僑吳集元鄭元佑

提要卷一卷二卷三卷四卷五卷六卷七卷八卷九卷十卷十一卷十二補遺附錄

提要

《僑吳集》十二卷﹐元鄭元佑撰。元佑有《遂昌雜錄》﹐已著錄。元佑家本遂昌﹐徙於錢塘。而流寓平江凡四十年﹐爲時最久﹐故其集名以「僑吳」。實則杭州所作亦在其內﹐蓋從其多者言之也。集本其晚年所定﹐以授謝徽。今此本後有弘治丙辰《張習跋》﹐乃稱元佑本有《遂昌山人集》﹐與《僑吳集》多繁蕪重出。因通錄之﹐得詩文之精純者﹐並爲十二卷﹐仍名《僑吳集》﹐用梓以傳。則此本爲習所重訂﹐非元佑手編之本矣。凡文六卷﹑詩六卷。其中《與張徳常書》﹐有「僕贊郡無補﹐嘗移槜李」之語﹐而蘇大年所作墓志﹑盧熊《蘇州府誌》皆稱元佑以大府薦﹐兩爲校官﹐不言嘗爲他職﹐與元佑仕履不合。豈代人所作﹐失於標注耶﹖其文頗疏宕有气﹐詩亦蒼古。蓋元佑生於至元之末﹐猶及見咸淳遺老。中間又得見虞集諸人﹐得其緒論。末年所與遊者﹐亦皆顧阿瑛﹑倪瓚﹑張雨之流。互相燻染﹐其气韻不同﹐固亦有自來矣。

卷一

四言古詩

旌表孝義金門

出吳東門﹐沄沄其水。傅陸以居﹐居民櫛齒。不有孝義﹐眾何所恃﹖孝義伊何﹖曰維金氏。百五十禩﹐業儒循軌。事親養志﹐同气敬順。兄掌家鑰﹐弟秉文印。不矜而譽﹐不言而信。裏舉鄕推﹐事騰於朝。用旌其門﹐以闡教條。張書扁式﹐與表邇遠。守臣樹聲﹐加示慶典。坊名孝義﹐大厥裏門。彰善癉惡﹐周書具存。吳固沃土﹐才隳於膴。風頹俗靡﹐事尠儷古。求若孝義﹐幾何其心﹖堪繼公藝﹐價重南金。克孝克義﹐我謡我歌。借耰鬩墻﹐惇化猗那。

髙昌偰侯三節堂

惟天啟偰﹐產自輦水。潤被北庭﹐侯濟厥美。挺事昌朝﹐忠武罕比。戡金平宋﹐策審功侈。入毗廟堂﹐黔黎安只。蠻酋獸獷﹐侯轅南指。忠憤踴躍﹐奮莫顧己。忠誠貫天﹐白虹觸起。孱孱孤嫠﹐哭侯孔哀。誓死靡他﹐夫人貞哉。貞哉夫人﹐夫死兒乳。教兒能孝﹐父志在汝。齒方成童﹐母病弗療。刲肱和糜﹐人孰兒詔﹖彼美至性﹐移孝而忠。撫字列城﹐繼侯英風。侯旣有子﹐且復有孫。孫皆讀書﹐益大侯門。相繼掇科﹐薦承寵光。侯其來歸﹐英爽樂康。子佩金符﹐孫縈紫綬。世訝其隆﹐侯植之厚。三節一貫﹐何有夷險﹖恊於王風﹐永配令典。

可齋

大哉宣聖﹐以詩教我。興觀羣怨﹐皆與曰可。誠篤是學﹐感發志意。善善惡惡﹐庶全美刺。詩人得失﹐於焉考見。妍媸在已﹐反省毋眩。和以處眾﹐不至於流。設使雷同﹐其道亦繆。懲創羞惡﹐中惟一致。溫柔惇厚﹐愼勿暴气。用以事親﹐孝哉有子。移以爲忠﹐曾不越此。鳥獸艸木﹐名類匪一。惟篤學問﹐旁資多識。是我宣聖﹐以詩設教。下逮百王﹐是則是效。嘉子嗜學﹐尢勤於詩。以可名齋﹐義實在玆。六義具存﹐旣殫源委。以詠以歌﹐性情斯理。

登鴻山弔梁伯鸞

我以饑驅﹐爰求樂土。居近山麓﹐山名孔膴。問之父老﹐曰伯鸞父。甞登玆山﹐覽歷平楚。因以名山﹐義匪誇詡。注意山棲﹐玆非其所。敬弔夫子﹐願嗣徳音。隼棲擇髙﹐魚遊擇深。夫子當時﹐五噫謳吟。出都接浙﹐笑擲華簪。歸隱杵臼﹐傭力是任。配諧徳曜﹐雝雝鼓琴。上窺羲軒﹐下混古今。以樂此心﹐儷古傲今。而我肱折﹐不知息心。年登知命﹐尙浮尙沈。聖域緬邈﹐世途﨑崯。矢從夫子﹐投邇深窅。旣齊物我﹐兼忘昏曉。萬里非曠﹐一隙非小。毋曰昭昭﹐示人皦皦。聊從玆逝﹐以謝膠擾。夫子不違﹐罔知適從。蠅附以驥﹐菟罥以松。有薪朝炊﹐有稻夜礱。式依夫子﹐娛老考終。優哉悠哉﹐歌以相舂。

蘭

恊以鼓琴﹐世誰知音﹖采苢紉佩﹐湘江水深。蘭生棘中﹐如石轥玉。玉受不瑳﹐幽香滿谷。

爲李繹成悼其妻馮氏

彼美者媛﹐令姿靜淑。姆教在鞶﹐懿範端肅。擇配皙士﹐聞望右族。讀書思榮﹐焚膏繼晷。媛來主饋﹐克承夫志。載緝載紉﹐裳衣補綴。奉飱舉案﹐翼若始祭。倐遭百罹﹐彩鳯分飛。鼓盆哭哀﹐語及涕洟。人孰無婦﹖婦賢而暌。永懷弗諼﹐爰形聲詩。

春暉樓

陽春有暉﹐泛在物表。寸艸承之﹐弗間其小。春暉熙熙﹐彼艸離離。區萌就質﹐芃芃茂斯。詩人載歌﹐悉物之情。子於父母﹐恩莫與京。親恩之大﹐春陽之溥。子心如艸﹐膚寸思補。爰構重屋﹐以奉父母。以介眉壽﹐其樂吁吁。旨甘滫澻﹐奉親之常。寸艸之微﹐那報春陽﹖孝子愛日﹐孝子養志。敬親之枝﹐勿蹈非禮。揚親之譽﹐悠久不已。是謂可報﹐寸艸春暉。萬一攸在﹐吾祈與歸。

五言古詩

擬古五首﹐其一

北辰眾星宗﹐列宿環共之。斗杓指其方﹐生始悉所資。萬卉春芃芃﹐至秋悴如期。蠢動罔弗然﹐辟翕啟閉隨。靜觀造化理﹐在人豈其遺﹖君象實有類﹐萬古成綱維。

其二

仲尼去雲遠﹐吾道日以微。達士忘賤貧﹐佞人紛是非。時態良弗古﹐乃致嬍事希。末路欲忘言﹐屏迹避危機。桐江有垂釣﹐首陽有采薇。淸風蓋一世﹐捨此其安歸﹖

其三

大道本常在﹐爲士者弗由。窮居嘆時邁﹐逐世竟悠悠。豪彊互吞劫﹐雄智復相尢。遂令務誇詐﹐攘竊何時休﹖所貴者仁義﹐勢力焉足謀﹖懿教信遼矣﹐民風此其偸。黙黙掩幽室﹐感之紛淚流。

其四

春來桃杏華﹐秋榮菊與杞。豈但物性殊﹖造化之所使。人生類如斯﹐通塞固其理。苟識吾性誠﹐隱顯良有以。

其五

委身竹素間﹐義理費考尋。嶻嶪泰華髙﹐浩瀚滄溟深。涉之遠無津﹐舉之力難任。不如反諸己﹐求諸聖賢心。成湯警日新﹐大禹惜寸陰。紛拏試屏絕﹐請鼓無弦琴。因之忘肉味﹐太古寥寥音。

出塞七首﹐效少陵﹐其一

已踰烏盩山﹐未涉狐奴水。饑羸形骸黑﹐枕戈待明起。將軍方蹋踘﹐天地入馬箠。吾儕亦何人﹖一死等螻蟻。

其二

秦時閭左戍﹐漢家弛刑徒。髑髏棄瀚海﹐天陰哭嗚嗚。我非望生還﹐魂魄迷歸途。但願戈矢利﹐委身斵狂胡。吁嗟載筆書﹐不紀萬骨枯。

其三

受詔武臺宮﹐西遮鉤營道。阸虎射命中﹐相從願深討。躡血焚龍庭﹐以功當橫艸。平沙列部伍﹐鮮整旄與葆。奚慮蛇豕繁﹐一鼓欃槍掃。歸取萬戶侯﹐歲月未云老。

其四

糒吞天山雪﹐衣裂靑海風。前行幾千里﹐不見單於宮。走馬脫轡頭﹐所恃五石弓。鄕井豈不懷﹖簡書戒命洪。黃塵觸壘起﹐勇奮奔貔熊。鈆刀異莫邪﹐所覬一割功。

其五

騎羊五歲兒﹐出沒區脫中。翻身異鳥鼠﹐快捷如飛鴻。生理不土著﹐水艸無丰凶。一戰那足平﹐燕然方勒功。

其六

烽煙邊上發﹐塞鴈羣南翔。仰睇冥冥天﹐風雩雨雪霜。驅馬上崖谷﹐悲笳咽云黃。棄絕骨肉親﹐詎弗懷故鄕﹖軍聲動劍戟﹐炮火燒衣裳。鞠育非寡恩﹐道遠不得將。吞咽復何憤﹐思虜其名王。

其七

邊塵暮猶黑﹐鬼燐出霜艸。展戰圖報國﹐寧慮骨枯槁﹖人生無百年﹐一斃不待老。但願土境富﹐微軀奚足道﹖勲業銘旗常﹐秋天气同杳。

寄張仲敏

子居闔閭城﹐有屋蔽風雨。心融詩書澤﹐口斷兒女語。客庖婦供饌﹐茗竈手自鬻。外屨多弗卻﹐束脯幹可茹。如何捨之去﹖晝墮緣棟鼠。朱門盍華簪﹐靑冥無凡羽。已隨鳯鳴岡﹐尙感鴈遵渚。於以見貞操﹐屯貞貴能處。

仲春六日﹐辱陳敬初諸君枉顧﹐小飲敝樓﹐分得靜字

蔥肆不嗅葷﹐蓽門惟習靜。何此枉飛佩﹖諸君森相映。方慚乏詞鋒﹐安知墮語穽﹖酒杯淺於臍﹐樓居小如磬。敢云諧謔歡﹐遂忘跪跽敬。飛花落硯席﹐輕雲拂麈柄。捨坐或屢舞﹐分題各成詠。莫非江海士﹐行應丘園聘。顧我拓飛蓬﹐更春不復盛。假如湛誠癡﹐何嫌憲非病﹖相會苟不樂﹐明朝雪盈鏡。

贈譚臺史

髙昌佳公子﹐气橫海嶽秋。玉壺洗零露﹐錦機濯芳洲。眞致埃壒外﹐獨與神明遊。岧嶤鳯凰臺﹐日晏行雲愁。帝念南紀大﹐建臺分顧憂。列聖耳目寄﹐職斯布皇猷。誰工古人學﹖可參憲臣謀。之子被辟命﹐束書上升州。煌煌三臺星﹐列宿莫敢儔。而子妙折旋﹐婉孌通袊喉。不居世祿懿﹐遠慕儒術優。先正髙與馬﹐徳言皆可讎。骨朽名不泯﹐耿光懸鬥牛。子能朂令聞﹐席珍重天球。況復五彩筆﹐盡意工冥搜。飛花落棋局﹐弱柳維江舟。感此時物佳﹐念子何能休﹖龍駒少汗血﹐駑馬老益羞。白雲髙莫和﹐靑山曉加稠。日沒煙樹遠﹐重倚城南樓。

仙山樓觀圖

嵯峨三神山﹐仙聖之所居。芝艸布庭闕﹐霞光曳衣裾。渴飲碧玉漿﹐饑餐紫琳腴。霓旌冉冉下﹐彤樓擁鸞輿。靑童啟藏室﹐帝命校寶書。齊心始能讀﹐字字皆玄樞。朗詠以相授﹐靈風舞神魚。天遠靡得聞﹐何以能啟予﹖空嗟珊瑚日﹐照耀金芙蕖。

久旱得雨

望秋似卽鹿﹐以旱同無虞。忽殄蘊虫虫﹐屏翳騰龍魚。乃合霢霂雨﹐涼气吹髯須。未必便滂沛﹐且掩羲和車。髙田土生煙﹐稿禾仍盼蘇。澤陂未萎稻﹐引根勿躊躕。一或薦淸廟﹐猶與丰年俱。憶昨歲巨浸﹐流潦恆滿衢。庶士宅一廛﹐下農田一區。彼此竈產鼃﹐潭蛟爲饑驅。至今殍死鬼﹐夜夜哭其廬。朅來獲一飽﹐焉知陰慘舒﹖焦原赤欲燒﹐政不妨官租。民輸諒有幾﹖廩收長有餘。盜臣被華衮﹐我口何由糊﹖悲歌等慟哭﹐激烈誰非夫﹖

送楊郡博赴任上饒

廣信山水邦﹐儒宮淨含暉。陰陰松檜中﹐白鷴時兩飛。雨餘巖泉落﹐淸音叶鳴徽。泮沼紫鱗躍﹐講壇紅杏菲。藤蔓遶澗石﹐新緑羅成幃。諸生翻經坐﹐子衿間褒衣。格言咀芳潤﹐奧理宣幽微。凡陋當脫屣﹐聖哲胥乘機。遲師一指授。仁風敞巖扉。

與張天雨﹑楊廉夫﹑陳子平諸公遊虎丘﹐次東坡韻

昔吳有懸精﹐玆丘據其領。前瞻埋金竁﹐尙餘淬劍井。簡書畏懷異﹐星日發光耿。幹將不剸兕﹐牡鞠豈禁黽﹖至今點頭石﹐斷非躍冶礦。上機不由智﹐大將寧論猛﹖公剖儒釋緒﹐便從康莊聘。詞鐫琬琰嚴﹐聲抽轆轤哽。掉鞅淸靜海﹐不墮生死頃。憶昔此采遊﹐六月佩旌冷。山靈寶其躅﹐歲月塵劫永。我生苦後時﹐惜此媚風景。坐嘯嗟所見﹐起舞顧其影。箕尾橫靑天﹐有懷無從請。

贈張生

堂堂金源公﹐門墻多桃李。根柢無淺深﹐恩榮周遠邇。張生事公久﹐最爲公所喜。折旋杖屨間﹐惟諾圖書裏。公承天子詔﹐馳傳將使指。宵憂泣牛衣﹐晝徵麾馬箠。風餐郵亭庖﹐露炊官署米。蹀躞趣裝騎﹐紛綸割鮮匕。

胡古愚南歸

胡君有佳兒﹐純愨而靜者。自君畱詞掖﹐思君不暫捨。親老當懸車﹐迎之輦轂下。喜親出都門﹐徒跣控親馬。祖道賓疊至﹐別杯酒更把。官秩司旗常﹐餞章宣風雅。擊節想已屢﹐知音誰云寡﹖歸途春冰泮﹐燒痕靈雨灑。喜見江南山﹐螺黛秀而野。掛颿胥江潮﹐臥聽灘聲瀉。兒構遠碧樓﹐樓成君歸也。旦旦候鵲喜﹐夜夜卜燈灺。出迎空裏閭﹐驩聲振屋瓦。婦增姑饌供﹐孫將兒衣撦。整蠧理篇帙﹐割鮮作脯鮓。君歸樂如此﹐令我空蹊踝。行樂須及時﹐歲衝難久假。

張彥衝北上

堂堂宛丘公﹐髙懷羅星斗。明良之君臣﹐尊嚴之師友。皇經在冑監﹐而公爲祭酒。英材資樂育﹐本公生物手。麟趾瑞物呈﹐蚌胎明珠剖。覽輝鳯凰下﹐擊劍龍虎吼。自非學術純﹐何以服眾耦﹖鄕公僑南紀﹐積學富林藪。靑天珠璣唾﹐一一化瓊玖。公今廟廊上﹐我則牛馬走。食貧莧撐膓﹐禦臘衣露肘。於焉識張生﹐嗜學不少苟。自言家在汳﹐外家讀書久。今將入成均﹐積分會居首。於時中吳道﹐岸花雜汀柳。風颿遂北上﹐解纜星在罶。會見生去後﹐才名騰眾口。爲拜祭酒公﹐桓榮漢廷叟。上探羣聖祕﹐下漑羣物朽。須令腐儒喜﹐行樂歌隴畝。

送劉長洲

中吳號沃土﹐壯縣推長洲。秋糧四十萬﹐民力罷誅求。昔時兼並家﹐夜宴彈箜篌。今乃呻吟聲﹐未語淚先流。委肉餓虎蹊﹐於今三十秋。畝田昔百金﹐爭買奮智謀。安知徵斂急﹖田禍死不休。膏腴不論直﹐低窪寧望酬﹖賣田復有獻﹐惟恐不見收。日覺鄕胥肥﹐吏臺起髙樓。坐令力本農﹐命輕波上漚。天意憫困劇﹐南轅卯金侯。侯有萬金劑﹐探囊令病瘳。躄者起雀躍﹐瘖者言嘲啁。坐令百里邑﹐姦回息雕鎪。是皆仁侯惠﹐頌聲滿道周。淸朝考功選﹐賞典無滯畱。願侯登廊廟﹐一洗蒼生憂。

松軒﹐爲潘世谷追題其祖忠烈公捲

昔在世皇日﹐潘侯如貞松。聳身靑雲表﹐流潤翠百重。迎寒保金石﹐遇雨翔虯龍。枅栱夙所具﹐匠氏仍相逢。一灑鼎湖淚﹐難進泰山封。仁者滋有後﹐孫枝挺玄冬。願繼歲寒節﹐雨露日以濃。

髙節樓

袁子英奉母陳碩人所居﹐在沐魚橋左。自古髙節士﹐無如嚴子陵。客星耀寒芒﹐歸隱不可徵。婦人守婦節﹐之死矢不二。以節加今名﹐或順或婉懿。捨是而曰髙﹐髙豈在閨壼﹖由名斯究實﹐於義竊未穩。袁母陳氏媼﹐一邑稱淑賢。訓兒昌家基﹐母老雪滿顚。巖巖髙節樓﹐枅栱絢云日。一賦柏舟詩﹐千古保貞吉。

宴顧氏芝云堂﹐分韻得玉字

開士枉遙駕﹐貞人啟華屋。座接麈談素﹐酒傾麟壺緑。遠山橫書幌﹐飛花落棋局。谷芳寄荃蕙﹐夕陰畱梧竹。雙絲夾鵾弦﹐羣書閟魚目。迹異心匪殊﹐語契道難瀆。接驩𨿽云暫﹐後會詎可卜﹖離懷渺煙水﹐遐音毋金玉。

過沈仲說淸樾軒

睠此龍伯國﹐湖江白漫漫。路出洲渚上﹐天垂葭葦端。林樹茂淸樾﹐浪花浮碧瀾。煙消棟宇出﹐露下場圃寛。漁師自繩擉﹐農老仍衣冠。隱侯有令徳﹐籛鏗富淸歡。跫音喜人至﹐戟手勸客餐。酒行鶴獻舞﹐飲具魚橫盤。自稱禮法野﹐所貴人情安。江山歲欲暮﹐風露日以寒。蘭佩香久歇﹐蒯緱鋏空彈。懷君不暫置﹐於世何所幹﹖明發當復來﹐壽杯爲子幹。

吳興道場山

道場古名剎﹐浮圖冠其山。峯巒日星上﹐棟宇雲霧間。羅立千柱宮﹐欲亢九虎關。蘇公昔出守﹐以齒鬢未斑。詩如九河奔﹐畱列靑嶄顏。至今作虹气﹐夜電鎪神姦。趙侯景蘇者﹐水緑芙蕖殷。公餘繼笑詠﹐暫可拋愚頑。

蘇公潭

鳯舉不鎩翮﹐龍騰不傷鱗。由來貴顯者﹐定異尋常人。公昔令烏程﹐溺水已沒身。河伯急扶出﹐體完气仍伸。公後踐臺鼎﹐潭名此其因。山厚玄豹伏﹐水淸白鷗馴。懷公蒞立處﹐云木靑蓁蓁。趙侯或公餘﹐濯纓鑑淵奫。

遊鴻禧廢寺﹐聽舊僧心敬言

渡南已四葉﹐繼統屬濟王。祀國支圯柱﹐前星掩寒芒。幃妍肇牝晨﹐奴謀肆鴟張。兩潘爲義激﹐不顧百口戕。起以奉其主﹐近在苕水陽。天津斡斗杓﹐海底洗日光。人非霍狄儔﹐誰是涉險航﹖聞其被戮時﹐母老兩鬢霜。吐辭語觀者﹐令人殊激昂。吾見宋忠臣﹐𨿽死猶不亡。至今艸間燐﹐熒熒出幽房。北城鴻禧寺﹐棟宇自蕭梁。兩潘舉義日﹐俾眾聽鐘撞。哀哉城門火﹐遽遺池魚殃。遂指寺逆地﹐瀦宮示非常。田斷飰僧粥﹐鑪冷供佛香。金像久頹剝﹐靑苔重悲涼。仰懼枅栱墜﹐俯嘆榛莾長。殘僧四五人﹐饑用篾束腸。敬也業尢白﹐宴坐不下堂。家本蜀楊氏﹐能言寺之詳。補苴罄衣缽﹐創巨醫難良。更今百廿年﹐我來重彷徨。潘忠世莫雪﹐寺廢人弗傷。天髙莫之訴﹐題詩空慨慷。

送兪漕掾

鄕年子胡子﹐在杭客僧坊。褐衣冷不絮﹐蛙竈突不煬。直言迅風霆﹐勁气蟠穹蒼。獨與兪校理﹐笑語溫而莊。心探羣經奧﹐目短百氏墻。折衷不求似﹐各極其短長。我時爲諸生﹐拱聽私自慶。融萬會於一﹐掣蔀覩日光。死生一闊別﹐今幾四十霜。我旣爲饑驅﹐東泛吳下航。兪公有猶子﹐吏事析豪芒。讀書復讀律﹐才比百煉鋼。漕府多俊彥﹐何異鴈鶩行。秩滿升帥府﹐年勞躋省郎。功名晚亨奮﹐自可上廟堂。我忝裏閈末﹐看子靑雲翔。威鳯一髙舉﹐應龍豈終藏﹖送子歲年暮﹐贈子金玉章。

憫農﹐送張徳常吳令出郊勸農﹐兼柬國瑞公相

日行底天廓﹐勸農正其時。畇畇土膏動﹐穆穆條風吹。渚花尙自媚﹐汀柳亦間垂。中吳號沃壤﹐東作多遺黎。首更太伯化﹐民俗恆熙熙。一從干戈興﹐殺虜令人悲。艸生髑髏眼﹐竈絕茒茨炊。十室存二三﹐燒劫偶見遺。官租不少貸﹐民力何由支﹖張侯尹吳縣﹐冰蘗嚴矜持。徵科淚暗落﹐且復鞭創痍。玆當東作興﹐載耜循年規。言告加勉勗﹐心傷爲嗟咨。田老鋒鏑余﹐僅保骨與皮。猶復望歲丰﹐迎拜攜孤嫠。茹芹敢望飽﹖無力堪拖犂。嚼虱恆苦腥﹐飯牛恆苦饑。侯爲百里宰﹐腹笥盛書詩。民勞曷小康﹖民病曷小醫﹖虢文諫周室﹐千古有令儀。咽餓啖兒肉﹐何人埋父屍﹖民力苟不蘇﹐天鑑亦不私。上帝專主宰﹐臣言諒非癡。

鶴巢﹐次張貞居韻

胎禽巢居迥﹐每在林表松。棟梁架靑冥﹐戶牖瞰碧峯。欲覩仙者馭﹐每懷塵外蹤。玉童坐吹笙﹐娟娟好顏容。時歸理其室﹐護以虎與龍。茅檐瑤艸香﹐欲往路莫從。星宮集羣眞﹐霞光覆千重。邂逅十洲上﹐仙聖應相逢。

送友還鄕

墮地作男兒﹐有用須及早。當年懸弧意﹐焉得鄕曲老﹖靑雲一蹉跎﹐鬢髮日已皓。常恐歸去遲﹐心焉惄如搗。我家東吳城﹐翠竹森若葆。力耕輸王稅﹐妻子亦溫飽。詩成每獨詠﹐觴至或共倒。富貴將焉如﹖歲晏聊自保。蕭蕭風前柳﹐貿貿霜下艸。有官固當歸﹐無官歸亦好。

賦采香徑﹐送吳縣張令升佐嘉定州

泰伯常采藥﹐深蹊入芳菲。攀桂作帷帳﹐紉蘭制裳衣。坐令文身俗﹐悉從端委歸。支胤後世君﹐禮讓日漸違。迷陽行棘足﹐蘼蕪露沾衣。三秀不攺度﹐齋房耀靈輝。擷之薦瑤席﹐神享民是依。

遊惠山寺

百里盡平壤﹐玆山忽中蟠。硆砑得宏深﹐迂徐納平寛。僧坊隱其腹﹐崇構居桓桓。立神衛觚稜﹐緣云置闌干。我來玄冬交﹐榜舟起微瀾。天連黃沙白﹐露委靑林丹。地無車馬塵﹐松筠政堅完。蒼然後凋意﹐彼此不厭看。稍稍陟其崖﹐探源汲淸寒。恭惟桑薴翁﹐出處良獨難。帝靑九萬里﹐冥飛見修翰。空畱雪泥迹﹐莫究淸淨觀。煮茗滌煩暑﹐晏然有餘歡。

山雪齋

山中太始雪﹐玉光郁巑岏。積之非歲月﹐坐而閱暑寒。純白旣不變﹐空明諒非難。懸冰松梢墮﹐危石澗底蟠。維時古眞人﹐頭峨切云冠。閔世方內熱﹐憂喜虧其完。燕坐以觀復﹐一念萬劫寛。問之何因耳﹖笑指靑瑯玕。

明月鏡

神工鑄明鏡﹐持進嫦娥宮。嫦娥羞鑑容﹐暮掛扶桑東。浮雲散天風﹐照耀九海空。如何萬丈光﹖瀉入詩仙胸。談玄走銀蟾﹐落筆驚彩虹。掩卻星斗文﹐孤輝天地中。

上淸金蓬頭道者畫像

巍巍龍虎山﹐融結自太古。篤生虛君﹐道獨繼祖武。眞人生巖穴﹐蕭然一環堵。蓬首目光炯﹐燕坐聞眾父。爰契虛靜心﹐天風檜杉舞。

贈姚尊師

山中學仙侶﹐鄕來發皆玄。驚我頭白來﹐忽已十七年。民物殊更變﹐靑山獨依然。館我太霞室﹐酌以松根泉。非君慰幽獨﹐空齋難晏眠。

贈江右哲上人

江右山水窟﹐所產多才賢。溢爲空門秀﹐一一皆淸妍。向時欣太中﹐說法龍河壖。遂令吳下雪﹐便參老暉禪。晝飛楚畹墨﹐夜發升州船。文廟日有賜﹐來自冥冥天。地蒸金銀气﹐海湧雲霞鮮。歆豓谷崖動﹐參究槌拂捐。東歸住雙峨﹐戶屨來後先。光風流轉處﹐名滿越與燕。哲也繼欣出﹐研坳侵雪肩。芳叢依苔石﹐瘦竹穿磵泉。神閒妙盤礡﹐思入孤桐弦。朝陽鳴孤鳯﹐秋空唳饑鳶。想從聞思修﹐六根互相宣。聽者悉說喜﹐贈章動盈篇。恨非昌黎伯﹐乃欲觀其顚。要須三摩地﹐契悟非言傳。

馬氏雲山祖塋圖

孔子少也孤﹐不知防墓地。親殯五父衢﹐問之鄰母氏。嗟我雲山翁﹐追遠心不置。祖塋在陽岡﹐距今已七世。松楸寫新圖﹐名筆爲題識。國史旣特書﹐鐵史光相繼。睠玆河陽山﹐白雲浩無際。陳繹曾編修嘗爲賦詩﹐楊廉夫因和韻﹐故云。

山居圖二首﹐其一

卑棲拙謀身﹐曠望時縱目。山气曉亦佳﹐燒痕晴自緑。轢金扳松屑﹐解纓濯巖瀑。幽懷良自怡﹐誰云有延促﹖

其二

惟是安僻境﹐本非薄榮名。松根聽泉坐﹐溪邊看云行。夜雨下黃葉﹐春風開紫荊。物理有代謝﹐古人誰獨生﹖

淩波仙

迢迢湘浦秋﹐盈盈洛川月。鏡空離鸞舞﹐天遠孤鴻滅。木葉向人下﹐瑤艸帶愁折。有懷無由寄﹐琴心謾三疊。

歲晚寄酈尙徳﹑馬民立

玄冬夜何長﹐白日寒苦短。流光邁魯疾﹐浮態怯齊緩。畫沙勞纖錐﹐窺天費幽管。事靡有定形﹐犬犛馬生卵。豈無酒消憂﹖累觴弗能滿。冒雪梅含英﹐香露珠纂纂。西窗期同觀﹐賡詠傾茗盌。

竹夫人

墨臺有淑媛﹐不嫁斂眉嫵。江南夏六月﹐火五金伏土。於時媛以潔﹐空中不受暑。攜持枕簟間﹐斷非戕斤斧。況復不妬忌﹐涼薄善自處。紗廚奉淸歡﹐通宵黙無語。君子加保抱﹐安寢夢淨侶。各彈緑筠操﹐就中節更苦。嚴冷莫可犯﹐編排其有序。玲瓏瑑黃玉﹐珫通暎朱戶。舞榭洞八窗﹐歌臺髙百堵。弗貽六宮憐﹐頓消汗如雨。安知涼秋至﹖君顏不復覩。此時愁緒多﹐恰同齊紈素。用捨良有時﹐寧問今與古﹖

聨句

學詩齋聨句﹐並引

至正甲申臘月望前二日﹐句曲張外史天雨自義興道吳還錢唐。其老友某僑居吳中﹐因宿外史於客棲﹐時吳興郯韶九成亦在焉。予舊嘗喜與外史聨句﹐是夜將爲之而未得題。韶作而言曰﹕生以學詩名齋﹐示有志於溫柔惇厚之教也。倘二先生卽是爲題﹐生幸多矣。用一笑﹐從其言。詩將終﹐而予怯寒先就寢﹐明旦﹐外史亟歸﹐且屬以足成之﹐爲之補就。吳人陸友善隸﹐韶乞寫二紙﹕一張於齋﹐一寄外史云。明良賡歌基﹐猗那奏鼓始。淸廟殊雝雝﹐﹝鄭元佑﹞赤舄固幾幾。豈惟緇衣賢﹖﹝張雨﹞政以朱襮美。原鴒兄弟急﹐﹝佑﹞河魴父母邇。便施谷中葛﹐﹝郯韶﹞亦采體下菲。詠桑表沃若﹐﹝雨﹞歌萊賦樂只。﹝韶﹞鮑譖蘇公絕﹐﹝佑﹞厲懷凡伯恥。思鳴捲阿鳯﹐﹝雨﹞願繪衮衣蜼。﹝韶﹞蔽以思無邪﹐毋曰鼠有體。﹝雨﹞言超授簡貢﹐﹝佑﹞道在過庭鯉。﹝雨﹞遂去文辭害﹐亦屏訓詁瞇。譎諌主風刺﹐﹝佑﹞昌言發興比。雅亡繼麟筆﹐﹝韶﹞和寡續巴裏。鎬罷魚在藻﹐屈倡鳬泛水。﹝雨﹞縆弦誰與奏﹖補笙自難擬。哀哀河梁別﹐﹝佑﹞堂堂沛風起。﹝雨﹞祠雒悔心萌﹐﹝佑﹞訣虞壯圖已。塞瓠恨茀郁﹐援桂栗藿蘼。便啼城上烏﹐﹝雨﹞猶恨水中沚。﹝佑﹞隆中抱膝想﹐許下橫槊偉。體要必中度﹐葩正悉循理。﹝雨﹞響當貫珠串﹐﹝佑﹞轍始輳車軌。﹝韶﹞淸圓斵冰苦﹐﹝雨﹞穎脫扣鐘喜。﹝韶﹞無敵白乃聖﹐有作甫良史。﹝雨﹞險如橫空盤﹐突若破陣椃。﹝佑﹞雕鎪百神困﹐策役萬象靡。﹝雨﹞爨桐聲玉明﹐廟樂厭石齒。揮毫旣淩厲﹐賦物斯須委。﹝佑﹞郯公學方篤﹐吳歈好誠鄙。﹝雨﹞蕭齋扁佳名﹐華構落新址。詩律妙獨造﹐吏塵淨一洗。瑰辭出語穽﹐遺經貯腹笥。﹝佑﹞道在用服形﹐神悟爲洗髓。﹝雨﹞不虧素王造﹐信全幽人履。腎胃苦搯擢﹐物累困成毀。直登陶韋奧﹐旁摩鮑謝壘。熖淩天策燉﹐古偕靈光巋。請驗百世傳﹐致愼一匱圮。兩老皆苦心﹐六義始盈耳。掛一眞萬漏﹐﹝佑﹞聊以示吾子。﹝雨﹞

卷二

七言古詩

姑蘇臺

城西髙臺髙百尺﹐傳是吳王舊遊迹。百花正開西子醉﹐明月芳洲照淸夕。嬌顏如花醉王側﹐城上烏啼曉星白。歌鼓聲消醉未消﹐越王已將兵來朝。鏦金撾鼓殷天地﹐兵敗可復棲夫椒﹖吳人遺恨化潮汐﹐暮往朝來箭徑直。不然自可君甬東﹐何用蕭蕭馬嘶驛。

夏駕湖

吳王城西夏駕湖﹐至今艸木靑扶疏。想見吳王來避暑﹐後宮濯濯千芙蕖。酣紅矗翠總殊絕﹐誰似西施天下無﹖西施醉憑水窗睡﹐曼衍魚龍張水戲。月上湖頭王醉醒﹐歸舟蓮炬繁如星。不知擁扇暍人者﹐日夜窺吳不暫捨。

吳桓王墓

有吳桓王之墓田﹐乃在盤門南郭邊。墓中玉鳬久化土﹐石上赤烏猶紀年。寒食無人灑麥飯﹐東風滿地飄楡錢。功昭前代啟吳祚﹐葬地合擇名山川。闔閭城南不百步﹐土薄易致耕夫穿。昭紘眾臣號詳密﹐慮不及此寧非愆﹖緬思山東舉義日﹐郿炷顧已無諸賢。惟王父子起相繼﹐黃星閃避東南天。假之修齡定四海﹐許下豈容瞞著鞭﹖鑿山掩匠等發掘﹐朽壤一抔誰獨專﹖白楊蕭蕭北邙路﹐姓名能得幾人傳﹖

嶽武穆王墓

棲霞嶺南湖水陰﹐墓木兩株髙百尋。鬼神撝護霜雪幹﹐日夜怒號風雨音。山僧紙錢每自掛﹐隴酋金槌那得侵﹖精忠旣已塞天地﹐英爽尙爾盤山林。恨𨿽無血可化碧﹐世故有人能範金。恭惟父子一抔土﹐尙想君臣千載心。萬松嶺前行殿廢﹐五國城頭寒漏沈。空令遺黎痛至骨﹐荒墳一上一哀吟。

古墻行﹐並序

某童時侍先人到杭﹐訪諸故家。其數至﹐則循王府也。府在省西天井巷﹐其北則油車巷也。宋諸王子孫居之者如蜂房﹐其家麁完﹐則月潤先生也。先生諱栱﹐與菊存先生兄弟行。先人言論孤峭﹐尊俎間每謂循王功名去韓﹑嶽遠甚﹐特與髙宗意合﹐故享富貴壽考耳。其昆季每聞先人抗論﹐往往引去。今幾五十年﹐杭故家掃地盡矣﹐而循王府亦爲江浙省官署。向年淮陰龔聖予與菊存交厚﹐見王府環墻猶堅完﹐知其版築時取土於南山﹐其用意遠矣。爲賦古墻行﹐其詞於王多所褒美﹐然豈春秋筆削之謂哉﹖爲賦此﹐庶幾黃太史浯溪讀碑詩意夫﹗

崒嵂環墻連數堵﹐宋亡猶是循王府。渡南功臣王第一﹐賜第錢塘貯歌舞。築墻遠取南山土﹐軍士肩頳汗流股。楨幹停勻杵築堅﹐小卻猶支三百年。當時能畱嶽忠武﹐返斾定可銘燕然。嫖姚忘家子壻戮﹐宰嚭賣國身名全。偸安湖山忘大辱﹐詔諭江南等臣僕。蕭墻繚周千柱宮﹐只欠甑泥蒸後築。帶礪鐫銘在甲第﹐築墻不厭髙於屋。遠鴈秋橫五國城﹐帛書無復淚交傾。可憐忠臣痛刻骨﹐空令志士死結纓。佞顯忠誅誰得失﹖二百年餘昭白日。舊時每見古墻邊﹐鬼燈夜暗光如漆。墻土於今化作灰﹐欲問故老心先摧。只有省垣新築後﹐鼓角聲殷吳山隈。

弔劉龍洲墓

宋渡南如晉永嘉﹐屈辱更甚慚棲鴉。才賢盡斃賊檜手﹐君相甘同魯婦髽。孝皇悲憤痛莫雪﹐士逃竄誅能幾家﹖翁也諸侯老賓客﹐有淚每落西風笳。南樓載酒桂花晚﹐經綸志在言非誇。且將南山抉虎穴﹐豈但東海刳鯨牙﹖長敵疏章過慟哭﹐況聞遠鴈來龍沙。林蘇與白出處異﹐便欲呼起能無嘩﹖醉鄕生死忘今古﹐酒熟蒓香魚可叉。和戎自有祈請便﹐經天非無愽望槎。瞪視乾坤謝軒冕﹐朽骨深瘞山之涯。婁江東流山蘊玉﹐翁也墓此誰疵瑕﹖荒陵無人澆麥飰﹐廢家有樹開梨花。熒熒鬼燐出松塢﹐想翁來遊路匪賖。

重建嶽王精忠廟﹐謝李全初長司

憶昔紹興南渡時﹐從王百萬虎與貔。鄂王奮身起偏禆﹐能以百戰扶國危。師行動以紀律持﹐屯行野次人罕知。堂堂大將精忠旗﹐敵人不敢正眼窺。連城之壁無瑕疵﹐如何靑蠅玷污之﹖後來禮葬西湖湄﹐血已化碧無完屍。於今宋亡宗社隳﹐獨遺墓木蟠孫枝。夜啼鵂鶹嘯狐貍﹐過而問者知謂誰﹖廬陵李君每涕洟﹐乃坐幙府深自惟。不獨罄發囊中資﹐又屬州人使共治。徘徊經營出成規﹐廟遂落成煥桷枅。烝嘗復享崇令儀﹐父老瞻拜咸嗟咨。贊君爲政能及玆﹐只今解任舟將移。何以表君去後思﹖爰勒堅瑉著貞詞。昭示億年匪誇毗﹐過者下讀麗牲碑。

長孫皇后免冠圖

貞觀聖人還紫宮﹐按劍欲殺田舍翁。翁本帝仇今作輔﹐逆鱗易批難論功。後聞君言心慘惻﹐自古君明則臣直。直臣脫若死無辜﹐賤妾一身亦奚惜﹖免冠再拜明主前﹐陰扶紅日行靑天。他時拭目看陵樹﹐不以大義虧其全。

淵明歸莊圖

終風晝霾八表昏﹐有眼不覩東方暾。只應門前種楊柳﹐山河已攺枝柯存。原田畇畇水漾漾﹐歸來有酒盈淸尊。醉鄕生死豈不好﹖懸書甲子明深恩。仁人義士久黃土﹐丹靑彷佛柴桑村。畫圖不盡古今意﹐寒蛩夜語秋槐根。

東坡赤壁圖

奎星墮地不化石﹐化作盤天老胸臆。淸禁森嚴著不得﹐半夜吹簫過赤壁。百億魚龍不敢聽﹐萬古東流月華白。

溫日觀畫葡萄二首﹐其一

伊昔錢唐溫日觀﹐醉兀竹輿殊傲岸。卻將書法畫葡萄﹐張顚艸聖何零亂。枝枝葉葉點畫間﹐醉瞠白眼看靑天。狂呼大盜楊總統﹐天不汝誅吾厚顏。楊加箠死曾不畏﹐故老言之淚尙潸。畫成葡萄誰賞識﹖惟有鮮於恆嘖嘖。醉叩齋室支離疏﹐拊摩悲歌淚塡臆。鮮於設浴師浣之﹐爲師滌垢曾弗辭。人言結襪張廷尉﹐千載風流寧異玆﹖蔓如龍須實馬乳﹐問師揮毫奚獨取﹖只因漢使遠持來﹐野老詩成淚如雨。

其二

故宋狂僧溫日觀﹐醉憑竹輿稱是漢。以頭濡墨寫葡萄﹐葉葉枝枝自零亂。隴酋時有連眞珈﹐每欲邀師飲其家。路逢其人輙大罵﹐欲泄憤怒寧辭撾﹖鮮於愛師工字畫﹐北面從師學波磔。寫出葡萄皆法書﹐二王楷範從師得。困學齋前支離疏﹐師來或哭或歌呼。醒塗醉抹不可測﹐其言皆足警懦夫。先生獘廬耿家步﹐阿師舊日經行路。月落山空喚不譍﹐尙想秋棚漙白露。

贈無錫彊教諭

義門影逼梁溪水﹐誦聲瑯瑯長應耳。中有文儒名父子﹐教鐸鏗鍧相繼起。毗陵去家不百里﹐藹藹春云盡桑梓。三年職教識才美﹐鼓篋來遊無遠邇。振衣升堂靜兀兀﹐槪於羣經味其旨。坐見金精出鑪箠﹐泮池冰消躍赤鯉。壇杏緘春紅蕊蕊﹐政成南歸黠行李。明月淸風滿船尾﹐歸娛慈親彩衣喜。醲酒華堂紛拜跽﹐棣萼春輝交韡韡﹐咸祝先生此升矣。

送範子方掌教

江南喬木幾家存﹖魏公猶多賢子孫。根株久浸詩書澤﹐萌枿長承雨露恩。美化山長尢秀出﹐翩其令儀如玉溫。觀光帝都富述作﹐傳經親闈加討論。一官不厭客氈冷﹐暫爾定省違朝昏。側身霄漢度林嶺﹐照眼井絡逢人村。東風吹衣晝襲襲﹐北斗橫屋夜暾暾。公侯復始自今日﹐浩蕩恩波白獸尊。傳聞吾家光祿墳﹐靑松上啼古帝魂。大眥十圍閱世久﹐禪旁䢐杙無畱根。貞元丞相久寂寞﹐不辭爲庶爲淸門。得從君去拜桑梓﹐勝倚孤云濺涙痕。

贈達長司懋衡

十月二日君生辰﹐菊有黃花霜露新。漢朝旣須召賈馬﹐嵩嶽豈徒生甫申﹖眾瞻雲霄黃鵠舉﹐自愛江海白鷗馴。烏絲晝臨嶧山刻﹐銀箋夜制吳宮春。政爾揚舲海潮上﹐忽然煮茶溪水濱。囀枝幽禽語畱客﹐攙臘野梅開向人。蒼生卻問謝安石﹐白首可同鄭子眞﹖

送顧縣尉定之

虎頭諸孫豈誠癡﹖飛墨卽是蒼筠枝。故家喬木盡黃落﹐此君貞節仍堅持。向年毗陵爲錄判﹐正聲早騰靑玉案。親歿天南柩返吳﹐棄官急歸方寸亂。從兄負土成孤墳﹐天平山麓黯秋云。哀哀淚滴墳上土﹐終制北謁天皇君。一官又赴同安尉﹐白雲黃葉秋無際。道經武夷山下路﹐遏云棹歌迎鼓枻。山中徵君峨小冠﹐能令幽居帝畫看﹖

贈藏書顧明則

昔人於書皆手鈔﹐六經子史方神交。編摹𨿽勤不聞道﹐是亦蠧蟫書作巢。積書之家費裝緝﹐褙工亦由書傳出。一朝妙手完缺殘﹐正如雲開覩初日。我欲一問顧生家﹐松陵春晴桃始華。蟠胸萬卷老多忘﹐檢捲只如昏樹鴉。嗟嗟書生吳巨族﹐風霜日夜摧喬木﹐𨿽然業身簿秩間﹐有眼且看江南山。

古書行﹐贈吳孟思

蒼頡四目通神明﹐制字以來幾變更。籀創大篆豈柱史﹖石鼓有刻非無徵。驪珠煌煌幾千顆﹐照燭萬世開章程。周平東遷帝紐解﹐甄酆繼出加研精。秦斯學荀儒運阨﹐獨負小篆超焚坑。戈森劍列出華玉﹐百世是寶堪依慿。次仲忽挾八分起﹐喜動呂政消威稜。一朝檻車化鶴去﹐傳聞無乃非人情﹖政方鞭戮海宇日﹐程邈繼仲尢知名。六國滅姬旋自滅﹐人如亂麻死長城。神工異畫先後出﹐隸法變篆由邈興。十年覃思非不苦﹐習趨簡便令人輕。堂堂逵門許叔重﹐憤悱缺訛復著經。三才萬物總搜討﹐一掣屋蔀瞻繁星。愼於六義功不細﹐朽骨逮今余徳馨。漢章變艸本伯度﹐波磔與隸猶相仍。俗書姿媚相扇告﹐韓論匪激毋深驚。千年陽冰紹斯迹﹐有茂其實蜚英聲。珪璧煌煌照衰世﹐白馬記與庶子銘。兩徐識解更卓特﹐著書翼愼言庚庚。張侯豹姿編復古﹐金薤琳瑯垂九淸。皇元篤生趙文敏﹐掃世糠粃開羣盲。龍翔鳯翥彩雲晚﹐夾以日馭揚雙旌。自公騎箕上天去﹐眾論悉與濮陽生。生名吳睿孟思字﹐篆隸可寶如璜珩。周旋向背盡規矩﹐分布上下紛縱橫。囊錐畫沙泯芒角﹐寶樹出网含光晶。研裂云根劍就淬﹐射穿楊葉弓開枰。刋題班班滿山石﹐姓名往往聞帝京。贈言無如胡汲仲﹐我乃蚓竅蠅薨薨。闔閭城中每相見﹐愧我頭白君眼靑。長歌哦成三月暮﹐妬婦無能空拊膺。

龍香行﹐贈吳國良

張公洞中芝艸春﹐帝藏寶書更幾塵﹖中有龍香燒墨法﹐古苔澑雨松膚皴。木公竊窺試造後﹐至今法行溪水濱。吳生妙解不求似﹐獨造萬古工何純﹗玄霜夜搗玉兔臼﹐黑瓊曉剝蒼蛟鱗。制成比之犀截角﹐研罷頓似鸞憑茵。姿如靑銅色如漆﹐並潘便見亦相親。老奚父子委世久﹐潘李竟誰追後塵﹖嗟生一朝遇賞識﹐會同南琛貢紫宸。願寶龍香古圭璧﹐明月淸光長照人。

相地余君祥贈言捲

我早不識余山人﹐湖海名知三十春。聞其欲識天下士﹐不厭四方走踆踆。朅來中吳春苦雨﹐雨窗峭寒肌骨皴。袖有贈言成大軸﹐讀未卷終傷我神。儒先淪落日已盡﹐我獨未死如枯鱗。涸轍曾無斗升水﹐破靴厭踏康莊塵。生言宿知地理學﹐轉移造化抽機輪。黃箸定鈐司馬氏﹐靑囊爲書郭景純。二子騎箕上天去﹐遺編慿誰據其津﹖餘生兩眼炯秋月﹐徧觀山崖與海濱。先輩而今木已拱﹐後生蹇予蠖不伸。何處靑山可埋我﹖免使烏鳶螻蟻嗔。

舒大尹伯洪之任晉陵

西門曉送舒晉陵﹐十里衝衝聞鑿冰。邑侯生長單父邑﹐彈琴化行咸服膺。民風莫訝北南異﹐身教始爲今者稱。我歌侯聽意良苦﹐且住槽撥朱絲繩。田間困悴非一日﹐錐刀割剝動千層。孱民不殊罝裏兔﹐猾吏卻如霜後鷹。豪彊結托相表裏﹐機變聚集誇才能。繭絲何曽宿杼軸﹖粟穗況欲棲溝塍。煌煌列宿在霄漢﹐扣首昊天呼不譍。風聲俗習一至此﹐問侯何以寛淩兢﹖侯從冑監學古訓﹐仁義樓櫓身先登。雄談浪浪瀉河漢﹐偉度浩浩吞鵾鵬。力行以言拯頹俗﹐定奮其力支崩騰。坐令凋瘵復完實﹐豈但賢勞不次升﹖腐儒歌長侯勉聽﹐無肉如陵酒如澠。歌長意苦白日暮﹐忽見新月上漁罾。

送韓從事玉溫之閩

韓侯魏公之子孫﹐傳家故笏今猶存。吏程於今重漕府﹐人望自昔推名門。風颿曉趠鳯洲過﹐鐵碇夜劃鯨波渾。七閩宏開元帥府﹐二品欲均丞相尊。檐團煌煌荔子葉﹐庭走陰陰榕樹根。遷升郎署不憚遠﹐遄拜朝命玆承恩。道山亭上登臨日﹐爲賦海湧玻瓈盆。

送汪秀才瑩中

三十年前湖上路﹐君之外舅錢塘簿。春風雙鬢緑於云﹐豈料於今各遲暮﹖遲暮相逢兩相顧﹐出者非迂處非誤。君出才如班定遠﹐我處心慚黃叔度。向年邊氓弄鋤梃﹐屈君從戎曾不腐。皇家福力九鼎固﹐爾民何異罝中兔﹖上功幕府寂不聞﹐一命低徊樂其素。參佐南安郡幙歸﹐行李蕭然只如故。於今復理吏部銓﹐束書朝上閶門船。柳條緘黃雪初霽﹐鷗波吹白舟當牽。翻書蓬窗遮老眼﹐沽酒野店澆殘年。想見新春花欲然﹐君應醉倒春風前。靑雲故人布百辟﹐黃紙除書來九天。得官南歸應過我﹐姑蘇臺東野水邊。卻問朝端泰祕監﹐何時寄我歸來篇﹖

趙松雪畫

鷗波亭前千疊山﹐縹緲峯巒煙靄間。旣如春云多態度﹐復似靜女工幽嫻。老槎霜寒露刻削﹐崩湍雨霽聲潺湲。飛樓湧殿出林表﹐中有逸人相往還。風颿截溪馬載道﹐兼有艇子維滄灣。有時扣舷一淸唱﹐有時談玄一破顏。吳興仙翁補天手﹐毫端五色春斕斒。畫成未數董北苑﹐王維二李相躋攀。自翁騎鯨上天后﹐至今玉佩聲珊珊。空令下土寶遺墨﹐眞贗紛紛誰與刪﹖

趙仲穆畫

王孫畫思淩紫靑﹐千峯削出秋冥冥。丹臺疑通玉京路﹐飛瀑上濺銀河星。抱琴隨馬風泠泠﹐定知不是王門伶。山空水流木葉落﹐曲終正不求人聽。溪流明滅夕陽晚﹐似有樵唱來巖坰。王孫歸臥鷗波亭﹐鈞天淸都夢始醒。浮雲變滅不掛眼﹐盤石溪邊且濯纓。

李龍眠唐馬﹐仲穆臨

龍眠畫馬妙入神﹐貌得唐時馬與人。人通馬語黙相契﹐馬知人意更相親。文皇昔禦六龍出﹐天爲聖主產騏驎。開元馬牧蕃盛日﹐泛駕囓膝誰能馴﹖自昔龍駒有天骨﹐驌驦獨起秋輪囷。西巡不復觴王母﹐東歸政爾慚直臣。馬圖流傳至汴宋﹐玉驄紫燕聊前陳。守文之君保成業﹐不肯一日開邊塵。遂寘驊驑鼓車下﹐猛蛟失水無完鱗。柏臺退休親貌得﹐畫意逮逼曹韓眞。畫史才知粉墨趣﹐學士乃通元化因。曹韓骨朽伯時死﹐余不溪上苕花春。臨摹不得畫史意﹐掩卷愁眉誰與伸﹖

徐孟達別墅冬日海棠

猗唐厚徳徐有功﹐力回凶殘致時雍。子孫蒙休百世下﹐艸木作花嚴冷中。園林尙或保剩緑﹐霜霰不敢欺嫣紅。金盤朝露洗睡態﹐錦絲步障圍春容。流年固如東逝水﹐銜子豈必西飛鴻﹖何異佳人倚修竹﹐尙矜絕豓彈孤桐。徘徊樹下三嘆息﹐人生遲莫將無同。

王元章白描梅

王郎筆底無纖塵﹐只有萬斛江南春。疏花冷蕊禁不得﹐珠明玉潤前森陳。珊瑚交柯撐鐵网﹐金鋩鑠日張龍鱗。咸平處士西湖濱﹐風雪滿頭肌肉皴。長歌短吟梅樹下﹐聲詩寫得梅花眞。王郎晚載剡溪雪﹐艤舟孤山一問津。色香聲塵盡奪取﹐髙揮大抹駭世人。舊時娟娟裏湖月﹐淸光長照無疏親。

顧定之墨竹

虎頭諸孫妙飛墨﹐藂篁修纖傍湖石。只疑湘江水湛碧﹐英娥騎鯨去不返﹐千古遙岑綰秋色。

黃子久山水二首﹐其一

小黠大癡誰復然﹖畫山畫水亦隨緣。懸崖絕谷噴流泉﹐此中卽是贍養地﹐九品蓮華光燭天。

其二

眾人皆黠我獨癡﹐頭蓬面皺絲鬢垂。勇投南山刺白額﹐饑緣東嶺采靑芝。仲雍山趾歸休日﹐尙餘平生五色筆。畫山畫水畫樓臺﹐萬態春云研坳出。只今年已八十餘﹐無復再投光範書。畱得讀書眼如月﹐萬古淸光滿太虛。

向年與嶽漢陽﹑趙宛丘同登荊溪王氏仁壽堂﹐今幾四十稔。時允同尙未生﹐玆允同出拜﹐感念今昔﹐賦以與之

昔年嘗登仁壽堂﹐嶽趙兩侯與頡頏。周情孔思藹胸臆﹐商彛雒鼎陳寶藏。名畫珠官啟丹碧﹐法書金薤垂琳瑯。官窯器列八珍饌﹐博山鑪焚三傑香。稽經考史發言論﹐跨秦越漢譚文章。惟時石塢梅花吐﹐肩輿起穿林嶺長。溪回路轉雪欲作﹐薄暮似遶羅浮傍。歸途列炬兼擊柝﹐候人奔迓遙相望。南枝禽翻北枝凍﹐置酒張燈羅豓妝。主賓一時極驩會﹐轉頭於今四十霜。趙登廊廟嶽物故﹐我仍饑驅行四方。人生那能免離合﹖世運乃爾罹慘傷。乾坤瘡痍戰塵黑﹐溪山破碎愁雲黃。華屋終焉變瓦礫﹐舊厭梁肉今糟糠。子之家居尢可念﹐蒿艾叢深蹲虎狼。幸哉仁者必有後﹐出贅於此存豪芒。子之拜我我增慨﹐衰頹有幾桑楡光。朋儔凋落世變苦﹐安得不及我涕滂﹖

送兪教授之餘杭

余杭縣前春水生﹐校官書舟如葉輕。鶯啼講壇杏垂實﹐魚躍泮水芹抽莖。易於觀天聖域敞﹐文者載道天機精。明年彤庭對策後﹐我亦閶門迓前旌。

送兪叔元從遊慈溪陳文昭

百捨重趼從師遊﹐爲道不爲利祿謀。今子遠鼓浙東枻﹐濤江日暮靑山稠。慈溪爲縣山水幽﹐制錦者誰陳太丘。退食何曾廢探討﹐固應戶屨遠相求。它時卒業歸語我﹐坐見一鶚橫淸秋。

送李運使海漕抵京﹐見宣城貢侍制

易於涉險必曰川﹐何況航海決九淵﹖海𨿽無風浪或顚﹐銀山雪屋相崩騫。國家鴻庥上際天﹐漕海運糧今幾年﹖波神水妃相後先﹐分護糧艘咸周全。棹郎捩舵歌扣舷﹐南風趠颿到幽燕。萬井白裊朝炊煙﹐靑駒之年福更延。上帝降監加矜憐﹐天子明聖宰相賢。明燭萬里無私偏﹐春運已達北海壖。天吳帖首海若眠﹐李郎夏運能勉旃。海波鏡平糧在船﹐由郎心純志確堅。敬亭之山秀而妍﹐幼從貢公讀陳編。志存功業永久傳﹐懸知此行尢靜便。定膺上賞坐玳筵﹐金縑縹醪寵命宣。應從貢公見榻前﹐淸光咫尺如霏煙。貢公若問老鄭虔﹐爲言白頭仍艸玄。海宇淸晏無戈鋋﹐詠歌太平老林泉﹐卻寄貢公山木篇。

寄雲南蕭總戎

將軍昔麾白虎旛﹐指率虎士平雲南。大山丰林犀象窟﹐靑山一束西橫擔。諸軍落險坐如蝟﹐下嗔長鯨手獨探。威行武侯擒縱地﹐大旗森立如松杉。整師徐行身後殿﹐點冑還國無畱簪。總戎旣已等卻榖﹐相國正可同曹參。自參大政論國柄﹐載具淸靜民心甘。鳯駕祥雲忽鎩翮﹐公論在人寧久酣﹖皇明鼌徹燭羣連﹐蔀蔽盡徹儉謀戡。將軍復整蒼玉佩﹐入朝拜手儀容諳。念臣已老心則壯﹐寶鏡在匣秋儋儋。聖君萬歲國基固﹐明堂締構須楩楠。

送劉朝章同知赴任

仲冶公之子。尙書向任杭推官﹐宛丘趙公最交歡。子時方年二十許﹐身衣大布頭南冠。二公相予忘齒爵﹐稽經抽史言盤盤。趙公騎箕尊府老﹐會合無由空嘅嘆。尊翁後貳吳府政﹐吏畏民思閭井安。只今星霜十五易﹐北歸懸車魏地寛。郎君翩翩蒙世澤﹐气貌潤哲神仍端。同知黃巖行有日﹐部從南向千峯巒。徵詩於予感衰老﹐況復秋深霜露寒。客懷蕭蕭詩鬢白﹐江浦淒淒楓葉丹。自慚居貧無贐餞﹐鴻飛萬里須修翰。髙天無雲卿月皎﹐候吏側足迎徵鞍。民思善治甚饑渴﹐報政何以蘇凋殘﹖尊公在此徯佳信﹐聲騰實著無畱難。

題張伯雨畱別捲

句曲外史儒仙師﹐開口論事劍差差。詩律精嚴奪天巧﹐字畫峭重含春姿。一朝飄然上京邑﹐赤墀不拜惟長揖。名稱藉藉諸公間﹐落紙雲煙粲星日。璽書令任西湖濱﹐忽思騎虎朝玉宸。大茅峯頭斟北斗﹐劍佩色映江南春。山經幽文與道帙﹐歸藏靈澗之石室。小劫猶割紫琳腴﹐大書應按皇人筆。鬼物守護今幾年﹖闔戶勒銘師亦仙。酒星在天照酒泉﹐師醉而死方陶然。如何臥病二十日﹖鶴骨瘦筋神隼急。一朝返眞大浣洞﹐西湖山空鬼夜泣。飛墨如霧畱人間﹐讀之鏘然鳴佩環。疑師不死不得見﹐老淚灑入秋苔斑。

惟則天如師子林

天如和尙上嗣普應國師﹐倡道東南。其謝絕諸方﹐一以國師遺訓。旣卻﹐歸松江之上﹐而中吳之人必欲得和尙來吳也﹐於是﹐建師子林以延致之。居無何﹐四方之士爲詩爲歌﹐以寓其遊從之意者﹐凡若干。予亦隨例賦長句一篇﹐復作八絕以詠其景物﹐後之來者紀詠續至﹐當不止此云。萬竹陰陰師子林﹐蒼霏如雪不厭深。影當初陽鸞鳯舞﹐響作平地蛟龍吟。契機元非擊後悟﹐乘涼已在栽時尋。行鞭土酥𨿽詰屈﹐沛潤法雨尢陰森。筍時不傳餐玉法﹐定起每聽貫珠音。那知閻浮有六月﹖只緣毗耶無二心。眼光固已爍天地﹐王度政爾式玉金。老矣蒲鞋尙堪織﹐貧豈藜羹長乏斟﹖養威窟中善自愛﹐解鈴頷下知誰任﹖擾擾塵勞竟何以﹖便應於此投華簪。

送詩僧珩書記

吳僧娟娟珩上人﹐詩如嶽面靑嶙峋。旁支小山各秀出﹐吞雲泄雨幹星辰。陳髙復來說珩好﹐思若美玉蒸浮尹。我老於詩苦思短﹐援筆欲下仍嚬呻。奏香擬繞玉皇案﹐放棹卻入桃源春。艱難若此良自笑﹐束燒不爇釡底塵。如何諸君擅天巧﹖珩也又復能淸新﹖百年幾見光嶽合﹐四海此喜文章純。吾聞桑門重行解﹐言必與道無碯燐。西風搖落鴈南鄕﹐長歌送子空沾巾。蒸浮尹﹐卽浮筠玉之光采。

送顏陋隱道士

顏闔煉術三茆山﹐術煙如雲紫翠間。久禦師壇黑虎出﹐又騎仙巖白鶴還。符籙登眞有要訣﹐祠竈卻老須玄關。寶書仍傅具茨牧﹐珠實政綴玄都班。是中有人煉玉質﹐不逐頹景凋朱顏。修辭如蘭吐酷烈﹐濯足古澗聽潺湲。企余東望不可卽﹐天風泠然鏘佩環。

送林玄卿煉師歸永嘉

玉晨明皇大道君﹐丹霞上館校瓊文。芙蓉制冠珠織裙﹐並乘緑轝駕飛雲。有美一人岸靑帉﹐來從東甌東海濆。不笑不語寡戚忻﹐帝驚顧語仙聖羣。是能執持神化蘊﹐余昔夢噩帝喜紛。拯余於危釋憂慬﹐報崇仙階秩孔殷。尙念無以章殊勲﹐琳宮紫幄珠流熉。靈來乘純去乘雯﹐景響濁世那由聞﹖神孫飄翩接芳芬﹐烹陽冶陰調夕昕。气神元精駐不分﹐由能煉之久益賁。水浸不溺火不焚﹐是謂眞人非外棼。鴈蕩木落溪沄沄﹐子今東歸侶驚麇。將與浮脆固氤氳﹐釃之淸泠濯垢氛。我將學之意則勤﹐其如衰年日已曛。況復歲晏手足皸﹐作詩送子空云云。

送聰首座遊升

聞極﹐日本人。昔年龍河帝作宮﹐萬礎構出金芙蓉。祝釐至命黑衣相﹐董役乃是烏臺公。帝乘雲去師示寂﹐瓦礫依然化金碧。搥鐘吹螺震天地﹐遊從每振東南錫。聰也金鰲背上人﹐金翅擘海驅波神。典座南屏萬峯上﹐髙閣瞪睨靑嶙峋。來吳欲作鳯臺去﹐詞鋒欲寫秦淮樹。業材參天必豫章﹐匠石何嘗後梁柱﹖渺渺長江無盡流﹐詩成爲寄波間鷗。自昔六朝帝王州﹐老夫每欲東南遊。白下江山暮云合﹐烏衣巷陌斜陽愁。古人銷亡景物在﹐著我一賦商聲謳。

贈日本僧

海以島嶼爲連城﹐其大每與龍伯爭。珊瑚柱冷建宮闕﹐翡翠浪暖開蓬瀛。亦有神僧出其國﹐能與古佛同無生。飯香盛貯帝靑缽﹐身垢沐浴琉璃瓶。錫飛曾追獨鶴遠﹐杯渡至比羣鷗輕。輔教編成獻明主﹐彎弓機險開羣盲。梅花飛雪歲雲暮﹐冰樹削玉天初晴。魚翻春波迓鼓柁﹐馬嘶晚驛知揚旌。蕩茶榻前啟沃處﹐不讓義夫畱大名。

題夷僧寫蘭捲

老禪昔從日本來﹐足踏萬里鯨波開。金仙所居太霞上﹐五色芝艸爲樓臺。國香中有蘭與蕙﹐成叢托根在蓬萊。老禪一見契幽獨﹐葉葉莖莖在心目。硯坳盛得楚芳魂﹐九畹春風種華玉。紫鰲背開龍伯宮﹐千柱結構神施工。妙髙臺上醉揮墨﹐光云閃暎珊瑚紅。賢王分茅甸南服﹐萬馬屯云夜如簇。獨延老師至王宮﹐霜毿毫蘸松煤緑。爲書蛟龍古奇字﹐噴霧拏云看不足。老禪擔簦東入吳﹐白虹夜騰西太湖。飛墨何分醉和醒﹖髙天頃刻靑模糊。橫揮直抹恣圖寫﹐太虛空裏無精麁。諸方非無大牀坐﹐合讓主席候揮鈇。只緣自有寶玉剎﹐千層樓閣金銀鋪。人間腥腐蝸一殻﹐蠛蠓聚散眞斯須。定追他日議天統﹐大沛法雨滋焦枯。

鐘馗部鬼圖

老髯足恐迷陽棘﹐鬼肩藤輿振雙膝。前驅肥身兒短黑﹐非髯嬌兒則已臘。後從眾醜服廝役﹐擔攜鬼脯作髯食。鬼肌未必能肥腯﹐餔之空勞髯手擘。彼瘦而巾禙長窄﹐無乃臒儒執髯役。其餘醜狀千百態﹐專爲世人屍辟怪。楚龔獰老非其類﹐請問何由識其槪﹖想龔目睛爍陰界﹐行屍走鬼非殊派。民膏民脂飽死後﹐卻供髯餐縮而瘦。無由起龔問其候﹐有嘯於梁妖莫售。大明當天百祿輳﹐物不疵癘民長壽。

馗妹圖

天寶治衰妹兄出﹐白晝宮庭馘獰獝。妹時何在不佐兄﹖靚妝自衒妖嫻質。後來形見知何所﹖百鬼尊之莫敢覩。提劍躍馬從其兄﹐每爲人家守環堵。老韓饑窮夜縳船﹐送之不去今幾年﹖妹肯從兄肆屏逐﹐我亦家富黃金錢。

謝自然像

老韓語屈雄世間﹐好用險語搜神姦。上仙飛空詣丹闕﹐政自與世無相關。奚爲造言極誣詆﹖何妨月照千江水。龍伯珠宮深處明﹐鶴髮嵩師醞時喜。扶植世教須老韓﹐天風不礙鏘鳴鸞。不見果州南充縣﹐香火至今盟未寒。

春華蛺蝶謡﹐題舜舉畫

華魂迷春招不歸﹐夢隨蝴蝶江南飛。碧蕤粉香酣不起﹐臥帖芳茵唾鉛水。癡娥眼嬌錯驚顧﹐解裙戲撲沾零露。折釵搔首笑相語﹐阿誰芳心同栩栩﹖頹云流光空影寒﹐冰弦緘恨啼闌干。

贈筆工沈日新

南州先生眞玉人﹐蘇家季孟世絕倫。良公騎尾上天去﹐淸潤餘流溪水濱。東老之家酒熟未﹖其孫猶以縳筆聞。公家兄弟不負筆﹐我輩頹之天且嗔。不如醉用橊皮寫﹐仙人豈亦能書者﹖

趙千里聚扇上寫山﹐次伯雨韻

宋諸王孫妙盤礡﹐萬里江山歸一握。捲藏袖中舒在我﹐淸風徐來縠衣薄。文采於今淪落余﹐雕闌玉砌淒煙蕪。寶玉不隨黃土化﹐門上空啼頭白烏。

趙善長枉顧玉山﹐遂以絹爲予索畫﹐並詩其上

顧家絹如雞子皮﹐趙生畫似鮫人機。冰絲瑩滑始受彩﹐天藻絢爛方含輝。海波金芒鰲背上﹐溪樹翠鎖春洲肥。漁師出港晴舉网﹐野老問渡寒褰衣。試訊何從有此景﹖顧在筆底縱橫揮。

崇碧軒

江城喬木春陰薄﹐故家文獻多淪落。雨聲環堵長蓬蒿﹐鬢影衰年飯藜藿。見說張家崇碧軒﹐楩楠豫章靑拂天。後皇嘉樹無不有﹐雨露所濡皆可憐。何時從子松根下﹖讀書逍遙以忘年。

漁莊

濠上春晴花朶朶﹐施周彊知魚與我。爭如顧循讀書倦﹖馺沓浪花宵鼓柁。船頭列炬船尾唱﹐繩擉如雲翻水上。並刀斫雪鱠縷飛﹐拍拍茆柴薦新釀。莊上東風柳欲綿﹐鯉魚吹浪迎歸船。由來名教有樂地﹐看書卻掃消殘年。

梅隱

昔者先人住杭州﹐和靖祠前水東流。獘廬與祠政相近﹐看梅弔古山之幽。咸平梅花三百樹﹐無復春風一樹畱。荒煙野花開躑躅﹐落日林樹啼鵂鶹。黃昏娟娟裏湖月﹐每爲香影含孤愁。長懷此花冰玉質﹐無言自足令人羞。眼明波間雙白鷗﹐亦復與世相沈浮。不見梅花已淒怨﹐況聞笛聲湖水頭。靑山難消楚人恨﹐白髮易感商聲謳。吾廬亦豈能自愛﹖種梅繞屋休嫌稠。三十年間屢易主﹐歸魂每夢花間遊。因觀此圖重嘆息﹐萬事何異水中漚﹖知君斷非充隱者﹐卜居梅花善自謀。我亦漂零江海上﹐悠悠千古一登樓。

玉山佳處﹐爲顧仲瑛賦

東望東吳積水深﹐海天削出靑瑤岑。肅侯諸孫有基構﹐界涇築室如山林。石根孚尹蒸玉气﹐岸曲窈窕來跫音。籠鶴教馴合舞節﹐池魚出遊聽鼓琴。樓臺花雨眾香國﹐書畫蕓香千古心。按歌寧辭夜投轄﹖彈冠又須朝盍簪。已傍苔磯學釣擉﹐更上風磴窮登臨。竹梧參天鳯鸞集﹐老夫爲爾長歌吟。

湖光山色樓

顧家湖光山色樓﹐登覽近在西檐頭。朝煙帖水白初散﹐晴雲出塢靑相繆。浪花鑠閃上初日﹐崖气澄橫如凜秋。宿艸依依仲雍墓﹐孤颿搖搖範蠡舟。靈來每見云旗下﹐物換幾番汀艸抽﹖何人孤嘯答漁唱﹖有客五月披羊裘。主人領客遙指點﹐童子昔時曾釣遊。曳裾王門塵瞇目﹐擔簦客鄕雪滿頭。何如長年老於此﹖登臨笑樂孰與儔﹖玉關西望不得入﹐辛苦才封定遠侯。

雲山髙隱圖

大山嶻嶪如張旗﹐小山偃蹇如牽衣。巖頭千仞瀉飛瀑﹐迸珠濺雪交橫飛。林廬隱隱空中起﹐靑紅棟宇相軒委。中有幽人歌紫芝﹐自采藥苗臨澗洗。喬林露下靑童童﹐交柯老幹森虯龍。豈無明堂棟梁柱﹖還當采獻明光宮。寧無谷底白駒客﹖考盤歌中風落日。畫圖難寫西隱蹤﹐一曲鸞笙度空碧。

虞勝伯江山風雨圖

雍公之孫勝伯父﹐落筆驚人意獨苦。篆籀從衡寫風雨﹐平林遠岸舟橫浦。想從出蜀看山多﹐筆鋒森然如斮戈。春秋著成可柰何﹐酒酣拔劍須君歌。

鄭禧之古木圖

吾宗有子擅風流﹐履行只如陳太丘。復向仇池寫林薄﹐六月陰森如凜秋。前修凋零吾亦老﹐落日孤云生晚愁。

鉤勒竹

鳯凰仇池五色毛﹐曄晅一如金錯刀。欲斮滄海上初日﹐下有積石定風濤。曾向人間拾鳯毛﹐從衡文采自揮毫。龍孫嘯詠求摹寫﹐露洗珊瑚月影髙。

題梅﹐爲人壽

二月十日君生朝﹐連日重霧今日消。梅花含春照池水﹐眼明見此千瓊瑤。我願君年等金石﹐梅花結子調鼎食。年年爲君持壽杯﹐大醉花前華月白。

天臺山圖

萬八千丈天臺山﹐仙人抱琴時往還。絲聲落磵秋潺潺﹐曲終蜚云舞玄鶴﹐霞光樓觀難躋攀。

芭蕉庵﹐爲僧賦

芭蕉爲庵世所知﹐諭人生滅無多時。春風方抽緑羅捲﹐秋雨便折靑瑤枝。叢茂如雲蓋有自﹐身飄著土當從誰﹖畦傍築室善取譬﹐葉上濡墨仍題詩。猩紅吐花粲堪數﹐鵝黃駢實甘如飴。使其堅牢閱世久﹐敢恨迫窄逢君遲。雨聲蕭蕭集疏響﹐世路驀驀遭多岐。於玆不悟佛所說﹐金粟如來良足嗤。

楊妃上馬圖

華萼樓前上馬時﹐君王忘是壽王妃。龍顏含笑待持鞚﹐海棠睡美春風吹。繡鞍嬌憑翠衷冷﹐金燈擬跨絲鞭垂。宮鞾拍韅欲馳及﹐簌簌步搖危不支。後宮窈窕千蛾眉﹐並乘騕褭黃金覊。芙蓉濯露總殊妙﹐雜沓綺羅知謂誰﹖獨擁妖環何所之﹖聨翩欲向華淸池。雙龍嚙膝踏花去﹐錦香覆滿紅燕脂。從官車騎空瞻望﹐並肩私語行遲遲。行毋遲遲日已西﹐漁陽鐵騎崩云追。才出都門便別離﹐千載形迹令人悲﹐再拜能忘臣甫詩﹖

九馬圖

西風原野汗血駒﹐或踶或囓或驚驅。齕艸飲水秋气肅﹐追風抺電神情蘇。一匹滚塵一匹逋﹐兩匹交頸如城烏。其餘五匹總殊絕﹐八龍溢一崩羣駑。爲問何時脫覊靮﹖肆行如雲從所適。仰首斜陽嘶嚙膝﹐一似逢人訴胸臆。自穆西歸遭漢家﹐不辭低頭駕鼓車。渥窪水深龍種在﹐玉關西望空咨嗟。

王時進梅屋

張髯講道吳王城﹐聽受不懈惟王生。讀書折旋梅花側﹐冷香吹入吾伊聲。仙蕓豈是辟蠧艸﹖古苔終開掛鳯英。春融太古有積雪﹐風度曲闌糝飛瓊。生於此時讀書處﹐正値何遜吟詩成。豈應娟娟舊時月﹖獨畱疏影當窗橫。

芝云堂

仙家芝艸曄五色﹐海日一照蒸成云。結爲樓觀霄漢上﹐千門萬戶皆氤氳。斑龍誤騎有誦籍﹐云旗夜下星宮君。忽焉隨地變爲石﹐昆吾有刀切不得。巖壑髙深翠濤積﹐卿雲輪囷瑤艸碧﹐永護金粟仙人宅。

題畫

抱琴船頭爲誰鼓﹖滿江秋聲荻花浦。鯨魚出聽掉尾聲﹐曲終鴻鴈起江滸﹐帝子降兮木葉下。

除夕

今日歲䢐燈火明﹐欲雪未雪云冥冥。貧家夜有轢釡聲﹐十年飄泊吳王城。安知節序兒女情﹖不眠坐數長短更。但有榾柮煨砂瓶﹐煮茗亦得尊前傾。檐冰錚然向階落﹐北鄰笙歌厭杯酌。丈夫𨿽貧气不索﹐此意莫令覉旅覺。

卷三

長短句詩

汝陽張禦史死節歌

張禦史﹐罵賊死﹐國忠臣﹐家孝子。忠義國家培植來﹐白日照耀黃金臺。此身許國誓不二﹐不信白骨生靑苔。近者汝陽妖賊起﹐揮刀殺人丹汝水。侯指頭上獬豸冠﹐掌柱乾坤立人紀。侯頸可斷身可捐﹐義不與賊同戴天。背裂齒碎加憤怒﹐發直上指目炯然。賊刀入口鉤侯舌﹐舌斷含餬罵不絕。孤忠旣足明丹心﹐三年猶須化碧血。顏平原﹐張睢陽﹐一日𨿽短千載長。人誰不死死忠義﹐汗簡至今名字香。朝廷易名賜廟食﹐人誰無心應感激﹖坐令忠義銷凶邪﹐鑿井耕田歌帝力。

沈孝孫孝感行﹐爲謝醫沈日新

吳東門﹐葑泥千頃曾無根。舟行滉漾渺無際﹐天水日夜相吐吞。太平日久﹑人煙聚落散布洲渚上﹐繩擉网罟往往成人村。沈仲說父﹑奉其髙年之祖母﹐避喧卻掃於此安晨昏。說也不惟﹑文行一如李令伯﹐零丁孤苦﹑形影相依惟此祖與孫。祖母今年九十歲﹐十年三蒙賜帛恩。孫扶母出拜君命﹐能無芳鮮列酒樽﹖阿奶喜歡﹑一一爲孫加啖歠﹐便出泄瀉腑臟如雷奔。耄齡久衰元气薄﹐數日不復欣盤飧。說憂形於色﹐苦形於言。東吳世醫沈君日新父﹐與沈世契﹑如水有委則有源。新至切母脈﹐察母虛實寒與溫。謂非藥可療﹐精鑿曾經臘水浸﹐中有穀气可以回脾元。作麋飲母病良愈﹐說也樂甚﹐再拜謝新難具論。嗟哉說與新﹐時之人﹐孝如說﹑藝如新﹐皆可惇薄俗﹑厚彛倫。只今聖王敷五教﹑舉逸民﹐一朝徵車轟動龍伯國﹐陳情有表應更語諄諄。新也上醫國固有道﹐說也孝感﹑可以假上帝通神。明是謂同姓﹐不減骨肉親。二子孝與藝﹐流布千秋春。

虛靖天師大道歌

千峯秀攢龍虎山﹐學仙之人住其間。時乘飛馭下人寰﹐主掌符籙屍神姦。虛靖維出千載後﹐道風契天髙莫攀。如网有綱樞有環﹐足以立懦而廉頑。豈徒風霆走稟命﹖政使仙聖皆承顏。大道甚夷民自艱﹐大道甚經民自孱。天師興歌一哀唱﹐只在身中無往還。吁此血肉塊﹐成壞等艸菅。气歸元海便無極﹐箭射虛空眞等閒。無何虞趙二公辯方始﹐無乃七聖皆迷﹑所見才一斑。

碧海謡﹐贈洪尊師

我逢碧海之仙人﹐爲賦碧海之仙謡。霞光樓觀﹑不在東瀛大海外﹐煌煌紫芝一年三秀﹐近在計籌之山椒。山椒眞人號南谷﹐乘雲累侍通明朝。其言皇帝王霸若指掌﹐聖心傾濘﹑如以水沃焦。白雲那知紫極貴﹖歸休林壑殊逍遙。艸衣木食甘應世﹐土階茅茨或夢堯。坐致公卿貴人﹑北面拜稽首﹐眞人眼空四海瞪泬寥。於時大弟子﹐獨稱薛與姚。洪君之家在天目﹐百年喬木風霜凋。時從眞人問道巖谷裏﹐暑時日爍石﹐寒時雪齊腰。道成眞人駕鶴去﹐山頭每每聞吹簫。於今三十載﹐海遠天迢迢。先輩儀刑漸淪落﹐何以使我鄙吝消﹖騎牛靑林躬耕苦日短﹐釣鰲碧海欲往嗟路遙。別來幾度水淸淺﹖相逢鬢髮俱飄蕭。吳王城中暍欲斃﹐擬渡碧海心旌搖。便欲乘槎共君去﹐問君登眞之要訣﹐分君不死之藥苗。萬一天風引舟便﹐勞君遠舉云旗招。

送木善副使任古杭宣監

蓋管僧之官也。昔者雪山大沙門﹐道如日月行乾坤。屬法王臣俾外護﹐言𨿽已遠如生存。爰自西來東震旦﹐護法孰如我皇元﹖統以內外宣政院﹐官僚皆選宰輔尊。公爲院副秩二品﹐橫金厭冷腰犀溫。大江之南地萬里﹐僧之賢愚難具論。公以憲監暫居此﹐摩尼珠照濁水源。我知公繼相業大﹐召登廟堂扣天閽。太平勲業可坐致﹐豈但安禪闡教報佛恩﹖異時丹靑畫麟閣﹐知是忠武魯公賢相之諸孫。

觱篥吟﹐次趙季文韻﹐贈老伶杜寛

吳王故宮天早秋﹐誰吹觱篥城南樓﹖一吹風生鷫鸘裘﹐再吹何人敢伊優﹖曲終引气如刀鎪﹐龍笛鳯笙皆不侔。五音歕薄一吸收﹐玉關淚落定遠侯。不獨壯士皆回頭﹐杜伶何來自中州。目睫每射車前牛﹐不以伎業寒颼颼。妙吹觱篥冠名流﹐嚼宮噴徵無時休。巧如春鶯轉曉簧舌抽﹐歘如饑鶻嘯樹呼髙飂。慘如國殤舉燐﹑精靈夜相求﹐劃如雌龍挾雨﹑歸吟百丈湫。緯嫠與爨婦﹐聽終各自愁。爲問竹枝蘆葉﹑若爲寫出秦靑謳﹖四座皆感嘆﹐何如謝安石﹖素抱蒼生憂。且復彈絲弄竹﹐少爲東山畱。我願謝公上廊廟﹐任臣鄰掌調爕鏘琳球。一鳴簫韻下威鳯﹐和樂雝雝聞九丘。毋但謡觱篥﹐妙語髙浮浮。功成拂衣滄海上﹐仙人並轡驂螭虯。卻憐江潭憔悴者﹐悲世迫隘賦遠遊。

李早馬圖

外甥似舅明昌帝﹐取法宣和尙工伎。李早畫馬供奉時﹐畫院森森嚴品第。冀之北土馬所生﹐早也想見房星精。遂令龍媒出毫素﹐側胸注目疑嘶鳴。紈扇畫三騎﹐郎君峭鞍轡。窄衫繡襮四帶巾﹐靴尖曽踢中州碎。紫絨軍敗祁連山﹐金鈿玉軸仍南還。好事空餘扇頭馬﹐至今拂拭塵埃間。金章宗母﹐宋徽宗某公主之女也﹐故明昌書畫悉效宣和。

離鸞曲﹐爲貞婦徐夫人作

鸞孤飛﹐鳯不歸﹐百年𨿽遠情依依。請彈離鸞曲﹐秪愁聽者哭。夫死南徵兒尙乳﹐對鏡離鸞淚如雨。大名城裏千家杵﹐不歌不相私相語。爲問嫠之哭﹐月上斗橫屋。兒啼欲乳夢夫歸﹐金創在骨血滿衣。夫婦忠貞兩不遺﹐匹如鸞鳯參差飛。毋云靑天遠﹐千古令人覽徳輝。

題桐華煙捲

桐始華桐花﹐開向荊溪之水涯。溪聲長繞孝侯廟﹐桐陰盡覆吳生家。吳生家藏燒墨法﹐傳自李潘久益嘉。瓦溝爇膏火﹐蘊灺穂結葩。日掃桐花之煙三萬石﹐鬼物守護無疵瑕。千杵萬杵白兔臼﹐麋鹿搗膠無夜晝。制成龍香古圭璧﹐玉剛金精石同壽。奚老然松松化石﹐潘癡坐井井裂甃。二子卻掃桐花煙﹐生也與之誰後先﹖墨成飛上通明殿﹐紅雲一朶捧宮硯。試之漆黑勞磨研﹐吳生姓名等潘李﹐肯讓諸蒲先著鞭﹖

贈薛相士

君不見會稽楊廉夫﹐醉吹鐵笛聲嗚嗚。又不見虎林張伯雨﹐靈石溪邊待輕舉。二子道異出處殊﹐長歌短吟意則俱。薛生相人兩眼耀流電﹐二子喜之皆贈以所制之詩書。詩如於闐璊玉裝劍璏﹐書似昆吾寶刀切琳腴。生矜袖中有明月﹐出以照我白髭須。我須日加白﹐我面歲增黑。筆硯慚久蕪﹐江湖厭爲客。生工鑑人知我者﹐虞翻骨屯由命也。兒癡家貧四壁立﹐誰爲老韓念東野﹖生見張楊煩寄聲﹐老來何處堪歸耕﹖珠藏深淵劍在匣﹐夜夜空谷騰光晶。

贈翰古淸

虞公借榻宗鏡堂﹐四眾鄕仰不暫忘。古淸上人獨見取﹐贈以金薤之琳瑯。公時目眚視貿貿﹐文成欲寫難成行。殞星著紙廢屬讀﹐風襟露帶斜低昂。中言上人善幻化﹐神龍千丈一缽藏。蜿蜒委蛇各有態﹐擘云掣電金蛇光。海濤翻山霹靂碎﹐怒捲河漢如壺漿。世人蒿目不敢覷﹐師獨摩撫如馴羊。神膏點鱗翠鬛舞﹐金篦刮瘼星芒張。珊瑚千樹宮室祕﹐獻以耆婆未覩之藥方。師哀其誠爲摹寫﹐風旗雷車雨腳霶。點睛未了便飛去﹐硯坳有墨空淋浪。願師騎之上帝都﹐爲問蒼生誰短長﹖鳬眠鶴翥且莫辧﹐伽那定裏松花香。

巖棲仙人歌

彼仙之人﹐與神爲謀。舒嘯煙霞﹐放浪林丘。以六合爲指掌﹐以千歲爲春秋。瞪霄漢之空碧﹐渺白雲之孤遊。疏星向曙目光炯﹐頳玉暎雪肌膚柔。方騎閬風謁絳闕﹐又采瑤艸過滄洲。仙之人兮欲擅一壑美﹐匪遲徊兮此淹畱。傍置素琴不復鼓﹐得非與世方同憂﹖龍蟠靑藜杖﹐花落緑綺裘。岸巾不掛壁﹐翠發風颼颼。正研思慮探道奧﹐金匱石室非難紬。想應誤騎斑龍墮謫籍﹐於以輔相聖主福齊州。顚崖蒼生性命懸一縷﹐可但獨樂身夷猶。仙之人兮須爲謝安石﹐莫學王子猷。謝公廊廟上王郎﹐澗之幽窮而成仙。達卿相君家﹐子房出處眞其儔。功成拂衣江海去﹐笛聲尙殷嶽陽樓。

檳榔木拄杖歌

海南艸樹四時緑﹐至剛獨有檳榔木。刻作仙人九節杖﹐昆吾之刀削玄玉。吳人沈傅師﹐腹撐書與詩。跫然念我老﹐贈此珊瑚枝。入手豈獨扶持力﹖老蛟𨿽瘦鐵作脊。何況提攜指爪間﹐玄冥側身避正色。朝敲鄰扉看竹去﹐鄰翁指示三嘆息。此枝曾被猩猩攀﹐酒痕尙畱枝節間。靈藥結作雞心核﹐蠻唾噀成花乳殷。老夫方將東入海﹐撐拄殘骸謁眞宰。就中可有安期在﹖杖頭挑得棗歸來﹐分餉傅師壽千載。

松風吟

昔者谷仙之眞人﹐曾謁世皇通明殿﹐殿上賜坐言諄諄。以爲皇王帝霸﹐不殊冬夏秋春。紫極𨿽貴﹐白雲難親。翩然歸臥計籌峯下通玄館﹐日聽松風不異大韶樂﹐自謂身是葛天民。松風晴吹東日上蓬山﹐閣外五采雲霞新。日方西傾月復白﹐松風吹澗壑﹐不著人間一點之埃塵。細而笙竽間奏有餘韻﹐大而海濤怒鼓翻龍鱗。眞人臥起食息聽不厭﹐自謂軒轅張樂﹑湘靈鼓瑟同天眞。有時雨雪黯慘之寒夜﹐有時花柳明媚之芳辰。松風不吹樽俎澹﹐松風不吹肌骨皴。眞人於此時﹐漱咽太和朝玉宸。撼屋松風三日吹不醒﹐安知便以神爲馬﹑尻爲輪﹖飛度蓬萊弱水三萬里﹐眾眞歡言歸何晚﹖坐吟松花屑粉沾冠巾。於今三十五寒暑﹐天根月窟來往長頻頻。濟濟山中學仙侶﹐或跨鸞鳯驂騏麟。辛鈃範蠡謾師友﹐南郭顏成誰主賓﹖善聽松風不以耳﹐善禦松風不以身。眞人有道傳不朽﹐千古萬古無緇燐。

自怡歌

緬惟陶隱居﹐髙臥松風樓。太平晉主特延聘﹐麟鳯肯向人間遊。試詢山中何所樂﹖白雲與我同悠悠。當時江左難將作﹐三綱墜地民風偸。所以自怡者﹐惟答白雲盈隴頭。至今稱其髙﹐疑是神仙流。東吳阿翁貞白裔﹐不遂鞅掌幹王侯。國政𨿽未斁﹐黎氓卻懷憂。憂民之責非預韋布謀﹐所以擺脫世寰聲勢利﹐惟與白雲爲伴儔。芻豢豈足適吾口﹖綺繡何以開吾眸﹖澹然白雲相近處﹐那知倚門骯髒風馬牛﹖熱鏊翻餅紫纈賂方州﹐車輪括頸宰執圖小秋。周爲胡蝶蝶爲周﹐天下之樂莫若怡云優。个中誰覺察﹖身心亦相讎。好如司馬之獨樂﹐知者良寡昧者稠。吾聆此語﹐奚翅鈞天廣樂鏘琳球﹖老發雪種種﹐戒得當自修。便欲陪杖屨﹐與云同去畱。山中自怡者﹐慨然許識此意否﹖慨然許識此意否﹖

悲歌﹐寄呈劉學齋相執﹐王可矩﹑張徳昭二尙書﹐周雪坡大監﹐王本中經歷﹐貢吉甫司業﹐宇文子貞助教﹐危太朴待制﹐貢泰甫授經﹐陳元禮孝廉列位

天星曾照遂昌山﹐人家隱約木石巖巒間。貞元丞相有支裔﹐避地東入浙﹐甘與猨猱麋鹿老死不復還。五季閩王鄭光祿﹐至今拱木斬伐後﹐尙爾靑珊珊。使不念鄕井﹐俯仰應厚顏。其如貧病日零落﹐每企予望涕泣長潸潸。僑吳三十載﹐惟餘此心在。豈惟讀書老無成﹐但覺出門俱有礙。三兒兩病一凡劣﹐四體三完百崩敗。貸粟方炊薪水艱﹐僦屋屢遷家具壞。文章出售有誰收﹖書籍縱沽無可賣。此心獨存何所似﹖夜夜長虹發光怪。靑雲故人祿萬鐘﹐不割少許禆饑窮。忍令江南秋雨夜﹐頹垣腐艸啼寒蛩。

李遵道海嶽圖

李黃巖﹐疏眉瘦體滿臆秋嶄嶄。似厭分符磵谷底﹐折腰督郵面皺須毿毿。竟騎鯨魚上天去﹐帝憫人間畱不住﹐乃令筆底飛墨如雲霧。王維鄭虔本有素﹐早年臨摹米顚海嶽圖。黃巖非有顚非無﹐庵空月落山木擁﹐是中疑有窮猿呼。二子風流俱不泯﹐寶月夜夜生珊瑚。

趙松雪人馬

王孫昔騎天廐驎﹐貌得名駒並圉人。羲臺路寢風日媺﹐繡勒錦韀花柳春。吾聞冀北之野﹐每以谷量馬。駿骨千金古來寡﹐世皇騎之一天下。鞭笞四海入褭蹄﹐億兆俯伏聽鳴嘶。如何頻年頓失之﹖對畫令人雙淚垂。

黃公望山水

姬虞山﹐黃大癡﹐鶉衣垢面白髮垂。憤投南山﹐或鼓袒禓。勇饑驅東閣﹐肯爲兒女資。不憚北遊行萬里﹐歸來畫山復畫水。荊關復生亦退避。獨有北苑董營丘﹐李放出頭差可耳。顏仙種術茅公山﹐喜得此卷開心顏。句曲千巖萬壑縱深秀﹐何似捲舒只在咫尺間﹖

活死人窩﹐爲番陽胡道玄賦

我嘗夢登天﹐身乘帝靑雲。下視六合大﹐死人何紛紛﹗屍行鬼走不知丑﹐天跳鬼踔無由分。首戴髑髏蒿兩目﹐腸懸題湊空孤墳。自謂策神智﹐可以干明君。自謂琱纂組﹐可以成華文。自謂昭旗常﹐可以銘前勲。形如枯株心彊活﹐气如濕灰耳彊聞。哀哉腥腐窟﹐何以能超羣﹖天孫爲餘言﹐此皆不足云。累累白骨成飛塵﹐安知中有不死人﹖眉厖喉結目如電﹐揮呵風雨走百神。塌額玉陛下﹐自稱小兆臣。臣之形骸與眾等﹐久斷葷血腐肉皴。言臣不死誠謬妄﹐固有不死丹元君。丹元君﹐在何處﹖泥丸眞人且延駐。一曲鸞笙五百年﹐死人窩裏翻身去。

送性僧遊徑山

憶昔苕溪登徑山﹐童孩無識空躋攀。但見五峯削玉倚天外﹐兼聞眾木戞樂下雲間。振威何人喝石裂﹖行腳有僧挑月還。神龍依禪井水立﹐杜鵑啼血春花殷。孤煙中分白窈窕﹐一雨忽洗靑嶄顏。何時復至舊遊處﹖行蹤應有蒼苔斑。願從師去不可得﹐起看蘿月空灣灣。

雪巢

太古有積雪﹐不在西蜀西。西蜀之西雲山遠﹐斵冰千仞難攀躋。豈如界溪之上肅侯宇﹖虛室生白皦於楮。正猶積雪太古前﹐表裏空明堪中處。其處其誰世寡儔﹐純淨不湼緇塵羞。素履恆因積後見﹐冰潢夜轉銀潢流。遂疑巢居葛天氏﹐不在木末並山頭。三辰惜明啟牖戶﹐九霄排云達遙路。吳天月明日將曙﹐銅盤盛得金莖露。借問修梁初舉時﹐見者喜气盈芝眉。巢成定產九苞鳯﹐我老爲賦捲阿詩。

陳履元畫玉山艸堂

故人陳孟公﹐辭如春雲气如虹。畫法師海嶽﹐山如騫鵬樹如龍。騎箕上天二十載﹐有子齇鼻畫極工。驚蛟噓雲海浪白﹐離鸞照水巖花紅。皺鱗張鬐聳郁磵底松﹐中有一畝幽人宮。石牀支頤睨飛瀑﹐意遠欲托冥飛鴻。我欲從之不可得﹐靑山萬疊金芙蓉。

趙松雪畫馬

地用莫如馬﹐壺頭竟何施﹖寒風善相不假式﹐何必郭家口齒謝家鬐﹖神駒龍變如何按式取﹖譬之圖面八駿令人嗤。君不見房星精飛光﹐夜流拽練明。漢家都廐盡凡骨﹐冀之北土龍方生。兒能引弓射烏鼠﹐便解騎過宛王城。玉堂學士親眼見﹐貌得風蹄耀流電。山人半世只步行﹐髀肉何曾識鞍韅。每每作詩題馬圖﹐千金駿骨世所無。人間空費粉墨摹﹐玄黃牝牡眞成誣。

髙房山墨竹

髙侯胸中渭川之千畝﹐家居房山未必有如何。文章政事之暇日﹐能爲此君圖不朽。想當飛墨時﹐蒼龍投硯池。山雨急洗瑯玕節﹐海月靜照珊瑚枝。自侯騎箕上天去﹐浮世茫茫水東注。千秋萬古房山云﹐載拜爲侯賦墨君。

倪元鎭古木竹石

雲林子﹐外生死﹐解內敬﹐爲天使。帶經而鋤倦卽休﹐亦復拈筆爲林丘。樹枝鱗皴崖石幽﹐若有人兮在空谷。招之不來兮﹐云慘瘁以令人愁。

沈仲說畫樹石

風流沈傳師﹐浩蕩江海姿。黙庵豈誠黙﹖開口譚書詩。興來捉筆畫樹石﹐溪深岸髙浪波白。豪端無非篆籀法﹐折鐵中郎此其式。世人貴耳賤目者﹐於此卻令三嘆息。

稽康柳下鍛圖

何所聞而來﹖不妨柳下鍛。何所見而去﹐魏鼎不復爨。哀哉志士千古心﹐有錘弗鍛躍冶金。

江鄕捕魚圖

人言東坡謫居海上時﹐顧見漁釣之家樂嬉嬉。問其生涯﹑煙波萬頃舟一葉﹔問其日給﹑蝦蠏小鱻日三炊。有時大魚入网卽沽酒﹐有時順風張颿卽解維。不知朝廷尊嚴﹐百官側枕聽雞起﹔不知行役戴星﹐出入世途愁險欹。篷窗齁齁子女睡﹐竹笛嗚嗚朝暮吹。坡聞其言慘不樂﹐我身何有恆百罹﹖瘴海南浮天接水﹐家鄕往往夢見之。何如此漁者﹖生不觸禍機。麁衣糲飰旣飽暖﹐髙蓋大馬空奔馳。我觀此圖重嘆息﹐無乃有似﹐坡翁所見畫入無聲詩。金緋貴官一射獵﹐漁釣江湖勞夢思。投毫寫圖意可見﹐一舸秋風雙鬢絲。

卷四

五言律

送峽州何學正

夜雨西陵樹﹐春風燕喜亭。學宮資裁正﹐士類仰儀刑。天險開三峽﹐人心系六經。哀猿月中嘯﹐莫作異鄕聽。

送泉州蒙古學正

王制嚴心畫﹐臣工重古人。朝廷政典大﹐嶺海學宮新。番舶檳榔唾﹐郵簽荔子塵。方言若翻譯﹐誰與計偕陳﹖

送白主簿二首﹐其一

牢落慈湖館﹐於今二百年。閒居仍憫已﹐解易尙成編。吾道乾坤大﹐斯文日月懸。何時甬東路﹖入邑拜前賢。

其二

簿領慈溪縣﹐遙知傍海漘。熬波官賦急﹐扶犢野農淳。船發颿檣曉﹐煙明島嶼春。每嫌鳯棲棘﹐咫尺是靑旻。

次韻虞學士贈趙伯容

王孫有仙骨﹐夢斷郁輪袍。候火溫丹鼎﹐吹笙醉碧桃。鳥母雙蓬鬢﹐鵷雛五色毛。人間旣腥腐﹐靑海樂遊翺。

寄張宣慰

此老懸車日﹐顏丹發尙玄。由來行樂處﹐須及未衰年。令子工爲政﹐諸孫雅尙賢。固應歌舞地﹐長見月初圓。

貞逸處士

處士生無字﹐端居代有人。飛書表貞逸﹐閉戶樂淸眞。生意萱花曉﹐恩光棣萼春。懸知束帛聘﹐側席待天民。

送陸秀才

出鼓江湖枻﹐來餐杞菊苗。道方行沃壤﹐舟已問歸潮。水浦魚初上﹐春城雪未消。思君好溪水﹐鄕夢夜迢迢。

義興嶽夫人挽歌詞

道豈污隆易﹖身由潔素全。柏舟淩黑浪﹐蓬首戴皇天。木拱終同穴﹐蘭摧不異阡。何人紀貞烈﹖畱取姓名傳。

朱澤民畫

窈窕溪橋路﹐陰森楓樹林。岸隨靑障轉﹐家在白雲深。畫史分明意﹐山人去住心。勞形何日已﹖於此欲投簪。

贈永嘉髙生

髙生永嘉秀﹐秀也實南金。學啟麟經祕﹐雛生鳯穴深。浪花迎客棹﹐霜葉變楓林。異日巍科掇﹐秋期又盍簪﹖

送範山長

曉色馮公嶺﹐春風慶朔堂。親庭白雲外﹐書院碧山傍。雀啄飛花柳﹐鳩鳴結椹桑。詩書有世澤﹐簪笏繼朝行。

昆山石

昆岡曾蘊玉﹐此石尙函輝。龍伯珠璣服﹐仙靈薜荔衣。一泓天景動﹐九節澗苗肥。閱世忘吾老﹐蒼寒意未違。

虞侍講書乃祖丞相雍公誅蚊賦

父作更生靈﹐兒爲命世英。西州覩威鳯﹐南國翦長鯨。不厭朝廷小﹐終扶日月明。誅蚊賦重錄﹐妙墨冠時名。

徐良夫耕漁軒遊題

幽館夏初度﹐淸林暑气中。開軒對流水﹐坐石待燻風。花落烏巾側﹐鳥啼山幾空。耕漁者誰子﹖散發奏絲桐。

次韻宋春卿

閒貴堂前路﹐於今二十年。美人黃土後﹐廢址緑蕪邊。顧我知何已﹖惟公獨巋然。春風吹杖屨﹐猶復侍周旋。

挽章徳懋

博士衫才緑﹐書生鬢已皤。艱難柰行李﹐契闊動哀歌。疊窗牀仍在﹐臨池墨尙多。郇公有世澤﹐春水洞庭波。

贈薛相士

子有唐生術﹐誰如範叔寒﹖知無狼顧骨﹐可有鶡皮冠﹖野日晴猶懶﹐春泥曉未幹。多君遠相顧﹐不用畫灰看。

送何景文

郡國推何武﹖江湖光鄭虔。世儒方醞籍﹐詩律尙淸妍。宰相才難得﹐文章妙莫傳。歸耕釣臺畔﹐早寄白雲篇。

煉雪軒

誰煉紅鑪雪﹖晴雲幾面旋。六花吹作乳﹐兩腋欲成仙。蒼璧龍鱗舞﹐松花蠏眼圓。如何鬻白石﹖一味舌頭禪。

飛龍亭

先帝潛龍日﹐幽人待鶴時。靑山頻望幸﹐琳館暫來娛。寶篆黃金鼎﹐恩波白玉巵。天開六朝地﹐花發萬年枝。閃閃前星夜﹐汪汪湛露私。遠符天歷鳯﹐先恊石龕龜。稽古開廷閣﹐翻經出講帷。方蒙宣室召﹐忽抱鼎湖悲。舊邸梅花落﹐新亭柳綫垂。至今思沛感﹐時或下云旗。

送徐山長勉之赴慈湖

見說慈溪縣﹐先民有學宮。心源推自得﹐已易竟誰通﹖論道非人異﹐朝宗到海同。朝窗梅蕊白﹐夜館燭花紅。遵渚三更鴈﹐吟秋四壁蛩。橫經山色裏﹐覓句雨聲中。官況氈何冷﹐詞場筆最工。棘圍還待子﹐金榜日華東。

送李舉人克明任教職

職教同時雨﹐郎官等列星。吳區都水監﹐閩國道山亭。兩地頭逾白﹐諸公眼爲靑。身名金玉質﹐文采鳯凰翎。鼓枻辭江郡﹐攜書入漢廷。河山秋肅肅﹐宮闕曉冥冥。夜月鴻遵渚﹐秋風馬在坰。李嶠初夢筆﹐劉向老傳經。朴棫林千尺﹐菁莪翠一庭。天邊期中鶴﹐囊底任枯螢。歸路梅花發﹐長歌爲子聽。

送嵇洞玄煉師雲遊

已躡東遊屩﹐還乘上海槎。尋眞度弱水﹐招子飯胡麻。少廣蒼精佩﹐雙成緑髻髽。娛遊芝作蓋﹐服食棗如瓜。鼉乘觀初日﹐神虛茹幼霞。玉笙宵度曲﹐金匱夙抽芽。遂把東皇袂﹐來朝阿母家。初平羊已化﹐中散虱空爬。劍蝕緱仍結﹐尊空石漫窪。歸期定何日﹖夜夜卜燈花。

挽錢翼之

字法勤書史﹐年勞起校官。如何管城子﹖竟老鶡皮冠。句積詩囊重﹐心投酒斝寛。刻深吳下石﹐名藹楚卿蘭。梅福身垂老﹐虞翻骨未寒。佳兒繼述作﹐畱與後人看。

挽虞彥髙

苕水橫經日﹐長洲筦庫時。玄霞散髭鬛﹐白雪吐言詞。自分儒紳拙﹐寧知委吏卑﹖袖籠生物手﹐笏拄看山頤。返老梁溪澨﹐懸車錫麓陲。溫言恆侃侃﹐孺樂更怡怡。竹色賓階潤﹐花陰戶屨移。入閩求古刻﹐踰浙致名師。夜雨連書屋﹐春風動講帷。扣舷吳子國﹐鬻茗李紳祠。政以孤蹤澹﹐誰令二豎持﹖古心空似月﹐裏鬢已如然。白日誠難挽﹐皇天不慭遺。士林紛雨泣﹐絮酒諒神知。丹旐霜風慘﹐靑林磴道危。可無千字誄﹐因賦八哀詩。

送劉廷美待聘

文皇南面日﹐劉楚北遊時。抗疏三公府﹐髙名四海知。近臣推得士﹐公論果無私。坐置昌平策﹐歸尋后土祠。仲容爲侄好﹐王述豈人癡﹖驥子難籠絡﹐鵷雛足羽儀。气紆商女怨﹐賦解洛神悲。淮左辭攀桂﹐商顏罷茹芝。長裾今已曳﹐好爵固應縻。送子難爲別﹐西門折柳枝。

送楊季常山長

楊子譚經處﹐吳公學道祠。宮墻紅靡靡﹐庭筱緑差差。演迆詩書澤﹐沖融雨露私。艸玄心獨苦﹐稽古力難裨。二載平生學﹐諸生去後思。簡書猶用試﹐匠石詎能遺﹖霧豹方深隱﹐云鵬豈後時﹖會看淸白吏﹐勲業著常旗。

挽潘祥卿

已佩官箴肅﹐人推吏議精。筆鋒廽雅道﹐經術讞疑情。孝悌居無忝﹐公廉志夙成。家移山郭住﹐祿代石田耕。晚謝蕪湖幕﹐恩畱檇李城。湖山容佚老﹐篷藋足逃名。藉艸拋書卷﹐看云把酒觥。陽坡秋種菊﹐畫舫夜彈箏。旣已忘榮辱﹐方知外死生。巉巉墓頭石﹐百世保庥貞。

劉母丁夫人挽詞

忠養兒能孝﹐居官不患貧。長言遠遊客﹐兼是未亡人。主績機恆紡﹐尸饔饌必親。課孫禆缺學﹐爲子款佳賓。蓮幙方圖養﹐蓉城忽返眞。兩雛悲塌翼﹐諸友爲沾巾。淚斷枯魚索﹐愁凝繡鵠茵。佳城瘞何日﹖瞻望極酸辛。

七言律

奉柳太常道傳

烏蜀先生雙鬢絲﹐蒓鱸江上故園思。水光閃閃金壺墨﹐石理硜硜玉佩辭。水落魚龍秋不雨﹐月明烏鵲夜無枝。名山蚤選藏書穴﹐趁取蒲輪未召時。

送貢司業泰甫

代祀躬趨黃木灣﹐歸朝仍綴紫宸班。識髙京兆囊封後﹐道在河汾戶屨間。迎日講筵瞻鳯扆﹐吁天經術動龍顏。異時歸窆藏書穴﹐好在南湖疊嶂山。

送泰兼善總兵

大帥樓船過淛東﹐軍聲肅肅峭寒中。令嚴虎帳中天日﹐威息鯨波萬里風。蠻徼盡驚戎氈白﹐極南遙湧壽星紅。道山宮闕多仙聖﹐預啟瑤編錄雋功。

寄雲南蕭元帥

南望元戎玉帳寒﹐炎炎桂海息狂瀾。牽獅入貢金連索﹐騎象來朝罽織鞍。丞相渡瀘先鬢白﹐將軍標柱獨心丹。春波涸盡思霖雨﹐箕畢星纒夜夜看。

送許具瞻進士

純孝淵淵許子將﹐身遷父柩脫煙煬。遂登龍虎黃金榜﹐便綰鵷鸞紫荷囊。山水窟中民訟簡﹐弦歌聲裏晝陰長。聖朝南面求賢切﹐佇見才名上廟堂。

寄潘子素文學

與子同庚命不同﹐悠悠江海異窮通。潛鱗易借風雲力﹐朽枿難論雨露功。欲進老人圯上履﹐可孤焦尾嶧陽桐﹖河陽縣裏花千樹﹐不借孤芳一朶紅。

次韻顧仁夫得代

君房未歷金華省﹐潘嶽猶居散騎營。秋水紅蓮能自采﹐春愁白髮爲誰生﹖夢驚裏閈三年別﹐歸載圖書一舸輕。野老淒涼遲吾去﹐更誰虛左日相迎﹖

次韻贈完顏子中

紫誥黃麻疊綰歸﹐棣花香裏拜庭闈。聖經教子無金埓﹐憲節傳家有繡衣。佳句易增詩篋重﹐故人難會酒行稀。願從菇米鱸魚國﹐醉把黃花莫暫違。

寄楊士可巡檢

警邏深山行夕嵐﹐日嚴笳鼓罷幽探。坐中拄笏知非據﹐馬上彎弓想漸諳。桃葉長年思共渡﹐菊英何日采盈甔﹖揚雄幹柱華榱宅﹐只在輝輝北斗南。

蔡孝子廬墓

三十六峯雲气深﹐墓廬何處得相尋﹖靑山當戶哀哀哭﹐白日孤光黯黯沈。馴虎欲嘷風落石﹐棲烏不定月穿林。三年泣血誰相問﹖虢虢寒泉磵下音。

錢道士遊仙

緑發飄蕭禮上玄﹐明皇遙隔絳河邊。香消楚澤春風佩﹐愁入湘城夜雨弦。素手不將條脫贈﹐綺疏惟把步虛編。西神峯頂飛霞觀﹐小駐鸞笙五百年。

棲碧亭﹐爲華幼武賦

華家池館堠山南﹐但見喬木翠毿毿。金波影裏魚鱗屋﹐玉佩聲中麈尾譚。黃��云連町疃﹐紅飛花雨撲煙嵐。漁郎一別桃源路﹐回首春風雪滿簪。

蕓齋

博士齋居蕓艸香﹐靑編不復蠧魚傷。能窮腹裏書三篋﹐敢望身前笏滿牀。雨屋篝燈驚鶴夢﹐月窗展捲澹熒光。孔門休用平生學﹐緑發應須佐世康。

園隱

麻姑山下地仙家﹐諼艸春深剩著花。雊雉逐雌催刈麥﹐鳴鳩呼雨課鋤瓜。放歌不厭牛親飰﹐對客何妨虱屢爬﹖一夜南坡雷雨作﹐竹萌迸地蕨抽芽。

宣城姚秀才棄舉業﹐爲道士於升州

娟娟月出敬亭山﹐曾照書聲竹樹間。澹墨何須題鴈塔﹖扁舟先已過龍灣。仙人觀闕云端見﹐帝子笙簫月下還。水驛花開笑相問﹐澹波誰似白鷗閒﹖

至元丁丑夏五﹐宣城汪叔敬﹑吳人幹壽道﹑丹丘柯敬仲﹑國人泰兼善同僕遊天平﹐次往靈巖﹐有作奉和二首﹐天平魏公祠

西望層巒艸木靑﹐魏公祠下拜儀刑。經綸有策回天地﹐憂樂無時忘闕庭。異代蒸嘗遵典禮﹐故山香火下神靈。浮雲變滅知何在﹖閒聽松風語塔鈴。

靈巖涵空閣

吳王宮闕艸萋萋﹐飛閣重登意轉迷。洗硯池邊云欲瞑﹐拜郊臺上日平西。湖涵遠浪千颿沒﹐樹響悲風一鶻棲。江海鴟夷招不返﹐荒煙野水鷓鴣啼。

送樂鼎儀歸東平

岱宗髙入帝靑寒﹐策馬東歸不厭看。一變便興周禮樂﹐兩生那識漢衣冠﹖雨休樹下碑仍在﹐雪起封中玉未刋。更上靈光殿基望﹐冥冥鴻鵠有修翰。

送季山甫慈湖教諭

季子揚舲之甬東﹐慈湖應與暮潮通。豚吹野岸楊花白﹐鳩食桑林椹子紅。遺老應傳羲易說﹐先民誰繼日鈔功﹖東吳寓叟頭全白﹐目送孤云沒斷鴻。

和宇文子貞見寄

別來見話幽人屋﹐此去當扶野老笻。涇底魚肥春欲上﹐墻陰薺嫰雪猶封。齋庖不轢頻炊釡﹐山屐應畱屢舞蹤。它日孫依外家學﹐書簽題墨寫教濃。

送林道士歸溫

鴈蕩行雲生翠微﹐東還行李正騑騑。松矜日老當秋發﹐鶴養雛成待客歸。珠斗影寒璊玉璏﹐繡雲香積紫煙衣。懸知夜禮虛皇罷﹐宴坐朝元意不違。

遊嘉定道院

芙蓉洲上集仙宮﹐環佩聲聞縹緲中。桂閣吹香天樂下﹐稻田疏脈海潮通。呼龍起舞迎初日﹐跨鶴歸來禦晚風。大藥已成金鼎墮﹐丹光猶得兆年丰。

春寒

春寒峭峭過王師﹐都出南門送鼓旗。嶺海鯨鯢就誅日﹐江湖鴻鴈欲歸時。參差颿葉開溪舫﹐顚倒梅花落硯池。多病杜陵頭白盡﹐每因送客賦新詩。

送葛奏差赴閩

天子分符鎭七閩﹐元戎建斾拂三辰。荔花蜂采千崖蜜﹐榕樹鶯啼二月春。吏署看山時拄笏﹐使軺飛鞚不驚塵。南來勾漏丹砂訣﹐最愛溪邊白鹿馴。

廬山圖

潯陽郭裏望廬山﹐日出千峯紫翠間。煙樹近同蠻井絡﹐風颿遙認楚鄕關。匡仙抱鶴巖頭放﹐李白騎鯨海上還。卻向畫圖求彷佛﹐菖蒲花老石苔斑。

題程國表妻墓碣

太末溪頭送夫壻﹐祝郎戰勝早歸來。龍光暫漏金閨籍﹐鸞影先分玉鏡臺。兒女淚痕宵泣血﹐杯圈口澤歲興衰。它年墓道焚黃日﹐銘碣悲涼首重回。

陳母張安人挽辭

延陵陳母具柔慈﹐訓子成名鬢亦絲。樓護起家元自蚤﹐馮勤補衮不嫌遲。旨甘每卻熬波味﹐燕饗長懷翦發思。未拜恩封先已沒﹐後來阡表有餘悲。

挽楊九玄

虎丘山下有孤墳﹐曾識譚經楊子云。夢落江湖仍聽雨﹐魂歸泉壤亦修文。家山路遠聽猿淚﹐書傳香畱辟蠧蕓。況有佳兒能力學﹐艸玄猶足繼前聞。

賓月樓

最愛香山賓月樓﹐淸光全得太湖秋。魚龍出向初筵舞﹐蟾兔來從上客遊。凝閣緑苔須士賦﹐委波金鏡屬誰收﹖江山千古才情在﹐牛渚何人獨獻酬﹖

知音亭

亭院日長深復深﹐髙山流水思愔愔。曲中別鶴啼淸怨﹐樹底燻風養緑陰。激楚忽聞機裂帛﹐懷人又見冶鎔金。能言萬籟無南郭﹐隱幾形閒孰賞音﹖

聽雨樓

每愛滄江聽雨眠﹐不應愁絕似今年。建瓴長恐崩髙屋﹐煉石徒聞補漏天。響入北廊葭菼亂﹐濕增傍壁薜蘿牽。白頭倦客孤蓬底﹐尙想躬耕有石田。

趙季文茶屋

蕭蕭茶屋傍池開﹐謾謾叢筠帶雨栽。窗雪晄晴雞誤唱﹐炊煙帶暝鶴歸來。醉酒燒燭親黃卷﹐靜愛飛花點緑苔。尊酒久違眞寂寞﹐鷓鴣啼上越王臺。

薛玄卿鶴齋

君家少保已登云﹐畱得靑田貌後眞。烏母督仙須顯駕﹐羽車驂乘必長人。聽經香案孤撐雪﹐啄菌瑤階每遇春。遲子吹笙明月下﹐丹砂乞與頂頭巾。

次韻寄顏元卿院判

酒盡空懸蘸甲瓢﹐一燈孤館夜寥寥。鴈寒猶下滄洲宿﹐地暖何由重霧消﹖長笛一聲推趙嘏﹐衮衣三世屬文饒。看云早晚摩天翼﹐瞥爾靑雲萬里遙。

寄泰兼善總制

徵鳯鮮於專節制﹐戮鯨王式任偏禆。長江謾擊中流楫﹐落日方懸大將旗。夜泣寒機嫠擲緯﹐朝妝明鏡女揚眉。丈夫身在難幹沒﹐三秀煌煌是紫芝。

和吳宗師﹐寄張貞居

齊老堂前煙樹空﹐眞人錫類坐神宮。一縑今賚髙年帛﹐重壤驚回禿發翁。琳館花殘春欲雨﹐石壇松老夜多風。遙思問道崆峒處﹐都在衢尊盎盎中。

和薩天錫畱別張貞居﹐寄倪元鎭

梁溪歲暮若爲情﹐溪上梅花待曉晴。徑雪冷埋山屐齒﹐檐冰夜墮石牀聲。內篇攜向松根讀﹐如意持將竹裏行。短晷何能理幽事﹖南窗翦燭話寒更。

次韻薛眞人賀吳宗師壽辰

臣工袒割紫鱗肪﹐辭藻輝飛白玉堂。五色雲中扶日轂﹐九霞杯裏酌天漿。又從禹範開皇極﹐重拾堯蓂紀歲陽。古桂長承新雨露﹐綿綿根柢發天香。

壽春官達郎中

淸油幕下紫薇開﹐身總羣綱儗上臺。桂海已聞京觀築﹐越裳還見貢琛來。詩書未與秋搖落﹐刀尺難從世剸裁。廊廟棟梁須致用﹐貞松合抱是良材。

次韻王季野北歸二首﹐其一

黑髮黃髯萬里歸﹐腰如開國待犀圍。樓前花似琴臺發﹐江上魚如丙穴肥。蠻井遠民茶稅急﹐槐陰燕席酒觥飛。名勲莫負傳家笏﹐六尺靑雲立繡衣。

其二

公子承恩日下歸﹐小山堂上錦香圍。百壺寫淥方論醉﹐五鼎熬肪不厭肥。聽瑟池魚衝浪出﹐寄書籠鶴傍雲飛。茜袍色映輕裘好﹐爲是夫人手制衣。

歲暮感事

歲除風雪苦陰寒﹐民庻逋租悉系官。破蕩未充狼虎欲﹐系累只作烹牛看。何人肯破楊城械﹖有客空彈貢禹冠。上力已窮民力瘁﹐腐儒頭白淚闌干。

卷五

七言律

範魏公祠

白雲鄕裏魏公祠﹐翼翼烝嘗薦奠時。功蓋百年書史載﹐道求千古聖賢知。山侵虎穴盤風磴﹐石拔鯨牙插羽旗。更上髙亭望城邑﹐義田秋實正離離。

龍門

龍門岞崿倚天開﹐點額神魚幾度來﹖雲起區中成五色﹐星從闕角見三臺。更無鐵限嗤山鬼﹐可有金鋪上石苔﹖李範黨同勲業異﹐禦車千古意悠哉。

天池

立石如雲不待鞭﹐兀臨池水看靑天。下潛靈物疑無威﹐傍漑山蹊似有年。刺水翠苗霜後在﹐舞風珠樹月中懸。太湖萬頃應凡濁﹐閟此泓渟一勺泉。

寄鄭長卿

吾宗自昔有升沈﹐況復姬嬴遠至今。世訝孫枝發枯蘗﹐人推祖徳返遺金。螭頭未必云縈佩﹐谷口何嫌雪滿簪﹖自恨衰年多病苦﹐藥囊時乞細探尋。

壽李廉使

立秋三日是生申﹐督饟功髙海若馴。金節已懸巖下電﹐繡衣仍應日邊春。久從隸古森波磔﹐復向心源揖聖神。野老願畱吳下住﹐一新漕政答鴻鈞。

寄於彥成髙士

文鋒久淬鸊鵜膏﹐鞍甲藏身百戰鏖。王簿宅前春載酒﹐李紳祠下醉揮毫。鄕關未覺東林遠﹐光熖終如北斗髙。儒老感君難報稱﹐黃金隨力鑄韋臯。

送郝遵道北歸

汴河千里鴈南飛﹐吳下孤颿又北。歸竹素殘編無世味﹐蒯緱孤劍有星輝。岧嶤使節弓旌近﹐迆邐神州艸木稀。想見瓊軒恭對日﹐黃金臺上雪霏霏。

次韻劉憲副春日湖上有感五首﹐其一

庾信哀多賦漫成﹐江南文物久晨星。市衢火後蒿橫目﹐民捨春來艸滿庭。浪囓湖堤官柳盡﹐沙塡江浦夜潮腥。歸來何異遼東鶴﹐只有西山慰眼靑。

其二

湖水西邊舊是家﹐春風繞屋種梅花。傳聞故老談前日﹐愛教仙人服幼霞。鶴老離巢松化石﹐鸞孤照水竹穿沙。只今重到經行處﹐憔悴蕭郎兩鬢華。

其三

潮落空城誰重過﹖猶餘裏耳聽鳴珂。襄陽耆舊知誰在﹖江左風流不厭多。自見石麟眠枳棘﹐長聞蜀魄叫松蘿。野梅開盡西湖雪﹐萬斛春愁柰爾何。

其四

湖水荒荒寒食天﹐相逢猶話國初年。紅樓夜唱花間席﹐翠管春吹月下船。玄圃自應畱富麗﹐湘云誰爲惜淸妍﹖可憐頭白歸來日﹐井邑淒涼藹白煙。

其五

靑苔寺裏客來稀﹐烏石岡邊僧自歸。金雁嘈云春不去﹐玉魚衝雨夜曽飛。出門每歌月皎皎﹐制佩莫惜芳菲菲。人世何由比金石﹖嗟我欲把東皇衣。

次韻錢伯行遊仙詩二首﹐其一

海定初風湛緑羅﹐仙人詞藻寄來多。貫珠音在云誰遏﹖瑑玉文成手自磨。霄漢畫橋嘗有會﹐昆侖黃竹漫成歌。可憐人世書裙手﹐池上猶籠道士鵝。

其二

軋軋靑牛擬度沙﹐煌煌白兔豈無家﹖肉生徐甲符難祕﹐斧鈍吳剛桂始華。諦授寶書盟刻玉﹐醉離瑤席舞傳葩。竹宮望拜眞癡絕﹐日日韶光在景霞。

送章心遠道士入閩

風日晴繅楊柳靑﹐翩然獨鶴過南溟。山中每憶羅公遠﹐海上重逢武達靈。榕葉擁雲山似簇﹐蠣房烹玉酒初醒。小冠子夏如相問﹐爲道窮愁老一經。

送劉宗師入覲﹐次虞學士韻

羽輪暫別大茅峯﹐又禦靑冥萬里風。月帔引朝宣徳殿﹐云韶賜宴集靈宮。懸知漢室龍顏主﹐似見商巖鶴髮翁。便使圖形在麟閣﹐閒心只愛白雲中。

送劉年基髙士還江東﹐兼柬張一無二首﹐其一

劍寒秋水客東歸﹐堂上慈親白髮稀。欞具定無璊玉璏﹐綫痕猶是紫煙衣。蜂營崖蜜花爭發﹐鹿養春茸蕨正肥。自古山林有甘膬﹐何妨物色報春暉。

其二

爲問江東張道士﹐著書還了致桑篇﹖江湖冷落番君老﹐云漢昭回象帝先。芋火夜煨霜後葉﹐菜庖朝汲澗中泉。相依共住知何日﹖孤鶴東還意惘然。

寄貞居張儒仙

露冷玄洲艸木疏﹐硯泉分得磵循除。鉤題石記修人表﹐筆削山經作誌書。丹鼎曉溫松節酒﹐茗甌春點菊苗葅。殘骸若有登眞分﹐亦欲西遊候羽車。

簡張仲舉待制

宵占兩兩使星東﹐川後迎恩啟閟宮。海上天燈懸寶月﹐帷中神語颯冷風。雲團芝蓋香煙直﹐春入衢尊酒味同。況是詞臣工致祝﹐鯨波永息歲恆丰。

送錢思復之東嘉

校官東上斗城時﹐水落髙灘舟楫遲。造化縱憑修月斧﹐文章須是表忠碑。齋庖近晝空彈鋏﹐詩說窮源屢解頤。來歲秋闈戰仍捷﹐桂林折取最髙枝。

贈柯敬仲﹐次王止善韻

楚天鴻鴈白雲秋﹐歸臥滄江看水流。莫問湘累王子宿﹐且同新息賈胡畱。山林不返趨朝夢﹐道路難爲築室謀。莫遣虹光貫明月﹐眠波帖下有沙鷗。

喜雪寄達監司﹐次壽道韻二首﹐其一

去年南國暖如蒸﹐歲盡猶多撲緣蠅。直恐蛇神司有厲﹐可須麟筆紀無冰。元勲復相調金鉉﹐稔歲恆占應玉繩。佇聽賡歌繼豳雅﹐萬年枝上日東升。

其二

正自風流謌白雪﹐何須辛苦賦靑蠅﹖成章霧豹方依穴﹐鼓枻神魚欲上冰。劍具寒侵璊玉璏﹐宮懸凍直彩絨繩。枯鱗望活西江水﹐涸轍何因有斗升﹖

釣月

籊竹裁竿拂帝靑﹐山河影裏夜亭亭。坐漧艸際沾衣露﹐掣得波間在罶星。巨犗可應投貝闕﹐長絲便欲系天經。淸光照徹磻溪叟﹐方看霓裳舞廣庭。

梧桐月

露下秋陰洗夜光﹐轆轤哀響度銀牀。蒼龍出井獻沈璧﹐靑女抱琴彈履霜。鵲繞暗知河漢近﹐鳯棲明見羽毛張。寶釵擊罷宮娥老﹐一曲霓裳淚數行。

送李秀才歸越

躡屩東歸度浙河﹐越山無數綰靑螺。森森南國春秋學﹐裊裊西風子夜歌。潮湧月輪丹桂近﹐山環親捨白雲多。明年春捷靈光殿﹐遠聽鳴騶駐玉珂。

贈朱君復秀士

松陵驛裏雨騷騷﹐翦拂誰甄汗馬勞﹖扁石呼兒朝授簡﹐疏欞啟帙夜焚膏。不因聖藥無熊膽﹐每爲神山有鳯毛。老我江湖讀書眼﹐會看攀桂月輪髙。

送白治中之徽州

髙下溪聲三百灘﹐好山髙入帝靑寒。雄藩擇牧金投冶﹐別駕行春錦覆鞍。茶焙香銷芽尙采﹐硯坑云冷石仍刓。殘民久望詩書澤﹐闕裏遺編墨未漧。

挽順義貞惠公

朔漢人豪貞惠公﹐策勲元自不酬功。自從虎旅平南服﹐眼見龍旗捲北風。庭有芝蘭更種植﹐老登槐棘保初終。只今太史修臣傳﹐應有幽光發閟宮。

次韻吳宗師題大滌洞郎師房

一庵閒地足神仙﹐能駐人間大小年。赤鯶夜飛丹井月﹐紫鸞春步術苗田。山經我欲紬金匱﹐晝漏時聞滴寶蓮。便駕颷輪上天柱﹐不辭身倚帝靑邊。

寄宛丘趙祭酒

當陽聖主重師臣﹐妙選儒宗贊大鈞。神格西廱夔典樂﹐名髙北斗愈垂紳。金繩著鈕編珠貝﹐瑤艸紓花毓鳯麟。老我釣綸江海上﹐煙波空愛白鷗馴。

題海運省官捲

省幙分賢佐上臺﹐參模須仗出羣材。九年鵬翼乘雲上﹐萬斛龍驤破浪開。已見淸風生白簡﹐便朝紅日詣金臺。美哉王度關元化﹐政藉羣公翊戴來。

謝劉廷幹漕使饋肉

瑣屑魚蝦不厭腥﹐驚聞一臠到齋扃。薺腸久斷聞韶味﹐蒿目愁看在罶星。破履尙圖兒致養﹐解頤空對客談經。西風峭急江湖晚﹐何處充饑有楚萍﹖

王本齋參政挽辭

甘棠港口咽寒潮﹐帝促明公黼衮朝。已有旗常昭日月﹐卻騎箕尾上雲霄。北風吸歘年華盡﹐南國淒涼士气銷。便欲一爲天下慟﹐英魂不用楚詞招。

題鍾紹京書靈飛經

匣裏鍾郎六甲經﹐虹光夜夜射天星。使來海上持龍節﹐駕下云端拾鳯翎。金母度祠黃帝錄﹐玉眞按筆紫皇聽。勤修苦煉資輕舉﹐濯足明河上九靑。玉眞睿宗第四女爲女冠﹐監書此經。

簡金伯祥髙士

瞻云西邁思悠然﹐過雨羣峯紫翠連。兒子劬書能繼業﹐羽人接袂且談玄。可無海上安期棗﹐更有山頭太華蓮。便駕颷輪脫塵网﹐劫灰不到鬰藍天。

贈張月庭道士

爲愛中庭月一方﹐坐看河漢轉蒼蒼。山河影在無圓缺﹐漏刻聲中有短長。靈藥杵風金兔伏﹐桂花霏雪彩鸞翔。廣寒原是棲眞地﹐歌引霓裳入醉鄕。

次倪元鎭韻﹐寄剛中

縹緲陳王湖裏寺﹐琮琤鄭老竹間棋。每因海月參心鏡﹐卻笑茶煙裊鬢絲。墨漬尙嗔龍尾滑﹐酒酣方憶虎頭癡。論文未極終宵話﹐且讓韓山一片碑。

和潘子素宿倪元鎭宅﹐送張貞居還茅山

扣舷溪子發陽阿﹐落葉霜林見鳥窠。淸閟閣前春意早﹐蕭梁臺上月明多。傾瞻鳴鴈嵇中散﹐仰視飛鳶馬伏波。對酒息思千古事﹐潘郎刺促爲誰歌﹖

遊仙和陳敬初

緑髮飄蕭禮上玄﹐明星遙隔絳河邊。香銷楚澤春風佩﹐愁入湘娥夜雨弦。素手不將條脫贈﹐綺疏惟把步虛編。西神峯頂棲霞觀﹐小駐鸞笙五百年。

杭州卽事二首﹐其一

瓦礫堆堆塞路坳﹐勝遊巷陌盡蓬蒿。祠宮地臥駝鳴圜﹐祕殿春扃馬矢臊。山色無如今度慘﹐潮頭可似昔時髙﹖王師貴在能安集﹐豈必兵行血漬刀﹖

其二

往來都是石尢風﹐身境俱忘逆順同。鏡裏轉增雙鬢白﹐花前仍是小桃紅。莫驚天地軍麾滿﹐尙喜江湖客棹通。楊柳吹綿春又暮﹐賦詩愁殺杜陵翁。

元宵懷錢塘二首﹐其一

武帝親迎太乙神﹐流光絢煜動星辰。行宮典禮猶存漢﹐軹道山河已易秦。香徑至今啼木客﹐露盤無淚泣金人。紅燈幾點東風裏﹐猶是元宵一度春。

其二

錢唐江上雪初晴﹐鳷鵲樓前月正明。萬炬金蓮開火樹﹐六龍翠轡降瑤京。簫韶並入鈞天奏﹐宮掖讙聞下土聲。猶是向來歌舞地﹐鬼燈寒雨暗荒城。

送蕭萬戶西歸

將軍旗鼓鎭西州﹐六詔猖狂一戰收。余墨朝猶磨楯鼻﹐重環夜已附刀頭。歸朝卻獻王褒頌﹐去國惟存季子裘。醉裏相逢歌按劍﹐滄江斜日水悠悠。

和成居竹﹐寄張天民

白骨自應無葬地﹐靑山可復有遺民﹖何時得返屠羊肆﹐古廟無慚刺虎人。制錦邑中推令子﹐聽經池上躍修鱗。緑云洞裏遺編在﹐修省加工莫厭頻。

次韻答玉山二首﹐其一

扁舟不亂白鷗羣﹐又復移家入水雲。載酒可無人問字﹖揮毫故有客書帬。荒涼漢室銅盤淚﹐剝落周宣石鼓文。猶藉顧循能慰籍﹐江湖冷落見番君。

其二

誰似廱侯孫子賢﹖宴賓歌舞鬭淸妍。門前岸腳占潮訊﹐葦裏拏音候客船。海气若浮山隠玉﹐野光純淨月當川。人生得意須行樂﹐莫遣閒愁到酒邊。

贈岑醫士

經絡多岐脈貫身﹐顚崖性命屬誰伸﹖如生獨得岐黃祕﹐起死能兼郭華神。龍獻古方長系肘﹐虎巡熟杏不傷人。懸知此道無疵吝﹐花發鶯啼到處春。

寄吳江知州幹壽道

熙熙愛日仰髙亭﹐亭外天寒渚柏靑。曉駕朱轓理公事﹐夜燒銀燭校余經。炊煙白際魚龍國﹐野稻黃鋪鴈鶩汀。三載政成儒術驗﹐玉堂親擢暫須停。

送唐學錄歸新安

冷落齋宮薺繞墻﹐歸橈不待渚芹香。新炊旋出灘邊碓﹐獘笱仍懸磵下梁。雲气欲晴山繞屋﹐書聲向曉月窺牀。斯文三世研磨力﹐破硯於今政寶藏。

送任學錄歸松江

海邊委卻釣鰲竿﹐鼓篋來吳佐學官。紏錄盡推經術邃﹐藏修不厭客氈寒。篷窗夜聽蒹葭雨﹐薺饌朝餐苜蓿盤。三載賦歸春欲暮﹐柳花如雪暗江幹。

送毛彥昭歸三衢

載雪曾過太末溪﹐天寒沙石淨無泥。碓舂白粲連灘聳﹐橘墜紅金壓樹低。水驛燈明驚見鴈﹐篷窗酒醒忽聞雞。龜峯記在君歸讀﹐異日春風聽馬蹄。

送沈仲說遊杭

錢唐湖上水西頭﹐歷歷山人舊釣遊。相府猶餘秋水觀﹐酒旗多掛夕陽樓。春喧車馬松間寺﹐夜載笙歌月下舟。見說於今總消歇﹐休文到日重淒愁。

石抹萬戶挽辭

提師海上戮奔鯨﹐玉帳宵寒隕大星。鐵馬嘶風秋雨暗﹐天狼殷斧夜潮腥。常時仗鉞今傳劍﹐前度平蠻未勒銘。想見城陰練卒處﹐三軍淚灑燒痕靑。

潘子素翠雨亭

竹梧亭子翠珊珊﹐人在空蒙煙雨間。春暮但聞鶯百囀﹐秋陰每見鶴孤還。且看樹頂遙峯碧﹐莫踏苔花滴露斑。如此林居不歸去﹐髙情誰與共蕭閒﹖

楊鐵崖新居書畫船亭

艸玄心苦思如何﹖艤岸舟輕不動波。聽雨夜篷燒燭短﹐截云湘竹噴愁多。賦成猶夢橫江鶴﹐書罷應籠泛渚鵝。想見後堂涼月白﹐彭宣腸斷雪兒歌。

張伯雨精舍吟

翩翩風流江海姿﹐靑山滿眼空遐思。圯橋授書帝者佐﹐襄城問道天爲師。題扇書帬莫相惱﹐傳符繼錄容何辭。願逐西飛白雲去﹐滄江斜日吹參差。

復見心豫章山房

豫章拔地卽參天﹐突兀山房樟樹邊。僧占緑陰開戶牖﹐境因黃落見山川。神機觸破栽培力﹐佛慧看空大小年。一自龍駒踏人後﹐交柯密葉正駢駢。

趙子期尙書小瀛洲

粉署煌煌閃幼霞﹐道山宮闕宰衡家。碧梧每集朝陽鳯﹐瑞露長滋夜合花。風裏槐音聞奏樂﹐秋來星彩驗乘槎。十洲多是神仙宅﹐誰識溪眞尙浣紗﹖

題曹松徑家譜

三徑𨿽荒松尙存﹐東川遺老識淸門。秋香歲發庭前桂﹐霞气朝升屋角暾。春雨丘園花結子﹐夜潮溝洫浪畱痕。畱停戶屨知多少﹖但說師嚴道並尊。

云槎

昆侖河源不易窮﹐靈槎萬里待秋風。載云欲問成都卜﹐持節知成博望功。旣犯星辰上天漢﹐盍爲霖雨佐年丰﹖如何旅泊嚴陵裏﹐只掛詩囊與釣筒﹖

次韻沈存齋見寄

八詠樓前藻思新﹐白鷗波上最情親。詩盟有喜諸君在﹐情話無如野老眞。歷代寶歸金匱鑰﹐重山光吐器車銀。丁寧笠澤煙波上﹐畱取珊瑚拂釣綸。

送幹壽道知州婺源

百灘春水不容舠﹐灘上春紅髮小桃。龍尾磨云濡判筆﹐魚須抽雪映宮袍。神杉樹密鴉啼晚﹐仙捨山深月出髙。使節梅花香裏過﹐幼霞初日卽巖嶅。

送楊季民采詩還江西

悲涼南國采詩歸﹐大雅寥寥入譜稀。白馬尙誰歌有容﹖繡裳猶自賦無衣。離鸞顧影秋彈瑟﹐舞鳯銜梭夜織機。輯錄已成垂世教﹐珊瑚枝上看朝暉。

送李秀才鄕舉

秋風又復度宮槐﹐文采何人似爾佳﹖月擁素娥迎學子﹐桂搖金果散天街。劍光出匣驚時日﹐筆陣翻云寫壯懷。從此圖南展鵬翼﹐橫飛溟涬渺津涯。

挽愼獨陳叔方

詩書世緒傳家久﹐金石交情舉世稀。道在人弘不遠復﹐子依父葬表全歸。忍將完璧埋黃壤﹐賴有堅瑉立翠微。自恨居貧乏一祭﹐猶憑絮酒哭斜暉。

贈張景亮仕回

投老何曾畏簡書﹖靑山元不負吾廬。魚須久疊牀頭笏﹐馬軏新懸屋角車。翠被春寒聽雨睡﹐白頭日午趁風梳。好官付與諸郎做﹐千古封畱意有餘。

春遊石湖

越來溪上水瀜瀜﹐閒驀鴟夷棹底風。暖霧黃消治平寺﹐燒痕靑入館娃宮。笙歌作樂年年少﹐魚鳥關情處處同。弔古從來易興感﹐尙循華發系孤篷。

遊支硎南峯

詞客幽尋勝洞庭﹐神僧名迹在支硎。馬騎仄徑猶存石﹐鶴放顚崖尙有亭。巖底泉飛輕練白﹐峯頭龕蝕古苔靑。到來頓醒紅塵夢﹐萬樹松濤沸紫冥。

送方養心遊茅山﹐寄貞居外史

天上仙眞騎虎還﹐山中宰相著書閒。神明祕典抽金匱﹐早晚恩言下玉關。風磴入云芒屩冷﹐松花滿地術畦慳。願隨君去攜薪水﹐猶得棲遲澗壑間。

至正三年癸未冬辜月廿六日﹐貞居由荊溪過林下﹐畱旬有三日﹐爲寫雲林蕭散圖﹐並賦長句書其上畱別

人間契闊六年餘﹐淸夜迎船過隱居。寒日當階散霜雪﹐疏篁繞壁韻笙竽。燒香遂入維摩室﹐振席閒研老氏書。久識先生有仙骨﹐莫年服食轉淸虛。

六月六日﹐初度有感

三十六陂空似昔﹐荷花荷葉待誰看﹖星辰不合躔龍尾﹐性命何嫌似鼠肝﹖盤石處安心不轉﹐蓼莪才說淚難幹。晚來惟有墻頭月﹐依舊淸輝照鶡冠。

嘉潘總戎徵南回

萬里乘軺出帝城﹐涉波南海斬奔鯨。回轅不困壺中隱﹐乘棹來尋谷口耕。尙可班荊談智略﹐何嫌拾芥取功名﹖更吹簫管揚州去﹐莫遣春愁白髮生。

送蕭萬戶還蜀二首﹐其一

總戎西蜀幾經年﹖從事誰令爾獨賢﹖躍馬莫矜橫槊賦﹐聞雞不道枕戈眠。韜藏寶劍塵生匣﹐愛惜琱弓夜弛弦。歸到閬州三月盡﹐江花如錦照行韉。

其二

百丈牽江詣閬州﹐旌旗擁接舊君侯。按行貔虎千巖戍﹐蹴踏魚龍萬里流。奪錦亭圍花陣雨﹐離堆記積蘚痕秋。平生謾有相如檄﹐拏手何時作勝遊﹖

次倪元鎭見寄

穴墻薜荔根株懸﹐倒架蒲萄藤蔓牽。非無洛下先生屋﹐須得邛州錄事錢。鴻鴈天髙靑不雨﹐鶺鴒沙晚白生煙。松云隱屋結構未﹖何日書來解榻眠﹖

元鎭畫

倪郎作畫如斵冰﹐濁以淨之而獨淸。溪寒沙瘦旣無滓﹐石剝樹皴能有情。珊瑚忽從鐵网出﹐瑤艸乃向齋房生。譬則飲酒不求醉﹐政自與物無虧成。

贈篆刻朱生盛

子刻印如刻秋濤﹐轉折變化手縱操。螭扁神凝李斯篆﹐肯綮妙悟庖丁刀。漢章舊制蟠龜鈕﹐魏武新書閟虎韜。太史周南縱畱滯﹐劍文仍欲洗金膏。

排律

送達兼善祕書

木天髙拱夜何其﹖翠被初寒更漏遲。上帝錄書藏紫禁﹐貴神然火出靑藜。懸知策府稽諏處﹐預想虞廷獻納時。厚報亟盈荼薺頌﹐湛恩心寫蓼蕭詩。豈徒述作矜雄豓﹖政以都人啟蔽虧。國典每濡雙賜筆﹐寵光長髮萬年枝。從容寶鼎開金鏡﹐縹緲祥煙度玉墀。儒術致君還有道﹐皇明鑑物本無私。廟謨已發羣生祕﹐巖穴寧令一士遺﹖歌詠太平還有日﹐腐儒頭白在茅茨。

送吳平章

聖君圖治思黃髮﹐國老除書下紫宸。身喜圍腰虹玉重﹐眼明補衮色絲勻。乞言應笑桓榮陋﹐濟美誰如鄭武頻﹖阿閣近天鳴采鳯﹐恩波澤物到枯鱗。錫書每啟金華祕﹐賜饌時分玉食珍。出處豈惟關世運﹖旬宣何以布皇仁﹖門人莫惜狂論事﹐馭吏何妨醉吐茵。豈但勲名誇眾口﹖太常旗上是三辰。

送林照磨之越

朱甍翼翼小蓬萊﹐秋水芙蓉次第開。眞宰不遺生物意﹐參謀須藉出羣材。風生幕府文書靜﹐月轉城樓畫角催。喝道莫驚劉寵廟﹐賦詩還上越王臺。鑑湖水漲陂間稻﹐禹穴云荒石上苔。土有茶芽方入貢﹐陵無麥飰孰興哀﹖齊民懇惻知何已﹖此日登臨亦快哉。日腳蕭韶天姥下﹐潮頭旗鼓孝娥來。神人驩喜檣風順﹐溪上千颿往復回。

盛氏野秀堂

野秀堂前湖水緑﹐繞湖千嶂列檐阿。岸花隔浦飛紅雨﹐林木含風擁翠波。酒醒忽持如意舞﹐詩成或擊唾壺歌。絕憐吹絮翻金鯽﹐更愛將雛睡白鵝。鄰艇缷颿繩擉布﹐田扉邀飲町畦過。栽蘭九畹秋紉佩﹐織錦全機夜度梭。去國娉婷誰共載﹖逃虛放曠自同科。橘中盡有商巖樂﹐柰爾春愁鬢影何﹗

顧氏緑陰亭

顧家亭子緑陰陰﹐楊柳菇蒲岸岸深。鷺下積陂明霽雪﹐鶯啼藂薄度鎔金。涼云覆地苔粘屐﹐疏雨沾衣露滿襟。境曠始知淸晝寂﹐舟行忽見白漚沈。錦香承宇花如霧﹐星采當階月在林。荷鐝課童栽藥物﹐開窗傍水候跫音。湛癡元自能談易﹐稽鍜何妨善鼓琴。況是松醪釀初熟﹐公餘莫厭客同斟。

周左丞玉雪坡

玉雪坡前一色云﹐更無純白斗氤氳。春回土脈孤亭在﹐山掩人家半路分。鐵石崢嶸推宗相﹐江湖冷落念番君。調羹佳實花時見﹐歕笛淸風海內聞。墨積硯坳畱鳯咮﹐香飄池上點鵝羣。商盤久向坑灰冷﹐秦篆何曾野火焚﹖已翼廟謨躋丙魏﹐兼聞戶履有河汾。腐儒獨愧身如臘﹐已老何殊辟蠧蕓﹖

兪石澗讀易處

先生注易隱南城﹐激石松風答澗聲。式玉式金王度在﹐一寒一暑歲功成。要參未畫須心悟﹐洞徹羣疑貴理明。蔀屋見星元是晝﹐寰瀛捩柁可無程。義精詎忍辭捫舌﹖樂大何妨枕曲肱。雨露每滋庭艸緑﹐雲霞不礙曉山橫。成林詎捨千章木﹖求友難忘百囀鶯。歲月推遷陳迹在﹐啟蒙長憶酒同傾。至正二十四年甲辰夏四月十七日﹐遂昌鄭元佑謹題。

渡江

突起金鰲玉作圍﹐天於設險出神機。眾流不息朝宗意﹐元气長浮落日輝。云葉暗吹神女佩﹐浪花應濕定僧衣。魚龍不礙中流舞﹐鴻鴈能忘北首歸﹖桃葉翠顰楊子渡﹐麥苗靑茁蒜山磯。不因慷慨投鞭眾﹐自是艱危擊節稀。總會華夷民阜雜﹐分徵玉帛使舟飛。射蛟人去空英傑﹐化鶴仙來嘆是非。西日柁樓仍浩浩﹐南冠鬢髮故依依。書生閉戶堪終老﹐跋涉何勞與命違。

書畫舫小集﹐分韻得春字

雪舫夜寒虹貫日﹐溪亭臘盡柳含春。將軍結髮開全武﹐隱者逃名愧子眞。醉裏都忘詩格峻﹐燈前但愛酒杯頻。芼羮靑點沿墻薺﹐斫鱠冰飛出网鱗。稽古尙能窺艸聖﹐送窮端欲致錢神。周南老去文章在﹐同谷歌終手腳踆。擉鱉歸來還自笑﹐聞雞起舞意誰嗔﹖盍簪豈料有今夕﹖明日桃源又問津。

橘隱﹐爲秦文仲賦

橘熟曾登隱者堂﹐傲霜林薄斕靑黃。花時吐蕊珠成斛﹐叢晚抽條緑閟房。千樹君封培植大﹐慈闈母老孝思長。療屙欲得蘇家井﹐受命難遷屈子鄕。自以辟人甘濩落﹐誰令登俎薦芬芳﹖苞緘萬里深隨貢﹐禦宴羣臣手擘嘗。霜落洞庭天窅窅﹐根盤林屋野蒼蒼。齋廬並海詩吟處﹐霧雨氤氳著紙香。

寄楊彥遠隱君

子雲家在讓王村﹐昆弟三人行最尊。勝槪不煩多屋宇﹐醉鄕元自有乾坤。蒙天錫福身長健﹐與物爲春道自存。璊玉墜枝桃結子﹐翠幢羅蓋竹生孫。按歌親制縈云曲﹐教舞長開待月軒。藝足稻田靑雨潑﹐睡濃嶶帳錦香溫。不於野隱慚雌伏﹐政以朝趨怯駿奔。比迹梁鴻脫塵网﹐追蹤巢父洗心源。佛香梵夾還投老﹐取次毗邪不二門。

挽牟縣尹

誰繼淸忠最老成﹖韋庵頭白气崢嶸。平生學術尊劉向﹐少日聲名蓋賈生。制錦老爲溪上邑﹐橫金晚致幙中評。髙懷直欲吞餘子﹐爽气何堪發九京﹖絮酒益興霜露感﹐書題重積死生情。羊曇慟哭靑山路﹐宿艸萋萋夕照明。

送銛仲剛遊金陵

銛衲來從日本東﹐說法親曾授老龍。珠樹摘花抽藻思﹐金膏瀦水淬神鋒。玄機不發空中鏑﹐信器應傳雨裏舂。暫玩一輪吳渚月﹐便依千尺定林松。江光宛似玻瓈合﹐山色依然翠黛重。寒水但餘鷗泛泛﹐荒臺無復鳯雝雝。霜凋錦樹存孤柏﹐海湧靑瑤見獨峯。未識笑翁空比擬﹐城樓月上忽聞鐘。

卷六

五言絕詩

石湖十二詠﹐石湖

滄波渺千頃﹐何處覓鴟夷﹖同姓千年後﹐流芳著斷碑。

新郭

闔廬創城郭﹐俄徙傍湖山。酒斾千家室﹐今猶作市寰。

拜郊臺

吳子築圜丘﹐祀帝存壝址。魯亦取聖譏﹐大禘同失禮。

行春橋

醉擁捧心過﹐韶華艶綺羅。至今湖觜上﹐彩霓臥滄波。

越來溪

始由嘗膽鑿﹐戰檻逐波通。今日憑誰占﹖漁家一笛風。

觀音巖

碧潭通海眼﹐崖設大士座。宛如訪天臺﹐石梁飛度過。

治平寺

云塢蘊招提﹐開窗面湖渚。時發鐘磬音﹐驚散沙鷗侶。

茶磨嶠

孤嶼突蒼翠﹐波環欝盤盤。誰嗜先春味﹖當來制鳯圑。

楞伽塔

危峯聳浮屠﹐七級雕闌曲。影落湖波心﹐魚龍駭常伏。

越公井

隋將移城時﹐鑿供萬夫飲。淸泠尋丈餘﹐倒浸靑天影。

禦書亭

敕賜宋名臣﹐穹碑載奎畫。至今孤亭中﹐虹光照山白。

紫嶶村

公退紫薇省﹐宅種紫薇花。千樹臨山麓﹐秋來粲曉霞。

懷王敏徳長者

淸風起喬木﹐虞麓浣花莊。老我成長望﹐平安字數行。

懷亡友嶽漢陽

白璧埋黃壌﹐淸風憶錦袍。何當絮酒酹﹖斜日下林臯。

寄張景昭二首﹐其一

舊宅桃花塢﹐流波映艸堂。睽離將二月﹐聽雨在方牀。

其二

梧竹蔭蕭齋﹐苔花緑上階。可堪春欲去﹐捉筆遣吟懷。

朱澤民山水

吹簫江浦秋﹐舟蕩碧雲幽。擬遡巖松下﹐詩盟訂白鷗。

永定空衲者送茶

塵慮困春華﹐蒙分糓雨芽。醍醐滋舌本﹐淸气溢詩家。

嶽生畫竹

修篁含雨餘﹐枝拂淸風起。掃破碧玲瓏﹐髙堂淨如洗。

陳正孚畫

馮嶺少微星﹐羣峯列帝靑。太丘親貎得﹐巖壑想嘗經。

髙彥敬畫

千疊硯坳云﹐巖崖杳莫分。圖餘淸興在﹐又爲客書裙。

過九里寺

湖邊法喜樓﹐千頃冷涵秋。吟遶維摩室﹐風生杜若洲。

李遵道新竹

逗土細行鞭﹐苔茵暖透穿。生生無限意﹐都屬薊丘仙。

陳摶像

十年營一睡﹐醒起欲安民。忽覩金烏彩﹐還山遂老臣。

雲林小景

雲起野橋西﹐層峯翠隔溪。欲尋淸閟閣﹐古木壓檐低。

王元章梅

明月西湖上﹐淸光儗舊時。東風露消息﹐香雪滿南枝。

子昂蘭

孤臣萬古愁﹐湘渚水東流。江芷汀蘺滿﹐空令泣楚囚。

子固水仙

仙姿艷玉肌﹐輕拂五銖衣。羅襪淩波去﹐香塵蹙步飛。

柯敬仲竹

覊棲江梅姿﹐飛墨鬢如絲。天遠鸞畱影﹐篔簹雨後枝。

子庭古木

巨材千稔資﹐特立僵挺挺。東風吹不回﹐雪崖冰壑冷。

明雪窗蘭

結跏向雙峨﹐濡毫成九畹。襲佩芳馨多﹐懷人江浦遠。

憶杭

湖山今古姸麗﹐寢園此際荒涼。春晚花開花落﹐故交誰在誰亡﹖

淵明像

棄官亟返柴桑﹐家資日付壺觴。莫道先生長醉﹐義熈年號不忘。

題畫二首﹐其一

六椽僦居避世﹐一瓢澹飲怡情。短褐少陵已往﹐小冠子夏復生。

其二

雪噴滿溪泉澑﹐云屯匝地松陰。隔岸芙蓉千疊﹐助我吟詩撫琴。

七言絕詩

懷徐士弘

錢唐湖上筱驂逰﹐一榻長爲孺子畱。頭白無成兩漂泊﹐輸君天地一沙鷗。

懷張天民

金壇郭裏掃塵齋﹐移向宜興傍古槐。孫子讀書兒致養﹐更無塵雜到苔階。

張貞居神光樓看雨三首﹐其一

東風吹雨弄新晴﹐仙子樓居吹玉笙。不是春陰在簾幙﹐已應顚倒落紅英。

其二

蒙蒙靈雨向東來﹐曙色軒窗面面開。爲愛條風吹潤緑﹐莫教人迹印蒼苔。

其三

碧雲千仭紫陽山﹐都在東風化雨間。細與陽春同霢霂﹐岸花汀柳亦斑斑。

贈制筆溫生二首﹐並引

今春予入杭﹐貞居張尊師方建神光樓葛井西。師與予知舊﹐因畱宿樓上﹐對酒聫句。予尙左﹐不善書﹐而師之書知名天下。予句出捷甚﹐師捉筆便書﹐然屢索輙叱其弟子﹐謂筆不佳。最後出一枝﹐上標溫國寶姓名﹐師乃喜曰﹕是固揭學士所賞識。予𨿽不善書﹐見師用筆書不已﹐因取傍赫號小紙試之﹐誠善筆也。旣還﹐吳國寶之子持行捲來﹐首列掲公所品題﹐而尊師獨缺然。夫掲公寓師﹐樓居四月餘。子得公品藻而遺尊師﹐可謂獲連城而失照乘矣。行且入杭﹐求師言以爲重﹐因詩送之。

其一

神光樓上春聫句﹐醉裏縱橫筆屢揮。歸到吳中見蒙子﹐斯文徵藝有神機。

其二

溫生有子能傳業﹐鄭老無書可寄君。他日制成壼領記﹐尙憑毛頴話殷懃。

病中寄王叔明

跌宕王郎天馬駒﹐胸蟠百篋外家書。雨窗臥病三十日﹐裹飯何曽見子輿﹖

陶靖節像

袖裏慚無博浪槌﹐酒醒空賦稚桑詩。悲涼一曲山陽笛﹐滿眼山河是義熈。

謝太傅像

秦兵百萬壓東南﹐宗社安危已獨擔。卻置捷書棋局底﹐諸君猶認罪淸譚。

病中寄光孝禪翁

我病在牀身欲飛﹐棋鋒何日賭神機﹖想應近日翻經後﹐只有靑山到竹扉。

寄金山普納

金鰲背玉欎藍天﹐長有神龍衛法筵。午夜江聲推月上﹐浪花如雪寺門前。

題畫六首﹐其一

舒嘯風林云滿溪﹐白駒空谷艸萋萋。相逢不作蘇門聽﹐應有長松鶴未棲。

其二

濯足淸溪水已寒﹐靑山猶有此衣冠。黃塵三尺烏靴底﹐誰與歸來把釣竿﹖

其三

水繚山回深復深﹐白雲茒屋住溪陰。溪南十畆堪耕種﹐何必囊中季子金﹖

其四

桂樹連蜷山石幽﹐蕭然冠屨白雲秋。只愁畏壘無屍祝﹐不愧長年爲爾畱。

其五

桃花源上蝶飛飛﹐誤卻漁郎苦欲歸。云白山靑一回首﹐落紅如雨點春衣。

其六

仙人樓觀隔層霞﹐隱者煙蘿便作家。萬壑千巖何處是﹖停橈試問碧桃花。

肥﹑瘦二馬﹐其一

獅子花驕蹴暖風﹐滿臕如瓠气如虹。年來恣飽天閒粟﹐朔漠當收血戰功。

其二

百戰才余骨與毛﹐枯株倚著費抓搔。何人終惠還芻秣﹖拂拭風鬉气尙豪。

叢竹圖

賦詩何處極幽探﹖多在靑山海嶽庵。一片緑云塵迹斷﹐萬竿煙雨大江南。

逰魚圖

潑剌春波藻荇深﹐方池容得五湖心。硯坳更有神龍在﹐難邈商巖旱歲霖。

題文山佩刀帖

徑露刀金柄屬誰﹖空聞斷指血淋漓。杜鵑啼暗江南月﹐臣甫年年淚雨垂。

子昂臨東坡竹

戲墨王孫似子瞻﹐雞棲石上著毿毿。汴京回首西風急﹐流落江南共海南。

東坡笠屐圖

得嗔如屋謗如山﹐且看蠻煙瘴雨間。白月遭蟇蝕不盡﹐淸光依舊滿人寰。

伏生授經圖

老無牙齒語音訛﹐斷簡殘編缺字多。不賴閨中賢弱息﹐帝王典則竟消磨。

蘇武牧羊圖

飛鴻歷歷度天山﹐何處孤云是漢關﹖不滴望思臺下血﹐君王猶及見生還。

嶽王廟

復得中原後殺身﹐將軍未必恨姦秦。甘將三百年宗社﹐君相偸安塟塞塵。

武侯像

魚水君臣百世師﹐風雲魚鳥識旌旗。三分天下何經意﹖恨未中原復本支。

讀碑圖

摩挲漢鼎朶饞頤﹐臣道爲忠孝可移。枉使南來五千里﹐越江漫讀孝娥碑。

月夜懷十五友﹐並引﹐趙宛丘

庚寅中秋夜﹐月色如晝﹐而貧居溪渚。因念晉人云﹕感念存沒﹐心焉如割。遂用東坡明月明年何處看詩平韻﹐賦詩懷友云。

剡剡臺躔映五云﹐通明殿上玉宸君。今宵賞月延秋桂﹐滿袖天香不見分。

張貞居

月華浮海緑煙收﹐曾照神光湖上樓。惆悵塵生白玉麈﹐詩盟從此負閒鷗。

李雲中

屋角冰盤擁爛銀﹐淸光千里不疏親。棄官歸去輕如葉﹐應念滄江有釣綸。

倪雲林

覽古樓髙桂影寒﹐飛觴不厭接淸歡。天香落盡黃金粟﹐軟語何由接夜闌﹖

張文徳

每念道人張一無﹐京塵塡眼髑髏枯。師資賊害無人理﹐負子淸光白玉壺。

劉張掖

汳水秋風吹鴈聲﹐一時分省有更生。登髙弔古中秋近﹐蓋有危言答聖明。

泰白野

天章閣下月孤明﹐仍是中秋此夜情。便到蓬萊宮裏住﹐謝安應便念蒼生。

艸堂﹑賓王

芝云如蓋擁冰盤﹐攜得王珣午夜看。山色湖光秋十里﹐詩成應更刻瑯玕。

陳敬初兄弟

闔閭城裏寄閒身﹐四壁秋蛩語近人。何異京華舊時月﹖淸光且照白頭親。

黃金華

月上溪頭樹影長﹐婆娑老子據胡牀。九天風露歸來後﹐桑落園林酒正香。

王季野﹑錢伯行

飛雲樓上月華明﹐幾度中秋在帝京﹖卻有錢郎揮翰手﹐倚闌橫笛最含情。

張京兆

南來看月異常年﹐身在仙巖溪水邊。名簡帝心歸想近﹐淸歌莫惜杖頭錢。

送張貢士

睢陽世緒邈如雲﹐君獨胸蟠錦繡文。莫爲書裙散香墨﹐好攄三策表奇勲。

送處州杜同知三首﹐其一

見說吾家光祿墳﹐長松萬个入靑雲。子孫爲庶杭頭住﹐應立車塵候使君。

其二

含輝天上少微星﹐曾照蒼蒼古括城。山水髙深民俗險﹐不忘辛苦事巖耕。

其三

誰如別駕杜侯賢﹖純吏心腸鐡石堅。山阪髙低時雨足﹐郡齋篝火看畬田。

贈麗水治農少府二首﹐其一

一寸山坳一寸田﹐髙低巖澑接山泉。論升起稅斤稱糓﹐此是山城大有年。

其二

牛羊日夕下山時﹐出穴耽耽虎正饑。不是仁侯護羸畜﹐麒麟折角獍梟肥。

寄顏元卿院判二首﹐其一

戶外梅花落峭寒﹐窗前銀燭翦更闌。賈生只爲憂明主﹐華髮蕭蕭鏡裏看。

其二

年華汨汨可相饒﹐魚躍春冰逆上潮。畎畆懷君不忘處﹐汲生難遠武皇朝。

寄王可矩宗伯二首﹐其一

江上羊裘把釣翁﹐一竿煙雨致時雍。客星祠下山千尺﹐不在雲臺彩畫中。

其二

昔年簮筆上瀛洲﹐萬里靑雲映黑頭。相業要知霜後栢﹐烝徒有楫濟川舟。

寄沈存齋

終惠長歌瘦馬行﹐杜陵頭白淚縱橫。風雲滿地無春艸﹐頃刻難忘向主鳴。

寄倪雲林

經鉏齋外月娟娟﹐嘗照梅花紙帳眠。回首三年幾圓缺﹖塵埃堆垜白雲篇。

劉功父漢川亭

玉峯深隱漢川君﹐安穩書巢臥白雲。天祿校書兒軰在﹐靑山畱爲客書裙。

虞學士小像﹐爲其侄孫堪題二首﹐其一

光嶽英靈蓋世雄﹐九天象緯貫心胸。六經文字關時運﹐韓柳孫丁又及公。

其二

紫芝眉宇鳯麟姿﹐自是文章百世師。何必淩煙畫冠劍﹖云仍翼翼奉烝祠。

郭天錫雲山

飛墨來從海嶽庵﹐春風吹雨滿江南。靑山肯被雲遮盡﹐時聳尖奇一兩簮。

朱澤民山水

樓觀參差山磵坳﹐漁舟遠嘯出林梢。白雲度盡千峯碧﹐鬻石幽人始定交。

次泰監司提兵東廣﹐畱別吳中諸友韻二首﹐其一

萬里南徵瘴嶺過﹐夜聞何處竹枝歌﹖貂蟬原自兜鍪出﹐盍斬鯨鯢靖海波﹖

其二

白髮蕭蕭尙艸元﹐故人江海慰衰年。功成竚俟歸來日﹐只在城南尺五天。

寄宇文國相

精思亭上李文饒﹐且袖經綸鎭海潮。相業從容龍尾道﹐唐家復數中興朝。

寄貢泰甫授經二首﹐其一

姑蘇臺下雨聲寒﹐捨館靑燈語夜閒。父子日爲師友處﹐遺經不厭靜中看。

其二

風風雨雨百花洲﹐何日春晴一醉逰﹖滿日靑山吟藉艸﹐鴟夷未許獨扁舟。

送陳玄禮之杭二首﹐其一

錢唐湖上鴈聲秋﹐涼入明公紫綺裘。庾信淸貧何遜老﹐登臨難寫古人愁。

其二

靑山遶郭候潮過﹐今古興懷意緒多。到夜令人尙無寐﹐彎彎月子竹枝歌。

送何舉人北上二首﹐其一

練川文學舊從遊﹐戶屨儒生學最優。北上神京當六月﹐涼風桂子已含秋。

其二

聞說京師喜气多﹐萬家齊唱董逃歌。塢金何日寛民賦﹖海宇頻頻望泰和。

送僧還開先

廬山面目翠千層﹐飛屩孤禪不壓登。絕頂倚云無腳力﹐潭珠三伏灑寒冰。

贈曹相士

魏武子孫誰尙賢﹖相人唐舉得眞傳。王侯螻蟻知同盡﹐畱取雙瞳鑑碧天。

陸仲明居笠澤﹐以卜養親﹐裕如也﹐詩以贈之二首﹐其一

韓墅橋邊陸抗家﹐灼龜靈應足生涯。行人握粟遙相顧﹐虔奉慈親度歲華。

其二

事親能孝祗天知﹐母子團圞不皺眉。賣卜得錢勤孝養﹐菜羮香裏及時炊。

顧定之竹二首﹐其一

虎頭孫子顧參軍﹐八法縱衡寫墨君。龍伯由來寶湖石﹐鳯毛何事刷春云﹖

其二

石屋老人畫竹石﹐後之學者森如織。河源一分百派殊﹐天下紛紛竟誰識﹖

王元章梅

孤山無復看梅花﹐寂寞咸平處士家。畱得王髯醉時筆﹐歲寒仍舊發枯槎。

虞勝伯畫雨竹

渭川煙雨緑漪漪﹐公子飛雲出硯池。萬个靑瑯秋一抹﹐髙梢特聳鳯凰枝。

館娃宮圖

復殿回廊遶翠岑﹐鴛鴦嬌擁畫屏金。謾誇歌舞畱君醉﹐千古人猶怨捧心。

揩癢馬圖

啄瘡烏去未斜陽﹐雨足春堤艸正長。摩擦樹根休技癢﹐明朝要爾戰沙場。

卷七

銘

吳縣儒學門銘﹐並序

天下郡縣學﹐莫盛於宋﹐然其始﹐則亦繇於中吳。蓋範文正公以宅建學﹐延安定胡先生爲之師﹐文教之事自此興焉。若吳縣學﹐按李宗諤圖經云﹕文宣王廟在縣廨東南﹐今三皇廟﹐故縣治也。紹定初﹐永嘉趙善瀚始建學於郡城西南之賓興坊﹐去姑蘇驛不百步。其廢置遷易﹐槪可考矣。宋以杭爲行都﹐中吳乃三輔近地﹐縣學宜大於鄰邑﹐然負城西隅﹐於地勢蓋甚迫窄。更宋迄今﹐累加完緝﹐記刻具在。至正十九年﹐郡守海陵周仁﹑縣尹丹陽張經皆以興學爲己任﹐覩學之外門日就廢壞﹐乃始瑑石爲莛與楹。上象日月﹐堅致聳陗﹐翼以垣墻﹐瑰麗宏敞﹐稱其爲子男學宮之門。攝學事昆山盧熊及學之人士﹐咸謂縣之有學久矣﹐未有以石爲門者﹐非二侯致力興學不及是也。遂爲之銘曰﹕

吳邑有學﹐由宋始完。宋社旣墟﹐學宮則存。維學有門﹐聿嚴啟閉。因陋就簡﹐蓋已歷世。郡守周侯﹐近古遺愛。張令佐侯﹐民所共戴。瑑石莛楹﹐新作學門。石質如玉﹐孚尹潤溫。未易蠧朽﹐石堅斯久。何莫繇是﹖以啟其蔀。勒銘於玆﹐豈特詆言﹖來遊來歌﹐永矢弗諼。

世壽堂銘﹐並序

古之君天下者﹐斂福於其己﹐以敷錫於天下之人。故人有樂生之心﹐無嘆息愁恨之苦﹐有壽考之徵﹐無夭閼折傷之萌。武王訪道箕子﹐大經大法畢陳之矣﹐而終之以五福。蓋以爲人君貎言視聽﹐舉合乎天﹐至於思而睿作聖﹐則又無所不脗合焉。人君與天一致而無二﹐則斂福於己者﹐豈私其躬而已哉﹖刑賞威柄﹐惟天是循﹐子養萬民﹐惟天是法。舉熈熈然﹐遊於太和元气之中﹐甘露之所霢霂﹑祥風之所披拂﹐則其享遐齡﹑躋壽域。斷非厚誣斯世也﹐气錯而薄﹐世澆而漓。夫以孔子之聖﹐而不獲斂福以錫民﹔顏子之賢﹐而不獲享有壽考。此其扶輿而磅礡者﹐或淸或濁﹐或美或惡﹐有不可得而窺度也。世𨿽偸甚﹐而王澤猶未竭﹐民猶有享壽祺者﹐然益罕矣。故視曩時耆舊有傳﹑耆英有會﹑九老有圖﹐蓋如鳯凰﹑麒麟不可復見也已。況自兵興以來﹐鋒鏑之下﹑刼燒之餘﹐荊榛骨骸﹐渺莽蕭瑟﹐亙數千里無復人煙。兵禍之慘﹐未有甚於今日。其幸存而竊活者﹐溝壑是憂﹐又何知壽考康寜之意乎﹖而金壇張徳常﹐乃於吳中所寓之室﹐扁曰世壽﹐以奉其父天民先生居之。先生今年八十歲﹐耳聰目明﹐气神滋王。其大父愛山先生﹐年七十五歲而終。其曾大父定軒先生﹐於書無不讀﹐於學無不講。宋季趙信公最知人﹐將起先生以共事﹐先生知事不可爲﹐力謝絕之﹐日與漫塘劉先生﹑實齋王先生優遊以終老。其卒也﹐年九十有三。伯父叔剛先生﹐年七十有八。至其兩老姑﹐今皆年望九十﹐起居無恙。世言壽有種﹐豈信然歟﹗夫承平之日﹐世享壽齡﹐固足以誇艷。今天下洶洶﹐而徳常以才幹在吳縣﹐由丞升尹﹐人稱其賢﹐旣能養其父以孝聞﹐又能推其上世耆年夙學﹐以表章暴白之﹐抑亦何修何爲﹐而能若是耶﹖豈昔之人﹐當錫福之盛﹐深培厚植不少﹐槪見於世故﹐其世壽若此其未已耶﹖徳常今則施之於用﹐而其厚徳之積﹐則又在徳常也。遂昌鄭元佑﹐辱交於父子四十年矣﹐乃爲銘其堂。銘曰﹕

金壇之山﹐實系地肺。山明川媚﹐聿鍾人瑞。卓哉定軒﹐道隆康濟。斂英弗施﹐當宋之季。身躋上壽﹐名髙一世。有子有孫﹐俱享遐齡。夫何所聞﹖惟其徳馨。徳馨苾芬﹐三壽作朋。永言世壽﹐以堂以構。壽若有種﹐善培滋茂。良耜澤澤﹐斯種斯獲。我銘於櫟﹐有秋無斁。

石子硯銘

石有子﹐孰孕形﹖卵斯石﹐石有靈。硯之千﹐其齡胤。將文鋒﹐世發硎。

周尹堂硯銘

予無以潤一邑﹐邑或蒙潤﹐在玆硯坳。是硯實予金石交﹐其或是之。民不被其澤﹐予視硯愧且外膠﹐又何以解人之嘲﹖

箴

進道齋箴﹐並引

吳人趙子奇﹐名其齋居曰進道。蓋取諸老氏之言曰﹕誰有栱壁以先駟馬﹖不如坐進此道。夫老之謂道﹐不能無憤悱矯激之偏﹐亦烏知吾儒中庸大道之全哉﹖故是齋﹐用言以箴。

天命之性﹐率性之道。兩間人物﹐悉具奧妙。綱常倫理﹐是道可求。不違戒懼﹐謹獨用修。斯道甚大﹐尢至精密。屋漏有愧﹐於道則斁。苟欲進之﹐其少懈斯。勿流異端﹐毋或他岐。進進不已﹐始終敬愼。坦然由之﹐實可賢聖。

近思齋箴﹐爲髙昌偰公遠作

繄人有心﹐孰能無思﹖思而惟一﹐睿聖可期。聖徒示訓﹐在思之近。譬則升階﹐斂步而進。級盡一級﹐學博理窮。篤志切問﹐仁在其中。親親遂及﹐仁民方至。愛物由漸。以循格言﹐用疏畀爾。箴規靈府﹐敬而聽之。

贊

韋臯銅像贊﹐並序

按韋臯自爲隴川畱後﹐當朱泚之亂﹐徳宗出幸奉天﹐盜賊滿天下。而臯能於此時竭忠狥節﹐斬泚賊奴並賊叛將﹐事聞於朝﹐至建奉義軍節度﹐以旌寵臯。賊平﹐徳宗還宮闕﹐召爲金吾衛大將軍。已而﹐出爲西川節度使。時吐蕃與南詔不時入寇﹐而臯能用間出奇﹐南詔復臣﹐吐蕃失援﹐西南之民遂獲蘇息。徳宗累其功﹐加檢校司徒﹑兼中書令﹐封南康郡王。蜀人徳之﹐至範銅爲臯像。故老相傳﹕大家鑄臯像﹐至與臯身等。中人之家﹐又次之﹐𨿽貧下小家﹐亦鑄銅爲小像﹐長僅二三寸許。歲時祭拜﹐如神明焉。唐亡﹐臯大像莫之見﹐其小像散落民間者﹐至用爲鎭紙﹐不忍致毀。夫臯一介書生﹐其功煥烈耀竹帛﹐而其小像﹐流傳海宇者何止千百﹗人一是稱之唐韋臯像也。夫唐有天下三百有餘年﹐其臣如臯者固不少﹐然臯像獨傳於世﹐以見臯恩徳在蜀﹐蜀之人思臯不忘。新﹑舊唐書乃以劉辟嘗事臯﹐竟列辟與臯同傳﹐辟反於臯歿後﹐史臣宜置辟於反臣傳。昔老聃與韓非同傳﹐人猶謂靜躁不同﹐刑徳斯濫。況辟反叛﹐與臯同傳﹐豈理也哉﹖於是﹐作臯範銅小像贊。贊曰﹕

猗臯之生﹐本自寒素。及其樹立﹐爲唐哲輔。南詔復臣﹐吐蕃卻顧。威振殊埃﹐天聲誕布。微臯功名﹐坤維幾捨。蜀人思臯﹐祖也父也。無小無大﹐像臯於冶。以屍以祝﹐錫之壽嘏。唐社已灰﹐臯像獨存。世無董狐﹐孰昭蒙昏﹖於千萬年﹐我舌弗捫。

張吳令像贊﹐並序

曩予客荊溪﹐主嶽君仲遠家。仲遠中表多婣戚﹐若王君仲徳﹐其一也。仲徳以宋閥閱居州市﹐時延金壇張天民先生﹐訓飭其子弟。居久之﹐先生徳孚其身﹐行孚其人﹐凡溪大家無不敬慕之者。於是﹐買田築室﹐請先生挈家荊溪之上。今吳縣尹徳常﹐則先生冡子也。徳常日侍其親﹐內而家庭﹐外而朋舊﹐人人得其驩心。暇輟讀書講學﹐徳業滋進。於是﹐徳常充然爲荊溪之逸民。夫向淮甸兵興﹐而荊溪遂爲戎首﹐向所謂田園室廬﹐盡爲瓦礫。徳常遂奉先生辟地來吳﹐以才名著聞﹐起家吳縣丞﹐由丞升尹。縣遭亢旱焚刼﹐而徳常能涵煦以仁恩﹐自非才美兼具﹐其能若是乎﹖僕與徳常有世契﹐見其松石小像而喜之﹐爲題於其上云。

鍾英金壇﹐蜚聲荊溪。以孝以友﹐身修家齊。辟地來吳﹐起家佐邑。升之制錦﹐藹乎仁術。峨冠野服﹐松石之間。逍遙天遊﹐良常之山。猗歟先生﹐有此令子。爾公爾侯﹐必復其始。

兪仲溫像贊二首﹐其一

能讀父書而不迂﹐能盡子職而家腴。人知石澗翁易學二首之粹﹐而不知其令子之非拘儒也。幅巾深衣﹐有粹其容。敬以持身﹐所謂以道始終者乎﹖

其二

子之先君子﹐學易究源委。從衡變化間﹐悉其終與始。子克紹其家﹐以敞其生涯。甘膬之養﹐溫淸之室﹐冬之夜﹐夏之日。是謂能孝﹐而有關乎世教者也。晚更事變﹐歸休田廬。有孫牽裾﹐有子讀書。優遊乎石澗之書隱﹐庶幾乎俯仰無愧者歟﹖

孫髙士像贊﹐並引

國家以淸靜玄黙扶翊政教﹐故道家流有所謂正一也﹑全眞也。雲間孫髙士明叔者﹐隱於其裏九峯三泖之間﹐讀書績學﹐築艸堂三間﹐日偃息其中。故𨿽甚貧﹐用前人苦志篤學﹐名其齋曰映雪。手鈔書數百篇﹐皆小楷齊截。然有以爲無所用於世﹐視田野閴寂﹐若將終其身。於是﹐全眞教主關眞人號之曰淸隱處士。夫隱﹐古之人初不擇於淸與濁﹐故屠沽負販可謂之濁矣﹐然隱焉曾不異於考盤之士﹑鑰舞之人。善乎介子推之言曰﹕身將隱焉﹐用文之﹐是求顯也。故隱者不以文自章﹐其來久矣。今髙士曰淸隱﹐豈外乎濁哉﹖安知九峯三泖之間﹐田翁野老﹐朴茂純質﹐於淸濁奚擇焉﹖遂昌山尙左老爲題像曰﹕

自吳大帝王江東﹐云仍如霧﹐莫悉其初終猗歟﹗明叔父屏隱乎葭菼之浦﹑鮫龍之宮﹐而其志則猶在乎映雪夜讀﹐將萬卷羅絡乎心胸。是誠其像耶﹖有相斯長矣。非其像耶﹖何其逼眞﹖而飄飄乎煙水之上矣。譬之郢鼻之斵﹐槪難乎召匠矣。

蘭渚生像贊﹐並引

生而負偉異之才﹑傑特之器﹐必不肯齷齪爲轅下駒﹐老死而已。人世間﹐固有所不屑爲。於是﹐欲乘雲禦風﹐視蠅蛆嗡億萬起滅﹐何足道哉﹖乃遂棄俗﹐欲與古仙神人積精練气﹐以至於長生。然旣曰仙矣﹐惟恐人知之也﹐煉之冥冥之中﹐修之擾擾之內。顧吾身才器﹐𨿽未能與天地久長﹐然天君期復一念萬年﹐湛寂眞明﹐百神聽命。凡所謂龍虎鉛汞﹐以成金匱而不壞者﹐豈區區金石之謂哉﹖蘭渚生妙悟此理﹐而進此道者也。有爲之畫其像﹐遂昌山尙左老人鄭某贊之曰﹕

蘭生於渚﹐人孰蘭予﹖予惟生如湘累﹐匪蘭不取。旣紉之以爲佩﹐復緝之以爲宇。累以忠自沈﹐生方以不死自神。逮將系萬古﹐而一成純。是之謂蘭渚生﹐庶幾乎其眞者耶﹖

題

題瑞竹堂記

祕書郎白野達公兼善父﹐守越有治政。其喪母夫人於越也﹐越之人乞畱葬於越。至正七年春﹐服闋﹐天子以禮部尙書召公北上﹐道吳。遂昌鄭元佑送公西出閶門外﹐卽驛亭坐語﹐𨿽匆遽﹐然猶握手論文。首言在越時﹐嘗爲越僧永師者作瑞竹堂記。公自喜是篇誦﹐瑯瑯可識也﹐然恨未得見其繕寫本。已而﹐師來驛亭別公﹐去意戀戀不忍捨﹐乃知其不憚遠﹐由越送公入吳。永﹐佛者也﹐豈有所外慕﹐乃依依於公哉﹖於以驗越人愛公之深﹐非苟然也。明日﹐師攜捲過予﹐得所謂瑞竹堂記讀之﹐信乎屬詞工而構思密也。夫竹之爲瑞﹐豈足以發公之藻思﹑顧猶若此其精密﹖矧朝廷之上﹐麟﹑鳯﹑龜﹑龍諸福之物待公紀詠論贊﹐聳皇家盛徳如三代之隆﹐此固迂儒所屬望也﹐而非溢美於公云。

題諸體帖

六書垂世於三才﹐萬物之理無乎不具。然而取義至精多蘊奧﹐後之王者世守之﹐又懼其傳之久而亂之也﹐於是﹐命有司歲一出﹐考察其文之異者而同之。周衰而列國異政﹐鍾鼎銘款有不出於六書者﹐紛紛藉藉﹐然猶不至大失其眞也。今觀此諸體篆幾於戲矣。是皆古制不存﹐人自爲學﹐其失可勝言哉﹖可勝言哉﹖

題雪擁藍關圖

按唐書﹕昌黎韓公從裴丞相平蔡還朝﹐擢刑部侍郎。元和十一年正月﹐憲宗以鳯翔法門寺塔藏釋迦佛指一節﹐敕中使杜英奇香花迎之﹐入光順門﹐畱大內三日﹐仍送還寺。時王公貴人﹐下及士庶﹐無不傾動﹐布施供養﹐塡塞道路。公於是上疏極諫﹐憲宗大怒﹐遂貶公潮州刺史。行至峣關遇雪﹐而其侄湘解後途次﹐用賦七言律一詩﹐世所傳誦﹐謂其詩義而有禮。夫士生於世﹐出處兩塗而已。吾非匏瓜﹐無系而不食﹐故必出而事君。然而出也﹐亦必審其時之如何。使時不可出﹐固當儉徳辟難﹐時而可出﹐而猶低徊隱約。以獨善其身﹐則又君子之所不予也。唐更天寶以後積衰亂﹐以至憲宗﹐乃始屈己從諫。羣賢在朝﹐逆賊就翦﹐勃然而興。公於斯時﹐倡文﹑武﹑周﹑孔之道﹐以事其君﹐遇事不諫﹐則上負天子﹐下負所學。故𨿽暫斥一時﹐千載之下﹐學者仰之如泰山北斗﹐何則﹖由其出處惟道﹐是從無可貶議者也。世之君子觀此圖畫﹐慕公斥逐於憲宗之朝﹐是君有可引於道之資﹐公之諫非肆意而言也。又當觀公平日所以持身守官者﹐皆盡其道﹐而後可以諫其君也。不然﹐則是朝不坐﹑燕不與﹐始可全身遠害而已耳。不知出處﹐而曰安榮而無禍﹐則又皆公之罪人也。

題楚州尼眞如十三寶記

先儒謂天以形體言﹐幹以性情言﹐帝以主宰言﹐蓋皆以理言之也。然所謂帝﹐有非視聽所及見聞﹐豈以紫金爲闕﹑玉淸爲宮﹐紅雲一朶之中﹐冕旒衮裳﹐百億侍眞﹐森羅擁衛﹐以掌冥權﹐禍淫福善﹐以主宰於億萬千刼之溟涬寥廓﹐其可也哉﹗唐寶應元年�巳月﹐楚州尼眞如恍惚升天﹐得見上帝﹐賜以寶玉十三枚。雲中國有災﹐以此鎭之﹐羣臣表賀。至今楚州寶應縣勒之金石者﹐有所謂元黃天符並糓璧﹐有所謂如意珠﹐有所謂瑯玕二珠﹐有所謂玉印﹐有所謂雷公石斧﹐有所謂玉雞﹐有所謂王母二環﹐有所謂紅靺鞨﹐有所謂玉玦﹐有所謂皇后采桑勾﹐凡十有三。寶應爲西漢平安縣﹐寶從天降於玆也﹐故朝廷爲之攺元﹐時上元三年夏四月也。眞如見五色雲中有人接尼登天﹐見神人若天帝﹐與以上所言十三寶﹐使攜以下人間﹐厭鎭兵戈腥穢之气。使其所寶誠足以鎭禦世難﹐則玄宗宜享髙壽﹐不應遽崩﹐而肅宗亦繼之以物故。於時祿山首叛構兵﹐史思明連禍尢慘﹐使其無有﹐則不應攺元﹑攺縣以紀瑞也。然唐自玄宗尊崇老君爲其始祖﹐每詔下郡國﹐輙言老君降﹐又言得老君眞符﹐其事抑亦可怪矣﹗宋範蜀公作唐鑑﹐不直斥其妄﹐而但歸罪於肅宗。儒者據經義以爲言﹐扶植世教﹐意於子不語怪。司馬公作通鑑﹐欲世之人取鑑於理亂興壞。故眞如得寶﹐亦皆備書﹐其旨微矣。今平江路總管周侯信夫﹐寶應人﹐嘗得寶圖石刻﹐恐後泯滅﹐奉藏縣之崇眞觀﹐開山道士曹君執善爲侯鐫之石。侯由淮入吳﹐徧歷淸要﹐蒞官臨民﹐謹願恪實﹐吏畏民懷﹐逮所謂無言不讎之君子也。其於是記﹐殆亦維桑與梓﹐必恭敬止之謂歟﹗

題袁通甫詩卷後

今集慶昕公向年客南屏﹐覃思文字﹐間視明教寂音﹐不啻方駕過也。故論議詩與文﹐嶄嶄少許可﹐獨盛稱吳人袁靜春先生所爲詩。至謂淸麗秀潤﹐數十年所無有。某固已驚掉﹐而昕出先生詩讀之﹐恨不多見﹐而昕言已足信。及來吳﹐先生之子泰仲長﹐與僕相友善﹐且已集錄先生詩若干捲刋行﹐因盡讀先生詩﹐而昕之言益信。此卷先生手澤﹑仲長寶藏者﹐鮮於君首題﹐直以杜拾遺﹑黃太史並言。黃從杜出﹐其間不可分寸亂﹐鮮於大手筆﹐而其言如此﹐蓋自有所見爾。昕公今爲天子祠官﹐言論重當世。某閭巷賤士﹐不足知先生﹐故托昕推重先生之意於捲後﹐而歸之仲長云。至順二年龍集辛未四月己酉﹐拜手謹書。

題石澗書隱記後

鄕予入吳時﹐吳中老儒先生尙多存者。潛心於經傳﹐無意於利祿﹐仰館授以自給﹐托筆硯以自怡。峨冠襃衣﹐非書史不譚﹐非理義不由﹐若兪石澗先生蓋一人也。先生於書無不讀﹐而尢潛心於易﹐其爲注成書﹐而先生物故。今幾三十年﹐而先生之子子玉將以易說刋行於世﹐且建石澗書隱於采蓮裏﹐有花卉﹑竹石﹑園池﹑室廬﹐眞稱隱者之居焉。嘗謂易有消長之道﹐始予入吳﹐民負資相雄﹐無幾何時﹐而消息盈虛若夢中事。顧欲如先生有子有孫﹐又能世其家而不墜﹐要非先生劬躬厚積﹐不能若是也。里人陳君子平爲作記﹐文字齊截可喜﹐故某書其卷末如此。

題兩伍阡表後

自兩淮兵興﹐中吳𨿽麁完﹐而飛芻轉粟﹐軍須百役無晷刻停。平時文物﹐視他郡麁勝﹐今則索然矣。況淮東戰區﹐積骸釃血﹐其人士奔逃流落之餘﹐喘息且未定。而兩伍張氏家﹐其孫天永挺身而來﹐避地常熟。扣門請見﹐以禮部員外郎余君廷心甫撰其兩伍阡表﹐視所書﹐則予故人宛丘趙子期也。讀之﹐乃知其家一門五世﹐詩禮克紹﹐由文儒顯﹐筮仕於朝﹐𨿽更亂﹐猶乞言於人以表章其先徳。夫以中吳尙完﹐文物已不逮昔﹐而天永顧拳拳其世緒﹐自匪身更百罹不忘其先者﹐弗能爾也。當趙宛丘後書阡表﹐迨今十年矣﹐爲至正十五年乙未秋八月丙辰識。

題良常艸堂捲

予嘗爲徳常記艸堂矣﹐復見此卷。誦五峯之詞甚奇古﹐仲穆使君之篆筆力遒勁﹐澤民若水之畫淸潤﹐張助教之詩流麗﹐皆令人斂袵﹐故爲之識。其後﹐丹丘生柯九思題於王氏之環慶堂。荊溪王仲徳﹐以故宋將家子孫博古嗜學﹐延致金壇張天民先生於其家。徳常﹐蓋先生子。其父子績學能文﹐以其道行於荊溪。荊溪之人爲其父子買田築室﹐居甚充然。設無朋從枉訪﹐仲徳必過徳常﹐飲酒賦詩﹐蓋亦極其一時之盛。卷中所謂良常艸堂者﹐徳常扁其室﹐示不忘金壇故居﹐日接良常之山也。俯仰廿年間﹐不惟當時朋友大半淪落﹐而荊溪更世變﹐鞠爲丘墟﹐瓦礫﹑荊棘﹐無復人煙。仲徳亦避地去鄕土入杭﹐聞已物故﹐獨徳常父子僅存﹐全其家於中吳。而徳常以文學起家﹐今爲吳縣尹。予與徳常最友善﹐觀畫誦詩﹐感念存歿﹐爲之慨然。

題薛眞人誄文後

玄卿向畱吳﹐篤斯文契誼﹐數相從。已而﹐還山中﹐詩文日已精﹐行業日已髙。且謂余曰﹕今奉璽書領教事﹐往杭之佑聖觀﹐子幸一來。豈料玄卿遽沒於山中也耶﹖鄭無用出杭仙儒張伯雨爲之誄三﹐讀其文而悲之。若玄卿者﹐方且與古之博大眞人遊於太微之上﹐夫豈語言文字所能贊美哉﹖

題復見心淸江行捲

見心攜江西友契詩文一卷入吳中﹐讀之所謂幽然而光﹑蒼然而古者﹐皆具有焉。近日人情薄至﹐以詩卷送人﹐不異土產風物。然可讀者蓋甚寡﹐由索之者非具眼﹐故𨿽塗寫滿捲﹐令人嘔惡。見心𨿽桑門﹐其於內外學髙出人表﹐宜其所貯皆連城夜光云。

跋

大戴禮捲後跋

漢儒傳經𨿽未必盡純﹐而其間多可采者﹐若大戴禮是已。按漢書儒林傳﹕戴聖字次君﹐嘗爲信都太傅﹐今大戴禮乃題九江太守戴徳撰。宋宣和間﹐山陰傅崧卿蓋已病其訛謬﹐以爲世亡漢史﹐而大戴禮徳獨傳﹐後人詎知徳爲信都太傅歟﹖其爲書凡十二卷﹐總四十篇。隋志亦以爲十三卷﹐而夏小正別爲捲。唐志但云十三卷﹐而無夏小正之別。至傅氏釐析經傳﹐始可讀﹐然今不敢鈔入傅氏說﹐懼紊舊章也。若崇文總目則十卷﹐而云三十五篇者﹐無諸本可定也。或謂漢儒得記禮之書凡二百四篇﹐戴徳刪之爲八十五篇﹐謂之大戴禮。聖又刪徳之書爲四十九篇﹐謂之小戴禮。小戴爲人﹐見何武傳。此所不論﹐然大戴禮首題三十九﹐終八十一﹐凡四十三篇﹐中間缺者四篇﹐重出一篇﹐其不可復見者則三十八篇﹐故不能合於八十五篇之數。其缺者旣不可復見﹐抑聖取以爲小戴之書歟﹖其間禮察篇與小戴經解同﹐曾子大孝篇與祭義同﹐勸學則荀卿首篇也。哀公問﹑投壺二篇﹐盡在小戴書﹐然其諸篇亦多可采。頴川韓元吉﹐在淳熈間﹐得範太史家本校定﹐蓋謂小戴取之以記禮﹐其文無所刪者也。若夫取捨﹑保傅等篇﹐𨿽見於賈誼政事書﹐然其增益三公﹑三少之貴任﹐與夫胎教﹐古必有其說﹐否則不應有是也。至於文王官人篇﹐則與汲冡周書官人解相出入。夫汲冡書出於晉太康中﹐未審何由相似也﹖若公符成王祝辭而稱陛下﹐於考古何﹖居余諸篇﹐先儒取以爲訓論者﹐謂其探索陰陽﹐窮析物理﹐推本性命﹐嚴禮樂之辧。究數度之詳﹐要皆有所從來﹐第不可致詰。然其爲書﹐度越諸子也明矣。海岱劉公貞庭乾父﹐以中朝貴官出爲嘉興路總管﹐政平訟理﹐發其先府君禦史節齋先生所藏書﹐刋諸梓﹑置之學﹐大戴禮其一也。遂昌鄭某向嘗學於金華胡汲仲先生之門﹐每以諸生拜禦史公﹐得聞緒論﹐上下數千載﹐亹亹忘倦﹐而公不究徳﹐故始發於嘉興公。公以某嘗承教於禦史公也﹐故授某識之卷末云。至正甲午年二月朔旦序。

跋聚星樓捲後

記中五君子者皆布衣﹐時某俱得內交而友之者。其交情疏密𨿽殊﹐顯晦亦異﹐然不謟不瀆﹐其始終則一也。吳蘭陵手寫詩文一卷以遺某﹐以貧而屢遷﹐竟失之。論其所學﹐方當大用﹐豈意其最先卒。柳東陽以七十之老赴召北上﹐居無幾﹐客死於京。子長與某同庚﹐聞其赴召﹐至錢唐而疾作﹐甫及家而逝。今巋然如魯靈光髙臥武夷山中﹐則杜徵君也。𨿽時有書問知動履﹐然不面已十餘年。惟黃侍講前年召赴都﹐去歲辭疾﹐與告南還﹐中書遄遣﹐使趣赴闕。今春劉張掖降香南鎭而道吳也﹐聞其老而彊健。今敬徳之樓居溪山﹐宛然題識仍舊。然復欲得五君子者﹐登臨笑樂﹐以合並於斯樓之上﹐蓋斷然不復有矣。今年﹐至正庚寅也。

跋蘇文忠公恕察帖

觀文忠公恕察帖辭簡意眞﹐猶有晉﹑宋間風流余意﹐豈若宋末年繁文陋書爲可厭哉﹖

跋雲笈七籖捲後

莊周氏生衰周﹐所著書於道有獨見﹐豈諸子所能仿佛哉﹖蓋其時﹐六經非有所表章也﹐而其言曰﹕詩以道志﹐書以道事﹐禮以道行﹐樂以道和﹐易以道陰陽﹐春秋以道名分。後世鴻儒軰出﹐不能易其言也。至其論列﹐墨﹑狄禽﹑滑釐﹑鄒衍﹑田駢﹑愼到﹑惠施﹑鄧析﹑公孫之徒﹐皆掇取其言﹐以折中其是非﹐舉無所逃於周之獨見。論古之博大眞人﹐則推尊老聃﹑關尹﹐然其謂道﹐則不過懦弱謙下爲表﹐空虛不毀﹐萬物爲質。若所自序﹐則曰﹕死與生與﹐天地並與﹐神明往與﹐茫乎何之﹖惚乎何適﹖萬物畢羅﹐莫足以歸周之言。此非超然有卓見於腥腐之末世﹐惡能若是哉﹖太史公當漢興﹐欲上繼六籍成一家言。然是時﹐學士﹑大夫更坑焚之後﹐搢紳罕少﹐無從講明﹐所爲遷惜者﹐雅不足也。將欲上繼軒轅﹐下逮漢武﹐固乃局於春秋內外傳﹑世本戰國策﹑楚漢春秋﹐所爲遷惜者﹐博不足也。然而遷能有見於百家異同之說﹐析而爲九流﹐獨推尊道家氏之學﹐以爲無爲﹑無不爲。又曰﹕神大勞則竭﹐形大勞則獘﹐神形離則死。遷之言如此﹐是若有見乎修練﹐葆抱以固其形神者。故西漢二百餘年間﹐英雄卓特之士﹐皆有取於黃老之學﹐要皆遷有以啟之也。今其書所謂道家者流之學﹐𨿽不能盡其純全﹐然祠竈﹑方藥所由始﹐醮祭﹑祈禳所由終﹐蓋班班可得。而漢迄晉﹑魏以至於唐﹐昧其本而惟末是求﹐忘其大而惟細是適。於是﹐攺年以爲太平眞君﹐任道而爲山中宰相﹐卻兵而禱於大道﹐構亂而結於諸方。其極盛﹐至於唐推其祖爲混元上徳﹐受其階爲三光髙明。其英偉人君﹐傑特輔相﹐服食丹劑﹐佩授符籙﹐考之史冊﹐綿綿不絕書。更五季離亂﹐至於宋之初興﹐與髙道之士﹐僅有希夷先生﹐未幾﹐而張守眞之徒出。逮乎眞宗﹐崇奉天書﹐以至文正之賢猶不免﹐況王欽若者乎﹖時之人﹐以時君所崇尙也﹐悉其聰明﹐竭其聞見。网羅六合之大﹐搜剔羣物之細﹐幽之爲鬼神﹐明之爲禮樂﹐纎之爲珠璣﹑華實﹐變之爲雷霆﹑風雨。研極乎三才萬象﹐以著道家之爲書﹐所以中人君之欲﹐首世尙之資﹐蓋莫備乎。雲笈七籖之爲書﹐道家者流崇信之﹐不異乎天眞皇人按筆以書之盛典也。於是﹐尊之庋之﹐列於飛天法輪﹐祕爲瑯函寶軸。更今四百餘年矣﹐能讀其書者蓋甚寡﹐而況於校讎手寫者乎﹖而李虛白髙士﹐素有志於學仙也。手寫是編﹐凡若干卷字﹐結體遒密﹐終始端愼﹐曾無錯漏﹐其用心抑亦至矣。繕錄旣完﹐南走武夷山中﹐求杜徵君爲之序。徵君所以稱道之者亹亹不絕﹐而予與徵君交契非一日﹐徵君旣許與若此﹐則予也安得以蕪陋而不爲書以繼徵君之卷末也哉﹖

書

與張徳常書二首﹐其一

僕贊郡無補﹐深有愧於左右。方圖念咎﹐以俟屏黜﹐又蒙移檇李。力薄志劣﹐何足堪之﹖第以稍遠教音﹐爲千萬恨。伏惟坐治之餘﹐動履康適﹐深慰深慰。今因顧仲雅到州之便﹐謹用附狀問起居。僕亦自是行矣。仲雅道合气沖﹐才勝於昔者﹐欲爲把茅蓋新之計﹐令人欣羨。會間必自見之也。

其二

比斾將之嘉定﹐連日阻雨﹐不得追送。然朋友間﹐以詩以序﹐其所以頌遺愛﹑揚令名﹑播徳馨﹐可謂禿盡老筆也已。早晚鑱諸石。如馬令﹐皆有尊嚴﹐皆有學問﹐何其酷相似也﹖且聞下車之後﹐一州之民蒙被膏澤﹐驩聲洋溢﹐想見儒者治效﹐非俗吏所可企及。秋髙气淸﹐亦欲拏扁舟至海隅﹐以觀新政﹐未審雅意如何﹖州西西隱寺﹐一老僧可中庭﹐今示寂久矣﹐其生時待僕甚厚﹐至今塔未有銘﹐望閣下發揮其徒﹐不可泯沒其聲光也。舊友翟文中﹐中外仕官久矣﹐廉謹有學﹐今辟地在界牌之綽墩﹐將饑死﹐閣下能屈致於治﹐就學月給廩以活之﹐亦盛徳事之一也。秋向涼﹐百糓時熟﹐惟厚愛以膺大寵﹐不一。

與杭州路廉宣差起咨褒封嶽王書

某老矣﹐每自念先大學士﹐忘其齒﹑爵﹑徳﹐以下交閭巷之小生﹐不惟溫顧之而已。其所以勸奬成就之者﹐銘感心膂﹐更百世其能忘之哉﹖閣下以名門世冑﹐揚歷中外﹐遂爾秉麾出鎭錢唐。某自恨孤貧﹐動身如拔山﹐徒極傾企而已。故宋忠臣嶽武穆王﹐其墳墓在杭西湖北山﹐更今二百餘年矣。嶽王勲烈在旗常﹐忠義在海寓﹐姓名在竹帛。閣下以文儒世家﹐能言之﹐能白之。今嶽墳主僧可觀者﹐念王爲忠臣烈士﹐而求朝廷褒封。祭祀之典缺焉﹐自非閣下勇往作成﹐則王平生何以著顯於天下﹖江浙省掾史宋懷玉於是事嘗殫竭其力﹐閣下試扣之﹐當知某言爲不妄。時暑尙炎﹐望厚愛爲國自重。不具。

與烏程幹壽道明府書

某罪逆餘生﹐本不可詳姓字上於幾格。然性賦蹇直﹐見有義激於中者﹐輙欲布憤懣﹐爲當世大賢告。某舊居杭西湖﹐西與嶽鄂王墳寺百步而近﹐故知其事爲詳。寺久廢於庸僧﹐今宣政院札差一僧可觀爲住持。寺有田七十畆﹐典賣在烏程兩鄕豪處﹐幾十餘年。亦嘗數徧經官﹐俾歸此田﹐而至今揜爲已有。愚竊謂胡安定先生之墳﹐得先生而後歸正。今忠武功徳正是忠臣烈士﹑載在祀典者﹐而何物鄕豪﹐乃敢據其先朝所賜田﹖自非儒者道義憤激﹐幾何不以爲迂且誕者。況典寺田自有通例﹐深惟先生公明所照﹐不孤此意耳。干瀆淸嚴﹐殞越待罪﹐伏乞尊照。不宣。

與歸安牟景陽書二首﹐其一

某頓首隆山先生閣下﹕前日聞長令郎入吳﹐以不獲一見爲慊。人從吳興來者﹐輙能誦閣下治政之美﹐淸剛堅決﹐百里遺民蒙被潤澤者。和風甘雨﹐漑及凡物﹐可勝旣哉﹗某兀兀中吳閭巷間﹐無足爲道者﹐玆恃雅度﹐輙有白事。杭州褒忠寺﹐忠武嶽鄂王香火院也﹐有田在湖州﹐久爲人所據。今主僧可觀爲主持﹐欲經理之。寺久廢﹐而觀甚貧﹐閣下念鄂王忠烈﹐出力爲理之﹐亦盛徳一事也。冬間欲望履幙﹐未審可動身否﹖伏乞尊照。不次。

其二

前以嶽忠武褒忠寺主僧可觀訟田事曽具記上﹐陳典籖氏﹐繼而此僧來﹐備言閣下見義勇爲﹐已爲復得廿余畆。仰見盛徳之至﹐肯爲地下枯骨﹐復其烝嘗﹐功徳何量耶﹖因自念某生嶽墳之西﹐方其幼也﹐目擊其廢﹐稍長﹐鼓篋從旁一故宋老儒讀書﹐又見江州嶽氏及宜興仲遠之家圖興復之。已而﹐先人之廬不自保。比入吳﹐罔知墳與寺之益墜﹐而廟貎香火一朝委地也。舊鄰有來吳者﹐往往能言之。言之未嘗不下涙也﹐夫下淚者﹐豈有所爲而然哉﹖秉彜之心﹐忠義之激﹐不能自已耳。僧可觀𨿽愚戇﹐而能殫力爲忠武晨香夕燈之謀﹐夫豈偶然哉﹖天於忠義之報﹐必陰有以相其衷者。以故忘其犯分﹐輙書閣下。閣下平昔忠義激烈﹐徳望孚人﹐據此而可忍﹑孰不可忍﹖玆舉也﹐上當告於分司﹐下必告於路官﹐使其田盡復﹐則觀且將紀公盛徳﹐刻之堅瑉﹐置之忠武祠下﹐使萬世永久不朽。夫豈一時拘拘者所能與哉﹖情辭廹切﹐伏乞照恕。不次。

與烏程張元明判簿書二首﹐其一

去年嘗一再辱書﹐有自吳興來者﹐輙能言閣下持官持身﹐冰淸玉剛﹐文穆公有孫矣。英聲茂實﹐天豈久淹簿領者﹖當拭目以俟。玆恃雅度﹐輙有白事。杭州褒忠寺﹐宋以忠武嶽王有田坐落貴治﹐久爲土豪所據。今主僧觀者﹐將經理之。寺久廢而觀甚貧﹐閣下能念王香火載在祀典﹐肯出力爲理之﹐誠盛徳一事也。柯博士近於九月初還吳﹐觀遣人求書述﹐以故柯公不及作書﹐勿訝勿訝。未由會晤﹐尙幾厚愛﹐侍奉吉慶。不次。

其二

前日來吳﹐不遑款一餐﹐皇恐。逮今嶽墳寺僧可觀者﹐備言閣下徳政之醇美﹐可慰。且言忠武王贍墳薄田𨿽已復得﹐而無所執證﹐慮及久長﹐必得湖州路一宗文據﹐則其田畆將來始不爲彊有力者所轉移也。於是﹐觀復至霅川﹐有丹丘書與何節推﹐可以爲其緩頰處完而畀之。忠武有靈﹐未必不鑑照在上也。貴邑王大尹三月間在吳﹐亟於賈治﹐安縣令坐間相會﹐不敢易易作書。倘會仲穆節史﹑仲光博士﹑徳茂教授﹐皆爲致敬。幸甚。

上達監司啟

恭審﹕輟講金華﹐出司水監。屬使節於漢室之老﹐豈惟明農驗田﹖畯於豳詩之章﹐莫先䢐畛。宣恩言﹐則魚鱉咸若﹔論人望﹐則艸木知名。歡騰隴畆之間﹐喜溢江湖之上。而乃扁舟適越﹐意欲臥夫東山﹔一札來吳﹐恩益隆於北闕。蓋進退一循乎義命﹐則身心倍切於聖賢。況憂國丹誠﹐水萬折而必歸於海﹔律身淸節﹐月孤朗而不翳於云。故能屹砥柱於中流﹐振髙風於末俗。況詞源決三峽之漲﹐理窟搜萬殊之同。任道若韓﹐而無其貴富之欲﹔立朝似範﹐而有其憂樂之悰。旣悉其忠以事君﹐不遺其暇以遊藝。交柯玉樹﹐補石鼓之殘﹔垂露金莖﹐發鴻都之祕。人有其一已足尙﹐公兼其全若無能。方且知無不爲﹐益加卑以自牧﹔用是入參鈞軸﹐夫豈久淹水衡﹖某棲遲中吳﹐困頓下土。老牛舐犢﹐顧豈望其代耕﹖鳴鶴在陰﹐亦非圖其繼和。第惟衣食之計﹐難忘父子之情。使坐視其饑寒﹐實所不忍﹔兼自厄於困窶﹐何由克全﹖旣濁質不可以業儒﹐玆苟圖乃從其爲吏。便蒙龠合之祿﹐能無搒笞之憂。事急目前﹐慮拋身外。旁無蟻子之援﹐難似登天﹔使有鼠壤之餘﹐亦堪爲地。其如貧病凋落﹐不可栽蒔生成。平時友朋﹐公然以貨而斂其科缺﹔上界官府﹐明秉以心而昧其從違。譬逐兔而疾足髙才﹐似斗鴨而神槌毒手。天乎若此﹐命矣何言﹖自非恭遇監司內相白野先生閣下﹕吾道丕基﹐斯文元气。視顚連之無告﹐不殊痛苦之切身﹔識理亂之未形﹐洞灼幾微而敷政。某素聆緒論﹐玆覩末光。敢云蘇章之二天﹐實希伯樂之一顧。編摩𨿽淺﹐依庇則深。謹再拜﹐具啟以聞。伏惟鈞慈﹐俯賜鑑念。謹啟。

疏

重建嶽鄂王祠寺疏

杭州路西湖北山褒忠衍福寺﹐伏念故宋太師﹑忠武嶽鄂王﹕忠孝絕人﹐功名蓋世。方略如霍嫖姚﹐不逢漢武﹐徒結志於忘家﹔意气似祖豫州﹐乃遇晉元﹐空誓言於擊楫。賜墓田於棲霞嶺下﹐建寺祠於秋水觀西。落日皷鐘﹐每爲聲寃於艸木﹔空山香火﹐猶將薦爽於淵泉。豈期破蕩之愚頑﹐盡壞久長之規制﹖典祊田﹑隳佛宇﹐春秋無所烝嘗﹔塞墓道﹑掲神棲﹐風雨遂頹廟貎。鵂鶹夜啼拱木﹐躑躅春吐斷垣。淚落路人﹐事關世道。蓋忠臣烈士﹐每詔條有致祭之文﹔豈狂子野僧﹐攙國典出募緣之疏﹖望明有司﹐告之臺省。覬聖天子錫之珪璋﹕褒忠義在天之靈﹐激死生爲臣之勸。周武封比干墓﹐事著遺經﹔唐宗建白起祠﹐恩覃異代。下均士庶﹐咸共見聞。謹疏。

追薦故元帥達公亡疏

斮賊拚死﹐人臣之大節凜然﹔請佛證明﹐朋友之交情痛甚。竊念物故﹑中奉大夫﹑浙東道都元帥白野達兼善先生﹕以科名甲天下﹐以行義著朝端。潔白之操﹐寒於冰霜﹔淸明之躬﹐炳乎日月。切磋斯至﹐殊有得乎聖心﹔剔歷𨿽多﹐不少罹於官謗。使久居廊廟﹐必有益寰區。柰東觀未築之鯨鯢﹐鎩魏闕孤鶱之鸞鳯。身後才一息﹐能續蔡中郎之傳﹔眼前方百罹﹐誰念顏杲卿之死﹖某﹕托交最舊﹐慕徳如新。慟哭西門﹐羊曇之淚如洗﹔蹈死東海﹐魯連之恨奚窮﹖匪依憑覺皇﹐曷薦揚烈士﹖伏願﹕英靈如在﹐豈但毅而爲鬼雄﹔幽爽不違﹐要且張而作人極。以助神當代﹐以增光斯文。

卷八

序

思賢錄序

宋自祖宗以來﹐容受直言﹐鼓勇士气。故鄒忠公以其師友淵源之學﹐修身惇行﹐正色立朝。以爲天子之職﹐莫重於擇相。哲宗不惟其賢﹐而使章惇柄國﹐故抗疏極諌﹐又以爲君有過﹐舉莫重於夫婦﹑后妃之間。當哲宗朝﹐孟後廢非其罪﹐又上書極諌。於是﹐連遭貶斥﹐炎煙瘴海﹐萬死一生﹐而公處之裕如。非公天資學力﹐不移於禍福利害﹐不懾於刀鋸鼎鑊﹐其能力追前修﹑垂範百世乎﹖徽宗嗣立﹐首用蔡京﹐其誤國又有甚於惇者。當卽位肆赦﹐故公復得生還。當是時﹐君心旣迷於姦邪﹐國家日淪於荒謬。公賫志垂歿﹐猶以國家爲念﹐是與司馬文正屬纊之際﹐何以異哉﹖公旣返葬毗陵﹐其墟墓易世後松楸殘剝﹐幾至蕪廢。郡士謝子蘭﹐深惟毗陵公父母之邦也﹐流風餘韻所以漸被鄕邑者。當宋之亡﹐毗陵獨城守不下﹐𨿽其民殱焉﹐要皆公忠義使然也。時旣平矣﹐典禮修且明矣﹐而忠臣烈士烝嘗不續﹐坵壠不完﹐祭田不復﹐何以惇勸臣節﹖於是﹐再三懇於官﹐一如子蘭所請。子蘭又裒錄公存歿始終﹐片言隻字無所不載﹐凡若干捲﹐謂之思賢錄。夫宋以仁義立國﹐其家範端凝﹐非漢﹑唐可及。方孟後禮成見宣仁後﹐宣仁固已知其賢﹐且識其將爲國家當禍難。使後不廢﹐且亦從二帝北狩﹐後得脫身渡南﹐左右髙宗﹐享國江表﹐禍福倚伏有難明者。若公忠諌大節﹐則不系於此云。

荊南倡和集序

向予客荊溪嶽氏家﹐而梁溪徐元度延於溪上。梁溪非有髙山深林﹐若荊溪之宏邃也﹐然其人士之美不減荊溪﹐故兩地數相往來。吳人周履道﹐讀書績學久矣﹐其館授﹐亦嘗與予相近﹐大篇短章所以示予者﹐顧已駭人﹐令人畏服。別去六七載﹐復相會於吳。自罹變故來﹐心目昏耗。坐語久﹐猶未識爲履道也。以小帙示予讀之﹐始猶未以爲奇絕﹐玩味朗誦﹐愈讀愈奇。其優柔含蓄﹐非自其性情與道脗契﹐弗能若是也。視昔所見﹐迥絕不相似。諗知履道更亂離﹐與其友馬孝常遊荊溪間。邃之爲谷崖泉石﹐深之爲洞窟﹐聳之爲巖巒﹐幽之爲林壑﹐敞之爲人煙聚落。二子者窮幽極深﹐一艸一木﹐蓋無不入於其所賦詠者。柳子厚久居夷陵﹐不辱世用﹐於是﹐極山水之勝﹐發爲文章﹐其名遂與山水相久遠。今二子身遭百罹﹐顧能登眺遊覽﹐气志不少挫抑﹐長歌短吟﹐鏦金擊石。二子者謂非奇絕之士可乎﹖顧予老矣﹐不得與盤礡徒誦其詩﹐使人傾企瞻望云耳。

送丁希元序

淮西公告老於朝﹐天子不允﹐召拜翰林學士。於是﹐公乘傳入覲﹐而以其甥丁希元從。公與希元﹐皆斡端國人。斡端與國朝地若犬牙錯列﹐去江浙二萬餘里。希元初侍其親﹐讀書江浙間﹐稽經質疑﹐問學大備﹐使對策大廷﹐其取必右選﹐若探囊發所素有﹐曽何難哉﹖會舉選暫罷﹐人惜其學成而時違﹐而不知其蘊用以俟時也。今淮西公於玉堂淸署從容獻納者﹐紬之於心熟矣﹐科第其能久輟乎﹖然則希元富貴﹐其所固有﹐若夫期待希元者﹐則豈區區富貴之謂乎﹖吾老矣﹐異時擁幢蓋而南也﹐下士忘勢能如淮西公﹐則必款予於畎畝之間矣。問焉﹐而以言其功名所成就﹐要豈無以語我者﹖希元其知所勉夫﹗

送倪中愷序

向在杭﹐識上饒祝君蕃遠父。時方設科取士﹐而元佑獨取周﹑秦﹑兩漢間文朝夕諷讀之﹐法其言爲文章﹐以示他人漫不省﹐獨祝君與宛丘趙君子期恆嘖嘖稱善﹐然不能自審其如何。夫以某之孤窮﹐而二君之卓識偉行﹐其不阿某必矣。二十餘年之間﹐趙君繇髙科顯於朝﹐祝君嘗鄕升﹐今爲番易郡博士。獨某孑孑江海上﹐僻學不可售於人﹐人至指目相笑訕﹐甚矣其習之迂﹐而命之窮也。去年秋﹐中愷自升來吳﹐鄕嘗從祝君﹐戶屨間識中愷。夫以君學行之純明﹐其從遊之懿美﹐斷可識矣﹔然於中愷﹐竊有感焉。自道術爲天下裂﹐學者膠於訓詁章句﹐於是﹐聖賢心術之精微﹐愈近而愈遠﹐愈合而愈離。中愷獨能得於師之說﹐身從心孚﹐言從行孚﹐故能慥慥一致﹐以自達於坦坦之途。今中愷挾其有將上京邑﹐以其師之相予也﹐須一言以贈其行。元佑窮甚矣﹐亦何取於其言哉﹖入朝見趙君﹐爲某言﹐曰﹕使老祝君於大山丰林﹐僅私淑其徒耳﹐孰若使之淑天下之士哉﹖昔宋胡安定先生﹐其門人髙弟用之略盡﹐而先生之道益尊﹐故曰達。視其所舉於中愷之行也﹐能無望乎﹖

送顧定之序

顧於吳爲著姓﹐自丞相蕭侯而下﹐代有聞人。至虎頭將軍﹐用文藝擅時名﹐而世獨稱其繪畫。至今吳之士﹐風流文采旣非他郡所能仿佛﹐若夫江山人物﹑竹木花鳥﹐點染之而英華發﹐披拂之而精致具。其繪事精研。又不下於古人。是則流風餘韻﹐漸濡涵煦﹐夫豈一朝一夕哉﹖今顧君定之讀書績學﹐旣已熟之於父兄﹑師友矣﹐至於遊心繪事﹐則𨿽老於丹靑粉墨之間者﹐莫不推讓之。夫以定之才俊﹐使不由門地﹐其肯落拓不爲斯世之所用乎﹖而定之用其先府君松江府判蔭﹐省檄一再﹐徵爲巡檢﹐今取仕蘭溪之某處。夫蘭溪之爲州也﹐山淸而水深。定之警邏之餘﹐於登臨之樂﹐得溪山之助﹐發其才藝﹐聲而爲詩﹐形而爲畫﹐孰能禦之﹖定之尙益培其素植﹐以入仕於朝﹐行且爲名卿於當世﹐區區巡捕﹐夫豈久淹定之者﹖吾其俟子於東門之外矣。

送王季楚序

至元三年春正月﹐越人王季楚侍其父節推君上京師。節推君嘗爲海漕府經歷﹐漕府治吳下﹐君從政一切本儒術﹐所至人愛戴不忘。其道吳也﹐父子恂恂﹐舊嘗往來者﹐𨿽畸人遁士﹐亦具杯酒肴蔬相勞苦﹐意則願其須臾毋行而暫畱也。則又相與爲歌詩以攀戀之﹐而屬元佑爲之序。元佑廿載前﹐曾以諸生拜其大父水南先生於杭矣。今爲序以餞季楚﹐元佑惡得不衰且老哉﹖水南先生長身寬衣﹐冠巾紓紓﹐徳容於於﹐望之如貞松峭柏﹐棟梁器也。而匠氏淺拙﹐莫之識焉。吾固知其後之人﹐才美之無度也。於是﹐節推君用醇徳大其家﹐而季楚諸昆季﹐詵詵林林﹐警敏好學﹐則是王氏詩書之澤﹑善慶之報﹐方來而未已者。水東注而日朝出也﹐其可量哉﹖京師人物所萃聚﹐季楚觀邦家之先﹐覽都邑之會﹐發其家學﹐以成功名。余老矣﹐時從尊公講道會稽山水間﹐季楚其亦有以語我。

送蕭天祥序

永嘉蕭天祥﹐將赴蕭山縣學教諭。蕭山越屬邑﹐聞其地僻左而民醇。今之妄庸人爲學官者相屬也﹐夫以天祥之學業文采﹐乃始教諭一邑﹐其邑之人固幸矣。然元佑亦以爲天祥幸焉﹐其幸何也﹖蓋古人道無常師﹐而況誠其可師者哉﹗鄕年韓有道先生入吳﹐元佑嘗以諸生拜先生矣﹐私自念自從子弟都養﹐從先生而學焉﹐其瞶無聞﹐亦何至於是也﹖奇窮百憂﹐莫之能遂﹐其不幸孰有甚於元佑者﹖今天祥教諭於是也﹐而先生以文獻故家﹐家於越之郡城數世矣。元佑不識蕭山到郡城﹐路幾何﹖道夷險如何﹖縣學事繁簡如何﹖竊爲天祥計﹐縣去郡必不遠﹐縣學事必不至於太繁劇也。誠能謁告邑宰﹐時往從先生以講討六藝﹑百家之言﹐譬之遡江河之支流﹐其委系非不廣且遠也﹐然終不若一窮其源也。三年之久﹐天祥其復相見於吳也。學官年勞不足言﹐其有聞於先生者﹐山增髙而川增深也。萃乎其太山喬嶽﹐淵乎其溟海之無窮也﹐學官云乎哉﹗請以爲贈。

送呂惟淸序

宋丞相呂文穆公以厚徳兩入相﹐及大﹑小申公相次柄用﹐致宋徳業﹐偉耀如兩漢盛時。逮宋將亡﹐而文穆子孫生武勇將帥﹐如武忠兄弟起田間﹐秉旄鉞﹐赫然以功名顯著於天下。武忠薨﹐而權姦誤宋滋甚﹐於是﹐武忠之子平章公以襄﹑漢歸國。方是時﹐藩屏之臣陷身重圍﹐百戰死守﹐五六寒暑。天心變於上﹐人心變於下﹐故如節之上六﹐以爲苦節貞凶﹐則其道之窮﹑身之不幸﹐豈獲已哉﹖餘生晚﹐不及見內附之初年。然自髫鬌時﹐侍先生杖屨﹐往往能言武忠之善戰﹐平章之善守﹐權姦之骨不勝誅﹐季世之遺才﹐興王之良佐﹐有未易一二言者。予齒日以長﹐於杭﹑吳﹑升諸郡喬木故家﹐猶有存者。時見呂氏子孫﹐珠玉錦繡之習﹐輿馬聲伎之奉﹐畱予目而在予耳者﹐今猶一日也。無何歷稔旣久﹐艸木之枯榮不同﹐浮雲之變閃疊異﹐迄余已老﹐始識惟淸於中吳。惟淸之大父宣慰公﹐平章之子也。方宋有國時﹐呂氏之資業﹐何可以算計﹖今皆淪落傾謝。而惟淸自幼好學﹐六藝經傳﹑百家之書﹐蓋無所不觀﹐而能絕意於進取﹐勵志於窘隱。寓吳城而居幾十年﹐日從薦紳先生遊。一朝詣予別﹐其言曰﹕家有薄田在蕪湖﹐而老父以隱約居湖上。玆將歸耕以養父﹐讀書以明理。庶幾乎古人耕且養﹐子將何以語我﹖余謂惟淸生宋季﹐使享世祿﹐顧何暇於學﹖宋亡﹐而家之資產能令賢者損其志﹐愚者益其過﹐亦何暇於學﹖玆惟淸操身若寒士﹐養睿如愚人﹐而能歸而耕且養﹐磨礪其志不少退﹐則問學之成﹐斷可卜矣。更十年﹐而余暮齒獲尙存﹐且將訪子於湖上。其有得於聖賢學術之精微﹐幸勿靳以告我。

送趙克上序

自仁廟設科取士﹐更今三十一年。初慮科舉久廢﹐士習不同﹐於是﹐河南省三歲貢士裁七人﹐視湖廣則少矣﹐視江西則尢少﹐視江浙裁三之一。今更一世﹐累聖繼明﹐河南士類曽不少增﹐而士論亦恬不以爲怪。夫河南爲國家內地﹐其歸版圖﹐甲子兩周於玆矣。自昔士之成文武之才﹐就道徳之實者﹐三代以降﹐槪多出於大河之南。顧至於今﹐而士气疏落乃若此﹐涵煦而生植之者可不深思其故歟﹖洛陽趙克上久遊吳﹑楚間﹐今秋將歸試於河南。夫以克上積學之淵懿﹐其登巍科﹑縻好爵﹐蓋有所不足道。然不知克上斤斤取爵祿而已耶﹖抑將建明於朝以父祖鄕黨之國﹑衣冠禮樂之地﹖深思其故而達其道﹐將何以而俾之﹖富庶有方﹐教養有道﹐尙庶幾於先王詳內略外之意哉﹖克上異時勉之。今其歸﹐朋舊賦詩送之者凡若干人﹐而某爲之序。至正四年三月。

送徐元度序

周以後稷興﹐故其子孫有天下﹐於郊廟薦饗其功烈﹐而被之聲詩者﹐一是以農事爲言。我朝起朔漠﹐百有餘年間﹐未始不以農桑爲急務。欽惟世皇東徵西伐﹐豈知東南之稻米﹖然旣定鼎於燕﹐有海民朱﹑張氏設策﹐通海運﹑用海艘﹑趠順風﹐不浹旬而達於畿甸。其初不過若干萬﹐興利之臣歲增年益﹐今乃至若千萬。於是﹐畿甸之民開口待哺﹐以迄於中州提封萬井﹐要必力耕﹐以供軍國之需如之何﹗海運旣開﹐而昔之力耕者皆安在﹖此柄國者因循至於今﹐而悉仰東南之海運﹐其爲計亦左已﹗至正壬辰﹐廟堂大臣言於上﹐卽畿內開屯田。深惟甸民不長於水耕而昧於種稻也﹐於是﹐毗陵徐元度由泉賦提舉出使江南﹐召募江南有資力者﹐授之官﹐而俾之率耕者相與北上﹐未幾而畢集。夫田作﹐蓋民之所天。故成周有天下﹐豳雅之陳﹐不惟其它﹐而惟切切於衣食。宜乎登歌雅頌之﹐不敢少忘。故能歷祀八百﹐與夏﹑商比隆也。秦起﹐號富彊﹐蓋其民不耕則戰。漢以孝悌﹐力田選士﹐故其得士爲多。趙充國平西戎﹐建置屯田﹐邊費爲省﹐降是莫不以屯田致富彊也。然水有順逆﹐土有柔堅﹐或者謂北方早寒﹐土不宜稻。然昔蘇珍芝嘗開幽州督亢舊陂矣﹐嘗收長城左右稻粟矣。隋開皇間﹐長城以北大興屯田矣。唐開元間﹐河北﹑河東﹑河西﹑隴右屯田﹐歲收尢爲富贍。由此言之﹐顧農力勤惰如何﹐不可以北南限也。然吳下力田之氓﹐一旦應召募﹐捐父母﹐棄妻子﹐去鄕裏﹐羈棲旅泊﹐欲其畢志於耕獲﹐𨿽歲月不甚久﹐然亦必使之有室廬井竈﹐有什器醫藥﹐略如鼌錯屯邊之策。庶乎人有樂生之心﹐無逆旅之嘆﹐此則又在乎元度轉其情而聞之廟堂。聖君賢相方愛民如子之時﹐元度之言﹐行且將用之爲田畯﹐用之爲大夫。其進頌於朝者﹐亦將與思文后稷﹑克配彼天之詩相續也。余老矣﹐尙庶乎其或見之。

送牟伯愚序

故宋金紫光祿大夫﹑端明殿學士蜀人牟淸忠公﹐以直道端凝立理﹑度兩朝。是時閹宦方竊寵﹐而公言之不置﹐遂貶姑熟。於今脫靴返棹﹐圖淸風勁節﹐照映千古。繼而提刑先生風範學問﹐又與淸忠相炳煥。江南入版圖﹐世祖皇帝擢宋名臣躋顯爵﹐而先生與邑人恥堂髙參政﹐矢不屈。先生兩子﹐長爲主簿君誠甫先生是也﹐季爲治中君景陽先生是也。若主簿君之博學雄文﹐治中君之言行政事﹐皆海內所推重。今伯愚在治中君爲長子﹐以門蔭初授震澤巡檢﹐遄辟掾浙東元帥府﹐用年勞升授福建鹽運司知事。讀書績學﹐稱爲簪纓家子孫。治中君向以文獻世系﹐年甫冠﹐遊京師。諸宗工巨學﹐若閻承旨以下﹐莫不推奬愛重。時李丞相叔固欲屈公出門下﹐公毅然不從。由是堙郁﹐逮晚𨿽回翔下僚﹐而剛特節槪不少挫抑。伯愚能世其業﹐上繼其前人﹐且將躐躐柄用﹐矧治中君知舊尙多存者﹗伯愚行矣﹐武夷山中杜徵君先生年已七十餘矣﹐其道徳方爲聖君賢相所欽慕﹐治中君無恙時﹐平生友契﹐先生其一也。伯愚道武夷﹐幸徒步髙山﹐望先生下風﹐以致拜焉。則夫所以治官﹑治身者﹐先生且有所以語子矣﹐豈但施之鹽筴而已哉﹖𨿽舉之天下﹐可也。

送嶽季堅序

物不能寖盛而不衰﹐故君子之於物﹐以其外而不可容於心爲去畱也﹐於是﹐等之如變滅之浮雲﹐如散聚之埃壒﹐槪不少系戀於心。至己之得於天﹐而見於言語行事之間者﹐則必兢愼畏懼﹐不敢斯須或悖之。是以君子顧己恆重而顧物輕良﹐以此也。昔者義興嶽氏﹐由其前人銖寸積之﹐至於漢陽君而始大。方宋內附初﹐漢陽君以其所學遊公卿間﹐尊彛罍鼎﹐書策琴瑟﹐其辯博賞識﹐旣足以駭動一時﹐然必本之以忠厚之懿美﹐濟之以封植之久大。故浙以西﹐人字君曰仲遠﹐而稱之不容口。數十年來﹐漢陽君物故﹐嶽氏竟爾銷謝﹐而不復能有其家矣。名楡字季堅者﹐君之季子也﹐季堅於諸子最警敏嗜學﹐君喜其有夙成之資﹐不惟延師教之﹐至使裹糧負笈﹐以肆其討論之益。玆欲北遊京師﹐人訝其衣褐無寸贏﹐亦何所挾﹐而翩然有事於數千里之外哉﹖季堅曰﹕先人由布韋登仕版﹐其言行歷有可傳世而垂後者﹐懼將冺無聞也﹐吾將掃文儒先生之門。庶幾委雄文﹑勒貞石﹐所謂發幽光於朽壤﹐慰孝思於無窮﹐吾豈辭不肖而憚夫貧哉﹖於其行﹐所交各賦詩送之﹐而某復瀆之以衰盛之端﹑莫匪外物。若夫修身以俟命﹐𨿽已嘗熟聞﹐然迂拙所聞僅若是﹐故不愧彊聒而告焉。異時季堅能以所學致光顯﹐亦豈能外斯言耶﹖

贈張從善序

予嘗至毗陵﹐過所謂小東門者。寒水如帶﹐繞城北流﹐窄徑疏籬﹐民居雜出町疃間。其傅城已近﹐而物景甚於墟落。蓋更六七十年矣﹐而民气未復﹐兵禍之慘如此哉。張君從善甫﹐其先府君嘗錄事其郡內﹐爲常之民掩骸骼﹑奠居室﹐常人徳之﹐故挽君居之。君仕旣廉愼﹐蓽門艸屋﹐稻畦蔬圃﹐僅比下農夫之家。而君居之不厭﹐上以奉親﹐下以教子﹐其親與君皆終。於是﹐從善以其樂之也﹐乃復葬於是﹐而從善亦已老矣。聞從善壯盛時﹐喜讀書﹐善騎射﹐錦衣繡襮﹐眉目如畫。遊燕趙間﹐觴酒微醉﹐箕踞吹洞簫﹐間持如意起舞﹐聞者服膺﹐觀者屬目。中朝貴官﹐多父祖交契﹐用是辟樞密院譯吏。日從親賢﹐出入禁近﹐其睫密淸光﹐耳聆玉音﹐顧一時榮幸。自謂剖符列爵無難者﹐安知疢疾中作﹐其堅志彊力﹐竟爾銷謝。於是﹐南歸以奉其親﹐而今則遂老也。士遇不遇命也﹐要觀其所持循者如何耳﹗從善時時策羸馬入城府﹐顯者無不舉鞭揖﹐從善徐按轡去。常民之老﹐間有指從善而言者曰﹕是吾故錄事君之賢嗣也。事其親孝﹐治其家嚴﹐而交其朋從以信者。顧今貧且老﹐而其所守益端。若而人者﹐豈獨吾常民之望哉﹖蓋幾於孔子所謂善人也已。余聞於常之人已若是﹐及審於朋從又若是。朋從或者其狥也﹐若常民之老﹐巷言而野議﹐夫豈有過情哉﹖於是﹐摭其言爲之贈。

贈卞宜之序

魏武得國𨿽不仁﹐然奪神器於羣盜之手﹐則亦庶乎其可也。司馬氏用其狙詐以覆魏﹐僅一傳而天下遂亂﹐崩披播蕩﹐奄奄南服﹐非惟外寇迫辱無已﹐至於其國亂臣賊子﹐日相尋於干戈。當是時﹐主勢降乎上﹐國體頹乎下﹐不有忠義孝弟之君子﹐惡能有其國乎﹖若卞忠貞是已。世知忠貞父子皆死於賊﹐名章汗靑﹐廟食百世﹐然不知忠貞孜孜奉國﹐動以身教。故其時﹐自放於禮法者﹐畏公而不敢肆﹔推波而助瀾者﹐憚公而不敢爲。典午之民﹐能復有其國者﹐繄公之力是賴﹐豈特溫太眞諸人哉﹖史言公墓遭發﹐肌膚不變﹐指爪復生﹐忠義之報顧若此﹐又豈惟廟食百世哉﹖千有餘年之間﹐世態起滅﹐空花浮雲﹐槪不足道。若公之子孫﹐則尢有表裏當世者﹐余得宜之焉。宜之以建徳路錄事判官未任﹐而攺辟吏都水庸田使司。其淸愼而好學﹐疏通而能文﹐非忠貞子孫不能爾也。吏秩滿考﹐吳人士以宜之吏水曹有能稱﹐圖欲章其徳美也﹐莫若形之言。余於是復得其家世焉。淮安路山陽縣﹐則其世以儒而占籍者。至宜之大父﹐嘗爲嘉興路安撫使﹐後升廣州等處總管。逮其先君子﹐皆以遊寓浙西。今宜之以年勞﹐且將躐躐向升進。天將厚忠義之報﹐則宜之赫然爲世用。若然﹐則忠貞公之徳業﹐豈但顯著於晉室而已哉﹖吳人士旣相率賦詩以贈之﹐而授爲序首簡。

送楊季民序

古者民恬安而志分定﹐故𨿽一車也﹐而輪人之志﹐在合於規圜﹐有不暇志夫輈人之如屋梁也。一車之制不遠而猶若此﹐矧農夫﹑商旅各有所志之事乎﹖由此觀之﹐民生其時﹐異言有誅﹐異服有禁﹐所以養其恬安﹐而定其素志者﹐豈一朝一夕之故﹖先王之造士也﹐𨿽皆教以六藝﹐然學易則於太卜﹐學春秋則於太史﹐學禮則於宗伯﹐學樂則於瞽宗﹐惟詩與書得通授。更秦﹐而先王之道廢。漢興﹐六藝殘缺﹐士各以其所便者爲學﹐然猶謹守師說而號稱專門。夫六藝尙矣﹐姑卽詩言之﹐風﹑雅正﹐變𨿽不同﹐而舊章民風形之詩者。方巡守也﹐命太師陳之﹐以觀民風﹐然後采而錄之。夫采之者有官﹐而侵官有誡。自詩定爲三百篇﹐采詩之官廢久矣。而況漢更魏﹑晉以迄於唐﹐其爲詩﹐情聲節範﹐亦皆屢變而不同。大槪世降俗漓﹐其聲容未必得其情。而情聲之實﹐亦時可以槪見其人矣。昔孔子不以論篤與人﹐然言本心聲﹐自不容僞。江西楊季民氏﹐自其上世皆工於爲詩﹐然閟其聲光﹐不少用於世﹐乃自以樂於大山窮谷間。至季民﹐其詩益工﹐其窮益甚﹐而其志益堅。季民學富而詩工﹐非不可他塗以求顯也﹐蓋其志分定而心恬安也。於是﹐其父兄﹑師友相與言曰﹕楊氏工於詩數世矣﹐其工於爲詩也﹐期合於古人﹐非求知於今人也。𨿽不求人知﹐而不可以不知也。乃屬季民沿江入浙﹐而遂畱於吳者。幾一年﹐見人所賦詩﹐一篇一什輙皆采而錄之。某告之曰﹕官不采詩久矣﹐而父兄﹑師友屬之季民者﹐豈特詩之美惡髙下哉﹖舊章民風與古𨿽殊﹐然皆先王之澤也。先王之澤未冺﹐尙於此見之﹐則豈徒傷今而思古哉﹖季民之歸也﹐發所采之詩而讀之﹐其感發而懲創者﹐端可以知人乎﹖因言以知人﹐因人而論學。昔者商﹑賜可與言詩﹐而遂有補於世教。非夫季民﹐父兄﹑師友尙誰望哉﹖

贈李憲僉序

昔殷太師以洪範授武王﹐已而太師受封朝鮮。朝鮮之民被其化﹐遂成禮義之大國。周之衰﹐聖人道不行﹐於天下之廣﹐限聖轍而不可往者﹐則曰﹕吾欲居九夷。得非聖人覩中州之澆僞﹐而有慕夫東方之俗歟﹖隋焬帝逞侈心﹐以爲髙麗冠帶之國也﹐舉兵徵之﹐遄致大禍。唐太宗指麾則中原淸﹐顧盻則四夷服﹐其徵髙麗也﹐所料與其國對盧之言僅脗合。由此觀之﹐則髙麗之爲國﹐其人才未易量也。聖朝承平日久﹐海宇晏然。夫何三四年來﹐守令失撫字﹐民爲寇攘。至正壬辰春﹐海寇燒刼嘉定﹑昆山。而得朝鮮李公分憲吳下﹐深惟吳乃財賦所由出﹐實國家東南大藩屏﹐苟城隳塹湮﹐無以禦盜。於是﹐謀於守臣﹐而經費方不給。公乃集眾議廣眾思﹐斟酌民資厚薄多寡﹐量城丈尺而分築之。蓋城周四十餘里﹐髙四十餘尺。費以萬計﹐爲役可謂大矣。況民不可與慮始﹐故築甃之初﹐謗詛毀恨莫究由來﹐而公恬然﹐一弗聽。炎埃赤日﹐揮汗如雨﹐略弗少憚﹐巡察城上下以稽工役﹐勤賞怠罰﹐威行惠敷﹐杵楨齊集﹐矩度整截﹐雉堞森然﹐儼如金湯。百工甫畢﹐而紅巾賊起矣﹐始犯錢唐﹐次及吳興﹐毗陵﹑京口相繼殘破﹐而耽耽吳城獨克完峙。於是﹐吳之民乃始驩忻悅懌﹐變嗟怨爲言笑﹐易嘆恨爲謳歌。以爲中吳非公繕完城池﹐亦且摧陷鋒鏑﹐肝腦塗地﹐莫知其所以也。感公恩如父母﹐戴公徳猶更生﹐而公亦釋然自喜﹑自慰。當傳聞警急時﹐晝夜身巡市裏﹐累旬弗懈。𨿽有穴墻鼠狗﹐亦皆革化。故吳民獲奠枕安寢者﹐伊誰之力哉﹖若公推憲平允﹐揚淸激濁﹐不茹柔吐剛﹐而使姦邪黠猾之攝伏。此吳民於公當屍而祝之於社﹐𨿽百世不易者也。公名朶只﹐字仲善。朝廷錄是功﹐特進重位登廟堂﹐而銘勲業於旗常者﹐應自玆始云。

送漕府李侯北歸序

燕自召公啟國﹐其世系與周始終。世言燕﹑趙多悲歌慷慨之士﹐夫更聖賢之所過化﹐其習俗之懿美﹑人士之傑特﹐豈但悲歌慷慨而已哉﹖國家肇興朔漠﹐定鼎燕都﹐百餘年來﹐燕人士以其才用﹐內而廟朝﹐外而郡國﹐蓋多魁奇偉特之士。第余不辰﹐生長錢塘湖上﹐南遊止於婺﹐北遊止於揚。重以狷峭﹐與人不能苟合﹐故於當世顯人罕有識者。然以先隴在吳也﹐僑吳逾三十年矣﹐孤貧人所厭﹐賤益與世無聞。向年劉公徳之來貳水司﹐已而與公仲常來守郡治。二公皆燕人﹐皆忠厚惻怛﹐有長民之道﹐不以予無似﹐辱相過從。後皆北旋﹐徒企仰望。今春﹐李公仲賢父亦燕人﹐以湖南憲使來尹漕府。一日﹐款余室﹐謂餘言曰﹕得子姓名於文字間久矣﹐發京師之日﹐國子祭酒宛丘趙子期念子之貧也﹐以子托之我﹐庶乎涵煦之。然自料無以振子也﹐柰何﹖自是獲與公時往還。公爲人忠厚惻怛﹐與前二公曽弗少異。每見談經紬史無雜論﹐荷所以慰藉者至矣。公嘗謂予﹕向持節河南﹐有吳彥輝者尙無恙﹐子所爲詩文常見於其家。子與彥輝﹐𨿽顯晦不同﹐要皆不辱予交者。予謝不敏。後公自春䢐夏﹐以疾作﹐遂不樂居吳。乃以秋七月望﹐買舟北旋。余辱公知契也﹐問﹕何行之亟﹖公曰﹕漕府職任重﹐範銀爲印章﹐冶金爲符節﹐各道憲𨿽尊嚴貴重﹐曽莫之及。每春夏運畢﹐優閒無餘擾﹐使予悠然養疾於此﹐豈非幸歟﹖然官轍未嘗一日而南﹐今南來失調﹐若是不自解去﹐一朝誤饟運﹐則先人忠惠侯之澤尙何托乎﹖於是﹐餞公於梁溪之上﹐而爲言曰﹕今聖君賢相用賢如不及﹐況公中朝老成﹐徳望重海內。天子是毗公卿是師﹐固無疑矣。然獨於予﹐竊有感焉。蓋燕人士臨蒞吳下者﹐忠厚惻怛﹐藹然也祥風慶雲﹐三十年來﹐前後僅三見。聞劉公已告老於朝﹐吳公今爲西臺中執法。生景仰舊悰﹐因公而竊得以問焉﹐亦庶乎曩時門下賤士之意也。

送張同知之官嘉定序

吳爲澤國﹐獨吳縣爲有山。山崒起以環具區﹐蹴煙浪﹐多至七十二峯。初﹐子胥未入城吳﹐猶宮於靈巖。更今二千年﹐故宮陳迹尙多存者。登臨探討﹐感念今昔﹐未嘗不令人惻愴興懷也。縣令張君徳常﹐系金壇文獻故家。早以才器知名江表﹐奉其嚴尊避地來吳。未幾﹐徒步起家爲縣丞。縣遭鄰境失守﹐民心恟恟不安﹐君𨿽丞﹐其所以撫卹之者逾於尹﹐聲蜚實遄﹐升縣尹。使爲尹﹐承平時猶斤斤不易﹐況軍旅殘破之後乎﹖徳常之尊已老白首﹐移孝以爲政於一邑。其惠及民者﹐眞所謂息黥而補劓﹐生死而肉骨﹐無愧於古之人。於是﹐民气稍稍復完。今玆五閱寒暑﹐政譽洋溢﹐用年勞升授嘉定州同知。夫旣尹大縣﹐民戴恩徳﹐自宜守一州﹐然猶任州佐於海隅者。千尋之木﹐棟梁之具﹐昭然匠石養之而未之顧者﹐期望者大也。早晚施之用﹐且將柱明堂﹑支淸廟﹐凝然荷萬鈞而無少臲卼矣。吳人士分題賦詩以送之﹐而屬某爲之序。

送嶽山長序

宋禮部侍郎河南尹蕭公﹐紹興五年以崇政殿說書召﹐其辭至二十﹐然後出蜀見天子。久之﹐辭行在所居﹐授吳之虎丘。已而入越﹐卒捐館越上。於是﹐吳﹑越皆建書院祠公﹐歲時烝嘗﹐立學官﹑置弟子員。至元仍紀元之四年﹐義興嶽君徳操﹐繇縣學教諭攺授紹興路和靖書院山長。行有日矣﹐某嘗館於其長兄漢陽君之家﹐見其家丘園室廬﹑篁樹封植﹐莫非數百年故物也。人言其完盛時﹐延致名徳巨儒﹐讎校羣經鋟諸梓﹐且訂定音訓﹐傳各經以傳海內﹐海內號爲嶽氏九經。於時﹐徳操父兄﹑子弟襃衣大帶﹐談詩書﹑說禮樂﹐自浙以西﹐推雅尙好修之君子﹐必曰嶽氏云。十餘年間﹐徳操諸兄相繼淪謝﹐重以有司誅求朘剝﹐而一家無復曩時之彷佛矣。徳操後諸兄出登仕版﹐人世消長榮晬不足言﹐當觀其所存者何如耳。古之君子論天下士﹐直論其人﹐而不論其區區成敗得喪﹐良有以也。今徳操聞於父兄師友者﹐不以舊所賫而存﹐則夫今之所存者﹐動心忍性﹐日增其所不能。則其爲學﹐視昔有加已﹐矧玆往長肅公書院﹖昔者肅公處患難之極﹐更貴顯之驟﹐然不少動其心﹐而直以道任於己。今其遺書具在﹐徳操善讀其書而學焉。吾知徳操益有以驗乎其中之所存者﹐不系乎其外之盛衰。而學肅公也﹐不難矣。於其行﹐書以識別。

送方學錄序

元統三年﹐鄱陽方信可來爲平江路學錄﹐朔望與教授參講。人見其榘度之習於禮也﹐見其講討之根極於經旨也﹐骯髒而不羣﹐委蛇而能文﹐固以異於眾人也。未幾﹐教授坐賕除名﹐學正又缺員。於是﹐信可攝學事。吳學田歲入恆數千﹐使善彌縫﹐當與穴鼠窟狐爭肥腯。信可則不然﹐日坐齋﹐稽經考史﹐糾錄學之弟子員﹐昏明勤惰而策勵之。稍暇﹐則從老儒先生質疑就正﹐他則泊然﹐不以毫髮汨其心。人皆曰﹕是處脂膏而不自潤﹐其爲計亦疏矣。信可聞而笑之。至元丙子﹐升官於信。爲之言曰﹕鄱舊多名徳大儒﹐信可所學與守﹐固宜有以異乎眾矣。上饒祝君﹐有道士也﹐信可爲博士﹐誠能降心以問學祝君﹐則其所學與守﹐又不止於今日而已也。信可行﹐吳之士相與賦詩餞之﹐而屬某爲之序。

鴻山楊氏族譜序

江南歸職方﹐浙西爲故宋內地﹐豪宗巨黨以自附麗於昔者﹐不可謂不多也。六七十年之久﹐太平之澤涵煦而生植者﹐豈異於昔哉﹖然其間﹐衰榮代謝﹐何有於今日人事之虧成﹑天運之更疊﹖非惟文獻故家牢落殆盡﹐下逮民舊嘗脫編戶﹑齒士籍﹑稍覺衣食優裕者﹐亦並消歇而靡有孑遺。若夫繼興而突起之家﹐爭推長於壠畝之間﹐彼衰而此盛﹐不爲少矣。苟以詩書之澤﹐徳義之舊﹐栽培涵煦於數百年之久﹐則有間矣。所以不能無竊嘆也歟﹗無錫東墟有山曰鴻山﹐相傳漢梁伯鸞隱之而得名。其西來﹐與所謂奚山﹑崇山相起伏委蛇﹐淺狹非有邃谷層嶂也。其東有楊氏者世居之﹐蓋自其始祖處士伯璇君占籍焉。由處士迄今﹐弘﹑敞﹑適三人﹐玆三人有子尙幼。然由其子以上﹐遡於處士﹐八世於玆矣﹐今其子孫﹐可以推知者八世矣。若以上堆阜林薄﹐但知其爲祖宗墟壠﹐然莫究其幾世幾年也。士服勤農畝﹐且耕且養﹐暇而琴書詠歌自樂﹐顧𨿽長才秀民﹐多自老於田裏。夫旣置通顯而安向晦﹐則所謂譜系符籍﹑言行簿錄傳示來世者﹐或有或無﹐宜不以之而系心也。況更亂離﹐兵戈逐蹙﹐尙何有於言行簿錄﹑譜系符籍哉﹖天下鄕平﹐人知門地爲可重﹐至有遠冒仕族﹐以眩鬻於誼屬者。古猶不免﹐而況於今乎﹖夫它宗冒光華者﹐固可醜矣。若深自退悔﹐而昧前人之緒業﹐使泯泯與艸木同腐﹐非不孝之大者乎﹖此楊氏族譜所由作也。夫服五世則親盡﹐今推而至於八世﹐而尢念其初。蓋其初﹐一人之身也。由一人之身蔓延旣久﹐而至於不可考﹐懼後之子若孫復失其傳如今日﹐則其宗與祖不幾於昧之乎﹖此楊氏族譜所由作也。楊氏自處士君四傳而至余幹州教授﹐其家始益大。故譜之詳﹐自教授君始。嗚呼﹗易代攺卜﹐物之囿乎其間者﹐寧弗隨之變遷哉﹖故六七十年來﹐代謝更疊﹐何異於霏煙浮雲﹐起滅萬狀﹖要無足怪者﹐顧獨楊氏﹐室廬丘園﹐書冊一一皆具。其前人之所封植﹐而其子若孫寶持而有之者﹐𨿽更數十百年之久﹐而手澤宛然﹐若新謂非積善之家﹐其可乎﹖予嘗客其家﹐事得於目擊者﹐非妄弘。旣爲族譜﹐而予爲論列焉﹐庶幾爲善者有所勸也夫。

沈祖母王碩人壽九秩序

子於父母﹐其屬近﹐其情暱﹐其恩至﹐故彼此之分﹐顯易以敷施。而人情之所以感發而嘆詠者﹐亦曰﹕父兮生我﹐母兮鞠我。又曰﹕陟彼岵屺﹐瞻望父母。與夫堂構菑獲﹐又皆屬於父子﹐至謂﹕生之膝下﹐以養父母日嚴。凡此聖人﹐皆系乎父母之於子﹐而祖孫不與焉。若孫之於祖﹐情非不暱也﹐恩非不至也﹐聖人設教忠厚之至﹐豈不欲引而近之﹖然其等威隆殺﹐自有不得而同者。原夫尊親﹐不以遠而可疏也﹐不以近而可褻也。故曰尊祖﹐曰敬宗﹐曰穆族。職是之﹐故孫之於祖﹐其養當益厚﹐禮當益嚴﹐情當益致。然自書﹑傳之所紀載﹐孫及養其祖者蓋甚寡。由是﹐李令伯遂著名於不朽也。吳人沈君仲說﹐自其先府君不祿﹐於今若干稔矣。獨其祖母王碩人綜理家事﹐鞠育仲說以迄於成人。今仲說年四十餘﹐不惟讀書績學﹐度越流輩﹐至於履踐之素﹑言行之實﹐無一不求合古人。欲所以奉其祖母者﹐食飲溫凊﹐起居定省﹐略弗異乎孝子之事慈母也。今年至正庚寅﹐碩人壽登九袠﹐九月廿九﹐實其生辰。仲說具酒張筵﹐爲碩人壽。凡親舊裏鄰﹐畢集於淸越堂。先於夏﹐天子賜髙年帛﹐碩人以九十頒雙縑﹐仲說用制衣衣碩人。碩人𨿽屆期頤﹐而神觀澄澈﹐覩其孫與婦﹐復領曽孫拜於前﹐而親舊裏鄰無不拜﹐相次進酒爲壽﹐以爲世所罕得。同郡錢伯行﹑天臺陳敬初輩﹐咸奉詩以慶﹐而予後至。眾靡以老謬﹐俾序於篇端。夫人之所以事其親者﹐豈不欲致其養﹖然未必有能享上壽而康彊也。使誠有之﹐又未必如仲說能養其志而不衰也。然則天將報仲說者﹐有子有孫﹐皆將如仲說。碩人𨿽老矣﹐行且見之﹐沈氏其不昌大矣乎﹖詩曰﹕孝孫有慶﹔此之謂也。

祈晴有應序

平江於三吳地勢最卑瀼﹐遇雨暘時若﹐歲乃有秋。一或霖潦兼旬﹐則漭爲巨浸。故宋法﹕慮民之嗜利﹐戒民不得圍裹成田。慮積雨爲民害﹐縣令至以系銜。內附後﹐務田租歲入之多﹐而其所以憂水爲民害者﹐寢不復講。國初﹐嘗立都水監﹐近又立庸田司﹐歲預勒守令﹐必具狀﹐秋收有成數而水旱不卹也。於是﹐農始告病焉。至正甲辰春﹐連綿雨雪。占歲者云﹕春雪多﹐霖潦之兆也。已而﹐積雨至夏五月﹐彌日兼旬﹐屋漏牀﹐牀如建瓴﹐曽不少止。上下原隰漫湧白波﹐而農告悴﹐秋將失望矣。吳人周君玄初﹐玄妙觀道士也﹐人素稱其精於道家法。時郡守吳陵馬侯國瑞﹐曁闔府僚屬﹐皆屬意於周君﹐請用其法禱於天。且每旦卽東門以拜日暘﹐𨿽雨勢遄止﹐猶氛翳四塞。乃復致懇於周君﹐能噓呵雷風﹐策役將吏﹐若有神物從之者。於是﹐馬侯躬致香幣﹐伏俯壇下﹐周君若將宣其誠﹐以達諸淸都而吁諸上帝者。由是﹐頑云倐消﹐長空一碧﹐曜靈赫然。而官吏士民﹐咸以手加額﹐讙忻頌曰﹕使積雨不解﹐民其爲魚﹐又何望諸苗稼耶﹖勢甚可畏﹐微吾侯輸誠﹐微吾周君引以格上下神祇﹐則是淫霖何自頓收﹖羲馭何自朗霽﹖陰霾澄朗﹐濕暑淸暟﹐燻風南來﹐物有生意。四郊萬姓﹐驩聲如雷。侯思所以彰君之道法﹐非文學不能也﹐乃俾作祈晴有應序以贈之。

送周錬師序

宋季蜀人鄧尊師﹐號山房先生者﹐以其教法顯於理﹑度兩朝。宋旣內附﹐尊師樂吾吳之風土﹐以其槖中資建會道觀於吳之東城下。時尊師蓋已老矣﹐而神觀恬謐﹐能言宋季遺事。國朝名公卿如胡紫山﹑雷若齋﹑閻子靜﹑徐子方諸公相後先﹐以人望秉憲節﹐戾止吳下。往從尊師﹐聽琴賦詩﹐日必載殽核﹑具酒茗﹐燕談尊俎間以共適。方是時﹐吳之文獻故家尙多存者。巍冠大帶﹐稽今考史﹐而尊師以方外老宿﹐從容其間。至今倡和之卷軸﹑往來之篇翰﹐𨿽更遺落﹐而觀之道流﹐尙能藏之﹐多不下十數百首。向年某嘗陪中丞曹文貞及曹尙書克明﹑郭運使子昭﹐避暑觀之廡下﹐皆相予伏讀﹐而乃復拊捲嘆息。至於文貞﹐又親炙諸公﹐言曰﹕是諸公者先後奄逝﹐迨今四五十矣﹐風流文采未或逮泯﹐至於余亦復老﹐白首人世﹐遷謝乃若此哉﹗俯仰數十年﹐文貞捐館毗陵﹐曹﹑郭二公相繼謝去﹐然則人之生也﹐將何而不老哉﹖鄧尊師之孫周存中煉士者﹐乃以至正四年春﹐捧教札將往崇明州住持仙道觀。錬士旣爲山房先生之玄冑﹐則其玄學之妙﹐槪可想見矣。故述其祖之髙風﹐亦稱人之賢﹐本之父兄﹑師友之意也。序成﹐吳之人士賦詩而送之者凡若干云。

送徐尊師序

中吳城而處有道館﹐曰玄明。始予過之﹐聞琴書聲﹐未始異之也﹐後屢過之皆然﹐予始灑然知吳人徐養吾煉師授業。於是時﹐予方盛年﹐而養吾亦甫冠﹐每揖余坐語﹐方瞳廣顙﹐端毅厚重﹐已如老成人。問其所讀書﹐則曰內聖外王之道也﹐夫豈易言哉﹖今幾二十年﹐養吾以葆煉爲事﹐神完而體紓﹐气津津自頂出﹐如蒸炊。若予﹐則憔悴頓挫﹐須髮盡白﹐而老甚矣。去年﹐養吾由道秩升任常熟州之致道觀﹐今春歸省其親於吳﹐得一再見。旣已異其神觀﹐乃卽而扣之焉。錬師曰﹕古之博大眞人﹐旣立內爲精﹐而物爲麁矣。其樂於內者﹐千聖一致也﹐萬年一瞬也。由乎中出者﹐外而應帝王﹐亦其麁者耳﹐而況於世累乎﹖予曰﹕形上之道﹐形下之器﹐本末一致﹐則聞之矣。曽何精麁之謂耶﹖煉師笑曰﹕是豈區區世儒所能識也﹖吾居致道觀﹐仲雍故墓在焉。朝登山巓觀日出﹐夜聽松風撼山作海濤﹐每援琴寫之﹐冷然八表也。子能識我乎﹖予不能詰﹐乃作招鶴辭送之。今春則至元仍紀元之六年也。詞曰﹕仙之人兮跨鶴以遊﹐六翮一舉兮瞬息乎九州島。蓬島之是往兮聖眞之與儔﹐招之不來兮使我心憂。海虞之山兮瑤艸稠﹐徘徊飲啄兮云澗之幽。吾將聽誦蕊珠兮﹐得相羊於暮秋。

送初上人遊方序

吳人奉佛﹐自蕭梁有國時﹐塔寺像設徧江左﹐而吳尢夥焉。吳以水爲國﹐匯其腹者具區。區別派而湖者﹐曰陳湖。湖當淞江之南﹐大浸幾四十里﹐濤波蕩天。而其北﹐煙林蒼翠﹐出州渚之上者﹐磧砂也。砂有積藍﹐曰福嚴﹐創始於國朝至大間﹐飛樓傑閣﹐視城甲剎略不少讓。其徒居之﹐旣研精於其教法﹐又復購吾儒書數萬卷﹐自六藝經傳﹑子史百家之言﹐每延儒之老於文學者﹐日講肄之。俾其徒知仁義道徳﹐元與其學不相悖戾﹐所以開明其心焉。至有翹楚傑出者﹐則本元初上人。初尢工於詩﹐以其所學出爲大方之遊﹐非惟其教之尊宿愛其爲法器﹐至當世宗工巨卿﹐若承旨長沙歐陽公﹑侍講金華黃公﹑修撰晉陽張公﹑博士浚儀段公﹐皆與其進而不之拒也。故學士豫章揭公﹑應奉淸泉陳公﹐尢所奨與。若予﹐則疵賤老朽﹐浮沈里巷間﹐初何所取門﹖至再不厭。且出詩文一編﹐讀之﹐皆前數君子與之篇什﹐雄辭奧旨﹐溫然而玉質金相者。在他人一二固以多﹐玆何其富耶﹖初不以予無似﹐若將從容講學﹐如前數君子﹐從遊以質疑。予爲言曰﹕古之君子﹐出處不同﹐言行亦異。至其不悖乎聖人者﹐曽不少思也。儒﹑佛爭久矣﹐儒辟佛者﹐覩儒從佛﹐輙揮呵詈斥。然不思均之﹐爲儒言行出處﹐尢曰不得而同也﹐而況於好學惡異尙哉﹗前數君子皆於佛無間然﹐若予﹐尢非敢徼福於佛者﹐言行𨿽不敢同﹐數公至其出處﹐則甚異矣。出者方貴顯﹐其言足爲初輕重﹐若予何所取﹐初求之不已哉﹖大江深林﹐江湖寰宇﹐顧豈無其人哉﹖初行矣﹐復求其人而學焉。學成而歸之日﹐其有以語我。

卷九

記

平江路新築郡城記

吳自泰伯十九世至壽夢﹐而吳始大。及王闔閭用伍子胥﹐而吳之城郭﹑宮室遂爲東南雄藩。世言泰伯城僅周三里二百步﹐在今梅裏平墟。夫泰伯以天下讓﹐宜其不肯自大其城也。及闔閭徙都於今郡城﹐於是﹐子胥相土嘗水﹐象天法地﹐築大城﹐周回四十五里。其陸門八以象天八風﹐水門八以法地八卦。城邑旣完﹐府庫旣充﹐遂觀兵上國。一傳至夫差﹐而子胥以忠諌賜死。未幾﹐吳爲越並。漢亡﹐孫吳嘗建都於此矣。更江左六朝﹐以迄於唐末﹑五季﹐歷前﹑後宋﹐要皆以吳爲大藩屏。世皇之一天下﹐以四海爲家﹐六合爲宮﹐不設險於區區之城郭也。至正十一年﹐紅巾賊起汝陽。明年﹐浙東海寇燒刼昆山。是年﹐廉訪憲司僉朝鮮李公巡案吳下﹐深惟平江賦役﹐供國家經費什之七﹐郡無城郭﹐何以禦寇﹖乃謀於監郡西夏六十公﹑郡太守眞定髙公。時百須之出於吳者﹐日不暇給﹐然築城之役﹐則不可已。於是﹐會司屬僚佐﹐驗民之家資產厚薄﹐計量城之長短髙下分築之。罷弱戶則悉汰去之﹐常時役不及而豪彊者則糾率之。寧夏髙公爲南臺禦史大夫﹐及太尉首捐資以助役﹐水司亦捐官帑一千錠﹐漕府皆捐資俸。然太平日久﹐一旦興大工役﹐民夫十餘萬當盛暑揮鉏如雲﹐下鍤如雨。城之大﹐綿延數百雉﹐漫不知何從列楨幹。於是﹐公曉之以程度﹐示之以榘範﹐勉之以誠愨﹐必若是而後無善崩之憂。民志旣齊﹐無敢或惰。遂經始於是年夏四月﹐畢工於秋八月。城四向﹐一仍子胥之舊。若水門﹐則仍宋之舊。獨啟胥門﹐上建忠孝王廟。餘五門之上﹐亦皆祠神。蓋役興時﹐慮暑雨郁爲民害﹐乃禱於神以祈佑。城旣完﹐故列祠以答神貺。城之髙﹐以尺計凡三十有三﹔城之趾﹐則三十有五。疊石三層以爲固﹐城之面﹐則廣丈六尺﹐皆甃以甓﹐仍甃大瓦作水溝。每門建戍樓﹐以謹斥堠﹑嚴烽燧。當人馬陟降處﹐皆列置蛾眉甬道。門內外構屋﹐設官居之﹐以察非常。城於是備矣﹗其先慮民力不給﹐爰給中統鈔三百五十貫﹑白米一千斛﹔至是﹐合官民用財凡若干萬錠﹑米若干萬斛。論者謂是役非廉訪使公勇於敢爲﹐則無以續子胥之功於二千載之後也。城旣完﹐吳民始大喜有依衛。則又相與嘆息﹐言曰﹕明公非有一廛之田﹑一區之宅在吳也﹐然苦心焦思以完斯城者﹐蓋上以爲國﹑下以爲民也。況吳東北瀕大海﹐西南枕震澤﹐於澤國四通五達之衢也。郛郭之內﹐官糧貯於廩庾者歲數百萬。設城郭不完﹐寇攘逼近﹐將何以爲國計乎﹖今旣完城以爲民衛﹐繼今所以守禦之者﹐則在乎明有司承流宣化﹐蘇民之力以固結其心﹐使吳之民愛戴其上﹐如子弟之親父兄﹑手足之捍心腹夫﹗然後則其民以仁義爲幹櫨﹐以禮樂爲甲冑﹐人心旣固﹐則與此金城湯池並爲天險於無窮也已。李公名朶只﹐字仲善。

重修平江路儒學記

維吳有學﹐肇自範文正公父子。更宋渡南﹐而吳之文廟與學宮始大備。至國家大一統﹐興學勸士﹐累詔郡國﹐六七十年之間﹐所在學校誦聲相聞。顧吳爲東南雄藩﹐學興於範文正公﹐宜特盛於東諸侯。然更頻年﹐郡非不大也﹐而土力實耗於往時﹔民非不多也﹐而資力實罷於昔日。則夫學校之教﹐禮學之文﹐亦有所不逮也已。事稍上聞﹐於是﹐廟堂愼選守臣。而燕人吳侯由彰徳路總管仍授大中大夫﹐卽拜平江。中書遣使以堂帖賫起﹐奉璽書得乘驛南下﹐用示特恩。公旣至﹐首謁大成殿﹐仰見殿脊勢將傾圮﹐甍桷欹墊﹐欲壓尊像。自聖師以下﹐彩繪黕剝﹐窗戶闌楯﹐髹漆皆舊暗。侯乃惕焉疚心﹐卽裒稽贏﹑節冗濫﹐悉徵每歲廩之入畸。度積可敵費﹐乃鳩工庀材﹐一新禮殿並兩廡﹑戟門。自聖師以至從祀諸賢﹐冕衮圭佩﹐五采煥發﹐如日麗天。且重建外門﹐掲示文廟。采芹官臣之所戾至也﹐至是亦一新之。禮殿前舊設樂軒﹐久撤去﹐迫近香案﹐殊失廟貌深嚴之意﹐侯命復之﹐雄渾沈厚﹐而廟益以邃密。僉謂吳學自數年來﹐支柱庳傾﹐苟遮目前﹐率多具文﹐無教養之實。豈若侯誠愨一忱﹐以興學養士爲己任也哉﹖乃礱石紀辭﹐以章侯修學廢墜之實。謹按﹕中吳自泰伯端委以臨其民﹐其後子遊生於海虞﹐乃北學於魯﹐聖人之門風气旣開﹐賢者輩出﹐由其山川之秀不可閟。若夫庠序之教﹐則尙未大備也。至我範公﹐𨿽長於北方﹐及歸典鄕郡﹐深惟桑梓之故﹐莫先於學校之教﹐由是大興吳學。今宋社已墟﹐而學宮成於公父子者迄今不墜﹐𨿽其間張弛有時不同﹐然更久而愈益嚴重﹐則以公父子裏閈之故也。今侯剔歷中外﹐而以才望爲吳守臣。其潔白之操﹑愷悌之政﹐要其心不以文正自期待者﹐固不能若是也。因紀侯修學之實﹐而侯之徳美﹐因牽連得書。謹記。至正五年歲乙酉十二月旣望。

海鹽州學興建記

海鹽於故宋畿壯縣地﹐𨿽斥鹵﹐而其學宮養士之廩入﹑造士之榘度﹐麁皆有緒而可紀。江南歸職方﹐壯縣例升之州。於是﹐海鹽學與州同升。州有學諭﹐薄尢宜加之意﹐況不爲過薄者乎﹗第長吏因循﹐而教官又忽略﹐則其荒墜槪可想見。至正七年夏六月﹐松陽葉侯以奉政大夫來爲知州。侯始筮仕﹐卽以才名爲江南諸道行禦史臺架閣管勾。其於興學勸士﹐得於風紀之地者﹐源委遠矣。況素勵己以講學﹐潛心於理義﹐則其視學校興替爲何如﹖侯未至之先﹐天臺黃君國才典教是州﹐覩學宮之弛﹐念事爲之難﹐積怏於中而未克展布。甫十視朔而侯至﹐至三日﹐廟謁禮竟﹐侯謂黃君以爲﹕國家列聖相承﹐明詔誕頒﹐致重學校。今玆黌捨蕪圯不加修﹐士气萎薾不加振﹐豈守令承宣徳化之謂乎﹖君聞侯言﹐卽以其目請於侯曰﹕大成殿﹐春秋合樂以致祭﹐朔望釋菜以瞻拜﹐使蕪仄而無以掲虔表誠﹐何以謂之淸廟燕居﹖閣上肖聖師﹐申申夭夭之徳容下﹐俾學者來遊來歌﹐今而欹墊﹐勢將壓翼殿。東西廡列祀諸儒賢﹐使衮冕圭組黯昧弗章﹐籩豆罍爵薦裸無所﹐豈非褻慢之大者乎﹖明倫有堂﹐堂有四齋﹐所以待士授業蔵修也﹐苟非涼燠適宜﹐明敞深潔﹐則欲講肄而討論者﹐何以成其麗澤之益也﹖前之繕葺者踵相接﹐然率其虛文。今非仁侯加之意﹐則亦苟焉而已耳。侯覽君所條列﹐遂惕然於懷﹐謂之曰﹕學宮廢墜乃若此﹐將葺而新之﹐必不可承昔之苟也。苟﹛焉﹜烏以掠美﹖顧莫若己也。於是﹐侯與黃君稽研商確﹐計饍士之田畝且踰萬﹐第以民曠而土瘠﹐歲入才什二﹐重以失收冒支﹐蠧獘坌積。於是﹐考昔逋租﹐驗今庾貯﹐徵宿負﹑發見廩﹐且並各捐衣布之贏﹐得中統鈔若干緡。鳩工庀材﹐當炎暍﹐侯與君皆身董其役﹐而不肯少憚其勞。於是﹐一瓦一椽﹐一甓一礎﹐要必堅致壯朴﹐可以能風日﹐可以支永久。經始於是年季夏﹐裁四閱月﹐而學宮一新。殿前殊淺偪﹐爲創設樂之軒。凡黃君所條列以請於侯者﹐靡不一一就緒。庾湢帑庖﹐亦無滲漏。於是﹐海鹽之學﹐𨿽僻處鯨魚潮汐之壖﹐一朝而觚甍翚飛﹑丹艧煥耀。不獨州人士觀感鼓舞﹐以戴侯與君之徳﹐若海島浦漵之上﹐漁鹽商販之民﹐颿飛艘纜﹐出沒於望洋﹐向若之際﹐聿觀學宮之興﹐亦皆斂袵以鄕道。是則學校之助﹐與爲多焉。夫昔魯人頌泮宮﹐其在泮者﹐不獨文事而已﹐至於獻俘受馘亦在焉。由此言之﹐士成文武之才﹐就道徳之實者﹐未始岐而二之也。於後﹐學校論政取士﹐以迄於弦誦。又其後﹐則惟誦與弦﹐又其弦而罷﹐獨誦而已。夫士誠專志於誦﹐則誦者考聖賢之成法﹐識事理之﹐當然本乎身心言行之微﹐達之家國﹑天下之著﹐然則誦可少乎﹖海邦之士﹐其於誦習﹐要必愼嚴乎義利之分﹑理欲之判。庶乎仁侯與賢博士道同心一﹐新學宮之所致也歟﹗

重修長洲縣儒學記

至元三年龍集丁丑﹐平江路長洲縣官元同等言於大府﹐曰﹕國家疆理際天地﹐糧饟之富﹐吳獨擅天下什之五﹐而長洲一縣﹐又獨擅吳賦四之一。生聚之繁﹐財用之博﹐天下縣未有壯於長洲者。而縣學不建﹐職教不修﹐故自廿餘年來﹐父兄之教子弟﹐大率富者侈靡而不知禁﹐貧者偸惰而不知所向之方﹔自非興學校﹑明義理﹐則將何以定民志﹑善民俗哉﹖今天下縣皆有學﹐獨長洲於舊理所在廢址之上﹐未支衡門﹐漫名之儒學﹐然誦聲不聞﹐講席不設﹐民至有縱畜牧﹑佃蔬圃其間。昔孔子適衛﹐稱旣富庶則必有以教之。矧今興學勸士之詔數下﹐而同等坐視其曠墜若此﹐則豈有司宣承之謂哉﹖柰縣無夙儲﹐官無贏資。竊見徽州路學教授﹑郡人陸徳原﹐向嘗捐資建甫裏書院﹐規度嚴密﹐列之學宮。而徳原一廛一區無在縣境者﹐誠得大府訓飭而奬勵之﹔徳原宜於此無不盡其心者矣。狀上﹐路總管髙昌道童公召徳原示所以﹐徳原作而起曰﹕公牧我民﹐厚完我民者無不至。今又將溥善教以漸涵之﹐公之徳意厚矣。然則徳原將何以答公意哉﹖惟罄竭心力﹐期於壯厚髙弘﹐與公徳化同垂永久而已耳。於是﹐搜才簡工﹐始於是年三月甲子﹐更八月丙辰﹐學告落成。門廡深敞﹐殿寢尊嚴﹐齋宮﹑講廬﹑庖湢﹑庾帑﹐一韙大備。先是﹐贍士廩餼未給﹐徳原復買田以足之。於是﹐吳人士與大夫﹑公卿覩學之成﹐嘆息言曰﹕長洲爲天下壯縣﹐使其學聊且麁略﹐何以稱子男邦伯興建之意哉﹖今學成﹐實雄壯與縣敵﹐則其人士藏修﹑遊息﹐庶爲稱情也已。況明守令爲政知本末﹐徳原以儒者爲學宮事﹐皆可書。乃相率請記於予﹐辭不獲﹐爲之言曰﹕三代盛時﹐吳蓋陋邦。自泰伯端委而君吳﹐久之﹐而子遊北學於中國﹐自是聲明文物煥耀四方。蓋子遊生於海虞﹐而長洲則切其地也。今學之成﹐豈徒美觀容飭文具哉﹖善教者﹐本諸其身而已矣。故子遊之宰武城﹐必曰﹕君子學道則愛人﹐小人學道則易使也。郡邑令長誠能推是以修其身﹐以及於邑之民﹐將見民化政成﹑風移俗美。其秀民良士﹐顧豈無子遊之徒﹐出而爲邦家之光也哉﹖詩曰﹕無競維人﹐四方其訓之。有覺徳行﹐四國其順之。此之謂也﹐請以爲記。

文正書院記

至正五年龍集乙酉夏六月吉﹐廉訪僉事趙公承僖分巡中吳。至則首謁範文正公祠下﹐拜瞻廟貌﹐起敬起慕﹐作而言曰﹕文正公以徳以功﹐旣無忝伊傅之爲輔相﹔以學以識﹐則有功於洙泗道統之傳。故其具文武全才﹐出將則安邊卻敵﹐入相則尊主庇民。其先憂後樂﹐與先知知覺﹑覺後知覺者何以異﹖豈非聖之任者乎﹖其平生論諫﹐直道正言﹐剴切人主。至上百官﹐圖詆宰執﹐爲張禹觸犯盛怒﹐𨿽坐摧抑﹐曽弗少沮﹐詎不猶木從繩則正﹑而欲後之克聖者乎﹖當時天下郡縣未嘗皆置學﹐公至吳﹐首以己地建學。故學校徧天下者﹐自公始。識泰山孫明復於貧賤﹐中授以春秋﹐遂大鳴聖道。於時﹐延安定胡公入太學﹐爲學者師﹔而河南程叔子實遇奬拔。其後橫渠張子以盛气自負﹐公折之而授以中庸﹐卒之關陜之教﹐與伊洛相表裏。蓋自六經堙晦﹐聖人之道不傳﹐爲治者貿貿焉罔知適從﹐以至於公。而後開學校﹑隆師儒﹐造就士類﹑作成忠義之風﹐以致道統之傳﹐則公之學識﹐於名教豈小補哉﹖公之薨也﹐所在廟食一以忠烈錫名。顧玆中吳﹐公父母之邦﹐所宜大建祠廟﹐萬世血食﹐如之何而僅享之於私第﹖況今國朝崇徳報功﹐在在有書院以祠先賢﹐豈有丰功偉徳﹑正學卓識如文正公而書院莫之建﹖則是缺典﹐豈有大於此者乎﹖公八世孫文英﹐具辭於趙公﹕以爲先公之功徳﹑學識誠如公所言。顧惟範宗仰食於義廩﹐食指幾千餘﹐使建書院﹐則官除山長﹐有山長則有廩稍之奉矣。今藐焉義廩不自給﹐使但建書院以祀公﹐愼選族人之賢者﹐充主奉斯足矣。官除山長﹐則乞免焉。於是﹐公從其言。時總管古燕吳侯秉彛聞公之所建明﹐卽敍公所言﹐請於行省﹐上之中書。議有關世道﹐且不設教官﹐而以居嫡者世主祠而行教於事便。由是﹐二公商出公帑羨余﹐命工益址而崇制﹐旣宏且固。甫完﹐屬元佑記之。佑以蕞爾膚謭﹐烏敢廁一喙於大賢之門﹖𨿽然﹐公之功徳學識﹐憲僉公知而言之﹐則凡天下之士﹐皆知道之也。知其人而不思效之﹐可乎﹖子朱子謂﹕人之立志﹐必當以公自期待。況遊於公之門乎﹖況郡人乎﹖若然﹐庶於公可無負所謂尙友者此也。元佑言不腆﹐謹用復諸憲僉公﹐俾書之石焉。

重建和靖書院記

宋禮部侍郎和靖先生﹑河南尹公﹐紹興七年﹐用崇政殿說書召﹐遄奉外祠﹐居吳之虎丘。先生歿七十有五年﹐吳守陳君芾乃始繪像建祠﹐而勉齋先生黃公幹爲之記。端平間﹐提舉常平曺君某請於朝﹐易祠爲書院﹐乃始買田爲經久計。江南內附﹐奪於僧﹐有司以尊前賢﹑勵後學﹐不可冺冺遂已也。於是﹐以府治東南陬﹐故宋檢法廳事基合若干畝建書院﹐祠先生。大徳丁未﹐山長王達爲創大成殿﹐前無門徑﹐旁無兩廡﹐居民又加侵牟﹐益見簡陋﹐而士病焉。元統丙子﹐新安吳希顏來爲山長﹐克復故址﹐又請常平提幹斫基以益之﹐剔蠧獘﹑撙浮濫﹐積力稍久﹐有志重建。然猶懼或中沮﹐於是﹐白於大府。時中書左丞耿公介督餫吳下﹐聞而善之﹐俄被召﹐復請參政張侯傑﹐侯又入爲天官。今郡守道童公廉明剛正﹐治稱第一。希顏請新書院﹐公曰﹕治不本於學﹐豈稽古崇徳之謂哉﹖卽選其從事﹐分董程役﹐而籍書院粒米之在廩者糶之﹐得中統鈔八千六百貫。輦大成殿卽新址﹐而前爲儀門﹐門少西爲先生祠﹐又西爲上祠﹐又西臨廣衢爲外門。翼殿爲兩廡﹐殿後建習堂﹐堂東齋廬曰六有。總爲屋若干楹。其卽工﹐始於夏六月﹐甫冬孟十月﹐而書院落成矣。初﹐先生卒於越﹐越亦有先生書院。先是﹐希顏嘗爲越之書院長﹐亦旣盡瘁完葺﹔及今﹐再調而入吳﹐故希顏每加太息﹐曰﹕先生學繼濓﹑洛﹐道被海寓﹐其大者﹐斷不系於一祠宇之興墜﹗然己何幸﹐而一再獲長先生祠下哉﹖旣不佞無以紹隆斯道之統緒﹐若區區祠宇而復不能殫盡心力﹐則豈成承學小子之謂哉﹖斯其志有可尙者已。若夫先生師友﹑淵源﹑出處﹐大致皆具勉齋記﹐玆不敢瀆﹐惟槪言其修建始末云。

潁昌書院記

國家右文崇儒﹐路﹑府﹑州﹑縣莫不有學﹐猶以爲未也﹐故所在有書院﹐卽其地其賢者而祀之。江南歸職方﹐書院之建幾十倍於昔。若中州先哲之所過化﹐禮樂刑政﹐夫豈東南所可企及﹖然由仁廟設科取士﹐考於各省﹐士額多寡﹐河南﹑許﹑洛爲天下中﹐然河南士額視江淛裁什之六﹐則夫兩地學校盛衰﹐槪可見已夫﹗學旣已布於路﹑府﹑州﹑縣﹐博士弟子員稽經考古﹐已自足於爲治。若書院之有無多寡﹐曽何損益於治道﹖而論者則猶懇懇以爲言﹐蓋先王之敷治也﹐每詳內而略外﹐先近而後遠。故自其禮樂之文﹐詩書之澤﹐漸之以仁恩﹐摩之以徳義﹐未有不本乎一人心術之精微﹐而能見乎廟朝﹑家國之近遠。故曰﹕始於家邦﹐終於四海。今聲明文物﹐乃獨盛於東南﹐內外異勢﹐詳略乖方。此中州有識之士﹐所以動心於玆﹐而執事者未必不以爲迂也。許昌馮君夢周所以建書院於潁昌﹐有不暇顧夫或者之議也﹐以爲潁昌秦漢以來﹐以武以文﹑以功以徳﹐知名海內﹑布在方冊者﹐槪以多矣。然皆莫若蘇右丞萬里出蜀﹐用其所學以相其君﹐及其老也﹐歸休乎潁上﹐自號曰潁濱老人。於是﹐夢周請於其長兄尙書公﹐及許下鄕曲之老﹐咸以爲宜。乃捐衣布之贏﹐卜地於許下之某鄕某原﹐營構結築﹐爲屋若干楹。中嚴寢以安燕居之聖師﹐後蠲祠以安蘇公像。門廡﹑齋廬﹑庫庾﹑庖湢﹐凡書院所宜有者﹐無不備。官設山長﹐固不問﹐若訓導之師﹐則愼嚴其選﹐必經明行修﹑可以成就人才者。歲以地三頃之入給之﹐弟子不踰二十員﹐多則耗其師之力﹐旬﹑月﹑季嚴課試法﹐必第其髙下﹐激賞以示勸懲。事已畢具﹐夢周言之官﹐官言之憲﹑省﹐憲﹑省言之中書﹑中書禮部﹐皆允其所請。由是﹐潁昌書院遂表著於北方。夢周昔爲溫州路經歷﹐嘗梓鋟六經圖諸書。及爲平江路推官﹐得庸﹑學﹑語﹑孟善本並小學書﹐夢周更爲髙經下注﹐其爲書版凡若干捲﹐悉以歸之書院﹐而不以私於其家。其平日捐金以購買之書籍﹐自六經傳注﹑子史別集以至稗官雜說﹐其爲書凡若干萬卷﹐亦悉歸之書院。師生有欲借之者﹐則具姓名﹑列書目﹐而以時謹其出納。且慮書版所在﹐民間得印者什無二三﹐彊有力脇之使印者什則六七﹐是書板爲學校累﹔又買某鄕桑棗地若干畝﹐計一歲之所入﹐畢一歲紙﹑墨﹑裝禙﹑工食之費﹐則止矣。其規制若是﹐不惟勒之石﹐又且聞之官。其間防閒之纎悉﹑意度之委曲﹐記有所不能竟者﹐皆鑴之碑陰。夫書院之設﹐宋初裁三四﹐長書院者﹐皆郡太守職也﹐固未始立山長與學正。旣立山長﹑學正﹐必積年勞﹑著成績﹐乃始升郡博士。於是﹐學官往往多庸常眾人。夫以常人苟歲月﹐則其所以教之者﹐豈能成天下之才以待用乎﹖後之來主院席﹐誠賢者也﹐固所不論。其或不也﹐當念夢周之創始。是豈官髙祿厚﹐與夫祖父資產哉﹖是皆其兄弟躬履儉素﹐銖寸積累﹐不忍令其子孫獨有之也。於是﹐建書院與鄕裏。共職是院者﹐當察夢周兄弟之心﹐篤志以職教養﹐至公以司出納。庶彬彬許﹑洛之士﹐不讓乎大江以南﹐所謂本諸身﹑施諸家國﹑天下﹐出處進退﹐彷佛乎潁昌老人。是則馮君之意也﹐可不知所尙哉﹖

吳江甘泉祠禱雨記

吳槪以水爲國﹐東出而爲吳江﹐其爲州郭低窪﹐人煙聚落於浦漵之間﹑洲渚之上耳。州旣左江右湖﹐雲濤煙水﹐其爲神龍之宮﹑靈怪之宅﹐尙何異哉﹖自非神龍以著靈﹐而人托龍之庥以爲命﹐則其四封之內﹐呼吸而沼之者﹐顧何難哉﹖州之東行﹐涉江湖而爲橋者相望﹐獨第四橋之下﹐水最深﹑味最甘﹐色湛湛寒碧﹐唐陸羽嘗品第入茶經﹐則其異於眾水也必矣。世傳有龍居之﹐州人卽其橋之北﹑水之中沚建祠以享龍﹐謂之甘泉龍王祠﹐其來蓋甚久矣。至正三年夏﹐大旱﹐田禾焦然就槁﹐民心皇皇無賴。時髙昌雅實理公爲州達魯花赤﹐憂心惻然﹐乃捐己俸﹐市香燭﹑宿齋戒﹐躬致情詞於昭靈觀道士富恕﹐乞爲將誠吁天。而公率僚幕胥吏之屬﹐悉徒跣謁龍於祠下﹐再拜稽首﹐爲民請命。富君乃用其教法﹐役神召龍﹐煉鐵符﹑投橋水。符才入﹐而雷殷殷自水起﹐去云四垂﹐雨卽隨至。公忽驚且喜﹐以手加額曰﹕神明不遠如此哉﹗船迎龍漫至州署﹐有赤鯉躍入公舟中﹐公命僮捧縱之﹐波雨霶沱告足。卽昭靈設醮謝﹐比竣事﹐復迎牲祠下﹐合樂大饗﹐以答龍神之靈貺﹐是州遂成有年。於是﹐州之人驩然曰﹕吾州依龍以爲命﹐故水旱必禱。然未有若我公誠心懇至﹐一念之頃﹐神人孚合﹐其向應蓋若執左劵交相付者。其故何哉﹖遂昌某曉於眾曰﹕若知公嘗爲泗州長吏乎﹖天久雨﹐泗之民將爲魚。公箋詞請於上帝﹐詞有曰﹕甘減一年之壽祿﹐願起百姓於泥塗。詞焚而雨霽﹐然則公之臨政愛民﹐至不惜身命有如此爾﹐民亦知之乎﹖於是﹐州之民悉公之心﹐戴公之惠﹐恃公以爲命有在矣。作禱雨感應以記之。

伏蛟臺記

山精木怪﹑地妖水孽﹐蓋亦莫非陰陽合散之所爲﹐故𨿽太平盛世﹐不能必其無有。然當盛時﹐君明臣良﹐朝廷淸明﹐海宇寜晏﹐人之姦雄﹐鬼之妖孽﹐一皆屏遁消釋﹐各安其類於禮樂刑政修明於旗常廟社之尊顯﹐天气和於上﹐地气暢於下﹐人之類安舒泰阜於兩間﹐蓋由此也。然神仙奇異之士﹐𨿽不屑於世用﹐而心則淵乎天地之鑑也。靜乎萬物之凖也。故能見人之所不見﹐聞人之所不聞﹐過計私憂﹐遠在數千百年之後﹐又何止冬起雷﹑夏造冰﹐役靈召神﹐變幻目前而已耶﹖世傳九州島都仙輕舉﹐時嘗有縣記﹐謂後千年江心生砂磧﹑下掩井口﹐則其所斬之蛟當復出﹐時則有地仙八百人﹐而師則在豫章。於是﹐鄱陽胡君道玄之生﹐適與縣記合。君生有異稟﹐幼斷葷血﹐紙衣艸屩。而其道術﹐每於水旱蝗疫有時﹐而取日雲天﹐借水淵泉﹐起瘥癘﹑殞螟螣﹐其應皆章章可稽也。乃至正四年秋﹐君艤舟東湖﹐夜覩光怪赫然出堤南﹐卽其地得鐵劵一玦﹐上有盟告之詞﹐則都仙斬蛟之埋銘也。要與鐵柱相表裏﹐可信不誣。南臺眞禦史爲胡君築臺﹐以劵瘞其下﹐而名之伏蛟臺﹐奎章學士靑城虞公爲之記。夫仙眞神人﹐豈有戀於世而私憂過計﹐出於人所不見不聞﹐而又遠在千有餘年之外﹖玆胡君克紹都仙之烈﹐應縣記之言﹐覩神幾於未動之兆﹐伏精怪於欲作之先。自非仙眞神人﹐斷弗能若是。蒙莊氏曰﹕至人之用心若鏡。其胡君之謂歟﹖臺成之五年﹐續爲之後記云。

周玄初主醮來鶴記

古者聖人出﹐而麟﹑鳯﹑龜﹑龍亦出﹐以彰其瑞事。明載書﹑傳﹐必非厚誣斯世。然豈聖人有意爲之﹖固不然也。蓋厚徳之積﹐疏之爲祥風﹐潤之爲甘雨﹐著之爲景星﹑慶雲。夫若然者﹐使聖人有意而爲之﹐則不足以爲聖人矣。後世道家者流﹐其髙者輕舉﹐次者長生﹐又次者方藥煉餌﹐又次者醮祭科教。若夫醮祭﹐則有交於神明之道焉。神明者﹐玄虛衝漢﹐非視聽所能親接﹐然禍淫福善﹐每若司其柄以答響﹐是豈神明爲不可依憑也哉﹖古今文士稱鶴爲仙禽﹐道家以鶴爲仙驥﹐世之人皆言仙鶴云。方人設醮祭之時﹐壇陛嚴整﹐儀容肅齊﹐鐘磬華香﹐冠服笏佩之類罔不端備﹐儼然天神之是臨也。人之情﹐哀生於丘墓﹐敬生於廟社。人方傾誠﹐神斯來格﹐所謂仙眞神人跨鶴而來者﹐詎可忽於視聽之間也哉﹖吳人周元眞﹐字玄初﹐自童時卽好老氏之學﹐稍長爲道士﹐詣嘉禾城東紫虛觀﹐禮其師李太無。旣本之以輕舉﹑長生之道﹐又參之以修煉﹑醮祭之術。於是﹐呼風召雷致晴雨﹐若有神人從役之﹐無不響答焉。以吳城報恩道院虛其席﹐卽來歸主之。至正丁酉夏﹐吳守禦萬戶沈侯實﹐薦母設醮﹐禮延玄初提點法事。其精誠孚格﹐遂感白鶴盤空而來﹐或引吭長鳴﹐或低翔獻頂﹐其多至四十餘只﹐與人相親﹐若狎若馴﹐良久斯逰。一時之人﹐罔不仰瞻嘆異。士友徐正甫預同觀者數輩﹐咸賦詩頌美之。惟侯以虎羆之職﹐亦加起敬起悚﹐乃索予爲記。夫鶴一羽族耳﹐其往來靡常﹐其性莫可馴狎﹐其視麟﹑鳯﹑龜﹑龍固不類。其應祈而來﹐非有神人司之﹐與異人所致之﹐吾未之信也。吾之气順﹐則天地之气亦順。彼景星﹑慶雲﹑祥風﹑甘雨﹐要皆聖人以和召和之所致。不然﹐沖虛玄漠之表﹐非人視聽之所及﹐﹛焉﹜烏能加一髮之力於其間耶﹖然則玄初不得不謂之異人﹐而玆事不得不謂之異事。春秋紀異則書﹐故予不靳﹐樂書之用冠羣玉云。

白鶴觀祠堂記

國家混一之初﹐世祖搜羅海內才俊用之﹐惟恐其或遺。於是﹐魁奇磊落之士﹐往往顯功名於當世﹔若嘉議大夫﹑平江路總管致仕﹑郡人張公正卿是也。公初未冠﹐卽北上﹐膴仕儤直殿廷﹐出入禁衛。久之﹐成宗愛其小心謹飭﹐賜名伯顏。大徳間﹐出官江南﹐累升漳州路總管。原公自膺柄用﹐四貳郡政﹐一畱鹽運同知﹐將老而再牧名州﹐至以淸白謹願見稱﹐恂恂有古循吏風。朝廷推恩累世﹐於是﹐公大父海﹐贈中順大夫﹑淸河郡伯﹐大母何夫人﹐贈淸河郡夫人﹔父憲﹐江淮財賦副總管﹐累贈廣徳路總管﹐母酆氏﹐封淸河郡夫人﹔室人沈氏﹐封同於姑。公父﹑子自念臣子所以報其君親﹐𨿽瀝肝膽未足以罄萬分之一﹐矧人之生起滅在呼吸間哉﹖審以別業之在郡城鶴舞橋之東者﹐舊爲宋信安郡王之藏春園也﹐基頗宏敞﹐近爲建構雄麗。而敬歸之太上教法大道﹐上以祝釐以報君﹐下則立祀以報親﹐初名之曰報恩道院。舊植古松一株於井傍﹐大已合抱﹐髙踰數尋﹐二百年物也。道士張應玄始廬其下﹐遂有羣鶴自東南來﹐盤旋於空﹐久之﹐一鶴下峙於松弗去﹐經歲作巢其顚﹐大如百斗盎﹐每晨長鳴﹐屢獲奇驗。張旣羽化﹐復倩括蒼趙眞士知微﹑番陽蕭錬師玄中﹐皆克修虛淨玄妙之學而行之﹐爲人所推重﹐而公益厚禮之﹐俾相繼主席﹐仍割腴田若干畝飰其徒。趙與蕭狀其事於朝﹐乞更道院爲白鶴觀。當寧可之請﹐降璽書護焉﹐由是白鶴觀之名﹐著於吳中矣。未幾﹐公捐館捨﹐趙與蕭亦以次委蛻。張弟子席應眞博通玄典﹐兼讀儒書﹐踵構觀宇﹐輪奐一新。仍卽觀東爲祠堂﹐以祀公及淸河伯以下凡幾主﹐每遇諱日﹑節序﹐用玄教薦享之。夫公揚歷中外﹐爲時名臣﹐其卒也﹐史有傳﹑家有廟﹑祭有主﹐然而公之神靈無不之。所以屬厭其施心者﹐自非掲虔祠宇﹐晨香夕燈﹐則何以妥公之靈也哉﹖觀之始末﹐故學士揭公已爲之記﹐故於基宇所設﹑道流所聚﹐則蓋略焉。席羽士懼更久﹐而張氏之厚施﹑祠禮之報享﹐並所以自列於道家者﹐非勒之金石﹐則何以章示永久﹖此祠堂記所由請作也。張氏世居吳長洲之相城﹐公之嗣子都中﹐以蔭任黃巖州同知﹐克世家業云。

福山東嶽廟興造記

國家思所以惠安元元﹐莫若愼選守令。於是﹐浚儀王侯某以至正戊戌授平江路常熟州知州。蒞政之二年﹐化綏徳懷﹐民用大協﹐百廢具舉。故福山東嶽廟﹐著興造之績焉。按福山距州四十里而近﹐北枕大江﹐卽唐之金鳯山也。後以山形如覆釡﹐覆與福聲相近﹐因名之福山云。山萃起於海虞之邦﹐聳秀深特。宋仁宗至和初﹐邑人建東嶽廟於山上﹐已爲吳下叢祠之冠。哲宗元符間﹐復拓其規制而侈大之。及髙宗渡南﹐金兵迫逐不少置﹐東南郡縣悉被焚蕩﹐而福山廟與常熟縣巋然獨存﹐吳人益神之。紹興二年﹐邑人請於知縣施侯﹐乞崇大廟制﹐以答神貺。蓋岱宗遠在魯﹐而福山則宋京畿近地﹐東南士民奔走祠下﹐乞靈祈福。於是﹐福山嶽廟遂爲泰岱行祠之甲。宋入職方七十有五年矣﹐而王侯來爲是州﹐廟制非不宏大也﹐然歷年滋深﹐棟宇腐橈﹐丹雘黯昧。侯卽首捐衣布之贏﹐以奬率州人士。撤去獘陋﹐一新廟制﹐而繚以垣墉。先是﹐殿無前軒﹐侯建屋若干楹﹐庶朝謁拜跽有餘地。仍爲若干楹﹐以祠福濟李侯王。以國家漕海運﹐萬里鯨波﹐惟天妃是賴﹔爰卽廟之左作天妃宮。復別建方丈之室﹐以居司廟之人。又作官廳若干楹﹐以待守土吏歲祀之日焉。竊惟福山嶽廟﹐由始建至於今﹐玆三百餘年矣﹐顧未若今日之極盛而甚完也。於以見王侯爲州﹐有餘力爲政﹐有餘暇神人。於是﹐誠有攸托﹐則侯之賢﹐其可泯泯無聞也﹖禮五嶽視三公﹐至唐開元中﹐尊封五嶽加王爵。及宋祥符五年﹐遂加帝號。國家一天下﹐禮秩百神﹐復加徽號﹐以著尊崇之盛典。夫岱宗旣在魯﹐由魯並海﹑岱﹐東諸侯凡屍冥權以福東土者﹐要皆泰岱宗而主之也。則岱宗於東吳有祠廟﹐惡得以封內山川限其遠近也哉﹖況福山鎭峙海虞﹐糧儲之富﹐當東吳什之三。自非明神依憑山川﹐以出雲雨﹐歲何以能稔﹖民何以能治﹖國家何以能有所藉於無窮﹖其爲之記﹐以章明神之休﹐以著王侯之美﹐匪誇詡也﹐覽者固宜敬愼而無忽。

無錫泗州寺記

昔泰伯東入吳﹐建都梅裏聚﹐至今號泰伯鄕。宋嘉定十六年﹐鄕之建安庵比丘了忠之母劉素﹐奉佛以坊莊之田﹐建僧庵於鄕之壽裏。時庵名崇報﹐俾了忠居之。宋法﹕非敕額不敢造寺。端平二年﹐請於官﹐乃以常熟縣泗州廢寺額易崇報庵爲是寺﹐定寺制爲甲﹑乙住持﹐而了忠則泗州寺之始祖也。忠買泰伯垂慶之田九百餘畝﹐以飯其徒。已而﹐忠示寂﹐塔其骨於建安。忠十傳而爲宗永﹐值宗亡寺毀﹐有所謂招民官張宣差者﹐據寺田﹐寺之徒客散去。則寺僧元吉覩寺廢墜﹐乃別禮垂慶鄕祈福﹐皎公爲之師。師資異於派﹐故泗州寺僧卻歸建安寺。及至元十年﹐平江北禪寺乃冒認寺田於張。泗州香火旣絕﹐至大徳八年﹐寺僧懷信﹑智明﹐痛基業之殞墜也﹐於是﹐訟於官﹐莫之直。明之邑人朱君某者﹐捐資以相信與明﹐乃走京師﹐訟之於宣政。時仁皇在靑宮﹐有以其事上聞﹐遂降令旨﹐俾宣政斷寺田歸泗州。論者許信﹑明之於泗州也﹐侵疆克復﹐功莫大焉。先是﹐大徳十年﹐寺僧契理建佛殿於廢址。明年﹐仁廟仍降旨加庇護﹐且明言契理領眾﹐使之住持。更七年﹐爲皇慶癸丑﹐天子復煥徳音﹐賜璽書﹐加外護契理。於是﹐建法堂﹐構方丈。理一傳至徳言﹐則建覺皇寶殿﹐若捐衣盂以繪塑佛像。山門兩廡﹐以次畢工者﹐則又智明也。夫泰伯之爲鄕也﹐自宋迄今﹐聚族而居者渾渾湛湛﹐蓋亦多矣﹐然而廢興變滅﹐不啻如浮雲。求如泗州已墜而復振﹐至令其區區基構﹐熙朝爲璽書加護﹐非其徒才幹卓犖﹑有足以動人者﹐惡能若是哉﹖況自國家卹民﹐艱難勤役﹐及釋﹑老穹樓湧殿﹐一墜不復興者﹐所在皆是。玆泗州僧徒﹐上當圖報夫天恩﹐下當思先人克復之艱﹐精修謹守﹐以保乎勿替。不惟禪釋之教有輝﹐而於世道重有勸焉。因釋智明請爲疏顚末﹐勒之貞瑉﹐以昭示於永久云。

簡村順心禪庵記

普應國師道振東南時﹐所至爲寶坊﹐一切棄弗居﹐顧尋山崖水阻﹐艸棲浪宿﹐以自遁逃其聲光。吳江簡村﹐在震澤東南陲﹐土腴而勢阻。由垂虹橋望之﹐其煙林聚落﹐可指顧間也。比丘理悟﹐再世有其地﹐可三頃余﹐艸苫田廬﹐僅庇風雨。悟未祝髮時﹐嘗一再延國師居之﹐俾之安禪而卻掃。蓋悟𨿽生長大家﹐而實心慕空宗。未幾﹐徒步登天目﹐從國師剃落。爰卽是爲順心禪庵﹐而實徼師悲願道力﹐開創厥始﹐庶永其傳。已而﹐國師示寂﹐悟於初心尢益勤勵﹐寒暑一衲﹐晝夜一簞﹐艸衣蔬餐﹐破獘觕惡。同門禪者喜悟頹然委順﹐有若此也。於是﹐智者奮謀﹐朴者效力﹐撤去舊小﹐遂成精藍。一是素堅﹐不事雕繪﹐屋瓦鱗比﹐出町畦中。居者晝而農﹑夜而禪﹐甽澮溝塍﹐近在檐檻﹐粥魚磬鐘﹐答響風水。其三時之勤﹐爲終歲之須﹐要皆食其力﹐而非苟取於人。見者以其役力而休﹐心知其爲勤行道者之居﹐食其力不足﹐則買田以給之。十方禪人拏舟來者﹐飽其饑而憇其勞﹐俾之安居究道﹐而期其必契必澄焉。主庵席者﹐必志願惇確﹐僉議允請。其隸事徒眾﹐則率循庵規﹐分掌庶務﹐其條具碑陰。夫悟堅廣施﹐心不惟不有其資﹐觀其放寘枯寂﹐且將不有其身。誠以佛之道溥愽周徧﹑公天下﹐而非己得私觀。於此﹐而知易之爲卦矣。夫同人於宗﹐而有吝之道﹐及同人於野﹐而亨宗狹而野廣也。然則儒與佛﹐其大致𨿽不同﹐然其道之行﹐俾人不獨親其親而子其子﹐則亦未嘗不同也。今是庵當震澤風水之會﹐其來者非有一日之契也。然以其規程一出於公而無私觀者﹐固已思過半矣。況國師之道厚大深宏﹐可以蔭永久而庇無窮﹐則是庵之期於弗替可保也矣。

立雪堂記

榮祿大夫﹑江西等處行中書省平章政事髙昌簡齋公﹐懸車吳下﹐休心空寂。一日﹐語其門客鄭某曰﹕昔普應國師倡道天目時﹐予先君秦國公方平章江浙﹐以其素學參扣於國師。國師之弟子﹐東殫三韓﹐南極六詔﹐西窮身毒﹐北彌龍沙﹐則其近地﹐槪可知已。今中吳師子林主者天如和尙﹐在國師之門﹐尢爲得法﹐上首頴異秀出者也。余今所寓﹐與師林相密邇﹐時時扣門﹐瞻禮請益。其爲室不滿廿楹﹐而挺然修竹則數萬个。與其徒休止其中﹐蒲團禪板﹐如大叢林勘辧根研﹐以發明國師之道。名公貴人向師道風﹐參拜跪跽﹐獲聞一言﹐如飲甘露。然師機用險峻﹐傾企莫及﹐至乎杜門卻掃﹐經歲不出。予𨿽不敏﹐竊嘗觀師方以大虛空涵納沙界﹐王公﹑士庶﹑貴賤𨿽殊生死﹐泡沫起滅無異。自非師隨方誘掖﹐倡明心宗﹐則國師之道幾乎熄矣。予冑出髙昌﹐依佛爲命﹐覩玆僧寶﹐敢同寒蟬。第以學匪房﹑裴﹐艱於纉頌﹐輙爲師手書二扁﹐名說法之堂曰立雪﹐禪燕之室曰臥云。仍命工刻諸梓﹐而掲之以寓。參承之意﹐子爲我記之。某曰﹕嗚呼﹗世習下趨﹐豈但人情而已﹖要𨿽出世﹐間亦罕不爲名聞利養之所動。若天如師者﹐殆所謂香象渡河﹑金翅擘海﹐爲砥柱於波頹瀾倒之日﹑振淸風於炎埃腥霧之中也歟﹖夫自少林立雪傳心﹐八百年後至普應國師﹐而其化益隆。今師上繼普應﹐直截眾流﹐弘倡大法﹐使眞參實悟之士永懷依歸。是則簡齋公立雪名堂之意﹐良有以哉﹗是爲記。

掛蓑亭記

宋丞相富文忠公﹐其子孫渡南而散處者﹐往往有之。及江南入職方﹐故家遺轍往往寄迹於釋老異教。而公之諸孫曰紫微者﹐遂爲道士於吳江之昭靈觀。爲屋不百楹﹐而神明偶像居什六七。州境旣狹﹐而紫微又不樂與凡構接﹐恆飄飄有淩雲之思﹐謝去而未能。乃於州東雪灘之上結一亭﹐甚隘﹐覆以緑莎﹐僅庇風雨婆娑﹐然儼如一蓑之懸也。遂扁曰掛蓑﹐蓋將與三髙神遊。意猶未足﹐則又繪仙山訪隱圖寘於中﹐若將尋眞蓬萊﹐訪其師安期﹑羨門於雲海之上﹐以究竟黃老之說﹐而成遐舉之願也。某與紫微﹐方外友也﹐乞記於圖之左。爲之說曰﹕神仙有無不可知﹐然自秦以降﹐世主每甘心焉。使誠有之﹐其神靈長年變化於兆朕之表﹐奚必山林巖壑之間哉﹖豈山林巖壑幽閒深閟﹑人迹罕到﹐仙者乃始樂居之﹖世固有髙世遁迹之士﹐膠其光而不耀﹐郤其名而弗居﹐俯仰以自樂﹐優遊以終老。則山棲樹巢﹑不厭深密者古蓋多﹐其人未必一一皆然也﹐槪亦隱者之流耳。夫隱者﹐如沮溺荷蕢之徒﹐𨿽聖人不能語之化﹐其卓識遠見﹐世蓋有不得而聞者。今豈無其人乎﹖紫微訪而得之﹐某𨿽老﹐尙將從而究問焉。

計籌山巢雲樓記

向年﹐當塗杜眞人以養身安民之道﹐遭遇世祖皇帝﹐論辧陳說﹐恩光穆然﹐已而歸休計籌山。其大弟子有曰姚桂庵髙士者﹐獨得眞人所傳之道﹐修錬葆嗇﹐淵輝而神瑩﹐玉立而長身﹐嘗繼眞人主席升元觀。觀在計籌山之東﹐眞人嘗建蓬山閣﹐以爲盡得山之神秀﹐若海上之蓬萊然。姚君旣羽化﹐其弟子天臺柯君徳嗣號巢云。巢云之弟子洪善淵者﹐乃於閣之前﹐用其師之號﹐建巢雲樓。樓突起於蓬山閣前﹐羣峯起伏映帶﹐綿亙延接﹐所謂山之神秀﹐又畢獻於樓之四阿。樓甫成﹐而柯君亦仙去。夫山名計籌者﹐按吳越書以爲有辛鈃者﹐蓋有所養抱而隱遁於此。當吳﹑越吞噬時﹐範蠡當從鈃問所以取吳之策﹐鈃與偕登之﹐觀覽指畫﹐若規見其勝負然者﹐故得名。夫杭之諸山﹐𨿽皆原於天目﹐其龍拏鳯鶱﹐傍枝次脈﹐气勢飛舞而沓至﹐則皆莫若計籌之一山。故宋楊和王沂中卽中山以爲墳﹐升元觀乃其香火院也。方眞人在京師時﹐世皇恩遇殊厚﹐然每日乞南歸。江南名山川非不多﹐而眞人獨孳孳愛戀乎一計籌﹐則山之奇秀﹐槪可想見矣。時眞人延予蓬山閣上較讎羣書﹐巢雲樓未之建也﹐迨今四十寒暑矣。顧予方饑驅餬口於吳中﹐𨿽欲復遊山中莫可得。玆冬﹐舟過婁江﹐會善淵於婁江之玄眞道館﹐念予嘗承眞人知遇之厚端來吳﹐介道侶步宗浩甫﹐請予爲樓記也。夫計籌之爲山﹐固予所熟遊﹐善淵又指畫言巢雲樓得地之勝﹐𨿽未能登斯領覽﹐而巖巒之態度﹑松杉之郁茂﹐泉石淸出而棟宇深曲﹐則固已了然心目之間。因爲善淵言﹕昔邃古之初﹐固巢居矣﹐禮運所謂橧巢是也。及聖人者出﹐創爲宮室﹐上棟下宇﹐民安攸居。故莊周氏以爲樹處則惴栗危懼﹐將以矯齊物情。夫何唐時﹐又有年老隱者﹐以樹爲巢﹐寢息其上﹐而謂之巢父耶﹖若云可巢﹐則李太白詩有謂﹕吾將此地巢雲松。故山翁巖叟﹐往往自號巢云。夫云爲陽气﹐山川所由出﹐晴雨變態﹐甚爲不一。至峯巒林壑﹑髙深幽密之境﹐則云在階除﹑在軒窗﹑在幾席﹐近有在牀榻者。是云可接﹑可攬﹑可耕﹐而或可臥者﹐烏不可巢耶﹖況爾仙眞往來乎太虛﹐恆以云爲乘矣。則樓號巢云﹐要不爲過﹐且善淵名樓不忘其師﹐尢可嘉明。春當來拜眞人蛻冡﹐其樓四向景致﹐予𨿽老﹐尙爲賦之。

純素齋記

楚漆園吏以內聖外王之道﹐斂之於精神純一之中﹐乃曰﹕其人純素﹐可爲眞人。夫眞人者﹐大浸稽天而不溺﹐大旱�����﹐金石流﹑土山焦而不熱﹐世惡有若人哉﹖蓋指此心而言也。人之爲心﹐湛然純白﹐一念萬年﹐則𨿽爲賢聖﹑爲佛祖﹐要豈能外於此哉﹖東晉遠法師在廬山﹐修念佛三昧﹐謂之修白業。夫白與黒對﹐暗還黒日﹐明還白雪。雪山大沙門教﹐學佛者至矣盡矣﹐又豈待予言也哉﹖吳僧如瑛者號白石﹐潔素而好修﹐依止迹沙寺毅公文室爲侍者。乃取漆園吏之言﹐扁其齋居之室曰純素。漆園之言不惟是而已﹐又曰﹕虛室生白﹐吉祥止止。漆園著書時﹐佛之爲教﹐東震且未之聞也。良以佛教寂滅﹐而莊助老氏者﹐其教淸淨。淸淨而虛無﹐虛無而寂滅﹐要不可岐而爲二。𨿽周之書肆行﹐而與其言自相脗合也。瑛也浣濯其心身﹐服膺乎佛祖之所垂訓﹐則𨿽拾薪鬻石﹐山顚水涯﹐精進不惑﹐則將見純白。眞人無二無雜﹐我卽眞人﹐眞人卽我﹐𨿽佛與祖﹐亦何異哉﹖瑛年未三十﹐能精進不退﹐定以予爲知言。至正已亥玄月朔記。

虛白室記

西隱庵在吳城葑門東一捨而近﹐郡髙僧賢哲翁之所建也。庵非有廣殿修廊之宏麗﹐然當江湖之會﹐文漪驚瀾﹐天光云影﹐朝夕滉漾﹐簸蕩在幾席間﹐蓋亦精藍云。其徒在別峯﹐於庵東南創一淨室﹐扁曰虛白﹐索予記之。予嘗讀莊周氏之書曰﹕瞻彼闋者﹐虛室生白。謂人能遺聲色之雜﹐去嗜欲之擾﹐而一任夫性。則道集太虛之宅﹐而純白生焉。其義若此﹐周蓋老氏之流。別峯佛者也﹐老佛果同道乎﹖不然﹐老之道淸淨﹐亦在乎養性﹔佛之道寂滅﹐亦在乎見性。性無不同﹐與生俱生﹐而不可不養者也。苟能養而有所見﹐則本性虛明﹐舉天地萬物﹐莫逃乎明鑑之下﹐何虛之不生白也哉﹖別峯寂然﹐燕坐是室﹐以息羣動﹐則必心靜性靈。四維上下﹐皆成虛空﹐𨿽晝之日﹑夜之月﹐其光明亦同普照十方矣。何有執著乎﹖何有垢湼乎﹖佛乎﹖老乎﹖莫之同乎﹖莫之異乎﹖此少林指以單傳﹐而神光遂入於雞足山者。其能外此虛白否耶﹖姑反訊之﹐用以爲記。

趙州守平反寃獄記

儒者存心﹐不累於物﹐故能超然遠覽於情僞之表。流俗之人則不然﹐遇事屑屑﹐較彼我計利害。心非不知其事之枉直也﹐顧乃怵於浮言﹑惑於妄議﹐局局保自己﹐而彼之黒白﹐有不暇計焉。於戲﹗使人盡如此﹐則所謂司平於我者﹐我何賴焉﹖夫司平者非一端﹐然莫重於獄。獄者﹐狴犴之中﹐捶楚之下﹐酷吏所煆錬﹐至有反是實者。夫反逆﹐天下之大惡也﹐平人不勝其楚﹐而曰反是實焉。由此言之﹐他可知已。惟其心不累於物者﹐鑑空衡平﹐爲之體妍醜﹑輕重﹐舉莫逃焉。一爲煆錬文致之所惑﹐而不推其情狀所由起﹐未有不錯謬者矣。然人心日僞﹐世道日降﹐荃蕙不能化茅蕕矣﹐況其它乎﹖則其呼吸之間﹐變詐機巧﹐旁午蠭出﹐竊謂臯陶復生於今﹐亦豈能悉其情與狀﹖夫儒者﹐其用心萬無過於臯陶也﹐然於滋僞愈詐之日﹐其心不爲流俗之所移也﹐乃能洞見其情而不惑﹐斯其所以爲可紀錄也歟﹗王畊﹐字季境﹐其先閩人。大父中書平章公﹐其父則江浙行中書省參知政事本齋公也。至元五年﹐任淮東宣慰司奏差。未幾﹐侍父病歸吳下﹐終喪﹐仍往淮東﹐升都府宣差。至正八年八月十六日﹐府同知上任﹐而畊職掌堂食公宴﹐當其職。所隸所謂茶酒夫翟四者﹐以蔬飣不謹﹐令別具鮮潔﹐翟不從﹐乃叱直廳軍夫戈占負翟四﹐令獄卒張全隔衣笞其臀兩下耳。畊以張笞不力也﹐奪張手杖自捶之﹐亦兩下耳。翟方整換蔬飣﹐終宴﹐逮暮方散去。翌日﹐翟復到府署﹐少頃卽歸。時維揚大疫﹐染者多暴亡﹐蓋翟已染疫﹐顧身隸官﹐其出乃彊勉。更四日﹐翟四者死。府饔人鄧徳者﹐翟疏遠親戚也﹐嘗以割烹遭畊撻﹐於是﹐嗾翟妻蕭訟其夫死不以命。先是﹐揚州路錄判石琪﹐目擊畊由元戎以下﹐以其名臣子禮遇有加﹐每諂事畊﹐恆欲具酒以啖畊﹐畊拒絕之﹐兼以驛騎數不足﹐畊烙琪所乘馬以足之。琪恚無所泄﹐及見翟妻訟夫遭畊捶死﹐乃大喜﹐教蕭以爲翟不死於杖﹐而死於畊用靴腳疉踢其夫臍右凡兩腳﹐於是翟殞命。畊旣就逮﹐戈占等證佐不得同﹐琪爲畫策別立﹐誣同證佐而加之搒掠驅拽﹐且更卷十六日字爲十八日﹐所以誣陷畊者無不至。兼帥府﹑憲府兩不相干﹐錄事司不能無觀望﹐而得以髙下其手焉。畊旣不勝苦楚﹐亦自誣服。獄成上府﹐凡囚在禁﹐憲府當以時獻﹐畊或審異﹐獨漏畊不知加省錄。及憲長它除揚州路﹐及憲府以畊家屬訴寃頻切﹐乃始選委泰州知州趙公威鞫之。公卽追蕭所告狀﹐反復披閱﹐見擦洗告日﹐兼證佐皆非當時與見畊捶翟者﹐撿翟死旣在八月廿一日﹐緣何江都縣繳申屍圖卻在九月十四日﹖兼訟畊踢翟死﹐公論甲舉右足﹐當踢乙身之左﹐緣何訟畊舉右足踢翟﹐而踢傷痕反在身之右乎﹖使誠以臍右致傷﹐翟當卽死﹐緣何更五日後乃始死乎﹖凡所以誣畊者﹐卷紙色不同﹐墨濃澹亦異﹐兼畊招辭皆非畊手書。公旣洞見底裏﹐卽命吏以此數端立案駁問﹐該吏莫珍以下﹐誣證仵作等四十餘人﹐或首或招﹐盡發石琪所謀﹐而琪避罪逃去。於是﹐畊之遭誣乃始平反﹐而明著於淮甸。畊寃旣伸﹐而公以文章之純﹑道徳之懿﹐英聲茂實﹐海內傳誦。於是﹐聖朝召拜翰林待制。予念參政公無恙時﹐畊嘗從予遊﹐聞參政臥病久﹐其薨至無以爲斂。忠湣公死王事﹐朝廷賜田十頃於吳﹐以贍其家﹐舉族之人食賜田者常千餘指﹐而賜田所入每缺於水旱﹐故其家窶困日甚。重以畊不幸遭誣﹐旣在獄﹐其家訴寃入淮幾二載﹐囚糧不可以飽﹐畊諸兄弟更貸以救。畊垂死﹐非公以儒者用心﹐不爲威怵言移﹐灼見寃抑﹐卽爲平反﹐則畊死犴狴必矣。夫能平反寃獄﹐國有賞典﹐豈公所喜哉﹖傳所謂如得其情﹐則哀矜而勿喜也。顧諟者心術之純﹐不惑於文致﹑煆煉﹐不動於是非﹑利害﹐曲必爲直之﹐枉必爲伸之。蓋其心初不求人知而人自知﹐在公不加喜﹐人不知﹐在公不加慍﹐此儒者用心之恆。使善於頌公者﹐必曰陰徳陰徳云。夫徳必積而後成﹐然其積之也﹐要亦行其所無事。今天之所以報公者﹐將由掖垣論思獻納﹐匡益聖明以福海寓。則凡天下誣枉者﹐豈特畊哉﹖將使沈寃盡雪﹐枯朽蒙惠﹐人心和於下﹐天心悅於上﹐是皆公能以道參輔廟堂。儒者所能致﹐非公﹐尙誰望之﹖

卷十

記

藏書樓記

舉天地相久遠者﹐聖人之道也。然道非書則不傳﹐故六經所以統天地之心。若夫史﹑子﹑百家之言﹐其載道𨿽不能無淺深﹐措詞不能無工拙﹐下逮芻蕘稗官﹐亦未有背道而可以傳世﹐行後得齒列於藏書之家者。故藏書之家﹐自經出坑焚﹑漢武表章以後﹐今幾二千年﹐儒先班輩出。其翼經以明道﹐析理以傳經﹐其於三才萬物之理﹐治忽幾微之驗﹐名物度數之詳﹐興壊理亂之故﹐其爲書充棟汗牛。藏之中祕者﹐固所不敢論﹐若昔張氏﹑晁氏﹑葉氏﹑陳氏﹐其所藏書﹐旣竭其資﹐力以營購﹐又竭其心思以表題。然今書𨿽散亡﹐而猶可以見其嗜古而力學﹐視築臺榭﹑貯歌舞﹐變滅於須臾之頃者﹐相去豈不萬萬哉﹖𨿽然﹐藏書者豈徒鬭卷帙之富﹑競籖軸之美哉﹖蓋將講讀討究﹐以致其博。及其至也﹐則必斂之於約﹐以驗其所自得者焉。不若是﹐則是誇多斗靡也﹐則是求知幹祿也﹐曽何足以致博極之功﹑研諸家之說也﹖維揚陳君季模家馬馱沙之上沙﹐當揚子江之心﹐而百川之水悉匯焉。旣久於是﹐至其子天鳯﹐字舜儀﹐生有異稟﹐由髫鬌以至於冠﹐惟理義是說﹐惟圖籍是耽。君愛其子之嗜學也﹐於是﹐以其家舊藏書合新購而得之者凡五萬餘卷﹐築樓於居之東﹐而藏書於樓之上。樓之前﹐鑿池以瀦水﹐其後萬竹森立。都水庸田使白野泰公爲篆三大字以揭之﹐乞予爲之記。曩杜徵君原父每道陳君之賢﹐今徵君已逝﹐海內猶所稱尙﹐則君之賢﹐詎不信夫﹖故爲記於樓壁﹐俾讀之者當知陳氏藏書之意﹐不爲科名發也﹐不爲利祿設也。蓋以爲反身窮理﹐非誠有志於聖賢之學者﹐不足與語陳氏藏書之意也。異時舜儀盡讀其父書﹐據博約之要﹐探天人之際﹐外功利之說﹐悉其精不忽乎其觕﹐明��乎��﹐遠不略乎其近。聲望學業﹐充然被大江之北南﹐是則陳氏藏書之驗也。若夫登樓而四顧﹐山川風物﹐予𨿽老矣﹐君能款於樓之央﹐猶能一爲賦之。

徳聚堂記

海虞陳子善﹐名其燕寢曰徳聚堂﹐索予記之。嘗觀諸易萃固聚矣﹐若渙則渙﹐而非聚也。然聖人皆曰﹕王假廟。夫能聚合渙散之人心﹐孰有嚴於宗廟孝享者﹖故曰﹕社稷宗廟之間﹐未施敬於民﹐而民敬之﹐況於王者翼翼禋祀之時乎﹖昔晉大夫見冀缺耨其妻饁而敬也﹐卽曰敬徳之聚也。是知春秋𨿽尙戰爭﹐而士大夫之見道固已如此。後更程﹑謝諸儒﹐乃指敬爲聖學之始終﹐然其實不外乎徳之聚而已。聞子善兄弟四人友愛篤至﹐家居更二百餘年﹐繚垣之喬木﹐傳家之腴田﹐歲長而日植者﹐敷紓而薈蔚。人知其根深柢固﹐食其徳於無窮矣。予入吳未廿年﹐其變故相尋者﹐日接於目也﹐而陳氏兄弟厚有其家之久﹐非孝弟之心﹑詩書之澤﹐凝聚而不散﹐安能爾乎﹖夫吳之人﹐使盡如其兄弟﹐亦何至於變故相尋耶﹖爲之記﹐豈但美夫陳氏兄弟﹐並以告夫吳之人。

宜遠樓記

昔吳越錢武肅王承五季昏亂﹐據有浙東﹑西﹐更三世﹑四王﹐挈其國歸宋。迨今四百餘年﹐宋社已墟﹐而錢氏子孫﹐尙有能讀書﹐以保其門閥而不墜者﹐若毗陵錢子常是已。子常居太湖之漘﹐於是﹐面湖建樓曰宜遠。良以湖之大﹐三萬六千頃﹐其島嶼起伏於渺茫之間者七十有二﹐其最勝﹐則洞庭﹑莫釐與馬迹也。其西則軍帳﹑其北爲九龍諸峯﹐莫不呈奇獻秀﹐萃於幾席﹐憑欄縱目﹐歷歷蒼翠可指而數。回波驚瀾﹐煙颿風舶﹐變現出沒﹐孰爲端倪﹖葦沙蒲沚﹐水鳥飛舞﹐疑有仙眞往來﹐顧盻於滉莽之頃﹐豈但漁人楫師之謳吟哉﹖夫吳以水爲國﹐敞明夷曠﹐固可眺覽。子常之樓﹐近者皆可悉而無遺﹐其尢遠者﹐目睫有盡而物景無窮﹐將不在乎數百里之間﹐而必極於無際也。凡物自大視細者不見﹐自近視遠者不明﹐有明目者可以及遠矣﹐其能了千里於決眥乎﹖然則惡乎而可宜乎遠﹖其宜乎遠者﹐舉無礙乎目睫可也。𨿽然﹐此局於形體言之也。人之靈﹐蓋有不依形而立﹑不附體而存者﹐是豈可以遠近限哉﹖子常先得吳興趙文敏公遺書二大字揭於楣﹐而乞予記之。夫物宜遠者﹐豈但物景而已。太上立徳﹐其次立功﹑立言。今圖史所載錄者﹐遠者千年﹐近猶百餘年﹐誦而傳之無不宜﹐舉而行之亦無不宜。是宜遠之義也﹐豈區區目睫之謂乎﹖

芝秀軒記

凡鍾秀而盈乎兩間者﹐人與物也。然舉莫若乎人﹐人宜無羨乎物。而猶有取而羨乎物者﹐非以其常﹐而以其異也。今夫艸木爲物至夥﹐然未有不根而萌﹑不土而植者。獨芝之爲物不類﹐其生非由根﹐其植非由種﹐抑亦可謂甚異也已。然見收於神農之書﹐得取於楚人之騷﹐至形之登歌﹑淸廟﹐書之紀年﹑國策﹐告於神明﹐頒之天下。其盛﹐至於宋大中祥符之間﹐芝之爲瑞﹐至不可勝紀。若學仙者﹐以之爲服食﹑爲樓觀﹐自非秀異超出乎尋常艸木﹐則亦何能若是哉﹖吳人馬君瑞家婁江之上﹐有取乎晉人煌煌靈芝﹑一年三秀之章也﹐名其燕寢之西曰芝秀﹐謁予記之。予觀馬君年垂八袠﹐而神宇澄朗﹐視聽明徹﹐諸子及孫皆讀書慕義。其森然庭砌間者﹐皆芝蘭玉樹也。是皆君一身善慶之積﹐烝爲嘉祥﹐疏爲瑞應。顧芝之秀﹐不土而植﹑不種而獲者﹐所能髣髴哉﹖故善觀物者﹐其嘉祥之應在馬君之家﹐正不以物之異﹐而特在乎人之異耳。君登期頤上壽﹐行且見其子若孫﹐其秀不於芝﹑於其人﹐其瑞不於家﹑於其國。由此言之﹐芝誠足以致瑞﹐又豈止於一年三秀哉﹖𨿽布護乎君之家﹐不異凡艸木可也。爲之記﹐庸何辭﹖

松石軒記

昔夏后氏分畫九州島﹐而靑州有鉛松﹑怪石之貢。當是時﹐風气初開﹐人未必有耳目玩好也。儒先不能無疑於此﹐以愚觀之﹐玩好於時未必能。然韶樂以球爲主﹐故後夔言樂獨於石﹐則曰﹕於擊石拊石。然後百獸率舞﹐鳯凰來儀。蓋石音難和﹐故磬必泗濵之浮。今以靈壁所產之觀石用以爲磬﹐然非秀絕者﹐不能有磬音之純。故商頌曰﹕旣和且平﹐依我磬聲。然則怪石之貢﹐蓋必異於尋常也已。降自唐宗﹐始以石爲玩好﹐然後石之品益繁。宋宣和間﹐於物無不品定﹐故以太湖石品最髙。唐李贊皇﹑牛奇章二人相業𨿽不同﹐其於愛石則一也。中吳在宋爲畿甸﹐至今荒圃廢宅﹐石一毀於刼灰者﹐在在有之。若夫松之爲貢﹐棟梁榱桷﹐禪房狙杙﹐無不可者﹐至乃蟠紐詰屈﹐懸根獻秀﹐始以松爲園池亭沼之觀玩。今參知政事澄江朱公﹐以雄偉之姿﹐遇風雲之會﹐養母夫人以孝﹐待鄕曲間以誠。故能出總戎機﹐震耀乎諸軍之上﹔入贊尉府﹐政雍容乎百僚之端。公私第在吳城之正中﹐深沈宏固﹐其客次有松有石﹐左轄番陽周公扁之曰松石軒﹐仍作大篆表章之。夫大參公儗之於松﹐則淸廟棟梁也﹔儗之於石﹐則韶天球也。賓至而燕集於玆﹐語笑於玆﹐挹松之堅貞﹐攬石之秀潤﹐其所以爲國幹﹑播民和者﹐夫豈尋常松石之謂哉﹖

春暉堂記

六經所以統天地之心者﹐豈有他哉﹖不過明君臣之義﹑父子之親而已。若夫詩﹐本人之性情﹐達夫倫理﹐所以發明父母之於子﹐子之於其親﹐慈愛孝友﹐由乎心術之微﹐顯乎事爲之著。其本末先後﹑終始小大﹐蓋莫不備焉。其曰﹕欲報之徳﹐昊天罔極﹔可謂至矣。至乎唐之詩人﹐其於三百篇﹐𨿽未必一本乎性情之正﹐然有關乎世教﹐則其義一也。故孟貞曜之詩曰﹕難將寸艸心﹐報答三春暉。其曲盡人情﹐發明人子之於父母﹐恩猶天地﹐深婉微密﹐亦何異乎欲報之徳﹑昊天罔極者乎﹖去之數百年﹐諷詠嘆息﹐要與蓼莪陟阽相表裏。是則詩之爲教﹐有關乎人心俗化如此。髙昌觀君徳亨﹐簪纓世冑﹐筮仕於朝﹐自其先祖翰林學士﹑其先尊客省使﹐皆以純孝著聞於時。逮徳亨甫八歲﹐而其尊人不祿﹐母夫人撫腹鞠育﹐以迄於成立。用客省君之澤﹐敇授海道萬戶府提控案牘兼照磨﹑承發架閣諸職。於是﹐奉其母就養於吳。徳亨念親之老也﹐滫瀡甘膬﹐必嘗而後敢進﹔定省涼燠﹐必備而後卽安。凡所以欲得吾親之歡心者﹐無所不用其極﹐而欿然自以爲未至也﹐乃名其燕寢曰春暉堂。夫以春陽光暉泛灔乎羣物者﹐豈一艸木哉﹖然以寸艸之微﹐得承乎陽艷﹐鬱鬱靑靑﹐有天地之仁焉﹐有生物之道焉。凡工於詩者﹐非不欲詠歌其至也﹐然卒莫之能﹐而貞曜君能之。此觀君所以取之也﹐亦可謂知爲子之道焉﹐知奉親之孝焉。爲之記﹐非溢美夫徳亨也﹐蓋人心俗化有系焉者爾。

東生堂記

吳山之崒起於震澤者﹐槪七十二峯巒綿亙﹐其又突起而最峻者﹐惟馬迹山。山周百二十里﹐附山而居者﹐鍾秀於山﹐毓媚於川﹐蓋多良士秀民。若錢山人子標﹐則尢卓異者也。子標問學﹐又與山水爭深長。每登山﹐徘徊顧瞻﹐念身世起滅之遽﹐而親友會合之難﹐乃作東生堂於屋之左。每朝之日﹑夕之月出於太湖之底﹐而升於馬迹山之顚也﹐委容光而經山人之室者﹐東生堂蓋得其全。且山人觀於朝日而夕月也﹐以爲天行至健﹐三辰麗天﹐而委照下土。惟日與月﹐𨿽行天有遲速之殊﹐至昕﹑暮而皆生於東也﹐星辰不在焉。故驗夫所生﹐四時有常道﹐朔望有常軌﹐分至有常度。一或虧其常﹐則東生之義乖矣。於是﹐山人起處是堂﹐觀於昕﹑夕﹐悟進學之不可以無恆﹐治家之不可以無要。人徒見山人有時屏迹於山林之幽﹐有時自混於城市之隘﹐或衣鮮策駿﹐或鶉裘鶡冠﹐由其外而觀﹐可謂無恆守矣。然不知山人之所以檢其身者﹐內而心術之精微﹐外而言行之章著﹐舉皆不可以無恆﹐而駸駸然進於道矣。東生之堂有助於山人者若是﹐豈直爲歡宴娛賓之室哉﹖堂面夫椒山﹐故君自號夫椒山人。按郡乘﹕夫椒﹑馬迹爲山﹐皆在具區。所謂馬迹者﹐由神禹治水道會稽﹐得神書於此﹐然其事異矣。若夫椒﹐越嘗敗吳其地﹐事載傳記可考。予𨿽老﹐山人能致於山水之間﹐則其景物之勝﹐尙能爲賦之。

壽梅軒記

毗陵邵吉卿﹐其母老矣。其起處軒之外﹐有舊植古梅一株﹐枝榦所及﹐大實盈庭﹐梢森上干﹐髙實覆屋。旣敷腴而條達﹐復輪囷而屈伸﹐望之如獸鳯蹲舞﹐卽之而瑛瑤朗映﹐不問可知其爲百數年物也。吉卿以其奇古過甚﹐於是﹐名之曰壽梅。夫江南之梅﹐不異凡艸木﹐所至蓋皆有之﹐惟是多而莫之貴也。故或混於荊棘﹐或戕於斧斤﹐或囷束於顚崖邃谷之下﹐或自媚於孤煙野水之傍。其幸而植之苑囿﹑列之臺榭者﹐率皆繁稚而鮮妍﹐顧其老而奇﹑壽而古者﹐未必若是軒外之所有也。則名之曰壽梅﹐斯爲稱情也已夫﹗是吉卿之母﹐夙稟貞異﹐自其良人溘逝﹐卽屏去膏沐﹐惇尙朴素﹐心慕空宗﹐勤事如來﹐日誦毗耶經典﹐精進弗惑。夫世壽莫堅於金石﹐然金石有形有壊﹐故莫若神仙長年。然神仙長年﹐在佛理究觀﹐亦爲虛妄﹐故莫若西方覺皇有無量壽。今邵母壽屆耋耄﹐皓髮修容﹐其學佛蓋已臻極其至。宜其所居花木﹐亦皆發於淸淨願力﹐又何止於壽梅而已哉﹖

心遠堂記

聖人之門人﹐難疑問答﹐不出乎仁之一言。若夫心﹐則一再言而已。豈聖賢之學﹐可以外心而他求哉﹖蓋仁實心之全徳﹐語仁則心在其中。聖人旣沒﹐孟子言仁則兼心。蓋聖人之言﹐非孟子無以明﹔孟子之學﹐非聖人無所據。悠悠千載﹐得之者誰﹖靖節處士以晉勲舊世家﹐於聖賢心學𨿽未必有所見﹐然其純靜髙潔﹐不污其身﹐固一世之髙士矣。至其所賦詩﹐則曰心遠地自偏。夫以聖賢言心﹐惟恐其外馳而或遠﹐今靖節云爾者﹐蓋以心量廣遠言。旣不局於事爲之末﹐亦不規於形體之累﹐超然遠覽於萬物之表﹐是則靖節心遠之謂也。洛陽劉君大年﹐以才選爲漕府知事﹐淸愼而有守﹐雅正而能斷。其上世皆爲名公卿﹐故大年聲譽落落響人耳也。今參謀漕幕﹐駸駸方大用﹐自非懋乎聖賢之學﹐則亦安能致身策名若此哉﹖然有取乎靖節心遠者以示乎志﹐廣遠淺近﹐所能識造髙明者﹐非凡陋所能知﹐是則心遠之謂焉。若夫心學之奧﹐非更僕不能竟﹐姑以是爲之記云。

存雅齋記

詩始盛而雅作﹐詩中衰而雅變﹐詩隕墜而雅亡矣。當宗周盛時﹐大小雅與頌聲並洋溢。𨿽其所以用之者不同﹐然而鄕人邦國之間﹐宗廟朝廷之上﹐聞之而人心紓和﹐奏之而神心舒悅﹐人倫順於下﹐天道應於上。稽之於天﹐則三辰咸若﹔驗之於人﹐則諸福咸集。方是之時﹐雅頌之和﹐禮樂之作﹐刑政之修明﹐紀綱之畢舉﹐是皆雅未變。而文﹑武﹑成﹑康之治﹐比隆唐﹑虞﹐後世所以不可及也。成﹑康旣沒﹐王澤未竭﹐惟雅頌正音﹐猶足以匡維人心﹐扶植政典。更幽﹑厲不君﹐禍始於袵席﹐肇於閨壼﹐已而蔓延於家國﹐難鍾西戎﹐毒流海宇。於是﹐雅變而王澤竭﹐雅變而頌聲寢﹐雅變而人心晦蝕﹐天理或幾乎其熄矣﹐然雅𨿽變而未盡亡也。及乎王室旣東﹐中天之禍甚慘。於時﹐平王自應枕戈待旦﹐命將出師﹐以雪不共戴天之深讎﹐然後人心復明﹐政典復舉﹔顧乃於文侯之誥﹐易哀號慟哭之詞﹐爲平常撫卹之語﹐於以見雅亡而春秋不得不作矣。雅亡而春秋作﹐天下之變故﹐蓋有不可勝言者矣。然人心終不死也﹐天理猶不熄也﹐則雅之所以存者﹐顧不在於人乎﹖是故國風變﹐而入乎衛與鄭﹐然桑間濮上﹐豈盡淫泆也﹖蓋有君子之風焉。由此言之﹐雅之存乎人心者﹐則不以其亡而盡泯也。郜君彥淸父有志乎春秋之學也﹐前乎春秋者雅亡矣﹐彥淸則謂人心不死也﹐其所以存雅者﹐顧豈不在於人乎﹖於是作存雅齋記。

止齋記

昔者聖人觀艮之象﹐以爲一陽上進已極﹐不復進而止矣。其下二陰爲靜止﹐止而下靜﹐有止之義焉。於是著重艮之象曰﹕君子思不出其位。故舜之飯糗茹艸﹐若將終身。文王羑里而衍易﹐仲尼厄於匡而弦歌﹐是其心止於其所﹐泰然不以外物所搖奪﹐是心曷嘗一出乎外也哉﹖然而眾人顚倒紛紜﹐所思不能不出乎其位也。故其身處卑下﹐而思則在乎崇髙﹔身居淺狹﹐而思則在乎廣大。以至身在一隅﹐而思行萬里之遠﹔身輕一羽﹐而思舉九鼎之重。是皆不能知所止﹐而所思汗漫放逸﹐爲無益也。使其在外﹐慕之心而能其所止﹐則食服居處一安其分﹐而無慕乎富貴﹐非薄富貴而弗爲也﹐謂爲天所賦而分所當安也。是其心能止矣﹐豈有外慕之心乎﹖及富貴之來﹐衣而遊纓綴兆﹐食而膏粱芻豢﹐居而華堂廣廈﹐適至不增榮﹐適去不加辱﹐亦安於所止而已矣。聖人以其義精微而道甚大也﹐旣於易發之﹐又於所常言曰﹕在止於其所止。父子﹑君臣止於慈孝﹑仁敬﹐皆其位之所素定﹐何可不知止乎﹖故曰﹕艮其止﹐止其所也。吳士金君達可﹐名其寢處曰止齋﹐奉其親﹐處其弟﹐教其子侄。旣有以得親之歡﹐又有以盡諸弟之友愛﹐至於教子侄而齊家者﹐一切身爲之率﹐而弗托之空言。於是﹐達可教行於家﹐望孚於人﹐安恬樂裕而無一毫外慕之心﹐亦可謂能止於其所者矣。爲疏易艮義記之。

陋隱記

人之於物﹐不自以爲陋也﹐乃能安之。故蓬茨之下﹐羮虀糜稗﹐可謂陋矣﹐而賢者樂居而啖之。豈賢者所好特異於眾人乎﹖誠以命懸於天﹐於窮達有不可必也。苟窮而慕夫達﹐則於命有不安﹐則必揆之於義﹐安於命之所值﹐泰然若將終其身。方其未遇也﹐耕不以壅塗爲陋﹐漁不以繩擉爲陋﹐商賈不以魚鹽爲陋﹐版築不以杵鍤爲陋﹐一安於命之所值﹐而不計乎通塞也。是以丰艸茂林﹐鹿﹑豕之所居也。士有終其身﹐而行坐嘯歌。於是﹐自以爲樂﹐有不知老之將至﹐抑何至是哉﹖蓋亦安其命而已矣。命爲天賦之正理﹐安乎命﹐由能知乎天﹐知乎天﹐故不逐逐以外慕。設慕乎其外未之有得﹐而其中之所失﹐有不可勝言者。故善安乎命﹐不爲外物所動﹐故不自知其陋焉。句曲從老氏之學者顏道宗﹐自號曰陋隱﹐請予記之。夫是之謂﹐豈同聖門顏氏子之姓﹐而學夫陋巷隱居之樂乎﹖昔顏子以王佐之才﹐得聖人爲之依歸﹐豈樂隱遁以自髙哉﹖誠以天之生人﹐必聖人者出而君師之﹐然後厚其生而復其性。以孔子天縱之聖﹐而不得其位﹐非不憫天命而悲人窮﹐顧乃以終老。顏子見其然﹐故甘簞瓢陋巷﹑安貧樂道﹐隱約以全天命﹐所賦烏有毫髮勉彊於其間哉﹖故曰﹕禹﹑稷﹑顏回﹐易地則皆然。學顏子之所學﹐吾儒分內事也。吾儒推陋隠之說如此﹐未知陋隱爲何如﹖脫以爲然﹐當來共講﹐以尋其所樂。

懶齋記

百金之劍﹐不善藏則鋒鍔缺﹔兼石之弓﹐不善閟則膠筋弛。天運於上﹐以成歲功。然日必養明於夜﹐月必養明於晦﹐星必養明於晝。地之道亦然﹐春生夏長﹐可謂盛矣。然必揫斂之於秋﹐堅凝之於冬。天地化育﹐其大者尙如此。若夫千里之足﹑九霄之翮﹐使其追風逐電﹐窮日之力不已﹐則驥之爲徳孤矣﹐鵬飛其翼若垂天之云﹐溢海運而徙於南溟﹐然不以六月之息﹐亦烏能負靑天而上者九萬里哉﹖陸走而天飛者尙矣。至於舟之濟川﹑車之載塗﹐髙颿堅桅﹐揚天風﹑遡鯨波﹐一駛數千里﹐苟有不愼﹐歘忽不可收拾﹐眾工致橋﹐以爲輪輻箱轅﹐舉無不備﹐使不擇夷險﹐惟圖疾馳﹐必覆僨之不暇﹐何有舟車之用耶﹖𨿽然﹐是遠取諸物以爲諭﹐若夫近取諸身﹐人之生﹐稟气乎陰陽﹐肖形乎天地。心神火也﹐而禮配焉﹔肝神木也﹐而仁配焉﹔至肺﹑腎之與脾﹐莫不各有攸配。而所謂土之信也﹐水之智也﹐金之義也﹐皆不由聖智而加﹐愚不肖而損惟若是。於是﹐慕聖人而力學﹐以求之朝夕﹐孜孜第恐其力之不至。故古之學者﹐所以有自彊不息之功﹐是則求諸己者然也。若夫名位利祿﹑貴富顯達﹐是則求在外者。求之外者有命﹐於是曰﹕求之有道﹐得之有命。旣不可求而得﹐乃安於所值﹐而似乎退懶者。況求諸己者﹐𨿽曰體天行健也﹐𨿽曰惟日孜孜也﹐然有藏修遊息之道焉。故曰一弛一張﹐文武之道也。古之君子求諸己猶若是﹐而況於外至者乎﹖求之外者﹐有退懶止足之意﹐則其求之內者﹐所以孜孜不捨也。海道都漕運萬戶府達魯花赤髙昌章公﹐自其上世來乘朱輪﹑佩蒼珩﹐出入乎鳯閣鸞臺﹐職任乎方伯連帥﹐以蟬聨乎圭組者素矣。至公尢勤於問學﹐凡聖賢之所垂訓﹐百家之所論載﹐旣委己以講求之﹐及筮仕於朝﹐揚歷淸要﹐執法中臺﹐典司內禁﹐可謂隆矣。朝廷尢以漕府長難乎其選﹐乃佩公以珠金虎符﹐乘傳南下。公於漕政興利除害﹐知無不爲。於是﹐當寧遂免東南顧慮之憂。公之臨政﹐惟恐一毫之未至若然者﹐可謂體天行健矣﹐然而自號則曰懶齋焉。愚故竊知公之意﹐以爲名位顯達﹐皆公世所素有﹐旣以求之有道﹐得之有命矣。等而上之﹐參鈞衡﹑秉樞軸﹐俾元元遊於不知不識之天﹐亦公之素有也。𨿽欲退懶而不居﹐蓋有不可得而辭避者﹐是則公懶齋之謂也。

瞻云軒記

金君伯祥家笠澤之上﹐而好施與。有客持金華黃侍講志其先人之墓﹐謂其上世以粟贍人之乏﹐病與藥﹑喪與槥。已再世﹐至其先人﹐尢刻苦節縮﹐絲蓄粒聚﹐而保其先業。沒於至順三年﹐葬吳江久詠鄕之韓墅﹐因澤國土善崩﹐更廿有一年爲至正壬辰﹐攺厝於吳縣橫山吳巷村之原。山距城半捨許﹐背臨太湖﹐而面若箕踞﹐又名踞湖山。伯祥以拜掃歲一再至﹐於是﹐屋於墳傍﹐卽其軒曰瞻云﹐索予記之。予謂伯祥先人之塋域﹐於此𨿽致愛則存﹑致愨則著﹐然其親之聲容笑貌﹐有不可得而復見者矣。顧惟山之雲起觸石﹐合膚寸而飛蕩胸﹐晴雨晦明﹐悠揚變化﹐千態萬狀﹐此人得而見之。所謂英英白雲﹑無時無者﹐然詩人獨取以起興﹐至達於天步艱難。而狄梁公過太行﹐覩白雲﹐嘆曰﹕吾親捨其下。由此言之﹐云固無定蹤﹐而孝子所以思其親﹐觸物感懷有不知﹐卽此而發其怵惕哀慕之心也。想伯祥於拜掃之際﹐感慕其親﹐焄蒿淒愴﹐精而神之。所在但見彌漫靉叇之在巖谷﹐於是曰﹕吾親其在是乎﹖何深有以觸吾衷乎﹖故名軒曰瞻云﹐意甚婉矣。伯祥之鄰﹐有沈仲說氏﹐蚤孤﹐養其大母備至﹐旣喪不忍﹐期必三年廬墓﹐以孝聞。伯祥將燻陶之﹐其瞻云以思親﹐彼此同一。致予樂道人之善﹐故以類推之。詩曰﹕孝子不匱﹐永錫爾類。此之謂也。

聽雪齋記

凡人有所聽﹐未有不由於耳者。而莊周氏則曰﹕毋聽之以耳﹐而聽之以心。夫人之爲心主宰乎萬類﹐故其職爲天君﹔若耳﹐職司聽﹐爲之君者侵厥官。周之說﹐無乃不可歟﹖蓋無聲之哀樂﹐有非視聽所能察﹐甚至明目視而不見﹐聰耳聽而不聞﹐其故何也﹖無聲之哀樂﹐系乎人之心也。由此言之﹐周之說未爲無理。今夫天﹐日月星辰﹐風雨霜露﹐運行乎四時﹐莫不有恆度。至於雪﹐三時所無有﹐而獨見乎玄冬﹐或大或小﹐或急或徐。先臘有之謂之瑞﹐未春而作﹐人尢不厭﹐逮春有雪﹐則謂非時。是雪不恆有﹐然詩人文士往往有聽之者﹐且雪之可聽﹐豈如五聲八音﹐合人之歌﹐相閒而作﹐諧和而成章﹐抑揚而中律﹐可以得於耳而會於心哉﹖固不然也。且雪作時﹐貴富之家錦屏繡幄﹐淸歌妙舞﹐又何暇乎聽之耶﹖惟士而窮愁﹐頺檐敗壁之下﹐葦屋蓬窗之間﹐地鑪灰寒﹐饑凍無聊﹐惟雪之爲聽﹐顧非喜於聽之也。而雪之騷騷蕭蕭﹐風淒緊而夜泬寥﹐𨿽欲絕之於耳﹐自有所不可也﹐此無他接之於心者然也。予生六十有四年﹐貧病憂鬱﹐蓋無斯須之樂也。春﹑夏﹑秋人所喜樂者﹐予無與焉﹐逮冬則不然﹐天陰沍寒﹐密雪作時﹐其聽之悉而聞之熟者﹐蓋莫予若也。是則隠憂之結於心﹐不可以耳﹐而以心聽者﹐豈惟雪哉﹖蓋凡接之於耳者﹐莫不皆然。西夏鄔密公仲貞父﹐故三公子﹐則其生長貴富﹐豈窮愁賤士所可同日語哉﹖其僑寓於吳也﹐亦以聽雪名齋。蓋仲貞方刮磨貴習﹐委己於學﹐其聽雪有甚於寒士之淒苦者﹐故記以貽之。

芝云堂記

昆山東瀕海﹐在吳屬邑獨以產石知名海內﹐地誌謂山舊嘗產玉。玉出河源萬里外﹐而謂玉產是山﹐其信否未可知也。然令產石而不及玉﹐其孚尹秀淑之气﹐宜有人焉得之。邑良士秀民﹐非無有也﹔然爲農而樂於田裏者﹐或失之朴﹔爲士而攻於文學者﹐或失之鑿﹔工賈末業不齒焉。若夫精於士習而不鑿以求異﹐安於田畝而不朴且鄙﹐惟於顧仲瑛氏見之。顧於吳爲著姓﹐自吳丞相雍以下﹐代有其人。仲瑛家界溪﹐溪望昆山裁十里許﹐其出雲雨﹑蒸煙嵐﹐近在目睫間。仲瑛家於是﹐蓋累世矣。內附後﹐倜儻非常之人往往自致靑雲之上。於是﹐仲瑛之大父泉﹑其諸從父﹐皆紆金曵紫﹐貴顯赫赫﹐使仲瑛少發其所蘊﹐出爲時用﹐髙可爲名卿﹐次不失齒諸父。顧方讀書積學﹐臨帖賦詩﹐堂序几案﹐列三代彜鼎﹐唐﹑宋人書畫﹐觴酒爲壽﹐以養其親。且築室於溪之上﹐得異石於盛氏漪緑園﹐態度起伏。視之其輪囷而明媚﹐旣似夫天之卿云﹔其攣拳而秀潤﹐又似夫仙家之芝艸。乃合而名曰芝云﹐遂以具石樹於正寢前﹐而名曰芝云堂。夫卿云﹑芝艸﹐世以之爲瑞矣﹐然雲气之散聚﹑芝艸之榮悴﹐豈能久而不變哉﹖惟士君子積其所學﹐尊其所聞﹐孝行著乎閨壼﹐徳業章乎裏閭﹐推是美也﹐譬之珠與玉焉。玉之蘊石﹐珠之藏淵﹐其光气自有不可掩者。吾知仲瑛蜚聲騰實﹐夫豈久淹於吳下者﹖其爲名卿而繼諸父有日矣。幸先以予言﹐鑱諸芝云石上﹐異時與彜鼎旗常並爲不朽矣﹐夫豈卿云﹑芝艸之謂乎﹖至正己丑秋八月望﹐遂昌山樵某記。

讀書捨記

君子所以貴夫讀書者﹐豈徒誇多鬭靡而已哉﹖豈徒博聞洽論而已哉﹖豈徒科名利祿而已哉﹖蓋三才萬物之理﹐興壊治亂之效﹐名物度數之詳﹐動靜消息之故﹐是皆非書莫能載。故善讀書者﹐其於理無不窮﹐於效無不覩﹐於詳無不考﹐於故無不知。夫若然者﹐抑亦可謂繁且多矣。然不返求諸身而會於約﹐則豈善學聖人者哉﹖故君子學欲其博﹐守欲其要﹐讀書者捨是﹐吾恐其如大軍之遊騎﹐出太遠而無所歸。然竊論之﹐唐﹑虞﹑夏﹑商之時﹐可謂至隆極盛也已﹐士生其間﹐豈一一本於書也﹖至周而文大備﹐及其衰也﹐聖人出焉﹐六藝﹑百家莫不折衷於聖人而後定。由是之後﹐觀於詩而性情得其正﹐於書而政紀得其宜﹐於禮而敬於樂而和﹐於易則有以驗陰陽﹐於春秋則有以定名分。是則聖人之功﹐與天地髙深﹐迄於今而不墜者﹐由書始傳也。書之功若是﹐善讀者卽所以善學聖人也。更秦﹐書幾泯盡而無餘。漢更﹐武帝表章六經﹐及其衰﹐而學者讀書之效﹐至以淸言而髙議﹐扶持人極﹐與漢相始終﹐然人自爲書﹑家自爲說。逮乎隋﹑唐以迄於宋﹐明之爲日月﹐幽之爲鬼神﹐象犀珠玉之富﹐車旗廟朝之貴﹐河海山嶽之深厚﹐風雲雷電之變化﹐可謂眾且多矣﹐然未有不本乎經﹑根乎理﹐以擅專門名家者也。書至此而不勝其繁﹐讀之者累日窮年﹐而莫之能竟。自非善讀以致其博﹐善守以歸其要﹐則將何以哉﹖吳人顧仲瑛氏家於昆山界涇之上﹐凡所居室﹐藏修遊覽﹐莫不皆有題扁之名。至於其所藏書而翻閱之所﹐則曰﹕讀書捨﹐其所志以揭於兩楹者﹐則曰﹕學時時習﹐徳日日新。予喜其有志於讀書也﹐然其本末兼該內外交養﹐則必本於反身窮理﹐庶有以驗夫三才萬物﹐無一不備乎吾心。以吾心之所固有﹐推而達之家﹑國﹑天下﹐所謂成己之仁﹐成物之智﹐非善讀書者不能也。𨿽余老矣﹐且將扁舟過仲瑛﹐以扣其所造詣﹐仲瑛必有以語我。至正庚寅秋七月記。

昭肆齋記

昔聖人學韶樂於齊﹐至於三月不知肉味。今韶載於書﹐體制具在﹐使止於若是﹐則聖人何爲而嘆美﹖何爲而肄學﹖蓋必有超乎聲容綴兆之表﹐能使齊之人﹑𨿽三尺童子亦視端而趨疾。不若是﹐何以至於鳯儀獸舞﹑祖考來格也﹖故詩三百篇﹐用之於宗廟﹑朝廷﹐其詞具在﹐若其律呂音節淸濁髙下﹑疾徐長短﹑系乎聲音者﹐非授之於樂師工瞽﹐唇齒舌喉不能然也。至於九夏之歌﹐在周禮則鍾師掌之。說者謂樂之大歌有九﹐所謂九夏者﹐王夏也﹐肆夏也﹐昭夏也﹐納夏也﹐時夏也﹐章夏也﹐族夏也﹐祴夏也﹐驁夏也。是九歌者﹐舉有章程﹐而不可以毫髮僭差也。是以穆叔如晉﹐晉侯享之﹐金奏肆夏之三﹐不拜﹐工歌文王之三﹐又不拜﹐歌鹿鳴之三﹐三拜。曰﹕三夏﹐天子所以享元侯也﹐使臣不得與聞。自周轍旣東﹐入於春秋﹐樂師工瞽奔投河海﹐然而君臣燕享之際﹐猶不敢僭踰。其嚴如此﹐然則宗廟﹑朝廷之間﹐禮頌樂節﹐何可以不學也哉﹖松江夏頤貞好古而嗜學﹐以爲昭夏也﹐肆夏也﹐牲屍出入之所歌也。牲屍出入﹐在宗廟之中以有事爲榮﹐則可以逮及賤者。於是﹐扁其齋居曰昭肆﹐示有志學聖人於千載之上﹐考遺經於千載之下﹐非徒鬭美誇多以眩博﹐雕章刻句以求工﹐若世俗然也。況感人心之切者﹐莫如聲。故樂奏之宗廟﹐君臣同聽之﹐則莫不和敬﹔奏之鄕裏﹐長幼同聽之﹐則莫不和順﹔奏之閨門﹐父子兄弟同聽之﹐則莫不和親。故樂者審一以定和﹐比物以飾節。今頤貞得姓﹐由神禹有天下以來﹐年代悠邈。驗之於昔﹐九功惟敍﹐九敍惟歌﹐並之鍾師﹐九夏之奏﹐前聖後聖﹐其揆一也。夫若是﹐則又在乎頤貞博洽貫通﹐此昭肆名齋之意﹐頤貞其懋勉以學之。

停雲軒記

松江夏頤貞﹐名其軒曰停雲。士生承平時﹐詠歌唐﹑虞﹐誦法周﹑孔。麁可以給伏臘﹐及親甘膬之味﹑溫凊之室﹐孝養之奉無缺﹐歲時共徵。繇奉公之暇﹐則課耕種﹑理釣牧﹐歡忻紓愉﹐尊酒談笑於一軒之間。其才俊頴拔﹐出以行其志﹐亦得見於行事。及謝事歸休﹐有鄕故之樂﹐無匱乏之嘆。凡若此者﹐停雲爲軒﹐槪不自知其爲厚福也。肉久而腐﹐木久而蠧﹐兵戈起於不測﹐戰奪挺於俄頃。常時少年變爲錘埋﹐刼灰瞇目﹐軍聲塞耳﹐六親不相保﹐奔逃竄匿﹐此皆平時所未聞見。而停雲爲軒﹐一鼌百罹﹐何以堪處﹖及喘息麁定﹐覘知裏閭鞠爲瓦礫﹐欲求向時承平物景﹐無一存者。民生若此﹐尙何言哉﹖昔晉靖節處士﹐當晉之衰﹑東南兵後﹐不異於今﹐宋武出定禍亂﹐而處士義與畱侯﹐分當致死﹐徒以康樂形之空﹐遄嬰大禍。於是﹐處士念八表同昬﹐徒自痛憤﹐優悠俯仰﹐歸休田園﹐擷蔬引觴﹐托於停雲﹐以起興致﹐是其命篇賦詩之意也。頤貞自其上世﹐已稱善人。曽大父謙齋﹐嘗爲杭州司獄﹐多所平反﹐未五十﹐懸車杜門﹐人稱長者。大父愛閒﹐尢好學急義。尊父士賢甫﹐能世濟其美﹐朝廷旌以義門﹐用勵薄俗。丙辰兵變﹐頤貞以道義名閥﹐而室廬亦盡毀﹐幸而家人獲僅完。以城北之泗涇有舊田廬也﹐徙家居之。𨿽兵後牢落﹐而奉親延師﹐朋舊過從﹐靡間一日。至其讀書積學﹐則收功倍於昔時。於以見亂離瘼矣﹐爰其適居﹐而君子不攺其恆有若此。宜其思親懷友﹐感念疇昔﹐重有慕於處士也﹐故仍扁其軒曰停雲。夫云變態無窮﹐於易﹕云上於天﹐需君子以飲食宴樂。親戚朋舊﹐身更離亂﹐得與款洽﹐引觴紓憂。則夫停雲﹐是昔處士之心﹐而頤貞善慕之謂也。至正戊戌冬記。

白雲海記

至正丁酉﹐海寇刼昆山界溪。顧君仲瑛奉母陶夫人避地於商溪﹐溪在吳興之東南僻絕處。人以君平昔尊賢重士﹐𨿽危險殆艱﹐裹糧拏舟以相從者﹐相望不絕。有寺曰慈隠﹐僧聞君名﹐延款禮遇備至。故夫人甘膬之味﹑溫凊之奉﹐一如家庭。居無何﹐病气決而歿。君痛母客死旅次﹐號慟頓絕。事平﹐卽奉函骨歸﹐祔葬於綽墩之先隴﹐仍卽舊居堂後結樓﹐而名之白雲海﹐時登焉。躑躅四顧﹐以爲吾母果安在乎﹖夫精爽其在此乎﹖否乎﹖終天之痛何時而已乎﹖某與君交久相厚﹐俾之爲記。昔唐狄梁公使過太行﹐見白雲孤飛﹐念親捨其下﹐徘徊興嘆﹐然狄公於時母未亡﹐豈若君存君之母不存﹖君之痛莫贖﹐且其家封殖百年之久﹐園池居室﹑書冊琴尊悉委棄於出奔﹐母子累累寄命艸野﹐徒以徳厚在人﹐麁畢襄事。近商溪人來﹐能言君之喪其母也﹐弔者相屬﹐哭者相踵﹐執紼追送幾千人。噫﹗士於此可以驗平昔之爲人。今旣歸葬﹐登樓以思﹐凝望延佇﹐原隰演迆﹐湖江渺然。瞻彼白雲﹐或捲或舒﹐或明或滅。云之意態莫盡﹐而君之哀痛何已﹖且惟新朝﹐聞君才名﹐將授以秩﹐君嶄然衰絰﹐固辭弗獲。乃祝髮家居﹐日誦毗耶經﹐以遊心於淸淨覺海深。惟海之大無際﹐云之變無窮。君之所以思親也﹐觀其英英盤礡﹐極海際天﹐莫非孝思之情。至其著存不忘﹐僾然必有見乎其位﹐肅然必有聞乎其容聲﹐然則夫人魂气精爽﹐乘雲下上﹐要與君接乎雲气縹緲之間者﹐與雲海相無窮也。是爲記。

瑞竹記

艸木之於人﹐非有情聲气脈相感召﹐然其應﹐自有適相符者。故孝經援神契曰﹕元气混沌﹐孝在其中。其言庶人孝﹐則浮珎舒怪﹐艸秀水出神魚。緯書非經﹐固不可深信。然吳人金氏兄弟其家居也﹐析而復合。庭舊栽叢竹﹐忽一根而兩竿﹐視他竹尢靑潤而秀拔﹐人皆以爲孝友所致﹐故名之曰瑞竹焉。金自得姓﹐始於祭天。金人其盛﹐至與西京相終始。後𨿽顯者無聞﹐然亦代不乏祀。今伯祥﹑仁孺之爲兄弟也﹐其六世祖蓋已讀書績學﹐居長洲蘇臺鄕之貞丰裏﹐後遷居郡城﹐籍名學校。逮伯祥之先君子樂善﹐鄕裏稱善人必曰君﹐人蓋意其必有後也。樂善創別業於吳之笠澤﹐與貞丰相去無一牛鳴地﹐意在於追遠淑後﹐不相遠相近也。樂善君生四子﹐𨿽各異母﹐而伯祥﹑仁孺友於天至。念其兩兄𨿽早世﹐析處異居亦久﹐而祥﹑孺日益好學﹐至於大衾長枕之樂﹐讓財代死之義﹐未嘗不感慨而興慕也。於是﹐祥﹑孺相謂曰﹕我四兄弟今惟二人﹐吾二人不幸墜先人基構﹐而忍分門割戶﹐異日何以見先人於地下﹖於是﹐兩家復合爲一﹐婣戚鄰舊無不舉酒相賀。𨿽無情若艸木﹐故叢竹有一根兩幹之祥﹐蓋非有所待而然也﹐是其昆季暫離而復合﹑暫異而復同﹐其根抵綿衍秀穎之兆﹐造物者固已示其端於此矣。人遂以瑞竹名之﹐蓋非誇詡也。吳人士爲賦詩者且成捲﹐而乞記於予。昔寇萊公貶非其罪﹐而身後有瑞竹之祥。虞雍公父更生佛祠下﹐亦瑞竹挺秀。彼皆宰相所格於天者﹐大有不敢援者。故予爲之記﹐僅有取乎緯書之言而表章之耳。至正壬寅秋七月望書。

王氏彛齋記

君子所以貴乎故家遺俗者﹐豈特其名稱也哉﹖其文獻有可稽﹐其支胤有可采﹐其傳其授有可法可考。夫若然者﹐要豈一日之積哉﹖宋渡南﹐諸帥臣以功名顯者固不一﹐若王襄湣抗節以死於苗劉之難﹐賜葬義興山中。其五世孫覺軒先生﹐宋亡後﹐以文儒起家﹐官至蘭溪州判官。當盛年﹐卽委政歸。蘭溪君之子子敬﹐與其昆季仲徳﹑子明﹐皆克力學以世其家。文獻之傳﹐有可稽可法。重以三昆季博洽以考索﹐嗜古而識精﹐於是﹐其家書﹑傳﹑子﹑史﹑百家之言﹐三代﹑兩漢尊彜罍鼎之器﹐六朝以下圖史繪畫之屬﹐象犀﹑玉石制作之粹﹐在他人代有一二物﹐猶可哆然自足﹐若蘭溪君之家﹐殆所謂如行山陰道中﹐千巖萬壑﹐使人應接不暇。向三十年前﹐其里人嶽漢陽與君中表親戚﹐予嘗從漢陽登君仁復堂﹐所見歷歷﹐固已若此。今更一世﹐其所增益﹐蓋必倍蓰於昔時。方泰定間﹐子敬當無恙﹐歲朝禱籖於大神之祠﹐籖語有謂當獲古鼎。是年﹐果得商父丁彜於雒陽夾谷之家。夾谷初不識爲彛﹐第謂灞陵橋下出於漁者之网罟。彛大容一斗﹐重十斤。其郁發而爲文章﹐𨿽五采爛錦﹐不足以諭其菁華﹔其模鑄之藻思﹐𨿽妙畫重復﹐不足以諭其巧神。子敬旣得之﹐則大喜﹐以爲大神籖語靈貺若此。至合海內博識之士觀之﹐不獨推彛爲三代銅器第一﹐且盡讓子敬之賞識﹐爲不可企及云。未幾﹐子敬捐館。至正壬辰﹐距父沒餘二十年矣﹐是歲﹐傳聞寇將犯浙西。敬父之子令顯﹐字光大﹐乃謀於二父﹐載資以隨﹐必爲資所累﹐固莫若窖藏之﹐而盡室以避去。光大尢念彛爲先君子所賞鑑﹐乃沈彛於園池之深屏處。夜聞池中有物怒吼﹐殊訝之﹐於是出彛於水﹐寄之他處。比賊退﹐視所窖藏與其萬金之資﹑千柱之室﹐皆燔毀﹐掘鑿無一存者﹐而彛也乃獨巋然獲存。夫光大之先君子﹐禱籖於神﹐謂獲古鼎﹐而是年果得彛﹐固已神矣。晏然太平之世﹐豈料變起不測哉﹖急迫之際﹐沈彜水中﹐而乃怒吼﹐以規免於盜賊之手。由此言之﹐彜之神﹐不可泯沒無傳也已。按經傳﹕商諸帝有沃丁﹑中丁﹑祖丁﹑武丁﹑庚丁﹑太丁﹐若父丁則未之聞也。或疑武聲相近﹐而尊稱之﹐今獲是彜﹐尙足以禆經傳之闕。故歐陽公金石錄﹐每謂古器物銘款多可以證定訛闕﹐是於世教豈小補哉﹖光大念其家故物無一存者﹐獨彜爲先君子所寶愛﹐於是﹐遂以彛名齋。夫王氏世澤之淳﹐彜能神之爲之兆﹐是相與永久無窮也必矣。作彜齋記。

貞節堂後記

都功徳使都司事無錫華君之室人陳氏﹐年二十八﹐喪都事君。君歿更三十六寒暑﹐而夫人亦已老矣﹐至於是﹐而都事君之資產薄者厚﹐遺孤幼且壯﹐孫且授室﹐而夫人之老可知。裏父老以夫人之貞節﹐是則可以暴著於天下矣﹐乃悉具其貞節之實言於有司﹐有司轉以聞於朝省﹐朝省下其事於無錫州﹐州爲表其門曰貞節云。都事君少年有大志﹐一旦捐妻子北上﹐以才名見知諸公間。當國家崇尙佛﹐乘徼福受釐之時﹐都功徳司所由建職﹐當奏事上前﹐密邇淸光﹐其貴顯無難者。顧乃抱病南歸﹐無幾何而不祿。方歿時﹐其孤幼武裁六歲﹐夫人之爲女爲婦皆大家﹐能痛自刮磨富嬌。華旣大族﹐中表內外﹐無慮數百人。夫人哀死事生﹐𨿽纎悉必中矩度。教其子﹐使之循循雅飭﹐委己於學。夫人每帥婢媵蠶績紉紡﹐時節﹑晝夜有恆式﹐不少置。幼武旣長﹐則時勸其母且少休。夫人曰﹕民勞﹐則善心生。季孫母﹐吾師也。幼武齒日長﹑學日進﹐思所以奉其母者無不至。於是﹐扁其堂曰﹕貞節。嘉議大夫﹑禮部尙書致仕幹公爲作貞節堂記﹐其於夫人潔白之懿行﹑堅凝之苦節﹐稱頌贊述﹐蓋已無乎不備﹐然而幼武猶屬後記於遂昌鄭某。今夫馭車以行陸﹐操舟以涉川﹐其始也有兢愼之心﹐無銜橛之患﹐何往而非安坦之途。及乎中道﹐操者肆﹑馭者倦﹐而始有不虞矣。故曰﹕行百里者半九十。今夫人之粹徳懿行﹐𨿽稟於天者使然﹐要自都事君之沒三﹑四十年之間終始一揆。其於貞節﹐固將照映今古。幼武之於斯堂也﹐每於歲時率其親友奉觴再拜﹐爲夫人壽。其歡欣悅懌之意﹐上有以禆民風﹐下有以範薄俗﹐夫豈易易於言者所能旣哉﹖昔李文公傳髙湣女楊烈婦﹐屬辭不愧史遷。今公之記斯堂也﹐何以異乎﹖若夫後記之作﹐則歐公之門有徐無黨在焉。幼武﹐字彥淸。至正九年春二月記。

玉山艸堂記

昔王摩詰置莊輞川﹐有藍田﹑玉山之勝﹐其竹裏館皆編茅覆瓦﹐相參以爲室。於是﹐杜少陵爲之賦詩﹐有曰玉山艸堂云者。景旣偏勝﹐詩尢絕倫。後六百餘年﹐吳人顧仲瑛氏家界溪﹐溪瀕昆山。仲瑛工於爲詩﹐而心竊慕二子也﹐亦於其堂廡之西茅茨雜瓦﹐爲屋若干楹﹐用少陵詩語扁曰﹕玉山艸堂。其幽閴佳勝﹐繚檐四周﹐盡植梅與竹。珍奇之山石﹐瓌異之花卉﹐亦旁羅而列堂之上。壺槊以爲娛﹐觴詠以爲樂﹐蓋無虛日焉。客有過其家﹐喜卽艸堂以休偃者﹐仲瑛乞爲之記。客乃爲之言曰﹕夫物貴乎有初﹐其來尙矣。在邃古時﹐所謂標枝而野鹿﹐久之﹐而始知以韋前。及夫上衣下裳之日﹐亦何取乎﹖方尺之韋﹐以蔽乎膝之上也。然不若是﹐不足以謂之法服﹐示不忘其初者﹐其意可見。竊意上棟下宇之始也﹐其艸若以爲室﹐當必在乎陶瓦之先。今而覆瓦﹐利百倍於茅也﹐其索綯以乘屋者﹐貧者不得已也。若仲瑛覆瓦而室者亙數百楹﹐櫛比而鱗次﹐若波水然。然猶構此艸堂者﹐豈但追慕少陵﹑摩詰乎﹖蓋亦古人不忘其初之謂也。仲瑛嗜詩如饑渴﹐每冥心古初﹐哦詩艸堂之下﹐旣以成篇什﹐又彩繪以爲之圖﹐今復命客爲之記焉。其於艸堂拳拳若此﹐勢且與浣花溪﹑輞川莊同擅名於久遠﹐豈特不忘其初之謂哉﹖客者﹐遂昌山樵鄭元佑﹔其爲之記﹐則至正九年秋九月一日云。

淸江一曲記

嗟乎﹗士生於世﹐考求聖賢之成法﹐將以推之以及乎民。所謂幼學而壯行也﹐豈必於隠乎﹖不幸不得進其身﹐又不可外慕以幸求也﹐乃至隠身耕鑿﹐混迹漁釣﹐一切鞅掌喧豗﹐舉不能汨吾心志﹐惟適吾身﹐以養吾學﹐此淸江一曲所由名也。吳之郡﹐其西則有山﹐陂陀綿亙百餘里不絕。其東﹐水匯爲湖流﹐爲江﹐而瀕之海﹐莫非魚龍之宮﹑蛟鼉之窟﹐水禽上下﹐葭菼靑郁﹐信乎王孫雒之言也。然自江南歸職方﹐經制寛廓﹐齊民兼並﹐蕩不知有禮禁﹐一旦事變﹐如浮雲空華﹐其於兼幷也何有﹖去吳城東一捨許﹐有謂陳湖者﹐而姚江則出其西。其地江湖滋漑﹐土脈衍沃﹐吳人丘君進惪世耕稼於其上﹐而進徳恂恂孝弟﹐聞於鄕裏。灌田築室﹐伏臘之計﹐裘葛之奉﹐𨿽麁足以仰事俯育﹐而其心則充然以爲有餘﹐而無慕乎其外者也。人有自其鄕來者﹐言其江與湖延綿相聨混﹐若爲一至。其涵端倪﹑浴日月﹐動而爲風濤吐吞﹐煙浪激博﹐靜而爲天水錦瑩﹐一波不興﹐賈舶漁舟﹐唱歌響答﹐攜魚蝦﹑市肴酒﹐有弗知誰賓誰主﹐此則陳湖之大致也。而進徳之居是﹐躬耕食力﹐與其農氓釣叟爾汝以言﹐箕踞而坐﹐杜少陵所謂桃源人家易制度﹐橘洲田土仍膏腴﹐蓋謂是歟﹖然進徳讀書績學﹐素欲見推乎民以行之﹐然非其時﹐又不肯苟且以幸進。顧甘棲遲伴奐於煙水之鄕﹐故取少陵詩句以名其所處。其所養﹑所適何如哉﹖予𨿽弗獲識丘君﹐而沈仲說氏吾友也﹐則與進徳居相近﹐亟稱進徳之賢不輟口。斯時也﹐仲說與進徳屏遁江湖之間﹐濯纓洗耳﹐煮芹烹蒓﹐與海鷗渚雁﹑農父釣叟對酌酬歌﹐相忘物我﹐放浪形骸之外。有寵辱何足以動之﹖有不自知其爲無懷氏之民也。昔管寧﹑王烈﹑邴原浮海東逝﹐而其處己處人皆可師法。然今二君子之所處﹐要必有所本矣。何時款予淸江之一曲﹖呼長風﹑酬明月﹐賡抱村流之詩﹐容與笑譚﹐以連旦夕﹐豈不同償一快耶﹖進徳以爲然﹐爰鼓沙棠以往書之﹐記爲左劵。

溪山勝槪樓記

延陵溪山散在四封﹐獨惠山秀出於梁溪。溪當南北衝要﹐發源於山。而山之泉自唐迄今擅天下名﹐品在第二。山復突起於平壤﹐數百里之間﹐老﹑佛之宮與士民室廬﹐蜂房蟻垤﹐以附麗其深秀者﹐槪無一弓空地棄﹐抑亦可謂盛矣乎﹖然得其邃深者﹐或迫塞而不舒﹔得宏敞者﹐或空曠而不茂密。獨華君別墅在無錫西門﹐惠山橫陳﹐悉露其深秀。凡山之霏煙泄雲﹐雨紓晴復﹐朝暉夜光﹐吐濩閃映﹐以至於山之竹樹﹑水石春腴﹑夏陰揫斂。而勁實者﹐不出於其別墅幾席之上﹐則在於檐廡之間。夫梁溪演迆而東也﹐至玆而始浩渺溢目﹐鳬翳鯈魚﹐翔泳出沒﹐菇蒲荷芰﹐被接洲渚﹐望之而彌長﹐挹之而彌深﹐槪無遺觀也已。髙桅疾颿﹐吳歈越謳﹐溪翁柂師﹐网罟繩擉﹐舟炊而野飲﹐聚語而散處。掠輕檻而過﹐望樽俎而笑﹐逮與之相忘形骸﹐而莫適爲之主賓矣。人謂君別墅據山水要會﹐而總攬兼得之。至順四年春﹐予之維揚﹐載舊藏溪山勝槪四字扁﹐將捐之溪庵野寺耳。君見大喜曰﹕是造物者名吾亭也。於是﹐取而揭之水軒。更七年﹐爲至元仍紀元之五年﹐予復道梁溪﹐則於水軒之南建樓﹐而扁揭其上。樓旣髙迥﹐景益秀出﹐登樓而觀﹐山若增而益髙﹐水若浚而益深。凡所謂勝槪者﹐較之水軒不啻數倍也已。夫延陵﹐非無佳山水也﹐顧已散在窮僻﹐獨惠山不遠州郡﹐而君之別墅適得其勝槪。然更唐﹑宋以迄於今﹐果何如也﹖華君能以徳培其家﹐教其子孫﹐交友天下之賢者﹐相與詠歌而登覽之。則斯樓也﹐豈徒一時之勝槪也哉﹖君名瑛﹐字子英云。予遂昌鄭元佑爲之記。

卷十一

碑志

忠孝感惠顯聖王廟碑

孝莫大乎雪父讎﹐忠莫大乎以死諫。能養志者孝矣﹐而忠未之聞能屍諌者。忠矣而孝莫之顯﹐故兼全忠﹑孝者﹐自有昔以爲難。至於王者﹐其忠﹑孝全節﹐照映千古。論者謂王脫身不死﹐所以爲父﹐至其捐身必死﹐所以爲君。若夫求忠臣於孝子之門﹐則王是也。故迄於今幾二千年﹐不特焜耀史牒﹐與夫廟食不毀﹐至於樵童牧豎﹐亦莫不知王之爲烈也。夫吳自泰伯以來﹐隠約荊蠻﹐謂其城邑不過三里﹐而縱民耕耨其間。則文身斷髮﹐自同俚俗﹐鼃黽與渚﹐不異蠻民。及王身事闔閭﹐君臣志合﹐乃擴其小而大是圖﹐屏其陋而明是向。於是﹐爲之築城郭﹑建宮室﹐實府庫﹑厲兵戎﹐使吳自拔於蠻夷﹐而盟會於上國者﹐大抵皆王之功也。於後﹐吳𨿽盡入於越﹐而吳人思王不忘﹐於是﹐建廟於盤門裏城之西隅。宋建中靖國時﹐蔡京爲之記﹐謂圖經與州縣祝版皆謂雙廟﹐一爲永昌武定王﹐一爲福順賢徳王。若邦人與學﹐士大夫自昔相傳﹐則皆以爲子胥廟。所謂福順﹐則常州陳烈帝異代異邦﹐而吳人所以祀烈帝者﹐當吳越錢氏有國時﹐崇報之請也。若王忠孝傑﹐然自宜專祀﹐故唐贈右相﹐狄文惠公持節巡撫江南﹐棄毀淫祠小廟千七百所﹐獨存夏禹﹑泰伯﹑延陵季子並王四廟而已。夫王徳化﹐自後漢太守麋豹按行境內﹐其功曹唐景曰﹕處家無不孝之子﹐在朝無不忠之臣。藹乎其言﹐莫之尙也。皇元大徳三年﹐王嘗顯靈﹐以止浙江之怒潮。於是﹐國朝推贈今王爵。至正十二年﹐廉訪僉事遼東李公書吏絳州屈臣巡按吳下﹐力爲吳民繕完城郭。已而﹐禦史臺檄專以築城事委之庸田僉事浚儀馬公。二公念爲吳建邦啟土﹐首築城池者﹐王之功莫大焉﹐今重築於二千載之後﹐大工大役必祈神佑﹐庶幾盲雨颶風不爲之害。待畢日﹐當爲王重建廟貌﹐以爲神庥之報。今城果完﹐廟不可不作也﹐乃作王新廟於胥門之上。按郡乘﹕嘗王嘗宅於其傍﹐故城門所繇名。夫王之英靈﹐且將與三光五嶽之气並爲久遠﹐則於助順福國何間遠近﹖而況於王之故居﹐與王之故國也哉﹗廟成﹐乃爲迎享送神之詩以落之。詩曰﹕胥門岝岝﹐新廟攸作。神顧玆邦﹐昔我是擴。云旗徘徊﹐下寥廓兮。神宮肇啟﹐殽醑膬美。神其願歆﹐醉飽以喜。民安盜弭﹐降福祉兮。神之歸兮躡層雲﹐山矗矗兮水沄沄。金支孔蓋光繽紛﹐素車白馬還天閽。年登谷稔兮﹐神賜者侈。樂神無窮兮﹐自今以始。李公名善﹐字仲善﹔馬公名忠﹐字符臣﹔監郡則六十公﹐字子約﹔郡太守髙公名履﹐字徳基。

重建嶽鄂王忠烈廟碑

故宋贈太師﹑忠武嶽鄂王﹐起卒伍至將帥﹐其謀審戰勝﹑規模施設﹐𨿽古名將不是過﹐一時渡南諸帥臣不論也。而髙宗昏孱﹐竟斃之於權姦之手。逮今二百餘年矣﹐𨿽童兒婦女槪知王之爲烈也。孝宗嗣位﹐禮葬王父﹑子於西湖之北山﹐以舊廢智果觀音院賜額曰﹕褒忠衍福禪寺﹐錫之土田。所以褒贈之者﹐無不備﹔然其榘度蓋甚略﹐視張浚﹑楊沂中墳墓裁十之二三耳。嘗謂宋百度修理﹐獨武勇將帥之臣﹐不及漢﹑唐。幸而王出﹐支宋運中衰﹐克復舊物﹐以雪不與共戴天之讎。顧庸君自委宗社之靈﹑輿圖之廣﹐忍父兄不世之禍﹐而甘爲怨仇之臣子。於是﹐王抱恨以歿。宋社旣墟﹐王墳與寺亦廢。王子孫在杭州者﹐舊嘗與義興嶽氏通譜﹐合其力以起廢墳與寺。旣復完久﹐王疏屬有爲僧者﹐盡徹寺所有粥諸人。不惟王墳灑掃闕弛﹐至於廟貌一切委地﹐行道之人﹐至或泣下。會武昌李君全初以承事郎來爲杭州路總管府經歷﹐每過王墓道﹐必瞻望咨嗟﹐思所以興復於旣壊之後。而杭之人﹐力可爲者於義不屑爲﹐見義勇爲者力或不足爲李君籌。於眾得一人焉﹐王華甫。華甫素服君之淸彊﹐承命惟謹。於是﹐市材鳩工﹐外爲廟門﹐翼以兩廡﹐中作正寢﹐後作王燕寢。且輦褒忠寺於廟之後山﹐今浙西憲司王故第也﹐舊藏王繪像﹐憲司出王像。正寢中像王﹐右像王之子﹑佐武大夫﹑忠州防禦使﹐左像王之壻﹑龍神衛四廂都指揮使﹑閬州觀察使。燕寢中像王父﹑母﹐曁王夫人咸在焉。王故五子﹐忠州君旣侑食正寢矣﹐其次任忠州訓郎﹑合門祇候﹑贈武略郎﹐次任朝請大夫﹑敷文閣侍制﹑贈中大夫﹐次任朝奉大夫﹑提舉江南東路常平事﹐又其次任修武郎﹑合門祇候﹐以及王之女號銀瓶娘子者﹐並閬州君之夫人與夫王諸孫名位通顯者﹐皆肖像以祀焉。王部曲諸將﹐舊繪於壁﹐今仍舊制。廟成﹐守土吏一再致祭﹐杭父老率其子弟瞻拜王廟貌﹐有感而嘆曰﹕杭內附幾七十年﹐其任幕府長﹐蓋不知幾人矣﹗視王廟貌墳寺頺毀蕪滅﹐漠然無一動其心者。今李君乃獨經營一新﹐自非忠義契心﹑千古一致﹐其能若是乎﹖眾圖昭示李君之艱勤﹐與王祠廟並久而弗墜﹐又爲迎享送神之詩﹐並刻之石。詩曰﹕墓木陰﹐墓道深。作新廟﹐墓之南。神來臨兮﹐新廟作粲。枅桷王父﹐子儼冠服。颯風馭﹐下寥廓。神來格兮﹐祊田腴歲。有儲牲醴﹐肥酒甕舁。神來餖兮﹐神醉止錫。壽喜儂享﹐王終復始。神降祉兮﹐琖斝陳跪。跽頻微侈﹐福更千春﹐儂送神兮。

前平江路總管道童公去思碑

代貢推官作。皇帝卽位之二年﹐思繩祖武﹐復攺至元。上顧念萬方﹐惟東南富庶﹐爲天下最。若吳之賦入﹐則又爲東南最。於是﹐以通議大夫﹑信州路總管髙昌道童公來爲平江。平江土壤𨿽沃腴﹐而頻年暵潦﹐民气破傷﹐重以貪殘侵牟﹐費出無藝。舊號兼並而以財雄吳下者﹐數年來困於誅求﹐殫於掊剝﹐至蕩析奔潰﹐父子兄弟不相保。公至吳之明年夏﹐大旱﹐公宿公署﹐屏酒肉﹐恐懼修省﹐祈哀百神。吳當南北衝﹐送迎謁候無虛日。公晝盡人事﹐夜乘單舸或車騎﹐蓋暴露奔走以請羣望。雨以時澍﹐而積陰以風﹐稻用虛秕。公曰﹕吳民困久矣﹐玆歲又大侵。使重掊民﹐椎骨肌﹑瀝髓腦﹐亦無不聽命。然豈聖天子選以牧守﹐以字其民之謂哉﹖屬邑以菑狀聞﹐公遣僚屬出履畝﹐戒之曰﹕民爲國家赤子﹐今誠饑虛﹐爲之父母者﹐不聽其饑啼﹐而其饑啼謂之誑﹐父母之於子固若是乎﹖今若履畝﹐必以實聞。時廉訪使者朶歹公按部吳下﹐聞公言是之。及使者身出履畝﹐所在菑狀無少不讎。吳多四方寓公﹐喜持量短長﹐往時郡守至必伏謁其門﹐日聽其所言﹐少咈意﹐輙構飛語扇禍福。公至吳﹐則曰﹕顧已無少愆﹐何卹乎人言﹖一切繩之以法。僑居者往往不堪﹐遂身至京邑﹐言公妄以歲凶誑朝廷。事聞﹐乃遣近臣禦史乘傳南下﹐鞠究虛實。時公已升江淮等處財賦都總管府達魯花赤﹐財賦府治臨安﹐公與吳之僚屬皆逮至檇李。近臣禦史評詰公﹐則其所言皆妄。於是﹐朝廷罪言者﹐而公復還臨安。三吳之民手額南望﹐拜公言曰﹕儂等困瘁久矣﹐今實歲侵儂饑﹐使公厚自顧惜。不以實聞﹐則儂等何從生活哉﹖其間欲以害公﹐而並及吾儂者﹐自非公淸彊之實﹐有以孚於人﹐人則何以能感動近臣禦史﹐不貽儂子孫萬世大禍哉﹖然則公之於儂﹐生死而骨肉﹐有不足諭者矣。於是﹐合三吳之民﹐願立石道左﹐頌公去後思公不忘之心﹐以式示萬世。其民之老﹐自吳走寧國﹐乞予文其實。予曰﹕檇李庭對時﹐亦在焉﹐固不待父老言而後知也。父老則又出事狀以示予﹐予以儒素備員平江推官﹐與公共事久﹐讀事狀無一不讎者。然其大致﹐則有四焉。持身嚴﹐燭理明﹐決事敏﹐待人直。由是﹐吏懾其威﹐民懷其恵﹐而爾民遂有所不能忘公者矣。謹按平江歲徵夏絲二萬一千餘斤﹐歲立三限收足。其間並緣爲姦﹐民受其害。公設法周備﹐甫終六月﹐而夏稅足徵﹐吏獘爲戢。吳屬邑下民有訴於其邑﹐而邑不爲之直者﹐於是訴於公。公置籍﹐籍民所訟言與夫民訟之未絕者﹐送之屬邑﹐務得其情﹐而早決遣之﹐訟爲之簡。稅務月虧課﹐郡遣官監收﹐則務預抑商賈以足之﹐次月則復虧課耳。公至﹐務司憚公威明﹐而虧稅之患爲之頓絕。郡素富侈﹐百司與寓公宴客排辦﹐皆出於坊正。坊正者﹐郡富民輪充﹐宴散﹐家奴畱其什器﹐須坊正出鈔﹐乃得什器還。公正身率物﹐私第未嘗燕客﹐人家宴席爲之稀少﹐坊正獲少蘇云。酒課戶供燕席﹐必上等名酒。公一切禁止﹐酒課辦集。郡以七倉儲糧﹐歲設所謂杴斗者百三十人﹐皆積年在倉蠧納戶者。公盡逐去之﹐選富實誠愨者爲杴斗﹐倉蠧爲之一淸。民輸糧七倉﹐豪右屬官吏﹐初限皆細民﹐其輸糧也﹐石加五六斗不能足﹐豪右至末限﹐什僅納二三﹐卻用細民多輸者足之。公設法﹐初限必大戶齊足﹐而次及細民。七倉屋建於宋﹐歷年滋深﹐歲科里正修葺﹐率具文無實。公曰﹕倉不可不修﹐修之不可若是其苟也。於是﹐躬督倉屋役﹐百工具興﹐撤去獘陋﹐仍復堅完。識者謂七倉可以數年不修﹐蓋省惜民力之一端也。官以俸養廉﹐禮也﹐而郡科助筵贐客﹐吏虛占月給﹐公筵宴旣寡﹐亦不徼譽過客﹐吏俸始入其私。各官卒使率多猾惡少年﹐公先逐其聽事卒﹐餘多望風避去。郡用物﹐和雇和買﹐官償其直﹐動經歲年。公至﹐物裁入官鈔卽償﹐民大便之。郡爲三吳腹﹐江﹑湖﹑海相通貫。公弭盜有方﹐爲政野無拘驚之盜﹐公化所被也﹐以至於瀕海軍船﹐絡繹舟騎。郡庠之養士粒米﹐郊野之勸課農桑﹐與夫鈔庫泉貨﹑軍士器甲﹐凡經郡守所按治者﹐在他人一事已足書﹐若公之惠吳民者﹐其大者百世不能忘也﹐故其餘皆略而不書。若夫田野墾辟﹐流徙復業﹐姦詭遁迹﹐良民奠枕﹐事皆具憲臣薦章﹐又皆略而不必屢書。夫今官於其土者﹐其去也﹐率多樹碑頌徳美﹐及夫深究其實﹐則多謟諛濫辭。豈若予言所紀錄者﹖爲目所親擊也﹔近臣所鞠問者﹖予身所親逮也。然則民所稱頌公者﹐非誇詡而濫美﹐斷可知已。公世系出髙昌望族﹐由儤直殿省﹐初命宣授承直郎﹑中書省舍人﹐一再爲監察禦史﹐比三僉廣東﹑山南廉訪司事﹐及今之爲平江也﹐凡十有三命於朝矣。歷官不爲不多﹐練事不爲不精﹐然公家甚貧﹐至無方田以耕﹑無區宅以居。其爲平江也﹐譬猶昆侖玄圃﹐而瓊瑤瑛璧無所不有﹐而公一無所取。斯可謂烈丈夫矣﹗宜乎其民思之不忘。於是﹐爲之銘詩﹐使鑱之石﹐其民之沾涵公之厚徳者歌之﹐有所興起也。詩曰﹕東吳耽耽﹐啟士之貪。攫金晝市﹐罔顧北南。投身司寇﹐意仍所甘。六十年間﹐民牧代有。誰如我公﹖有則有守。持官持身﹐其力糾糾。譬之泰山﹐巖巖其石。萬國具瞻﹐威稜是式。崒聳霄漢﹐肯混荊棘﹖公來東吳﹐金晶玉潔。試以太阿﹐不闕則折。公恩在吳﹐以日以月。日月照臨﹐猶有映微。公恩在吳﹐億年依依。公去而思﹐民罔或違。公始來時﹐民拜牧守。公旣活我﹐如親父母。中更豺虎﹐角崩我首。事昧而章﹐益思我公。我公不來﹐我淚盈眶。徒戴公恩﹐以死以生。我死有子﹐子死有孫。子孫億年﹐公恩長存。樹石道傍﹐以告來者。我思公恩﹐豈其自我﹖善法我公﹐誰云不可﹖

前海道都漕運萬戶大名邊公遺愛碑

國家以天眷錫福﹐爲萬祀無窮之丕基。故中外之臣膺愼選﹑蒙厚任﹐亦必淸愼端重﹐維持調護﹐上知欽承天心﹐下知愛養民命。庶乎同心同徳﹐均固福祉﹐不則何以扶隆平﹑佐休運﹖今夫海﹐天下之至險也﹐而國家歲漕東南粟﹐繇海達直沽。自非天佑休顯﹐淵示川後﹐效職致命﹐則何以必其無虞也哉﹖京畿之大﹑臣民之眾﹐梯山航海﹐雲湧霧合﹐輳聚輦轂之下者﹐開口待哺﹐以仰海運﹐於今六七十年矣。國家以其事大任重﹐於是﹐開漕府平江﹐而漕臣之選﹐尢難其人。淸特自守者隘﹐渾厚不遷者迂﹐任者或傷於刻激﹐能者或闕於廉隅﹐玆四者﹐求盡人事尙未可﹐而況於出布皇靈﹐以當大任﹐以培休福哉﹗元統元年﹐天子南面﹐思得漕臣以分南顧憂。於是﹐輟吏部侍郎大名邊公﹐出爲海道都漕運萬戶﹐佩之三珠黃金符﹐乘傳至吳下。公曰﹕海嶼領徼﹐民生𨿽殊﹐其出以給公上﹐義也。至於樂生畏死﹐則皆天性然也。今滄海漕挽所謂船戶者﹐國家𨿽捐金以雇募之﹐謂之水腳錢。然聞之﹕萬斛巨艦﹐崔嵬如山﹐勢非不髙且大也﹐遇風濤作時﹐掀舞下上﹐若升重云﹑墜重淵﹐不啻揚一葉於振風耳。當此叫呼神明﹐以救死瞬息﹐是非天朝厚福﹐則𨿽勇力機智﹑超世絕倫﹐槪皆無所施﹐直拱手帖耳﹐以待葬鯨腹。其險若此﹐而赤子歲春﹑夏兩運﹐冒萬死﹑不顧一生﹐亦可念已。予承明命來爲漕民父母﹐忍不思所以裕養之﹑蘇息之也哉﹖先是﹐江浙行省降散水腳錢﹐貯之平江官庫﹐方俵於時﹐忿遽急迫﹐鈔多不堪用﹐鈔貫或不足﹐漕民病之。公移文有司﹐躬至庫盤勒檢視﹐於是﹐鈔無不堪用與不足之患﹐民便之。猾徒詐增新造船﹐謂之補置﹐吏相與並緣﹐而舊船戶虧元額。與夫歲附運香糯並財賦糧﹐罷困之家不得與﹐而其利歲爲富室漕民所掩有。公設法爲之防﹐使水腳之利溥被於彊弱髙下﹐仍令探籌自取﹐而吏不容其姦。漕海轉輸古無有﹐今來宜有屍冥權於沖漠者。於是﹐建靈濟宮祠天妃﹐祭秩視海﹑嶽有加。每糧船遇風﹐舟之人望拜哀號﹐必覩神燈降舟之柁樓﹐其靈迹章章如是﹐故所在祠祭惟謹。而在吳爲尢著﹐太倉之周涇靈濟宮尢大﹐每春﹑夏運﹐行省官躬率漕吏﹑守土吏大祭祠下﹐必愼選谷旦﹐而卜之得吉卜﹐舟乃敢動。而豪民至侵占宮之防虞水溝﹐而屋之累﹐數政莫之問。公撤溝上屋﹐而宮始大完。祭畢﹐靈濟宮官吏﹐因燕饗什器辦集皆出於坊正﹐畢皆散去﹐奴卒旁午攘竊。公獨坐不動督視﹐盡取什器﹐乃出。推公愛民之心形﹐見於酒酣燕散﹐邈然不干己之際﹐顧能若此。宜其於漕民﹐無不盡其情焉。若夫舟大糧少﹐而舟中百須無一可闕者﹐公則命並運起發。以至於民舊造船﹐則以民姓名號﹑其船歷年滋深﹐遂令子冒父諱﹑孫冒祖諱﹐公一一爲正其名。凡若此類﹐公爲漕民曲盡其情者﹐皆可推見也。故公臨漕府三四年間﹐漕政無不修﹐漕民無不悅﹐民心和於下﹐神心感於上。於是﹐海無惡風﹐漕運直沽﹐羣艦畢集﹐一無驚虞﹐天人佑助。所謂維持調護﹐均固福祉於無窮者﹐豈不信哉﹖公仕宦垂四十年﹐廉介之操﹐淸愼之實﹐不惟眾所推公﹐而公亦以此自信之篤也哉﹗故公之貴而能貧﹐約而能守﹐推此言之非﹐履之有素﹐持之有道﹐其能若是哉﹖公代之明年﹐夏運暴風怒雨﹐船多覆溺。漕民思公善政遺愛﹐自非形之善頌﹑勒之金石﹐何以章示永久﹑垂之無窮﹖於是﹐爲之頌﹐使鑱諸石。頌曰﹕稽昔漢史﹐如何君公﹖方在職時﹐無赫赫功。及其旣去﹐民思不忘。譬彼桔橰﹐雨時奚庸﹖捲水旱田﹐功莫與京。公來漕府﹐旣章國程。塡以惠安﹐疏以顯明。漕民戴公﹐以保其生。千艘林林﹐萬檣蓬蓬。轉海北上﹐南來其風。天吳潛鱗﹐饑鯨帖首。篙師下碇﹐仰瞻北斗。以達直沽﹐神京用飽。萬井炊煙﹐雲散林藪。戶曹計功﹐歲書上考。是皆我公﹐善總其紐。民心悅豫﹐國計斯阜。神人依公﹐歡喜噎嘔。方公在政﹐民不知有。及公旣代﹐民病疾首。今公旣往﹐參秉國鈞。漕運思公﹐靡間神人。公不復來﹐川示肆嗔。墊溺啼號﹐哀哀水濱。求如我公﹐敬神勤民。如在嚴冬﹐妄希陽春。公佐天子﹐番番老臣。喉舌翕張﹐民气用伸。豈獨漕民﹖願解戚顰。萬方惠和﹐休祥日臻。

長洲縣達魯花赤元童君遺愛碑

髙昌直西北﹐爲城郭諸國稱首。其人才出當休明﹐服勤王家﹐大而輔相廊廟﹐小而長貳府﹑縣﹐班班輩出﹐如星麗天﹐可謂蕃盛也已。廊廟公輔﹐勲書太史﹐此不必言﹐其散而試諸長貳府﹑縣﹐有大小職任﹐有輕重事勢﹐旣殊才﹐任亦異﹐槪可推見也已。獨長洲舊爲平江望縣﹐其以裏計﹐未必數倍子男封邑也﹔其以財計﹐未必男盡田﹑女盡蠶也。其秋輸糧﹑夏輸絲也﹐糧以石計﹐至三十有萬﹔絲以兩計﹐至八萬四千有畸﹔余蓋皆略之也。使錢鎛盡翻其町疃﹐桑柘盡植其垣塍﹐然後輸公上者﹐乃可以無闕也。柰之何閒田惰農﹐與水旱更相病﹐然則其民力如之何而不瘁哉﹖故自昔號爲兼並﹐及今至無塊壤以卓錐﹑無片瓦以覆首者矣。其困罷之極若此﹐而國家兩稅銖龠不可減﹐然則爲是縣之長民者﹐上何以逭責﹑下何以逃怨哉﹖故每歲將終﹐大府往往械系縣長貳﹐俾之督稅不少貸。民窮無可償﹐官至質朝所授書﹐糴粟補完弗憚也。噫﹗官吏窘若此﹐縣之人當何如哉﹖乃至元仍紀元之元年﹐髙昌元童君來爲縣之達魯花赤﹐嘆曰﹕補甚獘﹐支甚廢﹐非殫竭其才智﹐何由集事哉﹖於是﹐日至野次﹐召農父老﹐相髙下驗腴瘠﹐謹浚塞﹑厚培糞﹐躬勸其力之。稍有餘者﹐出飲食以饁之﹐策勤惰而列之﹐嚴其程役﹐時其賞罰。其堤防不敗於水﹐工作不潰於成矣。則又課田之瀕江而枕湖者﹐不能必其無風濤之虞也﹐更科以蕩課﹐而民力獲少蘇。初﹐至治三年行津助賦役法﹐所謂津助者﹐田畝什抽一以助役。二十年間﹐田貿易﹑主屢遷﹐而役悉仍舊﹐殊爲民病。君考之縣乘﹐驗其消長而均徵之。君資精明﹐善記憶﹐吏毋敢欺。於是﹐民讙趨事﹐甫及期而糧已告足。先是﹐縣理所在郡東北隅﹐縣治旣更附大府﹐官卽理所舊基而爲縣學﹐其實民至縱畜牧﹑佃蔬圃其間。君曰﹕今縣學有學官﹐有子弟員﹐而學官不可以闕者﹐特空名﹐將何以謂之學﹖於是﹐建言大府﹐勸募徽州路儒學教授郡人陸徳原﹐創建禮殿﹑講堂﹐四齋﹑兩廡﹐計爲屋若干楹。學成﹐慮無以養邑士也﹐復募民捐田以饍學。君蒞事明聽明察﹐鄕者君嘗同知常熟州﹐民已稱其果斷﹐故於吳習俗悉知之。大抵吳俗剽輕而嗜利﹐裏胥田主﹐其徵糧佃客也﹐寛則緩﹑猛則斷﹐甚至傷肢體﹑殘孳息。聽訟者不察﹐往往爲其所矯誣。君旣得其情﹐故於徵科之際﹐民不慢令﹐糧以時集。夫政爲於平妥易行之時﹐𨿽中才無難者﹐惟是甚獘而莫窺其迹﹐甚憊而莫見其隙﹐隠之於將潰﹐匿之於垂敗。理之者急則傷於刻﹐緩則流於迂。若君之理長洲﹐譬之用藥然﹐膏盲鍼砭﹐旣已疏其會兪﹑通其郁滯﹐又若衛生之經﹐攝養之術。固君素具而深練者﹐使其久於玆邑﹐生育其人而乳之﹐涵煦其人而撫之﹐則其顚連而瘁瘠者﹐且將優遊於樂生之域矣。無何﹐君以三年告代﹐縣之人殆猶愛子失其慈母﹐弟子失其嚴師﹐其傾企而延望者當如何哉﹖僉曰﹕長洲之學建於君﹐學校公論所自出﹐縣之人念君遺愛而不忘者﹐匪樹石於學﹐則後之來遊而來歌者﹐何以知君惠其邑之深﹑及其人之厚也﹖乃相與礱石﹐而請文於予﹐辭不獲﹐庸序如左﹐仍系之詩﹐曰﹕泰伯君吳端委初﹐其民伾伾樂方蘇。至徳渾成與化符﹐炙魚七首闓爭塗﹖沃壤而擅稻蠏區﹐後至射利紛相圖。長洲爲邑割之吳﹐考之縣賦天下無。疃耕寸織殫其力﹐剝瀝肌髓骨先枯。北庭元君至則吁﹐譬醫制劑藥其痡。彼豎方執膏盲樞﹐君施芒鍼伐其隅。起傴使直躄使趨﹐謂醫非良爾則誣。歘三星霜歲月䢐﹐正猶少愈病復加。君不我畱我孰扶﹖顚連羇窮孰非夫﹖倚君調護保厥軀﹐君方翺翔上天衢。聖皇顧憂民力瘏﹐乞君早登朱轓車。激水活我涸轍魚﹐懷恩不忘此其麁。俟君侯吳筆屢書﹐用章官程儆其餘。

亞中大夫﹑海道副萬戶燕只哥公政績碑

國家肇興朔漠﹐族屬之賢﹐出爲興王之佐﹐其紀之旗常﹑書之竹帛者﹐蓋已極其盛。惟區宇混一垂七十年﹐累聖重熙﹐親親賢賢。其所倚任﹐以培丕基﹑以延景運者﹐蓋駸駸然﹐不異萬邦黎獻共惟帝臣之日。況於天潢疏派﹐以演迆於無彊﹐嗣大歷服乎﹗顧惟文昭武穆﹐分食茅土﹐崇大尊榮﹐爲萬目瞻覩﹐奚啻景星燦輝﹐卿云紓祥﹖益見我朝深仁厚澤﹐固結民心﹐永久而不忘若是耶﹗亞中大夫﹑海道副萬戶燕只哥公﹐寔國家族屬之賢。自筮仕﹐卽爲吳長洲縣達魯花赤﹐遄擢兩臺禦史﹐湖廣﹑陜西兩省幕府﹐都總管府總管。皆嘗贊畫治政﹐淸愼之操﹐忠厚之意﹐日益著聞。由是言官交章舉於廷﹐士論交口誦於野﹐遂魁然爲世賢大夫。人識與不識﹐悉隠然望之爲公輔器也﹐今則貳政漕府。夫漕運之道取諸海﹐亙古所未聞。始世皇聽海臣之言創法﹐歲每漕東南稻米﹐由海轉饟以達京畿。京畿天下人所聚﹐豈皆裹糧以給朝暮﹖槪仰食於海運明矣。故其職任之重﹐其臣任之選﹐爲尢難其人也。初公之令長洲也﹐浙以西吏胥之美惡﹑民俗之習﹐尙與夫資力之消長﹐蓋已洞知其然。今玆之來﹐練歷旣多﹐識見彌廣﹐第念有家國﹑天下者﹐蓋無不役之民。役其民而驅之以涉天下之至險﹐則無有甚於漕民者。列聖審若是﹐屢加憫卹之徳音﹐惠護之渥洽﹐歲頒璽書﹐動有榘度。然而羣有司所掌職﹐靡知大體﹐特務辯給而已﹐鹽筴是也。夫鹽主五味﹐漕民當歲運﹐每船計口買官鹽而食﹐比達直沽﹐鹽司慮其私販﹐遣人巡邏。然其獘﹐至有預實鹽苞苴中﹐當搜檢時﹐倉皇紛擾﹐黙實鹽苞苴指爲私販﹐漕民卒莫之辯﹐竟墜其彀中。公乃建言﹐乞中書定議﹐計糧船發期與到日﹐官皆明給據憑﹐庶不罹其擾害。糧船旣開太倉﹐風順浪平﹐瞬息千里﹐設風濤不測﹐動淹旬朔﹐舟載薪有限﹐而涉險無涯。於是﹐取薪海壖﹐蒲葦葭菼﹐匪求贏餘﹐俾不乏爨斯足矣。而鹽司與之爭﹐以海艸薪官給燒鹽﹐漕民何得薅取﹖至拘囚樵蘇﹐毒刑搒箠。舟經島嶼﹐非有市苟薪不薅取﹐則幾於不火食。𨿽熬波課急﹐亦不宜如此檢括。公亦建言﹐於是﹐漕船薪能續矣。夫海運僅虞風濤﹐至於猾寇﹐則未之防。自至正元年﹐賊於茒竹山﹑沙門島公然駕舟張旗﹐樹矛戟﹑鳴金鼓﹐焚舟殺人。然而漕船罔敢擅設兵器﹐拱手待斃﹐以葬魚腹。公建言﹕國制﹕五兵擅藏者﹐有禁。若夫漕民﹐𨿽官顧募﹐然實爲公。旣驅涉海﹐已出萬死一生﹐況重之以盜戮無辜﹐抑何不幸若此哉﹖公力言於朝﹐當春﹑夏海運﹐檄使沿海分鎭官軍﹐精選才勇善射者﹐預於島嶼巡警淸蕩。比舟發﹐仍用之護送﹐由是寇盜裒息。公每念海運事重﹐必得米之精糳者﹐始不敗事。夫何有司奉行日﹐失其指﹖當輸糧時﹐守土大吏委之佐貳官﹐潔己者旣難其人。漕民交糧﹐一言米惡﹐倉庾姦頑﹐預結羣凶﹐輙肆淩虐。將訟曲直﹐則迫以風信日期。適當春﹑夏之交﹐日气曝於上﹐海气蒸於下﹐米漸浥腐。至直沽﹐羣有司每歸罪漕民﹐伸雪無所。或至賣舟糴米﹐貧不能返﹐以故漕民日病。公亦抗言其爲害﹐悉以上聞。凡此數者﹐皆公佐政漕府﹐挺然爲其民請命。若公履歷中外﹐興利除害﹐以事不在漕政﹐故皆不書。今公已代﹐漕運蚩蚩之民﹐感公矜憂﹐戴公恩徳﹐非勒之琬琰﹐則何以寫其不忘之素心﹖乃裒公國族之懿﹑漕政之美﹐旣列其事﹐復系以詩﹕於皇世祖﹐奄有九州島。爰創海運﹐與神爲謀。萬艘林林﹐卜吉海陬。撾鼓張颿﹐鯨波安流。夜瞻北辰﹐是爲京邑。億兆仰爨﹐懸枵待實。七十年間﹐靡間一日。漕政旣修﹐漕民是卹。列聖繩武﹐愼選漕臣。金符銀印﹐恩重等倫。一歲兩漕﹐以夏以春。政久斯圯﹐支柱在人。穆穆我公﹐國族之懿。中外攸歷﹐成國偉熙。來貳漕府﹐民愛吏畏。遇事見明﹐振舉缺墜。事旣上聞﹐漕民戴公。戴公深恩﹐不殊始終。鯨波如山﹐海日吹風。計其髙深﹐公恩則同。今公旣代﹐民傒入相。懷公不忘﹐更久加尙。刻辭於石﹐式示轉饟。於昭億年﹐公名滋暢。

海道都漕運和尙公政績碑

世祖皇帝以聖文神武一天下﹐海內外幅員之廣﹐亙萬里有所不能盡也。上皆包之以宏度﹐故能視六合猶一家﹑四海猶一區。於是﹐杭海漕粟以給京師。夫天下之名川三百﹐支川三千﹐其視海猶一川。然而風波有不測﹐小或驚危﹐大或傾覆﹐𨿽智者不能保也。何況於海際天浴日﹐與元气溟渤相爲底裏哉﹗然而世祖獨運成算﹐謀開漕運戶﹑府於吳。六七十年﹐列聖相承﹐一守成憲﹐而惟致謹﹐以選漕臣。故漕臣之長﹐必天下重望﹐其長才足以任事﹐大智足以燭理﹐廉楡足以厲俗﹐徳量足以服人﹐乃始克勝其任耳。愚藉文祖基緒﹐以戎政鎭守吳下。凡仕宦之來﹐才不才﹑賢不肖﹐更三載之久﹐同一城而居﹐未有不悉其人者。悉其人矣﹐而才賢不得言不才﹐不肖不敢言肖﹐蓋以非戎職所敢與聞也。竊自念朝廷人才出膺大任﹐目擊其賢而恨以職守不得一言於朝﹐蓋己私自嘆閔。若夫其人﹐三歲旣代﹐而其政績之美﹑廉謹之操﹐士誦之﹑民思之﹐鑱之金石﹑播之聲詩者﹐忘其僭而屬筆焉﹐則非侵官也。今天子卽位﹐思繩祖武﹐仍以至元紀元當元年﹐用浙西江南道肅政廉訪司使髙昌和尙公來爲漕運萬戶府達魯花赤。夫以憲使之淸嚴貴重﹐而乃屈之以督饟運﹐於以見聖君愼選漕吏﹐當何如哉﹖先是﹐漕府版籍錄民資產﹐造舟載糧﹐謂之船戶。論船戶大小﹐載糧多寡﹐官以石給鈔雇募之﹐謂之水腳錢。船戶役旣久﹐其間資產不能無消長﹐官率因循不之考﹐吏得並緣爲姦。公至﹐稽搜核實﹐船戶役均當。春﹑夏兩運﹐官給水腳錢﹐動至數萬緡。行中書省歲分宰臣臨蒞漕府﹐姦民射利﹐僞濫百端。公嚴檄有司﹐躬爲檢閱船戶﹐受顧募之實云。先是﹐府吏參用儒生﹐吳人僥幸求進者﹐賄屬上下﹐預籍姓名更牘中。公曰﹕漕府統東南數十郡﹐郡豈皆無儒生﹐而獨取於平江﹖乃檄諸郡必其人有儒之實而後取之﹐至尢慮其非﹐召郡博士試而用之。府屬僚其長貳﹐皆五品﹐謂之千戶所。所吏往往辟諸司﹑縣﹐然多以賂進。公亦如辟府吏法﹐以取其人焉。其傭書以佐吏﹐與夫輿皂﹑卒伍﹐其始不過竊活須臾﹐久而父子兄弟根株蟠結﹐蠶食漕民。公坐堂﹐勵之曰﹕皇上非苟漕府所當設﹐而冒焉趨入者﹐悉捕之。由是﹐漕府爲之一淸﹐船戶資遺之得官水腳錢﹐移償逋負﹐及期舟獘不任載﹐公許其附載它舟﹐俾無乏事﹐公私稱便。江西﹑湖廣諸郡米歲至於集慶之龍灣﹐漕府撥船戶受其米﹐輸之海船戶﹐念漕海之艱難﹐每大其量爲賫裝費。諸郡之人恨其裒取﹐兼是遠客﹐往往至鬭爭殺傷﹐其禍蓋甚慘。行省以公嚴重﹐檄公往督之。公往﹐平量正罰﹐人無敢犯。今者船戶遇風濤﹐固有所不測﹐然姦民或詐稱覆溺﹐逃匿海島﹐官多不核實。公曰﹕誠遇風濤﹐固當痛心﹐設欺官掩米﹐亦當詰其根株。由是﹐溟海萬國﹐而人憚威望而不敢罔也。公性剛果﹐日坐漕府﹐嘗有權貴人欲幹以私﹐望而逡巡﹐卒引去。公明以燭理﹐人無敢欺。才克任事﹐政無少弛﹔徳以服人﹐而聲譽爲益隆。若夫廉隅整截﹐淸儉自守﹐𨿽古之廉吏﹐無以過之。漕府長月給俸不過若干緡﹐公旣髙昌世冑﹐自奉宜優裕﹐然痛自貶﹐薄衣糲食﹐居處晏如書生寒士。此愚所目擊﹐而非傳聞之妄也。公旣報政成﹐用至正攺元之年﹐廷召公還﹐任以大都路都總管府達魯花赤﹐繼拜四川﹑陜西兩省參政。人謂公英聲茂實﹐夙徳雅望﹐其入相一人以福萬方﹐固世所共儗。若夫漕府之政﹐烏足以完公行事萬分之一哉﹖此世之公言﹐而非愚私己之臆論也。今榮祿大夫﹑行宣政院使公僑寓吳下﹐嘗因坐語﹐從容及公曰﹕今官旣代去﹐多伐石以紀其美者。如公視諸人﹐詎不遠勝耶﹖子世以兵戎鎭吳﹐而好文學﹐公之美其可泯乎﹖愚自念經書義理﹐嘗聞於人者﹐𨿽未悉其奧﹐若夫世之名公卿鑿鑿有善治﹐詎宜以庸陋而莫詳其實﹖爰敍公漕政之美之實﹐勒之石﹐使國史後可考。復爲之詩﹐俾吳民詠歌之。蓋國史非民無所據﹐誦之詩﹐庶幾永公名於不朽也。詩曰﹕髙昌才英毓公卿﹐多以風望輔皇明。誰如我公世簪纓﹖持官保身全令名。向操憲度錢唐城﹐威加秋潮龍不驚。一掃貪墨歸澄淸﹐東吳漕府控百城。鑄銀作印章皇程﹐黃金虎符絳絨繩。愼選重臣示匪輕﹐我公威重世所稱。來蒞漕政美績成﹐天吳帖首伏海鯨。祥飆送颿濤熨平﹐龍驤萬艘一羽徵。穩達直沽餉畿氓﹐由公政善皇威靈。公旣入覲尹神京﹐輦轂之下有莫勍。公能禁止而令行﹐漕民思公鎭懸情。引領北望歲月更﹐願公富壽而康寧。入相天子福蒼生﹐五風十雨百祿並。公恩在吳遠益稱﹐鑱諸樂石播徳馨﹐後將有考書汗靑。

重建路漕天妃宮碑

天地旣左海﹐故百川混潰歸東南﹐而海之功用﹐遂與天地配。然自陶唐氏以迄於今﹐王者出而禦極蓋非一人。至於宏大之量﹐包海宇﹑混南北﹐視鯨波萬里猶一堠﹐龍伯九淵猶一捨﹐淩駕溟渤﹐責成歲功﹐久之無虞﹐如我朝世祖皇帝者也。爰自定都於燕﹐歲漕東南稻米﹐將由河渠以達畿甸﹐則道裏遠而勞費大﹐積力久而用功多。於是﹐納海臣之請﹐斷自宸衷﹐始創海運。方其波平風順﹐一日千里﹐不踰旬日﹐卽詣京畿﹐斯實國家厚福。其蟠地際天﹐取道於海﹐若執左劵交相付。然風濤有所不測﹐𨿽河流之細猶不免﹐況於海乎﹖設使颶風鼓濤﹐鯨呿鰲抃﹐天跳地搖﹐萬斛之舟﹐輕於一擲。當此之時﹐𨿽有絕倫智力﹐亦必拱手待斃﹐哀號吁天﹐叫呼神明﹐救死瞬息。粵有天妃﹐肇迹前宋﹐著靈於我邦家。亟揚神光﹐出於星霧﹐其光曄煜﹐謂之天燈﹐飛泊髙桅﹐不令墊覆。舟人稽顙﹐咸稱再生﹐舟遂順濟。其靈顯﹐尢章章如此。於是﹐列聖相承﹐累加封號﹐爰卽江海之要建祠妥靈。若夫路漕靈濟宮﹐則尢典禮尊崇者也。蓋海舟歲當春﹑夏運﹐畢集劉家港﹐而路漕實當港之衝﹐故天妃宮之在路漕者﹐顯敞華麗﹐實甲它祠。國家致重漕饟﹐旣開漕府於吳﹐歲每分江浙省宰臣一人督餫。當轉漕之際﹐宰臣必躬率漕臣﹑守臣﹐咸集祠下﹐卜吉於妃。旣得吉卜﹐然後敢於港次發舟。仍卽妃之宮﹐刑馬椎牛﹐致大享禮。餼腯牲肥﹐醇酬甕餖﹐庶羞畢陳﹐絲聲在弦。金石間奏﹐咽軋簫管﹐繁吹入云﹐舞旣歌闋﹐冷風肅然。塡境虎臣卒徒﹐擢舟揚舲﹐撾鼓鏦金﹐響振川陸。文嚴武齊﹐羣拜聽命而後舉。由始建宮﹐迄今五十一年矣﹐神人顧歆﹐歲仍舊章﹐罔敢或怠。乃至元仍紀元之五年﹐水嚙宮坊﹐日就虧圯。翼宮周廬﹐間亦頺壓。爰歷五祀﹐審以宮迫海漘﹐波濤浸淫﹐工莫就緒。今至正二年﹐江浙行省參知政事燕山圖魯公實董餫事。漕府以有事於妃宮﹐告公﹐卽齋沐登舟﹐弭節祠下。顧瞻宮宇之弛﹐惕憂形色﹐立漕臣於前﹐戒飭之曰﹕朝廷嚴事天妃﹐潔蠲明誠﹐牲幣器數﹐樂度舞綴﹐悉有攸司﹐載在祀典。至於列聖﹐歲遣近臣﹐錫金函香﹐事事孔誠﹐猶恐弗至。今路漕岸坊崩虧﹐若此夫臣子之於君父﹐每先意承顏﹐尙懼或失﹐顧今豈得自安哉﹖漕臣對以非遷宮不可﹐而遷宮之費甚繁﹐計無從出。爰積漕余﹐得中統鈔二萬五千貫﹐計資量工﹐什裁二三。無何﹐劉文明者跽於庭﹐拱而言曰﹕某常熟所海船戶也。蒙神庇庥﹐漕海積年﹐衣食麁給。今參政公勵精於上﹐漕府羣官盡瘁於下﹐事神卹民﹐可謂至矣。欲徙神宮﹐願以己資﹐合今漕府鈔﹐悉委其料理﹐洎完畢焉﹐庶幾川後妥靈﹐官政盡美。於是﹐公與羣僚咸加奬予。退而文明相地於神宮之稍西﹐乃徙宮其上﹐土埴燥剛﹐戶向髙平。經構於是年正月﹐裁二視朔﹐用告落成。殿寢言言﹐門廡崇崇﹐梁拱森齊﹐丹雘朗潤﹐凡玆視舊加壯。是歲春運達直沽﹐無一少損。文明念舊址已圯歲久﹐自非參政諸公督責嚴切﹐省幕都事王公慶﹑掾史常時等參贊明敏﹐漕府羣公克承公志﹐則是舉也﹐幾何而得就緒哉﹖文明旣礱以紀天妃之聖靈﹐以及官臣之庶績﹐庶幾神人相與取信無窮。若天妃之氏族﹐靈異往往散在傳記﹐故玆不書。事旣鑱於石﹐復爲迎享送神曲以系之。其詞曰﹕彌爲洲﹐南海陬﹐積靈淑生川後兮。川後生﹐赫明靈﹐帝爰命屍滄溟兮。滄溟大﹐森祕怪﹐旣咸若不吾害兮。川後來﹐紛云旗﹐從羣龍耀金支兮。川後神﹐海若馴﹐廟食懿更千春兮。海安流﹐漕政修﹐實畿甸更千秋兮。後靈妥﹐恆福我﹐新宮成璨靈瑣兮。後馭旋﹐云滿川﹐依皇元於萬年兮。

元普應國師道行碑

禪自少林指心單傳﹐十一傳而爲臨濟玄﹐玄十八傳而爲雪巖欽。欽當宋之季﹐其道明浚光潔﹐嗣其法者夥矣﹐而獨得一人焉﹐曰髙峯妙公。妙於欽諸子﹐其得法最先﹐而其道最爲卓絕。後登天目之西峯﹐見其山髙林深﹐便卓錫巖石下﹐書石作死關而居之。閱十七暑寒﹐不跬步出外方。是時尊教抑禪﹐欽江右召至錢唐﹐授密戒玅方。遺世孑立﹐身巢巖扃﹐目瞪云漢﹐何止空四海於一睫也。其大弟子﹐得兩人焉﹐曰斷崖義公﹐曰中峯本公。義嗇其用﹐以推揖於本﹐故本公獨以其道爲東南末法倡。公示寂之十二年﹐當元統乙亥﹐天子錫號普應國師﹐仍以師所書曰天目中峯和尙廣錄三十卷賜之入藏﹐敇詞臣序於書首。其徒狀事礱石﹐請於余曰﹕吾師身棲谷巖﹐名聞廟朝。仁皇嘗制衣降詔﹐一再遣使入山致禮﹐賜號佛慈圓照廣慧禪師。其受業師子院﹐攺升師子正宗禪寺﹐敕翰林學士承旨吳興趙公撰碑以賜。英宗繼明﹐寵賚如之。逮文宗臨禦﹐師已入寂﹐賜謚智覺禪師﹐塔曰法云之塔。塔之序文並銘詩﹐今奎章閣侍書學士靑城虞公奉敕撰﹐恩言寵數﹐可謂至矣。然吾大僧﹐自唐以來﹐有封國師者。降及五季﹐亦有尊之爲一國之師者﹐然僭竊不足言。宋有區域凡四百祀﹐僧之顯者班輩出﹐然未有尊封國師者。今吾師遭遇聖明﹐遂膺曠典。自非總其實如唐名僧道行碑﹐則將何以章殊恩﹑顯異數﹖敢扣首以請。余謂名公卿﹐其歿則有碑﹐蓋因公室禮﹐得用碑以葬﹐子孫因宜而不去﹐遂以銘其徳行焉。今大沙門尊封國師﹐其葬𨿽無竁穴﹐而其名行勒之金石﹐孰曰匪宜﹖謹按行錄﹕師諱某﹐俗姓孫﹐錢唐人。母娠師時﹐夢無門開道者﹐寄籠燈其家而生師。師生有至性﹐不好弄﹐而好歌梵唄﹑結趺坐。髫鬌讀論﹑孟﹐未終捲﹐母喪輟學。年十五﹐輙然臂持戒﹐誓向空寂。久之﹐閱傳燈錄有疑﹐志在參決﹐遂登死關﹐見妙公。妙髮長不薙﹐衣敝不易﹐孤峭嚴冷﹐未嘗一啟齒而笑﹐亦未嘗爲其徒剃落。獨見師﹐卽歡然欲爲祝髮﹐蓋亦已知爲大器焉。久之﹐誦金剛經﹐恍若開解者。師自謂識量疏通﹐於義趣無不融貫﹐然非悟也。已而薙染﹐給侍死關。天目於東南諸山最髙寒﹐廩粟屋材﹐微飛挽則莫能至其上。師晝服力役﹐夜事禪定﹐十年脇膚不沾席。後於妙言下機﹐旨洞契妙﹐以其克肖﹐書偈付之。師益自晦﹐未嘗以師道自任也。然而玉在山﹑珠在淵﹐其光气自不可掩﹐況審之以咨決﹐重之以記莂哉﹖至元間﹐松江瞿霆發施田建寺於蓮花峯﹐號大覺正等禪寺。妙將遷化﹐以寺屬師﹐師辭。師每謂住者﹕必無上大道﹐其力可以開明人天﹔夙植福緣﹐其力可以蔭結徒眾﹔明智通變﹐其力可以酬酢事宜。故凡住持﹐道爲之體﹐而緣與智爲之用。有其體而闕其用﹐𨿽則化權不周﹑事儀不備﹐猶之可也。使無其體﹐而徒倚其用﹐則𨿽處眾﹐而眾歸制事﹐而事宜亦不足言矣。況三者並闕而冒爲尸之者﹐其於因果﹐能無懼乎﹖當五山闕主席﹐宰執大臣致書幣﹐屢以爲請﹐師皆力辭。至於窮崖孤洲﹐艸棲浪宿﹐屏遁其迹而避之。然四方學者﹐北殫龍漠﹐南踰六詔﹐西連身毒﹐東極扶桑﹐裹糧躡屩﹐萬里奔走而輻輳赴師者﹐逮無虛日。南詔僧玄鑑素明教觀﹐辯博英發﹐每曰﹕吾聞大唐有禪宗﹐使審是耶﹖吾將從學。設或未當吾宗﹐易其宗旨而俾趨教觀。由其國來﹐一聞師言﹐卽悟昔非﹐洞發源底﹐方圖歸以倡道﹐而歿於中吳。鑑之徒﹐畫師像歸國﹐像出神光燭天﹐南詔遂易教爲禪﹐奉師爲禪宗第一祖。至治三年春﹐天目山木稼﹐其徒之老異之。秋八月甲子﹐師遂入寂﹐卽山之西岡塔其全身。未逝前一日﹐遺別其外護並法屬﹐一一皆師手書。是日﹐白虹貫山。師世壽六十一﹐僧臘三十七矣。余僑客江南﹐聞師所至﹐四眾傾慕﹐香茗金幣﹐拜禮供養﹐悉成寶坊。而師一衲一簞﹐未嘗屬目。人念其丰肌暑月腠腐﹐奉葛衣以袣袢者﹐師一不以近體﹐他可知已。𨿽屢辭名山﹐以自放於山林江海﹐解縢屩﹑脫袍笠﹐在處結茒以居﹐一皆名曰幻住。蒲團禪板﹐晝作夜參﹐規程條章﹐井井森列。儀榘愼嚴﹐如臨千眾。至於激揚提倡﹐機用翕耀﹐嬰之者膽喪﹐聞之者意消﹐而其文致則深。惟世道降道離﹐諸方禪者﹐俾無佛祖﹐爲可痛心。每謂﹕其教傳佛心宗﹐單提直指﹐惡有所謂授受哉﹖惡有所謂言語依解哉﹖故師於其教法﹐欲救其獘病﹐而藥其病﹐皆以身先之。故師之於物﹐洪纎髙下﹐緩急後先﹐拒之而不遺﹐接之而不攜。人徒見其發於悲﹑願其誠﹐而不知其一一以身教﹐而非事夫空言也。以故當世公卿﹑大夫﹐器識如徐君威卿﹐淸愼如鄭君鵬南﹐才藝如趙君子昂﹐一聞師之道﹐固已知敬。及接師言容﹐無不歆慕﹐終其身。江浙丞相脫驩公最號嚴重﹐讀師法語﹐便斂袵望拜。髙麗瀋王以天屬懿親﹐萬里函香拜禮﹐起謂人曰﹕吾閱人多矣﹐未有如師福徳最勝者。獲師開示﹐涕淚感發。嗚呼﹗師躬己以究其道﹐豈有毫髮涉世意哉﹖然而其名不行而至﹐其道不言而信。自非行戒相應﹐聲實一致﹐永久益章而弗昧者﹐抑亦何以致此哉﹖乃爲銘詩﹐傳之其徒﹐昭示不朽。若師所著書﹐其目見塔銘﹐玆不贅。詩曰﹕天目於山擅宏賁﹐兩峯髙盤滯靑雲。孤禪行坐虎豹羣﹐延敵死關駐孤軍。神機觸著身火焚﹐濯以甘露洗垢氛。有幻一人奪旌旗﹐正令一下千騶馳。定目不覩轅門麾﹐摩尼寶玉熖輪時。如日始出扶桑枝﹐光云照曜千須彌。崩驣輳赴無中邊﹐百捨重趼走莫前。來者駭汗命髮懸﹐幻以鑪錘煮奎鉛。其出躍冶流炎煙﹐不闕則折非龍泉。乃復煆鑄而煉烹﹐爰肉爾骨死以生。醍醐上味投寶瓶﹐蘂香珠幢帝网纓。一一芬馥而老明﹐問師何由執神樞﹖一切入一亦無餘﹐陰禪國程鞏皇圖。天子南面味道腴﹐五朝恩光郁扶輿。號尊國師章異恩﹐錫書入藏開蒙昏。揭若日月行昆侖﹐又如大海涵乾坤。俾人盡證毗耶門﹐正宗的的萬子孫﹐億刼師言永長存。

石樓鄭氏先徳碑

仁皇帝在潛邸時﹐聿有羈靮之臣石樓鄭元氏﹐備嘗艱勤。旣正春宮﹐以其勲舊言於上﹐上卽超授中順大夫﹑太子率更令。及卽位﹐累遷資徳大夫﹑司農卿﹐時延佑六年也。是年秋九月二日﹐上禦鹿頂殿﹐顧謂侍臣曰﹕國家官制﹕子貴而推恩於其親者﹐視子秩髙下以疏恩。今鄭某扈從以事朕二紀矣﹐欲以一品恩官其三世﹐用示特恩﹐以優異於羣臣。於是﹐贈其曾祖考翼金紫光祿大夫﹑上柱國﹑大司徒﹐追封韓國公﹐謚康簡。祖考璘﹐加贈純成保徳功臣﹑太保﹑金紫光祿大夫﹑上柱國﹐謚安懿﹐封同。顯考濟加贈推誠濟美功臣﹑太傅﹑開府儀同三司﹑上柱國﹐謚莊僖﹐封同。曾祖妣褚氏﹑祖妣髙氏﹑妣段氏﹐皆韓國夫人。仍命詞臣代言﹐以章寵數。某戴上恩﹐旣極深重﹐而在廷之臣﹐亦皆歆艷﹐以爲曠代盛典。猗歟休哉﹗謹按﹕石樓之有鄭氏﹐自康簡仕於金﹐官至龍虎衛上將軍﹐銀夏節度使﹐移鎭晉寧﹐因家焉。當時用法嚴峻﹐康簡能以寛濟猛﹐晉民徳之。由康簡以上﹐有諱元﹑亨﹑利﹑貞四人﹐俱隠約田裏﹐以終其身。元之配薛﹐實生康簡。康簡旣起家﹐秉旄節﹔安懿以任子尹石樓﹐晉旣內附﹐仍用安懿以長尹其鄕邑。時兵燹之餘﹐白骨蔽野﹐數百里之內﹐人煙雞犬無復孑遺。而安懿撫綏其凋殘﹐振蘇其困獘﹐恆呻吟愁嘆於壊垣闕甃之下。安懿必躬視其有無﹐時其燥濕﹐均甘苦﹑同勞佚﹐以休息之。以故殘民之歸者﹐日漸有之。乃復分其少有餘﹐以濟其甚不足﹐至於孤嫠鰥煢﹐爲之擇配﹐使有室家。鉏犁錢鎛﹐視其利鈍﹐以驗勤惰。以故石樓之爲縣﹐較它邑生齒麁爲完聚。逮安僖而不願仕﹐教授於家塾﹐以誨其邑之人。知其積之厚﹐而發之有日﹐勸某姑亦觀光皇都。時則仁廟在京邑﹐其宿衛之臣有與某同裏者﹐介之入見。某長身疏眉﹐面目光熖﹐气宇丰偉。俾之言天下事﹐詞意粲然明達。於是﹐親遇日隆﹐後從往覃懷﹐遂贊之以入繼大統﹐一時明良慶會爲盛。遂由宮臣登兩府﹐延賞及乎三世。自非其前人培植深長﹐何能致是哉﹖先是﹐某爲率更時﹐舉監察禦史郭文卿以自副﹐上審其人﹐某慊然以己不及爲對﹐上嘉其不難於自屈。至大攺元﹐宮師府罷﹐遄升翰林侍讀學士。侍讀必兼知制誥﹑同修國史﹐以所授闕之也﹐仁皇自爲言於上﹐得可乃已。已而﹐遷禮部侍郎。未幾﹐擢兵部尙書。裁九閱月﹐仁皇詔於朝若曰﹕某旣長兵曹﹐任邦政不得如宮僚朝夕進見﹐豈其初執羈靮以從朕於艱危之意哉﹖卽加授昭文館大學士﹐階中奉大夫。居無何﹐轉工部尙書﹐遄拜江西行省參知政事﹐繼攺山東道肅政廉訪使。將上﹐超拜資徳大夫﹑太醫院使。時仁皇憂各處官貪吏獘﹑民寃政闕﹐分遣重臣宣布徳音﹐撫安黔黎。於是﹐某選自宸衷﹐俾之宣撫甘肅道。使還﹐稱旨。延佑三年﹐授政祥院使。未幾﹐超拜陜西行省左丞﹐以病在告。未上﹐擢授大司農卿。蓋某揚歷淸要﹐出入禁近﹐或一年再擢﹐或僅歲復除﹐寵數之便蕃﹐恩意之稠疊﹐一時廷臣﹐槪無與儷。君子於此推見之﹐譬則水與木。水之發也﹐源不深長﹐其流遇坎而止﹐何以能百折以東﹑而達於海﹖木之植也﹐根不深厚﹐其枝何以能委翳而上干霄漢﹑成夫棟梁之具哉﹖予於石樓鄭氏積徳鍾慶﹐亦若是云。某旣追惟先徳﹐自髙﹑曾以來﹐麁摭其槪﹐勒之丰碑。又念其伯叔父﹐亦不可泯泯﹐乞附見焉。其諱浦﹑字潤夫者﹐公從叔父也﹐母則髙夫人。嘗以軍職從軍南徵﹐卒軍中。從伯妣賈夫人﹐生一男四女。男諱輔﹐女皆適官族。輔生三男﹕諱智﹑仁﹑勇﹐皆孝友才辯。莊僖字惠夫﹐其行實神道有文﹐玆不贅。於乎﹗晉更宋﹑金﹐兵禍連結﹐故家遺族譜系淪落﹐無所稽正。則鄭氏之先﹐由某之聞於家庭間者若此﹐某不得而聞者﹐又何但於此哉﹖用序如右﹐仍爲之銘曰﹕仁皇禦宇﹐極盛至隆。闓此太平﹐繄誰之功﹖百辟卿士﹐星旋景從。爰有宮臣﹐是惟鄭公。公贊仁皇﹐入統皇極。大明當天﹐溥照萬國。公於其間﹐以道贊畫。恩意滲濫﹐飛泳動植。公貴之驟﹐公寵之赫。人皆訝公﹐不究其極。其極伊何﹖公之前人。能徠攜離﹐能蘇苦辛。遂令凋殘﹐漸煦以春。積玆厚徳﹐其報可信。篤生司農﹐爲時哲輔。恩覃三葉﹐玄衮大璐。幾幾赤舄﹐煌煌朱戶。昭哉旗常﹐以顯恩數。石樓之邑﹐山髙土深。鄭氏有阡﹐松柏陰森。紀有先徳﹐式如玉金。勒玆聲詩﹐以雅以南。昭示億年﹐以闓民心。

許昌馮氏先瑩碑

維馮氏遠有委系﹐其墳墓在眞定者﹐蓋不知世數矣。其居許下﹐則自處士君始。處士至其孫夢弼﹐於今爲三世矣。昔金之亡﹐河北受兵禍慘﹐其民多南徙圖避﹐而馮氏遂來許。處士諱聚﹐與其配師夫人之居許也﹐生子男四人﹕曰信﹐曰玉﹐曰用﹐曰祥。用娶郭氏﹐亦生子四人﹕其長卽夢弼﹐次夢巖﹐夢淂﹐夢周。夢弼最知名﹐以中書掾歷諸大府幕僚。泰定初﹐朝廷計其伐越之功﹐超拜朝散大夫﹑江浙省理問所理問。正被服金紫﹐人咸以爲光榮。夢弼念郭夫人老矣﹐非躬奉子職﹐不足以盡其心﹐卽辭職就養。丞相不允﹐而辭愈堅。夢周方以湖州歸安尉辟掾浙西憲府﹐亦以養親辭﹐與其孟均侍郭夫人。怡愉盡歡﹐當時稱孝養﹐蓋推其兄弟云。未幾﹐郭夫人棄養吳下﹐奉柩歸葬於許昌。服闋﹐至順元年﹐升授中順大夫﹑湖南道宣慰副使。元統三年﹐擢拜嘉議大夫﹑靜江路總管。於是﹐天子推恩於其三世。聚贈大中大夫﹑彰徳路總管﹑輕車都尉﹐進封始平郡侯。配師氏﹐追封始平郡夫人。用贈通議大夫﹑中書吏部尙書﹑上輕車都尉﹐追封始平郡侯。郭夫人封同。夢弼自惟念馮氏自得姓﹐其間顯晦升沒﹐蓋不知幾世幾人矣。至於其祖﹑考﹐播遷來許﹐依蓬藋建生業﹐知力農以給賦﹐知執兵以踐更。其於譜志圖牒﹐散亡淪落﹐不暇念其所從來﹐無足怪矣。至於夢弼﹐循官序﹑積年勞﹐秩眞二千石﹐何莫非其前人之種積哉﹖使又晦昧其祖﹑考。𨿽有其先敍不著之文詞﹐不勒之金石﹐則豈承藉先徳以發於其身之謂哉﹖於是﹐礱石墓左﹐乞銘於元佑﹐且復自致其言曰﹕夢弼四兄弟厪先人教育﹐當至元三十年﹐先人年五十二﹐而夢弼始冠﹐不幸而先人物故﹐其弟蓋甚幼穉也。郭夫人躬紡織縫紉﹐以字諸孤。方是時﹐文儒未大顯用﹐而夢弼素善用儒術緣飾吏事。於是﹐起家八蕃元帥府令史﹐郭夫人亦就養而南。而長弟夢巖嘗爲許州管田產提領﹐守許下墳墓。夢淂則爲季﹝竹山﹞長官司吏目﹐其幼夢周﹐亦以海北帥府吏而調尉安吉﹐今以承直郎而任溫州路經歷。夢周向嘗馳傳至京師﹐道眞定﹐訪所謂欒城劉村者﹐得髙﹑曾以上墟壠。蒼藤古木﹐猶有僅存者﹐河南梁貢士爲文以記之。夢弼今老矣﹐其始仕也﹐圖以致養郭夫人。及夫人之壽康﹐而後享年八十有二歲﹐累見夢弼叨天恩命﹐得累贈先人中順大夫﹑歸徳府知府﹑上騎都尉﹑始平郡伯﹐而老母亦累封至始平郡太君。而又及見孫男若干人﹐孫女若干人。烏鳥私情﹐獲展終養﹐是皆先世積厚流遠﹑不自享其榮名﹐而遂發於夢弼。顧惟無似恆﹑恐殞墜﹐及今旣老﹐而獲歸拜桑梓﹐樹石墓下﹐不慚見鄕裏父老﹐是皆先公﹑先夫人教道之篤﹐而疵穢小子何足以當之也哉﹖元佑聞其言﹐而有感焉。夫河北當金季﹐轉死幾盡。彰徳之來許也﹐夫豈覬望其子孫顯榮若此﹖方是時﹐尙書君入則致養其親﹐出則耕稼以給公上﹐蓋皆朝夕不暇給﹐亦何自而發於其子哉﹖昔人有言﹕人可以僞﹐而天不可以僞。是𨿽不章章於人﹐而黙黙有契於天矣。則夫天之報施於其子﹐人有不得而窺者矣﹗不然﹐何其得於造物者﹐完而遂其志者果也。尙書諸孫﹐名震﹑賁﹑晉者﹐夢弼子也。夢弼先娶郭﹐蚤卒﹐生女一﹐適梁庸﹐庸亦早卒。繼娶王﹐皆封始平郡夫人。震﹑賁﹐王出也﹐而震早夭。夢巖娶張﹐子鼎﹑頤。夢得娶顏﹐子升﹑履。夢周始娶張﹐生復﹑觀。繼娶郝﹐生謙﹑豫﹑益。嗚呼﹗厚徳之積﹐非一日矣。及尙書身歿﹐而僅得見於子。今夢弼𨿽告老於朝﹐而夢周之聲實獵獵方繼起。其孫之多﹐又若是﹐天於馮氏﹐厚徳之報方未已也。是宜爲銘。銘曰﹕馮還詩昌幾周星﹐勤身戰耕服民經。生居死葬心攸寧﹐有宅在墨墓在垌。欒城北望塵冥冥﹐冢樹尙或連云靑。匪不願處逃兵刑﹐僑許在世滋徳馨。爰生佳兒大門庭﹐恩封寵褒侈星靈。奎章昭回賁泉扃﹐其先譬之水泓渟。決爲河潤勢建瓴﹐其大渾渾細泠泠。不東注海不暫停﹐徵辭琢石揭之塋。章潛闡幽恭勒銘﹐子孫其昌後千齡。殆人於玆號馮亭﹐徳厚必報如律令﹐過者下讀宜善聽。

卷十二

行狀

元故昭文館大學士﹑榮祿大夫﹑知祕書監﹑領太史院司天臺事﹐贈推誠贊治功臣﹑銀靑榮祿大夫﹑大司徒﹑上柱國﹐追封申國公﹐謚文懿﹐湯陰嶽鉉字周臣第二行狀

曽祖諱天佑﹐字賢佐﹐金太醫院副﹑行司天臺事。祖諱熙載﹐字壽之﹐金司玄大夫﹐贈資善大夫﹑集賢院學士﹑上護軍﹐追封南陽郡公﹐謚簡惠。考諱壽﹐字椿卿﹐贈榮祿大夫﹑大司農﹑柱國﹐封申國公﹐謚僖成。嶽得姓遠矣﹐由唐虞三代﹐降至漢﹑唐﹑五季﹐無大顯者。及宋渡南﹐而太師嶽王起相州湯陰縣﹐事宋髙宗﹐用功名顯著於天下。若其忠義大節﹐則尢冠絕古今。王薨而家南徙﹐子孫在北方者﹐更兵燹禍亂﹐分徙於燕﹐遂爲燕人者﹐公之家是也。院副公精於推步占候之學﹑盈虛消息之道﹐仰觀於上﹐俯察於下﹐究於天之道﹐而不忒驗於人之事而脗合﹐且攻軒﹑岐難﹑素諸書。方是金﹐所策士﹐有精通玄象科﹑博贍醫藥科﹐其選甚精核﹐與儒術同。院副能以其學連中兩科﹐累官至太醫院副使﹑行司天臺事。簡惠公幼而警敏﹐稍長讀書﹐五行俱下﹐日記幾萬言。正大間﹐亦以玄象科登第﹐授司玄大夫。簡惠旣以占候之學起其家﹐於是﹐甚有所論載﹐有天文精義賦﹑天文祥異賦﹑列捨史傳﹑星總主管等書。金南遷﹐從宣宗都汴。迄金之後﹐還燕﹐用其所學進見太宗皇帝﹐旣以推驗無不應者﹐遂以天文屬之公。逮僖成公﹐用其家學事闊端太子﹐行司天臺。太子徵行屯戍﹐十餘年間﹐無一日不以公自隨也。禡牙建陣﹐掩襲攻取﹐多諮於公而後行。配張夫人﹐夢神抱嬰兒下雲間﹐授之夫人者﹐夢覺而生公。公在孩抱﹐卽警敏異羣兒﹐髫鬌便嗜學。時北南阻修﹐國家起朔漠﹐戡金定中國﹐書籍經喪亂﹐其得見者蓋甚寡。有以資治通鑑示者﹐公見大喜﹐卽手鈔成帙﹐晝夜伏讀。故公於史傳君臣治政之美惡﹑世統修爲之長短﹑禍福倚伏之兆﹑興壊理亂之迹﹐餘二千年間﹐槪不異於燭照枚計而周知也。若夫觀天之道﹐由院副公來﹐三世於玆矣。年未冠﹐自通姓名見劉太保。劉方得列捨星總等書讀之﹐有疑礙無從質問﹐知公司天嶽氏子孫﹐試叩之。公得書卽掩誦﹐以其義歷歷語。太保大奇之﹐翌日﹐卽以公見世祖皇帝﹐顧謂太保曰﹕是兒骨髮聳秀﹐目光爍人﹐俾之觀天﹐其有契於玄象必矣。是日﹐降旨許公出入禁近﹐時至元十年也。至十三年﹐升授中議大夫﹑司天臺提點。廿四年﹐乃顏反北方﹐勢張甚。上親徵﹐命公從軍﹐凡屯行日時﹑營壘止作﹑乘機邀利﹐皆命稟於公。先是﹐上無意於必殺﹐故親禦象輿以督戰﹐意其望見車駕必就降。鋒旣交﹐兩陣矢激射幾蔽天﹐乃顏悉力攻象輿。時公已勸上下輿禦馬矣﹐平章李牢山固請以其眾陷陣而入﹐盡殱乃顏﹐非上意也。先是﹐上行殿西南塵起漲天﹐眾謂賊且大至。公曰﹕是將有糧儲以餉我師﹐毋驚。已而﹐槖馳八百載皇后所進糗糒以餉軍。公之精於占候﹐皆此類也。乃顏平﹐車駕還京﹐策勲行賞﹐擢授嘉議大夫﹑知祕書監﹐賜玉帶一﹑金織幣四端﹐自是親信深篤。公往往入奏事﹐帝﹑後𨿽並坐﹐上必問曰﹕卿豈有欲言者乎﹖無所言則已﹐將有意於敷奏﹐𨿽皇后亦起避﹐親王大臣望見﹐未嘗不嘆羨其得君也。公益感激﹐遂抗章言﹕以爲臣所職者天文﹐所司者測候﹐然天道遠而人道邇﹐天道幽而人道著。古之聖王﹐其於敬天﹐恆若對越﹐其於勤民﹐恆切撫馭。是故勤民者敬天之實﹐古人謂敬天以實不以文﹐何謂﹖實茂選賢才﹐使居相位。一相旣得其人﹐則必愼簡羣僚﹐布列中外﹐進則盡忠獻納﹐以廣上之聰明﹐退則修身齊家﹐以宣布上之徳澤。刑賞當功罪而必信﹐賦斂罷誅求以養民﹐是皆敬天之實也。夫紫微上宮﹐三師上輔﹐皆環拱帝座﹐下應宸極﹐由此爲輔相者天﹐豈可以非其人哉﹖時權姦桑哥當國﹐故公言及之。是年﹐尙書省以民間逋負系官錢糧﹐顙哥奏立徵理司﹐設官置吏﹐使軺將命者旁午於道。所在貪墨吏並緣爲姦欺﹐民資產破蕩不足償﹐至榜系猶累累相屬﹐民間騷然﹐幾無以存活。時彗星見方掃﹐掃宿指處﹐山崩地震。上春秋髙﹐權姦方務蔽塞聰明﹐而其威熖軋天下﹐人懷私憤﹐無敢爲言者。公竊嘆曰﹕我蒙恩遇厚矣﹗懼禍不言﹐是孤聖主。時從獵柳林﹐從容諫諷﹐大意以爲臣職司乾象﹐所當言者﹐日月之推移或失經﹐星辰之飛流或失度。今天垂象﹐星耀光芒﹐地震動﹐坤道失其常。況皇上聖躬違和﹐皆大臣欺聖明﹑虐黎庶所致﹐非除舊布新﹑洗濯苛穢﹐則何以回天心﹑釋民怨﹖於是﹐上卽柳林﹐命詞臣艸詔大赦天下。比使臣馳至闕﹐命百官具朝服﹐詣崇文門聽徳音。顙哥知有赦﹐乃大驚﹐馳詣柳林﹐密令其黨與察上近臣敢啟沃者﹐其黨以公對。顙哥大怒﹐召公詰責。公徐言曰﹕某所言者天象﹐宰相大臣不當與聞。顙哥怒愈甚﹐至令人以椎捶公者二。公先桑哥往泣訴於上﹐顙哥繼至。其所言以爲﹕天下之大旣已屬之臣矣﹐方理財助國﹐今建官徵誅方就緒﹐而嶽某乃敢啟赦以沮臣﹖上令公與之辧﹐公則曰﹕宰相者﹐論道經邦﹑爕理陰陽者也。今國家疆宇亙日出沒﹐何少於區區錢糧﹖而宰相乃爲國斂怨。況聖上春秋髙﹑體諐和﹐丞相權輕重果何在﹖顙哥語塞。上畱公問以事﹐因力言顙哥之姦﹐不誅無以謝天下。於是﹐上始有誅哥意。臺﹑省知公爲上所親信﹐多款門候謁﹐以自通殷懃。公與言﹐一惟忠信孝悌而已。設正人端士遭誣罔陷害﹐公必懇懇言之當路﹐其人或知﹐而來拜敍謝意﹐公必拒之﹐未嘗言出於我也。先是﹐世皇與劉太保語﹐問﹕其壽猶有幾﹖太保謂﹕尙可得三年活。上復問﹕三年後﹐孰可倚任者﹖太保一一爲上言。至於司天﹐則以公爲對。上嘗以宋銀宮漏賜公﹐制作極工贍﹐公不敢藏於家﹐請置之司天監。成宗皇帝卽位﹐以公先朝舊臣﹐尢加眷寵﹐超授昭文館大學士﹑中奉大夫﹑知祕書監﹐且賜古白玉環。後賞賚益頻疊多﹐故不書。大徳三年﹐有告山西某家私藏讖緯圖書者﹐朝命公辯核。公曰﹕山野愚民﹐豈知讖緯﹑法象之典﹖第恐怨家誣罔。已而﹐推驗果得其實。公臨事忠厚﹐多類此。五年﹐彗星見﹐公言﹕聖上宜仄躬修省﹐進賢去佞﹐省錄寛抑﹐以答天戒。乃分遣使臣宣撫天下。七年﹐監修地理書大一統志。八年﹐上以久不豫﹐庶政多取決於中宮。公從容言於朝曰﹕六年之間﹐彗星見者五。此豈尋常變故哉﹖桑門﹑道士禱祠頻瀆﹐皆非應天之實﹐惟帝﹑後深自修省﹐愼選忠賢以爲輔相﹐如此庶可以少回天心。言達中宮﹐後大怒﹐同列皆爲恐怖。公曰﹕天垂異象﹐臣盡忠言﹐𨿽死何憾﹖公歸﹐謂所親曰﹕餘言非過分﹐而觸怒中宮﹐一當聽於天耳。翌日﹐復對﹐後已怒解﹐且俾盡言﹐毋有所諱。公因感激﹐力言﹕天人之道﹐非有二致﹐人心和則天心悅也。近年災異頻見﹐上自宮壼﹐下自廟堂﹐宜一新庶政﹐以格非心。由是權貴人多不喜公﹐而公處之泊如也。同列以災異請於朝﹐宜從事禱禳﹐規取金帛﹐公皆拒不受。十一年﹐成宗崩﹐武宗鎭北藩﹐仁宗在懷孟﹐後將有所挾立藩王。時丞相答剌罕心憂甚﹐彷徨未決。公潛往勸丞相﹐以天心有所在﹐測候見之矣﹐丞相宜蚤定大計。於是﹐迎仁廟入京師﹐內難悉平定。武宗入卽位﹐超拜正奉大夫﹐長祕書監。仁宗旣卽位﹐登拜榮祿大夫﹐仍知祕監﹐領太史院﹑司天臺事。公以耄力辭﹐不允。仁宗每謂公世皇舊臣﹐不特精於占候﹐忠言嘉猷﹐所以禆贊累朝者不一。方有意大用﹐而以皇慶元年三月五日薨於官﹐享年六十有四。訃聞﹐上爲哀悼﹐賜中統鈔五萬錠爲賻﹐仍勑有司具儀注爲襄葬。薨一月﹐諸子奉靈輀﹐葬大都城南之鄧林先瑩之次。配樂氏﹐封申國夫人。子男三﹕長祖義﹐初任太史院都事﹐娶馬氏﹐今官溫州路平陽州知州﹔次宗禮﹐由國子生任中書舍人﹐娶於氏﹔次嗣貞﹐未娶。女一﹕適許某而寡。孫男六人。公有兄諱斌﹐簡惠公從闊端太子西徵時﹐賜某氏出也﹐家羌中。公篤念同气﹐每因西人物色求訪﹐至元癸巳﹐斌來京羗﹐公卽引見世祖﹐上爲嘆息﹐俾同知西涼州總管府事﹐且厚贐其行。先是﹐大徳間﹐公嘗言於上﹐以爲旬日內妃﹑後當有菑﹐乞厚自愛。上詰﹕爾言妃﹑後﹐定爲何人﹖公曰﹕在皇太后。上遂命書之﹐至九日﹐皇太后崩。又遇熒惑入南斗﹐司天者以爲言。公笑謂曰﹕是不在朝廷﹐吳越明年當大稔﹐但不利於江浙省相臣耳。已而﹐果然。公於天象𨿽究極幽奧﹐然未嘗以自負﹐故能出入宮禁四十餘年﹐小心愼密﹐恆若不勝衣﹐弗輕漏一言於外。故自禁近重臣﹑省憲僚屬﹐靡不稱公爲本分人。平居言議﹐絕口不及推測事﹐每曰﹕髙允﹑崔浩﹐一可爲師﹐一可爲戒。況吾家三世業此﹐逮予猶莫之測﹐何可以授非其人﹖故公三子﹐每教以修身愼行而已﹐若夫推候之學﹐則一不與言。國家承平久﹐官署多峻升﹐凡在職者﹐亦就遷司天祕監以爲言﹐而公恬莫之聽。家貧﹐泰然弗介意。每遇賞賚﹐輙分給親友。京城私第所居﹐蕭然一室﹐幾不異於山僧野人。然公气稟剛直﹐遇所得言﹐𨿽鼎鑊刀鋸不少挫怯。若平居無事﹐則惴惴不以其所能驕人。若此者﹐抑亦可謂純徳君子也已﹖公薨後二年﹐朝廷始推恩﹐享贈卹之典。然而諸孤薄宦四方﹐寶公遺訓﹐皆淸愼自持。因循久﹐尙未乞銘當代大手筆。麁述公行事﹐萬分一以章示不朽云。謹狀。

哀詞

元故水南王先生倫卿﹝理﹞哀辭

越故水南先生王公﹐卒五寒暑矣。某嘗因杜君原父﹐謁先生於當塗杜尊師之玄尢館。先生長身﹐寛衣幅巾﹐白髭鬂﹐屣履徐出。某以諸生謁拜﹐其情言風致﹐望而知爲厚徳長者。時方饑驅﹐欲爲子弟都養﹐弗可得。頗聞先生仲子艮官兩浙都轉運鹽使司經歷﹐迎養錢唐﹐朝廷加恩﹐封承事郎﹑新昌縣尹。當﹛大﹜天歷攺元﹐壽八十七。用是年春正月﹐卒。初﹐先生與東陽許古道同客武林。宋亡﹐浙東道梗。於是﹐先生拉古道入越﹐捨古道中澑而自居前榮。古道念妻子存沒不可知﹐出其賫裝白金二百兩﹐托先生買田築室﹐而身往東陽迎妻子﹐垂抵捨而歿。先生走往﹐往哭盡哀﹐悉其所托金歸之。其妻子固弗知﹐一旦得金意料外﹐悲愕嘆訝﹐以其半壽先生﹐揮手謝﹐弗顧。先生於書徧讀﹐每惟身隠而言文﹐是求顯也﹐故其詩文不多見。然其言論亹亹﹐上下今古﹐興壊理亂﹐枚數條析﹐若之何隳可完﹑廢可舉。使人聳聽﹐如指諸掌。覩世降俗漓﹐觸目感心﹐不能自已者﹐言之未嘗不涕下歔欷。於書覽而有得﹐必懇懇爲人言﹐見人制述合體要﹐輙稱道不容口﹐否必款曲開示﹐務引之蹈榘度乃已。親舊行有過差﹐聞卽弗樂﹐見其人必輸肺腑以告﹐而不令人知也。故士於諧謔不稍謹﹐第恐先生知。先生初名鯉﹐後入京學﹐更名理﹐字倫卿。杜尊師嘗爲某言﹕宋行都已破﹐淮安忠武王命史勝帥偏師下越﹐趙孟崧以宋宗臣矢不屈﹐勝尋平定之。而先生名徳素爲東越重﹐坐孟崧黨與系獄。勝夜夢神入盤﹐擊生鯉﹐指語勝曰﹕是鯉不可殺。詰旦獄上﹐勝悟﹐縱遣之去。尊師老人言不妄﹐質諸其子信然。嗚呼﹗爲善責諸天﹐固有冥夢不可必者﹐而天於先生爲善之報者﹐若執左劵交相付。於是﹐脫非辜﹑享壽考﹐淸彊裕謐。及見其子朱衣象笏﹐躬致祿養﹐諸孫伸揚﹐仲廬等皆勤愼績學。某素承教﹐益爲制哀詞﹐列之墓云。植之腴兮藝之良﹐子始獲兮遲年穰。天之報施兮靡不償﹐子孫其賢兮稼日以美。一稃二米兮天降嘉祉﹐公侯子孫兮自今以始。

墓志銘

元從仕郎﹑廣濟庫提領張君子誠﹝信﹞墓志銘

國家以大寧爲北京﹐其民居參錯﹐以國族信厚朴直﹐天性然也。君旣世爲北京懿州人﹐而出於蒙古氏﹐因曾祖妣輦遮氏者譯言﹐張姓也。君諱信﹐字子誠﹐繇父千戶君徙家東平﹐而君遂好讀書。淮安忠武王帥師南徵﹐君載筆從軍﹐凡幕府文簿皆憑主之。江南內附﹐尋辟甘肅省江淮譯史﹐用年勞授將仕佐郎﹑弋陽縣主簿。邑更兵燹﹐盜椎埋肆姦﹐君爲擒獲﹐殘民用安。乃捐俸建縣學﹐人士至今徳之。尋轉常州路錄事﹐常民被殱無遺者﹐君糾錄郛內﹐掩遺骼﹑定坊巷﹐建官署﹑立廛市﹐事多由君。監倉庾﹐出內四年﹐人誦其平直。繼擢長興州判官﹐獄多平反﹐部使者錄其勤﹐而君一不以介意。升從仕郎﹑廣濟庫提領。未幾﹐引去。君佐長興旣代﹐遇故人馬尙書掌銓曹﹐遺人語君曰﹕漕運千戶皆宣授﹐我力能爲﹐君豈欲之乎﹖君謝之曰﹕父母老矣﹐何忍以遺體涉鯨波乎﹖尙書復謂曰﹕樟樹鎭務官歲可得萬錢﹐君豈欲之乎﹖君復謝曰﹕親今僑於常﹐而安之﹖願得近常者以便養。於是﹐調庫官。君旣篤孝其親﹐而其父名簡﹑字居敬﹐嘗從軍東平﹐其太師國王用爲長陽糓奧魯千戶。公長者﹐殊不疑人欺﹐飲酒幾斗不亂。君仕旣南﹐父母亦皆老矣﹐君左右就養﹐官卑祿薄﹐而能樂其心志。君二弟珪﹑桂﹐從君同居。蓋其先四世不析炊﹐及君生子女﹐而四世實相見。初﹐君之從戎南下也﹐才不逮君者﹐往往立功名﹑取卿相。而君盡瘁尺籍伍符之間﹐𨿽爲淮安王器重﹐而終不能自顯者﹐非命也歟﹖及淹抑州縣﹐在他人則浮湛狥俗矣﹐君獨持身廉勤﹐毫不苟取﹐所至吏畏民愛﹐表有政績。顧其家則甚貧﹐然而益以養親自樂也。及千戶公捐館﹐君廬墓﹐哀戚甚﹐人愈賢之。君配耶律氏﹐生一子五女。子衷﹐充樞密院譯史。婿姚成﹑楊衍﹑孫儀﹑白溥﹑馬讓。孫男一﹕壽安。孫女一﹐適李仁。延佑乙未﹐年七十二﹐十一月十八日卒。卒之十七年﹐爲至元二年﹐衷以孤貧﹐始克葬君於常之東門外﹐從千戶公之兆﹐是宜銘。銘曰﹕孰勇其逢﹖孰嗇其終﹖是天不可詰﹐而歸全於先人之宮。松檟滋茂﹐益昌厥後。常更億年﹐世保其東門阡。

李處士誠功﹝惇﹞墓志銘

夫退處士﹐𨿽良史不能無譏﹔褒善人﹐在政典尢所當謹。然而﹐藏密者道恆晦﹐善捲者迹若污。世之君子﹐不以其捲而貶其迹﹑因晦而詘其道也。若句吳李處士其人乎﹖處士諱惇﹐字誠功。其先占籍龍興武寧縣之裏溪﹐逮其父和父官遊入吳﹐而遂家焉。和父娶沈﹐生處士。處士生而俊頴﹐少長﹐從師講學﹐知爲己力行﹐務徇義。和父嘆曰﹕吾兒於聲利不苟取。楚江以西﹐茶荈所自出。於是﹐屬君以營什一而致養焉。不欲速貧﹐尼父猶申以子夏﹐豈其致富嬴政﹖乃慕於懷淸。顧惟其人何如耳﹖嘗鬻茶儀眞﹐樣茶爲人所先嘗﹐而仍內之筠篋者﹐處士黙以鈔幾十實之篋﹐不令人知也。貧族有賣其女於人﹐處士贖而教育之﹐俟長﹐擇配嫁之。間有竊其資逃湘潭者﹐處士怡然不以語人。其厚徳往往皆此類。事其親盡孝養﹐甘膬親嘗﹐溫凊節適。嚴﹑慈先後歿﹐哀毀頓瘁﹐弔者稱焉。娶許﹐生男一﹕良臣。教之能不負其學﹐言必顧行﹐以遵素履﹐欲不勝義﹐克任雅度。撫其庶弟良佑﹐尢盡恩意。至順四年秋七月十五日﹐卒﹐壽七十有四。卽是年冬十月廿五日﹐葬長洲縣武丘鄕祖瑩之原。卒之六年﹐爲至元後紀元之四年﹐良臣用儒術起家﹐湖廣行省檄桂陽州學正。處士於是孫﹑曾孫詵詵﹐蘭茁其芽﹐金銷其礦﹐可以推見其爲人矣。處士暮年家益裕﹐而自奉益簡﹐布衣蔬餐﹐泊如也。良臣饌滫髓﹑制麗密以奉﹐輙蹙然卻去之﹐曰﹕何徳以堪之﹖夫人內省者不外慕﹐貴天守者賤其人﹐斯之謂乎﹖良臣深惟幽潛之輝﹐素履之行﹐愳無傳﹐乃圖鋭堅瑉示後世。夫中郎之盛制﹐獨不愧於林宗﹖東觀之雄文﹐豈宜後於君公哉﹖用銘使刻之曰﹕理欲兩岐﹐在爲適宜。魚鹽致富﹐飯牛而肥。曽不以污﹐謂與道違。婉婉李君﹐惟道是鄕。躬營什一﹐圖致終養。營養其親﹐侃侃和樂。兒聞詩禮﹐身重然諾。我居其厚﹐孰處其薄﹖善念日滋﹐慶源日長。瞻吳西門﹐松柏郁蒼。爲善庸式﹐隠君之鄕。

信庵李先生墓志銘

世言燕自太子丹傾身結客﹐故其流風﹐多尙气而好義﹐喜賓友﹐急然諾﹐其來遠矣。信庵先生家於燕累世﹐由其上皆饒資﹐至先生﹐乃結交天下知名士﹐若商左山﹑姚牧庵﹑暢純父﹑髙彥敬及焦達卿﹑鮮於伯幾﹑李仲方。若仲賓父﹐則先生從兄弟﹐而劉蘇州嗣宗﹐則又婣家也。世祖皇帝駕馭天下﹐豪傑布衣﹐一言動萬乘﹐立至卿相無難者。先生生長輦轂下﹐其一時遊從﹐皆海內名徳巨公﹑禁近大臣。有以言於上﹐宣授泉福司提舉。先生笑曰﹕堯﹑舜之世﹐尙有巢﹑由﹐豈可彊其所不欲哉﹖竟辭﹐以不仕之節髙諸公間。久之﹐又欲彊之仕者﹐於是﹐挈家南遊。時故人有尹江陰者﹐遣使過維揚﹐迎先生過申浦﹐買田築室﹐爲住計矣。而嗣宗以北京憲除蘇州﹐又再遣使江陰﹐迎先生入吳。劉旣無子﹐撫其甥如兒。四方朋舊以先生素喜客﹐而婣家爲中吳守﹐客沓至﹐先生莫不典衣沽酒﹐所以慰藉之者﹐惟恐失人歡心﹐而未嘗令劉知。比劉卒於任﹐而先生衣資罄盡。故人南來者﹐皆思所以處先生。獨髙公鐘情猶切﹐至凡能以禮待士者﹐髙皆懇懇致禱。而先生尢能以禮自居﹐一語不合意﹐便引去。僑吳若干年﹐終始能以禮事先生不少懈者﹐惟荊溪嶽仲遠氏。已而﹐浙以西文獻故家日益凋落﹐求如仲遠者不可得。於是﹐先生居鬱鬱﹐而遂卒於吳﹐時某年月日也。其子興祖﹐字志仁﹐先生卒後若干日﹐亦逝﹐志仁室劉﹐更幾日亦歿。志公之子謙力度不能舉﹐不免焚而函其骨﹐暫寄鄰僧庵。念先友無在者﹐含淚北還燕﹐卽先﹑曾故廬教小學數十百童子﹐得脯金﹐攻苦食澹﹐一錢不妄用﹐累若干年。乃揭來南﹐奉其三喪﹐歸葬於燕宛平縣西柳村之原。距先生卒若干年﹐爲至正十年某月日也。先生諱某﹐字英發﹐享年六十二。謙將葬其祖﹐乞銘於予曰﹕子嘗客嶽氏﹐知吾祖﹐獨子在﹐銘不得辭也。故序而爲之銘。銘曰﹕出與處﹐孰汝主﹖處易而出難。與其難而刓也﹐孰若易而獲完﹖嗟嗟先生自計明﹐一朝南遊一羽輕﹐拱木蒼蒼家宛平。孝哉有孫負函骨﹐歸葬歲時矢弗沒。勒銘堅瑉﹐其永昭示千秋春。

愼獨處士陳君叔方﹝植﹞墓志銘

吳有隠君子﹐曰陳君叔方。自其上世﹐皆以讀書績學﹐服膺儒術﹐然以隠約終其身﹐至叔方父﹐三世於玆矣。始予東入吳﹐識其尊府君寧極先生﹐沈潛問學﹐淹貫羣經﹐年已登髦耆﹐會諸先輩著書立言﹐咸造底蘊。予與先生有妻黨維私之契﹐而先生長予廿餘年﹐先生降屈齒徳﹐時相過從﹐髙談遺經﹐亹亹不絕。予於君一年之長﹐而君能以文行學術結知士林。時方承平﹐巨室大家欲私淑其子弟者﹐必厚幣延致﹐有非乘壺牽犬所能致禮也。君尢篤孝﹐每館授歸﹐其浣滌又不但於中裙廁牏。若夫溫淨室廬﹐則其上世蔽風日者。至於滫瀡飲食之奉﹐必躬庖烹﹐其珍羞價固極貴﹐而必以娛親有所不計也。以故老先生壽體康寧﹐無少不如意者﹐皆君有以致其養也。君旣純孝﹐又能力學。其爲文﹐動以經爲準﹐貫穿諸史百氏﹐褒其菁華以立言。其爲詩尢刻苦精練﹐本之於杜而參以唐諸名家﹐在宋則尢喜陳﹑黃。至於畫﹐思之盤礡郁積﹐山林泉石﹐幽篁怪木﹐各盡其變態。然貴富以挾而求之者﹐𨿽百金不與一筆。兼之襟度灑落﹐其割三牲之養以奉客﹐亦必肴膳丰美﹑器皿精潔﹐與人交重然諾。至正壬寅辜月五日卒﹐享年七十。娶費﹐早世﹐繼夏﹐生二子﹕長訥﹐亦旣有妻有子矣﹐而先歿。次謹﹐尙未娶。女二﹕長妙慧﹐適兪沂﹐先卒。次妙淸﹐適曹敬徳。謹以卒後十有五日﹐奉君柩葬之於吳縣靈巖鄕朱墩之原。君之曾祖考諱徳一﹐配張氏。祖諱暹﹐配柳氏。寧極先生諱深﹐字微靜﹐配周氏。君諱植﹐嘗自號愼獨癡叟﹐旣歿﹐朋舊乃以君所自號私謚之﹐曰愼獨處士云。謹乞銘於予﹐乃爲序而銘。銘曰﹕士而處矣久﹐則當舉矣。胡爲乎更三世而益傴也﹖身𨿽屯而道則純﹐豈得於天者而嗇於人耶﹖旣以有行有言﹐無緇燐矣。其示不朽﹐有堅瑉矣。尙何痛慟﹖有弗信者矣。

王處士元之﹝元﹞墓志銘

中吳山水深秀﹐自昔多古仙神人。其最顯著﹐則王方平降蔡經家。又如王可交嗜酒斫鱠﹐遇星宮七眞﹐𨿽玉壺縹醪不得飲﹐而得啖火棗﹐其骨遂仙﹐事載郡乘﹐豈虛言哉﹖近日王處士﹐蓋亦仙者類。其先本會稽人﹐大父以上﹐皆宋衣冠世冑。後徙居吳長洲之永昌溪﹐釣遊耕鑿﹐縱浪大化﹐浩然自以爲葛天氏之民。而獨好飲酒﹐盡擺脫世故﹐以自適於酒﹐而扁其室曰醉鄕。當其時﹐悲歡窮達﹐興壊理亂﹐曽弗絲毫系心。世降習偸﹐非達人曠士﹐可以外骸形﹑齊物我也。於是﹐其家不能無朘削﹐然猶嗜酒﹐不問有無。其孫翥能自力於學﹐博洽淹貫﹐鄕人士推重之。而翥也﹐能悉意以奉處士。於是﹐得陶然醉鄕云。處士娶朱氏﹐先卒。卒後﹐鰥居屏處四十餘年﹐能待其孫之成立﹐以屬其家。處士𨿽飲酒而神觀﹐明朗人不敢欺。諱元﹐字符之。二子﹕長亨﹐次良。亨娶周﹐良娶郁。二女﹕長淸﹐次明。淸適陸﹐明適陳。翥﹐亨之子也。卒年七十九﹐顏貎如孩嬰﹐人皆以酒仙稱之。而處士亦自笑曰﹕神仙道人﹐亦人而已耳。生於戊寅﹐卒於丙申七月廿日。翥卜十月五日葬函骨於許墅鳯山之先塋。翥言處士當屬纊時﹐猶索酒曰﹕吾醉鄕﹐𨿽蓬萊瀛洲不是過也。惜宗人可交﹐福不逮不得分飲玉壺春耳。然以遇仙馳名﹐豈若吾之樂無涯也哉﹖翥摭斯﹐來乞予銘﹐是爲銘。銘曰﹕醉而死﹐其不死者吾﹐不知誰之子﹖斯言也﹐吾聞諸耼史﹐何以知其然﹖蓋所謂一念萬年﹐不爲刑毀﹐不爲形全。是之謂醉鄕之古仙。

平江路總管致仕張公正卿﹝世昌﹞壙志

代其子都中作。張氏世占吳郡籍﹐而爲長洲之相城人。至先公﹐始以謹飭小心入仕於朝﹐儤直殿廬。久之﹐成皇以先公忠勤愛之﹐賜名伯顏。大徳五年﹐宣授將作院判官。十年冬﹐出爲泉州路總管府治中。至大初﹐升授同知邵武路府事。明年﹐攺兩浙都運鹽使司同知。丁內艱﹐服闋。延佑元年﹐除慶元路同知。七年﹐升授奉政大夫﹑池州路同知。泰定三年﹐進階朝散大夫﹑福寧州尹。至順二年﹐超遷大中大夫﹑漳州路總管。至元二年丙子﹐先公年六十有五﹐是夏代歸。先公素有止足意﹐卽告老於朝。於是﹐以正議大夫﹑平江路總管致仕﹐歸臥吳下﹐舂容丘園。而以三年夏六月十四日﹐卒於相城之私第。不肖孤忍死﹐用是冬蠟月七日﹐函骨葬同邑益地鄕謝澤原淸河侯之兆。嗚呼﹗先公自元貞初入見闕廷﹐繼拜恩寵﹐一爲中朝官﹐四貳郡政﹐一佐鹽運司。晚年﹐一再典牧藩翰﹐而引退之志亟矣。漳州代乞﹐懸車未匝歲而天奪之﹐痛哉﹗先公諱世昌﹐字正卿。先大父諱顯﹐江淮等處財賦副總管﹐累贈亞中大夫﹑廣徳路總管﹑輕車都尉﹐追封淸河郡伯。祖母酆氏﹐封淸河郡君。配沈氏﹐子男二人﹕長不肖孤都中﹐次好禮﹐早夭。女一人﹕許適羅烈。嗚呼﹗先公曆政﹐淸操善治﹐著之民心﹐傳之士論﹐後來太常議之﹐國史傳之﹐非玄堂所得識也。於是﹐不肖孤謹收淚﹐摭世緒﹑官封﹑生卒葬歲月﹐納諸幽云。某人塡諱。

江西行中書省左右司郎中髙昌普達實立公墓志銘

至正七年冬十有二月朔﹐奉政大夫﹑江西等處行中書省左右司郎中髙昌普達實立卒於吳﹐享年四十有四。卒之日﹐其父榮祿大夫﹑前江西等處行中書省平章政事買住公告老於朝﹐懸車吳下﹐哭之慟曰﹕吾賢子也﹐天不畱爲家與國﹐吾何以生爲﹖吳自寓公若水司﹑漕﹑臺及郡侯﹑牧﹐皆會哭於其私第﹐一是皆曰﹕以孝以廉﹐而天乃奪之速﹐可不爲天下慟邪﹖按普達實立諱也﹐字仲溫。其大父﹐光祿大夫﹑河南河北等處行中書省平章政事﹑柱國﹑秦國公諱阿臺脫因﹐配阿臺的斤﹑杜氏皆封秦國太夫人。曾大父﹐贈光祿大夫﹑上柱國﹑中書平章﹑昌國公諱和禮納﹐配越徳哲氏封昌國太夫人。其母野薛堅氏﹑朶兒哈眞氏﹐皆封秦國夫人。仲溫以世冑﹐當文宗時儤直禁籞﹐謹飭端重﹐爲上所知﹐召宰相問曰﹕某可倚任以事﹖中書遂擬除承事郎﹑尙乘寺大使。上顧其名曰﹕是宜寘淸要。相臣對曰﹕初任試此﹐遄重用矣。時至順攺元秋也。是年冬十月﹐禦史臺以除目奏﹐上復指其名曰﹕良禦史也。禦手點除陜西諸道行禦史臺監察禦史。就任﹐卽有威望關陜間﹐遇少暇﹐輙從宿儒學﹐人見其夜參半猶篝燈讀書。人訝而問曰﹕豈欲窮經作博士耶﹖仲溫謂﹕益人神智﹐無如讀書。縱紛冗猶當學﹐況玆事簡﹐不委己於學﹐異時悔何及乎﹖由是﹐材識與學俱進。四年秋﹐轉南臺﹐其所建明﹐興利除害﹐要皆有得於講學﹐故其言切於用而不刻﹐本於理而不迂。元統三年春﹐奏授承務郎﹐擢拜內臺﹐上自乘輿﹐次關廊廟﹐又其次朝署之間﹐皆有所匡正。時權姦柄國﹐仲溫力言其非﹐疏入不報﹐納印乞去﹐權姦罷黜乃已。是年冬﹐超拜淮西廉訪僉事。淮本宋疆埸﹐內附後﹐民气猶未復。建言﹕乞妙擇守令﹐涵煦其民﹐而孳育之。至元四年﹐奏升奉直大夫﹐遷廣東。仲溫言﹕廣海去天遠﹐朝廷三年一差官分詣行省﹐自三品以下皆得優等﹐斟量銓注﹐謂之廣選。然年勞未及者有之﹐品敍猥冗者有之﹐上任未久﹐多見奪於省部正授官﹐以故人懷苟且﹐莫肯盡心﹐遂至路﹑府﹑州﹑縣往往闕官。廣海之間﹐計闕八百餘員。仲溫意謂地遠近不同﹐其爲王臣一也﹐宜愼選其人﹐卽同實授﹐庶不闕官敗事。食鹽害民﹐所至皆是﹐而嶺海之間其害尢甚。鹽官旣設辧鹽提舉司﹐所司辧鹽裁三之一﹐其二分則驅迫州縣民﹐至破家蕩產猶不充。具言﹕世皇中統詔﹕凡以鹽椿配處﹐一切停罷。文廟時詔﹕海北散辦鹽課﹐自今悉停。仲溫建明嚴設科條﹐禁止鹽司非理害民等件﹐𨿽鹽禁未全寛﹐然所以卹民之意見矣。部使者每季慮囚﹐官吏勞擾﹐仲溫謂﹕一歲兩讞爲﹐庶幾所在獄囚往往有死者。此皆士師不加之意﹐今後囚死者坐獄官罪。仍於解由開寫囚死數目﹐以明降黜。嶺海官員﹐死無以斂﹐喪無以歸﹐𨿽舊有恩例﹐然宜加厚。六年夏﹐擢授西臺經歷。關陜﹐仲溫嘗冠薦於昔年矣﹐見仲溫復來﹐咸驚喜迎迓。未幾﹐擢浙東海右廉訪副使﹐巡按所至﹐威不殘﹑寛不弛。溫州路平陽州民倪景元嘗捕海寇﹐後爲怯烈州判及其子雅古攘其功賞﹐反以倪爲賊﹐遂枉問﹐幹連沈貴寧拷掠死。仲溫察倪寃﹐怯烈坐罪﹐滅死一等﹐倪寃獲伸。斷官吏罪﹐必殷勤訓諭﹐至曰﹕汝毋畏威﹐匿寃弗言也。咸曰﹕公長者﹐我罪自我分﹐尙何寃﹖尢急於興學勸士﹐具宣教養之意﹐誘掖其人士﹐多抵成效。至正二年冬﹐升授奉議大夫﹐遷湖北﹐其治如浙東。四年春﹐擢拜奉政大夫﹑江西省郎中。仲溫天性至孝﹐每念其父母老矣﹐宦轍無由得合並﹐其在湖北時﹐平章公奉旨首宣政﹐而仲溫有江西之除﹐亟與平章會於吳。一再遣使趣仲溫上﹐而仲溫樂與親聚首﹐朝夕色養惓惓焉。而兄稟雅實立﹐方爲吳江州達魯花赤﹐次兄相哥實立廣東僉憲﹐僑居吳﹐而弟阿蘭納實立將上嶽州路平陽州達魯花赤﹐亦會於吳。仲溫深念骨肉聚合之日無幾﹐其志將辭職以爲養﹐平章毅然不許﹐乃是怏怏之江西。旣而祖母杜夫人卒於京﹐乃由江西入吳﹐且將從平章北上葬秦國﹐一再行﹐皆以病作復歸吳。蓋仲溫之孝弟由中以著乎外﹐自非勉彊而然者。再北上﹐舟發閶門而復病止。更四閱月而卒。卒之日﹐平章俾其室人奉衣斂﹐則皆獘素無鮮者。詢其子五十四﹐奉其母以告於平章曰﹕不惟衣不給﹐其假貸於人者至四百緡。平章乃始知仲溫平日所以奉事之者﹐非有羨也。哭之頓絕﹐曰﹕吾兒力孝若此﹐天忍奪之耶﹖蓋仲溫以親年幾何﹐竭力以奉﹐猶恐不及﹐敢計有無哉﹖然不知中道遽爾。瀕沒﹐猶張目視平章曰﹕兒負父﹐不得盡孝矣。烏乎﹗使仲溫稍待專大用﹐移其孝親者﹐必效忠於國﹐如之何止於斯也﹖配金童氏﹐封大興縣君。子一﹐卽五十四。女二。孫男一﹕觀音奴。將以某年月日歸葬於秦國公之兆。其子以平章之命﹐來拜乞銘。銘曰﹕壽𨿽中道夭﹐其特立者固表表。峨廌三臺﹐佐憲四道﹐顧豈無其人哉﹖求如公之賢﹐則猶劍之有龍泉﹐不缺不折﹐斯全其節。是則仲溫氏﹐皎如玉雪者也。歸葬於燕﹐以從秦國之阡﹐名徳章章久益傳。

白雪漫士陶君墓碣

君姓陶氏﹐其得姓始於堯。至晉﹐長沙公與靖節處士皆以垂名無窮。更江左五朝﹐歷唐﹑沿五代以入於宋﹐衣冠蟬聨﹐世不乏人。有諱榎者﹐臺州司戶參軍﹐遂家於臺。八世孫諱若晦﹐始居之地﹐乃以姓顯。生子諱辰﹐史館校勘。校勘生太常寺簿﹐諱居安。生太學錄﹐諱應雷。至元丙子﹐淮安忠武王統兵平宋﹐偏師至臺﹐學錄爲鄕裏請命﹐將授以官﹐則曰﹕吾欲全父母之邦﹐豈知有他﹖已而﹐築室淸陽溪上﹐藥病者﹑槥死者﹐賑饑者﹑煦寒者。其配繆諱靜﹐慈而克賢﹐故志得伸。及生君﹐有異質﹐未髫鬌﹐卽異常兒。稍長﹐從周仁榮先生學﹐邃於易﹐逮百家九流﹐皆曉達。學成﹐乃出遊﹐足迹幾徧天下。上京師﹐王公貴人聞君言論﹐莫不驚喜傾下。然所持者連城之璧﹑照乘之珠﹐雜之碔砆﹐魚目爲病。於是﹐翩然南歸。每曰﹕燕﹑趙古稱多奇士﹐今所見何不逮所聞耶﹖旣歸﹐齒髮方壯而家貧﹐鄕裏諸儒先力勸君宜少屈以就祿﹐遂試吏蘭溪州。民盜騖﹐連逮一十三人﹐當刺臂。君念其貧輕騖﹐直得賖免。浙省檄補江陰州﹐州民劉鐵欲彊奸趙屠妻﹐趙訟鐵﹐鐵抵罪。一日﹐縛其妻犯之﹐痛箠趙﹐幾至殞﹐趙乘急捉刀刺劉斃。君謂事出俄頃﹐非有意故殺也﹐趙得減死。州重建治所﹐君主辦。社稷壇歷久寖壊﹐每春秋社﹐祭之道氏院門外。君白於尹﹐社稷復建壇壝。調松江﹐創廰事後燕堂六楹。君才優長﹐能使民不知役而事集。屬邑上海民徐徳訟戴千戶彊劫二人﹐瘐死十九人﹐獄具﹐民皆以爲寃﹐君平反之。時部使者韓公審讞﹐一如君所言﹐移文升賞而辭。縣豪民朱管坐戮死﹐籍其家﹐悉以兩家田賜丞相脫脫。丞相威權震海內﹐差官髙成﹑劉錫﹐副以惡少年爲爪牙﹐南下肆虐﹐設計陷民掊財﹐無辜被搒掠﹐死者無算。府﹑縣曲承風指﹐莫敢誰何。王兼善以母老被詬辱﹐奮不顧死﹐言於官。官吏悉驚避﹐獨知府楊侯仲憤痛之意未決。君進曰﹕朝廷命公守是邦﹐寧忍坐視赤子啖餓虎頤耶﹖侯喜﹐遂與謀﹐傾諸惡少﹐勢稍減。所差官乃轉委憲﹑省﹐遣使至府考立﹐官猶震懼。君獨抱案條析﹐理明詞直﹐悉依律斷遣。事聞﹐丞相賞鈔幣。以年勞﹐省除杭州東北隅錄事司典史﹐畏吾人伯不花與其妻忽剌眞自昔同艱苦﹐生女已十歲﹐一朝爲省宣使﹐乃娶忽都女觀音奴爲小妻﹐貌美資丰﹐善迎合﹐至抑正妻。正妻不勝憤﹐不花擲刃以剚﹐弗斃﹐閉一室囚之﹐及其女。日少予食﹐欲俾餓死﹐婢引兒訴主母枉於官。錄事揮使去﹐君曰﹕此婢去﹐三人必俱死。於是﹐叩頭白憲府﹐使得伸理獲全。伯不花𨿽遇赦釋免﹐猶坐黜矣。至正壬辰春﹐除信州弋陽縣﹐以病不赴。秋﹐再除湖州歸安縣。時方兵興﹐長興州已陷﹐浙省參政脫脫檄君與烏程縣各運糧二萬斛給饋餉﹐君募巨艘二十以載。君未至半道潰﹐卽指使諸艘﹐使各有定處。甫二日﹐湖州陷。君白參政﹐畫計策遄復湖州。而軍無見糧﹐君走一介召諸艘﹐其至無時刻違﹐遂加賞賚﹐錄功﹐中書不報。方事變時﹐守土大吏望風奔潰﹐槌埋竊發﹐至有火人室廬﹑淫殺縱恣﹐君稟命參政﹐按其罪不少貸﹐良民始復蘇。丙申冬﹐除紹興上虞縣﹐嘆息言曰﹕吾懷抱利器﹐出將爲家國天下用﹐而巧浮沈下僚。今年七十﹐其所蘊曽不得少試以沒﹐尙何言哉﹖戊戌九月廿日﹐卒於府城都昌坊之寓捨﹐享壽七十有三。配趙氏﹐諱徳眞﹐故宋宗室孟本女也﹐有淑徳﹐先君十二年卒﹐葬黃巖州靈山鄕逍奧之原。今侍講張公翥爲應奉時﹐銘其墓。子男三人﹕長宗儀﹐娶都漕運萬戶松江費雄女元珍﹔次宗傳﹐娶錢唐於從正女淑英。次宗儒﹐未娶。女三人﹕長宗媛﹐適同郡杜思絅。次宗媏﹐適寧國楊至。次宗婉﹐尙幼。孫女浚。時艱路梗﹐寓殯會稽玉笥山之原。其爲人倜儻磊落﹐於爲義若饑渴﹐居父母喪﹐哀毀骨立。四時薦享﹐感愴怛悼。待人以誠﹐律己以廉﹐蓋天稟然也。君諱煜﹐字明元﹐自號逍奧山人﹐又號白雲漫士。喜吟詠﹐善樂章。夫其遊歷﹐與所交友﹐及所抱負﹐當大有爲可也﹐乃老死簿書期會間。然觀畱心吏牘﹐不怵於勢﹐不溺於利﹐享尊爵厚祿者﹐愧於君多矣。庸述其履歷之槪﹐以副其子之請。庸揭諸墓﹐以俟銘傳者采焉。

畬山老人陳子壽﹝仁﹞墓志銘

嗚呼﹗士而抱利器屈下僚﹐如轅下駒﹐受牽縶於庸妄之手。不得一展﹐足爲千里試﹐此龎士元幾困頓於漢昭烈﹐何況常人也哉﹗東吳直東南瀕大海﹐九峯三泖間﹐才器如畬山老人﹐卒厄於簿書期會﹐其可哀已。老人諱仁﹐字子壽﹐姓陳氏﹐其先浚儀人。大父鼎﹐宋迪功郎﹑崇徳監酒稅﹐遂家錢唐。父嗣﹐靑鎭酒醋務都監﹐沒時家貧。母杜﹐殊賢淑﹐脫簪珥營襄事﹐誓守節弗移﹐躬紉紡蠶織﹐給其子讀書。而老人能淬勵力學。時宋亡﹐人以吏爲師﹐老人念親老人迫﹐從舅杜汝霖居華亭﹐業吏獲祿爲養﹐旨甘無少闕。母喪﹐哀泣甚﹐人至不忍。其舅亦漸老﹐養之如母﹐至八十三而卒。大徳間﹐松江升府﹐老人筦庫﹐與計偕解府諸項鈔若干萬緡。時府爲皇太后湯沐邑﹐直隸徽政院﹐道路以歲祲﹐往往椎埋竊發﹐老人用智周防﹐卒善達畿甸。院官以老人才可大用﹐比南歸﹐勑其府擢之。調上海﹐以年勞遄辟爲府史。地瀕海斥鹵﹐宜荳﹑麥不宜稻﹐其事合言浙省﹐而眾皆首鼠憚行。老人毅然請往﹐意爲東南民力竭﹐徵徭寛一分受一分賜﹐抱吏牘翻覆辧諭曰﹕海隅罷氓﹐迫其所有急供上﹐庸何辭﹖今輸官欲以其所無有﹐是殺之也。宰臣韙其言﹐止科荳﹑麥。已而﹐調常州﹐更鎭江。焦山寺有田在府﹐寺僧端挾寺資﹐陰持丹徒縣長短。與同寺僧醒有憾﹐殺醒以滅其迹事。逮所謂嚴閏﹑於湛等拘之獄﹐榜掠誣服﹐人皆寃之。老人按而得直﹐時天久旱而雨﹐人以爲洗寃雨。次年﹐勞浙省﹐除老人婺州路錄事典史。浙東憲治在婺﹐守土大吏日惴惴懼飛語﹐而老人以才幹稱。婺民有殺己女舁屍沈潤竈陘下﹐圖陷以得賄﹐老人直其寃。秩滿﹐轉衢州。衢俗獷﹐號難治﹐而老人從容案牘間﹐三年如一日。一日﹐嘆曰﹕湛卑職﹐固吾命。顧止足﹐則在我。於是﹐引年以歸。松江有舊田廬﹑琴書畫冊﹐足以娛歲時。邑人長者喜而攜子弟相從﹐奉幾杖進尊罍靡少間。吳興趙魏公爲書秋圃二大字遺之﹐金華黃侍講賦之詩﹐浯溪兪伯貞父爲記秋圃堂。其大致以老人持官不克﹐而樂廉退﹐故安於晚節。且有子四人﹕長元善﹐次亨道﹐利用﹐貞固﹐皆以儒術致身。女二人﹐皆適士族。孫男曾﹐畀﹐思。配何氏﹐先卒。老人𨿽從吏﹐而酷嗜問學﹐經﹑史﹑百氏言往往能成誦。遺子從許文懿公講道金華山﹐故其子皆知名當世。亨道從事漕府時﹐迎老人居吳。時猶承平﹐每嬉遊山水間﹐意甚樂也。至正八年﹐詔賜髙年帛﹐老人亦與焉。還松江﹐是年秋九月五日﹐捐館於其裏﹐壽八十。諸子以十一年蠟月望﹐葬於邑之集賢裏畬山之原。十八年﹐享道自閩任滿歸﹐走吳謁予銘墓。予惟老人出而爲用﹐用弗殫才﹐而子多才俊﹐皆可書。於是﹐序其事而爲之銘。銘曰﹕稼於石田﹐固難望其有年。忽倍其獲﹐灌漑�然。嗟嗟老人﹐百僚底施。於其難而可紀﹐壽康令終又有子。畬山藏﹐極邃美。嗟嗟老人﹐是之爲不死。

蜀虞處士明之﹝炫﹞墓碣銘

宋亡今八十年﹐能以文儒丕顯於國家﹐無如虞雍公子孫。其顯者﹐海內章章知其爲侍講諱集者矣。然族之宗有居吳者。至正十五年秋七月庚子﹐公六世孫處士君卒﹐其子堪衰斬哀毀﹐以某先公太史與有世契﹐乃從其從父太常奉禮愷來乞銘。哭曰﹕先人生不諧俗﹐竟以隠約終其身。顧先人之孝行﹐懼泯泯無聞。大父諱栩﹐博極羣書內傳﹐後北南從遊者眾。已而病﹐病且一紀﹐先人勤苦以養﹐恆手浣中裙廁牏。大母夏氏病目﹐至以舌舐之。先人旣老﹐而堪問學蕪淺﹐亦館授以爲養。溫凊之室廬﹐滫瀡之飲食﹐曽不足以少慰其心﹐今沒已﹐未能盡大事。嗚呼痛哉﹗夫欲致養而莫遂﹐𨿽菽水盡歡﹐斯謂養﹐斂手足形無槨﹐斯謂葬﹐今堪是已。處士諱炫﹐字明之﹐蜀隆州長壽縣人。雍公旣相孝廟﹐故其家有在吳者。於是﹐處士生於吳。其諱兟﹐累官至朝請大夫﹑戶部郎中﹑知嶽州者﹐處士之曾大父也。處士生至元十八年辛巳﹐年七十五。娶宣氏﹐生二子﹕長堪﹐次坊。女一。堪旣貧﹐重以兵興﹐世艱棘﹐舉無助者﹐能以是年八月庚申奉葬吳縣下駕邨烝山之先塋﹐去其髙祖雍郡侯墓在玉遮山張市村者可一望而近。宜爲之銘﹐曰﹕宋相世系﹐有克保其墓地者﹐百無一二。而堪能守其先塋﹐奉其先人﹐以葬以志﹐斯可謂忠孝之懿﹐而詩書之澤﹐百世不墜者已。

廬山陳處士天倪明善﹝徵﹞墓志銘

﹛天倪﹜處士諱徵﹐字明善﹐姓陳氏。蘊懷瓌奇﹐不屑屑求世用。嘗讀莊周氏書﹐至曰﹕和之以天倪﹐困之以漫衍﹐故以天倪爲自號。其先本蜀人﹐遠祖篆﹐嘗登宋宣和進士第﹐歷官至左朝散大夫﹐以蜀險遠﹐遂徙家廬山之下。其曾大父霦﹑大父洽﹐皆宋鄕貢進士。父同﹐隠居不仕。娶黃氏﹐生處士。始予在杭計籌山中﹐得從黃松瀑先生遊。先生長不踰四尺﹐自六藝百家之書無不讀﹐而猶淸介孤峭﹐然以侏儒竟自爲道士。當時名流如吳興趙文敏公﹑巴西鄧文肅公﹐皆斂袵畏敬。其甥陳誠善亦厲志苦學﹐已而﹐先生沒﹐誠善亦蚤夭﹐而予亦東入吳。顧乃於無錫梁溪之上﹐始識天倪﹐聚語已洽﹐乃知爲黃氏甥﹐而誠善則其兄也。又始知幼嘗從艸廬吳先生學﹐學於先生之門者蓋甚夥﹐然獨稱天倪。旣卒業﹐乃北上﹐燕﹑趙古所謂悲歌慷慨之士﹐今所謂公卿大夫之賢﹐天倪皆得與之握手﹐傾肺腑論天下事﹐甚可措之於用。旣久之﹐南歸﹐若北庭貫君酸齋﹑山東李君漑之無不稱其才雋﹐如靑城虞公伯生﹑豫章揭公曼碩亦盛稱而形之詩文者﹐皆可考見。夫士不得志於時﹐浪遊海宇﹐以才气與人相軒輊。觀其所與交﹐可以知其人矣﹐矧重之以黃先生之甥耶﹖已而入吳﹐知舊有延之取資者﹐於是﹐遂僑於吳。娶故宋相古心江公孫女﹐生二男子﹕曰汝秩﹐曰汝言。女三人。天倪卒於至正八年戊子歲秋七月廿有六日﹐得年五十二。而二子能力貧而學﹐養其母能盡歡。以至正十六年四月四日葬於吳縣雅宜山大墩之原。夫以天倪懷才負气﹐盍措諸用﹐乃不遇而歿﹐非命也夫﹖非命也夫﹖二子以予嘗從其外氏遊﹐來拜哭乞銘。於是﹐爲之銘。銘曰﹕嗚呼﹗天倪竟止於是而歸耶﹖保身全歸﹐人孰以汝爲非耶﹖歿而有子﹐九原其泯汝輝耶﹖

張子昭﹝旻﹞墓志銘

吳人張旻﹐字子昭。其先浚儀人﹐宋宣﹑政間﹐其遠祖通﹐官禦器械﹐從髙宗南渡居錢唐。宋亡﹐其祖世傑﹑父興嘗居燕﹐已而居吳﹐遂爲吳人。子昭髫鬌便嗜學﹐喜從儒先君子遊。時宋社已屋三十稔矣﹐故老遺黎﹑殘校退卒﹐猶有存者。子昭從其人問宋遺事﹐朝廷宗廟﹑宮室制度﹑會同燕享﹑生殺除拜﹑車輿章服﹑徵屯討伐﹑文詞經術﹐下至幽人遁士﹑言論出處﹐𨿽不能盡得其詳﹐然依約什一於千百﹐視後生晚進懵懵無聞知﹐不可同日語已。喜遊錢唐﹐錢唐實宋故都﹐歲必一往或再往。左江右湖﹐山川之勝﹐城邑之舊﹐以至荒臺欹榭﹐壞冢故墓﹐斷碑殘碣﹐頹垣廢宅﹐更久湮沒﹐未嘗有過而問之者。子昭每遊息登眺﹐必徘徊躑躅﹐吁嘆感嗟﹐哀不能已。人或指目笑之﹐不顧也。兼通聲音律呂﹐淸濁髙下﹐長短疾徐﹐每遇張筵設樂﹐八音並奏﹐坐客方歡嘩﹐而子昭獨顰蹙歔欷。人問之﹐輙俯首不答。或嘆曰﹕時根於音﹐其有兆乎﹖尢好樂府詞曲﹐遇故舊笑樂﹐輙爲之歌。又時吹洞簫﹑觱篥﹐奏調淸越﹐方其發聲噴气﹐旁若無人﹐而子昭亦洋洋自喜。遇其不欲歌﹐𨿽貴爲王公﹐弗能彊也。臨市衢構樓以居﹐蓄書其上﹐經﹑傳﹑子﹑史﹐下逮蒭蕘稗官﹑百家之言﹐無不備。子昭日翻閱研究﹐至其會心得意處﹐引捲疾讀﹐往往能成誦。然不喜人言科第得失﹑官程吏牘﹐與夫巧宦逆富。其爲人大致如此﹐故窶約終其身。年六十四歲﹐卒於至正十六年十一月廿七﹐其子田葬於吳邑胥臺鄕黃山之原。娶陳氏﹐繼黃氏。次子裏。孫男一﹐名肯。田讀書苦學﹐能紹父志﹐裒子昭所著書繼潛錄若干捲﹐意蓋繼潛夫論也﹐畫記補遺﹑書補遺並墨記凡若干捲。予讀其書﹐皆終捲。田泣而言曰﹕先人與物無競﹐其爲學不求人知﹐浮沈中吳閭巷間。今沒矣﹐僅其書存耳。不幸沒之年遭世變﹐平生知舊﹐舉皆淪落。故田居益貧﹐若臨街小樓﹐先人沒之日﹐又讓與田仲父。今葬已久﹐而墓碣未有銘﹐先生幸無靳。夫子昭更事時﹐宋亡已久﹐而子昭若感於宋﹐豈有所徼覬以沽名於萬一哉﹖此與周頑民有懷於商。嗚呼﹗其在周則頑矣﹐在商則惡得不謂之義哉﹖然子昭之心﹐尢爲隠約而難見。予讀其繼潛錄﹐其間有可哀者多﹐然不出於憫宋之亡。其遺文陳迹﹐盡可以補野史之闕。他如畫記﹑書補遺之類﹐又皆博洽有考﹐匪空言也。昔歐陽公於五代史作獨行﹐或出或處𨿽皆不同﹐然士不可以一途取﹐故爲之銘。銘曰﹕混於俗而其行獨﹐譬之玉﹐其庶乎全其璞者歟﹖

邵景義室人陸氏﹝靜貞﹞壙志銘

邵氏居華亭之胥浦﹐爲康節先生支胤。故猶有讀書績學之士﹐若景義父其一也。景義襟抱坦朗﹐言論達古今。喜賓友﹐每坐定﹐或不如意﹐輙泫然流涕曰﹕使吾室人在﹐安至此哉﹖人問之﹐則曰﹕吾室人姓陸﹐諱靜貞。父潤卿﹐居雲間爲右族。室人年廿一歸於吾﹐吾族蕃衍﹐吾室人性嚴潔。上事舅姑順婦道﹐則稱之曰孝婦。中接婣妯遵禮度﹐則稱之曰邵氏子捨之賢。下禦僕妾﹐則稱之曰賢哉主饋之人。生一男﹕宋永﹐娶謝。女媛淸﹑媛貞﹐皆有適﹔媛齡﹐待年於室。以吾室之賢﹐宜左右以偕老﹐詎意四十六歲而卒﹖至正戊戌七月十日也。嗚呼痛哉﹗今欲奉祭祀﹑潔牲醴以相﹐予復何人﹐所以淒斷梗塞﹐尙忍言哉﹖以某年月日安葬。乞予銘之﹐曰﹕爲婦賢﹑爲母明猗﹐壽弗長﹑良人傷猗﹐子克紹﹑庶幾昌猗。

金母沈媼﹝性貞﹞墓志銘

媼姓沈﹐諱性貞﹐蘇之吳江人﹐同裏金潤甫之側室。潤甫四世祖﹐宋迪功郎﹐家已饒於資而好施予﹐赴人急難﹐不啻從己出。至潤甫﹐莫不皆然。潤甫尢篤於學﹐媼奉其夫婦惟謹﹐上下安之。生子天麟﹐裁九歲而甫謝世。媼躬紉績﹐勤劬以育其子者﹐恩禮備至。天麟方成童﹐卽遣從師受學﹐歸每誨之曰﹕吾至汝家﹐惟見攻學行義而已。汝齒已長﹐苟弗紹隆汝家﹐異日使吾何以見汝父於地下﹖於是﹐天麟感激﹐務以遠大自期。先是﹐媼本姓屈﹐媼父成從其母嫁沈﹐因冒沈姓。屈自祖父來皆好善﹐誦佛書。成之祖海陵居士﹐每勸迪功﹐積徳旣深﹐當益於前而昌於後﹐故自媼之奉其主﹐增益其家﹐而爲人所稱道。媼十餘年來病風痺﹐不良於行﹐天麟醫禱殫力﹐竟弗瘳。乃於至正己亥四月卒﹐壽六十。以是年五月壬寅﹐葬長洲縣金墩之原。旣葬五視朔﹐某始克弔天麟於哀。次見其居喪以禮﹐慨然嘆曰﹕喪禮三年之中﹐自轉徙執事﹐而後事行者﹐面垢而已。聞媼久病﹐天麟每輿其母以行。今居喪若是﹐其可謂篤行之士也已。以其友虞勝伯狀媼之行﹐乞予銘。銘曰﹕金墩之隆﹐土厚而丰﹐是爲媼之宮。更萬子孫﹐孝弟樂施﹐振祖父之風。其永弗痌。

補遺

碧梧翠竹堂

顧仲瑛父﹐作堂溪滸。矗矗其楹﹐植植其礎。飛甍斯鬰﹐髙栱其楚。綺疏迎陽﹐粉扉作堵。文藝之苑﹐圖書之府。爰植梧竹﹐翠碧之溥。竹益冬榮﹐梧因夏膴。旣敷其蔭﹐又嘯而儛。春暮首夏﹐炎日當午。合梧與竹﹐繁陰在下。魚跳矜肥﹐鸚囀命侶。父旣樂只﹐坎坎其鼔。載阧淸泉﹐載陳列俎。歌聲在節﹐絲聲合拊。竹梧交枝﹐髙出雲雨。賓旣醉止﹐舉觴壽父。願父壽樂﹐以續妣祖。以長孫子﹐以養父母﹐以承天之祜。

春暉﹐美華孝子也

陽春有暉﹐物其是依。何獨寸艸﹖春陽載輝。菲菲芳艸﹐沐沐春陽。徳澤之漙﹐寸艸之長。子之於母﹐其恩莫大。鞠育成人﹐恩等覆載。兒之出矣﹐念兒衣單。爲縫爲紉﹐惟恐或寒。是意之微﹐孰爲識者﹖有唐詩人﹐孟氏東野。華彥淸父﹐奉其母儀。春艸名軒﹐本乎孟詩。嗟彥淸父﹐嘅親早寡。奉母斯軒﹐飲酒伐鼓。有孫在膝﹐有孫授室。兒在母前﹐諸孫林立。母喜謂兒﹐爾父歿時。天髙地厚﹐煢煢孤嫠。安知今日﹐孫又抱子﹖是皆爾父﹐積慶有此。兒聞母言﹐悲喜盈襟。歌我聲詩﹐以慰母心。

題顧宏中畫韓熙載夜宴圖

熙載眞名士﹐風流追謝安。每畱賓客飲﹐歌舞雜相歡。卻有丹靑士﹐燈前密細看。誰知筵上景﹖明日到金鑾。

題司馬溫公史艸

典午渡江後﹐盜臣接迹起。由其創業初﹐所事不以理。溫公成通鑑﹐善惡悉就紀。心畫旣嚴正﹐形見在槁紙。槁蓋人所忽﹐敬愼不少弛。固宜公之心﹐天地同終始。

宿通玄觀

褰衣度松聲﹐泉石泫斜照。采薇入山阿﹐白雲起巖徼。仙人駕靑牛﹐泠然下虛峭。璚璈鼓春風﹐空歌發微妙。擘麟傷玉醴﹐服之五情療。前林忽瞑色﹐海月湧圓嶠。天髙帝淸寒﹐萬里入遐眺。嵯峨玄通闕﹐磴道歸蘿蔦。孫登勞我思﹐木末戛長嘯。

至正十年正月一日﹐與龍門僧良琦﹑臨海陳基聨句﹐送匡廬道士於彥成歸越﹐兼柬蕭元泰﹑盧益修云

歲朝逢王春﹐雨雪暗吳下。行人明當發﹐﹝鄭元佑﹞別袂慘莫把。飄颻賀監舟﹐﹝陳基﹞蹀躞靈運馬。山驛梅始繁﹐﹝釋良琦﹞溪船浪仍打。行紓莊舄吟﹐﹝佑﹞去結遠公社。禹穴紬奧編﹐﹝基﹞蘭亭集羣雅。神韻鶴氅朗﹐風標鵝經寫。﹝佑﹞雙鳬繼遐躅﹐千秋祝純嘏。﹝基﹞信憑回潮尾﹐春融枯樟骻。﹝佑﹞越臺瞰蓬瀛﹐胥濤駕龕赭。﹝基﹞白戰隠鞍甲﹐緑醑酣觲斚。﹝佑﹞智囊倒精悍﹐詞鋒發侈哆。﹝琦﹞蕭史徳符歟﹐盧敖天遊者。道樞混溟涬﹐語穽脫謑髁。﹝佑﹞但令冠峨峨﹐肯羨綬若若﹖滄海等稊米﹐黃金眞土苴。接罹或露髮﹐短褐不掩踝。捷若矢離弦﹐勇如金躍冶。靑雲步伊始﹐白雪和殊寡。﹝基﹞土膏動勾芒﹐春情滿原野。﹝琦﹞桂樹歌詎已﹖柳枝折難捨。﹝基﹞別夢梁月墮﹐淸談松風灑。﹝琦﹞蓬藋旣可居﹐蘆菔自堪鮓。﹝基﹞望望玉山阿﹐來朝卜燈灺。﹝佑﹞

神光樓﹐與張伯雨聯句

藏書地肺穴﹐歸巢湖領山。秋淸蒹葭露﹐﹝鄭元佑﹞水落芙容灣。虫飛燭見跋﹐﹝張雨﹞鶴唳棚上擐。桂藂豈充隠﹖﹝佑﹞艸間斯投閒。脫幘鬢俱禿﹐﹝雨﹞哦詩意殊慳。驚飆攪墜葉﹐﹝佑﹞疏欞裊藂蕑。鑪溫夕燻罷﹐﹝雨﹞汀寒夜舟還。瀛嶼倚突兀﹐﹝佑﹞海圖掛斕斒。熊經諒方煦﹐﹝雨﹞豹隠知難攀﹖遙聞城門柝﹐﹝佑﹞卻換刀頭環。濡毫瀝蟾滴﹐﹝雨﹞拄頰揮魚頒。﹝佑﹞倚墻童齁熟﹐﹝雨﹞覆杯酒腸孱。神光出葭菼﹐﹝佑﹞澄懷斬茅菅。气存驗當寧﹐﹝雨﹞道充甘抱闗。腥腐孰不死﹖﹝佑﹞伐洗我獨頑。仙從琴心舞﹐﹝雨﹞聖視鼎胙攽。出處匪異致﹐﹝佑﹞躁靜難同班。淵宅鑑鼌气﹐﹝雨﹞天遊滌神姦。緬昔郿塢築﹐﹝佑﹞余此巾柙殷。﹝雨﹞並乏麥飯饗﹐﹝佑﹞益重黎甿瘝。兩彈聞鵑血﹐﹝雨﹞重灑化鶴潸。窮闔刼灰聚﹖﹝佑﹞故國亡詩刪。於焉遁葛井﹐﹝雨﹞豈徒慕商顏﹖茹芝腹能實﹐﹝佑﹞飲菊姿逾嫻。披云陟砢硪﹐﹝雨﹞臨池潄潺湲。神鯉破网出﹐﹝佑﹞乳貍據裀跧。﹝雨﹞煙際挐晝鷁﹐﹝佑﹞掌中餧白鷴。去鄕吳音鯁﹐﹝雨﹞支頤越吟艱。一世更聚散﹐﹝佑﹞多岐重憂患。睽違隔風雨﹐﹝雨﹞空聞佩珊瑚。﹝佑﹞黎明﹐官祭和靖祠。

同鄭基本初訪吳庠鄭元佑明徳教授﹑兪鼎叔鉉學正﹐教授畱飲齋中。是夕雪﹐因相與聯句以紀一時會盍

中吳泮宮古﹐廣文官舍敞。佩衿方休誦﹐﹝王逢﹞冠帶駢憩鞅。歲晏云四合﹐﹝鄭元佑﹞雪暮霰交響。飛簾勢簸揚﹐﹝鄭基﹞滕六影下上。污邪畢潔淨﹐﹝兪鼎﹞坱軋周滌蕩。若將混端倪﹐﹝逢﹞無復別封壤。颯沓竹末俯﹐﹝佑﹞碎兀木本彊。漏壺咽銅龍﹐﹝基﹞城柝臥素蟒。冰澌靜膠研﹐﹝鼎﹞顥气深刺幌。香幹蕓散帙﹐﹝逢﹞味永虀凍盎。擁褐肩獨聳﹐﹝佑﹞擊缽技自癢。詩盟得寒郊﹐﹝基﹞茗飲失麁黨。路迷梁園邈﹐﹝鼎﹞地失程門丈。殊憐局驢背﹐﹝逢﹞頗快衣鶴氅。沈廖度郢曲﹐﹝佑﹞浩溔泛剡槳。流風注存心﹐﹝基﹞叔世入紆想。戍遙皸瘃苦﹐﹝鼎﹞野曠爪牙攘。好音懷鴟梟﹐﹝逢﹞怪物絕魍魎。願追文正躅﹐﹝佑﹞不辭慶曆黨。層甍庋諸經﹐﹝基﹞直道擴羣枉。新知春蘭藹﹐﹝鼎﹞舊遊曙星朗。謙虛側臯比﹐﹝逢﹞欲寡賤熊掌。張燈初筵秩﹐﹝佑﹞舉爵朋酒饗。黃羞登俎柑﹐﹝基﹞白薦作羮鮝。敍齒先一飯﹐﹝鼎﹞探錢罄余帑。淸宜禪僧分﹐﹝逢﹞瑞許賢守賞。螟蝝殄無類﹐﹝佑﹞來牟熟有象。陰褰天光發﹐﹝基﹞陽復履道長。髙視吞八九﹐﹝鼎﹞獨立配參兩。幸惇君子交﹐再極尼丘仰。﹝逢﹞

送達兼善祕書

木天髙拱夜何其﹐翠被初寒更漏遲。上帝錄書藏紫禁﹐貴神燃火出靑藜。懸知策府稽諏處﹐預想虞廷獻納時。厚報函盈荼蓼頌﹐湛恩汪濊蓼蕭詩。豈徒述作矜雄艶﹖政以都兪啟蔽虧。國是每濡雙賜筆﹐鼌光長髮萬年枝。從容寶錄開金鏡﹐縹緲祥煙度玉墀。儒術致君還有道﹐皇明鑑物本無私。廟謨已發羣經祕﹐巖穴寧令一士遺﹖歌詠太平還有待﹐腐儒頭白竟何知﹖

月氏王頭飲器歌

穹廬野布諾水東﹐大旗之下單於宮。甲光五色馬如蟻﹐列屋層氈嘶朔風。月氏降王昔授首﹐圓顱啟封出盛酒。金屑露刀���﹐撓以畱犂不停手。漢國使者歃血盟﹐大邦气與虹霓爭。當時老上天驕子﹐控弦西射金天精。數級論功濺腥血﹐劍花交簇陰山雪。飲至龍廷醉蹋舞﹐一巵倒注陽靈穴。哀王之歿同智瑤﹐帝閽盍遣巫陽招﹖魂招不來守之泣﹐恨結玄云貫寒日。

送林彥淸歸永嘉

玉晨明皇大道君﹐丹霞上宮校瓊文。芙蓉制冠珠織裙﹐並乘緑轝駕飛雲。有美一人岸靑帉﹐來從東甌東海濆。不笑不語寡戚忻﹐帝驚顧語仙聖羣。是能執持神化蘊﹐子昔夢噩帝怒賁。拯子於危釋憂慬﹐報崇仙階秩孔殷。尙念無以章殊勲﹐琳宮紫幄珠流熉。靈來乘純去乘雯﹐影響濁世那由聞﹖神孫飄翩接芳芬﹐烹陽冶陰調夕昕。气神元精駐不分﹐由能錬之久益賁。水浸不溺火不焚﹐是謂眞人非外棼。鴈蕩木落溪沄沄﹐子今東歸似驚麇。將與浮脆同氤氳﹐釃之淸泠濯垢氛。我將學之意則勤﹐其如衰年日已曛。況復歲晏手足皸﹐作詩送子空云云。

五峯將還維揚﹐因言沈侍郎在吳﹐賦此以寄

二月桃始花﹐三月客還家。階前疏雨落﹐堂上春衣薄。爲言沈約在吳中﹐玉壺靑絲酒如空。春風相過蕙艸緑﹐芳菲滿堂樂未終。

題馮子振居庸賦

馮翁耽耽老墨虎﹐嘯風詞林彍飛弩。熊羆象犀在不數﹐血人牙牙齒踰斧。有一嬰之折汝股﹐橫行妥尾孰敢侮﹖天門九關列翁伍﹐讓翁先登翁孔武。丙班文章耀策府﹐葩華綷錯雜織組。不於其彜於其阻﹐物不虎傷虎物遹。枝撐倒顚人汝苦﹐北登居庸豁心腑。飛巒去天僅尺五﹐黛擁嵐浮動百堵。翠華北巡六飛舉﹐從官車騎多如雨。翁如揚雄不羅縷﹐作賦鋪陳傳下土。如何大將建旗鼓﹖六師如雲一擲賭。翁今騎箕還帝所﹐獨遺手書作媚嫵。得之者誰鄧春父﹐菖蒲爲菹範登俎。蜇喉戟唇不敢吐﹐還如天霜貸宿莾。物以多貴等束楚﹐爨婦煬竈喜欲儛。遂昌山樵手獨拊﹐題詩愧無一字補﹐翁名星垂萬萬古。

題錢舜舉浮玉山居圖二首﹐其一

余不之水浮玉山﹐仙人來往乎其閒。珪璋藻思發天巧﹐粉墨絹楮畱人間。錢翁山居窈綿密﹐深潤山林閟白日。翁去而今能幾年﹖舊遊一變成荒煙。惟有墨迹長不冺﹐夜夜白虹光滿天。

其二

客常笑我不買山﹐我愛水竹村幽閒。石梁平坦行可度﹐吠犬鳴雞鄰捨間。昔人養性藏深密﹐懶出戶庭消永日。花開花落罔知年﹐補屋牽動蒼蘿煙。錢公畫圖好山樹﹐一緑交映如春天。

次韻陳子言

花蕊迎春紅漸肥﹐燒痕傷旱緑全稀。涸陂未下雙黃鵠﹐空谷何嫌一布衣﹖仙掌玉腴甘露降﹐齋房芝嫩采雲飛。徳星會向良宵聚﹐只恐山人取醉歸。

催花雨

陌頭微雨細皚皚﹐陌上小桃紅未開。盡日已催梅破蕚﹐向陽還迫艸抽荄。長鑱早與栽黃獨﹐深巷時須步緑苔。只恐晴明花發盡﹐須教梁燕早歸來。

生香亭

方看幽艸動區萌﹐便有交枝囀谷鶯。樹影齊圓日停午﹐蜂衙欲罷雨初晴。靑摹屋角山容出﹐翠養墻根石髮生。自爲新來作詩瘦﹐隠侯元不負閒情。

陳棲山

棲遁靑山深復深﹐尙爾跫然聞足音。雞鳴樹顚客叩戶﹐水流花開風滿林。身拜東皇撫玉珥﹐首峨南冠彈素琴。一聞招隠淮南賦﹐便將飛屩度千岑。

寄李大本﹐兼柬理江陰

不見李丹名父子﹐澄江日日水煙中。角聲古戍淒霜月﹐暝色孤帆亂渚鴻。苜蓿闌干朝采上﹐蒹葭零落歲華空。登髙能賦陪熊軾﹐卻是窮吟倚北風。

錢氏東樓

飛樓百尺堠山西﹐長日看山不下梯。檐樹午晴烏鳥噪﹐井梧月上鳯凰棲。翠娥度曲繁聲換﹐緗帙垂籖細字題。何處一聲樵子笛﹖陰陰桃李緑成蹊。

答謝白馬奭公送茶

玉川破屋柴門晚﹐遣送靈苗似穀芽。秀句驚看紅藥嫩﹐狂歌起舞白題斜。籃封外裹藏丹篛﹐鼎候旁存伏火砂。啜罷東風欲仙去﹐更從何處覓三車﹖

送僧禮五臺

飛錫曉辭師子林﹐五臺天遠谷巖深。寶光面面金銀剎﹐天樂時時鐘磬音。崖土亦知成佛貴﹐峽泉似瀉祝堯心。北歸且向皇都住﹐莫聴西風月夜砧。

金粟影

巖桂花開江浦流﹐辟疆園裏舊曾遊。天方雨粟成金色﹐風直吹香上玉樓。空裏寶云獅子座﹐鏡中絲鬢鷫鸘裘。姮娥手種誰攀得﹖一曲鸞笙萬壑秋。

湖光山色樓

晴峯抹出海虞山﹐宛在空明野水間。範蠡不騎丹鳯去﹐仲雍仍駕彩雲還。浪花光閃芝三秀﹐霧雨寒增豹一斑。試問風颿去何許﹖想聞環佩玉珊珊。

題張氏世壽堂

奕奕金壇世壽堂﹐鍾才應運適相當。練川新借光華月﹐吳縣陰垂蔽芾棠。孝友已堪民表率﹐淸廉更作吏堤防。殷勤父老求篇詠﹐寫向奎仙品藻傍。

翻經﹐奉簡天民有道先生

矯矯金壇八十翁﹐翻經收得大乘功。瞳人水剪琉璃碧﹐舌相香噴菡蓞紅。一邑弦歌蒙子化﹐四窗燈火與孫同。太平有日歸陽羨﹐還理田園樂歲丰。

成廣陵先生以詩寄張先生﹐韻度深穩﹐謹依韻奉和

白骨自應無葬地﹐靑山可復有遺民﹖何時得返屠羊肆﹖古廟無慚刺虎人。制錦邑中推令子﹐聽經池上躍修鱗。緑云洞裏遺編在﹐循省加工莫厭頻。

題林屋佳城圖

墟隴依依隔洞庭﹐孝思圖裏栢杉靑。水煙空闊驚身在。霜露焄蒿每淚零。林屋洞深雲气重﹐婁江潮落雨蓬腥。想應橘熟秋林晚﹐歸墾巖田老一經。

題管夫人懸崖朱竹

亦是檀樂池上枝﹐卻緣朱色借胭脂。淸蔭忽訝繁紅藉﹐勁節難從染絳移。結實定爲朱鳯食﹐騰空堪作赤龍騎。多應血淚湘妃盡﹐客賦梁園總未知。

物故盧氏母周夫人挽歌辭

賢哉此媼相良人﹐所至俱稱徳化醇。婦道雝雝銀鹿備﹐母儀抑抑彩衣新。避兵遠憶重城路﹐同穴全歸百歲身。日暮靑山水嗚咽﹐諸孤哀慟徹秋旻。

甲子新歲

上元甲子天開日﹐泰定更新詔下時。親捨晚依吳子國﹐客窗山近偃王祠。墻陰夙艸春泥濕﹐屋角鳴禽曉日遲。西堠梅華政如雪﹐晚來橫笛爲誰吹﹖

次韻蔣春卿見寄

華發垂垂到鬢髾﹐靑春故故把人拋。生同失木狙分芋﹐不及知風鵲有巢。楚澤生涯千樹橘﹐杜陵破屋幾重茅﹖此時歸老南山下﹐不夢朱幹舞玉梢。

揚州﹐寄嚴治中裕之

蕪城孤起暮雲中﹐邊燧漂沈樓櫓空。鬼燐不銷忠義血﹐史臣誰著簡書功﹖銅鹽利聚吳王國﹐歌舞香殘煬帝宮。惟有紅樓舊時月﹐朱簾隨處捲春風。

和徐生芾元宵有感

錢王宮闕暮煙平﹐陸海金蓮此夜明。潮去潮來淪覇業﹐花開花落故陪京。九天歌舞銷塵刼﹐萬井輪蹄捲市聲。今日桓伊江上笛﹐臥吹落月下空城。子源學士﹑眾行之教授當同發一笑﹐元佑。

西淸庵冬日桂華盛開

桂叢何自舞傳葩﹐驚怪玄冬見此花。月窟再開金粟影﹐天香重降玉皇家。攀枝楚客歌招隠﹐耐冷嫦娥起散花。況有淸霜辟蟫蠧﹐従玆不老是生涯。

壽樂亭

在疁西邑隱寺。西隠西邊壽樂亭﹐六時天樂語檐鈴。傍人馴鶴行穿竹﹐掠水飛魚出聴經。月到中庭開碧落﹐星從南極上滄溟。千年一息那伽定﹐長結慈云擁帝靑。

贈朱伯盛

子刻印如刻秋濤﹐轉折變化手縱操。螎匾神凝李斯篆﹐肻綮妙悟庖丁刀。漢章舊制蟠龜鈕﹐魏武新書虎豹韜。太史周南縱畱滯﹐劍文仍欲洗金膏。

題吳鎭夏山欲雨圖

爲愛劉郎梅雪齋﹐纎埃不動始澄懷。向陽蘂綻春當戶﹐入夜寒凝曉覆階。夢裏梨云甘落寞﹐臘前柳絮孰安排﹖欲知千古淸剛意﹐更向山顚與水涯。

舟中望鄧尉山

臥枕船舷詩思淸﹐望中渾恐是蓬瀛。橋橫水木已秋色﹐寺倚雲峯更晚晴。翠羽濕飛如見避﹐紅香染裊似相迎。依稀似近誅茅屋﹐雞犬林蘿隠隠聲。

魏公祠

天平寺裏魏公祠﹐翼翼蒸嘗奠薦時。廟享百年亡國後﹐道求千古聖人知。山侵鳥道盤風磴﹐石拔鯨牙插羽旗。更上髙亭望吳下﹐墓田秋實正離離。

寄贈華陽洞隱者

一自玄洲守法廬﹐研泉分得澗循除。釣頭石記修人表﹐筆削山經作誌書。丹竈晚溫松節酒﹐茶甌春點鞠苗菹。殘骸若有登眞分﹐亦欲西遊候羽車。

送張仲賢北上

海上人家亦壯哉﹐遠潮平處是蓬萊。道人宮闕天晴見﹐龍伯衣冠霧裏來。東日欲升長照檻﹐北辰在望每登臺。鳯麟洲近天光密﹐鳷鵲樓髙雪霧開。論治儒臣工獻納﹐當陽聖主急賢才。貢琛還見柑登俎﹐燕席仍聞樂奏陔。過雨緑蕪連地遠﹐翻階紅藥倚云栽。故人若問滄江老﹐爲語窮愁絕可哀。

題達監司所藏柯博士秋山圖

風光南國典籖孫﹐筆底江山妙吐吞。云湧坐隅巖木動﹐瀑飛書屋浪花翻。危橋僅尺疑虹飲﹐怪石逾拳作獸蹲。可卽田廬朝掛笏﹐只應蘿月夜窺門。林深曷致巢松鶴﹖谷響如聞嘯樹猿。裹飯趁墟身欲往﹐擔簦陟嶠手堪捫。公廷未竟東方謔﹐畫史恆推北苑尊。老矣玉文堂上客﹐悲歌一慟爲招魂。

西馬圖

西來萬里气如雲﹐便策天閒第一勲。此日登歌薦淸廟﹐於今能得幾人聞﹖

題二馬圖二首﹐其一

奚官浴馬試與騎﹐一匹受鞍一匹嘶。房星之精四飛去﹐昭陵風雨夜淒淒。

其二

沙陀義兒禦兩馬﹐正從梁晉爭天下。惜哉不見夾寨破﹐楊五功名竟獨跨。

題許道寧溪山秋晚圖

江山黃落楚云寒﹐野老巖棲一塢寛。賣藥長安不求識﹐如何飛墨下云端﹖

題盧益修白描水仙花

盧生吮筆寫三香﹐海上仙人欲取將。宮闕凝酥春雪霽﹐好畱屏曲寫孤芳。

題盤松扇頭

曽障西風庾亮塵﹐支撐根底妙輪囷。屈將千丈虯龍質﹐一握生綃敢望伸。

題畫山水二首﹐其一

海嶽庵前萬頃云﹐髙深顯晦屬誰分﹖不因此老淋漓墨﹐那得溪山在練裙﹖

其二

畫史誰如此老顚﹖能融筆墨寫山川。靑林白石江南路﹐何處堪耕二頃田﹖

題梅花卷

此花政如黃叔度﹐不見令人鄙吝生。谷底歲寒誰邀得﹖白駒欹側晚煙明。

題柯敬仲墨竹

夭矯窮鱗江海姿﹐只今飛墨鬢如絲。五雲天遠龍髯墮﹐盡作篔簹雨後枝。

題趙仲穆擦癢馬

啄瘡烏去夕陽西﹐磨癢枯株振鬛嘶。今日戰場春艸緑﹐相看誰濯錦障泥﹖

題趙子昂蘭

鷗波亭下楚香銷﹐公子騎箕上泬寥。縱是死灰芬酷烈﹐巫陽誰下九重招﹖

題趙子固水仙

雨帶風襟玉體寒﹐爲誰解佩在江幹﹖金支翠鈿那復得﹖只愁歸去便乘鸞。

題墨山礬便面

一握方諸七里香﹐玉英如雪映春陽。空山絕壑東風晚﹐底事湘累忘楚芳﹖

題蘭蕙便面

障面無嫌京洛塵﹐一叢蘭蕙出冰輪。只疑大地山河影﹐不照沅湘有逐臣。

題熊自得叢竹便面

漪漪緑捲鏡中天﹐元子何須苦惡圓﹖萬葉千枝繁不亂﹐化工消息盡無邊。

題李成枯木

誰如惜墨李營丘﹖屈鐵交柯煙雨稠。記得滄江龍出蟄﹐怒須捲霧拔山湫。

題萬竹圖

遠近陰晴玉萬竿﹐渭川何在緑云寒。硯坳飛墨如飛雨﹐白髮蕭郎仔細看。

題王元章墨梅

舊時月色有誰歌﹖拔劍王郎鬢已皤。惆悵春風舊詞筆﹐南枝香少北枝多。

題明雪窗蘭

生公臺石比雙峨﹐兩不爲稀萬不多。蘭蕙香銷荊棘裏﹐光風流轉柰君何。

題趙子昂蘭石

捐玦孤臣萬古愁﹐思君日夜水東流。春風開徧閒桃李﹐卻對靑山泣楚囚。

題柯敬仲梅竹圖二首﹐其一

苔石相依葆歲寒﹐憑誰翠袖倚闌干﹖玉文堂上蕭蕭雨﹐墨瀋於今尙未幹。

其二

誰料丹丘不復生﹖眼眵長向墨蹤明。釣竿若拂珊瑚月﹐少爲梅花住越城。

題文與可竹

欲屈王郎作粲使﹐只因蕭李與文侯。尙有陰陰竹裏館﹐萬竿玉立輞川秋。

題嶽家舊藏髙彥敬雲山圖

千柱華榱淇淥堂﹐只今衰艸野田荒。空餘寶玩誰開闔﹖一疊雲山淚一行。

題山水扇面

一握方諸鏡裏天﹐分明雁蕩石城連。仙人不患蓬壺小﹐便駐鸞笙五百年。

送人

歲月蹉跎秋復春﹐輪囷癭樹不求伸。斧斤何待秋零落﹐多是長松百尺身。

遊仙

煌煌珠樹四時春﹐樹影玲瓏月滿身。理罷玉笙朝斗去﹐就中誰是避秦人﹖

題張叔厚白描麻姑像

狡獪仙人來自東﹐海波淸淺日輪紅。易遷宮裏飛霞佩﹐只在鸞笙一曲中。

師子林八詠﹐師子峯

天日耽耽師子巖﹐金毛閃日耀煙嵐。轉身卻向吳中吼﹐直與淩霄勢並參。

棲鳯亭

翽翽朝陽孤鳯凰﹐緑筠千尺起髙岡。何人解續捲阿頌﹖戛玉鏦金作晚涼。

飛虹橋

彩霓連蜷飲海空﹐老僧畱作小飛虹。艤舟因意吳江釣﹐蒼雪吹涼滿雨蓬。

問梅誾

謾道龍駒踏殺人﹐梅花成實又逢春。不因嚼碎無畱核﹐誰爲徵蓬洗客塵﹖

指柏軒

反復神機老趙州﹐庭前柏樹幾經秋﹖空林元自無枝葉﹐莫著祥鸞宿上頭。

玉鑑池

活水涓涓一鑑開﹐玉光射日瑩無埃。臨流照見行禪影﹐天際孤云驀地來。

立雪堂

少林山裏雪漫漫﹐誰復將心與汝安﹖近日師林寒徹骨﹐冰花吹滿碧瑯玕。

臥云室

老隨云臥不朝天﹐空影長當木榻穿。便是繡衣傳詔下﹐空山且復伴龍眠。

西湖竹枝詞二首﹐其一

嶽王墳西是妾家﹐望郎不見見棲霞。孤山若有奢華日﹐不種梅花種杏花。

其二

靑靑兩點海門山﹐郎去販鮮何日還﹖潮水便如郎信息﹐江花恰是妾容顏。

題倪雲林畫﹐次韻

雲林雨過踏靑陽﹐澗水濺濺老樹蒼。不是硯坳云作陣﹐疏篁空自拂檐長。

題陳惟允荊溪圖

荊溪溪上首重回﹐豈意人間花劫灰﹖只有斬蛟橋下水﹐可曾寫入畫圖來﹖

遊仙詞十首﹐並引

向嘗次韻信都趙君季文父遊仙詞﹐亡友虎林張君伯雨父見而愛之﹐亦嘗倚韻以屬和。昆山淸眞觀道士兪君復初﹐伯雨愛友也﹐寫所和詩以遺復初。復初今年冬﹐款予於吳郡之城南﹐乞予寫昔所和合張君之什並藏之。江空歲晚﹐朋友間能詩如伯雨﹐寥寥絕響﹐因寫舊作﹐不能不興感云耳。今年﹐至正二十年庚子歲之冬也。

其一

金碧樓臺瀛海東﹐娉婷仙子下瑤宮。聖凡千古無窮事﹐都在鸞笙一曲中。

其二

藹藹身中三素云﹐朝暉出海共氤氳。桃霞沐雨輕勻面﹐柳浪含漪細織裙。

其三

鳯麟洲上水煙分﹐女伴同祠李少君。點定易遷宮裏籍﹐步虛攜手踏紅雲。

其四

煌煌珠樹四時春﹐樹影玲瓏月滿身。理罷玉笙朝斗去。就中誰是避秦人﹖

其五

云旗阿母降珠庭﹐母爲雙成欲授經。塵世登眞無要訣﹐藥囊辛苦貯參苓。

其六

才炊松屑飯胡麻﹐又見蟠桃一度花。不爲靈姝工服食﹐金盤那得棗如瓜﹖

其七

窈窕溪眞十二仙﹐靈犀分水夜長然。珠宮每按皇人筆﹐點較靑瑤第幾篇﹖

其八

寶髻駢云誰最髙﹖花間行數舊栽桃。笙洲月出星宮近﹐騎著神魚舞翠濤。

其九

紫皇親駕按寰瀛﹐又見鯨波徹底淸。仙籍不能無謫降﹐塵緣敢恨有虧成﹖

其十

欲采靈芝敢後期﹖遊魚千里費尋師。不因悟得長生著﹐一局才終未了棋。

賦巫峽雲濤石屏

石理庚庚有至文﹐江濤鼓浪忽蒸云。鬼神不露雕鏤巧﹐那得陰陽一綫分﹖

題鄭所南推篷竹捲

墨胎之墨死不化﹐固應此君長入畫。雨裏推篷略見來﹐至今風節傳天下。

題趙子昂甕牖圖二首﹐其一

窮通由命不由人﹐結駟來窺甕牖春。富貴不淫貧賤樂﹐山靑雲白水粼粼。

其二

貧病無聊是老農﹐蕭條門巷絕行蹤。畫圖不盡朋從意﹐凝望停雲檢宿舂。

題趙魏公二帖

余不溪邊采白蘋﹐鐵网珊瑚寸寸珍。天上玉樓盛不住﹐虹光夜夜貫星辰。

題曹云西山水

筆底江山不露鋒﹐茅茨十尺倚長松。采芝空谷歸何晚﹖知在晴雲第幾重﹖

題郭天錫畫二首﹐其一

飛墨來從海嶽庵﹐春煙林麓是江南。緑蘋洲渚閒鷗白﹐不著徵人一解驂。

其二

商頌何須曳履歌﹖江南山色硯池波。長髯蘸得琳瑯目﹐畱作飛雲在磵阿。

趙子昂馬圖

王孫曽騎天廐驎﹐每憶龍駒便冩眞。曺霸祇今那復得﹖丹靑剝落涙沾巾。

題倪雲林春山嵐靄圖

九龍峯上雨雲幹﹐影落棲神澗水寒。不是天機飛墨妙﹐何由寫入畫圖看﹖﹝畫圖妙矣﹐謂二米所不迨然乎﹖﹞

采蓮徑

曲曲欄桿水殿涼﹐紅綃扇底芰荷香。按歌誤觸鴛鴦起﹐宮漏今宵分外涼。

靜安八詠﹐赤烏碑

黿趺螭首立重玄﹐淪落蛟龍百尺淵。大手似聞皇象筆﹐老僧空記赤烏碑。

陳檜

華飛三閣竟蕭條﹐萬木江南一夜凋。獨有禎明纓絡檜﹐霜皮剝落气摩霄。

蝦子禪

名緇神異肯炊沙﹖缽裏蜿蜒噴浪花。漂海不隨蝦國去﹐渡江還爲老漁賒。

講經臺

東土髙僧大夢還﹐講經猶刺雨花臺。天龍去盡香雲散﹐滿地松陰長石苔。

滬瀆壘

東吳內史晉長城﹐滬瀆千年壁壘平。莫向月明悲往事﹐卽令滄海已塵生。

湧泉

湧泉亭子小冰壺﹐老蚌胎寒露濺珠。只許鮫人弄明月﹐懶隨龍叟澤焦枯。

蘆子渡

吳淞古渡水如煙﹐十里蘆花雪滿天。一葦可航還自許﹐老僧應不泛虛船。

緑云洞

長松巨竹翠敷腴﹐爽气淸含雨露雭。不異茅君主句曲﹐尙容元結隱猗猗。

題蕭翼賺蘭亭圖

已賺君親走晉陽﹐老僧猶未識蕭郎。聖圖本爲天同大﹐誰謂橋山善守藏﹖﹝遂昌鄭元佑。﹞

題王叔明小畫

幼輿丘壑未忘情﹐萬疊靑山照眼明。儗向畫圖深處住﹐一檐竈日聽松聲。﹝遂昌尙左生。﹞

題倪元鎭水竹居圖

秋風瀟颯滿吳江﹐竹影飄颻落短窗。堪愛倪迂淸絕處﹐依微殘墨本無雙。

題王淵花鳥軸

夜舒荷是若耶人﹐香散鴛鴦共影身。一段柔情看未足﹐故教綺筆寫來眞。

題鄭思肖畫蘭

南冠江上哭湘累﹐淚著幽蘭雨裏枝。不獨萇弘血化碧﹐孤芳愁絕有誰知﹖

木齋賦

彼齋居而靜者﹐匪橜株拘之謂也。惟木故訥﹐惟朴故野。參以魯得﹐匪事侈哆﹖開見大意﹐人知者寡。曰木伊何﹖譬柏與松。維挺特不撓屈﹐故能傲霜雪﹑歷嚴冬。嗟﹗殷大章父心古而貎古﹐𨿽湛然剛毅﹐至文其言焉﹐則殊粲而楚楚。我知大章﹐其心則仁﹐故𨿽似乎木彊而枝葉﹐郁然而春陽。人辯己訥﹐人訥己誠﹐較己得失﹐孰短孰長﹖佐饔者嘗﹐佐鬭者傷。詩以勸木﹐惟木自量。遂昌鄭元佑賦。

虞雍公誅蚊賦刻石疏

宋丞相雍國虞忠肅公﹐嘗作誅蚊賦內傳。後公之六世孫翰林侍講學士以文儒顯﹐旣告老還江右﹐而白雲閒上人與之有舊﹐自吳訪之於臨川。蓋雍公文集舊嘗刻於蜀而版遄毀﹐學士後維貴﹐而雍公集求之不得﹐竟不復刊。學士之父參政公﹐大徳庚子歲﹐亦嘗至浙﹐物色雍公集﹐竟不可得﹐而僅於道士侯頤軒處得誅蚊賦稿﹐然竟藏於家﹐上人以賦稿爲請﹐學士爲發篋取讀。上人曰﹕丞相眞迹不敢望﹐得學士手書一通東還吳﹐則幸矣。學士遂爲艸艸謄錄﹐而記顚末於賦後。上人念學士詩文﹐好事者已悉爲刊版。若雍公之功業﹐𨿽不繋於文字有無﹐而誅蚊賦僅存耳。兼聞江右近經寇亂﹐百無一存。於是﹐上人欲以學士所書賦勒之金石﹐庶經久弗墜。而上人老矣力弗逮﹐乃以此賦歸於公之八世孫戡字勝伯者﹐俾刻之。勝伯旣績學克世其家﹐以世故棘艱益貧困﹐固宜寶而藏諸﹐而猶慮夫泯而不傳﹐抑亦負上人之意﹐敢以是幹諸好事君子見助焉﹐則賦刻諸石無難者矣。敢請。至正十七年秋八月胠書。

與徳元學士書

��。徳元學士佳公子侍次﹕前日盛气到溪滸﹐欲以稍訴不平﹐不意從者方爲令弟合巹﹐殊倥傯﹐不得遽盡其所欲言。明發到西堠﹐巧值淸虛君出﹐只得盤桓﹐畱以俟其歸。鄕廑兩記見屬許以白粲﹐使元佑得掛名常學﹐與忠義之邦人均於不朽﹐則記𨿽無潤筆﹐亦誼在所當爲。今不肖無與而題者﹐作譔人須當厚其禮以見勞﹐不然則元佑豈木石也哉﹖以故專書上請。元佑今見畱西堠﹐若有謝意﹐卽望遣一人來﹐庶乎消泯不平﹐賢主賓俱不失禮於野老也。令髙弟仲端﹐尢爲謹飭之士﹐試以元佑此情言之﹐仲端亦豈能私於其親也﹖冬寒﹐惟厚愛﹐不一。嘉平十日﹐鄭元佑肅拜奉記。

與伯貞契兄書

齋課寫寄伯貞契兄﹐並簡仲致舍人﹑叔方孝亷也。遂昌鄭元佑頓首。

再奉監司達白野先生書

竊觀洪範皇極之所建﹐上有躬行之寔﹐下有觀感之化。使天下父子﹑夫婦﹑兄弟﹑朋友﹐舉莫不於此取﹐則蕩蕩平平﹐而由會極﹑歸極之道﹐夫豈外於其時君相之一身﹖蓋君相者裁成輔相乎天地﹐以左右乎民﹐是之謂造命﹐而不由乎命所造也。職是之故﹐老者以安﹐病者以養﹐顚連困悴者有托﹐憨昧無識者有教﹐愚而可進於明﹐弱而可至於彊。久之﹐蓋亦莫匪可官之人﹑可封之俗也。某不幸生而家甚貧﹐右臂在𦇤褓爲乳母悞出其骨骱﹐斂以父兄之教﹐在髫鬌時卽知向學﹐𨿽只臂不免薪水之勞﹐猶未嘗頃刻廢讀誦。稍長﹐從先生﹑長者講學﹐禮薄如束脩不得行乘﹐虛牽犬不得舉多﹐竊以弟子都養之末﹐以聽遺言緒論。年將冠﹐於六藝百家之言﹐麁嘗涉獵。今河南省參知政事宛丘趙公﹐念某力學﹐蒙招於其家﹐日夕講論﹐月得脯金﹐以資養親﹐行無完履﹐臥無完衾。則於文詞﹐努力師法先秦﹑兩漢名家者流﹐支作而亦不敢出怪奇僻澀之言﹐而必要於和平雅澹之歸。未覺名稍動人﹐自浙以西僅有餘者﹐延訓其弟子。蓋年及壯而尙未娶﹐藉知愛割衣巾之贏﹐爲娶吳下貧醫之女。遂連得三兒﹐獨長兒身存﹐餘皆病閼﹐食指加而家益貧。去冬﹐趙公爲國子祭酒﹐雲中李公仲賢由湖南憲除漕府萬戶﹐離京之日﹐趙公躬至其寓﹐道某子盍補小吏以糊口而贍親。李公以斯文之故﹐比下車﹐卽過某之僦居﹐而以趙公之言告。於是﹐兒佶荷李公及今漕長章公成就之也﹐於四月十三日遂押指揮﹐下鎭撫所﹐令於十月俟所史顧迪滿缺收補。豈料李廉使一旦棄官北上﹐有平江富人子程丙者﹐厚資托該吏別押指揮﹐攙小兒名缺。某深自惟念貧病若此﹐苟非趙﹑李二公垂念斯文﹐則佶兒區區所史夢想所不到。今以二公之故﹐印押公文昭章明白以發行矣﹐不識何故﹐而程丙者回幹轉移乃爾攙奪。竊念病廢老生於六範六極﹐所謂病憂貧弱者也﹐趙參政﹑李廉使皆以太平盛世聖君之賢相斂時五福﹐以錫庶民爲心也﹐於是造就小兒﹐令得龠合之祿﹐以養某病廢殘骸。今缺期在邇﹐而乃見奪於富家小兒。然此不敢自默﹐有孤趙﹑李二公之厚徳也﹐於是上告﹐脫能宣布聖君賢相斂福錫民﹐莫先於冤者獲吐﹐屈者獲伸﹐貧老無皈者獲有所養﹐是則閣下之任也。不揆微賤上干鈞嚴﹐進退之間﹐皇汗悚仄。

題漢鍾繇薦焦季直表帖

成侯在魏﹐銘功五熟釡﹐爲魏宗臣。豈獨勲業爲不可及﹖其楷法傳於世者﹐亦不可企及﹐若戎輅表是也。此卷薦焦季直表﹐其法度與戎輅無少異。漢季楷法全是隸﹐其古雅可見。於後二王爲翰墨宗匠﹐顧豈能外此哉﹖分湖陸隠君酷嗜古﹐今浙右法書﹑名畫多出其家﹐此卷尢隠君所寶者。更五六十年﹐而復歸於隠君﹐洵神物去來﹐眞有神護云。遂昌鄭元佑題。

題文丞相詩帖

公旣變姓名﹑詭蹤迹﹐間關萬死﹐然後由揚子江入蘇州洋﹐展轉四明﹑天臺﹐以至於永嘉。其瀕於死者﹐一日夕之間不知其幾也。方是時﹐公於一死旣已素定﹐故能於一話一言之際﹐從衡顚倒﹐不失所謂忠與義。嗚呼﹗宋有天下幾四百祀﹐其亡也﹐仗節死義者多矣﹐然皆不若公更萬死而不少屈﹐至竟而後歸於一死。妻妾﹑子女在所鐘情﹐故其辭爲尢痛云。遂昌鄭元佑拜書。

題楊竹西髙士小像

三泖之水東流﹐九峯之云髙浮。篤生隠人﹐是爲楊侯。楊侯之生﹐才質具羙。能濟之以方來之講學﹐兼本之以夙聞之詩禮。此所以行修而文﹐辭鬯而醇﹐乃自號竹西子﹐欲追蹤乎葛天民。人謂其艸玄之遐裔﹐而不滯於其出處進退。此所以不戚戚於賤貧﹐不汲汲於冨貴。旣無慚於次公之頴脫﹐亦無忝於大年之秀發。此所以江海知名﹐而畎畆躬耕﹐誇非溢美﹐論斯稱情。吾聞其初度在邇﹐壽星騰輝乎泖水。吾題其像﹐旣以文若揆之心﹐宜以禮能若此則﹐忝千祀而一成純﹐匪但以八千歲爲秋﹑春而已也。至正二十二年壬寅歲春二月﹐遂昌山尙左老人鄭元佑明徳甫題。

題蘇文忠公墨迹後

文忠公墨迹多散落人世﹐然此卷題識觀玩者亦多。先輩皆物故殆盡﹐今存者特張君仲舉﹐官至侍講﹐蓋侍講嘗學於仇仁近先生﹐而此卷則先生舊藏也。展捲之際﹐感念存歿﹐爲之慨然。至正二十一年冬十有一月﹐遂昌鄭元佑識。

跋米南宮書易義捲

米南宮於書無不讀﹐生承平時﹐以絕倫之姿﹐日接賢士大夫﹐緒言餘論。故其造詣益深﹐使其僅能字學﹐則當時諸賢豈肯前席也﹗世言王右軍能書而已﹐殊不知其卓識偉見﹐貽書殷深源勸其交驩桓溫﹐使深源從其言﹐則溫不至於跋扈﹐而晉室尙可以扶持。襄陽豪逸﹐乃肯與佛印同訪中天竺﹐至爲之書讀易堂﹐豈以少林指心單傳﹐固與羲皇﹑周﹑孔元無間耶﹖襄陽論易以及於洪範五行﹐五位﹑五性﹑五味﹐然所謂五行﹐其五味人皆可知﹐獨金曰從革﹐從革作辛﹐辛爲辛辣﹐使以金銀銅鐵百計鬻之﹐不能辛也。此𨿽細事﹐然子朱子門人﹐固嘗以爲問﹐終不能折其爲何如。今已矣﹐恨不能起襄陽於九原而質之。吳人李君士明寄迹老子法中﹐而嗜古好學﹐出此卷以求題。故麁書襄陽之爲人﹐而非敢及於讀易也。

跋趙魏公書千文卷

魏公書千文﹐較之智永﹐固不止八百本。今散落人間者﹐�尙得見。自宋渡南﹐至國家一海寓﹐法書第一﹐蓋無及公者。吾宗髙士君來自龍虎山﹐山中寶藏公書者﹐至與天眞皇人按筆仝﹐又非人間世所得比也。遂昌鄭元佑識。

呂氏春秋序

江南內附初﹐北方賢士大夫宦轍南邁者﹐往往嗜古績學﹐考索研稽﹐惟恐弗逮。元佑恨生晚﹐無以參侍諸大老﹐若徐公子方父﹑暢公純甫父﹑劉公居敬父。號節軒先生﹐尙及以諸生拜之於諸老先生坐席間。久之﹐金華胡汲仲先生講道虎林山之僧捨。疏檐古屋之下﹐中設一木榻﹐賓友終日相過從。其獲延致中坐﹐與先生劇談古今﹐南北士大夫不數人﹐而節軒先生則其一也。公疏秀而明潤﹐玉立而長身。時時與先生論先秦古書﹐以爲﹕秦自用商鞅驅其民﹐不戰則耕﹐禁絕先聖之學﹐固不待李斯建言之時也。然呂不韋﹐乃能招延四方辧博之士﹐成呂覽一書。其書𨿽醇疵相參﹐至於奇聞異見﹐有裨世教﹐若月令爲書﹐小戴取之以記禮﹐先儒不爲其爲不可也。顧其書板本不復刊﹐而讀者亦甚寡。元佑聞先生此言也﹐時年二十餘﹐今忽四十餘年矣。已而﹐元佑饑驅東西漂﹐頗聞節軒先生不樂仕﹐僅以監察禦史終﹐位不究徳﹐而始發於其子嘉興公。嘉興公以文儒起家﹐揚歷朝箸﹐出爲嘉興路總管。念其家所藏書﹐皆節軒先生所手校﹐於是﹐出其一二﹐俾以刊於嘉禾之學宮與學者共﹐而呂氏春秋其一也。公念元佑嘗受學於胡先生之門﹐固以諸生拜禦史公者矣﹐呂覽旣刊版﹐乃俾元佑爲之序。禦史公海岱人﹐諱克敬﹐字居敬﹐累贈至禮部尙書。嘉興公名貞﹐字庭幹﹐由嘉興擢海道都漕運萬戶云。遂昌鄭元佑序。

贈虞勝伯序

宋丞相虞雍國忠肅公﹐其八世孫堪勝伯﹐請於遂昌鄭元佑曰﹕先丞相有大功大徳於髙﹑孝兩朝﹐其行事章章﹐槪已著乎信史﹐始終本末﹐要與唐裴晉公齊名。若夫言語文字﹐特先丞相立徳立功之緒餘。然有徳者必有言﹐丞相六歲誦九經﹐七歲能屬文。已而﹐登進士第﹐累遷官南宮﹐便已悉完顏亮之姦詐﹐和議必不可久。及亮渝盟﹐傾國南下﹐元臣夙將多殞於權姦﹑丞相。方參謀江淮軍事﹐乃能以忠義激厲將帥﹐遂成采石之功。當時劉四廂至謂﹕朝廷養兵三十年﹐而今日大功成於一儒者﹐我輩愧死矣。已而出將入相﹐以身系天下安危﹐又何必言語文字然後增重於丞相哉﹖然有徳者必有言﹐則先丞相遺文集錄若干捲﹐先叔祖侍講來東南﹐念文集不得﹐所至購募﹐皆不可得。堪也近見魯人賈景莊言其家舊藏丞相文集﹐今轉致於松江兪氏家。堪𨿽貧﹐將哀鳴伸訴﹐懇款以言之﹐悉力以求之﹐庶幾歸之。堪俟時平﹐定復刋諸梓。是丞相立徳﹑立功﹑立言﹐並爲不朽。元佑案國史﹕雍公嘗注唐書﹑五代史藏於家﹐又有詩文十卷﹑經筵春秋講義三卷﹑奏議二十三卷﹑內外志十五卷行於世。富哉言乎﹗三代輔相﹐功徳與文章並傳萬世者﹐惟周文公。兩漢以來﹐知名宰輔以徳﹑以功煥映竹帛者亦多﹐以言語文章爲緒餘。至唐﹑宋﹐乃始兼有之﹐然傳之者蓋亦甚寡。向年侍講公以文章知名海內﹐求雍公文集而不可得﹐今勝伯乃能求之於艱危困苦之中﹐斯其志過前人遠矣。昔孔氏壁藏其家書﹐一時𨿽蹔晦﹐更久復顯﹐列於學宮。然則雍公之所著錄﹐得賢子孫不至湮沒﹐要皆本於立徳﹑立功云。至正十八年春造。

附錄

遂昌先生鄭君墓志銘蘇大年

處州鄭氏﹐遂昌巨族也。君世以儒顯﹐曾祖克﹐故宋西川經略使。祖開先﹐朝奉郎知道州永明縣。考石門髙士諱希逺﹐髙尙不仕。國初徙家錢唐﹐結屋湖上﹐以耕釣自樂。妣蔣氏二子﹐君其仲也。君諱元佑﹐字明徳。天資頴悟過人﹐垂髫入鄕校日﹐能盡記同坐諸生所授書﹐鄕先生大異之。年十五輒弄筆墨﹐作詩賦往往出奇語驚人。石門君篤意教君﹐樹樓聚書﹐恣其披閱。君不出戶庭者十年﹐於書無所不讀﹐作爲文章﹐滂沛豪宕﹐有古作者風。時咸淳諸遺老猶在﹐君徧遊其門﹐質疑稽隠﹐其見聞充然有得﹐侃侃以奇气自負﹐諸老皆折節下之。江浙行中書省郎中汴人趙天錫﹐剛正謹嚴﹐愼於交際﹐獨延君於家﹐與其子期頤講學。期頤後中甲科﹐卽中書參知政事子期公也。君旣得友﹐益自刻勵於學﹐晝夜不倦﹐由是克底厥成﹐足以名世。時薌林平章亷公以朝廷宿望﹐退居錢唐﹐與君爲忘年友。君由是徧交當世之士﹐聲名籍甚。四方慕君者﹐識與不識﹐皆稱爲明徳先生。君旣以儒業起家﹐仰承石門君夙志﹐而奉養之禮無所不至。石門君卒﹐君偕其兄介甫先生移居姑蘇﹐兄歿﹐喪之如父。從君學者﹐戶外之履常滿。浙省禦史府宣閫憲臺交章以潛徳薦君於朝﹐君自以臂疾不願仕。在廷諸公知君之志﹐亦弗甚相屈也。優遊吳中者三四十年﹐富貴聲利一不動其心。素不喜著書﹐嘗謂學者曰「經則經也﹐史則緯也﹐義理淵藪在焉﹑學者能盡得古人之意鮮矣。況敢私有所論述乎﹖」識者稱其有見於道。性平易眞率﹐不爲矯激之行﹐與人交亦然。汲引後進﹐常如不及。頭童齒豁﹐壯气不衰。應酬餘暇﹐手不釋卷。吳人欽仰﹐風裁罔弗。敬禮之者﹐𨿽小夫賤隸﹐亦必知君姓名。人有患難拯拔之﹐如救水火。士友或貧不能自存﹐無有以相給﹐則徧告諸有力者﹐賙其困阨。君兒時乳媼﹐提攜右臂脫骱﹐左手寫楷書﹐規矩備盡﹐世稱一絕﹐又自名爲尙左生。至正十七年﹐大府授將仕郎平江路儒學教授﹐君欣然不辭﹐曰「講學我素志也。」居一歲卽移疾去﹐後七年升江淛儒學提舉﹐君亦不辭﹐曰「文臺也﹐儒者之職也。」居九月﹐感微疾而卒。朝官仕友﹐逺近聞者﹐莫不奔赴。君生於至元二十九年壬辰閏六月六日午時﹐卒於至正二十四年甲辰十一月二十九日未時﹐壽七十有三。娶錢俶王十二世孫女﹐三男一女﹐長曰吉﹐次曰起﹐曰貞。吉娶陳氏﹐生十年卒。貞未娶﹐先君十二年卒。起娶陳氏﹐女寧贅蘇人湯惟新。女孫二﹐尙幼。以明年乙巳正月二十六日葬於平江路吳縣太平鄕橫山之原。君所爲詩文若干捲藏於家﹐孤起以狀來請銘﹐僕泣而撫之曰﹕君天地之全人也﹐生長承平﹐晚涉世變﹐骨肉竟相保無虞﹐又且安享十年之福而後逝﹐蓋君明哲保身﹐行業素無愧於造物﹐而造物之報君者亦厚矣。君之學淹貫而博洽﹐君之行純誠而篤實﹐君之見髙明而正大﹐君之文雄深而雅健﹐君之詩淸峻而蒼古﹐君之書嚴勁而端麗。其見諸緒餘﹐如淸談雅韻﹐依稀晉人。如君者蓋一代不數人也。君已矣﹐世不復有斯人矣。君未疾前五日﹐與僕會飲﹐檢閱曹新民家歷歷。自敍其平生出處語僕﹐僕竊疑其彊聒不已﹐無幾而卒﹐乃知君有托於僕也。將屬纊﹐又呼僕面焉﹐固宜爲之銘。銘曰﹕

世之人﹐全於人者﹐未必全於天。全於天﹐斯可謂之歸全。君雄文奧學﹐碩徳髙年﹐著名當世﹐追蹤昔賢。生榮死哀﹐有徳有言﹐謂之全歸。孰曰不然﹐勒銘貞瑉。後有稽焉﹐知其爲遂昌先生﹐有道鄭君之原。

郡誌儒林傳

鄭元佑﹐字明徳﹐處州遂昌人。父石門髙士﹐元初徙家錢唐。幼天資頴悟﹐入鄕校日﹐能盡記同坐諸生所授書。年十五﹐輒弄筆作詩賦﹐往往出奇語驚人。於書無所不讀﹐爲文湧沛豪宕﹐有古作者風。時咸淳諸老猶在﹐皆折節下之。平章亷公以朝廷宿望﹐與爲之友。父卒﹐移居姑蘇﹐從之遊者甚眾。省臺宣閫憲府交章以潛徳薦﹐自以臂疾不願仕。嘗謂學者曰「經則經也﹐史則緯也﹐義理淵源也﹐學者能盡得古人之意者鮮﹐況敢私有所論述乎﹖」識者韙其有見於道。平生見人有患難﹐拯拔如救水火。士友或貧不能自存﹐則徧告有力者賙之。至正丁酉﹐大府薦授本路儒學教授﹐欣然不辭曰「講學﹐我素志也。」居一歲卽以疾止。後又升江浙儒學提舉﹐亦不辭曰「文臺也﹐儒者之職也。」歲餘而卒。故國史蘇氏嘗志其墓﹐謂爲一代之偉人。又謂天地之全人﹐有遂昌山人雜錄一卷﹐文集若干捲。

刋《僑吳集》錄

遂昌鄭明徳先生﹐爲吳中碩儒。致聲前元﹐其著述甚富﹐有遂昌山人集二十卷﹐僅分詩與文﹐而無類聚﹐皆漫稿也。又有《僑吳集》者﹐編次固當﹐然多繁蕪重出。生通錄之得其詩文之精純者﹐並爲一十二卷﹐仍名《僑吳集》﹐用梓以傳。若先生履歷之詳﹐徳學之盛﹐已具蘇編修墓志銘﹑盧中捨郡誌傳。好古君子苟觀是集﹐則自得先生之所蘊﹐庸何加喙耶﹖弘治丙辰秋八月望吳下張習識。

