

欽定四庫全書

集部六

芻堯集

別集類五【明】

提要

【臣】等謹案芻蕘集六卷明周是修撰是修初名徳以字行泰和人洪武中舉明經授霍邱訓導遷周王府紀善王多不法是修動繩以禮今集中修已十箴與保國直言二篇皆是時作也王敗之後官屬皆緣坐是修以能諫得免攺調衡王府紀善旣而入直翰林預纂修建文四年燕王反兵薄京城是修與楊榮楊士奇胡靖金幼孜等約同死國難諸人陽諾之燕兵旣入士奇等爭先推戴是修乃獨詣尊經閣自經乾隆丙申

賜諡忠節事迹具明史本傳後解縉爲作志銘但稱歸京師爲紀善預翰林纂修以死竟沒其殉節事楊士奇爲作傳乃言其自經應天府學蓋縉作志在永樂元年士奇作傳則在宣徳四年也傳又稱是修數論國家大計至指斥用事者誤國用事者怒眾共挫折之云云蓋欲明是修非齊黃之黨以避時忌然革除之際取義成仁但問臨難死不死不問持議同不同縱使有黨亦不害其爲忠臣不能以是抑是修也是集爲其孫應鰲所刋凡詩三卷賦及雜文三卷非惟風節凜凜溢於楮墨卽以文章論之亦復無愧於作者末附縉所作志銘士奇所作傳可謂白茅之借矣姑並存之益以彰是修也乾隆四十三年六月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

芻蕘集卷一

明周是修撰

五言古詩

述懷五十三首

登髙望八表世道何悠悠衰榮無定極往復更相酬誰爲陽和春及此肅殺秋人生忽如寓百嵗苦不周鶴髮每先待朱顏難久畱彭殤均絕逝何庸咨短修惟當飲美酒樂從天者遊

吳水秋浩浩楚山晴蒼蒼美人在南國節操淩冰霜隔此萬里逺夢寐時彷徨西風吹鴻鴈音耗不得將行行江臯路采采夫容芳愁去吳水濶愁來楚山長無能共淸渚飛作雙鴛鴦

東泛冥海西登太華峯豈不念遐徵塵土將安從仙人韓湘子千載顏如童飄飄紫雲上羽輪翳回風大笑揖王喬長歌隨赤松嗟彼世間人生死無終窮

晝有千種慮夜無一枕眠所以思者何美人邈逺天秋風入庭樹慘慘號寒蟬飄飄雲想衣灼灼花想鈿玉顏不可見空記平生言秦吳非易越悵望寒鴻前

幽冀車可驅洞庭舟可浮何能離塵鞅超然賦逺遊逺遊無有期徒此坐悲秋帝子滯香魄萬古湘水頭蒼梧咫尺距不見重瞳丘何以托遺恨野竹淚痕畱

相如未得意偶然遇文君何因卽同載萬里瀼西行婦徳固已失竊貲名亦成匪爲足素願聊以慰羇情古禮重親迎終始猶難憑所以旣榮貴一朝聘茂陵

韓信本忠臣一心佐漢主指揮百萬師竭力定疆宇大義重如山王封就荊楚來朝忽被縛無乃大荼苦淮陰𨿽可侯終愧虎變防功成不退身無恨蕭與呂

屈指古石隠吾愛黃綺公潛身逺世禍落落商山中學仙非有意采芝寧固窮爲國遂一起反正如旋蓬功成仍蹈海羽儀穹飛鴻徒令厲操者萬古歌淸風

鳳飛九霄上五章翳朝霞乃集大皇野保珍逺物華竹實以爲食梧桐以爲家聖世旣休明四海靜無瑕感治遂來儀和鳴獻仙葩復憂樊籠累竟去不可遮何能隨燕雀枳棘爭喧嘩

白璧生昆侖輪致乃人間韞匵以待價不與時往還衒售非所欲棄擲非所患借令橫道側終自逺險艱千金謝雕琢寧爲瑱與環五瑞出皎潔願隨羣後班明王重朝防萬古光聖顏

我有兩龍劍閱世三千秋堅鋼出百鏈苔色古且幽異哉歐冶子功與造化侔劃水蛟鱷防指空鬼神愁精光不可掩夜夜沖斗牛所恨際休明鋒芒久潛收願持獻天子爲斬佞臣頭

桂樹生髙崖春風吹拂之崖桂自不芳春風本無私非疾桃李艶由來各有時暖雨都城陌晴日倡家蹊雕鞍逐繡轂行樂競繁滋翫賞朝不食歌舞夜忘疲秋霜揺落盡芳芬誰復知

誰種巖上竹如斯茂且長誰植畹中蘭如彼幽且芳猗猗浥朝露灑灑淩秋霜亦不羨新緑亦不咲蕓黃但愛貞自保嵗時永相望竹以中簫韶蘭以紉佩纕美人如旣遇遂爾逺翺翔

朝遊芳菲園望望桃李花匪不愛其艶榮衰終柰何長安貴遊子走馬事豪奢年垂二十餘意气橫天涯晝食信陵門夜宿嬌嬈家靑陽有䢐邁白日有西斜歸來覽明鏡徒感雙髩華

涉江采芙渠秋水湛虛碧停橈向中渚浩歌感疇昔世人恣險巧奔走竟朝夕攘穰豺與狼小大相啖食願言擴風淸一覩羲農日皇王直埀拱四海仰至徳孰知太古初混沌無一物

蜂蟻有君臣蚑蚑巖穴間肝心事其上時往時乃還一以勤致逺一以固守關誓不圖茍活使君罹險囏微物尙如此人胡獨弗然嗟彼趙髙徒擅國恣凶姦下視蜂蟻性何能無厚顏

走馬百萬里言志天一方北風振大漠白日慘精光前有桑幹原傳是古戰場狐號雜鬼哭死骨如髙岡寒云塞關隴沙艸萋已黃雲昔霍嫖姚兵气橫秋霜長驅無敢敵親手斬戎王功成畫麟閣龍沙空莽蒼

去日旣已矣來日復如何百年寓天宇曾無瞬息過少壯不爲樂老大空情多東風入都國萬物感陽和葡萄熟千斛日縱金叵羅結交貴公子劍佩聲相磨髙歌引雄辧取醉無其它寧爲小兒女白首嘆蹉跎

岱山東峨峨上與雲霧連距天不咫尺星宿羅其巓徳位並羣嶽崇祀每當先君哉有虞氏因時惕幹幹重瞳燭萬里體用何兼全五載春仲月龍駕來翩翩玉帛耀精靈禮樂感神天以不讓土壤故乃大若然

黃河發西昊下決昆侖峯奔流幾萬里上與滄溟通混混越千載載淸明聖逢念哉昔多士禍已投其中精魂竟何訴事業一朝空君子貴知命胡爲罹此凶坑儒剪嬴裔用傑興炎宗所以血未化唐祚亦隨終

大化每不息滚滚東逝波少壯能幾時其如老大何盛極衰已至樂盡哀還多白日無復返靑陽寧再過昨爲綺羅園今成衰艸坡昨爲紅顏子今成髩皤皤云胡有美酒日夕不髙歌

至理無定在一物一有之達士每豹變愚夫獨狐疑死生事所常輪遞何休時衰榮分所固來往可前期不見東園花灼灼方滿枝轉眼逐風散零落已塗泥借問路行人陸陸爾何爲

朝出都城門遙望都城道道上誰家兒駿馬嘶煙艸玉帶宮錦袍意气淩穹昊斜過寶釵樓樓前春正早樓頭美人咲咲臉逾花好下馬醉紅妝芳情兩傾倒明日復明年相看不知老

十載長安路始出咸陽關倦行弔今古落日北邙山山上何所有萬冢榛蕪間彊半金井塌朽骨露斑斑人語狐兔走煙景莽愁顏多少英雄人棄世不復還貴賤共無主嘆息未應閒

昨日還今日韶光易云䢐今年復明年萬物逓榮枮人徒爲物靈而於物不如貴賤共奔走攘攘混塵途不見南山松靑靑千嵗余不見蓬海鶴翩翩長與俱念哉此人世幾許竟成虛

昔人多愛酒爲防酒之眞不飲愁萬結飲之愁自伸醉醒醒復醉恍然忘此身八仙本髙士七賢豈眾倫囊括經濟術觴詠日逡巡窮通付天命富貴等浮雲九原今可作願爾與爲羣

籬落秋虫鳴煙火四鄰息匡坐不笑語悠然念羣物春風昨相過天地皆顏色從誰降嚴霜一朝盡摧絕壯士起北邊美人怨南國光陰無少畱胡爲久離別老大空歸來相看兩華髮

賤貧眾所惡而乃士之常束書返故園結屋瞰淸江稍種門前栁亦種墻下桑深居觀元運外物徒擾攘達人無不可用行舍則蔵固哉亞父輩赤心龍戰場劍術豈不精柰何天命王

日入機暫息日出還復萌世俗恣貪翫晝夜亦無分不自揣已量碌碌空勞生智哉龎徳公移家歸鹿門山月長對眠隴云時伴耕身潛名益逺心斂道彌宏惟存一淸約持之遺子孫

屏迹衡門下久於世物違君子抱大道動靜貴知機躬畊足我食婦蠶充我衣萬事付不理雲林日因依湘水有懷石首山有采薇大節固莫奪天命亦何非子眞千古士願與爾同歸

人道寧有異天命亦何窮禮始經夫婦由爲萬世宗荒哉楚襄王浪迹陽臺中神姝那可禦夢寐空情濃海水三千丈巫山十二重朝云何處在暮雨莫相從

萍根無所著蕩漾江漢間與浪共浮沒隨風相往還乾坤同大塊日月比循環人生少百嵗能得防時閒物情常橫擾世事苦相關鼎湖龍旣逺胡髯那可攀居然就衰暮嘆息此容顏

朔風號海甸十月雪漫漫畫防攢云暗鐵馬蹴冰寒但顧主恩重寧論北伐難漢宮抵疎勒敵騎淨臯蘭孤軍勢逾險百戰陣仍完殺气無時合兵符隠夜看功名何足貴所願致君安

漢國千年固遙天萬里平那堪風雨夜夢不到咸秦漠漠雲山白悠悠云雁聲令嚴鐵衣冷雄劍動光精男兒生盛世有身當奉君但謂奇兵出邊塵日可淸何知沙漠迥白首未成名

丈夫英烈志充塞天地中言行務挺抜羞與世雷同用則行吾道不用歸固窮寧爲祝鮀佞以自屈其躬依山結艸屋畊釣學三農野水魚蝦盛石田禾黍丰髙歌養時晦不愧古人風

窮達付天命胡宜心苦憂穹馳兩曜羣動不能休風霜逼嵗杪感化生遲畱汲汲者誰子走馬出南州路逢徒步友相喚不回頭意气可時羨功名那未收古來豪俠地惟見水東流

朝看上林花夕飲長安酒酒酣發浩思舉觴復停手萬化出堪輿禍利何紛蹂達人防元命進退惟貞守云胡儀秦輩危邦日奔走大道旣不行取遇資辧口地下防相逢寧無慚泄栁

西行一萬里郡國何遙遙馬鳴寒日暮始至咸陽橋渭水自縈帶函關空寂寥秦家故宮闕離離惟黍苗漢陵松與柏枝榦半成樵艸間兩翁仲似欲語前朝廢興𨿽定理遺迹防時消

中古漢而下爲國少足珍唐宋肇大業所貴亦以仁魏晉更竊取禮樂俱無倫我皇撫大運有位以得民龍飛應九五天地感陽春徳化慕初古風俗盡還醇終當億萬世軌範希聖神

孤鳳日空谷羣龍已滿朝濟濟論大道何君不舜堯九衢淩禁籞萬井寂春宵旗旌隠閶闔鐘鼔轉招揺雞鳴長樂曙珂佩響雲霄披誠謁明主天鑑亦非遙願言光聖化亙古聴箾韶

大賢始未達蘊徳恆若愚一朝離艸野虎變驚寰區祿位極卿相勛業應都兪云何渭川叟獲載周王車云何陽武士得贊漢皇圖當其囊括時舉於眾不如飛騰在頃刻四海謾嗟吁

浮雲蔽天日遊子何時歸關隴無窮極北風始寒威荒城饒古木落葉隨人飛昔別期半載三秋音信稀何如比翼鳥何如連理枝同生亦同死終始得相依感之益惆悵涕淚滿裳衣

人生如夢泡憂樂無定端歸休常未久別去每漫漫雲平雨雪暗陰盛北風寒君今在萬里言念衣裳單光景亦何速曾不比奔湍安貞信爲吉古道良獨難幽憤積中曲無言坐長嘆

萋萋南澗艸灼灼東園花豈不念容色獨柰景光何昨日日苦短今日日復斜靑陽坐遲暮爲樂何蹉跎李膺匪名士石崇豈豪家得失更相酧盛衰逓來過寧不知至理悲悔徒自多

前有三十年彊半向防童後有三十年彊半已老翁少壯防何時榮辱在其中茍於志弗立徒爾榮厥躬世治貴行道世亂尙髙風顏子在陋巷一瓢常固窮而不攺其樂賢哉疇與同

出門省時物薄言向東郊秋風入灌木百鳥爲悲號復見孤飛鶴唳繞長林梢傳書亙遼海羽翮無乃勞於焉思一息而柰失其曹鴟梟上翔集狼虎下咆哮飄然載髙舉人間那可巢

悠悠世間事得失何定期貴富信匪榮祗自取驅馳茍違取捨機防不取傾危君看石崇宅金璧爛光輝始謂可千嵗禍乃不移時慢藏祗誨盜聖言豈我欺咽絕無復續𨿽悔其何追

去日復來日光陰苦相催千里復萬里世道何悠哉古人已不復今人徒自哀甲第變畊隴荒墟且崇臺興廢在眼前惻然感我懷干名羞茍進著業乏長材惟酒可托興焉得日銜杯

昨日見君情不殊弟與兄今日見君情不殊岐路人其故爲何歟無乃有衰榮蘇秦未得志妻嫂亦相輕買臣旣貴遇愚婦悔何勝交態亦如此翟公昔署門邈哉管鮑道千古疇能並

遲遲三春日照耀綺羅園園中松柏姿何如桃李妍惟見東家婦采花時笑喧妾非以離恨稟性惡其然但願君早歸白首共周旋桃李任衰榮松柏且孤堅

海水浚不測關山髙不逾君去日已逺妾在當何如風煙眇吳越徒此長嗟吁所願山可摧復願海可枯山摧爲平地海枯成坦途萬里無寸險一日可回車

登山采靈艸悠悠念長生長生不可念且遂探芳行曠哉秦臺子雙聲調玉笙淸商泛穹昊鸞鳳感和鳴倐爾淩空去眇若秋雲輕徒令企望者蒼然熱五情世間榮辱夢終古未應醒

違世慕眞境洗心謁名山數峯稍前入斗已失人間珠泉激瓊磵碧殿照瑤關松桂更無古鸞鶴不勝閒仙人長笑出握手話金丹谷神期不死鉛汞任循環願言就玆隠千載駐紅顏

寓言

陰陽分晝夜輪運浩無窮時物更代謝孰知化工人生如夢寐卽寤永成空幽觀衰榮聯往復邁旋蓬鄙夫昧達識眇然隨所終賢豪關世運用捨合中庸進由吾大道退厲吾淸風載歌紫芝曲不愧商山公

結交

撡交若松柏嚴霜無攺顏良交尙胥益薫襲逾芝蘭時交桃李容朝結暮摧殘又如淵澤靜一激興波瀾交情貴有常固結豈誠難道同心亦合弗在多誓言茍非盛徳士反側須防間

感遇三首

吟詩愛千章靡益於世道是則徒爾爲𨿽多胡足寶譬入東風林炫目多花艸容媚可人怡饑至莫余飽曷若事西疇省彼粱與稻實爲卒嵗憑永焉天命保

登山慮其髙涉水憂其深獨於處世人而弗度其心其心一弗度言貌終難諶反是曷謂智徒多咨陸沈盍聞方寸同厥利猶斷金此正彼無邪讒毀孰余侵

服牛待余耕乘馬待余行蚩蚩乘且服驅防不少仁安知有血气何獨能無情所以異貴賤由人爲物靈資用竭其力可不見推恩嗟彼殘忍徒戕之如折莖

詠林居散生

隠山不在深情髙喧自寂交友不在和誼合疎自宻世人多巧智動靜恆匪然末榮本不滋曷免終摧顚惟君拔俗流於余寔同調惟餘好斯人於君亦知要白雲蔭松石寒泉潄庭除匡坐論太古方寸擬堪輿萬里出從中舒捲俱自得山重非可移淵浚宜莫測淸風千萬古濁酒三五杯彈詠續歡洽浮名何有哉琴以揚徽音詩以發素抱願言永陶陶窮通付穹昊

憶王兄韶

菀菀庭際陰煒煒松下花松姿固自持花艶終可嗟徒令益幽思於是感年華年華從何逝長見白日斜君子抱古道屏居河水涯累月莫予遘人生終幾何脂彼檀木車秣此黎眉騧所願憂懷冩無論途路賖

憶贈遊子哲

晨興振煩襟悵言臨淸河俯視河水流去去無回波人生如夢寐得失常苦多潛鱗思漼淵翔鳥戀故柯維物知所止獨柰世人何君爲巢由隠洗耳矢靡他養道日遊詠考槃云在阿白雲長共棲紫芝時復歌願言往從君吁嗟乎蹉跎

夏夜有懷王兄學

明月何燭燭良夜亦悠悠攬衣歷前除閒詠以銷憂俯褰幽蘭芳仰視天漢流鶉火司夏令玉衡指炎州感玆气象易念彼平生儔山髙而水深於焉成阻修嘉防邈難卽何以結綢繆陰陽無停機榮枯逓相酧百年苦短短況若參辰遊美酒聊足揮丹經安可求願君固貞節嵗寒保康休終朝拾瑤艸三山尋十洲

秋夜有懷武陵舊友

片雲停西南下與山翠接寤言同心人於此三嵗別道路阻且長何時見顏色我有枯桐琴朱弦久徒設欲爲孤鸞操中內增永結思將持贈君千里非易越悠哉淸秋夕不忍對明月

枕上憶禮用黃文學

旅枕春夜長雨聲繞松屋窗虛羅幌寂輕飈動余燭展轉寐不成幽思溢中曲嗟彼同心人言貌溫且淑別玆良已久懽晤靡可復迢迢雲山靑沈沈江水緑握手當何時還來盡忠告

田家秋日

衡門逼幽蹊曲巷通極浦十家兩三姓世世相托處舉目皆累姻出入無齟齬男爲東捨郎女作西鄰婦寒風及秋社豚酒酬田祖老巫燒紙錢稺子喧銅鼓漠漠柘園煙紛紛芋田雨歸來肆筵席半醉相爾汝王租旣蠲免官事亦有數且願日升平皡皡如太古

己未九月餘新歸灉江度構茅居甫成姻兄王氏效先有詩見美倚歌和之以酧其深意云

周孔旣已矣哲人將疇歸萬物自榮謝蒼蒼含朝暉結廬還故里忍使初心違爲山期九仞覆簣功寧虧載歌太古音泠泠空自知

又

聖人百世上我乃百世下攘攘塵途間未有忘情者淫詞尙新聲薄俗輕大雅明珠混魚目疇能別眞假結廬隠其身翛然傍林野

城南小隠

萬冗作由心心逺喧竟寂孰云事眞隠而必離防邑惟玆方寸中渾然有太極眾人固蚩蚩悟之在達識卓彼髙世士抱道慕閒逸舊宅城南隅處甚巖岫僻曠哉煙霞想變化隨所卽礪齒何不堅循璧亦有石洗耳何不淸負郭亦有澤寤言宇宙間焉往不自適溯觀巢許流千載猶一日

古松吟

道周古松樹半榮半已枯長絲斂柯葉流膏出皮膚旁見斤斧防文理爛交敷歷嵗豈不深養質心匪虛孰俾夜焚之光輝發烜如致民思利用斬鑿及根株薿薿中澤棘菀菀髙林樗非材眾所棄生意廼有餘反嗤爾爲松憔悴獨何歟

感懷三首

芳桃笑春風穠李耀晴日偶蒙化工榮光彩不可敵盛時能幾許零落各相失詎知寒松心淩霜如鐵石周旦匡王室而罹管蔡謗不資穹鑑明聖徳防淪喪二年罪斯得雷風感天象懷哉時世逺光澤不可望皇天泬以穹后土漠以廣善惡𨿽萬殊報施終不爽大人知至道日鑑於旣往嗟彼盲瞶徒逐物空鞅掌

靜夜思

天地同逆旅春秋比流波昨昔樂苦少今玆憂復多人而離居其如良夜何良夜殊未央悵言臨中堂樷蘭零露初月揚淸光我有枯桐琴爰以托逺心哀弦徒激烈愁絕無知音太行豈不髙黃河豈不深夢魂終不隔萬里還相尋

懷逺有作

流離悲夜防月隕山正黒幽閨破殘夢欹枕益淒惻同心與我違九載燕趙客大車卽長道利往不攺轍人世如蜉蝣變化曾倐忽何有鶴齡而耐此遐別願言勿復思思之涙成血

春日言志

晴光灌榮樹好鳥鳴其間幽人啟前戶盼之以怡顏樹色正蔥蘢鳥聲何綿蠻物情本自適於時亦相關乾坤同大塊寒暑交循環變化豈終極枯榮倐往還云胡百年內不有一日閒智哉張子房功成逺所患寒流松石上辟穀聴潺湲

種樹詩

生有種樹癖性稟由孩提五嵗藝菽麥幪幪輒成畦七嵗讀書暇封植靡他爲九嵗已悟達益諳相土宜百谷曁蔬果根荄日敷移行年十三四把筆耽文詞朝誦槖駝傳夕歌生民詩始祖出姜嫄艱食肇播施奄然卽邰室徳教萬古埀嗟哉丁末裔心好同規規欣逢堯舜君委身常恐遲中原遇龔遂與爾爭先馳

華蓋山【廬陵】

東風吹大河河水爲上湧緬思華蓋君巢云絕塵冗唫時月滿軒耕處云生隴何當命巾車相從服鉛汞

黃麻峽【安城】

逺聞黃麻峽自夘行及酉溪聲咽復喧山勢回不走居民實醇朴安用巡徼守男耕而女織帝力亦何有

梅花源【廬陵】

山行五六里峯勢忽亂前有梅花源人煙帶丘隴天寒云木交晝晦風水湧近聞豺虎多深入能勿恐

夏莊裏【龍泉】

山行巇險極言至夏莊裏俯視見人煙直下在地底結屋自爲鄰開門齊向水嘗披桃源圖何有逾乎此

花陵渡【泰和】

路窮春江長江上花陵渡東風桃李花多少隨流去野航容數客來往衝紅雨日夕望煙波武陵更何處

武婆岡【防和】

處女桃花顏自幼謝塵匹飄然入玆山燒丹學仙術乘雲以何代畱名至今日徒令凡世人千秋指遺迹

大平洲【泰和】

一水分復合是有中流渚溯洄從其人道阻心良苦其人美如玉逺世甘獨處秋風把釣歸繞屋松蘿雨

黃衣巖【泰和】

崇峯出百里巖壁亦何峭神功擘元气中有太古竅靑雲從下起白日當前照仙鶴不重來年年野花笑

尖心峯【泰和】

東郡富原田西顧曠平永靑峯特中起卓立勢拔筍造化固根荄陰陽定標準何當躡層雲臨覽至絕頂

大石門【泰和】

兩山夾長溪石壁忽觝截一竅正中開防岏象棖闑不假造化功世人焉得設萬古祗如斯消磨防行客

釣魚臺【廬陵】

仙人何代飛空有埀綸所危磯枕中澤形勝猶太古奔流怒出峽眾巘欣承宇悵望嚴子陵山秋紫蘿雨

鸕鷀港【廬陵】

十家同一姓浮處依巨港取魚以爲活鸕鷀代罟网田園世外疎兒孫眼前長何當命輕舠煙波共長往

白水湖【廬陵】

平湖淨如練光气日舒捲秋水荷花鮮西風棹歌逺美人居上頭遊子無時返行見紫鴛鴦惆悵天涯晚

白下縣【泰和縣古名】

大河東遙遙孤城忽如塊臨流起層閣危軒俯長瀨西山當倚晴宛若蛾眉對日夕望闉都車馬空橫潰

送胡生歸秦川

別我胡艸艸送君良遲遲車膏馬旣秣不得畱金羈楚水涉今日秦川到何時天涯欲相見惟有夢魂來

送吳防逺遊

南州有一士髙視絕今古被服千金裘驍騰五花馬方當客吳越復欲遊梁楚天地入浩歌安知行路苦

夏夜詠懷

蘿月白於練松風涼於水幽人感芳序攬衣中夜起天河向西注斗柄當南指流螢輕入幔啼螿亂喧耳寂寂愜深情悠悠思至理兩儀立四極萬物逓終始金石有銷鑠人壽安足恃動靜榮辱隨存亡哀樂繼所以達識人用捨由行止居偏俗事稀魚肥新酒美酒酣發浩歌響徹靑雲里正命托堪輿何樂可代此

過友人墓

天地育羣物衰榮疊新故茍非金石資疇能保晨暮水逝不復西葉凋長辭樹昨日眼中人今朝隴頭墓永寐長夜臺無時見明曙感此心悲傷彷徨以懷顧彭殤均朽化何術可獨固吾將營奼女九轉童顏駐鼎湖有飛龍乘之上升去願從軒轅遊復與王喬遇呼吸元和精服餌牝素萬期爲須防八荒等庭戶俯視閭門間茫茫日塵霧

贈王兄學

人意自南北豈在山與水茍非道誼合對面若萬里媺人賦考槃於彼河之涘作疎動旬朔音問苦不至白露結爲霜百艸中夜死楚郊鳴寒鴈蕭蕭無停翅日月忽居諸人生倐如寄感玆气候易耿耿懷宿契荒哉雞壇盟反顧惟隕淚輕薄寒路衢奔驅競微利變態須防間禽獸安所異君子徳義惇中路忍忽廢願言最始終相善以沒世毋爲投井心下石速其斃載歌伐木篇書以謝知已

幽居對雨獨酌

幽居一日雨髙坐不出門江風逾箭疾隴云仍墨屯驚魚晚時躍棲鳥寒不喧發我葑菲苗滋我松竹根靜言觀物理生意何其繁家人慰沈默洗杓開小樽斟酌勸飲之兀然醉乾坤塵土彼塵土得失焉足論

淸夜思

迢迢淸秋夕悠悠千里思媺人一爲別邂逅窅難期月滿寒露零驚烏號南枝空庭耿無寐輕飈入羅幃感玆益惆悵人生能防時離多而防少胡然心不悲安得臨風翼歘忽相追隨

芻蕘集卷一

欽定四庫全書

芻蕘集卷二

明周是修撰

七言古詩

長安古意

長安二月三月時千門萬戶春風吹綺構瑤臺相照耀香車寶馬並驅馳驅馳照耀皆豪貴九棘三槐夾三市鼎食鐘鳴將相家朱簾繡柱王侯第王孫公子盛繁華山珍海錯棄泥沙銀鞍斜度官溝栁丹轂橫移禦苑花花欹栁艶春明媚嬌鳥亂啼花雨細璚宮錦殿傍雲開鼉皷龍簫震天起美人內屋艶神仙鉛華炫轉春爭妍珠屏交防幄隠隠羅幃分玳筵蘭殽桂酒芬芳發象筯瑤杯光彩徹翠釡金罍不暫停雕盤玉盌紛成列回瞻復道接飛甍都城佳气正氤氳雙龍絳闕淩靑漢九鳳紅樓瞰紫雲紫雲翠霧碧煙空文窓藻檻何玲瓏流鶯獨繞昭陽殿芳艸深迷長樂宮漢代中興冨名將百戰功成心益壯閒來賭酒千僕姑意气相排不相讓半酣徑上寶釵樓赤防四面俯皇州一羣粉黛成歌舞千種風流生勸酬樓前兩兩鴛鴦度樓下雙雙鳳凰舉鳴璫背解玉纎輕防色凝情羞不語就中心思可誰同平明扶上玉花自言百世無衰老自謂千載長英雄可憐光景畱難住秋風一夕生庭樹歌亭寂寞荒艸寒舞榭蕭條殘葉暮昨日紅顏美少年今朝潦倒那須數將軍捨外無人過廷尉門首堪雀羅吁嗟盛時不復作金莖銅狄隨消磨君不見廣成山中白雲宿安期海上顏如玉軒轅已駕鼎湖龍漢武終歸茂陵麓別來倐忽三十年海水防變桑田緑

塞上曲

北風獵獵衰艸黃邊馬壯健邊人彊馬嘶風勁角弓響射防天邊鴻鴈行驚沙亂起愁雲變人馬相聞不相見單於夜半末歸庭昭君空抱琵琶怨淚雨濕花香滿面

塞下曲

十月祈連三尺雪孤軍萬里防邊敵皷鉦不動馬停嘶北風吹凍衣裳裂元戎怒奮黃金戈夜移苦戰臨交河海云漠漠關月黑道傍死骨何其多主恩未報將柰何

紫驑馬

紫驑馬黃金韉一新剪拂當晴天蹄輕耳峻筋骨堅性烈不受庸人牽山西主將功名老時時騎出長安道長安三月春風寒無限落花防芳艸遙遙數里聞號鳴走過一歘疑流星汗生黑暈搏云濕舉國駑駘空震驚歸來四海知聲價甘將伏櫪都城下回看厭旦可不慚苦月寒霜自終夜

公無渡河

太行之山髙莫比黃河之水深無底山髙無路猶可登水深無船安可行公乎公乎柰爾何被髮提壺來渡河河水深不可渡公無渡河渡河去長風吹天落日孤狂夫烈女何代無願死從公與公俱箜篌所悲終何如

莫愁樂

石城城下春江流城邊十二紅粉樓吳兒打槳動晴緑送妾隨君樓上樓爲君起趙舞爲君發齊謳舉酒勸君君莫愁妾貌彊如花妾心彊如月花盛有時衰月圓有時缺勸君莫惜千黃金趂取靑春好時節爲樂須臾誠可憐人生安得長少年雲收雨散不終夕落花飛絮春風顚

將進酒

將進酒黃金鐘佳賓如仙馬如龍璚樓綺席淩煙空一聲浩笑勸相逢江南二月皆春風擊鼓催花花盡紅人生在世偶然事對此不飲將安從發齊歌引趙舞利路名塲付何處出令傳觴急飛羽請君爲我縱鯨吞不醉不頺不歸去靑山在地日在天山翁倒載車底眠但令行樂長若然浮雲冨貴安足言

逺別意

逺別離楚水深吳山髙吳山迢迢起煙霧楚水浩浩生波濤君今天南妾天北欲往相從安可得終朝不見若爲情況是頻年音信絕孤房獨宿耿無寐夢中恍惚平生意羅幃翠被暖香殘珠箔銀屏夜燈細逺別離相思惟有空中云時時千里能隨君相思惟有雲間月夜夜千里能照妾妾看雲月長躊躇君看雲月還何如

商婦怨

作木莫作桑樹枝作女莫作商人妻桑枝嵗嵗苦攀折商婦年年感離別桑枝折盡猶解抽人老豈有重蒼頭神龍猛虎防可執其柰夫婿心難畱朔風吹江浪如屋柁樓嘈嘈行色促望殺蒼天哀憤深目防雲山淚成掬何能化作檣頭燕到處飛飛得相見何能化作帆上風千里萬里長相從父母嫁我非夙契但云商人多贏利門前宴集廣輿馬篚筐聘來足珠翠豈知今日成參商輿馬珠翠看無光月懸別恨秋宵永花攪離思春晝長妾心豈學道傍栁朝朝暮暮千人手妾心豈學空中云變易隨時何有情妾心可似南山石雨打霜侵只如昔更看終嵗不歸來化作南山一拳石

漁郎謡

漁郎住在雙江口家養鸕鷀十八九唱歌打槳落長潭大魚上船小魚走四時坐計水中央百藝何如网罟彊巖上拾薪巖下宿不識耕桑衣食足回頭萬事等浮萍云白山靑沙艸緑短蓑開合防晴陰閒來沽酒杏花村載歌一曲滄浪晚棹入煙波何處尋

酒家謡

江口一樹芙蓉花花下吳姬沽酒家井頭轆轤五更響門前便有人來往酒味𨿽漓眾稱好一日常傾百壺早年來運去錢米缺沽酒實醇人不說門前冷落秋艸生萬事蕭條不稱情人情反覆何能定莫怨他人由汝命朝朝江口望行人但見寒江白沙淨

牧童謡

逺牧牛朝出東溪溪上頭溪頭艸短牛不住直過水南芳艸洲脫衣渡水隨牛去黃蘆颯颯風和雨老鴉亂啼野羊走絕谷無人驚四顧寒藤枯木暮山蒼同伴相呼歸又忙石稜割腳茅割耳身上無有幹衣裳卻思昨日西邊好曠阪平原盡丰艸短蓑一臥午風輕長笛三吹夕陽早

樵夫謡

樵夫采樵樂有餘數家茅屋深林居朝朝磨斧磵底石牽蘿直上靑山隅愛斫蒼枝桂愛伐枯死樗眼前取足隨所如束擔不歸就向城賣錢糴米養慈親慈親在堂乞長健年年賣薪奉余羨但願身安口得充免因賦役走西東昨朝冨貴千鐘祿今日雲南親種粟

田夫謡

田夫住東鄕今年八十彊兒孫滿屋足指使老病常時臥在牀戒兒早納官家稅莫學庸頑事推避官家稅了卽身輕歸來努力復經營生計隨時不願丰但願千載無戈兵不思往前離亂日有米作糜不得食出門亡命走煙塵骨肉回頭各相失只今𨿽貧何可恨天地生人要安分風調雨順禾米熟盡納官家心亦足

桑婦謡

采桑婦朝朝暮暮南園路出入寧論晴與雨蠶盛愁桑稀蠶衰恐姑怒大眠起來忙更忙寢食不遑兒不顧年年養蠶多繭絲身上到頭無一縷小半輸官大半賣繰織未成先有主可憐寸寸手中過竟作何人襖衫去采盡桑葉空畱樹樹下靑靑長麻薴山雞角角終日啼桑椹漸紅春雨住妾尙無襦夫少袴事事令人亂心緒嗚呼人家生男復生女生男猶得傳門戶生女徒多累父母若兼長大嫁貧家不似生時棄塵土君不聞采桑婦

瞿塘賈

瞿塘賈前年二月離鄕去去時許妾半年歸指定桃花成誓語桃花三度謝還開望防天涯不見來相思未惜容顏老但恐君心不長好君心重利豈重情有錢何處不榮身花落黃昏風雨急獨掩重門愁殺人

臨川女

臨川女日日臨川望何處臨川路前月徵人從此去徵人此去九千里持戈逺赴交河戍交河沙塞窅茫茫盡是古來爭戰塲白骨連山中夜月鐡衣倚馬五更霜此時王事好辛苦將軍號令嚴如虎一聲敵騎冦邊州生死向前無轉頭丈夫重義輕生死動肯捐軀報天子妾在深閨君在邊何當破敵遂生還但令百嵗能相見離別尋常安足怨

白楊花

白楊花何紛紛是誰種汝當墓門墓經盜發無所有但有朽骨猶縱橫昔爲將相公侯貴今成無主同孤魂萬家第宅人如霧盡如他塋之子孫防碑芳艸何年代寒鴉流水防黃昏君不見百川沸騰山塜崩髙岸爲谷谷爲陵又不見五陵松栢無餘根玉魚金盌人間行古墓適存何足恨猶勝平除作地畊

歸寧婦歸

門前石橋路東去何悠長妾從此路嫁他方還從此路歸故鄕朅來別郎五六月朝夕不離慈母傍月滿西堂夜未央烏啼金井梧桐黃此時與郎惜景光獨守羅幃愁防腸忽向樓前聴嘶馬報郎迎妾將同行慈母許辭親爲妝膏車秣馬當晨霜母恩亦如郎愛厚妾心懷母若懷郎但願母壽郎安康嵗嵗與郎登母堂

姑惡鳥

有鳥有鳥終日啼萬口千聲如一詞云是悍婦怨姑惡精魂幻化之所爲我聽此言重惆悵惆悵思之誰是非人家生男願取婦取婦願能纂家務自古物從勤上生詎容怠惰無思慮姑詈汝願汝勤姑撻汝願汝能汝攺姑欣欣不攺姑難平如何重恩愛翻化深憤嗔殞身化鳥道姑惡孫孫子子傳怨聲古有孝婦塜亦有義女亭至今人嘆慕至今人頌稱汝言姑惡姑不惡自此吞聲休更鳴

張子房歌

漢家重器張子房起身報仇來博浪金槌一揮祖龍怒四海驚濤隨播揚忽遇山東隆準公契合君臣魚水同當年不取下邳履豈有神防先羣雄蕭曹忠貞平勃智信越武威樊紀義蛟騰虎變各英豪復捴機謨歸掌指滅霸成王建業秋元功茅土遂封畱固知富貴非可久便逐喬松仙者遊丹經洞府閒終日云白山靑江水碧回頭世事等浮萍梁楚他年血波赤

朝霞歌

朝霞擁晴迎太陽滿空炫轉朱火揚鳳防龍文結縹緲歘忽變化神靈張始疑天孫織錦過七襄百花就剪將縫裳精光倐爍帝爲喜命呈下土旌成章又疑女媧錬石初得方功肇洪鑪開混茫火精水銀出鑄冶金花五色塡穹蒼玉京瑤臺如帝鄕道徳君王同紫皇閶闔九門辟蕩蕩文武幹官鴻鴈行時和气應羣物育從玆衮衮來禎祥載覩卿云歌八荒

秋思歌

明月明月照我庭晴光作云翳寒星夜寂寂兮天冥冥艸木淒兮霜露零懷帝子兮湘水濱哀窈窕兮傷娉婷啟珠箔兮開銀屏凝幽思兮發遐徵秋風髙兮鸞鳳鳴莫往從之兮淚縱橫水泠泠兮山靑靑

又

淸風淸風吹我裳飄飄羽翠隨飛揚秋寂歷兮夜悠長水無聲兮山蒼蒼指佳人兮北斗傍聼玉佩兮鳴鏘鏘霜墜兮金屋涼防云結兮羅幃香神忽來兮忽已往莫往從之兮空防腸記年嵗兮安可忘

逹懷歌

天下萬事如浮雲倐忽變化不可測鸞鳳終非枳棘棲蛟龍曾是池中物君不見孔明南陽臥安石東山遊三顧幡然魚水合七辟始爲蒼生憂大賢抱材思濟世時止時行付天意區區取譽焉足論長笑望塵潘氏子古今興廢兩悠悠聲利難將屈巳求且唱樽前三五曲都消心上百千愁

君不聞歌

君不聞和氏璧楚王刖之以爲石又不聞丰城劍千載埋藏遇華煥世間萬事有窮通何況壯士誇材雄於時未際君且守春到花開不須久

一壺酒歌

一壺之酒三四客閣暖鑪紅窓月白圍鑪把酒且飲之須防相顧皆春色酒亦何美意何長人生百年內嘉防不可常且樂今夕同徜徉飛霜落盡衡陽樹哀鴻叫下瀟湘浦瀟湘浦九疑云隔蒼梧路帝子香魂招不來空餘竹上啼痕處放歌一曲壯心悲天涯漂泊我何爲明當徑度禾川水卻望廬陵山翠歸

浩浩歌

君莫欺貧賤兒陋巷陳平終帝師君莫誇冨豪子銅山鄧通終餓死世間萬事如轉燭明日升沈安可卜請君聽我浩浩歌古往今來情柰何春花片時忽如霰旱雨一夕翻成河枯榮否泰更相代天運循環理無怪君看梓澤與梁園空餘野艸荒煙在荒煙野艸昔寥寥還見樓臺淩碧霄眼前興廢盡如此且飲美酒令愁消

懷友歌

吁嗟友道日凋喪眼底輕薄徒紛紜朝爲同心暮楚越倐忽變化如秋云我思安得齊鮑子相與平生獨知巳斯人易失難再求恨殺重泉呼不起光陰百年亦艸艸少壯防年復衰老鸞鳳哀叫失其羣嘆息無言望空昊

花酒曲

花初開酒初熟花正紅時酒還緑采花酌酒向東風二八童顏美如玉花蕋嫩堪憐酒星長在天喜逢春未晚況當人少年春光人事相周旋願從花裏宿愛就酒中眠窮通榮辱付髙天如何不樂心懸懸莫厭酒杯深須趂花枝好春光解去人解老明朝急雨醉醒來滿地殘紅亂芳艸

花蝶詞

蝴蝶飛飛桃李蹊有生都只被花迷生爲花忙死則已花蝶兩情無可比一朝花謝蝶何之別戀新紅嫰白枝向來生死迷心處顚倒莓苔総不知眼前世事皆如此親疎離合爲時使相如得志棄文君比翼愁成中路分茂陵一聘心已攺短嘆長嗟耳不聞翟公冨貴多賓客濟濟賢材論忠節盛時忽變散如雲門外還堪雀羅設我歌花蝶情難了窮達相依古來少遼哉鮑叔與宋萬載千秋名皎皎

石仲歌

前朝古墓靑山陬石仲矻立經防秋龍摧防蝌蚪折馬僕麟僵鸞鶴裂獨爾形容得茍完無乃年深化靈物知是誰家顯祖宗子孫零落各西東淸明寒食窅不至空有狐兔巢其中石仲淒涼何足道金莖銅狄餘煙艸怪防罔兩自爲鄰雪霜滿頭天地老

栁條長

栁條長栁條長三尺溪水黃雨晴布谷啼欲死村中老父心徒忙心徒忙事難了大兒當官少兒小府縣公文疊疊催吏胥晨夜何紛擾雞豚殺盡無毛餘杯盤稍薄卽喧呼雲南逃卒計千百星火捕獲私相圖同名共姓隨地有掩襲成擒不松手爺娘陷絕妻子離負戈萬里遙奔走姻鄰哀送擁道傍淚滿春衣空防腸叮嚀異境好將息畱取眼睛歸故鄕故鄕田土今誰種堂上雙親復誰奉皇朝奮武誓開邊邊塵未淨兵猶用髙歌一曲栁條長壯士由來志四方防看三箭天山定從此化爲侯與王聚散尋常安足傷

種粟謡

鄭州民稠田不足生計家家只耕陸嵗饑麻豆不堪充小戶年來多種粟粟苗幪幪過人長粟葉靑靑粟穗黃老妻稚子欣欣喜晚摘成筐夜舂米入廚炊飯滑且香自說無如種粟彊鄕村米價日騰湧我粟如茨被丘隴世間百事捴艱辛到底勤耕不悞人一粒落地萬倍利消得防何納官稅惰農好食如狼虎奔走長年離鄕土良田繞屋不勤耕怨天只恐謀生苦豈知世物隨人轉得失眼前人不見愚癡可笑亦可憐作詩徑爲惰農勸

次韻龍維周金陵出塞

君不見上國都門道如砥九棘三槐夾三市又不見金戈鐡馬陣云浮拜命安邊辭禦樓車聲連營若雷動弦管啁啾發伶從中天月色鐡衣明半夜霜花隼旂凍漠南塞北無王庭蛇豕縱凶何足平況今天子能得士百萬驍騰皆俊英鳳闕龍城分虎衞武偹頻年蓄精鋭閫外同推太尉賢府中只數元戎貴鐘山走勢橫千霜金陵佳气成九章運籌帷幄佐明主似有漢代韓張良羽書昨日徵邊戍百里旌旗蔽煙渚雄心一片獨飛揚要斬樓蘭斷歸路賀蘭山下寂無人龍鱗水上且孤軍丈夫生死向前去豈復回頭懷所親錦機漫織回文字離情不奪英雄志防須三箭定天山靑史功臣當鋟梓黃塵大漠茫茫卻望君門天一方邊庭早晚應奏捷獻凱歸來朝未央

靑山髙

靑山髙白雲深君不來傷我心靑山髙白雲長君不來防我腸防我腸在何許洞庭之下瀟湘浦昨夜瑤琴一曲中輾轉離鸞爲君苦復對靑山歌白雲千里萬里遙思君遙思君君不知遙思君無已時靑山自靑雲自白天地悠悠自南北

寄贈巫陽隠者歌

金樽美酒淸且香欲飲不飲愁心長寒云四塞南鴈翔尺書不到巫山陽巫山十二巒出落日平荒楚天碧嵐煙瀑水石橋晴啼鳥梅花野亭夕野亭夕秋風多亭西隠者今如何欲知別後相思意不盡東流江上波

畫龍歌

云如車輪風如馬雷皷砰訇電旗奓其中踴躍何爾爲無乃蜿蜒作霖者古來善畫此者誰葉翁所貌稱最奇筆端揮灑絕相似亦有風雲雷電隨大梁徐公生卓犖十上引錐稱好學揮毫灑墨運天機鬼泣神愁日光薄斯須縞素騰眞龍莽蒼直奪造化工恍如列缺引霹靂歘若巽二驅丰隆枯木槎牙頭角露鱗拂雪花駭成怒劃然威掣海門開勁望層空欲飛去我時見畫心膽豪拔劍起舞翻絨袍波濤萬頃東溟濶瘴煙千丈南衡髙嗟哉徐公天相爾後恐無繼前無比酒酣神气益灑然白日風雲牕戶起爲君一作畫龍歌髙風激烈云嵳峩魚蝦混處不可久龍兮龍兮柰爾何

武山

武山山勢淩雲雄當南突出虎鼻峯峯頭直上九千丈翠光倒削玉芙蓉飛湍瀑流掛絕壁松檜龍鱗柯鐡屈就中樓閣開窅風霆白晝驚霹靂紫虛眞人華蓋仙朱顏緑髮不笑言手持天關踏地軸服餌牝畊丹田琪花瑤艸時堪把紅塵誰是長年者猿鶴如能問道心云在山上水山下

南溪夜飲醉歌行

南溪之水淸且甘釀酒飲少輒爲酣君家今夜設華宴明月正照山前庵佳人狎坐發淸唱起舞牽衣不相放錦袍無惜濕淋漓玉盌惟催气豪宕峨嵋亭子今不存習家池館亦無聞騎鯨倒載千古事此時之樂宜同論人生嘉防難屢得且飲如澠對明月窮通於我果何哉出門一笑天地濶

釣臺歌

一夕湘沅春水來浩浩蕩蕩無際涯手擕童冠二三子直登落日釣魚臺釣臺之古淸塵埃緑楊白石荒蒼苔釣臺之幽散花竹防崖絕壁何崔嵬風潭百頃魚龍走海上萬疊煙雲開周宗相業嗟已矣漢代客星安在哉空餘髙隠埀綸處風帆沙鳥相遲徊渡頭人盡遙天暝東山片月如飛鏡漁船浦嶼火初明僧寺林塘鐘已靜長漠漠山云浮長悠悠江水流人生幾何柰易老昨日紅顏今白頭富亦不須樂貧亦不須憂道大小天地義重輕王侯有酒卽合就君飲飲卽醉不醉至死不肯休誰能更問名與利自今辜負釣臺遊

畫師謝公歌謝公櫸州人畫極奇古且神速過人因過東嶽祠信手馳筆各得其度若不經於意者擊節再四作歌贈之

櫸州謝公眞畫師筆端欲落風雨隨千奇萬怪出反掌神驚鬼異不可知洪纎髙下各變化澆淳逺邇分妍去年許畫東嶽祠祠前父老待多時祠中雪壁百餘堵公來三日揮掃之丹靑十分極窈窕水墨一半翻淋漓山川屏障雜諸體文武殿陛森兩儀鳥歸暮林花竹迥龍在春空雷雨埀眼前庸史誇手段防染刻劃何蚩蚩謝公不笑亦不欺彼自詟服徒傍窺謝公謝公善爾爲嗟爾髩髮行如絲閭閻瑣瑣安足事老大成名亦未遲麒麟將相久湮沒盍往一拭英雄姿不然求賢急當世忍使吾皇勞夢思請收縞素百千幅盡貌時髦獻丹墀

王氏江居席上醉歌行

王君家住河上頭河水八月淸瀏瀏西風入林竹屋冷蟬鳥雜鳴嫌不幽生平於我交最宻儼然膠漆深相投君常慕作泉石隠我亦好爲山澤遊別來許久若數嵗一見輒復苦死畱進我玉壺之芳醥饌我璧盤之珍羞小兒進蔬果大兒參獻酬況有白髮親諧謔相綢繆於此不醉將何求日髙豪飲達半夜中天片月淸輝流銀河明滅北斗轉繁露欲墜棼煙收是時杯行已不記但覺淋漓云錦裘庾亮南樓非足擬山簡習池安得儔君不見金穀園亂鴉芳艸黃昏後緑珠紅粉千年愁又不見朱雀門霜戈鐡馬坐無敵擒虎英雄今亦休不須富貴勞所志且飲百斛寛煩憂

鐘小吏

忠臣必世有烈女何代無卓彼鐘小吏忠烈夫婦俱生同室廬死同穴此心一誓永不渝柰何一朝遭喪亂六合四海馳兵車湘南艸賊威頗振湖廣舟師气尢麄據袁陷吉旋破贑百官竄匿民剪屠驅令降服共剽劫軍中指防煩所圖鐘文大罵惡賊怒肯將麟驥隨牛驢忠肝義膽彌激烈賊乃甚怒刳其軀其妻見之亦號呼投井長溺從其夫後來死者亦無數堅鋼直節誰能如我朝開國天所命我皇建業地所扶大軍晝夜急西土神收電掃不足除春風熙熙轉寒谷甘雨沛沛充旱墟危者以安流者止惟有死者無由蘇嗟哉鐘文不可得死去當隨巡逺居傷哉其妻亦莫得列傳所載皆相逾借令國史一遺落此人此死眞何辜此人此死眞何辜一爲鐘文歌只且姦謏比比穢靑史可滅鐘文夫婦歟

早還鄕行

長安城南官道傍行人車馬何彭彭行人意气何軒昻雕鞍繡轂揺琳瑯錦袍玉帶生輝光健奴咆哮如虎狼報酧賈勇百不當短鎗長劍誇凶彊疾賢不學魯臧倉持槌肯隨漢張良美妾娉婷雙鳯凰綺羅珠翠嬌殊妝春風列座宴華堂吳歌楚舞勸淸觴雪膚花貌防人腸結交豪俠輕侯王忽忽四海英聲揚天子召見入長楊勑以紫綬懸金章與朕連兵平北方北方萬里天茫茫嚴冬十月皆雪霜鷙鳥不飛馬傍徨承恩受服心惶惶驅車三日抵漁陽漁陽鼙皷振大荒分營遣將兵符藏玉關祈連尙我疆黑山靑海勞隄防夜隨烽火赴沙塲轉戰沙塲夜未央彗星當夕收精芒匈奴殺戮犬與羊血流漂杵屍成岡傳道單於先買降幕南塞北就平襄獻凱歸來朝建章建章春雨花煌煌寵恩慰勞不可當功與韓彭相頡頏名同衞霍參翺翔出入謀謨資廟廊天下之人誰敢望只今老大鬂欲蒼故山海角路遙長便辭明主趣歸裝直指衡嶽逾瀟湘公卿禮餞塞河梁簫皷哀吟心思傷但覺雙輪起鏘鏘是時九月天气涼西風拂拂吹衣裳鴻鴈南飛亦淒愴我不如之爲稻粱誓尋三徑隠幽莊竹籬茅屋依山墻環堵樹之幹樹桑子孫世計斯爲臧秋露溥漙時菊芳黃雞肥來新酒香醉歌一曲臨滄浪向之富貴今已忘豈知萬國如虞唐功成不退終致殃丈夫有志固莫量用能與世掃粃糠萬鐘之祿那保常不如謝官早還鄕

灉江隠者短歌行

美人家住灉江幹石泉夏五生淸寒楊栁千條堪系馬篔簹萬个待棲鸞棲鸞系馬陰陰裏疊嶂回巒望中起何似王維住輞川更勝陶潛歸栗裏方今天子思隆平絲綸屢下收羣英君胡不隨時變化肯抱長材甘賤貧賤貧亦可甘冨貴亦可爲丈夫不用則已矣一用當爲天下奇伊尹躬耕太公釣商周之業非輕小卽從苦旱化甘霖四海蒼生都濟了賢豪舒捲豈尋常吾亦拂衣可同調

題叢蘭

石巉巉兮水沄沄蘭薿薿兮揚淸芬思搴芳兮以紉佩贈天涯之夫君望夫君兮不見見三湘之暮云吁嗟乎三湘之暮云

孤梅

艸緑縟兮以爭茂木防蘢兮以可悅胡不與之同時以敷榮兮而俟彼之色變而葉脫豈不畏夫風霜而有契夫雪月於是以見爾之髙潔吁嗟乎爾之髙潔

二竹

望孤竹兮不見見夷齊之並佳節胡勁而不屈兮性胡質而不華睨首陽之髙潔吾不知其竹之猶夷齊者耶夷齊之猶竹者耶吁嗟乎其一者耶

臨淸軒歌

君不見北風倒吹海水竭紇幹山頭丈深雪萬石英雄安在哉惟有連山之戰骨又不見冨貴金堦白玉堂美人如花珠黛香枯榮倐忽謌舞散落日野艸啼寒螿君家嚴親丈人行壯節生平足豪宕築室雲林深復深泠眼紅塵看得喪向南別起臨淸軒軒前一水泠泠然上映龍門之佳气下引金洞之長源仰岡嵯峨倚天碧四世家庭好承襲夜榻歌詩幼子賢春槽壓酒佳賓集桃杏花間聞馬嘶不知何處醉還歸嬌孫出迎拍雙手明月在地風生衣泠泠流水蒼蒼樹十載重來嗟物故有子繼述孫貽謀勝槪軒中宛前度前度軒中勝槪多賦詩其若臨淸河請君酌我一斗酒爲君冩作臨淸歌我歌臨淸何以哉聊和陶潛歸去來軒中日日人長樂軒外年年花自開

莫公畫角鷹搏雉圖歌

莫公畫鷹如掃字顚倒貌出天然似側目睢盱怕殺人利爪生拏樹枝死朔風蕭蕭吹石林寒天鳥雀寂無音饑來三日不飽肉黯慘一片英雄心狐潛兔走山鬼訝四顧欲下而不下夕陽沈地暮霞明度盡原頭采樵者莽間雄雉何得知載飛載雊求其雌竦身奮起過電掣頃刻平蕪灑毛血雙拳霹靂劍鋒交五色繽紛錦文裂莫公冩去非徒然君子夕惕終無愆性多耿介少思殆山梁之時不可再

蘭巖山絕頂歌

蘭巖山髙出西極東南諸峯秀無敵中有瀑流掛絕壁建瓴直下三千尺僵木橫溪龍偃臥怪石夾道虎踞坐驚風劃來慘麼麼萬壑松聲海濤播躋崖躡澗俯復仰洞府砑豁軒敞似聞列缺引霹靂亦多魑魅兼魍魎黃熊奮犇靑兕立寡鶴哀鳴防猿泣我行欲息不敢止憑髙望逺憂思集九州四海何茫茫神禹之迹忽已荒峨岷秋陰接太華洞庭倒景揺瀟湘孤云低飛楚甸濶徵鳥竟沒吳天長五臺之墟控三峽之子何時歸故國好在殘年十月冬相逢江上梅花白

送趙勉耕漢中省親行

一門父子全忠孝祗今獨數廬陵趙喬木千章湖水濱諸峯羅立三山嶠前年昭代急賢良五色聯翩鳯凰詔趙侯靜者嗜煙霞說著功名輒頭掉公車星火促嚴程江海茫茫玉京窵奇材固合充棟梁至寶終須貢廊廟乘濤直下五千里閶闔云晴見初召聖主從容賜顏色善道咨諏洞微妙外將大任托藩垣內擬超遷列樞要趙侯稽首再陳乞昧死金鋪致辭峭一官泮奐得所欲模範裁成志思劭三春教鐸振儒林文聲奕奕開光耀二郎萬里奉晨昏歸日叮嚀往來紹弟行旣復兄何如呼奴便秣追風驃楚雨千秋湘水祠秦云萬古咸陽徼鄷鎬西風拂鬂寒峨岷夜月懸心悄關山愁見落花飛客枕哀聞防猿叫不圖采玉昆侖頂豈若尋源武陵竅猗嗟趙侯萬事足如此賢郎誠克肖馬融帳下老萊衣白首能無極歡笑送君不盡憶君情瑤琴切切孤鸞調新詩錦軸徧須題別酒離筵莫停釂飄飄鴻鵠起天隅六合淸風蕩煩歊

短歌行寄宗蕭文學

憶昔北尋馬子洞二月風雨三冬寒乘舟濟川浪洶洶驅車遵陸泥盤盤挹君豪名振河懸走過山陰識君面燕頷虯髯熊豹姿當時令我喜欲旋吁嗟交道無早晚誼合斯須傾肺膽翟公何署死生情阮籍徒爲靑白眼金樽有酒池有魚魚肥可膾酒可張燈促宴諧終夜紅鑪照室光相射中有萬斛江南春綺裘瑤席香薫人風流文采稀今古下筆雄詞躍蛟虎千金難買一朝閒況是賢材兩賓主石林月黑子規啼我已醉眠無所知夢覺雞鳴滿庭樹起望鄕國生離思別來忽忽嵗月攺歌樓舞榭移光彩夕陽芳艸落花時獨立平原悶如海悶如海長思君何時重與細論文古來聚散有如此還望肯山歌白雲

和劉輝逺短歌行

閉門風雨鶯花老紅紫園林淨如掃晴來防檢江南春一碧連天有芳艸美人不見余心悲參辰出沒長暌離暌離咫尺若萬里竟日悠悠勞所思琥珀鵞黃金錯落徒負髙情同畢卓安得蒲萄變漢江便築糟臺齊華嶽美人何時對靑眼北樹東云愁復晚雕鞍寶馬洛陽兒瓊筵綺席新丰館朝回九重鳴玉珂夕飲百斛雙顏酡靑雲亦欲致身早其若神龍淺水何媺人胡爲在丘壑緼袍不換朱衣著固知藏器以待時豈比尋常空落魄讀書勝遺滿籯金誰識韋家祖父心相思相望莫相及修竹繞門流水深

淸隠堂歌爲安城王使君賦

寰區全璧歸我皇天下萬國歌虞唐蛟龍播弄滄海水鸞鳳飛舞梧桐岡巖廊多士方濟濟艸野遺賢淨如洗王君有材當用世胡獨深居僻山水秀莫秀乎瀘川九折之回縈佳莫佳乎靑岡百疊之崢嶸就中堂構何嶙峋於以考槃於以寧琴音泠泠山月小釣絲裊裊江風輕君不學孔巢父掉頭入海隨煙霧又不學周彥倫先貞後黷慚其名行藏得失付穹昊萬事不理心冰淸美玉由來甘櫝韞紫蘿陰護柴門穏花雨穿林酒甕香松云拂石棊枰冷我登淸隠堂堂髙日初晏壽萱慈竹種來多狎鷗馴鹿相依貫淸風徐徐生石門薄日輝輝明水村魚罾隠見隔浦漵沙栁漠漠靑雲屯此時王君髙興發蹇驢信步看山色不知世外功與名只愛山中風與月風月無邊人未老堂春不盡堂花好古來冨貴多愆尢不若藏名以爲寶

逢辛大全

天下之事何紛紛逐時變化如浮雲交遊空多知己少甚喜近日逢辛君辛君自是文章伯獵獵英聲動河北明堂拜官不肯受愛向五湖弄煙月五湖煙月浩漫漫見我惟將靑眼看石牀露坐古月缺紽裘夜語新霜寒烹羔宰牛且飲酒遮莫烏飛兼走人生倐忽豈暇愁昨日紅顏今白首君不見銅雀臺又不見髙陽裏魏武精靈安在哉山簡風流吁已矣只好生前日日醉何須身後千年計君心愛我多豪放我亦愛君不流宕相期早晚匡廬上遙借仙人九節杖禹穴龍門歷搜訪共和靑山白雲唱

次韻蕭仲鈞別懷歌

玉京縹緲開晴雲四海謳歌堯舜君龍騰虎變日繼踵嗟爾尙甘麋鹿羣百花爲城艸爲席烜赫陽精錦嫣炙肺肝五色結英華散作雄詞筆鋒出珊瑚玉樹交柯株處子綽約紋牕疎斯須片月掛明鏡照耀銀台光烱如銀臺彷佛三山上弱水秋風起層浪謫仙何處跨鯨來歌嘯雝雝五情暢永懷此樂那能歸一曲瑤琴傷別離鸞箋冩就生平意寄與雲中南鴈飛南鴈飛飛楚天碧誦言重見膠投漆遂令幽思不可忘走向雲林逺相覓朝陽紫鳳鳴梧岡如此遊居誠有常又如神劍蘊玉匣吐出萬丈之精光精光倐爍淩空照吾亦英豪不殊調窮通得失安足論且與劇談道中妙

送胡立峯大叔遊山東

春江雨漲七尺濤柁樓飭駕聲嘈嘈丈夫立志在逺大所舉卓越非徒勞髙莫髙兮九千仞之匡廬五老秀色分香鑪左裏揚瀾日震蕩嵐煙瀑水迷空虛深莫深兮沈竿續蔓難測之小孤西滙旣瀦彭蠡湖晦明澒洞混一气倐忽津涯知有無直下山東二百州名山大澤紛相糾郊齊控魯屬吳楚古來豪傑多封侯生平曠達由天性但分何方有形勝呼奴牽卻五花馬市作行裝卽無吝腰間只佩蒼精龍拔出赤電驚雷風酒酣歌罷復起舞臉暈欲奪桃花紅桃花正紅春雨晴芳艸滿園啼早鶯簫皷聲停棹歌發又似前年春二月前年歸是去年冬今年歸是何時節白鷺洲邊楊栁煙還鄕好見栁依然莫言不折長條贈畱取歸時穏系船

河邊水

河邊水暮暮朝朝流不已水流去去無回波人生百年能防何昨日英雄气如虎今日淒涼一抔土非不欲學伊與周丰功盛烈夭同休非不欲學巢與由明月淸風塵外遊窮通進退一有命用捨誰能攺前定所以劉伶稱達人只願長醉不願醒豪來揮筆頌酒徳俯觀萬物如浮萍

和答橫溪隠者歌

橫溪之山何鬱鬱橫溪之流下盤屈就中隠者巢許儔落落雲松百千尺有時淸夜抱瑤琴海門出月琉璃碧頺然醉臥松石間五色英華夢生筆金雞三號海色動眼開一丈扶桑日恍惚騎鯨天上歸錦袍玉鋏光相射大漠黃塵煙霧昏潼關白骨丘山積臨岐已見泣楊朱叩角還聞歌戚何如隠者笑傲橫溪湄長枕溪泉潄溪石

禾川歌送郭愉

禾川之水流東海浩浩蕩蕩千萬載英雄眼底今安在衰艸連天古城壊昔日樓臺歌舞園今朝牧馬成荒塞廢興如此不足論空使愁人容髮攺君今別我歸禾川禾川之水應依然銀屏石下買春酒畫角洲頭移曉船髙堂侍養有慈母愼勿蹉跎事羇旅江山遙遙道路阻可以何時復相遇禾川歌送君去鳴呼別君淚如雨

南城歌寄贈胡思敬

南城之山髙防岏連岡疊嶂靑雲端鸞翔鳳舞勢歷歷馬馳牛臥形盤盤南城之水淸見底浩浩千秋流不已孤光澒洞化魚龍雷霆五夜潛鱗起蘊奇蓄秀識者稀積徳累行膺昌期胡郎家住南城側五福由來天命之前年恭承聖皇詔嚴親平步登廊廟聽防遙瞻閶闔門老大功名足誇耀翩翩三鳳鳴朝陽與時際防爭翺翔爲家爲國不少暇忠孝兩情江水長伯也乘濤四十里晨昏逺奉勤王事家山半載未歸來耳畔頻聞好音至仲也進退懷深憂幹蠱驅馳那暫休持衡賦稅貴平理供給餉饋無愆尢閭閻往往多豪縱豈若君家賢伯仲只將孝義主中心美利榮名揺不動蹇予落魄無所爲壯志淩雲空自知求田問舍安足數附翼攀鱗終有時胡郎愛我誠幽雅我愛胡郎絕瀟灑相逢一笑坐瓊筵穏系樓前五花馬狂來一飲三百鐘論交吐气縈晴虹人生契合在知己寧論得失兼窮通別來倐忽成今昔兔走烏飛過箭疾相思重欲話中情極目南天楚云碧朔風蕭蕭鴻鴈鳴寒梅迎雪玉香輕折將欲寄不得便爲君悵望歌南城城南山水如圖畫古木虯龍郁相亞華堂結搆髙於山防服斑斕照堂下堂前種竹百千竿年年嵗嵗報平安萱花愛日色煒煒椿株化雨陰團團君不學五陵年少誇遊俠又不學孤竹夷齊事髙潔丈夫在世貴成名何用飄飄比雲月城南山頭桑葉黃葡萄萬斛生春光浩歌不盡萬古意安得一醉寛離膓君才拔俗眞雄壯囑君善保爲民望當今聖代急賢良相期更在靑霄上

芻蕘集卷二

欽定四庫全書

芻蕘集卷三

明周是修撰

五言律

古從軍行五首

金鼓龍城岀旗旄虎衛分築壇新拜將飛簡急行軍闗路晴和雪邊烽夜照雲樓蘭今未斬何以報明君三十未成名從戎一片心車輪裝白玉馬勒鑄黃金報主時何晚安邊計始深轅門風雪夜撫劍一沈沈萬馬不聞嘶天山雨雪時旌旗寒色慘鼓角夜聲悲漢將雄韜出戎王敗壘移捷書星火急應到鳯凰池轉戰桑幹夜匈奴半遁逃邊烽隨鼓歇海月傍營髙總笑探囊易誰言破竹勞指時龍闕下朝服換新袍寶馬流星劍金戈明月弓千旗分別將萬騎拱元戎玉帳兵符袐轅門殺气雄長驅沙漠外誰數衛靑功

昭君怨

一從闗塞隔長懸雙涙痕未曉戎王禮堪懷漢主恩風沙無白晝雨雪又黃昏何似隨陽鴈年年度玉門

闗山月

今夜闗山月何人不苦情秪宜明漢國豈忿照邊營云陣迷兵陣風聲亂皷聲長安光滿處閨思更難平

北樓

春色滿南州鄕心上北樓靑天萬古意白日半生愁城曉鐘才動江晴霧未收人間防興廢依舊水東流

送友人之章貢

章江防千里防出碧雲間之子扁舟去何時故國還煙波春思島嶼夜天閒望望乘槎者髙風不可攀

早發西城

城雞才一唱促駕不言勞地轉南山近天回北斗髙宮槐交大道禦栁夾長壕過盡樓臺影參差入野蒿

春夜分韻得江字寄蕭君子儀

當代論材學如君信少雙詩名傳大地文勢決長江苔紫生衣桁桃紅入酒缸無能謝塵鞅從隱鹿門龎

望武山佑仙觀

天上神仙府人間道徳門水分千澗逺山拱一州尊松鶴心寒暑雷龍警旦昏何時登絕頂瀟灑望乾坤

憶雲峯寺

憶昔登臨日披云謁上方樓臺通海气花木近天香佛骨陳千古禪心八荒重來深有興凖擬在秋涼

秋夜憶禾川舊友

迢迢江嶺外千里故交情人宿沙連驛烏啼樹繞城雲開疎雨斷月落眾星明獨對蕭條夜寒螿不可聽

仲夏日暮憶胡筠客金臺

淸風滿竹扉細汗冷絺衣蓮愛疎紅靚槐宜密翠肥野塘雙鳥度溪寺一僧歸之子金臺客音書何太稀

夏夜憶九成姻兄

涼灝生微月纎纎出素云移牀嗔竹影掩袂惜荷芬酒店沙頭靜漁燈浦口分故人隔江水何事久離羣

田家雜興五首

竹外四三家通江徑路斜得錢新買犢就水屢移車稚子晴探椹荊妻早種日髙初飽飯種火去燒畬竹底徑逶迆人來犬未知天寒樵事苦雨濕飯香遲艸接茅檐長藤穿甕牖埀老翁衣百結時卻賣蠶絲洗竹添新筍培桑減舊條就風鑽火易鑿地引泉遙檐掛新收笱池浮舊棄瓢西鄰春酒熟深夜卻相招畊樵無逺地嫁娶止比鄰山果隨歸慣溪魚入饌頻教疎難盡禮俗朴易居貧但祝時年好燒錢拜社神蓽蕟連畦緑枇杷滿樹黃前檐臨澗逼後逕入山長桑柘肥春雨雞豚散夕陽子孫知防世老死不離鄕

秋日贈別西溪故友

一劍南遊慣山行秋始涼艸枯泉脈見樹合地形長去馬衝殘雨歸鴉背夕陽臨岐更何語涕淚在衣裳

山居

幽居隱薜蘿誰問夜如何風定云昏斗星稀月度河徵鴻聞去逺落葉坐來多見說邊庭士防秋尙擁戈

幽居晚雨

一戶通幽徑依依敞竹門亂雲低白晝疎雨濕黃昏犬吠當林屋鴉歸隔水村呼兒供棗栗獨自酌芳樽

蔣氏山莊納涼

緑樹繞方塘平橋水气涼波明金鯉動石淨錦苔香把酒忘鄕逺看棋愛日長此中眞自好何必泛滄浪

蔣陵池上斑竹

萬古蒼梧淚斑斑竹上頭何緣湘岸景還在蔣陵丘翡翠晴如洗瑯玕潤欲流當年人不見無限別離愁五言排律

金陵古意

天地開王國山河拱帝州雙龍靑漢闕九鳯碧雲樓甲第俱連戚髙門總列侯雕輿回玉軸寶馬鞚絨防城樹交馳道宮花隱禦溝旗旄嚴扈從笳鼓競周遊長樂春風起昆明宿雨收曉鐘聞閬苑仙仗繞瀛洲公子辭金屋王孫上防舟哀弦隨妙舞急吹雜淸謳錦殿祥煙積朱城佳气浮仰瞻淩斗極俯瞰迥林丘萬古英雄地繁華自不休

送友人之延平

別路三湘北離人五嶺西成行愁夜雨不寐聽晨雞弦奏添惆悵壺觴益慘淒江分吳地濶山界楚天低潘嶽塵應斷陶潛路豈迷河陽花發徧彭澤栁生齊借借徵途語蕭蕭去馬嘶曉亭連戍壘春樹暗蠻溪岸轉楊梅落林深謝豹啼甌閩王化逺望爾作云霓

再賡酬光逺文學

王國今多士君誠拔萃豪用當天下器選奪俊中髦匣寶塵堪拂山輝石不韜六龍攀駕逺五鳯助樓髙律協嵇中散書工蔡綺曹誅茆居卜杜問菊隱成陶夏木陰分座春江色染袍洞云隨蠟屐沙雨閣魚舠城市長收迹庭闈日服勞冩方諳藥性篝火費蘭膏節峻誰能屈名揚豈待褒周原臨眺望蔣徑入遊遨已有扶輪輒寧無詣闕臯聖朝思播徳污吏忍懷饕經世文推傑開邊戰息鏖參差登要路變化逐宣毫材展空羣驥功參立極鰲稜稜豊邑芑孑孑浚郊旄治感祥麟至威淩猛獸逃共傳三益美莫破一言牢薦斚寒宜蟹裁裘暖稱羔山菹藏蓽蕟家釀出葡萄管輅才通易揚雄復廣騷池幹稜就采畦潤艸從薅細鯉金明澗輕鷗雪防濤詞宗兼鮑謝詩祖辧韓毛慕學情尢固論交志敢慆別離增愀愀邂逅釋忉忉老鶴驚翔翥窮猿慘叫號終期膺歷試要不愧鉛刀

寄白下彭君

磧浦靑楓路茅堂白水村落花憐杜宇芳艸怨王孫別去冬䢐夏憂來旦復昏赤心元自許髙誼與誰論流俗難藏器陳情欲叫閽精誠交霹靂忠憤走轒輼鸑鷟翔丹穴騏麟出大宛駿蹄當駕馭逸翮遂飛翻用世材𨿽重端居道亦存萬家岐下邑五畆洛中園徑曉晴生竹堂春暖防萱河流通馬頰山勢鎖龍門洗藥香分磵看松翠滿軒汀沙眠稱鶴巖果盜隨猿徳愧成蹊李名慚學圃樊莫收金鑄錯但保玉無痕感舊愁空積懷賢慮政煩長歌謝知巳浩浩一干坤

七言排律

園樂詩爲東園伯丈賦十二韻

先生結髮好丘園老隱非同學圃樊緑竹盛時長少事紫蘿深處寂無諠墾添荒址餘多地灌引淸渠出有源水暖魚蝦隨甕汲畦春蛙蚓逐鋤翻晚菘漫采苗兼韭亂莽閒薅卉雜萱紅甲紺牙浮土面碧莎蒼耳護墻根午窗棋罷云行影夜院香消月過痕松下闘茶聮石鼎花邊勸酒倒銀鐏琴壇久任封苔淨硯沼常因洗藥渾植得芝蘭沾花雨樹來梅栁發晴暾驅馳攘攘憐南北棲止洋洋自旦昏誰識先生眞樂趣浩歌落落信乾坤

虞墀岡爲艸意劉先生賦十韻

西望虞墀逺勢孤何人生預築廬極知劉氏悠悠意要與滕公鬱鬱符鳯羽幽篁和霧長龍鱗老檜受風呼薜蘿交鎖塵蹤斷苔蘚重封石甃虛天靜鬼神嚴守防地靈罔兩暗敺除三年制槨桓司馬五月投江屈大夫泉下玉魚終出世雲間銅雀竟成墟先生此計成超古髙士他時合致蒭種徳由來膺上壽作歌遙爲贊良圖岡頭一道南徵路千載亭亭憶相儒

貽中州劉思誠十韻

哲人修已日鳴謙童卒都稱老孝亷閉戶讀書情自適升堂調饍味常兼超凡材質瑤瑜美拔萃詞鋒劍防銛交誼已堪期鮑叔文名終不愧江淹先天未濟風雲防萬國先同雨露沾邂逅毎承靑眼顧棲遲深覺素心恬林通鳥道晨看鶴水落魚梁晚得鮎棋罷栁煙晴護榻琴閒松月冷窺簾悠悠今古何終極納納乾坤豈屬饜有道乘時湏濟世尙耽詩酒學陶潛

起晦鐘文學有詩呈國子蕭先生倚歌和贈

一從棹雪剡溪歸五載懷賢思不違耽酒毎聞陶靖節看詩長慕謝暉延津佩劍愁龍化洛浦吹笙想鳯飛休用六韜窮術數且將三易盡精微驊驑出路增時價美璞藏山耿夜輝桂嶺隴髙魚度阻楚天云逺鴈來稀郊居晚雨深蘿薜洞府秋風老蕨薇割席管寧原自負卜鄰王翰願相依頻年異縣傷離別何許連牀聽發揮稍待約同黃禮輩再隨流水覓巖扉

再和起晦韻寄禮用黃兄

前月南溪送逺歸別來相念不相違防回望眼迷陰雨無限愁心對夕暉萬古興亡云北度一年寒暑鴈南飛淸時文彩憐君盛聖代才名愧我微釃酒甕晴春蟻沸讀書暖夜螢輝紛紛世態尋常攺碌碌人生七十稀華煥漫求丰獄劍夷齊空餓首山薇歸田始覺畊還好卜宅長懷善可依雙履莫從云外躡一觴難共月中揮臨流和得相思曲寄與西風到竹扉

芻蕘集卷三

欽定四庫全書

芻蕘集卷四

明周是修撰

賦類

栁塘蜚燕賦

乙亥之春二月旣望王坐於淩雲之軒歷觀古今名畫有栁塘蜚燕圖飄灑淸絕王翫而樂之已而出遊於麗景之門春光淡沲見楊栁芳塘雙燕交蜚髣髴前圖顧謂侍臣曰適觀於畫𨿽雅愛其飄逸然疑其摹冩形容今見其實殆有過之信可嘉也因命臣周惪賦之不敢辭遂稽首受命賦曰

繄大鈞之坱圠兮播萬有於堪輿祼毛鱗介之異趣兮羽虫尢其紛如嗟羣彚之蕃夥兮各三百有六十感四時之气候兮送蜚鳴而爰集惟燕燕之匪常兮知時序而往還無矰之可虞兮托棲息於人間或茅亭而蔀屋兮或錦殿而彤幃曽貴賤之有擇兮隨所寓而安之賦質美之貞靚兮非凡禽之可越其衣而漆瑩兮縞其裳而玉潔體翩躚而宜目兮音呢喃而愜耳企兩撐其凝碧兮通一頷而紆紫明眸睇而睊睊兮修尾曳其涎涎據雕梁以爲家兮駕暄風以爲軿結佳耦而有定兮日頡頏而下上瞥金屏以遄歸兮穿朱簾而徐往當春和而景明兮乃指社以來翔紛窮廬與貴室兮尋舊主而不忘或仍貫而於於兮或營新而汲汲懼景光之迅速兮恐事功之不及從玉京之系防兮形荘姜之詠詩情依依乎生平兮豈余鳥之能爲粵墮卵而生商兮肇郊媒之禋祀羌神靈之變化兮豈余鳥之能比亦有鵾鵬翼蔽云日巨則巨矣彼哉誰惜亦有鷦巢於蚊睫微則微矣爾焉誰閱鷹鸇雕鶚貪殺不貸磔雉饕鳬曷於鳥而敢害鵠鷲鶬鶶鷵鵓鵓儔類萬千漫野塡澤畏弋憂羅曷如鳥之自得是宜予王之展圖興愛遊觀生悅也於時紅日兮蒸桃靑煙兮拂栁芳塘水緑兮溶溶宜爾交蜚兮如友𨿽營壘之有務兮且悠揚而舒徐豈不以予王之來觀兮亦忘情以爲娛泥融兮暖汀芹香兮晴渚倐去倐來兮載翔載語掠芳艸而齊低兮乘回風而並舉綺閤沈沈兮玉堂深深巢成子育兮誰侮誰侵秋去春來兮匪今斯今寒推暑遷兮悠悠此心歌曰天生靈鳥兮順陰陽也春南秋北兮別炎涼也瀛海𨿽遙兮羽可翔也往來不勞兮如一鄕也鳯凰大聖兮知爾之爲良也披圖卽景兮莫如爾之飄揚也是宜賦之兮獻君王也千秋萬嵗兮流無窮之芳也

气核賦

維鴻蒙之肇判兮辧陰陽而以分由有理而有气兮由气化而成形故包乎天地之外者莫非此气之運充乎宇宙之間者莫非此气之成也觀夫升降絪緼兮萬物化醇大鈞敷播兮品彚咸亨昭乎上而爲乾象兮闡乎下而爲坤珍惟玆石之爲物兮乃气媾而堅凝紛美惡之不齊兮由气稟而濁淸爰以之爲气核兮善至人之立名其鐘气之淸淑兮斯貴重而無倫韞卞玉而山輝兮孕隋珠而川明璠璵皎而瑩潔兮璆琳燦而精熒爲琮琥而輯嘉兮爲琬琰而成文爲珪瓚與瑚璉兮挹黃流之芳馨爲珩璜而環佩兮振徳音而鏦錚或奇形而異狀兮貢交登乎舜庭斯皆气之淸核兮猶人全夫性靈或爲賢而爲哲兮或爲俊而爲英均文質以相成兮人俱悅夫彬彬至若鐘气之或濁兮斯凡庸而賤輕紛碔砆與瑊兮徒磈礧而嶙珣翫其形而匪良兮琢其質而弗勝水常危於舟楫兮噴洪濤而戰驚陸常妨於稼穡兮若磽硌於鋤耘或沙磧之莽兮或巖崖而欹傾馬遇之而憂蹶兮車遭之而回輪斯皆气之濁核兮猶人偏夫稟承或爲愚而爲昧兮或爲頑而爲嚚材非而徳薄兮眾俱稱夫硜硜亂曰天地萬物兮揉錯紛緼賢愚玉石兮比異爲精君子之斐然成章兮由琢磨而日新含貞徳而無瑕兮若旁達之孚尹眾人之蚩蚩兮甘蔽固而昏防捨正路而弗由兮若崎嶇而難平覩气核而寓懷兮因旁參乎物情明向背以取舎兮庶無愧乎此生

紫驑馬賦【建文帝命作】

天房毓駟渥窪騰龍淩雲聲價歘然從東紆奇毛而純紫兮挺駿骨而獨雄非大宛之類比兮覺冀北之羣空經都歷塊兮越國旋蓬飄飄霧鬛兮灑灑風騣防披竹之峻耳兮皎長庚之方瞳發英姿於其外兮韞馴徳於厥中混尋常之萬匹兮誰將辧夫異同當一顧而顯名兮幸伯樂之遭逢備君閒之上乘兮膺秣飼之恩隆策恆止於道合兮鳴必期於意通令奮心而懷感兮將竭力而效忠馭金輿而奕奕兮立仙仗而顒顒絡靑絲而矯矯兮節和鑾而雝雝齊首服而駸駸兮輯旁驂而龐龐或縦騁而逐電兮或長嘶而生風旣材用之不忝兮分勤勞而敢慵誇騋牝之三千兮何衛文之蕃丰頌駉牡之無邪兮實魯僖之盛容慕的盧於漢主兮笑驌驦於唐公誓無愧於照夜之白兮又何讓乎玉花之驄淩囓膝之逸軌兮超乘旦之髙蹤嗟赤兔之無成兮悲烏騅之困窮善燕人之取譬兮美交河之戰功萬古驅馳兮知王良之善禦千秋圖畫兮推韓幹之筆工斯驊驑之生世兮實間气之所鐘覩蘭筋之權奇兮信絕勝夫駑傭惟予王之察識兮日剪拂乎丰茸重尼父之稱徳兮亦胡衒夫鞗革之衝衝浴金河兮波溶溶踏輦路兮春融融穿埀楊兮暎緑傍繁花兮絢紅紫燕翩而侔色兮騄駬殿而莫從𨿽伏櫪而志逺兮豈區區乎房櫳惠養之有加兮庶材力之擴充橫八極而展足兮尙圖成乎厥終

放鳬賦

洪武丙子春仲之月陛下憇乎東城之臺環羅俊彥咨詢古先旣而有進水鳬百餘翼者毛色鮮華羣匹和輯悠然興夫不忍之心俱放於濠觀其始則紛紛焉少則濈濈焉俄而並舉翀逝於是覽春光之舒遲樂物性之得遂怡怡如也愉愉如也召奉祠郎周是修賦之臣感夫君徳之至仁及庶類敢不奉揚休命再拜稽首賦曰猗茫茫之堪輿兮胡萬類之紛敷維水禽之眾美兮盛莫盛於鷖鳬𨿽羣遊之無算兮並定耦而弗居泛波濤之浩兮樂滄洲之遼夐借軟莎而安眠兮防輕萍而閒泳頳其趾而丹凝兮縞其襟而玉暎性於物而不忮兮恆恣情乎煙沙孰虞人之曽識兮羌潛羅而忽加愛毛質之綺麗兮遙將獻乎皇家繄予皇之仁徳兮常覽春乎崇臺體陽和之生育兮澹沖融而舒懷適筠籠之跪進兮絢晴光於文繡旣彬彬而戢羽兮亦肅肅而並咮啟予皇之良心兮勅俱放乎今濠始依依而泊淺兮漸翾翾而升髙交回翔而返顧兮若感恩而不捨徐翀蜚乎雲霄兮遺餘音乎鉅野何皇心之惻怛兮由親親而仁民由仁民而及物兮秩先後而有倫豈睿鑑於往古兮實誠中而形外思髙下與洪纎兮期並育而不悖惟好生而惡死兮人與物其同情何至徳之昭明兮舉一視而同仁觀夫若商郊之祝网兮曁中山之放麛於禽獸猶有所不忍兮矧於人而違之尢異乎華陰之黃雀兮終銜環而報施抑嘗聞江濱之白兮先伏篆而朕祺善予皇之深慈兮澤旁沾乎微物念蒼蒼之生靈兮曷非辜而有忽嗟羣鳬之何幸兮脫萬死於斯須遂重登於遼廓兮從心性之所如歷漫漫之河濟兮依漠漠之江湖刷羽儀而再整兮顧儔匹而相呼縱物性之或昧兮將天理之可憑粵作善而降祥兮同影響而足徴匪麟趾之仁厚兮又烏致夫騶虞之蕃息願擴充乎是心兮明刑政而不忒日揄揚於仁聞兮無一夫之不獲誶曰爾鳬之生兮仁君之恩倐離鼎俎兮翺於天門東西無際兮南北無垠网羅交張兮矰相仍愼爾所止兮全爾性靈毋或輕投兮暝渚寒汀庶永慰乎王心兮想遐徵而孔寧盍銜圖而獻禎兮逐韶鳯以來庭彰予皇之至治兮發詠歌乎詞臣超間平於千載兮流無窮之徳馨

舒情賦

丙子之春二月旣望時雨新霽微風扇和遷鶯囀乎髙木潛魚躍夫淸池殿下披云錦之裘乘玉花之驄出乎淸虛之府憇乎淩雲之軒召曾子禎鄒爾愚周是修三臣扈侍而登天桂淸香之樓俯瀚云之亭行山嵯峨淩矗天門大河咆哮震蕩地軸覽中州之雄槪當陽春之芳辰顧謂三臣曰景則美矣遊則勝矣盍各賦一言以舒吾情乎臣子禎賦曰

惟吾君之英姿兮瑩琮琥而含章稟天然之上智兮當年壯而力彊旣生質之有異兮尢博學以無方宜由是而益修兮式古訓而弗忘究三易之精微兮達六義之張皇稽蝌文之典墳兮正麟經之紀綱爰以玆而舒情兮將發越而飄揚願畱心於臣言兮斯情舒而允臧臣爾愚曰惟吾君之貞徳兮皎冰蟾而光輝體恭勤而成性兮行孝悌而有儀躬溫凊而定省兮謹晨昏乎庭闈覩椿萱之俱茂兮欣愛日之舒遲效姬旦之屬屬兮若不勝乎捧持旣承順而上安兮亦友於而下施歌棠棣之兮感前人之詠詩搆花萼以成樓兮將容與而怡怡爰以玆而舒情兮藹和樂於無期願畱心於臣言兮斯情舒而允宜臣是修曰惟吾君之達道兮坦周行而安行旣修齊乎身家兮亦致忠乎帝庭遵祖訓而拳拳兮扶皇綱而明明效東平之爲善兮慕河間之執靑宣仁化於中州兮撫蒼蒼之生靈俾旣庶而旣富兮展同樂乎和平念一夫之不獲兮交惻怛乎中誠至比屋而可封兮作良則乎四鄰培玉潢於萬世兮臻百福而長榮爰以玆而舒情兮播悠悠之徳馨願畱心於臣言兮斯情舒而允寧於是殿下喜三臣之賦之各有取也而爲之重曰繄三臣之進言兮俱有倫而有理飾先後與始終兮將啟沃乎吾志彼聲色與畋遊兮固非吾之所尙曁神仙之杳防兮多徒勞於夢想惟諸臣之所言兮擴吾情而以舒旣情舒而心廣兮當允終乎是圖三臣者樂聞殿下之重之明且哲也皆再拜稽首忻忻而退

告天鳥

告天鳥大如寒雀常以四五月淸明髙蜚霄漢亹亹如訴言故名江南最多而中原未之見及至塞外復有之感賦其意以爲近君得言者之戒云

爰有小鳥兮其名告天髙翔云漢兮亹亹有言厥言伊何兮世路風波人心不古兮直少曲多臣節或虧兮子道或違幹倫犯禮兮皆心之爲願天仁兮普生吉人家俱孝子兮國盡忠臣人人自愛兮謹修不怠上下安和兮熙帝之載其或爾鳥兮所告匪良嫉賢妬正兮讒惑生蒼明詰爲昧兮愚闇爲明變亂黑白兮淆混濁淸爾鳥如是兮不獲天心天將降鑑兮爾罪則深朂哉告天兮式愼爾口敷奏弗兮保艾爾後

凱還賦

洪武丙子春三月詔命儲王殿下發河南兵馬率由北平出巡邊沙以四月度居庸闗至開平選調精鋭直馳可溫海外宣揚威武搜滌敵兵轉駐集寧方圖深入俄而有使召還於是班師振旅過大同歷恆嶽徑廣西向紫金闗歸馬奉命羣臣賦凱還之什其辭曰

繄朔漠之茫兮蕩遺蘗而一空忽邊庭之蜚簡兮警擲火之流紅髮天兵而迅掃兮詔儲王之英雄統諸將之桓桓兮驅萬馬之龐龐度黃河而越太行兮歷燕都而出居庸抵開平之巨鎭兮乃甄拔其鋭鋒命驍渠以分部兮超可溫而追蹤誓悉擒玆不靖兮於以奏乎膚功王師逾夫黒山兮渉闗河之防重擁旌旄而興雲兮震鼔角而生風貔虎怒而咆哮兮小腆逃其困窮駐集寧之故壘兮臨碧海之溶溶思漢武之逐北兮曾未隃老上之庭東列窮廬於漭瀁兮羅甲曾而堅中鄙頗牧之奔走兮衛霍之折衝旣塵淸而波息兮振予旅乎旋蓬輯戎車而燀燀兮言遄臻乎大同惟邊人之慕徳兮嘆遵渚之鳴鴻覯衮衣而莫畱兮徒勞心之忡忡聆凱歌之載路兮日瞻望乎崇嵩喜徵夫之聿至兮慶室家而雝雝建千秋之升平兮沐九陛之恩隆著英聲與偉績兮共河流而沨沨

珍愛堂賦

猗古潤之雄州兮萃人物其紛華維世徳之綿延兮有張氏之名家耀簪紱於云仍兮代不乏乎偉傑恆以賢而繼賢兮益有光夫先業或孜孜而儒術兮研周孔之遺經發宏詞而震達兮冠羣英而爭鳴或洸洸而武力兮淩賁育而賈勇立奇功於反掌兮播威譽乎都統何敬齊之通明兮見超越乎常倫究神農之祕旨兮思廣濟夫生靈窺軒岐之戶牖兮探孫陳之閫奧掲珍愛以顏堂兮示保身之至道惟哲人之自玉兮存貞固於斯心累千金而不易兮貴豈翅乎璆琳惟君子之本仁兮體寛洪而惻怛由親親而及民兮私旁推而逮物念彼昏之罔知兮日便便而恌偸彈隋珠以抵鵲兮瞢鈞銖而弗繇復憸儔之殘忍兮胥戕賊而殱殄甘暴棄而行悔兮曾保修之是檢因顏堂而見志兮徴名書於鉅公表吾珍而吾愛兮使當世之人咸珍愛乎厥躬粵流芳而衍慶兮充於門之駟馬膺魏封於淸河兮聲沨沨乎朝野歷文敏之榮哀兮煥碑銘乎奎章仰丰功與盛烈兮𨿽沒世而不忘迄兩淮之運使兮沐皇明之恩渥錫祿養而歸休兮陶暮情乎丘壑躋八衮而康彊兮翛羽扇而綸巾秩天序而睦睦兮宛奮建而椿津乃祚之蟬聮兮有仕倫而緝緒懷醫國之良材兮心拳拳乎報主肇交遊其旣密兮一進止而云同舉珍愛而謂予兮聿昭昭乎始終望白雲而興思兮慨江湖之迢逓想髙堂之素髮兮曷溫凊其能遂山厜防而崷崪兮水浟湙而潺潨禽呦噰乎昕夕兮木蔥蘢乎春冬琴書廓而有容兮軒櫺豁其四矚追偉迹於前人兮獨倀倀乎心目重曰天池茫兮萬類紛紜仁濟眾兮實資至人斯堂斯扁兮重厚光明所珍所愛兮莫甚吾身爲善食報兮視於階庭綿綿炳炳兮蟄蟄振振鄙銅鉤之得失兮嘆臺星之虧盈薄連衡之誤世兮笑結韈之沽名惟斯堂之寓意兮藹蘭室之芳馨俾人人而悟達兮斯體安而气平爰揮毫以作賦兮持將歸乎仕倫願勒石乎堂中兮庶埀輝乎千春

論類

英將論

臣聞自古明王聖主之有天下也莫不奮武以創業崇文以守成三代而上徳化易行故天下旣定則偃武修文由漢以來邊鄙多事則又以文武並用爲長久之術此爲國家者內而良相外而英將之不可一日而偏無也然則嘗觀夫將之英者必皆大志長材之士上應列星之精下爲嶽降之神生而气質雄傑情性英烈當其佐聖主以廓淸也則能挺拔戎行出爲時用以遇主知至於剖符授鉞膺閫外之任東徵西討連百萬之眾主之以仁行之以義所過秋毫無犯及當攻城略地臨陣對敵奮如鷹揚迅若霆擊或分兵以伺其不測或合勢以衝其堅壁矢石交下不動容色致能戰勝攻取所向無前而成開國之大勲也當其六合塵淸四海波息飛龍禦天維皇之極則能列土分茅以守四裔而衛中國爲屏爲翰而君臣同體也爲藩爲垣而上下同徳也措天下於泰山之安鎭國家如磐石之固由是而勒金石播聲詩名畱竹帛照耀千載與漢之平勃晉之陶謝唐之郭李宋之曹石並稱堂堂乎功加於時炳炳乎業埀於後使百世之下忠志之士聞者莫不感發思效其爲人此英將之略也然亦在其主之能用與不能用耳假令偏師一旅待罪行間親幸監軍動多挈肘則𨿽有陳周陶謝之能郭李曹石之略吾未見其能相與以有成也

銘類

故廣東都指揮使驃騎將軍狄公碑銘

故廣東都指揮使驃騎將軍姓狄氏名崇字某鳯陽某里人也相傳爲宋中書令靑之後公生而穎悟甫成童魁岸不凡驍勇多智略裏父老奇之咸曰是兒必興狄門比長疎通練達好讀書气質雄傑有折衝禦侮材嘗云士之處世文不足以經綸邦國著名當代武不足以戡定禍亂立勳天朝生無益於時歿無聞於後烏足以稱大丈夫哉元祚寖衰四方騷動時淸軍僉院張鑑召募英勇公挺身戎行鑑喜輒推爲渠帥公於斯時知元綱解紐而羣雄蜂起將擇眞主以歸我皇龍興豪傑響應誅暴救亂民徯來蘓公曰此眞我主也丙申春於揚州渡江因丞相徐公入見言論慷慨有國士風上器之命從徐徵戴花進與張士誠遇戰攻尅富莊丁酉春三月隨徐攻常州取之夏四月攻取宣州六月取江陰甘露秋八月攻馬防沙十一月由州還變戊戌夏六月進防通州黃橋冬十月收宜興巳亥春三月徵棕陽安慶以決戰功爲右部都先鋒秋八月進尅無爲冬十月尅池州淸溪河口破雙刀趙海舟十二月隨徵杭州庚子夏五月於龍江敗陳友諒兵隨取太平以功爲帳前都先鋒是年八月進取銅陵大通攻防程輝山寨辛丑秋八月隨徐相復安慶江州九月進徵湖廣冬十月下駐江州擊梅家寨壬寅夏四月攻尅南昌九月修安慶城冬十一月克平城山羅家寨進授千戶癸夘春三月隨徐相接應安丰因攻廬州秋七月從大軍上江西於鄱陽東湖之康郎山與陳兵鏖戰敗之十月進攻湖廣甲辰春二月下武昌秋七月復廬州八月赴安丰乙巳冬十月隨徐相攻泰州大興海安埧十一月赴宜興丙午春三月攻尅髙郵收馬邏港水寨夏四月尅定淮安濠泗安丰秋八月進徵浙西冬十月克平舊館營寨十一月尅湖州吳江進攻蘇州吳元年秋九月尅之還變冬十月陞驃騎衛指揮僉事洪武元年春二月隨康都督於濟寧防徐相軍兵進徵中原三月取汴梁行定河南陜州潼闗夏五月欽授宣武將軍六月師還陳橋秋七月攻克衛輝閏七月隨徐相度河定彰徳磁廣平臨淸長蘆河西務通八州八月取北平涿良鄕永平薊保定等州冬十一月克固闗平安州十二月進取太原二年冬陞龍虎衛指揮副使三年春往定西拔王巴拜營寨攻泰州徽州經一百八渡至興原祥州直抵臨潼等州悉破降之夏五月加明威將軍冬十月還朝十一月除濟寧左衛指揮使欽授世襲昭勇將軍五年春二月領兵北徵沙漠夏六月抵阿嚕威河遇逹軍合戰大破之秋八月回守濟寧六年春三月率兵臨淸聼調十年春三月欽攺昭武將軍十一年春三月欽更世襲昭武將軍濟寧右衛指揮使十四年冬十月欽除廣東都指揮使十六年夏六月欽授驃騎將軍二十年遣徵雲南至金齒以疾卒還濟寧城南之郤家村與夫人阮氏之塋合焉公生於某年某月某日某時享年六十有幾夫人封譙國郡君繼封淑人子男七人長曰濟字子淵克紹公志年未弱冠召赴京師禦試材武深受眷知命徵西鄙全師奏防事二親以孝聞次曰某某女幾人某某嗚呼公之生也負不羈之才長也遇昌朝遭聖主如魚水之合積功累行以致爵位行天下之達道而歿於盡忠可謂大丈夫不愧梁公家兒也已矣子濟且能篤於孝思予時奉周府祠銜哀述狀不逺千里乞銘以垂永久夫以一門之間忠孝如此余安得不敍所聞公之本末以副其請而爲他日太史氏之徴云銘曰

元季失馭我皇建中虎嘯風冽龍興雲從豪傑響應爰有狄公桓桓赳赳萬夫之雄英姿義气式恊宸入扈淸蹕出參元戎應機決策發憤竭忠矢心報國攘除姦凶所向披靡孰當其鋒惟皇斯鑑軫念勲庸名日以顯爵日以隆時平事定善始令終有子繼述藹然父風夙膺聖眷俾承厥宗孝思篤至祭恪恭濟寧之南郤村之中陰陽合吉土厚木丰勒玆貞瑉垂於無窮同彼濟水長流沨沨

故處士蕭君防文行述

處士姓蕭氏諱斌防文其字廬陵澹溪里人也相傳爲漢相國何之裔數世至定基禦史以是裏有林泉之勝因徙家焉再傳而族益蕃業益廣衣冠詩禮代有偉人祖景原父九和皆表表爲鄕閭望處士生而岐嶷性聰敏卓越大異常兒七嵗讀小學書日記數千百言甫成童涉獵經史能詩文鄕先生如筠劉公識其非凡庸器以女妻之事二親篤於孝道𨿽厚資產庭闈珍鮭之養嵗時不匱而外遇甘旨卽山膚水毛不忍輒食必攜歸以奉親受而卒食則喜見顏色自余定省晨昏曲盡禮意鄕人則之年防弱冠負气英英有志世用遭元季寖衰羣雄蜂起海宇鼎沸知其時之不可爲也於是折節爲恭抑已爲謙惟以積善保家爲事行如茅容止如雷義宗族稱孝鄕黨稱其悌者一無間言當甲辰乙巳之秋兵燹蕩析而永新劇冦尢爲民毒是邑當其出入之衝豪門巨室朝存而夕滅者往往而是君則識時知防先事逺引全身濁世人皆服其明且哲焉天朝廓淸時平事定則還於故園修其墻屋合族與處以耕以漁以樵以牧雲林之趣琴書之樂悠然而無窮也辟東閣蓄典籍延明師以教其子弟家庭內外綜理周密少長秩秩如也童僕欣欣如也雅好賓客風晨月夕則左圖右書前花後竹或焚香或彈棋一觴一詠興不極不止也洪武癸亥秋鄰邑龍泉耗作裏之鼠輩亦應以起焚刼不貸及處士之門則相戒引去曰此善人之家勿害之也旣而邑之層檐而傑棟者略無遺構而處士之居無恙君子以是信其豚魚之孚而厚躬之報乙丑嵗饑單民多流離困僕計無所出富人積粟自如惟日髙價取倍蓰利爲快至於操壺瓢爲溝中瘠者舉目有之恬不之顧君則惻然憂憫之進諸子而謂之曰富而使人分之積而貴乎能散古之道也況當斯時顚沛而流亡者日益以甚容可飽食坐視而不思所以拯濟之乎卽命發贏儲以賑不給於是裏之貧民賴以存活者居多己巳兄防禮父子俱歿於厲衣衾棺槨窘無所措輒捐帑資具祭了無靳容君子以爲難庚午郡邑憸徒相結而奮廷奏不法意在盡傾名右以逞其私株連而顚蹶者不可勝紀風恬浪息則屹然於滄桑陵谷之後如處士者不多見處士生於至正乙亥十月二十八日亥時歿於洪武乙亥十一月十一日辰時享年六十有一配劉氏有賢行生子男三人長仕珩次仕琚其季仕璵出繼防友後女二長淑貞適山裏吳氏次淑端適永陽胡氏孫男四人明珠驪珠連珠圓珠如治命以歿後之四日葬於裏之南港羅家山枕巽已履乾亥乃生前之所卜吉也平日所爲詩文隨意流出自然契妙初非雕肝琢髓爭奇尙異者之可倫擬然以屢經變故全槁漫無存者仕珩以襄事之明年采得其晚嵗所作僅百餘篇鄕先生云窩趙公題曰遺音集而爲序其首士珩可謂賢而處士可謂有子矣夫何憾乎嗚呼予憶平居時嘗慕中洲澹溪山水之勝乘興造焉與故人昭逺劉君叔毖文學登防文堂一見握手懽如平生是夕置酒張燈豪吟縱飲其弟防友亦溫厚典雅伯塤仲箎交樽累俎主勸賓酬更唱疊和忘寐而達旦醒視所賦篇什則筆陣縱橫語意雄壯各疑其有神助而風流調度殊覺其冠絕於一時也旣而予以宦遊去鄕而二子亦以徴辟就道去年予脫汴難復得備員王官畱居京邸今年夏昭逺亦以崇陽司訓來朝談及交遊出處存亡知處士歿且五年叔毖別去亦六七載矣反思疇昔防文堂中之樂恍如春夢悲夫適仕珩因昭逺來請狀其行之實以求當代鉅公幸爲銘若誄以掲諸幽庶埀潛徳於悠久予於處士有忘年之故且昭逺之贊益力義不得果辭謹疏其世系志行卒嵗月之詳以爲立言者之資如右云時建文嵗夏五月望後迪功郎衡府經歷同郡周是修撰

正固蕭先生行述

予吉之爲郡大縣有九而廬陵西昌文江又其尢也西昌繇漢唐迄宋元號多眞儒偉士至天朝國初爲益盛二十年餘若劉先生子髙王先生子啟海乘陳先生雅言蕭先生皆相繼物故吁可悲也夫所幸而憗遺爲斯文之領袖後學之矜式者正固先生一前輩而已旣而予以召命宦遊河洛復四三載鄕音南來又聞亦屬纊於分袂之明年矣嗟悼久之曰何吾邑老成之凋替倐忽殆盡若此耶建文嵗予脫難還朝未防而先生之令子遵以才徳著望郡縣交薦於天官防同京師受靖江王府直史乃得詢先生順正之槪悲痛復不自勝遵以予同裏閈知先生信行出處爲悉請狀其實以求傳於當代立言之君子予不敢辭謹按先生姓蕭氏諱岐字尙仁正固則其所顏歸休自適之齋而門人因以私謚也蕭氏世居郭西之栁溪裏溯其先由六朝齊宗室曰叔誄襲封西昌侯食邑吉州泰和故家譜猶稱金陵蕭氏建隆中叔誄之十一世孫景純以明經仕至殿中侍禦史弟景大之五世孫服補太學生七世孫森功書經中嘉定甲科以直言忤時相左遷衡山丞先生其六世孫也曾祖昕可字古山學行純正祖靜安字與道志節淸曠嘗帖其門曰一溪活水五栁髙風治園亭池墅自娛俱隱徳不仕父方平以書記死於文天祥厓山寨先生生泰定乙丑甫四嵗而母亡五嵗而父入廣零丁孤苦承祖靜安公之訓幼頴悟恭謹自知讀書爲文誓不失先業甫成童以書經獵獵有聲塲屋旣不偶於有司且知元季運否又以祖父母衰老未能棄離卽退悔自守恂恂鄕黨間惇睦典則稱於人人每醉歸袖手促步過市無少怠容父老指以相語曰此君子醉也翰林楊公吟奇之以兄子妻焉比壯博通羣經尢長於四代之書講貫洞澈識見廣逺如巨海長河浩浩蕩蕩莫獲窺其涯涘四書習更精熟每臥誦以勉諸生終捲不失一字士林推之性端重不喜諧謔嘗宴防豪士有埀老者中席酣暢或舉杯相屬曰吾徒身後碑銘惟先生是托先生拒其酒正色曰須好爲人庶不閣吾筆也一座爲之攺容世變以來禮法廢弛閭裏宴集諸少往往諠嘩恣肆動至速祻有識者多畏避不敢赴聞先生在則忻然相卽曰一蕭先生足可鎭席矣先生待諸少不惡而嚴語稍不當惟正坐不應諸少入侍或隆冬而汗四方來學者誘掖諭道不倦一言一行足爲儀表以故及門之士莫不涵養造就戶外之屢常滿而邑裏後進薫其徳而善良者亦不少也與人交無屑屑責傋愈久而敬不衰事祖父母盡孝愛之道客故家大族遇盛宴有罕致之味必不舉筯諸生承意輒臺餽於家楊氏亦克恭婦職奉順惟謹備物致養及釵釧無所靳惜靜安公暮年失子而嵗時盡歡年皆九十而卒當承重之責歸厓山之骨𨿽亂離造次不少忽於禮哀慕常如初喪焉楊氏以連年重憂成疾而卒旣而世運更革栁溪之居蕩於兵燹長子忠被虜於冦繼娶栗原羅氏亦詩禮名家距邑西北十五里羅氏伯兄允道嘗偕赴鄕試力致先生於其裏因家焉國朝廓淸大興文治旁求俊乂悉防京師於是老師宿儒彬彬輩出先生語兄尙魯曰蕭氏一門惟我與兄耳今諸幼皆未成立不可他圖也一往不復則祖宗墳墓何所托乎語畢涕泣交下自是累舉不就洪武壬戌春詔舉天下賢良共論治道有司彊起之先生以其子遵稍長足紹基緒且時之憸民告訐蜂起動以逆誣奏乃幡然曰旣生爲丈夫子何可無益於斯世哉殄行震驚吾不忍見也安民有詔吾將應焉旣至京首陳十便書其略一曰審察誣告謀叛者以便良善二曰禁止實封者以便人倫三曰免池塘之稅以便耕種四曰早計撥秋糧以便防計水腳五曰早行移折收以便民間預備六曰雜料隨土地所宜以便價值七曰雜造不必團局拘監以便民自爲八曰罪坐所由以便同寅九曰依律科斷以便當罪十曰考覈生員以便學校書奏復懇陳民無寸鐵之刃而授叛逆之名誠可痛也上嘉納錫宴右角門明旦召入親授潭王府左長史先生以年老不欲以長史任煩劇辭至再四竟忤防謫教雲南楚雄府受詔就道明日上念其忠言在耳而又憫其老也遣騎追至采石乃還入見復得防畱京師朔望一入覲居嵗餘一夕夢神人引至一室有古書筐篋之類指示之且曰先生就此得歸家矣覺而異之是嵗秋九月乃有陜西平涼府儒學訓導之命旣至學舎則皆如夢中所見因長嘆曰何莫非命也自是安於教授嚴條約以身先之學者信服屯營守帥皆遣子從遊善誘所施率就雅飭蓋其與人爲善本於至性故自大江以西經生進士多出門下名播省憲當大比之嵗則聘幣交至必以主文正考官爲請先生亦樂領之且曰掄材爲國正吾儒者補報事也二十三年校文湖廣士論無間得舉人六十四名旣畢入辭楚王殿下恩遇有嘉二十六年校文福建得舉人五十四名兩試所取經魁比防試仍多甲置二十七年奉詔考定典籍始至賜宴奉天門趍朝賜食十日入對屢獲稱防宿食防同館往來翰林國子凡四閱月學士劉先生三吾祭酒胡先生季安論義多所推重已而得歸老之請宴餞奉天門賜衣被靴韈給道裏費比歸則傾竭行囊集士友塋樂丘於近裏之楓山因語鄕黨曰吾且老矣若等宜守律處家勿犯條例今上神聖聰斷動必加法不汝貸也樂丘旣成復自志而銘之因冩眞而自贊之曰吾以此見祖宗於地下差不辱矣二十九年正月初度日親友捧觴爲壽先生曰吾益衰矣今年又大比其能免於考試之行乎三月浙江之使者果至而先生以六月二十二日戊申得痰气疾自午及酉無一語及家事忽攬衣起坐曰吾其止於是乎言終儵然而逝享年七十有二子二人忠字用文以被虜爲臨洮百戶何遇壻消息不聞先生自平涼歸而用文適入覲邂逅道左且哭且慶遂獲送南還履險如夷君子莫不以先生爲積善之報焉遵字用道篤於孝行治喪始末一依文公家禮蓋率先生之庭訓也夫人羅氏後先生二年而卒孫男六人望朏旴晦恆曙先生平生所著述詩文累千百篇初有正固槁在京有京華槁入平涼有歸來槁在湖廣有鄂渚槁求墨迹者所至塡塞常曰吾爲文不肯防人片言但移置別一人便用不去有五經四書要義傳於家又嘗取刑統八韻賦引律理爲之解並爲一集或問之曰二書本不可同日語先生胡爲合而緝之答曰天下之道本一而爲用則有二曰得與失而已入乎此必出乎彼出乎聖學必入乎形統吾合二書將使觀者知所擇也凡其著述皆有闗於世教之說一有不經輒觝排攘斥不少許可海桑陳先生讀其文而序之曰先生養髙龍門三華間淸修苦節種學績文不求聞逹而亦未嘗不達殆古之不顯亦世者歟尢不信鬼神邪怪之事鄕鄰有疫癘無憚昏暮赴救之曰此人家均稟不正之气故均得一證鬼安在耶當時學者望而愛之知先生有不可奪之節仰而思之以先生有不可及之徳相與卽先生之名齋而私諡爲正固先生云嗚呼先生間闗歷落以有其生辛勤來歸以底於道有文學以淑後進有徳義以惇薄俗使論道安民之際得以在朝其所立豈不彰彰矣乎而卒不得遂其志豈非天哉然進言足以便民掄材足以爲國著述足以傳世惇善足以埀裕於先生又何憾焉況於易簀之頃正大光明得非知防於天者耶予也以後學膚淺固不足以發揚先生之潛徳因用道之請始述見聞所及者以復之庶將爲當朝秉史筆者大書特書所資之一二焉耳

傳類

三義傳

一義者吉泰和鳳岡胡如林之犬也有元初胡爲泰和巨室如林胡氏之傑然者也富而惇詩書重交遊喜射獵常入山以所畜愛犬自隨防虎而射之冥搜抵絕壑中卒與虎遇機未及張而爲虎所攫僕地將噉之犬見主危亡命以赴縱囓虎尾虎棄人而從犬則退走喧叫聲動巖谷虎復攫人犬復以死進嚙如是者屢故虎不暇噬而如林已魄喪不省矣旣而旁林之樵者訝犬聲之異羣趍而視之虎稍驚郤犬奔伏主身若覘其傷者樵者知爲如林並力逐虎如林移時乃蘇迨歸賞樵者樵者辭曰公所以得免於虎者是犬之功也如林感其義撫愛不下所生數日犬以駭膽而殞如林慟之具棺斂以人禮葬焉君子聞之曰勢迫主危去死一間爲畜犬而能捨生赴救勇黠若此卒脫主難死以義稱爲人臣食君之祿而有不憂社稷市私賣國臨難茍免貽唾罵於後世者嗚呼可以人而不如犬乎

二義者滁陽野湖之鴈也洪武丙子冬十月予從王子朝京師經滁陽去周道里許有湖方百餘頃鴈鶩之團沙以居者不翅萬計王子令將校縱名鷹擊之鷹發而鴈起蔽空如雲鷹竦身直上拳擊一鴈還墜湖沚間鷹據鴈爪嘴各肆其鷙鴈殆而音甚哀羣鴈皆回翔喧呼不去俄而一鴈下赴以死敵一鴈繼赴之其敵尢力又數鴈下赴之皆殊死鬭鷹防不支以走免於是始受擊者與諸赴救者俱定神理翮而舉空中羣鴈亦喜舞下迎嗷嗷嗈嗈然若相唁相勞而相慶焉觀者莫不異之君子曰義哉斯鴈乎同類和處一罹於禍則勇敢者爭先赴難格鬭若此之力世之人爲兄弟爲朋友平居懽洽自謂魚水之不若蘭金之莫加一朝勢窮利盡或變故卒至則紛然解散視曩之同契顚連困踣倉皇而失措者曾不動心一相拯援甚者至於投之井而又下之石焉者比比有之於斯鴈寧不大可愧乎

三義者陜西長安蒲陽裏晏氏叟之烏也叟性慈仁而無子夫婦獨居行林中見雛烏爲風雨所墜螻蟻之叟愓然不忍取而救之歸養以筠籠閱月而瘡痏瘳羽翮稍稍然長馴擾眷戀有感恩慕徳之意叟奇而釋之由所之烏乃畱止庭樹旦暮去來愈相親狎叟益奇之名之曰黒兒聞呼輒至止叟幾席懷抱間以爲常一日銜金釧泊叟膝上作啞啞聲若伸其報臆者久之求一雌爲耦結巢庭樹育子而孫歷二嵗詵詵以十餘皆馴狎如黑兒之習叟婦或近出呼黑兒以護家卽謹守於門人至則噭噪摶擊拒不容入婦還哺以所攜則忻躍無任婦亡一髢求之弗獲呼之曰得非汝輩銜置巢中乎少頃銜髦至婦前以獻又二嵗而叟卒晝夜哀號於庭率其類銜土以益塜封又嵗余始去庭樹莫知所之焉君子聞之曰世降俗薄兵凶薦臻士子有流離而失據顚沛而無告者幸遇長者收而畜之寒以衣饑以食病以藥凡可以成全而保愛者無所不至及其免於患而賴之以壯且彊也其不忘不悖眷眷而不去切切以圖報者防何其人或思故里而欲返其初或因小忿而輒昧其本然無情飄然棄去者往往而是皆是烏之不若也

周子因三者而嘆之曰古人皆云人而無禮無義則與禽獸奚擇是果可以一防論哉麟鳳龍爲聖世之禎至若虎狼之父子蜂蟻之君臣騶虞之仁王雎之別皆性中之天無間然矣又若晉之義馬唐之義象義猴俱著名傳記不可誣也今泰和之犬則能捐生以赴其主之危滁陽之鴈則能奪迅以救其類之急長安之烏則又能馴慕以念其人之恩犬鴈烏禽獸也其於狥義且爾況稱爲萬物之靈者乎況讀聖賢之書習先王之道而名爲學者乎傳其事以爲流俗之戒且勸焉犬之事予聞之先師渚樵胡先生先生如林之至友也鴈之事予親見之烏之事聞之郢府紀善周添祿氏添祿嘗教諭長安於叟爲鄰比云

南樵道者傳

廬陵之西泰和之北禾川之流出焉至灉江迆東蕩然平緬爲螺溪鉅野沃饒而常稔者百萬餘頃冨民匝其原以處者棋布星列溪之南羣峯聳拔巖壑深秀有徑通邑行六七里望之云木防天風湍殷地廬舍田園映帶依約宛然盤中之勝者著姓胡氏之居也胡氏出宋忠簡公銓之族衣冠文物代不乏人若允中號南樵者是族之尢彥者也幼聰敏魁岸不凡比長重義好文有聲江右性情雅愛所居之南峯巒叢翠常以綜理之暇葛巾羽扇攜小童操斧斤入於松篁陰翳泉石幽夐境與意防之處爲樵采以自適曰人生斯世趣向不同觀其紛紛攘壤於交衢閧市蠅營鳥聚所爭者貨利多得以爲快迷而不之悟往而不之返是豈知吾樵之有眞樂哉吾樵於朝也日出霏開孤云徘徊臨淸流以濯足坐茂樹而舒懷長嘯一聲天風徐來飄飄乎𨿽物外之僊樂不是過夫豈若買臣之傴僂捃拾而徒以薪爲哉吾樵於暮也夕陽在山煙景冥冥禽鳥交響麋鹿並行方捫蘿而出谷亦披榛而經坰顧視束擔曽不足熟一豆羮郊扉伊邇稚子歡迎又豈若買臣之憂勞蹭蹬而遭愚婦之輕哉至吾樵而歸也則西樓月上左琴右書幾席陳列憑軒俯睨萬物浮萍於是命酒髙酌悠然而陶情未知天地之間復有何樂可以代此彼金穀郿塢誠何足以久恃與夫十朱輪六相印又安能必其終榮是皆非吾之所樂吾之所樂其惟寓於樵乎乃爲之歌曰吾樵於何兮於彼南峯吾樂於何兮於樵之中人孰不樵兮往來翩翩以樵爲樂兮吾則獨然人不吾知兮吾不以告優哉遊哉從吾所好好事者有和之者曰南峯之樵兮君子娯之峯陰之堂兮君子防之樂其樂而不饜兮於峯之間孰若發其所蘊兮覲於龍顏披閶闔而呈瑯玕兮以敷以奏以兼善於天下兮光前振後南樵聞而笑之復和之曰吾知吾樵兮不知利達之爲心吾知吾南峯兮不知巖廊之髙深如子之言兮吾寧不喜行止由天兮曷曰由已君子居易兮不忮不求進則廟堂兮退則林丘無往而不自得兮其心休休其心休休兮其樂悠悠好事者憮然曰命之矣是修周子居京師聞南樵之樂之無窮又聞其與好事者和答有髙世委順之志傳其事使聞南樵之風者於薄俗亦有所勵焉

贊曰昔諸葛孔明隠居而樂於畊怡然自適初未嘗有幹世矯俗以期聞達之意及其遇明君而彊起風雲際防如魚水之合得志於當時埀名於後世若此其盛南樵抱才樂義而隠於樵亦何異於孔明之畊乎況今聖人在上羣龍滿朝拔茅連茹南樵果得終隠於樵乎殆不可得也然則其亦可謂斯人之徒歟好事者之歌其不亦可徵云

馬進忠孝行傳

廣平邯鄲馬進忠氏姿性淸粹材識俊敏洪武已己間年甫及壯以人才應郡縣辟赴京師膺歷試欽授周府引禮舍人勁愼忠諒深受眷知養慈親以篤孝著聞其先府君當元至正末徙寓解之平陸娶張氏而生進忠兄弟三人府君疾革度弗起而進忠衝幼乃書遺言於簡曰邯鄲故居爲蘇曹劉家之莊居之西半里而近則祖父母之塋咸在焉而吾父之歿遭際危時棺槨之具倉卒無所備乃以二石夾而瘞之爾兄弟他日幸遂成立其尋祖骨而安厝之則吾無憾於冥冥中矣進忠由守官以來五載於玆而府君遺言拳拳服膺至甲戌之冬以聞於廷得命寵賜營壙之資卽偕其兄顯忠並挈妻孥還抵邯鄲訪其所在而宗族皆物故播徙靡有子遺僅有外兄田圭年過七十而盲約語其地之逺邇俾求之時久雨環丘塋皆水深數尺又寒冰凍進忠不避艱苦懇訴上天躬操斸鍤徧掘荒蕪𨿽汗膚胼手益堅不怠旣而果得二石遺骨宛然審其厝置一如遺言特泥潦沮洳傷慘痛心於是抆泣掇拾棺斂惟謹攺擇亢燥之原以是冬臘月之七日維吉而安葬焉事畢翌日往祭墳所而深溪冰沍悉解不得復度惟隔流祭奠而已父老咸曰若進忠者克葬其祖而遂父之志始焉求之茫昧之餘而竟得之終焉迄襄事而冰乃泮豈非孝心純至而神之助之有如此乎謂非賢者能之乎贊曰昔廬陵趙孝子求其親骨於荒岡萬塜之間而不得乃哀號吁天解發系馬鞍使引馬徧歷諸塜誓以發解鞍墜爲親骨所如其禱得骨還葬孝道至今稱之馬進忠氏其斯人之儔歟其斯人之儔歟頌類

西村小隠頌

西村小隠者南徐運使行素張先生季子士開所卜爲恬退遊息之別墅也其兄士倫官吳府毉正文采相輝友愛篤至士開常奉父命一省兄來京師輒簮聚累日盡談笑之雅且得聞西村之勝小隠之樂爲甚悉予旣喜士開素志之不羣而尢羨張氏奕葉之多彥也賦四韻紀其實復爲頌一首用申致夫美勸之意焉頌曰君子養徳退然自安時未達只吾斯考槃考槃伊何粵在山水靜者方仁動者諭智本乎仁思不忮不侮寛洪惻怛物各得所由夫智焉不惑不愆周流著察飛躍天淵題彼西村疇其小隠辰彼張君厥識炳炳厥識炳炳厥心休休尙友千古式愼淸修讀書觀道曷拘用捨於夕於昕益介純嘏碧梧娟娟翠竹泠泠啟居維適澹然以寧澹然以寧善終令始移孝爲忠孰曰弗美孰曰弗美迨其今兮允彰慶譽獲我心兮

康母陳氏貞節頌【有序】

天地絪緼萬物化醇得二五之秀者爲人然人之道果何異於物不貴於物哉亦曰彞倫攸敍而已夫仁義禮智根於心視聴言動接於事率其心而行其中聲色之所不能揺勢利之所不能奪男以賢良忠烈顯女以慈淑忠貞名超乎舉世之庸庸碌碌者斯始不愧於爲人之道焉若今西昌康母陳氏其人也母以懿徳善行著聞昭代蒙旌表之榮於髙廟發詠歌之音於詞林足以感發正气足以激勵頺風顧康母之爲人於吾道非小補也庚辰冬其聞孫孔髙由祁陽學官朝京師防同公車乃得讀貞節之捲若先輩村民陳先生之序徵士正固蕭先生之品題僉憲公瑾鄒君之贊以及雄篇大章不一而足其行實榮遇之本末紀之備矣予也仰惟康母之休光而忝在孔髙之宿契可無言乎是爲之頌以繼諸君子之徽音而益彰母徳庶幾爲當世勸云頌曰繄歟西昌民醇風良有著氏康康母陳賢夙傾所天貞節彌堅節旣堅止愼終如始聞於丹扆髙皇是愉命邑大夫式旌厥閭顏書煌煌潛徳允彰起敬四方云仍詩禮貽燕豈弟永錫繁祉武山靑靑澄江泠泠食報與並中堂有翼頌詩孔碩流芳無極

箴類

戒惑箴

人孰不言言所當言不當而言速悟勿言不能速悟憂辱隨焉人孰不動動所當動不當而動速止勿動不能速止後悔必重人孰不思思所當思不當而思速置勿思不能速置無益啟疑人孰不爲爲所當爲不當而爲速攺勿爲不能速攺徒以遂非人孰不樂樂所當樂不當而樂速省勿樂不能速省極必生悲人孰不憂憂所當憂不當而憂速撥勿憂不能速撥空使神疲人孰不取取所當取不當而取速罷勿取不能速罷傷亷敗譽人孰不與與所當與不當而與速住勿與不能速住傷惠無度人孰不求求所當求不當而求速棄勿求不能速棄反命致尢人孰不愛愛所當愛不當而愛速覺勿愛不能速覺悖徳卒殆人孰不惡惡所當惡不當而惡速旋勿惡不能速旋斂怨與怒人孰不讓讓所當讓不當而讓速轉勿讓不能速轉徒成迂妄

警隨箴

當人之諠我則愼言惡聲𨿽及掩耳無不能掩耳禍害隨焉當人之恚我則懲忿彊暴𨿽加退避無憤不能退避相戕卒困當人之昏我則存明蒙昧罔極燭理惺惺不能惺惺淪胥以塵當人之曲我則守直撓枉百端勁直不易不能不易曷免辱屈當人之逆我則從順悖亂猖狂貞一自定不能自定姧倫滅性當人之邪我則主正顚倒縱橫舉止必敬不能必敬積殃終吝當人之薄我則處厚忽劣飄揺不變去就不能不變逐末竟疚當人之偏我則執中黨比阿私和而不同不能不同抵戾厥躬當人之濁我則澄源污混汨沒湛然淸淵不能湛淵隨流汶然當人之酗我則戒飲沈湎荒迷兀然獨醒不能獨醒混焉湮泯當人之傲我則尙謙狂躁侵淩不校而恬不能不校得失弗占當人之僞我則推誠詭詐萬狀確乎一眞不能確眞誣善匪人

紀善箴

維此紀善必資儒臣宗主道徳爲國之楨轉王以義導王以仁誘掖啟沃首明天倫綱常旣定尊尊親親忠上禮下撫軍卹民遏惡揚休調攝經綸隨事諷諭委曲而伸剛柔相濟進止惟貞希賢效正鑑畢陳間平慶譽景行式遵理或未諭開悟惇惇引近端士斥逺憸人毫髮無私表裏誠純夙興夜寐如見大賓始終志願昭格蒼旻居髙聴卑戒愼持循捧盈執玉三省吾身不愧不怍俯仰申申猶弗滿假澡雪日新慕尙耆碩奬勵同寅率玆以往益廣咨詢邦家恊洽魚水交欣庶幾厥職與物皆春

賢王修已十箴【有序】

戊寅冬十一月紀善臣周是修偕臣王尹實日侍經筵說詩至衞淇澳美武公之篇諄復再四勉殿下以武公好學自修之勤爲之師法而底於成焉因冩墨竹爲淇澳圖臣尹實篆淇澳三章於圖之右方冀嘗寘於座側以寓觀感殿下撫圖咨詢良有悟入旣徵文於翰苑名臣以發其防歸仍命臣是修進言以爲規益臣受恩皇上忝備府員夙夜兢兢懼無仰報玆蓋忻遇殿下豁然開通慕善如此敢不略陳其愚衷以效啟沃之萬一謹取切已當先之務述爲十箴曰存誠曰立敬曰體仁曰務勤曰尙謙曰守愼曰行恕曰知足曰主靜曰保名惟誠則不狃於虛妄惟敬則不流於慆慢仁則不至於暴殄勤則不淪於怠荒謙則不習於驕傲愼不茍於放恣恕不惑於怨憎知足不溺於貪瀆主靜則不迷於煩躁保名則不失於流放而賢王之道成矣殿下幸埀藻鑑篤念而勿忘則武公之自修亦不外是於東平乎何有由玆以往必也徳日以新業日以盛以之而鎭安南服夾輔皇朝慶延後昆譽傳永世寔臣等之深願也

存誠

王惟存誠誠存徳孚循眞履實去妄戒虛視聴言動取則先儒誇誕誣罔允非良徒君子見道守誠若愚夷險一致式善厥軀

立敬

王惟立敬敬立禮崇內志端恪外容肅恭主一無適恆存於中以事君父爲孝爲忠以交神明斯感斯通以應萬事罔不有終

體仁

王惟體仁仁者樂天寛洪惻怛眾善出焉殘害暴殄口不忍言物物生生遂其自然君子逺庖養仁之源王其念玆永矢弗諼

務勤

王惟務勤勤則有成孜孜爲善勉勉爲仁夙興夜寐無忝所生怠惰逸欲惡乎保名君子自彊寸陰是程運甓之戒篤師古人

尙謙

王惟尙謙謙尊而光不挾貴富禮下賢良徳由以進名由以揚驕矜傲辟斂怨速殃君子悟斯鳴謙弗忘云何魏擊敬謝田方

守愼

王惟守愼愼乃徳基兢兢業業杜漸防微治弗忘亂安弗忘危實見至理不顯無違君子夕惕慮勤維幾冰淵臨履禍斯逺而

行恕

王惟行恕恕行道生順逆好惡舉世同情綱常倫理天秩昭明更推立體何怨何爭君子責已鄙夫求人絜矩有道大哉聖經

知足

王惟知足足斯自安守分克已受福之端不辱不殆達人大觀貪瀆僣逾天憲必幹君子素位坦然心官居易行順道立名完

主靜

王惟主靜水止淵齊聖人至治貴在無爲寡欲養心罔或自欺一切妄作祗使神疲害名災已𨿽悔曷追古今成敗可不鑑之

保名

王惟保名名由善成監於往古式愼持循播揚慶譽以顯先親武公九十修省勤勤卒稱睿聖流芳無垠勉哉予王允效前人

進思閣座右箴

人生堪輿實蕃實夥利欲紛拏動致叢脞予何修之天爵斯荷言戒輕疎行愼庸瑣存心必平趍義必果仁不敢違直施其可忤容以恕衝避以左養气沖和措志恬妥勉是之餘奚有於我

髙少卿遜志冩眞贊

學足以爲王者之師才足以爲當時之傑道足以爲當時之徒行足以爲後進之法再總國書而直筆參夫造化七遷官守而忠誠貫夫日月非金石莫諭乎所執之堅非冰雪莫並乎所履之潔是宜佐天子以濟黎元闡訏謨而贊鴻業然則若公之生也豈不爲大有功於名教而實無愧於往哲者哉

黃禮用冩眞贊

有禮義足以悅心有文章足以鳴世懷坦乎其夷曠性溫乎其純粹首舉孝亷而受知於髙皇再司教鐸而不戚於卑位若斯人者豈非天將老其材而必爲廊廟器者耶不爾何其沨沨其容英英其气望之儼然如是也

芻蕘集卷四

欽定四庫全書

芻蕘集卷五

明周是修撰

序類

終慕堂詩序

終慕堂者廬陵蒓溪彭安和氏所作以奉其親之所蓋取孟氏所謂大孝終身慕父母爲義也余嘗卽是書而攷之孩提之童無不知愛其親者而知孝之道根於人心之固有天理之至順由而行之初不難也特能不爲聲色貨利之所搖奪以盡其道者爲難克盡其道而愛慕之心又能窮達而不變始終而如一者爲尢難耳大舜而下能終慕者豈無人乎若老萊子行年七十爲嬰兒啼欲親之喜王祥蔡順有守柰分椹之誠盛彥姜詩有感螬躍鯉之應又如陸績黃香扇枕懷橘皆拳拳乎親未嘗頃刻而忘於懷非終慕者其能然乎欽惟天朝以孝治天下大誥三編申明五常彰善癉惡天下之士不以孝悌力田舉則以孝亷徴使天下之爲人子者觀感興起莫不一篤於孝移以事君莫不一竭於忠焉矧安和當名卿之裔爲廬陵望族蒓溪山水之秀又甲於是邑其喬木繩繩簮纓詩禮代有偉人安和則彭氏多士中之尢稱白眉者也少渉學工文辭有美譽洪武二十五年邑大夫以奇材異等舉貢朝堂籍名天官授主簿職仍令服事冬曹歷試諸難旣而名聞當路嘖嘖有賢能稱二十七年陞授河南布政司經歷下車之初舉賢良擿姦伏均賦役課農桑不五六月政聲隆洽詠歌作焉已而前官復任卽解印就道河南士女莫不攀臥轅轍而不可止至京則有廬州合淝之命每慿髙望云懷雙親之不可見終慕堂之不得登而定省之道之不克盡也輙悠然感喟然嘆或然流涕而不能自已焉在京宦防親友髙其行而憫其情咸賦爲終慕堂詩以寫其事而慰其心不浹旬積成卷軸余𨿽不敏敬書此以冠其簡端亦以見安和之於家國君親臣子忠孝之道克並行而不相悖其於爲人可謂逺也已矣而他日斯人斯堂之名又安知其不與老萊王祥蔡順之徒並稱於後世而俱垂於無窮者乎是宜序以爲太史氏之徵云

飛練詩序

天地始分二气化生萬物並育人爲最靈艸木之無情也而松栢以爲宇桑麻以爲衣谷粟蔬果以爲食於人而有資也鳥獸之異類也而牛畊馬馳雞司晨犬司夜於人而有闗也是則艸木鳥獸無情異類於人之日用有資而有闗若是又豈可以輕視而暴殄之哉況夫犬之爲物其性之賦其用之資初不可以槪他獸論也何則嘗聞有於公庭應聲而進𨿽嗾之弗當而從命敢決其勇可取也又聞有爲主傳書往復千里不罹於患而遂其志其能可取也又聞有隨主荒郊野燒卒至而主醉臥冥昏則以身赴澤濡毛取水以濕艸界火主賴免災其智可取也又聞有隨主射獵而主被虎搏則捐生赴難進嚙退走主獲救免其義可取也其餘著聞載之傳記不可枚舉乃洪武甲戌春有以良犬來進狀貌奇駿迥出羣隊喙若傳丹眸若防漆質鮮白如練尾毛長尺皎若銀絲耳中有毛亦長及五寸望之其形宛然玉雪之獅也於是命畜之而未試其能一日攜之獵於南方之原人馬交馳旗斾飛揚鷹狗並縱是犬固度地量形知非狐之所垂耳不發若無能者旣而至於平林澗亂莽叢條隱翳蒙羃則知獸之坎穴乃藃然奮起迅疾如電而莫之及俄而所獲居多將校驚駭咸稱異嘖嘖復至西陽卽鹿於林犬旣獲鹿斃之人馬未至而鹿爲樵夫所奪犬輙染血馳至人馬所掉尾起伏作嗚嗚聲若有訴者乃遣騎從之果見奪者藏林中赧悚歸鹿眾益奇之又獵於鄭郊犬逐一將獲老監急縱鷹來擊而犬先獲之監欲爭爲鷹功犬銜憤奔直詣馬前以獻若示不讓於鷹者已復令隨鷹逐鷹得拳擊十餘未斃而幾逃犬輙助獲之旋置鷹前又若示不要其功者又嘗當獵所有射一狐中其耳未殞投莽中令犬搜逐出之不嚙以俟射復中其膊犬知狐殪舎去不復顧又以示歸功於射也殿下歷覩而深嘉之卽名之曰飛練以其白而疾也且命國之獻臣咸賦詩以紀之命奉祠臣是修序之臣以爲犬之爲物也其智能勇義聞於前者已如彼而飛練之材能智慧見於今者又如此是可以常犬比之哉已而嘆曰世之人賢良者何少姦憸者何多當奉君臨事之際或懈怠而無成物之效或狂躁而失進退之時或詭隨以要功或嫉能以干譽者比比有焉由是觀之皆飛練之不若也可不戒哉傳有之曰犬馬非其土性不畜飛練爲中土所生遇殿下之知而能用旣命以美名而又紀其所異以爲姦憸之戒先後以有加始終而無斁其榮幸之至比之騏驥之一顧而價增千倍者又不可以同年而語矣可以人而不如者乎是爲序

郡王和本中峯梅花百詠詩後序

詩道之闗於世教尙矣其美刺足以正人心其詠歌足以移風俗又推其極至於動天地感鬼神亦固莫詩若也是以有書契以來上自天子王公貴人以及庶民小子莫不代有作者其作而協乎音律合乎體制該乎物理而有補治化者莫不傳於世也乃洪武丁丑秋郡王殿下因儒臣得元釋本中峯所和馮海粟梅花百詠詩一帙繼又有以詩人王達善所和百首進其語句態度實與中峯並驅覽畢問侍臣曰百篇同韻若二者之和果難乎左右咸曰非有充裕之才而精通於詩道者誠不可以易言也越二日召儒臣示以所和百篇流誦未竟莫不驚駭嗟羨以爲天資神助迥非舉世所謂能詩者比也於是儲君殿下愛之輙親爲之序而本末足徵臣伏觀百篇之和淸雅端潔與梅花而相髙況其音律體制一出盛唐非惟籠達善而駕中峯方之和靖之章廣平之賦殆不是過又觀儲君首序簡奧蒼古與百篇而交輝且於勸勵期望之情亦兼至矣何其美哉二惠競爽於一時雙璧聮芳於萬世非周邦之篤祜能有是乎𨿽然殿下妙齡若此以頴悟之姿篤純明之學咨詢稽古惟日孜孜是宜其夙有成而大異於眾也由玆而往必將窮神知化以全其體開物成務以達其用和順積中英華發外播而爲黃鐘大雅之音鏗然鳴國家之盛繼美乎周召追迹乎隆平以有光於皇祖之明訓則百篇之詠其日新之權輿乎奉祀周是修謹序

送周繼吾節推歸上城詩序

吉之書臺西南幾二百里爲上城是邑形勝之甲也其山從東北最髙曰武功者延袤而來往往層巒疊嶂崔嵬崷崪淩逼霄漢卽霄漢之表播而爲千峯萬壑望之如波濤洶湧繇雲中而降至上城則展而爲髙平之原分兩陵宛轉抱原之左右如城郭然地故以名其水則淸泉百道湍激澑瀉合而爲兩溪隨兩陵盤廻而出防於原之陽爲大川以東原之上則嘉禾修篁蔥蒨芊欝民之匝原以居者蟻聚蜂屯不啻千有餘室其著姓之若劉若周者皆衣冠詩禮代不乏偉人焉謂非上城山水儲英毓秀有以致其然者余弗韙也周氏之彥曰繼吾頴敏魁岸少篤學能文章事其親以孝聞而卓犖不羈慕南衡五峯嶽麓之勝嘗徑造焉而衡縣之士如繼吾甚不多見於是縣之子弟從繼吾防者接踵而至不期年薰其徳而有成者蓋比比焉縣尹王公悅重之而不敢私也以奇才異等貢送於朝天官諗其容止端莊禮節嫺習特授儀禮司序班進退巖廊謙約忠愼歷歷有賢能稱乃洪武二十八年因浙東州閭政務煩劇刑讞離禓將擇朝士之習憲者共平理之而僉以繼吾爲舉遂有金華府推之命下車之初撫孤貧擿姦伏枉者以直苦者以樂政聲隆洽洋溢乎四境旣而考績赴京聖天子知其然將待以不次之擢而繼吾懇懇以母老乞歸養爲請朝廷以其孝而憫其情許之行且有期其姻友陳文奎氏求前進士仲隆江先生首爲詩以美之而京之士君子喜聞而樂道者亦莫不歌詠以紹之無何積成卷軸乃以余爲同郡屬序其簡首且謂繼吾之於家國君親臣子忠孝之道克並行而不悖者已如是之可尙也他日遂人子之心則當復出而鳴天朝之盛其規模設施又安知其不逺有勝於昔之政而大有異於人者哉而亦有取於文奎氏之能成人之美而繼吾必有以導之也是爲序

送熊以淵之蕭山二尹詩序

士之所以爲學修已治人之道而已矣誠知斯道不明之不足以爲士能兢兢然而憂栗栗然而懼繼而孜孜然閔閔然夙興夜寐弗遑寧處以切問近思日就月將不底於明不已者固士之賢者也斯道明矣又知夫明之非艱行之爲艱必立身揚名以受知於天子馴而至於有民社之寄則能竭盡已之忠廣推已之恕絜矩允由終始如一屹然而不爲聲色之所搖確然而不爲貨利之所奪使其徳昭於上澤傳於下而免乎孟軻氏所謂得人爵棄天爵之譏者乃士之尢賢者也吾見其人矣其豫章靖安熊以淵氏乎所居裏曰桃源山溪之秀蓋甲於是邑熊氏以故家文獻世積醇龎演慶發祥綿綿振振益有光於前聞人以淵生而岐嶷幼頴悟初繇邑庠習科舉業气質鶯然超邁流輩年未及冠摛辭建議下筆斐亹動數千百言莫不有經綸之具由是搢紳長者咸器重之洪武甲戌春貢於大學未幾以賢能聞當路輙舉以綜理京衞各司之煩劇蓋歷試也而以淵識達治體變通不拘且剛毅果敢於彊禦無所畏避見讒謟容悅之徒疾之如仇以故事無不濟而當路信其爲有能今年冬遂有蕭山二尹之命於其行也其姻友廣文張集禧氏首爲詩以美之仍率朋防咸賦之屬余爲之序因導其志行之詳余知集禧爲佳士其許與必不茍也於是而知以淵負不羈之才篤知行之學施諸日用建諸事業於旣往者已能如是之可道而可尙也然則其臨於蕭山也獨不能發其所蘊於有爲之日靳無媿於所學乎敷政優優體皇上寛厚保民之心也蒞事肅肅守先師諄復垂示之訓也敬老卹貧不驕不傲思佐令於成治之效也舉善閒邪勿忘勿怠務躋民於仁壽之鄕也先之勞之艸尙之風必偃也教之戒之則期於無刑也外寛內明而勤以自勉也上安下和而卑以自牧也是固皆士君子外內之事而亦以淵平昔所嘗習聞而將必行之者耳𨿽然誠能不以餘言爲贅而益加勵焉則涉遐自邇安知異時不容若卓魯若龔黃者專美於前而與之俱垂於後哉餘日望之是爲序

湖上飛雲詩序

天之生此民也其性無不善人之有是性也其理無不同惟其善故孩提之童無不知愛其親惟其同故徹上下貫古今爲人子者無不思其親也然而气稟或偏人欲所蔽由是而徳有厚薄思有淺深爲少異耳卽其徳之厚而思之深者言之其親之存也思其生之膝下思其鞠育思其顧復思其愛子之心無所不至得不體此以父母之心爲心而盡子之道乎及其歿也思其居處思其所樂所嗜春雨秋露不能無淒愴怵惕之變著存不忘得不形於夢寐見於羮墻乎故誦詩而廢蓼莪之篇望云而興親捨之感者人子之心詎不良有以乎番陽程春齡氏雅飭卓犖之士孝友之行聞於人初由邑庠讀書學禮超冠羣輩旣而以親老歸養幾十稔有司以其賢舉貢於朝膺天官歷試勤敏謙約當路器之授霍丘丞佐令成治寛猛得宜舉賢才興學校修陂堰課農桑抑惡揚善撫孤卹貧民皆悅而歌之曰偉哉程君賢且慈愛民如子民愛之使我樂業願無違昔也蹙蹙今怡怡吁嗟程君來何遲吁嗟程君來何遲洪武二十八年考績赴京邑之士女莫不攀臥轅轍旣而有湖湘照磨之命任不輕也君則淸濁無失人多徳之公退之暇焚香黙坐南望匡廬彭蠡晴天蕩蕩白雲孤飛懷其親而不見悠然興感慨然興嘆有不能自已者遂顏其公宇之堂曰湖山飛雲寓深思也元年春以朝覲來京師連牀夜雨具道其志之所以然余聞而善之爲求同官王公尹實篆古四字在京交防士夫同其志者咸賦詩以美之居無何積成卷軸而請序於余余知程君爲最深其姿質之秀性情之醇行藏用舎安於所遇固不可以好名喜功者同日而語也其望云思親之念出於良心之所自有初非有以求同於梁公而終無不同者以古今天下忠孝之士其心之故不期於同而隨機發見不能無同故也心旣同矣則凡望云而思其親者必因梁公之事以爲之效賦其詩者必引梁公之事以爲之據是豈知程君思親名堂之意哉今所集詩凡若干首淸新俊逸者有之雄渾富麗者有之蒼古平淡者有之發揮其本然之善心期望其他日之大用殊途而同歸百慮而一致何聖朝仁人君子之眾多文風詩道之興盛而程君孝心之深至有足以歆動於人者如此也是宜序以爲後之爲人子者勸焉

送同寅尹實王先生詩序

古今天下士固莫不有出處相近任用寵遇相近而心同道合表裏一致始終不渝以超乎流俗垂於不朽者若管夷吾之於鮑叔王陽之於貢禹皆是也然求於古昔旣無代而不有其人求之於今烏可謂寥寥當世乎同寅四明王公尹實卓犖魁岸士也其風流瀟灑不減賀季眞文華器識宛如劉公幹書法冰斯而優入其室詩體元白而早升其堂與賢士大夫防蓋鮮有不心交而腹接者宜其名之彰彰於時也洪武乙亥春俱以明經應郡辟來京師握手歡如平生未幾以同日受官公則紀善王府余奉周府祠𨿽別去數千里而雲樹之思無時不在大江東也戊寅秋餘幸脫汴難還朝亦有王府紀善之命感激殆不自勝忽覩公於千劍佩間知獲免乎混流而又有同僚之雅其喜慰復有不自勝者矣旣而伏謁西邸偕侍講席起居食息惟拳拳以職任之所當言當爲者思同盡其心凡綱常之分禮法之宜於論列之際左倡右和如出一口及退而從容則或相辧明或相規戒或相勉勵或相扶持而余受公之益居多洪武戊寅二月公乃以祭祖還鄕請之闕下脂車有日矣於是名公鉅卿華其行而贈之以言者已幾盈笥予不工爲文亦拙於詩然於公生同時也學同道也仕同官也至於爲國爲親思所以盡忠盡孝又未嘗不同志也夫時同道同官同而志同者於其別也容可無一言乎因亦爲之歌而述夫契合之不偶然者弁其首庸以致久要不忘之意耳

送劉志衡之官臨海序

聖天子龍飛九五大赦攺元登明選公羣策畢舉於是大而公卿矦伯次而文武百職以及幽人志士有懷經綸之才抱匡濟之術者莫不以所欲言奔走俯伏而對揚於天庭焉皇上𨿽以萬幾有所獻納必經禦覽然後付大臣通議取其言之合宜者定其緩急先後第而行之以故言路日廣而事無不便者焉丹徒教諭渠陽劉志衡詣闕條陳致君澤民之切要者十有餘事聖鑑所臨深見褒納旣而陞授天臺臨海縣丞宦防親友多賦爲歌詩以華其行者積成卷軸而請序之嗟乎士君子秉忠貞之性以出而仕也豈有他哉上則感荷於君恩下則憫憐於民命矧逢天子仁明厲精圖治固不忍緘黙坐視於可與有爲之日當義之所在乘時勇往以披閶闔而呈瑯玕者特將盡已之誠心行吾之直道而已矣初未嘗有一毫物欲之私身計之慮也志衡君子人也好君之至知無不言行藏用舎安於所遇竟以一鳴受知皇上遂有民社之寄將見其下車於臨海也言必顧其行行必顧其言發其所蘊以周旋設施未必不大有可觀而逺有異乎人者以無負於朝廷之所付托生民之所倚賴則渉遐自邇升髙自卑他日考殊勲膺顯用馳譽於當時流芳於後世者又未必不於志衡氏見之是爲序

秋江別意圖詩序

海昌朱惟善孝友忠厚士也洪武末有司髙其行義以人才舉貢天官試各部事奉命驅馳歷布政司十三之九皆以勤愼周宻宏濟多艱無不慊當路意於是中外綽有能名攺元初皇上擴仁孝之心凡士繇徵起至京未授職而親老於家者咸勅記名還養於是惟善得請東歸朋防君子有以秋江別意圖爲贈者揖余而請題余披圖覽槪則靑山迢迢白水浩浩寒蘆髙枹隱約乎平沙極浦危磯峻阪間有舟去岸才邇咫尺一人操篙舟甚力舟中一人與岸立者二人遙揖長頭如相語而期斯時也行者止者其傍徨眷戀不忍捨去之意爲何如哉然以予觀之此特朋友爲別臨岐繾綣可以摹寫其彷佛者如此獨未知惟善當時別去之意有至切切者在焉方其出應時需而仕則所思者親也所慕者君也今則有命自天得遂終養恩賜之厚孰加於此又安可昧耶故當其辭朝而出於郊闗之外也回顧神京五云縹緲想龍顏之肅穆懷聖徳之寛洪愛君戀闕之情溢乎中曲依依而不能已者又豈圖畵之所能形容其萬一哉𨿽然惟善防君上之恩愜養親之志出則將爲忠臣焉處則爲孝子焉忠孝之道平昔非得良師友更相切磨更相勉厲講之之明聞之之熟學之之篤而守之之慤又烏能表裏一致始終不移期果無媿於古之君子哉是則朋友爲五常之一而有功於惟善亦不細矣又可於別去之際惟君親之是念而或遺交防之直諒而多聞者乎是圖之爲惟善贈者其意亦固有在比之蘇子卿之詩江文通之賦又豈有過於此哉惟善其尙諗之以無負朋防托物寓意之勤焉則此圖爲不徒贈而當時士夫因之而詠歌者爲不徒作矣是爲序

送嘉會劉二尹之武進序

聖天子新承大統厲精圖治登崇俊良廣開言路攺元初內而公卿百職事外而侯牧羣有司以及志士幽人有懷經濟之術者莫不攄其所蘊而自獻於明庭焉吾友壽陽司訓劉君嘉會卓犖凝重淹經貫史爲文章如波瀾浩瀚騰沸百川幹態萬貌變化不可窺測其歸一本於理科舉之業其緒餘耳自結髮以來表表有聲江右比居壽庠五載薰其徳而有成者無間遐邇讀書至慮善以動動惟厥時輟而三嘆謂弟子曰士君子立天地間出處語黙豈有他哉惟視義之所在時之可否而已其或義在而時有未宜時宜而義有不在君子固不肯彊出而有語也況時也義也皆未之可肯輕舉而爭鳴乎若時旣宜矣義亦在矣又安忍坐視緘黙以負其上哉今天子仁明宵旰若此容可無一言以副聖心之虛竚乎遂以濟時保民善治之所當先者條建八事詣闕以聞天子嘉納報可下王軌大夫議以不次之擢常之武進巖邑也其民稠其賦夥擇守令之勝其任者率難其人得嘉會輙陞以佐是邑非曰盡其才姑以寄一方之民社觀其所以而爲行逺升髙之漸旣而壽之弟子知承師問道其模範無如嘉會懇奏願畱者相繼而至業朝堂衡論已定不復得請然則嘉會是行而蒞武進也有數矣又何有於屑屑去就而有不懌然者哉惟當以其所學施而爲和風甘雨之政以蘇枯沃朽使四境之內無一夫之不得其所無一物之不遂其生上有以裨皇上用賢思治之盛心下不負朋防許與期望之深意況得前試禦史方矦用中以爲之長前廣文朱君仲安以判其簿又得國子生髙君翔以領幕職皆忠貞雅徳士也二三君子同寅協恭夙興夜寐以更相勉厲更相規戒更相扶持豈不政平訟理而逺有異於人者哉他日功成譽顯流芳竹帛追卓魯而齊驅使吾郡之人皆曰安成矦之後何簮纓詩禮綿延炳朗以不媿於先而益啟於後者如是豈不誠可尙哉是爲序

送國子生殷浩歸壽州侍親序

壽陽殷國子誥爲成均之彥洪武戊寅夏五月謁余西邸而言曰誥防國恩得請還養行在旦夕先生其有以教之乎余時雅興在竹因爲寫淮壖春雨圖而語之曰竹之爲物其體則一其用無方固艸木中之至材而至美者也觀其春雨旣濡土膏融暖新筍森森動暄風而烜晴日暢達以成林君子之心豈不有以感夫父母之徳本同於天地生育長養之仁而暢然興其篤孝之心思冬溫夏凊昏定晨省如斯竹之昂霄布葉而交防於其本乎觀其秋霜旣降百谷登升而羣卉具腓竹則凝蒼積翠間梅友松以淩傲冰雪君子之心豈不有以見夫君臣之義本同於天地尊卑上下之分而凜然發其竭忠之念思奔走先後疏附禦侮臨大節而不奪如斯竹之剛姿勵操不攺於歳寒之後乎夫君子之進而事君於廟堂之髙也固未能少忘於其親其歸而事親於江湖之逺也又未能不慕於其君是豈非臣子之心之所素有古今之所不謀而同者乎誥也旣能不忘其親薄謝榮利懇辭以乞養如是矣吾知誥之他日復出而報效於國也其能執中仗正扶綱振紀而夷險一節以成功而垂譽必矣然則視斯竹爲無媿而余之言爲不徒已尙朂之哉子之師理用黃廣文吾心友也歸其以是質之必有以教子余何贅焉是爲序

沙湖蕭氏族譜序

春秋左氏傳曰天子建徳因生以賜姓胙土而命之氏諸侯以字爲謚因以爲族官有世功則有官族邑亦如之此氏族之始也蕭氏出宋防子之後支孫封於蕭因邑命氏歷周秦罔聞者至漢相國何封鄼侯始著靑史由是而降綿綿炳炳代有偉人迄齊梁而貴顯極矣其子孫之樹丰功而揚盛烈者不可勝紀迨唐而益熾有太子太傳同三品封宋國公若瑀者有自嵩至遘八葉宰相名徳相望與唐興衰曠古所稀有者有舉進士對策第一時稱夫子而謚文元若頴士者有以政事爲禦史與彭齊楊丕稱爲江西三瑞若定基者皆其尢也其後有散居吉之諸邑多爲右姓其泰和髙行鄕諸蕭其先諱昶五代末爲巡察判官避馬希聲亂兄弟五人自湖南徙來是鄕之禾溪裏因家焉四世至孫迅以文學預鄕薦仕筠州推官曰廸仕國子監主薄曰迥曰選俱以才徳知名當路數世至睿字尙徳繇禾溪徙大水爰宅沙湖之上沙湖有蕭自尙徳始旣而分枝布葉碩大蕃衍有以丰資厚產巨擘邑裏者有惇性樂道而潛徳弗耀者有輕財好施宗戚雍睦鄕稱善人者又不可枚舉也十二傳有宋景定二年以文行貢於春官而領淸秩若徳升者再傳有以廸功郎致仕若濟者有爲國子上舎名登仕版者又三傳至子正貞良倜儻克亢其宗公私綜理之暇拳拳以家譜之修爲務攷自宣和二年左丞王公黼首爲之跋迄今繼而述者未有其人乃求得前進士彭晉爲之序又得先輩子芳謝先生海桑陳先生疊相發揮而本末之詳可徵矣然猶未以爲足今年秋以納賦來京師余時備員王宮畱居西邸子正持其家譜之別錄並詩文一卷以序爲余請余觀卷中作者眾矣意若無餘蘊矣何假餘言之贅哉𨿽然以子正培本淑後之心若是其篤又安得無一言以副其盛心哉且余嘗讀老泉蘇氏族譜而知仁人之用心矣其引有曰情見於親親見於服服始於衰而至於緦麻而至於無服服盡則親盡親盡則情盡情盡則喜不慶憂不弔喜不慶憂不弔則塗人也吾所與相視如塗人者其初兄弟也兄弟其初一人之身也悲夫一人之身分而至於塗人此吾譜之所以作也又曰嗚呼觀吾之譜者孝悌之心可以油然而生矣一篇之中兩致其意焉余每輟書而嘆曰甚矣人之不可以不厚其本欲厚其本者不可以不修其譜也今蕭氏得子正爲能心老泉之心而繼修其家譜使數百年之上本支源流秩然而可儀粲然而可述固無媿於其先矣數百年之下又必有賢子孫心子正之心繼而修之所無媿於子正矣然則蕭氏由漢唐以來簮纓詩禮之福澤可謂極盛而至逺蔑以尙矣而其子子孫孫繩繩蟄蟄方殷而未艾世修其徳而紹其業若子正者其祚焉有不昌者乎古人云公侯子孫必復其始吾以是爲蕭氏望之是爲序

贈名醫劉友謙序

余蚤歳嘗讀栁宗元宋淸傳意謂善矣而未之大可也後二十年遊覽半宇內觀世之醫鳴者凡以疾來候不三反而不至欲重其術也藏一藥非倍價不售欲丰其利也孜孜焉惟能之是矜貨之是殖其能以濟人爲急而候之輙行求之輙與者幾何而見其人乎然後知宋淸爲人之信奇而宗元之傳爲世勸者其意固有在也又十年餘余備員周藩得吾友醫正京口張君士倫存心仁恕抱專門之術日汲汲以濟人爲務不衒能不矜名不盡計其利徳之養於中施於外感而譽之者略無間言余以是而知數百載之下如宋淸者未嘗果無其人也又五年餘攺官京師又得劉友謙氏於中書劉公彥銘焉公謂余曰友謙金陵人也世業醫隱居郡之龍渡裏地位爽塏門逕縈回其先徳後利之心實與士倫而彷佛又知若宋淸之流者天下不止於一也公又謂余曰友謙嘗寓鳯陽蜀王聞其賢請於朝欲補爲良醫正皇上知其人之不易得也弗遣畱之太醫院俾行其道以濟京民之夭折資仁治焉大用蓋有日矣今年春與余遇於京之公居一語脗合宛如故交一日復與會於大中街之藥室談及兒曹遘疾危殆友謙惻然不待余請與否也輙命駕促余俱歸切其脈則曰幾不及矣尙賴一綫之可活耳亟以方寸匕投之旣又察之則曰無慮矣不數劑而以瘳長揖別去於金帛之報邈然不之屑也彊之而曰吾聞疾殆不待召而自來視者顧以人之一息奄奄欲絕其救之之機可否遲速在於頃刻吾不忍少遲而失乎可救之機故汲汲奔走嘗不覺其然而然今而言報吾心豈爲利有若是之急哉卒卻不受余聞而異之曰友謙其賢乎哉夫禹治洪水而思天下有溺者猶已溺之也后稷教民稼穯而思天下有饑者猶已饑之也伊尹任政而思匹夫匹婦有不與被堯舜之澤者若已推而納之溝中聖賢之心固不以時世之先後而有異也今友謙視天下之有疾者汲汲思濟若是其急原其心徳之良非徒使仕倫不得專美於當今亦將使宋淸不得專美於前代矣非徒使宋淸不得專美於前代參之禹稷伊尹之心亦將無不同矣古人良相良醫之諭寧不信哉𨿽然友謙不屑金幣之報而家亦不乏者誠有若宋淸矣天之報宋淸者非獨於其子孫使栁子之一傳不朽於萬世不可謂不厚矣自今以往又安知天不有厚於報宋淸者報友謙乎友謙其尙引之可也中書公作而咲且請書此以爲友謙道且謝焉是爲序

送宋司訓萬鐘之官海門序

天下之山發乎西極播乎兩間爲五嶽爲四鎭爲峨岷太行爲叢峯爲疊嶂爲長陵爲大阜鐘奇獻秀蔚乎其可觀是山體之正而得其常者然也及其爲羊腸爲復棧爲懸崖爲絕谷﨑嶇屼嶫巉乎其可畏是山體之變而不得其常者然也天下之水亦然源乎昆侖演乎寰宇爲五湖爲四海爲江河淮濟爲修渠爲廣川爲深淵爲澄溪彌漫浟湙湛乎其可悅是水體之正而得其平者然也及其爲飛瀧爲激澑爲奔灘爲怒峽咆哮衝決洶乎其可懼是水體之變而不得其平者然也𨿽然山水隨地之夷險而爲之正變變而正正而變變而復正不一也而山水之爲山水固自若終不以是而有所損益輕重也人之處於世也亦然士君子生於華夏出於名門秉聰敏之姿得淵源之學其才優其徳盛起而用於時爲循吏爲良輔爲抗直爲忠勇義烈立紀陳綱繼往開來秩乎其可宗是君子之道之得行而通者然也及其爲遺逸爲沈滯爲困阨爲卑屈懷瑜握瑾黙守幽遐媿乎爲志士之所嗟惜是君子之道之未達而塞者然也𨿽然君子之道隨命之屯亨而爲之通塞塞而通通而塞塞而復通不一也而君子之爲君子固自若亦終不以是而損益輕重也契斯防者其惟同邑宋萬鐘氏乎萬鐘由成童補邑庠弟子員旣而掇巍科躋膴仕爲監察禦史立朝端謹風節凜然未幾以事免歸葛巾野服晏如也今天子嗣位之明年旁求俊乂列於庶位邑大夫復以明經行修彊起而上之天官領揚州海門學博交防士夫莫不以其位之不當其材而憫其志之不得大展萬鐘之心則怡然自如於得失憂喜略無纎芥之動於中而形於辭色者余益知萬鐘之未止於是也況其春秋之富豈非天之愛之使之涵養造就優防厭飫於仁義道徳之歸禮樂刑政之本俟其至於彊壯服政之年方使之大發其蘊又何晚乎余哂夫交防者之感輙因贈行詩序而引夫夷險正變之於山水以諭夫屯亨通塞之於君子而不與焉之意以解之是爲序

待休樓詩序

居而有樓者無非取其髙朗淸泂可以延眺望覽溪山納風月而適性情於世塵之表也唐白樂天晚退東都履道裏放意文酒疏流種樹構石樓日與賔友相娛其中以是而已宋王元之守黃州擇於城西北隅起竹樓日領夫幽閴遼夐之趣亦以是而已舉非若齊云落星井幹麗譙之跨雄鬭靡也廬陵之西六十里有勝境曰中洲南唐駙馬都尉劉公希之裔世居之至今益蕃以大其傑然者池陽太守美岡洪武中遇知髙廟持節廣海便道還鄕而其冡嗣集大嘗拓居之後作樓三間眄陽負陰映帶溪壑煙雲竹樹魚鳥田園之態交乎其外筆牀茶竈琴書圖畫之雅備乎其內直與樂天東都元之黃州之構不容以優劣議也太守公停驂弭節覽其勝而悅之曰斯樓待吾歸休以怡老於是矣因名曰待休同邑云窩趙先生首爲之記而本末可徵旣而四方名士君子聞太守之風者莫不形於詠歌往往篇章間作疊出居無何星移物故太守公遽厭浮榮溘焉仙逝五馬不復南矣而集大之繼志述事與夫樓中之淸氛勝槪固有加而無替焉集大篤孝人也朝而登斯樓觀待休之篇暮而登斯樓思待休之義能無慟於其親乎待休之所在卽親之所在春雨秋露著存不忘羮墻之見庸有已乎今年夏四月集大以貢賦來京師持待休之捲屬余序之餘於太守公有忘年之契且知集大有用世之才異日出應時需功成譽顯優防進退而遂懸車之請則斯樓之待休不於其親必於其身不但於其身又將於其子於其孫於其云仍於奕世矣是爲序送表侄鄕貢進士王伯翚之官廣東序

王氏世居西昌楓林裏其先宋洪州司理與吾先潭州主簿公爲姻家司理之後不四三傳而業益以大族益以廣分處乎是邑之間者數千指而多以詩禮立門戶國初三十年耆艾相次物故於時譽髦有若吾友兄效先弟敬先俱以明經舉授學官有若奉先承先希先及九成隱君二子起予徳予皆衣冠文物彬彬楚楚爲四方子弟矜式其尢彥若子復並其侄孚先子伯翚並以科第之學獵獵有聲江鄕後先較藝秋闈以洪武庚辰同領鄕薦詣春官朋防識者莫不奇其气髙其文而謂穿楊葉於百步折桂枝於九霄殆其餘事耳旣而目迷五色止中乙榜士林惜之於是子復有廣東化州學正之命伯翚亦授徳慶州學官行且有期謁餘言以爲辭余以王氏之遭際明辰而一門簮笏輝映若此不旣盛歟今子復伯翚以祖孫齊賢領鄕薦同詣春官同授學職同而防宦於廣海南行之道又同不亦美歟若伯翚者惟當仰體皇上樂育作興之意俛焉孜孜以盡其力期無媿於名教可也彼不顧其行而專以利鈍崇卑屑屑爲計者可得謂之達乎矧王氏之仕於官者皆茂齡英發安知非天將老其才使行逺自邇積小以髙大異日陟華躋膴而逺有過於人者哉處於家者皆聰敏俊秀安知非天祐於王氏若綿綿之瓞愈延而愈蕃異日掇巍科膺顯擢而又大有光於前者哉然則伯翚其臨於徳慶也朝思夕思而必以敬勝乎怠日新又新而勿以豫浮乎謙必將極乎己之昭昭者而後使人昭昭篤乎己之慥慥而後使人慥慥誠如是則吾言之可徵也亦必矣夫何疑哉是爲序

送朱又新之崇仁序

皇帝卽位攺元當持守盈成之初厲志文治立賢無方凡多士之樂育於辟雍者勅祭酒官遴抜其尢親試殿庭第其等差而寄以民社急先務也河南朱又新首中髙第而有撫州崇仁之命撫爲江右名郡崇仁則撫之大縣人物蕃膴風俗淳龎宗人府經歷黃公子中邑人也又親發勅戒嚴謁公廨宇而咨詢其利病焉公觀又新偉然其儀表溫然其辭气而介然其操行喜曰崇仁向得大尹時侯判簿張君皆方正恭勤民樂其化今復得賢貳尹若又新二三君子同心同徳以康庶事焉有不濟者乎吾父母之邦慶幸至矣率朝之名士大夫咸爲詩以華其行屬余敍其首簡嗟乎賢者國之器也器用利則用力少而就效眾誠哉古人之言乎今一邑得賢守令則一邑不勞而治矣天下得賢守令則天下不勞而治矣欲斯民之安其田裏而無嘆息愁恨之聲不擇賢守令不可得也皇上憫民生之艱以得守令爲先務又新當盛壯之歳膺禦試之榮而防不次之擢可不知所自貴乎知所自貴則能以皇上之心爲心而無負黃公之所喜也必矣況其資稟之良學力精到於修己治人之要得之爲有素乎傳曰行逺自邇升髙自卑以又新之器豈久淹於崇仁乎是爲序

湖天逺思詩序

廬陵遡流而上百餘里曰郎湖華蓋之峯禾川之水掩映乎其北金原之徑禮門之山連絡乎其南白沙翠竹之墟梁潭蘭村之勝綢繆乎其東左控釣臺右捍石筍望其雲蒸霧滃翚蜚鱗次隱隱約約於湖天之間者二三著姓之喬木世居也鄧氏之彥曰道龍質秀而志廣才優而行方與余交二十年如一日每過舉子岡開寫經軒商確文字評論古今人物之暇復相與歷洗硯池憇湧翠山亭吟風詠月更倡疊和悠然而共適洪武甲戌冬以余徵辟至京而有周府祠官之命旣而道龍亦以薦領河淸縣幕職東西修阻音問不接者四三載戊寅九月餘由汴還朝攺衡府紀善畱京邸厥明年而道龍亦歸輦下因得聚首都城交罄別來之衷曲噫固皆有可感者矣居無何道龍以前資政佐湖廣光化縣事乃請於余曰人之所以不能忘者莫親若也今也宦防日久慈親在堂南望湖天一碧飛雲迢逓定省之莫致溫淸之旣違不能無昔人顧瞻徘徊之慨故將卽廨宇之軒名之曰湖天逺思以寓余念親不忘之意先生其有以發之乎余曰善哉子之顏其軒也夫仁人孝子之於親頃刻跬步而不能忘況違之累日於數十里之外而有不思者乎違之累日於數十里之外不能不思況違之累月於數百里之外有不思者乎違之累月於數百里之外固不能不思又況違之累歳於數千里之外者乎違之之益逺思之之益深宜是軒之所以名而士君子詠歌之所由作也於是見道龍之於親其孝之異於人者良足稱矣移以事君其忠之異於人者寧不亦可書乎然則是行而蒞光化也固當以忠孝之心施爲徳禮之政處同寅以謙撫百姓以仁待羣吏以正使事當物宜家給人足亷能之譽翔洽於朝端因流聲於湖上繇此受知聖皇而膺不次之顯擢慰安慈母而益眉壽之繁祺非兼盡臣子之道者能有是乎是宜序以爲將來勸

積善堂詩序

余讀前翰林解君積善堂記曁賢士大夫所謂詠歌之詩而知西昌橫塘吳氏慶源之逺吳氏由防刺史相迄今二十餘世居橫塘宗族蕃衍不下數千百指有丰於資產而以好施爲心者有儋於爵祿而以種徳爲務者有俊傑而能文以載道者有恬退而養髙以厲操者弗殫紀也與余交曰士賢者秉性剛毅負才頴敏遊四方多取知於大人君子故其聞也廣其見也超人皆信其有識之士道而評之者如出一口歸則端居自適參會眾理因思其先世累葉淳龎肆其本固末茂承承繼繼以有今日善之積於旣往者爲不薄矣爲子孫者又可不人人以善自勉期不負於厥先則善之積於方來者容可以不厚乎斯堂之所由名也吳氏之善積之而無已宜士賢念之而不忘揭之以名堂其佑啟之意深矣解君安得不取之而諄諄爲之記賢士大夫又安得不喜聞樂道而彰彰於詠歌之音乎然則斯堂也斯善也斯記若詩也卽士賢之心與爲士賢之後將並傳於悠久其所謂衮衮而生者無足異矣易曰積善之家必有餘慶吾於橫塘吳氏徵之且書此以爲積善堂詩文序

吳氏族譜序

余還朝之明年同邑橫塘吳士賢氏來遊京師持其所修家譜訪余西邸而請敍再辭不獲卽其譜而考之吳氏之在橫塘者其先出於防州刺史相始居文江之蟾溪洞季子曰守者官至常侍十二傳至紹興省元首善先氏歷彥髙子季古由沙溪杳一岡而遷橫塘橫塘有吳自季古始五傳至光允公生五子從善從謙從吉從興從正而家益以殷族益以蕃從吉字叔文二子南山夢雷俱文學淵粹夢雷字震翁生宗大宗立富而好禮宗大字徳元三傳至士賢世以丰厚詩禮名家君子謂士賢志剛才敏念厥祖而不忘受福之所自顏其堂曰積善寓永勸也又能力學不怠式光先業觀其不以聲利爲急而拳拳於族譜之是務其不怠不忘之實卽此而足徵矣嗚呼古者黃帝氏立因生以賜姓胙之土而命之氏故天下之得姓受氏莫非軒轅之子孫也周姬姓武王時泰伯之後封於吳其後因國以爲姓有若季札之賢爲吾夫子之尊慕及宗國不祀其本支之散處海內者不少也至長沙王芮徳業著於史冊大司馬廣平侯漢以元勲圖形雲臺自時厥後植圭儋爵逮宋元而逾顯者不可勝紀然莫非太伯之子孫也防刺史之先則本出於長沙之至今二十四傳綿綿蟄蟄蔓延於玆裏者又莫非刺史之裔也夫以吳氏之盛而慶源之逺如此達老泉蘇氏之防者譜可以不修乎況嘗聞之虞文靖公云有祖之廟者父之親無不在焉有父之廟者昆弟之親無不在焉宗法不立則祭法不明然而後世譜牒聯屬親親者猶古宗法之遺意譜固不可以不修也宜士賢之拳拳旣能修譜而承其祖考之志復欲敍譜而汲汲以余爲請可謂賢也已矣數百載之下其子孫孫子代有能以士賢之心務士賢之務者則吳氏之譜將愈逺而愈彰使同源分流𨿽千萬之廣得有所稽而免乎蘇氏途人之嘆不亦賢乎又當知士賢積善名堂之義人人而體之世世而篤之則吳氏之善日新月盛以無負於士賢承先啟後之深意而杜氏所謂衮衮生公侯者必復其始矣是宜敍以爲吳之後之勉且望焉

送劉季麗辭學官歸廬陵序

士君子之立於天下也幼學壯行小則施徳於鄕邑大則化於邦家以致君以澤民垂芳名於竹帛千載而不渝者固其宜也不幸而不遇明時遭聖主言焉而不合道焉而不行則不得已而有去歸之思豈其宜哉方今海宇隆平聖天子在上羣策畢舉野無遺逸正士君子致身行道揚名顯親日也而吾同郡劉君季麗有司以明經舉詣天官壯而行之誠其時矣而以歸田爲請豈無說乎夫季麗爲廬陵著姓詩禮簮纓世不替門戶先府君慕陶處士養徳不樂仕進以壽終伯兄孟亶以嶽陽丞歿於任仲兄叔毖用知己者薦授辰州沅陵令其猶子田人初筮仕醴陵學官季麗又不能免於郡縣之交辟而有是行何劉氏詩書之澤承承繼繼𨿽然季麗之志則固有在焉吾知其以爲一門之內盡處而不仕也則誰與輔天子而康羣黎乎盡仕而不處也則誰與守宗祧而肅家政乎是以決於勇退使吾兄若侄之仕於時者無內顧之虞而奉先主祀之存於家者有不匱之托聖天子知其如此允天官之奏而季麗之遂焉可謂不負其先府君慕陶之髙矣於其歸也周子灑酒話別而贈之以言曰子之進退於國家君親之義誠各得其道矣而士君子之立於天下又未宜止於是而已也必也卽雲林之暇窮經博史以講乎道徳之原明乎禮義之歸而考乎政治之要俟至乎彊仕之年出而鳴國家之盛則所以經綸設施直可謂流於旣溢之餘發於持滿之末者矣老子曰大器晚成吾將見季麗之大有過於人者而益信是爲序

贈禦史王伯靜敍

古今天下士蓋嘗不貴於名浮其寔而貴於寔浮其名者何也以其能力學爲已時止時行惟義所在而無毫髮務外之私以之而省於身內不疚也以之驗於家無間言也以之訊於鄕於邑於國於天下無一議之或矛盾焉者是豈不爲君子之所貴哉吾見其人矣其惟禦史金華王公伯靜氏乎公秉賦仁厚而操履不羣當其遵養時晦隱徳弗耀而凡修之於身施之於家推之於鄕於邑者出一善言爲一善事莫非可以化民成俗者然其心退然不求知於當路宜其端居適性如良材美璞日滋長於煙霞雨露之間而足以爲今日明廷棟梁瑚璉之資也始公之徵詣公車也容貌之蒼古威儀之遲重言論之慷慨气宇之宏深當稠人中𨿽接一詞已知公之爲國令器也旣而首進所著忠孝一書受知皇上領烏府之任鐵冠象簡屹然於丹陛之下不動聲色而姦防爲之膽落臺閤爲之風生而後知公果爲國器而不負朝廷耳目之寄也然則向之施於家推於鄕於邑者今又顯於國而及於天下矣何其偉哉而公方拳拳汲汲本仁祖義匡君救民知無不言言無不盡濟時爲國之心不忘於夢寐凡夜之所思旦必以入告不爲汲黯之戅無慚魏徵之忠是皆公之天性然也夫豈區區趨時自好者之可同日而語哉余素喜近老成人又樂交忠貞士嘗過從館下因得鄕先生汪潤之所傳寔讀之繼以朝之名卿鉅公所述雄文連編而累牘其所以紀公之徳業出處者詳矣然余自以爲知不在時賢下又不能申之一言以補其未至焉乃旣爲之序又從而爲之歌曰繄鸞鳯之間世兮爛九章而成文始縹縹乎大皇之埜兮今來儀乎朝廷銜靈圖而獻君門兮爲國之禎托梧桐以夕止兮向朝陽而時鳴旣覽徳而不失兮願諧音乎韶鈞庶感孚乎天人兮垂慶譽於千春歌未竟有客掀髯擊節而和於列曰彼首之皓兮大器晚成彼心之丹兮爲國爲民與時顯晦兮孔哲而明夙興夜寐兮激濁揚淸抱仁履義兮眞無愧乎生平爲霖雨以濟時兮思沛澤乎羣生薄驄馬之著望兮鄙蒼鷹之得名宜鸞鳯之托物兮比興爲精尙亹亹而日修兮祈有光於永齡和旣已余莞爾而作客請並其歌書於敍之左方以爲公之美且勸云時洪武庚辰十月十五日也

送劉司訓仲珩之官石城序

泰和之北四十里禾溪之流出焉溪之北重岡疊阜窮林曠原四民之相聚以居者駢門接屋其中族姓則皆莫劉氏若也劉之彥曰仲珩穎敏不羣夙聞庭訓而又質之師講之友甫弱齡而經史淹貫於是郡縣之辟交至以親年耆艾固辭久之旣而贑石城之賢尹以學官乏員人材放失知仲珩名且以陳君孟潔之薦書幣之來禮意之厚使命之堅俱有不可卻者乃以洪武庚辰春偕其宗老曰公正同貢於天官膺廷試本經義論策而俱中髙第自非家學淵源才力優裕者能有是哉之官有期以余爲同邑且嘗與其季父仰霄先生有忘年之契謁言以爲別余曰士君子立身名教若仲珩者固當披閶闔呈瑯玕以自結主知大展其抱負其孰曰不宜今也從容退遜不得已而逺違膝下則又恬就淸職於石城者豈不以石城去鄕不數百里順流之便音問相通而時或得覲省之忱乎然則仲珩於忠孝之道爲能兩全矣至於正己以正人篤志而不倦防養造就於九載樂肓之間譬之松栢必足其尺度然後應時需而柱明堂棟大廈傑然有補於天朝倬然有耀於後世又安知非仲珩之初心乎仲珩咲而不言固書以爲贈使覽者知仲珩之未止於是

松莊詩文序

余嘗佐戎淸朔圉策驪黃擁旌旄以亂於黃河經於牧野歷於邯鄲渉滹沱而向幽薊度居庸闗出古長城抵開平舊元都追迹扣肯海轉黑山越集寧而駐於大同焉大同秦漢雲中大郡也其地北瀕大漠西界黑水東接遼陽南控恆嶽其風气早寒而不至於極其土平曠宜黍粟其山盤回其水縈帶其人丰偉剛勁其俗醇朴由五代趙宋以來率防而爲北朝我天朝混而一之復內地余畱止旬有餘日登髙臨覽弔古興懷悠然慷慨而思得幽人逸士以備詢疇昔英雄成敗蓋乎其無有意獨以此爲不中華若也洪武辛巳余備員衡府官居京師邑友楊君士奇嘗客荊湘間交防契合者多奇傑士一日持捲謁余曰吾友張從善氏名登雲中人侍其親於武昌戎伍中博學而有文惇徳而厲行明於周程朱張之防於古今事尢博通性至孝友其雲中故居有松一株爲其先大父所手封蓊欝暢茂因名所居曰松莊從善常思歸而未得也又揭而顏所寓此則士友所爲詠歌之詩文若干首幸爲之序以發其永思亦以紓區區久要不忘之心也余甚異士奇之說而嘆之曰離雲中五載於玆矣而始聞有若從善之爲人然後知不可謂其地無幽人逸士而不中華若也殆有之而余未之遇耳以從善之謫戍逆旅其見稱於中州之士夫者如是又安知端居其裏如從善者尙不少哉喜雲中之有人重士奇之惇誼而惜余舊逰之慊能已於言乎曰凡居而以植物名非士之淸者不能也植物不以他而惟以松者尢非士之淸者不能也夫松也佳木也詠於詩紀於書雜出於傳記百家之編其爲美防爲良材爲勁節爲永年爲人之所愛著述備矣今從善之賢大父乃能手封之而以名其居其爲淸士可知也從善不逺萬里侍其親於謪所又能不忘祖徳而揭顏示思以致詠歌之多則從善之爲淸士又可知也張氏其殆不顯於雲中而將顯於武昌乎吾知若從善之松者舎之則深根固蔕聳壑昻霄淩煙霞傲霜雪亭亭落落而百歳之日自如也用之則將柱明堂棟大廈除風雨去鳥防枚枚實實如泰山之安也作舟爲梁以濟大川通大道蕩蕩坦坦而利民益世之功不小也豈若桃李之慶於春榮蓉菊之逞於秋芳而已哉敍之以爲從善勸

送與志彭貳尹還香山敍

杞梓連抱不柱明堂棟大廈不足以效其長材騏驥伏櫪不馳宛洛聘幽並不足以展其逸足君子立學不登臺鼎膺方獄不足以施其大器此眾人之確言也然君子之自處則又未嘗不樂天知命隨遇而安而不肯戚戚於卑屈汲汲於利達以貽天下後世之譏也若香山貳令與志彭先生其人乎彭氏爲西昌之宦族先生爲彭氏之偉人博通今古志操剛潔所至有冰蘗聲性澹然不樂仕進洪武中當路者薦之髙廟至則以親老力請獲歸養所居郭西之月池泉淸而土腴宅幽而木茂謹修篤行不妄交接調饍之暇日與其弟若子以道徳仁義相講明朝焉夕焉防焉息焉晏如也洪武末爲郡縣交辟彊起領五云邑庠教嚴毅方正及門者率就雅飭嘗深疾姦獘之爲民患者值皇上繼綂龍飛羣策畢舉首條所以濟時之切要者及釋奠禮樂數事以聞特被嘉納以行能徵詣公車而委以民社之寄香山在南海一隅兵民雜處非得有爲有守者未能撫而安之故有是選人皆以先生未得內除以廣其所施爲不慊又以髙年逺徵以衝冒氛爲至慮而先生則曰新受聖天子明命惟當勉之敬之以不負所任而已身計非所先也乃浩然而渉五千里之修程履險如夷聞之者莫不以爲忠誠之所感也下車之日稽吏牘詢民瘼宣徳音弭盜訟有不得擅革者緘奏輙允期月成治閭閻歌而樂之今年冬以天壽奉藩垣賀表來京師旣竣事則以年逾耳順業當謝政慨然有投老之思矣欲拜疏而致請焉旣而爲議者所尼必將竟三年淹戒嚴有期其通家直史坦行蕭先生會同郡之立於朝者咸則爲詩文以紓其懷屬余敍其巓末余間爲邇言曰夫學固不在於多而惟以見道爲貴仕固不在於顯而惟以稱職爲美又曰凡爲仕者與其位有餘而徳不足必不若位不足而徳有餘也先生旣學而見於道旣仕而稱其職豈非位不足而徳有餘者乎其不負於聖天子之所任而未可以垂老而遽辭也宜矣先生其尙朂之俟當以課最鳴天官年幾七十則恬然以致仕蒼顏皓首歸休林泉間如洛中之耆英從容文酒以俱臻於上壽未晚也敍之以爲異時徵

孫氏族譜敍

余嘗觀古今天下名門右族顯祖宗者旣剏業垂綂於前莫不待於賢子孫者繼志述事於後以傳之無窮也使其有顯祖宗創垂於前而無賢子孫繼述於後則其業其綂其志其事終不免於蕩然而無迹矣尙敢望其著於永也綿綿而不冺哉余所以讀同邑孫眞氏族譜而知其由殷周以來歷二三千年九十餘世衣冠文物至今而不乏不能不爲古今天下名門右族不如孫者深慨也按孫氏出於虞舜之後至成湯時有虞公光者受封諸侯傳十世至遏父爲周陶正武王賴其器用以元女大姬配之生子滿封於陳又十世至公子完奔齊爲工正齊懿仲以女妻之以陳氏自別爲田氏又五世至書字子占以武功齊景公賜姓孫氏食采於樂安傳二世至曰武事吳王闔閭爲名將著兵法十三篇兵家世宗之武二傳至臏復以將略顯臏之後十八傳閱秦終漢無不儋祿爵者有曰丹生鐘再傳至權保有江東與魏蜀成鼎峙之盛凡三傳而歸於晉鐘之弟旃傳二世至唐僕射銀靑光祿大夫訥以黃巢之亂提兵淸江右因定居於吉之白下縣仁義鄕訥之弟誗居贑之寧都七傳至知嶽州府君勰重修族譜訥七傳至尙書僕射銀靑光祿大夫霸霸之後又十四傳是爲眞之父仲安仲安孫氏之篤厚者也澹然不慕榮利惟日朂其子以義方之訓眞幼聰敏喜問學孝友稱於宗族四年以一兵曹部智勇來京師不避艱險盡心竭力圖所以安民而奉上者其立志固可嘉矣又能承嶽州府君志孜孜以增修宗譜爲務而以敍爲余請焉余考其巓末旣美其源流大且逺而宋元之文章鉅公如眉山蘇先生考亭朱夫子臨川揭學士諸先輩品題之重如是其可徵矣而眞乃能俾嶽州府君而下二十一世之本支粲然可考復得當時朝野縉紳及余友蕭君坦行之序先後該括殆無餘蘊非眞之明克知善繼善述之爲道以求不媿於前聞人而有補於周裔者又安能得名士大夫之記著如是之甚富也於戲若眞者誠可謂孫氏之賢子孫也矣況當靡鹽之秋天能篤志效覲如此其所至豈可量哉姑申敍其槪以俟後百年繼眞之志述眞之事者又將卽此而得有考焉

怡樂堂詩文敍

韓府長史胡養正氏世爲江右禾川之名族其先府君繼文昆弟四人同居雍睦閭裏以爲稱勸元季兵興烽燹蕩析者略無寧歳繼文度故址不能復立脫身逺引至長沙古浟西南得鳯山龍潭之勝因止而家焉構室廬拓田圃鑿池種樹爲歸隱計伯子養中而養正其仲也九歳而孤母夫人彭氏有賢行𨿽丁時多艱而教訓不少缺養正資性警敏自知篤志好學以植立門戶成童補邑庠弟子員孜孜講貫確然不務外飾師友重之洪武中領鄕書薦至京師授典閩之南安教養中克力其先業奉親供祀之餘悉送以資其弟且勉以勤有之義養正賴之以有造詣逮旣得祿則迎母以就養使再至養中不得已奉母夫人至官以副弟意辭去不閱歳復奔走來閩中載母以歸蓋以喜懼交並時也未幾母以髙年終人皆以爲養中伯仲誠孝之所致焉養正奔臨柴毀比終喪朝於髙廟以材能選特擢齊府長史政尙寛簡中外徳之今天子繼綂之初齊以不靖廢殱其憸邪二三君有鄒枚之風者皆以召命還而養正周旋弭難之益居多皇上嘉其忠仍令授齊郡王經於奉天門之東閣余時紀衡府善同事占畢鉛槧間者期月洪武辛巳冬郡王以受封就第養正攺今職先年春養中幸弟之能以忠節自白於斯時也不逺千里來京師一見懽然不翅魚水之相得寢食是同者無異童丱時靖江殿下聞而義之賜書怡樂堂三字以顏其所居晉府來朝畱西邸聞靖江之說召見而甚悅之復賜寶翰俾寘諸捲端其榮亦至矣於是京之名士大夫咸爲詩文以紀詠之若司成之縉紳鑾坡之英傑鳯池之譽髦東觀之碩儒王門之偉士莫不喜聞而樂道之發爲篇章沨沨乎和平安樂之音以繼夫二賢王好善旌徳之美以贊夫養正伯仲怡怡天倫之樂溯乎此而上旣累葉而能然矣由乎此而下宜永世而無不然也誠如是則九江之陳浦江之鄭將不得擅名於後先矣堂中之萬子孫尙皆以養正伯仲所以恬樂之心爲心尢當以二賢王羣鉅公所以發揮期望之心爲心哉是爲序

復朴山書院後序

古之教者家有塾黨有庠術有序國有學其要在於修人道明人倫正人紀於萬世而不墜也三代而上莫不皆然漢魏而下治不古者聖人教人之法日替月弛西晉云擾之餘若所謂塾庠序學之設者乎其不暇講矣於是間有髙士逸民不爲時用隱居以求其志者憫斯道之無傳乃卽及門之徒而啟廸之此石門嶽麓濓溪白鹿洞書院之所疊作於歷世也若吾邑髙安尹嚴公用父朴山書院之建於前元而其從孫國子學正從禮復修之於國初者其亦是之流歟朴山在邑城西嚴氏之居近之院因以名其創始之由欵識之宜地位之勝長育之效與夫七十年來興廢沿革之詳則具見於縉紳海桑先生之記禦史子啟王先生之序國錄雅言蕭先生之銘直史蕭君用道之頌而發揮之義備矣國子先生沒復十七載於玆而冡嗣俊徳克紹先誌書院之額芝蘭時雨之化鄕邑仰之以爲儀朝野聞之以爲美詠歌溢乎詞林紀著昭乎金石光逺而有耀澤施而無窮者皆彰彰而可稱也今年春得其姻家蕭日髙覲省赴京之便謁余序其卷末余幸見天朝學校之制秩然而不媿於古以致政教之修明禮樂之隆盛士君子莫不知仁義之可宗功利之非尙其薰陶造就之漸有由來矣而嚴氏之書院祖孫相承彬彬奕葉旣以淑其子侄又推之人人引掖切磋譽髦斯士其所以爲風教助者亦不小也然則吾知嚴氏詩書積累之慶將綿綿炳炳而亙於千百年之後豈有涯乎是宜序以朂諸來者

送周判官詩文序

聖天子卽位攺元之初政令一新厲精文治凡天下側陋遺逸懷奇抱珍之士莫不搜羅豋進列於庶位厥明年復勅儒臣取古今君道臣道人事之載於典籍者櫽括類聚分嘉言善行懲戒以爲各類之綱上自唐虞下逮元季采輯纂次輔便觀覽因以成一代之制作亦將以爲永世之鑑舉中外士流以博洽聞者會於翰林開館武殿之南廊以從事而艸創之於時俊髦若天臺陳好義徐好古葉仲汜延平鄭孟宣姑熟章謹建寧蘇伯厚李鐸吳中王汝玉張拱髙可大溧水王眞邵武劉仲美大興李敏金華方叔衡朱子建寧波史維時廣陵陸伯瞻浦江趙友同臨江周思吉郡顏子明蕭用道楊士奇曁予二十三人皆與是選於是天子喜其得人之盛命文翰博士天臺方孝孺總裁之命侍讀紹興唐愚士金華婁璉修撰吉郡胡靖三人者副之命修撰吉郡王艮編修荊州楊溥二人董督而討論之實建文庚辰十月十二日也詰旦錫宴館中旣而大官給酒饍中使共筆札事非輕也居無何愚士艮鐸敏相繼物故友同以丁外艱去伯瞻以使朝去子明以辭老去好義仲汜子建可眞士奇叔衡維時陞擢國子王府翰林官可大領扶溝令思領判湖廣安陸州未幾叔衡仲美又以疾卒於官思字存誠性古澹夷曠樂放林野且年逾耳順上疏力以衰絕不任事辭得防賜本官致仕朝之名士咸稱異嘖嘖曰賢哉存誠趨舎之有道而進退之合宜也於其南還輙相與詠歌以孜孜徳業於家庭十載間一旦而際文明之運遇有爲之君當可出之時勃然如風雲之從龍虎水火之就燥濕比之漢之東觀唐之文殆不是過余也與諸君子何其幸歟不二年餘而存者沒者動者止者去者就者有若是之不齊吁良可感也𨿽然沒者已矣而存者誠不可以不敬其身也動者升矣而止者亦不可以不安其命也去者得矣而就者尢不可以不勉其職也聖天子在上量同天廣其所以能從懸車之請而重賜賚之榮者一皆本之因心之仁無待勉彊自然泛應而不覺其有契於古先哲王之令典如是也更後十年賢材並興徳化周被四方底平余知聖天子之從請而重榮者又未必不如今日待存誠之廓然也余與諸君子又何其幸歟因詩文敍而槪述其巓末以爲存誠贈亦以爲當時斯文慶

極拙堂詩文序

羅孟敬氏之居在泰和古城西北隅後倚穹阜前臨淸池石暎芳林左控平陸蓋得其負郭之佳勝處也孟敬氏昆季七人皆以溫厚恭謙著聞邑裏而孟敬醇古篤實其容止也端而莊其言辭也簡而直其胸襟也恬而夷其遊處也和而愼視流俗之日習於術數變詐縱橫捭闔而自以爲巧者螫然而逺之有不知而問之則曰余固極拙者安能與多巧者爲侶乎且多巧者亦烏用與極拙者侶也余是以謹避之而退養余之極拙以余天年貽於後嗣而已又何敢以期期之口確確之心於多巧之譊譊霍霍者求許與求契合哉因顏其堂曰極拙以見其志焉二子仲勤仲晦俱惇恪有父風仲勤以貢賦來京師求得侍書吳公仲平之書直史蕭君坦行之記一時名流賦詠非鮮以序爲余請余嘗爲邇言曰夫耽於巧者拙之徒也然所謂拙者非果於拙也以無所事於巧者而已又曰無所事於巧故不爲巧者惑也昔漢陰丈夫抱甕而灌子貢語以桔橰之佚乃曰有機事者必有機心而不知爲夫桔橰巧者之務也抱甕極拙之爲也然寧爲此而不爲彼者以不事巧之機而舎夫拙之外也澹臺子羽行不由徑夫徑固巧且捷也周道若拙且迂也然寧由此而不由彼者亦以不事夫巧之邪而棄夫拙之正也千百年餘知是道者不屢見至唐之栁子切惡夫機巧傾險之妨教而病國也托乞巧爲文以寓夫守拙之至性於戲若栁子者豈非深有符於漢陰澹臺之心者歟又千百年知是道者益不屢見至孟敬獨能逺避多巧而以極拙名堂垂示其子孫於永久於戲若孟敬者又豈非深有符於栁子之心者歟又豈非無懷天民之徒者歟述之以爲極拙堂詩文序

冰蘗軒詩文序

士生斯世有過人之材能者亦貴乎有過人之志操而尢貴乎有過人之徳量也夫徳量者所以居材能志操之宮宇而材能志操者宮宇中之庶珍也有庶珍者必資閎深之宮宇以居之則庶珍𨿽富出之必以其時用之必中其節而不貽慢藏之譏矣使其有庶珍之富而不有閎深之宮宇以貯之則未免暴露於外出之不以其時用之不中其節不失之妄費則祗以誨盜耳烏足貴哉若姑熟李介石氏者窮則有以濟艱虞達則有以任煩劇其材能足取也止則非其力不食仕則非其道不以一毫取於人其志操足貴也處己以誠𨿽不見是而無悶待人以寛而於人無所不容其徳量又豈不足貴歟其邑友通政章公有常知介石而志同道合者也攺元初首薦於朝徵諸天官授饒之樂平丞丞貳令者也政教之美惡則同其張弛也法令之得失則同其斟酌也催徵之緩急賦役之輕重則同其權宜也故令與丞非協恭和衷如家人父子之相得者鮮有能康庶事而成偉績也介石氏則克溫克柔而不至於疏怠也克明克斷而不過於苛察也克敬克讓而不流於怯懦也由是而上下之情無不順小大之務無不舉逺邇之俗無不知後先之效無不立士稱其賢人樂其化井井乎有古良牧之風樂平之民幸矣哉客有過其邑視其田野之辟人民之安墻屋之修樹木之茂曰美哉爲治乎造其舎言論累日而知介石之有諸內也因章公薦剡有厲志淸苦之語遂以冰蘗顏其防息之軒蓋將與其旣往勉其方來其意深矣三年春介石以貢賦來京師而章公方移任王府長史同余以奉勅編纂內廷誦介石之徳下生民者如是重介石之篤於自修而亦重章公樂於揚善也一日攜朝野名士大夫所爲冰蘗軒記若文若詩幾數十篇屬余序之可無言乎於戲冰者物之至淸者也蘗者物之至苦者也以之養生則不若和羮大牢之甘美也以之爲財則不若渾金璞玉之貴且重也而古之先民獨取之以爲髙賢眞士之令稱者豈徒然哉蓋士之能以一亷自守而纎芥無私極天下之紛華靡麗邈然無足以動其中者則非冰之至淸固不足以爲之諭也士之能以澹泊自勵而不求溫飽極天下之珍羞滫瀡判然無足以移其志者則非蘗之至苦固不足以爲之譬也然則昔賢旣以是聲而取信於當時流芳於竹帛如彼其彰彰矣介石復以是聲而見信於交友揭顏於髙軒百世之下安知其不亦如彼之彰彰矣乎是宜諸君子紀述之不疑而推許之不靳也介石氏其尙朂哉是爲序

相山經序

龍蟠子曰葬者掩親之道送死愼終之事也人受體於父母本骸得气气感而應鬼福及人故靑烏子曰藏於窅防實闗休咎可不愼乎孟子曰養生者不足以當大事惟送死可以當大事大事者豈惟棺槨衣衾哀戚享祀盡其心而已耶蓋卜其宅兆而安厝之俾親之體不陷於背囚騰漏不畜不及之穴而不爲飄風水泉螻蟻之所害是亦當大事之一端也嘗觀巨室之葬喪禮戒行棺槨之殯非不美衣衾之斂非不厚哀戚之容非不至享祀之物非不丰也而惑於迂怪之士肆其誘誑曰某山也富某山也貴或深入於壑谷之防或髙步於峯巒之屹嶫或卽岡隴之奔馳或乘丘阜之散漫指僞爲眞指虛爲實指背爲向指凶爲吉而於陰陽消長之妙五行生化之機原之爲祖行之爲勢止之爲形防之爲支結之爲穴則然無識若瞽叟夜逰蚩蚩焉貿貿焉莫知其方不懼禍福之隨人秪茍圖金帛之利己舉世皆然罔或知其謬而正之也爲人子者不揣其徳而貪其防循其所指迹而厝之則美棺厚衾終皆爲水泉螻螘之聚親之肌膚不勝其慘塜神失依子孫罹殃圖妥其親而卒棄其親圖亢其宗而卒覆其宗者比比有焉是迀怪之士之誣人其害之重至於如此又可不愼乎余嘗憫夫訛謬相襲無有屆止因上考於古有孫郭楊曽諸家地理之文參集融會恍然之間殆有以得其要領復從其所能洞是術者爲之師又有以明其條目而塟山之法於是乎通矣嘗爲之言曰學尙於正不尙於邪也術尙於明不尙於怪也行尙於忠不尙於薄也當時之士反是是以遂亾其正駸駸然入於邪也亾其明昬昬然入於怪也亾其忠噲噲然入於薄也由入於邪故以葬親爲餂富貴而不知其孝也由入於怪故以塟山之法流爲災異詭祕之術務以悅人而不知究其本也由入於薄故以塟人之親爲資養之策於己親則泛置之而不顧也悲夫猗歟前聖仰觀俯察近取諸身逺取諸物蓋相山之法相人之理一而二二而一者也君子知相人之理則可以知相山之法矣故筆之於書而自序其首如此以俟夫孝子仁人之欲妥其親者必由是而考焉則庶乎有以得其防而不差矣

綱常懿範敍

綱常懿範者廬陵周徳當閒居之日感先母幼日教以忠孝而述也母姓彭氏諱屼貞生而頴悟幼醇謹貞亮長僅識字而知文學徳義之爲美且貴焉性喜聞古今忠臣孝子烈女行實常心記累百當慈父見背母年二十有八孀居守志榮利澹如徳甫四歳卽令就師習學夜必教以修身勤學之要然後舉所記忠孝故事一端本末詳明丁寧篤誨曰汝謹識此長須學此曹爲臣當忠爲子當孝則不墜汝父志也元末兵興閭裏蕩析則能從外祖庭椿居士先事逺引保身濁世人皆服其明且哲焉亂定時平歸結廬獨處具贄遣從裏縉紳渚樵胡先生學先生言行端崇徳業充裕當世罕比一見聰敏輙許以孫子妻焉母喜曰吾子學問有托吾無憂矣遂敬禮先生同於嚴父凡嘉疏甘果不以進奉不先入口居無何而吾母先生相繼傾逝使大恩莫報嗚呼痛哉迄今二十有餘年矣幸逢當今大明麗天普照六合皇帝聖神股肱賢良嘗以爲天下士之未受知於主也棲遲艸野躬親樵畊百載而上賢愚成敗得失利病如示諸掌於斯時也誰不欲出與當路先達同心協力以黼黻皇猷揄敭聖化鳴國家之盛然而行藏取舎固皆非人所能爲於是安貧窮一旦又思吾母之所篤誨於愚也如此其勤而因循落魄年幾不惑進不能有以禆聖朝思治之切退不能有以顯先親潛徳之美遂於暇日承先親之遺訓旁加搜葺中古陶唐而降天統之間人極之內徳崇而業廣功成而譽顯者萃爲一編題曰綱常懿範凡十六端二十五類通一千三百九十有六家該舉彛倫囊括善類綱領布條目分坦然易見爲人君者鑑之則可以效法明王追迹往聖而力致於隆平也爲人臣者觀之則可以景行先喆希蹤前烈而勉成於忠義也爲男者覽之則可以感發造就而遂其爲男之志爲女者聞之則可以歆慕依放而修其爲女之徳見可而欲進者視其才傑之科則英气自倍而行之必果矣知難而欲退者諗其淸隱之端則厲操愈堅而守之必確矣思齊其家者閱夫同居之目則必能惇序於九族思揚其名者求夫聮芳之捲則必無負於百年矣槪而論之乃人倫之儀則也𨿽漢唐以來百將循吏列女各已有傳然攷其時至今復五六百載嗣纂之者未有其人是則古𨿽有傳以今觀之亦不完之器矣故敢歷稽史籍旁參百家掇見聞之所及而紀是編然而尙恨山林淺陋古今浩不無遺珠於滄海滯穗於甫田是則又有待於後之博雅君子與我仝志加之潤色補其遺缺世以繼世賢以繼賢增新於名數續美於諸端以陳善閉邪爲之宗防去稊稗而養稻粱集鳯麟而掃鴞獍使用於朝也則足爲君臣進徳之鑑用於野也則足爲士女向善之指南上以贊聖天子風化政教之光被下以慰先母教訓之不負焉此愚之志也故自敍於編首庶覽者知所本未云時洪武壬申孟夏朔日龍蟠是修周悳書於舉岡之寫經軒

送陳簿敍

簿佐令者也令之所行善簿得而贊襄之所行不善得而匡正之版籍之多寡賦稅之厚薄徭役之重輕刑名之枉直風俗之美惡平章綜理俾無一事之不協於中者令與簿實同其責焉然則膺是選而居是職以受民社之寄不得其人不可也撫之崇仁簿天臺陳君尙義由國子生起家任雲南軍民府經歷再調而臨是邑未及期月政通人和百廢具興先是崇仁之田稅法壞於貪吏民蓋有不勝其害者君察而患之輙躬赴朝堂陳於皇上得請悉革煩苛之而定爲寛省之科邑之黎庶莫不忻忻謳吟以爲受永世之惠於陳君矣君則退然一歸美朝廷曰是聖天子之賜也余何有焉有識者蓋重君之逺度也三載以納賦來京師而崇仁之俊乂列淸階於大廷若典籍黃公子中編修吳君徳潤給事舒君孟明太學生吳爾瞻劉子羽誦陳君之善如出一口余聞而喜之曰古人有云枳棘非鸞鳯所棲百里非大賢之路豈果足爲名言哉栁下惠不卑小官孔子嘗爲委吏聖賢仕止往往安於所遇隨時處中以行吾志而已曷嘗以崇卑小大切切爲之校哉夫簿之爲職𨿽卑且小也然昔賈浪仙嘗爲之而終以詩名傳古今程明道嘗爲之而終以理學倡天下洪光弼嘗爲之而終以使節顯靑史葉子昻嘗爲之而終以相業著門閥以四君子之才能操行猶不以之爲卑小而有所不屑焉者陳君其知慕於四君子者歟其與汲汲於進取而忘己量之所稱者相距豈不逺矣乎四君子之徳業吾將以爲陳君望陳君往之期必有以副吾之望而崇仁之邑又豈不爲漢朱司農之桐鄕是爲序

周氏小譜序

譜諜之作所以紀族姓著昭穆定親疏辧同異也夫本同而失於紀著至未久而以爲異者固非仁人孝子之心也本異而彊於扳附欲人而以爲之同者又豈仁人孝子之道哉若郭崇韜貽拜墓之譏蘇老泉所謂相視如塗人者皆可戒也吾祖由金陵來止泰和爵譽裏歷西臺禦史僕射朝奉大夫至潭州主簿自爵譽徙居灉江再傳至髙祖月溪徙桐山又三傳至先考君邦賢徙陽岡裏舉子岡旣於兵燹寶藏吾氏之宗譜惟謹譜有燕山竇禹鈞子儼爲之首序有益國文忠公爲重修序有太祖夫人金花封誥二庚子秋挾厚貲避地五云寓大原裏有同姓富室願以百金買誥而敍同宗之好先君怫然曰而欲以百金鬻先世之封贈於他囊之不肖子乎是何卑我之甚也其人赧而退乃別制帛囊貯譜誥加於荷擔之上意有急則棄擔攜此以竄荷者弗之知至地名分水愈不堪其重揣帛囊疑卷軸爲繪像卽恚曰命且不測猶荷繪像乎解而去之去十里行始相及問其囊以寔對亟反而求之畱月餘竟不復得憂憤成疾以卒嗚呼先君直艱世而保防宗譜若誥如是之至蓋將以遺於後之人也不幸爲荷者所棄致疾而終其志固可憫矣悳幼孤賴賢母教育底於成立嘗念先君之徳思所以成其志而未能也洪武己夘備員王官嘗以侍講之暇因述見聞所及作周氏小譜而置之舉岡八詠捲間俾後之覽者得有所稽而引之於奕世期無負於先君之志云

西江歸興圖敍

西江歸興圖者余友壽庠禮用黃先生以考績詣天官例送翰林試本經義論策獨冠多士將待以不次之擢而先生不之屑日汲汲以乞歸爲請又數抗論切直忤於有司而有韶州乳源教諭之命同志者莫不惜之而先生不之校惟以便道得瞻桑梓而一拜先人墓爲幸又喜西江數千里山川郡國之形勝得重經於品題也卽買舟載琴書由金陵遡大江而西不一舎爲三山爲采石有李白謝眺之遺蹤可訪也又其西爲銅陵爲潛嶽南北羣峯之秀可攬也又其西爲小姑爲彭郎夾流對峙合西南半天下諸水都會於此而東焉觀之者莫不可以廓胸懷而遣幽抑也又其西爲匡廬五老爲彭蠡揚瀾湖天之縹緲煙水之微茫舉莫非歸途長吟朗詠以摛辭染翰之資也又其西爲吳城爲昌邑爲古洪若西山南浦徐稚亭滕王閣名藩偉觀亦莫非歸途登髙覽古以遊目聘懷之助也又其西爲丰城爲玉峽爲吾廬陵故郡若螺川鷺渚靑原玉笥之奇甲於南中忠節文章著聞奕世猶倬倬而可仰也又其西爲丹砂爲淘金爲余西昌之邑若龍洲鷗閤玉華武姥之勝又甲於是郡甘溪在玉華之陰山環而水回土腴而木茂居民繁夥而禮俗醇厚黃氏之居則依於窮林峻嶺之麓瞰於平田曲澗之賔浮嵐暖翠朝暉夕霏晦明變化倐忽萬狀莫非可以愜中心而怡素志者宜歸興之浩然於其間而不可遏尢宜是圖秩然而作於曠古之所未有也余旣撫是圖而識先生之興矣乃爲之言曰夫士君子之倦遊而思歸也若陶淵明之於晉則不遇於時而得由於己故能脫然竟去以終遂其歸老之興者也若先生之於今則遇於時而不得由於己故當夷然委順以暫遂其歸休之興者也淵明之與先生蓋易地則皆然耳矧乳源距西昌爲伊邇教諭系一邑風化之首朝廷於是職必愼擇其人焉而不敢忽是行也旣膺付托之重而王程耒追固將先期竣事由西昌而上道五云歷雙防瞻鬰孤之臺以探章江之源度梅闗經南雄抵於韶陽與凡蒞斯邑之君子協恭和衷以一正其紀綱一新其徳教如植木之必培其本如導水之必濬其源期月而可矣三年而有成則乳源之邑其能不變而爲鄒魯之鄕哉於斯時也時行而行以先生之才固當起而鳴國家之盛以大有爲於天下未晚也由是而懸車遂請及余也得偕踵二疏之淸塵蒼顏皓首葛巾野服日相與尋文酒之約於東阡西陌松筠桑薴間以終其天年則何樂如之何幸如之哉姑書於圖之左方以爲異時徵

秋江送別圖敍

兩浙名溪山以會稽若耶爲首稱其秦望鑑湖蓬萊曲水之勝亦皆磊落不羣而彰彰乎古今天下者也雅士孫宗佑氏世居山陰之臥龍山山蜿蜓盤旋驤首蹲尾蓋以形似而得名於鴻蒙開辟初孫氏則旁占其秀以儲英毓靈綿綿奕葉演慶源於無涯者如彼也宗佑少涉學惇典樂善澹然不以利祿經心愛親敬長行義卓卓見稱於流輩洪武戊寅秋以戍來京師掛劍長安陌賦從車詩十餘篇宛然有盛唐作者風格渠帥以下凡知音者莫不重其爲良家子而不忍驅之行伍訓練奔走作息之間且假館俾爲諸子弟矜式焉建文三年春乃得單疾辭遂其髙也買舟龍灣東歸之興可知矣一日攜所寫秋江送別圖及名士大夫所題品詩一卷謁余以序爲請觀其圖趣恬逺知其早有得於王右丞鄭廣文之三尺者可嘉也喜而爲之言曰古之君子未嘗不爲別其別焉者未嘗不繾綣焉而不能爲懷也夷猶焉而不忍捨去也故往往聲嗟气嘆形於詠歌漢魏以來若逺別離則傳於諸家之樂府若春艸碧色春水綠波送君南浦傷如之何其悠然無窮之意則寓於江文通之一賦祕思妍辭膾炙人口亙千百載之下有一日焉者誠揣情而根理也宗佑乃能寫之以爲圖而又於宋玉所謂登山臨水送將歸之幽情婉態亦並見於翰墨涵融之表焉非悟於理而深於畵者不足以語於此然則其還而依於臥龍之山開晚翠之軒以防焉休焉撫圖誦詩而思故人知己於靑雲之上殆邈乎如丹丘望蓬壺於碧海微茫之外其爲別之懷較之今日秋江徘徊顧惜之頃又當爲何如哉此余所以爲宗佑重有感於是圖也矧宗佑安於行藏之遇而明於進退之機從容乎義命所在而無一毫茍得之私焉庶幾其爲髙世之徒有諸中不矜於外宜非眾人之所盡識者歟不然何其出處之自得如是歟是爲序俾歸而揭諸軒中以爲昨夕進修之勸

芻蕘集卷五

欽定四庫全書

芻蕘集卷六

明周是修撰

記類

永慶堂記

廬陵西南五十里禾川之水滙而爲梁潭潭之滸爲白沙翠竹江村左控石頭之髙山右挾陽臺之秀嶺鸕鷀之磯金牛之渡連絡乎上下中則平原膏土嘉樹淸流名門右姓侈然而居者棋布星列若禮庭蕭氏其尢也蕭氏自宋元以來世積醇徳至禮庭而益大壯防四方以殷資正气獵獵有聲朝野間性端重寡言笑不妄交與人稱其有古君子風二子伯瑋伯琦俱英俊謙敏式亢其宗予平居時耳禮庭父子之爲人熟矣而未之相接也及奔走宦途忽五六載由汴邸還朝備員衡府官伯瑋至京則見其姿茂而體丰言溫而气和喜之而信乎名下之無虛士因舉所建永慶之堂請予爲之記予嘗讀易至坤之文言曰積善之家必有餘慶又曰善不積不足以成名未嘗不輟書而嘆曰嗟乎甚矣人之不可以不善而善之不可以不積也積而至於成名積之於身之驗也積而至於有慶積之於家之驗也積之爲言也守之而不使之或失崇之而不使之或替夫一動而善再動而善馴而至於眾動莫不善焉善之積於身者盛矣一世而善再世而善引而至於百世莫不善焉善之積於家者厚矣惟其盛惟其厚則其名之立慶之演炳炳瑯瑯綿綿延延固自有不期然而然者矣堂以永慶名其不有見於斯乎然則蕭氏之善積之於先世不爲不厚而有慶於今世也宜矣繼今以往蕭氏之善積之其可不厚而永其慶於後之世乎爲蕭氏之者容可不以前人之心爲心而孜孜以積善爲務世以繼世賢以繼賢誓無負於前人名堂之意則天之報之豈不有衮衮而生者以紹八葉之相業續三瑞之芳聲愈久而愈光愈逺而愈大演其慶於亙千百年而至於無涯乎吾以是爲蕭氏子孫望若夫堂制之髙廣軒楹之華朴圖書琴瑟之新古奉祠祀教子弟待賓親禮儀之丰備心志之祗勤朋壽繁祉之充溢於堂中者是皆俟夫郡邑之達人文士登斯堂而歷詠之以垂於不朽予不及紀也是爲記

一篷軒記

靖江直史蕭公坦行由領職隨王畱京師官舎在紫垣之南金河之涘左瞻臯門之岹峣右矚公車之肅穆鐘山之云西苑之樹靑簾一卷圖繪宛然天開蓋地之最淸切而爽塏者也坦行以彊仕之年任膺匡輔剛膓直气貫乎日月然公退之暇性喜閒適以戶庭舊制北瞰通衢頗逼車馬之喧於定居之明年夏六月甲子拓舎東眄陽之隙掄才命工搆軒四楹髙一丈有奇深逾髙之二尺廣如深之數上則編竹葺茅爲篷以覆焉旁則織葦附塗而代墁以楮旣成瑩白玲瓏隔離塵雜每與同裏周是修楊士奇二友徜徉其間穹乎泊乎恍若乘扁舟而浮游乎巨浸風恬浪靜煙景澄明亦不知跬步之外之爲名埸爲利路也因顏之曰一篷命是修以記是修以坦行之處而學也有經緯之文有卓特之行孝友聞於人人志操風乎流俗固予之所知而眾以予爲有同焉者予未之自韙也出而仕也有發憤之忠有挺拔之節獻納之懇冀有補於聖明退讓之忱實無望於利進亦予之所知而眾以予爲有同焉者予亦未之自韙也及其朝回而容與於斯篷之中也軒窻籬落之澄潔幾席琴書之典雅髙情淩厲乎冰霜逸興飛翔乎寥廓亦予之所知而或不識予之有同焉者予則竊自韙焉言未旣士奇作而訊曰子以直史公之名軒其寓於興也如斯而已乎夫軒以一篷名公豈不有見於古人所謂君猶舟民猶水之戒而思兢兢然以惕厲業業然以持循期勉成於善治乎豈不有志於古人所謂作舟楫濟巨川之諭而思道徳之防展彌綸之抱忠質乎明主力抜乎窮民期膏澤於天下乎矧皆士君子知務者之當然乎不然一篷之軒曷不營之於昔者滄江白石之間而獨建於金馬玉堂之側乎不勉夫二者以副士望而徒曰吾以疑識之似而已又曰吾以莊子虛舟之說爲況而已不幾於遺世而昧於素位之道乎予與坦行俱笑而有所難言者姑復之曰子之言然乃次而書之以爲一篷軒記

琴樂記

小學大學皆學也巫醫樂師百工之人所以承承而不乏者亦莫不由於學也河南陳子龍氏將家子也而雅志於學由成童誦經史習射禦治太公穰苴孫武吳起諸兵家法頗識指歸然性气淸越好鼓琴以自娛得郡人伯景羅君之傳朝焉夕焉寢焉食焉防焉息焉未嘗舎琴而少怠其習伯景以其志之堅學之篤而知其好之深也喜之曰他日盡吾妙者子龍氏也遂無所靳惜而悉以諭之子龍焉不再歷年恍然而開悟豁然而貫通放情任意無往而不和且暢者弦與譜而相孚手與心而無戾殆不知弦之合於譜乎譜之契於弦乎亦不知心之命於手乎手之應於心乎曰弦乎曰譜乎曰心乎曰手乎四者爲一幾相忘於琴之間乎搆室一區繚以周垣環蒔花竹軒楹幾席淸浻爽朗以爲居琴之所友之以筆硯間之以圖畫從之以香鑪茶竈綜理之暇神融景會或時雨之新霽或積雪之初消或薰風南來或皓月東上援吾琴而理之悠然一操泠泠乎太古之音灑灑乎出塵之想殊不知天壤之中復有何樂可以代此也因質之其師園樂胡先生而顏之曰琴樂而以記爲予請予嘗考之伏羲作琴長三尺六寸六分象三百六旬有六日也廣六寸象六合也前廣後狹象尊卑也上圓下方法天地也五弦五官也大弦君也寛和而溫小弦臣也淸亷而不亂文武加二弦合君臣之恩也宮爲君商爲臣角爲民徵爲事羽爲物又曰琴者樂之統也君子所常禦不離於身以其大小得中而聲音和大聲不諠嘩而流漫小聲不湮滅而不聞適足以和人意气發人善心而知爲樂之莫尙乎琴也今子龍以武功兩朝顯宦累榮而能不以馳馬試劍爲務乃孜孜然慕好於琴以成其樂也此其志趣之髙逺襟懷之澄澈宜乎超出流輩而少有儷之者也𨿽然知琴之所以樂尢當知琴之所以忠且正者如阮瞻之於潘嶽恆對之終日而無忤如戴逵之於武陵必守夫士節而不失盛名遺行表表於千載之上茍不能兼二子之心以自處焉則𨿽操云和奏凱鐘泛繞梁戞緑綺吾未見其爲琴之貴而樂之眞也子龍曰聞命矣因書以爲記

雞山新居記

丰溪在廬陵之西六十里溪之陽有髙原茂林望之鬰然而深秀者著姓顏氏世居之溪之陰諸峯羅列其一峯曰雞山者尢聳拔奇異因形似而得名自古矣顏之甥彭子明喜玆山之勝乃卜宅而依其麓焉爰來爰止以種以植不五六年而叢篁嘉木蔽翳云日與顏氏之居夾溪相矚過之者如行輞川圖畵中也環新居之田皆膏腴常稔子明日躬耕以奉其親采於山釣於水裒其美鮮爲瀡助待其弟子凱盡友愛之道一門內外和樂無間言由是以孝悌著稱江鄕而其姻兄顏君紹先知其志行有足取者每提撕而奬進之旣爲相其址而協吉復爲之扁曰雞山新居當子明來京師導之必以記爲余請蓋欲其因予文之警策而益篤不懈以經營創置貽嘉謀於無窮垂令名於不朽其成美之徳於紹先可謂厚矣子明而知紹先之意誠能親之如芝蘭以日造月就期無沗於東籬角山之華裔而終爲雞山不易之始祖上有以光其先下有以振其後者其皆在於子明矣夫紹先之成美於子明者能然予獨不能然乎予獨能於子明靳一言乎是爲記子明其尙勉之敬之庶予與紹先之所以激厲所以期望者不負焉

南秀軒記

蕭士行西昌淸沂良家子也身長七尺貌甚淸越被服朴素如庸眾人究其性則溫厚恭謹考其行則孝友惇信奉親事長盡敬順之道上下交承惟仁善是與見稱於父老爰知於士流然後君子識其非庸眾也尢篤好淸雅閒逸之事以適其趣嘗卽正寢之南辟軒領勝以爲藏修之所顏之曰南秀因其實也洪武庚辰偕其兄士信以寫照防京師名卿間得翰林侍書吳公仲平爲篆古二字而記請於予予聞士信而知南軒之秀爲不誣也軒之構不逾一尋有半深如之廣如之而明窻淨幾娟娟如也軒之右有長松偃蹇蒼翠淩傲冰霜貫四時而益茂其左則有老梅疎竹瀟灑檀欒延袤百餘步與平林髙原之枌楡桑薴隱隱而相接是卉木之秀於玆軒者弗勝紀也松竹之外有方池汪洋澄澈風止煙銷朗然如鑑晴光冷色浮映乎蒼宇又其南里許有泉山檻泉出其麓淊淊汨汨如瀉瓊如縈帶以分注乎稻畦蔬圃中幾百折而落於池爲長滿焉是水泉之秀於玆軒弗勝紀也泉山之外則有天柱一峯孤聳卓絕瀑水嵐煙晦明隱顯變化而不可測峯之東則又有三峯羅立狀如筆架卽所謂三顧山蔥蒨奇崛與天柱而相髙軒扉一啟宛然天開之圖畵是山峯之秀於玆軒者弗勝紀也士行以綜理之暇常引其子於南呼其侄於喬於海於淵於丘皆童幼髫齔或訓以誦詩讀書或教以揖讓進退或稱觴獻壽而拜舞於親之膝下蹡蹡濟濟可以悅於目而娯於心是後之秀於玆軒者弗勝紀也夫士行以一軒而並領乎四者之勝矣余若風月之淸明魚鳥之飛躍賔友之往還又無一而非軒中之勝顏之南秀不亦宜乎予以之而嘆曰嗟乎金貝珠玉錦繡綦組世之所悅也而士行不之睨惟樂夫南軒之秀焉輿馬臺池聲色防宴世之所悅也而士行不之尙惟樂夫南軒之秀焉其於爲人可知如是則見稱於父老受知於士流而取重於當路名卿大夫也不亦宜乎予與士行爲同邑且生平之性惟樂於道人之善而喜於成人之美知士行南軒之秀若此而爲之記以示其云仍垂於不朽不亦宜乎

思存堂記

客有自西昌泛舟而至江水之南舟而憇於懷仁之渡登傅氏宗巖氏思存之堂喜其髙明爽塏前列奇峯旁匝嘉樹淸池芳園流水映帶深衣綸巾諸子森侍焚香煮茶雅不可俗於是談論竟日及詢所以名堂之意宗巖愴然變色而應之曰悠悠乎耿耿乎殆難言也客曰何謂其然也宗巖曰人子之於親幸存而得盡乎志養者孰能無樂不幸旣沒而莫報乎劬勞者孰能無思思之而不置𨿽旣逺矣猶不能不使其親旦旦而存乎心目之間焉蓋思存則親存人之道也不爾則親之恩徳與朝露而隨晞親之音容與春云而倐散邈然而無罣於中也人道不幾於熄乎走也不幸甫成童時已失怙恃抱罔極之痛積年於玆而親之恩徳無一日而不昭昭於心也親之音容無一日而不睊睊於目也居而思之則悠然如見吾親之在於位也行而思之則宛然如見吾親之在於前也止於樹而思之則吾親之防息而悅乎繁陰者不能忘也臨於沼而思之則吾親之澣濯而悅乎澄澈者不能忘也寢則見吾親於夢也食則見吾親於羮也吾身之所在亦吾親之所在如之何而能忘乎是予堂之所由作而思之所由名也客乃惕然起而謝之曰孝矣哉宗巖之能不遺其親也美矣哉名堂之爲有補於世也建文二年冬客以應召來京師謁予官舎歷舉宗巖氏之言爲予誦之而屬爲之記予聞而嘉之曰嗟乎與宗巖氏出處隱顯固懸隔也而其所以抱痛永感著存不忘之念聽其言也又何大同若是哉是宜記以副宗巖氏之請亦以爲世之爲子者親在而或不之敬沒而或不之思思而或不之久蚩蚩貿貿有愧於人道者之戒且勸焉客蕭姓士信名亦篤於孝思者也故並及之

翠玉樓記

予以竊祿明時備員王官不瞻桑梓而友松桂者歷紀乂更新矣建文三年春從予防者內弟胡孔時氏以省親古丰道京師乃聞有東樓新構之美述其經始歳月與夫地位材木髙深向背華質之宜甚喜胡氏之有人而壯觀之出色也已而將告歸以樓之名與記爲請予應之曰胡氏居灉江銅山之間由南唐僕射以來衣冠文物繩繩而不乏彬彬而益著者𨿽一本於前人徳澤之厚而謂不得助於山川之勝者予弗韙也若夫禾川之水從西北二百餘里與官溪之流合抱銅山爲一曲南迆環胡氏之居北而東焉春雨施而暖浪拍天秋霜降而寒潭澄碧風帆沙烏之幽夐石蘭岸芷之芬芳勝之發於水者蓋莫得而枚舉也金臺石壁龍須南華諸峯掩映乎其前後老姥龍門華蓋廖山之岫羅列乎其左右朝霏斂而霽色堆藍暮景凝而嵐光凝紫丹崖靑壁之杳藹白雲紅樹之微茫勝之發於山者又莫得而殫形也予嘗於端居之日登髙四望防歌寫懷誦蘇公翠浪玉虹之句境與意合快然自得而未有以領其槪也今孔時之新樓旣髙出於修篁叢桂之表軒楹面面一憑闌之頃而向予所快者必舉在於目前矣爰采蘇句以翠玉名之不亦宜乎孔時曰唯唯予復申之以言曰居室之有樓猶士人之有傑特者也夫樓復檐隆棟超軼羣構而無所蔽障以之逺俗可以離氛埃以之覽勝可以極千里旁視彼之連甍鬭角如翚飛如鱗次者屹然而不相並其蓽門圭竇如蟻封如蝸殻者相去豈不遼哉夫傑特之器必雅志宏度殊異流輩而磊落倜儻不拘於時以之爲已可以崇徳業以之爲人可以勵風教旁視彼之名流俊士如龍蟠如鳯逸者挺然而不相下其庸夫愚子之如蠅營如蚊聚者相去亦豈不逺哉況凡得其地者有其人有其人者成其事成其事者傳其名自古及今理必然也然則孔時於翠玉之樓惟當廣圖史之儲以訓其子侄俾胡氏詩書之澤綿綿浩浩益有光於前人亦且厚琴酒之資以俟予與而翁宦遊旣倦請身南還同登斯樓逍遙徜徉日領夫翠玉之勝以娛晚節則斯樓之名將與唐白樂天之石樓宋王元之之竹樓共稱於千載之後矣又豈若齊云摘星之徒以驕侈佚樂爲尙哉𨿽然孔時去此而能篤躬尙徳允成傑特之士而不負乎所以因樓而取譬之意則樓中之子孫又可不勉焉孜孜以讀書明道思繩傑特之武而不負孔時作樓貽後之意哉是爲記

吾隱堂記

泰和武山之陰沿溪流而上者不五六里曰西塘汪洋澄澈幾百餘畝演之以淸泉峙之以白石環障之以丘巒延表之以田圃蔽翳之以云木映帶之以居廬後顧則欝欝乎樂原之岫前眺則巍巍乎髙霄之巘左瞰芳橋之坦夷右睇白泉之深窅其壌沃饒其境幽夐若天造而地設者著姓鐘氏世有勝而專之焉鐘之彥曰與吾幼機警力學能詩文節志髙尙比壯涉元季兵爭乃能明哲保身於滄桑陵谷之後吁其智矣哉我朝龍興海宇寧謐歸構堂故址式廓前修洪武初徵賢之詔日下公則曰予老矣予無心於世事矣其富貴利達亦非予之所知矣遂謝絕當路日以琴書觴詠自娯晏如也愛其子亮尢篤於義方之訓甫童丱時已卓卓異流輩文辭下筆斐然可觀公喜益砥礪奬掖不使少懈因具贄遣就司業子髙劉先生學綽綽有悟入又令從國錄雅言蕭先生受三經三緯之防而所得爲不貲矣亮字起晦孝行篤志忠養勤勤盡人子之道居無何以才名著聞辟命之至者歳無虛日彊領贑庠教徳薰行染材用有成庭闈音問亦靡月不至五載於玆一旦而罹罔極之痛泣血柴毀比於終喪建文三年起復朝京師歷試翰林天官俱在前列而以母老乞歸侍爲請聖天子嘉其志而有南雄州學之命便迎養也南還有期喟然謂予曰遭世休明獲沾寸祿而先君子不復作矣潛徳之罔顯祿養之不逮日夕永念何以爲此心哉所幸而有者先師劉先生嘗大書吾隱二字將揭之堂中以寓夫著存不忘於悠久願賜一言以記之於戲隱者士君子遵養時晦之名獨善其身之事而居易俟命之道也惟明乎是道行乎是事而不愧乎是名者隱之謂也不能明是道行是事愧是名而亦謂之隱可得乎今觀與吾氏之爲隱也專西塘之勝歷亂至平端居自守而榮耀紛華舉不足以動其中非果能明乎是道者歟樵山釣水而惟適之安讀書教子而惟義所在非果能行乎是事者歟能行乎是事能明乎是道非果能不愧於是名者歟劉先生之名是堂其意固有在矣若起晦之拳拳於其親而切切爲之請其意之誠其行之篤所以承於先而啟於後者又將如西塘之水源源混混必盈科而後進不放乎四海不止也吾隱氏其不歿矣哉

梅軒記

予嘗觀植物之盈乎天地間者谷粟之可以爲食桑麻之可以爲衣松栢之堪棟梁簜之利國用自余結根挺榦分枝布葉吐芳而垂實者形色气味萬有不齊夷考其材舉莫是數者若也然梅之爲木凡名賢偉士一談及莫不深愛而致好或取以譬髙世之流或引諭自家之況或揭以顏其居或稱以別其字往往不謀而同古今皆然不可勝記者何也蓋以其標格淸奇精神蒼古夐不侔於眾卉故也觀其立則瀟灑卓絕而不染於纎埃也其秀則玲瓏潔白而獨先於春陽也昔人謂爲花魁韙夫傲城蕭梅瑞氏當始生之日其先大夫求立隱居夢人遺以梅蕚一枝遂因以名旣長疏通倜儻正直無少阿倚父老咸徳其爲人綜理之暇每追念其親所以因夢命名之意輙深自惕勵以爲立身行已當表表於士民中亦猶梅之表表於卉木中而後可也嘗詠林和靖暗香疎影之句陶陶自得於是辟軒種梅爲防息之所題之曰梅軒而亦以自號焉建文三年春介其冡嗣漢章者吾甥也走水陸三千里謁予京師以紀爲請予旣喜梅瑞之得趣於梅有淸古端潔之操獲恬澹安和之樂是梅不負於人人亦不忝於梅矣又喜其仲子漢蜚年未弱冠以屹然爲鄕閭子弟矜式由是而漸磨造就克成其一家之學則升廟廊調鼎鼐將不在於梅軒而其在子若孫者必矣又豈徒巡檐索笑寓一時之淸興而已乎是宜記俾置之軒中以爲異日光大徵

舉岡八詠記

舉岡八詠者何予所卜泰和之居旣成卽其勝而表之以寓夫雅尙之興也八者何舉子岡仙人石奉祠墩厚本堂寫經軒洗硯池演淸橋湧翠亭也舉子岡者何是邑諸山之髙圓而秀特者皆以岡名而舉子者亦武婆天柱尖心鼓樓黃牛馬纓朱砂櫸林之類耳其立名之故則不可知也仙人石者何舉岡之南有陵周道絙其麓陵之上有石二相距邇咫俱平而長石之上有巨人迹各二前後相應跟趺蹯趾甚悉而肖視其質理生於自然固非琢鑿之所爲者裏父老相傳昔后羿上射十日墮一烏於此上故人名射日石亦名仙人石道之行旅登陵以觀者成坦途焉奉祠墩者何予初任周府奉祠官子輪來省當告歸命卽居之左水所合流之處築墩髙二丈廣倍之構室其端以奉先祠爲龕二層上敍祖考之位下將設啟基者之像置田以供歳祀器什物品儀禮具著成式因以名之蓋兼取其義也厚本堂者何舉岡之後居予宦防時妻子所營聞其髙朗完固喜之而命以名其意若曰祖者人之本而啟基者又此地創始之本至若耕讀以爲治生之本種植以爲利用之本積善以爲傳世之本事上以敬爲本接下以恕爲本祭祀以誠爲本立身處家以中正勤儉爲本凡此者皆所當厚也寫經軒者何予平居之日誌存典籍嘗開軒對竹櫽經括史述爲簡徑以便童穉若類編論語集義大成綱常懿範啟防法語廣演大極圖相山經濟世新方等編皆於軒中手自纂輯而成故因以爲名洗硯池者何軒之東北行數百步有池廣半畝北岸石壁水中有竅內寛外狹深不可測泉出其間予嘗洗硯於此因以名之演淸橋者何居之東林壑綢繆百泉涓涓會而爲溪其大者則出於洗硯池之石竅汪洋澄澈可濯可湘因門逕所經架小橋以度取演其淸以名之也湧翠亭者何舉岡之居山水盤回原隰平曠洪武甲子初爰始爰謀爰度爰構廼疆廼理以墾以濬於是基趾田園溪池林路各得其所羣卉百果靡不畢植越十年餘雲蒸霧滃欝然與武山浮嵐暖翠隱隱相接如波濤洶湧上薄霄漢作亭居之東以領其趣亦取蘇公山爲翠浪湧之說以名之也於戲予先世繇金陵徙是邑之爵譽裏徙灉江至予凡七世又徙陽岡舉岡覽溪山之回環念經始之不易期宗嗣之幸綿予未筮仕時郡邑儒林文士之來防者莫不悅而賦之今年予備員衡府畱居京邸進講之暇詢及曩者林棲因舉八詠之略達於王防賜大書厚本堂三字復賜湧翠亭額詠舉子岡詩於是朝之名士大夫繼而作者非一尙冀當路斯文雅徳君子好善而忘勢者益爲之詠歌以慰予懷蘄無愧於往哲而有勸於來裔是予之志也

秀實堂記

凡植物之盈乎天地間者若百谷艸木莫不本於苖而秀秀而實以爲生生不已之資也夫實資於秀秀資於苖苖資於實實堅則苖美苖美則秀蕃秀蕃則實堅其始而通通而遂遂而成成而斂斂而終終而復始造化之妙蓋循環於陰陽寒暑晝夜消息啟閉之中固有不可得而言名者矣人之爲人也亦然觀其閔閔然而孩幼也桀桀然而成童也恢恢然而弱冠也此苖之美者也挺挺然壯而立也倬倬然彊而不惑也渾渾然艾而知命也此秀之蕃者也慥慥然耆而耳順也充充然老而傳也此實之堅者也人之爲學也亦然觀其自灑掃應對而誦詩讀書朝益暮習而小心翼翼者苖之美者也博學審問愼思明辧而篤行之者秀之蕃者也至於反身循理以樂天居易窮神知化以繼往開來者實之堅者也宜吾夫子之形於聲嗟發於气嘆以致警於天下後世之學者也友人段云錦氏淸俊而溫雅質直而好文承其先府君復心詩禮之訓孜孜焉業業焉以謹於自勵重於貽謀如水也日濬其源如木也日培其本務使其沛乎其不可遏確乎其不可拔此云錦之志而秀實堂之所以名也予與云錦生而年同居而同裏交而心同其自勵其貽謀之志又無不同故樂爲廣其說俾段氏之世世子孫登斯堂者卽秀實之義以觀感興起勉學以格物由格物以成徳由成徳以永慶者無一不在於是焉或問於予曰秀實者段氏之名賢蓋嘗以孤忠勁節而大顯於李唐者矣今云錦得非其後乎爲其後而舉其字以名堂理固可乎予曰可也夫云錦以時世悠逺必不欲自附於唐賢其以之名堂而不避者亦將令其祚深有慕於前聞人之忠節磊磊落落以益紹其流光又焉往而不可乎因書以爲記

雜著

平勃辧

陳平周勃豪傑之士也其安劉之功未宜以易而論先儒以爲人臣之義當以王陵爲正理固然也然當時上有呂雉之悍摰諸呂分握兵柄地位根據已有不可得而卒拔之勢使王陵之正不行而罷陳平正之平之正不行而罷周勃正之勃之正不行而罷三人者盡罷則劉氏之元气索矣天下爲呂氏必矣平勃知其然故不得已而權違髙祖之盟從呂后之欲俟後漸老觀釁而徐圖之未爲非計也至如勃入北軍令軍士左袒又未可全謂其甚拙兵法貴在臨機應變勃必有以探知軍士爲劉之心令之左袒則從之者必多旣多左袒則𨿽有欲右者亦不得不左矣旣皆左袒則軍士之心一矣羣情之疑慮釋矣諸呂焉有不成擒者乎又如陳平推勃先入北軍亦非臨事畏難而僞爲謙徳也以用陸賈之謀卽二人深相結者已久至是而舉事決策皆素有所處矣豈可以平爲畏難僞謙哉觀其答王陵之問者已可見其志之有預矣夫何疑哉又觀其功成事定文帝旣立輙稱病以右相堅讓於勃又皆可以平爲僞乎是未必然也

廣演太極圖說

濓溪周子曰無極而太極太極動而生陽動極而靜靜而生陰靜極復動一動一靜互爲其根分陰分陽兩儀立焉陽變陰合而生水火木金土五气順布四時行焉無極之眞二五之精妙合而凝乾道成男坤道成女二气交感化生萬物廣演曰混沌之先一气而已溟涬始芽鴻蒙滋萌天地肇分盤古化生立成三極上干下坤升降造化而品物流形鼓以雷霆潤以風雨日月運行一寒一暑而四時成性命之根原於此也故天淸气上浮而成像也地濁气下凝而成形也天陽而地陰天淸而地濁天有辟而左旋地有軸而右轉天體圓而色地體方而色黃天爲神地爲祗而有理天干而地坤乾健而坤順乾剛而坤柔乾動而坤靜乾髙而坤厚髙覆而厚載也覆者穹而上載者夷而下穹而上者尊夷而下者卑尊行而卑從尊倡而卑和尊行倡故爲父爲君爲夫卑從和故爲母爲臣爲妻也日陽精也月陰精也故晝爲陽而夜爲陰明爲陽而晦爲陰舒爲陽而慘爲陰人則男爲陽而女爲陰獸則牡爲陽而牝爲陰鳥則雄爲陽而雌爲陰魂爲陽而魄爲陰神爲陽而鬼爲陰气爲陽而精爲陰長爲陽而消爲陰呼爲陽而吸爲陰寤爲陽而寐爲陰語爲陽而黙爲陰行爲陽而止爲陰啟爲陽而閉爲陰淑而君子爲陽慝而小人爲陰親君子逺小人則道得而四善興曰維正維直維公維忠而致十者之祥曰以益以吉以彊以樂以榮以安以泰以盛以永以存天下之福皆歸而治隆必矣親小人逺君子則道失而四惡興曰維邪維枉維私維姦而致十者之殃曰以損以凶以弱以憂以辱以危以否以衰以促以亡天下之祻皆歸而亂替必矣其機如此爲國家者可不愼乎元亨利貞天之道也元者春也物之始也亨者夏也物之長也利者秋也物之遂也貞者冬也物之成也誠者物之終始統四徳而運乎其間卽春木少陽夏火太陽秋金少陰冬水太陰土則沖气而行乎四時也木性曲直其味酸其色靑其施爲慈仁火性炎上其味苦其色赤其施爲燥熱金性從革其味辛其色白其施爲剛毅水性潤下其味醎其色黑其施爲圓活土性生物其味甘其色黃其施爲厚重人之有三綱猶天之有三光也有五常猶天之有五行也有仁義禮智信猶天之有四時也仁配春木禮配夏火義配秋金智配冬水信則配土而通乎四性也慈愛惻隱之爲仁猶駘蕩發舒之爲春也節文辭讓之爲禮猶欝蒸薰陶之爲夏也宜制羞惡之爲義猶栗烈肅殺之爲秋也辧察是非之爲智猶嚴厲變易之爲冬也無惻隱者非仁猶不駘蕩而非春也無辭讓者非禮猶不欝蒸而非夏也無羞惡者非義猶不凜冽而非秋也無是非者非智猶不嚴凝而非冬也四性失一不成徳也四气失一不成歳也歳不成則萬物不育徳不成則人道不樹物不育則反常而殃矣道不樹則亂倫而殆矣故曰太極者理也君子之戒愼恐懼所以修此而吉小人之放僻邪侈所以悖此而凶此之謂也春神靑陽夏神朱明秋神蓐收冬神主气行令理則然也故堯法之而命春官羲仲宅於暘谷而掌東作夏官羲叔宅於交趾而掌南訛秋官和仲宅於昧谷而掌西成冬官和叔宅於幽都而掌朔易也木位正東於卦爲震生於亥旺於夘而爲仲春之溫和也火位正南於卦爲離生於寅旺於午而爲仲夏之炎燠也金位正西於卦爲兌生於已旺於酉而爲仲秋之涼爽也水位正北於卦爲坎生於申旺於子而爲仲冬之寒沍也土寄四方於卦爲坤而與水同生旺於申子也甲乙夾震與震居東而爲木焉丙丁夾離居南而爲火也庚辛夾兌居西而爲金焉壬癸夾坎與坎居北而爲水焉戊巳居中而爲土焉巽居東南艮居東北乾居西北坤居西南並坎離震兌合戴九履一洛書之位也乾父坤母而生六子震長男坎中男艮少男巽長女離中女兌少女也春木在人爲肝主魂夏火在人爲心主血秋金在人爲肺主魄冬水在人爲腎主精土則爲脾主四肢也角亢氐房心尾箕東方靑龍之七宿行木之气而爲春也井鬼栁星張翼軫南方朱鳥之七宿行火之气而爲夏也奎婁胃昴畢觜參西方白虎之七宿行金之气而爲秋也斗牛女虛危室壁北方武之七宿行水之气而爲冬也金星太白火星熒惑木徳歳星水徳辰星土徳鎭星二十八宿各奠一方天之經也二曜五星周旋出沒天之緯也雷以動之風以散之雨以潤之日以烜之艮以止之兌以說之幹以君之坤以藏之寒暑推遷萬物化醇而歳功成焉占斗之建正寅二夘三辰四巳五午六未七申八酉九戌十亥十一子十二丑至正而復寅也夏正建寅商正建丑周正建子以天開於子地辟於丑而人生於寅也甲丙戊庚壬陽五幹也乙丁己辛癸陰五幹也子午辰戌寅申陽六支也夘酉丑未巳亥陰六支也支幹輪配爲花甲六十而有納音之五行也子有虛日爲防丑金爲牛寅有尾火爲虎夘有房日爲兔辰有亢金爲龍已有翼火爲蛇午有星日爲馬未有鬼金爲羊申有觜火爲猴酉有昴日爲雞戌有婁金爲狗亥有室火爲豬也其於音也角音屬木春也徵音屬火夏也商音屬金秋也羽音屬水冬也宮音屬土四時也一三五七九陽之數也二四六八十陰之數也故正三五七九十一應六律爲陽之月二四六八十十二應六呂爲陰之月也自子至午東南爲陽其屬陰者陽中之陰也自午至子西北爲陰其屬陽者陰中之陽也冬仲者陰極之月也陰極生陽故陽生於子出冬經春漸盛而爲夏也夏仲者陽極之月也陽極生陰故陰生於午出夏經秋漸盛而爲冬也猶夜分陰極故當其極而陽生出夜向曙漸明而爲晝也日中陽極故當其極而陰生出曙向昏漸晦而爲夜也夜分子也日中午也月有二气六候周一歳之月二十有四气七十二候凡陰陽气候一明一晦一泰一否消息於晝夜往來於四時而終始乎萬物者也東木靑靈結嶽曰岱瀦海曰阿明其裔曰夷南火赤靈結嶽曰衡瀦海曰巨元其裔曰蠻西金皓靈結嶽曰華瀦海曰咒良其裔曰戎北水靈結嶽曰恆瀦海曰愚疆其裔曰狄中土黃靈結嶽曰嵩其地曰夏由三皇而立道由五帝而行徳歷代明王心法授受以君臨萬邦綱常政教大本相因其所損益變更不過制度文爲名號細故而已而五嶽四海九州六合舟車所至日月所照凡有血气之類莫不尊親此蓋聖人應運作興以法天定民之處故又曰中華也天下之物祼虫三百六十而人爲之長毛虫三百六十而麟爲之長羽虫三百六十而鳯爲之長鱗虫三百六十而龍爲之長介虫三百六十而爲之長天下之山五嶽爲之尊天下之水四凟爲之宗天下之區九州爲之壯天下之艸五穀爲之貴天下之木松柏爲之良也天下之人聖人受命爲之主天下之物養生利用爲之重天下之事正理達道爲之先天下之達尊爵齒徳爲之上也谷者養民之寶也三春以畊九夏以耘三秋以獲農之時也聖人使之不違其時所以重民食而固邦本也獵者取物以備用也祭者攄誠以報本也春獵曰搜以祭曰祀夏獵曰苖以祭曰礿秋畋曰狝以祀曰嘗冬畋曰狩以祀曰蒸此聖人律天時以行事庶可以交神明也余嘗以五經配之五行其義若曰書紀徳政優柔生育以仁爲本經之木也禮記序節文薰陶造就以禮爲本經之火也春秋褒貶貴王賤霸以義爲本經之金也詩詠情性感發流通以智爲本經之水也易有太極該載物理以誠爲本經之土也故曰理無定在夫四序之春而夏夏而秋秋而冬冬而復春卽五行之木生火火生土土生金金生水水復生木也卽萬物之始而通通而長長而遂遂而成成而終終而復始也卽日之朝而旰旰而午午而昃昃而夕夕而夜夜而復朝輪運不已而爲四時四時不息輪運而爲萬世至於無窮此所謂太極此所謂萬殊一本一本萬殊也

松友軒說

有秦五大夫之裔曰蒼官生者繇岱宗之阿不知其幾遷而依於永康賈廷溫氏之黃山以居焉生長身而胡髯气挺挺出霄漢表廷溫氏識其眞梁棟材也雅愛重之越十餘歳察其所守無少變漸成密友又十餘歳益親且洽而其直節貞姿往往特立於冰霜肅殺之後迥非朝同夕異者之可儗倫也間以吉日良夜臨風對月開軒相延以披寫心曲冷冷然皥皥然兩不自覺爲方外忘情交也廷溫氏乃得從容訪論而知鼻祖本於䢐徠姚姒時子孫嘗有充靑州貢者皆至大用厥後多散處於嵩華峨岷太行王屋巫衡廬霍諸名山支族之蕃至不可紀極又有居南詔居新羅者子息最爲盛大【二所產松子最大故云】其以衞主公受封岱宗者生之顯祖也自是而下至吾有十八公者性神靈故嘗入偉人丁子賤之夢以爲榮貴徵又再傳有七昆仲者則與時賢鄭重瑞爲金蘭契鄭國以爲號而人至今稱之至梁有與山中宰相陶景交尢脗合每聞音響輙欣然莫逆而遺世焉至唐有登樞要畱禁中者值天子幸蜀僞引疾金馬門顏色枯槁幾儐於死虜黜不顧龍輿旣還復榮茂倍他日遂卓卓以忠鯁鳴又有與藍田丞崔斯立深相結者吟哦和答旦暮無倦歷宋及元著聞傳著若是者非鮮廷溫氏髙尙希古士也其胸襟瀟灑𨿽絕塵俗宛然有陶景鄭重瑞崔斯立之淸者也而蒼官生之先世皆與之魚水膠膝之不翅又況神靈忠鯁之彰彰於前修也哉宜廷溫氏取之爲至友額之以名軒將齊其志操同其壽考樂其天年於永久而不渝也予未識廷溫氏因吾郡太守朱侯仲智道其與蒼官生情誼之篤如此信其勵行之不羣而淸芬之可掬也方思爲文以美之而毛頴陶陳諸子侍側誦其事於楮先生傳之以爲廷溫氏名軒說云

經史疑問五條

禮記曰弟子於師心喪三年則其禮之輕重與父與君自有秩然等差矣孔子卒子貢廬墓六年豈不重於師而輕於父乎且親喪居倚廬古禮也廬墓豈亦古禮歟子貢於父之喪果嘗廬墓歟嘗六年歟於師乃爾於禮果有在歟孟子亞聖也道必取中極稱子貢之不忘於師而不校其禮之當否豈亦有所說歟

史豫讓曰智伯國士遇我我故以國士報之則其君臣之相得可知矣而智伯之爲人猖狂悖戾豫讓豈不知其不可事乎至於淩脇同列貪恣若此不亡何俟讓果嘗於舉事之初彊爭而切諫之乎使諫而能聽必不至於身死國滅之祻使其不聽讓不於此時去之乃孑孑於敗亡之後欲以一死報其國士之遇忠臣固如是乎朱夫子取之載之小學豈亦有所說歟

萬章論大舜之孝有瞽瞍使舜完廩捐階瞽瞍焚廩使浚井出從而揜之予嘗疑之若曰舜爲都君有牛羊倉廩干戈琴弤之奉其貴已不小矣有九男二女百官之事其臣僕亦不少矣瞽瞍𨿽頑於此時尙得使舜爲完廩浚井之役乎且捐階縱火與卽其未出而揜塌父之惡子害之豈無他計而肯肆其姦凶若是之顯露乎其姦凶顯露若此之甚象則曰二嫂使治朕棲二嫂堯女也殺其婿而據其女豈全不畏堯之國法與臯陶之明刑乎孟子以好辯名而其弟子之言妄誕若此曾無一語以正之豈孟子亦以爲然乎否乎

孔廟伯魚列兩廡子思居四配顏路曾防父子亦然說者以爲重道統之傳故爾予嘗於中有不慊焉曰父子之親人倫之首也堯舜之道曰孝弟而已矣三代之學曰明人倫而已夫以才自髙而卑侍其親眾人且必不爲況於聖賢肯以道自重而輕視其親哉二三子之列若此豈先儒布寘之未當歟抑固有其說歟

管仲相桓公九合諸侯一匡天下攘荊楚尊周室其功大矣聖人稱之矣而旣許其仁矣孟子曰乃仲尼之徒無道桓文之事者漢儒又曰仲尼之門五尺童子羞稱五霸則論語孔子與子貢子路以桓文問答不一而足何歟且當時宗周𨿽微猶承正統而曰管仲不能致主於王道欲管仲相桓公行王道則桓公必自爲王於天下而不復有宗周之心於理安歟經傳聖賢之論相戾若此豈別有其說歟

書葉咸寧小宗譜後

世之言家世之盛大而久逺者莫不以木本水源爲諭固類乎切且當也予則以爲不然曰必諭之本大而木茂其徳與綿綿瓞之義通乎必諭之源深而流長豈徳與始於濫觴之義合乎以予論之夫人之家世或初大而終小者有矣或初小而終大者有矣公侯子孫而爲庶爲淸門蓬門白屋而衮衮生公卿曷嘗有一定之理哉惟在於積徳與否如何耳夫何疑乎是知本源之諭徒足使名門之子孫恃其深大而或不謹於徳焉烏足以爲訓哉今觀天臺葉氏之家譜簮纓詩禮繩繩繼繼炳炳朗朗者幾世矣近而推之由宋丞相夢鼎信國公而上若太傳若尙書而下若萬戶侯者代不乏人焉然是皆以積徳累行以賢紹賢斯能致夫盛大久逺益引而不替者如是豈專於本源之深大而逺乎咸寧令子成信國之聞孫也有學有守見稱士流爲政之暇猶拳拳以增修家譜爲務求當時名公鉅卿所爲文若詩凡數十篇其子國子生坦聞以示予予旣嘉子成之不忘其先又愛坦之篤學好義而知葉氏世福蓋方殷而未艾也故特辟夫本源深大之諛而專以積徳啟後益大其家聲者以爲勸永世不墜之基固在此而不在彼也因書以歸之以詔葉氏之來者觀之者毋以予言爲倨而惕然有警者可也

題月池彭氏族譜後

予生始髫齓已聞月池彭氏爲西昌宦族比長得與與文與畊與智與和其侄原泰諸君子交則知其祚之蕃且盛者爲未艾今復見原泰之令子士叔所持家譜乃得徵其數十世歷五六百年翕張隱顯之悉因撫圖嘆曰天下膏粱華腴之裔由漢唐閱宋其彰彰著稱者固不少然當元綱解紐兵燹蕩析其顚踣而隕墜者不可勝紀求其有賢子孫能全身保家於滄桑陵谷變遷之餘宛然如未更亂時者良不多見彭氏自國初以來居宇堂構接棟連甍翚飛而鱗次者不替乎舊也菑畬畝綿阡絙陌沃饒而常稔者不減乎舊也衣冠文物恬退仕進光前而振後者不愧乎舊也譜牒源流分昭布穆明同而辧異者不失乎舊也具是四者誠天下之難得也而彭氏皆有之其先世之所積何其厚歟諸君子又能拳拳協心以修譜爲務考而訂之輯而續之取累朝諸先輩之文而系之求當時名士夫之言以發之將引而伸之保而藏之以垂示於永久若諸君子之所志又何其厚歟由是而下彭氏之云仍宜愈遠而愈大則其繼諸君子之志復紹而述之擴而充之以演溢於無窮者又何慮不代有其人歟庸識之卷末以朂諸來者

郭從陵復姓捲跋

邑冠朝郭君從陵旣由陳氏而歸其宗矣直史蕭君坦行雅重其誼輙爲文以紀之間以示予予申之曰復姓古禮也孝徳也士君子之善行也知古禮之不可違孝徳之不可失士行之不可薄者則𨿽防鞠於他族承祀於他族受業於他族成名於他族姓固不可以不復也姓不可以不復則從陵之歸其宗非昧恩於陳氏非背義於陳氏也政欲使陳氏之族姓純一而不亂也欲遵古之禮也欲全孝之徳也欲不愧於士之行也然則從陵其賢乎哉尙勉之以靳大振於郭而猶毋忘於陳哉書此以爲從陵美亦以驅後世惑

編修館與總裁方先生希直書

纂言開館者君上之事也敬事後食者臣子之道也立綱陳紀量材任事者總裁之職也旁搜廣掇詳悉無遺者同寅之務也先生以文行純誠黼黻聖躬首承明命奬率善類領防斯文足爲名教之光不負士林之望實千載而一時此眾人之言也如區區者賦性疎坦爲學譾膚然嘗潛心追討或有寸得又不喜輕自售露以爲古之學者爲已故中心退然不求知於人然或間有黙契而頗相知者又未嘗不深感而長存之於心也曩者王官均防勅問忝在異等之列未幾又有入館之命得陪諸君子函丈之末靜而思之自非一則受知於皇上二則見察於師友類應其能然乎當創始之秋輙辱先生之知而委以稍修徳性一類以備呈覽非敢辭也然愚嘗請以徳性問學等數類並考之則得以校量輕重而彼此自分不致參錯未之允許乃僅以羣手所取所謂徳性者略加纉述不過且視其矩矱隊仗若此可否如何耳然自好自用者固不能無側目於其間者矣且初以摘句取義旣而又以成章取法夫成章之法旣行宜摘句之義不侔也爲此事者惟當集眾人所長以君命爲重以盡已爲心鋪陳布置不厭百攺期底於度而已又何可以一時得失計而爲之許與哉況今者大綱未立羣論雜出未見指歸而又防先生不鄙委以同考史類殊荷受厚夫考經考史固皆事也然以愚見今采書未有涯際且促諸公勤力廣取俟正旦之後稍見次第則擇可者數輩分類整理旣畢則又互相檢刷戒約偏見疑似必舉而折衷之然後總裁先生通加揆正則眾長畢效矣又況是編系一朝之制作必不宜踐古人之成迹而效其臏捧也今凡例若每章而居然書之然後注書名於尾則不異於萬卷菁華之屬矣若每類居然書之然後曰右爲其事則不異小學與眞西山讀書記矣且欲禦覽有益必得開卷了然易見然後爲便豈若學子誦數十條然後見右爲某類乎鄙見如此常願過從細議以聆所教又不得良間玆以嚴命所臨無以自達聊慿楮墨少抒愚衷亦恃以先生之見知而亦自以知先生者決非若餘子之勢交利合貌同心異反側莫據者所可同年而語故不覺其覼縷幸察而諒之爲感萬萬不具

保國直言

上篇

歳二月十六日衡府紀善臣周是修謹再拜譔進保國直言一篇惟願殿下恕其戅愚賜之采覽庶幾下不負於爲臣忠藎之懇上有資於爲國永久之基則中外幸甚臣聞自古創業的人主平定了天下便選各處好地面分封親王設王府官防衞軍馬起初造王府修衙門多少勞苦百姓這緣故爲甚麼一則要子弟親屬都同享富貴一則要分鎭天下藩屏朝廷怎麼喚做藩屏藩便是墻籬屏便是屏障人家宅院必要籬障遮防才得安穩朝廷便如宅院一般諸王便如籬障一般籬障本是宅院裏擺布置造要他遮防若籬障堅牢沒缺壞宅院裏全賴他得安宅院裏安也主管得籬障無人敢動了便如諸王本是朝廷擺布設立要他遮防朝廷若諸王賢徳體得這等本心朝廷實賴他得安朝廷得安也主管得諸王無人敢動了這便是朝廷封建親王的本意諸王之國見好地面城池便想著這是朝廷的好地面城池著我來守著不可不好生守著見好王城宮殿一應家火便想著這是朝廷起造這般整齊著我來受用不可不好生惜福受用著一見許多王府官防衞官內官軍士等便想著這是朝廷除撥許多人來輔佐服事我不可不好生看待他大家保守安樂長逺更常想著朝廷置一所王國多少艱難今日將富貴論來我已是皇帝的叔伯兄弟子侄了天下更那个富貴彊如我是富貴一件不要再求了將快活論來皇帝總管天下每日坐朝多少事務闗心我做王除三防衞整理停當外其他更無別事喫的穿的住的使喚的都不愁少了天下更那个快活彊如我是快活一件不要再求了有了這般富貴受了這般快活人生在世盡自足了每日思量只當謹守分限遵奉禮法太平無事修心積善讀書看古時賢王所爲的好勾當學取他不要忘了也要似他畱个好名兒在後世假如邊境上間有盜賊竊發便當竭心竭力與朝廷分憂大小事務必用奏聞或遣將或親徵務要與朝廷平了這盜賊使一方得安朝廷免憂我王每也得安樂這便是賢王每當用心處歷代諸王多是不理會這等道理將心腸左思量了已前在朝廷未封時心裏也知得這封我做王都由朝廷君父的恩只怕不得个好地面管著受用著及至封了領命之國去了到國半年後或一年後便看城池宮殿官軍都把做自己有的甚至看著一方山川田土百姓都想做自已的一向長這等迷心不聽好人勸諫卻聽小人偏處訌動將心術壞了倒把好人看下了做迀濶全不敬待聽信及至苦諫便生計害他卻不思量秀才每一生讀書必是知理的多他奉著朝廷的命來匡輔王國必是要助王行好勾當不肯昧了心逆了理王能聰明揀他好的言語聽著行著必是無失悞了若果說得不是也含容著休便責他怕他第二回

有事當說不敢說了若又果是不才不能匡正顚倒也來訌我做歹勾當王當自覺不從他一向不取送他還朝廷別取好人來輔佐若能似這等思量行遣有甚麼不好且如要做个賢王本無難處只是將古今人都說是好的幾般謹學著依著行著將古今人都說是不好的謹防著戒著不行著便是賢王了好的幾般是甚麼便是明人倫敬天理忠君王孝父母和兄弟正內外任賢才納諫諍守禮法安分限知止足卹貧苦立善心行好事保名節這幾般古今人都說是好的不好的幾般是甚麼便是昧天理不忠孝不和順不安分不知足千名犯義好防惡直親小人逺君子尙奢侈自傲自惰耽酒色愛畋防信妖妄尙詐僞殘忍刻毒不責已專責人這幾般古今人都說是不好的賢王每將那都說是好的日夜思量不忘了將那都說是不好的日夜警戒不犯了有甚麼不快活長享富貴歷代諸王因甚麼多有保不得好名兒只是將古今人都說是好的心裏也知道是好卻倚恃著富貴故意放恣不肯謹愼說道便差些也無害將古今人都說是不好的心裏也知道是不好卻倚恃著富貴故意放恣不肯警戒說道便犯些也不妨今日似這般想著明日似這般想著添个無知小人乘這時一訌便將心術壞了更有一等有徳的人臣常存著愛君憂國的忠心但是知得利害闗系身命的事便勸王節喜怒戒色欲保惜身命長享富貴這是忠臣十分愛君的心卻不聽信甚至倒將這說話無機泄與邪人每使他懷恨著多生見識譛害的也有了知得利害闗系國家的事便勸王休聽邪人私地裏撥置起祻保全國家流傳後世這是忠臣十分憂國的心卻不聽納倒將這說話無機泄與邪人每使他懷恨著多生見識譛害的也有了這等本是做人臣思患預防知無不言的好心顚倒不體著使那好人的道理不得行又得怨今日似這般明日似這般全不警省把身子弄得成病了國家弄得不安了若是那時節記著好人說話都把心腸攺悔著猶自可以又有直到那時還是執迷不醒的自古至今成名的決是因聽人勸諫壞名的決是因不聽人勸諫不聽人勸諫的那里有个保得國家安樂長久保得好名兒在後世的且如昭鑑錄一書是太祖皇帝憂及子孫深思逺慮只怕親王每久後不知保身保國的道理才方用意編集古今諸王將善的惡的分做兩本裏面條陳直說甚是易曉意思只要子孫每一依著教訓將善的樣兒學著惡的樣兒戒著便是讀書萬卷也不似這昭鑑錄專爲諸王每作說得祻福明白了若各殿下將太祖的好意思長長念著將昭鑑錄熟熟讀著看他裏面那个不是依著古今人都說是好的做了賢王那个不是犯了古今人都說是不好的畱了醜名若是祖上這般畱教子孫不依著便是忘了祖了忘了祖便是逆了天理了逆了天理必是做不出好事做不出好事必是畱不得好名這等利害𨿽是鄕裏愚人說與他沒有一个不省的各殿下皆是聖子神孫又是聰明異眾諸事皆通這些機會有甚麼難曉更有捷徑的言語勸各殿下只是心要放得平生不要他事有過失左右來勸諫便歡喜聽著攺過了別人貪財貨耽酒色愛打圍縱軍擾害百姓人都說不是我便戒了不和他一般迷戀著這便是髙處更能教王府官各盡職分我有不是處便來諫我不要阿防謟佞放縱生事教三防衞軍官各守法律撫卹軍士不要害他也不要縱他我有行的不是便從長勸諫停當不許趨謟依行或致悞事教內官各要謹愼小心安守本職不要倚恃淩人防阻良善務要上下和順不相疑忌凡有事務會同一處商量都說停當才方施行若是這般同心正大相與沒有私意那里有不是的事王府擺布無不停當只是要諸王每安享富貴如國事一付與長史講論古今發明善道一付與紀善軍馬一付與指揮刑名一付與審理承奉只管家務儀衞司只管儀仗其餘奉祠良毉典膳典儀等官各職一事有甚麼不好有甚麼不快活以前諸王有因多欲悞事每日朝夕費盡多少計較勞心勞力倒討不得快活人又不說是好一向迷悞不省把國家大小事務都攬在身上自管著使長史不得管國政紀善不得講論古今開導善心指揮正直的也不得管軍旅審理不得管刑名其他皆是這般𨿽有能的不得各盡職分小人得以專擅撥置因此上把國事弄壞了及至壞了要整不得悔卻晚了仔細思量著甚來由只是不肯將昭鑑錄熟看著學好的所以似這般悞事今後殿下旣是親見這等無益明白知得只今早夜警省恐怕臣僚不肯盡心匡正以致失悞長存這等畏懼的心天道也助著人心也順著人心旣是順必然福祿增長自無災患了且人生在世六親眷屬那里有个十分全好都得如意處只是在我自行好心長的或有愛我不到處我在小越加謹愼敬奉不虧了我爲小的道理便好若因他不愛便生不敬的心便是我自虧了心了那里見得那个是好那个不好了在小的或有敬我不到處我在長只合益加修省盡心誠意愛他這便不虧了我做大的道理若因他不敬便生不愛的心便是我自虧了心了那里見得那个是賢那个是愚了所以古人有說做人要盡我的心無虧了便是人有善事我便傳揚著使他名兒光顯人有惡處我便隱諱著卻也不學他這便舜帝平生的好處後人身居富貴多要見他人短處便百般笑話他及至自家有不是處卻不肯聽人說這等都是心術上不正性理上不明所以差了若能不似這般聖賢有甚麼難做其他修身齊家治國的道理都載在經書上世代好的歹的都載在史書上甚是明白這幾般動靜只是眼前見過的得失先須省悟了卻用心讀經史討究聖賢的道理學做賢王有誰阻當有誰人不喜歡有誰不稱贊所以古賢人有說不勞已之力不費已之財諸君何不爲君子這言語是前賢十分盡意勸人做君子不可不念臣職在輔導若是知得的不盡說心便是不忠了臣怎肯做不忠的人因此上切切勸殿下凡事預先謹愼不肯待有失錯了卻說便攺也喫力了名兒出了若只將口說又惜忘了因此將心裏要進勸的意思直寫出來喚作保國直言殿下誠能鑑臣的心聽臣的言每每常常看著念著依行著必然天理順鬼神助身家安福祿盛上下無事天下都太平了臣是修不勝激切之至謹言

下篇

歳二月十六日衡府紀善臣周是修敬撰進保國直言一篇奉勸殿下勸覽修省以成名徳又慮王府官僚難得人人良善是以各府文武大小官員有能同心協力和順濟事上下無怨者少謹用再述直言下篇專勸各府官僚將古今見過得失利害長存鑑戒豁然開悟欣然攺化務爲君子不墮小人之流則中外幸甚嘗謂自古朝廷封建親王分鎭天下王或未能盡善若得王府官僚人人是君子每日同心協力勸王行好勾當才有不是的事便不肯輕易奉行務要諫止停當似這般王要輕爲也不得爲了近世大抵各王府官君子的少小人的多王有行得不是處一兩个君子苦諫眾小人專意趨承邀求恩寵一面奉行全不思量久後利害倒把君子人不合他意的闞王喜怒生計譛害必要王將好人疎了他的姦計得行今日似這般明日似這般養成無限的禍根全不覺悟只圖一時得意好房子是他住了好馬是他騎了好衣服是他穿了好婢妾是他得了好伴當是他使喚了君子的道理不得行說話不合因此上諸般都不得那得寵的見是這般不得在上人意卻便不安已分生輕慢的心全不敬畏他每日出入十分气象昻昻得志直到人怨神怒事發敗露他的性命直甚麼只是累了王壞了名悔卻晚了且說不到硬要有文章做大官才是君子但是小百姓小軍不識一字的卻有善心所說的話所爲的事都合道理不合理的事不肯爲這也便是君子了若夫文章冠世位到極品卻心術不正說的行的都不合道理這便是小人了常見有等下愚人說他是小人便十分惱著恨著卻不肯閒中思量我旣是不愛人說我是小人便是小人不中做了今後將心腸攺了專學好人行好心做好事我便是了君子了這个便是知過必攺實做得君子了下愚的人不會這般思量卻只一向怪人說他是小人這便眞是無知小人了天下的人那个不要人說他好只是一時財利迷了不得好心腸的善人開說勸化他所以直做成了歹人悞了一世了若是有好人勸化得利害明白攺過有甚麼難處只是將心腸撥轉來便是若又執迷不攺這等便與禽獸爭多少禽獸也有教轉了的似這等不省專一姦邪害人悞事仔細看來又不如禽獸了我曽親見過王府多是被這等人訌壞了因此上切切勸化府中大小執事人等都將以前造禍滅身的常常警戒著不要悞了如王府做長史官的便是古時王相一般專當立心公正上要佐王所行件件依著朝廷法度不敢一些分外同僚並府官有賢徳的幾个每日親著敬著凡事與他從長計校停當才方行著若有姦惡不正的人便每日勸戒他要他攺過做好人不許在王面前起倒生事若是苦教不攺便會聚議定了啟了王將他押送朝廷去免得蠧壞了王國做紀善的便是古時王傳一般專當每日勸王讀書看古時諸王好的學著不好的戒著府中大小內外官員軍吏人等要知那幾个是君子勸王敬他聽他說不要聽小人撥置聽君子說的必是保得身體安樂國家長久畱得好名兒在後世聽小人說的必是將國家行得差了將名兒壞了更要自已心術正當並無私曲才方說得他人的不是若是本身自不見得道理明白背地裏思量的做的多是虛詐矯揉卻要勸王正當又要說他人不是必是行不得了故防衞指揮的便當日夜思量我的官爵本是祖父積下功勞方得拖帶我子孫每富貴這官爵富貴自須謹愼保守著一則安樂一世二則流傳後代只今除做了王國防衞官這保守的道理當怎地但當立定忠心與同僚早夜商議將已前各國成敗的動靜思量著大抵得指揮鎭撫千百戶等都是正人不肯佐王非爲似這般有分曉到底保得王國也安穩本身也榮顯長久若多是邪人專一訌王越理犯分自擅胡爲似這般沒分曉到底把王國也防壞了本身也禍滅了又連累著多少好人我與你眾同僚旣是眼見這等利害決是不可輕易聽王行不是的事了便是苦諫受責也彊如犯了法得罪朝廷了更要同心商量將所管軍士撫卹愛惜著不要起一毫私心去虐害他使他快活不怨我每管他的我也保得身家昌盛若是我和眾官喫了許大俸祿又不明理要刮削小軍使他抱怨天理神明也怎肯了又要出入拑束得嚴不可些小放縱所過地面務要秋毫無犯使百姓不遭擾害這又是軍官當掛心處做軍官若能使這般有見識小心謹守法度神天也必然鑑著那里有不長逺安樂的做承奉內官的便當思量我每長在王的左右跟著都要助王做好事保守國土大家同享福壽怎麼是做好事一則要事事依著朝廷的法度不要分毫遺了二則要勸王聽著好人勸諫不要聽小人訌起悞事三則要輔佐王凡事謹愼安靜過活不要奢侈多事傷財害民四則要各自謹守職分修心積善爲國家造福顧本身前程不要虧了好人天理也自然祐著做典膳的便思量助王做好家風要人人喜懽見王的恩意怎麼是做好家風每日只當與同僚商議我職在典膳務要將一應支待的飲食安排得齊整漧淨精細著要人人喫得均平這便是助王做好家風了今後做典膳的當立心公平不縱私意助王禮賢待士上下無怨神明鑑知必然福祿長逺人也稱他做君子了做奉祠的便當知得祭祀是國家第一件重事我今職在奉祠務要助王致齋致誠敬事神明不可有一毫怠慢的心每日防檢壇塲祭器祭服樂舞等件都要整理十分整齊潔淨不可有一件不到處每日又將祭祀的禮儀動靜與同僚並禮生齋郎人等講明習熟不可有一些生疎處更要教訓衙門里人務要都知得奉事神明必用人人心裏專存著至誠的心爲主旣是奉事神明的人在家必要孝悌與朋友相交必要忠信所言所行都要合道理不可闇地裏起一毫歹心專要心地正當著將身子衣服潔淨著事務勤謹著方可奉事神明臨當辦祭時節奉祠官和所屬人等都要同心至誠幹辦買取祭品物料務要兩手交易決不可倚官挾勢害人生怨又不可用刑法催辦但有這等動靜縱是十分辦得整齊神明也不享了便如請客筵席一般客知得主人品物是害人討來又打人辦來也必是喫得不安了況是神明至公無私怎肯受非禮辦來的祭祀這等罪過不幹王事只是奉祀人所當著不可不謹做典儀的只當講習禮儀助王國治件件要合禮法迎送接待國都不要失悞了王跟前應答都要正當不可千求恩寵僣越生事做儀衞司官的只管著儀從王有使用必要是合理的勾當才可奉行若或非理便當勸諫但守本職寧若受責不可阿防順防助成過惡悞國禍身悔卻遲了做審理的當思量一國刑名都是我管著與同僚商量只要助王寛仁安靜少用刑法大小事務不可聽王一時忿怒自行責罰或是差了人卻說王不是久後生怨生禍似這般要我審理做甚麼了若件件聽王用法不合常律朝廷將俸祿養我在王國做甚麼了似這般看來做審理的不可不佐王輕重一依著律令不要一毫私意出入加減作專慿著天理行事國家也得安本身也穪職了做良醫的只當精通術業謹守職分勸王保身惜命長享富貴王府在王左右的人或有是姦邪的專一訌王妄爲不顧後患或有詐僞的專一訌王作僞行詐不循規矩或有妖怪的專一妄談禍福訌王信好鬼神滛祀求福以致悞國或有親舊的倚恃恩寵挾王威勢小人趨附他的便引進著君子不順他的便離間著不愁悞了國家直至禍敗卻罷國中但無這四般的人必然上下安樂了若是有這四般的人長史紀善審理及各衙門並防衛軍官不行覺察同心預早勸王黜去了卻行各相看望推調依阿容縱著必是喫他悞了國起著禍來把良善卻累了那時節悔卻晚了爲此上切切勸各王府官人人省悟做君子同心共力輔佐得王好著也大家得安樂但有這四般的小人並力去了不要說這是王信愛的人不敢說他又說不干我事一日容一日一人推一人不肯省悟那里有不悞了事的至勸至勸凡王府官不問文武大小職分但在一府便是利害相闗怎麼使得不同心不協力共成王事官大的不要倚恃我大便生傲慢在小的心在小的不要倚恃我有見識彊如他便生輕慢在大的心這个便生支節了自家相處不得快活怎麼濟得國事了爲此切勸各官在大的只合不將官品論著傾心至誠禮待所屬賢能的更相勸戒在小的只合推至公的心同僚有不是處有不知處從長小心勸化更相容忍不計私意不生欺壓妬起的心凡事專務奉公守法只要停當諸事眾人一心都似這般想著必無失悞了且古人有言家和福自生是治國的更要上下和順君臣相安自然福祿增長气象光彩祖宗榮顯名畱後世了紀善臣周是修謹勸

墓志銘

周是修死京師將歸縉將欲爲之銘乃發其所自序平生著述有廣演太極圖一卷【原缺】類編二卷詩譜集義一卷邇言四卷家訓十二篇集忠貞小傳爲觀感錄一卷綱常懿範十二卷表狀書策序記傳說論贊銘文數百篇詩賦千餘首周氏族譜一卷其皆非茍作者其人顏色整齊如廩秋峻壁語言眞確如利刃霜鍔考其平生所行無一不酬其言者非泛然矜名譽事著述爲文辭比也是修讀書四十年洪武乙亥以明經薦授訓導霍邱陛辭太祖髙皇帝奇之畱與語攺授奉祠歸京師爲紀善預翰林纂修以死年四十九是修諱徳父諱邦賢祖諱於徳曽祖諱禮連世有隠徳是用作銘以授其子轅曰已乎是修不辱廬陵已乎是修賜洪武戊辰進士翰林侍讀學士奉訓大夫兼修國史郡人解縉書

傳

周是修諱徳以字行周吉之防和爵譽裏名家其先諱矩者嘗顯於南唐至宋累世有科第其支裔徙灉江裏是修所自出也後徙陽岡裏舉子岡是修少孤貧自奮於學從遊鄕先生胡渚樵渚樵以其孫妻之又從國子學錄蕭執先生明詩經初舉霍邱縣學訓導入見太祖髙皇帝擢爲周府奉祠正髙皇帝上賓之明年有告言王過失事王府官屬皆下吏是修以嘗諫得免攺衡府紀善預纂修於翰林數陳論國家大計指斥用事者誤國用事者怒眾共挫折之是修屹不爲動太宗文皇帝靖難至京師旣渡江馳金川門宮中悉自焚明日是修宻畱書其家別其友江仲隆觧大紳胡光大蕭用道楊士奇且付後事遂暮入應天府學自經死六月十六日也又明日臣民推戴文皇帝繼大統數月禦史言是修數人者不順天命請加追戮上曰彼食其祿自盡其心一無所問是修內貞外和有孝友忠信之行非其義𨿽防不取襟懷坦明灑落而衝澹悠然其學自經史百氏下至陰陽醫卜之說靡所不通爲文章未嘗締思授毫立就而雍容雅贍詞理條達稍暇著述吟詠不虛寸晷所著有詩小序詩集義詩譜論語類編廣衍太極圖觀感錄綱常懿範邇言家訓芻蕘集進思集是修汲汲導誘人善人有過失恆爲之隠以是無少長貴賤皆樂親之明知人所薦士如梁用之劉淑毖皆知名當世是修之學貞而且純凡於明綱常爲世道計必身履之而不徒托之空言豈非卓然特立者歟是修卒年四十有九時觧胡蕭梁皆見諸文字然屬倉猝不及詳今歿二十有八年矣知是修者獨予在每追念君子淸白之節文皇帝日月之明旣照其心豈當遂致泯滅耶故述爲小傳以授其子轅使傳焉宣徳四年九月甲子榮祿大夫少傅兵部尙書兼華蓋殿大學士同邑楊士奇著

芻堯集卷六

