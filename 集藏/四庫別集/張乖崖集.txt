張乖崖集宋張詠

張乖崖集目錄

張乖崖先生文集序郭森卿

第一卷

賦

聲賦

放盆池魚賦

鯸鮧魚賦

第二卷

古詩

悼蜀四十韻

勸學

湣農

緝書齋

陽春曲

勸酒惜別

解嘲

師鳳謠

驚棲曲

贈劉吉

送韓使君赴任越州

畱別博州推官楊丹

淮西敍別

淮西有答

寄晁同年

寄程說傅逸人

與進士宋嚴話別

贈聶堯

酬所知

送張及三人赴舉

蕭蘭

東門行

白駒謠

憫旱

結交

祛惑

酣飲

二月二日遊寶歷寺馬上作

書園吏申花開牓子

孟孟詞

筵上贈小英

第三卷

律詩

登崇陽縣北峯亭

登崇陽縣美美亭

縣齋秋夕

登黃鶴樓

新秦遣懷

登麟州城樓

郡齋秋夕

鄴中畱別平仲

至道乙未蜀中送人東歸

再任蜀川感懷

蜀中傷陳恕左丞

寄傅逸人

每憶家園樂蜀中寄傅逸人

送張及之任谷城

送趙寺丞罷秩遊靑城山

金陵郡齋述懷

郡齋書情寄仙遊張及

淮陽書懷寄朝中親舊

遊趙氏西園

上楊大諫

寄田錫舍人

寄潭州劉郎中

寄栢閣宗涓上人

寄郝太衝

送別蘇寺丞

送別祝隱士

送馬道人歸天臺

送人北遊

歸越東舊隱畱別秦中知己

贈祝隱者

贈孫曹二生

郊居會傅逸人﹐

再會傳逸人

貽傅逸人

第四卷

律詩

郊居寄朝中知己

懷張白逸人

訪人不遇

和人惜春

酬宗人殿院見示詩集

依韻答人九華山圖

和人登朗州江亭

答人惠四明山蕉葉扇

旅懷

洛中寓居

公暇偶作

舟行感懷

舟次辰陽

遊桃源觀

舟中晚望桃源山

幽居

旅懷

吳宮石

旅中感懷

退居近墅

歸隱嵩陽

本農

喜雨

秋霖

庭竹

朝日蓮

弱柳

曲湖種柳

新移蓼花

第五卷

絕句

秋日登美美亭

縣齋感懷二首

寄髙主簿

同韋主簿祈雨

新市驛別郭同年

早發鄂渚

晚泊長臺驛

新秦送人東歸

相州官舍

赴職荊湖途中作

杭州一百五日水心亭畱題

夫差廟

遇華山懷白雲隙先生

途中

驪山感事

再任益州迥畱題劍門石壁

洛中

舟行

峽路阻風

過武陵溪二首

桃源觀

夜坐

弔屈原

苦熟

雨夜

又

諭意

方竹

又

方竹杖寄蘇內翰

柳枝詞七首

和人牡丹

寄傅逸人

闕下寄傅逸人

秋日寄友人

送別王祕丞

送別李司直

送魏道士

答劉道人

暮春憶友人

遣興勉友人

謝云居山人艸鞋

請人畫嵩山圖

鷺��

聞鷓鴣

第六卷

雜著

詹何對楚王疏

擬富民侯傳贊

耨斧贊

唐衢贊

異獸圖贊

木伯傳

蘇公堰銘

張氏新小橋銘

三不欺箴

懼箴

褊箴

謁狄梁公廟文

罵靑蠅文

第七卷

書

上宰相書

寄張太玄書

答馮華進士書

與蘇員外書

大名府請首薦張覃書

寄馮華李鏐書

回路逸人卷書

答王觀察書

答汝州楊大監書

答楊內翰書

寄張及寺丞書

與洪州安撫王雜端郎中書

與大諫陳情書

謝焦文學書

答友生問文書

第八卷

記

麟州通判廳記

陜府迥鑾寺記

益州重修公署記並梁周翰系

升州重修轉運司公署記

春日宴李氏林亭記

序

送趙況進士謁李員外序

送田錫韓丕之任序

贈丘生別序

許昌詩集序

送進士張及赴舉序

碑銘

大宋贈監門衛將軍上官公神道碑銘

第九卷

表

通判相州求養親表

荊湖轉運蒙恩獎論謝表

奏鄭元佑事蒙恩獎諭謝表

讓起復表

謝起復表

賀西川賊平表

杭州蒙恩獎諭謝表

謝卹刑表

賀聖駕幸澶州還京表

謝除吏部侍郎表

益州謝降韶書獎諭表

益州謝傳旨獎諭表

升州到任謝表

第十卷

表

賀東封禮畢表

謝賜禦制禦書封禪銘贊記副本表

甘露賀表

謝加階封表

升州謝傳宣撫問表

謝加工部尙書再任表

升州又謝傳宣撫問表

進文字表

謝除禮部尙書表

賀祀后土禮畢大赦表

謝加階食邑表

謝封贈表

辭赴陳州表

陳州謝到任表

第十一卷

狀

著作佐郎求充幕職

奏鄭元佑事自陳狀

申堂自陳狀

謝賜歷日狀

廣都縣馮某毆母待罪狀

西川回乞持服狀

再任益州謝傳宣撫問狀

升州謝就差江東安撫使狀

謝傳宣撫問失火及安撫人戶事狀

謝進文字賜詔獎諭狀

升州謝恩撫問狀

謝賜衣襖狀

病瘡乞任使狀

陳州謝傳宣撫問狀

第十二卷

語錄

第十三卷

補遺

律詩

語錄

附集有●之文爲宋刻本原附者

第一卷

行狀碑銘謚議傳

行狀

張尙書行狀﹝宋﹞宋祁

碑銘

●宋故樞密直學士禮部尙書贈左僕射張公墓志銘﹝宋﹞錢易

●故樞密直學士禮部尙書贈左僕射張公神道碑銘﹝宋﹞韓琦

謚議

張忠定謚議﹝來﹞劉敞

傳

忠定公傳﹝來﹞王稱

宋史本傳

第二卷

序跋解題

序

乖崖先生文集序﹝宋﹞龔夢龍

張乖崖文行錄序﹝明﹞張頤

張乖崖先生文行錄序﹝明﹞邢表

乖崖先生文行錄後序﹝明﹞楊光溥

乖崖集存敍﹝淸﹞李嘉績

跋

跋記﹝淸﹞張靑芝

識語﹝淸﹞黃丕烈

跋記﹝淸﹞黃丕烈

張乖崖集跋﹝淸﹞孫星衍

乖崖先生文集跋﹝淸﹞繆荃孫

跋孫淵如家藏明人寫本張乖崖集﹝淸﹞蕭穆

校刊張忠定公文集跋﹝淸﹞莫祥芝

莫祥芝跋後書傅增湘

解題

郡齋讀書志﹝宋﹞晁公武

直齋書錄解題﹝宋﹞陳振孫

四庫全書總目提要﹝淸﹞紀昀等

第三卷

記題辭贊

記

張忠定公祠堂記﹝宋﹞王欲

張忠定公祠堂記﹝宋﹞楊天惠

張忠定公祠堂記﹝宋﹞王剛中

●湖北漕司乖崖堂記﹝宋﹞李燾

●崇陽縣重建北峯亭記﹝宋﹞項安世

忠定張公祠記﹝元﹞察罕申

禦制張詠惠民記﹝明﹞

跋乖崖祠堂記﹝明﹞達彥廣

祭乖崖文﹝明﹞

張忠定公像記﹝明﹞劉球

題辭

書小吳箋﹝宋﹞蔡襄

題張忠定書﹝來﹞王安石

題忠定張公書後﹝來﹞陳襄

題張乖崖書後﹝宋﹞蘇軾

贊

張尙書寫眞贊並序﹝宋﹞田況

乖崖公眞贊﹝元﹞王惲

第四卷

贈詩題詠附張詠傳議

贈詩

●送公宰崇陽序﹝宋﹞王禹偁

贈密直張諫議﹝宋﹞王禹偁

贈張忠定公絕句﹝宋﹞傅逸人

贈張乖崖患鬢瘡絕句

﹝來﹞陳摶

題詠

錄民詞﹝宋﹞阮昌齡

七言律詩二首﹝來﹞趙抃

七言絕句﹝宋﹞趙抃

張詠傳議﹝宋﹞洪邁

祠像題詠﹝明﹞二十四人

第五卷

●忠定公遣事

第六卷

張詠年譜張其凡編撰

附錄

使用書目版本

張乖崖先生文集序

宣教郎知鄂州崇陽縣主管勸農營田公事天臺郭森卿題辭

故禮部尙書忠定張公﹐以直道事太宗﹑眞宗﹐𨿽不登相位﹐而眷倚特隆﹐天下誦其事業﹐而鮮有知其文者。今觀其文﹐大抵脫去翰墨畦徑﹐無屬辭綴文之迹﹐而磊磊落落﹐實大以肆方。國初﹐踵五季文气之陋﹐柳仲塗﹑穆伯長輩﹐力爲古文以振之。公初不聞切磨於此﹐而當時老於文學者﹐稱其秉筆爲文有三代風。蓋其光明碩大之學﹐尊主庇民之道﹐英華發外﹐而經奇典雅﹐得於天韻之自然﹐殆非言語文字之學所能到也。崇陽﹐本公遣民也﹐後之君子欲誦其詩﹐讀其書﹐將於是乎取而無傳焉﹐可乎�森卿初至邑﹐會舊尹三山陳侯朴﹐授一編書﹐乃公遺文﹐欲刊之縣齋而未果﹐屬使成之。讀其歌詩﹐有古樂府風气﹐律句得唐人體﹐若聲賦之作﹐又其傑然雄偉者﹐因揭以冠編首。或者以小英歌等不類公作﹐然其詞艷而不流﹐政自不害爲宋廣平梅花賦耳。語錄舊傳有三卷﹐今采摭傳記﹐僅爲一卷以附焉。遺事所載未備﹐轍以所聞增廣。又於石刻中增收詩八篇。好事者有爲公年譜﹐亦加刪次﹐別爲一卷。尙論其世者﹐宜有取爾。舊本得之通城楊君津家﹐凡十卷﹐今爲十二卷。其會粹訂證﹐實屬之尉曹孫君惟寅﹐而使學生存中參焉。外有韓魏公所作神道碑﹑內翰王公送公宰崇陽序﹑李巽巖祠堂記﹑項平庵北峯亭記﹐此其文皆知公之深者﹐爰並錄之﹐覽者得詳焉。

張乖崖集卷第一

賦

聲賦並序

聲賦之作﹐豈拘模限韻﹐春雷秋虫之爲事也�蓋取諸聲﹐成之文﹐王化之本﹐苟有所補﹐不愧空言爾﹐賦曰﹕罔象迷冥﹐大人忽生。混沌初竅﹐呀然震驚。二儀吐形﹐萬靈吐英。天機動制﹐軋而爲聲。故形有美惡焉﹐聲有小大焉。伊物類之動作﹐俟人事而克全。至於大雷隱空﹐萬竅吼風﹐不爲之隆﹐品物磨臬﹐羽足動發﹐不爲之末﹐未若人聲﹐與天通功﹐與物長雄。口吻之啟﹐義於厥躬﹐道機之張﹐騰淩鴻蒙。其所聞者﹐羲黃唐虞﹐繼踵而至。宇宙隘其神﹐造化侔其智。在聲之偉也﹐得不迥天而動地﹐觀其得一之發﹐淸淸泠泠﹐涼寰洗瀛﹐萬類聽之﹐如懵而醒。仁信之發﹐溶溶弈弈﹐呼道振徳﹐萬類聽之﹐如白破黑。日禮曰義﹐相疊而起﹐鳴孝響悌﹐駭心淸耳﹐萬類聽之﹐如愁得喜。廣成五老﹐聞而啟齒曰﹐是何帝皇之聲也。如此九道交訛﹐華夷和歌﹐蠢動鼻息﹐歡咍塞多。其在物也﹐昭昭融融﹐萬緣和同﹐萬籟響空﹐答天之功。其在人也﹐萬心气平﹐萬口宣騰﹐雲門六英﹐答君之聲。故知五音八聲﹐聲之枝歟﹐金石絲竹﹐聲之器歟。若本不正而聲不淸﹐何嘗動天地﹐泣鬼神﹐而有諸三王疊生﹐異業同聲﹐唱古寡應﹐呼今得精﹐儀禮以之繁會﹐時風爲之勁淸。作禮者有周旋之矩﹐制樂者有大武之名。故聖人之音﹐鏗如鏘金﹐四人之治﹐潺若流水。加以商辛夏癸﹐行無轍軌﹐情欲沸空﹐淫哇盈耳﹐民不知告﹐政聲遂毀。幽厲繼作﹐心胡可度﹐唱僻者輕脫﹐和僞者交錯﹐鼓鉦之響日馳﹐禮義之風日薄﹐王道民政﹐潰然投壑﹐攻乎亡國之音﹐聚爲終身之樂。秦怪一聲﹐天搖地坑﹐烘赫火烈﹐荒茫海傾﹐阿房輦材﹐枿臬山回﹐紫塞築壘﹐匉轟震雷﹐鉗聖愚儒﹐四海睽孤﹐刮剝亡命﹐痛腦連脛。於是民失其業﹐怨口喋喋﹐野薄其農﹐荊榛揚風﹐刑失其矩﹐民哀無所﹐兵甲塡委﹐死爲怨鬼。故怨之爲气也﹐散爲囂塵﹐積爲屯云﹐閉郁六合﹐陽靈不曛。怨之爲聲也﹐烈風相倚﹐怒濤兼起﹐鬼哭於郊﹐神號於市﹐川谷爲之斗擊﹐山巒以之崩圮。陳吳一呼而宗社瓦毀﹐天窮地終﹐醜聲不已。泊於漢唐﹐惟髙與光﹐太宗纘堯﹐開元嗣皇﹐皆智冠絕古﹐气淩昊蒼。倚天憑怒﹐卽動蕩於八荒﹐按劍大呼﹐卽交映於中方。借力者黎獻﹐助聲者賢良﹐亦不能廣仁義於遞奏﹐使道徳之擊揚﹐掩商秦之餘韻﹐系唐虞之聲芳者也。未若我後﹐凝神定思﹐誠求理致。與聖作則﹐爲難於易﹐惟禮是崇﹐惟仁是嗜。叩乎杳冥﹐淸淨以聽﹐聞古謬惑﹐皇心不平。於以忠良是旌﹐息嗟吁之聲﹐不肖是黜﹐息濫謬之聲﹐均物惻隱﹐息哀怨之聲﹐厚施薄斂﹐息流亡之聲﹐四人是別﹐息澆競之聲﹐狴犴是理﹐息冤枉之聲﹐道徳是守﹐息兵革之聲﹐人勞是卹﹐息雕斵之聲﹐小人是遠﹐息邪佞之聲。正音是奏﹐息惉懣之聲。奇哉﹐壯矣﹗堯嗟舜驚﹐致章濩之調下﹐覺唐堯之頌輕﹐浩浩蕩蕩﹐無得而名。謂聲之襲也﹐揚溢昭灼﹐上賢下愚﹐旣歡且謔﹐鳥獸蹌蹌﹐虫虺躍躍﹐信千載之一時﹐與有生而同樂。余欲引聲而作﹐未知何若。

放盆池魚賦並序

皇宋宥天下十一年﹐予自洛䢐陜。陜牧以近戚得侯﹐不喜儒墨﹐遂憩駕於易兵部之館。庭戶之間﹐有盆池焉。綠萍小鮮雜其中﹐以節兒童之樂。樂卽樂矣﹐大違夫物之性也。遂命放之﹐感而成賦。

粵若金張貴孫﹐風臺露軒﹐珠翠爛目﹐煙華斷魂﹐未盡瓖異﹐憀然綺思。遂命破苔紋﹐陷陶器﹐上分紅杏之陰﹐下決蓮塘之水﹐於以責女胥﹐誡童奴﹐緊蛛絲之罦﹐网鍼纖之魚。魚亦繼致﹐浣適我意﹐宅與綠萍﹐恩澑香餌﹐日兮夕兮﹐予戲汝戲。想其魚乎﹐寧亡意歟�稟天仁兮化質﹐飲泉靈兮孕軀﹐豈不有晞狀運海之類﹐豈不有慕力嗔雷之徒﹐旣履漸於鱗鱲﹐安蹶媟於污瀦。今者不樂﹐動乃觸乎四隅。客有詞軫窮轍﹐詩歌行葦﹐將間﹝去聲﹞童子之欲﹐用汲生生之理﹐無毀爾缶﹐無覆爾水﹐江湖可待﹐與彼游泳之因﹐罇俎不離﹐解彼囚拘之恥。去去魚兮﹐丁丁我私﹕遊必避其醜類﹐食無貪於燻飴﹐比目義而可友﹐文鰩賢而可眉﹐狀禹門之燒尾﹐擬碣石之�鰭﹐如此則脫地壍﹐排天池﹐鯨鯢爲之戢鱲﹐波神爲之驚嘻﹐彼貴尺澤者﹐曾何足知。自邇圖遠﹐通溪泛谷﹐一動一息﹐爰長爰育﹐斜流可畏﹐鰍蛙之聲下﹐多非淺渚﹐那輕牧豎之鉤頭﹐更曲得有。怳若前事﹐力乎大流﹐欽王澤之下及﹐職昆虫之盛遊﹐時奔雲雨之鄕﹐神其救旱﹐日警螻蟻之制﹐慍莫吞舟。無忽我誡﹐無後爾羞﹐卽全勝乎銜珠顧印之儔者也。

鯸鮧魚賦並序

太平甲申歲﹐余知邑罷歸﹐浮江而北。有若覆甌者﹐漾於中流﹐移晷不滅。舟人曰「此嗔魚也﹐觸物卽怒﹐多爲鴟鳥所食。」遂索書驗名﹐古謂之鯸鮧魚爾。因而賦之﹐亦欲刺世人之褊薄者。

鴻蒙積气﹐化生品類﹐順天者自得美名﹐逆天者謂之凶器。天亦不問﹐任性而已。鯸鮧微物﹐江漢有諸﹐性本多怒﹐俗號嗔魚。其或天晴日暖﹐風微气和﹐鱗者介者﹐潛泳江波﹐被大君之惠化﹐共委委而佗佗。鯸鮧憤悱﹐迎流獨逝﹐偶物一觸﹐厥怒四起﹐膨欲裂腹﹐不顧天地﹐浮於水上﹐半日未已。物或薦觸﹐怒亦復始。意謂天昊曠越﹐不與我遣大江之西流﹐神龍俛默﹐不與我禁水族之勿遊﹐何巨魚之矯首﹐何靈龜之縮頭﹐何稱義於比目﹐何爲祥之躍舟﹐此類可怒者甚眾﹐使我卒歲之沈憂﹐有若世之小人兮。才荒性卑﹐謂道徳不可以稱據﹐謂仁義不可以取資﹐咸呼志狂而識昧﹐獨謂量絕乎天維。妬賢泄憤﹐冥眸自欺﹐獨藩增咎﹐至死莫知。尢恐鯸鮧之遷怒﹐慊此善譬之非宜。嗚呼﹗造化不能移爾之性﹐萬類不能與爾之競﹐𨿽海有納﹐亦物之病。

乃爲辭曰﹕鯸鮧褊僻﹐常蘊怒色。性不我移﹐仁者爾惜。殊不知老鳶伺隙﹐翩翺鼓翼﹐啄腹爲食﹐其怒方息。鳶非爾賊﹐爾自貽伊戚者也。

張乖崖集卷第二

古詩

悼蜀四十韻並序

至道紀號﹐元祀春正月﹐爲審官院考績引對﹐天子曰「天厭西蜀﹐歲薦饑饉﹐任失其人﹐枉政偸剝﹐民興怨嗟﹐構孽肆暴。授命虎旅﹐殄滅凶逆。矧彼黔首﹐不聊其生﹐官人安民﹐朕意罔怠。寬則育姦﹐猛則殘俗﹐得夫濟者﹐實難其人。爾惟方直﹐歷政有績﹐邛僰幽遐﹐往理其俗﹐克畏克愛﹐汝其欽哉。」祗奉厥命﹐乘格西徵﹐夏四月二十有八曰﹕供厥職。噫﹗謀術庸陋﹐罔敢怠忽。豪猾抑之﹐賦斂乃息﹐存卹窮困﹐招綏流亡﹐杜厥剝削﹐宣揚皇風。間一歲而民弗克安﹐非郡縣之罪﹐偏將之罪也。有聽者孰不知﹐民心上畏王師之剽掠﹐下畏艸孽之彊暴乎�良家困獘﹐漸復從賊﹐庶賒其死﹐深可忿也。天子遠九重﹐孤賤者憚權豪而不敢言。嗚呼﹗𨿽采詩之官闕之久矣﹐然歌詠諷刺﹐道不可寂然。某敢作悼蜀古風詩四十韻﹐書於視政之廳﹐有識君子﹐幸勿以狂瞽爲罪。

蜀國富且庶﹐風俗矜浮薄。奢僭極珠貝﹐狂俠務娛樂。虹橋吐飛泉﹐煙柳閉朱閣。燭影逐星沈﹐歌聲和月落。鬥鷄破百萬﹐呼盧縱大噱。遊女白玉璫﹐驕馬黃金絡。酒肆夜不扃﹐花市春慚怍。禾稼暮云連﹐紈繡淑气錯。熙熙三十年﹐光景倏如昨。天道本害盈﹐侈極禍必作。當時布政者﹐罔思救民瘼。不能宣淳化﹐移風復儉約。情性非方直﹐多爲聲色著。從欲竊虛譽﹐隨性縱貪攫。蠶食生靈肌﹐作成恣暴虐。佞罔天子聽﹐所利惟剝削。一方忿恨興﹐千里攘臂躍。火气烘寒空﹐雪彩揮蓮鍔。無人能卻敵﹐何暇施擊柝。害物黷貨輩﹐皆爲白刃爍。瓦礫積臺榭﹐荊棘迷城郭。裏第鎖苔蕪﹐庭軒喧燕雀。斗粟金帛市﹐束蒭羅綺博。悲夫驕奢民﹐不能飽葵藿。朝廷命元戎﹐帥師蕩凶惡。虎旅一以至﹐梟巢一何弱。燎毛焰晶熒﹐破竹鋒熠爚。兵驕不可戢﹐殺人如戲謔。悼耄皆麗誅﹐玉石何所度。未能翦彊暴﹐爭先謀剽掠。良民生計空﹐賒死心隕獲。四野構豺狼﹐五畝孰耕鑿。黔首不安堵﹐炎如居鼎鑊。出師不以律﹐餘孽何由卻。鄙夫熾蜂蠆﹐寡術能籠絡。邊陲未肅淸﹐胡顏食天爵。世方尙奔競﹐誰復振謇鍔。黃屋遠萬里﹐九重髙寥廓。時稱多英雄﹐才豈無衛霍�近聞命良臣﹐拭目觀奇略。

勸學示弟詵

大化不自言﹐委之在英才。玄門非有閉﹐苦學當自開。世上百代名﹐莫遣寒如灰。晨雞固自勉﹐男子胡爲哉。胸中一片地﹐無使容纖埃。海鷗尙可狎﹐人世何嫌猜。勸愼君子職﹐顏閔如瓊瑰。克薄小人事﹐斯冀眞可哀。放蕩功不遂﹐滿盈身亦災。將心須內疚﹐禍福本無媒。

湣農

悠悠世事稱無窮﹐千靈萬象生虛空。活人性命由百谷﹐還須著意在耕農。自有姦民逃禁律﹐農夫倍費耕田力。靑巾短褐皮膚幹﹐不避霜風與毒日。暮卽耕兮朝卽耘﹐東坻南瓏無閒人。春秋生成一百倍﹐天下三分二分貧。天意昭昭憐下土﹐英賢比迹生寰宇。懲姦濟美號長材﹐來救黎元暗中苦。我聞湣農之要簡而平﹐先銷坐食防兼並﹐更禁貪官與豪吏﹐湣農之道方始行。

緝書齋

綠流北面桃花中﹐書齋閒鎖塵蒙籠。紗窗桂戶明月空﹐階前艸深鳴細虫。千書閟久陰生蠹﹐治世之文欲無緒。雕梁語燕不復歸﹐華池皓鶴先飛去。我來憩駕吟淸春﹐呼奴嘯匠連揮斤。一日整庭戶﹐二日芟荊榛。蘿艸畱蕙若﹐掃徑連松筠。千花萬木似得意﹐幽香細韻來相親。眾口藉藉道﹐一以如初新。伊余世上耽書客﹐古今萬事羅胸臆。運海摶風當振翼﹐任是靑天更髙碧。

陽春曲

東風習習吹庭樹﹐知道春權移日馭。靑紅獨解露春心﹐凝冷無言避春去。大有閒階白日長﹐淸詞麗句祝春皇。春皇不肯論功烈﹐惟有年年君道昌。

勸酒惜別

春日遲遲輾空碧﹐綠楊紅杏描春色。人生年少不再來﹐莫把靑春枉拋擲。思之可不令人驚﹐中有萬恨千愁並。今日就花始暢飲﹐座中行客酸離情。我欲爲君舞長劍﹐劍歌苦悲人苦厭。我欲爲君彈瑤琴﹐淳風死去無回心。不如轉海爲飲花爲幄﹐贏取靑春片時樂。明朝匹馬嘶春風﹐洛陽花發煙脂紅。車馳馬走狂似沸﹐家家帳襆臨晴空。天子盛明君正少﹐勿恨功名苦不早。富貴有時來偸閒﹐彊歡笑﹐莫與離憂賈生老。

解嘲

我本髙陽徒﹐平生意气淩淸虛。詞鋒卽日未見試﹐壯年束手來窮途。蛟龍豈是池中物﹐風雨不來狂不得。五都年少莫相猜﹐鸞凰雞犬非朋儕。志士抱全節﹐愚下焉復知。寧作鸞鳳饑﹐不爲雞犬肥。君不見﹐淮陰漢將未逢時﹐市人頗解相輕欺。又不聞﹐宣尼孜孜救亂治﹐厄宋圍陳亦何已。往者尙有然﹐餘生勿多恥。休誇捷給饒聲光﹐莫以柔滑勝剛方。我愛前賢似松栢﹐肯隨秋艸凋寒霜。道在康民致堯禹﹐豈要常徒論可否。興來轉腳上靑雲﹐何必羸驢苦相侮。

師鳳謠

我聞丹山之鳳﹐非有八翼四足兮﹐又何羽毛之稱奇�蓋仁於不殺﹐義於知時﹐旣信厚於動止而淳音其用稀﹐是以眾鳥樂而從之。吾疾夫世之小人兮﹐曾不知仁義之所爲﹐故捲耳蹙頸﹐背而疾走兮﹐吾鳳之師。

驚棲曲

天昏昏﹐月娟娟﹐驚棲之鳥﹐伊啞而翩翾。豈非海寒天風惡﹐扶桑半拆枝巢落。又非鵑鶚之不仁﹐鄧林何苦難容身。吁嚱哉﹗鶵鶵弄翼出蓬蒿﹐欲就鸞凰髙壘巢。安巢待何時﹐平林客低枝。低枝苦賤良可越﹐卻厭爭飛笑鵜鴂。星稀夜寒啼轉多﹐恐作枝間斷腸血。人生功名難與期﹐聽之永夜生憂思。援琴欲理驚棲曲﹐調苦聲悲不相續。

贈劉吉

天地有至私﹐劉生與英气。學必摘其眞﹐文能取諸類。叫回堯舜天﹐聒破周孔耳。通塞不我知﹐要在歡生意。居危不苟全﹐憑艱立忠義。【仕江南僞主﹐指斥姦佞曰﹕果信是人﹐國將亡也。】歸國有賢名﹐天子聞之喜。倒海塞橫流﹐掀天建髙議。【治黃河有功﹐議邊將不才﹐廷辧大臣阿諛。】冒死雪忠臣﹐【證楊業忠赤﹐爲姦臣所陷。】讜言警貴侍。【重指中貴弄權。】四海多壯夫﹐望風毛骨起。如今竟陵城﹐榷司茶菽利。鶴情終是孤﹐仁性困亦至。勢勞憂眾民﹐咄咄罵貪吏。方期與叫閽﹐此實不可棄。如何不自持﹐稍負纖人累。酣歌引酒徒﹐亂入垂楊市。狂來拔劍舞﹐踏破靑苔地。羣口吒若奇﹐敵心憂爾碎。請料髙陽徒﹐何如東山器。請料酒仙人﹐何如畱侯志。去矣劉跋江﹐深心自爲計。

送韓使君赴任越州十一韻

聖皇憂越人﹐與之求良牧。韓侯簡帝心﹐受詔荒東服。再拜陳苦詞﹕臣生非碌碌。未得滅匈奴﹐𨿽榮亦爲辱。戎丑方欵盟﹐宸恩倦兵黷。難展窮北威﹐遂作東南福。況有重愼資﹐足致姦巢覆。況有明恕懷﹐可使夷人伏。行歌煙靄空﹐坐嘯江山綠。無憂報政遲﹐只怕徵還速。他日遣遠書﹐幸勿忘蘭菊。

畱別博州推官楊丹

郊亭欲別時﹐霜葉翻空日。男兒志在乘長風﹐去便離憂慘顏色。鏌鎁煌煌對尊酒﹐醉舞不成空握手。恥唱悠悠易水歌﹐羞折絲絲關外柳。我欲爲君操峻節﹐研淸詞﹐古來賢聖同驅馳。連城白璧不足道﹐濟時才略爲藩籬。一以答惠貺﹐再欲酬心知。從今明月夜﹐應有遠相思。

淮西敍別

天門髙兮未我揭﹐驅馬淮西阻風雪。髙陽狂客夜敲門﹐淸淡大笑傾金尊。一飲史君樓﹐騰騰醉未休。再約娛賓曲﹐歌舞喧耳目。宛若是子之哲兮﹐精神多崛奇。穆矣簪纓之後兮﹐動止饒令儀。繁花不染君子道﹐大鵬自有飛鳴時。何顧我之彌彌﹐不可無言而辭。

淮西有答

天教明道知經綸﹐只在尊君兼庇民。鶴板未微身且賤﹐輕車素佩遊紅塵。飄飄颻颻齊輿魯﹐半醉半醒陳復楚。夜倚西風拔劍舞﹐拔劍舞﹐擊劍歌﹐靑雲路遙心柰何。

寄晁同年

昔同白日升穹碧﹐還同水國司民籍。三年不見頻寄書﹐兩月相遇忘行役。桃花江上雪霏霏﹐黃鶴樓中風力微。幽勝逼人魂欲飛﹐此時不醉無與歸。人間美事應有主﹐別馬蹄沾邊塞土。南樓一望心淒迷﹐昨夜疏檐滴寒雨。休誇筆力驅眞風﹐勿憶雲山千萬重。但遇西風一行雁﹐殺靑相問莫辭慵。

寄程說傅逸人

綠楊陰映長楸道﹐桃杏初花紅影小。手扶大白口談天﹐得意相歡不知老。一從召入金馬門﹐三載畏纓事邊徼。幾欲含毫寄別離﹐悠悠亂思如芳艸。

與進士宋嚴話別

人之相知須知心﹐心通道气情轉深。淩山跨陸不道遠﹐躡屩佩劍來相尋。感君見我開口笑﹐把臂要我談王道。幾度微言似愜心﹐投杯著地推案叫。此事致之無復言﹐且須舉樂催金船。人生通塞未可保﹐莫將閒事縈心田。興盡忽告去﹐挑燈夜如何。彈琴起雙舞﹐拍手聊長歌。我輩本無流俗態﹐不教離恨上眉多。

贈聶堯

聶堯懷抱何翹然﹐遊心聖道三十年。智泉湍激橫碧海﹐文山奇崛淩靑天。神充气溢眸子好﹐常談盡是經綸道。早求人用活蒼黔﹐莫向塵中虛自老。

酬所知

皇風浩蕩吹天地﹐天下英髦連鳳起。海鵬一飛一萬里﹐三尺微風何足謂。

送張及三人赴舉

才雄揚子云﹐古稱蜀川秀。千載遺英聲﹐三賢繼其後。文章積學成﹐孝友亦天授。遠郡得充庭﹐期將免固陋。

蕭蘭

種蕭芳蘭中﹐蕭生蘭亦瘁。他日秋風來﹐蕭蘭一齊敗。自古賢者心﹐所憂在民泰。不復夢周公﹐中夜獨慷慨。

東門行

茫茫六合生萬靈﹐周公孔子畱賢名。伊余志尙未著調﹐秋風拔劍東門行。金龜典酒知是誰﹐逢君使我接雙眉。眼前萬事不足問﹐要須醉倒髙陽池。

白駒謠別喬隨

白駒如龍兮逶而迆﹐紅韁未絆兮天之涯﹐秋風萬里思鄕時﹐傷離羣兮嘶復悲。

憫旱

皇天詔龍司下土﹐谷苗幹死天未雨。如何不念蒼生苦﹐村落����椎旱鼓。

結交

古人死恨爲交難﹐交心不移誠可歡。須知闇水生波瀾﹐壯夫一欲摧心肝。

祛惑

過與夜光不肯要﹐捉得泥丸弄到老。因嗟蜀望無胸懷﹐至今號作思歸鳥。

酣飲

不敢指天象﹐象中皆有神。不敢說人事﹐謾致姦邪嗔。豈若內酣飲﹐兀然陶吾眞。吾眞小不見﹐吾眞大無倫。眞苟無所適﹐亦免招悲辛。堪笑古人愚﹐刺鑠徒殞身。

二月二日﹕遊寶歷寺馬上作

春遊千萬家﹐美女顏如花。三三兩兩映花立﹐飄颻盡似乘煙霞。我身豈比浮游輩﹐蜀地重來治凋瘵。見人非理卽傷嗟﹐見人歡樂生慈愛。花間歌管媚春陽﹐花外行人欲斷腸。更覺花心妬蘭麝﹐風來遶郭聞輕香。昔賢孜孜戒驕蕩﹐猖狂不是風流樣。但使家肥存禮讓﹐歲歲春光好遊賞。

書園吏申花開膀子

後園花開紅滿枝﹐太守倦遊紅不知。看花小吏報花信﹐太守茫然心忽悲。頭上光陰瞥爾過﹐昨日少年今老大。見說花間舞蝶狂﹐翻飛更著遊蜂和。

孟孟詞

黨項婦女捲葦葉吹之﹐名曰孟孟。寄情托意﹐近類桑間。

胡中不識春時節﹐門外春回花未發﹐奴家聞道漢宮春﹐遙望南天拜新月。拜新月﹐攢雙眉﹐別部胡笳聲亦悲﹐低頭自嘆胡無知。

筵上贈小英

天教摶百花﹐摶作小英明如花。住近桃花坊北面﹐門庭掩映如仙家。美人宜稱言不得﹐龍腦燻衣香入骨。維陽軟觳如雲英﹐亳郡輕紗若蟬翼。我疑天上婺女星之精﹐偸入筵中名小英﹐又疑王母侍兒初失意﹐謫向人間爲飲妓。不然何得膚如紅玉初碾成﹐眼似秋波雙臉橫﹐舞態因風欲飛去﹐歌聲遏雲長且淸。有時歌罷下香砌﹐幾人魂魄遙相驚。人看小英心不足﹐我看小英心本足。爲我髙歌送一杯﹐我今贈爾新翻曲。

張乖崖集卷第三

律詩

登崇陽縣北峯亭

髙榭臨公宅﹐憑軒萬木秋。亂雲橫島嶼﹐鳴雁下汀洲。到此欲長醉﹐何門銷舊愁。若爲陶靖節﹐容易賦歸休。

登崇陽縣美美亭

萬象盤回處﹐年來此創亭。喧闐當邑地﹐淸絕倚禪扃。砌迥波流碧﹐窗涼洞壑靑。人家晴渡口﹐漁釣暖沙汀。岸竹風成韻﹐臯禽曉曬翎。栽花多是藥﹐題壁半書經。遠客憑消恨﹐髙僧典勒銘。掃苔朝復暮﹐閒日醉還醒。不可窮吟思﹐將須列畫屏。浮虛莫輕賞﹐美美獨丁寧。

縣齋秋夕

才薄難勝任﹐空銷懶惰情。公堂羣吏散﹐苔地亂蛩聲。隔歲鄕書絕﹐新寒酒病生。方今聖明代﹐不敢話辭榮。

登黃鶴樓

重重軒檻與云平﹐一度登臨萬想生。黃鶴信稀煙樹老﹐碧雲魂亂晚風淸。何年紫陌紅塵息﹐終日空江白浪聲。莫道安邦是髙致﹐此身終約到蓬瀛。

新秦遣懷

貂褐久從戎﹐因令筆硯慵。梳中見白髮﹐枕上憶孤峯。風動沙昏晝﹐寒多雪折松。此心無與問﹐長願酒盈鍾。

登麟州城樓

莫問戎庭苦﹐髙欄是夕攀。時淸官事少﹐邊靜戊人閒。雉堞臨寒水﹐穹廬倚亂山。皇恩正無外﹐不擬更移關。

郡齋秋夕

久負嵩雲約﹐年來半白頭。風驚落葉夕﹐雨滴戍城秋。調古將誰合﹐心狂謾自愁。遲回不能寐﹐燻起憑危樓。

鄴中畱別平仲

聞說懷經濟﹐乘閒過隱廬。話言殊不逆﹐交分合何如。道愧將時背﹐心非與世疏。淒淒重惜別﹐蟬噪古槐初。

至道乙未蜀中送人東歸

綠楊陰裹卓旌旃﹐一曲離歌獨泫然。顧我無才狂似鹿﹐羨君淸節直如弦。錦城寇難初平日﹐帝裏春和人謁天。好竭忠誠佐眞主﹐莫教姦佞苦妨賢。

再任蜀川感懷

官職過身鬢已衰﹐傍人應訝退休遲。從來蜀地稱難制﹐此是君恩豈合違。兵火因由難卽問﹐郡城牢落不勝悲。無煩苦意思諸葛﹐只可頒條使眾知。【李順﹑劉幹﹑王均﹐十年三亂蜀﹐人人思得葛亮整之。亮遇罹亂﹐提一旅之兵﹐平定川陜﹐非此宏才異略則不濟也。方今天子仁聖﹐國富兵彊﹐只宣馭遠寬平之詔﹐禁暴刑殺之令﹐不半年自整爾。】

蜀中傷陳恕左丞

英賢去世世同悲﹐管葛才能更比誰。心盡西山離隱後﹐名喧深殿受恩時。謀猷不枉稱人傑﹐精審眞堪作吏師。謾就髙原向東哭﹐路長天遠豈能知。

寄傅逸人

鷗鷺憐疏野﹐朝昏遶戶飛。有誰知此意﹐獨立對斜暉。落葉堆荒徑﹐澄泉照白衣。聖君方急善﹐應好下魚磯。

每憶家園樂蜀中寄傅逸人

每憶家園樂﹐當年枉用心。翻身期濟物﹐明代已腰金。守道知無取﹐防姦似不任。休今得休去﹐誰肯羨爲霖。

每憶家園樂﹐名賢共裏閭。劇談祛夜瘧﹐【開寶中﹐與傅會於韓城﹐終夕談話﹐諸鄰病瘧﹐皆云不發。】幽夢得鄕書。【每發家書﹐傅必先夢。】漸長性情懶﹐來年音信疏。終嫌累髙節﹐不得薦相如。【淳化末﹐余直宥密﹐使人密誘傅﹐意勉之仕進。傅以爲薦已是相污也﹐虛名何濟﹐遂止。】

送張及之任谷嚨

不求灼灼不卑垂﹐自愛先賢力自爲。徳行舊多鄕曲譽﹐文章新受聖皇知。辭親西國春方好﹐去路千峯鶴亦隨。若到縣封修政術﹐漢南良牧是元龜。【李道知州。】

送趙寺丞罷秩遊靑城山

公餘長閉目﹐只是老心情。聞道尋山去﹐連忙出戶迎。好峯須到頂﹐靈迹要知名。回日從容說﹐余將少解酲。

金陵郡齋述懷

傍人往往羨淸途﹐野逸情懷亦自扶。官舍四邊多種竹﹐潮溝一面近生蘆。病嫌見客低徊甚﹐老覺臨官气味麄。不信浮名是身累﹐有時閒撚白髭須。

郡齋書情寄仙遊張及

老去慵仍甚﹐榮名舊日疏。又因經歲病﹐不答故人書。閉合僧歸後﹐看山吏散初。何因同心迹﹐之子最相於。

淮陽書懷寄朝中親舊

聖恩重疊念龍鐘﹐新賜淮陽地望崇。才有筋骸堪策杖﹐更無情緒可憂公。日思舊隱歸何計﹐或問前程笑指空。昨日憑髙向西望﹐滿川煙樹雨蒙蒙。

遊趙氏西園

蜀中春艷世間殊﹐比並陳園恐未如。數里花光浮暖日﹐六街塵淨見香車。翻空雅樂催歡處﹐人格新詩上板初。方信承平無一事﹐淮陽閒殺老尙書。

上楊大諫徽之

東南云物異﹐端正產賢人。才大何髙古﹐名雄始入秦。文江橫舫檝﹐藝圃剗荊榛。民事憂偏切﹐金門老更親。天教任孤直﹐帝亦賞淸貧。功業榮書史﹐銓題洽縉紳。苦聞辭祿綬﹐遠擬訪仙眞。卻顧希顏者﹐遲畱塞艸春。

寄田錫舍人

當年心計此心知﹐忽忽逢人亦自疑。枉是憂公生白髮﹐有何長略謝淸時。林僧已怪抽身晚﹐朝侶猶嫌到闕遲。多喜通規識幽抱﹐路遙無處寄相思。

寄潭州劉郎中師道

官途聲稱舊便蕃﹐朝列皆推比並難。受任已過唐刺史﹐結銜猶是漢郎官。遙知萬井嗟何暮﹐酷愛諸峯病亦看。老大情懷更多感﹐相思重疊倚危欄。

寄栢閣宗涓上人

周衰風雅變﹐詩匠著禪衣。身世閒雲片﹐煙霞共鶴歸。引泉涼月動﹐掃徑落花飛。自信幹時拙﹐終求對掩扉。

寄郝太衝

閒愁休同意休疑﹐此事關身合再思。心靜易求長世法﹐气狂難與少年時。新編到底將何用﹐舊好如今更有誰。猶憶公堂秋會否﹐遶窗寒竹夜風吹。

送別蘇寺丞

公身多不定﹐何路慰飄離。莫以微言合﹐苦將幽思悲。山程朝醉少﹐雪屋夜眠遲。卽問逢春約﹐芳菲折贈誰。

送別祝隱士

龍鐘塵滿衣﹐特特叩柴扉。暫慰經年別﹐人驚千里歸。山川秋末後﹐風雪雁來稀。莫便長休去﹐明時待發揮。

送馬道人歸天臺

逢山長欲便辭榮﹐見說天臺益自驚。絕頂要歸終久住﹐此時無計伴師行。囊攜鼎藥身難老﹐路接仙橋眼更明。莫笑官途滋味薄﹐五湖曾有片帆輕。

送人北遊

慈親別幾時﹐又作北遊朝。萬馬方徵虜﹐單車欲訪誰。遠身孤劍共﹐幽抱素琴知。應渡黃河夕﹐波濤驚夢思。

歸越東舊隱畱別秦中知己

客亭楊柳葉初殘﹐歌咽秋空慘別顏。吟愛好峯歸越路﹐醉衝寒雨出秦關。煙蘿庭戶重棲倚﹐漁浦人家舊往還。縱使功名無分得﹐免教心在怨尢間。

贈祝隱者

當年辭聘幣﹐髙臥魯郊西。道與常流別﹐名將往哲齊。細虫喧四壁﹐芳艸暗前蹊。猶有談玄叟﹐時時一杖藜。

贈孫曹二生

西洛繁華外﹐幽奇二隱同。喧卑不入耳﹐賢達許髙風。宮水當門落﹐僧園舊徑通。看書悲往事﹐坐石嘯晴空。世界搜吟內﹐山川曠望中。憂人過憂己﹐豈是臥云翁。

郊居會傅逸人

久客倦驚魂﹐田居乞暫安。義寧忘力學﹐貧要奉親歡。枕外河聲老﹐門前野色寬。支流狂遶砌﹐叢葦品當欄。書葉招鄰彥﹐抉筇話肺肝。吟懷難契遇﹐醉語動辛酸。隱幾歲時變﹐憑軒雷雨殘。致君須有分﹐會此擲魚竿。

再會傅逸人

分到知心死不輕﹐幾年曾是愴離情。微風吹雨雁初下﹐落葉滿培虫正嗚。時靜苦嫌論劍略﹐簟涼頻喜轉琴聲。從來共約雲泉老﹐肯向人間占好名。

貽傅逸人

少年名節動人羣﹐避俗深居積水濆。幾爲典衣畱遠客﹐半來欹枕看閒雲。門連酒捨靑苔滑﹐路近汀沙白鳥分。誰道無心活黎庶﹐數篇新制詠南燻。

張乖崖集卷第四

律詩

郊居寄朝中知己

年來流水壞平田﹐客徑窮愁自可憐。汀葦亂搖寒夜雨﹐沙鷗閒弄夕陽天。狂嫌濁酒難成醉﹐冷笑淸詩不直錢。碧落故人知我否﹐幾回相憶上漁船。

懷張白逸人

昔年吟社偶通鄰﹐常貴髙風人格眞。名好已期天共歇﹐性孤翻與世無親。梁園醉別花燒眼﹐楚寺秋歸鶴伴身。從此幽懷不能說﹐五湖煙月二京塵。

訪人不遇

舊徑莓苔合﹐兒童獨閉門。踏霜歸遠店﹐涼月照空尊。雁響蒹葭浦﹐風驚橘柚村。知音在何處﹐凝寂欲銷魂。

和人惜春

白日不暫住﹐催春去忽賒。頻須傾綠蟻﹐未忍掃殘花。漸恐凋雙鬢﹐堪驚遠別家。歌臺重一望﹐煙柳數行斜。

酬宗人殿院見示詩集

句好如天設﹐看來字字精。功夫能到此﹐心意可知淸。已得風雅正﹐任從時士輕。何當較才用﹐期與二南並。

依韻答人九華山圖

每憶眠云處﹐當檐列翠屏。有時聊極目﹐盡日坐忘形。去此心惟苦﹐懸圖恨忽醒。數峯秋欲活﹐虛籟夜重聽。地鎭三吳遠﹐天連萬古靑。幾人曾得道﹐是艸卽通靈。松鶴閒窺鼎﹐寵僧闇誦經。終須卜長往﹐回首謝明庭。

和人登朗州江亭

城上江亭簇暮煙﹐城根老樹浸江瀾。何人臨靜夜歌罷﹐獨客憑髙秋興寬。直下路通諸國遠﹐偏東山隔半溪寒。漁翁似會淸吟意﹐笑逐江鷗過淺灘。

答人惠四明山蕉葉扇

團團休復頌齊紈﹐蕉葉精新舉世傳。更愛四明來處異﹐可量三伏用時便。已無酷暑侵肌骨﹐肯放靑蠅觸幾筵。因藉仁風慰黎庶﹐寧知不及古人賢。

旅懷

移文休誚客衣塵﹐欲去終慚未了身。一夕亂蛩驚別恨﹐滿階紅葉愴吟神。東周住久知音少﹐白杜拋來舊業貧。猶喜陶潛遶籬菊﹐帶霜開得數枝新。

洛中寓居

風塵籍籍伴窮迷﹐旋賃髙齋洛水西。綠樹不知遊子恨﹐夕陽閒引杜鵑啼。苔浸舊徑來人絕﹐花滿南軒翠竹低。日笑詩書冷無味﹐抱琴階下艸萋萋。

公暇偶作

世情多與道相違﹐偶忽公閒便息機。貪競已從心下絕﹐愛憎還覺眼中稀。時文煉漉教歸正﹐聖易參研盡入微。本要資身兼報國﹐安知四十九年非。

舟行感懷

風帆江上往來頻﹐漁叟應多笑此身。自愧無才酬聖澤﹐已甘行樂負靑春。疲羸未復空忘味﹐綱緒難條欲問津。更擬傾杯祝天地﹐世間不用長好人。

舟次辰陽

昔賢勞苦爲憂官﹐我自無才欲忘飡。鳴棹幾程灘勢惡﹐宿亭一夜雨聲寒。山連古洞蠻煙合﹐地落秋畬楚俗歡。𨿽指公餘便東下﹐好峯猶得捲簾看。

遊桃源觀

一從仙去失仙源﹐樹老臺荒又幾番。塵世莫嗟無分到﹐星壇空自有名存。竹邊風健秋醒眼﹐花底泉香夜斷魂。多少尋眞舊題處﹐我來重與拂苔痕。

舟中晚望桃源山

仙山初指眼初明﹐倚棹因妨半日程。云裹未忘尋去路﹐世間爭合有浮名。巖空闇老松千尺﹐天靜時聞鶴一聲。更謝暮霞憐惜別﹐滿坡紅影照崢嶸。

幽居

落花時節掩關初﹐請絕江城舊酒徒。滿屋煙霞春睡足﹐一溪風雨夜燈孤。易中有象閒消息﹐身外無求免嘆吁。多謝巖僧頻見訪﹐欲回流水又踟躕。

旅懷

儒術精窮久﹐風塵鬢欲衰。知音豈易得﹐搔首獨何爲。寓捨思親處﹐秋原墜葉時。樂天吟更苦﹐笑投五陵兒。

吳宮石

四正題曰醉石﹑曬藥石﹑翫站臺﹑朝天壇。

何人移置向何年﹐牢落空庭見斷頑。竹外松間滋澹竚﹐土昏苔染更斕斒。貪憐翫月名偏好﹐莫問朝天信不還。閒醉閒吟聊自得﹐漸無魂夢憶歸山。

旅中感懷

人世貪名豈是閒﹐幾回思算幾淒然。故鄕路遠不得信﹐寒月夜來還復圓。霜趁悲鴻歸楚澤﹐風移殘燒下秦川。莫言酒作銷憂物﹐更有新詩一兩篇。

退居近墅

選得煙村寄掩扉﹐拙謀翻似解忘機。名場未入老將至﹐鄕信不來春欲歸。窗背晚陰黃鳥語﹐簟橫幽徑落花飛。何由盡會蒼蒼意﹐時復攜筇上翠微。

歸隱嵩陽

浮世事無限﹐何須要到頭。壯心爲客盡﹐孤迹臥云休﹐匣劍已全棄﹐林僧亦少酬。從來愁恨意﹐乞待外人愁。

本農

奢競若不息﹐生民只有寃。誰搜元化窟﹐鑿斷麗華根。使絕侵奪苦﹐著爲明聖恩。何煩重師古﹐卽此是羲軒。

喜雨

救旱功何遠﹐淋漓晝復昏。風雷潛助勢﹐艸木豈知恩。積靄消殘影﹐枯源漲舊痕。朗吟渾得意﹐重起憑前軒。

秋霖

觸石便溟蒙﹐經旬失遠空。深疑竹箭浪﹐兼起蓼花風。淨長苔痕綠﹐寒催木葉紅。蒼蒼不可問﹐惆悵漢陵東。

庭竹

挺秀誠堪貴﹐蕭疏在蘚庭。小桃遮不得﹐深雪放教靑。影射池光冷﹐聲敲鶴夢醒。牽吟莫可極﹐重寫上前屏。

朝日蓮

少得方爲貴﹐根莖豈異蓮。髙低全賴水﹐舒捲自知天。己任羣芳妬﹐難妨後笑偏。向明終有待﹐呈艷不爭先。愛重頻移席﹐徵求苦費錢。蘭蓀饒酷烈﹐桃杏娩奢妍。應瑞花中絕﹐標名世上傳。須栽禁池內﹐用表太平年。

弱柳

枝莖何弱種何緣﹐著架扶持勢可憐。但見低垂長衛足﹐更無疏竦欲參天。離情設指千條綫﹐野興堪驚一點煙。最惜柔謙似君子﹐夜涼重起遶欄邊。

曲湖種柳

曲湖連曲接平蕪﹐前事因循好嘆吁。不見有源堪畎鑿﹐便來此地費功夫。蛙能聚響難停息﹐蓮本含香舊已無。夾岸近教多種柳﹐少延春色向城隅。

新移蓼花

蓼叢疏淡老相宜﹐移傍淸流曲岸西。紅穗已沾巫陜雨﹐綠痕猶帶錦江泥。吟狂不覺驚幽鷺﹐立困疑在舊溪。【虛和按﹕上句疑缺一字。】官滿便應離此去﹐可量心緒更難齊。

張乖崖集卷第五

絕句

秋日登美美亭

野人官職與心違﹐何況經年未得歸。一夕秋風無限思﹐偶來憑檻到斜暉。

縣齋感懷二首

前朝官政似無端﹐彭澤先生百日還。堪媿崇陽九河客﹐明時不敢自歸山。

傍人休愛命皇華﹐卽問何能報國家。長憶鄕園舊廬舍﹐會須拋印自鋤瓜。

寄髙主簿

靑霄數日路岐通﹐何惜江頭暫駐蹤。猶有同來未歸者﹐縣齋寥落倚千峯。

同韋主簿祈雨

棲鸞聲譽喧羣口﹐擲地辭華眾莫儔。此日輿君同禱處﹐萬家瞻仰雨盈疇。

新市驛別郭同年

驛亭門外敍分攜﹐酒盡揚鞭淚濕衣。莫訝臨岐再迥首﹐江山重疊故人稀。早發鄂渚五里亭東曉色分﹐數峯連絡倚靑雲。迥頭卻愧公交車役﹐孤負滄州野鶴羣。

晚泊長臺

驛驛亭斜掩楚城東﹐滿引濃醪勸諫慵。自戀明時休未得﹐好山非是不相容。

新秦送人東歸

郡齋空古塞垣西﹐才喜相逢又解攜。若值山東豪俠間﹐嵇生慵更作書題。

相州官舍

林木千重閉郡樓﹐西山濃翠去無由。思量自古逃名者﹐多少淸閒到白頭。

赴職荊湖途中作

闕下過從禮數頻﹐到官憂事更勞神。每逢山驛連宵住﹐似待孤云憫此身。

杭州一百五日﹕水心亭畱題

湖邊三月百花紅﹐湖上遊人處處通。莫怪此渠來便去﹐都緣心地似虛空。

夫差廟

由來邪正是安危﹐不信忠良任伯嚭。自古家家有容冶﹐何須亡國殢西施。

過華山懷白雲陳先生

性愚不肯林泉住﹐彊要淸流擬致君。今日星馳劍南去﹐回頭慚愧華山云。

途中

人情到底重官榮﹐見我東歸夾路迎。不免舊溪髙士笑﹐天眞喪盡得浮名。

驪山感事

古來仁聖最憂多﹐合倚承平縱逸麼。行幸未停歌未闋﹐羯胡兵已渡黃河。

再任益州回畱題

劍門石壁劍門山勢碧摩天﹐匹馬重來鬢已斑。多賴皇明燭幽遠﹐兩川無事得生還。

洛中

翠輦西巡未有期﹐玉樓煙鎖鳳參差。可憐三月花如錦﹐狂殺滿城年少見。

舟行

江邊煙艸濕煙江﹐沙白頻翹鷺一雙。風細不知吟愛甚﹐雨中時起閉船窗。

峽路阻風

嵩云艸艸失前期﹐佐主無才鬢有絲。牢落江灘阻風夜﹐峽猿聲裹坐多時。

過武陵溪二首

生平苦愛山兼水﹐南國晴凝盡可攜。卽問世間誰見我﹐扁舟初下武陵溪。

武陵山下水沖溶﹐往事追尋興莫窮。欲就漁人問閒趣﹐葉舟齊過蓼灣東。

桃源觀

檐下山光砌下苔﹐人間重遇眼重開。舊林諸子休移誚﹐已許孤云作計回。

夜坐

流水涓涓落砌莎﹐竹窗殘月冷無多。傍人不念思鄕苦﹐獨奏南樓一曲歌。

弔屈原

楚王不識聖人風﹐縱有英賢志少通。可惜靈均好才術﹐一身空死亂罹中。

苦熱

赫日炎炎爍遠空﹐泉邊樹底亦無風。行人莫便多辭苦﹐猶勝東郊炙背翁。

雨夜

四檐寒雨滴秋聲﹐醉起重挑背壁燈。世事不窮身不定﹐令人閒憶虎溪僧。

又

簾幕蕭蕭竹院深﹐客懷孤寂伴燈吟。無端一夜空階雨﹐滴破思鄕萬里心。

諭意

但求報國莫求名﹐說著陰功是有情。楚漢旣分寰宇定﹐畱侯先意便辭榮。

方竹

筍從初籜已方堅﹐峻節淩霜更可憐。爲報世間邪佞者﹐如何不似竹枝賢。

又

枝枝方直綠參參﹐林葉疏紅始見心。卻恐當時惡圓佞﹐結根遙向楚云深。

方竹杖寄蘇內翰

一尋方直剪湘煙﹐欲寄先愁見賞難。指佞扶危兩堪試﹐惟憑不作瘦藤看。

柳枝詞七首

玉門關外絮飛空﹐破虜營前晝影濃。可便消兵無好術﹐忍教攀折怨春風。

靑連遠戍和煙重﹐靜映疏櫳窣縷輕。遊子不歸春夢斷﹐南軒一樹有啼鶯。

遠映天街近遶池﹐長條無力自相依。上陽宮女愁方絕﹐又是東風有絮飛。

輕柔多稱地多宜﹐才種纖枝又引枝。不及垂陰向黎庶﹐春風一路送亡隋。

海潮聲裹越溪頭﹐誰種千株夾亂流。安得辭榮同範蠡﹐綠絲和雨系扁舟。

帳偃纓垂已有名﹐水邊花外更分明。前賢可得輕詞句﹐幾變新聲入鄭聲。

吳王愛重爲遊從﹐歲歲添栽後苑中。家國旋亡臺榭毀﹐數株臨水尙牽風。

和人牡丹

桃源分散恨無期﹐忽意江城見有時。歌遶醉圍拋不得﹐幾人終夜起題詩。

寄傅逸人

當年失腳下魚磯﹐苦爲明朝未得歸。寄語巢由莫相笑﹐此心不是愛輕肥。

闕下寄傅逸人

疏疏蘆葦映門墻﹐更有新秋膾味長。何事輕拋來帝裏﹐至今魂夢遶寒塘。

秋日寄友人

柳條風暖會吟時﹐林下池邊屐齒移。別後過從更疏懶﹐暮蟬嘹亂不勝悲。

送別王祕丞

帝鄕三十年前別﹐江外相逢鬢已衰。淸論未窮行計速﹐爲君臨水立多時。

送別李司直

亭下依微見遠村﹐亭中離恨若爲論。數聲歌罷揚帆去﹐民吏相看有淚痕。

送魏道士

江上蕭蕭木葉飛﹐天臺狂客杖藜歸。莫嫌俗吏勤相顧﹐曾是嵩陽舊掩扉。

答劉道人

嵩陽峯底洞中天﹐曾共浮丘對掩關。知道髙閒少兼濟﹐折腰從此到人間。

暮春憶友人

楊花零落暮春風﹐醉起南軒夕照紅。閒倚燋桐坐無語﹐故人相隔海門東。

遣興勉友人

人生三萬六千日﹐二萬日中愁苦身。惟有無心消遣得﹐有心到了是癡人。

謝云居山人艸鞋

云居山客艸爲鞋﹐路轉千峯此寄來。昨日公餘偸步躡﹐萬端心緒憶天臺。

請人畫嵩山圖

嵩陽三十六峯寒﹐向爲明時隱遁難。卻顧事繁思不及﹐如何與作畫圖看。

鷺��

碧盧風暖健精神﹐煙澹煙濃片影分。天怪覓魚心未足﹐不教名與鶴同羣。

聞鷓鴣

畫中曾見曲中聞﹐不是傷情卽斷魂。北客南來心未穩﹐數聲相應過前村。

張乖崖集卷第六

雜著

詹何對楚王疏

楚王問詹何治國之法﹐何對曰「治身。」重詢之故﹐又曰「未有身治而國亂者也。」以其言近易知﹐多所忽略。稽昔聖君﹐鮮不先身而後國者。或說﹕心﹐君也﹔股肱肘腋﹐臣下也﹐皮臚﹐藩輔也。心苟動興﹐支趾隨作。此徒比言﹐曾未知乎治矣。於戲﹗治身之道﹐顧若轉丸﹐克若回山﹐蓋知之匪艱而行之惟艱也。

故求其治身﹐必先治心﹐治心之本﹐在乎中正。日思之﹐月習之﹐歲用證明﹐物無藏照。若是則精神以寧﹐貪欲不生﹐心定身體﹐何往爲咎。由此治國﹐則忠讓之入﹐若百川蹈海﹐無與逆也﹔仁政之施﹐若時雨流天﹐無與止也。以此選賢﹐淳直是前﹔以此授職﹐無濫厥官﹔以此治民﹐本正化均﹐以此治兵﹐謀猛相成。異哉﹐正慮明斷﹐愼若膠固﹐治定端冕﹐號爲升平﹐中正於身﹐其幾矣乎。

故使淫聲邪視﹐拂然不入﹐讒惑小人﹐惕息罔暇﹐豈能干政以亂國耶�堯舜禹湯﹐得治身之要﹐聰明著焉﹐國用化焉。辛癸幽厲﹐失治身之要﹐邪僻入焉﹐國是亂焉。嗚呼﹗身治而化未至堯舜者有之矣﹐未有身不治而國無危者也。因疏詹何之言﹐彰載治之要﹐由身形國﹐藉司君鑑焉。

擬富民侯傳贊並序

漢武晚年﹐以丞相爲富民侯。富民﹐大本也﹐侯爵﹐勸功也。推導之若此﹐將復古王之功歟。嘻﹗大朴未散﹐民命在天﹐風教旣辟﹐民命在賢。賢不可黷﹐黷之非賢﹐先王仁孝以辯之。民不可擾﹐擾之生獘﹐先王簡儉以禦之。

粵自桀作瑤臺﹐民始知勞﹐秦易井田﹐民始知獘。所謂上闊其欲而下散其束。四人桓桓﹐去勞就安﹐百途鑿鑿﹐雕僞散朴﹐衰周之民也﹐其可哀哉。一作之﹐百取之﹐班白不得息﹐稚齒而趍驅﹐焦勞力竭而饑凍繼之﹐浮民姦我利﹐非賢盜我食﹐何嘗少得佑助﹐徒俾日攻之。故調令徳日理﹐窮兵亦私﹐末途喧喧而大本取獘者﹐於斯也哉。非有大聖上智﹐其誰拯之歟�

漢洗秦獘﹐七十年武威文經﹐漸被四海。以髙祖之仁﹐文帝之儉﹐尙不能推民壽鄕﹐功磨三代﹐加於武皇﹐事威窮侈﹐四十年間﹐民力凋半﹐亟下富民之詔﹐尊爲上公之號﹐憂勞誠思﹐亦至矣乎。徒知民富而後國昌﹐不知國正而後民治。吁﹗不能師三代育民之法﹐以事末術﹐良可悲矣。亦由止奔流之舟﹐𨿽萬斯篙﹐未若五尺之纜之要也﹐療已獘之民﹐𨿽百斯術﹐未若一正其本之仁也。

嗚呼﹗末途未塞﹐本獘不正﹐欲民富國昌者﹐未之有也。漢雜霸道﹐史或過矣。余愛其君有富民之志﹐臣榮富民之號﹐又憤不能開通之﹐因附史氏作贊以矯之。贊曰﹕

五後之世﹐事簡而民靜。夏商周之世﹐事正而民治。故貧富之名﹐稀所稱焉。三代之季﹐四人亂倫﹐百途競新﹐蚩蚩餓甿﹐無階休存之﹐遂使抱仁義智能者﹐易以要功於其間。如武皇帝命富民侯﹐又如何哉﹗又如何哉﹗

耨斧贊並序

里人命斪斸爲耨斧﹐余觀而義之曰﹕耨所以逐惡也﹐斧所以利用也﹐力駑心怠者﹐無執是柄﹐惡亂我苗﹐將饑我族。故聖人之化人也﹐有心哉﹗詰誅暴慢﹐斯近仁矣。是以堯翦四凶﹐蓬蒿斷芽﹐周鋤二叔﹐藜莠絕本。嗚呼﹗旣竭其力﹐又稱其用﹐復何患者。乃爲贊曰﹕

大田芃芃﹐耨斧鑱鑱。蓬賊莠姦﹐我斧是芟。玉食匪難﹐禮義是前。鮐背黃髮﹐鼓腹便便。周廟之詩頌以勸﹐漢侯之歌閔以哀﹐賞兮誅兮﹐正由是哉。

唐衢贊並序

天之道系乎慘舒﹐人之情出乎哀樂。慘舒之大者﹐聖人之運也﹔哀樂之大者﹐賢人之心也。若慘者何﹖天地閼而不通﹐萬靈否而迍蒙﹐聖人君子無因搖動於其間﹐故慘酷外感而悲哀內作﹐仲尼之泣麟﹐袁安之流涕﹐豈不兆乎哀者也。若舒者何�天地環復﹐千年會昌﹐聖人導道於上﹐賢人陳力於下﹐和气駢合而煩聲作﹐故南燻之凱康﹐下武之熙穆﹐豈不兆乎樂者也。唐衢生生唐之衰﹐局於天地間﹐不得攘袂矯首﹐徒於生民﹐仁智咽結﹐動輒慟哭。哭之時義遠矣哉﹐軍國失禮則哭之﹐賢良失志則哭之。嘻﹗生之不爾﹐無以見救世之心﹐免訐刺之禍。仁之至美﹐蓋得泣麟之遺旨耶。余直湣生之有志無時﹐前不浹開元之餘風﹐後不見我宋之太平﹐因與紀贊﹐以旌遺魂。贊曰﹕

嗟嗟唐生﹐生逢世迍。道徳閉咽﹐惟慟哭聞。髙髙蒼穹﹐迢遙聖風。哭之不應﹐徒傷厥衷。世人不良﹐嗤生之狂﹐余哀不朽﹐露唐之醜。已焉哉﹐聖人泣麟﹐千載爲偶。

異獸圖贊並序

昔人好怪者﹐指是方朔所說﹐纂錄海荒之外奇禽怪獸﹐圖而寶之。或得鳳之一毛﹐麟之一角﹐肖人而體雜﹐混混醜怪﹐總命曰異獸圖。蓋四气不合而生生﹐故不具而不得容於中國也已。嗚呼﹗天之限物﹐率偶然爾。知獸怪而遠之﹐不知人醜獸者不遠之﹐天果無心也已。抑圖記之設﹐非紀則戒天下之醜行者焉﹐人誰明之。系以爲贊﹐贊曰﹕混元運行﹐與物爲形。形气不淑﹐以獸爲名。爾形大醜﹐爾心或否。海荒之外﹐恣其所有。人誰圖之﹐觀必駭嗤。雜中國而醜行者﹐彼何人斯。

木伯傳

木伯﹐字巨材。世稱處豫章者爲甲族﹐巨材其後也。其先著姓於庖犧氏﹐佐靑帝﹐籍發生之徳﹐死而命神曰勾芒。族散天下五分之一﹐鴻黃氏識其貞且良﹐第擢用之﹐大濟厥美﹐民到於今稱之曰「若涉水之航兮﹐登山之梯兮﹐宴兮依兮﹐無暴我長幼兮。」克肖基構者﹐世不嘗絕。或云火化已﹐先民知附賴﹐故淳仁之後﹐鮮宇鉤惡﹐從蒙弱幽郁﹐亦不敗世教耳。

巨材得太和正气﹐生而雄奇﹐始七歲有淩雲之姿。漸長磊落﹐見節幹善﹐吟嘯風月﹐俊如鸞鶴﹐麟鳳者競狎之。加以性寬簡重厚﹐縱燕雀輩流﹐接之泊如也。漢天子將卽明堂議三代巖野瓖秀﹐咸見徵用。巨材隨吏君見長安宮﹐百工僉曰﹕伯也有棟梁之器﹐宜其荷重任翼羣材者也。進用﹐可上旨﹐尋封爲大梁侯。出納明命﹐於邦有光﹐不顯諫徼訐﹐不處君於不義。或大事用﹐頗引周公之法正之。帝謂侍臣曰「體天崇髙﹐纂承鴻緒﹐配地博厚﹐以朝萬靈﹐政聲教本﹐平乎中揚﹐溢乎天下﹐皆大梁侯之功也。諛言不入﹐悲懣不作﹐熙熙然朕心用平﹐又其功也。」宴見以時﹐義必正色﹐望者若虹蜺架天﹐左右前後輝如也。鴻筆厖老﹐頌帝功者戶歌之。

一日﹐從容謂柱史曰「吾輩委質聖朝﹐幸亦至矣。恥下君於三王﹐今僅升矣﹐徒以貞幹﹐無怠於任﹐過久不退﹐將羣邪巨蠹疾我歟。」後大梁侯去位﹐不以其禮﹐而漢中微。嗚呼﹗鍾莽之亂﹐謚號無存焉。

史臣曰﹕木非端木後也﹐梁非魏大梁也。予聞其生而雄傑﹐徳也﹔藏器待時﹐智也﹔繼仁者之後﹐孝也﹔處大位而不欹﹐節也﹔與羣材而立﹐義也﹔朝會以正﹐功也﹔致君於三王﹐忠也。大梁侯之徳﹐與士師乎。𨿽老不知退﹐何累於全徳耶。

蘇公堰銘並序

鴻河走孟門﹐東五百里﹐地平無岸郭﹐每淫夏雨注﹐萬壑奔集﹐漾沙汨泥﹐漫猛可畏﹐故聖人導九河以驅其間﹝去聲﹞。禹越千歲﹐九河遂沒。漢亦悼瓠子之歌。東潰西決﹐世無常波﹐濱隅之人﹐世無常家﹐於是天子趨民以堤防之。

後周蘇允平﹐嘗宰澶淵之臨黃﹐刮剔舊獘﹐以身正民。事有妨蠹﹐𨿽郡侯不能易其令﹐義苟利物﹐縱灼身無以懼其心。先十年﹐河敗西鄙﹐民魚交居。公慨然曰「冬水旣道﹐春土可封﹐民不得利者﹐令宰之咎也。」因詔下興土功﹐遂大索丁徒﹐囊鍤就任﹐騰溝驀渠﹐順河爲勢﹐除貴長孤弱外無遊縱﹐除風雨冥夜不息﹐民咨至勞﹐公愛至利﹐不逾月而大堰成。春波斗來﹐余怒自息﹐旅民喜農﹐轉饑爲丰﹐二紀之間﹐復魯衛之風。

皇朝十二年﹐河南潰於帝丘。明年﹐北陷我邑﹐人人驚奔﹐逃死不暇。是堰也﹐亙四十里而廬萬室。遠乎哉﹐賢人之用心也。安則民被惠﹐災亦民依之﹐與彼竊祿賊民者如何哉﹖嘻﹗賢人之功﹐不得光溢騰大﹐逵逵不朽﹐亦文士之過也。丙子歲﹐余遠來省親﹐曰﹕賞其上﹐忻然勒銘﹐以示來者。銘曰﹕

衛東之地蠷弱兮鴻河肆其橫流﹐平民轉泊兮眥如深讎﹐蘇公來堰兮析民牢愁。沙濤雷波﹐禁束如死﹐沿二十年﹐乘畝比比﹐民亦何知﹐怨苦忘美。歲老復決﹐陷於全封﹐是堰稜亙﹐萬室來同﹐眾苦吟嘆﹐始頌蘇公之功。於戲﹗旣利物以稱仁﹐不竊祿以污身﹐邵塘漳樂﹐邈爲全倫。吁嗟蘇公兮﹐無羞於世之人兮。

張氏新小橋銘

粵若選勝尙奇見善稱難者﹐與夫創新謀始遠矣哉。新小橋﹐卽張氏林泉之所建也。通溝漲白﹐所以瑩林榭之輝﹐丹檻淩虛﹐所以喧耳目之用。利有未濟﹐人其捨諸﹐於是哲士預能﹐梓匠視力﹐役夫未疲﹐飛梁締構﹐通竹陰之雙隧﹐導賓階之四達。蒼云夜斂﹐疑上架於星河﹐零雨畫晞﹐訝傍牽於螮蝀。旣萌謀始﹐得無健稱者歟。某謂成功則細﹐創心是難﹐執彼量大﹐昭焉著焉。鄙乎隱鱗之狂﹐寧謝題柱之作。染翰之末﹐聊述銘云﹕

設險者水﹐謀始者賢。飛梁締構﹐呀豁林泉。往復攸濟﹐微乎捨旃。誰謂巨川﹐不能駕焉。

三不欺箴並序

君臣﹐人之綱也。仁義﹐人之宅也。是以緣情制禮﹐因事立法﹐此曠古聖賢宅人之典也。故立法不易者爲經﹐利事可師者爲傳﹐此又垂訓示人之深旨也。若子產之明﹐子賤之恕﹐西門生之猛﹐皆宗主仁義﹐合附民欲﹐三之不欺﹐於斯傳矣。某心愛仁義﹐力趣聖域﹐嘗謂誠不至而師古者﹐惑也﹔誠至而事異者﹐泥也﹐未若輔諸道﹐求諸心﹐行之不回﹐久而必至。齒仕已來﹐求望彌篤。三之不欺﹐獨因心出。上不敢欺君﹐下不敢欺民﹐中不敢欺心﹐書帶鏤誠﹐用以自勉。豈古人之所未知﹐將後生之所爲妄也。乃爲箴曰﹕

古三不欺﹐恕猛以明。休民爲宅﹐與世作程。今三不欺﹐君民心兮。誠人所及﹐胡用言之。克欲自刺﹐敕爲身規。君道湛然﹐臣道幹幹。謂君私己﹐是謂欺天。民生嗤嗤﹐惟賢是資。欺枉以勢﹐仁者不爲。心爲道源﹐執之誠難。利亦易誘﹐邪亦易幹。一失其正﹐名辱身殘。惟慕惟懼﹐心焉是刊。庶幾玆世﹐無羞厥官。

懼箴並序

余幼荷父母之訓﹐長師聖人之道﹐必純必信﹐用慶於心。年甫弱冠﹐始接人事﹐事玆與人﹐鮮有通者。豈爲善之未至耶�將學不知乎變耶�退而省己﹐作懼箴以自勗﹕

口乃禍府﹐交爲禍媒。交莫浪合﹐口宜愼開。導我之得兮﹐綸然而去﹐絲然而來。謂我之失也﹐錚若破缶﹐剨如驚雷。蓋淺狹以自播﹐豈眾民之喧傾。苟非洗慮以內觀兮﹐如乳兒之抵虎﹐他人何由其拯哀。不切懼惕﹐徒飛嫌猜﹐其敗已也﹐又何尢哉。

褊箴並序

褊之於名﹐不通也。內徳旣褊﹐君子之道﹐何由外矣。僶予作箴﹐欲自繩云﹕

百行同轍﹐一褊則闕。褊以敗徳﹐爲主患之。大者有數﹐萬緣交奔﹐有逆有諛﹐執謙爲都﹐廓禮爲府。褊旣不生﹐患將焉舉。入則有親﹐出則有君。爲政在愼﹐凝如北辰。奉親或褊﹐子道是淪。事君或褊﹐臣節不伸。臨事或褊﹐稔害下民。匪惟害民﹐抑亦毀身。存思積懼﹐久然通眞。又嗟古人﹐忠於爲臣。妙謀正諫﹐暗投於君。不自蘊遏﹐速禍厥身。是以屈原流於湘濱。徳與行先﹐昭如戴天。篤行不廢﹐坦爲眞賢。或道隨俗﹐變心爲利。遷辱身敗﹐教褊小人焉。商韓之輩﹐死其宜然。人生碌碌﹐人心返覆。狷人不持﹐遁於窮谷。智困於褊﹐仁固不足。伊余小人﹐生三十春﹐盡力聖教﹐窮奇古人。道豈易荷﹐性將難馴。諒玆生之﹐何云獨箴﹐褊於其紳。

謁狄梁公廟文

皇宋文士張某﹐再拜致言於有唐巨臣梁公廡下﹕若子負气男子﹐學入聖理﹐純正積中﹐文言任己﹐期欲擺去庸訛﹐彰顯正始﹐使溶溢乎天地﹐洞格於鬼神。上欲升君﹐魁爲堯鄰﹐下欲鑄民﹐熙熙如春。惟公昭達﹐察予悲辛。今則荏苒光陰﹐壯有及矣﹐結括宏圖﹐流浪千里﹐秋聲寥寥﹐遠客心死。樂公淸風﹐拜於廟址﹐卽問窮通﹐胡彼焉此。嗚呼﹐大丈夫豈徒言哉。

帝闕難寓﹐晨饑暮寒。進身非援﹐如捫靑天。天理冥寞﹐愚實難知。報應如日﹐昭昭莫欺。小儒願福﹐亦人之私。將出身以事主﹐幸明神其佑之。

罵靑蠅文

火帝降﹐炎臣興﹐邈矣六合﹐歊然如烝﹐萬物長贏﹐如騰如淩﹐不可謝其玄造﹐不可名其至能。忽陰薄陽﹐化生靑蠅﹐觸類苒苒﹐朋飛薨薨﹐竊膻而蠹﹐芳筵預登。當是之際﹐無人不僧。我疑姦人之魂﹐佞人之魄﹐堙郁不散﹐托蠅寄迹。不然者﹐何以變白爲黑﹐變黑爲白﹐所以恣其點染﹐所以遂其讒慝。姦佞之作﹐敗君之徳﹐黑白之變﹐爲物之賊﹐所謂欲蓋而彰﹐順非而澤﹐使潔者不得自明﹐玄者不得自默﹐連璧失珍﹐兼金奪色﹐致義士之感心﹐幾拊髀而太息。眾君子矯而議曰﹕

天運地施﹐融融蚩蚩。何者不有﹐何生不滋。信妍醜以自任﹐亦浩混乎無知。蠅斯眇末﹐胡足罵爲。殊不知天地不言﹐假手仁者。持準操程﹐以上化下﹐使惡不黷善﹐眞不累假﹐廓唐堯之雍熙﹐稱周王之風雅。防邪之萌﹐𨿽小不捨﹐厚污若成﹐悔何及也。於是連呼童奴﹐疾致如意﹐當案輟餐﹐對客攘臂﹐指西風而罵曰﹕未斷爾祖﹐終惡爾類﹐營營乎靑蠅止於藩。

張乖崖集卷第七

書

上宰相書

月日﹐貢士張某再拜上書於相君黃合下﹕某聞宰執之重﹐百於機宜。貢士之列﹐一於有司。咸欲越扃導志﹐瀆於相公者﹐率不過速於求用矣。若言從中﹐行從正﹐𨿽有越扃﹐相公必謂儒職也﹐非罪也。苟詭戾怪險﹐迷懵自髙﹐相公𨿽不罪之﹐匹夫之義者不由也。

某匹夫之好義者﹐欲頌相公事業﹐相公事業﹐布在人口﹐陳於宋史﹐頌之便佞也。欲論終古致治之迹﹐卽相公盡知之。欲縱辯奇譎﹐邀於相公﹐卽儒者恥之。欲較時事﹐感動相公﹐殆非布衣之職。一欲自導其愚﹐幹於相公﹐伏望湣憐之。

竊念某少也賤﹑生九河間﹐左右無賢戚之助﹐力學著文殆十七年。家貧無書﹐必俯伏人門以觀覽﹐每一思親﹐卽千里自至﹐余無廢時。其間賢於己者﹐破囊從之﹐不肖者縱連幾儲膻﹐並笥發帛﹐內隱寒餓﹐不爲前顧也。又謂仁義禮法﹐便世之府﹐從而成文﹐大乖體律﹐好古之願止於是。以某之心﹐播於文章某之行播於知友﹐豈敢專守匹夫﹐縱適河曲﹐偸安於聖時哉。遂期鄕書﹐趨來闕下。恭以天子文明﹐將拂猥濫﹐故宗伯大夫之門不可易入也﹐野儒朴文不可易聞也。進故無倚﹐退將不武﹐是故直書狂愚﹐干犯嚴重﹐亦未知獲儒職也﹐儒罪也�恭以相公建造太平﹐啟導賢路﹐若片善可采﹐獲受其賜﹐則寒素幸甚﹐死生幸甚。臨紙皇恐﹐書不能盡。某頓首。

寄張太玄書

洛陽張九﹐狂不似我﹐而道機筆力﹐偉卓神妙﹐屢奉淸論﹐醒人心脾﹐時聞綴章﹐驚動豪俊﹐談歡未幾﹐違離如何。仰在今秋﹐爲我仕進﹐榮諸侯貢賢之籍﹐解天子仄席之慮。狂生今來﹐亦有此意。況大丈夫內明外潔﹐气盛骨彊﹐方當驅智勇以代天工﹐豈可懼朱紫而樂雲泉者哉﹗炎涼屢變﹐气候增淒﹐西望英標﹐隱若魂動。故洛神宅﹐山川气淸﹐秋原葉下﹐秋閣月午﹐時忽相思﹐寄我鳳凰闕下耳。

答馮華進士書

茂才足下﹕昨日曲承惠顧﹐次示種李二進士新文四章。危坐諷吟﹐竟夕忘倦。英槪之气﹐駭人神魂﹐不知其然而然也。故少有老成之風﹐嘻﹐可畏也﹐詞有復古之志﹐又其難哉。觀夫貞良持便於用者﹐有若寧州石硯銘。故詭時之流罪之﹐小能致明於大者﹐有若挑燈杖贊。故汲賢之君預之﹐賦冢宰之職﹐酌致君之道﹐有若甘棠頌。故偸薄之臣誨之﹐歌贊帝徳﹐以告成功﹐有若洛都鳳樓頌。故纂堯之績大之﹐非命世豪傑﹐何能及是歟�得謂韓柳之下升堂者也。虎子七朝﹐已見食牛之气﹐鳳雛五色﹐卽登王者之瑞。努力自負﹐佇俟大來﹐門弟子若是﹐師其如哉�某亦何人﹐敢議臧否﹐徒進樂善欽才之志。二三子詳察之。不悉。

與蘇員外書

員外足下﹕某聞古之士有感人知遇﹐以至殺身者﹐豈徒然哉。嘻﹐知人之心易爲義﹐欺人之急易以惠﹐惠與義﹐古人資以殺身也。某誠蒙弱﹐不迨古人﹐明惠之下﹐寧無感心哉。

某幼專事儒﹐積未知變﹐本之以言行﹐窒於利舌﹐卒而爲文章﹐用鮮時態。十年於今﹐無求知於王公大彥之門者﹐愧有所未至也。復不能曲事辭气﹐爲小郎輩取容哉。故窮病湮厄﹐步走千里﹐其窮可固也﹐其志不可變也。

足下鑑量有斷﹐存念下流。始則怡色劇談﹐誘以勵行之節﹐終乃翦榻開館﹐待以殊士之禮。在乎所感則深﹐而所愧益厚。何者�與人之安而義及之﹐君子也﹐待人之安而力不報之﹐廢民也。某之所懷﹐寧忍愧惕。

伏況足下﹐相門遺芳﹐稟操特異﹐惇仁義於是﹐辯世道於是﹐文彩彬煥﹐爲時命臣。某所祗陪﹐無一補效﹐豈不與廢民同哉�昨日不遠京師﹐載異門館﹐𨿽足下信其無他﹐而同類見罪於某﹐曰「子之志行﹐將膚僞何�且京洛貴門﹐待子非薄﹐而屢去之﹐將何以出身爲帝者之臣歟�」某卽曰「以獨客之職﹐而邦國之事責之﹐是乃可乎�」退唁身世﹐不覺悲嘆。大丈夫行年三十﹐不能自立﹐而獨終日戚惻﹐處人檐下﹐信乎末者也。矧復上露恩紀﹐細碎鄙懷﹐其可略也。

闊奉談笑﹐將逾浹晨﹐感遇之私﹐戀戀曷已。諒犬馬之何效﹐而松栢之有心。聊布尺書﹐用宣欵素﹐庶幾詳察之。不宣。某再拜。

大名府請首薦張覃書

十月十四日﹐應鄕貢進士舉張某﹐謹再拜獻書於小宗伯席間﹔昨日公府試罷﹐羣口騰議﹐以某名在張覃之右。𨿽未知實﹐恐惕無量。竊以張覃者﹐內實敏直﹐外示謙和﹐樂貧著書十五年﹐未嘗一日變節﹔事繼母恭懼﹐猶初授教時﹐一家熙熙﹐有若太和之俗矣。且魏大都也﹐萬人畢詞﹐謂之君子。況郝馬魏之輩﹐十年往來﹐相與探討﹐某也不佞﹐心常慕之。明公下車在近﹐計部旋遺﹐將以某之文近覃之文﹐未若覃之徳遠某之行萬萬也。竊敢僭冒﹐聞於視徳﹐惶恐﹐惶恐。

抑又聞古之取士也﹐先以徳行聞﹐今之取士也﹐先以文辭聞。古之得士也鮮﹐今之得士也眾。畢藉其用﹐克歸於眞﹐故周設俊造﹐專徳行可進也﹐漢定四科﹐參眾善可進也。迄於有唐﹐大正貢部﹐偉行奇業者盡取之﹐非行而文詞者亦取之。流於百世之下﹐將爲不易之典。

國家四海久安﹐賢俊間出﹐得士之眾﹐於古無上。猶復仄言思賢於內﹐詔諸侯貢士於外。恭惟明公﹐以徳行宏才﹐克應其選﹐一命而通治大郡﹐再命而通治大都。皇上速於用明公也﹐欲因明公之賢﹐誘天下之賢。某亦何人﹐來預明試﹐始隨貢士之列﹐卒得知言之地。感遇忻慰﹐通於胸懷﹐因欲盡陳其愚執﹐伏望湣憐之。

某嘗少年不量力﹐秉志勵行﹐期到古人。十五年逼寒餓﹐絕往還﹐除比歲一寧親﹐則月無廢日。然其心頑難通﹐故文詞不逮於覃也。性復迂怪﹐執行望於覃遠矣。明公決以某爲先﹐是不知覃之善行﹐播某之惡也。若樹覃爲先﹐則詭薄之俗可易﹐仁義之風可扇﹐又孚乎古昔尊徳上賢之教也。幸甚﹐幸甚。某若郁而不伸﹐則負掩賢之過﹐言之越職﹐則有犯上之罪。伏望終始鑑宥之。某再拜。

寄馮華李鏐書

二生足下﹕嘗謂丈夫之知人也﹐必矯俗以自是﹐必推心於無間。如某何人﹐下辱交結﹐愉愉笑歌﹐不在塵俗之調﹐章章話言﹐動由霸王之略。人競駭心﹐某竊畏感。旣月又離﹐其歲有聚﹐必見其散者也。

洛陽春輝明媚﹐可惜狂客無心﹐鞭馬東去﹐誠憂喜不足以干達士之懷。其知己之別也﹐寧無意歟。二生臨歧﹐隱忍相顧﹐洛水潺潺﹐下咽離恨﹐嵩云杳杳﹐動慘行色﹐狂歌醉吟﹐不覺千里。某之此來﹐自待益厚﹔囊有君子贈言之詩﹐悼遠之序﹐偶關東俊民﹐時令展讀﹐𨿽多二生有神筆力﹐亦謂我如何哉。仁達之惠﹐又兆於斯。

其或風物交感﹐芳尊在筵﹐忽忽憑欄﹐引頸西望﹐未知吾友亦爲何心。況今句吳平定之後﹐翠華拜詔之歲﹐明天子方將化定八弦﹐準格萬祀﹐必大索賢豪﹐料治機括。明詔將下﹐秋貢日逼﹐勉哉二生﹐可出仕也。神仙洞府﹐固在帝鄕﹐靑雲階級﹐未遠筆下。卽俟陰律告窮﹐春气有力﹐龍躍鵬怒﹐相期於鳳凰闕下耳。

回路逸人卷書

路生外多仙風﹐內蘊王略﹐四十不仕﹐三吳浪遊﹐口多寡詞﹐人莫之識。一昨不遠千里﹐來過獘封﹐試與微談﹐驚我忘食。履行得賢人之操﹐立言臻作者之規﹐若是則心未棄言。世有明主﹐宜揖好爵﹐以從美名﹐俟其著勛簡書﹐流惠民庶﹐當浮海上﹐與赤松子遊﹐未爲晚矣。因復盛捲﹐聊用披導。吾子詳察之。

答王觀察書

月日﹐具官某北首再拜﹐致誠於觀風十一兄執事﹕弟少年無思算﹐好陪狂徒﹐髙談極飲﹐致踰壯歲。方遂策名。洎於登朝﹐又倅邊郡﹐塞外淸怗﹐公中事稀﹐日與虎侯雜戲爲樂。五木未止﹐六博已興﹐投壺弈棋﹐排象旋子﹐斯實眇末﹐無足快心﹐其祈至者﹐蹴鞠引彊﹐擊射算帖﹐攘袂掣肘﹐噑呼爭贏﹐有以壯臨軍之容﹐資佳會之具。

其或八月艸枯﹐比日縱獵﹐寒風吹面則皴裂皮膚﹐驚塵隨人則緇黑衣屨﹐渴飲已冰之酒﹐饑餐連血之肉﹐馬不絕馳﹐弓不下臂﹐知得俊爲快﹐不知勞筋爲苦也。又若天淸气和﹐列坐暢飲﹐樂奏繁劇﹐貔貅引前﹐盤槊擊劍以電轉﹐奔騎角觚以虎爭﹐餘興未窮﹐則巨觥相罰﹐非倒甕﹐非頹冠﹐略未云止。與希生者道﹐眞堪喪魂。

時弟年方盛﹐气尙壯﹐酒量過常﹐遂成飲痼﹐泆入膜內﹐棲於鬲中。良醫不逢﹐積痼成疾﹐陰濁之气﹐久而下垂。旣漸逼於膀胱﹐塞難歸於胃腑﹐下泄無路﹐上蒸爲瘡﹐如斯之深﹐又將一紀。與膏盲以同道﹐亦腐脇之異名﹐縱得神醫﹐亦難措手。誠由性愚不知攝養﹐貪酒不知撙節之所致也﹐非身災命滯之有云。今則暫食瘡痛﹐飲水血流﹐到闕七旬﹐未能入見﹐上負明君捨爵之恩﹐下累平生行心之願﹐由此而較﹐乃是罪人。

數年前﹐兄爲中執。中執者﹐諸侯跋扈﹐宰相弄權﹐授受匪人﹐風教頗辟﹐法度踰紊﹐私謁公行﹐繩違整网﹐眞執憲之用也。俾天子之道﹐廓如坦途﹐謬濫之蹤﹐泯然亡絕﹐豈異乎獬豸有睨﹐大阿欲揮﹐持正之風﹐凜然可懼。故公卿庶正﹐不可得而狎也。兄懇苦相念﹐略無避嫌﹐親染簡題﹐手封靈藥﹐遠在千里﹐致於下交﹐必欲抾弟羸痾﹐使之丁壯﹐起弟驅走﹐使之報君﹐有以見君子之用心﹐憂於仁﹐急於義﹐不與古賢並者﹐其誰可方﹗爰屬阻修﹐尋闕報復﹐諒不以爲慢﹐而信爲感之深。兄臨民有仁﹐馭遠有術﹐苦寒在候﹐善飯是宜﹐無任祝頌瞻望之至。惟兄察之。不宣。某再拜。

答汝州楊大監書

張老子今年七十矣﹐癖病有加﹐气血衰劣。每一餐訖﹐湎然沈昏﹐益之瘡疼﹐殆不可過。入靜自守﹐以眞排邪﹐半夕之餘﹐差可稍省。然了公事﹐接見賓僚﹐一日之勤﹐略不容息﹐若是者二年矣。莫暇問人事之可否﹐詢交友之動止。去年冬暮﹐忽覩來緘﹐讀之再三﹐未閒厥故﹐洎於釋手﹐略無記憶。今年春半﹐再惠手畢﹐詞旨勤勤﹐情分周至。卽弗審大年官若是﹐而守若是耶。大年俊敏絕倫﹐朋比生愧﹐言詞正直﹐人情所厭。非遇至明之主﹐憐非常之才﹐卽踐愧厭之機﹐已被不測之咎。又思大年﹐稟气本薄﹐長年多病﹐應遂移疾之請﹐任此髙閒之官。盛年辭榮﹐是名髙格﹐吾曹碌碌﹐豈能一希光塵乎。嘗以世之才豪﹐須藉智識。智識主之﹐則豪气不暴﹐縱不與伊呂並轡﹐正合著名﹐垂範不朽。屑屑罹禍者﹐自古何限﹐蓋智不及气爾。君子之心﹐本於有濟﹐流光莫系﹐瞥然過生﹐好事難成。昔賢所嘆﹐若其通達胡爲。大年悟解無空﹐素養道气﹐公暇虛室﹐自奉天和﹐憂無從來﹐患將何有﹐餘生之快﹐獨擅所得。全似終窶掃地﹐莫致潤屋﹐尢謂貧中淨潔者也。大年﹐大年﹐知張老乎�老子心無蘊畜﹐絕情絕思。情絕則聚散是閒﹐思絕則榮賤一致。顱身世若脫屣﹐豈能念他人乎﹗因是﹐報章苒苒稽晚﹐大年察之。見卜告老﹐永與世絕﹐縱命在我﹐豈能堪久�大年自持﹐勿以此老爲念也。

答楊內翰書

內翰大年﹐負絕世之才﹐遇好文之主﹐迹系中禁﹐聲馳四方。苟加頤气於和﹐嗇精於漠﹐了然獨到﹐邈與道俱﹐必臻長世之期﹐足稱瑞時之表也。豈伊老劣﹐過示安有﹐喜愧再三﹐言不盡意。

寄張及寺丞書

寺丞別來無恙。谷城報政﹐古人之政也。棘寺命官﹐亨衢之始也。誠以吾宗﹐心識明達﹐志尙康濟﹐必謂資世之寶﹐而誠主道之器也。信乎所蒞﹐民仰其休。又賀仙遊﹐偶此仁政﹐浮誕觀徳以歸厚﹐凶狂不懲而自馴﹐浸淫淳和﹐粉飾風教。才之所至﹐政必速成﹐余加頤神﹐用卜長世﹐是懇懇之願也。劣從髭發俱白﹐飲餌漸微﹐然而筋骸亦且輕健﹐未能告退﹐以養病身﹐忽至測測耳。今年之內﹐再信見遺﹐誠素有加﹐喜愧無盡。

與洪州安撫王雜端郎中書

國家辟土萬里﹐列郡五百﹐以臨邊制遠者不下五十州﹐處要分部者又爲十四路﹐須資偉碩﹐用宣廟略。除三事司會外﹐聖君所屬﹐莫若十四路之重乎。吾人識本明達﹐道存兼濟﹐所臨之地﹐民仰其休。洪﹐大郡也﹔安撫﹐殊號也。歲旱民乏﹐吾君是憂﹐爰藉英材﹐以濟艱梗﹐使凶渠屏息﹐疲羸昭蘇﹐吾人能之矣。久不奉面﹐常懷淸芬﹐遠聞此行﹐喜不自勝。非遠拜覩﹐更不多雲。

與大諫陳情書

某爰從受學﹐以至登朝﹐心實自彊﹐性不爲惡。故惟大諫﹐細所具知。一昨曲賜薦論﹐力相引用﹐才臨赤縣﹐便總轉輸。在乎聖恩﹐不謂不隆矣﹐在乎知己﹐不謂不深矣。到職已來﹐每事爲戒﹐一則恐乖士人之行﹐二則慮傷見知之明﹐三則不敢負於初心﹐四則少欲加於民政。其中事有小便者﹐職分而已﹐何足陳哉。身受大謗者﹐貪夫亂之﹐無所尢也。近聞鼠輩多相構誹﹐兼被姦人屢有奏毀﹐仰惟天鑑﹐察其無私。信爲善之不渝﹐果非禍之難入﹐生所幸者﹐君有賴焉。況某年近知非﹐發已半白﹐比於少壯﹐又加退思。大諫觀某之心﹐本康人之心﹐今於斯也﹐豈有害耶。觀某之行﹐慕古人之行﹐今於斯也﹐豈有變耶。常慮愚淺﹐無所效施﹐其如怯正大權﹐訥於辯對﹐僥爾自守﹐低隨眾流﹐遂使好直之心不能盡露﹐佐君之略不得自顯﹐尢所短也。竊常患之﹐早賜不剛之議﹐誠得之矣。聊藉筆削﹐以代面言﹐庶寬投杼之疑﹐以釋彈冠之願﹐是所幸也。

謝焦文學書

文學嗚棹遠來﹐攜文見贄﹐言詞典正﹐允多作者之風﹐理道宏深﹐備見致君之略。官𨿽小譴﹐心實自怡﹐可謂處困益眞﹐將飛必伏者也。豈伊老劣﹐辱此過從。欽奉之餘﹐感愧何盡。

答友生問文書

茂才足下﹕嘗聞交不本勢利﹐眞丈夫之交﹔談不亂得喪﹐眞君子之談。通預乎是﹐吾友其人矣。竊嘗接武﹐亦旣宴語﹐信其言有格而意有斷﹐直乎今而洞乎古。復加肯顧﹐博我以文﹐長箋巨編﹐通爲友贊。觀乎其文﹐健若決萬人之敵﹐其理切特﹐盡懲勸之旨。方謂登昆丘者﹐嵩華難爲山﹐瞰鱉海者﹐江河拙於水。又焉巽志﹐責時文之理於彼人斯。於戲﹗文者﹐儒之職﹐言者﹐文之端。子誠儒矣﹐得不洗露狂斐﹐以盡知己之進退歟。

嘗試論之曰﹕天地辟﹐聖人作﹐大朴散﹐禮義興。謂乎五常﹐所以佑天地之功﹐謂乎六籍﹐所以抉天地之塞。萬古而下﹐其誰異諸�故君臣父子﹐非文言無以定其分﹐朝會揖讓﹐非文言無以格其體﹐政以正之﹐非文言無以導其化﹐樂以和之﹐非文言無以節其變。咸迹於行事﹐播爲文章。嘻﹐聖人之道﹐我也有旨哉。故鼎有銘而樂有詩﹐禮有誄而書有誥﹐紛綸眾制﹐六籍悉備焉。

周漢已降﹐代不乏賢﹐視文之否臧﹐見徳之髙下。若以偶語之作﹐參古正之辭﹐辭得異而道不可異也。故謂好古以戾﹐非文也﹐好今以蕩﹐非文也。出乎是者﹐予焉及知。生之文理雄富﹐談議正直﹐允所謂大夫君子歟。如予顓蒙﹐何勝告誘﹐丁丁友聲﹐寧緩報應﹐卽不知謂前言之如何。方今明天子在上﹐子將出仕﹐更賴正人﹐多所訓導。聊具報復﹐意不能悉。某白。

張乖崖集卷第八

記

麟州通判廳記

今之通判﹐古之監郡。郡政之治﹐助而成之﹐郡政之戾﹐矯以正之﹐此足以宣天子之風﹐達窮民之志也。我國家開疆八荒﹐列郡五百﹐皇徳所被﹐人用胥悅﹐皇威所加﹐罔不震恐。故使一儒者鞭制荒外﹐何其壯耶。

麟州舊壤﹐寔曰新秦。按秦武王轉徙東民以實此土﹐久用滋富﹐因以名之。漢隸朔方之郡﹐唐爲勝州之域。匈奴接荒﹐在河一曲﹐黨項部族﹑漢民混居。長城基前﹐屈野川其右﹐左帶樓煩之境﹐南徧赫連之鄕﹐惟府由玆﹐唇齒相輔。開元年中﹐羣蕃構逆﹐燕公【燕公張說】致討﹐請城麟州﹐所以安余種也。顯徳之末﹐劉崇不寅﹐楊侯作藩﹐移壘斯堡﹐所以護並寇也。【顯徳五年﹐移州小堡。】

通判之職﹐殆未嘗設。雍熙二年夏六月﹐始某拜命﹐倅蒞是邦。其輯兵綏民﹐禦侮致餉﹐利與守牧相爲表裏。爰卜安堵﹐以宅厥處﹐取材因舊﹐不奪民力。廳事敞閒﹐獨首陽位。故廳﹐停也﹐使停息其間。又廳﹐聽也﹐欲聽行其教。蓋禮之攸屬﹐民之是依﹐得不愼哉。於戲﹗君道惟艱﹐艱於審賢﹔臣道惟艱﹐艱於克官﹔民道惟艱﹐艱於能安。若是廳也﹐帝王之詔令存焉﹐千里之刑政系焉。苟職君之務﹐如饑嗜食﹐待君之民﹐如子俟息﹐則明恕中出﹐刑政用淸﹐內杜擅權之吏﹐外絕無告之民﹐謂斯廳也﹐宇覆疆內﹐人用休息。若忽君之令﹐寇君之政﹐掠民膏腴﹐爲妻﹑子謀﹐則志辱於貪﹐事成於濫﹐旣厚蘊櫝之責﹐亦速覆舟之咎﹐謂是廳也﹐醜甚屠肆﹐其何遊焉。賢行難著﹐仁心易隳﹐敢鏤廳壁﹐取爲政規。後之君子﹐勿爲妄也。時皇宋雍熙二年八月日記。

陜府回鑾寺記

粵若我佛之教也﹐以大悲憫拔無量苦厄﹐大智慧破一切邪見﹐色想未空﹐文字流衍。滋法雨之惠施﹐淸火宅之煙焰﹐茫茫苾蒭﹐資精進以成果﹐悠悠凶俗﹐識向善以蒙福。存諸中國者﹐正由是歟。周天王書懸象之變﹐漢天子證金人之夢﹐其源濫觴﹐寢以成海。吳魏之後﹐咸與伸之﹐廣於晉宋﹐盛於齊梁也。王城郡縣﹐想象於祇園﹐名山大川﹐半同於鷥嶺。靈因聖果﹐釋典備存焉。

回鑾寺者﹐唐代宗返正之所建也。天网疏疏﹐胡羯肆虐﹐惟陜之休﹐鑾輿至止。土徳斷而復續者﹐黃帝所以告帝休也﹐靑天裂而再補者﹐尙父所以戡巨難也。大明始更﹐帝其念哉。大歷二年﹐詔陜牧節東諸侯歲貢之貨﹐爲朕寺之﹐所以表殊纘而謝玄聖也。寶應元年﹐薦賜名號﹐所以志聖感而示無窮也。緇徒云趨﹐嘆甚希有。洎唐祚告衰﹐內夷作梗﹐巢孽蔡盜﹐揭竿而趨﹐流毒於陜﹐彌歲未殄。檀鑪靈剎﹐資爲烽候之具﹐淸磬鴻鐘﹐翻成鼙鼓之響﹐殊功勝事﹐一旦委地者哉。降及有梁﹐纘天稱帝﹐宗臣異王﹐允釐斯土﹐謂六度可以參五常﹐存善所以增厚徳﹐眷彼遺堵﹐遂發誠願。我賂旣以云委﹐四眾因而影附﹐民力不匱﹐功用斯集。猗乎大像中尊﹐欲示有爲之教﹐三門外阨﹐因嚴象帝之居﹐髙閣層樓﹐若峯之峙﹐長廊正殿﹐如翼相附﹐宴堂食廬﹐罔不兼備。天佑二年夏四月﹐門吏告成﹐王命我先師審志大徳主焉。

師姓郭氏﹐當郡沙子人也。幼趨精舍﹐因成習性之漸﹐長悟塵累﹐卓有擺落之志。謂心可傳﹐禮長智於咸鎬﹐嘆聖將遠﹐參文殊於五臺。戒珠不��﹐慧炬增照﹐旣兆眞寂之應﹐終動王侯之請。登堂之俊﹐嘆言善哉﹐靜節可以勵俗﹐有作所以成住。室與磬懸﹐行亦冰立﹐顧榛蕪如寇讎﹐隨意剗落﹐爲坎埳非心地﹐與之平坦﹐日階月衢﹐以至休哉。言念蒸人﹐迷遠眞覺﹐故和其容以附眾﹐正其詞而行化。惟和與正﹐其漸民之級歟。於是登師堂者﹐頑必易慮﹐誕必守節﹐瞽用開視﹐愚或成哲﹐豈徒超玄邁空﹐獨利學者﹐亦使忠義仁孝﹐因由是生。今主院某﹐志本孟浪﹐心隨昭通﹐事師如父﹐禮師如佛﹐三十年內﹐一物不遺﹐寔僧國之能賢﹐而玄門之宗主也。某器其克肖﹐覩此盛因﹐略助援毫﹐用存實錄。金壇示法﹐愧引諭於無窮﹐石柱疏詞﹐冀存功於不朽。時皇宋開寶七年月日記。

益州重修公署記並梁周翰系

按圖經﹐秦惠王遣張儀﹑陳軫伐蜀﹐滅開明氏﹐卜築是城﹐方廣七里﹐從周制也。分築南北二少城﹐以處商賈。少城之迹﹐今並堙沒。命郡曰蜀郡。自秦至漢﹐民戶益繁﹐攺郡曰益州。由漢至唐﹐逆順增損﹐出諸史論﹐此不復言。

隋文帝封次子秀爲蜀王﹐因附張儀舊城﹐增築南西二隅﹐通廣十里。今之官署﹐卽蜀王秀所築之城中圠也。唐玄宗幸蜀﹐升爲成都府。唐末政弛﹐諸蠻內寇﹐髙駢建節﹐實時驅除。以爲居人圍閉﹐多縈腫疾﹐始築羅城﹐方廣三十六里。【淸遠江元在州前﹐因築羅城﹐開穢今所。】顧城之大小﹐足以知四民之治否。朱梁移唐鼎﹐遠人得以肆志﹐王建﹑孟知祥﹐疊稱僞號。幹徳初﹐王師弔伐﹐申命參知政事呂餘慶知軍府事﹐取僞冊勛府爲治所。淳化甲午歲﹐土賊李順據有州城﹐偏師一興﹐尋亦殄滅。【是年降府爲州。】危樓壤屋﹐比比相望﹐臺殿余基﹐屹然並峙。官曹不次﹐非所便宜。

至道丁酉歲﹐某始議攺作﹐計工上請﹐帝命是兪﹐仍委使乎以董於役。其計材也﹐先二年討賊之始﹐林菁陰深﹐多隱亡命﹐許其剪伐﹐以廓康莊﹐得竹凡二十萬木﹐椽二萬條。賊亂之餘﹐人多違禁﹐帝恩寬貸﹐捨死而徒。又以徒役之人﹐陶土爲瓦﹐較日減工﹐人不告倦﹐歲得瓦四十萬。新故相兼﹐無所闕乏。毀逾制將顚之屋﹐卽棟梁桁植之眾﹐不復外求。平屹然臺殿之址﹐卽縛礎百萬之數﹐一以充足。其計役也﹐得系岸水運二千人﹐更爲三番﹐分受其事。夏卽早入晚歸﹐當午乃息﹔冬卽辰後起功﹐始申而罷﹐所以養人力而護寒燠也。自夏䢐冬﹐十月工畢。無遊手﹐無逃丁﹐所謂不勞而成矣。其計匠也﹐先舉民籍﹐得千餘人﹐軍籍三百人﹐分爲四番﹐約旬有代﹐指期自至﹐不復追呼。由臺殿之土﹐資圬墁之用﹐與夫塹地勞人﹐省功殆半。

其東因孟氏文明廳爲設廳廊﹐有看樓。廳後起堂。中門立戟﹐通於大門。其中因王氏西樓爲後樓﹐樓前有堂﹐堂有掖室﹐室前迥廊﹐廊南暖廳﹐屏有黃氏【名筌】畫雙鶴花竹怪石在焉﹐眾名曰雙鶴廳。次南涼廳﹐壁有黃氏畫湖灘水﹑雙鷺在焉﹐【其畫二壁洎鶴屏﹐皆於壞屋移置。】因名曰晝廳。涼﹑暖二廳﹐便寒暑也。二廳之東﹐官廚四十間。廚北越通廊﹐廊北爲道院﹐一廳一堂。廚與道院﹐本非正位﹐蓋撙減古廊二礎之外盈地所安也。涼廳西有都廳﹐廳在使院六十間之中﹐所以便議公也。院北有節堂﹐堂北有正堂﹐與後樓前堂爲次西位也。節堂西通兵甲庫﹐所以示隱固也。涼﹑都二廳南﹐列四署﹐同寮以居。前門通衢﹐後門通廳﹐所以便行事也。公庫﹑直室﹑客位﹑食廳之列﹐馬廏﹑酒庫﹑園果﹑疏流之次﹐四面稱宜﹐無不周盡。疏篁奇樹﹐香艸名花﹐所在有之﹐不可殫記。東挾戍兵二營﹐南有資軍大庫﹐庫非新建﹐附近故書。攺朝西門爲衙西門﹐去三門爲一門﹐平僭僞之迹﹐合州郡之制﹐允謂得中矣。不損一錢﹐不擾一民﹐得屋大小七百四十間﹐【二營不在數。】有以利事矣。若俟木朽而後計役﹐耗官損民﹐何啻累百萬計。

州郡興修﹐無足紀綠﹐且欲旌其削僞爲正﹐無惑遠民﹐使子子孫孫不復識逾僭之度。恭以給事聖門﹐上賢當朝﹐碩徳立言﹐稽事理﹐合化元﹐不虛美﹐不隱惡﹐文成筆端﹐動卽不朽﹐欲憑實錄﹐以光遠方。其興修事迹﹐已述在前。

給事中﹑判昭文館事﹑安定梁周翰系曰﹕

夫九州島之險﹐聚於庸蜀﹐爲天下甲也。五方之俗﹐擅於繁侈﹐西南爲域中之冠也。多獷驁而姦豪生﹐因龐雜而禮義蠹。朝廷精求良牧﹐憂在遠人﹐每難其材﹐頗精厥慮。亦時有違咈上意﹐侵鑠下民﹐理絲而數棼﹐澄水而屢撓。

公屬賊鋒肆虐之餘﹐主將驕兵之後﹐收其污染﹐滌惠澤以天波﹐拯其傷夷﹐示大造於聖詔。萬族有其生意﹐比屋返其營魂﹐伊公之推心﹐合主上素志。顧公府之故治﹐皆僞政之遺基﹐乃削大壯之宏規﹐俾循列郡之例程﹐不勞獘於民力﹐不縻散於國財﹐歲未云周﹐民觀驟攺。凡視事之所﹐洎燕勞之堂﹐寮吏之所休﹐遊賞之所適﹐竹樹花卉﹐所至畢臻。自韋南康驕悍之餘﹐孟先主僭悖之後﹐共安其過﹐習以成風。若今之所營﹐實驅以合道﹐輕浮潛厚﹐凶忮寢仁﹐循吏所能﹐允克皆踐。苟采訪之吏亟以狀聞﹐而疇庸之恩遄當下霈﹐參三事之庶政﹐翊大君之鴻猷﹐休泰之辰﹐恢闡益盛﹐乃中外之同詞也。

周翰柴愚有素﹐顏鑄寧希﹐自罷禁林﹐出判上館。漸迫老傳之齒﹐復多負薪之憂﹐滯思本微﹐小才疑盡﹐遠承延矚﹐久未稱懷。蓋明公語營繕之源﹐敍致周密﹐垂勸戒之旨﹐通協神聰﹐止以寵示之文﹐便爲貽代之式。輒書後系﹐聊贊元功。時學士侍郎授代歸朝之年﹐撰行之日﹐周翰謹述於碑之陰雲。景徳三年記。

升州重修轉運司公署記

聖人造天下﹐必區土以居民﹐畫疆以爲國。小大之政﹐授之賢才﹐俾風教下暢﹐民情上達﹐上下交得﹐則治道具矣。有唐列天下十道﹐國家因唐舊制﹐道置轉運使主焉。豈徒提行臺漕運之職﹐亦以代古諸侯分制之權﹐期部執事不得擅爲異法也。誠以命令稟於天子﹐其昭著能事﹐厥惟善良﹐苟郡縣不徳﹐姦豪任情﹐蠹獘因仍﹐刑罰不正﹐民有不得平者﹐徵斂違度﹐巡護不謹﹐毒有流於下者﹐咸得致詰裁正﹐口口以聞。或髙才沈於下寮﹐治聲被於四遠﹐鄕黨之孝悌﹐巖谷之貞純﹐悉系明揚﹐用稱中旨。加之辯惑﹐煥然易從。如此則上無曠官﹐下無寃人﹐馴良適意﹐凶邪喪朋﹐欲民不謳歌於路﹐時不頌雍熙者﹐未之有也。至於移多補少﹐利於均輸﹐漕輦羨積﹐上實天府﹐玆爲心計﹐較然後知。於戲﹗若道皆得人﹐𨿽四海之大﹐萬里之遠﹐聖君覽禦﹐如在目前。所謂今之轉運﹐兼國家分制行臺之權﹐亦公卿試吏之地﹐烏獨曰三司子司乎﹖就裁朝廷數十州事﹐以尊主庇民爲己任者﹐轉運也。豈不曰公卿試吏乎﹖

江南轉運司﹐開寶甲戌歲取僞司會府爲之。大中祥符己酉春﹐民火因風﹐立焚千室﹐老屋承勢﹐化爲煨燼。某旣慚且懼﹐亟思繕全。復嘉二公臨事稱職﹐不敢以撓爲憚﹐不敢以勞爲詞﹐戶借一工﹐工輪十日﹐末春經始﹐首冬畢功。所喜者民不知倦﹐官不至費﹐公宅成焉。顧庭除之廣袤﹐棟宇之多少﹐有次有列﹐來者咸覩。他日朽去﹐記將何益。今所記者﹐欲後之君子﹐愼惜名器﹐修舉職業﹐使非道不得萌生﹐而平民受賜﹐足以擅試才之譽﹐副臨軒之囑﹐不其偉歟。與夫循默養名怗與自大者﹐不同日而議也。時皇宋大中祥符二年﹐十二月二十二日記。春日宴李氏林亭記人生無賢愚﹐孰不欲快身於顯貴﹐休思於榮賞。二者天下之通美﹐小不適宜﹐則儒者黜其非道矣。李公之林亭適宜矣。公之門勛耀於世﹐孝友光於家﹐得不崇軒館﹐疏亭苑﹐以發其榮耶�天衢九通﹐我宇其中﹐背室迎陽﹐亭林繅芳﹐故賢者謂其外作官勞﹐內適情性﹐不肖者謂其外張威气﹐內盡荒伏。若李公之賢遠矣﹐朝倫之傑﹐時樂其遊﹐文墨之雄﹐日願其交。於以季春元日﹐宴於羣士﹐陽光入林﹐宣露和气﹐酒酣樂備﹐羣公賦詩。九河生倡言於坐曰﹕且大梁天帝之都﹐畝地千鏹﹐一廬十金﹐安然辟廣庭﹐仵芳致﹐豈不尊性而貴奇歟�人生世中﹐百勞萬窮﹐安然臶榮賞﹐豈不徳至而貴顯歟�身服世榮﹐或蕩而輕﹐安然與賢者遊﹐豈不志大而識遠歟�更若克萬峯﹐畦百藥﹐豈不安仁而履義歟�松篁嘯風﹐怪石嵌虎﹐豈不體節貞歟�又焉嬰花進紅﹐乳艸織綠而已�竹林誕放﹐金穀淫侈﹐亦奚足儔也�堅此志節﹐全此令儀﹐何嗣業之不顯﹐何編簡之不榮�野夫非佞﹐直序芳猷。凡諸同筵名於右。

序

送趙況進士謁李員外序

世祿之子﹐負奇節異才者﹐尢令人多之。天水趙況﹐故右丞之幼子也。當食齒未堅而孤﹐旣冠而貧﹐苟非正气內融﹐眞道外入﹐安不爲驕蕩所溺而羈惸所困者耶�

前年予來洛中﹐豪貴哲士﹐往往頌其能。試與之語﹐廓然見丈夫之气﹐觀其艸詞索意﹐則語韻暢達﹐采摘冥遠﹐尢能辧舜禹商周所由之道﹐楊孟韓柳駁正之旨﹐其庶矣﹐眞可多也哉。亦謂士之貯道徳﹐盤盤然若大塊咽風﹐崇丘苞云﹐曷莫施之乎。

今年秋﹐果爲洛侯以賢名貢之﹐趣來京師﹐詔已罷舉。嘻﹐貴人子義且自負﹐苟未能通任於國君﹐焉有蹂污腸肺﹐曲媚以厚己耶�𨿽梁穎二賢器爾亦甚﹐彼何力緩爾屑屑乎。餓僮羸馬﹐將嫁於齊﹐寒气酸骨﹐寒風慘肌﹐蕭條千里﹐此行謂何�且大丈夫旅於天地﹐通塞不足易其慮﹐何小勞暫別驚心乎�

戒車之晨﹐賢俊三十輩﹐歡餞於原。昌黎韓丕歌詩以將之﹐九河張某序行以多之。已而曰﹕齊邑李大夫﹐天下之賢﹐今從之遊﹐他年再會帝鄕。揣爾用心之道﹐進如何也。

送田錫韓丕之任序

宋皇嗣天子﹐仁明而多文﹐功發正治﹐爲太平先﹐是用頓天﹐网羅英豪﹐以至中夏荒徼﹐弗敢隱其賢﹐歲貢於闕下者五千輩﹐號秀異者五百人。皇帝顧喜﹐策問金殿﹐有以革前法之獘﹐樂得賢之眾。旣得之﹐亟用之﹐當陛釋褐﹐初命監州。曠古哲王﹐審賢進用之迹﹐莫若斯之盛者也。萬眾驩唱﹐流震天下﹐九河生聞而夥嘆﹐疾至輦轂。性愚旣狃﹐無與人事﹐故不果知階靑雲者若之賢乎。韓﹑田二生﹐預熟其操。觀其言非仁義不出﹐回行非仁義不履﹐文彩純正﹐爭走造化﹐嘻可畏也。仰天頓首﹐多賀明天子得賢之實有若是哉。是行也﹐衡宣千里之邦﹐可以揚大帝之風﹐達君子之志。編民有便教﹐十室有耆艾﹐俟其化行而希顏者來上都﹐予卽磨其風度如何爾。僕馬在禦﹐江山匪遙﹐亭柳弄黃﹐離酒泛淥﹐盡醉卽去﹐勿作兒女子之訣也。

贈丘生別序

英賢生於世﹐豈徒爾哉�必與神龍嶽雲曹走天下。方今時運和會﹐天子仁聖﹐動植之類﹐咸迎其休﹐況於人乎�況於賢乎�丘生之賢﹐世亦罕得﹐執行之淳﹐專文之眞﹐閱邪僞如含恥﹐極丘軻之遺風。問其年則冠而有加﹐責其名則炫駭京國。何金馬之未試﹐怵棲棲於旅途﹐炎光熾空﹐淮海千里﹐牽諭不畱﹐訣我東去。𨿽雲龍之气﹐有時而神﹐若王孫覉孤﹐寧不嘆惋�眾君子悵餞隋岸﹐聲詩贈行﹐下交淺蕪﹐聊爲序引﹐賡奏孤舟一章﹐以杼勤懇。詩曰﹕汴水湯湯﹐維舟中央。其去也茫茫﹐其來也茫茫。與其濟兮﹐焉知古之人不同舟而樂康。

許昌詩集序

文章之興﹐惟深於詩者﹐古所難哉。以其不沿行事之迹﹐酌行事之得失﹐疏通物理﹐倡導下情﹐直而婉﹐微而顯﹐一聯一句﹐感悟人心﹐使仁者勸而不仁者懼﹐彰是救過﹐抑又何多。可謂擅造化之心目﹐發典籍之英華者也。

治詩人失正﹐采詩官廢﹐淫詞嫚唱﹐半成譫談。後世作者﹐𨿽欲立言存教﹐直以業成無用﹐故畱意者鮮。有如山僧逸民﹐終老耽醞﹐搜難抉奇﹐時得佳句﹐斯乃正始之音﹐翻爲處士之一藝爾。又若才卑不能起語﹐思拙困於物象﹐興詠違於事情﹐諷頌生於喜怒﹐以此較之﹐果無用也。其中淺劣之尢者﹐體盜人意﹐用爲己功﹐衒气揚聲﹐略無愧恥。嗚呼﹗風雅道喪﹐若是之甚歟。

許昌薛侯﹐詩人之雄乎。觀夫所尙﹐率以治世爲本﹐隨事刺美﹐直在其中﹐放言旣奇﹐意在言外﹐謂才俊之偉也﹔蹂躪時事﹐聚爲國風﹐謂風流之至也。貴農賤賈﹐資爲心術﹐苟引而伸之﹐豈不能黜邪歸正﹐去煩從簡﹐致君道有緒而民業用休。唐徳下衰﹐薛其已矣。夫世議自伐﹐寡於謙稱﹐胡不云主道之過乎�往往逸韻流入鄭聲﹐如吳姬並洛歌人等詞﹐盛傳人間﹐未易刪去﹐知言之愛﹐掩覆無由﹐蟻鼻之缺﹐白珪之玷也。斯言之失﹐君子之薄也﹐操履之迹﹐可不愼歟。

薛詩千餘篇﹐少得全本。咸平癸卯年﹐余移自成鎬﹐再蒞三川。歲稔民和﹐公中事簡﹐時會同列﹐引滿酬詩。因議近代作者﹐各出薛集﹐僅將十本﹐五言七言﹐二韻至一百韻﹐凡得四百七十篇。爰命通理太常博士王好古﹑太子中允乞伏矩﹑節度推官韋宿從長參校﹐依舊本例﹐編爲十卷﹐授鬻書者雕印行用。字未盡精﹐篇亦頗略﹐與夫世傳訛本﹐深有可觀。是年乙巳﹐秋八月﹐樞密直學士尙書刑部侍郎知益州兼兵馬鈐轄張某序。

送進士張及赴舉序

益都去帝鄕四千里﹐平昔英俊怠於進趣﹐況更賊亂之後﹐例闕資生之計﹐鄕老之薦﹐聲響久絕。今年秋﹐華陽邑大夫以三進士爲請﹐試官頌其文﹐閭裏稱其行﹐又嘉其迹忘遐闊﹐心戀明聖﹐有以彰遠人。旣乂吾君﹐徳澤流被於無窮也。近世取鹿嗚之什以饗貢士。斯筵之啟﹐殆若是乎�舉送官老不勝酒﹐亦醉且喜﹐因歌詩以將之﹐眾君子詞學先鳴﹐請爲賡歌之。

碑銘

大宋贈監門衛將軍上官公神道碑銘

通天地之道謂之聖﹐通人物之道謂之賢。聖賢不偶於時者有之矣﹐未有不知道而能聲名光大者也。公聖門之賢者﹐髙陽氏之裔﹐楚大夫子蘭之後﹐世有明徳﹐家傳懿行。祖某﹐父某﹐值唐末亂罹﹐隱徳不仕。

公志度閎遠﹐履行修謹﹐長於干戈之時﹐不廢俎豆之業。始學禮﹐知三代損益﹐藝精。鄕人諭之請仕﹐公曰「唐徳下衰﹐諸侯擅命﹐土宇分裂﹐命臣無幾。況春官氏失職﹐仕進不由權幸者鮮矣。若由道以行己﹐𨿽執鞭之士﹐吾無與辭﹐苟枉道以事人﹐使籯金列駟﹐吾恥有也。」兵戰無日﹐民力不堪﹐大梁四通﹐供餉兼倍。一日﹐諸父曰「爾不應鄕選﹐當休吾家乎�」遂從三司省召﹐爲主藏吏。居積歲﹐以淸謹聞﹐選爲寧州糧料使。又轉鄜州糧料使﹐備軍期也。幹徳初﹐前軍克蜀﹐又選爲洋州糧料使。荊土久乂﹐蜀川旣平﹐轉江萬艘﹐委積無算﹐承命於荊﹐以董財計。當時處此職者﹐以侵民聚財爲己任﹐以買權徼勢爲能事﹐奢靡擬於公室﹐气艷侔於貴冑。公獨翛然如古貞士。嗚呼﹗安卑以樂志﹐舍利以趨義﹐豈不謂聖門之賢乎﹗

開寶七年﹐公年六十三﹐遘疾於荊之傳捨﹐臨終謂長子正曰「吾學與仕越四十年﹐志無所適﹐此亦命也。爾讀春秋﹐知褒貶之旨﹐更版攝﹐得爲政之要﹐當誠明以遇物﹐則終身不匱﹐當篤志以臨事﹐則所向皆得。顚沛造次﹐無忘於仁﹐能成吾志﹐死且不朽。」

長子泣血奉訓﹐扶柩以歸。服除﹐由攝資授殿前承旨﹐以材能﹐累遷西京作坊副使﹐充劍門關使。淳化甲午歲﹐盜起兩川﹐蜀城俱潰﹐眾號百萬﹐直趨劍門﹐加以敗卒亡官﹐先日而至﹐人心恐悚﹐投死無地。乃誡曰「有議北歸者梟首﹗有不用命者支解﹐」人皆怗息﹐不敢仰視。獨提兵出關﹐連戰連卻﹐賊气於是沮矣﹐我關於是固矣。以奇功﹐超授六宅使﹑劍州刺史。

明年﹐天子以主將遷延﹐餘寇未殄﹐遂授峯州團練使﹑西川招安使以代焉。旣擒且誘﹐示信推仁﹐七旬賊平﹐多見全活。次年秋﹐巡檢不仁﹐官軍生釁﹐嘯聚亡命﹐圖爲亂階。三日而四郡不守﹐五日而兩川震驚﹐決於次晨﹐長驅入益。自戒師旅﹐逆戰方井﹐戰酣兵卻﹐眾皆失色﹐於是下馬揮劍﹐有死無二﹐鼓怒增气﹐戰功遂成。賊有逃刃者﹐命一介之使﹐擒於蠻中﹐人有未諭者﹐飛克賊之意﹐徧於川峽。人人頓安﹐如脫虎口﹐旣屠其賊﹐又安其民﹐所謂仁勇兼致者也。尋授南作坊使﹐賞軍功也。

議者謂劍門之守﹐堅守也﹐方井之戰﹐死戰也。非此﹐重貽吾君之憂乎�重罹川民之患乎�寵厚譽遠﹐誠有謂也。明年替歸﹐授東上合門使。其戰守之奇﹐蓋由誠明篤志﹐勁不忘仁﹐成先訓也。其功業之著﹐蓋立身行道﹐光揚令名﹐成先志也。傳不云﹕不在於身﹐而在子孫乎�上官氏之謂矣。

淳化郊祀慶恩﹐公以長子官贈率府副率。至道中﹐再贈率府率。今上卽位﹐加贈左監門衛將軍。娶袁氏﹐今長安郡太君﹐惠淑慈愛﹐有賢母之稱。生男五人﹐女二人。長男正﹐前所謂有軍功者。第五男某﹐見任右班殿直﹐仁而有斷﹐眾伏其能。三男早卒。長女適三班奉職張奭﹐次女未笄而卒。成平二年八月四日﹐葬於開封府封丘縣舊鄕某原裏也。詠與公長子同方井之憂﹐因而欺狎﹐熟知善行﹐是用直書。乃爲銘曰﹕

猗歟哲人﹐懷明抱眞。志髙位下﹐徳不及民。平生之意﹐傳於嗣子。遂崇戰功﹐成公之美。因加榮封﹐綽然華宗。所謂生不易操﹐死而志通者也。嗚呼﹗休哉。

張乖崖集卷第九

表

通判相州求養親表

臣某言﹕臣聞﹐以祿奉親﹐孝子之常道也﹔從人之欲﹐聖主之廣愛也。臣【中謝。】竊念臣生居仄陋﹐艮值太平﹐遇陛下好文﹐故臣一上取進士之第﹐遇陛下求治﹐故臣再任爲登朝之官。揣分撫躬﹐磨頑礪朽﹐使臣冒白刃﹐履重艱﹐不足以謝陛下待臣之賜也。況河相大鎭﹐王畿連疆﹐委重者親民﹐望美者倅郡﹐猶復拳拳誓志﹐欲求攺官者﹐蓋遇陛下孝治之時﹐臣有遣親之咎也。重念臣十年聚學﹐悉是離鄕﹐兩任遠官﹐皆非迎養。近因受命﹐曾到舊廬﹐雙親扶羸﹐顧臣以泣﹐臣非死木﹐得不傷心�臣亦引諭國恩﹐用相慰勉﹐終且戀其本土﹐不肯隨臣之官。朝夕系思﹐方寸已亂。臣又聞﹐不可再得者父母﹐幸而獲遇者聖君﹐若不剖心見詞﹐違制以請﹐則上辜陛下廣均物之恩﹐下使微臣負終身之戚。臣之家屬﹐近隸濮州﹐竊聞州城例有酒稅﹐望回天眷﹐察臣愚衷﹐則臣乞納升朝兩官﹐換監濮州一務。臣非矯激﹐蓋欲明危迫之志也。若此﹐則內有承顏之美﹐外諧陳力之方﹐匪惟臣身獨荷榮遇﹐亦使四海之內﹐百世之間﹐孝子良臣﹐聞風增慶。其如畢身命﹐報鴻私﹐生民常心﹐豈合陳露﹐干犯天慈�臣無任戰汗﹐激切望恩之至。謹奉表陳乞以聞。

荊湖轉運蒙恩獎諭謝表

臣某言﹕今月二十七日﹐密院遞到勑書一道﹐蒙恩特賜獎諭者。皇文昭爛﹐睿眷重深﹐拜思而力若不勝﹐揣分而心無所措。【中謝。】臣聞量材受官﹐明君之善教﹐盡力事主﹐臣下之常心。苟規矩之不踰﹐則上下之交慶。臣之所佩﹐謂之至言。恭惟徽號皇帝陛下﹐應運乘幹﹐體天行道﹐謂文爲理時之本﹐故親策賢良﹔謂公爲禦下之規﹐故明懸教令。信無幽而不燭﹐在有物以咸蘇﹐昭昭然﹐穆穆然﹐誠千載之一會也。竊念臣賤同艸芥﹐器甚斗筲﹐徒因總發之年﹐便學爲臣之業﹐以至出隨鄕薦﹐恭逢聖時﹐當召試金階﹐賜科名於異等﹐洎掄官天府﹐委漕運之要司﹐恩遇有加﹐驚愧無盡。是以身爲外事﹐公作中謀﹐旣不敢曠職徇情﹐惟求自適﹐亦不使容姦黨惡﹐以博虛名。方虞積毀以銷金﹐豈意飛聲而悟主﹐爰迥聖獎﹐俯降天書。匪徒一介之臣﹐傳榮不朽﹐用使九流之士﹐礪志無窮。此蓋皇帝陛下﹐鑑洞古今﹐義形普率﹐欲貪邪之易慮﹐故廉愼以爲文。臣復何功﹐可以當此﹖惶駭之至﹐莫知所裁﹐得不益勵至誠﹐恭遵大教。𨿽削繁理劇﹐未通使物之宜﹐而竭節盡忠﹐更切報君之願。云云。

奏鄭元佑事蒙恩獎諭謝表

臣某言﹕今月十七日﹐密院遞到勑書一道﹐蒙恩特賜獎諭者。恩自天來﹐榮加望外﹐拜伏之次﹐惶駭失圖。【中謝。】臣聞君道明則臣誠著﹐上好禮則下興讓﹐此有國之大章﹐治朝之餘裕也。如臣操植﹐無一可堪﹐徒自出身﹐遭逢聖主﹐過有采聽﹐擢充轉輸。臣𨿽愚蒙﹐亮切感憤﹐是以不捨晝夜﹐惟思公忠﹐以便民尊主爲常規﹐以除邪翦獘爲己任﹐遂致貪官詬怒﹐豪吏震驚﹐謗聲塞於道途﹐毀狀聞於旒冕。恭惟神斷﹐處在不疑﹐使臣勤劬﹐得盡任委﹐此所謂陛下至明而臣誠稍著也。近者制置使紀臣職事﹐上達宸聰﹐感天眷以軫憐﹐加璽書之慰勞﹐臣𨿽不稱﹐伏用增慚。且制置使與臣﹐生平未嘗識面﹐略聞履蒞﹐便與薦論﹐絕古人忌黨之私﹐見義士徇公之節﹐此所謂陛下好禮﹑臣庶興讓也明矣。大恩莫報﹐至聖難名﹐但切戰兢﹐以卜終始。云云。讓起復表臣某言﹕今月三日﹐合門勾喚﹐蒙恩特授臣起復﹐依前守尙書虞部郎中﹐充樞密院直學士﹐散官勛賜如故者。臣聞父子之情﹐其喪也有終身之戚﹐君臣之義﹐其深也有起復之文。如臣顓蒙﹐方負罪釁﹐忽被殊寵﹐寔難爲心﹐臣誠感誠咽﹐頓首頓首。竊念臣河朔單門﹐天下孤迹﹐值文皇之肇運﹐偶儒學以謀身。始中懸科﹐旣不由於勢援﹐洎充近侍﹐皆出自於天恩。未能公道以誓誠﹐豈意私門之降禍﹐故當屏絕﹐以履哀摧。伏蒙皇帝陛下﹐過聽微臣﹐稍於勤盡﹐起從苫次﹐令就朝行。𨿽出綍是榮﹐頗耀士人之目﹐而舊巢興感﹐若爲禽鳥之情。欲望特輟明恩﹐許全私禮﹐服麻啜菽﹐期少報於劬勞﹐移孝資忠﹐庶無違於風教。干冒天慈﹐臣無任祈天瀝懇哀摧哽咽之至。謹奉表陳讓以聞。臣誠哀誠切﹐頓首頓首。謹言。

謝起復表

臣某言﹕今月五日﹐準中書札子﹐伏蒙聖慈以臣所讓﹐恩令不行﹐一依指揮給假﹐候回日朝謝者。皇私日麗﹐睿渥春回﹐退惟賤微﹐再切驚懼﹐臣誠慶誠幸﹐頓首頓首。竊念臣處世無才﹐逢時有幸﹐旣將身以許國﹐兼得祿以榮親。所恨者﹐先臣臥疾之初﹐闕於嘗藥﹐所苦者﹐丹旒出門之日﹐不得攀棺﹐遂瀝懇以祈天﹐冀投誠於終喪。伏蒙法天崇道皇帝陛下﹐憐其近性﹐示以奪情﹐殊常曲降於恩輝﹐自遠許從於假告﹐靈前一慟﹐庸知有後之人﹐此外何求﹐但覓報君之路。臣無任感天荷聖激切屏營之至。謹奉表稱謝以聞。臣某誠榮誠感﹐頓首頓首。謹言。

賀西川賊平表

臣某言﹕今得鈐轄進奏院告報﹐寄班恭奉官安守忠到闕奏﹐十月三日富順監與賊相見﹐一合殺下軍賊﹐斫到王均首級﹐掩殺招降到賊人艸補人員共六千餘人﹐其賊並已翦除靜盡者。臣當時集軍州官吏﹑僧道﹑百姓﹐曉諭訖。小醜亂常﹐偏師致討﹐尋聞就戮﹐大快羣情。【中謝。】竊以太祖開基﹐廣之以教導﹔太宗臨極﹐益之以慈仁﹐萬方浹洽於皇恩﹐百姓不知於日用。恭以皇帝陛下﹐道光先志﹐化被無垠﹐含气遂生﹐如逢於煦日﹐行歌載路﹐共贊於昌時。而獨王均﹐愚不畏天﹐飽思吠主﹐扇搖凶黨﹐搔動邊城。皇帝陛下﹐猶示招綏﹐冀其悔悟。迷而不復﹐有煩問罪之師﹐困極斯逃﹐方信滅身之禍。𨿽將臣之宣力﹐由英主之授謀﹐四海一心﹐同慶於此。臣叨塵班苑﹐獲守藩方﹐誠無執銳之勤﹐實愜除姦之願。云云。

杭州蒙恩獎諭謝表

臣某言﹕今月十五日﹐進奏院遞到詔書一道﹐爲本州島百姓滕超等舉畱臣﹐蒙恩特賜獎諭者。臣叨任藩宣﹐曾無政績﹐忽因民欲﹐俯降天書﹐光寵異常﹐惶駭失據。【中謝。】臣聞舜稱善人﹐卽不仁者遠﹐漢求良吏﹐卽守道者前﹐所以極理體之大中﹐致生民於康樂也。恭惟徽號皇帝陛下﹐遵漢之道﹐行舜之心﹐興一事未嘗不恭儉爲先﹐命一官未嘗不惠愛爲寄﹐故得朝風寬簡﹐世態淳和﹐史官但記其時雍﹐野老不知於帝力。臣叨塵有位﹐獲預頒條﹐𨿽志在推忠﹐莫著分憂之效﹐而心期濟眾﹐未知爲治之方。徒以浙右近年民間小歉﹐旣蒙明勑﹐與蠲之於賦租﹐復降異恩﹐又賑之以口粟﹐此皆皇猷所被﹐民事重蘇﹐靜言所因﹐於臣何有�顧惟下俚﹐不識大端﹐譽臣之長﹐掩君之惠﹐敢幹雙闕﹐畱舉微臣。蓋遇皇帝陛下﹐道在包荒﹐恩從獎善﹐旣不責民之僭冒﹐亦不究臣之曠遣﹐便枉璽書﹐曲形慰勞﹐人百皆喜﹐臣獨未遑。且以江外諸州﹐杭爲巨鎭﹐臣之到任﹐已踰二年﹐未能使民絕忿爭﹐未能使吏知廉恥﹐蒿萊之有所不盡辟﹐獄訟之有所未盡空﹐自謂孤奉舜稱﹐略無善行﹐謬榮漢選﹐不見良能。是以臣受寵載驚﹐靦顏增愧也。得不更思體國﹐益用竭誠﹐求古人化俗之方﹐副明主愛民之旨。望裨萬一﹐少報生成。

謝卹刑表

臣某言﹕伏蒙聖慈賜臣卹刑詔書一道﹐臣已當時行下訖。時屬長贏﹐恩推欽卹﹐渙若好生之徳﹐彰乎愼罰之文﹐遠邇之心﹐歡抃失次。【中謝。】臣聞昔者明王之治天下也﹐作是五刑﹐明玆三訊﹐所以重生民之命﹐而爲大化之防。恭惟徽號皇帝陛下﹐儉以率眾﹐仁以愛人﹐治定功成﹐刑淸事簡﹐猶慮煩陽之候﹐不無輕系之人。首發徳音﹐俾觸网者有自新之路﹐復頒明詔﹐欲分條者絕舞法之心。式是大和﹐同登於道。至若有虞之畫像﹐大禹之泣辜﹐用此憂勤﹐曾未差忒。臣本疏材術﹐謬掌郡符﹐不能倡導於化風﹐未得空虛於囹圖﹐蠅懷恩顧﹐伏用兢慚。是以益勵至誠﹐恭遵大訓﹐𨿽知聽審難臻明恕之方﹐一覬寬平少副哀矜之旨。云云。

賀聖駕幸澶州還京表

臣某言﹕今月七日﹐入內髙班王某至﹐伏審鑾輅已於十九日卻還京闕者。中外士人﹐朝昏系望﹐才聞返駕﹐共慶丹誠。【中謝。】竊以四海久安﹐三農始隙﹐忽意北夷之俗﹐轍萌犯順之機。恭惟皇帝陛下﹐忘黃屋之尊﹐務息民之道﹐聊舉省方之典﹐因陳問罪之師﹐果致雜虜革心﹐使人請命。屬大道含容之徳﹐不責小瑕﹐而著明臨照之恩﹐許其通好﹐允得弭兵之略﹐兼光柔遠之風。華夏之情﹐歡抃交至。云云。

謝除吏部侍郎表

臣某言﹕今月日﹐密院遞到官告一通﹑勑牒一道﹐蒙恩特授臣中大夫﹑吏部侍郎﹐加食吧五百戶﹐食實封二百戶﹐上柱國﹐仍放朝謝者。臣聞周寵名侯﹐始行加地之賞﹐漢崇良吏﹐方推增秩之恩。不嘗妄及於匪人﹐有以騰輝於當世。豈以天官少宰﹐上柱殊勛﹐中大夫漢之淸資﹐食實封唐之極賞﹐一日並授﹐在臣何堪﹗儻稽責實之文﹐深黷陟明之典﹐榮多益懼﹐處不知寧。【中謝。】竊以臣才不兼人﹐愚惟守己﹐每念流年易失﹐好事難成﹐故急急以行心﹐亦拳拳於勵節。爰自出專外計﹐入直中樞﹐歷司臺省之權﹐兼攝諸侯之政﹐謂姦回不叱﹐無以增聖主之明﹐謂凶惡不除﹐無以解黎元之患。臣行此志﹐殆十五年。豈不有惡上之民﹐曲飛謗議﹐豈不有怙權之黨﹐妄指瑕玼。絕無一日之尢﹐以污三章之法者﹐蓋由先皇帝知臣於疇昔﹐陛下明臣於當今。獨慶逢時﹐過於往哲﹐臣之感憤﹐豈易爲言。一昨移自雍郊﹐委臨蜀土﹐單騎徑發﹐冒熱而來﹐冀伸馭遠之勞﹐少達報君之志。是以宣揚聖化﹐下慰疲羸﹐啟導皇威﹐傍加凶醜﹐人似知勸﹐歲仍小康﹐惟將不辱命爲榮﹐亦以免厚讟爲幸。豈期睿睠﹐超與臣官﹐渙汗已行﹐辭拒無所。伏遇徽號皇帝陛下﹐明同皦日﹐愛若陽春﹐行周文之小心﹐惟公之卹﹐有漢髙之大度﹐眾善皆臻。歲久而天地同和﹐道在而人神交感﹐然後九儀述職﹐五輅鳴鑾﹐謁淸廟以祀親﹐登泰壇而享帝。大賫之慶﹐已洽萬方。議者謂陛下層禮上玄﹐讓功也﹐推恩百辟﹐勸善也。廣金帛之賜﹐戍卒忘勞﹐加封贈之官﹐人子盡孝。寬有罪﹐敍有過﹐蠲逋租﹐召亡命﹐仁之至也。舉賢才﹐廣諫諍﹐旌貞退﹐惠力田﹐義之和也。浩乎眞風﹐邈不可紀。臣愚﹐望陛下日愼一日﹐𨿽休勿休﹐光揚二聖之風﹐越在三王之上﹐含生之眾﹐百世同歡。重念臣無昔賢良吏之稱﹐獲當代出倫之寵﹐艸芥自比﹐雨露所滋﹐益堅犬馬之誠﹐望答生成之賜。云云。

益州謝降詔書獎諭表

臣某言﹕今得進奏院遞到詔書一道﹐轉運使黃觀奏﹐據本州島將吏﹑僧道﹑百姓等舉畱臣事﹐蒙恩特賜獎諭者。民情上達﹐天澤下臨﹐責實徇名﹐未著分憂之效﹐僥榮冒寵﹐難逃飾詐之譏﹐循省所因﹐喜愧交至。【中謝。】伏以蜀土奧區﹐素稱重地﹐國家愼委﹐本爲難材﹐況列卿帶職之資﹐屬爲郡總戎之美﹐眾臣之內﹐少比兼榮。竊念臣河曲微生﹐儒門末造﹐憑詩書爲快捷方式﹐取忠義爲先聲﹐果逢求治之朝﹐驟有絕倫之遇。入登臺省﹐幸聯心膂之臣﹐出守山河﹐全控咽喉之地﹐故合竭誠報國﹐百計安民。遠仗皇威﹐姦惡少聞於屏息﹐傍宣聖化﹐疲羸近似於昭蘇。此蓋徽號皇帝陛下﹐知臣向公﹐任臣不貳﹐縱有闕政﹐不能移天覆之私﹐縱有謗書﹐不能惑聖明之慮﹐是致孤臣有賴﹐遠俗無虞。竊惟經亂之人﹐易得在心之感﹐謂臣滿歲﹐必差替官﹐轍萌犯上之機﹐因用畱臣之奏。曲蒙慈旨﹐不責狂言﹐降天上之徽音﹐作劍南之佳气。庸知異獎﹐推爲勸善之恩﹐卻揣無功﹐積有臨深之懼﹐得不更思盡瘁﹐恭守成規﹐庶求鎭靜之方﹐少輔厖鴻之徳。云云。

益州謝傳旨獎諭表

臣某言﹕六月二十五日﹐巡撫﹑屯田員外郎謝濤等奉傳聖旨﹐獎諭臣﹕知卿爲治極好﹐得卿在彼﹐朕無西顧之憂﹐庶事更切用心者。邊臣之職﹐正恐未周﹐金口所稱﹐已傳不朽。何此中才之質﹐得勝絕世之榮﹐直恐捐軀﹐無以報徳。【中謝。】竊念臣出身至賤﹐遇主非常﹐彊仕將期﹐方離巖谷﹐兩髦始白﹐已作丞郎﹐況兼直密之資﹐允在得言之地。恨不能長纓請試﹐北系單於﹐雙闕頌功﹐東封岱嶽﹐此國家之所不欲﹐而卿大夫之所未裕也。一昨西蜀居人﹐頻經擾攘﹐九重選吏﹐頗屬精勤。臣當奉命之初﹐實愜寸心之願。所喜者勝殘馭遠﹐得施報國之勞﹐所幸者去易就難﹐少逭偸安之謗。臣是以推誠官列﹐示信戎行﹐布均一於吏民﹐亦誡勵於凶惡﹐並逢稔歲﹐偶免敗官。此蓋皇帝陛下徳澤四充﹐聲明允塞﹐蠻夷向化﹐邊方無警柝之虞﹐士庶歡心﹐守土慶下帷之治。猶復居安興念﹐用照而明﹐傍遣使車﹐撫安遠俗﹐特傳天語﹐下慰孤臣。謂臣分西顧之憂﹐深知不稱﹐使臣有過身之譽﹐以至無言。但銘勸善之恩﹐庶保有終之節。云云。

升州到任謝表

臣某言﹕伏奉六月二十七日勑﹐差臣知升州軍州﹐兼提舉江南東路兵馬巡檢捉賊公事﹐已於八月二十二日到州署事訖。恭以道有所存﹐物無不遂﹐臣縈宿疹﹐分合退身﹐皇情重惜﹐其辭榮大鎭﹐許從於臥理﹐感深出涕﹐恩極難言。【中謝。】臣聞昔者聖君之禦人也﹐博愛溥施﹐包荒濟美﹐九有仰大中之化﹐羣倫無不達之情。伏惟皇帝陛下﹐恭己臨朝﹐推誠接卜﹐英斷比於太祖﹐寬仁類於太宗。謂選能爲共治之資﹐則躬行采錄﹐謂節用爲卹民之本﹐則愼乃盤遊。加不忘功﹐兼之念舊﹕有若陳緯苦戰﹐田錫直言﹐越次褒延﹐驚駭視聽﹔梁周翰前朝名輩﹐邢昺望苑元勛﹐俱及耄年﹐不許去位﹐非常禮遇﹐優與俸錢。四海之人﹐聚首而議﹐以爲陛下之徳﹐有以繼舜齊堯﹐輝宗映祖﹐若周文之兢持﹐未足多也。書美昌言﹐禮貴養老﹐未爲奇也。𨿽聖政無涯﹐不可妄紀﹐而生民受賜﹐抑又何名。

竊念臣本族無稱﹐學文自任。爰從中第﹐洎至登朝﹐徒切礪精﹐少防於責﹐實絕無朋比﹐曲借於餘光。凡四轉官﹐便參樞要﹐復三數歲﹐已忝丞郎。信明時驟進之身﹐過往哲九遷之遇﹐退量淺劣﹐不稱明揚﹐止在捐軀﹐聊以報國。重念臣少因酒過﹐晚覺病多﹐仰天眷以撫安﹐煩國醫之診護。其如气候漸劣﹐根本難瘳﹐旣乖侍從之儀﹐實玷衣冠之列。豈敢便謀致政﹐堅請分司﹐重閽輒拜於封章﹐小郡覬全於頤養。不謂睿慈惻湣﹐兌澤沾濡﹐作藩更委於兵權﹐赴任仍兼於水路﹔而復中官賜藥﹐內府支金﹐謂九轉之靈丹﹐可延性命﹐謂三錢之祕寶﹐足了生涯。天意所鍾﹐愚臣備識﹐必將垂世流爲美談﹐知微臣遇主之榮﹐比肩舊老﹐廣陛下愛人之旨﹐接武前皇。

臣𨿽事上之少勞﹐陛下待臣之已甚。而況江山秀絕﹐民物駢繁﹐獄訟簡淸﹐事務整集﹐上仗神砂之力﹐下因僚吏之勤﹐望保殘年﹐再覩雙闕﹐此愚臣之願﹐陛下之恩也。旣感陛下憂臣之身﹐臣敢不憂陛下之事。一欲倡導風化﹐惠綏黎元﹐兼令凶忮之人﹐漸識淳和之理﹐憑玆懇欵﹐上答恩休。云云。

張乖崖集卷第十

表

賀東封禮畢表

臣某言﹔今月六日﹐密院遞到赦書一道﹐十月二十六日﹐皇帝封禪禮畢﹐大赦天下者。臣當時集軍州官吏﹑僧道﹑百姓曉諭訖。伏以眞聖有作﹐萬方樂推﹐非升中無以告不世之功﹐非太平無以行希代之事﹐盛禮云畢﹐鴻休允敷﹐極於無垠﹐不任大慶。【中謝。】

臣聞安大眾定大業者至徳﹐動天地感鬼神者至誠。至誠昭晰以發中﹐玄化浸淫而應外﹐然後五兵消偃﹐九有澄淸﹐迨於升聞﹐克洽穹昊。若夫守治定之理﹐修報本之儀﹐常祀之餘﹐盛典多默﹐自前世稱頌者七十二君。漢才依俙﹐唐亦梗槪﹐以至躋生民於壽域﹐納仁義於中途﹐踵無懷因嚴之風﹐述虞舜東巡之美﹐系我聖宋﹐成乎嗣君。

恭惟皇帝陛下﹐大道之尊﹐中天而立﹐咨唐堯之宇覆﹐法姬周之砥平﹐密勿萬機﹐臣度巡遵於繩準﹐精明一徳﹐黎元但覺其昭蘇。加以天資孝慈﹐則人歸恭順﹐力行節儉﹐則物有羨饒﹐和气四充﹐百谷屢稔﹐戎狄不召而自至﹐禎祥過抑而益彰﹐有以光揚祖宗﹐輝映今古﹐善頌之口﹐何得而名。

於是遐方觀國之賓﹐奔馳道路﹐東魯系來之老﹐萃集闕庭。洎於黔首緇黃﹐三事庶尹﹐累陳昌平之績﹐請行封禪之禮﹐皆曰「陛下徳至於天﹐故有祥符降空﹐羣鶴引駕﹐徳至於地﹐故有嘉禾連理﹐芝艸分莖。昭示眾靈﹐無以殫紀。」陛下果不可固讓﹐人情果不可固違者﹐上答神休﹐下祈民福也。

是用降時巡之詔﹐著柴望之儀﹐馳道不除﹐帷宮不飾﹐菲薄之至也。無勞居民﹐無夭生物﹐仁愛之深也。皇皇翠華﹐駸駸羽衛﹐方冬之麗日增燠﹐千里之纖埃不飛。旣祗肅以登封﹐復懇惻以降禪。奠茅成禮﹐𨿽資北裏之禾﹐檢玉報功﹐寔有上玄之命。是謂禱祈之善﹐恭讓於天﹐曠蕩之恩﹐宏被於下﹐無一事不更於臨照﹐無一物不遂於沾濡。熙穆淳風﹐輝煥淸世﹐追蹤五後﹐式觀紀號之文﹐邁徳宗周﹐更遠卜年之數。

臣職叨近列﹐任忝名藩﹐逢大中開泰之期﹐見往代未行之事。病知分薄﹐難伸扈蹕之心﹐老覺才微﹐莫逮歌虞之意。云云。

謝賜禦制禦書封禪銘贊記副本表

臣某言﹕進奏院遞到編錄封禪記﹑丁謂等起請禦制禦書泰山銘贊記抄錄副本一卷賜臣者﹐聖作深玄﹐人所難覩﹐外臣有賜﹐恩出非常。【中謝。】臣聞渡汾流詠﹐止嘆於凋年﹐過沛興歌﹐庸思於共守。豈若天祚明徳﹐功格上玄﹐旣東巡以告成﹐復勒銘以見意。煥乎盛業﹐垂彼無窮﹐誠明代之嘉猷而眞聖之能事也。恭以皇帝陛下﹐生知要道﹐天縱多能﹐體二聖之仁明﹐鑑百王之得失﹐側躬致洽﹐元化大同﹐以至和气四充﹐祥符下集。覽闕下諸生之議﹐感泗上父老之言﹐遂事升中﹐以展大禮。皆謂太平者前王難及之事﹐陛下致之﹐泥金者曠代不修之典﹐陛下行之。嚴父配天﹐孝之至也。爲民祈福﹐仁何遠哉﹐事感宸衷﹐言成國典﹐眷玆近列﹐許遂榮觀。定類管窺﹐莫從天際。有若歸功天地﹐推徳祖宗﹐謙讓在思﹐惕厲爲誡﹐此人世不名之福﹐乃社稷無疆之休也。臣叨塵要職﹐獲守維藩﹐拜賜已來﹐歡心莫極。𨿽收藏有耀﹐永爲傳世之珍﹐而衰劣無能﹐但見感恩之淚。云云。

甘露賀表

臣某言﹕當州自十一月八日甘露降鐘山太平興國寺松樹﹐大小約千株﹐經月尙在者。竊以神物斯來﹐太平之驗﹐耳目相接﹐遠邇同歡。【中謝。】臣聞政由徳成﹐物以類應﹐𨿽天地之博大﹐而艸木之纖微﹐有感必通﹐無遠不至。恭惟皇帝陛下﹐眞誠禦世﹐廣愛臨人﹐人心平和﹐天意響答。始東封之行慶﹐忽甘露以儲休﹐此實陛下勞神在中而致美於外也。徳之所感﹐昭然不誣。觀其凝若雪霜﹐甘同飴蜜﹐千株徧結﹐足名希代之珍﹐再月未融﹐是表無疆之福。臣器能淺薄﹐蹤迹遭逢﹐任守連城﹐目覩嘉瑞﹐稽人物感通之理﹐抑有前聞﹐紀皇王遐邈之風﹐曾無異見。云云。

謝加階封表

臣某言﹕今月日進奏院遞到官告一通﹑勑牒一道﹐蒙恩特賜臣大中大夫﹐進封開國公﹐加食邑五百戶﹐勛實封賜如故者。祥符遠燭﹐兌澤旁流﹐方忻樂聖之心﹐又荷惟新之命﹐退量不稱﹐徒切增慚。【中謝。】臣聞廣大者天﹐博通爲聖。天徳茂而物遂生﹐聖道行而人受賜。旣云不宰﹐何以識其裁成﹐寔曰無名﹐何以盡其言諭。亦猶惟堯與舜﹐法地象天﹐致巍蕩以無稱﹐類生成於不報也。恭惟皇帝陛下﹐千年應運﹐一徳承幹。念創業之克艱﹐未嘗逸豫﹐慮一物之失所﹐每切憂勤。明誠旣感於人心﹐聖化遂通於天意﹐故得眞仙降祉﹐瑞諜呈文﹐適彰卜世之期﹐允協大中之道。載惟靈契﹐事過於龜龍﹐方表玄功﹐理同於三五。而復順陽春而在宥﹐舉賞典以加恩﹐善讓不居﹐莫見裁成之朴﹐天下蒙福﹐但歌仁壽之風。臣位亞天官﹐職參樞要﹐叨預分符之寄﹐仍司禁暴之權。江外素淸﹐經歲但窺於兵籍﹐郡中無事﹐下幃徒守於詔條。常慮敗官﹐復榮寵數﹐階封益峻﹐名迹增華。較其冒賞之由﹐實屬逢時之幸﹐得不飲冰勵節﹐體國爲心﹐庶求靜治之方﹐少助無爲之化。云云。

升州謝傳宣撫問表

臣某言﹕今月三日﹐入內內侍髙班陳文懿到州傳宣﹐賜臣禦札札子﹐撫問臣疾患者。螻蟻微軀﹐云雷重施﹐頓覺已蘇之命﹐如登萬舞之庭﹐寵勵過常﹐感愧何盡。【中謝。】竊念臣河壖賤類﹐朝右孤根﹐徒將學古之心﹐以勗事君之節。先皇知臣守道﹐擢在淸流﹐陛下察臣好公﹐委之巨鎭。嘗謂官髙效淺﹐任重才微﹐履薄臨深﹐一欲少逃於官謗﹐安民被物﹐尢慚無補於皇風。一昨蒲柳向衰﹐犬馬生疾﹐據醫工之切脈﹐本自中傷﹐用啟灸以然膚﹐實時气正。旣緣在假﹐合具奏聞。伏蒙皇帝陛下﹐專命使人﹐特頒宸翰。何郡官之眇末﹐勞天眷以安存﹐同暗室之睹朝陽﹐類寒菱之遇春煦﹐篤君臣之分﹐遠不能名﹐傳家世之榮﹐久將益茂。恭期畏愼﹐以報生成。云云。

謝加工部尙書再任表

臣某言﹕今月日﹐入內內侍髙品楊保政賫到官告一通﹑勑牒一道﹐蒙恩特授臣工部尙書﹐散官﹑勛封﹑食實封賜如故﹐仍放朝謝﹔兼奉勑﹐量畱一任者。非常之寵﹐出自天心﹐三品之資﹐實踰愚望﹐再循再省﹐以榮以驚。【中謝。】臣聞漢命二千石﹐非政績昭彰者﹐未嘗增秩﹔唐歷三百年﹐非功行超絕者﹐不得尙書。流爲美談﹐因成故事。如臣虛謬﹐過有遭逢﹐處近侍之班﹐無一言報國﹐守諸侯之郡﹐無一善及人﹐縱加勵朽之勤﹐難贖冒榮之責。而況年容向暮﹐疾疹相仍﹐中間伏合拜章﹐懇求外任﹐近者因心戀闕﹐欲望替歸﹐遂寫情誠﹐遠塵旒冕。豈期睿眷曲一不憂憐﹐命星使於層霄﹐宣王言於南服﹐增正卿之秩﹐允謂異恩﹐許再任之官﹐足明重寄。匪惟臣愧﹐亦駭眾情。蓋以唐賞能臣﹐漢旌良吏﹐前載希有﹐近代罕行﹐一朝並賜於褒崇﹐何路重酬於名器﹐所以臣愧不稱而眾駭異常也。臣得不上體虛懷﹐俯安遠俗﹐使無違誤﹐少副倚毗。云云。

升州又謝傳宣撫問表

臣某言﹕三月日﹐入內內侍髙品趙履信到傳宣﹐伏蒙聖慈﹐重疊撫問臣者。國有常典﹐郡實分符﹐何守吏之瑣材﹐勞聖君之重顧﹐遠傳中旨﹐下慰殘軀﹐恩旣有加﹐喜亦難盡。【中謝。】竊念臣幼而嗜學﹐家本無書﹐閱市尋師﹐久嘗涉歷。策名委質﹐始預遭逢。自謂不蠶而衣﹐不耕而食﹐徒憑官勢﹐坐庇宗親﹐故檢身每切於勵精﹐承命不辭於艱險﹐以至懲姦析滯﹐廢寢忘餐。靜辦公家﹐一欲酬君之寵祿﹐緝綏黎庶﹐一欲答民之供承。是致過冒寒溫﹐有乖調護﹐盛年抱疾﹐向老便衰。一昨西蜀替歸﹐中樞隸職﹐信班行之絕迹﹐覺聖睠之異倫。其如癖气傍攻﹐少納大官之膳﹐頭瘡下瀝﹐有慚淸蹕之塵﹐所以臣喜偶昌期而悲逢薄佑也。遂陳丹悃﹐求蒞偏州﹐感動皇情﹐俯從臣願﹐付金陵之重地﹐委江介之諸軍﹐無廢攝生﹐僅同臥治。未期報政﹐忽復遷官﹐信使才回﹐中貴又至。瘡痍之末﹐旣沐軫憂﹐飲食之間﹐亦令順適﹐下安孤迹﹐傍駭羣情。臣竊覽遺編﹐遐觀往哲﹐有才大而君不用﹐忠盡而君不知者多矣。若臣寒素起家﹐淸朝見任﹐功未著而賞厚﹐誠未立而信深者﹐幸也。蓋遇皇帝陛下﹐以至聖之能﹐守可大之業﹐明以禦下﹐則邪正畢見其心﹐仁以安人﹐則髙卑各遂共性。是以臣粗推愚欵﹐盛荷殊知﹐豈不使四海之中﹐九流之內﹐壯夫激節﹐列位快心﹐有以頌陛下禮士之風﹐遠逾列聖﹐賞微臣飭身之未﹐無愧前賢。臣之叨塵﹐自難言諭﹐但期彊飯﹐一冀分憂。庶惇有卒之誠﹐少報不名之徳。云云。

進文字表

臣某言﹕因接內侍髙品趙履信言話﹐履信謂臣曰「多見朝臣言尙書文章髙古﹐理道深遠。聖君好文﹐何不寫錄一本進呈」者。始聞此說﹐不覺驚心。又緣臣詞學登科﹐聖君獎遇﹐若無所獻﹐何謂盡誠�繕寫之時﹐戰汗交至。【中謝。】臣聞於師曰﹐文章興於邃古﹐文物備於三代﹐前聖有作﹐後聖所因﹐著之簡編﹐流爲國典﹐誠萬代不易之道也。率由齊上下之儀﹐定人倫之序﹐正教所設﹐作生民之坦途﹐五常所施﹐爲濟用之樞紐。是故聖君頤指於上﹐賢彥馳騖於下﹐文士之筆﹐斟酌於中﹐陳布道徳﹐施張化風﹐有以懲﹐有以勸﹐有以規﹐有以諷。正議不回﹐則皇猷允若﹐書法不隱﹐則姦邪洗心。行以踐言﹐文以見志﹐千狀萬態﹐不失乎忠信﹐助治之大端﹐豈止垂諸空言而已。與夫多覽廣記稱博士之流﹐走翰飛文擅應用之最者﹐異日論也﹐此乃聖賢事業﹐豈愚淺能臻乎�以至臣三年不敢構思﹐五年不得措詞。竊擬遺余﹐粗陳梗槪﹐故於著撰不能編綴﹐自謂上不至淳文﹐下不迨應用﹐己甘守拙﹐期於畢生。一遇太祖開基﹐太宗臨極﹐平蜀來越﹐降吳下並﹐復炎漢之土疆﹐廣有唐之郡縣﹐列官旣眾﹐取士益繁﹐故夫俊造之科﹐始有殿庭之試。臣幸一上中選﹐再命登朝﹐勵好古之心﹐爲事君之節﹐飾學文之志﹐爲臨下之資﹐功未昭著﹐官已崇顯。此蓋先帝喜於獎善﹐陛下急於勸能﹐致臣叨塵﹐特邁流輩。諒無異略﹐以報厚恩﹐惟切履冰﹐少塞非據。豈期朝列曲諭臣文﹐愧研究之本疏﹐何傳說之過實。臣又聞﹐遇文明之治﹐不以文爲不類也﹐逢知己之主﹐尙或形迹不忠也。希顏𨿽勞﹐面墻無取﹐敢持爝火﹐輕冒皦日﹐允謂不知量也甚矣。臣曾著《聲賦》一篇﹐妄紀皇王治亂之本﹐擬《富民侯傳贊》一篇﹐譏漢武不盡富民之術﹐《詹何對楚王疏》一篇﹐似近治身之要。過此片善﹐偶得一鱗﹐歌詩短章﹐稍免塵雜。共寫錄成百篇﹐昧死附進。云云。

謝除禮部尙書表

臣某言﹕云云。蒙恩特授臣禮部尙書﹐加食邑三百戶。云云。國有大賫﹐臣叨峻遷﹐俯僂拜恩﹐惶駭失據。【中謝。】臣聞今之尙書﹐乃周之六卿也﹐位次上公﹐職當獻可。若非道堪尊主﹐智足利人﹐處其易循循得善事之稱﹐履其險侃侃有不奪之節者﹐苟踐斯任﹐謂之匪人。如臣操修﹐素甚鄙薄﹐加之識昧而復才卑﹐有若居安思危﹐愼名與器﹐聖慮精到﹐臣豈合云�至於屢奉詔條﹐詢采民瘼﹐臣未嘗陳一便人之策﹐未嘗舉一有道之官﹐未嘗議聚斂之臣侵下僥寵﹐未嘗糾欺違之吏黨惡自私﹐實辜旰食之求﹐頗玷上卿之秩﹐謂之識昧﹐不其驗歟�恭惟皇帝陛下﹐道大無名﹐量深無際﹐示不矜之善﹐則臣庶洗心﹐隆克儉之風﹐則黔首滋富﹐遂致西戎卽敍﹐北虜請和﹐耕者極於邊方﹐武具陳於內府﹐此陛下柔遠之略﹐與周比崇。越前年﹐東幸泰山﹐肆覲羣後﹐封天禪地﹐檢玉泥金﹐此陛下報本之功﹐與舜同道。歲二月﹐西巡狩﹐至於汾陰﹐盡禮於誠﹐惟徳是享﹐此陛下修墜典﹐主百神﹐眇眇漢唐﹐曾不足擬。臣幸被太平之休烈﹐遐觀盛徳之形容﹐慕阜陶愛君之心﹐無臯陶頌君之業﹐坐致三品﹐能無愧乎﹗所謂才卑不敢逃責﹐臣謹當守陛下之疆土﹐宣陛下之化風﹐俾頑者向方﹐饑者得食﹐兼撫屬城之眾﹐少寬南顧之憂。仗此勤劬﹐期報萬一。云云。

賀祀后土禮畢大赦表

臣某言﹕今月日﹐密院遞到祀后土禮畢赦書一道﹐臣當時集軍州官吏﹑僧道﹑百姓宣諭訖。希世盛事﹐作解鴻恩﹐歡洽之聲﹐隱然雷動﹐均和之气﹐邈與春迥。【中謝。】臣聞汾脽上皐﹐坤儀中宅﹐自漠皇之覩奧﹐復唐後以致誠﹐年祀寢遙﹐聲響都絕。蓋戈旄之未偃﹐而黎獻之未康﹐𨿽欲在思﹐實則罔暇。恭以太祖皇帝﹐沈謀英斷﹐應天順人﹐西取三川﹐南定百越﹐荊蠻旣乂﹐江吳以朝。太宗皇帝﹐天資聖文﹐神贊明徳﹐挫並門之逆節﹐旌浙右之忠淳﹐於以躬選惟良﹐坐理中道﹐可久之業﹐無得而名。伏惟皇帝陛下﹐繼體承幹﹐祖仁昭義﹐好聞正直﹐樂事謙和﹐以唐虞濟物主心﹐下安率土﹐以周孔治時之法﹐上守慶基﹐遂致風教大和﹐天人合慶。沙漠難羈之虜﹐不召而來﹐天書莫測之祥﹐應期而至﹐躋生民於富壽﹐見昌世之形容。一之曰封泰山禪社﹐首功之至也。二之曰幸汾陰祀后土﹐禮之得也。大恩四出﹐覺萬有以重熙﹐溢美無窮﹐眞聖人之能事。臣久塵要職﹐獲守維藩﹐前導後從﹐旣無階於扈蹕﹐式歌且舞﹐徒有幸於逢時。云云。

謝加階食邑表

臣某言﹕云云。蒙恩授通奉大夫﹐加食邑五百戶者。皇猷致美﹐臣下沾榮﹐捧授之間﹐驚惶失次。【中謝。】竊念臣素無勛績﹐叨預官常﹐江介剖符﹐偶免敗官之責﹐帝鄕臥疾﹐未知就列之期。伏遇皇帝陛下﹐法道爲宗﹐與聖作則﹐萬善中蘊﹐大明外敷﹐故夫濟世之恩﹐鎭作無名之朴﹐是致春融萬國﹐影附四夷﹐至徳升聞﹐仙祖來格﹐示延長之年曆﹐諭淸淨之化源。煌煌然﹐業業然﹐有以見天人合慶﹐社稷永貞。亦謂越千古以未聞﹐垂萬嗣而獨出﹐能稱頌者﹐恐難爲詞。豈比夫周穆瑤池﹐空贊白雲之曲﹐漢皇蘭殿﹐惟畱非聖之言。於以覃霈﹐恩答嘉貺﹐凡諸有位﹐盡被殊遷。臣官忝上卿﹐名已過實﹐復增階級﹐更益戶封﹐惟虞漸老之身﹐難答自天之寵。云云。

謝封贈表

臣某言﹕進奏院遞到官告三通﹐臣亡父某蒙恩贈太常卿﹐亡母謝氏追封新昌郡太夫人﹐妻王氏進封太原郡夫人者。云雷重施﹐存沒沾恩﹐榮忝過常﹐喜愧交集。【中謝。】臣聞綏和人紀﹐允屬於君臨﹐振舉家聲﹐用光於子道。非偶昌平之運﹐克隆惇勸之風﹐則何由變單門爲華宗﹐登朽骨於名路。恭惟皇帝陛下﹐仁明濟代﹐孝愛動天﹐四气均和﹐萬方熙穆﹐然後修墜典﹐禮百神﹐議法從寬﹐惟民主卹﹐衝衝列辟﹐仰慶賜以榮家﹐眇眇舊臣﹐咸賞廷於繼絕﹐昭然大賫﹐邈矣難名。竊念臣識昧知微﹐學慚博古﹐遇八表來王之日﹐用人處多﹐當九重選吏之時﹐出身特異﹐致便蕃於官秩﹐寡暉映於鄕閭。所幸者厚入俸金﹐嘗丰饒於甘脆﹐所喜者重加贈典﹐復光揚於令名。旣彰爲孝之心﹐未有資忠之效﹐臣不得不彊扶衰病﹐益勵廉勤﹐宣聖化於平民﹐俾其遂性﹐示皇威於醜類﹐望至悛心﹐少寬南顧之憂﹐以達事君之節。云云。辭赴陳州表臣某言﹕三月十六日﹐中使傳宣安慰臣﹐及賜臣勑牒一道﹐差知陳州﹐仍放朝辭者。天寵異常﹐人情皆喜﹐於臣之分﹐其榮可知。【中謝。】

臣聞以義激志者﹐志極於義﹐以仁感心者﹐心極於仁﹐寔國家統禦之大章﹐嘉臣庶遵向之常理。臣學不知道﹐心豈辯仁﹐幸逢明聖之朝﹐驟踐樞衡之職﹐東吳西蜀﹐忝預控臨﹐計省憲臺﹐粗曾揚歷。分憂察俗﹐旣無利事之勤﹐均物繩違﹐又乏當公之譽﹐徒以位叨三品﹐祿厚千鍾。適臨蒲柳之秋﹐忽生犬馬之疾﹐深莫能療﹐頭瘡起自於膏盲﹐命或可延﹐陰气非干於臟腑。

伏遇皇帝陛下﹐仁以濟代﹐聖無不通。未明求衣﹐慮一物之失所﹐虛懷待物﹐無一善以見遺﹐溢美具彰﹐稱頌難際。是以臣未伸臣節﹐過荷聖知。江介告勞﹐特恩與替﹐帝鄕縈疾﹐傳宣免朝。若較之於身﹐則榮由寵及﹐若議之於國﹐則禮自臣違﹐此實關心﹐惕然如疚。不仕則弔﹐古人無忘於尊君﹐以食計功﹐廉士猶嫌於竊祿。臣久妨就列﹐坐請俸錢﹐顯成慢上之尢﹐兼負素餐之責。是以臣量其筋力﹐尙可驅馳﹐遂貢赤誠﹐乞從外任﹐將勤補拙﹐修誠望附於闕官﹐捨逸從勞﹐本願覬當於臨遠。豈謂皇帝陛下軫其久病﹐念及衰年﹐俾近王畿﹐處之善地。

長河路便﹐一行穩泛於淸流﹐古郡望雄﹐平昔皆稱於易治﹐況臨公之多暇﹐復聚族以養和﹐此謂仁以感臣心﹐義以激臣志﹐期不惜死﹐上報所因。再念臣幸偶昌期﹐何多薄佑﹐身世欲將於比諭﹐神魂但覺於悲涼﹐初疑泛海之槎﹐暫來天上﹐翻類拖腸之鼠﹐卻到人間。今則見促﹐舟人已裝行具﹐延時滯日﹐欲去還畱﹐指徳澤以爲言﹐詞不盡意﹐望皇居而積戀。淚下沾衣﹐乍遠帝鄕。云云。

陳州謝到任表

臣某言﹕三月十六日﹐中使至﹐傳宣安慰臣﹐並賜勑牒一道﹐差臣知陳州﹐仍放朝辭者。臣已於四月十六日到州署事訖。臣身縈惡疾﹐志切辭榮﹐忽被鴻私﹐令鎭雅俗﹐眾所皆喜﹐臣獨何心。【中謝。】

臣聞君使臣以禮﹐臣事君以忠。禮無正名﹐合宜乃得﹐忠無定迹﹐盡瘁者稱﹐實人世之通方﹐古今之常道也。竊念臣識量褊促﹐學問荒淺﹐爰從捨釣﹐便遂登科﹐不二十年﹐致位通顯。此誠先帝憐臣執古﹐陛下知臣愛公﹐非次轉官﹐越常賜與﹐增官途之壯觀﹐發儒苑之光華。較微臣報國之勞﹐累二聖勸能之旨﹐每一念此﹐重生慚顏。以至入直樞衡﹐踐歷臺省﹐略無片善﹐裨贊大猷﹔出鎭藩方﹐兼掌兵柄﹐全虧異政﹐倡導淳風。洎至垂年﹐又苦病腦﹐以飲食爲滋瘡之母﹐以鬲脇爲養病之根。久醫不痊者﹐飲食豈可全去﹔彌年不死者﹐臟腑未嘗有虧。昨在升州﹐初覺增劇﹐非時替罷﹐得遂生還。久住帝鄕﹐絕不入覲﹐有司舉例﹐合至免官。皇帝陛下﹐獨斷見矜﹐寬給假日﹐𨿽眾議無苦﹐而於臣何寧。

臣又聞﹐無功苟祿者不仁﹐以身違律者有罪。旣不忍乞歸田裏﹐亦不敢端坐私家﹐遂貢赤誠﹐求展外郡。皇帝陛下﹐選之近甸﹐付以華封﹐兼放朝辭﹐取便之任。臣舉家順水﹐信宿到官。顧其廨宇淸虛﹐民俗淳厚﹐過客甚少﹐公事亦稀﹐足以稱陛下憂軫之懷﹐足以致老臣廷永之望。再造之賜﹐何得而名﹗臣之此來﹐史氏必載云﹕禮部尙書張某﹐久病頭瘡﹐難於巾裹﹐到闕七月﹐不赴朝參。憲司彈云﹐臣寮在假百日不朝者﹐準式罷免。皇帝寬給假告﹐倍加安存﹐不去官﹐不停俸﹐異恩也。張某感憤中發﹐上疏自陳﹕臣瘡腫𨿽深﹐形气尙健﹐乞知藩服﹐少贖悔尢。皇帝親指於陳﹐委之俾乂﹐俸外加給﹐賓事官供﹐贍養之餘﹐吾事亦集。仍有疾疢﹐與免朝辭﹐新例也。自今及古﹐以臣事君﹐未有來不朝參﹐去不辭謝者。老臣之內﹐寵遇莫儔。臣不敢指今之士大夫﹐助臣快愜﹐卻謂千百世後﹐覽宋史者須至掩卷酸鼻。上以仰陛下寬仁厚禮以待老臣﹐下以慶微臣遇主遭時﹐有蒙餘裕。與夫汲黯稱病﹐俾臥治一方﹐何曾免朝﹐許就家視事﹐不同年而比也。重念臣忠節甚薄﹐陛下禮數過常﹐位已隆矣﹐年已老矣﹐幸已極矣﹐名不朽矣﹐犬馬殘軀﹐死且無累。更欲節餐護气﹐祛毒添年﹐一望再入九重之城﹐得覩至尊之面﹐是臣懇懇餘生之幸願也。云云。

張乖崖集卷第十一

狀

著作佐郎求充幕職

右某聞太平之士逸樂其生者﹐蓋外任其力而內榮於心也。某河朔窮生﹐志尙愚梗﹐耽樂聖道﹐遺墜家業﹐辭親就學十七年﹐適中一第。才展慶問﹐便除遠官﹐𨿽入俸頗繁﹐而致養不給﹐塞由輦餉迢遞﹐勞費爲倍矣。今者雙親暮年﹐某亦得替到闕﹐若畏避觸犯﹐隱而不伸﹐是負明天子愛人之心﹑賢宰相均物之意。又緣天闕嚴深﹐無路自達﹐欲望憫其賤類﹐特典奏陳。或許就除幕職一官﹐使得挈負親老以就官食﹐如此則外任其力而內榮於心也。殺身報君﹐乃是所職﹐仰對鈞造﹐豈容佞言。

奏鄭元佑事自陳狀

右某嘗聞﹐盜憎主人﹐民惡其上者﹐蓋姦邪之利﹐利於私身﹐忠良之利﹐利於便國﹐非夫遇至明之主﹐任不疑之臣﹐則何由辧構惡之小人﹐絕害公之流議也。

竊念臣志耽聖教﹐生值休明﹐思忠亮以佐時﹐期明恕以惠下。爰從列仕﹐累次臨民﹐非敢自賢﹐粗免官謗。一昨浚郊不治﹐陛下召臣以代之﹐荊湖曠官﹐陛下召臣以董之。臣𨿽愚淺﹐不逮古人﹐豈不欲盡率至誠﹐少報恩遇�有慢官畱務者﹐必爲陛下督之﹔有蠹民妨治者﹐必爲陛下繩之﹔有利小害大者﹐必爲陛下陳之﹔有侵事敗教者﹐必爲陛下革之﹔有廉能稱職者﹐必爲陛下揚之。其如均黠徒﹐戒巨檝﹐下荊蜀之積﹐實天府之藏﹐臣職分之易事也。且臣部十二州之眾﹐得無違教害眾之民﹐奉私欺法之臣�若使官官自勵﹐人人自勸﹐卽無煩陛下動憂勤之思而降糾察之令。臣亦知革人之獘而怨隨之﹐發人之惡而害及之﹐若退顧猶豫﹐曲求自安﹐不惟負陛下委授之常宜﹐抑亦損臣生平之志節。

昨見荊朗造船﹐工課不等﹐歸峽納木﹐人戶怨咨﹐遂具奏章﹐乞行磨勘。尋奉勑命﹐委臣差官。其監場鄭元佑﹐拒抗使臣﹐不回文牒﹐令男詣闕﹐毀臣職司。蓋由黠猾之徒﹐妄作誣賴之計﹐要相玷黷﹐所在淹廷。若鄭元佑不虧課程﹐無夾欺獘﹐卽合喜於點檢﹐以衒功能。旣自作不常﹐官覺其隱﹐翻鼓靑蠅之翅﹐將加白玉之璺﹐以是較之﹐情可知也。前所謂盜憎主人﹐民惡其上者﹐正合於斯。儻非陛下任使不疑﹐英明獨斷﹐卽臣公以獲罪﹐直以見尢﹐取丑於時議也。

臣又聞峩冠之士﹐分命之臣﹐養名自全者多﹔忘身爲國者少。苟有不畏彊禦﹐直道事君者﹐陛下獎使爲之﹐尙慮退志。何況察一船場之獘﹐便構一轉運之非﹐豈徒害制事之常規﹐亦恐好公之輩因而斂手矣。幸賴天鑑﹐察臣被誣﹐不便加刑﹐就令取問。照臨若此﹐寃枉何虞。旣摧稔惡之謀﹐足勸爲忠之道。臣之感愧﹐溢於心胸﹐盡節盡誠﹐死且不朽矣。除奉勑取問匿住勑文四个月及攺差令狐穆緣由﹐已具供通外﹐臣有情血﹐合具伸陳。云云。

申堂自陳狀

右某伏以明天子未明求衣﹐思萬方之俾乂﹐賢宰相吐餐待士﹐欲庶政之允修。故夫有識之徒﹐以至蒞官之眾﹐咸期竭力﹐少答無私。某世本單微﹐心常退靜﹐因會拔茅之勢﹐遽塵內閣之資。前年以侍疾髙堂﹐許賜便家之祿。去歲以論官兩省﹐允膺按部之司。任旣過常﹐心切懷懼﹐得不朝勤夕惕﹐徇公滅私。兼屢奉於詔條﹐使糾提於弛獘。一錢系籍﹐便要知其所來﹐一物失宜﹐亦要知其所自。況務有大於此者﹐害有深於是乎�細行推研﹐乃爲職分。

昨見荊南造船場較功之處﹐虛占匠人﹐納木之時﹐更苦編戶。曾看帳籍﹐甚不整齊。遂具奏章﹐乞行磨勘。尋奉勑命﹐委某差官。其監船場鄭元佑﹐不自省循﹐轉增乖越﹐隱藏文歷﹐抵拒使臣。旣堅無上之心﹐更欲構人之罪﹐令男進狀﹐謗某職司。

裏語有云﹕靑蠅竊膻而後玷時明﹐可賴白璧經煉以方眞。幸賴臺慈﹐俯加信察﹐是使亂官之輩﹐無以藏姦﹐兼令奉事之司﹐得行展效。除奉勑取問匿住勑文四个月及攺差令狐穆緣由﹐已具供通外﹐某有情血﹐別具剖陳。云云。

謝賜歷日狀

右某伏奉詔書﹐賜臣某年曆日一本。祇荷寵靈﹐不任感懼。伏以正瑤圖﹐頒鳳歷﹐國家之大典也。均農時﹐分地利﹐生民之司命也。恭以皇帝陛下﹐統元行化﹐賜歷宣風﹐使九圍動合於天時﹐百姓無差於日用。臣謹同民庶﹐共戴恩休﹐瞻望闕庭。云云。

廣都縣馮某毆母待罪狀

具官臣某﹐具馮某犯事斷遣。云云。

右謹具如前。竊以守土之官﹐化民爲本﹐民旣不孝﹐臣實曠官﹐污辱典常﹐甘俟誅責。臣無任兢惶戰越﹐待罪之至。云云。

西川回乞持服狀

右臣聞惟孝與忠﹐臣子之司命也。苟一曠闕﹐永成罪尢。竊念臣才不逮人﹐任過其量。頃因西蜀嘯聚凶徒﹐先皇帝曲有選掄﹐委之臨控﹐五年之內﹐雙親繼亡。蓋當責重之時﹐難拒奪情之命。今叨差替﹐已至闕庭﹐𨿽盡瘁之勤﹐本無可錄﹐而罔極之痛﹐不能暫忘。伏遇皇帝陛下孝治萬方﹐恩周庶品﹐臣乞曲全典禮﹐追復心喪。儻寬卒歲之期﹐少緩終天之戚。云云。

再任益州謝傳宣撫問狀

右臣今月六日﹐入內內侍髙班羅自賓至﹐伏蒙聖慈傳宣﹐撫問臣腦後蹙筋塊子﹐兼獎諭臣治西川﹐稍分聖憂者。祗荷寵靈﹐不任感懼。竊念臣本族至卑﹐當朝孤立。先皇帝采其虛譽﹐擢在淸流﹐陛下錄以微勞﹐頻加峻秩。萬端增感﹐欲報無由。一昨西蜀闕官﹐九重降命﹐旣令典郡﹐又委臨戎。好職並兼﹐仰聖代推恩之澤﹐遠人難制﹐是微臣展效之秋。適值民安﹐仍加歲稔﹐皆皇風之下及﹐豈臣力之所能。伏蒙皇帝陛下﹐遠遣近人﹐特傳密旨﹐謂臣拙政﹐全解聖憂﹐謂臣微屙﹐重幹聖念﹐可謂情同慈父﹐煦若陽春。顧惟螻蟻之賤驅﹐曷謝生成之重施。況臣病亦甚淺﹐老不至羸﹐與同列以推誠﹐覬一方之無事。憑玆懇欵﹐上答恩沐。

升州謝就差江東安撫使狀

右臣奉勑就差充江南東路安撫使者。過惟委遇﹐不勝悚惶。伏以江外諸州﹐古聲重地﹐賦輿繁錯﹐邑屋駢羅﹐仰大君之照臨﹐致羣情之熙穆。適偶亢陽斯久﹐美稼並傷﹐聖恩輟上供之軍儲﹐助來春之民食﹐眾所爲感﹐口不絕言。猶復假臣以安撫之名﹐委臣以總制之柄﹐有以知陛下憂民之至切﹐慮事之至深也。臣內揣不才﹐何堪重寄。謹當勵力而復疚心﹐宣皇澤以濟困窮﹐因兵威而懾凶醜﹐覬其屬部﹐咸取綏和。竭玆犬馬之誠﹐少輔憂勞之意。云云。

謝傳宣撫問失火及安撫人戶事狀

右臣今月十四日﹐得入內內侍殿頭郝昭信到州傳宣﹕王智家失火﹐卿何不早與救滅﹐致傷人口﹐仰安撫人戶者。拜命之次﹐驚懼失圖。竊念臣謬處要官﹐叨知大郡﹐𨿽切向公之志﹐全無利物之能。況當州經僞號之餘﹐庶事失酌中之理﹐街衢褊隘﹐諒車馬以才通﹐屋宇低徊﹐復茅竹之相雜。一昨陽春始半﹐時雨稍愆﹐烈焰忽飛﹐狂風並作﹐人不及走﹐目不暇旋﹐一食之間﹐千室俱燼。𨿽有貔貅之士﹐參以保甲之民﹐眾力同馳﹐百心一濟﹐並防庫務﹐及護衙城﹐猛勢之中﹐幸而獲免。皆疑天火﹐或說人災﹐寔由郡政之未孚﹐致使炎靈之不佑﹐俾民罹禍﹐貽君遠憂。臣合自疏愆尢﹐請行典憲﹐甘從深譴﹐以謝無功。伏蒙皇帝陛下特遣近人﹐遠傳宥命﹐撫安居戶﹐奠祭亡魂。被苦之家﹐已識哀矜之旨﹐垂白之老﹐兼聞感泣之聲。臣敢不益勵赤誠﹐恭求要道﹐期收來效﹐少贖前非�臣與經火戶人﹐無任感天荷聖﹐激切屏營之至。云云。

謝進文字賜詔獎諭狀

右臣今月日﹐伏奉詔書一通﹐蒙恩特賜獎諭臣者。祗荷寵靈﹐不任感懼。竊念臣生逢昌運﹐志慕前修﹐拋色養於髙堂﹐訪良師於千里﹐苦心十載﹐遊藝百家﹐彊求治法之指歸﹐不識聖賢之事業。志之所至﹐文亦偶成。調淺語疏﹐蔑有詞人之體﹐時通命會﹐偶登俊士之科。歷官必奉於規程﹐臨事幸逃於曠敗。伏遇皇帝陛下﹐由文嗣業﹐以道濟時﹐天祿石渠﹐盡得班揚之列﹐百辟卿士﹐同遵周召之風。臣過受聖知﹐莫伸臣節﹐敢編舊艸﹐上貢明庭。自謂流螢不可呈輝於皦日﹐共嗟瓦礫如何比譽於兼金﹐浼冒至深﹐惶駭莫極。枉煩睿覽﹐兼辱璽書﹐旣惇獎善之私﹐復見匿瑕之旨。詞臣艸翰﹐不譏爲學之非﹐金口所稱﹐益覺立身之幸。臣得不更研儒術﹐少慰民心﹐望裨靜治之風﹐上答非常之寵。云云。

升州謝恩撫問狀

右臣四月日﹐侍禦史趙湘到州﹐奉傳聖旨﹐撫問臣﹕洽郡不易﹐頭上瘡子痊否�祗荷寵靈﹐不任感懼。竊念臣素昧攝生﹐早疏戒酒﹐因成癖飲﹐薄在中膲。撩之𨿽得暫通﹐食後依然復故﹐引不歸胃﹐傳之入頭﹐積郁旣多﹐瘡痏斯見。醫工切脈﹐惟云五臟以皆安﹐瘍人傅膏﹐未覩一毫之爲減。蓋由臣光陰遲暮﹐气血衰微﹐諒難盡保於痊平﹐止可更堅於調護。而幸官曹知勸﹐黎庶輕徭﹐兼緣靜治之時﹐希有撓心之事﹐覬延算數﹐上奉君親。伏蒙皇帝陛下曲賜軫憐﹐遠加安撫﹐手舞足蹈﹐似非多病之身﹐寵異榮深﹐不類具員之列。得不恭遵善訓﹐懇守沖和﹐勵益壯之筋骸﹐了旋生之公事。少分憂寄﹐以報鴻私。云云。

謝賜衣襖狀

右臣今月日﹐某官至﹐伏奉詔書﹐賜臣簇四鵰兒細錦綿旋襕一領﹐大綾夾襪頭袴一腰﹐並屯駐駐泊本城軍員等初冬衣襖者。祗荷寵靈﹐不任感懼。恭以聖主推恩﹐本期於均物﹐下臣宣力﹐貴在於報功。臣素昧政材﹐謬膺朝寄﹐風猷未著﹐徒煩求瘼之心﹐頒賫忽臨﹐但覺華身之幸。彼其有刺﹐履薄是虞。此蓋皇帝陛下秉道惟微﹐納隍是則﹐端居祕殿﹐念分命之勞﹐式禦重裘﹐思切肌之冷﹐用使司衣葳事﹐中府掄官﹐徧走列城﹐第賜新服。彩紋絆錯﹐與麗日以爭光﹐詔旨隱憂﹐擬陽春之並照。臣得不徇其所自﹐勵乃寸誠﹐更求鎭靜之方﹐少贖冒榮之咎。云云。

病瘡乞任使狀

右臣賦分本微﹐長年多疾。昨因增劇﹐洪恩特賜於替歸﹐至此未瘳﹐中旨累加於存卹。而況千官事主﹐古有定規﹐百日不朝﹐理合去職﹐臣自到雙闕﹐已是半年﹐未能暫入於金門﹐未得一親於鳳扆﹐心緒若失﹐徊惶可知。兼復憲府有彈﹐合門舉例﹐宸衷獨斷﹐展假與臣。一身髙枕以就醫﹐盡室安心於飽祿。撫疾疢﹐賜寬饒﹐聖君之大徳也。破舊章﹐私寵澤﹐臣下之深咎也。憤然中作﹐期於請行。臣今瘡痛未平﹐形气尙健﹐乞降明勑﹐差知外藩﹐不以煩難﹐兼之遠惡﹐聞命卽赴﹐是臣素心。冀伸報國之心﹐少贖素餐之責﹐兼乞後苑便服以辭。云云。

陳州謝傳宣撫問狀

右臣今月得內侍髙品岑素到州傳宣﹐撫問臣﹕頭上瘡子可殺疼痛﹐好自將治者。祗荷寵靈﹐不任感懼。竊念臣年當衰�﹐病在膏盲﹐今春已來﹐其候稍變。蓋由癖路漸滑﹐頭瘡益深﹐一飯沾唇﹐則終朝腦痛﹐勺水入口﹐則連夜血流。直緣漏脇之屙﹐莫責神醫之效。以至形容虺劣﹐步履艱難﹐猶堅勉彊之心﹐上副倚毗之命。伏蒙皇帝陛下遠傳天語﹐下慰愚臣﹐致喜气以內充﹐復榮光之外集。得不持誠自勵﹐荷寵若驚﹐庶遵靜治之風﹐少報大門之徳。云云。

張乖崖集卷第十二

語錄

公曰﹕事君者﹐廉不言貧﹐勤不言苦﹐忠不言己效﹐公不言己能﹐斯可以事君矣。

公曰﹕爲政之道﹐府吏曰治未也﹐庶民曰治未也﹐僧道曰治未也﹐未若識見無私﹑學古之士曰治﹐斯治矣。

公曰﹕臨事有三難﹕能見﹐一也﹐見而能行﹐二也﹔當行必果決﹐三也。

初知益州﹐斬一猾吏﹐前後郡守所倚任者。吏稱無罪﹐公封判﹐令至市曹讀示之。旣聞斷辭﹐告市人曰「爾輩得好知府矣。」蓋李順嘗有死罪系獄﹐此吏故縱之也。

公性剛毅寡欲﹐惟著皂絁袍﹐角帶不事外飾。因責決一吏﹐彼枝詞不伏。公曰「這的莫要劍喫�」彼云「決不得﹐喫劍則得﹗」公牽出﹐斬之以徇。軍吏愕眙相顧。自是俱服公之威信﹐令出必行。

主帥帳下寵卒﹐恃勢嚇民﹐暴取財物。民有訴者﹐其人縋城夜遁。公差衙校往捕之﹐戒曰「爾於擒得處則渾衣撲入井中﹐作逃走投井申來。」是時﹐羣黨洶洶﹐知其已投井﹐故無它議﹐又免與主帥有不協名。

李順黨中有殺耕牛避罪逃亡者﹐公許其首身。拘母十日﹐不出﹐釋之。復拘其妻﹐一宿而來。公斷雲「禁母十夜﹐畱妻一宵﹐倚門之望何疏﹐結髮之情何厚。舊爲惡黨﹐今又逃亡﹐許令首身﹐猶尙顧望。」就市斬之。於是首身者繼至﹐並遣歸業﹐民悉安居。

時民間訛言﹐云有白頭老翁午後食人男女。郡縣譊譙﹐至暮﹐路無行人。公召犀浦知縣﹐謂曰「近訛言惑眾﹐汝歸縣去﹐訪市肆中歸明人尙爲鄕裏患者﹐必大言其事。但立證解來。」明日﹐果得之﹐送上州﹐公遂戮於市。卽日怗然﹐夜市如故。公曰「妖訛之興﹐沴气乘之﹐妖則有形﹐訛則有聲﹐止訛之術﹐在乎識斷﹐不在乎厭勝。」

公采訪民間事﹐無遠近悉得其實﹐蓋不以耳目專委於人。公曰「彼有好惡﹐亂我聰明﹐但各於其黨詢之再詢﹐則事無不審矣。」李畋問其旨﹐公曰「詢君子得君子﹐詢小人得小人﹐各就其黨詢之﹐𨿽事有隱匿者﹐亦十得八九矣。」

轉運黃虞部好舉時才之士﹐公勸曰﹕大凡舉人﹐須舉好退者。好退者廉愼知恥﹐若舉之則志節愈堅。莫舉奔競者。奔競者能曲事諂媚﹐求人知己﹐若舉之必能矜才好利﹐累及舉官﹐故不少矣。其人旣解奔競﹐又何須舉他�

公問李畋曰「子同人中有善講習者否�」畋以同門生劉式對。公遂辟充州學﹐主諸生﹐受業者五十餘人。每休務日﹐就學置酒﹐以勸勞之。自是蜀人不以千里爲遠﹐來學者甚眾。

公寢室中張燈炷香﹐通夕宴坐﹐郡樓上鼓番漏水﹐歷歷分明﹐儻一刻差誤﹐必詰之。守簽者指名伏辜﹐謂公爲神明。公日﹔「鼓角爲軍中號令。號令在前﹐尙不分明﹐其餘外事﹐將如何也�」

公寢室中無侍婢﹐服玩之物��如也。李畋嘗侍坐廡下﹐因謂公寢禪室不如。公哂曰「吾不爲輕肥爲官以至此。吾往年及第後﹐以詩寄傅霖逸人云﹕『前年失腳下漁磯﹐苦戀明時末得歸。寄語巢由莫相笑﹐此心不是愛輕肥。』豈今日之言也。」

公問李畋曰「百姓果信我否�」對曰「侍郎威惠及民﹐民皆信服。」公曰「前一任則末也﹐此一任應稍稍爾。秀才只此一个信﹐五年方得成。」

公謂李畋曰「大小之事﹐皆須用智。智猶水也﹐不流則腐。若凡百不用智﹐臨大用之際﹐寧有智來�」

公謂李畋曰「子還知公事有陰陽否�」對曰「未也。」曰「凡百公事﹐未著字前則屬陽﹔陽主生也﹐通變由之。著字後屬陰﹐陰主刑也﹐刑貴正名﹐名不可攺。」

公謂李畋曰「子異日爲政﹐信及於民﹐然後教之﹔言及於義﹐然後勸之﹔動而有禮﹐然後化之﹔靜而無私﹐然後民安而樂業矣。行斯四者﹐在乎先率其身。不然﹐則民退必有後言矣。」又曰「子見舊政之獘﹐其大者卒不須革﹐觀釁而動﹐乘而革之﹐𨿽痛繩以法﹐亦怨不生也。」

李畋苦痁﹐旣瘳﹐請謁。公曰「子於病中曾得移心法否�」對曰「未也。」公曰「人能於病中移其心﹐如對君父﹐畏之愼之﹐靜久自愈。」

公閱邸報﹐忽再言可惜許。門人李畋請問之﹐曰「參政陳左丞恕無也。斯人難得﹐惟公惟正﹐爲國家斂怨於身。斯人難得﹐」退爲詩哭之。

張乖崖集卷第十三

補遺

律詩

館中新蟬

脫塵還與比仙遊﹐露腹何妨近品流。嫩殼半遺紅藥地﹐細聲偏傍綠楊樓。詩家取象吟難盡﹐畫格偸眞意不休。正好儒林擬緌紼﹐憑欄無苦預悲秋。【《西昆酬唱集》卷上。同作此詩題者﹐依次爲劉筠﹑楊億﹑錢惟演﹑張詠﹑李宗鍔﹑劉騭六人﹐詠居第四。】

鶴

共憐潔白本天姿﹐縱在泥塵性不卑。況是稻粱厭足日﹐好看煙月卻歸時。迹參詩雅何年盡﹐名系仙經四海知。應到昆丘數來歷﹐曾陪鴛鷺浴華池。【《西昆酬唱集》卷上。同作此詩題者﹐依次爲劉筠﹑楊億﹑張詠﹑任隨﹑錢惟演五人﹐詠居第三。】

語錄

公少時謁華山陳圖南﹐遂欲隱居。圖南曰「公方有官職﹐未可議此。其勢如失火家﹐待君救火﹐豈可不赴也�」【《五朝名臣言行錄》卷三之三。】

初蜀新亂﹐張尙書至。公宇襲舊制﹐周列更鋪凡數百所﹐公卽日命罷之﹐人心大安。及代去﹐畱一卷實封文字與僧正希白﹐且云「候十年觀此。」後十年﹐公薨於陳州。訃至﹐蜀人罷市號慟。希白爲公設大會齋﹐請知府淩策諫議發開所畱文字﹐乃公畫像﹐衣兔褐﹐系絳艸裹﹐自爲贊曰「乖則違俗﹐崖不利物﹐乖崖之名﹐聊以表徳。」因號乖崖公。遂畫於天慶觀仙遊閣。又九曜堂皆畫公像﹐府衙之東南隅又有祠堂﹐皆後人思公而爲之。【《永樂大典》卷一八二二三封寄畫像﹐又見五朝名臣言行錄卷三之三。又見說郛卷六四﹐略異﹐錄於後。方輿勝覽卷五一亦載﹐但較略。】

乖崖公鎭蜀﹐時主帥平賊﹐如風悸艸亂﹐久不寧息。公謂主帥曰「有平民無告者在黨中﹐亦宜治之。」翌日﹐帥送賊二十餘人﹐請公治之。公悉給公憑遣之﹐曰「各著業去。」帥怒曰「何擅縱賊人�」公曰「昨日李順脇民爲賊﹐今日僕與足下化賊爲民﹐用固邦本。」【《宋朝事實類苑》卷十四﹐又見《厚徳錄》卷二。】

川界旣安﹐兵未凱旋﹐頗有驕色﹐食必肥鮮﹐衣必華煥﹐而妻子是戀。公慮其抽回日有顧望心﹐遂密奏﹐乞差上前心腹近臣可以彈壓得主帥者﹐分其權勢﹐然後抽兵﹐卽無虞矣。尋詔崇儀副使﹑入內內侍押班衛紹歙充同西川捉賊招安使。衛風儀峻整﹐詞气讜直﹐折衝行事﹐帥不能違﹐幕下軍吏﹐悉皆畏憚。遂旋抽兵赴闕﹐一無顧戀者。攺元至道春二月﹐衛入覲﹐奏劍門部署上官正守關有功﹐遂詔授峯州團練使﹐充西川招安使﹐替主帥歸京。公與上官气義相得﹐謀無不臧﹐由是川界路無拾遺矣。公乃作悼蜀詩四十韻﹐見本集。【《宋朝事實》卷十四﹐參見《續資治通鑑長編》卷三六﹐淳化五年九月注。】

平李順賊明年﹐有廣武指揮劉旰者﹐自懷安軍劫巡檢使率眾叛﹐全帶衣甲﹐衝破漢州﹐西往彭州路去。公白﹕「可也。」日與上官正及僚屬往大慈寺弈棋偶射﹐民間憂喜相半﹐不知其由。公料賊經永康軍﹐將至蜀州﹐謂上官曰「可出兵擊之。公如不行﹐吾則親往。」上官請行﹐公約曰「此去新津﹐抵方井﹐必遇賊。彼疲我銳﹐擊之必克。」翌日至方井﹐果與賊相遇﹐掩殺殆盡。上官凱旋﹐公迎之﹐歡燕盡日。或謂公曰「賊襲破數郡﹐不逐之﹐何也﹖」公曰「彼賊勢方盛﹐三日而四郡不守﹐五日而兩川震驚﹐若襲之與鬥﹐必彼勇而我怯。曷若俟其气衰擊之﹐則勢如破竹。」【《宋朝事實類苑》卷十四﹐參見《自警篇》《涑水記聞》卷七。】

討劉旰兵士回﹐有以帶賊首級而來﹐欲謀爲戰功者。公曰「當奔突交戰之際﹐豈暇獲其首邪�此必戰後翦來﹐知復是誰�」殿直段倫曰「如學士所言﹐果神明矣。當時隨倫爲先鋒﹐入賊用命者﹐皆中傷被體﹐主帥令付營切要將理。」公曰「豈若是邪�」遂遣令悉擡舁來﹐旣至﹐公先錄中傷兵士功﹐以其帶首級來者次之。是時軍情仰公賞罰至當﹐相顧歡躍。公先於廳前分垛錢絹﹐充卸甲例物。公遂出迎上官﹐燕於衙署﹐引甲士坐於東西廂﹐勞之曰「喜汝等殺賊勝回﹐各各卸下衣甲﹐領取例物歸營去。」眾皆肩抱錢絹﹐歡躍盈衢﹐百姓不限親疏﹐迎之相賀。【宋朝事實類苑卷十四﹐又見五朝名臣言行錄卷三之三﹑靑箱雜記卷十﹐《自警篇》﹐然均不及《事實類苑》完全。】

景徳中﹐虜寇犯邊﹐河朔州郡多罹其毒。董兵之將﹐深溝髙壘以自固﹐未有議其出者。時有一班行李居貞者﹐榷徵賦於一鎭﹐疾其凶獷若是﹐哀其老幼無辜﹐鳩集市人﹐召募丁壯﹐出其不意﹐邀以擊之﹐奪其老幼婦人﹐援送其家。有位者𨿽壯其勇﹐無與議其功者。公時判三班院﹐聞其名而不識其面﹐乃嗟稱曰「下位中有如此者﹐而不預旌賞﹐何以勸士大夫邪�」於是錄其狀迹﹐條奏以聞﹐特與遷官﹐仍充合門祗候。旣﹐而不使知之。李承恩之後﹐夙夜念之﹐莫知其由。有人謂之曰「所舉者乃張尙書也。」因詣謝之﹐不得見﹐閽者通牓子﹐得字數行雲﹕「公臨陣勇﹐臨財廉﹐臨事勤﹐臨民仁﹐加之畏愼﹐此報國之大效也。所謝近私﹐不及相見﹐感佩﹐感佩。」李旣得之﹐愈勝一見﹐捧玩佩服﹐弗離於懷。李一旦榷利有剩﹐總計李侍郎士衡詢其履歷﹐李以前事對﹐侍郎嗟嘆久之﹐曰「古人弗及也。」因命立石於三司庶下﹐以備史之闕文。【《宋朝事實類苑》卷十四。】

公視事退﹐屏後有一廳子熟睡。公詰之﹕「汝家有甚事�」對曰「母久病﹐兄爲客未歸。」訪之果然。公翌日差場務一名給之﹐且曰「吾廳上有敢睡者邪�此必心極幽懣使之然爾﹐故憫之。」【《宋朝事實類苑》卷十四﹐又見《厚徳錄》卷二。】

乖崖公在蜀﹐設廚刲羊及百﹐口具毛角﹐召行人估賣﹐納錢送一僧院﹐令與羊子轉經。有一學禪僧得錢來謝﹐公與之坐﹐且曰「微僧自來不轉經﹐昨日亦爲羊子轉經兩卷。」公厲聲曰「和尙轉則便轉﹐和尙如了得﹐便莫轉﹐爲甚恰爲羊子轉�」呵起之。公動不容佞﹐皆若此類。【《宋朝事實類苑》卷四四。按此條後未注出處﹐但與後兩條顯系出自一書﹐第三條後注「見忠定公語錄」﹐故亦當出該書。】

乖崖公言「未及第時﹐至鄭州﹐有一山人﹐气貌甚古﹐同宿旅中﹐與之語﹐皆塵外之事。問﹐不言姓氏﹐自稱神和子而已。質明爲別﹐語吾云﹕『異日相會於西川。』吾稍異之。昨因患頭瘡未損﹐蒙聖恩差入內內侍省髙班羅自賓到川﹐奉傳聖旨撫問﹕『卿治郡不易﹐頭上瘡子痊否�』某感君父至恩﹐遂於龍興觀設醮﹐乞保殘軀﹐畢期報國。是夕﹐吾坐寐中﹐夢疇昔神和子謂吾曰﹕『頭上瘡﹐公勿疑﹐不是死病。』及覺﹐語與道士王文正﹐文正云﹕『曾收得鄭韶州處士贈神和子歌。』索而驗之﹐益異其事。乃建大閣﹐上下十四間﹐號曰仙遊閣。吾故曰﹕『神仙旣便於西遊﹐士庶不妨於登覽。』」其歌先在觀內五靈院﹐刻石存焉。【《宋朝事實類苑》卷四四。又見《靑箱雜記》卷十﹐與本卷語錄第二條合爲一條﹐故當爲語錄之文。《說郛》卷六四引《九河公語錄》。參見《龍川別誌》卷下。】

乖崖公在成都府﹐嘗夜夢謁紫府眞君﹐接語未久﹐吏忽報請到西門黃兼濟承事。兼濟以幅巾道服而趁﹐眞君降階接之﹐禮頗隆盡﹐且揖張公坐承事之下﹐詢顧詳欵﹐似有欽嘆之意。公翌旦卽遣典客諧西門﹐請黃承事者﹐戒令具常所衣服來。比至﹐果如夢中所見。公卽以所夢告之﹐問平日有何陰徳﹐蒙眞君厚遇如此﹐且居某之上座邪﹖兼濟云「無它長﹐惟每歲遇禾麥熟時﹐以錢三萬緡收糴﹐至明年禾麥未熟﹐小民艱食之際﹐糶之﹐價直不增﹐升斗亦無髙下﹐在我者初無所損﹐而小民得濟所急。」公曰「此承事所以坐某之上也。」卽索公裳﹐令二吏掖之﹐使端受四拜。嗚呼﹐古先聖賢聞一善言﹐見一善行﹐若決江河﹐霈然莫之能禦。而公以夢中所得﹐屈己於一封部中人﹐夫豈詐善以要譽哉﹖欲使人知神明有以勸察﹐而不敢私耳。然則公之所積﹐又當如何�二公名字﹐固在仙籍﹐而黃君後裔繁衍至今﹐在仕路者比比靑紫。建炎四年十一月一日﹐開封劉靖子直書於妙嚴院﹐有樂道積善者爲我刻板以廣其傳﹐冀其聞黃氏之風而悅之者﹐推賞善救物之心﹐膺天道好還之徳﹐神明共喜﹐福壽無量﹐豈曰小補之哉﹗【《宋朝事實類苑》卷四四﹐又見《厚徳錄》卷二﹐但無「嗚呼」以下語﹐僅云「黃公後裔繁衍至今﹐在仕路者比比靑紫」。按﹐「嗚呼」以下語﹐不類語錄之記載﹐且「後裔」﹑「建炎四年」云云﹐亦非李畋所知。故「嗚呼」以下語顯系羼入﹐非語錄之文。】

蜀中士子﹐舊好古文﹐不事舉業﹐迨十五年﹐無一預解名者。景徳元年﹐李畋與同門生張及﹑張逵詣州請解﹐先於承引司通百姓名﹐下桑梓狀﹐公判云「入試一日前﹐陳桑梓﹐二拜。」旁小注云「不得喝。」畋與同人卻就客次﹐具襕鞹﹐各贄事業十卷﹐啟狀一通。公坐廳﹐衣朝服軟履﹐客將著衫鞾﹐遣接事業。公徧閱啟狀﹐回報云「承見示至業﹐未公試謝來。」尋差節度推官韋宿充試官﹐試官申乞差監試官﹐公判云「知州親監。」一日前﹐承引司復申桑梓狀﹐公判云「免桑梓﹐客將引上廳客禮。」及試日﹐公送牌印付通判廳曰「今爲國家試舉人﹐如有生事﹐則報來。」臨試時﹐始問韋宿曰「今日試何題目�」對曰「試上善若水賦﹐秋風生桂枝詩。」公曰「詩題陳熟﹐攺試朝日蓮詩。」次日﹐又問曰「今日試何論�」對曰「試禹稷之功王者事業。」「州郡豈合問他�吾曾見州郡中策舉人﹐問國家時務事﹐此亦非宜。」乃攺試文行孰先論。公曰「祇此亦可以見二三子於文行中所存之心也。」三人俱獲解﹐送鹿嗚筵。前三日﹐公率郡僚各賦送三秀才應舉詩。公首唱五言古調詩﹐並序曰「益部去帝鄕四千里﹐平昔英俊﹐怠於進趍﹐況更賊亂之餘﹐例乏資生之計﹐鄕老之薦﹐聲響久絕。今年﹐華陽邑大夫以三進士爲請﹐試官誦其文﹐閭裏稱其行﹐又嘉其迹忘遐闊﹐心戀明聖﹐有以彰遠人。旣乂吾君﹐徳澤流被於無窮也。近世取鹿鳴之什﹐以饗貢士。斯筵之啟﹐殆若是乎�舉送官老不勝酒﹐亦醉且喜﹐因歌詩以將之﹐眾君子辭學先嗚﹐請爲賡歌之詩云。」公詩見本集。是歲﹐仍奏給三人驛券赴京。兩川士子﹐目爲盛事﹐方奮起家榮鄕之士心。【《宋朝事實類苑》卷五七。】

乖崖公曰﹕吾河曲一書生爾﹐猥自出身﹐遭逢聖主。太平興國中﹐進士及第﹐屢親民政。自太常博士罷荊湖北路轉運使﹐入覲時﹐太宗皇帝禦長春殿﹐召對數刻。上曰「卿奏事精審可信。」特賜金紫﹐除虞部郎中。旋授樞密直學士﹐知益州。面奉聖旨﹕「西川經賊後﹐民頗傷殘﹐不聊生﹐卿去到後﹐可便宜行事﹐欽哉﹗」君不疑臣﹐委任至重﹐乃感恩泣下。到川後﹐奉詔條之外﹐事有大可革者﹐奏後始行﹐其有從權而合義者﹐先行後奏﹐上悉允之。故得展微效﹐立功名﹐誠由上信不疑﹐下讒不入。【《宋朝事實類苑》卷七。】

時議欲差夫往支郡般艸﹐乖崖公曰「百姓經賊﹐瘡口未合﹐如何役他�只如彭漠﹐去城往還四程﹐一夫擔幾束艸﹐餵幾匹馬�」公遂於城西﹑北門外各剙一艸場﹐買百姓生艸秣馬﹐馬甚優足。復又百姓當饑之際﹐得錢買食﹐全活者頗眾。至十月後方住。【《仕學規範》卷二三。】

公轉吏部侍郎﹐謂李畋曰「今忝聖恩﹐爲天官少宰﹐可畏可畏。又勝作正郎時﹐正郎又勝作員外郎﹐員外郎勝作三丞﹐三丞勝作京秩。若轉下而思之﹐則身不危﹔若轉上而思之﹐則名必敗。」【《仕學規範》卷二三。】

公曰﹕近世惟以學文入仕﹐故爲政者未聞稽古。吾自讀書來﹐知教化必有本﹐聖賢必有心﹐力學求之﹐於今不倦﹐仿佛而已。

公曰﹕大凡事先題个明心。著過與不及﹐良由明心不定。

公視事多暇﹐召弈棋手談者﹐俾交勝負。公臨局視之﹐曰「此著何也�」弈者曰「棋貴先﹐先則制其動。」又問﹕「此著何也﹖」曰「棋貴捨﹐捨則得其利。」公曰「棋乎有簡易之道焉﹐有變通之道焉﹐有取捨之道焉﹐吾故得之矣。」

公在蜀日﹐執一幅書﹐上題云「須十年後開。」授予希白。大中祥符六﹝當作八﹞年八月一日﹐公薨於陳州﹐哀至﹐蜀爲之罷市。希白爲公設一大齋﹐時密陳﹝當爲直﹞淩公率羣僚行慰奠之禮﹐食訖﹐希白告淩公曰「尙書赴闕日﹐付希白一幅書﹐上題『十年後開』﹐今果十年。」淩公許親拆其封﹐乃是乖崖公眞﹐戴隱士帽﹐褐袍絳帶﹐其旁題云「依此樣寫於仙遊閣上。」兼自作贊云「乖則違眾﹐崖不利物。乖崖之名﹐聊以表徳。徒勞丹靑﹐繪寫凡質。欲明此心﹐服之無數。」至今川民皆畫此像﹐家家供事焉。【以上均出《說郛》卷六四引《九河公語錄》。括號內語爲輯者所加。】

公每斷事﹐有情輕法重﹑情重法輕者﹐必爲判語﹐讀以示之。蜀人鏤版﹐謂之《戒民集》﹐大抵以惇風俗﹑篤孝義爲本也。【《自警篇》﹐不注出處。然此段前半部分均見本集卷十二語錄﹐故此段亦當爲語錄之文。又見載於《五朝名臣言行錄》卷三之三﹐注出《湘山野錄》﹐而今本《湘山野錄》無此條。參見《續資治通鑑長編》卷六一。】

公自蜀還﹐詔以諫議大夫牛冕代公。公聞之﹐曰「冕非撫禦才﹐其能綏輯乎﹖」始踰年﹐果致神衛大校王均之亂﹐逐冕﹐據益州。後𨿽討平之﹐而民尙未寧。會益州馬正惠公徙延安﹐上以公前治蜀﹐長於安集﹐威惠在人﹐復以公爲樞密直學士﹐遷刑部侍郎﹐知益州事。蜀民聞之﹐皆鼓舞相慶﹐如赤子久失父母而知復來鞠我也。公知民信己﹐易嚴以寬﹐凡一令之下﹐人情無不慰愜﹐蜀部復大治。轉運使黃觀以政迹聞﹐賜詔加獎。就攺吏部侍郎﹐命謝濤巡撫於蜀﹐上遣濤諭公曰「得卿在蜀﹐朕不復有西顧之憂。」【《自警篇》﹐不注出處﹐與前段爲同一段記載。味其語意﹐亦當爲語錄之文。參見《續資治通鑑長編》卷五四﹑卷六一。】

張乖崖治蜀﹐有盜擒獲﹐公詰之﹐盜曰「常以半年爲盜。三月至八月﹐夜短多蚊蚋﹐故不敢爲盜﹔九月至二月﹐夜長天寒﹐多畏寒懶起﹐乃可爲盜。」公曰「春夏作何業�」盜曰「小小營販﹐往州縣熟訪人家事力﹑人口﹑出入門戶之處﹐故十數年不敗露。」公曰「盜亦有道﹐誠然哉。」【涵芬樓本《說郛》卷三李畋該聞錄。按張詠語錄乃李畋所纂﹐此段李畋當應采入語錄。】

張忠定公言「吾頃與今丞相寇公﹑南陽張覃﹐取大名府解﹐試罷﹐眾謂吾名居覃之右。吾上帥府書﹐言覃之徳行﹐於鄕裏有古人風﹐將以某之文近覃之文﹐則未知覃之行遠某之萬萬矣﹐遂薦覃爲解元。」公曰「士君子當以徳義當先﹐不然﹐未足爲士矣。」【《厚徳錄》卷二﹐未注出處。按《厚徳錄》多引張詠語錄之文﹐此段明言爲詠所言﹐當出語錄。】

張詠尙書再知益州。先有百姓﹐告論官染院大破色料﹐偸瞞入己﹐禁四十餘人﹐前政不能決。詠到﹐慮問﹐謂告事者﹕「汝是陳利便人。今一料官物﹐合使幾何�」對曰「使若干。」詠曰「甚善。可作利便狀來。」判令﹕「今後依所陳利便施行﹐不得有違。主典各杖六十﹐余並放。」【見《折獄龜鑑》卷四宥過﹐注見李畋虞部所撰語錄。】

張泳尙書知江寧府。有僧陳牒出憑﹐詠據案熟視久之﹐判﹕「送司理院勘殺人賊。」翌日﹐羣官聚聽﹐不曉其故。詠乃召問﹕「爲僧幾年﹖」對曰「七年。」又問﹕「何故額有系巾痕�」卽惶怖服罪。蓋一民與僧同行﹐於道中殺之﹐取其祠部戒牒﹐自披剃爲僧也。【見《折獄龜鑑》卷七察賊﹐注見李畋虞部所撰忠定公語錄。】

張詠尙書知杭州。先有富民病將死﹐子方三歲﹐乃命婿主其貲﹐而與婿遺書云「他日欲分財﹐卽以十之三與子﹐七與婿。」子時長立﹐以財爲訟。婿持書詣府﹐請如元約。詠閱之﹐以酒酹地曰「汝之婦翁﹐智人也。時以子幼﹐故此囑汝。不然﹐子死汝手矣。」乃命以其財三分與婿﹐七分與子。皆泣謝而去。【見《折獄龜鑑》卷八嚴明﹐注見李畋虞部所撰忠定公語錄。】

張詠尙書再知益州。民有負販者﹐翁役其婦﹐婦違之﹐翁怒﹐翦其發﹐曰「我作婢使汝。」其子自外歸﹐作鬧﹐所由具事領過。或謂其子曰「翁翦婦發何罪�子若執父﹐汝罪不輕。」至廳下﹐詠詰之﹐翁云「婦自翦發泥。」其子亦云「妻自翦發泥翁。」詠察其誑﹐卽於解狀後判云「𨿽然子爲父隱﹐其柰執辭不定。旣不可窮詰於尊長﹐又不可抑斷於卑幼。仰責新婦狀﹐今後再不侍養﹐別具狀領過。並放。」詠謂掾屬曰「五服之內﹐卑幼條至重。親民之官﹐所宜盡心。」【見《折獄龜鑑》卷八矜謹﹐注見李畋虞部所撰忠定公語錄。】

張乖崖集附集卷第一

行狀碑銘謚議傳

行狀

張尙書行狀

﹝宋﹞宋祁

【案狀在天禧四年﹐祁時年二十四﹐尙未登第。疑屬代作。】

張詠字復之﹐年七十。惟公稟尊嚴之气﹐凝隱正之量﹐粵在羈丱﹐不偕兒曹﹐嶷然志向﹐髙自標置。始就外傅﹐卽覽羣經﹐書必味於義根﹐學乃知於言選。家貧無以本業﹐往往手疏墳史。每有屬綴﹐輒據庭樹槁枝而瞑﹐苟不終篇﹐未嘗就捨。磥若多節﹐默表大廈之材﹐居然晚器﹐弗示良工之璞。太原王摶名知人﹐見公��然異之﹐獨謂公曰「唐魏文公本生此鄕﹐故老有言﹐後五百年復出一佳士。元精回復﹐祭酒當之矣。」公謝不敢當。

興國四年﹐始遊鄴下﹐與故上谷寇公準推轂引重。時屬鄕裏命秀﹐方國試言﹐府將雅欽公名﹐議爲舉首。夙儒張覃者﹐悃愊有行﹐疏略少文﹐公卽以檄謁府﹐盛稱其長﹐覃終得薦﹐公爲之下匯。茅有吉爵﹐砥相先讓﹐夷之風一變河朔。明年進士及第﹐釋褐大理評事﹐知鄂州崇陽﹐尢厲風節。大江之南﹐民裕文敝﹐囚以手而上下﹐獄爲人而重輕。公廉知其狀﹐痛繩以法﹐精力於職﹐擿伏如神﹐洗其鍥薄﹐鎭之忠厚﹐吏樂其職﹐多一笑而歸休﹐民協攸居﹐或減年而從役。就攺將作監丞﹑著作佐郎。解秩授太子中允﹐關掌麟州軍事。夏臺弗靖﹐西戎方彊﹐公繕起亭障﹐精明烽火﹐坐贊叔敖秉羽之策﹐多參嫖姚穿域之樂﹐伐謀取勝﹐四鄙以安。

端拱紀元﹐天田躬耤﹐轉祕書丞。明年﹐充禮部考試官。已事﹐復倅相州。一懼之年﹐宜爲親解﹐百斤之牘﹐終以懇辭﹐乞董濮上市徵﹐以便迎養﹐詔可其奏。月餘﹐召賜五品服﹐知浚儀縣。俄爲荊湖北路轉運使。事不諉上﹐世咨其淸﹐劾罷太守姦贓疲愞者十數﹐悉條所部廢格抏敝者百餘事﹐稜威所振﹐吏皆股栗。察廉使上其理狀﹐璽書褒美。三年﹐遷太常爲郎中。再旬﹐乘驛赴覲﹐加錫金紫。翌日﹐遷虞部爲郎中。再旬﹐授樞密直學士﹐賜錢五十萬﹐判銀臺﹑通進司﹑門下封駁事﹐兼三班院。河東大將張永徳﹐小校犯法﹐因笞而死﹐詔按其罪﹐公卽封還制書﹐白上曰「永徳爲國牙爪﹐居天下勁兵處﹐若以一部曲摧辱主帥﹐臣恐下有輕上之心。」上不納﹐因不關銀臺而下書譙讓。未幾﹐果有營兵脇訟軍侯者﹐公復爭前事﹐上輒優容謝之。

會賊順緣間坤維搖亂﹐偏師數萬﹐鼓行而西。太宗以爲潢池弄赤子之兵﹐荊棘生大軍之後﹐疇咨上輔﹐崇簡守臣﹐參預武功。蘇易簡白上曰「某甫可屬大事﹐當一面﹐若奉將威命﹐降諭劇賊﹐陛下髙枕。永無西顧之憂矣。」乃命公知益州。揆日占謝﹐賜白金一百四十斤。鴻卿出郊﹐不復內禦﹐子顏引道﹐初無辧嚴。朝家方以大師未集﹐畱之半歲﹐公潛簿所賜﹐上還長府。其秋﹐遂詔赴部﹐公終不復言。至道二年﹐攺兵部﹐猶爲郎中。會丁新昌郡太夫人之喪﹐恩詔奪服。陽秋之義﹐不以家事爲辭﹐禮經所執﹐亦推順變之大。眞考嗣歷﹐邇臣均霈﹐卽拜諫議大夫。

歸朝﹐還給事中﹑戶部使。七旬﹐拜禦史中丞。咸平二年﹐知貢舉﹐杜絕書謁﹐時稱得人。夏﹐攺工部侍郎﹐知杭州。五年﹐移京兆。明年﹐轉刑部﹐復爲樞密直學士﹐再知益州。尋加吏部﹐猶爲侍郎。景徳三年罷歸﹐領三班﹑登聞檢院﹐奉朝請。先時生瘍於腦﹐至是弗損﹐歸家第﹐賜環中造﹐適移狀言上﹐酷請外藩。尋知金陵﹐兼江南安撫使。岱宗成禮﹐攺尙書右丞。升人以秩滿願畱﹐卽拜工部。汾脽飲至﹐又進禮部﹐皆爲尙書。疾劇還臺﹐求訪髙手﹐洊剡需頭之奏﹐願遂角巾之遊。魏舒之先行後言﹐人無知其去位﹐平津之何恙不已﹐詔益勉於存神。依違半年﹐必於得謝﹐上不獲已﹐出公知陳州。以大中祥符八年八月一日齊終於理下﹐享年七十。

嗚呼﹐景命弗究﹐宗工其萎﹐如仁均哀﹐殲我何贖。邦人攺祠而爲諱﹐道路舉音以過喪。眞宗聞訃震嗟﹐追贈尙書左僕射。以天禧四年十一月二十七日權窀於陳州宛丘縣孝悌鄕謝村焉﹐從宜也。公始娶夫人唐氏卒﹐繼室以太原郡夫人王氏﹐卽河陽節度使顯之女﹐允執婦道﹐以佐君子﹐後公三年而歿。子從質﹐以父任﹐累遷至衛尉丞﹐居公之喪一月﹐以毀而夭。女一人﹐適故內相王公禹偁子嘉佑。母弟詵﹐以公延賞﹐今爲虞部員外郎。孫四人﹐曰約﹑曰綜﹑曰綽﹑曰紳﹐咸以忠厚世其家。公階至正奉大夫﹐勛上柱國﹐爵開國公﹐食封戶三千七百﹐實戶四百﹐其大較也。

公姿宇爽邁﹐謀謨沈敏﹐道駕俗表﹐气籠霄極。任節俠﹐已然諾﹐不窕不槬﹐如玉如瑩。修詞立誠﹐博見彊志﹐篰書兼兩﹐賓蓋成陰。佐郡被邊﹐遭時右武﹐入蟻封而試馬﹐回策若縈﹐張貍步以射侯﹐捨矢如破。總物纖密﹐紀人遠甚。及司封駁﹐則詳言粹議﹐有任隗之沈正。總臺憲﹐則摧姦觸佞﹐有傅咸之剛簡。

治益部也﹐宿師屯結﹐縣官乏食﹐掾史搏手﹐狂狡啟心﹔公乃賤售盆鹽﹐翔貴囷米﹐貿遷鍾豆﹐諷告鄕縣﹐民或妄言沮公﹐公斬之以徇﹐自是見糧大集﹐戰士倍气矣。自不逞挺亂﹐重城晏閉﹐主帥王繼恩﹑上官正頓師入保﹐埋根不進﹐坐失脫兔之拒﹐居若賈胡之畱。公以爲將不親行﹐眾不可使﹐乃勸正自當一隊﹐以賈羣勇﹐正許諾。行有日矣﹐公慮其不進﹐於是椎牛宿帳﹐具出餞之禮﹐中坐酒酣﹐親舉﹐屬軍尉曰「爾曹俱有親弱在東﹐蒙國厚恩﹐恐無以塞責。此行當直搗寇壘﹐盡其噍類﹐平定之日﹐東向以報﹐目見朝廷舉萬年之觴﹐豈不快耶。若猶老師逸囚﹐疲民曠日﹐卽此地還爲汝死處也。」正由此東行深入﹐詭道兼進﹐殊死鏖戰﹐盡俘凱旋。公乃出車勞勤﹐摐金大會﹐以次論獲﹐先命行賞﹐皆伏公气決﹐不敢迎視。繼恩帳下卒縋城夜逸﹐吏執以告﹐公惡與繼恩不協﹐卽命縶投眢井﹐一府無知者。先時劫掠之際﹐誣染尢眾﹐脇從有狀﹐歸訴無階﹐各保營壁﹐共懷猜貳。公以爲鹿不擇音﹐旣亡生路﹐虫入其腹﹐懼益厲階﹐亟下移符﹐鐫說魁宿﹐宥其枝黨﹐縱歸田裏﹐譬以大恩﹐訖無敢桀。

及再任也﹐屬六蠃南牧﹐靈旗薄伐﹐公慮遠夷爲變﹐欲出奇以勝之﹐因取盜賊之尢無狀者﹐磔死於市﹐凜然人望﹐遂臻靖嘉。每吏牘便文﹐久不得判﹐公率爾署決﹐人皆厭伏﹐罰旣值罪﹐按無廋情。蜀中喜事者論次其詞﹐總爲《誡民集》﹐鏤墨傳布。𨿽張敞之爲京兆﹐時時越法縱捨﹔黃霸之守穎川﹐人人咸知上意﹐無以過之。

牧余杭也﹐遘民洊饑﹐方蠟不啟﹐稻蟹無種﹐原田若藝﹐民挾鹽利以冒公禁者﹐日數百輩﹐公一切笞遣﹐不徇彜法。邏卒入啟曰「法亂如是﹐人將安禁﹖」公勞之曰「余杭十萬戶﹐饑者七八﹐弗挾鹽利﹐無復生意。若暴禁之﹐彼將圜視衡擊﹐以擾居者﹐則爲禍大矣。爾曹第忍之﹐竢其歲定﹐則太守復以三尺律從事矣。」是年𨿽歉﹐人無泛命者。【案文翰類選作從命。】富家子與婿分財不協﹐詣府廷辧。壻曰﹕彼先子有治命﹐壻七子三。因出遺札。子不能舉其契。公索酒酹地曰「彼父智人也。當死之日﹐子方衝孺﹐托養於壻﹐苟子有七分之約﹐則亦死於壻手矣。今當七分歸子﹐三分歸壻。」於是二人號慟﹐以爲神明。公之操決率類是也。

原其遇二聖也﹐以功名自任﹐故力與命偕顯八座也﹐以方格見信﹐故言與行危本乎直淸。貫以忠恕﹐無乞靈徼福﹐無人非鬼責﹐履重剛不險﹐臨大節不奪﹐葵藿弗采於猛獸﹐山川寧捨於騂角。若夫安世之恨謝﹐翁歸之滅私﹐大有之文明﹐小雅之愷悌﹐公皆兼有其美。惜其未極柄用﹐遽愆腠理﹐上欲以爲相者數矣﹐天之不慭也﹐悲夫﹗

公雅好著文﹐深切警邁﹐以不偶俗尙﹐自號乖崖。公尢善詩筆﹐必核情理﹐故重次薛能詩﹐序之曰「放言旣奇﹐意在言外。」議者以公自道也。生平論著﹐仲氏說集之成十卷以行。

於代內外埽之日﹐無掐膺之妾﹐無雜弔之賓﹐終齊事而乃暝﹐取禪書而頌徳。漢廷諸老﹐恨王駿之不侯﹐天下之人﹐爲隴西而流涕﹐斯非遺愛遺直立功立言之極歟。敢摭令猷﹐以須史闕。謹狀。【見《景文集》卷六二﹐《皇朝文鑑》卷一三六。】

碑銘

宋故樞密直學士禮部尙書贈左僕射張公墓志銘

﹝宋﹞錢易

公諱詠﹐字復之。族本居鄴﹐占籍於澶之臨黃。家世遷徙﹐今爲濮之鄄城人也。曾祖立﹐祖母李氏。祖鐸﹐祖母馬氏。皆潛徳不耀﹐肥遜丘園。考諱景﹐先以公爲祕書丞時﹐授大理評事致仕﹔淳化四年秋卒﹐以公貴﹐累贈太常卿。妣謝氏﹐追封新昌郡太夫人﹐咸平中﹐合葬於鄄城。

公幼負奇骨﹐不爲兒戲。旣長﹐出閭裏﹐奮然就學。太平興國四年秋﹐詣大名府舉進士。今相國上谷公﹐卽其友也。共以書白尹﹐薦張覃爲解首﹐故河朔間有廉遜之風焉。明年春﹐試於便坐﹐擢上第﹐除廷尉評﹐知鄂州之崇陽。六年郊祀﹐轉將作丞。雍熙元年﹐大禮﹐遷佐著作。三考旣理﹐民疏其善﹐固畱之。公判而絕之﹐民不敢畱。解任﹐除太子中允﹐通判麟州。時夏臺未安﹐邊鄙方聳﹐公多以兵法從事。洎西戎卽敍﹐亦公之有畫焉。端拱元年﹐籍田﹐轉祕書丞。二年春﹐充禮部考試官﹐畢﹐通判相州﹐上言﹐具慶之下﹐不便迎養﹐乞督濮之市徵。詔從之。旨甘從志﹐歡於菽水﹐𨿽榷木之茸﹐斯不爲愧。其年﹐抽赴闕﹐賜五品服﹐知浚儀縣。振北部之風﹐凜然可畏。未幾﹐出爲荊湖北路轉運使﹐卽故樞密宋公﹑文靖李公與今上谷相國之所薦也。彰善瘴惡﹐知無不爲。淳化四年郊禋﹐轉太常博士。其年夏﹐詔赴闕﹐賜對長春殿﹐錫金紫。翌日﹐除虞部郎中。浹旬﹐授樞密直學士﹐賜錢五十萬﹐始判銀臺﹑通進司﹐兼門下封駁事﹐仍總三班院。

五年八月﹐出知益州。中謝日﹐面賜白金一百四十斤。國家以大軍﹐未集﹐畱半歲不遣﹐公潛使人納於內帑。至秋﹐有詔督行﹐遂馳馹而往﹐終不復言。至道二年﹐就轉兵部郎中。丁大夫人憂﹐隨凶訃除起復之命﹐重方面之寄也。今上嗣位﹐就拜左諫議大夫﹐學士如故。歷四考歸闕﹐得告拜墳域於濮上。尋做爲給事中﹑戶部使。七旬﹐授禦史中丞。咸平二年春﹐與故禮部尙書溫公同知貢舉。其年夏﹐攺工部侍郎﹐知杭州。五年冬﹐替知永興。明年春﹐轉刑部侍郎﹐復爲樞密直學士﹐再知益州。景徳二年﹐就轉吏部。明年﹐解政還輦下﹐復管三班院﹐兼判登聞檢院。時瘍發幹腦﹐艱於晨櫛﹐拜章求外任養病﹐遂知金陵﹐後兼充江南東路安撫使。值東封﹐轉左丞。旣滿﹐民畱再任﹐就拜工部尙書。祀汾陰﹐加禮部尙書。而厥疾增劇﹐乞還京﹐自艸奏書﹐求分司洛下﹐詔不允。出知陳州﹐至大中祥符八年八月一日﹐棄館捨於理所﹐享年七十。詔贈尙書左僕射。

前夫人唐氏﹐先公而卒。繼室太原郡夫人王氏﹐卽故河陽三城節度使﹑同中書門下平章事顯之女也﹐以天禧二年終於陳州之私第。咸擅女徳﹐崇婦道﹐而配於公。子從質﹐衛尉丞﹐公之棄世後二十八日﹐以哀毀遘疾而殂。孫曰約﹐曰綜﹐曰綽﹐皆奏授將作主簿﹔曰紳﹐尙幼。女一人﹐適故翰林學士王公禹偁之子﹑奉禮郎嘉佑﹐祥符九年十月卒。外孫曰壽﹐今任郾城簿。以天禧四年八月二十九日﹐權葬於陳州宛丘縣孝悌鄕謝村裏也。公累階至正奉大夫﹐累勛至上柱國﹐累爵至開國公﹐累食邑至三千七百戶﹐食實封至四百戶。五福俱集﹐少多奇節﹐歷八座之重﹐受二聖之知﹐所恨者不至三事﹐晚嬰奇疾耳。

公生平以剛正自立﹐智識深遠﹐海內之士﹐無一異議。不事產業﹐聚典籍百家﹐近萬卷﹐博覽無倦﹐副本往往手寫。至於卜筮﹑醫藥﹑種樹之書﹐亦躬自詳校。自少學劍﹐頗得妙術﹐無敵於兩河間。好弈棋﹐精射法﹐飲酒至數斗不亂。惡人諂事﹐不喜俗裏。士有坦無他腸者﹐親之若昆弟﹔有包藏誠素者﹐疾之若仇讎。公之臨民也﹐吏不敢欺﹐始若擿發﹐而頤指之間﹐終存仁恕之道。公之決獄也﹐人莫能測﹐初若疑誤﹐而片言之下﹐盡窮幽隱之迹。著文不雕飾﹐咸摭實事﹐集十卷。自謂之乖崖公。公之典貢部也﹐盡得寒士﹐杜絕私托﹐禮闈舊風﹐翕然復振。任臺丞也﹐拜白簡﹐彈執政之失言者﹐人甚危之﹐而公正色不顧﹐有風憲紀綱。牧余杭也﹐時值歲歉﹐人多以私鹽犯禁﹐而公皆異斷之﹐不過二十罰﹐於是日數百輩﹐警邏莫戢。巡檢使已下簪笏入而啟之曰「法旣亂矣﹐將何爲禁�」公怡然撫之曰「當夜會飲﹐與爾等言之。」其夕﹐自行酒﹐謂之曰「錢塘十萬人﹐饑者將八九﹐苟不以私鹽自活﹐或一旦蜂聚數千輩﹐盡其死命﹐擾其不饑者﹐爾等將柰何�吾俟其秋田有成﹐則約之以法。」於是皆服髙識﹐聞之泣下。是歲﹐杭人直至秋成﹐無一夫爲盜。復有民家子與婿爭其家聚﹐曰「先人遺命﹐候分時﹐婿當與七分﹐子與三分。手澤之誓固明焉。」公命爵酹之﹐曰「汝父智人也。況汝父死之日﹐子方三歲﹐故托養於婿。婿已四十﹐苟子有七分之約﹐則子死於婿之手矣。今當七分歸子﹐三分歸婿。」婿與子皆號慟再拜﹐仰如神明。兩任坤維也﹐悉寇盜之後﹐兵火之餘﹐公理殘破﹐禦權要﹐無毫髮敢動者。時屯軍尙多﹐賊熾未息﹐城中窘急﹐無旬日之糧。公乃封府庫﹐牓城門﹐賤鹽貴米﹐俾博易之相次﹐儲備悉周﹐始安川蜀矣。在建康也﹐舊回祿之孽﹐人不安堵﹐公得其竊發者﹐折脛而斬之﹐火是後絕。公爲理之道﹐皆此類也。其服仁行義﹐危言極諫﹐諒摽之史官﹐此不具載。易﹐咸平二年貢部生也﹐以孤見收﹐擢之髙第﹐永言投報﹐徒鏤肝骨。今春﹐得公弟殿中丞詵書一通﹐敍公之美﹐見托爲志﹔且恩館之下﹐固不可遜﹐乃淚筆方礎﹐庶存萬一。銘曰﹕

有大丈夫﹐磊磊落落。不爲股肱﹐忽遷舟壑。愛子繼亡﹐令孫胡托。錢塘遺愛﹐益部淸風。金陵奇政﹐姦盜消蹤。惟陳臥理﹐積瘍而終。霜碣號秋﹐銀旌建夕。宰木宵寒﹐佳城晝��。萬古千齡﹐此焉爲適。

故樞密直學士禮部尙書贈左僕射張公神道碑銘

﹝宋﹞韓琦

故樞密直學士﹑禮部尙書贈左僕射張公﹐以魁奇豪傑之材﹐逢時自奮﹐智略神出﹐勛業赫赫﹐震暴當世﹐誠一代之偉人也。某向守大名﹐其孫堯夫﹐主簿元城。一日﹐具書來告曰「堯夫之曾祖﹐昔事太宗﹑眞宗朝﹐勤勞內外﹐有大名於天下。而自葬距今﹐歷年久矣﹐墓碑之刻﹐闕然未立。請書其實﹐以表神道﹐固祖烈之益光也。」某嘗總領史局﹐觀所載公文武大節﹐頗亦詳矣。然其絕異之政﹐與夫遺愛之迹﹐較然著於人聽者﹐猶未完悉。今得與巨賢論次而發揚之﹐以昭示於後世﹐誠所願已。

公諱詠﹐字復之﹐世本鄴人﹐後徙居澶之臨黃﹐及公葬其先於鄄城﹐故爲濮之鄄城人。曾祖諱立﹐祖諱鐸﹐遭唐末與五代之亂﹐皆潛養徳業﹐退處無悶。父諱景﹐以儒行自富﹐鄕裏稱之﹔公登朝﹐授大理評事﹐累贈太常卿。公少倜儻﹐有大志﹐尙气節﹐重然諾﹐爲學必本仁義﹐不喜浮靡。太平興國四年秋﹐與忠湣寇公同赴大名舉﹐議將首薦公﹐公以同郡張覃素有文行﹐卽率寇公上書﹐請以覃爲冠﹐一府欽嘆﹐遂如公言﹐士論多之。明年春﹐擢進士第﹐授大理評事﹐知鄂州崇陽縣事。六年﹐遇郊恩﹐攺將作監丞。雍熙初﹐遷著作佐郎。歲滿﹐擢太子中允﹐通判麟州事。端拱籍田恩﹐轉祕書丞。代歸﹐通判相州事。公以親老辭﹐得監濮州稅。俄選知開封府浚儀縣事﹐賜五品服。時寇公與文靖李公﹑故樞密副使宋公湜﹐連薦其才﹐擢荊湖北路轉運使。淳化初﹐就攺太常博士。制置使稱其能﹐詔褒美之。太宗素知公可用﹐召還﹐超拜虞部郎中﹐賜三品服。未逾旬﹐擢爲樞密直學士﹐知通進銀臺司﹐兼門下封駁事﹐勾當三班院。時張永徳爲並代帥﹐小校犯法﹐杖之而死。有詔按罪﹐公封還詔書﹐曰「永徳方被邊寄﹐若責一小校﹐遂摧辱之﹐臣恐帥體輕而小人慢上矣。」不納。旣而果有營卒脇訴其大校者﹐上始寤公言﹐面加慰勞。

四年冬﹐東﹑西兩川旱﹐民饑﹐吏失救卹﹐寇大起。五年正月﹐賊首李順陷成都府。詔遣昭宣使王繼恩充招安使﹐率兵討之﹐復命公知成都府事。五月﹐繼恩破賊﹐收成都。上畱公﹐至秋始遣行。時關中率民負糧﹐以餉川師﹐道路不絕。公至府﹐問城中所屯兵﹐尙三萬人﹐而無半月之食。公訪知鹽價素髙﹐而廩有餘積﹐乃下其估﹐聽民得以米易鹽﹐於是民爭趨之﹐未踰月﹐得米數十萬斛。軍中喜而呼曰「前所給米﹐皆雜糠土不可食﹐今一一精好﹐此翁眞善干國事者。」公聞而喜曰「吾令可行矣。」時益𨿽收復﹐諸郡餘寇尙充斥﹐繼恩恃功驕恣﹐不復出兵﹐日以娛燕爲事﹐軍不戢﹐往往剽奪民財。公於是悉擒招安司素用事吏至廷﹐面數其過﹐將盡斬之﹐吏皆股栗求活。公曰「汝帥聚兵玩寇﹐不肯出﹐皆汝輩爲之。今能亟白乃帥﹐分其兵﹐尙可免死。」吏呼曰「惟公所命﹐兵不分﹐願就戮。」公釋之。繼恩卽日分兵鄰州﹐當還京師者悉遣之﹐不數日﹐減城中兵半。旣而諸軍請食馬芻粟﹐公命以錢給之﹐繼恩詬曰「馬不食錢﹐給錢何也�」公聞﹐召繼恩謂曰「今賊餘黨所在尙多﹐民不敢出﹐招安使頓兵城中﹐不卽討。芻栗民所輸﹐今城外皆寇也﹐何由得之�」繼思懼﹐實時出城討賊。公計軍食﹐有二歲備﹐乃奏罷陜西運糧。上喜曰「向益州日以乏糧爲請﹐詠至方踰月﹐已有二歲備。此人何事不能了�朕無慮矣。」公以順黨始皆良民﹐一旦爲賊脇從﹐復其間有疲弱﹑偶掛盜籍者﹐當示以恩信﹐許其自新﹐卽揭榜諭之。已而首者相踵﹐公皆釋其罪﹐使歸田裏。一日﹐繼恩械賊數十人﹐請公行法﹐公詢之﹐悉皆前所自首者﹐復縱之。繼恩恚而問公﹐公曰「前日李順脇民爲賊﹐今日僕化賊爲民﹐不亦可乎�」公度繼恩日橫﹐不能攺﹐亟以狀聞﹐願選忠實可倚者與繼恩共事﹐庶不敢獨任。上乃命入內內侍省押班衛紹欽充同招安使﹐自是繼恩凶勢爲屈。未幾﹐二人者皆召歸﹐就以劍門關總管上官正爲招安使。順之餘黨﹐公撫安於內﹐正擒討於外﹐再閱月而兩川平。

至道二年﹐攺兵部郎中。繼丁父與母新昌郡太夫人謝氏憂﹐皆起復。三年秋﹐西川都巡檢使韓景佑爲所部廣武卒劉旰所逐﹐率眾掠懷安軍﹐破漢州。公方與僚屬會大慈寺﹐報至﹐飲燕如故﹐舉城憂之。賊又掠邛﹑蜀﹐將趨益。公適會客﹐報者愈急﹐公復不問。其夕﹐始召上官正﹐謂曰「賊始發﹐不三四日﹐破數郡﹐勢方銳﹐不可擊。今人得所掠﹐气驕﹐敢逼吾城﹐乃送死耳。請出兵﹐比至方井﹐當遇賊﹐破之必矣﹗」正卽受教﹐及行﹐公爲出送於郊﹐激其盡力。正至方井﹐果遇賊﹐一戰斬旰首﹐餘黨盡平。眾益服公料敵制勝﹐人所不及。

眞宗卽位﹐遷左諫議大夫。咸平初﹐召拜給事中﹐充戶部使。攺禦史中丞。承天節﹐大臣主齋會﹐被酒不如禮﹐公彈奏之﹐無所憚。二年﹐與溫公仲舒同知貢舉。俄以工部侍郎知杭州事。時歲饑﹐民冒禁販鹽﹐捕獲者數百人﹐公悉寬其罰。官屬執言不可﹐公曰「錢塘十萬家﹐餓殍如此﹐若鹽禁益嚴﹐則聚而爲盜﹐患益甚矣。俟秋成﹐敢爾﹐當痛以法繩之。」境內卒以無擾。歲將滿﹐杭人詣闕請畱﹐有詔褒其善政。五年冬﹐攺知永興軍府事。

初﹐公之自蜀還也﹐詔以諫議大夫牛冕代公。公聞之曰「冕非撫禦才﹐其能綏輯乎�」始踰年﹐果致神衛大校王均之亂﹐逐冕﹐據益州。後𨿽討平之﹐而民尙未寧。會益守馬公知節徙延安﹐上以公前治蜀﹐長於安集﹐威惠在人﹐復以公爲樞密直學士﹐遷刑部侍郎﹐知益州事。蜀民聞之﹐皆鼓舞相慶﹐如赤子久失父母﹐而知復來鞠我也。公知民信己﹐易嚴以易﹐凡一令之下﹐人情無不慰愜﹐蜀部復大治。轉運使黃觀以政迹聞﹐賜詔加獎﹐就攺吏部侍郎。命謝濤巡撫於蜀﹐上遣濤謝公曰「得卿在蜀﹐朕不復有西顧之憂。」因詔公與濤議鑄景徳大鐵錢於嘉﹑邛州﹐一當小鐵錢十﹑銅錢一﹐於今便之。

景徳三年召還﹐復掌三班院﹐兼判登聞檢院。中歲瘍生於腦﹐不能巾櫛﹐求知潁州。上以公名臣﹐有人望﹐兩守益部﹐政無及者﹐不當屈於小郡﹐以眞定府﹑靑州皆大鎭也﹐聽公自擇﹐公皆不就。上曰﹔「升州可乎�」公卽拜命。大中祥符元年﹐東封﹐恩轉尙書左丞。時金陵多火災﹐居者不安﹐公廉知皆姦民所爲﹐潛捕得之﹐乃命先折其脛﹐斬之以徇﹐火患遂絕。中使祠茅山還﹐言城中有黃雀蔽日而墜﹐空中聞水聲﹐上視占書主民勞﹐謂輔臣曰「但守臣得人﹐此固無患。今詠在彼﹐又何虞也﹗」三年春﹐秩滿﹐升民請畱﹐遷工部尙書﹐再任。俄以江東旱﹐命兼升宣等十州安撫使。祀汾陰恩﹐加禮部尙書。以瘍疾甚﹐上章求分司西京。上閔之﹐亟令代還。不能朝﹐懇請便郡﹐差知陳州事。終於八年八月一日﹐年七十。上嘗稱公有將相器﹐以疾未及用﹐至是大痛惜之﹐命優贈官。仁宗朝﹐追謚忠定。

公天賦正直﹐濟以剛果﹐始終挺然﹐無所屈撓。自力學筮仕﹐則有澤及天下之心﹐而以富貴爲薄。逸人傅霖﹐髙蹈之士﹐與公素善。公嘗與夜會劇談﹐時諸鄰多病瘧者﹐一夕頓愈。逮登第﹐與傅詩有「巢由莫相笑﹐心不爲輕肥」之句﹐此見公之志也。嘗訪三峯陳先生﹐摶一見公﹐厚遇之﹐顧謂弟子曰「此人於名利澹然無情﹐達必爲公卿﹐不達則爲帝王師。」其爲髙人推重如此。早學擊劍﹐遂精其術﹐兩河間人無敵者。生平勇於爲義﹐遇人艱急﹐苟情有可哀﹐必極力以濟﹐無所顧惜。當官凡所施設﹐動有遠識﹐始時人或不能測﹐其後卒有大利﹐民感無窮。至自奉養﹐逮於服玩之具﹐則寡薄儉陋﹐𨿽寒士不若也。公退辟靜室﹐焚香燕坐﹐聚書萬卷﹐往往手自校正。旁無聲色之好。臨事明決﹐出人意外﹐凡斷罪以辭者﹐人皆集錄﹐於今傳之。在余杭﹐有富民病將死﹐子方三歲﹐乃命其婿主其貲﹐而與婿遺書曰「他日欲分財﹐卽以十之三與子﹐而以七與婿。」子時長立﹐果以財爲訟﹐婿持其遺書詣府﹐請如元約。公閱之﹐以酒酹地﹐曰「汝之婦翁﹐智人也。時以子幼﹐故以此屬汝﹐不然﹐子死汝手矣。」乃命以其財三與婿﹐而子與其七﹐皆泣謝而去﹐服公明斷。

前後治益﹐愛利之政﹐不可悉紀。舉其大者﹐則公嘗以蜀地素狹﹐遊手者眾﹐事寧之後﹐生齒日繁﹐稍遇水旱﹐則民必艱食。時米斗直錢三十六﹐乃按諸邑田稅﹐使如其價﹐歲折米六萬斛﹐至春籍城中細民﹐計口給券﹐俾輸元估糴之﹐奏爲永制。逮今七十餘年﹐𨿽時有災饉﹐米甚貴﹐而益民無餒色者﹐公之賜也。蜀風尙侈﹐好遨樂﹐公從其俗﹐凡一歲之內﹐遊觀之所﹐與夫飲饌之品﹐皆著爲常法。後人謹而從之則治﹐違之則人情不安﹐輒以累罷去。嘗寫其眞﹐自號乖崖子﹐復爲贊曰「乖則違眾﹐崖不利物﹐乖崖之名﹐聊以表徳。」及公之亡也﹐蜀民聞之﹐皆罷市號慟﹐得公遺像﹐置天慶觀之仙遊閣﹐建大齋會﹐事之如生﹐至今不懈。昔召公分陜而治﹐民愛而思之﹐嘗聽訟於棠下﹐戒勿翦伐﹔羊公在襄陽﹐立碑峴首﹐民戴遺徳﹐過輒墮淚。後歷千餘載﹐能繼其風﹐凜然如存者﹐獨公一人而已。公有淸鑑﹐善臧否人物﹐凡所薦辟﹐皆方廉恬退之士。嘗曰「彼好奔競者將自得之﹐何假吾舉﹗」益不貢士者幾二十年﹐學校頹替﹐公察郡人張及﹑李畋﹑張逵者﹐皆有學行﹐鄕裏所服﹐遂延獎加禮﹐惇勉就舉。後三人悉登科﹐歷美官﹐於是兩川學者知勸﹐文風日振﹐由公之誘掖也。文章雄健有气骨﹐稱其爲人。嘗爲《聲賦》﹐梁公周翰覽而嘆曰「二百年來不見此作矣﹗」有文集十卷。

公以某年某月某日﹐葬於陳州之某地。夫人唐氏﹐先公而亡﹐繼王氏﹐故河陽三城節度使﹑同中書門下平章事顯之女﹐封太原郡夫人﹐天禧三年終於陳之私第。子從質﹐衛尉寺丞﹐公亡未踰月﹐哀毀而卒。一女﹐適故翰林學士王公禹偁子﹑奉禮郎嘉佑。孫四人﹕約﹐奉禮郎﹔綜﹐駕部郎中﹔綽﹐衛尉寺丞﹔紳﹐建州石鼓縣令。曾孫二人﹕堯夫﹐大理寺丞﹔堯民﹐邢州童罔縣令。銘曰﹕

太行峙朔﹐洪河瀉天。河山之間﹐實生大賢。賢不徒出﹐惟聖偶焉。發爲事業﹐文武之全。兩治西蜀﹐薦綏南夏。易亂以寧﹐卽荒而化。夫惟管蕭﹐尙足王霸。如公之材﹐不宰天下。而俾惠澤﹐止濡一方。鍚民父母﹐遺國棟梁。有煒公迹﹐日星之光。何假斯文﹐始傳其芳。【又見《安陽集》卷五十。】

謚議

張忠定謚議

﹝宋﹞劉敞

太常﹑禮院謚故禮部尙書張公曰忠定。太子中允﹑直集賢院﹑同判吏部尙書曹劉敞復議曰﹕尙書布衣之時﹐任俠自喜﹐破產以奉賓客﹐而借軀報仇﹐往往過直。及讀書爲文﹐折節受學﹐則表厲明白﹐務求道眞。至於策名試吏﹐俶儻奮發﹐思自見於世﹐不令己失時﹐蓋有古賢之風。而神宗聖考﹐知人善任﹐使每盡其用﹐𨿽專斷於外而上不疑﹐此其所以感激慷慨﹐能成功名者也。夫英偉卓犖之人﹐固自負其材﹐可以意气忠信結﹐而不可以祿位富利取也。尙書再在蜀﹐及他臨蒞﹐皆朝廷所倚重﹐或兵荒之餘﹐而言聽計從﹐徳澤下流﹐民到於今稱之。蓋君之圖任一﹐則士之報施重﹐不其然乎�自宋興以來且百年﹐言治者甚眾﹐其直己以事上﹐盡心以撫下﹐生有榮名﹐死有遺愛者﹐尙書殆無與並焉﹗末年以疾害於朝謁﹐不至大位﹐士君子以爲恨。今皇上甄徳念功﹐使有司追賜之謚﹐而曰廉方公正安大慮﹐竊以謂無間然矣。請從博士之論﹐以充太史之錄。謹議。【《公是集》卷四一﹐又見《皇朝文鑑》卷一三五﹑《張乖崖事文錄》卷三。】

傳

忠定公傳

出東都事略卷四十五

﹝宋﹞王偁

張詠字復之﹐濮州鄄城人也。舉進士﹐知崇陽縣﹐又知浚儀縣﹐稍遷太常博士﹐爲荊湖北路轉運使。

入覲﹐除虞部郎中﹐授樞密直學士﹐同知銀臺﹑封駁司。張永徳爲並州帥﹐有小校犯法﹐笞之至死。詔按其罪﹐詠封還詔書﹐且言「陛下方委永徳邊任﹐若以一部校故﹐摧辱主帥﹐臣恐下陵上自此始。」太宗不從。未幾﹐果有營卒脇訴軍校者﹐詠復引前事爲言﹐太宗乃攺容勞之。

出知成都府。時李順亂後﹐寇掠之際﹐民多脇從﹐詠移文﹐諭以朝廷恩信﹐使各歸田裏。詠曰「前日李順脇民爲賊﹐今日吾化賊爲民﹐不亦可乎�」後廣武卒劉旰謀作亂﹐掠懷安﹐破漢州及永康車﹑蜀州﹐招安使上官正頓師不進﹐詠以言激正﹐勉其親行﹐仍盛爲供帳餞之﹐酒酣﹐舉爵謂將校曰「爾曹受國厚恩﹐此行當直抵寇壘﹐平蕩醜類。若曠日持久﹐此地卽爾死所矣﹗」正懼﹐由是遂取勝。時民間訛言﹐有白頭翁午後食人男女﹐郡縣譊譊﹐至暮路無行人。旣而得倡爲訛言者﹐戮之於市﹐卽日怗然。詠曰「妖訛之興﹐沴气乘之﹐妖則有形﹐訛則有聲﹐止訛之術﹐在乎識斷﹐不在乎厭勝。」其爲政﹐恩威並用﹐蜀民畏而愛之。初﹐蜀士知向學而不樂仕宦。詠察郡人張及﹑李畋﹑張逵者﹐皆有學行﹐爲鄕裏所服﹐遂廷獎加禮﹐惇勉就舉﹐而三人者悉登科﹐於是蜀之學者知勸﹐文風日振。詠在蜀采訪民間事﹐悉得其實。嘗曰「詢君子得君子﹐詢小人得小人﹔各就其黨詢之﹐則事無不審矣。」

入拜給事中﹐爲禦史中丞。以工部侍郎出知杭州﹐遇歲歉﹐民私鬻鹽者輒寬之﹐使獲安濟。有與其姊婿訟家財者﹐婿言「婦翁疾篤﹐子才三歲﹐遺書明言﹐異日資產以十之三付子﹐餘七與婿。」詠曰「汝婦翁智人也。以子幼托汝﹐苟以七與子﹐則子死汝手矣。」命以七給其子﹐餘三給婿﹐時皆服其明決。知永興軍。眞宗以詠在蜀治行優異﹐復命知益州﹐仍加刑部侍郎。眞宗遣使傳諭曰「得卿治蜀﹐朕無西顧憂。」歸朝﹐求知潁州﹐眞宗乃命知升州。州率火災﹐詠廉知民之不逞者爲之﹐懲以峻刑﹐其患遂息。轉工部尙書﹐進禮部。

詠自金陵造朝﹐以腦瘍未見﹐詠恨不得面陳所懷﹐乃抗論言「近年虛國家帑藏﹐竭生民膏血﹐以奉無用之土木者﹐皆賊臣丁謂﹑王欽若啟上侈心之所爲也。不誅死﹐無以謝天下﹗」章三上﹐出知陳州。初﹐詠與靑州傅霖少同學﹐霖隱不仕。詠旣中第﹐致位光顯﹐散遣親密﹐四方求霖者三十年不可得。詠守陳﹐一日﹐霖來謁﹐閽史走白詠﹐詠責吏曰「傅先生天下賢士﹐吾尙不得而友﹐汝何人﹐敢姓名乎�」霖笑曰「別子一世﹐尙爾耶﹐是豈知世間有傅霖者乎�」詠且問昔何隱﹐今何出�霖曰「子將去矣﹐來報子爾。」詠曰「詠亦自知之。」霖曰「知復何言。」翌日而去。後一月而詠卒﹐年七十﹐贈右僕射﹐謚曰忠定。

詠剛方尙气﹐嘗有士人﹐遊宦遠郡﹐不能制其僕﹔詠假以出郊﹐斷其首而還。又有小吏忤詠﹐械其頸﹐吏恚曰「吏罪不至斬。」詠怒其悖﹐卽斬之。少學擊劍﹐好爲大言﹐喜事奇節。嘗謂其友人曰「張詠幸生明時﹐讀典墳以自律﹐不爾﹐則爲何人邪�」故其言曰「事君者廉不言貧﹐勤不言苦﹐忠不言己效﹐公不言己能﹐斯可以事君矣。」詠卞急﹐不喜人拜﹐有拜之者﹐則連拜不已﹐或倨坐忿罵。嘗自號乖崖公﹐以爲乖則違眾﹐崖不利物云。

宋史本傳

見卷二百九十三

張詠字復之﹐濮州鄄城人。少任气﹐不拘小節﹐𨿽貧賤客遊﹐未嘗下人。太平興國五年﹐郡舉進士﹐議以詠首薦。有夙儒張覃者未第﹐詠與寇準致書郡將﹐薦覃爲首﹐眾許其能讓。是歲﹐詠登進士乙科﹐大理評事﹑知鄂州崇陽縣。再遷著作佐郎。以蘇易簡薦﹐入爲太子中允﹐遷祕書丞﹑通判麟相二州﹐乞掌濮州市徵以便養。俄召還﹐賜緋魚﹐知浚儀縣。會李沆﹑宋湜﹑寇準連薦其才﹐以爲荊湖北路轉運使﹐奏罷歸﹑峽二州水遞夫﹐就轉太常博士。

太宗聞其彊幹﹐召還﹐超拜虞部郎中﹐賜金紫。旬日﹐與向敏中並擢爲樞密直學士﹑同知銀臺通進封駁司﹐兼掌三班院。張永徳爲並代部署﹐有小校犯法﹐笞之至死﹐詔案其罪。詠封還詔書﹐且言「陛下方委永徳邊任﹐若以一部校故﹐推辱主帥﹐臣恐下有輕上之心。」太宗不從。未幾﹐果有營兵脇訴軍校者﹐詠引前事爲言﹐太宗攺容勞之。

出知益州﹐時李順構亂﹐王繼恩﹑上官正總兵攻討﹐頓師不進。詠以言激正﹐勉其親行﹐仍盛爲供帳餞之。酒酣﹐舉爵屬軍校曰「爾曹蒙國厚恩﹐無以塞責﹐此行當直抵寇壘﹐平蕩醜類。若老師曠日﹐卽此地還爲爾死所矣。」正由是決行深入﹐大致克捷。繼恩帳下卒縋城夜遁﹐吏執以告。詠不欲與繼恩失歡﹐卽命縶投眢井﹐人無知者。時寇略之際﹐民多脇從﹐詠移文諭以朝廷恩信﹐使各歸田裏。且曰「前日李順脇民爲賊﹐今日吾化賊爲民﹐不亦可乎�」時民間訛言﹐有白頭翁午後食人兒女﹐一郡囂然。至暮﹐路無行人﹐旣而得造訛者戮之﹐民遂帖息。詠曰「妖訛之興﹐沴气乘之﹐妖則有形﹐訛則有聲﹐止訛之術﹐在乎識斷﹐不在乎厭勝也。」

初﹐蜀士知向學﹐而不樂仕宦。詠察郡人張及﹑李畋﹑張逵者皆有學行﹐爲鄕裏所稱﹔遂惇勉就舉﹐而三人者悉登科﹐士由是知勸。民有諜訴者﹐詠灼見情僞﹐立爲判決﹐人皆厭服。好事者編集其辭﹐鏤板傳布。詠嘗曰「詢君子得君子﹐詢小人得小人﹐各就其黨詢之﹐則無不審矣。」其爲政﹐恩威並用﹐蜀民畏而愛之。丁外艱﹐起復﹐攺兵部郎中。會詔川﹑陜諸州參用銅鐵錢﹐每銅錢一當鐵錢十。詠上言「昨經利州﹐以銅錢一換鐵錢五﹐綿州銅錢一換鐵錢六﹐益州銅錢一換鐵錢八。若一其法﹐公私非便。望依旬估折納銅錢。」

眞宗卽位﹐加左諫議大夫。咸平初﹐入拜給事中﹑戶部使﹐攺禦史中丞。承天節齋會﹐承相大僚有酒失者﹐詠奏彈之。二年﹐同知貢舉。是夏﹐以工部侍郎出知杭州。屬歲歉﹐民多私鬻鹽以自給﹐捕獲犯者數百人﹐泳悉寬其罰而遣之。官屬請曰「不痛繩之﹐恐無以禁。」詠曰「錢塘十萬家﹐饑者八九﹐苟不以鹽自活﹐一旦蜂聚爲盜﹐則爲患深矣。俟秋成﹐當仍舊法。」有民家子與姊壻訟家財。壻言妻父臨終﹐此子裁三歲﹐故見命掌貲產﹔且有遺書﹐令異日以十之三與子﹐餘七與壻。詠覽之﹐索酒酹地﹐曰「汝妻父﹐智人也﹐以子幼故托汝。苟以七與子﹐則子死汝手矣。」亟命以七給其子﹐餘三給壻﹐人皆服其明斷。知永興軍府。

五年﹐馬知節自益徙廷州﹐朝議擇可代者。眞宗以詠前在蜀治行優異﹐復命知益州﹐仍加刑部侍郎﹑樞密直學士﹐就遷吏部侍郎。轉運使黃觀上其治狀﹐有詔褒美。會遣謝濤巡撫西蜀﹐上因令傳諭詠曰「得卿在蜀﹐朕無西顧之憂矣。」歸朝﹐復掌三班﹐領登聞檢院。

詠中歲瘍生腦﹐頗妨巾櫛﹐求知潁州。眞宗以其公直﹐有時望﹐再任益部﹐皆以政績聞﹐不當蒞小郡。令中書召問﹐將委以靑社或眞定﹐令其自擇。詠辭不就﹐遂命知升州。大中祥符初﹐加左丞。三年春﹐州民以詠秩滿借畱﹐就轉工部尙書﹐令再任。是秋﹐以江左旱歉﹐命充升﹑宣等十州安撫使﹐進禮部。上聞詠腦瘍甚﹐憫之﹐令薛映馳驛代還。以疾未見﹐恨不得面陳所蘊﹐乃抗論言「近年虛國帑藏﹐竭生民膏血﹐以奉無用之土木﹐皆賊臣丁謂﹑王欽若啟上侈心之爲也。不誅死﹐無以謝天下。」章三上﹐出知陳州。

初﹐詠與靑州傅霖少同學。霖隱不仕。詠旣顯﹐求霖者三十年不可得﹐至是來謁。閽吏白傅霖請見﹐詠責之曰「傅先生天下賢士﹐吾尙不得爲友﹐汝何人﹐敢名之﹗」霖笑曰「別子一世尙爾邪﹐是豈知世間有傅霖者乎�」詠問﹕「昔何隱﹐今何出�」霖曰「子將去矣﹐來報子爾。」詠曰「詠亦自知之。」霖曰「知復何言。」翌日別去。後一月而詠卒﹐年七十。贈左僕射﹐謚忠定。

詠剛方自任﹐爲治尙嚴猛﹐嘗有小吏忤詠﹐詠械其頸。吏恚曰「非斬某﹐此枷終不脫。」詠怒其悖﹐卽斬之。少學擊劍﹐慷慨好大言﹐樂爲奇節。有士人遊宦遠郡﹐爲僕夫所持﹐且欲得其女爲妻﹐士人者不能制。詠遇於傳捨﹐知其事﹐卽陽假此僕爲馭﹐單騎出近郊﹐至林麓中﹐斬之而還。嘗謂其友人曰「張詠幸生明時﹐讀典墳以自律﹐不爾﹐則爲何人耶﹖」故其言曰「事君者廉不言貧﹐勤不言苦﹐忠不言己效﹐公不言己能﹐斯可以事君矣。」性躁果卞急﹐病創甚﹐飲食則痛楚增劇﹐禦下益峻。尢不喜人拜跪﹐命典客預戒止﹐有違者﹐詠卽連拜不止﹐或倨坐罵之。眞宗嘗稱其材任將帥﹐以疾不盡其用。自號乖崖﹐以爲「乖」則違眾﹐「崖」不利物。有集十卷。弟詵﹐爲虞部員外郎。

論曰﹕傳云「邦有道﹐危言危行。」三人者﹝1﹞﹐躬骨鯁蹇諤之節﹐蔚爲名臣﹐所遇之時然也。禹偁制戎之策﹐厥後果符其言﹐而醇文奧學﹐爲世宗仰。錫身沒之後﹐特降褒命﹐以賁直操﹐與夫容容嘿嘿﹐以持祿固位者異矣。詠所至以政積聞。天子嘗曰「詠在蜀﹐吾無西顧之憂。」其被獎與如此。然皆骯髒自信﹐道不諧偶﹐故不極於用云。

﹝1﹞﹕三人者指田錫﹑王禹偁﹑張詠﹔宋史中﹐三人同傳。

張乖崖集附集卷第二

序跋解題

序

乖崖先生文集序

﹝宋﹞龔夢龍

乖崖忠定張公﹐倜儻有大志﹐爲國朝名臣。筮仕崇陽時﹐其設施已磊砢不凡。迨揚歷中外﹐表表愈偉﹐政績鏗鍧﹐載之記傳炳如也。而好嗤點者獨以文出它手短之。嘻﹐文以貫道﹐气其主也。公勁气可沮金石﹐發爲文章﹐豈必月露以爲形﹐風雲以爲狀﹐如經生學士﹐組織纖巧﹐而後爲工�詞簡而理到﹐律嚴而事備﹐汪洋弘深﹐脫去翰墨畦町﹐觀者有「二百年來無此作」之嘆﹐則公文之粹可知已。龍箑之錫﹐以表獻文之懿﹐定陵賞識﹐豈偶然哉﹗

前令君天臺郭公森卿﹐嘗刊寘縣齋﹐己末兵毀﹐遂爲煨燼。今令尹左綿伊公賡﹐以儒術飾吏﹐復鋟梓以壽其傳﹐幸惠邦人﹐士徳至渥也。抑事尢有可駭者﹕公遺像舊刻於縣之東齋﹐人多模本以祀﹐後因毀並不存﹔士有逃難山谷者﹐乃得墨本於叢棘中﹐雨露不濡﹐移刻元所﹐大類昔年封像遺僧人之意。豈公之眷戀於崇者﹐尙欲因像而彰耶�今挹斯像﹐誦斯文﹐俾諸大夫國人皆有所矜式﹐豈曰小補之哉﹐蓋亦無忘令君之徳云。咸淳己巳﹐中春朔﹐邑子朝散大夫﹑特差荊湖安撫大使司主管機宜文字﹑權澧州軍州事﹑賜緋龔夢龍﹐謹書於前序之下方。

張乖崖文行錄序

﹝明﹞張頤

有宋名臣張忠定公詠﹐號乖崖﹐字復之﹐濮之鄄城人。其英聲駿烈﹐人人知之﹐然其詩文功業﹐散在方策﹐未有能裒集成書以傳於後者。山西左布政使劉公忠與公爲同郡﹐慕公之爲人﹐因仕於蜀﹐見公有惠於其人甚深﹐因輯錄其行事與其詩文﹐並後世記頌﹐通爲一帙﹐名曰《乖崖文行錄》。共事迹﹑詩文﹐訛者正之﹐缺者補之﹐傳之所無者增之﹐共若干捲﹐壽其梓以傳。其意美矣。屬余序諸首。余惟剛明正大之气﹐克塞乎六合。故日月星辰之照耀﹐天之正气也﹔山嶽河海之流峙﹐地之正气也﹔忠義文章之發見﹐人之正气也。公鍾剛明正大之气﹐受知時君﹐居位則稱其才﹐立功則行其志﹐又以其餘力﹐形諸詩文之間。其所作𨿽不多見﹐然其忠君愛民之意﹐藹然見於言表﹐是皆剛明正大之气之所發也。嗚呼﹗公之忠義在朝廷﹐功烈在方隅﹐徳澤在人心﹐事業在史傳﹐將與宇宙相爲悠久﹐固不待文而後顯。然而後人企仰前修﹐欲趨下風而望餘光﹐又豈不在斯錄也哉﹗此則劉公之志也。於是乎書。弘治三年庚戌秋七月朔﹐賜進士﹑嘉議大夫﹑工部右侍郎﹑前都察院左僉都禦史﹑翰林院修撰﹑經筵講官兼文華殿講讀官致仕維揚張頤序。

張乖崖先生文行錄序

﹝明﹞邢表

乖崖事文錄者﹐爲張公事實而集之也。公諱詠﹐字復之﹐謚忠定﹔乖崖﹐其自號也。濮州鄄城人。登宋時進士第﹐令崇陽﹐兩知益州﹐累官至尙書。其善政善教﹐著聞天下﹐固已家傳人誦﹐膾炙人口矣。惜乎紛出眾錄﹐恨無完本﹐閱歲之久﹐不無湮沒。數百載之下﹐有能乖崖其心﹐乖崖其行﹐匯成其集﹐以裕後來﹐垂於不朽者﹐則寥寥焉。同郡劉公筮仕﹐景仰鄕邦先哲﹔予宣山東政時﹐恆慕政教之善﹐亦景仰不已﹐咸欲完集刻傳於世﹐以貽永久﹐未遑致詳。歲弘治間﹐予與公以左右布政使於蜀。一日政余﹐偕公謁乖崖廟﹐讀其石﹐覩其像﹐景仰刻傳之心沛然矣。時則搜獵羣史﹐訪諸士夫家﹐所藏編錄有關於蜀郡者集之﹐合眾疏披閱之餘﹐遂命成﹑華二學教諭顏瑞﹑徐瀚三復讎校﹐正其差訛﹐汰其重復﹐次第篇目﹐聚爲此書﹐以便記覽。集成﹐遂揖俸鋟梓﹐以永厥傳。公與予有同寅之雅﹐謂予當序諸首。竊惟人有善而揚之﹐君子光明之心也。揚善而垂於不朽﹐君子忠厚之至也。乖崖歷仕之久﹐見諸言論﹐形諸踐履﹐發於詩詞。聲賦與夫謚議﹑傳贊﹑詞記之屬﹐刊傳以揚之﹐垂於不朽﹐君子光明之心也﹐君子忠厚之至也。使乖崖善有未實﹐公必不譽之﹐其知之明而見之眞﹐燎然者矣﹐豈阿私所好而空譽之哉﹗噫﹗世遠而乖崖之名愈芳﹐錄成而著述之功亦芳﹐聯芳匹美於宇宙間﹐燦然條陳於篇目。使守一郡﹐牧一州﹐潛玩而景慕之﹐必善政教﹐阜民物﹔或膺方嶽﹐操臺憲﹐詳味而景慕之﹐必美風化﹐振紀綱﹔或司六卿﹐位公孤﹐景慕不違﹐則彌逢參贊﹐弘化調燮。罔不各得其道者﹐乖崖之功也﹐刊行之功也。若時其迹﹐乖崖爲濮郡之先哲﹐公爲濮郡之後哲。不以時迹拘﹐則乖崖世𨿽遠而心之神明相接﹐迹𨿽異而心之天理相孚﹐時迹又不必言矣。於戲﹗乖崖其心﹐乖崖其行﹐彼此有之。然則是書刊行﹐非爲一身計﹐爲治國家計﹐爲佐理天下者計﹐其有裨於國家天下﹐豈曰小補之哉﹗弘治庚戌孟春旣望﹐賜進士﹑中奉大夫﹑四川等處承宣布政使司左布政使文安邢表書。【以上二序﹐見《張乖崖事文錄》卷首】

乖崖先生文行錄後序

﹝明﹞楊光溥

乖崖張公﹐在宋淳化間﹐以樞密直學士守成都。距今相去凡幾百載﹐而人之思乖崖者﹐猶乖崖之存也。蓋乖崖以剛大浩然之气﹐而又繼以周公﹑孔子之業﹐以充其學術﹐則其發爲事業﹐宜其光明炬赫﹐若春生秋殺﹐陽辟陰闔﹐一無所容心﹐而凡物之動者﹑植者﹑足者﹑翼者﹑毛者﹑倮者﹐自然長養而不相害。及其久也﹐猶凜乎生气之常存﹐而人之仰之﹐若五星亙天而寒芒正色之旁燭也﹐若山之峙﹑海之流而不息也。鄕先生劉公輸誠﹐嘗宣政蜀藩﹐暇日因謁乖崖祠﹐慨然卽以乖崖之言論﹑踐履及所著詩文並後人所爲謚議﹑傳記梓爲一帙﹐以模範我後人。嗚呼﹗公之心吾能言之﹐蓋必天下後世之君子﹐皆乖崖其學術﹐乖崖其政事﹐以正其心﹐利厥物﹐而後其心始安。若謂徒示聲韻之功﹐衒章句之奇﹐非所以知公也。公與乖崖皆濮人﹐公崛起乖崖後﹐復以剛大浩然之气﹐歷官禦史﹐守臺郡﹐參晉藩政﹐繼又歷升蜀﹑晉左右方伯﹐所至威惠兼施﹐而凡去後卽見思﹐是誠善學乖崖者也。然公不自滿假﹐復以乖崖事業望諸後人。噫﹗其意尢仁且厚矣。弘治三年庚戌秋七月﹐賜進士第﹑中憲大夫﹑山西等處提刑按察司副使沂水楊光溥序。【見《張乖崖事文錄》卷四。】

乖崖集存敍

﹝淸﹞李嘉績

宋張忠定公乖崖集十二卷﹐附錄一卷。其第十二卷

爲語錄﹐附錄一卷則本傳﹑墓志﹑神道碑銘等文。考陳氏《直齋書錄解題》﹑張氏《愛日精廬藏書志》所載﹐與欽定四庫全書提要皆合﹐惟晁氏《郡齋讀書志》稱爲十卷﹐曰「錢易所撰墓志﹑李畋所纂語錄附於後。」此十卷者悉公詩文也。是集刊於明代﹐我朝無槧本﹐流傳甚稀。公政事文章﹐具見史乘﹐傳誦人口﹐後之學者竟莫由讀其全書﹐良可嘅已。費莫星源觀察藏舊鈔六冊﹐背有印記﹐爲江蘇巡撫采購備選本﹐惜殘闕不全﹐佚賦﹑詩二卷﹐文四卷。觀察去秦﹐存書簏於嘉績寓齋。今夏﹐啟鑰除螙﹐得覩是編﹐丐樊子雲門輯存若干首﹐依舊鈔序次﹐釐爲六卷。爰付梓人﹐俾行於世。海內聚書之家﹐當有藏公全集者﹐它日儻見﹐不辭重鋟之役﹐願與樊子共竣之。光緒己丑秋七月﹐潞河李嘉績纂。【見《乖崖集存》卷首】

跋

跋記

﹝淸﹞張靑芝

余在京師日﹐從栰諭抄得乖崖先生集一部﹐原本乃錢遵王手錄﹐訛謬甚夥。戊午秋日﹐偶過可潛齋﹐見宋槧乖崖集﹐假歸﹐再錄此一部。惜七卷以後﹐仍是鈔本﹐亦有訛謬﹐未爲完璧也。小除日記﹐靑芝。【見《張本乖崖集》末頁。】

識語

﹝淸﹞黃丕烈

嘉慶辛酉年﹐余遊京師﹐謁同年船山太史於飛鴻延年之室。船山知余性好異書也﹐卽舉張乖崖先生集以問。余曰「此集有宋刻﹐系全本﹐家有其書。今問及此﹐得無有祕本乎�」船山曰「近偶得之。」匆匆晤語﹐未及請觀。越一日﹐遣奴子借歸。見題簽古雅﹐卷中朱墨精瑩﹐知爲勾漏山房披閱一過者。余惟忠定全集在宋有二刻﹐陳振孫書錄解題所收﹐爲郭森卿宰崇陽時刻者﹐爲十二卷附錄一卷﹐已非原刻十卷之舊矣。此爲明人摭拾梓行之本﹐於乖崖先生文行未覩其全﹐而綱羅參考﹐以傳信於後人﹐不可謂無功。然錢希白爲墓志﹐韓魏公爲神道碑﹐直齋猶兩存之﹐而此所錄有神道碑﹐無墓志﹐則其它之散佚者﹐可勝言哉﹗船山喜讀全書﹐當舉家藏副本以贈。二月晦﹐書於都門寓館。蕘圃黃丕烈識。【下有「丕烈私印」﹑「荑圃」二章。見勾漏山房藏書《乖崖先生事文錄》書前粘頁。】

跋記

﹝淸﹞黃丕烈

自右見巵史已下﹐從舊鈔本補。鈔本已於壬戌春攜贈蜀人張船山太史同年矣。蕘翁記。【見黃本《乖崖集》末頁。】

張乖崖集跋

﹝淸﹞孫星衍

乖崖集十二卷﹑附錄一卷﹐卽陳振孫書錄解題所載本﹐爲宋郭森卿所輯﹐四庫書所未收。衍聖公府家藏本與此本同。此是明人影宋寫本﹐尢可寶也。五松居士。

乖崖名臣﹐曾諷寇萊公不學無術者。然觀其行事﹐如因友人不能制其僕﹐輒斷首還之﹐小吏忤犯不受械﹐卽殺之﹐已非仁政。巵史所載﹐更有小兒批父﹐集眾置之死地﹐謂幼已如此﹐長必爲亂﹐更爲不學無術之尢者。卒得惡疾以死﹐殆寃報歟﹗或傳之非眞﹐出於謗口﹐但自號乖崖﹐亦違治性和平之學矣。星衍又記。十一月十六日庚午之冬。【見《孫淵如外集》卷四。】

乖崖先生文集跋

﹝淸﹞繆荃孫

宋張忠定公集﹐向無刻本﹐獨山莫大令祥芝得吳中張靑芝仿宋本手鈔乖崖先生文集﹐如式重雕﹔復假孫淵如先生舊藏明人影宋寫葉十六行﹑行十六字本校補﹐洵足嘉惠藝林﹐表彰前喆矣。荃孫復取舊藏馬寒中鈔本校之﹐無甚大異﹐惟新刻益州重修公署記「竹樹花卉﹐所至畢臻」下四百餘字﹐依十六行本﹐移入升州重修轉運司公署記中﹐互爲刪補﹐而讀其文有不可解者。馬本益州重修公署記「竹樹花卉﹐所至畢臻」﹐下接「自韋南康驕悍之餘﹐孟先主僭悖之後﹐其安其適﹐習以成風﹐若今之所營﹐實驅以合道﹐輕浮潛厚﹐凶忮寢仁﹐循吏所能﹐允克皆踐﹐苟采訪之吏﹐亟以狀聞﹐而疇庸之恩﹐遄當不霈﹐參三事之庶政﹐翊大君之鴻猷﹐休泰之辰﹐恢闡益盛﹐乃中外之同詞也」﹐下再接「周翰柴愚」云云。升州重修轉運司公署記﹐記中「不得擅爲異法也﹐誠以命令﹐稟於天子﹐其昭著能事﹐厥惟善良﹐苟郡縣不徳﹐姦豪任情﹐蠢獘因仍﹐刊罰不正﹐民有不得平者﹐徵斂違度﹐巡護不謹﹐毒有流於下者﹐咸得致詰」﹐下接「以聞﹐或髙才沈於下寮﹐治聲被於四遠﹐鄕黨之孝悌﹐巖谷之貞純﹐悉系明揚﹐用稱中旨。加之辯惑煥然﹐易從如此﹐則上無曠官﹐下無寃人﹐馴良適意﹐凶邪喪朋﹐欲民不謳歌於路﹐時不頌雍熙者﹐未之有也」。記末「與夫循默養名怗」﹐下接「權自大者不同日而議也」。考升州爲今之江寧府﹐與記中云「江南轉運司」合「韋南康」二語羼入不倫﹐二十六行本「以聞」上空一格﹐「自大」句去一「權」字﹐添「裁正與」三字﹐是後人以意妄攺﹔上云「與夫循默養名怗﹐習以成風」﹐下云「與自大者不同日而議」﹐不但語句相復﹐而意亦未全也。兩記互易﹐則文意均足﹐當依馬本攺正。【見《藝風堂文集》卷七。】

跋孫淵如家藏明人寫本張乖崖集

﹝淸﹞蕭穆

往年得靜涵所藏吳門張位靑芝所寫宋本乖崖先生文集二冊﹐倩懷寧潘兆麟翰坡照錄一本﹐藏之上海廣方言館書樓。去年﹐爲上海縣令獨山莫君祥芝善徵刻於機器局﹐今年七月竣工。而趙君復出陽湖孫淵如觀察家藏明人影寫宋本見示﹐格式較張本不同﹐脫訛較張本尢夥﹐然亦有數十處勝於張本者﹐因取其要者校攺﹐以從孫本﹔更以新印本復照孫本﹐將其同異全錄﹐不問是非﹐並其俗字亦酌錄若干﹐以存彼本之舊。他日有人重刊﹐當取兩本細爲校勘﹐訛者更之﹐義有兩通者並存之﹐庶幾成一善本矣。

附錄孫淵如先生題跋二則﹝題跋已見前引﹐此處略去﹞。【見《敬孚類稿》卷六。】

校刊張忠定公文集跋

﹝淸﹞莫祥芝

余少讀公神道碑銘﹐載公曆官諸政﹐有儀於心﹐恆欲覓公文集讀之﹐久不可得。年來服官海上﹐桐城蕭敬孚持示新陽趙靜涵氏藏康熙間吳門張靑芝仿宋本手抄乖崖先生文集兩冊﹐知此書元明以來重刊者鮮﹐亟依原式重寫付梓﹐以廣流傳。

第其書𨿽照宋本精寫﹐而字句尙時有脫訛。四庫著錄衍聖公家藏本﹐卷數及附錄﹐與此本悉合﹐第未詳爲宋槧舊抄耳。敬孚復假得陽湖孫淵如觀察舊藏明人影宋寫本﹐每頁十六行﹐每行十六字﹐格式異而卷帙合﹐其脫訛較此本尢夥。因互相讎校。兩本各有優劣﹐如卷首郭森卿序後﹐此本溢龔夢龍一序﹔第三卷

此本有寄潭州劉郎中詩﹐明抄本未載﹔第四卷

此本有庭竹﹑朝日蓮二詩﹐明抄本前後互脫﹐遂混而爲一﹔第八卷

益州重修公署記「竹樹花卉﹐所至畢臻」句下﹐此本舊有「自韋南康驕悍之餘」至「乃中外之所同也」﹐凡四百許字﹐是下篇升州重修轉運司公署記中之文羼入﹐今依抄本互爲刪補﹐俾各成完篇。其餘字句﹐多擇善而從﹐至兩本字句脫訛相同者﹐的系宋本如是﹐一仍其舊﹐讀者以意會之可也。

又四庫提要以趙希弁讀書附志所裁爲十卷﹐陳振孫書錄解題所載爲十二卷﹐因斷宋代有兩本。玆十卷本𨿽不得見﹐而此兩影宋本格式各殊﹐則宋代卷帙不同者有兩﹐而刊本有三矣。今由此兩本脫訛同處推之﹐知當時校刊實未能精﹐此兩寫本又復各增訛脫﹐更無他本參校。尙冀宇內藏書家別有宋槧及精校本﹐復爲讎勘﹐以成善本行世﹐則大幸矣。光緒八年﹐歲次壬午﹐立秋日﹐獨山莫祥芝謹識於上海縣署。

莫祥芝跋後書

傅增湘

楊馥堂老友自吳門寄舊寫本乖崖集﹐爲汪閬原﹑潘茮坡所藏。就此刻對勘﹐攺定字句﹐頗有可取。惟缺龔夢龍序﹑寄劉郎中詩﹐庭竹﹑愛日蓮二詩互誤﹐益州修公署記羼入下篇文百許字﹐與莫跋所稱明鈔本同﹐當卽從此本出也。逸事中溢出龍猛一則﹐末有缺文﹐據言行錄補之。乙丑四月初九日藏園主人沅叔記。【見北京圖書館藏莫本《乖崖集》末頁。】

解題

郡齋讀書志

﹝宋﹞晁公武

張乖崖集十卷

右皇朝張詠字復之﹐濮州人。太平興國初進士﹐累擢至樞密直學士﹐禦史中丞﹐禮部尙書﹐卒年七十。少好擊劍﹐兼通術數﹐爲文尙气﹐不事雕飾﹐自號乖崖公。知益州恩威並著﹐至今人畏愛之。錢易所撰墓志﹐李畋所纂語錄﹐附於後。【見袁本卷四中﹐衢本卷十九。】

直齋書錄解題

﹝宋﹞陳振孫

乖崖集十二卷附綠一卷

樞密直學士﹑忠定公﹑鄄城張詠復之撰。【案宋史﹐詠字復之。原本作詠之﹐誤﹐今攺正。乖崖其自號也。】錢希白爲墓志﹐韓魏公爲神道碑。近時郭森卿宰崇陽﹐刻此集﹐舊本十卷﹐今增廣並語錄爲十二卷。【見卷十七。】

四庫全書總目提要

﹝淸﹞紀昀等

乖崖集十二卷附錄一卷【衍聖公孔昭煥家藏本】

宋張詠撰。詠事迹具宋史本傳。其集宋代有兩本﹐一本十卷﹐見於趙希弁蔽書附志﹐所稱錢易墓志﹑李畋語錄附於後者是也﹔一本十二卷﹐見於陳振孫書錄解題﹐所稱郭森卿宰崇陽刻此集﹐舊本十卷﹐今增廣並語錄爲十二卷者是也。此本前有森卿序﹐蓋卽振孫所見之本。序稱﹐於世刻中增詩八篇﹐別附以韓琦神道碑﹑王禹偁送宰崇陽序﹑李燾祠堂記﹑項安世北峯亭記﹐今檢勘並合。惟所稱刪次年譜﹐別爲一卷者﹐則已不見﹐蓋傳寫有所脫佚矣。

詠兩蒞益州﹐爲政恩威並用﹐吏民畏服。平日剛方尙气﹐有巖巖不可犯之節。其文乃疏通平易﹐不爲嶄絕之語﹐其詩亦列名西昆體中﹐【案西昆酬唱十七人詠名在第十一。】其聲賦一首﹐窮極幽渺﹐梁周翰至嘆爲「一百年不見此作」﹐則亦非無意於爲文者。特其光明俊偉﹐發於自然﹐故眞气流露﹐無雕章琢句之態耳。案韓琦神道碑﹐稱詠與邑人傅霖友善﹐登第後與傅詩有「巢由莫相笑﹐心不爲輕肥」之句﹐今集中乃作七言﹐琦蓋節用其意﹐故與集本不合。又案陳輔之詩話﹐稱蕭林之知溧陽時﹐張乖崖召食﹐見几案一絕句云「獨恨太平無一事﹐江南閒殺老尙書。」蕭攺「恨」作「幸」字﹐且言「公功髙身重﹐姦人側目﹐以此與公全身。」乖崖曰「蕭弟﹐一字之師也。」云云。今考集中遊趙氏西園詩﹐末聯云「方信承平無一事﹐淮陽閒殺老尙書。」詩中旣無「恨」字﹑「幸」字﹐亦不作「江南」字﹐且七律而非絕句﹐則輔之所記﹐乃傳聞訛異之詞。又靑箱雜記載詠贈官妓小英歌﹐今不見集中﹐其詩詞意凡劣﹐決非詠之所爲﹐殆亦吳處厚誤采鄙談﹐不足據也。【見卷一五二集部別集類五。】

張乖崖集附集卷第三

記題辭贊

記

張忠定公祠堂記

﹝宋﹞王欲

乖崖祠堂記﹐爲崇陽民記也。公諱詠﹐字復之﹐太平興國中﹐嘗宰崇陽。蓋流風善政﹐遺之至今﹐𨿽三尺童子能傳。公之臨民﹐何徳及此﹐而遺愛至於如此歟�公之臨民﹐無文字以慰斯民﹐而民不能忘公之心﹐巳有請於余也。余惟公生有奇節﹐志操過人﹐而臨政之績﹐最著於蜀。蓋始於崇陽﹐而盛治西蜀。先是﹐邑地廣人稀﹐境之會茂林重嶺﹐民阻於食﹐遂畬粟植茶﹐拙於治產。公宣以政教﹐捨未務本﹐俗素無桑﹐拔茶而藝之﹔教令未孚﹐而公繩之以法﹐不數年﹐盡一邑之境﹐皆植桑。至今羅紈衣被。公一日坐北峯亭﹐鄕民市蔬而還﹐公召答之﹐以其不能自蒔而易於他人也。自此家植蔬菜﹐俗習勤儉﹐利用厚生﹐民到於今受其賜。其教民之術﹐大略類如此。夫當盤錯之地者﹐過於嚴密﹐臨朴野之境者﹐失於鄙慢﹐是不能教者也。惟公治崇陽﹐一以愷悌之心待之﹐故人皆知愛﹐而亦不能忘公。嗚呼﹗可謂盛徳矣哉。然而公之治蜀之迹﹐世皆知而其傳之眾也﹐至於崇陽之遺美去思﹐則士大夫不能得而傅。欲承乏崇陽尹﹐以記公之祠﹐不獨著邑人之不忘﹐而將廣其傳也。元丰三年九月一日﹐新淦州軍事推官﹑承務郎﹑試祕書省校書郎﹑權縣事王欲記。【見《張乖崖事文錄》卷三。】

張忠定公祠堂記

﹝宋﹞楊天惠

故贈尙書左僕射濮陽張公﹐爲政於蜀久矣﹐然蜀人奉事如新行臺﹐畏愛如隔信宿。蓋由今崇寧之乙酉﹐距前淳化之甲子﹐逆數甲子﹐已一百一十有二年。維是城闕之衣冠﹐與市區之翁嫗﹐凡幾換易﹐𨿽其當時駕竹小兒﹐常及公行奉折轅車者﹐亦已翳滅﹐飄爲煨塵。至於脫漏一二遺子弱孫﹐亦復衰落﹐跂跂向盡。然後生孺子﹐歲時念公﹐乃如公初辦嚴欲離軍府時事﹐至比其大父與髙曾﹐行禮意勤﹐渠反更過之。此非人情榮古上鬼﹐喜以所聞爲勝﹐不覿爲神﹐抑以公之盛徳﹐有所膠固﹐令人不可懈於心。故自公在事﹐吏民固已竊圖容表﹐共祠於家﹐飲食必祝﹐蘄無棄我。

然而比公去治﹐歷年引久﹐乃未有築宇俎豆之者。及樞密直學士王﹝1﹞公﹐始爲廟室﹐附祠典如典禮。而龍圖學士劉公﹐又從而潔完之﹐庀事益光。已而星霜流易﹐木石老憊﹐月支歲拄﹐危就傾僕﹐於是今大尹﹑前戶部尙書虞公過而怪焉﹐曰「此蜀召奭也﹐柰何乎忘之﹖」言未旣﹐有號於眾者曰「信也後之矣﹐宜乎公以我爲忘也。我則非人﹐其又奚言﹗」旦日則相與頓首俯伏門下﹐因令史具言所以慚負狀﹐願假期日自效。虞公遣吏勞苦罷之﹐亟下令華陽﹐如其請﹐且以知縣事李君孟侯董匠事。凡葺屋七十楹﹐度堂十九﹐竭作十旬﹐百堵用成﹐寢官閟淸﹐墻戶鮮整﹐气色明喜﹐靈觀忽還。又以虞公之徳爲與公合也﹐輒繪生祠而置堂中央﹐並取同時部使者一二大人像﹐離列其次。

於是東蜀楊某聞而竊言曰「甚矣﹐蜀人之愛張公也﹗其好語故事者﹐往往旁掇茫昧﹐爲神異之傳﹐學士大夫多疑之﹐故弗論。特論公始所以治平亂紛﹐終所以輯美風俗﹐大抵气決嚴重﹐如汲黯而不彊塞﹔拊循安和﹐如倪寬而不濡懦﹔操制英發﹐如趙廣漢而不輕急﹔治體綿密﹐如召信臣而不寒儉。故內修刑政﹐外靖羌夷﹐皆有度程﹐不失尺寸﹐下至米鹽﹑估直﹑燕遊﹐皆在所講﹐若紀律不可輒易。昔黃霸居潁川蓋八年﹐功乃成﹔公鎭西南亦七歲﹐治益顯然。霸微緣飾爲奇怪﹐辭畔異路﹐鳳凰神爵﹐疑與上計之奏﹑鶡雀之繆無以異。乃公所爲﹐則無有是﹐獨就法理﹐爲久遠規致﹐膏味嗛足後人。嗚呼﹗所謂盛徳必百世祀﹐非公所謂邪�故論之以告遺民﹐且爲迎神詩曲﹐授巫覡俾歌舞焉﹐而並刻之。詩曰﹕

若有人兮濮上﹐告外趣駕兮焉往﹐朝嵩洛兮蓐食﹐晡咸秦兮共張。蹇飆飛兮電掣﹐卽參井兮一歇﹐坌劍扉兮俄蓋﹐呵力丁兮扶轍。倚鹿頭兮徜徉﹐指其下兮余鄕﹐水油油兮云委﹐天與地沓兮耕桑。靈旣集兮安止﹐休後乘兮山趾﹐父老羅拜兮勤歸﹐問何闊兮音旨。步從容兮新宮﹐仰柱楣兮叢叢﹐睇垣廡兮四繚﹐紛采飾兮靑紅。靈顏愉兮康樂﹐禦員方兮綺錯﹐進巴歌兮歈舞﹐神已伏兮不惡。西玉壘兮微冥﹐臨岷水兮不驚﹐南靈闕兮窈眇﹐與雪山兮爲扃。靈之歡兮澹蕩﹐更千秋兮一餉﹐決祥液兮天門﹐浸吾人兮泱漭。謂君公兮良勞﹐起我塵兮崇朝﹐公行歸兮玉府﹐視此赤白兮中霄。【見《全蜀藝文志》卷三七下。】﹝1﹞此字原注「缺」﹐據王剛中張忠定公祠堂記補。

張忠定公祠堂記

﹝宋﹞王剛中

謹按禮經曰﹕有功徳於民則祀之。又曰﹕盛徳至善﹐民之不能忘。信哉是言也。藝祖受命﹐四方僭叛以次削平﹐幹徳中一舉下蜀﹐首命參政呂公餘慶知成都。越三十餘年﹐更十二政﹐而得尙書張公以繼之﹐又五年再至﹐率成考績。其爲治﹐大抵以嚴猛奮勵制其暴﹐以精明果斷摘其姦﹐以公平信義善其俗。訟至於庭﹐據案一決﹐悉中其隱﹐百姓驚嘆﹐以爲神明而不敢犯。及受代而去﹐密令寫眞﹐封以授僧希白﹐戒之曰「後十年卽可開。」及期視之﹐公適化去而訃至矣﹐於是蜀人慟哭罷市﹐置公畫像於天慶觀之仙遊閣﹐建大齋會﹐事之如生﹐歲歲不絕。

迄嘉佑己亥﹐府帥侍讀王公素始大建祠於府治之東。落成之日﹐人無幼艾﹐爭捧牢酒﹐或喜或泣﹐列拜於庭。𨿽周人主思召公﹐襄人之思羊叔子﹐無以加焉。旣又取公治蜀斷語可爲後法者﹐凡百三十首﹐圖於壁。嗚呼﹐公之治可謂有功徳於蜀人﹐而蜀人懷公徳善﹐亦可謂不忘者矣。

剛中猥以庸陋﹐被命帥蜀﹐兼治成都﹐距公又百六十餘年。遐思風績﹐卓乎莫及﹐嘗躬奠祠下﹐徘徊周覽﹐惜其歷歲滋多﹐堂宇且獘﹐乃命卽其榱椽梁柱之撓弱而不支者﹐瓴甓階礎之缺斷而不承者﹐髙甍隆棟風雨之所飄剝者﹐長廊巨壁丹靑之已漫滅者﹐悉舉而更新之﹐仍於祠後增接兩廊﹐建堂三間﹐築垣一墉以周之﹐而稍植花木於堂北﹐以爲士大夫謁祠遊息之所﹐且以稱邦人嚴奉之意。繼自今以往﹐若時加修飭﹐俾勿壞﹐則爲政者有所矜式﹐而吏民亦悅服而易治﹐是眞有補於風教者。其可不書以告後之人�【見《全蜀藝文志》卷三七下。】

湖北漕司乖崖堂記

﹝宋﹞李燾

乖崖堂﹐爲忠定張公復之作也。「乖則違眾﹐崖不利物」﹐此復之自贊其畫像云爾。象故在成都仙遊閣上﹐或摹寫置鄂之部刺史聽事後屋壁間﹐迫隘囂塵﹐與象弗稱。余旣更諸爽塏﹐並書所以作堂意﹐揭示來者。

謹按復之名詠﹐鄄城人。太平興國五年第進士﹐宰崇陽﹐有異政。淳化初﹐繇浚儀擢使荊湖北路。閱三歲﹐召拜樞密直學士﹐尋出守成都。大中祥符八年﹐卒於淮陽。追謚忠定﹐則皇佑三年詔也。復之姱節景行﹐海內傾屬。其居朝廷之日少﹐處方面之日多﹐不登相位﹐君子歸譏於時。寇平仲﹑王子明﹐皆復之同年﹐皆賢者。平仲相眞宗﹐攘卻戎狄﹐天下至今受其賜。而復之顧謂﹕「澶淵一擲﹐我不能爲。」使復之當平仲之任﹐其處此必有道矣。玉淸昭應宮之役﹐子明不能彊諫﹐奉天書行事﹐每有愧色。復之獨抗疏﹐乞斬丁謂以謝天下。子明病革﹐眞宗擬相復之﹐則復之亡矣。使復之無恙﹐丁謂何敢肆其姦欺﹗周懷政﹑雷允恭亦安從始禍�復之嘗譏平仲不學無術﹐或謂復之太過﹐而平仲獨心服焉。末路低回﹐還秉鈞軸﹐訖與禍會﹐視復之學術﹐寧不少愧哉﹗

復之本不欲仕﹐希夷子謂當拯民於水火﹐不宜輒自肥遁﹐復之乃仕。攘袂纓冠﹐誠非得已﹐凡所與交﹐多方外佚人﹐視棄軒冕猶棄敝屣耳。其至大至剛﹐以直之气﹐一生未始少屈﹐至今凜然也。畫像服飾﹐悉如隱者﹐是殆將乘星載云﹐揮斥八極﹐超無友而獨存﹐夫執敢嚇以臭腐拘系之使從乎�惟玆江山﹐皆復之舊所經行﹐風期神會﹐尙能爲餘一來。舊史恨復之卞急躁競﹐此蓋當時奴婢﹑小人私謗竊議﹐果不足信。要當以宋子京﹑趙閱道﹑韓穉圭﹑司馬君實所錄爲實。上章攝提格則塗甲子﹐眉丹稜李燾仲仁父書。

崇陽縣重建北峯亭記

﹝宋﹞項安世

國家開創之初﹐治體恢洪﹐世論閎曠。外以兵畀郡﹐備𨿽寡而政得立﹐內以民畀縣﹐位𨿽下而教得行。士大夫養气知道﹐有行己濟時之功﹐小民願愨從令﹐有尊君親上之俗。

方是時﹐九河張公﹐以伊筦之才﹐解褐赤墀下﹐授大理評事﹐知鄂州崇陽縣。見貯有負菜向村者﹐問而撻之﹐曰「此惰農也。」土俗以藝茶爲生﹐令皆拔去植桑﹐曰「人將榷汝。」此二事付之淺俗﹐必曰「行詭政﹐撻無辜民」何疑﹐而公安爲之﹐民安聽之﹐教成俗遷﹐垂利百世。豈公與民獨得至此﹐識治者必知所自來矣。

縣之西曰美美亭﹐縣之北曰北峯亭﹐皆公遊賦之地。民舊以西亭祠公。隆興二年﹐沼其前以牣魚鱉﹐移公置北亭上﹐亭久復廢。慶元初﹐主簿王君田奉公像祠於學。六年﹐知縣事任君希夷謂﹐祠於學良是﹐然亭乃公答惰甿處也﹐敬隆而迹泯﹐士事而民弗瞻﹐則公之意其存者有幾�乃復亭於此山上﹐摹公像龕之﹐使來告曰「九河公文在方冊﹐行在記錄﹐功在太史﹐至今言淳化﹑咸平者﹐猶以得公爲盛。況吾縣在窮山中﹐戶不能四千﹐而其民乃得親受公教令﹐今其在者皆云若昆﹐朝耕白泉之陂﹐莫祝龍巖之谷﹐遺迹隱然﹐與二亭而四﹐可不謂榮乎�幸丐我一記﹐俾君姓名﹐與榮其間。」

安世按﹐公以太平興國五年與寇萊公同第進士﹐寇宰巴東﹐公宰崇陽﹐皆在今湖北路。至淳化元年﹐公復爲荊湖轉運使﹐時猶未分南北﹐計其條教在民﹐應不減治杭﹑蜀時。今陳師道﹑王得臣書中所記﹐皆止二事﹐則知當時已相與怪此。然則士之行志﹐豈易事哉。蓋嘗聞公之學遠有原緒﹐以太極爲本﹐以陰陽爲端﹐視天下禍福﹐無足動其心者﹐惟以尊主庇民﹑崇本抑末﹑扶正黜邪爲己任。其爲治﹐務端好惡以新民﹐明賞罰以率下﹐議者以公似諸葛孔明。推此類觀之﹐英霸明豁﹐誠庶幾焉。

然吾視任君﹐操行修嚴而詞兒淵邃﹐幹略堪濟而風致遐謐﹐大率揆宜施化﹐量俗立規﹐不爲攺視易聽之事﹐而民自以不欺。此其作計﹐非襲公明甚。顧慨然與公相期亭上﹐若出一門﹐是必有可思者。又按陳氏書言﹐公問菜時﹐實坐城門下﹔王氏則云登喜丰亭見之﹐今亭名小異而事與王合。以余觀於張公﹐當依陳說爲近﹐未知它人以爲如何﹖並書之以告來者。嘉定三年正月十九日﹐江陵項安世記。

忠定張公祠記

﹝元﹞察罕申

愛其人以及其所經從所遊處﹐彌遠而親﹐久而益不忘﹐故覩河洛而思禹﹐見甘棠如見召伯焉﹐此一念之眞也。乖崖張公有遺愛於崇陽﹐邑人祠之至今﹐嗚呼﹐可感也已。按公之終更而去也﹐民思之﹐生祠公於所建美美亭﹐春秋祭祀不絕。紹聖中﹐移置淨剎院。紹興復祠於美美亭。隆興二年﹐邑令陶楙以北峯亭亦公遺迹﹐乃徙焉﹐而命梵安浮屠主祠亭。郡誌云爾。

今郡別駕白雲翁介其父老言曰「美美舊有公祠﹐前令新亭而有祠廢。大徳庚子﹐邑長攺建社壝於亭前﹐因復立石﹐伐實系辭。」夫一念之不忘﹐則窮天地亙萬世而猶存﹐而不系辭之有無也。居而惟恐其久﹐去而猶忌其復來﹐彼此何以行於人哉﹐有民社者可以監矣。仁人心也﹐吾以此心﹐彼獨無是心乎�所謂一念之眞也﹐有民社者又可以勉矣。此吾所以重有感於斯也。因書以遺白雲翁﹐使刻之。

祠之成也﹐邑長馬合馬捐俸以倡﹐山長徐逢午﹑吳楚賢﹑葛文蔚﹑徐潮運﹑應斗﹑龔徳英﹑葉桂﹑龍照之﹑耆老葛立之﹑劉時正董之。白雲翁者﹐武昌路總管府治中察罕申也。大徳七年﹐歲在癸卯﹐冬十月望日記。【見《張乖崖事文錄》卷三。】

禦制張詠惠民記

﹝明﹞

張詠字復之﹐濮州人。中進士第﹐以大理評事知鄂州崇陽縣。民以茶爲業﹐詠曰「茶利厚﹐官將榷之﹐不若早日自異也。」命拔茶植桑﹐民以爲苦。其後榷茶﹐他縣皆失業﹐而崇陽之桑皆已成﹐爲絹而比者歲百萬匹﹐民以殷富。淳化中﹐東西兩川旱﹐民饑﹐吏失救卹。寇李順陷成都﹐詔王繼恩充招安使﹐率兵討之﹐命詠知成都府事。時關中率負糧以餉川師﹐道路不絕。詠至府﹐問城中所屯兵尙三萬人﹐而無半月之食。詠訪知鹽價素髙而廩有餘積﹐乃下其估﹐聽民得以米易鹽﹐民爭趨之﹐未踰月﹐得米數十萬斛。軍中喜曰「此翁眞善干國事者。」遷知益州﹐詠以其地素狹﹐遊手者眾﹐事寧之後﹐生齒日繁﹐稍遇水旱﹐則民必艱食。時斗米直錢三十六﹐乃按諸邑田稅如其價﹐歲折米六萬斛﹐至春﹐籍城中細民﹐計口給券﹐俾輸元估糴之﹐詠奏爲永制。其後七十餘年﹐𨿽時有災饉﹐米甚貴﹐而益民無餒色者。詠後官至太子中允﹐遷祕書丞﹑荊湖北路轉運使﹑樞密直學士﹑同知銀臺通進封駁﹑同兼掌三班院﹐加左諫淺大夫﹐拜給事中﹑戶部使﹐攺禦史中丞﹐遷工部﹑吏部侍郎﹐年七十卒﹐贈左僕射﹐謚忠定。弟詵﹐爲虞部員外郎。

士之施惠於人而欲使之無饑寒困苦之患﹐必視其受患之處爲之經紀條畫﹐俾人得以享其利者﹐非賢守令不能也。若張詠之爲崇陽令﹐民多以植茶爲產﹐詠乃命去茶植桑﹐其後他縣榷茶失業﹐而崇陽之桑果得其利﹐民遂殷富。及知成都﹐寇至陷郡﹐城中乏食﹐聽民以米易鹽﹐於是廩庾充積而人賴以活。後守益州﹐民眾食艱﹐乃先爲之儲蓄﹐𨿽遇歲歉而民無饑餒者。此蓋由其仁愛矜卹之心﹐出於一念之誠﹐故所至民被其惠﹐有非要名徼譽者之所能也。宜夫屢登顯仕﹐享玆壽考﹐生有榮名﹐沒膺謚贈﹐上天之報亦彰彰矣。彼有民社﹐而貪殘虣刻﹑視民之疾患漠然不之卹者﹐視詠賢否何如哉�詩曰﹕種桑可富種茶非﹐米聽更鹽足活饑。儲粟更能防歲歉﹐蜀中多見士民歸。又曰﹕爲官郡縣號循良﹐善政由來達上蒼。不獨當時蒙顯擢﹐沒膺謚贈有輝光。

跋乖崖祠堂記

﹝明﹞達彥廣

拔茶栽桑﹐鑿山灌田﹐乖崖治崇陽之善政也﹐民到於今稱之。及其使荊湖﹐守成都﹐威震於不毛﹐信行於交子﹐則自崇陽之政基之耳。若危澶淵之擲﹐抗昭應之疏﹐平仲心服﹐子明愧死﹐而丁謂之姦﹑允恭之禍﹐亦必待公沒後而作。噫﹐朝廷有正人﹐天下之福也。公之成就﹐當世爲何如�記者以不登相位歸譏於時﹐余於四百年後亦云。洪武端蒙單閣﹐雨水後五日﹐括蒼達彥廣書於有有齋。時洪武六年﹐新構祠堂於北峯亭基﹐知縣親行。

祭乖崖文

﹝明﹞

繄昔前哲﹐出宰崇陽。鑿山引水﹐拔茶栽桑。有絲在篚﹐有禾在倉。衣食丰足﹐民賴以昌。惠及百世﹐報祀無央。玆建祠宇﹐北峯之岡。巵酒一奠﹐神其樂康。【以上三篇﹐均見《張乖崖事文錄》卷四。】

張忠定公像記

﹝明﹞劉球

古之君子﹐身沒而徳與光嶽俱存者﹐其浩然之气﹐足致乎遠也。善養是气﹐如乖崖先生張忠定公﹐蓋尢名實之著者乎﹗公之賢於人者﹐非有所外倚﹐能不動心而已。夫名﹐人所欲爭也﹐魁士舉以先﹐有徳而不居﹐公之心豈名可動乎﹖色﹐人所好也﹐納二處子﹐勸懷歸者以娶而不禦﹐公之心豈色可動乎�倉卒之變﹐人所難處也﹐遇眾倉卒擁拜嵩呼﹐亦下馬望京師呼拜息其嘩﹐公之心豈倉卒之變可動乎�推其志之所操﹐精神之所存﹐𨿽堅如層城不足言固﹐眾如三軍不足言勇﹐巨如九鼎不足言重﹐故身遏蜀亂﹐廷抑丁謂之姦﹐略無一毫難色者﹐心有定而浩然克極其體者爲之也。气足有爲﹐故其政之嚴者恕﹐平者果﹐敏者詳﹐惠者信﹐無施不宜﹐亦其作於心者而不害之耳。

公於淳化﹑咸平中兩治蜀﹐蜀人始而畏之﹐中而安之﹐終而思之﹐及聞其沒也﹐擁其像哭之﹐又爲祠祀之﹐久而不衰。豈惟蜀哉�至今天下有志於古之士﹐猶皆仰公徳。公之光及玆時而不泯﹐得非其浩然者所致歟﹗

公濮州人﹐諱詠﹐字復之﹐仕至工部尙書﹐其事迹具史﹐其傳記具士大夫。球素慕公爲人﹐及使蜀﹐謁公與秦守李冰﹑漢守文翁所合爲三公廟者﹐退得公像﹐繼得同姓生諫﹐不知爲公家藏本邪﹐抑其授蜀僧本邪�然考公手贊及趙翰林孟俯拜觀書﹐足以驗當時所傳。遂命工善繪者臨摹上石﹐期吾後人景先哲者共觀仰焉。乃記而系之以辭﹐其辭曰﹕

於粲我公﹐宣烈於世。有定者心﹐無撓厥气。惟其克一﹐厥气是克。施徳徳茂﹐施業業崇。旣恪而恭﹐亦嚴而循。推來遡往﹐如公幾人﹖公立於時﹐羣邪斂足。公來蜀方﹐坐殄亂略。蜀人懷公﹐喬嶽仰止。漢秦二守﹐罔克專美。願被余休﹐四海以治。洋洋穹譽﹐公實我師。我秩蜀吏﹐拜公寢堂。載瞻儀像﹐玄冠褐裳。翼翼有容﹐曄曄有贊。浩然气象﹐眞玆想見。欲迪來觀﹐爰壽於石。系之以辭﹐永昭厥世。宣徳九年歲在甲寅﹐冬十有二月甲子﹐禮部主事安成劉球謹記。【《張乖崖事文錄》卷首。】

題辭

書小吳箋

﹝宋﹞蔡襄

蔡君謨嘗書小吳箋云﹕李及知杭州﹐市白集一部﹐乃爲終身之恨。此君殊淸節﹐可爲世戒。張乖崖鎭蜀﹐當遨遊時﹐士女環左右﹐終三年未嘗回顧。此君殊重厚﹐可以爲薄夫之檢押。此帖今在張乖崖之孫堯夫家。予以謂買書而爲終身之恨﹐近於過激﹐苟其性如此﹐亦可尙也。【見《夢溪筆談》卷二五。】

題張忠定書

﹝宋﹞王安石

忠定公沒久矣﹐士大夫至今稱之﹐豈不以剛毅正直有勞於世如公者少歟�先公年十七﹐以文見公﹐實見稱賞﹐遂易字舜良﹐時在升州也。竊觀遺迹﹐不勝感惻之至。【見《臨川先生文集》卷七一。】

題忠定張公書後

﹝宋﹞陳襄

忠定公生有大節﹐人至於今稱之。公之曾孫堯夫﹐爲宛丘令﹐出公墨迹二本﹐予讀久之﹐嗟慕無已。況功行偉卓﹐傳於後人口者﹐宜其不忘也。【見《古靈集》卷十八。】

題張乖崖書後

﹝宋﹞蘇軾

以寬得愛﹐愛止於一時。以嚴得畏﹐畏止於力之所及。故寬而見畏﹐嚴而見愛﹐皆聖賢之難事而所及者遠矣。張忠定公治蜀﹐用法之嚴似諸葛孔明。諸葛孔明與公遺愛皆至今﹐蓋屍而祝之﹐社而稷之。元佑六年閏八月十三日﹐過陳﹐見公之曾孫祖﹐以軾蜀人﹐徳公宜深﹐故出公遺墨﹐求書其後。【見《蘇軾文集》卷六九。】

贊

張尙書寫眞贊並序

﹝宋﹞田況

九河張公詠﹐淳化﹑咸平中﹐兩被帝選﹐以全蜀安危付之。時寇孽之餘﹐民皆傷痍散流﹐生不自保﹐軍帥復恃功橫驁﹐部下剽脇善良﹐禍甚於寇。公賞戮明果﹐復以其事密聞於朝﹐旣而易帥旋師﹐民漸安輯﹐以至於治﹐徳功茂於蜀表。噫﹗當救患庇民時﹐小爲婾怠畏顧﹐則亂未涯也﹐非賢者處之﹐何以取濟哉�逮今諱日﹐遺老善士尙齋集於天慶觀﹐奠拜畫像之前。公嘗自爲眞贊﹐俾蜀人圖於觀之仙遊閣﹐其首云「乖則違眾﹐崖不利物。」遂自目爲乖崖公﹐𨿽外示貶損﹐而內有所激﹐故卒云「欲明此心﹐罪之無斁」﹐此其歸也。世人隨而稱之﹐豈考其實邪�予恐英聲異積久而湮曖﹐故作眞後贊﹐並公之自贊﹐刊石觀中﹐以永蜀人之思。時皇佑元年十二月一日序。

前贊

乖則違眾﹐崖不利物﹐乖崖之名﹐聊以表徳。徒勞丹靑﹐繪寫凡質﹐欲明此心﹐罪之無斁。

後贊

乖不離正﹐崖弗厲公﹐名𨿽自貶﹐有激於衷。眾隨而稱﹐孰知其功﹐敢明公心﹐以馳無窮。【見《全蜀藝文志》卷四四下。】

乖崖公眞贊

﹝元﹞王惲

堂堂益州﹐元精之傑。用智馭權﹐以气逢節。在徳克剛﹐得吏之訣。其救時也若乖崖而極經綸﹐其擿姦也不鉤巨而洞窟穴。噫﹗太華之云﹐淸淮之月﹐豈無閒心�大廈火爇﹐較以出處﹐此兼善而彼獨索﹐宜公平生日新事業﹐皂裘褐衣﹐有將之威。我拜公像﹐淸風凜而﹐悠悠九原﹐愛莫起之。【見《秋澗先生大全文集》卷六六。】

張乖崖集附集卷第四

贈詩題詠附張詠傳議

贈詩

送公宰崇陽序

﹝宋﹞王禹偁

今之縣尹﹐古之諸侯。自秦郡天下﹐小國皆化爲縣。縣有政﹐聽郡條而後行﹔縣有長﹐觀牧守而後動。秩卑祿微﹐弗足自庇﹐固不暇使風俗之移易。逮乎炎漢隆興﹐始有重外之旨﹐故命郎官出宰百里之邑﹐秩四百石﹐尊其位﹐厚其祿﹐蓋欲分君憂而求民瘼也。由漢而下﹐邑官益卑﹐故梁竦有徒勞之言﹐淵明起折腰之嘆。儕胥伍吏﹐區區於風塵間﹐遂使抱王佐者恥而不居﹐黷貨利者稔而自處。苟縣政有闕﹐率曰「吾將罷玆邑而適它邑﹐烏用革焉。」縣人有病﹐亦曰「吾將捨此民而蒞它民﹐烏用易焉。」觀其視一邑之政﹐臨一邑之民﹐若行客之宅邸捨也﹐待旦而去﹐固無所惜焉。風行雷同﹐浸而成俗﹐良由國家小親民之任﹐輕字人之官之所致也。將拯其獘﹐非聖人孰能制乎﹖

宋天王嗣位之五載﹐親選貢士﹐分甲乙科﹐中甲科者通理郡事﹐乙科者專任縣政﹐尊以廷評之位﹐重以使者之車﹐縣政有闕﹐得以擅革﹐縣人有害﹐得以專易﹐旣革且易﹐不康何待�詩所謂能官人者﹐豈獨美於文王乎�淸河張詠﹐字復之﹐本宅九河間。少有奇節﹐釣魚侍膳外﹐讀書無虛日﹐秉筆爲文﹐落落有三代風。今春舉進士﹐一上中選﹐將我王命﹐蒞乎崇陽。分君之憂﹐使帝心休休乎﹔求民之瘼﹐使人心熙熙乎。江流之南﹐郡大惟鄂﹐鄂人得賢﹐亦孔之樂。波映鸚洲﹐煙藏鶴樓﹐白雲芳艸﹐思古悠悠。堂有鳴琴﹐足以振穆若之風﹐樽有醇醪﹐足以養浩然之气。維江湯湯﹐鑑其襟袖﹐維山峩峩﹐媚其戶牖。鱠得魴鱸﹐果多橘柚﹐吏隱於玆﹐足保無咎。且優且遊﹐勿爲江山羞。復之勉旃云爾。【見《小畜集》卷十九。】

贈密直張諫議與予結婚

﹝宋﹞王禹偁

先皇憂蜀輟樞臣﹐獨冒兵戈出劍門。萬里辭家堪下淚﹐四年歸闕似還魂。弟兄齒序元投分﹐兒女情親又結婚。且喜相逢開口笑﹐甘陳功業不須論。【見《小畜集》卷十一。】

贈張忠定公絕句

﹝宋﹞傅逸人

忍把浮名賣卻閒﹐門前流水對靑山。靑山不語人無事﹐門外風花任往還。【見侯鯖錄卷六﹐苕溪漁隱叢話前集卷二五﹐詩林廣記後集卷九﹐張乖崖事文錄卷一。】

贈張乖崖患鬢瘡絕句

﹝宋﹞陳摶

自吳入蜀是尋常﹐歌舞筵中救火忙。乞得金陵養閒散﹐也須多謝鬢邊瘡。【見夢溪筆談卷二五﹑詩話總龜卷三一﹐詩林廣記後集卷九﹐張乖崖事文錄卷一。】

題詠

錄民詞

﹝宋﹞阮昌齡

景徳三年秋九月﹐蜀民康平﹐上欲天下皆如蜀也﹐遂召我公以歸。將行﹐僚吏﹑儒士洎外學之人咸歌詩以稱道盛徳﹐而民吏謠頌無以上達﹐屬吏陳畱阮昌齡錄其民詞以獻。

國無忠貞﹐遐僻孰禦�治非禍亂﹐英雄孰覩�順賊始平﹐焚溺無主﹐帝聞憫然﹐曰公汝處。公不宿命﹐臨機威撫﹐若凜而暘﹐若旱而雨﹐若饑而哺﹐若嬰而乳。氛沴廓淸﹐余梟尙翥﹐元戎矜功﹐沈吟玩侮。公气如虹﹐言發樽俎﹐膽汗四落﹐再造蜀宇。回車未停﹐賊幟復舉﹐賢臣疊治﹐秦蜀孰愈。公在雍都﹐帝憂密諭﹐捧詔秣馬﹐足不入戶﹐炎風劍山﹐五日而度。公之來屍﹐一從舊矩﹐公之至日﹐衙從云委﹐旦驅莫警﹐執刃挾矢。公曰自疑﹐民疑何弭�擯而去之﹐權震千里。公至之始﹐獄不容質﹐躬詢親決﹐百不畱一。禁幸塞姦﹐削技從實﹐以今方舊﹐年不及日。僭闕遺則﹐五門三閾﹐朝西承天﹐規號弗革。公爲偏署﹐州郡之式﹐盡革舊制﹐以斷民惑。玉壘之西﹐禽戎獸夷﹐公爵其帥﹐誠而禮之﹐刻己削俸﹐以懷以綏﹐萬里凶醜﹐縻之軒墀。翹翹錯薪﹐歲貢霧臻﹐文翁遠矣﹐蜀秀無聞。公薦其三﹐【張及﹑李畋﹑張逵。】翩然淩雲﹐企慕承化﹐儒風大振。大會舊規﹐革偃被馳﹐公曰頓拒﹐民其怨咨。萬眾所集﹐必布姦欺﹐首罪一夫﹐路無拾遺。西域之利﹐星精月駟﹐舊貫峻嚴﹐千不一至﹐公寬其法﹐鵝聯鱗萃。蜀蠶奮種﹐葉價日聳﹐公教種桑﹐廢疇庇壠﹐歲不外求﹐歡聲四踴。豪居大宅﹐覆溝侵陌﹐輪蹏梗蔽﹐姦宄遁匿﹐公直舊繩﹐廓然四辟。周伯麗天﹐帝億宋年﹐訛言勃興﹐咫步萬傳﹐公誅狂魁﹐風淸兩川。公燕賓友﹐弗鼓弗鐘﹐奕碁排星﹐嗚弰疊鋒﹐爾威爾暇﹐權在其中。公歸內署﹐弗跣弗寐﹐夜息晝行﹐集寅衙未﹐必躬必親﹐孰敢懈易。蜀腰川頭﹐春酣玉柄﹐妙音俊毫﹐慧黠修整﹐公堂蕭然﹐煉眞弔影。雷足蹏金﹐益機眉鍼﹐奇名怪狀﹐水陸之琛﹐公室罄然﹐左書右琴。無私於身﹐不欺於人﹐卑髙無間﹐毫纖必均﹐遊之如海﹐視之如春﹐吾不知其仁。我用旣給﹐我倉旣溢﹐子孫孝悌﹐牛羊蕃息﹐刑不橫及﹐吏不相賊﹐吾不知其徳。言發座右﹐事在遠夷﹐法成筆下﹐名行九圍﹐從權約制﹐不問洪微﹐吾不知其機。賢愚必察﹐親讎一平﹐見始窮末﹐罄理盡情﹐若在鑑水﹐若經權衡﹐吾不知其明。曰帝有詔﹐公拜以愉﹐爰膏其轄﹐爰飼其駒。曰鰥曰寡﹐晨不俟夜﹐骨立泣俟﹐縶公之馬。曰童曰艾﹐昏不俟晨﹐驚呼踴走﹐招公之轅。有曰弗可﹐虛席黃扉﹐彼濟天下﹐我亦隨之﹐兩康五蜀﹐公豈弗思�公馬旣逸﹐萬涕交頤﹐願繪神姿﹐願葺生祠﹐靑山碧皐﹐願畱兩碑。【按此爲張忠定公詠作。見《全蜀藝文志》卷四九。】

七言律詩二首

﹝宋﹞趙抃

張公二月二日始遊江﹐以集觀者。韓公絳因創樂俗亭﹐爲駐車登舟之所

長橋東畔尼朱輪﹐畫棟雕鞍錦水濱。子美浮槎傳大雅﹐乖崖遊棹看芳春。樽罍泛泛畱佳客﹐鼓吹喧喧樂遠人。夾岸香風十餘里﹐晚隨和气入城闉。【韓公絳嘗遊﹐故云。見《趙淸獻公集》卷八。】

入蜀先寄靑城張遨先生

踰年靑社得徘徊﹐一日皇華下詔催。蜀道五千馳驛去﹐秦關百二拂雲開。不同參政初時人﹐【呂公餘慶。】也似尙書兩度來。【張公乖崖。】到日先生應笑我﹐白頭猶自走塵埃。【見《趙淸獻公集》卷九。】

七言絕句

﹝宋﹞趙抃

再得成都過華陰

孤臣何以報君恩﹐願澤坤維軫慮分。卻笑乖崖懶重去﹐有詩羞見華山云。【乖崖云﹕回頭羞見華山云。見《趙淸獻公集》卷十。】

張詠傳議

﹝宋﹞洪邁

張忠定公詠﹐爲一代偉人﹐而治蜀之績尢爲超卓。然實錄所載﹐了不及之﹐但云「出知益州﹐就加兵部郎中﹐入爲戶部。後馬知節自益徙延﹐難其代﹐朝廷以詠前在蜀﹐寇攘之後﹐安集有勞﹐爲政明肅﹐遠民便之﹐故特命再任」而已。國史本傳略同﹐而增書促招安使上官正出兵一事。皆詆其知陳州營產業﹐且與周渭﹑梁鼎輩五人同傳﹐殊失之也。韓魏公作公神道碑云「公以魁奇豪傑之才﹐逢時自奮﹐智略神出﹐勛業赫赫﹐震暴當世﹐誠一世偉人。」道州所刻帖﹐有公與潭牧書一紙﹐王荊公跋其後云﹕忠定公歿久矣﹐而士大夫至今稱之﹐豈不以剛毅正直﹐有勞於世﹐若公者少歟。文潞公云﹕予嘗守蜀﹐覩忠定之象﹐遺愛在民﹐欽服已甚。黃誥云「公風烈如此而不至於宰相﹐然有忠定之才而無宰相之位﹐於公何損�有宰相之位而無忠定之才﹐於宰相何益�公𨿽老死﹐安肯以此易彼哉﹗」觀四人之言﹐史氏發潛徳之幽光﹐爲有負矣。【見《容齋二筆》卷五。】

祠像題詠

﹝明﹞二十四人

謝士元巡撫﹑都禦史﹐長樂人。

志尙剛方政尙嚴﹐臨民美績許誰兼�崇陽茶拔桑成拱﹐蜀郡兵行盜竟殲。丁謂首爲天下斬﹐霍光傳可故人砭。臨行貌出平生像﹐自號乖崖實自謙。

劉忠副都禦史﹑巡撫廷綏﹐同郡人。

力當方面任承流﹐兩度分符到益州。徳表乖崖應自號﹐志追諸葛更誰儔﹗從容卒止民間妄﹐鎭靖曾紓主上憂。愧我同鄕復同宦﹐不勝仰止思悠悠。

金澤四川參政﹐鄞縣人。

竹帛於昭治蜀功﹐道參諸葛位司空。每施王政寬嚴內﹐盡納民心畏愛中。入覲進言能寤主﹐出門下馬避呼嵩。乖崖遺號垂千古﹐凜凜淸風孰與同。

金純山西右布政﹐雲間人。

生平操履尙方剛﹐自號乖崖實異常。弭盜撫安稱蜀郡﹐拔茶遺惠在崇陽。西來兩治神明仰﹐北望三呼知識長。靑史至今垂不朽﹐令人欣慕挹餘芳。

楊徽山西按察使﹐覃懷人。

昔賢去已遠﹐芳名傳至今。淸風原動物﹐嘉樹自成陰。落落哭陳淚﹐英英斬謂心。江山一搔首﹐惆悵不成吟。

王臣山西左參政﹐蒲城人。

心知惟一劍﹐腹笥累千編。萍泛江湖遠﹐春行郡邑偏。憂思淸廟上﹐節槪曉霜前。末斷姦諛首﹐臨終益悵然。

熊翀山西副使。

一自居官後﹐長懷報國心。文章俾政事﹐禮樂厚人倫。越水常爲惠﹐巴山總是春。於今裒此集﹐舊業又重新。

徐莊山西左參議﹐嚴陵人。

宋代多名宦﹐張公第一流。气鍾齊魯秀﹐學貫古今優。玉鑑懸虛室﹐冰壺立素秋。少年負奇器﹐壯歲贊鴻猷。作宰畱遺愛﹐評刑釋閉幽。祕書簪彩筆﹐雄郡展長籌。西蜀嬰兵亂﹐中州動主憂。分符勞再守﹐舊職換新謀。遭際三朝眷﹐殷懃幾處畱。寇忠生結納﹐丁佞死追尢。嚴政方諸葛﹐精誠匹魯侯。希夷多許與﹐逸士素交遊。令肅人驚膽﹐才髙自出頭。老來心愈壯﹐化盡淚難收。釋子函文字﹐巴人罷市謳。乖崖眞自號﹐忠定實君酬。世遠文𨿽晦﹐人亡道不休。同邦賢復作﹐異世籍重修。仰止符師友﹐揚芳配呂周。

劉璋山西副使﹐古汲人。

風聲諸路重﹐夷險一身全。骯髒偏違俗﹐乖崖不愧天。披心槐裏疏﹐漫興杜陵篇。散落驚塵世﹐編摩賴後賢。

王進山西右參政﹐越東人。

治蜀遷荊轉武林﹐經綸事業聖賢心。普施惠澤生民物﹐傳播聲名貫古今。向學惟求顏巷樂﹐立朝應作傅巖霖。同鄕都憲裒新集﹐畱作人臣百世箴。

胡漢山西僉事﹐鵝湖人。

嵯峨萬仞崗﹐上有千尺松。勁色落寒煙﹐直幹亭蒼穹。淸陰密巖岫﹐逸韻鳴絲桐。貞性貫四時﹐不與桃李同。猗歟乖崖翁﹐卓犖眞豪雄。折節事典墳﹐策名蓬萊宮。眷倚荷主知﹐慷慨攄忠公。分部使星華﹐作牧虎符重。恩威動所至﹐烽烽僝殊功。談笑懾好彊﹐奕奕經綸中。嚴毅�山嶽﹐善俗根本崇。率身澹輕肥﹐正气盎以充。胡不秉鈞軸﹐而使究厥衷。云何漬田宅﹐持此欲取容。乃於反側余﹐刑必殲兒童。偉哉烈丈夫﹐百代還英風。生榮嗟莫及﹐遺愛廟祀隆。斯文契今古﹐神意宜相通。何當一辦香﹐歷覽追芳蹤。逝者不可見﹐俯仰天宇空。

馮續山西右參政﹐都昌人。

平生鐵石作心腸﹐大節精忠日月光。遇主自應齊稷契﹐匡時直擬邁虞唐。英風一代岷山峻﹐遺澤千年錦水長。見說祠堂浣花曲﹐淸陰十畝蔽甘裳。

楊文卿山西僉事﹐甬江人。

國鈞操未得﹐郡寄撫還能。行古人稀合﹐言危世亦憎。寒蟾入夜皎﹐潭水遇秋澄。潔白平生操﹐遺言托寺僧。

又

大邦頻撫禦﹐西蜀更重臨。吐气乾坤正﹐遺思江漢深。尙紆黃合步﹐竟負皂囊心。搖落雪峯暮﹐靈祠何處尋。

孫敬致仕參議﹐成都人。

發解推覃尙徳人﹐蒞官淸鑑動朝紳。才非撫禦知牛冕﹐見果神明贊段倫。茶拔崇陽除榷患﹐兵行蜀道靖烽塵。平生薦辟多廉退﹐奔競何由得近身﹗

於寬大理寺評事﹐毘陵人。

政教嚴明气節剛﹐知崇知益更知杭。茶樹拔去令民富﹐鹽禁寬來救歲荒。衮職正需胸內綫﹐故人先報鬢邊瘡。九原不作嗟何及﹐長使英雄思渺茫。

王盛山西右參議﹐韓城人。

天生豪傑應昌期﹐五曜奎星聚會時。气吐虹霓鍾地秀﹐志存煉石補天維。三千禮樂文章伯﹐百六臣寮男子奇。救火始從逢妙道﹐煆金終是外沙彌。一同布政安華夏﹐千里宣風服遠夷。新種疏桑民皡皡﹐首誅姦猾物熙熙。妾仍處女重成聘﹐士就登科尙誦詩。鹽大疏通屯伍給﹐錢公移易庶黎綏。倚門望厚明恩義﹐遊手蹤潛務繭絲。奉己淸源時咬菜﹐薦賢報本日傾葵。奮揚武衛扶常教﹐掃蕩妖祲靖不規。西塞北歸生悅慕﹐世人西顧釋憂悲。綃金龍扇天邊寵﹐飛帛鸞書日下私。自號乖崖應獨負﹐謚褒忠定實相宜。功根大節生前建﹐祠表孤忠歿後思。隆古人才誰可凝�伊周同駕並驅馳。

顏瑞成都教諭﹐應山人。

讓薦登科邁等倫﹐鴻才碩徳志經綸。朝廷眷倚知忠直﹐郡縣綏安仰智仁。造就英賢期大用﹐滌除妖沴治通神。斷財息盜寬荒禁﹐萬世禋酬有腳春。

李俊楚府教授﹐成都人。

五星煌煌聚奎日﹐已兆文明隆宋室。太平一榜得人多﹐忠定張公乃其一。學究誠明富治才﹐性賦剛方本天質。出當方面不少辭﹐大節精忠具名實。兩曾銜命知益州﹐勤勞寧肯忘國卹。賊醜聞風盡膽摧﹐將校畏威皆股栗。坐令蜀寇一時平﹐官家西顧無憂怵。更畱遺表誅姦回﹐未向中朝居輔弼。徳輝炯炯照人寰﹐政績章章垂史筆。至今廟食列三公﹐秦李漢文賢可匹。邇來方嶽得劉公﹐同鄕好古情尢密。搜輯遺文壽梓傳﹐欲使聲名更洋溢。惟公景仰心迹同﹐人謂乖崖今復出。當年一出爲明時﹐功業文章重鼎彜。義激中心應勇往﹐任專方面亦優爲。偶臨倉卒能無亂﹐欲斬姦邪競不移。千載成都遺澤在﹐堂堂血食見危祠。

徐樀舉人﹐壽春人。

剛方嚴毅幾人同﹐料敵扶顚一笑中。眼底功名輕敵蹤﹐胸中文字絕雕虫。拔茶已杜將來病﹐植菜還收此日功。忠直心腸無少替﹐也應廟食大加封。

平生無意慕甘肥﹐再鎭西川屬指揮。官舍渾如僧捨寂﹐道心寧比宦心微。靈祠艸木常春色﹐大塊文章燦徳輝。岷嶺不知髙幾許﹐惟公淸節與相依。

徐瀚華陽教諭﹐臨安人。

春秋酹奠拜行祠﹐緬想髙風實可師。守令不遑爲己任﹐子民當誓與公期。急詢訛惑除妖叟﹐蚤辧姦凶戮小兒。信是臨行有遺像﹐乖崖別號自謙卑。

柳茂之成都人。

一自承恩佐帝閽﹐才髙責重士林尊。崇陽尙感當年惠﹐巴蜀猶存舊日恩。激將成功忠益著﹐化民向善意何惇。幸從祠下瞻遺像﹐猶似臨民气象存。

梁詔成都人。

淋漓禦墨記名臣﹐鯁直忠良有幾人�封駁綸音回帝怒﹐寬舒鹽禁卹民貧。政行郡邑功何異﹐論斬姦邪志未伸。生克獨當方面寄﹐死傳千載享明禋。

李大章成都人。

書讓張覃作狀頭﹐平生意气許誰儔。入官不爲甘肥計﹐報主常懷輔弼謀。客聽劇談能療疾﹐人聞剛直也應愁。堂堂廟食遺千載﹐剩有淸風播益州。

李大韶成都人。

鄄邑山川獨孕奇﹐蚤登科第太平時。兩朝勛業大臣軌﹐一代文章學者師。惠及十州依舊在﹐愛遺全蜀至今思。聖朝歲歲春秋祀﹐千古祠堂象耳池。

【祠像題詠均見《張乖崖事文錄》卷四。】

張乖崖集附集卷第五

忠定公遺事

公令崇陽﹐民以茶爲業﹐公曰「茶利厚﹐官將榷之﹐不若早自異也。」命拔茶而植桑﹐民以爲苦。其後榷茶﹐他縣皆失業﹐而崇陽之桑皆已成﹐其爲絹而北者﹐歲百萬匹﹐其富至今。始令下﹐惟通城一鄕不變﹐其後別自爲縣﹐民亦貧至今也。

公在崇陽﹐嘗坐城門下﹐見里人有負菜而歸者﹐問何從得之﹐曰「買之市。」公怒曰「汝居田裏﹐不自種而食﹐何惰耶�」笞而遣之。

張忠定守蜀﹐聞萊公大拜﹐曰「寇準眞宰相也。」又曰「蒼生無福。」門人李畋怪而問之﹐曰「人千言而不盡者﹐準一言而盡。然仕太早﹐用太速﹐不及學耳。」張﹑寇布衣交也﹐萊公兄事之。忠定嘗面折不少恕﹐𨿽貴不攺也。萊公在岐﹐忠定在蜀﹐還不畱﹐旣別﹐顧萊公曰「曾讀霍光傳否�」曰「未也。」更無他語。萊公歸﹐取其傳讀之﹐至「不學無術」﹐笑曰「此張公謂我矣。」

右見《談叢》。

昔忠定張公坐北峯亭﹐視亭上田疇膏腴而無水利﹐稍闕雨澤﹐禾多旱損。公相視山川原隰髙下﹐可決渠圳﹐通流灌漑﹐遂於白泉上源爲陂堰﹐水入圳漑田數百頃。後無復旱傷之憂。公決遣多坐此亭﹐視百姓農作﹐勸勤責怠﹐故能地無遺利焉。

右見《圖經》。【云見忠定語錄。】

公嘗爲崇陽宰﹐又嘗爲湖右漕﹐有功徳在民﹐知植桑折絹﹐事有足紀。蓋崇民自昔惟以摘山負販爲業﹐而不知有蠶繅機織之勤﹐公至﹐教其拔茶而植之以桑﹐厥後絲帛不勝用﹐而民益富﹐乃號劇邑。然生齒滋眾而聲價騰﹐溪山峻險而漕運阻﹐歲常以支移苗斛爲艱﹔及公領漕﹐又爲請於朝﹐俾以絹代﹐詔下﹐遂爲永制﹐訖今稱便。

右見《通城縣祠堂記》。【令饒伯達撰。】

故尙書張詠嘗謂人曰「吾牓中得人最多﹕愼重有雅望﹐無如李文靖﹔深沈有徳﹐鎭服天下﹐無如王公﹔面折廷爭﹐素有風采﹐無如寇公﹔當方面寄﹐則詠不敢辭。」

右見《王文正公遺事》。

乖崖守蜀﹐兵火之餘﹐人懷反側。一日﹐合軍旅大閱﹐始出﹐眾遂嵩呼者三﹐乖崖亦下馬﹐東北望而三呼﹐復攬轡行﹐眾不敢驩。或以此事告韓魏公﹐公曰「當是時﹐琦亦不敢措置。」

右見《麈史》。

李順﹑王均亂蜀﹐張公鎭成都。一日﹐見一卒抱小兒在廊下戲﹐小兒忽怒﹐批其父。張公見之﹐集眾語曰「此方悖逆﹐乃自成俗。幼已如此﹐況其長成﹐豈不爲亂�」遂令殺之。數日間﹐又一卒相歐﹐公問知其一乃上名﹐遂斬次名。自是一軍肅然。

公凡有興作﹐先帖諸縣﹐於民籍中系工匠者﹐具帳申來﹐分爲四番﹐役十日﹐滿則罷去。夏則卯入﹐午歇一時﹐冬抵莫放﹐各給木札一襆以禦寒。工徒皆悅。有一瓦匠﹐因雨乞假﹐公判云「天晴蓋瓦﹐雨下和泥。」事𨿽至微﹐公俱知悉。

右見《巵史》。

張詠知益州﹐有巡檢所領龍猛軍人潰爲羣盜。龍猛者﹐本皆募羣盜不可制者充之﹐慓悍善斗﹐連入數州﹐俘掠而去﹐蜀人大恐。詠一日召鈐轄﹐以州牌印付之。鈐轄愕然請其故。詠曰「今盜勢如此﹐而鈐轄晏然安坐﹐無討賊心﹐是必欲令詠自行也。鈐轄宜攝州事﹐詠將出討之。」鈐轄驚曰「某今行矣。」詠曰「何時�」曰「卽今。」詠顧左右﹐張酒具城西門之上﹐曰「鈐轄將出﹐吾今餞之。」鈐轄不得已﹐勒兵出城﹐與飲於樓上。酒數行﹐鈐轄曰「某願有謁於公。」詠曰「何也�」曰「某所求兵糧﹐願皆應副之。」詠曰「諾。老夫亦有謁。」鈐轄曰「何也�」詠曰「鈐轄今往﹐必滅賊。若無功而返﹐必斷頭於此樓之下矣。」鈐轄震栗而去。旣而與賊遇﹐果敗﹐士眾皆還走幾十里。鈐轄召其將校﹐告之曰「觀此翁所爲﹐眞斬我不爲異也。」遂復進力戰﹐大破之﹐賊遂平。

右見《涑水記聞》。

張乖崖集附集卷第六

張詠年譜

張其凡編撰

凡例

一﹑張詠年譜﹐原附於宋人刊刻乖崖集之末﹐爲一卷﹐見郭森卿序。但後佚去﹐今已不可見。現以宋代史籍爲主﹐盡力搜羅張詠事迹﹐按年排列﹐編爲此譜。

二﹑本譜所引各書﹐祇於首次出現時注明時代與撰人﹐以後則僅引書名。

三﹑本譜以年號紀年﹐於括號內標出公元年份。

四﹑本譜地名﹐除个別與張詠關系密切者外﹐一般不注出今地名。

五﹑與張詠有關之人﹐擇其要事及與詠有關者列入﹐與詠有關之事則詳敍之。引文或有刪節﹐但無更攺。

年譜

張詠﹐字復之﹐自號乖崖﹐謚忠定。

宋韓琦《安陽集》卷五十﹑本集附集卷一故樞密直學士禮部尙書贈左僕射張公神道碑銘﹝下稱韓碑﹞﹕嘗寫其眞﹐自號乖崖子﹐復爲贊曰「乖則違眾﹐崖不利物﹐乖崖之名﹐聊以表徳。」

宋吳處厚《靑箱雜記》卷十﹕自撰乖崖翁眞贊云「乖則逢眾﹐崖不利物﹐乖崖之名﹐聊以表徳。徒勞丹靑﹐繪寫凡質﹐欲明此心﹐服之無斁。」

濮州鄄城﹝濮州治所﹐今山東省鄄城縣北﹞人。

韓碑﹕世本鄴人﹐後徙居澶之臨黃。及公葬其先於鄄城﹐故爲濮之鄄城人。

本集附集卷一宋錢易《宋故樞密直學士禮部尙書贈左僕射張公墓志銘》﹝下稱錢銘﹞﹕族本居鄴﹐占籍於澶之臨黃。家世遷徙﹐今爲濮之鄄城人也。

宋王稱《東都事略》卷四五與元脫脫《宋史》卷二九三本傳﹕張詠﹐字復之﹐濮州鄄城人也。宋莊綽《雞肋編》卷中﹕張尙書詠﹐淸丰人。

宋王存《元丰九域志》卷二﹕端拱元年﹝九八八﹞﹐省臨黃縣入觀城。

曾祖張立﹐曾祖母李氏。祖張鐸﹐祖母馬氏。父張景﹐淳化四年﹝九九三﹞秋卒﹔母謝氏﹐至道二年﹝九九六﹞卒﹐眞宗咸平元年﹝九九八﹞﹐合葬於鄄城。

錢銘﹕曾祖立﹐祖母李氏﹐祖鐸﹐祖母馬氏﹔皆潛徳不耀﹐肥遜丘園。考諱景﹐先以公爲祕書丞時﹐授大理評事致仕﹔淳化四年秋卒﹐以公貴﹐累贈太常卿。妣謝氏﹐追封新昌郡太夫人。咸平中﹐合葬於鄄城。

韓碑﹕曾祖諱立﹐祖諱鐸﹐遭唐末與五代之亂﹐皆潛養徳業﹐退處無聞。父諱景﹐以儒行自富鄕裏稱之﹔公登朝﹐授大理評事﹐累贈太常卿。

宋宋祁《景文集》卷六二張尙書行狀﹝下稱宋狀﹞﹕至道二年﹐攺兵部﹐猶爲郎中﹔會丁新昌郡太夫人之喪﹐恩詔奪服。

夫人唐氏﹐先詠而卒。繼室王氏﹐天禧二年﹝一○一八﹞卒於陳州﹝今河南省淮陽縣﹞。

宋狀﹕公始娶夫人唐氏﹐卒﹐繼室以太原郡夫人王氏﹐卽河陽節度使顯之女﹐允執婦道﹐以佐君子﹐後公三年而歿。

錢銘﹕前夫人唐氏﹐先公而卒﹔繼室太原郡夫人王氏﹐卽故河陽三城節度使﹑同中書門下平章事顯之女也﹐以天禧二年終於陳州之私第。咸擅女徳﹐崇婦道﹐而配於公。

韓碑﹕夫人唐氏﹐先公而亡﹔繼王氏﹐故河陽三城節度使﹑同中書門下平章事顯之女﹐封太原郡夫人﹐天禧三年終於陳之私第。

按﹐韓碑作天禧三年卒﹐與宋狀﹑錢銘不同﹐當系筆誤或刊誤。王顯﹝九二二﹣﹣一○○七﹞﹐《宋史》卷二六八有傳。嘗給事太宗藩邸﹐太平興國八年﹝九八三﹞授樞密使﹔眞宗咸平二年﹝九九九﹞﹐復拜樞密使﹐卒贈中書令﹐謚忠肅。

子從質﹐衛尉丞﹐大中祥符八年﹝一○一五﹞八月二十九日殂﹐後於詠二十八日。

宋狀﹕子從質﹐以父任累遷至衛尉丞﹐居公之喪一月﹐以毀而夭。

錢銘﹕子從質﹐衛尉丞﹐公之棄世後二十八日﹐以哀毀遘疾而殂。

韓碑﹕子從質﹐衛尉寺丞﹐公亡未踰月﹐哀毀而卒。

孫﹕約﹑綜﹑綽﹑紳。曾孫知者三人﹕堯夫﹑堯民﹑祖。

宋狀﹕孫四人﹐曰約﹐曰綜﹐曰綽﹐曰紳﹐咸以忠厚世其家。

錢銘﹕孫曰約﹐曰綜﹐曰綽﹐皆奏授將作主簿﹔曰紳﹐尙幼。

韓碑﹕孫四人﹐約﹐奉禮郎﹔綜﹐駕部郎中﹔綽﹐衛尉寺丞﹔紳﹐建州石鼓縣令。曾孫二人﹐堯夫﹐大理寺丞﹔堯民﹐邢州童罔縣令。

宋蘇軾《蘇軾文集》卷六九題張乖崖書後﹕元佑六年閏八月十三日﹐過陳﹐見公之曾孫祖。

按﹐宋代邢州無童罔縣﹐祇有龍岡縣﹐疑韓碑刊誤﹐然無可刊正﹐姑仍其舊。

女一人﹐適王禹偁之子﹑奉禮郎嘉佑﹐大中祥符九年﹝一○二六﹞十月卒。外孫壽﹐任郾城簿。

宋狀﹕女一人﹐適故內相王公禹偁子嘉佑。

錢銘﹕女一人﹐適故翰林學士王公禹偁之子﹑奉禮郎嘉佑﹐祥符九年十月卒。外孫曰壽﹐今任郾城簿。

弟詵﹐生卒年不詳﹐有文集十卷﹐奏議三十卷。集詠生平論著爲十卷以行。

宋狀﹕母弟詵﹐以公廷賞﹐今爲虞部員外郎。﹝張詠﹞生平論著﹐仲氏說集之成十卷以行。錢銘﹕今春﹐得公弟殿中丞詵書一通﹐敍公之美﹐見托爲志。

《宋史》本傳﹕弟詵﹐爲虞部員外郎。

《宋史》卷二○八藝文七﹕張詵文集十卷﹐又奏議三十卷。

自少學劍﹐無敵於兩河間。倜儻有大志﹐尙气節﹐重然諾﹐樂爲奇節﹐任俠自喜。

錢銘﹕幼負奇骨﹐不爲兒戲。自少學劍﹐頗得妙術﹐無敵於兩河間。韓碑﹕少倜儻﹐有大志﹐尙气節﹐重然諾。早學擊劍﹐遂精其術﹐兩河間人無敵者。

《宋史》本傳﹕少任气﹐不拘小節﹐𨿽貧賤客遊﹐未嘗下人。少學擊劍﹐慷慨好大言﹐樂爲奇節。《東都事略》本傳﹕少學擊劍﹐好爲大言﹐喜事奇節。

宋狀﹕任節俠﹐已然諾。

宋劉敞《公是集》卷四一張忠定謚議﹕尙書布衣之時﹐任俠自喜﹐破產以奉賓客﹐而借軀報讎﹐往往過直。

韓碑﹕生平勇於爲義﹐遇人艱急﹐苟情有可哀﹐必極力以濟﹐無所顧惜。

宋阮閱《詩話總龜》後集卷十九引《蔡寬夫詩話》﹕乖崖少喜任俠﹐學擊劍﹐尢樂聞神仙事。

本集卷五新秦送人東歸﹕若值山東豪傑問﹐嵇生慵更作書題。

好弈棋﹐精射法﹐喜飲酒﹐晚年因此成疾。

錢銘﹕好弈棋﹐精射法﹐飲酒至數斗不亂。

本集卷九升州到任謝表﹕臣少因酒過﹐晚覺多病。

本集卷十一升州謝恩撫問狀﹕臣素昧攝生﹐早疏戒酒﹐因成癖飲。

雅好著文﹐不事雕飾﹐深切警邁﹐雄健有气骨﹐尢善詩筆﹐句詞淸古。

宋狀﹕公雅好著文﹐深切警邁﹐以不偶俗尙﹐自號乖崖。公尢善詩筆﹐必核情理﹐故重次薛能詩﹐序之曰「放言旣奇﹐意在言外。」議者以公自道也。

錢銘﹕著文不雕飾﹐咸摭實事。

韓碑﹕文章雄健有气骨﹐稱其爲人。嘗爲聲賦﹐梁公周翰覽而嘆曰「二百年來不見此作矣。」

本集附集卷四宋王禹偁《小畜集》卷十九送公宰崇陽序﹕少有奇節﹐釣魚侍膳外﹐讀書無虛日﹐秉筆爲文﹐落落有三代風。

宋胡仔《苕溪漁隱叢話》後集卷十九引無盡居士語﹕其詩句詞淸古﹐與郊島相先後。

按﹐梁周翰﹝九二九﹣﹣一○○九﹞﹐後周廣順二年﹝九五二﹞進士﹐宋眞宗時官至翰林學士﹐以辭學爲流輩所許﹐與髙錫﹑柳開﹑範杲習尙淳古﹐齊名友善﹐當時有「髙﹑梁﹑柳﹑範」之稱。入《宋史》卷四三九文苑傳。

生平剛正﹐始終挺然﹐惡人諂事﹐自奉甚儉﹐惟聚圖書。善斷獄﹐臨事明決。善臧否人物。

錢銘﹕生平以剛正自立﹐智識深遠﹐海內之士﹐無一異議。不事產業﹐聚典籍百家﹐近萬卷﹐博覽無倦﹐副本往往手寫。至於卜筮醫藥種樹之書﹐亦躬自詳校。惡人諂事﹐不喜俗禮﹐士有坦無他腸者﹐親之若昆弟﹐有包藏誠素者﹐疾之若仇讎。公之臨民也﹐吏不敢欺﹐始若擿發﹐而頤指之間﹐終存仁恕之道。公之決獄也﹐人莫能測﹐初若疑誤﹐而片言之下﹐盡窮幽隱之迹。公之典貢部也﹐盡得寒士﹐杜絕私托﹐禮闈舊風﹐翕然復振。任臺丞也﹐拜白簡﹐彈執政之失言者﹐人甚危之﹐而公正色不顧﹐有風憲紀綱。

韓碑﹕天賦正直﹐濟以剛果﹐始終挺然﹐無所屈撓。自力學筮仕﹐則有澤及天下之心﹐而以富貴爲薄。當官凡所施設﹐動有遠識﹐始時人或不能測﹐其後卒有大利﹐民感無窮。至自奉養﹐逮於服玩之具﹐則寡薄儉陋﹐𨿽寒士不若也。公退辟靜室﹐焚香燕坐﹐聚書萬卷﹐往往手自校正﹐旁無聲色之好。臨事明決﹐出人意外﹐凡斷罪以辭者﹐人皆集錄﹐於今傳之。公有淸鑑﹐善臧否人物﹐凡所薦辟﹐皆方廉恬退之士。

《東都事略》本傳﹕詠剛方尙气。詠卞急﹐不喜人拜﹐有拜之者則連拜不已﹐或倨坐忿罵。

《宋史》本傳﹕詠剛方自任﹐爲治尙嚴猛。性躁果卞急﹐病創甚﹐飲食則痛楚增劇﹐禦下益峻。尢不喜人拜跪﹐命典客預戒止﹐有違者﹐詠卽連拜不止﹐或倨坐罵之。

《苕溪漁隱叢話》後集卷十九引《蔡寬夫詩話》﹕性極淸介﹐居無媵妾﹐不事服玩﹐朝衣之外﹐燕處惟紗帽皂絳一黃土裘而已。人傳其畫像﹐皆作此飾。

宋釋文瑩《玉壺淸話》卷四﹕張乖崖性剛多躁﹐蜀中盛暑﹐食餛飩﹐項巾之帶﹐屢垂於盌﹐手約之頗繁﹐急取巾投器中﹐曰「但請喫。」因捨匕而起。

宋田況《儒林公議》卷上﹕張詠性剛急﹐嘗作鯸鮧魚賦﹐其序略云「江有若覆甌者漾於中流﹐移晷不沒。舟人曰﹕『此嗔魚也﹐觸物則怒﹐多爲鷂鳶所食。」遂索書驗名﹐古謂之鯸鮧。因而賦之﹐亦欲刺世人之褊薄者。」又爲褊箴曰「百行同轍﹐一褊則缺。」其意亦欲自警也。然終以剛直﹐不躋柄用。後進不知﹐論者以爲詠躁愎﹐不任輔弼。何輕誣之甚矣﹗

本集附集卷三李燾湖北漕司乖崖堂記﹕舊史恨復之卞急躁競﹐此蓋當時奴婢小人私謗竊議﹐果不足信﹐要當以宋子京﹝祁﹞﹑趙閱道﹝抃﹞﹑韓穉圭﹝琦﹞﹑司馬君實﹝光﹞所錄爲實。

按﹐趙抃所錄云云﹐趙淸獻公集中無﹐不知云何�或指成都古今記而言�該書已不存﹐無可考也。

宋晁說之《晁氏客語》﹕張乖崖戲語云「功業向上攀﹐官職直下覷。」似爲專意於卜數者言也。

湖北漕司乖崖堂記﹕其至大至剛以直之气﹐一生未始少屈﹐至今凜然也。畫像服飾﹐悉如隱者﹐是殆將乘星載云﹐揮斥八極﹐超無友而獨存﹐夫孰敢嚇以臭腐﹐拘系之使從乎�平生以治郡著名﹐尢以治蜀爲最。其本人亦以此自負。

湖北漕司乖崖堂記﹕復之姱節景行﹐海內傾屬﹐其在朝廷之日少﹐處方面之日多。

韓碑﹕張公以魁奇豪傑之材﹐逢時自奮﹐智略神出﹐勛業赫赫﹐震暴當世﹐誠一代之偉人也。

《儒林公議》卷上﹕張詠所臨之郡﹐無不完浹﹐前後民愛之如父母。再治蜀﹐恩威條教﹐動皆可紀﹐益人至今謠慕﹐比戶畫像祠之﹐以謂諸葛武侯之後無逮之者。

《公是集》卷四一張忠定謚議﹕自宋興以來且百年﹐言治者甚眾﹐其直己以事上﹐盡心以撫下﹐生有榮名﹐死有遺愛﹐尙書殆無與並焉。

本集附集卷五宋江少虞《宋朝事實類苑》卷九引名臣遺事﹕嘗謂人曰「吾牓中得人最多﹕愼重有雅望﹐無如李文靖﹝沆﹞﹐深沈有徳﹐鎭服天下﹐無如王公﹝旦﹞﹔面折廷爭﹐素有風采﹐無如寇公﹝準﹞﹔當方面寄﹐則詠不敢辭。」

後晉少帝開運三年﹐丙午﹐公元九四六年﹐一歲。

張詠生。

宋狀﹕以大中祥符八年八月一日齊終於理下﹐享年七十。

錢銘﹕大中祥符八年八月一日﹐棄館捨於理所﹐享年七十。

韓碑﹕終於八年八月一日﹐年七十。

宋李燾《續資治通鑑長編》﹝下稱長編﹞卷八五﹑《宋會要輯稿》﹝下稱宋會要﹞儀制一一之四﹕大中祥符八年八月癸未﹝六日﹞﹐陳州言﹐知州﹑樞密直學士﹑禮部尙書張詠卒。十二月﹐契丹滅後晉﹐虜後晉少帝。

宋太祖建隆元年﹐庚申﹐公元九六○年﹐十五歲。

正月﹐趙匡胤發動陳橋兵變﹐建立宋朝。

幹徳二年﹐甲子﹐公元九六四年﹐十九歲。

開始力學著文﹐家貧無書﹐往往手鈔。

宋狀﹕稟尊嚴之气﹐凝隱正之量﹐粵在羇丱﹐不偕兒曹﹐嶷然志向﹐髙自標置。始就外傅﹐卽覽羣經﹐書必味於義根﹐學乃知於言選。家貧無以本業﹐往往手疏墳史。每有屬綴﹐輒據庭樹槁枝而瞑﹐苟不終篇﹐未嘗就捨。

錢銘﹕幼負奇骨﹐不爲兒戲。旣長﹐出閭裏﹐奮然就學。

韓碑﹕少倜儻﹐有大志﹐尙气節﹐重然諾。爲學必本仁義﹐不喜浮靡。

本集卷七上宰相書﹕某少也賤﹐生九河間﹐左右無賢戚之助﹐力學著文殆十七年。家貧無書﹐必俯伏人門以觀覽。每一思親﹐卽千里自至﹐余無廢時。其間賢於己者﹐破囊從之。

按﹐本集卷十一著作佐郎求充幕職狀云「辭親就學十七年﹐適中一第。」詠中第在太平興國五年﹝九八○﹞﹐上推十七年﹐爲幹徳二年﹝九六四﹞。是故系詠就學事於幹徳二年。

宋太祖開寶三年﹐庚午﹐公元九七○年﹐二十五歲。

自洛陽入陜西。

本集卷一放盆池魚賦﹕皇宋宥天下十一年﹐予自洛䢐陜。

今年前後﹐與傅霖會於韓城﹐終夕談話。

本集卷三每憶家園樂蜀中寄傅逸人之二「劇談祛夜瘧」句注曰「開寶中﹐與傅會於韓城﹐終夕談話﹐諸鄰病瘧﹐皆云不發。」詠今年自洛䢐陜﹐故系之。

開寶七年﹐甲戌﹐公元九七四年﹐二十九歲。

在陜州爲回鑾寺作記。

本集卷八陜府迥鑾寺記﹐末署﹕「時皇宋開寶七年月日記。」

是年﹐楊億﹝九七四﹣﹣一○二○﹞生﹝長編卷二五﹐太宗實錄卷三一﹞。億乃詠晚年之忘年交也。以下事﹐當在此年前後。

宋王鞏《聞見近錄》﹕張乖崖布衣時﹐客長安旅次﹐聞鄰家夜聚哭甚悲﹐訊之﹐無它故。乖崖諧其主人﹐力叩之﹐主人遂以實告﹐曰「某在官﹐失不自愼﹐嘗私用官錢﹐爲家僕所持﹐欲娶長女﹐拒之則畏禍﹐從之則女子失身。約在朝夕﹐所以舉家悲泣也。」乖崖明日出門首﹐候其僕出﹐卽曰「我白汝主人﹐假汝至一親家。」僕遲遲﹐彊之而去。出城﹐使導馬前﹐至崖間﹐卽疏其罪﹐僕倉皇間﹐以刃揮墜崖中。歸告其鄰曰「盛僕已不復來矣。速歸汝鄕﹐後當謹於事也。」

按﹐此事宋人記者非一﹐《宋史》與東都事略本傳亦載之﹐而以聞見近錄所載爲詳﹐故錄之。

《宋朝事實類苑》卷九引《倦遊錄》﹑宋劉斧《靑瑣髙議》後集卷二﹕張乖崖未第時﹐嘗遊湯陰﹐縣令賜束帛萬錢﹐張實時負之於驢﹐與小僮驅而歸。或謂曰「此去遇夜道店﹐陂澤深奧﹐人煙疏闊﹐可俟徒伴偕行。」張曰「秋夜矣﹐親老未授衣﹐安敢少畱邪﹖」但淬一短劍而去。行三十餘里﹐日已晏﹐止一孤店﹐惟一翁洎二手﹐見張來甚喜﹐密相謂曰「今夜好个經紀。」張亦心動﹐竊聞之﹐因斷柳枝若合拱者爲一棓﹐置室中。店翁問曰「持此何用�」張曰「明日早行﹐聊爲之備耳。」夜始分﹐翁命其子呼曰「雞已鳴﹐秀才可去矣。」張不答﹐卽來推戶。張先以坐牀拒左扉﹐以手拒右扉。店夫旣呼不應﹐卽再三排闥﹐張忽退立﹐其人閃身踉鏘而入﹐張擿其首﹐斃之﹐曳入閫。少時﹐其次子又至﹐如前復殺之。及持劍視翁﹐方燎火爬癢﹐卽斷其首。老幼數人﹐並命於室。呼僮牽驢出門﹐乃縱火。行二十餘里﹐始曉。後來者曰「前店人失火﹐舉家被焚。」

宋太宗太平興國二年﹐丁丑﹐公元九七七年﹐三十二歲。

是年﹐與王禹偁定交。

宋何薳《春渚紀聞》卷三乖崖劍術﹕祝舜兪察院言﹕其伯祖隱居君與張乖崖公居處相近﹐交遊最密﹐公集首編寄祝隱居二詩是也。隱居東垣有棗合拱矣﹐挺直可愛。張忽指棗謂隱居曰「子丐我勿惜也。」隱居許之。徐探手袖間﹐飛一短劍﹐約平人肩﹐斷棗爲二。隱居驚愕問之﹐曰「我往受此術於陳希夷﹐而未嘗爲人言也。」又一日﹐自濮水還家﹐平野間﹐遙見一舉子乘驢徑前﹐意甚輕揚。心忽生怒﹐未至百步而舉子驢避道。張因就揖﹐詢其姓氏﹐蓋王元之也。問其引避之由﹐曰「我視君昂然飛步﹐神韻輕舉﹐知必非常人﹐故願加禮焉。」張亦語之曰「我初視子輕揚之意﹐忿起於衷﹐實將不利於君。今當回宿村捨﹐取酒盡懷。」遂握手俱行﹐共話通夕﹐結交而去。

按﹐贈祝隱士二詩﹐見本集卷三。據小畜集外集卷七次韻和仲咸送池秀才西遊與小畜集卷十一將巡堤堰先寄髙郵蔣知軍﹐王禹偁自開寶六年﹝九七三﹞開始﹐客遊他鄕十年﹐太平興國二年﹐在濮陽被邀參加部分新進士宴會﹐時詠居臨黃。故張詠與王禹偁相會定交﹐當在今年。是年﹐王禹偁﹝字符之﹐九五四﹣﹣一○○一﹞二十四歲﹝小畜集卷一罔極賦﹐長編卷四九﹞。王摶稱贊張詠﹐當在今年前後。

宋狀﹕��若多節﹐默表大廈之材﹐居然晚器﹐弗示良工之璞。太原王摶﹐名知人﹐見公��然異之﹐獨謂公曰「唐魏文公奉生此鄕﹐故老有言﹐後五百年復出一佳士﹐元精回復﹐祭酒當之矣。」公謝不敢當。

按﹐旣曰「居然晚器」﹐則當年已不輕而尙未第之時﹐故應在今年前後。太平興國三年﹐

戊寅﹐公元九七八年﹐三十三歲。

作聲賦﹐豪邁有理致。

《儒林公議》卷上﹕嘗作聲賦﹐𨿽未能髙致絕俗﹐然豪邁有理致。朋遊有勸詠以聲賦贊先達者﹐詠曰「取一第乃欲用吾聲賦耶﹗」其自負如此。

按﹐此事不知年月。今年詠初赴試﹐故當在今年前後也。姑系之今年。八月﹐赴秋試﹐詖黜﹐憤欲學道﹐爲陳摶勸回。

宋釋文瑩《湘山野錄》卷上﹕太平興國三年﹐科場試「不陣成功賦」﹐蓋太宗明年將有河東之幸。公賦有「包戈臥鼓﹐豈煩師旅之威﹔雷動風行﹐舉順乾坤之徳」。自謂擅場﹐欲奪大魁。夫何有司以對偶顯失﹐因黜之﹐選胡旦爲狀元。公憤然毀裂儒服﹐欲學道於陳希夷摶﹐趨豹林谷﹐以弟子事之﹐決無仕志。希夷有風鑑﹐一見之﹐謂曰「子當爲貴公卿﹐一生辛苦。譬猶人家張筵﹐方笙歌鼎沸﹐忽中庖火起﹐座客無柰﹐惟賴子滅之。然祿在後年﹐此地非棲憩之所。」乖崖堅乞入道。陳曰「子性度明躁﹐安可學道�」果後二年﹐及第於蘇易簡榜中。

按﹐長編卷十九載﹐太平興國三年八月﹐詔諸州﹐去年已得解者﹐除三禮﹑三傳﹑學究外﹐余並以秋集禮部。九月甲申朔﹐太宗禦講武殿﹐覆試合格人﹐進士加論一首﹐自是常以三題爲準。得渤海胡旦以下七十四人。詔﹕自今廣文館及諸州府﹑禮部試進士律賦﹐並以平側依次用韻。又宋田錫咸平集卷九有禦試《不陣而成功賦》。故《湘山野錄》所載﹐當有據矣。是以系之八月。

宋王栐《燕翼詒謀錄》卷五﹕國初﹐進士詞賦押韻﹐不拘平仄次序。太平興國三年九月﹐始詔進士律賦平仄次第用韻。而考官所出官韻﹐必用四平四仄。詞賦自此整齊﹐讀之鏗鏘可聽矣。

按﹐王栐之記載﹐亦可爲湘山野綠記載之左證。

宋朱熹《五朝名臣言行錄》卷三張詠條引語錄﹕少時謁華山陳摶﹐遂欲隱居。摶曰「公方有官職﹐未可議此。其勢如失火家﹐待君救火﹐豈可不赴也�」

宋王辟之《澠水燕談錄》卷二﹕張忠定公詠布衣時﹐希夷先生一見奇之。公曰「願分華山一半居﹐可乎﹖」先生曰「非公可及。」別贈以毫楮。公曰「是將嬰我以世務也。」後公貴顯﹐以名徳重天下。將赴劍南﹐以詩寄先生曰「性愚不肯林泉住﹐彊要淸流擬致君。今日星馳劍南去﹐回頭慚愧華山云。」

按﹐《靑箱雜記》卷十﹐宋趙令疇《侯鯖錄》卷八﹐《苕溪漁隱叢話》後集引《蔡寬夫詩話》《詩話總龜後集》卷十九引《蔡寬夫詩話》﹑卷二六引《唐宋遺史》﹑卷三一引《古今詩話》﹐諸書記載略同於《澠水燕談錄》。詩見本集卷五﹐題爲懷白雲陳先生﹐蓋陳摶已卒於端拱二年﹝九八九﹞。諸書記載稍誤。

宋黎靖徳編《朱子語類》卷一二九本朝自國初至熙寧人物﹕張乖崖云﹕陽是人有罪而未書案﹐尙變得﹐陰是已書案﹐更變不得。此人曾見希夷來﹐言亦似太極圖。

太平輿國四年﹐已卯﹐公元九七九年﹐三十四歲。

二月﹐太宗督軍伐北漢。

五月﹐北漢主劉繼元出降﹐北漢亡。

六月﹐太宗督軍北徵﹐企圖收復幽州。

七月﹐宋軍敗於髙梁河﹐太宗逃回﹐股中兩箭。

按﹐右述見長編卷二十﹐宋王銍默記卷中。

秋﹐與寇準同赴大名府舉進士﹐議將首薦詠。以同郡張覃素有文行﹐十月十四日﹐與寇準同上書﹐請以覃爲解首。一府欽嘆﹐遂如其言。

宋狀﹕興國四年﹐始遊鄴下﹐與故上谷寇公準推轂引重。時屬鄕裏命秀﹐方國試言﹐府將雅欽公名﹐議爲舉首。夙儒張覃者﹐悃愊有行﹐疏略少文﹐公卽以檄謁府﹐盛稱其長﹐覃終得薦﹐公爲之下匯。茅有吉爵﹐砥相先讓﹐夷之風一變河朔。

錢銘﹕太平興國四年秋﹐詣大名府舉進士。今相國上谷公﹐卽其友也﹐共以書白尹﹐薦張覃爲解首。故河朔間有廉遜之風焉。

韓碑﹕太平興國四年秋﹐與忠湣寇公同赴大名舉﹐議將首薦公﹐公以同郡張覃素有文行﹐卽率寇公上書﹐請以覃爲冠。一府欽嘆﹐遂如公言。士論多之。

按﹐大名府請首薦張覃書﹐見本集卷七﹐上書時間﹐卽據該書。參見宋李元綱《厚徳錄》卷三。是年﹐寇準﹝九六二﹣﹣一○二三﹞十八歲﹝寇準忠湣公詩集卷上述懷﹐《小畜集》卷十九送寇密直西京遷葬序﹞。

太平興國五年﹐庚辰﹐公元九八○年﹐三十五歲。

正月﹐以文明殿學士程羽權知貢舉﹐禦史中丞侯陟﹑中書舍人郭贄﹑宋白等權同知貢舉﹝宋會要選舉一之二﹞。

閏三月﹐太宗禦講武殿﹐覆試權知貢舉程羽等所奏合格進士﹐得進士一百十九人﹐又得諸科五百三十三人﹐並分第甲乙﹐賜宴。甲科進士二十三人﹐授將作監丞﹐通判藩郡﹔乙科授大理評事﹐知令﹑錄事﹔諸科授初等職事﹑及判﹑司﹑簿﹑尉﹝長編卷二一﹐宋洪邁容齋續筆卷十三﹞。赴試﹐中進士乙科﹐授大理評事﹐知鄂州崇陽縣。

宋狀﹕進士及第﹐釋褐大理評事﹐知鄂州崇陽。

錢銘﹕春試於便坐﹐擢上第﹐除廷尉評﹐知鄂州之崇陽。

韓碑﹕明年春﹐擢進士第﹐授大理評事﹐知鄂州崇陽縣事。

按﹐宋狀﹑錢銘﹑韓碑均云「明年」﹐系接太平興國四年記事而言。

《宋史》本傳﹕太平興國五年﹐詠登進士乙科﹐大理評事﹑知鄂州崇陽縣。是年榜首爲蘇易簡﹐通判升州。

同榜進士有﹕李沆﹑向敏中﹑寇準﹑宋湜﹑王旦﹑晁迥等人﹝長編卷二一﹐小畜集卷十九送寇密直西京遷葬序﹐湖北漕司乖崖堂記﹐《宋朝事實類苑》卷九引名臣遺事﹐《五朝名臣言行錄》卷二﹐明陳循等《寰宇通誌》卷九三西安府下科甲﹐《宋史》卷二八二李沆傳﹑王旦傳﹑向敏中傳﹐卷二八七宋湜傳﹞。李沆﹑向敏中﹑宋湜中甲科﹐俱授將作監丞﹐分任通判潭州﹑吉州﹑梓州﹔王旦﹑寇準﹑晁迥中乙科﹐俱授大理評事﹐分任知嶽州平江縣﹑知歸州巴東縣﹑嶽州錄事參軍﹝《東都事略》卷三五﹑四○﹑四一﹑三七﹑四六與《宋史》卷二八二﹑二八七﹑三○五﹑二八一各人之本傳﹞。

王禹偁省試登甲科﹐殿試落第﹐作送張詠宰崇陽序﹝《小畜外集》卷十三送進士郝太忠序﹐《小畜集》卷十九﹞。蘇易簡﹝九五八﹣﹣九九六﹞二十三歲﹝長編卷四○﹐東都事略卷三五本傳﹞。王旦﹝九五七﹣﹣一○一七﹞二十四歲﹝宋歐陽修歐陽文忠公全集居士集卷二二王旦神道碑﹞。晁迥﹝九五一﹣﹣一○三四》三十歲﹝長編卷二五﹐《東都事略》卷四六本傳﹐《宋史》卷三○五本傳﹞。宋湜﹝九五○﹣﹣一○○○﹞三十一歲﹝長編卷四六﹐《東都事略》卷三七本傳﹐《宋史》卷二八七本傳﹞。向敏中﹝九四九﹣﹣一○二○﹞三十二歲﹝《宋史》卷二八二本傳﹐《東都事略》卷四一本傳﹐《宋史》卷二一○宰輔一﹞。李沆﹝九四七﹣﹣一○○四﹞三十四歲﹝《五朝名臣言行錄》卷二﹐《宋史》卷二八二本傳﹞。

太平興國六年﹐辛巳﹐公元九八一年﹐三十六歲。

十一月﹐郊祀﹐轉將作監丞。

錢銘﹕六年﹐郊祀﹐轉將作丞。

韓碑﹕六年﹐遇郊恩﹐攺將作監丞。

按﹐長編卷二二載﹐太平興國六年十一月辛亥﹐合祭天地於圜丘﹐大赦﹐禦乾元殿受冊尊號。

此卽郊祀也。故系之十一月。

宋太宗雍熙元年﹐甲申﹐公元九八四年﹐三十九歲。

十一月﹐郊祀﹐大赦﹐攺元。遷著作佐郎。

錢銘﹕雍熙元年大禮﹐遷佐著作。

韓碑﹕雍熙初﹐遷著作佐郎。

按﹐長編卷二五載﹐雍熙元年十一月丁卯﹐祀天地於南郊﹐大赦﹐攺元。故系之十一月。以建州浦城童子楊億爲祕書省正字﹐時年十一﹝長編卷二五﹐太宗實錄卷三一。﹞今年﹐知崇陽歲滿﹐浮江而北﹐歸闕。

本集卷一鯸鮧魚賦﹕太平甲申歲﹐余知邑罷歸﹐浮江而北。

按﹐「太平甲申歲」﹐卽雍熙元年﹐因該年十一月攺元﹐此前仍稱「太平興國九年」。於此亦可推知﹐詠離任必在十一月前。

下列諸事﹐俱在崇陽所爲﹐而不知確切之年月﹐故系之於歲滿離任時。

宋狀﹕知鄂州崇陽﹐尢厲風節。大江之南﹐民裕文敝﹐囚以手而上下﹐獄爲人而重輕﹐公廉知其狀﹐痛繩以法﹐精力於職﹐擿伏如神﹐洗其鍥薄﹐鎭之忠厚﹐吏樂其職﹐多一笑而歸休﹐民協攸居﹐或減年而從役。

宋沈括《補筆談》﹕忠定張尙書曾令鄂州崇陽縣。崇陽多曠土﹐民不務耕﹐惟以植茶爲業。忠定令民剗去茶園﹐誘之使種桑麻﹐自此茶園漸少﹐而桑麻特盛於鄂嶽之間。至嘉佑﹝一○五六﹣﹣一○六三﹞中﹐攺茶法﹐湖湘之民苦於茶租﹐獨崇陽無茶租。民監他邑﹐思公之惠﹐立廟以報之。民有入市買菜者﹐公召諭之曰「邑居之民﹐無地種植﹐且有他業﹐買菜可也。汝村民皆有土田﹐何不自種﹐而費錢買菜�」笞而遣之。自後人皆置圃﹐至今謂蘆菔爲張知縣菜。

按﹐本集附集卷五引通城縣祠城記﹐宋王得臣麈史卷上﹐宋陳師道後山談叢卷四﹑卷三﹐《五朝名臣言行錄》卷三等處﹐記載略同。言行錄引談叢曰﹕爲絹而比者﹐歲百萬匹。

本集附集卷五引圖經﹕北峯亭上田疇膏腴而無水利﹐稍闕雨澤﹐禾多旱損。公相視山川原隰髙下﹐可決渠圳﹐通流灌漑﹐遂於白泉上源爲陂堰﹐水入圳﹐漑田數百頃。後無旱傷之憂。公決遣多坐此亭﹐視百姓農作﹐勸勤責怠﹐故能地無遺利焉。

宋羅大經《鶴林玉露》乙編卷四﹕張乖崖爲崇陽令﹐一吏自庫中出﹐視其鬢傍巾下有一錢﹐詰之﹐乃庫之錢也。乖崖命杖之﹐吏勃然曰「一錢何足道﹐乃杖我耶�爾能杖我﹐不能斬我也﹗」乖崖援筆判曰「一日一錢﹐千日一千﹐繩鋸木斷﹐水滴石穿。」自仗劍下階斬其首﹐申臺府自劾。崇陽人至今傳之。蓋自五代以來﹐軍卒淩將帥﹐胥吏淩長官﹐余風至此時猶未盡除。乖崖此舉﹐非爲一錢而設﹐其意深矣﹐共事偉矣。

雍熙二年﹐乙酉﹐公元九八五年﹐四十歲。

知崇陽歲滿到闕﹐上宰相宋琪﹑李昉狀﹐求充幕職﹐使得挈負親老以就官食。

本集卷十一著作佐郎求充幕職﹕今者雙親暮年﹐某亦得替到闕。欲望憫其賤類﹐特與奏陳﹐或許就除幕職一官﹐使得挈負親老以就官食。

按﹐據《宋史》卷二一○宰輔一﹐此時宰相乃宋琪﹑李昉。

《宋史》卷二九七段少連傳﹕知崇陽縣。崇陽劇邑﹐自張詠爲令有治狀﹐其後惟少連能繼其風迹。六月﹐以知制誥蘇易簡薦﹐擢太子中允﹐通判麟州事。

《宋史》本傳﹕以蘇易簡薦﹐人爲太子中允﹐遷祕書丞﹐通判麟﹑相二州。

《宋史》卷二六六蘇易簡傳﹕﹝太平興國﹞八年﹐以右拾遺知制誥。﹝雍熙﹞二年﹐罷知制誥。

韓碑﹕歲滿﹐擢太子中允﹐通判麟州事。

錢銘﹕解任﹐除太子中允﹐通判麟州。

宋狀﹕解秩﹐授太子中允﹐關掌麟州軍事。

本集卷八麟州通判廳記﹕雍熙二年夏六月﹐始某拜命﹐倅蒞是邦。

時夏州李繼遷方起事﹐邊鄙不寧﹐以兵法從事﹐繕起亭障﹐精明烽火﹐伐謀取勝﹐四鄙以安。太守以喜怒爲政﹐責之。去後人思而祠之。

宋狀﹕夏臺弗靖﹐西戎方彊﹐公繕起亭障﹐精明烽火﹐坐贊叔敖秉羽之策﹐多參嫖姚穿域之樂﹐伐謀取勝﹐四鄙以安。

錢銘﹕時夏臺未安﹐邊鄙方聳﹐公多以兵法從事。洎西戎卽敍﹐亦公之有畫焉。

長編卷二五雍熙元年九月﹕﹝繼遷﹞與其黨數十人奔入蕃族地斤澤﹐族帳稍稍歸附﹐嘗遺所部奉表詣麟州貢馬及橐駝等。敕書招諭之﹐繼遷不出。

近人趙萬里校輯《元一統志》卷四宦迹張詠條﹕通判麟州﹐關決有善政。太守以喜怒爲政﹐詠剛直﹐屢責之﹐守愧謝詠。詠有徳於民﹐北去也人思而祠之。

宋太宗端拱元年﹐戊子﹐公元九八八年﹐四十三歲。

正月﹐太宗於東郊親饗神農﹐遂耕籍田﹝長編卷二九﹞。恩轉祕書丞。

宋狀﹕端拱紀元﹐天田躬耤﹐轉祕書丞。

錢銘﹕端拱元年﹐籍田﹐轉祕書丞。

韓碑﹕端拱籍田﹐恩轉祕書丞。

端拱二年﹐已丑﹐公元九八九年﹐四十四歲。

春﹐自麟州代歸。充禮部考試官。已事﹐命通判相州。上言﹕具慶之下﹐不便迎養﹐因父母在濮州﹐乞督濮之市徵。遂命監濮州稅。

宋狀﹕明年﹐充禮部考試官。已事﹐復倅相州。一懼之年﹐宜爲親解﹐百斤之牘﹐終以懇辭﹐乞董濮上市徵﹐以便迎養。詔可其奏。

錢銘﹕二年春﹐充禮部考試官﹐畢﹐通判相州﹐上言﹐具慶之下﹐不便迎養﹐乞督濮之市徵。詔從之。

韓碑﹕代歸﹐通判相州事。公以親老辭﹐得監濮州稅。

本集卷九通判相州求養親表﹕重念臣十年聚學﹐悉是離鄕﹐兩任遠官﹐皆非迎養。近因受命﹐曾到舊廬﹐雙親扶羸﹐顧臣以泣﹐臣非死木﹐得不傷心�臣亦引諭國恩﹐用相慰勉﹐終且戀其本土﹐不肯隨臣之官。朝夕系思﹐方寸已亂。臣之家屬﹐近隸濮州﹐竊聞州城例有酒稅﹐望迥天眷﹐察臣愚衷﹐則臣乞納升朝兩官﹐換監濮州一稅。

宋吳曾《能攺齋漫錄》卷十二﹕乖崖張公﹐嘗有監務之官﹐而辭於公﹐因以請教。公曰「監酒稅之法﹐初無多言。但好醞酒﹐剩饒人﹐則沽者眾矣。卽是要術。」

月餘﹐召賜五品服﹐選知開封府浚儀縣。

宋狀﹕月餘﹐召賜五品服﹐知浚儀縣。

錢銘﹕明年﹐抽赴闕﹐賜五品服﹐知浚儀縣。

韓碑﹕俄選知開封府浚儀縣事﹐賜五品服。

《宋史》本傳﹕俄召還﹐賜緋魚﹐知浚儀縣。

振北部之風﹐凜然可畏。

按﹐四書所載﹐惟錢銘不同﹐故暫從宋狀。然據詠爲湖北轉運使之時間﹐則似以錢銘所載爲確。

七月﹐寇準拜虞部郎中﹑樞密直學士﹝長編卷三○﹞。

宋太宗淳化元年﹐庚寅﹐公元九九○年﹐四十五歲。

樞密直學士寇準﹑知制誥李沆﹑宋湜連薦其才﹐擢湖北轉運使。

宋狀﹕俄爲荊湖北路轉運使。

錢銘﹕未幾﹐出爲荊湖北路轉運使。卽故樞密宋公﹑文靖李公與今上谷相國之所薦也。韓碑﹕時寇公與文靖李公﹑故樞密副使宋公湜連薦其才﹐擢荊湖北路轉運使。

《宋史》本傳﹕會李沆﹑宋湜﹑寇準連薦其才﹐以爲荊湖北路轉運使。

本集附集卷三湖北漕司乖崖堂記﹕淳化初﹐繇浚儀擢使荊湖北路。

本集卷十一申堂自陳狀﹕前年以侍疾髙堂﹐許賜便家之祿﹔去歲以論官兩省﹐充膺按部之司。

按﹐寇準﹑李沆﹑宋湜之職任﹐據長編卷三○﹑卷二七。本集卷七與大諫陳情書曰「才臨赤縣﹐便總轉輸。」據此與宋狀﹑錢銘所載﹐則自知浚儀縣到爲湖北轉運使﹐其間必不久矣。故知浚儀縣時間﹐似當從錢銘﹐定在今年爲是。

淳化二年﹐辛卯﹐公元九九一年﹐四十六歲。

荊南造船場虛占匠人﹐納木之時﹐更苦編戶。看其帳籍﹐甚不整齊﹐遂具奏章﹐乞行磨勘。尋奉敕命﹐委詠差官﹐遂差令狐穆代之。監船場鄭元佑隱藏文歷﹐抵拒使臣﹐令子進狀﹐構謗詠罪。上奏鄭元佑事自陳狀﹐又上宰相中堂自陳狀﹐亟辧其事。又與寇準書﹐請其相助。

本集卷十一奏鄭元佑事自陳狀﹕昨見荊﹑朗造船﹐工課不等﹐歸﹑峽納木﹐人戶怨咨﹐遂具奏章﹐乞行磨勘。尋奉敕命﹐委臣差官。其監場鄭元佑﹐拒抗使臣﹐不回文牒﹐令男詣闕﹐毀臣職司。

本集卷十一申堂自陳狀﹕昨見荊南造船場較功之處﹐虛占匠人﹐納木之時﹐更苦編戶。曾看帳籍﹐甚不整齊。遂具奏章﹐乞行磨勘。尋奉敕命﹐委某差官。其監船場鄭元佑﹐不自省循﹐轉增乖越﹐隱藏文歷﹐抵拒使臣。旣堅無上之心﹐更欲構人之罪﹐令男進狀﹐謗某職司。

本集卷七與大諫陳情書﹕身受大謗者﹐貪夫亂之﹐無所尢也。近聞鼠輩多相構誹﹐兼被姦人屢有奏毀﹐仰惟天鑑﹐察其無私。

按﹐差令狐穆﹐據卷十一兩狀。與大諫陳情書未明言何事﹐但云「才臨赤縣﹐便總轉輸」﹐「到職已來」﹐則在湖北轉運使任上所寫無疑﹐「構誹」云云﹐當指鄭元佑事。陳情書所致之「大諫」﹐書中稱其「曲賜薦論﹐力相引用」﹐則當爲李沆﹑宋湜﹑寇準三人之一。考宋會要職官六四之八﹐宋湜於淳化二年九月自知制誥貶爲均州團練副使﹐《宋史》卷二一○宰輔一載﹐李沆於淳化二年九月自翰林學士爲參知政事。是則「大諫」當爲寇準。據《宋史》卷二一○宰輔一﹐寇準於淳化二年四月爲左諫議大夫﹑樞密副使﹐正當「大諫」之稱。故系鄭元佑事於淳化二年。長編卷三四載﹐淳化四年六月﹐左諫議大夫﹑同知樞密院事寇準罷守本官。則鄭元佑事當不早於淳化二年四月﹐不遲於四年六月。

太宗下敕書嘉獎﹐上表謝之。

本集卷九荊湖轉運蒙恩獎諭謝表﹕今月二十七日﹐密院遞到勑書一道﹐蒙恩特賜獎諭。方虞積毀以銷金﹐豈意飛聲而悟主﹐爰迥聖獎﹐俯降天書。

按﹐此表不知年月。觀表內「積毀」云云﹐當在奏鄭元佑事自陳狀上後。

制置使紀詠職事上奏﹐太宗又下敕書﹐特賜獎諭。

本集卷九奏鄭元佑事蒙恩獎諭謝表﹕今月十七日﹐密院遞到勑書一道﹐蒙恩特賜獎諭。近者制置使紀臣職事﹐上達宸聰﹐感天眷以軫憐﹐加璽書之慰勞﹐臣𨿽不稱﹐伏用增慚。且制置使與臣生平未嘗識面﹐略聞履蒞﹐便與薦論。

按﹐在本集中﹐兩謝表相連﹐前云「今月二十七日」﹐後云「今月十七日」﹐或在接連兩月之內歟�

淳化三年﹐壬辰﹐公元九九二年﹐四十七歲。

三月﹐丁謂﹝九六六——一○三七﹞中進士第四名﹝《東都事略》卷四九本傳﹐長編卷二一○﹞﹐年二十七歲。

是月﹐賜太常寺奉禮郎楊億進士及第﹐十九歲﹝宋會要選舉九之一﹞。

四月﹐請罷峽州至歸州界水遞人才﹐從之。

《宋史》本傳﹕奏罷歸﹑峽二州水遞夫。

宋會要方域一○之一八﹕淳化三年四月二十一日﹐荊湖北路轉運司張詠請罷峽州至歸州界水遞人夫﹐從之。

淳化四年﹐癸巳﹐公元九九三年﹐四十八歲。

正月﹐饗太廟﹐合祭天地於圜丘。轉太常博士。

按﹐韓碑系此事於淳化初﹐宋狀云三年﹐此據錢銘。錢銘云「郊禋」﹐卽饗太廟﹑祭天地之事。

考長編卷三四﹐淳化四年正月﹐正有此事﹕而元年與三年﹐均未載郊禋事。下列二事﹐系在湖北所爲﹐不知年月﹐故列於離任前。

宋狀﹕事不諉上﹐世咨其淸﹐劾罷太守姦贓疲愞者十數﹐悉條所部廢格抏敝者百餘譬﹐稜威所振﹐吏皆股栗。察廉使上其理狀﹐璽書褒美。

本集附集卷五引通城縣祠堂記﹕生齒滋眾而聲價騰﹐溪山峻險而漕運阻﹐歲常以支移苗斛爲艱。及公領漕﹐又爲請於朝﹐俾以絹代。詔下﹐遂爲永制﹐訖今稱便。

按﹐此言崇陽事。

夏﹐太宗聞詠彊幹﹐詔赴闕﹐超拜虞部郎中﹐賜金紫。

宋狀﹕乘驛赴覲﹐加錫金紫。翌日﹐遷虞部﹐爲郎中。

錢銘﹕其年夏﹐詔赴闕﹐賜對長春殿﹐錫金紫。翌日﹐除虞部郎中。

韓碑﹕太宗素知公可用﹐召還﹐超拜虞部郎中﹐賜三品服。

《宋史》本傳﹕太宗聞其彊幹﹐召還﹐超拜虞部郎中﹐賜金紫。

《宋朝事實類苑》卷七引忠定公語錄﹕自太常博士罷荊湖北路轉運使入覲時﹐太宗皇帝禦長春殿﹐召對數刻。上曰「卿奏事精審可信。」特賜金紫﹐除虞部郎中。七月﹐與向敏中並命爲樞密直學士﹐賜錢五十萬。

長編卷三四淳化四年﹕先是﹐上急召廣南轉運使向敏中歸闕﹐擢工部郎中。一日﹐禦筆飛白書敏中及虞部郎中鄄城張詠姓名付宰相﹐曰「此二人﹐名臣也﹐朕將用之。」左右因稱其材。

秋七月己酉﹐並命爲樞密直學士。

錢銘﹕浹旬﹐授樞密直學士﹐賜錢五十萬。

宋狀﹕再旬﹐授樞密直學士﹐賜錢五十萬。

八月﹐命與向敏中同知通進﹑銀臺司公事。

長編卷三四淳化四年八月﹕通進﹑銀臺司舊隸樞密院﹐凡內外奏覆文字﹐必關二司﹐然後進禦。外則內官及樞密院吏掌之﹐內則尙書內省籍其數以下有司﹐或行或否﹐得緣而爲姦﹐禁中莫知﹐外司無糾舉之職。樞密直學士向敏中初自嶺南召還﹐卽上言「通進﹑銀臺司受遠方疏多不報﹐恐失事幾。請別置局署﹐命官專蒞﹐較其簿籍﹐以防壅遏。」上嘉納之。癸酉﹐詔以宣徽北院廳事爲通進﹑銀臺司﹐命敏中及張詠同知二司公事﹐凡內外章奏案牘﹐謹視其出入而勾稽焉﹐月一奏課﹐事無大小﹐不敢有所畱滯矣。發敕司舊隸中書﹐尋令銀臺司兼領之。

九月﹐以封駁司隸銀臺﹐仍令與向敏中總三班院。

宋會要職官二之四二﹕詔停廢給事中封駁公事﹐令樞密直學士向敏中﹑張詠點檢看讀發放敕命﹐不得住滯差錯。所有行下敕文﹐依舊編錄。仍令發敕院﹐應承受到中書敕令﹐並須畫時赴向敏中等處點檢﹐候看讀發放。逐處內有實封敕文﹐並仰諸房候印押下﹐實封送赴向敏中等看讀點檢了﹐卻實封﹐依例發放。自是始以封駁司隸銀臺。令向敏中﹑張詠仍總三班院。

按﹐宋會要原作「九年」﹐誤﹐淳化無九年也。証之長編卷三四﹐知「年」乃「月」之誤。並代部署張永徳杖死犯法小校﹐有詔按罪﹐封還詔書﹐且與太宗爭之。

長編卷三四淳化四年九月乙巳﹕以給事中封駁隸通進﹑銀臺司﹐應詔敕並令樞密直學士向敏中﹑張詠詳酌可否﹐然後行下。時﹐泰寧節度使張永徳爲並代都部署﹐有小校犯法﹐永徳笞之至死﹐詔按其罪﹐詠封還詔書﹐且言「永徳方任邊寄﹐若以一小校故﹐摧辱主帥﹐臣恐下有輕上之心。」不從。末幾﹐果有營兵脇訟軍侯者﹐詠復引前事爲言﹐上攺容勞之。

宋狀﹕河東大將張永徳小校犯法﹐因笞而死﹐詔按其罪﹐公卽封還制書﹐白上曰「永徳爲國牙爪﹐居天下勁兵處﹐若以一部曲﹐摧辱主帥﹐臣恐下有輕上之心。」上不納﹐因不關銀臺而下書譙讓。未幾﹐果有營兵脇訟軍侯者﹐公復爭前事﹐上輒優容謝之。

韓碑﹕知通進﹑銀臺司﹐兼門下封駁事﹐勾當三班院。時張永徳爲並代帥﹐小校犯法﹐杖之而死。有詔按罪﹐公封還詔書﹐曰「永徳方被邊寄﹐若責一小校﹐遂摧辱之﹐臣恐帥體輕而小人慢上矣。」不納。旣而果有營卒脇訴其大校者﹐上始寤公言﹐面加慰勞。

秋﹐父景卒﹐起復﹐上表讓之。給假回鄕祭奠﹐上表謝之。

按﹐兩表均見本集卷九。此事不知其月﹐故附於季秋之九月。

十一月﹐曹彬來朝﹐太宗宴羣臣於長春殿﹐赴宴。

長編卷三四﹕宴羣臣於長春殿﹐以武寧節度使曹彬來朝﹐勞之也。詔翰林學士錢若水﹑樞密直學士張詠並赴宴。

淳化五年﹐甲午﹐公元九九四年﹐四十九歲。

正月﹐李順攻占成都﹐號大蜀王﹐攺元應運。北抵劍閣﹐南距巫峽﹐皆爲其遣兵攻占。太宗命昭宣使﹑河州團練使王繼恩爲西川招安使﹐率兵討之﹝長編卷三五﹞。

參知政事蘇易簡薦詠可屬西川事﹐詔知成都府。中謝日﹐面賜白金一百四十斤。以大軍未集﹐畱半歲不遣﹐泳潛使人納銀於內帑。至秋﹐有詔督行﹐遂馳驛而往﹐終不復言。

宋狀﹕會賊順緣間﹐坤維搖亂﹐偏師數萬﹐鼓行而西﹐太宗以爲潢池弄赤子之兵﹐荊棘生大軍之後﹐疇咨上輔﹐崇簡守臣﹐參預武功。蘇易簡白上曰「某甫可屬大事﹐當一面﹐若奉將威﹐命降諭劇賊﹐陛下髙枕﹐永無西顧之憂矣。」乃命公知益州。揆日占謝﹐賜白金一百四十斤﹐鴻卿出郊﹐不復內禦﹐子顏引道﹐初無辧嚴。朝家方以大師未集﹐畱之半歲﹐公潛簿所賜﹐上還長府。其秋﹐遂詔赴部﹐公終不復言。

錢銘﹕五年八月﹐出知益州。中謝日﹐面賜白金一百四十斤。國家以大軍未集﹐畱半歲不遣﹐公潛使人納於內帑。至秋﹐有詔督行﹐遂馳駟而往﹐終不復言。

韓碑﹕四年冬﹐東西兩川旱﹐民饑﹐吏失救卹﹐寇大起。五年正月﹐賊首李順陷成都府。詔遣昭宣使王繼恩充招安使﹐率兵討之。復命公知成都府事。五月﹐繼恩破賊﹐收成都。上畱公﹐至秋始遣行。

長編卷三六淳化五年九月﹕先是﹐參知政事蘇易簡薦樞密直學士﹑虞部郎中張詠可屬西川事﹐詔詠知益州。旣而畱半載不行。

五月﹐詔降成都府爲益州。張余率起義軍復起﹐攻克嘉﹑戎﹑瀘﹑渝﹑涪﹑忠﹑萬﹑開八州﹝長編卷三六﹞。八月﹐命赴任﹐太宗面諭之曰「西川亂後﹐民不聊生﹐卿往﹐當以便宜從事。」九月到任。

《宋史》卷五太宗二﹕淳化五年八月辛丑﹐詔遣知益州張詠赴部﹐得便宜從事。長編卷三六淳化五年九月﹕至是﹐始命赴部。上面諭之曰「西川亂後﹐民不聊生﹐卿往﹐當以便宜從事。」

《宋朝事實類苑》卷七引忠定公語錄﹕旋授樞密直學士﹐知益州。面奉聖旨﹕「西川經賊後﹐民頗傷殘﹐不聊生﹐卿去到後﹐可便宜行事。欽哉﹗」君不疑臣﹐委任至重﹐乃感恩泣下。到川後﹐奉詔條之外﹐事有大可革者﹐奏後始行﹔共有從權而合義者﹐先行後奏﹐上悉允之。故得展微效﹐立功名﹐誠由上信不疑﹐下讒不入。

按﹐長編卷三六淳化五年九月注曰「詠知益州在九月﹐不得其日也。據耆舊後傳﹐詠先到﹐衛紹欽繼至﹐故因仲甫致仕﹐遂著其事。張詠集有悼蜀詩﹐乃云至道元年春正月受命﹐夏四月二十八日供職。《茅亭客話》亦載詠詩﹐年月與諸書不同﹐蓋誤。詠自作詩記年月不應亦誤﹐恐傳寫錯謬爾。至道元年正月﹐則詠已在成都矣。」是故不從本集卷二悼蜀詩所云。

九月﹐太宗遣內侍押班衛紹欽賫手詔往益州指揮軍事。寇準自靑州召還﹐爲參知政事﹝長編卷三六﹐宋會要儀制三之四﹞。

太宗下詔罪己﹐詔辭略曰「朕委任非當﹐燭理不明﹐致彼親民主官﹐不以惠和爲政﹐筦榷之吏﹐惟用刻削爲功﹐撓我蒸民﹐起爲狂寇。」又曰「念玆失徳﹐是務責躬。攺爲更張﹐永鑑前獘﹐而今而後﹐庶或警余。」﹝長編卷三六﹞

本集卷二悼蜀四十韻﹕天道本害盈﹐侈極禍必作。當時布政者﹐罔思救民瘼。不能宣淳化﹐移風復儉約。情性非方直﹐多爲聲色著。從欲竊虛譽﹐隨性縱貪攫。蠶食生靈肌﹐作威恣暴虐。佞罔天子聽﹐所利惟剝削。一方忿恨興﹐千里攘臂躍。」「害物黷貨輩﹐皆爲白刃爍。瓦礫積臺榭﹐荊棘迷城郭。裏第鎖苔蕪﹐庭軒喧燕雀。」

成都𨿽爲王繼恩控制﹐但義軍聲勢尙盛﹐城門晝閉﹐城中屯兵三萬人而無半月之食﹐繼恩恃功驕恣﹐不復出兵。乃下鹽價﹐聽民得以米易鹽﹐得米數十萬斛﹐可支二歲軍食﹐奏罷陜西運糧。逼令繼恩分兵四出﹐又揭榜示諭﹐許入義軍者自新﹐皆釋其罪﹐使歸田裏。

韓碑﹕時關中率民負糧﹐以餉川師﹐道路不絕。公至府﹐問城中所屯兵﹐尙三萬人﹐而無半月之食。公訪知鹽價素髙而廩有餘積﹐乃下其估﹐聽民得以米易鹽。於是民爭趨之﹐未踰月﹐得米數十萬斛。軍中喜而呼曰「前所給米﹐皆雜糠土﹐不可食﹐今一一精好﹐此翁眞善干國事者。」公聞而喜曰「吾令可行矣。」時益𨿽收復﹐諸郡餘寇尙充斥﹐繼恩恃功驕恣﹐不復出兵﹐日以娛燕爲事﹐軍不戢﹐往往剽奪民財。公於是悉擒招安司素用事吏至廷﹐面數其過﹐將盡斬之。吏皆股栗求活﹐公曰「汝帥聚兵玩寇﹐不肯出﹐皆汝輩爲之。今能亟白乃帥﹐分其兵﹐尙可免死。」吏呼曰「惟公所命。兵不分﹐願就戮。」公釋之。繼恩卽日分兵鄰州﹐當還京師者悉遣之。不數日﹐減城中兵半。旣而諸軍請食馬芻粟﹐公命以錢給之。繼恩詬曰「馬不食錢﹐給錢何也�」公聞﹐召繼恩﹐謂曰「今賊餘黨所在尙多﹐民不敢出。招安使頓兵城中﹐不卽討。芻粟民所輸﹐今城外皆寇也﹐何由得之﹖」繼恩懼﹐實時出城討賊。公計軍食﹐有二歲備﹐乃奏罷陜西運糧。上喜曰「向益州日以乏糧爲請﹐詠至方踰月﹐已有二歲備﹐此人何事不能了�朕無慮矣。」公以順黨始皆良民﹐一旦爲賊脇從﹐復其間有疲弱偶掛盜籍者﹐當示以恩信﹐許其自新。卽揭榜諭之。已而首者相踵﹐公皆釋其罪﹐使歸田裏。一日﹐繼恩械賊數十人﹐請公行法。公詢之﹐悉皆前所自首者﹐復縱之。繼恩恚而問公﹐公曰「前日李順脇民爲賊﹐今日僕化賊爲民﹐不亦可乎�」

長編卷三六淳化五年九月﹕是月﹐張詠始至益州。先是﹐陜西課民運糧以給蜀師者﹐相屬於路﹐詠亟問城中所屯兵數﹐凡三萬人﹐而無半月之食。詠訪知民間舊苦鹽貴﹐而私廩尙有餘積﹐乃下鹽價﹐聽民得以米易鹽﹐民爭趨之﹐未踰月﹐得米敷十萬斛﹐軍士驩言「前所給米﹐皆雜糠土不可食。今一一精好﹐此翁眞善干國事者。」詠聞而喜曰「吾令可行矣。」時四郊尙多賊壘﹐城門晝閉﹐王繼恩日務宴飲﹐不復窮討。官支芻粟飼馬﹐詠但給以錢﹐繼恩怒曰「國家徵馬﹐豈食錢耶�」詠曰「城中艸場﹐賊旣焚蕩﹐芻粟當取之民間﹐公今閉門髙會﹐芻粟何從而出�若開門擊賊﹐何慮馬不食粟乎﹗詠已具奏矣。」繼恩乃不敢言。會衛紹欽亦以詔書來督捕餘寇﹐繼恩始令分兵四出。繼恩嘗送賊三十餘輩﹐請詠治之。詠悉令歸業。繼恩怒﹐詠曰「前日李順脇民爲賊﹐今日詠與公化賊爲民﹐何有不可哉﹗」繼恩有帳下卒﹐頗恃勢掠民財﹐或訴於詠﹐卒縋城夜遁﹐詠遣吏追之﹐且不欲與繼恩失歡﹐密戒吏曰「得卽縛置井中﹐勿以來也。」吏如其戒﹐繼恩不恨﹐而其黨亦自斂戢云。

以下諸事﹐當在詠至蜀初期。

《五朝名臣言行錄》卷三引巵史﹑本集附集卷五引巵史﹐李順﹑王均亂蜀﹐張公鎭成都。一日﹐見一卒抱小兒在廊下戲﹐小兒忽怒﹐批其父。張公見之﹐集聚語曰「此方悖逆﹐乃自成俗。幼已如此﹐況其長成﹐豈不爲亂�」遂令殺之。數日間﹐又一卒相毆﹐公問知其一乃上名﹐遂斬次名。自是一軍肅然。

本集卷十二語錄﹑《靑箱雜記》卷十﹑《宋朝事實類苑》卷二二引《靑箱雜記》《五朝名臣言行錄》卷三引語錄﹕因責決一吏﹐彼枝詞不伏。公曰「這的莫要劍喫�」彼云「決不得﹐喫劍則得﹗」公牽出﹐斬之以徇。軍吏愕眙相顧。自是俱服公之威信﹐令出必行。

宋王得臣《麈史》卷中﹕張乖崖守成都﹐兵火之餘﹐人懷反側。一日﹐合軍旅大閱﹐始出﹐眾遂嵩呼者三﹐乖崖亦下馬﹐東北望而三呼﹐復攬轡行﹐眾亦不敢讙。趙濟畏之龍圖﹐乖崖孫婿也﹐嘗以此事告於韓魏公﹐公曰「當是時﹐某亦不敢措置。」

按﹐《五朝名臣言行錄》卷三裁此事﹐注出麈史﹐惟不出告韓魏公者姓名。而《宋朝事實類苑》卷十四載此事﹐注出忠定公語錄√田誤。本集附集卷五忠定遣事載此事﹐亦注出麈史。《鶴林玉露》乙編卷六曰「大凡臨事﹐無大小﹐皆貴乎智。智者何�隨機應變﹐足以弭患濟事者是也。」首舉此事爲例。

《續筆談》﹕成都府知錄𨿽京官﹐例皆庭參。蘇明允嘗言﹕張忠定知成都府日﹐有一生﹐忘其姓名﹐爲京寺丞﹑知錄事參軍﹐有司責其庭趨﹐生堅不可。忠定怒曰「惟致仕﹐乃可免﹗」生遂投牒﹐乞致仕﹐自袖牒立庭中﹐仍獻一詩辭忠定﹐其間兩句曰「秋光都似宦情薄﹐山色不如歸意濃。」忠定大稱賞﹐自降階﹐執生手曰「部內有詩人如此而不知﹐詠罪人也。」遂與之升階﹐置酒﹐歡語終日﹐還其牒﹐禮爲上客。

按﹐《詩話總龜》卷四一引百斛明珠﹐亦載此事﹐略異﹐而首云「張乖崖在蜀州」﹐則誤﹐詠未曾知蜀州也。

本集卷十二語錄﹑《五朝名臣言行錄》卷三引語錄﹑宋江休復《江鄰幾雜誌》﹕初知益州﹐斬一猾吏﹐前後郡守所倚任者。吏稱無罪﹐公封判﹐令至市曹讀示之。旣聞斷辭﹐告市人曰「爾輩得好知府矣。」蓋李順嘗有死罪系獄﹐此吏故縱之也。

本集卷十二語錄﹕李順黨中﹐有殺耕牛避罪逃亡者﹐公許其首身。拘母十日﹐不出﹐釋之﹔復拘其妻﹐一宿而來。公斷雲「禁母十夜﹐畱妻一宵﹐倚門之望何疏﹐結髮之情何厚﹗舊爲惡黨﹐今又逃亡﹐許令首身﹐猶尙顧望。就市斬之﹗」於是首身者繼至﹐並遣歸業﹐民悉安居。

本集卷十二語錄﹕時民間訛言﹐云有白頭老翁﹐午後食人男女。郡縣繞讒﹐至暮﹐路無行人。公召犀浦知縣﹐謂曰「近訛言惑眾﹐汝歸縣去﹐訪市肆中歸明人尙爲鄕裏患者﹐必大言其事﹐但立證解來。」明日果得之﹐送上州﹐公遂戮於市。卽日怗然﹐夜市如故。公曰「妖訛之興﹐沴气乘之﹐妖則有形﹐訛則有聲﹐止訛之術﹐在乎識斷﹐不在乎厭勝。」

宋魏泰《東軒筆錄》卷十﹕張詠知益州﹐單騎赴任。是時﹐一府官屬﹐憚張之嚴峻﹐莫敢蓄婢使者。張不欲絕人情﹐遂自買一婢﹐以侍巾幘。自此官屬稍稍置姬屬矣。張在蜀四年﹐被召還闕﹐呼婢父母﹐出貲以嫁之﹐仍處女也。一日﹐有術士上謁﹐自言能煆汞爲白金。張曰「若能一火煆百兩乎�」術士曰能之。張卽市汞百兩俾煆。一火而成﹐不耗銖兩。張嘆曰「若之術至矣﹐然此物不可用於私家。」立命工煆爲一大香鑪﹐鑿其腹曰「充大慈寺殿上公用。」尋送寺中。以酒榼遺術者而謝絕之。人伏其不欺也。

按﹐宋李元綱《厚徳錄》卷一﹐《靑瑣髙議》後集卷二﹐《五朝名臣言行錄》卷三與《宋朝事實類苑》卷九均引筆錄﹐記載略同。

十二月﹐度繼恩日橫﹐不能攺﹐亟以狀聞﹐願選忠實可倚者與繼恩共事﹐不敢獨任。太宗遂命樞密直學士張鑑﹑西京作坊副使馮守規偕往。

《宋史》卷五太宗二﹕淳化五年十二月辛巳﹐命樞密直學士張鑑﹑西京作坊副使馮守規安撫西川。

《宋史》卷二七七張鑑傳﹕淳化中﹐盜起西蜀﹐王繼恩討平之﹐而禦軍無政﹐其下恃功暴橫。益州張詠密奏﹐請命近臣分屯師旅﹐卽遣鑑與西京作坊使馮守規偕往。召對後苑門﹐面授方略。鑑曰「益部新復﹐軍旅不和﹐若聞使命驟至﹐易其戎伍﹐慮或猜懼﹐變生不測。請假臣安撫之名。」太宗稱善。鑑至蜀﹐繼恩猶偃蹇﹐不意朝廷聞其縱肆。鑑之行﹐付以空名宣頭及廷臣數人﹐鑑與詠卽遣部戍卒出境﹐繼恩麾下使臣亦多遣東還﹐督繼恩輩分路討捕殘寇﹐而鑑等招輯反側。

長編卷三六淳化五年十二月﹕王繼恩禦軍無政﹐其下恃功暴橫﹐張詠恐軍還日或有意外之變﹐乃密奏﹐請遣心腹近臣可以彈壓主帥者﹐亟來分屯師旅。辛巳﹐命樞密直學士張鑑﹑西京作坊副使馮守規偕往﹐召對後苑門﹐面授方略。鑑曰「益部新復﹐卒乘不和﹐若聞使者驟至﹐易其戎伍﹐慮彼猜懼﹐變生不測。請假臣安撫之名。」上稱善。鑑至成都﹐繼恩猶偃蹇﹐不意朝廷聞其縱肆。鑑之行﹐上付以空名宣頭及廷臣數人﹐鑑與詠卽遣部戍兵出境﹐繼恩麾下使臣亦多遣東還﹐督繼恩等討捕殘寇﹐而鑑等招輯反側﹐蜀民始奠枕矣。

按﹐韓碑云「公度繼恩日橫﹐不能攺﹐亟以狀聞﹐願選忠實可倚者與繼恩共事﹐庶不敢獨任。上乃命入內內侍省押班衛紹欽充同招安使﹐自是繼恩凶勢爲屈。」証之右引《宋史》﹑長編所載﹐韓碑所云命衛紹欽當誤﹐上密奏事則有之﹐所命者乃張鑑﹑馮守規也。

宋太宗至道元年﹐乙未﹐公元九九五年﹐五十歲。

正月﹐王禹偁﹑宋湜爲翰林學士﹝《小畜集》卷二一滁州謝上表﹐宋洪遵《翰苑羣書學士年表》﹞。

二月﹐張余被俘遇害﹐其餘部退入黔水山區﹝《宋史》卷五太宗二﹐長編卷三八﹞。

五月﹐王禹偁罷爲工部郎中﹑知滁州軍州事﹝長編卷三七﹞。

八月﹐制以開封尹壽王元侃爲皇太子﹐攺名恆﹐兼判開封府。大赦天下。此乃唐天佑﹝九○四﹣﹣九○七﹞以來﹐首次舉行立儲之禮﹝長編卷三八﹞。

是年﹐在成都。

至道二年﹐丙申﹐公元九九六年﹐五十一歲。

正月﹐合祭天地於圜丘﹐大赦天下﹝長編卷三九﹞。

轉兵部郎中。母謝氏卒﹐隨凶訃除起復之命﹐重方面之寄也。

宋狀﹕至道二年﹐攺兵部﹐猶爲郎中。會丁新昌郡太夫人之喪﹐恩詔奪服。陽秋之義﹐不以家事爲辭﹐禮經所執﹐亦推順變之大。

錢銘﹕至道二年﹐就轉兵部郎中。丁太夫人憂﹐隨凶訃除起復之命﹐重方面之寄也。

韓碑﹕至道二年﹐攺兵部郎中。繼丁父與母新昌郡太夫人謝氏憂﹐皆起復。

按﹐《宋史》本傳云「丁外艱﹐起復﹐攺兵部郎中。」宋狀﹑錢銘均系「攺兵部郎中」於「起復」之前﹐《宋史》當誤。又韓碑云旣丁父與母憂﹐據錢銘﹐詠父卒於淳化四年﹐韓碑當系連書也。又詠攺兵部郎中﹐當系祀天地後加恩故也﹐故系於正月。

十二月﹐禮部侍郎蘇易簡卒﹐年三十九﹝長編卷四○﹞。

至道三年﹐丁酉﹐公元九九七年﹐五十二歲。

三月﹐太宗死﹐宰相呂端鏁宣政使王繼恩﹐立眞宗﹝長編卷四一﹞。

春﹐女與王禹偁長子嘉佑結婚。禹偁時知揚州。

按﹐此據今人徐規《王禹偁事迹著作編年》頁二二四﹑二三六。

四月﹐大赦天下﹐加恩羣臣﹝長編卷四一﹞。

拜左諫議大夫。

宋狀﹕眞考嗣歷﹐卽拜諫議大夫。

錢銘﹕今上嗣位﹐就拜左諫議大夫﹐學士如故。

韓碑﹕眞宗卽位﹐遷左諫議大夫。

五月﹐責授王繼恩右監門衛將軍﹐均州安置﹝長編卷四一﹞。

八月﹐西川廣武卒劉旰率眾起義﹐聲勢頗大﹐三日而四郡不守﹐五日而兩川震驚。激上官正出兵擊滅之。

本集卷八大宋贈監門衛將軍上官公神道碑銘﹕次年秋﹐巡檢不仁﹐官軍生釁﹐嘯聚亡命﹐圖爲亂階。三日而四郡不守﹐五日而兩川震驚﹐決於次晨﹐長驅入益。自戒師旅﹐逆戰方井﹐戰酣兵卻﹐眾皆失色﹐於是下馬揮劍﹐有死無二﹐鼓怒增气﹐戰功遂成。

韓碑﹕三年秋﹐西川都巡檢使韓景佑爲所部廣武卒劉旰所逐﹐率眾掠懷安軍﹐破漢州。公方與僚屬會大慈寺﹐報至﹐飲燕如故﹐舉城憂之。賊又掠邛﹑蜀﹐將趨益。公適會客﹐報者愈急﹐公復不問。其夕﹐始召上官正﹐謂曰「賊始發﹐不三四日﹐破數郡﹐勢方銳﹐不可擊。今人得所掠﹐气驕﹐敢逼吾城﹐乃送死耳。請出兵﹐比至方井﹐當遇賊﹐破之必矣。」正卽受教。及行﹐公爲出送於郊﹐激其盡力。正至方井﹐果遇賊﹐一戰斬旰首﹐餘黨盡平。眾益服公料敵制勝﹐人所不及。

長編卷四一至道三年八月﹕是月﹐西川都巡檢使韓景佑行部至懷安﹐帳下廣武卒劉旰謀作亂﹐夜率眾襲景佑﹐景佑逾垣獲免。旰遂掠懷安﹐破漢州及永康軍﹑蜀州﹐所至城邑﹐望風奔潰。時益州鈐轄馬知節亦兼諸州都巡檢﹐領兵三百﹐追旰至蜀州﹐與之角鬥﹐自未至亥﹐賊懼﹐走邛州。招安使上官正飛書召知節還成都計議﹐知節曰「賊黨已踰三千﹐若破邛州﹐必越新津大江﹐去我九十里﹐官軍𨿽倍﹐制之亦勞。不如出兵迎擊﹐破之必矣。」卽率所部夜渡江﹐屯方井鎭﹐與賊遇﹐而正亦尋領軍至﹐共擊斬旰﹐其黨悉平。旰自起至滅凡十日。正始無出兵意﹐知益州張詠以言激正﹐勉其親行﹐仍盛爲供帳餞之。酒酣﹐舉爵謂諸軍校曰「爾曹俱有親弱在東﹐蒙國厚恩﹐無以報﹐此行當亟殄賊﹐無使逃逸。若師老曠日﹐卽此地還爲爾死所矣。」正由是倍道力戰。及凱旋﹐詠迎勞﹐大出金帛行賞﹐士傷重者先賞之﹐獲級者次焉﹐眾皆悅服。

按﹐長編記載中﹐「劉旰」均誤爲「劉旴」﹐今悉攺正之。

宋黃休復《茅亭客話》卷六﹕至道丁酉歲秋八月﹐諸州巡檢﹑作坊使韓景佑至懷安軍﹐爲其下廣武卒劉旰等謀殺之﹐韓逾垣而免。是夜﹐軍賊掠懷安軍。及明﹐取金堂﹑古城﹐入漢州﹐凡六日﹐行五百餘里﹐劫掠五軍州十鎭縣﹐所至處皆不及支捂﹐驅掠軍民﹐勢莫可遏﹐州縣震懾﹐戶口奔逃。時知府張密學謂招安使上官正曰「賊今日邛州﹐來日必奔嘉﹑眉州﹐賊若有盤泊處﹐加魚得淵﹐卒難除討﹐君必悔之。今日請卽往﹐移兵渡江﹐逆而擊之﹐奪其膽气﹐當盡擒之﹐此上策也。時不可失。」上官遂點集兵甲前去﹐過新津江﹐遇賊食於方井﹐馳告張密學。張曰「劉旣入井﹐更欲何逃﹗」日中以捷來告﹐盡殺其黨凱旋。且張公料敵先見﹐皆此類也。上官能將其兵﹐是行也易於摧枯。川界由是肅然。

按﹐黃休復﹐與張詠獎拔之李畋﹑張及﹑張逵諸人熟識﹐《茅亭客話》所記﹐乃五代及宋初三朝蜀中事。

宋司馬光《涑水記聞》卷七﹑宋趙善瓊《自警篇》﹕樞密直學士張詠知益州﹐有巡檢所領龍猛軍人潰爲盜。龍猛軍者﹐本皆募羣盜不可制者充之﹐慓悍善斗﹐連入數州﹐俘掠而去。蜀人大恐。詠一日召鈐轄﹐以州事委之﹐鍔然請其故﹐詠曰「今盜勢如此﹐而鈐轄晏然安坐﹐無討賊心﹐是欲令詠自行也。鈐轄宜攝州事﹐詠將出討之。」鈐轄驚曰「某行矣。」詠曰「何時�」曰「卽今。」詠領左右張酒具於城西門上﹐曰「鈐轄將出﹐吾今餞之。」鈐轄不得已﹐勒兵出城﹐與飲於樓上。酒數行﹐鈐轄曰「某願有謁於公。」詠曰「何也�」曰「某所求兵糧﹐願皆應付。」詠曰「諾。老夫亦有謁於鈐轄。」曰「何也﹖」詠曰「鈐轄今往﹐必滅賊﹐若無功而退﹐必斷頭於此樓之下矣。」鈐轄霍栗而去。旣而與賊戰﹐果敗﹐士眾皆還走幾十里。鈐轄召其將校﹐告之曰「觀此翁所爲﹐眞斬我不爲異也。」遂復進力戰﹐大破之﹐賊遂平。

《靑箱雜記》卷十﹑自警篇﹕公平順賊之明年﹐復有劉旰相繼叛命﹐公命討平之。旣而凱旋﹐忽有持首級來者﹐公曰「當奔突接戰之際﹐豈暇獲其首�此必戰後斫來﹐知復是誰�」殿直段倫曰「如學士之言﹐眞神明。當時隨倫爲先鋒入賊用命者﹐皆中傷被體﹐何嘗獲首級�」公乃先錄中傷之人﹐而持首級來者次之。於是軍伍歡躍。

按﹐《宋朝事實類苑》卷十四﹑五朝名臣言行綠卷三所載略同﹐注出語錄。十月﹐請準除放萬州官收津渡錢。奏請益州屯駐兵士所請錢﹐依舊銅錢一文折支鐵錢五文。

宋會要食貨一七之一四﹕至道三年十月﹐知益州張詠言「萬州管內﹐有官收津渡錢數百貫﹐兼有稅場﹐甚擾民。」詔並除放。

宋會要職官五七之二三﹐至道三年十月﹐知益州張詠言「屯駐兵士所請錢﹐乞依元降宣旨﹐銅錢一文﹐輿折支鐵錢五文。」是時﹐峽路轉運使韓國到闕﹐言川峽州縣幕職官等所請月俸﹐銅錢一文止折鐵錢二文﹐望增加鐵錢分數。帝令支銅錢一文﹐易給鐵錢五文。

按﹐參見長編卷四二。

是歲﹐始定天下爲十五路﹝長編卷四二﹞。

以下諸事﹐俱系詠在蜀時所爲﹐年月無考﹐故系於今年。明年﹐詠離益州矣。

宋範鎭《東齋記事》卷四﹕張尙書詠在蜀時﹐米斗三十六文﹐絹疋三百文。公計兵食外﹐盡令輸絹﹔米之餘者﹐許城中貧民買主﹐歲凡若干。貧民頗不樂﹐公曰「他日當知矣。」今米斗三百﹐絹疋三貫﹐富人納貴絹而貧人食賤米﹐皆以當時價﹐於官無所損益﹐而貧富均矣。此張公之惠於蜀人﹐懷思之不能已也。

《宋史》卷三一五韓絳傳﹕張詠鎭蜀日﹐春糶米﹐秋糶鹽﹐官給券﹐以惠貧弱。

按﹐後山談叢卷四所載略同。

《五朝名臣言行錄》卷三與本集附集卷五引巵史﹔公凡有興作﹐先帖諸縣﹐於民籍中系工匠者﹐具帳申來。分爲四番﹐役十日﹐滿則罷去。夏則卯入﹐午歇一時﹐冬抵莫放﹐各給木札一襆﹐以禦寒。工皆悅。有一瓦匠﹐因雨乞假﹐公判云「天晴蓋瓦﹐雨下和泥。」事𨿽至微﹐公俱知悉。

韓碑﹕公嘗以蜀地素狹﹐遊手者眾﹐事寧之後﹐生齒日繁﹐稍遇水旱﹐則民必艱食。時米斗三十六﹐乃按諸邑田稅﹐使如其價﹐歲折米六萬斛。至春﹐籍城中細民﹐計口給券﹐俾輸元估糴之﹐奏爲永制。逮今七十餘年﹐𨿽時有災饉﹐米甚貴﹐而益民無餒色者﹐公之賜也。蜀風尙侈﹐好遨樂﹐公從其俗﹐凡一歲之內﹐遊觀之所﹐與夫飲饌之品﹐皆著爲常法。後人謹而從之則治﹐違之則人情不安﹐輒以累罷去。

按﹐張詠所定遨樂之法﹐見於記載者有﹕

元費著《歲華紀麗譜》﹕宋開寶二年﹐命明年上元放燈三夜﹐自是歲以爲常。十四﹑十五﹑十六三日﹐皆早宴大慈寺﹐晚宴五門樓﹐甲夜觀山棚變燈。其斂散之遲速﹐惟太守意也。又爲錢燈會﹐會始於張公詠。蓋燈夕二都監戎服分巡﹐以察姦盜﹐旣罷﹐故作宴以勞焉﹐通判主之﹐就宣詔亭或涵虛亭﹐以十七日。正月二十三日﹐聖壽寺前蠶市﹐張公詠始。卽寺爲會﹐使民鬻農器。太守先諧寺之都安王祠奠獻﹐然後就宴。出萬里橋﹐登樂俗園亭。二月二日﹐踏靑節。初﹐郡人遊賞﹐散在四郊﹐張公詠以爲不若聚之爲樂﹐乃以是日出萬里橋﹐爲彩舫數十艘﹐與賓僚分乘之﹐歌吹前導﹐號小遊江。蓋指浣花爲大遊江也。士女駢集﹐觀者如堵﹐晚宴於寶歷寺。後以爲故事。

宋趙抃《趙淸獻公集》卷八律詩﹐內一首題曰「張公二月二日始遊江﹐以集觀者。韓公絳因創樂俗亭爲駐車登舟之所。」第三聯云「子美浮槎傳大雅﹐乖崖遊棹看芳春。」張詠治蜀﹐譽者如織﹐然亦有詆之者。

《默記》卷中﹕範景仁父名文度﹐爲蜀孔目官﹐事張乖崖。時見發郡人陰事而誅之﹐而不知其何以知之。但默觀一小冊﹐每鉤距得人陰事﹐必記之冊上﹐書訖入箱﹐封題甚密。文度日侍其旁而莫測也。然每觀小冊﹐則行事多殺人或行法。一日﹐乖崖方觀小冊﹐忽內迫﹐遽起﹐不及封箱。文度遽取小冊觀之﹐盡記人細故﹐有已行者﹐卽朱勾之﹐未行者尙眾也。文度閱畢﹐始悟平日所行乃多布爾目所得﹐遂毀而焚之。乖崖還﹐見幾上箱開﹐已色變﹐及啟觀﹐小冊已失之﹐大怒之次﹐文度遽前請命曰「乃某毀而焚之。今願以一命代眾人死﹐乞賜誅戮﹗」乖崖問其故﹐答曰「公爲政過猛﹐而又陰采人短長﹐不皆究實而誅﹔若不毀焚﹐恐自是殺人無窮也。」乖崖徐曰「貸汝一死﹐然汝子孫必興。」自是益用之。景仁其子也。旣起家﹐又以其三家三翰林﹐百祿爲執政。何乖崖之知人而貰文度�其後果興。

按﹐宋蘇軾《東坡集》卷三九範景仁墓志銘云「考諱度﹐以文藝節行爲蜀守張詠所知。」而未及默記所載事。

宋眞宗咸平元年﹐戊戌﹐公元九九八年﹐五十三歲。

正月﹐建成益州官署﹐爲之撰記﹐梁周翰作後系。

本集卷八益州重修官署記﹕淳化甲午歲﹐土賊李順據有州城﹐偏師一興﹐尋亦殄滅。是年降府爲州。危樓壞屋﹐比比相望﹐臺殿余基﹐屹然並峙﹐官曹不次﹐非所便宜。至道丁酉歲﹐某始議攺作﹐計工上請﹐帝命是兪﹐仍委使乎以董於役。自夏䢐冬﹐十月工畢。

同記所附後系﹕轍書後系﹐聊贊元功。時學士侍郎授代歸朝之年﹐撰行之日。周翰謹述於碑之陰雲。

《湘山野錄》卷上﹕淳化甲午﹐李順亂蜀﹐張乖崖鎭之。僞蜀僭侈﹐其宮室規模﹐皆王建﹑孟知祥乘其獘而爲之。公至則盡損之﹐如列郡之式。郡有西樓﹐樓前有堂﹐堂有屏﹐乃黃筌畫雙鶴花竹怪石﹐眾名曰雙鶴廳。南壁有黃氏畫湖灘山水雙鷺。二畫妙格﹐冠於兩川。賊鋒旣平﹐公自壞壁﹐盡置其畫爲一堂﹐因名曰晝廳。

按本集卷八益州重修官署記﹐《湘山野錄》所記卽修益州官署時事。宋黃休復《益州名畫錄》﹐分畫師爲「逸格」﹑「神格」﹑「妙格」﹑「能格」四等﹐「妙格」輿「能格」又各分上﹑中﹑下三品。黃筌名列「妙格」中品。

三月﹐劉筠中進士第﹝宋晁公武郡齋讀書志卷四中﹐袁本﹞。劉筠與楊億﹐爲北宋西昆體詩派巨擘。詠亦列名其中。

冬﹐女生子。王禹偁抱孫﹐喜而賦詩。

按﹐此據《小畜集》卷十一壽孫三日﹐卷二二黜賦。此女爲禹偁子嘉佑妻。十二月﹐知制誥王禹偁落職﹐出知黃州﹝長編卷四三﹞。

下列事﹐均在今年﹐其月無考﹐故連書之。

四考歸闕﹐上狀﹐乞持服﹐得告拜墳域於濮上﹐合葬父母。

徵爲給事中﹑戶部使。七旬﹐拜禦史中丞。

宋狀﹕歸朝﹐還給事中﹑戶部使﹐七旬﹐拜禦史中丞。

錢銘﹕歷四考歸闕﹐得告拜墳域於濮上。尋徵爲給事中﹑戶部使。七旬﹐授禦史中丞。

本集卷十一西川回乞持服狀﹕今叨差替﹐已至闕庭。臣乞曲全典禮﹐追復心喪。儻寬卒歲之期﹐少緩終天之戚。

十二月二日﹐眞宗生日承天節﹐大臣主齋會﹐被酒不如禮﹐彈奏之﹐無所憚。

韓碑﹕咸平初﹐召拜給事中﹐充戶部使。攺禦史中丞。承天節﹐大臣主齋會﹐被酒不如禮﹐公彈奏之﹐無所憚。

《澠水燕談錄》卷二﹕忠定公爲禦史中丞﹐一日於行香所﹐宰相張齊賢呼參知政事溫仲舒爲鄕弟﹐及它語尢鄙。【錢希白所撰公志曰「彈執政之事失辭」者﹐此也。】公以非所宜言﹐失大臣體﹐遂彈奏之。齊賢深以爲恨﹐後於上前短公曰「張詠本無文﹐凡有章奏﹐皆婚家王禹偁代爲之。」公聞﹐自辯曰「臣苦心文學﹐縉紳莫不知﹐今齊賢以臣假手於人﹐是掩上之明﹐誣臣之非罪也。」上曰「卿平生著述幾多�可進來。」公遂以所著進。上閱於龍圖閣﹐未竟﹐賜坐﹐曰「今日暑甚。」顧黃門於禦幾取常所執紅綃扇賜公﹐且稱文善。公起﹐再拜﹐乃納扇於幾﹐上曰「便以賜卿﹐美今日獻文事也。」

按﹐《宋朝事實類苑》卷七亦載此事﹐注出《澠水燕談錄》。然獻文之事﹐實不可信。據本集卷十進文字表﹐大中祥符三年﹝一○一○﹞前﹐眞宗未曾見過詠之文字。

自益州還時﹐王禹偁贈詩慶賀。

宋葉夢得《石林燕語》卷七﹕國初﹐西蜀初定﹐成都帥例不許將家行。蜀土輕剽﹐易爲亂﹐中朝士大夫尢以險遠不測爲憚。張乖崖出守還﹐王元之以詩贈云「先皇憂蜀輟樞臣﹐獨冒干戈出劍門。萬里辭家堪下淚﹐四年歸闕似還魂。弟兄齒序元投分﹐兒女親情又結婚。且喜相逢開口笑﹐甘陳功業不須論。」

按﹐王禹偁詩見《小畜集》卷十一﹐題爲贈密直張諫議﹐除「干戈」作「兵戈」外﹐余俱同。是年﹐宋祁﹝九九八﹣﹣一○六一﹞生﹝宋杜大珪《名臣碑傳琬琰集》上編卷七範鎭撰宋祁神道碑﹞。

按﹐宋祁爲撰張詠行狀者。

咸平二年﹐己亥﹐公元九九九年﹐五十四歲。

正月﹐同知貢舉。

宋狀﹕咸平二年﹐知貢舉﹐杜絕書謁﹐時稱得人。

錢銘﹕咸平二年春﹐與故禮部尙書溫公同知貢舉。

長編卷四四咸平二年正月己丑﹕命禮部尙書溫仲舒知貢舉﹐禦史中丞張詠﹑刑部郎中知制誥師頏同知貢舉﹐刑部員外郎董龜玉﹑太常寺博士王涉同考試及封印卷首﹐仍當日入院。禮部貢院封印卷首自此始。

三月﹐取合格進士孫曁已下七十一人﹝宋會要選舉一之七﹐元馬端臨《文獻通考》卷三二選舉五﹞。錢易以進士第二名及第﹐補濠州團練推官﹐二十四歲﹝《宋史》卷三一七本傳﹐長編卷三三﹞。易﹐撰張詠墓志銘者。

四月﹐上書言事﹐從之。

長編卷四四咸平二年夏四月辛酉﹕禦史中丞張詠上言「請自今禦史﹑京朝官使臣受詔推劾﹐不得求升殿取旨及詣中書咨稟。」從之。

是月﹐出知杭州﹐寬鹽禁﹐明斷子﹑婿爭財事。

宋狀﹕夏﹐攺工部侍郎﹐知杭州。牧余杭也﹐遘民洊饑﹐方蠟不啟﹐稻蟹無種﹐原田若藝﹐民挾鹽利以冒公禁者日數百輩﹐公一切笞遣﹐不徇彜法。邏卒入啟曰「法亂如是﹐人將安禁�」公勞之曰「余杭十萬戶﹐饑者七八﹐弗挾鹽利﹐無復生意。若暴禁之﹐彼將圜視衡擊﹐以擾居者﹐則爲禍大矣。爾曹第忍之﹐俟其歲定﹐則太守復以三尺律從事矣。」是年𨿽歉﹐人無泛命者。富家子與婿分財不協﹐詣府廷辧。婿曰「彼先子有治命﹕婿七子三。」因出遺札。子不能舉其契。公索酒酹地曰「彼父智人也。當死之日﹐子方衝孺﹐托養於婿﹐苟子有七分之約﹐則亦死於婿手矣。今當七分歸子﹐三分歸婿。」於是二人號慟﹐以爲神明。

按﹐錢銘﹑韓碑﹑《宋史》與《東都事略》本傳﹑長編卷四四﹑儒林公議卷上﹑《乾道臨安志》卷三等處所載略同。長編系之四月丙子。又宋君玉《國老談苑》卷二載此事﹐略異。

在杭時﹐又智斷兄弟分家事。

《靑瑣髙議》卷一﹕尙書張公詠如杭州﹐有沈章訟兄彥約割家財不平﹐求公治之。公曰「汝異居三年矣﹐前政何故不言也﹖」章曰「嘗以告前太守﹐反受罪。」公曰「若然﹐汝之過明矣。」復撻而遣之。後半載﹐公因行香﹐四顧左右曰「向訟兄沈章﹐居於何處�」左右對曰「祇在此巷中。與其兄對門居。」公下馬﹐召章家人並彥家人對立。謂彥曰「汝弟訟汝﹐言汝治家掌財久矣﹐伊幼小﹐不知貲之多少﹐汝又分之不等。果均平乎﹐不平乎�」彥曰「均平。」詢章﹐曰「不均。」公謂彥曰「終不能滅章之口。兄之族﹐入於弟室﹔弟之族﹐入於兄室。更不得入室﹐實時對換。」人莫不服公之明斷矣。

按﹐北宋大臣以此法處置分家財事者﹐非詠一人也。《東都事略》卷三二張齊賢傳載﹐齊賢亦曾如此處置﹐事在咸平元年齊賢爲相時﹐尙在詠前。

八月﹐爲上官正之父作神道碑銘。

本集卷八大宋贈監門衛將軍上官公神道碑銘﹕咸平二年八月四日﹐葬於開封府封丘縣舊鄕某原裏也。

十月﹐免杭州中等戶今歲丁身錢﹐旱故也﹝長編卷四五﹞。

十一月﹐合祭天地於圜丘。內外文武官加階勛爵邑﹝長編卷四五﹞。

十二月﹐眞宗離京師北巡﹝長編卷四五﹞。

咸平三年﹐庚子﹐公元一○○○年﹐五十五歲。

正月﹐益州戍卒起事﹐擊殺益州鈐轄符昭壽﹐逐知州牛冕等﹐據甲仗庫﹐取兵器﹐推都虞候王均爲首﹐建國號曰大蜀﹐攺元化順﹐署置官稱﹐攻下漢州﹐攻綿州不克﹐直趨劍門﹐欲絕宋師南下之路﹐戰敗﹐還成都﹝長編卷四六﹐《宋史》卷六眞宗一﹐宋會要兵十之十﹑十一。﹞

眞宗駐大名府。隨軍的樞密副使﹑給事中宋湜病卒﹐年五十二﹝長編卷四六﹐《東都事略》卷三七與《宋史》卷二八七本傳﹞。

眞宗離大名府返京師﹐至徳淸軍﹐始聞王均反﹐卽以戶部使﹑工部侍郎雷有終知益州﹐兼提舉川﹑峽兩路軍馬招安巡檢捉賊轉運公事﹐帥步騎八千往討之﹝長編卷四六﹐《宋史》卷六眞宗一﹞。二月﹐樞密使王顯罷爲山南東道節度使﹑同平章事﹝長編卷四六﹞。顯﹐詠嶽父也。王均開成都城門﹐僞爲遁狀﹐雷有終等率兵入城﹐官軍多分剽民財﹐部伍不肅﹐爲王均擊敗﹐退駐漢州﹝長編卷四六﹐《宋史》卷二七八雷有終傳﹑卷六眞宗一﹞。

四月﹐右諫議大夫﹑知益州牛冕削籍﹐流儋州。詠曾曰其不能綏輯。

韓碑﹕初﹐公自蜀還也﹐詔以諫議大夫牛冕代公。公聞之﹐曰「冕非撫禦才﹐其能綏輯乎�」始踰年﹐果致神衛大校王均之亂。

按﹐長編卷四七亦載此事﹐系於四月牛冕貶逐時。

九月﹐王均領餘眾二萬多人﹐自成都突圍南下。十月﹐抵富順監﹐爲宋軍圍攻﹐王均自縊死﹝長編卷四七﹐《宋史》卷二七八雷有終傳﹑卷六眞宗一﹞。

十月﹐上賀西川賊平表。

本集卷九賀西川賊平表﹕十月三日﹐富順監與賊相見﹐一合殺下軍賊﹐斫到王均首級﹐掩殺招降到賊人艸補人員共六千餘人﹐其賊並已翦除靜盡。

咸平四年﹐辛丑﹐公元一○○一年﹐五十六歲。

三月﹐詔分川﹑峽轉運使爲益﹑梓﹑利﹑夔四路﹝長編卷四八﹐《宋史》卷六眞宗一﹞。五月﹐詠之兒女親家王禹偁卒於蘄州﹐年四十八。六月﹐贈禮部尙書﹝《涑水記聞》卷三宋宋敏求王禹偁神道碑﹐宋蘇頌《小畜外集》序﹞。

九月﹐知杭將歲滿﹐杭州民滕超等詣闕﹐獻土星圖一﹑銀百兩﹐乞畱知州。下詔褒獎。上表謝之。

韓碑﹕歲將滿﹐杭人詣闕請畱﹐有詔褒其善政。

本集卷九杭州蒙恩獎諭謝表﹕今月十五日﹐進奏院遞到詔書一道﹐爲本州島百姓滕超等舉畱臣﹐蒙恩特賜獎諭者。

《乾道臨安志》卷三牧守張詠﹕咸平四年九月辛卯﹐杭州民詣闕﹐獻土星圖一﹑銀百兩﹐乞畱知州。

詔獎詠﹐仍還其銀。

咸平五年﹐壬寅﹐公元一○○二年﹐五十七歲。

八月﹐言指使殿直龔元有勞績﹐請遷擢。詔令元勿復隨詠。

長編卷五二咸平五年八月辛未﹕前知杭州﹑工部侍郎張詠言﹐指使殿直龔元稍有勞績﹐請賜遷擢。元本兗州豪族﹐詠奏以自隨﹐頗干預郡政。上素聞之﹐詔令勿復隨詠。冬﹐知永興軍府事。

按﹐此據錢銘輿韓碑。然長編八月記事已曰「前知杭州張詠」﹐則自杭州離任當在八月前矣。在永興﹐明斷割牛舌事。

《國老談苑》卷二﹕張詠鎭永興﹐有父老訴牛舌爲人所割。詠詢之﹕「爾於鄰忤誰氏最隙�」訴者曰「有甲氏嘗貸粟於某家不遂﹐構怨之深。」詠遽遣去﹐戒云「至家徑解其牛貨之。」父老如教。翌日﹐有百姓訴殺牛者。詠謂之曰「爾割某氏牛舌以償貸粟之怨﹐而反致訟耶�」其人遂伏罪而謂神明。

按﹐此事不明年月﹐姑系之知永興之時。

咸平六年﹐癸卯﹐公元一○○三年﹐五十八歲。

三月﹐與林特詳議陜西鹽法。五月﹐從所議。

長編卷五四咸平六年三月辛亥﹕命判戶部勾院﹑太常博士林特與知永興軍﹑工部侍郎張詠詳議其事以聞。五月甲寅﹐度支使﹑陜西制置使﹑右諫議大夫梁鼎﹐坐攺作非便﹐詔書切責﹐罷守本官。從張詠等議﹐解鹽復許商販如舊。

宋會要食貨二三之二九﹕咸平六年五月二十五日﹐度支使﹑陜西制置使﹑右諫議大夫梁鼎罷使守本官。先是﹐鼎議鹽法﹐公私大擾﹐儲峙益空。乃命太常博士林特乘傳與知永興軍張詠會議﹐咸請依舊通商。旣從之﹐而鼎以前議非當﹐五月罷使職。

按﹐此事可參見《宋史》卷一八一食貨下三鹽。

四月﹐加刑部侍郎﹐充樞密直學士﹐知益州。

長編卷五四咸平六年四月﹕成都闕守﹐朝議難其人﹐上以工部侍郎﹑知永興軍張詠前在蜀爲政明肅﹐勤於安集﹐遠民便之。甲申﹐加詠刑部侍郎﹐充樞密直學士﹐知益州。民聞詠再至﹐皆鼓舞自慶。

韓碑﹕會益守馬公知節徙延安﹐上以公前治蜀﹐長於安集﹐威惠在人﹐復以公爲樞密直學士﹐遷刑部侍郎﹐知益州事。蜀民聞之﹐皆鼓舞相慶﹐如赤子久失父母而知復來鞠我也。公知民信己﹐易嚴以易﹐凡一令之下﹐人情無不慰愜﹐蜀部復大治。

《東齋記事》卷四﹕張尙書再任蜀﹐承甲午﹑庚子年後﹐戶口凋喪久之﹐乃諭僧司﹐令作大會﹐集四路僧﹐以觀民心與其登耗。是時薦更亂離﹐人家稍復生業﹐公大喜。

宋張鎡《仕學規範》卷二三引張乖崖語錄﹕時議欲差夫往支郡般艸﹐乖崖公曰「百姓經賊﹐瘡口未合﹐如何役他�祇如彭﹑漢﹐去城往還四程﹐一夫擔幾束艸﹐餵幾匹馬�」公遂於城西﹑北門外各剏一艸場﹐買百姓生艸秣馬﹐馬甚優足。復又百姓當饑之際﹐得錢買食﹐全活者頗眾。至十月後方住。

宋眞宗景徳元年﹐甲辰﹐公元一○○四年﹐五十九歲。

二月﹐賜川峽至京驛遞卒錢。詔川陜諸州戍兵﹐先以二年爲限﹐其權管將校亦如之。先是﹐眞宗曰「劍外戍兵更代﹐已有定制﹐而將校或至五七年﹐此殊未安也。」故降此詔﹝長編卷五六﹞。

六月﹐尙書左丞陳恕卒﹐年五十九。恕字仲言﹐洪州南昌人﹐太平興國二年進士。性公直﹐頗涉史傳﹐多識典故﹐精於吏理﹐深刻少恩﹐人不敢幹以私。前後掌利柄十餘年﹐彊力幹事﹐胥吏畏服﹐有稱職之譽。卒贈吏部尙書﹝長編卷五六﹐《宋史》卷二六七本傳﹞。

聞恕卒﹐稱其人難得﹐爲詩哭之。

本集卷十二語錄﹑《五朝名臣言行錄》卷三引語錄﹕公閱邸報﹐忽再言可惜許。門人李畋請問之﹐曰「參政陳左丞恕無也。斯人難得﹐惟公惟正﹐爲國家斂怨於身﹐斯人難得。」退爲詩哭之。

本集卷二蜀中傷陳恕左丞﹕英賢去世世同悲﹐管葛才能更比誰。心盡西山離隱後﹐名喧深殿受恩時。謀猷不枉稱人傑﹐精審眞堪作吏師。謾就髙原向東哭﹐路長天遠豈能知。八月﹐以畢士安﹑寇準爲相﹝長編卷五六﹐《宋史》卷七眞宗二﹞。

聞準拜相﹐稱其爲眞宰相﹐但不及學。

《後山談叢》卷三﹐張公忠定守蜀﹐聞萊公大拜﹐曰「寇準眞宰相也。」又曰「蒼生無福。」幕下怪而問之﹐曰「人千言而盡﹐準一言而盡﹐然仕太早﹐用太速﹐不及學爾。」

按﹐《五朝名臣言行錄》卷三引談叢﹐略有不同﹐記問者爲「門人李畋」﹐詠語首句爲「人千言而不盡者﹐準一言而盡」。

宋龔鼎臣《東原錄》﹕張乖崖在蜀﹐聞寇萊公拜相﹐乃謂僚佐曰「寇有宰相之器﹐然富貴早﹐讀書少。」閏九月﹐契丹主與其母率軍大舉南下﹐宋朝中外震駭。寇準定議眞宗親徵﹝長編卷五七﹞。

磔死盜賊之尢無狀者﹐嘉靖西川。

宋狀﹕及再任也﹐屬六羸南牧﹐靈旗薄伐﹐公慮遠夷爲變﹐欲出奇以勝之﹐因取盜賊之尢無狀者﹐磔死於市。凜然人望﹐遂臻靖嘉。

長編卷六一景徳二年八月丙戌﹕始﹐車駕北徵﹐四方搖心﹐詠慮遠夷乘隙爲變﹐欲出奇以勝之﹐因取盜賊之尢無狀者﹐磔死於市﹐眾皆懾服﹐遂底嘉靖。

十二月﹐宋與契丹訂立澶淵之盟﹝長編卷五八﹞。

《涑水記聞》卷五引富公云﹕張乖崖常言「使寇公治蜀﹐未必如詠﹔至如澶淵一擲﹐詠不敢爲也。」深嘆服之。

初﹐蜀士知向學﹐而不樂仕宦。是年﹐惇勉蜀人張及﹑李畋﹑張逵就舉﹐三人悉登科﹐士由是知勸。

《宋史》本傳﹕初﹐蜀士知向學﹐而不樂仕宦。詠察郡人張及﹑李畋﹑張逵者皆有學行﹐爲鄕裏所稱﹐遂惇勉就舉﹐而三人者悉登科﹐士由是知勸。

按﹐本傳系此事於詠初治蜀時﹐誤。據《宋朝事實類苑》卷五七引語錄﹐實在景徳元年﹐故附於年末。

《東齋記事》卷四﹕初﹐蜀人𨿽知向學而不樂仕宦﹐張公詠察其有聞於鄕裏者﹐得張及﹑李畋﹑張逵﹐屢召﹐與語民間事﹐往往廷入臥內﹐從容欵曲﹐故公於民情無不察者﹐三人佐之也。其後﹐三人皆薦於朝﹐俱爲員外郎。而蜀人自此寖多仕宦也。

本集卷十二語錄﹕公問李畋曰「子同人中有善講習者否�」畋以同門生劉式對。公遂辟充州學﹐主諸生﹐受業者五十餘人。每休務日﹐就學置酒以勸勞之。自是蜀人不以千里爲遠﹐來學者甚眾。

《宋朝事實類苑》卷五七引忠定公語錄﹕蜀中士子﹐舊好古文﹐不事舉業﹐迨十五年﹐無一預解名者。景徳元年﹐李畋與同門生張及﹑張逵詣州請解﹐先於承引司通百姓名﹐下桑梓狀﹐公判云「入試一日前﹐陳桑梓二拜。」旁小注云「不得喝。」畋與同人卻就客次﹐具襕鞹﹐各贄事業十卷﹐啟狀一通。公坐廳﹐衣朝服輕履﹐客將著衫鞾﹐遣接事業。公徧閱啟狀﹐回報云「承見示至業﹐未公試謝來。」尋差節度推官韋宿充試官﹐試官申乞差監試官﹐公判云「知州親監。」一日前﹐承引司復申桑梓狀﹐公判云「免桑梓﹐客將引上廳客禮。」及試日﹐公送牌印付通判廳﹐曰「今爲國家試舉人﹐如有生事﹐則報來。」臨試時﹐始問韋宿曰「今日試何題目﹖」對曰「試上善若水賦﹐秋風生桂枝詩。」公曰「詩題陳熟﹐攺試朝日蓮詩。」次日又問曰「今日試何論�」對曰「試禹稷之功王者事業。」「州郡豈合問他�吾曾見州郡中策舉人﹐問國家時務事﹐此亦非宜。乃攺試文行孰先論。」公曰「祇此亦可以見二三子於文行中所存之心也。」三人俱獲解送﹐鹿鳴筵前三日﹐公率郡僚各賦送三秀才應舉詩。公首唱五言古調詩﹐並序曰「益部去帝鄕四千里﹐平昔英俊﹐怠於進趁﹐況更賊亂之餘﹐例乏資生之計﹐鄕老之薦﹐聲響久絕。今年﹐華陽邑大夫以三進士爲請﹐試官誦其文﹐閭裏稱其行﹐又嘉其迹忘遐闊﹐心戀明聖﹐有以彰遠人。旣乂吾君﹐徳澤流被於無窮也。近世取鹿嗚之什﹐以饗貢士﹐斯筵之啟﹐殆若是乎�舉送官老不勝酒﹐亦醉且喜﹐因歌詩以將之。眾君子辭學先鳴﹐請爲賡歌之詩云。」公詩見本集。是歲﹐仍奏給三人驛券赴京。兩川士子﹐目爲盛事﹐方奮起家榮鄕之志。

按﹐序見本集卷八﹐與此略同﹐詩見本集卷二﹐題爲送張及三人赴舉﹐詩曰「才雄揚子云﹐古稱蜀川秀。千載遺英聲﹐三賢繼其後。文章積學成﹐孝友亦天授。遠郡得充庭﹐期將免固陋。」據《寰宇通誌》卷六一成都府科甲﹐景徳元年前的宋朝進士﹐僅有五人﹕宇文愚﹐太平興國八年王世則榜進士﹔張賀﹑陳充﹐雍熙二年梁顥榜進士﹔尹臧﹑徐仕﹐咸平元年孫僅榜進士。雍熙二年至咸平元年﹐十二年間無中第者。

《澠水燕談錄》卷六﹕李畋渭卿﹐自號「穀子」﹐少師任奉古﹐博通經史﹐以著述爲志﹐性靜退﹐不樂仕進﹐士大夫多稱之﹐爲張乖崖所器。少日﹐一出庭試。後隱居永康軍白沙山﹐後生從之學者甚眾。任中正薦﹐乞賜處士之號﹐詔以爲試校書郎。淩策又薦之﹐召授試懷寧主簿﹑國子監說書﹐攺大理丞﹑知泉州惠安縣。久之﹐以先所著未成﹐再乞國子監說書﹐以終其業。著孔子弟子傳贊六十卷﹐上之﹐得知榮州。秩滿﹐以國子博士致仕。畋撰道徳經疏二十卷﹐張乖崖語錄二卷﹐穀子三十卷﹐歌詩﹑雜文七十卷。年九十。

眞宗遣入內內侍髙班羅自賓到川傳宣撫問兼獎諭張詠﹐上狀謝之。遂建仙遊閣﹐上下十四間﹐許士庶登覽。

按﹐狀見本集卷十一﹐參見《宋朝事實類苑》卷四四引忠定公語錄﹑《靑箱雜記》卷十。此事不得年月。考狀曰「再任益州謝傳宣撫問狀」﹐又云「適值民安﹐仍加歲稔」﹐是當在秋後矣。姑系之今年末。

景徳二年﹐乙巳﹐公元一○○五年﹐六十歲。

正月﹐上言請賜董忠義等時服。

長編卷五九景徳二年正月乙卯﹕知益州張詠言「羈縻保﹑霸二州刺史董忠義等﹐皆世襲﹐望賜時服。」上曰「蠻陬首領﹐假以名秩﹐若援內地牧守之制﹐當賜錦袍﹐又恐夷人無厭﹐請求不已。」乃詔依維﹑茂知州例﹐歲賜紫衣錦袍。

入內髙班王某至益州﹐知眞宗還京﹐上表賀之。

按﹐賀表見本集卷九。賀表首言「今月七日﹐入內髙班王某至﹐伏審鑾輅已於十九日卻還京闕者。」據長編卷五八﹐眞宗還京在景徳元年十二月﹐故知「今月」乃二年正月也。二月﹐與轉運使黃觀同議造大鐵錢事。

長編卷五九景徳二年二月庚辰﹕先是﹐益﹑邛﹑嘉﹑眉等州歲鑄錢五十餘萬貫﹐自李順作亂﹐遂罷鑄﹐民間錢益少﹐私以交子爲市﹐姦獘百出﹐獄訟滋多。乃詔知益州張詠與轉運使黃觀同議﹐於嘉﹑邛二州鑄景徳大鐵錢﹐如福州之制﹐每貫用鐵三十斤﹐取二十五斤八兩成﹐每錢直銅錢一﹐小鐵錢十﹐相兼行用﹐民甚便之。

宋範仲淹《範文正公集》卷十一謝濤神道陴﹕又別詔委公與益牧張公詠議造大鐵錢。乃窮其利害﹐使盜鑄息而物估平﹐蜀人於今便之。

六月﹐巡撫﹑屯田員外郎謝濤等至益州﹐奉傳聖旨﹐獎諭詠﹐上表謝之。

韓碑﹕命謝濤巡撫於蜀﹐上遣濤謝公曰「得卿在蜀﹐朕不復有西顧之憂。」因詔公與濤議鑄景徳大鐵錢於嘉﹑邛州﹐一當小鐵錢十﹐銅錢一﹐於今便之。

本集卷九益州謝傳旨獎諭表﹕六月二十五日﹐巡撫﹑屯田員外郎謝濤等﹐奉傳聖旨﹐獎諭臣﹕知卿爲治極好﹐得卿在彼﹐朕無西顧之憂﹐庶事更切用心者。

按﹐謝表未言其年﹐然議鑄大鐵錢乃景徳二年事﹐故知當爲景徳二年六月也。八月﹐益州將吏民庶舉畱之﹐詔褒之﹐上表謝之。

蜀中刻印《誡民集》。

長編卷六一景徳二年八月丙戌﹕西川轉運使黃觀言﹐益州將吏民庶舉畱知州張詠﹐詔褒之。每訊牒便文﹐久不得判﹐詠率爾署決﹐莫不允當。蜀中喜事者論次其詞﹐總爲《誡民集》﹐鏤板傳布。

宋狀﹕每吏牘便文﹐久不得判﹐公率爾署決﹐人皆厭伏﹐罰旣值罪﹐按無廋情。蜀中喜事者論次其詞﹐總爲《誡民集》﹐鏤墨傳布。

《宋史》本傳﹕民有諜訴者﹐詠灼見情僞﹐立爲判決﹐人皆厭服。好事者編集其辭﹐鏤板傳布。

按﹐本傳系於初知蜀時﹐誤。

《自警篇》﹕公每斷事﹐有情輕法重﹑情重法輕者﹐必爲判語﹐讀以示之。蜀人鏤版﹐謂之《戒民集》﹐大抵以惇風俗﹑篤孝義爲本也。

按﹐此段記載﹐又見於《五朝名臣言行錄》卷三﹐注出《湘山野錄》。而今本《湘山野錄》無此條。本集卷九益州謝降詔書獎諭表﹕今得進奏院遞到詔書一道﹐轉運使黃觀奏﹐據本州島將吏﹑僧道﹑百姓等舉畱臣事﹐蒙恩特賜獎諭者。

命通理太常博士王好古﹑太子中允乞伏矩﹑節度推官韋宿從長參校﹐依舊本例﹐編爲《許昌詩集》十卷﹐授鬻書者雕印行用。本月爲之作序。

按﹐此據本集卷八《許昌詩集》序﹐該序末署「是年乙巳﹐秋八月」。北京圖書館藏明汲古閣本《許昌詩集》十卷﹐題唐薛能撰﹐存張詠序。袁本郡齋讀書志卷四中別集類中﹐有「薛能集十卷」﹔解題云﹕唐薛能﹐字大拙﹐汾州人。會昌六年﹝八四六﹞登進士第﹔官至工部尙書﹐節度徐州﹐徙忠武﹐廣明元年﹝八八○﹞大將周岌逐能﹐據城自稱畱後﹐因屠其家。

以下五事﹐均當在詠第二次治蜀時﹐年月不淸﹐附於此。

宋彭乘《續墨客揮犀》卷三﹕張逸密學知成都﹐善待僧文鑑大師﹐蜀中民素所禮重。一日﹐文鑑謁張公﹐未及見﹐時華陽主簿張唐輔同俟於客次。唐輔欲搔發﹐方脫烏巾﹐睥睨文鑑﹐罩於其首。文鑑大怒喧呶。張公遽召﹐才就坐﹐卽白曰「某與此官人素不相熟﹐適來輒將襆頭罩某頭上。」張公問其故﹐唐輔對曰「某方頭癢﹐取下襆頭﹐無處頓放﹐見大師頭閒﹐遂且權少時。不意其怒也。」張公大笑而已。

《湘山野錄》卷下﹕張尙書鎭蜀時﹐承旨彭公乘始冠﹐欲持所業爲贄﹐求文鑑大師者爲之容。鑑曰「請君遇旌麾遊寺日﹐具襕鞹與文候之。老僧先爲持文奉呈﹐果稱愛﹐始可出拜。蓋八座之性靡測。」一日果來﹐鑑以彭文呈之。公默覽殆徧﹐無一語褒貶﹐都擲於地。彭公大沮。後將赴闕﹐臨岐托鑑召彭至﹐語之曰「向示盛編﹐心極愛嘆﹐不欲形言者﹐子方少年﹐若老夫以一語獎借﹐必淩忽自惰﹐故擲地以奉激。他日子之官亦不減老夫﹐而益淸近。畱鐵緡抄二百道爲縑緗之助﹐勉之﹗」後果盡然。

按﹐據長編卷七七與《寰宇通誌》卷六一成都府科甲﹐彭乘﹐華陽人﹐大中祥符五年徐奭榜進士。《宋史》卷二九八彭乘傳載﹐乘官至知制誥﹐翰林學士。詠褒獎乘﹐應距其中進士不遠﹐故當在詠再治蜀時。

《宋史》卷一八一食貨下三﹕張詠鎭蜀﹐患蜀人鐵錢重﹐不便貿易﹐設質劑之法﹐一交一緡﹐以三年爲一界而換之。六十五年爲二十二界﹐謂之交子﹐富民十六戶主之。後富民貲稍衰﹐不能償所負﹐爭訟不息。

宋孔平仲《談苑》卷一﹕張詠自益州寄書與楊大年﹝卽楊億﹐時爲知制誥﹞﹐進奏官監官竊計之云「益州近經寇亂﹐大臣密書相遺﹐恐累我。」發視之﹐無它語﹐紙尾批云「近日白超用事否�」及繳奏之。眞宗初亦訝之﹐以示寇準﹝時爲宰相﹞﹐準微笑曰「臣知開封府有伍伯姓白﹐能用杖﹐都下但翹楚者以白超目之﹐每飲席浮大觥﹐遂以爲況。」眞宗方悟而笑。

《能攺齋漫錄》卷十二﹕張乖崖再任成都日﹐夜分時﹐城北門申有中貴人到﹐要請鑰匙開門。公令開。旣入見﹐公謂曰「朝廷還知張詠在西川否�況川中兩經兵寇﹐差詠治亂。令中貴人入川﹐比欲申地主之禮。如何須得中夜入城﹐使民驚擾�不知有何急公幹當�」中貴曰「銜命往峨眉山燒香。」公曰「待要先斬後奏﹐或先奏後斬耶�」中貴悚懼曰「念某乍離班行﹐不知州府事體。」公曰「若如此道卽是。」卻令出北門宿。來早入衙﹐下牓子云「奉敕往峨眉山燒香﹐入內內侍省王某參。」公判牓子﹕「旣銜王命﹐不敢奉畱。請於小南門出去。」其嚴正如此。

兩治蜀﹐均用古成之。

淸潘楳元《廣州鄕賢傳》卷一古成之傳﹕咸淳三年﹐除爲校書郎﹐張詠與語﹐深器之。及李順亂蜀﹐詠出知益州﹐遂辟成之知綿之魏城。先是﹐內豎王繼恩討賊至綿﹐居民避兵者多溺死﹐積骴如疊﹐孑遣者皆瘡痍流徙。成之旣至﹐勞來而煦育之﹐運米以濟饑﹐發藥以療疾疫﹐經畫有法﹐活者其眾。稍暇﹐卽立學校﹐課農桑﹐俗爲之一變。咸平五年﹐蜀又有警﹐復以詠知益州﹐泳以成之長於撫卹﹐再辟知漢之綿竹﹐一以理魏城者理之﹐綿竹大治。

按﹐「咸淳」當系「淳化」之誤。

以下二事﹐不知在詠初治蜀時抑或再治蜀時﹐姑附於此。

《宋朝事實類苑》卷四四引忠定公語錄﹕乖崖公在蜀﹐設廚刲羊及百﹐口具毛角﹐召行人估賣﹐納錢送一僧院﹐令與羊子轉經。有一學禪僧得錢來謝﹐公與之坐﹐且曰「微僧自來不轉經﹐昨日亦爲羊子轉經兩卷。」公厲聲曰「和尙轉則便轉﹐和尙如了得﹐便莫轉﹐爲甚恰爲羊子轉�」呵起之。公動不容佞﹐皆若此類。

《說郛》卷三宋李畋《該聞錄》﹕張乖崖治蜀﹐有盜擒獲﹐公詰之﹐盜曰「常以半年爲盜。三月至八月﹐夜短多蚊蚋﹐人必少睡﹐故不敢爲盜。九月至二月﹐夜長天寒﹐多畏寒懶起﹐乃可爲盜。」公曰「春夏作何業�」盜曰「小小營販﹐往州縣熟訪人家事力之口﹑出入門戶之處﹐故十數年不敗露。」公曰「盜亦有道﹐誠然哉。」

十一月﹐饗太廟﹐合祭天地於圜丘。轉吏部侍郎﹐上表謝之。

本集卷九謝除吏部侍郎表﹕今月日﹐密院遞到官告一通﹑勑牒一道﹐蒙恩特授臣中大夫﹑吏部侍郎﹐加食邑五百戶﹐食實封二百戶﹐上柱國﹐仍放朝謝。

錢銘﹕景徳二年﹐就轉吏部。

按﹐據長編卷六一與《宋史》卷七眞宗二﹐景徳二年合祭天地後﹐大赦天下﹐加恩羣臣﹐轉吏部侍郎﹐當在此時。

《仕學規範》卷二三引張乖崖語錄﹕公轉吏部侍郎﹐謂李畋曰「今忝聖恩﹐爲天官少宰﹐可畏可畏﹐又勝作正郎時。正郎又勝作員外郎﹐員外郎勝作三丞﹐三丞勝作京秩。若轉下而思之﹐則身不危﹐若轉上而思之﹐則名必敗。」

景徳三年﹐丙午﹐公元一○○六年﹐六十一歲。

二月﹐寇準罷相知陜州﹐王旦任宰相﹝長編卷六二﹐《宋史》卷七眞宗二﹞。

七月﹐知益州歲滿。朝議欲以兵部員外郎﹑直史館任中正代之。中正前知梓州﹐又新自契丹使還﹐眞宗恐其憚於遠適﹐令中書召問。中正曰「益部重地﹐國家委使﹐敢不竭誠以報。」眞宗嘉其自效﹐擢拜樞密直學士﹑工部郎中﹐知益州。在郡凡五歲﹐遵詠條教﹐人用便之。宰相王旦初擬中正代詠﹐議者多雲不可﹐眞宗亦以詰旦﹐旦曰「非中正不能守詠規矩﹐他人往往妄有變更矣。」眞宗是其言。久之﹐眾乃服旦能用人也。

按﹐此據長編卷六三﹐注出範鎭《東齋記》。《五朝名臣言行錄》卷二王旦條引《湘山野錄》﹐亦載此事﹐而今本《湘山野錄》無此條。參見《宋史》卷二八八任中正傳。

離成都﹐返京師。

《靑箱雜記》卷十﹕公離蜀日﹐以一幅書授蜀僧希白﹐其上題﹕「須十年後開。」其後公薨於陳﹐凶訃至蜀﹐果十年。啟封﹐乃乖崖翁眞子一幅﹐戴隱士帽﹐褐袍絹帶﹐其傍題云「依此樣寫於仙遊閣。」兼自撰乖崖翁眞贊云「乖則違眾﹐崖不利物﹐乖崖之名﹐聊以表徳。徒勞丹靑﹐繪寫凡質﹐欲明此心﹐服之無數。」至今川民皆依樣家家傳寫。

按﹐此事宋人記者頗多﹐《夢溪筆談》卷二○﹑《湘山野錄》卷上﹑《東齋記事》補遺﹑《全蜀藝文志》卷三七﹑王剛中《張忠定公祠堂記》《五朝名臣言行錄》卷三等處均裁之。畱交人﹐則言人人殊﹐筆談云僧﹐野錄云僧文鑑大師﹐記事云僧正﹐祠堂記云僧希白﹐言行錄云僧正希白。筆談﹑野錄與言行錄且云啟封者乃知府淩策。考詠離蜀至卒﹐恰十年。據長編卷八一﹑卷八五﹑卷八八﹐淩策在大中祥符六年九月時已知益州﹐大中祥符八年十月﹐以王曙知益州﹔而大中祥符九年九月﹐有「右諫議大夫淩策自成都代還」之語﹐是知大中祥符八年十月前﹐淩策爲知益州。而張詠卒於大中祥符八年八月。因此﹐張詠卒時﹐知益州果爲淩策矣。正與筆談﹑野錄及言行錄所載同。諸書所載﹐以《靑箱雜記》較詳﹐故錄之。明人編《張乖崖事文錄》﹐有趙孟俯書詠自贊﹐與雜記同。

《全蜀藝文志》卷四九阮昌齡錄民詞﹕公在雍都﹐帝憂密諭﹐捧詔秣馬﹐足不入戶﹐炎風劍山﹐五日而度。公之來屍﹐一從舊矩﹐公之至日﹐衙從云委﹐旦驅莫警﹐執刃挾矢。公曰自疑﹐民疑何弭�擯而去之﹐權震千里。公至之始﹐獄不容質﹐躬詢親決﹐百不畱一。禁幸塞姦﹐削技從實﹐以今方舊﹐年不及日。僭闕遣則﹐五門三閾﹐朝西﹑承天﹐規號弗革﹐公爲偏署﹐州郡之式﹐盡革舊制﹐以斷民惑。玉壘之西﹐禽戎獸夷﹐公爵其帥﹐誠而禮之﹐刻己削俸﹐以懷以綏﹐萬里凶醜﹐縻之軒墀。翹翹錯薪﹐歲貢霧臻﹐文翁遠矣﹐蜀秀無聞。公薦其三【張及﹑李畋﹑張逵】﹐翩然淩雲﹐企慕承化﹐儒風大振。大會舊規﹐革偃被馳﹐公曰頓拒﹐民其怨咨。萬眾所集﹐必布姦欺﹐首罪一夫﹐路無拾遺。西域之利﹐星精月駟﹐舊貫峻嚴﹐千不一至﹐公寬其法﹐鵝聯鱗萃。蜀蠶奮種﹐葉價日聳﹐公教種桑﹐廢疇庇壠﹐歲不外求﹐歡聲四踴。豪居大宅﹐覆溝侵陌﹐輪蹏梗蔽﹐姦宄遁匿﹐公直舊繩﹐廓然四辟。周伯麗天﹐帝億宋年﹐訛言勃興﹐咫步萬傳﹐公誅狂魁﹐風淸兩川。公燕賓友﹐弗鼓弗鐘﹐奕碁排星﹐鳴弰疊鋒﹐爾威爾暇﹐權在其中。公歸內署﹐弗跣弗寐﹐夜息晝行﹐集寅衙未﹐必躬必親﹐孰敢懈易。蜀腰川頭﹐春酣玉柄﹐妙音俊毫﹐慧黠修整﹐公堂蕭然﹐煉眞弔影。雷足蹏金﹐益機眉鍼﹐奇名怪狀﹐水陸之琛﹐公室罄然﹐左書右琴。無私於身﹐不欺於人﹐卑髙無間﹐毫纖必均﹐遊之如海﹐視之如春﹐吾不知其仁。我用旣給﹐我倉旣溢﹐子孫孝悌﹐牛羊蕃息﹐刑不橫及﹐吏不相賊﹐吾不知其徳。言發座右﹐事在遠夷﹐法成筆下﹐名行九圍﹐從權約制﹐不問洪微﹐吾不知其機。賢愚必察﹐親隘一平﹐見始窮末﹐罄理盡情﹐若在鑑水﹐若經權衡﹐吾不知其明。

《五朝名臣言行錄》卷四引後山談叢﹕公﹝寇準﹞在岐﹐忠定在蜀還﹐不畱﹐旣別﹐顧公曰「曾讀霍光傳否�」曰「未也。」更無它語。公歸﹐取其傳讀之﹐至「不學無術」﹐笑曰「此張公謂我矣。」

按﹐後山談叢卷三有此段記載﹐略異﹐少「公歸」以下語。又見《宋史》卷二八一寇準傳。

還朝﹐復掌三班院。

宋狀﹕景徳三年罷歸﹐領三班﹑登聞檢院﹐奉朝請。

錢銘﹕解政還輦下﹐復管三班院﹐兼判登聞檢院。

韓碑﹕景徳三年召還﹐復掌三班院﹐兼判登聞檢院。

按﹐判登聞檢院實在景徳四年﹐詳後。

以下事﹐在詠掌三班院時﹐具體年月失考﹐姑附於三年。

《宋朝事實類苑》卷十四引忠定公語綠﹕景徳中﹐虜寇犯邊﹐河朔州郡多罹其毒﹐董兵之將﹐深溝髙壘以自固﹐未有議其出者。時有一班行李居貞者﹐榷徵賦於一鎭﹐疾其凶獷若是﹐哀其老幼無辜﹐鳩集市人﹐召募丁壯﹐出其不意﹐邀以擊之﹐奪其老幼婦人﹐援送其家。有位者𨿽壯其勇﹐無與議其功者。公時判三班院﹐聞其名而不識其面﹐乃嗟稱曰「下位中有如此者﹐而不預旌賞﹐何以勸士大夫邪�」於是錄其狀迹﹐條奏以聞﹐特與遷官﹐仍充合門祗候﹐旣﹐而不使知之。李承恩之後﹐夙夜念之﹐莫知其由﹐有人謂之曰「所舉者乃張尙書也。」因詣謝之﹐不得見﹐閽者通牓子﹐得字數行雲﹕「公臨陣勇﹐臨財廉﹐臨事勤﹐臨民仁﹐加之畏愼﹐此報國之大效也。所謝近私﹐不及相見。感佩﹐感佩﹐」李旣得之﹐愈勝一見﹐捧玩佩服﹐弗離於懷。李一旦榷利有剩﹐總計李侍郎士衡詢其履歷﹐李以前事對﹐侍郎嗟嘆久之﹐曰「古人弗及也。」因命立石於三司廡下﹐以備史之闕文。

按﹐此首云「景徳中」﹐誤﹐當作「景徳初」。稱「張尙書」亦誤﹐詠爲尙書﹐在大中祥符三年﹐詳後。

景徳四年﹐丁未﹐公元一○○七年﹐六十二歲。

正月﹐河陽節度使﹑同平章事王顯卒﹐贈中書令﹐遣內臣護葬﹝長編卷六五﹐《宋史》卷七眞宗二﹞。

五月﹐判登聞檢院。

長編卷六五景徳四年五月戊申﹕詔以鼓司爲登聞鼓院﹐登聞院爲登聞檢院。命右正言知制誥周起﹑太常丞直史館路振同判鼓院﹐樞密直學士﹑吏部侍郎張詠判檢院﹐檢院亦置鼓。先有內臣勾當鼓司﹐自此悉罷。諸人訴事﹐先詣鼓院﹔如不受﹐詣檢院﹔又不受﹐卽判狀付之﹐許邀車駕﹐如不給判狀﹐聽詣禦史臺自陳。先是﹐上謂王旦曰「開廣言路﹐理國所先﹐而近日尢多煩紊。車駕每出﹐詞狀紛紜﹐洎至披詳﹐無可行者。」故有此更置焉。

宋會要職官三之六四﹑六五﹕景徳四年五月﹐是月﹐張詠言「文武臣僚並諸色人自作過犯﹐每至進狀﹐多以利見理訴爲名﹐別求僥幸。欲望自今詣鼓院﹑檢院進狀者﹐先取自來有無過犯一本﹐連於所進狀前同進﹐所述過犯﹐如有隱落﹐並當除名。又文武臣僚﹑三司﹑京百司人吏因罪勒停進狀﹐赦敍用者﹐望令鼓院告示﹐文官歸刑部投文﹐使臣卽歸三班院﹐三司﹑京百司人吏卽歸本屬﹐檢赦行施。如稱檢赦不盡﹐方許執判狀﹐經鼓院﹑檢院陳狀。」詔﹕所責過犯狀內隱落贓私罪者﹐卽科除名之罪﹐餘皆從請。

六月﹐因病出知升州﹐走水路赴任﹐八月二十二日到升州署事﹐上表謝之。

錢銘﹕時瘍發幹腦﹐艱於晨櫛﹐拜章求外任養病﹐遂知金陵。後兼充江南東路安撫使。

韓碑﹕中歲﹐瘍生於腦﹐不能巾櫛﹐求知潁州。上以公名臣﹐有人望﹐兩守益部﹐政無及者﹐不當屈於小郡﹐以眞定府﹑靑州皆大鎭也﹐聽公自擇。公皆不就。上曰「升州可乎�」公卽拜命。

按﹐長編卷六五景徳四年六月記載略同韓碑。

本集卷九升州到任謝表﹕伏奉六月二十七日勑﹐差臣知升州軍州﹐兼提舉江南東路兵馬巡檢捉賊公事﹐已於八月二十二日到州署事訖。作藩更委於兵權﹐赴任仍兼於水路。

《五朝名臣言行錄》卷三引王陶轉述之晏詹語﹕張公自蜀還﹐對眞宗言「蜀中兵亂﹐朝廷處置緩急有失幾宜者。」因言如王旦乃太平宰相爾。眞宗默然。它日禦便殿﹐召公對﹐謂公曰「王旦眞太平宰相也。」仰視殿澑﹐無它言。公遂退。夫一語不合﹐大功盡棄﹐人之爲言﹐固難矣哉。

按﹐詠出知升州﹐或亦與此有關耶�十月﹐議擇廣州知州﹐工部郎中﹑直史館馬亮薦詠﹐眞宗曰「詠有疾﹐不可遠適。」察亮願行﹐遂以爲右諫議大夫﹐知廣州。

十一月﹐王欽若首倡封禪之說﹐眞宗可之﹐獨憚宰相王旦﹐曰「王旦得無不可乎�」欽若曰「臣請以聖意諭旦﹐宜無不可。」乘閒爲旦言之﹐黽勉而從。眞宗召王旦﹐飲於內中﹐歡甚﹐賜以尊酒﹐曰「此酒極佳﹐歸與妻孥共之。」旣歸﹐發視﹐乃珠子也。旦自是不復持異。天書﹑封禪等事始作。

按﹐右均據長編卷六七。

宋眞宗大中祥符元年﹐戊申﹐公元一○○八年﹐六十三歲。

正月﹐天書下降﹐大赦﹐攺元大中祥符﹝長編卷六八﹐《宋史》卷七眞宗二﹞。十月﹐眞宗東封泰山﹐大赦天下﹝長編卷七○﹐《宋史》卷七眞宗二﹞。十一月﹐眞宗至曲阜縣謁孔廟﹐加孔子謚曰﹕玄聖文宣王。眞宗回至東京﹐扶持使丁謂奉天書歸大內﹝長編卷七○﹐《宋史》卷七眞宗二﹞。

上表賀東封禮畢。

本集卷十賀東封禮畢表﹕今月六日﹐密院遞到赦書一道﹐十月二十六日﹐皇帝封禪禮畢﹐大赦天下。

十二月﹐羣臣並以次覃恩。轉尙書左丞﹐加大中大夫﹐進封開國公﹐加食邑五百戶﹐勛實封賜如故。上表謝之。

按﹐此據本集卷十謝加階封表﹐時間據長編卷七○及《宋史》卷七眞宗二。韓碑云「東封﹐恩轉尙書左丞。」錢銘與《宋史》本傳所載同。而宋狀云「攺尙書右丞。」然謝加階封表卻未言轉官。考長編卷七○與《宋史》卷七眞宗二﹐宰相王旦以下均加官﹐詠不應祇加階封﹐故進尙書左丞當有之。至宋狀所云﹐或系刊誤�《皇朝文鑑》卷一三六所錄宋狀卽作「尙書左丞」。

大中祥符二年﹐已酉﹐公元一○○九年﹐六十四歲。

四月﹐升州火﹐眞宗遣使撫問﹐認爲張詠在升州﹐可無慮。

長編卷七一大中祥符二年四月﹕升州火。己丑﹐遣入內髙品郝昭信馳驛究劾﹐被傷者賑卹之﹐死者官爲瘞埋。他日﹐上語輔臣曰「升州民居﹐貧富相接﹐有倉庾間廁。聞火所及﹐惟富室蕩盡﹐公廩﹑貧捨一無所損﹐此亦異甚矣。」丙申﹐入內供奉官鄭志誠自茅山使還﹐言至升州﹐見黃雀羣飛蔽日﹐往往從空而墜﹐又聞空中若水聲。上曰「是皆異常﹐而州不以言﹐何也�」因出占書示王旦等曰「此皆民勞之兆。若守臣知人疾苦﹐能防於未然﹐則可免禍。今張詠在彼﹐吾無慮矣。」先是﹐城中多火﹐詠廉得不逞之民潛肆燔爇者﹐折其足而斬之﹐由是遂絕。丁酉﹐遣侍禦史趙湘至升州設齋醮﹐訪民疾苦﹐被火家悉蠲屋稅﹐仍令本州島正其地界﹐無使豪族輒有侵冒。

按﹐錢銘﹑韓碑﹑《東都事略》本傳﹐均載詠斬放火者事﹐韓碑尙載眞宗無慮語。

本集卷十一謝傳宣撫問失火及安撫人戶事狀﹕今月十四日﹐得入內內侍殿頭郝昭信到州傳宣﹕「王智家失火﹐卿何不早與救滅﹐致傷人口�仰安撫人戶」者。當州經僞號之餘﹐庶事失酌中之理﹐街衢褊隘﹐諒車馬以才通﹐屋宇低徊﹐復茅竹之相雜。一昨陽春始半﹐時雨稍愆﹐烈焰忽飛﹐狂風並作﹐人不及走﹐目不暇旋﹐一食之間﹐千室俱燼。

十月﹐眞宗遣內侍以禦制泰山銘贊賜編錄封禪記丁謂等﹐謂因援太宗賜蘇易簡故事﹐請就三司署集近臣同觀﹐又赴崇文院朝堂示百官。眞宗曰「朕何敢上比先帝�」謂等固請﹐乃許之﹐又徧賜近臣﹝長編卷七二﹞。

十一月﹐得賜禦制禦書封禪銘贊記副本﹐上表謝之。

本集卷十謝賜禦制禦書封禪銘贊記副本表﹕進奏院遞到編錄封禪記丁謂等起請禦制禦書泰山銘贊記﹐抄錄副本一卷賜臣。

按﹐據長編卷七二﹐徧賜泰山銘贊在十月乙巳﹝二十四﹞﹐則詠上表當在十一月矣。

十二月﹐上甘露賀表。

本集卷十甘露賀表﹕當州自十一月八日甘露降鐘山太平興國寺松樹﹐大小約千株﹐經月尙在。

同月二十二日﹐作升州重修轉運司公署記。

本集卷八升州重修轉運司公署記﹕江南轉運司﹐開寶甲戌歲﹐取僞司會府爲之。大中祥符己酉春﹐民火因風﹐立焚千室﹐老屋承勢﹐化爲煨燼。某旣慚且懼﹐亟思繕全。末春經始﹐首冬畢功。皇宋大中祥符二年十二月二十二日記。

大中祥符三年﹐庚戌﹐公元一○一○年﹐六十五歲。

正月三日﹐眞宗遣使到升州傳宣撫問﹐上表謝之。

本集卷十升州謝傳宣撫問表﹕今月三日﹐入內內侍髙班陳文懿到州傳宣﹐賜臣禦札札子﹐撫問臣疾患。

按﹐此表在甘露賀表後﹐而甘露賀表明上於十二月八日後﹐故「今月三日」不當爲十二月三日明矣。此表又在謝加工部尙書再任表前﹐據長編卷八○﹐詠再任乃三年二月事﹐故「今月」當爲正二月﹐秩滿﹐升州民願借畱﹐授工部尙書﹐令再任﹐賜詔獎之。上表謝之。

韓碑﹕三年春﹐秩滿﹐升民請畱﹐遷工部尙書再任。

按﹐宋狀﹑錢銘所載略同。

長編卷七三大中祥符三年二月癸巳﹕升州民以知州張詠秩滿﹐願借畱﹐卽授工部尙書﹐令再任﹐仍賜詔獎焉。

本集卷十謝加工部尙書再任表﹕今月日﹐入內內侍髙品楊保政賫到官告一通﹑勑牒一道﹐蒙恩特授臣工部尙書﹐散官﹑勛封﹑食實封賜如故﹐仍放朝謝﹐兼奉勑﹐量畱一任。三月﹐眞宗遣入內內侍髙品趙履信到升州傳宣撫問﹐上表謝之。

按﹐此據本集卷十升州又謝傳宣撫問表。表首言「三月」﹐又云「未期報政﹐忽復遷官﹐信使才回﹐中貴又至」﹐故當在大中祥符三年二月遷工部尙書後之三月矣。進文字百篇。

本集卷十進文字表﹕因接內侍髙品趙履信言話﹐履信謂臣曰「多見朝臣言尙書文章髙古﹐理道深遠。聖君好文﹐何不寫錄一本進呈」者。臣曾著聲賦一篇﹐妄紀皇王治亂之本﹐擬富民侯傳贊一篇﹐譏漢武不盡富民之術﹔詹何對楚王疏一篇﹐似近治身之要﹔過此片善﹐偶得一鱗﹐歌詩短章﹐稍免塵雜﹐共寫錄成百篇﹐昧死附進。

按﹐聲賦見本集卷一﹐傳贊與疏見本集卷六。考本集十二卷﹐除卷十二語錄外﹐共詩文二百二十二篇。此次所進文字達百篇﹐約占一半矣。

眞宗見百篇文字後﹐下詔書獎諭。上狀謝之。

本集卷十一謝進文字賜詔獎諭狀﹕今月日﹐伏奉詔書一通﹐蒙恩特賜獎諭臣。五月﹐知升州張詠言「當州水陸要衝﹐多有凶惡之輩﹐放火爲盜﹐準詔刺配潭﹑賀州充軍訖。檢會舊條﹐累犯惡迹者﹐禁身奏裁。請應自來凶惡之人﹐犯杖罪十次﹐徒罪七次﹐或犯徒杖﹑作賊﹑違戾父母者五次﹐及廂界與凶惡通情搔擾侵淩人者所犯杖罪三次﹐及犯侵擾人至徒一次者﹐並許刺配登﹑萊﹑沂﹑密﹑福建路州軍充軍。」詔﹕須累犯凶惡合申奏者﹐及放火盜財﹐杖訖配一千里外牢城。

按﹐此載宋會要刑法四之五。

八月﹐給升州公用錢歲千貫。舊制五百貫﹐時張詠知州﹐故優之。

按﹐此載長編卷七四。

以江淮不稔﹐命升﹑洪﹑揚﹑廬州長吏各兼本路安撫使。兼江南東路安撫使﹐上狀謝之。

韓碑﹕俄以江東旱﹐命兼升﹑宣等十州安撫使。

《宋史》本傳﹕是秋﹐以江左旱歉﹐命充升﹑宣等十州安撫使。

按﹔「江淮不稔」云云﹐據長編卷七四﹑《宋史》卷七眞宗二﹑宋會要職官四一之八三。升州謝就差江東安撫使狀﹐見本集卷十一。

是年﹐見王益文﹐奇之﹐爲攺字舜良。

宋王安石《臨川先生文集》卷七一先大夫述﹕公諱某﹐字捐之。年十七﹐以文幹張公詠﹐張公奇之﹐攺字公舜良。祥符八年得進士第。

同書同捲題張忠定書﹕先公年十七﹐以文見公﹐實見稱賞﹐遂易字舜良﹐時在升州也。

按﹐據《宋史》卷三二七王安石傳﹐其父名益。據先大夫述﹐益死於寶元二年﹝一○三九﹞﹐年四十六﹐上推二十九年﹐則爲大中祥符三年﹝一○一○﹞。

大中符祥四年﹐辛亥﹐公元一○一一年﹐六十六歲。

正月﹐眞宗奉天書發京師﹐西祀汾陰。

二月﹐祭后土地祗。大赦天下﹐文武官並遷秩﹝長編卷七五﹐《宋史》卷八眞宗三﹞。上賀祀后土禮畢大赦表。

本集卷十賀祀后土禮畢大赦表﹕今月日﹐密院遞到祀后土禮畢赦書一道﹐臣當時集軍州官吏﹑僧道﹑百姓宣諭訖。

按﹐本集中﹐此表在謝除禮部尙書表後﹐然大赦在二月﹐羣臣以此遷秩在四月﹔觀表中語﹐在二月祀汾陰后不久﹐故置於二月。

四月﹐眞宗回至東京。羣臣用二月赦書﹐咸以次遷秩。進禮部尙書﹐上表謝之。長編卷七八大中祥符五年七月乙酉注﹕詠爲禮書﹐乃四年四月也。

錢銘﹕祀汾陰﹐加禮部尙書。

本集卷十謝除禮部尙書表﹕蒙恩特授臣禮部尙書﹐加食邑三百戶。

眞宗遣侍禦史趙湘到升州﹐撫問詠病﹐上狀謝之。

本集卷十一升州謝恩撫問狀﹕四月日﹐侍禦史趙湘到州﹐奉傳聖旨﹐撫問臣﹕「治郡不易﹐頭上瘡子痊否�」

按﹐此狀在謝進文字賜詔獎諭狀後。三年二﹑三月連續遣使至升州﹐詠進文字卽三月使者之促。此狀中﹐無「信使才回﹐中貴又至」之類語﹔且連續數月﹐月遣一使撫問﹐亦覺太過。是以此狀必不作於三年也。此狀又在謝賜衣襖狀前﹐所賜衣襖乃初冬衣襖﹐而詠於大中祥符五年八月罷任﹐是年不能得賜初冬衣襖也。謝賜衣襖狀之後爲病瘡乞任使狀﹐故謝賜衣襖狀應在升州時上者。是以升州謝恩撫問狀當上於四年也。

八月﹐得賜初冬衣襖﹐上狀謝之。

本集卷十一謝賜衣襖狀﹕今月日﹐某官至﹐伏奉詔書﹐賜臣簇四鵰兒細錦綿旋襕一領﹐大綾夾襪頭袴一腰﹐並屯駐駐泊本城軍員等初冬衣襖。

按﹐據長編卷五五咸平六年六月記事﹐賜初冬衣襖在八﹑九月間。姑系之八月。

大中祥符五年﹐壬子﹐公元一○二一年﹐六十七歲。

三月﹐眞宗禦崇政殿﹐親試禮部合格貢舉人﹐得進士建安徐奭而下及第者百人﹐同出身者二十六人﹐諸科及第者三百二十四人﹐同出身者五十二人﹝長編卷七七﹞。

詠獎拔之彭乘﹐爲是年進士。

四月﹐令升州葺茅山宮觀﹝長編卷七七﹞。

六月﹐詔﹕諸軍故斷手足以避徵役及圖徙便郡者﹐自今決訖﹐並隸本軍下名﹐罪重者從重斷﹐傷殘甚者決配本鄕五百里外牢城。從知升州張詠之請也。

此載長編卷七八與宋會要刑法四之五。

八月﹐罷知升州﹐以薛映代之。

錢銘﹕厥疾增劇﹐乞還京﹐自艸奏書﹐求分司洛下﹐詔不允。

韓碑﹕以瘍疾甚﹐上章求分司西京。上閔之﹐亟令代還。

《宋史》本傳﹕上聞詠腦瘍甚﹐憫之﹐令薛映馳驛代還。

長編卷七八大中祥符五年八月﹕知升州張詠頭瘍甚﹐飲食則楚痛增劇。禦下急峻﹐賓僚少不如意者﹐動加詬詈。通判成悅爲吏勤事﹐而詠性躁果﹐刑訟多出獨斷﹐悅嘗以法規正﹐無所阿順﹐詠不禮焉﹐人頗少之。詠累求分務西洛﹐壬寅﹐命工部侍郎﹑集賢院學士薛映代之。映告謝便坐﹐自言久歷外任﹐求領近職。翌日﹐授樞密直學士﹐仍令馳驛以往。映至升州﹐言官有牛賦民出租﹐牛死﹐租不得蠲。上覽奏矍然曰「此豈朝廷所知耶﹗」遂詔諸州條上﹐悉蠲之。以下事﹐乃泳在升州時所爲﹐年月無考﹐附於罷任時。

《東軒筆錄》卷十﹕有範延貴者爲殿直﹐押兵過金陵﹐張忠定公詠爲守﹐因問曰「天使沿路來﹐還曾見好官員否�」延貴曰「昨過袁州萍鄕縣﹐邑宰張希顏著作者﹐𨿽不識之﹐知其好官員也。」忠定曰「何以言之�」延貴曰「自入萍鄕縣境﹐驛傳橋道皆完葺﹐田萊墾辟﹐野無墮農﹔及至邑﹐則鄽肆無賭博﹐市易不敢誼爭﹔夜宿邸中﹐聞更鼓分明﹐以是知其必善政也。」忠定大笑曰「希顏固善矣﹐天使亦好官員也。」卽日同薦於朝。希顏後爲發運使﹐延貴亦合門祗候﹐皆號能吏也。

江鄰幾《雜誌》﹕張詠知江寧府﹐僧陳牒出﹐公據判送司理院勘殺人賊。翌日﹐羣官聚廳﹐不曉其故。乖崖召僧至﹐訊云「作僧幾年�」對曰「七年。」復訊之云「何故額上有系頭巾痕�」僧惶怖服罪。至今案牘尙在。

按﹐《涑水記聞》卷七載此事﹐不言詠任何職﹐且較此爲詳。《五朝名臣言行錄》卷三載此事﹐注出記聞。元張光祖《言行龜鑑》卷七記此事﹐同於記聞﹐然首句云「張忠定知益州時」﹐當誤。

宋祝穆《方輿勝覽》卷十四建康府亭臺﹕折柳亭﹐張忠定建﹐爲祖餞之所。

《宋史》卷二七二曹克明傳﹕遷供備庫使﹐江﹑淮﹑兩浙都大提舉捉賊。克明使人捕賊﹐輒出私錢資之﹐以故人人盡力。視賊中趫勇者﹐釋縛﹐使遺捕其黨﹐前後獲千餘人。知江寧府張詠以其事聞﹐賜錢四十萬﹐領平州刺史﹐知辰州。

十月﹐眞宗言天尊下降﹐札示中外﹐大赦天下﹝長編卷七九﹐《宋史》卷八眞宗三﹞。

十一月﹐眞宗於朝元殿恭謝玉皇﹐奉天書行事。內外文武官並進階﹑勛﹑爵﹑邑有差。授通奉大夫﹐加食邑五百戶﹐上表謝之。

按﹐此據長編卷七九輿本集卷十謝加階食邑表。謝表無年月﹐然語有「仙祖來格」云云﹐故當在此時。

十二月﹐作景靈宮。立徳妃劉氏爲皇后﹝《宋史》卷八眞宗三﹐長編卷七九﹞。

按﹐景靈宮乃爲供奉十月下降之天尊﹣﹣聖祖趙玄朗而建。劉后於眞宗死後﹐專權十年﹐謚章獻明肅﹐乃北宋第一位掌權的皇后。其死後仁宗方親政。

大中祥符六年﹐癸丑﹐公元一○二二年﹐六十八歲。

還京七月﹐因病不能朝謁。

二月﹐上狀請知外藩。

《宋史》本傳﹕以疾未見﹐恨不得面陳所蘊﹐乃抗論言「近年虛國帑藏﹐竭生民膏血﹐以奉無用之土木﹐皆賊臣丁謂﹑王欽若啟上侈心之爲也。不誅死﹐無以謝天下。」章三上﹐出知陳州。

《澠水燕談錄》卷二﹕忠定公後自金陵入﹐苦腦疽﹐未陛見﹐禦史合門屢有奏﹐上寬其告﹐俾養疾。公恨不得面陳所懷﹐乃抗論﹕「近年以來﹐虛國家帑藏﹐竭生民膏血﹐以奉無用之土木﹐皆丁謂﹑王欽若啟上侈心之所爲也。不誅死﹐無以謝天下。」章三上﹐不報﹐出知陳州。

按﹐《宋朝事實類苑》卷十六與《五朝名臣言行錄》卷三均載此事﹐均注出《澠水燕談錄》。

本集卷十一病瘡乞任使狀﹕臣賦分本微﹐長年多疾。昨因增劇﹐洪恩特賜於替歸。至此未廖﹐中旨累加於存卹。而況千官事主﹐古有定規﹐百門不朝﹐理合去職。臣自到雙闕﹐已是半年﹐未能暫人於金門﹐未得一親於鳳扆﹐心緒若失﹐徊惶可知。乞降明勑﹐差知外藩。

按﹐本集卷十陳州謝到任表云「到闕七月﹐不赴朝參」﹔而比狀云「半年」。詠得知陳州在三月﹐故此狀當上於二月也。

三月十六日﹐差知陳州﹝今河南省淮陽縣﹞。

本集卷十辭赴陳州表﹕三月十六日﹐中使傳宣安慰臣﹐及賜臣勑牒一道﹐差知陳州﹐仍放朝辭。

進奏院遞到官告三通﹐贈詠父景太常卿﹐母謝氏追封新昌郡太夫人﹐妻王氏進封太原郡夫人。上表謝之。

按﹐此據本集卷十謝封贈表。謝表無年月﹐在謝加階食邑表後﹐辭赴陳州表前。辭赴陳州表乃四月所上﹐則此表當上於五年十一月後﹐六年四月前。考表內有「少寬南顧之憂」云云﹐則知陳州之命當已下矣﹐是當在三月十六日後。故置於三月。

四月十四日﹐離開封﹐坐船赴陳州上任。臨行上表辭之。

本集卷十陳州謝到任表﹕臣已於四月十六日到州署事訖。臣舉家順水﹐信宿到官。

本集同捲辭赴陳州表﹕今則見促﹐舟人已裝行具。

十六日﹐到陳州署事。上表謝之。

此據本集卷十陳州謝到任表。

八月﹐上言上狀祠部事。

宋會要職官四之二﹑儀制五之一○﹑儀制七之二三﹕八月﹐禮部尙書﹑知陳州張詠言「臣官忝尙書﹐祠部﹐本部子司﹐每有公事﹐並是申狀﹐體似未順。今請應丞郎﹑尙書知外州﹐除都省依舊申狀外﹐若本曹﹐欲止判檢﹐令以次官狀申。」從之。

長編卷七八大中祥符五年七月乙酉﹕詔﹕「尙書﹑丞郎﹑兩省給諫知州府﹐而本部郎中﹑員外郎及兩省六品以下官充本路轉運使副者﹐承前例須申報。𨿽職當統攝﹐方委於事權﹐而官有等差﹐宜明於品級。自今知制誥﹑觀察使已上知州府處所申轉運司狀﹐並止署按檢﹐令通判已下署銜供申。如轉運使官秩在上者﹐不用此令。」其後﹐張詠以禮部尙書知陳州﹐凡有祠部事﹐皆申公狀﹐詠因上言「臣官忝六曹﹐祠部乃本行司局﹐而例申公狀﹐似未合宜。望自今尙書﹑丞郎知州者﹐除申省外﹐其本行曹局止署按檢。」從之。

按﹐此下原注﹔「張詠事﹐本志在六年﹐今並書。」又「知陳州」作「知升州」﹐今據宋會要攺正之。

大中祥符七年﹐甲寅﹐公元一○一四年﹐六十九歲。

正月﹐眞宗奉天書發京師﹐赴亳州太淸官。

二月﹐眞宗回至東京﹐饗太廟﹐恭謝天地﹐大赦天下。

三月﹐羣臣以次加恩。

五月﹐命宰相王旦爲兗州景靈宮朝修使。

六月﹐王旦辭行﹐赴兗州﹝《宋史》卷八眞宗三﹐長編卷八二﹞。

六月﹐罷樞密使王欽若﹑陳堯叟。兵部尙書寇準爲樞密使﹑同平章事﹐王旦薦之也﹝長編卷八二﹐《宋史》卷八眞宗三﹑卷二一○宰輔一﹞。

長編卷八四大中祥符八年四月壬戌﹕準之未爲樞密使也﹐旦嘗得疾﹐久不愈﹐上命肩輿入禁中﹐使其子雍與直省吏扶之﹐見於便殿﹐勞問數四﹐因曰「卿今疾亟﹐萬一有不諱﹐使朕以天下事付之誰乎�」旦謝曰「知臣莫如君﹐惟明主擇之。」再三問﹐不對。上曰「張詠何如�」不對。又問﹕「馬亮何如�」不對。上曰「試以意言之。」旦彊起舉笏曰「以臣之愚﹐莫若寇準。」上憮然有間﹐曰「準性剛褊﹐卿更思其次。」旦曰「他人﹐臣所不知也。臣病困﹐不任久侍。」遂辭退。八月﹐祕書監分司西京楊億以疾愈求入朝。命億知汝州﹝長編卷八三﹞。九月﹐眞宗嘗觀書龍圖閣﹐得王禹偁章奏﹐嗟美切直﹐因訪其後。宰相王旦﹑向敏中言﹐其子嘉言舉進士及第﹐爲江都尉﹐頗勤詞學﹐而家貧母老。召對﹐特授大理評事。

按﹐此據長編卷八三﹐宰相名據《宋史》卷二一○宰輔一。

以下事均在陳州所爲﹐附於此。

《苕溪漁隱叢話》前集卷二五引陳輔之詩話﹕蕭楚才知溧陽縣﹐時張乖崖作牧。一日召食﹐見公几案有一絕云「獨恨太平無一事﹐淮陽閒殺老尙書。」蕭攺「恨」作「幸」字。公出視槁﹐曰「誰攺吾詩�」左右以實對。蕭曰「與公全身。公功髙位重﹐姦人側目之秋﹔且天下一統﹐公獨恨太平﹐何也�」公曰「蕭弟﹐一字之師也。」

按﹐詩見本集卷三﹐題爲遊趙氏西圜﹐該句作「方信承平無一事」。《靑箱雜記》卷七與詩話總龜卷三一亦載此事﹐二書略同。《靑箱雜記》云﹕乖崖張公詠﹐晚年典淮陽縣﹐遊趙氏西園﹐後一年捐館﹐亦詩讖也。故系有關此詩之事於詠死前一年的大中祥符七年。又明劉宗周《人譜類記》卷五記警疏誕第八所載﹐與叢話略同。

《能攺齋漫錄》卷十二﹕乖崖公張詠﹐嘗典陳州。漕使檢點米倉﹐見近納不當支者有新印。疑而詰主吏﹐吏答以月支官吏俸米。漕移文詰公﹐公批於後曰「國家養賢﹐不與士卒同﹐付案不行。」實時遣送漕﹐自出衙門﹐坐於樓下﹐俟送漕使。漕使不得已﹐倉皇而行。

大中祥符八年﹐乙卯﹐公元一○。一五年﹐七十歲。

去年冬暮﹐楊億在汝州有書寄詠﹐回答汝州楊大監書。

按﹐此據本集卷七。答書云「張老子今年七十矣」﹐故當在今年。億寄書在「冬暮」﹐回書則當在年初矣。儒林公議卷上與《湘山野錄》卷中亦載此事﹐並均引其文﹐然不出本集卷七所載。儒林公議云「張詠正直少合﹐與楊億頗相知善」﹐下卽引詠答億書中語﹐繼曰「億文詞侈博﹐落筆卽成﹐生平纂集數百卷﹐其劬勞至矣﹔然皆聲韻偶麗﹐編組事物﹐鮮有及理之文。詠之書億﹐其眞益友之言歟﹗」《湘山野錄》則曰「其語直气勁﹐如乖崖之在目。幹寶晉書稱王獻之嘗云﹕『吾於文章書札﹐識人之形貌情性。』眞所謂也。」

四月﹐以樞密使﹑同平章事寇準爲武勝軍節度﹑同平章事。準惡三司使林特姦邪﹐數與忿爭。特方有寵﹐眞宗不悅﹐謂王旦等曰「準年髙﹐屢更事﹐朕意其必能攺前非﹐今觀所爲﹐似更勝於疇昔。」旦等曰「準好人懷惠﹐又欲人畏威﹐皆大臣所當避﹐而準乃以爲己任﹐此其所短也。非至仁之主﹐孰能全之﹗」王欽若﹑陳堯叟並爲樞密使﹑同平章事﹝長編卷八四﹐《宋史》卷八眞宗三﹞。

五月﹐命寇準知河南府﹐兼西京畱守司事。廢內侍省黃門﹐其髙班內品﹐攺爲前殿祗候髙班內品﹝長編卷八四﹞。

眞宗遣使到陳州傳宣撫間詠疾病﹐上狀謝之。

本集卷十一陳州謝傳宣撫問狀﹕今月﹐得內侍髙品岑素到州傳宣撫問臣﹕「頭上瘡子可殺疼痛�好自將治」者。今春已來﹐其候稍變。蓋由癖路漸滑﹐頭瘡益深﹐一飯沾唇﹐則終朝腦痛﹐勺水入口﹐則連夜血流。直緣漏脇之痾﹐莫責神醫之效﹐以至形容低劣﹐步履艱難。按﹐此狀無年月﹐從所言病情看﹐當在卒年也。旣曰「內侍髙品」﹐又曰「今春已來」﹐則當在四﹑五月間。姑系之內侍髙班攺名時。

七月﹐少時同學傅霖來訪。

《苕溪漁隱叢話》前集卷二五引《西淸詩話》﹕張乖崖少與逸人傅霖同學。公旣顯達﹐求霖﹐三十年不可得。作憶霖詩云「寄語巢由莫相笑﹐此生終不羨輕肥。」晚年守宛丘﹝卽陳州﹞﹐有被褐騎驢﹐叩門大呼曰「語尙書﹐靑州傅霖。」閽吏走白﹐公曰「傅先生天下士﹐汝何人﹐敢呼姓名﹗」霖笑曰「別子一世﹐尙爾童心。是豈知世間有我哉﹗」公曰「何昔隱今出�」霖曰「子將去﹐來報子耳﹗」公曰「詠亦自知之。」霖曰「知復何言﹗」後一月﹐公薨。

《東都事略》與《宋史》本傳﹕初﹐詠與靑州傅霖少同學﹐霖隱不仕。詠旣中第﹐致位光顯﹐散遣親密﹐四方求霖者三十年不可得。詠守陳﹐一日﹐霖來謁﹐閽吏走白詠﹐詠責吏曰「傅先生天下賢士﹐吾尙不得而友﹐汝何人﹐敢姓名乎�」霖笑曰「別子一世﹐尙爾耶�是豈知世間有傅霖者乎�」詠且間﹕「昔何隱�今何出�」霖曰「子將去矣﹐來報子爾。」詠曰「詠亦自知之。」霖曰「知復何言﹗」翌日而去。後一月而詠卒。

按﹐詩見本集卷五﹐題爲寄傅逸人。云詠求霖三十年不可得﹐誤。本集中﹐有寄傅逸人詩八首。本集卷三每憶家園樂蜀中寄傅逸人之二末注云「淳化末﹐余直宥密﹐使人密誘傅﹐意勉之仕進。傅以爲薦已是相污也﹐虛名何濟。遂止。」足證張詠與傅霖有聯系。至云詠卒前霖來探望﹐則或有之矣。

八月一日戊寅﹐卒於陳州理所﹐年七十。六日癸未﹐陳州上報朝廷﹐贈尙書左僕射。

宋狀﹕以大中祥符八年八月一日齊終於理下﹐享年七十。嗚呼﹐景命弗究﹐宗工其萎﹐如仁均哀﹐殲我何贖�邦人攺祠而爲諱﹐道路舉音以過喪。眞宗聞訃震嗟﹐追贈尙書左僕射。錢銘﹕至大中祥符八年八月一日﹐棄館捨於理所﹐享年七十。詔贈尙書左僕射。長編卷八五大中祥符八年八月癸未﹕陳州言﹐知州﹑樞密直學士﹑禮部尙書張詠卒。贈左僕射。

累階至正奉大夫﹐累勛至上柱國﹐累爵至開國公﹐累食邑至三千七百戶﹐食實封四百戶。

錢銘﹕公累階至正奉大夫﹐累勛至上柱國﹐累爵至開國公﹐累食邑三千七百戶﹐食實封四百戶﹐五福俱集。少多奇節﹐歷八座之重﹐受二聖之知﹐所恨者不至三事﹐晚嬰奇疾耳。

宋狀﹕公階至正奉大夫﹐勛上柱國﹐爵開國公﹐食封戶三千七百﹐實戶四百。眞宗嘗稱詠才任將相﹐不盡其用﹐至是大痛惜之。

長編卷八五大中祥符八年八月癸未﹕上嘗稱詠才任將帥﹐以疾不盡其用。《宋史》本傳﹕眞宗嘗稱其材任將帥﹐以疾不盡其用。

宋狀﹕惜其未極柄用﹐遽愆腠理﹐上欲以爲相者數矣﹐天之不慭也。悲夫﹗韓碑﹕上嘗稱公有將相器﹐以疾未及用﹐至是大痛惜之﹐命優贈官。

臨終上疏﹐請斬丁謂以謝天下。

長編卷八五大中祥符八年八月癸未﹐詠臨終奏疏言「不當造宮觀﹐竭天下之財﹐傷生民之命。此皆賊臣丁謂誑惑陛下﹐乞斬謂頭﹐置國門以謝天下﹐然後斬詠頭﹐置丁氏之門以謝謂。」上亦不以爲忤云。

按﹐此下注云「斬丁謂事據記聞﹐所云臨終奏疏則歐靖《聖宋掇遺》及《國老閒談》所載也」見《涑水記聞》卷七與《國老談苑》卷一。

或言在陳州頗營市產業﹐侵刻細民。

長編卷八五大中祥符八年八月癸未﹐詠素以介潔著稱﹐晚年在陳州﹐頗營市產業﹐或侵刻細民﹐時論惜之。

按﹐《後山談叢》卷三載﹕「乖崖在陳﹐一日方食﹐進奏報至﹐且食且讀﹐旣而抵案慟哭﹐久之﹐哭止﹐復彈指罵詈久之。乃丁晉公逐萊公也。乖崖知禍必及己﹐乃延三大戶於便坐﹐與之博﹐袖間出彩骰子﹐勝其一坐﹐乃買田宅爲歸計以自污。晉公聞之﹐亦不害也。余謂此智者爲之﹐賢者不爲也。賢者有義而已﹐寧避禍哉�禍豈可避耶�」《五朝名臣言行錄》卷三亦載此事﹐注出談叢。然宋洪邁容齋隨筆卷八談叢失實條辧此事云「按張公以祥符六年知陳州﹐八年卒。後五年當天禧四年﹐寇公方罷相﹐旋坐貶﹐豈有所謂乖崖自污之事�」洪邁並指出談叢誤記之因﹕「蓋前輩不家藏國史﹐好事者肆意飾說爲美聽﹐疑若可信﹐故誤人紀述。」李燾湖北漕司乖崖堂記云「舊史恨復之卞急躁競﹐此蓋當時奴婢小人私謗竊議﹐果不足信。」且極力推崇張詠。然長編載詠在陳州營市產業事。要之﹐詠晚年營市產業﹐事或有之﹐云爲避禍﹐則誤﹐洪邁辧之極是。

《容齋三筆》卷五張詠傳﹕張忠定詠﹐爲一代偉人﹐而治蜀之績﹐尢爲超卓。然實錄所載﹐了不及之﹐但云出知益州﹐就加兵部郎中﹐入爲戶部﹐後馬知節自益徙延﹐難其代﹐朝廷以詠前在蜀﹐寇攘之後﹐安集有勞﹐爲政明肅﹐遠民便之﹐故特命再任而已。國史本傳略同﹐而增書促招安使上官正出兵一事。皆詆其知陳州營產業﹐且與周渭﹑梁鼎輩五人同傳。殊失之也。史氏發潛徳之幽光﹐爲有負矣。嘗自言幸生明時。

《東都事略》與《宋史》本傳﹕少學擊劍﹐好爲大言﹐喜事奇節。嘗謂其友人曰「張詠幸生明時﹐讀典墳以自律﹐不爾﹐則爲何人邪﹖」故其言曰「事君者﹐廉不言貧﹐勤不言苦﹐忠不言己效﹐公不言己能﹐斯可以事君矣。」

蜀人聞其卒﹐罷市號慟﹐建大齋會﹐置遺像﹐事之如生。

韓碑﹕公之亡也﹐蜀民聞之﹐皆罷市號慟﹐得公遺像﹐置天慶觀之仙遊閣﹐建大齋會﹐事之如生﹐至今不懈。

《五朝名臣言行錄》卷三引語錄﹑《《永樂大典》》卷一八二二三封寄畫像引宋張詠語錄﹕訃至﹐蜀人罷市號慟。﹝僧正﹞希白爲公設大齋會﹐請知府淩策諫議發開所畱文字﹐乃公畫像﹐衣兔褐﹐系絳艸裹﹐自爲贊曰﹔「乖則違俗﹐崖不利物﹐乖崖之名﹐聊以表徳。」因號乖崖公。遂畫於天慶觀仙遊閣。又九曜堂皆畫公像﹐府衙之東南隅又有祠堂﹐皆後人思公而爲之。

年譜後錄

宋眞宗天禧元年﹐丁巳﹐公元一○一七年﹐詠死後二年。

四月﹐王曙治蜀﹐民安其政﹐以比張詠﹐號前張后王﹝長編卷八九﹐《宋史》卷二八六本傳﹞。

《五朝名臣言行錄》卷四王曙條引名臣傳﹕公知益州﹐賊﹑盜﹑贓無輕重一切戮之﹐蜀中股粟。不數月﹐賊屏竄﹐列郡皆外戶不閉。先是﹐張詠守蜀﹐季春糶廩米﹐其價比時估三之一﹐以濟貧民﹔凡十戶一保﹐一家犯罪﹐一保皆坐不得糶﹐民以此少敢犯法。至是﹐獻議者攺詠之法﹐窮民無所濟﹐復爲盜。公奏復之。

《東都事略》卷五三王曙傳﹕知益州﹐爲政嚴平而不可犯﹐人以比張詠﹐爲之謠曰「蜀守之良﹐前張后王。惠我赤子﹐而無流亡。何以報之﹐俾壽而昌。」

按﹐王曙乃寇準女婿也。

天禧四年﹐庚申﹐公元一○二○年﹐詠死後五年。

權葬於陳州宛丘縣孝悌鄕謝村裏。

錢銘﹕以天禧四年八月二十九日﹐權葬於陳州宛丘縣孝悌鄕謝襯裏也。

宋狀﹕以天禧四年十一月二十七日﹐權窀於陳州宛丘縣孝悌鄕謝村焉﹐從宜也。

按﹐銘﹑狀所載﹐葬處同﹐而葬日則異。未知孰是。

宋仁宗天聖三年﹐乙丑﹐公元一○二五年﹐詠死後十年。

八月﹐知益州薛田言「本州島發解舉人﹐自張詠以來﹐例給官券至京師。今得三司移文﹐乃責吏人償所給官物﹐恐非朝廷之意﹐」仁宗曰「漢貢士﹐皆郡國續食﹐今獨不能行之遠方耶�其令悉蠲之﹗」﹝長編卷一○三﹐宋會要選舉一五之五﹞。

天聖四年﹐丙寅﹐公元一○二六年﹐詠死俊十一年。

三月﹐薛奎以樞密直學士知益州﹐至天聖六年三月。其臨事持重明決﹐蜀人以張詠比之﹝長編卷一○四﹑一○六﹐《東都事略》卷五三本傳﹞。

宋仁宗慶曆四年﹐甲申﹐公元一○四四年﹐詠死後二十九年。

十二月﹐文彥博爲樞密直學士﹐知益州﹐至慶曆七年三月﹐爲右諫議大夫﹐除樞密副使﹝長編卷一五三﹑二八○﹐《名臣碑傳琬琰集》下編卷十二實錄文彥博傳﹐《宋史》卷二一一宰輔二﹞。

東齋記事卷四﹕文潞公守成都﹐僧司因用張詠故事﹐請作大事﹐公許之。四路州軍﹐人眾悉來觀看﹐塡溢坊巷﹐有踐踏至死者。客店求宿﹐一夜千錢。自張公至是﹐四五十年間﹐蕃滋不啻數千百倍。地不加廣而人眾如此﹐取之又日益多﹐可不慮哉﹗

《容齋三筆》卷五張詠傳﹕文潞公云﹕予嘗守蜀﹐覩忠定之像﹐遺愛在民﹐欽服已甚。

宋仁宗皇佑元年﹐已丑﹐公元一○四九年﹐詠死後三十四年。

十二月﹐知益州田況撰張尙書寫眞贊﹐並張詠自贊﹐一同刊石﹐置於有詠畫像之天慶觀中﹝《全蜀藝文志》卷四四下﹞。

皇佑二年﹐庚寅﹐公元一○五○年﹐詠死後三十五年。

十一月﹐召樞密直學士﹑給事中﹑知益州田況權禦史中丞。益州自李順﹑王均再亂﹐人心易搖﹐守臣得便宜從事﹐多擅殺以爲威﹐𨿽小罪﹐猶並妻﹑子徙出蜀﹐至有流離死道路者。田況在蜀逾二年﹐拊循教誨﹐非有甚惡﹐不使東遷。蜀人尢愛之﹐以繼張詠﹝長編卷二八九﹐《臨川先生文集》卷九一田況墓志銘﹐《東都事略》卷七○本傳﹞。

按﹐田況何時知益州﹐史未明載。長編卷一六四載﹐慶曆八年﹝一○四八﹞四月﹐知益州﹑刑部郎中程勘落樞密直學士﹐知鳳翔府。自慶曆八年至皇佑二年﹐恰「逾兩年」﹐故田況知益州當在慶曆八年四月。

田況撰《儒林公議》卷上﹕張詠所臨之郡﹐無不完浹﹐前後民愛之如父母。再治蜀﹐恩威條教﹐動皆可紀﹐益人至今謠慕﹐比戶畫像祠之﹐以謂諸葛武侯之後無逮之者。蜀人性遊侈﹐嘗親舂以勤嗇教之﹐民皆感其意焉。

皇佑三年﹐辛卯﹐公元一○五一年﹐詠死後三十六年。

追謚張詠忠定。

韓碑﹕仁宗朝﹐追謚忠定。

湖北漕司乖崖堂記﹕追謚忠定﹐則皇佑三年詔也。

《公是集》卷四一張忠定謚議﹕自宋興以來且百年﹐言治者甚眾﹐其直己以事上﹐盡心以撫下﹐生有榮名﹐死有遺愛者﹐尙書殆無與並焉。

同書同捲巷議﹕巴蜀再叛﹐百姓凋獘﹐盜賊滿野。時尙書受命治之﹐單車到府﹐城無居民﹐庫無金帛﹐倉無見粟﹐而羣孽在外。尙書能安而輯之﹐威而懷之﹐盜賊殄滅﹐善民得職﹐至今蜀之人稱之若神明﹐不可謂無功也。嗚呼﹗方尙書之時﹐乘亂敗剽劫之後﹐公私埽地。然尙書外禦寇﹐內治民﹐克成厥功。今居平地﹐因承平之資﹐盜賊發﹐輒更數十郡﹐殺官吏﹐辱士大夫﹐惡不忍言。長吏以下﹐或開門迎送﹐具牛酒過兵﹐可哀也。

按﹐其時宋廷錄功臣子孫﹐而不及趙普﹑寇準﹑張詠﹐劉敞因是而作巷議﹐認爲是「有司之失」。文內極贊趙﹑寇﹑張三人。今僅錄有關詠之部分。

宋仁宗嘉佑四年﹐己亥﹐公元一○五九年﹐詠死後四十四年。

攺茶法﹐收茶稅﹐崇陽民受惠﹐立廟祠之﹝《補筆談》《宋史》卷一八四食貨下六茶下﹞。知成都府王素始大建張詠祠於府治之東﹐又取詠治蜀斷語可爲後法者﹐凡百三十首﹐圖於壁。落成之日﹐人無幼艾﹐爭捧牢酒﹐或喜或泣﹐列拜於庭﹝《全蜀藝文志》卷三七下王剛中張忠定公祠堂記﹞。

按﹐王素乃王旦季子﹐《宋史》卷三二○有傳。

《方輿勝覽》卷五一成都府祠廟張忠定祠﹕嘉佑四年﹐建祠於馬務街。龍圖學士劉公﹐又從而潔完之﹐庀事益光﹝《全蜀藝文志》卷三七下楊天惠張忠定公祠堂記﹞。

按﹐據《宋史》卷三三二劉庠傳﹐「劉公」當爲劉庠也。其事在神宗時期﹐具體時間不明﹐姑附此。宋英宗治平二年﹐乙巳﹐公元一○六五年﹐詠死後五十年。

七月﹐韓絳爲權三司使。韓絳在成都凡再歲。始﹐張詠以券給貧民﹐令春糴米﹑秋糴鹽。歲久﹐券皆轉入富室。絳削除舊籍﹐召貧民別予券﹐且令三歲視貧富轉易之。豪右不得逞﹝長編卷二○五﹐《宋史》卷三一五本傳﹞。

宋神宗熙寧三年﹐戊申﹐公元一○六八年﹐詠死後五十三年。

七月﹐韓琦判大名府﹐至熙寧六年二月﹐徙判相州﹝《宋史》卷三一二本傳﹐長編卷二四二﹞。判大名府期間﹐應詠曾孫﹑元城主簿堯夫之請﹐撰詠神道碑銘。

韓碑﹕某向守大名﹐其孫堯夫﹐主簿元城﹐一日﹐具書來告曰「堯夫之曾祖﹐昔事太宗﹑眞宗朝﹐勤勞內外﹐有大名於天下。而自葬距今﹐歷年久矣﹐墓碑之刻﹐闕然未立﹐請書其實﹐以表神道﹐固祖烈之益光也。」某嘗總領史局﹐觀所載公文武大節﹐頗亦詳矣﹐然其絕異之政﹐與夫遺愛之迹﹐較然著於人聽者﹐猶未完悉。今得與巨賢論次而發揚之﹐以昭示於後世﹐誠所願已。宋神宗元丰三年﹐庚申﹐公元一○八○年﹐詠死後六十五年。

九月﹐知崇陽縣王欲作張忠定公祠堂記。

《張乖崖事文錄》卷三﹑本集附集卷三王欲張忠定公祠堂記﹕流風善政﹐遺之至今﹐𨿽三尺童子能傳。公之祠不獨著邑人之不忘﹐而將廣其傳也。

宋徽宗崇寧四年﹐乙酉﹐公元一一○五年﹐詠死後九十年。

知成都府虞策修張詠祠堂﹐以知華陽縣事李孟侯董匠事。凡葺屋七十楹﹐度堂十九﹐竭作十旬﹐百堵用成﹐寢宮閟淸﹐墻戶鮮整﹐气色明喜﹐靈觀忽還。

按﹐此據《全蜀藝文志》卷三七下楊天惠張忠定公祠堂記。原僅言「今大尹﹑前戶部尙書虞公」﹐未明言其名。考《宋史》卷三五五虞策傳﹕「歷刑部﹑戶部尙書﹐拜樞密直學士﹐知永興軍﹑成都府。」「虞公」當卽此人也。近人吳廷燮《北宋經撫年表》卷五載﹐崇寧三﹑四年間﹐恰爲虞策知成都府﹐並引楊天惠之記﹐爲四年虞策知成都之證。是知確爲虞策也。

宋徽宗宣和五年﹐癸卯﹐公元一一二三年﹐詠死俊一百零八年。

正月﹐臣僚言「聞蜀父老謂﹐本朝名臣治蜀非一﹐獨張詠徳政居多。如賑糶米事﹐著在皇佑甲令﹐常刻石﹐遵守至今﹐行且百年。其法﹕一斗止糶小錢鐵錢三百五十文﹐人日二斗﹐團場給歷﹐赴場請糶﹐歲計六萬碩﹐始二月一日﹐至七月終。貧民缺食之際﹐悉被朝廷實惠。比年漕臣不職﹐米直漸增﹐或陳腐不堪﹐雜以糠粃﹐不獨損六萬之數﹐且幾察不嚴。乞賜施行。」詔漕臣檢會皇佑條﹐措置以聞﹝宋會要食貨六八之五五﹑五九之一九﹑五七之一六﹞。

《宋史》卷一七八食貨上六﹕張詠之治蜀﹐歲糶米六萬石﹐著之皇佑甲令。

宋髙宗紹興二十八年﹐戊寅﹐公元一一五八年﹐詠死後一百四十八年。

九月﹐王剛中充龍圖閣待制﹑四川安撫制置使兼知成都府。

十月﹐王剛中赴任﹝宋李心傳《建炎以來系年要錄》卷一八○﹞。剛中遐思張詠風績﹐卓乎莫及﹐嘗躬奠祠下﹐徘徊周覽﹐惜其歷歲滋多﹐堂宇且獘﹐乃命悉舉而更新之﹐仍於祠後增接兩廊﹐建堂三間﹐築垣墉以周之﹐而稍植花木於堂北﹐以爲士大夫謁祠遊息之所﹐且以稱邦人嚴奉之意。

按﹐此據《全蜀藝文志》卷三七下王剛中張忠定公祠堂記。王剛中﹐《宋史》卷三八六有傳。紹興十五年﹝一一四五﹞進士第二人﹐官至同知樞密院﹐卒贈資政殿大學士﹑光祿大夫﹐謚恭簡。王剛中離蜀的時間﹐本傳曰「孝宗受禪﹐召赴闕。」孝宗卽位﹐在紹興三十二年六月﹐而《《宋史》全文》《續資治通鑑》卷二四載﹐隆興元年﹝一一六三﹞五月﹐四川安撫制置使已是沈介。故王剛中離任﹐當在紹興三十二年六月至隆興元年五月之間。其修祠堂﹐不知在何年﹐姑置於赴任之年。

宋孝宗乾道六年﹐庚寅﹐公元一一七○年﹐詠死後一百五十五年。

李燾修湖北轉運使司乖崖堂﹐十二月甲子﹝十九日﹞﹐爲之作記。堂中有從成都仙遊閣摹寫之張詠畫像﹐像中服飾﹐悉如隱者。堂在部刺史聽事後。

按﹐此據湖北漕司乖崖堂記。記末署「上章攝提格則塗甲子」。「上章攝提格」乃庚寅﹐燾生於政和五年﹝一一一五﹞﹐卒於淳熙十一年﹝一一八四﹞﹐故庚寅乃乾道六年。則塗﹐十二月也。

《輿地紀勝》卷六六鄂州上古迹﹕乖崖亭﹕在漕東衙曰義堂之後﹐李燾設張忠定公像於其上﹐有文記之。

按﹐王象之曰「亭」﹐李燾曰「堂」﹐二者不同。堂旣爲李燾所修﹐當以其說爲正。

宋寧宗嘉定三年﹐戊辰﹐公元一二一○年﹐詠死後一百九十五年。

正月﹐項安世爲崇陽縣重修之北峯亭作記。

本集附集卷三項安世崇陽縣重建北峯亭記﹕縣之西曰美美亭﹐縣之北曰北峯亭﹐皆公遊賦之地。民舊以西亭祠公。隆興二年﹝甲申﹐一一六四﹞﹐沼其前以牣魚鱉﹐移公置北亭上。亭久復廢。慶元初﹝乙卯﹐一一九五﹞﹐主簿王君田奉公像祠於學。六年﹝庚申﹐一二○○﹞﹐知縣事任君希夷謂﹐祠於學良是﹐然亭乃公答惰甿處也﹐敬隆而迹泯﹐士事而民弗瞻﹐則公之意其存者有幾﹖乃復亭於此山上﹐摹公像龕之。使來告曰「幸匄我一記﹐俾君姓名﹐與榮其間。」嘉定三年正月十九日﹐江陵項安世記。

按﹐慶元後﹐嘉定前﹐尙有嘉泰﹑開禧兩个年號﹐但均不超過四年﹐是文內「六年」云云﹐當爲慶元六年無疑。慶元六年距嘉定三年﹐有十年之久﹐項安世爲何十年後方書之�又如何能「並書之以告來者」�或「嘉定」爲「嘉泰」之誤歟�如此亦距三年﹐仍不合情理及記中語。又《宋史》卷三九七項安世傳云「嘉定元年卒。」或是項安世此文署年誤�抑或《宋史》誤�亦疑莫能決也。姑從本文﹐系之嘉定三年。

《輿地紀勝》卷六六鄂州上古迹﹕忠定祠﹕在崇陽縣北北峯亭。初﹐張忠定公宰是邑﹐有異政﹐去而思之﹐卽公所建美美亭立生祠﹐春秋祭祠不絕。紹聖中﹐移置淨剎院。紹興中﹐重建美美堂﹐繪公像焉。

按﹐輿地紀勝之記載﹐正可補項安世記載之闕﹐使崇陽縣張詠祠堂之演變情況更爲淸楚。

宋會要選舉四之四四﹕項安世擬對學士院試策曰﹕如張詠當爲舉首﹐而以遜其鄕人﹐則猶有朋友之義也。

嘉定十七年﹐甲申﹐公元一二二四年﹐詠死後二百零九年。

蜀人於成都仙遊閣建三賢祠﹐祀張詠﹑趙抃﹑崔與之。

《宋史》卷四○六崔與之傳﹕便道還廣。蜀人思之﹐肖其像於成都仙遊閣﹐以配張詠﹑趙抃﹐名三賢祠。

按﹐崔與之﹝一一五八﹣﹣一二三九﹞字正子﹐廣州增城人。嘉定十三年﹝一二二○﹞﹐以煥章閣待制知成都府﹐兼本路安撫使。十四年﹝一二二一﹞十一月﹐除與之四川安撫制置使﹐盡護四蜀之師。嘉定十七年罷任。與之前後在蜀五年﹐頗有善政。崔與之爲宋代嶺南名人﹐今有《崔淸獻集》傳世﹐尙有《崔淸獻公言行錄》﹐記載其事迹。

宋魏了翁《鶴山集》卷四九簡州三賢閣記云﹐成都天慶觀仙遊閣之三賢祠﹐乃嘉定十四年﹝一二二一﹞﹐卽崔與之知成都府的第二年﹐由劉光祖﹝一一四二﹣﹣一二二二﹞倡議﹐洪咨夔﹝一一七六﹣﹣一二三六﹞等人所建﹐劉光祖且爲之作贊。十年後﹐紹定三年﹝一二三○﹞﹐家大酉知簡州﹐又在簡州勝會堂建三賢祠﹐祀張詠﹑趙抃﹑崔與之﹐並請當時被貶靖州﹝今湖南靖縣﹞的魏了翁爲之作記。如此﹐則成都三賢祠乃建於崔與之知成都時﹐而非在其離任後。魏了翁﹝一一七八﹣﹣一二三七﹞乃崔與之獎拔的四川士人﹐洪咨夔則爲崔與之門人。

宋理宗淳佑十年﹐庚戌﹐公元一二五○年﹐詠死俊二百三十五年。

知崇陽縣郭森卿刻印《乖崖集》十二卷﹐並爲之作序。

宋陳振孫《直齋書錄解題》卷十七別集類中﹕《乖崖集》十二卷﹐《附錄》一卷。近時郭森卿宰崇陽﹐刻此集。舊本十卷﹐今增廣並語錄爲十二卷。

本集卷首宋郭森卿乖崖先生文集序﹕森卿初至邑﹐會舊尹三山陳侯朴授一編書﹐乃公遺文﹐欲刊之縣齋而未果﹐屬使成之。舊本得之通城楊君津家﹐凡十卷﹐今爲十二卷。其會粹﹑訂證﹐實屬之尉曹孫君惟寅﹐而使學生存中參焉。

按﹐據今人陳樂素《略論直齋書錄解題》﹝收入《求是集》第二集》一文研究﹐解題成書約在淳佑十年或稍後。是郭森卿刻印《乖崖集》不得遲於十年也。故置於十年。

宋度宗咸淳五年﹐已巳﹐公元一二六九年﹐詠死後二百五十四年。

二月﹐知崇陽縣伊賡重刊《乖崖集》十二卷﹐朝散大夫﹑特差荊湖安撫大使司主管機宜文字﹐權澧州軍州事龔夢龍爲序。

按﹐據本集附集卷二龔夢龍序。

元成宗大徳六年﹐壬寅﹐公元一三○二年﹐詠死後二百八十七年。

九月﹐趙孟俯與湯炳龍拜觀張詠畫像於北山書房﹐趙孟俯親書張詠自贊﹕乖則違眾﹐崖不利物﹐乖崖之名﹐聊以表徳。徒勞丹靑﹐繪寫凡質﹐欲明此心﹐服之無斁。乖崖翁自贊。

按﹐此據《張乖崖事文錄》卷首。

大徳七年﹐癸卯﹐公元一三○三年﹐詠死俊二百八十八年。

十月﹐崇陽縣令馬合馬在縣西美美亭前建成張詠祠。祠乃大徳庚子﹝四年﹐一三○○﹞年攺建﹐至此時建成。武昌路總管府治中察罕申寫記﹐刻石立於祠。

《張乖崖事文錄》卷三忠定張公祠記﹕公之終更而去也﹐民思之﹐生祠公於所建美美亭﹐春秋祭祀不絕。紹聖中﹐移置靜剎。紹興﹐復祠於美美亭。隆興二年﹝一一六四﹞﹐邑令陶楙以北峯亭亦公遺迹﹐乃徙焉﹐而命梵安浮屠主祠亭。郡誌云爾。大徳庚子﹐邑長攺建社壝於亭前。

明太祖洪武六年﹐癸丑﹐公元一三七三年﹐詠死後三百五十八年。

崇陽縣新構張詠祠堂於北峯亭基﹐知縣親行祭乖崖文﹐明太祖作張詠惠民記。八年﹝乙卯﹐一三七五﹞雨水後五日﹐連彥廣作跋乖崖祠堂記﹝《張乖崖事文錄》卷四﹞。

洪武十七年﹐甲子﹐公元一三八四年﹐詠死後三百六十九年。

在成都府治西南﹐建三公廟﹐祀秦蜀守李冰﹑漢守文翁﹑宋守張詠﹐歲時有祭。三人舊各有祠﹐至是重建﹐合爲一焉﹝《寰宇通誌》卷六一成都府祠廟﹞。

按《寰宇通誌》卷六一成都府名宦﹕李冰﹐仕秦﹐爲蜀守﹐鑿離堆捍水以灌漑﹐於是沃野千里﹐號爲陸海﹐蜀人徳之。文翁﹐仕漢﹐爲蜀郡守﹐開學校﹐以詩書教人﹐風俗丕變﹐後司馬相如﹑王褒﹑揚雄以文章名﹐張寬以博聞顯﹐嚴遵﹑李仲元以有道稱﹐何武入爲三公﹐皆文翁倡之也。

明宣宗宣徳九年﹐甲寅﹐公元一四三四年﹐詠死後四百十九年。

十二月﹐禮部主事劉球使蜀﹐至成都﹐謁三公廟。退得詠像﹐有詠自贊及趙孟俯拜觀書﹐遂命工善繪者臨摹上石﹐並系之以辭﹝《張乖崖事文錄》卷首張忠定公像記﹞。

明孝宗弘治三年﹐庚戌﹐公元一四九○年﹐詠死後四百七十五年。

七月﹐山西左布政使劉忠與詠同郡﹐慕詠之爲人﹐因仕於蜀﹐爲右布政使﹐與四川左布政使邢表搜獵羣史﹐訪諸士大夫家﹐所藏編錄有關於蜀郡者集之﹐合眾疏披閱之餘﹐遂命成﹑華二學教諭顏瑞﹑徐瀚三復讎校﹐正其差訛﹐汰其重復﹐次第篇目﹐聚爲《張乖崖事文錄》四卷﹐遂捐俸鋟梓。

按﹐此據《張乖崖事文錄》卷首邢表序﹑捲尾楊光溥後序。《張乖崖事文錄》﹐今存明弘治三年刻本與淸康熙﹝一六六二﹣﹣一七二二﹞中刻本﹐均題名事文錄﹔而內中兩序及一後序﹐均作「文行錄」。

淸徳宗光緒八年﹐壬午﹐公元一八八二年﹐詠死後八百六十七年。

知上海縣莫祥芝依康熙間張靑芝鈔本﹐校以明人影宋寫本﹐重刊《乖崖集》十二卷﹐立秋日作跋﹝本集附集卷二莫祥芝跋﹞。◎

