

寄秋軒吟艸

﹝淸﹞牛燾著

●麗江吟

花馬竹枝詞七首

六詔遺民慨已非﹐河山風景尙依稀。

匏笙蘆笛家家吹﹐白雪梅花處處飛。

銀山一半夕陽開﹐江水年年綠似醅。

最是淸猿啼不斷﹐竹枝哀怨个中來。

月下何人觱篥吹﹐齊聲髙唱踏蠻兒。

算從邊塞西風起﹐踏到落花三月時。

父老猶傳《塞上曲》﹐子規啼裂滿山竹。

含思宛轉《一封書》﹐寄向何人淚盈掬。

麥壠靑靑稚子驕﹐含風裊裊柳枝條。

柳條盤作靑絲笠﹐麥管吹成碧玉簫。

金江春暖浪淘沙﹐日日江頭數浪花。

人比黃金淘易盡﹐沙隨浪去似年華。

龍祠二月騫神藂﹐雪裏山茶插鬢紅。

共道山靈從不老﹐山靈舊是白頭翁。

遊玉龍祠二首

此地隔塵氛﹐幽禽向午聞。

石泉寒潄玉﹐煙樹綠團云。

沂水春偕詠﹐睢園雅會文。

日長消不盡﹐琴韻和南薰。

散步小橋東﹐披襟百慮融。

泉鳴山更寂﹐樹密澗仍空。

殿角殘虹雨﹐池亭澀浪風。

僧窗頻小憇﹐扶醉夕陽紅。

憶家園﹝麗江古城賣雞巷﹞四首

家住城西傍翠微﹐竹籬墻外有禪扉。

山僧唱罷魚山梵﹐驚起林鴉破曉飛。

非城非市市城邊﹐一帶園畦曲引泉。

籬外自餘閒敞地﹐村童逐伴放飛鳶。

新槐綠竹夾門栽﹐婪尾鼠姑先後開。

多種菊苗畱晚節﹐預炊靑麥釀香醅。

門前蹤迹絕塵埃﹐非是主人避客來。

野徑小橋灣轉處﹐難容車馬破蒼苔。

麗江古城雪景

﹝庚子年二月二十九日雨雪平尺﹞

山城二月春正寒﹐香霧濛濛露未幹。

東風釀雨還釀雪﹐落皚滿地玉欄桿。

銀牀金井埋鴛甃﹐萬瓦曉失魚鱗縐。

梨花昨夜滿東欄﹐柳絮今朝迷遠岫。

村徑無人半掩扉﹐園頭拾枯炊煙微。

簾幙無聲銀蒜吟﹐但聞泉澑入空幃。

遊絲凍惹薔薇架﹐折竹輕欹海棠榭。

香篆氤氳睡鴨沈﹐空庭寂寞饑烏下。

瑤堦佇立望眼迷﹐雲垂霧重天宇低。

檐牙未雨千點澑﹐門外落花一尺泥。

暝色乍開延素煦﹐欲晴未晴幾朝暮。

半晌欹枕怯夢寒﹐坐撥鑪火尋詩句。

郡城陰雨

八月末因公赴﹝麗﹞郡﹐十月初還署﹐連月陰雨。

節過中秋雨騎月﹐殘秋䢐冬泥滑滑。

郡城風急不勝寒﹐掉臂歸來煨榾柮。

菊殘不見傲霜枝﹐梅花數點香滿地。

任爾霜前弄喉舌﹐暖回黍谷日遲遲。

白馬龍潭賞海棠

梨花開落柳花黃﹐一路隨春到海棠﹔

貪睡自然春過半﹐倩誰燒燭爲儸裝。

遊東元三首

不向東元十載余﹐重來風景竟何如﹖

桃花依舊逢人笑﹐應笑詩人老跨驢。

踏靑天气半陰晴﹐楊柳村邊一鳥鳴。

遙望陌頭深淺綠﹐落花香襯馬蹄輕。

二月東風送暖時﹐梨花才放兩三枝。

主人訝客何曾醉﹐總爲春寒花較遲。

作者原注﹕往事暮春看梨花大醉。

白沙村

平楚望蒼茫﹐寒云接大荒。

雪融泉噴玉﹐沙淨夜流霜。

艸色先秋碧﹐松聲帶月涼。

叢林多古剎﹐喧梵自西方。

山齋

閒庭晝靜日遲遲﹐淨幾明窗獨坐時。

野鼠窺人松葉架﹐山雞聽蟀豆花籬。

云移屋角蕉猶濕﹐風過檐牙竹屢欹。

掃地焚香無別務﹐北窗髙詠晚唐詩。

久客山中

躑躅花間麥穗齊﹐霜林又見蔓菁肥。

�������﹐珊碧山人久未歸。

晚秋垂釣

池頭衰柳尙依依﹐綠暗紅疎出釣磯。

新落葉邊人影隔﹐舊牽綸處藻莖稀。

靑山伴我閒窺餌﹐白鷺何心坐忘饑。

莫道晚秋鮮鯽少﹐寒江更有綠蓑衣。

金沙江西行十首

西行

西行無熱客﹐一路傍寒流。

風雨邊關夕﹐江山落葉秋。

斜陽余戰壘﹐野渡艤漁舟。

此日田家樂﹐勞生得四休。

初抵江岸

落日大江頭﹐江分遠近流。

華陽此黑水﹐塞月古梁州。

沙岸晴飛雨﹐漁燈夜泊舟。

吟詩懷往哲﹐萬里有髙樓。

石鼓江

山擁靑螺色﹐波環碧玉城。

江流石不轉﹐灘靜月無聲。

路似曾經渡﹐人猶此岸行。

殘碑夕照裏﹐回首沒榛荊。

石鼓碑

片石磨寒月﹐五花鐫赤紋。﹝麗江有花馬石﹞

銅曾標漢柱﹐鼓擬篆周文。

寶鏡澄秋水﹐蒼苔翳片雲。

摩挲開合迹﹐莫問故將軍。

作者原注﹕。碑在金沙江轉折處﹐明嘉靖二十七年﹐蕃出掠臨西﹐麗江土司木髙平之。鼓上詩詞﹐皆系木髙自紀其功。。相傳邊境有兵事﹐鼓自裂開﹐無事﹐又彌合如故。

石門關

巖關橫絕處﹐石棧曲盤盤。

寒月臨江白﹐悲笳入夜闌。

艸枯云磴滑﹐葉落馬蹄幹。

此日邊亭吏﹐黃昏下釣竿。

三仙村

舊是桃源路﹐仙莊幸可居。

人供牛米外﹐家有鶴租余。

石影來唐朮➀﹐仙蹤托子虛。

遐荒多僻事﹐閒話意如何。

作者原注﹕➀谷傳昔有夷人婦爲大風所吹﹐附於巖石之上﹐形迹宛然﹐土人以風神祀之﹐殊荒唐也﹐按夷俗稱鬼怪日。唐朮見水注經注。

紅石巖

鬼斧削何平﹐天低一石撐。

火雲連蜀棧﹐紅日擁霞城。

猿狖愁宵渡﹐鼯鼠伏晝鳴。

定知橫槊客﹐對此怯談兵。

沙左山莊

江水當門綠﹐幽棲百慮融。

煙霞紅葉岸﹐雞犬白雲中。

果熟收寒栗﹐蔬香摘晚菘。

此鄕無夢寐﹐一夜聽松風。

巨甸

其地養蠶織繭﹐最宜牡丹。

山市靄晴嵐﹐山光一抹藍。

春歸銅柱北﹐花發鐵橋南。

風暖香抽麥﹐江晴曉浴蠶。

鼠姑連歲好﹐畱醉客停驂。

春日江行

沙岸綠沄沄﹐江晴暖欲曛。

碧融千嶂雪﹐綠漲一川云。

犀浦野花發﹐螺塘塞艸薰。

村村農務早﹐布谷趁春分。

●雲南邊塞詩

南詔碑

萬人冢上鬼啾啾﹐蒼洱城邊舊迹畱。

南詔山河余片石﹐西瀘詞翰表千秋。

肝腸斷碎情誰諒﹐風雨銷磨恨未休。

誰客經過同立馬﹐摩挲不盡終古愁。

沙汀村莊卽事

野人炮鹿脯﹐邀我步煙扉。

暖圃融春雪﹐寒罾掛夕暉。

花殘巖蜜熟﹐松老茯苓肥。

薄醉林臯晚﹐樵歌下翠微。

維西

西南萬里一孤城﹐城上寒雲暮角聲。

鐵鎖舊沈蒙古渡➀﹐金沙東擁武侯營➁。

歌殘敕勒秋風起﹐雪壓蓬婆夜月明。

自昔邊籌多勁旅﹐蕭蕭塞馬壠頭鳴。

作者原注﹕➀澑彊渡在維西上流阿惇﹝徳欽﹞地界通西竺地也﹐舊有鐵索橋﹐元兵渡後﹐橋圯﹐始用繩渡。

➁今金沙江尙有武侯坡諸葛等地。

瀾滄江

派落西荒外﹐洪濤捲地來。

灘髙飛怒雪﹐峽迫鼓潛雷。

野渡繩爭澑﹐巖梁棧欲摧。

東南雄保障﹐聲震渤溟隈。

江岸夜行

徑窄蹄防滑﹐灘髙吼不停。

惡禽啼月黑﹐怪石臥風腥。

燐火穿林出﹐村龐隔岸聽。

猜詳投宿處﹐一路逐流螢。

次旅換夫坪

日落秋江晚﹐云移塞艸低。

人煙楓岸曲﹐野店板橋西。

荒漠驚鴻爪﹐勞生爲馬蹄。

夜聞燒紙𦇤﹐鄕思最悲淒。﹝時值中元夕﹞

燕子巖

細雨羊腸道﹐秋風燕子巖。

灘聲三峽壯﹐棧路五丁劖。

瀑落云常濕﹐天低石欲嵌。

遐荒多僻景﹐題句付靑巉。

重過燕子巖題前詩

石上掃雲歸碧落﹐松枝作字蘸紅泥。

書成半壁龍蛇幻﹐風雨驚人四望迷。

初至阿墩子三首

山圍碧玉似環城﹐天作穹廬四壁撐。

曉日撥云添遠岫﹐幽溪入夜帶秋聲。

寒封白馬霜前雪﹐瘴落滄江雨後晴。

此地賓鴻飛不到﹐吟蛩喞喞寄孤鳴。

作者原注﹕白馬山地甚髙寒﹐霜降前卽飄大雪﹐阻滯行人。

气阻山河迥不猶﹐天時人事理難求。

冰殘四月花初放﹐霜落兩成麥未秋。

鼓角聲中喧梵唄﹐貔貅隊裏踏蠻謳。

村南更有雌龍窟﹐萬斛淤泥漑瘠疇。

作者原注﹕墩地﹝徳欽﹞有田祖龍﹐夏秋間常發暴水﹐盡是淤泥﹐翻有石水斗泥之益。

瀾滄西渡接巴塘﹐賈客牛羊滿谷量。

艸木百年猶有臭﹐河山千里半垂荒。

秋晴塞外盤雕鶚﹐夜靜村墟警虎狼。

倘許文翁畱蜀久﹐鮏羴何必不蕓香。

阿墩子漫興

瀾滄不向海東流﹐雪嶺髙寒據上游。

山水有名非福地﹐風波無限是瀛州。﹝時有洋匪之警﹞

云深便擬羲皇代﹐樹老渾忘漢魏秋。

莫道居夷嫌陋俗﹐此中邱壑有潛蚪。

偸冰渡雪

維西立地坪﹐山深雪厚﹐阻滯行人﹐每年三﹑四月間﹐雪方漸消﹐行人於夜半後﹐趁冰方結﹐從冰上偸過﹐約行二十餘里。土人謂之偸冰渡雪。癸卯歲﹐余親歷其境﹐詩句未工﹐特記偸冰語奇﹐且以志行路之艱云耳。

立地坪頭三丈雪﹐東西阻隔人蹤滅。

潛行夜半雪不知﹐日出未出趁冰結。

吾聞靈湫偸龍水﹐偸冰之語亦奇絕。

安得仁人民不偸﹐燻弦一揮陰霾徹。

轉經

墩﹝徳欽﹞西南有大雪山﹐延袤數千里﹐蕃人以此山爲靈山﹐古佛棲迹之所﹐往往誦經持咒﹐繞山而行﹐翻譯謂之「轉經」。有騶從而來者﹐有商旅者﹐亦有乞丐者﹐必經墩地。

曉策蹇驢踏綠莎﹐投林野宿傍棲鴉。

軍持不汲寒烹雪﹐黔突無炊渴煮茶。

古剎名山誇足迹﹐氈裘毳幙寄生涯。

如何佛法傳西竺﹐反向中州覓法華。

走雪行

滇之西迆臨西路八千﹐擦木烏斯相勾聯。

我朝羈縻二百載﹐金天月窟通人煙。

傳聞鳥道入蠶叢﹐中有雪山髙插天。

雪山橫亙路邈綿﹐窮冬雪花儼拋磚。

寒雕不下蓬婆塞﹐土貊天狗盡伏跧。

行人到此撫膺嘆﹐莽莽不辧坤與乾。

野炊正愁無薪刈﹐羸馬苦饑嚙寒氈。

悲風怒號山君嘯﹐巖傾夜半雪雷闐。

土囊涸封火井塞﹐石棧髙低見平平。

平平只道路坦夷﹐誰知下有九重淵﹗

五丁齷齪還裹足﹐誇父趑趄怯爭先。

陰霾入夏開新霽﹐驅策髦犛導先鞭。

蜎行蠕動何蹣跚﹐附尾躡踵魚貫穿。

跬步咫尺人鬼異﹐於斯寄命徒苟延﹗

況復長途八百里﹐曼衍延袤號長川。

長川乍入瓊瑤圃﹐霧淞花開碧玉蓮。

僵魂夜擬冰蠶臥﹐凍魄曉驚曲木捲。

此時巖石盡皴裂﹐手足皸瘃無完全。

重者墮指輕魚爛﹐鑠骨露筋百無痊﹗

我聞此語重嘆息﹐心詫行人意轉憐。

農夫平尺歌三白﹐灞橋驢背聳吟肩。

桃花靧麵粉勻袖﹐紅鑪宴罷舞旋娟。

誰似行人踏雪苦﹖踏雪行人九死還﹗

吁嗟呼﹗

漢家邊塞勤遠略﹐全師夜半渡祁連。

陰山六月冰猶冽﹐未戰身先雪裏塡﹗

雪裏白骨堆如阜﹐將軍銘功勒燕然。

復有孤臣棲海畔﹐吞氈咽雪十九年﹗

「雲橫秦嶺家何在﹖雪擁藍關馬不前」。

朝奏夕貶潮陽路﹐空悲遺骨瘴江邊。

自古徇名同徇利﹐徒畱靑史姓氏傳。

雪山祗今峙西域﹐正當太白井鬼躔。

分明天險劃夷夏﹐誰驅迫爾躡西偏。

幸逢太平通九譯﹐奢心捃載誇腰纏。

從來雪地與冰天﹐澆不冷﹐熱客腸。

黃金白骨相熬煎﹗賈而欲贏何惡焉﹖

聽談諸邊炎瘴

在邊談邊瘴﹐揮塵試驅蚊。

傳言或過甚﹐聊復紀所云。

炎天鑠金石﹐落日飛紅塵。

夜中天開笑﹐空霆聲砏磤。

赤地皆焦土﹐蠻煙郁似餴。

秋風不早下﹐嵐陰騰昈紋。

此時類寒食﹐禁火思離羣。

林枯螫艸秀﹐山童怪花芬。

伏禽偃塌翼﹐修蜧播腥聞。

更有野火燃﹐水底熱葐蒀。

城門疑失火﹐魚龍走鰮鰮。

畏日如畏虎﹐物情胥泯棼。

夷居屢遷徙﹐春盡不耕耘。

怪彼商旅者﹐無還是從軍。

況復來虐寇﹐道暍滋紛紜。

鞭巫竟何爲﹐笑彼虺欲焚。

由來气使然﹐瘴毒實厲薰。

我來濮洛地﹐險途久辛勤。

避瘴渺無術﹐銜杯不辭醺。

晝眠情苦禁﹐晚飯日未曛。

嘗新遠果瓜﹐陶情在詩文。

幸無龍江癘﹐旦暮期秋分。

安得楊枝水﹐淨心炎霧氛。

鎭沅雜詠三十六韻

炎徼南荒外﹐瓜城絕塞邊。﹝城小號瓜城﹞

九夷今部落﹐六詔古山川。

土姓延窩泥﹐銀生控濮鉛。

封疆余壁壘﹐蠻觸息戈鋋。

環郭無完雉﹐梯山有畫阡。

﹝鎭無平地﹐由山半墾田﹐層級而下﹐俗名樓梯田﹞

澗虛溪漲霧﹐樹老葉生煙。

﹝有老樹夏間突吐煙气﹐亦瘴之一種也﹞

野柵環蘆箐﹐山陰雜木棉。﹝俗名攀枝花﹞

蜂房煙竇蜜﹐蝸戶竈丁徧。﹝鎭屬多鹽井民﹐皆熬鹵營生﹞

南浦催耕早﹐西成報賽虔。

風聲寅亥市﹐米價丙丁年。﹝南方火盛﹐丙丁歲多主旱﹞

云外溪舂碓﹐山根竹引泉。

三秋無候雁﹐二月有鳴蟬。

恩鎭旋分合﹐刁刀任倒顚。

﹝恩樂縣兩地分合無常﹐王人刀刁二姓隨時更變﹞

衣冠齊气緩﹐巫覡楚風沿。

艾葉呼成俗﹐茶鹽禮不愆。

﹝窩尼夷男云喇艾﹐女云喇葉﹐婚嫁多以茶鹽爲禮﹞

花裙百幅疊﹐靑布滿頭纏。

飼蠱吁堪怪﹐埋魂習未悛。

瘴气先比稻﹐炎汗臭如膻。

野水荒山地﹐黃雲赤日天。

銷魂戛灑渡﹐詟夢哀牢顚。﹝經過山水﹞

馬路千盤轉﹐羊腸九折旋。

登危筋力盡﹐入境衣履穿。﹝山路險絕﹐往往步行衣履破損﹞

黌序長榛莽﹐衙齋傍市廛。

芷莖香寂寞﹐楚水月嬋娟。﹝沅本楚水名楚詞沅有芷﹞

人立扶桑影﹐家余玉版禪。

共春鳥異響﹐別樹花同妍。

太僕叢祠古﹐西林樂府傳➀。

淸風銷案蠹﹐時雨慕堂鱣。

此日權司鐸﹐前身愧謫仙。

阮途窮未返﹐潘序拙宜然。

問菊無來使﹐折梅誰遞箋。﹝地僻音信不通﹞

春情云漠漠﹐鄕思淚涓涓。

手板裁霜竹﹐頭銜問雪氈。

但愁官冷落﹐例與郡移遷。

﹝恩樂縣而鎭廳移駐恩樂﹐鎭廳竟成荒村﹐今學署又將圮傾﹞

對酒空憐鬢﹐吟詩剩有肩。

輶軒久廢職﹐會萃擬成篇。

作者原注﹕➀劉太守名洪度﹐湖北人﹐署理鎭沅府事﹐設釐均田賦淸獘端﹐土豪多有不悅者。雍正五年﹐土司刁如珍率眾倡亂﹐入城殺掠﹐公遂遇害。時鄂西林文端公總督雲南﹐儌臨沅鎭﹐張應宗等領兵剿捕﹐刀如珍等事平。奏請褒釁劉公建祠奉祀。又西林有七言長歌敍鎭恩五種夷俗﹐在恩樂作。

徳源城

在鄧川東門外五里玉案山上﹐鄧賧詔舊城也。慈善旣死﹐皮羅閣旌其義烈﹐名其城云「徳源城」。

婦徳自生成﹐詎假蒙渠旌。

蒙渠今無土﹐慈善獨有城。

孤城落日荒煙屯﹐壞堞頹垣不復存。

空山杜宇啼殘血﹐西風寡鶴唳秋原。

此城自昔涸無水﹐物換星移屢遷徙。

誰知徳慧有眞源﹐舊城新城同不死。

狡哉蒙渠善悔後﹐明識妃名傳不朽。

徳源肇錫𨿽自仇﹐徳源之稱盈人口。

我聞李毅有女名云秀﹐父死保城殄夷寇。

至今人稱天女城﹐徳源無乃輝先後。

成敗詎足論英雄﹐忘仇負義眞遺臭。

更有阿南夫死身自焚﹐名先寧北靑史聞。﹝慈善亦稱寧北妃﹞

星回六月燃松炬﹐南與北與說紛紛。

不列寒食禁煙火﹐義取光焰燭滇云。

我來鄧賧考前志﹐父老猶能談遺事。

四詔同冤松明樓﹐鐵釧約臂何其智。

舁歸窀穸妃之仁﹐守城誓死勇且義。

四徳旣具四維張﹐焉用城頭樹靈幟。

夫人城今安在哉﹖徳源名橋爲妃識。

徳源橋下沵苴江﹐千載源流永不匱。

姑娘塞

馬容城東沅溪外﹐山半孤村堪圖畫。

玆山中窅翠周遭﹐白雲深處聞犬吠。

疑有幽人臥雲中﹐不與紅塵通謦欬。

入境問俗訪遺事﹐山村卻號姑娘塞。

從來靈秀鍾淑媛﹐鶯閨燕閣流芳在。

西湖之名由西子﹐若耶溪邊流香黛。

明妃生長亦有村﹐姊歸女子嫌丑怪。

更有小姑住靑溪﹐獨處無郎蔣候妹。

今之村姑何人斯﹐父老無傳志無載。

始知肇錫多傳訛﹐大孤小孤同附會﹐

吁嗟女兮竟烏有﹐丈夫豈爲兒女態。

卽今此地淸且幽﹐願與髙人築鹿砦。

閨中芳名不外揚﹐況玆無稽謬置喙。

古道淳良風尙存﹐攺名易俗誠何礙。

﹝宜攺古良塞﹞

●山川景物詩

紅崖道中望定西嶺

落日半銜西嶺上﹐暮煙初起石橋頭。﹝山下村名橋頭哨﹞

千盤磴道穿雲出﹐萬壑松溪逐澗流。

蒙段杳矣黃土迹﹐河山頓攺碧楡秋。

君看萬里歸圖籍﹐虎視雄關作寺樓。

鄧川學署夏日景

花覆茅檐罩午陰﹐扶疏老樹舊成林。

迎風翠竹森森玉﹐映日黃梅个个金。

不速客惟雙蝶至﹐有聲詩倩一蟬吟。

憑樓更愛湖山好﹐幾陣秧歌送遠音。

鄧川西湖秋望

湧金門外蕩扁舟﹐西子名湖我舊遊。

水光山色浮空翠﹐花港柳堤入晚秋。

晚秋風雨孤山客﹐回首煙波廿年隔。

殘山剩水動關情﹐昆池蒼洱吟成癖。

鄧賧城西拓鏡湖﹐羅時江上長蘼蕪。

雙潭碧影明瑤圃﹐一抹煙痕入畫圖。

畫圖仿佛斷橋雪﹐瑤圃依稀薴蘿月。

名亞錢塘詎效顰﹐貌比若耶非唐突。

我來芳艸春萋萋﹐麥浪風初乳燕低。

歲晚荻花秋槭槭﹐柳絲煙暗暮鴉啼。

春光易老秋光薄﹐雨葉才黃風葉落。

夕陽半在湖心亭﹐野水虛涵云外郭。

夕陽野水共娟娟﹐遠浦孤帆去渺然。

舟子橫竿攔鴨過﹐老漁沽酒趁墟還。

欲尋詩客停橈路﹐不見髙人濯纓處。

獨立明湖一片淸﹐伊人宛在蒹葭渡。

作者原注﹕西湖水舊由徳源城北入河﹐常有水患。有羅時者﹐

與其弟鳳﹐鑿山異水入洱﹐民乃得耕。號羅時江。

祭芭蕉龍﹝在鄧川中所西山之麓﹞

藤樹密重重﹐靈蕉帶雨濃。

何人曾夢鹿﹐此地舊潛龍。

雲气終朝幻﹐泉源一脈鍾。

神來無殿宇﹐山半綠苔封。

慈善妃廟

一炬松明肆並吞﹐殘灰枯骨泣嬋媛。

槁砧已絕刀頭望﹐鐵釧空歸夢裏魂。

月暗孤城香艸瘞﹐星回千載怨云屯。

當年誓死英靈在﹐祠宇空山叫夜猿。

消夏

花影墻髙下﹐溪聲捨北南。

急蟬風墮響﹐哺燕雨畱喃。

午夢醒猶戀﹐晨澆薄亦酣。

湖山遙伴我﹐相對勝淸談。

春陰

新晴微覺暖﹐風雨又蕭蕭。

野水連云瞑﹐春星入夜寥。

雪遲思閏月﹐寒重誤花朝。

桃李滿城樹﹐畱看幾日嬌。

雨後夕陽

雨後前溪水滿堤﹐乍晴天气濕云低。

山根一抹斜陽綠﹐瀑布聲邊稻葉齊。

過溪步至張叟菜園

籬落三間屋﹐橋西野老家。

蘆環一畦菜﹐岸繞幾重花。

此地無塵夢﹐閒情閱歲華。

衰翁幾事息﹐擬種邵候瓜。

出城散步﹝在維西﹞

蝴蝶雙雙繞菜畦﹐被風吹散渡橋西。

憑欄幾度春情倦﹐也逐楊花過柳堤。

雨過後張叟園圃

波岸碧沄沄﹐山根一片雲。

幾番新雨足﹐又見綠秧分。

偶爲尋髙士﹐重來問此君。

何時把杯酒﹐花下醉夕曛。

雨後

驟雨忽傾盆﹐遙空洗瘴氛。

山鳴澗爭澑﹐窗豁竹移云。

蛙鼓連畦碎﹐鶯簧隔樹聞。

邊城歌觧阜﹐絕勝譜南薰。

消夏雜詠六首

溪橋散步

溪橋流水自潺潺﹐信步郊原俗慮刪。

野老灌園機事息﹐數椽茅屋對靑山。

聽鷓鴣

古木蒼蒼掛夕暉﹐靑山影裏鷓鴣飛。

啼禽漸向云深處﹐我欲攜琴傍翠微。

看山

千巖萬壑披裘翁﹐日日看山落照紅。

爲愛靑山似圖畫﹐不知身在畫圖中。

看竹

山村一帶竹檀欒﹐風雨蕭疏入夏寒。

蒲幅瀟湘移不得﹐隔林遙借綠陰看。

初見蝶

幾藂茉莉倚檐栽﹐好雨連番次第開。

應是吟詩漏消息﹐尋香一蝶過墻來。

街日闠

山城又值闠闤開﹐踏碎庭夜一片苔。

倚枕待尋池艸夢﹐午風吹送市聲來。

晚秋雨後獨步十里橋亭

林塘雨過睡醒才﹐十里橋邊獨往回。

澗隱殘虹斜日暗﹐云移遠岫翠屏開。

沿溪水落聲猶壯﹐髙樹風涼葉漸摧。

應爲客心增感慨﹐秋聲不見雁鴻來。

晚秋卽景

衰艸粘天碧﹐寒云返照黃。

雁鴻飛不到﹐關塞去何長。

木落驚秋晚﹐城荒帶月涼。

衙齋蕭瑟甚﹐窗外有吟螿。

春日十里亭卽景

獨倚橋欄徧﹐行吟十里亭。

樓臺紅雨岸﹐花鳥白雲汀。

霧霽林餘碧﹐煙流竹送靑。

溪聲遙送我﹐隨蝶步郊垌。

雨後郊望

旱虐炎塵淨洗空﹐落霞飛處臥殘虹。

林梢瀑落煙炊濕﹐楓岸云移野燒紅。

怪鳥猶聞啼夜渚﹐妖花不解墜秋風。

嗟予漸習寒溫候﹐獨趁晚晴過澗東。

白臘上

白臘尊嚴蔚接天﹐鍾靈岞崿獨巍然。

嵐拖玉帶晴開嶂➀﹐翠擁螺鬟澹鎖煙。

風雨分疆標一柱➁﹐兒孫列戟鎭三邊。

神來夜月叢祠古﹐萬壑松聲奏野弦。

作者原注﹕➀臘山玉帶爲羅平一景。

➁滇風黔雨﹐山居兩界之間。

九龍橋

長橋連跨勢如環﹐萬壑齊喧匯一灣。

侹侹石梁穿月峽﹐深深云洞鎖煙鬟。

龍鱗隱約垂虹底﹐雁影參差夕照間。

靜夜遙聞歌水調﹐欄桿倚徧水潺潺。

羅雄卽景

羅平山分兩界﹐西北爲臘山﹐靑蒼雄秀﹐望而知爲靈秀所鍾﹐其東南一帶﹐骨撐拒形如刀斧﹐與黃艸壩接壤﹐亦黔山之派也。地多陰雨﹐乃濕气上蒸使然耳。

山川彊半接黔西﹐气候慘舒迥不齊。

夏日常如冬日暖﹐晴雲卻逐雨雲低。

嵐陰入夜騰金虎﹐電影流虹唱石雞。

安得仙鋤揮霧淞﹐南山薈蔚詠朝躋。

作者原注﹕金山﹑石雞﹑石虎懸崖峭壁﹑仙鋤皆羅平勝景也。

春日郊望

爲農兼學圃﹐有粟慰饑寒。

濯濯芙蕖美﹐花花世界寬。

一春勞望杏﹐九畹勝滋蘭。

償取芳膏潤﹐應憐稼穡艱。

初夏

相約攜柑去﹐閒閒十畝桑。

秧分春釀熟﹐麥刈野炊香。

鳥語聽猶滑﹐蟬吟曳漸長。

郊原方待插﹐一雨漲芳塘。

登玉皇閣

雲气碧岹峣﹐琳宮矚望遙。

松陰穿石徑﹐煙磴入山腰。

壁岸龍歸雨﹐樓髙鳳在霄。

上淸疑可接﹐萬慮靜中消。

●詠史詩

和張心田詠史三首

漢昭烈

英雄割據值時艱﹐魚水歡逢應運難。

一姓何嘗不再啟﹐三分究竟屬偏安。

公孫躍馬徒窺井﹐漢祖興龍舊有壇。

底事創垂功未半﹐吞吳遺恨付長嘆。

魏瞞

虎視中原控兩都﹐滿懷韜略世應無。

橫江一槊才何劇﹐煮酒羣雄骨盡枯。

天啟大名遺典午﹐人言此老避當塗。

疑墳處處褫姦魄﹐僞亦成眞枉自愚。

吳主權

龍盤虎踞大江東﹐名士英流指顧中。

碧眼坐承孫氏業﹐靑年還遜伯符風。

千秋鐵甕天垂塹﹐萬里金湯壁燒紅。

一自都亭通魏使﹐兩朝王气付牢籠。

讀王謝傳十二首

六代興亡茂艸荒﹐名門龍虎槪難量。

金陵自昔鍾王气﹐不及烏衣閥閱長。

王茂宏導

同气操戈向帝闉﹐獨慚大義滅宗親。

當時百口援誰托﹐處仲何心殺伯仁。

王羲之

絕代風流擅盛名﹐卻緣藝事掩生平。

山陰換得羣鵝去﹐誰識當年誓墓情。

王僧達

潯陽赴義早知名﹐戴面朝天八座驚。

太保幸晉家法在﹐免教餒鬼作怨聲。

王元長融

出入扶桑漫自矜﹐輕謀寡慮禍相仍。

爲憐寂寂惹人笑﹐究竟王郎娛竟陵。

王仲寶儉

冠冕臺端孰比隆﹐文章禮樂舊家風。

若論佐命酬勛閥﹐長史何來位待中。

謝安石

司馬還朝盡伏雌﹐矯情坐鎭系安危。

早知破敵推兒輩﹐山墅何來敵手棋。

謝康樂靈運

慮澹能教物自輕﹐永嘉山色足怡情。

如何自詡先成佛﹐身世無緣托四明。

謝惠蓮

雪賦一篇攄藻奇﹐淸談晤對益人思。

永嘉妙句疑神助﹐春艸池塘夢見時。

謝敬衝朏

秦廷佐命有元功﹐解璽何勞喚侍中。

獨怪子陵終屈節﹐愧他明月與淸風。

謝眺

宣城五字古今雄﹐倚馬千言藻繪工。

文字從來能賈禍﹐雙流鼓浪一江風。

物換星移幾度春﹐連甍甲第累朝新。

多情獨有堂前燕﹐猶認烏衣舊主人。

淮陰候

黃雲滲淡漢宮昏﹐﹝春秋運斗樞黃雲四合妄論警邦﹞

面相終符蒯徹言。

秦鹿捕成功已震﹐陳豨去後獄誰翻。

寒潭不返王孫釣﹐哀些難招猛士魂。

碧血千年埋怨艸﹐可憐韓姓幾家存﹗

桓司馬

橫行南北擁雄師﹐何事流連種柳時。

千載可人王處仲﹐平生抱愧慕容垂。

功存晉室終遺臭﹐音似司空但恨雌。

不定關中成鑄錯﹐死前九錫欲奚爲。

王景略

捫虱髙談意气雄﹐肯隨跋扈過江東。

可憐管仲身死後﹐霸業消亡不有躬。

山河正統歸江左﹐敢向東南逞曲師。

死後淮淝誰首惡﹐只今切齒慕容垂。

慕容垂二首

卻缺西入秦﹐才大不容身。

鸞翮有時鎩﹐饑鷹誰能馴。

可憐阿得脂﹐翼知不能飛。

淝水三千旅﹐恩重義無違。

讀楊椒山自敍記述忠湣

枷鎖香滿城﹐滿城盡鳴咽。

一身無完膚﹐千載瀝冤血。

蛇膽不足嘗﹐我膽鑄如鐵。

此時歸視死﹐惜死義愈烈。

天心何不仁﹐敍述詎忍閱。

臨行稱補報﹐忠魂應不滅。

讀楊文孺傳忠烈

小臣與顧命﹐此身早不有。

力持三案魁﹐誓以靖羣醜。

貫盈廿四罪﹐靑史垂不朽。

上疏禠姦魂﹐惜哉閽難扣。

不信楊大洪﹐賄將廷弼受。

慘毒不忍聞﹐大中及光斗。

閹禍延終始﹐嗚呼誰之咎﹗

天心慨可知﹐泰昌不永壽。

●感賦詩

臘月立春束裝上省

歲暮還爲客﹐家人怪此行。

寒辭一冬雪﹐臘盡萬山程。

岸柳催春信﹐園梅系別情。

前途休計算﹐到日便新正。

停委

百年身世半蹉跎﹐萬事無心逐逝波。

壯不如人今老矣﹐天之生我謂辰何。

監州有蟹成虛願﹐彈鋏無魚且漫歌。

只自商量歸去好﹐一番春夢笑東坡。

不寐二首

偶爲耽吟擱筆難﹐烹茶几度向宵闌。

燈傾餘瀝嫌膏短﹐火撥殘紅怯被寒。

月色多情終落寞﹐梅花耐冷久盤桓。

等閒商略明朝事﹐澆過枯腸放午攤。

就枕忽不寐﹐東樓爲一開。

回風自蕭瑟﹐孤雁正徘徊。

憶歸

春雨春情幾朝暮﹐花開花落不知數。

有客思歸還末歸﹐鷓鴣聲聲啼蠻渡。

蠻渡橋邊十里亭➀﹐樓臺煙雨晝冥冥。

漁郎誤逐桃花片﹐云洞深鎖亂山靑。

作者原注﹕➀水名﹐舊有蠻渡橋。

紀夢三首

生平心事夢中情﹐夢到兒時老淚傾。

最是承歡嬉戲處﹐慈幃隱約喚兒聲。

街西門第尙依然。﹝舊宅已毀﹞老少情懷似昔年。

片刻相逢何處去。雞聲撩亂到枕邊。

獨憐妻氏暗傷神﹐憔悴無言淚滿巾。

母女相依不我顧﹐似嫌我是夢中人。

憶歸

三千里隔幾云關﹐不見銀峯夕照間。

兩迆東西極邊徼➀﹐三年風雨對黔山。

夜行自分衣無錦﹐序拙人嫌鬢已斑。

陶令荒園松菊老﹐何時把酒醉酡顏。

作者原注﹕➀麗江爲迆西邊郡﹐羅平爲貴州接壤。

養生

人生義憤最難平﹐休逞王郎劍气靑。

松柏何心能不老﹐神仙嗜酒怕常醒。

任渠機靈終戕性﹐自古愚蒙轉獲齡。

學得養生無異術﹐忘情一味勝庖丁。

浩歌

一往紅塵五百年﹐山中消息竟茫然。

桃花片片隨流水﹐春老蓬萊幾洞天。

烹茶

松風乍入銅瓶響﹐竹露旋傾蟹眼圓。

一陣香颸融午夢﹐滿庭空翠鎖廚煙。

聞邊警卽事﹝時方議團練事﹞

才聞羽檄自黔中➀﹐又警妖氛接迆東。

嘆息有年供竊鼠﹐倉惶無計賦哀鴻。

天憐赤子胥靖﹐人奮蒼頭預備戎。

深願邊防資勇練﹐滇南萬里共休風。

作者原注﹕➀指遵義事。

旅次永北中州

旅次炊煙斷﹐荒郊暴骨多。

膏腴成鼠壞﹐輪奐沒蓬科。

鄰境類如此﹐吾鄕更若何﹖

懸知歸老計﹐身世兩蹉跎。

學莊卽事

莊中修橋落成﹐邀余步新橋﹐因畱酌焉。

掘井深無水﹐疏泉遠隔溪。

堰瀦余雨積﹐碾石壓苗低。

酒熟傾桑落﹐橋成盼柳堤。

斜陽花一路﹐香艸襯歸蹄。

﹝莊中無水﹐難種旱谷﹐秧甫出土﹐以巨石碾平之﹐於是數日﹐愈碾愈起苗方嘉。﹞

訪魯納村張定一

﹝乙卯﹤年﹥三月﹐畱山中數日﹞

石徑緣梯上﹐山花帶雨開。

我來靑嶂外﹐君臥白雲隈。

樹密環書榻﹐嵐虛撲酒杯。

那能同卜築﹐不憚躡崔嵬。

晤周琴軒主張定一西席

萍水他鄕客﹐新知共白頭。

一春髙士臥﹐幾日小山畱。

講樹云移榻﹐書聲月到樓。

何時能過我﹐杯酒話綢繆。

六十一戲作自壽

甲子重逢慶壽筵﹐盤中苜蓿對靑氈。

算從今後紀初度﹐盼到古稀又十年。

薄俸已邀天祿貴﹐輕身無累地行仙。

兒曹欲擬罔陵祝﹐那及閒吟自擘箋。

辧水

君不見﹐東坡調水傳佳話﹐全憑淸濁分流派﹐

甘美香冽天一生﹐沁人詩骨淸人肺。

又不見﹐黃河之水天上來﹐石水斗泥資灌漑﹐

有時汲之供烹啜﹐不聞飲者比沆瀣。

鎭沅斥鹵少淸流﹐爲渟爲淵性不侔。

山溪徑雨盡泥滓﹐井泉不攪淸且瀏。

人言井水多瘴癘﹐溪流𨿽濁不生憂。

愚者傳疑智者信﹐倒置流品付悠悠。

此鄕瘴气由山毒﹐蛇涎雀酡盈溝瀆。

污地濁澤此蒙泉﹐山藪藏疾當暑酷。

滂沱一刷延溪滿﹐溲勃何用勤滲漉。

鄕人晨昏劇飲此﹐榮衛安可容黲黷。

此時幸有未枯井﹐無塵無垢可鑑影﹐

捨此取彼胡爲乎﹖一淸一濁君試飲。

吁嗟乎﹐古人品水重八徳﹐陸公名泉亦難得﹐

但看揚子江水盡狂瀾﹐有人江底汲取臨不測。

九日作

﹝庚子﹤年﹥﹞

若有人兮山之阿﹐倒著接籬影婆娑。

茱萸滿地秋風老﹐樽前一笑金巨羅。

人間爲有黃花節﹐臘屐遊山披薜蘿。

風流誰似髙陽公﹐日暮歸來駿馬馱。

五柳頭巾嗟獨漉﹐白衣人至笑顏酡。

從來佳節不飲酒﹐盛年一去等擲梭。

戲馬彭城羣公宴﹐呼鷹臺前野鷹歌。

獨憐脫帽孟參軍﹐髙談雄辯口懸河。

眾中笑殺桓司馬﹐丈夫空有髻峨峨。

流風百年頻回首﹐人事古今一剎那。

浮生百年豈易得﹐空懷千載意蹉跎。

已覺韶光容易老﹐莫遣晚節等閒過。

花馬城西黃山樹﹐玉龍祠下白雲窠。

一年秋色山中好﹐更覺重陽秋色多。

﹝似落句﹞﹐有酒不醉柰秋何。

傷春

年年花時醉花下﹐醉後狂吟興瀟灑。

有時午夢度花磚﹐花間蒼苔坐三雅。

今年春事不堪誇﹐臘盡春寒飄雪花。

尋梅幾度空惆帳﹐獻歲無人采山茶。

東風二月乍回暖﹐瀾滄江頭歸緩緩。

隔岸桃花瞥眼過﹐玉壺難賣春一碗。

臨西官舍飛緇塵﹐楊柳條短不系春。

更愁陰山三丈雪﹐闊絕東西無行人。

時逢淸明歸計決﹐歸來又過寒時節。

前度元都菜花黃﹐杜鵑啼殘躑躅血。

幸有餘芳戀枝頭﹐春病無端又春愁。

緣慳坐惹蜂蝶怨﹐興淺誰同秉燭遊。

明知樂事年年少﹐一番春去一番老。

好花能得幾時看﹐看到無花更懊惱。

昨來暫到五柳居﹐分得菊苗手自鋤。

秋花應勝春花好﹐畱醉重陽風雨廬。

春風

春風狂入屋﹐四壁飛簽軸。

案頭一編書﹐翻披似解讀。

鳴條萬竅中﹐勢欲摧大木。

去臘北風寒﹐凍如鴉瑟縮。

吹噓旬日間﹐天晴气方燠。

猛勢任橫來﹐陰氛盡驅逐。

威重聲名遠﹐仁師無殺戮。

古有大將才﹐令人思方叔。

漫叟吟

漫叟多漫語﹐世亦以漫許。

漫者爲長官﹐毋乃乖澄敍。

山南逐鵃殳﹐明主寄心膂。

免徭緩追斂﹐流亡獲安處。

始知漫者心﹐其漫足可欽。

詩篇渾漫興﹐淵淵石與金。

漫醉不知醒﹐漫遊不歸林。

漫睡無人叫﹐漫歌不停吟。

胡爲訟木魁﹐憫岑托騷音。﹝俱有詩篇﹞

桮湖淸且漪﹐退谷窈而深➀。

素反惟賈孟➁﹐時復一披襟。

落花閒繞案﹐醉令笑聽琴。

達人具達觀﹐眞機獨侵淫。

世人徒嗔漫﹐衣冠分粲粲。

民社不縈懷﹐斗筲比比算。

從來逸羣姿﹐詎甘受羈絆。

鵬搏燕鶯嗤﹐鵷遊腐鼠嘆。

君不見﹐王公捫虱談﹐稽生柳下鍛。

誰能學聱牙﹐保家以紓難。

千載舂陵行﹐杜老垂褒贊。

作者原注﹕➀退谷銘云干進之士﹐不能遊之﹐桮湖銘爲人壓者﹐勿泛桮湖。

➁賈徳芳﹐孟彥深又孟云卿。

雞鳴曲

雞初鳴﹐一聲復一聲﹐沈沈寒夜向五更。

漏鼓添築參正橫﹐壯士起舞天未明。

天未明﹐何處去﹐錦衣肯向夜中行。

懷寶暗投不自惜﹐黃金費盡空歸耕。

吁嗟﹗雞初鳴兮鳴未已﹐嘆爾蹉跎運未亨。

不如且臥林邱常使夢寐淸。

雞再啼﹐風雨正淒淒﹐二十一聲秋漏遲﹐

徵車半向函關西﹐狐貍哀號鴟鵂嘯。

聽此嗡嗡踏寒澌。

吁嗟﹗雞再啼兮啼正悲﹐錦衾角枕重提撕。

其柰長途荊棘迷。

雞三唱﹐嘐嘐喈喈音嘹亮﹐蒲牢驚吼百八聲﹐

燭龍掀破三千浪﹐同是雞鳴聲不同﹐

此時惡聲轉淸吭。

君不見﹐榑桑日出地雷鳴﹐智臨之吉蒼生望﹐

天子明達辟四門﹐魑魅褫伏鬼膽喪。

勸君莫懷盜跖孳孳心﹐九重捐金沈珠淸風暢。

吁嗟雞三唱兮休迷戀﹐

北山艸堂虛﹐南山白石爛﹐

吾將起澗阿而賡拜颺。

苦寒行

棄我去者﹐昨日之日不可畱﹔

感我心者﹐今日之日多煩憂。

天胡爲此气凜冽﹐北風蕭蕭吹未休。

憶昔韶光徧艸木﹐遊春童冠服春服。

浮李沈瓜消夏長﹐池有綠荷徑有竹。

八月秋髙天气涼﹐不暑不寒佳風光。

天時人事忽相催﹐陰陽消長冬又來。

袁安門前堆尺雪﹐鄭榻無氈肌欲冽。

縱有膏梁綢絝子﹐貂裘不暖衾如鐵。

此時更憐從軍眾﹐平沙茫茫走海凍。

健兒熱血柰寒何﹐將軍角弓不得控。

人間處處都祁寒﹐那得力回陽春腳。

﹝似落句﹞﹐能使萬家歡。

飲馬長城窟

朝飲馬﹐暮飲馬﹐飲馬日日長城下。

朔風吹鬢寒﹐黃雲迷四野。

沙場冰僵塞艸死﹐惟有長城窟中水。

挽馬立踟躕﹐馬毛如蝟起。

但愁窟中澌﹐寒浸傷馬齒。

憶惜少年場﹐習射走長楊﹐

不昔障泥五花錦﹐昆明池裏刷龍驤。

秋風幾度馬齒長﹐長城窟下老邊疆。

老邊疆﹐歷風霜。

低頭窟裏愁無限﹐舉頭落日思帝鄕。

君不見﹐邊馬歸心思漢月。

又不見﹐壯士暮年悲白髮﹗

飲酒篇

飲酒非嗜酒﹐處世怕常醒。

飲酒不期醉﹐玉山偶自傾。

君看大塊內﹐有生盡勞形。

富貴難幸致﹐崎嶇走玉京。

天予我至性﹐忮求兩無爭。

有俸不嫌薄﹐有氈不厭靑。

晚年惟好靜﹐知足夢常淸。

麯生朝夕至﹐從事六到庭。

相對擁圖書﹐今古事閒評。

有時斗石盡﹐有時杯自停。

頹然天地廬﹐何者系我情。

朗吟齊物論﹐淵淵金石鳴。

松風常到耳﹐援琴月下橫。

哦詩拙雕鏤﹐但求抒性靈。

吁嗟乎﹐白倫旣放狂﹐太白乃好名。

柴桑頗知趣﹐耐貧躬自耕。

古人不可學﹐慕之徒虛聲。

孰與我終古﹐泊然無拒迎。

山花邀對酌﹐竟付烏有生。

況求素心侶﹐惟共白鷗盟。

擬古

嘉林有神龜﹐豫且綱得之。

宋元感幽夢﹐解网釋其羈。

一蹶終難起﹐衛平嘖有辭。

鉆研七十二﹐謂爾善決疑。

吁嗟乎﹗龜之年﹐吾不知其幾千﹖

龜之智﹐吾不知其所以然﹖

上有桃蓍﹐下有靈淵﹐

噓吸導引﹐潛彼淪漣。

其靈也﹐若仙澤不產毒螫﹐若風雨以時而禱。

蛟龍避其巢﹐人民獲壽考。

其藏也﹐人將保汝。

吾聞之﹕至道者天不絕﹐服元气者地不滅﹐

動則與天遊﹐靜若養其拙。

柰何甲子重光﹐得之者昌﹐

內誠不斂﹐嘉名孔彰。

江神遺之以龍節﹐河伯導之以鼉梁。

旣蹣跚以蹩躄﹐徒中道而望洋。

能占變﹑曾不知舞鶴遊蜻之先見﹐

神能感幽﹑不能禁謠諑流言之相煽。

象有齒﹐焚其身﹐

蚌有珠﹐采於人。

龜以明哲不保﹐又何尢豫且衛平之不仁。

黃犬悲上士﹐鶴華思華亭。

山藻𨿽云樂﹐憔悴墨光熒。

於人何昭昭﹐於己何冥冥﹗

抑其處彼塵滓﹐而不能神遊物化﹐

故常受累乎有形。

龜鑑不遠﹐景純渡江徒遭刑。

龜乎﹗吾將爲爾致巫咸﹐

具彼芳馨﹐招爾魂乎返爾靈。

隴頭水

隴頭水﹐淒切復淒切﹐

不是黃河流斷澌﹐定知蔥嶺融殘雪。

自從秦塞築邊關﹐復聞漢使河梁別。

黃沙白骨擁髙灘﹐一灣一滴瀝冤血。

更有怨婦閨中泣﹐魂逐隴阪聲不絕﹐

聲不絕﹐哀怨結寒云﹐

白日慘無光﹐朔風短艸何凜冽。

請君聽我隴頭吟﹐不聞隴水亦嗚咽。

鎭日

鎭日渾無事﹐閒情轉遂初。

詩懷吟莫莫﹐睡味覺於於。

仰象參三易﹐觀詩證六如。

倘容歸故里﹐擬築子云居。

過束河同和書香﹑木秀元龍潭小酌卽事

攜酒壕梁上﹐班荊野趣饒。

鳥枝花自落﹐蛇蔓葉初發。

����水﹐靈山秋藥苗。

年來深契闊﹐於此共逍遙。

文峯山拜墓訖

與中山主人掃地共飲﹐歲以爲常。主人今日老矣﹐因感賦此詩﹐壬寅淸明月也。

班荊席地共含懷﹐一度逢君老一回。

種樹有方成拱抱﹐移山矢願感風雷。

海棠橋畔人經醉﹐﹝秦少遊事﹞

麥浪風前燕又來。﹝楊徳融﹑陳湖陰事﹞

話別匆匆同惆悵﹐落花殘照滿荒堆。

甲辰元日同諸親友西林共酌

此日同人共舉杯﹐親朋老少喜追陪。

屠蘇舊例君知否﹖不讓先來讓後來。

元日感懷

到此才三日﹐離家已隔年。

風光仍似舊﹐歲月忽相煎。

元日俗多諱﹐屠蘇我不先。

韻華賦錦瑟﹐一柱一條弦。﹝時年已半百﹞

感懷

久作無家客﹐旋爲遠宦人。

飄零枯樹賦﹐突兀露車塵。

瘴冷鵑啼月➀﹐花蠻蝶怨春。

最憐鄕夢隔﹐把酒更傷神。

作者原注﹕鎭﹝沅﹞地𨿽炎熱﹐五更前後冷气逼人﹐中者染瘴虐瘧。

淸明日感懷

春來幾度逢佳節﹐每到淸明慘欲絕。

杜鵑血淚滿靑山﹐楊柳短條委墓穴。

杯酒盂飯向荒丘﹐落日傷心土一抔。

嗟予飄蕩瘴江浦﹐回首鄕園路悠悠。

灰飛隔云千里﹐澆酒不到雪山頭。

生平羈宦老誰尢﹐空對荒山泣淚流。

夏季感秋

郊偸春休�﹐�����。

急漱鳴幽渚﹐寒云薄晚林。

如何一亱雨﹐殘暑入秋陰。

商籟遙生竹﹐哀弦暗轉琴。

客懷淸似鶴﹐風露獨驚心。

悼次女

生女愛甚兒﹐矧爾性窈窕。

幼小寡笑言﹐夙慧頗自了。

自從往汝家﹐懸念縈懷抱。

孤身持中饋﹐勉力勤栗棗。

生子足承歡﹐甫及離𦇤褓。

我宦走風塵﹐行行悲且老。

七年遲歸家﹐爾死骨久槁﹗

嗟嗟三冬艸﹐何嘗一日好。

涼風墜霜華﹐萎地亦何早。

芳魂返無術﹐靈風去竟杳。

邱壠何處所﹐冷淒薄衾襖。

母女諒依依﹐泉路怨繚繞。﹝瑩地遠隔﹞

夢中倘可語﹐別恨知多少。

爲我話寒暄﹐生前何懊惱。

自鎭沅歸家有感三首

時妻柩尙在家﹐兒女皆散居。

倦鳥歸林窠﹐風林失舊柯。

繞樹頻三匝﹐巢傾可柰何﹗

回首萬里路﹐途長日西暮。

翼短不能飛﹐棲棲向何處。

將欲哺爾雛﹐何當覓雌烏。

淒涼華表影﹐蕭蕭白楊孤。

懷李詠萸

三年別況兩心知﹐南北分馳有夢隨。

萬里秋風聞雁信﹐﹝是年秋後方知詠萸落第﹞

孤燈夜雨坐狐疑。﹝未見禮闈題名第﹞

蒙陽逆旅頻增恨﹐﹝予過蒙時詠萸父昺剛已蒞任此地﹐余不暇問及也。﹞

楚水帆檣又系思。

畢竟足音來不遠﹐相逢把酒定何時。

感事二首

漓水三千盡橫流﹐狂瀾抵觸幾時休。

東風不綠秦淮艸﹐夜月空懸鄂渚秋。

哭到賈生眞痛髓﹐吟成杜老只低頭。

書生未識安時計﹐羽檄傳聞付醉謳。

酒酣拔劍起王郎﹐敲碎唾壺哀感長。

一代生靈塗炭盡﹐百年財賦地天荒。

晨星將相鍾炎漢﹐郭李功勛在盛唐。

任是豪橫成嘯聚﹐終應詟伏慶安疆。

遣懷

寂寂衙齋傍翠微﹐三年淸俸坐忘歸。

常愁直道招嫌易﹐差喜閒曹得謗稀。

一枕松陰掃花徑﹐滿庭香艸掩柴扉。

獨憐瓦雀聲相伴﹐囑爾塵寰處處機。

懷友

風雨何年別﹐更深入夢初。

相知應有數﹐翻致久無書。

斜月侵階冷﹐寒蛩出郡疏。

幾時杯重把﹐門掩數畦蔬。

老鵠營巢爲大風所摧

毛羽日摧殘﹐營巢力正殫。

未遑三窟許﹐難得一枝安。

旅食秋風倦﹐孤鳴夜月寒。

鷦鷯應笑爾﹐繞樹意盤桓。

羅川學莊小飲卽事二首

有客提壺過我來﹐後園新放幾枝梅。

主人量窄頻先醉﹐吩咐梅花勸一杯。

竹外啾啾宿鳥喧﹐須臾客去月黃昏。

山童扶客苦無力﹐付與娥姮送到門。

沽村酒久待不至

沽得村酒沒酒壇﹐摘將荷葉作筒杯。

出村忽遇打頭雨﹐忙吸筒杯戴葉回。

山中遣悶二首

戶外三峯晴雲﹐山根一曲淸流。

此地只宜消夏﹐我來已過晚秋。

春盡花天猶雪﹐江深艸閣生寒。

試問歸期遠近﹐橊花又放枝端。

●詠物詩

昆明黑龍潭唐梅歌

天下梅花何處奇﹐羅浮孤山最多姿。

孤山已屬後人植﹐羅浮焉有厥初枝。

從來花木因人顯﹐秦松漢柏多傳疑。

滇中龍潭老梅樹﹐人言植字三唐時。

傳聞眞贗難考稽﹐古香古色眞紛披。

蒼皮僵臥連理碎﹐老幹婆娑生意微。

誰知中有魂一縷﹐千秋風月此主持。

有時連歲花不發﹐煙霞散亂碧苔滋。

忽然花開大如盞﹐一階彤雲春又歸。

爲美人兮爲髙士﹐一洗凡世鉛華空胭脂。

吾聞有唐一代多風雅﹐擘箋競尙鼠姑祠。

至今傳者惟憬賦﹐灞橋驢背撚吟髭。

是時蒙詔據南中﹐花開花落人不知。

五季淪胥代遷移﹐玉斧一畫區東西。

劍南玉局不此到﹐云階月地誰品題。

從此沈淪三百載﹐孫李餘燼劫塵飛。

龍潭經幾作戰場﹐此梅不死非人爲。

人言花好神鬼護﹐我謂花老更精微。

檀心玉頰珊瑚株﹐千年琥珀結根圍。

孤髙不入侯王第﹐冷落偏宜山澗溪。

三春白雪琴邊弄﹐一聲黃鶴笛裏吹。

琴邊笛裏遙相憶﹐阿蓋陳元出香閨。

君不見﹐西洱河邊萬人冢﹐先朝空有戰骨遺。

又不見﹐點蒼城南一片石﹐風雨剝蝕鄭回碑。

風雲戰鬥壯士老﹐將軍壁壘秋艸衰。

惟有梅花一段春﹐羅浮孤山後先輝。

我今提壺向花間﹐舉酒酬花一問之﹕

翠羽啾啾幾朝暮﹐金馬嘶殘碧雞啼。

巡檐可許來索笑﹐踏殘多少蒼苔泥。

消磨不盡羣英雄﹐幾人花下寄情癡。

天長歲月花應厭﹐怕愁貪睡開遲遲。

花不言兮酒自斟﹐惆悵山頭落日低。

祗今惟有空潭一輪月﹐搜盡人間枯腸萬首詩。

看大紅牡丹三首

繁華濃艷最多姿﹐魏紫猶嫌不入時。

借問東君誰得似﹐人間增價買胭脂。

酣情睡態兩迷離﹐曉日烘窗映忄閱巾虎。

一自芳魂隨幸蜀﹐杜鵑常傍鼠姑啼。

絳幡仙幔五六裁﹐晝錦華堂近日開。

富貴驕情承寵極﹐等閒又報賜緋來。

菊

野老籬邊對酒時﹐含霜浥露兩三枝。

略無俗韻非關隱﹐爲抱秋心獨放遲。

影蘸夕陽描小照﹐香畱晚節賦新詩。

淸芬冷落寒螿夜﹐不許春來蛺蝶知。

早菊

金雁鈿蟬不解愁﹐綺羅香入曝衣樓。

仙龍院里人徒老﹐樂部新添菊部頭。

晚菊

重陽過去秋芳歇﹐冷眼惟看十月花。

卻怪人心隨節攺﹐曾從十九醉霜華。﹝唐時曾攺重陽十九日攺上巳十三日﹞

白菊

東籬不乏素心人﹐何必南村遠結鄰。

料得重陽來送酒﹐衣香花气兩緼絪。

黃菊

愁容淡處殿秋光﹐不是黃華不傲霜。

消息暗傳冬嶺上﹐蠟奴先學扮村妝。

醉西施

薄暈脂痕上玉肌﹐吳宮宴罷弱難支。

酣情近被秋風醒﹐猶自垂頭臥晚枝。

舊朝衣

晚節辭榮衣錦歸﹐記曾陪宴賜宮緋。

朝衫也逐秋光老﹐酒涴煙痕帶夕暉。

白鶴翎

聞說南山有鶴仙﹐秋風縞素態蹁躚。

淵明采菊歸來晚﹐拾得遺毛落澗邊。

五月菊

日麗天中百卉芳﹐秋心未必不傾陽。

北窗人臥羲皇上﹐也共橊花醉一觴。

茉莉花

署﹝鎭沅﹞中有茉莉一叢﹐白花小瓣﹐香气氤氳﹐時值四月﹐烈日之下﹐朝榮夕晬﹐香气亦微﹐遇而能開兩日﹐其香尢於夜。

瓣似寒梅臭若蘭﹐三分雪意綴東欄。

花開盛夏偏嫌熱﹐一雨生涼耐久看。

靜夜聞香不見花﹐碧雲流影透窗紗。

此花气味宜幽澹﹐一種鬘華愛月華。

冬日芭蕉

墻外芭蕉數株﹐被人采伐無存﹐十月間﹐忽於墻內新發一株﹐適臨窗臥處﹐蒼潤可愛﹐尢喜爲風飄碎﹐眞一幅右承畫也。因占一絕。

嫩葉經冬襯晚霞﹐碧雲流影透窗紗。

天然一幅王維畫﹐睡足袁安碎玉沙。

桂花

丹桂花開八月中﹐天香飄落引秋風。

人間亦有淮南樹﹐一夜吹香到月宮。

楊白華

楊白華﹐楊枝開白華﹐

春來二月齊開花﹐翩翩舞態臨風斜。

搖蕩春心競紛拏﹐飄落江南何處家。

欲起更盤桓﹐鄕思淚未幹。

可憐北地楊花伴﹐踏歌聲聲夜未闌。

鞋尖無力花心殘。

惟應多情雙燕子﹐和泥銜入畫梁端。

喚起

鳥名﹐每旦聞山鳥聲淸亮可愛﹐忽憶昌黎「喚起窗前曙」之句﹐及東坡「黃州春睡足」之句﹐賦成短歌。

云溟濛﹐天窌窱﹐

人間塵夢知多少﹐荒雞夜半啼何早。

不如一聲喚起鳥﹐一聲喚起山中云﹐

山中雲起天漸曉。

羣鳥啾啾始飛鳴﹐但覺綺窗開窈窕。

此時芳閨夢亦蹙﹐惟有東坡春睡足。

道人輕撞五更鐘﹝東坡句﹞﹐喚起不聞來迫促。

畫眉

誰把長眉一筆勾﹐芳魂猶憶上陽秋。

雙蛾帶雪翻金簍﹐半月穿欄隱玉鉤。

靧就桃花餘掩翠﹐描成柳葉轉含愁。

多情京兆倘憐爾﹐搦管提攜上鏡樓。

聽曉鳥

鼓吹詩腸最有情﹐非關得意自呼名。

喉端應律東風暖﹐林下棲蹤夜气淸。

絲竹因人嫌作態﹐文章似爾善和鳴。

人間不覺韶光老﹐園柳依稀遞變聲。

詠老馬

百戰餘生脫錦韉﹐丰稜瘦骨畫難傳。

霜啼夜識邊城路﹐苑艸春嘶塞漠煙。

每向秋風驚鼓角﹐曾經落日挽幽燕。

幸逢矍鑠將軍健﹐肯使悲鳴櫪下拴。

驪龍

蟄龍一睡五百秋﹐呼吸潮汐恣鼾齁。

陵谷升沈幾千徙﹐海底長夜閉靈湫。

鯨鯢鮫鱷不敢櫻﹐波沈浪寂風雨愁。

醒來電眥矢烏免﹐鱗甲苯尊荊棘稠。

人間此訣傳祕密﹐圖南得之華胥遊。

潛顯起伏自有時﹐懷寶迷罔乃招尢。

鯤鵬搏擊爾弗知﹐明珠領下被人偸。

明珠一去不復收﹐但見蟠泥修尾鰍。

紙鳶

東風才轉律﹐得气著鞭先。

畫作乘鸞女﹐居然跨鶴仙。

六裳憐瘦骨﹐瓊佩逐哀絃。

何事層霄雲﹐仍畱一綫牽。

懶碓

村邊一片雲﹐云邊一渠水。

水雲各無心﹐有碓舂不巳。

機動云自閒﹐水急碓常緩。

此間寂無人﹐使我意俱懶。

杪松

蒼勁直上﹐與松對植﹐特喜賦之。

靑蒼磊落出風塵﹐勁節參天若有神。

得地髙明緣正直﹐此材肝膽異輪囷。

松霜柏露同經煉﹐野魅山魈遠見瞋。

一樣後雕聲寂寂﹐從來巖穴有沈淪。

詠署中雜木

在墻外者半被人采伐。

古木森森舊成林﹐斧斤相尋直到今。

剩有楸梧畱彩翼﹐新栽桃李布淸陰。

仙囊露洗看書眼﹐靜夜風調入弄琴。

異日輪囷期廣廈﹐憐才須見百年心。

金剛鉆沈香歌

南中異木金剛鉆﹐命名比附隨俗喚。

稜脊森森耐歲寒﹐靑枝不葉撐孤幹。

巖壑千年根莖枯﹐中有香魂縷縷貫。

剔鱗鏟甲眞精見﹐重重碎錦融成片。

古色瑩然琥珀紋﹐丹膏比擬靑銅煉。

入流瞥見寶珠沈﹐經火始信梧桐爨。

夜深試爇博山鑪﹐蘭蕙不芳迷疊賤。

妙品兼宜佐調元﹐芝圖術序同褒贊。

天生異材肯自炫﹐窮荒樗散誰流盻。

山精木魅常護持﹐瘴雨蠻煙久鎔鍛。

由來體性具深沈﹐詎誰气味堪賞玩。

君不見﹐泰嶽松﹕上施神農藟﹐下凝堯時髓。

千載結苓腴﹐中有神靈詭。

金剛義取百煉精﹐盤根錯節老气橫。

人生百年同艸木﹐陳枝瘣植等無名。

豈知艸木具有情﹐靈兮壽兮葆性貞。

人世顯藏不足道﹐馨香可以薦神明。

山川鬼神終將玉汝成。

●旅行詩

出滇南勝境

﹝道光乙酉﹝年﹞赴京﹞

風塵十餘載﹐匹馬厭往還。

明經非髙第﹐胡爲萬里天。

親老幸身健﹐最我勿辭艱。

人皆乘驛傳﹐我無駟馬閒。

行行滇路盡﹐突兀見黔山。

回首望白雲﹐白雲何處邊。

榮枯分艸嶺﹐風雨兩地偏。

金馬不可絡﹐石蚪不可鞭。

踟躕亭畔路﹐去去辭鄕關。

由施秉泛舟抵鎭遠七首

山行日日厭蠶叢﹐離岸登舟興不窮。

聞說溪山奇絕處﹐欲從髙浪駕長風。

諸葛荒祠絕壑邊﹐髙灘雪浪下云巓。

輕舟似過瞿塘峽﹐回首空憐上水船。

奇峯疊嶂兩相撐﹐鬼斧神工斷不成。

擬向云崖探酉穴﹐卻從月下聽猿聲。

穿雲澑石百重泉﹐廬阜懸流空浪傳。

十里晶簾風捲處﹐沿溪飛雨落晴天。

篙櫓數聲響磬鐘﹐靑天一綫失髙舂。

波洄面壁疑無路﹐別有人村轉處逢。

林巒開處秀峯低﹐水曲山迥繞綠畦。

道出山陰難接應﹐舟行過去失曹溪。

一曲山溪半日程﹐離奇險怪畫難成。

文章信有江山助﹐誰似龍門具勝情。

渡荊江

萬里金沙水﹐蒼茫匯眾流。

浪融巫峽雪﹐聲落洞庭秋。

吳楚憑天塹﹐荊襄據上游。

溯洄鄕思切﹐彼岸更回頭。

穎上

穎水何瀰瀰﹐穎上多奇士。

稽古帝堯時﹐異事傳洗耳。

聞言入肝脾﹐焉能洗厥髓。

奇哉飲牛人﹐不飲下流水。

淸操原在我﹐外物詎能滓。

巢許髙蹈士﹐豈如陳仲子。

嗟彼傳聞者﹐千載無信史。

揚州四首

煬帝行宮徧水涯﹐秋風慘淡玉勾斜。

三千殿腳齊推挽﹐不聽垂楊叫暮鴉。

六代繁華付白鷗﹐尙餘明月在揚州。

煙花難覓仲舒宅﹐風雨全迷太子樓。

歌管亭臺月上時﹐紅橋路過竹西陂。

迷樓不及靑樓夜﹐千古才名讓牧之。

南渡煙花百戰餘﹐煬王曾此駐徵車。

�兵孰與荒遊樂﹐也要蕪城作帝居。

鎭江

萬里長江鐵甕城﹐三峯底柱犬牙撐。

山回北固常潮立﹐塹入東吳接海平。

自昔丹徙王气斷﹐於今京口暮雲橫。

奔濤猶作蘄王鼓﹐想見殘魂墮馬驚。

泛舟西湖

錢塘霸業已千秋﹐南渡江山習宴遊。

明聖何因比西子﹐煙花不獨讓揚州。

神仙野衲三杯酒﹐遷客騷人一葉舟。

塔上夕陽堤畔月﹐流連不盡古今愁。

白公蘇公祠

百年身世類轉蓬﹐老少行藏大略同。

此日堤分雙道月﹐兩朝祠合一家風。

春山杜宇啼詩魄﹐秋水芙蕖笑醉翁。

爲有甘棠遺愛在﹐垂楊掩映晚煙中。

過七里灘

故人已作赤符帝﹐公坐釣臺羊裘敝。

三公不見此漁舟﹐華衮詎足當埤堄。

星辰一夜犯帝座﹐九重舊交深相契。

誰與天子共榻眠﹐驚天動魄事非細。

人言桐江釣虛名﹐名豈尋常稱遁世。

天子不臣成髙尙﹐此事由來關遭際。

又言公非佐命才﹐許由豈屑談經濟。

郎官將相列雲臺﹐﹝似落句﹞。

功名再世不堪誇﹐气節千秋永不替。

君不見﹐七里灘﹐

至今淸澈底﹐淸風不愧梅家壻。

滕王閣

傑閣淩空傍水涯﹐迥廊面面夕陽賒。

東封故國埋荒艸﹐南浦髙樓認落霞。

帝子何心畱去思﹐江靈有意表才華。

登臨不盡興衰感﹐何處臨春玉樹花。

長沙

一片嬋娟月﹐潭州夜泊時。

帆迷秋水闊﹐雁過楚天遲。

細雨黃陵廟﹐秋風太傅祠。

湘靈何處瑟﹐猶唱竹枝詞。

吳越王

亭長歸故鄕﹐三候歌樂章。

人情重懷土﹐錦衣自項王。

臨安錢具美﹐意气何揚揚。

販鹽無賴子﹐起家自錢塘。

兵屯八百里﹐倒戈賊驚惶。

功成守玆土﹐一劍凜寒霜。

玉帶畱盟府﹐名馬賜驌驦。

自以仲謀比﹐爲命拜朱梁。

城名衣錦裏﹐山作功臣坊。

還鄕歌三節﹐慨慷比髙皇。

嗚呼﹗唐季多艸竊﹐圖讖何荒唐。

東南盡割據﹐兩京茂艸黃。

汴渠嘯鵃釕﹐﹝諭朱三﹞

六鷁﹝諭六臣﹞助披猖。

錢氏亦盜耳﹐據守固封疆。

潮頭三千弩﹐何不射虎狼。

昭諫悲陵谷﹐野鶴自髙翔。

帝秦魯連恥﹐霸越鴟夷亡。

坐擁州四十﹐宮室移相望。

一朝懷桑梓﹐父老共彷徨。

平生不逾洛﹐何自來歸裝。

無孛無欺徒虛語﹐鞭箠聚斂徳何涼。

夢魂慚愧淩煙閣﹐表忠區區姓謚揚。

徒爲新朝守﹐多藏自厚亡。

唐莊宗

三垂岡置酒時﹐百年哀聲歌以思。

﹝似落句﹞﹐百年功業誰將遺。

奇男獨數李亞子﹐沙陀部落鹹心死。

鸂鶒之杯翡翠盤﹐朝廷敕賜厚無己。

三仇未報君恩重﹐晉王遺命畱三矢。

燕劉父子不足道﹐僞梁契丹眞敵壘。

異姓封比同姓王﹐唐亡晉在唐不減﹐

君父仇深詎可忘﹐元凶未殄身先帝﹝折﹖﹞。

梁不亡唐晉亡唐﹐張家老奴含愧死。

洛陽宮氏﹝中﹖﹞盡鞠場﹐射鴨回來初下馬﹐

﹝似落句﹞﹐宮中齊呼李天下。

龍衮只作優孟衣﹐新磨曾是批顏者。

梨園箏琶禁中焚﹐一抔灰燼哭新君。

西風落日長安道﹐回首傷心鷂兒軍。

早知富貴不再世﹐悔不當年奉唐裔。

英雄末路眞堪嗟﹐功髙志滿徒自敝。

金莎之山安在哉﹖可憐買藥劉翁有佳婿。

石晉

千秋宴罷洛陽宮﹐石郎從此歸河東。

不念心膽推舅氏﹐再世儼謂他人翁。

南面中州北面虜﹐歲輸金幣割吾土。

陽城一捷詎爲功﹐維翰和親計罔補。

鐵騎長驅入汴來﹐十萬橫磨劍鋒摧。

禁苑調鷹渾未醒﹐窮廬啖飯何時回。

可憐一十六州地﹐三代而還不易治。

屈膝虜廷四百年﹐鐵打此錯同兒戲。

將取固輿資寇仇﹐靖康之難職此由。

嗟呼﹗一寸黃金一寸土﹐石氏貽謀禍千秋。

眠龍洞

在鶴慶觀音山﹐建文皇曾遁迹於此。

石牀巖澑古杉松﹐帝子來遊此寄蹤。

身世何緣投萬里﹐風塵到處怨三丰➀。

秋髙怕唳雲中鶴﹐霜落愁聞月下鐘。

嘆息驪珠久離握﹐何曾安穩作眠龍。

作者原注﹕➀時胡濙輩托名訪張三丰實蹤迹建文也。

苴力鋪二首

楊升庵於此賦垂楊篇

白石粼粼屋數間﹐板橋流水自潺潺。

當年旅捨今蕭索﹐滿地牛羊夕照邊。

野棠開徧飄香霧﹐村女攜筐采芳素。

飛絮近人糝客衣﹐低徊尙憶垂楊句。

三家塘﹝在楚雄西門外﹞

山迥路轉石橋東﹐過客停驂柳一叢。

十里郵亭烏啞啞﹐三家長傍夕陽紅。

闈後迆西道中作

碧雞西望古連然﹐一片徵鴻接遠天。

客邸黃花難共醉﹐林端小雨不成眠。

鹿城樹色秋風裏﹐雞足雲山落日邊。

爲問殘陽苴力鋪﹐祗今憔悴咽寒蟬。

抵家

果然今日到家鄕﹐怪底徵鞭戀夕陽。

自學此身猶似客﹐那堪短繽一相望。

蒿塵消受三秋雨﹐菊圃開殘九月霜。

幾載寒暄方共話﹐當門瘦馬系垂楊。

春日遊商山寺

苴蘭二月近淸明﹐拾翠人來陌上行。

弱縷穿花盤霧濕﹐香羅遮面護雲輕。

采芝誰似皤皤老﹐瘞玉難尋鬱鬱城。

記取南中風景好﹐當年陸賈最多情。

﹝相傳陳元元葬死此地﹐今不知其處。﹞

會城苦雨四首

秋深鶗鴂不曾啼﹐委地黃花半作泥。

商略重陽攜酒去﹐還應買棹出城西。

蒹葭白露不成霜﹐漏盡南天似夜郎。

昨夜窗前疑見月﹐平階一碧漲方塘。

中秋騎月送行人﹐阻住行人懶問津。

米價天河休更卜﹐禦寒今已桂爲薪。

寒蛩寂寂聽無聲﹐去雁歸鴻怯遠徵。

天意爲憐幽艸色﹐人間始重晚秋晴。

南霽云廟

賀蘭兵不發﹐壯士怒衝發。

指頭血方淋﹐滿城士女心肝隨指痛入骨。

將軍忠憤義無雙﹐男兒臨死肯道降。

惜哉賀蘭未手滅﹐從令熱血溢滿腔。

卽今遺廟表棹楔﹐千載凜凜生義烈。

殿壁猶繪睢陽城﹐張許雷南皆人傑。

成敗詎以一死論﹐江淮保障功難滅。

唐家乃以區區食人泯忠節。

嗚呼﹗惟有漳水至今亦鳴咽。

五華謁武候祠

回環金碧气蕭森﹐古柏祠堂貯夕陰。

北伐不遺恢漢力﹐南徵先見渡滬心。

風淸故壘蔓菁綠﹐雨過秋江瘴霧沈。

此日星回猶有節﹐英靈何處暮云深﹗

●唱和贈別詩

答友談詩

天機本活潑﹐口頭參死活。

彭澤善忘言﹐常使其意豁。

勸君休苦吟﹐語言總轇轕。

會到悅心時﹐天空海自闊。

贈木西僧

紫氎架裟四十年﹐山林塵市各隨緣。

酒傾竹葉供花醉﹐榻倚松云傍鶴眠。

早覰菩提非是樹﹐從來老佛不參禪。

呼盧又逐春城去﹐開徧碧桃猶未還。

贈友

君本煙霞侶﹐不諳世俗情。

儼然與物接﹐一語使人驚。

白日見揶揄﹐而我意不平。

王尼車中嘆﹐伯倫日韜精。

自非飲醇酒﹐啟口慢紛爭。

養拙恬勝智﹐甘貧枯亦榮。

君看垂釣者﹐如我願逃名。

奉贈桑沁亭

老去詩還逸﹐花開酒榼忙。

先生饒獨興﹐斯世久相忘。

鶴巳馴無怨﹐蘭因稚有香。

窮年何所事﹐閉戶注蒙莊。

聞和際盛病二首

衰年病與死爲鄰﹐昨夜驚心爲伯倫。

少壯幾何零落半﹐終知造物忌閒人。

年來心迹倍相關﹐千里懷人一晤慳。

料得家人相對夜﹐藥鑪紅處酒杯閒。

夜書答函通夕不寐

驛路梅花香敞廬﹐爲酬燕相夜緘書。

三更添盞隨膏短﹐雙目麻茶怨鏡疏。

叔夜交情非絕物﹐香山老病久懸車。

如何擬作閒關客﹐翻似桓家幕下胥。

書家信

九月十一夜﹐爲書家信﹐幾於達旦﹐書成啟戶而雪已盈階矣﹐初不知也。

含毫獨坐寫平安﹐剛到書成夜已闌。

梅信商量傳北雁﹐梨花粉碎滿東欄。

光疑兔魄窗先曙﹐凍合麋丸硯屢幹。

任是哀腸貪話熱﹐總嫌冰雪透緘寒。

遇舊鄰李二

相逢猶識舊鄕鄰﹐話到生平淚染巾。

早歲嬉遊偕竹馬﹐卅年名利各風塵。

浮雲世事那堪說﹐滄海萍蹤定有因。

日暮邊關聞塞雁﹐可憐同作雪天人。

李裕盛邀飲畱贈

﹝癸卯﹤年﹥人日﹞

去年君家飲﹐檐前飛玉沙。

今年飲君家﹐風雪又橫斜。

主人敬愛客﹐恰如明讓魄。

接膝地鑪紅﹐暖意生綺席。

此時值初春﹐此日欣逢人。

飛觴各舒興﹐野蔬間肴珍。

嗟予獨心醉﹐感念此良辰。

靈辰在異地﹐歸計遙未遂。

何時會芳園﹐天倫話樂事。

幸玆眾同鄕﹐葉梓誼未忘。

歲暮吟蟋蟀﹐春酒宴羔羊。

謂言行樂耳﹐過此復參商。

𨿽無風騷韻﹐到處傾肝腸。

君家滿庭雪﹐我興殊卓絕。

但愁陰山阻﹐楊柳不堪折。

主人勸我觴﹐歡娛休賦別。

且復醉瓊瑤﹐莫負此佳節。

開軒復憑欄﹐酒闌興未闌。

銀鶴棲遠樹﹐饑烏啼暮寒。

出門躡雲磴﹐歸路愁欲暝。

猶疑步月光﹐珠塵碎滿徑。

聊憩松蔭下﹐蘭若發淸磬。

別墩關感謝眾多親祖餞郊外

匹馬發墩關﹐鄕情轉鬱結。

本是還家人﹐翻同在家別。

君予來此地﹐親友多歡悅。

居夷俗尙淳﹐公私兩安拙。

有時上春臺﹐忘懷在麯蘗。

嘉會不可常﹐臨觴欲淒絕。

別之詎無情﹐遲遲不忍訣。

山回路倒捲﹐林瞑煙明滅。

林端朝日升﹐山腳溪水冽。

溪水遙送我﹐潺潺聲鳴咽。

楊柳覆蒼苔﹐苗縟紛成列。

諸君劇多情﹐祖筵感盛設。

歡悲不自由﹐水飲還大歠。

斜陽戀我醺﹐馬嘶芳艸埒。

芳艸何處歇﹐鵑啼山竹裂。

舉手謝送者﹐我宿前山雪。

送友至武定金沙江教讀

此去金沙江﹐日飲江中水。

此水來吾鄕﹐淸冽孰比美。

我昔遊五馬﹐行行到馬市。﹝卽元謀縣屬武定﹞

遙知蜀西路﹐迢遞接西迆。

滬水五月渡﹐千載諸葛壘。

自從玉斧揮﹐河山劃表裏。

漢祠安在哉﹐革囊亦已矣。

鐵鎖跨長虹﹐山川何迆邐。

臨流可賦詩﹐茫茫誰遣此。

念子儒雅風﹐慷慨燕趙士。

拔劍刌水犀﹐破浪跨琴鯉。

蜀山與滇山﹐長嘯風雲起。

方今聲教敷﹐文翁遠可企。

邊陲息瘴煙﹐春風生岸芷。

把我玉龍雪﹐漑彼桃共李。

一卷賦心傳﹐流芳古越嶲。

寄木羲民落第山東

﹝庚子﹤年﹥﹞

雪山有老鶴﹐棲迹雪山阿。

具披衝霄翼﹐偃蹇柰爾何。

風雲四十載﹐玆復嘆蹉跎。

劇依靑海上﹐錬翮秋江波。

會當乘時去﹐風塵藐罻羅。

回首天南別﹐皎潔玉龍雪。

下有千年侶﹐長鳴聲不輟。

何以慰相思﹐嗷嗷萬里月。

寄木羲民

﹝乙卯﹤年﹥﹞

別後無書信﹐逢人問一聲。

靑氈無暖席﹐白首對寒檠。

春老仍羈客﹐官卑誤算程。

當年吾亦爾﹐莫道舌能耕。

陶靖節

先生何許士﹐非佛亦非仙。

入社原因酒﹐吟詩偶落禪。

天眞桐木外﹐野趣菊花邊。

千載江頭石﹐猶疑醉月眠。

寄楊文藻三首

一別動經年﹐相思隔遠天。

秋懷聞雁後﹐春夢落花前。

朗澈黃山月﹐淸吟白馬泉。

何時重把麈﹐樽酒茂林邊。

園梨果方熟﹐葉葉戰秋風。

記子偕僧衲﹐值予收釣筒。

一壺殘照外﹐三笑小橋東。

韻事成佳語﹐只嫌句未工。

半畝依山宅﹐小園佳趣饒。

無求上知識﹐安分足逍遙。

早起勤持咒﹐遲歸醉弄簫。

卽斯仙佛侶﹐愧我逐塵囂。

和碧珊參軍將之官楚南入請驗贈別

君自故鄕來﹐黃花醉幾回➀。

有懷同惜別﹐此地暫追陪。

燕市重遊劍﹐湘江獨夜杯。

惟有碧珊月➁﹐萬里共徘徊。

作者注﹕➀時在省﹐碧珊出諸友送行詩系重陽祖餞之作。

➁珊碧本系麗江山名。

李詠萸學琴爲錄平沙落雁譜

長空旅雁唳淸秋﹐風雨無端話別愁。﹝時詠萸將遠行﹞

一曲瀟湘君記取﹐分明鴻爪个中畱。

寄李詠萸並和畱別詩四首

生平臭味澹如雲﹐老少忘懷獨有君。

節近重陽人去也﹐黃花相對憶淸芬。

鍛竈攜琴性詎馴﹐鄭虔粉繪卻嫌貧。

多情獨有蘇司業﹐風雨寒氈念故人。

離亭楊柳不堪攀﹐送別城南夕照間。

未識行旌何此指﹐愁予把酒唱陽關。

話到瑤京路八千﹐蓬瀛他日望登仙。

移情最是銷魂曲﹐煙水芒芒各一天。

寄李詠萸﹝時在寧州﹞

我有忘懷友﹐與我同白首。

問此何許人﹐鏡裏時一逅。

年來形迹疏﹐鏡昏蒙塵垢。

不見素心人﹐獨影嘆無偶。

詠萸瀟湘士﹐濯濯三春柳。

又如雲中鶴﹐淸矯出臯藪。

於我昧生平﹐相逢東西走。

誰知傾蓋交﹐新知恍若舊。

緣子最多情﹐令我忘老醜。

有時騁劇談﹐名利不掛口。

琴書消晝長﹐陶情在詩酒。

風雨關心最﹐尺素時通右。

雲水本無情﹐風月不常有。

形影澹相遭﹐誰賓復誰主。

此境妙忘言﹐天機任魚鳥。

人情有嗜好﹐玩物喪所守。

昔人欣寄托﹐寵辱詎關憂。

詠萸何所嗜﹐弱冠探二酉。

外此大雅音﹐有時操縵久。

訪我爲蕉桐﹐邀我暫揮手。

夷然若有得﹐忘疲不生愀。

吁嗟雍門子﹐數窮遘陽九。

知音古難逢﹐竽濫徒顏厚。

而我驅風塵﹐荊棘生指肘。

念子意良殷﹐爲子攄雅抱。

琴心與琴理﹐天然不飾巧。

意到機常流﹐天空眾籟吼。

況予浩落懷﹐揮弦若泉瀏。

落霞淒復淸﹐子彈我擊缶。

獨鶴唳空愁﹐參橫欲轉斗。

琴交勝十年﹐誰謂子言否﹖

神交抑有由﹐豈因玆小道。

不見韓昌黎﹐文章博觀采。

有酒不足嘗﹐談言惜寸略。

吾儕慕曩哲﹐嘉會良非偶。

相知在須臾﹐相期在不朽。

子爲天下士﹐我爲山中叟。

淡泊期明志﹐遠志非小艸。

寄詩贈良朋﹐爲子聊覆瓿。

李詠萸索寄秋詩稿

生平臭味繄誰親﹐況復衰殘逼仄身。

司業多情惟勸飲﹐鄭虔善繪卻嫌貧。

分金詣重心先醉﹐啄木嘴長性詎馴。

異日相思憐索莫﹐寄秋詩艸屬髙人。

畱別張心田兼寄李詠萸

輪蹄久已厭風塵﹐況復迢迢瘴水濱。

山號衰牢愁入望➀﹐江流濮洛少知津➁。

分明此去徒增老﹐怎柰居閒莫療貧。

我欲溪頭采芳芷﹐空懷香艸托騷人➂。

作者注﹕➀路徑衰牢山最險。

➁鎭沅﹐夷統稱濮洛。

➂詠萸﹐湖南人﹐從宜在滇。

遊耔餘同年自鎭沅卸事歸省親送別

花開陌上蝶初飛﹐瓜代三年緩緩歸。

洱水春晴舒晝錦﹐南云采映舞斑衣。

靑氈宦味君嘗好﹐白首窮途我願違。

小立河梁無限意﹐秋風兩地雁鴻稀。

答尹虞卿約赴秋闈

風檐夜雨坐燈靑﹐廿載空餘憔悴形。

響到秋蟬慵鼓翼﹐臒如老鶴不梳翎。

同舟有約違仙侶﹐挾策無緣識使星。

感謝殷勤寮友意﹐蘋蒿鳴廘爲君聽。

鎭沅新撫巡廳劉小庵見寄七律三章答之四首

﹝時與小庵往來書札﹐尙未謀面也。﹞

聞君風詣獨崢嶸﹐瀟灑煙霞具勝情。

花外春深容吏隱﹐琴邊鶴唳趣詩成。

三年瘴雨韜經濟﹐六詔雲山識姓名。

底事寅寮慳一晤﹐酒杯同置不同傾。

新詩寄到菊初開﹐爽自西山撲面來。

鶴唳煙霄畱響遠﹐蟬吟風露度聲才。

今花昔雪人千里﹐渭樹江云酒一杯。

自是不嫌秋冷落﹐還邀夜月共徘徊。

南云深處萬重山﹐半載孤吟瘴水間。

蘇子文章傳海外﹐庾郎詞賦動邊關。

吾儕興托原非偶﹐身世論交詎等閒。

畢竟裁詩同惆悵﹐他年何處認蒼顏。

十年吟社各分馳﹐每憶旗亭貰酒時。

自分逢場嫌老拙﹐懸知樂事少追隨。

剡溪夜雪君饒興﹐宋玉秋風我獨悲。

記取雁鴻零落後﹐靑梅帳望及瓜期。

贈楊曉峯

二十年兄弟﹐相看各老成。

壺樽長落寞﹐﹝朱麗川豪飲﹐物故。羅晉堂遠宦久別﹞

衣馬自肥輕。﹝張桐廂﹑段朴庵俱顯達﹞

昔雪今花感﹐殘山剩水情。﹝曉峯善繪山水﹞

願將邱壑共﹐絕勝話瑤京。﹝道光丙戌同寓京﹞

題楚有才廛後小集軒

﹝本系鋪屋內有小室﹐臨水面山﹐每會集淸談﹐殊忘其在囂塵中。﹞

負郭環溪斗室開﹐芝廛深處絕喧豗。

遙山近水琴三弄﹐秋月春花酒一杯。

幾席臥遊談往事﹐風塵小隱識仙才。

憑欄自是饒佳興﹐會有雲林潑黑來。﹝代索曉峯畫也﹞

題蘭亭曲水胡圖賢詩序後

元風扇正始﹐大雅竟淪委。

蘆葦未渡江﹐淸虛崇佛氏。

空宗論篇翰﹐浮詞托名理。

祖尙自王﹝弼﹞何﹝晏﹞﹐孫﹝綽﹞許﹝詢﹞蹈其軌。

風騷體一變﹐淸談何綺靡。

羣賢四十二﹐蘭亭宴曲水。

賦詩永言懷﹐恣意尙詰詭。

慷慨王右軍﹐中流挽駭駛。

臨深抒寄托﹐無人會厥旨。

詘彼齊彭殤﹐誕其一生死。

千載感斯文﹐髙尙誰比擬。

惜爲書法掩﹐昭然誤遺此。

讀司馬文正詩有和邵堯夫年老逢春三首

生平閱歷幾經春﹐晚年逢春不厭頻。

歲月渾忘將老去﹐鶯花倍覺與人親。

蹉跎且莫回頭數﹐欸洽還同覿面新。

畢竟東君專屬意﹐銜懷肯負此芳辰。

拈到屠蘇不占先﹐賞心樂事轉堪憐。

誰知白髮稱難老﹐未必靑春定少年。

洛下花開眞率會﹐香山酒熱艷陽天。

風流自是稱先輩﹐不到華巓總惘然。

堪愛前賢邵夫子﹐光風霽月意溫醇。

圖書自樂先天老﹐物我同遊大地春。

機任鳶魚忘歲暮﹐時偕花鳥露天眞。

人生到處尋安樂﹐笑指東皇疊主賓。

答玉峯

﹝春間因考事同在府城﹞

郡城風雨別匆匆﹐春盡花闌馬首東。

白臘云深畱倦鳥﹐靑氈歲久聽歸鴻。

﹝實任楊公北上﹐秋盡未歸﹞

消閒麯蘗思吟伴﹐經亂詩篇付信筒。

讀罷知君塊壘甚﹐﹐何時把酒一消融。

作者原注﹕➀玉峯寄來尋甸詩五首。

畱別羅平

一峯閒白臘﹐三載對寒氈。

自問誠何徳﹐端居愧昔賢。

春風催去雁﹐別夢托吟箋。

獨念宮墻樹﹐栽培近百年。

送道士還家

塵緣未盡暫還家﹐幾度人間閱歲華。

記取仙山畱別意﹐回頭惟見月西斜。

贈張少尉淸元署恩樂司獄

少年作吏貌淸臞﹐日對詩篇展畫圖。

萬里秋風極邊徼﹐一春鄕夢隔西湖。﹝淸元浙江人﹞

訟庭花落飛蝴蝶﹐山署云來叫鷓鴣。

蘊籍才華似君少﹐休從季主問榮枯。

雨雪寄妙明僧

﹝壬寅正月二十二日﹞

昨者歲將暮﹐寄我梅花詩。

嚼詩細下酒﹐不覺放杯遲。

自從入新歲﹐日醉無醒時。

遊山乏伴侶﹐訪僧屢愆期。

今朝滿城雪﹐念子有所思。

寒山采枯葉﹐拾得方執炊。

欲攜一壺酒﹐雲蹤恐難追。

寄言松庵子﹐何日杯重持。

作者原注﹕寒山﹑拾得二小僧卽文珠普賢也。

妙明法師遊楚蜀歸山

名山到處任淹畱﹐又泛煙波逐鷺鷗。

優缽渴餐嵋嶺雪﹐軍持寒汲嶽陽流。

月明方丈孤舟夢﹐葉落雙橋舊雨秋。

一卷新詩一壺酒﹐歸來髙臥白雲樓。

妙明歸山攜一太湖石﹐因賦三絕

本是蓬萊一謫仙﹐幾年淪落太湖邊。

三生爲有林泉約﹐風雨相隨證佛前。

靈槎一泛織機空﹐寂寞成都卜肆中。

謫降不知緣底事﹐一年一度怨秋風。

由來混沌鑿無功﹐羨爾玲瓏穴竅通。

石若無情不易老﹐祗今一个白頭翁。

初春寄劉小庵

﹝去臘因公同赴廳署﹞

去臘逢君者樂甸﹐半載交情初識面。

三日追隨各言歸﹐有懷脈脈情猶戀。

憐君藥裏善養和﹐此日可惜等閒過。

素心難逢淸興減﹐不飲不談柰君何。

從來樂事多懊惱﹐近覺逢場都艸艸。

百年身世類如此﹐又見春光催人早。

春光早度馬容城﹐家家粔籹作人情。

我獨無家無歲臘﹐屠蘇自飲還自傾。

客久思鄕情何旣﹐新詩畱贈南昌尉。

料君經歲應酬繁﹐春來飽臥醒猶未。

我有胡牀亦壁間﹐君懸一榻兩緣慳。

風塵一別一千里﹐別後思君夢那閒。

祝太守壽辰喜雨詩﹝在府作﹞

芳春二月十九日﹐世傳大士降生期。

曲陽太守同日誕﹐良辰慶祝晉霞卮。

是時春郊久不雨﹐賢守心惻小民咨。

公孫愛客聊掩閣﹐投轄陳遵罷宴喜。

豈知天心娛令節﹐芳郊布濩云瀰瀰。

康衢忭舞希沾渥﹐甘露一滴灑楊枝。

誰把傳說爲霖樞﹐拈花微笑佛心慈。

始知先憂還後樂﹐父老歡呼歌詠之。

詠歌擬祝崗陵頌﹐我賦桑田喜雨詩。

寄同齋尹虞卿

虞卿少年蘊才華﹐懙懙雅度儼方家。

儒官一洗淸氈舊﹐日費不惜萬錢奢。

在昔文山傳髙足﹐祗今邊徼多士服。

我來與君同職司。慚愧欄桿長苜蓿。

羨君英年耐臯比﹐滿座春風佛絳帷。

云移講樹書聲靜﹐花滿閒階蝶夢迷。

相逢數傾北海酒﹐豪情不計石與鬥。

我亦詩狂舊酒徒﹐可惜衰殘今白首。

白首遐荒多寂寥﹐山川迢遞故鄕遙。

登樓作賦我愁劇﹐對客揮毫君興饒。

三年邊塞掃煙霧﹐千里雲山來親故。

桑落秋香月滿庭﹐琴彈晝靜蟬鳴樹。

閒評木石發幽光﹐空心確峃金剛香➀。

君眞好奇搜求怪﹐鐫劙造物盡文章。

文章本自天才逸﹐趙國虞卿徒抑鬱。

幾人作宦定顯揚﹐未必窮愁方著述。

君不見﹐毛公檄書老萊衣﹐人生樂事在庭幃。

喜君萱堂春正永﹐他年昆華衣錦歸。

﹝缺句﹞﹐願晉霞觴慶古稀。

作者原注﹕﹝﹞空心石出思宗﹐金剛香出鎭沅﹐皆其所好。

簡州司馬榮仲芳同年

憶別京華三十春﹐自慚名利久埋塵。

閒尋舊雨論芳譜﹐曾賦淸風識故人。

別駕有才今畫諾﹐邊州無事卽經綸。﹝時有邊警﹞

靑氈愧我疏儒術﹐但把醇醪佐拊循。

﹝丙戊朝考詩題﹕淸風來故人。﹞

●音樂詩

彈琴流水上

彈琴流水上﹐水響忽停琴。

琴水各具太古音。

琴中可繪水﹐況在水之潯。

泉籟本天籟﹐況乃入琴心。

此時羣動息﹐滿座气蕭森。

淸商暗轉弦﹐操我三峽吟。

風雨來飄爽﹐哀湍瀉長林。

對景三往復﹐餘響答寒澑。

孰是會心人﹐琴理宛可究。

此境最移情﹐何如海上奏。

聽八音琴

數年不操縵﹐昨夜聽鳴琴。

無人爲搏拊﹐淵淵石與金。

此物從海表﹐制巧雅足欽。

樞紐發天籟﹐中含太古音。

淸風徐徐來﹐哀湍瀉長林。

庭空喧澗壑﹐滿座气蕭森。

或如孤舟客﹐三峽暮猿吟。

或如瀟湘夜﹐一鶴唳秋陰。

或如石鐘吼﹐空洞江海潯。

或如臨風樹﹐淸鏗碎瑯琳。

商聲何淒婉﹐羽聲摯而沈。

使我意瀟灑﹐寧嫌調差參。

吁嗟誰能此﹐此曲意良深。

移情滄海上﹐妙境杳難尋。

何意廣陵散﹐淒淒傳至今。

誰領無弦解﹐而我徒會心。

惜無膝上一片雲﹐手摹意追坐披襟。

聽八音琴﹟前題

細鏤栴檀一片琴﹐風淸夜月老龍吟。

無弦妙解寰中趣﹐有韻翻嫌指上音。

此曲移情來海岸﹐何人逸興到山林。

君聽此籟純天籟﹐應笑秦廷攫爪深。

遊姚安白塔寺路訪魯氏琴

我有煙霞癖﹐兼好太古琴。

只爲絲桐響﹐中含太古音。

今來拋擲久﹐結習固已深。

騎驢白塔村﹐蘭若共登臨。

一邱兼一壑﹐曠我遺世心。

人言村西捨﹐舊時州別駕。

今爲士庶門﹐有琴罕匹亞。

惜無知音者﹐代遠恐物謝。

聞言呼僮僕﹐往步村西麓。

恍如髙士居﹐亭榭有松菊。

問琴猶宛在﹐揮塵啟韞櫝。

淸風颯颯來﹐遙聞響林木。

七弦𨿽未安﹐髹采若綺縠。

試弄三兩聲﹐滿堂如空谷。

攜之到山中﹐怡然百慮融。

老僧環階聽﹐柱杖倚雕櫳。

一彈還再鼓﹐萬壑生秋風。

初疑擲金石﹐淸商發孤桐。

又如雲中響﹐嘹唳起哀鴻。

我懷殊默默﹐我意轉惻惻。

如何大雅音﹐遺置澗阿側。

不入中郎聽﹐良材悲屈抑。

世無廣陵散﹐人琴長嘆息。

水有時而淸﹐石有時而泐。

吁嗟千載後﹐淸徽誰拂拭﹖

麥管吟

麥隴靑靑麥穗長﹐拾翠人來哢麥管。

揉靑咂綠瞋函胡﹐吭底風回麥谷暖。

初疑捲葉聲﹐又似孤生簳。

非匏非葭﹐苠笏無窾。

雞鳴停午鶴唳秋﹐篳篥逫律聲嫌緩。

歌頭揭調按伊涼﹐別有離思吐情款。

楊柳驚飛流水曲﹐梅花誤落停雲館。

停雲流水共徘徊﹐分明聲聲怨何滿。

君不見﹐晉陽城頭夜鳴笳﹐胡塵倒捲走云罕。

莫言此管弱縷靑﹐一握怯唫生憂懣。

更疑卻氏銜楚冤﹐至今悲歌遺秉稈。

懸知一寸麥管一寸腸﹐麥管撚斷腸牽斷。

腸牽斷﹐愁不斷﹐勸君莫向隴頭吹﹐空使行人豪气短。

擬古樂府二首

妃呼豨﹐暮雲飛﹐

黃塵邊塞起﹐徵夫歸未歸﹐

秋風入羅幃﹐入羅幃﹐妃呼豨。

妃呼豨﹐烏亱啼﹐

烏啼隱楊柳﹐二八醉胡姬﹐

門前驄馬嘶﹐驄馬嘶﹐妃呼豨。

擬四時白紵舞四首

梁武帝白紵舞﹐詞曰﹕朱弦玉柱羅象筵﹐飛管促節舞少年﹐短歌畱目未肯前﹐含笑一轉私自憐。帝命沈約攺爲四時白紵歌。沈詩餘未得見。因愛此詞妍麗﹐演爲四時四首﹐用原詞一句疊之。

雁行斜倚十三弦﹐朱弦玉柱羅象筵。

嬌喉逐鶯囀﹐茜袖迎風翩。

柳腰不如弓腰軟﹐踏盡陽春落花天。

唐法曲多制成十二徧﹐前六徧有歌無舞﹐至第七徧名入拍﹐舞者始起。又燕昭王時廣延周獻舞者二人﹐一名旋娟﹐一名提模。

淸歌入拍起旋娟﹐飛管促節舞少年。

香塵縈寶襪﹐飛絮濕鈿蟬。

魚沈雁落驚風雨﹐貼地淩波步步蓮。

商聲哀怨轉愁顏﹐短歌畱目未肯前。

鞋尖渾無力﹐蛾眉澹秋煙。

含思宛轉恨綿綿﹐靑春一去不復還。

轉愁作嬌舞衣寒﹐含笑一轉私自憐。

云裳撩翠靨﹐錦袖擁翹鬟。

回眸立見黃金賜﹐羅衣紛紛雪花磚。

夜吹簫

水調歌頭按六幺﹐此時淸興月同邀。

卻愁驚惹思鄕客﹐只把低聲度玉簫。

夜聽松聲

孤松落落小庭陰﹐夜半濤聲入素琴。

我已經年忘此曲﹐月明窗外老龍吟。

夜聽松風

淸風繞我屋﹐爽籟生庭陰。

初聽怡我情﹐靜理會我心。

蕭然夜方半﹐山水發淸音。

恍如枕巖壑﹐颯颯秋滿林。

此時陶隱居﹐手揮太古琴。

起視空庭際﹐惟見老龍吟。

夜聽溪聲

避囂終祕響﹐入夜始分明。

風過篁猶韻﹐琴停月有聲。

在山原灑落﹐出澗亦淸鏗。

擬作詩人枕﹐秋懷向五更。

寄秋軒吟艸

