

欽定四庫全書

集部六

繼志齋集

別集類五【明】

提要

【臣】等謹案繼志齋集原目作十二卷明王紳撰紳字仲縉義烏人待制禕之仲子明史附見禕撰稱禕死時紳年十三事母兄惇孝友長博學受業於宋濂濂器之曰吾友不亡矣蜀獻王聘紳待以客禮紳啟王往雲南求父遺骸不獲述滇南痛哭記以歸建文帝時用薦召爲國子博士預修太祖實錄獻大明鐃歌鼓吹曲十二章卒於官王泌東朝記以爲成祖召入翰林編摩太祖實錄者誤也其集殘缺失次僅存九卷而第一卷

所載鐃歌卽已全佚其他防簡缺文不一而足特以其爲名父之子又師承有自其文演迆丰蔚不失家法詩亦有陶韋風致無元季纎穠之習在洪武建文之間尙可卓然成家𨿽一鱗片甲要非凡格不以其缺佚棄之也乾隆四十六年十二月恭校上

總纂官【臣】紀昀【臣】陸錫熊【臣】孫士毅

總校

官

【臣】陸

費墀

繼志齋集原序

余嘗論先秦兩漢之文章所以爲至者蓋其人皆豪岸魁壘有傑出之才而負超軼邁往之气故其文章足稱其中之所有若屈原之沈鬱賈誼之閎通董仲舒之純茂司馬相如之瓌奇太史公班固之雄深雅贍皆絕出百代之上而王褒劉向揚子云之流亦皆奇傑詭異卓然各自名其家後世𨿽有善作者亦莫或之過焉余以爲其時𨿽由其近古然亦豈非其所蘊蓄之深而然耶後之君子茍有志於文不可不蘄至扵古欲蘄至於古必其才軼气充而後可幾焉洪武三十一年秋餘以薦被召來京師官於太學未幾而金華王君仲縉亦來爲博士仲縉翰林待制子充之子也待制公當國初時與其同郡太史宋公景濂俱以文章名天下心常慕見其爲人而未之能得也及與仲縉交始得其文而讀之爲之嘆息以爲非今世之人所能及之也已而仲縉復自出其所爲繼志齋集見其丰茂典則有追古作者之風蓋能世其家之文者也因竊嘆夫世之爲文章者其才每不足而其气又有所不充以故不能以幾扵古之人使能養其才而充其气博扵取而深扵積則文𨿽不蘄於古而自不能不至扵古矣今夫江河之渾浩流轉而蛟龍魚鼈百怪之所聚山嶽之崇髙深厚而虎豹犀象百獸之所駭愕者以其積之厚而蓄之富也昔者君之先待制公與太史宋公皆學問博洽才气超越觀其於六藝百家之書諸史百子之言网羅搜索無所遺漏而又本之以詩書之要故其發爲文章馳騁變化縱驟放軼傑然追蹤先秦兩漢之間而不可以涯涘窮也君旣以世家之學而又嘗遊扵宋太史之門所聞者深而所積者富言論意气逸髮橫出宜其有非人所能及者則其才气之所至不旣深矣乎嗚呼可謂能不愧於待制公矣惜其仕不大顯扵時而遽賫志以沒也仲縉嘗欲余爲之序久而未之能復今仲縉不可作矣然朋友之義不可以終泯也故扵是書之永樂元年夏五月望日翰林侍講承直郎兼修國史廬陵鄒緝敍

曩年餘承乏國子助教首與博士仲縉王先生交先生酷嗜扵古選一字一句必煆煉而後出故其所作往往髙出倫輩流麗圎轉陶鑄乎韋栁之間晚唐諸子蓋不數也然余奔走湖海三十年矣能詩者非一人知詩者則槪乎其未見也若仲縉者所謂知詩者歟惜乎用不滿其材年不稱其徳觀此詩者不能不發邈焉寡儔之嘆也仲縉之子稌來京師執此帙求餘一言故書此以告天下之賞音者焉翰林侍讀學士天遊道者錫麓王達題

欽定四庫全書

繼志齋集卷一

眀王

紳撰曲

擬大眀鐃歌鼓吹曲十二首

【闕】

誕敷物阜民康舉手加額以祝我王王不自居曰予臣之良其臣伊誰聿有壽考爲國元僚是曰安老惟安老公王躬是保匪義不陳匪徳不導王曰予學汝其輔之王曰予政汝其助之公拜稽首對揚王休人亦有言無徳不酬治化攸敷厥旣有徴寵利弗居天道惡盈懇懇有詞請命大廷天子曰兪嘉爾老成式休爾政仍優爾祿匪曰爾私敷錫汝福大哉綸言降於九重王曰上命予敢弗從乃錫安車以奉其行乃錫華宴以娛其情扶老歡迎出入其承爲國之禎爲士之榮公曰是恩千載奇逢受寵若驚心益忡忡伊昔有聖志在眀農予豈若儔適諧其衷岷山峨峨江水沈沈公有嘉猷簡在王心公有善政播在徳音我懷若人無古無今右眀農九章章八句

五言古體詩

上已日迎駕宿新都寶光寺

東風扇微和旭日絢陽春晨興秣我馬駕言出城闉矯首京華道遙遙望淸塵先驅曽未至盻睞徒勞神解鞍憩古剎息慮澄吾眞野人好辭色日夕羅盤飱佳莭獲良會慨羨誠難頻行當盡一醉皷腹歌君恩

敬和中秋對月睿制

天髙秋正中顥气澄太虛素娥散淸彩皎皎臨寰區惟時明哲王恭黙萬慮無異香浮寶鴨淨影印玉除心逺景由寂神淸情自娛至化基二南令譽騰九衢徳尊意彌下出入從師虞聖道本宏逺堯舜猶病諸願言思太康益進無逸圗

過陸宣公墓

峩峩忠州山隠隠哲人墓寒煙鎖銘碑落日照封樹緬惟貞元間唐室失其馭偪仄梁洋行間關奉天駐烝黎紛播遷小大懷憂懼不有撥亂才蒼生孰依據維公王佐資極力殫衷愫回天挽日月朶頤揮眾侮相業𨿽未終功名亦朝露左遷固未辜玆焉豈其所至今讀遺事令人淚如雨我行全蜀間舟經冢下路風順帆腹飽日入川光暮扳躋不可得躑躅頻延佇艤棹山月生開篷展中慕

謁余忠宣公廟

昔在元祚去四海遭亂離羣雄互驅逐戎馬縱橫馳降城販國者比比忘忸怩坐令疆宇蹙百二山河隳桓桓忠宣公耿耿匡濟資蚤負經綸具晚鎭舒江湄七年握兵符裒集多義師控禦旣云備撫輯亦己綏柰何荊楚間【闕】

去住心忡仲江花擁層浪栁絮舞和風覩物易感傷未別思重逢執手雙溪上相看澹無容願言善自愛冀爾振吾宗

題杏林圗

東風扇微和萬木敷芳芬嘉林有名果不與凡植羣伊花炫眀麗厥核存至仁惟昔有仙子志在蘇罷民年深功己著植之滿比鄰至今千載下藹藹埀令聞卓哉壽昜彥文質何彬彬種徳如種杏擇術非爲貧存心惟愛物托此康斯人不聞聖有訓作善福可臻願言勉自彊往軌良可遵

中秋夜坐畱別鄒公瑾孟子彞

皎皎今夜月中天澑淸光嬋娟絕纎翳彩魄仍飛揚憐我二三友夙昔遙相望玆夕復何夕列坐開壺觴情眞任疎散醴薄味趣長朋簮喜己盍謂言樂未央柰此簡書逼去住心惶惶浩歌成激烈仰視參與商會合自有期毋爲重悲傷雲山千萬重眀發遵周行迹逺心在邇矯首何時忘

簡鄭叔貞四十二韻

結交匪無人知巳貴有適十年走東西浩懷久無得中嵗友鄭子誠哉我三益文采絢鸞鳳才華炫金璧譬若雲臺將折衝懾彊敵叱吒驚鬼神人馬皆辟易又若鄧林材挺出樗與櫟蔚爲棟梁望庸豎所共識器大不小成材良逺繩墨物理古則然子實甘蓬蓽迢天臺山回首關河隔旅食困鹽虀久作山南客爲言從師遊擔簦來卒業阿師正學公長才駕濂洛兒童推世賢朝野稱文伯蹇予在弱冠共寓蘿山宅𨿽號同門生實借師資徳叩道辱應問疑承縷析乍別書累篇同處日共食契誼等弟昆交情固膠漆一自事分離十載關良覿重逢錦水濵握手道夙昔云萍摠心知顧我眼獨碧惟子蚤及門器業尢英特鑽瞻久己悟升堂仍入室董薛未足倫遊夏庶其匹賢王雅樂道醴筵日宏設羨子富文辭諏諮動移刻屢續梁園賦每前賈生席緇衣敝復爲白駒去還縶恩禮實己隆負荷成感激念我自逺歸神疲肢體瘠慰藉盡衷曲周旋竟晨夕維時秋正髙商飇怯絺綌籬菊吐芳華鮮鮮鬭黃白呼兒具雞黍郫筒篘釀秫情眞味自長道合趣何極盍簮人所樂況爾同師澤萬里獲良晤忻忭冝無斁聖轍豈難追行之在不息但願長相親永言共鞭辟

題松雪軒

鬱鬱蒼虯形孤根盤厚土皎皎白羽姿逺自云端下【葉音戶】气味本不侔忽爾相依附淸白人共嘉會合天所與伊誰搆軒居對之有佳趣風號龍虎吟嵗晏珠玉聚願言同此心貞素以相處

思親堂

烏鳥啼北林白雲度東嶺慨慷遊子懷感物淸夜永雙親七十餘黃髮颯盈頂一從走東西三年暌定省纎纎寸艸心遙遙萬里迥宦遊豈不嘉衷情安可屏陟屺復陟岵跂足且延頸眄睞目生花淚下急如綆髙堂扁思親著此情耿耿何時奉周旋允言遂深幸

病中述懷十首

人身配兩儀至和乃無愆運行一差忒百疾從玆纒智人善保養調攝歸本然曰予昧斯理情欲不自宣內感仍外傷水火相凝煎形神幾巳離榮衛失其源匪借湯劑勲胡能茍偸安誓將更生日保身如臨淵上以奉遺體下以全天年

負屙己逾月今晨覺少康稍興臨古鏡頹顏忽半蒼灼彼東籬菊依依傲寒霜𨿽然質柔弱晚莭猶含芳此身胡不如撫己成慨慷人生匪金石盛衰固其常但得保其眞榮悴非所傷鑪煙颺微燻檐花散餘馥身閒心自淸病可神始足矯首對金門怡情陶玉燭

至人澹無爲懲忿仍窒欲斯民囿泰和熙熙臻百福微臣負末藝浮辭厭人目每承恩寵加淸光日回矚蜂蟻識天倫葵藿傾朝旭徒有眷眷心時效華封祝

端坐一室內黙參化機玉宇正寥廓金飇亦淒其寒暑互來晨興聿授衣人生百年中諒非金石姿乃欲圗不朽弗修竟何爲齊侯馬千駟顏子恆抱饑孰知千載後嗷嗷紛是非

西風從何來逺庭葉至飄飄颯有聲來向書牕墜景物易轉遷時序忽己異覊客念故鄕中夜不成寐仰睇河漢明俯聞鴻鴈唳翩然逸興舉恨無淩風翅

去古日己逺淳風日以漓人情善誕幻去就浮雲馳彼欲憸險子出沒神鬼奇炎涼隨勢附朱粉從心施一朝冥機至反成拙與癡於皇賦眀命顧諟常在斯不聞聖有訓居易以俟之慇懃謝天君爲我愼操持

靈本多壽乃爲人所戕蜉蝤最微弱朝夕寄存亡修短歸大化疇其較彭殤君子貴修持夕惕以自彊毋爲累形役擾擾徒敝傷金張極盛麗回首如爝光黃憲苦淸修人以亞聖方富貴果何物當圗身後芳

伊尹畊莘野志在康斯民孔眀臥隆中所懷務經綸造生賢聖拯彼愚與昏觀其立勲業萬世光炳燉伊人久己逝斯道幸未湮疇能繼其踵後來寂無聞但見誇毗子恬然忘本眞捷捷負才慧區區周自身要顯患得失艸莽憂賤貧胡不徇所務成功追古人

防一司令萬植皆歸根惟彼籬下艸荄葉自蕓蕓洪造匪有私天意含至仁故玆肅殺日生意猶斯存達人悟妙體物思修身豈謂造次頃敢使徳不純卓哉無極翁襟懷盎陽春庭艸故不除扵以觀天眞

徜徉衡門裏積疢頗以安藥石有時親塵俗不我幹𨿽忻神慮得且畏時序遷扶憊挾黃卷幸見孔與顏沈吟北牕下髙睨太古前曠懷隘宇宙浩气淩雲煙何以解蘊抱柰此酒量慳持觴縱不飲對之亦陶然

南行道中述懷二首

嵗晏霜雪零驅車卽長路雲山杳茫茫舉趾將焉赴迢迢滇南道惻惻終身慕志在忘險夷情深略憂懼風號林聲淒日落嵐光暮哀猿抱子啼慈烏返初哺物理古則然我生亦何故撫景增愴淒仰天淚如注

滇云接馬首僰道盤羊腸感慨情思惡登頓肢體傷平生終天恨今日許予償但得情事申豈憚關山長豺獺知報本春秋事烝嘗惟人有天性肻愧虎與狼哀哀王裒氏久廢蓼莪章我生千載下衷情允相望

贈楊宗彞

出處非可謀道義貴有得疇能盡眞修油油遂淸適卓哉銀塘翁飄然發埀白祿食二十年中外徧歷宦遊豈不嘉柰此崦嵫逼況有父子情久矣萬里隔陳辭解官綬徜徉躡泉石遊魚思深囦倦鳥戢飛翼理得趣自眞俯仰契賾孰謂天杳恵迪終承吉

題坦然齋

去古日以逺機巧日以生紛紛任鉤鉅無復存至誠孰知妙理所貴在坦平美人領斯趣百慮帖然凝閉門謝往來絕口輕縱橫但忻情意得不識辱與榮浮雲去復還飄颻傍幽扃好月不待招淸夜當戶眀幸有一尊酒聊以娛吾情悠悠身外事居易復何營

魚梁坡

我登魚梁坡維時日初未陟降直云端指顧彌空際嵐光接杳林姿積蒼翠行行層復層己極巍峩勢恍疑身近天未覺足行地俯見千仞溝惕惕增予悸僕夫相告言力乏須少憩輟步心漸平徘徊得深意

夜郎驛

自行播州境人事覺稍優野辟停傳飾俗朴居民稠迢迢夜郎道熙熙左衽儔鴃舌口中語咿嚘道邊謳下焉樂眀守上焉洽皇猷詎云蠻貊陋直與華夏侔伊昔謫仙子疋馬曽玆遊懷人劇感慨中夜翻百憂

象鼻嶺

晨興陟修途危險誠己極舉步脛抵腦污泥深沒膝林箐凝淸寒防魅啼白曰夷獠恃阻艱狙伺伏深密鳥言人弗諳毒矢應急聚散呼嘯間冦敓窮姦譎嗟我孱弱資區區守蓬蓽胡爲事遙邁形疲仍股栗蠻煙暗防防瘴雨低濕濕劬勩心所甘情事何時畢

盤江

盤江瘴癘地气誠不平鄰壤盛雨雪秋冬劇嚴凝惟玆十里內炎埃障修程山川本不異咫尺殊陰晴戚戚巡吏奄奄謫戍兵饑虛迫憂患羸弱存敝形來者不滿嵗死者如傳更當今際隆盛治化稱休貞疇其任燮理坐使同淸眀

除夜

世俗重除莭處處羅杯盤謂言嵗作勞及玆聊與歡我行蠻貊中其風亦復然俗樂競吹彈土缶陳鮏羴歌呼相聚會咿嚘劇喧闐見之感予懷中夜百憂煎豈不有至親迢隔山川相思不相見離恨終長年撫時重嘆息掩袂嗟澘焉

遊大佛寺

舟行困局促登髙肆舒敞極目縱遐觀騁心獲幽賞峩峩金仙容屹立髙千丈防岏自天成靈光騰漭瀁晨鐘發幽籟毛骨生蕭爽黃花送晚芳翠竹侵寒幌坐探西來意勞我重俯仰

種徳堂爲程克新作

於皇降眀徳惟人共稟之培養弗自戕庶可全良彞瞻彼黍與禾芃芃秀東菑茍非種藝力根本從何施美人達妙立志亦己奇謂欲樹陰功眾技莫若醫軒岐幸有法盧扁良可師持此濟吾術存心恆在玆駸駸嵗月邁浩浩陰陽移願言勿終怠勉哉圗務滋

贈皇甫斌

皎皎丹鳳雛羽翮初未長爛焉九苞文絢絢流晶光乘風出丹穴意欲習翺翔斂威備容儀來憩渝山陽依棲旣得所修養惟有方但能忘靑雲期爾鳴朝陽

題山水圖

澄江波粼粼弱栁枝裊裊結廬在繁陰隨時事漁釣紫芝無續歌陽春有餘調縱浪煙波中淸風滿孤棹

題翠微深處爲傑斗南上人作

心閒境自淸境淸神愈適是以曠達姿遐蹤寄幽僻方外有名區峯巒翠如積其中窅且防遼遼塵俗隔髙人海上來閻浮徧遊歷蚤嵗悟三空防棲縛禪寂杖藜入空靑斗室生虛白人我久己忘門羅防頭石雨過寒襲人云收山在席孰謂西土遙扵焉眞淨域

題於仲寛畊樂軒

道在情可娛業安心足適自昔超邁姿棲棲依稼穡伊人負幽趣蚤嵗任民職一朝解組綬萬里來蠻貊世慮幸己忘躬畊期戮力謀生效子眞遺安慕龎徳寵辱了不知寒暑任更易但願嵗功熙永言遂怡懌

黒松林

曲靖有松林逶迆百餘里蒼蒼無異色鬱鬱有佳致靈籟天上來怒濤樾間起赫日任行空淒飇常襲體慨彼貞素姿一一皆有以大足任棟梁小可就防矩無能致通都寂寞徒自棄邱壑多遺材達路少廢枳斯理諒【闕】

仙子棲防寄邱壑其間窅且幽豈無托寥廓幾欲相追尋又恐其蹤邈

龍頂先春

洪造本無私大鈞同一囿如何龍頂山莭气分先後崇岡鸞鳳翔復嶺龍蛇走和叔之所鐘春陽每超湊疎疎壠梅新纎纎澗艸秀化工妙且神此理詎難究至和气自殷何必拘常

東樓晚照

潼川之東山上有古書樓相傳唐趙蕤於中注春秋伊人久己化其迹尙可求落日下平陸登眺光未收餘輝射崇甍殘影下檐頭徙倚對西山爽气顥若浮撫今重懷古行歌且歸休

張把舞艸

化工賦羣品動植各有彞茍爲失其性猜詫人共疑古潼有異艸枝葉何葳蕤婥約解人意婉媚存妓姿無風自傾舞俯仰如有知惜哉長路傍甘爲牧竪欺我欲植其根怪物世所蚩

北巖琴泉

北巖有寒泉其音寂且淸譬如焦尾琴空中調徽聲入耳自歷歷臨風常泠泠可以解慍抱可以娛心情蕭然疏以越絕響聞靑防寥寥太古意誰復於斯徴幾欲策藜杖臨之濯塵纓

涪江夜調

涪江勢若奔晝夜歸朝宗嶙峋灘上石屹立當其衝激之成天籟淸響振秋空午夜月華眀鸞鳳遙相逢下和鳴徽音中商宮伯牙有餘思子期渺遺蹤疇能領其趣此調髙無窮

南山暮雨

薄暮嵐光浮林巒倐防翳日晷未下山雨腳己埀地沈沈猿鶴吟勃勃蛟龍气雷轟巖石裂瀑瀉銀河注四顧毛髮張惕惕增予畏須臾天威收風月浩無際萬象儼森羅太空本何意

鶴林春色

鶴林美風景凜凜嵗寒色況玆陽和交蒼翠郁如積鮮鮮素羽禽皜皜雪霜翼逐時自生成熈熙性舒適勝地布黃金奇葩攢白壁僧捨鎖煙霞梵宮炫黃碧回顧花栁區徒能爲形役

兜率煙霞

潼川古招提久矣擅名勝煙霞翠作堆直據煙霞頂蒼蒼異人世漠漠通仙境下視閻浮間可與蔚藍並老僧不出戶蒲團坐幽靜溟涬天地閒蒼茫嵗月永禪悅不知時賴有晨鐘省

五仙

趙蕤

髙人抱衝志不與凡士同譬之淩霄鶴雞鶩安能從邈哉趙大賔錦綉盤心胸百家盡研究探索歸會通業成事肥遁不肯幹王公竟作赤松遊千載存徽風

文冢

卓哉劉拾遺上書諫其君逆鱗固難批忠憤須具陳書成君不聽從此終沈淪至今潼川境有冢瘞其文寒煙被宿艸西風送浮雲吁嗟身後名過者爲酸辛

保和

唐有易子吏隠己多年由來積陰徳竟爾成神仙蕭【闕】

題思詒齋

溫溫經尺璧寶之無不至盈盈一杯水捧之惟恐墜人生七尺軀負抱良己貴欲思淑厥身當須奉名義五陵豪少年昂昂多意气不圗顯揚謀聲譽只如寄棲棲陋巷人簞瓢或弗繼動履不忘親令名日昭防置器且求安保身豈無計載歌思詒詩令人發長喟

灌陽懷古

灌陽翳頹城淸湍夾荒廛居民數十家煙火何蕭然停驂問民俗共言苦輸邊捶撲無完膚逋租動累千憶昔吾逺祖所至人共憐曽來守是邦煩苛隨時蠲旣除威茂運且息官貸錢惠愛民不忘姓字人能傳玆來訪遺迹荏苒三百年仰探撫字心皓雪凝山顚

奉陪安老致政先生遊南莊作

溪回村落虛山迥川原曠艸堂工茍完嘉疇君所貺是時收獲初聯騎遙相訪東郊騁遐觀西鄰薦新釀酬酢衡門間徘徊土橋上風俗栗裏侔景物輞川抗行辭玉筍班來作山中相豈無戀闕心亦有眀農望進退荷恩榮睠焉期夙尙

喜聞胡伯尙至而作

十年金石交千里雲山隔秋空鴈冥夜雨情脈脈平生蓬蓽資區區二三策疇能了此心非子將誰白好音從何來云舉雙鳬翮眷言遂情素豁若千金獲

和嘉猷林先生韻

膏車屆岐路控靷將何之周道固匪遙疇能適所思曠懷隘千古滿腹撐羣疑多子藹髙誼抗論豁我眉沈唫北窻下不見知心人墻角有寒梅冰姿出塵氛對之有佳趣侑以酒滿尊嘯傲萬物表皓月生嶙峋我久客西川子來自東吳成此萬里會幸得一尺鱸苦乏尊中物旋解腰間魚對面不爲樂別後徒椷書懷人夜無寐坐聽寒漏息斜月下梧桐餘輝欺曙色斯文豈無屬遺緒會有適眷言重自珍相期固金石

升仙橋別林嘉猷二首

端居闤闠中有耳若無聞匪曰病聾瞶至道莫予陳有媺古君子來自東海濱丰姿挺梧竹卓見超嶙峋髙論兆眹究浩懷云夣吞連牀吐深情翦燭談斯文噲噲孤鳳凰犖犖眞麒麟可致不可覉我心尙伊人

身度升仙橋言送淩雲客駿馬簇遊龍華車集芳陌長揖臨路岐相看情脈脈憶昔題柱人才華冨籌防風雲相際會聲名隨烜赫顯揚丈夫事尙恨所志窄慨想有深情非子吾誰白

別王仲修

【闕】

繼志齋集卷一

欽定四庫全書

繼志齋集卷二

眀王

紳撰五言古體詩

夜坐呈正學方先生

【闕】

檐傍流水栁巷夾荒堤燈火川上眀日落行人稀勝遊固足樂荒亡古所譏

題菜

紛紛桃與李黙黙自成蹊繁花一消歇寂寞無人知孰若春園蔬生長在中畦至味存澹泊疎葉發華滋彼哉膏粱子但慕羶與肥不得此中趣百事安能爲

原希命飲分韻得園字

才庸困官職志僻厭煩喧今日適公暇遂爾叩衡門之子喜我至日夕羅盤飱江鱗入初饌檐花照淸尊酒酣句益豪情投語自溫顧此二三友夙昔道義存及此成嘉會歡樂難具論眀河橫碧落疎鐸響城垣長嘯靈籟發皓月臨東園

畱宋子夷夜飲分韻得重字

浮雲翳原隰風號仲冬故人百里來握手一笑同豈惟會晤難感此契誼濃情眞飲逾量不知尊缶空人生在行樂無爲苦匆匆眀日灌陽道雲山千萬重

送鄒公瑾赴京

滔滔大江水晝夜流無窮飄飄太空云來往何定蹤云出須致雨水流擬朝宗雲水亦何心物理自爾同媺人事眞修業成譽彌隆譬彼瑚與璉合致淸廟庸又若丹穴雛飛鳴際時雍今晨錦江上徵帆飽西風執手不忍別離憂益忡忡陽回梅吐萼雪消山露峯盛年幸未艾令徳須更崇

養鋭在西蜀發軔從古渝慷慨抱長策奮振登云衢飽學期致用負才任所需丈夫弧矢志毋爲事區區冬深江水落灔澦成坦途孤舟下如駛指日瞻皇都皇都英彥藪列肆羅璠璵廟堂重稷契閭巷謌唐虞年來益求賢行矣勿躊躇但當勵崇節善此千金軀

送史行可先生赴考

宦遊三十年卑顯徧敭歷起家自東南祿食諳西北豈無桃與李繁華隨易惟彼後凋姿不攺嵗寒色保身匪無計存心任坦直儉約苦淸修謹厚效黙自我客西川邂逅遂良覿歡然竟忘年傾倒譚在昔慨想冰雪心浩懷風雨夕亦欲長相親棲棲縛形役朅來錦江上重逢懷抱釋旣續梁園賦每前賈生席啟沃協睿情諏咨動移刻如何嵗雲暮束裝上京國贊畫謀猷多用夏變夷貊政成與計偕柰此簡書逼雲橫棧道髙雪擁劍門窄萬里足翶翔乘風搏巨翼

送胡仲長分韻得遊字

當今逢掖徒正學稱冕旒及門二三子孰爲夏與遊英英古榮彥文彩瑚鉤又若九苞雛不與雞鶩儔江城嵗華晏朔風襲重裘陟岵復陟屺淒然翻百憂扣門來別我執袂不可畱相送出崇墉攬轡心悠悠烏鳥啼逺林白雲被荒丘物情固所感正學宜繼修

題周子良梅谷

季冬天气肅百卉具巳腓靈根先太極侵寒自芳菲蹇蹇鐵石操皎皎冰雪姿疎花散空谷嵗晚疇能知幽人謝紛華托以同襟期影斜蒼澗側香度黃昏時邈哉逋仙子悵焉起遐思

同袁公弼飲吳邦輔家

初陽布輕燠羣卉擢新芳良辰屬嘉會煩囂滌中腸慨我二三友出處各異方遂合孰使然萃此君子堂珠璣溢篇帙肴核間壺觴情眞飲逾量話洽心兩忘東鄰陳綺筵珍羞燦輝光西捨列吳謳徽聲繞髙梁豈知侈心蕩歡樂殊易央何如文字飲澹泊趣味長

題畫菜

畦蔬有嘉種更借雨露恩緑葉發華滋足可供盤飱伊誰慕淸修志欲茹其根於焉寫幽貞宛宛生意存

夏日懷敬直先生

天气屬淸和幽齋淨於水端居仰聖眀俯探化理浮雲馳逺郊重陰防書幾好鳥弄佳音閒花發奇卉蕭散有餘淸煩襟蕩塵滓比鄰有幽人相去不尺咫論心膠在漆談道宮協徴信宿不相逢離憂騁如駛大音本希聲髙懷曠知已斯文幸可徴殷勤望之子

送虞升善回京

江梅遞淸馨山雪照行色把酒錦江濆言送靑雲客之子名賢孫早登君子門淵源旣有自徳業難具論朅來奉朝命萬里行西蜀簡閱歷邊城計偕厪案牘今晨來告別握手不忍分匪爲話別難亦欲致殷勤丈夫平生學惟存忠與孝二者百行源芳名簡編照

夏夜同劉仲美讀正學方先生文

良宵塵事寂好月升前楹庭卉薦芳細松風入懷淸故人百里來一見雙眼眀呼童具雞黍濁醪聊對傾山南文章伯雄論神鬼驚一自鈞天奏屏縮嘈唽鳴挑燈謾披閱口誦兼手謄煩襟頓蠲滌鄙恡無由生信知斯文妙能起薄俗情酒酣共忻賞疑義釋春冰

夜坐書懷簡仲美

弱齡志問學屏慮息眾營道逺力駑下潦倒終無成摛辭希往哲談經對諸生谷空靈籟應至悲虫鳴感物成內省俯仰慚愧並故人適逺至使我懷抱傾薫風起修竹微雨灑疎櫺悠然領斯趣新暑隨時淸步屧頹檐下笑談到深更豈徒今夕樂庶得千古情

贈夏醫士

灌陽有佳士迥與凡俗異擇術非自謀存心在濟利袖攜長生訣日啟軒岐祕表裏察陰陽刀圭起痼滯采苓岷山顚洗術灌水澨生理不妄營存畊有餘地橘井秋香淸杏林春色媚往軌倘可逐髙風願君繼

懷鄭叔度二首

人生水上萍往來無定根會合旣難常有懷嘗苦辛髙人美風裁毓質孝義門溫溫富文學籍籍佳弟昆摛辭擷春葩抗志淩秋旻憶忝籍湜好切磋義彌惇夜踏麟溪月曉臥蘿山云年來事分攜欲見邈無因長風蕩天末流水行逺津吳蜀隔萬里矯首嗟離羣

塵事汨淸興擾擾無己時偶玆休沐日暢焉起遐思骨肉日以逺故舊日己稀爲學若望洋年華去如馳開嵗倐四十頗覺前事非發己半攺芳顏亦就頽嘆此時序邁靑春不再來日夕秉眀燭酌我杯中醨呼兒具紙筆細寫停雲詩

出郭言懷

經時不出郭出郭多佳趣按轡故徐行庶以滌吾慮農唱發前村人家隠深樹溪流縈復折揭涉不辭屢忽驚白鷺起逺向靑山去人生貴佳適是非安足預卽景動遐思故山渺何處

讀李禦史文槁

栝蒼郁嵳峩上與浮雲齊秀气之所鐘每生超卓姿媺人抱奇才造就從碩師新詩追少陵雄文逐昌黎鳳鳥鳴髙岡祥物由來稀幸玆文眀世拭目一見之渴吻沃瓊液虛腹餐虀芝豈惟過所望體腋生光輝蜀道走驄馬夷民瞻繡衣邊情重當卹願言謹諏咨

病中述懷

抱疢頽檐下嗒然徒自傷饑或恣所食熱或解我裳但適一時快豈顧今日殃至人謹天和動息皆有常保疾如保嬰肯使邪沴戕嗟予昧所守從欲不知防淹淹百病侵坐使須髮蒼一身自弗理欲恃藥石良茍居廟堂上曷致斯民康

別成都諸友

竊祿居成都妨賢心獨恥徴書天上來詔許歸帝裏倉皇不俟駕惕惕戒行李𨿽無懷土情寧不念知巳雄藩眾朋舊一一皆佳士出餞錦江湄芳情藹如醴話言始云洽吾事適有指方舟解維去咫尺川原異雲山杳茫茫契闊慨今始相期豈無言令徳在惇美

送鄭叔貞從駕巡邊三首

時雨沐芳甸林木薦南薫賢王肅命駕廣道先淸塵奔走給眾役呵護勞百神山川本自嘉徼塞須逺巡前驅盡褒鄂旁侍皆白申豈惟耀威武亦欲昭至仁馳驅匪云邈屬車無停輪遙遙盼紅雲擬廣漢濵

鸞輿屬巡幸奔走紛俊乂川光照徵袍隰云擁飛騎鄭子山澤臒逺自東海至許令沐淸光執筆同近侍原野民物饒夷貊風俗異遊豫昭王度紀述擅才气寸善且不遺至徳在詳記洗耳錦江濵好音爲頻寄

子長好逺遊爲文時出奇子美徧渉歷窮達皆寓詩斯文千載事借此淸淑資羨子有深緣遭遇天人知薫陶飫令徳遊覽逢盛時坐使補衮手抽出獨繭絲蹇予類斥鷃卑卑守茅茨安得淩風翼與之相追隨

初度

時序倐云邁隙駒快先馳四十在眼前回首百事非學術無寸進宦業亦何卑齒牙半衰豁種發或染絲長恐成濩落老大無補裨朝夕惕以厲尙恨駑且疲晨興對東旻再拜雙淚滋誓言毋愧怍樹徳以爲期

簡實卽中法師

步屧西郭門炎埃集絺服夜投古招提共假禪房宿上人海上來淸姿揭梧竹通道眼眀悟徹機鋒速內典旣已充外學亦何足宗門二三老延頸深期屬交誼薄煙雲贈言藹珠玉一見雙眼靑相知恨不夙問徳識淵源論文究衷曲燈花吐淸輝庭艸薦新馥未結三生緣澹然念超俗

【闕題】

【以下原闕】

難常嘉會良足記

簡鄭叔貞

前年抵西川今年發東越萬里豈不遙﨑嶇勞跋涉關河足遊覽襟懷益軒豁雄文竟何如我目日以刮當寧久虛懷求賢若饑渴蜀道諒已諳重來馬蹄滑壯遊當及時無爲待華發擬踏浣溪云共看岷峨月

嘉猷以詩言志故亦本予志以答之

憶昔盍簮日念子思有爲投筆長嘆息慨然賦新詩鴻鵠千里志浩浩不可羇況當盛眀世翺翔政其時自慙鷦鷯質棲棲戀茅茨豈不欲髙邁眀命那忍違錦江春色暮和風入羅衣援瑟皷復作尙嘆知音稀

送正學方先生

交久情自篤道同誼彌深豈曰足可取偶契賢哲心樗朴產深谷莫爲斤斧尋誤防匠石睨價比南州金鈞天絕遺響竽籟競哇淫孰識爨下質乃是稀世音物理固則然天命良足諶握手岐路側慨然發長唫

和鄒公瑾畱別二首

新陽被芳甸輕暑卻餘寒時序有代謝形役何足嘆縱浪比云萍總囿大化間茍能篤情好意气增巍山憶在渝水側握手成交歡乍離忽復合嗜好同醎酸幾回憑尺素寫此鐵石肝千里固匪遙心在防豈難

有美蓬萊侶玉質何溫其瓊琚以爲佩雲霞以爲衣翩然駕白鶴悵望將焉之岷山奇復髙渝水淸且漪相望不咫尺何由共襟期佳音比金玉遺我可解頥

舟次瞿塘

江空風力遒秋气日已肅扁舟事東邁夜泊瞿塘宿先師太史公文章燦珠玉孤忠日月眀素行金石篤共談遭逢盛詎云基謗讟豈特黔戎行終成沅湘逐孤墳寓江濵培然欺豎牧宿艸被荒阡寒煙迷拱木絮酒不忍奠拈辭詎堪讀矯首睇太蒼何以盡衷曲吾皇天地仁徳澤沛膏沐朽骨倘防恩當期不逺復

入峽

世傳三峽險吾身適屢往蕩舟趨洄流驚濤漾輕槳防峯開復合靑天細如掌浪急先期程谷空答漁響回顧上瀨人吾行若平壤日夕下夷陵祝酒相忻賞

送鼎上人還鄕

靑原有名緇戒行極嚴具一葦航大江飄飄隨所寓十月天雨霜木落林姿露翩然逸興發長歌賦歸去杖錫輕波濤袈裟入煙霧月照只樹西相思渺何處

題終養堂

散步出平陸烏鳥啼北林矯首睇寥廓白雲飛逺岑感物易傷懷惕惕孝子心嚴親不待養嵗月何駸駸幸有堂上母亦已桑楡侵奉觴介眉壽春酒隨候斟亦有忘憂艸樹之髙堂陰謂山固非髙謂海亦何深但願遂終養仰止損與參

題去思亭捲

民情本無事帖然靜於水順性以道之自能臻至理縱觀古循吏視民如赤子旣去人見思芳名藹靑史籍籍金郡侯存心多豈弟持節鎭全閩剖符當帝裏旣敷延壽化且洽信臣治仁政方下孚宿瘼已如洗胡爲北堂萱夜逐秋霜萎蓼莪遽興哀歸心疾於矢攀轅竟何爲臥轍諒難止載歌甘棠詩庶以著侯美

寄宗思睿朱子建

虛名被洪恩一官授國博才華非所任廩秩殊不薄抱經適妙志道忘澹泊朝對鐘阜云夜聽石城柝懷人千里外惸然嘆離索豈無停雲詩欲寫情思惡英英黙齋翁閎論抗寥廓矯矯丹溪英雄文擅述作參商忽三載髙誼諒如昨何時華川湄從容手重握

寄昂伏庵禪師

弱齡厭喧囂雅志尙黙胡爲中年來奔走倦形役一自服官箴出入不遑息雞鳴走風雨旅食困朝夕山中有髙人端居禪寂觀萬物表幽情寓泉石道機旣云熟眞源諒應滌不爲塵鞅覊但恐坐詩癖話別華川湄寒暑忽屢易觀想三生緣寧念紅塵客

送睢州陳知州之任

嵗晏霜雪零揚帆入煙霧赤手綰銅章逺向睢州去赫赫張許忠耿耿晏劉譽人逺迹可尋莫嘆來何暮

東郭艸堂爲姑蘇王仲逺賦

艸堂三兩間去郭十里餘門栽陶令栁架插鄴侯書漁樵足生計琹樽供晚娛未知杜陵宅風致更何如

稽古齋爲晏彥文助教賦

麟原有幽齋蕭然僅環堵疇其托眞棲於焉號稽古鴻荒世已逺羲軒邈難覩至治論唐虞斯道集鄒魯人文旣已開脈脈埀微緒不有博洽功精妙何能舉若人元獻裔家學紹伊祖搜羅極賾注述昭天序韋編窮嵗月靑燈坐風雨但知卷中趣寧辭我心苦尙友惟聖賢騁懷隘寰宇坐此固非癖靈臺澹容與

寄叔盛叔雍叔敍諸侄

余宗本名門歷年逾五百家世篤忠貞奕葉傳淸白大父常山公舉代稱儒宗厥生子三人衍慶流無窮伯也實乃祖季也爲叔父出處𨿽不齊辛勤植門戶仲卽我嚴君力學貫天人斯文紹前哲盛名天下聞餘生蹇且劣髫年失怙恃蓼莪重興哀風木感劬瘁間關四十載無術周其身黽勉緝先業縷發懸千鈞朅來被虛名萬里宦川蜀一官未云滿又竊太學祿太學賢俊關衿佩何李桓旣雜遝陳杜相後先自從塵師席彊顏僚寀後但恐賢路妨虀鹽甘所受敝裘雪霜裏孤燈風雨中芳顏日凋謝老醜形靑銅故山渺東淛無由賦歸去骨肉不在眼夣寐常相晤昨朝鄕人來語我消息眞喜汝兄及弟幸與詩書親富貴果何物有隆還有替譬若風中花時去卽憔悴惟有積善者不啻日晷長𨿽然猝難見後嗣綿綿昌我願汝等賢背惡力趍善立徳須象先行道毋憚逺橋門適公退掩關綴新詩話言固覼縷庶寫長相思

寄幻泊上人

束髮弄文翰鞠眀仍究曛汨此塵俗囂至道殊未聞凡緣如蝟毛擾擾集幻身疇能超物表悠然樂淸眞夜對靈谷月曉踏長干云所思在咫尺可望不可親孤懷日已委一見自足陳終當重相過共說無生因

簡無爲張眞人

昔在旃防嵗曽作淸都遊尋幽探祕窟采眞訪仙儔徜徉南華館宿畱耆山陬話語幸相洽契誼殊已投旣下陳公榻又買潯陽舟別來忽三載萍迹等浮漚聖皇啟文運萬國朝冕旒雙鳬忽來集劍影輝鬥牛握手烏衣巷騁目白鷺洲重逢動深慨情意何綢繆

題墨竹

娟娟盈尺素誰寫淩雲姿長梢拂霄漢羣鳳來參差坡仙久已往湖州不復追髙公有淸致醉墨何淋漓

送匡廷憲僉事之任閩中

靈雨下神臯春意溢皇都有客獨持斧出蒞閩粵區繡衣炫晴旭驄馬馳逺途行矣勿遲畱疲癃望來蘇

陪衍聖公宴集用鄭助教韻

名教心夙歆束髮知所宗鑽瞻慨才劣出處忻時雍載惟素王道萬古天日崇欲語諒難名蕩蕩宇宙充睠玆神眀冑執徳全天衷由來服庭訓髣髴良且恭橋門多士集華宴一笑同倡賡托神契酬酢熈春融願言極玆樂嘉會難屢逢

送磐石張先生還蜀

身居學省中心馳千萬里存養豈無方所念在知已憶與子托交情親若兄弟一旦成睽違此懷何日已浮雲起半山陰停鳳臺趾於我豈無關見之良足喜山川極悠邈日月迅流晷努力赴修程去住各有指目送隔崇墉攬涕不能止人生大化內離合固難擬云萍會有期皓首以爲俟

送司業張先生代祀宣聖

聖皇嗣丕祚舉禮秩無文幽眀旣肸蠁大小齊駿奔況玆曲阜宅巍巍闕裏尊神靈儼斯萃扵焉致眀禋肅將豈無人顧屬耆徳臣精誠冀有托達此皇意惇軺車戒逺道宴餞及良辰雲山渺東魯歸途春正殷

和髙學士賀慶成詩二十韻

鳳歷啟文運天心眷皇眀聖人嗣宸極君子揚王庭深仁被八埏至徳浹羣生民情盡敷洽穹厚埀休徴稽文舉殷禮徧秩及百靈胞翟且顒若小大懷至誠瑟彼瓉實鬯苾矣黍在盛綴兆萬舞舉抑按簫韶鳴蒙鴻感肸蠁葳蕤絢光晶灌注旣下格焄蒿隨上升維時夜初午斗柄中天橫令儀雝且肅睿情悅以寧孰謂神道逺孚假如應聲云軿倐回馭鑾輿亦旋旌駿奔百辟走慶成列千卿祥煙擁仙仗天香靄余馨侃侃玉堂仙當代稱才能顯相秉眀徳有事斯爲榮倡酬紀盛典防抑如不勝蕪詞謾貂續願言祝皇齡

竹窻小隠爲羽士孔徳容賦

嘉種分淇澳靈根毓淸都子孫旣繁衍枝葉何紛敷羽人抱髙志淡泊宗虛開窻翠靄入展席晴雲舒晝閒寂無事寶篆銷金鑪手持長生訣心味靈筌書淸風滿廣座眀月來鳳雛何時解覊鞅一造雲巢居

春暉堂爲吳興魏弁作

勾芒一司令旭日眀初陽沖融著大凷昭蘇被羣芳仰惟亭毒意化育固其常洪纎囿機巧厥徳何洋洋東吳有孝子慈親壽且康白髮被兩髩報答慙無方喜懼激衷懷春暉署髙堂持此寸艸心偃仰存羮墻

柏臺餘思爲陸廣平禦史作

柏臺有君子衷懷孰能知朝伸澄淸志夕起追慕思所思何以見感此柏上烏烏雛未能飛烏母每哺之一朝雛逺舉返哺答母慈人生亦奚爲成此長別離嚴親掩重泉欲見杳無期尙幸有阿祖逺在天一涯得祿弗得養痛此烏不如聞之重予感然雙淚埀作詩寫子悲扵焉寄吾私

重慶堂爲廖以成作

西川廖氏子樂育居成均口言重慶事積善由其門阿翁已見曽其子亦抱孫一堂萃四老油然樂天倫白髮照先後斑衣舞逡巡譬彼淩雲木厥盛由本根又若大江水其流自淵源廖氏集繁祉積累旣有因作詩紀斯美庶勸薄俗惇

繼志齋集卷二

欽定四庫全書

繼志齋集卷三

眀王

紳撰五言古體詩

送王元采大尹之漢陽

【闕】

皇崇孝理立愛方自躬聞之重埀憫伸恩全至公精誠帝心格孝悌神眀通作詩紀其實庶以昭無窮

和韋蘇州韻送潘徳囦

客行有程期持觴不復待引領望天臺解維發淮海杳杳雲樹蒼悠悠嵗時攺願子勿遲畱髙堂華髮在

送劉虞歸省

扁舟乘天風冉冉衝煙霧朝坐龍江發夕向牛渚去壯遊屬眀時故人渺何處髙堂鶴髮新遲子慰衰暮

送王仲修

念子逺行邁匆匆不復住短槳蕩風濤孤帆眇煙樹行色波上鷗歸思風中絮矯首感深恩成都在何處

會友軒爲朱顯忠千戶作

投戈幸無事盛時多宴閒軒居謝塵俗下榻延儒冠日夕眾賔集剪燭春夜闌知已摠云萍同臭紛芝蘭人生貴有適油油足淸歡但得簮常盍肯使樽中幹倉庚鳴牖外白鷗泛波間支頤玩羣動相期盟嵗寒

送呂貴行還會稽

平生棲遁志逍遙聊自足胡爲中年來馳驅徧原陸王事亦靡盬靑春去不復衰病忽已侵詣闕陳衷曲有詔許歸休翩然返初服三逕迹未荒一身計堪卜田園成日渉桑麻長新緑藹藹逺塵紛忻忻遇童僕春雨膏石田秋風被茅屋林塘足佳趣何須羨盤谷

贈紫陽周羽士

我家在金華居近赤松側赤松有山人云是蓬壺客服食惟紫霞叱吒起白石至今千載下在在存遺迹春暮桃源深天空海云碧幾欲叩其門柰此塵凡隔飄颻紫陽生靈臺湛虛寂彈指驚鬼神妙用麾霹靂滄洲與赤城乘鸞恣遊適眞侶會因逢煩君致吾臆

玆防聖恩追錄先徳當贈誥渙頒之日適餘生初度之辰悲喜交中輒形詠嘆是用錄呈同志共作榮觀

弱齡志家學黽勉事討論顯揚恨無術惻惻長抱辛今嵗倐四十劬勞在玆辰寵光適下賁沛及沒與存易名錫美諡贈誥頒紫宸片言重山嶽卓彼云漢文悲喜集中懷慶慰來上賔匪徒事誇耀大莭從此伸鞠躬謝蒼旻何以酬眀恩君親兩毋忘不負六尺身

書林萬卷樓爲張旻作

結繩治已逺人文日漸開素王重埀教六籍森昭回後來厄嬴運一旦成劫灰百家乘時起眾說相喧豗汗靑不足紀浩浩山嶽堆紛焉人目長短誰能裁張生紹家學結屋崇川隈牙籖列萬卷大貝駢瓊瑰唐虞世斯在周孔道盡該繙閱得妙理培養成令材石渠終寂寞鄴侯安在哉玆樓幸無恙擬作書林魁

題李氏歸盤谷捲

淸江李氏子遐棲蹈髙躅蕭散類輞川幽深若盤谷榮華絕外慕漁樵聊自足終此繼家聲其樂矢弗告

杏林生意爲王克讓作

南州春早陽和被羣植灼彼林中杏芳妍賁嘉色燦爛曉霞舒可與桃源敵王生抱奇才存心樹陰徳疲癃借旋斡回生詎千億種此詶深恩嵗久日復益神功馴猛獸雅趣慕仙客持是濟利心何時出毉國

送張磐石尹通海十二解

昔在涒灘嵗應聘入西蜀六年坐臯比取友日滋足【一解】云萍固無限膠漆終難尋髙山流水操犖犖稀知音【二解】臨邛有佳士皓首富經史一見雙眼靑忘年等兄弟【三解】論心濯錦江握手浣花溪詩篇與酒斚過從不計時【四解】虛名忽上達辟書自天至遙遙惜別情灑灑傷離淚【五解】朅來蒙國恩備員居成均彊顏縉紳後鞠眀仍究曛【六解】子時攬時事抱策獻閶闔廷議方見從謂可卽施設【七解】朝家重民寄守令須老成滇南固云逺郎官職匪輕【八解】浩歌金陵市慷慨成激烈念舊詎能忘把袂不忍別【九解】停雲覆鐘阜商飊鳴鳳臺居人感羣物壯士有逺懷【十解】要荒囿幅員羌僰同赤子恩信隨所施撫摩先愷悌【十一解】移栽巴東柏旋植河陽花往軌幸可踵秦越方一家【十二解】

處靜軒爲饒季眀賦

太虛屏蒙翳森然羅萬象澄淵能鑑物妍媸如在掌倐焉遘風雲對面成惝恍靈臺本熙熙防妙復虛敞眀與日月同量比天地廣情欲或來牽居然蔽塵网伊人事淸修飄飄脫覊鞅恬淡百慮消端居志瀟爽每憐牛山木戕伐無時長力探作聖功處靜以自養懷哉太極翁千載絕遺響玆軒著嘉名勞我重嗟賞

一樂堂爲徐奇上捨賦

世間有一樂富貴非所論紛華及盛麗寧復過大倫椿萱秀遲暮棠棣眀陽春熙臺淨無滓盎然和气臻此事眾所慕欲求渺無因美哉徐氏子獨爾鐘其門鶴髮被臺背髙堂具二親丹桂聨淸芳籍籍難弟昆春酒介眉壽塤篪奏南薫怡然大塊中煦煦全天眞

送方璞還天臺

商飈動秦淮木落天雨霜相見卽相別歸興何倉皇謂言有慈母星星在髙堂定省久已曠手把連環將晨興戒行李趣上江上航片帆入煙霧指日過錢塘天子急求賢夣寐思才良宸衷期上格賚弼自彼蒼旁求借形像精藝終難藏行當應丹詔載筆趨眀光

寄養拙

皇風布淸穆四海臻泰和故家有喬木生意鐘近柯朝擢藝苑秀暮渉文淵波六籍旣淹貫百氏仍爬羅涵蓄渺無涯蜚聲應鳴珂超然謝榮名端居閱羲娥處靜恆自足樂道匪有他由來重交誼許我常相過眀月照長幹懷人發浩歌幾回淸夜闌夣繞秦淮河

送萬載主簿舒懷慶

嚴冬十一月木落天雨霜有客捧除書逺道之宜陽靑年冨文學鼓篋居上庠蜚聲邁羣英犖犖錐處囊一官職勾稽枳棘棲鳳凰行逺必自邇出奇無循常古來賢達士耿耿勲名芳上致君主聖下使斯民康朂哉崇令徳冀爾光吾鄕

十一月二十夜夣子嚴外兄【己夘嵗】

自慚孤陋資落落素少偶緬懷骨肉親惟此知心友髫童借師資相期同白首論情漆在膠談道杵投臼死生成契闊意气竟誰負今夕復何夕重把平生手悲喜形笑談涕泗被唇口始欣情思眞稍悟永訣久蕉鹿旣莫憑壑舟去難守招防覓巫陽孤月在鐘阜

送袁景先歸老還鄕

十載服官箴萍蹤等浮雲勲名𨿽未就嵗月不待人敭歷徧繁冗白髮生苦辛上疏乞骸骨詔許歸故園鵬程邈難到鷗盟良可馴歸歟尋舊隠超然離塵紛龍江嵗華晏驛道梅花新湖山舊風月遲子來相親

謁卞將軍墓

忠孝實大莭一門全者稀桓桓卞將軍父子兼有之伊昔晉祚衰狂猘縱橫馳秉國旣非人淸談了無施臺城一失守生民墜塗泥九廟震戎馬坐覩綱常夷將軍舊忠勇悉力舉義旗揮戈指逆賊捐軀竟難支彼惟眕與盱赴難甘於飴親旣爲國死誓以身相隨哀哉賢父子至行全民彞邇來千餘年荒墳屹累累我行訪遺事徘徊冶亭西英風撼宰木烈莭昭穹碑九原不可作再拜雙淚滋世事幾更代令名日月埀因之感予懷吾將以爲師

題白蓮花圗

澄澄碧波中皎皎白玉蕊貞姿妬寒梅瑩潔絕纎滓懷哉太極翁愛之比君子披圖起遐思吾將蹈眞軌

詠逸民六首

唐虞世已逺邈焉逮衰殷戡黎啟周業大綂集厥勲壺漿來士女四海望陶甄如何首陽下獨有窮餓民采采山中薇大義將焉陳頹波不可挽卓行誰與倫隘𨿽聖不由求仁斯得仁

西郊獲奇獸魯史終筆削列國事紛爭士習縱橫學卓彼魯仲連衝懷隘寥廓緩頰秦師退立談聊城抜奇功不日收世議酬髙爵孰知斯人志飄飄在丘壑翺翔東海上遺蹤散漠千載仰髙風於焉可惇薄

嬴政逞凶毒防防綱與常志士共扼腕疾走奔四方赫赫隆凖公基漢由三章柰何好慢士溺冠裂其裳商山四老翁發皓雙眉厖非因國本重安能趨帝傍奇哉子房策旣以用其良一言回主意期期媿周昌

聖門三千徒一一皆佳士時君問其賢獨屬屢空子仰鑽及瞻忽駸駸殊未止惜哉天防予一慟回也死遊目秦漢間舉世難與比孰知千載下乃有牛醫嗣汪汪千頃陂渺漫無涯涘不見鄙吝生徳馨照靑史

世人膠外紛得失互相戰冨貴眾所欲孰肯居貧賤龎公沮溺徒卓卓有髙見深畊隠鹿門素無功名願安危本殊途妻子匪不戀刺史弗深知致詞徒繾綣

髙人有逺情塵俗莫能累形迹茍相忘飄飄自遺世吁嗟晉室衰士習薄名義淵眀千載賢獨爾抱深喟仰觀世運移俯嘆川流逝怡顏借庭柯折腰愧時吏茫茫大化中此身本如寄持此何所之酒中有深味

送童景庸還天臺

鸑鷟出丹穴瑤璵產昆侖古來才俊士多毓賢者門侯城方夫子學貫天與人立言翼往聖行道輔眀君遂令天下士延頸望陶甄美人秉髙志質性溫且淳蚤立程門雪摛辭藹春云籍湜踵昌黎董薛紹河汾願言勇努力期爾繼斯文

長洲陸節婦詩

修短歸大化孰能究斯理嗟哉我良人盛年委流水鏡缺無復完璧玼終致毀旣乖偕老願詎忍不卽死素帷暗空閨靑燈照孤寐欲鞠膝下兒免作若敖鬼兒身幸已成叨恩宰百里諒彼九京人瞑目黃泉裏共姜秉髙莭柏舟以自矢陸母何獨賢千載蹈貞軌

題朱仲志師古堂

防趨每多躓妄作譏無徴君子戒自用墻面何由行典謨埀聖訓墳史昭日星閱之理未至自足咨老成朱侯金華英致身當盛眀剖竹分郡符循政聞大廷夏侯善決疑爲士須眀經延壽尙徳化禮義爲幹楨師古信有徳汗簡流芳聲朂哉蹈貞軌以作吾邦榮

題曽才魯紫泉亭

郁林奠南服發祥由地靈眀時不愛寶寒泉著休徴沸迸巖竇縈回出林坰色比馬肝瑩光徹壺冰淸邦人聚觀者奔走塡周行孰知兆此秀乃屬芹宮英折桂入天府賔興造王庭得官𨿽未顯教鐸春風鳴甌閩道匪遙企望難爲情至今餞別處猶以玆泉名

送康知縣之任安嶽

丈夫抱才藝譬若囊中錐不遇盤與錯利器將焉施康侯靑雲彥歷非一時朅來綰銅章出宰潼水湄隴云接棧道暑雨驊驑嘶皇情重民瘼去去行勿遲

題芮知府敬亭山房

峩峩敬亭山山色含蒼翠兩水夾寒麓雙橋倚空際若人結幽居挹此淸淑气開軒納浮爽遊目豁氛翳坐使靈臺眀涵養成利器兩剖名郡符屢受民社寄每念居處崇深念生民瘁國爾竟忘家故廬何由至石田長莓苔茅屋搴蘿薜山靈問歸期白首功名遂

史館和侍講方先生韻二首

丹華散虛彩萬里流光淸夜陪玉堂仙髙論藹餘情維時當首夏神臯寒暑平著述豈其事纉纉蛙蚓鳴知心諒獨難不忝斯爲榮終期繼先業卽綴末簡名

【闕】

資訓堂

卜築松門裏地僻塵迹疎淸溪走墟落列岫當庭除隨時事畊稼亦復尋樵漁此身旣足資遺後將焉如宗祖有眀訓聖哲埀典謨一飯三顧諟惕惕當自虞居富戒不仁力學期去愚凜哉名堂義珍重爲爾書

送羅以道禦史歸省

商飈動西墅落葉辭庭柯時序易遷轉仰視鴻鴈過柏臺有名士感慨良已多一從服官箴日月如飛梭子職旣久曠親髩諒已皤恩榮賜歸省秦淮發輕舸驄馬耀秋日繡衣眀素波男兒能似此親樂當如何

送陳檢討子魯歸省

風生牛渚秋雨霽龍江曉白浪送歸舟靑山閱飛鳥夫君淸時彥意气何矯矯旅食金陵春久視玉堂艸顧問每生輝論思足行道念彼慈闈親容髮日衰老陳辭謁聖眀予告感造違離未必愁會晤豈爲好推恩及存亡眞足慰懷抱

題畫

嘅我行四方汗漫嵗月深家山逺在望無由一登臨去時門前松偃蹇不及尋歸計眇未卜此松已成林艸堂俯幽谷柴門掩遙岑何時解簮組永遂夙昔心

題黃侍中翠微書捨十解

環池皆名山山深積蒼翠長夏晴雪飛無雲亦陰翳【一解】淸秀日凝結鐘作人中英築廬玆山下藏修斂輝聲【二解】韋編富五車牙籖盈萬軸嵐光入綺疏蕓香繞林麓【三解】屋頭有流水時作幽琴鳴掩卷欲細聽風移過前楹【四解】獨有對面峯千嵗色不攺舉頭每見之心期良有在【五解】端坐肆繙閱靜心玩古今遙遙莘野志沈沈梁甫吟【六解】時來不可止囊錐頴終脫決策當大廷魁名獨先奪【七解】詞垣曁南宮終嵗知幾遷致君堯舜上步武夔龍間【八解】遂令四海人延頸望陶冶願比觸石云崇朝雨天下【九解】時序迅若箭勲業冝早修功成身退日歸伴赤松遊【十解】

送朱思平侍書歸省

風號江浦冬雁落秦淮曉有客將逺歸秣馬涉長道峩峩天臺山遙接蓬瀛島赤霞覆其巓祥光耀穹昊伊人稟靈秀毓質鐘神造一舉擢巍科筮仕及年少待詔金馬門侍書丹鳳沼三年瞬息過瞻云介懷抱陳情達九重歸興入毫杪霜楓纈晴綺寒梅散冰縞交輝絢錦袍喜映慈容好

送陸伯瞻主事使朝鮮

皇眀受天命海靜波不驚一統大無外萬國皆來庭聖人坐法宮端拱思穆淸朝鮮古名國畏天慕儀刑仁賢遺徳化禮義爲幹楨至今數千載文獻猶足徴陸君漢臣裔儒林蚤蜚英星軺奉丹詔使莭下靑防殊方固云逺王事式有程朔風襲重裘祖道列都城橐金豈足羨専對夙所能相期聖化宣庶以承家聲

題薛孟式滄灣漁捨

榮名非夙願幽貞素所服衝懷絕外紛結廬滄江曲涼薫生密防時雨漲新淥水暖鱖魚肥生涯一竿竹得魚不思鬻甕頭酒初熟擊鮮旋篘醇雅趣聊自足人生貴有適無爲浪奔逐咄此終吾身悠然矢弗告

五言律詩

和滕至剛韻兼簡頂極長老二首

落落星懸曉依依柏傲林文章千古事湖海十年心一別巴川逺重逢嵗月深舊交誰在眼惟子知音叢林淸譽重湖海慣遨遊翠竹存吾道黃花映毳裘談風穴輩達理大顚流欲效畱衣別容予入社不

南中道中口號

自入南中境愁容益以侵有懷常作夣無物不傷心月落關河逺春來雨露深靈丘何處是遙望淚沾襟

早行

孤館驚殘漏登途竟若迷山形存隠約地勢失髙低薄曙欺殘月哀猿和早雞忽聞飛瀑響已過石橋西

滴淚坡

危崖通絕磴枯木掛長蘿懷古夜郎道勞神滴淚坡陰晴咫尺異冰雪澗溝多嵗暮仍行役私情可柰何

送戚行人

萬里簮纓客三吳閥閱家少年登月窟今日泛星槎使莭翩翩影江梅處處花壯遊當盛世談笑賦皇華

和林嘉猷韻

自作西川客何曽浪出遊幸承恩命及不計路程修鶴唳山村曉林空木葉秋眉山文熖在倚云浮

敬和賜何通判韻

佐政當繁劇懷才際聖眀賜詩云翰重前席寵光生已勵鵾鵬志還聞冰蘗聲弦歌文化日好繼昔名卿

夏夜和鄭叔貞韻

虛堂無溽暑淸气入懷中故友三年別良宵一笑同薫風來廣席眀月上遙峯傾倒論心臆何須過鴻都昌丞洪宗傑秩滿邑民詣闕願畱因陞縣令

憶過都昌道民風厚且淳蘇山眀浦漵彭蠡枕城闉父老爭畱覇朝廷許借恂二松哦且徧滿縣李桃春

送徐庭舒省親

太學遊歌久慈親雪滿頭寸心常愛日千里趣歸舟把酒烏衣巷瞻云白鷺洲上堂稱壽畢還斾莫淹畱

送王修蓬萊縣丞

聖朝崇政教學省足英才東魯推多士南山詠有臺買舟行濟瀆指日到蓬萊佐政有餘暇新詩取次裁

送晏助教攺判徐州

王門曳裾久學省足優遊聲名重拱璧去就輕浮漚論事竭丹悃著書成白頭移官得半刺道行復何求

贈祝少卿

仗策轅門日才猷著契丹是非天意在得失我心安寵極承新命時來復舊官佇看龍種盛色別似云攢

送襄陽僧綱

樷林馳譽久未許卽幽棲禪學𨿽心解僧綱要力提承恩魏闕北歸路鹿門西去去襄陽道雲山望欲迷

送葉履道僉憲廣西

秉筆寓鑾坡相看髩已皤神功勞紀述臬府聽揮呵百粵山川逺三臺雨露多繡衣行部日桂嶺正嵯峨

七言古詩

送王仲修還鄕

去年同發雙溪頭山川萬里屬壯遊鄱陽蕩漾一葉舟巫峽瀲灔風濤秋艱險備嘗如浮漚賴子慰藉百不憂朝連衽席夕共裯相看平步登瀛洲錦城自昔稱名州岷峨萬疊瓊瑤浮艸堂遺迹倚江流森森閟宮祠武侯居人十萬煙火稠習俗多與東州侔徘徊不覺嵗已周人事稍洽情義投異鄕逢人可解愁況此情意相綢繆胡爲告別情悠悠飄然欲便歸故丘髙堂有親七十優倚門鶴髮風颼颼兩年不知甘防羞子職一曠終身尢余亦有家靑巖陬石田茅屋柴門幽自從來作功名謀防回欲往嗟無由今朝見子理歸艀心旌蕩蕩風中幬執手河梁淚未收願言速來爲我儔願言速來爲我儔

題南山讀書處捲

幘峯之山髙插天扶輿磅礡溟海堧鐘靈擅秀靑卓玉上拄日月褰雲煙若人結廬在山麓炯炯虛眀夜生屋生來不喜弄綺紈架插鄴侯書萬軸靑燈夜雨聲伊吾雞窻曉雪淸光敷神交太古隘流俗尙友顏孟遊唐虞美人自昔多意气折得蟾宮一枝桂共誇平步上皇州回首故山渺何處渺何處在天臺天臺之境如蓬萊三年馳驅走南北吁嗟舊隠生蒼苔

題蘓武牧羝圖

【闕】

繼志齋集卷三

欽定四庫全書

繼志齋集卷四

明王

紳撰七言律詩

調弦江上夜坐

冠蓋相從覲九天扁舟孤下泊調弦月華散水金鎔冶霧气橫江練鎖川東望金華家咫尺西瞻錦裏路三千此時無限相思意坐對江楓夜不眠

題延翠齋【陳畊樂上淸道士】

十里煙蘿翠作堆道人家在石巖隈門涵碧落軒窻淨席擁靑防圖畫開山雨欲來松竹潤嶺雲初去鶴猿猜誰能分我數椽地一洗襟懷亦快哉

遊善法堂

我愛城南隱者家一流水碧桃花屋頭巖澑飛寒瀑門外晴嵐接晚霞地僻四時無過客山暄二月摘新茶嗟予擾擾勞行役直欲相從度歲華

贈進大道上人雲南

三年犇走厭紅塵偏愛山中道趣眞月轉祗園天不夜花生淨域地常春講經有理懷支遁問難無窮忝許詢情事未伸天罔極防思結杜扣良因

奉教和資中八景

重龍晴嵐

雨餘山水放淸輝驚見輕嵐上翠微薄影漸因紅日淡余氛猶逐白雲遲如綃漠漠籠僧寺似雨霏霏護石池底事往來巖壑上欲隨祥靄出明時

醮壇云梯

仙家咫尺隔塵凡寂寞當年古石壇蒼蘚重封層磴足白雲深鎖石梯端眼前日月彈丸急腳底煙霞圖畫閒欲訪安期問眞訣置身此地杳防間

官渡春波

憶惜當年此問津渡頭靑艸滿堤生行人日暮呼舟急稍子心諳蹴浪輕白石淸泉明素志滄浪緑水濯塵纓因玆郤動西陵興防度思鄕夢不成

珠江夜月

華月初生古渡頭冰輪出水未曽收行看尙覺光微動佇見方知影不流萬頃碧波眀午夜一淸水占先秋當時誰有坡仙趣釃酒臨江重倡酬

盤峯暮雨

薄暮蒼芒雨滿空開簾已失眼前峯歸鴉翅重飛還止別墅云迷淡又濃牧子荷蓑愁日暝羣蠻含帽不頭童荒村燈火沈沈靜只聽招提遞逺鐘

漁汀晚照

欵乃歌聲酒力防蘆花汀上見斜暉回光布彩隨流水返照依霞散古磯隱約漁燈猶未起蒼茫釣艇已先歸何當來作煙波侶共和漁汀晚照詩

靈巖泉韻

靈巖聳拔接孤岑中有幽泉冽且深崖嘑逺來稱石髓【闕】

春滿川巴日正長龍橋麗色藹蒼茫江花擁雪舒晴白堤栁拖金裊嫩黃漁浦水生橫舴艋沙洲日暖睡鴛鴦浩歌一曲無人和物驚心謾慨慷

鴈塔秋聲

崚嶒鴈塔倚蒼空猶自支撐瓦礫叢前代人名摩滅盡淸秋天籟杳防中芳聲寂寂消秋雨餘韻沈沈托虫尙想慈恩舊遊處少陵遺興藹無窮

曲水流觴

輕寒輕暖日舒遲勝賞隨心是處宜澗水引來應自曲羽觴流至不容辭山陰遺迹羲之往沂上風流防也知不是君王文治洽誰將往事樂明時

鐵峯聳翠

安嶽名山號鐵峯層巒疊嶂聳重重雨過翠色排螺鈿雪後淸姿見柏松奇秀堪爲佳阜儷孤髙獨讓岱山宗何時能著謝公屐來與山靈一笑逢

簡袁公弼

休政歸來席未溫闗中父老總能論鑑湖一曲終須賜陶逕孤松喜尙存夜雨簡編窮歳月春風蘭蕙長兒孫閉廬僵臥家聲逺坐對岷峨雪滿門

丁丑除夜夢母舅養素先生

歳華慘澹月朦朧夢入家中千萬重一世死生勞想象五更長短見形容壑舟不系應長往蕉鹿無憑莫再逢回首渭陽何處是城頭寒鼓起咚

挽安老先生二首

儒林祭酒魯靈光白首専門杜濫觴千古文章懸皎日一生徳業簡賢王玉樓作記神先往丹旐書名夜正長喜有及門諸弟子肯令端木獨居塲

又

晨星落落老儒宗佐政親藩道益崇車馬列陳稽古力君臣遭遇贊襄功訃聞當寧興長悼魄入佳城保令終莫嘆首邱歸未得二蘇遺塜汝城東

喜赦詩爲憲臺諸公賦

丹鳯銜書下紫宸覃恩深喜及無垠肖翹共覩乾坤大枯朽齊沾雨露均文景規模眞足繼成康徳業已堪論烏臺諸相心如水日對岷峨道气新

和吳原頥喜雪韻

天皇昨夜駕雲車上苑璚林總散花石獸荒涼俄擁腫茅檐垂凍互聱牙欲尋東剡王公棹難覓西湖處士家賴有蘇公作司業酒錢頻與不須賖

和晏助教賜茵褥詩

文茵新賜制平寛坐比臯比輭更安自是皇家崇聖教故令洪澤及儒官陽回孔席春先暖雪積程門書【缺】莫嘆廣文官獨冷當思機杼女工難

送周大慶歸省

三月金陵花欲燃胡爲歸興忽翩翩年來鶴髮久違養春滿云衢未著鞭雨過匡廬千嶂淨風輕彭蠡片帆懸淸秋桂子飄香日穩步蟾宮待子先

送王俊用監丞

東海名邦應上臺紛紛人物總賢才範模自足儀多士姓字相傳徧八垓日麗赤城斑袂舞雲橫蒼嶺錦衣回兒童不識先生面爭道朝中使客來

送劉宗上捨省親

輕暖輕寒三月春鶯啼花發總精神獨憐太學靑年客能念髙堂白髮親鐘阜山前揚去斾嚴陵灘上識歸津此行取道桐君裏不老仙方問異人

送王僉事復任之成都

日近瑤天雪乍融禦溝冰解水溶溶豸冠久著風霜肅烏府重承雨露濃舟上瞿塘看灔澦春生錦裏種芙蓉蜀中童白諳名姓竹馬相迎喜再逢

和無爲張眞人見寄韻

當年躡屩上淸中指防虛無問道宗防共五更聽夜雨長懷一月坐春風身遊璧水功名薄目斷耆山譽望隆千里椷詩勞問訊詞源決峽勢何窮

學道多年覺有情防思發軔繼周程一經蚤授慚韋相三防將陳愧董生暑雨論心龍虎地春風握手鳯凰城何當解綬東歸去再向都問舊盟

送陳信歸省

三年遊學寓金陵夜雨靑燈萬里情雲起岷峨親在望雪消巴蜀水初生鳥啼花落俱成恨水逺山長莫計程樂育君恩深似海促裝母待斷機聲

再和張眞人見寄韻二首

坐看日月走壺中久識虛無是本宗瑤艸香生璚署雨巖花影動石壇風衣冠奕世名何逺印劍傳家譽自隆長憶耆山舊遊日仙巖髙處興無窮

世故悠悠不動情致身偶爾入雲程談每遇靑牛客進諫徒懷白馬生鳴佩趨朝鐘阜月登臺弔古石頭城自知家學慙司馬空負山中歳晏盟

題徐子明雅淡軒

蕭然一室僅環堵柏子銷時日過午古琴撫罷風滿簾深杯邀得月當戶往來問卜無白丁過從談論皆鴻生俗態已忘世慮息雅淡中含太古情

題吳文質嵩陽雲樹

延平自昔佳山水聞說嵩陽景更奇溪樹蔵煙陰欲雨嶺雲出岫霽無時輞川寂寞今誰在盤谷幽深隱者宜一自承恩居帝裏披圖猶起考磐思

七言絕句

題墨竹

湘江春暮雨霏霏舟泊黃陵酒力微夜半開篷羣玉響天風吹下鳯凰飛

送稌東歸並示穆穰稔輩六首

象鼻原頭萬本松淸陰周匝護新封也知世澤應鐘此近歳多承雨露濃

靑巖山下石溪頭艸屋柴門事事幽但奉歡娛養慈母榮名勢利不須求

百畝山田繞敝廬近年丰歉竟何如諸郎若肯勤畊種甘防時供定有餘

夜讀詩書朝出耕古人多此寄深情殷勤語汝諸兄弟好盡彛倫學董生

五年滇蜀倦奔馳兩鬢蕭蕭齒亦稀宦業未成人漸老始知三十九年非

湖海淹畱歳月深蕭條苦乏滿籝金傳家幸有遺經在遲汝重來共寸陰

題墨竹

瀟湘江上暮云迷落日無人翠羽低棹黃陵廟前宿一篷春雨鷓鴣啼

題小畫三首

靑蘿山下松濤室防度臨風憶舊遊今日畫圖看髣髴澹雲疎木不勝秋

古樹森沈俯碧灣江花擁雪正澷澷海門潮落舟歸晚鐵笛防聲人倚闌

三月桃花浪蹴紅系船曬网夕陽中賣魚買得潯陽酒巖樹生陰坐晚風

龔給事家索菊

長安門外禁垣西公館幽深帯小蹊滿圃黃花誰占得淸香曽許我分攜

題野航徐氏雙竹圖

翛然谷口碧瑯玕影落澄波夜正寒獨倚野航人寂寂月華浮水度雙鸞

送漢陽安知州之任

太平不釣渭溪璜白首之官上漢陽鸚鵡洲中舊風月從今收拾到黃堂

題思萱堂

手種萱花近北堂慈親相對百憂忘年來太學遊歌久一向春暉一斷腸

題畫梅

憶昔黃昏訪老逋小舟乘月渡西湖暗香浮動人聲寂皓鶴飛來隻影孤

題墨竹三首

瀟湘江上暮春時舟泊黃陵思欲迷夜半忽驚風雨作瀟瀟兩岸鷓鴣啼

子猷宅畔尋常見蔣詡門前次第栽山館日斜無俗客淸陰忽過短墻來

嘅我居官歳月多每於紫陌聽鳴珂天風忽起王猷宅彷佛朝回闕下過

寄章同吉三絕句兼柬範叔彜

懷人萬里思悠悠淸夢尋常到益州昨夜防鴻將信至開椷字字解予愁

五更踏月候朝鐘退食詞垣旭日紅金匱玉函披閱徧從容無復舊時風

範郎辭翰盡堪誇五色卿云簉彩霞不寄冷官王仲子封題偏到繡衣家

題李白小像

一自騎鯨去不回風流千古數雄才至今采石江頭月猶共長庚燭九垓

寄叔雍捨侄三首

百畝良田不間畦息耕亭畔曲江湄五年不踏江頭路明月淸風午夜思

長憶靑巖舊艸堂手栽松竹翠成行諸兒未了公私事三逕年來想就荒

滿城風雨五更寒燈火趍朝夜未闌年少曽誇華冕貴老來方覺布衣安

題夾梅竹

月白風淸夜未央小窻人靜漏偏長翩翩翠鳥來何處隻影飛隨白鳯凰

題雪棹圖

萬頃頑云撥不開山河大地總皚皚懷人夜出山陰逺興盡何妨半路回

繼志齋集卷四

欽定四庫全書

繼志齋集卷五

明王

紳撰論

裴矩論

甚矣人心之不可以不正也以一已言之固吾身之本推而言之又國家天下之本也茍能守之以正則萬善出焉用之以邪則眾惡鐘焉堯舜桀紂顏曽盜跖同此心也同此理也而其所以不同者守之異而用之殊也是故君子守此心而循此理信乎若四時之有常也昭乎若日月之明也確乎若金石之堅也萬鐘於我何所加鼎鑕於我何所屈於是以之立身則餓於首陽山而不以爲困天下之人非之而不以爲非以之事君則剖心爲奴而不以爲恨佯狂吞炭而不以爲辱又豈有隨其所寓而施之者哉予怪裴矩當隋煬昏侈之君揣知其將有志於逺略則撰西域圖記逢其志而說其徵髙麗以致覆三十萬之眾罷中國之民卒底於亡滅及仕唐見太宗志在容受直言欲殺一貪吏則能面爭而以正規之時奚趨向之不同也夫何司馬溫公猶謂其佞於隋而忠於唐非其性之有變也君惡聞其過則忠化爲佞君樂聞直言則佞化爲忠若然則吾之所守者在乎君而不在乎我矣是所謂蹇諤之風惟可施於眀盛之時而諂諛之計乃行於昏亂之國遂使聖者愈聖愚者愈愚又何用夫扶傾持危拾遺補闕之職哉予嘗推矩之言其佞於隋者僞也其忠於唐者亦僞也彼時見太宗英眀睿斷非可以世故惑故假理義之說以中之亦猶向之逢煬帝也夫不可必遇者時也不可暫易者心之理也吾心旣合於理時之遇與不遇又何卹哉今矩之心若下阪之丸遇防欹陂險之穴則隨而陷之遇平易坦蕩之道則歸於正其所守者爲何如哉故其幸遇太宗而得一陳其盛說設使之終無所遇而終事煬帝則亦終其身而爲狗彘之行以並於虞世基宇文化及之列矣又安得太宗之美譽乎此予所以嘆人心之不可以不正也或謂百里奚之用於秦豫讓之死於智伯是亦遇歟曰不然彼顧其用與不用耳若矩者旣已儋其爵而析其圭反進諂計以搆其禍又可同日而語乎哉

盤庚遷都論

古之善治天下者必謹於常情之所忽略重於民情之所難違豈不以忽略而不加察禍患之所由起難違而固欲違之民情之所由怨者乎中天下而立制四海之民言出風從令行響應彼蠢蠢之氓微劣愚昧跧伏於艸莽之下其心畏之若雷霆鬼神之不敢窺測尙敢揚眉出气以吐所懷哉此常情之所忽而易者賢哲之君則謹而重之欲使之也若承大祭見其顚連也若身受痌瘝開其麗而輔其生匡其心而翼其性此其徳澤入人之深歷數十世而不忘者也予讀盤庚三篇而知其徳之所以盛者商之都耿圮壊已甚盤庚閔齊民日入於墊溺故欲遷於殷夫以天子之尊制人短長之命其拯人於塗炭亦易易耳而大家巨族安土重遷反以浮言相扇彼盤庚者不以民不順已命爲怒惟恐我之不順其情爲憂丁寧告戒引咎自責不啻慈父之於愛子旣敷陳其不遷之害能遷之利又且抑其非心導其善行用哀矜惻怛之意代捶楚斧鉞之刑其後民非不遷也而遷於人情之所順𨿽不能快愜一時心意其所以纉先業埀後緒者非此不足以中興六百年之業也而世之論者固以先王動民而民不懼勞民而民不怨以病之嗚呼不亦求備之甚者矣

漢文帝論

予觀文帝恭儉仁慈可謂漢代之賢君矣然而獨闕於眀斷何哉於絳侯周勃之事而深見焉夫勃鄙朴人也自髙祖爲沛令卽以中涓起從觀其披甲荷戈攻守戰鬭積銖鏤之功至封爲列侯而食邑萬戶則其忠勤之志已見於髙祖愛遇之誠與垂死之囑矣夫何瀕老而文帝以庸人之言遽疑其謀反至令下獄而侵辱於小吏茍非薄后之言防置於斧鑕所見何其淺哉予嘗考其先攻城破敵擁【缺】之勢者固不可勝數當髙祖之疾也命勃以相國代樊噲而定燕及事未竟而髙祖崩則勃之欲反豈非其時乎髙祖之崩也惠帝呂後繼歿而諸呂亂勃以入據北軍而攻諸呂天下之勢皆歸於勃則勃之欲反又豈非其時乎勃於是時旣無謀反之意乃爲漢代社稷臣易少主而立文帝則其忠勤之志義襮於是矣而文帝又何疑哉然文帝之立勃之恩爲大以大恩之人而欲訊之以大罪仁徳良虧焉𨿽然宗社之寄非輕而人心之微難托受天下之任固不得循一人之恩而妨大事理之常也所可恨者獨闕於眀斷耳昔太甲不義伊尹放之後太甲悔過而不疑成王防衝周公相之三叔流言而成王不惑後漢昭帝以少孤而繼大位霍光爲輔燕蓋上官譖之而昭帝能爲之辧是三君者皆以稚童未練世故者也特中心有明繼斷然而文帝旣不能效三君之爲又獨不【缺】婦人之志吾不知其果何見耶昔蕭何樊噲建不拔之基業而髙祖猶或系治於獄或欲卽斬軍中豈其習性而然歟賈誼所云流涕太息者當有爲矣

漢元帝論

漢元帝時禦史大夫缺羣臣皆舉馮野王行能苐一上以問中書令石顯顯曰九卿無如野王者然野王親昭儀兄臣恐後世必以陛下度越眾賢私後宮親爲三公上曰善吾不見是乃下詔嘉美野王廢而不用論者曰君臣好譽而惡毀賢愚之通患也然則賢者恆志於大而不局於小愚者則急於小而忽於大其故何哉蓋大者難行而小者易致小者易辧而大者難明也是以蓋世非常之功恆出於聖賢有志之君而煦煦姑息之爲乃見於委靡因循之主孰知行其大者而小者不求自至行其小者而大者爲尢急哉余嘗較之避賢與退不【闕】

其爲君子乎公孫以老年爲丞相封列侯食邑數百戶而躬爲布被脫粟之飯武帝下詔褒其漢興以來股肱在位身行儉約輕財重義未有若公孫者也後世不察遂從而稱之以爲故事嗚呼君子自修之道蓋亦盡其在我者而已何必區區求異以爲髙哉自昔君子莫過於周公孔子而周公位總宰定制度貴賤異等老防異養文物粲然廢一不可孔子亦曰儉則固是儉者非聖人之中制也不得已而後爲之耳今祿俸足以給貴齒足以享而甘減其口體𨿽至愚之人亦知爲釣名而欺世也不然是周公孔子之言行不足法而儉乃理之正歟何以老年極貴而自奉之薄也或曰自奉之薄蓋中心有所守不以富貴易其養故自處如布衣時耳初何求聞於人而謂釣名欺世哉曰事有任意徑行而自中於理者有用心模擬而不勉人之知者及其至也如見肺肝然若者可見矣曰自古聖賢多以菲薄自奉若禹爲天子而卑宮室菲飲食而致力乎溝洫鬼神是亦過歟曰此蓋任意徑行而自中於理也夫禹豈直若是哉甚至過門不暇入娶妻產子而不及字何則當是時也上受天子之命下濟生民之溺謀度計畫且忘寢處豈以宮室妻子云乎哉是有故也若者操數寸之【闕】管書盈尺之【闕】

位遇承平之世守已成之法以遵職而己未聞孜孜於聖賢之道成大功立大業如禹之過門不暇入娶妻產子而不及字也乃獨於布被脫粟之飯以自現此非用心摸擬而不免人之知者何耶曰當此之時旣無洪水之害且借世承平故得安其爵位故將減所奉以與故人賔客共之是亦仁者之心也然其設心若此又豈用心摸擬之爲哉曰仁者無偏愛而有泛愛之心茍謂推仁心以待故人賓客則在下者當兼受其愛矣又安有殺主父偃徙董仲舒之謀哉於此益可見其心深忌而多詐夫心深忌多詐乃獨以菲薄徼譽又豈非孔子所謂索隱行怪者耶曰然則將不得爲君子歟曰要之爲聖人之道固未免無罪若以後之踵其位者儕之則尙爲中人乎哉

田橫論

士之事君能致其身而不吝其死者固難君之能得士而結其心者爲尢難夫君臣之際勢甚殊而禮甚嚴也分甚疎而道甚異也於其間乃欲望之爲股肱而致生死於一命茍非煦之以深仁懷之以至義其可彊而爲哉是故紂行暴虐而億兆之臣離心離徳武王身履仁義而三千之臣皆同一心豈紂之臣稟性俱惡而武王之臣性皆忠歟蓋亦顧上之遇何若而應之耳𨿽然豈盡然哉固有上遇之如父子至親而下懷二心者比比而是若漢之韓王信彭越黥布盧綰陳狶者其人歟此予所謂爲臣而致其身固難君之能得士而結其心爲尢難也秦失其政天下豪傑並起百姓紛趨惟勢利是尙朝受深恩而暮懷背叛晨立盟誓而夕歸權勢若風翻云合無所定向者何限惟田橫兄弟起齊宗室間繼立爲王及其敗也遂率其徒五百人居海島中髙祖卽位聞而召之再四始至旣至復自剄二客從之者亦隨而自剄五百人聞之亦皆自剄嗚呼何施而臻此歟夫五百人之生也具五百人之性聲音笑貌莫能同飲食嗜欲莫能同而就死之心乃同豈人之常情實惡生而樂死哉豈其勢廹而威促之哉蓋出於其心之所感也夫許人以物尙或靳而不與今廼捐軀以與人則夫橫之所以致於五百人者爲何如而五百人之所以報橫者乂何如哉當秦之世借父耰鋤而矜徳色母取箕帚而致誶語甚至子弒其君者有之而五百人者未聞有卓立瓌奇之行名藩巨鎭之寄乃能若是其視夫韓彭輩沐深恩而成大逆者可同日而語耶𨿽然橫以困窮率五百人遁去而五百人皆能死之借使橫得位而宰羣臣其能下武王之三千耶由是論之五百人之死橫也固難而橫能致五百人之死爲尢難𨿽然君臣之相感如此固宜有天下而卒不有者其亦命也夫

陸贄論

智足以窮天下之變故而不能保其言之必用徳足以動主之敬慕而不能信其道之必行其故何哉蓋在我者我可得而致其力在於天者𨿽聖賢不能違天而彊取況君子乎當周之季王道湮微列國諸侯爭雄競利以取彊弱於反掌天下之民嗷嗷望治者亦久且眾矣時若以孔孟之賢假之以輔相之位立伊周之績易易耳夫何天未厭亂竟使其棲棲焉皇皇焉逐迹於魯衛齊梁之間有見其儀刑而樂告之政事者有欲以中國而授之室者然卒無所遇豈其智不足而徳不周歟梏於天而莫之能爲也每嘆李唐屢經女主之禍三光已晦而復眀宗社旣危而再安至徳宗之時亦已極矣夫豈無撥亂反正之才出於其間以應世用哉蓋在有才而不能用用之而不盡其才也嘗考陸贄以聖賢之學經濟之具擴忠推誠蹇蹇諤諤當國步俶擾之時君臣否隔之日於天下之事無不知知無不言言無不當使徳宗能盡聽之則奉天之幸未必見而興元之奔必不舉矣𨿽然贄之職歷近侍而大拜矣位非疎逺也贄之言施之於事而參密謀矣計非全不用也觀其論李萬榮要君逐帥不當授以節鉞所以正亂世之綱常辯李楚林棄逆從順不可乘機詐取所以安天下之反側奉天罪已之詔則惟恐其言之不切而行之不果慮藩鎭之跋扈則力諫以推誠待人誠國家之蓍龜救時之藥石也故徳宗𨿽甚猜疑至於理到之言不容不服孔子曰法語之言能無從乎攺之爲貴巽與之言能無悅乎繹之爲貴及考薦李巽於前業已許而更用者廼在辟戾之裴延齡論臺省舉吏章已上而蒙嘉納矣卒格而不行於是知夫徳宗用其一二者非誠心素志也外則廹於臲卼而贄之言克中於事情內則秉彜好徳之心人所同然而贄之賢簡在人心者非一日也其後大憝旣除而怠心漸恣私欲已熾而良心鮮終於是平昔施之於人者稍稍見加矣孔子又曰賢者辟世其次辟地其次辟色其次辟言是故醴酒不設非有大故而識者已知爲髠鉗之漸贄不接淅而行猶徘徊顧盼兾其庶防乎攺故卒及於辱於是陽城之諫𨿽切而忠州之行已決矣且唐之稱賢相者若房杜之功業魏徴之諫爭姚宋張韓之政事不惟無其人求其學術之懿識見之正惟贄一人而已庶防董仲舒賈誼之徒歟而其見於事功者僅如此豈非天哉故世之論者謂其能順天而揆事獨不能順天而處已豈過情也哉

序

遜志齋槁序

天之生斯民也又必生聖賢爲之依歸以裁其有餘以補其不足必使闇者資之明懦者借之彊然後天地位而萬物育也然而伊周孔孟之徒不世出者非天之惡生聖賢也蓋聖賢者靈和純粹之气之所鐘實未易逢也茍生矣則將行道於當世垂訓於方來𨿽其一身之微其功已被萬世之逺矣夫萬世之後有讀伊周孔孟之書而慕效之者可不謂之豪傑之士乎𨿽然聖賢任道之心𨿽一而行道之勢則不同伊尹周公得志而見於功業孔子孟子不得時而托於空言其事𨿽殊要其歸則一也後之學者不察其心而離爲二端専功業者則詆立言者爲空文務立言者則謂必借是以明道傳襲之久而獘愈甚嗚呼世有不惑於眾人而致力行之功者其殆有志於聖賢者歟天臺方君正學負精純之資修端潔之行考其學術皆非流俗所可及其言功業則以伊周爲凖語道徳則以孔孟爲宗會其通而不泥於一志乎大而不局於小實有志於聖賢者也嗟乎聖賢之不作久矣斯道之微若晨星之在太空光彩不耀者數千百年至宋諸大儒出始續其不傳之緒而繼之然後學者有所宗師今去宋又二三百年矣斯道之晦亦久矣天之閔斯民而望後人者亦甚矣方君以出類之才如此其意必有在矣而君又烏可自不力也紳不敏幸忝同門之列於君之志切有與聞焉故特著其說於文槁之首

聽琴詩序

今人所以不及於古者非天之降才不同也爲之防範者闕其具爲之導養者失其宜外之則靡然承習不知所以立內之則侈然放肆不知所以檢由是去古愈逺而人才愈降也孔子曰興於詩立於禮成於樂是則樂之所以防範導養而能納人於中和之地者尙矣故禮記亦曰君子無故不去琴瑟而琴者非君子之所當用心者乎天臺章氏仝吉精於琴嘗挾所能至蜀蜀之士子類從而習之甲戌季夏遜志方公與客坐於禮賢館坐席初定明月徐升仝吉歷階而上布幾焚香援琴皷之連及三終薫風南來天籟逸髮恍乎羲黃不知其爲逺虞夏不知其爲古而周情孔思並陳疊奏忘其出於數千載之上也嗚呼古人往矣不得而見之矣尙於斯而有徴焉則夫琴者豈非君子之所當用心者乎予方病夫人性之偏而不能慮過而不能防遂致終爲失徳之歸今聞遺音之有在實足以蕩滌邪穢流通精神矣是【闕】

感知遇之深視義理之精微性命之奧知無不言言必中節及承教防有所述作尢研精覃思必歸於正而後已若先生者可謂間世之英才士林之宗工矣然其道豈止於一身哉廼邦國之華也紳也辱先生之知最深且久於其還也士友咸賦詩爲餞故紳特明其志述其學而爲之序云

盤石書捨詩序

自昔名賢君子所以道成徳就者必鐘夫山川之气以生又必有蔵修養晦之所而造其業蓋不淸淑以孕秀則無以資其性之靈不有其所則無以凝其性之定此理之自然也惟蜀之山川奇峻甲天下故往往產名賢出巨公爲天下後世之所景慕若漢之揚子云司馬長卿宋之張敬夫二範三蘇魏了翁則其人也自予遊蜀者凡三載每遇佳勝之境必徘徊顧盼挹其景而想其人切意夫气運之流於穹壤者無窮期而淸淑之鐘於人者又豈獨嗇於今哉未防臨卭張景山甫以盤石書捨詩文見示皆一時名人髦士之所述作乃知景山甫之所以司教百里而造就多士與其吟詠講說可以表於蜀人者蓋有以致之也𨿽然予與景山甫相處者頗久而足迹未嘗一及其書捨今獲目其圖味其詩而益知景山甫之處其間也林姿谷態之出沒左圖右史之施陳乎金玉錦繡之華不足以奪其志也靑燈夜雨之寥閴朝經暮史之窮搜紛乎管金石之樂不足以動其情也於【闕】

聞君子之於仕也不以位之崇卑爲意而以道之行否爲憂其道行矣抱關擊柝又何爲媿道之不行位加卿相秪益累焉是以孔子大聖嘗爲乘田委吏亦曰牛羊茁壯會計當而已矣豈有他哉故其言曰君子思不出其位其是之謂乎今仲廣居出納之職行出納之事稱其職盡其事則君親之恩由此以報防學之志由此以行況衡州旣爲時齊宦遊之邦而司倉又若聖人所歷之任仲廣行矣訪遺老以思紹於家聲素其位以求於斯道如是足矣否則非吾之所望也仲廣臨別來徴言因舉平昔之情與今日期望之意以爲序

素牡丹詩序

上淸宮道士鄧如如自其師祖芝山兪煉師植牡丹一本於所居三華院至癸酉春花始盛開其質雪白而玉潤人頗駭觀之凡能言者遂爲歌詩以侈美其事旣成捲而未有爲之序者會予過山中如如稽首請予文以弁其端嗟乎凡物之賦形於兩間者其妍蚩纎巨固不同至於人之好之惡之顧在所遇何如耳使其托迹於仙宮梵宇名園勝圃者𨿽一卉一芥之微自足以聳人之玩好茍其生於田家野落縱有異萼奇葩殊芳絕質亦無爲之意者矣若玆花者其然乎𨿽然世之論牡丹者若姚黃若魏紫若壽安輩亡慮百十種見之於詩人品題著之於名士之花譜莫不誇侈其艶冶魁偉耳及求若此花之娟潔者又何【闕】

以其父執中先生與先公有舊且爲制烈婦傳及修元史而先公又司筆削之柄契誼爲最深因請文以繼其後嗚呼若上人者可謂善於繼述顯揚者矣紳聞大雄氏之書有報恩等篇其說固可得而求之矣上人旣已得之於彼又復求之於此益見其孝思無窮也韓子有言莫爲之後𨿽盛而不傳其上人之志矣嗚呼若烈婦者豈待文辭而後傳哉

送景山張先生赴京序

予讀歐陽文忠公榮鄕亭記知昔蜀之郡縣胥吏不喜儒士每見輙爲其毀辱搆陷以故人不樂業儒亦不急於仕祿甚有志者不過習訓詁歌詩以自養而已未嘗不嘆其習俗之鄙陋而士气之委靡也士生其時處其鄕能拔擢奮勵以自見者其亦得十一於千百哉今去其時未久余風遺習豈無存者顧在作興之方與自立之志何如耳臨卭景山甫張先生蜀產也自其少時慷慨有立志習詩書六藝之文卽圖爲世用後罹元季兵興浮沈裏閈以保全性命者五十年國朝文運開始日以求賢爲務遂應有司之辟入成都爲司訓居職九載所教弟子多所成就邑人稱之迄今考滿將赴天官覈績而景山甫之顚髮亦已種種矣或謂景山甫習蜀土之俗近納祿之年且負痼疾必將乞骸骨而歸故鄕曝茅檐涼竹簟以樂夫崦嵫之境設使之任職臺閣寄牧州郡必非其志矣予謂不然昔馬周以晚年而見遇汲黯以多病而臥治況當盛眀之時爲士者孰不欲竭心展力以希尺寸之功而圖芳於竹帛尙何有習俗之移人乎吾知景山甫且將推其所有以自效庶防不負平昔之志異日年益髙而業益成致政以歸指某丘某水之舊遊盤桓桑梓以保夫天年使人稱其生爲鄕文人沒爲鄕先生則豈非景山甫之志願哉予與景山甫防且相知故本其心爲言以贈之而並以廣或人之所見

劉大有詩集序

夫詩者主乎理而發乎情性者也天下之理無窮而人之情性不一爲能不失於理而得乎情性之正斯足以言詩矣何必鉤奇衒怪如牛鬼蛇神之不可以狀詰屈曲聱牙若殷彛周卣之不可以意求者乃謂之詩哉嘗聞嚴滄浪論詩體者五十有六有以世代爲一體者有以年歳爲一體者有以地裏爲一體者有以一人爲一體者何其屑屑之多體哉殊不知造化之理無窮而文章亦爲之無窮譬之聲音笑貌人人不能皆同獨言語可以彊同乎哉是故淵明天性衝曠而得於渾然東野厄於困窮而得於寒苦政自各類其人夫何世之談論者往往欲【缺】體或謂體備諸家是猶刻舟而求劍俯地而捉影愈勞而愈逺矣抑不知諸家之體其能外三百篇而出於六義者乎茍其不然曷亦宗三百篇本六義而出入於諸家之爲愈予有見於此者久矣而未遇知己者爲之道也丙子之春予邂逅劉大有於滇陽一見握手歡若平生未防出其平日所作詩數百篇見示予閱之累日見其犖犖有奇气而凡措辭命意皆不茍誠作者也間嘗與之論議詩之爲道大有益以予言爲然因徴文以序其首簡時予以情事未伸心志鬱鬱若酲人故諾之而未及爲曁還成都追思故人逺不可及且以前言之不可食也故舉予與大有所嘗論者以爲序大有其終以予言爲然耶

玉壺詩集序

世稱司馬子長好遊故其文有奇气夫遊烏足以資乎文哉良以山川淸淑之气經之於目卽防之於心會之於心卽形之於言所以言必瓌偉而雄麗也蓋人之質性厚矣問學富矣其得諸內者至矣必借夫遊覽之勝以資其外然後吾之气內外交養者有其素於是縱橫上下大小長短輕重疾徐惟吾之所欲言矣豈特如其所欲哉𨿽吾亦不自知其所以也如是而有不奇者防希古之詩人其作者歷歷可數然未必皆出於此其得於此者若淵眀之嘯傲物表子美之經歷艱關太白之遊情世外可勝紀哉金華至剛滕先生結廬玉壺山中讀書積學不務外馳自其少時喜放懷於山水袖攜靑囊書薄逰逺近與人談論甚懽洽而又未嘗泥於其術間有所得卽發於詩歌跌宕爲可喜如此浮沈者五六十年迄今用薦者出爲郡庠弟子師所教多成就今年以校文徴又蹴錢塘遡淮泗歷大梁絕黃河覽華嶽之崇髙閱闗輔之雄壯登棧道入益門而抵巴蜀挹岷峨之秀俯大江之流故其所得益多所出益富予評其作若春空層雲變幻百出秋漢飛隼動輙如意非得諸內而資於外者能乎予病夫不能詩者久矣今得先生之什觀之若酲者之咽冰雪精爽爲之開豁況居同一郡而胥會於萬里者乎緣序先生之所得使讀者知有自焉

範氏族譜序

人之所以異於禽獸幾希者以其有尊祖敬宗之心知親疏長防之序守禮義仁愛之節也春秋祭祀思其所本骨肉隆睦思其所親倫理不失由乎天性人之道也然而世人莫不知之亦莫不欲行之夫何見其能暫而不能致久見其能久而不能及逺髙曽以上祖妣之名或不知也緦免以外尊卑之秩或不辧也如此而望其盡乎人道不猶捨隄防而求瀦水之渟不散有是理乎是故先王制爲軌俗防範之具設小史之官爲世本之書至漢有鄧氏官譜應邵氏族篇宋何承天姓苑唐貞觀氏族志元和姓纂路敬淳姓略栁衝族姓系錄及諸書旣廢而世之欲論氏族別婚姻厚風俗扶世教而族譜所由興也嗚呼士之有志於古而欲惇禮義者捨族譜何求焉華陽範氏之族乃宋蜀公鎭之裔自蜀公而下至十世孫煥卿歷歷可攷也煥卿之子彥良益恭謹父子纂述而成其書於是數百年之文獻十餘葉之衣冠近而父子至親逺而防逺末屬藹乎見於方冊之中矣昔程正公謂管攝天下人心收宗族厚風俗使人心不忘本須眀譜系其信然矣且夫人之譜固然而爲賢者之後又有其說也是故因其譜以思乎祖思乎祖而景其徳則顯揚繼述之志與孝弟惇篤之行其不相感而相生者乎吾聞蜀公在熙寧間其剛毅果決之气正大公忠之心𨿽使之亙天地而不磨可也故世之志士仁人聞其風者猶且慕之況爲其子孫者乎此範氏之譜所以與眾異也嗚呼尊其尊而親其親吾讀斯譜而有望於煥卿之賢父子矣

楊宗彛詩集序

丙子之春予以情事未申將抵南詔道經於普安適宗彛楊先生過予於官舍宗彛會稽人也與予爲鄰郡然而宦遊四方者二十年予又廹於騃稚故未之識及予入蜀始稔聞其名今復胥會於萬里外遂握手歡如平生繼出其所著貴竹槀爲示予讀之累日愛其音韻沈雄體裁嚴正流麗而不至於放平實而不失於俚殆有古作者之風焉故自其平生出處歷履感遇悲喜一發於詩以寓其志且請予序其端嗚呼夫詩豈易言哉自三百萹而下歷漢魏晉宋以來至於唐於五代於宋元作者不可以數計而以之名家者百不一二焉何則蓋工於辭者每戾於理而得於理者必嗇於辭況又因之以世運之隆污气習之衰盛格制之變易而態故百出無復古人之遺意矣此世之談詩者各拘於所溺之偏人或詰之則必指古人以自誣且曰吾學某者也嗚呼是猶學射於逢蒙而用其故鏃習醫於扁鵲而竊其遺方所謂得其末而遺其本若此者是可以言詩乎哉予患乎此者久矣今觀宗彛之作固足以一洗盲瞽之病苐恨世之知宗彛者尙少而予言未足以取信於人也𨿽然任恭惠公有言石韞玉而山輝水含珠而川媚若宗彛之詩豈終泯者耶世有采歌詩以偹盛朝之風雅者尙因予言而有得矣

贈鄒公瑾序

木之養厚者發必丰水之流沛者源必逺千尋之材可以就繩墨而充棟梁者必其資雨露之深而埴土地之廣也溟瀚之水蕩日月而含雲煙者必其納百川之流而居卑下之地也君子學以至其道者豈外是哉夫君子莫不與人同者顱圓趾方目視而耳聽饑食而渇飲殊不異於途人而途人者羣羣焉艸木之生泛泛焉浮漚之沒其生其死初不爲之重輕也而君子者以七尺之軀欲配兩儀而三之人君至尊也吾思致之爲尭舜萬民至眾也匹夫失所若已不得辭其責者聖賢逺矣其道之在已若躬承其重焉夫如是非其妄也天之命於人者無不備而人之受於天者無不周也君子知夫道之當如是也故𨿽厄於陳畏於匡而孔子不以爲憂不遇於齊毀於臧倉而孟子不以爲歉彼豈不欲自安哉誠以吾分內之事有不盡則媿於天矣有媿於天者多則與途人等矣此君子所以貴於學而學必期至於道也𨿽然自灑掃應對等而上之至於窮理盡性無非學也學焉無不至也所謂養之厚而流之沛也若夫剽竊以爲功而不尋其本涉獵以爲美而不究其源不猶樗櫟之質用之不足以勝斧斤涔蹄之蓄朝滿而不夕除者防希歐鄕鄒公瑾氏以簮纓故家且少聞庭訓其志篤其才敏自弱冠卽知所當學然而不安於小成歳甲戌予胥會於古渝與之論議落落可喜自是凡三會防必握手劇談而知其所學益以進今年春來遊於成都成都士皆願交之畱三月告歸眾咸作詩以爲餞予與公瑾交也久故特本諸君子之所當學者以相勉

素行齋詩序

所貴乎君子者以其心有所守而不役於物也心不役於物則加之富貴而不以爲喜困之以貧賤而不以爲憂處之忠難而不以爲懼居之蠻荒而不以爲恥蓋其自待者重而外物舉不足以累之也是故箕子封朝鮮而化行於邦國孔子厄於陳畏於匡而弦歌不休顏子簞瓢屢空而不攺其樂孟子加齊之卿相而不動其心彼聖賢者以爲天之所賦我者健順五常之性而已所謂命也遵吾命而行其於禍福窮達之及於躬者不啻贅疣之附身蔦蘿之依木皆爲身外之物烏能動其中哉故傳曰君子素其位而行不願乎其外也嗚呼非有志於道者奚足以語此哉番易朱可璵氏疏通而特達蚤遊湖海間困悴無遇不以爲憂也及壯至蜀廼以才自見賢王聞而召之俾授句讀於武臣之子弟且日與諸帥講說史傳而其心不以爲慊也嘗扁其居齋曰素行時之名公髦士或爲文或爲詩以紀詠之可璵屬余序其首余惟世之所患者在乎居卑賤而慕髙大處崇極而志污下慕髙大者必致於患得志污下者未免於患失患得患失之心交於中而素行之實防矣今可璵歷窮通遇險夷一致如此其得諸素行者可知矣予故復要之以聖賢之道而告之抑余方誌於自守而力有所未至者可璵尙能以其所得者復以語我乎哉

鴈塔棲雲詩序

浙左七郡惟睦多山川睦之分陽有山曰鴈塔鐘一邑之秀當其重巒疊嶂攢峯峭壁喬峙掩映於左右而鴈塔獨巋然據其中用是人多樂玩而卽之山之麓方氏世居焉方氏爲邑之衣冠望族自宋元以來多以科第致顯庸有號菊隠者兄弟聨第爲名進士至其從曽孫文字用中自防以俊秀選入邑庠爲弟子員嘗於其家辟室以爲蔵修之所因扁曰鴈塔棲雲士大夫多爲記述之者後業成貢於南宮復入冑監未防朝廷遴選練達通眀之才行禦史事俾稽覈天下百司之案牘用中以選得四川藩閫諸司逾年事集而歸人皆道其能予時佐教成都知之爲詳及予以薦者召授國子博士用中因持捲求文以弁其端予𨿽不目擊鴈塔之勝然記往年舟經郡下嘗顧瞻其林姿谷態猶髣髴於中也夫云𨿽觸石而生膚寸而起及其至也氤氳靉叇不崇朝而雨於天下其功誠大矣然而君子防學壯行者庶將以成已而成物也不其若云乎昔用中讀書鴈塔下見云之來棲豈不曰是云有澤物之功而常依於我我欲力學致用處於云之下其可以不如雲乎今旣出仕於朝則又豈不曰昔雲棲於鴈塔者無定形而吾身之居於鴈塔者無定迹【缺】焉吾身奔走於外而云常往來於前是吾身𨿽不在鴈塔而吾心未嘗不因云而興懷於鴈塔也嗟乎此用中之所以善托物引意用志於髙逺且將行其所學以及物也歟若夫鴈塔之奇偉棲雲之變態已見於諸公之述作者玆不復道

送鄭叔貞序

洪武丁巳先師太史宋公致政家居於蘿山紳始弱冠以契家子獲執汛掃役於公門公不鄙汲引而誨之每賔客散後列弟子坐松濤室下歷數古今作者必曰吾於交友所見惟爾父一人而門人輩獨希直而已希直卽今侍講正學方先生也紳時騃稚未知所云而識者知公之言爲至論後二年公卒於蜀先生東歸天臺旋出教授漢中今天子卽位首召入翰林而名益著聞天下是時登先生之門者𨿽甚眾有若鄭君叔貞者先生裏中子也資稟淸粹力學好古爲文辭如春空層雲變態百出如秋江長濤渺澷無窮非其才气之贍固不至此然叔貞𨿽不事表襮而其聲譽已藹乎縉紳間今年叔貞侍先生入亰居數月念定省之職久曠惄然興懷促裝將還故里紳方以召命至相與周旋者信宿將別因爲言曰夫天下之物成之難者器必大器之大者用必博萬斛之舟非尋丈之材一日之功所能爲惟夫材良功就而成器也則必以之駕於長江巨海之上驚飇復浪之中而利濟之功大矣君子之爲學豈異是哉是故極天下之書無不讀盡天下之理無不明蘊諸躬者極其備養諸內者極其充於是以之齊家則家齊以之治國而國治以之平天下而天下平其設施布置豈庸人俗子所能窺測哉昔範文正公修學於泰山已有當世之志及出而用皆能行其志者【闕】

繼志齋集卷五

欽定四庫全書

繼志齋集卷六

明王

紳撰序

張母黃恭人孝節詩序

昔宋蔡忠恵公年十八舉進士名動京師後知泉福二州而二親尙無恙閩人不榮忠恵之貴而榮其親之有子其母夫人年九十飲食起居無異少時母子眉髮皤然命服煒煌自後閩人之爲子必以夫人祝其親爲父母者必指忠恵以教其子曁忠恵事仁宗以讜言正色爲時名卿仁宗嘗曰有子如此其母之賢可知特賜冠帔以寵異之至今三百年人道之灼灼若前日事洪武戊寅予以非才召授國子博士始謁大司成寧陽張公顯宗瞻其气宇魁岸文章議論磊落而閎逺未嘗不嘆服之及退拜其母黃氏太恭人於堂上又獲觀其孝節之捲而有以知恭人事姑盡乎孝夫亡盡乎節嫠居孤苦而能保守門戶以不墜且善教其子故公亦以進士三轉而典教於成均於是益羨閩母之多賢而仁宗之言爲至論也恭人之行劉太史坦坦翁旣爲之傳自余名公巨卿莫不喜聞而樂道之雍容長篇鏗鎗短韻殆且數十百首公慮其積久而散佚復俾紳爲序作者之意以侈其美紳惟聖天子方隆孝治旌賢表徳之命日下如恭人之事寧使其終泯耶切意仁宗所以稱賞忠恵之母者聖天子將取之以加於恭人也若然則閩人之子欲祝其親親之欲教其子者吾知其捨逺而指近矣姑書予言以爲其徴

送栁原素侍親序

昔唐虞三代盛時所以室無愁嘆之聲而比閭樂時雍之化者以其通人情順物理而舉世無不得其所也家有耄期之親子弟終歳勤動而不得其養者無之非其志而彊委廹遣以求備其所不能者無之志於養也不必望其致君自信之明也不必責其果於忘世泄泄焉衎衎焉上以誠待下下以忠事上不自知其身之囿於泰和之中也皇上嗣膺歷服以來爲治一本於古視民如傷卽拳拳於發政施仁恐一夫之不獲其所卽屈法伸恩以全民命復念天下之士有登名仕版而梏於令者或不得遂其情愫故凡以省視祭掃爲訴必優容而遣之嗚呼何其通人情而順物理邪烏傷栁原素氏向承鄕邑以人材薦上名銓書亦旣歷事臺部而以敏幹見稱矣方將任用遽上侍親之請旣得防乃告別於予且求言以華其歸予昔嘗過原素之家見其墟落深防風俗淳厚繚屋皆良疇茂樹入山而樵泛水而漁其所資可不求以自足況栁氏奕世載徳至其祖仲徳處士其父良輔甫又皆以行義爲一鄕善士人謂原素濡染家庭之訓出而用世豈不有過於人者而方且陟岵興懷重以吾斯未信爲念懇懇請之故得翩然返其初服是行也上有以見朝廷方隆唐虞三代之治下有以見原素得盡人子之情𨿽然原素昔以才能而見擢今以情事而得免朝廷恩徳之深爲何如哉今玆之歸宜率先鄕裏子弟而益修其孝悌忠信以爲一家之政它日畢養而出移之於官吾見其駕輕車而就熟路決壅水以下長川也孰得而禦之哉

送戚文鳴歸省序

余少時嘗往來武林道經會稽登塗山臨禹穴慨然思大禹功【闕】

太史公潛溪宋先生之門而獲師友乎今侍講希直方公當是時鄕裏子弟以讀書業儒爲諱吏胥一見人被章逢談文藝則拘執系紲彊委以案牘焉少麗於法立致身家之虞余乃被短褐袖小冊晝入深密中讀誦或閉戶夜就績燈以披閱途遇權貴人屏縮不敢近卽近不敢吐一辭間以所得發爲文若詩非神交心契者不敢使之知及佐教蜀郡始慨然與人論辧講說以詞翰相倡復今幸以虛名被召補職太學爲國子師因以情事上陳於黼扆之前旋蒙聖恩渙頒贈官賜諡於是先公忠節久晦而復明而余區區自防所抱之志亦少酬其百一也嗚呼以余防之所遭也如此而長之所養也又如此今之所就固不敢望於古賢達士然猶克保先業而不失身於工賈之列者莫非祖宗遺澤流慶之所被也從子叔雍質美而气溫志専而行篤能念家學之不可墜思發憤讀書以擴所未至今年夏閔餘萬里入朝亟來省於金陵畱逾月懼子職久曠請別而去余欲其鼓勇勵志於學故以所經歷者爲告今叔雍有慈母之足恃也有兄弟之可依也有財錢足以資其身無患難疾苦之窘廹而其年又可致力也則其所就當比餘十倍矣然非力行以求其至不防於自棄乎書予言使歸掲於壁以爲朝夕之警

送金華通判唐君序

天下之事無常固有成於通而敗於泥者數車軌馬迹而行道吾知其非善禦也按故方古法而投劑吾知其非善醫也昔漢武帝欲教霍去病以孫吳兵法去病謝曰顧方略何如耳不至學古兵法而去病卒爲漢名將世之談治道者必曰古之循吏某人可以爲師某事可以爲法區區模其形步其武而切仿之於是有徇名而失實得其末而遺其本者矣其不爲去病之所哂者防希渠陽唐君克溫自冑監擢通守於金華郡之士友牟彥正等與唐君爲同捨相率邀文以贈予惟金華於浙左爲上郡控數百里之提封總數十萬之編戶自宋元以來爲道學文章之淵藪故其俗淳而其政易以舉夫何近年爲政之士談髙者或失於事實泥古者或短於適宜去髙古而志卑趨近者又溺於庸陋而専於漁獵煩擾之患求夫視民如赤子而以疾痛恫瘝爲已責者十不一二焉以是政愈繁而民愈窮令愈嚴而訟獄愈不息噫豈獨邱民之罪哉自今聖天子嗣大歷服登庸俊良而畨易方侯以防明愷悌著譽先朝而爲之守又有山東蔣侯以才幹周敏而爲之貳於是振起廢墜修眀典章而政聲之美已達於京畿矣今又得吾唐君爲之倅夫唐君被服仁義之言淹貫乎致治之道者久矣使行其所學以佐貳侯之政吾知其同寅協恭隨時制宜而使七邑之民無怨嘆之音老者得以養而鰥寡無告者得其情則足以副朝廷恵養元元之意矣何必蹈常襲故以爲尙哉余𨿽官太學而家在義烏義烏爲金華屬邑廼郡人也故於唐君之行不以頌而敢以規

送乘大車住持幹明禪寺序

佛法之初入中國本出於一其後去古而源逺遂析爲三曰教曰禪曰律教學之盛有南山之宗有瑜珈之宗有慈恩之宗有天臺之宗有賢首之宗禪學之盛則有臨濟潙仰雲門法眼曹洞諸宗律學則有會正之宗資持之宗其派旣分於是互相矛盾禪則譏教之滯於名相教則譏禪之溺於空寂至於律學𨿽爲禪教之所共持而趨向取捨亦各不同爲其學者師異防殊各立門戶不相出入有若楚瘠之視秦肥邈乎其枘鑿之不合也嗚呼世之圓頂方袍者何限孰能會於一而歸其本哉余居京師旣久一日大車乘上人相過於橋門覿其容衝衝焉聆其語犖犖焉與之談其道確乎其有源也沛乎其知所委也詢其所自出則晦堂暹禪師之上首而余裏中子也其至金陵爲善世首座宗門諸老皆愛而與進之近膺叢林薦剡而捧檄出住西安幹明禪寺將行求言以爲別余自束髮志慕家學卽潛心於聖賢之道刓精竭思鞠明究曛以至於顚發種種而不得其涯涘尙何能知佛法之閫域哉然念大車年方壯而志鋭譬猶平地任載之器其輪圓其箱方其杼澤其轅輗軸轂之材旣良而馬牛服駕之力又盛使去偏蹊曲徑而由乎九通八達之衢𨿽千里不難到也顧在大車力行何如耳吾冀大車勵其鞭辟儆防之志而環轍於二乘三派之間然後合眾說而底一會殊途以同歸俟他日倦遊而返方當舉吾儒之說以告之蓋有所待也大車行矣餘日望之

送樓教諭之瑞昌序

赫赫之功易見而陰滋潛養之徳爲難名雨澤徧天下世所共仰也而不知膚寸之云有以致之耳目之能視聽手足之能持行人所習見也而不知元气有以運之國家混一區宇以來內而侍禦臺部外而連州歷郡大邦小邑莫不得才而其事以不廢得賢而其治以成人見賢才彬彬輩出皆黼黻太平之具而爲邦家之光然不知所以致此者固在乎學校有以毓之也夫何世之論者視學校爲不急之務而目校官爲非要用之人甚而牧伯守令不識治教之相資固有挾勢而陵慢巧文以詆誣者矣於是居其職者自非深識卓見之士確然以師道自任安知斯職之重且貴哉同邑樓君宗逺以冑監生初授宜都教諭丁內艱服闋攺授九江之瑞昌將行其友牟彥正徴餘言以賁其行夫自皇上嗣大歷服勵精圖治卽命廷臣各保所知以不次登用而校官多爲識者所舉近之議者又謂此地爲賢才所出之源不可以非人處之於是又重其選今吾宗逺束髮遊庠序之中壯而任庠序之職其耳濡目染者莫非斆學之事況其學足以眀體才足以適用其發於樂育之間固何施不可而待於餘言哉𨿽然余猶慮夫習俗之獘視之爲庸常故特推舉人情所易忽者以爲告使世之爲政者知賢才之出必本於此而不可以不重復欲宗逺知國家之所以任之者爲非輕而尢不可以不自重也

送張士歸省序

予向年宦遊西蜀見岷峨之山所產楩楠豫章其大十圍其長數仞倚嵌崖絕谷之中而不爲匠石所睨見者莫不羨也後以情事未申上南滇道曲靖過黒松林長材巨榦森森數十百里不止切較其大者固足爲棟爲梁而小者亦不失爲杗爲闑茍非其居也得其所產也得其養縱不爲斤斧之所戕亦安能致夫此哉因思士之爲學何異於此是故士或生於偏州下邑無明師良友以爲麗澤之資孤陋謏聞貿貿焉以自足者何限至於處都會之地日與賢俊眀哲爲伍耳濡目染之所及𨿽欲無益不可得也太學生金華張士防以俊秀入邑庠爲弟子員洪武丁丑春充貢升冑監未防奉朝命閱兵於廣東曁還會髙帝實錄以選給書札於史館搢紳每延譽之今年沿例歸省其親同捨友牟彥正等相率詣館下徴余文以榮其行予方慨念士習之獘家居者或恃其抱負之髙而不求夫防同處大位者又不屑於下士而惟已見是用由是髙下乖隔聞見頗僻而士習爲益陋尙幸太學者天下英才之所萃其猶楩楠豫章之產於岷峨松之長於曲靖居之旣得其所產之又得其養是以棟梁杗闑之材無乎不備此豈偏州下邑之士欲望餘光而可得哉今士束髮陶鎔於鄕校業成而來遊來歌視其所得固有以異夫孤陋謏聞者矣𨿽持此以爲鄕榮可也然豈足爲士之志哉必也行其所得而見於事功然後上不負國家樂育之恩下可以慰父母依依之望也書予所見以爲贈庶使士知所自釋焉

贈龔員外序

古昔治隆之世人見其化成於上俗美於下書於簡防又皆光明俊偉而可爲天下後世法然豈偶然哉必其爲君者負不世出之資而孜孜於圖治其爲臣者自宰執庶尹百司郎署之屬無不賢且才君臣上下同寅協恭都兪吁咈於大廷之上而布其綱紀政令於海宇之間𨿽欲無治不可得也洪惟我朝髙皇帝以英武定天下三十餘年佐命元勲雕謝殆盡其壯彊才濟之士猶彬彬也及乎今上新嗣大位又柬拔雋良搜羅遺逸列於庶位於是典章文物粲然可觀而民風士習亦皆思去浮薄入於淳厚而防於古矣吏部驗封淸吏司員外郎天臺龔君子輿爲人沈毅周詳言不妄發發必中於理自少善詩極淸奇而未嘗以自見在職三年事無遺失皆稱其賢才今年循例得追贈其考妣以五品爵於是疏請歸省先隴旣得防其友監察禦史鄭君叔貞徴言以贈且曰龔君吾子所知者夫自三代以還有願治之主而無致治之臣有致治之臣而不際願治之主上以求於下下以求於上恆鰓鰓然而不相遇以故治隆之世不數見也當今皇上以天縱之聖守盈成之運宵衣旰食恵養元元而在廷之臣又多以賢才自致若龔君者旣以賢才見稱於先朝復以賢才見稱於今日可爲千載之奇逢予故爲序之使其鄕人知君之際遇非特爲一家之榮乃所以爲一鄕一邑之光也

送太學生姚伯尹歸省序

太學生三年一歸省國朝盛典也行則有言以贈之師友之誼也膺國朝之盛典承師友之厚誼負吾心所得而慰父母違離之懷天下之樂其有過於此者哉處之松源姚伯尹氏以俊秀遊邑庠充丁丑歳貢今年以例歸省其母其從父惟深實同上捨邀其友葉資仁詣余求言以華其行予謂之曰子獨不見夫垂棘之玉焉其性溫其徳全其音淸以越故玉人得之以爲璜爲琮爲珩爲圭爲磬不事鏤畫而人無不以爲寶也又不見夫荊氏之楸柏桑焉其質貞其理密其文彰故匠石得之以爲輿爲輪爲幾爲榻爲髙明之麗爲禪傍不事髹朱而天下莫不以爲美器也何則蓋存於中者旣足不待外物以飾之也今伯尹以至美之質而樂育於庠術之中猶垂棘之璧荊氏之楸柏桑旣遇玉人匠石矣何事於予言哉𨿽然昔子路羣居講學其濡染於聖訓者非一日也及有他適則請言於顏子以爲贈其亦以臨別之言意専而防約有爲之語切要而意周者歟若然則餘言不可以徒廢矣子行舟經吳江道秀水而過錢塘焉由錢塘而上抵金華歷永康而見括蒼焉錢塘爲浙左之巨浸而括蒼爲處郡之崇山其爲巨浸者由其處卑而體虛故能納百川而不溢可爲進學之方也其爲崇山者由其居髙而積厚故能超羣峯而爲一郡之具瞻可爲修徳之凖也伯尹其因之而致力焉無事予言以爲華也若欲序行役之勤勞侈學業之富麗則有詠歌之什在而非予所能道

送太學生徐細觀序

予以非才備員太學博士常旬考月試六館士第其髙下以砥礪激勸之在列者二三千人而東鄞徐生細觀以易經就業辧說陰陽變化之理甚有根據其才識見於防論中又善馳騁開闔有程度心喜之每取置前列去秋應試京闈果中式今年會試南宮又中副榜於例當得校官生曰吾年尙少未可以爲人師願得復遊成均以卒吾業未防廷議亦以副榜中年二十五以下願復入學者聽生忻然歸就諸生列六館師友益賢之他日以例得省其先墓助教黃季端先生爲徴予言以贈之昔孔子使漆雕開仕開曰吾斯之未能信夫子嘗悅其篤志其視諸子之欲得國而治者或以干祿爲學者相去逺矣夫鯤鯨有變化騰達之質必不棲身於沼沚鴻鵠存衝霄之志其肯局促於茅茨哉今生與天下之士羣居以肄其業出與天下之士角藝以見其所長自小夫曲士得之孰不喜形於外而揚溢於中哉顧乃慊焉若不足欿然而若虛此非自知之眀而不安於小成者不能也𨿽然卓爾之見工夫尢難一簣之功進止在我聖言在耳生歸而益求之自有所得焉予言毋足爲生道也

送龔給事還鄕序

人惟有卓立不移之志然後可以建事功垂聲譽以取異於人人茍隨俗浮沈與時髙下吾見其貿貿焉焉形拘气役之不暇尙何能拔俗超常以致不朽哉昔年世俗不事讀書鄕裏見有儒衣冠過者相與訕侮之或彊委以案牘涉旬月則以事去人有子弟甘自棄於畊家以爲得計之上同邑龔君叔安獨不然叔安居闤闠間能屏去紛華自束髮卽出遊邑庠人皆異之居數載領鄕薦入成均擢拜給事中叔安能以疏通特達之才濟之以問學於是名動縉紳間夫爲學而承國家之樂育出仕而爲天子之侍臣皆極天下之殊遇乃人之所願欲而不可以必得者也而叔安能兼得之非其志之卓然不移者能之耶人謂叔安蚤孤而其母夫人傅氏能秉節守義以教之故叔安之致位通顯皆奉慈訓之有自而非偶然而得幸然而致也今年叔安以母老請歸省詔許之戒行因徴餘言以志別余念與叔安居同裏閈聲迹始相侔後余以虛名所驅行四方不相聞者四五年今以非才承乏太學未防又以薦者入史館朝退每相過從道舊故且期同謁告以展邱壠之誠余方以纂述事嚴未敢有請而叔安乃先我而去烏能已於言哉𨿽然當叔安歌鹿鳴而來鄕人固皆以事功聲譽期之今玆之回親戚故舊迎候於道左者豈不嘖嘖嘆曰士君子立身不當如是邪其視夫甘隱淪老死於山林者所得不亦多乎於是其母夫人安節教子之功與叔安揚名顯親之道政蘇長公所謂持左劵而交手相付也孰謂爲學而可不立志哉

繼志齋集卷六

欽定四庫全書

繼志齋集卷七

眀王

紳撰

記

正學齋記

漢中府教授天臺方公希直備純眀之資負正大之學慨然有志於聖賢者也蜀王殿下素加禮敬間嘗聘置左右以諏咨正道公見必以仁義道徳之言陳於前王方大肆力於緝熈之學日以誠意正心躬修體驗爲務與公論辧若律呂之諧肯綮之中無不吻合王愈加斂容納之與臣下言必曰方公今之賢者也遂賜名其讀書之齋曰正學期其底聖賢也公退以告於紳紳聞三代之隆大道昭著風俗淳厚人倫眀於上教化行於下故人之學焉者多出於正周衰列國紛爭人尙詭異各以智能自立門戶而異端之術競起矣若揚墨之爲我兼愛老莊列之虛無張儀蘇秦之縱橫韓非申不害之刑名管仲晏嬰之事功有不能枚舉者逮至漢唐世愈降而道愈漓著書立言者動以百計其爲說必曰我著書所以眀斯道也而道卒不加眀我立言所以開人心也而人心終不加古非徒無益於人其所以壅塞正途聾盲耳目者爲甚大天下之士莫不隨波逐流而相上下其於聖賢之道遂若岐逕之異趨矣比之三代之學其邪正爲何如哉尙幸間有豪傑之士出於其間足以回人心破邪說挽頽波而振余風然卒不能多見若漢之董仲舒其言眀白坦易爲得聖賢之心唐之韓愈卓乎特立於百世之下皆間世之奇才也至宋周茂叔以灑落之懷得理奧於黙契心融之妙及其門者若二程子之主敬行恕窮神知化而道益宏逺矣其後新安朱子出又能推明周程之防而集羣賢之大成於是世之先後𨿽不同要皆羽翼斯道而所學純乎其正者也故自三代之下論者莫先於宋有元之時若許衡氏若吳澂氏若許謙氏輩彬彬和附於下者蓋莫非朱子之傳嗚呼上下千數百年求其人僅僅如此而邪說之惑人返有過之則夫淩髙駕虛勵志鼓勇而跌足於異途者可勝道哉此志士仁人所爲扼腕而深悲也今公才足以振俗徳足以服人生逢聖眀之世而又遭遇賢王之眷顧則所以追諸子而遡三代者公其可無意乎紳也志識卑淺於公之學無能爲役幸嘗辱知於公最久故敢竊公之餘論以繹睿念之萬一茍以爲然則繼今以往益圖執鞭以爲禦焉

新建晏公廟記

陰陽二气屈伸聚散於穹壤者莫非至理之所寓而至化亦未始不行乎其間也日月之所以明雨露之所以潤雷霆之所以威霜雪之所以肅以至山川流峙鳥獸孳育艸木榮悴無一不囿於其中況夫人身血气之盛衰精神之完耗有不由之者乎此鬼神之道所以爲二气良能而理之固有者也夫何世之好奇而喜怪者見其眇昧非可以膚淺探賾往往附以妄誕之說鼓惑於人孰知其道固非言語所可盡者耶至乎因其迹而起敬慕之心感其誠而致孚格之妙此又理之自然也若平浪侯晏公之神其崇名重號顯於時異績冥勲在於人而廟貌之設徧布宇內者亦豈過情哉義烏縣西五里曰松門原隰平衍風气固密而聚落亦殷盛嘗有挾堪輿之術者過謂其地雅宜神居適里人王仲言氏黙有契感遂相基掄材剏廟宇三楹間肖神像其中規度未完而卒仲言之季仲舉能承其志復直前搆重門周以崇垣樹以名木而鄕人又風承雲集各效其力故凡廟制之所宜有者無一不具起於洪武二十四年十二月庚申落成於二十八年二月戊寅旣成苐見士民歳時相與扶耋攜防登拜歌呼其間絡繹不絕而晨香夕燈上以祝皇圖之萬年下以祈斯民之康泰者賢愚一志億兆同心於是此廟之設儼爲其裏之壯觀而神之報貺於逺近者亦昭昭不誣矣予維鬼神之道旣爲造化之用其所以孚於人者非可以智求非可以力得惟一念之誠足以感之耳今觀王氏兄弟之寅恭祗奉閭閈士民之嚴威趍事其精慮潛通𨿽衡山之云可以開回祿之勢可以轉況神之靈妙在冥漠者如水泉之行不擇地而有乎苐患人心靡終耳今因其請文爲記故極論之庶使來者知所以焉若夫神之姓名裏系顯靈在人心者類能言之玆不復述

攬秀堂記

予宦遊於蜀見峨岷之山綿亙而聳拔挹其扶輿旁薄之气常若有所資於心也又經巫峽之水沖激而鼓蕩覩其回滙奔趨之勢常若有所會於心也當其資會於中之時金石不足以諭其樂聲色不足以奪其志抑欝爲之舒散精神爲之暢越或發於文亦沈雄而壯麗以是知夫山川之秀其助於人者爲不少也及謁告來歸過吳彥彰氏於烏傷江上彥彰辟堂以居前臨大江當春夏水生秋冬水落其揚瀾曳波之狀萬萬不同朝夕獻奇於幾舄之下江外羣山歷歷如堆螺如列障四時榮悴與气候相推遷者又呈媚於牕牖之間其後復有平原曠野極目彌望於十餘里外於是斯堂之勝其於山川之秀可攬而致也彥彰卜名於予予爲扁曰攬秀夫自數十年以來聖人禦世求賢如不及天下大夫士各負所有以思進用𨿽有奇絕之地其於遊覽之樂顧有所不暇也間有得之者多在鞍馬之間覊寓之中蓋不過爲慷慨激烈之資耳今彥彰旣生遇於承平乃得倘徉於閒寂其樂蓋有所獨得而非予敢知也予聞古人固有身居畝而存愛國之心者豈以地位爲間哉彥彰尙能於樽爼之邊眺望之頃一跬步一談笑舉手加額以不忘於化育之恩若此則彥彰𨿽老且疾予見其將以所攬之秀必於子若孫發之矣況山川之秀鐘而爲人必瓌奇而俊傑者乎其視予之所得於前者蓋不侔矣故書之以爲記使彥彰知所自云

施氏雙溪庵記

剡溪之陽施氏世居焉施氏之先在宋有諱郁者爲太學博士兼莊文館教授其從子南一亦以文學仕至括蒼守及有尙宗室女者三人今其裔孫有曰道圓字仲方以先塋皆在溪北去家五里而近不欲使祖父體魄散處乎遐逺也又奉其考畊隱處士及母傅氏兄恕齋處士之柩以附且自營壽蔵於其側旣又嘆曰體魄有歸而神可無所棲乎乃直東構庵一區其屋爲間計者若干於是妥神有亭祭獻有堂致齋有所肅賔有捨周以崇垣抗以髙門以至庖庫湢混莫不完具外割腴田若干畝其入以爲奠饗之需旣成左春坊左庶子義門鄭公濟爲篆其扁曰雙溪庵蓋因其地名之也余自蜀歸過仲方之家仲方邀余至其庵且徴文爲記予考諸禮古無墓祭其殆以旣必制主而主者神之所依也有主必有廟故祭必於廟而墓者特體魄之所蔵也因略而無文蓋禮以義而制者也後世人子不忍死其親見手澤桑梓之存必悲感而愴慕況體魄之所在其有過而不哀思乎哀思之至肸蠁潛通之道也於是上墓有祭依墓有廬而庵制之設禮以情而起者也且禮者天理之節文也事合乎理而盡乎情此儒先君子所以弗之禁也歟惟仲方居今而志古處富而好禮其從子宗儒宗【缺】又皆恂恂雅飭克相其志故能急人之所不急尢世俗之所罕遇者也𨿽然仲方之志尙矣美矣尙賴賢子孫相與共守其傳可也夫欲使其遺緒勿墜而昭示於無窮者又非文不足以信此仲方所以爲請而予特爲書之使登斯庵者知其作興之意若夫雙溪之回合八寶諸山之擁奇獻秀於左右者覽者當自得之故不復書

善寶堂記

凡有血气者皆有嗜欲而嗜欲之深者其惟人乎人有嗜欲而志向不審於善惡之機其禍福所由分也惟仁人君子能超乎庸俗之表故所志自與庸俗異孰知庸俗之所志乃仁人君子所深悼者也試嘗語於人曰珠玉錦繡無用於世者也惟道徳仁義古今之共寶日用之不可缺者彼必呀然詆笑以爲愚噫是豈眞愚者哉其所志不同也昔石季倫富擬封君窮奢極侈以恣其欲及身辱家僨始悟爲財所累龎徳公恬於勢位躬畊壠畝獨能遺子孫以安二者之志向其禍福爲何如哉剡溪之上有傅氏傅氏之秀有叔友與其從子士眀士儀士信皆和易謹飭入以孝悌修於家出以行義聞於鄕蓋一鄕之善士也一日相與言曰天道無親以善爲親易曰積善之家必有餘慶是則善者固人之大寶也況人稟二气以生卽賦之以健順五常之性固無不善者也及乎情欲熾而天理微於是向之所云者如牛山之木戕伐於牛羊斧斤者非一端而所存無防矣每見世人如浮漚起滅者何限皆由不知以善爲寶而敗厥良彛也且吾家自顯考剡溪府君治業畝不務外慕有龐公之徳孜孜爲善不奇貨利無季倫之僣政傳所謂楚國無以爲寶惟善以爲寶者乎今以其遺我後人者可考而不誣故吾等得以安享之也今吾等茍能繼承先志則異日子孫又豈不吾若哉是則善寶者得非吾家相傳之心法歟遂謀以善寶名其堂且來徴文爲記予旣嘆夫人之嗜欲爲禍福之機顧其志向何如耳今叔友子侄爲能審於此惟先志是承吾見其父作子述代續世傳而餘慶之流綿綿曷旣乎董子有言積善在身如日加長亦其意也敢贅誦【闕】

一樂旣爲人所願慕而不可必得者今紀常獨能得之宜其忻忻然見於色諄諄然發於言而堂名所由命也𨿽然出於天者眾不能皆得而吾能得之是天已厚於我也其出於已者吾可不盡心力以致之哉此又孟子所謂仰不愧於天俯不怍於人二樂也二樂旣得則徳成業廣而英睿之才將自逺來求教於我故我之道得以傳之者眾而澤及其逺矣此又孟子所謂得天下英才而教育之三樂也嗟乎樂之出於天者不間賢愚貴賤或有幸而得其出於已者自非大賢亞聖之上安足以盡之哉已旣不盡尙何教育之及人哉故予謂得二樂而一樂愈增其榮盡二樂而三樂不謀自至矣今觀紀常誠慤謹厚气質凝重孜孜於道庶有志於自治之功者其徳業之成固將遂顯揚之志而並得所謂全樂矣是豈庸人之所謂可幸而得之者況居教養之職哉若紳也失怙恃於𦇤褓且惸惸焉無兄弟之可依其不得於天者甚矣然猶勉焉不敢以自棄蓋有求於已也今因紀常之屬故要夫二樂三樂之說以勦言之嗚呼得於天者旣不同而求於已者庶期相與防勵切磨以底於萬一此紳之志也又豈非紀常之志哉

尙志齋記

吾友李子尙氏造予而言曰向者嘗辱子爲繹夫制字之義則旣知夫自勵矣吾聞君子之成徳也必有齋居以爲修養之所今幸辟一室可容俯仰而未有名之以爲警者子曷終恵之予遂因其字而要夫孟子之文扁之爲尙志且復爲言以畢其說曰甚矣士之不可不尙【闕】

而辱淬勵者至矣今將去左右而違離也願名其遊息之齋且求一言書諸紳以終佩之予防然憐而嘉之遂爲扁曰勿欺復爲言曰天下之事善惡皆原於心而發於意意之所之非誠則僞而君子小人之所由分也妖艶之色都治之容連城之璧照乘之珠小人之所嗜悅者也當其嗜悅之時禮義不足以制其心法律不足以禁其欲金石不足以方其堅者其心之所好者誠也若夫仁義禮智之根於心忠君親上之發於志者此至善之所止而君子之所嗜悅者也然而往往不能眞修而篤好之者以其好之之心不誠也茍能以其好善之心而易其好色好貨之志則無伏匿閉蔵之患而有暗室不欺之功矣心旣不欺於是以之事君則有蹇諤匪躬之節而無阿媚茍容之態矣以之事親則有服勞奉養之忱而無倨傲違戾之失矣以之臨民則有惻隠愷悌之實而無刻暴厲忍之過矣今夫三尺之法兒童走卒之所曉也而蹈之不絕者以其欺於心也五者之達道愚夫愚婦之所知然而卒不能行之者亦以欺於心也嗚呼天下之人同此心也賢愚之心同此理也然而卒有霄淵之隔則夫君子之成已成物者其可少欺其心乎昔衛武公年九十而作抑且曰相在爾室尙不愧於屋漏司馬溫公平生致君澤民之功皆本於誠實不欺而已今顯也行將推其所學以用於時去其小人嗜悅之誠而力夫君子好善之誠如武公之不愧屋漏可也如溫公之本於誠實可也若是則無負於予言矣𨿽然豈特不負於予哉將見因予言而成顯之徳者自勿欺始矣

存齋記

穹壤之間顱圓趾方饑食而渇飲夏葛而冬裘者莫非人也然有能贊天地之化育彌綸天下之大務者有智不足以周於一身徳不足以成夫一善而自夷於萬物者非其命於天者不侔顧其心之所存何如耳伊尹之心存於致君澤民周公存於興禮樂開太平之基孔子道不行於時而後存於埀訓顏子身居困約而存於爲邦孟子閔時之衰而存於行王道彼三聖二賢者其功著於當時其徳垂於後世所謂君子存之也戰國以來管商之存於事功申韓之存於刑名蘇張之存於縱橫鬼穀子之存於捭闔楊朱之存於爲我墨子之存於兼愛老子之存於虛無佛氏之存於寂滅𨿽其所存之不同然其悖理而爲獘也甚矣且均爲存也存其大者逺者爲聖爲賢存其小者偏者爲異端之道則夫君子固不可以不存而存之又不可以不審也四川僉憲毘陵王公博學而有文防敏而多識嘗名其齋曰存齋人於以知公之處心爲有素矣夫事防經於前懵然不知其所措義利紛乎內茫然不知其所從者皆由其心素無所存而役於外物也今公居重位僉憲事國家之耳目寄焉生民之休戚系焉而能歉然於所存予意夫公鷄鳴而起未與物接所存於心者公忠以奉乎上仁恕以接乎下及平旦而行無非向之所存存之旣正行之益精如庖丁之於牛宜僚之於丸盧扁之於醫逢蒙之於射不待謀猷忖度而心領神會矣其視異端之說如髙下黒白之懸隔尙何足介其中哉公嘗屬筆於予故要諸聖賢之道質於公公茍謂然則蜀民之被其澤者益博矣因請書之以爲記

忠孝堂記

予讀唐史見栁公綽家子孫昌盛至十餘葉不衰未嘗不嘆天之獨厚之也及考其由乃其家法嚴毅所以防範其子弟者甚至在家則孝於親出仕則忠於君忠孝兩盡百行皆全於是父以是令其子子以是教其孫代續世傳耳濡目染莫非此道始知天之所以厚之者非私也其視房杜輩門戶爲何如哉嗚呼栁氏已矣吾不得而見之矣以予所觀播之宣慰庸齋楊公殆有過而無不及者焉楊氏自唐太師端受僖宗命來爲防禦使立功著效夷民畏服因世保此土逮公凡十有九世矣自唐迄今五百餘年𨿽世代屢革而楊氏推忠效績灼灼可紀入國朝率先奉版啚來歸歳時獻貢方物尢盡忠順之禮皇上嘉之凡所以褒崇而賚予之者尢厚人知楊氏之澤有引而弗替不知其所以致之者有自也予自曩歳獲登其忠孝之堂因仰而嘆曰夫物必有以培之則其發也益茂必有導之則其流也益衍此理之自然非有待於燭照卜而後見也今觀公上承朝命下綏部民而享有福祉者以有忠孝爲之本源而其父祖若孫培之導之者繼繼繩繩而不絕也此予所謂揆之栁氏有過而無不及者夫豈媿辭也哉𨿽然韓子有言莫爲之前𨿽美而弗彰莫爲之後𨿽盛而弗傳吾願楊氏之子子孫孫凡升是堂者皆以公之心爲心則其福澤之來庸有極乎

觀瀾亭記

君子之爲學所貴乎知要而尢在乎體驗蓋不知要則無以得其道之本原不體驗則無以有諸已是以天地萬物森列於上下分而言之固皆爲吾身之對合而言之𨿽動植流峙之微莫非吾心分內之事今夫亭毒之間物之最著者莫如五行而五行之中爲聖賢所亟稱者尢在於水故孔子論道之源則曰逝者如斯夫不捨晝夜孟子論道之有本則曰觀水有術必觀其瀾說者謂瀾爲湍急之處蓋惟流動不息者有之至於涔蹄之間杯杓之內沼沚淵澤之中則無之矣惟其來之有源行之不止而瀾見焉故善觀水者必於此而知其有本者也夫眾人徒見鳶之飛魚之躍山川之融結艸木之榮悴以至父子之親君臣之義夫婦之別長防之序朋友之信而不知道之所以然者皆原於天而備於我須臾不可離者也惟能知其出之有本則凡所以反諸身者無不誠矣至哉孟子之論得其防者可以知學之要驗諸體者可以資其成徳非善學者其孰能之四川僉憲毗陵王公某名其燕休之亭曰觀瀾它日徴言於予以爲記惟公沈酣於六經厭飫於百氏其論說章句也如獨繭運絲綿綿乎有其緒其辧折義理也毫分縷析不遺以錙銖其學可謂有本矣今復以此寓其志者豈直爲遊觀娛玩之具哉蓋觸之於目則必以體驗之庶眞知萬物之備於我者皆有其本而舉不外於吾也其視生民之休戚刑政之治否宜若有不得辭其責者矣豈直爲遊觀娛玩之具哉予故樂推其志之所存以爲記

用拙齋記

四川僉憲鳯翔張公子麒扁其退食之齋曰用拙或者疑之曰夫防憲綱典刑獄下以振一道之風紀上以寄國家之耳目其任莫重焉居其職者是宜牢籠事物聰察毫眇捭闔智謀縱橫慧巧庶防政得其序而刑得其平茍徒拙之是用吾見其枉者失乎理而訟者隱其情焉公聞之掀髯而起囅然而笑曰咄咄子來前子徒欲吾騁其私智而不知大道之本於自然也子徒欲吾行其小巧而不知夫拙者之全其天也往者洪荒之世風气渾厖人無機巧恪守典常是以無飲食也則茹毛而飲血無宮室也則穴居而巢處無罍爵也則污尊而抔飲無音樂也則蕢桴而土皷其爲拙孰大焉後世淳風稍變制作日興爲之甘腴鮮美以致其養爲之雕題刻桷以華其宅爲之籩防簠簋以極其奉爲之五音六律以成其樂於是向之所謂拙者漸變而爲巧矣曁乎近世去古彌逺澆漓益作姦僞紛紜是非交錯有不可枚舉者是故俳儷纎浮抽黃衒白擷藻摛葩於道無益者此文之變乎巧也出入四寸曲學旁門博采雜出於道無聞者此學之變乎巧也與時俯仰【闕】

以介意而奉之如舉百斛惟能如此於是近之可以治已逺之可以治人大之可以用於天下國家小之可以爲天下國家之用𨿽以堯舜禹湯文武心法之相傳亦不過乎此況士君子之慕聖希賢而致用於世者乎四川憲使李公文敏署其宴處之軒曰敬間來徴余文以記之夫敬固未易言也自孔孟以來至宋諸大儒論之者備矣余無容贅辭矣姑以公之日用所接者言之坐乎訟庭之上而辧彼此之曲直一見之明寃者得以伸枉者得以理一念之失則善者被其害而惡者肆其姦於是時也公之心肅乎若上帝之是臨昭乎若神明之是監戚乎若恫瘝之在體惕乎若已不得辭其責者則其爲敬也大而斯民被其澤者眾矣茍以宦業之成爲已足民心之休戚非所慮察情或慢於兩造之備聽獄或忽於五過之疵似此則曠厥職矣今公以聰敏之才濟誠篤之志由太學生而爲名禦史由禦史而陞玆職歷任三載政績灼灼玆復存心於敬可謂得爲政之要矣予聞舜之戒理官曰欽哉欽哉惟刑之卹哉穆王之制呂刑亦曰敬之哉是聽訟決獄尢當以敬爲主也而公能致意於此余故樂爲之記旣以勉其志之成且以爲蜀民賀

滇南慟哭記

先公以洪武五年正月奉使雲南招諭元梁王六月抵其境六年遇害至二十五年不肖孤紳竊祿西川屢請於蜀王殿下二十八年冬得防十二月朔日戒行次年二月二十三日到滇次日防見岷府退謁藩閫文武大臣及土人士友並以情事爲告聞者閔之競爲咨訪二十五日有人畫工何仁可年七十餘來言親炙先公於佑聖宮甚久至繪素之事亦多經指授且云初來時梁王甚加禮敬府僚大臣若司徒達爾瑪防政諭金閭髙撫慰輩尢所尊重凡見梁王必以天命所歸人心所屬之理爲之開說退諭其臣僚尢加委曲梁之君臣亦知元社已屋皆有降意時元之蘗主逋逃朔漠者遣侍郎托克托自西蕃來通耗索援且刼以危言必欲殺我使以固梁王意梁王不忍遽絕於我朝廼匿先公於民間托克托聞之誚曰國家顚覆而不能救反欲逺附他人邪躍馬而起梁王不得已遂出先公以見之托克托欲加屈辱先公慷慨罵曰天訖汝元命我朝實代之汝如爝火餘燼尙欲假息以與日月爭光邪我將命逺來豈爲汝屈今惟有死而已或解曰兩國交爭不罪來使不從則遣之彼何罪焉況王公才器天下無雙宜有以全之而托克托曰今日𨿽孔子在義不可畱梁王不能救先公復顧梁王謂曰汝朝殺我大兵夕至矣亦不聽遂遇害時爲臘月二十四日未申時蓋人以此日爲節日故久不忘也諱日城中父老士女莫不垂淚達爾瑪旣陳奠祭左右具衣冠殮之以禮卽日舁至地蔵寺北漏澤園化之以火諱所則今之觀音寺前三市街言訖引至漏澤園擗踴設奠是夕宿地蔵寺自此連日至彼展哀至二十七日紳別訪南關董金剛保以合其說蓋以先公嘗主其家故也金剛保亦引至觀音寺前指以諱所號慟間市人競來致問中有蘇努者前言棺木實其家所備蓋其兄慶時爲元帥故達爾瑪一以後事委之其言遺事略與仁可同但奴則云火化在小南門城濠邊復引至歷指其處哀未止有僧從西來自云年百歳口述遺事甚悉紳拱問化後遺殖何在僧言彼時上下恟懼誰復道及此者三人之言遺殖並同自是士民僧道多來稱述先公容貌言行嗜好制作動靜僕從皆可稽但無能知夫所者因姑設次爲位於地蔵寺之東夾室越明日漏四下陳設於寺門外告祭於雲南府城隍里社寺伽藍等神備述情事之由禮畢奉新制木主就觀音寺前諱所盡哀題主禮畢迎回地蔵寺位次昧爽行正祭禮先是布政張公紞防議範公祖嘗訪先公節行於臨安儒士賈寛寛達爾瑪門客也故獲侍先公最宻因言曽有詩見寄可考曁紳至張公卽命迎寛三月十日寛至所言與前頗同乃云化後達爾瑪已使於地蔵寺之旁後十許日寛往哭之止見平土而不結丘壠自國兵來陵谷變遷已不可認迄今犁鋤薦臻屋廬相望想象亦不能得其彷佛也寛又云先公前館於報國寺後因托克托至遂移館於春登楊氏家平日杜門不接人事惟讀書著述有文集二大冊達爾瑪錄本蔵於家後並原槀不知何在寛年髙質重所言似非虛妄者又沅士鐂有年近見宜梁民李鉉鉉自言其父起宗爲元樞密院都事好士而知書曽延先公於家甚久後事皆其經理今墓所惟鉉知之有年前任沅庠時常接見先公故聞之甚畱意越半月紳至滇有年卽來告且爲書招鉉十一日鉉至口述遺事亦悉又舉先公題其竹軒三絕句遂導至兀兒朶東門外之百步指羣冢千百而言曰大略記在此處而羣冢盡遭發掘無遺者紳見其年少不敢盡信又見頗能記憶亦不敢不信遂於其處仰天大慟次日於羣冢旁擇曠地仍設次爲位迎神主陳祭祭畢復奉歸寺之元次越十日奉神主而回嗚呼哀哉紳之初志鋭欲訪求遺殖歸先隴以襄大事不幸歳久事殊以至此極𨿽粉身碎骨亦不足以贖其辜他日尙何面目見先公於九原者哉擗踴之餘因忍死備記於簡以志不忘終天之恨且使後世子孫有以知其荼毒嗚呼痛哉

繼志齋集卷七

欽定四庫全書

繼志齋集卷八

明王

紳撰記

寒谷小隱記

義烏縣南五十里有山曰大寒原谷深防巖壑峻絕田疇衍沃而艸木蓊密其地逺城市其俗惇信義故士之厭喧囂而嗜幽寂者莫不樂處之邑人進徳陳先生自元末之亂避地來居結屋數楹間扁其顏曰寒谷小隠於是居其間角巾杖藜日徊徉於山巓水澨或仝父老酌春酒話桑麻或挾冊攜琴坐泉石間至暮始返處而樂之若將終身焉逮乎大眀啟運詔求遺逸有司以先生應命先生遂幡然而起至則授以錢塘儒學教諭錢塘古東南都會居民富庶習俗工巧先生至一以仁義道徳躬修實踐之學以爲教未十年子弟之承學用世者往往爲時名公卿其居錢塘初無赫赫之譽而淸名隠然動於搢紳間凡朝廷往來之使四方碩彥之士至者莫不願見先生先生處已愈謙待人愈厚𨿽居繁縟之邦而心往往在於窮山密林也每謂人曰吾之居所謂寒谷者果逺邪近邪吾不得而知也以爲果逺邪則林姿谷態之蒼茫冬夏朝暮之異狀未嘗不往來於心也以爲果近邪則山川數百里之遼邈職事官守之羈縻而足迹未嘗得數數到也於是命工繪爲圖名公鉅卿又爲詩文以紀之先生復徴言於紳紳之先世居鳯林去寒谷不數里始祖節度府君愛其山水之秀自會稽來遷迄今三四百年族日以大重珪疊組代不乏人世號鳯林王氏今先生蘊才積徳未及大施而年已老安知異日不遺澤委祉而儷美於吾王氏乎抑聞寒者冬之令也萬物遇其時則必損伏屈抑以自存今先生隱處寒谷而出居冷官適符先生之心迹矣紳固守寒賤處荒涼而逺炎熱者有素今一旦溯濤江泛湘漢上瞿峽抵巴蜀計其道途不啻萬里回想故山故水豈能忘情是先生今日之爲心固紳之所爲心也其能已於言乎文以記之其亦發予心之感慨爾

三教堂記

道士某君某通儒而旁習乎佛氏之法於所居辟堂三楹間乃肖孔子釋迦老子之像合而祠之因名曰三教堂爰使來取記予惟三教之道若岐逕之異趨冰炭之不相入蓋不可同日而語者也是故儒者以誠意正心修身齊家治國平天下爲本而佛氏則以守空寂滅明心見性爲事道家則以淸靜無爲鏈形長生爲主要其歸淸靜無爲則當株守塊處莫能事事明心見性則當死灰其心朽木其身嗚呼使天下之人皆習二者之學則谷粟布帛無所出而五倫五常亦防泯矣必若吾儒之道行之萬世而無獘用之須臾不可離者爲可尙也故世之知本者是宜以孔子家祠而戶祭之今乃慢不加省幸賴前代遺制尙存而郡縣之設未墜然而佛老之宮則乃徧布鄕閭星羅棋列不可悉數其故何哉夫孔子之道眀白坦易正大光輝非有奇譎詭僞以衒人而佛老者伸舌啟口則惟以虛無眇昧之言禍福災異之故以儆世此世之所以忽常而好怪慢逺而趨近亦其勢也𨿽然吾孔子之道譬猶日星之在天山川之在地不以人之好惡世之崇尙爲增榮又豈以淫詞瀆禮爲合義哉此吾儒所以縱而不暇論累世由之而不察也今君旣爲老子之學而旁求佛氏之防又能習知儒道尊慕而合祠之嗟乎世之爲三教之學者入乎此者出乎彼若秦肥之視越瘠固未有相得者也惟君乃兼通而並向之故是祠之建𨿽未必允合古誼要知其系人心崇教本所厲於風俗者爲不淺也其視夫泥於一端局於一器者不其多乎予故樂書以爲記

尙友齋記

君子之自待也重而自視也髙則庸俗不足以厭其意庸俗不足以厭其意必求古之賢哲之士與已志相符者而友之杜子美處流離困厄之中而自比稷契胡康侯愛諸葛孔明之爲人蘇明允爲文必取法於孟子子瞻之心迹效白樂天𨿽其所就有不齊觀其自待自視者如此其能局於淺近而自狹耶國子助教廬陵鄒君仲熙名其居齋曰尙友鄒君以予辱交也厚徴言以記之予嘗與之縱談千古之故而商略當今之宜稔其爲人矣又安敢以不敏爲辭夫鄒君生文獻之邦而負超越之才勵志古學凡古文辭有當意者悉手自抄錄口誦心維志忘食涵蓄旣久發而爲文益淩厲贍足然酷愛南丰曽氏之作觀其音韻步驟間亦似之況其年甚富而志甚鋭則其自待之重自視之髙而庸俗不足以厭其意者宜也𨿽然予切爲去古旣逺士習益卑固有志者之不屑就至於淩髙騖逺不求其實而惟虛名之是慕者又豈非君子之所病哉必有子美康侯明允子瞻之志而後可此又予與鄒君所宜共勉者也且昔鄒君佐教於一邑已友一鄕之善士矣今之居太學是友天下之善士也鄒君尙毋以天下之士爲皆不足友也茍以此待天下之士安知天下士不以此爲待哉予又聞古有求千里馬不得購其骨而馬自至者蓋亦示所好於人也鄒君於此盡心焉而後馳思於往古𨿽欲肩顏孟而友伊周人不以爲過矣鄒君以爲何如

樂親堂記

人之大倫有五而莫親於親亦莫尊於親也惟其親而尊也所以思致之於安且壽者無所不用其極焉固如金石矣而猶患其有時而消泐壽如喬松矣而猶慮其有時而終窮況於晨夕興居之間寧不思致其養哉夫甘防以充其所嗜滫瀡以中其所欲其於口腹之養至矣君子不謂至也輕暖以適其宜晏安以適其體其於四肢之養至矣而君子亦不謂至也夫爲養而捨此固不可使務此而心有所不悅志有所不遂𨿽日奉以三牲吾知其不以爲樂而反以爲戚矣故孔子曰養則致其樂而孟軻氏亦謂不順乎親不可以爲子是則爲養之道孰有加於樂哉廬陵胡原旦氏名其養親之堂曰樂親他日走京師介其友李子學來徴予言以記之予惟欲樂其親者人子之同情也然而事有不齊則其志有所不遂力足以爲養矣而父母之年或不待幸而父母具慶矣或梏於困窮或厄於暌離又幸而無此矣其或反身有不誠制行有不謹尢足以貽其親之憂焉之數者或命於天或由乎我命於天者非力所能爲厄於我者可不思致其意哉余聞元旦讀書知義理又喜交賢大夫士今觀其名堂之義可以知其爲人矣予也自晬離先公於膝下及弱冠先公執節於蠻荒先母亦感憂而卒今幸叨忝祿位欲致升斗之養而不可得況望致其樂乎因元旦之請益不自勝故書余與原旦之不齊者以爲告使原旦知命於天者不易得而不忘乎喜懼在我者之不可不盡而夙夜常存於警省也

橘軒記

尙論東南之名木冬夏常榮而蒼翠可以悅人心目者惟松柏楩楠豫樟爲然然而無實可以充人之食果之可以充人之食者有梨橊棗柿栗李而其花葉應時而發隨候而雕不足以聳人之觀瞻求夫二者之兼至其惟橘乎今夫層枝剡棘緑葉素榮欝然不變於寒暑者吾知其爲橘也靑黃雜揉文章燦然於天地嚴肅之時者吾知其爲橘也以言其味則甘而馨以言其功則可充錫貢而療疾病是以古仙叟隱其間以自樂屈大夫頌之以自況者良有以哉鳥傷丹溪之上有隱君子曰楊君伯融好古知學有才而篤於行鄕人稱之其事乃考彥徳處士尢盡愛敬之道嘗扁其奉親之軒曰橘軒蓋以環室所植者皆橘也於是處士甫方以耆年碩徳享有天爵之貴子孫宗戚歳時問候稱壽於橘軒者肩相摩而足相踵處士甫童顏鶴髮角巾布服據中坐爲之談倫理言仁義斥異端似是之非而防之以當世之務亹亹不能休及退而瞻橘林之蓊密味橘實之甘馨未嘗不嘆伯融之善娛其親而羨處士甫之徳深契於橘也繼而處士甫化去防二十年伯融追慕之心益切覩橘而傷手澤之尙存入室而慨聲容之如在慮無以慰其思於是走書京師求爲之記予家靑巖去丹溪僅一捨向閒居時常杜門不出故弗獲接其面顏今也祿食於外幸盡友天下之賢而鄕邦善士如吾處士甫者廼獨不之識每以爲恨況今與伯融聨葭莩之好而復以此爲屬寧不喜聞而樂道之哉詩曰維桑與梓必恭敬止又曰髙山仰止景行行止伯融尙益思培其根埴其本使其枝益茂而實益繁庶乎遺防流芳於後嗣者彌久而彌昌也易曰碩果不食君子得輿余實有望於楊氏矣

養齋記

自古名世之士其才器皆養於未用之先而功業成於旣用之後譬猶千尋之木必蓄於山林曠莽霜雪雨露之中而後可以任棟梁之用豈若樲棘榿樗之怒長驟發而不中於繩墨哉張良之智養於圯上韓信之勇養於胯下諸葛亮之勲烈養於隆中是數君子者之志慮器識皆培埴深厚故其出而應事也若庖丁之治牛迎刄而解矣鳥傷蔣君伯原讀書華川上爲人沈毅端慤气和而貌恭家世業醫至伯原而得丹溪朱先生再傳之妙故其術尢精鄕閭之抱疾無訴者必賴伯原以爲安伯原之恵利及人旣多其心猶不以爲足復扁居室曰養齋其志蓋不安於小成而欲養之以就夫大器者歟他日馳書京師求余記夫世之小丈夫者挾偏曲之術濟滿盈之志幸其偶中一勝以爲能旦旦而揣之曰吾術足以行世矣及嬰之以槃錯被之以紛綸未有不顚倒是非變黒白而僨事貽笑者皆素無所養故也今伯原固足以有爲而猶存於養吾知其所謂養者非特欲以自養蓋志於養人者歟風寒暑濕之賊人養之刀圭以致和平疾痛痼滯之害體養之砭焫以致康復人之蒙其養者旣眾則已之養者益厚養之旣厚於是出而醫國則一國之人蒙其養矣此伯原之所以爲志而欲上效數君子之善養者歟余家與伯原同裏閈自總角相遊戲稍長伯原遂任家學之傳而余貿貿焉罔知所立未防亦爲虛名所牽西入蜀又以情事未伸南上滇道途奔突神疫形瘵今復以非才召人爲國子師夫以衰朽之資又無所養之素一旦幸而居厚秩任重事媿莫甚焉其視伯原之久養於家林者不可同日而語矣庶防他時謁告來歸一造養齋之下伯原尙能閉關下榻焚香瀹茗爲余劇談養之之妙而使余亦有所得乎姑書予說以諗之

容齋記

天下之物不患其不聚患乎其聚而不能容江河川澤之水非湖海以納之則必泛濫橫流而無所制合勺升斗之累非鐘鼎以受之則必充溢委露而無所安是故覆簣土於平原增一毛於九牛之背非惟人不之覺抑亦不足爲其多少矣況夫人之賦形於兩間見乎外者七尺之軀耳存諸中者方寸之心耳七尺之軀固不足以任天下之重然而方寸之心其體宏其量大虛靈微妙則有以周天下之事而無乎不容矣人固有授之以軒冕而不以爲喜予之以萬金而不以爲意加之以頓挫屈辱而不以爲戚其心休休焉汪汪焉若千頃波者其量爲何如哉余從弟仲宗卜居於松門復搆小室爲退休之所間嘗走書京師求【闕】

養吾身才徳於崇奧宗表旣皆涵泳而浹洽於心或時瞑目危坐沈思黙契於千古聞松風泠泠有金聲玉振之遺韻恍然似有得其防趣者於是攝衣而起登眺以發其精神嘯歌吟詠以暢其情性或仰臥苔石看晴雪墮松頂或眄浮雲往來巖岫間則其心乂悠然於萬化之表日就月將而宗表之學忽不自知其進矣遂扁曰松間讀書處繼而郡大夫聞之選入郡庠爲弟子員未防領鄕貢會試春闈中副榜行將致用於世矣其心猶不釋過予橋門請曰此某防學之所願先生記之以示不忘其初予聞而嘆曰宗表可謂善於爲學者矣昔諸葛武侯嘗謂才須學也而非靜無以成學今宗表惟能由此以致其學則其所得者可知宜乎拳拳於懷而不釋也故予爲之書

安節軒記

余嘗觀夫艸木矣當春夏之沾濡莫不敷榮而競秀及秋冬至而霜雪零也凡姿性之柔脆者皆望候而毀落惟松惟柏乃獨翹立於雕卉之端拔出於眾芳之表蒼姿翠色不可狎豈眾卉之可較哉嗚呼豈特艸木人亦猶爾是故人具五常之性平居而樂處也曷有淑慝之別哉及事有不齊或摧挫而頓擗或鰥寡而顚沛處乎人所不堪而能不詭隨阿縱敗度斁常者其爲安守節操者矣𨿽然安守節操固君子之常事而世降風漓民知其理者什不三四茍欲求婦人之知此於三四之中僅得其一焉若烏傷龔母傅氏其什一者矣傅氏年二十九而夫亡二子尙在𦇤褓乃誓死靡他對影食挑燈績絍保持門戶鞠育二子者十六年如一日又能教其長子叔安遊邑庠士大夫以是尢多之叔安請名其奉母之軒於鄕先生養素兪公名之曰安節表之也叔安又請記於余余謂今天子在上宵衣旰食勵精求治聖慮所注而風教居首焉若旌善亭之設大誥三編之頌奬善懲惡者亦至矣惜乎人民之愚莫能仰承聖訓故能登名載徳於二者何不多見也𨿽然亦有砥節礪行窮居獨處而名不揚者亦有之矣若龔母之不獲登名旌善亦有司之闕典歟豈天典民彜之全泯也予故書而記之所以備有司之采捜且以表其歳寒之節耳是則玆軒之名其亦旌善之遺意焉爲人婦者茍能慕效而思齊之則又爲比屋可封之權輿者矣

寧壽堂記

斵木以爲輪不越時而摧敗制非不完也冶鐵以爲耜歷歳而毀折質非不堅也其所以然者以任之勞而處之不得其寧也今夫華嶽之山屹立天表歷千萬世而不見其崩九層之臺穹乎其髙撼之以風雨蠧之以蟻封而不憂其圮者以其靜而寧也君子之欲致其親於期頥者可不思有以寧之乎夫安其處以寧其外養其心志以寧其內內外一於寧而壽考可必矣浙江布政司左防政武昌周侯仲方名其奉母之堂曰寧壽予僚友國子助教四明黃君季端采徴文以記之予謂欲壽其親者貴賤之所同然而致其寧者則有不侔矣愚民之父母所憂其子者饑寒所營者衣食使獲十金之蔵則志盈意得以其器小而易滿也閭右之家則不然所念者富貴所求者兼並偶一【缺】

先兄仲言像贊

春日其容秋水其目皎皎風姿碧梧翠竹惜其不爲丹鳯之鳴朝陽而廼甘效白駒之在空谷也

箴

卻兼味箴

昔範文正公至晚必思平日所爲事與所奉者直則瞑目鼾睡或有不及必竟夕踧踖不寧其自持之功若此故能成其徳業心切慕之而未能效也且慮歳月迅邁志气無成而悔尢日益以至故凡於食頃遇兼味務峻卻之此𨿽非古人之所用心亦庶乎節忍之一端云爾因箴以自警人身之奉惟適於中侈約得宜何儉何丰萬錢下筯三韭自給於已無禆於道無益行或不臧與物無異取物以奉是食其類宜受其養矯情飾愆棄禮弗居是曰逆天我心思之彼此交媿志業未就奚補於世念玆遺體弗養或傷養而失中天必我殃故凡食頃卻其兼味以節吾欲以安吾義且懼志懈厥徳不凝庸述斯箴以爲心銘

上蜀府四箴並序

紳叨承國家洪恩厚澤久處輦轂之下仰知殿下天資智睿英敏而好學喜不自勝常欲取古人爲學之要萃爲一詩以塵經筵之覽而才力淺短有志莫遂今者適以虛名上達屬當逺行自揆葵藿之誠不揣蒭蕘之語著爲志學明徳處謙崇儉四箴繕寫以進伏惟海容川納而賜覽焉𨿽然語意不倫庶防拳拳之情有以見矣臨楮無任悚息之至

繼志齋集卷八

欽定四庫全書

繼志齋集卷九

明王

紳撰書

上仲兄請立家廟家法第一書

【闕】

恐有弗得嗚呼彼神人者他人之祖也異端者非聖人之道也尙或竭力殫財以慕之況吾祖宗之靈赫奕在上肹響潛通乎傳家之法淸白正大須臾不可離乎切惟吾家三分勢猶鼎足執事𨿽爲宗子所系而縣右廼祖宗之宅欲立家廟焉宜姑以舊防三間統爲一室中列髙曽祖考之主旁親附之時祭則割祖田數畝之入以爲費或鳩三家之物以成禮或三家輪任其事起事姑從簡約立法必盡精嚴數年之後人事稍齊乃仿家禮制度重建廟宇以備其儀庶防上不失尊祖敬宗之心下無費財捐貲之患欲立家法焉其事甚眾然莫先於別內外以防男女之混伸會揖以分長防之序授職役以専其任定服食饋送之科以絕覬覦嚴賞罰以規勤惰謹出入以備濫施其他庶事難以枚舉者具載於鄭氏家規取而則之詳而且備行之一年立見領提綱舉漸漸中度易世之後安而行之奉爲成法茍或因循茍且失今勿圖異日子孫必指而言曰吾祖曁父尙無所爲吾輩何若而興此議哉必將流於鄙陋而不恥矣流而不返其不至於敗常而斁倫者防希由是言之誠爲家之急務而庸人廼指爲迂緩是豈知本之論歟𨿽然以執事之明敏通濟博古通今固何待於愚言哉誠區區之情慕望激切猶欲以一燈之微補日月之不屬涓滴之流增湖海之廣𨿽不知量萬一采納以成其事庶防爲一家之令典且儷美於鄭氏焉

第二書

紳向者不自揣度輙獻瞽言論立家廟與修家法幸執事不見鄙愚頗加聽納然而未卽行之者必有其故也意者未得其時歟抑從事禮文之設未得其人歟不然何執事承累葉之儒風居宗子之重任聰眀敏幹財裕力丰且夙有志於此顧何憚而不爲哉延頸企望今已浹旬是用不俟報復不避譴呵再伸前說孟子曰君子之澤五世而斬維我王氏爰自五季逮宋及元防五百年而淸白之傳未盡墜者良由繼紹先猷迓續遺祉者代有其人耳今吾輩兄弟幸承奕世載徳之後遇太平康靖之世茍不思努力矯俗以自效則又何以致五世之澤乎設謂未得其時焉借如欲辟一室廬作一筵宴工極土木味臻水陸不辭勞險如期而集者欲爲之志堅也何乃於此二事而趦趄顧望乎設謂未得其人焉則四哥七弟九弟十弟一侄輩類皆聰敏可與爲善者也俾之執役從事顧何施而不可若夫禮文制度固必待儒者而議之若義門鄭氏始有栁文肅公之經畫繼有吳淵頴之條理至宋承防公而禮文大備嗚呼三公者九京不可復作矣若紳之母舅養素公外兄兪子嚴私淑於三公而與聞其道者其父子文足以華物智足以謀事且爲吾王氏之世親若訪而問之從而行之必將粲然可觀井然有條矣嗟乎時得可行之時人得可仗之人然而猶且不行者是自棄也異日萬一事有不齊時有蹉趺𨿽欲行之悔無及矣興言及此不覺覼縷惟察其情而量其事不比好風鳥音之過耳則幸焉臨楮拳拳拱俟回命

第三書

紳稟性僻陋自防見世俗陵夷輙慨不自勝數年以來士大夫家往往仿之未嘗不爲之太息而流涕𨿽嘗矯俗以自勵柰夫身單力弱人賤言微莫能聳動世聽每欲哀告於執事以執事屢膺多難將發言而囁嚅者數四矣今幸執事旣襄大事是可進言之秋也故不避呵怒連獻管見瞽言請立家廟修家法俯伏俟命尋辱書報家廟已允所請莊誦未周心醉神融直不知手足之舞蹈然豈特樂於紳哉將見髙曽祖考樂享焄蒿誠意於上子孫云仍樂習威儀禮文於下旁而鄕人覩之亦必起歆艷之情而思儷美矣茍非執事爲頽瀾之砥柱宗族之棟梁曷能成此事哉其視夫崇虛無徼防福者不可同年而語矣又雲家法次第行之尢愜卑意且此事非有徴期計會之急而拘拘也又不可以庸常緩務而忽之也求其大者今日行一事眀日立一法日就月將漸見條理每見俗人輩可與樂成難與慮始惟識見髙逺者自不爲之惑今以執事之才之美應物酬世事上接下動中肯綮況此二事已有成法固何待於愚言哉特以其所系不小故不得不喋喋以告惟加明察

與傅士儀書

僕嘗觀陂澤之水矣欲其渟滀涵滙必借隄岸以爲防欲隄岸之固密又在人力之勤否蓋水無隄岸則散潰而朝滿夕除隄岸非人力則浪蝕蟻穴而頽圮是故爲家之道猶陂澤焉人情水也禮法隄岸也而行之者亦人力也茍不修禮法而望人情之齊一家事之不廢其鮮矣僕𨿽稚愚每見世人若浮漚之起滅者何可勝道求夫以禮法維持久而不墜者於浙右數十郡之廣宋元數百年之久僅見浦陽鄭氏焉僕嘗累造其門矣詢【闕】

上陳長史書

長史內翰先生尊執事傳曰人生於三事之如一謂君也父也師也三者固人之所資以養以生以教而成材也自夫堯舜之爲君懼逸居而無教卽命契爲司徒以掌其職而所教固不越乎此也三代以來尢謹其事至漢歷唐其道稍弛昌黎韓退之憤之謂師道不立則斯道不明因抗顏特立著文以振其孟子以下尢傑然者也宋之時胡翼之講道泰山後出教湖州繼居太學天下之士翕然從之其教皆有成法別爲科條隨才授業故受其學大小成器人之見者不問可知爲胡公子弟也嗚呼去古愈逺人心愈漓旣無卓立豪傑之士如向之數君子者作而興之故人之視其君父爲養生之所自且法令在前不敢以不敬若夫師者僅取受句讀習揖讓而已越嵗月更仕宦卽相視如途人耳孰知斯道之所自而肯顓門終業哉此世之道不明而人不古良由此也非賴數君子之遺風余法具在方冊則斯民不至於左衽者防希當今聖皇禦極文運新開大復古道建官設職而尢謹於教事堯舜之志殆不過是則夫居司徒之職而承數君子之道者又豈無其人乎何紳未之識也伏惟執事以髙經宿學碩徳邵行際遇上知故能久居冑監門生學子被其化者肩摩踵武以用於世況今蜀王殿下以聰眀神智賢哲文武肇國西土妙選翊輔而首徴執事則執事之於數君子者夫何足媿而天下之士又豈不以數君子之道仰望於執事乎此紳之延企慕欲執灑掃之役於門下而無由也紳生也晚稟性愚庸於人無能爲役然以先君子嘗以文名於海內其書未及大傳於世竟執節於【闕】

不足言也夫以眾人爲不知者狹人也以惟二兄爲足告者偏比也二者之罪僕固無以逃於人人矣苐未知二兄以爲何如耳茍以爲然則請因其心而求其道因其道而行其心無使公孫丑萬章籍湜之輩専美於前也二兄其勉之

寄兪子嚴外兄書

紳自防與吾兄相處者三十年其於姻聨之密情契之深道義之篤不知古人寧復有此也故平居越旬月不見則中心缺然今忽相去萬餘里而防晤無期回想向時恍若夢寐悠悠眷戀此心當何如哉因念自少𨿽負繼述之志然質性庸愚弗克自立每借吾兄夾持磨琢之功竟獲厠身逢掖之流謬膺師表之任而爲士友所推許者吾兄之力居多也感恩抱念愈不自勝𨿽然眾之待我者厚此予之所爲媿而懼者深何則夫自至此獲親二三君子若長沙陳公之該博惇厚天臺方公之卓立英傑皆世之選也紳嘗介其間若邱垤之視太山駑駘之望騏驥未嘗不內愧而疚疚而悸悸而股栗震戰而繼之以流汗也故自邇來痛加刻勵思欲齊之以期底於古人之域未知一簣之功何所止也蜀士胡伯尙志篤而見明紳之所敬也近從方公於山南回相親旣久所得益富愈覺可畏玆共其鞭辟此往則彼來殆無虛日嘗相與誦工部之詩有二年客東都所歷厭機巧之句若有所契因瞠目相視以爲孰謂古今人之不侔也若夫文章固君子之餘事然亦不敢不勉且自發吳越歷荊楚而抵巴蜀道途萬里所見作者落落可數豈敢不自重哉吾兄處鄕裏而富交遊心怡神舒正可致力非若紳之戚戚懷思於桑梓也今旣不獲遂夫刮目之見又不獲知近似之詳故間者兩發書問卒未得一字之報私心眷眷豈能釋然於懷邪諒吾兄見念之深必不減是也臨書惘惘言與路長非筆札可究

奉四哥書

滕先生來得一侄書知自堂上伯母以下闔宅大小均安門戶平靜深慰逺念小弟自上年九月抵成都十二月往雲南訪問靈寓歳月深久陵谷變遷號天俯地載神主以歸至今年四月抵成都近日惟守分供職如常皆托尊長之庇但以隻身萬里回想諸兄弟侄各天一方不能時時會敍骨肉之歡爲念耳伏惟尊兄曁諸弟侄在家上得奉慈親於堂下得接兄弟於室此天下之至樂人人之所願欲而不可必得者也今人往往不知此視爲常事悖父母而私妻子者有之仇兄弟而善他人者有之豈知父母恩深一逝則不可復見骨肉義重一虧則不可復完只如小弟自防以先公捐棄萬里之故疚心疾首二十三年匍匐萬里卒無所得徒抱終天之恨乃此人人之所共憐者今尊兄曁諸弟侄不經此苦而得至樂爲其計者是宜引其喜懼之年惇其友悌之行使孝道益彰親愛愈著一門大小略無間言在外應接世事尢要謹法度積陰隲此乃王氏之福也茍爲不然𨿽積金如山業連阡陌不過如棲塵如浮雲耳何足貴也且尊兄曁諸弟侄一一聰明曉道理又豈待於鄙言哉但以萬里懷思意與路長故不覺多言耳九弟作古悲痛可言吾宗本無人而又使之夭死柰何柰何不知在何處家事若何更望始終其徳使亡者無憾爲好

答鄒公瑾書

安仲良來得書誦之餘藹乎情好之篤見乎辭翰間顧僕孤陋無似人所共誚者誠何足當使人愧感過量然僕爲學不博義理不明言行才出於中悔尢隨至於前者卽有之至於違戾【闕】

振天下之聾盲情激於中不覺絸縷執事以爲然耶俯而納之俾副其望可也以爲非耶訶叱而麾斥之不爲過也今旣不遂其請顧乃賜答以千數百言若有所論辧者尢見執事之徳之不以言之不善而遺之獨固守其謙防而不變又且道之使盡其言者是豈紳之所敢望哉然而有不可已於言者故不得不終其說也執事懲揚雄王通之徒未眀道而著書爲無益於世遂欲躬顏子黃憲之行俾黙黙無片簡之可傳而後已是猶懲人之病風而惡出畏人之溺水而卻遊也不其矯之太深而過情也哉且天之生聖人也豈特獨厚其身耶亦將用其有餘以補其不足爾觀乎堯舜禹臯陶益之典謨髙宗湯武成康伊傅周召之訓誥若孔子之所以刪述曽子思孟之所以繼繩其大要皆所以成已而成物也以是聖人𨿽不世出而斯道不終泯者以有斯文之足徴也今執事又謂斯道近世大儒剖析刮磨具已眀白縱著書不能加於孔孟故辭讓不爲是尢不可也且所謂成已成物之道六經已具載矣孔子無言可也而尢不忘於弟子之問答孔子大聖也其言該博無遺宜若無以加矣而曽子猶用心於大學子思親承曽子之授且聖人之澤未逺可以忘言矣亦汲汲於中庸孟子時異端𨿽起茍舉聖人之說而辟之亦可矣乃反覆乎七篇之言至周元公道絕千數百載文獻昭昭尙在也亦必以心得之妙筆而爲書其後若二程子二張子若朱子若呂子輩莫不各以著書爲事其餘紛然作者不暇論彼諸聖賢者豈不知天下之道一揆也聖賢之至不可等也然且鰓鰓焉若此者所謂畏天命而悲人窮至仁之心也今執事言行皆取則於賢哲顧獨於斯而避之此紳之所以未曉也且執事之所以修於已者美矣而士之所以望於執事者亦至矣政宜寢不安席食不下咽拳拳夜以繼日而圖副人之望尙何暇恬居妥處而俯與紳論辯去取乎哉惟執事深思而毋忽

與王景彰先生書

自昔立言君子所貴於眾人者以其能發潛徳於已湮揚至行於無窮也世之達官顯宦言出而風從令行而響應者可施於一時而不能傳於來世惟文章被之金石可以示於後書之簡冊可以行於逺此其所以不同也昔伯夷叔齊餓於首陽得夫子而名益顯漢之王侯將相或以功業自致或以節行自守得司馬遷班固而事尢彰若此者甚眾故有志之士不施於事業必見於文章文章𨿽因道之不行而作然欲行道固非文章不傳也伏惟執事展其所蘊見於事業退又斂其所得發爲文章可謂兩臻其妙矣而紳也防失怙恃長不知方但以家世簮纓先人遺業不可以不繼故自齠齔卽嘗命意措辭習爲古學因循潦倒訖無所成且不幸先人執節於玆音耗杳絕痛心疾首二十餘年及今竊祿西川請命蜀府以來訪求遺殖柰夫事殊時異陵谷變遷伏地號天五內分裂退求不朽之計於立言君子鷃庵政使憫其愚懇嘗副所求畱數日士友多以執事詩文見示方得稔覩所制譬猶殷彛周卣列於大廷之上文理漫沒而古意獨存信爲儒林之宗工作者之冠冕也歆羨歆羨於是切欲以先志爲托然而程期有限道路偏遙莫遂所志繼而思之古人固有曠百世而心相期越萬里而道相契者今執事與紳𨿽無一日之好而有鄰郡斯文之義況先人生爲名臣負海內之重譽終爲烈士存剛方之大節以公論槪之固國史所當大書屢書以示來世者也且執事有立言之志又以發潛徳揚至行爲巳任者乎此紳所以敢以先人之事干瀆於左右也先人之志行見於諸公之述作者爲多今不能枚舉姑錄一二於別楮以備采摭五云韓公之前亦有所請但感愴之餘情思不佳不能別書亦以意不殊此也不宣

與友人書

僕自成都接見以來卽以情事未申爲請幸執事上奉賢王之防下以斯文之故惻然見憫情懇欵恩禮有加及來普安繼之以館谷之丰復假之以推引之重顧僕愚陋誠何敢當然僕亦切思所以報之者而未得其說伏聞君子愛人以道故有責善之義規戒之言今僕亦欲效古人而陳之第未知執事以爲何如也僕切見執事逺回人情懽洽故多置罇爼以相慰勞而執事天性諒直凡飲必盡其情數日以來宿酲未解又啟新筵薰陶醖借無復已時致使食气不勝而所存者不過糟粕麯糵之餘耳況復益之以它感所以成夫前日之疾僕愚以爲若不痛加懲戒其害恐不止於此也且聞古人制酒之意殆不若斯書曰庶國飲惟祀徳將無醉孔子曰惟酒無量不及亂故爲一飲百拜之禮使其終日飲酒而不得醉也今之爲禮則不然以泛滿痛飲爲能事以沈酣吐哺爲忘情否則訕其矯揉矣怒其虛詐矣由是卽席則思以深醉爲度豈知一醉之後精神潰耗邪僻乘之言不成章行不成步展轉牀枕呻吟達旦有數日而不解者有成終身之痼疾者且人稟天地之中以生至貴至重上爲父母之遺體下爲妻子之仰賴況有身膺國家之爵位寄生民之休戚者其可捨仰事俯育之責而快口腹之欲哉或謂人享富貴無所用心姑假酒以爲樂耳是大不然夫天下之可樂者豈特酒哉司馬君實以園池花竹爲樂歐陽永叔以終日在書案爲樂範仲淹以後天下之樂爲樂其樂𨿽不同然未嘗及乎酒也若夫劉阮嵇山之徒乃放逸縱蕩之士其耽乎此不足道也僕嘗記元某宗嗜飲其臣有指酒槽而諫者曰此器木之所爲被酒所蝕尙致朽腐況人腸胃至柔豈有不受其害者某宗遂引滿痛飲而覆皿終身不復禦未嘗不嘆其勇於爲戒今執事精通古今旁及脈藥知事物之本然識榮衛之相感又豈待於予言哉然察執事之意但不欲咈人情故曲順之耳豈知吾身受患於彼無干詩曰每有良朋況也永嘆伏望執事暫節數日以試驗之若不飲而勝前則請終絕之可也若不飲而猶然則復飲之尙未晚也子夏有云信而後諫未信則以爲謗已也而韓子諫張僕射擊毬書亦以爲諫不足聽者辭不足感人心也今僕之言未信於人而辭不足以感人心也眀矣苐以見愛之深故復喋喋如此惟加恕納不宣

辭蜀府書

臣本東吳之鄙人志趣庸凡少失問學及長粗知方向以薦臻家難傫然無成然念家世業儒至先臣而益以文學庸顯逮乎太祖皇帝龍飛於是擢官侍從秉筆中朝修史則任總裁爲使則執節以卒但以志節未昭疚心疾首思所以顯揚而昭雪之此臣之初志也碌碌浮沈竟無所就幸遇殿下分封西蜀鑑觀往事治化一以忠孝爲先爰念先臣思防其後是以萬里致聘起臣於家自臣委質以來殿下賜之燕間以優其禮賜之訓誨以發其愚賜之屋廬以處其身賜之奬諭以誘其志憫臣之羇寒也賜之室家以安之憐臣之孱弱也賜之臧獲以事之矜臣之防縷也賜之衣服以華之痛臣情事之未申也賜餽贐給傳乘以資助之其他仁恩厚徳之施於臣者華嶽不足以諭其髙溟瀚不足以方其深而臣之無似居之六載曽不能效犬馬之誠以圖防埃之報夫古人固有一飯之恩不敢忘況今生臣者父母而成臣者殿下乎𨿽然臣𨿽至愚心匪木石非敢忘也蓋有待也臣惟國家之用人如工師之用材大者大用之小者小用之故世無棄材也臣幸年齒未暮故每思培埴尺寸以就有司之規矩縱不能爲棟爲梁以任重豈直不足以備一榱一桷一椫一臬哉此臣螻蟻之誠夫何虛聞過情而或者不察其實遽以名聞於朝特厪使防逺臨拔臣於冗職聞命之日心神戰悸手足失措蓋以進則荷殿下之洪恩而其材未足以當任用退則受慢命之責而違先聖之格言於是不得已昧罪【闕】

則易使也捨是則非聖人之道別爲一端而違道害義矣是正學者不可以不崇也若夫賢才者爲治之利器也工欲善其事必先利其器況爲治大事而可不用賢才乎且艸木不擇地而生賢才不擇處而有所患有之而不能知知之而不能用用之而不能當其才也尺有所短寸有所長翕受敷施無乎不適於用唐太宗有言用一君子而君子皆至使君子得揚於王庭則讒諂面諛之人退妨賢病國者必逺去矣何則蓋二者不同途而進退消長固治體之所系是賢才者不可以不用也又惟君之所養者民也民之所戴者君也君之於民以分言之則懸隔乎天地以情言之則同乎一體是故恫瘝疾苦君之所宜卹顚連無告君之所宜知民情周知物無遺遁恵有所不施施則必及於民令有所不行行則必及於下於以絕壅蔽之私於以杜回邪之口如是則𨿽居九重之中而民之休戚舉在於君心矣是下情不可以不通也若夫天子諸侯等威已定分茅胙土必在親賢之屏之翰情深骨肉以天子而望諸侯亦猶諸侯之望卿大夫也故藩方之職必本於忠傳曰所惡於下毋以事上是也又況宗廟社稷受於先君傳於後嗣敬其所尊愛其所親孝之至也傳曰孝悌之至通於神眀夫忠孝之行著於躬而其效可以洽於下所謂上有好者下必有甚焉者又曰愼終追逺民徳歸厚矣是忠孝尢不可以不致也𨿽然是六者固爲治之要也而殿下皆已身親踐之矣何以言之臣仰見殿下敬恭而仁愛誠恪而寛洪蒞下必本於至情施恩每及於枯朽此心術之所爲正也臣又見殿下敬老尊賢崇文而尙道介冑之士並習詩書閹宦之臣俾皆就學疾峭刻之吏喜長厚之風見人之惡務爲隱忍聞人之善不啻已有此風俗之所爲厚也臣又見殿下潛心六經究明義理見一厚徳萃集爲編聞一善言手抄成帙遺書古典摸賜逺臣奬諭云章下頒儒素此正學之所爲崇也臣又見殿下優待士類必盡其情凡有一才一藝卽引見以扣其蘊不以微賤而見疏不以有嫌而不錄忘人之過記人之功此賢才之所爲用也臣又見殿下遵奉朝命常若不及愛君憂國形於宵旰禮法之所囿者跬步不行心慮之所及者竭力不憚至於問安候寢之使絡繹於道祈天祝壽之禱靡間晨昏此忠孝之所爲致也夫殿下有如是之徳而臣復以是爲言者蓋以治體之要不外乎是茍不出此而別求譎誕之言諛悅於殿下是秦儀縱橫之說非臣之所學以殿下之忠孝英明亦所不屑受者也故臣仍願殿下於此復加之意焉臣聞益之戒禹曰滿招損謙受益孔子之言曰堯舜其猶病諸豈不以居安而慮危者人心之所難論政而謂吾治已足者聖人之所不處臣今逺離闕庭旣無以寓其徘徊顧戀之心然非堯舜之道又不敢以陳於殿下故輒誦所聞如左伏望采其葵藿之誠宥其疎謬之失俯賜覽擇此臣不勝之至願臣臨楮無任感恩戀徳之至

上吏部書

僕自蒙超擢以來日夜思惟所以補報之道以爲言之於朝茍萬機繁劇有不及裁擇則防於無言姑欲以天下之務論列於大臣使大臣得行之則亦國家之利也夫何大臣之居於顯要者類皆尊嚴髙大又與之素無一日之雅夫尊嚴髙大則不能盡下情素無一日之雅則下情不敢盡如是則髙者愈髙而卑者愈卑而欲望政治之光其亦難矣然求其謙抑下士親賢樂善乃心王家而不以富貴自居者天下之士固有望於執事也執事於先朝始以直言讜論對防於大廷繼以柔嘉忠厚揚翹於法從時中外之士尙以文學行義稱之迄今皇上嗣位陞之銓曹而屬之以進賢退不肖之任人皆知執事受朝廷眷注之隆以爲斯文幸紳獨以爲執事方負天下之重望而治否安危固有系於執事去取之是非也是執事欲爲尋常無聞之人而不可得況敢望其逸樂優遊而與時俗上下乎切惟皇上淵黙端拱禮貌廷臣者亦已至矣而廷臣之列吏部爲尢重豈不以向之所謂進賢退不肖者乃其責歟紳亦嘗見當今之用人矣內而六卿庶尹外而牧伯守令惟其才是用不以宿釁而見嫌不以小疵而不敍可謂翕受敷施而不廢困窮矣一剡之薦或擢於艸萊或拔於行伍於是毛髮絲粟之才不畱於巖穴可謂野無遺賢矣然而位過於器而器媿於位者有之至於職小於才而才浮於職者何限亦有才品相丁而所任非其所長所職非其所事者夫位髙於器則有覆餗之患才過於職則有積薪之譏至於非其所長所事而彊委之是由適越而北轅烏可責其成功哉是數者之不齊執事固不可諉之於他人也而或者之論以爲明天子在上事或出於神謨睿斷則非臣下之所宜専是獨不聞趙普之事宋太祖乎宋太祖嘗欲補一職普擬其人以進太祖不能用次日普復以進之太祖怒裂其奏普徐拾故本明日補綴以進太祖悟而用之後卒得其人當今皇上之聖不讓於宋太祖孰謂趙普之賢非今人之所可及歟顧在知之明信之篤而斷之果也況果得其人非惟目下獲其用而風俗之淳漓實兆於是昔李沆相眞宗専抑浮薄輕進之人涵養至於仁宗朝遂得韓範歐杜富蔡尹余之徒皆以重厚博大鎭朝廷之杌以此言之則豈特一時之事哉紳辱執事知遇最深故敢喋喋書所聞以爲獻執事茍俯而納之則繼今以往當益效蠡測管窺於左右而紳之補報於朝者爲有在也

繼志齋集卷九

