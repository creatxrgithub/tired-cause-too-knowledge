

欽定四庫全書

集部五

淸閟閣集

別集類四【元】

提要

【臣】等謹案淸閟閣集十二卷元倪瓉撰瓉字元鎭號雲林【案梁淸逺雕邱雜錄曰倪雲林字元鎭而華亭夏正長寅贈陳進之序稱爲太守不知其何據謹附識於此】無錫人畫居逸品詩文不屑屑苦吟而神思散朗意格自髙不可限以繩墨明天順間宜興蹇朝陽有刻本至萬曆中其八世孫珵等復爲彚刋凡十五卷歲久漫漶惟毛溍所刋十元人集本行世

國朝康熙癸巳上海曹培亷重爲編定校勘付梓多所增補考朱存理樓居雜著有題林云子詩後一篇稱素愛其詩每見一篇一詠輒收錄之近得蹇氏新刻本防校其所遺者存而萃集成帙多吳遊之作計得諸體詩及雜文共若干篇爲外集一卷則蹇刻原非足本故培亷更爲搜輯也凡詩八卷雜文二卷外紀二卷上卷列遺事傳銘並贈答弔挽之作下卷専載諸家品題詩畫語毛晉嘗刋雲林遺事於集外別行培亷裒爲一編瓉之始末備列無遺矣世又有別本文集二卷末有崇禎戊寅紀同人跋曰雲林詩集毛子晉家有刋本此文集二卷自滄江劉氏鈔得之蓋裒輯墨集而成非原本也後見刻本較此本增多數篇分爲四卷序次亦稍不同然文中荊溪圗序一首據宜興縣誌載入者核之卽題陳惟允畫荊溪圖之節本前後復見略不一檢則冗雜無緒可知不及此本之淸整也云云其考正頗核今考集中所載如題天香深處捲後題紫華周公碑傳行狀後題師子林圖重覽紫華周公碑傳題周遜學府君遺翰後鶴林周元初像贊篇六等皆詞意猥鄙決非瓉筆蓋自僞本墨迹抄撮竄入同人未及辧正培防此本亦尙在集中以流傳旣久姑仍刋本存之而附著其可疑如右乾隆四十六年二月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

原序

東吳當元季割據之時智者獻其謀勇者效其力學者售其能惟恐其或後而有甘抱淸貞絕俗之態卒閟其用全其身而不失其所守者非篤於自信不能也錫山倪雲林先生是焉先生諱瓚字元鎭雲林其自號也家故饒於貲至先生始輕財好學嘗築淸閟閣蓄古書畫於中人罕迹其所愛寫溪山竹石攻詞翰皆極古意性甚狷介好潔絕類海嶽翁然尢善自晦匿有若愚騃無似盡棄其所蓄如敝屣然卒之扁舟獨坐焚香弄翰以與漁夫野叟混迹於五湖三泖間又類天隨子旣而昭代禦宇遂使六合一統底今且百年矣彼之幸功譽於一時者飇馳電迅泯無聲迹之可尋而獨先生詩畫流落於人世𨿽片紙不啻拱璧耽玩之際猶覺淸風灑然使人爲之興起噫謂非篤於自信者能然乎先生之詩僅嘗見於題詠近得常之荊溪蹇君朝陽彚梓五七言古律絕句總若干捲走書京師俾予評之以傳予謂其淸新典雅迥無一防塵俗气固已類其爲人然置之陶韋岑劉間又孰古而孰今也邪大羮酒不和而自醇朱疏越一唱而三嘆有遺音者矣朝陽讀書好義髙先生之誼而重其才寶愛是集欲傳之無窮眞可謂深知夫詩而樂揚人之善者歟不然則是編也其不至於湮沒無聞者幾希故不辭而爲之序天順四年歳捨庚辰菊月旣望翰林院侍讀學士奉直大夫直文華殿雲間錢溥書

欽定四庫全書

淸閟閣全集卷一

元倪瓚撰

四言詩

至正十年十月廿三日余以事來荊溪重居寺主邀余寓其寺之東院凡四閱月待遇如一日余將歸乃命大覺懺除垢業使悉淸淨乃爲寫寺南山畫己因畫說偈

我行域中求理勝最遺其愛憎出乎內外去來作【一作住】止夫豈有礙依桑或宿禦風亦邁雲行水流逰戲自在乃幻巗居現於室內照胸中山歷歷不昧如波底月光燭盼睞如鏡中燈是火非詒根塵未淨自相翳晦耳目所移有若盲瞶心想之防蟻穴堤壞辴然一笑了此幻界

義興異夢篇

辛夘之歳寅月壬戌我寢未興戶闔於室爰夢鬼物黯淡慘栗或禽而角或獸而防足駿奔豕形人立往來離合飛搏跳擲紛攘千態怪技百出予玆泊然抱衝守一廓如太虛云斂無迹晨雞旣鳴冠櫛斯畢涉庭而詠已化奚卹春風惟振亮月在席凋瘁何損榮華匪益獨以圓悟境無順逆愚夫說夢轉墮迷惑滔滔天下病者良極傒我大雄拯此羣溺

至正乙未素衣詩

【素衣內自省也督輸官租羈縶憂憤思棄田廬斂裳宵遁焉】

素衣湼兮在彼公庭載傷迫隘中心怔營彼苛者虎胡卹爾氓視氓如豵寜辟尢詬禮以自持省焉內疚𨿽曰先業念毋蕩失守而不遷致此幽郁身辱親殆孝違義屈蔚蔚荒塗行邁靡通雝雝鳴鳳世莫之逢夕風淒薄曷其有旦吁嗟民生實罹百患先師遺訓豈或敢忘簞瓢稱賢樂道無殃予獨何爲淒其悲傷空谷有芝窈窕且廓爰宅希靜菽水和樂載弋載釣我心不怍安以致養寤寐忘憂修我初服息焉優防

徐良夫耕漁軒

鄧山之下其水舒舒林廬田圃君子攸居載耕載漁爰讀我書唐虞緬邈愴矣其悲棲遲衡門聊得我娛敬愼誠篤徳罔三二四勿是克【一作事】三益來【一作斯】萃彼溺於利我以吾義彼自暴棄我以仁智匪今之同惟古是嗜虛邪逍遙隱約斯世

題畫

義興之山維水彌彌載逰載詠操觚挾幾聊樂一日百歳奚俟

五言古詩

春日雲林齋居

池泉春漲深徑苔夕陰滿諷詠紫霞篇馳情華陽館晴嵐拂書幌飛花浮茗盌階下松粉黃牕間雲气暖石梁蘿蔦埀翳翳行蹤斷非與世相違棲久忘返

次韻懷張外史

緬懷蕭閒館乃在華陽天焚【一作燒】香坐幽【一作當陽】谷濯纓向淸泉眞靈浮空至樓觀與云連彈琴明月下飄飄舞胎仙

雨中寄孟集

英英西山云翳翳終日雨淸池散圜文空林絕行屨野性夙所賦好懷誰共語燒香對長松相與成賔主

聽袁子方彈琴

蕙帳凝夕淸髙堂流月明芳琴發綺席列坐散煩纓回翔別鵠意縹緲孤鸞鳴一寫冰霜操掩抑寄餘情

贈天寜福上人

荊溪霜落後銅官日出初自櫛頭上發更理篋中書上人從定起詠言方繞除邂逅發防笑幻身同太虛十二月十七日過與之洛澗山居畱宿忽大雪作及明起視戶外巖岫如玉琢削竹樹壓倒徑無行迹飄瞥竟日至暮未已雪深尺餘因賦詩畱別

世途縈荏苒歳晏不知歸宻雪竹林夜挑燈共掩扉蕭條塵慮淨諷詠言防遇此巖中賞心事悵多違

別張天民

鳴雁將北歸徘徊舊棲處江湖春水多欲去仍回顧稻粱豈余謀繒繳非所慮猶爲气機使暄冷逐來去寥寥天宇寛彼此同一寓風萍無定蹤易散聊爲聚君看网中魚在疚猶相喣

夜泊芙蓉洲寄張鏈師

芙蓉猶滿渚疎桐已隕霜泊舟菇蒲中吳山隱防陽因懷靜黙士竹林閟房煮茗汲寒磵燒丹生夜光憶與鄭郯輩閒詠步修廊時子有所適顧瞻重徜徉庭下生苔蘚牖間繙詩章奕勢鄭老勝酒榼郯生將雅歌雜詼諧列坐飛羽觴子歸日已晚棗栗亦傾筐揮手輒謝別暮宿荒城傍遲明趍所期待子鄭公堂晨往遂至昏企望徒倀倀乃嗟仙眞馭固非世所望惻惻理歸棹泛泛秋浦長還尋甫裏陸更醉山陰王素冠斯馳贈喜知終未忘余玆將逺適旅泊猶彷徨防風動虛碧初月照石梁曠望對淸景賦詩托陳郎茯苓思同煮夜雨共匡牀蕭閒道館聽袁南宮彈琴是日風雨蕭然有感而作

玉琴轉淸亮風雨更飄颻疎桐防髙館朱槿耀芳條生物曷可遏撫事發長謡弱齡陪淸防櫛髮想埀髫相見日以老離居夢且遙秋江渺雲水去鶴影揺揺

送髙太守之秦郵

秦漢置牧守猶古之侯伯封建而郡縣仁政固不易漢宣知所本畱意二千石愼哉髙侯車願循古轍迹

蕭閒館夜坐

隱幾忽不寐竹露下泠泠淸燈澹斜月薄惟張寒防躁煩息中動希靜無外聆窅然虛際詎知有身形

和吳寅夫對雨見懷

溽云變陰晦零雨隨風濤的皪集蓮池飄颻灑蘭臯朱絲緩瑤瑟緑錢生寶刀撫事增慨慷端居倦逰遨處世每慙栁懷人徒詠陶脆質愛靈藥閒情宣弱毫

次陶蓬韻送葉參謀歸金華

手把玉芙蓉靑天騎白龍出入人間世飛鴻踏雪蹤瑤艸粲可拾羣峯森玉立璧月掛天南離離星斗濕君昔在山時玉韞山有輝因同白雲出更與白雲歸白雲無定處豈只山中住河漢共縈紆經天復東注金華牧羊人防戲不生嗔笑拂巗前石行看海底塵手調白羽箭陋彼磨銅硯一語不投機歸歟寜再見士豈始隗乎全趙匪相如項王疑亞父竟爾龍爲魚擾擾何時已百年聊寄耳良也報仇歸言從赤松子去山今幾年還山大學仙天臺司馬宅雲气近相連

偶成

積雨不爲休蕭條使人愁哀吟四壁靜病臥百虫秋開門望原野江湖漭交流誰能載美酒爲我散煩憂

次曹都水韻二首

杜陵布衣翁許身稷禹行賦詩原正始感事多哀傷煌煌萬丈焰岌岌數仞墻君能仰餘輝假日尙【一作髙】升堂弛擔息荒途日暮將安之挾彈狂逰子鬭雞輕薄兒眾方巴人唱獨歌陽春詩天門何嚴邃緑窻隱罘罳

贈錢羽士

鏈師好神仙望拜金母臺亹亹應運煌煌秀靈荄天風流瓊響夕露調玉杯鳳棲池上竹雨添堦下苔時見兩靑鳥碧海傳書來感此忽自笑飄然遺氛埃

送甘允北上

翔鴻縱髙姿流水去不息枉道別友生揚舲望京國婉孌前途憩蕭條余景匿神京衣冠會左右金陽宅驅馬流星繁埀軒春霧集嘉子玉質朗早通金閨籍行逢明主顧入補詞臣職束帶向晨趍陪防終日昃芳年易爲晚所願崇令徳英英白雲飛渺渺靑山隔秋風應節起萬里思親客遲子返舊居銜杯數相覿

雙寺精舍新秋追和戎昱長安秋夕

秋暑晚差涼茗余眠獨蚤淸風振庭柯寒蛩吟露艸晨興面流水西望吳門道不知人事劇但見靑山好

寄段吉甫

昔者段幹木逾垣避其君翳巖穴間淸風扇炎氛徳綿百世下吉甫賢且文神鸞養奇采芳芷結幽芬回視當世士雞鶩正紛紜區區事誇敓子獨介不羣捨瑟作而嘆此道誰復云

送章鏈師並寄鄭有道

良覿忽云阻桐花今亦繁落日滿洲渚揚舲念孤鶱因懷息機叟蘊眞從灌園晨埽石上云佇子接淸言

文館讀書【有引】

【余友中眞師在錫之東郭門立靜捨名文館幽潔敞朗可以閒處至順壬申嵗六月餘寓是兼旬謝絕塵事防心澹泊淸晨櫛沐竟終日與古書古人相對形忘道接翛然自得也且西神山下有泉味甚甘冽與常水異館去山不出五里故得昕夕取泉以資茗荈余讀書研道之暇時飲水自樂焉乃賦詩記事】

眞館何沈沈寥廓神明居陽庭肅宏敞丹林郁扶疎睠言玆逰息脫屣榮利區檐榱初日麗池臺涼雨餘焚香破幽寂飲水聊舒徐潛心觀道妙諷詠古人書懷澄神自適意愜理無遺誰云黃唐逺泊然天地初回首撫八荒紛攘蚍蜉如願從逍遙逰何許昆侖墟

述懷

讀書衡茅下秋深黃葉多原上見逺山被褐起行歌依依墟裏間農叟荷蓧過華林散淸月寒水澹無波遐哉棲遁情身外豈有它人生行樂耳富貴將如何

蛛絲网落花

落花綴蛛网蜀錦一規紅旣映綺疏外復照碧池中含淒戀余景散魄曳防風昔人問榮穢詎識本俱空

冬日窗上水影

日池浮湛澹霞牖上縈回敷腴三素云照耀靑蓮臺髙流輝自下含漪斂復開屍坐以黙觀靜極自春回

雪泉爲王光大賦

髙齋面絕壁林宻徑難尋風落松上雪零亂幽澗陰皓潔映鶴氅淸圓和瑤琴閒詠以自樂聊用忘華簪丙子嵗十月八日夜泊閶門將還溪上有懷友仁陸徴君

明發辭吳會移舟夜淹泊空宇埀繁星防云暝前郭沈沈抱衝素悄悄傷離索歸埽松徑苔遲君踐幽約

聽袁員外彈琴【有引】

【至正四年十一月袁員外來林下爲畱兼旬臘月十七日快雷初霽庭無來迹與僕靜坐因取琴鼓之古音蕭寥如茂松之勁風春壑之流冰員外時年八十有二顏貌筋力未如四五十許人爲言甫弱冠遭逢盛明初宰當塗過九華山道逢神人與棗食之後數數見夢寐間若防感遇者員外韜耀蘊眞仕祿以自給不爲人所知豈郭恕先之流歟爲賦五言以贈】

郎官調緑綺谷雪賞初晴兩忘與手流泉松吹聲問言逾八十云嘗見河淸掛帆望九華神人歘相迎啖以海上棗歡愛若平生遇寜復得惜哉遺姓名

早春對雨寄懷張外史

林臥苦泥雨憂來不可絕掀帷望天際春風吹木末飛蘿防成霧細艸緑如髮念子獨髙世南山修隱訣取瑟和流泉操瓢酌明月神安形不凋迹髙行自潔思之不可見饑渴何由歇願爲鸞鵠翔南逰拂松雪

懷常州學博彊行之

君在西溪上年年楊栁春提壺坐栁下邀我見情眞靑葉已埀帶白花還覆蘋別來今見栁思爾采芳芹戊寅十二月丹丘柯博士過林下有賦次韻答之

積雪被長阪臥屙守中林山川𨿽云阻舟楫肯見尋傾蓋何必舊相知亦已深驚風飄枯條淸池冒重陰聨翩雙黃鵠飛鳴緑水潯顧望思郁紆徘徊發悲吟願言齊羽金石固其心歡樂胡由替白髮【一作黃】期滿簪己夘正月十八日與申屠彥徳逰虎丘得客字

余適偶入城本是山中客舟經二王宅弔古覽陳迹松陰始亭午嵐气忽斂夕欲去仍徘徊題詩滿苔石

送友仁之京師

春風吹蘭茝佳人將逺逰逺逰何當還神京郁云浮睠言英邁志飛轡不可畱豈無金閨彥與子結綢繆河山風气雄江水日夜流遙瞻雲中雁庶以慰離憂

啄木

何處啄木鳥飛止於喬林防形亦以勞終日聞其音所願木向茂不使螙日侵吁嗟人之徒曾不如鳥心江陰袁仲徴作軒名篔林日夕嘯詠其下至正十二年二月廿四日訪余南蘭陵寓捨徴僕賦詩遂走筆應請然不能盡道軒中淸事也

風生篔簹谷云迷渭水原蕭蕭春雨後翳翳淸陰繁憶昔文使君燒筍具盤飡彭城詩適至大笑飯爲噴風流成異代寂寞今誰論夫君曁陽隱字徴其姓袁二仲接倈逰子猷時到門冠同薩縣制坐對宜城尊翠羽共棲杔鳳雛亦孤鶱載誦偃竹記忽若聞淸言邈哉古人迹尙友不可諼

杜眞人聽松軒

計籌白石頂聞有丹丘生和玉飲晨露褰林飡絳英止鶴眠松警螢火照書明爲善得仙道翛然不近名

擬陰常侍一首寄劉祕監趙員外

幽並防俠地都城百雉連河漢瞻疑近云鳬信是仙樓分霞欲曙花將月共妍摛毫傾思獻賦足爲傳還知跨烏鵲夜宿防云邊

玉壺中插瑞香水仙梅花戲詠

寒梅標素艷幽卉防妍姿團團紫綺樹共耀靑陽時折英欲遺逺但恐傷華滋置之玉壺冰芳馨消歇遲

秋夜賦

淸漏下數刻疎鐘仍獨聞零露漙夕影端居澄俗氛恬淡斯寡欲榮名非所欣樂矣詠王風忘年棲白雲

述懷

嗟余幼失怙敎養自大兄勵志務爲學守義思居貞閉戶讀書史出門求友生放筆作詞賦覽時多論評白眼視俗物淸言屈時英貴富烏足道所思埀令名大兄忽捐館母氏繼淪傾慟哭肺肝裂練祥寒暑並釣耕奉生母公私日侵淩黽勉二十載人事浩縱橫輸租膏血盡役官憂病嬰抑鬱事污俗紛攘心獨驚罄折拜胥吏戴星公庭昔日春艸暉今如雪中萌寜不思引去緬焉起深情實恐貽親憂夫何逺道行遺業忍卽棄吞聲還力耕非爲螻蟻計興已浮滄溟云霾龍蛇噬不復辧渭涇邈邈巖澗阿靈芝煜紫莖有志而弗遂悲歌歳崢嶸冶長在縲絏仲尼猶亟稱嵇康肆宏放刑僇固其徵被褐以懷玉天爵非外榮賤辱行豈玷表暴徒自矜蘭生蕭艾中未嘗損芳馨

泊舟

泊舟嘉樹下開牖碧江潯慨然念黃落景憇惜淸陰多暇觀魚鳥容與一登臨蛻迹塵喧久欲寡天機深

寄王光大

春服始輕體嘉樹欲垂陰夫椒結秀色江流涵碧深晴絲正髙下好鳥亦嚶吟豈無伐木詩怡此風雩心

次韻酬友人

處世若過客踽踽行道孤願友吉徳士邈焉如鳳雛人而無恆心未易爲醫巫往者不可作玉匣埋珠襦枳棘何榛榛上有鴟梟呼維桐鸞棲止來匪應時需卓犖千里馬壯气塞九衢駑駘豈其偶齷齪當鹽車龍可豢而致魚鮪固充廚未聞商山翁受廛稅以租俗人難與言長吟野踟躕靑松在澗壑坐閱霜栁枯所嗟鄭亂雅復惡紫奪朱至道安可言多金豈禎符忽爲躄躠者憔悴悲路隅簞瓢詠王風耿耿心勤劬

次韻姑蘇錢塘懷古六首

西子承吳寵余蹤見古臺空遺昔時月無復昔人來臺邊越兵路幾見起兵埃

釀酒劍池水玉壺淸若無揮杯送落月山鬼共歌呼松間燈如漆白骨漫寒蕪

耕鑿古隧穿乃吳桓王墓金雁隨泠風黃腸畢呈露物情【一作悲歌】異今昔踟躕緩歸步

仙人悲世換宴景在淸都寒暑自來往英雄生釣屠錢塘江畔栁風雨夜啼烏

江山國破後弔古一經行輦路苔花碧禦溝菇葉生古迹今寧有新城江上橫

南山靈石澗翠壁掩松關張君已厭世乘螭遂不還蘿磴余幽躅今復誰躋攀

贈惟寅

隱幾方熟睡故人來扣扉一笑無言說淸坐澹忘機衣上松蘿雨袖中南磵薇知爾山中來山中無是非三十不娶妻四十不出仕逍遙巖岫間翳名以自肆何曾問理亂豈復陳美刺髙懷如漢陰終老無機事

送惟寅

春江煙靄緑逺樹明晴旭歸雁影斜斜鳴聲斷復續陳君掛帆去似與雁相逐水際白雲度山中甘雨足安得從耦耕柴門藝松菊去去且入城懷抱向誰傾姚公有古道虛夷多逺情俾爾遂髙隱狂歌樂幽貞

至正二十三年正月廿日余與諸友集於貞松白雪軒其地林石奇勝窗牖明潔且主人好文尙古有文武材款坐設肴醴相與嘯詠以小謝雲中辧江樹分韻各賦得辧字

境靜塵慮淸雨餘山光變池館閟虛閒琴酌申繾綣蔚哉春木榮憩我飛翮倦石間有題字苔蝕已難辧

對春樹

端坐對春樹影落身上衣美人手所成紉縫願無違步庭悲往躅瞻景惜餘暉芳襟沾露濕蘭佩委風防凝思自的的染澤尙依依晨雞催夢短夜鵲逐魂飛歡愛自玆畢憔悴損容輝

送致用防閩

韓眾禹穴來語我長生訣偶坐聽春雨雨止卽言別乃知茅君山貞居相往還山經許寄我依依師友間貞居登眞久識子十年後掣箱出遺文猶作蛟鼉吼子去逰七閩漁浦桃花春白鷗飛送爾停橈采緑蘋幔亭幾日到言笑邈無因慿將棹歌去歌向武夷君

送馬生

送子淮南行系舟江岸栁翠影舞晴煙落我杯中酒舉杯向落日春水浮天碧時見白鷗飛雪光翻綺席應笑披羊裘獨釣江邊石

寄楊廉夫

吳松江水春汀洲多緑蘋彈琴吹鐵篴中有古衣巾我欲載美酒長歌東問津漁舟狎鷗鳥花下訪秦人

寄李隱者

南汀新月色照見水中蘋便欲乘淸影緣源訪隱淪君住鈿山湖緑酒松花春夢披寒雪去疑是剡溪濵

寄韓介石

江上雨雲歇夕陽歌吹蒙朱彈緑綺令我憶韓終魚戲弱下鳥飛明鏡中夢乘淸浦月直過霅溪東

次韻呈張徳常

陶公興寓酒杜老愁亦酌豪傑千載人處世何磊落吐詞蔚忠義安貧務簡約嗟哉嚇腐鳶邈矣鳴臯鶴

朱火

朱火日方永涼風拂琴絲麋鹿逰臺苑燕雀悲火帷蕩然京輔地無復漢官儀眾芳日蕪穢陰凝方自玆

寄穹窿主者

山雲淡縱橫幽鳥跂上下寂寥非世欣自足怡靜者平生臥逰趣屋壁何勞寫【一作畫】還期煮茯苓地鑪同夜話

題原道西溪艸堂

春水孤邨迥荊溪罨畫西晚日鳴榔起山雨竹雞啼櫻桃花已落防蕪緑未齊酒船尋賀監蚤晚到幽棲

煮石山房

汲澗煮白石雲棲南磵隈敲石發新火荊薪借余灰坐候升降理靜觀寒燠媒遂忘石鼎沸乍疑山雨來丹成同此術鶴化詎能猜我亦飡金液淸淺笑蓬萊

出郭

我初來城郭新緑余薔薇今我旣出郭秋蓮落紅衣郊居豈爲是市隱勿云非去去將何從西山行路防塵坌誇毘海防潛四月餘賦歸亦無家塊處蝸牛廬身世一逆旅成虧分疾徐反已內自觀此心同太虛

聽錢文則彈琴

牛鳴野窌中雞登山木上黃鐘雜姑洗舂容以淸亮別鵠暮鳴飛流水春演漾愛爾手忘令我形神暢憶昔擅能事宋袁余所向錢君生獨後超軼絕塵鞅操琴晚聞道月斧揮天匠杳如淸廟瑟朱聽嘆唱古道久寂寥古音亦淪喪促軫淚沾纓歌詩重悲悵

贈王仲和

荒城夜風雨艸木曉離披桂馥逗虛牖苔文滋硯池弄翰聊寄逸永日以自怡且盡一日樂明朝非所知

酬張徳機見贈

嘉藻枉我前令人意也消展詠當庭【一作前】除淸陰起涼飇出何去巗穴隱何逃市朝仙師赤城霞旦旦存神標

贈張士行

雲門有逸客非仕亦非隱玉井千尺泉此士難汲引結交雲林叟不顧俗嘲哂我拙惟任眞子徳常戒謹相知旣有素力學仰顏閔久別見容色英資固天稟欲疎不能忘欲防不可近

贈友生

春林積雨晴汀【一作江】渚煙波緑谷鳥語綿蠻澗泉聲斷續蘿徑無來蹤空山聞伐木時援淸琴坐還同白雲宿

九日過彥行和韻二首

蕩舟煙景晚舉杯當素秋黃花忽在眼白髮乃滿頭臨流發悲嘆援琴歌楚調罷席更淹畱明月波間照何事鹿皮翁逃名隱屠釣

九日喜初晴登髙向何處山色見防茫波光淡容與鼓枻逐輕鷗看云覓新句適值無懷民相對澄神慮

對酒

題詩石壁上把酒長松間逺水白雲度晴天孤鶴還虛亭暎苔竹聊此息躋攀坐久日已暮春鳥聲關關

贈野處民

水聲轉屋西山翠浮屋東牀前苔滋雨門外松吟風怡然無世【一作外】慮心廣神爲充曲肱以飲水至樂在其中擊壤歌往古寜知事王公

靈鶴辭

陶公職仙署子良亦冥通所修楊許業存思在祝融周卿宅丹元末仰仙宗神明接祈禱虛夷恆恪恭飛霞煥玉檢流響徹金宮白鶴翔香煙僊僊載泠風舞影緑云上命侶靑田中晨去瑤艸春暮歸海塵蒙眞靈忽降室羽車儼浮空步虛酌明水逶迆淸夜終

陸徳中祈雨有感

辟穀淸虛久晨窻飡絳霞濯神咸池水宴景丹元家憂國悲民瘼旱郊起雷車枯魚出涸轍槁苗生稻花我住淸江渚種芹繞江沙忽乘蓮葉舟贈我仙掌茶擬訪安期生爲覓棗如

臥病

旱憂命觴斚抱疾忽經旬止酒卻腥腐端居謝喧塵麄穢除內滯淸虛以怡神江云載飛雨飄飄灑衣巾矯首詠虛精思候仙眞道園逰恬淡心兵息狂狺泠然風濤靜鼓枻銀河津戒哉貪饕子病源果何因

淸閟閣全集卷一

欽定四庫全書

淸閟閣全集卷二

元倪瓚撰

五言古詩

與全希賢

臥屙久不懌防瘳起行吟徑苔無來迹出門江水深懷我平生友金蘭契同心欲共一尊酒道逺力不任有客闖我戶晤言樂中林飄蕭緑髮僊亦見雪滿簪取琴與子彈悠悠山水音能成伐木詩歌以慰所欽

酬友生

擁褐南軒【一作榮】下晨暾暖似春忽思王子晉醉著白綸巾逰宴無冬夏淸狂忘主賔能持麐鹿脯寄與不羈人

尋友人不遇

洲渚多落英溯流尋逺山輕舟載美酒揺蕩緑波間俯詠拾瑤艸遐思隘塵寰寅緣忽失遇悵望遂空還

次張仲舉韻

秧疇蒔已徧午饁休中林忽聞軺車至攬衣欣慨深遂尋修竹下共憩西澗陰汲泉以煮茗遐哉遺世心

薛常州讓田詩

延陵古吳地泰伯有遺風仁讓自家國士民知孝忠春暉艸心碧日暮荊花紅爲感使君政嗟時誰與同

潘公鳴臯軒

白鶴稟靈質翩翩有奇姿海月比髙潔巗云共逶迆池上菖蒲花春煙紫綏綏飛鳴聊飲啄乘風來下之我登鳴臯軒遂賦鳴臯詩安得赤玉笙【一作舄】鶴上吹參差

爲張來儀賦匡山讀書處

廬山郁岧嶤上有香鑪峯影落碧天外翠玉琢芙蓉牽蘿讀書處云磴無行蹤猶遺石巗苔花開紫丰茸愁心飛春雪寶劍沈雙龍應化蘇耽鶴歸棲千嵗松山巖采芝叟久別倘相逢

瞻云軒【有引】

【金君伯祥名其先君墓左之室曰瞻云軒蓋以寓夫孝思油然之義也若夫父祖之魂气精神其脗合感通之妙齋思則如見敬祭則來格開牖而天光臨鑑池而泉脈動洋洋乎如在其上如在其左右者云豈足爲諭哉於是廣其義而爲之賦詩】

白雲起石上迅逸如迸泉泛演乎林莽飄颻乎山川飛霞共聨絡凱風與周旋開軒滌遐想我思何緜緜顧瞻忽在玆亦復停披焉捲舒無定理變幻徒縈纒興念松下塵若承鶴上仙空花結浮翳百態交我前戚欣從妄起心寂合自然當識太虛體勿隨形影遷

張鏈師祠醮感致瑞鶴賦贈

我識白雲君尙友赤松子仙署閟淸嚴社公隨役使步虛禮初日飛神謁鈞天時有五白鶴翩翩【一作飛飛】繞香煙手栽千樹桃風吹劫灰盡避世星壇西深竹聞淸磬倐來宻霧集忽逐泠風還窗裏遺瑤瑟空中鏘佩環

題趙若巖龍山精舍

我生倦馳騖無機如漢陰重逰古蘭若對山開我襟風流李謫仙賞靜諧夙心瑯然哦新詩如聞大雅音回首石林晚白雲花雨深

詠蓮

回翔波間風的歷葉上露淸池結素彩華月映防步云陰花房斂雨歇芳气度欲去拾明璫踟躕惜遲暮

送陳惟允之金陵

雪消江水緑花發冶城春白下烏衣處輕舟去問津指日望京國行歌非隱淪好及三釜養歸來以榮親

徐氏南園對雨

櫻桃花欲落風雨暮淒迷忽憶郊園日竹林通磵西弱蔓滋野援蘭葉長芳畦念我當時友蒿萊沒舊蹊

春日有感

春防生防蕪春風生蘭茝夢見平生歡美人今何在丹槁以白忽忽容鬢攺年邁誰能復憂來誰與解七月廿四日風雨寂寥與度集宗道南窗具酒肴宴談遂以永日因賦

蕭條風雨秋泬寂窻牖晚故人山中來杯酒意勤懇斂睂念乖濶握手話情悃千載鶴怨悲九時蓬苯尊市脯良不易枯魚雜幹脤【一作饌】浮雲幾翻覆人事非余忖得時寧足誇失勢焉用憤荊溪丘壑多松水饒芝菌結茅駕厓巓雲棲且安穩瑤艸手堪摘【一作夏凊冬奧燠】何事鍤與畚逐逐闤闠逰戚戚塵俗混張子邃古學林君業務本達人解其會略近宜志逺鐘氏曷仇嵇司馬亦借阮鹿逰姑蘇臺鳥下長洲苑麻姑固狡獪蓬萊嘆淸淺七袠吾已老一簣君宜勉後會未可期作詩陳繾綣

爲方厓畫山就題

摩詰畫山時見山不見畫松雪自纒絡飛鳥亦閒暇我初學揮染見物皆畫似郊行及城逰物物歸畫笥爲問方厓師孰假孰爲眞墨池挹涓滴寓我無邊春

題驪山圖

校獵上林苑洗馬昆明池霜威肅笳鼓雲气畫車旗馬班陳賦詠衛霍綏蠻夷王風旣未逺文明方在玆逶迆霄漢上鳳皇尙來儀

爲徐有常畫葉湖別墅

葉湖水淪漣松陵在其西望見吳門山波上翠眉低白蘋晚風起寒煙逺樹齊水蕉籠華檻【一作筆格】露栁罩金堤居貞寧汲汲旅泊自棲棲屏處觀魚鳥風雨夜烏啼

題墨竹送顧克善府判之髙郵

髙郵古淮甸世產不乏賢顧君往佐郡才華當妙年歌詩隱金石八音以相宣侈哉錦囊句雅甚朱絲弦而此艱虞際撫事一愴然饑者易爲食君能念顚連何以贈子行墨君霜節堅

三月六日同李徴士逰禪悅僧捨禮上人出柯博士所賦詩以示僕而博士君歿已二年展誦爲之淒斷因次其韻於後

佛生七佛後乃知靑出藍寒月畱孤光世人徒指談嗟余墮狙网朝暮逐四三悲嘆明鏡塵何由息禪龕

題畫贈嶽道士

義興嶽道士野鶴如長身我知彌明徒不是侯喜倫結喉吟肩聳鐵脊霜髯新手中石棊子頭上漉酒巾久居離墨山自謂無懷民喪亂不經意松陵畱十旬香雲作輿衛長松爲主賔旣滋數畦菊復種二畝芹樂哉以忘死道富寧憂貧爲我具舟楫相期桃花春

題畫贈徐季明

梓樹陰當戶時聞好鳥鳴獨攜一壺酒展席坐前楹招邀白鶴侶吹弄紫鸞笙杳杳日景晚紛紛飛絮輕風翻竹影亂明月已東生

龍門茶屋圖

龍門秋月影茶屋白雲泉不與世人賞瑤艸自年年上有天池水松風舞淪漣何當躡飛鳬去采池中蓮

畫贈呂志學

江云昏絕巘汀樹猶斜陽獨立霜栁下渺然懷故鄕歸來茅屋底篝燈寫防茫

畫竹贈志學

緑竹飽霜雪歳寒無荏容風至夭然笑復愛夏陰濃寒暑不能移徳比柏與松豈若桃李榮春花但丰茸

畫竹寄友人

先春競桃李淩陽嘆蒲栁謝君靜者徒種竹安所守亭亭淸淨心鬱鬱霜雪後賦詩寄逺懷此君眞可久

西老圖

弔古嘆流俗髙人陳太丘開牕玩蘭雪邀我畫瀛洲池上哦【一作賦】淸詠林間恣逺逰悠然遂永日下榻更淹畱

題畫贈九成【有引】

【至正十二年三月八日冒風雨過九成荊溪舟中劉徳方郎官放舟煙渚畱宿談詩明日快晴移舟緑水岸下相與嘯詠仰睇南山遙瞻飛雲夾防桃栁相厠如散綺霞掇芳芹而薦潔瀉山瓢而樂志九成出片紙命畫眼前景物紙惡筆凡固欲騁其逸思大乏騏驥康莊也歐陽公每云筆硯精良人生一樂書畫同理余亦云焉時舟中章錬師嶽隱者對奕吳老生吹洞簫】

故人郯掾史邀我宿溪船把酒風雨至論詩煙渚前晨興就淸盥思逸愛春天復遇武陵守共尋花滿川

黃本中書齋爲寫寄傲窻圖

庭樹緑交防時鳥語淸綿春竹羅徑筍夏花敷沼蓮慨然三季後契彼羲農前古井汲修綆空齋縆素弦長歌歸去來悟悅陶公賢終尋桃花崦息景窮幽

送賢良北上

吳山朝靄外閶門春雨餘超忽孤帆逺天末浮雲舒君今北闕逰我棲南山廬荷鋤事耕作閉戶詠詩書髙林鳴禽曙靑苔行迹疎還期茅檐下一枉故人車

惻惻行

【三月十五日陸素將從梁鴻山歸吳松之上是夕坐至夜分始別余入舟賦此追至梁鴻山寄之以定及冬重來之約】

惻惻復惻惻憂思從中發感子逺來訪畏子遽言別不有同心人何以慰孤寂矧玆春夏交蕭艾盈路側江水亦浩漾風帆還飄突行將阻攜手轉覺意忽忽交好匪在今髙誼惇自昔人生寧無別所悲歳時易坐嘆辛夷紫還傷蕙艸碧僕夫竊相告怪我悲憤塞山中梁鴻棲江上陸機宅井臼今蕪穢鶴唳亦寂寞余往經其壖徘徊但陳迹天地眞旅捨身世等行客泛泛何所損皎皎奚自益修短諒同歸數面聊歡懌

寄張外史

神鸞戲圃巨鱗偃溟渤爾亦碧巗中遁形修隱訣燒香庭竹淨洗研池苔滑撫弄無弦琴招邀靑天月迹髙行亦苦冰蘗忌芳潔何當往相尋拂石棲松雪

次韻別鄭明徳

思君阻言笑三歳同一日旣見令人怒不見令人憶揮觴縱謔浪抗論殫今昔世方雜涇渭已乃忘得失饞涎飫甘美醉眼亂朱碧少逢人眼靑每遇俗眼白不隨世混混自喜心得得講學日光輝盡性久循率不意吳市門尙復有此客茅齋素壁上佳句手自摘楓林已揺落梅蕋尙未折吁嗟歳雲暮感嘆終日夕殘生能幾面念此气塡臆富貴眞可羞功名竟何物世事蟹登籪危機猩著屐翁乎善自守气體保寜逸去去勿重陳且復混玉石

贈張以中

吾友張以中少年如老翁因過修竹裏邀我碧巗東琥珀松醪釅玻璃茗椀紅子端今已矣千載事同風

答張錬師

安居已度夏臥病乃經秋朝菌悲影短風萍嘆波浮寸田勤自治徳宅可歸休愼勿與時競心境似虛舟

贈陸有恆

學行美徳業孝弟爲本根朝益以暮習夏凊而冬溫無逸勤稼穡幹蠱持戶門勿爲習俗流必念古義惇謹身尙節儉從善報蘭蓀堯舜𨿽有子朱均乃淫昏瞽鯀何頑凶子也大聖尊蓮固生污泥木可爲犧樽簡編螙蟫出各有至理存惟人異禽獸暴棄湮其源惟學必由本根深見枝蕃於何繡鞶帨外飾奚足論安宅正路間爾居行爾轅斯道邇且易至樂不可諼

次韻張伯琦

長嘆悲人寰彈琴想天際夏殷禮相因孰謂周可繼大道久榛蕪髙才日淩替遺書嘆不泯授受豈有二鄒孟道性善宅路諭仁義後生事言說慨彼涕沾袂允矣二三子仰鉆互立志松柏受命獨歳寒郁蒼翠誰歟無媿怍夙駕尋吾契

贈友【一作律詩】

父子相師友周南義理門阿翁如玉潔賢嗣似春溫捨後自生筍堂陰亦樹萱西山近在望靜黙以忘言吾友陸友仁甫舊得古銅印一鈕以示余辧之文曰陸定之印以名其子而字之曰仲安友仁旣沒仲安求爲賦焉

吾友伯仁甫覽古閔世盲示我古印章始得自幽並辧文曰定之釋義爲爾名旣名字仲安勗哉在敬誠仁甫今則亡緬懷涕沾纓繄昔黃太史結交漢米生手持玉刻文螭鈕交縱橫上有元暉字印刓與弗輕殷勤字其兒祖父冀可繩久矣學業懋繼述暉芳英書畫比二王價重十連城髙躅思仰止景行爾其行

韓伯休

韓康抱淵靜匿影以逃名亦有梁伯鸞五噫出漢京諒哉古賢達道與人俱貞不以身狥物物固莫之攖胡爲貴目前狗茍且蠅營粗計一時得不禍害乃生爾其繩祖武景行尙勉行

略上人松月軒

虛牖宿閒雲長松掛眀月道人初定起淨境無炎熱手持靑鸞帚衣掃石上雪泠然滌心塵寂照光不滅

和拙逸先生閒居韻

芻豢非所悅甘我藜藿味無辱奚必榮知足方可慰客行值炎天嘉木予來塈禁汝忿欲心養此浩然气見義思必爲奮若泉觱沸學焉茍無成斯亦不足畏

寄良夫契友

昔者安丰董朝耕暮讀書親樂以妻順山樵而水漁徐子慕古義林臥獨端居彈琴詠王風窅然觀化初月窗淡疎竹跏趺當久如

附次韻

徐達左

故人雲山表日事琴與書藹然重交義不肯忘樵漁奚奴將錦囊來覓水竹居佳畫入幽趣雅句復古初七襄不成報髙風慕相如

答徐良夫

【八月七日偕耕雲叟訪耕漁隱者風雨寂寥中爲畱三日有圖書筆硯之樂九日耕漁賦詩見贈次韻奉答】

雲臥雨聲集庭樹颯以秋身同孤飛鶴心若不系舟燕俎登松菌匏尊磵流蘭芳日凋悴吾生行歸休不作螻蟻夢逰神鳳麟洲靑山澹相對白髮忽滿頭仙去云冉冉風鳴竹翛翛諒哉伐木詩鳥嚶尙相求居吳二十載未及玆山逰君才如鮑謝摛詞亦云優歡然敬愛客能不爲爾畱桑土夙所徹戶牖何綢繆地無車馬塵路轉巖穴幽旣晴引飛屩回望林間樓

附錄謝雲林處士畊云照磨見訪

徐達左

涼風起幽壑蟋蟀鳴素秋之子從何來飄然駕輕舟蕭散古冠帶乃若晉風流須眉旣皓皓吟嘯方休休永懷眉山學气逸鸚鵡洲能書誇艸聖善畫追虎頭嗟哉市井人白眼看前修鶴鳴溪渚陰自爲同气求握手敍心素忘形誠舊逰爲子下塵榻再宿情思優𨿽無盤飡美蘋藻聊淹畱開懷寫髙興彼此情綢繆況有王衍談臨淸偕討幽期看丹桂月尊酒登髙樓附徐山人與雲林贈答詩韻

髙啟

昔逰紫藤塢空山鶴鳴秋相望隱人居興防竟回舟邇來獲晤賞談劇風流每欲開南軒招我共偃休天寒鴻雁鳴芰荷落長洲豈無一釣船訪子溪水頭終慚文墨牽咫尺成阻修聽雨掩閣臥觀泉上巖逰朝覽贈答篇詞藻誇兩優我本丘壑人猿鶴肯見畱擬結歳晏期壺觴展綢繆況聆西澗濵禪宮閟淸幽夜看太湖月遲我同登樓

倪元鎭山水圖爲胡中書頤題次韻

李東陽

移尊向別圃展捲開淸秋上有千仞峯下有一葉舟蕭蕭虛籟響脈脈寒谿流時則當攺序吾方賦歸休鵷鴻謝髙侶鸚鵡思芳洲種松少三徑栽橘無千頭卜居擬南國仰止懷前修松泖昔遁迹蘭陵多勝逰往事勿復道遺蹤猶可求畫圖與詩卷天地長爲畱辭榮獲髙價所直亦已優生也諒云晚感之念綢繆恨無雲霄翼暫此林亭幽眼中人老矣空憶仲宣樓題髙士圖

僵臥雪塞戶汝南袁邵公冠蓋洛陽令埽雪見髙風冷竈不生煙虛斚久塵蒙投謁非吾事捨君其誰從道翁先生取余棄筆戲成五言因次韻

生與硯爲鄰誰知楮穎珍饑鳶雜吟嘯用憂空囷夭矯鐘王迹遒媚骨肉勻澄懷靜臨寫時時見天眞

吳淞山色圖【一作律詩】

吳淞春水緑揺蕩半江云嵐翠窗前落松聲渚際聞潘郎狂嗜古容我醉書裙鼓柁他年去相從逺俗氛惟寅友兄雅志林壑逺寄佳紙命僕寫圖賦詩因作此以寄歳己亥五月八日

齋居誰爲友毛穎與陶有客附書至云是楮先生潔白中含素柔滑表至精愛此風林意更起丘壑情寫圖以閒詠不在象與聲

至正乙巳五月三日過開元精舍希逺首座爲設湯餅煮茗焚香相餉眀日將還穹窿寺因寫竹枝賦詩贈別

僧夏已安居還山寺在郭初心了解自不爲律縛度水獨浮杯采苓時負鐝余亦漫浪人枵然慚濩落余自與庸叔別後不相見近十載矣今年冬邂逅吳下班荊道舊殆若隔世因寫霜林逺岫圖並賦詩以贈

賀公雅吳語嘗誦少陵詩逺孫有古風隱居淮水湄開牖望靑山尋眞歌紫芝鏡湖似淸淮煙濤春渺彌何當棹酒艇與爾相娛嬉永言以鼓瑟獻酬斟酌之伊昔龍眠莊山水含淸暉松桂蔚佳色田疇足耘耔結茅飯松術忘年樂熙熙贈此以爲好同心勿乖違

廿二日贈別耕云

王君瑚璉器淸鑑涵水鏡忍窮如鐵石居易安義命鳳兮出非時不與凡鳥並勤勞世勲冑忠孝本天性白圭絕防瑕朱弦駭羣聽任直惟疾讒亂雅猶惡鄭悄悄慍迫隘咄咄恥奔競西壠松桂林白雲森相映巖僧同棲止林叟畣嘯詠於時無美刺托物善比興藹然顏淵樂陋彼原憲病瑗乎知非久慧也安心竟怡性壽而康克戰道斯勝蕙艸秋更緑松聲寒愈勁何當戲洲相期適遐迥

廿三日聞耕云至北村將來此

自余來南邨忽忽數日矣犬豕混人目烏鳶聒人耳不見佳友生如逃空谷底足音聞跫然云胡而不喜曹君達卿婁江西渚隱君子也自號古民息景燕處以禮義悅心亦不求知於人今年七十三而耳目聰明體力彊健有三男子皆能愉婉其容色以爲養又信而智古之樂以悅生優防以佚老者吾昔聞而今見之矣耕學叟命爲之詩

隱處婁江渚逍遙古逸民苔石作牀坐靑山爲主賔商巖黃綺輩北牖羲皇人漁郎問津去源上桃花春

蘧廬詩【並序蘧廬子蔡質子賢也】

【有逸人居長洲東荒寒寂寞之濵結茅以偃息其中名之曰蘧廬且曰人世等過客天地一蘧廬耳吾觀昔之富貴利達者其綺衣玉食朱戶翠箔轉瞬化爲荒煙蕩爲冷風其骨未寒其子若孫已號寒啼饑於塗矣生死窮達之境利害毀譽之塲自其拘者觀之蓋有不勝悲者自其達者觀之殆不直一笑也何則此身亦非吾之所有況身外事哉莊周氏之達生死齊物我是逰乎物之外者豈以一芥蔕於胸中莊周我所師也寜爲喜晝悲夜貪榮無衰哉予嘗友其人而今聞其言如此蓋可嘉也庚戌歳冬予凡一宿蘧廬賦贈】

天地一蘧廬生死猶旦暮柰何世中人逐逐不返顧此身非我有易晞等朝露世短謀則長嗟哉勞調度彼云財斯聚我以道爲富坐知天下曠視我不出戶榮公且行歌帶索何必惡

寄叔方

乖阻方䢐秋忽然已攺年樓前櫻桃花開落春風顚米船到家日雨砌澑涓涓緑酒仍滿眼素琴久無弦呼我共斟酌歡劇更惘然處窮則已固言達誰當先俯仰嘆鳶魚浮沈各天淵愼勿傷本性木雕而土埏鸞翔安可挽靑雲气翩翩猶羨羲皇人淸風北窗眠

癸丑八月訪耕云髙士於西巗因寫耕云軒圖又爲之詩

芝田耒耜閒石廩山云滿渚際荷衣翻巖前蘿帶緩埀露藹輕帷芳池沃淸盥霞飡非腥腐物化自修短空囷未足憂服食滋楨幹

宿王耕雲山居

城市厭煩燠江山玩淸逺盥濯臨石湖吟嘯望云巘範公逰集地登陟塵情遣淒淒靡遺構鬱鬱猶荒苑仙人王子晉抱道云舒捲鳳吹翔河汾鶴巢來棲偃涼風縱逸棹溪水淸涴涴何當采靈芝忘年從阮

周遜學辭親秋暑將事於役因寫幽磵寒松圖並詩以遺之亦若招隱之意云

秋暑多病暍徵夫怨行路瑟瑟幽澗松淸陰滿庭戶風聲雜湍激古音奏韶濩張幄儼停雲埀帷粲繁露諒哉如金玉周子美無度息景無狂馳笑言以胥晤

附次韻

周南老

泠泠澗底泉迢迢溪上路陰壑生松風好山當牖戶睠玆幽貞居歸來已遲莫應門幸有子玆行迫王度願言早還家衰年慰言晤

拙逸先生賦古意見招次韻奉答

楚狂昔悲歌鳳兮何徳衰行邁心揺揺薺靑麥離離雨雲嘆輕薄交道傷崄巇鴻鵠志自逺燕雀棲其卑風吹枳棘藂月照瑯玕枝姦慝與賢智邪正亦易推忠本由恕立義豈爲利移瞳子分了眊履蹈知醇疵折栁以樊圃狂夫尙睢睢不以禮自防言動輕乖宜友焉不以道異端固紛披君看枯魚泣魴鯉愼所之

題吳仲圭詩畫次韻

【元初眞士嘗居嘉禾紫虛觀好與吳仲圭隱君逰故得其詩畫爲多今年十月餘始識元初卽出示此幀命僕賦詩因走筆次吳隱君詩韻題於上隱君自號梅花道人云至正廿一年辛丑】

鴛湖在嘉禾湖水春浩湯家住梅花邨夢繞白雲鄕防【一作染】翰自淸逸歌詩更悠長緬懷圖中人看云杖桄榔

附梅花道人原韻

平林方漠漠野水正湯湯蒼莽日欲暮辛苦客異鄕艸店月回合村路迂更長渡頭人散後漁父正鳴榔

淸閟閣全集卷二

欽定四庫全書

淸閟閣全集卷三

元倪瓚撰

五言律詩

積雨

積雨生朝菌防風墮碧蓮鵞池汲書水鶴帳理琴弦屐躡苔衣破窻承樹影圓空林無與語長夏曲肱眠

春日客懷

白鶴煙霧逺滄洲雲海寛防蕪細雨濕桃李春風寒沈憂鬱不解離緒沓無端還憶郊園集琴醖共淸歡

與張貞居雲林堂宴集分得春字

靑苔网庭除曠然無俗塵依防樵徑接曲宻農圃鄰鳴禽已變夏疎花尙駐春坐對盈樽酒欣從心所親

秋日寄謝參軍

岧嶤太華隱婉孌東山情學本猶龍老詩工阮步兵心期流水逺世事浮雲輕公府饒才彥瑯瑯玉雪明

次韻寄王長史

示病維摩室端居無俗情淸齋久絕飲白首不論兵露壁蛩吟切風林鶴骨輕何時同【一作王】內史淸詠向蟾【一作相見眼增】眀

賦雪舟

一舸星河渚空明玉气浮懷仙李太白訪逵王子猷月色【一作明】如可掇曙光疑欲流銀屛雲母幛夢爲笙鶴逰

寄王道士宗晉

王君舊隱地聞更結茅茨鶴氅春裁薴鵞羣雪泛池時歌緑水曲不負碧山期夜雨生芳【一作春】艸令人起夢思

題張徳常良常艸堂二首

一室良常洞幽深古大茅風瓢元自寂畦甕不知勞獨出逢騎虎初來學種桃還應白雲裏遲子共逰遨翠壁鄰丹竈靑楓背艸堂琴書聊卒歳麋鹿自成行疊澗【一作澗水】流杯滑飛花入座香寜無問津者及此系舟航

悼項山淸上人

幽曠山中樂飄颻物外蹤梵餘閒憩石定起獨哦松花落春衣靜云垂澗戶重依依種蓮處林暝只聞鐘

埀虹亭

虛閣春城外澄湖暮雨邊飛雲忽入戶去鳥欲窮天林屋靑西暎吳松碧左連登臨感時物快吸酒如川

稽山艸堂爲韓致因賦

稽山讀書處應近賀公湖磵月懸蘿鏡汀花落酒壺賣藥入城市扁舟在菇蒲逃名向深僻君豈伯休徒

兪子中見過

積雨眾芳歇新晴生緑陰獨眠方不愜多子復相尋鳴鹿在春野啼鶯聞逺林餘懷良已罄詠嘯罷淸琴

邀張彥髙

淸風入庭戶野客意悠哉一與佳人別堦前生緑苔參差松影亂【一作鬱鬱松陰晚】寂歷【一作悄悄】竹扉開我有盈樽酒懸榻待君來

用韻重寄

山齋秋聽雨髙臥興悠哉鹿飲荒池水蝸耕石逕苔寶瑟芳塵滿臨尊詎忍開長吟我有待躡屩子能來

贈蕳上人

初公經閣裏復遇蕳禪師好飲茅君酒狂吟杜牧詩錢唐江上去楊栁花飛時帆影靑山隔依依夢見之

題張氏藂竹軒

髙軒自虛曠幽竹亦藂生苔石寒依玉風泉夜奏笙治冠輕可著醖酒緑因名好折靑鸞尾仙壇埽月明

逰善權洞【載宜興縣誌】

來窺善權洞一上李公樓水玦巖前引云旌松際浮然燈長不夜埀釣只虛舟欲讀吳朝刻眞成冒雪逰

野眺寄友【一作賦平野】

見話幽人屋荒城落日邊川原【一作途】漫浩浩煙樹靄芊芊野稻初収碧江魚上釣鮮何當剩沽酒直到爾門前

寄徐仲淸

巖谷采靈藥蕭條棲遁情白雲檐下宿海鶴堦前鳴燕俎登春菌晨飱脯竹萌詩憑五瀉水好過蘭陵城

贈劉道益並似陸明本

作賦雲間陸能詩鄴下劉悲秋多逺思捩柁作淸逰竹冷侵衣屨窻虛見女牛燈前一杯酒漂泊更維舟

賦徳機徴君荊南精舍圖

結廬溪水南勝處慊【一作事足】幽探夏果足山雨春衣染夕嵐石欹招鶴磴門俯射蛟潭日日縈歸夢蕭條雪滿簪

次唐綦毋潛宿龍興寺韻寄方厓

無家何處歸南渚有禪扉湘簟間秋水風【一作池】蓮墮粉【一作羽】衣硯池滋黯黯竹露淨防防社【一作秋】燕情如客攙君去槳飛

贈謝長源

公子太傅裔好於湖上居捲簾防雨裏岸幘晚風余古刻秦斯篆經許掾書何當尋好事鼓枻及秋初

贈墨生

巗谷春風起桐花落澗紅隔水輕煙發收煤石竈中豹囊祕玉鵞池生白虹湯生法潘谷千載事還同

云槎軒

己比溝中斷空思海上浮隨云秋泛泛貫月夜悠悠無路通河漢憑誰問女牛漂揺非有待吾道付滄洲

悼朱髙士

秋日髙人逝防霜蕙艸摧鵞羣空碧沼鶴影自層臺應禦泠風出疑隨宻霧來杉松暮蕭瑟撫事有餘哀

贈道益

昔者劉髙士匡山曾結廬插籬培杞菊充棟著圖書鶴影秋云外蛩吟夜雨餘茂深繩祖武息景在林居

送徐元度還江西

悠悠西江水綿綿江上山借問離羣鶴孤飛幾時還白雪亦忌潔靑雲安可攀時時王子晉吹笙向人間

題元朴上人壁

蕭條江上寺迢遞白雲橫坐待髙僧久時聞落葉聲鴟夷懷往躅【一作事】張翰有餘情獨掉扁舟去門前潮未生

贈沈文舉

波光浮艸閣苔色上春衣楊栁鶯啼暗櫻桃鳥啄稀榮名非所慕登覽竟忘歸泖水宜修禊重來坐釣磯

七月十四日對雨

雨檐驚瀉瀑江漲忽通渠古砌羅秋艸荒畦綴晚蔬稍開云表月還掩篋中書欲話幽貞意忘言已久如

寄虞子賢

天濶海漫漫昆山望眼寛桃源迷晉世松樹受秦官雨蘚鹿迒【一作迹】徧霜梧鸞影寒封題數行字聊爾問【一作問竹】平安

徐伯樞歸耘軒作

歸耘向何處近在東膠山白雲宿虛牖釣艇當荒灣彈琴送落月濯纓防潺湲寸田勿稂莠所願勤治芟

贈張韓二君

張仲情何厚韓康誼亦深賦詩論宿好聚首契初心阮籍惟須酒陶潛不解琴與君忘爾汝蕭散鶴鳴陰

次韻酬彞齋見詒二首

秋气入幽居堦前樹影疎筋骸渾懶惰服食轉淸虛薄晚魚潛渚新晴澑繞除茯苓期共煮悵望苦吟余荊溪丘壑逺暇日得躋攀野客時相過髙人意自閒敲門看修竹卜宅近靑山勝事今寜有幽吟一解顏

暮春期潘徵君不至

風林驚宿雨澗戶落殘花芳月忽已晚幽期良恐賖黃鸝念求友鸚鵡呼煮茶猶候犢車至心親寜憚遐

義興王子明以竹菌餽余口占謝之

竹下拾煙菌筠籃初送將亭亭似三秀楚楚異眾芳猶帶雨露气更懷泉石鄕此日山中客筍蕨得新嘗

贈公逺

霜葉落欲盡晚山看更靑躡將沙際屐坐久水邊亭俛仰已如夢漂揺同泛萍稻粱非所戀黃鵠思防防

對雨懷張貞居

戶庭來逰絕園林飛雨滋芳气初襲蕙圜文復散池裁書恐沾濕聽【一作對】澑謾懷思淸溪已可泛方舟幸及玆

附次元鎭見懷韻

張天雨

句何蕭蕭咀味生華滋換著空頂幘把卷適臨池憐君柔緩情起我淹畱思丘園嵗將晏幽期方自玆送僧

聞說四明道山川似若耶去依阿育墖還宿梵王家野市【一作望井】封殘雪江船聚晚沙光公彊健否持底作生涯

贈王光大

荊溪王隱士相見每從容借地仍栽竹巢云獨傍松靑苔盤石淨嘉樹緑陰重約我同棲遁嵩髙第幾峯

聽雨

樓上看春雨玉笙悲逺天辛夷紅染【一作防】筆芳艸緑揺煙冉冉侵書幌濕釣船新愁嫌防滴元不到鷗邊

送李徴君逰荊溪因寄王司丞

何處尋狂客故人王子猷花落庭前樹風吹溪上舟紫筍生春雨緑蘋滿芳洲心隨酒船發悵望不能休

五云書室

幽深隱者宅迢遞少防山賀公鏡湖曲李白棹歌還雨幾研苔碧風軒江竹斑韓眾近何似晏景白雲間

雨霽呈徳常

積雨琴絲緩防堦蘚碧滋泥途方汨沒茅屋且棲遲酒向鄰家貰杯從野老持便應繇【一作從】此去海上候安期

答明卿

林靄去鶴唳孤煙原上邨稧澗緑云滿換幘晴景暄處和斯遺隘抱衝自寡言君亦固窮節眾溺何當援

張天民溪亭

罨畫溪亭月當窗影更妍朱弦彈緑水細栁舞春煙杜牧何年宅山僧棲夜禪張公一杯酒獨醉羲皇前

雨幾

雨幾惟生睡邨醪不解愁泥塗深溺象身世眇浮漚徑艸紛披濕林扉淡秋何人富春渚五月披羊裘

寄張景昭

煙渚落日後風林淸嘯余輕舟下天際髙人遺素書筍脯炊菇米松醪薦菊葅子有林壑趣江海一迂疎

荒邨

踽踽荒邨客悠悠逺遁情竹梧秋雨碧荷芰晚波明穴鼠能人拱池鵞類鶴鳴蕭條阮遙集幾屐了餘生

答光大

空谷枉嘉藻幽吟當素【一作廩】秋詩鏗淸廟瑟書聳屈盧矛學業餘多愧才華子獨優飛鸞天外羽斯世邈難儔

寄東白上人

楓林散霞綺湖水淡秋煙忽憶白【一作北】麻漾初春掉酒船羽客借鱠具髙僧醉棲禪何時來甫裏痛飲菊花前

酬云浦

尋眞狎隱淪息景絕風塵屈子能安義陶公每任眞山中宜餌術江上憶羮蒓亦欲從棲遁柴車爲爾巾

題丘氏壁

我愛丘君宅蕭然隱者風石邊蒙細篠井上植髙桐墨沼鵞羣白雲窗藥蕋紅詠歌當上已修禊樂融融

桂花

桂花畱晚色簾影淡秋光靡靡風還落菲菲夜未央玉繩低缺月金鴨罷焚香忽起故園想泠然歸夢長

寄章心逺

江海章髙士相違已半年靑山云冉冉白鶴影翩翩坐看神鼇下行吟秋水邊何當拾瑤艸遲子華峯【一作山】巓

賦雪蓬

手把玉麈尾身披素綺裘梨花縈夜月柳絮入虛舟不作饑鳶詠其如載酒逰因懷剡溪興煙水暮悠悠

挽張徳常

孝弟由天性淸貞有祖風宦逰江郭逺歸隱曲林通嗜古眞成癖歌詩信已工有才悲賈傅荏苒百年中

畫寄王云浦

蕭散賢公子衡門似水淸花間靑鳥過砌下緑苔生山色排檐入江波照眼明開圖想幽境欲爲寫閒情

髙進道水竹居

我愛髙隱士移家水竹邊白雲行鏡裏翠雨落堦前獨坐敷書席相過趂釣船何當重來此爲醉酒如川

寄王叔眀

能詩何水部愛石米南宮允爾【一作矣】英才最居然外祖風釣絲煙霧外船影畫圖中他日千金積陶朱術偶同

秋日贈張茂實

久客東海上秋風吹練裙放言愛莊叟笑癖如陸云采藥淸晨出哦詩靜夜聞滄浪可濯足吾與爾爲羣

期友人不至

山寺擁鑪夜風吹如怒濤獨吟何水部還思王騎曹曠達余所羨阻別心增勞來玆慰幽寂輕舟幸卽操義興吳國良用桐煙制墨將逰吳中求售賦詩以速其行

生住荊溪上桐花收夕煙墨成羣玉祕囊售百金傳孰謂奚珪勝徒稱潘谷仙老松端媿汝法已入【一作桐法更淸妍】

題方厓墨蘭

蕭散重居寺春風蕙艸生幽林蒼蘚地緑葉紫璚莖早悟聞思入終由幻化成虛空描不盡明月照敷榮

爲唐景玉畫丘壑圖因題

丹經畱玉斧眞籙佩靑童蛻迹氛埃外怡情巗穴中吹笙緱嶺月理詠舞雩風欲畫洲趣揮毫淸興同

題風竹圖贈於靜逺

故人於靜逺訪我到南湖作黍蔬親瀹開筵酒屢沽臨流同嘯詠剪燭尙歌呼長夜淸無寐還爲風竹圖

題畫

甫裏林居靜江湖逺浸山漁舟衝雨出巢鶴帶云還漉酒松肪滑敷茵楮雪閒春風一來過似泊武陵灣

爲文舉畫泖山圖因題

華亭西畔路來訪舊時蹤月浸半江水蓮開九朶峯酒杯時可把林叟或相從興盡泠然去雲濤起壑松

畫竹寄王彞齋

荊南山色裏翠竹宻緣溪冉冉春煙薄暮雨迷夢長蝴蝶化行逺鷓鴣啼舊日栽桃李淸陰自滿蹊

題李遵道山居圖

披圖慘不樂日暮渺餘思坐石看云處空齋對榻時世途悲荏苒墨气尙淋漓惆悵騎鯨客於今豈有之

贈王生防泉

曉鏡拂秋水晴檐度白雲靑春去浩浩艷蕊落紛紛道在形神豫心由了眊分君其愼語黙世事豈余聞

畫江天晚色贈志學

不見呂君久題詩懷不忘風聲渾落葉山影半斜陽獨鶴來遲暮孤帆出渺茫爲圖秋色去畱寄讀書堂

題山陰丘壑圖寄趙士瞻

吾愛趙徴士淸才能逸羣昔營山陰宅今在吳松濆月牖自理詠春羮偏美芹逺懷松上鶴寫寄嶺頭云

八月十五夜湖上翫月

平湖秋似練寒月白於銀衣上露靑靑水裏蘋歡言一杯酒聊樂百年身玆夕對澄景況值髙懷人三月四日邂逅徳方郎官九成掾史於荊溪之上相從及旬而別因九成徴余畫並賦詩以贈

剡掾學阮掾宛然西晉風百年聊復爾三語將無同載酒來溪上看山入剡中孤帆逐云影煙雨滿春空

題漁樵友捲

釣水復樵山逃名宇宙間一篙春水淨半畝落花閒鷗鳥時親狎松云共往還厭聞塵世事緬邈不相關

題畫贈王仲和【有引】

【南湖陸素髙士幽居今王仲和居之水木淸華戶庭幽邃余嘗寓其家四年蕭然忘世慮也仲和以此幀索畫竹石畫已並詩其上以寫惓惓之懷素仲和外舅也故尢感余故人之思乙巳初月十七日】

曾住南湖宅於今已十年叢筠還自翳喬木故依然雨雜鳴渠澑云連煮術煙何時重相過爛醉得佳眠

過惠山

重過湛公宅因嘗陸子泉佛香松葉裏僧飯石巗前市駿惟憐馬池荒憶種蓮淸心有妙契塵事久終捐

送宗天章歸廬山

屛風第九疊歸伴鶴巢松五老峯前路東林寺裏鐘宗雷憂入社陶謝莽遺蹤我亦名山隱他年何處逢

題畫贈張度【有引】

【度好文學工詞翰藹然如虹之气眞江南澤中千里駒也十二月十四日侍乃翁訪僕江渚相與話舊踟躕深動故園之感因想象喬木佳石翳沒於荒筠艸蔓之中遂寫此意並賦詩以贈焉】

蕭條江渚上舟檝晚相過捲幔吟靑嶂臨流寫白鵞壯心千里馬歸夢五湖波園石荒筠翳風前怳浩歌

奉寄剡九成

州府今爲掾風埃多厚顏香芹渾滿澗去鶴未巢山思逐春云亂心隨野水閒章君應話我樗散碧巗間

寄張徳常

卜宅近溪西雲煙咫尺迷晝眠同野鶴晨起候林雞舊種松三徑春栽菊滿畦來禽與靑李囊致不封題

送王叔明

連榻臥聽雨劇談淸更眞少年英邁气求子不多人仕祿豈雲貴貝琛非所珍當希陋巷者樂道不知貧

寫秋林逺岫圖贈約齋因題

五言韋刺史此地數曾逰無復緑陰靜空悲紅樹秋市聲晨浩浩云影暮悠悠徴士衝襟勝邀余共茗甌

賦謝王彞齋

不面才經宿題書細作行心親情戀戀事往意茫茫酒榼浮松蕋羊腔截玉肪歌詩報佳貺期此共徜徉

三芳圖

丹桂月光落猗蘭琴調淸獨憐秋鶴瘦相對夜江橫芳烈誰先後才華孰重輕道心安有染無物惱閒情

題墨【一作題墨竹】贈李文逺

義興李文逺墨法似潘衡麋角膠偏勝桐花煙更淸紫雲腴泛泛璧理庚庚安得龍香劑霜枝寫月明

題畫贈九成

吳山春雨淨江渚暮潮平解防欣初霽開帆已到城剡君有髙趣樽酒慰閒情醉吐眞丘壑毫端一笑成

畫竹寄張天民

良常南洞口聞有埽塵齋竹影春當戶泉聲夜繞堦自矜霜兔健安有魯魚乖截得靑鸞尾因風寄好懷

贈陸隱君

甫裏髙人後風流有裔孫愛山仍愛畫畱饌復畱樽每看云眠石因尋竹款門今朝嵐翠濕應是雨翻盆

寓法藏禪寺【載宜興縣誌】

風雨入城府禪扉三日畱淸齋聊防翰曉浴更梳頭石鉢香煙細經幢樹影稠移舟未褰霽少泊聽鳴鳩

浦城春色圖寫贈遜學

七閩嵐翠合山色浦城髙春靄浮靑壁晴曛醉碧桃吟猿儔木客飛瀑亂松濤夢入千峯裏雲霄一羽毛

聞鶯送別鄭徴士

春日陽關道鶯聲滿上林來從金穀曉飛度玉樓陰栁嫰難分色歌停稍辧音明朝空解語人去落花深

新涼戲呈甘白

閒靜幽人宅蕭條樂圃亭炎暑浹旬劇逺山當戶靑涼生猶病瘥愁解如酒醒臥看風篁影落月滿階庭

贈郭本齋

髙人郭本齋輕舟東渡淮賣藥不二價向人多好懷世方憂暍死我豈與時乖欲覓金光艸相期弱水涯

畫贈耕云

戢枻泊淸陂禪居獨下帷軒扉雨寥落艸木晚離披野老無機事江鷗更不疑虛舟身世逺萍葉任飄吹

贈陳維寅【有防】

【十二月九日夜與維寅友契篝燈淸話而門外北風號寒霜月滿地牕戶閴寂樹影零亂吾二人或語或黙寤寐千載世間榮辱悠悠之話不以污吾齒舌也人言我迂謬今固自若素履本如此豈以人言易吾操哉維寅言歸因賦詩並書此爲贈愼勿以示顯貴者必大笑以爲謬語也十三日瓚書於蝸牛廬中歳壬寅】

陳君有古道夜話赴幽期翳翳燈吐焰寥寥月入帷冰凘醨酒味霜气折琴絲明月吳門道寒汀獨爾思六月六日盧氏客樓對雨一首呈維寅

無家隨地客小閣看云眠涉夏雨寒甚似秋風颯然舞鸞悲鏡影飛雁落箏弦好轉船頭去江湖萬里天

題郭天錫畫【並序】

【天錫掾郎與予交最久死別忽忽二十餘載念之悵恨如何可言錫山弓河上元道館錫麓丘精舍其畫壁最多今或爲軍旅之居或爲狐兔之窟頹垣遺址風景亦異𨿽予之故鄕乃若異鄕矣不歸吾土亦已十年因勝伯徴君攜此卷相示爲之展玩感慨並敍述其疇昔相與之所以然者其中有不能自已也捉筆淒然久之至正二十三年嵗在癸夘十二月十日夜笠澤蝸牛廬中】

郭髯余所愛詩畫總名家水際三義路毫端五色霞米顚船每泊陶令酒能賖猶憶相過處淸吟夜煮茶十一月一日燈下戲寫竹石霜柯並題

久客令人厭爲生只自憐每書空咄咄聊偃腹便便野竹寒煙外霜柯夕照邊五湖風月迥好在轉漁船惟允契友工爲詩歌而圍棋鼓琴無一不造其妙𨿽防名公卿間無意於仕進故寫竹枝奉贈又賦此詩

岷江陳秀士棲隱闔閭城覓句仍工畫看山不愛名棋枰消永日琴調寄閒情摩捋須髯美春苗紫過纓

寄友

吳淞江上宅靑翠映丹楓欲覓幽人去遙憐雅好同珍圖藏顧陸蓮社憶雷宗聞道秋風夜淸琴寫澗松八月廿日爲叔平畫紫芝山房圖並賦

山房臨碧海奕奕紫芝榮云上飛鳬舄月中聞鳳笙術煙生石竈竹雪灑茆楹誰見陳髙士希夷善養生有立徴君名其齋曰端居室讀書學道詠歌先王之遺風扵其中爲之題贈

五畝幽人宅端居思泬寥圖書充棟積心迹去人遙捲慢松風入當堦蘭雪飄善求顏子意陋巷樂簞瓢

徐良夫耕漁軒

【僕來軒中自七日至此凡四日矣風雨乍晴神情開朗又與耕云耕漁笑言娛樂如行玉山中文采自足照映人也喜而賦此詩】

溪水東西合山家髙下居琴書忘產業蹤迹隱樵漁積雨客畱宿新晴人趂墟厭喧來洗耳淸泚繞前除至正癸亥秋七月三日乘雨至西園因寫此圖賦詩以紀勝逰

卜宅淸溪上烹茶秋樹根書堂防雨霽石榻古苔痕松葉飄琴薦荷香罩酒罇邵公惇古道幽尙竟誰論

宿樂圃林居

【予來城郭而暑气熾甚偶憩甘白先生之樂圃林居不覺數日相與防茂樹臨淸池誦羲文之象爻彈有虞之南風遂以永日忽忽已淹畱久如閒成此詩以寓笑樂耳甲寅六月十六日】

暮投齋館靜城郭似山林落月半牀影涼風孤鶴音汀云縈逺夢桐露濕淸琴喧卑靜塵慮蕭瑟動長吟

爲耕云賦山居

髙木埀帷宻淸池拭鏡明虫書葉字古風織浪紋輕悄悄悲秋意悠悠惜別情古人𨿽已矣得失未須驚

示友人

子處窮愁際我居憂患中貪饕如鬼國喜怒屬狙公莫笑淮陰俛誰同鮑叔風雪汀畱雁迹飛舞任西東

題梅花道人墨菜詩卷

肉食固多鄙菜烹元自臒曉畦含露气夜鼎煮云腴春醪時一進林筍與之俱防戲入三昧披圖聊我娛

孤云用王叔明韻

煙浦寒汀雨吳山楚水春絕無凝滯迹本是不羈人鸛鶴同棲息蛟龍任屈伸自嗟猶有累斯世有吾身五言絕句

題臨水蘭

蘭生幽谷中倒影還自照無人作妍防春風發防笑

和趙魏公張外史詠洲十景

菌山

奕奕三素雲團團如車蓋下有采芝仙防神與天會

羅姑洞

玉晨啟扉靈篇防飛仙錬景返洞宮保眞億萬年

霞駕海

混淪靑瑤流煥爛云錦光飛軿駕神君宛在旬山陽

鶴臺

胎仙集丹臺眞宰降居翕忽神飈散燒香禮太虛

桐葉源

宻葉防方壇珍林寄深谷華源逺莫窮時有幽人宿

洲精舍

步虛朝東華髙嘯追逺逰館防妙道逍遙宴神州

紫軒

虛林想遺躅壇館廢仍存落葉藏丹竈淸晨雲气溫

隱居松

蒼雲乘白鶴傳說手栽松山室淸眠夜千巖聞勁風

玉像龕

玉標明霞秀靈炁混合成流光映金宮云斾招萬靈

題自畫二首

東海有病夫自云繆且迂書壁寫絹楮豈其狂之餘靑林藏曲宻逺水間防茫飛鷺浴鳬處人家半夕陽

夜作古木怪石因題

夜逰西園渚初月光炯炯徙倚巖石下愛此林木影

雨竹

雨過瀟湘渚風生渭水波暮窻揮醉墨翠霧濕煙蘿二月廿二日潘子素王叔明來訪臨別爲寫水傍樹林圖

積雨開新霽汀洲生緑蘋臨流望逺岫歸思忽如雲

寫竹枝爲子中陳君

子中髙世士脫帽著黃冠久勵冰霜操虛心共歳寒

題鶴

海月生殘夜遼天入暮秋安期應有待淸唳起洲

題畫鶴

白鶴何僊僊翠石亦岌岌風日媚幽芳春禽飛相及

題王叔明小畫

余不溪上路不到已三年範蠡扁舟小披圖思惘然

題夏圭紈扇圖

孰識琴中趣山峩水深深馬史妙於畫無言會古音

題畫三首

筆峯𨿽小劣景物亦淸新蕭瑟風林晚江湖有逸民杳杳碧山岑森森灌木陰幽亭足淸眺臨風聊鼓琴江城秋雨後竹石曉蒼蒼聊以規摹此畱看宿鳳凰

荊溪【載宜興縣誌】

荊溪淸逺地水秀石幽貞誰識懷歸者終期憒憒情

題秋亭曉色圖

園林夏雨歇旭日照蒼苔誰見竹亭裏孤坐興悠哉

寄友

風雨暮蕭蕭髙人共寂寥何時截湘玉踏月夜吹簫

菜圃

食菜𨿽云美荼苦薺自甘獨勝髙陽徒羶葷自飫酣

春江獨釣圖

春洲菇蔣緑江水似空虛望山以髙詠釣志【一作意釣】不在魚

墨竹

明月臨虛【一作書】幌疎篁舞翠鸞獨吟苔石上霜葉媚天寒

題畫與溥泉

息景憩煙霞澄懷臥丘壑久遲蘇仙君莫驚松上鶴

題畫二首

荊溪山水勝不到十年餘蔣氏遺基上寒藤學艸書雨過黃陵廟風生湘水波當時卸帆處苔石倚喬柯

畫竹爲景周寫

修竹種丹房亭亭枝葉茂靑寜忽自生拾取延人壽

題畫贈彥貞二首

翠竹並奇石蒼蒼畱古柯眀窗坐相對試問興如何逺山淸欲滴疎林淡生煙春潮晚來急維定渡頭船

贈宋仲溫

宋君天下士畫竹能鼓琴來我北渚下相從論古心

題秋林圖【一作陳則題雲林畫林亭逺岫】

雲開見山髙木落知風勁亭下不逢人夕陽澹秋影六言絕句

田舍二首

山鳥下窺窻牖春風時過柴門避世何須鄭谷作書已絕巨源

映水五株楊栁當窻一樹櫻桃灑埽石間蘿月吟哦琴裏松濤

畫竹

珍重黃華父子遺風得似洋州松雪於今寞寞房山去後休休

爲曾髙士畫湖山舊隱

厭聽殘春風雨捲簾坐看靑山波上鷗浮天逺林間鶴帶云還

題畫八首

雨過黃陵廟下云生玉女井邊野雉雊鳴斜日鷓鴣啼破林煙

官畫溪頭喚渡銅罨山下尋僧水榭汀橋曲曲風林云磴層層

髙栁喬柯小閣水光山色衡門未老作閒居賦無錢對北海樽

舟泊溪流曲曲鳥啼煙樹重重獨思白鶴遺址好居五老雲峯

孝侯廟前雨過罨畫溪頭日曛舊迹如今夢裏春風愁亂行雲

月下參差雙玉燈前蕭散孤鴻寄興只消毫楮寫懷不用絲桐

竹上誰彈淸淚如鉛春雨斑斑滿眼湘江波浪望窮白鳥飛還

髙樹長松共晚蒼筠野石同貞珍重王家公子翩翩白鶴神淸

南邨艸堂

云溶溶兮履渚波剡剡兮侵扉觀魚泳而自樂狎鷗馴以不飛

雲溪佳處

誰覓雲溪佳處渚花汀竹迷藏去鶴原邊倚杖浮鷗波上鳴榔

已酉八月廿六日謾題

田父聊同爾汝狂夫從問如何昔日揮金豪俠今朝苦行頭佗

題竹

黃陵廟前雨過邯鄲谷口風生愛殺山人淸致縱橫淡寫秋聲

我愛焦君味道筆端防綴淸新規模虎兒早歳未窺北苑入神

題溪山雪霽圖贈以中張君

水影山容黯澹雲林翠【一作細】篠蕭疎誰見重居寺裏雪晴沙際吟余

贈潘仁仲

瓶內花簪白鶴庭中池養金魚馴虎只憑丹竈活人惟畱素書

燕乳

燕乳雛成竟去鸞悲影只難雙借問榮歸故里何如髙臥北牕

壬子十一月五日余遇牧軒於吳門客邸求寫贈安素髙士並賦

石潤苔痕雨過竹陰樹影云深聞道安素齋裏能容狂客孤吟

至正癸夘九月望日畫贈勝伯徴君並題

江渚暮潮初落風林霜葉渾稀倚杖柴門閴寂懷人山色依防

東吳十詠

望洞庭

一望洞庭秋水相看【一作逢】南浦孤篷江幹有興騷客閒居久約漁翁

泛石湖

遙接太湖惘然尙畱赤壁圖景越來溪水東西香雪寒梅飄影

逰靈巖寺

此山勝景賞舊逰今日皆非籃輿林間煙暝爛柯谷口忘歸

登姑胥山

吳王館娃西子兩情斷送長流麋鹿淚沾荒艸故人汗漫重逰

泊橫塘

山寺防茫深渡寒煙蒼莽橫塘杖梢自挑村酒船頭猶夢漁郎

懷甫裏

笻行依依故里石刋翰墨糢糊龎公力田二頃拾遺扁舟五湖

過盤門

將軍南過吳國魚龍跳下江潮無限吁嗟陳【一作神】迹怕聞淒涼洞簫

過獨墅

短棹防風窈窕片帆落日橫斜捨傍誰開酒肆牛疲知是田家

過車坊漾

蕩舟滄波萬頃揺櫓白鷗渚傍不知新月東起回頭過盡東方

歸闔閭浦

極目煙江盡頭屈指揺城渡口世人不理曲肱自餉黃雞白酒

題良常艸堂圖

【和靖處士嘗賦詩曰山水未深魚鳥少此生猶擬再移居只應天竺溪流上獨木爲橋小結廬以中之大父鶴溪先生自金壇移居荊溪因以中相過話處士舊詩戲爲圖此】

結屋正臨流水開門巧對長松爲待神芝三秀移居華嶽西峯

至正戊戌八月便過岷翁出趙宗漢鴈山髙隱圖索題遂作短句聊博一笑

傑閣突兀云外細路委曲煙中對嶺臨谿未逺度阡越陌難通

淸閟閣全集卷三

欽定四庫全書

淸閟閣全集卷四

元倪瓚撰

七言古詩

送徐君玉

閩江之水淸漣漪隔江名園多荔枝閩中女兒天下白越波飛槳逐鳬鷖棹歌淸綿洲渚闊蕩槳落日令人悲蠻煙怪雨忽密蔣芽蒲葉相參差此中勝事不爲少徐郎逺遊牽我思

寄張徐二秀才

東膠山麓繚修阻春水鳴渠竹滿園眞棲遁樂耕釣徐穉風流存子孫適我騎犢詣其處荷爾作黍畱淸言夜闌把燭竟歸臥煙艸蝶飛勞夢魂

十二月七日嶽季堅夜坐走筆贈之

僧扉共臥風雨夕嶽生淸眞何太顚持家有弟足自慰無錢沽酒殊可憐梅蕊衝寒欲破白【一作愁欲破】燈花惱人故生姸孰知旅枕作孤夢周處廟前行買船

古意一首答曹徳昭

齊王好竽客鼓瑟操瑟何以干齊門古人結交多豪傑況爾封君之子孫王國陳詩終大雅楚俗尙鬼悲招魂相思日暮不可見鴻飛防防目力昬

劉君元暉八月十四日邀余玩月快雪齋中對月理詠因賦長句二首

捲簾見月形神淸疑是山陰夜雪明長歌欲覓剡溪戴悵然停杯逺恨生爾營茅齋名快雪邀我吹笙弄明月明星如銀浮翳消埀露成帷桂花發酒波蕩漾天河傾笙聲嫋嫋秋風咽古人與我不並世鶴思鷗情迥愁絕涼月紛紛疑積雪凝暉散彩白於銀此時獨酌開軒坐便欲剡溪尋隱淪爾營茅齋名快雪我醉行吟踏秋月河漢無聲風露寒心境冷然同一潔

余不溪詠【並序】

開館在余不溪濱距溪無百步上淸王眞人所居溪流冬夏盈演玉光澄映與他水特異故爲名焉庚午嵗春因市藥過浙江趣便道將歸梅裏俯斯水而恱之溯流閒詠盥濯平津顧瞻壇宇近在東麓遂捨舟造其下眞人爲出酒脯燕嘯巖洞竟日乃返悠悠䢐嵗忽已十有七寒暑矣余旣爲農畝身依稼穡復爾政繁奔走州裏欲爲昔遊其可得乎鏈師超然物表閒情朗周覽宇內將還館余因彷像疇昔之所覩追賦短章以餞斯別若夫超蹤混濁逍遙邁蓋深志於是矣覽而詠言能無動悲慨乎

余不溪水綠生薲放舟演漾當靑春舟隨鶴影忽行逺洞口桃花飛接人雲松蔽虧煙蘿席儼在溪東之石壁羽人埀衣坐鼓簧饋我晨餐芝菌香從玆更發洞庭渚濯髮咸池臨故鄕

余不溪水涵綠薲微風吹波蹙龍鱗看山蕩槳不知逺花間白鹿來迎【一作兩岸桃花飛接】人溪回路轉松風急竹林華房霞气濕忽逢道士頎而長疑是韓國張子房相期飄拂紫煙裏下攬滄溟浮玉觴

醉題許生壁

生有破屋山西邨風雨不出臥衡門藂書其間讀且溫客來輟書就琴尊寂寞古道安可論

醉歌行次韻酬李徵君春日過艸堂賦贈【一本小異附後】

昔聞杜陵之茅屋汀花汀樹綠舊題新詠答年華種術行椒繞山麓石牀丹竈靑瑯玕春渠流水夜潺湲當年寶劍淪黃土空餘山月照波間今我不樂懷往古短世紛紛誰比數花下欣逢李白來山鳥溪童亦歌舞酒酣長嘯五情熱軒冕何榮築巖說邈然抗節餓首陽何異佯狂抱貞潔君歌已竟歌我詩賢愚榮顇百年期少文豈愛壁間畫老疾俱來難命駕仰視翕忽浮雲馳安得乘螭與云化楊花縈夢滿晴天迸壑春雷驚醉眠李侯神淸色不動手敲茶雪落輕煙相逢爲樂誠艸艸竟欲攜君臥煙島城郭秋風白鶴飛海上飡霞不知老杜陵昔年有茅屋浣花溪邊錦江曲古人不見春風來桃李無言自山麓石牀蘚澀靑泥幹決渠流水夜潺湲可憐寶劍埋黃土空餘山月照波間今我不樂空懷古短世長年誰比數花下那知李白來山鳥恣歌童亦舞酒酣大笑五情熱作相形求築巖說夷齊相逝居首陽逍遙采薇飽芳潔勿歌虞夏神農詩賢愚等是百年期魯連恥秦亦蹈海笑爾局促商山芝少文壁間對圖畫莫待老來誰命駕仰看翕忽浮雲馳安得乘螭與之化漠漠楊花縈逺天迸壑晴雷驚醉眠李侯神爽色不動手中茶雪落輕煙逢君此樂誠艸艸便欲攜君臥煙島海上千年白鶴飛世人何爲而自老

江南春

汀洲夜雨生蘆筍日出曈曨簾幕靜驚禽蹴破杏花煙陌上東風吹鬢影逺江遙曙劍光寒轆轤水咽靑苔井落紅飛燕觸衣巾沈香火微縈紛塵春風顚春雨急淸淚江水濕落花辭枝悔何及絲桐哀鳴亂朱碧嗟胡爲客去鄕邑相如家徒四壁立栁花入水化綠萍江波搖蕩心怔營

江南春詞二闋和倪雲林韻

周履靖

春林夜雨朝迸筍桃李芳菲門徑靜主人寂寂對疎櫺簾外交飛雙燕影峭寒風雨羅衣冷幾樹梨花開近井社酒歸來倒角巾欹斜醉動輕塵蝶飛忙花信急杜鵑聲裏春衫濕韶光撚指嗟何及倚樓芳艸連天碧幾處笙歌滿城邑埀楊系馬風前立請看緑水泛靑萍堪笑隨波空自營

邨前萬樹桃花盛緑栁埀絲間紅杏呼朋拉友玩芳春歷徧韶華三月景雕鞍金勒相馳騁靑樓栁巷追佳興吳姬嫋娜笑歡迎握手殷勤話更親入蘭房檀麝集銀燈翠管延嘉客冰盤玉饌陳芳席金尊防灔浮琥珀玉指纖纖調錦瑟牙牀繡帳娯此夕金雞三唱促登程惆悵相看不盡情

賦許君震杏林小隱

江上春雨歇喬柯散繁花開尊借莓苔共醉仙人家霽景麗華彩微波搖絳霞東風夜來急吹雪滿江沙明朝杏熟虎爲守郊原緑徧聞鳴蛙

贈顧定之

輕薄紛紛新少年論詩作賦如湧泉爲雲爲雨手翻覆背面傾擠當面憐阿翁七十仍逾四與我同心生並世髙臥白雲飡絳霞艸堂門對靈巖寺

贈康素子

道徳五千言之而又谷神不死曰牝用之不勤以綿綿太原道士康素子口講此書手畫指猶龍之後有防莊回薄宇宙有根柢蝴蝶栩栩觀物化濠魚洋洋樂何似壺丘弟子禦風遊遊仍有待曷足恃凥輪神馬鴻蒙外恍惚杳隨所止化人之居鄰太淸十二重樓臨五城千刼謂如一食頃不起於座空飛行王喬鶴上吹玉笙食棗東海安期生云車霓靷到平地渴飲懸河天爲傾大茅登云二弟迎紫虛永和傳玉經楊曦以授許長史玉斧淸映道初成貞白子微如日炯千巖萬壑春葛登鏈匡廬頂淵雷一聲眠鶴醒道陵章奏陽平治子孫繩繩祖武繼重陽晚出金末裔全眞爾名欽世世仰瞻在昔老莊列近比肝膽逺秦越要知道不出智勇疾似秋空鷹一撇素乎素乎爾鄰乎道徳而不孤凡夫皆具仙眞體一扇仁風病卽蘇

寄徐元度

二月苦雨晝如晦閉戶獨眠無所爲黃鳥翻飛乍依竹櫻桃爛漫開滿枝起覓杜康欲自慰坐無徐穉令人悲春防早晚江西去東湖宅前舟可維

陸隱者禱雪獲應

紇幹山頭黃艸枯年年雪花大如掌春風艸緑牛羊蕃誰爲祈禳復誰賞南雪由來到地消今年冬暖知爲妖民間禱雪誠希有旱禱桑林聞昔謡

鄭有道隱居梁鴻山

伯鸞近在東山陲室無孟光惟兩兒艸堂資煩王錄事蓮社緣依逺法師迎我掃除松下雪因君起冩壁間詩便思從子遂眞隱深谷紫芝堪療饑

賦耕云贈友

大茅峯前萬頃雲煙耕雨漑曉絪緼也知神物無根蒂誰種空山誰與耘愛君茅屋當南面閒看陰晴玩其變白鶴眠松夜夜歸朝逐孤云如匹練

贈季丙卿

季子蕭條千古心斷碑荒冢在江陰行人過客寜知此春雨年年江水深君家【一作家�】正近延陵郭世逺義風猶未薄誰識寥寥末裔【一作派】孫種杏成林惟賣藥

延陵道

延陵道去國千有餘裏民風質直昔季子攸居義興其屬邑過百里而逺麗於南隅民當西晉有周處肆勇鬭狠於鄕閭人皆以爲患父老揚言其非一朝發憤易行忠孝俱其歿已千載民今仰而祠我幸生居在鄰邑春服始成來遊而來娯式逢劉公揚鑣踟躕酌山之泉渚之蒲相率奠拜步趨襜如嘆詠而去方舟載塗錫山之陽其水舒舒山气磅礡而敷腴上升爲雲雨彌滿乎九區厥土沃若君子於以田漁公度中流揚揚其旗載挹載注原玆古初睠此平墟泰伯所都夫子所謂至徳也已矣吁嗟遡流百世下聞其風者尙惇乎薄夫

送潘生適越

鏡湖春水緑沄沄兩岸楊花飛白雲落日系舟微雨歇一壺濁酒飯香芹嘉爾盛名年少得筆精墨妙比羊欣日長髙臥無餘事應有人書白練裙

贈陸子華

爲愛西春水緑三年不來今乃復如來不三宿桑下子華畱我經旬宿東鄰惟有沈休文文字詩篇與討論時時亦復具雞黍未能厭飫嘉盤飱爲君吐出無味句嘆爾网魚共濡煦不作卑卑兒女情仰天大笑飄然去

宿薩判官家聴琴

薩公能琴賢且文城闉一遇何懽欣髙齋【一作堂】掃榻新雨霽爲鼓瀟湘之水雲竹林蕭瑟風嫋嫋山日掩靄波沄沄曲終推琴意逾妙【一作淡】髙山流水餘音聞【一作忍卽別去隨飛蚊】

送錢成大赴淮南

桐柏山髙淮水闊道途悠悠心忽忽大藩作鎭據兩淮公侯幹城孰子越帶雨春潮送櫓聲淮山千里靑相迎隱居行義今寥落到邑煩君訪董生

李徵君將還揚州因言沈郎官吳中賦此以寄

二月桃始華淮南客還家堦前疎雨落堂上春衣薄爲言沈約在吳中玉壺靑絲酒如空春風相過蕙艸緑芳菲滿堂樂未終

姚節婦詩

節婦復節婦處心良獨苦茍不義以生寧從義而死荊南流水石齒齒冦辱形虧涴淸泚妾可死不可辱夫従父生死攜女婦兮婦兮死所安使我感激涕汍瀾古今出處多射利委身事國爲貪姦嬴王易主意未殫身沒令名生美官嗚呼史臣直筆古來少孤臣直節今尢艱

奉寄沈理問

紫霞虛皇之上淸迢迢十二樓五城煙霧牕扉鳥爲使霞綃衣裳翠織成云旂芝蓋【一作翠�】集眞侶淸露如鉛籠玉宇回看人世方蚍蜉擾擾泥塗困雲雨騏驥縶足鳴何饑黃鵠截翮不得飛杜鵑哀號鷓鴣泣苦竹嶺頭無月輝可憐仙凡一塵隔哀樂紛綸殊不極人間亦有學仙人神巫僛僛舞瑤席精靈翕忽虹影長觴湛桂酒羞楓香雲情蜷局難爲駐世味膻腥不足嘗仙人舊亦人間住乘雲往列仙曹署願從帝所話悲辛明良畱心乃奇遇我聞天道自循環福善殃淫帝所闗令威亦成歸來願豈遂忘情出兩間

贈丁醫士

泊舟風雨芙蓉城江上君山云錦屏我來已是千年後館主子孫猶姓丁丁君手煉不死藥芙蓉仙人久相約孤鰥七十老無家種杏春來【一作林】看落花

詠鶴

丹鳯葳何處藏翳玆天孫云錦裳嘎然長鳴引圓吭晨飛峨峨【一作岷峨】暮良常玉笙寥寥佩瑯瑯千年仙驥時歸翔步苔飲泉下趨蹌忽然不返嵗月長爾居雞羣獨彷徨羽衣猶白未老蒼淸都霄臺應已忘啄腥吞腐塵土鄕乘軒豈復思華陽樊籠未離勿張皇

防蝀

嵗已亥春仲月之六日自寅迄酉震雷且雪甲辰暮冬日癸夘防蝀見於震陬飛龍挾雷電落景皎出月老夫頻年熟災異夏淒其風冬乃熱晝霧暝如夜淫雨十旬浹疲農不使憇殘喘志士不得安巖穴國之祅沴古亦有十月雷電天或隕石或雨血人君修徳災可弭桑生於朝赫王業方今滔滔天下墊鋒鏑四起羣豪傑孰能拯亂以爲治嗜仁而不虐吁嗟斯民命矣夫荼毒殘傷亦何辜

秋鶴軒

開軒北郭名秋鶴鶴影翩翩向寥廓不見千年丁令威悲嗟城郭是耶非紛紛霜葉飄庭樹苔色荒陰翳煙霧艸逕逶迆深樹中時有山僧自來去

賦翠濤硯

嶽翁嘗寶翠濤石今我還珍翠濤硯翠濤沄沄生縠紋云章龍文發奇變元章硯山徒自惜此硯顚應未曾見我初避亂失神物玉蟾滴淚空淒戀珠還合浦乃有時洗滌摩挲冰玉姿書舟輕迅逐鳬鷖喜出火宅臨淸漪松云磨香淬毛錐天影江波映碧滋一詠新詩開我眉

題王元用秋水軒

秋水如玉涵緑蒲玉壺美酒淸若無佳人倚牕調錦瑟文君勸飲坐當壚昔年種栁繞漢南樹今搖落人何堪惟有年年秋水至翠煙石黛漾晴嵐開軒淸映臨秋水斜日荷花澹相倚淩波微步襪生塵交甫凝情佩還委

送顧生歸四明

江上買舟歸四明楓林搖落【一作竹枝嫋嫋】秋風生好營三釡爲養親此去千里飛雲情禾稼登場候雁至霧雨如晦晨雞鳴舒王舊日宰邑處苔石縱橫湮姓名

贈陶得和制墨

麋膠萬杵搗霜螺制初成龍井莊悟得廷珪張遇法古松煙細色蒼蒼桐花煙出潘衡後依舊升龍栁枝瘦請看陶法妙非常一點濃云瓊楮透

郭文顯推人禍福神驗賦贈

昔者馬季主賣卜如有神郭君言禍福奇中乃其倫顧我年衰野而戅尙復紛紛嬰世网爲卜明年春水生欲問桃源刺漁榜

題陳氏齋壁

愛爾茅齋寡塵鞅【一作雜】時來下帷淸晝眠風流任【一作政】使書裙去嬾慢惟知坦腹便林間病鶴尙俯啄池上山雞徒自憐何爲當年種桃者移家偶脫區中緣

題曹云西畫松石

云西老人子曹子畫手逺師韋與李衡門晝掩春長閒彩毫動處雄風起葉藏戈法枝如籀蒼石庚庚橫玉理庭前明月滿長松影落吳淞半江水

對梓樹花

去年梓樹花開時美人明璫坐羅帷今年梓樹花如雪美人死別已七月梓花如雪不忍看沈吟懷思淚闌干鳴鳩乳燕共悲咽栁綿風急煙漫漫

題趙榮祿馬圖

嘗聞唐開元時畫馬曹將軍妙合變化神紛紜少陵爲作歌其詞藹如雲又聞宋元祐之中李龍眠畫法奄出將軍前蘇黃二子誇神駿險語驚飛蛟蟄淵國朝天馬來西極振鬛駑駘爲辟易玉堂學士寫眞龍筆陣長驅萬人敵學士歌詩淸且腴當時作者數楊虞畫成題就兩奇絕價擬【一作比】連城明月珠吁嗟天馬天一隅寶繪於今亡矣夫學士多師內廏馬得法豈在曹李下俗工未解知神妙此日罷駑徧華【一作區】夏好事流傳亦苦心誰爲幽賞伯牙琴獨悲蘭亭繭紙隨零雨轉覺臨寫紛紛費豪楮

爲曹僉事畫溪山春曉圖因題

荊溪之水淸漣漪溪上晴嵐紫翠圍連舸載書煙渚泊提壺入林春蕨肥身逺雲霄作幽夢手栽花竹映山扉磯頭雪影多鷗鷺也著狂夫一浣衣

畫寄王云浦

吳松江水漾春波江上歸舟發棹歌邀我江亭醉三日鳯笙鸞吹拂云和紛紜省署縻官職老我澄懷倦遊歷看君骨相自有仙故作長松掛靑壁

題畫

橘牕春夜雨潺潺翦燭裁詩畫碧山迸水定侵林下路蕙花委砌石苔斑夢乘艇子淸江闊坐聴橈聲暗相撥未必漁翁似我閒棹歌不待鳴鳩聒

畫竹贈王允剛

子猷借地種修筠何可一日無此君葉籠書席搖翠雨陰結香鑪屯緑云聞孫住近吳江渚二仲遨遊如蔣詡置酒邀余寫竹枝隔竹庖人夜深語

題畫竹

吾友王翁字元舉喚我濡豪畫縑楮喬柯修竹蒼蘚石霜葉風梢碧滋雨湖州仙去三百禩坡翁髙絕孰與侶黃華父子亦間出气粗惜產旃裘所本朝髙趙妙一世蔑視子端少稱許薊丘黃巖筆墨間瑞鶴神鸞競翔翥二公去後無復有谷鳥林烏誰指數奎章博士丹丘生未若員嶠能濡呴道園歌詠譽丹丘坡曉畫法難爲語常形常理要解品藻固已英靈聚少陵歌詩雄百代知畫曉書眞謾與坡深書畫詩更妙味永甘香試耽咀嗟餘生後愛詩畫所恨遨遊不従汝王翁好古已成癖說史談詩身欲羽吳江遇我意慷慨【一作涕縱橫】飯我羮芹一炊黍晚持此卷索塗抹醜婦爲顰走鄰女此詩此畫君勿笑焚棄筆硯當樽俎

題畫贈呂彥貞

江上秋雨晴泊舟煙水汀孤吟誰和予悠悠蟪蛄鳴故人邀我畱三宿豆畦蘿徑居幽獨松醪陸續酌山瓢燈影縱橫寫風竹水光雲气共悠悠鶴思鷗情樂此畱無褐無衣悲骯髒三沐三釁嘆伊優君自息機江上住我且沿洄從此去圖訖新詩艸艸裁眼底流光水東注至正十三年三月四日同章鏈師過張先生山齋壁間見柯敬仲墨竹因懷其人其詩文書畫鑑賞古迹皆自許爲當代所少狂逸有髙海嶽之風但目力稍恕耳今日乃可得耶

柯公鑑書奎章閣吟詩作畫亦不惡圖書寶玉尊鼎觶文彩瑚光錯落自許才名今獨步身後遺名將誰托蕭蕭煙雨一枝寒呼爾同遊如可作

送潭州魯總管

翽翽文鵷飛渡淮葳蕤五采下天階西疇昨夜雨初徧田父謳歌有好懷湘潭山色隨輕轂談笑來爲此州牧隔岸桐林散綺霞三月洞庭春水緑

十一月廿三日率性徳原共載過林下而余適不在遂返棹還家明日詩來因次韻重邀之

雲林風雪徳不孤指顧可求塗豈迂兩忘主賓政自好一以禮法何其拘我方飄忽念嵗月君乃疎豁笑人奴再爲理棹急相就放筆看寫狂遊圖

題文貞公墓道奉先亭子

奉先亭子山之陰雲气低廻何處尋烏啼隧道風林靜蘚剝趺雨澑深故老猶言前日事鮿生謾感二毛侵河山流峙英靈在世事紛紛一短吟

恆徳堂

虛林閒居養黃寧隱幾逍遙遊玉京怡然樂康息天鯨良醫良相仙道並厥施同仁而異名沒身身存故長生龍虎佩符鳯皇翎出戲洲入紫淸一念不已三千齡子能神視廬幽貞觀恆斯見天地情气專志一徳乃恆

賦淸隱閣

爾營艸閣名淸隱著在輕鷗逺水邊春池覓句正思爾拄杖敲門忽系船共賞奇文哦庾信更誇艸聖法張顚到此自忘歸興逸硏雲歸寫古苔篇

寫墨竹贈顧友善

顧伯末派隱君子林居江濆古東裏澡身潔行讀書史思友天下之善士緑竹猗猗蔚材美獨立不懼羣不倚長吟揮豪爲君起寫其形模惟肖似諒哉直淸可以比

贈丘氏兄弟及周生

岑參兄弟皆好奇二丘那復論東西欵門看竹我初到置酒投轄烏欲棲掃壁寫圖觀落墨瀹茗畱坐綴新題東風甚與周郎便桃李陰陰晝滿蹊

題柯敬仲竹

誰能寫竹復盡善髙趙之後文與蘇檢韻蕭蕭人品系篆籀渾渾書法俱奎章博士生最晚耽詩愛畫同所趨興來揮灑出新意孰謂髙趙先乎吾

古劍行

雍公孫子气甚淸示我楊顚古劍行劍鋒詩律兩奇絕秋蓮光彩玉庚庚楊顚健筆老縱橫是亦鐵中之錚錚吐詞郁嵂鳴不平鳯皇來爲盛世鳴一代惟數虞翁生余也學書學劍旣老何由而成名

富貴詠

富貴詘於人曷若貧肆志何從得此言聞之魯連子鴻飛天爲低下視俯啄何卑微去去煙蘿碧巖裏瀑流千尺洗塵衣

食無肉

食無肉兮出無車旅無依兮歸無家秋風嫋嫋江漢槎逺波落日明荷花枳棘戔戔道云賒飛蓬蕭蕭雙鬢華夜有吟蛩晨有鳴蛙玉琴在匣但聞淫哇龍劍掛勝幽遐吾生有涯知無涯世迫隘兮紛浮華思從句漏求丹砂忍食安期棗如髙臥白雲餐絳霞

趙善長氏妙於繪事以荊闗法爲遜學周君畫天香深處圖復賦此篇

周君洵美玉色溫有宋尙書之子孫尙書第宅古閩國秋風老桂蒼云屯有子五人總攀桂孝友才華稟忠義周君今住讓王城澤流綿延俄八世載懷先世發詠歌月明珠樹粲交柯白楡歷歷不可數手援北斗酌天河尙書父及子騎箕入霄漢逝波逐回風翕忽驚世換淸芬沾灑後人多翠靄金葩影零亂鳯歌我亦楚狂人吳市經遊幾度春泛泛去來舟不系狎鷗決去忽難親天香深處畱茶屋爲愛珍圖思超俗好繩祖武揚徳馨公侯之始爾其復

次遜學廣文舟出金焦山韻

眼前金芙蓉一朶迎人靑焦山岌嶪蒼石稜長江無波素練平蛟鼉出沒魚龍變化翕忽徙南溟絳霞晴虹映朝日光彩激射云錦屏指防齊州瞰吳楚欬唾萬里吞爲吐江水潺湲橫淚流古人去我今幾秋有子仲謀才不世多情庾亮晚登樓遡流轉柁鳴津鼓歷亂沙鷗起檣櫓當時行樂恣經過舉酒觀魚登网罟海若決水不滿酌任公釣鼇且脀俎棹謳淸綿斷復續瑤艸瑯玕動盈掬豈意一朝憂患生夫君處南予處北江流東去不西回爾亦胡爲乎嗟哉寒蟬長吟送落景砌蛩悲切助予哀仙人王子喬吹笙駕風雲招邀女媧補天手鏈石看作五色文

和周正道拔時髦韻

何處林間搭鳯毛鳯兮葳潛九苞空林春風露梢梢雉雊不聞鶴鳴臯雲中金枝紛翠翹龍鸞夭矯羣仙翺网羅張弛野喧囂羣飛畢命罔遁逃隕身析翮隨所遭毋啄我鷇傾我巢鳯兮麟兮逺莫招腥風血毛灑林郊隼鶻飛系當絳霄西飛鷓鴣東伯勞旭日鳴雁聲嗷嗷鬼車鵂鶹鵩鴟鴞風雨如晦聞呶號時乎時乎孰如嘲吁嗟淸濁寧混淆拔乎其萃皆時髦

春艸堂【是日袁君子英同集軒中壬子正月五日也】

春艸軒中隱幾坐中有袁髥閒似我欲浮淸海狎羣鷗擬向鴟借輕舸二月水暖河豚肥子苦畱我我懷歸半鐺雪浪薰香茗掃榻蕭條共掩扉麝煤繭紙齊梁筆寶繪珍題品神逸洗滌古玉龍眠池臨榻奇蹤淨名室紅蠡捲碧春將酣檳榔蔞葉嚼香甘夜闌更鼓湘妃瑟笙磬同音詠雅南別君此去何艸艸山爲回旋海爲倒令威白鶴會重來世人胡爲易衰老

至正丁酉十一月五日余友陳兄惟允過余旅寓鼓楚詞一再行因寫墨君並走筆賦長句以贈時漏下二刻矣筆硯荒落自愧艸艸惟允當有

【闕】

題趙千里扇上畫山

誰見解衣作盤礡捲懷雲煙歸掌握春雨江水深【一作波】竹間日暮衣裳薄零落王孫翰墨余越王臺殿久荒蕪要知人好畫亦好愛比當年屋上烏

附錄次韻

張伯雨

翠竹丹山气旁礡幾疊香痕經手握何年破鏡飛下天吳淞水翦並刀薄江南寶繪多遺余王孫不歸恨防蕪蘼蕪消歇秋風起班班爲我歌烏烏

又

鄭元祐

宋諸王孫妙盤礡萬里江山歸一握捲藏袖中舒在手淸風徐來縠衣薄文采於今淪落余雕闌玉砌淒蘼蕪至寶不隨黃土化門上空啼頭白烏

又

陳方

薴衣春暖初盤礡防綴溪山不盈握白雲隔浦見桃花坐使涼風起樷薄故物凋零百嵗余王孫有恨迷平蕪衡門今日看眞迹始與人辧雌雄烏

苦雨行

孟秋苦雨稻禾死天地晦龍怒嗔南鄰老翁臥不起漏屋濕薪愁殺人自云今年八十剩力農一生玆始病兩逢赤旱三遇水租稅何曾應王命吾今寧免身爲魚死當其時良可吁

泛滄浪

滄浪可濯纓春雨看潮生斵得木蘭槳欲向桃源行桃花源裏秦人住花發綺霞明處處何用文章寄武陵時有漁郎自來去

至正乙巳五月廿三日畫雅宜山齋圖幷題

靈巖對直雅宜山穹林巨石臨【一作憶】蒼灣若翁遁迹在其麓有子讀書常閉闗松根茯苓煮可握【一作拙】林下慈烏去復還寫圖愛此錦步障白雲紅杏春闌斑

戲贈東方生

國士腰間玉鹿盧猛將手中金僕姑英雄往往出屠釣輕薄紛紛能諂諛寶劍生塵無所用黃流明月若爲污揚雄枉儗相如賦今日論兵重武夫

送友之紹興

賀監宅前路荷花今亦無空餘湖上月照見水中蒲送爾作官幽絕處錢唐江頭飛栁絮聴事【一作署】臨堤滿夕嵐惟有沙鷗自來去

題張外史翦韭亭

外史詞華耿霜月劍花秋瑩鸊鵜膏皎然光焰照綠水不假雕琢慚鉛刀雅音自出性情正庸工徒爲血汗勞若人逝矣不復作稂莠雨深那可薅

壬子九月十九爲潘翁仲暉畫並賦詩右方【此畫在長安中】

阿翁好讀閒居賦桃李春風滿庭戶時與華陽道士行還鄰甪裏先生住寶淨僧居共齋粥已看富貴如風霧我來三宿夜連牀行路荊榛嵗將暮

泉州兩義士行【孫天富陳寶生皆泉州人】

泉州兩義士異姓乃同心同心而同居利矣能斷金不見橫海虹夢見海畔路夢隨春雪舞回風思逐奔湍向東注婁江之水沄沄其波方舟容與遄歸以歌落葉不息飄揚無蹤大風雲飛嗟彼防蓬人生乖離式與此同翩翩者鴻飛鳴相隨睠彼憸人我心實悲兄弟戕賊室家瘡痍背義競利曾弗之思兩士相讓以義其誰似之

淸閟閣全集卷四

欽定四庫全書

淸閟閣全集卷五

元倪瓚撰

七言律詩

送倪中愷入都

酌酒送君遊上京風防回首闔閭城煙消南國梅花發冰泮長河春水生太史奏雲龍五色伶倫吹律鳯雙鳴仰觀禮樂防龍盛好播聲詩頌治平

送張外史還山

道士朝乘白鶴還樓臺金碧鎖空山半天花雨飛幢節萬壑松風雜佩環丹井夜寒光剡剡石壇春靜蘚斑斑飄然便擬從君隱分我洲一半閒

別姚子章都事

不見髙人十五年相看兩鬢各皤然酒溫鶯語煩三請椹熟蠶筐已四眠舞袖醉僛明月下歸心飛度白鷗前練溪倘見韓徵士好示新圖竹色娟

送徐子素

山館畱君才一月梅花無數倚霜晴埀簾幽閣團云影貯火茶鑪作雨聲深竹每容馴鹿臥靑山時與道人行歸舟載得梁溪雪惆悵鄰雞月四更

送張鏈師遊七閩

髙士不羈如野鶴忽思閩海重經過舟前春水他鄕逺雪後晴山何處多觳觫臥云芳艸細鉤輈啼樹野煙和武陵九曲最淸絕落日采蘋聞棹歌

聴秋軒

聴秋軒裏聴秋雨定起山僧坐翠微隱隱煙濤搖夜席蒙蒙花雨著人衣驟如崖瀑衝云落婉似湘靈鼓瑟希六用根塵今已淨松篁陰下共香霏

晨起一首寄丹丘

竹牕晨起聞幽鳥深巷絕無車馬喧多病相如【一作馬卿】非不遇歸田靖節【一作陶令】自忘言墻陰薯蕷苗方茁雨裏櫻桃花正繁二月防寒少晴日漸【一作坐】看春水上柴門

次錢思復見貽韻

文章傳法似傳燈治病宜求三折肱退食君休大槐國安居我學小乘僧業勤已有朋來樂步闊能無祖武繩欲挈一壺相慰藉春船月色待君乘

東林隱所寄陸徵士

巖扉桃李晝陰陰耕鑿居人有逺心一夜池塘春艸綠孤邨風雨落花深不嗔野老羣爭席時有遊魚出聽琴白髮多情陸徵士松間石上續幽吟

失鶴

啄粟巢松泰華峯直將天地作樊籠不聞丁令歸華表應馭王喬入太空行迹縱橫苔石上寒棲依舊竹林中淸齋我亦厭腥腐遐舉【一作長嘆】思乘萬里風

北裏

捨北捨南來往少自無人覓野夫家鳩鳴桑上還催種人語煙中始焙茶池水雲龍芳艸气井牀露淨碧桐花練【一作綀】衣掛石生幽夢睡起行吟到日斜

山園

春水鳬鷖野外堂山園細路橘花香棲棲身世書盈篋漠漠風煙酒一觴豈謂任眞無禮法也須從俗著冠裳不營產業人應笑竹木栽培【一作竹本桃栽】已就行

林下遣興

眼見藤稍已過墻手拈書卷復堆牀閒臨水檻親魚鳥欲出柴門畏虎狼冠制不嫌殼小衣裾新翦鶴翎長從來任拙惟疎懶一月秋陰不下堂

春日

閉門積雨生幽艸嘆息櫻桃爛漫開春淺不知寒食近水深惟有白鷗來卽看埀栁侵磯石已有飛花拂酒杯今日新晴見山色還須拄杖踏蒼苔

林下

林深何處尋行徑披艸時過野老家練練澄波晴偃月蜿蜿小塢曲藏蛇孤防賣藥來勾曲獨木爲橋似若耶髙臥閉門成懶癖蒼苔從滿石樽窪

二月十日文館聴雨

臥聴夜雨鳴髙屋忽憶陂塘春水生何意逺林饑獨鶴若爲幽谷滯流鶯成叢枸杞還堪采滿樹櫻桃空復情二月江頭風浪急無機鷗鳥亦頻驚

對雨寄張伯雨

把酒獨臨溪上雨林深地僻少相過忽興天際眞人想欲乞山陰道士鵝坐久苔花【一作研苔】侵袖碧書成檐澑沒堦多悠然靜寄東軒下日暮徘徊聊短歌

次陳子貞見示韻

漠漠寒煙墟落際猶餘凍雪鎖荒榛行隨雲谷采樵者飯供松龕學道人未必杜陵渾懶慢可憐逸少轉淸眞酒船好系【一作纜】溪頭石花鳥相娯行及春

次韻答郯九成見寄

郭外靑山舊結廬微茫野逕望中無殘生竟抱煙霞癖好事猶傳海嶽圖夜壁松風懸雅樂秋池菊水酌商觚倘從世外求賞好趂輕舟看釣鱸【一作浴鳬】

和虞學士寄張外史韻

華陽上館誰曾到知有髙人避世深當戶春雲團紫蓋洗空花雨散靑林丹臺篆迹龍蛇動經閣松聲鸞鶴吟念子離居消息逺幾將書札寄遙岑

再用韻

外史棲眞何處尋桐花源上艸苔深星壇醮後云封徑仙驥歸來風滿林丹竈石幢遺往迹寒松流水續幽吟虞君傳世瑯玕句千古淸標寄石岑【一作虞書傳寶人間世爲有淸詩寄璧岑】

贈張景昭

君能不負白綸巾【一作張卿自道古遺民】世外尋眞狎隱淪虛閣松聲答笙磬小山桂樹絕風塵晨朝絳闕存三景夜掃靑壇禮七眞每禦天風自來去淩虛好是鶴爲身【一作末俗頑仙非所取淸年如子不多人】

送章鏈師入京

五鶴翩翩朝帝京靑童遙侍玉宸【一作皇】君倚天樓觀金銀气蔽日旌旗錦繡文夜禮洞庭薦明水春陪遊輦望祥雲何人得似愚溪子髙舉淩風思不羣

與伯雨登溪山勝槪樓

樓下淸溪夏亦寒溪頭个个白鷗閒風回綠捲平堤水林缺靑分隔岸山若士振衣千仞表何人泛宅五湖間絕憐與子同淸賞擬向雲霄共往還

送張貞居遊靈常洞兼簡王晉齋

荊溪山水閟靈宮子晉笙鸞駐碧峯午夜月明風滿帳千崖人靜鶴眠松緣知瑤艸春來長應有仙人洞口逢莫爲靑螺翁久住歸時騎取葛陂龍

過許生茅屋看竹

舟過山西已夕曛許生茅屋逺人羣鑿池數尺通野水開牖一規畱白雲煮藥煙輕衝竈出碓茶聲逺隔溪聞可憐也有王猷興堦下新移共此君

答王彞齋

客居北渚靜窺臨霜藻蕭蕭雪滿簪玉石在山聊混璞金蘭惟子久同心每懷往事悲今事莫棄分陰惜寸陰自笑蝸廬無長物牕前陶器與單衾

長至後十日蓋十一月十日也獲與徳機伯昻二髙尙書堇伯兗二賢良共詠彞齋有道先生見貽佳制絕嘆惇厚優柔得唐人句法宋諸老性情也張髙尙命卽次韻奉和書紙尾所謂以狗尾續貂多見其不知量也恕之幸甚是嵗乙巳倪瓚再拜

八月廿三日畱南宮嶽山人飲明日嶽山人過玉山南宮老矣不知復幾聚首觀花聽琴情不能堪因賦兼柬玉山

芙蓉著花已爛漫濁酒彈琴聊少停數聲別鵠隔江渚一醉秋風空玉瓶況當賓客欲行邁忍使風雨卽飄零攀條掇英重惆悵但願花下長不醒

在同裏懷元用

一水東西云窈窕幾家楊栁木芙蓉齋居幽閴無人到屐齒經行破蘚封密竹牕虛秋半雨叢【一作楓】林寺逺日沈鐘寄詩爲道長相憶欲話離愁何日逢【一作想亦依依念去蹤】

寄王成夫

茂深閉閣獨焚香那識窮愁客異鄕坐拂朱弦彈綠水狂攜紅袖浹淸觴春池雨後泉應滿庭樹云移影更長月燭露帷非予樂五湖煙景屬漁郎

乙未嵗餘年適五十幼志於學皓首無成因誦昔人知非之言慨然永嘆賦此

陰風二月栁依依隱映湖南白板扉旅泊無成還自笑吾生如寄欲何歸美人竟與春鴻逺短髮忽如霜艸【一作藻】稀五十知非良有以重嗟學與寸心違

三月廿二日雨懷荊溪勝遊寄原道

我昔系舟尋杜牧荊溪流水落山【一作川】光春茶已放仙人掌露蘚渾侵玉女牀酒防更踏花間月舞罷猶彈陌上桑此日狂遊忘旦暮十年回首意茫茫

贈張度時方喪內

吳松江水似荊溪九防煙嵐落日西寂寂郊園寒食過蕭蕭風雨竹雞啼蕙花委砌心應折芳艸歸途意轉迷曾得魯連消息否春潮隨雨到長堤

上巳

石梁破屋路欹斜僻似華陽道士家漠漠春雲飛別鶴潺潺夜雨雜鳴蛙閒看稚子翻書葉時有鄰翁汲井花日暮傷心江水綠共舟人已躡飛霞

題張以中野亭

人境曠無車馬雜軒楹只在第三橋開門艸色侵書幌隔水松聲和玉簫一榻雲山供夏簟滿江煙雨看春潮君能擷取飛霞佩天際眞人近可招

送徳常同知

聞道之官嘉定去載書連舸泊江濆城樓近瞰吳松月館微霑滄海云宓子風流常宰邑張翰識達更能文亦欲東觀釣鯨手棹歌秋趂白鷗羣

贈君震

逺愛尋山復好仙鶴歸城郭幾何年靈芝每掇巖前秀祕訣還從肘後懸松月半空埀羽蓋風湍一壑寫鵾弦擬開精舍當飛瀑【一作懸澑】與爾棲遲日論【一作惟爾丹陽許叔】

江上作【一作贈友生】

江頭二月雨埀埀起濯塵纓水滿池賀監宅前重載酒辟疆園裏更題詩川途幽邈鴻歸逺牕戶虛寒燕到遲忽見故人王架閣夜闌秉燭話餘思

燕吳氏樓居

雲松之樓髙入云風起松濤【一作松頂松聲】十里聞瓊杯綺食行春雨翠幔朱簾捲夕曛宴遊適當山擁榻醉臥莫遣人書裙西飛白鶴東歸去回首巢居謝俗氛

九日

自嘆不能孤九日一壺濁酒對西山遙憐玉樹秋風裏靜看防鴻落照間艸木蕭蕭云更碧山川漠漠鳥飛還長途誰是陶彭澤被褐行吟意自閒

懷歸【載都敬先生詩話】

久客懷歸思惘然松間茆屋女蘿牽三杯桃李春風酒一榻菇蒲夜雨船鴻迹偶曾畱雪渚鶴情原只在芝田他鄕未若還家樂綠樹年年叫杜鵑

雪後過陳子貞隱居

陶公卜宅南邨裏快雪初晴思一遊樹辧微茫來獨鶴櫓搖欹側散輕鷗墨池繞澑春冰滿塵榻繙書夕照收相見惘然如有失棹頭吟詠出林丘

贈友

開元道士來相訪索寫雲林春霽圖別我梁溪已二載去濯滄浪徧五湖滿目波容醮山黛撩人栁眼亂花須避喧正欲尋耕釣源上桃花無處無

荊溪卽事

銅官之山溪水南周處廟前多夕嵐看捲云防歌白紵勸嘗春酒破黃柑長林獨往誰能覓幽事相闗性所耽苦欲避喧那畏虎倘從地主結松龕

顧仲防過訪聞徐生病瘥

室裏維摩病已瘳竹鑪藥鼎雨聲秋一畦杞菊爲供具滿壁江山入臥遊舟外鷗波情浩蕩牕間蝶夢思綢繆虎頭癡絕從談謔煮茗聊爲半日畱

雨後

雨後堦【一作循】除泉亂流落花時節緑陰稠石尊貯酒供杯飲素壁圖書入臥遊翳日長林藏伏虎際天春水浴輕鷗幽居四月饒櫻筍醉裏題詩一散愁

次柯博士寺壁題韻

初月五日春意動逺水蕩漾情如何鏡中羞見白髮短栁上愁看靑眼多起拂綠琴歌楚調爲畱明月掛松蘿弭棹溪南一杯酒他年浪迹倘重過

吳門賦謝陸繼之黃柑紫蟹之貺

闔閭城外皆春水斜日維舟方醉眠攜手故人驚夢裏送書飛雁落樽前黃柑開裹煩相贈紫蟹傾筐也可憐憶爾獨居湖上宅晴牕奇石翠生煙

送甘允從

來尋墨沼雲林下共愛女蘿懸石牀喚人鸚鵡語猶澀當戶枇杷子半黃霜【一作奉】橘定應題百顆籠鵝卽欲寫千行蘭亭書法人間少好去山陰覓野航

鶴溪爲張天民賦

西溪松影髙千尺白鶴時時眠上頭風雨不驚鷗鷺宿雲霄應與鳯鸞遊明牕筆格瑚樹新釀松花瑪瑙甌露下鳴臯聲徹逺幽人空谷獨相求

悼頂山淸上人

杯渡前溪見水源偶來佩芷服蘭蓀香臺猶帶山牕影經卷長依松樹根雲起晴峯還有觸雪消春野不畱痕翛然我已忘言說翠竹黃花自滿園

送貞居還山

日暮書傳靑鳥使華林瑤艸待君歸挾舟婉婉雙龍出背雨寥寥一鶴飛秋水琢成蒼玉佩朝霞補作紫綃【一作煙】衣山中長史來相覓應借牕間白羽揮

寄貞居及栁太常鄭有道次前韻

華陽外史従幽討谷口髙人亦賦歸遙憶愚溪對山坐何時菌閣看鴻飛荒荒旭日晞髮潏潏流泉浣素衣寂寞松牕懸榻處塵生麈尾不堪揮

寄王叔明

幾夢山陰王右軍筆精墨妙最能文每將竹影撫秋月更愛巖【一作山】居寫白雲祕笈封題饒古迹幽襟【一作雅懷】蕭散逸人羣今年七夕聞多事曝畫繙書到夕曛

薩仲明爲丞相府掾時僦居京師名其軒曰半野後買宅延陵亦揭是名於軒因信宿軒中賦此贈之

何意開軒名半野身存魏闕思江湖斜侵圃通花藥稍傍薇垣近竹梧千里秋風催斫鱠九霄晨露浥飛鳬如今別買荒城宅自掃楓林候野夫

送寶南琛往住荊溪碧雲寺兼柬方厓

碧雲林壑杳重重此去風流似簡公舂藥碓閒湍激下空山蛩響月明中結茆擬候芝三秀眠鹿應遺地一弓聞道重居開竹牖待予艇子過溪東

八月三日與劉道益連牀夜話風雨淒然五日開霽道益賦詩見貽次韻一首

扁舟小泊菇蒲雨論都消身意塵空寂室中無侍者蕭條云外不羈人酒杯畏病不復舉燈火新涼差可親嫋嫋秋風振庭樹綠波芳艸似初春

別張度

歸去荊溪丘壑多松陵浦口復來過淸風明月許度泛宅浮家張志和夜雨燈檠歌陸續秋林樹子落桫欏相逢相別嗟遲莫人事多乖柰若何

送張以中由宜興歸金壇

亂後歸來事事非子長遊歷壯心違陶公館裏懷仙友杜牧堤邊戀落暉松下白雲初起石艸間夕露已沾衣君今尙有歸耕地顧我將從何處歸

甘允從來過溪上將還汝寧賦此奉送

野夫住近靑山郭左右雲林無市聲忽有故人騎馬至卽呼稚子出門迎虛牕圖史少開笈細雨滄浪同濯纓乍別林居無所賴裁詩相憶字欹傾

奉和虞學士賦上淸劉眞人畫像二首

君向積金峯頂住長年髙臥聽松風蓬萊云近瞻天闕劍佩春明下漢宮歸去長謡紫芝曲翩然逺挹黃睂翁標名合在諸天上何事置身巖壑中

焚香坐石孤峯月飛佩朝天萬壑風邈爾空歌傳碧落飄然流響振金宮神君教服霜劑聖主能延綠發翁共道乘鸞去無迹祥雲繚繞畫圖中

寄養正

得君佳句淸如玉秋色驚人換物華老境侵尋眞有感故園隔絕更興嗟女蘿綠徧縈【一作牽】茅屋烏桕紅明映落霞欲酌一樽澆磊塊幾時邀子過田家

送僧遊天臺

四明山水名天下師去那知客路遙雪霽驚麕騰宿莽月明寒鵲集疎條坐尋云頂千峯石歸趂江頭八月潮寄語【一作說與】山中光老子送賓也合過溪橋

送諸從事之越中

郡防艸色映靑衫從事風流雪滿簪最愛長官能化俗因知僚佐願停驂右軍宅裏尋苔石賀監湖邊詠夕嵐他日従君覓佳果來禽靑李不須函

贈嶽松澗

曾訪神仙五粒松澗泉流潤白雲封林間蘿蔦交靑蔓【一作影】水畔【一作石上】菖蒲開紫茸煮石有方畱祕訣采芝何處覓行蹤嶽君別我三千嵗晚戲滄洲得再【一作又汝】逢

答邵生

已從鷗鳥狎云深老我無機似漢陰采采菊花猶滿地蕭蕭霜發不勝簪南遊阻絕傷多壘北望艱危折寸心好在吳松江水上靑猿啼處有楓林

逢張度

一年不見張度秋夜吳城忽爾逢淸似石湖梅上月瘦於廬埠瀑邊松白冠緇布前朝服短髮長齋舊日容昔者交朋淪落盡及時【一作埋憂】爲樂且相從

寄熙本明二首

在山無事入城中每問歸樵得信通松室夜燈禪影瘦石潭秋水道心空幽扉獨掩林間雨疎磬遙傳谷口風幾度行吟欲相覓亂流深澗隔西東

白首遙知得道余不聞詩思近何如髙齋夜雪同誰話古木寒山獨自居夢裏只尋行去路愁時聊讀寄來書夕陽溪上多飛鳥若个能看影是虛

寄錢伯行

斑斑苔砌蕙花消忽憶美人山水遙夢得池塘春艸句望殘煙日晚江潮汀雲沙鳥時同宿野飯芹羮或見招灑掃南湖石上月爲畱淸影醉吹簫

居竹軒

翠竹如雲江水春結茅依竹住江濱堦前迸筍従侵徑雨後埀陰欲覆鄰映葉黃鸝還自語傍人白鶴亦能馴遙知靜者忘聲色滿屋淸風未覺貧

送祖芳二上人參禮育王寺光公

四明之山林麓幽育王塔前神光浮【一作流】湯休賦詩嘆寂寞逺公結社憶風流貝葉經文白業進曇花樓閣靑春幽易屨上堂禮足已香煙雲霧共悠悠

寄張天民

淸溪演漾綠生蘋溪上軒楹發興新只欠竹陰埀北牖盡多山色近南津湖魚入饌長畱客沙鳥緣堦不畏人媿我萍蹤此淹泊片雲回首一傷神

送簡禪師易道

蓮花峯下簡禪師半醉狂吟索賦詩榻上諸僧禪定後水邊髙閣暮鐘時不堪雨栁縈春夢更惜燈花對酒巵【一作且看書燈照夜碁】深羨雲棲松頂鶴吾生飄泊竟何之

寄陸靜逺

積雨雲林生薜蘿墨池新漲浴羣鵝每懷笠澤従漁釣更擬滄浪聴棹歌蓮葉滿湖云掩冉橘花埀戶雪婆娑布防十幅秋風裏卽買湖船載酒過

雲泉小隱爲張徳機賦

昕【一作朝】夕輕鷗傍釣磯幽情【一作好山】自不與人違琴樽花圃春酣後童冠風雩晚詠歸云【一作淸】臥半閒僧入定苔【一作流】侵三徑客來稀卻憐服食淸虛甚黃獨松花煮療饑

送盧錄判之建寧

淸溪九曲遊人少想見官河一水分理楫初辭季子邑到州好訪考亭文簿書閒暇對春雨齋捨蕭條棲白雲洗我明年塵土足扁舟防覓武夷君

寄曹徳昭

遙【一作苦】憶建溪君獨豪【一作人姓曹】五湖春水雲山髙丹厓靑林紫步障蜀錦越羅金錯刀已知雅頌播廟瑟無復謳吟悲楚騷伏生衰朽見鵬化願同斥鷃巢蓬蒿

賦王眞人胎仙樓

紫閣岧嶤閟玉文攝衣迎日禮神君河汾鳯吹來未泯城郭鶴歸今復聞貪看飛裠舞綷縩遙憐風馭散繽紛世人政若塵瞇目指防虛無疑白雲

過蘭陵宿蔣達善家

蔣翊初開竹下逕野夫聊乘溪上舟珍簟敷牀夏冰薄湘簾受風春浪浮圍棋終日對急雨解帶六月如髙秋可憐相過便傾倒就宿爲君少淹畱

寄張貞居

不但入城蹤迹少南鄰野老見猶稀狂歌鳴鳯聊自慰舊學屠龍良已非蒼蘚渾封麋鹿徑白雲新補薜蘿衣羊君筆札誰能寄欲讀靈文一扣扉

送徐元度

荷鍤空林春雨餘舟江岸燕飛初去尋天上仙人佩肯顧山中隱者居霜月四更提劍舞田園二頃帶經鋤蘭榮栁密南檐下佇子雲間枉尺書

奉懷張外史

陰壑慘慘綠苔生碧雲亭亭多逺情松杉鶴去轉蕭瑟洲渚花落自縱橫從君下榻住十日看我鼓枻出層城洞口舊巢無恙否定應閉閣著書成

寄郯九成

芙蓉洲渚暎江波落日維舟發棹歌坐久不知初月墮居謀何處白雲多糠粃富貴知吾否簿領風埃柰子何幾格香材倘持寄燻罏茶鼎樂漁蓑

初書記以詩來別且諄諄開諭深見方外之情因次韻奉謝並期面別

從知四大皆假合順境逆途非樂憂夢中妄想驚得鹿海上忘機思狎鷗舉世何人到彼岸獨君知我是虛舟詩來說法能開諭頑礦無情也點頭

鄭徳明新居

僦居吳市仍栽竹掛榻髙齋獨待余風引香煙金鵲尾雨添書水玉蟾蜍仲舉未應治一室更生何用博羣書繞牀阿堵那嫌俗每罄金錢一飯餘

送浙憲掾劉彥文並簡張貞居

落日采薲溪水緑目追防影先飛鴻寄書爲覓仙人隱種杏今居丹井東逺道悠悠宵入夢晴波洶洶晝多風鳴珂使者淸無事爾得優遊羣掾中

寄吳子並懷貞居

江海風流吳孟思十年不見鬢成絲舊同野老松花供今寄仙君石室碑秋日滿船初曬藥晴雲浮水獨臨池南山樹裏孤棲鶴爾去何當一問之

謝伯理東還訪之不遇走筆奉寄

謝朓宅前山黛濃山雲飛墮墨池中攜家又作他鄕夢歸棹還隨落葉風鶴入暝煙愁浩渺鷗浮逺水思淸空尋君不遇成惆悵江艸靑靑防蓼紅

寄盧士行

闔閭浦口路依微笠澤汀邊白版扉照夜風燈人獨宿打牕江雨鶴相依畏途豈有新知樂老境空思故里歸擬問桃花泛春水船頭浪暖鱖魚肥

詶曹徳昭

荊溪山水最淸逺結屋溪邊住幾年磵底松棲何處鶴邨中茶焙隔林煙淸譚況有王戎勝閉戶仍多【一作聞】孫敬賢詩出奚囊【一作捲何當】時寄我瑯玕色潤薛濤箋【一作長篇短句使人傳】

張貞居有詩柬梁鴻山楊君次韻和之

鴻山東面受朝暾戶牖嵐光晝吐吞梁婦終甘隱吳市戴琴原不適【一作遂不過】王門歌寂寂虛千載井臼依依自一村踏【一作掃】雪獨尋楊處士蕭條古道與誰論杭人有傳余死者貞居聞之愴然因賦以寄之

果園橘熟誰分餉茅屋詩成懶寄將衰謝皆傳余已死迂疎眞與世相忘夜分風雨雞鳴急天闊江湖雁影長寥落百年能幾面論文猶及重銜觴

霧隱空山秋色【一作已】深茅齋酒熟向誰斟菊花楓葉愁相並澗水松風伴獨吟洗耳不堪聞俗語醉眠且復罷淸琴遙知對月深予憶忍不題詩慰子心

寄張徳常

身世蕭蕭一羽輕白螺杯裏酌滄瀛逍遙自足忘鵬鷃漫浪何須記姓名石鼎煮云聴澗雨玉笙吹見和松聲憑君爲問張公子曾到良常夢亦淸

十二月二十四日馮髙士訪予笠澤旅寓相與遊從累日其操行孤削居處簡易有古髙逸之風従容話及徳常明公學行之美與僕交誼之篤因言欲以書札枉問以僕深相怪恨遂不復作計此無他聽雙鳬讒謗之過也雙鳬以十年前博易之物翻悔不遂竟嗔恨而去知其動興讒於所識非特執事也鼠輩小計僕固不卹但可笑耳王半山面有黑防人教用園荽煎湯洗面半山曰天生黑於予園荽其如予何但執事不明之愆則不可逃一人譽之從而敬之一人毀之従而怒之可乎執事以爲何如謹以奉問千萬還示數字幸甚尊君鶴溪先生侍間道瓚懷仰之私也瓚再拜

寄陸明本索酒

楊栁低昻蕙艸靑西莊風物【一作景】似華亭日修長史登眞訣夜誦虛王內景經玉冊【一作牒】初標紫臺籍石苔應長新宮銘自慚服食淸虛甚爲覓松肪釀百瓶

蕭從善集其師外史張君詩賦贈

葛翁臺上繙經處陸子泉頭試茗時石記只畱金菌閣宮銘猶樹玉津池晚探風雅還心醉謾說曹劉是我師麟角鳯毛勤采拾卻愁雷電取無遺

贈張楨

憶昨州民饋餫初兵戈阻絕飽艱虞忽驚歸路千荊棘莫致南溪雙鯉魚別浦秋蓮明泛泛寒防夜雨落疎疎靑衫從事將軍幕已覺門多長者車

答徳常別駕初夏見懷

隔浦鼉鳴似打衙雲濤城郭夕陽斜汀前露冷魚鱗屋牕裏煙輕蟬翥【一作】紗沛澤風雷時繞幾談空衣裓不沾花欲分香飯能來否早晚門前望鹿車【一作菩薩如今只在家】

苦雨

防防秋雨溺田禾日日奔雷吼怒鼉十里荒涼黃犢艸五湖浩蕩白鷗波直應天地移龍穴未覺堦除失蟻窠君子憂民重興感吁嗟天意欲如何

春日送別餘一秀才

翼翼髙防開逺天綠波芳艸隨煙綿春林風雨集憂思茅屋琴書移晝眠文采由來庾信少艸聖近誇張旭顚百年聚散如落葉行客居人俱可憐

西野對雨有懷明本彥凖並呈道益

怪雨顚風裂芰荷鷗飛歷亂水驚波便須掃地焚香坐豈有髙人載酒過笠澤至今能養鴨山陰何處覓籠鵝重陰忽霽猶斜日惆悵思君柰若何

贈葛子熙

打碑直入長安道養母還歸白馬峯聞說陰厓畱積雪將尋隱地看長松晴牕弄翰山僧對寒澗行樵野鹿逢爲問山中危太朴到州應與子相從

畱別王叔明

秋蛩喞喞雨瀟瀟楮穎陶半泬寥此去那能期後防淸言聊以永今朝濕云牕裏初溫酒白鳥汀前又晚潮故國何人賦招隱桂花零落更停橈

十二月四日和徳原率性賦雪韻

海宇希微隱一豪行舟冰泜夕停篙愁看寂寂雙峯並細數林林亂石髙豈有風塵勞白羽謾思文采照宮袍雪融二月溪流合洞口誰尋千樹桃

題孫氏雪林小隱

天地飄颻一短篷小牕虛白地鑪紅翛然忽起梨云夢不定仍因栁絮風鶴影防褷檐上下鹿迒散漫屋西東杜門我自無干請閒寫芭蕉入畫中

喜謝仲野見過

堦下櫻桃已著花牕前野客獨思家故人攜手踏江路柱杖敲門驚夢華借艸悲歌聲激烈停杯寫竹影欹斜新蒲細栁依依綠西北浮雲望眼遮

述感

桑柘蕭條半艸萊百年人事哽悲摧沙丘漂母寧復有故國王孫誰見哀歌吹淒涼銅雀妓世途荏苒霸城災遙知敕勒穹廬野日夕牛羊欲下來

張徳常明公舊有良常艸堂在金壇之華陽洞天掲曼碩張仲舉諸學士嘗賦詩紀勝其後徳常宦遊無定居政績顯著今爲松江府判因潘以仁之便輒賦七言一首奉寄

樗散張侯意久疎齋廚服食轉淸虛童初府署標名後碧落仙官校籙余海上空蒙歸化鶴庭前寂寞有懸魚【一作人間繁劇臭如鴽】吳松江水浮靑玉聊此飱霞駐羽車

寓齋秋懷次韻三首

渚蒲防栁望秋零桂樹懸香月影淸埜水浮舟歸未得羽觴泛螘【一作酒杯到手】句還成雲松眠鶴夢方逺露艸寒螿鳴不平南郭先生默久猶將諷詠寄閒情

思歸江漢濯塵纓旅況蕭條秋气淸【一作況乃秋髙气澟淸】滿壁山圖初睡起一簾風雨助詩成逺樹芊芊煙鶴唳飛鳶跕跕暮潮平蒼巒九疊淙松瀑擬畢餘生棲遁情問我歸期未有程秋光羇思共淒淸雪畱鴻迹應如幻氊仰毛豈有成破屋逃亡寒燐起故宮基構綠蕪平試聴嗚咽長溝水水本無情似有情

緑波軒二首

緑波佳思復如何堦下淸陰芳艸多爛醉哦詩弦寶瑟閒眠欹枕幔煙蘿莫將華發臨明鏡還寫黃庭換白鵝翦取吳松云錦麗天孫機杼隔明河

旅況沿洄似夢中孤舟江上白蘋風蕭條病起二家墅憔悴天涯一禿翁藋底鷦鷯嘆鵬雷鳴瓦缶棄黃鐘憂來直欲窮牛渚河漢迢迢萬里【一作碧漢】通

三月一日自松陵過華亭

竹西鶯語太丁寧斜日山光澹翠屏春與繁花俱欲謝愁【一作病】如中酒不能醒鷗鳴野水孤防影鶻沒長天逺樹靑舟楫何堪久畱滯更窮幽賞過華亭

病中懷故友華陽外史次韻

憶昔時雍四海寧華陽外史住南屛春愁黯黯懷仙臥幽鳥闗闗喚夢醒塞雁歸時鶯出谷園花落盡栁縈靑傷心南北數千里無復沙墩長短亭

呈錢復思用前韻

霞飡云臥養黃寧玉笈幽文防石屏一榻松濤金石弄半鐺茶雪夢魂醒玲瓏泰室生虛白縹緲空歌自始靑不見仙風雲上過羽車芝蓋曉亭亭

呈諸友人再用前韻

北牕髙臥自淸寧煙霧衣裳云錦屏舉世無知心自得眾人皆醉我何醒黃熊號野兵埃黑白骨生苔鬼燐靑舊宅荒蕪時入夢墨池誰訪子云亭

歸錫麓

未訪西巖墨沼泉東家兒女笑相牽莫話艱難長旅食敢忘蕭散送餘年防防云黃秋雨後芙蓉霜落渚鷗邊歸來何異遼東鶴荒冢累累思惘然

二月二十日大風

南渚春風二月狂停橈濯足聴鳴榔煙邊去鳥暮山碧衣上飛花春雨香髙栁拂云依古渡驚鷗衝浪起橫塘逺懷不作悠悠語忍躡飛鳬返故鄕

寄陳庶子

髙行昔聞陳太丘浮雲蹤迹長【一作云行好在思】逺遊丹砂擬訪葛洪井湖水堪乘範蠡舟鑪銀欲變頭先白田秫可釀行歸休且排憂憤澄神慮奏刀已覺無全牛

俊仲明以詩見示次韻謾詶

南湖流水緑泱泱野鶴同棲秋夜長短世應須幾兩屐懷人可但九回腸驚風零亂芭蕉影冷雨淒迷菡萏香髙尙劉君此肥遁優遊物外久韜光【一作寧知百世有餘光】

送栁道傳東歸

賦詩南澗寫烏絲靄靄停雲去後思鄕國動成經嵗別江湖復與故人辭溪船斫鱠云生柁松室聞猿月滿枝他日重尋言子宅詠歌應在【一作惟許】暮春時

寄開元長老兼呈鄭明徳

逺公令我詩興生堂下綠苔無俗情天女試散寶花墜曲生相逢靑眼橫布金已住長老宅乞食應憐王捨城何當慧筏【一作棹歌】一來過同載惟許鄭康成

呈良常安遇伯仲

松陵竟失五車書梅裏燒焚舊屋廬衰季悲吟嘆羅隱盛時作賦羨相如伊優骯髒復何似臃腫支離聊與居日日秋風白蘋老門前江水接空虛

送梁生讀書沈莊

上蔡梁君譜系蕃淩煙勳業舊諸孫廬山傍斗可攬秀大江自岷初發源夜誦庭柯雜琴響春羮汀藻帶潮痕休文舊宅宜終隱歸近南湖只樹園

題王敬之壁

我來陸莊如故鄕故鄕風景日淒涼解憂幸有盈樽酒慰眼新栽百畆秧蒲葉淸波閒濯足荷花斜日起鳴榔當年李白成何事白髮緣愁萬丈長

寄周履道

兼旬不見周徵士落月空梁夢見之久狎海鷗聊避世虛言市虎竟成疑尊前節序梅將玉鏡裏形容鬢已絲日暮煙濤隔城郭蕭條南渚一吟詩

寄顧仲瑛

江海秋風日夜涼虫鳴絡緯促寒【一作尙練】裳民生惴惴瘡痍甚旅泛依依道路長衰栁半欹湖水碧濁醪猶趂菊花黃知君習靜觀諸妄林下淸齋理藥囊

寄王明卿

不見孝廉逾十年髙人風節自居然數間茅屋無人補一榻寒云只獨眠酒榼時須栗裏菊茶煙還煮惠山泉衡門不出棲遲久坐有孫登彈一弦

題荊南精舍圖

誰畫荊南精舍圖煙霏嵐翠墨糢糊林間野鹿時相逐洞口山猿不受呼尙有流泉悲夜雨已迷幽徑入寒蕪癡人莫彈西飛鶴云外仙君恐姓蘇

題米南宮石刻遺像

千秋遺貌【一作米公遺像】刻堅瑉卻在荒煙野水濱絕嘆莓苔迷慘淡細看風骨尙嶙峋山中仙塜芝應長海內淸詩語最新地僻無人打碑賣緬懷英爽一傷神

題畫貽王光大

荊南山色靑如染卜築正當溪水南浪舞漁舟鷗泛泛雪消沙渚栁涼軒楓葉晴雲綴秋浦荷花落日酣舊宅不歸幽夢逺吳松聊結小禪龕

用王叔明韻題畫

王郎筆力追前輩海嶽新圖入臥遊獨鶴眠松猶警露孤猿掛樹忽驚秋陶潛宅畔五株栁範蠡湖中一葉舟同煮茯苓期嵗暮殘生此外更何求

題趙榮墨竹

緣江修竹巧臨模慘淡松煙忽若無亂葉寫空分向背寒流篆石共縈紆春渚云迷思鼓瑟靑厓月落聴啼烏誰憐文采風流意謾賞丹靑沒骨圖

辛亥六月三日寓實性源禪房爲寫竹梢因賦三首

禪闗分榻【一作開門便肻】畱人宿不夜長燃禮佛燈君已風流如惠逺我聊吟嘯答孫登來依結夏安居者莫厭無家有髮僧淸夜哦詩江月白瑯玕節下影鬅鬙

此身已悟幻泡影淨性元如日月燈衣裏系珠非外【一作不】得波間有筏引【一作要】人登狂馳尙覓安心法解寧爲縛律僧曲幾蒲團無病惱松蘿埀戶緑鬅鬙

殘生已薄崦嵫景猶防餘光似曉燈【一作縣】圃雨雲元不隔華嚴樓閣也湏登夢歸金菌山前路飯仰白雲窗裏僧獨鶴步庭閒顧影西風吹鬢雪鬅鬙

寫畫贈潘仁仲醫士

屋角東風多杏花小軒容膝度年華金梭躍水池魚戱彩鳯棲林澗竹斜亹亹淸談霏玉屑蕭蕭白髮防烏紗於今不二韓康價市上懸壺未足誇

貞居君在余杭北郭結樓居之號茅嶺行窩予久欲往觀而未能也玆貞居適有來此之約因寄一首

已向雲林開別墅更聞茅嶺有行窩提魚就煮興不淺看竹頻來意復多梅隖雪晴紅綴蕚墨池水暖緑生波懸知潘令閒居賦不比陰山勅勒歌

再用韻呈張伯雨潘子素

團團桂樹覆巖阿茅屋歸來雪一窩髙臥故園奇气在倦遊江海故人多楚山白雁遵寒渚練水長魚出素波去去南州書問少寂寥誰和紫芝歌

附次韻

闕名

扣舷溪子發陽阿落葉霜林見鳥窠淸閟閣前春意早蕭梁防上月明多顧瞻鳴雁嵇中防仰視飛鳬馬伏波對酒忍思千古事潘郎刺促爲誰歌

東友

幽窗談笑話生平屈指年華【一作三十年前】防變更白髮滿頭今已老靑山排闥故多情桃花灼灼應無語春雨蕭蕭尙未晴明日扁舟期載酒南山筍蕨正堪烹

曹伯髙爲曹尙書之子以卜居詩卷索題走筆漫應

淸貧我早識尙書身沒韓公爲結廬可但家聲今不替猶趨禁直未全疎牕臨墨沼揚雄宅郭映雲林謝眺居共愛諸郎遊息地風雩閒詠暮春初

陽春堂

陽春堂下春波緑臘雪初消蕙艸靑未覺避喧離世俗也知習靜愛郊坰欲爲野逕孤琴約盡醉華筵雙玉瓶見說陶朱有逺趣長松傾蓋碧亭亭

風雨

風雨蕭條歌慨慷忽思往事已微茫山人酒勸花間月秦女箏彈陌上桑燈影半牕千里夢泥途一日九回腸此生傳舎無非寓謾認他鄕是故鄕

附次韻

張羽

看畫哦詩重慨慷百年翰墨付微茫已憐揮灑如摩詰可忍悲歌似子桑名世幾人稱妙手舊遊隨處擾愁腸雲林故事惟文藻遺迹偏多在逺鄕

淸閟閣全集卷五

欽定四庫全書

淸閟閣全集卷六

元倪瓚撰

七言律詩

屋漏

寂寞江天暮色懸重陰愁絕捲塵編走看破壁雨沈竈思臥蘆花雪滿船風捲髙【一作臯】堤沙【一作髙】樹抜泉翻野徑藥苗延靑山天矯浮雲外自愛新秋爽气鮮

贈惟寅【有引】

陳君惟寅天倪先生令子也天倪爲黃淸權髙士之甥淸介孤峭甚似其舅讀書鼔琴不慕榮進澹泊無欲以終其身惟寅能守其家法者也世故險巇安貧自樂窮經學古教授鄕裏色養得親之歡心友愛盡弟妹之和樂綴葺詩文於以自娛余嘗愛其藻麗不羣飄然有出塵之想聊摛鄙語用詠才華暮春之辰忽過江渚出示新什相與披詠因成長句以歸美焉

不見元方已隔年暮春孤坐此江邊政憂浪濶多風雨卻喜君來共簡編諷詠新詩非偶爾艱虞逺別更淒然看花相約重過此已放栁條維酒船

曲彥逺寄茗裹賦此道謝且求致梨栗木

繞屋靑山謝眺居木梨栗種扶疎不妨暇日騎官馬自喜淸時少簿書九月授衣霜欲落百年回首雁飛初猶憐踽踽空山落茗裹封題逺慰予

故吾

縹緲靑山日欲晡彌漫秋水興何孤鶴歸城郭生新夢塵掩圖書尙故吾南畝藝苗傷碩防北窓臨磵聴啼烏醉歸倘乞封侯地便復移家傍酒壚

三月二十二日雨懷荊溪舊遊寄原道

憶昔荊溪棹酒船緑波搖蕩女蘿煙春茶未放仙人掌雨蕨先舒稚子拳巗間石上尋遺迹作賦題詩多昔賢今日空齋獨對雨幽懷猶夢白雲邊

詶友生

泖水山光照屋廬每思潘令賦閒居客愁不解連三月詩贈全勝枉尺書醉墨不妨拈禿筆狂吟時復近前除亂離自嘆摧頹甚晝寢毋嗔老宰予

二月晦日聴劉伯容彈琴

逺思翩翩屬五湖一杯濁酒詠唐虞淸琴忽作金石防佳士今猶山澤臞飛絮遊絲颺風日瀑流松吹灑巾襦羣龍汨溺淫哇久古樂蕭條古道迂

答元用

野水浮鷗不世情煙濤漂泊羽毛輕雲移短棹忘機久雪防靑山照眼明甫裏宅邊逢酒熟吳松江上看潮生夫君爲話徵途苦惆悵令人意不平

同通書記過鄭先生舊宅

女蘿埀緑翳衡門野水通池沒舊痕有道忘情觀物化淸言如在想人存淒涼江海空茅宇慘淡煙埃委石尊一奠山泉薦芹藻古心寂寞竟誰論

馬國瑞東臯軒

未羨勲名馬伏波優遊鄕土樂婆娑輕舟陌上山堪數細雨籬邊菊未過【一作娑】浩蕩五湖鷗夢逺蕭條萬里鶚情多寒宵偶伴【一作防時有】幽人宿月燭藜牀【一作髙懷】幔緑蘿次韻張榮祿追和楊別駕賦王番陽東湖勝遊四首呈云浦耕云二君

秖今誰是番陽守別駕題詩凡幾春僚屬得才靑瑣舊兒童騎竹白頭新當筵意欲淩雲外今日人誰問水濵陳迹寥寥風景切桃源何處覓遺民

賓客從來逸興多雨深春渚綠增波笙簫載月廻鸞鶴云錦飛裙織芰荷短世悠悠大槐國余哀嫋嫋竹枝歌湖山寥落行人老翠影蒼煙寒蕩磨

散亂鳬鷖發棹謳波明云淨宛如秋酒杯靑落垂楊影麈尾風生杜若洲匣裏鳴琴俄復掩杯中覆水竟難收白頭聞說開元盛雙淚滂沱似瀑流

湖上晚風明綺霞春云覆竹影交加歌喉圓滑吟山鳥舞袖低徊亂渚花綠淨碧虛寧敢唾星埀河注欲乘槎玉堂坐想當時勝榮祿詩成謾自誇

贈王文靜

靜寄軒中酒一罇陶然醉裏別乾坤碧桃花已當窓發翠竹陰須映戶繁荏苒春光逐風雨婆娑嵗晚樂丘園詵詵更祝螽斯羽若欲宜男賸種萱

知王子明韻

從容浮沈多厚顏醉筵舞袖作弓彎雉羅孰是逃三窟豹管能窺見一斑縱酒已時共棄歌詩猶與世相關采薇巗穴聊終隠林下閒雲自往還

送盛髙霞

霜髮飄飄鶴上仙相逢遼海幾何年種桃遂有劉郎賦鼔瑟寧知曽防賢華表不歸塵汨汨吹簫何處月娟娟嗟餘百嵗彊過半欲借關【一作窓】靜學禪

陸文玉見過時余初喪長子

荊溪二月春風惡燈火論交夜對牀白鶴繞壇初露下碧梧滿地忽霜黃卜商失子人誰弔阮籍窮途只自傷政使陸郎能慰藉賦詩懷舊更淒涼

贈道士李嘯虛

龍虎巖前李鏈師幾時飛鳥洞庭垂晴天白鶴興閒逺秋水蒼龍光陸離山中杏熟從收谷堦下芝生看奕棋邂逅樓船海上便還應與爾道相期

送霞外師過磧沙寺因寄鄭博士毅長老

湖水東邊磧沙寺繙經室裏看爭棋食馴沙鳥巢當戶坐愛汀云影入帷恵逺向修爲律縛康成終老只書癡寄語山靈莫疑怪松陰好防中興碑

次韻贈林泉民張孟辰

三徑誰尋二仲蹤一丘木石紫溪翁思蒓張翰有淸識閉閤茂深多祖風午夢池塘春艸綠輕陰窓戶落花紅應懷錫谷林泉勝山色依微在望中

送葉道士東歸分得懸字用韻三首

愁心黯對夕陽懸忽見髙標喜欲顚似與人民千嵗隔更詢耆舊一淒然靑燈綠酒看成醉祕篋珍圖自滿船歸去還臨劍池月定應歌此酌山泉

憶爾心如旌斾懸相逢泖渚欲華顚窮冬風景吾衰矣落日煙濤思渺然八詠樓前思舊宅三髙祠下覓歸船棲幽定洗塵喧耳剩吸東陽一斛泉

君到茅檐雨澑懸采芝期我碧山顚掀髯一笑非徒爾隔世重逢豈偶然沙渚屐聲歸泖客晚潮帆影下江船爲予一話艱危際雙淚沾衣似迸泉

贈別榮子仁

退食從容下玉除當年史館燦成書藝塲馳騁答賓戲筆陣縱橫賦子虛山水娛情經亂後圖書連舸渡江初君來愧我無供給一勺寒泉薦菊葅

雨中在林氏賦贈徐生

終朝風雨洗炎歊隠幾無言思泬寥已絕鳴蟬咽衰栁空吟翡翠集芳【一作蘭】苕嘉魚坊裏多名酒碧鳯橋邊欲晚潮二子翩翩【一作林徐】有髙致爲陳筆墨逺相招

戲題嚴錄事所集書畫藪

雨餘晝逢嚴錄事手持書畫索題詩金題玉躞齊梁迹墓刻厓鐫秦漢碑把玩始驚繁卷軸品量還愧拙言詞古人冷淡今誰尙謾葺殘編慰所思

以龍尾硯寄錢徵士

龍尾誰磋古硯池庚庚璧隠風漪知君筆力能扛鼎愛我云腴欲產芝投贈寧論百金直詠懷更賦五言詩惟應洗濯寒泉潔靜試松煤獨下帷

宿淸流堂

衍慶院中無市聲淸流堂上晚風淸一濁涇從污染百灘白月見空明我性非澄本爾淨外塵徒擾元不驚恆公宴坐淸涼海還許遊人來濯纓

題畫送僧

用大機吳人也住宜興保安寺壬子九月十九日將還山戲冩秋樹筠石並詩以贈之且以呈方厓禪伯云

不到荊溪三十秋南津溪水亦東流用公近住金鵞嶺魏族猶鄰白虎丘楓葉斕斑霜落後竹枝蕭瑟渚邊頭歸逢古徳方厓叟爲話談舊日遊

夜宿張判府環綠軒贈度

戊申十月十八夜環綠軒中借榻眠舞影霜筠風細細縈窓素練月娟娟此生寄迹雁遵渚何處窮源漁刺船染筆題詩更秉燭語深香冷思淒然

子章號夢庵走筆題

夢庵春夢幾時醒隠約江湖且寓形愁見亂離心忽忽迹疎親友淚熒熒松陵遇我才經宿浙水歸舟且暫停蕉鹿紛紛何得失霞明煙外數峯靑

江上遇楊徳朋

吳淞江上米家船邂逅蒙舊宅前政似燕鴻交泛泛聊憑楮穎度年年糟牀滴雨誰沽酒破衲頭獨坐禪莫學山僧空載月主人情重更畱連

題春山髙士圖和韻

扁舟溪上數來過白髮殘春柰我何栁絮如煙迷曉浦杏花飛雪點春波林扉有客圖丘壑石室何人帶女蘿欲和華山髙隠曲羇愁淒斷不成歌

過桐裏

依防桐裏接松陵綠玉靑瑤繚復縈爲詠江城秋艸色獨行煙渚暮鐘聲黃香宅裏畱三宿甫裏門前過幾程借書市藥時來往未【一作不】許居人識【一作道】姓名

寄陳餘二校書

吳松江水碧沄沄忽憶江城【一作陳余】兩隠君酒艇時揺夜濤月書帷影亂晴窓云一貧老我長爲客二仲英賢已著文何事雙魚俱寂寞【一作淸】言經嵗不相【一作況不使余】聞

宿普度僧舎

悲涼華屋總荒墟人事乖張已久如兩部艸池蛙鼔吹一襟桐露鶴堦除狂遊且盡餘生酒宿習猶存半舸書初日輕煙棹歌去江潭栁影亦蕭疎

贈姚掾史

相府共推三語掾卜居曽占九龍峯美髯不獨如靈運佳句仍兼似鮑容我有茅齋當絕壁時看晴雪落長松因君喚起故園夢仿佛三生石上逢

賦居延王孫徳新小隠軒

志隠寧須分小大不論廛市與山林橘中之樂固不淺壺裏有春藏更深奕戲自能忘世事酒尊聊用散衝襟莘耕巗築茍無遇豈有朝堂論道心

次徳機韻【一作賦徳機荊南精舎圖】

溪上田園定有無愁將歸思畫成圖春林寂寂花開落風牖泠泠鬼嘯呼尙有流泉悲夜雨已荒幽徑入寒蕪何當一舉同黃鵠未覺山川路鬰紆

別彥貞

空齋風雨話連宵歸夢不知山水遙鶴逺城荒嗟寂寂香霏髩影共蕭蕭市中乳虎人三語燈下寒葅酒一瓢無念百年聊樂爾海甌飛去定難招

挽鶴溪張先生

子述孫承久熾昌薦饑多施活人方句金壇下良常洞白鶴溪邊世壽堂孔壁遺書覘古學祗園法藏溢神光乘雲笑謝人間世九秩逍遙返帝鄕

首夏卽興呈貞居

鵝鴨如雲散碧漪來禽靑李壓低枝深林汲澗常聞虎淸晝焚香獨下帷路出城東無十里燕來堂上不多時可憐稚筍都成竹忽見春蠶已吐絲

寄盛髙霞

不見情親逾一載素書到手淚滂沱仙人脫骨煩重瘞去鶴思歸忍再過墓左碑隨煙燼冷手栽松斷斧斤多知君欲話悲辛意慟哭爭如後會何

題畫貽王光大

荊南山色隠晴明暖翠當窓不用圖避世移家今十載盛書連舸泊三吳可憐畫卷撩歸夢依舊香奩傍藥鑪珍重故人王架閣筆能扛鼎要人扶

寄白石

僦屋渝盟也任渠爭巢野鵲厭鳩居人情轉劇空懷土家具無多莫借車踽踽獨行良不易紛紛薄俗竟何如波瀾翻覆從千變道眼遐觀熱惱余

送杭州謝總管

南省迢遙阻北京張公開府任豪英守臣視爵等侯伯僕射親民如父兄錢廟有碑刓夜雨嶽墳無樹著秋聲好將飲食濡饑渴何待三年報政成

丙午十一月十九日避泖上丁未十二月十六日始去此至陳溪分湖間矣因寫喬柯竹石並題

泖渚淹畱再燠寒移居何處卜林巒可憐產不能恆業聊復心隨所遇安船底流澌微淅淅葦間初日已團團故人存沒應難訪愁裏題詩彊自寛

寄錢伯行

春雨斑斑長菊苗坐憐依砌蕙花消此時行逕泉侵濕閉戶哦詩江怒濤【一作動揺】政爾淸虛忘世傲不妨貧賤使人驕下帷寂寞錢徵士艇子看花許我邀

題本中峯觀蓮像

東南唱道據禪林諷詠蓮心契本心善矣不塵仍不染美哉如玉復如金三周妙法耆闍崛十大開花玉井岑今日仰師猶古佛風波回首一長吟

呈良常

無家已老復何歸碧樹團團尙夕暉淸越風湍帝子瑟縱橫隴畝僧伽衣世波汨溺毋混我節序炎涼且息機白鳥汀前坐來久泉侵野徑暮依微

寄朱府判

明月娟娟夜二更挑燈孤坐不勝情尊前舊恨多年積枕上新愁何處生已作閒雲孤鶴去不堪隨栁傍花行使君爲省春田出可念憂時老釣耕

淸明

江雲籠雨白煙生愁眼看花淚濕纓可惜紅英滿芳艸又經上已復淸明漂漂羈旅燕鴻迹眤眤愁思兒女情老鶴莫教塵土涴碧巗松下紫芝榮

寄徐季明

海虞山下徐公宅修竹長松左右栽陳榻待君時一下顧園有客莫驅回至今淸夢依依在欲寄新詩艸艸裁自是漫郎嫌俗子也應魚石有蒼苔

學書

幾叢枸杞防藩籬一徑莓苔臥鹿麋獨許陶爲宻友更呼毛頴伴幽棲野鶩家雞成品第來禽靑李入書題臨池自嘆淸狂甚眞好還同鍛栁嵇

贈範壻

範公文杏園西宅喧寂一塵還【一作渾】異宜鼔琴深林調淸越讀書稚子聲唔吚簾旌不動香如霧硯席生涼雨散絲欲飲寒泉錫麓洞暫違淸賞一題詩

題鄧氏扇上

鄧家層軒畱十日陸郎酒船來百回蒓羮鱸鱠亦已甚冰甌雪碗何爲哉江雲飄飄委坐席防栁埀埀落酒杯飲酣戲寫齊紈扇山河防影月徘徊

李文逺制墨次吳寅夫韻

潘衡墨法老坡傳承晏昆仍又幾年獨依山室燒桐子贈與仙人寫內篇石竈霞光存活火夜帷云影炫晴煙要知文字遺不朽猶向詩中詠墨仙

贈墨生吳善

吳生制墨變潘法住近義興山郭中洗玉巧當前澗水采花還覓古時桐照夜虹光燈隠壁拂云鸞尾谷生風長年圭璧富潤屋我善養生那有窮

贈墨生沈學翁

沈學翁隠居吳市燒墨以自給所謂不汲汲於富貴不戚戚於貧賤者也煙細而膠淸黒若點漆近世不易得矣因賦贈焉

桐煙墨法後松煙妙賞坡翁已久傳麋角膠淸瑩玉龍文刀利淬寒泉山廨惟珍白鵞帖云窻誰錄古苔篇愛爾治生吳市隠收煤一室數燈然

四月二十八日篷屋題

江湖風雨夢頻驚舟楫沿洄莫計程不幸乃今成大幸有生眞亦似無生郤生自足賢賔主岑氏誰言好弟兄世故愛憎從毀譽一杯聊復暢幽情

擬賦嶽鄂王墓

耿耿忠名萬古畱當時功業浩難收出師未久班師急相國翻爲敵國謀廢壘河山猶帶憤悲風蘭蕙總驚秋異代行人一灑淚精爽依依雲气浮【一作荒墳落日重回頭】

再二首

姦任忠誅轉謬悠鄂王固豈爲身謀中興可望隳成業南渡何心報敵讐廢壘山河猶帶憤悲風蘭蕙總驚秋莫言當日民遮哭更使他年過客愁

丹楓落日隠荒祠蕭瑟淸秋志士悲復國豈期讒賣國出師何遽詔班師少康一旅應無計李牧多功徒爾爲汨汨江流寫餘恨可憐宋祚亦終移

盧公武甫當世衰道捲之際獨能學行偉然不但賢於流俗而遂已不慍人之不知嗜古金石刻辭汲汲若饑渴隠居婁江之鹿城澹泊無營若將終其身焉命予賦鹿城隠居詩因賦

避俗龎公隠鹿門鹿門靜亦絕塵喧釣緣水北菇蒲渚牕俯江南桑柘邨書蠧字殘繙汗簡石魚名古刻窪尊地偏舟檝稀來往獨有煙潮到防痕

和甘白先生樂圃林居二首甲寅六月五日

闗闗幽鳥綠陰濃林塢陂池曲曲通荷雨逗涼侵北牖汀雲度水迅南風淸琴詠雅寧諧俗濁酒攻愁似有功聞道秋來偏起蚤一簾晨露引髙桐

竹裏齋廚栁下渠幽林風景自應殊家無甔石惟憂道鄰斷炊煙急索租山水巍蕩聊足樂雨雲翻覆豈吾徒蘧蘧栩栩天涯夢楚水湘云叫鷓鴣

十六日夜聴甘白彈琴

漙漙夕露淨衣巾虛牖琴聲向夜分變雅變風由正始江濤江雨洗炎氛煙中雉雊登春木石上吟隔嶺雲山意寂寥知者少匣藏無使世人聞

二十八日又一首

白蘋風起日初沈露坐鳴琴望碧岑七月炎歊已流火一聲冰玉落空林平沙幽結嬋娟恨飛佩空遺縹緲音淸景娛人羣動寂冷然眞足洗予心

貞壽堂爲吳縣尹楊彞作

貞壽堂前風日遲天夭寸艸答春暉兒兮事育心無怍母氏康寧志不違後日腰懸季子印只今身著老萊衣熙然鶴髮照綠酒金鴨火溫香靄微

因儒者董惟明至荊溪輒寫贈別士元鄕契一詩以呈厓翁知己承數念及恐欲知近況何如耳

古徳乖違已數年相逢吳苑話迍邅木魚晨粥同僧赴仙掌春茶破悶煎采藥童歸隨貿市眠松老鶴伴棲禪語離更問余何適思屬江云浦月邊

兩往見皆不得面賦此奉寄以寫我心須稍涼再謁耳瓚上惟寅髙士

兩到幽居不一逢靑苔行徑白雲封敲門自看池上竹悲嘯更倚風前松足疲塵土三伏日思屬云屏九疊峯解帶墻陰憩孤寂暮歸林下已鳴鐘

野舟西堂吾鄕之英才也辛酉冬仲邂逅於簡邨蘭若爲寫江山夕照圖並詩以贈野舟又號牧庵故云耳

鵬摶鯤化未逍遙大呂黃鐘久寂寥燕處丘園眞足樂貪愚海賈定難招能禪豈復沈空寂善牧寧當犯稼苗逢著吾鄕閒老子地鑪連榻話連宵

題陳虛碧畫

虛碧眞人物外遊尙餘遺迹雪鴻洲城荒鶴怨無窮恨雨駭風驚滿眼愁紅樹靑山棲石馬碧花翠蔓引牽牛我來仿佛三千嵗淸淺蓬萊幾度秋

八月二日雨涼寄道翁親契

飄颻江雨沃秋陽戢翼幽禽葉底涼庭砌苔滋連竹淨陂塘荷气勝花香結茅何處足松水歸夢逺林余磵岡惆悵同心阻攜手掩扉山室聴鳴螿

畱別道翁二首

一室蕭閒無市聲浦雲沙鳥到堦庭朋來直諒惟三益心醉離騷與六經曠世有懷頭已白經年不見眼猶靑江村又作思君夢睡起長吟月滿汀

綠云幽思接飛猱與子乖邊更鬰陶門掩虫秋寂寂窗明風栁夕騷騷滄江波外孤帆舉太華峯顚一凖髙歸去靑苔黃葉落托鄰樵牧共遊遨

題顧定之爲周正道寫篔簹圖

蕭蕭瑟瑟一林風寫與城東拙逸翁石室先生仙去逺虎頭孫子獨稱雄霜毫淡墨陰晴外曙月寒牕夢寐中對月懷人一悲慨雪泥蹤迹似飛鴻

和拙逸翁謝惠紙扇之作

楮箑輕於一葉桐淒淒懷袖灑溪風吟揺楊栁春煙綠醉障荷花落日紅疑是片雲飛忽墮修成寶月樣偏同美人半掩歌唇小翠黛淸眸莫惱公

次拙逸叟立春韻

雪泥縱迹嘆飛鴻逐逐馬牛千里風去日年光悲少壯中星時節自西東園梅破臘花渾白詩老逢春語更工獨有無家霜髩客寒防咄咄坐書空

題周遜學天香深處捲

城柝啼烏風滿裳月明琪樹影侵墻霏防露下琴尊淨鬰勃胸中書傳香山隔浦城迷去雁艸荒吳苑泣寒螿黃雲堆逕無行迹幽思迢迢夢故鄕

次遜學道經錫麓懷外家韻

九龍峯色葉蒼茫云臥西溪夢洛陽鴻漸艸堂泉石在春申祠宇艸苔荒千年仁術傳鄒孟萬里風煙壯帝鄕欲覓外家成惆望船窓風雨灑防涼

一庵大士舊𨿽識未深相知庚子二月十四日復訪之於壽明卽畱三宿挹其風標聴其言論始知古徳師也余恐其慈忍拯溺之心過甚未卽深僻幽閒之地乃寫竹稍並賦以撼之云爾十六日懶瓚和南

壽明寺裏連宵話震澤汀前永日畱雨葉風梢愁寂寂陶毛頴思悠悠蓬萊莫道仙人逺兜率還同大士遊乞子玉牕淸鳯尾能從歸掃白雲不

壬子正月廿三日邂逅芝年講主於婁江朱氏之芥舟軒中芝年熟天臺三教旨嚴菩薩之戒儀七遮旣淨一乘斯悟與語久之斂袵敬嘆因寫圖賦詩以贈

優鉢曇花不世開道人定起北巖隈逺山迢遞窓中綠埀栁低昻水次栽丈室淨名禪不二三生圜澤夢應廻閒雲野鶴時相遇艸艸新詩爲爾裁

七月六日雨宿雲岫幽居文伯賢郎以紙索畫因寫秋亭嘉樹圗並詩以贈

風雨蕭條晚作涼兩株嘉樹近南牕結廬人境無來轍寓迹醉鄕眞樂邦南渚殘云宿虛牖西山淸影落秋江臨流染翰摹幽意忽有衝煙白鶴雙

畱別勝伯徵君

淸修卓行虞徵士食粥三年致母喪詩法道園能入室畫傳洪谷早升堂獨髙落落松筠節不逐悠悠鵷鷺行此日別君江海去波光鷗影思防茫

寄惟允

我別陳公才五霜未應髮白視茫茫句哦夜雨懷無己冠著方山似季常夏沼己浮蓮蕋碧春衣猶怯樹陰涼久知服食淸虛甚更試山翁煮石方

題安處齋

湖上齋居外史家淡煙疎栁望中賒安時爲善年年樂處士謀身事事佳竹葉夜香缸靣酒菊苗春點磨頭茶幽棲不作紅塵客遮莫寒江捲浪花

送虞勝伯之雲間求先世遺書

虞勝伯徵君隠居行義家甫裏埀二十年不以姓名求知於時之聞人道園先生其從叔祖也先世雍公遺文道園先生欲求而不可得勝伯必欲以意購取之可謂有志而不忘其所自矣聞此書藏松江兪子中推官宅推官沒已久而子俊州尹其弟能假以歸勝伯非仁人義士之存心乎州尹吾故人也因書以爲之請陶蓬大尹見之當有以教我也

州谷沄沄逝水波雍公勛業未消磨況當異代求文字尙有聞孫校舛訛京國不聞收汗馬艸萊終見沒銅駝誰陳聖主賢臣頌柰爾陰山勅勒歌

上平章班師

金章紫綬出南荒戎馬旌旗擁道傍奇計素聞陳曲逆元勲今見郭汾陽國風自古周南盛天運由來漢道昌妖賊己隨徵戰盡早歸丹闕奉淸光

次韻畣陳叔方早春見懷二首

隔江山翠晚依防隠映江邊白板扉事往依依驚嵗攺老來念念覺前非己看庭艸侵行徑漸有汀花拂釣磯慚愧詩篇慰幽獨白頭從此莫乖違

淸夜哦詩手自書也應把燭倩官奴瘦牛犖確荒田隴肥馬蹣跚笑瓠壺且釀松花江水碧更分煎術嶺雲腴人間誰覓眞子春雨扁舟釣綠蒲

贈周校書

中元習靜松江渚回首塵埃多厚顏富貴不如長處賤奔馳何似得心閒參天竹樹存眞碧動地波瀾任往還輸與金溪周處士避人探道掩松闗

西神仙行【載錫山誌】

昔在九龍雲霧中泉邊蠟屐徧行蹤南樓明月看時好西澗故人行處逢亂後不聽驚鶴錫夢回猶憶下堂鐘休兵卽欲幽棲去見說禪房膝可容

送朱善良

之子才華足起予迥如明月麗淸渠方誇道韞哦春雪已見梁鴻挽鹿車榕葉擁厓山店逺海濤喧枕夜城虛明年好鼔澄江柁歸奉江波雙鯉魚

老唐有詩見寄謂冷淡無錢覓卽欲返棹豈知不冷淡而冷淡中有溫甘者存焉

春風春雨不勝寒江路無泥雨卽幹千樹梅花明屋裏一痕山翠出林端髙情不許庸人識俗眼何從妙畫看若對陶公談世利唐翁可謂沐猴冠

易尙賢赴鮑郎場司丞次王叔明韻

江山寥落白雲飛城郭煙濤獨鶴歸碧落輕防來縹緲夕陽逺樹見依防熬波霜雪良艱苦富國魚鹽果是非猶嘆蝸牛廬底客焜黃時節尙絺衣

白馬寺通長老修圓覺期化緣

惠逺深心白蓮社湯休麗句碧雲篇懴摩不懈香燈供般若仍通文字禪雨後春池芹細細月明寒渚竹娟娟東林門外聞鐘返惟有陶公妙入

至正九年八月十六日計籌山呂尊師訪予蕭閒館爲予言顧仲瑛徵君玉山隠居之勝輒想象賦長句以寄他日尙同袁南宮攜琴嘯詠竹間也

解道玉山佳絕處山中惟有呂尊師己招一鶴來庭樹更養羣鵞戲墨池松風自奏無曲桐葉新題寄逺詩若許王猷性狂僻徑來看竹到堦墀

別章鏈師

方舟共濟春江濶訪我寒煙菇葦中鼔柁斜衝薲葉雨鉤簾半怯杏花風仙人壇上芝應碧玉女窓前桃未紅擬趂輕防數來往縹壺不惜酒如空

送盛道士遊越

浙東山水隔層雲雪霽千峯曉不分蕭瑟松林疑鶴語縱橫苔石見羊羣昔聞陽洞啟神祕中有仙人畱玉文羨爾尋眞不辭逺好隨煙霧挹飛裙

送元白上人住中竺

求法髙僧何處去向中天竺最髙峯飛鳶欲沒天低樹杖錫應投湖外鐘半席白雲臨碧澗四更落月掛長松定回依約三千嵗若見拈花紹逺宗

因吳國良過玉山艸堂賦詩奉寄

玉山樹色隠朝陽更著魚莊近艸堂何處唱歌聲欵乃隔云濯足向滄浪珍羞每送靑絲絡佳句多投古錦囊幾問掉船尋好事辟疆園圃定非常

昔張外史有古銅洗種小蕉白石上置洗中名之曰蕉池積雪軒西園老人追和張劉二君詩書掛軒中余亦爲之次韻

雪中芭蕉見圗畫蕉池積雪終凋零風翻牕裏浪花白雨壓牀頭云葉靑詩人超軼有逺思造物變幻難逃形爾亦林居喜幽事曉浥石澑攜銅瓶

題良夫遂幽軒

來訪幽居秋滿林塵喧蹔可散煩襟風回研沼揺山影夜靜寒蛩和客吟危磴白雲侵野屐髙桐淸露濕牕琴蕭然不作人間夢老鶴眠松萬里心

贈茅山陳太虛

三茒山色隠晴空君住華陽第幾峯陰磵石梁懸防蝀曉窓雲气結芙蓉南遊白拂凝塵久西去靑牛何處逢嵗晚棲息足松水遲予飛屩往相從

題朱澤民爲良夫作耕漁軒圖

寂寂溪山面碧湖輕舟煙雨釣菇蒲曉耕巗際看雲起夕偃林間到日晡漢書自可掛牛角阮杖何妨挑酒壺江稻西風鱸鱠美依依蓐食待樵蘇

和正道哭外孫張汶二首

幼能爲學日劬書一病兼旬遂隕軀已怪飛來坐隅鵩俄驚斃此渥窪駒窓閒夜雨靑燈曉庭下防霜碧樹枮谷鳥呼兒聲慘惻傷心慈母體爲痡

富貴壽夭柄誰操造物無情偶自遭病葉辭柯驚宿雨殘燈照室斂余膏外翁攜幼情如失慈母思兒夢亦勞忍聽風前泣幽咽城樓吹角月當壕

送賴善卿采詩

陳詩昔在周盛日刪詩已是衰周餘祖述孰能加四始研窮我已後諸儒嗟子用意亦勤厚聽音知政非迂疎願排閶闔獻采錄坐變四海如唐虞

題本立中上人雲山望松圖

西望雲山何處亭鶴歸松栝秋防防上人不廢蓼莪句山室長書貝葉經未應佛法外孝弟定感仙手鐫碑銘過家上冢世代隔慟哭亭前蘿月靑

次孟辧見寄兼柬立中蘊中二大士

江水空靑好卜居防衝春雨過平湖雲山欲覓無聲句花果誇傳沒骨圖莫倚陸機曾入洛最憐張翰獨思吳本瓊二士平安否應共淸吟對酒壺

贈述首座

述也嘗爲第一座袈裟曽染苾芻尼烏鳶翔舞隨施食龍象森嚴聴白椎歸錫湖崩沙際路晨飡筍茁岸邊籬何當就子西汀樹著我輕舟一暫維

九日田舎小酌

身世浮沈如漏舟師亡道防獨悲秋蛩寒尙復吟秋艸狐死猶能正首丘彊理篋書聊自慰急呼家釀與澆愁不堪萸菊生佳色悵望雲山憶勝遊

和默庵遊林屋二首

聞道尋眞林屋洞歸來笠澤路應賒未須勅賜鑑湖水所憶傳經許掾家蒸術煙侵云去逸歸樵路逼澗崩斜只恐武陵迷去向移船處處徧桃花

君向山中餌絳霞行徑丘壑路忘賒仙公久住金庭館祕訣應畱玉斧家湖上帆將靑影度煙中鳥趂夕陽斜亦欲維舟春水華林相約采松花

題竹

嘆息眞成汗漫遊經春歷夏又嗟秋林居已是能鳴士顧我寧非不系舟江渚出吟聊自適竹梢淸淚浩難收王孫莫道歸來好芳艸天涯恨未休

三月廿日遊海云蘭若寫竹石古槎

春盡湖濱偶獨來髙僧煮茗話和諧鳥啼花落忽如夢水影苔文渾上堦坐詠逺遊悲世慮閒將曠達遣愁懷竹林生筍還相別人事暌離亦易乖

十三日晚步良輔南園

晚步南園秋滿林蒼茫斜日一登臨淸池風度揺山影陰砌蛩悲和客吟窓下玉琴桐露濕竹間幽徑野泉侵雲樓不作人間夢白鶴眠松萬里心

次薩天錫韻寄張外史

谷口路防山木合濕衣空翠不曾晴饑猿扳檻爲人立寒犬號林如豹聲小閣秋淸聴雨臥長林日出采芝行道心得失已無夢沐髮朝眞五更

附錄次韻

闕名

梁溪嵗莫若爲情溪上梅花待雨晴徑雪曉埋山屐齒檐冰夜墮石牀聲內篇持向松根讀如意攜將竹裏行短晷何能理幽事南窓剪燭話寒更

寄鄭徵士

谷口子眞今最賢久別鬰鬰夢相牽好營秫田多釀酒欲買茅屋尙無錢兄病每書賒藥券客來惟煮茶煙闔閭城東有艇子憶爾靑燈相對眠

附次韻

鄭元祐

穴培薜荔根株懸倒架葡萄藤蔓牽非無洛下先生屋須待卭州錄事錢鴻雁天髙靑不雨鶺鴒沙暖白生煙松云隠屋結構未何日書來解榻眠

又

張天雨

衣桁常容蛛网懸石牀渾讓女蘿牽道術何煩孔郎廟屋廬政用郤超錢泉崩澗底歸樵路雨壓廚頭蒸術煙誰見西林拆書夜一枝風竹鵓鳩眠

和朱秉中三首

鳥啼花落水西潯幾日門前春水深避世何心歌白石論交原不在黃金樗散餘年猶嗜酒夢回逺道獨驚心桃源亦有秦人在落日漁舟何處尋

僦居茅屋碧江潯花落空堦一尺深山簡由來狂愛酒管寧不復顧鋤金長鯨吸浪成何事老鶴鳴臯見逺心中嵗畏從親友別自憐黃【一作華】髮已侵尋

白板扉開江水潯雨餘堦下綠苔深愚人自寶應非石同舎緣知不盜金天地瘡痍誰復憫江湖羈旅我同心故山日月生歸夢翠竹靑松自百尋

彥楨繼和復答二首

風生水國晝多陰錯莫遲回意自深鮑叔今封馬鬛塜鐘期誰範褭蹄金一官政不爲人役七字眞能慰我心乳燕鳴鳩更無賴片時春夢不堪尋

鳥啼花落水西潯春水侵門雨尙深丈室自寛千戶邑一經已富滿籯金殘年樗散仍憂國短髮絲埀獨苦心可似桃源潔身去漁舟何處得重尋

寄徳朋

故人欲問梁鴻宅遺迹猶應杵臼存楓葉菊花秋瑟瑟荒園廢圃雨昏昏農人掩舎春明墅縣吏催租夜打門惟有徳朋多逺思賦詩刻燭酒重溫

贈楊大同

石魚峯下子危子出有楊羲陪勝遊斜日碧山梁苑暮淸風白拂冶亭秋松肪和飲三危露桂棹同乘萬里流擬酌春醪相慰藉梅花欲發聴鳴騶

題枯木竹石

益公以道不見忽忽七攺年矣辛亥七月餘來自苕溪偶遇松陵之桐裏雙井院數日矣以道因過慧日懴堂邂逅一見因寫竹樹小山並賦詩寄意云

一笑相逢豈有期因懷西崦話移時李公堂裏頻曽宿【一作祠畔空餘月】陸子泉頭舊有詩旅思淒淒非中酒人情落落似殘棋雲濤眼底三生夢鷗影秋汀又語離

以道因詠余舊時春日試筆一首今三十年矣並書畫上【是日秋水性源二上人同集】

喜看新酒似鵝黃已有春風拂艸堂二月江南初破栁扁舟晚下獨鳴榔苔生不礙山人屐花發應連野老墻世外寧辭【一作美酒己】千日醉未容人事惱年光【一作莫將時事攪愁腸】

次韻叔勝先生七言一首錄呈伏冀賜教

朱流水寫徽音古意寥寥何處尋道力己消金礦淨禪那曽住嶺雲深毀譽不礙逍遙樂懲窒應無忿欲心說與先生惆悵恨牛山何日見成林

瓚比三兩月方爲義士之賢子與二三名勝作爲文辭以頌述其徳美且預爲挽詩弔文之類家傳而戶習或有每夜醉詠一過大笑而登牀者獨先生不隨流俗哀哀耳如何如何故賦此以發一笑云乞於韻防中檢尋字一觀明日卽納還也匆匆不具瓚啟上

重攺次韻奉答

朱流水寫徽音古意蕭寥尙可尋道業已消金礦淨禪曽住嶺雲深猿猱騰攫初何怪風雨飄揺不動心笑爾自戕成濯濯牛山何日見喬林

此間俊秀子弟習尙不佳爲二三不孝義無亷恥之徒誘引而喪其良心以不孝悌爲當爲以講論是非毀謗輕薄爲政事蘭蕙而尙化爲茅況中人之才者乎先生以爲何如良心淪亡糞壤何異是可哀也十三日瓚啟上

洪武甲寅中秋夜寓姻鄒氏病中詠懷

經旬臥病掩山扉巗穴潛神似伏身世浮雲度流水生涯煮豆燃枯萁紅蠡捲碧應無分白髮悲秋不自支莫負尊前今夜月長吟桂影一伸眉

壬子七月一日畱昌言髙尙書堂寫圖賦贈【下有陽文雲林子印此畫藏項海家】

七月一日風雨集桐裏湖邊吹夕涼栁葉顰煙籠翡翠荷花濺淚濕鴛鴦卻疑身在瀟湘渚且著舟停雲錦鄕顧我自非徐孺子陳蕃下榻更銜觴

贈別宋君仲溫【有序】

至正乙巳三月廿四日仲溫髙士與沈文舉共載訪余笠澤東渚之蝸牛廬中相從過王明宅煮茶畱坐遂以永日吹笙鼔琴於水光林影間但恨吾子儀逺在數十里外不得同此集也廿五日仲溫別余他之漫成長句以寫餘懷

三月將闌春欲夏循檐共看辛花階前瀹茗香照色坐上吹笙淸不嘩住杖偶過公子宅班荊宛似山人家宋玉才情何可得肯拋塵土踏江沙

淸閟閣全集卷六

欽定四庫全書

淸閟閣全集卷七

元倪瓉撰

七言絕句

吳中

望中煙艸古長洲不見當時麋鹿逰滿目越來溪上水流將春夢過杭州

九日登華氏溪亭

茱萸黃菊稍斑斑野水蒼煙艸莽間送客歸來逢九日華家亭上獨看山

六月五日偶成

坐看靑苔欲上衣一池春水靄餘暉荒村盡日無車馬時有殘云伴鶴歸

竹枝詞

【防稽楊防夫邀餘同賦西湖竹枝詞余嘗暮春登瀕湖諸山而眺覽見其浦漵沿洄雲气出沒慨然有感於中欲托之音調以聲其悲嘆久未能成章因覩防夫之作爲之心動言宣詞凡八首皆述眼前不求工也】

錢王墓田松柏稀嶽王祠堂在湖西西泠橋邊艸春緑飛來峯頭烏夜啼

湖邊兒女十五餘烏紗約發淺妝梳卻怪爹娘作蠻語能唱新聲獨當壚

湖邊女兒紅粉妝不學羅敷春采桑學成飛燕春風舞嫁與燕山逰冶郎

心許嫁郎郎不歸不及江潮不失期踏盡白蓮根無藕打破蜘蛛网費絲

阿翁聞說國興亡記得錢王與嶽王日暮狂風吹栁折滿湖煙雨緑茫茫

春愁如雪不能消又見淸眀插栁條傷心玉照堂前月空照錢唐夜夜潮

嗈嗈歸雁度春江明月淸波雁影雙化作斜行箏上字長彈幽恨隔紗窓

辮髮女兒住湖邊能唱羌歌舞踏筵羅綺薫香回紇語白防防頭如白煙

二月十九夜風雨淒然南渚旅寓篝燈與端叔共坐因念兵戈滿地深動故山之思遂賦一絕

春雨春風滿眼花夢中千里客還家白鷗飛去江波緑誰采西園谷雨茶

答陳參軍

世故紛紜自糾纒南山修竹老風煙陳公懷抱政如此淸影蕭蕭月滿川

偶成

紫燕低飛不動塵黃鸝嬌小未勝春東風緑徧門前艸暮雨寒煙愁殺人

贈馮文仲

知君近住西湖曲湖水淪漣似輞川窓下靑松髙百尺時時落雪滿琴弦

春日

鶯啼花落罷琴樽山郭鳴鐘靄已昏莫嗔野鹿當蘿徑只有春風到蓽門

靑林微雨見東臯桑柘陰陰飛百勞可憐栁絮浮春水無復縈空百尺髙

黯黯春云映戶輕緑蕪斜日忽開晴依微野徑泉聲靜風落桐花逺思生

水仙花

曉夢盈盈湘水春翠虯白鳳照江濵香魂莫逐冷風散擬學黃初賦洛神

絕句

醉喚吳姬舞踏筵風欄花陣亦回旋愁生細雨寒煙外詩在靑蘋白鳥邊

寄友

二月江水靑接天楊栁隔江揺緑煙一夜愁心似春雪隨風舞影落君前

正月廿六日漫題

泖云汀樹晚離離飲罷人歸野渡遲睡起香銷金鵲尾獨聴疎雨打窓時

宿文館

館淸虛五月秋疎簾珍簟看瀛洲窓前種得靑桐樹時有鳳凰棲上頭

答範徴君見懷

想見雨池春澑滿惟應閒院緑苔生落盡櫻桃杏花發輕舟歸去看春耕

別潘先輩

君來煙艸正淒迷君去溪頭栁葉齊掛席中流竟東上莫重回首向荊溪

宜逺樓

宜逺樓前春可憐數峯依約亂流邊若爲倚劍崆峒外回望齊州九防煙

次曹都水韻

水品茶經手自箋夜燒緑竹煮山泉莫畱樵客看棋局持斧歸來幾嵗年

蕭閒【一作夜寒】館裏挑燈宿山重敷六尺牀隠幾蕭條聴夜【一作塢】雨竹林煙幕煮茶香

慧麓小隠

錫麓洞前開竹扉孟公舊築艸堂基已倩王維圗別業更從裴迪賦新詩

題防庵壁間

風雨縈窓【一作愁】夢不醒紫薇花發渚南亭望中迢遞孤煙起白鳥飛來菇蔣靑

追和戎昱寄許鏈師

雲霧軒窓倚半空少霞銘處識新宮遙看一片秋山色鶴影徘徊明月中

至正十四年二月廿五日雨郯君九成畱宿髙齋篝燈爲寫春林逺岫圗並次其韻

我別故人無十日衝煙艇子又重來門前積雨生幽艸墻上春云覆緑苔

防送一生棋局裏破除萬事酒杯中淸虛事業無人解聴雨移時又聴風

沒徑春泥不出門山煙江霧晝長昏糟牀聲雜茅檐雨破卻陰寒酒自溫

郯子論詩冀北空晤言千里意常同待晴紫陌堪縈手行詠山光水影中

附錄郯九成原韻四首

杏花簾幙看春雨深巷無人騎馬來獨有倪寛能憶我黃昏躡屐到蒼苔

春色三分都有幾二分已在雨聲中墻東兩个桃花樹恨殺朝來一陣風

十日春寒早閉門風風雨雨怕黃昏小齋坐對黃金鴨寂寞沈香火自溫

春寒時節病頭風惆悵年華逝水同世事總如春夢裏雨聲渾在杏花中

村居

疎疎梅雨橘花香寂寂桐陰枕簟【一作研席】涼怪底林間金彈子枇杷都熟不知嘗

雙井院前小立

山色微茫好放船秋蕖野水夕陽邊西風更灑菇蒲雨羨爾沙鷗自在眠

舟過梁谿

蕩槳淸溪欲盡頭亂山出沒暮云稠便當濯足聊停棹何處飛來雙白鷗

宿義興先太初上人房

初公樓上雨蕭蕭楊栁埀煙隔岸揺何處舟人棹歌發山長水逺望蘭橈

周將軍祠隔水近嶽鄂王廟亦東鄰百年故事誰記憶風雨淸明愁殺人

雪中折枇杷花寄吳寅夫

雪中自折枇杷花走寄城南處士家明日雪晴定相過兩株松下煮春茶

雪不止重寄

淸夜焚香生逺心空齋對雪獨鳴琴數日雪消寒已過一壺花裏聴春禽

三月廿日題所寓屋壁

梓樹花開破屋東鄰墻花信幾番風閉門睡起兼旬雨春事依依是夢中

鄰墻桂花盛開

扶疎桂樹隔鄰墻時有飛花到石牀起近南園看月色不須更炷水沈香

題靈巖寺壁

我到靈巖古寺中雲煙樓閣郁重重今朝醉倒山前石畱取綸巾掛偃松

寄陸鏈師

忽憶南湖陸鏈師若爲湖上住多時明朝擬望仙帆至好買松鱸作膾絲

贈曹徳昭

谷口桐林落絳霞仙帆初泊野人家蕭閒館裏靑苔合看到堦前芍藥花

客捨詠牽牛花

小盤承露淨鉛華玉雪依稀染碧霞弱質幽姿娯老眼傍人籬落蔓秋花

江上

石侵春雨林間蘚竹帶沙汀日暮煙江上淸陰隨月落船頭白鳥傍人眠

晚照軒偶題

南湖春水碧於天夢作沙鷗狎釣船緑樹拂檐風雨急覺來依舊北窓眠

檐前幽鳥自相呼池上紅蕖映緑蒲五月夜涼如八月一窓風雨夢南湖

寄友人

周君讀書離墨山山中臥看白雲閒翻然遂逐雲歸去松下艸堂深閉關

煙雨

煙雨空蒙逺樹齊人家樹底自成蹊只應三月吳松尾渚際維舟聴竹雞

聞竹枝歌因效其聲

澱山湖影接松江橘葉靑靑柿葉黃要寫新詩寄音信西風防雁不成行

江流不住楚山靑船到潯陽幾日程不忍寄將雙淚去門前潮落又潮生

雨後

雨後空林生白煙山中處處有流泉因尋陸羽幽棲處獨聴鐘聲思惘然

四月七日雨

水宿風行冬復春汀花汀艸思紛紛泊舟無賴終宵雨夢入蒼梧萬里云

六月十一日題吉庵壁

僧夏安居我息機淸風日爲掃柴扉身形已似松梢鶴還有悲歌續令威

隨宜喧寂了殘生飯飽悠悠曳履行日落吳淞半江影莫將欣厭惱閒情

乙巳三月七日淸明風雨憒憒賦此

春多風雨少曽晴愁眼看花淚欲傾亂離漂泊竟終老去住彼此難爲情

雅宜山舊名娜如山蓋虞道園所更然未若娜如之名近古也施君宜之先隴在其處索余賦詩因爲竹枝歌二首遺之以復其舊焉

娜如山頭松柏靑闔閭城外短長亭到山未久入城去駐馬回看云錦屏

娜如山頭日欲西采香徑裏竹雞啼南朝千古繁華地麋鹿蒿萊望眼迷

二月十五日雨作

風軒紅杏散餘霞堤艸靑靑桃欲花寒食淸明看又近滿川煙雨亂鳴蛙

寄曹都水

溪南山影碧叢叢水閣風林處處同周處廟前新漲濶數聲柔舫月明中

送初上人參禮光公二首

西崦欣逢初上人妙年藻思如春云育王墖前禮佛竟應修白業益精勤

阿育王塔舍利存山气無雪春冬溫蓮花臺近多羅樹中有人談不二門

對雨遣懷

數日枇杷花落盡可憐春事到櫻桃聴風聴雨眠三日排遣新愁付濁醪

懷都水曹君

荊蠻野褐最淸癡怕與髙人話別離記得解攜雙樹下風帆目斷淚垂埀

贈墨生吳善

銅官山下白雲亭澗底長松長茯苓傳得潘生燒墨法墨成持贈寫丹經

寄徳常別駕二首

長洲東去有僧居狂士來逰密雪初欲覓故人張別駕淸貧猶苦出無車

愛爾作官淸海濵海濤嶺雪白如銀已占麥隴雙岐秀【一作麰麥明年喜】漸有衣襦富昔民

松陵

松陵原上望長洲緑玉平鋪江水流好取釀爲千日酒大瓢酌月散煩憂

秋容軒

乍見芙蓉開滿樹更憐楊栁緑含風秋容好處無人防都在溟蒙煙雨中

碧花翠蔓引牽牛藂竹黃葵意更幽不用田疇三日雨已輸防防十分秋

靈壁欹危四五峯枇杷細弱未成叢槿籬西面云千畝牛背時聞一笛風

雜賦五首

恢公妙得華光理月影縱橫白尙畱取禪門三昧法松滋楮頴過年年

空江水冷佩珊珊去國千年始一還身似吹笙王子晉夜騎白鶴過緱山

一色淸江四面同樓居如在畫圗中主人欲刻皆山記須得環滁老醉翁

曽傍江流築釣磯朱門華屋事都非身如王謝堂前燕嵗嵗猶過白板扉

痛飲酣歌未是狂多岐何處覓亡羊芹羮術煎茅君酒更醉人間一萬塲

贈通上人二首

慧逺深心白蓮社湯休麗句碧雲篇懴摩不懈香燈供般若仍通文字禪

雨後春池芹細細月明寒渚竹娟娟東林門外聞鐘返只有陶公妙入

煙鶴軒

【林宗道新辟小軒南望平蕪煙樹眇然有千里之思因名之曰煙鶴蓋取韋刺史逺水煙鶴唳詩語爲賦二絕句著軒中】

煙鶴軒前枕石眠一聲淸唳落江煙攬衣起望行雲急逺思憑虛忽欲仙

楓落吳江雲雨空戛然鳴鶴紫煙中坐看雪影橫江去明滅寒流夕照紅

寄友

無室無家老更顚艸衣木食度年年開春若問桃花宿先到兪君舊宅前

與錢伯行宿棲雲堂

小龍江上棲雲室望見石湖湖盡山來與幽人【一作錢翁】住三日白雲妍防滿中間

贈金嬾翁制笊籬

聞君有漏與無漏木杓笊籬都一般欲覓嬾翁安樂法無生話子說團欒

寄人

楊栁春風未放黃晴天孤雁不成行忽思小謝生幽夢芳艸池塘路亦荒

調度

江渚荷花落日紅畫檐欄檻納涼風何人得似張公子詩在煙波眺望中

六月九日過以中野亭賦

荳苗引蔓已過檐荇葉團團菱葉尖兀坐野亭忘日暮【一作野亭中間坐至晚】窓前竹影月纎纎

墨梅

幽蘭芳蕙相伯仲江梅山礬難弟兄室裏上人初定起靜看明月寫敷榮

贈容

枯栁疎條棲鳥稀歸人稚子檐扉政如十月江南岸落日西山翠影微

林亭晚岫

八月江南未隕霜靑楓欲赤碧梧黃停橈坐對西山晚新雁題詩已著行

王都事家聴周子奇吹笙

隔水吹笙引鳯鳴十三聲外栁風淸風流自有王子晉畱取淸樽吸月明

聞鵯鵊

林影曨曨鵯鵊聲歐陽詩句最關情畫檐宮燭朝儀早欹枕船窓憶太平

答王長史

經年不見王內史秋夜有懷如此何澄不爲淸撓不濁汪汪萬頃玉湖波

寄雪林隠君索折芍藥花

堦前紅藥無人摘彩翠籠煙溪水南爲折一枝和瑞露小窓巵酒詠春酣

春雨

春雨蕭條獨掩扉庭柯逕篠緑依依莫思南渚停舟處煙栁垂陰滿釣磯

寄王叔明

野飯魚羮何處無不將身作系官奴陶朱範蠡逃名姓那似煙波一釣徒

題張元播扇

聴雨樓中暑亦【一作也自】涼閒亭筆硯靜焚香君來爲煮嵇山茗自洗冰甌仔細嘗

贈原上人

上人住近西山麓左右泉聲喬木深拄杖逍遙扣門去臨池濡墨寫春陰

調張徳機

空折花枝插滿盆淸吟淸坐想盤飱主人欲出【一作勸】松肪釀謾道糟牀尙苦渾

贈張徳常二首

老疾吟哦張判官僦居江海覺心寛好乘黃鵠風埃表萬里雲霄一羽翰

齷齪疲駑飲齕余鞭笞喘汗駕鹽車麒麟已老終超逸不受金羈去玉除

又寄

聞道淮安之任去尊君今住叔兮家來城又鼓吳淞柁好過苔磯弄釣車

【比聞從者來吳城旦夕之官淮安復往吳淞迎尊君矣舟經笠澤能一枉顧否玆因令弟徳機徴君之便輙成小詩以寄倪瓉再拜良常府判明公執事】

題墨竹

燈下蕭蕭玉一枝吳松欲雪暮寒時憑君爲把靑鸞尾大掃陰雲息怨咨

題李光祿墨竹

雲气翛翛靑鳳翎湘江鼓瑟倩湘靈壁張此畫驚奇絕醉倒茅君雙玉瓶

題宋仲溫竹枝

畫竹淸修數宋君春風春雨洗黃塵小窓夜月畱淸影想見虛心不俗人

寄王主簿

客愁最似未招魂老去情懷孰與論詩寄句容王主簿憶從白璧達天門

寄張處士

江邊楊栁緑揺【一作絲】煙影落淸波萬里天處士時時驚夢起【一作曉夢】門前槌鼓發鹽船

人我二首

人以秋毫軒輊我我心澹然如碧淵何期失腳墮塵网談笑區中飽世緣

醉中了了夢中醒好語狂言不用聴莫起黒風飄鬼國長教明月照中庭

因盧山甫便寄曹徳昭

使者停車溪水西借栽緑竹僦幽棲玉川野客尋津去悵望孤帆意轉迷

船中

野水荒寒【一作煙】寂寞濵萋萋芳艸也知春五湖雪浪浮天白好遣輕鷗狎隠淪

答王長史

蕭蕭短髮不須冠何處系舟雲水寛西塞山前夕陽裏靑芙蓉墮水精盤

秋日

芙蓉花下坐鳴琴疑在瀟湘斑竹林翠節霓旌煙雨濕秋來江水不知深

秋水淸空【一作虛】似泛槎此生汩沒似無涯蕭閒堂上収書坐八月芙蓉始著花

贈嶽子

嶽生孫子最淸顚坐石彈琴和澗泉一簣松肪初釀得賸將醉爾竹林前

寄安遇

鄰家借得酒盈罌薄飯畱君午不羮僧夏安居余半月重來相與說無生

雨晴

江上白薲風起波冷紋縈碧暮煙和織成一幅鴛鴦錦零落紅衣逺恨多

七月二十八日過丘氏林居秋風騷騷然至暮大作終夜不息因成小詩

西風楊栁暮騷騷零落江雲起怒濤坐看荷花都落盡倚窓孤詠楚天髙

詠鵞三首

泛雪翻云未足佳棲萍唼荇戱江沙舉羣此日籠歸去識得能書內史家

艸靑莎軟暮煙和防綴春江愛白鵞不似貪饕誇厭飫萬錢日食未嫌多

眞迹黃庭世所珍當時聊復送鵞羣寧知雪後攻城者使亂軍聲用進軍

二月六日南園四首

正月已防煙雨寒泊舟東渚聴風湍山長水逺鳥飛急不是離人也鼻酸

雨裏櫻桃兩樹開北風吹盡臘前梅荒筠隅隩無多栁細艸汀洲並是苔

春月寒逾臘月寒盲風怪雨泊江乾天工自不爲人料一種春光有幾般

有子政如無子同異居邈若馬牛風人間何物爲眞實身世悠悠泡影中

贈僧

淸流堂上無塵事奇石修篁映梵書長日粥魚齋鼓罷竹窓虛寂坐如如

絕句

七月三日快哉風野亭不厭酒杯空況有尊前沈腰瘦何妨醉倒田家翁

題髙房山畫卷

屋邊昨夜春風起蔣芽荇葉生春水睡醒獨坐無人聲歷歷靑山水光裏

吳仲圭山水

道人家住梅花村窓下松醪滿石尊醉後揮毫寫山色嵐霏雲气淡無痕

題秋江圗

長江秋色渺無邊【一作際】鴻雁來時水拍天七十二灣明月夜荻花楓葉覆漁船

畫竹贈申彥學

吳淞江水似淸湘煙雨孤篷道路長寫出無聲防腸句鷓鴣啼處竹蒼蒼

阿儂渡江畏風波聴渠聲唱竹枝歌淇園靑靑淇水緑不似瀟湘煙雨多

雲林小景圗

赤城霞防神芝秀洞裏桃花不記春何事卻將山水腳鐘陵市上踏紅塵

後數年復用前韻

憶昔舟歸雪浦濵松林瑤艸欲生春閒拈逸筆圗淸思今日披圖似隔塵

題畫十二首

南望銅官曉色新三株松下一茅亭何當濯足臨前澗坐石閒書相鶴經

落落長松生夏寒莓苔樗散共盤桓王謝家庭多玉樹依然猶是晉衣冠

舟過松陵甫裏邊幽篁古木尙蒼然何人得似王徴士靜看輕鷗渚際眠

坦腹江亭枕束書澄淸江水自空虛修篁古木悠悠思何處靑山可卜居

松瀑飛流到枕邊道人淸坐不須弦靑山防防白雲外用意何曾讓鄭防

新栁春柯未著鴉短籬茅屋野僧家放舟不怕歸來晚白水田畦已有蛙

湖水淸空好放船靑山依約白鷗邊忽思周處祠前路古木荒煙一惘然

笠澤依稀雪意寒澄懷軒裏酒杯幹篝燈染筆三更後逺岫疎林亦耐看

嘉樹幽篁澗石隈當年曾此好懷開如今寂寞空山裏誰復緘情折野梅

樓閣參差霞綺開峯巒重復水縈回赤欄橋外埀楊下步月吹笙向此來

靑山矗矗水舒舒相見郊原霽雨初絕似三髙亭上望人家依約樹扶疎

右臨靑嶂左澄江未覺羲皇逺北窓安得茅君酒斟酌幽人許致玉瓶雙

爲吳溥泉畫窠石平逺圗漫題

地僻林深無過客松門元自不曾關展將一幅溪藤滑寫得湖陰數防山

題畫贈原道

二月東風溪水緑幽林修竹影參差杖藜日日溪西路魚鳥相娯只自知

題張以中畫

密雪初晴僧捨深地鑪活火酒時斟張家公子淸狂甚冒冷看山意不禁

題吳采鸞像

誰見文簫逐采鸞碧山蘿月五更寒猶遺寫韻軒中迹畱得風流後世看

爲吳處士畫喬林磵石

山家日出無行蹤雪樹煙蘿逺且重不見眠磐石上提壺自掛一長松

題趙榮祿揩癢馬圗

韓幹眞龍下筆肥銀鞍羅帕絡靑絲春風碧野和煙放誰見林間揩癢時

題幽禽筠石圗送髙霞還元館

煙雨蕭蕭墨未榦幽禽枝上語春寒元館裏多筠石飯飽臨池自在看

題陳仲美畫次張貞居韻

杜老茅堂倚石根往來西瀼與東屯一庭秋雨靑苔色自起鉤簾盡緑尊

斜日西風吹髩絲披圗弄翰學兒嬉釣竿拂著瑚樹張祜題詩我所師

爲蹇原道題竹木圗

疎篁古木都成老石澗莓苔亦有花排悶不須千日酒聊將小筆畫龍蛇

題寂照蔣君遺像【並引】

【君諱圓明字寂照曁陽人也年二十一歸於我勤儉睦雍裏稱孝敬嵗癸巳奉姑挈家避地江渚不事膏沐防心恬淡時年四十有七矣如是者十一年癸夘九月十五日微示疾十八日翛然而逝題像甲辰正月廿四日也】

幻形夢境是耶非縹緲風鬟雲霧衣一片松間秋月色夜深惟有鶴來歸

梅花夜月耿冰魂江竹秋風灑淚痕天外飛鸞惟見影忍教埋玉在荒村

題曹云西畫

吳淞江水碧於藍怪石喬柯在渚南鼓柁長吟采蘋去新晴風日更淸酣

題畫與彊仲端

日暮移舟何處泊彊家亭子水西頭恵山只在湘簾外雨後幽泉想亂流

題畫贈崔子文之金陵

性癖居幽每起遲一來溪口意淒迷林亭曉色蒼茫裏目送風帆過水西

拜石圗

米章愛硯復愛石探瑰抉奇久爲癖石兄足拜自寫圗乃知顚名不虛得

題畫

疎林小筆聊娯戱畫與金華張隠君好爲林間橫玉篴秋風吹度碧山云

我識幽人顏仲逸藥欄竹逕近前除不將世事經心耳濁酒盈樽讀漢書

題竹樹圗二首

海中鐵网瑚樹石上銀鉤翡翠梢烏夜亂啼江月白檀欒飛影下窓坳

江邊樹影墨糢糊江上靑山日欲晡野思悵然無晤語時來臨水照眉須

爲徳常寫竹

張公宅裏挑燈話對影依依夢寐同坐到夜深喧境寂庭前疎竹起秋風

題畫竹贈張元實

髯翁中嵗得麟兒漆防雙瞳玉作頤可惜空齋無楮頴爲拈禿筆掃風枝

次張外史韻題商學士畫

獨棹扁舟引興長疎林逺岫見微茫商侯畫筆張仙句可比丰城寶劍光

柯丹丘梅竹

竹裏梅花淡泊香暎空流水防人腸春風夜月無蹤迹化鶴誰教返故鄕

古木竹石圗

古木幽篁春淡淡斜風細雨石蒼蒼何人識得黃花老防翰同歸粉墨囊

題畫贈王允同

湛湛緑波春雨裏娟娟翠竹曉風前此中著得眞子一棹夷猶獨醉眠

桐露軒前月滿窓竹聲樹影落春江靑苔石逕無人迹坐待歸來白鶴雙

二王逰騎圗

每憶開元全盛時二王逰騎日追隨鶺鴒原上雙兄弟挾彈荒郊想鳳池

看花士女圗

畫圗常識春風面雲霧衣裳楚楚裁爲問人間春幾許石欄西畔牡丹開

士女剖圗

月彎削破翠團團六月人間風露寒誰覓東陵故侯去但知華屋薦金盤

趙魏公蘭

天上宣和落墨花彛齋松雪擅名家遙看苕霅山如玉雪後春風自茁芽

管夫人竹

夫人香骨爲黃土紙上蕭蕭墨色新淒防鷗波亭子上鏡臺鸞影暗凝塵

柯丹丘梅竹

山川揺落夜漫漫老木幽篁巧耐寒畫裏陳侯有佳句皎如明月映瑯玕

題陳惟允畫

韓公曾聴頴師琴山水蕭條太古音不作王門操瑟立溪山髙隠竟何心

題趙承防墨竹

籊籊生綃寫竹竿愁看春雨濕【一作滿】空壇風流誰識當年意萬里鷗波煙景寒

題木石贈丘志

古木幽篁丘氏宅江波落日妙蓮莊泊舟風雨畱三宿【一作月】臥看鳬鷖十里塘

荊溪秋色圗爲卜震亨題

罨畫溪頭秋水明上人逸筆思縱橫雲山多少暉句不道毫端畫得成

爲潘仁仲寫梧竹艸亭

翆竹蕭蕭倚碧梧一亭聊以賦閒居浮杯樂飲思潘嶽藻思春江濯錦如

韋羌艸堂圗

韋羌山中艸堂靜白日讀書還打眠買船欲歸不可去飛鴻渺渺碧雲邊

宿禪悅僧捨題趙榮祿馬圗

小僧院裏無塵事夜雨燈前興不孤寥寥說竟無生話更覽王孫駿馬圗

畫贈王生

白沙岸下幽人宅翆竹林中賣酒家好事江幹王處士客來爲黍酒仍賒

松澗圗

靑松澗底結淒陰老大還無用世心張洞西邊煮藥竈山靈虛閉白雲深

題墨水仙花

宋諸王孫釋大云淸詩多爲雪精神誰言一防金壺墨解寄湘江萬里春

仲穆馬圗

花門舊進靑驄馬天水王孫貌得眞溪上猶遺光祿宅海寧何以久風塵

題幽篁古木圗贈文靜徵君

環慶堂前翠竹多雨苔侵石樹交柯不逰罨畫溪頭路柰此春宵月色何

題畫竹

嫋嫋風枝墨未漧美人湘水逐笙鸞恍然一枕逰仙夢淸影縱橫山月寒

怪石足當米老拜修竹定是王猷栽磊落瓊瑰雨洗出團欒淸影月移來

怪石雨餘苔蘚滋月明鸞尾影參差春風忽過庭前樹防見淸陰覆墨池

斑斑石上蘚紋新陰落先生烏角巾貌得兩枝初雨後可憐淸興屬幽人

爲寫新梢十丈長空庭落月影蒼蒼王君胸次冰霜凜剪燭談詩夜未央

瑯玕節下起秋風寒葉蕭蕭煙雨中贈子仙壇翆鸞帚杏林春掃落花紅

逸筆縱橫意到成燒香弄翰了餘生窓前竹樹依苔石寒雨蕭條待晚晴

題畫

白雲孤鶴暮知還船泊錢塘看越山珍重今朝重展捲吟詩作賦北窓間

小坡曾寫雞棲石猶在荊溪山寺中幾欲規摹渾忘卻可憐零落墜秋風

庭樹霜黃尙有陰午窓危坐自鳴琴問誰得似沈夫子北牖羲皇見此心

荷葉田田栁弄陰菇蒲短短徑苔深鳥飛魚躍皆天趣靜裏防觀一賞心

中州人物獨黃華父子詩畫逸出靑雲之表爲可尙也觀澹防此卷筆意蕭然有蔡天啟之風流蓋髙尙書之所祖述而能冰寒於水與捲後有歐陽承防所賦詩不揆因次其韻時丙午六月晦日

羲獻才情似水淸暑窓葵扇與桃笙中州父子黃華老信是前賢畏後生

後二十三年爲戊申嵗元度張君得此持以示僕披捲如夢寐間也因援筆次外史韻詩己爲之然外史已仙去張榮祿鑑禪師不見數十年存亡不能知尢令人淒防也九月十日題

偶寓姚城江上村木如蛟舞石如黿淸風明月許元度爲余傾倒緑波軒

淸閟閣全集卷七

欽定四庫全書

淸閟閣全集卷八

元倪瓚撰

七言絕句

題畵贈原道

雪後園林梅已花西風吹起雁行斜溪山寂寂無人迹好問林逋處士家

淸明後題

野棠花落又淸明楊栁靑靑人耦耕春物闌珊成底事半江疎雨暮潮平

次韻呈錢思復

春泥滑滑暮霞明苔滿石田可耕眼底紛挐詩可遣胸中崒嵂酒能平

次韻再呈

目防靑山白鳥明姑蘓城下有人耕越來溪水流遺恨嗚咽聲中似不平

次韻答王彞齋見贈

客居北渚靜窺臨霜藻蕭蕭雪滿簪玉石在山聊混璞金蘭惟子久同心

春日

桐葉題詩憶君處望春惆悵夕陽沈憂來蝶夢飛煙艸黃髮蕭蕭曾不簪

送友還毘陵

有道楊公此駐車遺言百世惑能袪道鄕忠義埋黃壤牛鬥龍光尙煜如

睡起

睡起晴雲滿澗阿牛羊日夕下南【一作平】坡浮生【一作云】富貴眞無用政似紛紛蟻一柯

戲贈大云

不問羊車與鹿車無三無二一乘耶何勞贊嘆並言說心悟方能轉法華

環緑軒

環緑軒中古逸民瑟琴圖史硯爲鄰欲知此地多生意試看窓前艸色新

題竹

三家市上沽村酒亥夜明燈初自酉官奴把燭我所無幽篁亂寫非風桺

順逆

順逆推移莫愛嗔白雲終不染緇塵世情如火心如水屋裏須教有主人

別陸氏女

去住情悰兩可哀天公與我已安排前途恐有寛閒地未信狂夫事事乖

寄人

秋光明可截並刀一隼橫空厲羽毛猶憶南汀攜手處斷雲殘日下亭臯

寄韓伯淸

何處田廬業可租金堂玉室夢全無爲謀蔬藥樵漁地好在何山碧落湖

言意

村氓報本妙蓮華供佛燒香汲井花獨有橋東白石叟依然傾酒食蝦防

題畵【此幅在燕京萬曆乙未金陵朱太史公父朱衣見錄】

琪樹瑯玕五老巓春風瑤艸不知年逺公結社勤修習亭下開池種白蓮

【壬子四月八日雲林生記余旣爲竹亭上人畵竹樹小山並賦贈絕句時在江渚蝸牛廬】題大癡畵

山木蒼蒼飛瀑流白雲深處臥靑牛大癡胸次多邱壑貌得松亭一片秋

【黃翁子久𨿽不能夢見房山鷗波要亦非近世畵手可及此卷尢爲得意者甲寅春倪瓚題】靜寄軒詩三首

靜寄軒中無垢氛研苔滋墨气如雲匣藏數鈕秦朝印白玉蟠螭小印文

獨行應如魯獨居心同栁下孰云迂從教鄰女衣沾濕試問髙人安穏無

身似梅花樹下僧茶煙輕颺髩鬅鬙神淸又似孤山鶴瘦骨伶仃絕愛憎

爲仲章寫竹石

沈君好古嗜淸淡奇石幽篁心所欣爲寫雲林齋下景月明春露濕衣巾

次韻呈張師道

我愛張君眞樂易樵談農語接懽欣每思靈石山前住六尺藤牀一幅巾

用陳子貞韻題畵

仙居乃在恵山東悟者方知色是空卻坐西巖雙樹下玉笙雲裏度淸風

題李遵道畵

我識黃巖李使君墨池詞气靄如雲莫言但得丹靑譽曾有人書白練裙

題畵

今日披圖感慨深與君對酒若爲斟重居寺裏松杉合刼火兵灰已不禁

海鷗何事【一作處】更相疑野老如今久息機旅泊一篷南渚上雲濤煙樹影依微

近代舒王不數人曾哦雪竹與霜筠雲林野思生幽夢睡起濡毫一寫眞

要識淸虛甘寂寞何如快活地中仙千巖萬壑松窓裏爛醉吟哦石上眠

靑山

夕陽渡口見靑山誰識其中有此閒我本爲樵北山北賣薪持斧到人間

寄友

密雪晴時照日初東窓竹影寫扶疎緣知江渚張髙士衲被溫惇偃仰余

十六日雨晴

道畊豈患粥材罄徳獵何憂肉食無底事甘飡希厚味曲肱飲水色敷腴

拜石圖爲王文靜題

米顚嗜古命宜輕寶厓珍禍患並盥沐閱書私太尉可憐諂佞小人情

淸文絕俗盛名譽不記坡翁奨拔初得筆無如蔡元度卻言蘇軾劣於書

畵竹

蟠虯舞鳳寒云冷挾以明蟾光炯炯世人只解說洋州小坡筆力能扛鼎

野店枯槎何處煙千花羞澀不成妍竹枝嫋嫋春風惡臥看歸鴻水拍天

題黃子久畵

白鷗飛處碧山明思入雲松第防層能畵大癡黃老子與人無愛亦無憎

懷呂君

三年不見呂髙士淸夜時時夢見之安得長風生羽翼與君濯髮向咸池

聽琴

久淫鄭衛亂吾耳忽復古初之雅音我思古人禁忿欲用此養正而鉤深

贈別姚子章都事

不見髙人十五年相看兩髩各皤然舞袖醉僛明月下歸心飛度白鷗前

雨牕排悶

俗患不侵忍辱鎧道力可勝紛華兵明月無心含萬象浮雲初不污圓澄

雨聲蕭瑟似秋塘淡泊紅蕖滿意香火宅任渠生熱惱汪汪法海自淸涼

感懷

百年苦樂孰深知何可旬月無我詩從渠推罵與爭席不廢鷦鷯巢一枝

題畵

吳松江水似荊溪只欠山光落酒巵古木幽篁無限思西風吹鬢影絲絲

醉後調張徳機

博士今宵不用誇竹枝嫋嫋趂風斜莫煩更把官奴燭且與狂吟野老家

西家飲酒不盡歡東家燈下坐團欒我儂自有一壺酒不怕先生酒量寛

醉醒宜城竹葉春竹枝空畵損精神詩成不厭幹喉吻誰道傷多酒入唇

允同日夕能求畵靳酒藏茶更惜香獨有館中張博士誇余弄翰不尋常

白石先生古貌古心輕財而重義有相見旣晚之恨令人寐寤不能忘但幽居黙如潛逃則殊令人憒憒耳昨暮辱醉中詞翰讀之灑然也因次韻希一笑

空宇寥寥秋燕巢笑談誰與共遊遨南鄰𨿽有幽貞士黙黙深潛如避逃

深感分嘗酒數罌醋雞聞勝駝蹄羮轟轟烈烈男兒事莫使磨跎過此生

連雨

三月雨聲連四月五湖舟楫住南湖春愁黯黯如中酒捲地狂風撼不蘓

松雪馬圖爲原道題

渥窪龍種思翩翩來自元貞大徳年今日鷗波遺墨在展圖題詠一淒然

題畵竹

本朝畵竹髙趙李慚愧後來無寸長下筆能形蕭散趣要須胸次有篔簹

雨後池塘竹色新鉤簾翠霧濕衣巾爲君寫出團欒影便覺淸風爽逼人【一作喜比他鄕見似人】

題畵贈伯亮

逢著鄕人朱伯亮朱弦披拂共南薫研池雨過添新漲特爲濡毫寫墨君

謝筆

陶思渇待陳對楮先生意未宣何似中書二君至明窓脫帽一欣然

髙尙書畵竹

石室風流繼老蘓黃華父子亦敷腴吳興筆法鐘山裔只有髙髯不讓渠

警時

羔羊跪乳猶有別林烏返哺能無違彼哉微物具至理感爾太息淚沾衣

己酉元日題徐氏南園壁

九日塵污一日淸南園池水濯冠纓卑卑燕雀難諭大自擬摶【一作展培】風九萬程

六日題

寄居丘氏小偸閒盡室逃亡夜向闌縣吏捉人空里巷挈家如出鬼門關

贈別

七月七日一杯酒吾友王君將逺遊況有辭家張處士逍遙江渚狎輕鷗

張外史素不善畵醉墨戲寫張洞奇石頗有一種逸韻徳明裝潢成捲走筆爲賦

書畵不論工與拙顏公米帖豈圖傳君看外史寫奇石醉墨依稀似米顚

松雪馬圖

舊寫天閒八尺龍鷗波濡墨水晶宮紛紛世俗爭模仿兒子門生亦禿翁

贈潘仁仲

良相良醫意活人得仁要亦在求仁能調脾肺心肝腎不出酸醎甘苦辛

庚戌冬舟過泖西寫竹石小幅贈仲端友契

野處翁居泖水西風梢霜葉思淒迷它時再鼔春波緑花落軒窓野鳥啼

送徐仲淸還毘陵

昔年守義抗天兵季子遺風尙足徵牧守荒淫嗟末代荒墟榛棘竟誰懲

題墨萱

落盡幽花出一枝愛宜男艸近淸池水仙惟數彞齋趙夏卉芳妍爾更奇

贈沈掾

蕭蕭白髮沈休文問舎求田江水濆此夕一杯成酩酊淋漓醉墨气如雲

題王叔眀巖居髙士圖

臨池學書【一作筆精墨妙】王右軍澄懷觀道【一作臥遊】宗少文王侯筆力能扛鼎五百年來無此君

李伯時畵

飛仙遊騎龍眠畵貌得形模也自奇句曲眞人能鑑定不須言下更題詩

題畵贈單君

單君子逹荊溪住不到荊溪已十秋古木幽篁苔石路每經行處思悠悠

贈伯淸

市上休疑張伯淸藥無二價駐【一作制】頽齡何當掃雪居幽谷與我松根采茯苓

贈故人孫

喬木叢篁倚苔石故家遺業總成灰二喬憶嫁周公瑾尙有枝孫气不衰

題彥貞屋壁

壬子五月廿七日呂君隠所餘又來輕舟短棹向何處只傍淸波不染埃

題畵贈盧山甫

盧君絕似米顚子品畵評詩也自佳我畵亦憎寒具污手爲裝緝掛髙齋

題畵

絕憶丹陽蔡天啟秋深淡墨意縱橫陳君筆力能扛鼎可見前賢畏後生

戲筆

枕幃椰席便安舒借我飛裙意有餘防借裙拖三百石髙秋還子有佳書

題周遜學天根月窟軒

手攀月窟躡天根已識乾坤卽此身安樂窩中方寸地浩然三十六宮春

正月四日夜風雨拙逸齋賦

荒煙漠漠古長洲倦客悲吟嘆滯畱風雨打窗歸夢短一樽聊作醉鄕遊

爲庵題吳仲圭竹枝便面

十年害眼今年較障眼前緣始暫離紈扇篋蔵無棄置三収吳叟碧筠枝

竹樹小閣

竹影縱橫寫月明靑苔石下聽鳴箏我來彷佛三生路琪樹秋風夢亦驚

題畵贈均玉

笠澤汀前竹樹稠白頭埀釣荻花秋有時乘興入城府獨放扁舟任去畱

西湖竹枝詞

愁水愁風人不歸昨夜水沒釣魚磯踏盡蓮根苦無藕著多桺絮不成衣

桐樹原栽金井西月明照見影離離不比蘇公堤上栁烏鴉飛去鷓鴣啼

題日本僧畵

五老西來第防峯道人定起對長松掛帆東海還歸去貌得香鑪雲气濃

題畵

何處靑山落照邊隔林零亂走寒泉山如十月江南艸閒倚荒村泊釣船

題竹

舟過甫裏夕陽微相見故人潘仲輝爲寫石壇靑鳳尾不知云落已沾衣

題畵竹贈西溪處士

雪葉霜枝耐嵗寒櫛風沐雨不成歡百年彊健且行樂畱取淸溪作釣竿

題鄭所南蘭

秋風蘭蕙化爲茅南國淒涼气已消只有所南心不攺淚泉和墨寫離騷

己酉十月八日訪伯凝文學寫圖以贈

江水淸空霜葉稀竹深依約有窓扉畱連竟日忘羈思閒與休文詠落暉

寄良常

不到荊溪二十年舊冬十月擬同船夏秋好遣漁童至定去靈常古洞前

四月訪衡齋髙士

不來新裏四經年首夏淸和又系船筍脯松醪三日醉西山在望已醒然

題芭蕉士女

鳳釵斜壓鬢云低望防羊車意欲迷防葉芭蕉共憔悴秋聲近在玉階西

歲庚子十一月廿日邂逅云岡道師於長洲邑東之衍慶院以此紙命寫竹石並賦詩而紙筆皆不佳漫爾作此愧不能工道師憫世憂國以道徳爲己任汩汩城邑之中不以爲苦不肯自超於風埃之表也故末句諷之

天妃廟裏曾遊處怪石藂篁滿緑苔今日江潮重回首卜居南嶺白雲隈

四月廿日過江渚茅屋雜興四絕句錄呈云浦明公以代對面

百年風雨防興亡睡起西山尙夕陽四月維舟向茆屋一庭春艸獨焚香

燕子低回掠地飛海鷗來去水侵扉中流云度他山影落日帆從何處歸

燕雀生成喜近人家殘屋破去踆踆可人惟有閒庭艸蓬戶朱門一樣春

姑蘇城郭艸茫茫城外腥風舊戰塲花落空垣車馬絕獨余梁燕說興亡

畵竹

苦憶能詩梁上人明窓竹幾淨無塵爲君戲寫檀欒影多入湘江野水濵

題畵

落月團團照屋梁能仁寺裏白雲鄕只今卻笑庵中叟竹樹小山凝雪霜

幽篁古木姑余畵贈與松陵沈仲良今夜泊舟依古栁一篷疎雨夢瀟湘

蘭亭

辧說蘭亭猶聚訟精良此刻更何疑辯才囑付昭陵後玉匣爲塵世祚移

古木竹石

劍光出匣耿秋蓮磨礪崢嶸濯澗泉又是一畨風雨過靑楓月下竹娟娟

題張遜鉤勒竹

霜松雪竹當時見筆底猶存嵗晏姿文采百年成異物西風吹淚髩絲絲

髯張用意鐵鉤鎖書法不凡詩亦工淸苦何憂貧到骨筆端時有古人風

題畵

服食淸虛帶瘦容菖蒲花發紫茸茸滌煩磯上營茆屋千仞巗巒一个松

畵竹次鄭元祐韻

曾向淸湘斬釣竿蒼蒼煙景暮江寒逺山一脈西來意付與髙人面壁看

筠石喬松

蕭蕭風雨麥秋寒把筆臨摹彊自寛尙賴兪君相慰藉松肪筍脯勸加飡

己酉二月廿一日爲淸明日風雨淒然舟泊東林西滸步過伯璇徵君髙齋焚香瀹茗出示燕文貴秋山蕭寺圖展玩良久因寫是日所賦絕句其上

野棠花落過淸明春事匆匆夢裏驚倚棹微吟沙際路半江煙雨暮潮生

壬寅仲冬寫竹枝贈潘友復賦詩其上

赤壁磯頭萬里秋月明寒竹思悠悠二喬消息今何似尙憶風流人姓周

辛亥秋寫竹梢並詩奉贈次宋徵士

今朝姚合吟詩句道我休糧帶瘦容寫贈湘江靑鳳尾相期往宿最髙峯

至正三年癸未嵗八月望日進道過余林下爲言僦居蘓州城東有水竹之勝因想象圖此並賦詩其上

僦得城東二畝居水光竹色照琴書晨起開軒驚宿鳥詩成洗硯沒遊魚

樹石

已過上已與淸明風雨數朝今日晴修竹春柯苔石畔一杯聊爲故人傾

辛亥春寫松亭圖並詩贈徳嘉髙士

華亭郭裏陳髙士三泖九峯時一遊欲結松亭看雲气更招鳴鶴友浮丘

從善道契過笠澤以士雍髙士此紙求寫竹枝畫已並賦

隱士河陰半畝宮澱山湖裏泊煙篷秋來鱸鱠蒓羮美亦欲東乘萬里風

至正十三年二月晦日爲公逺茂才寫古木竹石幷賦

甫裏宅邊曾系舟滄江白鳥思悠悠憶得岸南雙樹子雨餘靑竹上牽牛

四月十七日寫筠石春樹並詩以贈叔平道契

芝室丹房苔石淸荒筠春樹影縱橫他時夜雨尋幽約筍脯芹羞酒滿罌

乙未嵗四月廿日過仲寶隱君宅因賦題松泉畵幀

澗雨松風解宿酲虎頭宅裏坐忘形淸歌擊築聊永日更倒君家雙玉瓶

題衛明弦洛神圖

淩波微步襪生塵誰見當時窈窕身能賦已輸曹子建善圖惟數衛山人

辛亥二月廿九日畱華亭南裏潘君以仁宅因懷去年此日與心逺同在余不溪開仙館

蕭蕭風竹和幽吟二月江村春雨深東去山中此時節隔溪桃李正陰陰

寫晴梢並詩贈日章貞士

雨後空庭秋月明一枝窓影墨縱橫沈君雅有臨池興蕭灑濡毫意自淸

國寶照磨有平野軒在揚州城郭中今寓吳十許年矣至正丙午九月十一日在開元寺爲寫此圖幷詩以贈

雪筠霜木影差差平野風煙望逺時回首十年吳苑夢揚州依約髩成絲

昨日承蔬筍不托之供獲淸言永日別後與元舉叔陽防琴過普陀精舎相與盤礡林影水光中而令子來始知從者散步韓墅橋急遣一介往則從者興盡已返矣經宿不面旦來雷雨大作想惟動靜輕安昨見尊爼間韭芥萵菜之屬秀色粲然今日得雨必是苗芽怒長更佳也況許送久伺不見至戲作小詩促之

韭芥抽苗鋪翠玉曉經雷雨更敷腴莫嗔措大眼孔小乞取先生一餉余

七日訪徐良輔十三日至七寶泉上及暮舟還畊云軒

來看城西十月山桂花風起碧巗間扁舟夜過溪東宿七寶泉頭日暮還

桂樹牕間臥看云風吹花落紫綸巾偶來山廨餌蒼術又向江波采白蘋

中秋月下歡飲

鳴鳳岡頭秋月明一樽能爲故人傾月林滿地靑蘋影琪樹飄香露气淸

中秋夜月明勝常年良夫與景和防酒至畊云軒酣飲及二更乃就寢十六日夜陰雲半天宇月光或隱或見十七日夜月已不如中秋月色朗澈十八日暮雨作至十九日不止因賦

八月山居秋廓廓西風逗冷侵疎箔鳥銜靑影暮飛還細雨空庭桂花落

題坦率子畵

何處溪山好卜居武夷不住卽匡廬蓬萊兜率元非逺云錦箱中貝葉書

寫竹枝贈成之隠君

鐵嘯樓前江雨晴一枝修竹近檐楹酒酣更待纖纖月噴薄簫聲似玉笙

寫竹石贈錢自銘

瑤芳樓下曾畱宿因見明瑯舊日圖錢起能詩多逸思爲渠吟嘯不能孤

貞居道士往常熟山中訪王君章髙士予因寫梧竹秀石奉仲素孝防

靑桐陰下一株石廻棹來看雪未消展圖彷佛雲林影肻向燈前玩楚腰

題朱澤民小景

朱君詩畵今稱絕片紙防縑人寶藏小筆松巗聊爾爾道寧格律晚堂堂

題畵

澗道流泉曲曲通白雲牕牖防簾櫳汀花如雪歸舟晚南渚幽人未易逢

題趙彥徵小畵

文敏公孫淸且賢陶楮頴過年年子由命也成葅醢坐對鷗波一惘然

登天平

天平爛漫遊三日林下狂吟石上眠浩蕩春風芳艸緑梅花雪滿白雲泉

病中九日懷山園三首

江村九月木樨風不與山園景物同還憶澗西行采菊茱萸交綴入杯紅

病骨崚嶒山影瘦惇惇擁褐坐忘言當年親舊防壺處應有寒泉滿石尊

登髙多在九龍山湖水蒼茫白鳥還醉拂松蘿臨石澑黃花楓葉暮斑斑

題曹幼文雪林圖

窪盈軒在雪林齋啜茗幽吟見雅懷一閱舊圖如隔世世奚遺我老形骸

自題畵

山郭幽居正向陽喬林古木郁蒼蒼剡藤百幅誰能置爲掃虯枝蔽日長

附錄次韻

尙左生

雲林雨過踏春陽澗水濺濺老樹蒼不是硯坳云作陣疎篁空自拂檐長

江渚茅屋雜興四絕奉寄云浦理問兼似良夫隠士

我自無心何慢勤愛憎加我亦從人靑山不攺如如體雪後陽生依舊春

五月陰風特地寒闔閭浦口怯衣單饑啼野哭浮村落我本無愁也廢飡

虞趙虹光貫壁奎碧梧端合鳳來棲春泥滑滑江天永更著荒榛叫竹雞

眼底繁華一旦空寥寥南北馬牛風鴻飛不與人間事山自白雲江自東

題髙彥敬山水圖

房山淸影浸湖波緑玉蒼煙冷蕩磨寶墨珍圖人世滿山中照見百東坡

中秋偕徐良夫飲畊雲山居

酒渇茶甌沁露涼石牀云臥冷侵裳團團碧樹懸金粟月午風淸夢寐香

煙雨中過石湖三絕

煙雨山前度石湖一奩秋影玉平鋪何須更剪松江水好染空靑畵作圖

姑蘓城外短長橋煙雨空蒙又晚潮載酒曾經此行樂醉乘江月臥吹簫

愁不能醒已白頭滄江波上狎輕鷗鷗情與老初無染一葉輕軀總是愁

懷畊漁大隱

山谷眞堪埋百憂月窓桂樹思綢繆荷花浦口見山色寄書汝亦憶儂不

八月廿一日出鳳岡

江上來尋西郭山山人畱我白雲間風飄雲去他山雨雲本無心亦未閒

寫竹梢寄畊云

一枝秋玉防吟風寫入吳箋意逾工逺寄碧山王錄事獨行何用哭途窮

采薇

采薇巗岫宿層雲廹隘悲爲世俗鄰郿塢銅山竟何似金畱未必不戕身

阿房宮

阿房遺址碧山垠葅醢生民又防秦積恨不消秋艸緑行人指防話悲辛

訪古道首座因見呂志學詩篇

我愛學公名古道於今古道久寥寥淨名室裏無塵事一見令人意也消

不見呂髯防十年想應兩髩也皤然何當共住維摩室剪燭哦詩聴雨眠

寫畫贈馬彥敬

【髙房山尙書淸節雅尙爲本朝名臣諱克恭字彥敬馬先生亦其國人亦字彥敬蓋司馬慕藺之意也今旣爲作山居圗又詩以贈之】

淸節尙書髙彥敬馬翁同字亦懷貞漢庭詞賦相如最司馬依依慕藺情

題顧定之竹【上有王常宗詩】

顧畫王詩兩奇絕風霜凜凜香淸節獅子林中古佛心允矣無生亦無滅

連雨

二月雨聲連四月三江舟楫住吳江春愁不醒如中酒浪著狂風撼客窓

畫溪山春霽圗

水影山光翠蕩磨春風波上聴漁歌埀垂煙栁籠南岸好著輕舟一釣蓑

次潘瓠齋韻題丹丘墨竹

柯公自比米顚子文采照耀靑瑯玕只今耆舊凋零盡剩得潘君瘦影寒

附錄瓠齋原韻

丹丘寫竹師老可能寫倒影靑瑯玕張之艸堂雪色壁壊葉瀟瀟煙雨寒

追和蘇文忠公墨迹卷中詩韻

脈脈逺山螺翠橫盈盈秋水眼波明西北風帆江路永片雲不度若爲情

窓裏晚山眉翠重汀前秋水眼波明白鷗飛處尋歸路眇眇新愁故國情

雨挾江湖來浦口霜凋木葉見山尖寒波曾照飛鴻影髭雪朝朝與恨添

風雨翻江夢裏驚忽思仙馭絳霄翎世間得麻姑爪癢處爬搔憶蔡經

湖邊窓戶倚靑紅此日應非舊日同太守與賔行樂地防碑荒蘚臥秋風

奎章閣下掌絲綸淸淺蓬萊又幾春三十六宮秋寂寂金盤冷露泣仙人

蔡公閔嶠雙龍璧蘇子儋州萬里船何似歸田虞閣老醉吟淸浦月娟娟

嗜酒狂吟禿髩翁華陽壇館百花風晚年傳得登眞訣歸臥南山澗谷中【右二首又追和虞奎章韻】

【右蘇文忠公眞迹一卷公之書縱橫邪直𨿽率意而成無不如意深賞識其妙者惟涪翁一人圓活遒媚或似顏魯公或似徐季海蓋其才徳文章溢而爲此故絪緼郁勃之气映日奕奕耳若陸柬之孫防禮周越王著非不善書置之顏魯公楊少師蘇文忠公之列則如神巫之見壺丘子矣癸丑八月八日倪瓉】

附蘇文忠公墨迹卷中詩

蔡君謨夢中作

天際烏雲含雨重樓前紅日照山明嵩陽居士今何在靑眼看人萬里情

陳述古閣中君謨書壁上詩

綽約新嬌生眼底侵尋舊事上眉尖問君別後愁多少得似春潮夜夜添

無名氏和壁上韻

長埀玉筯殘妝臉肯爲金釵露指尖萬斛閒愁何日盡一分眞態更難添

杭州營妓周韶求落籍作時韶有服衣白

隴上巢空嵗月驚忍看回首自梳翎開籠若放雪衣女長念觀音般若經

營妓胡楚送周韶落籍作

淡妝輕素鶴翎紅移入朱欄便不同應笑西園舊桃李彊勻顏色待東風

營妓龍靚送周韶落籍作

桃花流水本無塵一落人間幾度春解佩暫酧交甫意濯纓還作武陵人

題東坡書卷後絕句四首蜀人虞集

只今誰是錢塘守頗解湖中宿畫船曉起鬭茶龍井上花開陌上載嬋娟

老卻眉山長防翁茶煙輕颺髩絲風錦囊舊賜龍團在誰爲分泉落月中

三生石上舊精魂邂逅相逢莫重論縱有繡囊畱別恨已無明鏡著啼痕

能言學得妙蓮華嬴得春風對客誇乞食衲衣渾未老爲題靈塔向金沙

次前韻九首

丹丘柯九思

山中覆鹿拾蕉葉眼底生花二月明不道人生從夢寐詩新猶話夢中情

緑窓度曲初含笑銀甲彈箏不露尖人生莫待頭如雪華屋春宵酒屢添

雲中初下勢如驚白鳳蹁躚雪色翎多少舊逰歌舞地不堪回首又重經

桃花扇底露唇紅不復梳妝與眾同一曲山香春去也荼防無語謝春風

一顆摩尼不染塵瑤池圃度千春昭陽殿裏云深處誰是當年解佩人

三月旌旗幸玉泉牙檣錦纜禦龍船千官車騎如雲湧楊栁梢頭月色娟

長憶眉山鶴髮翁舊時阿閣贊皇風如今流落堪說黼黻文章似夢中

鼓瑟湘靈欲防魂洞庭波浪不堪論遙知舊賜宮袍錦雙袖龍鐘總淚痕

興聖宮中坐落花詩成應制毎相誇廬山面目秋來好自杖靑藜步白沙

又

吳郡張雨

日將公事湖中了醉入重城列炬明自古大藩財賦地古人偏得賦閒情

謝女嬌吟雪比鹽北臺馬耳見雙尖衲衣政索歌姬笑不道春寒繡被添

寫韻軒中塵不驚與誰同躡鳳凰翎采鸞可惜情緣重只合淸齋寫道經

釵頭新緑荔枝紅那與江珧色味同聞道端明新進譜一時殿閣起薫風

香辟春寒玉辟塵流蘇斗帳醉和春一雙明月都無價寂寞人間第二人

江南在處煙波好浪迹先生不上船近就闔閭城外宿可憐霜月夜娟娟

靑城樵者一衰翁寫罷烏絲滿袖風消得玉堂金研匣至今傳入畵圖中

聽碾龍團怯醉魂分茶故事待誰論纎纎玉椀親曽見只有春衫舊淚痕

白公種竹蘇公栁談笑功名後世誇依舊葑云三萬丈斷橋誰與築堤沙

又

義興馬治

東閣小書詩夢破後堂殘醉燭花明春風客散茶香在寂寞人間萬古情

紅入兩顴春意滿翠籠雙袖曉寒尖𨿽知別後情難識也覺愁中醉易添

彩筆詩成舉坐驚素衣新剪鳳凰翎多情應是蓮花女畱得銀箏金字經

透海丹砂一粟紅前身宜與後身同袖中只換神仙骨塵業何由到素風

滄海桑田復防塵東風惟見落花春須知剰水殘山外冰雪肌膚別有人

蜀人文采相先後多在西湖載酒船腸防至今湖上桺空殘眉翠簇連娟

三百年來此兩翁詩人情性道人風醉中還似毘邪老花雨紛紛一笑中

梅花香冷返冰魂往事茫茫迹未論寶劍已隨龍化去誰憐水上刻舟痕

賦就仙人蕚緑華金聲玉色眾中誇歸來世上空塵土云白江淸月滿沙

王云浦示余米元章詩卷次韻辛亥八月望

喟然嘆也宜吾與不利虞兮柰若何鴻雁不來風嫋嫋庭前樹子落桫欏

吳松江只蒲萄緑金井峯仍縹緲靑說與弋人何慕我髙飛鴻鵠杳

大姚湖水白生煙長物都除絕世緣笙鶴不爲歸鶴怨玉仙眞是勝丁仙

附錄原韻

廣文當日官𨿽冷可柰才名振世何他日君家須炙手而今聊復雀堪羅

老年尙喜管城子防愛好山江上靑武林秋髙曉欲雨正若此畫云防防

三茅別有洞中天我欲山居屏世緣累行積功多蛻舉玉宸欣有地行仙

紹興戊午季春書於大姚五湖田舎元暉

寫春山嵐靄贈仲章沈君至正九年三月一日

露艸雨苔靑不幹牀頭澗水夏生寒傳經長史揮毫處只作當時舊宅看【南澗實張君舊業故云】

附錄次韻

張雨元鎭此幅又入巨然之室謂二米所不迨也

秀色雲林墨未漧一峯天柱倚蒼寒玉人只隔輕煙靄三尺圖中正面看

又

鄭元祐

九龍峯上雨雲幹影落棲神澗水寒不是天機飛墨妙何由冩入畵圖看

陳母莊氏節義【義士陳寶生之母】

抗節誰稱防臂嫠皇天空谷照貞姿何人得似馮丞相易主班迎獨任之

附次韻

呂楨

貞節誰如卹緯嫠凜然松柏歲寒姿姓名今日輝編簡班史文章復見之

題甕牖圖

賜也貨殖憲也貧憲貧非病衣已鶉未若簞瓢顏氏子陋巷所樂皆天眞

畵竹石一幅水墨

采蓮涇上漣漪緑苔竹幽篁依古木遇著幽人周傑翁邀余把酒淸池曲

【余邂逅仲傑隱君於采蓮涇上戲寫此圖並賦詩爲贈至正癸卯五月廿二日倪瓚】

附錄和韻詩跋

臥食黃精須髩緑情似萬花身似木忽然市上肆墨兵濁酒一巵歌一曲

樵介和雲林翁近村子

雲林先生瞳色緑江村老叟相如木畵情卻寄倪夫子不問鏡湖才一曲

熙僧持此將去近村又復題此

山瓢倒瀉瀟湘緑道人過似段幹木逾垣不舎酒在尊歸來醉按無弦曲

珊瑚紅映琳瑯緑也知不是凡花木雲林無復見幽人人世空傳采芝曲

天香秋染新袍緑敍別尊前歌伐木登樓目送渡江人十二欄幹倚云曲

天全公爲友人顧贑州子崇善上舎題

淇水仙人新掛緑足躡雲根登若木此去金鑾獨對時誰能和得陽春曲

右山陰駱巽題

隱君重價如結緑蘿屋蕭然倚喬木藍輿不到五侯家只在夫椒與勾曲

悵望雲林消故緑無人更識雞登木天寒嵗暮抱琴來爲君重奏相思曲

右彭城劉玨題

白雲下映空潭緑周翁宅畔多喬木淸暉自是能娛人目送秋鴻彈古曲

芙蓉山下苔痕緑一代淸風吹墓木畵裏題詩和者多誰言此是巴人曲

雲林子以詩畵妙一時然性狷甚非當其意不與彼周仲傑者何人乃辱與之不吝而使至今和其詩者尙知有傑焉其亦老杜之黃四娘長公之林行婆也耶予友顧崇善雅好畵其藏此意在雲林耳亦豈以傑故哉時成化己丑之嵗季秋十有七日吳生寛初寓南都之珍珠橋書樓對紫金山爽气試王古用筆

淇園過雨驚潑緑老節淩雲依古木春雷一夜長孫枝載和虞廷九成曲

吾鄕顧氏自入國朝祖孫三代皆以辰年登第世謂之三辰進士信奇遇矣故是詩云云𨿽然由崇善而上則三辰進士由崇善而下其數尙不止此且不必其皆以辰也吳瑄

玉椀濃分荔枝緑醉毫還寫山中木老材無用不足論根到九泉那肻曲

姑蘓臺下防蕪緑淸閟閣前狐嘯木於今畵裏見淸泠何待貞元供奉曲

右淸癡馬愈和題

九龍山前春艸緑老眼何人識喬木淸風聊寄剡溪藤吳人盡和陽春曲

東市髙生髮猶緑犧尊自古災嘉木朱弦玉軫尙依然誰寄廣陵散一曲

倪雲林畵髙太史詩皆百世前奇寶也進士顧崇善徵題乃賦二首一以思雲林一以傷太史雲華亭張弼

雲林水墨非靑緑幻出天然羙筠木饒髙二老融心神一唱三嘆歌淸曲

錯刀劈出淇園緑籀文寫就靈槎木倪迂逸筆妙天機賞鑑令人慰心曲

鄕貢進士顧崇善持此軸求題余閱之乃中吳先進諸公詩畵也創之者倪公元鎭詩而和之者髙公季廸饒公介之其上所書則饒公筆也三公皆名人世難得其眞迹今並得之是誠三絕崇善舊從余遊余每愛其篤學有儁才且好蓄古書畵𨿽然崇善有大抱負者建功立業在彼不在此也成化乙酉十月望教授臨川黎擴大量跋

贈宋仲溫

江水欣逢宋仲溫蕭條古道向君論我居笠澤已十載看竹惟君我欵門

答謝參軍

謝公好義今猶初不可親褻不能疎松陵父老猶徳爾援若功多自不居

寄徳常別駕

廩食精丰養士多村童野老亦謳歌可無振厲新科格選試能平定不頗

題大癡畵

大癡畵格超凡俗只尺闗河千里遙惟有髙人趙榮祿賞伊幽意近淸標

淸閟閣全集卷八

欽定四庫全書

淸閟閣全集卷九

元倪瓚撰

樂府

小桃紅

陸莊風景又蕭條堪嘆還堪笑世事茫茫更誰料訪漁樵後庭玉樹當時調可憐商女不知亡國吹向紫鸞簫

一江秋水淡寒煙水影明如練眼底離愁數行雁寫晴天白【一作緑】蘋紅蓼參差見吳歌蕩槳一聲哀怨驚起鷺鷗眠

五湖煙水未歸身天地雙蓬髩白酒新篘防鄰近主酬賔百年世事興亡運靑山數防漁舟一葉聊且避風塵

踏莎行

春渚芹蒲秋郊梨棗西風沃野収紅稻檐前炙背媚晴陽天涯轉瞬淒芳艸魯望漁村陶朱煙島髙風峻節如今掃黃雞啄黍濁醪香開門迎笑東鄰老

鷓鴣天

笠澤沿洄十五年親知情義日堪憐偸兒三顧吾何有俗士羣譏自省愆聊復爾豈其然田翁輕慢牧童顚乃知造物深相與急使江湖棹去船

江城子

滿城風雨近重陽濕秋光暗橫塘蕭瑟汀蒲岸栁送淒涼親舊登髙前日夢松菊徑也應荒堪將何物比愁長緑泱泱繞秋江流到天涯盤屈九回腸煙外靑薲飛白鳥歸路阻思微茫

蝶戀花

夜永愁人偏起早客髩蕭蕭鏡裏看枯槁雨葉鋪庭風爲掃閒門寂寞生秋艸行路難行悲逺道說著客行眞个令人惱久客還家貧亦好無家謾自傷懷抱

淸平樂【在荊溪作】

汀煙溪樹總是傷心處望防溪流東北注夢逐孤雲歸去山花野鳥初春漁郎樵叟南津誰識摧頽老子醉人推罵從嗔

憑欄人【贈吳國良】

客有吳郎吹洞簫明月沈江春霧曉湘靈不可招水雲中環佩揺

人月圓

傷心莫問前朝事重上越王臺鷓鴣啼處東風艸緑殘照花開悵然孤嘯靑山故國喬木蒼苔當時明月依依素影何處飛來

驚回一枕當年夢漁唱起南津畫屏云嶂池塘春艸無限消魂舊家應在梧桐覆井楊桺藏門閒身空老孤篷聽雨燈火江村

太常引【傷逝】

門前楊桺密藏鴉春事到桐華敲火試新茶想月佩云衣故家苔生雨館塵凝錦瑟寂寞聽鳴蛙芳艸際天涯蝶栩栩春暉夢華

殿前歡

搵啼紅杏花消息雨聲中十年一覺揚州夢春水如空雁波寒寫去蹤離愁重南浦行雲送冰玉柱彈怨

東風

水仙子

東風花外小紅樓南浦山橫眉黛愁春寒不管花枝瘦無情水自流檐間燕語嬌柔驚回幽夢難尋舊遊落日簾鉤

吹簫聲防更登樓獨自憑欄獨自愁斜陽緑慘紅消瘦長江天際流百般嬌千種溫柔金縷曲新聲低按碧油車名園共遊絳綃裙羅襪如鉤

折桂令【擬張鳴善】

艸茫茫秦漢陵闕世代興亡卻便似月影圓缺山人室堆案圖書當牕松桂滿地薇蕨侯門深何須刺謁白雲閒自可怡悅到如今世事難說天地間不見一个英雄不見一个豪傑

又【辛亥過陸莊】

片帆輕水逺山長鴻雁將來菊蕊初黃碧海鯨鯢蘭苕翡翠風露鴛鴦問音信何人蔕當想情懷舊日風光楊桺池塘隨處凋零無限思量

水仙子【因觀花間集作】

香腮玉膩髩蟬輕翡翠釵梁碧燕橫新妝懶步紅芳逕小重山云【一作空】畫屏繡簾風暖春醒煙艸粘飛絮蛛絲�落英無限傷情

江城子【感舊】

牕前翠影濕芭蕉雨瀟瀟思無聊夢入故【一作鄕】園山水碧迢迢依舊當年行樂地香徑杳緑苔饒沈香火底坐吹簫憶妖嬈想風標同步芙蓉花畔赤欄橋漁唱一聲驚夢覺無覓處不堪招

桺梢靑【贈妓小璚英】

樓上玉笙吹徹露冷飛璚佩玦黛淺含顰香殘棲夢子規啼月揚州往事荒涼有多少愁縈思結燕語空梁鷗盟寒渚畫欄飄雪

南鄕子【東林橋雨篷夢歸】

篷上雨潺潺篷底幽人夢故山磵戶林扉元不閉蕭閒只有飛雲可往還波冷玉珊珊一壑松風引佩環詠得池塘春艸句更闌行盡千峯半霎間

太常引【壽彞齋】

桺陰濯足水侵磯香度野薔薇芳艸緑萋萋問何事王孫未歸一壺濁酒一聲淸唱簾幙燕雙飛風暖試輕衣介眉壽遙瞻翠微

鵲橋仙

富豪休恃英雄休使一旦繁華如洗鵲巢何事借鳩居數載主三易矣東家煙起西家煙起無復碧翚朱啟我來重宿半間云舊制惟餘此耳

憶秦娥

【昨日嘗賦憶秦娥一首以介石齋前木樨盛開俾具一巵酒無使花神笑人寂寞蓋以風雨傷懷耳玆重攺呈又作一首共寫呈君今卻不可黙黙也】

扶疎玉蟾宮樹影闌干曲闌干曲一襟香露防枝金粟姮娥鏡裏秋云緑無端風雨聲相續聲相續不須澄

霽爲酤醽醁

參差玉笙聲暮起瑤臺曲瑤臺曲輕風香浸夜涼肌粟黃雲巧綴飛霞緑淸吟未防秋霖續秋霖續恐孤花

意倒尊中醁

如夢令

削迹松陵華防藏密白雲深處造物已安排萬事何須先慮歸去歸去海鶴山猿同住

贊

釋迦牟尼佛贊

稽首無上具足尊無人我眾生壽者千偈瀾翻了無說拈花傳燈長不夜無淨居士寶云庵懶瓉述

鶴林周初像贊

棲眞紫虛之上館宴景致道之宮劍影拂三珠樹之朗月佩聲鏘七星檜之靈風導之紫鸞笙從以白玉童變化隱顯如左元放其召致鬼物似齊少翁噓陽吸陰以贊育元化封山召云以役使社公琴三疊兮百神欣恱舞胎仙於絳霄寥廓中者耶

金粟道人小像贊

謂其有意於榮進與詠歌彈琴誦古人之書謂其濶略於世故與能廓充先世之業昌大其門閭逍遙戶庭名聞京師忽自逸於塵氛之外駕扁舟於五湖性印朗月身同太虛非欲防覺於一致而貫通於儒者耶

立庵像贊

貌侵而骨立色敷而內腴斯遁世之士列仙之臞隨時以守其分守獨以樂其迂寓乎外或頹然淨名方丈之室或悠然莊周防漠之區及其探於中則身處仁行蹈義師慕乎聖哲而弗殊冠野服蕭散紆徐是殆所謂逃於禪遊於老而據於儒者乎

鶴溪先生像贊

家庭教子佩學詩學禮之言巗穴置身有憂國憂民之色是知克仁而壽能文而徳也

趙士瞻小像贊

處乎寂寞之濱乃有恱豫之色將儕於列仙臒於山澤我知之矣豈登山臨水以忘歸貧賤不足爲其憂富貴不足爲其懌者非耶

陳天倪處士像贊

其介特孤峭非松瀑之甥而能然歟其好學能文蓋嘗從遊於艸廬棲遲衡門之下鼓瑟動操之間令眾山響與之俱童冠風雩以閒詠逮乎暮春之初

王季野像贊

粹然春溫者猶有若翁素履之徳容也凜乎秋淸者得乎湘累楚騷之遺風也與時上下人莫知其所存乎中也匪以吾義吾將曷從也喬木鶯鳴雲山鶴飛輕薄紛紛吾何是非登山臨水聊逍遙以忘歸

徳常張先生像贊

【錢唐王生思善畵徳常時年四十二矣徳常髙情虛夷意度閒雅顧非顧長康之邱壑置身曹將軍之淩煙潤色又那緣得其气韻耶王生蓋亦見其善者防耳今日因過徳常艸堂出此圖求贊且欲作樹石其旁乃先綴數語像上樹石俟它日補爲之】

誦詩讀書佩先師之格言登山臨水得曠士之樂全非仕非隠其防其天雲不雨而常潤玉𨿽工而匪鐫其據於儒依於老逃於禪者歟

題跋

題唐張長史春艸帖

右唐張長史春艸帖鋒頴纖悉可尋其源而麻紙松煤古意溢目眞是爲唐人法書之冠晉迹不可復見得見此迹亦希世之珍乎顏平原書家之集大成者猶言杜詩韓文張法亦出於此也因與袁君子英獲觀陳彥防氏賞嘆竟日壬子人日題

題唐懷素酒狂帖

癸丑八月廿一日觀於耕漁軒時積雨初霽殘暑猶熾王季耕自其山居折桂花一枝以石罌注水挿花著幾格間戶庭閴寂香气郁然展玩此卷久之如在世外也

題東坡村醪帖

坡翁此卷筆意比徐季海尢覺天眞爛漫也癸丑中秋同王季耕觀於徐良夫之耕漁軒

題黃子久畫

本朝畵山林水石髙尙書之气韻閒逸趙榮祿之筆墨峻防黃子久之逸邁王叔明之秀潤淸新其品第固自有甲乙之分然皆予斂袵無間言者外此則非予所知矣此卷𨿽非黃傑思要亦自有一種風气也至正十二年三月七日與明道尊師謁張先生出此示余遂得縱觀東海倪瓚題

跋陳惟寅作闗侯論

三國之君其才智𨿽互有短長其實皆命世之雄也將帥如闗侯軰亦何可多得哉惟寅博學能文識古今治亂之體人物才智之短長感事傷時故爲之慷慨著論如此

題天香深處捲後

周遜學讀書養親孜孜嗜古學行隠居而急義昔董生下帷不窺園揚子校書不以仕進爲念周君有其志焉自宋道國公濓溪先生之裔有八世伯祖寓建寧之浦城登紹聖四年乙未科仕至吏部尙書徳業昭著五子皆進士榮顯於朝所居有仙桂堂天香亭天雨淸芬樓戶庭之間桂樹紛列秋風扇涼香气逺逹髙祖始來居吳祖紫華先生仕隠樂道每求活人於死地陰功及物奕奕然向顯異矣年六十六微示疾十許日對客坐語如常時及午正容斂衣翛然而逝葬常熟虞仲山下後二十七年冢爲盜所發往易棺斂膚體如生徧生髭髮爪甲皆長寸餘因攺葬吳縣道山之原見者莫不嘆異遜學長身玉立勤儉自持遇人有禮節而純篤能盡力於孝養卓然頴出乎流俗矣左丞相伯溫甫深期其必紹隆乎祖徳也旣名其端居之室曰傳桂又曰天香深處周公其善夫取諭矣匪芳之馨惟徳之馨繩其祖父光逺以有耀非子其誰哉若夫山毓秀而石韞玉川容媚而蚌蔵珠空谷蘭芳幽林芝孕徳盛而業充又何患人之不知也已七月廿三日倪瓚書於捲後

題紫華周公碑傳行狀後

紫華上卿遊心恬淡之園濯神淸泠之渚仕𨿽不顯利澤甚溥遇眞仙故晚得尸解上道是學道之士非祖宗流慶骨神合仙精修契何由仙靈降室哉觀陶貞白防通記庶知之耳因讀上卿碑及傳爲之慨然久之壬子九月二十日倪瓚書

跋蔡君謨墨迹

蔡公書法眞有唐人風粹然如琢玉米老𨿽追蹤晉人絕軌其气象怒張如子路未見夫子時難與比倫也辛亥三月九日

跋趙松雪詩稿

趙榮祿髙情散朗殆似晉宋間人故其文章翰墨如珊瑚玉樹自足照映淸時𨿽寸縑尺楮散落人間莫不以爲寶也今人工詩文字畫非不能粉澤妍媚山雞野鶩文彩亦爾斕斑若其神韻則與孔翠殊致此無他固在人品何如耳此卷張徳常得之榮祿之子仲穆盧山甫二月廿日見過田舎防以示僕因題至正二年壬午嵗也

題陳惟允畵荊溪圖

東坡先生嘗曰一入荊溪便覺意思豁然欲買田其間種橘作小亭名以楚頌卒不遂其志杜樊川作水榭正當荊溪之上其遺址僧結庵以居至今歷歷可考見蓋荊溪山水之勝善權離墨銅官諸山岡隴之起伏雲霞之吞吐具區滙於其左苕霅引於其前凡仙佛之所宮髙人逸流之所宅殆不可以計數也覺軒王先生韞眞潛徳於其間修天爵以恆貴去人欲以求仁埀子若孫皆循循雅飭弗違先生志也其曾孫允同靜而有志簡而能文與予爲姻契故予知其義方之訓有自來矣河之始逹也涓涓不止才濫觴焉楩楠松栢千尺之材出於萌蘗之微由其源沈而本深耳允同命予友陳君惟允繪爲荊溪圖以示不忘鄕都之意他日指圖而嘆曰某樹也吾祖之所封植也某丘也吾父之所防登也寧無愓然有感於中乎若允同之一舉足話言而不敢忘其祖若父者非教之有素而能然哉吾固知其中多隠君子旣樂善於一世又能使其將來之未艾蓋亦山川之鐘秀粹美而致然乎嵗己亥五月十三日東海生倪瓚漫書

題師子林圖

予與趙君善長以意商確作師子林圖眞得荊闗遺意非王蒙所夢見也四海名公宜寶之懶瓚記

題張貞居書卷

貞居眞人詩文字畫皆爲本朝道品第一𨿽獲片楮隻字猶爲世人寶藏況彥亷所得若是之富且妙邪舒捲累日欣慨交心噫師友淪沒古道寂寥今之才士方髙自標致子方憂古之君子終陸沈耳吾知前人好修不以爲賢於流俗而遂已不患人之不知栗裏翁志不得遂飲酒賦詩但自陶寫而已豈求傳哉壬子初月八日題

題宣伯炯書

本朝書法之妙若趙榮祿虞奎章之篆行艸無不如意範淸江張貞居之楷法淸勁絕俗鮮於奉常巙相國之艸聖圓活姿媚迨元戎周左丞之篆籀古雅亦何讓前人哉宣君伯炯正書法度森嚴得法於薛子立氏而或過之伯炯已矣工字學者智未及此也

跋畵

至正辛丑十二月廿四日徳常明公自吳城將還嘉定道出甫裏棙柁相就語俯仰十霜恍若隔世爲畱信宿夜闌更秉燭相對如夢寐者甚似爲僕發也明日微雪作寒戶無來迹獨與明公逍遙渚際隔江遙望天平靈巗諸山在荒煙逺靄中濃纖出沒依約如畵渚上疏林枯桺似我容髮蕭蕭可憐生不能滿百其所以異於艸木者獨情好耳年逾五十日覺死生忙能不爲之撫舊事而縱逺情乎眀公復命畵江濱寂寞之意並書相與乖離感慨之情徳常今爲嘉定二府於民有恵政卽昔日之良常山人也朱陽館主蕭閒仙卿倪瓚言

跋畵竹

以中每愛余畵竹余之竹聊以寫胸中逸气耳豈復較其似與非葉之繁與疎枝之斜與直哉或塗抹久之它人視以爲麻爲蘆僕亦不能彊辧爲竹眞沒柰覽者何但不知以中視爲何物耳

跋環慶王氏所藏趙榮祿六帖

右趙榮祿與覺軒先生手簡共六紙有以知交誼之深家世之舊也先生學行純正爲宋瑯琊王仲寶之後仕至蘭谿州判官今獲觀於其孫光大之彞齋老成典刑不可復見矣尙賴翰墨文章有以想其風流哉時庚子二月十日倪瓚題

跋畵捲後

余與宗普道兄別十有六年矣忽邂逅吳下杯酒陳情不能相舎老杜所謂夜闌更秉燭相對如夢寐者諷詠斯語相與愴然人生良防不易而況艱虞契濶若此者乎以十餘載而僅一面則人生果能防防邪悲慨未有若此言也明日道兄將歸錢塘余亦鼓柁煙波之外因寫圖賦詩以寓別後戀戀不盡之情云爾至正十四年二月十二日倪瓚葑門客樓書是日昔刺正卿陸季和願思恭同集

題畵捲

無錫王容溪先生嘗賦如夢令雲林上一溪春水林下數峯嵐翠中有隠居人茆屋數間而已無事無事石上坐看雲起髙房山嘗繪之爲圖貞居詩云歌此芙蓉窈窕章山陰茅宇日淒涼不是筆端天與巧落割雲山與侍郎今亡已夫余戲用其意爲圖贈仲冕辛亥春倪瓚

附王梧溪跋

予謝病將還鄕壠道謁梁侍郎顧先生祠就宿寶云禪舎是夕王仲冕相與論心久之而去明日過仲冕見先友倪幼霞畵且獲觀王容溪張貞居二公詩詞適仲冕徵賦苽村亦爲長短句一闋衰憊之餘一時淸興殊灑然也檐聳數株松子邨繞一灣菇米鷗外迥聞雞望望雲山煙水多此多此酒進玉盤雙鯉

梧溪老人王逢時年六十有五

題畵

正月十四日舟過吳江第四橋大風浪中貯水一瓢而去乃賦小詩曰松陵第四橋前水風急猶須貯一瓢敲火煮茶歌白薴怒濤翻雪小停橈是夜泊舟吳江城外人家水月皓然與希言淸詠久之明日題壁詩曰人家近住江城外月色波光上下天風景自佳時俗異泊舟閒詠白雲篇十五日與希言謁三髙祠望江上諸山爲寫隔江山色圖並賦詩贈別白鷗飛處夕陽明山色隔江睂黛橫試看三髙祠下水悠悠中有別離情十九日雨畱陶篷戲寫逺樹石岫並錄三詩用發一笑倪瓚

附吳澹雲詩跋

曾過吳江訪隠淪三髙祠下賦詩頻屋梁落月原非夢野水疎篁是寫眞富貴行窩空舊業太平風韻憶斯人長疑祗在鷗波上破衲焚香理釣緍

雲林髙士淸才雅望嘗遁世吳中變名易服嘗駕一小舟出東市門以沈煙防馥波上爲物色所得區區親承道徳者十年徳原先生亦以文墨見愛今皆逝去憗遺殘齒七十有七矣文禎特示圖詠恍若對面以成三嘆不知存沒爲間惡得無慨也洪武壬午春花朝日華亭澹雲吳哲識

題畵

至正五年三月八日素先生來林下瓚乃賦詩曰吳淞江水春暎空浪波沄沄霞影紅畊田鑿井居其左令我長懷甫裏翁夢見維舟江畔桺剝啄敲門散杯酒整冠起接平生歡石逕蘭芳重防手雨後共行林下正見恵山先生命瓚寫之畵訖因書此詩於上張外史陳先生見之必大笑也倪瓚記

附用韻題畵上詩

陳方

佳樹陰森欲礙空畵成夜落燈花紅絕憐帶經自鋤者未忍竟別天隨翁汾湖春雲散髙栁湖水微茫緑於酒翁歸天末見靑山臨風莫負揮弦手

題荊溪淸逺圖

荊溪吳國良工制墨善吹簫好與賢士大夫遊張貞居每館寓其家艤舟籬傍興盡便返故國良得貞居翰墨爲多今年夏予以事至郡中泊舟文忠祠後國良便從溪上具小舟相就語爲援簫作三五弄慰予寂寞並以新制桐花煙墨爲贈予嘉其思致近古遂寫荊溪淸逺圖以遺之實至正十年四月廿一日也東海倪生記

畵龍門獨步圖【載秣陵盛時奉城山總錄】

雲林逸人爲復庵長老寫龍門獨步恩公昔住太平日林下相逢壊色袍行到龍門無腳力右肩褊袒喫櫻桃此詩乃張伯雨外史訪防江恩公所作者也余嘗與外史有師友之義乙巳嵗余訪復庵畱山中者數日復庵誦此詩不輟口余旣寫圖遂書於其上云

題畵

夏圭所作千巗競秀圖巖岫縈廻層見疊出林木樓觀深邃淸逺亦非庸工俗吏所能造也蓋李唐者其源亦出於荊範之間夏圭馬逺輩又法李唐故其形模若此便如馬和之人物犬馬未嘗不知祖吳生而師龍眠耳錢塘詹仲華以端石一華邦憲墨半丸古玉璏一易此卷至正四年十二月廿四日倪瓚記

題仙山圖

仙山圖陳君惟允所畵秀潤淸逺深得趙榮祿筆意其人已矣今不可復得辛亥十二月二日瓚

重覽紫華周公碑傳

癸丑七月廿九日重覽若夫楊髙龔三君子之著述顏眞卿詩語之隠微余𨿽不識上卿於心見上卿政績在人陰功及物又能進修上道其尸解而遊仙復何疑哉瓚又題

題周遜學府君遺翰後

周遜學氏之先大父制機府君之手書猶足以想見前人風流也遜學寶藏以傳之子孫孝思豈有窮哉壬子九月十三日獲覩於眀善齋之西軒

題王畊云所藏墨迹

畊云所藏子山平章仲舉承防曁兄季野員外三公遺墨一卷癸丑八月六日來訪畊云於鳳岡山室出此相示以娛樂俾予評之餘謂子山之書風流沓拖如王謝家子弟無一防寒陋气可與鮮於奉常相照暎也仲舉書絕去險陋似褚河南其爲樂章亞於遺山先生季野書骨肉丰美有虞永興意度詩詞亦伉爽不凡余之所見若此不知畊云然餘言耶

載妮古錄

髙房山淸節雅尙有馬先生亦其國人遂號彥敬蓋司馬慕藺之意也倪元鎭言

題王右軍楷書帖【載文氏停雲館帖】

陶隠君與梁武論書表云右軍名迹合有數首黃庭曹娥畵贊樂毅論是已當時臨榻僞寫已多況今日乎此刻尢有筆意眞可寶也倪瓚爲公采題

書次韻惟寅髙士姑蘓錢塘懷古六詩跋【載文氏停雲館帖】

惟寅徵君古所謂獨行士也安貧志道居吳市二十年蓋若一日眞外混光塵中分涇渭而確乎不爲外物移其守余獨深知其人他人有不得而知之者也賦詩翰墨特其餘事耳去年秋偕叔明友兄訪余江渚出此六詩相示諷詠之餘因同叔明用韻各和成章今年餘病防下疾防半載惟寅凡兩來問餘十一月一日覺體中稍佳惟寅命余寫出遂復書此至正廿二年壬寅歲倪瓚記

淸閟閣全集卷九

欽定四庫全書

淸閟閣全集卷十

元倪瓚撰

雜著

拙逸齋詩稾序

詩必有謂而不徒作吟詠得乎性情之正斯爲善矣然忌矜持不勉而自中不爲沿襲剽盜之言尢惡夫辭艱深而意淺近也三百五篇之詩刪定出乎聖人之手後人𨿽不聞金石絲竹詠歌之音煥乎六義四始之有成說後人得以因辭以求志至其風雅之變發乎情亦未嘗不止乎禮義也詩亡旣久變而爲騷爲五言爲七言雜體去古益以逺矣其於六義之防固在也屈子之於騷觀其過於忠君愛國之誠其辭繾綣惻怛有不能自已者豈偶然哉五言若陶靖節韋蘇州之沖淡和平得性情之正杜少陵之因事興懷忠義激烈是皆得三百五篇之遺意者也夫豈流連光景歲鍛月鏈而爲縟麗誇大之辭者所可比哉周正道甫生當明時僑寓吳下求友從師不憚千里其學本之以忠信孝友而滋之以詩書六藝其爲文若詩如絲麻粟谷之急於世用不爲鏤冰刻楮之徒費一巧也兵興三十餘年生民之塗炭士君子之流離困苦有不可勝言者循致至正十五年丁酉髙郵張氏乃來據吳人心惶惶日以困悴正道甫自壯至其老遇事而興感因詩以紀事得雜體詩凡若干首不爲縟麗之語不費鏤刻之工詞若淺易而寄興深逺𨿽志浮識淺之士讀之莫不有惻怛羞惡是非之心仁義油然而作也夫子曰詩可以興可以觀可以羣可以怨又曰詩三百一言以蔽之曰思無邪若夫聞之者善足以訓不善足以省今之爲詩𨿽異乎古之詩言茍合義聞者有以感發而興起與古人何間焉歲癸丑十一月廿五日撰

秋水軒詩序

或謂詩無補於學是殆不然風雅之音𨿽已久亡而感發怨慕之情比興美刺之義則無時而不在也子朱子謂陶栁沖淡之音得吟詠性情之正足爲學之助矣廬山陳君惟允好爲歌詩凡得若干首讀之悠然深逺有舒平和暢之气𨿽觸事感懷不爲迫切憤激之語如風行波生煥然成文蓬然起於太空寂然而遂止自成天籟之音爲可尙矣若夫祖述摹擬無病呻吟視陳君不旣逺乎茍窮源於風雅取則於六義情感於中義見乎辭誦之者可以興起則陶韋杜韓豈他人哉是猶有望於陳君也甲辰歲七月序

謝仲野詩序

詩亡而爲騷至漢爲五言吟詠得性情之正者其惟淵明乎韋栁沖淡蕭散皆得陶之防趣下此則王摩詰矣何則富麗窮苦之詞易工幽深閒逺之語難造至若李杜韓蘇固已烜赫焜煌出入今古逾前而絕後校其情性有正始之遺風則間然矣延陵謝君仲野居亂世而有怡愉之色隠居教授以樂其志家無瓶粟歌詩不爲愁苦無聊之言染翰吐詞必以陶韋爲準則己酉春攜所賦詩百首示余於空谷無足音之地余爲諷詠永日飯瓦釡之粥麋曝茅檐之初日怡然不知有甲兵之塵形骸之累也余疑仲野爲有道者非歟其得於義熙者多矣

荊溪圖序【載宜興縣誌】

東坡先生嘗曰一入荊溪便覺意思豁然欲買田其間種橘作小亭名以楚頌卒不遂其志杜樊川作水榭正當荊溪之上其遺址僧結庵以居至今歷歷可考見蓋荊溪山水之勝善權離墨銅官諸山岡壠之起伏雲霞之吞吐具區匯於其左苕霅引於其前凡仙佛之所宮髙人逸流之所宅殆不可以數記也

樵海詩集小引

古人有言詩貴眼前句又曰詩忌矜持若夫莫赤匪狐莫黒非烏眼前句乎昔我往矣楊栁依依今我來思雨雪霏霏豈有矜持者乎至於離騷九辧建安以逮乎陶鮑李杜韓韋未有一言之不由乎實而事乎虛文者也國朝趙虞旣歌詠其太平之盛兵興幾四十年鮮有不爲悲憂困頓之辭者秦君文仲則不然處窮而能樂顚沛而能正其一言一字皆任眞而不乖其守聞之者足以懼而勸非其中所守全而有以樂不能也富貴而驕淫貧賤而餒乏吾見累矣與夫無病而呻吟矯飾而無節又詩人之大病其人亦不足道也秦君不汲汲於富貴不戚戚於貧賤孝友而忠信外柔而中剛非彊以自全又烏知其言之防哉詩以吟詠性情淵明千載人也當晉宋之間諷詠其詩寧見其困苦無聊耶四月一日倪瓚小引

陳惟寅僦屋疏

陳惟寅甫與弟惟允閒居養親棲隠吳市不恥貧賤不樂仕進熙怡恬淡與物無忤𨿽過朱門如遊蓬戶也世本蜀人其大父居五老峯下父天倪先生因遊吳愛錫麓洞有好流水家於惠山之陽久之有少日同舎生趙從事招往館於其家遂復畱吳市焉兵後棲無定居江右同邑人饒介之爲之僦屋使得以安菽水之奉而僦屋之資則非一人所辦饒君素淸苦又不欲以外事累人也僕遂爲之一言世豈無急人之急憂人之憂解衣推食指廩借宅豪傑倜儻如古之人者哉老杜所謂安得廣廈千萬間大庇天下寒士俱歡顏者請爲諸君誦之至正壬寅十二月九日倪瓚言

題良常艸堂疏【余捐捨趙榮祿正書一卷】

昔王錄事寄少陵之資近代趙文敏幹嶽氏之助皆有實效不事虛文今徳常欲構艸堂所求者柯張杜三君或宿諾而寒盟或解嘲以調笑遄求其實則罔所知數年之間三君已矣艸堂適成載覽標題重增嗟悼捐予珍祕永鎭新居

懶遊窩記

昔司馬子長遊涉萬里壯麗奇偉之觀前賢往聖之迹有以泄其懷古感今憤懣郁律之气史記之書旣成藏之名山以俟後聖君子也宗少文壯歲好遊晚以所歷名山盡畫屋壁曰老疾俱至名山恐難徧覩惟澄懷觀道臥以遊之子長雄奇之文少文神妙之畫善而猶有待又烏覩神馬車輪與造物遊鴻蒙之外者哉若夫登化人之居遊華胥之國是皆神遇豈復有待乎金君安素髙臥林居慕楊許得尸解上道乃怡神葆和內視密盼煥標霞之孤暎朗性月之獨照因名其齋曰懶遊焉噫尸居而龍見不出戶知天下善行無轍迹蓋神遊無方非拘拘局於區域逐逐困於車塵馬足之間安素仙仙乎道矣王方平嘗與麻姑言比不來人間五百年蓬萊作淸淺流海中行復揚塵耳熟邯鄲之黃粱歸華表之白鶴人間紛紛如絮時一飛神遊盼吾固知安素不與悠悠世人同一悲慨也

忠靖王廟迎享送神辭【並序】

至順元年春吳楚薦饑天災流行連數郡道殣相望沴气薰襲爲瘥爲札錫之民咸被漸染大小惴惴無所請命邦之老相與言吾邦西山之陽有嶽祠祠有明神焉曰忠靖王胙爵東平生能奮忠死有遺烈赫聲濯靈福我錫民自有年矣在昔宋季大疫用禱於神變沴爲祥徳載歌詠民病亟矣宜從故事乃合羣謀吁眾慼率從祠下鐃鼓鏜鈜旗纛晻靄導駢駕以臨城闉香雲漲空耄稚奔走眾心推誠祈祀惟謹惟神顧歆來格來享若沐神水若濯泠風敺攘妖氛民疾用瘳丕燀神化無逺弗曁鄰邑之民祈者踵接環句吳四封所活幾萬人焉是神有大造於吾民也禮神能禦大菑捍大患者則祀之矧威烈若此是宜屍祝而社稷之舊祠於火未幾民更興復其制瓚常以母病至禱立愈因作迎享送神辭二章刻諸山阿俾錫民歌以祀之辭曰

靈皇皇兮岱宗神之來兮駕蜚龍赫蒼顏兮朱發如火紛羽衞兮嶽祗嶫峨靑霓旍兮白容裳降大荒兮祓不祥敺野仲兮逐遊光惠我民兮神樂康羅帳兮云幄湛寒泉兮瑟蘭勺撫偃蹇兮龡參差薦芳馨兮神享之靈娛娛兮柰何樹紫檀兮山之阿匪斯今兮福斯土沐神休兮千萬古

神之去兮驂云螭風剡剡兮吹靈旗怳臨風兮延佇悵神遊兮難駐神遊兮翩翩撫一气兮周八埏朝騰駕兮西山夕弭節兮東魯噫神往兮莫我顧民有吁兮載福斯祜折瓊花兮遲神歸歲復歲兮神寧我違石戔戔兮流水壽我民兮報祀無已

尺牘

答張藻仲書

瓚比承命俾畫陳子桱剡源圖敢不承命惟謹自在城中汨汨略無少情思今日出城外閒靜處始得讀剡源事迹圖寫景物曲折能盡狀其妙趣蓋我則不能之若艸艸防染遺其驪黃牝牡之形色則又非所以爲圖之意僕之所謂畫者不過逸筆艸艸不求形似聊以自娛耳近迂遊偶來城邑索畫者必欲依彼所指授又欲應時而得鄙辱怒罵無所不有寃矣乎詎可責寺人以髯也是亦僕自有以取之耶

與耕云書

中秋日與耕云於東軒靜坐羣山相繆空翠入戶庭桂盛發淸風遞香衡門晝閉徑無來迹塵喧之念淨盡如在世外人間紛紛如帑曠然不與耳目接戲寫近詩呈耕云以當笑談耳倪瓚頓首

與周正道

七月三日偶入城郭獲承教益又辱館遇之者兼旬賢父子親愛而骨肉之可謂備至僕將何以報稱哉令嗣遜學已啟行未耶恐尙未行幸爲道謝奉別忽四日想惟黙成帷坐進此道世慮消盡如浮雲之淨掃也僕隨世浮沈業緣未了如君之有佳子可謂萬事足他何憂哉但囑其早還勿爲所畱切祝

與介石

四月偶過吳淞率易上謁不能如禮次日卽還笠澤又不得詣謝以別惶恐何限比來不審何似伏惟吉徳所臨風俗爲厚望進此道寵辱俱忘履多福僕罪釁所積而我室人亦成長往哀摧哽塞大不可言日月不居奄逾兩月依依故物觸事損心柰何柰何以世緣言之悲嘆何能有已若以法眼觀之則我此身誠亦無有此宗少文所以三復至教方能遣哀耳襄事粗畢大山長林之思此心已羣於鹿豕間矣玆因令嗣徳機徵君省侍輒附狀以承動靜恐欲知僕近況遂並及之末由趨侍臨楮無任瞻依歲事崢嶸所冀爲道自重不備

又

瓚以七月末得防疾臥病兼旬幽憂無聊因賦詩以自解云耳辱執事及徳常縣宰書教俾寫學門石記記文特古淡可愛鄭翁傑思也繆書不由講學防畫不能遒媚結體還更俗惡又頗工於小不工於大縣宰欲流傳於久逺宜屬之工於書人品異俗者乃於文稱耳繆書那能副髙意耶瓚非飾辭切告相體幸甚

又

奉別後從蘭陵東郭門外人家少憇三日待荊溪發行李來卽歸田舎到家稍稍休歇而州縣科差迫促騷然因嘆那能復以憒憒從彼之榛榛乎便命扁舟入吳寓邨落中調气靜坐得以少抒其中磊磊者一日從一二林下人登靈巖山覽觀天池石壁之勝尋姑胥臺古迹若司馬子長蘇長公悲世憤俗有不勝其哀後百世而不及見古人則求古迹觀以自解惜不肖非其人回望太湖之西諸山依約指防數螺若芥舟泛泛杯水中者當是銅官山因並吾寄止公政著白雲滅沒處杜門著書降屈其心志不能以道表見於當世眞爲之泣下沾襟也閏月末暫還系舟江渚傍稍治夏衣將復至吳而過荊溪附此上問陰雨浸淫不審何似伏惟樂道閒居履多福瓚招愆內尢豈非以自內致之耶復何敢怨天尢人常自疚耳其每動心於明公者則非一悲感而已窮居蕭然並無一物爲寄偶尋得書室中聖濟總錄若干冊聞見善錄一冊可助常行檢閱唐宗書孝經石刻四拓本墨紙頗佳又靑白舊磁碗各一隻用奉左右聊寓不忘之意不直一笑耳末由參侍臨書惘惘千萬愼交自愛不備

又

瓚啟經宿不面旦來想體力佳也此時早餉已久能同徳機先生緩步過蝸牛廬中一啜日注茶觀陸探微寫宗茂深像否徳機處不別書也

又

今日聞有失女之悲幸勿過咽一二日當一杯解悶也眞人碑未曽冩否明日送紙卻乃可下筆耳明日試步一出尢佳堇玆啟不具瓚再拜

又

瓚再拜新春伏惟履多福欲往展賀村野居人不出耳昨有數字與令嗣想曾過目畫匣倘要用當送去無用則已先公竹杖腳鑪小巾倘有之希尋以見惠無則不煩也元度入城何日還爲致意謹承匆匆不具

又

瓚偶入城郭其所以承惠益擾廚傅兼之以寓館颒櫛可謂混擾不一而足自非故舊之誼何以得此於左右哉兩日不面伏想臺多福坡書天際鳥飛雲含雨重卷子能攜一觀僧房迂談半日政自不惡但不知執事厭此迂濶淸事否不可則已謹咨啟不具

又

瓚經宿不面旦來想惟履勝常心逺鏈師有一二種物畱允同處幸折中倒地將欲他之矣齋閣中有沈香求一兩許不必入藥用者如允同前大片之類劈取少許亦不妨不可則已不可求也小子物在【闕】者隨以與人不較隨以所需不怠錢價大小及不在手則無可柰何非若他人靳惜其微而不較其大也呵呵

又

昨日承過我又得約齋翁共坐遂有終晷之淸談足下固甚佳猶未的然於所取舎耳夜來二卷思之尙有一二字未是幸攜至攺定並幽林思同示借閱幽林思乃以重刻瘞鶴銘唐塞豈有是哉僕血气𨿽衰未嘗貪得若而翁索人物也瓚再拜

又

瓚再拜前日打破慳囊令人不安𨿽然亦子所願固不深以爲憂矣眞人碑昨日攺定數語且未可卽寫尙有少議頃面以旣不宣

又

瓚啟去秋獲一聚首深慰悶懷不意復還裏第而羣冦未息官府事繁山林饑寒往而不返者似未爲都無所見也近知移家暫住余宅與僕南渚相去甚邇良用慰愜九月廿六日欲與潘翁共載詣謁恐舎館未定故不敢前長至前後當專造也玆先走一力上問乍冷伏惟履多福令伯環慶丈人令叔子明司丞天明先生賢父子想皆安勝亦不知尙畱何許力還希回示數字以慰悁切謹上承動靜不宣瓚頓首拜綫雞一隻鱖魚二尾謾上

又

瓚再拜忽然臥病江渚將復兼旬借庇𨿽已獲安气猶未復耳因偶出行李中乏香燒用髙齋雜香零碎者求少許燒置臥內以淨穢气由是親求倘無則已不須芥蔕也令婿歸告爲鄭重意謹咨啟不具

又

連日憒憒獨坐無聊三月一日忽然開霽風景固佳而淒淒有念舊思賢之感因成此詩詠嘆無已泣涕沾襟而吾徳機徵君𨿽近在百里不得與之周旋卽寫此詩以寄當亦爲我惻然也彞齋髙士賢父子彥衡賢良守謙廣文雅集次各爲道瞻企也彥衡齋閣中有好香爲須少許彞齋𨿽有之而靳惜如金僕數日中入城亦欲一往謝而未敢必彥衡君酒量無敵是所畏也比來想佳當不爲酒困耳匆匆不具伯昂橘想日有晏談之樂冀道問訊

又

瓚適往候謁值從者不在而還近乏墨用寓所必賸有宜興墨分惠一挺不可則已去年往寓所欲爇小餅吳潔香作供想已忘之一笑

又

承桐露兄見還銅佛像深感至意旦夕致一佳物少答厚情也此蓋師像非班卜物像也未寄至時深怪銅佛像在新宅西照堂房內那緣得在水中已而果非也辱彞齋先生寄馬脯幹魚尢佩盛心瀼西艸堂專待隨寓先生來何遂杳然耶

又

三月十二日早行不獲別賢翁婿乘興往謁朋成兄十三日過江渚而錢石君待僕之歸二日矣脫廑專信教墨與羊腔酒榼俱至物丰意厚拜賜之辱因得與錢石君厭飫信還輒成五言律一首以道謝私並致謝彥衡親契也舊陸筆三枝頗可用謹附上比欲焚吳潔小餅作供想忘之矣二月盡舟檝必能踐約一來吳渚也

與彞齋學士先生

瓚近辱見過寓所窮居荒落不能具雞黍之奉愧悚何限別來匆匆兼旬瞻詠殊劇仲夏未暄不審復何似伏計履多福瓚獲交於髙門幾二十年矣深愧迂繆麄疎與世俯仰但受知於賢父子則深耳英嗣得婚於陸氏非止齋則不可成止齋之推精察詳𨿽瓠齋往來數數非止齋猶不能決然爲準瓚於斯時適寓溪上目見其周折而瓚又深知髙門禮義之素且承賢父子見囑令具書於止齋瓚敢靳於言乎人事好乖固定議於止齋之手乃成婚於其捐館之後今玆英嗣夫婦父母之間並怡然無間言寧非止齋之徳是亦天之所造就古人所謂有徳於我背之不祥豈虛言哉閣下使英嗣得所托但不忘止齋足矣於不肖何與焉玆乃辱盛徳惠羊腔珍果精縑酒器瓚何謂而當此也古人取與辭受之間不可狥俗而違禮也茍辭受不當於義是亦不能固窮所謂小人窮斯濫矣瓚非主婚之親長又非媒妁之女乃妄加盛禮於不肖甚無謂也非獨不肖取譏於識者於閣下盛譽亦有損焉耳塵坌汨汨遂稽畱盛使多日不能卽令璧以歸悚恐而已玆謹以還納於下執事幸畱置之倘不以不肖之言爲誠而再遣斷不敢拜賜之辱徒勞往返耳瓚非壠斷者也切冀體悉倘能借我蓮葉硯試用數日足矣亦非敢爲幹沒爲鼠竊之事只欲與小齋一二硯比試髙下耳能信此言卽付去來人幸甚令婿彥衡文學以中賢良雅集次並爲道傾契之思亦以鄙意諮之二公當首肯也以中兄要乃翁畫像並要不肖詩畫此月望前後寄上數日來意思憒憒大不佳畫像亦畱南渚未曽取出耳臨書增情所冀加愛以慰懷思不備

又

瓚漫浪之迹胥於江湖之上𨿽時時往還錢唐苕霅出入城府遨遊縉紳聞知動靜之詳意不得奉一字爲歉耳極熱不審何似想惟履多福賢郎姻事將有成期可賀可賀此姻事執事但知潘瓠齋利口辯才之力殊不知賤者一書之功此時非賤者之書徐止齋小婆媽皆斷斷不肯執事可密爲打聽不必問之瓠齋便可知其的實姻事將成之際𨿽以嶽氏蓮葉硯松雪武水滴相酬亦不足以爲凂也如何因便附此上問且以發執事一笑此亦飲水知源之義也便中希還數日不備良常艸堂先生防次告致意趙正書未曽勾疏早晚入吳來面取之也瓚拜

又

瓚啟隔日不面陰雨憒憒懸情比復何如創已差耶晚刻致彼晤集可否謹馳力問不一瓚再拜鵝一隻夏果尊酒聊爲遷喬之慶輕凟悚愧何限冀畱幸幸

又

瓚再拜昨日承橘蘗二君及庾兄枉顧深見髙誼不薄感刻感刻玆因子眞送藥輒附數字上謝九經十七史果肯與人乞於十七史內付四五冊九經全付至示價價不可太多徒勞力耳否則已之館舎溫筆乞取一枝絕佳者封至幸甚

又

瓚比承下顧欣慰欣慰繆槁寫出否如寫畢乞付尊染來桃竹枝曽對賢長公說否艸略匆匆不具

又

瓚拜比以聞苦瀉泄想已平復謹此馳問欲往見足腫未全差耳雅山捲繆爲二小詩煩染翰一書並小引遂割去塗竄者拈合並求佳制一首長短隨意近賦得二三詩粗有興味倘體中已無恙明日來共觀之也雨濕殊憒憒不具

又

瓚頓首比辱枉顧喜慰無已云諭五日內之約必能踐魏公之期獵也兩日不面想尊多福林提舉已來未耶伯氏體中當遂平復也老溫遣其子以新制筆來特神妙於常者不敢獨擅妙用分之前如希言允同公謹不在宅先生各畱三二貼償其所值以遣之幸甚亦不自負其所舉也若使之空返則僕深有愧於彼矣惟加意焉謹咨啟不具

又

瓚再拜昨日乃知舟檝入城移在沈氏猶可賀也比聞城中賣書王老者有碧牋上打弁陽道人自銘石刻得爲應錢買至幸幸物到卽還元直或五或十更好向開亦不較耳更乞問王老此刻誰與書者塼就帶來一觀切說相見不逺所冀加愛不宣

又

瓚啟九日欲屈從者奉萸酒一巵知爲他人所先遂不果也十日辱手帖餉以吳淞四腮鱸益重慚感彊顏登受當面謝以盡昨晚同從善奉謁而從者尙未還寓也不具

又

瓚比獲邂逅一見賢叔侄眞若隔世也爲之惻然者久之數日後來瀼西艸堂何意杳然不聞拏舟音耶聞桐露君獲於水火中洮石班卜佛像二件中能以其一全歸乃見古義非流俗比也然亦以元價奉還不知賢主以此言爲然否謹幹凟不具

又

瓚再拜夜來獲聚言笑之樂經宿不面想履平善也漢鑑書中有一紙艸稿恐在葉內蓬上雨潺潺及白推訪寄幸一檢付無則已並書院中幾上有貞居寫則宮雪獅兒二詞後有賤子寫滿江紅未了如在彼乞付至檢本寫足付去不在則已

又

瓚啟不審復何似想惟體中淸勝行元博士近有信來家否聞中少不佳比當平復也不得往問懸情聞執事新收得庾子山詩集在州郭時欲借以示僕不時也玆專一力致左右千萬暫借一觀執事近與僕情同骨肉得不托故而不惜也僕亦不敢幹沒蓋窮措大細事多慮太過太逺故云耳如何如何村居枇杷數樹盡熟爛然如金彈乃陳正之因補趙子昂詩云貧家自笑無金彈數樹枇杷儉不生之句乃賦一詩云疎疎梅雨橘花香寂寂桐陰硯席涼怪底枝間金彈子枇杷都熟不知嘗並寫上一笑

與陳叔方

瓚頓首再拜愼獨有道先生執事瓚久不上問惟是懷仰之私無日不勤秋气涼冷不審何似伏惟隠居求志教授鄕裏有下帷談道之樂神相徳人百福萃止欽嘆何限瓚七月末忽感防下疾兼旬乃瘳近猶惙惙耳恃以道義之契輟有凂凟養正一子八歲矣使知所趨向以爲禮義之歸不可不愼其始也養正賢母子熟聞其先公誦嘆徳美之盛願辟私塾以俟杖履之臨寓所謂河潤九里者非但小子福也未敢冒昧以請俾賤者敬致一言於左右能俯從其私情幸甚詳曲當別奉書以聞亦只就此月到館中爲便也僭越上混髙明惟有悚恐仰冀恕亮不備海嶽圖旦晚臨摹畢卽全璧以歸也酒二大尊謾上九月二日瓚又空

又

瓚再拜奉書愼獨有道先生執事霜寒伏想尊履淸謐養正冒昧選取八月十八日辟私塾招延先生講授其中謹預於十三日敬致少幣禮於執事者至乞領意幸甚不及作啟陳情惟委恕焉不備

淸閟閣全集卷十

欽定四庫全書

淸閟閣全集卷十一

外紀上

雲林遺事【五則】

髙逸

署名曰東海倪瓚或曰懶瓚變姓名曰奚朗字曰元鎭或曰暎別號五曰荊蠻民淨名居士朱陽館主蕭閒卿雲林子雲林多用以題詩畫故尢著

雲林有淸閟閣雲林堂淸閟閣尢勝客非佳流不得入嘗有人道經無錫聞瓚名欲見之以沈香百斤爲防紿云適往惠山翼日載至又云出探梅花人以傾慕不得一見徘徊其家瓚密令人開雲林堂使登焉堂前植碧梧四周列奇石東設古玉器西設古鼎尊罍法書名畫人方驚顧間謂其家人曰聞有淸閟閣能一觀否家人曰此閣非人所易入且吾主已出不可得也其人望閣再拜而去

張士誠弟士信聞元鎭善畫使人持絹縑侑以幣求其筆元鎭怒曰予生不能爲王門畫師卽裂其絹而卻其幣一日士信與諸文士遊太湖聞漁舟中有異香此必有異人急傍舟近之乃元鎭也士信見之大怒欲手刅之諸文士力爲勸免命左右重加箠辱當撻時噤不發聲後有人問之曰君被士信窘辱而一聲不發何也元鎭曰出聲便俗

茆山羽士張伯雨時來謁舟甫至聞報卽使二童子邀於水次及中途又遣二童子迎及門又遣二童子出肅雲林久之始出禮意甚恭伯雨以其久不出有難色詢知沐浴更衣爲敬已設遂與定交

元鎭晚年流落泊然居貧有富人厚幣贄謁乃笑曰若亦知有我乎遂受其幣富人出扇索書元鎭不恱裂其幣散坐客且謝富人曰吾畫不可以貨取也其人慚退元鎭素好飲茶在惠山中用核桃松子肉和眞粉成小塊如石狀置茶中名曰淸泉白石茶有趙行恕者宋宗室也慕元鎭淸致訪之坐定童子供茶行恕連啖如常元鎭艴然曰吾以子爲王孫故出此品乃略不知風味眞俗物也自是絕交

雲林遺像在人間者甚多大抵皆形似上有張伯雨題贊雲林古衣冠坐一連牀據梧幾握筆伸紙搜吟於景象之外幾上設酒尊一硯山香鼎各一牀倚畫屏籍以錦茵置詩卷盈束一蒼頭持長柄麈拂立幾側一女冠左持古銅洗右持水器及巾帨之具

元鎭交惟張伯雨陸靜逺虞伯勝及覺軒王氏父子金壇張氏兄弟吳城陳惟宣惟允周正道陳叔方周南老其他非所知也

詩畫

元鎭詩名傳聞館閣間晚年益肆力吟事走筆信口或有似唐人爲文不蹈襲前人軌轍書逼黃庭畫法入巨然之室二米有所不逮也陶南邨謂其晚年率略似出二手殆非知言

雲林徵君以雅潔爲人所慕片紙流落亦多珍藏況與其人之先世者乎此中秋夜一詩及厠纂故體皆寫遺其鄕鄒惟髙者其裔孫元饒以其家故物保之尢謹予嘗愛雲林詩能脫去元人穠麗之气而得乎陶栁之法然世之知之者尙少特以其隠處山林之下耳

雲林子當元末不與陳敬初輩食張氏祿避地雲間以全其身蓋鴻飛防防不麗於魚网者也此竹石圖作於亂定之後乃國朝建元洪武之歲而雲林爲書甲子其意欲效陶靖節耶然不知雲林出處與靖節同否範齋先生俾予題識因以質之治四年七月廿五日延陵吳寛書

元鎭好僧寺一住必旬日篝燈木榻蕭然晏坐時操紙筆作竹石小景客求必與一時好事者購之價至數十金壯年有巨幅雅宜山圗甚爲當世所珍元鎭又有雅宜山竹枝詩二首云雅宜山舊名娜如山蓋虞道園所命名然未若娜如之名近古也

趙松雪孟頫梅道人吳鎭仲圭大癡老人黃公望子久黃鶴山樵王叔明元四大家也髙彥敬倪元鎭方方壺品之逸者也盛懋錢選其次也松雪尙工人物樓臺花樹描寫精絕至彥敬等直寫意取气韻而已今時人極重之宋體爲之一變彥敬似老米父子而別有韻子久師董源晚稍變之最爲淸逺叔明師王維穠郁深至元鎭極簡雅似嫩而蒼或謂宋人易摹元人難摹元人猶可學獨元鎭不可學也余心始不以爲然而未有以奪之弇州山人王世貞題

潔癖

元鎭旣散其田而稅未及推入國朝催科者坌集元鎭逃去潛於蘆葦中爇龍涎香竟蹤迹得之故柯九思詩雲夜雨推篷寫松石焚香何處獨題詩

光福徐達左構養賢樓於鄧尉山中一時名士多集於此雲林爲尢數焉嘗使童子入山擔七寶泉以前桶煎茶後桶濯足人不解其意或問之曰前者無觸故用煎茶後者或爲泄气所穢故以爲濯足之用

嘗眷趙買兒畱宿別院疑其不潔俾之浴旣具寢且捫且嗅復俾浴不已竟夕不交而罷趙談於人每爲絕倒混厠以髙樓爲之下設木格中實鵝毛凡便下則鵝毛起覆之童子俟其旁輒易去不聞有穢气也

嘗畱客夜榻恐有所穢時出聽之一夕聞有咳聲侵晨令家僮徧覓無所得童慮捶楚僞言牕外梧桐葉有唾痕者元鎭遂令剪棄十餘里外蓋宿露所凝訛指爲唾以紿之耳

楊廉夫耽好聲色一日與元鎭防飲友人家廉夫脫妓鞋置酒杯其中使坐客傳飲名曰鞋杯元鎭素有潔疾見之大怒翻案而起連呼齷齪而去

元鎭嘗入城訪周南老必先使人投刺南老禮遇特厚凡燕室柱礎之間必先洗滌然後延坐

元鎭母疾延吳門葛可久治療以所乘白馬載之馬乃元鎭所極愛者可久素憎其癖疾雨中往途中上下故以泥污馬入抵其家元鎭見馬被污心已不恱迎入書室復故亂其文博之具元鎭大惡拜其母曰兒欲母速起故忍之耳兒疾𨿽死不願其醫矣馬洗數日乃止元鎭嘗寓其姻鄒氏鄒氏塾師陳子章有婿曰金宣伯一日來訪鄒翁元鎭聞宣伯儒者倒屣迎之見其容貌麤率大怒掌其頰宣伯不勝愧憤不見主人而去鄒翁出頗怪之元鎭曰宣伯面目可憎語言無味不足以當吾之雅是以斥之也

同郡有富室池館芙蓉盛開邀雲林飲庖人出饌拂衣起不可止主人驚愕叩其所以曰庖人多髯髯多者不潔吾何畱焉坐客相顧哄然

閣前置梧石日令人洗拭及苔蘚盈庭不容人迹緑蓐可愛每遇墜葉輒令童子以鍼綴杖頭挑出不使防壊

遊寓

蹤迹多在松陵笠澤間陸莊有蝸牛廬則其嘗棲止處荊溪善權離墨銅官其遊甚數嘗避兵泖上有出泖詩老年遊歷江湖多寓琳宮梵剎有懷歸詩云他鄕未若還家樂緑樹年年叫杜鵑洪武甲寅還鄕時已無家寓姻親鄒惟髙家是歲中秋鄒氏開宴賞月元鎭以脾疾戒飲淒然不樂乃賦詩有云紅蠡捲碧應無分白髮悲秋不自支之句不久竟以是疾卒於鄒氏

飲食

蜜釀蝤蛑初用鹽水略煮才色變便撈起劈開畱全殻螯腳出肉股刴作小塊先將上件排在殻內以蜜少許入雞蛋內攪勻澆徧次以膏腴鋪雞蛋上蒸之雞蛋才幹凝便啖不可蒸過橙虀醋供

煮蟹法用生薑紫蘇橘皮鹽同煮才大沸透便翻再一大沸透便啖凡煮蟹旋煮旋啖則佳以一人爲率秖可煮二隻啖已再煮搗橙虀醋供

黃雀饅頭法用黃雀以腦及翅蔥椒鹽同刴碎餡腹中以發酵面裹之作小長卷兩頭令平圓上籠蒸之或蒸後如糟饅頭法糟過香油煠之尢妙

雪盫菜用春菜心少畱葉每棵作二段入碗內以乳餅厚切片蓋滿菜上以花椒末於手心揉碎糝上椒不須多以醇酒入鹽少許澆滿碗中上籠蒸菜熟爛啖之熟灌藕用絕好眞粉入蜜及麝少許灌藕內從大頭灌入用油紙包紮煮藕熟切片啖之

蓮花茶就池沼中早飯前日初出時擇取蓮花蕋略破者以手指撥開入茶滿其中用麻絲縛紮定經一宿明早摘蓮花取茶紙包曬如此三次錫罐盛紮口收藏糟饅頭用細餡饅頭逐个用細黃艸布包裹或用全幅布先鋪糟在大盤內用布擁上稀排饅頭其上再以布覆之用糟厚蓋布上糟一宿取出香油煠之冬日可畱半月則旋火炙之

燒鵝洗肉淨以鹽椒蔥酒多擦腹內外用酒蜜塗之入鍋內竹棒閣起鍋內用水一盞酒一盞蓋鍋用濕紙封縫幹則以水潤之用大艸把一个燒不用撥動過再燒艸把一个住火飯頃以手鍋蓋冷開蓋翻鵝再蓋以濕紙仍前封縫再燒艸把一个鍋蓋冷卽熟入鍋時以腹向上後翻則以腹向下

煮決明法先淨洗入酒瓶內以淸茶水貯瓶滿礱糠火煨一番取出換水浸之切用

元處士雲林倪先生旅葬墓志銘

長樂王賓撰

雲林姓倪諱瓚字元鎭所居雲林故號雲林先生其家常州無錫富家至正初兵未動鬻其家田產不事富家事事作詩人竊笑其爲戅兵動諸富家剽剝廢田產人始賞其有見性好潔盥颒易水數十次冠服著時數十次拂振齋閣前後樹石常洗拭見俗士避去如恐凂從王文友讀書文友死殮葬不計所費一如其所親友張伯雨後伯雨至其家防鬻田產得錢千百緡念伯雨老不再至推與不畱一緡盛年詩名在館閣晚當至正末飄流中作詩益自喜其詩信口率與唐人語合年七十四旅葬江陰習裏子二孟羽季民孟羽早卒女三其詩散逸人咸惜之銘曰

捐所憂心何求吁嗟乎其爲安所由身何投吁嗟乎其時蠲所修名何畱吁嗟乎其詩

元處士雲林先生墓志銘

拙逸老人周南老撰

雲林倪瓚字元鎭元處士也處士之志業未及展於時而有可以傳於世誦其詩知其爲處士而已蓋自詩法旣變而以淸新尙莫克究古雅處士之詩不求工而自理致沖淡蕭散尢負气節見於國朝風雅而與虞範諸先輩埒今板行於世故弗論若處士之世系固不可無述也按倪之先漢禦史寛之裔也十世祖碩仕西夏宋景祐使中朝畱不遣徙居淮甸占籍都梁爲時著姓建炎初五世祖益挈其家渡江而南至常州無錫僑梅裏之祗陀愛其地勝俗淳遂定居焉厥後族屬寖盛貲雄於鄕髙祖伋曽大父淞皆厚徳長者隠而弗耀大父椿父炳勤於治生不墜益隆母蔣氏而處士嚴出也生而俊爽稍長彊學好修性雅潔惇行孝弟而克恭於兄相其樹立率子弟以田廬生產悉有程度有餘財未嘗資以爲俚俗紛華事其師鞏昌王仁輔老而無嗣奉養以終其身歿爲制服執喪而葬焉若宦遊其鄕客死不能歸櫬者則割山地以安厝之見義則爲不以兒婦人語解尊官顯人樂與之交於宗族故舊煦煦有恩尢善周人之急神情朗朗如秋月之瑩意气靄靄如春陽之和刮磨豪習未嘗有紈綺子弟態談辧絕人亹亹不倦好客之名聞於四方名傅碩師方外大老咸知愛重所居有閣名淸閟幽迥絕塵中有書數千卷悉手所校定經史諸子釋老岐黃記勝之書盡日成誦古鼎彞名琴陳列左右松桂蘭竹香菊之屬敷紆繚繞而其外則喬木修篁蔚然深秀故自號雲林每雨止風收杖屨自隨逍遙容與詠歌以娛望之者識其爲世外人客至輒笑語畱連竟夕乃已平生無他好玩惟嗜蓄古法書名畫持以售者歸其直累百金無所靳雅趣吟興每發揮於縑素間蒼勁妍潤尢得淸致奉幣贄求之者無虛日晚益務恬退棄散無所積屏慮釋累黃冠野服浮游湖山間以遂肥遁丰采愈髙不爲謟曲以事上官足迹不涉貴人之門與世浮沈恥於衒暴淸而不污將依隠焉世氛頗淨復往來城市混迹編氓沈晦免禍介石之操皦然不渝年旣老而耳益聰目益明飲啖步履不異壯時气貌充然其所養可知矣處士所著有稿句曲張天雨錢塘兪和愛之爲書成帙藏於家洪武甲寅十一月十一日甲子以疾卒享年七十有四娶蔣氏先處士七年卒子二長孟羽字騰霄號碧落次季民字國珍號耕逸又號蓬居女三長適徐瑗次適陸頤幼爲母舅蔣氏女孫男女若干人旣以某年某月日奉柩葬於無錫芙蓉山祖塋之下而刻石識歲月且遵治命來徵銘余辱遊於處士甚久處士來吳嘗主余家山肴野蓛促席道故舊間規其所偏未嘗慍見或吟詩作畫縱步徜徉今年秋仲畱詩爲別而孰知遂成永訣乎余少處士七歳而將衰行將與艸木俱腐何足以任其托乎𨿽然詎可恝然亡言乎輒舉其槪爲銘以畀之聊以紓余哀云耳銘曰受才之美有其時曷賈弗售卒不施依隠玩世與時違安常處順全吾歸嗇不使祿昌載詩寢言歌之其聲希沒而不朽惟在玆

雲林倪先生墓表

張端

著

姑蘇知府何良篆額

雲林諱瓚字元鎭淸姿玉立沖淡淳雅得之天然多讀書禮樂制度靡不究索所作詩畫自成一家瀟灑頴脫若非出於人爲者至正間與歐虞範掲諸老詩鳴埒聨屬姓名板行於世日晏坐淸閟閣於世累泊如也或作溪山小景人得之如拱璧家故饒於貲不以富爲事有潔癖所建雲林堂逍閒仙亭朱陽賓館雪鶴洞海嶽翁書畫軒齋閣前植雜色花卉下以白乳甃其隙時加汛濯花葉墮下則以長竿黏取之恐人足侵污也出入則以書畫舫筆牀茶竈自隨淸閟閣借以靑氊設紵履百兩客至易之始入雪鶴洞以白氊鋪之几案則覆以碧雲箋見俗士索錢則置錢於逺所索者自取之恐觸其衣也一盥颒易水數十次冠服數十次振拂一日棄田宅曰天下多事矣吾將遨遊以玩世自是往來五湖三泖間二十餘年多居琳宮梵宇人望之若古仙異人後歸鬻田產厚葬從學師王文友所交張伯雨後至其家念老不再至千百緡推與之不畱一緡其輕財恢量如此

明統志

元倪瓚無錫人博學好古工詩畫家故饒貲一旦捨去曰天下多事矣乃往來五湖三泖間人望之若仙去

錫山誌

元倪瓚字元鎭先字泰宇伯父煥績學礪行元辟桂陽主簿不就父炳性淸約不妄交安居自得澹如也瓚淸姿玉立有潔癖好讀書禮樂制度靡不究索爲詩雅淡有理致日坐淸閟閣不涉世故間作溪山小景人得之如拱璧家故饒貲一日棄田宅去往來五湖三泖間二十餘年多居琳宮梵宇人望之若古仙異人其師鞏昌王文友老而無嗣瓚奉養以終其身歿爲殮葬瓚號雲林有詩集年七十有四卒子二曰孟羽曰季民

晉陵崇祀先賢傳

元處士倪雲林先生名瓚字元鎭無錫人淸姿玉立好讀書禮樂制度靡不究索爲詩雅淡日坐淸閣不涉世故家故饒貲知天下將亂一日棄田宅去孤舟蓑笠載竹牀茶竈飄遙五湖三泖間多居琳宮梵宇人望之若古仙異人僞吳張士誠招之不往其弟士信致幣及絹百匹冀得一畫先生裂其絹而立返其幣一日士信偕諸文士遊湖聞異香縷縷出自菇蘆中搜得先生箠之幾死終不開口一時文士在士信左右者力救得免人問曰何以無一言曰開口便俗從此超然逺遁不罹其難亂平還裏隠居不仕並日而食有富人厚爲餽遺徐出扇索書艴然曰吾書何可貨取也富人慚而退則亟以所遺散諸客晚益喜作詩評者謂在陶韋岑劉之間論曰處士棄田宅近俠裂絹近節自全近智亂平不仕近獨行要自天性伉爽出之非有貴於節俠智與獨行而爲之者也

倪雲林先生小傳

瓚字元鎭無錫人其先以貲雄一郡元鎭不事生產彊學好修所居有閣名淸閟藏書數千卷手自勘定鼎彞名琴陳列左右松篁蘭菊敷紆繚繞性好潔盥颒易水冠服振拂日以數十計齋居前後樹石頻煩洗拭見俗士避去如恐凂至正初天下無事忽盡鬻其家產得錢盡推與知舊人皆竊笑及兵興富家盡被剽掠元鎭扁舟篛笠往來湖泖間人始服其前識也洪武七年元鎭七十有四始還鄕裏寓其姻鄒惟髙家遂死鄒氏楊鐵厓云元鎭詩材力似腐而風致近古句曲張天雨錢塘兪和爲繕寫其槁於家長樂王賓志其旅葬吳人周南老志其墓皆曰元處士雲林先生云

題贈雲林髙士【載錫山誌】

虞集

鮑謝才情世不多手封詩卷寄江波宅邊東海鯨魚窟好著輕舟一釣蓑

次韻謝別元鎭

張天雨

平生好遊意於世未數數誰能長隠幾局促守南郭君家雲林幽夢寐所棲泊顧余衰白久一見當叱齶鳯雛世未識夙昔有成約白衣造齋閣淸童觸鈴索浪迹何由拘進退惟野鶴向來濟勝具不借猶可著他山好泉水揮弄還自酌時禽集芳藂文魚躍陰壑到處一巵酒風軒防花落野蓛間侯鯖提攜出絲絡生意亦云厚未厭此客惡外人那得知孤云豈無托不見塜累累安用綬若若期之采眞遊取味在藜藿

飲元鎭文館

親知貴浹密屢此良燕防堂陛自崇廣促席歸臥內說詩盛使气屈節髙李輩更端輒笑謔知節已霑醉玲瓏雨花飄蕭屑風竹碎政使韓伯休移牀夜相對

次元鎭遊虎丘韻

振履稍踐危援藤遂支滑尙餘金玉气山川相暎發沼吳不滿眼軒中樹如發花覆闔閭城石繞生公塔適與幽人攜及玆暮春月坐久得忘言移防蔭淸樾

雪中用元鎭見懷韻

郊邑乍飄瞥林岫皓已盈陽檐凍羽墜陰壁素苔生擁衣一再起挈壺時復傾髙臥足自了饑寒逼人情

爲元鎭題所藏趙松雪著色便面

誰寫面屏松石岡斷煙平楚間微茫障塵不借蒲葵影弄翰同歸粉墨嚢驢背書生猶洛下鷗波亭子只山陽慿君更倩盧鴻一滿把淸風畫艸堂

蝶戀花【淸明日去梁溪元鎭買舟追送未至戱題所坐船牕】

雨館幽人朝睡美好趂春晴茶竈隨行李九朶芙蓉靑似洗天河一夜增新水相送殷勤煩至禮燕子無情不管帆檣起錯恨分風三十里淸明小住爲佳耳

訪元鎭不遇

楊維楨

霜滿船篷月滿天飄零孤客未成眠居山久慕陶景蹈海深慚魯仲連萬里乾坤淸似水一牕燈火夜如年白頭未遂終焉計猶欠蘇門二頃田

寄雲林

祗陀山下問幽居新長靑松七八株見說近前丞相怒歸來自寫艸堂圗

迂父於人久絕交文章出口未全膠權門喜怒䢐三四何用揚雄賦解嘲

同倪雲林王伯純飲散過大姚江

大姚江頭風乍稀小陸宅前人獨歸霜楓紅於大藥染沙鳥白似孤雲飛持螯把酒一生足食蛤踞千刼非雪灘水落獨無恙畱借老夫爲釣磯

謝元鎭惠古制箏

神弦泣斷三千年秦聲錚錚十三弦莫慿小姜寫哀烈中有長城窟水鳴嗚咽長城將軍制猶昨何處孤桐有遺斵祗陀丈人聰五音律應黃鐘度協朔道人十五吹叢簫挑心起舞玉女腰丈人好事持寄似琴臺一夜啼春嬌拂丹弦促冰柱請君更張爲君鼓回風一陣散瓊花玉雁飛來鳯皇語君不見功名盛極謝東山髯伊柱上淚斑斑

寄雲林四絕句

鄭元祐

雲飛仍是舊雲林尙想燈前酒盞深畱得經霜梅蕊在暗香來處尙堪尋

燖雞湯鼎大蘇公命與妖蟇白月同萬里淸光復舊日桂香仍滿一輪中

寒星在罶虎當蹊豶首牂羊不療饑鼻息吹笙耳如鋸裴旻空向北朝歸

經鋤齋外梅花月曽照幽人紙帳眠回首三年幾圓缺塵埃堆垜白雲篇

懷雲林

覽古樓髙桂影寒飛觴不厭接淸歡天香落盡黃金粟軟語何由接夜闌

次雲林韻

髙啟

雲林已白頭猶有晉風流愛寫滄州趣閒來館遊茶煙秋淡淡竹雨暮翛翛欲向南池水長畱淸翰舟

寄倪隠君

名落人間四十年緑蓑細雨自江天寒池蕉雪詩人畫午榻茶煙病叟禪四面荒山髙閣外兩株疎栁舊莊前相思不及鷗飛去空恨風波滯酒船

次雲林見寄韻

老來詩陣尙堂堂過宿曽畱讓大牀病驥可堪迷逺道孤松只合在髙岡蕭蕭髩影驚寒色渺雲山斂夕光莫道欲歸無好處便尋勾漏與華陽

艸滿當年食客堂一身投老寄僧牀秋風吟怨哀蘭浦暮雨行愁苦竹岡任俠豈能諧薄俗養和且爲駐頽光酒錢十萬今誰送獨嗅黃花對夕陽

訪雲林畱飲

華幼武

軒牕玉潔無塵迹梧竹風髙夏日淸池上緑陰分野色花間黃鳥帶春聲移尊近水延餘醉寫畫畱人欵別情一出山莊路何限客衣慈母意難平

答雲林閔雨見寄

十日不見天宇靑城上雲气如愁生擬移茅屋近山住頗訝漁舟平地行巫峽漏天常是雨楚江沃壤獨宜晴羲和六龍馭白日借問孰處揚光晶

過元鎭林居

陳惟允

髙齋閴寂傍湖渚地僻林幽來者稀緑陰當戶子規叫艸色滿簾蝴蝶飛主人久得棲遁趣過客暫息風塵機春來水深可把釣況有苔石臨柴扉

登樓有懷元鎭

淸晨獨倚樓秋色淨如洗山靑雲弄姿江白風初起心隨沙鳥閒目送徵帆駛對景毎懷人相看隔千里

寄雲林

髙人只在南湖住來踏扁舟往見之詩到每驚陶謝句別來空負範張期花明曉日啼黃鳥谷暖春風長紫芝此日幽居想無事水光山色隔簾帷

寄倪元鎭

謝應方

詩中有畫畫中詩輞川先生伯仲之襟懷不著一事惱姓名只恐多人知竹籜裁冠晨沐髮蓮蓬洗硯晚臨池數年同飲吳江水明月淸風有所思

倪元鎭過婁江寓舎因偕智愚隠遊姜公墩得如字

秋暑鼓餘勇懷抱方焚如故人江上來風雨與之俱遂令沸湯鼎化爲寒露壺幽尋陟崇丘飄飄素霞裾同遊得名緇吟嘯興不孤大樹倚髙蓋小酌懽有餘三江五湖上羣峯開畫圗獨憐我鄕土煙塵尙糢糊安知艱虞世得此暇日娛一笑百慮忘松風奏笙竽

寄雲林

包英

不待兵戈卽逺移吳松江上住多時從容只爲知幾早阻絕應知防面遲甪里正堪商谷隠龎公未赴鹿門期山林搖落空相對每切停雲一賦詩

又

王逢

笠澤雨晴煙霧除放船適逢倪隠居黃河泰華意气若金薤琳瑯書畫如路浮篛葉湛春酒水落桃花炊鱖魚莫嫌忘形禮法在難得合並憂患余

又

胡奎

昔聞公孫渾脫舞今見書法有張顚君能髙歌白雪調我欲笑拍洪厓肩玉堂皓鶴久無信靑李來禽眞可憐洞庭春水碧於酒細雨緑蓑須放船

又

沈秋田

隠迹懷東老詩狂慕浪仙百壺千日醖雙槳五湖船載籍通蕓閣徵輪歇葑田鄕評有月旦未覺虎頭賢

又

夢觀

禪榻淸談屢有期茶煙想見鬢絲埀春風水榭停蘭槳夜雨和山寫竹枝甲煎沈香都入夢新蒲細栁總堪悲鸊鵜飛處重相憶擬和樊川五字詩

又

周彞【恱道】

九月江南屬授衣樂遊猶自不言歸波淸笠澤鱸魚上霜冷蘇臺旅雁飛圗畫已畱吳郡滿綈袍還嘆故人稀髙軒夜寂驚寒雨風振幽篁獨掩扉

又

王嘏【伯純】

赤水丹山隔兩塵麻姑書信莫辭頻久知鴻寶飛騰術獨許靑雲磊落人賓戱能消春晝永茗香聊試石泉新東風回首松陵道重擬攜書與卜鄰

對雪懷倪雲林

陸宣【後攺號天遊】

徘徊急雪隨風舞次第疎梅繞路開身世飄零愁作客道途艱阻老相催倪寛久矣無書札阮籍何妨醉酒杯歲莫天寒人事盡江邨牢落更堪哀

崇丘贈元鎭

陳基

丘崇崇兮下有流水樹森森兮匪櫟伊梓彼櫟孳兮且壽梓棄爲薪兮於材何有造物孔仁兮將誰歸咎

題元鎭笠澤齋居

秦約

春流帶江郭雅致屬蕭齋魚鳥防心處圖書引興佳遊雲生曲幾飛絮落空堦笠澤髙風在非君孰與偕

松陵畱別倪元鎭髙士

佳賓已散千金盡小畫兼題五字奇邂逅松陵慨今昔酒壺茶椀髩如絲

送楊義甫訪雲林子

王冕

父子翩翩孰與儔雲林淸气逼髙秋牙籖耀日書充屋彩筆淩煙畫滿樓旣是有樽開北海豈云無榻下南州相逢一笑如知已不必人間萬戶侯

懷雲林

雲溪

白石兮齒齒碧流兮潺潺古桂兮條達孤峯兮巉巗春已去兮花落雨將歇兮雲間慨山人兮不返嗟夕鳥兮知還彼防鴻兮逺舉髙峯兮難攀

寄雲林

焦伯誠

孤松秀挺挺桂樹緑團團我欲歌招隠疇能賦考槃美人杳何許遺佩藹芳蘭云斂遙岑碧空江生暮寒

題雲林先生小像

張眞人

才之英徳之精坐松石儼像形噫安得斯人兮復生

題淸閟閣二首

陳方【子貞】

門前灌木春啼鳥屋畔長松夜宿云剪得蒲苗靑似發燒殘香篆白成文偶同杜老惟耽句遂訝顏淵不茹葷境勝固應天所惜品題瀟灑最憐君

湘半捲云當戶野鶴一聲風滿林才立簟紋波細細又疑墻影雪陰陰竹搖棐幾常開帙花落藜牀獨抱琴不謂世間能得此恍然飛屩駐仙岑

題雲林堂

劉邦輔

永和遺墨付行雲天地逍遙七十春惟有雲林舊時月至今猶照昔年人

挽雲林先生

夏雪洲

幾年旅櫬曁陽東今日遷歸古隴中祕閣雲林成姓氏畫圗詩卷播髙風舉杯欲酹情何切掛劍長吁墓已空回首芙蓉山下路禁煙時節雨蒙蒙

題雲林墓【載錫山誌】

韓奕

一壠與田平靑靑薺麥生耕犂他日慮掛劍故人情詩畫名空在山林夢亦淸不堪寒食節落日杜鶻聲

題雲林先生

顧正誼【仲方】

元鎭髙潔士世外托幽襟棄捐千金產獨抱五湖心笑傲煙霞際逍遙松桂陰峨峨靑閟閣古鼎燦成林牀頭荀朂尺牕下孫登琴好潔終成癖耽書自爲淫剪桐因唾染洗馬爲泥侵畫竹寫逸气冷然冠古今予意在山水蹤迹每相尋異代堪同調與爾結知音

淸閟閣全集卷十一

欽定四庫全書

淸閟閣全集卷十二

外紀下

題雲林詩集

張伯雨

龎公有名言魚鳥托棲止而其遺子孫亦在安而已子有丘壑趣文弱與時背彊豪方蛇吞貪黷亦虎噬何以犯多難適爲田業累深泥沒老象自拔須勇志連環將誰解旦暮疊興廢所以明哲徒置身興廢外賢哉蘧伯玉知非復何悔

韓奕

達人枕髙志淸時樂其間棄彼千金產俗事非所關逺偕方外士勝日相往還放舟五湖上杖策遊名山百年見遺墨淸風灑人間豈若鄙夫輩狥物遭時艱斯世與斯人邈兮不可攀

張子宜

亂離見說長爲客客裏淸幽近亦聞夕宿只歸書畫舫朝飡仍對鷺鷗羣潔身穢迹緣時晦寫竹題詩任夜分寂寞江郊君去後相思日暮隔重云

吳寛

髙人自號雲林子獨住雲林歳月深足底千峯幾兩屐人間六印一鉤金華陀無術醫淸癖蘇晉長齋養素心寂寞小篷湖上路百年陳迹莫追尋

阮籍疎狂甘自放淸風髙臥酒杯深池塘夢去忽生艸丘壑移來不換金脫帽竹間朝沐髮焚香花防夜淸心只陀舊宅風煙古一片五湖何處尋

題雲林竹枝

虞集

曾畱閟閣齋中坐共聽鶯啼入戶枝舊迹空看遺墨在娟娟寒玉想幽姿

老鐵在素軒醉書

懶瓚先生懶下樓先生避俗避如仇自言寫此三株樹淸閟齋中筆已投

曲江居士

去年溪上泊輕舟笑弄滄浪狎海鷗云去樓空無此客寒林畱得數竿秋

無名氏

不見倪迂今幾春故山喬木浮雲晴牕展軸看圖畫淡墨蒼然對古人

憶昔帶經東海鋤故山有錫遂奔吳正揮秋雨黃花淚忽見靑山暮靄圗

杳杳鶯啼緑樹風夕陽洲渚亂殘紅雲翁筆底無聲句數疊靑山似剡中

題元鎭天池石壁圖

張伯雨

嘗讀枕中記華山閟中吳神泉發其顚靑壁繚其隅春風四山來羣緑互紛扶羽觴曲折行浮花與之俱采珠搴薜荔洗玉弄芙蕖聱叟頗好名石窪作魚湖鴻一志艸堂挑煙遂成圗而此滌煩機閱世如樗蒲發興雲林子盥手爲我摹居然縮地法挈入壺公壺

題雲林三樹圖

楊維禎

不見倪迂今十載陸莊春雨帶經鋤只陀林下三株樹爲報桐孫長一枝

雨後雲林圖

浮雲載山山欲行橋頭雨餘春水生便須借榻雲林館臥聽仙家雞犬聲

題雲林寫竹石寒雨贈錢自銘

雲林色晻靄竹樹气蕭森翠石畱朝潤靑樟生夕陰飄零滄海夢搖落故園心儗就歸舟訣應須買賦金

題元鎭枯木竹石

鄭元祐

雲林子外生死解內敬爲天使帶經而鋤倦卽休亦復拈筆爲林丘樹枝鱗皺岸石幽若有人兮在空谷招之不來兮云慘瘁以令人愁

題畫

倪郎作畫如斵冰濁以淨之而獨淸溪寒沙瘦旣無滓石剝樹皴能有情珊瑚忽從鐵网出瑤艸乃自齋房生譬之飲酒不求醉政自與物無虧成

題元鎭畫【並序】

王行【東海倪君瓚字元鎭居南蘭陵之梁溪家故多貲不樂進取以詩酒縱適山林泉石間每援筆自圖其所遊境象好事者多得之庸人俗流求終不與晚年家益索時往來吳城中隨處宿畱一日雲間人有以財自雄者聞君名使使致綺縠縑布雜物直數百千館下君笑曰此人亦知有我將受之使出楮�三數握前曰主願得佳迹爲玩君卽赩然曰是欲工藝我耶乃盡以所遺散與坐間寒客下及陪臺賤夫不畱毫髮謂使曰趣持扇去語而主我畫不可賄得也其自許重如此此幅其盛年迹也法度修整气韻淸逸立方今之勝士其愛藏之故有以哉君逝矣見之令人增念因詩於上並志其槪云】

平生泉石共襟期身後園林失舊姿最是令人久相念詩中圖畫畫中詩

題畫

馬治

潦倒雲林百感生羞將野褐對塵纓蒼厓過雨吟秋色翠竹臨池寫月明寂寂松陵前日恨依依荊渚故人情春風離墨山頭路有約云端與采榮

雲林先生廿年前避地吳門士多從之遊而吾鄕伯昂隠君時年力方壯數亦漫浪松陵笠澤間於先生風義尢篤釣船書舫茶具筆牀日相往還以詠嘆今古爲事楓江栁灣云汀煙渚視皮陸風致蓋無甚相逺矣此圖當得之雲林得意之時故特幽絕淸逺可尙伯昂藏之巾笥已廿八年而先生自吳歸梁溪沒且七載俯仰人事有足深慨者余放舟西陽渚間宿諸卜氏天大雨雪與伯昂坐卞鏞館中欵曲者累日旦起晴冰四檐日光凝寒諸峯玉立戶殊不類人世也隠君因出此徵題呵筆用雲林韻甲子冬閏月廿日也

瑤城月淡江南渚疎竹冷冷影寒翠畫舫不驚沙上鷗誰爲嬋娟扶晚醉

聽雨樓題詠

至正廿五年四月廿七日黃鶴山人王叔明於盧生聽雨樓中畫生名恆字士恆時東海雲林生同在此樓玉雪坡周伯溫

至正八年二月十一日爲盧山甫題

樵人張雨

雨中市井迷煙霧樓防雨聲無著處不知雨到耳根來還是耳根隨雨去好將此語問風幡聞見何時得暫閒鐘動雞鳴雨還作依然布被擁春寒

荊蠻民倪瓚

河濶樓低雨如洗祗疑身在孤篷底淸晨倚檻看新晴依舊山光靑滿幾聽雨憐君隠市中我憂徭役苦爲農田家那得風波險朝朝愁雨又愁風

至正廿五年歲在己巳盧生恆攜至緑綺軒見示輒走筆次貞居外史詩韻以寄意云陶蓬寄亭中人曁諸名勝當不黙然也後十又八年四月九日記

虛牖蒙蒙含宿霧瀑流澗響來何處江湖近向枕邊鳴林風又向檐前去挾水隨云自往還根塵不染性安閒多情一種嬌兒女淚滴天明翠被寒

擬張外史倪隠君聽雨樓詩韻

西澗老樵蘇大年

湘蹙浪縈香霧幽人髙臥云深處月明叢桂小山空疎煙白鳥滄江去浮沈里社樂蕭閒大隠何妨市井間拋卻喧秋淸洗耳艸樓六月雨聲寒

塵生兩耳何由洗喜聽雨聲茅屋底灑然心地自淸涼靜對鑪燻時隠幾乾坤納納懸壺中書田霑潤稱書農也勝江湖風浪惡客舟飄泊怨秋風

倪隠君索和張外史聽雨樓詩走筆二首答之

堅白老人書於素行精舎

海气雜嵐霧聽雨宜髙處風雨無時無倐來又倐去搖搖心懸幡胡爲不自閒老人曽聽雪無被不知寒頭白常不洗聽雨重屋底兩耳任喧聒坐隠烏皮幾筆耕墨畦中自適如老農二仙隔今古神交在閬風

曲江錢惟善

一榻春聲雨滿樓杏梢防濕五更頭東風更緑江南岸賣劍家家盡買牛

荷气香飄竹外樓雨聲滴碎采菱舟南風一夜生新漲魚鳥還知此樂不

積雨生涼轉蓐收碧梧初賈滿城秋鄰家不識余心樂也愛書聲在小樓

天池嚴凝萬壑冰不堪寒雨灑孤燈一樓淸气猶宜雪紙帳生春睡未能

醉翁饒介之

城市不著耳江湖畱此心樓髙人更靜惟有夜懷深

渤海髙啟

春云靄江郭鳩鳴朝夢餘樓中雨颯至煩抱澹雲除歷歷樹頭亂蕭蕭牕影虛如何門外水泥潦沒行車

齊郡張紳

山牕聽春雨冷气襲病膚鋪牀閉齋閣衣被薫香鑪風燈苦屢挑夜茗更相呼煩囂悉屏逐妙裏在跏趺憶子艸樓底玆情還有無

尋陽張附鳯

【承平時貞居張道師與雲林倪徵君並以翰墨風致齊名吳中二人者亦雅相引重先君子與貞居遊最早予時以童子侍坐隅尙能識其丰采今先君久已去諸孤貞居亦化去天下多故而予始得從雲林君遊至正乙巳季夏之九日予謁君於盧士恆氏之聽雨樓獲觀近制詩若畫沖淡雅致令人塵慮灑然旣而士恆出此卷徵題二君之作具在因賦存歿口號附於卷末以寓感慨之思云】

華陽洞裏煙霞閟云石山中艸樹荒惟有小樓曽宿處年年春雨滿滄浪

黃冠野服神逾王畫筆詩篇老更奇白首故人無在者小樓殘燭雨來時

淮南馬玉麟

江雨飛來夜气澄小樓髙處冷於冰聲畱焦葉頻欹枕影亂檐花獨對燈逺客異鄕生白髮故人今夕擁靑綾致君堯舜慚無術思入湖天睡未能

雲門山人張紳重題

艸樓聽雨夜春燈隔重瓶中新茗煮奩裏舊妝添風佩潛歸浦云璈亂綴檐乍驚來湛湛更覺去纎纎頗被風相妬還疑雪與兼喜隨魚艇泊愁怕客牕淹頭白盧徵士髙情苦未厭

王謙

【觀張外史所題山甫盧隠君聽雨樓詩詞翰瀟灑令人有超然之想噫故物也士恆其愼藏之四月三十日寫於客居】

山風滿樓來雨腳耳底蕭蕭生逺情還丹化鶴去句曲破屋無人住洛城酒停深夜蒼燈在近餘寒濕葉鳴板上漆書空爪迹繞檐依舊落春聲

檇李鮑恂

【吳郡盧君山甫舊有聽雨樓山甫歿殆二十年而斯樓尙存予抵吳惜不得見其人今其子士恆攜張外史所題詩來示余余覽之不勝感慨遂賦一首至正廿五年四月一日】

更深樓外何蕭瑟半帶滄江逺樹風疑似千秋霜葉下坐殘一穗燭花紅斯人雅致今安在此夕幽懷孰與同老我題詩成感慨雨聲有盡思無窮

開封鄭元

飛樓何凝陰雨气正含霧蕭灑集羣霤淅瀝散髙樹聲懸長風外坐想當瀑布習喧久漸息靜聽乃眞趣陰晴造化意年芳暗中度白髮如散絲慿君寫幽素

臥龍山民王宥

雲林夜澄寂有雨彌更佳漠漠著樹穏霏霏度檐斜入靜意所便爭喧競浮誇弛張任槖籥細大無根芽妙運出造至理忘紛拏變化本因妄聲聞耳生瑕不如且置之攝心靜無嘩危坐不須寐呼童剪燈花

金陵嚴瑄

層檐集飛霤深砌走鳴瀑餘聲發天籟淸風入林屋風波任喧洶燕坐瞑雙目置身得蕭爽洗耳絕塵俗香穟郁水沈花映湘竹篝燈動春酌剪韭畱夜宿與客對牀眠淸談未云足

浚儀趙俶

幽人愛樓居燕坐風雨夕髙檐瀉飛湍空除隋殘滴傾耳疑枕流屏喧時岸幘江聲晚蕭蕭樹葉寒境絕迹更佳趣淡情自適霽曉恰憑防春深杏花赤

淞上釣鰲生書於百花洲上

一年過京口帆飛疾如走半江疎雨隔蓬聽瀉下驪珠三百斗一年過漢陽雪山翻怒瀧黃鶴磯頭泊船住醉聽秋雨眠西江一年過東海急雨亂灑船牕外洞庭帝子鳴鈞天蓬萊仙人鏘玉佩今年過長洲故人邀宿聽雨樓玉山顚倒恍惚醉一笑使我消離愁公本拏云夫我亦聽雨客明朝大晴當奮飛萬里天風振鵬翼

聽雨樓詩跋

勝國之季兵變之餘前輩翰墨存者無幾間或獲一見如遇蜼彞兕惇不由不使人忻艶也聽雨樓詩句曲外史及一時名流所作詞翰兼美亦希世之寶也吳中盧士恆父一日出示於予卷中作者多予故友玆睹其翰墨儼若覿彼風度士恆其珍藏之勿輕示於人焉洪武二年春正月二日吳僧道衍題

少年聽雨歌樓上銀燭昏羅帳壯年聽雨客舟中天濶云低斷雁叫西風而今聽雨僧廬下鬢已星星也悲歡離合總無情一任空堦防滴到天明

右竹山先生所作之詞予偶獲觀此卷因舉是詞成甫俾書卷末夫聽雨一也而詞中所云不同如此蓋同者耳也不同者心也心之所發者情也情之遇於景接於物其感有不同成甫中年人有樓聽雨吾意其與在僧廬之下者同其情成甫乃曰吾聽雨吾知在吾之樓而已遂書竹山姓蔣名捷字勝欲義興人卷中諸先輩之先輩腔虞美人也韓奕題

聽雨樓諸賢記

張雨字伯雨號句曲外史武陵人學道三茅峯而才名滿天下若虞文靖公黃文獻公咸稱重焉先生妙於書人得片紙咸以爲寶至今好事之家多蓄之客至則相與爲玩先生詩法黃太史淸新髙邁不流於眾𨿽元氏翰林諸公亦自以爲不逮也

倪瓚字元鎭號雲林先生無錫人家最饒而先生脫略紈綺一事於翰墨作爲詩章妙絕一世人欲不服自不能不服也虞文靖公張外史伯雨深相契焉然先生性癖傲物多忤於時元末棄家業泛舟五湖三間興至則捉筆寫煙林小景或竹枝偶流於市好事者爭貿之𨿽千金不靳也

王字叔明吳興人號黃鶴山人趙松雪之外孫也素好畫盡得外氏家法然不求妍於時惟筆意以寫其天機之妙爲文章不尙矩度頃刻數千言可就君子咸以豪士目之

蘇大年字昌齡揚州人元翰林編修天下亂寓姑蘇爲文章有气不喜衰颯江海襟懷亦人中之豪也饒介之號醉翁江西人元氏寓姑蘇以跌蕩自任工於書君子評之者謂渠不減懷素至今人家有之周伯溫號玉雪坡饒州人爲人愼重爲元氏左丞天下亂流寓胥臺而無所就然妙於古篆得趙文敏公遺意字頗肥而玉潤可愛士君子至今寶之

錢惟善字思復松江人元末進士詩得杜子美法不茍作作必致其妙

張紳字仲紳濟南人慷慨激烈不於世事作爲詩文𨿽不經意而自成一家能議論終日亹亹不休蓋北方豪傑之士也歟爲本朝浙江布政而沒馬玉麟髙郵人元氏爲長洲縣尹有政聲括蒼鄭明徳先生有碑卒於僞吳

鮑恂字仲孚嘉禾人元氏乙亥科易經進士爲本朝文淵閣學士爲人愼重不可狎而學行名天下有學易舉隅行於世後以事累卒於外

趙俶字本初紹興人元氏乙亥科書經進士龍馬賦爲時所稱許先生性耿介不易與人交交必久爲本朝太學博士而卒

張羽字來儀一名附鳯與髙啟行輩也治易攻於文文學歐陽子甚縝密宛轉可愛𨿽前輩自謂不及也君本潯陽人元氏亂寓湖州爲本朝太學博士而沒道衍字斯道姓姚氏姑蘇人才茂思爲時所稱與張來儀髙季迪輩爲文辭相頡頏而澡思浴徳則非諸君所能及故天下皆以參寥潛子目之皇上龍興以贊佐功封少師賜名廣孝蓋又與元之劉秉忠並稱云髙啟字季迪姑胥人身長七尺而好於詩得唐人體裁語精而意圓句穏而情暢𨿽前輩有所不及焉爲本朝編修官後歸家卒

王謙字鳴吉姑胥人以春秋學爲府學教授

王宥字敬助與髙啟遊能爲文

陶振吳江人有詩才然性不羈人或易之

韓奕字公望吳之良醫也好與名僧遊所云蔣竹山者則義興蔣氏也以宋詞名世其淸新雅麗𨿽周美成張玉田不能過焉

右聽雨樓詩卷其間所載皆一時名士誠可寶也然予觀此卷而人品有三其至髙者聞而知之其次者事而知之其至次者交而知之若伯雨張公元鎭倪公其殆最髙聞而知之者與自叔明先生以下予髫年曾事之自來儀以下予少年時曽交之總若干人皆能以文章名世者也然自衍公外多幹沒無聞至如伯雨元鎭二先生若精金美玉不可冺沒況其負超邁之才遺世獨立髙潔無累周覽六合盡大觀而無遺乎予幼在鄕裏時嘗聞吳城盧士恆家存此卷欲一見而不可得者無不愛惜今我友沈成甫偶得之誠可賀也成甫寄至京命余題始得一覽焚香展捲淸風凜然使人毛骨頓爽予復何言姑述卷中作者諸先輩出處大略以爲諸賢記成甫姓沈名睿號存耕有才識善吟詩好與賢士大夫遊予之布衣交然則觀斯捲者當仰其淸風素範益勵其徳哉勿以吾言爲謬矣時永樂五年歲丁亥二月初吉翰林侍讀學士奉訓大夫錫山後學王達識右聽雨樓詩畫一卷元季及國初諸名公爲吾蘇盧山甫父子之所作也永樂間流落錫山沈誠甫氏誠甫嘗求王內翰達善記卷中諸公出處之大略藏之以爲至寶竊念淳熬搗珍非遇易牙不足以知其味之美雲門韶濩非遇師曠不足以知其音之妙使後或非其人其不視爲篋中之故紙而覆之醬瓿者鮮矣聞吾相城沈翁孟淵博雅好古其子若孫多賢而且才必能賞鑑乎此可以寶藏於永久不逺百里持來奉翁翁一見之喜乃以厚禮答之旣而卽瀕溪小樓扁以聽雨置捲坐右暇日輒遊玩諷詠恍若接諸公之光儀而聆其罄欬也一時名人勝士登斯樓披斯捲未嘗不心醉神怡斯樓之名遂擅勝於東南是𨿽翁之髙致所就然亦豈不以斯捲之所在乎或曰諸公無恙日翁多親炙之者惜乎斯捲不爲翁作而爲盧氏故物也予謂不然夏后氏之璜封父之繁弱豈爲魯國之制耶魯之先公所得分器子孫世守之以爲至寶也斯捲也其璜也其繁弱也翁之子孫寶而守之又奚知其爲盧氏物耶翁之孫啟髙出以示予僣贅於左方云成化庚子淸明日長洲陳頎識

題雲林竹

鐵笛道人

瑟瑟淸風響翠濤靑鸞飛影下亭臯何人吹斷參差玉滿地月明金錯刀

張簡

廣平舊作梅花賦鐵石心腸嫵媚辭髙士巖前淸賞足月明竹外寫橫枝

笠澤莊頭道士家書林風竹翠交加新梢便有淩雲勢髙出墻檐掃落花

永嘉文信

粲粲碧玉枝托根在昆侖日出四海靜影拂靑雲端君王愛直節樹之黃金門華繁實且多持以慰靑鸞

如一道人

海上瑯玕碧玉枝紛紛蒼雪帶雲飛仙人拾得靑鸞尾裁作朝元翠羽衣

雲林寫竹與梅巖自比淸貧太守饞蒼翠滿庭都似玉一枝先喜出松杉

涼陰一片在灣碕墨卷蒼龍起硯池記得月明江上見秋風吹折玉參差

楊基

淸閟閣前煙雨春梅花巖裏玉生塵老懷不聽參差曲卻剪橫枝贈野人

謝徽

風葉響秋林煙梢帶夕陰美人離思逺湘水夜來深

王逢

雲林不作桃花賦能爲梅巖寫竹枝雨過粉香渾欲濕月明淸影似曽移靜臨童子敲茶臼隠接吾家洗硯池日暮天寒倚髙翠絕勝雉尾露宮墀

王宥

堂上娟娟竹翛然悟澹遊南風時隠幾不復夢洋州

周彞

我愛雲林竹繞池繁陰映水翠漪漪十年不到蕭閒館卻寫秋煙慰所思

髙啟

秋思與秋影閒齋助夕淸幽人夢回處煙烏月中鳴

天臺葛

美人華翠裾步入虛堂裏月落聽秋聲憶在湘江水

雲林畫竹樹秀石

饒介

斷劍故畱碧館刀終有神祗陀歲寒色不似醉時眞

於思緝

喬木千章髙出云幽篁幾个石嶙峋平生丘壑眞成癖莫怪烏藤來往頻

髙巽志

蒼然古木石巖幽移得江南一段秋共說倪君知籀法數竿瀟灑更風流

唐肅

木落秋吟夜露翻山空無人石榻寒不似君家子午谷云旗晝下都壇

薛毅夫

雲林之樹森如玉春雨瑯玕長更多使我臨風重懷想幽篁嘉木共婆娑

王燧

流光冉冉逐驚波文物空存晉永和遼鶴重尋舊城郭當時風致已無多

永嘉陳允明

長憶山中舊艸廬蒼厓古木共扶疎今朝偶爾看圖畫便擬身同木石居

張簡

支機靈石墮星河夜半紅光發磵阿憶在樓神山下宿【闕】

盧充賴

淸閟當年風度雲林此日襟期每向詩中見畫今於畫裏觀詩

余銓

三春雷雨蒼龍角萬里雲霄翠鳯毛怪得君家圗畫裏虛牕涼月夜蕭騷

熊君元修徵予詩適雲林過而見之訝曰此予舊所作今忘之矣僕因戲之曰對面不識梁武違機優孟善爲孫叔敖識者駭其扺掌談笑然九方臯巨眼當不在驪黃牝牡間也遂相與一笑且賦詩曰相思喜似人相對憶風神親見雲林面分明識主賓時至正癸夘二月一日姜漸題

雲林生畫林亭逺岫癸夘歲夏五月初十日題

灌園翁顧敬

雲林八法寫倪迂夏木幽亭翠幾株雨後長洲政如此騎駝山色近如何

髙啟

歸人渡水少空林掩煙捨獨立望秋山鐘鳴夕陽下

尋陽張羽

灑掃空齋住渾忘應世情身閒成道性家散剰詩名古器邀人玩新圖揀客呈可憐山水興投老失升平【此余處圍城時懷雲林詩也今道路旣通猶未得一聚首爲恨適志學徵君持此求題因書其上羽題】

迂繆生呂敏

憶過梁溪宅於今向廿年賦詩淸閟閣試茗惠山泉夜雨牽幽夢春云黯逺天鄕情與離思看畫共茫然

【辛亥五月過道四齋又題一首】

蔥蒨夏林緑髙齋一例曛幽花埀法露逺岫斂歸云停箑風初至移尊酒半醺明朝憶佳賞回首念離羣

太原王行

每看新圖憶舊遊逺情閒景共悠悠亂鴻沙渚煙中夕黃葉江村雨外秋亂後得安反訝夢醉來因感卻生愁那能便結滄洲伴重向煙波覓釣舟

武陵顧

云湧岡巒起伏煙籠半樹淒迷空見蘭亭筆法不逢防府詩題

兪允

靑山隔橫塘疎樹蔽幽徑山中人未歸閒亭秋色暝

陳則

落花愁殺未歸人亂後思家夢更頻縱有溪頭茆屋在也應芳艸閉深春

彭城金震

開圖見新景翻思舊題處山閣曉來看寒江片帆去微微逺天雁漠漠遙汀樹無那郁煩襟沈吟起延佇

徐賁

逺山有飛雲近山見歸鳥秋風滿空亭日落人來少

王燧

羣樹葉初下千山云半收空亭門不掩禁得幾多秋

兪貞木

西神山下元館華表巍然鶴未歸寂寂小亭人不見夕陽云影共依依

曾烜

故山何處最闗心亭外遙岑入望深卻恨浪遊江海上漫教猿鶴守空林

梁用行

原野無際島嶼深更幽溪增一夜雨木落千山秋【闕】孤亭亦曽遊披圖宛在目此意良悠悠

題元鎭雨竹

陳旅

落日楚江深鷓鴣啼逺林相思不可見池上寫春陰

張仲簡

幽篁孤石是行窩秋樹層層碧玉柯聽雨樓中居一月醉時揮灑若爲多

譚奕【仲偉】

石根疎竹翠翛翛木葉霜空海甸秋晝靜雲林人不到一煙雨夢南州

錢沐【自銘】

泉石膏肓二十年每逢山水卽流連畫圖酷似幽人意嘉樹疎篁最可憐

陸繼善

十年不鼓江南楫木葉蕭蕭鬢影秋忽憶滿川風雨夕雲林岸口獨維舟

陳基

西池亭館帶芙蓉雲水蒼茫一萬重此日畫圖看不足滿秋雨夢吳松

沈應

幽鳥交啼磵樹中滿庭纎雨落花風相逢正值君多趣淸露輕磨寫碧桐

吳文泰

淡煙秋影墨離離猶似雲林雨後時謾說騎鯨滄海去尙畱寒碧想淸姿

題雲林竹樹

虞堪

逸筆淸才鮑謝間空林竹樹石苔斑良宵月落偏淒斷遼海何年見鶴還

天末逺峯生掩冉石間流磵落寒淸因君寫得三株樹忽起孤云野鶴情

題雲林爲文修上人畫竹石

庭前樹子轉屈鐵石上竹君淩古靑得見文殊參幻想也應重說淨名經

又題畫爲王明仲作

東遊久不見倪寛落日秋風海樹寒一个艸堂偏窈窕王猷於我憶盤桓

參差海樹珊瑚立窈裊風篁翡翠分尙想君家淸閟閣臨池誰見搨鵞羣

題雲林爲張髙士畫竹石古樹

如何拾取支機石爲托當年泛海槎八月河淸風露白忽飛鸞鵲影交加

侵晨好在不梳頭寫此疎篁古木秋淸气逼人當不得歲寒誰與說風流

又

个个竹弄雨丫丫樹撐煙還教米拜石癡絕伴淸妍

題雲林爲薛鶴齋畫竹

雲林寫竹如瑯玕我昔愛之長相看鳯皇去矣秋影獨白鶴歸來遼海寒

題元鎭墨竹

髙啟

倪君好畫復耽詩瘦骨秋來似竹枝前夜夢回如得見紙牕斜影月低時

題雲林所畫義興山水圗

嘗啜陽羨茗不遊陽羨山銅官結秀色都在畫圖間樊川醉遊處水榭依沙樹云入縣城來溪流太湖去我愛雲林生髙歌無俗情石庭梅欲髮須放酒船行

題倪元鎭竹

嘉陵江釣者楊基

寫竹是傳神何曽要逼眞惟君知此意與可定前身

又

疎篁結秋陰枯樹濕寒雨空庭鳥雀散索索莎雞語幽人在東沜泉石相與伍仿佛畫中眞煙蘿深幾許

題雲林畫

張憲

艮嶽恩榮雨露荒平泉銷廢子孫忙久無人下公庭拜賴有倪迂繼米狂

題元鎭竹石懷南湖陸氏

畫裏當年事如今迹已蕪對牀懷小陸移棹過南湖老樹春仍瘦幽篁雨欲扶一拳根下石依舊蘚糢糊

飲雅宜山人書樓觀元鎭叔明詩畫

栁長女垣低桃開小樓近慿闌看春色撫防嘆天運主人愛逺客淸酌倒芳醖坐深顙有泚飲余臉生暈黃鶴素豪宕雲林靄聲聞畫圖寶名筆詞章騁雄韻諷誦心神驚披閱目力紊予生慕膏馥殘剰苦拾捃君教本家庭翰墨抱遺訓靑顏羨軒冕白髮厭孤憤仰眞明月珠俯愧蜣蜋糞髙玩固可憐退思當自奮

題雲林竹枝

雲門山樵張紳

牕前疎雨過石上晚云生不是雲林叟無人有此情

又

春林無人白石香白雲飛來江上房扁舟載得吳娃去三十六灣春夢長

題沈禦史所藏元鎭竹枝

張羽

雲林之子有仙骨平生好潔如好色紛紛濁士等虫沙嗚呼瓚也何由得憶昔嘗登淸閟堂金黃寶鴨共焚香紹京墨妙僧繇畫示我不啻千明璫人間萬事如飛電洗玉池空人不見季子城東土一丘何人爲著黔婁傳繡衣使者騎靑驄曾聽竹枝湘水東歸來見此如夢寐巴陵洞庭生眼中江湖翰今寂落君厚此圖良不薄愧我題詩愧故人黃鶴何年下寥廓

題雲林竹枝

南州有髙士乃在延陵東淸時不肯仕滅迹雲林中拂石坐蘿月琴寫秋風焚香誦黃老望云送歸鴻門車常自滿尊酒無時空乘興寫滄洲古人未爲工干戈困末路白首隨飛蓬名山乖如願羈遊無所終賴有車武子能哀阮籍窮傾壺醉陶令避堂延蓋公流俗輕髙賢貧賤困豪雄孤鳯混雞羣野鶴摧樊籠豈無梁鴻徒不聞臯伯通吾將傳遺逸淸芬千載同

雲林畫楓林岸石

亂石荒漪口髙峯古岸隈一從君去後誰放酒船來

題雲林畫

山林已肆平生志詩畫仍畱沒後名何事卷中緣防事若嫌塵土汨閒情

山林舊宅去多年歲晚滄江泊釣船白首歸來訪鄰里廢池喬木思淒然

君家別業惠山前宅有雲林戶有泉一自別來如夢裏畫圖展捲思悠然

倪元鎭畫

淞江董紀【良史】

地僻無人掃亭前長緑苔不知丁氏鶴何日可歸來

爲吳道子題雲林畫

華幼武

萬里乾坤一艸亭吳山相對越山靑祗憐修竹最深處佳客長畱醉不醒

雲林畫山水竹石

秋云無影樹無聲湛湛長江鏡面平逺岫煙消明月上小亭危坐看潮生

牕前梧竹倚髙標防龍香不自燒記得醉眠淸閟閣一庭春雨晚蕭蕭

次韻雲林畫

山光澹澹樹陰陰溪水湯湯漱玉琴此景不知何處有淸風吹起鹿門心

題雲林畫

顧祿

蕭散倪迂士詩工畫亦淸吟情何浩蕩筆勢更縱橫鄕裏推髙誼江湖足令名近傳騎鶴去想只在蓬瀛

題元鎭畫

往年曾訪天隨子煙樹微茫過太湖雪色寒鱸臨水買翠陰春鳥隔林呼只今圖畫渾相似如此家山住得無皎皎白駒空谷裏令人搔首憶潛夫

次雲林韻題畫

胡寧

千年石上苔痕裂落日溪回樹影深我亦江南樵隠者人間何處有雲林

題雲林畫

甬東顧盟

偶因滌硯寫從容防染那能似畫工千載風流誰可擬令人猛憶米南宮

題雲林墨竹

姚廣孝

開元寺里長同宿笠澤湖邊每共過誰說江南君去後更無人聽竹枝歌

題雲林墨竹詩卷

倪瓚字元鎭號雲林常之錫山人也性迂疎而雅潔酷嗜詩畫居處事物一務淸致綽然有宋米南宮之風名動湖海人莫不畏而愛之至正甲午避亂寓於笠澤扁舟往來時入城府多托宿於仙佛之廬城南開元寺方厓禪師亦甚好淸玩故多館谷焉余故得與雲林長共遊息嘗寫竹枝與余而詩於上曰秋水汀洲飛鸊鵜湯休倚棹一題詩問師唱得誰家曲嫋嫋西風動竹枝世變後天各一方不得相防者五七年未嘗不想其風度也雲林於洪武辛亥卒於錫山之故里今已廿餘年方厓亦相繼入滅予客燕山不知老之將至興懷至此曷勝悵然近因友人知余性愛竹乃以雲林寫贈一庵長老竹梢見惠目觀嗟嘆之不暇故道雲林與余平昔交接之好如此云二十一年八月十三日獨庵道衍跋

題雲林畫

曽日章

梁鴻溪上艸堂幽紅樹黃花幾度秋回首雲林人不見西風落日思悠悠

題元鎭墨竹

潘瓠齋

雲林畫竹師蕭恱更愛燕人王澹遊爲問梁溪千尺影何如老可在湖州

又

落星灘上拾珊瑚淚灑倪寛舊畫圖夜鶴歸遲華表冷春雲散盡墨池枯九苞文彩俱零落一代風流更有無君若九原知我在應憐形影塞垣孤

題雲林畫

範致大

髙臺積雨霽望見溪南山離離翠玉堆楚楚靑螺鬟美人移家去輕舟何時還空林忽見畫展然一怡顏【東海生家故居梅李之平墟一夕攜母妻入五湖去以避人羣其筆墨流傳人間𨿽寸楮片縑皆不易得是圖余往年在雲林中嘗見落筆伯鈞其寶之哉至今年又五六歲矣範致大記至正甲午六月三日】

題雲林畫次髙徐韻

王璲

水流花謝歲華深江左風流不可尋畱得當時陳迹在永和遺墨寫山陰

淸閟閣前芳艸緑小蓬壺上落花多吳山西畔人何在遺墨空存晉永和

逍遙天地一閒身浪迹江湖七十春惟有雲林堂上月於今猶照昔年人

水流花謝白雲飛滄海桑田有是非莫問蘭亭舊蹤迹當時文采古來稀

又

叢桂已消歇白雲亦悠悠當時鴻山宅花落空林秋平生山水趣晚歲江湖遊撫卷三嘆息空遺晉風流

題元鎭所畫荊溪淸逺二首

銅官山下縱淸遊每爲飡松十日畱吹斷玉簫人去後莫云空鎖洞庭秋

淸閟髙人一散仙常畱遺墨世間傳當時曽寫相思意誰信如今重惘然

題雲林先生小景

管時敏

故家池館錫山阿門徑寧容俗士過淸閟閣空詩社散蛛絲牕戶落花多【閣乃先生藏詩畫之所落花蛛网先生詩防中題也】

上相逢記昔年風姿奕奕似神仙如今看畫渾疑夢春樹雲林一惘然

題雲林枯木寒藤

祥止庵

竹洲藤岸思依依閒卻秋風小釣磯野水正平寒樹老眼中惟見鸊鵜飛

題疎林逺岫圖【上有周履道詩】

東海東吳兩故人別來二十四番春而今逺岫疎林外一抹殘陽一老身

題雲林所畫竹石圗

來復

雲林筆有千鈞力圖來竹樹摩霄直陰崖火燒霹靂痕空江石露蜿蜒脊珊瑚交錯枯枝蟠春雨不洗苔花斑誰知中有烈士操傲世直壓冰霜寒我昔蘇臺識君面白薴烏紗目如電酒船每系芙蓉灣蘸碧吳江寫秋練別來零落歸靑丘荒煙野水情悠悠開圖仿佛見顏色孤猿啼斷三山秋何郎作官重髙潔愛此幽芳兩奇絕虛心能使淡無營廊廟何曾異巖穴此竹此樹人所憐古意颯爽疑通仙只恐風雲起平陸白日化龍飛上天

雲林畫

愼庵題

茅亭結傍水雲深碧樹春晴翠滿林山鳥自啼人不到蒼蒼苔石自生陰

跋雲林先生詩卷

吳寛

雲林徵君以雅潔爲人所慕片紙流落亦多藏棄況與其人之先世者乎此中秋夜一詩及厠巤古體皆寫遺其鄕鄒惟髙者其裔孫元饒以其家故物保之尢厪余嘗愛雲林詩能脫去元人濃麗之气而得乎陶栁之法然世之知之者尙少特以其隠處山林之下耳

閱雲林畫題

東海何良俊

王叔明畫倪雲林像上作層巒疎木林木下一人趺坐神意殊逺妙品也上有顧謹中書贊四句作鐘鼎篆倪雲林畫雅宜山圖是眞迹但逺出余家溪山春靄西園圖浦城春色溪山亭子之下又有二幅俱平平倪雲林畫寒渚詩意山水是贗本又竹石三幅二小蘆蓆片佳後一幅贗本又絹畫一小幅余見雲林畫晚年師荊闗用枯筆焦墨作斧擘朘極爲蒼古此幅用水墨作麻皮朘全學巨然畫法與荊蠻民相類上詩跋一大篇字亦工致規模大令當是少年作晚年又一變矣【右華補庵家觀】倪雲林畫竹與陳惟寅者一枝數葉常含雨气自是妙品又小竹枝二幅俱佳沈石田學倪雲林一狹單條妙甚余所見石田學倪無過此幅者【右袁謝湖家觀】

倪元鎭溪亭山色圖

右紙畫乃丁未五月畫者張宣爲士雍題云石滑巖前樹泉香樹杪風江山無限景都聚一亭中吳原博題云聽松庵裏試茶還第二泉頭更看山猶有去年詩興在雲林淸閟墨斑斑卞華伯題云倪迂仙去幾時還畱得溪亭對晚山老我今爲亭上客啜茶閒試鷓鴣斑奚時亨題云朝看云往暮看還大抵幽人好住山倪老風流無處問野亭畱得蘚痕斑

書畫史

著色倪雲林始在宋光祿民倩家後爲徐太常所藏

論元畫【載考槃餘事】

屠隆

評者謂士夫畫世獨尙之蓋士气畫者乃士林中能作家畫品全法气運生動不求物趣以得天趣爲髙觀其曰寫而不曰畫者蓋欲脫畫工院气故耳此等謂之寄興但可取玩一世若云善畫何以上擬古人而爲後世寶藏如趙松雪黃子久王叔明吳仲圭之四大家及錢舜舉倪雲林趙仲穆輩形神俱妙絕無邪學可埀久不磨此眞士气畫也𨿽宋人復起亦甘心服其天趣然亦得宋人之家法而一變者

論臨畫

今人臨畫惟求影響多用己意隨手茍簡𨿽極精工先乏天趣妙者亦板國朝戴文進臨摹宋人名畫得其三昩種種逼眞效黃子久王叔明畫較勝二家沈石田有一種本色不甚稱摹仿諸舊筆意奪眞獨於倪元鎭不似蓋老筆過之也

巖棲幽事

陳繼儒

倪元鎭寄松江府判官張徳常詩後題云陰陽防隲宜少畱意閒居尙可爲之況身有職任而值饑者易爲食乎仙官分置洞宮亦如世間局任者矣吾徳常兄固知之也此皆盛徳之言

太平淸話

元宰爲余摹雲林一幅題云陳仲醇悠悠忽忽土木形骸絕似嵇叔夜求之近代惟懶瓚得其半耳仲醇好瓚畫以爲在子久山樵之上政是識韻人了不可得余爲寫雲林山景一似呂安命駕

妮古錄

祝允明評勝國人書倪元鎭如金錢野菊別存風韻倪元鎭所居名蝸牛廬焦光亦有蝸牛廬俗呼黃犢廬杜綰號雲林黃長睿亦號雲林子倪雲林又嘗號倪幻霞

倪雲林又嘗自號滄浪漫士又號淨明庵主

倪雲林生平不畫人物惟龍門僧一幅有之亦罕用圗書惟荊蠻民一印者其畫遂名荊蠻民

米南宮海嶽圗陳叔方嘗寄雲林柬云此圖拙古俗眼罕識前輩嘗評其畫云大米造妙入無言雲林胸次淸曠筆意蕭逺當咄咄逼眞矣暇日能寄小立軸一紙否耶

倪迂畫在勝國時可稱逸品昔人以逸品置神品之上歷代維張志和盧鴻一可無愧色宋人內米襄陽在蹊徑之外馬和之超格律之中餘皆從陶鑄而來元之能者𨿽多然承率宋法稍加蕭散耳吳仲圭大有神气黃子久特妙風格王叔明奄有前規而三家未洗縱橫習气獨雲林古淡天然米癡後一人而已

小米雲山捲藏項希憲家後有素心道人及沂陽董復二跋雲林止題四字云倪瓚曽覽

王維雪蕉曽在淸閟閣楊廉夫題以短歌

寶顏堂訂正畫說

莫是龍

趙大年畫平逺絕似右丞秀潤天成眞宋之士大夫畫此一又傳之爲倪雲林雲林工致不敵而著色蒼古勝矣今作平逺及扇頭小景一以此二人爲宗使人玩之不窮味外有味可也

趙大年平逺寫湖天渺茫之景極不俗然不柰多皴𨿽云學維而維畫正有細皴者乃於重山疊嶂有之趙未能盡其法也張伯雨題倪迂畫云無畫史縱橫習气予家有此幀又其自題師子林圖云予此畫眞得荊關遺意非王輩所能夢見也其髙自標置如此又顧謹中題迂畫云初以董源爲宗及乎晚年畫益精詣而書法漫矣蓋迂書絕工致晚年乃失之而聚精於畫一變古法以天眞幽淡爲宗要亦所謂漸老漸熟者若不從董北苑築基不容易到耳縱橫習气卽黃子久未斷幽淡兩言則趙吳興猶遜迂翁其胸次自別也

題雲林畫

董其昌【增】

雲林畫入逸品江南人以有無爲淸俗勝國已有此語今益寥寥如珊瑚木難矣此幅用墨瀟灑尢可寶也沈石田每傲迂翁畫其師趙同魯見輒呼之曰又過矣又過矣蓋迂翁妙處實不可學啟南力勝於韻故相去猶隔一塵也如此圖者蕭疎簡貴假令啟南見之當咄咄嘆賞

淸閟閣全集卷十二

