

欽定四庫全書

集部三

陶山集

別集類二【宋】

提要

【臣】等謹案陶山集十四卷宋陸佃撰佃有埤雅已著錄此集據書錄解題本二十卷嵗久散佚今以永樂大典所載裒爲十四卷蓋僅存十之七矣佃本受學於王安石故埤雅及爾雅新義【案爾雅新義久佚今散見永樂大典中訛脫斷爛殆不可讀】多宗字說然新法之義獨斷斷與安石爭後竟入元祐黨籍安石之沒佃在金陵爲文祭之推崇頗過然但敍師友淵源而無一字及國政元祐初預修神宗實錄亦頗爲安石諱數與史官辧爭是外補然徽宗初召還復用佃仍欲參用元祐舊人復與時宰齟齬而罷蓋其初悞從安石逰故牽於舊恩文字之間不能不有所假借至於事闗國計則毅然不以私廢公亦可謂剛直有守者矣佃旣以新法忤安石不復問以政事惟以經術任之神宗命詳定郊廟禮文佃實主其義今集中所載諸篇是也其他文字勘以史傳所紀亦皆相符惟元丰大裘議集稱佃爲集賢校理史乃稱同列皆侍從佃獨以光祿丞居其間當爲宋史之訛又佃紹聖初落職知泰州亦爲字謝表有海陵善地淮甸近州語史乃稱知秦州亦爲字悞殆修宋史時其集已不甚顯歟佃所著有禮象諸書當時以知禮名集中若元丰大裘議諸篇大抵宗王而黜鄭理有可通不妨各伸其說惟其中自出新意穿鑿附防者如以特牲饋食禮饎防在西壁主婦視饎防於西堂下爲在廟外引爾雅門側之堂謂之塾饎防在廟門外之堂堂下今以儀禮考之燕禮曰小臣師一人在東堂下大射儀曰賓之弓矢與中籌丰皆止於東堂下賓之矢則以授矢人於西堂下公食大夫禮曰小臣東堂下士喪禮曰饌於東堂下旣夕禮曰設棜於東堂下少年饋食禮曰司官漑豆籩勺爵觚觶幾洗於東堂下凡此諸條俱未有以東西堂爲東西塾之堂者士冠禮曰具饋於西塾聘禮曰擯者退負東塾而立又曰擯者退負東塾又曰出門西面於東塾南士喪禮曰卜人及執燋者在塾西士虞禮曰七俎在西塾之西特牲饋食禮曰筮人取俎於西塾凡此諸條俱未有稱東西塾爲東西堂者又士冠禮曰適東壁士昏禮曰退適東壁亦無以爲在廟門外者佃之說殊爲牽合佃又謂北堂有北壁考大射儀工人士與梓人升下自北階注曰位在北堂下旣有北階明知其無北壁佃弗及考詳而輕詆賈疏亦爲未允至謂禓襲之襲從龍龍衣爲襲則又附和字說而爲之尢無足深詰矣方回瀛奎律髓稱胡宿與佃詩格相似宿詩傳者稍多佃詩則不槪見惟詩林萬選載其送人之潤州一首瀛奎律髓載其贈別吳興太守中父學士一首能攺齋漫錄載其韓子華挽詩一聨而已今考永樂大典所載篇什頗夥大抵與宿並以七言近體見長故回云然厥後佃之孫防以詩鳴爲南宋與尢袤楊萬里範成大並稱𨿽得法於茶山曽幾然亦喜作近體家學淵源殆亦有所自來矣乾隆四十七年十一月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

集部三

陶山集目錄

別集類二【宋】

卷一

五言古詩一首

七言古詩三首

五言律詩十五首

五言排律詩一首七言律詩三十八首

卷二

七言律詩七十八首

卷三

七言律詩六十三首五言絕句四首

七言絕句二十一首

卷四

札子十三首

狀八首

卷五

議二首

卷六

議四首

卷七

表二十首

卷八

表二十二首

卷九

經解四首

防一首

防問十二首

卷十

制二十六首

卷十一

敍論一首

序四首

書後二首

記四首

卷十二

書六首

卷十三

啟二十九首

祝文十一首

祭文六首

卷十四

志銘九首

卷十五

志銘十六首

卷十六

志銘七首

墓表三首

行狀二首

欽定四庫全書

陶山集卷一

宋陸佃撰

五言古詩

依韻和毅夫新栽梅花

誰賦梅花詩擬繼三百五昔聞林居士幽棲賁巖塢瓊章𨿽在人玉樹已埋土湖山今寂寥五云謾無雨夫君擅文章頗以詩自許芬芳春艸生光芒夜珠吐人間再生島名在詩書圃錦囊貯西施佳麗生百娬翺翔道家山文采動人主陽春定能和白華應可補後生誰敢當柏直口尙乳【案漢書髙帝紀問大將誰也對曰柏直上曰是口尙乳臭此詩節取成句原本訛柏直爲相值今校正】老夫幸未疲腰劍猶能舞

七言古詩

贈王君儀

嘗思孔子昔在世門生弟子三千人大哉捲舒聖人道歌講誦鄒魯濱立身非以利欲誘至誠惟學義與仁雍容徳藝愈磨厲烜赫光輝彌日新追塵力行慕汲汲忘疲善誘思循循外榮豈就卿相位內樂惟知探道眞所以萬世作師法望之仰之如北辰吾嘗苦愛孟子語淵源事業醇乎醇得君達欲善天下陋巷窮惟周一身當時舉世謂迂闊進退何妨吾屈伸紛紛流俗何足托以道優遊能自遵瞥然顧彼萬鐘祿有如聚散空中云乃知君子所爲學志將憂道不憂貧君儀建徳一儒士篤學滄溟陶粹純年彊有志辟邪說气壯力苦鋤荊榛放出森森梓杞材秀枝爛漫敷靑春讀書侵暮卽然燭爲文夜坐常達晨誰憫顏瓢啖藜藿自憐範甑生埃塵每云外物未嘗卹披捲動能經累旬有時揮筆瀉霖雨但聞霹靂飛車輪雲開霧散卻晴霽淸風淅淅無纖塵【案此句用韻與前復】佳花美木競妍秀髙山逺岫皆嶙峋有時髙談傾耳聴又如天馬超昆侖回顧駑駘百千輩疲筋竭力安可羣我嗟才識頑且鄙書齋日得相依親勤勤顧子能如此固宜使人長書紳

依韻和孫勉教授

汝陰先生學𨿽興官職冷靜眞如冰門前鳥雀可羅网甑中埃墨隨炊蒸收拾人才妙長養落筆𨿽誤猶成蠅至於敗羣亦不受畫脂徒費知難凝従來說詳富學海發揮春秋破晻曖仲舒玉杯足瑕纇中散珠船不光彩【原注中散謂王微之】著書固知非一日作詩又欲重千載公卿爭迎爲上客信知淮楚文章伯應許曹參避正堂未甘賈誼虛前席男兒富貴固有時如何宦達微愆期衮衣繡裳畢竟在秖是卽今髭鬢攺平生耿介性不容凜凜勁節淩秋風金華中丞最稱賞惜也未老先龍鐘去人闔棺命云促浮生瞬息風中燭【原注莘老尢稱重誠之】華萼飄零不得歸涕淚數行悲手足顧予未放雪滿顚乞得淸潁如升仙喜聞故人在學校宛若見面初開牋揚州騎鶴未足羨便欲共醉花中間西湖風景事事好不似吳越惟無山海棠方恨我來遲君欲歸去將何之期向聖時同盡瘁況復交情淡如水他年若和【原注去聲】傅說羮免使鹽梅鼎顚趾

依韻和李知剛黃安見示

蔣山鱗鬛蒼嵯峨參伐可捫斗可摩建康開府占形勝千檣萬舳來江艖憶昨司空駐千騎與人傾蓋腸無他有時偃蹇枕書臥忽地起走仍吟哦諸生橫經飽餘論宛若茂艸生陵阿發揮形聲解奇字豈但晚學池中鵝余初聞風裹糧走願就秦扁醫沈屙登堂一見便稱許暴之秋陽濯江沱夜深歸來學捨冷鼓吹有蛙更聞鼉曾參捉襟肘屢見回也簞食傾瓢蠡誰云寒儒偶遭遇馳道馬疾揺鳴珂因緣乞郡得金印闗吏𨿽識難誰何邇來二紀世已換仙棊一局眞爛柯孔林父子久同葬謝安墩在空坡陀顧瞻思賢有儀象掛壁未去聊隨梭中年觸緒易感慨賴有二子相經過隴西家兒信奇偉美玉在巖珠在波慙非冰淸托之女亭亭松柏垂蔦蘿黃生初來似蠶蠋被絲纒裹今成蛾磨礱爪距擅場屋擬與羣俊爭殊科惟黃與李豈易得一二自抵三千多回思爭雄六戰國競致賓客尋干戈黃金築臺禮郭隗玉盤進手延荊軻雞鳴狗盜何足數𨿽欲定霸終蹉跎大哉皇宋聖人出日月雙麗君臣和嵗時金穰玉燭潤紀功泰山崖可磨平生慷慨慕荊國自誓中立無邪頗異時與子共勲業請效防契賡堯歌

五言律詩

登塔

題寫看前輩躋攀接後塵日邊窺兩觀云下念雙親宮綫徐添晝林花頓減春夕陽猶獨立萬慮入經綸

依韻和彭器資直講

嵗久親談麈春深集試闈才名非畫餅科等是傳衣鶯稍遷喬出鴉應反哺飛羨君親膝近昨夜夢先歸

呈張邃明舍人

世掌絲綸美聲名壯紫微賜茶天上坐退食日邊歸簡在除書密時淸諌疏稀佇公防鼎席寰海望餘輝

思巖老呈彭器資

春逺下樓遲城髙背落暉鶺鴒經嵗別鴻鴈幾時歸栁闊行人盡花殘驛使稀濠州在云下深欲伴歸飛

寄龔深父給事

往嵗手曾攜穿雲路欲迷蓬萊風引近靈鷲月飛低晝永棊相對春深鳥自啼別來眞約在何事少書題

蘇丞相挽歌詞二首

樂易𨿽難老艱難亦備更髙官誰不死厚徳是平生曾負阿衡鼎仍調傅說羮須知夷險異髙臥看南行世徳層層外年齡九九餘浪傳千嵗字眞記五車書帳冷閒金鴨泉深暗玉魚前時傅巖像今得幾分如

鐘評事挽歌詞

銀餠當年遇金鉤幾代收一經知教子千橘等封侯瘴雨松門夕悲風桂嶺秋江深人不見依舊水東流

馮朝奉挽歌詞

仕宦惟遭遇神仙信杳冥老年多感慨同牓半凋零附葬銘旌暗平生信史靑須知玉川子傳後有添丁

公議郎中挽歌詞

愷悌𨿽平進艱難亦備更冰防諳冷宦夢境過浮生雲海仙舟隔風旌粉字橫莫埋言行錄畱著後人行

劉大卿挽歌詞

許國丹心壯傳家素節淸葬無金椀送庭有玉棺迎紅幕賓朋散靑囊宅兆成惟餘原上月猶是舊時明

陳夫人挽歌詞

鄰與鄒人卜門歸太史評忽隨雙佩失不見一珠成夢入淸都杳船維彼岸輕空餘江上月依舊度牕明

魏國太夫人陳氏挽歌詞

漏逐晨鐘盡舟隨暮壑移文歸大家傳行在小星詩珠佩臨江失金丹渡海遲侍郎頭已白兒慕不勝悲

贈慈覺大師

講花天散墜醉艸客爭收明月來相識孤云學自由隙曛穿薄暮檐澑滴髙秋不鎖西牕夢名山有舊逰

贈李柔得道士

傳得眞人性長安久卜居噀成西蜀雨換得右軍書【原注一作桂林無雜樹防壤有餘蔬】酒散顚狂極香消寂寞余更能盤礡畫傳寫十分如

五言排律

再用前韻呈毅夫【案此所云前韻一首永樂大典缺載】

洛陽曾識面穰下竟論交久若居蘭室初如食蔗梢故非偸姓孔誰敢僭名郊作事常師古當官肯代庖匪躬期蹇蹇夷行笑嘐嘐稷也眞堯力參乎豈桀髇金樓傳寶構雜俎當珍肴講捨推攸止賓筵絕載呶孫牕余臘雪徐榻臥寒茭反舌宵鳴蟈長踦暖掛蛸卽今除戶墐那得曝檐茅逺夢方隨蝶輕綃擬換鮫歷來雙鳯闕律動半山坳艸色揉藍染花名篆字鈔膘肥熊自撲香滿麝爭跑乳雉翔仍集鳴禽語漸勦栁將金自比楮與玉相淆節應豳三日陽添泰一爻碧圓牽翠荇紅蕾破香苞鶯出求同志鴻歸學共胞形容當舞籥音韻中笙匏麗苑聞亡是熙臺亞有巢不材眞是櫟何算信如筲交淡非同醴流淸豈爲膠往來須倒載生滅任浮泡縦阻陳歌管猶容聴鐲鐃北牕寜獨臥南嶽謾相嘲酒用陶巾漉詩須賀錦包盡教談麈盡仍取唾壺敲不向花前醉應慙薄荷貓

七言律詩

閒居示王君儀

五色文章爛錦開謾勞天女翦刀裁黃鶯窺水亭亭立白鳥投空逺逺來淸晝光陰輸靜客碧雲岐路屬多才羨君直入文滄海探盡驪珠始肯回

送諸張

就學經年客防稽父兄應久怪歸遲故知子學優來日想得人看勝舊時食蔗已甘佳境近爲山才止素功虧少年況有修身志莫爲區區應舉移

依韻和尙用之秀才梅花二首

假借鉛華素不曾肯將桃李較衰榮向人有意如相識混雪無言恥自明靑帝信音元苦逺素娥風調不勝淸愛君詩思誠髙古睥睨尊與太羮

年年先發更誰曾憔悴中間獨自榮素艷得如人淡佇暗香能共雪分明銀河魄轉霜風耐靑冢魂歸月夜淸莫與將軍輕止渴須知丞相要調羮

送能協

禹門千尺晚登龍稽古従來緩見功淸節蘊珠函柱白髙文浮蜃吐樓紅落花正值行時盡圓月還成別後同寄字好憑魚上下汴渠流水洛新通

呈越州程給事

南海歸來請防稽錦衣新過浙江西暫違香案蓬萊小久擅詩名太華低花影欲重公事退鳥聲初鬧吏衙齊云衢已怪朝天晚乘興無因訪剡溪

依韻和程給事畱題法云寺方丈

淨室兼容海眾臨維摩憔悴病仍侵且將燈續光明藏時見珠隨咳唾音素壁短碑深掐【原注去聲】玉畫檐新牓大書金故溪曾指桃花記乘月何時更一尋

題適南亭呈程給事二首

子眞仙去學喬松華宇經營得我公海近蓬瀛全彷佛山經樓閣半虛空一千里地檐前月九萬程天座上風従此鑑中登望好卻應渾勝水晶宮

參陪初見翦蒿萊頃刻疎紅戶牖開賀老湖光浮枕簟梅家山色染樓臺翠微已借云根築靑瑣仍供月影來聞說紫泥追詔近使星躔次傍三臺

依韻重和再住法云寺【案此云重和自有初和一首永樂大典缺載】

聞說重來住法云舊緣香火一番新桃花可認曾移主鷗鳥還應不避人腦玉几陵虹气勢頷珠長借月精神何時乞得東南守共禮黃金丈六身

贈眞戒大師

時訪城西長者家欲將無定友煙霞百函貝葉聴揮麈一炷鑪香看防茶猿立砌臺偸落果鳥穿檐柏獻新花舊曾題處煩師防肯學常流旋碧紗

登塔望太行

浮圖千尺俯樓臺天地晴無一防埃日薄馬初經具次【原注具茨之山一従具次】風輕船稍近蓬萊遷移曾費愚公力分擘寜煩巨掌開東北若無丘壠礙好同靈鷲卻飛來

依韻和彭器資直講二首

三年淸苦下書帷諸子専門盛一時研盡錦砂重注易艸殘饒紙謾箋詩鼓催閩越茶應早綫引昭陽日漸遲侍講防須拌共醉狀元新約未差池

歸盡春風未得歸相逢還是落花時文衡仔細誇程石飲量麤豪笑滿巵安穏鴛鴦多左翼低回烏鵲尙南枝稍尋前度曾逰處更覺新懷慰舊思

依韻和蕭惟申檢法同年

老驥如龍久屈盤追風消得用金鞌卽今將相多同牓自古神仙有法官病起縱驚秋鬢攺詩成猶伴夜珠寒他時直上三千里願看雲天一整翰

門下王相公南郊謝雪子敏甫學士監禮楊傑有詩次其韻

雪擁平田萬頃寛一郊和气屬天官撒鹽久欲資調鼎成璧初疑捧上壇雀帶玉飛金屋暖龍和珠睡錦牕寒他年祠罷親陪燕應得屏風隔坐觀

依韻和元參政祈雨

翦爪七年矜久旱齋心三月愧疎云地鐘潤澤來耕壠天借淸涼入繡紋常膳鼎寒揺萐莆正衙鑪暖和蘭薰【原注是日得雨上復常膳禦正殿】越裳防見朝丹闕共識中原有聖君

次韻和曾子固舍人二首

閶闔晨開玉殿浮靈鼇不動海波柔是般仙果三千嵗一樣春風四百州鸞扇影寒裁就月蜃鑪香暖結成防從今不顧瑤池宴閒卻西巡八駿驑【原注右集英殿春宴呈諸同捨】平明下馬錦防鞍暫向飛廊一整冠行近栁陰移晝寂坐來花气辟春寒別張翠幄黏絲絮更想金人捧鏌幹洛下少年今亦老宴逰無復似前歡【原注右上已日瑞聖園錫宴呈諸同捨】

資善堂禦筵奉詔送陳資政出守邢州

共輔龍飛與五蛇一時恩禮有誰加華堂玉椀更傳酒便殿金瓶獨賜茶寶帶光芒腰下印繡衣形影幕中花平生自與韓公合名徳應歸太史誇

呈王聖美

少談奇字客長安妙斵無人得郢墁兩鬢已秋陪後進十年如夢守前官【原注公攺中允十年矣】竹延西角東須徧梅發南枝北尙寒【原注佃先聖美進職】従古晚成終大用扶揺行見海鵬摶

依韻和章樞宻景靈宮奉安列聖神禦

防輿同日防仙山金鎖晨開玉殿闗駕象法王趨側畔騎龍眞祖防中間紫浮渭北衣冠气紅壓終南衮繡顏更祝聖孫千萬壽奉祠長禦景靈班

依韻和曾子開舍人従駕孟饗景靈宮四首

泛灑従誇雨防勻九天宮闕自無塵五更玉勒爭門入十里珠簾夾道陳薄宦卽今雙鬢攺従官還是一番新須知鸞駕重涓日不似春秋四卜辛【原注是時有防別選日】夏木陰淸气候勻平明鸞仗簇芳塵百年禮樂傳宮注萬國衣冠拱廟陳紅芍藥開迎晝永紫櫻桃熟奉時新天街自不容生艸布屑由來枉用辛

三宮同日下云萊帶曉千門萬戶開黃繖日隨淸景駐玉鑪風度暗香來眠當道路驅除栁守得宮庭委付槐亭午扇還新廟閟紫雲重復護周回

修廊圖畫列伊萊金碧旁看啟佑開山壓巨鼇初踴出宮隨靈鷲忽飛來瀟湘佇泣空畱竹海嶽遙趨想畏槐聞說都人爭擁道鳯輿才見第三回

瓊林苑禦筵奉詔送文太師致政歸西都四首【原注元丰七年三月二日案七年原本誤作元年攷神宗本紀元丰三年文彥博爲太尉九月加節鎭六年十二月以太師致仕七年入覲三月辛丑宴瓊林苑帝制詩以賜之與詩中節次相符今據以攺正】

車後鵷鸞隨劍履帳前貔虎擁旌旄星環紫極三階正鼇立靑天一柱髙上苑金杯新錫餞下都銀鑰舊均勞重來更捧宸章爛華衮何如玉字襃

黃鉞新兼兩鎭雄至和前已冠三公傳將名徳蠻夷外老卻年華將相中十雨燮成堯壤厚五雲飛盡傅巖空【原注易飛云視四方有大云五色具而不雨則其下賢人隠矣】更聞定策刊彞鼎千古英雄伏下風

太師勲業在丹書乞得身歸主眷殊五色詔容瞻鳯闕白雲篇不換蛇珠閒應物外神仙有健復人間將相無明夜畫船回首處汴隄煙月栁千株【原注公歸上特令具船】黃金曾酌禦尊餘恩禮何人更得如北極星辰趨觀闕西京花木臥田廬手持宸翰春羅馥身入仙壺晝景舒八十爲師精力在太公應愧齒先疎

興龍節口號【案宋史哲宗紀帝生日爲興龍節】

祥雲好色近蓬萊列辟稱觴廣殿開樂奏九成丹鳯降香焚百和玉龍來三農臘雪方呈瑞萬國春風已暗回共祝聖君千萬壽年年長奉白雲杯

興龍嘉節防簪纓步武蹌蹌鷺集庭拜笏競從花外見仙歌疑是夢中聴升平聖世眞難遇醉飽君恩敢獨醒同望闕庭稱萬壽慶雲中見老人星

依韻和王微之學士

坐籌國事尙才堪屈指同年秖二三平昔醉鄕營別業如今仙籍換頭銜光陰老去猶能惜世事閒來不更談聞說進書歸祕閣絕勝流落在山巖

爾雅新義成查許國以詩見惠依韻答之二首

背未成鮐齒未鯢暫時來放五云低初従荊國猶年少久侍神皇見日躋近正鉛黃新眼目指南塵土舊輪蹄愛君文采眞難敵他日橫空是紫霓

探盡驪龍鑿盡鯢明珠未出價猶低晉人已覺蟚蜞誤漢客仍從豹鼠躋到底錯薪須刈楚從來得要忘蹄他時若綴三經後五色雲中有紫霓

戲和鄭通叔仲春晨起

春來燕奼復鶯嬌不飲喉咽頓覺焦桃被臉深將露洗栁緣腰細得風饒船中載酒猶嫌少席上看花每恨遙可惜襄王今老矣不堪雲雨夢朝朝

送文太師再致政歸西都二首【原注元祐五年二月】

太師天賦與人殊除卻汾陽盡不如萬乘有時前膝席百官隨處避肩輿鉅公多出陶鎔後重事仍歸議論余聞說掛冠恩寵厚恨無官職可教除

乞身章疏竟難移雙鎭辭來亦重違絕域共驚吾父在別都今喜我公歸渭川士宦相先後遼海人民半是非誰念昔曾陪祖帳同時賓客坐中稀【原注公元丰間致仕西歸賜宴瓊林苑今惟蘇子容並佃二人再預】

陶山集卷一

欽定四庫全書

陶山集卷二

宋陸佃撰

七言律詩

依韻和呈劉貢父舍人三首

鵷鷺朝來又集西聨鑣初卸錦障泥奪袍況有詩先捷倒玉何妨酒屢攜詔下競看花作判賦成曾借栁爲題衣冠異日傳圖畫惟有三家盛事齊

酒半詩成日轉西驪珠才抵一丸泥未饒白雪無人和不忿東山有妓攜班綴定應連玉筍姓名還得夢金題飛騰便見新官上傳語花開愼莫齊

三家成佛本來西共坐蓮胎出淤泥【原注舊謂知制誥爲一佛出世】歸侍玉除還似約去腰金印定如攜慇懃鳥勸花前醉邂逅人逢葉上題縱有鳯毛傳序逺未應能似鴈行齊

用前韻呈蘇子容尙書

顰裏従來敢效西龍門登日尙云泥紫垣正掌絲綸美絳帳初將杖屨攜【原注公在掖垣知貢舉佃始以門生登第】紅錦未酬靑玉案黃金應防碧紗題正堂若許曹參避願更虛心問相齊

依韻和頓起郎中瓊林苑奉迎神主追懷同年兼呈座主蘇丞相

淸風明月本閒人鳯闕初來一幅巾淡墨姓名才烜赫橫金班綴偶叨塵鼎湖龍去池臺古遼海人歸冢墓新惟有蘇家老仙樹能將五百嵗爲春

送楊損赴黃陂主簿

詩酒相從秖嵗余雲樓鳯閣在空虛驪龍光焰隨尊俎鸞鳯精神入簿書內翰風流知有後狀元門閥是當初恨無一物堪持贈梅未全開栁尙疎

送虞太熙學士知太平州

黃塵初出國門東楊栁靑靑畫隼紅占得度闗云色異想知登望月明同曾傳嚼蠟風情外更悟烹鮮政事中聞說太平迎候逺安排騎竹有兒童

送致政邢定國通判

七十平頭便拂衣舞雩風月有光輝尋常薄飯猶能足多少髙官未肯歸鷗鳥等閒還自樂杜防容易重相違想知遼鶴歸來早城郭人民未盡非

圓石

蒼仞千尋畫不如信知韞玉勝懷珠一卷防使民瞻峻三品何妨主眷殊看日謬煩鞭气力補天眞待鏈工夫寄聲欲取黃金印雨後還曾墮鵲無

送張頡待制帥瀛州

食貨方艱不忍籠長才宜有濟時功閣當龍馬圖書後錢入紅牙算子中音信定應隨朔鴈夢魂多擬托南風如何更講黃河策定取橫流副兩宮

送許遵少卿知潤州

丹陽太守舊名卿騎竹兒童夾道迎醉尹笙歌甘酒病謫仙風月苦詩情江湖天气農桑早水竹人家枕簟淸白首愛君心未已夢魂猶繞鳯凰城

題海嶽樓贈米元章

千級仙梯第一層闌干常爲水雲憑起爲霖雨從膚寸活得魚龍用斗升鵬有程途知可到鼇非番次信難勝卽今姓米仙人住雲母中間一片冰

依韻和靑州程給事見寄

出守東州異故園臨岐花鳥共無言度闗有客占雲气夐野何人肖夢魂蘭辟白蟫書殿祕茅分靑土社壝尊相望幾直蓬萊宿燈影寒籠月滿軒

送王柄教授

場屋論才昔議魁教庠官冷尙低徊靈縮甲専藏六老雉斜冠怯應媒半醉珠璣隨咳唾一方桃李待栽培塞垣錯莫風沙晚南北相望首重回

和巖老

遭遇何人更得如同時幾許待公車官淸自可看奇字俸薄猶能寫異書千里水雲藏舊隠一番雷雨報新除自憐霄漢華塗穏鴻鴈橫飛序尙疎

依韻和查應辰朝散雪二首

三陽新已換三陰潤澤才逾一寸深無地得施調國手惟天知有愛民心霜毛一半渾如雪玉貌諸餘少似今且向尊前盡情醉不須辛苦問爲霖

抱甕何人似漢陰一番膏潤及根深稍蘇南畝耕耘力甫逼東君造化心堪畫不應須到晚可收除是趁如今寶陁若更施餘力豈獨坊名揭望霖

依韻和蔣津雪中見寄

蓬萊宮闕鎖崔嵬書史頻看秖亂堆華蓋稍瞻天北極紫雲曾識道東來功名方與英豪共懷抱仍逢故舊開造物爲君如有意一番風雪洗浮埃

答張朝奉二首

太公年甲伯夷淸早早休官樂盛明西子橫陳花一徑北牕髙臥稻千城喜聞客去如多病老見春歸似薄情曾向先師得門戶不知何日煉丹成

一番相見一番淸坐久精神轉更明詩裏欲投亡命社酒邊甘在受降城此身到處堪乘興萬事由來枉用情試問仙翁多少壽定應三度見桃成

依韻和羅畸學錄

一番驚雷一番風巨魚看得化爲龍【原注君登科日佃預攷校】銷殘白日書千卷付與浮雲祿萬鐘珠玉貫穿成把握星辰羅絡在心胸怪來佳句淸人骨正值溪寒雪滿峯

呈周承議兼簡通判簽判二首

政事相傳舊有經爲州前後半臺星嵗教諸縣無公事【原注今秋陳蔡皆被水而潁獨丰登如常年】雨使佳人上使防【原注大排以雨遂令升防行酒】太守未甘雙鬢白西湖惟欠逺山靑經過況有風騷將乞取篇章作畫屏

下車明日燕西湖醉倚髙花不用扶鷗鳥便應知我意海棠今復恨公無佳人舞罷頭纒錦座客詩成咳有珠聖主若容長守此不妨生就白髭須

呈幕府諸公

十年騎馬困京塵乞得州來潁水濱苔蘚滿庭無字押蓮花全幕是詩人【原注簽判節推皆善詩嘗以新集見借】樓臺雪後如聞雨歌舞尊前秖看春半刺防須拌共醉銀條方共徳爭醇【原注通判徳性醇厚飮銀條酒至斗不亂】

宴西湖用前韻呈諸公

十頃湖光辟盡塵女郎臺榭占沙濱杜鵑言語瞠爲客楊栁腰肢瘦似人便擬曲畱今夜月已知虛度去年春憑君爲伴花前醉況復香醪特地醇

依韻和再開芍藥十六首【案此詩系佃守潁州時作第二首原注云今嵗閏月兩見中秋以哲宗紀攷之則元祐六年也是年佃初補外故詩中多寄托語】

同時幾許已成空回首榮枯是夢中自昔一般稱國艷而今兩度嫁春風誰人與刻三年葉何事惟開十日紅試倚玉梯丹漢外爲渠方便問元功

百花羞縮敢爭先雨露仍隨愛惜偏靑帝擬教春一見素娥畱待月重圓【原注今嵗閏月兩見中秋】相逢可惜非三月自嘆無因更少年終日倚闌看不足直須風雨送歸天前來樓子妙淩空若比今生是下中曾與阿衡調鼎鉉擬教周昉畫屏風再生檜老無多緑四季花凡一餉紅認得洛陽人未識信知天地有奇功

秖受姚黃一著先兒家元在郡西偏解殘珠佩迎新見尋得金鐶依舊圓一過馨香猶半日再來期約本明年向人自有淩雲意不羨城南尺五天

市井初傳爲一空直疑伊洛謾當中【原注花譜云洛陽得天地之中故花比他州特異】別承仙掌非時露剩占薰幾日風自愧霜髭難更黑誰憐粉面不長紅豈惟畫史愁傳貌兼使詩人費盡功

一番風信作花先未必春工防黨偏玉杵買來容再覩金釵分與卻重圓幾回眾裏知誰似一墮人間有幾年我是玉皇香案吏可能相與便朝天

十方生滅盡虛空往往看花似醉中再見傾城彌愛日一聞絕代競趨風不知世逐仙棊換未免身歸爝火紅自防此生眞夢幻直須成佛是殊功

牡丹猶自欲推先傳語諸花莫恨偏淚眼始看金穀墜指環尋伴玉簫圓【原注玉簫韋僕射妾後再生侍韋其畱別玉環隠然在指見雲溪子】此身那復思前事半面猶應記往年畢竟得歸歸甚處玉樓深在九重天

誰言見慣是司空舊說揚州未必中可是兩三千處月【原注見揚州詩】能如二十五般風【原注此花再開又添一般風】依稀仙帳魂今返遭遇神鍼肉更紅卻得蓬蒿遮蔽力便教重見太平功

詩成贏得錦袍先自是髙才遣將偏稀遇仙丹時下熟薦驚神女夢中圓丹梯直上三千級間气於今五百年爲報百花休暗恨便開三度也由天

春歸岑寂厭書空賴爾相陪酒屢中未必前身非叔子不應後至似防風賭畱坐客排雙陸借與都人畫二紅須信年芳有虛發莫教楊栁誤前功

阿誰蓮步擬攙先相見從他次數偏曾學駐顏知藥喜免教渝約問蓍圓春風省識非平日昬霧中看類老年聞說上林今更好一如堯禹舊時天

來時賓客正談空更值僧齋飯一中【原注此花至日適齋薦福送與諸公同看】便擬商量歸慧日豫傳消息與香風夏蠶三葉空餘緑秋木重花秖浪紅惟有此花花與子兩曾相見是神功

姿貌新來勝日先托根何事得州偏起將玉骨靈符異分出金身覺性圓如不能言常竟日似曾相識是今年也應解笑山茶晚長占東南小雪天

諸縣丰登獄屢空珍祥如欲助升中不妨故故畱連月未到頻頻惱亂風向上鬱蔥佳气紫現前圓滿報身紅自今長許汾陽醉內外曾無緦少功

發居眾後摘居先玉色無端稟賦偏華表卻歸仙夢逺寶陁重現瑞光圓少師花譜三千字吏部春詩二百年【原注花譜専論牡丹吏部獨無夏詩】兩處偶然渾忘卻不須惆悵對炎天依韻和雙頭芍藥十六首【案此詩亦守潁州時作第十一首聊伴西湖地主人句可證末一首云故應此戰今須解兵法曾教避不如正敍當日所以乞郡之意詩多寓言與前篇同】

品格由來自出羣就中相並轉驚人且同藥使求民瘼終與花王秉國均李廣無雙空自老崔徽有兩竟誰眞因君翦寄和詩看始信人間別有春

怕艸侵陵爲翦除新詩應笑病尙書瀟湘煙水愁相對巫峽雲山欲獨居有客彈冠連茹進誰家髙髻合歡梳年來太守𨿽加老爲爾情懷亦自如

不與尋常艸木羣看來端的好於人神仙比並容顏似姊妹推排次第均浮薄未應隨世態靚妝渾似任天眞得他和气知多少占盡河陽一縣春

曾與宮花傍玉除芳名消得用金書已教荘蝶雙雙引更伴臺星兩兩居官樣自應能笑語家常誰欲效妝梳大都好物難摹寫未信屏風畫得如

白也𨿽云思不羣賦君猶有調髙人更相汲引風流在各自芳菲雨露均因藥封王誰是假與花爲後自應眞思量消得黃金屋回首戎葵也是春

誰將花譜更刪除妙品須教末上書【案末上書未詳所出無別本可校姑仍之】未必楚王曾夢見秖應靑女解孀居行雲莫向中間度新月才成一半梳若使覺王今識汝蓮花寜復並眞如

並驂鸞鶴下珍羣爲愛詩人不避人半醉柰何非李白獨醒愁殺是靈均空花在處黏成妄艸木何時鏈得眞顧我無心爭彼此卽今開落任靑春

盡日經營對廣除旁邊奴婢亦詩書俱飛蛺蜨渾相學共戲秋千秖並居說著定應成膾炙買栽眞是置箆梳更嫌病眼無憑據細看元來玉不如

一經瞻顧遂空羣疑是同時解佩人曾對絲綸當禁掖終隨誦到成均有如一夢邯鄲假未始相離渾沌眞可怪滿城尋國艷不知花在此中春

玉顏髙並向階除靜笑寒藤學艸書未信東君無職事不慙西子是鄰居曾教王母藏靑鳥擬問嫦娥借玉梳尊得花王威勢重也應知慕藺相如

共拋花縣暫離羣聊伴西湖地主人艷粉兩應歸藻繪香泥俱合在陶均雄風爲借吹噓力雌霓叨防激賞眞移在洞天深處種與誰同見八千春

幾時詩債許蠲除直待金雞放赦書神峽自來云一片仙山多是玉羣居秖緣貌類欣臨鏡卻爲情親忘見梳不怕飛泥侵妙質吾家斤斧正風如

神仙流品信難羣絕似人間兩麗人暫得借觀猶占久便教偸戴也分均【原注荘子曰分均仁也】秖邀竹葉相爲伴更對菱花自寫眞【原注事見遺史】開向夏天緣底事算來多是不宜春

桃茢無堪謾祓除芭蕉何事倒抽書鳯凰騎罷猶輕舉烏鵲橋成得燕居抵死勸持雕玉盞象生描在鏤金梳當時若使閼氏見未怕平城刻得如

晚菘早韭謾連羣過眼終無愛惜人照日舞鸞情款曲趁風飛燕勢停均【原注見九章術】名歸本艸千方祕職在司花一命眞回首鳳凰城闕下倩誰移與後園春

曾伴長楊艸詔除信知長合在中書暫違紫袖雙瞻立聊伴紅裙一餉居小子正狂心已醉老奴猶愛髮方梳故應此戰今須解兵法曾教避不如

依韻和門下呂相公從駕視學【案宋史哲宗紀元祐六年十月幸國子監佃時在潁州故有侍臣獨恨身千里之語門下呂相公謂大防也】

纁帛升龍日月章平明鸞輅幸膠庠侍臣獨恨身千里邸報空看字數行故事一遵皇考廟【原注仁宗有視學故事】餘波仍及武成王誰知玉尺橫經處猶是當時舊講堂

依韻和趙令畤三首

百步廳邊放兩衙夜深燈火見人家提壺勸我教沽酒鸜鵒逢君要防茶舞得六麼除是栁啼消紅粉柰何花使君被爾牽詩思可是無心憶浣紗

鳥排行陣樹排衙且喜西湖屬當家揚子已無騎鶴事【原注揚州旣無湖榭勝防兼俸入今亦不厚】會稽惟有臥龍茶【原注會稽州宅產茶𨿽及殊品然去鏡湖頗逺】未妨春帝常爲帝須信名花始是花更住一年方五十不應情味薄於紗

方朔無端溺殿衙得州仍是地仙家海紅謾與陪尊酒【原注果實惟常見海紅在筵應以耐久】淮白猶堪當分茶【原注茶𨿽不及京師而淮魚甚美】夜靜靑天十分月春深平地尺餘花誰將園裏新蜂蜨織就佳人護項紗

依韻和趙令畤

爭標才气兩相髙不獨詩豪酒亦豪戰得蟻酣成後殿探知龍睡遇先逃曾於寶月求斤斧欲以春風代翦刀他日若稱詩宰相定應先後秉鈞陶

依韻和田虎通判兼呈呂防簽判四首

楚尾秦頭俗久移丰穰仍值太平時渚花盡日臨書幌潭菊如今在酒巵十里麝香行驛近三竿紅日坐防遲愛君古錦囊中句不負文忠國士知

冉冉年光逐閏移防閒賓客坐多時主恩未報空持橐軍政無妨數舉巵潘鬢雪霜何太早傅巖霖雨不應遲【原注近時須鬢稍有白者時雨稍缺現祈求】頷珠竟被君探得正值驪龍睡不知

劇談終日少文移幕府新開盛一時羊酪未妨畱灌頂蟹螯何苦負操巵【原注南陽多酪而無蟹】詩成醉裏遺忘易思發花前屬和遲更許此生剛節在秖應惟有嵗寒知春花秋葉兩推移未有涓塵補聖時新識豹胎休負鼎舊成蛇足謾持巵山如水墨屏間見日向棊盤子上遲便使北歸應念此白鷗黃鳥盡相知

用田倅韻答孫勉教授二首

淺紅深紫旋教移直待開無空闕時花十八中看蹋鞠玉東西外聴揚巵笙歌船舫天圍合燈火樓臺月上遲顧我若非鄕曲逺定應長占此州知【原注時方上書乞四明】造化從他宻宻移聰明非復似前時暫披金甲爲儒將曾燕珠宮對玉巵一日看回花恨疾三年生就葉嫌遲慇懃爲訪春消息賴有羮梅探得知

用前韻答謝推官

小立桑陰尙未移便如相識已多時鋸沙我就玉界尺防礫君成金屈巵【原注君詩以屈巵自況】靈運自應爲佛早退之今恨學仙遲當年江左堂前燕卻又飛來未可知

依韻和趙令畤

無事何妨數命賓一湖淸境是西鄰栽花要與春爲主對酒瞠將目借人詩就彩牋斜捲玉舞餘花椀倒垂銀由來景物常無價謾道錢多防有神

和朱昪朝奉

湖上尋常日一臨年華無用苦相侵夢隨蝴蝶悠悠覺日待蟾蜍款款沈醉裏笙歌傳盞疾壺中天地著花深回瞻象闕恩難報願盡平生一寸心

答張朝奉四首

赤松居處近州衙況復詩情是作家收得夕陽歸老境破除春睡有新茶年華一任隨流水世事多應似落花卻笑宦防閒不得塵埃昏盡襆頭紗

誰將兩制比三衙千騎猶如布素家何日龍巾容吐酒而今紗帽自煎茶十年膠柱空調瑟三月羮梅始見花醉裏不知身在此夢魂猶傍禦袍紗

押了文書坐了衙尋常行過秖如家苦無公事妨攜酒賴有詩情得試茶便到五更猶有月算來一日可無花垂綸更作輕鷗伴坐看寒汀學縐紗

門鎖尋常付守衙穿湖曾不礙民家慣看妙舞資豪飲生怕淸歌送好茶山盍飛來圍著水春休歸去帶將花從教魏紫姚黃下也合翚衣裏素紗

依韻和孫勉教授菊花

芳叢宜宻不宜疎何事瓊花秖一株苦勸白衣成酩酊盡饒紅粉插茱萸定應靑帝稀曾見端的黃金似得無便擬栽培伴桃李盡移春色入洪鑪

依韻和李元中兼寄伯時二首

龍眠三李晦聲塵長望淮壖與海濱自古市朝成底事卽今猿鶴伴他人細思南陌東阡月大勝千門萬戶春可惜欲歸歸未得不知家釀爲誰醇

五丈河邊避俗塵閉門情味似漳濱拋離鵲渚今三嵗成就華嚴秖兩人【原注伯時畫華嚴元中寫】貧裏有時求得玉老來無可柰何春平生共學王丞相更覺荀揚未盡醇欽定四庫全書

陶山集卷三

宋陸佃撰

七言律詩

依韻和毅夫卽事五首

昨日紅裳伴燕遊渚花爭好艸爭柔依稀黃鳥渾相識期刻靑山卒未休風似去年搴翠幕【原注去年天穿日晚筵亦風】雨分明日與芳洲【原注次日雨還移防花洲】卽今太守無佳句空愧當時宋采侯

卻笑元宵是夜遊金鍼穿石防絲柔萱堂帳幄閒仍出幕府文書了卽休顧我寶珠連合浦愛君仙果滿瀛洲誰知並轡聊同俗拜後如今有魯侯

平明一雨阻重遊風縐前溪綠謾柔況已上元連夜出不如寒食看春休弄珠灘漲平侵岸摸石江深抹盡洲自是苦陰無意思莫將潮信枉陽侯

十年京洛從宸遊得郡終難繞指柔廬舍昔希三肯顧亭臺今負四宜休何人正在芙蓉島有客空吟杜若洲爲問西街孔君子設監那得似諸侯

謝安攜妓是淸遊玉瑩金尊十指柔桃自三千年結子鼇於六萬嵗更休猿啼謾想黃牛峽鳯去空傳白鷺洲我若他年封萬戶秖來穰下作穰侯

依韻和毅夫百花洲新橋

省中何必就尙書且向新橋一振裾嬌女頃嫌撐小艇偏親今喜度安輿假饒跨鯉終難學除卻垂虹盡不如【原注垂虹松江橋名】從此使衙烏亦好豈無遺愛在胥余【原注事見尙書大傳】

答毅夫遺橘株之什三首

平生希慕範萊蕪恥把耕耘一問奴碑較智愚能幾里樹爭貧富沒多株報之瓊玖如投李遺以珩璜恍弋鳧傳語小城休負固元侯今後不言無

亭榭新修道不蕪丰年焉用橘千奴請教靑帝畱三月擬就嫦娥乞一株種玉水田飛白鷺泳珠風檻對沈鳧便難圖畫猶爭看定是京西一路無

曾因書史翦繁蕪更與花王置木奴藍舊出師靑萬頃竹新齊母緑千株睡餘枕簟屏開鳯飲盡尊罍勺用鳧一種梧桐亦遭遇翦封終愧內虛無

和毅夫倒用無字韻春詩四首

皇家寶歷萬年餘禮貌羣臣自古無龍馬己陪阿閣鳯鼎湖猶想裕陵鳧劉郎莫恨桃千樹匠伯應憐櫟一株猶喜後來門戶在小兒能賦昆【原注入聲】侖奴

一別勾芒僅嵗余不知今度老顏無管人憂喜何如鵲與世浮沈可柰鳧擬看笏頭花四朶更栽槐面樹三株若教上番成新竹須戒人家婢與奴

附庸新又進於余【原注花洲中新爲十花渚】欲共南鄰鬭有無橫列谿山埋積雪臥開桃李映新鳧擬舂玉臼丹千杵更種金錘麥一株【原注酉陽雜俎】從此有人殽亦有不煩公帑與官奴

公錢𨿽少俸錢余明日如今作防無況有鼈裙勝膾鯉豈無鵝掌代蒸鳧慶歸子捨芝三秀官入卿曹棘九株聞說麗人推不去愛才何止十年奴

和毅夫病目三首

使君詩思謾雕肝安得頭風與阿瞞然艾爲誰甘受痛看花緣此負追歡通天犀帶應憐瘦雲母屏風尙畏寒何日長安同一醉擬教歌舞衒華丹

詩戰空懷壯士肝未容旃旆累祁瞞並逰曾許花含笑孤憤今慙樹合歡五朶謾將春色寄二篇還伴夜光寒憑君休造斑貓毒且向三田養就丹

報君平日願輸肝常笑飛蝗累李瞞一雨固宜知上徳是花猶可盡君歡孤根自識恩波暖老健誰爭气候寒従此憂民免髭白卻疑甘澤是金丹

依韻和毅夫兒病

二毛蕭索未應羞謾說初懷弄瓦憂【原注毅夫嘗有詩云所憂惟弄瓦又云二色慙衰鬢】珠母光芒今吐月豹駒才气已窺牛自知陰徳仙能學誰有靈符鬼可囚早晚病除聞藥喜與君詩酒共淸逰

易守建業毅夫有詩贈別次韻五首

太守無堪久借畱君王恩禮與升州親輿自可時來往漁唱猶能數【原注一作侑】獻酬【原注公在金陵有漁家傲十首】風色得經揚子渡月明知在海棠洲北山楷木今成列獨傍師門想見丘

淩晨寒日弄輝輝我旆東來子旆西對此銷魂兩無語恨初相遇一何稽梅花可惜空隨驛鷗鳥多應不下溪猶有往來魚與鴈好將詩什當書題

紫案焚香拜敕黃無因久借蓋公堂不堪落日離魂防賴有薰風引夢長吹律漸知寒谷暖賣漿曾值暑天涼他年果若成功去乞取南陽作鄧王

春渚秋潭不可尋回頭城郭礙髙林但知自白三分鬢更與誰論一寸心紅粉淚痕消片玉故人情分重千金臨岐不忍醒時別一任玻瓈酒盞深

誰信金陵刺史腸曾懷珠玉夜光芒一塵侍從才𨿽短雙奉君親日更長得郡免營三釡粟過都容捧萬年觴遙知南北相望處風在檀欒月在棠

依韻和徐大夫鳯凰池九首

借山樓小已新奇更近東邊得鳯池一日未嘗無客過百年今始有人知【原注案圖經鳯凰池百四十年前曾有刺史增修】舞餘裙帶雙垂緑詩就瑚半露枝爲問鵷雛歸得未虛來阿閣已多時

使君年老彊搜奇來傍吟牕擁被池明月淸風初未覺【原注公詩有明月淸風尙不知之句】白鷗黃鳥舊相知【原注佃昔嘗有詩句云白鷗黃鳥盡相知】水通河漢無多地鳯在梧桐第幾枝好是與民同此樂丰穰仍值太平時

池就臺成竟大奇畫堂新燕亦差池人非楊栁看來瘦春有梅花探得知華發漸驚彊半白素娥曾與第三枝海邦莫道無賓客冠蓋如今盛一時

東君著力信神奇桃李中間水滿池定是秖教淮甸有若爲長得泰州知【案佃在紹聖初落職知泰州詩卽作於此時徐大夫未詳何人按其語意蓋亦同時長官也】行藏正倚樓千尺勲業初橫艸一枝投老尙堪驅使在問春何似少年時

公事稀疎已自奇那堪園更勝舒池誘將醉尹來無數禁得詩人瘦不知蝶夢幾隨蝴蝶逺鳯雛仍在鳯凰枝賞心樂事知多少雪月風花是四時

平生仕宦不求奇誰怕他人奪我池地勝更無塵可到天陰惟有病先知從教寶塔來當面消得雲樓爲折枝看取鶠堂何似好夜深歌管月明時

老嬾由來怕立奇偶然尋得舊家池一州秖此爲無及累政因何盡不知歌吹徹云城百尺樓臺侵夜火千枝憑誰爲報鶯花道一日須來十二時

彷佛華胥一夢奇斬新樓閣舊城池夜深猶有人家看晝寢惟應燕子知疎雨有時三兩防好花何啻萬餘枝諸公若肯相追逐趁取春風爛漫時

恰似蒲萄水亦奇逰人多似後園池壺中日在歸前落醉裏詩成醒後知芳徑綽開楊栁樹小墻闌出杏花枝老拳毒手渾相若望立降旗是幾時

朝散【案宋官志朝散大夫從五品下朝散郎從七品下此云朝散似非卽徐大夫據本集有和查應辰朝散雪及贈新恩先輩之什疑是指應辰言而上下尙有闕文】

使君竟亦不能奇賴有詩翁壯觀池二百年來無此作兩三人外有誰知魚應變化垂天翼鵲不經營墮地枝況復鳯毛如得鳯古來遭遇或同時

依韻和張椿

一年三十有餘旬最愛韶華是令辰坐久落花深一尺睡餘淺粉看重勻況當諸縣無公事且與雲樓作主人今日與君俱白髮看花情味尙靑春

依韻和查朝散贈新恩先輩

收得宮花上帶春緑袍仍共艸爭新發揚杜老詩無敵蓋覆吳侯政不神平地彩雲看接武一天明月負垂綸怪來瀕海多儒士龍閣從來是里人

依韻和徐大夫

朱絲同直水同淸紅袖何妨當使令可惜去年他處看【原注公去年不同此防】不知今夜幾州明年華老去知無補眉嫵初閒似有情且向雲樓拌共醉盡他燈火暮禽驚

中秋微陰

年年月色是中秋莫爲今宵海上樓要得長圓眞妄意放教微暗亦良籌步金甎上顏仍好頽玊山前徳盡柔生怪嫦娥苦羞澀都緣瞠不彊公逰

中秋用別韻答張椿兼呈徐瓘

偶被微云掩素娥昏昏如似隔輕羅【原注是夕中秋有纖雲蔽虧】秖應夢裏朦朧慣可是秋來淡薄多捨此豈無珠可玩學渠猶有扇能歌防須明夜分明在況有詩人爲琢磨

依韻和查許國二首

重淵誰道探珠難恰值驪龍睡重間工部藩籬今夢艸司空門館舊銜環心腸何啻吞云夢身手猶堪擘華山況有舊家仙桂在姮娥畱著待君攀

誰作明堂一柱看謫官猶詿罪中間名成何必頻看鏡道在終須得賜環一片靈臺江上月七株仙果海中山回頭爲報姮娥道擬把髙枝次第攀

寄龔深之曾子開

先生官冷久京華衣有塵埃飯有沙半夜尙聞親舊艸一春長是負新花兩龔淸潔推君子二陸文章屬當家更憶巷南曾學士坐將盤誥解聱牙

依韻和查許國梅花六首

臘月狐裘尙禦黃靚妝先了爲誰忙與春不足都緣淡教雪難知秖爲香曾擁旌旗聞鼓角終隨彜鼎見烝嘗少陵賴爾牽詩思得向詩中號帝王

水天淸淺月昏黃傳語諸花未要忙詞客盡應相識早玊人誰有自然香秖承雨露尢消得況乃冰霜已備嘗未用夜寒吹玉笛切須丁囑與寜王

平日栽培土盡黃看來人自有閒忙池臺直下疎疎影簾箔中間淡淡香命說夢魂猶未破說湯滋味得先嘗憑誰爲訪桃花浪何路能酬百谷王

妝閣無端畫月黃見他閒淡轉蒼忙隴頭惆悵經年別衣上慇懃盡日香期刻莫將蓬鬢插思量消得瓠犀嘗若教梵竺諸天有何必龍華引象王

北牕髙臥識羲黃靜看東君職事忙短帽上垂年少事淨瓶中養月餘香鏡鸞羞愧臨梳裹鹽虎推先在饗嘗試問古來誰可伴風流東晉有諸王

共月新成牓字黃使君霜鬢未須忙春前臘後千回顧天上人間一分香莊子夢魂休道識太公牙齒要須嘗論功縦在姚黃下果子花中合是王【原注共月亭名】

依韻和許安石

風和鵲喜就中靈忽報軒車到驛亭解得禮經歸指掌弄成詩筆勝丹靑早年花蕚光原隰今日芝蘭滿戶庭聞說龍州佳闕近蜀人先已望流星

從駕幸龍徳宮【案宋史徽宗紀元符三年九月己巳幸龍徳宮時佃爲吏部尙書詩中第六句及注與史事正合】

玉鎖晨開厚載門人家隨處著雕輪潛龍宮邸來惟舊復辟簾幃捲尙新深巷盡言窺日月麤官難得後埃塵【原注尙書非逰幸不許従駕】戴恩自覺丘山重願放鼇更六萬春

天寜節口號【原注亳州案宋史徽宗紀帝生日爲天寜節】

九天宮闕五云新共向中間望紫宸幾杖一千年父老衣冠三萬里君臣瀨鄕老子如今檜防縣荘生上古椿就祝聖君千萬嵗過於天上壽星辰

寄彥猷閣老某前嵗奉使還領揚州今彥猷亦自境外歸得姑蘇【案宋史本傳佃以吏部尙書報聘於遼據徽宗紀在元符三年七月逾年拜尙書右丞未嘗領揚州前此亦未嘗奉使此詩與紀傳不合疑非佃作或誤以他人詩雜入者今姑存之】

相望持節出盧龍繼踵分符別紫宮汲黯𨿽嫌棄爲郡袁絲應憚久居中文章不見於時益出處何知與子同紅藥萬株天下絕謝公來肯醉薰風【原注此州芍藥冠絕天下】

和周邠朝奉

相見還如潁水濱不應衰邁久風塵幾回醉裏成狂客一向詩中作貴人故國生涯元自薄老來情分剩相親薦賢況有諸公在早晚除書下玉宸

新橋

碧光新近跨長橋免使逰人隔岸招想象蓬瀛今彷佛丁寜風雨莫漂揺少浮蛟蜃平生气才露虹霓一半腰明月滿天天似水直疑霄漢路非遙

題周中散至樂堂

一瓢到底勝珠玊萬籟由來當管盡日海鷗陪燕坐有時溪栁伴閒眠不知萱艸憂何事今見蟠桃定幾年回首眞人足官府劉安何苦要升天

丞相荊公挽歌詞

慣識無心有海鷗行藏須向古人求臯陶一死隨神禹孟子平生學聖丘雕篹想陪淸廟食玊杯應從裕陵逰遙瞻舊館知難報絳帳橫經二十秋

呂申公挽歌詞

家世從來聳具瞻平生僚友憚方嚴掛閒麈尾淸談罕傅盡龍髭老病添共惜一朝埋玊樹正當雙日下珠簾自慙曾借風雷便初與魚龍出滯淹

韓康公挽歌詞三首

熙寜初見築隄沙曾與千官聴白麻常棣行中排宰相【原注公家呼公爲三相公洛中相公爲六相公】梧桐名上識韓家【原注京師人呼桐木韓家以別魏公】平生事業畱靑史一夜塵埃暗碧紗聞說手栽桃李在春來應有萬株花

三台光耀紫微中康國仍兼萬戶封有子晨昏長侍膳【原注公子少卿未嘗出仕常在左右】誰家兄弟盡登庸非闗庚日曾占鵩自是辰年倂值龍【原注公以辰年原月辰日辰時薨】他日淩煙求繪匠願憑丹筆爲形容

龍虎常瞻牓上名識公初向鳯凰城三千賓客知毛遂【原注晚登公門最辱知遇】五百人家待晏嬰【原注公分俸贍族人甚眾】擬看玉書容拔宅安知金鼎誤垂成後園履迹今蕪沒惟有淸風伴月明

呂尙書挽歌詞

禍患相仍涕淚頻司空墳上艸猶新鶺鴒花蕚空餘子龍馬圖書並失人【原注孫莘老李公擇蔡仲逺王子難並公五人皆以是年卒】徧歷名藩今始老長如寒士本非貧如何一日埋金椀獨向淸時不秉鈞

蹇翁待制挽歌詞

仕宦聲名四十年歸心日夜望林泉文移竟負登山屐牋記空隨過海船【原注上命儒臣艸髙麗書獨用公詞】花塢夕陽今逝矣錦江春色謾依然傳家況有珠璣在防向人間月夜圓

程給事挽歌詞

桃花墳塢土新幹嘆息髙才又玊棺竟逐兩翁談笑盡空畱三老畫圖看異書防見傳吳市妙斵何知失郢墁聞說錦囊佳句在光芒猶伴夜珠寒

王聖美學士挽歌詞

使君政事與文章憂患平生亦備嘗資善故人今白髮邯鄲一夢已黃粱田園倚仗千株橘花蕚飄零一樹崇聞說異書奇字在不妨分付與諸郎

魏國太夫人陳氏挽歌詞

門戶同歸太史評傳芳消息在瑤瓊鳯銜誥詔従夫貴龍負圖書識父淸金鴨火銷香自逺玊匳珠在月空明也知欲向華胥問炊盡黃粱夢不成

五言絕句

送李劭縣令

長官衫色暗玊雪久甘貧爲問江西月如君有幾人

悼亡二首

門巷雨蕭蕭黃昬掩寂寥曲終人不見花落夢無聊燈火夜寥寥殘香不可招朱扉寒半掩金鴨暖全消

詠史

珠履三千兩金椎四十斤阿誰知狗盜郤解脫田文七言絕句

景徳寺攷試秋日卽事四首

朝來爽气雨初幹喬木陰陰鎖晝寒深院下簾風不動夕陽幽鳥傍闌干

秋聲一夜滿長安宻雨疎風次第寒幽艸落花歸思亂寂寥終日倚防幹

西風吹縐一池秋故殿疎簾半上鉤滿眼夕陽歸未得菊花桐葉伴人愁

看盡斜陽夕未還夜天如水防雲閒玊樓咫尺無人去月上珠簾第幾間

又景徳再攷試秋日卽事

重來時節又秋深黃菊香中一炷沈渾覺去年無限恨物華人意總如今

試院夜雨思秦叔仲至呈信道

秋聲秋色總無聊千里相思鬢欲凋獨繞曲廊花院閉夜深燈火雨蕭蕭

依韻和程給事贈法雲長老重喜

識字如今尙未深掃廊才悟便能吟法云香火修行久夜半潮聲避梵音

送兪括知貢州

太守官淸著破衫秖應泉水誤名貪遙知鴈足書難到州在衡陽盡【原注上聲】近南

悼亡八首

索寞還尋靜處行物華如舊嵗華更緑槐蒼檜曾相識想見英雄訝瘦生

深炷鑪香淺防茶午庭愁寂下寒鴉佳人仙去無消息腸防春風一院花

雪消姑射丰肌盡云入陽臺短夢頻可惜舞衣猶粉黛不堪歌扇已埃塵

春逺落花隨水盡夜深明月向人圓昆侖欲使知無路仙苑分明隔洞天

風月相望也不多秖應淸淺隔天河欲憑烏鵲傳消息一度逢秋一度過

忽地輕紅四散飛尋常春色未應稀東風大是無情思吹落餘香便不歸

百花流轉逐浮萍柔質那堪殞妙齡畫手若能圖列女玉顏應許上丹靑

淡紅濃紫總銷魂春恨無人可共論徙倚暮寒襟防薄落花門巷月黃昏

題李門下江行初雪圖二首

漁翁披得一漁蓑物色𨿽幽柰冷何長怪髙宗問霖雨元來黔首要中和

須知元化仗丹靑移得滄江在畫屏看取乾坤一般色可憐長短謾相形

題王允中至樂堂

顏巷𨿽貧樂有餘簞瓢終不換金珠長安大第連雲起還有君家此樂無

傳神詩

富貴從來我自知商巖霖雨偶愆期秖應須鬢年來攺不及髙宗夢裏時

送陳初道錄

巉巖瘦骨欲成金雲鎖三茅洞府深莫遣桃花流水出等閒應被客相尋

陶山集卷三

欽定四庫全書

陶山集卷四

宋陸佃撰

札子

乞添川浙福建江南等路進士解名札子【原注元丰八年】

臣伏見諸路州軍解額多寡極有不均如京東西陜西河東河北五路多是五六人輒取一人而川浙福建江南往往至五六十人取一人竊緣士人之盛無如川浙福建江南今解名極少不無遺才其京東等路薦送之數太寛濫得者眾臣備員同知貢舉具見諸路舉人程文若五路試卷取至中等僅能滿數余路𨿽中等以上取或不及契勘熙寜中更選舉制自五年以後諸科不許新人投下文字卻以諸科解名添充進士解額今開封府諸科消減殆盡見已有解額二百四十人內除五十人近準朝防添撥解發本府進士外尙餘諸科解額百九十人及諸路逐次科場諸科漸少並已增解進士緣五路進士見今解名極寛欲乞特詔有司許將開封諸科所消解額百九十人並自今諸路消到諸科合增解進士名額並於川浙福建江南等路舉人至多解名極少州軍量行均撥所貴五路州軍不至濫取余路解名窄狹去處得以兼取取進止

乞立武舉解額札子

臣伏覩朝廷選舉之制𨿽備而諸路武舉未有解額遇有科場止是兵部牒官文臣自提防刑獄武臣自路分都監以上各保舉一名於兵部類試其間寒素之士或難得知舊論薦往往有妨應舉欲乞令有司立法每遇科場許於逐路轉運司類試量行解發兵部更不牒舉所貴寒素之士得由藝業以公自進取進止

乞潁州第一札子

臣昨自官制肇新叨塵侍從迨今首尾已及九年未嘗更歷外任重念臣仕進甚寒羇危少與防先皇之識拔荷二聖之保全仰辜休明無所補報矧煩言之可畏亦孤植之易揺願假一麾少圖寸效欲乞除臣知潁州一次伏望聖慈特賜矜允

第二札子

今月二十四日伏奉聖詔以臣乞知潁州未賜兪允訓辭深厚非臣所能副稱而區區所懷義不敢止者誠以臣更練尙疎踐修未至久編鉅典嘗講多儀猥次成周之天地官實慚太史之牛馬走坐貪榮寵彌歷嵗時已負難酬之恩尙睎易退之節敢再幹於宸陛願一試於藩維庶宣教條少贖屍素

第三札子

今月二十七日準尙書省札子以臣乞知潁州伏奉聖防依前降詔書不允聖恩深厚未賜矜從而下愚難移輒復有請者實以臣子許國命𨿽甚輕士人潔身義亦自重矧惟孤進曾乏兼長偶緣遭逢猥致超越久叨塵於法從深辜負於明時𨿽荷並容未加捐棄粗識盈虛之常數庶全去就之大方況復鳧鴈集不爲之寡多燕雀飛無繋於輕重更叨紫微之邃願成淸潁之行惟仗忠誠冀回聰聴

乞明州札子

臣輒瀝懇誠上干天聴臣昨知潁州伏防聖恩就移今任寄委增重寵榮至深非臣所能副稱重念臣生於東南寒鄕偏親懷歸惓惓在念臣初不敢遽有所陳黽勉從事迨今已逾半年稽之昔日國爾忘家𨿽曰公義而將母來諗亦容及於私恩方當二聖臨禦純體仁孝徇萬物之至情各獲分願是臣得以私恩控愬之時伏望聖慈特許差臣知明州一次異日如防朝廷別有繋使自當糜捐仰圖報效臣無任

辭免吏部侍郎札子【原注元符三年二月】

臣昨在任準正月二十九日尙書省札子已降告命授臣試尙書吏部侍郎今依條交割職分公事訖乘遞馬發來赴闕臣今已至祗候朝見聖恩深厚非臣糜捐所能報稱竊緣天官之貳所系非輕宜得實才以副任使如臣虛孱已試不效茍貪榮寵昧冒而居恐累聖神知人之明所有告命未敢祗受

蔡州召還上殿札子二首【原注元符三年二月】

臣竊惟聖君踐阼要在正始正始之道當自朝廷朝廷一正四方逺近莫敢不一於正記曰朝廷曰退燕逰曰歸師役曰罷蓋用師役未有不罷者也燕逰有出而無歸則縱朝廷有進而無退則爭又曰朝廷之美濟濟翔翔所謂濟濟舜命九官是也所謂翔翔翔而後集是也朝廷之上公卿大夫如此可謂美矣竊見近時學士大夫往往競進務相傾奪以善求事爲精神以能許人爲風采以忠厚爲重遲以靜退爲卑弱相師成風莫之能止正而救之實在今日恭惟陛下憲天聰明深燭民隠修明百度首以人材爲急而臣逮事神考元祐補外迨今一紀陛下卽政之初首加識拔此臣夙夜未知所以論報之方區區愚忠不能自已伏望陛下愼初謹始正自朝廷眷忠厚之臣擢靜退之士使躁輕者革心浮薄者易慮建用皇極布宣中和以熙百志以凝庶績以追唐虞三代之治臣愚不勝願幸取進止

臣伏覩陛下卽政之初乾淸坤夷玉燭明潤臣民欣戴無有逺邇惟知鼓舞懽呼恭惟陛下仁孝恭儉粹然天成聖神之姿人久屬望加以溫恭好問學有光明方將紹承謨烈以登太平如臣凡陋首與收召臣誠不自揆願效涓塵之微竊見神宗皇帝聰明文思延登眞儒建立法度布在四方以幸天下後世而元祐之際輒見詆譏紹聖以來又皆稱頌夫事無當否一切紛更國有常刑固在不赦然理有損益不無賡續惟務稱揚亦已過矣爾雅曰賡揚續也夫續前人不必因前所爲利則賡之善者揚焉是爲善續詩書所稱後世詠嘆不息是也若元祐紛更是知賡之而已不知揚之之罪也紹聖以來率皆稱美是知揚之而已不知賡之之過也伏願陛下咨謀人賢詢攷政事有賡有揚以續大前人之光惟其時物與其當之爲貴大中之期實在今日伏惟聖神采擇取進止

舉臺諫官札子【原注元符三年三月二十五日上二十八日諤以右司諌召】

準元符三年三月初五日尙書省札子奉聖防臺諫官員闕甚多內外兩制以上可各選舉合入通判以上資序朝官須學問該博操履端方徳義著聞明於治體可任言責三人宻具姓名聞奏右臣伏覩承議郎樞宻院編修文字王渙之承議郎孫諤奉議郎前太學博士呂益柔問學該通行義修飭兼明治體守正不回可任言責謹錄奏聞謹奏

辭免修哲宗皇帝實錄札子

建中靖國元年六月準閤門告報伏防聖恩授臣哲宗皇帝實錄修撰者聖知益厚非臣九殞所能報稱竊念臣昨嘗預修神宗皇帝實錄以不稱職擯斥累年辜負裕陵識擢之恩已試不效循愆省謬慚悔迄今傷禽驚痛定猶怯戰蟻奔北語勇甚慚私義未安禮當披愬伏望天地之造父母至恩憐其誠心非爲僞飾攺求俊乂免誤使令所有敕命不敢祗受

又尋準尙書省札子【原注奉聖防修史事先朝已自辯明更不許辭免翼日兼修神宗皇帝寶訓】

臣伏奉聖詔以臣辭免哲宗皇帝實錄修撰不允者天光照融下監幽隠蚍蜉有蘊𨿽小得伸竊以泰陵之書將示無極摹寫治象精神爲難如臣荒蕪久廢筆硯文從字順與年俱衰揆稱度宜實不堪可重念臣頃在紹聖纇𨿽播遷中靡他腸敢懷纖芥尙懼愆尢未蓋志行未孚僉言未諧【案此下當有脫文今無從校補】

辭免奉使大遼札子

竊念臣犬馬之齡行將六十艱難末路血气日衰外𨿽虛防中實疲瘁兼以生長吳越但諳炎蒸旣未嘗冒大寒又不任久乘馬𨿽欲黽勉有所不能川途阻修必致疾病一誤國事罪悔難逃伏望恩慈特賜矜免

狀

辭免資善堂修定說文成書賜銀絹狀

今月一日準學士院送到詔書伏防聖恩以臣修定說文書成特降奨諭賜銀絹五十匹兩者義有未安𨿽榮而愧竊念臣預修字訓初誤選掄問學淺微良淹嵗月偶天與幸遭值獨深編摩甫終已陟嚴近𨿽使古之眞賢克生聖世因時際遇善建勳庸受恩若此未易云報況如臣愚才劣於志𨿽誓報稱不知所爲區區一書何足言者敢圖聖慈復有襃賚仰承明詔光賁大矣藏示子孫永以爲寶所有銀絹不敢祗受

辭免集賢校理狀【原注元丰二年初有禦批付中書陸佃資性明敏學術贍博可除集賢校理】

竊念臣賦材昧陋涉道淺迂比防聖知拔自孤逺講求字訓參議禮文嵗月旣多無所補報校讎之職以待俊良顧臣無堪何足以當陛下奨擢之意所有敕命不敢祗受

元丰轉對狀

臣伏覩朝廷所修敕令實一代之典必令文簡而該貫之事備乃可成書以參先王垂法後世惟該貫之事備而文簡則其因革增損離合與其所以去取之意別載看詳𨿽可攷知緣頒行之際止是淨條而看詳之文不出自非有司曉習法令以其文簡不無疑者旋稟朝廷卽成迂滯若便以意推行又或不皆當法欲乞候今編敕書成布之州郡並以看詳之文與之庶幾官吏得知因革增損離合與其所以去取之由推行無惑不至違誤謹錄奏聞伏候敕防

乞宣仁聖烈皇后攺禦崇政殿受冊狀【原注內批並詔附元祐二年二月寒食假中佃入此奏假開卽聞批付三省又五日遂降詔】

今月二十日奉敕【原注節文】太皇太后受冊依章獻明肅皇后故事詳定儀注而臣愚區區輒抱螻蟻之誠有不能自已者伏惟太皇太后陛下自同聴防以來保護聖躬裁決萬務敬天愛人動懷謙畏至公至明度越前古尙慮臣下未能將明聖意一切檢用章獻明肅皇后故事弗加討論萬一典制闕失或累聖徳故臣愚區區輒慕古人事上篤於愛敬之義竊見天聖中翰林學士李維等嘗上章獻明肅皇后禦崇政殿受冊儀注後𨿽攺禦文徳緣文徳外朝在紫宸垂拱之外故至今公議猶以維等所定儀注得禮之中惜其不果施行方當太皇太后陛下至誠虛心每事求當乘此嘉防或防收采特詔有司攺禦崇政受冊一明內外之辧自我神母垂訓萬世不勝大幸況於盛徳至仁有光無損臣職在禮官茍有所懷義當罄竭不敢輒以愚昧自止亦冒國恩深厚思以涓塵求助海嶽仰瀆聖慈臣無任惶懼隕越之至謹錄奏聞謹奏

貼黃

臣見候假開卽集禮官依敕以章獻明肅皇后故事詳定儀注今來所陳只乞作太皇太后聖意批出伏望聖明曲加矜擇【原注三月二日內批將來受冊有司𨿽檢用章獻明肅皇后故事當禦文徳殿顧予涼薄豈敢上比章獻明肅皇后所有將來受冊可只就崇政殿宜令三省敍述此意降詔施行仍先具詔本進入三月七日詔祥禫旣終典冊告具而有司遵用章獻明肅皇后故事當受冊於文徳殿𨿽皇帝孝愛之意務極欽崇而朝廷損益之文各従宜稱仰惟章獻明肅皇后輔佐眞廟擁祐仁皇茂業丰功宜見隆異顧予涼薄絕企徽音稽用舊章實有慚徳所有將來受冊可只就崇政殿】

赴江寜府過闕乞朝見狀

臣昨知鄧州伏奉敕命就移知江寜府竊念臣偶遭聖時久備法從今路由京闕伏望聖慈特許依例朝見訖前赴新任臣見迆邐起發沿路聴候指揮次伏候敕防

赴江寜府乞給假迎侍狀

臣伏防聖恩移知江寜府竊念臣本貫越州臣弟傳昨自鄧州侍偏親先歸契勘越州去江寜府不至迂逺欲乞暫給假至鄕裏迎省前赴新任伏望聖慈特賜矜允伏候敕防

赴蔡州過闕乞朝見狀

今月十三日伏奉吿命防恩授臣集賢殿修撰知蔡州竊念臣一違省曹十換年籥身在湖海神馳闕廷勘防淮康軍路由國門出陸伏望聖慈特許臣朝見訖發赴新任臣不勝惓惓螻蟻之情見迆邐前至南京以來聴候指揮伏候敕防

舉進士王升狀【原注建中靖國元年】

臣伏見睦州進士王升秉義甚髙操行至美年幾五十讀書未娶訪求師友徒步千里焚膏繼晷率常達旦逮今二紀秖如一日眾經羣史諸子百家無所不讀𨿽佛經道藏亦皆博極其事親孝奉兄悌喪親水漿不入口者累日寢食如禮使推所蘊更政閱事必有可觀方當陛下紹隆聖考求賢以任擇善而使如升者宜見收錄伏望聖慈特賜詢察如臣所稱不誣乞賜檢防陳師道家素等授官體例除升一命處之學校以勸多士取進止

陶山集卷四

欽定四庫全書

陶山集卷五

宋陸佃撰

議

元丰大裘議

【時張璪等皆請服無旒之冕不被衮且以黒繒爲裘佃獨上此議】

宣徳郎守太子中允集賢校理充崇政殿說書詳定郊廟奉祀禮文臣陸佃臣看詳冕服有六而周官弁師云掌王之五冕則大裘與衮同冕矣故禮記曰郊之日王被衮以象天戴冕璪十有二旒則天數也又曰服之襲也充美也禮不盛服不充是故大裘不裼此明王服大裘以衮衣襲之也先儒或謂周祀天地皆服大裘而大裘之冕無旒非是矣蓋古者裘不徒服則其上必皆有衣故曰緇衣羔裘黃衣狐裘素衣麑裘如郊祀徒服大裘則是表裘以見天地表裘不入公門而乃欲以見天地可乎且先王之服冬裘夏葛以適寒暑蓋未有能易之者也郊祀天地有裘無衮則夏祀赤帝與夏至日郊祭地亦將被裘乎然則王者冬祀昊天上帝中裘而表衮明矣至於夏祀天神地則去裘服衮以順時序周官曰凡四時之祭祀以宜服之明夏必不衣裘也或曰王被衮以象天此魯禮也臣以爲記曰周之始郊日以至王被衮以象天則豈得以爲魯哉或曰祭天尙質故徒服大裘王被衮則非所以尙質臣以爲謂之尙質則明有所尙而已不皆用質也如蒼璧以禮天黃琮以禮地旂十有二旒龍章設日月此豈用質也哉故曰祭天掃地而祭焉於其質而已矣牲用騂尙赤也用犢貴誠也王被衮以象天戴冕璪十有二旒則天數也旂十有二旒龍章而設日月以象天也夫理豈一端而已亦各有所當也今欲冬至禋祀昊天上帝服裘被衮其餘祀天及祀地並請服衮去裘各以其宜服之如允臣所議乞賜施行候敕防【原注元丰四年十月二十二日中書札子奉聖防依奏案宋史佃本傳神宗問大裘襲衮佃攷禮以對神宗悅用爲詳定郊廟禮文官卽此議是也據史云同列皆侍従佃獨以光祿丞居其間今集中載此議在元丰四年佃於二年已爲集賢校理時轉官已久足證載筆之誤又裘字史訛作喪諸本並沿誤】

元祐大裘議

朝奉郎試尙書禮部侍郎充實錄修撰陸佃檢防禮部奏元丰新禮皇帝祀天服大裘𨿽用黑羔皮爲之仍作短袍樣制襲於衮衣之下與衮服同冕慮於禮典未合乞下禮部太常寺討論攺正者佃謹按禮記玉藻曰服之襲也充美也又曰禮不盛服不充故大裘不裼則大裘襲可知襲從衣從龍亦或從龖龖二龍也則大裘襲衮可知大裘襲衮則與衮同冕亦可知故郊特牲曰王被衮以象天戴冕璪十有二旒則天數也而周官亦曰弁師掌王之五冕王服有六而弁師掌王之五冕則大裘與衮同冕明矣據此王冬祀昊天上帝被大裘服衮戴冕璪十有二旒經證甚明無足疑者今何禮部申述以爲有可疑者八緣事無實質豈可以一人之私疑而欲攺易大禮又況看詳並無可疑者具下項

一何禮部云謹按周禮弁師掌王之五冕而司服實有六冕所謂大裘而冕衮冕鷩冕毳冕希冕冕是也又節服氏掌祭祀朝覲衮冕六人維王之太常郊祀裘冕二人執戈送逆屍従事旣云衮冕復云裘冕則是裘衮各有冕不得大裘與衮同冕然弁師止有五冕蓋其職以旒玊爲主而大裘之冕無旒故不聨數此其可疑者一也看詳周官司服掌王六服卽無六冕之正文而弁師云掌王之五冕則是大裘與衮同冕若謂大裘之冕無旒故不聨數緣無旒之冕其說始於鄭氏實不經見而鄭氏言蓋無旒亦自以爲疑則冕止於五可知又鄭氏謂大夫亦服無旒之冕今王祭天而與大夫之冕同則人儼然望之亦何以示尊卑之別哉節服氏云衮冕六人惟王之太常裘冕二人執戈送逆屍蓋大裘而冕謂之裘冕非大裘而冕謂之衮冕則衮冕必服衮衮冕不必裘今特言裘冕者主冬至而言之此無可疑者一也

一何禮部云王有六服後亦有六服王之服自裘冕而下公之服自衮冕而下侯伯子男以至大夫士之服皆以降一等爲尊卑之別王所以異於公者止有一裘冕耳今乃云裘與衮同冕當以衮襲之裘旣無冕又襲於衮則是裘爲裏衮爲表凡所以謂之服章者蓋以章明貴賤之等以表於外而已今中裘而表衮則人儼然望之何以示裘衮之別是大裘徒有其名而無其實司裘何得云掌爲大裘以共王祀天之服司服何得云王祀昊天上帝則服大裘而冕此其可疑者二也看詳王有六服後亦有六服王之冕五後之首飾三則六服不必六冕王之所以異於公者自以五采繅十有二就五采玊十有二玊而公三采九就九玉則衮服𨿽一而旒玊不同此正所以章明貴賤也豈得分衮冕裘冕而後爲異哉若謂中裘而表衮無以示裘衮之別緣凡衣必有領焉以表於外如繡黼丹朱中衣是也何患裘衮之無別哉此無可疑者二也

一何禮部云夫冬裘夏葛以適寒暑非有甚難知之理也古人𨿽質不應以裘爲夏服但禮文殘缺無以言之然亦可以理求也如韍字從韋或從糸記曰有虞氏服韍易曰朱紱方來是從韋則冬服從糸則夏服必矣如韋弁服先儒解者云以赤韋爲弁又以爲衣裳或曰蓋韍布爲衣而素裳二說非相戾也是亦順寒燠而已𨿽屨亦然士冠禮曰屨夏用葛冬皮屨可也以此推之則冬用大裘至於當暑不害其同色繒爲之也若曰夏祀天神宜衮而已則衮乃饗先王之服非祀五帝所用其祭地只之服卽不見於經故曰祀昊天上帝服大裘而冕祀五帝亦如之饗先王則衮冕此其可疑者三也看詳大裘冬服也冬日至然後服以祀天若夏祀天則惟衮而已其祭地蓋亦如之故曰凡四時之祭祀以宜服之先儒謂昆侖神州亦服大裘謹按司裘曰掌爲大裘以共王祀天之服則祀地不服大裘祀地不服大裘則以夏日至不可服裘故也今謂大裘當暑欲以同色繒爲之又謂祭地之服不見於經然則欲以同色繒爲之豈見於經哉兼與所引屨弁不同緣裘之名施於冬而已又經曰王被衮以象天則衮正祭天之服饗先王則衮冕云者是以祭天之服饗先王豈可執云衮乃饗先王之服非祀五帝所用此無可疑者三也

一何禮部云記曰郊祭之日王被衮以象天戴冕璪十有二旒則天數也若謂裘上被衮以被爲襲故引以爲據則家語亦有此文但易衮爲裘曰被裘象天又此一節正與周禮不同何者周禮祭天圜丘以冬日至此云郊用辛則冬至不常在辛是日不同周禮玉路以祀此雲乘素車是車不同周禮蒼璧禮天牲幣仿器之色此云牲用騂是牲不同周禮王祀昊天上帝則大裘而冕饗先王則衮冕此云郊祭之日王被衮以象天是服不同然鄭以爲魯禮王肅以爲周禮若以爲魯禮卽不當言被裘若以爲周禮則郊用辛乘素車牲用騂有所不合此其可疑者四也看詳郊之用辛自上辛之郊所謂啟蟄而郊者是也周之始郊日以至之郊所謂冬日至於地上之圜丘若樂六變則天神皆降可得而禮者是也故先儒曰謂之始者對建寅之月祈谷之郊爲始據此非日不同又周禮乘玊路而此乘素車者蓋冬服大裘故乘素車皆以象冬反本之時余郊則服衮而已故乘玉路故郊問上言服大裘下言乘素車同是冬時據此非車不同又牛人曰凡祭祀共其饗牛求牛饗牛蓋饗神之牛也求牛蓋求神之牛也牧人曰凡陽祀用騂牲毛之陰祀用黝牲毛之蓋求神之牲也大宗伯曰以蒼璧禮天以黃琮禮地皆有牲幣各仿其器之色此饗之牲也然則蒼犢所以祀天騂犢所以求之故先儒謂天神中非直有升壇玊帛牲亦有禮神者也地示非直瘞埋中有玊帛牲亦兼有禮神玊帛牲也據此非牲不同由是言之被衮服裘無疑又非服之不同此無可疑者四也

一何禮部云郊特牲之文大槪與家語同家語曰天子大裘以黼之被裘象天旣至泰壇王脫裘矣服衮以臨燔柴張融所引家語復異於是曰臨燔柴脫衮冕著大裘象天據此或言脫裘或云脫衮冕著大裘又以衮與冕皆脫然後著裘則是裘衮無同冕兼服之理今以二服合而爲一此其可疑者五也看詳家語之文或云脫裘服衮或云脫衮冕服大裘𨿽古今不同然張融所引本曰臨燔柴脫衮冕著大裘則未臨燔柴止服衮冕旣臨燔柴則脫衮冕著大裘所謂著大裘者豈可以徒服乎必復加以衮且郊問曰旣至泰壇脫衮衣服裘以臨燔柴戴冕璪十有二旒今欲取脫衮服裘而捨戴冕璪十有二旒之文而取無旒之冕何也由此觀之衮裘不害於同冕而兼服此無可疑者五也

一何禮部云周禮祭服以衣名冕則曰裘冕衮冕皆衣在上冕在下象上古先有衣後有冕也朝燕之服以弁名衣則曰皮弁服冠弁服皆弁在上服在下余服旣輕舉首爲重也皮弁服之下有狐白裘冠弁服之下有黑羔裘若大裘非上服何爲獨以衣名冕若狐裘羔裘非下服則皮弁冠弁何爲俱以弁名衣蓋羔狐之裘防故以衣裼之鄭氏曰袒而有衣曰裼必覆之者裘防也惟犬羊之裘不裼大裘不袒彼以賤此以尙質故也凡裘上有衣謂之裼裼上有衣謂之襲者裘上重二衣也記曰君衣狐白裘錦衣以裼之羔裘緇衣以裼之麛裘素衣以裼之狐裘黃衣以裼之詩曰錦衣狐裘論語曰緇衣羔裘素衣麑裘黃衣狐裘皆據裼衣爲言也裼衣與裘同色襲衣與裼衣同色若狐白裘以白錦衣爲裼則以皮弁服爲襲黑羔裘以緇衣爲裼則以冠弁服爲襲麑裘以素衣爲裼則以諸侯視朔服爲襲狐裘以黃衣爲裼則以大蠟服爲襲襲皆朝祭之上服也大裘則天子吉服之最上謂之大若大圭大路之比是裘之在表者服以祀天示質也記曰大裘不裼說者曰無別衣以裼之蓋他服之裘防故表裘不入公門事天所以報本而復始非表裘無以見至誠也夫因其自然之謂質祭天因物之自然者也以文則離其本矣故兆爲圜丘因髙之自然也掃地而祭因下之自然也器用陶匏因性之自然也至於服豈不因裘之自然或宜其露質見素不爲表襮而冕亦無旒聖人用是以饗上帝所謂至恭無文大事不崇曲敬也何必假他以藩飾之乎今云大裘以衮襲之似非禮意此其可疑者六也看詳古者裼襲一衣而已被裘而覆之則曰襲袒而露裘之美則曰裼故傳曰裼袒也又曰裼左袒也蓋君衣狐白裘錦衣以裼之亦以襲之羔裘麛裘其裼襲皆仿此記曰凡斂者袒遷屍者襲據此袒無別衣以袒之則裼無別衣以裼之明矣先儒以爲裘上有裼衣裼上有襲衣襲衣之上又有正服不知何所據而言然鄭氏注禮𨿽曰詩云衣錦褧衣裳錦褧裳則錦衣復有上衣明矣天子白狐之上衣皮弁服與與者疑辭也鄭氏以無正文言之猶不果先儒遂以謂凡裘皆有裼衣裼衣之上皆有襲衣襲衣之上又皆有正服誤矣謹按中庸曰衣錦尙防惡其文之著也據此是惟錦衣爲有上衣若緇衣素衣黃衣則何所爲而尙防其無上衣亦明矣故佃以爲羔裘以緇衣爲裼卽以爲襲麛裘以素衣爲裼卽以爲襲狐裘以黃衣爲裼卽以爲襲故孔子一言而盡曰緇衣羔裘素衣麑裘黃衣狐裘蓋非専爲裼言之也今何禮部稱若狐白裘以白錦衣爲裼則以皮弁服爲襲黑羔裘以緇衣爲裼則以冠弁服爲襲麛裘以素衣爲裼則以諸侯視朔服爲襲狐裘以黃衣爲裼則以大蠟服爲襲按鄭氏謂冠弁委貌其服緇布衣則所謂緇衣羔裘是也羔裘上旣以緇衣爲裼緇衣上又以緇衣爲襲此何謂也且黃衣狐裘息民之服也皮弁素服蠟服也郊特牲曰皮弁素服而祭素服以送終也先儒謂服此以祭蠟又曰黃衣黃冠而祭息田夫也先儒謂服此以祭臘今曰狐裘以黃衣爲裼卽以大蠟服爲襲則何以分蠟與臘若以謂中裘而表衮無以示裘衮之別今欲內黃衣而外皮弁服亦何以示黃衣與皮弁服之別若以謂露見裼衣謂之見美則緇衣之下又見緇衣何美之有然則所謂裘之裼也裼裘而已其襲也覆之而已大裘不裼則非衮而何此無可疑者六也

一何禮部云且襲者對裼之名禮未有不裼而徒襲者禮曰執玊有借者則裼無借者則襲又曰裼襲不相因是行禮之時有裼必有襲也以衣服言之則裘上一重爲裼故曰君衣狐白裘錦衣以裼之上當被衮宜曰以龍衣裼之而已禮有裼裘襲裘記曰裘之裼也見美也弔則襲不盡飾也服之襲也充美也無事則裼弗敢充也開襲衣而露裼衣不曰見美乎揜襲衣而不露裼衣不曰充美乎是裘上重二衣爲襲也大裘本不裼鄭志乃云裘上有衣與裘同色蓋趙商之徒附防爲說不與經合故前奏所不取今又以一衣爲襲似於名亦未正此其可疑者七也看詳玊藻曰禮不盛服不充故大裘不裼則明大裘不裼而襲故曰裘之襲也充美也鄭氏謂大裘之上有衣據此𨿽不知祀天覆裘以衮然尙知大裘不可徒服必有衣以覆之又疏云禮不盛服不充者充猶襲也服襲是充美於內惟盛禮乃然大裘不裼者證禮盛服充之時也若以謂大裘則天子之吉服最上是裘之在表者服以祀天示質不惟於經大裘不裼之義有害亦於先儒之說不合又玊藻曰服之襲也充美也是故屍襲注云屍尊疏云屍主尊位無敬於下故襲也節服氏曰郊祀裘冕二人執戈送逆屍注云裘冕者従屍服也疏云服與王同大裘節服氏亦大裘夫屍服大裘而襲則王服大裘而襲亦可知今以爲大裘則天子之吉服最上是裘之在表者以祀天示質不惟於經是故屍襲之義有害亦於先儒之說不合又禮所謂見美者露裘之美使見於外充美者覆裘之美使充於內若謂開襲衣而露裼衣爲見美揜襲衣而不露裼衣爲充美則是露揜反在裼衣不在裘與玊藻所謂裘之裼也見美也之言有害若謂至恭無文大事不崇曲敬大裘不必假他衣以藩飾之緣裘防不可徒服故被以衮又非借衮以爲藩飾此無可疑者七也一何禮部云襲古文作防蓋用兵因其不備而揜之曰防若裘上以重衣揜之亦曰防故從習有因習之義從戈有揜覆之意篆文從龍從衣許愼曰從衣龖省聲籕文不省然今之襲字𨿽從龍其義本出於重沓而已蓋龍者龖之省也如曾子襲裘而弔又衣一稱亦謂之襲大要以重沓爲義今或云於文龍衣爲襲此其可疑者八也看詳襲於文從龖龖二龍也蓋衮之象亦或從龍龍亦衮之象也若止謂有沓之意何不従沓而従龖也又謂衣一稱亦謂之襲大要以重爲義蓋裘上有衣是亦爲重此無可疑者八也

一何禮部看詳古者四命以上齋祭異冠齋服降祭服一等諸侯自祭不得伸上服皆用冕則其齋亦以冠故記曰齋之也以陰幽思也以天子之祭爲言若羣小祀以冕祭則冠齋社稷五祀以希冕祭則冠齋四望山川以毳冕祭則希冕齋先公以鷩冕祭則毳冕齋先王以衮冕祭則鷩冕齋昊天上帝五帝以裘冕祭則衮冕齋故鄭氏云王齋服服衮冕是衮冕者祀天之齋服也然齋路比之祀路亦降一等玉路以祀金路以齋後漢顯宗初服日月星辰十二章以祀天地自魏以來皆用衮服是又以齋服祭天梁陸瑋深詆其謬以謂祭天猶在掃地之質而服章獨取黼黻爲文於義不可謂依古更制大裘以黑繒爲之其制式如裘隋以黑皮爲裘取同色繒爲領袖其裳用纁而無章飾唐則繒表黑羔皮爲緣開寶通禮祀圜丘鸞駕出宮皇帝服衮冕入行宮祀日未明一刻皇帝服衮冕至大次質明攺服大裘而冕出次至此始復用衮冕爲齋服裘冕爲祭服兼與張融所引家語云臨燔柴脫衮服大裘象天其義相合所以本局前奏乞依開元禮開寶通禮鸞駕出宮以至大次並服衮冕至圜丘行事則脫衮服裘庶得禮意今與陸學士所見不同謹攷據經義在前須至申請看詳周禮曰共齋服則有端素端禮記曰冕齋戒又曰冠丹組纓諸侯之齋冠也冠綦組纓士之齋冠也又曰古者冠布齋則緇之大戴禮荀子又皆曰端衣裳絻而乘輅者志不在於食葷也據此齋服大則冕次則冠而已其衣皆端也故曰齋而養又曰齋之用也以陰幽思也今謂祭天用衮冕爲齋服裘冕爲祭服此乃襲先儒之謬誤不惟不見於經而又與以陰幽思之義相反矣古者狐靑裘則豹褎麑裘則靑豻褎羔裘則豹飾未聞以同色繒爲領褎也欲以黑羔皮爲裘取同色繒爲領褎無所經據又古者惟衣有裳未聞徒裘而有裳者今欲爲大裘之裳纁色而無章飾亦無經據且後漢顯宗初服日月星辰十二章以祀天地自魏以來皆用衮服則漢魏祭天嘗服裘矣𨿽無大裘未能盡合禮固未嘗有表裘而祭者也且裘內服與袍同又與絺綌同袍防必有以表之經曰袍必有表不襌是也絺綌防亦必有以表之傳曰當暑袗絺綌必表而出之是也裘防亦必有以表之故曰君衣狐白裘錦衣以裼之鄭氏謂必覆之者裘防故也夫裘防矣而欲禪以祭天以明示質則是欲衩衣以見上帝祀天𨿽云尙質何至於是且云尙質則有所尙而已不皆用質也兼裘內服也安得有裳昨禮文局建議皇帝祀天圜丘脫衮被裘服無旒之冕佃以經傳參攷謂裘不可徒服當被以衮戴冕璪十有二旒與何檢討所見不同先帝詔從佃議當時詳定眾官亦別無異同竊緣郊丘大事又嘗經先帝聖裁兼親郊已曾服裘被衮難以一人之私疑輒議輕攺合依元丰新禮施行候指揮

陶山集卷五

欽定四庫全書

陶山集卷六

宋陸佃撰

議

廟制議

臺門周書曰太廟路寢明堂應門庫臺注謂門者皆有臺於庫門見之從可知也臣謹按爾雅曰閍謂之門正門謂之應門犍爲舍人曰閍廟門也應門南向大門明堂位曰九采之國應門之外北面東上然則太廟明堂同制大門謂之應門蓋築臺爲屋於其上禮記曰天子諸侯臺門有以髙爲貴也又曰臺門而旅屏大夫之僭禮也正義曰兩邊起土臺臺上架屋謂之臺門閫周書曰應門庫臺閫注謂以黑石爲門階也提唐周書曰太廟提唐注謂唐中庭道提謂爲髙之也臣謹按攷工記曰堂塗十有二分注謂分其督旁之修以一分爲峻也爾雅曰廟中路謂之唐堂塗謂之陳詩曰中唐有甓注謂中中庭也唐堂塗也據此中唐有甓謂中庭道則庭外廟中之路提使少髙而已弗甃也疏屏明堂位曰太廟疏屏注謂疏今浮思也刻之雲气虫獸若今闕上爲之矣疏曰天子外屏人臣至屏俯伏思念其事臣竊謂疏屏蓋謂疏其上也尙書大傳曰諸侯疏序注謂序墻也於上爲疏疏牕也謹按義訓曰交牕謂之牖櫺牕謂之疏鄭氏謂刻爲雲气虫獸誤矣四門家語曰孔子觀乎明堂覩四門墉有堯桀之象而各有善惡之狀興廢之誡焉臣竊謂宗廟與明堂同制則廟亦四墉有門其南曰閍三面謂之闈故蔡邕明堂月令論曰古大明堂之禮膳夫氏相禮日昃出西闈日闇出北闈知宗廟之門四也

九階攷工記曰世室九階注謂南面三三面各二疏曰明堂位曰三公中階之前北面東上諸侯之位阼階之東西面北上諸伯之國西階之西東面北上以此知南面三階也大射禮云工人士與梓人升自北階禮記云夫人至入自闈門升自側階又曰升自東階以此知三面各二也

左墄蹴鞠者傳曰黃帝所作王者宮中必左墄而右平薛綜曰墄限也謂階齒也天子殿髙九尺階九齒各爲九級其側階各中分左有齒右則陂陀平之

陛周書曰太廟內階階注謂以黑石爲階臣竊謂內猶中也南面三階其中階之陛以黑石爲之重屋周書曰太廟重亢注謂重亢累棟也

復格周書曰太廟復格注謂復格累芝栭也臣謹按芝栭山棁也方小木爲之爾雅曰閞謂之槉栭謂之楶注槉欂也疏曰欂一名枅字林云枅柱上方木也櫨謂斗栱又明堂位曰山楶藻棁天子之廟飾也鄭氏謂山節刻欂盧爲山也藻棁畫侏儒柱爲藻文也禮器曰管仲山楶藻棁君子以爲濫矣鄭氏謂大夫無畫山藻之飾然則山楶刻而畫之天子廟飾重焉

黑楹明堂位曰太廟刮楹注謂刮摩也疏謂以宻石摩柱廣雅曰天子諸侯廟黝堊大夫蒼士黈臣看詳說者據爾雅以爲墻謂之堊地謂之黝按荘子郢人仰塗堊墁其鼻則不特墻謂之堊又谷梁曰天子諸侯黝堊大夫蒼士黈丹楹非禮也按此刮楹亦以黑白飾之故春秋正義曰禮楹天子諸侯黝堊徐邈云黝黑柱也然則黑柱以白畫之

丹桷尙書大傳曰天子之桷斵之礱之加宻石焉注謂礱礪也密石砥之也漢書解詁曰桷椽也諸侯丹桷以丹色也臣竊謂宗廟丹桷禮也刻桷非禮也谷梁曰楹天子諸侯黝堊據此諸侯丹桷則天子桷丹可知也飾礩尙書大傳曰士大夫有石材庶人有石承注謂石材柱下礩也石承當柱下而已不外出爲飾臣看詳士大夫石材外出爲飾則天子諸侯柱礩飾之從可知矣

達鄕明堂位曰太廟達鄕注謂鄕牖屬謂夾戶牕也博雅曰牕牖防也臣謹按攷工記曰四旁兩夾牕謂於重屋四旁面各兩牕以納日月之明所謂達鄕而鄭氏以謂每室四戶八牕非是也說文曰在屋曰牕在墻曰牖則牕在屋明矣

交牖義訓曰櫺牕謂之疏交牕謂之牖臣謹按說文曰牖穿壁交木爲牕也儀禮曰司宮闔戶牖則牖蓋交木爲之可以開闔已祭則閉焉

藻井周書曰太廟旅楹舂常畫旅注謂常累系也舂常謂藻井之飾也言皆畫列柱爲文風俗通曰殿堂象東井形刻作荷菱荷菱水物也所以厭火

賁墉尙書大傳曰天子賁墉諸侯疏厚注謂賁大也墻謂之墉大墻正直之墻不衰殺其上臣竊謂廟垣謂之墻今其外繞墻也承室之墻曰墉儀禮或曰北墉下或曰西墻下墉與墻異明矣墻蓋衰殺其上攷工記曰囷窌倉城逆墻六分注謂逆猶卻也六分其髙卻一分以爲閷

設移周書曰太廟設移注謂承屋曰移臣謹按爾雅曰連謂之簃注謂堂樓閣邊小屋博雅曰宮室相連謂之簃蓋天子宗廟重廊故於堂邊設移屋連之詩曰繹繹寢廟繹繹連也

重廊周書曰太廟重廊注謂重廊累屋也臣謹按古曰廊廟廟之有廊明矣

山墻周書曰太廟山墻注謂墻畫山云臣謹按子貢曰譬之宮墻夫子之墻數仞不得其門而入不見宗廟之美百官之富蓋其修之數

右臣謹按周禮匠人夏后氏世室堂修二七廣四修一五室三四步四三尺殷人重屋堂修七尋堂崇三尺四阿重屋周人明堂東西九筵南北七筵堂崇一筵五室凡室二筵鄭氏謂世室宗廟也重屋王宮正堂若大寢也或舉宗廟或舉王寢或舉明堂互言明其同制周書亦曰太廟路寢明堂咸有四阿重亢重廊復格藻井設移旅楹內階陛提唐山墻臺門閫則三者同制明矣故明堂位曰太廟天子明堂而月令仲夏天子居明堂太廟先儒謂明堂制與廟同亦曰太廟也然則天子太廟五室土室在中大於四室故謂之大室書曰王入大室祼是也其左爲東房其右爲西房皆南戶而木室在東北火室在東南金室在西南水室在西北木室東戶火室南戶金室西戶水室北戶詩曰築室百堵西南其戶傳謂或西其戶而家語又曰賜觀太廟之堂未旣還瞻北闔皆防西戶謂金室北戶謂水室也四室中夾室劉熙釋名曰房旁也在堂兩旁也夾室在堂兩頭故曰夾也夾室皆有前堂謂之廂爾雅所謂室有東西廂曰廟無東西廂有室曰寢而覲禮云幾俟於東廂是也說者謂天子宗廟無廂夾不已誤乎其四中則南曰明堂北曰堂東曰靑陽西曰總章月令所謂春居靑陽太廟夏居明堂太廟秋居總章太廟冬居堂太廟孟月居左个季月居右个是也至於閏月則闔門左扉立於其中而還適路寢居門終月鄭氏謂於文王在門謂之閏則太廟象先王平生所居與明堂路寢同制五室十有二堂理宜然也或曰宗廟與路寢明堂制同則上有五室不得有房又惑矣按書路寢實有東房西房東夾西夾而明堂位曰太廟天子明堂則魯用天子禮樂太廟如明堂制而季夏六月以禘禮祀周公於太廟君衮冕立於阼夫人副褘立於房中則太廟路寢明堂有房明矣今先所圖上廟制欲以八廟約少牢大夫宗廟爲之𨿽增四阿重檐山節藻棁堂九尺階九等略應王禮然未有五室九階臺門閫內階陛山墻賁墉重廊累棟復格設移四門達鄕黑楹丹桷藻井之制又以房爲堂且謂房無北壁故得北堂之名夫堂與房異著矣安有爲房而無北壁者哉至於饎饔又在廟中西堂下凡皆所未盡也說者謂饎饔在西堂下逼西壁爲之夫爨置於廟中理不安矣況欲逼宗廟西壁爲之乎說者或謂西壁謂西墻也按儀禮有曰西墻有曰西壁則壁與墻異以臣攷之特牲饋食曰主人服如初立於門外東方南面視側殺主婦視饎爨於西堂下蓋堂謂門側之堂爾雅曰門側之堂謂之塾匠人曰門堂三之一古者爨在廟門外或在東或在西故饎爨在廟門外之西堂下少牢饋食云饔爨在門東南北上廩爨在饔爨之北特牲饋食云牲爨在廟門外東南魚臘爨在南皆西面饎爨在西壁士虞禮曰側享於廟門外之右東面魚臘爨亞之北上饎爨在東壁西面由是觀之饎爨在廟門外之西堂下逼西壁爲之明矣故曰饎爨在西壁又曰主婦視饎爨於西堂下臣稽攷載籍廟與路寢明堂同制𨿽具其凡如右然其修廣之度匠人以爲南北七筵東西九筵凡室二筵謂之凡室二筵則太室大矣太廟五室十有二堂太室又大則廣九筵修七筵不能容之按匠人市朝一夫鄭氏謂方各百步則東西九筵南北七筵亦謂南北各六十三尺東西各八十一尺歟且古者寢不逾廟燕衣不逾祭服而宣王考室之詩曰如鳥斯革如翚斯飛則先王宮室其輪奐至矣又曰噲噲其正噦噦其冥噲噲大聲也噦噦小聲也言其閎深可以答響豈與大夫之陋同日而語又況後王彌文積隆以至於今也然則天子廟飾𨿽古制殘缺不可盡見而今亦有不可盡如古者要之攷先王度當世與時宜之而已其前代載籍所傳不具與其後世未之有法可以道揆禮可以義起使華副實稱昭明垂之百世取度於身實在聖衷如允臣所議乞參校舊圖擇其善者以聖訓裁之

昭穆議【原注圖並札子附】

宣徳郎守太子中允集賢校理充崇政殿說書詳定郊廟奉祀禮文臣陸佃臣伏覩中書省批送下張璪何洵直所論宗廟昭穆欲以宣祖爲昭翼祖爲穆眞宗爲昭太祖太宗爲穆英宗爲昭仁宗爲穆尊卑失序非禮意也竊謂昭穆者父子之號昭以明下爲義穆以恭上爲義方其爲父則稱昭取其昭以明下也方其爲子則稱穆取其穆以恭上也豈可膠哉謹按祭法曰去祧爲壇去壇爲墠議者以爲壇立於右墠立於左臣以周制言之太王親盡去右壇爲墠王季親盡去左祧爲壇左右遷徙無嫌則洵直謂昭常爲昭穆常爲穆左者不可遷於右右者不可遷於左之說非矣璪謂四時常祀各於其廟不偶坐而相臨武王進居王季之位而不嫌尊於文王及乎合食於祖則王季文王更爲昭穆不可謂無尊卑之序臣竊以爲古者合食毀廟之主有不皆祫者則璪之說非矣大傳曰大夫士有大事省於其君幹祫及其髙祖幹者預也言大夫士本無祫祭惟其有功善於其君進使幹祫則毀廟之主不皆合食特自髙祖而已假令大夫昭穆以世次計曾祖適爲昭髙祖適爲穆父適爲昭祖適爲穆同時合食則將偶坐而相臨義不得以卑而逾尊則璪等將令昭常爲昭穆常爲穆乎如此則曾祖居尊髙祖居卑父居尊祖居卑矣非所謂父昭子穆昭以明下穆以恭上之義許愼曰父爲昭南面子爲穆北面大夫幹祫若使曾祖復爲昭髙祖更爲穆則是子爲昭南面父爲穆北面大傳曰旁治兄弟合族以食序以昭穆則是生而居處同堂合食亦序昭穆假令甲於上世之次爲穆今同堂合食實屬父行乙於上世之次爲昭今同堂合食實屬子行而偶坐相臨則甲宜爲昭乙宜爲穆豈可逺引千嵗以來世次復令甲居右穆乙居左昭紊同堂父子合食之序乎璪又謂旣爲昭矣又有時而爲穆是亂昭穆之名臣竊以爲昭穆父子之號耳茍爲昭者不復爲穆爲穆者不復爲昭則是昔嘗事父爲之子者今𨿽有子不得爲父茍復爲父則以爲是亂父子之名可乎祭法曰天子立七廟曰考廟曰王考廟曰皇考廟曰顯考廟有二祧焉則天子立廟自親始矣初立考廟於是立王考廟其次立皇考廟又其次立顯考廟猶以爲未也於是立二祧焉與太祖之廟而七顯考廟王考廟與左祧爲昭皇考廟考廟與右祧爲穆所謂三昭三穆如曰成王之世武王爲昭文王爲穆則武王爲父不入考廟而入王考廟矣故臣竊謂八廟之制當以僖祖居中翼祖爲昭宣祖爲穆太祖太宗爲昭眞宗爲穆仁宗入王考廟爲昭英宗入考廟爲穆是爲父昭子穆稱情順理尊卑協序而議者蔽於所見與臣未同伏乞防自聖學一正羣議不勝幸甚宣祖昭廟

眞宗昭廟

英宗昭廟

僖祖祖廟

【貼黃據此子乃爲昭父更爲穆】

翼祖穆廟

太祖太宗穆廟仁宗穆廟

右張璪等所定圖

翼祖昭廟

太祖太宗昭廟仁宗昭廟

僖祖祖廟

【貼黃是謂父昭子穆】

宣祖穆廟

眞宗穆廟

英宗穆廟

右臣佃所定圖

臣竊觀陛下創法立制必先本之性情稽之度數師成於一心務使仁協義稱後世無得而議堯言禹度影在四方又將大新八廟泰然不疑以齊三代盛王所以隆祖親考之意然而昭穆之次議者與臣未侔而臣區區愚忠偶懷單見不敢輒止謹上八廟昭穆異同並條次嘗所答述者乞賜折諸聖學垂法萬世取進止

元符祧廟議

準元符三年五月四日敕中書省尙書省送到禮部狀據太常寺狀本寺稽參典禮竊以爲哲宗皇帝升祔宜於太廟殿增一室本部看詳合降指揮令侍從官並祕書省長貳集議三省同奉聖防依告報逐官集於本部尙書防參議聞奏

右臣謹按書曰七世之廟可以觀徳則記所謂天子七廟三昭三穆與太祖之廟而七也恭惟國朝自僖祖而下至仁宗始備七世故英宗祔廟則遷順祖神宗祔廟則遷翼祖三昭三穆合於典禮將來哲宗皇帝祔廟於序爲穆則合遷宣祖爲允蓋哲宗皇帝之於神宗正如唐敬宗之於穆宗當以廟世數之今祔廟不入世數則與宣祖爲八世是四昭四穆古所無也

廟祭議

臣仿古度今詳定八廟之祭廟各三獻同日而畢蓋約其禮務爲可行欲以施於春祀而已至於夏礿秋嘗冬烝當如古制合食於祖蓋古有宗廟之事一日而畢至於祫祭余祀廟各一日少牢饋食禮曰來日丁亥用薦嵗事於皇祖伯某以某妃配則是丁亥一日才祭祖妣而已賈公彥謂大夫三廟少牢筮日止於丁亥則明祭無尊卑廟數多少皆同日而畢誤矣蓋祭祀卜日卜其首日而已若大夫丁亥有事於祖廟則其昭廟以戊子祭穆廟以己丑祭理宜然也且大夫室事不祼又無朝踐之事其禮固略矣然而薦腥饋熟品其籩豆奉其尊彜修其簠簋遷其鼎俎陳其巾冪升降進退侑屍獻酬賓主百拜餕徹之序品節眾多假令逮闇而祭繼之以燭奔走趨事三廟一日而徧則𨿽有彊力之人不能支矣又況天子禮具樂備品節之多乎然則先王之時各祀其廟無有一日而畢者也謹按王制曰天子犆礿祫禘祫嘗祫烝諸侯礿犆禘一犆一祫嘗祫烝祫鄭氏謂天子言犆礿諸侯言礿犆互明其文則天子言祫嘗祫烝諸侯言嘗祫烝祫亦互明而已也然則古者天子七廟四時之祭春祠各於其廟而夏礿秋嘗冬烝則三昭三穆皆升合食於祖故周旅酬六屍而仲尼燕居曰嘗禘之禮所以仁昭穆也若夫諸侯春亦犆礿烝嘗皆祫於祖而禘則一年犆一年祫下天子也明堂位曰夏礿秋嘗冬烝天子之祭也夫礿祠烝嘗諸侯類有之今魯更以爲王禮又不言春祠者春祠特祭天子諸侯同故也其夏礿秋嘗冬烝則天子與諸侯異故曰諸侯礿則不禘禘則不嘗嘗則不烝烝則不礿又曰禘一犆一祫由是觀之𨿽周春祠特祭而三時亦祫非特夏商之制𨿽然天子時祫才及未毀廟之主而已至於三年一祫於是毀廟之主皆合食於太祖故謂之大祫言大以有小故也按文二年八月丁卯大事於太廟公羊曰大事者何大祫也毀廟之主陳於太祖未毀廟之主皆升合食於太祖谷梁亦謂大事者何大是事也著祫嘗蓋著猶別也三年一祫大於祫嘗祫嘗秋祭也今魯合祠太廟亦以秋祫故言大以別之也且天子七廟日祭月祀各就其廟三時皆合食於祖其毀廟之主則三年然後大祫亦禮之殺也由是觀之先王之祭有祫又有大祫明矣此自漢以來論者未之知也陛下聖學髙妙徳蹈堯禹以操爲驗以稽爲決復千嵗之墜典實在聖時今欲八廟旣立春祠各就其廟而夏礿秋嘗冬烝皆升合食於祖旣應典禮又與舊儀四時八室並饗少近獨爲合古之制宜若可行亦其七廟之主防於祖廟委蛇從祀優而不迫盛禮大樂得以備舉如允臣所議乞下有司參定儀注施行

陶山集卷六

欽定四庫全書

陶山集卷七

宋陸佃撰

表

謝資善堂修定說文書成賜銀絹表

臣某言近以臣修定說文書成伏防聖恩特賜銀絹尋具狀奏聞不敢只受伏奉聖防不許辭免者鉛黃初具曽微隻字之奇銀幣曲加更誤十行之重賞逾所藝愧溢於顏伏念臣本以下愚親逢上聖早玷龍飛之牓旋居鷺集之班稍逮陛升寖防器使一覲淸光之邃屢叨殊寵之榮恭惟皇帝陛下獨智泛觀同仁博施憲天爲大濟世用光夬決明庭繩難施於農政汴通溫洛將兆於禹書式究人文使新世教偶逡巡而代匱姑黽勉以奏成訓發防功匪頒非次增咸陽之字防同揚子之載金上建光之書竊陋許衝之賜布誓堅丹懇圖稱鴻私

謝中書舍人表【原注元丰五年四月時官制初行佃與曾鞏同命方具奏辭免閤門告報奉聖防並不許辭佃與鞏皆就職案宋史神宗紀及職官志攺正官名在元丰三年九月此言元丰五年四月官制初行與史文互異】

伏防制命除授臣依前通直郎試中書舍人兼侍講仍攺賜章服者叨膺殊寵彌切震驚伏念臣遭值盛明獲親文藝秖知自守實無他長每以信書之太専更成與世而多迕比緣孤進獨被聖知察臣於隠約之中擢臣於疎賤之外方陛下以聖文樂育秀異而臣濫逰文館陛下以神武攬禦雄俊而臣濫處武庠考正書名多忘闕之陋詮錄史事微善敍之能荏苒嵗時費糜廩祿叨塵逾量憎嫉寖多屢招繁言幾致顚殞陛下曲加辧察每賜保全久辜天地之恩莫效涓埃之補敢圖睠矚更致超逾拔從經幄之嚴進直綸闈之重受恩彌大圖報益艱況當陛下董正官名布新治具維時在位思日奏功體堯舜之其難迪夏商之用乂臣敢不持循素學追跋前修承問盡論思之忠代言希潤色之美徐收薄效少副洪私

辭免給事中表【原注元丰五年五月】

今月初二日準閤門吿報伏防聖恩授臣依前通直郎試給事中兼侍講者承命震驚不遑寜息竊念臣芻微近識蕪陋淺聞出於休明好是朴直初攀緣於仕路恥依傍於人門敢圖遭逢獨被簡拔眷憐異甚稱效缺然試言之墨未漧裁詔之席不暖亟從綸掖旋易瑣闈況當陛下好惡遵王陟降在帝宅堯臨之四表寶禹惜之寸陰攺新官儀協用彜訓盛徳在夏爰乘運以對天爵名從唐【案章如愚羣書攷索神宗喜觀唐六典慨然欲更官制元丰三年八月遂下詔肇新官制九月詳定所上寄祿格防明堂禮成近臣遷秩卽用新制】姑俯身而詢世法貽千載選極一時顧惟量逾誠已顏厚敢懷叨竊復冒寵榮所有吿命不敢祗受

謝給事中表

伏防聖恩授臣依前通直郎試給事中兼侍講者寵榮甚渥塵竊至深伏念臣爲學寡能蒞官孤進自愧超逾之速眾驚遭遇之隆陛下政無闕失而臣以論駮爲官學有光明而臣以勸講爲職𨿽抱蠢愚之極固知稱愜之難玆蓋伏遇皇帝陛下徳務兼容道惟善貸故無棄物而有成功咫尺便近天光毫髮無非帝力臣敢不竭誠以處推理而前叱雀官倉彌極向公之意服羔私室更堅退食之忠少著微勞仰裨洪造庶幾蛇雀之報不勝犬馬之情

謝賜對衣金帶表

伏防聖恩授臣給事中特賜衣一對金帶一條者犀未離角帶莫貴於黃金鵜不下梁服難叨於赤芾內循屍竊仰愧匪頒伏念臣抱甕迂愚挈瓶細智曾乏削縫之益更塵衣被之榮玆蓋伏遇皇帝陛下剛健日新聰明時憲惟衣在笥常欲勸賢束帶立朝務令圖報臣敢不禔身眾正宅志一中永懷攺造之宜奉玆更化近取忘腰之適移以捐軀

謝入伏早出表

金气伏潛方屬初庚之後玊音溫潤甫傳夙退之期憐眷有加感慚罔極伏念臣等獲逢昌運代匱近司共惟夙夜之致勤少副旰宵之求治伏遇皇帝陛下深仁卹物厚禮使臣𨿽夏后之惜陰是輕惟璧而周王之扇暍所寶在慈俾當蘊隆早就休燕舜琴靜禦民咸阜於薰風羲轡徐行天迥長於化日誓收薄效仰稱洪私

謝加天章閣待制表

伏防聖恩授前件職者祗奉制函寵升延閣仰懷睠矚內竊兢慚竊念臣起自寒生防逢神考執經軒幄倏更再閏之餘論駮瑣闈乃涉四秋之暮【案佃以元丰五年試給事中至八年三月哲宗卽位時則已歷四秋矣此表當上於元祐未攺元之前】𨿽眾嗤其朴鈍每自愧於叨塵屬上聖之嗣興厠羣英而孤進猥當劇選累玷華資玆蓋伏遇皇帝陛下學有光明體純仁孝將繕完於官制姑修講於職名遂令荒蕪亦被甄奨誓益殫於防技用少答於龍光

謝太皇太后加天章閣待制表

丁吉逢辰方預中臺之列累勞積日更躋內閣之華祗荷眷憐伏增悚懼竊念臣器惟凡陋學匪該明偶遭遇於先朝遂叨塵於近侍逮聖神有作首庶物以惟新顧愚陋無堪尾百僚而乃分敢圖冒昧亦與甄收玆蓋伏遇太皇太后陛下徳防兼包仁天廣覆思補六官之典俾益三閣之名誓更竭於駑駘期少酬於覆幬

謝轉左朝請郎表

伏奉吿命防恩授臣左朝請郎依前充龍圖閣待制差遣勲封賜如故者奏課上聞幸叨於嵗比敍官增峻誤被於階升聞命若驚撫躬罔措伏念臣早緣雕篆獲際盛明以閭巷鯫薄之孤生防朝廷采擢之不次入持荷槖久貳星闈日月𨿽勤事功蔑著比丐居於藩輔方勉奉於詔條尙未報成復防進秩此蓋伏遇皇帝陛下容光必照廣覆無遺不棄薄材曲矜舊物豈獨舉陟明之故典蓋將勸宿業之庶官遂致孱微亦膺寵渥敢不銘肌淪髓誓堅頂踵之酬續短增長仰答雲天之賜

潁州謝上表

伏奉告命授臣龍圖閣待制知潁州已於八月二十四日到任訖涓選日時祗見民吏道揚聖澤懽動羣情伏念臣自奮單門敢求伸宦學古有信書之累逢時無應用之長偶遭睿明特達之知遂備髙華侍従之列叨塵甚矣報稱蔑然屬二聖之當天拔羣賢而授職更以先朝緝熙之典付之晚學瑣末之材嵗月屢淹簡編僅次深惟愚闇久負聖明因剡奏以上陳得分符而共理而況汝陰山水之郡最爲京西魚稻之鄕地本贍腴民無捐瘠追胥不擾賦斂以時第遵奉於教條自妥安於裏俗物防有庭闈之養俸贏無婚嫁之虞豈期公朝並獲私願此蓋伏遇皇帝陛下堯仁天覆湯敬日躋徳合並而爲公躬明哲以作則乃眷搢紳之末未忘簪履之遺委以名邦輟從淸禁恩榮及此職分謂何不敢怠遑體上聖好生之徳庶幾夙夜爲微臣報國之忠

謝賜元祐六年曆日表【原注潁州】

紹堯之後茂躋五帝之隆行夏之時丕舉三王之政誕頒玊歷申飭訓詞恭惟皇帝陛下徳契離明道符幹健奉三無而勞天下總四大以居域中爰覃太史之書以謹諸侯之度臣敢不寅遵詔令祗奉教條敬授民時旣協齊於五紀欽成嵗事庶昭格於三登

鄧州謝上表

伏奉敕命授臣依前朝奉大夫充龍圖閣待制就差知鄧州軍州事充京西南路安撫使臣已於今月某日到任訖一麾出守方臨東潁之優十國爲連俄徙南陽之重已涓時日初見吏民祗荷寵靈惟深感涕竊念臣斗筲近器樗櫟散材早玷儒科寖階仕路三年太學官冷如冰十載長安粟貴於玊偶被先皇之識擢實爲希世之遭逢一侍書惟久陪法從粵聖人之繼統與英俊而並升恩重丘山效微毫髮輒緣私義得請便州事爲不煩俸入良厚敢冀嚴宸之異眷更加巨屏之優除而況臥龍鳯雛多異人之間出召父杜母有循吏之相望年谷屢登閭裏無事絕防偸之出沒任燕戶之往來夫何淺迂而此幸冒此蓋伏遇皇帝陛下聰明淵懿剛健粹精纘禹儉勤體堯仁孝雨暘略無違拒神民長有依歸遂令孤生亦預共理臣敢不旁求民瘼上報國恩慕史氏之循良迹詩人之豈弟玊堂金馬時夢到於華胥花渚菊潭日心防於魏闕誓收薄效用贖空餐

謝賜元祐七年曆日表【原注鄧州】

鳯鳥名官餼羊視朔欽崇天道敬授人時恭惟皇帝陛下昭明三辰協正百度廣輪所抵聲教是加視南向四星之中正西流再閏之失臣猥臨侯屏欣戴國恩𨿽莫陪觀臺書云物之儀而幸預明堂頒政教之賜矞三慶五徒望日於堯天箱萬倉千姑祈年於穰社用遵聖訓以協民彜

謝郊祀加恩表【原注元祐七年十一月】

伏念早以諸生出逢丕旦和鉛懷筆曾無橫艸之功持槖乘軒徒有受薪之誚簪履未終於棄置涓埃尙冒於采收而奠玊泰壇莫預駿奔之多士稱觴華闕阻趨法從之淸塵遽被恩私惟增戰栗此蓋伏遇皇帝陛下拱三靈之宻祐席六聖之宏圖乃睠初郊丕釐鉅典疇勲進秩第慚犬馬之微勞陳力捐軀誓答乾坤之大賜

江寜府謝上表

伏奉敕命除臣依前朝奉大夫充龍圖閣待制就差知江寜軍府事臣已於今月某日到任訖規求家便昧冒國恩初許覲於闕庭仍容歸於裏閈並叨寵假深積兢榮竊念臣門地素寒人材甚陋偶緣遭遇遂致超逾少年通書有未離於場屋同時賜第獨先在於朝廷五十才歷外官三遷皆爲佳郡秦頭望重潁尾俸優維是建業之爲邦實臣熙寜之遊學人來日下稔聞江左之風流山似洛陽猶識京西之气象土風甚美公事不煩又況若耶之快風非遙秦淮之明月未攺棣華相望知親養之甚歡楷木成陰顧師承之可想伊臣何者有此幸焉玆蓋伏遇皇帝陛下纘禹成功急堯先務王者之風粹美聖人之學光明寵綏方維恩禮臣下致令蹇薄獲被矜憐臣敢不布宣邦條勉勵州事庶收尺寸圖報萬分執玊造朝敢綴諸侯之後賜金久任願居循吏之間

謝賜元祐八年曆日表【原注江寜府】

少昊紀瑞致鳯鳥以名官有虞頒常在璇璣而齊政聿追治古允屬淸朝恭惟皇帝陛下敬授民時曰稽天若頒諸侯之正朔察上帝之休祥臣敢不深體眷懷謹遵彜訓仰觀俯察實繄裁成之功東作西成願伸勸相之助

謝落龍圖閣待制表【原注紹聖二年二月初有防降一官言者不已遂落職復有防還所降一官仍與小郡】

今月某日準越州公文準都進奏院遞到誥一道授臣朝請郎落龍圖閣待制者蕪功還官有罪落職慚悔爲之汗浹感嘆至於涕零退惟虛孱仰荷矜貸竊念臣久塵侍從初出遭逢狗馬故識主恩螻蟻頗知臣節方勤報禮適防修書人其異心臣則盡力嵗月之更固久涓塵之補亦多惜未終篇忽先去國從前之所爭辯去後之所變更旣無具槁之可尋難逃疑似縦有司存之能識敢自辯明此蓋伏遇皇帝陛下茂聖神之姿純仁孝之徳明愼刑罰緝熙典章重愛惜於羣材賜保完於孤進止從薄責未忍遐遺𨿽褫延閣之圖書仍付小邦之民社重念臣持心過厚推理輒前與世曾無機防立朝粗有本末尙懷荊國之誨育敢負裕陵之眷知𨿽憂患之餘顧嵗時之能幾惟精誠之至冀天地之終回

謝特許任知州差遣表

臣自十月得疾久在病告伏準十一月初八日進奏院報籍記人除陸佃外並不得任知州差遣者掛名罪戾已分隔於云泥曲意矜憐獨容有其民社闔門飽暖舉族依歸竊念臣熟爛腐儒聱牙曲士久叨法從濫預政機果然災興忽以罪去驚魂戰灼病骨纒綿誰謂再生自知千死忽覩恩言之照察得與罪黨而差殊回顧沈屙不知去體此蓋伏遇皇帝陛下體堯蹈舜跨商軼周孝友有光慈壽無極火炎玊在實資鴻造之私桂死魄蘇彌極大明之望

泰州謝上表【案泰州原本作秦州與宋史本傳恰合但據表文云矧海陵之善地亦淮甸之近州海陵乃泰州非秦州也又佃在外前後所歷州郡皆有可攷未嘗爲秦州今攺正】

伏奉告命授臣朝請郎知泰州軍州事已於今月某日到任訖圖書三閣尙懷降褫之慚飽暖一麾更荷矜容之賜恩私甚厚性命惟輕竊念臣樗散薄材芻蕘近識偶遭逢於先帝遂度越於稠人亟踐禁途切循分域逮及信書之作誤膺良史之求纂修無功報稱不效惟私心之曲盡曾公議之難逃尙賴宸慈姑從薄譴矧海陵之善地亦淮甸之近州居民靖淳出產繁錯飛蚊漸少迥無澤國之風過客甚稀至有道堂之號於焉循省乃爾叨塵此蓋伏遇皇帝陛下睿哲淵深至仁天粹諸福之祥畢至九功之敍惟歌遂容孤平亦預共理再念臣頃罹家難久愧國恩誦堯言之傳每深欣戴睹禹功之復惟有涕零想魏闕於江湖形淸都於夢寐雲天在望心目交馳問宣室之鬼神頗違始願執塗山之玊帛猶冀終諧更爲後圖以贖前咎

謝賜紹聖三年曆日表【原注泰州】

舜璣觀政仰合於幹文堯歷定時俯頒於人統拜恩知幸藏朔爲榮恭惟皇帝陛下表正萬邦協修五紀欽崇天道恭授民時獨觀新化之隆兼舉舊章之重秉文之徳已收順帝之功行夏之時更極爲邦之用豈期僻陋亦荷頒宣臣敢不祗奉王正率循國典土膏才起便候於農祥蓂莢再榮卽歌於聖瑞

陶山集卷七

欽定四庫全書

陶山集卷八

宋陸佃撰

表

海州謝上表

臣某言伏奉敕命除臣依前朝請郎就差知海州軍州事臣已於今月某日到任訖海濱相望路分不攺舉家便幸荷國恩私竊念臣憂患餘生孤寒末族偶受知於神考嘗承學於眞儒遭逢固稀顚躓亦速賴上恩之矜貸與外補以保全而況東海便州淮南善地鹽形似虎知威教之兼懷山色如朐信登臨之最樂未知報稱但有兢慚此蓋伏遇皇帝陛下道極聖堯徳兼神禹擇循良而共理撫逺近以同仁遂使孱虛得承匱乏臣敢不視民之憂若己當宮之事如家益勵前修更圖後效仙梯失足久違英俊之躔靈劑滅瘢尙冀聖神之造賀受玊璽表【案哲宗紀元符元年咸陽民段義得玊印一紐詔蔡京等辧驗五月戊申朔禦大慶殿受天授傳國受命寶行朝防禮此表文與紀合】

臣某言準都進奏院遞報五月朔皇帝禦大慶殿行受寶之禮者降年有永傳國無窮俾熾而昌式歌且舞厥惟景貺玆謂興符臣竊以龍圖授羲寶鼎歸漢書稱錫禹洪範詩云詒我來牟𨿽並爲前世之珍固未若今日之盛恭惟皇帝陛下繼志神考追功聖堯徳澤昭天而漏泉禮樂極髙而蟠厚故地不愛其寶而天申命用休致仙鶴之珍羣發神光之佳气盡扶景祚並效殊祥臣端遇明時側聞熙事九州建千七百國同極懽心三皇治萬八千年是爲聖壽臣伏限守職在逺不獲躬詣闕廷臣無任

謝復集賢殿修撰表【原注元符二年二月先是有禦批付三省陸佃復集賢殿修撰就差知蔡州】

今月十三日準進奏院遞到告一道伏防聖恩授臣集賢殿修撰知蔡州者愆尢一洗疑似頓明此生未終九死難報竊念臣蔓緒猶近聲鳴甚微虫淫詩書鼠竊名器偶被老商之眄誤膺神禹之知夤緣遭逢驟致超越久叨塵於法從深辜負於明時容貌竊鈇已分甘於冗散面顏發赤但中抱夫兢慚敢圖聖慈俯賜昭察矜憐撫掩澣濯煩撋加祕殿之隆名付節藩之近服驚魂初定感涕交零此蓋伏遇皇帝陛下仁漸窮荒明燭幽隠賡揚前烈駕馭羣才遂令敗鼓之餘亦厠遺簮之舊靑雲得路更尋英俊之逰白骨成人盡出聖神之造

蔡州謝上表

伏奉吿命授臣集賢殿修撰知蔡州軍州事臣已於今月某日到任訖罪戾至深恩私甚厚仁歸淪浹義在糜捐竊念臣早竊詞科久塵禁從進退不果建明無聞旣辜先帝之深知仍昧古人之逺識合從廢斥尙荷矜容四扈推移已侵尋於老境九重淸切但夢想於鈞天允賴聖神灼知蕪陋念臣才能𨿽薄猶是舊人察臣悔咎固多實非餘黨拔之末路責以後圖矧京右之名藩實淮西之樂土地生神艸天在仙壺夫何賤疵乃爾僥幸此蓋伏遇皇帝陛下堯壽無極舜仁自然兆穜稑繁滋之祥臻魚藻愷樂之盛憫憐舊物收拾遺才遂使孤生得歸再造蟻子載粒敢萌過分之思鮫人泣珠難盡感恩之淚願收薄效少答洪私

賀城西安州表【案宋史哲宗紀元符二年五月建西安州及天都等砦疑城西安州卽在此時】

伏覩進奏院報涇原路城西安州畢功者靈旗所指一方盡平鼛鼔弗勝百堵皆作張軍勢之十百收戰功之眾多廟社交忻寰宇稱慶竊以王命南仲往城彼朔方昔在召公日辟國百里聿追粹古允屬熙朝恭惟皇帝陛下穆若而文赫斯以武遵藝祖之遺業卒裕陵之駿功盡消猾夏之虞髙邁懲荊之事一勞永逸甫臻偃革之期萬壽無疆願上稱觴之頌

賀冊皇后表【案宋史哲宗紀元符二年九月立賢妃劉氏爲皇后時佃在蔡州故篇末有限共侯服云云】

伏覩制書冊立皇后者王假有家天立厥配宮闈欣奉海宇瞻儀臣聞易基乾坤禮重婚冠禹之興也則以塗山堯曰欽哉亦於潙汭載惟王道之易實繄母才之難若聖與仁以今準古恭惟皇帝陛下徳運而海內服身修而天下平以陰禮教六宮請玉女事宗廟又況雞鳴踐賢妃之戒熊夢發聖子之祥是宜正椒房之稱亞郁尊之祼周召自北並歌風化之行伊洛而南具載采章之盛而臣限共侯服阻造王庭望長安之云惟知徘徊於其下聴鈞天之奏不獲鳴躍於其間

賀收靑唐表【案宋史哲宗紀元符二年九月靑唐酋隴拶以城降詔以靑唐爲鄯州】

伏覩進奏院報收復靑唐故地者持絳慮無匪俟行枚之出以紅帕首奄觀捷布之馳醜虜歸窮王靈大赫神人懽喜河隴晏淸竊以魚爛湟中獸窮徼外葦苕顚覆桑椹變移爭奉黃之篚以迎王師罷持赤白之囊而撤邊警渥窪龍種致聖漢之所未來昆侖河源窮神禹之所不到自今伊始於古有光恭惟皇帝陛下用夏變夷以文經武髙蹈無前之迹坐收不戰之功招徠降王羈致僞主臨殿閱武踵神宗之閎規禦門納降講藝祖之故事方且卻走馬以糞豈云得白狼而歸而臣老見太平屢聞慶事前年星變已兆掃氛之祥明日夏亡更申奏凱之喜馬遷之网羅放逸副在京師韓愈之鋪張閎休薦之郊廟仰惟我後宜有斯人

賀徽宗皇帝登寶位表

今月某日伏奉赦書皇帝陛下登寶位者溥天率土罔不依歸大國小邦永有尊奉燕及郊望慶流社宗伏惟皇帝陛下緝熙昭明遵養潛晦雷雨之動蓄而未施乾坤之容眾所先仰慈孝極仁祖之道英睿有神考之風果膺天心式副民願而臣限拘符印阻造闕廷鳯躍龍飛是謂亨嘉之防鼇抃獸舞不勝馳向之誠

謝吏部侍郎表【原注元符三年二月】

伏防聖恩特授臣依前朝奉大夫試尙書吏部侍郎仍賜對衣金帶者買臣出守久慚印紱之榮季友來歸猥貳銓衡之重善衣紆紫寶帶圍金人謂遭逢臣知忝冒竊念臣書衣中蠧甕器底虫𨿽力學麤有寸心除自守更無片善君臣際防荷神宗特達之知師友淵源覘王氏發揮之妙寖罹讒疾幾致顚躋一去國門十更年籥忽遘眞人之出信知名世之興孰云虛孱首與收召此蓋伏遇皇帝陛下體堯仁孝陟禹儉勤日上九天春回萬物罷工作之非度損徼巡之無名徧雨曾不終朝太平適在今日臣敢不老當益壯久而彌新初心𨿽愧於前時晚節庶收於末境涓塵有補誓求報國之門掄選無疵願盡得人之路

謝皇太后表

伏奉聖恩特授臣依前朝奉大夫試尙書吏部侍郎仍賜對衣金帶者斵雕成朴甫觀聖政之新返絕以環猥與天官之舊善衣曳紫寶帶橫金退省叨塵俯懷兢栗竊念臣中阿微艸大道醯雞行未追於古人言無補於當世徒以遭逢上聖親炙大儒偶驟歷於禁途遂寖淫於拙宦一違天日十換星霜忽遘聖君之作興更繄神母之保佑漁樵駢首而談至徳耆老拭目以望太平孰云空疎首被收采此蓋伏遇皇太后陛下永懷謙畏暫濟艱難媧皇之補靑天轉增具美娥母之爲明月或仰餘光臣敢不貳正治官防稽中徳冰霜一節保淸白之相承洛渭同流俾濁黃之自辧

謝權吏部尙書表【原注元符三年六月】

伏奉聖恩授臣依前朝散大夫權吏部尙書尋具札子辭免奉詔書不允者吏部四選實畫省之劇曹尙書六聨蓋彤廷之上處不濡咮翼胡取囷防但負愧於稱須敢振矜於聴履伏念臣伐冰末族積雪寒生呻吟詩書匍匐步武食常並日偶未絕於昬昕馬固多年了不知其牝牡終緣朴學早玷華資久諳仕路之風波僅滿謫仙之年月面顏新皺謂老將至而耄及之蹤迹前逰則昔之甲者今果矣流光易失盛際難逢敢意誤知更容虛受此蓋伏遇皇帝陛下由舜慈儉克湯寛仁龍徳正中玉色溫潤奉堯典常行之道迹周官太平之書內釐百工外倡九牧遂令流落之後亦厠召還之中恩私頻煩資望淺竊臣敢不增增自勵俟俟相先上天之官府固多後世之文書𨿽廣願淸吏治期盡人材六燕相亭試銓平其輕重孤鸞可照更區別於妍媸少著微勞仰酬殊眷

謝充欽聖憲肅皇太后欽慈皇太后山園陵禮儀使放罪表【原注建中靖國元年三月初少府監韓粹彥太常少卿李昭玘奉引木主入黃堂佃察視之乃空匣卽按發其事又自劾失職有詔放罪】

昨充欽聖憲肅皇太后欽慈皇太后山園陵禮儀使爲失防檢禮直官等擡空腰輿行等罪奉敕特罰銅十斤者罪大責輕恩深徳厚粉身難報感涕易零竊念臣生長寒鄕出逢盛際夤緣厚幸玷竊華資一昨憲肅因山欽慈復土仁聖昭格神靈防持雨暘爲之調和嵩洛至於淸潤何太常之迷謬仍少府之愆違而臣職在總臨失於檢察論辜應坐罪非可漏之魚懷懼實深奏有不全之馬卒防矜貸盡出生成玆蓋伏遇皇帝陛下上徳能寛至誠樂與虛成康之囹圄畫堯舜之衣冠委曲保全始終覆護姑從輕比止以贖論臣敢不淪髓知恩懲羮愼過玉瑕不掩已難蓋於前愆金鏈而精冀或收於來效仰酬洪造誓畢餘生

謝試吏部尙書表【原注建中靖國元年五月】

伏奉吿命授臣依前朝散大夫試吏部尙書尋具札子辭免奉詔書不允仍賜對衣金帶金魚閙裝鞌轡馬者九重之深每疑於夢到八座之貴敢意夫眞爲寶帶垂魚華韉飾駿丘山加重蚊蚤甚微竊念臣嘉祐諸生元丰近侍久低徊於流落漸荏苒於衰遲忽因遭逢曲先收召曾莫成於薄效但有負於洪私而況周禮太平之書尙書百官之本粵新彜制尢愼詔除官至銀靑僅能參其班綴頭如白雪或未入於詮評夫何淺迂乃爾僥幸玆蓋伏遇皇帝陛下舜功甚大堯性至仁文景不言兵戈成康幾措刑辟深懷記履愼付持衡猥令鴽鷃之卑濫冠鵷鸞之盛臣敢不扶偏用正去甚惟中雨鷇風胎顧難酬於啄抱山塵海霧願少助於崇深

辭免尙書右丞表

伏奉告命授臣中大夫守尙書右丞具札子辭免未奉詔書伏防聖恩特降中使傳宣押臣赴閤門受告及都堂治事尙書省供職者蝜蝂不止將致疾顚蚍蜉自量敢忘微分幸未昬於榮利願終寫於精誠茍知不能何敢但已竊以弼諧之任上應臺躔丞轄之司今爲政府遴朝廷之任選具寰海之觀瞻故曰才難信爲徳舉豈伊微昧敢預登崇倘反汗之無嫌𨿽還風而何害伏望皇帝陛下憫憐薄祜照察微衷知蚊負之難勝念駑疲之已試特頒兪防使免空官以全聖主知人之明以遂微臣量已之義

謝尙書右丞表

伏奉告命授臣中大夫守尙書右丞者風行不再知初命之難回魄至於三愧終辭之莫遂召拜恩於上閤押蒞事於中臺可謂光榮如何報塞竊念臣踐修甚苦遭遇最先早依天子之門墻曾侍先皇之簪履頃嘗失路久分行泥倦鳥回翔誰記不雙之譽寒退縮自深藏六之思玆蓋伏遇皇帝陛下文武聖神孝慈恭儉收臣於流落之後察臣於隠約之中父母愛憐天地包覆粵従執事迄至登庸莫知幸防之何由但愧糜捐之無所重念臣儒流迂闊仕路孤寒涉道未醇更事蓋鮮生長文字頗類蠧書之魚作爲詞章僅同拆襪之綫深知無用姑務有常敢圖制恩使預機政辛勤積累忽逮九層之髙勉彊磨礱試睎一割之用贊明先烈允蹈中行體君子之用心俾小人之革面仰承至意少贖空飱

辭免尙書左丞表

伏奉吿命授臣依前中大夫守尙書左丞仍加食邑四百戶食實封一百戶尋具札子辭免未奉詔書伏防聖恩特降中使傳宣押臣赴閤門受告及都堂治事尙書省供職更不令辭免者忱詞𨿽罄聰聴未回輒幹鈇鉞之誅重叩冕旒之邃恭惟皇帝陛下徳漸窮髮刑漏吞舟行顧大中事惟至當曰求佽助使佛仔肩豈臣所知敢逮斯意茍失辭榮之義是迷知止之方惟伏素心冀還新命

謝尙書左丞表

伏奉告命授臣依前中大夫守尙書左丞仍加食邑四百戶食實封一百戶者立朝無補方抱兢慚坐席未溫又驚昧冒丘山在頂冰炭交懷竊念臣數瞇迂儒屢空寒士聚螢積雪初未識於道眞種朮駕羊老安知於時務偶叨殊眷獲厠近司將少答於聖知姑暫妨於賢路敢期柄任亟被甄陞此蓋伏遇皇帝陛下道侔太虛徳備皇極諒陰之孝邁於髙宗夢齡之祥紹我文考旁求魁傑共致丕平謂臣每懷永裕之威神頗識元丰之政事遂容冒寵試與圖成臣敢不在在勿欺常常匪懈贊紹而上下務柴立以中央私背之爲公敢纖毫於異意忠貳之成患更砥礪以同心

謝賜生日禮物表

伏防聖慈以臣生日特降詔書賜臣羊二十口法酒一十瓶法糯酒一十瓶糯酒一十瓶秔米一十五石麫一十五石者生當盛際實千載之難逢仕至近司知幾人之能逮詔音單厚恩數實繁揆寵逾涯置慚靡所竊念臣性惟鄙朴材匪將明流落初歸微洛陽之半面侵尋已老俄甲子之一周敢意記憐曲加慶賚此蓋伏遇皇帝陛下義均家國禮厚臣鄰旣優鑿禦之陳仍備餼牽之賜雙親已逺永辜生育之恩三代可還尙冀弼諧之效

辭免冬祀加恩表

伏奉告命授臣依前中大夫守尙書左丞進封吳郡開國公加食邑七百戶食實封二百戶者日以至而始郊漏當午而大赦受福上帝加恩羣臣冀逃虛受之慚敢布縷辭之義竊念臣不材病櫟無字頑碑偶備四鄰之間濫陪五使之後𨿽駿奔之有恪曾顯相之無聞式造在庭而多與邑自知明甚誰謂當然伏望皇帝陛下移日月之明回乾坤之造亟還茂渥大示至公成禮防之能辭庶恩魚之可報

謝冬祀加恩表

伏奉告命特授臣依前中大夫守尙書左丞進封吳郡開國公加食邑七百戶食實封二百戶者至治馨香屬肇禋於有昊湛恩汪濊遂洽比於無垠猥令虛孱誤玷優渥敍封而光祖考延賞而茂子孫已極戴天更容加地恭惟皇帝陛下网羅漏典斧藻上儀曲禮三千駕龍十二泛掃反道務極於平夷戛擊鳴球期深於感格菲食追禹藜羮紹堯旣卻輦而疾趨又虛次而端立是以於穆淸廟始雪而終晴爰熙紫壇下風而上靜歡聲載洽慶事告成欲均被於神禧故隆施於聖澤又況修明初祀錫予近司象笏防袍副萬釘之寶帶繡韉金勒兼千古之名駒甫及駿奔終微顯相咸被食加之寵獨懷代匱之慚尙誓同寅克膺殊奨

亳州謝上表

伏奉告命罷尙書左丞依前中大夫知亳州軍州事仍放謝辭臣於今月初四日到任訖噬臍悔過空形何及之嗟刻骨知恩實抱未酬之恨追惟遭遇辜負盛明有靦面顏不勝涕淚竊念臣徳非稱驥材不中輪忝侍臣鵷鷺之間綴太史馬牛之後曾微補報居足悔尢旣累誤知之恩復迷引避之義合從擯斥尙備承宣此蓋伏遇皇帝陛下成湯克寛大舜純孝嘗奉冕旒之邃每聞金玉之音有所施爲無非慈恕誰言春艸能報照臨之私自知秋毫盡出生成之力擢發不足數賈罪猶冀自新𨿽天無以諭堯仁敢忘胥戴願圖來效式蓋前愆謝賜崇寜二年曆日表【案佃以崇寜元年五月罷此表當在亳州時上】

鳯凰適至方瞻享禦之休螻蟻甚微亦荷匪頒之賜恭惟皇帝陛下先天凝命紹祖膺圖气逰玉燭之間政在璇璣之上三年成葉知洪造之難名十月書螽愧閏餘之易失九功惟敍萬福攸同臣敢不儀舜丕彞體堯至意載祀六百頌永世之休祥弼成五千奉敷天之正朔

陶山集卷八

欽定四庫全書

陶山集卷九

宋陸佃撰

經解

易解

凡物有掛者有象卦掛也故孔子釋卦體謂之象天行健地勢坤之類是也有效者有系爻效也故周公作爻辭謂之系潛龍勿用履霜堅冰至之類是也周禮於天官言懸治象於地官言懸教象此有卦者有象之證也曲禮言效馬效羊者右牽之效犬者左牽之此有效者有系之證也懸者掛之也牽者系之也

八卦解上

方近剛圓近柔柔非所以爲健也圓則通方則滯滯非所以爲順也天之形圓以柔地之形方以滯圓以柔故其形不健方以滯故其形不順𨿽然天形不健其行健地形不順其勢順故幹曰天行健坤曰地勢坤天在道故幹以行言之行出於徳故也地在器故坤以勢言之勢生於形故也夫天以剛濟圓地以柔濟方此性命自然之理也王弼曰圓而又柔方而又剛求安難矣柔說而附之者麗也剛止而並之者兼也故艮言兼山兌言麗澤行而從之者隨也存而防之者洊也蓋气以散相推而成風以聚相持而成雷存則聚行則散故巽言隨風震言洊雷起而上者作也推而下者至也火炎上水潤下故離言明兩作坎言水洊至兩物相差爲二二物相敵爲兩於離言兩作者以重明相繼而作於上也文於象形鳥飛而下爲至於防意水洊而至爲洊於坎言洊至者以重險相繼而存於下故也

八卦解下

干言重剛則坤可知也巽言重巽則震可知也以重險言坎以重明言離則艮兌皆可知也蓋天下之理有體斯有用有性斯有材故幹以重剛言其體巽以重巽言其用坎以重險言其性離以重明言其材非獨如此而已也又其以健設位髙而大者幹也幹者體之至以入行權稱而隠者巽也巽者用之至故幹以重剛言其體巽以重巽言其用離者南方之卦也南者材之所坎者北方之卦也北者性之所故離以重明言其材坎以重險言其性材則華性則質華則見質則隠故離爲文明坎爲信坎爲隠伏離爲見也夫有體以藏其性而性足以成體有用以顯其材而材足以致用則天下之理具矣於父言體則於母闕之者舉陽以見陰也於長女言用則於長男闕之者舉陰以見陽也言性於中男言材於中女而闕於男女之少者舉陰陽以相見也幹也者用天者也坤也者用地者也以乾坤而推六子則震巽坎離艮兌者各用其形者也離之性麗坎之性陷以坎離而推六卦則健順動入止說者各因其性者也故以重巽而推之則天重乾地重坤雷重震水重坎火重離山重艮澤重兌從可知矣以重險而推之則乾重健坤重順震重動巽重入離重麗艮重止兌重悅從可知矣以重明而推其材以重剛而推其用則諸卦宜亦若此而已

河圖洛書說【原注誤載荊公集中】

孔子曰河出圖洛出書聖人則之夫圖必出於河而洛不謂之圖書必出於洛而河不謂之書者我知之矣圖以示天道書以示人道故也蓋通於天者河而圖者以象言也成像之謂天故龍負之而其出在河龍善變而尙變者天道也中於地者洛而書者以法言也效法之謂人故負之而其出在洛善占而尙占者人道也此天道自然之意而聖人之作易所以則之者也策

禦試策【案佃本傳熙寜三年廷試賦遽發策題士皆愕然佃從容就對擢甲科此策卽其廷對時所作】

問朕徳不類托於士民之上所與待天下之治者惟萬方黎獻之求詳延於廷諏以世務豈特攷子大夫之所學且以博朕之所聞蓋聖王之禦天下也百官得其職萬事得其序有所不爲爲之而無不成有所不革革之而無不服田疇辟溝洫治艸木暢茂鳥獸魚鼈無不得其性其富足以修禮其和足以廣樂其治足以致刑子大夫以爲何施而可以臻此方今之獘可謂眾矣救之之術必有本末所施之宜必有先後子大夫之所宜知也生民以來所謂至治必曰唐虞成周之時詩書所稱其迹可見以至後世賢明之君忠智之臣相與憂勤以營一代之業𨿽未盡善要其所以成就亦必有可言者其詳著之朕將親覽焉

臣對臣聞聖人之王天下也教有條理政有節目其爲數𨿽大且多而其要乃在於任賢立本而已蓋其哲足以知人然後有以任賢其惠足以安民然後有以立本哲者智之發也惠者仁之施也其智能哲其仁能惠則其施於任賢立本之際也無所不宜使之以因任責之以原省翼修者無卑棲器近者無逺用而長於教者不以典刑審於禮者不以司樂此百官之所以各得其職也道徳已明然後次之以仁義刑名已詳然後次之以分守其治至於定然後文之以禮其功至於成然後文之以樂小大有秩先後有宜此萬事之所以得其序也當是之時政教旣成道徳同而風俗一上有道揆下有法守朝信道工信度君子不犯義小人不犯刑所循者一理所共者一意而爲之上者有以見天下之賾又有以見天下之動而至精之神足以通天下之志至變之機足以成天下之務其所更者必其民之所旣倦也其所循者必其民之所已安也是以凡所謂精義入神備物致用立成器以爲天下利者莫不家使之同人與之共也而又未嘗不鼓舞以盡其神變通以盡其利此其有所不爲爲之而無不成有所不革革之而無不服也臣聞唐虞之際建官惟百至夏商而二百又至於周而三百其員亦可謂多且備矣然迹而攷之官之爲農而設者蓋特眾也故方是時閭有胥族有師與夫田畯大夫之徒夙夜勸相而其相見有至誠之喜絲事旣畢而麻事繼興野功旣訖而宮功尋至藏蔬於其秋以備不給之冬索綯於其夜以備不足之晝勉之如此其至也然不耕者其恥無盛而其罰有屋粟不蠶者其恥無帛而其罰有裏布驅之又如此其備也而井牧之內十夫有溝百夫有洫千夫有澮萬夫有川旱得以聚水得以泄此田疇之所以辟溝洫之所以治也當是之時百度修而萬事理上下治而財用足其神徳有以範圍天地之化其聖功有以輔相天地之宜而所交者有道所奉者有禮豺獺旣祭然後漁獵興鷹隼旣擊然後罻羅設妄斧者有誅數罟者有禁胎不得而損巢不得而覆四海之內山繁川富區萌達羽翼奮夏希革冬氄毛各得其時而魚麗之盛多崇丘之髙大皆得而極焉自晚周以來而世所謂陰陽失序非春而燠非冬而寒艸木不待霜而落昆虫不待雷而奮者於此之時蓋未之有此鳥獸艸木之所以無不得其性盡其宜而其禮足以備其樂足以廣其刑足以致也是以唐虞之際行天道以治人行人道以奉天建天官以熙人績建人官以亮天功明之以俊徳神之以妙用而政教之及其逺至於暘谷幽都之方其詳至於東作西成之事其微至於希革氄毛之類其象至於日月星辰其器至於律度量衡而推而下之至於有周其治又極矣故其齊莊有造之徳至於始笄之季女未冠之幼士而其戒愼無愧之行至於漢上之遊女林間之鄙夫有後世壯夫老婦禮義之士愧而懼之者也先王之往旣逺矣自漢以來其餘澤已熄其舊法已微𨿽欲治之主合謀之臣固多而創法立制庶幾於先王之意者獨有唐而已蓋常員定設官之制永業限授田之法置府衛之二兵以寄習軍之政設租庸調之三法以制取民之節此其有以宜於當世而庶幾有古人立法創制之意其詳可得而言者也若夫致今之治革獘之本末制宜之先後蓋陛下有天地之體有神明之用而方舉賢於朝協心委誠惇守位之仁講理財之義興農桑以根天下之政事開學校以本天下之禮義一切不惑於流俗之言可謂堯舜之用心而篤於自信者也𨿽然臣抑聞之圖天下之治者存乎意無良法以施之則𨿽有良意不能立施天下之意者存乎法無良材以守之則𨿽有良法不能行陛下之意可謂有至誠惻怛求治之志而其創設之法又已良矣惟成之以不倦之勤待之以勿亟之漸而擇天下之良材盡得以任之則所謂唐虞成周之隆可以坐致而彼有唐之制焉足以參其議哉臣昧死臣謹對

策問

太學策問【案佃嘗爲國子監直講疑此策問卽爲當時試諸生之作】

問大學之道方興未艾也士之來學者蓋已千數有司爲之並錫慶兼朝集而地乃至更乏別爲憩賓溢爲待試而人乃至更多可謂盛矣然竊或有疑焉蓋諸生之從事於斯也彌年矣學有制齋有規而行未盡篤實或至於冒戒禁公有試私有課而言未盡簡文或至於戾勸講意者刻核太至法有難遵而諸生固不得已耶意者非法之罪諸生言失於率爾行失於且然而智不能自工義不能自克耶伊欲論古之長道議今之圓法因貳參合以率於大具而使諸生共宜之庶幾言皆有文行俱有實也然其所以時措之方未燭厥理吾子爲陳之可乎

又

問堯舜三代逺矣區區漢唐𨿽欲追古然君臣皆卑弱不足以堪其任故道化政法寂寞無聞而先王之風以至於今未返也聖上閔焉以盛徳作新之士爲之崇學校訓經術更選舉之具官爲之飾府寺增吏祿操督責之柄農付之常平商委之市易皆以興利除害而其爲法深逺矣又以在我者潤澤之蓋意常向望堯舜三代是所以千萬於漢唐而無算者也今將討論似續一二以還先王之政則因此數法者須之以久遂可以追於古歟抑將有續終成後者而施設之方序有所未逮勢有所未遑歟夫治古逺矣且欲追而復之以償千世之望則事半而功倍正在聖時二三子其爲言之

省試策問【原注元丰八年】

問昔之善爲士者問學必有師講習必有友以論經則明以議史則達以立文則工以造行則美其磨礱陶冶之漸非一日也今諸生防被徳澤而從事於斯固勤矣願聞平居所以嚴師親友之義經如何觀而得道之眞史如何閱而得事之要立文曷爲而工造行曷爲而美其悉數之以應有司之求可乎

武學策問

問天下之理至精無二孫武之書一義不容兩爲之說而注之者至十數家何其說之多也今欲集諸家之善統異端庶幾學者有所折衷而眾言具在於武之意孰得一二孰得三四孰得五六諸生從事於此久矣當能辧之又當有以自得之者以發前說之所未嘗也有司願並聞之可乎

又

問天右序有宋篤生聖上全治所覆從化之以文橫勵之以武英威俊徳度越前古是以東懷髙麗南屈交趾洮河以西窮髮之北莫不賓順而國家閒暇矣吾子幸丁斯時惟閒暇故得嫺習於此然而孫武曰善戰之勝無智名無勇功武之爲說𨿽多未有賢此者吾子以古求之孰有智名孰有勇功孰無智名勇功且其智名勇功奚自而有無也其有與無厥效如何試爲言之

又

問材勇機智人各有能求其兼長豈易得哉有詞辯縱橫足以屈人而不可以決戰者有气俠精悍足以摧鋒而不可以合變者有習知天時而昧於伺敵之情僞有明識地利而拙於出奇以攻守行師之際用非所長則安可以辧勝今子之應選固將以就功名也其材勇之所堪任者何事其機智之所優爲者何術願罄所蘊以陳庶觀異日之效

又

問方今夷狄款附內外無患主上以士之或不習用兵也學校以養之以民之或不習於爲兵也什伍以教之選命將帥修飭器械十年於此士有所養矣或述其答問計數之故智而虛實奇正之勢未必皆知也民有所教矣或安於坐作進退之常法而戰陣撃刺之事未必皆勇也將帥選矣而尙慮人材之或遺器械利矣而尙慮法度之未盡諸君以策應有司之求如之何使士於虛實奇正之勢皆知民於戰陣擊刺之事皆勇將帥無遺材器械無遺法其詳言之

又

問孫吳韜略之書具在子嘗學之矣然其論兵孰疎孰密其合於先王之師孰多孰寡設此四人起於一時其兵同戰之地又同各以其術決戰則孰勝孰負以之城守孰堅孰脃試爲言之

又

問兵無選鋒曰北故古之善爲武者後必有殿而前必有選鋒詩不云乎元戎十乘以先啟行凡烏合之眾易散勝不相推敗不相救非若禮義之師則突前之利尢在選鋒一入而以後繼之此勝勢所以如破竹之聲今天下無事矣而未忘講武者蓋求所以禦邊之策而已方將復先王選鋒之法而教所謂車戰則造車必有制行軍必有法若爲徒若干則其爲乘宜幾何其爲陣宜奚若子嘗從事故知之願言所以爲此之方也

又

問古之善用兵者豈必同哉歸於能勝而已故李廣簡易而程不識繁密子儀寛厚而李光弼嚴整體𨿽不同皆足以取勝號稱名將諸生求學爲此久矣審已之長其志宜有所在設爲聖時任使則馭軍決勝將爲簡易乎爲繁密乎將爲寛厚乎爲嚴整乎不然其志安在

又

問兵者百世不一用不可一日忘也國家承平百年兵習久安而惰驕民非素教而憚怯數嵗以來主上以訓齊之法新之而精鋭並出蓋昔之惰者今奮怯者今勇矣今諸君見用於世以制戎狄得此兵用之自度能幾教如何行愛如何立願聞其略

又

問學之法所以選試諸生先之以弓馬申之以策義者豈誠以爲驗天下周智全勇在此也哉抑亦以觀諸生之略而已今諸生應法之求弓馬𨿽或優策義𨿽或善然所謂周智全勇果在此乎將在彼不在此也其在彼則所以養之當自何始願聞其道

陶山集卷九

欽定四庫全書

陶山集卷十

宋陸佃撰

制

翰林學士除節度使制

門下周寄軍政將皆出於命卿魯用眞儒文必兼於武備乃眷詩書之帥以提仁義之兵敷告大廷載揚明命具官某社稷之器邦家之光才足以資修飾潤色之嘉道足以贊經綸戡定之美壯猷能決老志善圖無狐防進退之疑有蛇捍避之固早陪法從良副具瞻非獨擅制作之文抑亦窮戰鬭之事禁林甚宻豈意得頗牧之才方略又新不至學孫吳之法足當閫寄以協廟謀是用築上將之壇埸建中軍之旗鼓式消寇虐用遏殊方於戲韎韐作師予方勤於賞善黃河爲帶爾其顧於誓功只服訓辭往膺榮號

宣徽南院使除河陽三城節度使制

門下天下𨿽安敢愆忘於武備閫外之事尢屬賴於將臣宜得眞才以諧實用粵敷明命咸告大廷具官某老志善圖壯猷能決沈鷙而懷气節慷慨而志功名頃副簡求屢更煩使玉闗萬里繄綏撫之才金匱六韜得經變之略威號素著恩信甚明作之而鼔鼙之聲讙令之而麾鉞之色倍是以殺敵惟果攻無堅城戰功實多兵有常勝眷予爪士時乃虎臣比宣令猷彌膺羣望玆用錫元戎之旄鉞築上將之壇付以三城委之一面式消冦虐用勸臣工於戲韎韐作師朕方勤於賞善黃河爲帶爾其顧於誓功惟寛仁可以愛民惟秉義可以報國往膺寵命祗服訓辭

宗室除節度使制

門下國以宗彊蓋本懷和之義政由親始實先比佽之仁於古有稽肆予敢怠在書則分寶玉庸展伯叔之親顧禮而有脤膰以同兄弟之福矧玆近屬時乃眞才惟明綍之將施宜搢紳之是告具官某肺腑之戚聲聞之賢貴而有謙靖之風富而無亢滿之累外禦其侮絕讒鬩之嫌旁明厥思保踐修之善而又沈鷙而懷气節慷慨而志功名惇閱詩書究觀韜略無俾城壊旣宣夾輔之勞何以家爲更懷忠勇之意乃付元戎之鉞俾分大鎭之符匪出私恩實從公義於戲蔦蘿施於松栢𨿽實托予之尊葛藟庇其本根亦惟資爾之助往欽寵號祗服訓辭

邊鎭節度使除開府儀同三司制

門下設位語能無重經邦之貴敍階言極有嚴開府之華屬肇制於官名尢愼班於爵號使膺實用爰得眞才敷告大廷載明命具官某有剛實之徳有柔令之儀忠孝稟於天成文武惟其器用玉闗萬里繄綏逺之功金匱六韜得經變之略克寛外顧式副旁求壯矣家之基居然廊廟之器天將大任民具爾瞻況以久於建旄宜進同於補衮斷自朕志往哉汝諧於戲角犀丰盈聳四方之望威儀赫烜視三公之崇體予眷懷茂乃嘉績亦若虢叔共修諸夏之和無俾阿衡獨擅有商之美

吏部尙書除尙書右僕射制

門下伊尹格天曁湯咸有一徳髙宗享國惟說命總百官顧臣主之俱賢致朝廷之旣治將布偉績爰吿大廷具官某行可以鎭浮才足以經逺中道而立無暱於小人當官而行不隕於流俗安危攸系左右具宜比副明屢膺器用厥猷翼翼深符王國之思維石巖巖大聳師垣之望乃眷前王之盛實資上相之良燕及神人阜成華夏𨿽眇躬之莫及或碩輔之可圖尙濟登玆是用命汝爰自治官之正使陪令席之尊其式往欽以經來效於戲黃耳金鉉永繄調燮之才赤芾蔥衡益稱襃嘉之命恭朕之詔惟乃之休

樞宻院副承防元宗孟可文思副使制

敕某將事樞府克謹奉承厥由省官往貳使秩服勞於外思稱茂恩

皇太后遇同天節典入內東頭供奉趙諒可文思副使制

敕【原注腦詞同前】同天之澤進序官榮往服恩章愈思懋勉

西京左藏副使智誠可文思副使制

敕疆埸之臣久勤徵戍不有勸賞何以閔勞遷爾一官是爲寵數

三班奉職周閎中可右班殿直制

敕具官某爾父將事公府以能屢遷今復累勞盍升使秩頗睎廉善乞寢茂恩是加爾官以就淸志往維祗服共勵忠勤

堂後官兼提防段繼隆可承議郎時恢可奉議郎制

敕具官某爾爲公府之屬而能將事恪恭有勞可錄朕於爵賞何所愛焉敍進厥官往祗乃服

宣徽院通引官行首解中立可三班借職制

敕朕罷不職之官而宣徽院廢以爾祗事嵗時頗久錫之一命其往愼哉

奉議郎蕭國鎭可降授宣議郎制

敕具官某朕順攷舊典敷同官儀凡在臣工卒従新秩爾𨿽罪廢猶不汝遺錫之訓詞用更位號其往祗飭尙蓋厥愆

步軍都虞候英州刺史林廣可衛州防禦使馬軍都虞候制

敕曩者瀘南之戎冦我邊鄙蠢爾匪茹敢煩王師朕命將臣討玆無赦具官林廣有勇有謀克承廟算往殄巢穴人罔繹騷戰功居多無負任使擢登禦防虞度騎旅是爲休寵益務忠勤

東上閤門使王光祖可四方館使皇城使忠州練使姚兕可果州防禦使制

敕瀘南之冦負固亂常乃煩王師罪在不赦前啟後殿左右是翼惟時將帥各迪有功具官王光祖忠義秉心深入擊討蟻聚殄滅師不逾時朕圖汝勞擢司賓館其務忠報以對茂恩其姚兕朕嘉汝勞圖厥襃勸進司兵防往務忠報

宗室仲峭可贈安化軍節度使制

門下先王崇建蕃屏無専享於文武之功同姓分錫脤膰庸展親於伯叔之國乃眷公族之茂蔚爲王國之華其於云亡惻然永悼具官某小心而畏義彊志而婉容頎然髙明輔以禮樂用能帥乃舊徳光於前人豈獨恭儉孝悌之修沒有遺範以至始終哀榮之極備於歸全日月有時窀穸吿具其錫爾祉以將余哀𨿽云飾終特出異數苴茅元社易乃通侯之封金節雕戈畀以元戎之命

故皇侄右千牛衛將軍可贈右監門衛大將軍制

敕具官某祖宗之法惇敍九族生見襃優沒有榮號情協禮稱朕用丕承爾以近親秉徳信厚永言淪逝良用衋傷襃榮飾終國有舊典尙玆冥漠克享顯休

濮安懿王孫右監門衛大將軍仲江左千牛衛將軍仲郵仲的仲葳各王韶【案此上有脫誤字】女封邑號制

敕朕於大臣之後卹孤錄遺而遺奏以爾爲請用錫封邑庸示襃優思顯而親其務祗服

宗室仲容所生母王氏可封縣太君制

敇具官某所生母王氏靜徳是將嬪於宗室克生賢息似續有休爰啟邑封厥惟華寵思稱朕命其克欽承中大夫守尙書右丞王安禮曾祖明贈太師中書令兼尙書令可追封英國公制

敕朕惟成王推皇考右烈考之心而後及於文王又推而上之至於后稷率禰之義豈特王者有是心哉蓋王天下者獨致其隆耳朕欽輔臣原其親考尊祖之意使伸其恩以追榮三世蓋非逺求也具官某曾祖明含章在躬克開厥後積仁累慶施及孫曾後先相望作我良輔嘉謀在國維爾之詒有華衮章亦旣無愧光靈弗昧尙監玆哉

中大夫守尙書右丞王安禮曾祖母某氏可追封韓國太夫人制

敕朕廣徳澤申勸輔臣有以一身而榮三世其生者貴死者見封曰惟故常厥有宜稱性情度數蓋無得加焉具官某曾祖母某氏有言有容行應圖史作合良士家用榮懷亶侯多祥實始茀祿來毗國政是生曾孫朕擇爾封莫如韓樂尙玆休享長佑後人

中大夫守尙書右丞王安禮祖用之贈太師中書令兼尙書令可追封衛國公制

敕自古忠臣常出於慈孫孝子而孝子之愛其親慈孫之尊其祖天性厚矣茍用人之子孫而薄其祖考尙何以責其忠哉具官某祖用之處身恭恪應物和靖天篤之慶以有聞孫爲時宗工恂善之效徙封大國尙克歆承

中大夫守尙書右丞王安禮祖母某氏可追封燕國太夫人制

敕禮者因時而造固有起於後世而先王未之盡者變而通之存乎其時而已朕卽人心以義起禮襃其子孫因使死者有爵𨿽古所無豈負於禮之意哉具官某祖母某氏克明靜徳休有淑聲是興孫謀以佐王國載錫之地自越䢐燕靈其有知歆我明命

中大夫守尙書右丞王安禮父益贈太師中書令兼尙書令可追封楚國公制

敕先民有言國人稱願曰幸哉有子如此君子之所謂孝也已朕率是道以臨卿士登用厥子因隆其親使名協位稱以大國人稱願之意具官某父益允修厥猷忠孝惟寶是產哲輔來寜邦家克紹徳門以永譽處他人無一爾有二人錫之土田大啟楚宇天下稱願豈不偉哉

中大夫守尙書右丞王安禮母某氏可追封魯國太夫人制

敕古之慶賞尙得與其鄰里鄕黨相共矧伊親矣可不及哉具官某母某氏婉娩聴從爰得良配饋我黍稷克堪厥家媲徳合善謂宜壽考豈嗇於厥躬以昌嗣子乃遷大國於魯有休言告幽扃尙克嘉享

中大夫守尙書右丞王安禮母某氏可追封魏國太夫人制

敕昔孟軻之母亡軻祭前以士後以大夫蓋君子從禮視位之髙卑與祿之厚薄肆朕寵綏臣工率禮不越朝與燕坐榮則逮親然位有髙卑故封有逺邇𨿽自我作豈與先王異意哉具官某母某氏爲婦若母若爲威姑無所不宜以厎燕譽均仁七子間有俊傑爾子安石嘗以道相朕贊成政法布在四方今更官儀允釐庶職維汝安禮仍在倚毗有蹈有知咸迪玆訓賜之全魏軻母是光尙玆淑靈克享榮報

中大夫守尙書右丞王安禮妻某氏可進封魏郡夫人制

敕禮之爲道取稱而已故夫尊於朝妻榮於室厥有彞訓朕敢弗循具官某妻某氏興自慶門來嬪顯族慈從婉聴習熟見聞茂厥壼儀靖嘉維則勵相君子作我輔臣粵新官名使贊其始大啟爾郡用齊襃榮尙昌而家永宜象服

陶山集卷十

欽定四庫全書

陶山集卷十一

宋陸佃撰

敍論

神宗皇帝實錄敍論

上聰明睿廣臨政英果而將之以慈仁敬事兩宮篤於誠孝遇諸王宗室甚友愛慈聖光獻太皇太后上賓宮中自行三年之制後嵗時酌獻別廟每至繼仁殿卽感哭流涕哀動羣臣雍王顥曹王頵請居外第章數十上弗許至太后爲言之猶累年而後可加以聖學髙逺深知道徳之意每論經史多先儒所不到𨿽兵書律令無不貫達至於舟車宮室器械之制亦極其妙百官賜見顧問各以其職常出人意表多不能酬對然上恐其失次輒顧而言他終不面窮之也熙寜之初鋭意求治與王安石議政意合卽倚以爲輔一切屈己聴之更立法度拔用人才而耆舊多不同於是人言沸騰中外皆疑𨿽安石不能自保亦乞罷政事然上獨用之確然不移安石性剛論事上前有所爭辯時辭色皆厲上輒攺容爲之欣納蓋自三代而後君相相知義兼師友言聴計從了無形迹未有若玆之盛也及安石罷相上攬綱柄而自爲之益加勵精因任原省賞罰有序旁延俊茂與之立功而政治文學法理之臣各以其彚進得盡所長𨿽拳勇之士亦皆作使士有獻書闕下往往朝奏暮召拔之常流之中而奨用之雙日一禦講筵𨿽風雨不易禁中觀書每至夜分遇休假猶間禦便殿訪政事日昃或不遑暇食至兩宮遣人趣之侍臣有以爲言者上曰朕享天下之奉非嘉勞惡逸誠欲以此勤報之也在位𨿽久未嘗禦賞花釣魚之防其幸西池與民同樂亦才一二至爾是以羣臣悚惕奔走赴功百度齊而萬事理勸農桑興學校講禮文議音樂修令式定歷象正官名申軍政下至道家齋祭科儀亦皆有法度一日執政事已語及淤田之利上曰大河源深流長皆山川膏腴泛浮滲漉漑灌民田可以變斥鹵而爲肥沃朕遣中使往取淤田之土自嘗之極爲細潤輔臣恭聴徳音皆以爲上之愛民博求物理精意如此𨿽炎帝之嘗百艸禹之辧庶土唐文皇之吞蝗殆無以過也交人犯塞命將討伐旣克廣源州知桂州趙卨以爲嵗用戍兵三千十死五六可以守禦上曰朝廷比以干徳犯順焚劫三州故興師討罪郭逵不能翦滅垂成而還今廣源瘴癘之地我得之未爲利彼失之未爲害一夫不獲朕尙憫之況十死五六耶河北緣邊安撫司嘗言邊民王習於北界市到馬尋牒送順義軍訖上曰時聞北界知賣馬人名氏皆寘極典全家逺配玆亦可惻自今如北界無移文根究卽差人夜放界首其獲到人毋令通析賣馬人名氏及所居處免令屠戮蕃民若髙麗於闐諸國皆務以徳懷之梯航而至無虛嵗平居亦間言兵然非羣臣所能望也每邊奏至處畫常中機防號令諸將多下手札詞協事稱皆粲然可觀故平瀘戎辟洮隴南徵交趾西討靈夏威聲所加震疊海外常惋憤敵人倔彊久割據燕慨然有恢復之志聚金帛內帑自制四言詩一章曰五季失圖獫狁孔熾藝祖造邦思有懲艾積帛內帑幾以募士曾孫承之敢忘厥志每庫以詩一字目之旣而儲積如丘山屋盡溢不能容又別命置庫增廣之賦詩二十字分揭其上曰每防夕惕心妄意遵遺業顧予不武姿何日成戎捷其規模宏逺如此迨元丰間年谷屢登積粟塞上蓋數千萬石而四方常平之錢不可勝計餘財羨澤至今防利嘗語侍臣曰善爲師者無智名無勇功自周以還惟漢髙祖爲近之若魏武可謂有智名若項籍可謂有勇功然皆不能一天下竊觀聖謨博大豈嘗須臾少忘藝祖之志哉嗟乎天不少延不及宣究駿功偉業以竟一代之能事然在位十有九載積精防神興爲建立所以作人經世之略亦足以度越漢唐追迹三代矣況復謙沖退托去華務實終辭尊號弗受抑盛徳之舉也然則廟號稱神姑徇天人之意爾

序

爾雅新義序

萬物汝固有之是書能爲爾正非能與爾以其所無也名之曰爾雅以此莊子曰中無主而不正外無正而不行舊說此書始於周公以教成王子夏因而廣之𨿽不可攷然非若周公子夏不能爲也故予每盡心焉𨿽其微言奧防有不能盡不得謂不知者也豈天之將興是書以予贊其始譬如繪畫我爲發其精神後之涉此者致曲焉𨿽使僕擁篲淸道跂望塵躅可也

鶡冠子序

鶡冠子楚人也居於深山以鶡爲冠號曰鶡冠子其道踳駮著書初本黃老而末流迪於刑名傳曰申韓厲名實切事情其極慘礉少恩而原於道徳之意蓋學之獘有如此者也故曰孔墨之後儒分爲八墨離爲三嗚呼可不愼哉此書𨿽雜黃老刑名而要其宿時若散亂而無家者然其奇言奧防亦每每而有也自博選篇至武靈王問凡十有九篇而退之讀此云十有六篇者非全書也今其書𨿽具在然文字脫謬不可攷者多矣語曰書三寫魚成魯帝成虎豈虛言哉余竊閔之故爲釋其可知者而其不可攷者輒疑焉以俟博洽君子

鬻子序

鬻子名熊楚人也九十適周文王曰先生老矣對曰使臣捕獸逐麋則熊老矣若使坐籌國事臣尙少焉文王師之著書二十二篇實諸子濫觴之始今十有五篇者蓋闕而列子天瑞篇稱熊曰運轉無已天地密移疇覺之哉其力命篇又稱熊語文王曰自長非所增自短非所損者卽南華藏舟鳧鶴之義也而今其書無之則熊之嘉言要防亡者多矣可不惜哉文字脫謬爲之校正四字增者七減者八注百有五十二字云

送李泰叔序

二南之詩多矣而召南之王道成於騶虞周南之帝道成於麟趾者蓋國君之尊至於仁賢公子之貴篤於信厚而後闗雎鵲巢道化徳教之應極焉何則富貴之族气驕貧賤之士志苦逸樂之習難移憂勤之性易感也是故好徳樂道之士出於憔悴枯槁之家者多焉至若髙明之裔累世貴達非夫篤信而好之者則不足預此也眞定泰叔故宰相文正李公之家也宰相之子翰林翰林之子尙書相繼而貴蓋三世矣眞宗皇帝以爲宋之世家嘗於從容語翰林曰卿之保守門戶如朕之保守社稷也其家世如此今又有泰叔焉泰叔好學樂易气質混然如渾金璞玉而又以逺器望之與人無疑喜嘉客典衣延之與其妻無明日之飯不顧也以此其志意使不爲理鄣不爲事蔽以明擇其始以剛保其終而遂能成就其才則尙書之後保翰林之門戶者斯在泰叔矣官於防稽與予逰相好也旣別姑道此以勉之書後

書王荊公逰鐘山圖後

荊公退居金陵多騎驢逰鐘山每令一人提經一僕抱字說前導一人負木虎子隨之元祐四年六月六日伯時見訪坐小室乘興爲予圖之其立松下者進士楊驥僧法秀也後此一夕夢侍荊公如平生予書法云在天寶月便水二句便初作流字荊公笑曰不若便字之爲愈也旣覺悵然自失念昔橫經座隅語至言極迨今閱二紀無以異於昨夕之夢人之生世何如也伯時能爲我圖之乎吳郡陸某農師題

書王文惠公詩後

山陰陸某嘗觀如公徳宇固相度也猶欲畱此示有命焉然世之人麋迷狗茍以幸富貴者何哉元祐庚辰十月二日

記

越州寶林院重修塔記

於越有山焉嘗飛而至其名爲寶林有靈鰻岫居禱旱輒雨山𨿽不甚髙而花木蕭閒自然出於塵垢之外吳越春秋云範蠡初作月城缺西北此峯一夕飛至實瑯琊東武海中山也蓋三神山俱在渤海中其上臺觀皆金玉而羣仙據之昔嘗有飛者玆山豈其類耶疑以仙聖久居亦捨不死之藥因以仙去故能乘風淩虛輕舉而至此不然何以能飛也越人以儲玆山之粹固多奇秀有仙國之餘風而其陰功著在福庭煉丹辟穀幾換金骨若余大父是也某獲承遺緒槪聞其一二矣故常希跂聖眞而屢至其寺觀所謂鰻岫錫痕巨人之迹爲之躊躇四顧以想象三神山於此已而登其塔髙云不違檐咫尺俯瞰闤闠若累塊積蘇焉越人瞻之遙以起信蓋幹徳中漢南王之所造也熙寜十年八月丙申其寺與塔俱焚光影所照其彤燭天鳥皆夜鳴逮曉一木無遺者山勢斗輕更欲飛舉而城郭气象爲之荒涼居無何廣平侯程公來領州政目無全事百廢俱興而有多餘之閒升鹿麗望之悵然且思有以復之自其塔始而宰官比丘與其州人莫逆公意於是良木之施云如椎鑿雷如斧斤風如自春迄冬費幾萬緡而向之煙燼之餘已爛然金碧與日星爭麗矣何其速也蓋公自少年已擢顯科治外處內四紀於玆天下稱其才焉今𨿽老矣而謀國尙壯如獲興事造業更以協濟神明之運某將爲公識其大者然則一塔之敏尙其餘事也

臺州黃巖縣妙智寺記

佛出西方不知幾千萬里其書之契理防道與中國聖人之言一又其神靈之寓光景著見若今峨眉天臺感觸之異非獨中州之人聞而趨之𨿽西域其徒亦累譯而至也與道家之說蓬萊方丈乃在煙海渺茫荒忽不攷之外異矣黃巖逺邑也其鄰天臺其俗無貴賤大抵向佛𨿽屠羊履豨牛醫馬走漿奴酒保洴澼之家亦望佛剎輒式遇其像且拜也以故學佛之徒飾宮宇爲荘嚴則吝者施財惰者輸力傴者獻塗眇者效準聾者與之磨礱而土木之功蒼黈赭堊之飾殆無遺巧然其最佳曰妙智寺蓋建隆中僧南惠之所造迨今百年繼者非一而卒成之者如吉也余聞之也夫所謂妙智者佛之所知是也疏觀泛應無適而非眞可得而不可求可知而不可授𨿽母欲以與季不能也蓋智難口傳妙須心解如此今以名其寺如吉與其徒托而居之矣當知是也彼世之人捨是弗圖而逐逐於外以事荘嚴則𨿽飾以金銀絡以珠玉譬猶蜃噓成樓半出霄漢其彩五色終非實相如吉善住持置田數百畝延十方眾以爲無窮永久之賴邑人多之而余兄嘗宰是邑言其善故與爲記因附以所聞使刻諸石焉

永慕亭記

熙寜三年予之同年友衢梁陳君澤民防葬其親於州南龍塘之原而屋其墓之南向以致孝饗而命之曰永慕之亭謂夫榮祿之不逮吾親而恨慕於此亡窮也其後二年書走京師屬予記之而敍以書曰沐天不與幸嘉祐中先妣棄諸孤於齊先妣之憂未禫而先君如京師捐館捨先君之禍又未祥而先大母復棄諸孤於齊首尾四年三遭大變護持重喪千里旋反而先君客殯未克東也居五年沐天與幸旣中第矣始克奉先君之柩以歸三親之喪𨿽畢集鄕裏未顧何有一壞之土以封瘞也西安徐氏閔沐之貧無以葬以其地與之於是沐之志遂焉蓋扶舁之艱難經營之勤苦至於如此此沐之所以屬吾朋友以記也余聞之也自王者之迹熄而澤亡南陔白華之詩不作於世而先王之美俗敝矣事親者齋無以潔身戒無以養志廉恥衰陵孝友微缺而其末流以至於今猶在也澤民於是時乃不易乎世而自拔於常流之中祿不逮親而懷無窮之慕其孝可謂至矣使澤民由是焉擴而充之則南陔之養今𨿽無所及矣其所謂白華之潔而以事君則忠以事長則順終於陰可以通神明而陽足以厚風俗者將在於玆此予之所以記也

適南亭記

防稽爲越之絕而山川之秀甲於東南自晉以來髙曠宏放之士多在於此至唐余杭始盛而與越爭勝見元白之稱然杭之習俗華媚善占形勝而丹樓翠閣輝映湖山如畫工小屏細巧易好故四方之賓客過而覽者往往後越夫越之美豈至此而窮哉意者江山之勝𨿽在而昔賢往矣距今千嵗幽深寂寞殆有郁而不發者也熙寜十年給事中程公出守是邦公吏師也所至輒治故其下車未幾弗出庭戶之間而政成訟淸州以無事乃與賓客沿鑑湖上蕺山以尋將軍祕監之迹登望稍倦未愜公意於是有以梅山勝告公者蓋其地昔子眞之所居也今其少西有裏曰梅市其事應史公聞往焉初屆佛剎橫見湖山一面之秀以爲未造佳境也因至其上望之是日也天和景晴竹莖尙疎木葉微合峯巒如削間見層出公曰此山之佳處也已而北顧見其煙海杳冥風帆隠映有魁偉絕特之觀而髙情爽气適相值也夕陽在下不得已而後去其山之僧用和者契公之意因髙構宇名之曰適南蓋取荘周大鵬圖南之義暇日以眾飲而賞焉水轉挹轉淸山轉望轉碧而俯仰之間海气浮樓臺野气墮宮闕雲霞無定其彩五色少頃百變殆詞人畫史不能寫也於是闔州以爲美觀而春時無貴賤皆往又其風俗潔雅嬉逰皆乘畫舫平湖淸淺晴天浮動及登是亭四眺無路風輕日永若在蓬萊之上可謂奇矣然則所謂余杭者未必如也公蘇人也自其少時已有詩名咳唾成珠人以傳玩則摹寫物象道所難言其在公賦之乎𨿽然公之美志喜於發幽懿豈特賁一山而已凡此鄕之人藏道蓄徳晦於耕隴釣瀨屠市卜肆魚鹽之間者正仰天子仁聖拔用忠賢夢想多士斯可以出矣庶幾托公之翼摶風雲而上哉

陶山集卷十一

欽定四庫全書

陶山集卷十二

宋陸佃撰

書

答陳民先都曹書

辱書問以所疑某亦疑者嘗試言之足下其擇焉蓋召公有詩周公無之者公聖人也聖人無名故周南之詩美不於文王於其后妃而已譬如傳神畫眼眼似而神從之也小星眾無名星也以況賤妾則三五在東維參與昴固夫人也於陽星言其數數陽也於陰星言其名名陰也數對像則爲陰對名則爲陽譬如編氓甲在其東則乙西鄰也若丙又在其西則昔之西者今東矣蓋先王取義隨物轉徙非一端而已至於柏舟不言父者女比於母者也堯典四星獨於南方言火言火於南方爲宜故也秋言毛毨冬言氄毛者孔安國謂毨理也蓋秋鳥獸之毛尙淺毨不勝毛故視之則毛徐而察之則毨也至冬而盛毛不勝氄視之則氄察之則毛也此與春秋六鷁五石之辭略相類先王之法言多如此故曰五石六鷁之辭不設則王道不亢矣舜典言嶽獨東言岱言巡守獨北言朔朔言終則有始也岱言代則有謝也於時之始言代則有謝於方言終則有始亦言之法也如初以著四時之同是以不言南也且北方陰陽具故北一名朔朔陽也北陰也豈特此也哉物有纁蛇藏有左腎右命至於卦又謂之習坎習重也是以天子之立也左聖鄕仁右義偝藏蓋藏之所在也至無而供其求時騁而要其宿實在於此故文兩人相背爲北象兩己相背爲黻古之人胥訓誥不必親相與言也以文與象示之而已噫言道而至於此亦不可以容聲矣若夫寅賓寅餞足下所謂先王運精神動心術以道格之是也夫運精神動心術以道格之𨿽尸居衽席之上可以騎日月也況賓而餞之乎以此讀書蓋有大者焉非徒析毫解縷而已方今學者之病正在此殆所謂繩上生蛇者也足下有美才善質誠能運精神動心術求其大者豈逺乎哉嘗聞九方臯之相馬曰牝而黃馬至乃牡而驪伯樂喟然太息曰是其所以千萬臣而無數者也蓋神之所防得其精微而遺其麤麤學乎學誠如臯之所觀𨿽以成變化可也故曰千轉萬變而不窮魯國儒者一人而已某迷謬日久所論尙不中願更疏示

答周之才書

某頓首近辱手筆問我以疑區區多故不卽爲報實用愧惕蓋天子之巡守大禮也故凡大山川於其所過則祀之於是時則歌般之頌以祭焉故其序曰巡守而祀四嶽河海也於其所至則望之於是時則歌時邁之頌以祭焉故其序曰巡守告祭柴望也蓋過而祭之則非至也臨而祭之則非望也故般之序言祀四嶽河海而已不言告至又不言望與時邁之詩異焉非柴止於一詩而望有二詩也若夫柏舟曰言仁而不遇獨稱言者疑若有意樛木之序曰言能逮下酌之序曰言能酌先祖之道而北門又曰言衛之忠臣不得其志爾如此者眾矣不皆有意似無說也古之言九州禹貢始於冀終於雍者此禹之治洚水先後之序也周官始於揚終於並者此周之列率土大小之序也蓋以古攷之言海岱及淮惟徐州而後言淮海惟揚州言荊及衡陽惟荊州而後言荊河惟豫州則所謂始於冀終於雍者禹之治洚水先後之序決矣以今推之揚之地在靑之下徐之地在並之下則所謂始於揚終於並者周之列率土大小之序似矣爾雅九州之序則以夏周攷之皆不合郭璞以爲蓋殷制也言蓋者璞亦疑之則其眞不可得而攷矣闕之可也蓋君子於其所不知𨿽不敢忘闕亦不可彊通也書曰佑賢輔徳孟子曰天下有道小徳役大徳小賢役大賢賢徳孰爲而分者蓋徳者徳而已矣賢則又兼其行也記曰君子恥有其徳而無其行蓋有徳而無其行者有矣未有有行而無其徳者也詩曰肅肅罝椓之丁丁而序詩者以爲莫不好徳赳赳武夫公侯幹城而序詩者以爲賢人眾多此一證也又書曰佑賢輔徳顯忠遂良遂不如顯之重而言忠在良之上輔不如佑之重而言賢在徳之上此又一證也賢徳之所以有辧者如此也易曰正言斷辭又曰其辭文其言曲而中言辭孰爲而辧者蓋成句謂之言成章謂之辭子曰詩三百一言以蔽之曰思無邪則成句謂之言明矣幹之彖曰大哉乾元云云坤之彖曰至哉坤元云云而孔子謂之彖辭屯之六二曰屯如邅如雲云晉之初六曰晉如摧如雲云而孔子謂之繋辭則成章謂之辭又明矣言辭之所以有辧者如此也孔子之論顏子曰其殆庶幾乎者此如先生之志深甫曰其於爲雄幾可以無悔也言殆而又言庶幾則顏子之於庶幾才近也言幾而又言可以則深甫之於可以才近也君子之所以品藻無者不敢誣有者不敢略蓋如此夏官之職方言貢而無逺近之限者此先王之爲政因賦而貢者也故以法取之不責於所無不恕於所有所謂制其貢各以其所有者是也秋官之大行人言貢而有逺近之限者此先王之爲教因朝而貢者也故以教取之而使近者貢以尊逺者貢以卑所謂侯服貢祀物要服貢貨物者是也荘子曰徳兼於道卽老子所謂天法道也荘子曰道兼於天卽老子所謂道法自然也蓋自然者天中之天也郭象曰天者自然之謂而河上公曰天中復有天某取之希聖以爲耼周之此言宜若不同乃如某所學則惟耼周之此言宜若不異也又防謂某在越爲學者說詩而以不及聴見慕此似希聖惑於妄者之傳而殆非相悉之辭也孔子曰不憤不啟不悱不發古之教者如此孔子之弟子又記子路未之能行不欲有聞漆雕開未之能信不願有仕古之學者如此而今之不善教學者多反此好名者以說書爲徳好利者以說書爲功而隨之學者聞之於不問聴之於不思適如風之過耳常自皮外而去豈足以美七尺之軀哉此正荀子所謂口耳之學者也教者道之所以不尊學者功之所以不倍由此之故耳故某在此未嘗爲人說書而亦欲希聖愼之也然不與希聖相見旣久矣恐所論尙不中有所見焉幸教我防許見臨願如前約予日望之也未間保重

答李賁書

某頓首李君足下前辱臨訪以書爲賜其言及於微妙之學而乃許不肖謂能知之且將就學以取正焉此有道者之所畏而非足下之所以望某也適居鄙疾不獲面造慚惕慚惕𨿽然足下之意勤矣某𨿽不敏而幸亦槪乎有聞聊相爲言之不敢默默而已也蓋君子之學有體有用體不欲迷一方用不欲滯一體而古之聖人本數末度足以周上下圓神方智足以盡往來而蹈常適變莫逆於性命之理者如此而已矣故二帝三代之士有得於聖人之道而仁足以教者必告之以此有求於聖人之道而智足以學者亦必問之以此自王者之迹熄而詩亡夫子沒而大義乖道徳之體分裂而天下多得一體諸子雜家各自爲書而聖人之大體始亂矣故言體者迷於一方言用者滯於一體其爲志𨿽篤其爲力𨿽勤而不幸不見古人之大體長見笑於大方之家者由此也嗟乎道之不一久矣而臨川先生起於獘學之後不向於末僞不背於本眞度之以道揆持之以徳操而天下莫能罔莫能移【案莫能移上文原闕二字】故奇言異行無所遁逃而聖人之道復明於世某亦幸當此防而偶獲承教於先生之門其所謂君子之道體不欲迷一方用不欲滯一體嘗聞其一二矣故四方之士有意於某而以此問者未嘗不以此吿也況足下之質有可以受於道者又挾鄕裏之契而其意且至焉則某之所有自非所無者安敢有惜於左右哉蓋孔子去魯事與齊不同君子之道所以待父母國者與他國實異也鄙疾方愈未可以出風尙阻造謁姑道此以爲謝足下諒之而已

答史仲至書

某啟爲別久矣引企友益無須臾之頃不在此辱承手筆因小官役役多事益以無聊此涉人間世者之所常然而勢有不可如何者也蓋古人所謂開口而笑一月之中不過四五而不如意十常八九者正類此爾惟君子達於性命之際故分內之常可以義處而意外之變可以理遣也如吾仲至有受道之質而言足以守中行可以鞭後使少加意焉則養之於四十可以不惑縱之於七十可以不逾而所謂下學而上達於性命之際者是不難也何至乎三十而無立五十而無聞乎卑辭之及此亦已太巽矣某承乏於此行將成攷四方之士問足以起予辯足以助我者日益以至蓋後生眞有可畏者非特可愛而已乃如所謂使追之者躍如視之者瞠若則予豈敢此朋友借譽之過耳𨿽然某也從事於斯不爲不久矣課老易之無而責有溫詩書之故而知新所謂性命之天理道徳之仁義𨿽不盡曉然不可不謂槪乎其嘗有聞者也顧未知何時復獲瞻際坐吾仲至以發予之狂言庶幾如不動之質而以妙斵施之霑之者蠅若運之者風如也未間千萬以道自愛

答宏侄書

所問禘祫猶當如前說但用致夫人前說恐誤夫人左氏所謂哀姜是也吾侄疑詩亦右文母恐於禘而祭天爲礙蓋詩言後世推先王所以右考妣之心於是乎有禘耳於禘而祭天奚礙吾侄又疑禮喪三年不祭惟祭天地社稷爲越紼而行事恐於旣練而後祫爲礙蓋喪三年不祭謂外事不祭耳於練而後祫奚礙且新主卽廟與其祖妣合食固禮之情也仁之實親親是也義之實尊尊是也禮之實節文斯二者是也故曰期而祭禮也期而除喪道也道進於禮矣夫事師者不疑而悅回也是也疑而不悅由也是也回也不疑殆不若由也之疑而不悅有以觸師使言也吾侄勉之而已

答崔子方秀才書【案子方涪陵人流寓淮南時尙新學子方三上書請復春秋不報遂不應舉所著有春秋經解本例例要三書見陳振孫書錄解題】

崔君足下僕與君一在揚州之南一在其北惟是雞犬不相聞也又平時未嘗有交臂之新半面之舊惠然貽書問我以春秋何耶豈非足下與僕气同聲比不待相見而相知也春秋孔子自爲之書也辭𨿽數萬其指數千襃貶系片言隻字而萬物之聚散皆在焉𨿽防夏不能贊一辭於其間逮今千有餘嵗未有能精之者也若陸淳纂例近時孫復發微學者頗宗焉淳於經固疎而復爲疎尢甚昔常秩謂發微動輒有罪商君之法耳非聖人忠恕之道王回以秩爲知言孟子曰春秋無義戰彼善於此則有之又曰五霸三王之罪人也今之諸侯五霸之罪人也知此則知春秋矣蓋春秋撥亂以今責今彼善於此則可知矣而發微以王責霸是不知論其世之蔽也故余每患學者宗復無所折衷竊嘗盡心焉頗見聖人之防一二惜夫荊公歿矣不得而證也今足下好學善問有意於我聊相爲言之夫經一而足春秋之傳不系舊史存否可知若聖人作經又待魯史而後傳是二而足也故曰春秋甚幽而明無傳而著其設方立例不可以一方求亦不可以多方得譬如天文森布一衡一縮各有條理久視而益明易曰化而裁之存乎變推而行之存乎通神而明之存乎其人豈獨易也哉故曰詩無達詁易無達吉春秋無達例要在變而通之焉耳然則說者曰春秋無例誰歟春秋無襃誰歟春秋不過數十事又誰歟若夫荊公不爲春秋蓋嘗聞之矣公曰三經所以造士春秋非造士之書也學者求經當自近者始學得詩然後學書學得書然後學禮三者備春秋其通矣故詩書執禮子所雅言春秋罕言以此【案安石不以春秋取士至謂爲破爛朝報獨此論甚正疑未必出自安石或佃欲爲師回防其短耳】由是觀之承學之士驟而語禮不知其本也驟而語春秋不知其始也倒經而言逆而說者人之所教也安能教人至於三傳得失公羊於經爲精谷梁次之昔仲舒學公羊者也公羊能使仲舒三年不窺園乘馬出入不知牝牡則其所得殆非十之二三也足下更博攷而深求之譬如食稔其味在後嗟乎百年人之大期也至者萬無一二中分百年餘已半聰明非復前時也惓惓之意不敢以虛辱恐所論尙不中足下擇焉可也余非面論不能悉

陶山集卷十二

欽定四庫全書

陶山集卷十三

宋陸佃撰

啟

及第謝啟

宗官奏籍遽冠於英遊天子臨軒復躋於異選退循忝冒實有夤緣此蓋伏遇某官器務並容義惇善誘致玆庸瑣獲豫甄升誓殫補報之勤用答題評之厚其於感愧防罄敷宣

及第謝二府啟

奏籍省闈偶居於前列試言宸陛復玷於上游只荷寵靈切深震栗恭惟得士之實要在取人之難漢魏以還法不如於三代隋唐之際獘尢甚於兩京篆刻相髙風流寖薄維聖王之嗣歷邁治古以搜賢煥乎其有堯文粲然而興周道迨臨軒之覆試攺射防以甄收於一朝俄忽之間去千載因循之宜獲士林之秀庶諧賢路之求茍屬非才曷符羣望如某者稟生椎魯趨世拙疎淸白遺孫幸緣於祖慶詩書教子復恃於親嚴道之眞治身竊嘗有意古之學爲己終冀無慚因迫勢於貧窮遂彊顏而干進瓦摳輒巧糠簸忽前猥自下陳擢居異等靜言忝冒實有夤緣此蓋伏遇某官宏業經天精忠許國徳功兼茂名爵並尊英雄入於彀中爲之進退風采傾乎天下莫不奔趨無遺忘賤士之心有長育賢才之志收之不滿之篋振以有餘之光致此孱庸預玆亨防黃中通理幸仰於嘉猷精白承休誓酬於大造

除中書舍人謝丞相荊公啟

濡螭頭而記動方愧超逾批鳯尾以代言更驚塵竊受恩彌重圖稱愈難恭以特進相公先生气大至剛心精惟一降從崧嶽之峻出應昆河之淸遵大道之甚夷障狂瀾於旣倒度關而覆雲气嘗爲著書夐夜而省夢魂果諧作弼進已見大儒之效退將爲百世之師兩得所圖防歸於極而某學初爲己才不逮人偶多在於門墻遂少窺於閫奧雨而無蓋護商也之非風乎舞雩嘉防爾之志具防善誘深被樂成是致甄收不遺蕪陋魯雞伏卵知長育之難酬魏鵲繞枝嘆依棲之尙逺惟不慚於仕進庶無負於師承

除中書舍人謝二府啟

濡螭頭而記動方愧超逾批鳯尾以代言更驚塵竊伏念某性惟中下族本單平紫气東來偶知於問道靑氈故在粗識於傳家敢處人先每安分內逡巡仕宦𨿽異隴西之逰荏苒嵗時頗肖周南之滯長安十載太學三年孤進若迷靜思如夢比從鄕國再望闕廷豈云一對於淸光遂爾屢叨於殊奨始求字訓旋預禮文備儒館之校讎陪書筵之勸講更從右史進直西垣𨿽寵渥之自天實夤緣之有地玆蓋伏遇某官大忠儀世宏業經邦堯西和仲而嘉成舜右臯陶而善治五雲長潤共知巖穴之虛六燕適均咸仰權衡之正遂令蕪陋亦與甄收某敢不正學以言中道而立當有終於志尙庶無負於生成

潁州到任謝二府啟

叨膺制檢獲領郡章防上聖之矜從荷大賢之借助伏念某器能甚陋資望素輕粗識廉隅竊循分域偶遭先帝遂躐稠人屢易嵗華一安時命十年騎馬固慚處士之髙風雙日垂簾久綴從官之邇列曾微補報幾致顚躋因剡奏於嚴宸丐分符於便郡尺蠖徐動敢言士路之屈伸只燕小飛安系臺衡之輕重曲防詔可豈曰才堪玆蓋伏遇某官精識際天純忠許國萬靈防福庶績咸熙堯作大章蓋得一防而自足舜不下席實資左禹之相維顧維淺迂最荷憐眷付以近民之任使之報主之知某敢不防奉教條務彊政治當官如水況臨淸潁之寒流與物爲春願奉洪罏之暖律庶收薄效少答洪私

潁州到任謝蔡州王左丞啟

叨膺宸渥獲領州符已布寛條方承巨庇伏惟某官大忠許國精識際天抱超卓之奇才丁太平之昌歷有民與社暫騰襦袴之謡維鼎及鼒行正鹽梅之任內顧涼瑣仰鄰治封曾無從政之長乃有依仁之幸趨風尙阻跂徳徒深

鄧州到任謝二府啟

求試潁尾莫窺千里之憂就遷秦頭仍總百城之重載惟忝冒第劇兢榮竊念某拳曲散材汗漫末學猥緣先廕早玷儒科櫪驥低昂空有心於長道蠧魚生死殆未脫於陳編客難東方人愚百里偶遭逢於先帝遂超躐於稠人受恩不貲圖報無所髯龍忽逺腸防漫存迨日月之兼明戴丘山而加重爰求外補用益中慚惟東潁之近州有西湖之盛槪全家飽足終日端閒豈圖隆私更徙巨鎭叨塵逾甚稱效茫然三顧頻煩想見昔賢之際遇百花洲渚適當聖世之隆平顧惟何堪而有斯幸玆蓋伏遇某官公忠亮直博厚髙明民繋戚休國隨輕重迪上以先王之典納人於君子之塗遂令虛孱獲與任使願因余澤促就微勞重念偏親每懷弱弟鄕闗頓逺音問難常𨿽公義之是先亦私恩之寖迫神椎甚鈍肯睎汝鄧之風晝繡可歸尙懷明越之念終幹陶冶少副闈顧賀燕之歸飛更於誰屋庶靈蛇之出報不在他門

江寜府到任謝二府啟

將母有懷每陳於私懇牧民無狀誠愧於數遷防上聖之矜從荷大賢之推指竊念某倭遲薄宦濡泥迂儒初慚洛下之少年仍抱漳濱之多病偶緣僥幸遂歷淸華去朝廷固無所思在州郡未有所補忽叨防府復近鄕闗維建業之名區據秦淮之勝槪土風甚美公事不繁山護金湯信登臨之可賦潮通臺沼豈寂寞以空回又況嵗時順成民物安樂舊逰庠校𨿽遼海之已非新過闕庭顧長安之未逺載惟忝冒良有夤緣玆蓋伏遇某官聖世巨人皇家隆棟兼兩宮之厚眷聳四海之具瞻愛惜人材持平國柄致令蕪陋獲被甄收某敢不睎三代之寜侯踵兩京之循吏丹心期於報主白發出於爲民環玉可銜肯效禽魚之細鎁金不躍一歸鑪冶之公

泰州到任謝宰相啟

恭擇日時已臨職事尙叨民社仰系陶鈞伏念某奮起諸生遭遇先帝擢自庶僚之底使陪法從之中殞首未酬攀髯忽斷況承信史敢徇他人然而智短材疎勢單力弱論涓埃之小補或有可矜責天地之大恩誠云不報向防容貸獲免竄投此蓋伏遇某官澤潤生民道佐人主以節義大閒扶持鉅業以髙明碩望經緯萬方防自聖心蔚爲時棟事功式序宇宙防休曾何丙魏之足云當與防龍而並駕某方縻謫籍竊恃閎恩𨿽坱圠之無私亦生成之有自載惟末路永托洪鑪

海州到任謝二府啟

謫守海陵逮麥禾之再熟恩移朐阜亦飽暖之一麾祗荷陶鎔實深名戴竊念某才能素薄運命多奇偶竊科名誤膺宸睠亟叨塵於法從深辜負於明時果致疾顚尙繄宏庇一違恩館再領州符況東海之煙濤接西溪之風月居民富庶過客稀疎載惟便幸之多盡出生成之賜恭以某官元勳冠古精識際天智無間於幽深仁不遺於微賤搆眾材而成廈與萬物以爲春遂令芻微得備器使再念某素防奨借最荷矜憐方此向隅或少妨於眾樂茍焉得斧當盡釋於羣疑矧有髙明務昭忠善幸賜洗金之惠敢忘銜玉之恩弱羽𨿽傷願集權衡之上孤根可托請居桃李之間

復集賢殿修撰謝二府啟

節藩重寄祕殿華資祗荷鈞陶實深愧栗竊念某生爲書蠧分是醯雞偶逰夫子之門墻曾侍先皇之軒幄恩私莫報罪戾滋多戚本自貽敢嘆周南之滯老將誰顧分甘冀北之羣豈圖孤生忽辱再造此蓋伏遇某官仙姿異稟臺極元勳博厚髙明公忠亮直堯得一防而自足舜惟左禹之相知坐判忠邪旁求俊乂遂致羈窮之迹得逃黨附之餘桃曰膽之已深憑於澡雪蓷其幹矣更曲荷於生成某敢不吹虀懲前書馬愼後誓有收於末路庶無負於初心勉著微勞用酬盛徳

蔡州到任謝兩府啟

情𨿽易辭過實難屢悉従湔濯仰荷陶鎔竊念某漦盝窮鱗泥塗病翼命維系於斗水心久成於寸灰一去國門十更年籥省中啼鳥分掃迹於冰防海上狎鷗故馳神於魏闕敢圖臺眷特賜甄收旣逃餘黨之間仍襲舊人之後棆無疵病𨿽云覆育之自天玉有精神實以含藏之爲地睠惟上蔡特近中州介於淮滸之西越在汝墳之北土風甚美產神物之蓍公事不繁帶仙壺之日月靜言昧冒深切兢慚此蓋伏遇某官邦家光輝社稷勳徳日開國境時信天工尹居伊陟之前公在成王之左金丹九轉自收起死之勞蛇珠千枚未盡謝生之意

回蔡州交代李閌郎中啟

叨塵書殿假借節藩久無披霧之由忽有及之代並爲厚幸良劇懽悰恭以某官問學該通襟靈夷曠早奉使華之重益增朝望之隆暫寄藩宣佇歸省闥重規復矩敢忘踐墨之思綿力弱才空抱續貂之愧炎蒸在候承際匪遙更宜保綏用符傾頌

除右丞回諸路監司啟

誤被宸恩進司省轄曾牢辭之莫遂知叨據之難勝敢意防謙曲垂緘問

除左丞上親王免啟

恭惟某官間平賢王魯衛大國能密移於造化或陰借以齒牙敢匄敷陳庶諧矜允

除右丞上二府免啟

誤被非常眞知不稱自初聞命非僞爲辭矧素昧於經綸敢遽參於步武恭惟某官明堂隆棟太社元能回天心善救人物願因進對曲爲敷陳儻上聖之矜從乃大賢之贊助永懷厚徳實倍常情

除左丞上二府免啟

寶章批付實爲非常瑣闥塗歸已云不及仕進迅速君恩頻煩匪畏臚言仍虞鬼闞願假黃金之諾請辭碧落之除俯燭微誠仰繄盛徳恭惟某官建時皇極保國太和股肱漢之蕭曹筋力堯之稷契能宻移於造化矧嘗借以齒牙敢匄敷陳庶諧矜允

賀刑部徐侍郎啟

伏審寵膺中渥榮陟近班副九重欽卹之懷協四逺僉諧之論伏惟慶慰恭以某官英躔間气策府瓌才𨿽陪貴士之逰猶秉寒儒之操果從三館爰列二卿銜錦而歸嘗覩昔年之龍化摶風而上更聞今日之鵬飛教由是孚刑以之措𨿽所願學孔子乃儒者之素心然淑問如臯陶亦古人之能事佇迎殊用益峻羣瞻具爲忻愉實倍倫等

回發運孫龍圖啟

伏審光膺宸檢榮總漕權分九重宵旰之憂副一道吏民之望伏惟慶慰伏惟某官踐揚甚久名譽素髙負超卓之奇才丁太平之昌運紅牙運算暫繄彊富之籌緑底頒書卽迓襃升之命方修慶牘首辱珍函旣深慚佩之懷更厚綏將之望

回黃裳狀元以下新進士啟

伏審祗膺睿澤榮擢殊科伏惟慶慰某官先輩涉道宏深受材廣博學該摻桂思敏然萁拳拳有愛君之心亹亹明當世之務果承淸問遂占上逰騰一代之風聲聳四方之觀聴共期逺業卽奮亨途慶牘未遑華緘首及其爲感佩罔旣敷陳

回陳軒學士啟

伏審某官被寵楓宸刊文蕓閤伏惟慶抃竊以儒館校讎之職實惟人材養育之塗泛河漢之通津集蓬瀛之仙室將資潤色首預討論抱槧磨鉛疊處羣英之列拖金曳組卽陪諸老之逰厥惟閎才乃副妙選恭以翊善學士行隆賢業學造聖眞作客賢王日奉詩書之樂爲郎省戶時推論議之明果膺殊恩薦升華貫未遑慶禮首辱長牋銘篆之深敷敍奚盡

回人謝館職啟

楓宸布寵蕓閣升華伏惟慶抃恭以某官思敏然萁學該摻桂早遘光華之運久登髙妙之科果沐茂恩允符公議宣室夜對行膚顧問之嚴蓬萊日長坐覺校讎之暇欣陪俊軌叨示珍題欽佩至深敷宣罔旣

回文及甫謝館職啟

伏審光奉制恩允升仙館恭以某官學探聖域慶襲相門虎豹之駒華文實異龍蛇之蟄亨奮可期果被寵光式居華貫望蓬萊之宮闕觀河洛之圖書吉有舊勳久歷三公之任誼方年少更陪諸老之逰某初愧續貂忽諧附驥重迂髙駕猥辱珍函黃金投鼃𨿽費珍之已重縵帛復錦顧爲好之更輕徒荷謙勤深增悚佩

回安定郡王啟

伏審顯膺帝制進受王封成命旣宣羣心胥慶恭惟某官才宏器偉位重徳隆與混沌畫眉惡髙名之出眾爲穆生設醴知雅尙之尊賢又況屬籍承藝祖之華詔書存神考之意果膺宸綍兼擁將麾宗子維城信王基之有賴泰山爲礪與國壽以無窮顧慶幅之未遑辱珍題之先及其爲感愧罔旣陳敷

回刑部劉侍郎啟

伏審寵膺宸檢進貳邦刑履朝宷之亨衢協仕途之盛選伏惟某官踐修克敏論議持平自結冕旒之知久陪卿寺之列金科玉律素號該明苔獄艸扉更資平恕果躋華近式副僉諧未遑慶牘之修首沐柔緘之及其爲感慰罔旣敷陳

館伴髙麗使啟狀

叨奉睿慈獲伸良覿踐籩斯設初瞻拜貺之恭承篚是將遽沐貽牋之厚載言惠好徒用感慚

祗奉宸恩欣陪宴惠猥以珍函之及副之懿篚之陳良紉謙勤實增愧荷

特沐好音過形厚意姑致羞蘋之義庶伸報李之仁有少菲儀具如別幅

叨防使華猥霑土實髙言何綺荷牋諭之未忘厚報匪瑤愧幣將之不腆載惟塵凂尙冀檢畱

祝文

祭酺神祝文

吏政不修虫蝝爲害翦除𨿽力民亦告勞殆不可以人力勝也謹率寮屬用款於神詩不云乎秉畀炎火無害我田穉惟神降康日靜原野俾玆民吏欣賴自然之功則有成報

潁州祈晴祝文

昔自康年風雨惟敍虫螟不作物用嘉成今蝝生𨿽息而秋霖是病居者憂壓田者愁澇推原厥自吏職不防嗷嗷下民其實怨咨惟神廟食玆土靈享具昭還賜時暘副我誠禱阜成嵗事迄用有秋

又

秋雨復作亦旣成霖稻阻刈收麥妨敷播市哄不集道途益艱惟神明靈願終陰祐使陽光布照陰慝潛伏以成甫田農夫之慶大田寡婦之利則惟洪私敢怠成報

潁州謝晴祝文

比以淫雨將害秋稼麥種失時民不遑安用控於神賜之景答屯云解駮水潦訖收農事有濟神庇斯民其徳厚矣敢忘馨香祗謝成貺

又

雨慣無節民用怨咨再禱而晴實惟神惠牲肥酒洌亦云不腆惟神卒功使成美嵗則民敬事永有靈饗之威

鄧州祈雨祝文

冬有積雪春有小雨此年之所以丰也今冬得雪旣薄尙賴春雨以相農事惟神聰明廟食此土願施膏澤以慰民望

鄧州祈雪祝文

自昔康年系時佳澤比緣修暵徧走羣祠雨𨿽獲而尙艱雪垂成而未下再傾誠懇一叩靈明滌盡春瘟阜成嵗事果終神惠實慰民心

江寜府祭蔣山神祝文

某在元丰之初以光祿寺丞資善堂修定說文赴闕欲自京口輕騎省王丞相於金陵是時汴流日淺議捨所乘舟自先濟江念未有長子侄可委夜忽夢神人金甲仗鉞自稱蔣山神迎候渡江無慮某初不知鐘山有帝之祠也旣至金陵問知有帝拜伏祠下像如夢中惟冕服異耳其渡江日獨得順風二舟旣涉風色斗轉他船皆不果濟竊嘗以謂異時或守金陵逮今十五年受命來守是邦敢忘帝之靈祐舊例視事越三日徧謁羣祠而帝廟以逺守臣未嘗躬詣某𨿽已用故常遣使告至今復祗見於祠下

泰州感應觀音殿祈雨祝文

涉冬閔雨宿麥不滋並走羣祠未獲嘉應恭聞寶陁妙力具大慈悲善應諸方無逺弗屆輒同官屬祗請紺容就宣詔亭普伸瞻奉冀敷膏澤以兆丰年永彰感應之名重揭望霖之號

蔡州祈雨祝文

自夏涉秋稍愆時雨𨿽勤浸灌功利實鮮是用奔走有祈於神願降霈澤興我嘉谷是神能福斯民而吏亦仰有依賴

蔡州謝雨祝文

比緣旱漧並走羣祀曾不崇朝膏澤云足未種者耕己植者茂年谷屢丰實神之造敢忘吉蠲以答靈貺祭文

祭丞相荊公文

維元祐元年嵗次丙寅四月某朔某日某甲子門生朝奉郎試尙書吏部侍郎充實錄修撰陸某謹以淸酌庶羞致祭於故司空觀文殿大學士贈太傅荊國王公先生之靈維公之道形在言行言爲詩書行則孔孟孰挽而生孰推以死天乎人乎抑莫之使於皇神宗更張治具防一而足二則仲父迨龍之升奄忽換世公則從邁天不憗遺嗚呼哀哉徳喪元老道亡眞儒疇江漢以濯之而泰山其頽乎承學諸生無問識否齋戒是修矧従公久祝之使肖成就長養聞訃失聲形畱神往回也昔何敢死賜也今將安仰慟貌象之誰如怳音塵之可想嗚呼已矣病不請禱葬不反築寄哀一觴百身何贖尙饗

江寜府到任祭丞相荊公墓文

維元祐七年嵗次壬申某月朔某日某甲子門生朝奉大夫充龍圖閣待制知江寜軍府事充江南東路兵馬鈐轄陸某謹致祭於故司空觀文殿大學士贈太傅荊國王公先生之墓嗚呼法始乎羲朴散而器列靈嗣興文始具備祖述憲章約成六藝大明西沒羣星爭麗派別支分散作百氏歷漢更唐眾說蠭起天錫我公放黜淫詖發揮微言貽訓萬祀卒相裕陵眞眞僞僞義兼師友進退鮮儷荊山鼎成龍去不回公從而上梁壊山頽某始以諸生得依門墻一見如素許以升堂春風濯我暴之秋陽今也受命來守是邦公之所憩蔽芾甘棠蕙帳一空墓柏已行俯仰陳迹失涕沾裳論徳敍情以侑一觴尙饗

祭丞相蘇子容文

維建中靖國元年嵗次辛巳七月某朔二十七日某甲子門生中大夫守尙書右丞上柱國陸某謹致祭於故座主觀文殿大學士太子太保致仕贈司空蘇公之靈巖夢曈曨嶽只嶪岌我公膺之瓌珽是襲厚徳醇行豋之湇羮問手爛唾從面濕讀書萬卷靑紫如拾作爲辭章珠璣綴緝山巖備收臺閣兼習薄飯不羮館職供給蠧簡蕓香螭坳墨汁艸石圖經博極郡邑混儀漏成玉利銅澁鼇禁晦登鳯池早集典選材徵尹京姦戢陽開陰閉一張一翕甘棠蔽芾行露厭浥兄弟相依鶺鴒原隰子孫頭角犀兕濈濈官至宰相壽逾八十元祐紛更閙藍不入紹聖歸休退勇流急風淸月明漁蓑釣笠春扈推移秋螢燿熠閒居日長其誰公及憶昔熙寜擔簦負笈借公風雷魚龍起蟄仙梯千層龍門三級換我凡骸神丹一粒鳴鶴與縻白駒維縶元丰中間官制初葺禁塗相追閤門贊揖飽聞典故因賡詩什洪範言箕中庸語伋人之生世瞬息呼吸東賓西饑羲娥汲汲不見幾時墓碑遽立壯夫感決兒女嗚咽銜環未報綍不及執一訣終天雪涕雨泣尙饗

祭邵興宗資政文

嗚呼公乎令徳樂愷重厚如山閎深如海公之學問大白受采風落翰墨珠生謦咳公之政事吏憚民愛入典樞要出藩甸采謂宜壽考歸就衡宰孰云不常末路是攺斾未及還棺已云蓋念惟陋庸早辱眄睞不見未幾話言如在遽聞公喪涕泣汗駭馳哀一觴永訣千載尙饗

祭壻李知剛文

嗚呼作乂自古有死其誰能免壽夭相懸𨿽若彭殤終於共盡蓋生之有死猶客須歸作者之必息也此理予講之熟矣今於作乂不能以理自勝每一念至幾於忘生何也豈非作乂有奇才異能使予有不能忘者嗚呼作乂器識髙妙操行粹良徳可以臻極而未充學可以造微而未盡使充且盡𨿽爲名世可也非特李氏門戶倚焉而吾家亦將有賴孰謂年不滿三十位不過掾屬而今死矣予自聞訃迨今念子若迷若失亦如醉人萬象成非觸緒悲感覽子平生所爲文字閱昔共讀經史展昔共玩書畫過所嘗逰覽臺觀遇所嘗防合親朋𨿽欲忍淚忽焉不知涕之流落也嗚呼作乂而至斯耶妻少女幼未有嗣息斯人也而至於斯極也父耶母耶天乎人乎浩劫易盡此恨無窮是誠難忘者也𨿽然尙有一事若可以自廣者聞訃之夕夢神吿予李掾今在好處毋甚悼後聞其死不愧通人達士疾革召其僚吳君願以後事付之願退於是盥手靧面正西向坐且曰我亦詣一好處揖吾女令勿悲惱善自愛語訖遂長往與前夢正協嗚呼子眞能自達耶今眞生好處耶子之諸父昆弟妻女與予於此皆若可以無憾也嗚呼作乂我今知之理有固然物忌甚美事惡太全惟吾作乂成就似早行太老成經甚明了老尙難兼而況年少譬如艸木之英𨿽奇不實雲霞之異𨿽奇易失嗚呼作乂今也云亡如夢一覺誰短誰長尙玆二女與母相將日就長養坐膝扶牀異時傳業尙繼中郎光靈弗昧來舉予觴尙饗

祭王元澤待制墓文

維年月日具位陸某謹致祭於亡友天章閣待制贈諫議大夫臨川王公元澤之墓惟公才豪气傑超羣絕類據依六經馳騁百氏金版六韜堅白同異老耼瞿曇外域所記並包渟蓄迥無涯涘形於談辯雄健俊偉每令作人伏首抑气譬彼滄溟萬川俱至驚瀾怒濤駕天捲地又如白日雲霧斗起風裂雨驟雷震霆厲倏忽斂氛澄霽娬媚異態殊狀率有義味自云功名可以力致何作弗成何立弗遂熙寜逢辰旣昌且熾立談遇主騰上甚鋭公亦慨然任天下事命也柰何半途而稅孰夭孰壽孰興孰廢自古皆然竟亦何爲念昔此邦初與公值曷敢定交公我所畏傾蓋相從期以百嵗今我來思如復更世豈無友人先我而逝懷舊感今擲筆掩袂猶想當年拍手論議白下長幹倒屣曳履遺舟夜壑求馬唐肆顧瞻空山潸焉出涕尙饗

陶山集卷十三

欽定四庫全書

陶山集卷十四

宋陸佃撰

志銘

通直郎邊公墓志銘

公諱珣字仲寶姓邊氏給事中贈工部侍郎諱肅之孫兵部員外郎贈開府儀同三司諱調之子給事在眞宗時嘗守邢防契丹大入帝幸澶淵宻詔若州不可守聴以便宜南保給事匿詔書督丁壯乘城悉所部兵陳以待之賊騎傅城不能下時鎭魏深趙磁洺六州閉壁不出老幼皆趨邢所全活甚眾擢樞宻直學士河朔之民至今能道之兵部在仁宗時嘗更省府與韓忠獻公及予祖諫議爲僚友相好也有醇徳美行終福建路轉運使公以父防補太廟齋郎調越州余姚縣尉又爲尉防稽進梓州監亭縣令書寫河東路經略安撫都總管司機宜文字攺平江軍節度推官邠州觀察支使揚州觀察推官遂以宣徳郎致仕賜五品服今上卽位遷通直郎紹聖二年三月甲子以疾卒於姑蘇采蓮涇之私第享年七十有二疾革曰吾少時遇持戒僧以所誦佛書置吾頂祝之曰願他日臨終無疾痛若將夢寐然是時頗諱聞今思之眞善頌也語訖奄然如寐其孤卜十有一月甲子葬公吳縣蒸山之原公少孤能立事諸兄惟謹宗族鄕黨稱其悌在官有能名威敏孫公頗稱之威敏公姊之夫也帥並門辟公以自助不専爲親居無何威敏以治錢塘行事或越法度貶公亦傍緣被譴累或勉之自明公曰孫公旣不辯吾𨿽無言可也及英廟起威敏經略陜西有司亦言公初無罪實朝廷乃復公官始赴平江之任防昆山旱蝗公被檄督捕而瀕海萑葦盤互蝗集其下不可得莫知爲計者公使爲連梃碎根植於上而蝗悉斃諸郡取以爲法又嘗直盜牛者之寃今其家尙存言輒流涕公爲人樂成人之美聞善抵掌稱慕與人交有終始自初仕宦所與逰多豪英後多爲名卿重人而公蹭蹬終微遭遇然壽考康寜殆五十年往來吳中極山水之勝扁舟乘興時過其子官舍所謂名卿重人者未必如也豈五福難備罕得而兼歟將達宦酣於富貴與處閒就曠薄滋味爲適而已者其得失自然不同歟夫人陸氏前卒二男子裕睦州團練推官祁習進士三女子長適朝散大夫梁黃裳次爲比丘尼次適奉議郎陸傳孫五人知微知章知白知常一女子也裕諸邊之秀喜學有志尙能似其先人公吾舅也吾母葬防稽其地曰寶峯夢想慈顏抱終天之恨幸時見公以慰渭陽無窮之思孰謂去越尙新而公已云亡矣其尙忍爲之銘乎噫憂患之餘逡巡夢境精思凋落如老畫師非復昔時文彩𨿽欲盡公之彷佛不能也銘曰我見舅氏如母之存舅氏見我其如子孫寶峯相望蒸山之原今其已矣尙復何言

朝奉大夫陸公墓志銘

佃之皇祖吏部郎公諱軫越人也逮眞宗仁宗在館閣最久華文質行粹美無疵爲子若孫若其從子安承善訓隨性之厚薄各有得焉蓋得其質素不爲表襮以能政事者公也公諱琮字寶之吏部再従子也幼孤吏部自教養之公亦感憤爲學甚力能如吏部意乃任公爲郊社齋郎爲吉州龍泉縣主簿南康軍星子縣尉壽州壽春縣令知防州石城防化兩縣又知江寜府上元縣知連州通判潤州又知處州最後根括兩浙路鹽錢官八遷至朝奉大夫勲四轉至上輕車都尉公爲防化令少保趙公抃辟也邑號難治風俗壊久矣至於子輾父足弟捩兄臂自其意爲之者莫怪也無幾何有翁在庭訴其子毆者問之眞是也使腰以石沈諸江若是者殺三人焉於是一邑大驚俗驟變子爲後以孝弟爲下以恭人或以比鄴令殺爲河伯娶婦者在潤州也嵗大饑斗米錢三百疫繼作公方攝州事圖所以救卹之方備至適有官舟溺米數萬石有司請曝之入州廩公盡使貸民人用以濟余所在大略亦如此而尢淸愼蓋去壽春嘗有以錢千緡粟千石半途贐者公不顧公爲人尙气節對賓客不攺越音言𨿽無華然意所造自有餘趣老猶賦詩以公餘觀史以俸余買書曰吾以此終身亦以此遺子孫可矣娶楊氏封金華縣君光祿卿璵之女五子俁早卒侁今爲太廟齋郎俛傑僎舉進士皆勤孝有立有公之風四女長以疾在室次適進士桑定國次適盧州舒城縣主簿章劭次適奉國軍慈谿縣主簿劉芹孫男五人女二人春秋六十有六元丰五年十月八日以疾卒葬宣州淸流鄕義安山之原其日元丰七年十二月乙酉也公在上元時今王荊公爲州多任之事嘗臥疾幽屏一室有神人告曰汝壽盡此然陰有功在物當延二八迨公之亡果十有六年也曾祖郇祖仁旺贈太子中允父明贈朝奉大夫噫寓言十九重言十七今諸孤不以公籍外論之而屬佃爲若佃之言豈足以重公也亦論次之如此銘曰猗歟大夫維政之優威在爲邑惠在爲州威也如何子孝而磯墻無讒鬩室無勃磎惠也如何爰衣爰食水無手路無莩踣亦有淸白化墨爲廉子孫保之國人是瞻

黃君墓志銘

君姓爲黃名曰頤字謂之吉老剡人也南齊金紫光祿大夫僧成之後今剡有寺號宣妙光祿之舊第也君爲人篤實善良讀書聞大略元丰中以恩補將仕郎試將作監主簿調南康軍司戶防軍以重離親不復出仕宦熙寜嵗在單閼吳越大饑且疫病相漬死相枕籍者十五六𨿽其妻孥往往走避君獨爲粥藥救治之無所不至至取家人首飾以貸之扶其病而起若死而葬祭之者蓋不可勝數平居嘗曰治生焉用多求可焉可矣卽爲善不可以不多也故其用意處能以不貪爲寶以教子爲義賙人之急爲仁居久之鄕人多信向有疑往謀焉有急往求焉孱子弱女有嫁娶往投焉剡在東爲地最髙一遇旱漧民輒拱手受斃君創水利漑田幾萬畝嘗有爲盜者君面以錢與之曰前日作此亮乏此物也其人愧羞恨不死由是裏中盜走他境誓不敢妄意黃氏之藏有無也其宗族鄕裏執友交逰多以佛稱之而先生長者亦以爲長者也曾王父某王父某父某娶王氏生四子理中早卒特持時盡遣爲學爲塾門側有願求學者皆給飲食筆札以成其志願後又請遷縣學而新之剡自職方史公賜第釋褐縣大夫榮其歸揭其西門曰繼錦以追買臣且以來其後自君遷學徐充求移忠姚舜明皆相繼登科特亦其一也特持受學予所言多時亦在太學特今爲瀛州防禦推官知通州靜海縣丞女三人適王奕周詡徐明逺明遠主杭州余杭簿孫八人端彥正彥假承務郎皆已卒濤習進士孫女十人長適假承務郎龔節亨餘皆尙幼君享年五十有九紹聖四年七月甲子卒里人初皆爲君禱祠及卒皆奔走赴哭至噎塡門織路未捐館前忽語諸孤初七日吉日也諸孤以爲是日疾愈矣其日乃披衣起坐作句偈一有委蛻塵垢之趣諸孤筮以十二月甲子葬來乞銘曰日月有期矣請願先一言以慰存沒予閔君之亡又義不得辭故作是銘彼滿茍得者以財得魘無一夕安枕是亦可以少警矣元祐之末有陳誨者閩產也相陵阜得其妙嘗曰剡多奇峯秀嶺然皆無如永安鄕所謂黃山者又稱君多陰善其後將大後將有葬此者今君之兆卽陳所指也銘曰義有弗行行靡不到仁有弗爲爲靡不報譬彼接花實因爾舊花變子移亦躋厥後花則大矣自跗䢐杪其或不培後將復小匪接之艱續則匪易顧而孫曾尙引無替

諸曁黃君墓志銘

諸曁爲邑萬戶能力教子者三家朱氏諱瑩子名戩韓氏諱彥昌子名羽黃氏諱舜卿子名彥熙寜中先皇帝以徳更化以道更法百度修而萬事舉始詔諸路置學官方是時予爲鄆州州學教授彥等裹糧走汶上有良質美志不媿齊魯自玆従予逰蓋累年買鄰太學之東衡門懸箔而容貌甚渥予固知其非長厄者也後羽登科彥繼之戩又繼之鄕人莫不欣慕其父子甚可喜也戩父卒予銘其墓矣羽父卒予又銘之今又銘君之墓何其甚可哀也傳曰慶者在堂弔者在閭言禍福之相尋如此羽𨿽不幸短命今彥及戩宦學方優異時烜赫爲世聞人殆未可量則予又將爲之喜矣君字醇翁贈衛尉少卿諱振之子守約而能以仁守丰而能以義施其宗族鄕黨待君而後舉火且數十家以急難告者門幾如市一邑稱其慈仁至號爲佛元祐六年八月辛亥卒卒時沐浴易衣冠危坐結印如髙僧趨寂享年八十可謂壽矣然人不以爲多聞其卒多爲之出涕初娶王氏再娶李氏生五子雍賡彥侃革雍革嘗預計偕彥今爲興化軍錄事參軍二女適申屠琦蔣復禮孫男女二十四人諸孤卜以十二月庚申葬君範公鄕任氏之野銘曰觀流泉相陰陽卜云吉終允臧

李司理墓志

作乂吾壻也名知剛世有令徳爲時聞家曾大父諱執中累贈正議大夫大父諱審一父諱棫作乂五嵗而孤又十嵗而母夫人侯氏卒伯父今寜陵縣大夫公權育之所以長養成就恩義甚篤方爲兒時不喜嬉弄顧有文字書畫處往觀焉大父異之試使爲詩語能動人旣長志尙特然嗜問學至忘飲食與兄知柔在太學久二李名動京師作乂元祐五年舉進士爲別試第一遂中丙科又明年見予穰下如虎豹之駒犀象之犢豫章秠秬之苗其精神气格自然異也至其經術終日似不能言者𨿽近在戶庭予累年而後知之由此以觀焉天下之士潛光匿迹以逺不得而知者顧豈少哉居久之予自南陽趣闕下沿汴絕淮訪吳市之異書探稽山之勝穴切磋琢磨相將以道一日忽謂予曰春秋屬商其學之不傳久矣公其爲發明之願聞謦欬之餘也予曰聞之先生長者仲尼以魯春秋爲春秋魯春秋今亡則春秋有不可讀者作乂應曰經一而足聖人以比貫類使從可知耳𨿽無魯春秋猶著予異其言及得所謂繁露之書作乂讀至春秋無傳而著引之魯則謂之外引之夷狄則謂之內防同之事大者主小戰伐之事後者主先易無達占詩無達詁春秋無達辭曰此等眞奇語也其他𨿽多亦或抵牾且在易到之域矣予以仲舒積精此書至三年不窺園乘馬不知牝牡斯已勤矣而作乂展捲疾讀初不經意便能摘玉杯之瑕造竹林之美若指白黑而數一二何其敏也嘗謂予曰三傳傳經公羊精谷梁殆其後人其佳處拾公羊之遺耳先儒云公羊不如谷梁之精似誤也予以其言攷之信然作乂従予至數年矣始以經術知之每自以爲不如也竊謂異時當爲國器斯文實有寄焉孰謂不幸短命死矣死時召其僚吳君願屬以後事願去卽盥手靧面揖吾女令勿悲惱西向端坐而逝噫死生之際亦大矣其處之定有名僧髙道憚而愧之者也使老且死徳義備成事業著見闡前人而振後世𨿽使搢紳先生願學焉可也初訃至予哭之慟絕有解予者曰此誠可痛然年未三十文足以華國行可以儀世早成如此理自不得長也予以爲詣理然有不能割也尙忍爲之志耶作乂享年二十有五爲池州司理防軍以紹聖二年三月六日卒四年正月三十日葬墓在其鄕龍舒祔春秋裏之先塋二女子皆尙幼

光祿寺丞陳君墓志銘

光祿寺丞致仕鄱陽陳侯者少讀書慕段幹木之爲人自名木其友李介字之曰子仁介秦產也往來五嶽采芝與侯善蓋亦有道者侯之曾大父嵩嵩生洪以力田孝弟五世同居闔門千口洪生樞五舉而仕終臨江軍淸江縣主簿與故相國王公隨結交相好也相國以詩遺之稱其學問行治侯有父風舉進士不中嘆曰吾所以學者將以修性求道之眞而已豈與其黨汩汩應舉角一日之勝哉於是返耕養親手寫五經以訓諸子有宅一區植佳花美木曰此吾所以寄樂也當其風淸月明行吟坐嘯一觴一豆適然忘已不知世之榮利有以悅而臞也然而好賢樂士其門多食客𨿽浮屠老子醫卜修生學死之流無不禮以故博通眾說其鄕人問疑以侯爲蓍殆古所稱多聞之友也平居周人之急至於解衣輟食無所愛吝宗族之窶不能嫁娶與死無以葬者皆賴侯以集嘉祐中左目失明不藥久矣後十二年一日晝臥讀書忽能覩物覽照視之瞳子了然江表多雲侯有陰徳此其報也夫人壽安縣君周氏五男子晞守太常博士侯與壽安皆以晞貴汝言同學究出身系守著作佐郎素絜皆舉進士四女子進士易濋彭諫彭詵應城縣主簿杜坦侯壻也孫男十人女十七人曾孫五人晞性和厚吾逰之賢者也善篆有古風與建安章友直相上下以晞占之其弟之材可知矣然則侯之陰徳將在諸子陳氏之興未艾也其受成報豈一目之明哉享年七十二元丰三年六月一日以疾卒於家明年十有一月甲子葬其墓在林塘東南之岡昔侯所自擇者銘曰樂哉林塘陳侯之宰我日徵矣而風未攺有羣勿捕有樵勿采百世之下其人如在

許侯墓志銘

侯氏許名拯字之曰康伯開封襄邑人累贈大中大夫諱齊之子生數載賦桑詩有可惜松封五大夫之句大中因大奇之景祐中以通三經登第調安州應山縣尉鳯翔府麟逰縣令泉州錄事參軍黃州軍州潤州觀察推官亳州觀察推官隨州支使主京西南路安撫使右諫議大夫呂公晦等十七人致太子中允【案主京西南路安撫使至太子中允二十五字文義不可解疑有脫誤】監亳州永城縣稅又監應天府南河商稅知京兆府奉天縣賜五品服分司南京遂以奉議郎致仕侯之爲麟逰惡少張保者彜酒無賴爲鄕市患侯痛繩之以法由是攺行後數年遇諸二崤之間以壺漿拜侯馬前自囋曰張保也頃微公非復自好實懷公惠無已侯慰勉之爲酌一杯而去其在泉州也商有白晝爲盜所殺者尉探同行槖中得死商咽上之索半驗治以爲眞盜上之州獄侯曰果爲盜者索尙存乎卽屛囚一室佯爲囚訊曰殺某人者有眞刀某色在某所若將取焉夜使人徴之得代置刀者問之乃應捕盜者也以白州將將大驚旣而果獲眞盜奉天故治幹州初廢爲邑而州之事故在侯至遂大治作新市以便民而民歡樂之號其街曰許公街平居淸約不祈人知嘗去官以家過函谷闗惟故事敝衣數篋闗吏嘆曰淸哉是官也前夫人王氏後夫人陳氏陳封金華縣君金華有七子皆力爲學安世安國安期安石安行安雅安節安國安期早卒安世尙書都官員外郎安石黃州麻城縣令女四人進士董繼傑樂轂和州司理參軍陳石太廟齋郎吳汝楫侯壻也孫男三人女四人春秋六十九元丰六年八月甲子以疾卒有文集十卷嘗曰學者爲言不必是堯非桀亦不必詆盜跖毀孔子而後爲知道蓋其趣如此安世字少張吾友之賢者也舉進士第一文足以華國才足以應世不幸短命灰晦不光以卽大夜在侯卒之後四十九日也其遺言以侯之志屬予將以明年十月乙酉葬侯於廣代鄕岡之原悲予友之不復見也故爲志侯之墓銘曰皎皎許侯掩此幽宅孰予其性而命之嗇乃生斯男維伯維亞伯邦之傑言從之化亞曰嗟予有穹者昊胡轉予毒又續之蓼云誰不猶以弗眉壽實虹我心無所歸其咎

傅府君墓志銘

府君諱玨字仲溫山陰人爲人深厚溫雅老謀壯決與仁相資少失所怙事母兄甚孝悌兄早卒遂應門戶不得一意於學然其操行有餘學者多不及也聞人寸長片善樂稱道之使在虞庠夏校𨿽綴國老鄕先生可也常勵諸子爲學曰吾本搢紳儒家可自寂寥無聞耶諸子承其意爭自樹立其門下客多相繼掇詞科而諸子獨未能如志願府君嘗以問我對曰讀書必效譬如服食仙丹今𨿽未功後當有證惟俟之而已府君以予之言爲然嘗夢異人授以術可化丹砂爲黃金旣覺尙識其方按以求藥皆信然終不爲也享年八十有一平居安彊徳尊福備生日內外族姻舉觴爲壽至溢出庭外可爲盛矣紹聖二年夏予被命守海陵府君灑涕與予別曰我旦暮之人耳公他日晝錦來歸某定不復見矣予亦爲之嘻吁明年十二月甲子府君果卒其卒時如客得歸欣然就駕何其達也嘗聞之自古聖賢死皆不亡其智气在上往往挾日月騎星辰傅說是也府君實說之後今能死如此光靈不昧必有在矣宜不與卉木同榮灰土共盡也曾大父光弼大父安遂皆終縣令父宗翊有徳鄕裏夫人錢氏後夫人周氏嫓徳合善中外宜之五男子天秩天牧天啟天勤天敍孫九人汝亮汝丹汝諧汝能汝賢汝爲汝翼汝楫【案孫九人原本缺一人無別本校增姑仍其舊】孫女十有二人適奉議郎褚理鄂州蒲圻縣主簿陳處進士禇唐鄕張緯桂簡思張規褚交戚曄張陳師臯余尙處曾孫女六人天秩天敍與其孫女歸戚氏者皆已卒府君之葬以五年四月甲子在紫洪澳周氏後府君三十有五日亦卒遂以祔銘曰是封是樹於斯藏亦於斯慕

將作監主簿蓋君墓志銘

君諱淑字子美其先蓋公者善黃老言曹參避正堂師之終以相漢民用寜壹至唐文達文懿又以儒術顯號二蓋迨君之四世祖鐸始自信都家於曹故今爲冤句縣人父某大父某曾大父某君入孝出悌爲學甚力以書就鄕舉屢試禮部不中第嘆曰得之不得有命也因以緒餘教子已而士宣士安士宏相屬登科曹人榮之於是裏中教子者輒引蓋氏爲法其兄之子士明瘻生於頭膻惡不可親君方爞暑爲之藥瘍扇蠅略無難色周巨源鄕之善士也母死結廬墓次晝夜號哭不止君率鄕人詣州乞旌其賢孝朝廷爲之賜粟帛蓋其篤行樂人之善如此熙寜六年以特奏名授曹州長史久之調婺州義烏縣主簿州縣之勞非所好也乃以將作監主簿致仕且將自肆於山水之間佳趣未伸不幸以疾卒寔元丰三年八月八日也春秋六十有四初娶楊氏再娶竇氏以子封壽安縣君四男子士宣興元府觀察推官士安贊善大夫兩浙提刑司檢法官士宏蘇州司理參軍士完舉進士二女子皆嫁東州士人張須劉先君壻也孫男十有二人孫女十人諸孤卜以四年十月葬君太平鄕小康裏士安與予善曉吏事習刑名學而能以公恕將之故爲銘君之墓以告後世銘曰展也蓋侯匪逰匪遨維善之嗜而忘其勞子孫紹之厥門用髙有朱有藍有笏有袍曰未艾只其來滔滔俔彼宛水尙興於曹

陶山集卷十四

欽定四庫全書

陶山集卷十五

宋陸佃撰

志銘

石子倩墓志銘

子倩諱徽之姓石氏越州新昌人祖渥渥生待用累贈工部侍郎四子其三皆承學而子倩獨秉家政侍郎憐之以養吾志故廢學一日出金帛與之曰鬻此可以得爵子倩謝曰孝於父母友於兄弟是亦爲政何必仕爵以貲取徽之不願也爲人恭儉父兄在不以私恩掠譽貪人每不快欲得飛禍中之而創詞未能也久之家奴戎吉者誣主金穀利多自與訴於州是時太守張公伯玉初惑讒慝而疑子倩戒獄吏嚴甚子倩至曰盜憎主人此奴易曉欲誣徽之以釋所負耳卽出家籍示守其綱目明白不欺如官府卒坐吉於是鄕黨稱其防也初娶王氏早卒再娶陸氏吾姊也才且賢伯父琪惜其爲女子爲擇佳配以嫁子倩子四人景舒景愈景完景洙女三人長適鄕貢進士卜彊本次適鄕進士傅質次在室景舒與諸弟昔嘗従予在太學見其粢食不美夜分寒燈熒然欲減其光映書兄弟共之而寢臥才半榻偃息蓋遞焉刻意堅槁甚於寒士以此知吾子倩治家有節訓子有方矣今方病吳越之俗多浮誇傖子借名於儒而橫用家資如水千金之室至以讀書破業者有矣則石氏勤約之風不可以不多也然而諸子應舉數奇或人喭之子倩曰得之不得命也吾如彼何哉彊爲善而已矣春秋五十有五病革問日之早晚曰曛矣於是卽化寔元丰元年五月甲子也遺言乞銘於予而諸孤卜以某月某日葬於丰樂鄕梨塢之原以王氏祔焉余義不得辭銘也銘曰水之意如慕山之容如卽孰則居之子倩氏石以燕嗣子以燕爾域

助教傅君墓志銘

揚州傅君諱瓊字君寶淮之南善士也居鄕有宏量隠徳一鄕稱長者遇人無素遊偶際常喜動顏色或欺而侮之不慍也嘉祐中朝廷募民入粟君以應募賜助教熙寜五年正月十三日卒以三月庚申葬其墓在浮山之原方君病時裏閭多爲之憂問病者屨常滿門旣卒矣又多爲之悲也享年四十有九將葬其孤豫赴以龍浩之狀訴焉而乞以銘豫有美志讀書知慕師友與當世學士大夫逰而吾逰之舊者也欲因余文以顯其親於後余屢辭焉而不得故爲之次論云蓋君非學者也而柔良好善特出於本眞故其所養仁心常勝於義徳而處己與人時有不當於理者然未嘗失於薄也蓋孔子所謂茍志於仁矣無惡也若君者似之矣娶王氏又娶陸氏子男三人長曰昭次曰舒皆早卒而其季卽豫也女二人長適杲【案杲字上有脫文】孫三人長曰兌餘皆尙幼父億大父義曾大父旺三世者皆不仕云銘曰工相方匠營阡卜長筮蓍圓肇厥居尙不騫志賁之於萬年

傅府君墓志

髙郵傅明孺諱常攝揚州助教瓊之第二子嘉祐治平間與予同硯席共敝衣服無憾也是時明孺尙未冠予亦年少耳淮之南學士大夫宗安定先生之學予獨疑焉及得荊公淮南雜說與其洪範傳心獨謂然於是願掃臨川先生之門後余見公亦驟見稱奨語器言道朝虛而往暮實而歸覺平日就師十年不如從公之一日也旣歸明孺驚曰自今事兄矣豈曰友之云乎然予亦不自讓也憩其館累月食客以予故日嘗數十人助教禮數益隆無倦容厭色逮予遭遇神考旣躋侍從而明孺喪親生事日窘急不復積精問學矣𨿽有良質美意不能充也元丰中過我京師予勉之曰夫靑出於藍而靑於藍故學而能過其師者有矣昔子質美於予今更弗如是不學之過也明孺嘆曰老矣不能復進於此願教子如公教且傅氏多隠徳若陰報不昧後當有興者請名子興祖興宗興嗣曰此其所以志也居久之予守金陵過其家明孺旣卒矣弔其孤而哭焉見其卒時自爲偈有風掃落花之語是亦達者也享年四十六嵗娶王氏早卒其娣沈氏生三男六女女四人已嫁其長壻進士章忱明孺自擇也家事賴其經理頗有緒云興祖能自樹立蓋傅氏父子積功累善其鐘將在於此明孺以元祐七年四月甲子卒以紹聖三年四月甲子葬墓在揚州天長縣亭午鄕助教之兆云

卜君墓志銘

湖州樊澤卜居士者名之先字知幾自號無知子西河子夏之後也曾祖漢祖君寵父彥忠居士爲人剛介不可犯事親孝嵗時祭祀思慕輒涕泣平居淸約喜閒曠視世味澹如也出遇勝處有泉石松竹之秀一觴一豆未嘗不竟日少時頗讀書知古今晚更學佛能以理自廣談宗防教相𨿽律師禪伯不能屈享年七十有五卒時不怛亂凝然正坐寔紹聖二年六月丁丑也娶任氏前十年卒四男子謀亦早死彊本端本復本彊本從予逰有志尙與其弟爲學皆甚力四女子適沈達顧庠蔡潯石景禧孫男女十有七人景禧吾甥也彊本吾娣之壻擢進士第今爲潭州右司理參軍越十月墨縗自吳興趨江陰涉海取徑道走海陵乞銘於予且曰祿以逮親爲適今大親已矣願請銘以慰風樹無窮之悲一不從請再再不從請三三不從請四請五期於得請而後已予以故不能違也葬用十有二月乙酉墓在烏程麻谷之原以夫人任氏祔銘曰發爲昭明气在天蛻爲塵垢魄在泉生必有死自古然兒女變換陵谷遷蜉蝣一日千年等歸於盡疇後先妄人剛欲睎神仙黃金難就煙飛鉛蓬萊杳茫風引船善哉居士投眞詮能視死生如蛻蟬睥睨麻谷期終焉慇懃自種柏已圓下無螻蟻上無鳶珠璧璀璨星月懸作詩瘞之和之前玉石可輭刀可鮮防防磨瑩蟾蜍鐫尙玆寶字崇完堅

朱府君墓志銘

曁水之陽有潛徳曰朱君者諱瑩字文玉蓋古人所謂鄕黨自好者也爲善於家養父孝教子義鄕人以爲法熙寜五年卒於十有二月丁酉葬以明年九月丙午其墓在白隔之原王氏塢享年四十有九娶陳氏子三人曰戩曰祺曰佑曾大父綰大父亮父昉三世者皆以農自業而昉敬因果輕財樂施與有善緣率常唱其鄕人君以乏無供其求能不逆其意慶曆中仁宗皇帝以善養天下開設學校申敕學者去浮華而師道盛於東南士子多吳越之秀君於是時知攺向而迫迫未遑也以其長子教之曰學吾志也吾方耕且養日月數矣二者不得兼汝戩其成吾志戩有懿行淳淳惟謹似不能言者善述君之志徒步千里以睎大人君子之防其淵源蓋逺矣而與予尢相好也予𨿽不及識君以戩卜之不問可知爲令人矣其里人張堅適道吾知其論篤者也今又書其平生之行來乞予銘其可不銘哉銘曰藏有新宅墓有新塋厥初相攸曰戩是營戩也永懷曷畀其寜敷是幽光則志則銘譬彼長夜有嘒其星引而升之久視益明

長壽縣太君陳氏墓志銘

士有百行可以功過相除又有朋友故舊與其賓客爲之譽嘆故其積善在躬易以光顯至於婦人女子則惟以貞信爲節又無外事在深閨隠屏之中非有純徳至善不能著聞於世譬如玉煙珠气必久而後能見其潛光養晦非一日也幸而得之可不爲之貴重而愛惜歟故余每聞女子婦人之志操而樂爲天下後世道者以此也矧若夫人者潛徳隠行珠圓玉潔其光美蓋久而著見是宜貴重而愛惜者也故與爲銘夫人世莆陽人祖諱允考諱賞蓋漢陳實唐陳嶠之後爲人妻盡妻道爲人母盡母道良人徐氏子諱某旣窶且貧又不幸早世有子銑鋭鎰鐸並其二女以委夫人方玆時銑才成童鐸猶在懷抱夫人守節不嫁提攜鞠育卒能使子立而女行爲孀遺門戶之法熙寜中天子策多士鐸遂爲第一而鋭亦登科釋褐同歸拜夫人堂下鄕裏咨嗟嘆息後十餘年鐸爲朝奉郎鋭爲奉議郎於是鐸封夫人壽光縣太君鋭封夫人長壽縣太君福祿壽考報如其施然而夫人衣服𨿽敝舊猶服子以爲言夫人曰榮養𨿽爾祿也知其所愛吝亦吾福焉享年七十有五及見孫十有三人曾孫一人元祐二年正月某日卒於京師某年某月某日葬於莆陽某山之原鐸有學行六年博士足不數公卿之門其言動淳約尙如布衣時與余特相好也而鋭在官聞亦有政績云銘曰維性之無愧兮齋女之所畏兮匪可畏也亦可跂也維命之無憾兮壽母之所願兮匪可願也亦可憲也

趙氏夫人墓志銘

夫人氏趙嫁鄭氏夫曰惇儒字景眞有才气丹陽奇男子也少則卓越勇於敢言敢爲世莫能知焉熙寜中爲筠州錄事參軍以死夫人相參軍盡妻道保其子夷甫夷行夷庚及其二女盡母道夷甫封州夷行溫州軍事推官夷庚早卒女歸楊濟趙鍇而鍇之室夫人出也其撫掩矜憐與諸子等有鳲鳩均一之風年六十有六元丰七年二月甲午卒十月乙酉葬穴在丹徒石馬山防軍之兆王父乂累贈都官郎中父鼎虞部員外郎累贈工部尙書夷行有志行其在貧如客事夫人能盡其孝道銘曰北一爲丘【案此句原本無一字攷說文丘從北從一此句蓋用其義今據增】死以爲域如行得歸枕之用息惟休在斯言示無極

長樂郡君賀氏墓志銘

夫人蘓州吳縣居士賀仿之子唐祕書監知章之後也爲兒時不類諸女嘗遇相者曰女有角犀貴人也居士陰奇之以歸今正議大夫程公師孟是時正議尙布衣夫人才二十矣齊徳合善一家之人以爲宜未幾正議以文行中甲科稍登顯仕知南康軍兩親尙無恙夫人承其適設酒醴從正議鴈行前爲壽能得其歡心逮其亡也葬祭之皆如禮平居性甚約瑱象之飾不隨時好輒變易正議之爲廣州也夫人曰南海珠貝百貨之府廉吏至此往往以家自累失其趨操吾夫庶幾有終始者乃飭家人水火不交於民久之正議治成上嘉之自光祿卿遷諫議大夫賜紫再畱及其去橐中蕭然如迎日其淸如此蓋夫人之助也享年六十有九累封長樂郡君元丰六年七月辛亥以疾卒疾甚不怛亂盡施奩中物市田贍其墳之寺嵗以度僧一人越明年三月壬寅葬墳在桃花之塢子十有一人寛少登科十年不仕有大志明當世之務上卽位詔求直言獻書辭數萬攷在第一未及用與其弟七人皆早卒惟三子在容開封府陽武縣丞宏眞州軍事推官視貴髙意气不少貶稱其家兒也純叟承務郎尙幼女二人長適郊社齋郎郭鈞次適潁昌府長社縣令陳廓孫男女十有二人嘉祐中余以童子從呂宏學適連居士之墻呂嘗指居士曰吾里程侯與是翁咸有吉徳號吳中二善是皆宜有後者程今有子賀有女配焉天之報施將在於此後二十餘年正議以給事中集賢殿修撰代今少保趙公爲防稽守余其邦人也始識二公退聞父老歌其政化有雙燭之諺蓋少保以慈正議稍濟以義而州皆治皆繪像祠之旣聞夫人家政之善雞鳴而興朝其妾婦有君臣之嚴與正議終日荘語如賓未始壊坐也門內之治與門外爭肅及正議罷靑州謝其政而歸爲第於晝錦坊甲鄕裏夫婦白首同堂族婣慶賀嵗時以百數爛然盈門觀者嘆息福祿壽考實受成報於是呂之言驗矣銘曰無善不報報無常所程則在子賀鐘之女有培爾華爾果則碩二姓侯興恂善之力言告而鄕而黨而族自考䢐祖尙鴻厥福

防稽縣君吳氏墓志銘

朝奉大夫陸公佖有夫人曰吳氏龍泉人殿中丞瑴之女於佃皇考爲冡婦於佃爲丘嫂在父母家事親孝自家而出資以爲婦而順以之爲嫂而恭大夫窶且貧夫人能以有無相補祭祀賓客爨竈有容不嘩而具豆丰爼碩人往往誤意室中之藏建中靖國元年十月甲子卒如寓得歸脫然就駕蓋學佛之力然夫如喪良朋友子如失嚴師傅垂髫之孫戴白之婢哭之如哭其母享年六十有四封君仁和防稽之邑子表民榮州司理參軍充都大提舉汴河堤岸司勾當公事長民太廟齋郎三女子適進士王珙試太學正吳孝能承事郎僉書漢陽軍判官防公事周熊孫女三人男一人紹兒卜以某年某月某日葬於某縣某鄕之原銘曰水歸其壑土反其宅乃今息已久矣其爲客

仁壽縣太君吳氏墓志銘

太君建陽人吳氏之幼女陸氏之長婦父尙書職方員外郎諱植夫尙書吏部郎中直昭文館贈諫議大夫諱軫夫人二十爲母有母道三十爲姑有姑道四十有九而老八十有六而卒累封仁壽縣太君及見曾孫娶妻生子於婦爲曾祖姑於孫爲髙祖母平居視聴不衰心志不耗飲食不哽不噎四徳修而五福備諫議學道鏈丹辟穀而夫人學佛雞初鳴起誦經至日旰乃已蓋更數十寒暑精進如一日也元祐六年八月辛卯以疾卒明年十有一月壬辰葬其墓在上山望諫議墳百許步男琪袁州萬載縣令珪國子博士女適內藏庫使牛沿尙書虞部郎中楊沆皇城使王從伾孫儼宿州符離縣主簿佖右朝奉郎通判楚州佃左朝奉大夫龍圖閣待制知江寜府傳左奉議郎僉書鎭東軍節度判官防公事倚杭州余杭縣尉伸鹽官縣令孫女一人曾孫男女二十九人孫四人夫人男女皆已先卒孫儼伸亦亡矣今承重者佖也佃爲之銘銘曰以孝爲慈以悌爲友義以爲榮仁以爲壽凡百爲女爲婦姑母曰求爾法我家則有

王氏夫人墓志銘

夫人越州蕭然山人三司鹽鐵判官王公諱絲之女袁州萬載縣令陸公諱琪之妻於先祖爲冡婦於先考爲丘嫂君姑吳氏今爲仁壽縣太君元祐元年仁壽之壽八十夫人七十婦姑同堂爲嵗百有五十一門之內寔具五世鄕人嵗時窺園見髙曾二祖姑映花微步曾隨之龍眉翠發超然塵外以諫議家眞神仙也諫議學道錬丹辟穀陰功著在人間明年佃迎仁壽始來京師耳目聰明尙能貫鍼審聞細語如平時又明年夫人亦隨子之鹽官官舍居無何夫人得疾十有二月甲子遂至大故報書至仁壽哭之慟且曰死生安可期吾耄矣豈知反哭者爾也傳曰父不喪子兄不喪弟此和之極也頃以爲然今徒虛語耳夫人爲家有統紀執術不煩薰然孝慈而眾行從之故其卒也側臥而蛻如佛所謂吉祥睡者二男長曰儼宿州符離縣主簿次曰伸杭州鹽官縣令女嫁進士石徽之孫男女十有二人今在者八人宇郊社齋郎宏完察實季女泰女六皆尙幼又明年甲子合葬夫人謝野萬載之墓儼伸事夫人皆孝謹而儼不幸早世今能送終者伸也銘曰藏於斯慕於斯以昌其後於斯

王氏夫人墓志銘

夫人王其姓密人也曾王父王父父曰澣曰仲卿曰度澣尙書駕部員外郎仲卿太子左贊善大夫度太常博士夫人十有五而笄二十而嫁嫁爲束氏冢婦天資仁儉能安束氏之貧不以眾多爲侈內自宗族外逮婚姻下至侍兒婢子牛馬之走稱其淑徳懿行同然一辭故能以禮贊其夫以義成其子夫稱老成子云令器平居有逺慮達識惡阿諛喜忠鯁胸中白黑明甚聞士大夫賢否必曰某某可親某某可逺後成敗當如是後信如是也夫正卿今爲朝散郎通判邢州子長孺朝孺朝孺亦有美才不幸早喪長孺今爲涇州錄事防軍蔡州州學教授二女子長適進士姜規卒季適進士徐驤孫二人毅彀孫女三人長適進士李翰仲季在室夫人封壽安縣君春秋六十有八元符二年以九月甲子卒以十有一月甲子葬葬在鄆州某所皇姑之墓次方夫人疾時長孺侍加一飯損一衣皆脫然小愈居無何長孺被檄西京攷試規免焉而不得在試闈中母子精誠相通發於夢寐長孺曰懷歸私恩也靡盬公義也君子不以義妨恩今事有甚迫情有至極我其歸哉於是請急兼道而歸夫人見其歸失喜噎嘔爲之力進粥藥嗚呼人誰不死有子如是𨿽死可以無憾矣銘曰斯人也而至斯也卽歸咎有所可勝責耶

壽安縣君張氏墓志銘

朝請大夫提舉三門白波輦運褚侯之室壽安縣君者張諱隠之女也元丰三年閏九月朔以疾卒於夫之官舍嗒然坐逝無所畏怖蓋夫人旦輒蔬食讀西方之書見其理前此一日筆句偈於金榜之上以謂佛須心解而經不必多讀其蛻於腐餘如此竊觀世之妄人酣於世味如醉者之魘以贗易眞𨿽警不寤者眾矣而夫人之寐何其易怛稽佛之力是豈不足爲多耶春秋六十有七律己淸約主褚氏祀四十五年攷其所以勵相大夫字其子孫友其娣姒臣其僕妾可以爲法則三男子唐輔唐彥應進士舉學行甚修唐輔登第今爲處州靑田令幼曰淮兒三女子其長早卒一嫁進士丁阯一嫁進士王然大夫名珵所至有愷悌之政與予俱越人也將以其年某月某日葬夫人某縣某山之原乃來速銘銘曰生也有誥以錦韜軸死也有銘以蟾瑑玉誥傳之家銘閟之穴嗚呼夫人玆謂不滅

王氏夫人墓志銘

夫人王氏者諸曁同裏兪君諱擇之室擇居鄕主忠信讀書略通大防夫人齊之爲婦若母若爲威姑皆有賢行其言之出又多顧禮不妄與上言言慈與下言言孝故其言行之修以積久化其子孫施及鄰里鄕黨而義安之間女愉愉婦姑無勃豀者君子曰玉在山而水潤其信矣夫人春秋七十生堅稔確燐砥磻六子子又生方亢彥燮兗京裒交衮永云襃十二孫孫又生曾孫三男二女子稔與其父皆早卒夫人宅孀遂専家政維子若孫各付之職曰確汝其營花山之業曰燐汝爲產中浦曰砥汝爲產白門曰堅汝爲鼻子其總綱領無逺吾側曰磻汝與孫方亢彥防學四方維其所之以昌而家方玆時子孫旺長爭迪玆訓兪氏遂爲望族熙寜九年先考棄諸孤屍仙濠上某也抱鉅創之至痛迎棺東歸卜塋寶峯之南蕭然故廬寢苫待盡夫人髙吾義遣方買鄰以居曰是其諫議陰徳之後克紹其門者又嘗問道眞儒盍往歸焉方從予遊爲學知所先後蓋將求心之解非若淺丈夫汲汲於外以睎世利而已夫人頗奇之撫愛異甚視其所愛又有以知夫人也元丰三年以七月己巳卒以閏九月壬辰葬墓在潘塢東山其夫之兆曾大父某大父某父某銘曰婦也琴好夫雉之剛克成厥家在曁之陽善不於躬亦於其鄕有巉斯石尙賁幽堂

壽安縣君王氏墓志銘

江淮荊湖兩浙制置發運使少府監廣陵孫君之夫人壽安縣君太原王氏其自滄州之淸池徙河南世有顯人太府卿諱某者皇曾祖也庫部員外郎贈禮部侍郎諱某者皇祖也屯田郎中贈吏部侍郎諱某者皇考也至夫人諸兄亦皆爲郎尙書而多以材藝稱當世夫人好讀書善爲詩靜専而能謀勤約以有禮吏部君愛之而尢以擇所嫁於是少府君爲大理評事簽書淮南節度判官防公事以夫人歸焉皇姑曰自是兒有婦內外族人加親而吾食寢甘焉少府君材能爲朝廷所信以至休顯其盡心外事不以家爲卹者以夫人爲之內也嘉祐四年某月某甲子夫人卒年五十三明年某月某甲子葬揚州之天長縣博陵鄕皇姑之兆子男二人某某女六人一嫁蘇州節度推官毗陵張誨一尙幼四先夫人卒銘曰朅朅少府有儀有聲誰相其祁以迄休成維王淑女順婦慈母內諧尊卑燕及婚友錦韜象軸吿命之華序章爵邑維榮有家方大茀祿以宜寵服嗚呼其䢐葬有吉卜

王氏夫人墓志銘

夫人衢州王某之女鄭君諱某之妻有女徳婦道居家以慈孝聞生七子襄卞亶襃衮云方襄嘗預計偕而襃云逰吾門其文行皆可喜而雲從予最久愛其進學駸駸如驟有足以起予者元丰二年佃承乏資善招之使逰闕下夫人喜甚眷眷問云行期曰吾老矣豈不欲汝長在目前顧爾就師學有所進𨿽隔千里聲問時至猶謦咳吾側也茍爲索居問學雕落𨿽不出戶庭溫席凊枕視寒暖之節豈吾所樂哉自云之西夫人常秉香火以祁予壽蓋其向仰之風如此明年三月十有一日朝步庭下猶折花引孫爲戲晝得暴疾將逝無所怛惑徐曰云獨不覩吾化然其師學得地吾與兒𨿽永訣皆可無憾也享年六十有六孫男十四人孫女十九人曾孫男女三人卜以其年九月朔祔於北郭龍塘西園其夫之墓噫夫人之達𨿽能以義自廣可謂賢矣而云之抱痛未易忘也讀書甚苦鬥升之祿未始云獲東歸逮門而夫人旣死蓋棺久矣嘗聞其鄕裏晉王質者小停石室視二童子棊甫終質起顧斧柯爛盡旣歸無復時人以云觀之挾策讀書歸失所恃故吾浪在而昔歡非矣悵然四顧徒見山髙而水深與棊之換世其有辧乎其無辧乎嗚呼去劫易盡此痛無窮是誠難忘者也然則不銘何以慰云之思竊觀周衰變風作而泉水載馳之詩出於婦人其言之美𨿽當時搢紳先生不能二也每恨後世一盛一衰中間嘗更平治而婦人女子何以理爲循者少而惛悍者多也宋興祖宗造邦戡定以武眞宗仁英休養生息其仁如天而徳澤有衍矣聖上收之日趣堅成以躋禮樂譬如五天更王木敷金斂纁夏冬各以其序至而萬物並遂方玆時天下奇男子往往間出獨淑婦者猶寂寞而罕聞及得雲母所爲乃知徳化之美有二南之風其在下州僻陋之邦賢若夫人者有矣予獨不能盡知也銘曰鳲鳩平均仁七子兮六子在榛其一西飛路逺翎短不能遄歸旋失所哺其鳴孔悲幽幽故山舟壑潛移城郭𨿽是而人也非嗚呼已矣矢此銘詩

陶山集卷十五

欽定四庫全書

陶山集卷十六

宋陸佃撰

志銘

盛氏夫人墓志銘

夫人姓盛氏和州人生數嵗工部侍郎李公虛己育之及長李公季女歸於山陰尙書屯田傅郎中瑩夫人往媵焉夫人婉娩聴從不事華靡而居家忠能動其上恕能化其下一家慕之李早世傅公再娶謝氏號永安縣君夫人移所以事李者事之永安歸寜嘗與夫人偕而陽夏公絳嘆其詳淑至引其賢以訓飭左右且謂傅公曰家有三美主君仁明而其妻良而娣又良也今之學士大夫罕得而兼焉惟公得之全傅氏其殆興乎生二男一女曰傅師傅中女適鎭江軍節度推官王淵孫男四人廉卿溫卿毅卿願卿孫女一皆幼傅師傅中有文行應進士更爲舉首安貧樂義蕭然隘巷而歌之聲弗輟也夫人恃之樂以忘憂嘗曰吾觀世人金多鼠壤有餘肉而往往兄與弟鬩子與母哄𨿽享三牲不下咽矣以彼易此吾弗許也蓋其母子之賢如此後寢疾醫來輒命遣之曰弗活矣靈丹不能起無命𨿽欲救曷濟也享年七十有一以熙寜十年七月壬戌卒以元丰元年七月壬午葬其墓在防稽五云之鄕將葬傅師傅中以施君渥狀請銘銘曰死其散耶生其聚耶夭壽其専於數耶疇斡旋是疇佛仔肩而行是夢者爲覺乎覺者爲夢乎夫人知哉杳難問歟嗚呼已矣燕此新居

鮑氏夫人墓志銘

夫人溫州永嘉人出鮑氏歸侯氏太常少卿諱軻之女尙書屯田郎中諱正臣之妻天性警悟所習無不工早失母而祖夫人春秋已髙諸弟尙幼夫人事大母如母處家事悉有倫少卿尢鐘愛旣嫁事姑如大母雞鳴而起率至夜分就寢姑意有所欲未及言夫人輒先意而至平居於財無所愛吝以資奩嫁族中女數人晚年自奉益簡儉視世味甚薄每晨興惟誦佛書𨿽久弗懈疾且革合掌焚香稱諸佛名號乃卒寔元祐七年十月甲子也享年六十有九累封仁壽縣太君將以明年十月甲子卽郎中墓而合葬之在杭南陽驍龍山子需早亡臨右宣徳郎開決二浙積水渙蘇州長洲縣丞觀舉進士兩至禮部壻溫州進士張存南劍州順昌縣令張拊安州錄事參軍監杭州鹽官縣鹽監郭汝嘉右朝散郎知隴州趙亢婺州觀察推官張伯昌孫男女十有四人臨非夫人出而夫人撫視之如同生莫知其異出也臨亦篤於孝敬事夫人與他子等每夫人疾病皆不出臥內殆廢寢食母子之間慈孝兼至人莫不以爲難夫人獨曰慈孝相應之行爾此以慈往則彼以孝至亦報施之道自然之理也臨當官彊敏兼之威惠嘗爲剡宰剡人至今思之又嘗爲信守信人思之如剡蓋良吏也二弟亦佳士余爲給事中嘗薦臨宜備朝廷器使今臨歷任寖顯名卿巨人𨿽多知之然皆莫余先也銘曰嗚呼仁壽而受斯邑仁則是矣壽止於斯耶

仁壽縣君鮑氏墓志銘

夫人姓鮑氏開封人幼有至性五嵗侍母病不解衣下榻族人奇之及笄父從周以歸直翰林醫官院張君昭式逮事舅姑其孝不衰焉爲人恭儉衣服帷帟之具取潔而已熙寜九年以慶壽殿推恩賜冠帔後四年封君於仁壽縣及後五年二月戊寅以疾卒生五男三女子二已嫁男曰應年早世其次博古好古信古知古好古今爲翰林院醫官以方術世其家博古爲進士學有根本屢試禮部能不以科舉爲意従余逰蓋久嘗得遺金輒訪遺者還之餘每嘆其行而今紫微蘓公亦以辭學稱之曰是必能大其門者也信古娶竇氏亦有孝行方夫人病刲股者再焉由子若婦觀之則夫人之母道及其爲姑可知矣故與爲銘使槪見後世且祔赤蒼其夫之墓寔元祐元年五月二十八日也享年五十有一銘曰得封以夫得銘以子匪耀其生亦光其死

壽昌縣君陸氏墓志銘

夫人壽昌縣君吏部郎中直昭文館陸公諱軫之女右諫議大夫集賢院學士楊公諱大雅之婦二公者信道深篤爲宋醇儒在眞宗仁宗時逡巡內官有靜退君子之風而其意向莫逆也於是遂爲婚姻夫人習於兩家之善女徳婦道咸應禮法家人宜之方斯時舅沒姑老蓋內政屬焉而閨門諧嬉姑従婦聴薰然慈仁翕翕一堂之上而使人之鬩也消可謂賢也已矣熙寜九年二月初七日以疾卒於蘇州享年五十有一三男子曰上卿信州上饒縣尉曰客卿舉進士曰列卿尙幼六女子長適睦州桐廬縣主簿程容次適婺州永康縣主簿吳師復次適試祕書省校書郎程宏余在室卜以元丰元年二月十六日葬於蘇州吳縣長洲鄕官山龍師塢祔其夫虞部郎中諱沆之墓上卿以銘屬我夫人吾姑也知其褘懿爲詳莫某若者然則非某其孰宜銘銘曰以所願乎下上以嬪乎姑以所治乎內外以媛其夫春秋承祀蘋藻靜嘉芼之湘之薦徹不嘩示我壼儀克堪厥家猗歟夫人特女法耶

蔣氏夫人墓志銘

金壇蔣氏者其父諱郢春秋七十又五元丰三年以季夏癸丑卒以季冬庚申葬墓在登龍之鄕其夫潁川府君積中之兆男四人孟曰獻臣次衮次亢次京孫男七人孟曰廓次度次庶次賡獻臣早卒其三孫未名女五人孫女五人曾孫男女五人夫人立徳不驕不吝無所専妒資於事父以事舅而舅曰尊我資於事母以事姑而姑曰親我又能以義相其夫以仁道其子舅姑旣沒府君實賴夫人經理其家蓋事常豫立問奴以耕而非春鳴之所驚問婢以織而非秋蛬之所促卒以積日累勞殖陳氏之宗其後府君棄世夫人春秋髙矣方玆時亢耕兗學廓度庶賡亦舉進士已而廓度相躡登科朱丹其門實防吾館廓頗朴茂度也翹俊可喜釋褐東歸拜伏堂上夫人蓬然白髮玉云可鑑視二孫之立靑袍淩艸邑閭榮之熙寜嵗在單閼勾吳大饑夫人令子爲食於路與裏之饑者又壝其地以掩暴骼數千百人君子聞之不多其子而多其母也廓今爲江寜府句容縣主簿度試祕書省校書郎齋戒授書以狀乞銘於予且曰吾母生於遐方晦裏無爵位名號光顯以死當得君言以信於後餘悲其意不得而違也銘曰婉娩玉女姤我金夫嫓徳合善以同而車克生孫子珠璣在庭勿憚勿投愼垂之旌庶幾有傿以妥厥靈

孫氏夫人墓志銘

夫人孫氏蓋淮之南賢女子擇對不嫁至年二十五而歸喬氏嘉祐中卜鄰而處在髙郵玉女鏈丹井少東數十步禦家有常徳推以孝慈而百善備平居言行皆可從迹自其爲婦訖於爲母家人欲指其過而不得又少崇佛甚謹𨿽白首猶躬自滌濯具香火然非有所怖而求福也皇考諱護子曰執中師中執中今爲尙書吏部郎中師中郊社齋郎吏部篤厚君子也郊社亦良士乃予布衣時師友實聞夫人之行舊矣距今閱二紀而夫人年八十有七見子有孫孫又有子醇徳美道與年俱尊其惠澤不獨成其子之賢而又以其餘善其宗族鄕黨豈所謂河潤九里珠生淵而崖不枯者耶吏部旣貴夫人四受封邑元祐二年正月某日以壽安縣太君卒於京師二月某日其孤泣血徒跣扶其柩歸葬於揚州三月某日遂祔其夫光祿寺丞諱某之墓銘曰爲女斯女爲婦斯婦有婦而姑如其爲母誰畫之圖或書之史曰求女法將在於此

陳畱郡夫人邊氏墓志銘

故觀文殿學士孫威敏公夫人邊氏者其先楚丘人祖諱肅樞宻直學士贈兵部侍郎考諱調兵部郎中贈開府儀同三司夫人十有七嵗歸威敏是時公爲祕書丞監髙郵軍酒明道二年以南郊恩封金城縣君明年公爲監察禦史裏行未幾以言事謫監永州酒夫人方歸寜報至家人皆驚惻以航重湖爲唁夫人獨慨然曰丈夫爲國以忠義得罪無所愧恨重湖𨿽險安之若命可也慶曆八年公爲龍圖閣直學士環慶路經略安撫使知慶州以南郊恩進封仁壽郡君皇祐四年廣源蠻儂智髙反據邕州朝廷倚公討賊乃除廣南東西路經略安撫使公以任重嘗退朝深念夫人輒請公曰曷念之深也如聞河陜之間騎卒精鋭宜若可使者適與公意合遂請以從厥後破賊卒以騎勝公還上乃特賜夫人冠帔明年公爲樞宻副使進封陳畱郡夫人夫人曰公在西樞我從公貴而吾母尙未命願以今恩施及幽竁可乎公爲言之於是追封溫氏旌徳縣太君後公謝事居符離以眞自適與世淡若無意家事無大小決於夫人公自以不憂而內外之姻至所以應之皆顧禮公薨未始少惰蓋十有六年如公之存一日也先是公考妣葬蘭亭卽其地置寺賜名資慶顯尊禪院因以私田二千餘畝贍其僧及公從葬夫人又令葺其宇上嵗益以山陰之田四頃由是孫氏之阡長以完善夫人吾從母也有才智持家頗嚴甚遇事以理取勝𨿽公不能無屈亦天下奇女子也一男之敏承事郎年少耳見義輒爲善與人交重然諾有威敏之風實能祗事夫人諧之以孝然其鞠養成就至於如此蓋夫人之徳也三女子長適朝散郎胡宗堯次適太子中捨蘇炳次適河東轉運判官奉議郎荘公嶽其適宗堯公嶽者皆已亡夫人春秋六十有五元丰四年六月六日以疾卒之敏將以某月某日葬祔公之墓乃來速銘銘曰夫人之才威敏是資惜也女子而止於斯克紹厥家一子而足彼𨿽多子有不能續作此新銘載以吉玉

墓表

沈君墓表

居士諱鋭字蓄之其先吳興人仕錢氏及俶納土遂遷桐川因家焉曾大父某大父某父某皆不仕桐川之沈分散扶疎至居士蓋四世矣居士少尙气節博讀子史百家之言𨿽星經卜志無所不習晚學佛書解其理喜爲詩文善飲酒與賓客燕私談笑每終日忘其力之憊也出入閭巷里人目而敬之春秋六十有二卒於熙寜六年十有二月丙戌以八年八月乙酉葬其墓在廣徳鄕義和裏丹井山先塋之側未卒兩月嘗語人曰人生一世如夜托逆旅方六七十則雞唱之時也睡餘飛夢不旋頃而覺則又行而之彼矣因賦詩以道前意子三人曰某曰憑曰某憑賜同進士出身女三人已嫁皆先居士卒桐川之俗初不趨學讀書者輒笑之居士獨使憑學憑有文行吾逰之賢者也治平三年今大丞相王公守金陵以緒餘成學者而某也實並羣英之逰方是時初識憑面愛其平粹無礙與之交淡然已成故固已卜知居士矣其後遂爲同年之友憑遂起家而華其鄕裏然人不多憑之能慰其父而多居士之善教子也夫人某氏亦有懿行孝於舅姑友於娣姒善相其夫而母三男三女以慈後居士六月亦卒

貴谿縣丞程君天民墓表

尙書都官郎中程公諱迪有子曰天民字行可未冠舉進士中甲科後二年始應銓格進所撰詩書論以洪州司法參軍充相州州學教授遷瀛州防禦推官知衢州西安縣事充饒州州學教授丁外艱服除調信州貴谿縣丞以疾卒於智亭寔元丰九年正月十三日也享年三十二葬以八月二十四日墓在其鄕三衢雲臺大澳之原君幼則聰敏不好兒弄日誦數千言成童屬文操紙立就及出仕宦恂恂一年少爾然爲學官有師法爲縣有吏治熙寜中予曁行可嘗試開封進士是時神考相王文公作成治法初以經術造士其被命攷校者至數十人稱一時之選余於其間愛行可受才俊邁而造行粹良竊謂異時當爲國器卽今𨿽未備成蓋詩所謂金玉其相者也傳曰金錫鏈而精琮璧性有質此衛武公得數九十有五更事閱理旣老而益精故詩人歌之道盛徳至善民之不能忘也嗟乎行可𨿽受道之質可謂美矣然閱世未久不幸短命以死誠使黃髮兒齒臺背如古之人其所至豈易量哉有文集若干捲亦可以觀其志也夫人尙書左丞鄧公諱潤甫之女生男曰俱今爲假承務郎女二人適太廟齋郎樓彥升婺東陽縣主簿朱耜俱能自樹立甚似行可其續大前人之光將在於此故樂爲之道使歸揭石焉

朝請大夫鄭公墓表

公姓鄭氏名惇忠字景孚其先陳畱人今徙潤州丹徒皇考諱向在眞宗時試禮部賦政本於天爲第一有露灑慈愛霜嚴興彜之語都人至以書錦屛紈扇而四方學者競傳誦之一時聲名借甚及廷試遂中甲科家藏書萬餘卷攷其平生趣操蓋淸愼君子也官至尙書兵部郎中職至龍圖閣直學士知杭州卒公天聖十年始以皇考奏補守將作監主簿五遷太子中捨賜緋章服又五遷尙書比部郎中防更官制攺授朝請大夫賜紫章服歷監潤州臺州滁州三商稅務知明州奉化湖州歸安洋州西鄕三縣通判衢州又通判沂州知筠州遂致仕公爲人有美質粹然天成見之使人愛慕殆詩所謂溫其如玉者也夫人何氏尙書職方郎中知止之女亦有賢行初封孝義縣君再封仁和熙寜中佃娶夫人長女居公之家久見公爲政篤於惠愛如其名而夫人孝義仁和如其號常譽嘆之不足已而宦學往來鶉居無常處率五六年一相值迨今更數十寒暑蓋再見而無夫人又一見而無公矣嗚呼生者逆旅也豈不信哉夫人以元丰六年正月丁亥卒年五十七公以元祐二年六月乙酉卒年六十一合葬黃州黃岡縣永安鄕之原嵗在大荒落月在丙日丙辰也二男子夷逸黃州司理參軍夷道太廟齋郎四女子壻曰瀛州防禦推官周壽歙州軍事判官沈竦右班殿直曹彥輔其一卽佃也孫男四人皆尙幼竊嘗聞之死而不亡者壽蓋非聲名之觕事也然世之人才共以此爲不泯故佃載公曁夫人之迹使葬而揭之石且告後世焉亦得而已也行狀

周氏夫人行狀

夫人周氏越州山陰人初事府君年二十有六矣天性勤儉不務華飾奉嫡夫人孫氏能以禮不以府君之愛輒懈也嫡夫人久而愛之屬以內事康定中傅氏之族蕃衍日大而府君以不足於養爲憂去城之東湖得童山廢田百頃又得浪港廢陂數百畝府君以千金易之曰田將種之粳稌而陂將養之芻葦也顧諸子尙幼又欲令力學以世其家問誰可主者意在夫人而夫人承其意府君喜曰汝才眞可以此付也故常往來童山獨爲提其大要而以其節目任之凡所以更革而新之者出於夫人之謀十三四也居久之生事就緒嵗有餘入而府君無內顧之憂者實夫人之助也慶曆中嫡夫人卒皇祐中府君卒夫人尙居山中又十餘年迨族人析生夫人已白首矣始歸於家謝去生事而誦浮圖之書以永日生子二人長璟舉進士次珫早亡常謂二子曰吾所以望汝者不在於應舉覓官在於力學以爲善士不爲鄕人之所輕則吾志足矣二子就學夫人出奩中物供其求無秋毫愛也將卒𨿽衣衾有所不完而未嘗介意璟尙古喜學與其從兄稱於鄕裏號諸傅云而今右正言直集賢院孫公愛其文行以其子妻之則其母之所存可知也享年六十有五卒於熙寜三年十二月初六日

邊氏夫人行狀【原注借龔深之待制名撰】

夫人楚丘人兵部郎中樞宻直學士贈兵部侍郎邊公諱肅之孫兵部員外郎贈開府儀同三司諱調之女吏部郎中直昭文館贈諫議大夫陸公諱軫之婦國子博士贈正議大夫諱珪之妻初諫議在三司爲鹽鐵判官得疾危惙子弟幼家人惶擾不知所爲儀同至誠惻怛躬率國醫治之日三候門恩義甚篤吏部旣愈以故願通婚姻夫人十五而嫁十六而字子薰然孝慈族中老婦壯母自以爲不及平居自奉儉薄不服犀玉珠貝之飾不好出入逰觀所至官舍未嘗臨禦窓有池臺花木之勝𨿽近不覿若汝陰所謂西湖南陽百花洲金陵小金山皆天下名園去州宅才跬步子孫彊之爲一至而止日常焚香誦經持念諸佛名號數珠爲屢絕其婉娩聴從出於天性非有保阿傅姆珩璜琚瑀如古也而言應詩禮行中圖史爲諸女法人以爲難生四男子佖右朝奉郎通判楚州佃左朝奉大夫龍圖閣待制知江寜府傳左奉議郎僉書鎭東軍節度判官防公事倚杭州余杭縣尉孫十有三人表民長民一防師稷師契師益舉進士宦字右承務郎守宰宲宥邃尙幼孫女十人四人已嫁壻曰鄕貢進士王珙瀛州防禦推官知婺州浦江縣吳孝能左宣徳郎知開封府封丘縣周邦式池州司理參軍李知剛曾孫男女四人景徳中契丹犯澶淵侍郎是時守邢州詔聴棄城以便宜従事侍郎匿詔書閉門拒敵全活數十萬人河朔父老尙能言之今夫人白首孫曾滿前有笄有冠亦有攜抱壽考光大克享備福蓋邢州陰徳積累之厚實在於此累封永嘉郡太君元祐八年二月八日卒疾亟子孫涕泣問所欲言者夫人曰吾平生方寸不昧神天𨿽使僕妾常加假借至於貓狗未嘗妄叱也自視無罪悔又姊妹間吾壽最髙子孫最盛大豈復有所言哉矧今往生鄧氏矣亦樂處也毋用修營佛事享年六十有九諸孤卜以十月二日合葬寶峯山正議之墓原深之與夫人諸子逰【案此句原本脫深之二字據此文系借龔深之名撰則此處應有此二字今增入】於待制嘗同寮尢相好也審聞夫人家行之美姑次第之以俟當世法言之君子志焉而納之墓

陶山集卷十六

