

欽定四庫全書

集部六

楓山集目錄

別集類五【明】

卷一

奏疏

卷二

書簡

卷三

雜著

說

銘

傳

墓志銘

墓表

祭文

卷四

序

碑記

詩

五七言絕句

五七言律詩

五七言長篇

賦

贊

【臣】等謹案楓山集四卷明章懋撰懋字徳懋蘭溪人楓山其號也成化丙戌舉進士第一人入翰林與莊防黃仲昭諫內廷張燈杖闕下謫知臨武縣攺南京大理評事陞福建按察司僉事致仕家居二十餘年召爲南京國子監祭酒復引去屢召不起嘉靖初卽家進南京禮部尙書卒諡文懿事迹具明史本傳懋初在詞垣以直諌著名今集中第一篇

卽其原疏𨿽矯激未免太過而其意要不失於持正至其耿介絕俗淸節實爲過人退休家居時惟以讀書講學爲事大抵恪守前賢義訓弗逾尺寸不肯爲浮誇表暴之談本傳稱或諷之爲文章則對曰此小技耳予弗暇有勸以著述者曰先儒之言至矣芟其繁可也蓋其防惟在身體力行而於語言文字之間非所畱意故生平所作亦止於如此然所存皆辭意醇正有和平溫厚之風良以本篤實之操發爲詞章固非獵貌巵言者所可比爾乾隆四十一年十月恭校上

總纂官【臣】紀昀【臣】陸錫熊【臣】孫士毅

總校

官

【臣】陸

費墀

欽定四庫全書

楓山集卷一

眀章懋撰奏疏

諫元宵燈火疏

翰林院編修臣章懋臣黃仲昭檢討臣荘防謹奏爲培養聖徳事成化三年十一月二十九日內閣遣郎中韓定持小掲帖到於東閣及史館分與太常寺卿兼翰林院侍讀學士吳節等令各賦煙火等詩以爲上元賞翫之具臣等各授一帖內開煙火花燈等項面貼詩讚題目仍令照依舊詩格式擬述進呈及觀舊式俱是玩好之物鄙防之詞甚非所以養聖心崇聖徳也臣等竊議以爲此事必非陛下所爲陛下以天縱之聖日新之學遊心經術邁迹堯舜凡所舉動必欲爲法於天下可傳於後世方卽位之初首下溫詔赦田租絕貢獻蠲逋負停不急之務與民息肩又開言路凡朝廷政治得失軍民利病許諸人直言無隠天下欣然以爲陛下應天心承祖徳而所以太平萬世者在是矣及觀去年以來如遣人造楮國家舊制也一聞大臣之言而遂寢節令宴樂毎嵗常例也一聞廷臣之疏而隨罷頃因災異勑諭羣臣同加修省凡此數事皆臣等目擊耳聞未嘗不拜手稽首稱頌以爲陛下從善如流攺過不吝自禹湯以來未之有也在彼者旣皆陛下所不爲則煙火之事臣等又決知陛下之不樂於此也今日之舉或者兩宮皇太后在上陛下欲極孝養奉其歡心非爲一身娯樂之計然大孝在乎養志不可徒供耳目之玩好以爲養也臣伏覩兩宮母后恭儉慈仁之徳著於天下坤儀貞靜舉天下之奇玩好皆不足以動其心豈以煙火爲樂哉況今兩廣弗靖四川未寧遼東𨿽云吿捷然敵情難測尙費區處不可置之度外北敵摩囉歡包藏啟疆之心窺伺閒隙尢當深慮江西湖廣一旱數千里民不聊生其他災傷處所尢多未易悉舉生靈嗷嗷張口待哺𨿽防優詔賑卹然公私匱乏計無所出可爲寒心此正陛下宵旰焦勞不遑暇食兩宮母后同憂天下之日臣等又知陛下之不暇爲此也至如翰林之官以論思代言爲職𨿽曰供奉文字然鄙俚不經之辭豈宜進於君上若不取法於聖賢而曲引宋祁蘇軾之教坊致語以爲之比是以三代以下之君望陛下而不以三代以上之君望陛下也臣等遭遇聖眀發身黃甲叨與庶吉士之選陛下養之翰林教之誦習六經師法孔孟二年於玆矣近又授以今職感冒國恩至隆極厚夙夜惓惓相與戒飭惟恐曲學阿世無以補報於萬一何敢爲此鄙詞上瀆天聽以自取悔慢不敬之罪哉臣等又嘗伏讀宣宗章皇帝禦制翰林院箴有曰啟沃之言惟義與仁堯舜之道鄒孟以陳若今煙火之舉恐非堯舜之道煙火之詩恐非仁義之言臣等知陛下之心卽祖宗之心故不敢以是妄陳於陛下之前且知其不可猶順而爲之是不忠也知不可爲而不以實聞是不直也不忠不直臣罪大矣古之帝王盤盂有戒幾杖有銘目不視非禮之色耳不聽非禮之聲兢兢業業惟懷永圖𨿽在紛華靡麗之中幽獨得肆之地而所以戒謹恐懼操存省察以致其精一之功者無所不用其極誠以人主一心攻之者眾一惑於耳則凡侈靡之聲皆乘間而入矣一惑於目則凡侈靡之色皆抵隙而進矣人心愈危則道心愈微矣天理人欲不容並立若曰上元之樂乃微事耳煙火之舉乃細故耳此不足爲聖眀之累是殆不然書曰不矜細行終累大徳又曰不役耳目百度惟貞若於此一事厭常喜新之念興則他日之甚於此者將無不至不可以微事細故而不知謹也且漆器之作何損於徳而舜則止之防酒之甘何害於事而禹則絕之露臺之費不足爲奢而漢文則已之彼聖賢之君何汲汲於是哉正以欲不可縱漸不可長故耳臣等伏願陛下寛斧鉞之誅采蒭蕘之語將此煙火等事一槪禁止不使接於耳目而移此視聴爲文王之視民如傷爲大舜之聞善若決江河省此冗費以活流離困苦之民賞徵伐勞役之士則干戈可息災旱可消百姓可以富庶四夷可以賓服億千萬年享太平無疆之休則陛下之所以奉養兩宮者其孝豈有大於此哉陛下深思而力行之不以臣言爲沽矯不以臣等爲迂闊使天下後世知大聖人之作爲出於尋常萬萬是非臣等之幸實宗社生靈之大幸也臣等昧死以聞

辭免陞任祭酒疏

臣於治十四年八月二十四日承奉吏部札付欽奉六月初六日聖防陞臣南京國子監祭酒自天有命無地措躬伏念臣一介艸茅初無學術庸陋迂疎弗堪世用自少應舉爲親幹祿偶合主司濫登科第荷防憲宗皇帝天地覆載之恩父母生成之徳儲之翰苑俾讀中祕之書授以史官叨陪侍從之列𨿽以狂言獲罪猶加矜貸攺評刑於大理陞佐憲於南閩蓋嘗有志於澄淸以圖補報而才識弗逮勞效蔑聞忽瘴嵐之侵染遽疾疢之交攻懼瘝官而貽譴僣陳詞以乞身又防恩防允臣休致以養孱軀幸存喘息二紀於玆每懷忠於畎畝愧莫報於涓埃初不敢過爲矯激以退爲髙亦未嘗妄有覬覦以進爲望自分山林之終老敢圖日月之照臨玆幸聖眀在上厲精治理寤寐英猷故老舊臣悉皆起用寸長片善器使無遺豈意妄庸亦叨甄擢感恩彌厚捧戴難勝𨿽愚無狀豈敢有辭以孤奬拔之意以取不恭之罪切緣臣未拜恩命之先今年二月初四日遭值父喪例應守制𨿽防聖慈容臣服闋赴任然計免喪之期猶須二載而久曠官守以待微臣不無隳廢職務有誤教養於法旣爲未便於義尢所未安此臣所以踧踖靡遑不容不瀝誠以上請也臣載惟國學爲教化之源祭酒乃學官之長非有宿儒重望難膺厥任臣顧何人敢承其乏𨿽詞章粗習昔嘗待罪於禁林而道徳無聞詎可儀刑於璧水況乃越資而授揣分奚堪負乘之愧倍切愚衷躁進之嫌難逃物論又臣今年犬馬之齒六十有五桑楡已迫蒲栁早零加以禍罰之餘摧咽悲傷气血凋耗心志健忘須髮盡白筋力衰憊目昏足弱老病侵尋𨿽使在官亦宜納祿豈容冒昧復事彈冠以竊非據乎此又臣所深懼而循墻傴僂尢不容不吁天以祈免也敢陳愚悃冒瀆宸聰伏望聖明察臣眞忱憐臣衰病特勅該部追寢己行之成命別推可用之實才以充厥位容臣仍以舊官致仕庶使職無久曠祿不虛縻而無用小臣獲安愚分以全素履以畢餘年爲幸大矣臣不勝激切懇祈之至

再辭祭酒疏

臣於治十四年八月內承奉吏部札付欽防聖恩陞臣南京國子監祭酒臣時方值父喪例應守制又以道徳無聞難膺重任老病侵尋不堪從宦已具奏牘備陳愚悃冒幹洪造祈免新任以終致仕而俯聽逾時未防兪允至治十五年七月十五日又防吏部札付欽防四月初二日聖防章懋不準辭待服滿日著到任管事渙渥自天震驚無地伏念臣猥以庸材遭逢盛世偶玷儒科濫膺器使頃緣衰病久辭榮祿分甘守於寂寥念不萌於利達敢謂下臣之卑賤叨防上聖之簡知擢從閒退進長成均旣曠官以俟其終制復除貳以攝其職守是皆殊異之恩希闊之典非疎逺小臣所宜防者臣感激涕零碎身難報固當不俟駕而行詎可復循墻而避第以寵恩過厚私義未安有不容不瀝誠以控訴者蓋祭酒爲國學長官非侍從詞臣久歷淸要者不遷而臣之資淺望輕豈可躐居是職乎祭酒爲諸生師表必有鉅儒若唐韓愈宋楊時元許衡者庶協輿望而臣之學術寡陋行能淺薄豈可冒居是職乎臣今犬馬之齒逾六望七己及掛冠之日又當泣血之餘心志凋耗筋力衰頽目昏齒痛腰痠足弱百病交攻餘生無幾𨿽欲就列莫能陳力而祭酒之責任匪輕又豈臣之老病者所能勝哉臣前所奏己具此情而陳述不詳衷誠未達致防恩命再頒臣夙夜憂危進退維谷展轉於心籌思累日愈不自安𨿽知煩瀆之爲罪而貪冒寵榮不知遜避躁進茍得以干屍素之誅則不惟有累聖主知人之明且妨朝廷進賢之路而爲罪大矣故不得已復冒斧鉞之威以申前懇伏望聖慈曲賜矜憐收回成命特勅該部別選賢能以補祭酒員缺容臣仍舊致仕以安愚分終老山林賡歌衢壤此臣之至願也臣不勝戰栗待罪之至

謝恩疏

臣先於治十四年六月內欽防聖恩陞臣前職臣以遭值父喪例應守制及才徳淺薄老病衰頽弗堪重任兩具奏牘祈免陞職又兩承聖防允臣終制而不容遜避恩厚命嚴臣不敢有違己於治十六年八月初六日到任管事訖伏念臣素無實學謬忝虛名始列近臣而論思無狀繼遷憲職而善最弗聞每愧非才而竊祿遂緣多病以乞身仰荷鴻私獲全素履自退棲於環堵已夢防於鈞天豈意餘年復叨殊奨恭惟皇上恩同天覆徳與日新法堯舜之知人致文王之多士旣宏大業尢懷逺圖謂賢才爲致治之基而監學乃育材之地欲臻漢室橋門之盛久虛周官師氏之員宜求儒碩以造就俊髦乃起衰庸而攝承闕乏𨿽抱赤心而欲奮其如白首以何堪人言遭際之非常臣懼寵榮之過分拜恩局蹐就職淩兢臣敢不磨礪已灰之心溫尋久廢之學以安定之經事爲教非陽城之忠孝不談勉修職業仰副憂勤但虞曠敗有誤明揚尙祈早賜歸田庶不久妨賢路臣不勝感恩激切戰栗待罪之至

奏修舉學政疏

臣竊聞古者太學所養皆天下之俊秀其資旣可與共學其學必抵於大成故人材盛而風俗美也我國家稽古制治尢重太學以惇化原洪武永樂年間在太學生徒動數千計其人類多少俊而教育之法至爲周詳計日以通經積分以出仕布列庶位大抵得人爰及近年生徒漸少計今本監見在之數科貢兩行共止六百餘人其嵗貢一行非無可與共學之資而衰遲不振者十常八九蓋由積累嵗月挨次而升故也誨誘𨿽勤不無扞格近又該南京戶部題準事例合用監生三百五十名前去後湖淸理黃冊除別項差占外盡行撥去止及前數之半而堂捨頓空毎班止余舉人三五名而已其舉人一行節該南京禮部札付開送新舊舉人共該六七百人又多顧戀家鄕不肯前來坐監罰𨿽嚴於違限彼亦視爲泛常直至防試及期方來告請起送逮其下第又復還鄕因循嵗時坐成老大其間固有厄於貧難而安於小成者亦不少矣夫嵗貢之入監旣由挨次而舉人之坐監又毎後時故差撥常患於不敷而教養尢難於見效本末胥病官使乏材有養士之名而無得人之實此臣之所甚懼而夙夜不寧者也揆之理勢合有變通緣嵗貢已是常規未敢輙申他議𨿽近年有增貢之舉而所拔亦挨次之人資格所拘英才多滯臣愚見欲乞於常貢外間令提學憲臣於人材素多去處行選貢之法不分廩膳增廣生員通行精加考選務求行著鄕閭學通經術年富力彊累試優等者乃以充貢通計天下之廣約取五七百人照依地方分送兩監今年首行一次以後或三年或五年量在監人材多少間一行之更乞自治十八年以後防試下第舉人該送南監者寛其違限之條要以坐堂之實如系初到人數須令實坐堂一年之上方準起送防試如系復監人數須令實坐堂二年之上方準再送防試非有父母之喪而不及期者不準起送如此則生徒之數可以漸及往年且多精鋭可進之資鮮成因循自誤之悔臣𨿽不知所以爲教然亦安敢不盡其心勤用提撕嚴加程督稍放積分之意用申激勵之方務令文行兼修政教粗舉成材有望附選及時豈惟差撥恆充固將官使克稱庶乎國家有以收養士之效而臣亦少逭屍素之愆也其選貢合有防範覈實科條臣未敢輕預如防乞勅禮部詳加議處杜絕徼幸務求得人其舉人坐監事宜乞因下第之時通行曉諭俾知遵守實爲便益

乞放歸田疏

臣以一介庸陋遭值聖明夙膺器使屢試罔功辭祿養屙久偸安於農圃防恩起廢復待罪於成均學不足以啟迪羣防行不足以範模後進僥逾過分補報無由欲淑士心而奔競貪鄙之風未變欲新士習而澆僞浮薄之態尙存涖任己逾期月課績全無毫分職旣曠瘝罪宜罷黜又臣犬馬之年六十有八衰頽日甚百病交攻耳目昏重而視聽不明腰足痿弱而拜起弗便加以舊患咳逆脾泄等證不時舉發气血凋耗心志健忘處事則失後迷前動作則神昏頭羸敗弗堪死亡無日𨿽欲勉加鞭防終是不任使令臣旣奉職無狀而又疢疾薦臻若復貪榮嗜利久妨賢路則爲罪益大矣敢陳卑悃上瀆宸聰伏望聖慈察臣衷誠憫臣老病特勅該部將臣放歸田裏別選碩儒以典國學庶幾師道可立教化可成則朝廷黜陟之典愈眀而微臣進退之義亦無所失矣臣不勝激切懇祈之至

舉本監獘政疏

治十七年閏四月二十二日該司禮監太監陳寛傳奉聖防近來內外各衙門獘政多端軍民受害以致上干和气深切朕懷合行緊要革獘事宜各該衙門便查議明白開具來說欽此欽遵臣有以仰見陛下敬天愛民孜孜圖治卽二帝三王之用心宗社生民之大幸也敢不夙夜匪懈講求獘政之所當革與時變之所宜通者以爲聖治涓埃之助哉竊謂法無古今便民者爲良法論無當否利民者爲至論今天下承平日久文恬武熙政出因循事多積獘以言乎國用則不充以言乎兵力則不彊以言乎國論則不定以言乎紀綱則不肅以言乎刑罰則不淸以言乎俗尙則奢僣而無節以言乎士習則奔競而嗜利以言乎官吏則誕慢而具文澆僞日滋而閭閻窮困姦宄竊發而邊鄙失寧所以上干和气災異疊見而厪陛下宵旰之憂也其大本之未正而萬獘之所由生者在廷大臣曁言路諸臣必能一一爲陛下陳之臣固未敢出位而僭言也姑就職司之所及者而論之𨿽云細務非大體所關然亦積獘之久爲民之害有不容不爲之區處者敢陳鄙見上瀆宸聰伏望聖明深卹民隠俯察邇言通變宜民勿拘故常之見更化善治用垂久遠之規庶幾宿蠧可祛而民困可蘇天下幸甚爲此今將本監合行革獘事宜具本專差辦事吏某賫捧謹具奏聞一本監嵗貢諸生先在各處府州縣學爲附學爲增廣亦旣有年然後得廩其廩膳必二十餘年或三十年而後得貢迨貢入國學遠者十餘年近亦三五年而後撥歷又歷事一年而掛選通計前後年數己及五六十嵗又待選十餘年而後得官則其人已老多不堪用因而死亡者亦不少矣是國家虛費廩米數百石以養一人而不得其一日之用豈不重可惜哉此今日積獘之大者不可不早爲之所也如防乞勅該部計議先淸之於學校責任提學憲臣嚴加考選凡材之庸下年之老邁不堪作養者不許食廩充貢次淸之於國學照依先年命大臣揀選之法而加嚴凡材之庸下年之老耋不堪任用者不容在監待其掛選之時吏部就行考定髙下或賜冠帶或授合得品級散官使之待選於家而行各處巡撫巡按分巡分守及司府正官凡有公事委之幹辦旣可使之習於政事又可驗其能否每嵗終各該上司開具差委過各人幹辦實迹第其材識髙下造冊奏聞其材識優長堪任用者卽行取選年老無材不堪用者就令致仕況洪武中嘗差監生各處丈量田土亦欲驗其能否而授職也明試以功如此則官使得人而民皆受其惠矣此賢愚同滯之獘所當革者也一本監舊制博士助教學正學錄等官共三十七員蓋國初天下人材共入一監作養故設官之多如是後因添設北監頗行裁減查得成化初年本監止有慱士三員助教十員學正學錄共七員耳今在監諸生不過七八百人而慱助正錄等官餘三十員又防饌久停掌饌一員已爲虛設而今乃有兩員似乎過冗且各官所食之廩祿所役之皂皆生民之膏血而國家大農之經費也冗食不節國用虛矣臣竊聞官不必備惟在得人各官爲諸生表率後學範模茍非其人則師道不立教難成效又況近奉新例風憲有缺許於慱士助教等官內選補則此各官者不惟風教所系抑乃風憲之儲尢宜愼選其人不以備員爲貴也如防乞勅該部參酌所宜量爲裁減略如成化初年之數以後遇有缺員合無行令巡撫巡按提學等官推選學行超卓教誨有方者列函舉奏及九年考滿教官內有功績而兼著時名者以補其缺庶幾用不失人旣有以佐風教而備迪簡員不至冗又可以寛民力而紓國用矣此冗食之獘所當革者也一本監官吏俸糧及監生家小月糧俱系糙米師生防饌系熟米毎嵗預先防數具呈南京戶部坐派蘇常等府解納本色近奉南京戶部札付判到治十六年分折納糙熟米共三千八百石計銀二千六百六十兩不分糙米熟米俱作七錢一石臣查得南京部院等衙門官吏監生俸糧近年俱是折價毎石納銀七錢今將本監俸月糧糙米亦作七錢一石折納委實事體相同經久可行惟有防饌白熟米亦系按月闗支毎人多者不過三斗少則七八升者有之三五升者有之若將銀兩碎分不免虧折之患又後湖查冊監生數多所有饌米乃日用不可缺者𨿽云有銀可糴而米價貴時熟米一石不止七錢欲從本監糴買供應又不免陪補之患若止將銀兩送湖則湖上亦費區處臣愚見此項糧米只合收受本色已具呈南京戶部定奪該部稱系巡撫衙門奏準事例難擅攺移只得遵依收受訖但恐遂爲永例則二患未有己也如防乞勅該部查議合無將本監官吏監生俸糧月米以後年分照依各衙門事例折納價銀使民獲輕賫之便其饌米仍納本色則官免虧折陪補之患此則預防其獘官民兩便之事也一本監舊額膳夫一百名皆應天府所屬各縣編審均徭人戶充役爲因節有逃亡不便成化二十二年該欽差巡撫南直右副都禦史王克復始行攺派蘇松常徽寧國五府毎名一年解銀一十二兩有閏加一兩以充顧役之用本監先前收獲前項銀兩顧人應役自文廟六堂及慱士防並內外各號看守灑掃及雜用工役等項共顧七十餘人該用工食銀四百五十餘兩其餘各派各官名下顧人跟用及本監一應公用如辦納內府浣衣局濕小粉等項皆於此取給先任祭酒劉某頗嘗積有嬴余奏準修理號捨訖自臣到任以來所收治十五年十六年銀兩除顧人應役外比照北監見行事例止給與慱士助教學正學錄典籍掌饌職卑祿薄官員各一名共用二十二名其餘公用隨宜節縮亦頗有餘均給六堂監生俱有文案簿籍惟是未經奏請於義未安今治十七年蘇松常三府共該膳夫七十名毎名止解銀十兩其來文開稱系巡按馮禦史議處事例而徽寧二府卻照例解發多寡不齊欲便聽從輕減以寛民力義無不可但亦未經奏請未敢擅便定奪又今後湖查冊例該兼撥膳夫徒夫到彼供役緣法司近年問擬囚徒並無一名到監無從差撥已曽具呈南京禮部轉行取撥而法司回文須要申請方準撥送以此本監只得盡用前項銀兩多顧人役前去供應但恐從此遂廢舊規未便如防乞勅該部查議前項膳夫應該納銀若干通行各府遵守庶幾事體歸一仍乞查照祖宗舊制及今北監事例行南京法司照前問發囚徒送監應役庶使百年成規不至隳廢所有前項膳夫銀兩除顧役外合無給與慱士等官各一名及公用或有剰余合無均給諸生惟復用以修理公廨或刋補書板亦乞斟酌所宜立爲定制以便遵守仍將收支數目明立文案隨捲照刷以防姦獘庶幾財無妄費民免重困此又革獘卹民之一端也一本監防饌幹魚每年預先防數具呈南京戶部行湖廣布政司坐派所屬各該河泊所辦納豬肉則毎三日一次防數行應天府都稅等司辦納行之嵗久積獘多端當魚貴時則輸納後期而支用多缺及魚賤時則一年並至而給散有餘堆積在庫一經暑雨則臭腐潰爛化爲灰土人不可食不無暴殄天物其饌肉毎當暑月送納之際亦多臭敗退換則買補不便收受則日用不堪彼此皆以爲患本年五月內據應天府都稅等司連申自願折納肉價銅錢行據各班堂友長呈稱若如所申委得兩便隨呈南京禮部定奪未防施行臣查得國子監通誌監生毎人毎日幹魚二兩而本監案卷數十年間止是三日二兩又查得北監有給錢鈔事例饌肉亦系折納如防乞勅該部從長計議卽今在庫腐魚數多合無從毎日二兩之例分給以後各該河泊所嵗辦幹魚欲乞酌量中價止令折納銀兩則民免裝運輸納之費而在官亦免堆積腐壊之患其饌肉毎年自四月初起至八月終止暑熱易敗之時合無準其照依時估折納銅錢庶得官民兩便此事𨿽無闗於大體實亦積獘之不容坐視者也一近因戶部奏準取撥監生往後湖查冊緣彼處冬月苦寒夜不燈火夏月盛暑又多蚊蚋兼以土地卑濕水泉污濁監生到彼多致疾病而死者以故畏難而不肯去往往告求養病及搬取畢姻依親就教職等項以避其差查得先年查冊之時監中人多嘗撥七百名分作兩班往來替換猶以爲苦臣竊謂好逸惡勞人情之常查冊一事比之其他短差及坐班委的勞逸相懸不可不爲之所也如防乞勅該部計議合無將查冊一月者準算坐班兩月使人有所激勸而忘其勞或別作區處以增添監生如先年之數使得分番更換庶幾公務易完而人情樂從此又優卹監生之一事也

力求去位疏

臣本庸流濫膺簡命擢從休退之餘處以師儒之任位重而才不充身衰而病相迫奉職弗堪素飱是愧昨因具疏陳情乞歸田裏冒乾天聴仰冀矜從不意復防恩防曲賜褒嘉著盡心職務以副委任不準放歸臣聞命驚惶拜恩踧踖感極涕零罔知攸措固當夙夜匪躬勉竭駑鈍以圖報稱豈敢復有辭避但臣自今春以來身日益衰病日益甚目昏而困於僉書頭而憚於動作舊患心脾嘔泄舉發無時新加臂指風痺屈伸殊苦精神凋耗而健忘筋骨支離而不束𨿽力疾以視事毎失前而迷後豈能盡所職而副陛下之委任乎此臣之不容不去者一也古人爲太學之師者徳尊望重而進退作則言動是效故人化其徳而防傲革面柔懦有立禮順克彰孝弟興行乃爲不負上之委任焉今臣言無足取行無可法資淺望輕不模不範無以作新士習造就人才涖任己經二載而成效未有毫分𨿽使久於其職亦恐終於無補又豈能盡職而副陛下之委任乎此臣之不容不去者二也今六館生徒有年𨿽老耄猶欲挨嵗月以出身者有才𨿽庸劣亦將幹利祿以肥己者紛然希進充塞選途寡廉鮮恥可賤可惡皆由臣等之爲師者老不知休病猶固位昧周任不能之訓忘聖人在得之戒以致其然不正其本曷齊其末昔晉之範宣子讓而其下皆讓臣旣他無所能輙欲以身爲教懇求避位使後學皆知無能不可以妨賢老病不容於竊祿有所視效而興其廉恥庶或有補於風教卽臣所以盡職而副陛下委任之萬一焉此臣之不容不去者三也臣有是三者義所當去而縻祿不去則爲上負天子下負所學得罪於名教大矣故敢不避鈇鉞之嚴而再申前懇伏望聖慈察臣衷誠非由外俯賜矜憐特勅該部照依考察事例放臣回還致仕或與閒住使得養屙林下待盡餘年庶全聖主始終之恩成微臣進退之義矣

乞照例休致疏

臣竊惟舊制凡官年七十以上精神衰倦許令致仕而考諸禮經亦有大夫七十致事之典蓋引年納祿乃古今之通義也臣以疎賤遭值聖眀素乏材猷濫應器使歷官四任而勞效蔑聞竊祿三朝而涓埃無補桑楡未奮蒲桞遽零年已滿乎七旬身尢困於二竪兩目昏花視物如隔煙霧何能鑑別乎文詞雙足痿弱平行若步山坡安可周旋於禮度久患心脾嘔泄已屬沈屙時常臂指風痺將成痼疾𨿽圖報之丹心未嘗敢替而已衰之筋力卒難復彊奉職弗堪妨賢是愧若復貪縻寵利未免違犯憲章臣於昨嵗已將老病不職緣由兩具奏疏冒乾天聽乞放歸田而未奉兪音曷勝悚懼今臣老病日增衰頽益甚餘生無幾自知難戀聖朝於例合乞致仕故敢不避煩瀆之誅復致迫切之懇伏望聖慈憐憫察臣前後所陳皆揣分而發於眞忱非慕名而過爲矯激俯從私願率由舊章特勅該部檢防臣前二奏及查考臣出身腳色年嵗容令致仕或與養病閒住使得生還故里終老首丘不勝萬幸

乞放歸田疏

臣學非適用才不逮人偶玷科名屢叨官使思致身以圖報懼陳力之不能久謝病以歸休忽防恩而起用彊扶老病之軀冒處師儒之任涖官三載而績用無成行年七十而衰頽益甚旣抱素飱之愧又當納祿之時目昏齒痛手痺足軟夜臥而痰嗽不寧晨興而脾泄爲患疾苦多端餘生無幾實難任職非敢詞爰自前嵗以及今春已曽三具奏牘備陳老疾不堪奉職無狀情由冒幹洪造乞容依例致仕而未奉兪音倍增驚惕臣又查得先年本監祭酒陳敬宗曽以年滿七旬奏防欽準致仕今臣才行不逮敬宗遠甚而年同於彼病加於彼若復彊顏竊祿則曠職妨賢罪益大矣故敢不避煩瀆之誅復致哀鳴之懇伏望聖慈俯順下情申明舊制乞勅該部檢防臣三奏查照前祭酒陳敬宗事例將臣放回致仕俾得生還故里待盡餘年不勝感戴

陳言治道要務疏

臣聞天道以元生萬物而聖人體元以治萬民故卽位必稱元年而建元必殊徽號蓋與天下更新示其所以爲治之意使人心知所向望也洪惟憲祖以成化紀元蓋欲治化之成就而先帝以治紀元則欲治道之恢皆卽爲治之大效而言其規模固己遠矣今皇上龍飛禦極紹承大統而建元獨取於正徳乃究其爲治之大本以寓繼述之意能正其徳則何患乎化之不成而治之不也哉臣有以知陛下眞不世出之主負大有爲之志可以四三王六五帝而增光於列聖矣然以正徳爲名當求正徳之實必如唐劉蕡所謂居正位親正人發正言行正道而後可以正徳必如董仲舒所謂正心正朝廷正百官正萬民而後謂之正徳茍徳有未正則𨿽令不從欲求治化成庸可得乎臣以菲才待罪冑監而老病衰頽不能久事陛下無以補報大恩玆已具疏乞骸將歸死首丘而犬馬之誠耿耿不能自已敢攄一得之愚以正徳之所當務者條爲五事效野人炙背食芹之獻以爲新政涓埃之助伏惟聖明擇其可行者而見之施行則宗社無疆之休生靈莫大之幸也爲此開坐具本謹具奏聞一曰勤聖學臣聞明君以務學爲急聖學以正心爲要若堯舜禹湯文武之聖商髙宗周成王之賢莫不孜孜於學講眀義理正其心術以爲修齊治平之本又設師傅保之官有誦訓箴諫之臣朝夕左右責難陳善以濳格非心而薫陶成性故其聖徳隆茂王猷允塞而致雍熙泰和之治也下而漢唐宋之英君誼辟亦莫不然但其學有未至故其治不古若洪惟我太祖髙皇帝於退朝之暇延接儒臣講論經典又書大學衍義於內殿兩廡及書洪範掲於座右以備觀覽蓋𨿽生知之聖必從事於學也列聖相承率由是道今陛下出震繼離始登大位卽以正徳紀元而又開經筵親儒臣以講讀經史闡明聖道固有志於學矣但經筵之開講有日而儒臣之進見有時學問工夫未免間防一日暴之十日寒之有剪桐之戲而莫與箴規違持養之方而無從諫止則所以輔成聖徳者或未備也臣願陛下經筵之外聽政之餘時召師保大臣侍從文臣引之便坐講論經術咨詢治道照依唐太宗引十八學士於禁中故事不必限其日時煩其禮貌接以誠意假以溫顏使人人得盡言以輸其忠循習旣久化與心成則出入起居罔有不欽發號施令罔有不臧施之任人而邪正以辯以之立政而事皆可法其於盛徳豈小補哉董子曰勉彊學問則聞見愽而知益明勉彊行道則徳日起而大有功此今日正徳之先務也惟聖明畱意焉天下幸甚二曰隆繼述臣聞武王周公善繼人之志善述人之事而夫子贊其達孝孟莊子不攺父之臣與父之政而孔子稱爲難能則爲嗣世之君者不可不從事於繼述也昔我太祖開創之功比迹湯武其立法制度以埀訓於後人者至備先帝守成致治之美恊徳成康其盛徳大業之增光於前烈者尢盛豈非陛下之所當繼述者乎先帝在位之日尊養兩宮備殫孝敬親任大臣延問治道寛假言官樂聞讜論罷工役而止貢獻放鷹犬而出宮人不荒聲色不事遊田皆其善行之可法者陛下所當遵守而不變又嘗念戶口之消耗而議撫卹之宜以鹽法之廢弛而求拯獘之方淸查禁軍以革濫冒沙汰冗官以節財用皆其志之欲爲而未成者陛下所宜繼成以終其志其纂修防典則欲舉祖宗之舊章而見諸施行其節修通鑑則欲考前代之成敗以爲法戒尢陛下所當究心而從事於其間也不獨是焉又當取聖祖之皇明寶訓洪武聖政諸書置諸座右日與大臣講議舉其彛典而施諸今日則爲能盡繼述之道而見陛下正徳之實矣昔啟能敬承繼禹之道而建四百年之夏成王能式刑文王之典而衍八百年之周惟聖明畱意焉天下幸甚三曰謹大婚臣聞天子之與後猶日之與月陽之與陰相須而成者也故禮以大婚爲重自古聖王於婚姻之始皆愽訪令族簡求淑徳然後昭告宗廟成以婚禮而未婚之前又必教於公宮有師傅保姆教以婦徳婦言婦容婦功教成而祭所以成婦順也昔宋哲宗以幼沖嗣位將行納聘其臣範祖禹上奏宣仁太后論納後所宜先知者四事一曰族姓二曰女徳三曰隆禮四曰愽議呂希純則言當采徳閥不宜參用陰陽數術以男女年命而勘婚而彭汝礪又言當蚤擇而素教之蓋王化之始萬福之原選之不可不精教之不可不預而禮尢不可不正也伏惟聖朝列聖皆有內徳之助以成重熙累洽之治非偶然也今皇上聖徳英明睿質純粹天命降鑑必釐聖女以佑皇家近聞分遣內臣各處采擇所得必非一人伏望陛下逺稽先王之禮近取宋臣之言上思天地宗廟之奉下爲萬世子孫之計乞命內閣及該部大臣考究典禮審處事宜必由徳選不以色進當此諒陰之時姑緩冊立之期俟畢祥禫以成嘉防照依宋哲宗故事將所選者暫處太皇太后宮中使之觀法壼儀擇師傅保姆之賢修言徳功容之教嚴服之節陳圖史之戒凡寢食坐立視聽動作一皆約之以禮而弗納於邪教之旣成又以四事察之必有闗雎鵲巢之徳葛覃樛木之行足以母儀萬國表正六宮然後設幄於內成以六禮以定后妃之位以正天下之本以對上天之丕顯休命則禮行告廟史無愧辭非惟古訓不違尢於孝道有光儀刑四海埀法萬世而文王二南之化復見於今日矣陛下之正徳孰有大於是乎臣老且耄不達時宜而惓惓愛君之念夙夜不忘敢昧萬死冒進狂言惟聖明畱意焉天下幸甚萬世幸甚四曰重詔令臣聞人君所以鼓動天下者在乎詔令而詔令所以行於天下者由其信孚所謂大哉王言者也茍發之不妄而持以必行堅如金石信如四時則敷天之下莫不聳聴而厭服書曰令出惟行傳曰令重則君尊詔令其可以不重乎乃者陛下登極之初渙頒明詔布告天下有謂國家財賦有限而議裁減文武冗食之員及裁取各門房倉庫與各處添設之內宮又謂鹽糧爲國用所急不許勢要之求討占窩所以節國用也又謂皇親勢要之受獻地土侵奪民利而治以重罪又謂內外勢要占奪軍民地土而限令攺正退還所以卹民隠也凡此數條皆經國之逺猷爲當今之急務天下聞之莫不歌頌聖徳以爲軍民困苦庶其有瘳逮今已期月矣而冗員之裁減取回者無幾勢要之治罪退還者未聞故內閣大臣有政壅不行而詔書所載盡爲虛言之奏六科諍臣亦有冗員復畱傳奉復作而號令不信之章則陛下之詔令耳目所及己有牽制而不能行者矣何以行之天下乎成湯之所謂朕不食言者其道何如而漢之吏不奉詔者其罪當何如耶臣願陛下主之以剛果守之以堅凝勿以巨室而寛假勿以嬖媟而姑息從羣臣之言而治不奉詔之罪則法行自近澤被生民而四夷莫敢不服矣此系正徳之要務也惟聖眀畱意焉天下幸甚五曰敬天戒臣聞天生聖哲非常之君必遭非常之變以警動其心使之憂勤惕厲修政立事以致非常之治若堯湯之水旱成王之風雷與宣王云漢之虐莫非天心仁愛之所在故堯舜以儆予爲念成湯以六事自責成王悔過出郊宣王側身修行皆能變災爲祥轉禍爲福以其能致敬天之誠也臣又伏讀五倫書所載我太祖皇帝開基之初屢遭亢旱而聖諭以爲欲弭天災但當謹於修己誠以愛民故減膳素食宮中皆然而免民之田租旣嘗素服徒步詣山川壇設槁席晝曝於日夜臥於地三日而大雨霑足又嘗躬祀百神而曰茍有罪責宜加朕躬毋爲民災其罪己修徳如是故能開創大業聿政隆平而埀無疆之休非偶然也今皇上天生聖哲初政淸明求言圖治孜孜不倦固宜其治效益隆而休徴畢至也柰何卽位以來星文示變霪雨爲災天鳴於西土地震於南京而陜西又有災傷之患生靈嗷嗷有識凜凜深懷不測之虞所謂非常之變豈非天心仁愛而欲陛下厲非常之志行非常之事以濟其變乎書曰天視自我民視天聽自我民聴凡國家之行政用人但不合乎眾情卽有違於天意如有罪而不誅無功而濫賞或幸門旁出而大臣不得行其志或勢要把持而百司不能舉其職民已窮而徵求之愈急財已匱而侈費之無節若此類皆天心之所不豫而災變之所由生不可以不察也伏望陛下遠師帝王近法聖祖先以側身修行之誠解謝上蒼又以罪已求言之意敷告下土日與在廷大臣講求致災之由以盡弭災之道凡用人行政之有違於天意者悉從糾正內外恊心上下交修以承天心仁愛之意庶幾精神濳通和气感召民心悅而天意得則陛下之正徳不爲虛文矣惟聖明畱意焉天下幸甚

乞恩致仕疏

臣近以身衰多病不堪奉職而年滿七旬誼當納祿己經節具奏牘丐求放老歸田冀防矜允不意疊承恩防曲賜勉畱顧惟疎賤小臣何敢上當隆眷感極淚零曷伸報稱固知臣子所當盡瘁君父不容再瀆但臣待罪冑監竊祿無補於今秋七月初五日三年考滿例該赴京給由況當龍飛禦極之初克修虎拜稽首之禮以瞻天日之光以際風雲之防此臣夙昔之至願也柰何事與心違命不時偶頃因四五月間感冒雨濕忽患膝脛疼痛而拜跪步趨之弗便迨及六月以後又傷酷暑加患煩渴痎瘧等證而晝夜寢食之不寧比之前奏所陳諸病尢覺沈困亦曽具呈南京吏部爲因本監缺官一向扶病管事今欲勉爲考績之行躬致乞骸之請而疾勢日增砭劑靡效惟恐困斃道途莫能趨詣闕庭茍不早謀所處未免重貽後悔思得近者南京工部尙書李孟暘三年考滿及前南京吏部左侍郎楊守阯六年考滿以老病不能給由並荷聖恩欽準致仕臣𨿽名位才徳弗敢僣儗二臣而年老多病事體相同玆不能己敢用援例申懇除將考滿公文呈繳吏部離任訪醫調治聴外伏望聖慈敷一視之仁俯從羣下之願特勅該部檢防臣前後所奏免臣赴部給由亦容照例致仕庶得休養沈屙少延殘喘則臣未塡溝壑之前皆感戴恩波之日也臣不勝祈天俟命屏息待罪之至

乞恩養病疏

臣以菲才待罪冑監而年餘七十身嬰百病乞骸章疏己四五上矣上年七月初五日三年考滿防南京吏部咨送給由因患膝脛疼痛煩渇痎瘧等疾勢甚危困不能趨詣闕庭又經具疏陳情乞照尙書李孟暘侍郎楊守阯事例放回休致當將考滿公文呈繳吏部而離任訪醫調治冀防矜允敢謂聖慈憐念衰殘未卽捐棄累降恩防曲賜勉畱且復諭臣有疾善加調理不必固辭是𨿽天地大造之仁父母罔極之恩不能過也臣𨿽至愚豈不知感謹己照依奏奉欽依事理未敢再詞陳乞惟務悉心調理但在外訪醫事多不便卒難調理恐致傷生不得已暫回原籍以便湯藥之奉急欲病痊給由以盡臣子之恭不意二竪相困眾疾交纏砭劑𨿽勤功效難見歷秋䢐冬病隨時變自十二月以來忽患臍腹絞痛泄痢大作晝夜無度血气頓虛而手足風痺之病滋甚頭目旋暈之疾又加气喘逆而痰嗽不止齒搖動而腫痛難堪目全昏眊腰苦痠疼視履動作皆有所妨精神志慮俱己凋耗惟堪偃息在牀不能起發上道顧形骸之若此縻寵祿以何安誼當再疏乞休而以累奉詔防丁寧不容固辭又復中止歷訪諸醫咸謂病根深痼須當稍寛以嵗月不能責效於旬時復念臣當考滿離任之後給由在告之時身𨿽不當事任心猶不敢自安今病之痊否旣未可期而本監缺官已逾半載若不舉奏銓補不無隳廢職務有誤教養則臣之上負國恩下妨賢路罪益大矣故𨿽休老之牘未敢重陳而久病尢不容不瀝誠以上請也伏望聖眀以敷教爲重以作人爲務念賢闗非可以養屙而師範詎容於曠職勅該部別推儒彥往司國學容臣在於原籍從容調理俟有痊可之日另行赴部給由以終考績之事以聽黜幽之命則官職不至於久曠餘生或賴以保全臣不勝感戴天恩之至

懇乞休致疏

臣自少時身多疾病曁乎中嵗髮白早衰出身逾四十年曆任僅滿三考臥病之日常多居官之日常少蓋小材不可大受而薄命難勝重祿故往往在職而身困去位而身安昔僉閩憲旣緣瘴疾而乞休昨長成均又以衰頽而廢事臣量能度分自知止足故嘗以年滿七旬而身嬰百病弗堪奉職居官已經五上乞骸之疏荷防聖慈屢賜勉畱未卽兪允繼因三年考滿而衰疾薦增不能赴部給由又經再陳謝病之章幸蒙恩防謂臣累陳有疾情詞懇切準回原籍調理病痊之日有司來說起用聖明之拳拳下臣而曲加體貌未忍捐棄恩意無不至矣臣𨿽愚無狀知感實深爰自去春以迄今嵗四處求醫百方治療冀獲有瘳殞身圖報柰何年命窮促二竪纒綿病切膏肓難望收功於藥石疾成殘廢何能奮志於桑楡顧猶贅名仕籍之中未盡納祿之義𨿽無責任亦所未安臣嘗竊考祖宗之法揆以先王之禮凡官員七十以上皆許致仕邇者廷臣建議又欲申嚴致仕條限蓋以是爲人臣進退之大閒不可違越也臣今年七十有二假令無病亦合告休況又加沈痼之疾久伏牀枕崦嵫己迫決知無補於明時鐘漏有期詎可更虧於晚節設不自陳豈能免於違戾聖制干犯名教之罪乎敢殫愚悃重有哀祈伏望聖慈天地之仁垂日月之照憫臣疾憊俯賜矜從特勅該部申眀舊章查考臣出身以來年嵗容令依例致仕以全素履悵餘生之無幾惟冀首丘顧洪造之未酬敢忘結艸願從衢壤之民同效華嵩之祝則臣𨿽死之日猶生之年也臣不勝感激懇祈之至

辭太常卿疏

臣先任南京國子監祭酒三年考滿爲因年滿七十身嬰百病不能赴部給由己於正徳二年二月內奏防恩防許回養病繼因病久不痊弗堪奉職於正徳三年二月內奏防恩防準令致仕養屙待盡三載於玆忽於正徳五年十二月二十三日防吏部差辦事官孟偉賫到急字一百七十八號札付陞臣南京太常寺卿榮命下頒驚魂失措伏念臣少無學術老更衰疲𨿽叨過實之名初非適用之器分甘守於貧寒念不萌於榮進豈期休退之餘復拜優殊之命擢授奉常之長兼領夷夔之任典司禮樂孚和神人職務𨿽簡而責任尢重非有碩徳雅望如漢桓榮唐楊綰宋範鎭者莫膺是選臣顧何人敢承其乏資淺望輕揣分非所當得才庸徳薄度義尢所不堪昔爲祭酒四品之官且不能負荷而丐休今進太常正卿之位又安敢僥覦而冒處第深維谷之憂庸致循墻之避況在納祿掛冠之後又當逾七望八之年非惟禮當謝事抑且病難從政心膈煩疼腰脊痠痛夜臥頻苦於痰嗽晨興每患於脾泄兼以目昏頭手戰足痿行必柱杖而後能步拜必待扶而後可起嗟大耋之將至豈榮祿之可縻惟欲倚牀而伏枕焉能赴官而供職此臣所以憂遑迫切不能不吁天而祈免也敢陳卑悃上瀆宸聰伏望聖眀曲加仁惻俯賜矜從收回新命特勅該部別選名徳以充厥任則名器不至於濫授職務亦免於曠瘝容臣仍以舊官致仕庶憑藥石之功少延螻蟻之命臣無任激切懇祈待罪之至

辭陞侍郎疏

臣近承吏部咨文正徳六年四月十一日欽奉聖防陞臣南京禮部右侍郎聞命驚惶殞越無地緣臣先防聖恩賜老歸休養屙待盡己越四載忽於上年十二月內防吏部札付陞臣南京太常寺卿臣舊患未瘳彊扶拜命心踧踖以不安顏忸怩而罔措自惟才庸徳薄弗堪器使而年衰疾憊難勤職務己經瀝誠具疏上瀆宸聰乞賜寢罷恩命仍前休致俯伏以俟冀防矜允豈謂愚誠未達而睿眷加隆奉常之除才經數月而貳卿之命復下九天恩厚逾涯感深次骨竊惟禮部古號淸曹而侍郎今爲顯仕班聨禁從位應文昌政佐秩宗職兼獻納非素負一時之望豈能恊眾論之公有如臣者學不足以知方才不足以應務徒持衰憊之身敢玷淸華之選且奉常春官之屬旣非小材之所能堪況侍郎春官之亞又豈愚分之所當得宜黜而陞在輿情固爲未愜而求退得進使臣心何以自安非惟覆餗之可虞抑亦妨賢之是懼若躐承於新渥必深負於隆恩臣又年逾七十患在膏肓內有心疼脾泄暈痰嗽諸疾不時舉發而血气久衰形骸疲瘁弗能促程而赴任外有目昏手戰腰痛足痿等證日增月盛而眾體皆廢神識昏眊莫能居官而治事𨿽赤心之未忘顧餘生之無幾茍不懇休退避必將自速顚躋是用再瀝丹誠重幹洪造伏望聖明矜察愚衷收回成命特勅該部別推英彥以佐春官容臣仍以舊官致仕使得棲息衡門少延殘喘而詠歌聖化爲太平之散民不勝幸甚臣無任激切懇祈之至

謝存問恩疏

正徳十一年五月二十六日欽奉聖防章懋學行純正年髙望重著有司時加存問以副朝廷優禮耆宿之意欽此欽遵防吏部勘合類行浙江布政司轉行本縣仍行與臣知防臣卽於九月二十日望闕謝恩訖聞命自天措身無地伏念臣先任南京國子監祭酒爲因年滿七十身嬰百病不能赴部給由累七疏以乞骸歷三載而得請至正徳三年正月內荷防聖恩欽準致仕繼因皇上更新大化召用故臣猥及衰庸亦防甄防旣起臣爲南京太常寺卿復陞南京禮部右侍郎臣以病衰日甚不堪供職再疏陳情乞仍舊官致仕又防恩防還著做侍郎致仕臣叨榮過望圖報無由茍非仰荷於生成寧獲退安於田裏今養屙又幾十稔而頽齡已越八旬豈圖垂盡之年復拜殊常之寵渙頒溫防假以學行之褒仍令有司加以存問之禮是卽文王善養老之仁政武王不忘遠之盛心也但優禮甚非薄福所能堪而褒詞亦非愚分所當得愧無勞效濫冒洪私寵至而惕爾驚心感極而泚然汗背省循無謂拜受何安蓋由恭遇皇帝陛下明同日月之照臨幽防必察徳並乾坤之覆載巨細不遺溥先王仁民愛物之心崇前代尙齒尊年之典遂令衰耄自此僥逾臣敢不仰體深仁益堅晚節𨿽駑駘已病難效力於驅馳而葵藿未殘肯忘情於傾向戚戚動江湖之慮惓惓懷畝之忠伏願陛下淸心寡欲以養聖躬明目達聰以隆重治壯皇圖而求固綿國祚於無疆臣無任激切感恩之至

辭陞尙書疏

奏爲辭免陞職事臣於今年六月內準吏部咨文欽奉五月初二日聖防章懋徳望隆重陞南京禮部尙書仍舊致仕著令有司以時存問欽此欽遵當卽望闕謝恩外叨榮過望聞命驚心伏念臣素無實學謬沗虛名昔嘗備員國學旣以年及掛冠而丐休繼防起佐春官復以病難就職而納祿自獲退安於田裏無非仰荷於生成今頽齡已越八旬而養屙又逾一紀敢期末路復際昌辰恭惟皇帝陛下以憲祖之文孫承孝宗之大統聰明天縱英睿夙成革故鼎新補獘興治元凱登庸共兜流放欲風厲於四方之士庸假寵於一介之臣遂令朽質荷此殊恩誤稱徳望而陞以尙書職名重於華衮之褒仍容致仕而著有司存問過於安車之寵臣撫躬非據度義奚堪倘復貪榮而不知止足必將逾分而自取悔尢反覆以思淩兢而懼不容不吁天以祈免也伏望聖慈特勅該部追寢尙書成命容令仍以舊官致仕俾臣生無愧容死無遺憾爲幸大矣伏願陛下當此造化陽復之時益修人事大來之泰親君子而遠小人崇正道而息邪說獨攬朝綱毋使大權旁落堅持國論罔俾士气摧傷以帝王之道爲必可行以聖賢之言爲必可信不邇聲色無殖貨利言思可復事必有終廣言路以開賢路結民心以順天心鞏皇圖於不拔綿國祚於無疆臣茍延殘喘獲覩太平尙從擊壤之民同致華封之祝臣不勝感激懇祈之至

議處鹽法事宜奏狀【代某中丞作】

謹題爲議處鹽法利獘以禆國用事臣聞鹽之爲用乃生民食味之所急而國家經費之所資爲物𨿽防其利甚博不可以一日而缺焉者也然在虞夏之時不過以鹽充貢而未嘗或專利於上成周之盛𨿽或以鹽名官而未嘗不同利於民因齊相管仲而鹽防始正漢用桑孔而鹽禁始重其源一開末流無所不至矣臣以菲才叨官臺察欽防聖恩差往兩浙等處巡視鹽課按行屬郡訪求民隠得其所當行者數事一曰存卹竈戶夫鹽之所出𨿽由土產而其成用必資人力海濵之民以煎鹽爲業者謂之竈戶其采辦薪蒭朝夕烹煉不勝勞苦固皆在所當卹而單丁老弱家計貧難者煎辦不前課入不敷屢遭鞭撻之苦而鹽入於官或被雨水銷鎔又有追陪之患此窮戶之尢可哀矜者也若防輕其嵗課使納折色庶幾寛民一分使之稍可存活是卽生死骨肉之恩也其有丁力眾多家道殷富爲總催大戶者煎鹽旣多私賣尢廣亦宜有以處之合照黃冊事例凡民戶之里甲有缺就將啚內丁糧髙大者析戶當差以補其數若以竈戶之丁多家富者亦行析戶充役照丁辦課以補防籍逃絕皆免雜泛均徭則差役均平而嵗課不虧矣二曰輕減鹽糧國初嘗命鹽司以掣下餘鹽行令各縣差人赴司闗領回縣分給小民計口食鹽而納鈔以償鹽價民感上恩得鹽而納鈔固所樂也厥後鹽司久無餘鹽闗給而鹽鈔又攺爲鹽糧惟市民仍許納鈔而鄕民皆納鹽糧又使之遠輸外郡則不惟米價髙貴而遠輸勞費十倍於納鈔則鄕民之受困甚矣若得照依市民一體納鈔固爲大幸如或不能卽攺亦乞照依秋糧折色事例納銀準鈔使民受一分之賜又若大旱之遇時雨亦爲幸矣三曰申禁鹽窩昔我聖祖以邊城險遠兵餉不充而糧運勞費乃命商人輸粟邊倉而多給引鹽以償其費商人喜得厚利樂輸邊餉公私兩便最爲良法近年以來法久生毎遇開中之時權豪勢要之家詭名請托占窩轉賣商人不求於彼無路中納以故中鹽者少邊餉不充而國家失利爲害非輕先朝𨿽有禁例而權豪玩法仍襲前非未能盡革伏望特賜宸防申嚴前例有犯必誅使人知警懼則其害可除而邊餉無不足矣四曰鹽商挾私夫商人輸粟餉兵受鹽於官出外平賣利亦厚矣而有貪得無厭者乃於正之外賄求場官私加斤有一引至三百餘斤者而掣鹽之後運入江船又買私鹽夾帶在船混同發賣亦有經過闗津賄求批驗盤詰人員不行照引截角或十中止截一二徑自越闗到於所往地方發賣而賣鹽已訖不卽繳引再買私鹽仍將前引影射過闗隨處發賣往復數次多取價利直待上司催取然後繳引其載鹽船戶亦買私鹽夾帶前去混同貨賣此皆商人之倚官挾私所當禁治者也臣於前項姦獘𨿽聞人言未得實迹難便究治律中己有夾帶餘鹽及舊引影射之文則必先嘗有是事矣與其治之於己然孰若禁之於未然乞勅該部移文各處巡鹽風憲選取亷能官員照依出場鹽數從實稱掣就行責取商人重甘結狀如有前項姦獘甘當重罪盡將財本沒官而載鹽船戶有犯者亦將船隻沒官及行訪察沿路闗津經該官吏凡有容令引不截角及舊引影射不行舉覺者皆問賍罪則人知警懼不敢挾私而官鹽不至於阻滯矣五曰禁治鹽徒鹽商之倚官挾私而夾帶影射者臣旣己言之矣其有肩挑步擔而沿街貨賣者亦私鹽也又有座船紅船水夫及各處船戶到於杭州攬載欽差內外官及各處經過官員行李在船昏夜收買私鹽藏在船內經過闗津不敢盤問隨其所往地方貨賣此皆所得不多爲害亦小若嚴加巡察則不敢爲矣惟有一種遊手無賴之徒不務本等生理什五爲羣乘駕小船出沒江上其船多置篙楫滿載私鹽沿江上下賣與往來客旅百雜人等有不肯買者則將私鹽一包去入船內口稱巡捕恐嚇取財得財卽去其私鹽賣盡浮游江中遇有客船遭風著淺不能行動窺見船中人少舟無侶卽便擁眾上船肆行搶掠舟人見其勢凶力不能敵任其所取不敢與抗抗則必被傷害掠得財物回船眾手舉棹運船疾行江面濶遠頃刻之間不知行往何處失其所在無處跟尋惟有呼天痛哭而己又有船行遇晚未及止宿或船行太早天色未眀亦與遭風遇淺者同皆被劫奪此等鹽徒肆無忌憚積習成風恐生他變若唐末之王仙芝黃巢元末之張士誠皆鹽徒也不可不早爲之所乞勅巡鹽禦史選差府衛佐貳官各一員帶領巡捕軍余及應捕人等以巡江爲名沿江上下往來巡察上至桐江下至曹娥及江之兩岸小港一皆徧歷務使鹽徒盡散官鹽通流而國家常獲其利矣凡此數事皆爲國之要務其前二事見民患之不可不卹蓋以民爲邦之本也其後三事明財用之不可不理蓋以財爲民之心也能舉仁民之政使民無失所則尊君親上事必有終而國本固矣能盡理財之道使財無散失則聚人得眾生財有道而國用足矣長治久安之道豈有外於是哉臣學識寡陋不能有所建明但以職居言責不容緘黙敢以一得之愚上瀆宸聰如防準言乞勅該部看詳事理參酌時宜擇其可行者賜之施行則天下幸甚

楓山集卷一

欽定四庫全書

楓山集卷二

明章撰書簡

登第後寄鄕先生

某嘗聞先生長者之教以爲義理工夫乃致君澤民事業非眞知實踐有得於己者未見其有實用也始者亦嘗志於是矣顧爲科舉之學所汨弗得實用其力區區從事於呻吟占畢者十餘年於道竟無所見於心竟無所得慚負明教多矣今者奉親命就試春官非敢遽志乎富貴也亦曰欲釋去舉業之累得以専志於學耳主司不以其才之未足以用世也舉而進之天子之廷使陳其所志某也學力之未充識見之未廣世故諳練之未熟𨿽有致君澤民之心道則未之盡也一時對揚明詔𨿽不敢曲學阿世而所言者不過蹈襲腐儒常談何能有禆於君徳有益於時政哉荷聖明好察邇言不遺葑菲遂使一得之愚亦見采納毎懷董仲舒劉去華輩慷慨論事切中當世之務眞爲匡濟之策有用之學未嘗不深自惶愧欲追跂而未能但竊喜自今可以少遂讀書修己之心又幸朝廷以年少初進未堪任以事也姑與之祿使之就學翰林且命師以教之蓋欲望其成材也切矣感冒國恩至隆極厚不知何以爲報私念惟有日夜淬礪勉於學問以冀一才一藝之有成庶防他日可備犬馬之役以少報國恩之萬一若曰幸科舉之就手慕榮利而動心則愚豈敢惟先生夙知某者故敢布其所懷𨿽然磽磽者易缺皦皦者易污況某以渉歷未深操履未定之學一旦置其身於京邑紛華靡麗之衢放蕩膠轕之境易以厥所執深懼其修於家者壊於廷也伏望先生以其平日獨得之學時發一二以訂其頑砭其愚推而納之君子之域使其不終爲宵人之歸以貽鄕先生輩之羞則幸甚夏暑不審體履何似乞爲吾道自愛

復羅一峯【名倫字應奎後更字彛正】

鄕約之行欲鄕人皆入於善其意甚羙但朱呂之制有規勸無賞罰豈其智不及此蓋賞罰天子之柄而有司者奉而行之居上治下其勢易行今不在其位而操其柄己非所宜況欲以是施之父兄宗族之間哉或有尊於我者吾不得而賞罰焉則約必有阻而不行者矣可不慮其所終乎在比之九五王用三驅失前禽夫子以爲舎逆取順蓋來者不拒去者不追不能必人以從我也凡入約者必其誠意感孚革心向化而後可有不能從則當聴其出約今欲假官府之權力邀彊制以必人之從己殆非所謂顯比之道也又聞族人有爲盜者必親置之死地此於當代之典先王之制聖賢之事皆所未聞孔子曰古之爲盜惡之而不殺也不先其教而一殺之是以罰行而善不反刑張而罰不省若孟子所謂不待教而誅者蓋指殺人於貨之盜而言耳如穿窬防竊而皆殺之則彼禦人於國門之外者將何法以加之乎禮曰公族其有死罪有司讞於公公旣三宥之矣而又使人追之曰𨿽然必赦之有司對曰無及也然後爲之素服不舉如其倫之喪親哭之夫以朝廷之上法度所在其處宗族之死罪者若是而況手自殺之乎又況罪不應死者乎以是知聖賢之在鄕黨其所以處族人者殆有不然昔漢人有爲盜者曰刑戮是甘乞不使王彥方知彥方遺布一端卒能化盜使之道不拾遺是不猶愈於殺乎陽城居於晉之鄙晉之鄙人薫其徳而善良者防千人溫公與康節在洛裏中後生皆畏亷恥欲行一事必曰無爲不善恐司馬端明卲先生知是皆君子之居鄕有不約而自化者以先生名徳當不下於諸公自身而家自家而鄕久於其道彼將自孚何用汲汲乎彊人以從約重法以禁盜耶𨿽曰君子之所爲眾人固不識然某之愚實有不能無疑者深願先生熟思而審處之如使今之吉丰亦如溫公康節之洛則朱呂之鄕約庶可行矣

復鄭禦史克修【名已山海人】

久別無任懸仰人來辱書備悉比來動止皆與易俱且有砭訂愚惰之意啟發良多慰感不已曩者克恭書來謂白沙稱定山得天理之眞樂而未得其詳故以孔顏所樂周程所尋者其道甚大工夫最難言之蓋因克恭有過情之譽僕不敢當而及之耳初未嘗妄有方人之意也而克恭又累數百言以辟其非某之率易妄言慚罪爲甚今得吾兄之言乃知白沙所以稱定山者固亦平易而非過髙之論與僕之言自不相妨如曰脫去名利則凡幽人隠士皆能之未足爲定山之髙致盛節也如曰少有家累爲未遊五嶽之向平則亦人之常情耳在聖賢則無此累矣或問顏子在陋巷而顏路甘防有闕不能無憂朱子曰此重則彼自輕夫以事親甘防且不足爲累而況以婚嫁爲累乎彼向平者讀易而未知死何知生是猶未逹於原始反終之說也其遊五嶽名山亦不過絕人逃世爲防耳豈聖賢之道哉是又似卑吾定山矣至引康節之言謂其得天理之眞樂則又以風流人豪英邁蓋世者目之視前所謂脫去名利如向平者又不足言矣豈旣抑之而復揚之亦有深意乎今就康節而論明道曰堯夫詩才做得識道理卻於儒術未見所得又曰堯夫之學要之亦難以治天下國家其爲人無禮不恭惟是侮玩謝子又曰他只見得天地進退萬物消長之理故敢做大於聖門下學上逹事更不施功所以差卻朱子則謂康節之學似老荘似揚雄近似釋氏往往皆有不滿之意焉蓋無下學上逹工夫已非孔子之學而無禮不恭又豈若顏子之克已復禮者乎所學如是吾意其所得之樂亦未必爲孔顏之樂也朱子論孔顏之樂必曰博文約禮而竭其才則庶乎可得是先由學問之功而後得其樂也今康節之言乃曰得天理之眞樂則何書不可讀何堅不可攻何理不可精是先得此樂而後可以讀書精理其言似乎倒置茍非有康節之天資孰能不假學問而自得其樂哉詳味白沙書意蓋謂定山旣得康節之樂又將讀書窮理以求進於孔顏之樂耳若僕之愚見則就孔顏之樂論之故謂今之學者未易可及何嘗甚異於白沙之言哉若因白沙之言謂定山已得顏子之樂則到此地位守而化矣所謂𨿽欲從之末由也已尙何假於書之讀堅之攻而理之精乎今吾兄與克恭之辯若是者豈誦白沙之言而未之思耶來教有云眞樂在天地間人人有之人各有是性有是理則各有是樂矣愚竊以爲謂天理爲人人有之則可謂眞樂爲人人有之則不可蓋凡厥有生均稟同賦理固人之所同有也然自气拘物蔽之後剛柔善惡知愚賢不肖萬有不齊惟夫上知大賢能克己復禮此身此心從容防泳於天理之中者乃能得其樂耳若有一毫之私意紛擾於其間則不能樂矣然世之聖賢常少而愚不肖者常多其可謂人人有之乎其他有所樂者皆吾兄所謂樂非其樂而不得爲眞樂者也何可與之同日語哉來教又云諸老先生尋孔顏樂處則大有得焉者也今指之爲所欲尋者不識諸老先生之於眞樂其有得其未得耶竊聞濓溪毎令二程尋孔顏樂處故以欲尋言之初未嘗謂其欲尋而未得也蓋尋者追而求之之謂如追已失之物而還之耳故尋之則有必得之理所謂我欲仁斯仁至矣者也是𨿽不言得而得在其中矣孰敢謂諸老先生爲未有得哉特以朱子之言求之其所謂欲罷不能而竭其才者乃顏子之地位也然猶曰庶乎有以得之庶乎二字言之愼重若是蓋未敢遽以爲大有所得也朱子之不敢易言而豈後學之可易言哉先儒有云惟聖人然後能知聖人若諸老先生之所得非後學之所能窺測故不敢以億度而言之也來教又謂信僕之言不防絕天下於無人耶不防使眞樂作一話說耶不幾阻後學之進耶愚謂自孔顏而下周程而上千五百年未聞有得其樂者由周程而來至於今亦數百年矣得其樂者又防何人哉是則眞樂之徒爲話說久矣豈亦區區妄言之罪哉僕之不敢以易言之者蓋欲使人勉其難而非所以阻其進也自昔賢人君子處順境而樂之者易處逆境而樂之者難若曾防之浴沂詠歸康節之擊壤歌詠皆順境也惟夫牀琴於浚井之日弦歌於絕糧之餘以至飯蔬飲水簞瓢陋巷之中無往而不樂焉乃爲境之逆而樂之眞耳是豈人之所易能哉來教又謂尋樂爲孔門第一事是固然矣而非初學之所可至也故夫子之教曰文行忠信愽文約禮至於克己復禮主敬行恕先難後獲之類各隨髙下而告語之未嘗先有尋樂之說至濓溪之於二程乃令尋孔顏所樂之何事蓋以其天資之髙學力之至爲可以與於此也而程子教人則自致知至於知止誠意至於平天下灑掃應對至於窮理盡性如曰以誠敬爲入門以踐履爲實地如曰養防須用敬進學則在致知皆未嘗以尋樂爲言豈非其門人之未足以當此乎故朱子曰先賢到樂處已是成就工夫向上去了非初學所能求今之師非濓溪之師今之友非二程之友而說此事卻似莾廣不如且就聖賢著實用功處求之觀於此言其意蓋可見矣若吾兄與白沙定山賀諌議諸君子負豪傑之才學聖賢之學爲今之濓溪二程則其深造自得固所優爲如僕之不肖敢易言哉自幼爲學𨿽未嘗無尋樂之心然自省於日用之間言焉未能無口過則有所不樂行焉未能無怨惡則有所不樂隠防之間念慮之萌而眞妄錯雜又有所不樂行年五十方且戰兢惕厲求爲伯玉之知非寡過而未能其於天理眞樂誠然未之有得故其言之卑陋若是惟吾兄不鄙其愚引而置之安樂窩中則幸甚

復賀黃門克恭【欽】

近舎親回自遼陽獲奉閏月三日手教兼有藥材之貺其所以砭訂不肖身心之疾者至矣何感如之某自離索以來因循茍且希聖之心不篤又弗親賢取友以求輔仁之益向上一步工夫無由自進誠如來教所云荘誦數四責善之誼凜然𨿽相去數千里外如對顏面而聆箴誨也敢不願安承教但謂僕不親白沙而疏於仲昭孔易則非志之不欲乃其勢有所不能蓋家貧親老事育不給若千里逺遊未免貽親之憂且無以爲行費何由而自遂耶前書所論天理眞樂之說蓋因與進不肖而過其情所不敢當故有區區末學敢易言哉之語初未暇致疑於白沙稱定山也吾兄以是責之似過深矣𨿽然若區區愚陋之見亦不敢不詳陳之以求正於有道也昔朱子論孔顏之樂有曰學者當從事於愽文約禮而至欲罷不能而竭其才則庶乎有以得之矣以顏子之學至於欲罷不能而竭其才蓋在請事斯語之後三月不違之時先儒所謂到此地位直是峻絕工夫尢難者也今曰二程尋樂在太中遣從學之初及再見則已得之矣豈顏子亞聖得之如此其難而二程得之乃若是其易耶且與朱子所謂先賢到樂處已是成就工夫向上去了非初學所能求者意有不同此愚之所以不能無疑也蓋樂其天者乃仁者安仁之事如顏子之仁去聖未逹一間故止曰不攺其樂視夫子之樂在其中者已不能無間矣聖門諸髙弟徳行如仲弓可使南面而夫子不許其仁是仲弓未能得此樂也安貧如原憲克伐怨欲不行自以爲仁而夫子不許其仁是原憲未能得此樂也升堂如子路而慍見於陳蔡是子路未能得此樂也頴悟特逹億則屢中如子貢而貨殖焉則不與庶乎屢空者同科是子貢亦未能得此樂也當時惟曾防有浴沂詠歸之樂夫子與之而行不掩言不免爲狂故朱子曰顏子之樂平淡曾防之樂勞攘又曰防之樂淺近而易見顏子之樂深防而難知防只是見得如此顏子是工夫到那里了又曰曾防細宻工夫卻多欠闕便似荘列今人若學他便狂妄了觀此數條則曾防之樂已不同於顏子矣以夫子之門從防三千莫非天下之英才其所稱許者獨顏曾二子然曾防已非顏子之匹則得其樂者或寡矣濓洛諸老先生奮乎千五百年之後能尋孔顏之樂而樂之孰謂其終身欲尋而未之得哉竊意其所得之樂視顏子未能無間耳顏子之非禮勿視聼言動決於一日之間防有差失便能知之才知之便更不萌作其不貳過者如此若程子自言十二年未能忘遊獵之心與橫渠言十五年學个恭而安不成明道曰可知是學不成有多少病在其所自言若是則其上視顏子亦豈無間哉所謂再見之後吟風弄月有與防气象者亦以其所見之到此田地故以防自況而未嘗自儗於顏子也若其學顏子之所學而力行以造其極得此樂必將在於年髙徳卲之後伊川稱明道年十五六時聞汝南周茂叔論道遂厭科舉之業慨然有求道之志蓋泛濫於諸家出入於釋老者防十年然後返求諸六經而得之亦不謂其一再見而遂得也是𨿽諸老先生其可以易言之哉蓋區區平日卑陋之見敢以質於吾兄幸爲之訂其訛而袪其惑也若吾定山天資之髙學力之至加之二十年進修之功固當有得但以區區見聞有所未及故曰久不相聚未審如何蓋亦自愧其識趣污下不足以深知定山云爾豈若來教所謂料其不能有爲以造自得之地者哉來教又謂區區之意似謂今人斷不能有與斯道者此則有說夫率性之道人人有之固不以堯舜塗人而異也然自气拘物蔽之後則不能齊矣人固有一言之合乎道者有一行之得乎道者有一日而至焉者有一月而至焉者謂之非道固不可然不過得道之一隅與造道之暫時而已求其能與斯道之傳則非全體而不息者不足以當之未審執事之意其將以得道一隅者爲有與於斯道乎抑亦以全體不息者爲有與於斯道乎如以一隅爲得則𨿽愚夫愚婦可以與知能行而況於君子乎如以全體不息者言之則自孔顏曾孟而下寥寥者千餘嵗矣宋之盛時稱周程張卲然程子謂康節於儒術未見有得朱子謂橫渠之於二程猶伯夷伊尹於孔子則張卲已不可班於周程矣南渡之後有朱張呂三先生焉然朱子謂南軒伯恭之學皆疏略南軒疏略從髙處去伯恭疏略從卑處去則張呂又安可班於朱子耶由是觀之其得斯道之傳者醇乎醇者惟周程朱子而已豈不難其人哉遊程子之門而學其道者多矣而和靖謂伊川未嘗許一人遊朱子之門者英材尢眾而得其傳者獨稱勉齋他人皆不與焉當二先生之時見而知之者若是其寡也而況於聞而知之者乎有元之世學者皆推尊許魯齋吳艸廬其學非不各有所得將欲比而同之於周程朱子其亦可乎不可乎推古驗今此愚所以恆懷孟氏卒章之憂而深有望於白沙定山與吾克恭克修諸君子也願諸君勿謂已得其樂而自滿益以顏子之非禮勿視聴言動不遷怒貳過者俛焉日有孜孜以求至於欲罷不能所立卓爾之地則其所得之樂又將有大於今日者矣異時道統之傳不在玆乎若某之至愚不肖𨿽未嘗無尋樂之心然自省於日用之間言焉未能無口過則有所不樂行焉未能無怨惡則有所不樂隠防之間念慮之萌而眞妄錯雜又有所不樂行年五十方且終日幹幹戰兢惕厲求爲伯玉之知非寡過而未能其於天理眞樂誠然未之有得無怪乎所議論所自處者如是之卑陋也惟吾兄不鄙其愚引而置之安樂窩中則幸甚

與韓侍郎【文】

不奉笑談載更裘葛傾企之私與日俱積曩承手教憂時憂民深以國計爲慮足見大臣身任天下之重得大易由頥厲吉之義良用嘉嘆某竊以爲時方多故財用匱乏欲求足國之道別無奇術須是力勸聖明躬行儉約裁省冗費而量入爲出則經常之賦自無不足若侈費無節則𨿽頭防箕斂亦無益也其次莫若訪求善理財之人修劉晏之法變通有無亦可以濟一時之急宋人有用淮東一路之鹺息足沿邊三十萬之軍餉而連年不煩朝廷調度者亦惟用得其人耳但今以資格用人豈能濟事若求之資格之外未必無其人也又今天下之財取於民者錙銖不遺不可以萬計名爲官用實無分毫入於公府而悉歸私室茍能得人而鉤考之皆可以充國用但非其人則不足以革而反以病民區區未敢悉陳之也先生開誠布公廣益集思以古人之心爲心故敢布其愚慮如此不知尊見以爲何如某具防乞歸之事其老病不堪與情之不得已者前書陳述已詳玆不復贅萬乞垂念同年之舊特以一言逹之當道成全其歸則知我之恩與生我者等矣瞻望門墻無由趨拜萬爲國家倍保崇重以永太平之基不勝願望之至

與鄧侍禦【璋】

仰暴公子之威名慕韓荊州之雅望爲日久矣邇聞繡斧南巡而宿蠧潛姦一時洗盡白叟黃童歡聲載路老朽何幸獲瞻道徳之光而快覩澄淸之政也乃者不意先生飛章天陛薦賢爲國而不肖賤姓名亦贅其末此某之所深懼而循墻退避所不敢當者蓋古靈薦槁必元祐諸賢而後可若以迂疏無用之人厠於其間豈不有玷大君子知人之明哉某自少時應舉覓官備員憲府自知其才之不及身之多病而素飡有愧辭祿歸田二十餘年矣迨今年日益邁病日益增精神筋力衰憊不支豈復可以奔走於宦途況有九旬之父老病龍鐘日侍湯藥不可暫離此人子喜懼之日古人不以三公換之時也乂安可棄親從仕故違禮律爲名教之罪人乎昨因晉謁防下已曽具陳卑悃今辱移文查勘所司官吏承望風防不使知聞輒以病痊申報是使之進退維谷非惟爲某一身之累亦恐有誤盛徳明揚之公敢以此紙布其腹心仍令防子具詞陳告惟先生憐之念之特爲寢罷前奏行仰有司從實勘報使某得安愚分終老山林則其拜先生之賜感知已之恩𨿽沒齒不能忘也

與鮮禦史【冕】

伏承移文郡縣欲爲不肖建立優禮耆宿坊牌以昭國恩及將吏部公文勒石鄕賢祠以勵後學甚盛舉也但某非其人濫叨耄耋之年素無學行之實碌碌庸庸虛負此生甚爲可愧何幸遭遇仁人君子敬老【闕】不鄙衰庸飛章舉奏稱美過情誤恩防褒嘉令有司以時存問己爲過厚非所宜堪而公移下頒又於存問之外加以立坊刻石二端則尢非分所當得在先生盛徳不過憐其老而優之而不肖自揣則何徳可以表厥宅裏何善可以勒諸貞石未免貽笑於鄕人而取譏於後世此某所以不容不辭免也又某於年少之時嘗沗鄕薦及舉進士世俗皆有坊牌尙且力辭不爲今老病垂死晚節末路乃復爲此豈不喪失生平之所守乎況當此民窮財盡之時不宜興作𨿽曰事不勞民亦非當務之急竊恐外議謂先生過愛不肖而過與傷恵又未免爲盛徳之累此某所以尢不得不盡言以辭免也伏望先生愛人以徳卽命有司停免此舉使區區晚節不虧則拜先生之恩賜大矣恃在知愛敢布腹心惟勿罪萬萬

與邵國賢【寶號二泉】

前嵗辱手教謂有人作砥柱圖而命區區爲贅數語顧惟衰病昏耄不能辦此久矣而砥柱之圗又未審何爲而作未逹其防莫能贊一辭也敢謝不敏今春又承來教謂有客爲占範數而未知其占法合古人否某舊讀蔡氏書尋行數墨妄以已意窺測略得一二未能究極底蘊欲就正於先覺而未得其人恆以爲恨今此客之占不知其果得所傳否觀其所列占圖似與蔡氏不同蔡占亦用蓍五十與易相類但易以四揲之而範數以三揲之防有不同其所得之數則以兩奇爲一兩偶爲二而奇偶爲三毎以初揲之數爲綱而綱一函三以虛待目以再揲之數爲目而目一爲一以實従綱若綱得一數而遇目之一則爲一綱一而目二則爲二綱一而目三則爲三若綱二而遇目之一則爲四綱二而目二則爲五綱二而目三則又爲六矣若綱三而遇目之一則爲七綱三而目二爲八綱三而目又三則成九數此綱目相配所謂兩揲而九數具也若再加兩揲如前所占則得八十一數之一而大全矣其用十二木者不過以記其揲蓍所得之數非以木而占筮也其木厚一分徑九分陽刻一陰刻二者四陽刻二陰刻三者四陽刻三陰刻一者四共爲十二木占筮之時雜取其八以記數如揲得綱數之一二三則以陽刻之木記之揲得目數之一二三則以陰刻之木記之始焉初揲再揲則其綱與目合而得九數之一繼焉初揲再揲則其綱與目合又得九數之一則成四揲而九九八十一之數具矣其書中所列八十一圖始於一一之原終於九九之終是爲皇極大數猶易之有六十四卦也然六十四卦各有六爻總爲三百八十四爻以定吉凶故範數自原至終有八十一大數而一數之下又各列八十一之小數焉故於四揲之後又加四揲以求其小數而決吉凶如原之一一則爲元吉原之二則爲無咎而原之九九則大凶所謂八揲而六千五百六十一之數備者也以其一綱一目自上而下直而數之各有二木則爲縱二以其四綱四目自左而右橫而布之各有四木則爲橫四共成一圖而已今此客乃以縱二橫四列爲兩圖則蔡氏書中所不載其所謂得八無除及除九得二者蔡氏亦無除法不知何所據而云然況蔡氏止云縱二今其所列之圖則爲兩行而縱皆四矣蔡云自左而右今其所列先右而後左蔡云雜取其八縱二橫四今則縱二旣取其八而橫四又取其八皆區區所不能識也某嘗疑蔡氏所謂大事用年其次用月用日用時之說不知若何而用今此橫四圖下亦寫此四句又不見如何取用而斷吉凶亦屬未明況其所占謂得數之賔而述蔡氏所系之辭以爲大吉是固然矣而又不言所得賓下小數如何則如易之有卦無爻而吉凶休咎之占亦有未備也某平生於皇極數求之未得不敢彊以爲知玆承下問而觀其占圖尢所未達敢用封回詳其所疑而求教焉伏望以僕所疑詢問此客求其明白切要之論以內篇之書明以見教而決所疑爲幸萬萬

與韓僉事【邦奇】

某臥病鄕邑獲見監司部使之賢者多矣其能使貪殘之寢不安席望風屏迹而致民心之愛戴稱頌不已未有如先生者蓋民苦虐政之久而一旦得少蘇息焉眞若倒懸之解執熱之濯而大旱之得霖雨𨿽古人之攬轡澄淸者不能過也固有以見先生之政事過於今之從政者逺矣昨承示以所著律呂直解竊觀所論如謂聖人得元聲以候元气今當候元气以求元聲謂須累黍爲九寸然後用蔡氏多截管之說又謂埋管之地不可於城市中當於曠野無人居處土之黃壤者去其客土而候其正气皆足以發蔡氏未盡之蘊而爲之注釋圖像詳其算數尢有功於蔡氏之書又有以見先生之用心古學而非止爲世俗舉業淺陋之學矣豈非所謂有大學問大抱負然後有大設施者耶敬嘆敬服玆辱手教過相稱許旣非不肖所敢當而以是書俾之贅言於首簡則所委非其人矣某少時嘗觀蔡氏書見其義理淵深算數精宻非淺學所能理防且無穎敏過人之資兼乏師友相與講明問辯而於祖衝之之宻率算法亦未之見不得其門而入茫然無下手處亦爲欠伸思睡者矣況今老病防死舊學荒蕪心神凋耗豈足以當作者之任而發明先生著述之深意哉世有朱子然後能序蔡氏之書有坡公然後能序歐公之集今先生是書必得名公鉅人明律呂之學者爲之序引斯足以開示蘊奧以垂教後人茍非其人而妄言億說未免佛頭上著糞爲荊公所笑矣此某所以循墻退避而不敢當也萬惟矜其不能勿以方命爲罪

與吳亞參

昨承以鄕賢祠志見委竊謂此書事體重大非愚不肖者所敢當已嘗再四求免而嚴命所臨不容辭避玆者仰承盛意取法朱子名臣言行錄及伊洛淵源錄之例雜取諸賢言行事實逐條附列以爲遺事又錄其所述作以爲遺文分爲上下両捲庶防觀者易見其爲人之實然來教又謂前所議勲業一條未當今復更定總以名臣稱之不知尊意以爲可否祠中諸賢各隨所長分類而列之捲前以見所以崇祀之意非敢以是而定祠中之位次也區區學術荒疏識見卑陋不足以當此任黽勉纂輯以復尊命不過塞責而已其間有去取未精采摭未備者惟以髙明之見參酌而刪定之以見教幸甚大槪登祀典之人不貴乎多而貴乎精必合乎天下後世之公論而後可惟髙明之選擇其畱意焉

與趙知府叔鳴【鶴】

某老病非才不足比數荷邦君先生盛徳累承眷念非言可旣玆有一事於心未安敢以情告先生近行本縣蓋造進士及舉人坊牌則區區賤姓名已預其列又以官名另立坊牌則是重覆受賜心甚不安不敢承當一也某平日以官爲身外之物不敢認爲已有況此亞卿顯職尢所不堪旣嘗具疏辭之於朝矣今乃立爲坊牌以誇耀鄕人未免爲識者所鄙此亦心所未安不敢承當二也又區區素以闇然自號欲從事於尙防之學而未能也今以非所當得之官而髙自標牓全失尙防之義此尢心所不安而不敢承當三也日前進拜匆匆面辭弗盡其言反覆以思益增慚懼伏望先生諒其夙心亟行停止前命就移此費攺立仁山祠堂前坊牌則於大義尢爲光明而財用亦不爲虛費矣愚見如此萬惟矜察勿以方命罪也

與劉知府惟馨【】

某至愚不肖𨿽嘗志學好古而少不自力老至無聞不齒於世久矣荷邦君先生盛徳防謙賔賢下士一見遂如舊識而待以知已又辱千乘枉顧衡門自惟衰晚何幸遭此恆思所以爲報而未能也竊聞古人有云報徳莫如盡言故敢冒進狂之說以冀髙明之采擇焉伏惟明公以當代偉人負天下重望正色立朝危言震主凡所建明皆懇懇乎愛君憂國之言章疏一出四方傳誦莫不想望其風采今而奉命來殿吾邦邦人父老室家相慶以爲民之憔悴於虐政者自今其有廖矣何者君以民爲天先生之愛君如是豈不知所以愛民乎國以民爲本先生之憂國如是又豈不知所以憂民乎邇者忽以新政移文屬縣將興浚治城濠修築堤防之役毎裏起夫一百名蘭溪二百四十七里該夫二萬四千七百名若通計八縣則該夫十餘萬矣自古未嘗有如此大役闔一郡之廣無一家一人不受其役者逺近聞之罔不驚駭而逃避焉況此邦之民薦罹荒旱不能聊生往往棄妻子捐鄕土而丐食於四方𨿽比屋撫綏而賑卹之猶恐其轉乎溝壑可復加以工役之勞乎先王救荒有散利薄徵弛力之政今官府旣不散利以賑其窮又不能薄徵以蠲其稅乃復勞以工役而不弛其力則孟子所謂用二而用三矣民安得不殍且離乎古者凡有興作𨿽用民力而皆廩食於官若晉悼夫人食輿人之城圯者之類範文正公以官糧募饑民修水利有一舉兩得之說故𨿽勞而民不怨今此十餘萬眾不知食於何所若使人皆自食其食則貧無食者寜不饑而死乎先王月令於仲冬之月命有司毋興作土功及起大眾今乃於窮冬而興此二役則不惟有乖王制使之工作於水中則無衣無褐又將有凍死者矣仁人君子豈忍立視其死乎故愚意以爲此事決非先生本心必有好生事者倡爲此說以誤先生耳夫修城池設險阻以防寇盜築隄岸殺水勢以衛橋梁𨿽皆王政所當爲而非此邦今日之急務也請試言之昔龔遂守渤海而化刀劍爲牛犢張綱守廣陵而化劇盜爲良民此其徳足以化暴者固不假乎城池也檀子守南城而楚人不敢爲寇李牧守鴈門而匈奴不敢南牧此其威足以服逺者亦無事乎城池也所以爲龔爲張而爲檀李者乃先生之餘事耳尙何憂乎寇盜而汲汲於城濠之浚哉如必欲不忘武備亦當先治其本孟子謂地利不如人和而固國在乎得道茍或上失其道而人心不和則有髙城深池亦將委而去之矣趙襄子遭智伯之難而出走不取長子之城厚完與邯鄲之倉庫實惟取晉陽爲尹鐸所寛其民必和而居之卒以破智伯而成趙氏之業非有得於人和者耶若梁伯不務徳政而好土功亟城其邑而又溝其公宮彼固以爲無患矣然民罷不堪而秦人襲之遂潰而亡豈非委而去之者乎今江西𨿽有宼盜逺在二幹裏外山川阻絕豈能遽至於是邦而一旦卒然浚濠設備張皇其事若宼之在門庭者未免驚疑上下而啟姦雄不軌之心豈若愛養國本固結人心若尹鐸之爲晉陽而緩急有所賴者之爲愈乎愚所以謂非今日之急務者蓋以此耳若夫修築隄岸之役蓋以金華故有石橋跨臨溪上而雙溪之水合流於其下近年以來水或橫流衝激橋南之隄將不利於橋焉故先生欲於上流築隄以殺水勢使水復故道則橋可永存而人無病渉意非不善也但舉事於荒歉之餘沍寒之月則時所未宜人所不堪愚固已言之矣至於二役並興而築隄爲尢難塡塞下流之地以爲髙岸障廻南江之水使其北行其所用民力不知當防倍於城濠而所用材木又動以萬計則不惟勞力而且傷財矣使橋可成而橋永無患則𨿽勞且費猶之可也萬一水潦暴溢洪濤巨浪堤不能禦而或潰焉則爲勞而徒費又況水爲天一所生其流之不息卽天運之不已其勢之所趨卽气運之所至其或東或西或成或敗莫非天之所爲豈可以人力而求勝乎天哉惟當行所無事順其自然而已梁武堰壽陽之水屢成屢敗終於無成故昔人論治河者有不可與水爭地之說非有見於是乎昔東周之時谷水鬭將毀王宮靈王欲壅防谷水使之北出以保全王宮而太子晉諌之以川爲气之導不可壅防鬭川以飾宮是佐鬭而章禍也夫以王宮將毀所系於國家者甚大知道君子猶以防川爲不可則此橋之毀與不毀於郡政初無損益亦何必勞民動眾而爲築隄之役哉況橋之所利不過一鄕一邑之民便於往來耳他邑固無與也而勞及八縣之民則所益者小而所損者大豈若修治水利講求荒政勸課農桑使八邑之民均其利之爲愈哉愚所以謂非今日之急務者又以此耳然愚於此又深慮焉易曰吉凶悔吝生乎動則人事之動非細故也彼郡城之濠百年以來未嘗浚也而今忽浚之雙溪上流自昔所聞未有堤也而今忽堤之是又非常之動其爲吉爲凶爲悔爲吝必有出於意外而不可測者矣庸可忽乎竊嘗稽諸前聞質諸往事勞民不若息民興事不若省事𨿽爲腐儒迂談而要之至理亦不外是先生其亦熟思而審處之哉某處山林之下本不敢妄議官府之事特以過知遇之厚而欲成盛名之美固不敢不盡其愚若其言之用與不用則非所敢必也干冒尊嚴不勝悚息之至

又

某老耄不才眾所不齒過辱先生盛徳眷存獨厚莫知所報甚感甚愧近忽傳聞謂先生將爲不肖營建居室某固以爲傳者之妄繼而舎侄生員回自郡城亦謂聞有此舉某且驚且懼以爲此𨿽先生憫老卹貧之盛心而甚非不肖所宜堪也必將外招物議謂先生私愛一人過與傷恵而某之取非其有亦爲名教之罪人矣昔晏子以其君顯大有功於齊國景公爲之作室晏子固辭而不居今某叨處滕防久荷髙明知遇於郡政未嘗有毫分裨益豈宜多受大賜況今老病龍鐘杜門待盡則陋巷蝸居乃其素分若復寵以廣廈髙堂而貽笑取譏於君子則爲無妄之福寜不自取無妄之災深爲可懼此某所以循墻退避而不敢當也伏望髙明察其卑悃卽爲停止而斂大恵以播揚仁風輕徭薄賦以全活八邑之罷民則某也受賜多矣

又【時劉領土兵守遂安防江西之宼】

自月初於蘭谿教塲送別一向不知動履何如惟切企仰今早忽奉手教聞江都閫又失利則賊愈無忌憚矣大槪此賊亦無深謀多是夜行偸劫及明行誑誘而我之統兵者罕有折衝禦侮之才行無紀律居無守備而肆意求安號令失宜進退無據而輕信寡謀故兵𨿽眾而反爲賊所敗耳爲今之計莫若嚴固隄防夙夜弗懈恐其乘虛掩襲又須多差乖覺兵士深入賊所體探事情使我軍常知彼之動靜而彼不測我之虛實然後不時選鋭士出奇兵以攻其無備則賊必可破矣若夫招撫之說必須大勝一塲使其心膽喪破然後可行不然則我以僞招彼以僞應終於無益也

與謝木齋閣老【遷】

竊惟稽山鏡水孕靈毓秀篤生儒英以棟幹斯文黼藻王度爲邦家之光者宰輔則有杜正獻李莊簡倫魁則有詹騤王佐莫不表表於當時然詹王乏杜李之相業杜李無詹王之大對猶未足盡發吾越山川之奇兼是二者其惟先生乎在成化中先生以雄文防學大魁天下時某由閩憲書滿入京始獲一瞻幾幾之容固已決知爲今日之王沂公矣昨聞大拜某𨿽臥病窮山亦且踴躍而起爲天下賀屢欲修致一箋之敬又恐塵埃之姓名艸茅之書問弗可上混記曹以故不果近因門人董遵還自都下爲言盛徳不鄙衰殘寄聲存問九鼎一言自雲霄飛下枯槁爲之生春慰感當何如耶某也老大無成虛負此生又以罪逆不天遭罹大故倚廬待盡已絕望於斯世矣不意朝命誤有南雍之除𨿽君相之恩與天無極而庸劣老耄非所宜堪若貪冒寵榮忝竊非據非惟物論所不容而不模不範弗勝厥任豈不有負明揚盛心爲先生諸公玷乎敢具奏牘備陳卑悃祈免新秩以安愚分若鈞慈獲從所請終老山林不勝榮幸翹首門墻無由瞻拜聊憑穎以道區區辰下一陽復亨伏惟先生訏謨帝庭妙贊元化式膺道長之時敷錫大來之慶以福羣生某亦與受賜焉

又【在監中寄】

維秋之杪萬寶告成伏惟一徳元老端委廟堂恢張時雍天同神化百靈孚佑鈞候多福某竊聞之祥有開而必先運無往而不復昔我聖祖開基以戊申踐祚十有七年嵗當甲子而經世之具制作大備一新寰宇垂萬世無疆之休迨今百數十年當丰亨豫大之後有日中月盈之虞法久獘生事窮當變損益盈虛勢所必至惟皇上以戊申禦極今十有七年又當甲子豈非世道一新之防而黃帝堯舜通變之時乎乃者渙發綸音布告在廷謂獘政多端而欲求革獘事宜是乃天啟聖心以大有爲之機也以大有爲之君當大有爲之時而秉鈞當軸又有諸老先生名世之賢従容帝所道葉干心謨明弼諧必將以洪武聖政啟迪宸端本澄源立經陳紀使陰邪退聴公論顯行以復洪武之治以上副聖主圖任仰成之意則天下幸甚時不再來機難輕失先生其敬念之哉某衰老無似過夾袋收錄俾之待罪南雍又辱灑落翰墨曲賜存問慰藉勤厚而奨與過情豈勝愧感思竭駑鈍以報知已而才力有限疾病相仍不堪鞭策視事已逾期月課績全無毫分政教弛廢而莫能興舉士習偸惰略無少變旣負屍素之愆又加衰憊之甚將速顚躋恐爲門墻之累敢用具疏乞骸願賜罷歸田裏倘鈞慈得従所請則其受賜有甚於一日三遷之厚也外有別疏具列監中積獘並希采擇酌所宜行則不惟監學諸生之幸民亦陰受其賜矣瞻望黃閣無由趨拜下風以盡所欲言萬惟上爲國家益隆保衛以慰四海具瞻之望

與洛陽劉閣老【健】

某在成化初備數詞苑下僚嘗獲瞻拜幾幾之容竊伏下風久矣未防而以罪補外又未防而以病免歸以故弗克灑掃門下恆用慊然乃者獲聞大拜私竊慶幸欲爲天下蒼生一伸賀忱而艸茅疎賤無由徹聲於下執事惟夜望六符之光以致起居之頌而已比日秋淸伏惟先生巋然舊徳格於皇天訏謨帝庭妙贊元化百靈孚佑萬福來崇良慰下懷某迂疎寡陋弗堪世用加以老病衰頽愈無足齒近朝命待罪南雍仰荷陶鎔之賜與天無極而林尙書來又辱寄聲垂問九鼎一言自天飛下枯槁爲之生春其感恩當何如耶思竭駑鈍以酬知已而才輕責重覆餗是虞日夕憂畏疾病侵加不能事事有辜委任恐爲門墻之累敢用具疏乞骸願賜罷黜倘鈞慈得從所請則其受賜有甚於一日三遷之厚也外有別疏具列監中積獘並希采擇酌所宜行則非惟監學諸生之幸民亦陰受其賜矣瞻望黃扉無階參覲敢祈爲國自愛以上副九重倚注之心下慰四海具瞻之望不勝拳拳頌禱之至

與李西涯閣老【東陽】

某竊惟自古大臣身任天下之重不難於明良際防之時而難於主少國疑之日故阿衡左右之功在太甲之克終厥徳而周召篤棐之勲在成王之揚文武烈厥後霍子孟諸葛孔明之托孤寄命固無負矣而輔成君徳猶有愧焉今先生二三元老處伊周之地膺顧托之重同寅協恭朝夕啟沃嘉謀嘉猷內告外順凡所論列皆系安危柱石乾坤永綏宗社天下之士莫不以伊周望先生而致吾君於太甲成王之盛先生其必有以副天下之望哉凡在陶鎔孰不欣賴某衰病餘生弗堪從宦昨因具疏乞骸妄以小夫竿牘上混記曹荷盛徳俯念陳人鈞畫陸離自天飛下不惟仰見位望勲業之隆自視欿然而於不肖曲賜奨借眷念有加曷勝感激三復鈞翰身教之言端爲確論是惟躬行之君子能然而某非其人也何足語此哉慚罪慚罪示及方石之歸與直夫孔陽之不幸尢用憮然方石固非得已而下情之不得已者抑又甚焉陳荘之年與某相若而彼皆已逝矣衰病殘軀亦豈久於斯世哉首丘在念憂戚百集敢復再四申懇伏望鈞慈矜憫成全其歸則生死骨肉之恩也黃閣在望瞻拜無期乞爲國家倍加崇重以光輔聖明永福羣生不勝至願

與楊邃庵閣老【一淸】

某以老病養屙田裏獲聞先生徳業文章名於一世敭歷中外實大聲宏切懷願見求教之私而無由灑掃門下一瞻道徳之光徒用慊然繼聞大拜晉宅百揆位總三銓忝在陶鎔之下與斯世民物同一欣賴詎意荷盛徳禮下以周公吐哺爲心天下之士悉爲桃李而衰耄不肖如某者亦辱存問近潘少卿及兪通判回兩辱家集之貺鈞畫陸離自天飛下枯槁爲之生春顧惟庸劣何以獲此於大君子哉慚罪慚罪竊聞朱子有言天下將有非常之變天必預生非常人以儗之若漢平勃唐狄張宋李伯紀趙子立皆其人也乃者逆瑾擅命安藩不軌賴有先生宻贊大謀外平內誅不動聲色而措天下於泰山之安謂非天生非常之人能若是乎今四方多故而前星未耀有識凜凜慮有意外之虞畏天命而悲人窮以安社稷爲悅此天下之所望於先生者也而或者乃謂先生近有乞歸之疏豈天意乎周公𨿽處流言之變而不忍逺去王室其意固有在也先生其念之哉仰止黃閣迥在峻極無階參覲惟夜望六符之光以致起居之頌無任拳拳祝願之至

復鵝湖費閣老【宏】

僕往年聞先生以雄文奧學大魁天下載董狐之筆判司馬之書四方想望其風采於時已懷求教之心而屏處窮山想玉堂西掖在紫薇碧落之間不啻蓬萊隔弱水三萬里可仰而不可近也徒切拳拳而已去年之春先生命駕還朝道經獘邑某時方在憂中與世疎絕竟不聞知所謂君子之至於斯而不能一見殆封人之不若矣愧甚恨甚忽拜誨緘寵以文帕乃知先生亦欲枉顧衡茅阻雨而返又何鄙人之不幸也及捧讀來教謙徳滿紙推予過情若施於所尊敬者豈不肖所敢當哉來教所論學易而欲求妙契四聖之心超乎象數之外有以仰見先生識之卓而志之偉不爲世俗淺陋之學而不自滿足防謙下問尢有以見盛徳之若無若虛爲不可及也某非其人何足以辱來教敢誦所聞而求正焉蓋自圖書出神物生而易之數顯髙下位方物殊而易之象著故聖人因其自然之象數而設之卦爻寓之蓍策以爲卜筮之用若捨是則無以爲用矣然一以貫之則畫前太極之理乃易道之根原所謂超乎象數之外者而實未嘗離乎象數之中也茍捨象數而求理則未免淪於虛無泥象數而不求理則未免淫於術數惟不泥於象數而亦不離乎象數斯可以言易矣故曰形而上者謂之道形而下者謂之器道非器不形器非道不立道亦器器亦道程子所謂體用一原顯防無間者也若乃四聖所以作易之心則朱子五贊於述防之篇已備言之所謂恭惟三古四聖一心者殆非虛語至於後人所以學易之方則朱子警學之贊與程子敍文所謂隨時變易以従道者亦可謂明白而詳盡矣先生熟復而詳味之必將大有所得若區區之迂僻庸陋數墨尋行童習白紛者何足與語此哉而虛辱來教不勝其芒在背而顙有泚也罪逆餘生筆硯久荒是以有稽裁謝負罪不可言玆及免喪適姻友朱隆應貢之便謹布此以道區區

又

近唐禦史回辱鈞翰下頒兼賜絹帛以爲區區得子之賀甚感甚愧顧惟衰耄久曠修問負罪無量而過盛徳眷存彌厚某年逾大耋而冢子冢孫繼喪止遺一子久患瘡疾未痊深以無後爲憂今而得此𨿽可喜而亦可懼恐不能待其長成也姑以寛目前之慮而付命於天耳豈足以勞大君子之俯念而承重貺也耶乃者傳聞相府橫罹外患傷及先墓甚爲可恨但患非自掇乃易所謂無妄之災先生何尢焉昔魚朝恩使盜襲郭子儀父之塜捕之不獲朝廷憂其爲變而子儀乃發罪已之言不咎諸人由是上下皆安先儒稱子儀能審輕重度大小以爲可與權者豈可議其薄於孝乎今先生之盜意必有陰爲之主者先生處之以道不窮極其訟又有得於易所謂訟不可成者非以子儀之心爲心者乎可謂善處變矣敬嘆敬服辰下淑气回春君子道長伏惟先生徳隆望重四海具瞻大來之福不假言矣但今時事多艱民困日甚西狩之歸未期祈招之詩不作君實豈容久於獨樂之園乎昔江古心以世道之責而委重於文狀元履善老夫亦以先生爲今日之履善也先生其亦以蒼生爲念哉

與東白張學士廷祥【元禎】

竊聞古之良史其明足以周萬物之理道足以適天下之用志足以通難知之意文足以發難顯之情然後能勝厥任則史職豈不難其人乎唐以順宗實錄命昌黎宋以英宗實錄及五朝史事皆付南丰今我孝宗皇帝盛徳大業震耀古今而以先生首羣儒總筆削天下莫不稱嘆得人是卽今之韓曾也某久辱知愛與聞欣忭切願先生載董狐之筆刋司馬之書上以彰緝熙而揚洪烈下以表忠直而黜姦佞使元愷共鯀皆莫能遁其情以成一代之典不亦偉乎古語謂宰相能制生人史官兼制生死其權重於宰相先生其念之哉幸以夫子春秋爲志萬勿以萋斐之言而自阻也某今年滿七十誼當納祿而衰病並臻弗能事事深負屍素之愆懼招負乘之宼以貽知已之羞敢用再四乞骸必冀矜從願借一言於當道處成全其歸則生死骨肉之恩也木天在望瞻拜無期萬希自愛

與馬太宰

昔在先朝先生簮筆螭頭風采凜然而百僚以肅某時方舉進士忝綴末班獲覩伏犀於萬玉之表私竊傾慕而末由拜謁門下未防而獲罪補外又未防而以病免歸養屙林下防三十年側聞先生敭歷中外實大聲宏徳望重朝廷勲業著邊陲膏澤覆天下尢切嘉嘆以爲天佑國家將使億萬年無疆維休用生耆儒篤棐元後明良之防豈偶然哉比日秋涼伏惟端委廟堂雍容道揆進退百職穹只葉相鈞候多福爲喜爲慰第以勢分遼絕弗敢上訊起居而林冢宰來乃承盛徳垂問下僚鈞畫陸離自天飛下三復悚息曷勝感激某以非才誤辱薦進待罪南雍仰荷君相之恩與天無極而才徳淺薄奉職無狀弗能變化士習造就人才以補報萬一虛負任使爲知己之玷加以老病衰頽日甚一日不能事事竊祿何顏敢具奏疏乞賜罷免伏望鈞慈特爲敷奏得從所請則爲賜大矣外有別疏具列監中積並希采納酌所宜行

與韓知府【燾】

昨示以鄕賢祠志令某看詳其所立規模大體已善但於中節目有未安者敢以愚見開列求教

一凡例云鄕賢位次各據其賢之道徳事業闗系輕重先後變常爲次蓋欲照依志中所列六等爲位次也未審祠中各自爲室而分祀之乎抑亦共爲一堂而合之乎如各自爲室彼此各全其尊可也如或同堂合祀則恐有未安者蓋謂之鄕賢者乃一鄕之賢者古人鄕黨莫如齒𨿽以孔子之聖亦恂恂於鄕不敢以賢知先人至於鄕人飲酒必杖者出而後出也豈肯儼然坐其上乎吾鄕呂成公諸老先生平生最執謙退尊尙先輩恐其心亦不肯安處於前輩之上如孔廟從祀周程張朱亦列漢唐諸儒之下若論其道徳豈可同哉若必如志中所列則葉蓁爲葉由唐之父鞏庭芝爲鞏丰之祖將何以處之耶愚意郡城中東萊先生舊有麗澤書院之祀而何王金許又有四賢書院各專其祀旣足以尊其道徳矣其他諸賢亦有所長不相上下則以世代先後爲次而合祀之庶防彼此各盡而人無不安矣鄙見如此不知可否萬希見教

一道徳一條題目最大非純乎聖賢之學者不足以當之如呂東萊及何王金許四先生者固無庸議其次則徐毅齋僑楊船山與立葉通齋由庚三先生可以亞之若更入他人則似乎泛濫而不純矣至於範浚潘墀時瀾應鏞卲囦吳師道𨿽深於經學皆有著述然道徳恐有所未及蓋亦漢儒之類恐當以儒林目之王炎澤石一鰲戚仲賢呂浦則又其下者也此外傅寅馬之純孫道子胡長孺栁賈黃溍張樞胡助陳樵宋濓皆不過文章之士恐當以文學目之如此分別庶防遊夏文學不混於顏閔之科使後人無得而議焉不知尊見以爲何如幸有以見教

一忠義條所列五人皆表表者但恐尙有遺漏若梅溶陳徳固輩恐當訪求而增入之爲佳至如王子元則與宋先生同列可也

一孝友一條止取四人恐遺漏尙多宋景濓先生有東陽十孝子贊其所取固已略矣今又不及其數無乃太簡乎

一政事條所列多表見之賢但中間決擇頗欠精當如舒元輿在唐爲宰相無可稱恐不必錄陳亮才气不可及而未嘗見於政事恐當入他門賈廷佐呂祖儉皆以直言極諫著稱恐當在忠義之科龔應之許復道黃裳其政事不甚著聞恐更須斟酌其有政績著聞而不及錄者宜增入之

一才行條所錄如駱賓王於房徐無黨杜汝霖鞏庭芝朱友聞何敏中王師古鞏丰方鳯吳師齊黃景昌皆以文學著稱朱臨楊昂則優於經學諭良能何恪陳炳則文古而气豪其楊邁王永言則文行俱未有聞倪朴豪俠之才當與陳亮爲一類惟錢適在朝則阿附蔡京而排擊元祐元符諸君子居鄕則具衣冠迎方臘而謗毀朝政以媚宼反爲宼所戮唐仲友則以貪淫無恥爲朱子所劾此二人𨿽有文學恐不必列之鄕賢也

一隠逸類止六人亦似太略若漢之龍丘萇梁之劉孝標與元之葉儀範祖幹皆隠逸也

與謝方石鳴治【鐸】

某罪逆餘生倚廬待盡百念俱灰獨於平生受知之地未嘗敢忘去之夏聞先生過金華辱寄示緦山集甚慰所懷而僻居山左弗獲一望顏色以承警誨恆用慊然今年春門生董遵回自都下始知先生膺召復出以斯道化辟雍而權衡天下士又陳昌言以裨時政甚愜輿望某時方哀恫罔極未暇悉其詳亦末由致一箋之敬慚罪慚罪邇者忽聞朝命有南雍之除自惟才徳淺薄而老耄及之豈足以步先生後塵若貪冒寵榮不知遜避是爲乘軒之鶴在墉之隼非惟物議所不容亦恐用非其人爲當道諸公之累玆已具疏辭免願得先生一言爲陳卑悃逹諸當道俾遂所請爲榮多矣因門生陸震與捨侄拯防試之便聊此以道區區震拯亦夙欽盛徳志欲登龍聞一言以自壯倘與進開之以大道之要而納諸聖賢之域是亦國子先生成就後學之盛心也某亦與受賜焉

與喬尙書【宇時在兵部】

伏惟先生以天生鴻碩若時登庸而材猷徳望名於一世訏謀樞宥之廷增重畱都之勢朝廷之所倚毗四方之所具瞻永綏宗社鈞候萬福某夙欽令聞恆切傾企思欲一瞻顏色一聞緒論以慰鄙懷而弗克如願荷盛徳防謙禮下時賜存問非好善而忘勢者能若是乎昨嵗門人董生歸自南雍又辱鈞翰下頒加以香帕防錄之貺而奨與過情且謂不肖享平格之壽三肅拜賜曷勝惶汗但書所謂平格者蓋指商之六臣能保乂有殷格於皇天而多歷年數故周公以勉召公而碌碌庸流曷足與語於此哉此某所以再拜稽首而循墻逺避也來教所言蓋先生之自道耳方今大駕逺巡而前星未耀四方多故萬姓驚惶咸謂苞桑不系伏莽可憂惟恐變出不虞患生所忽中外所望以扶持世教而康濟時艱者惟在於先生而已先生負有爲之志當可爲之時必將思所以廣儲蓄修武備爲足食足兵之計求異材結民心爲制治保邦之謀於以壯皇圖於不防綿國祚於無疆則商周諸公不得専美於前矣異時推保乂之勲而享平格之壽者豈不在於先生乎因便布此以拜來教之辱

復東陽盧禦史正夫【格】

某少時獲從先解元遊荷教愛良厚夫何不幸玉樓仙去遂失麗澤之悅恆切嘆恨比嵗獲聞先生以宏才碩學登髙第列顯官徳業文章表表當世竊懷願見之私而自衰病以來耕閒釣寂與世疎絕無由一望風采以承警誨徒切傾仰而已乃者過辱髙誼不鄙老朽寄示所著荷亭辧論副以火肉又厪手教累數百言陳義甚髙而推予過情若施於所尊敬者讀之使人汗背赬顏豈不肖所敢當哉及拜觀髙論研窮經史究極理義發爲雄辯下視千古𨿽名世大儒萬代尊仰如朱夫子者亦且指其疵而辟其謬焉足以見先生之卓見絕識度越流輩逺矣乃復不自滿足而防謙下問尢有以見盛徳之若虛若無而不可及也區區庸陋無聞平生爲學惟知尋行數墨尊信儒先所謂讀書未到康成地安敢髙聲議漢儒者也豈能窺測髙明之萬一哉虛辱來教倍增慚悚間有鄙見一二求教

荷亭辯論明白痛快而義理淵深非淺薄所能測識然於中有不能無疑者敢舉一二以求教焉

一謂朱子集注四書不備著諸儒名氏使其老死著述而冺於無聞區區竊謂朱子初修論孟集義精義等書及中庸輯略皆已備錄諸儒之言而著其名字又皆有或問以辯其言之得失則諸儒固不患於無聞矣至於集注不過節其精要之語以便學者之誦習耳則𨿽不詳錄恐亦無害乎

一謂孔子論易主義理無一語卜筮而朱子専主卜筮之說爲非愚竊以爲伏羲畫卦文王周公系辭本爲卜筮而作孔子於大傳如所謂開物成務興神物以前民用所謂定天下之吉凶成天下之亹亹者莫大乎蓍者皆以卜筮言也朱子本義無非因卜筮而發明其義理以示人如所謂語子惟孝語臣惟忠必中必正乃亨乃吉者是也則義理與卜筮豈可岐而二之哉若専論義理而不本卜筮則必流於王弼之祖尙淸虛若専談卜筮而不根義理則爲巫史之妄談禍福矣豈聖賢著述之意哉觀於左傳所載穆姜占艮之隨而論元亨利貞之義子服恵伯論南蒯占坤之黃裳而謂忠信之事則可不然必敗是易之不可以占險豈有不孝不弟爲姦爲盜而有卜筮大吉之理乎

一謂綱目書法謂莽操懿裕楊堅皆同纂弒而有書莽書主書帝之異賈充楊素李勣李林甫罪惡百倍揚雄而書死書卒不同而爲朱子之失愚竊以爲鄭莊公之子死爲世子而突乃庶子皆由祭伯而立春秋於忽止書世子而突書鄭伯晉獻公之子奚齊卓子皆爲李克所弒而春秋一書殺其君之子一書弒君其例不同聖筆予奪固有深意則綱目之書莽書主書帝亦必有謂豈可以一例裁之乎彼充素與勣林甫皆無狀小人不足責而雄乃好古樂道以儒名者乃亦如是則綱目書死豈非春秋責備賢者之意乎區區淺陋荒疎加以老耄於先生之髙論多所未逹所欲請問者不止此數條也舉此以爲之兆耳倘無吝教願竭兩端以發愚則幸甚

與董編修文玉【玘】

南雍一別闊焉數載音郵不續懷仰可量適朱生回備悉近況出示手書諭及讀書所疑足見敏而好學不恥下問之意爲喜爲慰湛元明書尙未得見中庸大本之說程子與呂蘇問答固有未明而朱子於中庸或問及語類中剖析明白可以參考其得失其切要處朱子已有已發未發之說具在大全集中試取而讀之則曉然無疑矣朱子與南軒辯論初𨿽未能無疑後與蔡季通問辯復取程氏書讀之凍解冰釋然後知性情之本然聖賢之防防亟以書報南軒南軒復書深以爲然其說載在大全集中和舊說序中言矣某竊以爲朱子晚年定說與程子初無少異𨿽孔子子思復生不能易其言不必以諸說之紛紛而致疑更欲復求他說也老拙往時與吾友論讀書之法凡諸說義有兩端者各循其說而思之到有窒礙處卻回頭別思必求其合而後已者蓋欲求其所言合於聖經之本防者爲是其有窒礙者則不可用非謂諸說之各爲一端者欲求其合於一也吾友錯防其意欲求合一無怪乎其意愈雜而理愈窒也嘗觀朱子之序中庸集解有云讀是書者毋跂於髙毋駭於奇必沈潛乎句讀文義之間以防其歸必戒懼乎不覩不聞之中以踐其實庶乎優柔厭飫眞積力久而於博厚髙明悠久之域忽不自知其至焉吾友能守朱子之訓而服行之亦何患思之不得也哉因便艸此奉復其纎悉曲折處非楮墨所能罄也尙惟勉進徳業必期逺到以副友朋之望則幸甚

與許知縣補之【完】

昨承來教詢及賑濟事宜此君子學道愛人之要務也但昔人謂救荒無善政𨿽以朱子大賢浙東荒政其功徳及民甚大然猶自謂不過討得防本靑綾冊子不能盡如其意則其他可知矣況區區淺見薄識豈足以仰承下問之勤然盛意不可以虛辱也姑就來教所及並區區舊日所親歷者略陳一二以備髙明之采擇焉一來教謂毎圖貧戶擇其尢者四十戶報之此意亦可但不知令何人開報若付之糧裏適以爲其取錢作獘之資而貧無錢者不得報矣愚意只取黃冊圖眼將該圖裏老親自審問假如某戶人口若干田糧若干以何事爲業其有田產而富貴者不必言矣或無田產而爲商賈工匠僧道醫卜諸伎藝之業者皆可自給惟無田產無職業及老幼殘疾者乃爲眞貧所宜賑濟其或戶有田糧而爲他人所詭寄或同戶各房有田糧而本身無有又無伎藝營生者亦爲貧民亦宜賑濟此等事若非爲政者先之勞之而付之手下之人則有無端賣弄作獘不惟無益而且有害矣

一來教謂書記號薄塡寫小帖甚善甚善但付之里長分散則其或散或不散亦不能無獘不若令里長叫來驗其人物饑瘦衣服藍縷者親自給散爲無獘也一來教欲令里長排定資次責其彼此相識以防詐冒不若就依圖眼資次面審令其彼此相識又欲以一縣分作五日亦恐難以定限若事務忙冗再加數日亦不妨但恐厭其煩勞而付之於人則未免如昨書所言前官之獘矣

一區區昔年在福建分巡至浦城適遇賑濟人紛紛來告不公及親到倉中看視見其手冊開報之人俱無籍貫詢問其實則皆坊長大戶招集四方無賴之徒來彼間治鐡冶毎一鑪多至五七百人闗支倉谷而去近倉居民不得闗支忿其不平爭告前來區區謂彼旣不曾附籍在本縣當差如何該支賑濟卽將各坊長問罪追還冒支倉谷人心始帖然而服及審所告之人𨿽系近倉之民然皆衣服整齊面帶酒容亦不類乎饑民不該賑濟退此二種之人次日方有十分饑窮之人來告卻與賑濟其數亦不甚多其知縣亦是通士方自愧其所爲之未善也以此觀之則今日之事不可不親自審察矣

一區區昔年分巡至卲武正值饑荒米價極貴本府倉糧不能完納小民紛然告求賑濟而倉無顆粒之粟軍士羣然告缺月糧而查軍倉之儲僅可支兩月時將五月靑黃不接分守裴參議無可處置避而去之區區謂其軍士曰今倉中無糧與民之饑荒難以追米皆汝所知也吾欲每月給米五斗支銀三錢與汝則可延至八月八月以後則各處有米可糶與銀六錢任汝轉易軍皆樂從乃謂其民曰汝欲賑濟而無粟可發別無可爲汝今徴糧上官每米一石該銀一兩二錢於法不該宥免我與汝減價止納六錢上官其餘六錢就與作賑濟民皆懽然曰得如此過於賑濟矣其有戶無田糧而貧困者乃借支布政司銀兩以賑之上下皆安不然防於激變矣今本縣科煩重又有散鈔散塩等項無藝之徵若防計各圖饑民該用賑濟稻穀若干就令該圖里長領去糶賣以代貧民辦納料銀若干使民皆受其恵則官欠易完而免於豪滑冒支官谷之患𨿽不賑濟猶賑濟矣此乃權宜之法不知如何

又

今年荒旱積年所無甚爲可憂周官十二荒政所宜講求先輩有救荒活民之書亦宜時常檢看早爲處置以防後患近聞官府榜示不許外郡來此販糴此乃世俗私小之見非公平正大之道旣犯五伯之禁亦非朝廷之法一言之失獘端隨起小民因此但見有穀船米船來往者盡行搶奪搶奪不已將成大盜先年曾有明鑑矣不可不謹其始小民訛言皆謂官府許其搶奪此聲傳揚恐非美事必有受其咎者客商被奪必不甘休若往上司訴理來此追捕縣中將被其擾易所謂行人得牛邑人災者亦所不免又況今官府催並物料皆要銀兩設不糶糴銀兩何従而出此皆理勢之必然不可止遏者也乞早除遏糴之令及嚴行搶奪之禁以免數者之患乃今日爲政之急務也某居林下本不敢干預官府之政但以執事相愛之厚偶有所聞深懷隠憂不敢不以直告惟執事察焉

與李冬官一淸【滄永康人】

久別無任懷仰某昨有謝恩一疏重勞吾友爲之投進感謝感謝繼聞拜官起部分職南曹曹務頗簡而地位淸髙仕學兩優而聲望日著爲喜爲慰使他人處此孰不以爲宦成名立而自驕自足也來教兩書乃復以伯玉知非爲念而不自滿假求修已之要盡職之方尢見所志不凡度越流俗逺矣敬嗟敬羨某𨿽老耄無聞敢誦陳言以告若大學之敬中庸之誠論語之操存防養孟子之體驗擴充莫非修已之要吾友之素所講習者若乃居官盡職之方則先儒所謂淸愼勤三字亦吾友之所優爲者惟在念念不忘而已豈有待於他求哉如或進而上之則大禹爲司空而益垂爲之佐以成大勲於天下萬世永賴者其詳具於典謨之書孟子所謂有爲者亦若是亦在吾友爲之而已耳愚見如此不識尊意以爲何如

又

別久無任懷仰老懶之便弗克以時附問去嵗冬辱書存問兼有俸金之恵深荷不遺之義且來教拳拳以求益爲念足見吾友所志不凡將來所就未可量也今世之士但得登科第爲美官則平生志願已足豈復有求益者哉如吾友所存度越流輩逺矣敬羨敬嘆所謂識破一切世味而欲克去聲色貨利之私又欲立志讀書提醒此心使不溺於人欲此正古人爲已之學甚善甚善但謂職務煩瑣及應酬勞擾又謂終日在閙塲中難得長進恐誤入門枉走路而欲其安靜若如此則如異端之徒絕人逃世而後可是又不然聖賢之學正欲先定此心以爲應事之本於凡事物之來𨿽千緒萬端一一處之以義使各中其節而無少差謬何患乎煩瑣勞擾而擺脫不開𨿽處閙塲亦不至於誤入門枉走路矣此內外交養之功也朱子語類一書𨿽出門人所記不敢謂其字字句句皆無錯誤而其中所載大而天地鬼神之奧小而一事一物之宜凡所以窮理修身應事接物與夫治國平天下之道靡所不備大有功於後學吾友若能熟玩詳味取其所是闕其所疑而參互考訂以求其至當歸一之論以身體而力行之則其所益豈淺淺哉

與張冬官用載【大輪東陽人】

往嵗辱髙軒見過貺之厚幣禮意厪厚非不肖所敢當甚感甚愧彼時獲瞻睟容固已知非俗士但匆匆而別不克相與論談以究所蘊意甚缺然近聞執事不以髙第顯官自滿而好學不倦欲進乎其所未至以匹休於前聞人所志卓然夐出流輩尢所敬嘆吾金華自昔號小鄒魯士生於其間上者以道學相傳其次則以孝行忠義勲業政事淸節著稱又其次則爲文章大家項背相望皆表表名於一世他郡莫敢望而儗焉可謂盛矣國初以來諸老旣沒正學不明往往溺於利祿科舉之習士風不振富貴是謀而前輩之徽音杳然絕響甚可恨也甚可恨也某嘗欲求吾黨之士可與進取者與之共學而難得其人往年曾見永康李一淸志向不凡旣登進士爲美官而勤學好問修身愼行不自滿足惜乎未見其止而遽爾不祿可勝嘆哉今執事能自防於流俗而志向近道亦可謂之豪傑之士矣此老拙所以喜而不寐也古人謂學者當以明道希文自期待不可將第一等事讓與人做惟在執事常存此心勉勉不怠不已因便附此以道區區

又

別經數載傾仰殊甚盛價來忽承手教兼有俸金之恵深荷髙誼不我遐遺但非衰耄所敢當慚罪慚罪來書所言看書欲自小學而及四書以馴致六經此正古人爲學次第但當立志堅定不可以嵗月經久而畏難也又謂諸子史以及宋儒之言皆當究心此亦宜然爲舉業者尙當如此而況於聖賢之學乎至如性命之防則宋儒論之詳矣至於天文地理禮樂兵刑歷數之類具載於諸經注疏及諸子史傳中若究心於諸書皆可以理防矣但其求之有序若欲一時並通則誠爲難事吾友旣有志於學先將小學及四書熟讀玩味字字句句皆究極精防務使其理貫徹於胸中一一體之於身而力行之如古人所謂今日辯一理明日辯一理今日行一難事明日行一難事積久純熟自當有脫然貫通處固不必盡讀天下之書然後爲至尢不可如習舉業者但借聖賢言語以敷演爲文字而已也若謂嵗月已邁再難從事於小學則當補之以敬朱子大學或問已有明說考而行之可也凡大學之格致誠正修身而始終一敬中庸之學問思辯篤行而表裏一誠與論語之操存防養孟子之體驗擴充數者工夫不可缺一皆不過以維持此心而存其天理惟恐其昏昧放逸而或失之也若此心一有人欲之萌則當禁止而遏絕之學庸所言謹獨之功是也欲謹其獨非誠敬不可程夫子教人有曰防養須用敬進學則在致知又曰以誠敬爲入門以踐履爲實地則誠敬二字乃爲學之最切要所當先者而讀小學及四書者亦不過専用力於此耳程子所謂未學當知用力處固在於此而旣學當知得力處者亦在於此也程子又言學者當以論孟爲本論孟旣治則六經可不治而明矣蓋言其理之同所謂先聖後聖其揆一也今𨿽未敢便謂不治而明但能用力於四書而有所得焉則看治諸經皆易爲力矣至於子史諸書以吾所得於四書者照之則其是非得失昭然可見又何難哉他如作詩作文先儒皆不過以寫其胸中之所得而已亦何嘗如唐人之苦心極力而爲無益之言哉先儒程氏有分年讀書日程一書具載學者自幼至老爲學讀書用功次第及所當讀之書皆備焉不但可以應舉及第而進於聖賢亦不外此見有刻版在太學中可印一本置諸座隅能用其法以爲學而用功焉必將大有進益矣吾友其從事焉

答東陽徐子仁【純】

老病龍鐘僵臥陋巷不接人事忽承専使示以長書兼有佳果藥物之貺甚感甚慰來書中見足下有求道之志不得其門而入而以望洋爲嘆以爲伊呂程朱之本原何如而何以學之某則以爲伊咸有一徳呂之丹書與近思錄及四書小學之所載皆程朱之本原也吾友於是而求之則其與天同體者可見矣又謂聖賢傳授或以中或以敬而其於內外本末茫無指歸若於中庸已發未發之論與朱子敬齋箴所言求之則其內外本末無不可見至於仁孝則以夫子所以告門人者合而觀之皆可得其要矣但不能身體力行則𨿽有所見亦無所用來書所言失意傳言誦言忘味者皆不體於身之故而吾友之危坐尋思無下手處亦未嘗見之於行也愚意欲吾友讀書講學而知行並進如讀學而時習之則求其所學所習者何事而眞个學眞个習必有所得於已如讀在明明徳則求明徳爲何物若何而明之必止於至善而後已不但此二句而句句皆然不但此二書而諸書皆然積習旣久必將有得何患愚之不明而柔之不彊乎區區老病垂死無所知聞不足爲髙明之助過承下問聊以是復余非楮墨所能罄也

與董東湖道卿【遵時貢在京聴選】

別來半載豈勝懷想近辱書知已到京在途中及旅次俱平善甚慰甚喜前程事得失皆有定數非人力所能爲者當聴其自然不必憧憧多勞擾也示及區區出處之事平生素履已定吾友所深知者過承孫文選許黃門潘秋官諸公眷念之厚繆以賤姓名形諸奏牘但某非其人不足以當明揚之意甚感甚愧幸吾友代言致謝而未敢以書奉凟蓋諸公𨿽甚相愛而未爲深知故也某平生於富貴利逹以不耕獲不菑畬古人壯而仕老而休區區四十一而休致今六十五而復欲求仕事之顚倒未有甚於此者豈不貽笑於天下乎新繡衣尙未到若其來有相彊迫是使之進退維谷爲羝羊之觸藩也須仗諸公爲之解圍而後可幸吾友爲之懇告於孔修而乞憐也外聞近有邊患𨿽爲廟堂之憂而處江湖者所當同憂但不得其詳不知此事已安靜否因便並希示知某自三月以來目患赤腫生翳數月始愈至今尙未全明老親龍鐘日甚爲可憂耳餘事皆如常不煩逺念因便姑此道意余不縷縷

又

區區出處之事不知者以爲果於忘世若晨門荷簣之流殊不知君臣之義無所逃於天地之間聖人亦有不仕無義之訓豈可若彼之果然不過量能度分自知其不足有爲故乞身而歸以免素飡之愧耳或者又議索髙價而希望美官者又非也位爲五品方面亦自不卑若自彼時隨羣逐隊積累至今防三十年亦可以得大官矣何必假髙隠之名以求之哉只緣少時爲學嘗有志於當世旣而應舉得官乃不能一有所爲仰愧古人俯慚後世故不得已而爲是也吏部文書止是查勘猶可辭避但恐有特防則不容辭耳自揣愚分無官可做惟是専職無人掣肘者庶可展布一二亦不能大有所爲若其他不過隨羣逐隊無益於時不若不出之爲愈也

又

北敵爲患自古有之但須觀其所爲若志在金帛子女専以搶虜爲事則滿其囊篋必自退去終不能爲大患不過邊民受害但推選守邊之將嚴備以待之便可無事惟恐有豪傑生於其間若元昊阿骨打之流志不在小不爲子女玉帛到處攻城略地收拾人心則可憂者方大耳非有韓範之帥宗澤嶽飛之將不能禦也今之爲將者往往皆膏梁紈袴之子素不知兵聞其來則望敵先懼奏請益兵朝廷不務擇將而輕易出兵倘京軍到彼敵已先去及旋師而歸敵又再來兵疲財匱則不戰而自困矣非策之善者也愚意如此不知諸公議論如何吾友試與孔修諸公論也

與黃禦史夢弼【傅時宰江陰】

去嵗承専人致奠先妣幾筵存歿有光曷勝哀感今玆又辱手書兼有束布糟魚之貺深荷眷存之厚禮意之勤但非不肖所敢當耳慚罪慚罪近得佳作數篇讀之詞藻旣佳奇气偉然仰見吾友不但政聲日著文益有名非仕學兩優知行並進能若是耶歆羨歆羨所謂老夫當避路豈但讓出一頭地哉愚民無知妄加誣詆事旣別白幸無蔵怒更加以徳綏之使知悔過尢爲盡善吾靜觀世變向後未免多故吾友於作縣之餘當以宇宙內事爲自己分內事凡古人所以經綸天下通變宜民若禮樂制度以及武備邊防之類皆須一一講究以俟他日大用舉而措之以繼鄕邦前輩陳同甫之志宗忠簡鄭北山諸公之業不亦偉乎此則區區所深望也其他皆吾友所當爲者姑置弗論

與陸員外汝亨【震】

自春及夏兩辱恵書所論時事及築城利害甚當但其事至今未見移文恐亦寢矣果欲爲之亦有肉食者謀焉非藿食所能與也近者令壻登名薦書而令器畢姻二喜並臻大爲徳門之慶老懷不勝欣慰又聞殷職方言吾友亦有思歸之念但敵人深入而四方多事恐未能遂所圖也而今之計但當鞠躬盡力悉攄所蘊贊大司馬爲包桑之計以休時之否而已固未可以言歸也不識尊見以爲何如老夫近恩防令有司時加存問甚非不肖所敢當人謂此舉出自特防不可無謝恩之本今具奏稿一紙附去煩爲看詳可否停當如可行就煩托人寫進爲幸因章僑防試之便聊此以道區區

又

別逾三載企懷如渇屢辱手書存問近又加以俸金之恵足見念老卹貧不我遐遺之盛心慚感慚感來書所論時政之獘及外患之多甚爲可慮邃彭二公並有時望皆已去矣不知世道之責今屬何人西北二國𨿽肆侵略以予觀之彼中還未有豪傑不過志在金帛子女而已不爲大患但守邊者如趙李牧漢郭伋輩何憂乎彼爲今之計但當以選將爲急務耳但今前星未耀而主器尙虛當道者在所當憂而吾友輩亦無所用其力也但遇有權力而懷大志者爲之贊謀庶或有可爲之機耳又未知天意如何也三復來教往往有靑山白雲之懷在時義固亦宜然但恐或有師命則又不可以請惟是上下相安恬然無事則可以言及此矣鄙見如是吾友其細思之餘不縷縷

與侄以道【時拯謫倅梧州】

自汝別後得龍遊客及胡僉憲家人前後四書備悉彼中消息甚慰老懷此間亦曾寄客人二書及林都憲書又托許大尹寄廣西參議帶去書俱未知逹否忽得皂來有書及龍荔蜜煎三物足見相念之意尢深慰浣來書所言出處事退處最爲髙致但以時勢論之汝年未老告病托故皆難直須棄官方可又須看機防何如恐不能久安貧賤則他尢難處矣胡文定公常言他事皆可與人謀惟出處一事當內決於心不可與人謀也近又聞有南寜同知之擢𨿽未可信然亦有此理若寜耐久之當更有遷轉但官愈大則愈難稱又恐別有不測之變吾嘗論人之處世如舟在江中或遇安或遭風浪任其飄蕩皆未知如何收煞非可逆料但當隨時思其所以處之之計能不失於道則可矣𨿽聖賢亦不過如此耳汝當仔細籌度古人出外求全居中免禍者皆有成算也路逺不及面談大意不過如此倘都堂處或有公事差官往江西浙江者得求一便還家爲好試兒在家終日喜樂卽不曾一思父母今年已送上學頗有記性但時有小疾𨿽無大患未免妨讀書耳汝更不須懸念家中大小俱如故但我老病日甚恐不能久未知何時與汝相見也臨書惘然

又【時拯以南京駕部郎中轉北部】

前得汝淮安徐州二書備悉在途安好頗慰老懷近又得周以仁秋官書言汝謝病不允不免前進諒此時必抵京矣汝居官涖事要在勤愼事上接下更須翼翼小心不可失色於人旣不能有所爲亦不可以求容但求免禍見幾而作可也四方盜賊𨿽多俱無大志不日自當擒防但所任討賊者多非其人故至於猖獗耳汝在部但當愽訪實才以贊大司馬之推擇但得一二人如晉馬隆唐王式輩則盜賊卽日可平矣所憂者本源之地無可著力則盜賊𨿽平亦未免有意外之虞耳吾鄕今年之旱百年以來所未有也田租之收十分不及一二中人之家亦皆缺食吾亦未知能免於死亡否民窮已極不能聊生而官府科徭日加煩重又以江西之宼多調官兵民快往彼防禦數盈十萬宼實不來而老師費財不知紀極百凡所需及供億之費皆責金衢二郡何其苦也我謝恩本聞已上進不知有無防意本後伏候勑防四字誠爲贅語不知曽爲刪去否有便須報知

與族侄處仁【僑時登第在京】

汝幼從吾遊而穎敏秀出吾固期汝之必將有成今幸登進士第老懷爲之喜而不寐也國家取士以進士爲重在內則列官朝著在外則郡縣正佐皆爲顯仕足以行其所誌異時爲名卿賢大夫垂勲竹帛皆自此始不亦美乎又吾純孝鄕自昔號多賢士其隠居不仕則有三八行之孝義與仁山之道學皆冠絕當世其顯而仕者則有潘大卿父子範丞相兄弟皆以文章淸節著稱至元則有唐元嘉之忠義在本朝則有卲以先黃夢弼之偉才傑節皆出於吾鄕而發身進士表表於時者也吾𨿽庸鄙無能而與侄拯及汝皆賴祖宗餘慶忝登進士吾朝夕幹幹兢惕勉修學行惟恐仰玷先逹而俯慚後世爾今昏耄龍鐘死在旦夕無足言者所望以增光先達而昌大吾章氏之門者惟拯與汝而已詩云夙興夜寐無忝爾所生汝其勉之

楓山集卷二

欽定四庫全書

楓山集卷三

明章懋撰雜著

易論

聖人作易蓋爲君子謀也而亦爲小人謀乎易之於小人也深惡而痛絕之不使得志焉視之蓋不啻禽獸異類其肯爲之謀哉況乎黃裳元吉南蒯終以取敗元亨利貞穆姜不得而用也易果不爲小人謀矣奚其謀曰此所謂不謀之謀蓋至理之權輿聖人之至教欲使天下後世之皆爲君子而不爲小人也譬若明師之於弟子諄諄之誨固教也不屑之誨亦教也烏可謂諄諄者之爲教不屑者之非教乎易爲君子謀諄諄之教也其不爲小人謀不屑之教也噫吾於是有以見聖人憂世之心矣天下之不能有君子而無小人猶造化之不能有陽而無陰也故聖人作易於陽則引翼之扶持之惟恐其不盛於陰則排擯之抑遏之惟恐其或盛凡易之所謂吉所謂亨所謂利者必多陽也否則陰之比陽應陽從陽而得正者也其所謂凶所謂悔所謂吝者必多陰也否則陽之比陰從陰應陰而失正者也故曰聖人之情見乎辭聖人之情何情也扶陽抑陰之情也扶陽固爲君子謀而抑陰未必不爲小人謀也是故拔茅徵吉戶庭無咎謀出處也揚於王庭括嚢不害謀語黙也幹而惕厲震而修省損而懲忿窒欲益而遷善攺過謀所以修身也臨而保民觀而設教巽而申命行事噬嗑而明罰勑法謀所以治人也飲食於需宴息於隨避難於否致命於困反身修徳於蹇則於處常處變之事無一不爲之謀焉易之拳拳於君子者如此其於小人也則不然履霜則恐其堅娶女則憂其壯童牛是牿金柅是系惡羸豕之躑躅戒剝牀之防貞誠不爲之謀矣然使小人知所悟焉必將曰覆餗而刑剭負乘而致宼易蓋戒我不可以覆餗而負乘也獲狐於田射隼於墉易又教我不可以爲狐而爲隼也小人弗用小人弗克吾而不爲小人則用矣克矣能反乎此則易之一言一字皆小人之藥石不爲之謀者乃所以深爲之謀也又況剝之六五許其貫魚之利復之六四美其獨復之道而否六二有包承之心遂爲小人之吉所以開其遷善攺過之門至矣爲小人謀孰有加於易哉由是觀之則易之不爲謀特不爲之謀爲小人之事耳小人而欲爲君子易固未始不爲之謀也

書論

聖人之經將以垂訓天下後世也經而不訓何以經爲是故其道易行其事易爲依乎中庸不貴苟難使天下後世之人無智愚賢不肖皆可得而學焉者也書之爲經帝王治天下之大經大法具焉吾意夫子所錄必期之爲法於天下傳於後世者也然有不能無疑者君臣父子定位爲不易之常也君令臣從父傳子繼道之經也舜禹受終受命之禮具於典謨湯武鳴條牧野之事商周之書詳焉若此者非常不經果可以爲訓乎曰聖人之經烏有不可訓者特在乎學者察而識之耳天下之事有常有變而處事之術有經有權堯舜朱均之父子湯武辛癸之君臣變也非常也未易以經言也自堯舜視之則全父子之恩者吾之私而爲天下得人者公也吾不可以私而害公自湯武視之則守君臣之分者吾之私而爲天下去暴者公也吾不可以私而廢公於是不得已而禪授焉放伐焉者權也權𨿽非常行固不可以爲訓然使天下後世知夫不幸而遭人倫之變者有權以處之而不至於窮是獨不可以訓耶曰使人人而權焉則燕噲可堯舜莽丕可舜禹而勝廣項籍之徒皆湯武矣率天下之人而禍仁義者未必非帝王之書也聖經垂訓果若是乎曰經之所錄蓋亦著夫聖人處變之道而垂訓之意微寓乎其間耳非曰人人而可權也桐宮之事孟子以爲有伊尹之志則可而致辟管叔𨿽周公亦不能無過故必有舜禹之徳而天之歷數在焉然後足以當堯舜之譲茍惡不辛癸心非湯武而欲援鳴條牧野以實口則是天下之罪人也而可乎故曰權非聖人不能用也曰權必聖人用之而眾人不得用焉則是堯舜湯武之事不可法夫子𨿽著於經亦虛文耳其所以爲訓安在曰惡是何言也堯舜之事不以訓人之父而可以訓其子湯武之事不以訓人之臣而可以訓其君爲子者曰吾不可以朱均吾而朱均則父必堯舜矣爲君者曰吾不可以辛癸吾而辛癸則臣其湯武乎於是莫不懼焉以自修處仁遷義皆爲君子之歸而君君臣臣父父子子相安於太古無事之天此獨非聖經之訓耶彼以爲帝王之事非中庸之道不可以訓者非知書者也

詩論

詩之二南蓋所以詠歌文王之化也聖人采民謠被管弦而用鄕人邦國以化天下以教後世鏗鍧炳燿馨馥汗簡固宜其誦聖徳而美政治者無所不至也今攷其詩大率多述閨門之事與夫村謠野誦之聲其詞曽無少及於文王者是豈文王之徳無足稱耶噫此文王之所以爲至徳所謂其民皥皥而莫知爲之者也夫關雎樛木之後妃宮人能知之鵲巢采蘋之夫人南國之家能知之兔罝之武夫羔羊之大夫在野者在朝者知之而甘棠之召伯人之其惠者知之知之固可得而詠歌之至於文王之徳穆穆深逺其孰得而知之哉舉一世之人咸囿於文王大造之仁鼓之舞之而莫測其用譬猶乾元黙運太虛無爲而花木飛走羣生之物發育長養於春風和气之中不知所以然而然也其形諸詠歌亦不過如春鳥秋蛩感時令而自鳴其樂耳彼何有於文王之徳而詠歌之哉又況髙厚不可繪而動植易以畫溟渤不可探而沼沚易以測仁厚之公子可以麟趾比仁心之諸侯可以騶虞言而文王之仁非特騶虞麟趾也彼𨿽欲歌頌之亦安所措其舌哉昔堯舜之爲君也康衢謠之擊壌歌之但曰不識不知而已曰帝力何有於我而已而巍巍如天之徳蕩蕩乎民無能名焉文王其堯舜矣乎詩詞之無及者無怪也𨿽然眾流涓涓皆大海之水隙光熒熒皆日月之明彼后妃夫人與其諸侯大夫之賢何莫非文王之化哉詩人知辭𨿽未嘗及於文王而實以深見文王之徳轉移動化之妙始作於家邦終於四海無以復加者矣故孔叢子曰吾於周南召南見周道之所以盛也若夫歌聖徳而美政治則周公之雅頌詳焉所謂爲聖人能知聖人者也彼二南詩人誠不足以及此

春秋論

聖人在上則以其道行賞罰於天下而立一時之政治聖人在下則以其道寓賞罰於筆削而立萬世之政治先王之世五服以命有徳五刑以討有罪此賞罰之賞罰也夫子作春秋榮華衮於一字之褒凜鈇鉞於片言之貶是乃不賞之賞不罰之罰也賞罰之權僅可施諸其身而春秋之賞罰則其身𨿽死而罪不得逃焉賞罰之權僅能勸懲於一時而春秋之賞罰則足以勸懲於千百世之久夫子𨿽窮不得位其功顧不大於有位者歟或者乃曰賞罰者天子之事夫子病諸侯大夫之僭也而作春秋而已則爲之其何以責天下位公也道私也私不勝公則道不勝位道𨿽在我亦不得爲有位者之事嗚呼爲此說者何其不知春秋耶夫位者天下之公器道者天下之公理天下寧有位公而道私者乎位之所以公者以道存焉耳道之不存位獨能公耶首止之防周惠王將以私愛易嫡齊桓公合諸侯以定世子夫子則許之鄭文公奉王命而不與盟夫子則責之是皆以道不以位也道之公所以匡其位之有不公者也夏商之季位不在湯武而道在焉故湯武奉天命以行賞罰桐宮之際位不在伊尹而道在焉故伊尹奉先王以行賞罰道之所在皆不爲僭其僭者皆不合乎道者也周之旣衰禮樂徵伐不出於天子而亂賊肆行無所忌也故夫子修春秋明王法以誅亂討罪亦道之不得不然耳然於每嵗之首必書春王正月以見春秋之中或予或奪或進或退其所以賞罰之者皆王也而己無所與焉如是而假天子之權何不可者而猶以爲僭乎或者又曰夫子作春秋賞罰之權不以自與而以與魯曰此魯之賞罰也蓋魯爲周公之後故假以天子之權是亦不然孟子記孔子之言曰罪我者其惟春秋乎又曰其義則丘竊取之矣蓋素王實任之也而曰不以自與可乎春秋之作上以續往聖之道統下以立萬世之人極所以爲百王不易之大法將以公諸天下後世而豈私以爲魯哉若以春秋魯史爲與魯之書則夫子不過假魯史以寓王法耳未見其與魯也若以請討陳恆爲與魯之證則春秋之法亂臣賊子人人得而誅之亦非専爲與魯也昔成王賜周公以天子禮樂夫子猶或非之曽謂魯爲周公之後而獨許其假天子之權乎是皆不通之論也此其爲說蓋蹈襲漢儒黜周王魯之言而曲爲辭其不足信也明矣

禮論

世之論禮者皆曰三王異世不相襲吾以爲三王之禮正相襲也古之王者乘時有作正朔則攺服色則易徽號則殊文章器械衣服則別焉異焉其禮可謂不相襲矣而奚襲曰相襲而不在於所襲者是其所以爲襲也人皆知相襲之爲襲而不知不相襲之爲襲不相襲之爲襲襲之大者也四時之運春令木其气溫夏令火其气燠秋令金其气涼冬令水其气寒各不相襲而所以相襲者不在於生百物成嵗功乎昔堯舜以天下與賢而禹則傳子禹所以襲堯舜也孔子大管仲之功而孟子卑之孟子所以襲孔子也然則三王之於禮其亦不襲之襲歟何者禮有本有文本者天地之常經不可以不相襲文者古今之通義不可以必相襲也譬之鼓瑟然今日之柱以如是而音調明日之柱又如彼而音始調所襲者其音也所不襲者其柱也音旣相襲則其柱不必膠矣是故四璉六瑚八簋宗廟之禮不相襲而襲其尊祖敬宗之心夏序瞽宗頖宮學校之禮不相襲而襲其養老敬民之典冠而毋追章甫委貌服而山火龍章車而鉤車大路乘路旗而綏旂大白大赤名物固不相襲而所以尊瞻視明等威者則相襲也若巡朝若昏冠若喪葬儀文度數或損或益或隆或殺舉不相襲然而親諸侯成男女哀死亡之意又未始不相襲焉夫聖人豈不欲其制度文爲一惟古之是襲哉顧法立而獘生時異而勢殊或有宜於古而不宜於今者不得不少有變革以順其天敍天秩之本然是則不相襲者乃所以深相襲也孔子曰殷因於夏禮周因於殷禮苟不相襲而何以爲因乎

國子監防士

問國學之設所以維持世教造就人才而非徒爲粉飾太平之具也自昔以來其建學之制爲教之法得才之效互有不同則遊於斯者不可以不知也請以所疑從諸君質焉孟子論學爲三代所共宜其無異名也而禮有上庠東序右學東膠成均璧雍之異何以不合於孟氏孔門傳大學之道不過三綱八目宜其無他道也而禮有三徳三行六藝六儀四術四教之目何以不同於大學師一也而有大司樂樂正師氏保氏司成司業之職何以分士一也而有曰選曰俊曰造曰進之義何所取周之五學與漢之三雍唐之七學宋之四學其數之不同亦各有說歟今太學之六堂其亦有同於古歟古之士以徳業相先今乃行業不修惟算撥歷之月日豈以是爲惜寸陰耶古之學以明經爲務今乃經術不講羣爭短差之甜苦豈以是爲奪錦標耶欺誕相習每稱病以免坐堂奔競成風或附勢而求速化憚拘束而樂放縱避勤勞而求安逸若是者可望其有成材乎玆欲變化士心作新士習使爲師者各舉其職不爲倚席之博士爲士者各修其業不爲城闕之子矜爭先於學問而資格之不計相尙於道徳而奔競以爲恥不負菁莪之化聿成棫朴之才何所施而可國初積分之法可復舉乎湖學經義治事之教程子吏師尊賢之議亦可用乎抑別有其道乎前代太學諸生有舉幡而救鮑司者有倡義而不污朱泚者有殺身以爭宰相之用捨者有捲堂以論宰相之起復者亦有優劣之差乎諸君皆四海之英由貢舉而來肯自處若人下乎願一吐胸中之奇老夫當斂袵以拜下風

又

問天生斯民立之司牧而寄以三事卽孔子所謂庶富敎者是也然其設施之略可得聞歟稽之周官則所以庶之者有九兩之系與夫保息之養本俗之安焉所以富之者有九職之任與夫土防土宜土均之法荒政職事之頒焉其所以敎之者又有八統之馭十二敎之施與三物八刑五禮六樂之類不一而足其經制之詳可得而悉陳歟孔門諸子言志有三年而可使足民者有三年而可使知方者彼固有得於聖人之敎而其所以行之者何先漢唐諸臣爲政有戶口增倍比室給足者有敎化大行道不拾遺者彼固未必能盡舉周官之政也而其所以致之者何由或謂制田裏薄賦斂可以富之今之賦斂非不薄也而公私匱乏饑饉相仍浮殍載路其失安在或謂立學校明禮義可以敎之今之學校非不立也而流俗日獘欺詐相淩寇攘不息其咎誰執子諸生藏修璧水習孔子之教明先王之道有年矣他日出而致用皆將處司牧之任有三事之責者也玆欲伸吟轉爲謳歌盜賊化爲君子於此比隆成周之盛而度越漢唐之治亦有其道歟其參酌古今之宜講究設施之術以俟他日舉而措焉

讀西漢書【髙祖紀】

漢髙帝旣定天下置酒洛陽南宮與羣臣論劉項之所以得失而曰吾能用三傑吾所以取天下項羽有一範增而不能用所以爲我擒羣臣咸服其言𨿽揚子云亦有漢屈羣策楚憞羣策之語後世莫不以爲然以愚觀之是亦所謂知其一而不知其二者也夫髙祖之得天下也以仁項羽之失天下也以不仁豈但用人不用人之間而已哉羽爲慓悍猾賊所過無不夷滅坑秦卒屠咸陽殺子嬰燒宮室掠貨財婦女而又放弒義帝大逆不道天下之賊也以若所爲𨿽用百範增謀之其能有天下乎帝也以寛仁大度爲天下除殘賊其入關秋毫無犯與民約法三章而又舉軍縞素爲義帝發喪是皆庶幾乎三王之舉所以得天下者其本實在於是若夫知人善任使𨿽足以爲取天下之資然亦帝之餘事耳孟子曰不嗜殺人者能一之又曰不仁而得天下者未之有也斯言也實劉項興廢之辯而古今之確論也帝有是仁足以得天下而不知其然亦猶齊宣王有愛牛之仁而不自知也使當時孟子爲之輔佐必能擴充其仁以盡繼周之治不徒雜覇而已惜乎帝之臣蕭曹起刀筆良平任智數陸賈叔孫通皆陋儒鄙士不足與語於斯也

讀西漢書【王章傳】

秉史筆者當以是非論不當以成敗論以成敗論人天下無全人矣成帝時大將軍王鳳以帝舅擅權用事京兆尹王章言鳳誣罔不忠不可任用宜更選忠賢成帝悅其言而不能用遂爲鳳所陷以死班孟堅譏章不量輕重然則循黙充位全軀保妻子之臣乃爲能量輕重者乎當是時五侯驕僭並作威福尙書九卿州牧郡守皆出其門大臣則奴顏婢膝如張禹孔光小臣則諛心佞舌如杜欽谷永朋黨比周天下之勢駸駸入於王氏朝臣自宗室劉向之外無一人爲漢忠謀者況王章由諫大夫遷司校尉爲京兆尹居重任享厚祿固非位卑而言髙者矣召見延問輙辟左右上寤曰非京兆尹直言朕不聞社稷計則章與成帝亦非交淺言深者矣如是之言似不爲過盡忠於君不幸見殺是亦命而已耳顧何咎其不量輕重耶孟堅如惜其死第曰危邦不入亂邦不居可矣夫旣委質事人盡忠乃其職也今必以爲不量輕重獨非排死節否忠直者乎設使成帝能用章言抑外戚之與政求忠賢以自輔則漢室終無新都之禍作漢史者必將美章之功而稱其言之當矣豈有不量輕重之譏也嗚呼成敗論人如此古之所謂良史者果若是耶

讀東漢書

漢光武以赤伏符卽位由是深言符命之說其惑甚矣爲史氏者宜以正論裁之庶幾可破萬世之疑夫何範蔚宗之史漢也歷敍光武生而神異以及舂陵佳气捨南火光之屬累數百言謂其受命有符不然則無以乘龍以禦天嗚呼是不幾於語怪也耶夫人事邇天道逺舍人事而言符命非知道者也昔舜禹之受命也以朝覲訟獄謳歌所歸湯武之受命也以徯後來蘇八百諸侯不期而防蓋卜諸人心而已安有所謂符命哉王氏之暴民心思漢久矣光武以仁厚之資濟英雄之志其行司�也則舉舊章而識者屬心其鎭河北也則除苛政而吏民喜悅又能納鄧禹之策延攬羣雄立髙祖之業救萬民之命以若所爲其興也勃焉𨿽無符命固將乘龍而禦天矣今皆不此之論而一一歸之於符是使天下後世皆廢人道之所當爲而僥覬於不可知之天道也而可乎

讀蜀漢志

漢昭烈將終謂孔明曰君才十倍曹丕必能終定大業若嗣子可輔輔之如不可輔君其自取嗚呼昭烈於是乎失言矣吾讀陳壽書至此未嘗不深爲孔明懼也夫昭烈之爲是言是疑孔明也是以操懿待孔明也吾不意魚水君臣而猶以智術相禦有如是者於是托孤寄命之際而置嫌疑於其間安在其能托孤也設使昭烈旣沒之後敵國乘之而爲祿父之謀用田單陳平之間姦臣假之而興管蔡流言之變造夏竦伊霍之書則𨿽以成王之賢周公不免於居東宋仁宗之明範富竟至於罷相曾謂劉禪之昏庸而能任賢弗二者乎一言之失其禍將有不可勝言者矣孔明於此地嫌勢逼欲保其身且不可得況欲功名終乎然則讒間之不作漢祚之未亡蓋亦幸焉而已此吾所以痛恨昭烈之失言而深爲孔明懼也𨿽然昭烈固失言矣然愈足以見孔明之賢爲不可及也苟非忠誠貫乎日月信義孚於天下眞有伊尹之志可以對越神明而無愧者其孰能免後主之疑乎

讀蘇東坡足柳公權聮句

昔梁惠王以鴻鴈麋鹿爲樂孟子曰文王與民偕樂齊宣王有雪宮之樂孟子則曰人不得則非其上矣古之君子引君當道其固若是也唐之叔末宦寺柄國藩鎭弄兵賦役繁重民不堪命極矣文宗君臣正當焦心勞思相與戮力拯民水火之中而漠然不以爲意方且從容聮句愛夏日之長而樂薰風之涼嗚呼此日此風特文宗君臣樂之耳彼夏畦之農夫邊城之戍卒寧得而共之耶文宗生於深宮其不知稼穡之艱難未足多譲爲公權者旣不能以孟子之言規其君又逢其君之意而詠美之難乎免於容悅之罪矣君臣上下無志於民如此唐室所以不競也𨿽然唐不足論矣方宋之盛時內苑賞花釣魚之宴其君臣終日飲酒賦詩稱誦太平亦未有以田裏休戚爲言者卒至熙丰聚斂殘民之禍而宋祚遂以中微豈獨唐之公權爲可罪哉東坡所以足公權之詩其亦有感於當時也夫其亦有感於當時也夫

讀歐集

唐李翺幽懷賦云眾囂囂而雜處兮咸嘆老而嗟卑視予心之不然兮慮行道之猶非歐公讀其文恨不得生其時與翺上下其論又以爲在位君子皆不肯易其嘆老嗟卑之心而憂翺之憂公之心亦翺之心哉第不知後之讀歐文者亦有以救時行道爲賢而憂公之憂乎嗚呼事有利害不切身而傷懷人有古今不同時而合志豈獨公之於翺哉予亦有所感矣

讀蘇集

吾始讀東坡制科策及進策諸篇見其有更張百度之志有賈太傅流涕漢庭之風縱橫气習尙未盡除其所以異於臨川者幾希及觀其上神宗萬言書時政書及代張方平諫用兵等書憂深思逺忠厚懇惻思與天下休息之意藹然溢於言外然後見公之學識議論非復少年之比豈其懲創王氏之失而攺之乎抑亦經歷世故之熟而所造愈深乎所謂更一事者長一智公其有焉有天下國家者輕棄老成人而遽使不經事少年爲之其能不敗乃公事也耶

讀荊公集

孟子謂誦其詩讀其書不可不論其世使公之文不傳於世也則吾不必論公之爲人使公之學不用於時也則吾無以考公之爲人孰謂文章節行髙一世可與歐曾三蘇並驅爭先而心術行事顧與呂蔡章惇爲伍其可惜也夫其可惜也夫

題陶淵明集

古今論淵明者多矣大率以其文章不羣詞彩精拔沖淡深粹悠然自得爲言要皆未爲深知淵明者獨子朱子稱其不臣二姓有得於天命民彛君臣父子之義吳艸廬稱其述酒荊軻等作殆亦欲爲漢相孔明之事而魏鶴山則曰有謝康樂之忠而勇退過之有阮嗣宗之達而不至於放有元次山之漫而不著其迹觀是三言足以見其爲人而節槪之髙文章之妙固有不待言者嗚呼若淵明豈徒詩人逸士云乎哉吾不意兩晉人物有若人也

題陸宣公奏議

唐世賢相善謀善斷尙通尙法尙直尙文功業表表非無可稱然皆出於才質之美而未嘗根於學問殆不免乎朱子所謂村宰相者獨魏鄭公恥其君不爲堯舜進諫論事每以仁義爲勸頗爲知學夫何建成之事君子病焉吾所敬服者惟陸宣公乎論諫數百炳若丹靑𨿽當擾攘之際說其君未嘗用數今觀奏議一書若罪己攺過之言用人聽言之方以及備邊馭將財用稅法纎悉畢舉其學之純粹蓋三百年間一人而已徳宗僅能聽其一二尙能削平朱泚恢復舊物使盡行其所學貞觀之治尙足言哉嗚呼有王佐之臣而知之不用用之不終於公固無所損益然唐之天下則可悲矣

跋範仲淹答趙元昊書

宋寶元中趙元昊逆命於西範公時經略邊事乃以此書遺之元昊復書語多不遜公遂對使者焚其書當時朝議以仲淹不當輙通書又不當輙焚之遂以得罪嗚呼公豈不知其事之不克必且招謗乎顧其心急於救生民之患合天地之仁而一身之利害不遑卹耳昔漢文帝親屈萬乘之尊賜尉佗書至今以爲美談人未有非之者曽謂範公以邊臣行之獨不可乎古者大夫出境有可以利國家安百姓専之可也況公此書深達事情究極利害凜凜乎詞嚴義正旣不傷中國之體又足以折外夷之謀何可少哉其後宋人竟無以制元昊之死命亦不免乎招致諭降而已尢可見此書之不可無也至於曩霄來降卒見於範公復起之日得非此書先有以屈服其心乎論者徒以一舉不就遂訾其失其可乎哉

說

自述字說

冠而字周道也字必有說所以表其命字之義且示教也昔人有名其兄之子曰黙曰沈名其子曰渾曰深而爲書戒之者有名其二子曰軾曰轍而爲之說者皆此意耳懋之少也家君又將責以成人之道舉古冠禮以教懋齋宿筮日告於祠堂禮鄕之先生長者爲賓設盥帨之具爲帟幙之房冠服備陳族黨咸集主賓擯贊揖譲登降自始加以至再加三加一稽諸禮而行醮畢賓乃命懋之字曰徳且申之以祝詞曰吉月令辰冠禮旣成昭告爾字式敬爾名農懋於耕禾稼乃榮工懋於作噐用斯精士而不懋忝厥所生其懋維何曰徳之敬厥徳伊何天之明命人待以生是曰徳性眾理俱全萬事斯應君臣之義父子之仁曰禮曰智夫婦主賓信而朋友五品人倫斯徳之大易失難存懋之之功學先格致誠敬入門踐履實地一動一靜一黙一語善必懋爲惡必懋去不厭不倦勉勉循循內外交修厥徳乃尊稽古成湯有商聖君懋敬厥徳日新又新周有畢公元老大臣亦云懋徳小物克勤咨爾小子方茂爾年尙充爾徳以希聖賢字爾徳懋有意存焉顧名思義弗懈益防覆簣成山無虧其巓井穿九仞貴在及泉爾服我言日夕幹幹無慚厥名惟徳之全懋再拜曰懋𨿽不敏敢不夙夜祗奉退卽錄其語以爲字說

陳麟允仁字說

同年陳孟申有子麟生十九年矣將以今年八月八日加之首服孟申預請字之並丐其說以爲教某曰冠而字賓禮也莆中文獻之懿故多鴻師碩儒君家行冠禮當必有字之者某不腆之言豈足辱命孟申曰以吾久宦學於外有子弗能教而筮賓筮日之禮又弗克親也故願得一言以代過庭之訓俾之顧名思義服膺終身焉若吾子以不賓辭是不屑教也某義不獲辭乃字以允仁而爲之說曰麟爲四靈之一不家畜不世有國風春秋及傳記百家之書靡不載述以爲曠世奇瑞非取其麕身牛尾馬蹄形獨異也亦曰其爲獸最仁生物不食生艸不履自趾而定定而角舉一身無弗仁者以故人皆瑞之不然則亦牛羊犬馬虎豹麋鹿等耳麟不麟哉麟不麟哉夫獸且仁況靈而爲人者乎其所以父子親君臣義夫婦別長防序朋友信視聽言語食息有禮動作威儀有則可以經緯天地曲成萬類超然獨異於物者以其性是仁也性本仁而吾弗能仁焉則獸之不若矣是故聖人安仁賢者利仁學者求仁若雍之敬恕曾之毅顏之克己復禮皆其方也麟也能志於仁始希賢終希聖眞知允蹈全體不息抑亦可謂仁之麟也已詩曰振振公子吁嗟麟兮予竊有望焉孟申喜曰是吾命名意也遂書之

金仁甫字說

壬辰之春正月望日大理少卿金公稽古典宿賓贊冠其子麟壽於庭命予字之予辭不獲乃字以仁甫而爲之說曰麟者四靈之一不履生艸不食生物獸之最仁者也麟非可以壽名而曰壽者語其仁也天地之仁生生相續悠久無疆其爲壽也孰加焉人得天地之仁以生故仁者人之生理也生理存存無少間斷若木之於春油然其生有暢達而無夭閼有敷榮而無枯悴其有不壽者耶惟其或蔽於有我之私而生理爲之梏亡生意遂至於濯濯始有不能壽者矣堯舜以仁帝天下禹湯文武以仁王天下臯防稷契伊呂周召以仁相天下其年皆百有餘嵗其民皆無夭殤札瘥而悉躋於仁壽之域所謂仁者之壽信有徵矣今子之冠也將責成人之道而成人之道抑豈外於仁哉茍能有志於仁而從事焉爲顏之克復爲曾之毅爲雍之敬恕使夫內之所存外之所爲無一念一事不出於仁而造次顚沛之不違則仁道在我小之壽一身大之爲天下國家壽舉不外是固不必生艸不履生物不食而後爲麟亦何假乎鏈形服气而後爲壽哉公之所以命名而有望於子者其在是耶嗚呼麟壽尙亦顧名思義而求所以仁其身哉

背庵續說

湖南憲副陳公時安之伯兄時泰自號背庵蓋取易繇之艮其背者而云然也公爲之說歷敍其平生孝友行於家信義聞於鄕爲能知所止而止者而仕爲下官恥於俯仰詭隨力辭以歸又合乎時止之義累數百言而終欲其惇所止焉可謂深切而著明矣公一日訪予山中出以相示又屬予廣其說予惟艮背之道時泰甫旣有所得矣而不自爲得乃復以名其庵公之爲說美矣至矣而不自爲至尢欲廣其義者其志將何如耶豈非有見於易道之無窮而不安於小成者乎顧予何人惡足與語於此辭之不獲乃僭爲之言曰易之取象於背其義博矣周子以背爲不見之處艮其背者止於所不見則靜止而無爲故曰背非見也止非爲也蓋卽太極圖主靜之意朱子以背爲當止之所艮其背者止於所當止則止得其所故云背卽止也止之所也又卽大學止於至善之義焉二說𨿽殊各有攸當一以本心之體言一以應事之用言也人生天地間自身而家而國而天下大之人倫小之事物莫不有無極之眞則亦莫不各有當止之所皆所謂背也豈一行一能之所能盡哉時泰甫尙與其昆弟子姓益明是道於家庭之內本之主靜以立其體而窮夫所當止者以盡其用必知之有定見守之有定力內焉不獲其身外焉不見其人時而止也以是道而止時而行也以是道而行斯足爲艮其背矣若充其極焉則聖人之定以中正仁義而立極與大學之明明徳於天下而無物不止其所者亦豈外於是哉此予之有志而未能者願與公之昆弟共勉焉

銘

書室銘

有崇其阿有幽其室髙不數仞廣惟容膝其蓄維何易象書詩春秋戴記周官禮儀諸子百家史誌羣書牙籖萬軸森列左右編殘蠧魚文古蝌蚪一室之中靡或不有宋牕晨啟孫戶晝扄坐我管榻對我韓檠窮年兀兀誦習講明嗟世之人志在科第剽竊爲工括貼是記於理茫然茍圖富貴亦有誦書爲文是資口不絕吟手不停披含英咀華瓊琚其辭二者之學爲人而已世俗所榮君子所鄙維彼哲人學求爲已博文約禮夙夜拳拳所與歸者古昔聖賢科第文章繄我餘事我銘我室式勵厥志

尊經閣銘

有閣峩峩屹立儒宮上摩奎宿下拱文峯閣中何有有圖有籍龍牒文虫篆鳥迹外史所掌廣內所司九流七略並蓄無遺翠蘊丹函牙籖寶軸簡蠧香蕓編殘汗竹惟閣有書莫尊於經聖筆刪定萬世典刑易象春秋詩書禮樂法言大訓灝灝噩噩世逺人亡斯文在玆何以尊之古聖是師丹碧輝煌匪閣之美昭昭人文天經地緯傑棟崢嶸匪閣之崇洋洋聖道蟠極蒼穹閣以藏書象彼東壁於經斯尊視此銘刻

傳

劉僉憲小傳

山東僉憲劉公時斆字用行成都內江人也自防頴敏嗜學博通經史天順己卯以某經魁鄕薦登甲申進士第授刑部湖廣淸吏司主事以淸愼自持讞獄詳勤尙書陸公瑜深噐重之嘗首閱十三司章奏歷本司員外郎遷山東按察司僉事始行部至東萊而前政怠弛犴獄充斥縲囚以百數有四五年不決者公剖斷如流不兩月而囹圄以空人推其能時山東諸郡旱澇相仍民苦饑眾莫知所措公怡然以爲己任移書抗言於巡撫大臣謂安民以救荒爲急救荒以防患爲先於是借官廩飭戒備講求荒政靡所不至已而虫傷繼作倉庾皆虛流徙載道姦宄竊發慮有意外之虞乃復致書巡撫乞奏請於朝得撥賜官廩米二十三萬石內帑銀四萬五千兩銅錢五百五十五萬分諸州縣隨在賑給又廣糴麥種予民使播種爲續食之計且出榜諭軍民使各安其業母生異疑由是民獲更生而東土賴以無虞公噐識明果操履防介非義不苟取官屬有防能者奬之惟貪吏不少假借其折獄尙仁恕多所平反同官有屬威嚴以詰囚者則嘆曰何庸若是但平心聽之其情可得也其心誠於愛民勤於王事不憚驅馳竟以憂勞致疾而卒平生好爲詩𨿽道路奔走案牘塡委而吟詠不廢有素庵稿若干捲其在官日恆以去家萬里違親日久弗獲歸養作思親說以見志而欲以事親之心爲事君推愛親之心以及物焉有子瑞年十二始知向學卽訓之經術開以聖賢之學於官所構書捨若干楹扁曰五淸而自爲之記著其所以爲五淸者又嘗大書涵養徳性希古聖賢八字以授瑞卒成其子明經登第官翰林爲檢討以文章名海內云贊曰予觀世之仕者往往惟富貴利達之慕而不得則熱中𨿽遺親後君有所不顧孰知以民之休戚爲命乎有若公之所存以事親之心事君推愛親之心及物者其度越流輩逺矣能立是心而盡其道焉𨿽古君子何以加諸夫何天不假年而弗究厥施豈非公之遺恨也耶予少聞公名而弗獲一靣近檢討述公年譜而以書來俾爲之傳乃爲撮其大略如此

方母貞節傳

方母姓章氏香溪人故封監察禦史思恩之孫女也防有良質淑慧貞靜不妄言笑而好作女工凡績紡織絍剪制縫紉皆極其精父母愛之擇所宜歸字與同裏方良規方亦名族乃唐英處士幹之遺裔也旣歸而事舅姑諧妯娌克勤婦道上下宜之不幸天不假年良規嬰疾蚤逝時章氏年方二十有七遺孤廷儀尙在𦇤褓晨夕悲慟如不欲生蓬首垢靣以奉幾筵防哀茹苦以營喪葬未幾而其舅繼故姑亦老矣夫之昆弟先以析產異居莫之顧省防防孤嫠何以自存族人見其盛年恐不能守有以言撼之勸令攺適者章氏毅然作色三復柏舟誓死靡他𨿽薦罹喪禍家計索然寒燈孤幌寂寞難堪而鐵心石腸始終不變晝夜劬劬惟以養姑教子幹蠱克家爲務其事姑則左右就養承顏順志而得其歡心其理家政則正男女之別謹出入之防內外斬斬以嚴見憚事無不立課童僕以治農業率女侍以勤婦職外供賦役內給賓祭衣食之需皆量入爲出謹身節用嵗積月累家日充裕而富倍於夫存之時矣其教子廷儀則崇儉朴去華靡謹修鄕行不爲市道嘗治醫術施藥濟人人有假貸財物不能償者亦不責其償也鄕稱善人長者皆以爲母教所致故前郡守劉公惟馨大書貞節以表其門而縣令蔣侯又具其事行以聞於朝云贊曰聖人傳易至坤以地道與妻道臣道並言而歸重於代有終其生物之功妻道臣道無不然也吾於臣道未暇致詳姑以妻道明之則夫之有子而代之教有家而代之理若文伯母之擇師而教子成人孟母之三遷而教子爲賢又皆能躬績織以勤其家無非代夫以終其事也亦何異於地之代天終物之功哉吾鄕女婦往往夫死不嫁從一而終亦云貞矣而他善無聞於道猶有歉焉獨聞廷儀之母教子能善治家能富其夫𨿽沒無遺憾矣頗有得於坤道之代有終者故因廷儀之請爲傳其事以示後之爲母者焉

墓志銘

束鹿知縣三無黃先生墓志銘

黃先生姓也遁名也子嘉字也三無其別號也光之固始閩之侯官與莆先世所遷居也唐禦史滔其始祖也元興化毉學教授大有皇朝工部主事文圭翰林檢討束鹿知縣壽生其曾祖祖父也贈孺人陳氏其母也安福儒學訓導祁州束鹿知縣其所歷官也以明經薦先生者安福教諭徐安祖也以學令堪縣令薦者刑部郎中邱重也以束鹿治行交章上聞者巡撫都禦史陳泰保定守傅霖也博學多識於六經子史百氏之書無不搜獵爲文詞平實有理致有三無稿若干捲藏於家此先生之文也母孺人嘗有痰疾躬湯藥弗懈晝夜翰林卒京師匍匐數千里扶櫬以歸𨿽貧無以爲喪而凡送終之具必謹於禮弗敢苟先是莆之宦遊而死者子孫多以貧故火之而歸其殖自翰林以禮葬而俗始變奉祭祀必誠必敬不以老若疾而少怠葺先祠及先塋之毀者弗憚勞費季父之孫與妻之內侄有孤貧不能自存者皆爲娶妻而厚防之使有成立此先生之行也在安福日與諸生論說經義毫分縷析亹亹不倦必使厭所欲乃已經其指授者多取髙第爲顯官而尢以行誼得士譽旣去官餘三十年道其賢者如出一口此先生之爲教也嘗考四川及山西鄕試當道者皆不得以私取人此先生之典文衡也束鹿爲畿甸大邑多豪族貴人怙勢干政難治也先生律己嚴而臨民恕事無巨細一斷之以義不爲利疚不爲勢回彼𨿽不便於私而未嘗不服其公也民有訟曲直徑決於前不以屬吏官有徵發必躬閱版籍驗其丁產以爲髙下人無所售其姦嵗嘗饑民無所得食乃令富人子弟入粟百石者補爲吏得粟數千石而荒始有備縣故有牧馬地爲豪右所侵者悉覈出之然後馬之芻秣及虧損者有所取給北方多曠土著令聽民有力者墾之不徵其稅而鬻產欲得售乃以其徵稅之田亦冒爲所墾田皆以不稅立劵於是業去稅存而民愈困先生廉得其故令鬻田者各實其所有之稅與田而以稅均之受田之家當外寇之變眾心皇皇莫知所爲有欲棄民社挈妻子而逸者先生獨毅然不可集吏民諭以禍福爲之部分約束揭竿爲旗剡木爲戈誓以必死時畿內城邑多爲寇所焚掠無遺積而束鹿實賴以完縣有城而圮不可弗治乃集諸童穉分畨爲之不以妨農保定諸衞屯兵嘗暴於民者皆有所憚不敢肆外戚有請田滹池故地因而侵奪民田者必與力爭而歸之民不少假借有野蠶繭於桑上父老告曰是明府徳政之祥也前此爲令者嘗獻以取寵盍獻諸先生笑曰吾何有於徳殆天以是衣吾民耳昔柳公綽居官不奏祥瑞吾何敢貪天之功爲公綽之罪人哉卒不獻初邑之編戶不滿二千比去官乃至三千餘戶此皆先生之爲政也秩滿且去而仍有束鹿之命民所畱也詔增六品秩贈封其父母與妻旌治行也築室所居之西杜門謝事間與鄕之耆舊徜徉詩酒踵樂天香山之防而郡守嶽正爲樹諸坊者表耆徳也甲子四百八十有五先生所享年也成化乙未十有一月某日卒之年月日也又明年丁酉正月壬寅葬之年月日也莆城南羅漢峯之原先生之所葬也同裏太學生力久之女封孺人鄭氏先一年卒而吾友行人司副莊孔易爲志其壙今附以葬者先生配也故雲南道監察禦史曰深仲淵今南京大理左寺副曰潛仲昭者先生子也妻縣人林長熙者則其女也曰乾元先卒曰幹亨成化乙未進士曰乾剛曰乾淸曰乾正者皆先生之孫也曰如金曰如塤其曾孫也敍次先生羣行而徵銘以葬者卽仲昭也按狀而爲之銘者仲昭之友章懋也銘曰師而明吏則良儒之效何章章材孔碩行以方局於位施未光栽必培天之常躬不獲後其昌莆之原封若堂銘我詞昭無疆

楓林謝君墓志銘

予友楓林先生旣沒且葬二十年矣今年秋其子處州通判諮具事狀以書來乞銘予與君舉進士同年在翰林同官且營道同術而志同方相知最故誼弗可辭乃按序而銘之君諱文祥字元吉姓謝氏別號楓林世居衡州耒陽之羅渡曾祖某祖某皆有鄕行父必賢以鄕舉進士歷官洛容江都知縣終無爲知州母楊氏嘗感異夣生君於江都官舍防有奇質其孝友之性防隅之節夐異常兒及無爲卒於官君年甫十有四哀毀如成人比長能刻意問學嗜書如飴晝誦夜思矻矻不少懈爲文亦豪健有气華問日流湖南人士從遊者甚眾景泰癸酉與兄文華同薦於鄕成化丙戌登進士髙第選入翰林爲庶吉士君得盡讀中祕書友天下士益加淬礪以充其所未至慨然欲有爲於當世不肯碌碌以負所學也後二年擢授陜西道監察禦史曰是足以行吾志矣侃侃立朝知無不言言無不盡數上疏忤犯大臣不少顧忌一時風采凜然有蛟龍在淵虎豹在山之勢而當道咸側目焉不數月遂左遷爲南陵丞凡可以利民者皆欲次第爲之而邑有令郡有守又有巡撫巡按諸大官事每掣肘弗克究其所爲嘗值嵗防民以餒告君請於上不俟報而發廩賑貸焉民咸徳之而巡撫都禦史海南邢公持文法將以擅發罪君君曰若請而待報湏及數月民之殍者眾矣以是獲罪固所甘也卒亦不能罪君在邑二年自以不能毀方瓦合俛隨人後且牧人牛羊而求芻不得何可一朝居也乃以病謁告乞歸田裏時年方三十有八日與鄕之耆舊徜徉山水鼓琴賦詩飲酒奕碁爲樂不以一毫世故嬰心教諸子惟詩書禮義是崇不使趨於利也曰汝等能有成立庶幾可卒予志閒居九年忽一日無病而卒成化己亥八月十八日也距其生宣徳癸醜得年四十有七明年庚子葬於邑之義興鄕辰岡山有遺文若干捲藏於家君娶李氏前雲南按察使璽之女有賢行子男六人長卽諮次曰訥鄕舉進士曰誨曰諤皆邑庠弟子員曰言曰訪尙在家塾女二人劉甫資世英其婿也君狀貎魁傑而志鋭气剛勇於爲善事親能孝與人交有終始嘗與予抵掌談論謂天下事無不可爲者恆以古人奇節偉行自許故其居官言人所不敢言爲人所不敢爲𨿽擯廢厄窮而意气彌厲未嘗有憂戚不堪之色予亦謂才噐不凡足以有爲天之困屈之者殆將堅其志老其才而大其用也孰謂君之遽止於是耶嗚呼悲夫銘曰矯矯謝君邦之司直有蘊無時一鳴輙斥吾身可斥吾節不渝靡容立仗爰用求芻厥或撓之吾其歸矣鼔枻洞庭濯纓湘水維材維志若以有爲不位不年乃止於斯胡畀之瑤而奪之遽徒抱瑰英閟玆幽隧彼躬不獲惟後之貽爰作銘詩以永其垂

兵部員外郎鶴山陸君墓志銘

正徳己卯四月甲申兵部員外郎陸君汝亨卒於官僚友爲具棺以殮厥配徐孺人擕防子自京師歸其喪諸孤奔赴及於中道遂相與扶櫬而殯於中堂予往哭之而卜宅尙未定也又明年始得地於瑞山鄕瑞山祖塋之左以十二月十有四日墳而厝焉其孤近仁親仁衰絰踵予門拜且泣曰先人少嘗從遊門下荷教多矣今仕而登朝不幸死於其職願先生哀而賜之一言志於幽堂以慰先人於溟溟則𨿽死猶不死矣予謂汝亨之死重於泰山而見素林公爲表其墓足爲不朽之托若予之昏耄垂死言不能文者何足爲輕重哉因謝不敏而近仁兄弟堅以母命爲請不獲卒辭乃按其執友董道卿之狀而述焉汝亨諱震姓陸氏汝亨其字也別號鶴山世爲蘭谿純孝鄕人曾祖子昭祖宗南皆不仕父敬夫贈文林郎泰和縣知縣母陳氏贈孺人汝亨自少頴敏出眾年十五以父命入邑庠與同裏黃夢弼共學皆有大志不屑爲世俗之習與邑中名士姜仁夫實夫軰過從論學時或入山大爲讀書計旣而累舉不第乃與夣弼來從予遊予語古人爲己之學及先正截斷爲人之語必湏講學克治知行並進然後可以有得於是務爲窮理修身孜孜不懈治己酉遂與夢弼並以易舉於鄕防試禮部夢弼先第而汝亨未偶怡然而歸築室白鶴山中日讀諸經史傳皆有程課講求玩索必求有得慨然有志於天下凡古今事變經濟大略一皆理防以爲天下事無不可爲者一日促裝將往禮部忽值母疾遂止不行日侍湯藥衣不解帶夜焚香告天請代及歿而哀毀瘠甚殮殯及葬祭一皆以禮不作佛事繼遭父喪禮亦如之喪畢後以祿不及養欲絕意仕進人謂父有遺命不可違也乃循例北上適予亦被命承乏南雍而汝亨復來卒業講磨精至遂以戊辰登第差往諭雲南諸夷竣事而歸銓曹選授江西泰和知縣始至卽訪求民情吏獘與賦役輕重風俗美惡而一新其政有事幹上司而不便於民者卽詣巡守及府中稟議而更易之有事渉可疑及重難者必親履其地廣詢於眾務得情而後已時逆瑾擅政以逋鹺誣民邑中船戶該償銀兩以萬計幹連數百人諸邑皆急徵於民汝亨極力辯白而盡釋之鎭守中貴嵗取貢絺亦爲告免得減其數民賴以蘇其學久弛則飾文廟新祭噐增築學捨使士皆肄業其間而刋示宋諸儒講義使之誦習每與諸生論學必以忠孝禮義爲先而重建忠義忠節等祠以風勵之若社稷二壇譙樓二亭皆新之又毀滛祠及新創寺院以正陋俗其行鄕飲則賓介必推其齒徳之尊者不濫及也其行養老則擇其髙年之有徳與淳篤者而以齒數給之米肉絮帛不泛與也其與鄕宦相接必加禮貌不通私謁也其獄多滯囚皆立限完結無淹禁也其俗好健訟則日勤聽斷庭無畱訟也府差下縣淩辱官吏取索害民則申文本府凡推徵追捕隨事緩急定以期限使其後先完解不勞遣人而差擾遂息凡裏役除正辦外別有小日則爲之裁節日費十減其九邑故有兌徵糧稅皆陷糧裏陪貱則召人首告及捜出冊中詭寄灑埋撇等米淸出一萬五千餘石而稅無虧耗舊僉民壯不公且不堪用則計糧五十石編定一名每名出銀若干當官雇募壯勇一人常川應役嵗運淮糧原撥吳城等處交兌其費甚重申淮贑軍就縣交兌而軍民兩便修理縣倉而造新厫一區於縣左措置積蓄及贖罪米谷以備饑荒其省耕下鄕則勸課農桑問民疾苦病者施藥死者給棺旌勸善良而禁治其彊梁習非者無非欲其相安於田裏時地方盜起則立保伍法使民隨所居村落相附多則五十家少或二三十家推其有材力爲眾所服者爲約長少壯者編爲什伍各備噐械分夜巡警守望相助而境內以寧已而江西各處盜起嘯聚山洞攻城池掠府庫甚至官亦被執時汝亨北覲始歸議欲築城先事卹民乃重減科加卹小民操習民義仿武侯八陣圖法演習武藝朔望躬詣教塲校射士气爭奮賊眾環視不敢入境因而措置築城內爲磚城周七里有奇外築土城十里以備其不足所用磚石工料諸費規取有方民不知勞僅兩月而成功當道嘉其能城各郡邑皆委汝亨經畫又因調取狼兵撫按促回計議接應汝亨謂狼兵所經擄掠甚於刼盜乃請總制出令軍船不許灣泊若一船泊岸則刑其船戶十船爲幫以次抵岸領受支應不許紊亂由是人皆肅然兵過後又取用於軍門而永丰新淦等縣黃柏等峒皆所督守擒獲賊首某等以功受賞又委督操袁臨吉三府兵快以防後虞而諸公每有旌薦必以爲稱首焉己而秩滿三載攷績赴部課最還任未幾以急缺風憲召用民庶灑涕攀畱遂相率爲生祠祀之膺召赴京而銓曹拘於年例不果入臺乃授兵部武庫司主事奉勑追贈父如其官母爲安人本部委令看本數月每與中人相忤辭不就攺差督漕及督視武學又差巡行紫荊等關深嘆武備疎略欲加整飭則事多掣肘又因論彭中丞及胡憲使事與當道不葉已有歸志時有太皇太后大喪聖駕自北狩奔歸僅數月復有防出狩汝亨抗疏謂謹大禮守大法以隆治道事開陳仁義指摘時獘憂深而情切義激而言直幾獲重譴賴大臣力救而免旣而陞署員外郎吏曰宜持帕往謁印綬監汝亨獨不往遂移疾欲歸官長日使人速出視事吏胥郎曹疊往催迫不得已復出視事迨秋而大駕復北狩不復可言去矣但以時事日非憂悸成疾屢欲求歸求南求外補皆不得越明年駕回郊天未幾復有南巡之命汝亨與武選郎中黃君伯固皆欲有言遂相謂曰古者天子巡狩無非事者而一遊一豫民獲休助固爲善也今乃巡遊無度而流連忘返使民胥讒作慝而供億煩費爲郡邑之憂吾軰𨿽官非言責而輿馬侍衞之眾皆所職守苟舉而不法亦所當言不猶愈於工執藝事之諫乎況聞寧府久蓄異謀欲爲不軌中外莫不知之設有博浪之變悔將何及乃各述所見而參合爲一疏聨署以進其疏所陳曰崇聖學通言路正名號戒遊幸去小人建儲貳六事而忠憤激烈詞气剴切不自知其上逆龍鱗下忤權貴也疏旣入日待罪闕下是後在廷羣臣皆以是事伏闕而諫者二百人已而有詔以汝亨與黃伯固等六人首倡是議同下錦衣獄餘皆杖之而同負鉗校以跪於門者五日汝亨六人又三加訊杖而坐系一月黜降爲民餘皆降調有差汝亨在獄中嘗與伯固講易九卦明處憂患之道同獄人皆處分後事汝亨獨無一言及出獄還捨其孺人謂曰何自苦如此汝亨曰吾身所爲吾弗悔也由是病勢日危一日索筆作書與諸子曰吾𨿽死汝等當勉爲忠孝庶不負吾所教也明日與其配孺人拱手曰吾與汝別矣目遂瞑其日惟徐孺人與防子在側凡同鄕同年及同僚皆來弔哭而奠之相與經紀其喪越旬日而櫬行汝亨生天順甲申十一月七日終正徳己卯四月二十七日得年五十有六徐孺人同裏名家女有婦道善克其家子男五人近仁親仁縣學生友仁求仁體仁女一適南京刑部主事同邑姜綗孫男四女二俱防狀之所述如此是則汝亨所宜銘也已銘曰天之生才國士爲奇侃侃汝亨脫頴嚢錐有學有識有猷有爲卓乎其志匪夷所思出爲人牧懇懇子民入官郎署念念畜君子民遺愛生祠載新畜君何尢角招未聞平生所立足垂不朽下臣獲考並遊顏厚取義成仁天胡不祐不於其躬用昌厥後銘以昭之少陽齊壽

松坡府君壙志

先府君姓章氏初諱糾後更諱蕃字申甫別號松坡世家蘭谿之純孝鄕循義裏髙大父觀妣毛氏曾大父禧妣劉氏大父叔良妣髙氏父邦和妣徐氏世有隠徳而大父遭元季亂後再植有家尢以徳義聞於鄕邦洪武末嘗以材行徵至京師將授以政力辭而歸人因稱爲徵仕府君生於永樂丙申七月乙已自防明敏有大志最爲徵仕所鐘愛比長讀書好古手不釋卷自經傳史籍以及陰陽地理星命醫卜養生等書靡不精究而未嘗爲術者所誑遇僧道巫祝凡左道誣民者輙痛斥之其自信之篤如此爲人剛嚴方正語笑不妄飲食有常度言信行果義所當爲者不計利害必爲乃已克家幹蠱奮然有立其事祖若父處兄弟克盡孝友其教子孫必以詩書禮義弗納於邪蚤夜起居以身率之至其訓告鄕族子弟𨿽就事論事而要其歸卒不外乎安分循理愛人利物之意鄕閭稱厚徳君子必歸之府君云成化壬辰以懋貴封文林郎南京大理寺左寺左評事治辛酉二月癸未無疾而終享年八十有六娶同鄕吳氏封孺人先府君八年卒子男三長懋成化丙戌以禮部第一人登進士第官至福建按察司僉事致仕次忞次憼孫男六曰擴曰防早卒曰捷曰拱曰擇曰拯業進士充邑庠弟子員女三長適趙儆早卒次適兪瀫諸葛誥曾孫男六防詢誥詡諧譚女一姢尙防懋以是年三月甲寅窆於鄕之樓塘兆嘉山府君平日所自卜棺槨墓亦所預營治最爲堅致者也孤懋以愚不肖不能顯揚萬一敢敍次世系志業之梗槪刻置壙中且將請文作者以表其隧號慕隕縮昊天罔極嗚呼痛哉孤懋泣血謹志

墓表

耕云處士董君墓表

自予謝病歸田裏餘二十年裏少俊多辱與遊予取古人爲己之學若大學之敬中庸之誠論語之操存涵養孟子之體驗充廣者與之商確而從事焉往往以爲非進取所急有厭棄而去者獨董生遵數軰以予言爲可信過從最久故其學講究必精操履必謹發於文詞不求合主司而求合於經不求通時好而求通於理用是累舉不偶而志不少變予愛之重之意其必有所自也今年春遵忽狀其父處士君之行而告於予曰孤不孝弗克自奮以顯揚其親爲罪大矣今先人歿且二紀墓木旣拱而墓石未有刻焉深懼先徳日就湮微愈重不孝之罪惟先生哀而賜之一言使後世有見焉則遵𨿽爲明時棄物無憾也予與君𨿽同鄕邑而未及一識其靣將奚以爲言哉然於遵則不容黙黙也乃按狀而述焉董爲吾邑著姓其先有居望云鄕者爲八行先生師仲在宋宣和中以孝義有聞而居蘭陰山爲教諭先生心傳嘗從禮部吳公遊在國初時以文學知名蓋君之六世族祖也君諱華宗字克振別號耕云曾大父叔良大父子材皆有鄕行子材始自蘭陰別居東湖故今爲東湖人父孟暘母陳氏君𨿽不及於學而天資孝謹事其母油油翼翼凡可以悅心志適口體者必竭力營致𨿽老弗懈事其兄如事嚴親不敢専所行不敢私所有母視其嫂子視其侄莫或間言𨿽至析防而友愛不衰外而族姻鄰里以及嘗所與遊之人靡不得其懽心凡嵗時防集與賔客往來必丰其具而不計窮空有假貸不能償者不復問也愛其子遵不使之勤生治產以隨俗謀利而教之爲士年方覊丱卽遣入邑庠求明師良友與之處縮衣嗇食以資給之期以大振厥宗惜其學未就而君弗能待也卒於成化甲午三月二日壽五十有二葬所居甘棠鄕新豊裏東湖之滸應村之原則其年之十二月九日也娶城北杜氏有賢行子男一卽遵也女一適江正孫男女各二其見於狀者如此嗚呼君𨿽浮沈裏閈不求聞達而行修於家善稱於鄕教成於子貽謀逺矣而遵也又能明經砥行以揚君之休其所就有未可量者豈非韓子所謂蘊必發起而大者將於是乎在耶故書其大略使揭諸封隧以式其後人

按察使姜君墓表

正徳丁卯夏五月甲子河南按察使姜君終於家以某月日葬於其鄕甘露裏余村之原僉都禦史海陵儲公旣爲志於幽堂矣其嗣子鄕進士淸又以昔在太學嘗從予遊又奉廣西方伯舒君某之狀衰絰來拜乞表其墓予以耄荒不文辭謝不能而淸以君治命固請不已予𨿽不獲識君而舒君非阿所好者乃按狀而書之君諱綰字玉卿姓姜氏廣信弋陽人大考度爲徳平訓導考璧母汪氏君生有至性五嵗失怙悲泣如成人稍長能自力於學徳平奇愛之嘗樵采以供母暇輙誦書不輟後終母喪遊學莆田業成而歸第成化戊戌進士授景陵知縣至則決滯囚去豪猾修復義河開陂築堤以興民利又新廟學設鄕校祀鄕賢教民婚喪以禮而革其陋俗以治最聞拜南京河南道監察禦史抗直敢言不少顧忌嘗陳治道十事及論午朝宜及大政又論大臣之規起復及玷物議者眾皆側目有權貴擅侵蘆蕩之利君率同官九人合辭論其十罪反爲所誣諸禦史皆落言職出補外廷臣交章奏畱不可得而九人聲望遂重於天下君判桂陽州不以遷謫渝其志節益究心民隱治如景陵上官重其能凡諸郡有大訟疑獄必以屬君而大治闕令檄君往治皆有惠於民遷寧國府同知僅及三年而去亦有治績民爲立去思碑焉擢知慶逺府其地邊夷君不鄙夷其民而建儒學課生徒以興文教治樓櫓閱民兵以修武備民獠攺觀先是客舟由柳江抵慶必假哨兵防行兵官遂以爲利君一日自防府遡江還郡諸客舟皆隨以進賊憚其威名不敢犯自是舟行無復用哨矣蠻酋韋七旋韋萬妙久爲寇暴總戎者不能討君悉以計斬之七旋之黨合諸洞賊眾數萬來攻城君先約束四鄕民兵令賊至且勿與交鋒宜據險以待乃部署吏民乘城拒守賊進穴城城且潰君募敢死士擊穴城者殺數十人已而四鄕兵至合攻大破之斬首二百餘級追奔數十里威震南蠻而東蘭等州侵地皆歸右都禦史劉公大夏謂君有文武材薦爲廣西按察副使提督右江兵備乃別防貪決疑獄練將士繕兵甲實倉儲完城堡凡羣賊出沒二郡者悉討定之思恩岑濬擅興戎旅襲破田州逐其知府岑猛放兵四掠君疏其罪有詔防兵徵討而遣君先往撫諭濬不受命狂悖益甚遂請總兵防討而時已有疾輿疾統眾抵其城下與諸將分道夾攻賊戰敗走保舊城其黨悉潰濬勢窮自盡而積年逋寇一旦盡平以猛始釁復拘之武緣君因上疏請以思田二州分設州縣攺建流官統治勿使夷種得專土民庶幾用夏變夷而患可息條具建置事宜上聞朝議多是其言已而劉公去廣羣論不葉弗克悉如所志君遂以疾乞歸弋陽已而吏部復奏起君爲河南按察使到官未幾而舊疾復作疏乞謝事抵家數月而卒得年僅五十有二君天資果毅膽气絕倫而勇於有爲其居家孝友恆以祿不逮養爲憾而事二兄尢篤恭愛居官以儉素率下視官事如家事與人交有終始處事必盡人謀臨變劇辦治不撓其用兵身同士卒甘苦不用鄕導而豫圖山川村落道路所由故兵行而人莫能測不調兵食而令土兵自持糗糒有獲卽分給之故人樂效死而所至有功君配周氏善事君子徳音不違子男三長卽淸次曰濟蚤卒季曰女二人裴朴陳誥其婿也昔漢張綱爲禦史嘗埋輪都亭條列梁冀兄弟無君之罪十五事京師震竦後𨿽爲冀所中而出守廣陵又能化服劇賊數萬南州晏然非其倡言立朝威望有素能致然乎今觀姜君南防十罪之章聲聞朝野庶幾亦有綱之風焉則諸處治民之最績廣南破賊之奇功特餘事耳使當大任而悉行所志又豈不足以服蠻寇而息邊患耶若君者亦可謂國之勞臣矣故爲之表以示其後人俾知所以崇徳而象賢哉

文山先生吾君墓表

吾友文山吾君以治甲子九月六日考終於家明年十二月十日葬於其鄕溪盤浦之原其子中書舍人翯旣書其世冑履歷生卒嵗月刻置幽堂矣迨免喪而舍人與其弟進士翕來見以狀授予乞表其墓予之辱遊於君最故而知之深也誼弗可辭第以耄荒不文而又遭子與孫之戚久弗克爲今年夏舍人復自京以書來促乃按狀而書之君姓吾氏名景端其字別號黙齋世家開化之文山其父愼齋司訓長垣時生君於學宮防有異質敏悟絕人八嵗能詠詩達官長者皆以成人禮之比長而侍母於家治生之暇不廢講學初治書及左氏春秋旣乃受易於僉憲方先生泌所作易義多所發明方深噐之以女弟妻焉天順己卯魁薦予以癸未防君京師與之論易造詣甚深而責善輔仁尢多禆益始定交焉後入太學與安福劉戩景元四明楊守祉維立爲麗澤之防聲譽甚都一時士大夫咸慕與交貴遊子弟爭從受業莫不以掄魁擬之旣而劉楊皆進士及第位大僚而君五上春官俱不偶人謂宜再需後舉君曰吾親老矣可擇祿耶竟就乙科得教諭江浦楊文懿公以文送之曰三釡足樂萬鐘何加景端奚翅加人一等哉爰迎愼齋之官母夫人徐以廢視弗克偕乃畱其妻若子侍養於家其在江浦嚴條約以身率物教人講學爲文娓娓不倦而於禮義廉恥孝弟忠信之行尢惓惓焉學東有隙地數畝因其沮洳鑿池種蓮構亭其上扁以求樂且因以自號每侍愼齋遊息其間胸次灑然有吟風弄月之趣蓋欲示人以周程之學而諸生未有能得其意者時定山莊孔易謝病家居日來亭上淪浹道徳商確古今相樂也且爲記焉其學宮文廟隘且圮欲攺作之一勸募間上下樂助不費公帑而輪奐一新其所施爲知急先務而能感人類如此上官之賢者皆以爲有道賓禮之禦史大夫戴公爲禦史提學南畿知遇尢深湖廣江西皆聘司文衡而崇雅黜浮時號得人居數嵗愼齋以桑梓爲念因奉以歸還復之官每鬱鬱不樂作籠鳥賦以見志適有持憲節者責其逢迎以貴勢臨之歸志益決又以長子喪乞歸養當道重其去欲畱之獨禦史劉君謹謂君之歸系風化不小慨然從之旣歸而父母年皆耋耄朝夕左右志養不違或具壺觴而燕適侍杖履以徜徉親心無不豫焉及二親相繼以壽終自殮至葬一以朱子家禮從事𨿽老而猶毀瘠𨿽久而哀不忘人以爲難縣令欲以孝行上聞力沮止之與其弟暕怡怡相樂終始無間言其族蕃大則追復逺祖祀田嵗時祭掃爲宴集胥訓誥以聨合之有貧乏則加以周卹鄕鄰有忿爭不平之訟皆化息焉其治生則種粟挿杉爲終身之計日以詩書課其子侄無一毫外慕意獨每聞邊患及郡邑旱潦則憂形於色見公家獘政民所不堪則憤懣太息其爲學𨿽不廢舉業而志専爲己嘗類集朱子讀書法以存心主敬爲先致知力行爲務不溺於記誦詞章之習爲文不事剽竊牽綴無險怪華巧惟以理勝善筆札尢精於艸書自成一家人得之者如獲珙璧歸自江浦而家食者殆二十年鄕邑子弟及四方學者考徳問業戶屨嘗滿嘗書太極西銘以示爲學本原及舉管子思之思之又重思之之語爲窮理之要又嘗謂學者曰學貴有用然湏是養气气充天下何事不可辦故從之者隨其力分咸有所得學者不敢道其姓字皆卽所居稱爲文山先生令聞廣譽日新月盛工部主事林沂刑部主事潘府禦史余防咸薦其才行可大用皆格不行楊文懿公在吏部欲用爲提學亦不果甲子孟秋以愼齋忌辰主祭少勞重以傷感遂寢疾不起嘗曰消息存亡之理吾見之已審卽死何憾一日彊起索筆寫遺命數條大約以耕讀爲業忠孝爲念喪葬勿狥俗爲禮語甚切要疾旣革作一贊云濁質濁气去物去蔽一防靈光依然尙在命孫謹書之語畢命遷正寢而終距其生宣徳辛亥享年七十有四娶方氏行人司正瑛之女甚有婦道克配君子子男三長翀早卒次卽翯由文安教諭第壬戌進士授今官季翕第戊辰進士今知長洲縣女二汪深孔憲其婿也孫男八曰讙誼謹誠譽諏譽誘其所著有五箴解朱子讀書法周易傳義防同等書所爲詩文有太學江浦還三山稿藏於家其世系本末具予所述愼齋墓志而羣行之懿備於門人方豪所狀者玆不悉著夫以君之所立如是而終不遇焉其殆天之未定或者將以啟其後耶乃爲之表曰嗟嗟吾君其學爲己其仕爲親有卓其行有蔚其文人之所惜何蕃劉蕡子之所志茂叔伯淳求𨿽未至志則已勤祿位弗逮不顯其身經術有貽不亡者存聲聞奕奕子孫振振一時之屈來世之伸吁嗟乎吾君

陳府君繼芳墓表

侍禦陳君元習狀其曾大父繼芳府君之行而以書介其友東湖董道卿來謂予曰某不孝曽大父旣歿且葬八十餘年矣而墓石未有刻文累世之積郁而未章爲之後者無所逃罪某自童丱讀祖父遺書卽思所以顯揚光大之乃今𨿽叨末第從六察之後而乏濟時之具不能樹勲揚休以光昭其先朝夕思念願得執事一言爲之表章使前人徳善有聞於後以少逭不孝之罪是所望也予謝以庸耄不文不足辱命辭而去之已而侍禦欽奉朝命出按雲南道經敝邑因介邑宰錢侯枉過陋巷復申前請必欲丐言以發幽潛於旣往起永慕於方來則吾曽大父𨿽死不朽矣惟執事其哀之念之隨以狀進予辭不獲命乃按狀而述焉府君諱芳字繼芳姓陳氏蘇之海虞人自其曾祖伯陽祖孟逺父仲祥世以仁厚相承爲邑城望族至君尢溫厚慈良惇尙禮義鄕稱長者遭元季之亂寇陷郡邑眾皆逃匿君與其父亦虛捨出外兼治農末克勤以儉再植有家迨及聖朝削平寇亂天下乂寧郡邑舉君總徵一縣租稅君委身奉法使民惟正之供不以一毫自私民皆徳之課入嵗充自洪武永樂至於宣徳六十餘年如一日焉他若卹匱周貧拯人所急及興廢舉墜皆力行不倦邑中儒學頽獘舉君惇匠事而事事不苟速有成功其爲善可謂有恆者矣君嘗於其家構堂五楹有一巨蜂來止中棟眾蜂以千計尾綴若旒不及地者二尺其餘蜂旋於外者不計其數人以爲瑞徵云又嘗作重屋積書其中顏曰崇善日遊息其間中嵗後悉以家政付其子凡門外諸勢利之事不復知也有司行鄕飲禮必延致爲上賓云嘗自謂平生無非義之爲子孫其殆有顯者乎某年月日以疾終於正寢得年八十有八葬於虞山東北麓祝家嶺之原其邑人爲之罷市送者踵相接也君娶解氏慈祥簡淡好誦釋氏書平生不禦葷肉生子男四長叔維克紹徳義以孝行聞次叔綱叔瑛叔權孫男六曰谷禾積穗秩穆而積以子貴贈監察禦史曾孫男十有六曰某某而察卽侍禦君寰爲翰林檢討其最少者也觀狀之所述如是則府君之世徳旣有開於其先而遺澤又克昌於其後身𨿽居市不爲市道而篤於爲善不二其心謂爲一鄕之善士非耶使其獲聞聖賢之教而務學以修其行則所就豈止爲今世之士哉昔韓昌黎志貝州李司法之墓以翺爲其孫有道甚文而謂李氏之蘊必發起而大者於是乎在今侍禦與內翰皆府君曾孫而學道能文卽今日之翺也陳氏之起而大者不在玆乎予淺陋不斐之言不足爲輕重敢誦昌黎之陳言使刻諸墓上以告於後之人

祭文

祭彭學士文

惟公位登元輔而不自以爲貴文魁天下而不自以爲奇六經百氏之窮捜如將不及萬鐘九鼎之尊養若固有之在古昔而難備繄我公之優爲方其少也縱橫禮樂曾獨對於丹墀潤色鴻猷亦翹秀於紫薇挽文星於筆鋩驅海濤於硯池防書金匱則馬班之良史自期視艸玉堂則燕許之大手是推曁登廊廟佐理萬幾綢繆獻納從容論思心每先乎憂樂身亦任乎安危愛防人材誰毀誰譽調停國論靡激靡隨羮之以鹽梅之味而眾口自宜藥之以參苓之劑而眾疾自祛

祭陸政克深文

惟公之生稟天間气金玉其相珪璋其噐有學有守有猷有爲志存逺大識洞微行類仲元不夷不惠政希山甫不茹不吐其气之雄也驅駕風霆吞吐虹霓咲語掀天醉墨淋漓其文之懿也風雨一筆雲煙千紙流從肺腑掃盡糠粃妙齡英發頴脫嚢錐出其小技魁捷禮闈公不自奇益求未至窮探六籍旁捜百氏校書中祕藜火夜輝議禮祠曹蒲薦春宜列郡分符名藩佐理民庸載熙庶政時敍書來告我言不及私心之憂矣河患嵗饑廣益集思夙興夜寐蹇蹇匪躬庶其有濟考公所立賢哲是師揆公所至竹帛是期簡在帝心聿隆委寄宜永其年以昌厥施云胡不淑竟止於斯華塗方啟乃系金柅儒林木萎垣星墜天不憖遺邦其殄瘁嗚呼惜哉易簀之際家無畱貲僚友相顧嗟咨涕洟婚嫁未終田園已廢身後之憂孰爲之計嗚呼悲哉遺文有傳遺愛有思死而不朽公又奚悲我辱年盟仍叨姻契相從莫逆嵗幾三紀善惟相勉過則相規溘先棄我予將疇依昔來訪公蓋湖之滸皂蓋朱旛輝煌故里今來哭公蓋山之隅素車丹旐淒風愁予釣防舊約今其已矣一觴永訣老淚如雨嗚呼哀哉

楓山集卷三

欽定四庫全書

楓山集卷四

明章懋撰序

送進士還鄕序

吾少時讀柳子厚送苑論歸覲詩序見其有所謂風雨筆札雲煙簡牘與夫桂枝片玉光生於家曵裾峩冠榮南諸侯之邦者未嘗不羨其文章之富慕其登第之榮也及觀韓昌黎之贈張童子乃曰愈將進童子於道又曰童子宜暫息乎其已學者而勤乎其未學者然後知仁人君子愛人以徳者其用心固如此彼柳所誇者不過庸人之見世俗之言耳嗚呼士君子所當爲者寜獨富文章取科第而已乎成化丙戌之春翰林學士劉公奉天子命品藻天下士某君某以雄文碩學擢髙第而懋亦幸與其列視昔之柳與苑韓與張同出顧公陸公之門者事頗相類已而君以天官奏得循例歸省其親老其問學以俟召用又與苑張之歸覲者適相似君子行也吾不敢以柳之言瀆君聴敢推明韓之所謂進於道者而贈君可乎夫聖賢之道載諸經具之吾心而著於日用事物人倫之間不可須防離者君歸尙當讀所未讀之書窮所未窮之理而以其平日講明之得諸經者若大學之敬中庸之誠論語之操存涵養孟子之體驗充擴一一反之身心實踐而力行之盡落其華以就其實用試厥政於一家則內而父子兄弟夫婦外而宗族鄕黨州裏凡其事親事長處已待人應酬交際之間舉無或背於道求之吾心而無慊考之聖賢而不謬驗之內外而無怨則身修而家齊所以治國平天下者不外是矣他日立乎朝廷之上推其所學見諸實用功名事業直欲追蹤古人不爲漢唐以下人物夫然後上不負天子中不玷科目下不誤蒼生而於道其庶防乎茍徒充經笥茂文苑一舉及第便謂終身事業在是則艸廬先生所謂鄙人而已何取哉懋不肖無似願與君共加勉焉

送劉世美還京序

成化丙戌春三月廷試進士賜羅倫等三百五十有二人及第出身有差旣而循故事選進士充庶吉士員居之翰林膳以大官而不勞以職務俾之盡讀中祕之書以修其所能充其所未至蓋將儲養成就大其器業以大他日之用其爲人才治道計者至重也惟時在列之士閩中林亨大王世英吉水宋爾章華亭張汝欽姚江邵惟貞天津劉世美莆陽黃仲昭東安施彥厚洛陽翟廷光淳安商懋衡安成李廷章耒陽謝元吉江浦荘孔昜石宗海貴溪畢廷珍新淦何惟一山海鄭克修甬東章元益上虞陸克深海虞李世賢番禺鐘美宣閩中王文魁張壽夫皆一時俊髦而懋之不肖亦獲厠名其間凡二十有四人咸以布衣首際隆遇罔不感憤思奮圗惟報稱相與切磨講習端乃心正乃學砥礪乃名節平居論議必以古人上不負天子下不負所學相規勉慷慨自許契誼相投蓋金可斷而蘭與臭也豈非一時之幸哉居嵗余而壽夫文魁相繼以卒亨大復以母喪去存者蓋二十有一人未防而拜官之命下矣爾章世賢仲昭懋衡與某皆爲翰林編修孔易檢討彥厚廷光元益皆給事中元吉克修汝欽惟貞惟一廷章皆監察禦史世美世英宗海美宣主事戶部而克深禮部廷珍水部出視事於濟寜或官守或言責各有攸司曽未逾時而某與仲昭孔易俱以罪責補外仲昭知湘潭孔易判桂陽某亦待罪臨武遐荒萬里自分永與朋舊暌隔矣已而以言者畱南都仲昭曁某評大理孔易副行人其後元吉以言事忤防出爲南陵丞惟貞謫知浦江美宣謝病歸南海皆道出金陵邂逅一敍平生獨恨爾章又爾物故徒以旅襯過此某等又相與哭而送之江之滸追感疇昔寜不爲之慨然也耶去年冬世美適以公事來南都寓於館人者四閱月因得數相過從間與道舊則世英復以憂去克修諸人亦往往防命走四方其朝夕聚首於京師者無防矣因相與竊嘆向之二十四人者別防何時而去就存歿升沈離合不齊已若是而況於數十年之後三百五十人之眾乎其不齊殆必有甚焉者矣𨿽然事變之不齊者天也於萬變不齊之中而求所以齊者人也彼死生也去就也升沈也離合也天之所爲者吾固不得而齊之若乃立身行已之道事君之義不以死生而變不以去就而移不以升沈離合而異吾徒之所以自許有不在天而在人者獨不可得而齊乎齊其所可齊而於所不可齊者有弗計焉則夫不齊也者又所以爲齊也願因世美以諗諸同志尙能於人事不齊之後不忘久要之言乎世美歸金陵大夫士咸詩以餞別某病於不能詩也故敍此於簡首以道吾私云

急流勇退詩序

井庵林生先貴實莆人也起家進士官六察經學行誼推髙一時其立朝有气節侃侃論事不畏權貴其董畿內學校之政以平生所得忠孝爲教士類翕然宗之居無何以疾在告蓋家食者十餘年矣玆復奉命來按兩浙理鹺法剗政之疵剔民之蠧威行恵孚商農胥悅未期月事皆就緒凡咨諏所及知無不言前後所陳時政數十事多見施行眾方仰其有爲而先生又以疾作屢抗章乞致其事命未下聞代者至遂不復造朝亟遣人納其璽書符印而飄然以歸時先生春秋五十有九入仕逾二十載而在職者僅兩考嗚呼其可謂難進易退者矣外臺諸公重其去咸賦詩爲餞而題其捲曰急流勇退蓋取宋錢宣靖公若水故事而云然也詩旣成提學憲副以某嘗受知井庵俾爲之序某辭不獲命乃作而言曰世之仕者莫不易其進也而君子毎難之莫不難其退也而君子則易之其進其退天下國家輕重系焉夫豈徒哉如或進焉決性命饕富貴不能有爲於當世退焉亂大倫羣鳥獸不能有補於名教惡在其爲進退也耶姑以宣靖之事明之方其進而佐同州直玉堂副樞密也政事文章謀猷諫諍傑然有聞於時固非徒進者矣又其有感於呂正劉昌言之事而蹝脫富貴若將凂焉亦豈茍焉而退者有宋三百年士風之美重道義輕爵祿難進而易退者皆自宣靖倡之而文信公之孤忠大節又嘗有慕於宣靖之爲者則其有功名教豈下於桐江一絲扶漢九鼎者哉夫以宣靖之賢進退皆可稱道而麻衣獨以急流勇退目之者謂退之益尢有大於進也觀諸宣靖則知先生矣安知異時難進易退之風不自先生倡之耶諸公之作所以反覆詠嘆深致其意者得非有感於斯耶世之議者不察乎此顧乃以爲無故而茍去矯俗而近名豈其然哉豈其然哉𨿽然宣靖之行髙矣道則未之盡也士君子所當爲者何但如是而已乎古人有言願無以此舉自滿某也敢爲先生誦之

追送謝侍講鐸赴召後序

聖天子肇位四海闡大猷聿隆繼述詔起侍講謝先生於家食以修憲宗皇帝實錄先生如京師取道吾婺中書王舍人允達率諸士友祖餞雙溪之滸眾各爲詩以侈其行王君旣以先生出處之義法乎聖賢者序其前矣然引而未發也某辱知先生最舊適有他故弗遑走送意甚缺然將欲贈之以言而玆行之端由非淺薄所能識也敢推本王君之論而質諸先生可乎昔夫子志在春秋行在孝經斯二者何休所謂聖人之極致治世之要務也世之君子莫不知宗孔氏而要其志行所歸有弗畔焉者寡矣先生少明孔氏經取進士髙第官翰林以文章名海內旣而有所不樂逮遭喪而歸以疾在告杜門著述殆將十稔作防緦亭於祖塋之側以尊其祖以親其族凡所以修徳立功揚名顯親者莫非從事於孝經之行也其在先朝嘗與修英廟實錄稽合同異褒貶得失書法嚴謹無愧良史今玆聞命又幡然出當載筆之任非有春秋之志者耶處非徒處孝經其行仕非茍仕春秋其志彼以猿驚鶴怨爲疑者烏足以知先生哉是行也防金匱石室之藏綜邦國四方之志揚洪烈彰緝熙表忠直黜姦佞大書特書上成皇明一經以續麟筆之絕以幸天下後世謂爲善學孔氏者非耶𨿽然猶未足以究其志也吾夫子之作春秋蓋有不得已焉今先生上遇堯舜之君前席召對從容啟沃凡春秋之惇典庸禮命徳討罪者一一見諸行事以措斯世於唐虞三代之盛非反袂泣麟之比豈徒曰志之云乎先生其尙以春秋之筆而竄定典謨之書哉不然則以行止驗天機若朱子送籍溪之云者亦莫不有孔氏家法存焉於先生何病乎然非所望於今日者也先生行哉某與天下蒼生同一引類

送中書王舍人汶赴召詩後序

嗚呼三代而下儒以無用而取人之鄙薄訕笑者眾矣非儒之無用也儒焉非儒而盜名欺世之不足爲用也安得眞儒之效一白於天下而刷此恥哉吾友中書舍人齊山王先生允達自其先南稜先生得考亭再傳之學於其外祖通齋葉先生以儒名家者數世矣至待制忠文公始以文章鉅儒受知太祖而身歿王事弗防厥施博士公將繼志焉而享年弗永皆未覩爲儒之效譬之火焉久鬰必發譬之水焉久蓄必流其有待於先生乎先生世其儒學以科第起家官鳯閣典絲綸在帝左右令聞日昭具駸駸乎顯庸矣而志有不爲以病免歸豈天意猶有所待耶今天子出震繼離召用羣儒一新庶政慨然有意於唐虞三代之治時在廷之臣有以先生文行爲言者部符下郡縣促令供職先生猶以疾辭而郡邑之大夫交勸駕焉不得已乃起而就道吾鄕諸士友喜相告曰儒道其亨矣乎爰卽其道路所經分爲十詠各賦詩以壯其行先生過予言別出以相示某於諸君之言竊有感焉昔蘇太史平仲謂人之出處皆天其處而修身出而行道則人之所以奉乎天也故儒之未用其責在天用之而弗覩其效無以奉乎天者其責在人天人交至則其道有弗亨者耶今先生之歸未嘗有意於出而以公論驅之出焉豈非天乎天其或者一試用儒之效於今日則先生之出夫豈徒哉但峣峣易缺皦皦易污盛名之下其實難副先生之出亦良不易哉惟先生逺謨以禆新政奉明主於三代之隆毋使儒爲無用而起人之鄙笑斯足以奉乎天而無愧矣先生其敬念之哉所以倡前人之業副友朋之望爲儒道之光者不在玆行矣乎某之辱遊於先生非一日矣敢竊取古人以規不以頌之義而書此於末簡以道其惓惓愛助之私云

送谷齋林先生典之鄖陽序

人情莫不厭常而好異故天下之事往往廢於常而成於異蓋常者其故異者其新也故者人所習見而玩之故厭且忽焉而其事以廢新者人所創見而貴之故好且趨焉而其事以成若風雲雨露之在天走飛艸木之在地皆人所常見而玩者一有甘露之降慶雲之見鳯麟朱艸之生則莫不爭先而快覩焉以其新而異也在物且然而況人與事乎國家故典凡學政教諭諸文學官必歷滿九載而謁選於吏部課其最者乃陞教授此用常制以待常材人不之貴也今天子厲精治理誕敷文教謂學校風化之原教授學官之長匪得其人民罔視效爰命天官妙簡學行優異之士不循常資而擢爲教授以責其成蓋始異其制也時則谷齋先生林君汝惇由西安教諭未滿考而躐拜鄖陽教授非以卓異之材而膺玆異數者乎故士林雷動而歆慕焉鄖故爲襄陽屬縣僻在西南人稀土曠而天下之流民萃焉異時嘗有竊弄潢池之兵者至煩六師以戡定之頃年以來始歸皇化而悉附於版圗物眾地大由是陞爲郡焉其郡新設其民皆新附之民非得於素教而預養之者先生以新制所用師儒而臨新設之郡教新附之民其事皆異於常焉則其爲教必將有出於尋常舉業之外者矣昔安定之教蘇湖時俗多尙辭賦而獨明體用之學故士風爲之丕變人材皆適於用而棟梁榱桷之頌興焉夫湖學之體用不外乎聖賢大學自新新民之道先生素所蓄積也推其所得以淑諸人舉舊染之污而一新之使鄖陽之俗化鄒魯之風則其成功之美必有大異於常者奚止爲文翁之蜀常衮之閩而已哉所謂事之成於異不在玆乎其門人以某之辱遊於先生最久且故而來徴贈言某竊惟先生家學淵源與文行之懿焯焯乎在人耳目不假言矣而區區稱頌惜別之常語又不足爲先生道也惟是鄖陽之行事異於常故欲先生有以成其異者使天下後世知君子之所爲果有異於人焉先生其以愚言爲然否

送羅司業欽順侍親南還序

少司成泰和羅先生允升由內翰來官南雍卽迎其嚴君栗齋先生以就養旣二載而栗齋以桑梓久違松楸在念有歸志焉先生則以栗齋髙年逺涉江湖而二季皆官於外乏人侍養乃疏請於朝得賜假送親南還太學諸寮屬以爲先生是行實關世教之重非但爲家慶之榮也爰各賦詩以華其行謂某於同官有一日之長也俾爲之序嗚呼天下有至徳要道得於降衷秉彛之初發於良知良能之天體之身而身修行之家而家齊推之國與天下無不治且平焉守約而施博者其惟孝乎先王庠序學校之設皆以申明乎此而司徒六行師氏三行之教必先乎此其朝夕從事於詩書者所以講求乎此肄習於禮樂者所以節文乎此而樂乎此也士之所以爲學豈容外此而他有所事乎特患所以教之者無其本耳昔唐陽城以其孝友薰襲裏閈及爲司業而教學者以忠孝有三年不歸省者斥之由是羣生聞禮後學知孝而忠義之士若何蕃輩皆出其門國家卒有賴焉謂非本之身教而致然耶今先生以詞林魁彥膺師儒之任其教道之善職務之修立身揚名以顯其親者固無不至而迎養其親於是也朝夕左右夔防齋栗先意承志以恱其心非徒防甘溫凊以奉口體而已玆復親導安輿錦歸故里則所以尊其親者又有加焉今聖天子厲精政理圗任責成凡羣臣以他事乞歸者皆莫之許而於先生侍養之奏卽允其歸豈非欲以孝治天下而重先生之身教乎先生行矣戱防髙堂薦羞先壠靡有不孝自求伊祜竣事而來陰感黙化則濟濟多士寜無克廣徳心而興於孝弟者耶殆將有徳有造不肅而成必有若君陳張仲者出而媚於天子以弼成孝治視彼陽城之生徒斤斤皆循法度者不足言矣某也親旣歿而年已邁孝有不及弟有不時欲爲先生之行不可得徒切慨嘆無足爲教願因先生之教有成而幸逃屍素之責焉故書此於簡首以道吾私云

新刋楊鐵崖詠史古樂府序

昔者元氏之有天下也收南宋之遺才而廸簡在王廷風敎稍振故文章一脈代有作者未嘗絕響若虞伯生範徳機楊仲掲曼碩歐陽原功馬伯庸薩天錫曁吾鄕黃晉卿柳道傳諸人各以其詩文鳴莫不涵淳茹和出入漢唐郁乎郴郴何其盛也然其時眾作悉備惟古樂府未有繼者於是防稽楊鐵崖先生與五峯李季和始相倡和爲漢魏樂府辭崛彊自許直欲度越齊梁而上薄騷雅偉乎其志哉至如詠史則季和每推服鐵崖爲上手鐵崖亦自謂余用三體詠史用七言絕句體者三百首古樂府體者二百首古樂府小絕句體者四十首絕句人易到古樂府不易到至小樂府則他人不能惟吾能之若此編所錄者特其一體耳成化癸巳禦史中丞江浦張公巡撫閩中涖政之暇出示某而語之曰鐵崖先生平日所爲樂府詩最多今僅有存者天官少宰葉公與中曩爲僉都禦史出撫東廣嘗得其門人吳復所編若干首已鋟諸木矣近得此帙於前江西提學黃先生純之子知州喜其詞古意古可興可觀讀之使人懲創感發隠然有三百篇之遺風特未得其全集耳玆將刻而傳之子盍爲序某辭不獲命乃復於公曰自王迹熄而詩亡一變而騷再變而選而樂府而歌行諸作至三變而爲律作者徒知從事聲偶之間而不能馳騁以極夫人情物理之妙其去古也逺矣獨先生之作逸於思而豪於才抑揚開闔有美有刺陳議論事婉而防章上下二千年間理亂興亡之故若指諸掌而其命辭皆卽史傳故實櫽括而成葉諸金石若出自然昌黎所謂橫空盤硬語妥貼力排奡者先生有之是宜公之甚好而欲永其傳也𨿽然鐵崖法乎魏漢者也公且好尙之若是如有國風雅頌之音則其好之宜何如哉公之於文詞且欲復古而況爲政豈不欲行古道而使今之天下復於唐虞三代也耶斯則某也深有望焉乃若先生名系爵裏與其文行之詳見於宋太史景濓所爲墓志者已暴於世矣玆不著云

重刋香溪範先生文集後序

進士唐君尙虞之治蘭谿也用儒飾吏善於其職克協上下聲稱翕然乃於涖政之餘閱地誌訪遺書禮鄕賢將以興廢舉墜隆化美俗於是香溪先生範公之後曰永昌者出其家藏之集二十有二卷蓋先生從子右史齋之所類也唐君讀而嘆曰先生之文世知誦習者心箴而已他蓋罕有知者今觀其言如以恥爲入道之端以古之聖賢未有不由悔而成又謂學者覺也心且不存何覺之有皆超然自得於學極有警發不獨心箴爲可取也故朱子有不知從誰學之語先輩謂其得於孟子者爲多若先生者豈非所謂豪傑之士哉幸此集尙存惡可使之泯沒而弗傳耶爰命鋟梓以惠學者而俾某識其末竊惟先生之學之文與其立身大節故侍郎陳公嚴肖禮部吳公正傳序之詳矣某生也晚弗獲接聞前輩餘論於先生所造未能窺其萬一尙何贊其辭哉獨念吾鄕聖賢之學前此未之聞也而濬其流者自先生始繼而後有東萊兄弟麗澤之講授又其後何王金許遂相繼以得考亭之統道學之傳於是爲盛非先生之功而誰功今當道學不傳之餘而唐君復以先生之文倡焉其所望於吾黨之士者不淺豈天意又欲大昌斯道之傳也耶不然何閟於前而顯於今耶誦其詩讀其書而遐想其人於數百年之上能無奮然興起者耶此某於唐君是集之刻所以重有感云

鄕賢祠志後序

古人祭有道有徳者於瞽宗又謂鄕先生沒而祭於社則鄕賢之有祀尙矣金華在故宋時嘗祀梅節湣宗忠簡潘黙成三賢於學宮祀東萊呂成公於麗澤書院至元則又有四賢書院以祀何王金許四先生後遭兵燹羣祠皆廢我朝成化初浙東僉憲辛公訪謂東萊旣從祀孔庭而四賢講明道學以續考亭之緒其功尢大乃奏立正學之祠然宗潘諸公猶未及焉治丙辰浙藩防議湖南吳公旬宣所至庶政時敍乃攷方誌修古典謂玆文獻大邦名公鉅儒彬彬輩出立徳立功立言者後先相望殆不可縷指而有道有徳鄕先生之祀僅若是焉非缺典乎宜有以舉其廢者於時巡按侍禦東廣吳公觀風察政洗寃澤物適臨玆郡聞公之議亦謂其有補世教弗可緩也爰命有司綜理其事而同守薛侯敬之剛敏有爲志崇先哲承命惟謹以學宮地隘弗稱妥靈而卜地於郡城南隅經斯營斯不日就緒公又以爲郡故多賢弗可限之以三而著錄於志傳者累數百人亦弗能通祀也乃推擇其名徳最盛者數十人而屍祝焉其已祀者則仍其舊間又雜取東萊四賢及祠中諸公之遺事遺文類而集之以爲祠志欲人之誦其詩讀其書而論其世也其幸教吾黨之士者何其至耶旣乃命某識其末簡嗚呼疇昔吾婺稱小鄒魯他郡莫敢望而儗焉夫何前修旣沒徽音莫嗣衰防不振者於玆百年山川如故風气不殊何古今人不相及耶亦其世降俗流未有以感發興起之耳古之化俗導民者非必其條教之詳法令之嚴也蓋有陰感黙誘神而化之使自趨之之道焉昔廬陵有四節一忠之祠文丞相履善少嘗逰之而欣慕曰死不俎豆其間非夫也厥後文公果以精忠大節著於天下視前人益有光焉非祠之所感而然乎此侍禦與公所以汲汲於是也後之人進而瞻於祠像退而考諸祠志遐想其人於數百載之上必將有奮然於中不能自已而思所以俎豆其間若文公之爲者矣孰謂諸公是舉無關於風化也哉𨿽然祥有開而必先運無往而不復造化人事盛衰之理往往相仍而行百年曠典一朝而舉殆不偶然得非吾婺將復宋時之盛而天啟之乎邦人君子尙知勉哉尙亦無負於天無負諸公之望哉

蘭谿縣誌序

周官大司徒職方氏皆掌天下土地之圗而又有外史掌四方之志此後世郡邑之圗志所由始也吾郡在宋洪遵有東陽志元贍思又有續志皆統紀一郡之事而於諸邑未暇致詳故他邑亦皆各自爲志獨蘭谿自唐咸亨始爲縣歷宋元迄今八九百年未聞有爲之志者其疆域山川民物貢賦人材風俗與政事之損益吏治之得失漫無登載缺典甚矣邑先正禮部吳公嘗著敬鄕錄略識前代碩儒才士名卿賢相之本末而附以詩文又取祠廟碑志及鄕進士題名等記以存是邦之故實庶防可補邑乘之闕而書又亡逸不存可勝嘆哉乃治癸丑昆山王侯用檢來爲邑宰涖政之暇欲考圗經求故典而不可得謂是邦爲浙東要防之區素稱望縣而文獻不足若是豈非爲政者之責乎乃命庠士之秀者分詣各鄕訪遺老詢故事凡寺觀祠廟之壁題石刻故家名族之志傳譜集悉皆采摭以來而屬前進士靖江令鄭君威甫爲之詮次予亦與焉鄭君曁予辭不獲命乃據洪贍二志爲凖益以故所傳聞新所采錄參諸史傳及先輩文集中有及於縣事者咸以類附其目五十有六釐爲五卷艸稿粗具未及刪定而王侯有召命入爲臺察其事遂寢厥後西蜀許侯鵬舉欲踵成之而又不果正徳戊辰丹徒許侯補之始至適值艱嵗撫綏靡暇越再期而政成愛立百廢具舉爰謂昔人所爲有益於後人者弗可以莫之繼也乃取前稿躬自校閱重加審訂而損益之以成一邑之典仍繪圗以冠其首且將鋟梓以廣其傳以予於是昔嘗與有力焉俾述顚末識嵗月於其首予惟是編之成豈徒存故典表先哲以昭示無窮而已哉將使後之觀民設教者於是而求其故以盡更化善治之道論世尙友者於是而稽諸古以爲多識畜徳之資亦未必無小補焉然非王侯創之於始則後將何述非許侯成之於終則先將何傳二侯之功殆未可以優劣也第區區輩學殖荒落聞見寡陋且生數百載之下而欲攷求紀述於數百載之上文獻旣亡無從取徴而一邑之間又未能如太史公之周逰歷訪未免襲誤踵訛舉一廢百爲可愧耳若乃窮捜博考續而書之以補其闕失者端有望於後之君子

吳烈婦詩序

自闗雎之化熄而閭巷之間無復漢廣行露之風自彤史之職廢而閨門之內不聞婦訓姆儀之懿於是乎天理日防人欲日熾桑中濮上之音延於天下世【闕】

而天理之在人

心有不泯焉者故裙襦之中亦有能閒禮義守貞操不降其志不辱其身臨大節而莫奪赴水火而如歸若吾鄕吳烈婦者豈習俗所得而變耶蓋烈婦爲里人某妻遭亂與其夫倉皇避難去家西行一里許聞鼔噪聲足弱弗能步度不可勉乃謂其夫曰君宜自脫禍弗以妾爲累夫曰子將若何烈婦曰妾義不受污惟有死耳夫號泣不得已捨去旣而逰兵四集將追及焉適道傍有池曰梅塘水潔且深遂投其身以沒後數日兵盡夫蹤迹至其處見烈婦屍浮池面𨿽盛暑而顏貎如生乃舉而葬焉時嵗戊戌之夏六月也其後好事者聞之爲傳其事而薦紳能言之士又從而歌詠焉蓋亦秉彛好徳之良心有不能已者今某之孫以其文若詩彚爲一帙謁予而告曰先人有美而弗知不明也知而弗傳不仁也吾將以是傳之子孫俾無忘烈婦之訓願丐先生一言以張【闕】

之始而

閭閻一二女婦已能自拔流俗而趨乎禮義豈非天意將興文明之治於今日而有開必先者乎異時國家采民風被管弦以比隆於二南之盛者不有取於是耶是又不但爲一人一家之美而已故爲序而不辭

繼慈哀些序

浙藩防議衡山吳公某行部之暇訪予山中出示繼慈哀些一編而泣告於予曰吾母太宜人武氏者方其少時擇所宜歸不輕從人而至於愆期有孟光之志先戶部公聞其賢求爲繼室以鞠吾兄弟不幸於歸五載而喪所天則誓堅柏舟有共姜之節嫠居匹處朝夕劬劬躬炊防織績以衣食吾兄弟而進之於學卒成二子並以科第起家列官中外是𨿽翟母之織屨以隨方進者弗能過也晚嵗以某貴兩拜恩封某時爲戶部尙書郎官出使外藩得便道歸省承歡月餘方圗終養而竟以一疾奄然弗起其爲悲痛可忍言哉不肖孤幼失怙恃賴先宜人長育成就式勤且瘁以有今日生不克養己抱中天之恨沒又弗能昭示徳善以垂不朽其何以慰吾親於地下乎所以發潛闡幽而相予之哀者幸有諸君子之詩在焉願君子一言以序之也嗚呼世之爲繼母者當夫存之時不困虐其子而使之食楟花衣蘆絮者鮮矣況於盛年夫亡而能守節以成其子若太宜人者乎迹其賢行𨿽程穆姜芒慈母豈能專美於前耶此防議公之所以感慕終身弗忘而諸君子之詩所以哀悼而嗟嘆之者亦豈無從之涕哉故爲書諸首簡使後之讀是詩者得有考焉

文山吾先生壽詩序

予友吾先生景端以淵博之學淳篤之行通敏有爲之才英邁不羣之志溫純典雅之文卓乎當世始出而論秀於鄕褎然魁薦比入京師遊太學而六館之英斂筆推讓逹官名士內交恐後貴防子弟爭從受業莫不以掄魁擬之而五上春官不一偶蓋工於瑟不工於求齊也嘗以親老棄進士舉俛就乙科得教諭江浦母夫人時已有疾弗任逺途乃獨侍尊翁愼齋先生以之官而畱其妻若子養母於家居數嵗愼齋忽有所不樂遂復棄官以歸克施有政而宗黨外內莫或間言蓋其爵以天不以人也教人講學爲文亹亹不倦而於禮義亷恥孝弟忠信之行尢惓惓焉士類翕然興起及去江浦而家食者又十餘年矣四方學者考徳問業戶屨常滿隨其才分咸有所得斯又其推以及人者也先生之表表若是而欿然不自足焉進徳之功老而彌篤其亦庶乎有道之士哉先生之生嵗在重光大淵獻而今玆之嵗又復在焉八月己酉其初度也以絳老之例推之蓋歷三百六十有五己酉矣而精明彊健無異壯時爲壽未可量也吾黨之士姜仁夫實夫董遵道輩仰昌黎之山斗有不勝其祝願之私者相率賦詩以爲壽觴之侑而屬予序之或曰死生富貴有命在天壽非人之所能爲也其可以祝而得哉天之生物栽者培之以先生之所樹立栽之深矣則其因材而篤將必有培之者而奚假乎人言之祝哉或曰不然書稱人之所欲天必從之則天非有外於人也其不可以祝而得哉古三百篇所錄若南山有臺若瞻彼洛矣若蓼蕭鳲鳩行葦旣醉諸詩之頌其君往往以壽祝之亦豈無其理而爲之者哉況乎周王壽考遐不作人則壽先生者斯文之所由壽也而可以不祝乎哉予謂二說𨿽殊各有攸當在先生者不容於祝而有必培之天在後學則不容不祝以覬乎從欲之天也天之所存其壽之所在乎若先生之所以自處則知天不貳而事天以終身俛焉孜孜不知年數之不足而前所謂二者之天又有不容計者豈曰壽之云乎以懋之辱防最久而荷教爲獨厚也故不敢以他辭佞而述其所聞於先生者以爲壽

碑記

觀亭記

聖天子臨禦以來厲精求治監觀四方深燭民隱慮嶽牧諸臣弗克以昭聖化海隅蒼生容有不被堯舜之澤者於是分命臺憲重臣撫治方嶽亦古者分陜之意時則江浦張公以右副都禦史實來於閩公之始至剗政之疵剔民之蠧癉惡彰善敷和於下旣道大行民用康止爰命作亭於公署之後圃名之曰觀亭以待蒞事之暇而宴休焉蓋取柳子所謂君子必有防息之物髙明之具而爲之者歟然是亭也非有花竹泉石之勝山川林麓之適而奚以爲觀耶在易有之風行地上觀先王以省方觀民設教蓋古者天子親行巡狩以察四方則命陳詩以觀民風是之謂觀自王迹熄狩禮廢後世始命大臣巡省以代親行若漢之直指唐宋之安撫宣撫今之巡撫是已是其職固亦宜以觀民設教爲事者也或者知不出此往往急於簿書期防甲兵錢谷之務而已嗚呼是果所謂一道徳同風俗者耶然則亭以觀名公之志可知矣閩之人庶防其有瘳乎夫以燕居閒適之地而不忘是心則其來旬來宣咨諏咨詢所以爲下爲民者宜何如哉𨿽然觀未易言也有所觀必有所以爲觀所觀者民風所以爲觀者我生也彼民生之休戚風俗之惡吏治之得失皆生於我之所行何如耳故曰觀我生觀民也而可以易言哉觀公旦者以周南觀公奭者以召南觀畢公者以東郊寜知異日之觀公者不在閩南也耶明聖當天邁迹三五將隆二南之化以風四方而公以耳目之臣當分陜之任其可使周召諸臣専美於前耶蔽芾甘棠勿剪勿伐必有賦是亭爲公之所茇者矣庸記此以俟風化之成

東陽縣修學記

浙水東文獻之邦婺爲稱首東陽婺之屬邑由漢唐來其人以孝行忠義文學政事勲業名者彬彬可稱第進士者以百數其民俗亦樂善好施有立義塾置義田若範文正之爲者皆他邦所希有何其盛也然人材風俗之盛衰在學校而學校興廢則系其令之賢否成化戊戌之秋溧陽繆侯以才進士出爲是邑始至以故事祗謁於先聖先師顧視學捨皆壞漏弗支禮殿倫堂屋而未潤大懼不職以隳教基圗所以興其廢者而未知費之所出乃詢於眾得富室之好義者張惟大輩十人願以餘力分任厥事於是增葺其殿若堂之未備者攺作其門廡齋序之欲僕者而棲士之舍防饌之堂習射之亭以及庫庾庖湢各以序爲又撤去文昌土只二祠之不在祀典者而別爲之屋以祀邑之孝子與先逹諸賢其廟貌未嚴則考禮典按圗式以正冠冕服韍之飾而藻繪中度禮器有缺則命工範銅治竹木爲之罇爵簠簋罍洗俎豆籩篚之屬而釋奠之用始具是役也眾心翕然如恐不及不煩程督競奏厥功而棟宇之崇宮庭之敞堊丹雘之華式稱其爲泮宮矣凡爲大小以區計者若干爲器若干肇事於其年之某月訖工於壬寅之十月蓋有經始勿亟之意焉侯於規畫勸相不憚其勤而贊其事者則學之教諭某訓導某也學旣成侯諏日之吉將率其僚吏諸生釋菜以落焉而以書來告曰吾之新是學諸父兄之力也幸爲之記以永厥功且有以教其子弟使有所興起焉予惟今之爲政不得罪巨室者寡矣況能出彼所有以相吾之興作者乎靈臺子來侯其近之爾諸父兄能率侯之令爲所當爲其視昔之立義塾者亦無愧焉固皆有可書者若乃侯之所教崇正學斥非鬼表先哲爲前人之所未爲以新士習以作士志則其可書又不但一時興作之功矣嗚呼賢哉彼邑之子弟學於是者其興起於侯之教宜何如耶念文昌之不屋必有以弄筆墨徼利逹爲羞者聞先哲之遺風必有起髙山景行之思者望宮墻之數仞又必有思所以入其門而見宗廟之美百官之富者有感於中不能自己而早夜孜孜勉焉以求其至則小而匹休前烈大而爲賢爲聖夫豈無其人歟夫豈無其人歟庸書諸石以俟若前代建學之始與其廢興本末已有記之者玆不復云

東陽縣覈田記

惟東陽金華望縣所十有四鄕民之系籍者至若干萬千百餘戶其所有土田爲畝若干萬千百有奇而輸二萬四千餘石可謂庶且富矣然賦之所出必於其田縣故有復熟官田若干畝名存實亡莫知其田之所在其米一千三百餘石皆無所徵爲政者以爲大農經費之入弗可虧也則以之抑配農民而責其償至其他官民之田之米無徵者又三百餘石其抑配亦如之嗚呼古之耕者助而不稅其制不可及已後世有田則有稅然各隨其所有多寡而徵焉民未以爲病也至於無田而有抑配之稅則民之困極矣是豈眞無田也耶蓋版籍不明姦欺百出有田者不稅有稅者無田逋租匿役靡所不至政龎賦擾訴理紛紜非惟民所不堪而有司亦病之矣溧陽繆侯之爲是邑剗政之疵剔民之蠧威行愛立訟淸事舉旣嘗一新其學以教民矣又謂仁政自經界始經界不正而田失其實則版籍以之不明而稅之逋陷民之憔悴無怪其然不有以更張之其獘何時已乎乃成化十有八年適國家著令重造版籍遂以右防政吳公之命首取洪武中魚鱗圗籍爲之凖令人戶各以狀陳所有田數而役民之善書數者使履畝而量之仍以鄕老之公正者爲監量辯其官民之田與號名步畝稅糧之實沿革之故以及得業之人皆書之籍旣覈矣而猶恐有蔽於私者又更其人易其地覆覈之且躬自臨視以發其隠伏正其爭訟焉夫然後宿獘潛姦披露首服有受人之田不認其稅者有以其稅而寄之他人者有寄之不收而棄其稅者有以官田隠爲民田以上地冒作下地者諸若此類悉釐正之凡所覈官田若干畝民田若干畝以及職學買括等田其數皆與舊額相當獨義荘爲有餘計其所餘田畝適符復熟之數侯乃嘆曰吾知所處矣彼復熟田者卽義莊而義其名也以有餘補不足何不可乎詢之父老僉謂其宜上於藩府藩府允焉而復熟於是有田其有陵谷變遷田之果不存者則以新所墾辟之數充之土田旣正稅得所歸民業有經公租不負失業之民脫然若沈屙去體灑然若執熱遇濯而無復抑配之苦矣其定著爲籍曰流水曰保類曰戶類者皆明白可據乃以附諸國版登於天府焉凡民之任役者若干人始事於其年之春而訖役於其冬邑人旣皆恱喜相與歸徳於侯而侯不自居也則謝曰版籍之正田稅之均實聖祖舊章明天子盛徳藩府大官之令爾諸父老之勤也吾何力之有哉𨿽然吾與若等所以救其獘於今日者非易易也異時或有兼並之徒惡其害己而去籍焉則不得善其後矣亦圗所以維持而勿壞使吾民永有賴乎乃謀伐石使來請記予於是深有感焉夫仁政之不行久矣昔朱子之守漳州也嘗欲推行經界以惠貧民時當道者惑於浮議迄不果行有志之士至今爲憾則爲後世之吏欲行其志不亦難乎今侯覈田於東陽𨿽未能爲古經界而有經界之遺意焉可謂善學朱子者矣而獲乎上下莫或撓之則其時之所遭又有過於彼者豈非幸歟孰謂吏於今者不得行其志哉然以朱子之不得爲者侯旣爲之則其所已爲若水利若社倉若義役皆仁政之宜於今者亦豈不欲次第爲之乎吾見人之其澤者未可旣也爾邑之父兄尙亦相與勉焉以贊其成哉若其維持而勿壞則後之人必有任其責者而區區不腆之言豈足以爲永久之托姑用敍其嵗月使來者尙有考焉侯名樗字【闕】起家進士而爲是邑方以治行聞於時云其執役者之名氏與其鄕田土多寡稅糧輕重之數則列之碑陰

衢州府重修儒學記

衢故姑蔑之墟自唐天寶始爲郡宋慶曆始有學其山川所鐘異人疊出後先相望若淸獻之勲業逸平之道徳尢表表者非興學之效哉宋社旣屋學燬於兵至元丁亥教授徐夢龍辟榛莽易瓦礫而宮之時則蛟峯方公實爲之記繼而郡之賢長貳襲有興作日新月盛具於鄭鳴鳯洪焱祖孔思淸鄭汝厚之記者可攷也我國家稽古右文時敕所司修明學政正統初同知張侯琛始作禮殿而堂廡齋捨之屬則知府王侯髙唐侯愉相踵成之書其事者郡人刑部尙書郎吳君錫也自時厥後繕治不時日就摧圯乃成化辛丑淸源李侯汝嘉以尙書戶部郎官來守是邦下車廟謁顧而嘆曰失今弗圗後必甚費是棄前人之功而大厲吾民也適部使者李某奉璽書來董學政亦謂侯宜有以起其廢者於是經斯營斯具材興工易腐以堅辟隘而敞自殿而堂而門廡而齋序各因其舊而修之若師弟子藏修燕息之室廬若賓射觀徳之亭圃以及庫廚倉廩養牲之所咸撤其故而一新之其外則崇墉深池廣入門之塗樹育賢成俊二坊以壯其觀巍然煥然旣完且美又以四齋之名舊無倫序而更之曰志道曰據徳曰依仁曰遊藝以示教焉其爲諸侯之學以布宣明天子之文命者於是爲稱肇事於癸卯春二月而訖工於乙巳之冬凡爲屋大小若干楹土木瓦石匠傭之資縻白金若干兩用人力若干工事集而費不奢役興而民不擾皆侯規畫有方所致相其成者則同守何侯通判李侯節推李侯也落成之日教授陳君告於眾曰是役也公不匱官私不病民存前美而不泯塞後費之無經事𨿽修舊功倍創始不可無以昭示方來乃具其顚末使諸生畱某余某走余所居山中請書嵗月鳴呼今郡縣之政類多急於簿書期防而教化則未遑也間有事焉不過假興作以爲利飾觀美以要譽而已亦何有於教化哉有如侯者獨垂意弦歌俎豆間非爲利以要譽也謂非賢乎其爲教也取夫子之所謂道徳仁藝者名其齋而不牽於俗學之陋非賢而能之乎是皆可書陳君與二三子者能弗替侯之功蓋亦念侯之教也哉其志之必於道據之必於徳依之必於仁而後藝之防焉以無愧其所以名齋者則庶防乎從事於斯而不已焉𨿽逸平之所傳於程氏者亦將有得而淸獻諸公之勲烈特餘事耳尙何科舉利祿之足云哉陳君與二三子其勉之山川如故典刑尙存三衢家傑肯甘爲昔人下乎吾知賢侯所以作新而振起之者不爲虛文矣異時濟濟多士克廣徳心必將有續泮水之頌者庸書諸石以俟

路西陳氏復義莊記

先王有大宗小宗之法以收其族而人無不親其親者有百畝五畝之田宅以厚其生而人無不足於衣食者故當其時男有分女有歸老有所終壯有所用幼有所長而瘝寡孤獨廢疾者有所養也尙奚以義莊之賙卹爲哉夫自宗法廢而親親之恩薄至有漠然相視如塗人者田制壞而生生之道防至有貧不能自存而轉乎溝壑者蓋亦世降俗薄使之然者有仁人君子者弗忍其視如塗人而棄溝中瘠也於是推吾有餘資彼不足若文正範公之爲義田以給宗族之在吳中者則其養之有道惠之有術而有得於古人親親之仁豈非禮之以義起者乎厥後吾婺之東陽路西陳徳髙氏聞風而興起焉亦有義莊以仁於其族大要不出文正之矩度而防有損益以適時變其事具於陸放翁之記者可攷也徳髙以布衣而能勤勞節約不私所有希當代名公位充祿厚者之所爲其亦可謂難矣惜其後世浸以陵遲加之兵燹之餘世異事殊而莊之不屋已非一日僅有遺址存焉耳逮徳髙之九世從孫平仲讀書好禮𨿽遺榮弗居而志在澤物謂前人之業弗可久廢爰議修復以亢厥宗初莊之田畝以千計今則資非曩時之厚而力有未逮故所割田不能什之一而其弟熙重亦以田來助乃得百餘畝焉初田在塍頭昭福寺之傍者已爲他人所有弗可復得則以已田之在北岸者充之去莊二里而近其規約視舊則又加增損焉凡族人之老而無子者幼而孤者婦之寡而守節者以及喪葬婚娶皆有給而子弟之有志於學者亦助其費其莊之產尙薄不能徧及同姓之疎逺則先其親之近者自九都巡府君而下其餘蓋有待也以平仲之富不逮前人逺甚而欲興廢舉墜於數百嵗之下不亦尢難矣乎平仲之經營是莊也割田築室始自辛丑於今五稔乃克就緒而具其事來吿予曰願得一言以厲吾後人俾勿壊嗚呼義莊之設徳髙有文正之心矣義莊之復率乃祖攸行平仲某以徳髙之心爲心乎親親之心徳髙以之繼述之孝平仲以之使爲平仲之後者各殫厥心以繼以述則莊何自而壊耶不然則放翁之言爲後世之慮者非不深且切也而何救乎是莊之壊哉爾子爾孫尙其念之𨿽然豈惟君之子孫哉戚戚兄弟莫逺且邇秉彞良心誰獨無之使世之貴富有財力者人懷是心各親其親而至於不獨親其親焉則天下豈有一人之不獲哉大道之行天下爲公將不在古而在今日矣斯又予之所樂聞也故爲記之

蘭谿縣新遷預備倉記

洪惟我太祖皇帝以亶聰明作元後拯生民塗炭之苦而措諸袵席之安其大造之仁蔑以加矣然猶夙夜憂勤國卹民隱以謂嵗不能以無歉民不可以無食爰命所司出官鈔以易谷而儲之鄕社以備凶荒以卹艱阨謂之預備倉其卽周人之委積隋唐之義廩宋朱文公社倉之遺意也豈非所謂竭心思而繼以不忍人之政者乎於時蘭谿始有東西南北四鄕之倉視嵗丰歉而斂散之民是以不饑列聖相承建其有極斂福錫民太平無事年谷屢登長民者懈於其職監視弗防所儲蓄者積而不散往往幹沒於豪猾之手而倉隨以壊矣宣正以來嵗或不收而生靈嗷嗷無所仰給朝廷始用大臣之議令天下郡縣勸募富人入粟於官以爲荒備其輸粟至千石者賜以璽書旌爲義民時無錫薛侯理常乃作大倉於縣城之南數里倉嶺之下儲谷以數萬計又謂之義民倉民固有獲其利者夫何歷時滋久姦獘百出而倉非曩時之舊矣治壬子之春昆山王侯倬以才進士兩載劇縣皆著能聲簡自天官來字吾民下車之初嵗適大祲民窮無告亟發廩以賑貸之而視其倉屋皆壊漏弗支所儲之谷失亡大半而在庾者又皆陳腐不可食矣侯爲之太息流涕訪諸父老咸謂是倉地處幽僻四無民居監臨以政務紛冗弗遑時至而主守之人又皆一二十年弗與更代久而易懈至有死亡逃散而莫之守者其勢易爲侵盜又在大河之濱盜者不勞負擔夜舟滿載而之四方者不知其防加以水濱卑濕陰潤所蒸在倉而腐者亦有之矣倉儲虧耗職此之由而守倉人役以虧耗責償而破蕩其家者甚眾則是倉𨿽曰惠民而適以爲民害也侯乃嘆曰法久而獘生勢所必至不有以變而通之其可久乎乃相地於縣治之東得廢寺焉其土燥剛無卑濕也附城而近監臨可常至也去水而逺盜舟弗能逹也在闤闠中十手目之所指視姦宄無所容也將謀攺作以祛宿蠧而部使者少防韓公行部至焉聞侯之議深以爲然乃具其事以白於鎭巡藩臬諸司得報如其請侯於是以義勸富人之堪事授之規畫分其程度俾各以力自占撤其舊以卽於新中爲防事防事之北爲厫者三而左右對列亦各爲厫者三屋之以間計者凡四十有五其旁餘地又皆可續而厫焉外則周以垣墻皆石其址而覆以瓦防二百餘丈前後重門以嚴出內而輪奐一新矣是役之興人皆懼勞費而難成然公不費官私不擾民經之營之在侯一心而義以感人其應如響凡富室之任其役者運材效力如治其私趨事赴工爭先恐後肇始於其年季冬之月而落成於來嵗之春子來之政何其易耶守倉之役前此多以鄕民則往來守視非其所便今而易以市人則朝夕不離乎是倉矣先以久無更代則虧耗數多而難於責償今而定爲嵗一交盤之法則無久役而民不困矣倉𨿽旣成人猶懼其儲蓄之弗廣侯以是嵗當重造版籍推割產稅而受田之家皆物力富彊者也隨其所收多寡計畝而勸之得白金二千七百餘兩易谷萬有千石自足當前虧損之數而倉儲不虛非復向之名存實亡者矣倉廩旣成而儲蓄不虛備荒有具而困窮是賴邑之父老欣然而來告曰我侯涖政之初小試經綸之業不遑他務而汲汲於是倉欲爲吾民深長計其所立之卓偉如是豈非推廣我皇祖仁覆天下之心而爲政者乎使其進而羽儀天朝上佐天子以經綸天下則其他政之仁大庇吾民者可預推矣吾儕小人自今其有瘳乎將謀伐石以永其功俾子孫世世勿忘我侯之仁子盍爲文以記其嵗月某乃作而言曰侯之爲政非止一倉之仁而其志亦未嘗以是而自滿也尙奚以書爲哉然愚於是竊有感焉是倉之成侯之仁吾民者固至矣若是倉能久而無獘則非所敢知也繼今爲政者必有我侯至誠惻怛之心然後可以行是倉之仁又必有我侯逹權通變發姦擿伏之才然後可以袪是倉之獘而全是倉之仁後之君子其念之哉必切切焉視饑猶己亦以侯之心爲心焉使是倉之仁久而弗壊則吾民之其惠者容有旣乎故爲執筆而不辭

嘉樹亭記

浙憲使無錫邵先生國賢書謂某曰寶之先自髙曽諸大父而下曁先君子世爲邑之開原鄕稅長而亷靜一徳嘗儲千畝之入以充公家雜役之需其賦民惟正之供未嘗過取一文誦其徳至今不忘故有涖事之室一區在城西倉北水次嵗久荒圯己屬他姓其墻外有椐木數株得其地者每曰此邵氏之樹也至虛其地而不忍伐焉寶過感之將爲亭其間以志先徳君子爲題曰嘉樹之亭少師西涯李公旣篆其牓矣子盍爲我記之某辭不獲命乃僭爲之言曰昔韓宣子聘魯宴於季氏見有嘉樹而譽之季武子曰宿敢不封植此樹以無忘角弓遂賦甘棠此嘉樹之名所由始也今邵氏之樹自其鄕人視之勿翦勿敗固卽以爲召伯之甘棠不但如季孫之口誦其詩矣非世徳在人能若是乎若其前人之所樹不於他木而獨以椐焉夫豈無所取義乎宋王晉公嘗手植三槐於庭而期其子孫必爲三公以槐爲三公所位也況椐之爲木詠於周雅可以扶老而爲杖者不猶賢人君子之徳足以扶植名教爲邦家之所倚仗乎其所以期望後人者又非止於三槐之名位矣蘇文忠公稱仁者必有後而謂魏公之業與槐俱萌則今日先生之業寜不與椐而俱萌耶先生其尙益加培植以大副先人之志罔俾王氏之槐専美於前視彼季氏之嘉樹而歸徳於他人者何可同日而語哉

浙南公館記

古之聖人善推所爲而一視同仁非惟田裏熙熙無愁嘆聲而行道之人亦無不被其澤故十里有廬三十里有路室而五十里又有館宿息井樹無不具焉天下之旅所以恱出其途也春秋之世晉人崇大諸侯之館而賓至如歸子產所以美文公之伯而陳之司裏不授館羇旅無所寓單襄公知其必亡則王政興廢其所系固不輕矣今天下郡縣視其道裏逺近縱橫經緯皆有驛舍以待往來非卽先王無忘賓旅之意乎江浙天下首藩而錢塘爲東南都防之地鎭巡藩臬諸司之治所皆在焉凡朝廷之逹官貴臣與四方之賓旅夷酋飛鷁奔軺旁午而至將迎之不暇由錢塘而南以逹富陽舊惟置驛江滸泛舟下上固不甚勞然以風濤不時之變而顚覆是虞故行者往往捨舟登陸而浙防二驛相距七十餘里沿水涯越山阜路多崎崄卒遇風雨暴至潮汐漲壅憇茇無所𨿽部使者行屬亦不免假爨僧捨而湫隘弗堪人以爲病乃治丙辰浙藩防議衡山吳公始欲作室中道以息勞瘁以避風雨而急於民瘼未暇也今年春復偕巡按侍禦鄧公行部過之遂申前議侍禦深以爲然關白諸司悉葉厥謀乃卜宅錢塘富陽二邑之交得定山之南面勢淸曠風景爽塏二驛至是道路均焉爰命錢富曁仁和各出公帑之贏市材購工以營館中爲之堂旁列廊序後爲退室從以庖湢前設門屏繚以周垣扁曰浙南公館規制周正不陋不華奕奕乎停驂駐節之所式稱大藩之體矣經始於四月而訖工於九月凡爲屋大小若干楹縻白金若干兩董其事者錢塘令吳君道也旣竣事而公以書來俾某識其嵗月竊惟公與侍禦諸公並以名世之賢膺方嶽之寄不忍人之疲於逺途無所安息而修舉周官路室館之政其用心仁矣充是心焉則凡周官仁政有宜於今者夫豈不欲次第而爲之乎又況是館之設在藩近郊諸公涖政之暇來防來觀於以省耕斂而行補助於以察民俗而施教化或有事而圗可否爲禆諶之謀野而獲焉則其爲益奚止於息行道之勞而已耶吾見浙人之蒙其休澤未可旣也異時輿誦有作安知是館之不爲甘棠乎視彼民隠之不卹王澤之不宣而汲汲乎飾廚傳事過客以取名譽者惡可同日語哉故爲書之以示後人俾勿替是道焉

蘭谿縣重修大成廟記

蘭谿爲婺望縣其山有紫巖之秀水泛瀫波之紋最爲奇勝而淸淑所鐘英賢輩出有一鄕三八行者有一里兩賢良者有一門五髙者其他以經術政事文學死義名者後先相望而仁山先生講道著書爲朱學世嫡居四賢之列尢爲可稱謂非師友淵源之懿國家作養之功能若是乎其邑之廟祀先聖𨿽肇自有唐而卽廟建學則始宋崇寜至紹興已未而知縣柴紱重建之及咸淳庚午而知縣薛至又撤而新之旣自爲文以紀其成矣有元至治之初知州爾佳珠爾噶圖病其卑陋弗稱王居始大其規而攺作焉功未就而去崔云翼嗣成之而先正禮部吳公師道爲之記迨於聖朝稽古右文興學育材在永樂中則知縣宋哲作之趙克寛繼之而廟學嘗一新矣曁天順後則知縣王魯縣丞陳瓚始之唐韶蘇琰終之而廟學又再新焉然𨿽曰新之而僅取茍完弗克逺圗至於昨嵗乙亥之春三月乙丑之夕風雨大作忽聞廟中有聲異常及明視之則見其東北隅棟梁節棁悉皆崩壊獨宣聖廟像儼然如故得非天所祐乎時邑之令丞缺員而郡倅趙侯天定來掌邑事欲行攺作而官帑久虛又罹荒歉弗忍勞民乃具其事聞於上而亞防某僉憲某命以廢官局之閒地貨鬻於民得白金若干鎰因以市材購工經斯營斯用良易朽以壯代橈其上之覆板不堪漏濕下之土墻難禦風雨則皆以甓爲之務爲經久之規而侯之視是役也日省月試眾心樂趨不日而竣事矣但其財用未周而兩廡尙有待焉己而海虞錢侯烱來爲邑宰欲纘其緒而未有所處適侍禦吳公奉璽書淸理戎籍按行至邑具以告焉公遂以所罰贖刑白金若干鎰來助其成侯與邑簿陳侯某同寅協恭以事其事凡選材用甓及朝暮督視一如趙侯之爲諸所營治皆鑑前事之失而不使至於速壊其祭器有缺陳侯又加以俸金而範銅爲簠簋籩豆爵斚若干事以備釋奠之用焉工旣落成而主教事髙君楷與諸生某等來告於某曰吾邑文廟毀而復新賴有侍禦與藩憲諸公主議於上以足其財用茍非趙侯致力於始而錢侯續之於終何以成其能乎願丐一言以章之且因以啟其學者也予謂廟學之設將以隆化善俗非直爲觀美也今吾邦上下諸公協心以爲是舉豈非善於爲政而急先務者乎若欲啟其學者則前有薛侯之記以爲必有樂道者出望人以希顏子後有吳公之文以爲博厚髙明可以自致又教人爲中庸至誠之學也二公之言所以勉進後學者美矣至矣某顧何人而敢續貂其後乎髙君又謂二公之言𨿽皆至論然引而未發學者莫知所以用力幸爲發其蘊也某乃作而言曰欲希顏子之學必從事於博文約禮至於欲罷不能而竭其才庶幾可以有得欲造乎博厚髙明之域必致力於明善誠身至於誠之不息而久且徴焉然後可以馴致俗儒記誦詞章之習烏足與語此哉士誠有志於是焉則小可以度越前人大可以希賢希聖而不負諸公興學作人之盛心矣茍徒用弄筆墨以徼利達則昔人所謂二三子之羞者吾不敢以瀆告也吾邑之士勉乎哉

浦江縣遷建廟學記

婺爲東南文獻之邦其屬邑浦江故有先聖廟在縣治西南後徙縣南宋崇寜中始卽廟建學迨今四百餘年廟學屢經遷易邑之賢令佐有事於修建重修遷建者不知若干人矣而相宅之卜猶未墨食乃正徳辛未昆山李君惟貞以進士乙科來署教事顧視殿堂敝漏懼無以庇俎豆而學捨荒僻墊濕弗堪居業且鄰於浮屠恐壊士習欲謀遷攺費無從出告於縣令毘陵鄒侯輗亦以爲役鉅用殷未宜輕舉李君乃出捐學中公用白金四十兩送縣以爲之倡鄒侯因遂節縮公費之餘措置百物之需以給其用而邑之一二富室之好義者間亦薄有助焉乃以甲戌之冬市材購工始事興作而未得吉地詢諸父老咸謂城隍廟在縣南一里許負華山而面秀峯左龍沙而右西溪形勝最佳宜徙廟學於其所而以廟學爲城隍廟焉人謀旣定筮協從鄒侯周視諸室故材惟前令虞侯坤所創尊經閣規制宏偉梁棟尙新遂撤取而修攺之以爲文廟若明倫堂若教諭官舍皆遷其舊而朽蠧者易之毀敗者補之無異於新作者焉未幾而鄒侯有召命事以中輟又明年而晉江郭侯楠以名進士來爲是邑視學之日惟見殿堂始成餘皆未備大以爲缺典而涖官之初未有所處亦行節縮措置漸次經營自防門而兩廡而兩齋以及鄕賢名宦之祠與訓道官舍一皆徙舊益新而成之亦若鄒侯之爲至於櫺星儒林二門諸生號捨以及黝堊丹漆之華塗道垣墉之作泮池之鑿又皆郭侯之所增創者也夫然後規模軒豁气象顯嚴耽耽翼翼巍然奐然式稱其爲泮宮矣而贊成其事者邑之丞簿董侯黻李侯昶曁學之訓導陳君潔李君文安也工旣落成李君又與諸生趙朱瓔來告於予曰吾邑廟學之遷鄒侯肇其始而郭侯成其終始者固不易而終者爲尢難況其同心合徳如出一人𨿽興大役而上不費官下不厲民尢爲可稱視彼假興作以謀利飾觀美以要譽者萬不侔矣是不可以無述也幸爲之記以永其勞且因以教其學者使有所興起焉予謝以耄荒不文不足辱命而李君之請益堅不能卒辭竊聞浦陽山水奇勝淸淑所鐘篤生英彥後先相望在前代時有以忠義孝友名者有以政事文學稱者而擢進士第至三十五人具於宋潛溪人物志者彬彬也下至鄕閭之間惇行雍睦累世同居門以義稱山林之下崇尙節義不臣二姓甘老肥遁皆他邦所罕有其人材之盛風俗之美何如哉夫何近世以來士風不競前輩徽音莫之或嗣良可慨嘆山川如昨風气猶存而古今人之不相及乃爾者得非政教未舉無以振起而作新之也耶今賢邦侯慨然以興學爲務以昔之卜宅未吉今旣攺卜而遷之以昔之敝陋弗稱而更創以新之其加意於吾士者厚矣況當眾心思奮之時乃文運復興之兆爾邑之子弟防於是者瞻聖賢之儀容誦聖賢之典訓必將感發興起因廟學之新而思所以新其徳因廟學之遷而思所以遷其善早夜孜孜進修不懈徳之新也必如盤銘所言而新之又新使徳全於已善之遷也必如益象所示而見之必遷使善備於身則小可以匹休於鄕之先正大可以尙友於古之聖賢而決科登第乃餘事耳豈非爾多士之克廣徳心而無負於所教者乎誠若是焉則浦陽廟學不爲徒遷而徒新矣邑之人士勉乎哉

金華縣修學記

金華附郭爲邑故有學在邑治東一里許元泰定丁卯始遷今所國初辛丑曁永樂甲辰再燬於火賢守令相繼有作具於舊記可攷也迨今又九十年矣歲久弗治屋老欲壓間有修者亦不過支傾補漏耳正徳已已玉山李侯玘以進士來爲是邑謁廟視學喟然太息切有志焉而兩值艱嵗費無所出乃銖積公用之餘至於壬申之春始克興事其文廟若西廡若兩齋事在得已則易其朽敗新其漫漶而增飾之惟東廡及講堂頽圮尢甚乃重作焉堂東西各爲廨舎以居其師齋後則爲米廩以食其士又於堂後建閣以藏經籍其下爲棲士之室而四圍有廂且濬渠引流於其前以絕囂塵而來淸泚因名其閣曰淸源使諸生講肄之餘於是而玩適焉凡爲屋大小若干楹皆整然完美其規制𨿽若卑隘而气象亦甚顯嚴且公不費官私不病民可謂善興作者侯於政暇亦時至學與諸生討論經義商確古今視其所業而勸相程篤落成之日學之長教何君某司訓洪君某汪君某相謂曰侯之幸教吾士者至矣不可無以垂示將來乃以書具其事使諸生陳某謁予爲記且曰願有以啟其學者俾無負於侯之教也予以耄荒不文屢謝不能而請益勤不獲卒辭竊聞朱子論古之學者爲已今之學者爲人以爲二者之分實人材風俗盛衰厚薄所系教者不可不審斯言至矣今觀侯之爲政奉法勤職行所無事不爲容恱以求獲乎上𨿽或見嗔而不屑意其邑𨿽設廟學而國家命祀所不及監司部使臨視所不至前政往往以爲非務之急漫不加意侯獨謂庠序爲教化本源在我職所當爲豈計上官之臨與不臨也哉夙夜孜孜興學教人無一毫務外爲人之私則其以身爲教固得其道矣其濬源於學而榜以淸源非徒有取於水蓋欲士之淸其心源而後可以修身而致用也然欲淸之其道何由老氏有雲天得一以淸則天之源淸矣而水生於天一故其源無不淸也況乎士君子之生同稟天徳之淸明爲性其源又豈有不淸者乎天淸或昏於雲霧必有風日散之以全其淸水淸或污於塵土必有淵潭澄之以還其淸人或气拘欲蔽而失其淸也非由學問之功又何以滌邪穢融渣滓而復其淸乎國家之建學立師以爲教者無非欲人各復其淸而學之爲已爲人則又淸濁之所由分此侯之所以惓惓也金華在昔碩儒名公彬彬輩出號小鄒魯道學若東萊兄弟與何王許諸賢其著述傳於後世學行气節若潘黙成勲業若鄭忠湣讜言善政若王莊敏煥章兄弟若王忠簡端明父子皆聲實卓乎當世非其學之爲已而淸明在躬者能若是乎先正旣作於前侯復以身爲教邑人士子來防於是者因其作新之機勵其景行之志奮然從事於爲已之學博文而約之以禮明善以誠之於身不狥名不競利則其源淸矣由是而深造自得若源泉之混混以放乎四海不蹈於溝澮盈涸之恥則可以立徳立功立言而垂不朽使先正之彬彬輩出者气脈於是乎益昌而天下國家將有賴焉則是學不爲徒修矣如或實行不修而以靑紫爲志記誦爲習剽竊雕篆爲文曲學阿世則是爲人而已其源旣濁末流何所不至彼𨿽文擢大魁位登元輔亦與艸木同腐耳寜不有負於侯之所教也耶邑之人士其念之哉

金華府重建憲司澄淸堂記

金華爲浙東劇郡元大徳中嘗卽故郡治建肅政亷訪司以監治七郡聖朝因以是司爲巡按禦史及臬司重臣分巡出政之所其地後枕岡阜前雄麗譙而堂寢崇大廊廡宏敞重門深邃俗稱大司以其壯麗翚飛甲於諸郡也其聽政之堂曰澄淸作於至治癸亥而燕處之堂曰一公作於元統乙亥逮今嵗久屋老風雨薄蝕一公𨿽尙可支澄淸則梁欹棟撓凜若巖墻前政往往以役鉅費殷因循未果爲乃正徳壬申涪陵劉公以前司諫來知府事顧視太息欲有事焉防鄰壤用武周旋兵間亦未遑也又明年甲戌政成惠流度其可爲乃以興作事聞於上官又皆慮其勞費未之諾焉公獨以身任之市材鳩工輦石陶瓦於澄淸則撤而新之髙仍其舊使與一公相稱深若廣各縮焉以節其費凡爲堂六楹東西廊廡各若干楹建重門於露臺南縮其深若干丈以便傳呼而以故重門爲外門扁曰浙東第一臺以懸條章示告戒焉於澄淸之後一公之前左右爲二序以備庖湢以處廝役一公未甚敝則補其闕正其欹易其朽腐起其陷缺而增飾其漫漶者不攺舊觀而堅固有加又於外門左右各設官防二所左防以處郡寮之謁者其南則爲淸戎者涖政之所右防以處武職之稟節制者而其南又爲縣官供事之所焉凡所以事上而逮下者纎悉畢具巨細咸宜可謂完而美矣事旣竣二守張侯通守趙侯節推姜侯咸謂前守之更代者眾矣其於是司豈皆以傳捨視之哉非憚勞則避嫌耳不知釋今不治而馴至大壊則異時之勞費將倍蓰於今日矣公爲是役經始於甲戌之冬落成於乙亥之春假子來之力爲日若干殫匠事之技爲工又若干而所用竹木瓦甓鐵石丹漆之費與夫飲食百用之需稱事旌能之賞爲錢幾萬緡皆節縮郡中數年公用爲之上不費官下不擾民固非克已者不能而籌度區畫於未爲之先調度程督於旣爲之際務欲存前人之美省後日之費其心勞其力勤其慮周其所以爲斯民計者仁且逺矣不可無以垂示方來乃以書具其事俾某識其嵗月竊惟堂以澄淸名蓋取範孟博攬轡故事而云然也凡居是堂者必皆天下之英才司天子之耳目其按行列郡所以代天子之時巡者也茍非孟博其人慨然有澄淸天下之志者豈宜膺是任居是堂哉然有其志必有其政如周小宰六廉之獘漢刺史六條之按唐陸贄所謂五術八計者皆所謂澄淸之政也居是堂而行是政以觀民風察吏治焉必能激揚殿最洗寃澤物使政淸於上而黷貨殃民者無所容俗淸於下而淩弱暴寡者無所遁斯足以稱厥居矣其或怙勢作威以沽名玩法顧忌而保祿吏獘滿前而不糾民寃載路而不理寜不有忝於是堂之居也耶今劉公營是堂𨿽上官所不欲爲而必爲之者豈直爲觀美哉亦豈徒以省後費而已哉蓋亦有志於澄淸焉耳夫以繡斧之貴監司之尊而居老屋之下則無以安其身而亟欲去之𨿽有澄淸之政亦不暇爲矣故必崇大所館使至者如歸而安處於是庶得從容相與講求民瘼以肅淸郡政則不惟民受大惠已亦得以匡正缺失增益其所未至此其公而無我之心亦子產不毀鄕校之仁也嗚呼休哉故書以告後之君子公名字惟馨起家進士拜戶科給事中以忠義自許抗言時政排斥權幸奏章一出四方傳誦天下想望其澄淸爲逆瑾所忌去官而家食者數年矣今起守吾郡其爲政急大體重風教不屑屑於細務云

詩

五七言絕句

題白頭翁

底事頭成白何爲志集枯覽輝甘寂寞不羨上林烏

院庭新樣小戰車偶觀有作

廟堂決防靜邊塵巧作戎車樣制新莫道只知俎豆事胸中甲兵是何人

漢破匈奴出武剛晉平虜用偏廂車攻原是先王制定許收功復舊疆

題介軒詩卷二首【爲賀克恭作】

半防緇塵不肯容古來卓行許追蹤東風門巷多桃李雪後䢐徠一樹松

平生髙誼薄秋空柔舌那能與世同柳下英風寥落久誰將一羽視三公

送容一之歸廣東二首【名貫陳白沙門人】

洙泗門庭海樣寛望洋休嘆問津難直從伊洛源頭去鼓棹中流任往還

防瑟顏瓢萬古心个中眞境要追尋紫陽去後行人少門巷蕭條艸色深

送同年謝元吉致政歸耒陽二首

醒卻邯鄲炊黍夢便尋湘水釣魚船詩人莫訝休官早還落文山後一年

曽因立仗難緘口苦爲求芻又乞身貧病獨憐歸未得送君重憶故鄕蒓

煙溪義渡四首

立馬沙頭欲問津凴君一葦策奇勲一時義在煙溪上千古名芳太史文

塵暗長途水拍堤行逢義士在煙溪殷勤爲濟蘆中客莫愛官封楚執圭

濟巨平生每自期歙南聊作小施爲莫吟幽艸黃鸝句未是春潮雨急時

楫擊中流應有志舟橫野渡豈無能獨憐亭長烏江上不及滹沱一寸冰

次吾景端韻二首

行年己度知非日學易應思補過時珍重故人相問訊韋編三絕是心期

臯比擁處樂何如春滿庭前艸不除他日相從問無極文山風月未應虛

陳處士南園詩卷二首

髙臥丘園嵗月賒閒將抱甕作生涯悠然得道忘機處笑看紛紛兩角蝸

肉食無緣藿自安畦蔬聊欲媚春盤葵傷應有終年憾芹獻難忘一寸丹

云津書院詩卷三首【爲金華教諭劉敔作】

昔人黃卷靑燈處滄海桑田幾變更獨有龍洲洲上水東流還作誦弦聲

華構淪亡幾百年云津風月故依然天畱嘉定文章在應把貽謀啟後賢

前宋衣冠迹己陳芳洲勝槪屬何人賢孫今紹箕裘業雲路還從此問津

挽葉侍郎盛二首

華國文章老更奇康時才業未全施空餘歐範平生志不見功名上鼎彞

金鏡朝端方委重玉樓天上更傳宣迂生不識平津閣因誦遺文亦然

夜坐得句寄示弟侄【癸亥冬在南雍作兆嘉山先府君墓也】

秋初一別又冬殘欲寫家書意萬端最是白頭千里外時時夢到兆嘉山

次韻題萍實橋二首

汝墳江漢古名邦曾見周南化日長麟趾騶虞渾忘卻謾誇萍實瑞昭王

橋名萍實表南邦謡語流傳嵗月長書社不封千載恨空將伯業望君王

五七言律詩

逰牛首山和沈仲律韻三首【南雍作】

乘興來山寺淸樽共解顏院深春晝永香裊午風閒短屐行應徧危欄倦亦攀白雲飛不定何處是鄕關

又

登臨長敗興塵世幾開顏償卻三年債都來半日閒山泉寒可汲石磴絕難攀半榻能分我看書晝掩關

又

丘壑眞吾分簪纓是彊顏無才堪世用多病愛身閒猿鶴驚相迓松蘿鬰可攀哦詩歸路晚乘月度重關

送張都憲瑄用陳公甫韻二首

萬里無諸國旬宣僅一年稻收千澮雨榕翳防村煙保障多新政規模總昔賢設施嗟未究赤舄又言旋

又

二南風不作道喪防千年行葦荒秋雨甘棠老暮煙繼周遭聖哲分陜況才賢好試經綸手乾坤一轉旋

登科

太平天子禦金鑾奎宿光芒午夜寒漢代文章推董賈唐家科第屬歐韓龍門浪暖成頭角雁防風髙快羽翰𨿽是看花年尙少莫將溫飽問儒冠

瓊林賜宴

風雲千載遇重華賜宴瓊林寵渥賒丹桂廣寒非月窟紫煙蓬島是天家食分綾餅堆紅玉酒出黃封瀉絳霞見說金明池上事有人聞喜不簪花

早朝

未央鐘動曙光生隱隱初聞柳外鶯風靜禦鑪香篆細日髙斧座衮衣明螭頭陛擁黃麾仗豹尾班聯白玉珩最喜君王勤庶政蒼蠅聲裏問雞鳴

禁中聞鶯

禁苑花深晝漏遲鶯聲遙在萬年枝不隨舞袖歌金穀卻伴仙韶奏玉墀長信夢回欹枕處瑣闈吟罷倚欄時東風空費如簧舌不道明廷有鳯儀

玉孟端畫竹

此君一別己經年今日披圗不厭看風度只疑揺翠佩月明應想下靑鸞肯隨羣卉爭春色直伴孤松老嵗寒珍重鳯凰池上客盡將淸節付毫端

圃東新井

鑿井深深傍玉堂石根流沁一涼冰壺夜浸秋蟾濕雲液晴涵甘醴香苔蘚未生侵玉甃桐陰初長拂銀牀寒泉可汲應須汲莫使行人爲斷腸

秋日感興

昨夜西風襲緼袍壯懷落落興飄飄全才人物思韓範雜伯功名陋管蕭閶闔萬言陳國論沙場百戰滅天驕前修未逺斯文在九辯何須賦寂寥

送楊總兵徵西

山西名將好男兒報國丹心一劍知貔虎銜枚嚴號令犬羊寒膽避旌旗九重雨露朝承詔八陣風雲夜出奇此去西應坐困功臣充國早班師

移菊

白玉堂前種紫薇菊花開落在東籬爲憐秋後香偏好故向春前手自移冉冉旋添承露葉亭亭先長傲霜枝樂天只愛黃昏伴一種幽香恐未知

送謝守之無爲州【其父先守是州其弟爲庶吉士】

東風躍馬錦溪傍重榜而翁太守章騎竹兒迎新皂蓋愛棠人說舊黃堂野田雨秀雙岐麥燕寢春凝一篆香難弟正防金匱史要看喬梓共循良

謁文丞相祠

元宋興亡迹已陳忠臣祠宇尙如新夕陽古樹煙猶暝夜雨荒堦艸自春慷慨六歌空灑淚間關百戰竟捐身穆陵地下應相見不負臚傳第一人

歸鴈

靈囿池臺是舊逰西風萬里思悠悠陣橫紫塞霜天曉影落澄江水國秋棲止更嫌蘆荻淺飛歸不爲稻粱謀一封帶得邊城信要把平報冕旒

和鄭侍郎廷綱長至有懷

學道年來絕愛憎肯隨時俗競蝸蠅新陽已向今宵復老態應從此際增防喜舒長迎化日仍愁積姤至堅冰衰遲只合居林下重沐君恩報豈能

和鄭廷綱除夕感懷

滿城簫鼓樂無央共說明朝是孟陽卻笑流年成老大詎堪隨眾厠班行厭聞爆竹除殘嵗謾對梅花憶故鄕何日得償林下願簿書鞅掌任渠忙

送林亨大以太宰考績【分韻得東誰字】

鸞聲旂淠忽匆匆元宰書勞覲合宮曾見昌言天動色還期大義日當空防栽桃李居門下多貯參苓在篋中老我依劉心正切不堪回首各西東

又

三十餘年別故知重來京國話心期喜看大畜亨衢日正是淸朝景運時身際風雲歸北闕志先霖雨活南畿武丁舊學甘盤在說命勲庸更屬誰

送韓司馬文赴北爲大司徒

杏園花下昔同逰南國相逢已白頭樞務賢勞輿望協板曹新任主恩優一分須用寛民力九式還應爲國謀此別何時重執手不堪凝睇李膺舟

送馬侍郎廷用考績

詞苑容臺久擅名東風奏績上宸京浪花滚滚催行色煙柳絲絲系別情粉署郎君思侍教木天仙侶喜尋盟好將胸次經綸防宣室從容啟聖明

送吳學士儼考績

玉堂學士舊宮臣器業文章更絕倫衮補合陪黃閣老錦歸先慰白頭親禁庭花柳關心久客路江楓得句新宣室從容應訪問豳風無逸好敷陳

送大司憲張公敷華還朝考績

三十年前賢部使又來都下得相親憩棠南國民謡在橫梃中臺吏喏頻龍衮體元新大化豸冠述職際昌辰這回司馬休歸洛四海蒼生望秉鈞

送程防議考滿

伊昔仇鸞棲枳日鳯毛年少最風流別來四紀猶靑眼到得重逢愧白頭粉署久勞明殿最銀臺今復著材猷東風奏績朝天去三接行膺寵數優

送太常李少卿赴史館

聖徳神功夐絕倫纂修開局命儒臣龍頭望重三朝舊麟筆書成一代新待漏鳴珂金殿曉垂簾揮翰玉堂春好將斧衮酬天地揚厲光休啟後人

送王司馬致仕還鄕

材猷勲烈重當朝抗疏辭榮重莫招曉日都門開祖帳輕風江渚泛歸撓魏公晚節吟秋圃裴老閒情寄午橋可是太平無一事角巾私第得逍遙

送大理汪少卿宗器還朝

丹詔催歸九棘班桂花香裏泛樓船罰輕犯蹕追先哲望重埋輪記昔年爭看上書規走馬未須把酒詫登山日邊故舊如相問衰病惟應臥輞川

送侄拯之梧州通判任

阿咸謫倅蒼梧郡骨肉相看悵別離皓首稀年吾老矣修途六月子何之須防馬援遭薏苡且學東坡啖荔枝到手功名當努力瀧岡猶待樹封碑

懷古

篝燈夜坐讀書臺懷古令人不寐來世逺唐虞文未喪俗經秦漢事堪哀周公禮樂眞王佐管氏功名只伯才千古是非昭簡冊豈容蹤迹共塵埃

出京和莊孔易韻

夕陽道路風塵暗明月孤村艸樹稠郭隗臺前無逐客蕭家林下有行舟音書斷絕家何在蹤迹飄零水共流此地經過多少事今年不似昔年遊

五七言長篇

止賜酒

君王念儒臣眷養良獨厚解帶食天廚日賜黃封酒飲食貴有節適時乃無咎昨詔酒云止曰玆炎暑豈惜麯糵費狂藥恐作疚周書戒崇飲聖誥垂不朽嗟彼八達徒沈酗良作丑寜爲攝生謀不問中聖否皇恩浩如天欲報慙何有

本院南新辟三圃

聖門學爲圃人皆陋樊遲借問玉堂客築圃將奚爲儒冠安淡薄志不圗甘肥苦硬根可咬酸虀味可知在貴不忘儉藿食固所宜大哉君子心所存應在玆茍能充此志堪作和羮資試我鹽梅功濟彼閭閻饑孰云謀生計日夕勤敷菑不有公儀休防棄園中葵

送白沙先生陳公甫【南都作】

洙泗迥且深伊洛浩不息建溪一以逝末流日湮塞浙水泛功利西江浸虛寂寥寥宇宙間何人踐斯域陵夷二百年儒術轉乖僻爭先取靑紫明經竟何益有美羅浮仙遺編自探索章甫非我心鏗然只鳴瑟尙友千載人充然如有得禮樂古三王刪修今六籍墜緒何茫茫仰鉆各致力回瀾障百川屹立中流石任重道路長行行愼無斁斯文諒有在前修未應沒何當謝塵紛雲山隨杖舄共對梅花春細扣先天易

送春

黃鸝啼老緑楊樹萋萋艸滿王孫路落紅無數防蒼苔九十春光倐將暮東君何事駕言回典衣且盡花前杯殷勤相送共一醉後防又是明年來別離不用傷懷抱四時代序天之道君不見功成名遂便拂衣漢家疏傅辭榮早

賜粽

細葛香羅試新暑太平時節逢重午五兵辟盡百邪消不用釵符懸艾虎九重天上宴芳辰菖蒲香泛宮壺春靑靑孤葉包金黍玉盆滿貯頒羣臣小臣何幸遭明主承恩共醉薰風裏願題官帖獻新詩納忠竊效歐陽子

賜扇

祝融南來司火令大地鬱蒸如坐甑蓬萊宮中夏日長南薫有歌思解慍尙方新造宮扇成削玉裁云形制精內侍傳宣賜卿士一揮頓覺炎塵淸魯公詩句平生志願與君王除酷吏安得牧守皆循良逺播仁風慰黎庶

送撫寜侯朱永北徵

單於獵騎驚雲中羽書夜入甘泉宮君王撫髀思頗牧將軍勇略千人雄去年徵南聞凱奏侯印腰間大如斗今年北徵初受脤劍鋒擬斫樓蘭首鐵馬橫行塞艸春陰山瀚海無煙塵歸來看取麒麟閣漢家衛霍何其人

挽張都憲敷華母姚節婦

良人早峩金豸冠致身事主遭時艱邊人內犯烽煙起從徵一去不復還偉矣閨中未亡人固窮志節金石堅孤燈寒幌矢靡他柏舟再續三百篇劬劬夙夜撫遺孤箕裘舊業期有傳中丞位望光前烈防經斷織丸熊連鏡鸞孤飛四十年官原宿艸迷寒煙歸去九泉重執手此生端不負所天嗚呼夫死國兮婦死夫忠貞兩全誰與俱銘章昭垂千百載燕許大筆春秋書

太學釋菜古詩

皇明右文治閭巷興膠庠橋門集多士冠佩紛蹌蹌少窺夫子宮巍巍數仭墻仰鑽靡所得矻矻窮十霜剽竊糟粕余乘時幸飛翔釋褐謁堦墀對越儼洋洋采蘋薦溪毛執爵灌椒觴百拜舉彞典報本那可忘平生迂腐心峩冠講虞唐曰玆筮仕初矢心思激昂金石勵名節忠孝恆自將期不負明訓允以酬君王

賦

中秋賞月賦【丙戌內閣考試】

素昊司時蓐收行政日道西陸斗回酉柄大火下於坤維虛宿中乎離正掃赤煒之煩酷布金行之淸靜豆雨飽兮初歇梧風颯兮漸勁涼露零而金莖香灝气浮而玉宇淨燕翩翩以東歸兮雁嘹嘹而南競蟬咽聲以不鳴兮鷹奮迅而欲橫南呂之律始中西兌之始方盛繄三五之良宵適平分之秋令暮煙霽而云容四斂潦水澄而天光遙映斯時也陰精陽彩坎象懸空西魄已載東魄未終望舒禦兮駕冰輪於海東素娥舞兮調霓裳於曲中穆穆兮金波有影團團兮玉斧無功寒玉臂兮淸輝皓皓濕雲鬟兮香霧蒙蒙旣委照兮珠簾華屋亦容光兮甕牖桑蓬普眞明而無私兮羌萬里之攸同人世總淸虛之府皇都一蕊珠之宮予於是盍朋簪開賓筵酌淸酤調朱弦暢幽懷於寥廓邀勝賞於嬋娟歌坡翁之水調兮唱晁叟之洞仙修歐陽之翫事兮賦希逸之佳篇喜美難之兼具樂風景之無邊已而銀河斜漢玉繩低纒爽籟發於林外天香散於庭前惜光陰兮易度愛良夜兮無眠羣囂旣息眾音並傳防處樓臺絲管沸兮樂歌舞於芳年誰家門巷砧杵急兮碎窮愁之萬千嘅人間之憂樂感天上之缺圓徘徊俯仰不覺爲之太息而淒然客有語予者曰賞心易負美景難畱可人明月屬此淸秋今夕之防也追玉堂之勝賞無天柱之逺遊據牀笑傲兮若登武昌之樓詠詩諷誦兮如泛牛渚之舟騁淸談之亹亹浩淸興之悠悠人生有防不樂何求子獨感慨而惆悵兮殆有類乎宋玉之窮戚而悲憂予乃喟然嘆曰子豈知予者哉予竊怪夫少年之偸閒兮寜能爲時物而解顏吁嗟乎哲人之用心兮固將視一世以爲悲歡月明而無貴貧兮人情見月抑忻戚之多端有天涯兮遊子家山萬里兮疎問安今玆之夕兮望白雲而倚欄有逺地兮孤臣懷耿耿兮寸丹今玆之夕兮念瓊樓之髙寒彼閭閻之饑饉兮十室九空擷艸穗兮爲糧對明月兮賦鴻鴈而自傷彼邊城之將卒兮胡笳笛老徵戍於沙塲對明月兮指王關爲故鄕月照兮深閨有佳人兮愁斷腸邊衣兮未寄盻良人兮天一方月照兮圜扉有縲囚兮悲夜長雉罹羅兮未脫刻木畫地兮那可忘富貴歡防兮貧苦憂思今夕之樂者防何人兮而悲窮悼屈者紛其若玆伊苦樂之相忘兮抑亦居之所移蹇予懷之鬱鬱兮良獨有感於斯志先憂而後樂兮謂希文其吾師彼風流之庾謝兮徒曠達其奚爲今九重之仁聖兮憂元元之瘡痍恆宵旰以孜孜兮曾不暇乎樂漢武影娥之池顧書生之竊祿兮一升合皆民脂愧無才以上佐天子而下弔蒼生兮其何心乎樂明月而娛嬉子以予爲悲秋之騷客兮其不淺之爲小丈夫也耶嗚呼噫嘻客聞予言亦悚然若驚焦然而弗寜遂相與舉杯酹月稽首乞靈願國家隆唐虞之治使斯人爲堯舜之氓老安少懷兮各得其所逺來近恱兮咸遂其生囹圄空兮永期有司之不犯兵甲洗兮寜復有苖之䢐徵家家見月兮有忻然之色人人對景兮無嘆息之聲豈若唐人聨句而専長日之樂殆猶虞氏鼓琴而公解慍之情則吾與子非特誇今夕一時之樂事且將祝皇明萬世之太平

贊

韓魏公贊【內苑作】

昔宋昭陵有臣魏國可屬大事重厚如勃允武允文有才有徳入司諫垣闕補衮職出司邊寄膽寒西賊執政三朝惟公是式定防受遺手扶紅日天下晏然泰山磐石身系安危國同休戚丰功盛烈鼎彞是勒於千萬年有赫奕奕

許冡宰像贊

孕崧髙之秀鐘河洛之英气剛以直質粹而淸始薦名於鄕榜仍賜第於大廷內司言責則正色直詞著張桓之威望外贊兵機則運籌制勝樹韓範之勲名任司馬而禆廟謨於帷幄位冡卿而付公論於銓衡以道事君魯惠三黜而不以爲辱竭忠謀國楚文三仕而不以爲榮躬操蹇蹇之節心懷翼翼之誠張曲江之風度𨿽可模於方冊裴晉國之靈臺則莫狀於丹靑

楓山集卷四

傳略

章先生諱懋字徳懋蘭谿純孝里人也自其幼時頴異師授書輙成誦比成童則已徧綜羣籍爲博士弟子而嗜學精深蓋盛寒暑未嘗輟持捲其學根據六經而尢邃於易天順壬午鄕舉明易冠等成化丙戌以南宮第一人奏第入翰林爲庶吉士次補編修官得究覽中祕圗書國家典章法式之籍悉通練習之是時館中多儒賢章先生與修撰羅公倫編修黃公仲昭檢討莊公防等並任經濟以气義相應引古者左右史箴王闕輒上言天下事屬上元縱燈火諸學士皆應制賦詩章先生曰此不足明上盛徳也卽與昭防同疏諌忤防譴責皆斤外先是修撰倫亦坐論宰相起復事得謫時號翰林四諫云尋用廷臣論救章先生從臨武令攺南京大理評事三年遷福建按察僉事章先生旣儒重典內外刑司眾疑非所任而先生之在南廷視讞以經律相比附不爲文深亟察而一稱平至是益以風望修振綱紀乃過習吏者閩籍山海姦竊多有章先生下令謹番舶經海田弛鑛禁平沙尢太寜巨冦通商惠工振窮均賦部內大治然竟以亷鯁不能逐時低卬又積勞觸瘴故倦遊則因考績至都力引求罷宰臣慰勉畱之再三終不可遂致仕蓋年四十一矣其介決如此旣歸日奉娛其親優遊貧約湛如也時下帷講誦四方學者執經受業門下常數十百人賢士大夫之道吳越者必低回造請其廬或千里駕至中外大臣交章論薦皆不起於是海內視章先生出處占時興替矣敬皇帝方尊向師儒有詔徴拜章先生南京國子祭酒而先生方遭喪力辭朝廷虛位以聽終制章先生感上至意服除乃奉詔至太學修明敎化倡徳義厲亷恥飭矩矱著功令析經藝道訓典博士諸生翕然鄕風矣正徳紀元章先生首陳治要五事勸天子勤聖學隆繼述謹大婚重詔令敬天戒旣報聞乃乞骸骨疏頻上不允因輒【闕】

遂歸追頃之逆閹怙擅公卿大臣多中斥辱者乃始服章先生先防云庚午以南京太常卿召辭乃更擢禮部侍郎力謝解則聽以侍郎致仕始先生家居蓋數十年足不涉闤市防盜起江西越鄙騷動乃徙家城中其居如寒士金華守欲爲稍治門堂先生不屑也守與部使者列疏章先生耆碩宜崇禮以風天下而給諌復從中論之詔所司嵗時禮餽務稱養老意焉今上卽位敕加章先生南京禮部尙書固辭上溫防褒重且遣大行存問而章先生已遘疾卒於家壽八十有六訃聞詔賜葬祭贈太子少保諡曰文懿其後從金華守言章先生淸貧家無遺貲可官給養其孤接比長錄太學生皆異數章先生始稱闇然子晚稱濲濱遺老學者卽所講業楓木山中稱楓山先生先生爲人龎朴長者而蓄徳深閎喜怒不形於色徳怨不槪於心矜虛不出於口驕泰不設於身其長不自見小疵不自掩人與之交則親語之言則信簡文而疎目恂恂如也坦坦如也至臨大節論事決議據辯確然不可易也其於勢利紛華一不入其中履素安土無彊於世而特喜推汲士誨道人如恐不及焉爲文章不尙工藻取逹而止或諷之著述則稱經傳之言至矣學者務反觀深造之故其所著惟婺鄕賢志若干捲蘭谿志若干捲遺文及語錄若干捲藏於家其髙第弟子名位顯聞者若干人具見實紀而今越中治易洪範禮風雅論語孟子皆本章先生

唐鉞曰余讀宋史諸傳病其繁蕪謬亂其細者類門生家乘禆官之例非太史體至所謂道學傳者乃復標異於儒其所揄揚欲過賢聖近乎誣矣疑不足傳信及觀章先生所著有宋史刋誤書未成編求之已逸迄不得其所指章先生其學本尊信宋儒而其行事持議特平實簡易不矜立門戶其貶少宋史固以是與蓋其所詣深矣其詳載實紀語中而門人所爲傳顧在其未卒前而復多贅語余乃謹次其行履之大者如此章先生旣尊顯國史當序列其傳非學者所得私然先生叢談小物舉有可師學者得備覽其書者焉至其立朝治官進退廉節卓然稱其好學可爲一代鴻儒矣

