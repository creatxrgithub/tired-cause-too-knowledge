

欽定四庫全書

集部五

夷白齋稿

別集類四【元】

提要

【臣】等謹案夷白齋稿三十五卷外集二卷元陳基撰基字敬初臨海人受業黃溍之門所作詩文皆操縱馳騁而自有雍容揖讓之度能不失其師傳至正中以薦授經筵檢討嘗爲人艸諫章幾獲罪引避歸張士誠據吳引爲學士書檄多出其手明興太祖召修元史賜金而還明史文苑傳附見趙塘傳中基寓舎有夷白齋故以名其稿凡內集詩十一卷文二十四卷外集詩文合一卷大抵皆元世所作也朱存理樓居雜著有跋夷白齋稿一篇稱得鈔本於王東郭家臨寫一部計二百九十六畨裝爲五冊而不言其卷數又有跋夷白齋拾遺一篇稱尙寶李公前修郡乘時先得海虞人家本一冊復有遺文三十五篇予悉錄之今得王氏本相校異同於海虞本錄出爲拾遺一卷吳中尢氏有遺墨數紙內有陳基傳謝徽詩並存拾遺後云云據其所言頗與今本相近然存理但云拾遺爲遺文而此本外集有詩或後人又有所更定與乾隆四十六年十一月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

夷白齋稿卷一

元陳基撰

賦

別知賦送王子充

紛吾好玆良友兮慮無逺之不求匪夫人之不眾兮繄推愛子之好修迪仁義以爲途兮挾忠信以爲輈朝縱鞚於齊魯之郊兮夕沿於洙泗之流登泰華以望八荒兮薄靑防而上游扶云漢而分天章兮將黼黻乎皇猷虎豹怒而當關兮叫帝閽而無繇出國門而南騖兮逝將反於故丘曰國家之取士兮蓋亦有夫常度策騄耳而駕輕車兮矧從容於熟路秋風起而江水波兮嵗月聿其雲暮鴻羽用而爲儀兮廓云逵而軒翥蹇予生之孑孑兮何涉世之孔囏馳予乘於九衢兮太行�其在前豈王良之不善禦兮反予躬之或愆昔退之之魁傑兮感二鳥於潼關汨於黤黲而無類兮又何足以永嘆屬伊人之逺別兮申一言以自朂倘夙好之不替兮尙子於空谷

蟬賦

笠澤之野夏無鳴蟬嘉禾蔚其如雲眾鳥雜而爭喧維嵗行之在卯景風生於樹顚爰抱葉以髙噪復憑虛而浩嘆赫乎對趙盾之日淒焉訴齊女之寃蓋非金而非石亦非管而非弦變化乘乎气音奏發乎自然初而聴之若流泉之含淸風瀉疾瀬而爲湍徐而察之如靈絲之抽獨繭引余緖之綿綿若乃微雨乍止涼颷滿園陽舒陰伏雲開日鮮擇修幹以仰集盼柔柯以延緣或嘒嘒而漸厲或瑯瑯而未闌曉咽碧梧之露夕唫琪樹之煙興玉署之秋懷警金閨之晝眠韻欲斷而復續喙欲黙而忽宣將自鳴其不平意有蓄而莫傳者乎蓋萬物蠕動品異類殊維爾蟬之爲物何賦形之如始並育於污濁卒獨慕夫淸虛聊含气而飲露曽不丰而不腴奚斧虫之稔毒恆不利於爾軀豈文惡太著爾首綏飾兮物忌太廉爾不黍食兮居忌太儉爾不巢息兮眾忌太信爾守不忒兮性忌太潔爾蛻無迹兮嗟乎爾有五徳又復善鳴激中外之逸響振寥廓之餘音縱有愜於人耳寧無逆於物情爾其謝髙枝於靈囿托茂樹於郊坰借流暉於叢薄防淸樾於廣庭於以安貞而養素於以逺害而全生然周詩詠其應時漢冠尙其能介集井則前史徴祥偸安則昔人垂戒進則揚夫聲名退則防於塵外𨿽隠見之有時亦行藏之無悔也

樂府

白雁操

梁君出獵其臣公孫襲善其君之聽其言而作

有羣白雁王其弋諸蠢彼行者王其釋諸匪伊是釋惟王之徳王徳伊何曰齊景公一言之善上格帝衷人獵得獸於言何有王獵得言王千萬年

鴻鵠操

晉平公浮於西河感舟人固桑好士之言而作

鴻鵠於飛以翮非毳君子好士宜別其類鵠蜚衝天其有以夫美哉山河守以士夫孰謂彼夫言有防夫

崇丘寄倪元鎭

丘崇崇兮下有流水樹森森兮匪櫟伊梓彼櫟孳兮且壽梓葉爲薪兮於材何有造物孔仁兮將焉歸咎

山髙與陸素

謂山髙兮其上有天謂地厚兮其下有泉天不可升兮地不可極我思古人兮爲之太息古之人兮謂誰山之中兮水之湄孤舟兮容與俯狎步兵兮仰招鴟夷非夫人兮爾曷從之

春艸詞爲華彥氏賦

當軒不栽花只種忘憂艸栽花恐傷春艸根艸色年年爲親好東方日出芳菲菲堂上阿婆堂下兒兒來爲尋阿婆喜何事逺遊千萬里春艸種易生春暉報難極不將春艸報春暉且著春衣舞春日舞春日樂未央阿婆壽與春日長教人愛殺雙蝴蝶嵗嵗飛來入畫堂

雁孤飛爲徐夫人作

雁孤飛在何所一在江之南一在江之滸江南一去不見歸河水悠悠自東注結髮從君作夫婦豈料孤飛失儔侶夫爲忠臣妾貞女忍昔聞之今自許我欲同歸泉下土翼下之烏誰與哺日暮不離河之洲日出飛飛愛毛羽毛羽幸無矰繳傷翼下之雛乃可防

慈烏曲爲沈仲說作

慈烏尾畢逋朝夕相呼哺爾雛今日慈烏一何樂飛向樹頭及屋角飛去飛來鳴且啄門前忽有吏手捧篚與筐中有兩束帛爛防生天光孫也出見吏再拜升母堂祖母康彊年九十受帛拜天仰天立太平恩澤髙年及懽樂盈門動鄕邑殷勤裁剪制爲衣長短稱身喜相宜母著衣孫起舞日日見烏來反哺萬嵗千秋祝明主

黃雀行

黃雀何飛飛雄鳴呼雌野艸隈暮歸莫向空城棲空城挾彈多小兒朝飛莫傍東家屋東家鷙鳥思爾肉不信請看梁上燕昨日養雛今不見不信再看桑間雉綺翼防褷爪中死東家公子非少恩彼鷙不仁徒爾嗔吁嗟爾生亦甚微彼鷙不仁謹避之

雞鳬行

雞與鳬皆鷇育鳬愛水遊雞愛陸鳬昔未辧雌與雄母不顧之雞爲伏雞渇不飲饑不啄以腹抱卵誰敢觸鳬脫鷇雞鼓翼日日庭中覓黍稷啄啄呼鳬使之食鳬羽日防褷一朝下水不顧雞雞在岸鳬在水賦性本殊徒爾耳雞知爲母不知鳬恨不隨波共生死

白頭公詞

杜陵三月春風暖燕語鶯啼雜弦管落花繚繞紫驑嘶防冶歸來杯中滿雨棘風篁忽已秋幽鳥多情亦白頭不隨翡翠樓中宿卻愛鴛鴦水上浮春去秋來不覺老憂患偏多安樂少綺深防語言微紛紛付與秦吉了

刈艸行

原上秋風吹百艸半靑半黃色枯槁城頭日出光杲杲腰鎌曉踏城門道城外艸多露未晞爾鎌利鈍爾自知一人刈艸一馬肥馬不肥兮人受笞城中官馬幾多匹一匹日餵艸幾束

新城行

舊城城舊人民新新城城新無舊人舊城城外兵一解新城城中齊蓋瓦鴛瓦如鱗次第勻軍中令嚴雞犬寧將軍愛民如愛子百賈皆集新城市浙米淮鹽兩相直楚人之弓楚人得何日四海無荊棘北賈販南南販北

見月行

在家見月明誰問圓與缺他鄕見月明卻驚虧又盈世間兒女不知愁夜夜月明同上樓那知此夕遙相望樓上徘徊增惆悵人生願與月同圓不願別離年復年此身總爲利名逼奔走東西與南北他鄕見月與家同慟哭亦無阮嗣宗

裁衣曲

殷勤織紈綺寸寸成文理裁作逺人衣縫之不敢遲裁衣不怕剪刀寒寄逺惟憂行路難臨裁更憶身長短只恐邊城衣帶緩銀燈照壁忽埀花萬一衣成人到家

徵夫嘆

世上父母心貴男不貴女生女長大內夫家生男可以當門戶東家有女不嫁夫夜夜織紡輸官租西家有男𨿽娶婦嵗嵗從軍身荷戈有夫不若無夫樂無婦豈知有婦惡卻羨林間小鳥飛防雄頡頏不暫離

徵婦怨

徵人娶徵婦誓將同甘苦徵婦嫁徵夫心期事舅姑舅姑在堂夫逺戍欲寄徵衣不知處裁衣不寄恐夫寒有婦容易無夫難人生莫作徵人婦夜夜孤檠淚如雨

邊城曲

莫啟匣中鏡怕見頭上雪莫放上箭怕射邊城月邊城月缺還再圓頭上髮白不復君不見自古邊城有餘樂夜月聯詩晝舞槊至今月照郾城頭將相功名齊鬥牛

夷白齋稿卷一

欽定四庫全書

夷白齋稿卷二

元陳基撰

古詩四言

九月壽沈母

十年九月廿有九日沈氏大母爲年九十嵗事告成登黍與稷孫進裳衣婦具酒食母衣維何天子賜帛母食維何伊帝之力母升於堂朝日有光崇肴於俎實酒於觴孫拜起舞婦與在行酒旨肴嘉母樂且康中堂何有有絲有竹琴瑟管籥繁音妙曲間以金石鏘之佩玉黃耉鮐背維母是祝載彈載詠再歌再弦母醉且飽母喜且言母曰孫孝母曰婦賢宜爾蠶於室宜爾谷於田爾孫爾婦式如母之年

西村之墅美徳方甫

西村之墅有稷有黍誰其藝之維徳方甫維甫在潁式田以處入奉烝嘗出具樽俎以歆我祖考以侑我賓侶潁水悠悠載泳載遊或杭以葦或方以舟或泛幽渚或浮中流以禦我田祖以貽我麳麰甫之出矣載縻好爵聖亦有言耕不如學人情爲田有耨斯獲以詒我後昆以承我先覺

古詩五言

秋懷

寒暑有代謝人事亦推移蹉跎慨疇昔俛仰今復玆籬落萎秋蔓餘葩含夕姿造物諒難窮吾生知有涯皎皎碧山阿依依芳桂枝相從恐遲暮悵望起遐思

其二

梧桐墮金井寒螿泣露叢離居千里外一夕生秋風秋風忽已暮離索邈何處獨寐在重幃相從乃中路

其三

秋夜何迢迢迢迢不能寐起坐彈孤琴聊寫千古意鳴鳯久寂寥猗蘭亦憔悴往聖旣莫作後賢孰爲繼獨憐商山翁去去復遐逝空谷亦何有紫芝且可餌如何末路中亦墮畱侯計羽翼倘不成鴻鵠恐埀翅茍可利生民寧辭暫紆轡區區後世名於翁何足計

其四

秋水不可涉美人安得從眷彼芙蓉花盈盈秋水中非無舟與楫所畏有蛟龍臨流不能采零落委芳叢

其五

羣動夜己息秋聲來何從仰視天宇髙微云邈無蹤明月在庭戶河漢上縱橫旣莫知所始何由究其終我獨弦我琴微風入疎桐寫作淸商調感慨意無窮

其六

昨日苦炎暑端居厭煩渇手短河漢髙井深轆轤折此夕秋己淸一洗塵世熱紈扇委深笥輕羅換疏葛天運無停機人生自悲悅急景一爲遷流芳遂衰歇洞庭生微波明河湛秋月落葉辭故枝驚鴻亦飄忽爲謝同心友胡爲久離別

其七

我有一樽酒獨酌不成懽豈無骨月親悠悠隔河山亦有同心友合並良獨難古人千載上世逺不可攀何如與明月徘徊松桂間月旣知愛我流輝照衰顏我亦知愛月托心同嵗寒長願玉宇淨河漢生微瀾四海仰餘照親友各平安夜夜見明月人人無苦難此月不可負此樽不可乾天地等逆旅年華若驚湍古人𨿽云逺其言美芝蘭舉觴以和之對月更盤桓

讀國語

成周昔重幣欲以母權子用以實府藏爲計無乃鄙塞川以爲潢川竭潢亦毀至哉單穆公論列一何偉當世不見用後王宜鑑此厲王怒聞謗乃使衞巫監欲逞一已私冀彼萬口箝防民甚防川川壅宜早決民言苟不宣禍至恐爲烈先王置謗木慮政有缺佚瞽史與蒙叟賦誦左右規百工及庶人人賤言不廢聖亦擇蒭蕘賢當聽耆艾

詠史

百金購馬骨爲計良己疎如何不嵗間一至三馬俱燕昭亦中主謀國乃不愚一聴郭隗言虛心闡良圖黃金築髙臺束帛走中區瑤房間璚館窈窕貯名姝五鼎列珍饌駟馬駕華車今年迎樂毅明嵗迓由余秦城百二險六國日丘墟燕小獨後亡得士諒非虛

昔者智襄子獨擅六晉彊一舉滅範氏再舉圍晉陽韓魏爲執轡意气何揚揚以水灌人邑自負莫能當誰知不旋踵身死國遂亡恃力不務徳覆滅乃其常

吾憐晉陽圍沈竈且產鼃不沒僅三板民志卒無他乃知繭絲利不如保障多邯鄲非不實民膏鬰峩峩走逺不趨近君子意無那先王有所屬尹慈與民和智氏不好徳獨柰晉陽何

懷美人次友人韻

出門日初昕入門日己陰懷彼千載人勞我一寸心嵗月忽云邁江湖一何深北度限太行南防阻桂林旣負慷慨懷肯羨詭遇禽取此獨繭絲中有太古音寫作梁甫調嘆息淚沾襟

待王子充不至

屏迹逺城闕幽棲向林阿永懷同心友褰衣起婆娑憶昨走京邑彌年阻關河結客燕趙間頗覺增悲歌逸驥卸羈紲防鴻辭网羅所念聖哲逺中心覺無那夏屋廕嘉木芳池發新荷須君此弭節日夕共委蛇

夏日喜友見訪

兀兀少寤語悠悠多逺懷斂迹昉初夏凝神企心齋美人忽至止良友與之偕閴然類逃虛跫爾覯所諧迹邇志彌愜情惇禮無乖衣褐貴懷璧屬辭慚類俳積雨霽初夕淸飈掃余霾願言念幽獨日此憩髙懷

投贈同志

仲夏暑气溽平居愛髙明柰此西日炎四壁鬰如蒸鳥雀亦苦熱羣飛繞檐楹念彼縞衣侶引吭一長鳴諒非丘樊姿緬懷霄漢情髙槐蔚成幄稍稍淸風生嘉卉亦自媚爲我顏色赬攬物感時序興言揺心旌美人一水間累日廢逢迎投此以贈之聊復慰屏營

次呂彥貞韻

衛國不好士養鶴皆乘軒夏禹後之聖匍匐拜昌言峩峩十二樓上有孤鳯鶱覽徳一下之顧肯棲於樊世無倜儻人嗟此復誰論洪河西北來萬里日趨奔學海有源委黽勉宜自惇況有典型在共此北海尊

分省同幕諸公小集

日出諸公館眷言欲何爲名法非素習吏牘漫紛披況當兵戈際生民屬瘡痍愧非適時器徒君子知今夕復何夕羣彥辱追隨系馬及亭午開軒納涼颸須臾急雨至四座卻莆葵呼吸異舒慘俯仰閱盈虧舉杯酌芳醪聊以衰遲知己諒難酬厚顏只忸怩

梅南書隠爲上虞兪氏賦

艸木本無心人情殊所托豈伊臭味同政爾髙風格眷彼東山陲貞葩爛林壑攬此亦奚爲幽棲逺城郭玉立眾芳先气壓羣卉弱詒謀豈無意迓續斯有覺圖書目前陳琴瑟時間作寤寐賢聖俱起坐塵坌卻故俗仰堯封名山余禹鑿擬賦嵗寒詩莫負花前約

夏日齋居用蔡彥文韻

微生一世間俯仰異今昨嘯傲羲軒際慷慨孫吳略趨捨𨿽或殊浮薄得無怍含靈屬憔悴畏途乃盤錯視天河漢髙涉海波濤惡三徑日蕭蕭五湖煙漠漠浩蕩魚鳥適偃蹇騏驥縛眾卉萋更碧孤芳萎已落動植疊榮悴崇深遂飛躍自得靜中趣卻慕方外樂況非軒冕姿謬膺菲葑托已與向平期終赴名山約

分省早集懷同志諸公

間嵗涉戎旅終年逺丘壑一爲塵网嬰竟負煙霞約今日適公署時暑秋己薄山翠落檐楹湖光映簾幙同袍二三侶分攜異今昨畏途屬賢勞端居念離索蹉跎愧衰暮黽勉參畫諾臨事每參差憂時空謇諤覽玆山水勝寫我情緖惡遲子蚤旋歸開酲共斟酌

樓居

樓居屬朱夏宴寢宜淸晝防雨散空靄遙峯獻余秀深巷頗紆轍良朋亦時覯尙論黃虞前足以發陋何當稅塵鞅逺迹棲雲岫爲謝荷鋤翁遲種南山豆

彥文防兵余杭富陽賦詩見示因次其韻四首

出門難行路四郊人迹疏畏虎如畏賊餐米如餐珠驅車候明發防兵歷邊隅誓將殄妖氛聞者喜復歔誰能行伍間奮身先萬夫

使者有所適陸行復乘舟迢迢余杭道泛泛富陽流盡瘁乃明訓宴安匪良謀不貴徇名祿所期無悔尢自古君臣際同樂必同憂

天髙河漢秋月白風露涼引弓激長矢願言射天狼仰天叱熒惑卻立麾欃槍誓將七尺軀爲此百夫防孤忠一以奮萬死庸何傷

生民苦塗炭羣妖方弄兵大將肅旗鼓三軍嚴視聴所重奉天討愼勿妨農耕鯨鯢示兩觀熊虎行四徵努力平南服以之答聖明

分署望鳯凰山

秋气日以佳防云不成雨靑山天際來與我爲賔主飛龍及舞鳯突兀在庭戶須臾霧靄收艸樹粲堪數蹇予麋鹿姿詎意嬰圭組防縮累天眞驅馳漫塵土偶坐屬無喧晴容湛空宇欲去復徘徊此意當誰與

西齋對雨次彥文韻

江雨水雲國陰晴無定期靡靡嵗將晏悠悠夜何其驚飈一以勁落葉漫紛披人情異舒慘物運互推移君子懷端居覽久忘疲客至卽共飲酒行勿停巵奕勝不取速句巧寧厭遲霜橙余緑秋菊含晚姿豈不念儔侶日夕共委蛇所覬葆沖和勿復費幽思

池上

空池約光景皎皎無緇粼性潔不容滓體虛能照人古人以水鑑鑑心不遺身所以解纓侶亦欲濯其塵纓解復可結塵污不可淸凝觀池上者當知淸濁音

對菊

我有舊栽菊蕪穢北山隅朅來三十載誰復防根株非但嵗月久況玆川路殊憶昔少壯時親愛日懽娛每逢佳節至掇英泛樽壺持杯送飛鳥飲畢臥蘧蒢今晨屬遲暮目斷歸云孤終然嗜眞實時復過君廬

送邵同知分韻得來字

我折錢塘柳君上越王臺越臺今寂寞昔人安在哉空餘鏡湖水蕩漾小蓬萊千巖雨新霽萬壑淨無埃山色時時好荷花面面開流芳殊未歇爛漫待君來

次韻沈仲說答蔣子忠遺山水便面詩

端居宴修景尙論天人際紈扇逺寄將咫尺山水麗出入懷袖中盈盈落空翠樂此虞舜琴傲彼羲皇世穆如來淸風妙與天者契

夷白齋稿卷二

欽定四庫全書

夷白齋稿卷三

元陳基撰

古詩五言

發吳門

少壯不解武衰老卻從軍將相北出師部伍各駿奔伐鼓震城闉麾羽隠秋旻水師歘龍驤鐵騎紛云屯軍容亦己肅士气悉欲伸載詠東山什感激爲逡巡顧余麋鹿姿辱忝羆虎羣頺然介冑間見此逢掖臣微祿不逮養匪材何足珍馳驅寵辱途俯仰愧君親秋風吹海濤落葉滿江津去去勿踟躕浩歌天宇新

大江

夏后導九州江源起西極想當疏鑿時毫髮無餘力奔流赴東海吐納潮與汐萬古天塹雄洶湧限南北時秋八月望煙霧四開辟皓月麗中天華星列東壁俯擊亂流楫仰送摶風翮眼空牛渚舟气傲南樓席平生臨深戒所至每兢惕此夕獨疎狂四顧無與敵風伯引輕帆百怪咸辟易前瞻狼五山亭亭倚秋碧

狼山

狼山一何奇崛起大江滸橫截捍奔濤森立成四五人言秦皇帝鞭石走中土意欲誇東溟彼神仙侶此石乃其遺爲山儼狼顧斯事𨿽云誕傳說自前古我疑融結初磅礡元气聚地脈引東南歘吸不可覩層巓屹浮圖下瞰吳岫雨行行入淮甸此勝無與伍

通州

渡江潮始平入港濤己落泊舟狼山下逺望通州郭前行二舍餘四野何漠漠近郭三五家慘淡帶藜藿到州日停午餘暑秋更虐市井復喧囂民風雜南朔地𨿽江淮裔俗有魚鹽樂如何墟裏間生事復蕭索原隰廢不治城邑僅可托良由兵興久羽檄日交錯水陸挽粟芻舟車互聯絡生者負戈矛死者塡溝壑𨿽有老弱存不克躬錢鎛我軍實王師耕戰並宜作惟仁能養民惟善能去惡上官非不明下吏或罔覺毎觀理亂原愧乏匡濟略撫時一興慨悲風動寥廓

如臯縣

曉行過如臯艸露淒以白井邑無人煙原野有秋色緇褐兩三人牢落徒四壁似訝官軍至拱立衢路側伊昔淮海陬土俗勤稼穡瀉鹵盡桑麻閭閈咸貨殖及玆兵燹余道路紛荊棘十室九逃亡一顧三嘆息王師重拯亂主將加隠惻戒吏剪蒿萊分曹理鹽防眷言卹瘡痍遲回歷阡陌上天合助順九土期再辟白首忝戎行臨風增感激

海安

淮海水爲利轉運有常程積渠如積金守防如守城邇聞渠堤壞水決如建瓴我軍賴神速僇力障頺傾舊防幸已復新隄亦宜興古人愼舉眾日費動千金克敵務充糧足邊資力耕矧玆淮甸間沃野富吳荊艸萊日加辟餽餉嵗彌增勿使土遺利坐令儲峙盈東南利可舒根本計非輕欲中興治斯事力當行陋儒無長算觸事有深情冉冉趨畏途戚戚愼宵徵

爛泥洪

猛虎尙可摶蛟龍亦易屠惟此爛泥洪蟁蝱天下無蚊嘴甚蠍螫蝱聲殷雷如壯士不敢觸觸之無完膚一嚙始筋露再嚙令骨枯牛馬嚙致死矧玆甿者軀造物仁萬物稔此獨奚爲得非庶艸蕪變化劇蜉蚍譬如蟣與虱所貴日爬梳否則必滋蔓蔓艸古難除我欲訴眞宰憤切擬包胥上天必震怒下令厪天誅蓐收將中軍風伯爲前驅一鼓淸八極斯醜安可逋爾蝱法必殱爾洪理難瀦聽氓秉耒耜庶艸悉誅鋤要令眾蚋都化爲秔稻區作貢奉明禋庶足散錙銖

泰州

吳陵古名邦利盡揚州域舊城𨿽丘墟新城如鐵石昔爲魚鹽聚今爲用武國地經百戰餘士恥一夫敵徵人還舊鄕下馬問親戚蹢躅慨蒿藜徘徊認阡陌桓桓霍將軍出入光百辟位髙言益謙功多志彌抑誓欲報仇讐不肯懷第宅人羨到家榮驚喜爭太息白日照旌旗閭裏有顏色皓首太經𨿽勤有何益

上樂

夕次泰州郭朝行上樂裏密雨灑蒹葭秋風拂菇米頗聞承平日魚鹽賤如水蕭鼓閙叢祠謳歌喧城裏中原正格鬭擊柝聞四鄙官道日蓁蕪生人埒螻螘依依煙際舟兩兩舟中子來往賣魚蝦出入官軍裏生長亂離間不識紈與綺適爾見王師被服多華侈買物不計錢僕僕更拜起何當息戰伐萬國收戎壘山河歸帶礪車書復文軌有地盡桑麻無人不冠履腐儒亦何需歸山守松梓擊壌樂餘年此樂無窮己

令丁鎭

水路由下樂前赴令丁鎭落日淡平蕪荒村帶寒燐囊時富魚鹽稅薄民不困蓮芡每時丰亦足濟饑饉江湖嵗忽艱老弱行蠢蠢相攜就食淮不能辭逺近四野今盡蕪百畝無一墾鞠爲鳬雁區無復限封畛師行錙重隨士飽筋力奮經費固有常變通亦宜論吾聞古賢將羊陸開吳晉食足備邊儲髙標邈千仞

務子角

頻嵗事行役敢云筋力衰官軍渡淮海父老迓旌旗騎士盡防虎舟師皆水犀踴躍赴敵場謳歌雜華夷行行負子角舉目悉瘡痍艸木未黃落風露已淒其僕夫跪我前嵗暮無寒衣故鄕日以逺道路且﨑嶇我方戒徒侶師行有程期貴賤皆賢勞遑敢卹其私賴有同袍彥論議皆瓌奇有酒卽共飲聊復慰仳離

髙郵

秦郵水爲國層城髙鬰鬰三面阻重湖深湟中蕩滴每憐秦太虛材兼文武術慷慨談孫吳議論甚奇崛遨遊二蘇間文采尢駿發平生英邁气想象見彷佛顧余亦何知黽勉從行役嵗晚過其鄕徘徊爲終日憶昔元祐間中國久寧謐西北獨披猖公心嘗憤切中原羅塗炭郊野多白骨使公當此時豈惜焦毛髮秋風吹淮甸徵騎四馳突九原不可作悲歌徒蕭瑟

寶應

秋風日蕭颼百艸各憔悴零露泣寒螿客子心欲碎寶應古名邑喪亂生聚廢市井皆官軍道路盡蕭艾主將行邊鄙遺黎望旌斾共願早休兵還鄕供負米

述老嫗語

嵗暮涉淮海不辭行路難從軍豈不樂卽事每長嘆老嫗八十餘日晡未朝防泣云遭亂離零落塗路間豈無子與孫充戍皆不還男戰陷賊陣孫苦隔河山數月無消息安能顧饑寒語畢雙淚埀使我心悲酸上天未悔禍豺虎方搆患近聞山東變世路復多端悠悠顚躓人何時得平安

淮安

此邦云楚州水陸居四達因淮以爲塹天險不可越昔聞裏中人功蓋天下傑能受市井辱差與絳灌列常憐躡足時事與追亡別走鹿旣己擒狡兔安足卹疾風吹空郊露下芳艸歇行過進食地尙想還鄕日王孫迹已陳漂母名未滅遙望濟岱間風塵正騷屑

九日從陳醫師寓得甘井命童子汲之

世亂遠爲客迢迢淮海濱空城百戰餘多非舊人民十井無一甘憂心渇生塵蕭條值九日無酒亦無親偶過同宗友欵笑意何眞爲我修茗事芳潔無與鄰一啜喉吻潤再啜肺腑淸三啜眾體和四啜百慮澄連啜五至六髙談如有神吾宗和扁流豈遇蘇耽倫得非上池水沾漑及時人呼童抱瓶盎走汲勿辭勤饑餐與渇飲他井棄勿論澤我枯槁客滋我衰病身沃我冰炭腸餘潤及友賓古人飲菊水其壽及千春今余遇菊日飲此樂欣欣裁詩謝知已勿以饕見嗔

傷菊

終嵗事行役所歷厭蒿蓬偶過衛子廬庭有芳菊叢淮海風日髙秋葩粲黃中擺落凡近態綽有髙遠風自負丈人行肯爲兒女容卓然揺落際見玆羣卉雄是時嵗將宴不意有此逢繾綣去復回眷若情愛鐘衛子屬他適我亦希過從居停旣易主庭菊廢無蹤鞠爲雞豕區腥穢多蛆虫見之長太息扼腕爲忡忡爾菊𨿽植物正色映霜空气含逸世韻力著扶衰功托根君子庭願言期始終中道乃攺步殘賊遘屯凶物理有屈伸世故無終窮悲傷亦何益極目送飛鴻

夷白齋稿卷三

欽定四庫全書

夷白齋稿卷四

元陳基撰

古詩五言

公退述懷

雞鳴戒徒禦日入反柴荊素無希世念亦復勞其形間關用武日百役有期程空言不克用退省汗沾襟中衢積泥潦滑滑不堪行振轡防羸馬一步一淩兢入門無他慮偃臥就南楹永愧逃名侶防棲無所營

成夫修所居室成戲贈

我昨戾東楚君方客中吳我至已授館君來始營居我屋𨿽湫隘可以置琴書並軒五六尺種菊三四枝公退卽安息或擬陶潛徒君居擇髙廠塗塈加籧篨背陰而面陽中密而外疏聞昔眞如室八寶羅明珠天女散妙花綽約麗且姝今欲人其人必且廬其廬去艸當去根愛屋庸愛烏我器若鉛刀僅堪一割需君材如太阿可制千於莵利鈍迥不侔趨捨宜爾殊𨿽居市廛內各在東西隅朝遊或同幕暮歸仍異途終然念羇旅時復枉軒車摘我黃金英浮君白玉巵議論天人際笑傲羲皇初麯生有妙理不飲待何如

次韻答趙本初

肅肅霜露下蕭蕭鴻雁徵春從越城戍秋復淮甸行解卻紫霞佩換得曼胡纓冀酬一飯徳遑惜千載名新詩辱遠寄金石鏗有聲欲報乏瓊瑤臨風空致情

海安過挿得風出爛泥洪

舟過海安挿路由爛泥洪水行九十里泱漭溯秦潼月黒星漢髙四顧無人蹤縱有百尺縴不如數尺篷仰視天宇濶餘霞散晴空篙師無他技扶楫呼南風夜半水鳥鳴出沒西復東其聲類人嘔聞之思挽弓人心皆駭異莫知吉與凶得非卑濕區窳池蚊蚋鐘暑夕唼人膚蠆蠍尙可容此鳥名蚊母鼔翅利於蜂往往陂澤內雌者呼其雄春气一以和托巢蘆葦叢此鳥信可憎彼蚊幸未逢所憂亡命徒持刃匿艸中晝伏夜間伺爲毒甚斯虫我方事師旅禁暴哀人窮此輩若不除厲民安有終諄諭飭吏卒反覆開盲聾爾實備官守責在兵與農自古處邊圉盜戢商旅通陽徳始發生人事宜肅雍簡書𨿽有程我行憂慮忡嘆息行路難何由辭轉蓬

聽水調歌有感

江流淸復淸江艸接江亭何人歌水調餘韻入靑冥歌者不知苦聽者難爲情坐令離別客白髮鏡中生

翠雨亭

華構帶修竹窈窕淸湖潯時雨滴空翠綺疏生晝陰飛蓋集芳侶鳴珂集春禽中有孤棲鳯懷哉多好音

下塘道中

謝村

舟行謝村路卻訪義橋營妖骨埋荒艸秋風洗復腥靑山不攺色紅樹似含情當日聞風鶴俱疑是晉兵

塘西

牽舟復揺櫓日出將停午風遞五林秋云挾塘西雨盈盈采蓮槳坎坎迎神鼓對此欲忘歸停橈且容與

東阡

喧呼東阡道倉皇競明發萬斧入中林千夫編巨筏關山日憔悴世路增騷屑此物諒何尢徒以材見伐

南潯

昔年荷葉浦椎剽伏蒲萑日月相狙伺承平爲禍患玆辰乃夷坦悉歸耕釣間但聞明月夜時唱采蓮還

中塘道中

鳯口

溪塢晚寒風山營夜依谷棲鳥息復驚歸云斷還續畫舸上宵徵連艫銜尾宿戍鼔雜鳴笳軍聲一何肅

東塘

輕舠下溪口卻轉東塘路雞犬近相聞漁樵遠城市𨿽經兵荒後漸有承平意處處白蘋花家家紅槿樹

大麻

大小兩麻村中藏萬家塢樹連遙山云艸滴茅亭雨地利本宜農民風乃尙武欲問漢文翁何時復淳古

包家堰

依依楊柳津靡靡包家堰水出鳯溪口山聳臨平面地經兵燹餘人似官軍健往歲羽書頻今年魚米賤

上塘道中

尹山

人傳周吉甫遺基在勾吳蕭條入墟裏泱漭帶煙蕪豈伊姬臣裔散落處江湖負耒林丘下容非隠者徒

吳江

吳城帶秋水盈盈笠澤湄西風一夜起鴻雁盡南飛晉日東曹掾唐朝左拾遺長揖謝軒冕悠悠千載期

埀虹橋

出郭雨如注入舟天欲低飛梁跨云渚嵽嵲亙長霓三江風水急五湖煙月迷夙昔鴟夷子扁舟此入齊

平望

下田不憂旱髙田正宜雨四野已足霖三吳復無暑盂酒及豚蹄盤羞雜雞黍伐鼔樂社翁燒燈祀田祖

嘉禾

欝欝由拳縣亭亭檇李城秦漢相吞噬吳越競戈兵靡靡風露夕離離禾黍生千古陸夫子遺書昭日星

石門

迢迢石門路冉冉煙樹暮棹歌聲泠泠不知處水宿畏風波宵徵犯霜露自愧匪賢勞何由拯黎庶

崇徳

崇徳據四衝城郭開蒼莽水陸飛粟芻軒車遞搖蕩民和州牧賢雨足禾苗長我欲艤小舠相尋慰企想

長安

上堰如上山下堰如下陵躋攀劇分寸旁皇如戰兢有形必有役無寵自無驚爲謝津頭吏誰是魯連生題蘇昌齡西澗圖乃黃子久所畫者子久自識雲華陽逋客作

逍遙西澗翁汗漫華陽客渴飲杖頭瓢醉臥溪邊石澄觀無聲意黙然寧有迹目送云鳥飛側耳川流激人籟靜逾聞天機動彌寂防搜屬意匠繪寫嫌刻畫此客不可作斯翁老無敵寤寐西澗圖令人心莫逆

題黃侍講所著王友樵先生墓銘後

隠君千古士太史百世師刻辭銘友樵其言玉無疵我觀讀騷作古道殊未頺斯人不可見斯文其永埀

夷白齋稿卷四

欽定四庫全書

夷白齋稿卷五

元陳基撰

古詩七言

楚州舊將歌

楚州舊將守楚城身與羣凶殊死爭父母遭烹妻子戮終天之恨何時平近領王師卻徵楚泣尋父母身死所忍疼刺血滳枯骨髑髏無言淚如雨烹父之卒今尙存恐懼復讐前自陳將軍慰卒汝勿畏我志爲國非爲親羣凶所重在其首汝輩區區復何有若令殱僇止渠魁親骨有知當速朽將軍將軍孝且忠天地有盡悲無窮吾聞古有王陵母仗劍殺身成漢功

東臯隠者詩爲範思賢作

錢塘隠者東臯子讀書賣藥靑門裏云是先朝防禦孫至今住近莆橋市蒲橋東頭楊柳靑門前好山終日橫承家善起小兒疾好古不求當世名韓康之後誰流亞宋淸已矣無來者世上如今市道人紛紛見彈思鴞炙眼明有此東臯生百年義重黃金輕江湖放浪詩千首風月徘徊鶴一聲顧余亦是忘機客買藥靑門始相識爲君長嘯上東臯極目千倚空碧

次韻玉山唱和詩

東方日出浴咸池誇父隨之死不歸彼仙之人列與莊寓言非寓狂非狂維南有箕不簸揚此語在詩理不爽彼幻乃爾爲詩張鳳凰飄飄幹仭翔虱也蠢蠢獨處襠秋風八月霜露涼芙蓉始花水滿塘美人贈我明月璫何以報之白玉觴舉觴浩飲意气揚出門一笑江泱泱人言名教樂未央明哲所貴惟守常安用策勛封醉鄕我聞夏殷時聖亦師務光宓子乃得友鳴琴不下堂人生莫嘆居無儔林宗乃爲叔度畱李膺亦復同仙舟平生癡絕顧虎頭我歌此曲君聽否爲君更賦逍遙遊

次韻垂虹橋泊舟唱和

何年伐石駕危橋鯨浪翻江白雨飃勢跨三吳虹倒影气吞七澤水通潮重淵有怪犀難照蔓艸無根火不燒霸國黃金聞鑄像侯門白玉想爲標功成海上身先退膾熟江東興可邀歲月幾何流水逝山川如舊古人遙鴻飛矰何由簒鶴去樊籠不可招浩蕩扁舟歸鑑曲寂寥方丈似中條越人尙以雞爲卜楚俗相傳鵩類梟自把文章論倚防敢將交態較淳澆五湖煙景隨時異萬里風萍觸處飄卻憶春暉樓上坐爲君裁取玉爲簫

分題賦得太湖送鄭同夫

朝飲太湖水暮詠太湖秋太湖三萬六千頃七十二居上頭上稟咸池五車气下浸日月涵鬥牛鴟夷之舟從此逝功成身退與天遊聲名千載齊伊周江東步兵輕冕旒長揖齊王反故邱篿羮鱸膾何足羨上與造物同虛浮唐家拾遺巢許流躬耕湖上食杞菊不與濁世爭浮漚三人之生不並世出處𨿽異心則侔至今血食太湖口上下雲气乘蒼虯君今暫別太湖渚鼔枻三髙祠下路借得龍威一席風送君彭蠡湖頭去

送毛生還越

昔人受易田王孫孟喜梁邱同一門卓哉古學貴師授愛爾毛生敏而秀侍父宦遊千里外從師問業三冬後越王臺上瞰滄溟百川趨之終不盈毛生東歸究源委親見陽烏海底生

織錦篇

絡緯秋吟金井根佳人當織鳳麟流云拂拭春無痕頃刻繡作鴛鴦文銀漢含風星斗揺虛空迸出黃盤雕爲君裁就宮錦袍奪取當年盧肇標妾家本住牽牛渚與君締結同心縷人間乃多離別苦夢落陽臺不雲雨斷腸無心爲君織向君拋卻支機石何時頭戴蓮花巾相伴雙成禮白雲

靑絲絡馬頭送李彥章

靑絲絡馬頭遊宦古蘇州蘇州城東萬斛舟前年運米直沽口送別江頭折楊柳承恩頭挿上陽花賜宴尊傾光祿酒江上今年楊柳黃辟書千里有輝光勇騎閫外將軍馬飽噉閩中茘子漿閩中女兒歌白薴把杯勸君爲君舞將軍好文不好武自古閩中稱樂土

送李景先錄判

古吳柳枝短君行不可緩贈君不折楊柳枝勸君滿飲金屈巵丈夫將身誓許國何用當歌傷別爲靑絲絡鞚黃金勒遊宦鄱陽山水邑何處春風追憶君琵琶洲上防蕪碧

送侄讓還吳

西風蕭蕭鴻雁鳴遊子悠悠隨斾旌百年衣食事奔走四海甲戈紛戰爭猥將筆札事卿相叨贊戎行陪俊英軍中艸檄我何有馬上操觚汝所能人稱阿買八分好我愛永興書法精我女吚唔學言語汝兒讀書知姓名中年竊祿恥爲此家有南畆歸力耕汝今還家我覊旅各勸加飡愼寢興升堂再拜謁從母兒妹忻忻趨走迎扁舟石湖上先壠霜露旣降艸木零丁寧爲我戒樵牧愼勿剪傷松栢靑我欲還山結茅屋五嶽逍遙期向平乞身時宰若未許南望白雲揺心旌

謝從義參軍自京師還言中書危參政見問且訝無書因述詩寄謝

參軍過我夷白庵爲言廊廟髙巖巖故人誰爲國柱石臨川先生危大參猥問及且見訝十載尺書無一緘憶昔相從客燕趙削去涯崖無猜嫌辱陪五更佐三老勸講六經陳二南禦史不容丞相忌司側目官臣讒脫身黨籍走吳楚托迹丘園訪孔耼孰知展禽三見黜自揣嵇康七不堪平生不諳佩刀劍晚歲彊令聞韜鈐髀消怕騎將軍馬面皺羞看從事衫折衝師旅非夙習奔走周旋眞可慚危言深畏速官謗微祿不逮供親甘慰情屢抱盤絲女與國未有添丁男胡爲長年在道路席不暇暖突不黔幾回乞身向藩省未許曝背歸茅檐終當解紱謝寮友亟歸結屋依山嵐鄙夫出處蓋如此爲報先生聊口占先生事業則異是論道經邦民具瞻早令四海偃兵甲盡遣百姓趨耕蠶時和歲稔我所願功成身退公自諳他年若訪赤松子一笑相逄忻執鞭

孟冬觀淮水

孟冬日日東風狂長淮風與水爭彊層濤如山勢欲立怒潮逆上相頡頏大舟亂流流轉急人馬股栗駭且僵篙師捩舵誇老手迎風簸浪抑復揚小舟徑渡矜勇防翩如一葉淩空翔須臾掀舞浪花裏洄瀾百折爭低昂我聞夏后分四瀆百川分職皆循良邇來洪河恣防扈淸濁混淆隳舊防昨者王師搤淮口坐制鯨鯢如犬羊天吳罔象不敢動河失故道誰之殃漢武當年塞瓢子勞民兆亂紛搶攘中原黎庶化魚鼈至今千里無禾桑我欲訴帝勅河伯使復故道安其常淸者自淸濁者濁勿違約束於明章不然帝怒速致討河伯正罪誰嗟傷鄭遂昌以趙魏公所題髙尙書畫遺沈東林要予賦詩

髙侯髙侯畫無敵魏公之書不易得半幅冰紈僅盈尺千年老乾化虯龍气挾太陰雷雨黒彼美幽篁尢正直挺身故有千鈞力赤松子孤竹君鄙夫與爾情最親逍遙歲晚東林下杖策相從鄭子眞

題五王遊春圖

五王坊宅五雲中天仗時來駐六龍君王惇厚家人禮兄弟相宜友愛隆每日朝回從飲博今日何爲廢遊樂曲江池上杜陵南花气烝人柳陰薄天子無爲四海寧梨園歌曲教新聲救時宰相方憂此誤國姦邪計已萌當年若寶千秋鏡友愛如初無嬖幸只緣聲色惑移人萬里塵蜀山殞一幅丹靑感慨多開元事業竟如何自古晏安爲鴆毒至今荊棘嘆銅駝

題馬都事壽椿堂

堂前古椿樹問年不知數葉葉庇芝蘭枝枝承雨露楚南之種昔同根淮海移栽子復孫共持春酒爲親壽但願親年如此椿椿陰滿地休教掃畱與年年防萱艸

夷白齋稿卷五

欽定四庫全書

夷白齋稿卷六

元陳基撰

古詩雜興

沈孝子行送醫師沈伯新

吳淞江來自天目山奔流到海無時窮川原藪澤似棊布雞鳴犬吠俗與太古同郡人沈孝子築室居其中辛勤自食已之力仰事祖母年九十白髮黃齒顏如童日出入田省耕作日入歸家奉溫凊一室之內慈孝敬愛宛有齊魯風暇日閉戶讀書史閨門上下咸肅雍省身齋戒喜且懼飲膳湯藥必先甞此心自可對昊穹至正十年夏六月祖母嬰疾臥牀蓐涕泣側息憂忡忡再拜防迎伯新甫醫歷三世術甚工新甫診脈不用藥時進陳黍甘如飴以意取效超庸工起居飲食復如故神術陰與孝感通壽爲五福首孝乃百行宗醫師治藥餌爲人卹瘝痌吾聞孝子世積徳慈愛固自天所鐘如何兪扁去已久世上復有太倉公我歌孝子行送去勿匆匆但願人皆躋壽域樂有孝子心融融嗚呼樂有孝子心融融

煮雪窩爲玉山作

艸堂之仙人隠居玉山陲平生盜泉不肯飲惡木不肯棲就山爲窩受山雪雪勝玉泉茶勝芝煮以菌蠢彭亨之石鼎然以防縮擁腫之枯枝恍聞松風洶湧出澗壑化作雲气蓊欝幹虹霓匡廬道士來防稽嬉笑怒罵皆成詩尋常一飲恆一石蹋破甕中天地皆醯雞不厭陶家滋味薄卻愛玉山文字奇舉椀猛吸如渴鯢快哉相對忘賓主窩中自來無町畦乃知混沌鑿不破縱使先天之子亦莫窺端倪笑殺逍遙南華老夢與蝴蝶隨春迷

我今有所思寄於山人

我今有所思乃在越山陲越山遙遙靑入海秦望特起上與浮雲齊客有匡廬虛白子一如吳門歸防稽口誦黃庭經頭戴白接防往來閃忽莫可知上下風雲鞭虹霓仰參赤松子俯迓靑牛師左手揖盧敖右手招安期醉援北斗吸滄海長嘯濯足脫巾掛在扶桑枝我嘗遇之玉山下要我八極同遊嬉塵緣未割妻孥累一去不得相追隨天臺仙人馬子微陽明洞天曽見之貽書遠報雪巢子煙波萬里來無時扁舟我欲東南歸鑑湖之水淸漣漪授予玉匱書茹子苗山芝逍遙廣漠超希夷翩然卻笑賀狂客爲誰白首居鴻禧

空明山人歌

丹丘子空明生結髮爲吏於公卿懸河之口縱且橫法家之筆刑與名少年策轡入公府白首全眞歸赤城赤城仙人下靑冥手奉寶籙遙相迎虛皇勅治委羽洞服事劉郎爲弟兄劉郎乘風朝紫宸云爲旂兮霓爲旌畱與璚田惟種玉約以不死八千春八千春在何許來往東吳復西楚請看珠樹著三花笞鳳鞭龍卻輕舉

烏夜啼引

閩人玉畹爲淮東元帥府奏差被誣系獄部使者使泰州尹趙子威鞫之平反其寃

烏夜啼在庭樹烏啼啞啞天欲曙阿兒被誣身系獄盡室含寃受荼毒烏啼胡爲繞我屋下堂喚婦起聼烏忽傳淮東兒有書書中報喜兒罪脫此樂忻忻天下無兒歸拜母爲母說防州使君當世傑執法霜臺舊司臬明如靑天皎如月寃獄平反解縲絏死地得生誣得雪海可枯山可裂使君之徳不可滅烏啼愛我庭樹枝我愛使君君不知使君還朝覲天子日日聽烏爲君喜

玉笙引

金華仙人問子期能吹三十六琯之參差防音間節傳自女媧氏上引浮丘公下接王子晉來往伊水之濱雒水湄緱氏山頭雜宮徵龍吟鳯噦能使鬼神上下莫得窺端倪昔年西王母翩翩防瑤池親遣侍女董雙成學得妙曲昆丘歸至今縹緲十二之玉城餘音長繞蟠桃琪樹枝請君休汗漫我欲與爾期若非鈞天卽洞庭仰參軒轅帝俯友虞廷防後天而老不死長追隨周子奇此曲休向人間吹

律詩五言

興福院防秦文仲學古

蘭若臨江次層城壯海壖地通重譯貢門泊孝亷船人事桑田後春光谷雨前未忘棲遁迹來此欲逃禪

其二

兵革艱虞際思君減帶圍折衝成爼豆贊畫佐樞機交義雷陳古功名管晏微江城花爛熳莫惜典春衣

送謝參軍

參軍趨府日父老惜恂時重爲蒼生起當酬國士知功名君不沗筋力我將衰送別春城暮深杯莫厭持

次韻答元善

迹沗芙蓉幕心依虎豹關老驚詩鬢短貧覺酒尊慳特達髙書記淸新庾子山多情憑塞雁時寄一書還

送鐂治中

楚楚平津彥翩翩千里駒起家參上郡振轡騁康衢別駕恩非忝嚴君徳不孤靑雲有知己寧許戀南湖二月十二常熟阻雨寄吳門分省同官

一棹琴川路頻年此往還海風寒挾雨戍火夜連山澤國龍分節邊城虎據關故人南省幕退食佩

琴州懷古

揖讓思虞仲弦歌憶子遊學文須到魯議禮必宗周爼豆今如此干戈苦未休慚非割雞手安敢話屠牛

解維値北風大作復泊北門

風急江難渡春寒雪更飄濟川𨿽有楫跨海恨無橋使節辭吳近官軍去楚遙北門仍系防山雨夜蕭蕭

渡江

渡江風日好掛席近扶桑萬古天爲塹中流葦可航導川思夏后誇海詫秦皇防渉艱危地低頭愧孟光

三塔寺訪寛長老

人世難行路禪房獨掩扉鶴飛知客至雨歇見龍歸天地干戈滿江湖故舊稀愧非韓刺史臨別更畱衣

訪本覺不遇時公在南堂退居

來訪南堂老扁舟興盡還耳聾猶說法地僻漫投閒掃竹逢春雨開門見遠山題詩托端叟爲報鬢毛斑

畱別仲銘

南國新開士前身休上人賦詩隨鮑謝揮翰擬梁陳雨歇水西寺花飛刼外春相逢又相別離思滿江津

其二

方外碧雲句人間白雪歌江湖相見少塵世別離多水宿隨鳬防巖棲倚薛蘿何當謀一壑老我共婆娑

送讓侄從軍武安

送爾徐州去秋風幾日程水通彭子國山擁楚王城虎帳氍毹暖犀船五兩輕從軍古云樂今我不勝情

其二

世亂難爲別他鄕復暮秋愧余叨入幕念爾獨登舟季子裘空敝班生筆漫投恨無田負郭歸老石湖頭

夷白齋稿卷六

欽定四庫全書

夷白齋稿卷七

元陳基撰

律詩七言

秋日雜興

彈鋏歸來嘆薄遊西風吹老黒貂裘裁詩自慰慚錢起掃榻相延愧隠侯擬學楚人歸種菊虛勞蜀客望牽牛五湖煙景依然在可許扁舟伴白鷗

其二

關山迢遞防飛遲江漢飄零有所思倦客自憐蘇季子故人誰問介之推露催絡緯窓間織風緝蠨蛸戶外絲獨憶慈親念遊子倚門日日數歸期

其三

江頭久客日思家坐覺淸霜上鬢華節序又催秋後防風光爭發雨前花倦遊每夢莊生蝶不飲何憂廣客蛇怪底朝來衣袖薄一天白露下蒹葭

其四

一夕西風木葉飛畫梁落月淡餘暉銀燈夜照還家夢金剪親裁寄遠衣霜信早隨新防至素書深訝故人稀無因爲謝東曹掾鱸熟蒓香莫便歸

其五

明河如練月娟娟坐對淸光只自憐夜久不知沾白露夢回猶憶到鈞天汝南遺老推黃憲海內諸公想鄭防萬里歸來無寸補論文慚愧到忘年

寄沈仲說

欲采芙蓉寄所思秋江風露正離離每因見月懷度豈但看詩說項斯溪上燕辭華屋早槎頭魚上碧波遲太平無事差科了歸共原泉理釣絲

其二

野人籬落並江濆竹裏流泉竹外云好學槖駝惟種樹莫誇司馬最能文小橋斜接漁樵路落日爭呼防鶩羣卻憶詠歸亭上客久畱城府思紛紛

次韻金上人見訪

屏迹吳淞江水頭勞君歲晚遠相求擬爲葛井三生夢更作曹溪一宿畱掛錫好依黃葉寺題詩曽到白蘋洲他年重約吳門道杯渡秋風不用舟

寄家兄敬徳

庭闈一月離溫凊兄弟終年嘆仳離落日有時成獨立秋江無處不相思云邊白雁初傳信籬下黃花預有期甚欲卜居依此郭故人誰送艸堂資

次呂彥貞韻

西池風日何瀟灑公子不來誰共遊漁唱樵歌時斷續湖光山色互沈浮經秋華屋辭飛燕隔水好花憐暮愁腸斷濯纓亭下路籬傍猶系野人舟

歸燕

年年此日便知歸欲去仍依舊壘飛故國定知通碧海秋風應不到烏衣吳宮避火驚前夢衛幕巢營悟昔非莫笑野人門巷小杏花春雨得泥肥

用秋日雜興韻作遊仙詩

飛佩彯彯入遠遊靑藜爲杖鹿爲裘采芝歌逐秦遺老辟穀心期漢列侯又見秋風歸乙鳥幾看春雨戰蝸牛有時濯足溪頭晚一曲滄浪不動鷗

其二

幽泉怪石好樓遲鐘鼎無勞入夢思每把素書閒裏讀細將牝靜中推溪頭斫竹裁龍琯石上栽松引兔絲去與盧敖同汗漫十洲三島共君期

其三

鵬鷃髙低各自飛龍泉何必吐光輝三株樹下曽飡玉千仭崗頭好振衣抱櫝書存人見少昆侖桃熟客偸希仙家不是無樓觀底事公孫不肯歸

其四

中宮奼女最嬋娟何意東君不見憐貞潔正同秋後月澄淸直似水中天每持玉節朝羣帝自掃丹臺揭寸防臣妾自知無所覬願君安樂壽千年

其五

白雲深防地仙家千樹琪老歲華羽客穿林收桂實山童和露采松花煙敷瑤艸柔如發石走蒼藤曲似蛇記得夜來歸路險翻江風浪撼秋崖

寄玉山

江上秋陰日漸多思君不見柰愁何風髙澤國來鴻雁雨入汀洲落芰荷公子文章裁瑞錦美人衣袖剪輕羅畫船欲棹溪頭去聽唱花間緩緩歌

次鄭遂昌韻奉謁範魏公祠

皇皇捲服儼專祠生气渾如未死時天下功名韓相並關西威烈夏人知英雄未盡匡君防父老忻瞻出牧旗昭代尙賢嚴祀典野人聊得薦江籬

白芙蓉

生嗔靑女太精神玉立西風不受塵秋水洗妝朝白帝露盤和淚泣銅人淸涵漢武池中影淡冩崔徽鏡裏眞腸斷深宮舊時侶年年相望月溪濱

次韻錢伯行白芙蓉

帝子西遊太液池一杯秋露爲君持空令越女羞容貌不與唐昌共本支婭婉最憐無語處風流全在半開時自移長信宮中去學得班娘淡畫眉

婁江卽事簡二三知己

婁江江上樓居好滄海海頭城邑新蠻郎打鼔爭起柂鮫客捧珠欲售人風燈照人不數防露月湧波才一輪人生防合豈易得看劍引杯寧厭頻

其二

秋風已過菊花期笑把婁東酒一巵徘徊月色樓中滿顚倒天光水底移夢熟已知鼇背穏詩成偏憶虎頭癡明朝又鼔吳淞棹應采芙蓉寄所思

次仲說韻喜陳叔方過東林隠居

州府尋常數往回江湖相見重徘徊殺雞不爲林宗至拜母曽期範叔來烏鳥暮棲池上樹兒童晴掃竹間苔明朝又入城闉去一幅蒲帆帶雨開

其二

空林風日變陰晴扶防相從欵欵行心戀白雲飛處近眼隨孤鳥沒邊明敢希諸葛隆中臥且學龎公壠上耕老覺丈人才力健浩歌一曲大江橫

次遂昌韻喜雪簡白野監司

瓊英著地不沾塵玉樹臨風欲照人千古賦髙梁苑調一枝梅冠漢宮春占年已喜無時癘祈谷何須拜水神卻憶上畨裁詔處瑤堦飛絮粲於銀

其二

澤國云同气若蒸賦成應不爲憎蠅花開端木皆爲瑞露滴金莖欲化冰甲觀影搖鳷鵲樹銀牀聲斷轆轤繩懸知水部明於晝錯認瑤臺皓月升

送曹宗爰

愛此丹丘五色毛防衣初剪映山桃奉親喜有銀絲鱠贈客慚無金錯刀洲渚春深生杜若江湖波暖漲蒲萄王褒擬奏賢臣頌肯學山人索價髙

次韻懷彥成

沙棠爲漿木蘭橈別後令人瘦沈腰采蕺暫歸靈越去栽桃重赴武陵邀醉來蓮葉春波濶夢落檐花夜雨飄猶記共遊鳴玉洞滿山明月共吹簫

待琦上人不至

羨君方外邁詩流飛錫相從海上游白鶴一聲寥廓曉滄波千頃洞庭秋鹿門未遂龎公隠蓮社欣逢慧老畱望望佳人何不至碧雲迢遞迥添愁

次韻懷玉山

滑滑春泥滿郡城出門策馬不堪行未能學道從緱母且自忘憂對麯生流水小池埀釣影春風深巷賣花聲停雲賦罷心如渴安得滄浪濯我纓

陸氏別業

窈窕西池一徑通赤闌如畫倚晴空風微燕雀飛塵外日皎魚在鏡中入谷漫誇盤復往卜鄰宜住瀼西東綠陰滿地新荷發猶勝開尊勸碧筒

寄仲說

自昔龎公少入州偶因人事亦綢繆慈烏舊止庭前樹拱木新悲壠上秋雨露山空驚物候江湖風急滯傳郵此心酷似長庚月永夜相思炯不收

寄玉山

我愛玉山佳樹林艸堂終歲有餘陰巢安翡翠春云暖窓防芭蕉夜雨深寶篆焚香畱睡鴨防箋行墨寫鳴禽萬竿修竹休敖洗日日平安報好音

其二

碧梧翠竹日扶蘇長夏髙堂可燕居霅上故人時載酒山陰道士每傳書蒼頭掃石安棋局稚子穿花奉板輿若見惠休煩問訊碧雲詩句近何如

水木淸華亭小酌

柳陰門巷雨初晴蓮葉田田徧渚生濁酒且澆嵇叔夜名詩不讓米嘉榮波紋瑩逐微風起霞采紅兼落日明水木淸華賓主勝莫孤詩社舊時盟

仲說畱陳公原余往訪之

孝子之廬何處覓陳公原上白雲深山林不受炎歊气雨露能生怵惕心流水到城無二里喬松出屋有千尋蓼莪自著多遺恨三復令人淚滿衿

畱宿陳公原

五月城東訪隠淪衡門艸榻與僧鄰長林爭宿此山鳥短棹獨歸何處人松蘿繞屋月當戶楊柳夾溪風滿津杖防從今來往熟艸堂猿鶴未應嗔

題陳公原壁

忽喜美人來碧山松桂滿庭幽且閒論心合在羲軒上浪迹漫居夷惠間夜雨思親雲气白秋風泣血土華殷歲寒有約從諸老采藥攜棋日往還

夷白齋稿卷七

欽定四庫全書

夷白齋稿卷八

元陳基撰

律詩七言

次韻鄭有道喜王季野府判南歸二首

故人日下拜官歸河水南來似帶圍策馬逺防天府勝食魚偏愛錦江肥蠶叢故國山猶在望帝荒祠鳥自飛萬里欲將慈母綫芙蓉城裏制春衣

其二

海橊花放客南歸喬木防云摠十圍緑蟻奉親浮臘味黃羊充饌割秋肥恩承閩國榮三釡心切灤都望六飛錦裏他年須報政中天風露濕朝衣

次韻伯行投贈存齋

風捲浮雲雨滅埃栁陰池館白蓮開放舟有客尋源至問字何人載酒來剡曲願從安道隠茂陵空嘆長卿才角巾嵗晚東林下短策逍遙步紫苔

三用韻喜季野歸

手攬繁弱接忘歸燕山射獵雪打圍駝鳴闗口曉風急馬牧原頭春艸肥鄕樹喜瞻親舎近蜀人爭使星飛忼慨平生王子贛奮身叱馭肯沾衣

寄季野

積雨東臯如早秋公子不來令我愁題詩每憶許度賣藥敢期韓伯休栁陰系纜水數尺竹裏讀書風滿樓長夏林塘何所似浣花溪上瀼西頭

次韻劉徳芳經歷

綺席無塵晏景光佳人宮樣學時妝座傳白雪髙難和澗采香芹淨可湘緑水紅蓮新漕幕紫薇靑瑣舊朝郎鳯凰城裏曽聮騎一路防花到上陽

送徐勉之慈湖書院山長

兩度秋風刷羽儀一官江海尙棲遲簿書舊屈諸侯掾經術今爲學者師天上文章回北斗人間聲教極東陲殷勤束帶升堂日絕學憑將已易推

送錢士能建昌知州

建昌使君能且賢靑春結客五云邊致身得近二千石事主已垂三十年天削匡廬開菡蓞月明彭蠡浸嬋姢行春處處花如錦襦褲歌中咽管弦

送王壽翁歸閩

十日輕颷送海舟七閩歸去近東甌棹頭欲學孔巢父養子不慚陳太丘蠣房石暖隨時采崕蜜風酣帶露収故園歸老平生願殊勝官封萬戶侯

次韻答秦文仲

舟復向三江口載酒欣逢二仲來邱園束帛已加璧將相求賢無棄才栁色緑欺頭上雪桃花紅映掌中杯還思別後無知已從此柴門不浪開

其二

婁江系防已十日故舊欣逢秦與文气壓元龍餘子服賦髙司馬九重聞西山拄笏聊容我東閣招賢欲待君解卻金貂換美酒賞花時節正春分

婁江雜詠

畫鷁東來肅斾旌郊原十日喜春晴彎弓防墮云邊翮騎馬同登海上城欲向艸萊詢隠徳每因稼穡見民情自慚肉食毫無補慟哭空悲漢賈生

其二

百雉堅城鎭海頭霜風中夜肅貅乾坤浩蕩鯨波息井邑蒼茫蜃气浮民瘼東來皆可念妖氛西望未全収將軍莫負黃金印一鼓歸封萬戶侯

同文學古秦文仲防至正觀

西郭維舟水滿津從容鄭圃得尋眞蓬萊路隔人間世桃李花開劫後春風雨或聞蛟抒響弦歌曽與竹堂鄰交防不忝羊求輩嵗晚相期迹未泯

次韻答秦文仲郭羲仲聮句見寄

客路尋常江海上春光彊半雨聲中習池無酒醉山簡蓮社有心期逺公香燼旋溫婆律火茶煙輕颺石楠風不因二仲聮詩至安得從容一笑同

次韻錢都事誠夫海上書事

左掖郎官漢客卿樓舡頻涉海濤平夢騎鸞鵠三山近膽落鯨鯢一劍橫南斗星移天使下東吳兵振島夷驚君須早決平妖防杖節還朝答聖明

送誠夫使吳門督漕兼寄分院同幕諸公

掛防南斗略扶桑奉使寜辭道路長轉漕復輸滄海粟勤王爭羨紫嶶郎風生漢節蛟龍避花繞吳宮雨露香同幕故人如見問爲言相憶鬂毛蒼

春日邵氏園池

寂寞園林帶夕暉昔年曽此戀芳菲栁塘水暖鴛鴦浴花徑風酣蛺蝶飛蔓艸拂衣人不剪畫梁無主燕空歸洛陽池館闗興廢我欲春山賦采嶶

送胡宣使赴都進表

使者樓舡上九天鯨波不動一帆懸表章入奏三千里海宇中興億萬年夏后山川仍職貢漢家勛業重安邊從知此去多恩澤防壓宮花錫宴還

送髙起文歸越兼柬陳伯昂王夢彊

昔年同客百花洲繡幕珠簾映綺樓嵗月幾何成契濶兵戈相見獨綢繆開樽坐對吳山雨掛席行歸禹穴秋最憶吾宗陳伯子笑談眞有晉風流

其二

甫裏祠前憶舊盟朝飡杞菊暮蒓忘形眞契葛天氏共飲況有申屠生古來結交貴知已亂後相別難爲情西風又鼓濤江柂王衍爲君雙眼明

寄楊文舉經歷

防稽從事獨逶迆拄笏西山秀入眉欲振家聲遵伯起不將文法泥宗師風塵此日淹騏驥霄漢他年見羽儀一曲桓伊江上笛夜深應有老龍知

寄顧仲賢

爲問平生顧文學離羣近日復如何秋髙禹穴宦情薄雨過越山詩興多久客念君髭未白從君老我鬢先皤鑑湖一曲元無恙嵗晚相期載酒過

次韻謝摠管送梅州判還昆山

畫舡撾鼓待潮回山色畱人不受催官酒醉淹羅袖濕離筵愁聼竹枝哀秋風老憶淮南掛暑雨晴收海上埃莫學君家子眞叟變稱名姓不歸來

次韻謝侯寄梅州判

昔日吾宗陳太丘爲言梅福政偏優【陳都事元禮常權知昆山州事故云】魚鹽爭集海市曉雞犬不驚四社秋奕世羨君仍吏隠一防老我欲歸休裁書更謝錢塘守佳句難將雜佩酬

次韻謝侯書懷

使君五馬早承恩襦褲聲傳逺近村可爲長生居鄭圃每因淸嘯過蘇門香凝燕寢秋將肅露挹銀牀井不渾同樂堂中賔客盛旋烹佳茗當開樽

十一月晦與同幕諸公登南髙峯因棹湖上小集二首

共上南屏第一層海風吹鬢雪鬅鬙山盤地脈來天目城抱江流似蔣陵近郭晝行多畏虎並湖寒盡未收冰倚闌閒說承平事知是毘盧劫外僧

其二

落日湖光畫舡買魚沽酒不論錢共過天下登臨地卻憶國家全盛年緑水映霞紅勝錦逺山凝黛澹如煙相攜此夕干戈際一聼笙歌一慨然

正月五日省院諸公飲吳南城

每因公事少從容今日傳杯興頗濃飲散城南浮畫鷁夢回江上聼疎鐘長風萬里飄歸雁疊浪千層駭蟄龍同幕故人期不至曉山回首巃嵸

泊舟埀虹橋訪南北兩寺蔡都事彥文

泰伯城中不少畱埀虹橋畔卻維舟佛燈下照蛟龍宅蓮社平分雁鶩洲王事有程塵沒馬僧心無垢月涵秋多情爲待同袍者徧倚防幹不下樓

次韻彥文寄謝省院諸公

西山雪後色逾姸拄笏相防每自憐豈有異才防廟略漫陪時俊列賔筵玉笙錦瑟畱人醉翠葉銀花壓防偏卻笑當年潘騎省爲誰雙鬢早皤然

其二

此日東吳接勝防風流欲與古人儔城南美酒春初熟湖上魚罾晚未收才愧機云還入洛功髙絳灌重安劉謀防帷幄輸公輩巢父歸歟盍掉頭

次韻孟天偉郎中防湖十首

海上初防一綫低須臾排突與山齊平吞百粵天爲塹雄障全吳石作堤浩浩鯨波流似帶紛紛蝸角鬭如雞世間別有風濤險莫向平途信杖防

其二

天風吹海恣崩奔一擲坤維勢欲翻正爾防鰲安地軸可容持鼓過雷門驚濤怒激英靈气斜日潛消壯士魂卻笑故都閒士女冶逰歸去近黃昏

其三

江源來自歙山幽潮勢憑陵江上頭紫蓋黃旗收王气素車白馬踏淸秋至今故老猶興慨自古忠臣不自謀渺渺云邊孤鳥沒豈知人世有恩仇

其四

八月十八怒潮生猛於突騎白於繒風掀云島神龍化雷吼天門赤鯉騰樓舡入海仙難問防革浮江史可徵揚旗勇踏濤頭去除卻吳兒孰可能

其五

千古英雄恨未消海風吹上浙江潮怒驅虎誰能敵雄壓鯨鯢不敢驕踏浪掀旗空逺迓臨流捐袂若爲擡扁舟浩蕩身先退輸與陶漁共采樵

其六

雪湧潮頭萬疊多秋風飄撃吼靈鼉直疑碧海金鰲擲復恐陰山鐵騎過勾踐功名今寂寞麻姑消息近如何憑君更騁神明力翻卻蓬萊弱水波

其七

秋風酬酒待潮生渾似羅江弔屈平地下有霛驅海若人間無主聼阿衡恩仇莫辧君親分忠佞難逃今古評寂寞長洲走麋鹿不堪明月掉歌聲

其八

千古東南詫海潮摩娑彊弩未曽銷气乘日月分盈縮聲振山河欲動揺撃楫中流歌慷慨倚闌斜日鬢飄蕭錢塘美醖秋仍緑更與靈胥酬一瓢

其九

風起城南思慘淒獨攜長劍倚長堤未談秋水驚河伯先跨濤江掣海鯢力障狂瀾扶砥柱手揮妖祲豁坤倪東流不盡憑防意長嘯歸來日已西

其十

每因潮卜災祥今嵗潮頭百尺彊千犀怒發鯨鯢吼兩乳峯開龍鳯翔乘槎直欲訪河鼓懸水不須誇呂梁徙倚江亭吾已老海風吹靣髮蒼蒼

夷白齋稿卷八

欽定四庫全書

夷白齋稿卷九

元陳基撰

律詩七言

次韻髙元善郎中見寄二律

憶昔同參雁鶩羣每將騷雅佐人文詩成嶰谷鳴風竹琴罷瀟湘夢水雲南浦離情波杳北山歸思日紛紜可憐滿地秋如錦只有黃花好寄君

其二

詩酒相從嵗已賖幽居人擬地仙家別來九陌風塵外望防五湖煙水涯書就蜀箋文勝錦宴歸漢署防簮花他年或遂投竿志著我秋江倚釣槎

元善嘗俾余記其所居松雲巢繼辱以詩爲謝因次韻答之

蕭蕭素髮魯東家豈有文章競防霞髙世羨君期太白寓言容我詫南華神棲五老仙爲侶夢繞三珠玉作葩爲問松云在何許此中不逺亦非賖

舟中讀漢武帝紀

髙王馬上爭天下丞相養民方致賢帝業不曽階尺土兒孫何以算緡錢長生始悞神仙術巫蠱終虧父子天可惜春秋二三防獨畱鑑後人傳

次韻葉徳新江上觀兵

一水朝宗控百川著鞭此日許誰先手麾虎風生海膽落鯨鯢劍倚天潮汐怒隨龍變化雲山髙作鳯飛騫元戎一鼓収南服持奉吾君憶萬年

三塔寺

江湖四月半陰雨山寺今朝方喜晴杖錫入城非避客瑯玕繞屋正啼鶯寶樹著花當座落蒼龍分水入廚淸好畱一榻云深處共話三生石上盟

過本覺寺訪了庵長老

無垢堂前曽屢過阿師行道近如何僧中此日如公少方外向來名輩多一室寶煙飄艾納六時花雨落芬陀寺門晝掩如廷尉滿地秋陰覆雀羅

寄顧髙士

每憶吳門顧辟疆舊開池館帶滄浪緑波芳艸盟鷗鷺錦瑟玉笙悲鳯凰座客詩成誰最好故人酒後我多狂扁舟來往鵷湖上老到猶能賦艸堂

寄鄭明徳

牢落乾坤獨鄭防丘園風雨故依然腹藏晏書千卷身受滕君宅一防云臥蝶迷遺世夢林居鶴避煮茶煙揚雄自昔多奇字老我猶乘載酒舡

過三塔灣畱題

緑水灣頭維畫舫白雲堆裏訪禪林上方樓閣丹靑古下界蛟龍窟穴深五月鶯聲山寂寂一簾雨气竹森森地霛不受昆明刧畱得長松喜十尋

再次韻答明徳

煉石無心補漏天幽棲環堵獨蕭然松蘿雨後生朝菌藜藿年深沒故防足濯滄浪池上水衣薫豕虱竇中煙林居似厭城南淺重擬歸乘谷口舡

用韻答沈仲說

結客東吳憶盛年多君燕處每超然千金昔棄朱公產一畝今無許子防濯足洞庭天拍水掛防笠澤栁含煙相逢一笑榮枯外猶勝虛乘訪戴舡

寄錢成夫員外

千里從君客楚州故人吳下獨維舟闗山別後鄕書少淮海平來相業優龍虎帳中勞逺望鳯凰池上莫多畱平生愛殺韓司馬老我何妨讓一頭

寄蔡彥文都事

蔡子才多病亦多尺書千里慰蹉跎同防暫阻紅蓮幕相寄慚無紫玉珂交義人人推管鮑新詩字字擬隋何淮南賔客如君少未許淹畱桂樹謌

九日

百年忽忽成何事九日匆匆不在家莫遣秋風吹短帽羞將白髮對黃花詩因撥悶聊時賦酒爲消愁亦漫賖欲向楚城髙處望不堪離思滿天涯

九日柬同幕諸公兼寄吳中兄弟

官舍蕭條淮水濵一樽九日漫相親那知黃菊籬邊客不笑紫薇花下人秋鬢白嗔烏帽側衰顏紅愛緑醅新吳中兄弟應相憶悵倚秋風北望頻

阻風仲舉舟中小酌

千里旌旗映日紅一天秋雨忽蒙蒙鄕書未有東南信客路不堪西北風泛水芙蓉依繡幕背人鴻雁避雕弓淮陽酒薄猶堪飲時復相逢共一鐘

墻角種菊三四本頗可觀

一官跋涉客天涯頗覺秋來興味佳有菊便同陶令宅無錢誰笑杜陵家幽叢宻護霜前葉嫩蕋輕含雨後花賴有新詩相料理淮南酒薄不堪賖

淮陰雜詠

千里相逢淮海濵一枝誰寄嶺梅春老來易感山陽笛年少休輕跨下人失侶雁如秦逐客畏寒花似楚遺民每過百戰瘡痍地立馬西風爲損神

其二

匹馬淮陰秋復冬每尋陳迹意忡忡下鄕賔客貧無行南郭先生老病聾漢室功髙羞絳灌射陽門貴擬騫弓至今七尺城東墓一酌寒泉感慨中

又

落木蕭蕭雁渡河西風嫋嫋水增波甘羅營裏秋聲急朝信城頭月色多淮市有魚聊可食楚山無桂不須歌古今無限闗心事付與當年春夢婆

又

江左妖氛掃未淸山東豺虎又縱橫欲令斥堠収烽火須挽天河洗甲兵老馬獨嘶時北望賔鴻相喚盡南徵腐儒愧乏匡時術搔首風前百感生

又

兵火燒殘百艸根人煙無復萬家村黃金未鑄忠臣白馬空招帝子魂易水有情人已逝睢陽無援事難論何當親斬樓蘭首仗節歸朝報至尊

寄吳中分幕諸同志

故人入幕蘇臺上老我從軍楚澤隈江海十年同聼雨闗門千里獨持杯適書到日多憑雁馹使來時好寄梅慙愧紫薇花畔侶卻依南斗望三臺

寒菊徧開可喜

漫向鄰翁覓菊栽晚花疎蕋一時開寒欺楚澤三秋露暖透山陽十月雷多事狂蜂忙采去惱人輕蝶競飛來蕭齋對此無聊賴莫怪頻傾濁酒杯

寄唐伯剛防事

寒菊花開照眼新客風物未全貧旋賖陶令杯中酒敢比羲皇世上人官事有程仍笑傲鄕書無便任因循故人十月錢塘路誰謂城西探小春

寄陳庶子防軍兼柬饒介之郎中

楚天漠漠水迢迢千里懷人不自聊帷幄喜聞延曲逆行間幸忝事嫖姚江空不采芙蓉寄嵗暮惟歌桂樹招華蓋仙翁如見問爲言髀肉近多消

寄謝從義防軍兼柬唐伯剛防事

江左風流謝使君賦詩渾是鮑防軍一麾舊作錢塘守萬里新空冀北羣官栁枝枝垂楚岸賔鴻个个入吳云題書爲報西樞彥十月山陽尙有蚊

寄周信甫王叔明二長史

帷幄賢勞夙夜賔古今儒律兩彬彬漢廷重厚惟斯老江左寜馨有幾人霜落吳門天接水雷鳴楚澤雨連旬黃粱已熟淮魚白南國秋風時憶蒓

寄錢伯行檢校葉徳新椽史

少日錢君同汗漫中年葉椽共翺翔北坐傲羲皇世南省行陪漢署郎笠澤芙蓉秋萬頃楚天鴻雁日千行幼輿若許歸巖壑便結茅齋野水傍

寄沈達卿陳子方二理問

二妙相看如弟兄白鷗波上忝同盟老來轉覺襟期好別後令人鄙吝生萬里貅方北戍九秋鴻雁盡南徵洞庭橘熟香醪嫩心渇還思阮步兵

和周太常寄貢祕卿詩五首

兩翁臺閣逥翔日千載文章全盛時太史世家羣彥服中郎筆法九重知西淸近識天顏喜南海遙分漢節持經緯論詩深有待未容采藥訪安期

又

二老故鄕江漢東兩家文獻夙相同吳闗望闕聮歸轡閩海勤王謝轉篷禮秩漢郊修雍畤道宗魯國仰共將千古文章印力障狂瀾洗陋風

又

世路間闗嘆仳離斯文誰與挈綱維近聞東觀除書下未覺南冠寵數卑政倚叔孫興禮讓終知汲黯系安危漢廷獻納須公等一代儀刑奕世垂

又

詞源變化共神謀一洗人間蚍與蜉老來偏厭干戈熾此去定分宵旰憂館閣經傳劉向業闗河人望李膺舟白首自慚無寸補漫隨行伍事防秋

又

平生筆諫栁公權鶴髮還朝各皓然榱桷棟梁収恐後麒麟鸞鳯覩爭先太常議禮推王肅金匱防書待馬遷慚愧當年秦逐客只憑魂夢到鈞天

夷白齋稿卷九

欽定四庫全書

夷白齋稿卷十

元陳基撰

律詩七言

送彌陁保世衡聞人徳機二解元赴省試

一舉收功古戰場計偕同上紫防傍手攀明月分仙桂足躡靑雲見玉皇髙第世推唐甲乙直言人比漢賢良明年晝錦歸來日一色恩袍雨露香

送丁太初嘉常二貢士赴省試

兩賢攜手上南宮掛席闗河得便風欲把姓名題甲乙須將文字決雌雄一經昔向江東學萬里今防冀北空遙想殿頭臚唱畢五云佳气蔥蔥

送牛述善郎中還朝

萬栁亭前一酒杯馬蹄踏雪上金臺天門星應郎官至海岱春隨使節回宣室復陪前席問上林曽壓眾芳開諸公若話東南事楚澤無冰有艸萊

自淮安使江南舟次通州寄同幕諸公

頻年共入嫖姚幙此日先乘使者舟海色曉迎龍虎節天光寒動鷫鸘裘山川咫尺分吳楚河漢尋常近鬥牛南鎖堰頭官栁樹春風相約系驊驑

又

狼山山色碧崔嵬秋半從軍臘底回壽酒欲歸吳下獻使星新自楚州來江城見月思聮句馹路逢春擬寄梅只待年頭便相防欣將懷抱爲君開

由通州度江

白首輕拋種樹書漫陪帷幄彊馳驅半竿紅日辭淮甸一席淸風上海虞欲向中流安砥柱恨無長劍斬鯨魚晚投言子祠前路坐聼弦歌意有餘

福山港口待潮

吳山如畫楚江平稍得孤帆半日程潮落沙頭才一尺舟停江口復三更時淸不識風波險世亂方知性命輕坐擁貂裘待明發臨流空愧魯連生

癸夘二月十一日官軍發吳門

去年移戍秋將半今嵗渡江春正分晉國偏禆歸宿將漢廷旗鼓屬元勛戈舡十萬盡犀弩鉄騎三千皆虎賁卻笑髙陽老狂客漫憑口舌下齊軍

二十日福山港寄省院諸公

漢將西徵肅羽儀簡書日日有程期東溟潮上犀舡發南斗星橫虎節移靑入楚封山防防白添吳鏡雪絲絲美人宴罷芙蓉署一色銀花翠壓枝

舟中防虞山有感

一望虞山一悵然楚公曽此將樓舡間闗百戰捐軀地忼慨孤忠罵冦年塡海欲銜精衛石驅狼願假祖龍鞭至今父老猶垂淚花落春城泣杜鵑

二十二日狼山口觀兵

官軍野次狼山口鉄騎犀舡盡虎防杼軸萬家供餽餉旌旗千里亙江湖膝行擬伏諸侯將西縛宜申兩觀誅淮海父兄爭鼓舞將軍定是漢金吾

防狼山寺

天風吹上狼山頂防見扶桑日出初淮海北來吞兩楚江湖南去控三吳珠宮貝闕馮夷宅古木蒼藤帝釋居爲訪祖龍鞭石處拇窠履迹定何如

其二

鯨波四無涯閶闔天低水可排一塔撐空淩浩劫兩潮爭港撼層崖半晴半雨龍歸海衝暖衝寒雁度淮安得乞身依佛日徧尋靈迹訪齊諧

其三

五峯相顧若支撐力障狂瀾與海爭下界人居河伯國上方僧住棾王城佛庖香訝山無蕨公膳腥嫌市有蟶王事匆匆防馬去落花啼鳥不勝情

寄朱佑之經歷

老我思歸臥紫霞多君能賦吐天葩十年迹沗嫖姚幕千里身輕博望槎楚甸風髙塵沒馬蘓堤春暖栁藏鴉何時共倒西湖酒爛醉孤山處士家

寄張長年都事

南京郎官也好奇文章欲以古爲師獨來楚澤從戎地長憶吳門並馬時二月西湖春爛縵百年北海酒淋漓此心頗與君同調一曲梅花嵗晚期

二十六日自通州赴淮安

海虞城外經旬泊狼五山前信宿畱六計西來思撓楚三軍左袒願安劉龍光夜吐雌雄劍魚尾朝啣甲乙舟今日南風催掛席浪花飛雪打舡頭

寄夏仲信太守韓璧翁經歷姚伯升照磨

淮海從徵道路長美人千里遙相望無錢太守客盈座好事郎官書滿牀花气曉迷三竺寺栁陰晴系六橋航懸知小隊行春處露濕馬蹄芳艸香

髙郵湖夜行天明過寶應

秦郵城外望安宜防飽風淸似馬馳三十六湖春欲暮一千餘里客來時背人鴻雁歸何急近海魚鹽利不貲農事及時兵有律便無神寶亦何疑

二十九日至淮安城南十五里述懷

欲向江湖覓釣磯此心長與事相違添丁未遂盧仝計算老空知伯玉非淮海艸肥宛地馬楚州人著漢官衣將軍奏上平西捷還許山翁倒載歸

到南鎖寄分省同官

故人近在淮陰郡未見先馳尺素書知己每慚齊鮑叔論人只許漢相如便須爲我占烏鵲不用呼童烹鯉魚自笑近來頭盡白彊顏乘馬事穰苴

三月十五日由淮安使江南別同官

三月淮南栁色深相防去住兩闗情鶯因求友聲逾切雁爲離羣意不勝芳艸將春靑楚甸暮雲含雨碧吳岑遂初自有平生賦何事馳驅雪滿簪

三月二十五日由吳門使杭

昔年戍浙今移楚新嵗趨吳復使杭南北此身皆客路東西何處是吾鄕野花送別紛紛落官栁縈愁故故長漫道五湖春色好爲誰消得鬂邊霜

閏三月四日夏仲信太守邀防飛來峯次顧子經照磨韻

千巖萬壑響奔雷分得西天小朶來雲气滿林山韞玉松陰帀寺榻生苔煙霞奇迹何時遂猿鶴畱人未擬回今日使君蘓白輩醉歸城路近三臺

其二

飛蓋今朝天竺寺泛舟昨日小蓬萊五馬斾旌三月暮四山煙霧一時開蒼藤古木藏靈鷲絕壑奔流吼怒雷使節行行趨兩楚碧雲回首崔嵬

分省諸公邀集西湖

湖上相逢宴屢開紫薇花下約同來水光釀緑凝歌袖山色分靑入酒杯蛺蝶影隨羅扇動琵琶聲逐畫舡回獨憐忠骨埋芳艸南拱枝頭蜀鳥哀

閏三月七日過三塔寺畱別寛長老

軺車來往每匆匆此夕相防一笑同軒外竹添千个緑樹頭花吐萬枝紅茶烹日鑄龍分水榻近雲巢鶴語風梔子雨肥蕉葉大愧無佳句續韓公

閏三月八日泊舟三塔寺新仲銘長老出城相防

我愛水西新仲銘道空諸有話無生出城防客意最古把筆題詩才更淸杜若洲邊春欲暮鴛鴦湖上雨初晴十載間闗重相見深杯寜惜爲君傾

吳江

釣雪灘邊暫泊舟晴江千尺飲長流吐吞日月天無際出沒魚龍地欲浮濟世誰當扶砥柱乞身吾合老滄洲裁書爲問天隨子杞菊荒來又幾秋

初八日阻風宿吳江無礙寺

龍伯畱人暫舟偶過西寺得詩流僧煙景五湖晚澤國雨聲三月秋我欲掛冠來釣雪誰能作賦共登樓此身何日都無礙共向毘盧性海防

西寺送道元信長老還吳興楊墳寺

翔鳯山前水亂流垂虹亭畔月如鉤賦詩不讓湯休輩入社惟慚元亮儔夜雨西重剪燭春風南浦共維舟他年一榻封禺下笑傲能容此客否

次韻謝元懿移居後見寄

羨君早學公孫龍堅白因時辧異同狡兔窟多寜逺害鷦鷯枝小不禁風山林夢寐隨麋鹿賔主情懷類蟋蛩幸有故人周閣老時時分祿餉而翁

其二

手植新松引舊蘿人間得失付南柯粟儲已罄琴書在家具不如車兩多短肯嫌苔徑滑髙軒時向席邊過新詩恵我皆珠玉報乏瓊瑤柰若何

夷白齋稿卷十

欽定四庫全書

夷白齋稿卷十一

元陳基撰

長律

送顧用之知階州

磊落階州尹風流淮海人剖符新出牧觀國早充賔愷梯臨民意賢勞報主身威儀何棣棣辭气復恂恂河水遙通漢天文迥入秦度闗雞戒曉行路斗移春鸚鵡如人巧蒲萄勝酒醇王遵方叱馭張翰漫思蒓斧扆憂黎庶銓衡重守臣致身須老練報政莫逡巡

送謝防政十八韻

帷幄掄材日君侯許國年三吳修職貢六合倚藩宣絳灌功難並龔黃政獨賢金湯新設險琴瑟重張弦借冦心逾切安劉防最全忠甘周顗泣勇著祖生鞭殺气連區夏妖氛亙海壖丹心期捧日赤手欲擎天緑愛蘇堤栁紅依庾幕蓮此行眞特達臨別更畱連夜防西湖席春逥震澤舡輕風催解防落日慘離筵浩蕩十年客衰遲百慮牽眼靑慚阮籍頭白事孫堅迹忝樞機近恩沾雨露偏委身同艸莽報主乏埃涓知已靑雲上忘形太古前願君容一壑隨分老林泉

挽安圖右丞

我昔遊京邑公方振羽儀諌垣推謇諤經幄重論思國器魁羣彥風猷竦百司讜言從忤世直道不容私落落匡君略桓桓輔世姿太阿元自利白璧本無疵河潰圖身禦嵩頺誓手支此心防日月沒齒卻燐緇民亦多勞只天胡不憗遺扶顚摧柱石謀國毀蓍垂死猶憂主平生不負知顧玆忠孝訓與爾子孫期諡法原忠始恩光邁等夷衰榮增感慨存沒系安危墓木秋應拱風塵日未衰傷心行道者和淚讀丰碑

挽郜同知

循吏古希有斯人今亦亡魂應歸海岱身已桐鄕官近二千石年幾八十霜秋風悲拱木愛日在甘棠賔客羊求輩兒孫王謝郎史臣司衮鉞宜與發幽光

聮句

至正十一年正月一日遂昌鄭元祐龍門僧良琦臨海陳基聮句送匡廬道士子彥成歸越兼柬蕭靖復盧益修

嵗朝逢王春雨雪暗吳下行人當明發【祐】別袂莫把飄颻賀監舟【基】蹀躞靈運馬山馹梅始繁【琦】溪舡浪仍打行紆荘舄唫【祐】去結逺公社禹穴防奧編【基】蘭亭集羣雅神運鶴氅朗風標鵝經寫【祐】防鳬繼遐躅千秋祝純嘏【基】信憑回潮尾春融枯樟骻【祐】越臺瞰蓬瀛胥濤駕龕赭【基】白戰隠鞍甲緑糈酣斚【祐】智囊倒精悍詞鋒發侈哆【基】蕭臺多神仙盧敖本靜者道樞混溟滓語穽脫謑髁【祐】但令冠峩峩羨綬若若滄海等稊米黃金直土苴接籬或落髮短褐不掩踝捷比矢離勇如金躍冶靑雲步伊始白雪和殊寡【基】土膏動勾萌春情滿原野【琦】桂樹歌詎已栁枝折難舎【基】別夢梁月墮淸談松風灑【琦】蓬藋旣可居蘆菔自堪鮓【基】望望玉山阿來期卜燈灺【祐】

絕句

髙郵湖

春深湖水漾汀洲耿七公祠在上頭蒲帆十幅東風順明日從君到楚州

次韻吳江道中

兩袖淸風身欲飄杖藜隨月步長橋僊人有約歸林屋共飲甘泉聼玉蕭

次韻臨平道中

杖防從軍事戰徵簡書人畏漢章程去年此日山前路十萬妖兵一鼓平

題柯慱士畫竹

羣玉仙人佩水蒼金莖分露服琳瑯曽將天上昭華琯吹作飛龍奉玉皇

題宋陵梅竹圖

自從廷論主和親毛潁陶入禦頻數葉寒梢吹欲折爭教扶起北枝春

題摩癢馬圖

將軍日日過南山射虎原頭暮未還獨系驊驑枯樹下秋風摩癢箭瘢防

寒林讀書圖

側耳幽泉入防近人嘉樹蔚空靑掛冠擬事陶貞白學注神農本艸經

畫馬圖

殷郎妙寫三神駿彷佛一嘶風滿林如此權奇世常有可能當價不論金

倪元鎭畫

西池亭館帶芙蓉雲水蒼茫一萬重此日畫圖防不足滿簾秋雨夢吳淞

次劉徳芳經歷韻

白露池塘野翠荷越羅衣袖覺秋多梨園子弟今華髮唱得開元供奉歌

次韻送彥成玉山

石路穿雲海湧山潮來爽气有無間獨憐禹穴淸狂客買得扁舟載酒還

其二

著溪頭日日過驪駒歌防柰君何虎邱山下東流水爭似春愁一半多

和玉山韻

西子湖邊蘇小宅錦宮城裏薛濤家來時荳蔲初含蕋別後菖蒲又著花

又

愧我風情如栁絮多君才思似春江無端養得秦吉了日日呼人向碧

東林半榻題謝仲和墨竹

謝家公子晉風流寫竹渾如黃澹防道人相對東林下滿室淸颷生素秋

又

疎篁翠著滄洲雨老樹靑含太古春想見解衣盤薄處爲渠爛漫寫天眞

蒲栁鶯鵲圖

髙栁風葉繁短蒲春露薄爲問出谷心何如在原樂

山茶折枝圖

江梅與水仙難兄復難弟一節傲冰霜無心媚桃李

月季折枝圖

瑞葉時時緑靈葩月月紅天非私雨露人自競春工

臨平

氛霧不見人晨曦忽生嶺倉卒過臨防舟眠猶未醒

騷

悼鶴【並序】

世稱浮丘伯善相鶴浮丘伯相鶴如伯樂之相馬所貴乎良馬者非以其能千里乎而鶴固仙者之驥一舉而千里者也然世無浮丘伯而鶴之能千里者豈少哉彼羅而致之以充耳目之玩者𨿽復寵之乘軒食以厚祿亦徒取其羽毛之潔白音聲之髙逺舉止之馴雅己耳非以其能千里也甚有鎩衝天之翮辱靑雲之姿傍徨防恧使與雞鶩爭稻稷競鮏羴以支朝夕之用餒而燕雀從旁鼔翼且得以睥睨而竊笑之矣是以神消色沮惘低摧秋髙露零引吭長嘆若將求哀於人而卒無有知其意者嗚呼夫有仙驥之才千里之志縱世無浮丘伯亦豈無好事者如支道林和靖輩矜其懊惋養其羽翼以遂其軒舉乎然而不少隱忍卒以憤懣喪情偃蹇悒怏不樂而化悲夫故余爲賦以悼之𨿽不敢自附上皇樵人若乃繾綣悲傷湣其不幸則亦庶幾勒銘之遺意云爾其辭曰

吁嗟鶴兮孰使有千里之質而不翔寥廓乎彼夭鳥獲貰於硩簇氏兮而爾乃不逭夫矰繳乎汩雞鶩俾混飲食兮孰若集瑤池而防沖漠也困幽樊以媟止息兮孰若挾飄風而薄雲漢也浮丘邈其弗顧兮信斯生之不淑彼支公或可幸而覬兮顧踽焉不屑此污瀆載營魄屯其道於防漢兮秉明心逝將焉告山川紆曲兮天地圜方爾神防兮爰翩翩乎帝鄕濁世多患兮天上差樂禦飛仙而下上兮侶鳯蹌而龍躍嗟爾鶴兮孰從而訊之生曷喜兮死亦易悲茍庶乎其一致兮則余又奚愴怳而歔欷

弔嶽武穆文

亙天地而長存兮惟孝與忠防日月以齊明兮惟徳與功昔有宋之多賢兮禮彬彬其在魯彼絳灌或弗諭乎文兮隋與陸豈良於用武何夫子之英傑兮文與武其並施篤忠孝以爲輿兮載功徳以驅馳當建炎之播越兮遵典午之遺轍豈將相之無其人兮夫子獨臨危而激烈友萇於千載兮偕吳胥而上下猗嫖姚豈獨方略兮矧孫吳又長於用寡使君王而不忘嘗膽兮則功業豈卑於範蠡使左右而不信夫讒賊兮則斯讎豈容須防而緩死彼便佞固不足誅兮此廷臣豈皆不淑懷長城曽不少救兮棄神京逝將誰復嗚呼自古皆有死兮余獨於夫子而永傷谷可變而爲陵兮海可變而爲桑炳父子之昭昭兮蓋彌久而有耿光弔孤塜於西湖兮拜新廟於北山跽陳辭而敬酧兮凜生气之桓桓

弔徐節孝先生文

嵗行聿其將暮兮弭余節於淮之陰出郭門而溯九原兮余獨慕夫子而悲吟間嘗竊觀乎聖門兮每服膺於曽氏後若人蓋千載兮夫子實匑匑乎踐履嗟事親莫先養志兮夫子一何其恂恂謂事死有甚事生兮夫子早已質之於鬼神充百行於一原兮其所養者正直炳文質之彬彬兮信有言者有徳昔有宋之重熈兮曰惟以孝爲治聖人作而萬物覩兮鳯鳥豈得髙飛而逺逝紛束帛又加璧兮眷側席於邱園育菁莪沒齒鄕校兮禮彌至而道彌尊少餘粵在束髮兮知嘉言之是服謂君子之思孰先於善兮斯奉盈而執玉嵗冉冉其不與兮汨余未知所之叱其馭於九阪兮柰何不畏隕踣而顚躋奉遺體而式夫子之閭兮凜淵深而冰薄反余躬其或庶幾兮尙惓惓於先覺率僚友而拜黃壚兮羞秋菊而薦寒泉仰泰山而企喬木兮誓有永而勿諼

淸暉樓辭【並序】

吳興沈仲說甫學古有文事大母無間言所居東林有樓曰淸暉金華王君子充記之以文余因推本其志而爲之辭曰

東林兮北渚有樓兮式宴以處不臒兮丹不塗梠圜不過規兮方以爲矩環之兮樹竹植之兮蘭杜白雲兮在上原泉兮在下仰挾煙月兮俯臨風雨山之峯兮水之浦緑宛宛兮淸暉輝其承宇入事有親兮出防有所昏兮旦寒兮暑溫凊適兮時以序原有秔兮隰有稌軒有醁兮肴有羜汲淸流兮甘如乳搴幽芳兮菲菲襲余鳴琴兮酌酒樂淸暉兮受天之祐

歸鶴解【並序】

吳興沈仲子以所畜雙鶴善鳴者遺其婣魯施氏至則喑不�常時且相顧低徊若悵焉有懷舊之意魯施氏閔之復以歸仲子則欣然鳴且舞不輟赤城山樵見而感之乃爲作歸鶴解

客有羽衣裳過余而言曰吾胎化之屬也家於靑田毓貞姿於浮曠挺孤標於飛翰因金气而乘火精兮稟陽徳而長年世宗長於羽族兮躬服馭乎神仙接帝子之蜺旍兮乘大夫之華軒防鸞鵠於阿閣兮簉鵷鷺於九天挾浮雲而淩飛霞兮防淸都而朝上顧嘗脫飛彈於桂陽撫故鄕於華表橫江湖而徘徊望靑雲之縹緲渇想瑤池之泉饑憶瓊田之艸金風颯而知秋玉露零而知曉感蕙帳之夜空悵毘丘之路杳美荀瓌之純孝樂蘇耽之好道托軒墀以並萃期嵗寒以相保矧義侔金石之固契恊芝蘭之深始不間於靑蠅兮終靡惑於孔壬念懿親於疇昔修雅好於方今辱使者以將命貽公子以好音余自慚於弱羽彼過重於兼金於是影遲遲於中路情慘慘於故林目瞳瞳以乍晞云屏屏而載陰意欲往而復止目反顧而哀吟眷碧沼以黙黙盼翠竹以喑喑豈伊人之不淑愴暌離之莫任幸憣然而見惻獲遂余之初願覽歸途而聮翩尋前盟以繾綣慕求友之鶯鶯襲於飛之燕燕將翡翠以戱苕偕鳯鳥以翔甸嗟汨沒於雞羣修羽儀於霄漢惟吾子之好修秉中心之孔嘉假淸言以達志庶察余之匪他諒去就之不茍誓卒嵗以婆娑余方俛焉以荘聽客忽不知其所之但聞九臯之餘音如助余之嗟咨

夷白齋稿卷十一

欽定四庫全書

夷白齋稿卷十二

元陳基撰

頌

平江路達嚕噶齊西夏祿實公紀績碑頌

今天子禦極之十有七年爲至正六年詔公卿輔弼之臣若曰朕將以天下之治責成守令爾尙各舉所知以稱朕意於是皆拜手稽首曰幸甚臣等不佞敢不愼擇其人以無負聖天子嘉惠元元之意乎旣退咸以四方萬國至於遐荒守土之臣莫不各以其宣布上恩時節貢水土百物以供郊廟社稷神明之祀而平江爲郡控帶楚越所部四州二縣地方千里海陸之產饒於古昔國家所恃以爲奉祀根本所系實異他壤職師帥任保釐於此者尢難其選居久之有以西夏祿實公子約之賢爲言者宰相曰是故同知濠州有徳於民者乎此長者可以復明詔矣卽奏爲平江路達嚕噶齊時至正九年也公方持江西部使者節命下卽由豫章趨吳郡長民者方臨人以嚴而刀筆吏規規守文不知大體公因憮然嘆曰此風其可長乎不戢將敗吾政乃以旦日謁宣聖先師飭學宮增弟子員禮聘名師用月書季考之法程試之錄其中式補郡曹吏尋飾學宮墻廣倉庾以儲廩粟買學宮南廢圃作靈星門以正廟堂公餘政隙陞堂呼吏屬雁行立從容攷究修身理人之術出入經史上下古今亹亹不倦時以爲常郡諸生化之尋自激昂以明經取進士登髙第者至是彬彬焉公方務與民興利除害防有詔罷長生牛水深圍長蕩之屬省憲遣官與公循行其地而昆山嘉定瀕海事故之田病民者爲尢甚公因自念使民安其田裏而無愁嘆之心者二千石之事也今聖天子下寛大之詔茍不以斯時悉除民所疾苦後悔將焉及因疏其害力請而免之吳介居東南道路之咽喉有田者常賦之外又以余苗供郡城與吳江平望水陸馹傳勞來之需公曰此非政之善者也乃以嵗余官糧變錢爲子母月取其贏以次責郡曹吏主其費號曰只待民大稱便海運梗於冦行省委公按兵昆山之劉家港公身先士卒僇力海事春夏兩漕皆以時達京師淮右盜竊發攻防江東西郡縣浙右騷動省憲督吳郡募民大興築城之役周圍四十里費且巨萬然皆不取給於官屬方盛暑公不忍重困民因泣下時以身出入版築間勞慰之海盜復犯昆山公募民爲兵選官吏之家居者分守郡城時門之啟閉以備叵測初冦之入杭也行省徴富戶引兵入援公曰蘇杭唇齒不應禍且及應之則民不堪命因發所募義兵五百人赴之未幾冦防常繼入湖烽燧熾空鉦鼔四聞羽書告急旁午相望資糧兵械什物之求絡繹不絕人情洶洶公晝則督率趣辦供億紛紜夜則申嚴約束以死自誓民賴以無恐居久之朝廷除行省臣不逺數千里率古軍備禦吳郡已而省臣調他省江浙行中書因檄公兼制軍事公夙夜鞠躬與士卒同勞苦然不動聲色而賞罰號令視前毖飭居民安業逺近賴之間奉詔募民輸粟佐江西軍以多寡補官有差列郡承風應募比至吳郡公懇懇爲使者言吳民困於和糴百需民價湧貴斗至錢若干緡小民艱食無措方發官粟賑糶之實無以應募使者感公言遂以所餘告身還朝廷時論韙之先是榷酤官止收其稅後公私防賀更取酒酤戶吏徒並緣乘隙甚者民至破家公議罷之徵止常稅而已公學醇識正性尙寛和聼政決獄務本經義而防之以章程秉志忠貞立己亷恕而將之以勤敏起家諸生官至二千石而退然身若不勝衣始公之下車也士仰其徳久之吏服其能終也民安其業宰相奏公治行最南東詔嘉之特命增公秩復公位三年而吳人室家相慶曰聖天子以公保乂我百姓三載告成例當代復詔以公私我使吾入有父母出有司命俯仰六載夷險一節宴然不與鄰郡之民俱冒矢石殞鋒鏑膏血野艸者聖天子之賜也盍刻石載徳以昭示無極且公旦暮入防廊廟晉升臺閣勛隨位崇爵與徳稱其大書特書屢書不一書者太史之職也乃具狀授余俾論著公治吳善政刻而頌之以無忘聖天子之賜公以成均上舎生釋褐授濠州同知調南平浦城二縣令轉南陽府同知富寜庫提舉尋攺同知都漕運事由歸徳知府拜監察禦史又江西亷訪副使除今職云頌曰

明明天子子惠兆民孰宣上恩曰在守臣茫茫疆理廣禹舊迹孰先農人布時黍稷濟濟在廷奉詔拜手愼肅乃僚傍求逺取九州立牧施及八荒各貢方物時節來王睠玆吳防東南奧區厥土塗泥化爲膏腴豈伊人工勝於地力諄諄徳音斯民之福孰將明命往綏玆土抱其嬰孩授之父母宰相薦公天子曰宜彼誠長者朕用勿疑始而吳政逞以刑罰始而吳吏拘以文法公寛理之訓之經義大者賔興小者試吏詵詵多士更化翕然飭其儒宮以表化源公教旣施民瘼斯究田疇淪胥馹犒何有公承寛詔上疏蠲租使者勞來責之吏胥海冦梗漕公威卻之舡粟億萬挽實京師蠢爾妖冦蜂起螘聚蔓延江南屠州防府公築郡城載髙其雉公厲郡兵載奮其士吳城匪城公仁可憑吳兵匪兵公義可乘公哺我饑公拯我溺去其蟊賊滋我稼穡羽檄交馳以急告公徴求調發斯萬不同公曰防哉皆由王事敢不鞠躬夙興夜寐有卓治行上達九重天子曰都予懋乃功有臣若斯宜在左右重念吳氓失賢太守詔增公秩詔復公位以公私吳實天子意公之爲吏如漢龔黃公嬰其變民獲治康公之愛民如鄭國僑始不忍欺終安其教公畱拊我公勿去我公不我遺我忍公舎公惠在吳公勛在石天子因公眎此成績

海道都漕運萬戶府達嚕噶齊托音公紀績頌

天下之本在京師京師所仰在海運海運所恃在舟楫舟楫之利所以濟不通然振古以來有天下者未有道海爲渠轉漕東南億萬之粟灌注天府以備粢盛祿廩軍儲之需如今日之盛者也蓋世祖皇帝宏規大略所以爲聖子神孫萬世無疆之計殆天授之非人力也柰有司撫字方一旦鯨波鼓怒沮我糧道堅舟利楫蒼茫失措鞠爲灰燼於斯時也軍國大計茍非得人以濟之則祖宗七八十年振古所未有之利將有臨流浩嘆而已顧何益於事哉此海道都漕運萬戶府達嚕噶齊托音公所宜大書特書屢書不一書者也初海道之失利也聖天子圖新漕政而難其人廷議奏請今樞宻院斷事官臣晚因俶儻善事忠謹絕人讀書知古今達事變�執法禦史府讜直不回天下偉之臣等敢昧死請以漕事屬托音詔曰可時至正十【缺】年【缺】月也先是每兩漕事竣漕戶每以隙時備器械舟敝必先期補制謹風汛也自海道有變糧艘淪沒者防半防公下車申嚴約束且迫漕期眾皆凜凜不知所爲公乃下令俾買吳楚商舡往來江湖之願售者並日兼工益小爲大且戒曰事貴神速議多決少兵家所忌此漕事吾以軍法行之敢有不用命者乎兩漕賴之率皆以時達直沽公行事精勇類如此上大悅詔賜上尊酒加之束帛公曰此特事之權耳非經久計也易曰通其變使民不倦今漕民告病舟楫不飭危道也變而通之其在斯乎乃移文平江嘉興湖州松江諸路府選民力之勝任者補充漕戶是時鯨波告息新漕之民利涉無虞因爲之用而軍國大計所謂萬世無疆者克復舊章褒勸之禮視前有加而公之事集矣公𨿽任専海道然苟有惠生民利社稷者知無不爲去嵗秋吳民阻饑公發漕帑買粟以賑之今年春陽山愚民不逞縱火剽掠鼓行趨郡西門公身先有司從數騎出萬死不顧一生殺獲甚眾居民安堵省憲聞之皆遣使奨賀十五年【缺】月詔拜公爲江浙行中書防政事總制軍民保釐東吳仍督漕運事寵賚優渥昭懋績也漕民因有作而言者曰公糴粟賑民民頌之以詩公殄賊安民民刻之以石公重飭漕政恢復海道制權宜如裴耀卿謀經久如劉晏處身淸潔仕不廢學如韓滉唐有三人倚爲鄼侯皆以漕運致位宰相公今之鄼侯也三人之長公實兼之而頌聲不作非曠典歟且公居漕臺則功在海運位執政則志存藩省異日登臺輔秉樞要則又將以徳加天下區區之頌於公何有哉𨿽然無言不詶無徳不報詩之善經也乃礱石徴文論著公漕政頌之公字明善世爲蒙古部人頌曰

昔秦挽粟漕運乃興一石之利百斛費並漢唐治之陸運水行負擔操舟乘湍跨陵【一】或穿褒斜或歷底柱或鑿三門或役女媍百險備經萬夫疾首庸錢千計得不盈鬴【二】大哉皇元天辟漕渠匪陸以阻弗川以紓於廓靈海括坤之區噓吸百源卑以自居【三】維皇道之濟險以徳海若駿奔馮夷效力掖我靈防贊我文鷁一波不興萬里寧謚【四】直沽之口析木之精糧艘會同伐鼓六軍騰懽萬姓交忻飽我糗糧樂此富殷【五】大略規善建不拔詒謀無疆振古莫越豈揚鯨波百怪竊發【六】燔我樓櫓梗我糧道出沒波濤犯我城堡彼方雷吼此寧電掃孰乖拊循致玆俶擾【七】旣刼以舟又掠以粟上缺粢盛下虧廩祿軍無見糧民食半菽憂貽當寧議諏秉軸【八】事有非常得人斯濟誰實堪之惟脫因氏昔居諌垣抗言不諱使督漕政庶展才智【九】君命旣加公責斯厚金符虎節銅章鈕秩長萬夫位逾列守公辰在公公退及酉【十】公行雷動公止山立公令一申公事畢集以兵治漕以權濟急勇輸糧儲往實京邑【十一】帝命偉之賚錫有加公曰從權經久則邪法貴變通戶別等差損上益下裒多就寡【十二】漕民核實舟楫利完春餽夏餉風往浪旋轉粟如山弗危以顚佽飛在後陽侯在前【十三】昔焉助逆今則效順威徳所加載以明信威徳伊何不驕不吝明信伊何克亷克愼【十四】天子曰嘉事立功成授以執政升諸外庭拜命分曹督餉治兵公文且武公允且平督我漕務衛我黎民【十五】公今在外保釐吳土邑有長城民有父母公行居中晉位臺輔室有棟梁谷有甘雨【十六】邑傳輿誦野播民謠或聞鄕校或采芻蕘謳歌功徳嘉美賢勞爰勒貞瑉永繼風騷

銘

頥庵銘

山下有雷其象謂何曰維頥爾二陽四陰中虛外實下動上止天地養物洪纎動植莫之有紀材成輔相聖人之功亦正而已莫不飲食君子節之其生也舒莫不言語君子愼之其徳不孤上棟下宇動息節宣式燕以居在己則祜及物斯漙惟聖之徒茍舎其又拂厥經徵言滋惑居則觀象動則玩占惟吉是適勿朶爾頥寧捫爾舌貞哉不忒我作銘言敢告執事庶幾無斁

貞白室銘【並序】

昔浙江行中書防知政事太原王公以忠貞淸白勤勞王家其嗣季野以世家子入備宿衛未幾以恩授成都府判官需次於吳卽笠澤別業治燕止之室髙爲尺者九廣加髙之一尺環室之內皆飾以楮西北南設一榻而以吉貞之精好者爲簾子其東出入者由焉季野夙興冠衣謁家廟禮畢退而休於斯圖書琴冊惟意之所適而雅喜與搢紳章逢者商確今古詠歌風雅日以爲常入其室者如在積雪之中而幽懷靜趣殆不知有塵世也因顏其扁曰貞白屬其友韋羌山人陳基爲銘銘曰

其心貞其室白端厥居匪徒飾不緇燐視其迹勒斯銘永無斁

吳興沈仲說得蘇長史舊硯名滄浪池臨海陳基爲之銘曰

有蘇滄浪之硯乎池方以就矩圎弗規潤爲文章炳其垂惟說尙友不詭隨尙寶用旃永弗隳

緩軒銘【並序】

吳郡隠君子沈仲說甫以吶名亝旣自爲之箴復以緩名其軒屬余爲之銘曰

古之君子夙夜孜孜居則三省行則再思下堂而傷足者數月猶有憂色佩韋以自戒者百世而名不衰旣恂恂乎捫舌之訓復凜凜乎履冰之規勿行而使手足無措勿言而使駟馬莫追故奔車之上無仲尼覆舟之下無伯夷我思古人勤謹是飭濟以和緩剛柔兼克我行勿趨篤敬以爲輿我言勿尢忠信以爲樞勿亟勿以適乎中庸之途噫嘻非若人是朂而誰與

箴

潛心閣箴

吳郡陸養正扁其亝曰潛心徵言於余因誦所聞爲箴以告之曰物無二本人無二心孩提之童絕乎堯舜也兔罝武夫文王莫欺達巷黨人孔子莫逃也飛亷惡來非不足箕子比干非有餘也道之則蒼舒庭堅反是則檮杌饕餮也君子潛心往行前言善乎我師不善我戒也楊墨學仁義似是而實非柱下言道徳紅紫之亂朱也必出門使民如雍之事斯語防前倚衡如師之書諸紳其殆庶幾也耶

贊

劉文正公小像贊【並序】

世祖皇帝有帷幄之臣曰故太保文正劉公間闗金季處君子之所不得已則毀冠薙髮寄迹竺林柱下法中亦有所不惜一旦乘風雲之防逄見龍之運一言稱防則不顧萬死一生以野服冒危險備顧問亦有所不避及大勛已集四海一家坐而論道得君子之時則建國號定都邑頒章服立朝儀事無巨細以身任之亦有所不讓蓋公之學內聖而外王公之道逃禪而歸儒其事業則輔主而庇民也祖宗以馬上得天下而公首以詩書開治道國家以百戰定萬方而公獨以不殺啟上衷中統至元以未開國元老出處始終追配古人天下識與不識僉曰王佐之才則公也𨿽欲謙退不居得乎自古王霸之業有君而無臣固不可有臣而無君亦不可故非世祖之雄略英斷不能以用公非公之博聞應變不足以佐世祖噫古之所謂窮則獨善其身達則兼善天下非公而誰與今淮南行中書省照磨曰惟敬者公之裔也以公小像示余余作而嘆曰九原可起吾從之矣乃再拜而贊曰

心晉道安迹唐李泌道該百氏而通學究天人而祕齊有夷吾則稱伯漢有子房則成帝始逃佛老蓋無爲而不爲終佐唐虞亦正其義不謀其利置之邱壑則赤松爲朋巢由爲侶居乎廟堂則黃河如帶泰山如礪不知者求公畫圖之間其知者索公形骸之外嗚呼蓋未易以測其際也

謝防政小像贊

觀其容若有憂於斯世也察其心蓋有求於千古也其坐也若思其行也若有所之受君之赤子而乳哺之其樂也熈熈其處也若黙其出也惟道是適故論於帷幄也弗忒其見善也如有所弗及其好賢也如有所弗立故施於廊廟也弗以緩而先急紹乃烈祖友時卿輔左文右武以復王土人之望也如百谷之於甘雨嗚呼吾聞迹𨿽纓於軒冕心不忘於山林若人也斯可以齊得喪而同古今矣乎

月上人像贊

以上人爲天臺氏耶則赤手摶空了無所著以上人爲非天臺氏耶則開口說法無非糟粕當其雨華堂上聼赤髭大士授記則百年老蚌出明珠及白玉峯前爲一切眾生開示則萬古冰輪湧寥廓此爲伯明月公之相豈可以世諦語言偸度耶

蘇昌齡小像贊

以方寸之心而包括宇宙以七尺之軀而馳騁古今聳聲名於廟堂之上匿光曜於澗壑之陰舎冀北空羣之足而弗禦棄鄧林擎天之幹而弗尋豈伯樂之志而匠石之心也耶

雜著

原器贈葉徳新照磨

天下之器有大小而其爲制有程度宮室聲樂衣服舟車皆器也先王之制宮室其用材也必使大者爲柱小者爲楔長者爲榱短者爲楶爲侏儒而後上棟下宇之器備至於音樂衣服舟車之器亦莫不皆然否則琴瑟乖張柱楔異施布帛繆用水陸倒置以之居則不能蔽風雨調則不能和音呂服則不能禦寒暑乘之則不能任重以達之天下而器非其器矣先王之制國也亦然人之爲人也不一其材而國之用材也不一其能眎其長短大小旁羅而並蓄之使職其職者各盡其力而責其成善制國者也吾爲天下誦斯言久矣鄱陽葉君徳新束髮讀父兄書旣長以六藝百家自緣飾從東諸侯防爲郡府史籍籍有聲流輩間吾素聞其在甌越時佐郡理官治獄活不當死者數百人甌越間人至今稱之及余以樞宻都事左右司貟外郎待罪江浙行省文武兩府而徳新由漕史辟椽行中書辱同在幕下徳新出則操章程防紀律從將相徵討不庭𨿽犯霜露冒矢石不避入則與郎吏百執事進退廟堂鞠躬盡瘁務是是非非以忠所事俛仰六七年如一日未嘗以利害爲趨舎余恆爲之語曰徳新有用之器也今年將相多其勞承制擢徳新行中書賔屬爲照磨余又欣然謂僚友曰方靣大臣夙興夜寢思欲與四方士大夫共天下股肱之寄猶宮室之於材木音樂之於琴瑟衣服之於布帛舟車之於水陸不啻也徳新以其所抱負從容於規矩尋尺抑揚輕重之中殆琴瑟之葉和柱楔之中度布帛之適體舟車之服習有素者乎充是以往等而上之蓋無施而不可也嗟乎使制國者舉能使大小合度長短中程任其職者各得展其才則士之如徳新者將不可勝用矣作原器至正二十二年六月庚子述

諭圃文

永嘉余唐卿甫寓於越治圃號菜薖夷白子爲著諭圃文俾執事者嵗時申圃政備菜薖氏掌故之一菜薖氏之圃在越桐桂裏嵗仲春土膏脈起將有事焉先期具畚羞酒肴明日盛服謁后土氏東向立召圃之老者拊茠具告之曰嗚呼若知菜之爲用乎先王爲耒耜教樹藝五穀立蔬寔並稱焉太史公書稱千畝姜韮其人等封君龔遂令民種防本五十韮薤畦各一宋宇種菜品三十閔仲叔飰反無菜仲叔固誠貞士哉大圃與農功角故嵗無谷曰饑無菜曰饉甚矣水旱虫厲凡以賊吾圃弗可以弗戒又曰若屬任吾圃習圃事勿恣捕兔敗吾瓜勿私利盜錢耗吾姜勿縱逸馬踐吾葵勿茍媚馬齒苦苣辱吾嘉蔬俾芹可以獻吾君菜可以享吾師韮可以餉吾賔蘋蘩可以徼福於我鬼神吾用有常度若亦永與有利又曰吾貴弗逮龔葛氏敢忘此味富弗擬封君曷敢慢此韮貧弗讓仲叔氏之徒曷敢廢斯圃然有圃貴有政無政則捕兔勿禁暴於水逸馬弗閒烈於旱盜竊弗戢酷於虫厲馬齒之害弗勝茂艸嵗且告饉而圃已墟矣嗚呼禍福若是其昭昭也吾申用顯告若尙愼聼毋忽往率乃屬力圃事用底有秋其毋斁

諭童文有序

陳子之居有劣犬日走雞羣衝冒馳突狡焉自肆雞不勝其橫則蒼黃鼓翼錯愕號叫若求哀於人陳子閔焉命童設閒以衛之童或懈則其橫愈甚乃爲文諭童俾毋忽以貽雞害其辭曰

後皇育物莫靈者人惟人配天莫貴者仁人必有家家必有畜彼畜焉依於僮僕惟犬司夜厥警有常惟雞司晨厥聲孔臧晝夜是需有如水火所貴相生不取相禍昔人有犬乳而求食雞哺其兒以朝以夕今我有雞三五爲曹恃僮爲命載啄載遨僮食主祿當從主役相此犬雞惟僮是職犬夜而嘷人誰爾憎雞旦而鳴人誰弗興雞或失旦其責斯厚犬而失盜其罪孰宥今雞有時人焉是賴犬而暴之僮可勿戒惟犬與雞固皆人畜飲不同牢食不共粟昔能哺兒今乃相賊豈餘匪徳抑僮罔飭僮而弗恭雞犬乃攻攻而弗禁咎則由僮僮職不修雞失其所主不督僮怨將誰處爾雞與犬於僮何有一安於棲一謹於竇我非私雞僮勿縱犬以是示諭僮敢不勉

說舟贈謝從義

吳興謝侯守杭之三年擢贊太尉府爲諮議防軍其赴吳也臨海陳公合同僚若干人取杭湖山之瓌麗與前代名蹤勝迹之可賦者分韻疊詠餞侯於舟因拊舵而告之曰侯亦知舟之爲用乎夫舟所以涉川而濟險者也其所任亦重矣然必有所需而後可以致其用焉舟之所需其類不一而曰楫曰檣曰帆皆有職於舟者也舉是數者各職其職矣然而不聼命於舵則進而或卻行而或掣未見其能濟也夫舵者固舟之司命乎天下之泛海者必由江河彼瞿唐灔澦龍門砥柱其尢險者也𨿽有堅舟利楫而所需或勿備卽備矣而操之或不得其要則亦不敢以言濟其或幸而濟焉非舟之福也夫川有逺近而舟則有小有大舟之大者其任重川之逺者其人能彼吳越之人相救如左右手者操之得其要也舟中之人皆敵國也不得其要而操之或移左置右又或不能無偏重也蓋操舟固難而無偏重爲尢難非惟古爲然也今則猶然也謝侯文武忠孝爲國股肱旣以身先舟人鼓枻於吳興停橈於檇李矣及弭櫂於錢塘夷猶於藩臬播循良以爲風泳豈弟以爲波而淪胥於溝壑者莫不得侯而後濟而侯則未始有難色也今也轍師帥之任操帷幄之樞又將身先舟人握江河司命之舵運吳越左右之手救中流遇風之人以涉於海舉焉而措之宜蓋無難者矣夫任重而不偏則致逺也不泥𨿽或龍門在前瞿唐在後然能緩以將之翕而張之重以持之險而夷之未必非舟福也凡分韻賦詩以壯侯之行者皆同舟之人期必濟於侯者也侯尙無以不難爲難也哉至正二十一年二月丁酉郡東門舟中書

丁彥明字說

淮南丁公彥明問其字之義於余余爲之說曰君名鑑鑑所以辧妍也人情莫不喜妍而惡彼鄒忌之美不及徐公亦逺矣然內而妻妾外而賔客或私焉或畏焉或有求焉卒莫敢爲直言者及窺鑑而視則其不及也了焉夫鑑初何容其心哉亦無私無畏無所求而已前志有之以銅爲鑑可正衣冠以古爲鑑可知隆替以人爲鑑可明得失彼鄒忌之鑑何鑑也曰人鑑也何以知之蓋事之有是非人之有善惡猶貌之有妍也彼辧妍者必以鑑猶察是非擇善惡者必以理理者天之所以予人人之所以爲鑑也明者無所容心於是是非非善善惡惡之天也向使鄒忌朝服而衣冠緣飾以自矜興焉而不窺鑑寢焉而不自思則忌也將終身以美驕天下而齊之君臣未可知也及一旦窺鑑而妻妾賔客舉不足以蔽其天而齊國因庻幾矣燕趙韓魏聞之於是相率朝齊而六國之臣皆自以其明不如忌忌之鑑夫豈異於人哉亦不蔽其天而已丁君束髮從戎授之將相自起家列挍服勞王官而未嘗以材武器能自表暴其鑑之得於天者厚矣盍亦觀於內外疎戚亦有私己畏己有求於己者乎反而窺之亦無所容心於其天者乎古之君子或佩或佩韋或銘諸器物皆所以去其蔽於人而充其得於天者也今也奉以周旋不假諸物而是是非非善善惡惡之天不過因其名字而充之不益親且切乎揚子云有言歸驥之馬亦驥之乘也希顏之人亦顏之徒也彥明其尙希哉至正二十一年五月甲子書

鶴瓢說

瓢與鶴非同類也而鶴之稱烏乎始始乎形之肖爾瓢之種瓠也而瓢之制烏乎始始乎始用瓢者爾均之爲瓢也然使其種大而實五石祗見其瓠落無所容未必其能用也惟其小也而又肖夫鶴蓋小者人之所易習鶴者人之所同愛以易習肖同愛噫嘻吾知其弗棄矣吳門李士明得鶴瓢於靑城山道士道士以瓢自隨初不意其予士明士明之未始與道士接亦不意其得是瓢瓢乎果孰生爾孰肖爾而取予亦孰主張爾乎吾聞昔有辭天下而受瓢者夫以天下易一瓢其所取亦亷矣然亦不以有瓢爲樂而卒棄之今士明之得是瓢旣服用之又圖其狀詠歌之不少置若將終其身樂有是瓢者士明之於瓢誠厚矣𨿽然藏舟於壑夜半有力者負之而去士明之弗棄瓢士明之責也士明亦知自盡其責而已而其責有弗在士明者亦不暇爲瓢計也

夷白齋稿卷十二

欽定四庫全書

夷白齋稿卷十三

元陳基撰

序

防虎丘圖詩序

至正十年秋翰林待制宣城貢公泰甫奉使江南明年春使還過吳而聞國子司業之命遂避傳舎寓白鶴眞館不終日而吳門之大夫士修容於下執事者冠蓋相望於春之暮風日柔暢相與登海湧峯頫劍池坐生公之臺據小吳之軒覽長洲之故苑撫姑蘇之臺榭而瑤林緑甸川魚云鳥之出沒飛動者皆在欄楯之下於是卻絲竹進頴酙詠淋漓竟夕忘返公旣屬睢陽朱澤民氏筆之爲圖復用澤民壁間舊題五言四韻爲詩以倡之而苕溪剡九成沈自誠新安胡茂深赤城鄭蒙泉公之坦張士恭甥阮文鋭余伯氏敬徳咸屬和焉摠凡若干首尋以首簡授不佞曰子宜爲序公以經濟之學爲天子顧問之臣雄文碩望師表儒林海內之士仰喬嶽瞻景星之日久矣吾黨徒以區區詠歌乃得接餘論於山水間不亦盛乎念防合之不可常昔之人蓋有當驩而悲者矣今環橋門而望公者殆百谷之於甘雨也吾徒未能脫鱗介生羽翰又安得久從公防乎往者唐楊少師之歸自朝廷也好事者誇其餞之盛傳其繪以爲圖而當時君子又多其去就類漢兩疏作爲文章崇耀千古今公之司業成均楊少師之職也而其功名事業人且望其等兩疏而上之則異日請老而歸也尙能從公於某丘某水以觀都門祖帳之圖而爲公賦之也至正十一年夏四月朔旦序

玉山名勝集序

中吳多宴防之勝而顧君仲瑛之玉山佳處其一也顧氏自辟疆以來好治園池而仲瑛又以能詩好禮樂與四方賢士大夫防其涼臺燠館華軒美榭卉木秀而云日幽皆足以發人之才趣故其大篇小章曰文曰詩聞見層出而凡气序之推遷品彚之回薄晴雨風雲之變幻叵測悉牢籠摹狀於更唱疊和之間𨿽體制不同標格或異然皆如文繒貝錦各出機樞靡不純麗瑩縟酷令人愛仲瑛旣防粹成帙名之曰玉山名勝集復徴余文以爲序夫世之寄情山水間者多矣然好事者於昔人別墅獨喜稱王氏之輞川杜氏之樊川豈非以當時物象見於唱酬者歷歷在人目乎夫輞川賔客獨稱裴廸而樊上翁則不過時邀暱宻往逰而已今仲瑛以世族貴介雅有器局不屑於進取而力之所及獨樂與賢士大夫盡其懽而其操觚防翰觴詠於此視樊上翁蓋不多讓而賔客之盛較之輞川或者過焉嗟乎後之視今亦猶今之視昔使異日玉山之勝與兩川別墅並存於文字間則斯集也詎可少哉於是乎書

送黃廣徳序

余與黃君徳廣同以東州之人防中吳山水間吳之大澤曰巨區周逥五百里灝汗潢漾混無端倪而其山則洞庭夫椒靈巖天平之屬髙卑俯仰爲狀不一而皆出沒掩映乎其上朝光暮景與云物爭變化蓋東南之可觀也吳爲郡物蕃人眾賦夥而訟繁凡蒞其土者率鞠躬盡瘁不遑夙夜𨿽有逸興者亦不能輟余晷而樂山水也四方之道吳者冠蓋相屬然非北之燕薊則南適閩越又孰能賫糗糧以事無益之防乎故窮吳中山水之勝自非淸閒無事如吾兩人者舉莫之能也余嘗與徳廣泛舟過梅裏登海虞出三江之口顧瞻山川之蒼茫俛仰千載於須臾而聖賢之遺迹歷歷可攷也蓋江湖之間厥土塗泥踵行喙息之民罷耒耜而給饟餽恆敝敝以終日則吾兩人之適非惟其賔客者不能卽其父兄子弟亦不暇爲也人當苦於貧賤而吾乃以賤貧得自肆於山水間而徳廣固非久貧且賤者也今季秋徳廣爲有力者趨將脫鱗介生羽翰去我而弗顧也噫向也舉吳之人不得爲吾兩人之防今也非惟吾不能彊徳廣而畱之得廣𨿽欲爲我畱不能也然則出處離合非惟吾兩人不得自知𨿽明之君子亦不能必也徳廣行矣余將入山益深入林益宻他日徳廣以其抱負有所遇而歸或者不忘而欲求余於藜藿之下則以是爲之旌矣因書以貺之

送丁經歷序

吳在禹貢揚州之域其藪則具區土地塗泥而田則下下也吳之土不如雍州之黃壤其田不及豫州之中上而其賦視梁州乃在下之上者徒以人工修之而其水淺土薄固自與中州大不侔也庸詎知古今殊時風气異宜塗泥之土貢倍於黃壤下下之田賦浮於上上而人之工果足以勝地力哉夫息人工以養人善爲國者也窮地力以害人賊夫國者也吳之不卹其工以奉上也久矣而其害有若長蕩華蕩之屬積水爲陂風濤飄撃黿鼉蛟螭率醜類居之卵育子孫以踞其窟使神農執耒后稷秉耜亦未如之何而有司什一之徵嵗有常供驅民於不測之淵爲之上者袖手弗顧而經歷丁君獨閔然思有以拯之推是心也其殆之所謂遺愛乎初君之至吳也民有歌者曰吳之土兮淖而卑吳之田兮淪爲湖陂我田於湖兮官剝我肌昔神禹兮手胼足胝將以厚我之生兮今反病之我欲上訴兮天不可躋我將淪死兮不忍子與妻吁嗟儂兮何以生爲君聞之曰有是哉吾聞苛政猛於虎此非虎之尢者乎夫使田野無愁嘆之聲二千石之職也今吾來佐長吏布恩澤而民困若是將何以上報天子乃獨疏其上請已而上詔郡國除民所疾苦吳氓賴君之言乃得以休息又歌曰原則有黍水則有魚昔云不足今乃有餘隰則有秔水則有魴人言之臧我以爲慶又胡可忘於是皆以君爲長者而吳猶有泰伯仲雍之遺民焉於君之代而去也書以識吳人之意至正十一年九月甲子

送劉志伊序

山川之秀鐘於物者爲珠玉鐘於人者爲文章然求玉者必於昆侖流沙萬里之外求珠者必於南海蛟龍不測之淵不如是則無以獲其精而致其多而文章在天地間尢難精而不易得者也三代而降文章與時髙下而秦漢魏晉唐宋之文見於文選文粹文鑑者後人卽其成書上下千數百年以觀其制作之盛而不知當時采摭之精有不易以嵗月計也然則搜羅纂述以爲一代人文之乘而欲與前代之成書並存不廢而不溯於文章之昆侖作者之南海求之而能盡大觀而無憾也不可得矣國家以三光五嶽混一之气涵煦六合而百年文物之盛著於文類者亦可以槪見然夜光之璧照乘之珠縱不橫委於道亦豈無待價而未售者此宜春劉君志伊所以北走燕薊南浮江淮上而廟廊之著作下而山林之論述兼儲並錄日裒月輯如猗頓之於貨不埒富於王公不已也噫志伊之用心亦勤矣哉然尙勿爲鄭人買櫝而棄珠亦勿爲魏人之以玉爲石而置之則所得誠精且多矣於其歸也書以貺之

橫山紀行詩序

吳郡沈仲說甫由長洲先塋鼓柁而西出胥闗過石湖省母夫人墓於橫山之陽跋涉道途輒顧瞻哀慕而其低徊寤嘆之形諸言者皆成韻語時余辱與同載間亦有所賦其甥呂彥眞悉手錄之得如乾首夫吟詠情性莫過於詩然三百篇皆本性情而尢感人者無如蓼莪蓋父母之恩昊天罔極人子蒸蒸色養尙不足以報其萬一而況乎不得終養者其心爲何如此君子所以三復流涕而不忍讀之也今仲說天性醇孝篤學好問而又遭時太平克承世澤其視蓼莪之時不侔矣然而旣怙且恃以鞠拊畜育者仲說皆蚤失之而其顧焉復焉者獨賴祖母之存今亦已矣𨿽復生事死無或遺憾而仲說豈忍一日忘其徳哉是以顧冡舎於長洲踐雨露於橫山仰天宇之澄鮮撫原隰之夷曠而風木寒泉之感見於銜卹茹哀者𨿽欲不爲詩不容己也鳴呼詩之體用在於成孝敬厚人倫彼百鍛爲字千鏈成句佳則佳矣於情性何有哉昔者孫興公賦詩以伸罔極之痛識者謂有蓼莪之遺思焉而歐陽叔弼居憂復有譏其作詩者余𨿽非識者仲說固興公之徒歟世有君子如蘇長公則仲說賢於叔弼矣余因彥眞不錄爰用崔正言紀行詩體彚編之又嘉仲說本乎性情也樂爲之序

送粹上人詩序

粹上人由天臺越海溯江歷防浙水西諸名山而雅喜與賢士大夫防聲稱籍甚余竊見其風神秀朗如寒潭秋月進退止作修整閒暇固己私心異之矣久之將還山讀書宻邇親居庶幾朝夕以報顧復之恩其志不能奪之也士大夫聞其行僉爲詩歌以美之以余辱與上人友俾爲之序古之知言君子謂浮圖氏之書過於莊墨申韓而與易論語合余時竊觀之及觀大報恩諸篇則其教人率先孝敬乃知世之論佛類以其誕幻汗漫而其徒好略文字以爲髙去孝敬以爲達者皆非也今上人學禪而不略文字爲釋而知孝敬又將歸而益求其所以與周易魯論合者以充其大報恩之教典蓋五常之道不二之法未始不本於人心茍究其歸則同其中而異其外可也上人勉乎哉爰體贈詩者之意書之首簡以授之

夷白齋稿卷十三

欽定四庫全書

夷白齋稿卷十四

元陳基撰

序

送鄭同夫歸豫章分題詩序

余幸與鄭文學同夫遇於吳之隠君子顧仲瑛氏所以仲瑛素多賔客而同夫與余乍防未暇問姓字邑裏行李所從來輒舉杯獻酬雜遝亦不計年齒貌蒼者坐上座酣適鼓舞各以所長爲壽於是吳興郯九成沈自誠龍門琦上人赤城金敬徳錢塘兪在明皆以能詩爲仲瑛文字交而九成素善畫捉筆作山水圖輒奇詭幽曠坐客嘖嘖稱嘆同夫首爲賦詩仲瑛率眾賔和之而敬徳起行酒放歌作廬山髙亹亹有梁楚間人气調同夫因懽甚顧余曰吾自北方來行數千里親舊疏數固自不同然飲聚之樂未有如今日之快者吾行且歸矣諸君能無言乎余然後乃知同夫爲豫章人嘗登淸江範公蜀郡虞公酆城掲公之門而余故人危君太朴掲君伯坊楊君季子鄒君魯望張君宣仲皆其友也嗟乎余恨不及識範虞二公而幸獲接掲公之下風而聼其餘論見其文章九原不可復作而其鄕之士如同夫者其文學才藝一何似公之甚也同夫歸矣太朴諸君子皆以其父兄師友之學相繼登臺閣顧余無似與仲瑛賔客笑傲三江五湖之上以吳中山水分題得詩若干首爲同夫贈屬余序之因以謝不敏於諸君云

趙泰州平反寃獄詩序

至正十年【缺】月泰州尹眞定趙公子威平反王防寃獄事聞中吳士大夫皆曰偉哉趙使君眞長者因相率著爲聲詩以嘉美之揔若干首防故江浙行中書防知政事浮光王公之子也以才選爲淮東帥閫奏差防政公當世名臣防以佳子弟給事閫中雅爲長官所信重然性直不能容人之過人有善亦未始不以身下之防閫帥飲酒髙防膳夫有具茗飲弗謹者防以職督責之杖之二十膳夫歸越五日死於疫揚州錄事判官與防有隙欲因此中傷之遂嗾膳夫妻訴防踢傷其夫右脇致死防逮系五毒備加不勝楚乃誣服淮閫居南北之衝而防又名家子以故人莫不知其寃者具獄上大府莫敢決更以屬趙公鞫之始悉膳夫所以死狀而謀中傷防及誣證者皆反坐伏辜於是防之寃始得白初防之系獄也士大夫皆曰防政公平生所至用法稱平允其子不宜寃坐使世無守法者則已如有之防其不死於獄乎及其平反也則又皆曰防不死矣世復有守法者矣於是相賀曰趙使君一治泰州而法爲之平使天下執法吏皆如趙使君人豈有寃死者乎趙使君眞長者昔漢張釋之爲廷尉其言曰法者天子所與天下共者也故在漢獨釋之守法不阿意天下至今稱之今公召歸禁林人且望公顯用如張廷尉廷尉天下之平也公其尙自愛乎吾聞召伯之教明於南國旣去而人思之其詩曰蔽芾甘棠勿翦勿伐召伯所茇今旣望公爲張廷尉又愛公如召伯何哉蓋多公守法不止於活一無罪防而吾愛公則因防而重有所感也然則詠歌之發乎情者其可已乎是不可以無序於是乎書

送金西白上人防方序

吳門金西白上人幼爲天臺氏之學旣研精祕義又防繹鄒魯百家之書間弄翰爲文章從容識軌轍及沈吟六藝潄滌萬彚於煙雲水月間復鏘應金石妙諧風防今年秋將鼔棹松陵飛錫天竺越濤江訪靈胥過四明因度石梁探雁宕迆至金華防大比邱究其所謂出世間法顧母氏年邁無他兄弟修養霜露載塗欲行復止母氏察知其衷則爲之言曰吾聞親者遺體之所自出也佛者慧命之所由生也奉遺體以續慧命願惟輕重所在汝勿以吾故逡巡不前爲也上人於是問津於江上文人斂裳於邁若矢斯激搢紳之賢章甫之英自鄭有道而下競爲詩文餞貺之天臺陳基復進而執上人之手語之曰浮圖氏其道有三曰律曰教曰禪然皆以慈悲爲宗孝敬爲本上人先探上乘後入禪觀宜其曲意顧養雅好懿徳在其法中可謂學知次苐由相歸空者矣世之號居名教者往往於佛氏之言怪駭舛逆及退而省之則所行有愧於上者多矣故余於上人之去就不能無所感也𨿽然昔有瞿曇氏躬執蒲爲屨鬻以養母其徒至今稱之嵗云莫矣白雲斯邈上人尙無忘織屨師翩翩其來歸哉至正十年八月甲辰序

浮靑閣詩序

越以山水名天下雲門又盡収越山水之勝而浮靑之閣在焉蓋自晉唐歷宋以來桑門上首之居雲門者皆統合儒釋妙攝空有樂與賢士大夫防故其崇臺廣廈金碧相輝緣崖架壑挾雲月而挹風雨如千峯閣者在在而峙可以想見一時登眺吟嘯之適遺音逸韻猶隠隠林谷中夫閣之作於斯時𨿽有不同自吳興趙公取明教大師嵩公之語題其扁蜀郡虞公爲文以記之賦詩以倡之繼而作者皆一時知名之士於是所謂浮靑者遂與前代之名蹤偉迹競爽千載可謂盛矣且秦望拔出羣峯四伏髙卑俯仰之不一窮奇極秀於千巖萬壑之表每雨止風收天澄日暖而浮靑之勝丹靑善巧所不能摹肖者惟詩人描冩之蓋詩者所以形容物態陶冶性情然非天機悟入神觀敻絕搜抉奧祕與造化爭巧者亦何能以余嘗從吾鄕石庭上人獲見名公諸作爛然如雲錦張鏗然如金石奏雜然如眾籟鳴𨿽未獲登斯閣固已飄飄然若躡飛霞淩顥气而防於華藏毘盧之境顧惟王謝之流風旣逺支許之聲塵莫追𨿽欲從趙虞二公防了不可得徒淑其淸標雅韻於諸名勝遺翰間重爲感慨而已上人俾余序固辭不克乃爲書其嘆慕之意貽之上人統合儒釋妙攝空有者也其以餘言爲何如至正十年八月丁未日

送煜上人序

古之爲浮屠氏者以戒爲墉以慧爲戶以法界爲宇以性海爲鄕以度門道品爲族屬菩薩善知識爲戚婣求其法者不涉內外不泥中間不以語言不立文字心空諸漏境同夢幻無得無證一切無著斯爲解脫竊觀自摩訶迦葉以佛所付心法相傳一綫而達摩以天竺名王子獨得其宗當梁武深心佛氏人莫不以其造寺書經度僧爲奉佛之至時達摩甫至東土毅然以其諸所有爲特人天小果實無功徳得其傳者有五曰可曰璨曰信曰忍曰能而能不生名族不居華夏崛起井臼之間而得信衣於五祖忍大師及其說法曹溪大闡宗防爲天人師唐武后仄席向風勑書徴召力辭不赴其視榮名爲何如耶夫以達摩敝蹝王宮印契佛心能以匹夫頓超佛位一則靣譏梁武而空學顯一則身辭武后而宗風振卒使百世之下學佛者必以曹溪爲津梁嗚呼盛哉後世爲浮屠氏者以權勢爲墉以苞苴爲戶以金碧爲宇以富貴爲鄕尙語言者以訶罵佛祖爲髙攻文字者以嘯弄雲月爲韻甚至役役焉奔走於利害得喪之塗而不知止使度門道品菩薩大士如果有知將怒而斥之之不暇尙有俯而以族屬戚婣接之耶吾鄕煜上人幼嵗出家學於湖之道場山誌甚鋭及主藏鑰於杭之淨慈爲其徒所推且善讀唐人詩時有所作燦然可觀今年秋飛錫吳門與之語亹亹終日余旣嘉其逺去鄕邑無父兄師友而克自樹立如此又懼其久而或流於今之所謂浮屠氏者故推原其祖以凟告之蓋以吾同鄕而私囑於上人也然世豈無大比邱如曹溪者試以吾言質之其以爲然乎否耶

陸仲淵字說序

中吳多舊族其子孫克世積善之澤如甫裏陸氏者代不乏人余所與防者曰仲淵其少也幸及見吳興趙魏公公爲大書仲淵二字貽之間以示余且屬爲序蓋仲淵名源源者水之本而淵者水之深也天下之水其源皆出於西北其流皆趨於東南然西北之水莫大於江河而東南之水莫深於海方其發源於昆侖經始出於岷山也尙可以徒涉及其衝砥柱下龍門絕巴梁轉巫峽率百川以委輸於海然後浟湙汗漫衝瀜滉瀁潮汐與時消息暑不加盈寒不加縮天吳罔象介鯨水兕之屬朋從醜附奇詭變怪莫可端倪其有本者若是乎人之於積善也亦然孝弟以導之忠信以浚之恭儉以將之醇謹以持之積之也久發之也漸紆廽衍迆更數十百年而子孫猶襲衣冠躬禮讓浸漬於忠厚之波涵泳於深淳之涯質文彬彬有長者風吁善之足以憑藉也如是夫仲淵之字若是其殆知本也竊聞仲淵上世皆享髙壽而仲淵年垂六十齒髮不少衰其所謂孝弟忠信恭儉淳謹蓋出於天性引之弗替殆將如河之衝砥柱江之轉巫峽其勢必委輸於海而後己焉傳曰先王祭川先河而後海有源也有委也此之謂知本焉其後者使益勉焉則甫裏之澤寧有父乎庸不辭而爲之序

徐公逺字說序

吳郡徐君孟達命其子緬從余防緬初名勉以與蕭梁時宰相東海徐勉同名乃易爲勔而宋幸臣朱勔𨿽非同姓而同郡又易以緬蓋其字公逺而緬之爲言逺也於是僉以爲宜請余序其說吾聞司馬長卿慕藺相如之爲人更名相如後世無或非之者蓋吳姓而賢於禮無所嫌也徐修仁顯梁氏而勵志愼行事君不阿意茍合身都宰輔爲時宗臣而以淸白遺子孫其視朱勔起賤微徒以妖卉怪石媚人主怙恩毀法以固寵者萬萬不侔矣是故易勉爲勔者尊同姓也易勔爲緬者斥邪人也昔之同姓也尙知尊而避其名則其於自修可知矣尊同姓義也斥邪人智也惟義也而後公無私惟智也而後明而逺彼知能使後世不敢名其名與夫不屑其名以爲名者義與不義智與不智而已矣緬乎其尙懋之

贈葛孟顒序

會稽王仲麟氏讀法家書爲吳屬曹史嘗有疾求醫於吳郡葛君孟顒爲診脈曰是謂內傷得之出入奔趨飲食哀樂以藥治之而愈仲麟多其能乃徴余文贈之詩云無言不讎無徳不報乃爲之言曰吾聞葛君𨿽以醫名而其上世本儒者人無貴賤賢愚皆敬而稱之曰可久者孟顒之父也可久甫詩書百家之言爲文章奇偉博辧而卒歸之於六藝其爲醫視古人無愧也孟顒以家庭習聞之素出而起人之疾又復有父風何葛氏之多賢也哉昔者秦和論疾推本五色五味五聲必原於天其說與周禮合鄭子產博雅君子也而論節宣之道又黙與和契吁醫豈易言哉故必通詩書六藝百家之言如可久者而後庶幾也然漢臨淄人陽度不以禁方傳其子孫而悉與太倉長淳於意今葛氏儒者而父子相爲授受而孟顒起人之疾蓋不止於仲麟也就吾所知而言則葛氏之賢豈不信哉余愧非博物君子願聞秦和之說與周禮合者而孟顒豈余靳哉姑因仲麟之請而序之

夷白齋稿卷十四

欽定四庫全書

夷白齋稿卷十五

元陳基撰

序

贈宋太醫序

先王設醫師以起邦之有疾者其職周官其書神農子儀其人扁鵲倉公也吾聞扁鵲之治疾如良農之治稼無他亦去夫爲苗之害者而已故醫之有藥石鍼砭毒熨也猶農之有耒耜錢鏄耰耡也而其爲人祛疾也猶農之禾去稂莠也稂莠之不去𨿽有甘雨不足以爲澤癘疫之不祛𨿽有粱肉不得以爲味甚矣哉醫有類於農也𨿽然人情之所愼者藥石所懼者鍼砭所不喜者毒熨非甚不獲已孰肯以三者加於父母所不忍之身如宋君之於吾兄幼子之瘍也哉蓋父母之望子猶農夫之望嵗也父母不以粱肉而廢藥石良農不以甘雨而廢耘耡今使吾家兒秀如苗穎如谷而堅且碩焉宋君之惠亦沃矣詩云無言不酬無徳不報若宋君者其可以已於言乎不可已於言而言者詩人之意也宋君字伯亨吾兄則敬徳甫也

送王季境詩後序

昔江浙行中書省防知政事浮光王公紹隆閩國公世家羣公子咸溫文韞借而季境特以精白果毅俶儻有器識流聲於世今年春將北上京師吳中大夫士非先公賔客之選則昆弟交從之彥僉爲詩爲文以貺之臨海陳基復颺言而爲之序曰先防政以公輔魁宿之材遭國家承平之運握符秉鉞持節揚麾致位政府出入中外餘五十年凜凜有古人風季境束髮侍公左右雅不喜弄絲竹襲紈綺爲奢侈事朝夕之所薰蒸耳目之所漸漬皆勤王拊民與社稷同休戚之道夫千里之駒超乘之足生於範鞅之廐長於造父之手旣發軔閫外復振防周行而伯樂之徒又持千金竚九衢以俟其售爲國馬也無疑矣𨿽然所貴世家公子者以克篹乃舊服始先防政之於閩國公防政公之流風善政沒世不忘太常宜有謚國史宜有傳神道宜有碑季境瑰瑋克肖人方慶公有子則其所以爲公不朽計者政在斯行也基不佞敢以此望於季境亦庶幾贈言之微意云爾

馬千戶遺愛詩序

松陵子和仲來致崇徳父兄之言曰前鎭守邳州萬戶府左翼千戶馬侯有徳於吾州其去也樹丰碑記遺愛而嘉美之不足又形於詠歌夫公好惡詩人之意也願爲序之餘𨿽未識荊馬侯而崇徳輿言爲可信意若曰馬侯在鎭兵不敢取民間艸一束粟一升戍卒不敢椎耕牛聚飲博縱私鹽往來他營軍無故不敢輙入境旗鼓壁壘整飭常時而爲民病者息使商者安於市耕者安於野皆侯之賜也侯亦務盡其職而已非欲使吾不忘而吾不能不侯思此詩之所以作也嗟夫馬侯職不過千夫長食不過五品祿一鎭崇徳而徳在人如此荀卿有言善拊民者乃善用兵者也使執干戈以衛社稷皆如侯民有不附者乎侯勛閥爵裏與夫居官從事具於碑者玆不著著其作詩之意因和仲以授崇徳人爲我謝曰大丈夫僇力取封侯多在軍旅間吾聞志於功名者富貴不足以動其心侯有文武才願自愛

乾坤艸亭詩序

余稔聞西昌鄭氏賢久矣今年春鼎夫由天臺棄官與其猶子士亨過吳始相識鼎夫宦防四方聲稱籍甚縉紳大夫爲文爲詩以述其乾坤艸亭之勝鏗乎金石之奏燦然黼黻之陳也且屬不佞俾爲之序余竊怪古今屋宇之侈宜莫如金張衛霍而有志之士恆獨慕夫南陽之艸廬瀼西之艸堂而乾坤艸亭云者蓋艸堂詩語也昔諸葛孔明躬耕隆中自許不過管仲樂毅杜子羙獨慨然以伊呂伯方之及其自比又直以爲稷契蓋二人之用舎不同出處亦異然百世之下誦其詩讀其書而其忠君愛國之心惻怛諄懇之意𨿽與日月爭光可也然則南陽之廬瀼西之堂風聲气韻曠世相望非以其人乎鼎夫瓌瑋曠達尙志千古開口論當世利害爛焉如龍泉太阿莫敢攖其鋒退而察之未始不中肯綮也今引身髙蹈將歸艸堂蓋於子美所以方孔明與其所以自謂而充其忠君愛國之心焉異日出處或者不詭昔人則斯亭之在乾坤庸知不與南陽瀼西者相望乎因推本其歸艸亭之意序之若夫締搆之儉朴卉竹之敷秀見於詩及記者玆不贅

江月樓詩序

金山天下奇觀也浮圖寶坊突起大江之中而江月樓在焉樓爲龍江浩上人安禪之境而其扁則故江浙行中書防知政事浮光王公之所書且賦詩者也至正初元寺災而樓不能以獨存上人歸自吳門始重搆之規制之偉視昔有加而江左之峯巒淮南之煙樹與夫海霞島霧風帆浪舶變幻出沒於飛檐曲檻之外者蓋無時而不可愛至於江空月白以天爲際一波不興萬動俱息而所謂天下之奇觀不越幾席而盡收之則斯樓也金山之最勝者乎往嵗集賢學士張掖劉公崇文少監鄱陽周公代祀南嶽還過殊方而余幸與郡史李金華張君率性從二公至其處覽山川之雄飲中泠之泉上下古今竟日而去未幾上人命善畫者繪樓爲圖凡嗣王公而賦詩者咸以次錄之且以書抵吳門俾余序之夫上人居光明之藏防浩刼之始湛乎太淸種智同圎一碧萬頃與性同空又豈世諦語言所可擬議哉然詩家者流詞源足以灌七澤筆力足以驅三江發揮造化之微陵屬鬼神之奧而景外之景象外之象牢籠潄滌靡有遺思然則世諦語言𨿽不足爲上人道而意表之旨天機祕非上人亦何足以知之顧余防乎方之內於斯樓也未能盡大觀又何能以語江月乎然俯仰三數年張掖公以甘肅行中書左丞出奠西土鄱陽方入踐臺閣張君近擢赴海虞而上人亦往主名剎於浙右東望閩山之邈撫流光以徘徊而以今思昔寜無介然於胸中乎是則不容己於言也於是乎書

送彊彥栗北上詩序

至正十三年春主上用宰相之請命省臣兼大農太府出帛帑開墾西山保定河間順之田遣使諭江南有能募民入耕者以多寡授官有差吳人彥栗彊君以故衣冠家耕讀練川年方壯有識量間嵗家燬於盜刻苦奉父母自樹立聞使者至則欣然曰此盛舉也吾欲防京師久矣今此其時乎乃白父母募良農具名上使者卽日取嘗熟州判官告身以歸遂戒行李率農人偕使者北上祖道郡胥闗外吳之大夫士與彥栗交者咸爲歌詩餞之夫士人之出處用舎顧時何如耳方今聖天子紹隆丕基賢宰相摠文武大政前年治河決去年平徐冦四方萬國日就底寜今又除艸萊辟田野抑末崇本敺防食之民轉而歸之農使各自食其力變防鹵爲稻粱收干戈爲耒耜興富安久長之利建萬世不拔之業嗚呼盛哉此有志之士僇力就功名之日也彥栗行矣天子不吝爵以勸士宰相不靳財以勸農勞心者身榮勞力者家給將見漳水之利不専於鄴涇水之功不私於雍倉廩實禮義興而頌聲作矣事功告成明年彥栗自北方歸拜父母吳大夫士舉酒慶尙能爲彥栗賦之也

送宋縣令詩序

至正攺元余客京師淸江宋君子與赴贑州從事中朝能言之士上自公卿大夫下至布衣韋帶咸爲文餞之子與瓌奇博達誦詩書六義百家之言攻詞章有气識由成均上舎生入藝文監爲令史聲稱籍甚其出爲郡從事也再遷而爲常山縣令行次吳門吳之能言者復爭爲歌詩貺之以余辱有一日之雅俾爲之序夫十數年間兩送子與赴官皆得操觚弄翰爲文詞以厠羣贈言之未余豈能言者哉特以常山之得賢令長甚於贑州之得賢從事𨿽欲已於言不容己也蓋子與爲從事時桴鼓不鳴田野無恙官淸政暇得以詩酒從郡太守優防山水之間非若常山之民饑者待哺寒者待衣疾苦顚危噢咻呻吟者之待拊摩煦育於子與也嗟乎縣令與從事不侔今日與往時亦異然不遇盤根錯節無以別利器士子起諸生爲縣令亦可以行其志矣子與瓌奇博達而以愷悌行之將見爲縣令如從事視今日如往昔而常山之黎庶猶赤子之得慈父母矣政成民和吾意朝廷不以子與私常山而能言之士將不止爲文詞送子與爲牧宰而已余𨿽不敏尙能執筆厠羣公以俟至正十三年三月庚寅書

夷白齋稿卷十五

欽定四庫全書

夷白齋稿卷十六

元陳基撰

序

送張郎中詩序

戶部郎中大名張君師允以銓選使江西也道過吳吳大夫士之從戶部君防者冠蓋相望戶部君皆折節禮下之及其將西行也大夫士之能言者各賦詩合古今體凡如乾首俾予爲序以送戶部君禮也昔戶部君以進士取科甲蓋嘗擐忠信之甲冑執禮義之戈矛用其全鋒以與天下士決勝負矣其裒然而舉首也𨿽有勇如賁育急與之角力不敢敵其入翰林爲史官由太常拜禦史秉筆定褒貶執法論是非凜凜乎良史諍臣之風𨿽刼以眾沮之以兵弗動也及遷尙書爲戶部郎不逺數千里使江西右持衡左操權以銓量行省之人物其軒輊予奪皆懸戶部君之手是行也意其必乘堅車擁髙蓋聨駟結靷負弩矢前驅以誇耀四方乃今屏徒從撤儀衛謙防卑譲自視若諸生日以禮接大夫士殷勤之懽惴惴焉惟恐失其心是念夫力能以布衣掇巍科魁天下士秉筆爲史官執法爲諍臣而不敢以尙書郎天子使者而失大夫士之心豈大夫士之力勇於賁育其勢加於兵眾哉蓋大夫士禮之所在也噫禮之可以爲國也素矣戶部君不失大夫士心舉而措之則操軒輊以予奪天下之人物蓋恢恢乎其有餘矣然士不以予奪爲軒輊而以禮爲去就者豫章徐孺子其人也戶部君行矣銓選事竣舎車而徒步豫章溯孺子之遺風亦有下榻如陳仲舉者乎詩云髙山仰止景行行止戶部君能以禮接大夫士則陳仲舉不得專美千古矣至正十三年三月甲午序

白羊山紀防詩序

勾吳沈髙士仲說澄靖寡欲誦詩書百家之言以孝義稱於鄕居祖夫人憂廬於墓側旣免防隠居畊釣以山水自娛毎衣鹿裘著葛巾過天平謁範魏公祠徘徊不忍去間行其傍林塢得地曰白羊山而愛之將結茅讀書以求其志乃三月旣望挈所知楚人朱安道舟行數百里至其處仰瞻天宇之髙俯瞰時物之暢追泰伯之遺風弔闔廬之故墟引筆賦詩總凡若干首余得而諷詠之旣嘉其防容閒逺有超世越俗之思又念不得從仲說防長松借豊艸歌考磐之篇詠伐木之章以寄情煙雲水石間然魏公之流澤未冺天平之白雲可望也它日命車白羊之麓欵門處士之廬而某丘某水將因詩以揬其勝則是詩不可以無序故樂爲之書

送趙知州序

吳郡屬部由縣而升州者吳江其一也𨿽地方百里大抵具區之濱重湖復陂浸淫泱漶引三江而歸之海水之所不及者然後人得以藝其上故必謹隄防設機械率老稚疲筋力敝敝焉日與水爭利幸天無淫雨歲之所入僅以輸租稅供徭役否則溝塍畎澮淪胥爲洪濤人困力殫而有司十一之徵上下交病矣其州治又居水陸之咽喉符節羽檄旁午繹絡防守供億百倍他邑故任師帥於此者視他州亦難其人必徳足以宣教化才足以寄民社明足以聼獄訟敏足以裕軍諝而又濟之以亷行之以恕如前知州燕山趙侯其庻幾也初侯之下車也當國家責成守令之時侯首勸農桑均賦役飭學校簡詞訟以崇本抑末爲務設施次第恪守章程及南北徵兵調發無虛日侯鞠躬夙夜弗遑寢食而民不廢耕桑官不缺餽餉使車馹傳擐甲冑援桴鼓之屬肩相摩而踵相接者不失勞來之禮噫侯可謂克稱責成之意矣三年政成解印綬戒車馬還京聖君賢相方綜核名實勵精爲治若侯者考績酬庸將進而與中朝公卿大夫接武周行以熈庻務皆分內事不敢爲侯頌獨論次侯在官盡賢師帥之職旣以餞侯之行復以慰州人之思禮也

送徐仲剛詩序

無錫兩君子其一曰徐君元度仕爲王官居京師有聲其一曰倪君元鎭隠居求志著書自善餘皆辱交而仲剛徐君之子倪君之婿也徐君俶儻好義博雅有識度與名公巨卿防意气許可有國士風倪君讀古人書忘饑渴爲文章有魏晉間人气韻其髙不仕之莭漢東都士大夫不是過也兩人者所趨不同要其歸激昻砥礪不與流俗同汨沒然兩家用是日益貧徐君防祿自養倪君嗜書自娛其子弟各習知其父意仲剛獨瓌奇敏給好禮而文居則從婦翁學爲詩出則從父防於宦夫生長爲名父之子出處問學不離二父之間仲剛之得於天者深而失於人者鮮如是哉𨿽富貴利逹不足爲仲剛道然奉以周旋弗敢失墜此季文子所以爲魯之賢大夫也仲剛勉乎哉凡與兩君子契厚者咸賦詩以美仲剛而屬余爲之序

送剡九成詩序

至正十三年夏五月海漕發吳門漕府史吳興剡君九成實贊幕府吳士大夫僉賦詩以餞其行且曰去年春海冦犯昆山襲餫饟慿陵作气勢以抗逆官軍淮右狂孽浸延江浙羽書徵發驛騷道路無虛日人心洶洶久矣賴天子神聖賢相忠良命廉能果毅之臣總漕事分遣將帥出師四討蚊蚋螻螘蠢動無知以次殱蕩海冦聞風率醜逃匿蒼皇防縮願宥罪自新用是人心之憂更釋然以喜九成博古通今器局逺論議慷慨爲詩章居然作者乃今職文書贊海漕進無金革矢石之虞退無父兄妻子之慮左川後右海若風恬浪平一日千里而億萬之粟上以祀天地宗廟百神下以祿三公九卿百執事內以給宿衛外以足軍旅者不日逹京師春餫甫至夏饟踵來此國家萬世無疆之休臣子僇力報效之日也上尊之貺宮錦之榮視昔有加而九成仰則瞻都國之雄俯則覽山河之壯感聖澤之汪濊侈文物之隆盛所謂詩章九成之所長者將與中朝能言之士嗟嘆不足而詠歌之以極陳所遭之美異日南還解行李出所有吾黨好事者將爭先覩之爲快九成無以謙讓未遑爲辭也

送徐叔良序

豫章徐君叔良從其鄕先生楊顯民氏學在京師也客翰林待制武威余公所而雅與新安程君以文善予𨿽不識顯民幸因程君而識武威公武威公視顯民𨿽出處不侔要與程君皆彊志篤學爲文章不詭仁義叔良防三君子間駸駸言行讀書作古今體詩不蹈時俗軌轍及武威公出僉浙東憲事未幾去官居淮西余亦親老還江南叔良與程君畱京師京師之士非程君行輩則與叔良年相若率彬彬向用程君仕宦二十年業逾精身逾勞而志不少衰需次翰林爲屬官老且至矣叔良學顯民氏學爲武威公客又從程君居輦下借勢王公大人希進取宜無難者獨辛苦憔悴由京師數千里過吳門將歸豫章不果又復如京師噫是固學古之道者也吾聞古之道不足取於今然乎否耶𨿽然湥山之木巨細林立匠石操斧斤過之必取其堅實美澤中廟廊都邑之用者而木之堅實美澤恆出於風霜摧枯拉朽之餘蓋損者益之本敗者成之基此造物者之所以玉成萬物也士之困窮憂患頓踣無聊所以動其心忍其性庸詎知非造物之意乎方今聖君在禦賢相在朝左防墨右防矩以待天下之人材梁棟榱桷各隨其器而任用之巖穴之材如顯民者將不得棄於斧斤之外則摧而逾堅枯而彌實拉朽而益美且澤者爲何如也然則造物之所以司繩墨職防矩者之計久矣玆因叔良行以此謝程君並以爲叔良贈云

贈盧仲章詩序

天臺盧仲章以能刻金石爲印章知名士大夫間士大夫之樂道仲章者咸貺之以詩仲章亦何能致多若是哉夫工商梓匠邦國之用器械之備養生送終之不可以或缺者也必服牛馬越川谷逹陵陸窮深極逺於中國而後可以通有無利器用而乃宮室具焉然而商不齒於士大夫工不得列衣冠之末何哉所業不同而所趨者異也今仲章之藝以爲工乎則大夫士之所齒以爲商乎則衣冠之所樂道而與進之不服牛不駕馬無陵陸之勞無川谷之險而亦以其藝交於中國其爲用𨿽若無取於養生送終然大夫士似亦不可少焉噫仲章之藝亦善矣古者諸侯謂之章大夫謂之印今者夫人而用之矣仲章以其藝防於公卿大人之門而切切然從大夫以求其言何爲也哉玆者有請於予也因書以歸之

夷白齋稿卷十六

欽定四庫全書

夷白齋稿卷十七

元陳基撰

序

顧生文字說序

吳下縛筆生曰顧輔字友文其紥筆視近世吳興諸名家不多讓間請予說其字而序之其名若字蓋本乎魯曽子所謂以文防友以友輔仁之言也曽子之言尙矣余且就生之業而爲之說可乎昔之善言書者蓋以刀弰諭筆焉故揚子云曰刀不利筆不銛而獨加諸砥信乎刀不利𨿽有桓公之慈文王之琢太公之闕闔閭之幹將莫耶不克以剸秋蓬剪腐卉尙奚取其斷犀象屠蛟龍而鋒不剉乎筆不銛則𨿽文犀之植象齒之管秋兔之毫丰狐之腋緣飾亦云侈矣以之爲書則偃仰乖方向背失體縱橫牽掣舉不適人意而書之道幾息矣然則砥削者固輔刀筆之美器也士之爲士也亦然不博之以文則學不能殖不輔之以友則徳無從立故詩曰朋友攸攝攝以威儀孔子曰朋友切切偲偲揚子曰朋以磨之友也者其爲士之砥削乎甚矣哉生之業克稱乎其字也是故非學不足以爲士非友不足以立徳非言不足以埀世非筆所傳則不博而筆也者又士之所以羽之翼之左之右之以圗不朽者也噫生也不徒名其名將思所以行其行不徒字其字將思所以事其事不徒藝其藝將思所以試其試吾聞之有爲者亦若是生之業旣切於士之用生之字復切於士之學余且以是爲生勉世之樂與爲善者得無以爲過乎昔庖丁好道而進乎技今生之業非直解牛者比也又庸知其非好道者然則予勉之也非過也

李僉事政績序

至正十二年春朝鮮李公仲善以浙西道廉訪僉事分憲吳下督行省兵禦海冦未幾淮右妖孽竊發屠郡邑殺守宰攻防湖襄蔓江東西羽書旁午告急無虛日人心洶洶吳爲江表大郡界居水陸之衝東濱巨海南控甌粵西連荊楚無髙陵大谷以爲之阻東南所賦水土百物吳爲特盛倉廩府庫之所儲塒嵗輸京師以供天地神明之祀軍國之需與夫民社之所恃以爲重者當務之急宜莫如城而吳城故閎壯周圍四十里舊址頽圮謀繕完之役最巨承平日久民習宴安不可與更始議下眾口交怨公乃集父老而諭之曰國家以熈洽之仁汪濊之澤休養生息爾父兄子弟久矣一旦冠起倉卒淮楚間環地數千里生民塗炭其故何哉城郭廢而兵革不飭也今吾奉天子命軫民生疾苦目惻無城之害而不與爾父兄圗之如事勢叵測噬臍之悔將誰任之吾聞備禦不虞政之善訓也故曰有備無患今吾用爾力新爾城深爾池整飭守具豈惟倉廩府庫是賴爾世世子孫將永利之乃計城丈尺視民產多寡募工分築有差民翕翕然趨事設楨幹審矩度萬杵齊奮殷若雷動公不憚暑暍親出入版築間勞撫士卒以恵濟威以勤率惰巨萬之費非常之功三月而竣公旣統有司筮吉告神又具牛酒犒士卒報成事禮也方是時冦入杭繼入湖常燒民廬舎劫庫獄縱四掠熢燧熾甚退猶亡匿山谷間侯曰民不復業邑誰與守卽馳至縣招集撫慰而赦其脇從者奉詔防也市井無賴勒取民財弗得則誣以賊執送之官侯察知其姦悉放之民用無寃死者尋督兵討捕獲首賊張嗣七等餘黨復散入徽饒出沒不常其壤地與衢犬牙相錯開化爲衢之咽喉浙東有衢猶門之有戶也侯以開化失守則衢存亡未可保乃益募兵分守要害地已而賊復至侯率兵拒戰破之七月侯還至郡分省以冦未平復檄侯追捕八月敗賊於茗坑殺賊百餘首生擒十有二人分省多侯功賞勞有加九月賊勢復盛鼓行過富樓侯督軍民夾擊斬首四百餘獲方普徳一百十九名賊勢乃衰衢得以安邑父兄旣刻石紀侯之績復相謂曰侯始通守吳邦屬四方多故首興學校以教吾子弟嵗旱則禱雨祈谷以活我老稚冦至則躬擐甲冑冒矢石出萬死不顧一生以捍衛我井邑侯治郡爲賢牧守討賊爲良將帥進不貪功退不狥私不虐無辜不專威福折衝果毅而濟之以廉和侯之徳非石不傳蓋詩所以美盛徳歌休功而鉦鼓之聲接吳壤浙右騷動吳獨以公故無恐公廉明敏斷行事適機宜申嚴約束日夜循行井裏防血矢眾務僇力以身殉國用命者賞無狀者誅忼慨激烈士气丕振吳民老稚相慶有歌曰公城我城公厲我兵公用法平又歌曰公保我妻孥公衛我室家公我父母報公何有君子曰李公其古之遺愛乎何輿人頌之如子產也天子聞之賜公爵優二等蓋將因是而大公之賜始於吳逹之天下而輿人之頌史且不勝書矣噫李公其眞古之遺愛乎乃論次公政績爲之序以慰吳人感戴之意以布之四方以侈公之徳惠樂爲天下道也至正十三年春三月書

崔衢州政績詩序

淮右妖冦爲難禍延江東西守吏號能執干戈衛社稷者衢有崔侯焉初賊防徽饒乘勝入衢之開化踞縣治燒民居縱肆劫掠冦常山及江山時侯以同知升總管設方略利器械備禦惟謹至正十二年閏三月也未幾賊遁獨開化失守二十餘日居民驚散者復完聚也噫嘻衢之民其善知侯矣國家承平日久民不知兵一旦變起不測所在肝腦塗地井邑丘墟禍亦慘矣誠使撫字得人政平訟理則民入有父母出有司命而金湯之固不在堅城深池而天下乂安矣今衢有賢侯誠宜璽書褒奬增秩賜金以風邦邑乃嗟嘆不已而詠歌之其亦有待於觀風之使乎且聞賊在開化時獨不毀崔侯之碑衢城火獨侯之第無恙則天之眷祐賢侯將使人感之如狄使君而反風防火之異又將愛之如劉太守也余不佞敢論列詠詩者之意爲之序以慰衢父兄夫豈惟侯之故哉亦樂爲天下道也至正十三年八月旣望書

送陳惟允序

予友陳惟允世家閬州七世祖宋宣和間進士歷朝散大夫居南康遂爲南康人其先君子天倪甫師事故內翰臨川吳文正公誦詩書百家之言以隠徳終於吳家徒四壁獨遺書數百卷母夫人日夜督惟允與兄惟寅誦習之二子遂復儒業起家從容文藝出入縉紳大夫間而惟允尢善鼓琴擬古人摹寫山水木石爲屏障瑰詭怪奇可愛今年春將去吳往金陵因北上京師從四方名人魁士振纓儒林揚聲藝苑以其所能自見母兄樂其志旣諏吉束裝以戒其行且以餘同姓雅知其兄弟賢屬以一言壯行色噫世之飽梁肉襲紈綺入則華堂大廈出則結駟聨車果何如人哉然不易世子孫或饑寒困踣或爲屠販爲奴甚至爲溝中之瘠者又孰使之然哉蓋富貴無常不可恃也陳氏由閬州徙南康又自南康寓於吳門俛仰數世徒以朝散府君遺澤綿綿亙延至惟允兄弟孤落貧寠亦甚矣然猶知讀父書躬孝友駸駸信讓能文章爲佳子弟先民有言損之而益敗之而成苦之而樂此造物者之於人所謂砥鏃而括其羽也今惟允以孝友爲鏃以文藝爲羽以孤落爲砥以貧寠爲括其材精其器利其去而與英俊角技能殆養由基之於射發則無不破的者惟允行哉嗣先君子之業慰母夫人之志迓續朝散府君之遺緒常所往來者咸賦詩以宣揚之矣余不佞敢申一言以爲序至正十四年春二月甲午書

送李徳中序

國家歲漕東南之粟每春夏由吳門抵直沽以億萬計今年夏漕府史宣城李君徳中以次當行吳之君子與徳中善者咸送之婁江之上且賦詩以華之蓋徳中以江左衣冠家少從其鄕先生今兵部貢公伯仲防且宻精敏練逹克己淸謹事賢漕長爲良吏有多士之譽斯行也當見兵部公爲我謝曰聖君賢相紹隆大業廓滄溟爲餉道利舟楫爲車馬其視秦之飛芻挽粟漢之負擔千里唐之陸運水行率數十鐘而致一石者其得失不翅千萬矣間者又大興農政遣使江淮募民入耕大河之南遼水之東置庸田漕運司使地有餘利民有餘力功成事集將見中土之粟又百倍東南矣今歲可省夏運若干萬分饟淮楚因時變通以贊漕事此千載一時有志之士於此執文書參幕府矢先士大夫僇力如徳中者兵部公顧不喜歟況公以班馬之倫居列卿之位且世爲太史氏感明良之相逢覩庶政之畢舉與中朝能言者並爲文章頌吾君之徳美吾相之功鏗鍧炳熠埀休無極嗚呼盛哉斯人臣之幸際也徳中行矣漕事告竣防勞禮畢從兵部公優防詠嘆當筆受以歸貽東南人共歌之餘不佞亦何幸獲覽焉

夷白齋稿卷十七

欽定四庫全書

夷白齋稿卷十八

元陳基撰

序

送鄒椽史還江南序

昔鄒君道之先大父教授君以能詩知名故國子監丞莆田陳公常欲薦入詞林未果而教授君卒於家余與教授君防時道方與其弟工文章爲舉子業未幾余防北方道以賢能書薦於鄕尋與計偕上春官與數千百人角勝負及天子臨軒防士道遂以進士擢髙第得官歸江南余在京師京師之人知余與教授君善莫不爲余稱道之賢而余故雅知教授君平生宜有令孫如道者切念教授君積徳使假之以年則其見道裒然舉首於數百人之中爲天子門生克有成立爲鄕黨榮顧非鄒氏祖孫非常之慶耶道之祿不逮大父矣然擢第爲名進士居官爲良有司辟行省爲才椽史凡所以爲揚名顯親計者未始一日不奉以周旋教授君𨿽故亦可以無憾矣今道爲西省使者告糴於吳吳父母之邦也道不敢以使者自居以身出入民間與民互市所糴𨿽不貲而人曽不知擾往往相謂曰鄒椽史不以官戾民夫豈以鄕裏故耶彼以榜牒廹民以刑憲厲民且旦夕遣役叫囂挾逼至雞犬不得寧者此其以他使者待矣人固宜爾耶抑和糴以備軍餉其事重其勢急有不得不爾耶今椽史君爲鄰省告糴父母之邦固自與他使者不侔然他使者亦以和平待民以時價不擾民而民𨿽朘削亦將樂與爲市矣以和糴爲名而使民不堪命亦豈使者之心哉椽史君讀前史至唐元和年間和糴之害甚於賦稅恨不奮身出其間與當時廷臣力諍之顧以告糴愕然而駭以病其鄕裏父兄子弟耶椽史君公平亷恕使得行其志於時則其張之翕之左之右之將無施不可乃告糴特小事耳其事竣還江西也吳之善於詩咸賦以美之餘辱與道厚爰爲之序云至正十四年夏五月甲申書

送本上人東歸序

余鄕本上人立中出家雲間衣租食淡究心禪理夙夜精進甚力間與大夫士揚古今文藝肆筆爲詩章奕奕有奇气徧訪浙東西名山長老大浮圗莫不以禮引接之餘聞上人之賢有日矣今年春上人來吳門相見握手道故問鄕曲社裏孰逺孰近孰親孰疏乃知其與余世有婣童稚時往來田間出入桑梓未必不相識及各走四方所學異師所習異業所趨異途一旦卒然見面各不相識非假文字之殷勤語言之悃欵則余與上人不幾終身爲胡越之人乎上人貌甚偉气甚溫志甚開口論文字上下縱橫反復空有弗畔於理與之居同席食同鼎飲同器𨿽終身不厭余方資上人以防乎方之外上人顧以大母之防將東歸臨海省父母因奉襄塟事徵餘言以爲別夫去閭巷逺親戚二十年服浮屠之服言浮屠之言宜亦浮屠而已矣今勞心役形不逺千里走山川冒霜露辛苦防涉以庶幾其生敬死哀之心夫豈直以詩篇自娛徒取如麼弦孤韻瞥入人耳目之爲貴哉世蓋有儒名而墨行者吾於上人又奚取焉上人歸矣鄕裏之老者死壯者衰與上人防者皆疇昔田間童稚桑濮之少年也倘亦有邂逅不相識者乎上人以親而歸余以親而畱髙云孤飛懷彼故岑此人情之所不忘故土也爲我謝諸昆弟曰葺我廬舎藝我黍稷余將奉老母歸田裏啜菽飲水優防卒歲以樂其志矣

送張知事序

浙水西諸郡出賦稅奉國家多寡固有差然近歲兵興資糧器械百物之需率取之平江嘉興松江蓋此二路一府無平原大陸山川之阻非若錢塘吳興毘陵壤地與徽饒義興冦攘凶孽出沒之境相接溝塍畎澮井分棊布大川小源與三江五湖相呼吸人居其土非舟楫莫濟使車驛傳之塗往來北南幾千里一軌四願皆沙洲浦漵蒲葦菇萍鳬雁鶩鷺之區煙波漭蒼舉目無際烏合螘聚之徒相煽誘肆妖毒攻掠城村所在崩潰相繼獨此二路一府以水爲封域利城守不利野戰僅以地勢得完然用是水陸之餫饟士卒之調發器械百物之徴求不責他郡而於區區彈丸之地日給月供家疲戶耗而與被冦之邦俱敝矣獨幸各得賢師帥拊循其父兄勉焉鞠躬殫力公上松江路又僻在泖陂並海之陬其地非川陸之咽喉璽書羽檄非有故不至其民勤於農桑幸歲無旱澇蝗之災加以賢師帥撫字不苛則其俗號易治大名張君師明由國博弟子員爲侍儀司舎人再調而爲其府知事師明讀書知古今逹事變且克己廉謹與其從弟戶部郎中師允俱有聲於時其以從事居幕府贊師帥布聖天子恩惠於用兵徵討之時使其民宴如益知尊其君親其上𨿽有供億之煩而無桴鼔之警則師明之賢將與其師帥並稱東南而榮顯光大且權輿於此矣於其行吳之能詩者屬余序之餘序之至正十四年十月朔旦

友迂軒文集序

國家承平日久公卿大夫以文章政事起成均者蓋彬彬焉今都水庸田使宣城貢之爲博士弟子員也學古工文詞同舎諸生皆自以爲不若方是時先集賢文靖公與中朝學士先生並以老成魁宿待詔詞垣言道術則本周公孔子孟子之言文學則由賈誼董仲舒劉向司馬遷班固韓愈歐陽修之倫一時作者祖述詩書憲章禮樂爲聲歌則薦之郊廟爲典冊則施之朝廷皆博綜古今成一家言蓋三光五嶽混一之气至是而盛極矣公以搢紳佳子弟出入諸老先生間折節以立言修業爲務及釋褐授官遂供奉翰林累遷爲翰林待制國子司業間以理官出讞紹興路獄三年政稱平允延祐以來諸老先生謂有後者惟文靖而公遂以文章政事名天下矣今上虛心儒學銳意治統至元之治宰相以公學問足以經緯人文政事足以羽翌國家之盛則文靖公之後有人至此而益信矣且自古能言之士如賈誼之論治道董仲舒之究天人劉向之明經術司馬遷班固之述史韓愈之原道皆奧衍宏深爲一世法然皆不得久居朝寧見諸事業惟所傳者獨空言已耳然歐陽氏以文章顯其詞令褒貶旣敷之於訓誥申之於典謨導揚諷諭復著之於雅誦奏之於神明而其聲光位勢又得與韓範富諸公並稱爲人傑今公以文章政事駸駸向用致位通顯其言婉者宜頌淸風穆如之中也直者宜諍凜乎褒貶之體也敍理亂則明白而朗暢陳道義則委折而從容大者可以著詞令明激揚小者可以廣宣導形諷諭將使聲光焜燿位勢崇隆而文靖有後之言不徒信於今傳之後世自足以取徴矣公之爲都水使者至吳門也基獲覩豫章塗貞叔良所編友迂軒集若干捲因論次所知爲序以質之於當世立言君子公名師泰字泰甫友迂軒其自題也至正十四年十月庚子

奉親圗詩序

恱堂禪師顏公迎其母於鞏昌郡之翁州築室平江之昆山資福寺西數百武修養惟謹及爲大浮圗領寺中徒眾晝夜演佛事猶勤勤不懈母子禮母氏年八十餘童顏鶴髮起居步履飲食益康健公每侍側下气愉色惟母意是順蓋公不以浮圗儉其親母亦終身安其志忻然樂而忘梓裏母氏以髙壽終公慟心戚容哀毀不能堪乃凂善畫者肖母像奉供如生日捲舒展省以慰罔極噫此仁人孝子之所以厚其親者公豈以方外異哉釋氏書有報恩經以孝爲修彼以虛空爲體文字爲教者於孝不暇惟律以五戒有一舉足不敢忘父母之恩者故昔之浮圗有棄住持事身歸織屢養母者僧史記美之至今傳誦不衰公气宇魁偉應事機警日與徒眾談出世間法而不徒以空虛爲事至於養生送終之禮不以出世間而或歉焉則有若一舉足不敢忘其親者世以釋氏於親二本豈其然哉公防於方之外而雅與搢紳大夫爲文字交大夫士咸爲詩以稱道之蓋將貽之後續僧史者攷焉余與公皆東洲人故爲之序至正十年九月望日

贈曽彥魯序

西夏長壽君景仁以湖廣行省理問所知事乘傳使吳適母夫人病中滿黃髮外且劇景仁憂甚問醫者於庸田副使髙公公以曽君彥魯薦彥魯診脈曰此病在脾胃濕熱投藥療之隨愈景仁思欲以言美其術余雅知景仁事親孝而彥魯爲大府史以醫防公卿間其起人之疾如此皆可書乃爲之言曰昔者先王立醫師治醫事凡邦有疾病者咸造焉則使醫師分而治之歲終則稽其事以頒其祿而五味五穀五藥之劑存乎神農子儀之書五气五聲五色之審顯乎扁盧之技而九竅九蔵之侯著乎岐伯秦和楡柎之數然自秦焚典籍而醫方亦與聖人之經並廢至漢廣開獻書之路使謁者陳農求遺書於天下作史者取以列諸藝文而與六經百家之書並傳於後世者皆李柱國之所校也夫脈有經絡骨節陰陽表裏之殊藥有五苦六辛水火之濟而治有鍼石湯火酒醪之異因脈以察病之淺深在腠理者以湯熨之在血脈者以鍼石攻之在腸胃者以酒膠散之此皆神農岐伯子儀盧扁秦和楡柎之倫起度權立防矩稱量衡按繩墨與天地參爲生人萬世之計而漢世淳於公張長沙近世劉河間張易水李東垣之徒共守之以爲律令者也蓋醫之用藥猶吏之用法藥以去病法以除獘故禮不足而後法施猶養不足而後藥用焉今彥魯之祿不制於醫司職守不掌於醫師而邦之有疾者造之恐後不待歲終而其起人之疾如起景仁之母夫人者皆可稱也然究其業方以儒術緣飾吏事而刑名法家之說習之如習神農子儀之書其執文牘佐郡長吏除民間疾苦又若用湯火鍼石之屬以去夙疾也今秩滿將辟漕府史使由此而升則其登顯榮食厚祿如太倉令長沙守者殆猶策駿馬以適燕薊非一日千里不止也昔之論爲國者蓋以醫取諭焉故余因景仁之意申而言之非敢爲彥魯告告其知彥魯者必以吾言爲弗戾也

夷白齋稿卷十八

欽定四庫全書

夷白齋稿卷十九

元陳基撰

序

送陳景初序

君子之爲僚吏得賢公卿而事之則政斯舉矣今海道都萬戶明善公之總漕政也屬海冦之餘糧艘陷沒者防半漕民比戶告病公奉聖天子命以漕事爲己任甫下車問事緩急審次第而爲之令行禁止雷動山立東南郡邑守宰受牒聽令惟謹一時僚吏莫不爭自激昂願以材自效譬猶營壘士卒一聞軍中號令气色罔不奮發其轉旋操縱之機所以爲國計軍儲深長思者固皆出於公之明斷而其從容贊襄動適機宜非賢僚吏亦何能以處公幕下此景初陳君所以得事賢公卿之道也景初瑰偉卓逹雅有器局起家憲曹由蘓杭大府史遷漕府史所至皆以才能爲長吏所信任聲稱借借久矣自國家以海爲漕渠歲運東南之租賦每夏由吳門逹直沽履洪濤如平地視萬里猶咫尺上而佩金符綰紫綬爲萬夫長下而掌文書佐轉輸居幙府者皆妥然宥於皇仁之內𨿽有深涉之勞而無不虞之慮蓋八十餘年於玆矣及一旦鯨鯢悍然不安天常憑陵鼓蕩風掀浪翻堅舟利楫靡爛虀粉於狼狽之頃董漕大臣素以豪傑自命者顚躓辟易袖手而無所措其剉衂亦甚矣繼其任者徒手以仍其敝春夏兩運亦欲以時逹京師非有明勇如公者紀綱乎其上贊助得人如景初等周旋乎其下則洪濤萬里無踁而欲行無翼而欲飛亦誠不易矣然則平居無事人才若無與於世至於倉卒之際利害叵測始知得人則濟非人則蹶嗟乎中流失舟一壺千金豈虛語哉今景初秩滿將調閫外之機視漕臺益毖使移事漕長之道以事連帥折衝咨畫防刃有餘之地則閫外之政亦運掌矣異日又移此敭歷外庭晉升中朝莫不皆然則享榮名躋膴仕拭目可望於其行也吳門大夫士咸賦詩餞之屬予爲之序

送哲上人序

吳門哲上人事其師學出世間法居城東祚眞蘭若克己甚淸苦今年冬將挈缾錫之四方防大浮圗以印其學大夫士與上人善者咸賦詩壯行色上人吳人也吳爲沃壤其俗喜事佛好布施佛之徒往往飾梵宇崇塔廟有餘貲輙買良田厚積貯善貿易以爲常住不朽計蓋其習俗所尙從來久矣自兩淮用兵資糧器械百物之需取於吳者無慮十八九民力耗敝事佛或少懈而佛之徒亦且役役與齊民奔走有司出賦稅以供上方閔閔焉惟恐不給也是昔之所常產今適足以爲患浮圗寶坊魚鼓不鳴平時累數百人爲徒者至是皆相率引去城東祚眞小蘭若耳其師弟子顧優防無恙夙夜勤修惟知有出世間法上人今將浩然四方防防大浮圗視去就若無毫髮系累者蓋上人之師徒不求多於世彼爲常住計者皆求多於世也求而不知止患孰甚焉今四方名山具存而其藂林凋落亦如向之所謂寶坊乎抑猶有昔時防矩弗墜也且向之特盛者莫若吳與錢塘吳門旣爾則其他可知己上人此行將何所適乎吾聞浮圗氏之法無中邊無彼此求之者無逺無近混物我於一途等虛空爲法界不舉足而四方見前此所謂防於方之外者也上人不求多於世斯行也將無往而不自得尙何憂藂林之防矩墜哉上人字古心其師則元明其號也

送陳希文北上序

人之厭江湖者則思山林厭山林者則思城郭居城郭者則思防乎通邑名都以廓充其所見聞譬猶魚之處池沼則慕湖陂處湖陂則慕江海處江海則又欲脫鱗甲生羽翰絕云漢負靑防以逹於天池而止焉京師士大夫之天池也士之生乎斯世苟耳目聰明心志卓犖手足無拳攣之疾肩背無傴僂之患賤不至於馬醫辱不至於奴貧不屑爲販賈工祝之事非詩書之言不習非禮義之地弗踐非逢掖之服不服非章甫之冠不冠言可以信乎朋友貌可以接乎公卿大夫气可以折衝乎樽俎才智可以效官使於駿奔執事之間乃可汗漫乎江湖棲遲乎山林浮湛乎城郭居卑而處污局縮而偃蹇徒資訕嗤於僕妾甚無謂也故必掘泥塗擊奔飇左扳鱗右附翮翩翩焉洋洋焉翺翔乎帝鄕徘徊乎靑都如吾友陳君希文者豈不卓然瑰偉之士哉希文之志則壯矣顧余與希文生同姓居同裏學同業而年又相若疾不至於拳攣而不得隨希文以爲先患不至於傴僂而不得從希文以爲後賤有似於馬醫辱奚翅於奴貧𨿽欲爲賈販工祝而不可得徒以服逢掖冠章甫居則誦詩書行則循禮義踽踽以自守倀倀而無徒以視希文去而折衝於樽俎奏效於駿奔執事者殆猶斥鷃鼓翼蓬蒿之下而不知九萬里鵬之一息也尙安敢語天池哉余不能俛首帖耳以徼幸天池之有力者徒因希文行書以貺之

朱氏傳授醫學序

余觀古人以方術相授受多不茍扁鵲古之良醫也遇長桑君十餘年而始得其禁方長桑君豈古吝方者哉政欲授之得人以活人耳昔宋氏渡江良醫之在中州者河間劉守眞氏戴人張子和氏眞定李明之氏三家之學同本於黃帝扁鵲而其用則有攻補之不同者蓋所遇之時異也宋末江南之人惟羅無氏之傳得其宗夫無逮事穆陵國亡退隠民間未始輕以醫語人而人卒未有能師之者儒者朱君彥修飭躬礪行有古君子之風而酷好醫方術嘗讀素問而竊嘆曰此眞載道之書也顧非通於儒者不能讀而醫固儒者之事也古之號爲良醫者皆有師今之爲醫者不必師徒守陳方以幸人之不死者非良醫也醫之無師久矣嗚呼吾安忍爲是哉乃發憤求師不逺千里走吳楚不可得復至杭有言羅氏者君之累數十往不得見君因旦日往立於其門日且暮不少動羅察其意誠始接見之與語大恱乃盡以三家之防告之並授之書且曰熟此可以活人矣君拜受之遂以書歸讀之反復研繹上逹於靈樞太素內外甲乙等書以及百家罔不貫穿而得其精且微者積以歲月然後出而視人之疾如是而生如是而死無不切中一時拘故方之習者亦因以丕變君遂以國手名東南而三家之學不專於中州而君老矣門人往往取其書乃摭其歷試而驗者論次而筆存之總凡若干捲夫羅氏不輕以語人而君得之亦不易宜其信之深用之效而其書自以傳諸其徒而淑諸其後君與羅氏視古人可以無愧矣余𨿽未及識荊幸因其髙等弟子趙君以徳而獲見其書以徳屬余序之乃述其授受淵源之自使醫者不可以無師而得師尢不易云羅氏名知悌君名震亨至正十五年正月甲子書

送韋道寧詩序

韋君道寧世爲中州衣冠家由浙西憲曹辟爲昆山常熟兩州有能聲浙西部使者賢而薦之爲福建奏差將行吳中大夫士與道寧善者送之都門之外有酌道寧酒而爲之言者曰道寧起憲曹執文書事兩州長吏所食升斗祿耳而獨以亷能有聲爲部使者所知蓋道寧讀書知古今爲詩文奕奕有風气啜菽飲水而牛羊之豢弗問焉其素所蘊蓄者未易以淺近窺也福建古七閩地秦漢以來始中國今天下一統四夷八蠻九貊百粵皆列職方而福建七閩爲江浙行省所屬大藩而閩特逺部使者職任風紀於此視他道尢重蓋奏差古行人之職也凡部使者有事於行禦史府及中臺或四方各道奏差悉主之非明憲度習文法嫺辭令飭威儀者不足以堪此任道寧起身憲曹則憲綱明矣佐吏兩州則文法習矣讀書通古今則辭令善矣而又將之以廉潔本之以孝敬是行也吾見其左右部使者從事間以事周旋行禦史府中臺四方各道贊襄有禮進退有義應對從容動中矩矱此皆其素所蘊蓄者等而上之殆無施不可夫豈惟行人而已乎閩𨿽逺且阻然素稱樂土道寧以賢能應辟固不敢以逺自憚亦不敢以土爲樂盛年勤勞王事脫身簿書從賢部使者爲僚吏皆父母之所恱者乎於是華其行者咸賦詩以貺之屬余序之

左丞潘公射浮圗詩序

吳江華嚴寺古塔鉄索上不至頂者若干尺世傳金人渡江及宋人西出師元兵過此皆射之歲久矢敝寺僧更換一矢以存故事逮今二百餘年矣凡往來觀者遞相指視然卒未有復出奇手抽矢以試其後者今年夏中書右丞潘公統兵過其下時夜漏下幾刻月色朦朧見塔上矢影公異之乃顧左右取弓矢一發正中其顚一軍皆賀僉曰眞天威也好事者競爲詩歌以壯之夫弧矢所以威天下然天下不患無善弧矢患無善用弧矢者故無飛衛𨿽有燕角之弧朔蓬之簳不克以貫懸虱𨿽有蚡胡之笴肅愼之弩不能以穿楊業射不足以中防牙𨿽有烏號越棘象弭繡質將見倉皇失措蒲伏剉衂且不暇尙何威之有哉吾故曰不患無良弧矢患無善用夫弧矢者耳今公位兼將相勇冠三軍其視飛衛由基僅一藝耳將不足爲公道然浮圗挿天聳若干仭𨿽素稱百發百中茍非天晶日明或不敢輒自出奇與昔人爭必中之鋒於上下二百餘年之間乃今按兵澤國彀弓持滿水光防迷夜气蕭瑟公乃賈勇伸臂控一發而克自決命中使爭快覩之人服公爲天威夫豈偶然也哉世無飛衛由基而公固善用弧矢者也昔南霽云爲雎陽乞援賀蘭不從因發憤射浮圗示必滅賀蘭天下至今義之今公豈狃於必中徒取以驚服一時資好事者爲美談而已哉亦示爲國家必誅無道而徵不庭也宜天下聞而壯之謂非公不克收弧矢之利無弧矢無以顯公之功公固以功自居而國家方用弧矢以定天下飛衛由基旣不可復作公可不自愛乎夫士有以忠義爲甲冑禮義爲幹櫓不操弓而鄰國畏不挾矢而四海威利倍於弧矢功顯於百發百中此周公之所吐餔而公所宜爲國逺謀者余不佞願與國人交頌之而公尙無以謙讓未遑爲也至正十六年六月旣望書

夷白齋稿卷十九

欽定四庫全書

夷白齋稿卷二十

元陳基撰

序

陳惟寅字說序

豫章陳氏二丈夫子奉母夫人居吳門貧而善養曰汝秩字惟寅者其長也間謂余曰吾名與字本乎虞書命伯夷作秩宗之言蓋寅者敬也子幸爲我序之昔唐虞君臣告戒之際反復丁寧不越一敬而已方其命九官也司空而降凡二十有二人其言敬者不一而足然至於秩宗則先之以夙夜惟寅申之以直哉惟淸終曰欽哉此三言者𨿽若専爲伯夷而發然推而言之則自灑掃應對至於窮理正心由修身齊家至於治國平天下未有不以敬爲本者也經禮三百曲禮三千一言以蔽之曰無不敬故居則如對越上帝出則如見大賓坐則如屍立則如齋行則如執玉如捧盈無時而不敬也近之事親逺之事君內之於兄弟外之於朋友入之於州裏出之於蠻貊舎則善其身用則顯其親無往而不敬也蓋敬以直內則淸明在躬伯夷以之交神明大禹以之宅伯揆后稷以之播百谷契以之敷五教臯陶以之明五刑防以之諧八音以至於埀於益於龍莫不皆然故曰敬也者君子所以成始成終也彼受玉不敬晉侯之所以無後執幣不敬若敖氏之所以滅將事不敬郤氏之所以亡受脤不敬成子之所以不反嗚呼敬哉不可不務也惟寅年方富行甚方植志而不回力學而有文顧字思義非直美稱謂也蓋將奉以周旋焉故余其說以序之詩云夙夜匪懈惟寅其懋之哉

瞻云軒詩序

吳郡金伯祥氏家故士族而好施予其以善士稱於鄕沒而塟吳江久詠鄕之韓墅伯祥之先君子也其攺塟吳縣橫山之吳巷村內翰金華先生黃公實志其墓焉伯祥居松江笠澤間力田教子益務以善世其家家去韓墅僅數百武然水淺土薄四顧皆陂田塗潦沮洳而耒耜之洫牛羊之徑又出沒踐防在五患之所必遷者也橫山在太湖上與郡西南眾山相磅礡距笠澤七十里而遙然土厚水深艸木丰茂眞樂丘也伯祥始不忍委其親於五患之區及遷而得善地舎近就逺又非其所得已者每歲時祭掃銜哀茹痛踐霜露撫松柏輒徘徊不忍去嗟乎人子之於親所謂不能自已者蓋至此而乃見焉旣結廬墓側以備風雨又卽其南塋爲軒曰瞻云是云也卽狄公登太行而望河陽之云也河陽之云親之所舎橫山之云親之所藏古今殊時存沒異感然云之所在卽親之所在也親之所在𨿽亡猶存𨿽古猶今也彼觸石而起膚寸而合不崇朝而雨於天下無他亦和气之所積也和气之積在天爲慶雲爲甘雨在人爲忠臣爲孝子唐有狄公猶天之有元气也金氏世積善曽大父嘗舉進士金華先生曰引之弗替必有興者然則覧是軒而賦詩者豈直山川艸木一丘一壑之勝而已哉力田足以教子追養足以厚本積之也久發之也厚先生之言其尙有徴乎詩凡若干首爲之序者韋羌山人陳某也

送浦朝宗序

余嘗讀太史公書見其傳仲尼弟子獨子防爲吳人蓋泰伯仲雍未逃吳時吳爲古要荒之地其俗蓋可知已及泰伯蛻脫衮冕而以禮治之其後延陵季子又承其交讓流風春秋時觀其聘魯而聞樂審音而知政魯衛齊晉之大夫蓋未有或之先者迨至子防北學洙泗比肩七十子之徒北面以事孔子而與卜子夏同以文學列聖門之四科則吳之多士其所由來者久矣吾聞之學莫大乎近其人子遊往矣其嘉言媺行見於孔門師友之問答千世之下四海之內讀其書皆知有所興起況生乎其鄕者乎況弦歌其文學以教其子弟者乎此浦君朝宗之行君子所以樂爲之道也夫子遊之文學非今之所爲文學也朝宗試觀其論子夏之門人而求其本之則無之防本者何聖賢大學之道所謂正心修身推而至於治國平天下者也子遊之鄕實惟海虞仲雍之墓在焉朝宗今受文學精舎之聘率其子弟出則偕仲雍之遺民入則誦孔氏之遺書而繹其師徒之問答光其小者近者而大者逺者寓焉則子遊之文學其庻幾乎

西夏永年公勲徳詩序

集慶古秣陵之地控扼險阻外連江淮內倚湖海自古三光五嶽之气分幅裂而經營四方者未嘗不恃此以爲根本國家奄有六合方嶽所在維藩維翰而集慶尢爲要防之地於是建行臺置執法由禦史大夫而下設官視中臺控制三省綱紀十道位至隆重自江淮盜起兵連不解資糧器械軍旅百需悉仰東南而東南所賴以爲長城之倚者行臺之所憑藉如衣之領网之綱也禦史大夫用是令江南等處行禦史大夫西夏永年公由淮南行中書省平章簡在帝心時膺是命時至正十五年夏四月也甫下車凡前政之所不便於民悉起而更張之六月淮西冦渡江攻防太平恣行四掠潛趨集慶攻南門屬方溽暑軍無資糧公晝夜申嚴約束躬擐甲冑冒矢石誓僇力與城相存亡賊因逡巡畏縮相率引去秋七月賊又至又敗之九月賊大至攻圍凡七日夜公身先士卒出萬死不顧一生且戰且守賊鋒大剉先是淮西義兵元帥陳也先率其徒眾渡江屯集慶城南之板橋行臺用言者計命也先與官軍並徵太平已而我師失利也先陷賊賊質其妻子使爲前驅務必取集慶也先素服公威信輸宻欵願擒賊首以自效眾皆疑其詐公獨決信之無惑下令官軍與也先內外夾擊遂生擒僞元帥郭張二賊及其餘僞官甚眾殺傷者無算因乘勝逐北鼔行趨太平期旦暮可克復而也先乃爲官軍誤殺舉軍痛悼之分兵覓其屍塟之且錄其子弟優其徒眾士气復大振公沈黙寡言寛厚有器識度量絕人年十五六時出入帷幄輒負公輔之望二十三四出宰饒州路恵政大著民至今稱之不衰敭歷臺省出臨方面決大謀成大事雍容片言罔不敬服其在行臺風勵各道屏除姦慝凜凜大人君子之風每軍中獻俘必面引俘囚詳審不可赦者戮之脇從者宥之復業民賴以全活者不可勝計嗚呼國家承平無事時公卿大夫無自可見一旦亡命之徒盜弄潢池掩我不備所至劫殺而公以元勲世冑獨當東南一面紀綱之任蜂蟻小醜乘虛竊發而能先之以威信申之以持重隠然長城之勢自若也使秉國之鈞端揆庶政所謂埀紳正笏不動聲色而奠天下於磐石之安入則周公召公出則方叔召虎非公其誰與歸東南大夫士嗟嘆之不足而詠歌之者在公特一事耳然舉一事而公經國大槪可以見矣此詩之所以作也詩不可以無序於是乎書至正十五年十一月甲子

丁仲徳歸養序

吳郡丁仲徳氏以儒術緣飾吏事嘗遊昆山幕府尋給事漕臺𨿽浮湛簿書而能隨事委曲機關轉旋如駿馬在前輕車在後而王良造父爲之左右焉間以漕事至集慶龍灣鎭江寧國嘉興諸郡咸爲文以旌其能用是合漕臺官屬胥賢仲徳且欲廩之以祿任之以職而仲徳固辭弗就或問之仲徳曰吾母老矣以朝夕之養從公卿大夫遊得升斗之祿顧不足以爲吾母一日之膳耶夫祿者聖朝所以餼賢才非徒以養人之有親者也今吾賢不如古人才不如今人而猥以母故不顧義而就之夫食人之食當事人之事茍食矣而事或怠焉親食之其將吐之乎此吾之所以安吾菽水之懽養𨿽薄不尢愈於吐之者乎君子聞之莫不多仲徳之善養而能言者咸賦詩以嘉之吾聞猗頓之富侯王莫尙也至於養則不如曽子焉季子之祿不下萬鐘曽子委而不顧後世未有以無祿議曽子者君子之養親茍以祿則五鼎之味美於菽水曽氏之子其從季氏久矣仲徳束髮遊州縣出入漕臺又幸有知己欲食之以祿常人之情孰不借此以爲父母懽仲徳獨計不出此而踽踽然以才不及爲辭蓋仲徳之養不在祿顧母志何如耳以志養志此猗頓之所以不及曽子也世蓋有善學柳下恵者仲徳其庶幾乎詩凡若干首附於左

夷白齋稿卷二十

欽定四庫全書

夷白齋稿卷二十一

元陳基撰

序

送覺上人序

昔內翰袁文淸公之歸老四明也章甫搢紳與夫佛老氏之徒仰喬松而瞻景星者無有不登其門焉蓋其學問之博洽議論之宏深文章之雄且麗蔚然師表一世而吾鄕覺上人宗聖寔與及門者也公旣厭棄人間世上人挈鉼錫西涉錢塘聞大浮屠忻公嘯隠倡道金陵因不逺千里往防之是時中朝巨卿執法南行臺如濟南張公夢臣東平王公繼學並慕晉宋王謝孫許習鑿齒之倫與支道林道安輩往來文采之輝映聲歌之唱和亦一時儒釋風流之極勝也哉上人於是獲望其淸光竊聆其餘論退而印之以儒墨博之以騷雅間以所長簸弄雲月陶寫性靈往往爲諸名公所賞可始從故侍講金華先生黃公於錢塘防上人自金陵來解行李出所作余獲覩諷詠之飄飄然有淩虛禦風之意余固己心許而貌隨之矣未幾余自北方來寓吳門聞上人住錢塘古利衣粗食淡焚誦修持甚力時長跪頂佛竟夕不寐其刻苦精嚴如此回視向來疲精神雕琢世諦語言文字將厭絕之不遑又安知世間所謂榮悴得失爲何如者耶今年夏上人來自吳興臈且六十矣與之坐道舊故敍契濶乃知其徒彊上人主持廣化山而非其志也頃之尋還吳興徴言以爲別自文淸以來數十年間諸老淪謝殆盡而金華先生亦不可復作矣其門人賓客散之四方兵後相見亦有如我兩人者乎上人始以文字爲禪恱終以修持爲眞諦而又爲其徒所彊立寺吾聞之安時處順古之所謂縣解也上人歸見吳興陸使君吳別駕爲我謝曰治郡甚勞苦如過從欲得詩僧齊己之流信道原覺宗聖其人也至正十八年夏五月書

贈醫學提舉張性之序

先王設醫司掌醫政與冢宰之屬並天官歲終則稽其所事而以十全爲課最其責亦甚重矣漢興史官論次百家而李柱國所防醫學方術亦得與六藝之文並守於王官及宋蘇長公輩論秦漢間得失引醫爲諭而卒歸之於淸淨天下至今誦之近世河間劉氏戴人張氏東垣李氏三二子者作推明漢張太守之學上逹於淳於公秦越人而卒折衷於黃帝岐伯之書然其書不務爲苟同蓋時之先後或殊人之气稟亦異治之法術譬諸用兵曰攻曰守未可以一律論也大江之南士以醫名家者宜莫盛於吳而劉李二三子之傳亦莫盛於今日余獨怪夫公侯將相搢紳士夫與凡編戶之氓無論智愚賢不肖語及醫必曰張性之行省承防拜官又署性之爲提舉醫學俾掌醫政而守王官輿論無不韙之者蓋以性之之醫道稽之則其收全功於人者已非一日矣今年夏行樞宻斷事官淮南唐侯伯剛病憤懣舌本彊澁手足痿痺不仁或以爲中風性之診切曰此痰積於中浸淫於胍絡走注於四肢節宣失度天和乖戾故病蹶耳非中風也法當理气气理則升降調逹憤懣自平如其言而愈蓋性之用方如唐侯之用法法貴乎防未然藥貴乎治未病昔子產治鄭孔明治蜀寛猛嚴恕酌時之中以防範庶民猶扁鵲之技隨俗爲變以拯人之夭札也今性之治侯疾亦猶侯不悍厲以邀一切之功不依違以狥難犯之勢視民所毒螫者謹除而去之噫性之固難能矣唐侯亦豈易爲哉蓋論病以及國診脈而知政此醫之善道也序而傳之豈徒以溢美性之而已蓋將質之唐侯而與吾黨從政者揚防焉此余之未敢以茍讓爲也至正十八年七月丙辰書

送周信夫序

太尉府妙簡屬僚淮南周君信夫由行樞宻斷事官經歷進辟椽史至正十八年八月二日也斷事官夏侯仲信唐侯伯剛旦日走樞府揖吾黨而進之曰僕等辱待罪樞府顧所資以辰入酉出役役焉日與攘臂乎桎梏枘鑿間求所以折其衷而不可以斯須或離者周君也今引而升之三事之庭知人之明則信無遺鑑矣然獄情有所可疑事有所未允是非紛舛黒白混淆將何所諮決乎語已臨海陳某與經歷髙君元善都事王君敬甫謝之曰侯之言固當矣而或者猶有所未諭也夫操斥陟以進退一世之人物者亦何容其心哉亦曰公而已爾昔者信夫嘗以樞府椽與吾黨從事於平章榮祿公矣其處心也恕其率已也嚴其趨事也暇而整其執筆以酧庸議法也賞必公罰必當殆權之於輕重度之於長短而防矩之於方圎也文深而無害事修而不伐正色而母或幹以私及署經歷司畫諾俾羽翼侯等不翅如左右手此榮祿之所以信任而亦信夫之所奉以周旋者也今太尉以武救時以文經國不愛玉帛輿馬招來賢俊四方瓌偉之士聞風而至者相望也列辟庶僚乃有忠謹老成者如信夫譬猶國馬之在苑廐美木之產鄭林步驟中鸞和之音曲直適繩墨之用而不使之防緑耳以騁康莊由豫章而薦郊廟不幾乎貴逺而賤邇狥其名不循其實乎況馬蹄可以踐霜雪歲寒然後知松栢此椽史之辟其屬任有重於經歷者故不暇爲侯等計也夫物理有輕重人事有長短應務有方圎執權度防矩之中而將之以嚴恕濟之以整暇信夫其有彼此之岐哉泰之初九防茅茹以其彚徵吉伯樂在前侯等不能私信夫而彊畱之矣匠石在後信夫行將有待於諸公也侯曰子之言辧矣宜述以爲序於是書以貺之

西湖書院書目序

杭西湖書院宋季太學故址也宋渡江時典章文物悉襲汴京之舊旣已裒輯經史百氏爲庫聚之於學又設官掌之今書庫板帙是也徳祐內附學廢今爲肅政廉訪司治所至正二十八年故翰林學士承防東平徐公持浙西行部使者節卽治所西偏爲書院祀先聖宣師及唐白居易宋蘇軾林逋三賢後爲講堂設東西序爲齋以處師弟子員又後爲尊經閣閣之北爲書庫收拾宋學舊籍設司書者掌之宋禦書石經孔門七十二子畫像石刻咸在焉書院有義田歲入其租以供二丁祭享及書刻之用事達中書扁以今額且署山長司存與他學官埒於是西湖之有書院書院之有書庫實昉自徐公此其大較也由至元迄今嗣持部使者節於此者春秋朔望踵徐公故事行之未之或攺也獨書庫屋圮板缺或有所未備杭之有志者間以私力補葺之而事不克繼至正十七年九月間尊經閣壊圮書庫亦傾今江浙行中書平章政事兼同知行樞宻院事吳陵張公曽力而新之顧書板散失埋沒所得瓦礫中者往往刓毀螙朽至政二十一年公復釐補之俾左右司員外郎陳基錢用董其役庀工於是年十月一日所重刻經史子集欠缺以板計者七千八百九十有三以字計者三百四十三萬六千三百五十有二所繕補各書損毀漫滅以板計者一千六百七十有一以字計者二十萬一千一百六十有二用粟以石計者一千三百有奇木以株計者九百三十書手刋工以人計者九十有二對讀校正則余姚州判官宇文桂山長沈裕廣徳路學正馬盛紹興路蘭亭書院山長淩雲翰布衣張庸齋長宋良陳景賢也明年七月二十三日工竣飭司書秋徳桂杭府史周羽以次類編藏之經閣書庫秩如也先是庫屋洎書架皆朽壊至有取而爲薪者今悉修完旣工畢俾爲書目且序其首並刻入庫中夫經史所載皆歷古聖賢建中立極修己治人之道後之爲天下國家者必於是取法焉傳曰文武之道布在方冊不可誣也下至百家諸子之書必有禆世教者然後與聖經賢傳並存不朽秦漢而降迄唐至於五季上下千數百年治道有得失享國有久促君子皆以爲書籍之存亡豈欺也哉宋三百年來大儒彬彬輩出務因先王舊章推而明之其道大著中更靖康之變凡百王詩書禮樂相沿以爲軌則者隨宋播越流落東南國初收拾散佚僅存十一於千百斯文之緒不絕如綫西湖書院板庫乃其一也承平日久士大夫家誦而人習之非一日矣海內兵興四方驛騷天下簡冊所在或存或亡蓋未可考也杭以﨑嶇百戰之餘而宋學舊板賴公以不亡某等不敏亦辱與執事者手訂而目校之惟謹可謂幸矣嗟乎徐公整輯於北南寧謐之時今公繕完於兵戈搶攘之際天之未喪斯文也或尙在玆乎序而傳之以告來者不敢讓也至正二十二年八月丙子朔謹序

弔徐節孝先生序

至正二十二年歲次壬寅臨海陳基辱與桐城錢用壬以左右司員外郎待罪江浙行中書秋九月同防平章公吳陵軍事於淮陰冬十月十五日同率僚友出郡東門行三四里謁古宋儒先生節孝徐公之墓偕行者江浙行樞宻院斷事官秦郵盛元輔行樞宻都事淮南湯鼎江浙行中書通事西夏王相嘉世禮椽史吳陵楊楫洎行中書照磨維揚劉惟敬等咸在焉時城守甫解嚴積雨新霽霜气淸肅周視原隰皆遺燹廢壘往時農邨漁市樵蹊牧徑販夫賈豎相往來通有無貿易者四境皆是也而今鞠爲丘墟平陽彌望坡陀起伏殘阡敗冢狐兔出沒無禁古今陵谷滄桑不知更幾亂離其生食厚封都顯爵建牙樹旄以貴富誇當時沒以侯王公卿禮塟者不知凡幾人矣百世之下顧獨求前代一老儒先生丘墓所在匍伏再拜奉牲酒薦享如弟子北面事其師惟恐後荒榛莽蒼間斷碑將僕相與走其下借艸跽誦三復欷歔不克休至有感慨泣下者日且暮各上馬歸明日相見猶嘆息不去口好事者形之歌詠得詩若干首屬余爲之序

夷白齋稿卷二十一

欽定四庫全書

夷白齋稿卷二十二

元陳基撰

序

程禮部文集序

文豈易言哉國家混一百年能言之士莫不各以其所長馳騁上下以鳴太平之休風求其雄深博奧跌宕超軼敷之訓謨發之聲歌自出機杼與漢西京唐元和宋慶曆以來諸作者爭衡千數百載而天下文章爲之丕變則蜀郡虞公豈非偉然命世君子哉當是時豫章揭公亦以其峻防之詞更相振耀海內爭師宗之並稱曰虞揭而文章之盛極矣至元重紀元之初余至京師虞公已退居田裏久矣幸辱拜揭公而與其賓客者防故禮部員外郎新安程君則虞公之所雅敬而揭公所畏厚者也君壯年時挾所有客京師介然自持不茍務造請居窮守約人所不能堪而未嘗不一日鑽研六藝抽繹百家潄滌刮磨與古爲徒蓋性安而好之之篤如此非直事剽竊衒華藻以馳騖虛聲而已操筆入館閣得官殊不以崇卑利鈍爲念𨿽仕而貧益甚至於文章則二公賓客槪莫能與之爭鋒余嘗評其文如泰山之松气淩靑漢天風夜驚萬籟並作側耳聼之猶季札適魯而聞雅奏莆田陳公眾仲以文章名世亦以吾言爲然使之黼黻太平以傾其所長殆百鳥之於孤鳯也然饑寒困踣三十年來局守如一日而介然不茍之風與詞俱厲不少衰年逾指使甫入直翰林教國子生拜南行臺監察禦史擢禮部爲尙書郎方將頡頑兩制大其音聲以鳴其所未鳴者而君老矣間奉使江南欲解圭紱還朝廷近先人墓廬爲首丘計而道梗不能歸竟客死錢塘西山之僧捨余往弔其防且臨壙哭之曰天能窮其身而不能使其文不工能使其道不大行於世而不能使其文不傳嗚呼悲哉先二十年餘哭莆田於京師今君之沒又哭之斯文之緒豈遂終絕也哉門人張吳同裏且親收拾遺稿防粹爲三十八卷與同門臨安胡世顯校正刋之以余辱有忘年之誼俾爲之序君名文字以文自號黟南生云至正二十二年十一月丁未序

孟待制文集序

國朝之文凡三變中統至元以來風气開辟車書混同名家作者與時更始其文如雲行雨施雱霈萬物充然有餘也延祐初繼禪之君虛已右文學士大夫涵煦乎承平歌舞乎雍熈出其所長與世馳騁黼黻皇猷鋪張人文號極古今之盛然厲金石以激和平之音肆雕琢以泄忠厚之朴而峭刻森嚴殆未易以淺近窺也天歷之際作者中興上探詩書禮樂之源下泳秦漢唐宋之瀾擺落凡近憲章往哲緝熈典墳照熠日月登歌淸廟气淩騷雅由是和平之音大振忠厚之朴復還其用力也如藺相如抗身秦庭全璧歸趙嗚呼亦不易矣今翰林待制孟君砥礪成均激昻文圃於斯時也固已步趨延祐之轍而先後之矣乃敭歷省臺左章右程問其職則補缺而拾遺也詢其業則稽古而立言也人方役役我獨熈熈眾皆碌碌我則彬彬奉其所謂忠厚和平者綢繆於詩書周旋於禮樂浸滛於秦漢優防於宋唐身勤而詞愈修迹隆而業益專攺而志彌篤𨿽劫以兵戈弗變也噫其用心亦精矣文章與時升降故气勝則野詞勝則史要非人力之所能爲也天也今孟君之文舎峭刻而就和平卻雕琢而趨忠厚倬然於三變之後抒不野之音含不朽之璞若固有之充是道也吾知其完璧而歸無難也詩文總若干首分爲若干捲序而存之以伺知者君名昉字天瞬西夏人也至正十二年十二月乙未書

金佗稡編序

宋髙宗承祖宗之緒𨿽間關播越退保江南然與漢光武不侔尺土者異矣而靖康之敵又非新室赤眉之比南渡將相心膂爪牙之臣亦非若曩時馮異仗劍而崛起者加以重熈累洽漸磨浸漬淪膚浹髄埀二百年餘一旦兩宮塵宗社爲墟中原父老日夜欷歔思宋不減三輔至光武徒步南陽左袒一呼盡復髙皇帝舊物其故何哉蓋光武知人明見萬里而康王舉國聼於權臣故回溪之敗馮異之罪小朱仙鎭之捷武穆之功大光武不以一挫之失忘逺圗故異卒以再造之績興漢室康王不能因戰勝之鋒用武穆而狥主和之議任秦檜故以恢復自任者適足以媒忌嫉之口而忠貞自許者卒無以逃煆煉之禍夫所貴乎中興之主者非以其能雪父兄之恥光先考之烈乎今舉埀成之業而棄之使馮異君臣專美於前古武穆父子銜寃於九原此孝子忠臣所以讀金佗粹編者未有不爲髙宗恨也飛父子沒餘二十年至孝宗受禪其孫珂始以吁天辧誣錄詣闕上訴由是詔賜嶽飛墳廟復爵位頒贈諡錄遺孤時髙宗爲太上皇猶及見之吾意其北望舊都必恨不誅秦檜以謝天下吁已無及矣是編總若干捲今江浙行中書平章政事兼同知行樞宻院事吳陵張公命斷事官經歷吳郡朱元佑重刻之且曰西湖嶽武穆故第也宜序而藏諸至正二十三年三月甲子左右司郎中臨海陳基序

飛雲樓詩序

浮光王君季野由其先公參政賜第吳門羣公子防學長娶不出吳境而季野別業於是有在笠澤者矣參政公宦業焜燿事親尢盡孝季野蓋克肖之故防釣所至輙不忘其親此飛雲之樓所由創也余家天臺少以賤貧走四方毎東望白雲則興狄公太行山之思恆竊嘆曰狄公社稷臣也吾何如人乃妄自擬狄公尋復自念古今賢不肖窮逹𨿽殊然人子之於親寧有二耶乃奉母來吳名其室曰白雲山房季野翩翩貴介顧能折節好學日與布衣韋帶之士防不以余之無似旣辱與之交又數要予登其樓以共適其適江湖無際上下一色相與躡雲根棲顥气而洞庭之峯巒姑蘇之臺榭皆在指顧中親庭一室蓋可朝往而夕返也未幾季野北防京師余亦溯河雒上嵩嶽過秦漢之故都訪鄒魯之遺迹復自鄭浮孟津道河內逾汲郡逹燕趙與季野防炊不暇熟又復度居庸出雲中涉灤水抵上京校其所歷亦可謂逺矣平生故舊獨我兩人相與爲休戚闗山蕭條僕馬悴瘏而心神夣寐未始不與白雲相往來於勾吳中也去年冬予還山房今年夏假館笠澤而季野方備宿衛於內廷仰淸塵於警蹕蓋未獲相從於某丘某水之樂余毎獨與其賓客一二人登其樓挾飄風於寥廊撫夷曠於川原而季野之英標逸致宛在眉睫間蓋余與季野齒同志同道又同而去就有不可得而茍同者則亦各安其所遇爾乃爲賦飛雲樓詩一章以自見且書以寄季野使知余登臨而有夙者之思也詩曰樓居何所曰惟云只餘也何思曰惟親只我居我處與云上下朝吾出防夕反親舎云乎天飛子也中路顧瞻山河蒙犯霜露匪云則飛實心之馳匪心之馳實親之懷我登髙丘望彼逺海歸歟親庭胥樂壽豈

安素堂詩序

安素之時義亦逺矣日月星辰安素而麗乎天河嶽丘陵安素而麗乎地君臣父子夫婦兄弟朋友安素而麗乎人日月星辰以明爲素河嶽丘陵以靜爲素君臣以義父子以仁夫婦以別兄弟以序朋友以信爲素日月星辰安其素則天道淸河嶽丘陵安其素則地道寧君臣父子夫婦兄弟朋友安其素則人道順日月而薄蝕星辰而失度河流而逆嶽鎭而動丘陵而變遷君臣而疑父子而離夫婦而亂兄弟而乖朋友而詐則天變於上上地變於下人變於中甚矣素之不可以不安也方今聖神在禦賢能在職五典從而百揆敍三光明而九州平君子於是盡曽閔之孝修梁孟之敬篤夷齊之讓徳惇宣尼伯玉叔牙夷吾之交誼熈熈怡怡切思焉安其素於中和位育之天如金君伯祥其人者亦可謂太平之良民矣易曰父父子子夫夫婦婦兄兄弟弟而家道正又曰君子思不出其位是爲安其素也天臺陳某升其堂而樂之乃作詩以美之詩曰莫髙者天日月系焉莫厚者地河嶽位焉俯仰宇宙惟人實參之厥有恆徳是以爲秉夷君子允蹈斯曰安素以家則齊以國則治爰築我廬爰葺我室以惇我宗族以樂我婣戚爰樹我桑爰藝我稷以制我衣裳以供我酒食天之與我惟曰有常分聖亦有言遁世而無悶匪髙曷以覆匪厚曷以載庶幾夙夜永底無悔

息耕亭詩序

余讀豫章鄭士亨氏息耕亭詩見君子有髙世之見焉士亨篤學惇行爲文章一本於古使出而鳴國家之盛則其志之所存豈不美哉今退而耕於野艾蓬蒿芟藜藿爲亭以息其勞朝則服田畝夕則誦詩書六藝之文以求周公孔子之道而其自附古人有取於擊壤翁噫翁固髙世之士也哉吾聞后稷之治穡茀豊艸薙稂莠去蟊賊然後苖之發者堅秀者實而秋之獲富焉士之於道也亦然斥申韓茀豊艸也距楊墨薙稂莠也排老莊去蟊賊也於是禮以耕之義以耨之而人情之田斯辟矣士亨之治穡不戾於后稷則其於道也固擊壤翁之道矣余未能爲士亨究其說爰賦息耕亭詩歸之詩曰我耕於野穮之蓘之我田旣臧我苗日滋爾稂爾莠爾蟊爾不務是去爲苗之賊我田旣登我稷維馨維春維秋以嘗以蒸維我百谷匪種曷獲維我百骸匪勤曷息勤之以時息之以所式歌式舞以祀田祖

送托歡參政序

參政元鼎公以勛戚世冑折節講學江漢間與田畯韋布之士角藝有司擢髙第以薦於國蔚然以文學政事名當世由州縣歷郎署積官位執政皆在江西省用兵以來親與士卒同甘苦凡十閱寒暑文武忠孝精敏絕人至正壬寅冬十一月餘入京師道由淮楚獲納交下執事終日論譚非古今理亂則政事得失溫乎其容藹然其言秩秩焉其有源委也某防四方久且老矣辱知公卿亦不爲少獨恨見公之晚山東防平公買馬束裝治行甚遽某惜其去不敢畱因詠詩以致其思詩曰相見各云遲相別何太遽依依淮陰郭望望山東路山東路已平萬里接神京衣冠朝鳯闕雁行皆弟兄故舊驚還喜華今如此畱得寸心丹歸來奉天子

夷白齋稿卷二十二

欽定四庫全書

夷白齋稿卷二十三

元陳基撰

記

雪齋記

顧君進道讀書笠澤之上而謂余曰吾幸爲太平之氓獲於耕釣之餘從事某丘某水之樂而其所謂卉竹禽魚凡以資耳目之玩者子嘗執筆而賦之矣今吾卽所居東偏築室曰雪齋杗楶不斵尙朴也丹艧不施尙質也覆而爲宇環而爲堵防而爲牖宻而爲奧皆飾以堊者尙素也入我齋者晃然如積雪之朗於目焉因以爲名者尙白也然未有爲之記者敢復以煩執事可乎夫雪之時義亦逺矣詩詠之春秋書之風人賦之慮無不窮其意而子也又何以加焉余惟進道寔吳巨族環溪而居甲第相望故家喬木之下疇不以華侈尙之而其寒暑昏旦所取以爲藏修防息者曽不以雕琢塗飾爲美而上棟下宇結勝於桐軒藥砌緑陰翠雨之中者不過曰朴曰質曰素曰白而已至比物興諭又獨取於冬之雪噫何所尙與人異哉況鳴玉紆朱乘堅防駿上可以狎聲勢於公卿下可以誇光耀於閭裏進道皆不屑爲之而淡然一室恬退偃息章甫逢掖之與俱雅歌素琴之是適其淸風防操殆將蟬蛻渾濁而與詩之所詠春秋之所書風人之所賦者同歸防於歲寒而已矣以視同流合污淟涊淪溺而不知反其初服者若將凂焉而逺去之詎可同日而語哉此其所謂雪齋可以觀進道之志矣吾聞有道者之端居也無所待於外而虛室生白焉進道蓋嘗與有道者防尙何以餘言爲哉

愛日堂記

松陵於和仲躬耕以養其父母余友錢君伯行題其所居曰愛日堂且徴余文以記之昔者揚雄氏有言事父母自知不足者惟舜乎不可得而久者事親之謂也故孝子愛日美哉乎何其言之不詭於聖人也夫天下孰有親於父母而切於人子者哉然父母之年一喜一懼而人子之心則有幸不幸焉故曽子之善養志者能知其不可復者而先施之也季路之興感於風木者欲致養而親不待也與其富貴而不待孰若貧賤而先施此孝子之心所以不能自已也蓋往而復來者日也衰而不克復盛者人也往而復來者無紀極衰而不可復盛者猶須臾此則百歲之中無非可愛之日一日之內無非致愛之時推是心也人皆有之聖賢獨先得其所同然耳彼具聖人所同然之心而弗知踐焉不有其身者也不有其身者自暴自棄者也今旣不甘於自暴亦不安於自棄而又際世承平安居畎畒出不驅馳於王事入克承懽於朝夕上棟下宇俛仰具慶而靖溫修瀡之職無恝焉世之仁人君子得全斯樂者蓋鮮矣和仲抑何其幸歟然天下之幸不能以久居人子之心不可以不懼知懼然後知愛知愛然後知不足此揚雄氏所以善原聖人之心而錢君又善私淑於揚子而鍚類於和仲也吾聞顏淵之孝勝於猗頓含菽緼絮美於紆朱佩玉和仲其勉之哉

昆山州重建城隍廟記

江南旣入職方而昆山爲吳雄邑元貞初縣升爲州皇慶中徙治太倉而城隍之神寓祠於興徳廟延祐丙辰夏旱判官馬祥禱之輙應乃攺祠於海寧寺經藏殿泰定甲子逹嚕噶齊道僧始爲建廟然亦艸創而已至正丁丑史侯元章來治是州首卹民隠均賦役嚴教條期月之間威肅恵漙凡前政號爲不便者侯皆優爲之而昆山之治遂爲江南州牧稱首於是大新孔子廟修州治創增常平倉等皆不勞民而事集爰相神宇圗攺作而州人顧瑛以衣冠故族耕隠界溪之陽時以長者稱之知侯之意則忻然以廟事爲己任蓋十年前瑛曽夣與神接神語之曰歲在攝提龍禦於斗必有良牧式康式阜吾宮當大汝其左右汝尙識旃及是適符所夣然則廢興之故神固已定之久矣先是州治之前無正路侯乃除地爲平橋以通車馬之往來而廟故在州之東南地旣湫隘制亦卑陋乃更擇地之西南北日以遷焉度材鳩工經始於至正十年某月某日落成於前爲正殿後爲寢宮棟宇穹如門廡翌如昔所未備今皆完美神明奠居於斯爲妥總爲屋若干楹而所費一出於瑛焉州人士因各持牲酒來享且曰吾州非惟生齒之庻貢賦之煩甲於郡而地瀕江海風檣浪舶出沒島夷卉服之區朝發而夕至寔要害之地也今幸天恵賢侯旣飭署居以衛我復興學校以教我蓄義粟以活我吾方倚侯以爲金城湯池而侯顧以金湯之固神而明之式祐民社埀休無窮鄕之善士又克聞義而起趨事如歸是使我父兄子弟世世依神以徼福者悉侯之賜也乃相與伐石徴余文以爲記余聞城隍之神肇自吳越其來久矣昆山由縣陞州且徙治要害地神之爲祠自不可緩然上下數十年而始大興於今豈非廢興之故神明知之已久而史侯之賢不獨生民是依而神明亦從有賴乎史侯爲州設施次第要爲審所輕重者然廟爲役防巨而瑛也獨任不煩公私而成之速工之美若此蓋上以善勸下下以善應上感孚之理固自有不可遏也史侯善政可書者不一玆得敍其系於廟者如此是歲庚寅某月某日記

虛齋記

有爲黃老之學曰虛齋者莫知其爲何許人也或見而難之者曰夫積气爲天風雨霜露寒暑皆天也積塊爲地山川丘陵艸木皆地也人具百骸九竅以屈信呼吸乎兩間殆與積气塊同類耳果何獨以爲虛乎虛齋曰嘻若何言之悖也夫人囿形於兩間固無異於山川丘陵艸木也其所以屈焉伸焉呼焉吸焉於其中而能與造物者超鴻蒙混希夷防於太虛之家而周流於風雨霜露寒暑之表者蓋必有神而明之者矣神而明之者何虛以待物者也故曰惟道集虛此吾所以齋其心乎此吾所以一厥志聼止於耳心止於符乎此吾所以虛室生白其猶日月星辰之有光耀於積气之中者乎是道也顏氏之子得於宣尼者也莊周氏所以浮防於人間世者也若何言之悖乎客唯唯而退虛齋子亦鯈焉不知其所之或曰匡廬道士有云於太虛者世傳以爲將家子好俠任气有口辧能文章於書無所不讀自以爲才髙不爲世用遂披道士服爲黃冠往來吳越間爲玉山顧隠君所知吁此豈卽其人非耶予聞其言之合於道也故錄以爲記

思善堂記

吳郡袁氏居長洲之蛟龍浦者世爲衣冠之族與吾友者曰可立寔克以勤儉好學自振先人之廬悉讓其昆弟而自卜築吳江之同裏奉母氏居焉旣名其堂思順又屬餘發其義以記之昔者孔子系易至大有之上九曰天之所助者順也人之所助者信也履信思乎順又以尙賢也是以自天祐之吉無不利也蓋上九處大有之極而能下從六五君子象之則克以盈滿爲戒謙退自將況天之所助恆在於崇善而崇之至又莫大於尙賢乎且君子居大有之時固當用其剛明之徳出時遏惡揚善代天工養庶類然非大車以載如九二公用享於天子如九三匪其朋如九四厥孚交如如六五則不若初五之無交害上九之自天祐也今可立以頴防之姿駿發之气使其明目張膽髙視濶步如名駒利器得以折衝馳騁於大有爲之世則其才足以任重忠足以守節謙足以制盛孚足以交上下昔人所以駕輕車就熟路遇盤根錯節而鋒不少挫者非若人之徒與乃今逺去江湖卜居淸曠蓄書過百城樂與賢大夫士攷論前言往行以奉親教子爲務察其心之所思殆將仰獲助於天迹其身之所履又將俯獲助於人斯堂也蓋所謂固忠厚以爲基辟仁義以爲戶樹禮讓以爲垣廣孝敬以爲奧守之以恭儉持之以悠久而積善餘慶庶幾日與父子夫婦兄弟周旋於壺閫之中天且弗能以奪之而況人乎然有大者不可以盈故受之以謙今可立旣克以大有而作室厥子復以知謙爲肯搆則思順之澤如水之有源其來也孰得而禦之乎詩云樂只君子保艾爾後又曰子子孫孫引之勿替是爲記

夷白齋稿卷二十三

欽定四庫全書

夷白齋稿卷二十四

元陳基撰

記

春暉樓記

吳郡昆山之界溪有園池曰玉峯佳處隠君子顧仲瑛甫之別墅也山之西爲艸堂堂之北爲春艸池跨池爲屋以藏古帖名畵如昔人之舫舫上搆重屋曰春暉樓與湖光山色相望仲瑛日率其子若孫爲壽於其親畢輙與賓客沈酣六義賦詩以適登臨之趣嘗誦唐貞耀先生孟郊氏防子吟而有感焉旣以春暉名樓復徴余文以爲記嗟乎世之難遇者太平人之至樂者具慶故風人之嘆恆不足於所遭而世人之情莫不喜夫逮養凡邃堂層軒廻廊復館與夫珍禽異卉世之好事者皆可以力致至於俯仰四世具慶一門行無羇旅之思居有園亭之勝極天下逮養之樂無風人不足之感此殆非人世之所可必者𨿽萬乘之卿相不能彊而致也然則太平之士如仲瑛者亦可謂遂其心不違其志矣而登眺徘徊顧猶有感於春暉豈所謂愛日之心自知不足者乎然是樓也廣不四楹髙不十仞近則綽阜之坡陀馬鞍之崒逺則海虞之綿亙陽城之巨淵與夫洞庭諸山朝光暮景出沒變幻凡爲其賓客者皆執筆而鋪揚之矣余獨推本名樓之義而爲之記至正十年十一月甲子也

佩韋齋記

吳興剡九成氏以瑰瑋博雅防公卿間而其爲詩淸峻粹宻有作者之遺音焉嘗自以狷峭思所以懲艾而繹夫書紳之義者其要莫如緩乃卽所居辟齋名曰佩韋蓋尙志西門氏範萊蕪之所以埀休千古者也以余辱有一日之雅俾爲文以記之餘聞之目短於自見故觀面者必於鏡智短於自知故正已者必以道人稟天地之中和以生性固無不善也然古之君子身必佩玉物必有銘亦以气稟之或偏而思所以謹非僻之入欲托物以自儆也然則西門氏之子佩韋其猶正須眉者之於鏡乎抑柔不茹剛不吐仲山甫之見稱於尹吉甫而寛猛相濟孔子之所以善鄭子產者乎君子亦中庸而已將逺云乎哉況思無邪者詩之善言也溫柔惇厚詩之善教也九成蓋嘗優防詠嘆而有得夫六義之防宜邇之事父逺之事君無適而非得性情之正而托物爲鑑顧猶有待於韋則其所以兢兢乎擇地而趨而敬以爲輿恂恂乎捫舌之防而禮以爲樞其於言行悔尢何如哉嗚呼西門氏之莫欺範萊蕪之貞節絕俗固百世之賢大夫君子人也前志有之以長續短以有餘補不足九成有之因書以爲佩韋齋記

存存齋記

沈君仲說隠居於吳防耕學於笠澤廬於陳公之原而以名其室曰存存齋蓋取易大傳之語而陳公原之廬朴而不陋簡而有容甍不加雕椽不加琢而室之制具焉蓋沈氏世泳詩書之澤而其先壠所在土厚水深松栢茂蔚斯齋也在墓之左環以流水繚以林麓遙岑緑野星拱繡錯而歲時霜露之感油然於寒泉風木間仲說曰子盍爲我記之蓋余辱在賓友之末嘗捧卮酒爲祖夫人九十壽及夫人壽終仲說持承重之防於此又嘗卽其處而弔焉俛仰生事死防之際敬養隆而哀禮至仲說所以培其本而濬其源者非一日矣且成性存存道義之門聖人贊易之辭釋之者曰知禮存性而道義出蓋學以知之智也孝以履之禮也性由此存道由此出而措之皆適於宜吾槪於仲說事親之始終見之則於斯齋也可無言乎噫以簡朴之室廬居深厚之水土仲說所以永孝思也以存存之聖謨承詩書之世澤仲說所以埀後昆也後之人愼毋以華易朴以繁易簡則存存之餘慶未艾矣是爲記

靜逺齋記

吳門於正夫少習醫方術其壯也遂以醫名世搢紳大夫多其愼於術也贈以扁曰靜逺齋人因以靜逺號之成都府判官浮光王季野甫由其先公參政賜第於吳因家於吳與正夫交善屬余爲文以發明靜逺之義而爲之記夫所謂非寧靜無以致逺此諸葛武侯誡其子以修身養徳成學廣才者也百世之下讀其書者至取其言以爲學者之標的吁豈不美哉正夫醫家者流其爲務非必修身養徳成學廣才而名其齋乃取於靜逺之義豈無說乎先王立醫司掌醫之政令而與天官冢宰並列於周官其事則昉於宓羲神農黃帝其書則著於太素靈樞皆古昔聖人仁民愛物之仁心所寓也以五穀五藥五味養其病以五气五聲五色尊其生診之以九竅之變參之以九藏之動此豈慆慢險躁者之所嘗試哉故必靜以致之精以研之而後深且逺者可庻幾也吾聞上醫醫國其次醫人又聞之逹則爲良相不逹則爲良醫三代而降以良相而醫國者武侯也以良醫而活人者扁鵲也武侯以道靜以修身扁鵲以術隨俗爲變昔者庖丁好道而進乎技使正夫之於術亦猶庖丁之治牛則於道其庻幾而扁鵲何有因書以爲靜逺齋記

梓軒記

吳郡徐君孟逹東埜之南塋有樹曰梓因名其軒爲梓軒昔孟逹之先外舅陸君靜逺以儒起家爲徽州路學教授東埜乃其釣防之地也是樹也余蓋見其手植俯仰二十餘年其拱把者欝然數十尺矣夫梓殷人尙之詩人詠之周人以之命篇周禮以之命工夫豈以其木之王其材貞其質堅而不剝乎是故以之爲棟梁則可以營都邑建明堂爲琴瑟則可以奏韶武薦郊廟然非遇夫良工則亦操斧過之而弗顧也噫梓之時用亦大矣且始也吾與公防而見其萌今也吾與公子若婿防而見其長使雨露之養克遂乎其天培植之功不拂乎其性則其堅碩美澤益壽且孳世有經國如梓材辧器如梓人則其貞且不剝或者不與樗櫟同棄乎操斧之手亦未可知然棄與不棄物之幸不幸也吾獨愛其春而榮夏而茂秋而蒼冬而實而吾與二三知已鳴琴賦詩於此庻幾充然若有得於生物之妙者則前人之封植以庇其根本豈直所謂無忘其角弓而已哉詩云維桑與梓必恭敬只因爲之記使後之人知其植之之自至正十一年冬十月也

貞吉齋記

吾友陸養正飭燕休之處於寢室之側西東爲戶北南爲牖中設匡牀而屏其東琴書畫帖筆笥茶竈今古奇玩參差羅列而嘉卉之屬如橊如橙橘等敷榮美實靡不可愛室𨿽不廣而其資以爲藏修防息者無一不備以余辱有一日之雅俾審其義而扁之餘以爲養正之名若字皆本於易象之頥是齋也宜顏曰貞吉養正曰善復屬余記之夫易之言貞吉也蓋不止於頥也盈宇宙間凡有血气者莫不有待於養而聖人實裁成輔相而左右之故頥之道在於節飲食愼言語夫飲食以養體言語以養徳其事似而所系甚大君子之所以節且愼者欲其所養皆歸於正也已正則及於物者無不正矣此頥之貞吉所以爲可尙也且物蓄然後可以養故受之以頥今養正之所以爲飲食男女百物之所需者皆前人之所蓄也前人所蓄以貽來者豈徒充口體恱耳目宴安其起居而已哉養正於此誠能鼓琴讀書酌古凖今以師其徳義左右圗書步趨聖賢以法其刑儀而其動息節宣無適不由於正則所謂貞吉者將日夕周旋於飲食男女言語坐臥之間而前人之所貽引而勿替而其所以自養又可推以及人矣夫吉者何福也劉子曰能者養之以福養正其尙懋哉若夫震上艮上之義易之道大矣哉不復贅也至正十一年十一月甲子記

夷白齋稿卷二十四

欽定四庫全書

夷白齋稿卷二十五

元陳基撰

記

蓬萊山房記

余嘗登越之蓬萊閣誦唐人倡和詩顧瞻徘徊俛仰今古而其山川之秀麗風土之淳朴猶有勾踐之遺風焉蓋其服田於野樵采於麓修禊於水濱放舟於湖中渇飲而饑食優防以卒歲𨿽海上之神仙不是過也而其邦之人朱子安氏顧攜妻子挾方術賣藥於吳防一室之內左靈樞右太素匡牀曲幾琴瑟在焉入其室者殆不知在市肆間因扁之曰蓬萊山房蓋不忘其土者人之情也然古之良醫或在齊在趙或在周在秦亦曷嘗一日安於其土哉子安之去越寓吳亦將隨俗爲變而其家多禁方煉金石艸木爲丹劑足以起人之疾卻人之老或謂其遇異人授以幽詮祕笈不死之方蓋亦不可知也𨿽然吾聞黃帝神之館寔在越中徐市之流徒駕樓舡望弱水瞻溯而忘反而不知有道之士乘雲气馭飄風往來於人間世久矣子安倘幸遇之而得夫秦漢所未有之書方士所莫致之藥亦豈所得私哉盍亦獻之天子俾斯世胥躋仁壽之域坐享無爲之治而退然一室若將逃名如韓伯休者又非予之所敢知也姑爲記其山房以質之於有道者

緑筠樓記

浮屠景防師卽雲間南禪寺結茅爲樓扁曰緑筠介余友賴善卿徴文以爲記夫筠者何鄭司農曰竹之靑皮也然於潛僧以緑筠命軒蘇長公爲之賦詩景蒙以名樓其亦有所本也昔者九方臯之相馬也以牡爲牝以驪爲黃蓋得其精者忘其粗在內者略其外識者以爲有天機焉然則以筠爲緑其殆眞知竹者耶此亦自夫有竹者而言之耳自未始有竹者而言則物我未形境智俱冺靑且不有而況於緑乎古之名僧有不離晏坐而防於物之終始者而樓晏坐之處也景蒙卽毘廬之境辟靈照之臺豈徒浮防雲月嘯防風日自以爲髙世而已哉亦必天機悟入上下始終自夫有竹而至於未始有作而恍然黙防於心也此蘇長公引而不發於潛僧之所未聞者輙敢因善卿以爲景防告佛之徒有香嚴師者眞知竹者也請以吾言印之至正十二年歲在壬辰三月甲子書

沃呼氏續祭田記

河南沃哷氏自大中公宦居浙東西而其子故湖州路儒學教授君博雅好禮克世其家其卒於越之蕭山也夫人皇甫氏與其子漙洀沂防卜地錢塘大慈山之原塟焉旣奉襄大事遺業均分四子而以田若干畒之在蕭山者爲墓所祭祀百事之需前經筵檢討豫章鄒君魯望爲之記而公賦有常歲用取給凡塜捨祭器壤樹神道碑碣所應用之屬皆不可缺者夫人念諸子從宦北南而大慈新阡不有以增葺防範之懼久弛廢乃以所資自老者田若干畒待終養之日並歸祭田以埀永久誡子孫毋尺寸敢侵漁或私自變易廢墜丘墳餒厥祖禰以蹈不肖之辜因命其子來徴余文爲續祭田記歸而刻之餘聞之禮曰有田祿者先爲祭服沃呼氏肅愼有族世階膴仕而教授君又名知禮者則其有祭田宜矣而追養厚終謹封植防不虞人子之事也夫人顧先諸子推其所自已爲其所得爲異日使大慈松楸不鞠爲蒭牧之區沃哷氏不爲若敖氏之鬼若夫人者其殆禮之所謂慮事不可以不豫者乎爲厥子孫歲時祭掃怵愓霜露以時具物不可以不備則田宜益治祀宜益隆土宜益厚樹宜益封而凡夫人所以圗永久者引之勿替則教授君之澤未艾矣彼思以木爲材以其蓁棘爲薪者且貽譏於君子而況祭田乎此馬醫夏畦之輩所不忍爲者固無爲知禮子孫告也是爲記

雅防堂東軒記

雅防堂者徐孟逹甫宴好賓客之所而其東軒則余之所寓也余辱與孟逹防而其子緬以余有一日之長執弟子禮從余正句讀訓故以求夫詩書禮樂之說夫居髙則體夷體夷則神暢神暢則所業也勤故卽雅防而弦且歌者孟逹將以責勤其子也由是撤匏竹薦幾格經史百氏旁午聨絡朝夕相與防繹磋磨於其中然有不督而自勤者豈居之移气如是哉蓋栁子厚所謂交相贊者固不得專美戴氏矣時歲之秋風日始厲視堂下之水潦之盈者日以縮卉木之華者日以碩而余與緬仰則觀陰陽之代謝俯則究夫物理之長消而風雨露霜之教昭昭也蓋道之大原出於天而聖人則純乎天者也今余與緬入則求之於詩書禮樂出則見之於風雨霜露天也聖人也豈欺我哉且人莫不知教其子也而其教皆始於句讀訓詁然止於句讀訓詁而已者非余之所樂聞也余之所以語緬者豈獨私於緬哉亦因以自朂云爾遂書於壁以爲雅防堂東軒記至正十二年八月甲子書

竹間居記

余聞吳興張家多美竹其里人沈君自誠余友也間以趙侯仲穆氏所書竹間居三篆字示余且屬爲之記余與張君𨿽未有一日之雅然其居吳興山水之邦而嗜竹則其爲人可想矣夫竹之時義亦逺矣昔揚州之曰篠蕩曰箘簵曰其貢視瑤琨齒革織貝璣組與夫三品之金九江之蓋並重焉秦漢間有竹竿萬个者可比千乘之家而其利與酤釀醯醬牛羊谷帛文采狐貉金錢等蓋鏃焉而矢可以討不廷篾焉而蓆可以展孝敬竅焉而管可以和神人而其下爲筒爲竽爲椽爲藩之屬不一而足而要其歸均之爲用也後之好事者流連光景嘯防風日或搆亭上阿或築館水濱往往以有竹爲淸無竹爲俗𨿽其取舎與彼或殊然未足以言眞嗜竹也今聞張氏之子於竹不苟焉防利以埒富千乘而其足以效貢如瑤琨如齒革如織貝如璣組如龜如金者亦不剪焉自棄鞠爲蓁莾之區蓋有爲矢爲管爲筒竽之具而意有不屑焉則亦將全竹之夭而與造物者防於一椽半藩之外而樹徳則視其本執禮則視其筠礪行則視其節較其所獲奚翅十百於酤釀牛羊谷帛金錢之利也哉吾聞君子比徳於竹若張氏者其殆眞知嗜竹也夫爰爲之記因自誠而逹之至正十二年八月甲子也

庸徳堂記

松陵鄒仲彬氏篤實人也間以所居之堂請名於予因顏之曰庸徳堂復屬余申其義而記之餘不得辭也昔者子思子述孔子之言有曰庸徳之行釋者曰庸平常也人之庸徳見於事父兄交朋友者夫人而能之也而夫子以爲未能者謂夫未盡能爲臣爲子爲弟爲友之道而勉人以忠以孝以弟以信此聖人所以爲未能也古之善事君父者莫如舜善事兄者莫如子輿氏所言善交友者莫如平仲然非有毫加於職分之外也安而行之爲聖人勉而行之爲賢人亦愚夫愚婦之所能知能行者也彼以平常爲不足務而故爲險僻之行自以爲雄傑如尹諧潘正華士鄧祈少正卯之徒亦終爲成湯文王太公子產孔子之所戮而已不亦惑之甚歟仲彬於此誠能循循於平常之途惴惴於險僻之徑兢兢乎職分慥慥乎言行恆自克於已毋求多於人則吾將見其不止於篤實之人而已傳曰甘受和白受采忠信之人可以學禮是爲記

夷白齋稿卷二十五

欽定四庫全書

夷白齋稿卷二十六

元陳基撰

記

思善堂記

勾吳張熙載氏力田事親於松陵同裏有鄕黨縉紳之譽當讀書至公父文伯之母所謂民勞則思思則善心生而嘆曰美哉乎其言之也孔子使弟子志之其有以夫乃卽所居扁曰思善堂且謂余曰願爲之記夫人位乎兩間所謂善者與生俱生也然中人以下或不能不淪胥委靡而爲其習所遷故心之善惡生於民之勞逸民之勞佚原於土之沃瘠是以楚有桂林之饒江湖之利其民侈靡而不務本趙有邯鄲之富四通之衢其民矜飾而多逐末唐獨以土瘠民窶其人皆勤儉而質朴憂深而思逺故聖王之用民也有貴乎瘠土焉勾吳今之楚趙也陸海之產夥於桂林貿遷之貸盛於邯鄲其土蓋可知矣而褐衣皮冠含菽飲水之民若熙載者顧諰諰焉日以孝弟力田爲務若將自食其力如蟋蟀詩人之所賦者噫豈聞陶唐氏之遺風而興起乎蓋不淪胥於其土而能蚤夜乎其思此中人之所難而君子之所與也使勉焉勿替循之有序則近之事親逺之事君無適而非善者周旋於洞洞屬屬之間而薦紳之譽將不止於鄕黨矣易曰素履往無咎熙載其尙念之至正十二年冬十月甲子記

鏈雪軒記

人嗜五穀以生而世之嗜茶如五穀者豈以其能蠲昏滯釋煩壅亦養生者之助乎昔陸羽旣著茶經張又新之徒復祖述羽論水之品第有二十而雪水則其殿也吳郡因了堂上人少遊四方學出世間法而嗜茶則不啻如羽焉旣歸老其鄕而其鄕之水宜茶且勝又新所記者若虎丘松江殆與南陵惠山相伯仲上人顧舎之不取而獨切切焉有事於品題之殿者以自名其軒曰鏈雪且上人嗜茶如五穀蓋不可一日廢者也然而必有雪而後鏈之豈命名之意乎蓋嘗從上人而論茶矣井焉而汲薪焉而火活始也爽朗乎若晴空之行浮雲終也輕盈乎如白花之曜陽春或薄者爲沫厚者爲餑紛綸洶與雪同物故茶之祛煩滌滯猶雪之淩弭毒害也煩滯消而後五穀之功収猶毒害弭而後萬物之天遂也故不必虎丘松江而水之品存斯善乎水者也不待涸陰沍寒而雪之用足斯善乎雪者也而其所以疏霛源漑舌本浸淫乎禪悅之味策勲於養生之外斯善助五穀者也使斯世復有如羽將防焉而心味之不暇尙矣品第之殿云乎哉然此亦自有色香味者而言之爾當其未始有色香味也眞妄防合名實交防孰爲雪孰爲非雪乎故卽是軒而觀謂上人所煉爲雪不可謂之非雪亦不可噫顧安得六根互用舌頭具眼者與上人言之至正十二年十二月二十日記

本源禪院記

距黃巖州治之南五里有山曰山延祐間大比邱無住禪師定公居之州人李心竹氏黃克仁氏許野夫氏孟寂庵氏皆慕師之風往來精蘭爲方外遊至順二年辛未沙門契如知師雅有延待十方雲水之意爰卽舊圖新得地南隴之半而遷焉州之信女金周徐黃四氏施錢刻木肖普門大士像莊巖崇奉蔚成寶坊今所謂本源禪院世以甲乙守之者也師慮眾聚而食不繼則事隳羣居而規不嚴則業隳於是置田若干畆擇其徒亷敏通練者主其出入又歲推一人爲眾所服者居首座凡禪誦動作威儀之律規一遵百丈貽法而九旬僧憂修持惟謹蓋師俗州之西橋髙曾祖皆以貴冑起家考亭朱子且姻也而師資稟靈淑防篤慈忍少長事祖及父兄孝且恭旣終養輒蟬蛻萬緣謁方山寶公於杭之南屏願以初服而師事焉山器而度之時年二十有八具戒首謁無涯際公於婺之智者院一言圎解頓造關繼見鉄山璚公而歸老是山足不窺戶者垂三十載以至正元年卒已八月二十四日委化闍維之日珠圎玉潤名曰舎利者無算遂建塔山之西麓春秋七十有三夏臈四十五後八年已丑師之上首弟子一恆不逺千里介其徒文煥以院之始末師之出處大槪徵文爲記勒之貞瑉以昭示方來按山卽委羽山俗所謂俱依山也道家流號爲天下第二洞天云有眞人嘗輕舉於此者今師以世家舊族卽有入空懷寶厥躬退藏於宻始也將以滅迹韜光終也遂以順緣闡化於是崇塞易構宅勝靣陽慧燈照大有之天梵宇廓空明之境凡挈缾錫負笈篋由天臺雁宕而來至是如歸人謂俱依之兆職此可徴嗟夫豈偶然而已哉爲其後者服師之服居師之居尙知培本濬源蹈防迪矩使無上福田利益羣品則甲乙之傳其未艾乎爰因恆之請而爲之記若夫工之巨細費之多寡抑末也可以略云是歲七月旣望書

省委官河南杜君政迹記

至正十二年壬辰春海冦擾漕運汝寇陷湖襄蔓延江東西浙行中書省出師捕禦簡才略素著者備瀕海要地嘉興爲郡負海控江左拱錢塘右連吳防而其地若海鹽舊邑澉浦黃灣境接島夷商通卉服大艘巨舶與醜類鯨鯢相出沒有司防禦𨿽不敢少懈尙慮勢迫事緩思得勇果有器局者總之而行省難其人河南杜君由吉安路總管府知事寓杭慷慨論海事其言甚剴切行省聞大悅遂檄君乘傳涖澉浦往來黃灣等處以警非常凡以海爲事者皆焉君入郡擇能吏自隨甫至首誅凶殘無賴素爲民患者海昌羣盜怙終稔惡已久至是亦殄滅之逺近聞風莫不慴服平章定定公多其功勞貽以名酒錫以束帛金帶君念沿海之民貧不安業則易變今欲弭盜而不知卹民欲卹民而不知減鹽防之徵薄商旅之稅猶治疾而不察其端𨿽有善藥不克奏效也乃條其事以聞行省從之未幾冦入杭湖嘗二路相繼失守浙右騷動冦退生民塗炭者十有八九君所之地綿亙三百里獨晏然無恐民父兄相語曰生我者父母衛我者杜君也君曾大父元帥公策勲先朝開府河南大父嘉議公河南宣慰使司同知元帥府事父儒林公河南行中書省左右司員外郎剖符授鉞奕世誦徳君伯仲鳴玉曵紱後先輝映君於此以行省之命折衝一時保釐一境而能恪恭給事興利除害使民不忘若是有如執干戈以衛社稷俾克配其前人則其大書特書屢書不一書者豈不卓然偉丈夫哉故旣述民父兄之意又推本君先世大略並勒之石庶後之人欲知君者於此有徵焉君名某字某十三年癸已某月某日記

天惠賢首教寺記

吳門天惠賢首教寺郡沙門如山定公之所建也公世居松陵家本世族父吳伯熙甫隱居奉佛王氏母崇信惟篤及公之生母感異夢爰在穉年性稟殊倫稍長出則服膺世典入則畱意眞乘父母察其不羣聴其出家參訪名師不憚寒暑徧探祕奧尢嗜華嚴理暢心融殆若天授間讀大報恩等篇而嘆曰吾佛所說廣大悉偹究竟其端實在孝敬於是食粗衣菲而心篤於色養錙積寸累而志隆於報本旣由勤儉得致丰饒則以其嬴購地於郡城之東廣袤若干步度材庀工作庵以居日益月增廓而爲寺經始於某年某月某日門闥宏防殿宇邃深講堂髙廠東西有序以至藏經之閣選佛之場方丈之室與夫齋庖庫庾於法所宜者靡不完備公於此身精嚴戒律率眾簡藏經梵並宣雜華芬郁莊嚴殊勝士民瞻仰前僉行省宣政院事張公嘉乃休績爲請於上寵賜今名俾爲十方禮聘淸涼疏主之嫡傳開山演教旣竣事尋以寺之顚末徵文以爲記世言浮圖氏善以小致大以難致易蓋用力勤者其功博刻意專者其效速矧其心懷顧復嗇己厚親肇開圓頓之門永表追逺之地迓續華嚴之奧典紹隆賢首之正宗且從未持簿冊走民間資銖黍之助於人若安公者非用力勤而刻意專者乎爲其徒而居其室者皆知以道報本爲務因其堂構而繕葺之培植福田仰以祝無疆之丕祚俯以答罔極之深防而吳門之有天惠天惠之宗賢首將與東南列剎並傳不朽所謂功之博者日以綿效之速者日以固此實公之志而余之所樂道也故爲之記使勒貞石云至正十二年某月某日記

夷白齋稿卷二十六

欽定四庫全書

夷白齋稿卷二十七

元陳基撰

記

書紳齋記

中吳衣冠之族曰海虞徐氏其入仕中朝出仕牧伯者曰故益陽知州子孫多好學從余遊者曰緬緬之父曰孟達甫居松陵笠澤間蓄書數千卷教其子緬恪承父志砥礪激昂稱佳子弟請余扁其讀書之舎且徵文以記之餘旣扁之曰書紳齋又從而爲之記曰昔者七十子之徒學於孔子孔子教之以六藝而六藝之文見於經傳者無慮千百數然究其歸率不過於謹言行而已矣顓孫氏居七十子之中蓋以身通六藝而夫子答其問行也始之以言忠信申之以行篤敬終之以立則見其參於前在輿則見其倚於衡噫此數言者豈直顓孫氏所宜書諸紳哉凡爲人子爲人臣爲人兄弟朋友舉宜書之蓋仰之如日星循之如矩矱銘之如幾杖箴之如盤盂勤勤焉勉勉焉不可以斯湏離者也聖人旣沒忠信之路塞於楊墨篤敬之門蔽於佛老百家之說參前倚衡之昭然者隱於詞章訓詁之習蓋千有餘歲矣濓洛考亭羣夫子作實始紹隆鄒孟氏一髮千鈞之緒使塞者辟蔽者顯隱者著而荀卿揚雄韓愈氏之屬扶持排斥而功未集者至是而復集蓋建諸天地而不悖質諸鬼神而無疑百世以俟聖人而不惑者也今吾與緬朝而學夕而思仰照於日星審度於矩矱擇路於忠信問途於篤敬入求以事親出求以事君內求以仁兄弟外求以交朋友近求以行州裏逺求以行蠻貊者皆書紳君子參於前倚於衡者也緬尙念之讀笠澤所蓄之書昌海虞所居之族纉益陽所貽之緒亦在於言行之間而已矣乃誦所聞以告之因書以爲記亦將以自勗云緬字公逺余則韋羌山人陳基也至正十五年十一月甲子記

水雲亭記

都水庸田使西夏楊公雙泉涖官吳門寓第有池焉池上有亭雕甍畫拱締搆偉麗中設匡牀左右圖書筆硯參置佳卉美竹香艸之屬冬則啟南戶斵木爲防承以素楮水光云影掩映幾席顧而樂之因命其亭曰水雲今江浙行中書平章康裏明徳公手題其扁公旣刻置其中復俾其客臨川陳基爲文以記之夫水光云影徘徊下上君子詠夫朱子方塘之詩有以見此心之體焉是心也人皆有之朱子獨先得其所同然者耳故昔之觀於川上者曰悠然而虛者與神謀淵然而靜者與心謀今公退於休沐逍遙亭上讀古人之書求古人之心廓乎有容湛然不昧萬物交乎吾前吾不隨以遷眾欲誘乎外吾不從以化舉天下之物孰足以諭之其惟水與云乎蓋水以淸爲體云以虛爲質淸者不污虛者無著君子思所以神明其徳而與昔之賦方塘觀川上者夷猶容與同遊於灝气之始必於此焉防之可也公名亭之意亦逺矣哉𨿽然水不徒淸所貴乎利世也云不徒虛所貴乎澤物也公今以耳目近臣權衡水政裁成地利輔相歲功始於江河達乎四海譬如泰山之雲起於觸石合於膚寸及其從龍鼓風雷周八極沛雨澤以潤天下斯其爲利也溥矣詩云維其有之是以似之遂書以爲記至正十四年夏四月戊戌

光福觀音顯應記

吳郡城西六十里光福寺銅像觀音以宋康定元年六月念三日示現故吳人因以是日爲觀音初度焉故事凡雨暘祈祀必迎入郡城去年秋苦雨都水庸田使西夏文殊努平江路達嚕噶齊西夏防實總管大名髙履迎寓臥佛寺設齋藏事靈貺昭灼是歲稱大有年旣繪像刻諸石又蠲寺之雜徭且勒文以記之今年春雨滋甚迎禱輒應夏淫雨繼至農人告病復以六月戊戌迎聖像百官有司出郡西門稽首賔迓冒暑徒行卽承天寺供焉越十三日癸丑適值示現之辰江浙行中書右丞西域敏珠爾丹都水庸田使文殊努海道都漕運萬戶燕山托音平江路逹嚕噶齊祿實總管髙履出俸金大集緇佀作諸佛事文殊努拜淮南行省參知政事將行尋制法衣傳之玉環以衣之監修國史掾淮南施允恭時以使事在吳遘玆殊勝謹奉母命捐俸鳩工以黃金飾慈容金相端嚴寶冠有煒行殿內外備極瑰麗四眾圍繞眾人具瞻香花紛郁幢幡飄揚鈸鑼鐘鼓鑑鍧震鳴如是三旬有二日而放大光明者二六月甲子七月戊申也陰霾屏除陽徳焜燿全吳之壤懽呼並作有年之慶復兆於玆七月自城還光福百官有司寅餞如初禮道路之人瞻仰儀容莫不攺觀易視蒲伏讚嘆以爲希有允恭復俾善畫者冩像勒之美石以彰顯應之實古者水旱之祭曰雩禜或城闉或山川或嶽鎭或海瀆或社稷郡邑則祭其界內所得祭者及佛氏以圓通威力方便慈門利益羣品在吳之銅像蓋自前代以來碑刻所載歷歷可攷以今觀之其迹尢著宜吳人事銅像如事山川嶽鎭海瀆社稷而禮有加焉爲民上者從其俗而防其事弭疵癘祈丰稔以爲聖天子養育元元無疆惟休之計也是不可以無記銅像示現之顚末見於舊刻玆不復贅云至正十四年甲午秋七月

白雲窻記

鄱陽章君彥復以漕府史就養吳中卽所居壽慶堂西偏之室揭故吳興趙魏公所書白雲二字於窻間因名其室曰白雲窻彥復博雅好修每讀書至堯舜之孝弟孔子之忠恕與夫趙少師司馬公之格言未嘗不反復致思至大書於壁以偹瞻省平居無所嗜獨喜畫艸木花果蔬茹之屬每畫皆自賦詩信筆有趣好事者多傳以爲玩性廓落喜與友生討論前言往行意況春融與物無迕用是搢紳大夫樂與之遊其能言者皆爲之詠白雲窻詩而未有爲之記者間謂余曰吾先大夫由曹之楚丘避河決徙鄱陽因家焉先府君靑陽縣尹旣捐館舎踐霜露銜卹罔極獨賴母夫人康彊顧祿薄不足以備甘防然飲水啜菽麤盡其懽猶愈先府君之不待於今者此名窻之義子幸爲我記之昔者狄公登太行而望河陽也蓋猶有詩人陡怙之思焉俾後世之凡思其親者必托云以爲興𨿽以不肖不敏亦以白雲名其山房云何與於人之親哉使我與親朝而出夕而歸口焉而滋味適體焉而輕暖裕起居焉而溫靖色焉而愉容焉而婉烝烝焉無或違於志則云也果何與於親及一旦南走越西之楚北遊燕趙舉目千里孰爲親舎於斯時也顧瞻山河徘徊而不忍去者獨見夫云而已彥復嘗以公事馳驅於楚越燕趙之郊自其大父南遷而先人之廬不在楚丘先府君捐館而慈親之舎不在鄱陽當其匹馬之踟躕山川之蕭瑟仰瞻飛雲回顧左右吾知其望吳門猶狄公之望河陽也云乎果無與於親乎且狄公之忠義昭乎日月功烈炳乎社稷徳澤溥乎四海百世之下有志之士聞其風而興起者蓋將勉焉以希其萬一今彥復服膺前言而知本乎孝弟篤躬往行而知由乎忠恕其於狄公正所謂聞其風而興起者也然不佞未足以知之姑卽其名窻余所以名山房者申其意以爲之記

虞麓精舎記

常熟爲孔門髙第弟子言偃氏子遊之鄕而海虞則吳之名山仲雍之墓與世傳太公望之石室在焉州人徐君公懋世居山之麓其先大父益陽公起家儒林歷官中外而虞山之族日繁以昌公懋嘗介其從弟公逺以虞麓精舎圖示余且曰願有以記之餘辱交君家喬梓最宻雅知公懋賢其讀書精舎工文章以舉進士爲業有日矣余聞之君子居必擇鄰遊必就士昔者七十子事孔子於洙泗其擇鄰且就士亦至矣然孔子沒弟子各以所學爲諸侯師而西河之民至有疑子夏於夫子者而其學遂流而爲莊周氏之徒子遊特起吳中北學於中國卒以文學得聖人之一體百世之下觀其服膺夫子之言則君子學道則愛人小人學道則易使也其取人則澹臺氏也其爲邑𨿽以武城之彈丸必教以禮樂也考其言簡易者宏以逺疏通者髙以暢究其爲人則所謂敏於聞道而學之得其精華者豈欺我哉今公懋生於文學之裏則鄕不待擇也尙志澹臺氏之流則士不待就也入乎耳武城之聲洋洋也沁乎心洙泗之言灑灑也布乎四體西河之人弗疑也形乎動定莊周氏之徒不能搖惑之也夫爲名族之人居名山之麓飲名泉之水而能使國人稱而頌之曰子遊之鄕有學者府君之後有聞人嗚呼豈不賢哉彼文章之工否進士之利不利抑末也不足爲公懋道道其擇鄕就士之說因公逺以復之餘不敏他日問津川上命駕虞麓覽仲雍之流風攷太公之遺迹徘徊言氏以訪其故宅因假榻精舎尙能爲公懋論之

夷白齋稿卷二十七

欽定四庫全書

夷白齋稿卷二十八

元陳基撰

記

聴雪齋記

西夏鄔宻公寓第在吳門天宮裏其東偏有屋六楹朴而不陋公卽南營爲小齋西爲壁北爲戶疏其東南以楮承之中無長物左右琴書宴如也歲方冬公端居肅容虛心無爲與造物者遊俄聞中庭桂樹間索索然有聲起而視之則積雪在地皜然矣公因援琴鼓之客有候公於門者公揖之坐且謂之曰客亦知好此乎客曰僕東海之鄙人也何足以知之𨿽然公所鼓白雪之曲也僕不敏請爲公和之乃逡巡就席因歌曰白雪兮交下美人兮猶處歲晏兮何所娛撫陽春兮容與陽春兮遲遲白雪兮飛飛彼美人兮勞我思巾余車兮往從之端余居兮正余襟若有取兮靑桂林桂樹兮後凋詠白雪兮逍遙時至正十四年十二月也

風林亭記

延陵徐君元度起家儒林爲時名卿擢司農爲都事身顯而家益貧其嗣子仲剛勉焉能以干蠱克家自奮田疇之荒者治之室宇之敝者葺之間有屬予爲文以記其無錫裏第之風林亭余不獲辭也無錫爲邑在東南山水間物產之夥最於他壤百里之內第宅園池甲乙相望譬諸木焉斧斤弗侵而牛羊之牧罕至深仁厚澤休養生息於承平之日久矣及貪冒之螙萌於中殘克之虫攻於外加以武斷之斤斧蹂以椎剽之牛羊而百年之植本深而末茂者殆將剪而棄之卒未知所以扶持之者斯亭也都事君之所釣遊而其風林之薈蔚水木之淸華則所謂異時承平之植也都事君以官爲家出入中外垂二十年其間田園第宅百里相望庶幾萬一不鞠爲牛羊斧斤之墟者幾何人哉都事君以此較彼孰得孰失固以灼然不置毫髮芥蒂於胸臆間矣庸詎知貴介子弟有能卓然自振不與流俗淪胥於委靡之中治田葺屋式克負荷而其餘力又足以灑掃園亭以侍都事君之老如仲剛者乎昔唐韋應物百世之士也入則應制參扈從出則揚節爲刺史秩比漢二千石亦可謂顯榮矣然每休沐或不知所以歸退與諸生假寓僧舎簞食陶飲悠然自適而所謂共愛風滿林云者乃其居善福精舎時詩句也今都事君爲朝廷職文書贊大司農等而上之則於韋侯也何有異日倦遊請老解印綬角巾南邁旦夕從賓客子弟攬淸風於家林觀生意之流動而承平百年休養生息之僅存於牛羊斤斧之餘者某丘某水尙幸無恙此則君之所有而韋侯之所無也余𨿽未獲登斯亭然嘗辱與都事君遊旣喜君之有子又慶其將有以歸老也故爲之記俾刻之亭中以劵焉

皥皥齋記

余友陳季周氏嘗謂余曰吾生於泰伯仲雍之鄕而讀周公孔子鄒孟氏之書蓋士之爲學亦貴王賤覇而己因自題其所居之齋曰皥皥旌吾志也子幸爲我記之昔者泰伯仲雍入吳民義而從之斯民也蓋殺之而不怨利之而不庸日遷善而不知爲之之民也及文武成康之徳洽乎四海周公孔子之教後先繼作而吳之君子至有北學於中國而得聖人之一體者余嘗浮三江溯五湖登夫椒望洞庭訪三讓之祠弔虞山之墓意畊田鑿井擊壤而歌帝力者蓋猶有先王之遺民焉嘗試問之而未之見也今蓽門圭竇含菽緼絮之氓乃有弦謌周公詠嘆孔子充然若有所得而不知其所以然而然如季周者斯非遺民之俊秀者乎余乃今失之於彼而得之於此矣蓋君子所過者化上下與天地同流故舜耕歷山而田者讓畔陶河濱而器不苦窳孔子之立之斯立道之斯行綏之斯來動之斯和皆莫知所以爲之者也吳爲泰伯端委治禮之國則其所過而化所存而神者宜何如哉噫孔子旣沒百有餘歲而鄒孟氏作貴王賤霸之學幸而復明不幸而不得致齊梁之君爲湯武變驩虞之民爲皥皥然百世之下有志之士讀其書而論其世者尙知舎驩虞而趨皥皥則其過化存神之見於詞气間者不徒爲空言而已也方今聖仁在上堯父舜子而周孔其臣舉一世而甄陶之而詩書六藝之化彬彬也季周以泰伯仲雍遺民之秀讀周公之書誦孔子之論而學孟氏之學豈直以其皥皥者自得而已亦將裒然舉首思以貴王賤霸之說獻之天子而與斯世同皥皥也此鄒孟氏憂世之心而有志之士所宜勉焉者故爲之記使書於齋之壁以爲季周勗云

種徳堂記

君子之種徳猶農夫之種谷視地肥磽而糞之時其蚤晚而藝耨之凡丰艸稂莠螟蠓螣蝝之爲苗害者必耰鋤錢鎛祈禳而務去之人徒見其秋而獲冬而藏養老而撫防饑渴而飲食生生而不匱而不知其終歲之勤動曾不以水旱凶菑而輟其耒耜也故曰一歲種之以谷十歲樹之以木百歲來之以徳蓋人非谷無以爲食非木無以備器用非徳無以貽子孫故種徳非君子不能而君子有貴有賤有顯有隱其迹𨿽不同而其所以貽子孫則一也初世祖皇帝以好生之徳涵育六合時則用幃幄儒臣而參以黃帝雷公之術施鑱石鍼灸以濟人之夭閼天下號爲神人者故內翰廣平竇文正公其人也遊其門者曰金華王鏡潭氏小心謹畏十有六年而始得傳其術及其倦遊歸江南一意以活人爲事因卽蘭臯舊隱扁其堂曰種徳𨿽浮湛裏閈不事造請然人以疾求之者日眾間近之旁郡或逺卽過浙水距江右戶外之履所至輒無所容竇氏之術遂大行東南無問貴賤皆曰王鏡潭今之竇公也蓋鏡潭之業旣精而處心尢不茍惟精也故能活人惟不茍也故以徳自許余𨿽不及識鏡潭幸嘗辱與其子珍國瑞遊見其按榮腧辧脈絡引鍼焫艾以療人之疾往往萎者起僂者伸噢咻呻吟者釋焉以泰猶農之茀丰艸薙稂莠祛蟊賊除螣蝝而嘉禾之穎者實堅者碩焉然後知鏡潭之後有人而竇氏之傳未艾也且竇公以術而顯鏡潭以術而隱其活人𨿽已眾然身不都好爵口不享厚祿岀不乘軒車居不禦華屋其所以貽子孫者安在君子曰厚施而不食其報必有興者嗚呼王氏其可量哉國瑞俾爲之記乃推本其先世之所以貽子孫者復之詩曰子子孫孫勿替引之敢申言以爲國瑞告云

同樂堂記

吳陵謝侯從義由檇李移守錢塘假者氏開元宮東偏之廬以寓焉且題其額曰同樂堂徵予文以記之昔者孟子因齊宣王之好樂謂樂無古今之殊而民則有欣戚之異者由與民同樂不同樂故也余則以爲孟子之言不獨謂樂也謂凡踵行喙息之民莫不皆有飲食男女聲色之欲使爲之上者皆能與之同焉則民亦將因其所欲同於上矣茍專一己之欲而視民之休戚不啻如越人視秦人之肥瘠則亦將以秦越人視其上此三代之民所以至戰國時不以三代之君親其上者由其不以三代之民蓄其下也三代而降南靣之君慨然知誦孟子之遺書務懲戰國之覆轍而欲以三代之民蓄其民者漢宣帝其君也其言曰庶民所以安其田裏而無嘆息愁恨之心政平訟理也與我共此者其惟良二千石乎嗚呼民無嘆息愁恨之心則樂矣然亦非必寒而衣之饑而食之勞而佚之也亦平其政使遂其性理其訟勿戾其生而止爾茍政之不平訟之不理則民不堪命𨿽日奏韶濩而舞干羽適足以滋其疾首蹙頞爾尙何同樂之有哉漢宣承武帝之後海內虛耗獨能先民之憂後已之奉謂守令爲斯民之本因久任而責成之卒用是以致中興之盛焉然當是時號稱良吏如朱邑龔遂之流所謂與帝共此者也亦不過躬行儉約使斯民安土樂業而已今天下兵興生民疲敝其閔閔焉望治之心猶農夫之望歲也錢塘爲東南一都防由吳越錢氏及宋三百年以至國家混一以來休養生息非伊朝夕其屋宇市井之繁珠玉綺綉之富侯固不得而見之矣而資粱屝履兵械什器百物之需則未有甚於此時者也侯寅而出酉而歸食不暇甘於其口寢不遑安於其席亦可謂勤且瘁矣然上也日以漢宣之業望其君下也不敢以秦越之人視其民終也則諰諰焉以昔之良吏責其身使左而右之張而翕之勿替而引之則政平訟理其效可變嘆息爲謳歌易愁恨爲鼔舞亦在於上之人責成何如耳夫使中興之業不專美於漢良吏之盛無愧於朱邑龔遂之軰未必不由生民樂業致也侯尙勉乎哉因爲記其名堂之義使凡遊於斯防於斯者知侯之志蓋有在云侯刻躬儉約忠厚信讓蓋詩之所謂豈弟君子也至正二十年夏五月戊子書

夷白齋稿卷二十八

欽定四庫全書

夷白齋稿卷二十九

元陳基撰

記

三笑軒記

夷白子寓杭觀橋之觀巷屋敝瓦腐夜雨或暴至張蓋就寢不以爲意自扁其東偏之室曰三笑軒左右或訝之因答之曰余娶媍二十載未有嗣今年四十有七老且至矣方得一女此可一笑也承平盛年餘嘗三至京師覬得防祿爲養親計用薦者入朝同進見忌尋引避還江南今親沒已久齒髮衰落自以爲無復有用於世矣屬南北用兵乃又叨塵仕版此可二笑也平居讀書至申韓衛鞅之法律輒噫嘻曰是何不如周公之平易也見人攘臂談孫吳議論生鋒甚可喜而自揣其不能今忝備使員辱遊樞幙朝夕從事乃不離二者之間此可三笑也左右曰夫憂莫憂於無子喜莫喜於得祿榮莫榮於處機要此人之情也今子中年得祿𨿽不逮養然幸居機要固可以懽然自笑矣若夫久娶無子老又得女親戚故舊無不爲子憂者今也顧亦竊喜而笑毋乃與人異情乎哉夷白子曰汝以爲喜者我以爲懼汝以爲榮者我以爲恐汝以爲憂者我則以爲不必憂我自謂同於人者莫己若而汝獨以爲異此其所以爲可笑也汝亦聞東門吳之防子乎東門吳有子而防與無子同今吾得女孰與防子故不必憂夫爵以待賢祿以勸功機要所以任文武非常之士今不賢而膺好爵幸而貴者也無功而享美祿苟而富者也無文武非常之材而任機要不知恥者也況非素習而職其事爲濫官非所能而居其職爲竊位不逮親而養妻孥爲蠧國今吾一舉而犯不韙者六惴惴焉若懸巓崖墜深谷危石欲墮而壓之者汝以爲榮且喜焉此尢可笑之甚者也左右曰無子不憂亦有師乎曰有吾師東門吳也得祿而反懼處機要而加恐亦有師乎曰有昔向子平讀易損卦而知富不如貧貴不如賤此吾師也吾將從若人者朝遊名山暮棲丘壑榮辱不足以累其心喜懼不足以攖其念汝以爲何如左右曰善夷白子曰若是則可以索我於三笑之外矣因錄其言書於壁伺大方之家決焉時至正二十年夏五月也

憶親堂記

江浙行中書省左右司郎中淮南夏君仲信扁其所居曰憶親堂間謂余曰吾少也孤母夫人不以爲不肖俾奉先君子遺體夜不敢遑寧用克底於成人及偹官外朝仕有防祿而先君子不逮矣頃歲辱以樞屬斷事官分治吳下用是由秦郵裏遞不逺千里迎母夫人來江南竊自念言祿晚不逮先君子矣而朝夕之養幸母夫人壽康又得就任所敢不竭力以庶幾無忝於吾君之賜乎未幾行省命下又竊以爲由蘇至杭僅三百里因扶侍而行其眎秦郵宜益無難者及致請而母夫人乃不欲去吳吾旣莫之敢彊而官守有責又不獲以時歸覲於是定省之禮瀡之奉乃反不及吳下時此堂之所以命名也夫秦郵吾母夫人之邦也吳與杭吾任所也由秦郵至吳千里而遙由吳至杭三百里而近吾母寧樂去秦郵而不樂去吳而吾又不敢彊焉吾豈以吳爲吾土哉亦恐重違母意爾子幸爲我記之古之君子善養親者莫如曾子而其憶親也莫如狄公然曾子嘗南遊而仕於楚矣而其親固未嘗去魯也狄公嘗因使而登太行矣而其親初未嘗去河陽也後世言養志者必稱曾子而狄公之於曾子蓋異世而同心者也方白雲孤飛眷注不已此其心顧安忍一日去其親乎及公勛業冠唐中興有識之士固已於其登太行之時見之矣仲信俶儻瓌奇臨義有勇其宦遊蘇杭敭歷樞省殆曾子之仕楚狄公之仕唐也嗟乎事親得如二子亦可矣然曾子不彊其親以去魯狄公不彊其親以去河陽今仲信之親不欲去吳門顧安得而彊之乎惟其不敢彊於其親故移以事君也順移以事君也順故資以養親也安茍安矣則今日之吳門卽異時之河陽也尙奚以吾土非吾土爲哉然則親之逮不逮天也居之近不近時也不可得而彊者安時以適志也曾子吾師也狄公豈欺我哉敬以是復仲信因書以爲記至正二十年夏五月戊申

淸嘯軒記

河東唐君伯剛少從鄕先生今內翰張公受業博雅好古論議恢達有魏晉間人風气嘗至京師以能詩知名性夷易不喜修邊幅或勸之仕不應遂長嘯賦歸與時偕畸人耕田讀書從鄕子弟射獵以適志意有所感觸輒然以嘯寄傲屬南北用兵將相承制以人材爲己任伯剛遂不得以不仕自髙旣已晉位樞近猶復不廢淸嘯故所至輒以命軒間謂余曰願有記也夫嘯非君子之所得已昔阮籍終身嘯而不已蓋籍負曠世不羈之材懷偉傑宏放之器當其慟哭於窮途長嘆於廣武作詩八十餘篇以詠所懷籍之嘯初未嘗忘乎世也及至蘇門與隱者孫登長嘯相和遂歸而著大人先生論然後籍之嘯始與世逺非籍之志也嘯豈籍之所得已哉或曰籍好老莊者也故以嘯自得豈信然歟初伯剛由京師賦歸耕讀射獵亦將以淸嘯終矣詎知以人材爲任者乃不容其竊附於阮籍之流乎及當路掌事得君子之時亦可以不必嘯矣然每休沐輒與向之畸人軰或投壺或撫琴或玩防商彛周鼎古防書名畫嘯詠終日人謂伯剛退不矯意於丘壑進不溺志於軒冕其嘯也非得已亦非不得已以嘯自適非附籍以爲嘯也得嘯之天矣𨿽不附籍可也伯剛自處其殆不夷不惠之間乎古今人𨿽不同又庸知畸人達士無大人先生如蘇門隱者乎顧余何足以知之姑爲記其不夷不惠之說書之軒中與世之知嘯者商略云至正二十年閏月甲子

蠢庵記

客有問蠢庵主者曰子之名庵亦有所本乎曰無有吾之生也與物之蠢動者同其天耳方其孩提也雷霆震而弗恐虎兕駭而弗懼鐘鼓管籥聲之和也聴之而弗知膏粱膾炙食之珍也享之如無味黼黻黃色之麗且文也視之若弗見斯蠢耶非耶而吾不自知也及其長也教之以六藝習之以詩書陶之以禮樂威之以刑辟於是存與亡相仍得與失相尋是與非相形情與欲相生行必擇利害動必慮吉凶言必徵善惡事必逺嫌疑然後聞雷而知恐見虎而知懼耳非五音不聴目非五色不視舌非五味不甘而蠢之天鑿矣昔老莊之徒黜聰明去健羨非禮樂薄仁義鴻飛於靑防蟬蛻於穢濁以富貴爲械穽爵祿爲銜勒車服圭組爲桎梏若將凂已而弗之顧者蓋欲不凋不琢以全其天也今考存亡於詩書稽得失於六藝酌是非於禮樂虞情欲於刑辟擇利害於械穽慮吉凶於銜勒徴善惡逺嫌疑於桎梏由是奔尺寸走纎毫如蟻之集鮏羴蛾之投爝火或突梯或鴟夷或如脂或如韋或睢睢或盱盱入則廣廈而居出則列駟而馳所至則舎者避席煬者避竈而弗恐弗懼弗聞弗見無味之天至是蓋不一鑿而止矣夫儵與忽一鑿而混沌死今旣鑿之又鑿之不一鑿之𨿽欲不亡得乎此其所以名庵吾不知其所本客曰子以詩書六藝鑿子之天猶華子以魯儒生之治其忘疾乃更操戈而逐之也使詩書六藝而可逐也則子又將操戈以從其後矣𨿽然庵也者古之所謂蘧廬今之所謂逆旅也人皆可以托宿而去豈子之所得私哉故愚如顏子淵魯如曽子參拙如周茂叔亦未嘗不以禮樂爲序六藝爲戶詩書爲府刑辟爲輔也若夫處富貴而不事突梯殘爵祿而不務滑稽乘軒被服而不睢不盱執玉紆組而不脂不韋固未嘗不蟬而蛻不鴻而飛此不夷不惠揚子云所謂可否之間其殆庶幾也耶由是而觀則子之天鑿耶未嘗鑿耶亡耶未嘗亡耶夫置是庵於可否之間昔舎者避席今且與之爭席矣則未始鑿未始亡也子以爲不知所本豈欺也哉豈欺也哉或曰庵在巨區笠澤之間去魯數千里而與泰伯仲雍所逃荊蠻之地相近主者朱姓疑卽陶朱公之後客則韋羌山人夷白子也是歲上章困惇閏月甲子書

松泉亭後記

初周君徳新之居淮西也日與搢紳子弟讀書鼓琴於松泉之間自以爲天下之樂無以加於此矣及出遊四方而金陵錢塘武夷天臺皆以山水之勝名天下慮無不窮深極幽以肆其所歷而松泉所見亦以廣矣然未嘗不解鞍徘徊停策踟躕終日不能去也已而超擢省垣從事機幄朝夕相與將相公卿上下以周旋皆軍國生民之務也自是率居無寧歲出無常所然松泉之勝則未嘗不往來於懷故所至輒以命亭禦史孟侯旣爲文以記之矣間又謂余曰不可以無言也昔人有隱於逍遙山谷者天子問以所須曰荗松淸泉臣所須也夫旣已隱矣而所須猶有待於松泉豈松泉固隱者之所得私乎徳新在淮西時以所居松泉不足以盡大觀故去而遊於天下山水之邦以極其勝今已出而仕矣其所須以適其適者宜若與隱者異矣然所寓猶以松泉命亭而人或弗諭也余則爲之解曰茂松淸泉世之所賤軒冕圭組人之所貴昔天子問隱者以所須蓋欲以所貴易所賤也而隱者不屑焉今徳新旣已有其所貴而猶不忘其所賤𨿽所處與隱者異須而所樂與隱者同趣此惟遊於物之外者爲能然也方今天下多故淮西最先被兵而松泉之亭得無已鞠爲榛莽狐兔之墟否乎而向者所謂山水之勝如金陵武夷天臺者又舉目有風煙之異𨿽欲如曩時窮深極幽以肆其所歷不可復得而東南都會莫盛於錢塘然山川人民僅存於百戰之餘者蓋亦憔悴無聊極矣此徳新所以不得已其胸中所素抱負者自髙於軒裳圭組之外而其入則贊廟謨出則參機要鞠躬夙夜弗遑食息者其志蓋將左右公卿將相披荊棘剪榛莽逐狐兔而殱之天其或者復使斯民有所休息則山水之勝庶幾復可以解鞍停策窮其深而極其幽然後脫軒裳解圭組還之朝廷乞身歸老而茂松淸泉隱者可得私也嗚呼天下之樂復有加於此者乎然非遊於物之外者不能知也故余申其說爲後記書之亭中以劵且以釋或者之弗諭云至正二十年六月乙巳記

夷白齋稿卷二十九

欽定四庫全書

夷白齋稿卷三十

元陳基撰

記

重修三皇廟記

自國都至於郡邑前代所崇祀者社稷孔子而已其祀伏羲神農皇帝爲三皇建祠一仿儒學設祭用春秋之仲月而以醫者主之則國朝之制也平江爲東南甲郡廟之初創顧不足以稱神明之居大徳辛丑郡侯嶽烈始卽吳縣故址廓而大之至順辛未郡推官李君徳貞至正丁亥郡守蕭君義更相繕葺而廟與學遂爲他郡之冠至正戊戌今江浙行中書省左右司卽中吳陵周侯仁時守吳郡吏肅民勸稱爲良牧而尢以興學報本爲先務醫學教授郡人林君義奉以周旋將事惟謹凡祭祀之品物師徒之廩稍與夫金帛之出納周侯責成乎其上林君贊任於其下而銖黍之積絲寸之累麤有嬴余則爲諰諰然圖所以興其廢而補其敝自丁亥至今凡蕭李二君之所經營塗塈中而爲殿堂旁而爲兩廡爲先賢祠爲齋舎爲庖湢前有門三爲靈星之門爲宮墻爲井亭覆者腐者螙而甃者亦葺而疏矣由是修其大不遺乎其細治其內必務乎其外其爲役也靈星之門爲最巨舊以木爲之今則易之以石閎偉尊嚴人用攺觀而神明如在至是而益稱矣庀工於二十年庚子四月戊子告成於八月戊申事旣就竣學之人相與伐石來徵文以爲記昔者孔子刪書斷自唐虞以下及系周易則歷敍庖犧神農黃帝而太史所紀三皇氏見於史記與今之所祀者不同然自書契以來所謂上古聖人繼天立極開物成務復有盛於系辭之所稱者乎國家損益百王修崇祀典而醫家者流行得奉牲幣粢盛籩豆之儀與郡邑守令駿奔升降薦獻廟廷如博士諸生之事先聖宣師者始於國都達於天下而周侯職掌承宣林君政隆醫教能以其力之所及爲其所得爲而人存政舉足以迓續前猷風勵來哲若此是皆有可書者爰不辭而爲之記俾刻之石年月日

杭州路重修仁和縣記

杭屬縣附郭者二仁和與錢塘也仁和在吳越時爲錢江縣宋興國初易今名故在余杭門之內紹興間縣令孫延直徙治招賢坊其遷麗府之南左偏而與錢塘縣四隅錄事司並爲東西序則國朝大徳間也至元仍紀元之五年己夘達嚕噶齊穆爾哈瑪爾因其舊而繕完之距今蓋二十餘年矣上棟下宇內垣外墉蹇撓陊剝凜乎其將墜而卒未有能剔其螙而支其傾者至正二十年庚子總管吳陵謝侯節修復舉庶政務以先後爲次第環視列廨所宜振而新之者殆莫斯爲甚爰命度材鳩工而達嚕噶齊北庭伯嘉訥侯韙之同知總管府事邵君勝初治中劉君堯忠因力贊之中爲治事之堂旁爲兩廊右爲架閣庫前爲譙門屋以間計者二十有三其增創則退食之防居堂之後幕賔之舎居堂之左屋以間計者九葺堦爲闌楯周於外者爲之墉以文計者一百五十有奇椅榻之具器皿之需與凡所宜有者莫不畢備是役也經始於閏月丙寅告成於九月庚申工以日計者一百一十有五用錢以緡計者若干董其事者主簿王欽徵文以爲記者縣達嚕噶齊長安髙摶也杭爲東南會府省憲百執事實蒞焉承平以來職守令而司民社者非無器望才能之逸也然每每殫精於簿書鞠躬於賦斂獄訟糾紛之末而敝敝焉糜歲月以俟踐更者相踵也由是視公宇不翅如傳舎尙遑慮其危且墜哉乃今工不重費民不勤勞而植撓扶騫剔螙而支傾者顧有須於兵革旁午之際而往者之所忽來者之所戒政之善訓也侯能不以傳舎視官府矣居其居而職其職者第勿以踐更玩吏民則仁和其庶幾乎書以畀之俾刻諸石以俟後之葺者尙有攷云

松雲巢記

松可巢乎曰可上古未有宮室民居橧巢之上則松可巢也云可巢乎曰可李白愛廬山五老之勝乃賦詩曰吾將此地巢雲松則松與云皆可巢也夫巢於未有宮室之時則有巢氏之民皆是矣後世旣易之以宮室而人民復有巢者乎堯之世有巢父焉堯之野無遺賢彼父者安得而巢乎蓋上有堯爲之君下有舜與禹臯爲之臣父之賢列百執事亦八元八愷之倫也矧其世已治民已安如父者非不得已而後巢者也以堯之世爲可巢焉而巢非其所以爲善也若白者又何爲而巢耶尙論其世則白去父逺矣夷考其人則亦百世之士也使白居百執事之間則黼黻皇猷彌綸帝載𨿽未能致其君於唐虞然傳之後世亦豈易以淺近窺哉惟其一遇時君遂擯不用於是與賀知章司馬子徽之屬汗漫於江湖逍遙於八極此其得已非得已蓋可知矣然五老松云一經品題千載之下膾炙人口是以世之瓌瑋卓犖閎矌而不覊者每誦其詩若見其人𨿽或迹顯勢崇而蟬蛻污濁之心未嘗不與造物者遊於有巢氏之始就予所知而言如髙侯元善敭歷樞省其迹顯矣名利勲猷其勢崇矣然室居委巷而不以爲隘地僻郛鄙而不以爲陋且搆亭鑿池環植花竹自題曰松云之巢每退食休沐輒撫琴詠詩尙年乎其中而禽魚下上雲霞出沒不越戶庭而城市山林翛然自得侯將竊附於李白歟然率百執事之賢日遊廊廟之上其出處與白異矣將自托於巢父之流歟則飲食起居未或一日而去宮室也然則巢惡乎而在侯之巢不松而髙不云而深不上古而安不五老而勝而亦未始不偃仰於松云逍遙於上古而超然於五老也蓋居廊廟之崇而志在林壑處宮室之奧而情寄物表故以侯爲附李白者固失之矣以侯爲托巢父者亦未爲得也余將扶策以從侯於不夷不惠之間侯其許之乎侯應曰諾因書以爲記侯燕人也今爲淮南行中書左右司郎中余則韋羌山人陳基也

六栁莊記

昔者陶靖節旣已不屑爲縣令浩然賦歸與造物者遊於羲皇之上矣其視世之軒裳圭組聲色子女與夫宮室狗馬之奉不啻如鮏羴穢腐蟬脫而去惟恐其或凂已也然而猶以五栁自號彼五栁者亦何與乎靖節重輕哉近世徐節孝以至行髙天下所居有三栁因自比靖節而流風餘韻至今不衰檇李沈君達卿起家儒林敭歷臺省由丞相掾擢拜南行臺監察禦史尋執法行中書爲理官其出處與靖節異矣所居有六栁遂以名其廬曰六栁莊其於靖節亦豈聞其風而興起者乎達卿由布衣拔畎畆靖節以世冑樹風烈節孝以至行立師道皆人所難能者達卿爲親而仕且三十寒暑矣其識量髙明議論倜儻蓋古之遺直也今以三尺爲已任出入廟堂爭論曲直靣折是非務必當而後已其爲事蓋亦人所不易者而處之如公輸引斤動中程度然退則蕭然一室左右琴書間與賔友舉杯賦詠上下古今而言不及世事於是六栁者亦將節孝相望於五栁間由是觀之予其同而略其異可也夫靖節百世之師也世不得而用之節孝獨行之士也世莫得而遺焉達卿用世之士也亦顧所用何如耳古今人不必同不必不同要其歸卒無不同者君子亦同其心而已矣達卿殆所謂善學栁下惠者非耶或曰節孝之栁少於靖節者三達卿之栁多於靖節者一其不同較然矣而子獨以爲同何也嗟乎栁豈以多少爲哉顧所以相望於栁之外者非或人所知也達卿曰善遂書之

夷白齋稿卷三十

欽定四庫全書

夷白齋稿卷三十一

元陳基撰

記

退思齋記

會稽蔡君彥文由諸生起憲曹歷郡漕史辟掾行中書擢江浙行樞密府爲都事所至以才諝賢能稱者蓋三十易寒暑矣今年登指使經儒緯律師古不少懈敏事力行未嘗擇利害及退而思則又未嘗不拊躬自訟者其自刻勤篤蓋如此嘗讀書至晉士貞子所稱荀林父之事君也進思盡忠退思補過因嘆曰此春秋之賢大夫所以爲社稷之衛者乎吾𨿽無能爲役嘗受教於君子矣乃自題其藏修遊息之處曰退思齋以余辱有一日之雅俾申其說而記之夫士之爲士也孰有大於事君者乎其所思也孰有先於君之事乎思者何思所以獻其可而替其否也君好賢吾思進之惟恐其或不先也君好佞吾思逺之惟恐其或後也君惡諫吾思犯之惟恐其或隱也君喜讒吾思去之惟恐其或弗亟也充此類也亦可謂盡忠矣於是退而思曰吾所進果明且哲乎吾所逺果便且巧乎吾所犯果直道而所去果變白爲黒易是爲非者乎吾補過也類此其殆庶幾矣又退而思曰吾責難於君者欲其盡君道也吾盍盡其道乎君有缺吾思盡其忠矣吾有缺將孰盡乎吾師古人焉爾此彥文之於林父所以善師古也善師古者無他亦拊躬自訟而已然余聞之賢不肖異思彼思招人之過以爲直利口捷給以便辯從臾比同視喜怒爲毀譽以爲智此所謂小忠大忠之賊也林父疾之如仇讐賤之如禽犢惡之如鬼蜮如虺蜴者也彥文之所以勉其在此而愼其在彼朝焉而兢夕焉而惕閔閔焉不遑寢食者蓋將奉以周旋盡忠社稷師古之力也詩云髙山仰止景行行止書以爲記非徒以私彥文也亦將以自朂云爾至正二十年夏五月甲子

志學齋記

士之志學猶農夫之志於耕焉易其田疇修其疆畔先之以耒耜申之以耰鋤而參之以錢鎛時其農祥晨正以樹藝之凡庶艸稂莠非其種與夫百螣之爲苗者耘耔之茠刺之勿使滋且息焉然後谷之庭者碩堅者好而蒸嘗薦享衣食之源不匱詩云曾孫不怒農夫克敏甚矣學之有類乎耕也古之聖人無不學堯學乎尹壽舜學乎務成跗文王學乎師尙父武王學乎郭叔孔子之學無常師然要其歸則祖述堯舜憲章文武也唐虞以降聖人有其徳無其位言焉而爲天下法者其惟孔子乎故士弗學則已學則必學孔子焉學孔子者無它亦猶農夫之師后稷而已故曰積耨耕爲農夫積禮義爲君子孔子三十而立四十而不惑五十而知天命六十而耳順七十而從心所欲不逾矩皆由十五志學以積之彼學奕秋之爲數者亦必專心致志而後得焉今吾等爲孔子之徒誦孔子之言豈訓詁而已哉文詞而已哉博聞彊記誇多鬭靡而已哉由灑掃應對積而至於正心修身始以成已終以成物此孔子之所以詒謀後世者也傳曰人一能之已百之人十能之已千之𨿽愚必明𨿽柔必彊甚矣學之有類乎耕也行中書椽古滕卜君師顏以志學名齋𨿽鞠躬王事戮力戎行而藏焉修焉遊焉息焉之志未嘗不閔閔焉如農夫之望歲師顏之志亦尙矣夫人情爲田禮以畊之義以種之講學以耨之而異端百家之說爲我庶艸稂莠螣賊者又耘耔之茠刺之惴惴焉惟恐其滋且息焉歲云秋矣庭者碩矣堅者好矣孔子所謂而立立此者也所謂不惑不惑此者也知天命知此者也耳順順此者也從心所欲從此者也始無扞格不勝之憂卒免過時難成之患近不汩沒於功利逺不躐等於空虛窮則遁世而無悶達則化民而成俗此學之所積如衣食之源生生而不匱甚矣學之有類於畊也師顏於此奉以周旋蓋將積之以化民成俗者也書以貽之以勸同志勿誚以舎已之田耘人之田哉

臥云軒記

行中書右丞吳陵王公卽居第東偏築室若干楹壘石爲小山引水爲池沼藥畦花徑紆廻委折朝光暮景與云日爭變間與所知角巾笑傲舉觴酣適詠歌夷猶浩然有敝帚軒裳蟬蛻富貴之意每自誦曰世無赤松子則範少伯張畱侯何如人也因自題其室曰臥云軒黃鶴山人最善畫凡卉木煙霞山光水色可以狀夫軒之勝者慮無不曲盡其致士大夫因相與傳玩之且曰王公人之人傑也曩在畎畝已有憂天下之心今以內聖外王之學尊主芘民之道出將入相爲時宗臣稱布衣之極矣於是一丘一壑以臥云自髙不亦善乎又曰夫云隨時而隱見因風而捲舒者也故在泰山則觸石而起膚寸而合不崇朝而雨於天下在赤松則禦之以上下爲雨師以事神農在少伯畱侯則乘之以從勾踐漢髙談王霸爲萬乘師由神農至今不知綿歷幾千百載矣黃帝時嘗以紀官保章氏嘗以占歲漢世祖氏嘗以名臺今公所處則少伯之位所行則畱侯之道所掌則黃帝氏之官所致以爲丰穰則保章氏之歲所策勲以埀不朽則漢世祖氏之臺也由是觀之赤松不可及矣然爲雨師以福四海是未嘗忘乎斯世之少伯畱侯宜無所可否矣然三致千金之產是貨殖之流公之所不屑爲者也若夫閉門辟穀似無意於世間之事矣然卒以計定太子安劉氏此社稷之臣公所忻忻然慕之者也彼南陽東山之徒識者不以其堅臥爲髙而以其復起爲賢九原可作公其與之乎吾聞古之君子動不違乎時靜不外乎物故散之則彌綸覆六合云之迹也斂之則消液入無形云之心也迹可畫也而心可言乎𨿽然姑爲記以俟忘言者至正二十三年癸夘四月乙巳記

深雪軒記

浮圖師金上人主嘉禾之天寧寺作室於方丈而堊之因名曰深雪軒或者議焉曰深雪云者唐詩人之語也上人遊戲翰墨防萬物以陶寫其性靈其於詩人所謂前村深雪者幹太和於歲寒運天機於言外蓋必嘿有會於其心者矣非徒堊其室之謂也又曰上人禪者也禪之祖有侍立少林而積雪至膝者上人宴坐斯軒澄觀物初豈欲神而明之而與其祖相望無色無聲無垢之天乎或又曰詩人之所謂托乎物者也禪者之所立外乎物者也今上人之名軒其托物乎則上人外物久矣其外物乎則所謂黙會於前村相忘於少林者有未易以淺近窺也由是觀之雪一而已而有詩人禪者之意上人合以名其軒蓋非得已也而或者議焉又豈得已乎噫以不得已之言議不得已之名名可議也而非名者意在言表無色無聲不可得而議也然則議其可名者而其不可名者它日更詳議之可乎上人曰唯唯因爲記或者之言書之軒中以伺上人字西白吳郡人爲之記者夷白居士臨海陳基也

夷白齋稿卷三十一

欽定四庫全書

夷白齋稿卷三十二

元陳基撰

題跋

跋陳汝資書其弟汝泉詩後

余年二十許時識四明陳先生汝泉翁翁時年五十餘矣越二十有七年從其嗣子桱獲觀翁兄教授君所書翁十八歲時侍其先公祕監府君中秋飲酒所賦五言三韻七首蓋翁以學問文章世其家業而老蒼峻潔之槪已見於少年如此夫以祕監公爲之父教授君爲之兄詩章翰墨輝映於玉昆金友間而故家文獻昭然未冺於此蓋亦有可徵者矣嗚呼翁今不可復作而嗣子桱伯仲又能以家業爲己任引之弗替君子之澤其未艾乎至正二十年九月甲子臨海陳某識

跋李伯時追彘圖

蘇長公謂有唐之盛文至於韓愈詩至於杜甫書至於顏眞卿畫至於吳道元天下之能事畢矣識者以爲知言宋三百年文章大手筆如歐陽公諸君子不待言矣至於書畫名品如李伯時軰蓋亦極天下之能者今觀蔡君彥文所藏追彘圖人馬態度極唐人以來番騎之妙宜其爲世所珍玩也至正二十一年五月甲子識

跋蘭亭序

蘭亭定武舊刻承平時亦不多見此本故內翰王公以爲趙公閒閒家故物自趙公至今不知更幾變故矣況趙公之前又所不論耶世傳墨寶所在若有神物呵防之不可以其爲迂而不可信也蘭亭序旣徇塟昭陵天下遂以定武本爲書法之宗此本𨿽字畫差肥然書家者流觀其位置猶可溯流求源而永和之遺風餘韻隱然可見未可以世諦紛紛而遽有所優劣也

別峯講師所藏蘇文忠公帖跋

蘇長公文章气節爲天下萬世所宗𨿽尋常往復尺素中而忠君愛國之心未嘗不惓惓也別峯上人遊乎方之外視公遺墨如同法寶亦可尙也

跋蘇文忠公自書前赤壁賦

余偶過東武山與寶林師語已覺精神蕭散又出蘇長公自書前赤壁賦對山展玩無異泛舟從公之快此亦一時之奇遘也

跋饒參政艸書後

余嘗怪古人評書而艸獨以聖名夫書而至於聖亦精矣然夷攷其人皆有超世絕俗之才不獲盡用於世故於是焉發之昔韓文公論書至於堯舜禹湯治天下並稱有以哉臨川饒公介之學問器識卓然爲士大夫翹楚而其向用於世蓋所謂鷙鳥舉而風迫之也書特其餘事耳然近來所書尢瓌詭逸羣可喜公豈欲以書擅名當世哉然觀其飛走之勢殆不至於聖不止也

書朱云傳後

漢成帝舉天下以聴大將軍王鳯西內寵趙氏史稱其容受直言豈以其不殺朱云而云爾乎然劉輔以諫立趙后論爲鬼薪王章奏王鳯不忠而抵極刑朱云獨以廷辱張禹而得不死蓋趙氏內嬖也王鳯外戚也張禹師傅也師傳視外戚內嬖其情孰親孰疏則三人之得罪從可知矣當劉輔之系祕獄也帝之怒豈辛慶忌等所能解哉然輔所以得減死一等者徒以立趙氏非元後意耳及遣定陶共王歸國實鳯以計推逺之王章不忍以帝兄弟之親而爲鳯所間乃上奏皆切中鳯罪上亦一時感悟然定陶王之勢不如鳯加以太后一不食𨿽百王章鳯無憂矣此鳯所以偃然居位而章不免於僇也朱云見劉輔王章皆以言坐罪張禹以帝師傅與鳯並領尙書略無幾防匡救意乃發憤上書願賜上方斬馬劍斷佞臣一人以勵其餘其言斥禹不及鳯而所謂臣得從龍逢比干遊於地下足矣未知聖朝何如又足以感動上心故辛慶忌一叩頭𨿽扳折殿檻有所不問然則所言親者罪重疏者罪輕向使云一言及鳯則斬馬劍反以加云𨿽欲居鄠田乘牛車從諸生不可得矣而謂成帝能容受直言可乎嗚呼成帝在位直臣亦不少然自劉輔得罪而嗣子不立王章寃死而權移外家𨿽有不易折檻以旌直臣之言亦善善而不能用惡惡而不能去漢欲不亡得乎當是時朱云不以諫顯名平林一匹夫耳云旣以諫顯則華陰守丞嘉𨿽以云薦坐罪亦無憾吁若云者亦誠忠直丈夫也哉

書趙冀公墨梅後

有故宋趙冀公墨梅石刻在吳中虎丘寺此內本監郡西夏六十公子約所藏以爲珍玩者也余嘗觀其新英靜秀有冀公少年機警之風其盤根錯節似與金人戰髙頭而橫斜勁拔之勢又似率眾突騎應策奮擊金人呼聲撼山谷之時其寒梢挺特有直而不撓之意仿佛論李全必叛義形於色而請兵討賊以安社稷之气𨿽賁育不能奪也至於風霜搖落之餘而貞色凜然气淩羣木又儼若筋力旣老而衛國之志不衰嗚呼壯哉公之大節若此亦可謂社稷之臣矣宋自端平以來捍禦淮蜀兩邊非其材館賓客卽其偏禆將校當時倚之如長城有以夫惜其兩參政府而不得安於朝廷一命右相而不得宅夫百揆而雄才大略僅一見之武功是猶梅之不得盡其和羮之用而楂梨橘柚之屬反得效其滋味於爼豆間此豪傑之士所以不能無遺憾也公在淳祐間上疏論天下事莫先用人用人莫先牧養牧養莫先寛厚今監郡公以寛厚之政治吳吳人恃之如金城湯池使其居朝廷贊百揆際冀公所不得之時行今日所欲行之志等而上之則於公乎何有且冀公之聲名不待畫而傳監郡公之玩賞不待梅而見然觀其畫而思其人因其意而知其志則斯捲也豈可少哉

夷白齋稿卷三十二

欽定四庫全書

夷白齋稿卷三十三

元陳基撰

碑

精忠廟碑

自古將帥功臣身任社稷安危而存沒始終之際凜然有君子風百世之下至以其墳廟廢興觀時政之得失如故宋太史忠武嶽鄂王者豈非以其人死而不朽而人心天理故自不可冺哉蓋王之沒也蓋二十有一年孝宗嗣位實始以禮塟王父子於杭錢塘縣西湖之北山王之孫制帥府尙書珂相繼請於朝以功徳寺曰褒忠衍福復剏祠基側賜額曰精忠尋置田若干畝蘇之昆山以奉烝嘗咸淳戊辰四世孫運幹通復置吳興田若干畆命僧甲乙主之運物故寺廟浸廢大徳辛丑子孫之在江州義興者相與裒材率力繕葺復完久之疏屬有爲浮圖氏者盡剪棄前人所封植而歲時所恃以追養厚本者至是復委地矣泰定攺元寺主僧可觀獨以祠事不復爲已憂朝夕扶伏走公卿士庶間蓋十有三年爲至元仍紀元之六年庚辰郡經歷李全初嘉其義募郡人力而新之亦旣勤只至正十九年已亥十二月妖冦犯杭先是行省左丞達實特穆爾公與大尉吳陵【缺】

張公以兵屬本省平章政事兼同知行樞宻事張公【缺】鎭杭自冬及春防百計攻城不利乃縱賊四掠燒民居發塜墓三月辛丑大戰數合是夕冦潰斬首數千級生擒者以萬計防平吳陵公命卽故址作新廟經始於【缺】月【缺缺日】落成於【缺】月【缺】日【缺】中爲正殿凝土爲王像而配享者子則宋忠州防禦使繼忠侯云將則宋閬州觀察使文烈張憲而下各就序前列廟門東西爲兩廡後爲燕寢則祀王父母洎夫人餘四子武略郎雷中大夫霖朝奉郎震修武郎霆女與諸孫咸在焉閎邃靚嚴視前有加而安僧之居候賓之館昔之所常有今無不偹仍命僧甲乙守之而蘇湖之田則俾郡守謝節量其出納著成防刻之碑石毋令私有侵耗焉甫竣事平章公率僚佐致祭廟廷且曰世以鄂王功官位望與張魏公浚等並爲中興名將至論文武仁智用兵如神慨然以恢復之功自任忠義之言流出肺腑則諸葛武侯以來不多見也當其長驅中原轉戰千里此其心豈忍斯須忘君父之辱哉使天而克遂其志則祖豫州不足多道而秦檜乃忍使其自壞萬里長城如劉宋之殺檀道濟於是兩宮魂魄卒從晉懷湣於地下而神州宗社鞠爲丘墟此誰之罪歟我國家恩覃異代王父子以至部將旣以封崇列爵光賁泉壤而太史氏又論次其行狀列而爲傳矣獨其忠貫日月勲重邱山始終大節事關世風在祭法所當屍而祝之者蓋缺如也乃上疏朝廷請與山川羣望歷代聖賢忠烈之在祀典者並著令甲所以昭往烈勸方來禮也公俾書廟廢興歲月於石某不敢辭乃作辭並刻之其詞曰昔宋中葉國步危宗廟失守九鼎移兩宮防塵四海悲王獨自誓扶起之河潰山崩徒手支長驅中原屢搴旗敵气已奪走且疲讐報恥雪復舊畿忠孝堪與靈胥期讒臣當國肆罔欺勲業埀成又復隳長城自壞大廈敧耿耿忠誠天地知西湖之曲北山隈鬼神防持南拱枝爰立新廟倚翠防子祔血食將校隨白蘋爲羞雜江蘺吳田有稷牲膾肥擊鼓考石嗟嘆吁王乘雲車駕丈螭左右列爼參兩儀麾叱靈霳命雨師福澤下土五穀滋鈞天無讒究厥施永配山川歆無違

墓志銘

陳隱君志銘

隱君諱謙字子平姓陳氏吳人也甫兒時卽知事父母三十始受室諄諄色養退則率諸生講說周孔孟荀壹是以修身事親爲務年逾五十父母尙無恙父疾革思鱖隱君進惟謹父沒後終身不食鱖事兄訓甚恭訓字思敬爲吏不爲茍同在兩浙醝臺時嘗粥所乘馬書畫器物俾所知營什一自給所知死妻操錢子母歸思敬思敬謝曰生享其利死餒其孤此市井薄道吾弗爲乃悉以錢畀之及役滿徒步歸家則窶甚隱君曰吾兄能若是復何尢乃竭力周旋惟兄所欲爲人謂思敬爲亷吏隱君實有以贊成之京口孫子翌隱君爲忘年交有女貧不能嫁隱君許助之後十餘年孫病卒隱君曰吾死欲見孫君地下卽持資走京口爲畢嫁事初隱君事林處士寛寛授隱君業試有司隱君從就試屬兵卒搜撿懷挾者待士甚無狀因嘆曰道喪至此尙可以僥幸得失爲哉歸卽棄舉子業屏除世好潛心六藝旁搜百家而守之以約嘗從兄北客揚潤南寓杭累數歲不與人事接日從士紳髙世之品揚確論議爲文章出入古今尢善詞賦詭麗舂容機鋒防世故內翰蜀郡虞公金華黃公今晉寧張公與諸老之在朝者交口論薦隱君宜在朝廷宣揚太平之盛隱君辭謝乃僅承制行省署思敬由掾吏陞照磨佐分省軍事於常之無錫間謁告歸裏第會郡事蹴語妻曰吾分必死矣謂隱君汝無官守宜自爲計隱君曰兄在吾何所之少頃兵突至廹思敬隱君以身翌防之兵怒斥引出隱君復求入見思敬已殪卽匍匐伏屍哭甚哀遂並遇害思敬妻王氏與老奴王乙亦經死旦日門人範文綗訪知隠君兄弟皆死狀因泣求屍得之蓧橋下水中猶兄弟相倚而立故人成元章白其事於府爲具棺斂且求其子詒屬陳氏於時隱君年六十七矣文綗奉二君柩塟吳縣天平山先隴側至正丙申二月癸亥也隱君娶碩氏恪修婦道先卒生子一詒女二長適範伯嵩次適阮文通隱君著述甚富兵燹散失獨所著周易解及古今雜詩二十四首得之灰燼中越七年詒奉文綗狀來請志銘某哭曰隱君兄弟存時時人爲之語曰陳氏之子一儒一吏孝友豈弟今不幸俱遇兵死豈善不足恃哉且人孰不死而獨哀隱君者哀其義不茍生死不求幸而免也嗚呼隱君之志亦烈矣乃論次其言行爲銘曰其學也匪谷其集也擇木載翔載伏而巢以義覆孰仁其雛猗徳不孤我作銘詞以惇薄夫不亦悲夫

袁處士墓志銘

處士諱徳昌字子潤姓袁氏其先汴人宋初以進士起家曰仲賢仲賢之後有提防京西刑獄者於處士爲六世祖建炎間南渡居吳今長洲之蛟龍浦有東袁有西袁蓋以其所居別之東袁有靜春先生博學好著書家居不幹祿實處士之諸父處士則出西袁也曾大父諱邁大父諱義父諱英發處士身長七尺狀貌雄偉天性淳厚讀書務明大義縱觀前史知古今理亂人物賢愚逢時治平雅志肥遁世居沃壤深疾流俗侈靡之習嘗曰我家本業儒賴祖宗遺澤有屋可以蔽風雨薄田可以供伏臈遺書可以訓子孫浮湛鄕裏偃仰卒歲亦云足矣獨念先大人好施予今力𨿽不及幸歲無水旱螟螣公上之須麤畢追養之禮不缺子弟之教不廢尙能節飲食爲親朋一日之懽每歲時花月鬥酒相勞𨿽乏兼珍之供雞黍菽水亦可以娛親族有不能自振者周之無吝色佳日良辰則與所知放舟湖山間訪前代名賢故迹徜徉自得有曠世尙友之意嘗誦仲長統樂志論而嘆曰人生行樂耳縱富貴何爲哉至正六年卒於家得年五十有五以九年【缺】月日塟吳縣胥臺鄕穹窿山【缺】鳩之原娶朱氏子男五人曰禮曰信曰良女二適葛大祐朱珍孫男五人稷穆穰稚種孫女三人仲子信好學而尙文處士旣塟之明年信奉靖江李衍之狀來徴銘南渡以來故家如袁氏者固不少然求其處身修徳茍可以及其族屬友朋者輒口體之奉爲之恐後用此終其身如處士者不可多得蓋將以是貽其子孫也夫嗚呼是宜銘銘曰維逢也時有蘊弗施維藏也固有蔚斯樹維銘也弗忘有後斯永慶

天騏侄壙銘

天騏陳氏子年十九其父伯淳至杭見其族伯父基時同來者叔侄九人畱而不去者五人天騏最少而知務學問某於伯淳同髙祖而天騏之祖諱屺爲人信厚以言行重州裏天騏兄弟【缺】人天騏嫡且長其來杭也某延師俾習舉子業未幾某寓吳門屬天騏受經於會稽趙本初忽得軟足疾臥不能行醫者趙以徳診之此痿痺少年嬰老病𨿽多投藥無益宜取薟艸九蒸暴爲丸服之藥未成而疾革急延醫視之百方不能痊竟死卽寓買棺殮之値時用兵又暑甚酷不免於火函骨寄慈濟僧舎尋塟杭北山嶽武穆王墓側若干步死以至正十二年六月二十一日塟以明年【缺】月【缺】日銘曰芝蘭斯植霜露萎之璞玉甚美伊孰燬之生非不淑命有短修塟近忠烈庶亦無尢嗚呼哀哉

墓表

秦君墓表

淮南秦君沒塟昆山惠安鄕南岡之原門人私謚曰孝友先生監察禦史張君士堅題其墓曰孝友先生之墓君諱玉字徳卿其先鹽城人四世祖統制府君慶扈送南渡因家崇明東沙曽大父棟大父梁遊太學爲上舎生父庚咸淳末試通州第一入國朝徙居太倉隱居不仕君八歲孤卽知家世本末旣長浸淫經史百氏獨不喜爲舉子業家居講授二十年事母兄盡子弟道母顧氏沒未塟比卒哭裏中失火偪君室君伏柩號泣火爲自滅族有侵其田者君弗較且與之劵道拾遺金訪還失主僕執盜之竊布帛者縱之使去於是咸稱君爲長者所論著有詩纂學庸標說雜錄漫稿若干捲州部使者亷君卓行將疏上褒論薦之君意不屑也至正四年二月二十四日卒於家年五十有三配顏氏子男二人曰約有文學曰璧先卒女二人長適某次先卒秦氏自統制府君而降皆能世其學君𨿽晦弗售然以孝友爲鄕先生亦可無憾矣余𨿽不及識君辱與其子約防約泣謂余曰先君子之墓未有表莫子爲宜遂爲書之以告其後人云

夷白齋稿卷三十三

欽定四庫全書

夷白齋稿卷三十四

元陳基撰

傳

湯婆傳

湯婆者臨賀人也其先姓錫氏世傳當殷時嘗媵有莘氏與伊尹鼎爼同事湯因更以湯爲氏周成王時太公立九府圜法其族有配金父爲長男爲適婦者嘗得異術於上淸童子夫婦俱衣五銖服以通於神明最爲世所貴後漢有錫光者蓋其苗裔也子孫生產桂陽山谷間往往出而效用於世日煆月煉大小方員惟人意所欲以故皆器用之襲婆之業者不問貴賤至今猶姓湯或曰上世以湯泉郡爲其湯沐邑故以地爲氏然不可考婆銀色而鉛質皤腹縮項體肥白如瓠性淡泊不嗜黍稷五味祁寒好飲熱水飲畢卽屏气黙黙擁被就牀褥鰥寡老人見其溫燠寡言率喜親近之最喜煦嫗人足足抵之盎然如春故又號之曰腳婆云旦日開喙倒腹傾所有爲傾防洞見肺肝無隱不喜近年少人雅有度量絕口不言人過歲且夏竹夫人擅寵輒虛心退避廢處閒室無幾防不快意或有扣之者婆曰吾誓與人共歲寒彼以涼徳側媚一時縱得幸如晚節何卒不與之較其不忮有容類如此

贊曰湯氏之先見於殷周之際尙矣婆稟中和之气潔已事人能視時爲進退世態炎涼不少動其心殆所謂厚施不食其報者非耶其視防夷徒因區區酒徳見稱於揚子雲氏有間矣

周處士傳

周處士名允成字允升吳人也元貞初從其父遊武林寓公毛宣慰素軒見而器重之延爲其子師嘗讀法家書慨然有用世志以夙病足不良於行遂浮湛裏閈晚復好佛老氏之言日與鄕社耆老遊人因以靜樂處士稱之吳中子弟以律學受指示者皆傳以古義其或舞智爲深文視利幹沒不顧是非陷人於不測者則必痛絕之雅重然諾爲人謀必忠最喜揚人之善不善亦不肯苟容鄕人有爲不韙者必相戒曰愼勿使周處士知也諸有爭訟曲直就處士質之必極陳利害以諭之往往有感悟者故其居𨿽湫隘戶外之履恆滿焉處士蚤孤家素貧常所往來者有所餽遺必視其義而後受獨喜濟人之急顧已力不逮則以勸鄕之好義者然未有一毫私已事干人人用是益多之咸相謂曰周處士家無儋石之儲而有髙世之行奉母氏八十餘而終無間言孝也事寡嫂三十餘年送兄姊妹若干防義也撫兄子如已子慈也今年愈髙家愈貧身後之事獨不在吾黨乎乃爭出錢買地長洲預營壽藏處士聞之顧謂子婿曰諸君子以吾爲贅世翁耶生且不知吾之有我死又遑念其他然業已辱諸君子髙義乃以勝日持酒共飲盡懽嘯歌竟日人又咸服其達云

贊曰太史公云法家嚴而少恩周處士法家者流顧藹然有長者風固有墨名而儒行者其處士之謂哉

史孝子傳

史孝子者名懋祖字時可鄞人也宋丞相忠定越王諱【缺】七世祖朝請郎知賀州諱齊卿之曾孫修職郎紹興府新昌縣主簿諱賀之孫主簿生五子而懋祖則其次子公麟之子也公麟娶越余姚趙氏久無子因禱焉已而有娠生懋祖甫三歲而母卒未幾父亦卒庶祖母莫氏與兩叔公燾公秀及懋祖二妹獨存初主簿有田八十畆爲錢塘浮屠所侵主簿與公麟相繼訴官不能復家用益落至莫氏復防公壽公秀與懋祖二妺訴浙江行中書益窘不能歸乃棄懋祖及二妹於人懋祖再轉爲時貴家奴方髫稚卽能知其家世而痛其孤窮少長服勤所事惟謹往來朔漠備嘗勞苦時貴亦用是善視之每思其親輒嗚咽泣下至夜率淚漬其枕如是者十有七年時貴以罪斥懋祖因得放還江南莫氏洎公燾公秀尙無恙家徒四壁勢不能存懋祖盡變衣裝竭力奉養父骨寄僧舎幾四十年至是始買地營塟泣血如初喪莫氏俄傷足病臥牀褥晝夜呻吟懋祖扶侍療治得愈尋又僕於火體燬潰殆半復侍療半載始瘥莫氏因歔欷感嘆泣曰吾愧弗能撫若防時庸詎知垂老顧得若力乎懋祖聞之孝敬彌篤懋祖竊念賴祖父之靈復見鄕裏親戚而所恃以奉蒸嘗者惟田耳田不復則祖父之志未伸也乃奮力與浮屠爭於官史族素畏憚浮屠之勢無敢助懋祖者幸總管範公察其實悉斷還之懋祖得田卽以頒諸叔弟其有失身爲人奴者俱贖歸之擇良家子女配之公燾公秀莫氏卒俱身任其責喪葬各盡禮闔門雍睦子亦克肖云

贊曰至元年間金華人兪器之年十六被兵擄至北方公卿大夫憐其儒家子及長用薦者得官越十有九年歸爲諸曁州判官至家則親戚無存者內翰黃公爲布衣時實爲之傳史懋祖以忠定越王之裔防防孤穉轉爲人奴其困窮隱忍有甚於器之其歸𨿽未能得官然得事其庶祖母洎二叔買地塟父以孝稱嗟乎陵谷變遷世家子孫困踣流落何限其能生還故里恢復先業如懋祖蓋求十一於千百也君子曰人不涉難則智不明吾於史懋祖益信

沈母傳

沈母姓徐氏名淑淸字貞子世爲湖洲武康下渚里人至元間父昌徙城迎春裏生貞子少長躬織紝組綉以事父母父母鐘愛之許納同郡烏程沈氏子文名爲婿未幾母嬰疾貞子竊聞有言婚者卽對父泣曰不幸母病爲大人憂如不諱則罔極之痛也且婚姻不偹貞女不行彼世俗鄙陋茍然而合者尙忍爲之乎及母沒號慟幾絕旣免喪乃成婚逾年父遘疾貞子方產亟起視醫膳藥必先嘗而後進如是者月餘父竟不起哀慕殞絕日就羸哭不輟聲姑有疾割股肉食之得愈夫防明朝夕竭力治療不克瘳乃自經理其家事夫教子內外無間言子明逺服母訓受業鄕先生所從防皆瓌偉之士過明逺必請拜其母貞子不計家產必欵待俾盡懽明逺篤學蔚然以文學稱人謂沈氏有子云

論曰昔晉汝南李氏從兄父請事貴族爲門戶計其後以子周顗等貴克成其志今貞子於母病之際毅然自持者徒以禮耳非欲爲門戶計也然卒教其子以儒爲業庸知興沈氏者非貞子乎

樂閒處士傳

樂閒處士吳人也姓陸氏蓋唐甫裏先生之後恂恂寡言平生不見喜怒少年時與其兄俱習法家書見其言慘刻少仁因太息曰士不富貴則安貧賤可也何乃從事刀筆吏乎且深文巧詆以陷人於不測吾不忍爲也遂去與兄居委巷絕口不譚爵祿以樂閒自稱厭入市防謂妻子曰吾家有耒耜上世所以貽子孫者畚鍤茠刺固吾事也吾將躬耕笠澤往來江湖仿散人故事吾之志畢矣卽束書載家具竟往不反間著鹿皮冠衣褐衣從畸人逸士扁舟夷猶翛然有世外風或謂處士曰天職覆地職載日月職晝夜人居兩間朝作夕息防學壯行斯職也彼以名器不可多取則假道於仁托宿於義以遊於逍遙之墟食於茍簡之田斯不有其職者也仁義固先王之蘧廬乎處士以間爲樂其逍遙之徒耶抑茍簡之流耶處士曰吾朝作夕休無異眾人吾學不敢後吾仕則有命焉吾仰則天之覆俯則地之載晝夜則日月之明仁則願居之義則願由之吾所不茍取者名器而已爾閒者吾之所有吾安其有而樂之其職也逍遙苟簡非吾所敢知夷白子聞之曰隱者也

夷白齋稿卷三十四

欽定四庫全書

夷白齋稿卷三十五

元陳基撰

祭文

祭故平章榮祿張公文

嗚呼謂天無爲而生公耶則公之器量超乎等夷謂天有爲而生公耶則公之事業不宜僅止於斯夫力足以任天下之重而明足以燭事理之防奇謀足以坐制千里之敵而英略足以立決兩陣之機謙讓足以延攬四方之俊而威武足以雄驅百勝之師恩信足以得三軍之死力而仁義足以極萬姓之顚危而天不愸遺痛罹此極使千尋之木弗能扶大廈之傾萬斛之舟弗克濟蒼生之溺此天道之所以不可必而君子之所以長吁而太息鸞鳯豈不祥於梟獍麒麟豈不仁於虎狼蛟龍豈不神於螻蟻莨莠豈足侔於稻粱今妖鳥得以賊祥禽醜得以辱仁類蠕動得以淩介族之長惡艸得以爲佳禾之害豈天未厭亂而仁者不必壽耶抑民之無祿而淪胥以死者不必救耶何公之不幸一至於此而蒼蒼彼天竟孰屍其咎耶然公能以貴下賤而不肯屈身以從賊能以仁伐不仁而不能臨難而辱國能厲聲罵賊而不能與之俱生能視死如歸而不能食不義之食蓋公之生也民有父母君有股肱公之死也豪傑失倚賴君子失依憑獨忠肝義膽通神明而貫金石英聲盛烈掀宇宙而震雷霆上可以爭光於日月下可以垂休於汗靑此所謂沒而不朽者在公可以無憾矣然復讐之義不舉則終天之恨不平四郊之冦壘不除則九泉之目不瞑某等之所以痛哭流涕而不能自已者以首見招於麾下繼辱薦於朝廷義𨿽均於僚佐恩難忘於死身旣不能漆身吞炭報知於國士又不能奮椎操匕效死於賊庭惟鞠躬盡瘁恪勤於王事夙興夜寐勉彊以力行臨風一奠上以爲軍國慟而下以哭吾軰之情

祭沃哷亷使文

嗚呼哀哉公止斯耶豈天惡正直神好詭隨耶讜言無避者恆不利於世而秉心忠亮者不必期頤耶將蒼蒼不足問而吉凶禍福初莫知其所屍耶公之剛腸嫉惡得於天者獨厚及以言得罪戾於人者又何其顚且危耶如使正色以立朝明目而張膽則英風偉節夫豈補其缺而拾其遺耶及權幸悞國是非乃明而天不假年果孰嗇其施耶豈謇謇匪躬者道不昌皎皎不污者數必奇耶凡有識之士莫不聞風而扼腕況某也辱知於公又特殊於等夷耶托交二十餘年契濶三千餘里始終疏逖如一朝夕豈非生同年學同業而道同師耶持節南來庶幾相見以慰饑渴又豈非以一葦可杭在浙水之東西耶豈期一疾不起遽罹此痛而終天永訣孰謂魂气無所不之耶夫忠義足以正風紀气節足以厲亷隅此所謂沒而不朽者將百世以爲期耶顧親老子防而琴亡人逝質之天道則仁者有後固不可得而欺耶某也義當匍匐撫棺就次以哭知已之私念竊忝王官駿奔戎旅所不能自致者死者豈必無知耶銜哀致誠往申一奠天乎痛哉孰使涕泣之漣洏耶尙饗【原闕】

夷白齋稿拾遺

徐君孟達壙銘

吳人徐君孟達諱元震世居嘗熟之虞山考諱敬益陽知州妣虞氏封東海郡君初益陽府君之官於朝也君以俊乂遊成均爲博士弟子員精敏瑋琦最爲府君所鐘愛故徽州路儒學教授甫裏陸公徳元時客京師見而奇之元統初府君出知明之昌國州需次裏中君以佳子弟周旋府君左右進止不凡教授見而喜曰此子眞千里駒也吾屬意久矣遂納以爲婿陸氏家素淳儉教授公尢愼重務以詩書承家君旣入贅事教授公如事府君克意承順委曲偹至且以時節省府君於昌國尋丁郡君之憂哀毀盡禮居久之教授公捐館君獨以身任遺孤之責保抱扶持俾娶且有子而陸氏之業因賴以弗墜人謂教授公有後君之力也及府君以疾終益陽扶柩歸塟常熟之先隴親朋送者雲集凡塟祭百需視禮所得爲哀禮兼盡君俶儻有卓識雅重然諾樂應人之急遇事立決機警絕人而以仁厚將之𨿽委身閭裏不屑仕進而英風駿望卓然於縉紳公卿間與人交不以疏數爲厚薄臨財不茍惟義之所在方營別業於松江笠澤之上聚書教子歲時伏臘幸麤有餘將與所知優遊以卒歲不幸一疾不起以至正十五年七月七日卒於家得年四十有七妻名仲端有婦徳子男二人長曰緬果毅好學次曰朂防而克肖女一人適同郡曺元越七日丁酉緬朂奉柩塟於吳縣靈巖鄕陳灣東橫山之原嗚呼君托人之孤周人之急刻身砥行始終無怍而天不假年壽不稱徳此君子所以哭之慟也臨海陳某辱知君特厚義當銘其壙銘曰維孟達父世吳人有才弗施善其身托人遺孤力千鈞之死無怍勒貞瑉有孔勿替在後昆

夷白齋稿卷三十五

欽定四庫全書

夷白齋稿外集卷上

元陳基撰

古詩四言

題朱買臣負薪讀書圖

我樵於山我負於路讀書自娛匪鼂伊暮靡咈爾心重失我度我印旣累我綬斯若爾毋我尢我不爾怍彼美宋女亦遼以邈

古詩五言

妾薄命

妾本良家女錢塘江上居生來不出戶只學繡羅繻父母偏愛惜無異掌中珠十八許鄰里二十防葭莩低頭奉箕帚和顏事舅姑誰知輕薄壻零落在中途結髮願偕老寧不共馳驅昔有梁上燕托身君子廬今如水上萍飄泊任江湖自嗟妾命薄忍死亦須臾生女爲人婦願嫁得其夫嫁夫一失所不如棄路隅

春日江上

海宇屬淸晏乾坤大無垠憑髙馳遐觀臨流滌煩塵云日湛初霽山水蕩餘春陽徳舒桑和品彚競妍新矯矯云端翮洋洋藻中鱗感彼翔泳適悟玆涵煦均良時不再得芳年難重臻願言乘淸颷邈哉霄漢津

發大都

結髮事書史及壯服冠裳逺遊至京師永言觀國光叨逢堯舜時拔擢登明堂佩以明月珠被之云錦章驅車未及門平地生太行丈夫慕前修出處豈有常但念平生友惜別衢路旁惟願各努力矯首永相望

涿州

仲冬過漁陽風日正淒厲嗟此豪俠窟自古稱壯麗煌煌神堯業起自艱難際柰何至中葉四海皆鼎沸良由開元主養虎以自噬惜哉曲江公忠言亦何濟居人一何幸屬此承平世畊牧畿甸門聖澤湛汪濊連山接神臯旭日生爽气獨憐去國人南北從此逝

任丘

迢迢去京國行行適任丘城郭何蕭條關山良阻修日入就逆旅燈火稍綢繆薄酒不堪飲何以消我憂防防天際鴻沈沈波上鷗往者固莫追來者當自謀

獻州

驅車官道旁四野積陰沍中路忽攺轍前行屢回顧遙瞻獻州城未至日已暮﨑嶇丘隴間足趼不容錯須臾近煙火謂可情慮不覩主人面反遭邑犬怒僕夫亦已疲黽勉羞艸具饑來罄一飡已飽復何慕

阜城

憶昔日下歸已甘棲遁迹胡爲負初志三嵗四行役我馬不及秣我僕不遑息荏苒嵗月暮展轉憂患迫朝行過阜城原野霜露白一身如鴻毛苦厭天地窄

淩州

曉出淩州南晝行泥淖中一步一踟躕四顧心忡忡牽車誰氏子自言業爲農頻嵗值大水田廬爲之空家有白髮親日食憂不充辛苦事商旅庶以供饔飱維人生兩間所貴親愛鐘貧賤茍知養奚必祿位丰丈夫畏天命敢不哀人窮生世苦不偶何由卹瘝痌

荏平

客行荏平道日出天皎皎泰山何巖巖雲開豁穹昊生逢全盛世悲歌入燕趙跋踄𨿽辛苦愛此風日好關河路緜緜江湖云渺渺嘆息梁父吟慷慨令人老

谷城山

晨興發東阿薄暮抵谷城黃石去已久玆山尙崢嶸伊昔秦漢時豪傑紛縱橫卓哉張畱侯視秦如孩嬰奮椎博浪沙賁育莫敢爭顧獨奉公履俛焉若諸生授書何必多恍惚通神明卒爲帝者師功成業顯榮飄飄逺遊子天寒獨遐徵徘徊撫松柏俛仰有餘情

舊縣

披衣聴雞鳴膏車待明發蕭條古東阿雉堞帶殘月紆余入空谷躑躅尋舊轍前瞻閴無人四顧皆積雪悲風泱漭至僕夫慘不悅馳驅二十里晴旭生木末稍忻山色佳緩轡行復輟我生何不辰奔走恆歉歉賦命與仇謀艱危難具說蹉跎三十餘益嘆身世拙豈無浮海志實恐甘防缺緬懷古聖賢感激中腸熱

汶上

我行汶水上解纓濯煩塵閔子安在哉流波尙潾潾子昔當衰世不肯從陪臣我幸遭盛時言歸事吾親泰山𨿽云髙希之在其人恭惟無間言敢不書諸紳

施家莊

陸行已兼旬嵗暮成勞苦積雪兼層冰跬步憂齟齬暝投施家莊居民喜相語累日陰沍消舟行了無了勇辭所乘車側耳聴柔櫓棹歌雜吳謳頗覺羇旅人言前年夏洪河走平楚漕渠當其衝漫漶不可禦民廬悉漂沈桑田渺何許所以亡命徒潛蹤匿蘆渚乘間作盜賊往往遭殺擄我方爲饑驅願言適樂土中原不稼穡去去復何所

徐州

一昨始入舟遙望徐州郭水行已信宿甫至城下泊洪濤激長空驚風怒相薄乾坤無端倪雲水互參錯初疑鯨鯢鬭復恐蛟鼉躍篙師爲蒼茫客子俱駭愕傷哉楚君臣霸圖已寂寞空餘蘇公樓突兀倚寥廓徐人昔恃公安若山與嶽文章與元气萬古相磅礡大河失故道崩奔勢逾虐生人化魚鼈中州廢耕鑿安得不世才爲君拯民瘼九原何茫茫可愛不可作

蓋都子

倀倀蓋都子牽車渡河水河水結成冰亂石森齒齒父後子居前父輊子輒軒寒風切肌骨手足爲拘攣躋攀上平路不敢復回顧未憂子力疲當念父辛苦

龍橋婦

婉孌龍橋婦空閨何惻惻夫婿弱冠余南徵死鋒鏑但見鄰人歸不知夫蹤迹委身奉舅姑誓志如金石朝采陌上桑暮向間織織成錦回文無處寄消息織成雙鴛鴦無復合歡夕何如織縑素裁剪信刀尺爲舅作衣裳爲姑辦飲食

分韻得老字

華軒列綺席嘉樹蔭芳艸愛此時雨歇緑陰淨如掃君子謝軒冕逍遙遂幽討有瑟復有琴自歌還自考達哉松云翁狂歌不知老

送王本初縣尹兼簡本中知州

憶昔至正初北遊客京師辱交伯仲間日夕相追隨磊落靑雲器聨翩丹鳯姿愧無髙山調酬君白雪詞俛仰八九載南歸滄海涯竊聞霜臺上風猷夙綱維允矣伯氏賢克當明主知仲氏貳安陸重爲人所推中朝名公後復始非君誰前年復至京伯也官於磁治州如室家拊民若嬰兒靈艸毓三秀瑞麥生兩岐伯也置不言獨詠丰年詩凜凜君子風不啻先公爲政成報天子寵錫多光輝人言古循吏龔黃邈難追孰知忠厚化昔聞今見之仲也復爲邑鄆城郁巍巍朝廷重守宰簡書有程期一門雙南金共下白玉墀又如兩騏驥爲主效驅馳河水昔橫溢生人四流移乘間爲冦攘觸罪姦有司坐論齊魯俗化爲蠻與夷今君寄民社所念當在玆願試父兄術爲民瘳瘡痍君服亦已華君佩何陸離朝發江之滸暮宿河之湄行當見伯氏爲我道暌違

淸樾堂詩爲沈重說賦

君子締新構樂此靜者心徳陽一以亨眾木蔚成陰攬物感流景當軒理素琴永懷烏鳥情肯爲遊子吟回颷薄煩暑靈雨灑中林爲君賦行葦願言酬徳音

【時重說祖夫人年九十被賜帛之恩故末章及之】

釣月軒

開門得新月褰衣涉芳沚我意不在魚投竿聊爾耳素娥一何好娟娟映秋水重惜此流輝徘徊殊未已

東原行

天寒日晷促車行何轆轆大車利宵徵小車宜早宿使君徒從多使君號令肅何如原野間年丰秋有粟

古詩七言

題趙千里江山秋晚圖

秋山遙遙秋水濶秋風冉冉生蘋末夕陽逺樹集歸鴉慘淡人家帶林樾我聞趙家父子工丹靑劃然見此心目俱開明人間何處有此境無乃瀟湘與洞庭白波靑嶂天冥冥熟視彷佛聞秋聲依微曙色生浦漵又似滄浪歌濯纓東吳陸君好奇古何從得此歸囊楮我亦從此時一覩爲君題詩三太息良工良工心獨苦

七月望日值雨宿窖中

西遊復入河東路復巚重岡愁屢度崎嶇五里不到河忽雷椎山雨如注須叟百水爭怒流澒洞有若龍騰湫熊羆遁藏虎豹伏魑魅亂叫狐貍愁我馬一步一回首陰風吹人股爲栗破防籠頭衣露肘疾呼東來皓首翁問勞慰我心忡忡相延入谷已暝黑下馬共棲營窟中不知今夕復何夕俯仰人間長太息勞生何苦爲形役歸有衡門可容滕

贈黃瑞卿【有序】

祿命有書尙矣唐太常博士嘗刋定而敍之然論長平坑卒南陽貴士則深斥其三刑六合之非至昌黎韓子於李虛中則盛稱其以人始生年月所值日辰推其貴賤壽夭百不失一然則果何如哉蓋博士之論夫子罕言命之意也韓子之說則不知命無以爲君子之意也然五行之變化支幹之相生相尅孰爲勝衰孰爲休咎茍能精之則其理有足徴者𨿽所罕言而亦詎可不知也哉松陵黃瑞卿以祿命之術遊江湖間予旣贈之以詩又推本其說書之其詩曰

客有談天姓黃氏沛若銀河瀉秋水五星曆歷方寸間指掌人生究終始曽將異術幹王公一過冀北凡馬識人須識貧賤中豈以世態論窮通九重方貴淩雲賦我獨胡爲守環堵便將出處問黃生不用長安尋季生

潼關

河渾渾關崿崿太古已來神禹鑿前車未行後車卻去馬一鳴後馬愕自從虎視龍興周道不復如砥平至今惟有秦川路千里秋風落葉聲

送陳仲寶還江州

陳君五十頭未白邂逅都門始相識陸乘車馬水棹舟跋涉山川共南適苦甘饑飽朝夕同語黙寢興情性通萬里相將彌兩月君住西江我浙東況我與君同姓氏長者稱兄少爲弟舟中不必分楚越席上惟應敍年齒君言我鄕風俗淳義門亦有同宗人祖孫共居已九世伯仲相親如一身男耕女織嵗復嵗不減昔日張公藝一牢犬食毎相呼仁信眞能馴異類我聞此語喜不忘把酒酌君謌忼慷平生亦有惇睦志心實念之身未遑此日與君言復別君向潯陽我歸浙一尊何處又相逢回首關山見明月

題畫南歸道中作

太行西來天漠漠朔風攬雪初落層冰峩峩路犖確大車小車行復卻微茫野店是誰家隠見靑簾隔林薄行人嵗暮欲何之小憇茅檐良不惡寒日苦短路苦長蹇驢淩兢牛凍僵停車暫秣炊未熟聊飲一尊歌慨慷蒼皇結東戒徒禦目送飛雲還故鄕西遊我昔驅羊腸披圖萬里心茫茫人生出處無定據憂樂相乘寧有常君不見重耳當年伯業昌險阻艱難曽備嘗丈夫有事在四方蓬矢桑弧那可忘

連山髙髙上無極仰視靑天不盈尺俛覽可以窮九域我疑山霛應上訴帝遣誇娥運神力又疑蓬萊脫左股萬里飛來倚碧乾坤一色云急霰始集雪又零依依渡橋者誰子隠隠操舟如送迎萬壑千巖深且窈兩兩相將事幽討若非淮南訪八公定是匡廬尋五老意匠經營妙入神披圖想象皆天眞人間何處有此境我欲從之一問津

律詩五言

八里莊寄吳中兄弟

晚泊淸淮口臨風一振衣長河吞巨海平楚沒斜暉未覺鯨波險惟憂羽檄飛故園兄與弟歡樂嘆多違

定陶

世路憐多患斯人劇倒懸虛移河內粟實若沒陽田聖主憂民日諸公奉使年萬方心似渴雨露尙中天

夏夜懷李尙志

蟋蟀已在壁煩暑猶未歇離索感時序憂端難防絕緑樹含微風明河湛新月念子行未歸徘徊至明發

土壕

夕憩土壕村主人顏色溫子孫供灑掃兄弟具盤飱故國甘棠在名家棣萼存相傳惟孝悌珍重久彌惇

題閿鄕驛

匹馬秦川道西遊柰逺何客星秋入斗候館夜臨河地勢關頭險秋先嶽面多永懷楊太尉淸白志難磨

其二

爲問西來使長安去幾何檄書飛僰道徵戍動交河鸚鵡承恩舊蒲萄入貢多平生二鳥賦感慨未能磨

函關

水宿煩津吏山行信館人度關車躑躅入谷馬逡巡石戴泥中轍風驚塞外塵憂時非肉食華髮爲誰新

其二

萬里西遊客歸期趁早鴻澗泉明曉練山果落秋紅鳥度煙嵐外人行泥淖中前途逢馹使立馬問關東

其三

稍稍聞人語遲遲進馬蹄雨深分陜路云隔度關遲間道曽歸璧交情獨戀綈蕭條王伯略惆悵入題詩

永昌陵

洛水南來近嵩髙北望遙墓無羣木拱山罷百靈朝玉碗人間出金鐙地下銷夕陽移越路煙艸更蕭蕭

虎牢關

匹馬東歸客﨑嶇過虎牢地分周鄭險天入宋梁髙俛視泥無轍前驅舝載膏殷勤關下吏相送出城臯

過江

澤國長雲雨春山半有無江源起巴蜀地勢控荊吳客舎依蛟館蠻商雜賈胡明時方利涉吾道未乘桴

其二

江漢思神禹乾坤仰帝堯信知滄海大能受百川朝萬國車書廣三吳地利饒獨憐南浦鴈个个上雲霄

久雨

自從甲子雨不見有晴時南國皆雲气陽臺眇夢思蛟龍爭窟宅鳥雀戀籓籬去去扶揺上飛騰有所之

其二

久雨妨農事那堪夜復晨云浮滄海日花誤洞庭春行路悲遊子匡時仰大臣未甘棲遁迹霄漢有通津

晴

雨後江逾緑春深天尙寒晴光分浦漵曉色變峯巒海內長爲客天涯獨倚闌封書寄鴻雁聊以報平安

金山寺

突兀金山寺蕭條古佛居云堂依水府花雨散虛方丈諸天外浮圖浩刼餘十年遊此地今日重躊躇

又雨

春艸碧蕓蕓春江日易曛鮫人長織杼神女又行雲風水隨鷗宿煙沙與鴈分逺遊頭欲白慚愧卓文君

安國寺

古寺依修竹春池繞緑蒲世塵無處著僧迹與云孤日暖烏爭樹風輕燕引雛久知方外樂來此一踟躕

定陶

今日南風正揚防過定陶郊原連薺麥井邑帶波濤眾鳥晴爭宿孤舟晚更操裁詩聊自不必問香醪

晴

風雨夜來急波濤今復平路從關下險山向洛中明嵗稔徵徭緩時平去就輕愧無封禪防聊欲頌河淸

洛口

不學屍鄕隠重爲宛洛遊波光依岸轉防影帶云收豈有相如賦余季子裘靑雲有知己意气若爲酬

白楊河

晚泊白楊河堅冰柰爾河畏途愁落景歸夢隔滄波古渡淮人語商船楚客謌晨興羞覽鏡白髮近來多

崔鎭

艸艸趨崔鎭悠悠憶帝鄕星辰依魏闕風土入淮陽逐客行無馬居人飯有魴年華催獻嵗歸得拜髙堂

次韻答陸養正

之子過從久情親若輔車衣冠𨿽混俗詩禮貴承家舟泊松江雨門連笠澤霞十年來往地俯仰一興嗟

律詩七言

題陸氏別業

夾溪楊柳恣欹斜流水春來淺帶沙韋曲桑麻如杜曲魏家池館接姚家髙低亂舞風前蝶紅白爭開雨後花安得艸堂江上住爛題新句送年華

題龍門山圖

曽過龍門山下寺畫圖渾似昔年遊秋聲夜動千尋木雲气時騰百丈湫魏國祠前煙艸緑逺公巖畔石泉流隠君最有登臨趣拄杖相期到上頭

至正丁亥四月二十三日允常禦史有事於先塋甫竣事而甘雨作人以爲孝感所致皆爲賦詩美之而屬予爲之倡

佳城窕白雲中華表前瞻一徑通千載有功歸紀信九原無計起文翁龍門春湧桃花浪洛浦秋寒麥秀風近日繡衣來拜掃孝思忻至雨蒙蒙

丁亥嵗河南自正月至七月無雨流民相屬於道哭聲滿野不忍聞之

慟哭秋原何處人哭聲直上澈蒼旻謀生不及官倉防轉死終爲客路塵憔悴幾家猶貢蜜蒼皇諸硐又爭銀緑衣陳事無年少徒爾區區索鬼神

阿婆抱子婦將車骨肉誰甘棄道途使有賈生應慟哭惜無鄭俠爲傳圖身拋田裏魂俱喪目防關山淚已枯自笑腐儒難用世漫將餘論擬潛夫

興慶池

層城佳气日髙浮花萼樓臺在上頭鶴駕六盤猶避暑龍池九月未知秋靑山排闥當窓見金水飄香入地流麋鹿不收瑤艸碧太平恩澤滿秦州

陳畱

人物東都迹已陳行過古邑爲逡巡石經毎愛中郎字墊角猶傳處士巾曠世逸才名在耳百年明哲道全身飄零笑我成何事慚愧九原泉下人

睢州雪中步允常禦史韻

隠隠髙城下五更飄飄墜雪細聞聲花開艸木春輸巧光燦樓臺月讓明太史預占年谷瑞先農應報嵗功成誰知萬里關山外親伴觀風使者行

徐州

日上彭城獨倚樓關河迢遞水流不因躍馬江東去安得歌風沛上游艸帶虞姬亡日淚山余亞父病時愁如何舞罷鴻門劍不向咸陽一少畱

至日淮陰道上

年年至日在庭闈今嵗飄零獨未歸云物不殊鄕國異江山𨿽好故人稀檄飛河隴仍防冦兵振衡陽未解圍憂國腐儒頭已白倚闌無語立斜暉

州題江風山月亭

結屋髙臨楊子津江風山月坐相親魚龍未欲煙波蟄鴻雁先驚關塞春有客貢琛來海島何人掛席上峩岷江心五鼓鐘聲動喚起扶桑日一輪

送琳上人歸南嶽

髙人二月歸南嶽共向東風折柳枝萬里故山飛錫近一江春水渡杯遲碧雲不賦湯休句斑竹應敷帝子祠尙恐諸方防未徧葛洪川上重爲期

江上客捨

曉來江上雨蒙蒙煙火蕭條客舎中風急最憐巢幙燕春寒猶滯寄書鴻紛紛洲渚魚鹽聚歷歷東南貢賦通萬里乾坤一羇旅濁醪今夕與誰同

江上坐雨寄鄭山人

蕭蕭風雨動經旬二月江城未見春鴻雁不傳天末信煙波愁絕渡頭人誰家楊栁啼黃鳥何處汀洲采白蘋慚愧江南庾開府暮年詞賦轉淸新

江邊

二月東風鸎喚人踏靑遊女滿江濱栁迷楊子津頭路山掩潤州城裏春望防碧雲情縹緲歌殘緑水意逡巡無由一向江南去相伴汀洲采白蘋

聞道

聞道出師湘水頭東南賓主盛才猷勿令下失蒼生望實恐上貽黃屋憂雨裛漢旌休漫濕瘴深蠻峒未全收致身報主男兒事莫信平生馬少遊

送人之南

江南春水浴飛鳬栁葉半靑楊葉疎送客又逢巫峽雨移家莫就武昌魚鷓鴣啼處難行路鴻雁歸時好寄書若過長沙逢賈傅憑君爲我問何如

江月樓

中天樓閣蔚嵳峩良夜其如水月何雪浪逺從三峽至露華偏傍九霄多道人宴坐修禪觀遊子登臨聴棹歌曽是水晶宮裏客倚闌來此重婆娑

寄了卽休長老

耽耽浮玉倚滄洲八十髙人在上頭不向終南通防徑要將砥柱鎭中流世間豈識維摩病方外眞從慧逺遊明日匆匆遇江去尺書聊以寄綢繆

五月五日淮陰

五月五日淮陰郡半雨半晴城上樓菖蒲泛酒我無分楊栁系船君且畱西日照人生別思南風吹笛帶邊愁明朝必上洪河去欲采芙蓉不自由

舟中

束書又上李膺舟共溯黃河最上流自笑久爲吳下客誰知重向洛陽遊關山雨足天無暑原野風髙麥有秋永夜雲霄看不厭相從意欲問牽牛

五月平原百艸香泊舟髙岸已斜陽河流浩蕩來西極山勢逶迆接太行墅老張燈風雨夕商人吹笛水雲涼共憐此地頻來往把酒長謌一慨慷

河陰

蕭條城郭河陰縣河水乘船似泛槎峭壁有人居洞穴平川無玉種桑麻滿天急雨寒欺客捲地長風夜走沙回首太行山下路豈無騏驥困鹽車

昨夜關河風雨橫今朝涼思颯成秋沙頭浪湧千堆雪山頂人牽百丈舟願與王遵同叱馭不隨庾亮漫登樓君看平地風波惡積石猶應是穏流

虎牢關

連山回抱郁嵌崟百戰英雄不可尋西極河流行地逺中州風气入關深逢時豈乏畱侯防事主難忘紀信心千古虎牢形勝地憑髙回首一長吟

洛口

今朝鼓棹淸河口卽上髙丘望孟津多情芳艸似南國滿目好山如故人文愧陸機還入洛才非範叔漫遊秦袖中獨有河淸頌莫惜吹噓上紫宸

法王寺

白雲相送度髙崗行盡松聲到上方山掩地靈秋寂寂天開嶽色曉蒼蒼石根藥采菖蒲秀林下經翻貝葉香乞取龍溪泉一勺仰松堂上禮王

崇福宮

西風吹老碧天秋防杖尋眞處處遊太室山前逢啟母少姨峯頂候浮丘穿林云逐丹光起出洞泉和藥气流白髮祠官談往事夕陽西去水悠悠

承天宮

四面雲開翡翠屏路隨飛鳥入靑防巢由隠去山增秀申甫生時嶽降靈露采松花秋作釀風翻蕊笈夜談經何當結屋蒼厓曲手植菖蒲九節靑

轘轅

逺遊重到洛陽城又向登封道上行路入轘轅秋更險云收太室雨初晴千重灌木漫山碧百道飛泉繞澗鳴欲訪巢由渺何許余潁水照人淸

嵩髙

厚徳巍巍鎭土中一元磅礡气鴻蒙靈雲作雨秋歸洞列嶂朝眞曉映利澤四時周品物精英千古貞忠重尋漢武登封處禦道西風有路通

次韻鋼字爲拜太古運使賦

平生忠義結中腸力剸蛟犀始見鋼水部分曹仍案節尙書入奏擬懷香蹔垂鴻鵠靑翅不負蒹葭白露霜咫尺星辰催聴履肯教供奉殿西廊

次韻酬鄭彥章運使

使君擬卜水南居負郭良田二頃余但使有溪堪種竹不愁無地可藏書衣冠洛社期諸老祖帳都門憶二疏頭戴角巾收芋栗秋風吾亦愛吾廬

東平道上

徵客東平聴曉鐘出門殘月尙朦朧一輪紅日生滄海萬文丹霄聳岱宗不爲山靈回俗駕敢從漁父問形容何當結屋嚴巖下學種䢐徠百尺松

濟州

蕭蕭僕馬別神州俛仰乾坤一敝裘慷慨不爲投筆計飄零作曳裾遊雲飛故國無來雁冰解長河有去舟此日山東無李白不妨攜酒獨登樓

彭城

關山嵗晚日沈陰獨上彭城思不禁河水東來非禹迹民風南去拂淮陰英雄已墮陳平計志士徒憐亞父心自古人臣難去就悲謌一曲倚嵚崟

呂梁

扁舟又向呂梁舟浩蕩中流看翠微濁浪滿河冰亂走黃雲垂地雪交飛本身誤叱王遵馭涉世頻沾阮籍衣日暮不須吹短笛沙鷗猶恐未忘機

邳州

邳州城下片防收滿眼山川生古愁人間客子復來此圮上老翁何處遊靑雲無路逐黃鵠滄海有波隨白鷗浩歌擊楫江南去孰謂赤松非我儔

淮陰侯廟

慷慨論兵笑沐猴盡將生死付鄼侯手提漢鼎歸眞主眼見黃旗出僞遊此日王孫故國何年漂母葬荒丘英雄自古多遺恨腸防秋風楚水流

渡江憶京師故人

一別神京嵗已闌故人回首路漫漫淮南美酒誰同飲江左靑山獨自看滿目波濤紅閃日中天樓閣翠生寒吳關入望庭闈近欲問飛仙借羽翰

艸堂

隱君家住玉山阿新築茅堂繞薜蘿翡翠飛來春雨歇麝香眠處落花多竹枝已聴巴人調桂樹仍聞楚客歌明日扁舟入州府不堪離思隔滄波

碧梧翠竹堂

玉山窈窕地仙居翠竹參差問碧梧夜靜簾櫳人度曲春深庭院鳯將雛瑤華散席侵棋局瓊露分香落酒壺見說秋來更瀟灑四檐虛籟雜笙竽

漁莊

何處林塘好卜鄰淸江繞屋淨無塵定巢新燕渾如客泛渚輕鷗不避人楊栁飛花香作雪鱸魚上釣白於銀春風無限滄浪意欲向汀洲賦采蘋

次韻答陸養正

幽居瀟灑傍溪湄雅好惟收魏晉碑千樹好花閒對酒一簾春雨細論詩耽書爾欲師晏鼓棹吾將學子皮滿地緑陰春寂寂永謌伐木眇予思

畱別錢伯行

落花時節下江潯掃榻相延竹滿林盡日雄談驚四座百年髙義重千金掛防南浦春風起剪燭西窓夜雨深別後相思隔城市五湖煙樹碧森森

畱別陸養正

我愛陸郎才思淸新詩落筆使人驚不材謬忝爲師友髙義多慚若弟兄江上煙波催去鷁雨餘春樹亂啼鶯定知明日齋裏坐對停雲憶士衡

送於子都赴陜西同知

公子承家列俊髦尙書奉國著賢勞棠余分陜千年樹水落洪河萬頃濤地勢下窺崤黽固天文西入鬥牛髙關東故舊如相問委羽山深學種桃

南歸道中作

陸乘車水乘舟關河何緜緜波浪復悠悠車行阻雪水阻冰陸憂豺虎水鯨鯢我生不學馮河術柰何欲與重險爭朝辭舟暮騎馬鶺鴒相呼在原野白魚可烹雀可炙諼艸羅生滿堂下

長律

上西臺大夫韓公二十韻

昭代推賢佐明公最絕倫異材鐘海嶽間气毓星辰世濟忠貞美身膺褒寵頻棟梁元有器社稷豈無臣暫出司天憲遄歸乘國鈞鋒車朝象闕玉漏赴雞晨膚寸云初起茫洋气已勻風霜成雨露秋日變陽春出入方周召功名邁甫申廟謨惟密勿王業在經綸近拔囊中頴旁羅席上珍但令材並入行見俗還淳葑菲秋仍緑菁莪晚更榮髙明誠樂育幽側防求伸上客爭趨薊鯫生獨過秦朅來瞻泰華直欲小峩岷江漢成漂泊丘園愧隠淪新丰喜有酒京洛漫多塵五鳯深黃閣三臺近紫宸扶揺難自致搔首望髙旻

江亭

江水出峩岷江亭俯要津諸侯皆職貢百粵漫風塵恩詔傳中使遐方倚外臣出師勞上將入幕羨嘉賓聞道元戎死頻傷義士神三軍宜雪恥百戰莫憂身巫峽長多雨瀟湘已暮春鼎魚何足制奏凱勿逡巡

送錢伯舉出判衢州

客舎依慈母多君若弟兄庭闈交定省閭巷遞逢迎夜雨惇朋好春風動宦情金尊泛綺席玉漏下層城吏隠當年世功曹足令名不徒招爽气直欲樹風聲滄海鯤鵬化朝陽鳯鳥鳴明時須努力應不負平生

絕句

水殿納涼圗

白薴衣裳懶自裁手搖羅扇此徘徊水晶宮殿涼風少欲勸君王築露臺

戲嬰圖

懷抱提攜笑語溫好花折得帶晴暾后妃別有房中樂宜爾螽斯樂子孫

蜀葵花

水晶宮裏是仙鄕新制黃裳怯嫩涼獨倚西風無與語漫將心事訴朝陽

雞冠花

緑陰庭下露華晞一色腥紅映舞衣疑是仙家丹熟後靈雞服得也能飛

桃花翡翠

落花庭院颺遊絲春在夭桃人未知翡翠飛來成久立太平風景日遲遲

倦繡

宮門深鎖晝偏長懶把春云繡作裳恨不將身化蝴蝶長隨飛絮近君王

蓼花雪姑

紅蓼花開水滿洲西風吹夢不成秋銜泥不及三春燕兩兩巢君翡翠樓

田橫墓

一門兄弟王齊中恥與羣臣事沛公五百餘人同日死也勝匹馬向江東

中牟

客路茫茫日易晡白沙衰艸下饑烏爲詢今日中牟令曽有飛蝗入境無

杞縣

杞縣南來麥未靑馬蹄無柰曉淩兢問君今日寒多少雨過園林盡未冰

竹雀圖

兩兩野田雀雄鳴顧其雌靑春風日好來哺竹間兒

夷白齋稿外集卷上

欽定四庫全書

夷白齋稿外集卷下

元陳基撰

序

玉山艸堂分韻書序

予與玉山隠君別四三年聞其與會稽楊鐵厓遂昌鄭有道匡廬於鏈師苕溪剡九成吳僧琦元防日有詩酒之娛而其更倡疊和之見於篇什者往往傳頌於世而予也以汗漫之役溯河洛上嵩嶽歷關陜北遊而客京師度居庸計其所跋涉不啻萬餘里方挈挈焉觸寒暑犯霜露之不遑又何由持杯酒濡翰墨詠謌揮灑以厠諸君子之列耶今年孟春予還自北方隠君首以書見招過艸堂爲旬日之畱於時鐵厓去講春秋於松江泖澤之上有道隠居吳城天宮裏元防亦歸天平之龍門而九成則出入漕臺執文櫝以理公家之務朝夕與予爲侶者主則隠君客則鏈師也予竊念三數年來馳驅辛苦幸而來歸而隠君能以水竹琴書相慰藉而諸君子者乃出處不齊不復如疇昔雅集之盛方俛仰寤嘆慨然興懷而豫章熊松云婁江陸良貴適至隠君乃列綺席設芳俎於碧梧翠竹間相與投壺雅歌飲酒懽甚且卽席賦詩而以碧梧棲老鳯凰枝爲韻予探得老字余則各有所屬詩皆成獨松云子飲酣長嘯上馬馳去分得棲字不賦云

尊賢堂分韻賦詩序

玉山髙士世爲中吳巨族居昆山界溪之陽其先君子好道家淸淨之說甞以所居爲眞館髙士嗣葺之年未及老輒委家事於其子退治一室環以水竹中蓄琴書圖畫古玩之屬而扁其堂曰尊賢徜徉宴息意泊如也髙士少負奇才旣不屑於用世乃取黃帝老莊之書讀之而奉釋氏不殺生之戒惟謹毎遇生辰輒不茹葷不飲酒杜門卻掃焚香淸坐嵗以爲常今年孟春予過其堂適值其謝客之日以予辱有雅故且婣故獲與觀其長幼登降儀容之盛髙士子仲瑛晉道皆能文而好禮而其孫元成則又予友於君彥誠之髙第弟子也相與舉觴稱慶禮畢有頃姆抱三嵗兒奉巵酒跪進髙士前芝蘭玉樹未足以諭其秀蓋髙士之曽孫也於是髙士命左右實俎豆潔罍相與爲文字飲髙士旣懽甚而其子若孫班班就序長者舉觥少者起舞髙士亦忘其爲尊且老談笑之餘發爲謳歌至夜分不輟於是仲瑛請韻賦詩以紀其事予竊以爲髙士享有五福樂及孫曽顧不爲其所得爲而乃味道徳之膄享仁者之靜守之以儉行之以慈而仲瑛昆季又能窮行孝弟以志爲養則其度越流俗豈不萬萬哉因以洪範所謂壽福康寧攸好徳爲韻予得康字旣爲之詩又爲之序云

送長洲縣丞歸詩

夫裒衣峩冠乘堅策肥馳騖仕宦之林而有貴夫世之佳公子者蓋以其習聞於家庭者非忠於其君則孝於其親也非弟於其長則信於其友也其周旋於朝夕則威儀之度進退之容射禦之文應對之節又皆可以蒞官而臨民者也使之出而從政殆猶駕熟路之車騁康衢之駿而予也則於長洲丞西夏遷家訥君見之蓋君之上世鳴玉紆組埀休著烈代不乏人而君因其先大夫之澤效官倉庾而來也始則人敬之終則人愛之去則人思之胡爲其能爾哉蓋長洲爲邑麗於大府賦夥而訟煩丞之爲職所以貳令位美而勢偪前人之處於是者僉以爲難而君也佐煩夥之邑不急以�民不緩以僨事居勢偪之位不嫚以長傲不阿以辱身三年之間不彊民以敬而民敬不徼民以愛而民愛不要民以思而民思嘻善之足以動物也若是乎君顧不以習聞於家庭者爲己足周旋於朝夕者爲己至而諰諰焉若將益充其所以孝所以忠與夫弟且信者以云漢爲康衢朝廷爲熟路而其所謂不負丞者未足爲君頌也然詩者所以宣有徳序者所以紀其善吳之大夫士於君亦厚矣故予不敢讓而樂爲之書

送施椽史詩序

國家世臣賞田多在吳嵗有廩人之事則遣使督之至正十二年丞相府選監修國史府椽史淮南施君克讓乘傳至吳愼其事也旣竣事明年春戒遷薦紳大夫咸賦詩以美之意若曰丞相勲足以輔成王業功足以保衛社稷力足以制法成治而智足以尅敵出奇旣登名太常則賞田之法宜有加無徵此國家所以勸大臣丞相所以奉祭祀者也其使人於此豈直責以廩人之事而已哉亦將因此以視年之丰凶人之休戚益思懋厥功以埀休無窮也然則美克讓者非私克讓也美丞相之善使人也丞相使人不直責以廩人之事而事集此克讓所以爲賢也方今丞相枋國立賢無方薄海內外士之負才實者並升中朝蓋彬彬焉克讓年盛志銳而材又最良其從事相府也蓋所謂生於伯樂之廏長於匠石之園矣其進而顯榮也殆鷙鳥舉而風迫之矣他日乘堅策駿鳴珂曳紱復以使事南遷薦紳之在吳者尙能捧巵酒爲克讓懽以慶丞相之得士也至正十三年癸巳三月旣望序

送髙進道序

聊城髙君進道侍其先大夫員外公寓吳最久公中朝夙望風裁峻整居家尢嚴肅進道兄弟侍立終日非有故不輒去左右當是時縉紳先生謝官於朝而休老於吳者相望然皆推公爲前輩無日不相過從部使者及四方宦遊之士道經吳率就造見戶屨至不可容於是進道兄弟雍容於揖讓樽俎間動中矩度而進道又特以博古好學雅爲諸公所知間欲屈置椽曹辭弗就及公捐館一時諸老亦相淪謝其子弟往往通顯莫不交薦進道進道方僦居水竹間環堵蕭然貧寠日甚人以爲難而進道讀書時爲鼓琴宴如也今年夏廣西部使者不逺數千里移書來吳辟進道爲椽史於是常所往來者相與具車馬勸進道駕而進道夷然若有不屑焉者乃相與言曰先大夫以閎毅正直之材有志當世不幸廢於疾及門之士資話言而往猶足以濟時善俗況進道以克肖之子朝夕奉先人之訓而周旋左右者乎然隠淪不仕豈先大夫所以有志於當世之意乎且經邦之道莫大於風紀而風紀之要莫難於得人今聖天子得賢部使者於廣西部使者又得賢僚吏於幕下進道行矣推事親之道以事君推修身之道以治人將見進道無負於部使者而部使者無負聖天子矣於是勸進道行者咸賦詩以餞之而屬天臺陳基爲之序

雙谿詩序

予鄕去城百五十里而遙大率深山長谷土田之利薄嵗所入自供公上之外僅足以給衣食以故民無贏餘而得盡力於畎畆暇日鄕之老者率其子弟相與誦詩讀書而其人皆知講說周公孔子以相尙予生九年而孤又九年出遊四方不得安於田裏以朝夕承敎及粗有知而歸先生長者多已謝世其遺風餘韻幸而可見者尙賴其詩之存蓋予於雙谿而有得焉予旣手錄其書乃從而嘆曰嗟乎古者天子之巡狩也太師陳詩以觀民風焉是以孔子刪詩凡行役之大夫放逐之臣子閭巷婦女蒭蕘遺逸之詞悉取而列諸國風者將使人因其情性本其風土而觀其習俗之美惡政事之得失也周衰聖人不作采詩之官廢作者始自成家家自爲法辭愈工而气愈防世逾降而情逾僞尙何俗之可觀政之可攷哉故予歷觀近世之詩重有感於吾鄕諸老雙溪之作者蓋以其發於喜怒哀樂之正本乎習俗風土之美歌詠周孔之言以敎其子弟親其親而長其長樂其樂而事其事遡而求之古詩之源可見也予以不得親登其門爲憾又惜采詩之官未設序而藏之以俟知者

送髙孟賔歸永陵後序

古者男子有所事也其所事在於天地四方故其生也桑弧蓬矢以射天地四方者志其所有事也是故成童而敎先幼儀而後六藝旣冠而成人則責以男子之事故三十則理男事焉男事理則可以出而行其志故四十始仕則方物出謀發慮五十則服官政七十則致仕焉然則人之生也無一日不敎其長也無一日而不學及其措諸事也亦無一日而非其所敎所學者是故近而君臣父子夫婦昆弟朋友之所以爲懿詩書禮樂之所以爲敎逺而天地日月星辰之所以運行風雨霜露陰陽寒暑之所以變化江海河嶽之所以廣大皆其躬行寔履深明熟察而非有待於外者也故曰參其化於天地而無悖行其道於四方而無惑男子之始終其所事不旣備矣乎今之人則不然其所謂幼儀父兄不必知也所謂六藝老師宿儒不必能也而況於其所事乎況於無悖無惑乎嗚呼敎之不行學之不講亦已久矣士之生於斯世茍有志於天地四方以求其所事其可不自力乎是故弗敎則已苟敎焉非古之所敎弗敎也弗學則已茍學焉非古之所學弗學也茍敎矣學矣而猶有所未自信者則出而遊於通都大邑天下人物之所防交於豪傑卓越之士以增益其所未至者焉然後求其所事於天地求其所事於四方其庶防不悖不惑乎余甞有志於是矣而未能致其力吾友永嘉髙君則誠博學而彊識其弟孟賔將東歸海上蓋所謂歸而求之有餘師者其行也將以是驗之孟賔之得於其兄者亦有以教我乎因書於末簡以致予私焉

送申屠彥徳序

祕書少監金華黃先生之宦遊浙東西也四方學者各以本經來受業會稽申屠彥徳則以春秋之學以爲髙第登先生之門也後先生稱彥徳不置口而某固願與之遊及來吳門訪故監書博士柯公敬仲而彥徳客於其館始相識於是修同門之好甚懽也方是時士罷科舉之習一時作者以古雅相尙而彥徳詩文一出爭相傳誦然日不廢三傳及諸儒所爲說以研精宣聖筆削之防及賔興之制復行彥徳挾所有以往毎方出塲屋同輩谷以其文相示莫不推服彥徳而有司者顧屈之於乙榜僅以恩例署歙縣敎諭夫士之爲學亦正義不謀利明道不計功而已故其得所願於時則進而行其志其未得所願也則退而求諸已茍去而奉豆玉帛周旋尼父之庭深衣大帶率諸生誦其詩讀其書於朱夫子之裏則又有所不讓也且基常遊歙矣歙之爲邦在萬山中水淸而駛故家遺俗喬木相望文獻有足徵者而其人於當世儒宗尢深慕金華先生之文足以發明朱夫子之道故以予之愚亦因幸先生而不見鄙夷於歙而況彥徳乎顧以朝夕之養不能一日捨去以後彥徳於歙而修基之所不逮也於其行輒序以送之且以謝不敏於歙之大夫士云

送鄭君舉遊金陵序

昔六朝之都金陵也當南北分裂之餘士生其間蓋欲爲司馬子長萬里之遊而不可得庸詎知千數百年之後天下混一車書大同有如今日者而能文好遊之士過其故都徘徊感慨以弔其殘煙衰艸之墟乎然秋髙气淸登石城而望長江西來朝宗於海而湘潭巴蜀之山云影出沒至於淮南艸樹靑靑如薺秦淮晴波縈縈如帶猶足以想見昔時龍蟠虎踞之勝固一時之壯防況大江而南物阜人繁天子命執法大臣臨而治之以至繡衣峩豸之英皆極一時之選寔東南人物之都防也而其所職又以進賢退不肖爲務是以山林之士有志當世者莫不願與之交此永嘉鄭君舉所以有金陵之遊也吾聞王良善禦馬者也然非千里之馬𨿽良亦無所用其禦矣今有千里之馬於此良其捨之防𨿽然遊金陵者眾矣固有登髙覽古慷慨悲謌隠於桑樞甕牖以樂周孔之道有欲禦之而不可得者君舉試一訪焉它日歸而爲予道之

送葛子充序

金華周君子宦遊吳門俄病暍而舌黒醫者以爲不治其友龔君師徳更訪予里人葛君子充診之則曰是在醫書顧諸公不察耳以法治之隨愈周君旣深徳子充因屬予序以送之夫醫固儒者之事也素問內經𨿽不能必其出於黃帝岐伯之手然五臟百骸脈絡血气之在人身而與天地陰陽五行寒暑相爲禪續消息其言至精而理至密蓋去性命爲不逺也秦和扁鵲倉公華陀之書𨿽不盡見然張長沙論述於其前劉河間張宛丘李東垣發明於其後此數君子者皆以博學審問之功而造夫神聖工巧之域天下之能事畢矣故爲醫者不讀劉張諸公之書則何以推明長沙之論不明長沙之論則何以通素問內經之防素問內經之防不察則夫所謂五臟百骸脈絡血气與夫天地陰陽五行寒暑相與禪續而消息焉者何由測其微而探其頤防吁爲是術者亦不易矣世之庸工俗師自號爲醫爲専門者不過以京局古方相授受而已求其如子充者豈易得防蓋子充之醫本於素問內經上下於四三君子之書毫分縷悉以明夫天地陰陽五行寒暑之禪續而察夫五臟百骸血气之消息其用心精且専矣猶以爲未足則徧遊四方博訪名公相與講究其所未至故其切脈計方譬之養由基之於射發則無不破的焉此周君所以深徳子充也夫吾聞子充之事醫始以事親而終以濟人固未始一日而非儒者之事也然其活人亦眾矣何獨周君徳之乎夫貪功責報與夫背恩而反仇焉者固不大相逺然以醫自多而終至於殺人者聞子充之風亦可以少愧矣予旣重周君之請又嘉子充之醫道本於儒者於是乎書

嚴氏遊靈巖詩序

中吳以水爲國而靈巖獨髙云漢之表珠宮紺宇浮屠氏寔有之然琴臺硯池廊香徑所以資耳目之勝尙歷歷吳宮之舊憑髙而望則姑蘇之麋鹿茂苑之煙艸逺在指顧中而天平之朝嵐暮靄太湖之風帆浪舸變化而出沒者又近在履舄之下蓋東南之偉觀也二月仲春嚴公景安與其族人子弟泛舟海上西行百餘里侍其季父來遊時雨旣降艸木暢茂長幼提攜相與攀髙岑撫長松而懽忻愛洽之情油然於山水間則斯遊也非惟窮耳目之勝而已宜其賔客觀感一時之趣從旁執筆畫以爲圖而能詩者又從而賦詩焉蓋景安仁而好禮尢厚於族人想其嵗時臈社宴集於家披是圖而玩之則所謂珠宮紺宇太湖天平或髙出云漢之表或俯矚履舄之下者皆可坐而致之臥而遊之於是慨時序之代謝追登臨於往昔而愛洽懽忻發於性情形諸詠謌不能自己則凡覽之者皆將爲之賦詩而況於其賔客防基越絕之鄙人也奔走千里弗克盡其懽忻愛洽於親戚者亦多矣故不能不申一言以致其羨慕之私焉至正六年丙戌五月旣望書

送趙平甫序

州與縣均之爲民父母也然昔以爲縣而今乃以州陞之則其位旣隆而其責加重故由大府史而賔於州者恆什百於縣之典史於是有假典史之選而佐於縣由縣而復陞於州者焉夫自大府積勞而賔於縣又自縣積勞而賔於州也佐於長史處旣隆之位任加重之責蓋亦難矣然而老於力筆者或上下其三尺使民不得通其情迫於衰耄者帷知避害而趨利不復顧事之得失有能惠然以民之休戚爲己任使其長吏不失譽於上而其民無怨讟於下則人之賢不肖何如防吳興趙君平甫試吏其鄕歷蘇州府史爲杭錄事司及明象山縣典史今以都目選賔於越之諸曁州夫給事與三大府更一司一縣悉著賢能聲今去而之山水之邦佐其賢良之長而治夫淳美之俗攄其應劇之才而施之以暇裕將見其賢聲大行於越而著於東南其可施者當不止於一州一縣而已彼拘於刀筆牽於利害者豈可同日而語防於其行吳中善詩者咸謌以餞屬予爲之序

送李崇道詩序

予客洛陽識李君崇道於禦史幹勒公允常座中見其風神秀整舉止不凡意其爲貴遊公子也退而察其所職乃知其爲儒家子用父廕而爲河南司獄且三年於此矣予因益器重之蓋河南隸土中而其民稱近古然自饑饉洊臻始有失業而麗於法者兼旁近山谷產物爲白金亡命之徒相聚而冶於其間嵗不下數千人往往因利而競輒白晝相戕甚至血流洛水盡赤然則司獄於此自非老於事者鮮不以爲難矣今李君以一命書生而年又甚少顧乃處之裕如不啻遊刃於有餘之地者亦必有其道矣予甞聞洛人謂君廉而不矯惠而不近名民之逮系者悉哀矜而善處之疾與之藥饑與之食寒暑爲之備多出私帑久而不倦恆誦仁人君子存心濟物之言以自勉且曰氓之獲戾而至於斯彼固不幸也亦豈有司者之幸乎吾本吾公而已又遑卹其它鳴呼不亦善乎未防以秩滿將謁選天官洛人以其必顯庸於其時也咸賦詩以贈屬予爲之序

記

萬壑松濤軒記

郜君彥淸宦遊東南樂吳興山水之勝卜築弁山之陽而名其宴休讀書處曰萬壑松濤夫天地之气噫而爲風其始也發於太虛旣而周於六合其噓吸於眾竅也蓋吹萬不同然而霜露旣降溪谷蕭條其蔚然森茂挺然髙出云漢之表者殆莫與松爲伍於是浩乎其相激沛乎其莫之遏沨沨乎颯颯乎如百水之源崩迸洶歘流而入巫峽轉瞿塘下江漢滔滔乎其莫知所極也於斯時也吾知彥淸仰而視俯而聽庶防與南郭子綦幾而遊於灝气之初將嗒焉不知孰爲我孰爲吾而予也又何足以知之防𨿽然夫鼔元气而成萬彚者果孰爲之機括乎故張之則溢萬壑而不以爲有餘翕之則不盈一掬而不以爲不足然要其歸則未始翕而亦未始不張且翕也今彥淸以英邁之气勇往之出而周旋乎世故酧酢乎萬變蓋亦不離於物而亦不撓於物也及其退而休沐於玆焉逍遙澹乎其相忘泊乎其無爲其殆有合於此者是則不可以無記也若夫風土之夷曠煙雲之吐納與夫嘉卉美竹芬敷恱茂以宜於四時者它日從彥淸遊尙能爲之賦云

綠陰亭記

綠陰亭者界溪顧君進道宴遊之亭也進道中吳故衣冠之族好學喜靜而不肖於祿仕其所居𨿽逺去城邑而無髙山深林之阻於是引水以爲池聚石以爲山嘉木美竹之植旣扶蘇而防蒨奇花異卉之茂又敷榮而靚深於是戶庭不出而得園池之勝者意惟斯亭爲然蓋寒暑之時不同昏旦之气亦異攬淸輝而撫流芳固隨物而寓懷卽景以成趣於春夏之交時雨霽而風日好林館邃而芳艸榮則綠陰之勝又爲斯亭之最焉爾時進道角巾藜杖日與二三友生徜徉於此或彈琴或簫鼔或賦詩飲酒而凡世間之榮辱得失不少置毫髮於胸中不亦善歟夫景勝則神超神超則理融進道蓋甞學道而造於此乎使進道而果造於此則其充然自得於禽飛魚泳之際者殆與造物生生之妙流行於無窮蓋無時不在綠陰中也豈特春夏之交而已防𨿽然陽徳方亨艸木咸若進道得以仰事俯育之餘優遊無事於亭以畱連其光景於故園喬木之下者亦知其所事乎然則進道以綠陰爲樂而吾黨又能執筆以陶寫其所以爲樂者皆幸生太平之時也是不可以無述因書以記之

聽雪亝記

顧君仲瑛飭藏修之室於所居小東山之左京兆杜徵君用古隸題其亝曰聽雪徵記於予予惟天地之气舒而爲陽而爲陰潤而爲露雨凝而爲霜雪而其所以舒所以而凝且潤者亦何與於人而夫人之情見雨露之濡則神夷覩霜雪之肅則神凜此必有爲之眞宰於其間者矣且嵗聿雲暮雪霰交集君子於此宜感時序之代謝慨物之變遷退而居重幄襲兼裘徵纎歌選妙舞拊金石之音調管弦之節以樂其樂今也則不然斂容以處其獨潛聰以探其微超超然若逃於虛空薄富貴而安枯槁者夫豈作所謂瀌瀌奕奕霏霏灑灑颺霙而屑玉緣甍而入隙者果足以恱其耳而懌其心乎蓋嵗功旣成嘉瑞時應出無羈旅跋涉之役入有琴書歌詠之娯而又仰足以致其養俯足以適所育裕於已者不役乎物足於內者無待於外於是怡怡焉衎衎焉與葛天氏之民並遊於熙洽之世嗚呼居太平之時聽丰稔之雪其得天者亦厚矣宜其不以人之所樂者以爲樂而其已之所適者以自適然則非仲瑛亦何足以語於此哉𨿽然吾聞井蛙不可以語海夏虫不可以語冰蓋拘於墟者猶篤於時也今仲瑛處裕而不嗇居盈而不矜持虛以守實主靜以制動以庶防於不溺此不泥彼而能與物推移者故予樂爲之記也

志靜亝記

京兆杜徵君嘗過會稽朱子安民於吳門而題其所居之室曰志靜亝客有見而疑之以爲子安方與吳人雜處於賈區中其丹樓畫閣鱗次而櫛比明珠文貝誇多而競靡者非金張之廛則陶朱之裏加以以車服軒冕之旁午歌童舞姬之雜遝子安於此宜朝夕獘獘焉疲精神役心思計得喪較銖黍之不暇而其心之所之顧不在於彼而在於此吁此焉足以知子安防夫逃乎空虛形槁木而心死灰者舎動以求靜者也應事物而接人情迹闤闠而心山林者主靜以制動者也捨動以求靜其功足以善其身主靜以制動其效足以及乎物子安蓋甞求陰陽五行於黃帝岐伯之書精工巧聖神於秦胡越人之術其用將以善身乎抑以及物乎夫及乎物不物於物也不物於物者非志於靜者不能也況子安之左琴右書何歉於金張筆牀茶竈何羨夫陶朱法書名畫之捲舒何慕於軒冕商彛周鼎之羅列何事於謌舞之左右則其不容一物於常惺惺之際者其亦主於一而無它適焉爾予懼疑者之終不釋也故爲之記使書於徵君之亝以示之

悠然亭記

毗林錢君士元博雅嗜古世居馬迹山之內閭其地濵太湖而與夫椒之相望士元樂與賔友親故遊則作亭其間而以悠然名之浙東元帥白野公兼善爲之篆燕人正卿士元之婣而白野公之客也每過士元飲於亭上仰見其扁則思白野公不置余𨿽未識士元而白野公之交予猶正卿也爰屬以記予弗敢辭夫士元之生後靖節千嵗而近其居去靖節千里之逺而名亭獨取其詩之語景而慕之非以其人乎斯亭也俯太湖之蒼茫覽夫椒之嵳峩飛鳥往還與山嵐相薄悠然之中宛有眞趣此靖節所謂欲辧而忘言者也蓋象外之象景外之景自然無名太墟無迹言之不足以盡其意噫靖節其殆天遊者耶予於白野公無能爲役而正卿顧欲爲士元推靖節之志言者而爲之記豈忘言之中猶有可言者乎夫能言者固難而忘言者爲尢難惟其忘言也而後得其趣之眞得其趣矣而猶不能已於言蓋終身不言而未始不言也莊周氏之所謂和以天倪而非予之所敢知也𨿽然白野不必言矣吾將從正卿坐斯亭詠靖節詩以酒觴士元相與乘和平之气遊無何有之鄕而後忘言之境庶可黙會也正卿曰善因書以爲悠然亭記至正十三年仲秋日

嘉樹軒記

山陰朱君子安所居之庭有嘉樹焉天臺陳基見而美之子安曰子亦知其樹乎夫方產於山林也莫不萌於尺寸而至千防爲匠氏所知則取而用之爲明堂爲宗廟不爲匠氏所知則老於丘壑而已或者又厄於山石困於巖穴防縮擁腫卷曲偪仄而不得遂其性否則病於戕賊欲效其用如柤梨橘柚而不可得均之爲樹也而有幸不幸焉今斯樹之植於庭𨿽未必其爲匠氏所取然亦逃於擁腫防縮偪仄卷曲與夫戕賊之患而愛防之仁均於造物漑灌之澤饒於雨露縱未能上干霄漢映蔽日月然視老於丘壑者亦或有間矣基聞其言而有感焉士之產於空谷有乘風雲之會佐時龍之運巍然而立於廊廟者有徳行以培其本禮樂以達其枝而光華潤澤又發而爲文章之盛然不獲推之於時以致其所以扶顚而持危者有不材而克終其天年如商丘之木有以材爲患中道而夭於斧斤如宋荊氏之楸者此其幸不幸視彼何如防今也托根於君子之庭不厄於山石不困於巖穴養之以深仁而不徒爲商丘之壽沃之以厚澤而不至爲宋荊氏之夭庸知其異日不千尋乎又庸知其不爲匠氏所取乎然則產於山林而有幸不幸者在於樹之遇弗遇也托於君子之庭而有取不取者在於人之養弗養也吾知養而已又遑計及取不取乎子安曰防防使我因彼而有得於此者子之言也夫乃謝曰敢不封植此樹以無忘角弓因書以爲記

範氏復祖塋記

故宋贈太師魏國範文正公以上三世墳墓在吳門之天平山至公之薨始葬洛陽萬安山母氏謝夫人之兆其子監簿忠宣恭獻侍郎以下三世皆祔焉中更靖康之亂子孫之在吳者弗獲以時展墓惟顧瞻山河北向流涕而已我世祖皇帝混一四海列聖相承誕敷文徳而尢惓惓焉致意於古今忠臣烈士有功於名敎者故公克與天下之名山大川前代之聖帝明王並登祀典每嵗春秋仲丁有司只奉中牢致祭惟謹然亦不過卽天平之白雲以景其髙山仰止之意而萬安之原至大中八世孫國俊僅一至其地同知徐君景儒爲復侵地亦存什一於千百自是又三十九載爲至正七年國俊從弟將仕佐郎文英謂其子昆山州敎授廷方曰嗚呼自陵谷變遷以來故家喬木零落殆盡吾子孫幸生聖明以敎治天下之時憑藉余澤食有義田居有義宅敎有義塾凡養生送死可以無憾而祖宗三百年之丘隴來所恃以爲藏者鞠爲芻牧之區徐君所封亦已侵削尙安在其爲子孫哉洛陽土風號爲近古豪民無知可以徳化不可以力爭吾聞禦史沃哷君允常居裏第日以吾先文正公濟貧活俗之仁自勉而僉事李君公平分憲於洛又常執筆而爲公之傳者誠以狀白之必有以矜吾之志也廷方卽日具資糧不逺數千里致其父之命於是李君首捐俸金爲之倡沃哷君率鄕黨與同知郭君文鼐判官董君鉉奉牲幣爲文以祭於墓所所謂豪氏之無知者觀感而化率復徐君所封之舊而其地以畆計者若干旣繚以周垣蓋之壤樹又築室六楹俾其甥趙氏廬其上甫竣事以基常與觀俎豆玉帛之盛屬書之刻於石以埀不朽竊惟文正公以間生之气王佐之才致爲將相爲宋宗臣百世之下誦其詩讀其書者可以立忠信尊君父興王道而致太平故其少而肄業長而從政所至之地遺愛不忘率塑像以爲祠勒銘以頌徳顧是窀是穸在其父子平生居官衣冠禮樂之鄕而使斧斤耒耜日相尋於其中豈國家所以屍而祝之以待先賢之意乎自今爲子孫者如文英廷方之不忘其本居風紀者如沃哷君之惇尙古道李君之知所勸相爲有司者如郭董二君之克恭所事則萬安之松楸將人人爲之封植益久而不廢尙可斧斤耒耜之爲患哉公父子世濟忠貞太史有傳神道有碑家世有乘載玆不贅書特書其復塋嵗月爲將來告云是嵗丁亥十月丙子記

崇勲堂記

遼之右族歷金入國朝惟舒穆嚕氏之後爲最盛支分蔓衍散處北南若河南都府所屬千夫長元善君者其一也君上世佐太祖皇帝起朔方駿功偉烈不克殫記逮世祖皇帝平一海內受命武臣分鎭天下要害處顧惟河南地廣以逺且屬四方之中昔人所恃以爲金城湯池者𨿽鞠爲荒壤然表裏山河自若也故旣立萬夫長俾元勲總古軍世守之又以虎符金章職長千夫授君上世其責任不亦隆且重哉此其所以先大父卽所居之堂而名曰崇勲也今年夏五月予與禦史沃哷君允常過洛水之南遙望裏第喬木參天穹墉傑屋巋焉其中及至君衣疏布出肅客無毫髮貴介習於時方居先夫人之憂而先大夫卽世久矣升其堂見埀白老母坐堂上則君之祖夫人也因相率舉酒爲壽有頃君之女出拜客禮畢退立太夫人之側婉淑有度又頃之姆抱幼子甫三嵗秀目廣額楚楚不凡則君之子也坐定太夫人從容問勞悃悃欵欵精神气貌如五十許人時已年八十有六矣樽豆旣設君周旋降登上奉太夫人下接賔客而懽忻愛洽之情藹然於威儀動作間𨿽韋衣之士有所不及也世言三代爲將道家所忌然鄧禹將百萬之眾未甞妄殺一人自謂必有興於後世者累世寵貴果如其言方國家經營四方神武不殺君上世以忠事君克有樹立成平旣久子孫只承世祿以孝事親上棟下宇俯仰無怍引而弗替崇勲之澤駸駸乎其未艾也彼若考作室旣底法厥子乃弗肯堂矧肯構者亦可以知所愧矣至正七年五月甲子記之

桃源小隠記

界溪距吳城之東五十里其水深廣其土肥衍民有耕於其上者自號界溪生人從而稱之而不及其姓甞讀晉人所記桃花源而慕之且曰安得若人者與之遊乎於是環其廬皆種桃而扁曰桃源小隠客有過而爲之賦者曰仲春之月桃始敷風日晴美其蒸如霞旣穠且郁天發其葩灼灼麗姝爛云錦以爲居此豈避秦之子而彼美人者得以挹其芳而玩其華耶生乃止客取酒劇飲日且下舂俱借艸臥花下須臾月白風露在艸樹間夜气襲人生因暫起有頃復覓過客而客忽不見潦時水至生往率農人田於其野至暮而歸則聞有鼔枻欵乃於煙波莽蒼外者生乃謌陶淵明詩以和之然其人卒不可得而見或謂向者之客蓋仙云嘻若生者亦豈仙之徒歟生好經史百氏與夫法書名畫古玩之屬左右羅列日與友人徜徉其中𨿽昏旦異气寒暑時殊而水木禽魚之趣無時而不寓於目意有所適則發爲詞詩間有傳於人世又若有幸生太平無事時粗以衣食有餘取樂於此者皆上之所賜然終莫知其爲何如人也赤城樵者聞於夷白子因述而記之

知還亭記

西夏吉祥文卿謝官茶陵居洛陽裏第扁其燕休之亭曰知還蓋取晉陶靖節之言也翰林待制大梁吳公以小篆題其榜徵予文以記之夫以靖節之脫灑不羈博學厲操使出而致用則其效可以返淳風於千古振大雅於末季所謂羲皇之上者不止北窗之下矣不幸而遇衰世仕不足以屑其意則寧浮游塵埃之外以庶防夫不逺復之義夫豈其獲已哉今文卿生靖節不可得之時而又器局過人鳴珂曳組世有膴仕顧不乘淸飈憑灝气去而參鵷鴻於九重友鸞鳯於阿閣而乃遺榮髙蹈浩然賦歸左右琴書沾沾自適是蓋學靖節而過焉者固非流俗徇祿忘反者所可同日而語也𨿽然方今聖明在上求賢若渇非若彼時有一靖節而不爲用自以山林有志之士莫不以功名自奮思有所樹立矧文卿家世顯榮年當彊仕固宜以退爲進不宜遽自棄也若夫優哉遊哉聊以卒嵗庸伺他日未爲晚也因書以爲記至正七月六月朔旦

書

與沈存齋書

昔者魏公子無忌食客三千人名冠諸侯及其爲趙赴秦軍也無一人爲公子畫策而謀卻秦以存趙者獨夷門監者侯生生固不受公子財者也嚴仲子以諸侯之卿相不逺千里奉白金爲軹深井里人聶政之母壽政辭之趙亡四十萬之眾不能解邯鄲之圍魯仲連以東海布衣掉三寸舌與魏將軍新垣衍極言秦帝之害秦軍聞之爲卻五十里平原君奉千金爲壽不受而去嗚呼三子者或以謀或以勇或以口辯較其所爲𨿽或未合於大義然其奮不顧身爲人排患解紛報仇讎使天下後世想慕其爲人忻忻然願爲執鞭而不可得者徒以受人之財與金耳某也身處布衣之賤迹固抱關之陋困亦甚矣然幸不鼓刀市井爲狗屠得以句讀訓詁爲人童子師旦夕備甘脆養老母不啻足矣顧以年兼喜懼人子之心有不忍言者間托友人買山擬預營壽藏不意聞之執事執事不謀親友遂探私帑得錢若干緡介朱君犯炎暑風雨走橫山購得之執事之義髙矣執事周人之義類此亦多矣執事讀古人書豈聞魏公子之風而興起乎然執事寡嗜欲薄富貴樂恬靜方將棄田宅挈妻孥入山林躬耕采藥蟬蛻穢濁以浮游塵埃之外使世復有侯生者流執事將無所用之然吾觀執事必不屑以魏公子輩自期而某亦豈敢妄以侯生之流自待防然侯生不以監門困故而受財魯連不以卻秦有功而受金彼固皆天下之士也而某何敢望焉若夫聶政市販困污之人耳卒不以母故而受人之金某自總角從父師讀誦詩書習聞前言往行粗知貴義賤利之說執事與某非有葮莩之親某於執事非有纎芥之勞徒以家貧母老念先事爲備遂辱執事遺以山山之直𨿽不及百金然人有徳於其親則於金何有向也知貴義而賤利今也利執事之山而受之執事不暇顧傷惠而與某某又不暇防傷廉而取之執事且傷廉之事市販之人不肯爲執事師古人學古道豈宜以某之故而被傷惠之名乎執事視財甚輕視義甚重然吾聞之義莫大於愛人執事愛人以徳而使某蹈傷廉之失而爲軹深井里人所笑亦豈執事意乎今以山直錢若干並據文納上執事聽其言察其心歸其錢於私帑然後以據文擲與則執事之賜厚矣否則並其文不敢望之私惟執事諒之

題跋

書舒穆嚕氏家譜後

昔金源氏代遼有國甞易其貴族之姓舒嚕爲舒穆嚕氏其子孫防勛天朝散處四方率以武功顯若今雲南元帥存道公及平江萬戶伯璣公是已然存道公甞將文衡於四川行省及其請於朝而復姓也故國子監丞莆田陳公眾仲序之甚詳今伯璣之姓𨿽未及復然其譜而存之豈亦有所待也夫凡其世次之隆勲伐之盛諸公論之備矣予獨推本而言之者蓋亦表其姓之所自云爾

書故禦史鄭公從之嵩山五詩後

右嵩山五詩故監察禦史洛陽鄭公從之棄官學道之時手書其所作也昔漢梅子眞爲南昌尉數上書譏刺權姦不見納遂棄妻子去九江時人傳以爲仙公當至元全盛時非若西都之季而時相用事非有元始專政之大惡其爲禦史又非南昌尉所可同日而語故以直道見機亦棄妻子著道士服爲黃冠師終其身不還鄕裏其去就之際視子眞有甚焉者然子眞之議論風裁先於漢書班班可攷千載之下尙想見其爲人今公之所建明未知太史氏悉得書之與否尙幸其蟬蛻穢濁髙世絕人之槪見於詩者眞與嵩髙之气相盤薄世之側媚取容持祿固位者聞公之風亦可以少愧矣𨿽然子眞去後人或見其變姓名爲吳市門卒者庸知公不與司馬子微之流往來人間乎吁顧安得而見之也

書中書除目禦書官後

中書除目凡六人所賜官實仁宗皇帝親禦翰墨爲之書而故蔡國文憲公臣郭貫時由治書侍禦史遷禮部尙書以從五品秩超授嘉議大夫而居其首一時气象見於云章奎畫藹然虞廷命官之意儒臣之寵未有加於此者蓋國家以神武不殺奄有四海而典章文物至仁皇而大備鴻儒碩彥遭際聖朝並列庶位而臣貫尢以文學老成被優擢如此書曰知人則哲能官人又曰夙夜惟寅直防惟淸然則非仁皇之聰明睿智弗能以知臣貫非貫之寅亮直淸不足以堪上命故其歷事三朝致位廊廟列於名臣豈非簡注有素而所積者厚乎嗚呼鼎湖之龍旣逺九原亦不可作抱遺弓而悲風木者尙期以孝爲忠思所以引而弗替云至正七年十月庚辰布衣臣陳基拜手稽首謹識

書太古字說後

河東運使髙昌拜珠公字太古中朝諸名公爲文爲詩以發明其義無餘蘊矣復俾某一言以申其說某聞公曽大父鞏昌王大父安懿王咸以純一無僞之徳歷事累朝卒致端拱之治至公之父平章公季父禦史只遹先猷爲世大臣而公又克承世澤致位通顯其在中臺爲良禦史行部爲賢使者庸田司復著能聲而仕鹺臺也又稱一時之愼選然則所以紹其家業者亦豈外於純一無僞純一無僞者何太古之道也夫名者實之賔而字所以敬名也公方向用於時所以奮庸熙帝之載以光於前人則於敬名以稱夫實乎何以公尙勉之防

跋學齋侍禦張掖劉公洛陽懷古詩

洛陽懷古書西臺侍禦張掖劉公之所賦也公以學問政事方用於世而其爲詩淸新雅麗有則至以周公邵子爲言則先儒之微意而知公之學有所本也刻而傳之豈惟洛陽之盛事而已哉

跋張彥輔畫拂郎馬圖

至正壬午予客京師而拂郎之馬適至其龍鬃鳯臆磊落而神駿旣入天廏備法駕而其繪以爲圖傳諸好事者則永嘉周冰壺道士張彥輔以待詔上方名重一時然冰壺所作論者固自有定論至於彥輔以解衣盤礡之餘自出新意不受羈紲故其超軼之勢見於毫楮間者往往尢爲人所愛重而四方萬里亦識九重之天馬矣此卷乃其最得意者俯仰八九年復於顧仲瑛氏處見之追懷疇昔信爲增慨韓文公有云千里馬常有伯樂不常有吁世豈惟無伯樂哉𨿽欲求如彥輔之圖寫俊骨亦不可復得仲瑛其可不寶而藏之乎

跋西園雅集圖

故宋駙馬都尉王公晉卿西園之集亦盛矣蓋非駙馬之賢不足以致諸老非諸老不足以顯西園之勝然則戚畹之貴不足爲駙馬榮而其名埀不朽者政以其能文好士耳吁自昔王公大臣孰無園池水竹之樂百世之下能使人臨文興慨甚謂世道之盛衰人物之消長於是乎在則夫斯圖之見重於世又豈惟以西園而已哉

跋喀喇承防遺墨

故翰林學士承防喀喇公遺墨四帖其後兩帖乃公在宣文閣時所書以遺基而基轉以予顧君仲瑛者今年孟春過玉山艸堂仲瑛出以見示伏而玩之恍如見公與王右軍父子翺翔於天門鳯閣之上而蛟龍鸞鶴爲之後先也九原不可復作尙幸數從仲瑛遊時一披展俯仰今昔得不重爲感慨乎

跋貫酸齋書歸去來辭

酸齋公如冥鴻逸驥不受繒繳羈靮而其蟬蛻穢濁逍遙放浪而與造物者遊近世蓋未有能及之者其自謂平日不寫古今人詩章而獨慕陶靖節之爲人書其歸去來辭觀者殆不可以尋常筆墨蹊徑求之也至正十年五月二日臨海陳基識

傳

傅道人傳

傅道人者名道淸字隠陽燕人也甞以皂隸給事中書刑部積勞當食九品祿會河南有以詿誤逮系請室者若干人道人獨哀其非辜毎加存防未防詔赦出之尋許會還官於是皆私徳道人亦雅知河南風土之厚又幸有東道主乃謀於父兄妻子不逺千里往訪之旣至爭迓迎之相與道舊懽甚又將厚餽之居無何偶行闗陜間遇黃冠師而與之語因請寓宿師與之端坐竟夕不寐俄黙然若有會於其心者乃賦五字詩一首語皆超悟所謂黃冠師不知其爲何許人也旦日遂易初服還謝主人悉辭其所餽不受且曰吾平生𨿽未始讀書然亦甞聞漢之絳侯矣勇足以將百萬之軍而怯不堪一獄吏榮爲萬乘之卿相而辱不迨一匹夫此無它知進不知退也子等固非絳侯之倫然不幸而逮捕則無以異使吾以向之侵辱絳侯者以侵辱子等獨不得金以貽父兄妻子乎顧義有所不忍也吾聞古之有道者祿以萬鐘位之上卿而不顧今吾徒一皂隸捨去繩墨質鈇之役而以虛無爲本淸淨爲宗其自視𨿽不敢與古人之有道者齒然去就輕重孰與勇怯榮辱相尋於生死得喪而不知者嗚呼吾尙安用君之所餽爲哉乃去入嵩山受陰符道徳南華諸書於陳鏈師居八年不與父兄妻子音問相接父兄妻子亦莫知其所在也洛陽之三井洞系故劉尊師鏈丹處道人遂因故址築環堵坐其中不出好事者或往之亦不與之語

獨見禦史沃哷公允常環偉特達器識絕人心竊慕之而公亦喜其不務詭異之行誕幻之言以驚世駭俗因折節與之交公甞語之曰吾非好爲是驅馳也以君親之恩未報耳他日倘遂吾初心則葛巾杖履相從於山巓水澨不難也道人擬辟眞館於洛城之東謂之曰大夫進足以爲邦家之光退不失於泉石之榮故曰功成名遂身退天之道後三十年當公於此矣時予客公所因與道人善見其語黙止作不異眾人然不飲酒不茹葷而神全气澤其中之所存覺有異於人者故予樂爲之道也

贊曰昔金源氏之時有健卒曰颵腿王者初不識字一旦舉筆成章時人以爲得道稱之曰王先生平章趙公閒閒名重當世尢雅敬之今道人之出處大略與王相似而允常公之學問政事與夫功名未艾視趙公可以無愧且有急流勇退之志焉故予並著於篇以伺云

哀詞

葉孝墅哀詞【並序】

葉孝墅世居天臺少孤雅志好學旣冠遊京師見項君子虛虛與葉氏世有婣好而孝墅執子弟之禮惟謹相與甚懽子虛儒者而隠於黃老以醫名京師京師之人無貴賤賢愚皆稱重之孝墅與之周旋應接竟日不倦而能安淡泊服勤苦聲色勢利服玩宴樂舉無所嗜獨尙儒術善楷書好醫藥煉金石艸木爲丹劑號精絕不輕與人子虛甚器重之孝墅旣蚤失父母幸有兄弟然皆未有子去年兄若弟俱喪訃至孝墅哀慟嘔吐僕地頃之復蘇然竟以是不起子虛亦知其不可救而生之之心未已尙恐已術或弗及欲延訪他醫孝墅曰使世無良醫則已如有之豈復有賢於秦醫緩者耶然膏肓之疾𨿽緩有所不能爲公今之緩也吾之疾公且莫之爲況他醫耶夫人窮則呼父母吾眞呼父母矣公如吾父母顧力有不能者豈非天耶獨念吾兄弟無後吾死亦無後吾宗亦何至是耶是亦天耶吾之命信懸於天矣尙何言耶尙何言耶嗚呼何其言之悲乎始余居里巷時聞葉氏世有令徳及與孝墅友又信其爲佳子弟俱畱京師見其取與之不茍言行之有度未甞不與子虛稱之而人亦莫不稱之也意其必有所恃立克享前人之徳乃今不幸而兄弟相繼以死夫有佳子弟如孝墅而不克壽世有令徳如葉氏而竟無後此天道之所不可必而君子之所以深哀也故爲作哀詞世之知孝墅者固已同於哀矣其不知者尙因詞以見之其詞曰爾車非不利兮又循循其擇路旣膏舝又挾輈兮馬驤首其欲騖朝出門兮以就軌夕亡輻而失馭何殃慶之不以其類兮俾若人而弗祿生何恃而何怙兮死曷往而曷歸尙魂气之流通兮覽舊邱而下之哀若人而不可復見兮耿予懷而增悲

夷白齋稿外集卷下

