

欽定四庫全書

集部四

提要

鄱陽集四卷

別集類三【宋】

臣等謹案鄱陽集四卷宋洪皓撰皓字光弼鄱陽人登政和五年進士第建炎中擢徽猷閣待制假禮部尙書爲大金通問使龔璹副之後璹仕劉豫皓獨不屈節遂流逓冷山居雪窖中陳王固新【案固新宋史作悟室今據金國語觧攺正】甚敬禮之使教諸子八人集中所稱彥淸彥亨彥隆彥深者皆固新子也皓所作詩亦於此時爲多及烏珠【案烏珠宋史作兀術今據金國語觧攺正】殺固新皓遷雲中至紹興十二年始歸國畱金首尾凡十五年後爲秦檜所嫉安置英州皓詩所謂六十之年入瘴鄕是也居九年始內徙行至南雄州卒謚忠宣宋史本傳稱皓有文集五十卷而書錄觧題作十卷考皓子適盤洲集中載有皓集防語一篇稱裒其在北方詩文爲十卷刻之新安郡則宋史誤矣其集久不傳今從永樂大典所載裒輯編次共爲四卷凡其始奉使時塗次所經及遷居冷山以及歸國後南竄之作有年月可考者悉以年月排比或年月不可考而確知其爲奉使後作南遷後作者亦皆以類相從其不知作於何時者則別綴於後而以適防語冠於捲端焉皓大節凜然照映今古𨿽不必文章爲重然其子適邁遵承借家學並掇詞科著述紛綸蜚聲一代淵源有自皓實開之迄今年代迢遙篇章散佚幸得遭逢

聖世搜羅遺逸復光輝於蠧蝕之餘斯亦其忠義之气

不可泯沒待

昌期而自發其光者矣乾隆四十六年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

洪適原跋

先君以建炎巳酉出疆時年四十有二矣平生著書多悉畱檇李庚戌之春厄於兵燼無一存者紹興癸亥還朝入直玉堂不旬日領鄕郡去明年而遭祖母之喪服除未幾有嶺表之謫杜門避謗不敢復爲文章謫九年而卽世故手澤之蔵於家者惟北方所作詩文數百篇謹位而敍之以爲十卷刻諸新安郡未彚次者猶有春秋紀詠千篇云

欽定四庫全書

鄱陽集卷一

宋洪皓撰詩

次大風韻【按集中次韻詩於原作姓名往往不載豈當時龔璹之流後皆降仕故削而不錄抑詩散佚者多或詳彼略此今無可據考姑仍舊文】

飛防薄怒意云何肆暴傷春气不和可但揚沙迷白晝也應震海湧滄波終霾捲地將飄屋陰曀驚林定折柯便欲奮飛聮六鷁宋都未過且悲歌【按此詩至洨河石橋疑皆皓奉使時途中作】

都亭驛詩

都驛荒涼尙邃深息肩借庇有餘陰故宮今巳生禾黍翻作行人倍痛心

羑里廟

羑河依舊羑城空十畝頽基象四墉重易待更三聖備諸侯那得七年從斯文未喪今猶在遺像𨿽存祭不供尙有神靈能濟旱往來拜謁日憧憧

講武城

長笑袁本初妄意淸君側垂頭返官渡奇禍憐幕客曹公走熙尙气欲陵韓白欺孤計已成軍容漫輝赫跨漳築大城勞民屈羣防北𨿽破烏丸南亦困赤壁八荒思並吞二國盡勍敵西陵寄遺恨講武存陳迹雉堞逐塵飛濁流深莫測回首銅雀臺鼓吹喧黽蟈

夜渡沙河

秋聲已防防行役敢遲遲潦漲流偏急舟橫岸自移披襟從露浥攬轡覺神疲曉入邯鄲道黃粱熟未知

望蓬鵲山詩

內邱應有越人蹤血食依山近邑中前代醫流兼咒法上池水飲獲神功假眞昔嘆多盧異生死今慚少虢同秦技嫉能遭橫逆停車弔爾意潛通

洨河石橋【按洨水出常山石邑井陘東南入於泜見說文及前漢地理誌據皓本傳至太原畱幾一年此其經渉之地也】

洨河建石橋可但驢馬渡長耳畱蹄涔嗟我來何暮四隅柱幹霄停驂俯一顧上鏤過客名旁鐫海怪怖開元雙折柱畫尙堅固神物久防持趙人速驚嫭泉南應伯仲松江說無處引領渺煙波恨不奮飛去

次韻春日卽事六首【按此詩當是在雲中作皓前後兩至雲中未知詩作於何時】

暮春百卉未舒紅盡日防芳遡晚風誰道倦遊鞍馬上且投佳句錦囊中

逺訪夭桃映面紅俯臨寒食困和風幽燕在昔多佳麗應有畱題外戶中

恨無六翮不能飛一見慈顏戱彩衣躍馬問鞍驚被執式防空賦未容歸

如膏細雨沐輕紅更有催花少女風薄暮濃雲橫漢外西山數防有無中

何須百鳥獻花紅懶似吾師有祖風儒釋自來曽結社不妨俱隱小堂中

禁煙未覩燕子飛料峭寒生透寢衣欲去踟躕情味惡春歸底事不同歸

過窮頭嶺

驅車陟峻阪牛斃轍亦敗羊腸𨿽云險玆險最奇怪千里無爨煙四顧多障礙煙艸何茫茫信是要荒外平生嘗險阻已負垂裳戒今玆有此行其又誰怨憝上天實爲之於我無可柰死生安之命靡靡詠行邁致命爲見危委質復何悔我躬旣不閱我後卹不逮

所居三章二章章八句一章章十句

昔我所居巨室髙門或出或處笑傲乾坤終日熙熙省定晨昏致君澤民玆志常存【一章】今我所居圭竇蓽門俯首折腰如坐覆盆終日譊譊形獘神昏死所未知舊事誰論【二章】人亦有言禍福無門忠孝弗著淫侈實繁天其罰我我又奚怨儻謹言行或反邱園作爲此詩以告同閽【三章】

次三月望日出遊

無馬假犢車豈必朱丹轂駕言暫出遊冩憂慰窮獨尋芳不見花宿莽埋槲區區十里間良友始追逐晤語得正人頗欣富方谷書齋大蕭條四靣少林麓欲作納涼亭因玆出求木履橋𨿽云安欹柱恐顚覆臨深念垂堂徒行漫捫腹道險能摧輪畏聞聲轆轆形骸久衰憊揺幾屢顰慼五方民雜居瀕澤非廣谷雞犬或相聞要知是荒服跋渉頻問津引領主人屋老稚俱迎門擊鮮饋豚肉日暮途修阻還轅不辭速吻燥借醇醪糊口資饘粥翌日覩新詩珠璣圓且熟可追寶劍篇髙誦素靈哭

次韻小亭

昔叔孫穆子使於晉晉人執之叔孫所館者一日必葺墻屋去之日如始至宋子罕云吾儕小人皆有闔廬以避燥濕寒暑因感其事用韻見情

豈敢效叔孫所至館必葺吾儕有闔廬苐欲避燥濕舊居非爽塏方暑詎可入尙幸屋西偏升墟下臨隰揆日遂誅茅土木頗難集靣南創小亭聊紓九夏急不妨種花蔬未免抱甕汲猶恐地勢卑版築加一級恍如到防稽山川獲顧揖雲雨出髙峯燕坐觀吐噏我來巳二年茍活匪成邑將命負何辜胡爲久見執除館至於三塊然形獨立今玆喜卜鄰風猷朝暮挹對酒有良朋邀月飲無及新齋跬步間乘興袂宜襲

小亭落成都官有詩次韻以謝

我被儒冠誤此身公緣何事作流人瓊葩乍折香勝雪玉版初嘗暖似春月桂他年應獨折瓊林今日遂重新披襟散發無妨醉況有紅妝二八陳

小亭偪仄僅容身開宴添樽有主人爽塏何妨當九夏芳菲可惜過三春休嗟芍藥隨風隕待看葵花向日新萬里逺來逄一飽粗勝夫子厄於陳

贈彥淸

好生惡殺號蒼天天憫斯民欲息肩自是大邦兵不戢在於南國使無論功弗用矜三防持勝何如保萬全願早結成修舊好名垂史防畫淩煙

門下棲遲近一年郎君髙義薄雲天儻能一語寧三國應有嘉名萬古傳

彥淸彈琵琶有感【彥淸者金相陳王固新長子固新原本作悟室今依金國語解攺正】

黃金捍撥紫檀槽推引柔荑品調髙妃子和親瞻馬首樂天送客駐江臯一時聽罷嗟流落千古聲存訴切嘈靑冡靑衫蕪沒久寧知孤旅更蕭騷

山頂花【有序】

方苞類海棠旣舒似梨花工部賦海棠則無心都官詠山頂仍率意此間花品絕少豈非遐想故園見近似者而喜乎前數株爛熳比遭風雨摧殘飄隕過半乃防仁慈憐僕幽獨乘興淸賞冒雨寵臨光之以四韻重之以一樽速客擕孥弗憚泥濘淺斟低唱遂至夜闌待月南乃克分袂佩服勤腆何可弭忘因次韻以謝簡學士同賦

萬片隨風正可嗟殘枝帶雨認梨花胭脂洗盡餘香雪翠幄光生散綺霞品類海棠無傑句方言山頂更雄誇題詩載酒同淸賞月上梢頭始到家

中秋

舊時相識惟明月三五而盈盈又缺盈時常少缺常多恰似人間足離別我今一別已三年中秋三見望舒圓烏衣燕子尙得返鴻雁正爾翔幽燕此時蟋蟀猶在宇聲聲悲吟正獨處耿耿不寐夢難成翩翩蝴蝶亦辭去寒螿韻咽艸木黃金風惻惻奏淸商援琴擬操明月吹調髙曲古轉淒涼母曰嗟予久行役寧知萬里爲羈客烏鵲南飛飛不髙願爲黃鵠無羽翼瀟湘水濶影沈沈鄂渚樓髙興又深明年此際知何處再覩嬋娟照客心

重九彥淸出獵獨處無聊

獨上層樓意巳防欄幹倚徧悄無言白衣不至黃花少悵望庭闈涕淚繁秋節堪悲惟暮節牛山獨嘆異龍山解嘲不見狂從事落防風流作等閒【按此宜作兩首原本作一首疑誤】

彥淸生辰【十一月一日】

傳聞公子降生時慶罷周正繼誕彌誰識止戈方黷武獨如好學務求師少年已見鎡基好他日應爲將相期仁者自然天錫壽若修陰徳更何疑

老母亦以是月生行年七十有三矣有感而作

息肩弛擔未多時便祝郎君願徳彌念母年髙班絳老爲儒學淺愧蕭師三年不問交鄰道萬里寧知復命期南國人情都不逺賦詩懷逺莫相疑

念母

復命無由責在身可堪甘防誤慈親飄零殊異三年宦遺肉知存愧餓人

寄蘭幹

出彊三載已三遷跋履修塗又八千山近迷回寧有是鋪經幸脫豈其然樂饑饘粥姑安命養拙茅齋且任緣若也故人髙義重暫來江畔唁張騫【迷回山幸脫鋪皆所過地名】

次韻寄興祖廣徳

南歸不獲卻東遷險阻艱難徧大千母老三年難見止途窮一慟忽澘然愁同暴虎馮河悔災甚求魚用木緣行府相將釋老馬故人贈防助騰騫

又和春日卽事

淹畱逄地僻將老惜韶光齒與靑春暮愁隨白日長尋芳無處問對酒有時狂漫學樊遲圃空登子反牀霏霏觀雪集冉冉望云翔念母歌零雨憂君誦履霜系書思雁足看劍憶魚腸駑馬先騏驥鴟梟笑鳯凰一身纒疾病四載廢烝嘗作个頭風愈陳琳檄在旁

次觀表文韻

求成虐執四三年一木難支大廈顚致死存孤思杵臼恃彊輕敵笑苻堅國家未免中衰者日月何妨薄食焉今日一成終祀夏艱難啟聖賴皇天

歲雲暮矣厭三餘豈不懷歸畏簡書昔日卑辭剛不聽今冬繼請諒難虛賈生施餌非良防陳子哦詩或起予江左四年無信息欲傳尺素羨雙魚

思歸

緩頰難支大廈傾單車久稅阻歸程慈顏萬里音書絕忍看東風動紫荊

垂翅東隅四五年不知何日遂鴻鶱傳書燕足徒虛語彊學山公醉舉鞭

節至思親不覺淚下因記杜子美詩云無家對寒食有淚如金波又云佳辰彊飲食猶寒隠幾蕭條帶鶡冠淸明詩雲風水春來洞庭濶白蘋愁殺白頭翁王元之詩云無花無酒過淸明興味都來似野僧二公佳句正爲我設也將命求成五年矣去秋和議王侍郎南去【按王侍郎卽王倫宋史倫與朱弁同使金見畱紹興二年因和議倫先歸皓奉使在建炎巳酉至是適五年以時考之正合】我獨淹畱命也如何感時述懷賦四韻呈都官兼簡監軍【監軍卽陳王固新】

寒食無家淚滿巾淸明無酒更愁人不聞東道開東閣空嘆白頭歌白蘋日永蕭條徒隱幾雪埋蒼莽阻尋春王郎歸去我畱滯始信儒冠解誤身

小王親迎賦此贈行卒章聊遣鄙懷

混同江水秀可掬李氏太師女如玉婦徳婦功應夙成施鞶施衽亦初熟舜華美艷年逾筓未遭良匹求名族風流儒雅王家郎燕食東牀坦其腹納幣委禽六禮成送車百兩皆丹轂三星在天四月中今夕何夕防花燭綢繆謹始待如賔伉儷要終貴和睦且聞祁祁多娣媵將見詵詵眾似續我來乞盟閱八千除館又經融火六老母八十漫嗟予男女有九賦采緑固知我後卹不遑人豈無情捐骨肉萬里一身秪自憐其誰髙義哀防獨況復惡疾屢纒緜呼天恥作窮途哭因子告行遂贈言勿忘舊學膺天祿

小王仲冬望置酒學士賦詩次韻

三冬適半成髙宴初筵更速金閨彥王氏三珠少愈奇昔也聞名今見面𨿽無絲竹侑淸歌賴有雪月爭曳練乃兄登朝立要路黒頭入侍瑤泉殿一時壯气飲如虹千仞威稜迅侔電諫父休兵巳可嘉延儒敎子尢堪羨學士例能憐麯糵擬追乃祖存訓傳折衝樽爼敗垂成敷演佛乘超鍜鏈都官驚坐肖孟公一醉逃禪俄側弁不妨艸檄愈頭風何用能文獲天硯杞梓奇材當顯庸圭璋重器且明薦大夫醉墨稱三昧鐘王歐禇欣一眄下馬疲觀索靖碑畫牛誤落桓溫扇仲氏彎弧過鐵槍驍勇臨機解乘便酒行軍法慕朱虛幼賭摴蒱慙奉倩叔也居然賦常棣且招師友嘗異饌鶺鴒風緊思急難堂堂筆陣曽酣戰少年須折一枝桂要職休辭五府掾我來修好閱六年薄命未許回哀眷穆生初爲設醴畱臧堅豈受刑臣唁三沐三薫聽所爲一觴一詠情忘倦彊哦拙句若塼拋枉尋長篇同玉衒求成未結心如醉況乃光陰疾於箭天涯久旅漫思家引領庭闈徒眷戀

次彥深韻

徳星堂上排家宴壎箎合奏延羣彥彥淸好士虛左迎遂拉友朋來防面新禮將行要討論舊章欲舉須淹練乃公功業世無有劍履應須尊上殿冡嗣風流邁阿戎眸子爛如巖下電紗籠名姓鬼防持閣畫形容人健羨先防頃獻萬言書壯歲曽看百將傳濟世雄圖任屈伸窮途絺句殊精鏈彥亨俊逸簉鮑昭辭藻摛華如防弁升平方議戢干戈粉澤豈宜焚筆硯大慮終防王鳯招奇謀靡仗無知薦子適揮毫八體具怒猊渇驥獲再眄但當寶惜比蘭亭未可捐去同秋扇彥隆能挽兩石弓丁字不識櫜鞬便衝冠遙憶藺相如衣繡莫誇江次倩彥深和粹貴公子醍醐味美誇珍饌一善拳拳早服膺射防君門嘗決戰起家正可二千石筮仕寧希百六掾坐中我是江南客萬里尋盟負恩眷下齊弗免田橫烹奔楚漫勞吳子唁借酒破愁玆不勝憑詩遣興何曽倦匠巧旁觀秖汗顏櫝蔵待賈寧沽衒可堪僵僕雪塡門無柰裂膚風勁箭範叔綈袍也自寒須賈故人空戀戀

次彥深韻

日長漏永滴銅壺酒冽杯深困腐儒公子慇懃歌舞勸獻酬交錯屢傳呼

𨿽遇嚴冬喜气和開筵出妓騁婆娑折腰翹袖爲公壽願贊監軍早戢戈

祝壽開樽象樂和傞傞態度屢婆娑動容詠徳終宵樂從此修文定止戈

彥淸打毬

三伏擊毬暴气和汗馬良勞戞玉珂殘形傷目未嘗慮裸顚垢面服皮鞾列騎駸駸有中下王孫上駟金盤陀矯如跳丸升碧漢墜若流星落素波分明較勝各馳逐雷奔電掣肩相摩天下固自有至樂但知此樂無以過有時雌雄久不決載渇載饑日忽蹉或勝或敗何所競屈膝進酒方駢羅擊鼓橫笛歌且舞觀者如堵環靑娥抑尊禮卑渾不顧一時快意遑卹它景雲貴戚尢好此貞元方鎭亦同科栁澤韓愈猶進諫況乃名髙欲戢戈莫言得之自馬上連朝肄習恐傷多韓栁二書戒馳騁願寘左右日吟哦畱心經史修逺業黒頭侍宴朱顏酡

彥淸生日

朔旦得天正王孫慶始生北溟鵬已化東國鳳先鳴卓爾神峯秀昭然冰鑑淸謀謨曽啟沃議論復縱橫棣棣威儀富汪汪軌度宏古今書並覽遼漢字兼行折獄嚴無訟齊家肅有聲從軍依玉斧敎子勝金籝築館勤延客趨庭諍戢兵坐桑觀政異飛舄入朝輕避亂迎文若聞歌戱武城妙齡聊制錦彊仕且和可謂田門相寧譏尹世卿靑雲應速致緑綬諒垂榮正是頗勞止何當早太平七年淹伴讀萬里阻求成報主心𨿽切思親骨亦驚自嗟同陟屺誰與共班荊冬日淩晨至祥星際曉明老彭知易比五福不難並

次韻學士重陽雪中見招不赴前後十六首

西鄰樽爼比星陳彊欲擕笻慮損神得句揮毫須防友緩聲振木解娛賔獻醻雜坐欺三白服餌單棲忘五辛重九閒居眞可惜銷憂思引萬家春

萸房覓得惜其陳擬學宗王問鬼神不放黃花資獻壽故飛白雪惱畱賔一身抱病蹣跚苦萬里思親況味辛正是悲秋增感慨詩翁摛藻與爲春

二君气槪繼雷陳九日哦詩妙入神季友淩霄方艸賦孟公驚坐正延賔難陪鳯嶺登髙宴且放牛山出涕辛獨臥薦防思橘贈數篇潛發洞庭春

支離已久申陳枕上賡歌暫釋神在戶厭聞蛬咽韻隨陽空羨雁來賔交情中絕慚張耳國步方艱憶鬭辛七載南冠猶未稅尙期肆眚九年春

憶孟懷陶迹巳陳杖藜弔影召魂神假書豈料貍爲士帶箭寧思鶴是賔臂上垂囊災可代江邊錫宴食多辛典衣本欲作重九冒雪難防石凍春【富平酒名】

天涯憔悴向誰陳不死由來是谷神蒲栁衰姿依術士桑楡晚景屬談賔言存趙氏惟韓厥力定周邦賴賈辛尙論古人猶未足投閒更欲講王春

淩霜髙潔試敷陳采采通靈可養神流水尙能延壽考落英端可薦屍賔千株蕪沒堪嗟詠一束防茸弗忌辛願學楚人栽九畹重陽已過待來春

出疆許久豈當陳患難頻經賴至神敢覬路通馳一乘遙思鄕飲立三賔陵蘋翠減猶能泛岸蓼紅衰不變辛秋盡交遊無陸凱江梅誰贈一枝春

七稔艱難不敢陳行藏且問蓐收神逺來豈爲謀身事久執無緣厠國賔妄意合成同晉楚羞言著節繼蘇辛哀哉庾信江南賦悶讀頻移玉座春

怪怪奇奇不可陳搜奇抉怪殆窮神曽編金鑰李商隱屢賜銀桮胡楚賔麗服靚妝皆可玩大元酒並忘辛文章三變公爲伯自愧惷愚冬復春

六朝舊事欲條陳正恐招憂又愴神元豹成文須隱霧嘉魚式燕且邀賔方歸晉事同韓起敢望燕臺致劇辛回首天南佳麗地時時引領九江春

一介蹉跎略敍陳轉喉觸諱聽於神正愁平子將除館彊學申公亦謝賔厚貌深情非易察磨肌戞骨不勝辛傍人門戶休爭气惟願歸耕向富春

韋編懶讀厭窺陳習气難除但耗神豈敢爲師同頴士從初作吏慕君賔數奇嘗遇辰衝戍運背難逄丙合辛居士於今稱耐辱天邊斗柄又移春

公幹沈緜自陳黃能入夢是何神眼前防帙看盈幾肘後名方或問賔衾枕頻移滋轉困盤餐少異彊加辛小人有母何時見夢系江南戱防春

咫尺書來弗獲陳深虞釁鼓禡於神行人久執緣何罪凡伯還歸爲弗賔聘魯未能希季札奔齊安敢效先辛或行或止闗天命豈是臧倉沮子春

胸中耿耿向誰陳舌在形羸彊集神佩印巳慚蘇季子埋名誰志李元賔乞糧儻死呼庚癸貴格何須足乙辛秪恐數窮爲鬼錄扁舟阻泛五湖春

藥名一絕

獨活他鄕巳九秋剛膓續斷更淹畱寧知老母相思子沒藥醫治白盡頭

欽定四庫全書

鄱陽集卷二

宋洪皓撰詩

元日有感

不見朝正秖自愁展親弗逮兗州囚【張華原爲刺史獄有系囚張曰三元之始念卿幽閉給假五日足得展謁親親】席重遙憶談經防酒噀寧知救火謀內熱空持白羽扇峭寒且著黒羔裘履端醽醁何時賜落筆髙歌灑淚休

和吳英叔寒食

櫪駒久縶已難禁冷節來臨且彊吟斷火任逾三日限傷時惟恐二毛侵思親忽作楚囚泣戀主空存魏闕心世變風移多野祭一聲杜宇又春深

次遷居見憶韻

異域相逄臭味同髙談劇論盡由中情如兄弟堅膠漆義薄雲天壓華嵩半嵗連牀忘爾汝一朝攺館任王公過從莫憚塗泥濘六藝遺文要折

和送雙鴨

可惜雙鳬脫氄毛獵師飛放豈辭勞養賢曽食三千客待使徒加十一牢燔炙不須歌兔首膳羞何必用牛膏庖人繼肉充禽獻貪冒安能免餮饕

鶩落春洲整翮毛呼鷹搏擊自忘勞充庖豈爲食三鼎攺館何須饋七牢漫詠續弦求鳯髓休誇辟糓獻龍膏今朝禊飲嘗嘉味貪食寧知不是饕【是日上已】

次上已微雨韻

覽鏡傷春嘆二毛譊譊終日愧賢勞追思束晳譏同列未信盧充憶共牢天气困人濃似酒雨絲及物潤如膏蘭亭修褉今何在且學東坡賦老饕

次李通奉韻見招

萬里流離只一身東西南北與誰親登髙且伴髙僧話揖孟懷陶任世人

未稅南冠爲有身忘形爾汝見情親我詩速客酬嘉節傾蓋從前有幾人

次李韻

見危致命欲時淸萬里祈通兩國情嘗盡艱難徒自苦著成紀詠待誰明瑤琴漫鼓思歸引玉笛休吹逐舞聲遙夜肯來同晤語消憂豈待賜宣城

次趙民瞻韻

假館連墻數見過宗英年少雋才多設科不倦來羣彥教學無他伏眾魔艸賦未曽師屈宋哦詩豈復慕陰何后生可畏吾將老終養心違愧蓼莪

立春有感

彊擬登臺豁旅愁五行今日到金囚土牛始正農祥防勝初銜鬼隱謀司啟空傳靑鳥氏迎春不見翠云裘一巵壽酒何緣受覓紙題詩死不休【杜子美詩云羣公蒼玉佩天子翠云裘】

食羊次韻

骯髒無聊但獨愁未甘降服作秦囚分正值償私憾食肉安能有逺謀祈死難沽千日酒苦寒誰贈五云裘包羞忍恥隨緣分深愧空餐自訟休

次韻集三杯事

百拜三行愧且愁聊通大道稅予囚味釃且作回橈計得趣將爲藍尾謀艸聖欲傳仍脫防寶刀應弄未投裘縵歌六代興亡國小阮客來夜艾休

靈棊卜【按隋經籍志有十二靈棊卜經一卷】

苦樂迎春詠四愁詔書未暇蔽要囚已知行止闗天命暫卜窮通聽鬼謀栘監窖幽餐鼠艸奉春械系易羊裘何時放我南歸便抱甕躬耕死卽休

次種野花韻詩

彊移野卉對殘春深恐焦枯向日薫種止一行非貴少髙才三寸豈超羣旣無艶色堪觀賞又乏幽香漫吐芬卻憶故園都謝了賣花聲斷幾時聞

次督洗泥韻

陰山趺坐匪逃秦杖錫聊充觀國賔君已無家擕愛子我𨿽有室別慈親頃年共試同文館今日俱爲異域人千里逺來當洗拂松醪未熟且休嗔

寄範郎中

才聞家世便心傾何況通經古是程範叔靑雲能自致不須河朔寄柴荊

相門有相未多年徳行雙全亞子騫匪晚南歸施有政也應示辱用蒲鞭

寄孫修撰頃嘗同捨訝予多忘有見過之意

未見古人心已傾揚鞭何惜一朝程自慚病忘非多忘儻逐班荊卽負荊

不挹風猷二十年天涯淪落看騰騫若無大故休遐棄唁我何方早著鞭

再寄

樽酒遙期共細傾孫郎假道莫貪程科名𨿽已追何僅隱語尢當繼子荊

館閣飛聲彊仕年胸中藻思若云騫駑駘失主無光彩遐想騏驎受玉鞭

愆期

久畱家釀待公傾引領東望屢問程新作小亭堪小宴幾時低唱進南荊

日長岑寂度如年然諾胡爲我輩騫漸入淸和宜枉駕坐邀勿訝亟揮鞭

再寄孫文

中原分裂似天傾公帶羣英世作程我坐儒冠稽復命王郎代匱已之荊

見危詎敢惜餘年若欲全生義則騫久困鹽車思仰首如防贈防勝金鞭【後漢贊云專爲生則騫義】

重九

馬鞍山防異龍山暮節登髙作等閒不逐遊人存靜觀惟依逹士叩元闗箭穿化鶴君何在書寄賔鴻使未還引領庭闈方寸亂倚松對菊涕澘澘

程待制以黃居寀蘆鷺易燕穆之雪滿羣山圖次韻以贈【燕畫遂成對】

雪滿羣山景甚淸燕公乘興繪娛情通靈妙絕徒誇誕眞迹曽傳可辧明禦府多藏亡足惜邊庭罕見嘆連聲天教待制成雙軸好掛髙堂作畫城

用韻贈傅學士兼述懷思古

新詩警防速如神又見闗中出舜民正是稠云方積雪俄防摛藻便爲春蜂擁鶴膝音𨿽婉金埓銅山句未貧故將風騷方入選少卿同是隴西人

萬里求成質鬼神頻年虐執誤斯民忘憂每借杯中物積閠頻迎塞外春顧我蹣跚仍久困觀君慷慨豈長貧如聞近獻升平錄應述修和勉主人

欲話艱難慮損神可憐無告一窮民詼諧好比盧思道喜怒忘同杜子春去國登樓聊自遣越鄕懷璧不如貧範雎爲魏歸須賈不是綈袍戀故人

次韻夜聞鵝鴨聲二物自淮甸至

傳聞二物出三洲萬里籠來地僻幽豈爲冩經求厚味且圖牽眼逐輕漚眠沙若得房公餽見彈須防陸子謀已戒兒童莫相惱比鄰容得夜鳴不

次雨中暖房韻

首夏霖滛似早秋坐邀車馬愧無由提壺見就傾三爵具饌何嘗選百羞剛道暖房排旅悶實圖求友慰幽囚言歸倒載衝泥怯繼捧新詩勝趙謳

次信文早春韻

一星終後尙蹉跎四壁如懸已化梭方殢聖賢排旅悶忽驚天地應人和春風乍扇融冰雪佛火初收散綺羅遐想故園桃李下舊蹊好在有誰過

邱壑幽懷日已蹉寧論鄰女戱投梭干戈未戢貪修怨玉帛還畱誤講和恩許養屙徒受粟老來便靜任張羅春回又起江湖念願致山翁一葉過

次韻朱少章潭園馬上口占

燕國由來士女都家家行樂集城隅豈無魚鳥如靈沼若有蒓鱸似太湖我縶南冠嘗獨到君邀北使欲相呼驅車宵濟盧河去十里荷花待入吳

幽都風俗慕成都可待遨頭指路隅楊栁垂陰連北道芙蕖舒艶亞西湖客思劇飲逃三伏人患苛畱阻一呼回首未忘憂墨吏渡江應不怕天吳

發池潭至盧溝河

燕山除館俯池潭逾月羈孤苦吏貪遙望盧河一捨阻著鞭信宿次闗南

次髙待制韻登眞珠山采白石子

下馬登山不厭髙疑窮石壁望松寥如珠可玩俄盈匊似米仍圓屢折腰何異宋都星隕璞實連燕地玉生苗牛羊踐履眞堪惜絕恨當年縱采樵

送劉善長歸北安省親【其父守北安九嵗爲質子】

九齡頴悟已驚人乃父分茅善撫民鄭忽身爲周室質賈生議屈漢庭臣行攀郤桂榮三釜暫著萊衣省二親勿訝班荊歌陟屺小人有母在江濵

次韻重九登慈恩雁塔帥漕見邀

秋髙裘馬正輕肥節制身兼被召時邂逅貴人爭獻壽逄迎嘉節競題詩心危雁塔勞君詠家近龍沙感我思泛菊佩萸今巳矣長安不見轉淒悲

寄宇文相公【二首】

秦師圍已急楚國救人闌食客腹空飽先生心獨寒奉盤從遽定按劍叱難安存趙舌三寸何須折鏌幹羅娑囚應釋雞林厄洊闌途無埋鼻熱地有裂膚寒反國公復相還家我問安如容陪驥尾匪晚到余幹

鄴都【自燕至相方休一日】

流離萬里偶生還暫得安陽一日閒飛蓋曳裾何處去西園不見見靑山

白馬渡

國步日多事霜露任霑衣畱落十五年至今方北歸繚繞一萬里人物太半非昔時渡盟津賔從爭扶持玆辰渡白馬陰曀日無輝一酎祈利渉馮夷莫予違驚秋感葉脫況乃思鱸肥父老行嘆息風雨仍霏防夜投胙城宿百里卽王畿遙望一惆悵何當拜天威

車行大雨中

折巾咨暑雨持節櫛回風馬惜障泥錦農披防背篷摧輪方臲卼痛僕且牢籠塗曲休辭辱行將與夏通

過封邱見熊主簿

封邱封父國繁弱大弓良人器今安在興衰古不常畫旗連衛滑繪句得髙張裏閈黎元少兵戈畎畆荒蓬深饒雉兔日夕下牛羊富庶思畿甸衣冠邇帝鄕故人憂濩落新令喜商量失意懲【原缺二字】銷愁痛引觴離家多嵗月去國幾星霜種種心俱短悠悠道且長何須論出處秪合謹行藏俟命宜居易安時彊激昻勾稽迷簿領陶冩賴篇章後嗣從渠分前程問彼蒼君無須賈戀我乏陸生裝釁鼓囚方釋班荊語未忘前身愧蘇武異縣識仇香話別傷懷地澘然出數行

戱用邁韻呈吳傅朋兼簡梁宏父向巨原

憂患二毛侵目睫亦篇什棄置久遑暇閱龍龕吳侯主詩盟欲從靳如驂古風風格老敍事若綺談宦情旣淡薄世故應飽諳置驛復鄭莊好奇過岑參優遊聊卒嵗俛仰自無慚近取忘年友得一乃分三梁向競爽姿邁也恐不堪輙持水中蒲擬並浦上柟諸公不鄙夷細流納江潭有酒必喚飲分題許同探向子忽話別寒霜萬嶺含千里足勿憚一行心亦甘靑冥定特逹髙賢上所貪江頭春色回和气已醺酣伊鬰思陶冩故人居巷南

洪慶善韓美成觀所藏宣和殿書畫慶善有詩次韻【已下在饒州作】

晉唐尺牘丹靑古老眼貪看欲花二使星臨增倍價一篇語妙屬詩家當年寶閟藏書殿畱落寧知松漠見萬里懷歸爲公出往事宣和空歷歷

過曺溪

六十之年入瘴鄕靈臺未了熱非常錫泉一飲根塵淨重到淸涼禮梵王

一宿南華暫息機未知五十九年非應身𨿽在問無應漫上層樓看信衣

半世囚拘愧牧羊生還四載卻投荒危機未履巳如此欲效前賢問上蒼

湞陽寓居【按湞陽見漢地誌屬桂陽郡原本作眞蓋宋時避仁宗諱今攺正】

地瘠久荒蕪驅童且荷鋤誅茅仍遣瘴汲水旋栽蔬瓟醬調應晚蒓興漸防秋髙宜日渉不必問丹書【南齊髙帝四時瓟醬調和菜白】

芭蕉

芭蕉非一種南粵競成叢結實聮房緑舒花焰火紅象蹄形甚偉筒葛紝尢工羈旅牽愁思秋夜雨中

題塵外亭

千嵗歸來化鶴仙作亭猶是舊山川登臨迥出紅塵外笑傲仍居碧海邊坐想三淸元不逺回觀五濁秖堪憐鵬摶九萬吾何羨安用防莊第一篇

欽定四庫全書

鄱陽集卷三

宋洪皓撰詩

題張侍郎松菊堂

松靑抱正性菊黃得正色蔚在卉木間厥異存簡防流膏貫眾壤千嵗名虎魄落英通鼻觀服餌供楚客安神制頺齡坐使生羽翼乃知獨也正二物孰能測淵明宇宙心五斗詎可易歸來薙三徑去艸甚蟊賊嘉此松菊友相視猶夙昔浮雲世態薄攺變在頃刻張公廊廟具胸中有泉石緬懷松與菊晝夜忘寢食築堂坐相對論契過三益可見逹人心紳笏等徽纆功名倘入手脫屣諒匪夕此言吾不諛爲我書堂壁

聚道齋

古人以道寓諸器今人謂器與道異不知器存道亦存制器尙象皆其類張公榜齋爲聚道古器仍居三代寶鼎彛雕鏤出神怪篆籕文章資探討虯螭怒目肆攫拏犀兕頓足紛交加云靁華蘤靡不有巧妙肯使毫釐差詞嚴義宻見欵識傳之萬祀期不墜仲淹著書非著論侍郎獨識先公意見說侍郎才更優牙簽挿架如鄴侯從來器寶待人寶此器此人今罕儔

題黃氏所居

環翠五六里深藏三四家風髙鳴鴈序春暖茁蘭芽門巷分楠直溪流帶竹斜我來風雪曉倚杖看梅花

題蘇公濟所居

山繞孤村水繞家傳經載酒有侯芭眼前十畝無多地只種桑楡不種花

題譚秀才所居

眼見雲林百慮消人間靜處卽雲霄時時醉臥聼流水低拂垂楊欠小橋

題趙知徳所居

黃柑壓樹酒浮蟻紅葉滿林梅放花三疊靑山老竹杖十年明月故人家

次韻宇文贈趙宿州

尹京便可繼翁歸暫向符離一把麾善撫新邊千里肅復還舊治九重知防勛久矣推多算琢句飄然冺小疵三事古由髙第入才兼二器莫憂遲

次韻宇文白雲山

天際正英英排空忽上升蒼梧何處出岱嶽自封興但見奇峯聳寧知嘉气凝秋風殊未起勿用遽飛騰不用沈河起非闗觸石升舒張如鶴出變化似龍興髣髴玉山峙依稀雪嶺凝帝鄕乘可至未易便超騰

詠槐

弛擔披襟岸幘斜庭陰雅稱酌流霞三槐只許三公靣作記名堂有防家

謁先祖並外祖殯所

長堤荊棘不能前間道邏荒思慘然三塜一排黃艸合寸心千里白雲連旅墳拜罷知無恙先祖陰功結有緣牧豎亦能循義禮牛羊蹤迹過堤邊

次韻同出祓殯

弭節於今渉四年揚鞭同出豈徒然臨防弗用先桃茢躍馬寧思惜錦韉勿訝亷頗羞藺下自知楊炯愧盧前歸來病體殊饑倦亟遣庖人起爨煙

次謁茶假寐之句

僻陋𨿽無車馬喧支頥時復抱愁眠我思蝶夢爲園吏君繼云封作地仙茶盌捧來休怨後詩壇哦罷敢爭先形如槁木追南郭隠幾何妨效嗒然

詞

防絳唇【詠梅】

不假施朱鶴翎初試輕紅亞爲栽堂下更詠樵人畫緑葉靑枝辧認詩虧價休催也忍寒郊野畱待東坡馬

前調【蠟梅】

耐久芳馨擬將蜂蠟龍涎亞化工裁下風韻勝如畫鼻觀先通頓減沈檀價思量也夢逰吳野慿仗神爲馬

減字木蘭花【和蠟梅】

蜂房餘液寫舊南枚淩正色折榦垂芳防綴如生祕暗香壽陽妝樣纎手拈來簮髻上恍若還家暫覩眞花壓百花

驀山溪【和趙粹文元宵】

鼇山鳳闕多少飛瓊侶顒俟翠華臨慶新春金波盈五蓮燈開徧侍從盡登樓簮花赴傳柑處咫尺聆天語厭厭欲罷宣勸猶旁午扶上玉花騘更踟躕棃園四部追思往事一夕九回腸皇防溥歸期阻引領江南路

木蘭花【中秋】

屬三秋正半暮云斂月舒圓誤警鶴鳴臯棲烏繞樹魑魅驚旋尋常對三五夜縱淸光皎潔未精妍須是風髙气爽一輪絕後光前無偏故國迢迢千萬里共嬋娟但陟屺瞻馳髙樓念逺寧不淒然天涯更新鴈過哀嗸出塞影聫翩空俾騷人嘆羨向隅耿耿無眠

木蘭花慢【重陽】

對金商暮節此時客意難忘正卉木雕零蛩螿韻切賔鴈南翔東籬有黃蕋綻是幽人最愛折浮觴須信淩霜可賞任他落防淸狂茫茫去國三年行萬里遇重陽柰貪戀庭闈矜憐防穉墮淚回腸憑欄處空引領望江南不見轉淒涼羈旅登髙易感況扵畱滯殊方

浣溪沙【排悶】

防亂佳辰不易攀四逄寒食盡投閒踏靑無處想家山麟殿阻趨陪內宴萱堂遙憶侍慈顏感時防淚滴潺

潺

前調【聞王侍郎復命】

南北渝盟久未和斯民塗炭死亡多不知何日戢干戈賴有興王如世祖況聞謀帥得亷頗藺卿全璧我蹉

跎

臨江仙【懷歸】

冷落天涯今一紀誰憐萬里無家三閭憔悴賦懷沙思親增悵望弔影覺欹斜兀坐書空眞可怪銷憂殢酒難賖因人成事恥矜誇何時還使節踏雪看梅花

江梅引

頃畱金國四經除館十有四年後館扵燕嵗在壬戌甫臨長至張總侍禦邀飲眾賔皆退獨畱少欵侍婢歌江梅引有念此情家萬里之句僕曰此詞殆爲我作也又聞本朝使命將至感慨久之旣歸不寢追和四章多用古人詩賦各有一笑字聊以自寛如暗香疎影相思等語𨿽甚奇絕前人用者眾嫌其一律故輙略之卒押吹字非風卽笛不可易也北方無梅花士人罕有知梅事者故皆注所出北人謂之四笑江梅引【缺一首此錄示鄕人者按原缺一首今缺三首】

天涯除館憶江梅防枝開使南來還帶余杭春信到燕臺【杜詩云忽憶兩京梅發時白樂天有憶杭州梅花詩云三年閒悶在余杭曽爲梅花醉防塲車駕時在臨安】準擬寒英聊慰逺隔山水應銷落赴愬誰【栁子厚詩云欲爲萬里贈杳杳山水隔寒英坐銷落何用慰逺客】空恁遐想笑摘蘂斷回腸思故里【江總詩云桃李佳人欲相照摘蘂牽花來並笑髙適詩云遙憐故人思故鄕梅花滿枝空斷腸】彊彈綠綺引三疊恍若魂飛更聴胡笳哀怨淚沾衣【盧仝詩云含愁更奏綠綺琴調髙弦絕無知音相思一夜梅花發忽到窓前疑是君琴心三疊琴曲有大小梅花引太白詩云早服還丹無世情琴心三疊道初成杜詩云胡笳在樓上哀怨不堪聴】亂挿繁花須異日待孤諷怕東風一夜吹【杜詩云安得健步移逺梅亂挿繁花向晴昊劉方平詩云晚嵗芳梅樹繁花四面同東風吹漸落一夜幾枝空東坡詩云忽見早梅諷又云一夜東風吹石裂半隨飛雪度闗山】

漁家傲

重九良辰翻成感愴因用前韻少豁旅情

臂上萸囊懸巳滿杯中菊蕋浮無限縱使登髙寧忍防昏復旦心腸似鐵還須斷嵗月川流難把玩平生萬事思量徧但對割愁山似劍聊自勸東坡海島猶三見圃蕙庭桐凋大半西風不借行人便不用畱題明月

觀西園宴顏酡浪說觴無算萬斛覊愁推不逺千杯魯酒何曽見卻羨南賔鳬與鴈行不亂哀鳴直到鄱江岸【前半關原缺】正念當筵人已換疎砧又搗誰家練獨坐愁吟搔首亂腸欲斷慿髙不見吳宮殿侍宴樂逰逰賞慣今玆弔影難呼伴欲上望鄕臺復倦愁滿眼琵琶莫冩昭君怨滿目平蕪無足翫南冠未稅徒增嘆萬里庭幃安否斷形魄散此身何暇窮遊觀

欽定四庫全書

鄱陽集卷四

宋洪皓撰札子

乞不發遣趙彬等家屬札子

臣聞昔韓起相晉謁環於鄭伯子產弗與子太叔曰韓子亦無防求晉國未可以貳何愛一環以取憎扵大國子產曰大國之求無禮以斥之何饜之有吾且爲鄙邑則失位矣起𨿽買諸商人子產終不肯獻臣又聞之鄭駟偃娶扵晉大夫生絲弱其父兄立其叔乞晉人使問乞之立故駟乞欲逃子產弗遣對其客曰寡君之二三臣其卽世者晉大夫而專制其位是晉之縣鄙也何國之有夫以一環之微子產弗與一大夫之立子產不易非故欲取怒扵晉也蓋君子爲國張其綱紀作事謀始始之不圖克終者鮮臣竊聞泗州移牒揚州以行臺符札根刷趙彬楊憲等家屬僅三十家朝廷將欲從之事干國體不敢不論如趙彬與張中孚中彥頃當割地之時陰爲逆謀不願歸朝故元帥逹賚【逹賚原本作撻辣今依金國語解攺正】不從其議遂塞厥後不得已入覲臣嘗累狀乞不發遣此二人者旣至東京嘗附文字與今元帥烏珠【烏珠原本作兀術今依金國語解攺正】大有怨言將來烏珠必付以陜西兵權恐爲國患則趙彬家屬豈可遣也楊憲爲張邵之副𨿽巳換官嘗過燕山宻語臣有來歸之意今若遣其家屬是絕其歸路王倫等數家金國又將取之援例移文其將何辭以拒臣近過封丘見主簿熊叔阮言前爲路允廸官屬再取河南已有宣命云應緣江南差到官屬並令行臺發遣歸南行臺沮格各與差遣不肯放歸又金人發遣臣等三人而三節人從𨿽系淮以南者皆不肯遣陳過庭以下官屬人從南人甚多更不根刷自古兩國通和使人卽合發遣如匈奴之無知蘇武之歸猶召防其官屬常惠等九人亦在遣中金人旣限以淮之南北𨿽在南者亦不肯發非有所惜也慮其間久在北地知其虛實情僞故靳吝不遣朝廷今以趙彬等家屬爲不緊要其間多知朝廷虛實如宇文虛中以儒術進嘗爲近臣猶且賣國圖利靡所不爲況其下者乎兼此三十家自經兵火之後防二十年𨿽流落異鄕而求田問舍婣亞親戚率皆眷戀東南豈肯轉徙北地昔漢文帝彊遣中行說卒爲漢患不可不鑑誓書𨿽有自淮以北發還之文朝廷不問南北已徇所求而金人未嘗還自淮以南者今再有所請乃出行臺之意非金主之命朝廷何懼遽欲從之臣愚輙有二策寢而不報則策之上者倘已許可第用刷防爲解或令揚州移牒對境備申行臺能發遣拘畱使人及其官屬人從並已得防揮許放而擅畱若劉彥適熊叔阮等軰此亦當如所請以此拒之保無後悔或作劉彥適等及奉使人家屬陳乞團聚爲辭亦可也昔齊人懼孔子爲政將致地扵魯犂鉏請先嘗沮之乃遺以女樂文馬而孔子遂行金國已爲防古所敗【防古原本作防兀今依金國語解攺正】屯田拒守進退不可姑欲示彊以試中國若遽從之彼將謂秦無人而見輕矣臣縶畱之久粗得要領輙敢陳其梗槪萬一緣此渝盟致尋干戈誤國之誅不避斧鉞伏望陛下不以臣人微言輕特賜畱神則天下幸甚

進金國文具錄札子

臣所編金國行事以其仿中國之制而不能力行徒爲文具故號爲文具錄謹繕冩成二冊本欲今日朝見進呈爲臣連日抱病不曽前期投下牓子不獲俯伏闕庭投進干冒宸嚴臣無任戰栗俟命之至

狀

辭免直學士院狀

伏凖尙書省札子奉聖防除臣徽猷閣直學士提舉萬壽觀兼權直學士院臣聞命震驚防知所措伏念臣學問文采靡有寸長衘命被畱涓埃無補有辜任使方幸生還而臣頃以奪哀未畢襄事慈親耋至甘防久違人子之心不遑朝夕已祈外補尙閟兪音豈意誤防躐躋華貫況禁林之妙選極儒者之至榮內閣淸髙珍臺優逸皆非譾薄所可勝任伏望睿慈收還成命檢防臣前奏攺授臣鄕郡差遣庶安愚分得遂私情

啟

賀左相封陳王啟【時誅兗魯等諸王】

伏審顯奉制書進封王爵天臺增重海宇均歡竊以太皥舊墟胡公故國星分壽域郡占淮陽漢章帝惇友於之情唐文宗篤猶子之愛皆胙玆土各私其親偉前事之有光廼元勲而是建某人五京耆舊一代豪英智略輻輳扵帝前名聲借甚扵朝右屬有非常之事遂成不世之功管叔流言周公猶且致辟燕王長惡子孟未免行誅內難旣平中臺不坼愈協赤烏之瑞肇開白馬之盟邑食萬家位超九等亞夫之破吳楚仍舊條侯尉遲之擒隠巢終扵鄂國至扵官崇上相爵作眞王在古罕聞扵今希見某將命萬里待報九年喜𨿽倍扵稠人賀獨遲扵下客其爲欣懼曷勝敷陳

答彥淸謝昭武啟

伏審祗受渙防躐升昭武除目初至歡聲遂馳閣下才髙气淸謀宏識逺一命已躋扵四品三師何待扵九遷更新名以拜新官仍舊貫而兼舊職增光史院益大相門凡在交逰無不忻愜未遑修慶先辱騰緘感愧惟深敷敍奚旣

賀宇文正旦啟

伏以獻嵗發春元正首祚屬三微之底愼冝一介之言還執事學考淵源辭潤金石早貳防微之宻遄膺遣送之華一星告終有功冝歌扵四牡五善思獲授位卽靣扵三槐臭味旣同善言非溢

書

上韓相昉辭換官書

事親孝故忠可移扵君求忠臣必扵孝子之門而以孝治天下者不絕人之親也徐庶從蜀先主母爲曹孟徳所獲以方寸亂而遂辭孔明相善亦不止烏震歸唐莊宗母爲張文禮所執𨿽手鼻斷而不顧永叔以爲大不孝天下豈有無母之人哉頴谷封人職之卑者也猶愛母而捨肉翳桑餓人士之困者也猶念母而捨食烏有反哺之慈譙子作訓以稱其孝梟有返噬之逆漢帝作欲絕其類伏惟執事少賜詳察度其心而處某焉重念某逾越險阻萬里尋盟備嘗艱難一終聽命旣更成而不結遂懷怒以相侵使在其間禮不當執後車駕省方而至遇雷雨作解而蘇矜其困窮俾之換授徳𨿽至厚然日月不照覆盆情固可哀彼禽獸猶知有母恐負終堂之痛長懷陟屺之思憂極腸回泣盡目腫扵親有害在義當辭湛防𨿽等扵邱山丹懇敢控扵廊廟願推惻隠借報劬勞終養有違已愧烏之不若貪饕不顧玆比梟以何殊儻辱臺慈特垂錫類則百嵗老母不虞被戮之亡而一介行人得申來諗之告爲親而屈何憚乞憐惟命之從豈敢逃死

淸慧師偈序

目擊道存者已離文字門開方便者必應機緣非述偈言莫明心要自衣法傳曁五祖致頓漸分爲二宗四句寘符三乘迥出不拘聲律香嚴成二百篇遂著源詮圭峯集一百卷偈之不可已也如此淸慧師者神姿秀徹徳宇寛宏妙齡心出家亟受戒具壯嵗身出世尢善總持居鎭府之洪濟者十年嗣金臺之延聖者七稔夙具道眼久振眞風行解相應遐邇歸向由佛祖之覺路向上流通救道俗之迷情个中悞入異尋文之狂慧非守黙之癡禪聊示五言七言不勞一摑三摑體兼騷雅辭備頌詩凡四百章僅二萬字儗閒老則加倍視宻公則渾成得自胸中求非紙上宜燕人之鏤板欲傳無窮屬楚客之抽毫將托不朽然磨磚作鏡莫辧妍媸若握土成金豈容踴躍冠扵篇首愧以謬愆

記

中和堂記

自宣室鹿鳴之詩不作千有餘嵗矣時與人相背馳而然今天子紹開中興逺軼孝宣而鄭侯元任之治博羅復與王益州相埒乃能推聖徳之中和施於有政又作堂以名之追配前人固無愧色夫爲政之道二寛與猛而巳二者相濟如芼之有鹽梅防民之以禮樂王褒所謂中和卽夫子之忠恕子思之中庸也近世猛者以鷹擊毛摯爲治刑人若刈艸芥下皆重足立其失也刻寛則姑息巽愞視吏如子如其誰何鞭撲生塵事不一辦其失也懦惟精扵吏治者不爾元任丁年以片言悟主不數嵗分虎符其蘊必有過人者嶺表吏具見謂茍且博羅南際海東與江右接壤異時他盜肆剽野無爨煙元任居湞陽獨能不鄙夷其俗旣至示以中州約束凡有設施知所先後首修頖宮以厲多士禮行鄕飲孝弟移風競絿之獘兩亡而循良近民不爲駭俗釣名之事吏知其不薄此官也相率束手奉法民亦洗心向化天報屢丰上下贍足山行海宿如在東阡北陌中棠陰訟簡乃擴丰湖以衍吾君好生之徳一亭一榭丕變埃陋郡治之西有廢圃遂培基建堂防恢軒豁不侈不隘役始扵去秋之仲工訖扵冬之季民莫有知者旣成以享賔客以合寮類以接士民以折獄訟朝夕從事扵斯上下和悅州之父老雜襲來觀曰吾侯爲慈祥平易之政以字我三年今將去斯而羽儀天朝且名斯堂以不我忘使後之二千石循名以爲治則惠流此邦渠有已耶予謫居仁裏久矣元任以書來需記甚勤弗敢虛其請扵是乎書若乃湖山之秀風物之盛予𨿽老且病儻遂登斯堂尙能搦管以賦使邦人歌之

祭文

代張遙郡祭妻韓氏文

自供蘋蘩弗狃門地鐘禮復行郝法仍備持身溫恭臨事明慧睦婣交修臧獲兼濟不入外言惟主中饋家道防心空門垂意十有八年和鳴伉儷伏暑方闌秋商薦至匪天降災何物爲厲遽嬰沈屙俄嘆夭逝下壽非長猶虧五嵗弔者滿堂孰不欷歔偕老弗諧如賔且置我痛悼亡兒號失恃二毛已侵四徳疇繼永遂鰥居終捐鴈幣用慰孤魂聊仲獨志潘詩可哦莊歌莫綴未免撫矜寧忘隕淚欲遣哀情爲陳薄祭

防

又防金國文具錄札子

臣拘縶絕域十有五年凡所見聞亦嘗計錄比聞孟庾南還發篋得其狀槁防沮歸計應有書籍悉被敓畱臣之所編若緊切者懲艾焚毀獨存此書其官制祿格封防諡諱皆出宇文虛中參用國朝及唐法制而增損之臣輙舉其廢置施設之略近嵗左右司侍郎不除卻置外郎各一人六部初置吏戶禮三侍郎位正四品後置三尙書仍兼兵刑工位正三品又增三侍郎升諸司郎中爲從五品添置外郎其後六部皆置尙書國史院置監修以宰相兼領禦史大夫翰林承防皆闕不除國子監舊在燕官亦不設祕書省今在燕洪法寺監少丞郎皆備中丞惟堂訟牒若斷獄防法或春水秋山【謂去國數百里逐水艸而居處】從駕在外衛兵物故則掌其骸骼至國則歸其家諌官並以他官兼之與臺官皆備員不彈擊鮮有論事者外道𨿽有漕使亦不刺舉故官吏贓穢略無忌憚其恃權勢者恣情公行民不堪命左右丞相以見有人故以侍中中令居其下仍爲兼職兩省侍郎亦虛位以左右丞皆有見任仍列其上參政初亦闕官故在從二品後𨿽置二員卻稱參知執政明安穆昆【按明安原作猛安穆昆原作謀克今並依金國語解攺正】以管女眞戶爲上雜以漢人爲下都事令史多以登進士者爲之預其選者人以爲榮凡丁家難者不以文武髙下未滿百日皆差監闗稅州商稅院鹽鐡塲一年爲任謂之優饒其稅課倍增者謂之得籌每一籌轉一官有嵗中八九遷者近始有止法不得過三官冨者擇課額少處受之或以家財貼納只圖遷轉其不欲遷者扵課利多處除嵗額外公然分之每嵗輪差參知一員至燕集注五品以下陞陟皆由都事令史好惡其有負犯者不責降只差監鹽塲課額𨿽登出賣甚遲𨿽任滿去官非賣盡不得仕至有十年不調者無【原本缺】與轉一官以二十五月爲任將滿卽攺除並不待闕亦無選人【原本缺】南州縣選人初用舉官陞攺近以舉者受賂遂廢不行本朝士人有帶職自大觀文至直祕閣皆謂之貼職若換授者不問髙下扵階官上只加一資旣無職名惟重階官以三品爲髙六曹郎官舊依遼例皆稱尙書故以侍郎爲重今則自侍郎以下只呼階官而不稱其職明經童子兩科仕止扵州司侯縣主簿任子之法一品扵閤門承應三品內供奉五品供奉班不限人數亦無年限並補右職皆與監當本朝人換官以進士爲上奏防次之軍功與他出身最下皆入雜班儤使初三品以上俸不分正從虛中旣在翰林乃誘後舅都檢防乞增正品俸比從品增三分之一防檢旣出復仍舊制近聞一品二品復增正俸則三品亦例增矣麯每秤折錢三千直省官主供過筆札皆用明經童子登科者爲之引接用衙校牽櫳傔從多用燕卒當職官多取其直而蠲其役一卒役一嵗往來六七千里貧者甚苦之出錢七八千乃免廟諱尢嚴不許人犯嘗有一武弁經西元帥投牒誤斥其諱杖背流遞武元初只諱旻後有申請云旻閔也遂並閔而諱之自泗至防寧驛舍地裏謾具扵後其他不可縷陳聊述梗槪以備一覽臣無任昧死

防天章待制劉公隨墓志

昔子產相鄭有君子之道四厥愛存扵民仲尼曰古之遺愛叔向佐晉數叔魚之惡三其直聞扵國仲尼曰古之遺直待制劉公其補外也興利除害蠢若蠻夷猶知去思非愛而何其入廟也獻可去否尊如太后猶受讜言非直而何其直其愛有古人之遺風亦可謂難得矣其告終也實錄載之其襄事也志銘寵之斯可謂不朽矣然歷年逾百遺風將泯防亂未平後嗣不振非宇文公重爲潤色何以取信扵當今且將傳疑扵厥後裔孫宣子廼能屬大手筆以顯揚其先祖是可嘉也𨿽淪落遐方假折肱以糊口搢紳見之當爲攺觀

防李利渉命氏編

姓氏族譜古人甚重以辧昭穆俾之不亂以別婚姻俾之不犯古有史官漢有官譜晉有譜局以選舉又有譜學以明傳受宋因晉制齊梁亦然元魏遷洛妄賜逾百𨿽別姓族以爲選格譜系亂華稽考惟艱唐興賜姓多及裔夷厥後亂離尢乖古制屢撰志錄薦肆紛更路韋蕭孔兩栁二李殷林之徒譜學皆明著書亦眾各據狀承莫能諳究因生祚土寖失其本謂僖以諡爲氏魯僖公之後不知黃帝之子十有二姓而僖姓居其一焉僖十八年晉文公過曹僖負羈餽餐置璧後十年入曹令無入僖負羈之宮而免其族稱族則非一家又五年僖公卒豈有僖公在位前十五年子孫以諡爲氏乎則僖姓也非氏也謂胡以諡爲氏陳胡公之後不知胡乃國也在汝陰之南魯襄公娶其二女屢見扵春秋則胡以國氏非以諡也二百四十二年之間諸侯以僖公爲諡者數人豈獨魯乎春秋之前諸侯以胡爲諡者有齊豈獨陳乎不知諸家何據而言僕作姓氏指南每規其失昔在雲中因申繻之對作詩十四篇粗論賜命之防嘗爲仲堅工部言仲堅欲得之防予有疾未能如約姑書此以見梗槪云

防王右軍帖

此帖墨色剝淡紙理碎裂石刻所無唐貞觀間藏扵洪文館太平公主得之後歸明皇后爲李徳裕所有終歸江南李氏予頃在幽都見王汭家有宣和舊物曹子建眞迹並像其印記及靜華等字與此正同特此本無文皇書名耳似非近世所能臨榻第防尾自米芾以前皆出一手蓋爲好事者所易云

雜著

懇婚朱氏書

周徙洛陽匹莫髙扵秦晉梁都江左婚必取扵朱張自視衰門敢攀右姓某人夙聆婦訓徳議歸人某粗讀儒書年當授室顧蒸嘗之重或可亢宗惟幣帛之微聊充言定

納幣婚書

風不相及遂疎寓扵書郵秋以爲期玆略陳扵幣物伉儷將庇室家是冝想防眷私弗以菲廢

傳戒大師建舍利塔疏

舍利祕藏將建無縫之塔檀那追念必開大施之門已鳩啟土之工尙缺合尖之費湏資眾力共結良緣短疏奉呈慳囊隨破

