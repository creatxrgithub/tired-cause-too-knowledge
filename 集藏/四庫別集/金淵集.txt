

欽定四庫全書

集部五

金淵集六卷

別集類四

元

提要

﹝臣﹞等謹案金淵集元仇逺撰逺字仁近一曰仁父錢塘人因居余杭溪上之仇山自號曰山村民世傳髙克恭畫山村圖捲卽爲逺作也逺在宋咸淳間卽以詩名至元中嘗爲溧陽教授旋罷歸優遊湖山以終逺初鋟所作一編方鳳牟巘戴表元皆爲之序分教京口時裒所作曰金淵集吾邱衍爲之題詩所謂仇仁父解秩建康有新文曰金淵集者也二集皆巳佚故明嘉靖中顧應祥跋其贈士瞻上人捲巳有不見全集之憾世所傳興觀集山村遺稿皆從手書墨迹搜聚成編非其完書近時歙縣項夢昶始采摭諸書所載補輯爲山村遺集一卷刻之杭州而所謂金淵集者則不可復睹今惟永樂大典所載尙數百首考逺贈士瞻上人捲後有洪武二十一年僧道衍跋其推挹甚至蓋深傾倒於逺者故其監修是書載之獨夥疑其全部收入所遺無幾也謹以各體排纂編爲六卷逺在宋末已與白珽齊名號曰仇白厥後張翥張羽以詩鳴於元代者皆出其門他所與唱和者周宻趙孟俯吾邱衍鮮於樞方回黃溍馬臻皆一時名士故其詩格髙雅往往頡頑古人無宋末麤獷之習方鳳序述逺之言曰近體吾主唐古體吾主選瞿佑又記逺自跋其詩曰近世習唐詩者以不用事爲第一格少陵無一字無來處眾人固不識也若不用事之云正以文不讀書之過耳其言頗中江湖四靈二泒之病今觀所作不愧所言而此集出自塵埋蠧蝕之餘皆項夢昶本所不載若有神物呵護俾待聖朝而後顯者爲尢可寶貴矣

乾隆四十年四月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●禦制題仇逺金淵集

宋末元初鳴以詩早年仇白【珽】已名馳卻看排次還面目【仇逺在宋末卽以詩名其格髙雅往往頡頏古人世所傳惟興觀集山村遺稿及近時歙人項夢昶所輯山村遺集其金淵集則不可復覩玆於永樂大典散萹中裒輯各體編爲六卷考逺贈士瞻上人捲僧道衍跋之推挹甚至蓋深傾倒於逺者故其監修是書所載獨多似全部遺者無幾若有神物呵護者然】信有甲丁爲護持雄逸或堪蘇【軾】伯仲淸眞亦偶陸【遊】塤箎擬之李杜誠猶逺則實淵源限代時

●欽定四庫全書

金淵集卷一

﹝元﹞仇逺撰

○四言古詩

晨入東寺閱藏行香

明星未髙繁霜巳肅姢姢落月猶掛茅屋我馬遑遑我車僕僕晨入緇林坐閱梵牘字奇義奧了不可讀空元無象奚事耳目簡書期程軒冕桎梏顧影自哂未能免俗名教眞樂言語榖粟何時式微知足不辱

養鴈

雝雝陽鳥其居朔方朅來江南雪霜備嘗意不耐暑慮爾早亡乃安水土羽毛無傷仰羨鵷雛俯趨鶩行負影只立何如還鄕秋風日髙稻粱巳黃且謀一飽勿思翺翔

野飲

土岡之西竹樹之下板屋三間娛此隠者塒有肥雞廐有羸馬豈無佳菊采不盈把且漉我酒放浪林野莫不飲食知味者寡

題徐壽畫

牛此大武者二十八蹄茂樹之下丰艸萋萋牧童且嬉夕陽未西何如桃林歸去來兮

○五言古詩

送髙仲山通州教授

通川得通儒善類蒙善教如此老成人眞足重學校我昔客朱方曽窺管中豹言容旣篤厚文字入元奧交遊二十年夷險同一操閒居虎林麓倚牕聊寄傲忽承北斗勑勇鼓來淮棹華髮映靑袍輕帆愜黃帽天晴宜徵途芹藻春色到臯比坐可暖三載勤訓導惜哉龜手藥至老方取效載酒遊五山何由共吟嘯

送楊志行赴徽州教授

峩峩紫陽山翼翼素王宮中藏朱子書頗有鄒魯風在昔三十年我嘗逰其中一溪練帶如環以千翠峯朝嵐與夕霏四景日不同惜哉屐齒折我舟遽云東子今振木鐸出爲斯文宗諸生列館下待問如撞鐘明經別同異析理開愚蒙獨坐三鱣堂教思傳無窮庠序足眞樂詩書有近功行當自此升豈曰難爲容平生韓孟交雲龍阻相從願言壽道體有書附鱗鴻

下壽

六十本下壽皤然成禿翁系舟貞女瀬竊祿素王宮暮隨太守車朝迓禦史騘我馬劣難騎卻與無馬同老病厭徒步足力亦易窮將以馬易牛歸耕田園中聖人有遺訓吾不如老農

小園梅巳緑陰忽見一花甚香

此枝緑陰繁枝上子如豆一花褎然見香襞苔蘚透𨿽同棃云夢亦出桃李右矜驕若自惜終覺老而瘦昔占百花先今處百花後春風少年場尢當敬耆舊

答陳宗道見寄

蹇予山澤臞飄飄一鷗似天風忽假便飲此金瀬水朝隨章句儒暮逐副墨子肯嘆飯不足可戀惟酒美賦芧亦聊復久矣忘喜怒尾寧曵塗中人生行樂耳

懷人耿不寐一夕三四起江東暮云合渺渺隔秋水遺我詩兩章意古音粹美敢謂義熙余及見黃初體君閒恥食粟我出慚爲米流品夐不同黃河貫淸濟

存耕吟寄姜景星【斗祥】

吾不學老農種此方寸田善雨日培■﹝土雍﹞安得荒旱年詩書菑且畬芟蘊毋蔓延種固有厚薄獲豈無後先先疇畎畝在後世兒孫傳何憂換八百奚止取十千卻笑多牛翁轉瞬無炊煙我獨遺以安本固實自堅耘業待歲晚韓公嘗勉旃

揷梅

偶得數枝梅揷向陶瓶裏置之曲宻房注以淸冷水肌膚若冰雪寒極粟不起歳晏且聞香春深看結子

示沈道人

有涯本無涯後覺卽先覺名利念旣輕生死路不錯棋枰幾勝負只看末一著寄語耽酒人飲時自斟酌

懷白石社尊師道堅

我思南山陽谷神何綿綿松下笑相別惚恍忘歳年寄我猶龍經文字入幽玄終期白石頂擊竹歌逰仙

和子野見寄十二辰體

良工鼠須筆戢戢囊頴露抄詩節經史汗牛車載路信知文中虎一代人不數細聲笑蚯蠅妙趣忘魚兔東野龍無雲胡爲乎泥中蟠屈如睡虵虛此云夢胸且騎欵段馬野服隨田翁相羊山澤間眞樂樵牧同開林斬猴杙種花續春意他年處雞窠偃蹇增老气錦鯨捲不宜貂狗續亦易老硯磨豬肝翰墨作逰戲

和卞仲祥

吾友卞南仲別我何怱怱家有六男兒乃與不死同阿祥更頴出亹亹有父風翰墨旣瀟灑文字猶研窮西園蓋常飛北海樽屢空霜寒瀬水淺蛟龍若爲容我將歸西湖春風入修笻期子梅花下一酹孤山翁

和張仲實見寄

天地有義气五行秋在金風吹庭前樹亦作淸商音遊子初離羣百感集一襟諒予老冉冉無復謡善滛吾方用吾悟安計他人心

古交色不變百錬如精金一別又三月書札乖嗣音相望隔一水離憂盈中襟秋陽不能驕秋雨不能滛會面不可期月明千里心

和蔣全愚韻

金壇有耆英學博聲名早摉奇薄莊騷稽古極羲昊君甚似樂天稅冕居履道息逰鬻駱馬尙友敬胡杲我生六十年獨欠識此老來逰溧陽學文物委秋艸黃沙■﹝耳米﹞人目忽見石皓皓君壇髙難陟我壘虛易搗新詩十八韻韻韻俱壓倒交情托以宣一字一大好自慚溝中斷未足被華藻但令小兒軰藏弆以爲寶相望衣帶水波弱限蓬島玉石資蕩磨鐘鼓宜擊考何由卽會面疑義共探討豈無問字酒可以濡吻燥昔爲堅多節今爲科上槁窮逹等醉醒何庸寛懷抱

和金沙蔣文海韻

幹祿非良圖好遁實素抱昔爲駕壑松今作出山艸茫茫海嶽隔冉冉齒髮老淵明書甲子拾遺歷天寶迷塗諒未逺貴在知幾早

我聞茅峯下曽有臥龍人風雲未承運淵潛聊自珍世無卞和氏誰辧玉與瑉緇塵化衣裳我獨潔其身攬鏡忽自笑柰此白髮新

海翁古徵士接武諸公後聞名三十年傾蓋卽如舊示我伐木章無能出其右籊籊秋竹竿坐睨蒲質朽試問五兩綸何如一杯酒

昔我客朱方曽識三數公獨欠之句曲徧走山西東向來劉與王【漫塘實齋】疇能繼髙風今我來金淵屍祝素王宮閱人晨星稀見子夕照紅何當分鄰燭竹徑相與通

乙巳歳三月爲溧陽校官上府經烏剎橋和陶淵明韻

一日不見山胸次塵土積老來志益壯淸逰等疇昔鐘山艸堂古每恨身微翮況是佳麗地牛馬風不隔遑遑問徵路冉冉供吏役淵明田可秫肯爲五斗易石橋跨淮水岐路由此析俗駕何時回爲爾謝松菊

爲金陵宗人賦雲谷詩

英英天上云洞洞天下谷皎皎谷中人精神皎如玉捲舒一何心怡悅亦自足朝采孕丹砂夕气被林麓豈無茯苓芝隨春入鋤斸自是長生苖根本元不俗三千年桃花八千歳椿木不如采藥歸枕石伴云宿

西廟古檜和卞南仲韻

奇木有古意愛古人亦奇嘉禾老君觀毗陵烈帝祠二檜棟梁物俱逐刼火移朅來溧城西見此鐵石姿靈貍肯薦骨死豹仍畱皮拏空有爪龍踞地無角螭三株兩失葉檐澑傷南枝僵立萬雪霜坐更幾鄰儀我將護赤欄甃以蒼石墀深根直不朽雅操堅自持棟梁與薪槱待用各有時罔俾孤山樹專美坡仙詩

學捨自吟

金淵文學掾旅食經歳年石田薄有收盡足禆俸錢絲毫了無補教養愧前賢竹添講堂後柳栽泮水邊匏花粲籬落藻帶舞漪漣土龍欲致雨何能起雲煙革帶孔漸移老臒非學僊木居士何者求福眞徒然

送虞師憲赴延平書院山長

我師文靖公【李侗】一傳子朱子佩服中庸書靜中識根柢秋月湛冰壺瑩徹無瑕滓延平建精舍盛徳宜世祀君往坐臯比文行成粹美秋風送書船南上二千里訝君來何暮衿佩爭倒屣鳴道鐸方振問字酒已俟九京如可作文靖公亦喜予友有黃功【子敏】昔分教於此頗知文風盛十室九儒士是行若登仙劍气炯靑紫只恐席未溫思歸慕園綺

題西梵一翁雙淸軒

上人碧雲房苔地不盈丈古石六七株修竹覆其上石兄旣奇秀竹君亦髙尙歳晚永相依屹不染塵坱方參香嚴師曽識牛丞相解鞍時一息吾其得閒放

山泉爲惠君疇賦

空靑穿秋旻瘦白噴夏雪若非林下士誰識此髙潔山中非無雲蒼狗隨變滅山中非無月陰晴易圓缺不如泉混混萬斛常不竭洗耳塵卽淸釀酒香愈冽一醉三十年至味過曲蘗翁意不在玆勿爲醒者說

梅夢

緗梅眩晨霞素梅迷暮雪一翁著花間冰霜殊皎潔蜂蝶猶未知香味老逾烈夢中識歸塗踏徧孤山月

續夢

一夢續一夢夢短寒夜長顚倒無首尾哀樂迷存亡枕上忽自笑歷歷見未嘗至人本無夢有夢其何傷魚旐農夫喜熊羆男子祥吾年過不惑夢覺久已忘未來尙曖昧旣往恐思量不知邯鄲道幾畨熟黃梁

柰花似海棠林檎但葉小異

東風擅紅紫顏色分重輕愛此柰子花嬌艷何盈盈未開足標致紫綿燦垂纓開繁臙脂褪徐娘老而貞俗稱爲海紅結實葉底頳來禽難爲弟海棠難爲兄我評此三花同出而異名一枝揷銅壺坐翫心目明安得劍南樵素縑爲寫生

題仲賓竹石

淇園綠猗猗昌谷黒離離謫仙硯池底茁此兩三枝輔以小崢嶸標度尢崛奇願堅歳寒心勿爲風雪欺

暢師同玉上人逰茅阜

朝辭二竺寺暮宿三茅峯紅樹落一葉白雲深幾重逺遊喜無雨淸興尢宜冬遙知天壇上會與仙人逢

上人家海上喜從名山逰昔聞三茅君隠在千峯頭霜寒艸木瘦歳晚泉石幽不見梁邱伯使我心悠悠【懷中砥】

夜醉

山翁醉如泥夜半方醒然旣莫省宇宙況復知歳年閒愁置度外大道在目前日飲豈不佳苐恐無酒錢

題西山眞先生像

何年霜月子寫此西山眞峩冠褐寛博詩書發精神可以寘巖壑可以登麒麟斯人不可作令我思幹淳

客來驚睡

長晝淸和時惟有睡鄕美宰予邊孝先毋乃今我是門外有客來推枕矍然起請啜一杯茶萬事且不理

次韻蕭饒州見寄【漢傑時引年卜居溧裏】

至人本天遊上古惟野處如何種菊者亦勝封千戶萬鍾且唾去況復問阿堵先生東陵侯成敗久目睹幾程上金臺一節綰銅虎肯從赤松逰餐芝擘麟脯溫故窮丹鉛投閒棄圭組自是橫江鯨終然辭网罟獨醒笑眾醉此舉冠千古二疏三髙後欲數指難僂毋煩北山移猿鶴當起舞

昔寓南國居日與蕘牧處今營西郭居官梅映窻戶硯山如可博尺度先畫堵此計當勇決結構須快覩伐藤斷長蛇臥石凜伏虎山廚富筍蕨客至當修脯野芳散紅紫粲粲五雜組放懷山水窟脫迹名利罟平泉緑野堂盛事追往古願學樵夫拜相從丈人僂應笑趨炎人奴顏八風舞

過嶽公故居

赤腳踏層冰素蟾浴淸水可憐偸桃兒竟以寒餓死木瓢掛空壁蠧冊堆破幾有子如矮奴踉蹌入城市

剪白須

臨鏡忽自哂公然白紛如稚女眼最明爲我剪白須髟髟如素絲不堪紉破襦參差茁秋艸蔓衍不可除明知我已老旣白難再烏無肉令人臒眼昏妨讀書顏駟燭之武吾非斯人徒

寄史貴質【延珪丁未同庚】

淳佑六十翁生遇時節好朝逰漁樵社晚入詩酒保不爲名利縳剛被花月惱時發少年狂未省身已老彊歌無餘歡聞者笑絕倒齒髮漸凋疎形容頓枯槁平生千金軀豈不自愛寶幸然本根在收斂尙及早何必大藥資尫羸多壽考也無政事堂也無沙門島

錢儒珍家賞桂【寶孫】

客至當飲酒醉此金粟堆秋風何時到叢樹參差開馨香逆人鼻蓓蕾藏聖胎攀枝折其榮落穗浮酒杯後夜有佳月弄影須徘徊紅袖歌未終畫角毋庸催

涼風

涼風撼庭竹起舞如翠蛟亂葉打窻來捲盡破屋茅飛雲行太空萬竅爭怒號煩暑一掃淨解我心欝陶

夜半見月

中夜月初上照我東牀明我心本無事展轉寐不成仰觀烏鵲飛俯聽蛩螿鳴念適從何來衣食非素營三年然後歸兒女各長成婚嫁願早畢吾其師向平

與楊志行郭斗南馬徳潤屠存博呂公弼僧義慶遊鐘山以峯多巧障日江逺欲浮天分韻予得浮字

昔讀寶公傳今作鍾阜逰緩行萬松間直上千峯頭古塔表木末寒泉貯巖幽遙觀江流奔始知此生浮甚愛雪竹庵逸駕吾將休

試涪翁題鄭佽硯

我有古鏡硯肌理細宻勻沄沄散角痕巨口細魚鱗涪翁銘其背文字極雅馴鄭佽彥相者不知何如人回首數百載想見元丰春晴窓試磨洗墨舊兔頴新攜歸供行齋侑此金石身

蟋蟀

蟋蟀一何多曉夜鳴不巳居然聲相應各爲气所使零露聊飽蟬落葉才庇蟻秋風滿庭砌安能久居此愁聲不欲聽我聽差可喜平生勝負心一笑付童子

郊行集句

今日我重九【東坡】無錢對菊花【杜陵】昨夜雨鳴渠【東坡】旣雨晴亦佳【杜陵】出郭望西郊【杜陵】山林迹未賖【杜陵】顧憂斯人饑【昌黎】僵僕亂如麻【東坡】淵明胡不歸【東坡】吾居巳及瓜【東坡】豈無一尊酒【昌黎】誰敢負年華【東坡】聊爲山水行【東坡】玩奇石路斜【六一】門生與兒子【東坡】邀我至田家【浩然】畱連向暮歸【樂天】爛醉是生涯【杜陵】

種菊

鄰捨送我菊惜無盆盎栽分種東籬下倚窓日裵回初看蓓蕾靑黃蘂參差開霜後苦無花老眼生塵埃得此少自慰可以薦一杯更用數日晴南枝須有梅

菊軒吟爲劉君章作

大江秋風髙紅葉紛滿地采采黃金華專此秋富貴主翁庭宇靜霜日自淸媚豈不懷淵明異榻同夢寐春融桃李門一粲開落易願言堅晚節香淡有眞意平生觀物心飲水知秋味敢問楚人醒何如晉人醉

通甫弟歸裏詩

霜重江水縮艤舟江之湄子今戒行色予亦數歸期巳廹葵邱戍何求買山資酌別苦無酒秉粟供妻兒

風雨不出

儒官少公事閒坐如家居閉戶聽風雨重讀架上書豈無借書瓻小酌勿用沽豈無苜蓿盤園丁送嘉蔬溪童把釣竿時得徑寸魚采薇拾橡栗視此巳有餘懷哉天地恩不棄無用儒捨此將何之狂士多迷途終不如歸田一蓑溪上鋤

漫興

驢鳴有何好晉人多愛之胡不大堤上隔花聽馬嘶胡不茅屋下帶月聽荒雞我疑古之狂矯世本尙奇蠟屐栁下鍜結髦劍首吹端是味無味以待知者知滿腔浩然气抑欝無所施引頸一長鳴萬里風雲悲敢問駟與騘立仗夫何爲

九日鄰翁招飲

佳節喜新霽作意登南山玆山𨿽不髙亦足供躋攀平明放舟出日暮騎馬還行止不自由寸步千里艱北鄰朱公子言笑破旅顏相與一樽空徒得半日閒人生各憔悴仕路復閒■﹝山上投下﹞六十始平頭甲子須循環粲粲黃金花才見秋一斑忍以髮膚脆犯此風霜頑何如歸去來期我巖壑間

戒飲

腹無貯酒腸小飲輙大醉醉餘嗽卽作痰唾連涕泗酒亦有何好上策當自治無錢賒不來不飲特易事何如飯疏食飽矣曲肱睡莫笑我獨醒中有至樂地

飲少

此中無他腸飲少乃輙醉眼眩力不支便欲投牀睡頓空名利心願棄人間事淵明千載上當復知我意

有懷龔子敬子中

兩龔昔所慕二難今是似簞瓢魯儒生衣冠楚君子相期歳月永不爲弓旌起極目暮云平修筠悵予倚

和子野

少年挾英气聞雞慕劉祖老來臥蝸牛風雨懶出戶酒空薪炭盡景況詎堪覩自嘆衫袖短豈曰不善舞此日始生日避喧作溪行出門阻風雪僕瘁馬亦驚歸臥春一窻隔窻聽雪聲擁衾守藥鼎客至慵出迎顏色日巳老何由得靑精未能歌雪兒聊復呼曲生夢中逰西園一壺梅下傾

報恩寺權公方丈

金淵多寶地此地殊幽深一錫得安穏豈必棲山林臨池照佛面見竹空人心江楓千百年時作海潮音

昔康莭先生題安樂窩詩中云樂見善人樂開善事樂道善言樂行善意此卽吾友朱仲明樂善齋之意也系之以詩

人生有至樂主善以爲師善端本固有樂處亦自知我思舜之徒雞鳴日孶孶簞瓢在陋巷顏氏其庻幾之子芝蘭室書傳爲箴規量力行好事固窮無妄爲何似安樂窩受用堯夫詩

予久客思歸以秋光都似宦情薄山色不如歸意濃爲韻言志約金溧諸友共賦寄錢唐親舊

自我來溧陽四見木葉秋泮宮久敝漏量力完且修幸然土木備及此工役休巍巍大成殿勢與鄒魯侔聖賢日云邁可以遺象求捫心了無怍一掃築捨謀咫尺三茅山乃獨欠此遊且須歸去來速爲營菟裘

迢迢渰水上有亭曰寒光水天散鷗鷺四望山蒼蒼向來於湖翁詩詞題屋枋幾思一遨遊歳月飛羽忙聞有白龍寺石塔標鐡梁老僧頗能吟年來曽逰方須乘未歸前秋晴呼野航

我非章句儒亦非漁樵徒少年逞麤豪提筆賦兩都老尙著儒冠卻悔識之無旣難棲山林又倦逰江湖一官僅供口康濟不在吾秋風方戒寒正道日荒蕪行矣且歸耘寸田聊自娛

江海寄孤篷飄飄一鷗似汲汲謀稻梁欲去行且止淵明眞逹者解印如脫屣五斗何足云可但折腰恥我嘗慕其人出仕亦漫爾客行入歳晏田稼逢水毀逝者旣如斯吾屬可去矣肯負白鷗盟西湖釣秋水

早從方外逰志不在婚宦采薇陟西山采藻渉南澗拄杖僅過眉短衣不掩骭一爲火宅累漸覺有憂患難任臣朔饑俯就博士慢大勝國子師三年腹藜莧棲遲行路難堅忍爲客慣昔爲泛泛鳬今爲嗷嗷鴈幸免箠楚慮官事粗易辦曷不歸孤山梅花臘前綻

秋空不肯明風雨滿荒城田父遮我說重九最喜晴此日晴色好大田足西成一冬暖如春絮炭價亦輕我𨿽將去官於人獨無情去年冶城叟【卞南仲也】采菊餐其英今玆隔存歿使我心怔營出門悵誰語巵酒當自傾

威鳯巢深林神龍潛巨壑泥塗困螻蟻城市防彈■﹝矢敫﹞小艸不自貴巳鑄出山錯豈知廿苦淡有味俱不惡霜降水澤枯歳晚木葉落榮枯識寒暑是非悟今昨不見粘壁蝸甘以退爲樂二休行且三可但耐辱莫

去郭十五里翼然屏風山上有看經院創始升元間山潤易生云竹嫰未作斑登髙佛閣小四面靑回環空門事彌多永日僧不閒歸徑路委蛇班荊履孱顏信美難久畱道逺足力慳遙知故山月問我何時還

喬木足秋聲紅葉表秋色因之念湖山恨不生羽翼形畱神巳馳遊倦交漸息西鄰夜砧發東鄰曉機織我亦有敝盧松菊暗荊棘北山百年墓苔竹手所植今長尺若干霜雪頗自力西風龍蛇蟄暗雨山林黒東望會言歸免我長相憶

七十古所希我今六十餘幹時本無策謀生術尢疎就食泮水宮學圃乏薪蔬凜凜座無氈踽踽出無驢厭厭尊無酒呥呥食無魚官居古云冷巳矣當歸歟緬懷二女子夫家住桐廬三年千里別曠久不得書曰者遣一力還家問何如江濵桐君山土肥藥堪鋤山根有閒地或容房客居

未仕每願仕旣仕復思歸了知歸來是宜悟求仕非干祿本爲貧元非慕輕肥巳昧好爲戒復貽素餐譏時艱士失業十家九寒饑豈無禹稷思力薄願乃違吾門可羅雀載酒人來稀下考劣巳書歸心疾如飛眷言長途馬老矣思脫鞿晝短歌意長式微兮式微

人寄天地間官爵寄所寄所寄本儻來得喪亦常事何哉淺丈夫以此芥胸次逹人視爲輕譬彼樗蒲戲役滿須過更代者乃未至故鄕隔太湖一舸歸甚易秋髙山骨露始見松竹翠依依古梅村是中有深意

遊子悲凜秋秋盡行當冬雨露變霜雪寒色日以濃豈無紫綺裘綻裂誰與縫不如早還家山林專素封掃松棲霞嶺結茆慧日峯山南與山北春風入修笻時止可以止道隆從而隆抱膝且長吟吾其師臥龍

盆梅

有客送苔梅來自馬塍裏斜枝巧盤折的皪數十蘂意欲媚春風寧免少屈巳獨憐鐡石腸竟作柔繞指他鄕忽一見少慰空谷喜何當解其縛條直有妙理幸不入俗眼入俗梅亦恥

居逰行寄費廷玉【大振】

繁華錢塘郡佳麗金陵州吾生抑何修兩地得居逰杭也數年別升也幾月畱鐘山艸堂靈林壑殊淸幽開窻眺龍灣大江日東流鳯皇非故臺不見白鷺洲冶城塜累累靑溪波悠悠長幹塔尙在瓦棺閣巳休雨花峙巖顚錦石爛不收層樓天下無結構如龍舟六朝王气歇故籞成荒邱至今秦淮上尙聞商女謳山水如此佳見有此客不懷古復思鄕日落川云浮惜無老樊川酒酣吟杜秋

雪

忽驚小窻白開戶雪如此去年臘前無一白從此始霏霏甚可愛落落勢未巳炯炯眼界明沾沾田畯喜靜聞野厖吠立見蟄蝻死鼓腹飽可期勿畏寒墮指窮檐絕煙火閉糴三日矣開倉糶官糧太守如父子

金淵集卷一

●欽定四庫全書

金淵集卷二

﹝元﹞仇遠撰

○七言古詩

立春

山城歷日到每遲新春殘臘俱不知若非一鞭醒寒夢梅柳爭春無了時牛刀小試東風手目中全牛果何有勾芒舁歸古廟中官吏升堂酌春酒

竹素山房小飲南徐唐正方善歌吳伶以長簫和之客以鳯凰臺上憶吹簫分韻予得臺字

少時聞簫白玉臺一曲未終丹鳯來金瀬空明秋水淺妙音久不聞蓬萊吳下老伶燕中回能以北腔歌落梅紅塵箏笛耳一洗便覺箜篌憤抑琵琶哀朱方臞仙古音律宮長羽短隨剪裁小春梅柳參差開肯待羯鼓花奴催我輩鐘情忘爾汝濁醪妙理惟醱醅晚風吹寒夕陽下有酒不飲令人咍今人靑眼映山水古人白骨生莓苔不如相聚常銜杯嗚呼五公七相安在哉不如相聚常銜杯

北園賞梅

梅花先受東君知一晴開徧南北枝吳姬持杯勸客醉已恨賞花三日遲主人惜花不惜酒自摘一枝春在手大開笑口問東風金穀幾人曾白首

題王師尹所藏三峽圖【上有趙明誠諸公題】

廬山石橋天下奇奔湍赴壑潛馮夷倚闌俯瞰毛髮竦品題曾讀坡仙詩畫師筆斡造化窟豈必夜半誇娥移蜀天茫茫千萬里彷佛猿聲亦如此何當譜入朱絲弦水底魚龍應洗耳

題季路負米圖

髙堂有親今老矣孝子晨昏奉甘旨傷哉貧也敢辭勞百里迢迢親負米後來列鼎坐重裀積粟萬鍾不逮親古言周急不繼富爲母請粟非無人

題範譓鄕愛山吟境圖

前山排闥如虯奔後山擁壁如虎蹲三間茅屋白雲裏一羣野鹿靑松根世上好山誰不喜紗帽可能長隠幾詩人見石猶下拜況是孤髙有如此終南快捷方式從渠行少室素價元非輕呼童下山汲淸冷我欲洗耳聽猿聲

送存博教授回虎林

雙鶴翩翩溧水陽紅塵不染素衣裳一歸華表飲風露一住滄洲謀稻梁湖海波濤多起伏爭食那能效雞鶩戞然長唳楚天寛有日相從逐鴻鵠

艸虫圖

昨夜南山雷雨霽蟄室初開百虫起艸夭菜秀蒲柳長生意森然隨气使陰陽變態足纎巧分得餘妍歸畫史野蜂采蜜花房裏官蛙瞠目莎池底紛紛蚱蜢肆跳梁欵欵蜻蜓齊點水天牛穴桑奚其天鬼蝶迷花聿如鬼血國三千亦有蚊黍馬十萬寜非蟻蠍虎那能捋虎須蝸牛誰堪執牛耳蜣蜋轉丸誠小巧螳螂搏輪非勇士鳴蟬嘶熱蟋蟀吟一片繁聲愁客子春風郊野豈不樂籬落秋風又如此坡仙舊詠只八物若見此圖心更喜我摩老眼爲題詩晴日一窓蠅撲紙

元夜嘆

虎林城中正月半十萬人家燈燦爛溧陽風景方放燈通宵不禁人遊翫大雪深寒萬木僵家家冷坐無薪炭典錢買竹又買燈糠油結凍點燈暗豪民張燈喚歌舞鼓笛喧轟夜忘旦忽聞買絲造海船府檄專令豪屍辦倉皇且救火燃眉縱有華燈何暇看老夫掩闗擁鑪坐一盞靑燈置書案良辰樂事悵難並頃刻歡聲作愁嘆蘇公買燈狀陳子題燈詩癡兒騃女知不知月明月暗反復手且願麥熟休王師

雪後祈晴

閏正月過二月來溧陽溪頭花亂開濃雲急雨洊雷電不待羯鼓花奴催江南天气全然別昨夜淸寒今日熱東風忽轉西北風吹作霏霏一天雪艶桃穠李睡海棠顏色頓減仍減香燕鶯羞澀未出谷惟見野水生渾黃晝夜交流已登岸邱麥畦蔬根浸爛州官憂水復憂民明日祈晴泰淸觀

送劉煉師歸【並序】

鄱陽劉君佐儒家子倜儻有志壯欲囊書叫閽爲時用天長翮短未能奮飛乃著道士服薄遊南陬棲九疑之云釣三湘之月相攸庵止擬他日龜藏計宿畱十年然後歸故里再轉溧上師式元宗俯仰方圓不尙衒襮衣冠髙潔炯如玉雪頗厭出塵入坱無意於人間事將俟我乎嶽之麓湘之濱予喜其勇決髙蹈庸贈以言君佐識定而志不分年盛而材有用與其之南何似且之北九萬雲程勗哉進步君佐名輔漢

雲中雞犬隨淮南手攀桂樹歌小山鴻寶祕書在玉枕有髙尙者還童顏卯金家世學仙子半生遊山磨屐齒懶耕白雲【君號耕云】種瑤艸南去持竿釣湘水天風環佩滄江東鄱雲溧雨分鄰封浮邱洪崖未之見擁腫鞅掌常相從拂衣浩然有歸志湘濱已卜誅茅地寸田尺宅可治生騎鶴纒腰非易事不如且向金蓮遊濯足萬里黃河流上界神仙足官府山中宰相輕公侯人生得意無南北蠅利蝸名等雞肋道人一粲據槁梧世間萬事槐安國

寒食遊陳園

梨花李花白斗白桃花杏花紅映紅疎籬曲徑錦步障間以巨竹靑玲瓏獨木爲橋人不渡柴扉欲鎖春風住豈知野禽浪蜂蝶時復銜花過墻去春波漲緑春日晴柳下扣門嵇喜迎池邊亭上少盤礡坐牀指點呼曲生冷官況逢寒食節客味淒涼那可說殘杯冷炙何處無樂意生香聊自悅淸明天气晴更佳山林川谷多鶯花後庭遺曲少人唱踏歌椎鼓爭喧嘩笑折一枝花入手樹猶如此人能久六朝舊事付東流醉翁之意不在酒

月琴吟贈程禹仲

我月太古色我琴太古音色見音聲求焉能知我心月到茅亭夜亭午據梧坐看胎仙舞本無圓缺無虧盈心迹雙淸遊太古笑渠空向廣寒遊記得霓裳羽衣譜

應平叔送牡丹詩

艸元亭前老侯芭贈我鞓紅三朶花一春風雨傷麥麻天香何事來山家且勸花王一杯酒更祝花王千萬壽洛陽名苑今在否未必開花大如斗有花可賞不負春紅紫轉眼俱成塵酣歌誰識李翰林酒樓柳絮愁殺人

徳興葉志道字士心葬母於銀山丹井之上作丹泉吟

葛公學仙丹有泉葉公藏母丹泉邊泉流■﹝氵虢﹞■﹝氵虢﹞亂石底丹光炯炯長松巓陟彼屺兮瞻望母麻衣土枕常廬墓難將寸艸報春暉秪覺焄蒿泣秋露男兒眼中非無淚有淚徹泉無厚地泉聲如咽淚如丹何待泄融歌大隧幽花澹月耿墓門不招仙魄招母魂子規一聲蒼石裂白雪渺渺山昏昏

題沈子和徳衝畫龍

紅霞飛盡元云同深山大澤生春風震雷一聲蟄戶啟老龍夭矯生蒼穹憶曾艤舟垂虹外舟子傳呼黑龍掛須臾急雨暗吳淞昔見眞龍今見畫江南久旱艸木空湖水陡落如秋冬蒼生望霓心顒顒阿香喚起隆中龍

送春寄友

老翁欲作送春詩借問春去將何之連朝醉不省人事昨夜春歸更不知客裝欲趁春歸去家在西湖緑陰處靑靑竹筍白白魚也勝客中常茹素杜鵑吻血啼未幹發白易黑畱春難冶城翁定有新語楝花風急生餘寒

贈溧水楊老

浙間筆工麻粟多精藝惟數馮應科吳升姚愷已難得陸震楊鼎肩相摩我遊金淵飯不足破硯生苔塵滿目毛錐自笑不中書白髮紛紛老而禿中山博士【屠存博】子墨卿貽書薦至楊茂林裏儒大半習刀筆耳聞竽瑟誰知音善刀而藏歸勿出博士校書行有日定當致汝數百枚東坡有云北方無此筆

贈筆工沈秀榮

吾家歙石鋒芒出不但挫墨亦挫筆老懶作事苦不多一筆才供兩三日近知沈子藝希有洗擇圓齊易入手不論兔頴與羊毛染墨試之能耐久禮樂三千成昨夢禿筆何止十八甕長槍大劍正當時毛錐子者直安用金淵萬家籍百儒學書用筆人豈無管城欲重連城價請攜椽筆遊江湖

醉醒吟

眾人皆醉我獨醒眾人皆醒我獨醉先生何苦與世違醒醉之中有深意或云酒是腐腸藥沈湎淫泆無不至或云酒是忘憂物醉鄕別有一天地左拍五柳先生肩右把三閭大夫臂醉時元自惺惺著醒來亦自■﹝鼻勾﹞■﹝鼻勾﹞睡獨醒獨醉豈多得眾醉眾醒堪一喟醉者自醉醒自醒卿法吾情各行志溧江美酒差可戀說醉論醒姑且置公不見昔人有云且食蛤蜊那知許事

謝秋澗沈君瑞爲予寫眞

山村道人今老矣徒有虛名落人耳夢中誰記版築夫畫像𨿽多終不似偶來招隠九鎖山隠侯試筆開生顏須眉口鼻宛相肖只今置之泉石間聞君尢工畫山水萬壑千林生筆底可能更掃隠居圖布襪靑鞋侶樵子

夏雨嘆

六月溧陽三日雨山田喜足低田苦學中亦有北鈐圩低處水深三尺許秧苖浸倒根已浮再種何由能入土老夫寓居西郭外厭聽村村蹋車鼓唇焦面黑嗟農夫此生悔不業樵漁有山可采水可釣免得曉夜憂耕鋤去年一熟才了逋今年再熟力始舒豈期不待稻花白並隨荇藻歸江湖溧陽近與丹陽接不雨由來三數月河流淺澀田漧枯練湖放水通舟楫人間旣是寒暑同天上何爲雨暘別願移此雨慰彼心還我朱明作炎熱

州廳設醮卽事

去歲今朝六月六暮雨傾盆風拔木今歲公宇醮祈晴晝日當空生暑溽羽士宣詞官吏拜燈燭熒煌香馥鬱須臾黑雲西北來如蓋如輪覆廳屋電驅霹靂掣金蛇檐澑奔騰瀉銀竹幃屏掀開旛幢飛捲盡香灰吹滅燭天威震怒莫敢喘謝罪怔營虞褻瀆少焉雨止涼颼颼天气如秋失中伏四郊大田多黍苖一片瀟湘接湖洑村夫中庭涕泗下歸聞野老吞聲哭只恐戢戢生魚頭何止廣文飯不足天心仁愛子勿憂府公移文行振粟古言大雨不爲災雲雨須臾手翻覆

荊溪橋

荊溪滔滔向東注長橋束之川後怒英風颯爽白晝昏此是孝侯斬蛟處客船逆上帆下檣何如懸水溯呂梁百篙攢石雙櫓健進退咫尺千丈彊我來偶值凍雨作且近孝侯祠下泊平生忠孝侯所知世途更似風波惡

七月丙辰迎土山龍王入郛

秋陽皜皜人皆苦安得淸風掃殘暑河流欲斷泉脈幹一望髙田變焦土洮湖白龍迎入城行道燒香入亭午靑天已響阿香車平地未見商羊舞昔時曾說雨催詩今朝還要詩催雨願龍速降神力澍甘霖萬落千村熟禾黍

諭馬

山公有馬不肯騎東西徒步足力疲吾兒有力駕馭之兀兀馳驟那敢嘶爾馬亦似欺我老乘駟乘驄非不好老翁自愛下澤車放爾春郊飽靑艸

秋雨

杜陵昔日歌秋風捲去屋上茅三重村翁今夜嘆秋雨衝倒檐前墻數堵瓦傾棟撓直見天寒侵素被不得眠相如家徒四壁立我比相如尢可憐錢唐近報融風起瓦礫塵埃半城市霜餐露宿人遑遑衣食難謀況居止呼童向曉收篁蘆補籬織箔聊枝梧雨飄有限行且止秋陽餘暖畱桑楡嗚呼居得一日且一日丈夫安能事一室

寄南仲

坡翁昔年五十二翰林侍讀爲學士溪翁年徳與坡同官職胡爲未相似我道閒人勝貴人儻來軒冕溪云比翁今田園瀬水上頗勝求田陽羨裏翁今有弟夜雨對牀樂頗勝卯君懷逺驛中有感秋風起有時筆牀茶竈泛洮湖栁外梅邊從徙倚詩筒經卷靜工夫光景流連一彈指不論眾醉與獨醒不問此非並彼是客來不必及時事有酒且斟無卽止從今笑傲五百年銅狄銅駞皆敝屣小山老桂敷秋香下弦月照西風涼今夕如此好風月胡不招邀坡翁霞佩同頡頏翁今放舟何所適新詩漫表長相憶舟中不可久畱兮盍早歸來共賦碧雲餐白石【時生日出避客】

畱飲筱塢承隠君山莊

夾山崢嶸相對起貫以盈盈衣帶水白雲深塢碧筱合華屋盤紆蒼樹裏二三隠者古衣冠魚酒招邀極歡喜維舟岸曲信宿畱惜別依依行復止東南風順帆上桅一轉瞬間行十里人生交契無故新他日停雲從此始

菊

楚澤秋髙眾芳歇眼中見此霜下傑南窻粲粲八九株淡白深黃顏色別自笑背時難獨立恰是重陽過一月丁寧女子莫摘殘畱伴梅花傲冰雪

和李致逺秀才【君深】

平生志气隘九州島直欲濯足萬里流詎期功名坐蹭蹬不意歲月成繆悠防閒擬鑄鐵門限牽挽忽作金瀬遊棲巢未穏烏鵲月歸夢已熟鱸魚秋連宵風雨正僵臥何時臨壑容奇搜可人喜接一日雅此地判作三年畱說詩解字屢握手感時懷古頻搔頭吳郡才子止邱沈梁園舊賦余枚鄒天上仙應無懵者眼中客復有此不家聲久識南北阮筆力眇視大小歐我方得友頗慶快子亦固窮忘怨尢蹄涔乃使鯨鯢伏拳石難與嵩岱侔紛紛嗜好異齊瑟磊磊肝膽呈吳鉤有才未遇政何損知爾不薦終當羞往事欲談遽易了濁酒旣傾焉得愁平乘樓上王夷甫下澤車中馬少遊須笑卽今仕宦人嚅唲言貌如伶優若爲田園足以活與爾水火無相求一瓢陋巷誓不出孤云野鶴心自由斯文將興天未喪遊子累累徒隠憂

九日客中

菊糕萸蟹年年有未信今年此地無一瓻新釀正三白幸是杖頭錢可沽客況淒涼宦情薄釜欲生魚門羅雀未能早賦歸田園白酒黃雞差自樂戶曹司馬村校書相呼徑詣黃公壚滿頭揷菊把茱萸彊歌彊舞醉相扶何必更畫豳風圖

壽星相

西方長庚今我是東郡短人豈兄弟修眉班首頂如鬀蹡蹡衣裳猶楚制翩然來遊太平世市上小兒驚且睨身外不須童鶴贅一粲人間八千歲

曉雪

昏昏慘慘窻映月索索颯颯風吹葉靑童開門忽驚笑昨夜庭心一寸雪東方日出雪漸融檐花滴滴皆春風山村布被正酣臥愁殺門前賣炭翁

雨雪閉關子野公明仲祥載酒逺慰晚以詩見寄和答

溧陽三日雪平地城市十家九家閉官舎無氈冷徹骨省事正宜尋老計小人自不知紀年我久忘吾豈忘世出門無礙將何之已■﹝扌棄﹞食貧了三歲

深雪沒履寒徹綿誰子扣門四詩仙袖中黃絹虀臼辭塗抺旣醉鳬鷖篇我非不納學泄柳政爾欲眠如孝先忘形爾汝子勿怪坦率從來六十年

金淵集卷二

●欽定四庫全書

金淵集卷三

﹝元﹞仇逺撰

○五言律詩

丁未元日

花申喜循環風霜變老顏閒身畱泮水歸夢滿湖山雪凍蝗應避春暄鴈欲還桃符隨手寫禍福不相關

窓外梅方開

澹月江南樹香奇影亦奇春前十二月雪後兩三枝冷蘂疎堪數孤根穏不移西湖老仙宅淸夢夜何其

正月二十四日送亷使出郊

閒騎羸馬出逺錢繡衣行愛此川原迥欣然風日晴隔籬梅半落斷隴麥初生毎恨微官縛茅山負夙盟

野店當官道村醪喚客畱偶因乘早出故作探春逰芳意林梢靜晴光水面浮人言有龍洞近在石山頭

聞楊大受淩吉叟吳次山諸友訃音有感二首

落落霜餘樹疏疏曉後星經年才契闊故友半凋零有夢懷風采何人作墓銘老孤無限淚空望浙山靑

少長皆吾友相期滿百齡生分靑白眼死隔短長亭蕉本身爲幻藤牀夢是醒中山醇酒在且醉學劉伶

孫康侯北歸

淮海十年別北歸今幾時鏡中無舊髮嚢底有新詩毎恨爲官縛翻令見面遲淸都逰歷事還許俗人知

夢得墨四片一差短戱呈廷玉

昔賢魯夢筆夢墨定何如應使山中隠重研世上書磨人驚老大飲汁笑空疎長短無庸較三螺已有餘【陸云得石墨數十斤送兄三螺】

四月十六夜月蝕

盛服拜淸夜中庭朝太陰凡來仰天者俱有愛君心目斷山河影耳聞鐘磬音還光俄頃易涕泗漫沾襟

送田道士歸茅阜

我愛孟東野君師田子方放舟遊瀬水飛舄返華陽有酒須同酌眞情不可忘仙源橋下徑何日共徜徉

亷公子家藏元石名武夷春雨

至寶忽橫道峯巒髙復低數尖靈壁石一曲武夷溪黛色春浮玉黃流雨曵泥遙知千載下名與峴山齊

醉聞杜宇

家家酒似池日日醉如泥海燕聊爲客杜鵑何苦啼狂那知帽落歸不爲花迷信筆成詩句苔箋小艸題

移牀詩

莞簟輕輕捲藤牀故故移暑塵無避處客捨有涼時開帳迎風易鉤簾看雨宜緑陰更淸絕舊竹長新枝

長晝

閒官少公出長日足髙眠律已惟三尺埋頭又兩年𨿽無乞米帖安得買山錢莫聽閒唇舌行藏任老天

處暑後風雨

疾風驅急雨殘暑掃除空因識炎涼態都來頃刻中紙窓嫌有隙紈扇笑無功兒讀秋聲賦令人憶醉翁

閒步

邨徑桑麻合扶笻信所之緑陰晴冉冉白日步遲遲野繭粘髙樹山雌入破籬豈無欵段馬常是小兒騎

鼓角

五更相次曉一曲有餘淸忽醒山林夢遙聞鼓角聲背風還迆邐帶月最分眀莫作邊城看長淮久息兵

六月雨

驟雨忽終日髙田知有秋斜風驅溽暑平地作交流屋漏忙移坐泥深懶出遊美哉今夕睡涼意已浮浮

鴈

四郊皆積水鳴鴈一何多隨處沙頭宿常時月下過弟兄求口食覉旅困風波寄語支更者蘆深有网羅

新秋

雙星方卜夜載宿已交秋未覺炎涼攺先爲艸木憂鴈來催燕去火老讓金柔阮籍知何事江東尙滯畱

秋感

眀朝交白露此夜起金風燈下倚孤枕籬根語百虫梧桐何處落杼軸幾家空客意驚秋半炎涼信轉蓬

蛩依莎底露螢墮樹頭風秋已來多日人誰念二虫火流豳月應雪散楚天空搖落年年事吾生鬢亦蓬

八月二十三日三溪書房賞桂二花

二花香更烈不與一花同曽記和云折惟愁著雨空舊逰眀月窟古意小山叢十日中秋過渾疑秋未中

冷坐

冷官宜靜坐借屋近荒村無酒可延客未昏先閉門水眀知月上木落見梅尊滿目淒涼者相逢不必言

抱膝

抱膝坐終日澹然忘是非縱令官未滿已與世相違古道平蕪合誰家新燕歸年荒煙火歇空老一山薇

七月梨花

紫薇紅槿外忽見此花嬌縱被秋陽暴何愁香雪消夢回云冉冉春逺夜寥寥魂隔梧桐雨時吹玉笛招

和卞仲祥

我愛中秋月行歌荒野中亂雲催薄暮喬木易髙風鏡裏花難折樽中酒不空南飛有烏鵲未見北來鴻

和黃晉卿金陵見寄

臺城爲客久書札竟寥寥山水舟車近風霜歳月遙窮猿猶擇木威鳯合衝霄曽有論文約應須折簡招

再和卞仲祥

待月東扉外一枝眀燭殘誰將丹桂子種在碧雲端病葉依窓濕饑鴻集渚寒嬋姢爲雨妬怊悵又更闌

次西和韻

貧是儒家事生平畏四知燈花空送喜瓶粟不供炊湖海心終在田園計未遲願同華山叟驢背倒能騎

八月十四夜月下聞秋聲

中秋才一宿此夜已圎眀星斗何曽見雲煙不敢生黃花千萬粟白髮兩三莖愁聴東南角奔騰風雨聲

樹葉

不知何樹葉紅潤極鮮眀一片風吹落幾畨霜染成止啼誠誑語題字亦閒情把玩眞堪惜攜歸予繡枰

憶暢慶玉如四上人

臘中晴色久霜月冷森森可但思元度惟應憶道林三更難得曉一片欲歸心有約分苔石南山蒼樹陰

曉霜

重衾驚驟冷萬瓦見濃霜夾岸蒹葭白空庭橘柚黃宦情眞淡泊歳晚轉荒涼野寺鐘聲早何人僕馬忙

中元詩

初秋當望夜平楚帶斜曛暑气能昏月砧聲不隔雲華燈浮白水老衲誦冥文【【土人放燈設冥】漫說中元節儒書惜未聞

和子野四首

旅食無生計卑棲柰若何飯惟供脫粟衣未補香莎戶外履常滿牀頭金不多老爲文學掾一似舊恩科【宋特奏名授縣文學】

窮冬霜霰集行路古今難舉眼看浮世何人耐歳寒棄瓢將止酒脫冕擬休官一室能容膝吾生亦易安

亨塗卽畏塗暮境欲何如索米多貧士鈔詩欠小胥自緣鄕夢熟頓與世情疎會約逃名者山間倒跨驢

詭遇非吾事支離笑我身文章寕可拙仕宦豈宜貧鄕故多新鬼年荒少佚民休嗟華黍廢陽谷易回春

再疊

醉眠春一榻不記夢伊何落月眀紅葉寒廳暗緑莎敝袍爲客久髙枕閱人多未有匡時策無心中甲科

世態年年攺窮居事事難予懷𨿽浩蕩此地本酸寒古瀬浮貞女空齋貯冷官枯腸與藜莧歳久頗相安

老景存三樂浮生付六如是非忘馬指憎愛任烏胥【烏胥見說苑】故里仍饑饉淸流例闊疎有人風雪外詩在斷橋驢

雪溪漁隠者郊島是前身乍見猶疑傲相逢不說貧鶴招窮處士梅伴老詩人時共論文酒衰顏少借春

三疊

禁酤限十日亡何能幾何流光徒荏苒老眼自挼莎江浙歸心切山林醒眼多富家憂勸率役後欲重科

爲貧幹寸祿匏系欲歸難鴈字誰能寄鷗盟久已寒自憐秦博士何似衛伶官終覺家居樂髙眠一枕安

在昔金淵地煙花錦不如衣冠尊史祖【漢史崇】山水識靈胥富歳人多賴前修日以疎洪厓仙可問願乞雪精驢

飽喫芹宮飯饑寒未廹身公侯方重老妻子莫憂貧蹤迹新丰客心期畫邑人皇荂歌一曲聊以和陽春

黃渚舟中

夕晴殊可喜小作川原逰水岸菇蔣合野田鴻鴈畱雲煙易得晚城市那知秋落葉塞破屋逃亡令我愁

酌彼溪店酒醉向舟中眠舟人待月出急急乘晚牽前山見瓦屋【山名】小彴橫沙田【橋名】回首六百載我思唐謫仙

棕荘

幽徑秋陰合靑渠艸色深肯教木葉落直見夕陽沈獨客逢來鴈新寒集逺砧芙蓉花似錦有意媚髙林

寄鄂渚王子文教授

笑把靑藜杖逺逰黃鶴城雨消戰伐气春生弦誦聲相從未有約久別難爲情東望思渺渺江長秋月眀

送楊剛中赴淮安教授

西蜀楊君子才爲博士優儒官淸似水學捨小於舟吳地仍多潦淮田薄有收𨿽非溫飽計足解友朋憂

風起

朔風連夕起浩蕩厲嚴寒逺勢驚春夢微權屬冷官云行和月暗木落打窓幹因憶吳船客波濤寢不安

廣教寺

三門當驛道四壁啟僧房頗有千竿竹能令六月涼撞鐘山鸛起煮茗石罌香岸曲盤渦急人言古瀬陽

次彥功韻

春早風驅雪天寒竹映門燈前終夜讀笈內故書存尙覺文章貴那矜齒爵尊向平愁未了女嫁與兒昏

雨止

夜半雨忽止老夫心頓寛最憐兒女弱難受雪霜寒澤國無來棹臺城有去鞍西村歸未卜此日敢求安

薄逰

未艸閒居賦聊從薄宦逰江湖明老眼風雨暗孤舟客況何曽好吾生本自浮終然愧農圃將有事西疇

形影

形影自相問追隨六十年冷官眞漫爾歸夢亦蘧然但覺寒風暖難令素髮元可能學陶令家去有園田

曉出西城

閒官閒不盡曉出古城陰斗柄已揷地秋聲將滿林故園三畆宅落月幾家砧爲報柴桑令予今亦委心

三更泛舟謝逹渰

渰水不盈尺大舟行水中朦朧微有月瀲灔寂無風時序三秋半陰晴萬里同山歌與村笛醉臥聽漁童

一望四十里彌漫白浸天何年圍此水爲我墾成田風使帆船疾云和竹葦連末流溪轉狹浮沫帶蛟涎

代步

羸驂聊代步按轡且徐行凹凸驚前路驅馳羨後生曉回天尙闇路滑雨初晴得似肩輿穏歸來醉不驚

舎北野步

野步上西門寛平又一邨疎籬圍古井宻樹擁髙墳家有田園樂氓知守令尊因思興廢事變滅似秋云

次蕭饒州韻

愛山如愛士交友竟忘年未老先辭祿能閒始是仙淸談眞藥石雅志樂林泉笑看衡門外隨風栁絮顚

謙謙賢太守止止樂閒居健筆淩三謝髙風繼二疏家猶傳故笏夢不到安車何處溪山好相從結艸廬

再用韻

寓舎已三遷閒官又一年酒杯時樂聖茶椀欲通仙愛筍從穿壁澆花自汲泉誰能問前代劉蹶與秦顚

數椽西郭外元不異村居官冷謀升斗頭童怯比疏莫愁書費紙肯嘆出無車也勝焦徵士蝸牛臥雪廬

同室

同室過百指一官寖四年幸無乞米帖何取買山錢止酒陶元亮思歸孟浩然幹魚兼菜把頗勝酌貪泉

朋酒

朋酒朝朝樂鄕心夜夜愁朱云難作吏宋玉易悲秋陵谷何曽攺田園未可求南來幾鴻鴈亦爲稻梁謀

之金陵

文學本閒官長年愧素餐出門還自笑行路有何難風日幽懷暢江山望眼寛六朝遺迹在隨喜一逰歡

方萬里史敬輿陳孝先龔聖予胡穆仲相繼淪沒令人感愴

諸老俱塵土令予雙淚流幾年能再見一气故應休江左衣冠盡人間翰墨畱空山茅屋底野史屬誰修

寄陳南翔張伯成主賓

山水未逰徧其如歸夢何獨憐黃渚月相隔白漚波秋盡那無鴈霜遲尙有荷終期共燈火揷架異書多

遣意

衮衮歲年晚冥冥車馬塵饑烏方畏雪凍艸已矜春鄕老知誰健儒官自古貧眀朝除夜近市井悄無人

抖擻老精神飄蓬又一春敢言惟有我每恨不如人文字須稱韻功名莫認眞靑銅杖頭在畱與買烏薪

宦逰今倦矣歳晚意何如臘雪不到地春風先滿閭鄰翁寒乞炭溪女曉供魚多有梅花處吾將卜隱居

利交

一自儀秦去從衡直到今士緣貧失節交以利知心乍可昏求火何堪晝見金狂瀾回已倒猶幸有山林

聞雞

今夕知何夕此聲非惡聲窓前疑月色枕上誤天眀未必皆三唱惟應只四更姑蘇城外寺此際已鐘鳴

題水軒

水軒寒最早偏稱冷官居老態重衾薄秋聲四壁虛霜前蛩漸少雨後葉全疎漁叟頑如鐵鶉衣曉捕魚

有感

腐儒乖世用作事例迂疎浪走長安道欲投光範書懸知成漫爾可笑賦歸與寄語陳言者毋輕出艸廬

潦雨排悶二首

淫雨喧中夜覊人積隱憂葵傾那有日麥腐欲無秋小市渾如洗前溪漫不流林鳩兼垤鶴聒聒幾時休

宿雨漲溪流江南四月秋市無糧得糶田有麥難収官況全然冷民饑絕可憂沙鷗應笑我何日放歸舟

跨馬

跨馬入城去驅雞上屋飛閒官差可樂徒步未爲非杜老平眀出山公倒載歸晚汀沙水闊野鶩得相依

醉歌三首

金淵醇酒賤足可醉亡何日覺醒時少其如飲不多人生間調笑俗事暗消磨此意神仙會山童亦解歌

客居眞易過凡事不如儀惟有閒尋睡渾無趣作詩晚晴行數步日午酌三巵繋馬庭階下人多借去騎

淸狂歌窈窕微醉困瞢騰酒薄多疑水官閒一似僧已知燈卽火不願谷爲陵百事俱能了惟餘飲未能

自愛

金淵豈愛我我自愛金淵似蜜醪尢美如珠米更圎攜家踰八口竊祿又三年書冊盈歸篋毋嫌載月船

和友人韻

山林空入夢詩酒未忘懷老興自不淺卿言亦大佳封侯無骨相學道有心齊安樂行窩在棲棲且避乖

呈王達之禦史

西晉文章伯南臺法令師常因行部日記得從逰時敏手除三害貞心畏四知何由侍王導揮塵話襟期

贈別葉子啟郭祥卿

萍水偶相逢金淵客路中帆船眀日發尊酒幾時同窮逹無先後交逰貴始終湖堤梅栁外有約艤疎篷

敝車

汝自騎髙馬予寧坐敝車功名輸後茂天地著迂疎漫說癡人夢仍看後世書謫仙酒樓在不醉欲何如

張氏隱居

杜老曾題品依稀舊隠居頗知書有味肯教子爲儒築屋先通燕開池剰養魚相邀須飲醉酒熟不煩沽

過鄭氏幽居

趁雨過雲闗東風尙峭寒野花渾未放石路卒難幹薄酒無多酌窮途信少歡歸來借蓑笠莫作老坡看

懷方嚴州

八十一年前科名已褎然依劉王粲檄入洛賀循船受禪碑誰上閒情賦自傳江山英气歇堪恨亦堪憐

八十一年終堪嗟旅櫬窮胸中元耿耿身外竟空空白首太元艸紫陽虛谷翁平生有遺恨五馬未乘驄

八十一年亡哀哉老紫陽佳兒方戒道小妾漫專房每憶先生被常懷太守章桐江詩萬首端可及龜堂

八十一年身棲遲客館貧登門曾有我銘墓竟何人醉夢髙樓月悲歌故國春可能函玉骨歸塟練溪濱

八十一年休云何不首邱豈無商女恨肯作賈胡畱書籍從人賣田園有子收烏聊山在望風雪去悠悠

懷張似之

少日登山屐中年上水船黃花猶自緑白髮若爲元但覺杯行速那知帽影偏南峯深秀處回首重澘然

釣鰲亭

俯瞰秦淮水前瞻魯泮宮眀知倚闌者不是釣魚翁古石稜稜長春潮脈脈通狀元眞宰相千古一吳公

除夜新居

避喧遷出郭歳晚尙擔簦陋室大於斗長途滑似冰豈無問字酒共守讀書燈老病須微祿歸田恨未能

籶盆夾道眀爆竹小兒驚但聽窓前雪不知樓上更流年雙羽急深夜一雞鳴淺醉和衣睡眀朝要賀正

茅檐盈尺雪眞是冷官居窮巷稀人迹今朝是歳除聒廳無鼓吹消夜足琴書曉凍冰橋滑鄰家借板輿

金淵集卷三

●欽定四庫全書

金淵集卷四

﹝元﹞仇逺撰

○七言律詩

元夕放夜

繡衣玉節駐江城放得元宵兩夜晴陸地金蓮方灩灩一天明月故盈盈邏兵酣臥忘鐘韻逰子歡呼趁鼓聲兒女看燈歸較晚老夫自剔讀書檠

憶西坡梅

杖藜久不到西坡苔上梅花積漸多野屋荒涼誰管領酒尊期會竟蹉跎韶光二月已彊半樂事一生能幾何賴有鄰園春可折洗瓶斜揷在行窩

三月二十六日書所聞

從來賽社說金淵鼓笛鉦旗隘市廛地上鬼神行白晝夜中風雨洗靑天妖氛旱魃驅無迹和气歡聲兆有年車馬縱觀兒女事老夫閉戶讀韋編

寄陳仲麟【景仁】

檇李城邊送客船梅花一別又三年淸風朗月思元度駿馬名姬羨謫仙湖海倦遊予白髮園林眞樂子靑氈楚生卜宅平生志歸日相從學力田

予自存博解印歸鄕心日夜相趣古人有名山川處輙忘歸然歸未易忘也夣得一聫續之

業風宦海足波瀾常憶西湖南北山熟處肯忘生處樂別時𨿽易見時難【得此二句】奉親還捨君先得投檄歸田我未閒漫說桃源人迹絕故園松菊半荒殘

送張叔夏遊金陵

肯向金淵暫泊舟相逢衮衮別方休移宮換羽周郎顧詠月吟風太白逰【吟風詠月出太白墓銘範傳正作】牀上無金猶好客尊中有酒可消愁明朝又作臺城客細看靑山似洛州

送陳壯甫稅使歸金陵

徵商廉幹不言錢異事同寮又一年美譽正香金瀬曲歸心已在冶城邊家傳簮笏靑溪譜風送旌旗上水船小艸相依行有日莫須摻別重淒然

蕭饒州見寄次韻

夜來聽雨夣仇溪夣覺招邀客賦詩我自不分官冷熱子須能別酒淳漓江頭風順鱸魚到天外春歸杜宇知十日菊花元不減恰如六月見蒲葵

喜晴

新歲連朝喜遇晴宜人宜谷最闗情郊原尙覺春光薄市井先傳米價平趁暖飛虫生滅易向陽徵鴈去畱輕北門冷掾無公事間看官梅野柳爭

題趙千里溪山春遊圖

一溪流水數家村短櫟長松映蓽門不是花通輞川口祇疑路隔武陵源小橋瘦馬行春色逺浦靑山帶雨痕樓觀玲瓏云縹緲須知畫裏別乾坤

寄武康王居正

曽向淸溪采白蘋江東日暮別經春投金瀬上思歸客浮玉山前憶故人千里云萍應念我一庭風樹敢忘親掛蓑石暖苔衣厚擬買漁舠作近鄰

寄梁中砥

句曲峯巒翠倚天琳宮瓊館宴神仙水程才隔一百里腳債未償三十年幾擬看山攜酒去相期聽雨對牀眠何當撥遣塵間事一試松根喜客泉

寄子埜

西牕隠幾讀南華頗悟亡羊與戰蝸住久不知身是客歸休誰謂女無家向陽野竹先抽筍待雪官梅欲試花我愛睡鄕眞樂地底須頻喫玉川茶

黒兔

何年偸舐元霜鼎變卻蟾宮玉雪姿毛頴未封先試墨褐衣乍著便披緇移來暘谷烏相對躍入陰山鬼不知蹤迹分明予甚愛正當秋曉月明時

和劉君佐韻寄董靜傳髙士

雪暗江湖入暮年何人葦外小延緣水痕不動玉平岸春意欲回花滿天懶出恐消桐屐蠟醉吟忘上薴袍船行當歸學林和靖結屋梅根伴鶴眠

驚蟄日雷

坤宮半夜一聲雷蟄戶花房曉已開野闊風髙吹燭滅電明雨急打牕來頓然艸木精神別自是寒暄气候催惟有石龜並木鴈守株不動任春回

鴈去

離羣野鴈在中庭馴養經年羽翼成因爲哀鳴殊可念豈知飛去太無情天陰月黒多機穽歲晚山空少弟兄願爾水田常飽暖春風早問北歸程

寄屠存愽

三年塵土白須眉擬向西湖濯客衣林下杜鵑猶勸去海邊鷗鳥亦知幾及瓜將得葵邱代存菊須尋栗裏歸見說中山屠博士鄕心也趁白雲飛

再寄子埜

霜力風威各逞彊老夫絮被不離牀一貧已幸官將滿百計無如歸最長別後交朋難得信夢中文字不成章從來心似梅花白莫入東風桃李場

寄鄧善之

幾年不寄子公書忽向燕南遺鯉魚天逺地遙歸未得男婚女嫁事何如壯逰自致靑雲上漫仕誰憐白髮余西浙林泉俱可隠毋忘舊約共閒居

醉聞杜宇

幾日冥迷醉夢中醒來衣袖裹春風杜鵑未歇鳥聲碎芍藥已開花信空差勝跨驢愁杜老盡教騎馬笑山公卑官安得金貂換尙有杖頭三百銅

北村吳園雨中賞牡丹主人畱飲

不謂村園見此花嬌紅數朶眩晴霞可憐國色天香種竟落田夫野老家略具杯盤供筍蕨已拚杖屨污泥沙莫愁乳鹿衘春去自有蓬蒿盡力遮

官冷

不負平生下澤車宦遊卜宅亦村墟家貧累重須幹祿官冷身閒可讀書髙桞每聞鶯婭奼破籬時度竹蕭疎西南林壑堪娛晚靜看飛雲自捲舒

喜晴復雨

早起方誇甲子晴夜分忽又似盆傾黒云冉冉連燈暗白浪滔滔與岸平芹未出泥先有燕花都委地尙無鶯東橋沙觜多舟楫直下荊溪不待撐

五日

湘魄能傳楚澤芳何如倒載醉襄陽夕陰空照栽葵圃宿雨難幹打麥場龍去涎畱丹井濕燕歸泥落墨池香枉將黍粽沈蛟窟移與江村餉水荒

雨

才放庚申一日晴天明一日雨如傾烏雲覆地陰陰合白浪侵田灩灩平屋漏未幹連礎潤橋低欲壓礙舟行桔橰不是閒家具會聽溪邊鵝鸛鳴

雨坐

梅霖寒似麥秋天風葛淒淒未脫綿金彈落池盧橘熟紅帬委地石橊鮮汨羅遺恨空千載瀬水閒居尙一年蒲酒相邀須徑醉歸尋枕席付髙眠

兩年蒲節雨霏微誤我中山采藥期騎馬出門隨所寓看花酌酒復奚疑量慳未易勝金琖臂弱猶堪繋彩絲追憶侯家陪宴賜素紈紅葛翠交枝

與子野過永仙觀循西城以歸邂逅李戒甫夕山西爽詩料滿目子野明發詩來予次韻

壊垣荒徑入蒿萊不惹康衢半點埃賞靜偏憐雛筍長趂涼自引瘦笻來杯余潄齒呼新茗石上題詩剝古苔試問依檐雙老檜何如列柏在烏臺

一笑相逢李伯時樹陰匝地緑云低林梢落日猶餘丈天下好山多在西我醉欲歸須客送君裝已趣尙鵑啼明朝定有新詩句且讓溪翁向上題

寓捨在靑安門外由是出郊不數里羣山獻狀如遊龍如奔馬如踞虎豹深秀坡陀不一而足似有招引賦詩之意遂約子野再用韻

西望寛平倦眼開風收云翳掃煙埃誰能白日捲簾坐盡看靑山排闥來合沓斷岡如引蔓盤陀大石不生苔此中林壑多仙迹何必吹簫更楚臺

山列瑤簪束不齊過云舒捲樹髙低孟郊李白曽行處泰華瑯琊盡向西瘦馬自穿幽徑去老鶯猶戀落花啼豈無厓壁平如削畱與詩人醉墨題

和仲祥大風韻

正憂蘊蘊與隆隆怪得連朝起大風酷日從今宜斂暑大王自古解稱雄中庭老樹吹將折破屋重茅捲已空可是南溟鵾欲化爰居先避魯門東

非雨非靁勢可乘柔枝弱葉力難勝疾於健將追奔馬豪似吟仙賦大鵬柱砥潛移黃蟻穴山屏盡啟白雲縢直須少霽飛廉怒水落圩田谷再登

巫云九峯

誰割巫山一片雲峯巒羅列比兒孫嵌空自是天生穴剝蝕無非水渲痕霜削秋淸連竹色露腴曉翠及蒲根九峯九鎖參差似永鎭仇溪第一村

觀雨

雨師殿後疾雷先風捲浮雲似擘綿大點成漚添黒潦濃陰匝地暗靑天崦中暴長彌漫水圩上平沈沮洳田米直頓增車戽急早推紅日麗金淵

宦海

黃帽棕鞋隠者便靑衫槐笏我家傳一生碌碌空多事六袠駸駸欠二年安樂窩中閒有味溫柔鄕裏老無緣浮沈宦海終非願早葺山南屋數椽

屠存博教授赴溧水任畱飲寓捨

只隔山中一日程書船暫泊溧陽城儒冠喜見賢翁季道眼相看老弟兄酒量吞江涼更闊蟬聲送客晚爭鳴靑衫肯爲琵琶濕笑向天涯看月明

寄戚子云

七不能堪一不成閒雲自恨出山輕栁枝駱馬愛心斷蒓萊鱸魚歸興生薄宦棲棲畱泮水故人渺渺隔臺城對牀風雨何時卜共翦靑燈話到

明送張巨川歸崇徳

三載金淵入幙賓轉當繁劇轉精神髙堂多有承顏樂巨室都無切齒人此日吏民爭臥轍他時事業繼埋輪語兒溪上滄浪水有約徵衣共浣塵

二十五日東風少定辛丑夜西風再作

東風已掃九衢埃何事飆輪去復回秋信蘋洲涼漸迫人家蓬戶晝難開低田受水祥禾偃亂石飛空巨木摧見說長淮旱無雨蜚蝗幾欲渡江來

五月六日晴芮君節卞西仲諸友來泛蒲和韻

端午淒涼雨壓城忽然端六報新晴素衣塵暗行人老緣樹陰濃曙日明倦眼冥冥渾似霧憂心悄悄只如醒枇杷薦酒猶堪醉杏子微酸尙帶生

用韻答蕭濟翁

想君不欠買山錢要學騎驢孟浩然拂袖徑行輕萬里著書直待後千年林泉短褐淒將老齊館孤燈耿不眠明旦履霜何所向大茅峯頂看芝田

答徐恕宣城寄別

懷古澘然老淚流依稀見月喘吳牛客鄕時序畱如燕學捨風波小似舟已恨浮雲無巧夕未知後月可中秋徐卿忽寄新詩札正倚雙溪疊嶂樓

江陰何仲禮相訪和答

月照空梁幾夢中翩然環佩下天風十年不到澄江上一棹能來瀬水東湖海交逰今漸少英豪見識略相同舊時東野吟詩處何日攜壺酹此翁

答趙源仲

人到中年萬事慵我今況是六旬翁歸心已薄西湖水餘力重修古泮宮官裏簡書尢可畏案頭筆硯豈無功邇來士習殊輕陗願與醇儒振義風

交山龍祠禱雨

曉入荒蹊陟斷岡多年廟食白龍王要添溪上半篙水不逺山中一瓣香灌木云昏旌斾出髙田土渴桔橰忙莫疑棲隠無深洞且得隨車雨送涼

題王師尹宜晚樓詩

髙卷書簾雨气寒螺屏擁髻赴滄灣去天一握屋上屋斜日幾重山外山地展畫圖增暮景風吹笑語落人間棲鴉已寂歸云急卻怪云猶未得閒

慶孝僧自金陵回虎林

白下長幹住幾年西風入夢卽飄然斷橋梅栁全非舊古剎鐘魚大勝前萬里豈宜常作客一簞且可穩棲襌滄江東去風波惡亦欲湖山結數椽

如上人歸問浙中友信

何年駐錫下山中旣見匆匆又欲東燕去鴻來俱是客云生月落不離空冷泉亭上參吟暢【謂文溪】飛雪巖前哭老同【謂野翁】方外友朋詢近況爲言已作木雞翁

過介卿溪南隠居

卜宅溪南逺市喧一經教子守田園邵平未老瓜先熟靖節能閒菊自存無白丁來多釀酒放靑山入別開門朝衣曽侍天香滿得似荷衣帶露痕

悟上人同過史氏隠居

經時少暇出郊遊野曠山遙易見秋祗怪朝來多爽气似緣我輩是淸流荒臺古井平蕪濕斜日西風亂葉愁莫笑田翁無欵待緑菱新摘酒新篘

懷盛元仁

年過耳順欲何如臂膝酸寒齒髮疎千里驅馳還倦矣數椽卜築合歸與山銜落日誰能繋海漲平田自可鋤寄語虎林諸道伴江湖處處有鱸魚

秋日懷吾子行

秋髙天闊鴈南翔遊子愀然思故鄕重陽正當風雨近三徑故應松菊荒酒酣耳熱狂無益江空目短愁何長靑山在望有晴日我欲振衣千仭岡

七夕

河鼓天孫各老成無愁可解任秋聲癡兒笑月羞眉曲稚女穿鍼鬭眼明夜半且分瓜果供天中豈識別離情未能免俗消光景醉臥西風夢亦淸

歲歲今宵乞巧樓疎星如奕月如鉤莫將寒信侵房屋肯把閒情問女牛兒笑無書空曬腹婦言有酒可澆愁鵲慵竟失河橋約盡日喳喳古樹頭

題羣仙圖

世代𨿽殊道不殊衣冠气貎列仙儒自憐無計攀靈轡豈意相從入畫圖把袂拍肩歸福地抗塵走俗笑泥塗苔痕還繞橊皮相風雨東林壁半蕪

永僊觀賞桂劉君佐黃景巖治酒

雙桂崢嶸萬竹間云枝露粟綴髙寒軒窓日日吹香過冠蓋時時載酒看月裏曽春金杵臼雨餘亂點石棊盤乘槎仙子淸如鶴一曲霓裳舞素鸞

中秋月出復雨有懷葉子文湯明叔

溧濵三度見中秋感嘆光陰逐水流常是浮雲妬佳月不容老子醉髙樓鱸香易動張翰興鯨背難追李白遊遙憶詩人豪气在湖天空闊放扁舟

中秋待月不見

期修翫事在杭州月夕那知常滯畱縱有候芭常載酒惜無李白共登樓蛩催織婦貧非懶云掩霜娥老似羞應笑山翁癡守待滿身風露冷貂裘

年年待月引壺觴坐對中庭玉一方靜夜忽驚雲作雨索居空使客思鄕荒雞聲續檐花滴蝴蝶夢回巖桂香何處髙樓見山闊快予吹笛據胡牀

賞桂

秋來常爲桂花忙葉葉西風粟粟涼奎甫宅中開四樹儒珍園後粲孤芳小山招隠人空老朗月當庭影亦香可必明年能賞得一觴且醉此花旁

夜聞秋聲

西南振響使人驚未必秋聲作此聲萬騎奔馳■﹝皷上卑下﹞皷動千夫翻踏桔橰鳴初疑潮汐還疑雨只在山林不在城人道今年丰稔兆燈前起舞待天明

金淵集卷四

●欽定四庫全書

金淵集卷五

﹝元﹞仇逺撰

○七言律詩

送許君起赴余幹教授二首

君起生荊溪僑寓錢塘與予丱角交再世契家也予方倚席溧陽君起將振鐸於越同飲江東水分千里明月兄弟眞情槪見乎辭

當年而父同吾父各罄籯金共教兒可惜兩翁黃壤下不知二子緑衣時著鞭𨿽已撞樓破列鼎寧無負米思千里送君何以贈長歌泮水蓼莪詩

蘭佩蓉裳似倦遊東隅𨿽失尙堪收君騎潄玉亭前馬我艤投金瀨上舟八品一官俱獨冷兩州千里隔三秋南溟鯤化君能事甘分西湖侶白鷗

聞金之一鄧牧心葉去文皆羽化山中

獨居學道坐枯禪鹿豕交遊七十年能以幻軀當雨雪終無虛腹坐神仙平生文字知誰愛老死山林絕可憐他日錢塘耆舊傳三髙宜入畫圖傳

吳成季尊師與其弟元初會於維揚卽還金陵成季寄詩因和

初平兄弟總神仙化石爲羊入上天萬里相期云上下一江不隔水淵潫對牀夜雨吟詩燭歸棹春風載酒船此是人生眞樂事岸花汀艸意無邊

寄吳元初道錄

桃花兩度見靑春夢裏元都隔幾塵升斗自憐爲客久舟車每惜寄書頻君如當日陶宏景我亦他時賀季眞東望冶城空戀戀西湖非晚作歸人

中秋月出復雨有懷葉子文湯明叔

三秋此夕恰平分城市人家半閉門正憶紫雲吹玉笛忽驚皓月照金樽宦情素薄鴻初到詩興方濃雨又昏不是桂花香自慰倚欄無語易銷魂

明朝

秋風裊裊雨瀟瀟兀兀郊居出市遙未欠三杯通大道且欣九日是明朝籬邊舊菊猶堪摘天末新鴻不可招莫恨登髙無腳力彊搘湘竹造山椒

和西仲秋日聞鶯詩

不待風霜剪碧林柳陰忽見一梭金似傳西帝宸逰信空惹東窓夢覺心暫輟笙歌聊試聽旣無桃杏莫須吟舊交燕子歸何處好倩賓鴻爲嗣音

中秋同陳奎甫放舟

尋荷訪桂逺相過載雨仙舟泛緑波老眼已經秋若此賞心莫問夜如何金樽檀板逢歡伯玉宇瓊樓鎖素娥爭得西風捲云幕與君弄月扣舷歌

次日歸舟和南仲

函山渺渺點靑螺古瀬澄澄似絳河塵世不知秋過半水鄕但覺月明多輕舟傲兀魚龍窟夾岸橫陳早晚禾一笑躍身煙霧表醉歸何卹夜行訶

九月八日持螯

趂晴明日擬登髙十里龍山肯憚勞但願有錢堪對菊莫愁無手可持螯虱官只合辭歸去鼠腹安能賦老饕行見白衣人送酒已■﹝扌棄﹞痛飲讀離騷

九日諸友屏峯上方登髙得登字

天借重陽一日晴因過竹院逺尋僧翠屏晚對無人共畫棟朝飛與客登旋摘菊花浮臘醞待分貝葉讀秋燈餘生有暇須行樂漫向松岡嘆廢陵

九日次程公明韻

風簾獵獵傍檐斜問酒來投野老家佳節已逢重九日東籬未見兩三花科頭坐石從吹帽拭眼看山似隔紗七里岡前歸路闇月懸破鏡憶秦嘉

追和陳去非宣和甲辰重九韻

世態炎涼不足憂吾生贏得日優遊九日忽驚楓葉落百年幾見菊花秋忘形詩酒新丰客滿目溪山古溧州聞道市橋騎馬滑山公歸醉得無愁

重陽見菊占冬晴上熟

滿城風日釀輕霜昨夜東籬菊盡黃正月自非添一閏此花安得及重陽新鴻逺到愁無信螃蠏中虛怕有芒濁酒醒來聞吉語晴過冬至兆丰穰

南仲以潘老句約賦

秋聲浩蕩夜淒涼卻喜田家熟稻糧千里江湖隨薄宦滿城風雨近重陽菊花漸拆靑靑蘂桂樹獨飄粟粟香幸是催租人未至尊前聊爲足成章

十日與侯伯用謝元燾諸友泛菊得頭字

西風吹髮冷颼颼賴有多情帽褁頭九日已知成昨夜緑樽聊復集淸流山房霜菊偏能耐客路云萍故自浮欲識歲寒心皎潔一方月色十分秋

和胡定甫【安國】

幾年野水倚扁舟風雪塵埃暗綺裘齊魯靑山恆北望江湖白鳥共東流杜陵騎馬尋徵路李白題詩徧酒樓文學卑官何足說直須攬轡覓封侯

淡泊相逢古溧州世情客況兩悠悠腐儒都不通人事冷椽何曽似宦遊輕薄成風𨿽可畏亷勤律已每無愁他時重會西湖上把酒聨詩日自由

和費廷玉

我昔南徐講席分知君肥遁白雲村艸深能使芝蘭沒木落方推竹栢尊試問上書投魏闕何如解組守衡門西風吹醒槐安夢斜日悠悠半隱垣

笑人狗走鹿斯大卉父子瓜畦手自耘不願靑黃施斷木且將蒼白看浮雲山巾聊友華陽鶴野飯時羮古澗芹顯宦何如亷賈好茜巵千石鮆千斤【史記貨殖傳】

和南仲見寄

儒冠誤我欲投簮抱膝聊爲隴上吟故里未歸先入夢新交𨿽好少知心淸光湛湛溪中月遺迹沈沈瀬底金聞道雪晴丰薺麥行看放犢滿桃林

我本西湖一散人偶來溪上濯烏巾波光緑映臺城柳山色靑回句曲春客舎相親那忍別交情到老願如新江南天气偏宜暖滿目東風起曲塵

送程子方歸蜀

薄葺田園溧澤邊鄕心常夢蜀山川梨花知幾逢寒食麥飯誰能灑墓田矍鑠老翁輕客路扶攜稚子上江船東還莫爲親朋戀自古云安有杜鵑

風雪飄蕭季子裘大江西溯過荊州渾家無計歸蔥肆歲晚何人付麥舟長子應門寛後慮輕帆入峽及春遊明年歸趂梅花發共醉■﹝魚畺﹞僊舊酒樓

又送程公禮侍父歸蜀用方萬里韻

逺從溧裏上潼川渚宿巖棲約半年老子情懷原不淺扁舟風景浩無邊故鄕兵後幾人在明月秋中何處圓母氏懸懸兄弟望順流及早理歸船

和友人洮湖韻

落日洮湖自放舟詩筒特爲寄交遊徵夫獨寐難爲夜老我多愁不但秋淸興何人聨石鼎虛名無夢到金甌黃雞白酒田家樂止有躬耕願未酬

呈王元亨僉事【無妄】

三槐鬰鬰徳之符喜向金淵識大儒早讀父書明體用夙將使指厲亷隅動搖山嶽威猶在收斂風霜寂似無人道魯公來辧獄行看霖雨澤焦枯【時秋旱祈雨】

白海靑

素禽敏疾出扶餘六翮雙拳膽气麄海外天鵝能獨擊雲間俊鶻敢齊驅身直上非無見戀主歸來不待呼渭水鷹揚亦如此好將粉墨寫成圖

秋晚齋居

君子堂西屋數間但能容膝敢求安悄無人迹如深井慣聽秋聲是冷官擊馬階前慵夜秣種蔬墻下助朝餐攜來書卷猶堪讀好共靑燈了歲寒

校官旣與廟官同胡不移家在泮宮暮四朝三嫌有累歲糜月費愧無功致身館閣須公等曝背庭除任老翁卻喜北窓新植竹行看玉立向南風

乾坤身世一蘧廬南北東西總可居此去三年韓博士向來四壁馬相如移文早遣僕徵米欹枕夜聽兒讀書駕駟乘驄非我事不如醉兀小肩輿

奇字生來識不多莫煩載酒日相過廊空盡有葉堪掃門冷渾無雀可羅肯爲功名虧道義常因課講費吟哦苔荒茅屋歸期逺細雨檐花且醉歌

和姜景星

瓦霜磚日合寒晴最愛幽窓逺市聲懶去著書追管葛閒來讀易玩周程勞心未必能齊物寡欲才堪論養生蓍久不神何用卜了知身世遁而亨

開徧梅花臘漸殘又傳新曆歲更端書生愛日惟愁晚稚子敲冰不怕寒酒壓蟻篘醅可撥詩題蠟紙墨難漧宦逰得似家居樂一枕三竿夢寐安

和張輔之贈別

夜雨溪頭泊客船檐花溝澑亦涓涓燈前詩酒畱三宿紙上功名付百年寒雁叫霜投木末晴雲扶日出山巓欲歸苦被微官縛不得相從酌冷泉

方竹杖

勁節稜稜瘦且堅形模界尺出天然山翁甚愛資扶老倚村衲無知誤削圓偏稱深衣同此矩漫誇長笛大如椽有時閒爲吟詩出徙倚中庭月一磚

授時歷以丁未爲一歲

仇山村叟始生辰六袠平頭又見春檢■﹝歷﹐去心﹞今年交一歳乘槎有日到三神文章翰墨聊從好富貴功名莫認眞且醉市橋新熟酒紅梅花揷白綸巾

一從妻子累心身役役勞勞春復春苦被長貧難擇祿寧甘漸老不如人廣文冷坐非無飯張翰思歸豈爲蒓莫問當初弧矢事祗今筆硯亦生塵

秋懷和子野

霜紈如月勝吳紗彷佛蟾宮路未賖滌暑自宜斟瑞露憑虛誰肯乞飛霞荒城蔓艸生螢火古瀨西風起浪花夢裏仇山歸未得竹籬茅屋趁溪斜

自笑酸寒老孟郊厭看俗事聚牛毛故鄕甚愛鱸魚美冷掾何嫌馬骨髙少日宦情原淡泊涼風客鬢轉刀騷荷衣槐笏徒拘束不似芒鞋白紵袍

陳明逺書塾與蔣平仲張伯成淸話

霜晴泛渚狎輕鷗人物欣逢古太邱喬木故家猶昨日寒花老圃正淸秋尊開北海心先醉燭盡西窓話不休笑我一身閒未得又隨新雨上歸舟

送郭君賢使君赴建徳任

天邊久下紫泥書日日東津望使車最愛小兒騎竹馬也隨迓吏過桐廬良民吐气心方快宿獘盤根力爲鋤祗恐聲名滿朝著春坊賓客又新除

先朝日近侍明光步武駸駸政事堂玉宇承恩沾湛露金淵遺愛托甘棠江山此去分風月門戶從來凜雪霜虎兕梟狐宜斂迹丈夫原不畏豪彊

和吳東升

知君豹隱白雲村杖履春風忽過門獨立幸無妻子累老成喜有典型存冰懸古樹花尢雋雪漲寒江水不渾冷落十年燈火讀何時窓下約重溫

和子野郊居見寄

知君標格眼前稀暫別令人入夢思鋏有可彈何必嘆書如肯借本非癡且看平子歸田賦更和淵明述酒詩我勸山中多種漆收功莫恨十年遲

論心握手到忘形性癖耽詩各瘦生美酒三升差可戀良田二頃不如耕溪晴正熟眠鷗夢門靜那驚吠犬聲泉石煙霞能自樂棄予髙舉得無情

歸去來兮意趣長幽居逺隔水雲鄕花粘石幾吟詩筆風度溪房煮藥香把酒有時思太白下車何日見元方云萍暫聚還分散可是先生鐵石腸

因子洮湖歸釣魚西湖我亦念吾廬途窮但覺知心少性直由來料事疎愛把琴彈招隠操忍拈筆寫絕交書人間喜怒須臾事暮四朝三任眾狙

生日和洪山甫見贈韻【嵩】

雪云無罅霽無期勾引春光入泮池師道幸爲文學掾堯夫喜見太平時典衣沽酒從兒笑閉戶吟詩只子知甚欲相隨彊歌舞卻憐多病覺衰遲

初冬郊行

喜聞潁弟與坡兄趁小春晴野外行獨樹荒村生處僻落霞孤鶩去邊明豳風酒食歸田樂韶部塤箎打稻聲從此廣文差飯足素餐秪愧老農耕

懶向南園拜石兄肯尋村叟傍溪行黃雲覆畝金穰熟白露橫江紅葉明彭澤歸來辭內景康衢撃壤曲中聲一丁不識多牛者應笑書田事筆耕

公退曝日

公退無營懶讀書出門佳客費招呼閒搔短髮身將老獨坐長檐曰未晡溪女賣魚隨市價村夫騎馬納官租勞生役役知何益卻笑今吾卽故吾

雪晴

臘尾春頭半月期寒欺人日雪銷遲才升晴旭扶桑樹便拂東風細栁枝和气滿城眞可掬丰年撃壤已先知侏儒溫飽皇天賜行續中和樂職詩

至日用張伯舉韻

博士無氈臥冷齋有朋喜自逺方來臘前一信春先到隴首數枝梅已開少忍年荒須辟穀尙遲酒禁且衘杯山中茅屋不歸去空想秋風暗緑苔

至日懷羅國賓

官冷誰能送酒錢江鄕節物倍蕭然容顏一日老一日人事一年經一年野僕竹輿侵曉出病妻布被抱愁眠甘心歸隠靑嵒下閒共殘農理廢田

羣陰剝盡一陽回霜日烘晴宿霧開閉戶讀書差自樂載肴問字莫須來榮枯易了觀蕓艸冷暖相忘付酒杯得似山居酬應少晝長閒坐看寒梅

潤州許使君寄餉新釀以流金箋爲贄且供詩藳

浮玉乘壺香似桂流金方絮滑如苔報投且致相思意酬唱須尋應猝才【昔在上都唱和皆不移刻】君喜旌幢開使府我貪花竹作春臺明年凖擬遊招隠莫放遮山繡幕來

冬日小齋卽事

蘆葦周遭舊楮糊就中穴地砌磚鑪儒酸官冷渾相稱艸臥氈眠本不拘窓外十分西日照簾間半點北風無一瓶雪水煎茶熟淸气眞能壓武夫

君子堂小集

樂歲欣逢節序新公堂稱兕集嘉賓衣冠尙想江東舊芹藻初回泮水春無事聊爲文字飲相看總是老成人且須飽喫圭田飯朝市山林各致身

歲晏遷居

借榻靑安恰一年年窮何事復謀遷官閒空綰文章印水淺難移書畫船稚子歡呼新入屋老夫嘆息早歸田人生聚散如鳬雁極目江湖萬里天

子野雪後寄和卻寄廷玉

淵明白髮滿頭生肯賦閒情未老成自笑冷官租屋住每因來使出郊迎橫經空忝先生號解印仍呼處士名惟有溪幹隠君子知予的的願歸耕

琴書筆硯伴閒身斗室依然不覺貧野犬自來能吠雪土牛此去且迎春一氈輾轉衾無絮四壁淒涼甑有塵昨夜東風先破凍江梅冷眼笑何人

平明跨馬晚方歸偃仰行窩早見幾餘子祗宜牀下臥詩人頓覺眼中稀堂堂白璧埋黃壤冉冉緇塵染素衣得酒便須開口笑雪畦紫芋勝秋肥

素琴掛壁已多時政爾難逢鍾子期腹有精神方學道面無塵土始言詩山童隔壁沽村醞田叟登門送墓碑小市饑氓爭糴米靑州太守可能知

至後

憑髙欲驗曉云黃東際紅光見太陽便覺池芹春灔灔俄驚檐竹晝瑯瑯君師百拜恩難報文史三冬志未償吾道千鈞懸一縷願同繡綫日添長

陽和昨夜到梅邊喜得春風一信傳同捨團欒齊賀歲異鄕飄泊又經年夢中歸路忘舟楫客裏生涯倚俸錢紙帳布衾差穩睡不愁獨冷坐無氈

霜華如雪著烏巾染鬢粘須白未勻人羨久生趨老境日隨長至到新春投金瀨上能容我貢玉堂中自有人溧酒淸醇魚菜美不妨頻日宴嘉賓

了知五十九年非景薄崦嵫合見幾夜半𨿽當泉脈動臘前未見雪花飛客程鴻雁駸駸老家養雞豚處處肥千日及瓜今過半未知何日定言歸

歲窮早睡

驥尾流光不可追山中小艸合知非臘餘四日春先到官滿三年客早歸暗雨隨風茅屋漏荒城爭米燎盆稀明朝又赴公筵賀燈下醒眠懶解衣

十一月十六日學宮對酒

客況冬晴足自寛招邀春意入毫端浮雲蔽日俄生暝急雨隨風故作寒詩酒相尋忘爾汝古今難必是悲歡茫茫山嶽蘧蘧夢不了梅花冷眼看

衰年

衰年六十喜平頭微祿虛名老可羞自笑一生同蝜蝂了知萬事等蜉蝣寡歡元亮須歸去老病相如已倦逰只憶西湖春漲緑柳邊雪外艤蘭舟

送湯希賢晦庵書院山長

文公闕裏女星源手澤遺書尙有傳精舍三年常作主修程千里若登仙靑衫槐笏存家譜練帯花屏擁客船故老或詢予出處爲言索米向金淵

與李孔言上捨談星命

辟雍人物已無多柰此江湖落拓何鶴表只宜歸井邑雁程不必度關河詩書志气存司馬言語功名付祝鮀炙輠談天非我事雨燈聊和醉時歌

遊士

遊士登門索裹糧塵埃冉冉化衣裳老夫也自飯不飽童子聊沽酒共嘗彼此身謀寧枉道古今樂事是歸鄕家徒四壁侯千戶夢裏誰能較短長

歲除志喜

郊居守歲若爲情一歲中間百事經建業長男方入拜桐江小女又歸寧蒙頭被暖先髙臥婪尾杯空且獨醒席上梅花開勝雪寒香盡足慰飄零

除夕前一日雪

江城臘盡漸春來三白呈祥不待催和气已知隨處滿梅花正用此時開寒香冷艶相吞吐月斧風斤巧剪裁布絮寢衣烘未透鑪邊酒熟且銜杯

呈王直卿禦史

金淵寶地閱金經朝夕追隨騘馬行激濁楊淸眞禦史卽溫聽厲老先生衣冠文物今無幾車笠交遊最有情早願明時相司馬他年洛社會耆英

金淵集卷五

●欽定四庫全書

金淵集卷六

﹝元﹞仇逺撰

○五言絕句

小齋四花

艾納護春香橫枝偃霜月絕憐玉妃面化作鐵漢骨

右梅

翠翹玉搔頭湘妃赴蓬島如何譜騷人不收此香艸

右水仙

晶晶雪前黃矯矯霜下傑秋香寧可衰相與全晚節

右菊

別作一家春故畹已禾黍黃香從何來誰爲東風主

右蠟梅

題扇

溪山隔岸好風雨過橋危何似髙樓上停雲且賦詩【程公眀】

茂樹坐終日水流心不競誰識山中居萬動歸一靜【卞平叔】

泉急喧溪碓山深怯瘦驢翟湯如肯隠來此卜幽居【翟益之】

紅紫委塵土緑窓淸畫長安知兩三竹風已作秋涼【郎景韋】

欹枕聞春雨閉門見緑陰可人歌扇底猶有惜春心【張徳逺】

題趙希賢所藏墨竹

一竿千百葉鳯尾翠交加曽向僊壇種和風掃落花

新梢霧如沐斷節霜不枯西牕夕陽下此君何可無

謝家庭下玉化此靑瑯玕風標夐不俗誰謂骨相寒

直節豸獻角低枝鸞振羽古色鎭蒼然非煙亦非雨

題畫竹

誰謂藋藋竿乃不如勁艸北風動地來直節未易倒

淨洗碧娟娟顏色如少年窻前風收雨階下筍行鞭

直節老欲枯初篁瘦而勁祖孫知幾傳不攺君子性

新筍籜半含節下粉猶緑指日南風來吹作階庭玉

五更

僕雲月未落或謂夜過半曉眠我正濃漫漫何時旦

一雞一雞鳴夢覺天未曉誰較夜短長我睡不可少

山寺鐘未鳴城樓角已奏角聲正可聽欹枕續殘漏

月轉參旗橫梅花夢方熟羅浮山忽來毋乃地脈縮

杭城打六更市樓已攢點流年莫催人老色將冉冉

丑夜方向寅被衾冷如鐵江南貧者多柰此霜加雪

愁多怯長夜況乃眾病歸何待六十年老矣當知非

雁鳴鶴亦鳴不待雞戒旦平生善利心一鳴思過半

宰相當此時已入待漏院我輩獨何人擁被猶困倦

鑪藏火尙紅雪映窻已白夢遊無色界不知身是客

枕上

雞鳴夜過半霜气入孤衾歲時將脫屣鄰家方搗砧

出門雞一鳴僕馬蹋曉凍豈知牧牛兒正作維魚夢

一官振饑荒一官覆水旱州裏多應酬田家少愁嘆

○七言絕句

三學士圖李紳能歌詩穆宗召爲學士與李徳裕元禎同在禁署時稱三俊情意相善文宗時召兵部尙書王起禮部尙書許康佐爲侍講學士中書舍人柳公權爲侍書學士毎有疑義卽召入便殿顧問謂之三學士恩寵異等今所畫不知何人予將叩之舜舉之徒

三賢品坐一枰棊日永官閒對紫薇好袖玉堂揮翰手不爭勝負是知幾

自笑

謁客登門不敢嗔彊顏應接暫時親一官本自如冰冷更有依冰借暖人

正月辛酉大雪三首

繽紛萬片打窓來驀趁斜風舞卻回可怪今春寒特甚梅花一半未曽開

酒樓柳絮白紛如帶雨隨風蜜又疎萬景天全羣動息玉堂人老臥茅廬

從來春雪有人嫌六出𨿽工亦漫然客捨無氈渾可事鑪無薪炭褐無綿

閏正月十三日夜雪

東風散雪亂如麻擲瓦敲窓細撒沙只恐市中薪米貴不愁江上落梅花

花竹圖

梅臒竹潤楚蘭馨相約淩波作四淸最愛此君秋一片湘江煙水曉初晴

倦繡圖

花殘院靜晝陰長困思瞢騰下繡牀肯信村中蓬鬢女夜燈辛苦織機忙

書齋壁

苔色排檐緑上階詵詵衿佩集虛齋耳根厭聽閒風雨惟有讀書聲最佳

風收細雨斷梅天晝永身閒但欲眠木枕桃笙眞有味廣文不用嘆無氈

早赴東寺行香詩

衝風冒雨過南橋馬上聞鐘覺寺遙客髮頓驚秋信早飛蓬落葉兩蕭蕭

喜晴

一簾遲日忽開晴側近園池得散行盡勝艸堂窮處士有花有酒作淸明

東郊少步

髙低逺近樹陰濃杖屨閒行萬緑中一片殘紅無覓處卻疑身在碧紗籠

野風吹樹廟門開神像凝塵壁擁苔笑爾不能爲禍福村人誰送紙錢來

寒食雨三首

山色空蒙寒食雨楊花零亂溧陽樓老人豈有傷春事酒後情懷似感秋

監官州牧趣修圍里正喧呼急報饑店捨無煙雞犬靜山村桃李已空枝

梨花白白柳條靑閉閣焚香柰雨聲聞道淸明明日是江南風土只宜晴

讀陳去非九日詩

憶得甲辰重九日宣和遺恨幾畨秋蔣陵依舊西風在一度黃花一度愁

秣陵

鑿山疏水出長江王气如何可厭禳後五百年依舊在空教晉帝笑秦皇

龜脊羊腸九里汀芫花燦燦麥靑靑此生不踏江東道將謂金陵卽秣陵

淸正庵【葬秦梓幼女嗣華處】

秦女吹簫躡彩霞孤塋幽館掩梨花龍盤金寫崇眞字猶是寧王賜嗣華

猿圖

天竺寒泉夜月明洞深曾聽兩三聲秋風木葉圖中見比似前回太瘦生

王母圖

蟠桃結實許誰偸笑作承華殿裏遊紫輦不畱靑鳥去小兒空識茂陵秋

題史壽卿二畫

香艸何時號水仙翠翹羅襪步蹁躚風標宜作梅花伴不入離騷亦偶然

少年曽讀在原詩忽見飛鳴傍竹枝憶著江南好兄弟歲寒風雪欲何之

題吳逺秋塘雙禽

昔年曽聽雪兒歌此日池塘見敗荷寄語鶼鶼春已去白蘋紅蓼柰秋何

題江貫道雨溪晚釣捲後

雨後滄波泯泯流樵夫歸去有漁舟江郎縮地能如此何必雙溪疊嶂遊

占風

露立修筠鶴表同戲拈紙帶爲占風誰言心動非旛動我本無心似太空

田上暮歸

兩鬢西風客帽斜晚雲橫嶺月籠沙桑疇屈曲人蹤絕螢火飛來照稻花

酒邊

儒官冷落似村居蒲艾葵橊色色無卻有一尊春釀在醉眠猶勝楚三閭

端陽正是獨醒時閒坐難忘一酒巵有客似憐官況冷山童日午送戎葵

四皓圖【卞園送葵】

本爲當時國本安白雲滿袖出商顏山中終是通人迹不似圍碁在橘間

題趙信國墨梅後書宋廣平賦

廣平鐵石淸便賦信國水墨橫斜枝總是平生和鼎手更憑誰寫簡齋詩

素衣喜不污緇塵貞女江頭見似人桃李門墻零落盡江南猶有一枝春

題李益師謙所藏和靖吟梅圖

瓶揷梅花一兩枝逋仙隠幾自吟詩北風釀作西湖雪不顧山童凍得癡

寄周吉卿【慶孫】

采菊籬根蘂尙靑開門稚子喜新晴笑翁錯料人間事風雨如何不滿城

四壁寒蛩已可憐一庭風露轉淒然杜陵便是歸來早也有荒閒負郭田

日日言歸未得歸翻令兒女笑寒饑而今已覺歸非逺爲報山猿野鶴知

東觀徐錬師松隠丹房【景昭】

仙館幽深竹覆墻風傳石鼎煮茶香門前老樹髙如蓋乞與樵夫話晚涼

蘓仙行部溧州時曽賦黃冠白鳥詩八十煉師猶健在自鋤松下取苓芝

晚晴

濃雲忽雨散秋聲屋壁斜捎溝澮盈一陣西南風截斷月華且讓夕陽明

寄京口諸友

郡邑山川我舊遊歸舟千里十年秋相逢若問村翁信貞女沙頭狎白鷗

思歸寄張仲達崔進之

淅淅秋風吹葛衣新寒已到讀書幃宦情客況俱牢落不爲鱸魚也合歸

不爲鱸魚也合歸山中雞黍正秋肥東籬菊在家來好莫學淵明較是非

書齋

谷雨宜晴花亂開一壺春色聚書齋園林此後無車馬竹杖芒鞋政自佳

宿範譓卿書房

蕙雪銷遲气壓燈偶然素被共姜肱老來頓悟妻兒累卻羨山中有髮僧

雁多

雁聲多處水彌茫西渰東湖足稻梁才過蘆汀好棲宿幾曽一一到瀟湘

偶作寄李良甫

閒官長日無公事靜室焚香讀好書飲水飯蔬差可樂妻兒休嘆食無魚

山中有云難寄君庭下鳴蛙殊聒人他時尋我江湖上不是元眞卽季眞

寄周吉卿子順【慶孫】

閒居偏愛十日菊歸計何資三月糧肉食不煩憂菜色田家粳稻已炊香

懷土懷居小丈夫首邱秪覺老心孤須營浙右歸耕地五福星明正照吳

老來足力覺全衰一日山行兩日疲歸去蹇驢須買得山中出入不嫌遲

偶見

詩人作事例迂疏才見佳山擬卜居湖海歸來餘一鍤買山生計竟何如

詩嚢劍術走風塵要買桑麻二頃春可笑田連阡陌者元非識字讀書人

贈珪上人

一塵不染俗難幹百事無能心自閒我道老僧癡未絕有時采菊見南山

山寺雪行圖送逺上人歸

萬壑千林鎖暮寒瘦驢踏雪入禪關流澌滿澗泥橋滑少待春晴卻出山

題五牧蔣氏所藏閻次平小景

緑蕪紅葉照秋明白雁孤飛我獨行誰識艸堂窮杜老江南江北正關情

題湯松年畫卷

貌得人間眞乘黃曹將軍後有韋郎奚官牽挽猶西望似憶春風苜蓿長

紫蠟團心栗玉松荼蘼香色似同宗因思弄蕋攀條處花刺勾人曉露濃

溧水道中

步屧春風白馬橋車溝泥滑路迢遙眼前未識千紅紫但見新黃上栁條

五峯合沓擁東廬泉落芳塘旱不枯空鑿秦淮三百里六朝王气幾曽無

中秋客中

帆落西江下淛河溧陽酒賤醉亡何月明正照山公影自覺今年白髮多

浪洋舟中

輕舟十里過溪莊桑棗成陰柳著行不見玉山嵇叔夜西風低艸見斜陽

和嶽國華

落魄居塵迥出塵丹房芝術自生春瓊州太守名家子不是尋常賣藥人

廣文飯少甑生塵老去衰顏酒借春吟癖何曽醫不得古來淸瘦是詩人

倚月

大江東去月分明烏鵲南飛露气淸如此嬋娟人不愛倚樓獨立過三更

月上

月到東牕夜正中人間天上廣寒宮蚊虫血食三千國盡被西風一掃空

題煙竹圖

楚山晴雨未分明淡鎖蒼筠曉更淸渾是一江秋色染只疑無處著秋聲

憶窊石章氏女子

湖樹江云隔杳冥千峯萬壑夢中靑懸知茅屋孤燈下逐字教兒讀孝經

題孟浩然圖

風吹衿帽不知寒欵段奚奴凍亦頑縮項鯿魚無可釣歸鞭遙指鹿門山

立冬卽事二首

細雨生寒未有霜庭前木葉半靑黃小春此去無多日何處梅花一綻香

淒風浩蕩散茶煙小雨霏微濕座氈肯信今年寒信早老夫布褐未裝綿

送客湖橋

赤葉岡頭送客行峯回路轉石橋橫小春天气晴偏好禾稼新收麥又耕

別酒離歌送馬蹄歸鞍斜日故遲遲小兒拍手山翁醉江左風流一晉時

題畫

紛紛雞鶩一冥鴻全放全收旦暮同各爲稻粱飛不起偶然相聚小池中

天上髙飛地上行終難萬里附鵬程鷺鷥股肉無人割老守菇蒲過一生

野籬

豆花小白槿花紅野屋籬門處處同無限春風桃李占卻將顏色媚秋風

二馬圖

平生自比九方臯牝牡驪黃骨相髙寄語金臺求駿者精神元不在皮毛

紀事

圩田平沒石田枯秋暑如蒸雨竟無六十年前曽記得步行一直過西湖【淳佑丁未亦旱予始生】

龍君鼎鼎出云關分祀仙宮佛剎間兩月更無涓滴雨問君何日可還山

柴扉深閉百虫秋落葉幽花露未收野僻了無雞報曉啟明星在樹梢頭

馬斃三首

曉廐驚呼我馬瘏塞翁一笑欲何如西郊或有閒迎送卻向東家借蹇驢

苦無馳驟但加餐馬性由來不耐閒官滿馬亡歸去好且騎白犢看靑山

我無筋力汝難騎埋汝郊原有敝帷二尺箯輿元自穏不勞鞭策彊驅馳

鄰家曉雞

嚴城鼓角送鐘聲頃刻三更四五更卻是鄰家雞唱凖不差消息已天明

憶桐廬二女

子女生來願有家耕桑隨分各生涯誰知我輩鐘情處看過桃花看藕花

衝眞庵詩

洞房深鎖老雙成門徑幽修石沼淸萬紫千紅秋已盡眼中黃菊最分眀

落桂

養成花魄是輕陰風露淒淒巳滿林到底難磨秋富貴一庭香粟萬黃金

冬夜和陳道士韻

焚香讀易樂閒居參訂先天太極圖人道三分程氏傳較他漢上有差殊

聞道孤根暖巳回扶笻攜酒出山來數花羞澀西坡上也當春風一度開

石銚溪芽活火烹旋燒敗葉帶枯藤路遙難遞中■﹝氵霝﹞水且試梅花澗底冰

三白先春慰客情瑤林照耀夜窓明淺斟低唱癡兒女那得工夫問雪聲

多雨詩

菜色靑肥麥漸黃雨多泥滑野畦荒官田昨夜方車水早起看來又渺茫

自嘆

休言五十九年非本自無知底用疑已往方來俱夢境是非元不較毫釐

言懷

辛苦移家向溧州微官祗爲斗升謀尋思終是西湖好日與山僧野老遊

奉溪半日到杭城溪外靑山喜送迎結屋臨溪差易事買山無計若爲情【武康】

湖光門外艸連空萬壑千崖紫翠叢縱未便能營隠墅也須先畫作屏風【余杭縣南】

白嶺溪上野田平黃隴山前竹樹淸已許數椽容小住餘英愛我愛餘英【徳淸縣北】

故家喬木盡邱墟筍石猶存十數株誰有挾山超海力爲分云片過西湖【州南故趙忠靖丞相宅】

此地曽經李白遊湖山消得好詩畱兩橋十里東西市只欠春風一酒樓

溧尉唐時本小官詩人爭笑孟酸寒我來莫道儒官冷今古酸寒只一般

隔岸修筠拂細瀾風香雨色晝陰寒遙知新買棲霞地坡上應添竹數竿【去年新得西湖北山地多有竹】

馬蹄赤日走紅塵汗濕林宗折角巾輸與夷山班博士深衣脫卻作閒人

金淵集卷六

