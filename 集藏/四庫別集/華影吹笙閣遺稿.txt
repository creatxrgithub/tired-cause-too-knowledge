序

夫孝穆紀詠﹐薈麗什於玉臺﹐仲偉著評﹐冠淸裁於團扇。歷數前秀﹐代標女宗﹐矧乃家依山水之窟﹐案齊詩酒之瓢。吐言成璣﹐和響若磬﹐允足陶冶風雅﹐拔擢性靈。《華影吹笙閣遺稿》一卷﹐沈西座先生賢儷戴夫人所著也。名馳綺齡﹐早悅筆硯﹐根有慧果﹐善吟桂荃。逮反馬禮成﹐弋鳧歌作﹐同功織繭﹐並坐調簧。南峯北峯﹐延眺佐之淸籟﹔春月秋月﹐平章呼爲詩朋。互畱雅譚﹐都垂麗制。無如令辰不居﹐罡風易霣﹐未薄虞淵之景﹐忽銜莝邱之悲。先生神淒荀粲﹐願違髙柔﹐柱絕瑟僵﹐怕聽同心之曲﹐簾荒璧冷﹐猶呼已燼之燈。石感三生﹐霜更廿稔﹐將校刊乎曩編﹐藉紓痛於長簟。﹤訁垂﹥及下走﹐系以弁詞﹐亟盥薇芬﹐載紬蕓冊。或春云等潤﹐或冬雪爭皎。花木無色﹐旌以珠銜﹐湖山有靈﹐收入鏡檻。樂昌綺練﹐爭吟蠟燭之篇﹐令暉宏通﹐蔚成香茗之集。𨿽明誠之錄金石﹐詞女亦勒新書。蘇蕙之織錦機﹐傳作尙多佚本。而斑窺具是墨妙﹐粲然快睹﹐翩鴻舞鶴﹐綴言聊坿於肸揚。庶幾翰鳥遊魚﹐懷舊少開其軫結。

道光乙巳花朝後二日﹐吳縣潘曾瑩序。

中吳女史戴小瓊墨華

西湖春日卽事二首

白舫珠簾拓瑣窗﹐六橋來往冶春忙。水痕新漲鴨頭綠﹐柳色淺舒鴉嘴黃。馬遠殘山眞入畫﹐黃妃壞塔易斜陽。落梅風裏逋仙墓﹐手汲寒泉薦菊香。

節過燒燈未禁煙﹐踏靑歸去總宜船。有情天水碧如此﹐無限鶯花嬌可憐。芳艸亂嘶金騕裊﹐綠楊空憶畫秋千。匆匆繡陌香車度﹐多少遊人拾翠鈿。

西湖柳枝詞四首

陌上花開漾曲塵﹐萬重煙鎖翠眉顰。彎彎蛾樣翻新譜﹐蘇小門前畫个人。

十里靑驄油壁飛﹐嬉春女伴阿環肥。儂家愛著西湖色﹐莫唱當年金縷衣。

綠徧長橋又短橋﹐兩湖風絮盡蕭蕭。爲嫌湖上春光熱﹐捉得楊花當雪飄。

蠻腰堤畔斗輕盈﹐蕩得春愁太瘦生。我是倚香楊妹了﹐曉風殘月總關情。

白蓮

玉立亭亭見一枝﹐禪心定後卷簾時。萬重幽夢蕩成水﹐幾片冷香飛上詩。涼月照來和影瘦﹐淡煙籠處覓花遲。采蓮多少蘭橈女﹐無限紅情總未知。

題外王父王珠堂先生十五花詩箋

鳳紙云藍猩色屏﹐懺餘綺語尙零星。金荃播措掿身世﹐香艸文章托性靈。招得花魂情自遣﹐割殘錦段夢初醒。芙蓉城裏冥冥處﹐不數風流石與丁。

湖上雜詩四首

明瑟波光映夕陽﹐總宜亭子水中央。紅衣搖落渚蓮盡﹐只覺繞亭荷葉香。

煙巒雨後盡堆礬﹐云絮濛濛日腳殷。粉本憑準畫蕭瑟﹐數行潑墨米家山。

漁父得魚貫之柳﹐菱童采菱持作羹。水面閒鷗忽驚散﹐綠楊陰裏一船撐。

冷螢閃閃渡溪橋﹐人影淒淸隔岸遙。秋在段家西堍上﹐月痕涼壓一枝簫。

題胡碧窗女史琴韻樓遺稿

信有吟魂不可招﹐茫茫煙駕紫鸞飄。祭詩我學黃金島﹐一盞寒泉帶淚澆。

十洲難覓震靈香﹐閬院層樓入夢長。惆悵瘦吟人不見﹐獨畱琴韻繞空梁。

贈歸佩珊夫人

之子閨中秀﹐翛然鸞鶴羣。幽懷淨冰雪﹐髙詠絕塵氛。相隔渺煙水﹐所思空白雲。藕花香陣裏﹐理棹擬尋君。題陸若筠女紫丁香小幀

霜毫染出紫綃衣﹐百結同心願競違。剩有返生香一段﹐只愁還化彩雲飛。

秋宵坐月與西雍夫子聯句

把盞邀明月﹐吟商怯素秋﹝濤﹞。虫聲工絮影﹐露气足淸愁﹝小瓊﹞。

煮茗松風靜﹐支頤石磴幽﹝濤﹞。涼柯貪徙倚﹐一葉打人頭﹝小瓊﹞。

十月十四日雪與西雍聯句用東坡聚星堂韻

屋角云荒風捲葉﹝濤﹞﹐密霰才飄旋﹝去﹞吹雪。零星鴉影偎亂翻﹝小瓊﹞﹐瑟縮烏棲饑欲絕。巳占宿麥來歲肥﹝濤﹞﹐愁見枯枝今夜折。稍稍漫空勢轉盛﹝小瓊﹞﹐點點著地迹尙滅。冷硯敲鏗老瓦碎﹝濤﹞﹐濕葦療寒僵手掣。無錢沽酒聊脫衣﹝小瓊﹞﹐肌粟皮皴皺生纈。獨與婦飲足禦窮﹝濤﹞﹐好共戎談似霏屑。打窗時聽爬沙頻﹝小瓊﹞﹐推戶俄驚灑汁瞥。讀書怕受孫康凍﹝濤﹞﹐煨芋懶從阿師說。且須泥醉一鑪春﹝小瓊﹞﹐差勝繭拳三尺鐵﹝濤﹞。

春艸

綠徧天涯道路長﹐春陰日日鎖池塘。隔簾煙散蘅蕪夢﹐滿院風吹杜若香。人去西洲吟暮雨﹐水深南浦怨斜陽。恰憐歲歲和愁種﹐一種淒迷欲斷腸。

花朝

簾幕東風軟﹐輕陰似養花。嫩寒渾不著﹐春意較遲些。香尉前身是﹐芳辰此日誇。社前雙燕子﹐來睇認儂家。

官柳

十里長亭間短亭﹐兩行官柳送人行。時看裊裊冋風岸﹐不盡依依過客情。懶折細腰供繾綣﹐彊舒靑眼盼逢迎。隋堤灞岸尋常見﹐別後重攀太瘦生。

老梅

老榦古枝勁如鐵﹐春風爛漫開香雪。水邊籬落自橫斜﹐瘦影蕭疏正淸絕。孤標不與凡卉爭﹐歲寒松柏相尋盟。月明翠羽不敢近﹐一鶴褵褷巢樹頂。

