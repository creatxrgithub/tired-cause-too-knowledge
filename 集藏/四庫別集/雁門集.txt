

欽定四庫全書

集部五

雁門集

別集類四

元

提要

﹝臣﹞等謹案雁門集三卷集外詩一卷元薩都拉撰【案薩都拉原作薩都刺今攺正】薩都拉字天鍚號直齊其祖曰薩拉布哈【案薩拉布哈原作思蘭不花今攺正】父曰傲拉齊【案傲拉齊原作阿魯赤今攺正】以世勲鎭云代居於雁門故世稱雁門薩都拉實蒙古人也舊本有幹文傳序稱薩都拉者譯言濟善也【案薩都拉蒙古語結親也此云濟善疑文傳以不諳譯語致誤今姑仍原文而附訂於此】蒙古之語連三字爲名而集中溪行中秋玩月詩乃自稱爲薩氏子殊不可解又孔齊至正直記載薩都拉本朱姓非傲拉齊所生其說不知何據豈本非蒙古之人故不諳蒙古之語竟誤執名爲姓耶疑以傳疑闕所不知可矣據所自序稱始以進士入官爲京口錄事長南行臺辟爲掾繼而禦史臺奏爲燕南架閣官遷閩海亷訪知事進河北亷訪經歷幹文傳序則稱其登泰定丁夘第應奉翰林文字除燕南經歷升侍禦史於南臺以彈劾權貴左遷鎭江錄事宣差後陟官閩憲幕與自序稍有不同然自序當得其實也虞集作傳若金詩序稱進士薩天鍚最長於情流麗淸婉今讀其集信然楊瑀山居新話嘗辧其宮詞中紫衣小隊諸語及今日春日詩中飲馬禦溝之句爲不諳國制其說良允然驪山詩內誤詠荔枝亦何傷杜牧之詩格乎集本八卷世罕流傳毛晉得別本刋之並爲三卷後得荻匾王氏舊本乃以此本未載者別爲集外詩一卷而其集復完其中城東觀杏花一詩今載道園學古錄中顯爲誤入則編類亦未甚確然八卷之本今不可得故姑仍以此本著錄晉跋又稱尙有無題七言八句百首別爲一集惜其未見今距晉又百餘載其存佚益不可知矣

乾隆四十六年十月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

雁門集卷一

﹝元﹞薩都拉撰

過池陽有懷唐李翰林

我思李太白有如雲中龍垂光紫皇案禦筆生靑紅羣臣不敢視射目目盡盲脫靴手污蔑蹴踏將軍雄沈香走白兔玉環失顏容春風不成雨殿閣懸妖虹長嘯拂紫髯手撚靑芙蓉掛席千萬里遨遊江之東濯足五湖水掛巾九華峯放舟玉鏡潭弄月秋浦中羇懷正浩蕩行樂未及終白石爛齒齒貂裘淚蒙蒙神光走霹靂水底鞭雷公采石波浪惡靑山雲霧重我有一斗酒和淚灑天風

題焦山方丈壁

江風入霜林寒葉下疎雨蕭蕭復蕭蕭可聽不可數山僧亦好奇呼童掃行路到處覓秋聲肩輿入山去

送吳寅甫之揚州

靑楊吹白花銀魚跳碧藻落日上江船二月淮南道渺渺春水涯悠悠雲樹杪安得快剪刀江頭剪芳艸

秋日病起池上

顧玆林塘幽消此閒日永飄風辭萍蹤落葉散魚影天池風露涼秋深藕花冷有懷無與言獨立心自省

題潭州劉氏姊妺二孀貞節

雙藤本同根長大附髙樹樹倒何所依不離樹根土劉家好姊妺嫁作儒家婦儒生逝不返姊妺何所去憶昔嫁夫時各願以偕老今日無所歸骨肉自相保一鑪鑄兩鏡懸置東西牕牕前主人去兩鏡復一雙哀哉哀哉劉二孀

早發黃河卽事

晨牽大河上曙色滿船頭依依樹林出慘慘煙霧收村墟雜雞犬門巷出羊牛炊煙動茅屋秋稻上壠邱嘗新未及試官租急徵求兩河水平堤夜有盜賊憂長安裏中兒生長不識愁朝馳五花馬暮脫千金裘鬥鷄五坊市酣歌最髙樓繡被夜中酒玉人坐更籌豈知農家子力穡望有秋裋褐常不充糲食常不周醜婦有子女鳴機事耕疇上以充國賦下以祀松楸去年築河防驅夫如驅囚人家廢耕織嗷嗷齊東州饑餓半欲死驅之長河流河源天上來趨下性所由古人有善備鄙夫無良謀我歌兩岸曲庶達公與侯淒風振枯槁短髮涼颼颼

寄朱舜咨王伯循了卽休

元統二年秋八月僕與淮東憲副朱舜咨廣東憲僉王伯循會於瓜州江風山月亭上過金山登妙髙臺飲酒賦詩京口鶴林寺僧了卽休風雨渡江贈別少年遊詞卽休旣城去舜咨伯循畱廣陵僕獨涉淮過河北人生聚散信如雲萍倒指歲餘舊遊如夢向時舜咨有雨過江色淨五字天趣妙發未克竟篇玆以一字爲一韻賦詩寄上舜咨伯循二前輩鶴林主者了上人

木落淮南秋蘭橈泊江渚把酒三人同江亭看飛雨雨過江色淨妙景發天趣歷歷江南山一一靑可數

又

大江湧金山穩若靑蓮座山下有龍宮見水不敢唾江山萬古同日月片帆過把酒妙髙臺狂歌醉相和

又

飄飄鶴林僧布襪靑鞋雙長江飛缽渡碧海魚龍幢逺來作偈別楚雨鳴秋牕振錫獨歸去天花飛滿江

又

微茫揚子橋細雨濕秋色小艇載吳姬搖搖語相接風起布帆髙一往不可得夜宿廣陵城吹簫照明月

又

霜髙木葉空江淸水花淨離懷江水深楚女曉妝靚按拍聽歌聲點筯行酒令白露滿衣裳迥野垂斗柄

宿烏石驛

雲起烏石峯雨灑紫溪嶺孤館如山深愁人覺宵永燈花剪復開風竹亂不整淸晨渡閩關南斗落衣領好寫度關詩點筆題石筍

度閩關

曉度分水嶺身在雲霧中手如天上捫聲落山下風雷霆走澗壑神人過虛空頃刻開萬象赤烏飛嶺東白雲下千峯盡日懷袖裏振衣度閩關灑作山下水仰登天有梯俯視井無底古來守關人盡作山下鬼寒食百艸靑春風吹不起

度嶺輿至崇安命棹建溪

人生天地閒馳馬歷大塊行樂須及時流光逝難再役役功名徒歷歷山水邁偉哉東南區奇險閩粵最車書四海同風气一嶺界肩輿度層雲手棹下急瀬四山抱回流環合如束帶玉井蓮葉漂仰面天作蓋倐地丹峯前卻在紫嶺背微陰間雲霧疎雨灑杉檜深林樵牧歸落日山鬼會雪瀑掛水簾林風奏天籟石梯架伸巖往往遺骨在瑤艸石上生丹藥市曹賣巍巍考亭祠過客祠下拜溪水自成文上接洙泗派喚渡雲門僧貌古淸可愛手把靑松枝趺坐溪石待懸崖虹棧危插竹漁网曬山髙人蟻旋下視舟立芥輕狂類飛鰍宛轉亂石隘崢嶸龍角尖磈碕黿首癩嗟呀激頹波出沒如水怪萬古槌地雷三峽瀉泙湃峯巒爭送迎奔走萬馬快箭過耳生風開口不暇咳峭壁起衝流恍若巨鰲戴上有舊題名歲久字刻壞豈無姓名存髣髴年月載覽此前人蹤徒爲後人慨天气易寒暄光景倐明晦浩蕩三日程應接千萬態會登天柱峯一覽宇宙大少吐胸中豪神遊八荒外題詩贈山靈淸气畱勝槪

寄鉛山別駕完顏子忠

我議顏別駕風度修且閒近持五色筆輝光動南蠻甘飲石井水臥治鵝湖山玉峯露灑灑風林佩珊珊表表臺閣姿豈久州郡間相思不相見可愛不可攀海風夜月朗飛度七閩關

石上晚酌天章臺

晚涼上烏石置酒天章臺夕日下山去海風吹月來豪气吐千丈朗吟動三臺白露灑仙掌銀河瀉金杯誰識芙蓉仙飛身在蓬萊

又

髙臺在層霄肩輿上絕壁露下酒樽涼月出海門白坐拂衣上云醉臥林下石西風吹鬢毛南斗在肘腋題詩向天閽奎光射瑤席

宿臺山寺絕頂

江白潮已來山黑月未出樹杪一燈明云房人獨宿近水星動搖河漢下垂屋四月夜深寒繁露在修竹

望鼔山

鼔山起千仞乃是東海垠蛟龍穴其下霹靂翻海門砥柱儼不動日夜雪浪奔何當臨絕頂俯視浴日盆

題汀州丁三溪知事捲

三溪會汀州上有仙人居乃是丁令威玉佩搖瓊琚髙秋下風露水淸映芙蕖華表慣聞鶴小船閒釣魚鑑湖風半曲賀老竟何如

夜興

千峯走晴雷風力吹邊雨層雲不成陰殘缺如敗堵山深日易暝孤館孰賓主燈花翳復明落葉聲可數獨立誰與親廚人夜深語

題茶陽驛飛亭

白雲飛出山怒擘蒼峽裂幽谷濕晴雲絕壁灑飛雪萬折入滄海龍宮水晶闕簸揚弄珠人冰簾掛寒月

將至大橫驛舍舟乘輿暮行

山行日已暮肩輿度林薄涼飆淒以淸松子當面落千山月崔嵬萬葉雨蕭索昨夕棹歌行頗憶溪上樂

又

月輪轉頭上溪瀬奏腳底人行山色中葉落雨聲裏虛名爲一官遊子在萬里行行重行行日夕聊復止

聞秋蛩有感

秋蛩集艸樹淒然亦何繁行子在逺道豈不思故園禾稻上邱壠鳥雀知欣喧田園可終老軒冕何足言

贈白雲

白雲抑何閒竟日不下山時從修竹裏相伴一僧還悠悠覆松頂渺渺歸岫間奔走塵俗客視君多厚顏

白雲答

使君抑何忙寧不思故山範茫天壤間鳥倦猶知還石田紫芝老茶竈碧蘚斑胡不賦歸來分子屋半間

望武夷

溪行望武夷峭壁何斬絕赤霞亂不收大化元气泄下有萬年松上有太古雪秪恐月明中鐵笛吹石裂

宿武夷

艤舟山水間借問武夷觀月掛水晶簾風吹紫霞幔雞犬過雲間笙樂度天半傳語武夷君酒熟幸相喚

吳橋縣古河堤

迢迢古河堤隱隱若城勢古來黃河流而今作耕地都邑變通津滄海化爲塵堤長燕麥秀不見築堤人

溪行兩岸皆芙蓉桂花餘喜遂賦此詩

芙蓉發蓓蕾桂樹花斕斑中秋前日過客子未出關香生桂樹叢露下芙蓉葉花以寄逺人葉以作書帖何日棹船還桂樹芙蓉間船頭聽我夜吹笛吹起月輪升東山

會杜淸碧

夜宿武夷山乃是杜淸叟淸談道人同險路山鬼走出門視河漢危梯掛星斗白露滿芙蓉淸寒夜深久

又

我識杜淸碧深居武夷山采藥紫芝嶺行歌白雲間天根深可躡月窟髙可攀天子召不起道人閒往還

晝臥雲際亭

紅塵如海深度水臥雲際白雲如故人千峯走羣婢長嘆一欠伸風葉飛滿地一鳥沒遙天樹矮渾如薺

過延平津

神物在天地變化須有時踴躍一入水風雲波浪隨志士昔未遇常人安得知一朝忽奮迅兒女驚且疑

又

萬山二水合匯之爲深淵劍化亦已矣過者尢凜然神物豈常處入地忽上天所以磊落士豈爲愚者憐

又

當時二龍劍乃是山川精埋沒於獄礎異气騰丰城神光射霄漢牛斗爲不明一入壯士手長鳴除不平

鸚鵡曲題楊妃繡枕

水晶簾垂宮晝長六曲屏風圍繡牀美人春睡苦不足夢隨飛燕遊昭陽覺來粉汗濕香臉一綫新紅枕痕淺三十六宮在眼前五色香雲隨指轉牙牀端坐楊太眞云冠霞佩絳色裙雙成小玉盡宮樣繡衣烏帽髙將軍雕籠七寶掛宮樹玉案銀盤看鷃鵡可憐鸚鵡解人語不說漁陽動鼙鼔乃知禽語能戲人不知人語能殺身亡家敗國污天地天生尢物天亦嗔一朝艷質化塵土可恨可憐千萬古香魂不逐馬塵飛猶記深閨繡房女重簾紫霧垂洞房錦屏繡褥蘭麝香夜深酒醒換銀燭時見楊妃在耳傍君不聞張麗華墮宮井銅雀章臺煙燼冷繁華一夢人不知萬事邯鄲呂公枕

華淸曲題楊妃病齒

沈香亭北春晝長海棠睡起扶殘妝淸歌妙舞一時靜燕語鶯啼空斷腸朱唇半啟橊房破胭淸紅注珍珠顆一點淸酸入瓠犀雪色鮫綃濕香唾九華帳裏燻蘭煙玉肱曲枕珊瑚偏玉釵半脫翠蛾斂龍髯天子空垂涎妾身𨿽侍君王側別有閒情向誰說斷腸塞上錦■﹝衤朋﹞兒萬恨千愁言不得城都遙進新荔枝金盤紫露甘如飴紅塵一騎不成笑病中風味心自知君不聞華淸宮一齒作楚藏禍根又不聞馬嵬坡一身濺血未足多漁陽一日鼙鼔動始覺開元天下痛雲臺不見漢功臣三十六牙何足用明眸皓齒今已矣風流何處三郎李

楊花曲

燕京女兒十六七顏如花紅眼如漆蘭香滿路馬如飛窄袖籠鞭嬌滴滴春風澹蕩搖春心銀箏華燭髙堂深繡裳不暖錦鴛夢紫煙紅霧天沈沈芳年誰惜去如水春困著人倦梳洗夜來小雨潤天街滿院楊花飛不起

海棠曲

內家楚楚諸王孫白馬金鞍耀日暄樽前細樂耳厭聞世上閒愁生不識宮錦裁成五色云眞珠蹙就雙龍紋衣裳光彩照暮春紅靴著地輕無塵翠樓珠箔玉鉤掛腸斷纖腰無一把海棠花底晝聞鶯太液池邊春洗馬千枝萬枝桃杏紅花枝飄香燻酒中歸來月落酒未醒有詔早入明光宮

蘂珠宮

芙蓉城裏白玉樓水簾倒掛珊瑚鉤美人宴坐太淸室蛾睂不鎖人間愁彩橋東畔楊花轉飛到三天紫淸殿仙裳日暖藕絲香燕語鶯啼動幽怨天風冷冷吹佩環霞冠不整偏雲鬟蕭郎風骨何可得紫簫赤鳯遊雲間瑤壇午夜霜華重羅襪生寒紅一寸錦屏甲帳蘂珠新云房火鼎丹砂嫩天宮仙女淡淡妝桃花洞口逢劉郎巫山神女弄雲雨楚臺人去空斷腸步虛聲斷闌干外春去秋來顏色攺東風吹老碧桃枝深院無人夜如海

蘭臯曲

溪水潤蘭長幽芳春溪露滴蘭葉光美人日暮采蘭去風吹露濕芙蓉裳芙蓉爲裳蘭結佩玉立亭亭臨水際天寒袖薄人不識疎雨蘭苕鳴翡翠幽蘭日日吹古香美人不來溪水長

芙蓉曲兼善狀元禦史

秋江渺渺芙蓉香秋江女兒將斷腸絳袍春淺護云暖翠袖日暮迎風涼鯨魚風起江波白霜落洞庭飛木葉蕩舟何處采蓮花愛惜芙蓉好顏色

威武曲

桓桓燕將軍威武天下一赤面注丹砂虯髯如插戟當年意气何鷹揚手扶天子登龍牀五年垂拱如堯湯白日騎龍升上蒼桓桓燕將軍威武何可量熹微日色出東方早令一出照八方毋使三月人皇皇毋使三月人皇皇

如夢曲哀燕將軍

芙蓉花爲誰好洞房昨夜將軍老將軍老去空鐵衣漆燈照室人不歸

又

宮錦袍氈帳髙將軍夜酌涼蒲萄蒲萄力重醉不醒美人猶在珊瑚枕

又

海子頭誰家樓繡簾半捲風悠悠行人謂是將軍府將軍不來罷歌舞

又

將軍容丹砂紅威風凜凜蓋世雄出門千騎塞行路今日蕭蕭去何處

又

平村曲春水緑將軍獵回曾此宿將軍一去成荒邱依舊平村春水流

又

皂鵰鷹紫驑馬將軍圍獵平沙野朔風蕭蕭吹野寒將軍戰馬遊不還

又

將軍功世莫比皇都甲第連雲起將軍一去空鎖門上馬臺邊無一人

又

皓齒歌細腰舞緑牕朱戶將軍府將軍老去無少年爲野艸兮爲荒田

又

如花人櫻桃唇傍人近前丞相嗔繁華日日笙歌動世事悠悠總如夢

又

朝作樂暮作樂朝暮杯盤金錯落日出欲盡東方明歡樂未已悲哀生

臥病書懷

去年走馬尋魏闕十里五里迷風煙孤臣泣血紫塞外壯士倚劍靑雲邊今年臥病在江海呼兒夜讀歸來篇結茅倚壁知何處飽聽一枕松風眠

秋千謠

寒梅零落春雪灑蕭娘腰瘦無一把淡黃楊柳未成陰何人已系靑驄馬畫樓深處迎春歸秋千影裏紅杏肥蒙蒙花气濕人面東風吹冷輕羅衣衣上粉珠流不歇暗解翠裙花下折殷勤莫遣燕子知會向人間報風月

過嘉興

三山雲海幾千里十幅蒲帆掛秋水吳中過客莫思家江南畫船如屋裏蘆芽短短穿碧紗船頭鯉魚吹浪花吳姬蕩漿入城去細雨小寒生緑紗我歌水調無人續江上月涼吹紫竹春風一曲鷓鴣詞花落鶯啼滿城緑

皂林舟中

春溪野鴨肥可射幽樹深陰叫山鷓逺人三月酒船過柳絮飛時杏花謝行行水竹上雲林往往人家或僧捨小官便欲賦歸來何處買山錢可借

江南樂

江南樂春水虹橋滿城郭出門不用金馬絡門前花船如畫閣緑紗牕虛鎖春霧隔牕蛾睂秋水活翡翠冠髙羅袖闊楚舞吳歌勸郎酌紫竹瑤絲相間作船頭柳花如雪落船尾彩旗風綽綽秉燭夜遊隨意足人生無如江南樂

江南怨

江南怨生男逺遊生女賤十三畫得蛾睂成十五新妝郎識面識郎一面思猶淺千金買官遊不轉郎家水田跨州縣大船小船過淮甸買官未得不肯歸不惜韶華去如箭楊花簾幕飛乳燕疎樹梧桐閉深院人生無如江南怨

登歌風臺

歌風臺下河水黃歌風臺上春艸碧長河之水日夜流碧艸年年自春色當時漢祖爲帝王龍泉三尺飛秋霜五年馬上得天下富貴樂在歸故鄕裏中故老爭拜跪布襪麻鞋見天子龍顏自喜還自傷一半隨龍半爲鬼翻思向日亭長時一身傳檄日夜馳只今宇宙極四海一榻之外難撐持卻思猛士衛神宇安得長年在鄕土可憐創業垂統君卻使幹機付諸呂淮陰年少韓將軍金戈鐵馬立戰勲藏弓烹狗太急迫解衣推食何殷勤致令英傑遭婦手血濺紅裙急追首蕭何下獄子房歸左右功臣皆掣肘還鄕卻賦大風歌向來老將今無多咸陽宮闕親眼見今見荊棘埋銅駝臺前老人淚如雨爲言不獨漢髙祖古來此事無不然稍稍升平忘險阻歌風臺前人已矣今人哀悲歌感慨下臺去斷碑春雨生莓苔

過居庸關【至順癸酉歲】

居庸關山蒼蒼關南暑多關北涼天門曉開虎豹臥石鼔晝擊云雷張關門鑄鐵半空倚古來幾度壯士死艸根白骨棄不收冷雨陰風泣山鬼道傍老翁八十餘短衣白髮扶犁鋤路人立馬問前事猶能歷歷言邱墟夜來鋤豆得戈鐵雨蝕風吹失顏色鐵腥惟帶土花靑猶是將軍戰時血前年人復鐵作門貔貅萬竈如雲屯生存有功掛玉印死者誰復招孤魂居庸關何崢嶸上天胡不呼六丁驅之海外休甲兵男耕女織天下平千古萬古無戰爭

題魯港驛和貫酸齋題壁

吳姬水調新腔攺馬上郎君好風采王孫一去春艸深漫有狂名滿江海歌詩呼酒江上亭墨花飛雨江不晴江風吹破蛾睂月我亦東西南北客

寒夜聞角

野人臥病不得眠烏烏畫角聲淒然黃雲隔斷塞北月白雁叫破江南煙山城地冷迫歲暮野梅雪落溪風顚長門美人怨春老新丰還惜少年好夜深悲壯聲搖天萬瓦月白霜華鮮野人一夜夢入塞走馬手提鐵節鞭髑髏飲酒雪一丈壯士起舞氈帳前五更夢醒气如虎將軍何人知在邊

宣政同知燕京閭報國哀時文皇晏駕

雨傾盆風擲瓦白髯使者能騎馬相逢官長馬不下馬上云云淚盈把

又

天柱傾天不晴白髯使者東南行東南山水失顏色一夕秋風來上京

鼎湖哀

荊門一日雷電飛平地豎起天王旗翠華遙遙照江漢八表響應風雲隨千乘萬騎到關下京師復覩龍鳯姿三軍卵破古北口一箭血洗潼關屍五年晏然艸不動百谷■﹝禾罷﹞稏風雨時修文偃武法古道天閣萬丈奎光垂年年北狩循典禮所在雨露天恩施宮官畱守掃禁闕日望照夜回金羈西風忽湧鼎湖浪天下艸木生號悲吾皇騎龍上天去地下赤子將焉依吾皇想亦有遺詔國有社稷燕太師太師旣有生死托始終肝膽天地知漢家一綫系九鼎安肯半路生狐疑孤兒寡婦前日事況復先生親見之

歲雲暮矣

歲雲暮矣子將焉之江南木落鴻雁飛娟娟美人淮水涯淮水去不止相思日千里

又

歲將暮矣子將焉往燕山雪花大如掌娟娟美人淮水上淮水日夜流相思人白頭

又

歲雲暮矣子將焉行江南木落天雨霜娟娟美人淮水傍淮水不回頭行人上小舟

京口寒夜和葛秀才牀字韻

秋髙馬肥弓力彊山空木落天雨霜邊庭晏然艸不動漢家將軍一丈長江南地濕小臣病閉戶一月不下牀願言昭代舉天网亦有枳棘棲鸞凰

江上聞笛

江上何人吹玉笛水冷沙寒龍夜泣鮫人水底織冰綃灑淚行珠明月髙銀河淡澹月茫茫雁奴打更沙漵傍更深繡被夜寒重明月梅花滿地霜

夜寒獨酌

欲雪不雪風力彊欲睡不睡寒夜長玉奴剪落燕尾燭銀瓶煮酒浮鵝黃三軍豪气不可敵醉倒緑鬢參軍郎夜深大吟且就枕明朝萬瓦看晴霜

又

去年健兒筋力彊豪气不減關雲長揮戈叱吒陣云黑邊風白晝吹日黃將軍威武不可近錦袍赤面黃須郎今年收功入將府烏靴曉踏天街霜

又

江風吹浪十丈彊孤舟逺客愁夜長何如歲晚在家者擁鑪酌酒天昏黃蔡州鵝鴨持元濟滹沱馬渡悲王郎杯中有物且須盡勲業滿鏡生秋霜

相逢行贈別舊友治將軍【並序】

予遷官出閩舟行抵興田驛二十里許俄聞擊鳴金鼔應響山谷間隨見旌旗導前兵卒衛后中有乘馬者毳袍帕首徐行按轡屢目吾舟吾病久气餒不能無懼心也頃之興田驛吏以行輿見迓遂捨舟乘輿向之旌旗兵卒移導輿前馬從輿後輿行馬鳴途中未敢交一語迫暮至邸捨燭光之下毳袍者進曰某乃建之五夫巡檢官聞使君至候此將一月矣某嘗三識使君面自都門一別今已五載使君豈遺忘之耶僕驚謝曰將軍何人也答曰某卽使君舊友雲中也熟視久之恍如夢寐雲中復能紀余闕下丰采時否耶歷歷關河舊遊如隔世乃對燭光夜道故舊明日復同遊武夷九曲煮茶酌酒臨流賦詩出入丹崕碧嶂間心與境會天趣妙發長歌劇飲相與爲樂酒闌興盡秋風淒淒落木雨下閩關在望復作逺行予始見君而懼次得君而喜終會君而樂又得名山水以發揮久別抑鬱之懷樂甚而復別別而復悲悲復繼之以思也嗟夫人生聚散信如浮雲地北天南會有相見因賦詩復爲相逢行以送之一年相逢在京口笑解吳鉤換新酒城南桃杏花正開白面靑衫鞭馬走

一年相逢白下門短衣窄袖呼郎君朝馳燕趙暮吳楚逸气不覺淩靑雲一年相逢在闕下東家蹇驢日相假有如臣甫去朝天泥滑沙堤不敢打都門一別今五年今年相逢滄海邊千山木葉下如雨雁聲墮地秋連天將軍毳袍腰羽箭擁馬旌旗照溪面小官不識將軍誰臥病孤舟彊相見豈知此地逢故人摩挲病眼開層雲舊遊歷歷如隔世夜雨豈知思同羣郎君別後瘦如許無乃從前作詩苦溪頭月落山館深剪燭猶疑夢中語人生聚散亦有時且與將軍遊武夷弓刀掛在洞前樹洞裏仙童來覓詩稽首武夷君借我幔峯頂分我紫霞杯與子連夜飲左手招子喬右手招飛璚舉觴星月下聽吹雙鳯笙我酌一杯酒持勸天上月勸爾長照人相逢莫向關山照離別鳯笙換曲曲未終天風木杪飄晨鐘拂衣罷宴下峯去又隔雲山千萬重

七夕後一夜樂陵臺上倚梧桐樹望月有懷禦史李公藝

涼風吹動梧桐葉瀉下泠泠露華白樂陵臺上悄無人獨倚梧桐看秋月月髙當午桐影直不覺衣沾露華濕此時卻憶金陵人酒醒江樓聽吹笛

北風歌送王君實並寄憲副順子昌

北風日日吹浮雲西南一星光射門出門見客箝口坐打馬送君收淚吞箝口秪自知吞淚竟何益木葉下玄霜日日北風急北風吹淺淮南波坐見白日浮雲多九關虎豹臥不動柰爾狐貍燕雀何

畱別同年索士巖經歷

欲落不落天上雪欲去不去閩中人紅塵香暖荔枝國白日醉臥芙蓉茵功名富貴儻來物政事文章奚足珍人生所貴在知已四海相逢骨肉親在知已寧論千里與萬里志士雞鳴中夜起秋雨粼粼劍光紫

走筆贈燕孟初

別君金陵城遇君錢塘驛落魄江湖懶折腰笑傲公侯但長揖栁花吹香撲酒缸酒波灩灩如春江西湖天鏡碧墮地吳山蛾睂春入牕平生豪气如虹吐餘子紛紛何足數驛亭把酒歌別離醉聽江潮鳴萬鼔

偕卞敬之遊吳山駝峯紫陽洞

天風吹我登駝峯大山小山石玲瓏赤霞日射紫瑪瑙白露夜滴靑芙蓉飄颻雲气穿石室石上涼風吹紫竹掛冠何日賦歸來掃石篝燈洞中宿

過桐君山

桐山峨峨桐水淸仙人不住芙蓉城山頭笑指梧桐靑至今山水俱得名丹光夜照江水赤赤浪神魚夜飛出碧桃花下覓神仙白日山中遇樵牧江深谷響山有靈東山人喚西山應漁人誤入水簾洞石崖倒掛丹崖藤祠荒路斷行人少石上淸風長瑤艸月明黃鶴飛渡江仙人一去梧桐老

夜泊釣臺

雙崖屹立幾千仞下有一葉之孤舟繁星亂垂光煜煜長藤古木風颼颼荒祠幽黑山鬼集怪石如人水邊立錦峯繡嶺雲气深萬壑千巖露華滴山僧對語夜未央不知風露滿衣裳喚船振錫渡江去林黑無由歸上方髙寒宇宙無人語亂石灘聲灑飛雨欲從嚴子借羊裘坐待船頭山月吐

武夷館方池

武夷之境多神仙我亦駐此臨風軒方池淸夜墮碧月重簾白日垂洞門暗泉湧池紫波動微雨在藻金魚翻倚闌照影淸光底柱杖卓石尋無原洗頭玉女去不返遺此丈八芙蓉盆溪船明日泛九曲出入紫翠聽潺湲便從此地覓眞隱何必商山求綺園

蛾睂云謝照磨李伯貞遺白石

至元丙子歲六月照磨覃懷李君諒伯貞以白石小山見遺細潔光瑩奇秀磥砢置之石林亭上名之曰蛾睂云

仙人李太白俊逸天下聞芙蓉宮錦袍袖有蛾睂云蛾睂山髙劍門隔化爲太古一片雪南州北越行相從赤日炎風消不得今年東海逢故人海波灩灩葡萄春酒酣拂袖墮秋水但覺滿座光嶙峋夜深酒醒伴狂客玉井蓮開華峯白海天落月掛奎婁坐臥猶疑見顏色禿兔漫吐蛾睂云何以報答雙南金古人契義重金石此物歲寒冰雪心

題壽監司所藏美人織錦圖

卷中織錦秦川女大姬啞啞弄機杼小姬織倦何所思簾幕無人燕雙語成都花發江水春門前馬嘶車轔轔髻雲兩耳看欲墮蛾睂八字畫不伸行人一去無消息冰蠶吐絲成五色柔腸九曲細於絲萬縷春愁正如織綺牕睡起聞早鶯西樓月落金盆傾暖霞拂地海棠曉香雪潑戶梨花晴日長春院機聲動梭影穿花飛小鳯水心驚起鴛鴦棲花底不成蝴蝶夢纖纖玉指柔且和香鉤小襪裁春羅滿懷心事付流水蕩目云錦回靑波佳人自古多命薄風裏楊花隨處落豈知醜婦嫁田家生則同衾死同槨君不聞長安城中花滿枝東家蝴蝶西家飛籠中鸚鵡喚新主門裏侍兒更故衣又不聞田家婦日掃春蠶宵織布催租縣吏夜打門荊釵布裙夫短袴我題此卷三嘆吁百年丑好俱虛無排云便欲叫閶闔爲我獻上豳風圖

題畫馬圖

漢水揚波洗龍骨房星墮地天馬出四蹄蹀躞若流星兩耳尖修如削竹天閒十二連靑雲生長出入黃金門鼔鬃振尾恣偃仰食粟何以酬主恩豈堪碌碌同凡馬長鳴噴沫奚官怕入爲君王駕鼔車出爲將軍靜邊野將軍與爾同死生要令四海無戰爭千古萬古歌太平

題雲山圖

我有將軍萬疉靑換得瑯玕半牕緑月明恐有鳯來棲日暮何妨云借宿淸時海宇無烽煙五風十雨歌丰年看山愛竹了公事焚香掛畫似神仙城頭漏箭催更鼔將軍夜寢元戎府怪底雲山光滿林牀頭斜掛三珠虎

題陳所翁墨龍

畫龍天下稱所翁禿筆光射驪珠宮長廊白日走雲气大廈六月生寒風興來一飲酒一石手提玄兔槌霹靂漲天煙霧晴不收頭角崢嶸出墻壁全角具體得者稀今日海邊親見之滿堂光焰動鱗甲倒披海水空中飛臨風直上九天去天下蒼生望霖雨太平天子居九重黍稷穰穰千萬古

題壽監司所藏瘦馬圖

沙場日暮春艸肥瘦馬不受黃金羈天生神駿天所愛豈容過市無人知郎官病坐芙蓉幙喜見馬圖天上落人生相遇貴相知孰謂世間無伯樂

題喜裏客廳雪山壁圖

一年在京口雪片深冬大如手獨騎瘦馬入誰家四面雲山如甕牖大江東去流無聲金焦二山如水晶瓜州江口人不渡時有蓑笠漁舟橫一年在建業臘月楊花滿城雪五更凍合石頭城霜風鼔寒冰柱裂秦淮酒樓髙十層鐘山對面如銀屏鷺洲不見二水白天外失卻三山靑一年在鎭陽燕山積雪飛太行滹沱冰合斷人迹井陘路失迷羊腸長空萬里絕飛鳥捲地朔風吹馬倒狐裘公子獵城南茅店酒簾懸樹杪今年入閩關馬蹄出沒千萬山瘴云朝暮气藹藹石泉日夜聲潺潺雪花半落不到地但見晴空湧流翠海頭鼔角動邊城木末樓臺出僧寺何人蹇驢踏軟沙出門無處不梅花江潮入市海船集水暖遊魚不用義良工寫出雪山壁過眼令人憶南北玉京銀闕五云端待漏何年鳯池側

和題吳閒閒京館王本中醉作竹石壁上

硯屏花落丹水香步虛白日聲瑯瑯江南道士愛瀟灑新粉素壁如秋霜王郎酒後衫袖濕醉眼朦朧電光急黑龍雲重雨腳斜白兔秋髙月中泣倦遊借榻日觀東恍惚舊夢三湘中鷓鴣聲斷江路逺靑松雨暗春蒙蒙

梅仙山行

赤星落色漢祚微端門日日邊風吹咸陽秋色壓宮樹金人夜泣銅駝悲先生袖疏探虎窟漢鼎猶堪支一足九重煙霧似海深門外何人知慟哭賊莽白日升髙臺玉璽墮地聲如雷周公揖讓孺子戲絳袍將軍何日來塵飛滄海風擲瓦白鶴身輕快如馬一聲鐵笛度閩關山月溪風共瀟灑龍爭虎鬥耳不聞長嘯袖拂松枝云夜鐺白日煮秋雨玉佩赤錦飄霞裙先生一去幾千載尙有當年遺迹在題詩絕壁寄先生頓使林巒顏色攺藥鑪寂莫秋艸深丹井水落莓苔侵至今火灰化爲土猶有丹光穿樹林

釣雪圖

天寒日暮烏鴉啼江空野闊黃雲低村南村北人迹斷山前山後玉樹迷歌樓酒香金帳暖豈知篷底魚羮飯一絲天地柳花春萬里煙波蓮葉逺風流不數王子猷淸興不減山陰舟人間富貴艸頭露桐江何處覓羊裘還君此畫三嘆息如此江湖歸未得洗魚煮飯捲孤篷江上雲山好顏色

登雲際題壁

長吟入雲際袖拂日邊霞摩挲織女機柱杖倚靈槎聞說名泉奇觀倒瀉銀河千丈玉乳濺飛花寄語陸鴻漸我有武夷茶令僕支鐺僧掃葉鶴看家不妨茶罷酣歌醉飲直到日西斜滿筆淋漓醉墨應有山靈夜護林壑動龍蛇秉燭下山去渡口月籠沙

題四時宮人圖

紫宮風暖百花香玉人端坐七寶牀鳯凰小架懸夜月一女侍鏡觀濃妝背後一女冠烏帽茶色宮袍靴色皂手持團扇不動塵一掬香彎立淸曉一女淺步腰半■﹝月它﹞小扇輕撲花間蛾淡陰桐樹一女立手抱胡牀眼轉波牀頭細鎖懸金鐘白鶴雙飛花影重詞人見此神恍惚巫山夢裏會相逢

又

金猊吐煙淸晝長美人坐倚白玉牀藍衫一女髻垂耳手持方扇立坐傍一女最小不會妝髙睂短髮耀漆光玉纖緑筍握金翦柳下輕挽宮人裳金盤玉甕左右列紅桃碧藕冰雪涼冰壺之傍立一女背後隨以雙白羊手拱金瓶瀉水忙酒翅灑雪驚鴛鴦鴛鴦得水自雙浴美人抱膝空斷腸

又

盆池露冷荷半枯碧波風細雙遊魚美人坐此碧玉椅屏山方案碧蟾蜍椅後二女執纓立案前二女嬌滴滴大女手扶小女腰小女嬌倚大女膝涼風入樹落翠槐秋深不見羊車來金鈴響處吠黃犬美人笑托芙蓉腮

又

錦屏三面圍繡牀沈香椅上鳯褥光美人端坐袖雙手臨睂半蹙愁夜長椅後一女搖白羽一女執纓更回顧一女烏帽金縷衣玉指纖纖攜小女小女手挽大女腰笑看孔雀雙翠翹可憐美人獨自坐翠竹雪響風前梢

淸明日偕曹克明登北固樓

江南三月萬花柳北固山頭一回首東風吹緑揚子江灩灩江波瀉春酒況乃又是淸明天元從一飲三百錢英雄一去幾千載當年飲者今何在陌上家家列紙錢孫劉髙冢何人拜三月三日風又暖千家萬家桃李開少年白日騎馬去滿城紅雨拂面來共君且須飲一斗處世不必歌七哀孫劉事業果何在百年斷石生蒼苔

送廣信司獄

江城六月涼雨餘吳郎買舟之鵝湖江南酌別酒滿壺酒盡落日靑天孤如君俊气江海少奇語驚人天所寶春鶯乳燕緑牕深酒醒夢回銀燭小江東子弟多少年見君丰采如神仙時明刑措日無事檀板且下鵝湖船鵝湖山下秋稻熟鵝湖山前秋水緑五風十雨樂太平肯使人間有寃獄

和友人遊鶴林韻

何人結屋山之阻剩水殘山半間與竹院東風僧未歸落日樓臺自鈴語劉家事業今沈淪空餘黃鵠靑嶙峋孫家气槪果何在當時未必分僞眞可憐處士若馮道安得罵賊如張巡百年往事空白日萬山花落如紅塵不如掃地傾二斗徑造何必問主人東廊西廊云不掃白鶴歸來立華表沈郎敲棋山鳥驚陳郎落筆龍蛇遶葛公飲酒不論錢何必三茅求悟道烏髯白面郭將軍痛哭長歌寫懷抱了公絕若耳不聞何處深山拾瑤艸倚歌和者病參軍小牕病起風日好荼■﹝艸縻﹞滿庭香雪晴柳花簾幕捲春曉人生樂事當勝遊山堂作者半日畱古來此事誰不樂只恐人去山靈愁

髙堂劉侯定齋野友亭

淮陰季年韓將軍狡兔已死走狗烹沛中白髮周將軍碧色已滿細柳營何如髙堂劉將軍太平不許矢石勲棹頭靑海無傳箭天山掛卻烏角巾歸來買地築小亭漯水爲鏡山爲屏樵人溪叟日相過野歌村舞醉復醒去年偶爾劍戟鳴潼關馬過戰血腥白頭老子如不聞牛背一笑千山靑

賀山長邱臣敬復淮西田

鄞城公子人中英天恩教領來國城秋霜滿區老劍鳴開口磊落肝膽明前年歲丰夏無麥去年雨足秋無粟先生激烈气不平館下誰令有饑色揚睂掉臂傍無人義動天子耳目臣誰人歸我三千里坐令孔席回陽春只今寒士望梁棟文梓髙梧天所用諸生食飽待先生日午杏壇看舞鳯

補闕歌

錢塘三日風雨急古銅夜光飛靈靂是知神物出人間猶帶吳宮土花碧玉橋素練懸銀河支機女兒飛鳯梭蝦須風軟亂纖影春水日晴生潮波破牕冷硯畱不得零落江南酒家客狂歌索酒仰面歇誤擊紅籌唾壺裂何人進入蓬萊宮銀屏碧幙珠簾重此生補闕亦何用玉龍瀉水流芙蓉

過淮河

淮水淸河水黃出門偶爾同異鄕排空捲云若飛電隨風逐浪庸何傷東流入海殊不惡萬里同行有淸濁

擁鑪夜酌嘲張友寄詩謝

張生不好酒飲酒如飲藥得酒味濡唇形影先落魄野人飲不辭飲盡杯中涸酒渇向茶煙松風語幽壑芳山道士胡不來一夜燈花向人落

送友人之京

霜髙木落河始冰臺郎別我之燕京朔風迎面飛鳥盡臘雪打帽鞭馬行新年捧表拜闕下春寒詔賜玻瓈觥朝官如問小參軍爲言臥病丹陽城

題南宮子蠟嘴圖

南宮山人何俊奇小牕睡起涼雲飛野棠秋早霜子熟枯木葉髙蠟嘴肥滿前累累甘爾口正猶癡心落人手五陵年少知爾名一飽無人早回首

西樓別寄閩憲諸公

八月八日溪上別溪上彩旗紅獵獵離情已逐渡江云邊艸連天翦秋色玉驄金虎諸大夫欲別不別畱斯須沙明淺渚白鳥下酒盡落日靑山孤丈夫有淚不須灑去客掛帆君上馬悠悠回首各東西惟見西溪捕魚者閩關一片月太行一片雲雁書逺寄隔山嶽雲飛月明多憶君

贈別鷲峯上人【並引】

予遷官出關過建陽會同年契世文邀予至其家因登溪閣俄聞茂林修竹間有弦誦之聲詢世文乃靈山上人也頃之相會閣上臞然如鶴悠然如踏雲出所作詩一帙蕭然有林下風也予南出閩世文亦將赴官編修鷲峯送予溪上徘徊顧望有不忍別意鷲峯湖南人本姓歐陽靈山其釋名鷲峯其自號乃座主翰林侍讀歐陽之族𨿽緇流而其家學有自云

建溪秋髙山水淸溪邊偶識衡陽僧臨水洗缽掛溪閣夜訪校書天祿燈聖經佛偈通宵讀苜蓿堆盤勝食肉回雁峯南難寄書武夷洞前堪煮粥西風獵獵吹水寒相送郎官南出關校書公子玉京去衡陽上人何日還手中玉杖春雨緑毋乃湘君廟前竹胡不截作雙鳯簫吹作來儀舜庭曲古曲雅以淡天髙難上聞不如且掛杖頭月歸臥祝融峯畔云

送馬伯庸子之京

欲晴不晴天气慳欲別不別人語難丈夫意气自磊落握手一笑心與肝南宮子弟吐金縷何必樽前花解語樹搖晚翠下風涼燭落春紅剪秋雨髙歌痛飲如有神醉吐不惜車中茵明朝送子上船去回首江南江北人

送韓司業

楊花落盡梅子靑丹陽酒滿雙玉瓶使君買舟渡江去落日淡淡波溟溟先生抱才登館閣東壁文采光龍廷自憐落日江湖上爲言縱迹如雲萍

蒲萄酒美鰣魚味肥賦蒲萄歌

揚州酒美天下無小槽夜走蒲萄珠金盤露滑碎白玉銀甕水暖浮黃酥柳花吹盡春江漲雪花鰣魚出絲网李郎載酒過江來開酒斫魚醉春晚世事反復如摴蒱會須一飲空百壺淋漓宮袍亦奇士夜起看對靑燈孤

江南春次前韻

江南四月春已無黃酒白酪紅櫻珠吳姬小醉弄弦索十指春雪如凝酥池塘過雨春波漲風捲楊花落蛛网翠睂新婦歌春愁白馬少年歸日晚遊魚水淺出短蒲誰家銀箭飛金壺日長睡起翠陰午簾外忽過流鶯孤

送鶴林長老

胡桃一裹茶三角胡桃殻堅乳肉肥香茶雀舌細葉奇枯腸無物不可用寄與說法談禪師竹龍吐雪澗水活茅屋煙吹樹云薄竹院深沈有客過碎桃點茶亦不惡

寄省郎沙子丁

憶昔射策官明光序列前後如雁行不才瘦馬走州縣君已落筆中書堂巍巍中書開大府宰相出入勢如虎省郎夜直殿燭長紫薇花間月當午有人此際猶未還正與士卒夜守關風吹衣裳露被面舉目只是水與山嗟餘同時異甘苦何時逢君傾一語典衣爲買小紅舟剪燭西牕聽秋雨

夏夜積雨霽陰雲不收病坐南軒月復出

積雨已斂云不明澹月忽出戶牖晴幽人開牕看月色投入懷抱亦有情數宵相連爾何在應駕老蟾出東海今宵見爾不得眠未脫人間女兒態愛渠中夜雪滿庭照出飲顆山脰形何人此際步微影玉堂珂佩風泠泠

連夜雨晴

石橊花紅細雨白江南四月天气涼須臾雲散忽晴色滿院花樹生幽香幽人抱病無可語日出南牕看晴雨小兒造化多戲人世上俗子徒勞神

題郭元二公畫壁

兩山出沒如虎頭爭奇角怪不肯休一山如龍入云去一山化作長江流崚嶒相雄不相下欲向人間索髙價塵中有客語如狂龍者可先江者亞一笑上馬歸醉眠曲生使我多妄言酒醒忽記夜來語先者姓郭亞者元

次韻休上人見寄

山深樹密鳴鴉肥山人得句多淸奇深沈竹院白日靜焚香自禮天人師門前雨過巖花活涼風蕭蕭袖衣薄狂鄰臥病在江城懷抱思君空作惡

復次前韻東龍江上人

山中酒熟黃雞肥閉門索句何瑰奇何人剝啄急如雨門前忽見黃冠師揮毫落紙龍蛇活愧我無能才思薄欲師更灑楊柳枝瘧鬼牀頭敢爲惡

夜坐贈秀才

靑原故人貧且窮燕山野客疲且聾擁鑪不覺殘火白開牕忽見月明東乃知淸景不可得得詩一笑衰顏紅夜深吹燭且睡去樓外落雁呼霜風

夜坐分韻得此字

逢冬亦欲鄕風舉客捨蕭條念閭裏夜寒鐵馬嘶北風漏下銅壺凍春水牀頭鬥酒復何爲燈下三豪猶在此明朝上馬气如雲揮劍長歌爲君起

曉起

烏鴉啞啞霜樹晴紙牕潑眼春雪明野人臥病睡方起官街踏踏聞馬行矮牕小戶坐終日煮茶繞坐松風生明朝呼兒刷駿馬出門一笑靑天橫

賡眠字韻

去年走馬尋陽關五里十里逢烽煙孤臣泣血紫塞外壯士倚劍靑雲邊今年臥病在江海呼兒夜讀歸來篇結茅松壁知何日飽聽一枕松風眠

賡覆字韻

朔風吹帳滅前燭將軍夜擁貂裘宿玉關飛雪入紫宮白髮孤臣守金屋近思往事良可悲世事摴蒱多反復古來宮殿說咸陽落日猿啼掛枯木

送友人之金陵

陳郎買舟之金陵寒江水落風浪小飛帆逺掛蔣山靑空城畫角秦淮曉白門酒美香滿城吳姬喚客客不行樓中子弟盡年少玉奴行酒吹鸞笙陳郎不聽黃金縷朝走東吳暮走楚半生落魄一布袍感慨長歌弔千古六朝遺迹生暮煙故家荒冢迷花鈿鳯凰臺上醉李白何人知子囊無錢

元子遊戲竹木

元君磊落誰與同禿筆一掃俗子空蕭條瘦竹臥疎雨槎枒老樹懸春風野人臥病在京口見君此畫心神融何人識此歲寒景爲我進入蓬萊宮

送惟英之淮安

江南木落天欲霜故人別我之淮鄕野人一月病在牀不能送子河之傍殷勤拂子衣上黃呼子醉酒三百觴歲寒歸計不可忘吳門白髮遙相望

同友人揚子江送客

將軍之馬駿且雄葛仙騎之如遊龍金陵之酒香且冽葛仙飲之豪興發馬上送客揚子津下馬飲客金陵春主人上馬客已渡回首江南江北人

題江鄕秋晚圖

沙頭潮下秋水枯雲山落日云模糊艸堂逺近路長驅蕭蕭行李行人孤蹇驢渡橋歸思急村南村北天秋色何者相呼雞犬聲山前山後煙樹立江風水面吹殘莎打魚小艇如飛梭何人蕩槳立船尾釣者船頭腰半駝小李將軍不可作粉壁流傳愁剝落石門守者猶可奇柱杖敲門索新跋京口緑發參軍郎見君此畫心卽降攜家便欲上船去買魚煮酒揚子江

爲九江方七髙賦

匡廬山中有佳士讀書結屋靑雲松碧牕夜影紫翠動落日照見香鑪峯窺燈夜壁山鬼過采蘭東徑仙人逢危檐墮雪聽風竹古寺隔嶺聞煙鐘每思幽絕動歸興歲晚落葉迷行蹤扁舟何日過湖口分我半壁靑芙蓉

將至太平驛卽興

上灘泊處無十里舟人鼔舞家家喜到驛歡呼如到家明日舟行復如此驛行傳食過年年何日歸種淮南田玉堂金馬𨿽雲貴白酒黃雞不論錢

中秋月夜泛舟於金陵石頭城

秦淮流水西復東倒涵天影磨靑銅飛廉掃空出海月明珠飛入琉璃宮著我扁舟二三友江上雪槎泛牛斗笑語人間兩岸燈進君江上一尊酒醉來起舞聽浩歌宛如玉樹春風和世間樂事古來少天下月明今夕多六代江山自瀟灑潮落潮生石城下人生得意當歡遊此月此水年年秋

曉上石壁灘

龍溪三月人上船十里五里灘聲喧浪花飛雪灑石壁船尾落月傾金盤越兒臥篙頭刺水露重布帆風不起近山鐘動石樓中隔水雞鳴煙樹裏過江日日水與山詩人得趣如得官白雲遙在太行北何日歸舟下石灘

過臨平

昔人五月臨平路汀洲藕花滿無數此來三月過臨平雪白楊花卷波去楊花卷盡藕花開今人古人俱到來欲向山陰尋賀老酒船到處且徘徊

越溪曲

越溪春水淸見底石鏬銀魚搖短尾船頭紫翠動淸波俯看雲山溪水裏誰家越女木蘭橈髻雲墮耳溪風髙采蓮日暮露華重手滴溪水成蒲萄盈盈隔水共誰語家在越溪溪上住蛾睂新月破黃昏雙櫓如飛剪波去

紫溪道中

三月晦日春欲還深林百鳥鳴間關緑云迷合紫溪嶺白雨遙掛烏石山山髙雨落不到地萬壑千巖灑飛翠逺人送春千里歸風送藍輿野花墜間關咫尺上靑霄海上三山路不遙地僻題詩公事少芙蓉帳裏紫雲飄

和同年觀志能還自武昌詠

短衣匹馬走江漢山川歷歷何雄哉漢陽風緊鼔角動洞庭水深鴻雁來雪消巴蜀浪翻屋黃鶴磯下聲如雷是時立馬夜呼渡淸江苦竹猿聲哀

溪行中秋翫月【並序】

余乃薩氏子家無田囊無儲始以進士入官爲京口錄事長南行臺辟爲掾繼而禦史臺奏爲燕南架閣官歲餘遷閩海廉訪知事又歲餘詔進河北廉訪經歷皆奉其母而行以祿養也後至元三年八月朢舟泊延平津是夕星河燦然天無翳雲月如白日溪聲潺湲若奏樂四山環抱如拱如立如侍左右奔走執事者薩氏子奉母坐船上與其婦具酒肴盤饌奉觴上壽繼而若妺若壻若婢若僕以次而進和而不褻謹而怡怡月色蕩酒而溪韻雜笑談母歡甚至舟人醉飲亦相與鼔枻作南歌而樂今夕何夕不知奉親之在異鄕也嗟夫昔人所謂宦遊之樂不如奉親之樂實天樂也薩氏子於是命婦盥爵滿以酒再拜爲母壽而作歌曰

龍津秋水涵太虛今夕何夕光景殊皓月當鏡星貫珠河漢倒影垂平蕪微波漾漾風徐徐新涼拂拂飄裙裾阿母今年八十餘淸晨理髮云滿梳起居儼重天人如有子在官名在儒奉母祿養南北區晨昏不忍離斯須荊楚燕趙閩粵吳今年去官南海隅北上咫尺天子都官船軋軋如安車阿母坐臥襟懷舒淸晨夜泊不知挐母在船上重褥鋪芙蓉映水搖氍毹開甕酒熟浮新蛆秋園摘菓雨剪蔬船尾曲突通行廚家雞水鴨美且腴鯉鯽鮮大如江鱸奉觴酌酒前拜趨月波蕩酒如浮酥子爲母壽婦壽姑阿妺次進偕壻夫酌獻亦及婢與奴熙熙春盎無親疎行禮有節俱歡娯阿母笑語情愉愉有婦右策兒左扶舟人醉飽從歡呼鼔枻節歌聲嗚嗚四山疉翠開畫圖溪瀨潄石如笙竽雙壺酒盡村可酤盤饌狼藉溪可漁人生此樂更有無異鄕到處同裏閭惟期母壽莊椿踰有子願效返哺烏作詩記實無浮譽至元丁丑仲秋書

黯淡灘歌

長灘亂石如疉齒前後行船如附蟻逆湍衝激若登天性命斯須薄如紙篙者倒掛牽者勞攀崖僕石如猿猱十步欲進九步落後灘未上前灘遭上灘之難難於上絕壁𨿽有孟賁難致力灘名況復呼黯淡過客攢眉增嘆息下灘之舟如箭飛左旋右折若破圍歡呼踏浪棹歌去晴雪灑面風吹衣飛流宛轉亂石隘奔走千峯如馬快賈客思家一夕還傳語灘神明日賽下灘之易易如盤走珠瞬目何可停須臾長風破浪快人意朝可走越暮可吳乃知順逆有如此逆者悲愁順者喜請君聴我黯淡歌順則流行逆須止順者不必喜逆者不必愁人間逆順俱偶爾且得山水從遨逰

雲際感興

昨日登芝峯玆晨陟云嶺俯視城中居萬瓦落深井風露灑灑生秋寒飛泉落澗聲潺湲筍輿軋軋度修竹石闌曲曲躋層巒層巒絕頂天尺五我欲排云擊天鼔九關虎豹不須驚吐膽開心見天語天鼔不可擊天門何日開請君聽我紫芝曲手招白雲歸去來

百禽歌

漢密將軍開大府門外紛紛客如雨繁弦急管耳厭聞要聽山中百禽語購求走馬東海頭海頭百禽聲啾啾疾飛苦走亦不免能言有色貽身憂將軍縱使花作屋不似山林有眞樂江南白薴細於絲紫竹方籠作靑幙鸞鳯在野麟在郊太平將軍胡不招簫韶一奏百獸舞玉帛萬國皆來朝嗟嗟百鳥何足錄日食將軍太倉粟色衰身死螻蟻分不補將軍一臠肉个中鸚鵡最能言不說輿夫行路難萬山雨暗泥滑滑不如歸去聲亦干行不得也哥哥九關虎豹髙嵯峨行不得也哥哥

雨傘

開如輪合如束剪紙調膏護秋竹日中荷葉影亭亭雨裏芭蕉聲簌簌晴天卻陰雨卻晴二天之說誠分明但操大柄常在手覆盡東西南北行

梳頭樂府

紅綃捲袖搖劍聲摩挲睡眼窺秋菱陽臺夢斷不知處一片烏雲愁欲傾一鉤新月掀雲起月漸低流麻艸地玉纖盤轉戲龍形寶釵壓定飛鴉翅撩春撥曉誇自然黃金雙燕珍珠蟬白頭老嫗低低笑不覺婆婆二八年

燈艸

天涯何處無靑靑王孫去後■﹝艸縻﹞蕪深瑤田手種緑玉發道是無情卻有心此心未明人未識金篦剖腹森如戟撮將一縷玉虫兒散作萬家紅粟粒侯門珠网百面霞秦樓玉樹雙頭花慧燈莫與羣迷染正性何愁欲鏡遮韓堂風露光微顫萬古聖賢對面面但勤挑剔不憚勞萬炬金蓮紅藥院

胡桃

武陵仙子裙如血不肯洞中事幽絕東風吹佩嫁西羌生子稜稜剛似鐵道逢賈客懷故山遣兒隨客東南還銅鈴破曉廣沙漠蠟彈緘愁度玉關瑤池阿母沈吟久何物外孫如此醜撇歸鸚鵡不回頭欲啄無由堪下口誰知造化無秋春人間枯槁中淸淳請君剖破渾淪看會見空腔都是仁

芒鞋

東家西家買芒屨南州北州多岐路嚴霜烈日太行坡斜風猛雨瓜州渡南人求利赴北都北人徇利多南趨朝朝迎送名利客身身消薄非良圖人負屨屨負人艸從土生復歸土人兮履兮不知所

繡鞋

羅裙習習春風輕蓮花帖帖秋水擎雙尖不露行復顧猶恐人窺鍼綫情繅云隱映籠新月花影依稀襯香頰彩鳯將翔相顧飛鴛鴦漫語愁丹裂落紅濕透胭脂膩半幅淩波剪秋水莫教踏破浣溪沙濕重東風擡不起

燈蛾來

燈蛾勞燈蛾勞粉其面錦其袍繞燈不去千百遭忽然性命輕鴻毛一鳥死百鳥號一獸死百獸嘷爾爲微物不自覺往來就死何滔滔燈𨿽滅燈復多蛾兮蛾兮柰爾何

又

燈蛾來燈蛾來遶燈不去飛徘徊淸光紅焰午夜開忽然性命隨飛灰平生不傍太陽裏何故趨炎來就死人生有情皆愛身何故將身爲戲爾

飛奴

雌雄相對鳴嗚嗚翅翎無異顏色殊營葉寄養出人力安心飲啄還哺雛借問何修得如此世上羣禽那可比不疑不詐已戀人自去自來人信已曉天空闊風日淸雕籠彩袖相賫擎得時可展靑雲志回首無忘白屋情蒼鷹縶緊鶴籠窄以身誤人穎愈力吁嗟此鳥得人憐有性有情非一日

長門秋漏

上壺注水水縷明中壺激箭移銀星銅龍宛轉吐餘毒悶殺長門不寢人情云心上如火色淚濤濕透銀蟾白三百六旬尙可支二十五聲消不得何人夜扣相如扉千金買賦成何遲男兒酒後多情思此意文君知不知

北人上冢

南人城南逢淸明北人望北號哭聲人生何處問南北春秋霜露俱含情天涯芳艸何靑靑杜鵑口血花冥冥酪漿一壺麥一飯香火照日藏流螢自言家住大河北閩巓相望六十六血气尋尋呼應聲音容皎皎常在目虛名薄利非良圖故山松栢號夜狐兒身有祿親不待親墳無主兒義辜低頭再拜襟盡血行路人情爲慘切紙灰低拂緑楊風杯瀝澆殘沙上月人言朔客鐵心腸誰無半餉情慘傷遊宦旣知離別苦何如拂衣歸故鄕

枯荷

紅雲一夢何茫茫緑縈瘦骨擎欲僵愁多有魂弔秋水故池日夜淒新霜鴛鴦相顧魂已泣白魚起身銀尺立堂中書客感秋風一片靑衫和淚濕

春別

花气壓簾愁不掃細雨粼粼長芳艸玉釵燕尾剪春寒坐惜流年鏡中老東風吹柳人不知春嬌滿眼顰雙睂吳松錦字夢中得曉來月落聞烏啼南園日暖蝴蝶醉春霧燻人海棠睡朱門小立蹴金蓮落紅起作離人淚

南臺月

城南江上逢中秋城南石梁初截流長虹一道貫秋色中分百里江南州殘露消盡魚尾黑金蛇翻動三江白冰輪擁出碧玻瓈照見釣龍臺上客臺中之客懷古心黃河太華三登臨今年攜月醉臺畔越水越山爲月吟無諸城里人如海無諸故冢埋殘靄無諸臺上艸離離龍去臺空三十載昔龍已去江悠悠今龍𨿽在人未求懷珠豈立此臺下要上黃金臺上鉤乾坤四顧渺空闊詩書亢气行勃勃合沙古讖此其時天下英雄求一決南臺月照男兒面豈照男兒心與肝燕山買駿金萬斛萬里西風一劍寒

徵婦怨

有柳切勿栽長亭有女切勿歸徵人長亭楊柳自春色歲歲年年送行客一朝羽檄風吹煙徵人逺戍居塞邊轔轔車馬去如箭錦衾繡枕難畱戀黃昏寂寞守長門花落無心理鍼綫新愁暗恨人不知欲語不語顰雙睂妾身非無淚有淚空自垂雲山煙水隔吳越望君不見心愁絕夢魂暗逐蝴蝶飛覺來羞對牕前月牕前月色照人寒遲遲鐘鼔夜未闌燈闌有恨花不結妝臺塵慘恨班班半生偶得一錦字道是前年戰時苦一朝血杵煙藪除腰間斜掛三珠虎妾心自喜還自驚門前忽聞凱歌聲錦衣繡服歸故里不思昔日別離情別離之情幾靑艸鏡裏容顏爲君老黃金白璧買嬌娥洞房只道新人好

春遊太眞觀

東風惱人如著酒曉鶯啼斷門前柳靑山忽然契我懷飛上玄都弄星斗緑雲弄雨小立久幾片落花春在手遼東白鶴胡不歸松下丹鉛老霜臼

題二宮人琴壺圖

行雲畱影雪弄香藕絲織翠芙蓉裳春風拂拂蘭蕙芳金殿不鎖雙鴛鴦冰弦素手彈鳳凰玉壺投矢聲玎璫花落無人春寂寂侍女空抱琵琶泣誰知絕代有佳人不解傾城與傾國笙歌別院畱春住嬋娟千古蛾睂妬卻笑長門閉阿嬌黃金好買相如賦

過桐廬

桐廬山水天下淸洪濤拍岸山圍城桐君已乘丹鳳去世間艸木誰知情落日搖紅魚尾赤江上潮回沙嘴立三三兩兩野人家半住漁村半樵牧盡拋章甫求仙靈松間黃鶴喚不應阻風三日看山色平生慣識枯枝藤碧桃海上開多少幾度春風長瑤艸白雲滿地不歸來石爛松枯天地老

雁門集卷一

●欽定四庫全書

雁門集卷二

﹝元﹞薩都拉撰

送聞師之五臺

聞子初識面天涯任去畱西風洞庭樹落日楚淮舟歲月棕鞋底江湖竹杖頭丹陽才洗缽又入五臺遊

題北固山無傳上人小樓

甕城春寂寂石磴艸斑斑倚杖髙低月登樓逺近山百年詩句裏三國酒杯間自嘆黃塵客來消半日閒

送石民瞻過吳江訪友

老友吳江去吳江水尙髙一樽散鱸膾四月過櫻桃矍鑠緑玉杖風流白紵袍西牕故人夜應是動揮毫

鐘山曉行

樓閣龍雲气蒼茫第幾峯長風萬松雨落月半山鐘石磴盤空險僧廊落葉重吾皇曾駐蹕千古說蟠龍

和學士伯生虞先生寄韻

白鬢眉山老玉堂淸晝閒聲名滿天下翰墨落人間才俊賈太傳行髙元魯山獨憐江海客樽酒夜闌珊

投宿龍潭道林寺

倦遊借禪榻客意稍從容落日江船鼓孤燈野寺鐘竹雞啼雨過山臼帶云舂半夜波濤作長潭起臥龍

寄捨弟天與

鴻鴈飛南北闗河隔弟兄水通鄖子國舟泊漢陽城落木風霜下髙秋鼓角淸故人如有意爲我道鄕情

送景南彥上人歸江西登

髙傷逺別鴻鴈幾行飛萬木江頭落一僧船上歸故山秋嶂逺殘日晚鐘微亦有同袍者多應候竹扉偕

趙逢吉避暑石頭城日暮余歸逢吉畱宿山中次日寄逢吉並長老珪白巗

竹下一僧坐城頭獨客還星河下平地風露滿空山犬吠松林外燈明石壁間故人借禪榻心共白雲閒

鳯凰臺望祭進士鄭復初錄事

已矣鄭錄事功名與願違須翹如揷戟體弱不勝衣白日長江去靑山何處歸崇臺三酹酒目斷鴈南飛

夜宿升龍觀

舊日宸遊地朱欄護輦紋龍飛九天雨鶴夢一龕云神火丹鑪見仙音客枕聞殷勤謝道士深夜禮茅君

秋日雨中登石頭城訪長老珪白巗不遇

石頭城上去紅葉雨紛紛半日不見路四山都是云魚龍隨水上鐘磬隔江聞遙憶南莊叟天寒補衲裙

同朱舜咨王伯循登金山妙髙臺

幾年無此客同上妙髙臺落日地中去長江天際來英雄成往事歲月付銜杯無限登臨意舟人莫重催

寄禦史王伯循

曠達王夫子才髙早避名昨離建業水今住廣陵城有酒從人飲無田藉筆耕竹西燈火夜誰識繡衣行

九月七日舟次寶應縣雨中與天與弟別

解纜不忍發船頭雨濕衣汝兄猶是客吾弟獨先歸行役闗河逺虛名骨肉稀如何淮上鴈不作一行飛

泊舟黃河口登岸試弓

泊舟黃河口登岸試長弓控弦滿明月脫箭出秋風旋拂衣上露仰射天邊鴻詞人多膽气誰許萬夫雄

送南臺從事劉子謙之遼東

往復一萬里嗟君已兩行朔風吹野艸寒日下邊城策馬犯霜雪逢人問路程歸期在何日應是近新正

錄囚河間還司送憲使韓仲宜調山東

一想分司日人生類轉蓬同行三伏盡此別幾時逢雪竇泉花白霜林柿葉紅山東好風景少駐莫匆匆

苦雨水溢呈憲司諸公

病客如僧懶多寒擁毳裘三山一夜雨四月滿城秋海瘴連雲起江潮入市流釣竿如在手便可上漁舟

立秋日登烏石山和楊子承

海國山西圍繁華坐消歇樓觀沈夕陽鴻鴈下秋色水邊無麗人石上多古刻感此暮歸遲秋露滿山白

登烏石山仁王寺橫山閣

千尺靑蓮座煙霞擁地靈山川幾緉屐日月兩浮萍鳥沒天垂海龍歸水在瓶深堂說法夜應有石頭聽

送觀志能分得君字志能與僕同榜又同南臺從事考滿北還

登臺曾並轡射策又同文八月中秋別三年此日分風霜下木葉鴻鴈渡江云無日不思我有詩還寄君

過采石驛

客路靑山外鄕心落照邊潤煙浮野樹涼雨過淮天水調誰家笛江帆何處船蛾眉臺上月今夜照孤眠

題焦山方丈壁和僧韻

故人不忍別野景亦相畱白鴈寒沙月黃雲老樹秋風霜侵客鬢鼓角入邊愁滿目闗河興登臨倦倚樓

送李恕可隨王宗師入京

借得茅山鶴乘風飛上天江聲近九里客路已三千禁闕紅雲上家鄕碧海邊待聞金馬詔復見玉堂仙

送莫秀才歸番陽

番陽秋水落白下買船還逺夢驚新鴈歸帆識舊灣打碑過薦福攜酒看芝山卻憶曾遊處淸溪萬柳間

寄朱縣尹

才入金川境行行望眼賖亂山迷驛路一水護人家地僻民安業官淸縣少衙江東賢令尹心地似梅華

寄石民瞻

京口石彭澤詩懷似鶴形蒼天容老健白髮照江淸夜鼎燻雞舌秋袍織鳯翎醉扶緑玉杖應望石頭城

題舊縣驛

髙樹日停午斜飛燕子風一身千里外孤館萬山中作客辭家久聞人問歲丰村村桑柘柳羸馬厭西東

題江東精舍

長日重門靜幽居曲徑深開樽臨沼上移席就檐陰竹亂鳥聲散萍開魚影沈能文李公子抱膝但長吟

題紫薇觀馮道士房

卜築長江上回峯晚更奇山村猿索飯竹屋鶴聽碁云護燒丹竈泉香洗藥池道人足髙興不許俗人知

正覺寺晚歸贈益山長老

粥魚聲已罷日暮掩柴扉送客月在地出山云滿衣燈明聞犬吠松暗見螢飛深夜長廊靜多應獨自歸

次崔鎭壁間韻

木落歲時晏黃雲欲雪天買舟河下客立馬渡頭船野迥風欺帽天寒袖裹鞭夜眠三鼓後曉發五更前

寄王禦史

禦史傳天語飛霜到海垠浙江潮似雪閩土臘如春孤客見明月亂山愁逺人何時動歸興家有白頭親

送管元帥南徵【此五首時本缺】

楚帆風一葉此去幾時還日暮漢江碧雨晴湘竹斑邊聲連艸木野色動荊蠻決策平徭後歸心北固山

過淮安暢曾伯都事幽居

萬事歸來好淮陰二畆園教兒書滿架過客酒盈樽野水到門外漁船系樹根除書下霄漢坐席恐難溫

又

幽居有眞趣何必在山村楚竹深藏屋淮河直到門釣絲魚浪細書帙燕泥昏吟笑坐終日佳期誰與言

過髙唐感事

殘雪覆碧艸淒風吹未消王孫去不返魂魄又誰招往事如春夢無人問早朝荒陵斜照裏松樹晚蕭蕭

寄省郎郭天錫

人道省郎好簿書淸晝閒惟公不自喜忽爾要思還酒債西湖路歸心北固山閒愁且拋卻莫遣鬢毛斑

送金徳啟之句容

元宵能幾日君去獨何心縣市春燈亂山村夜雪深鄕情猶越分詩句盡唐音後會逢寒食晴光滿樹林

贈訴笑隠長老

佛宮天上有人世見應稀客遇鍾鳴飯僧披禦賜衣靑春忘蝶夢白日說龍飛遙憶宸遊處金蓮照夜歸

都下同翰林諸公送禦史尙遊題紫驑馬

禦史紫驑馬今朝行且嘶逺煙芳艸露細雨落花泥蹋月飲淮水隨云過汴堤遙思鄕斾日曉立聽朝雞

鐘山遇風雨

城市多驄馬淸遊有幾人山靈飛白雨朝士說紅塵雲起鍾樓暝桃開野寺春上人歸太晚誰主復誰賓

又

遊樂有深處豈知行路難山風吹馬倒松雨滴花寒丘壑籃輿轉花臺石磴盤吾皇千萬壽曾此駐金鑾

龍潭送侍中田美中攜酒十里雪作

公子靑驄馬追隨十里遙風頭云葉凍酒面雪花消惜別頻回首無因見舞腰君歸金帳暖無限可憐宵

送道士良豸冠還楚丘

淮水春帆動山城積雨餘南臺去千里北闕有三書白下曾行馬黃河可膾魚廟堂公論在君去莫躊躇

寄習思敬

深冬殘雪夜醉臥玉山樓風勁銀箏響花垂絳燭流連牀無客夢中酒失鄕愁歲月如流水憑髙憶舊遊

寄中臺照磨子徵

中臺髙百尺幕府得姚郎洗面風生雨鳴珂月照霜詩成裁晝錦酒飲賜天香獨有無媒者臺城立晚涼

病起城東晚步

扶病誰同步尋幽思不羣逢僧穿竹去吹笛隔林聞山勢浮雲合溪流野水分徘徊歸晚徑樹影月紛紛

次韻郭侍禦

江左風流在長懷晉謝安愛山那厭世畏事卻嫌官雲霧天門逺風波世路難臺端有東郭白髮漆紗冠

寄士巗臺郎

薦士如君子文章立玉泥自登臺闕去不使簿書迷薄俸無餘積長貧有病妻長安貴公子中酒聽鶯啼

送宣古木

鐵面小將軍旌旗照海門兵機出孫武膽气走桓溫社稷劍三尺乾坤酒一樽茫茫霄漢內此意與誰論

過賈似道廢宅

賈生亦何者此地起樓臺社稷無人物湖山養禍胎前朝亡國恨遺迹後人哀落日空江上王宮亦艸萊

送人之浙東

我還京口去君入浙東遊風物孤舟夜闗山兩鬢秋出江吳水盡絕岸楚山稠明日相思處惟登北固樓

送人

適意無南北相逢江海邊闗山千里外風雨一燈前呼酒友同醉論文子獨賢分襟在今日握手又何年

寄友

紫禁鶯花老京城四月初層樓開別酒小海出銀魚度日輕肥馬朝天借蹇驢願言江海上亦有病相如

範僉事幽居

邑外桑麻長山中筍蕨甜兒孫薦時菓燕雀下晴檐芳艸生含路楊花飛過簾人頭似白雪對客口如鉗

病中書懷

半月閉門坐蕭然逺俗氛病中心似水門外馬如雲練杵搗寒月香鑪生晝燻興來覽明鏡太瘦小參軍

又

欲向江邊去何時理釣蓑城山入樓近鄰竹過墻多春甕浮紅酒晴池戲白鵝閒門且消病俗吏莫相過

大別山

落日在平地蒼茫吳楚秋人隨孤鶴逺天共九江流風物吞淮海樓船下鄂州憑髙一登眺不盡古今愁

元統乙亥余錄囚至滄州坐淸風樓

晉代繁華地如今有此樓暮云連海漵明月滿滄州歸鳥如雲過飛星拂瓦流城南秋水盡寂寞采蓮舟

山中懷友

逺望空山裏天寒夕夢孤林昏行魍魎江晚變■﹝艸縻﹞蕪課議難容我交遊重有吾論文輕咳唾問俗到耕鋤

又

天府超羣彥修材復壯騰波瀾開白晝羽翼動蒼冥弱質悲殊調明時欲獨醒應憐揚執戟寂寞太玄經

又

何事虛齋裏猶分苜蓿盤髙林容偃蹇眾翼避扶摶黑夜文星動靑天劍气寒終南山正好那得悔儒官

又

自是麒麟種卑棲又幾年故廬南雪下短褐北風前歲暮山林瘦天髙雨露偏惟應丈夫志未受故人憐

又

卓犖恆山秀相逢幾抱琴五年風雨別四海弟兄心嶺外梅花逺山中桂葉深定知嵇叔夜髙興滿雲林

又

洛社推年久淸村照柿林春風何處客芳艸獨行深遺墨收秦刻新詩學楚音別離無一字目斷白雲岑

送唐卿禦史

去去紅塵外秋光滿華嵩故鄕歸衣錦行路避乘驄未覺長安逺眞成冀北空燕山一枝桂回首正西風

題劉山長雪夜板輿圖

板輿行樂處鶴髮盡鬖鬖人子誰無母劉家獨有男諸孫嬉掌上阿母度溪南玉宇光連夜顏酡酒半酣

宿大橫驛

燈火明沙渡牛羊過水西村舂幹澗落野店四山齊桂樹偏宜月人家盡向溪秋蟾莫相惱惟聽度闗雞

溪行中秋望月

去歲南閩客今年此日還中秋八月半一水萬山間皓月飛圓鏡回流轉曲環攜家共淸賞何異在鄕闗

遊梅仙山和唐人韻

城郭千峯合仙凡一水分顚崖懸鳥道亂石聚羊羣苔井分丹水茶鑪煮白雲肩輿萬松嶺有客訪梅君

又

絕頂尋仙迹寒泉照病容棲鸞多種竹愛鶴莫移松丹藥人來乞山粳手自舂秋深霜葉滿麋鹿日相逢

又

仙人不可見借鶴過仙家夜臥千峯月朝飡五色霞祠空風掃葉人去鹿銜花歸隠知何日分鑪學煉砂

又

洞天何處是休日漫尋眞老鶴來迎客隔松長似人茶鑪敲火急丹井汲泉新風景秋過半煙霞晚更親

平川幽居

深隠雲林靜何須負郭田圖書從塞屋雞犬亦登仙釀酒尋仙術修琴借藥錢閒過武夷洞來上釣魚船

又

九曲溪行盡平川隠者居看家畱白鶴度竹借藍輿架上多丹藥牀頭有古書漢廷論封禪應問馬相如

次王禦史韻

江城連日雪騎馬欲何之老樹昏鴉集寒塘落鴈遲松窻燈下酒竹屋夜深棋寄語王公子幽棲或可期

和吳贊府齋中十詠

焦桐

憐爾抱奇質無香已自焚材髙初偶得音古更誰聞天海空遺操冰霜見裂紋中官方煮鶴終得捨夫君

蠧簡

六籍灰寒久名山依舊藏漆痕微有字蕓艸欲無香後死嗟猶及斯文豈遽亡世方珍貝葉掩卷一淒涼

破硯

巨璞何人鑿磨穿偶至今系文虛緑潤雨气共玄陰瓦礫開無異塵埃積轉深明光幾攜入往事復何心

殘畫

勝境不可得生綃余舊圖丹靑初彷佛塵土半模糊蝴蝶飛疑去波濤折轉無良工今豈盲爲爾一長吁

敗裘

襲爾亦已久風霜兩袖穿甘從稚子笑未受故人憐雅志逾前古深期及暮年累絲今化盡念汝獨依然

舊劍

憶昔蛟龍劍提攜竟出門紅塵走馬處白日報人恩歲月銅花澀雲煙牛斗昏淒然中夜舞回首暗銷魂

塵鏡

古鏡色如墨千年獨此畱玉臺虫网暗珠匣土花浮莫笑塵埃滿曾令鬼魅愁蟠龍今已化雲雨夢悠悠

廢檠

不解照珠翠早同文字盟何年中路棄無復向人明宿雨髙齋夢秋吟廢館情相看幾今夕及此慨平生

斷碑

零落秋風臥何年破廟碑圖經愁莫載耆舊說頻移野燒龜文失荒臺鳥迹疑遙知千載後拂拭轉堪悲

臥鐘

龍簴久摧折深埋柰爾何耕民誰睥睨野袖自摩挲雅奏多年歇銘文幾字訛斜陽荊棘里長伴舊銅駝

寄志道張令尹

淮南宣化閣相對石頭城二月風帆過滿江春浪生靑山行不斷緑野盡開耕令尹張公子兒童知姓名

送人兄弟相別

送兄南浦上情思兩悠悠昆弟難爲別江山總是愁櫓聲搖夜月帆影障寒流後夜相思處嗷嗷鴻鴈秋

玉山道中

積雨千峯霽溪流兩岸平野花多映水山鳥自呼名人語隨鄕變官船帶月行江南數千里無處不闗情

道中漫興

雲气千峯暝溪流水拍橋竹溪泥滑滑榕樹雨瀟瀟曲棧鉤崖角垂虹掛嶺腰山家酒初熟或事借椰瓢

又

緑樹鶯啼盡山紅映碧蘿一年春事了四月雨聲多閩海夏無暑山田晚種禾逺人千里別歸思欲如何

哭同年進士李竹操經歷

進士如公少何期與死鄰靑山歸葬骨白髮未封親已矣官三郡哀哉子一人送君螺水上嗚咽淚沾巾

又

此去成長別頻將雨淚揮空江片帆逺落日亂鴉飛白紙招魂葬靑山有夢歸雙親頭似雪塵暗老萊衣

偶題淸涼境界

今日淸涼境明朝劍水心酒堪消客況泉可洗塵襟佛古荒苔蘚林深繁緑陰樵歌山路晚餘興付歸禽

京口夜坐

鐵甕城頭刻漏遲涼霜如雪撲簾飛雁聲墮地夢回枕月色滿城人搗衣塞北將軍猶索戰江南遊子苦思歸呼鷹腰箭從圍獵苜蓿秋深馬正肥

登金山雄跨亭

朱欄六曲倚髙秋元气茫茫日夜浮客去客來天地老潮生潮落古今愁疎鐘水國前朝寺落日海門何處舟更擬黃昏盡餘興卻從燈火望揚州

寒夜懷京口韻

帝京久別夢相同鴻蒙佳气淩靑空石麟銅雀動涼月玉樓珠箔搖天風宮壺龍渇晚漏盡禦街馬滑春雪融繡衣貂帽少年子銀甕索酒蒲萄宮

馬上

秋水芙蓉淡淡妝平湖昨夜有新霜人間女子空自好馬上郎君不暇狂十二玉樓多薄命三千客路盡他鄕上林白雁無消息欲向何人寄斷腸

送管十班監憲除廣西宣慰使

持節曾臨江漢上分符又入瘴雲間花驄一日行千里金虎三珠照百蠻露帳旌旗天接水星營鼓角月連山九重應有平徭托日聽將軍奏凱還

偕侍禦郭翰卿過鐘山大崇禧萬壽寺文皇潛邸所建禦榻在焉侍禦索詩因爲賦此

虎踞龍蟠王气多雲深石磴碧嵯峨珠峯獨占金陵勝寶地嘗經翠輦過花艸舊曾沾雨露殿臺今已近星河登髙願效封人祝萬歲千秋保太和

寄賀天竺長老訴笑隠召住大龍翔集慶寺

東南隠者人不識一日才名動九重地濕厭看天竺雨月明來聽景陽鍾衲衣香暖畱春麝石缽云寒臥夜龍何日相從陪杖履秋風江上采芙蓉

夜宿池陽石墨驛納涼溪橋文皇南幸江陵駐蹕所也徘徊久之賦詩未就忽雷電晦冥風雨大作急趨驛舍秉燭寫東壁時至順壬申五月

聖明天子南巡日尙想溪橋洗馬時雷電神光猶警蹕艸茅賤士敢言詩山河夜黑鬼神護雨露春深艸木知松栢如龍入霄漢行人謂是萬年枝

題劉渙中司空山隠居圖

放光峯下結茅廬光照山人夜讀書童子抱琴隨白鶴鄰翁看竹借藍輿門前秋景從風掃屋後春田帶雨鋤自嘆天涯倦遊客十年未有一廛居

髙郵城樓曉望

城上髙樓城下湖城頭畫角曉嗚嗚望中燈火明還滅天際星河澹欲無隔水人家種楊柳帶霜鳬雁起菇蒲短衣匹馬非吾事擬向煙波覓釣徒

燕將軍出獵

將軍一戰山河定云漢昭回玉帳髙柳外解鞍春洗馬月中飛箭夜鳴鵰呼鷹走狗淸時樂斬將搴旗舊日勞白面宦官催賜酒漢廷不數霍嫖姚

登鳯凰臺禦史大夫易釋燻何公索詩援筆應命

六朝歌舞豪華歇商女猶能唱後庭千古江山圍故國幾畨風雨入空城鳯凰飛去梧桐老燕子歸來楊柳靑白面書生空弔古日陪驄馬繡衣行

再過鐘山大禧萬壽寺有感

紫翠煙霞出上方遊人登覽憶先皇石闌空見巖花落翠輦不來山路荒此日風雲消王气舊時艸木染天香夜深行殿無人到應有山靈護禦牀

和中丞伯庸馬先生贈別中丞除南臺僕馳驛逺迓至上京中丞攺除徽政以詩贈別

江南驛使路遙遙逺赴龍門看海潮桂殿且畱修月斧銀河未許渡星軺隔花立馬聽更漏帶月鳴珂趂早朝秪恐淮南春色動萬竿煙雨緑相招

寄京口鶴林寺長老了卽休

白頭不出城南寺枯坐蒲團笑客忙過暑葛衣從破碎逢秋竹院愈荒涼空山云濕龍歸缽古屋松低鶴到牀遙憶題詩舊遊處夜深東壁月蒼蒼

偕廉公亮遊鐘山

十里松風吹酒醒馬頭雲气碧崚嶒空山落葉疑聞雨古塔疎林不見燈勝地難逢今日會舊遊卻憶向年曾使君五老峯前去應有新詩寄病僧

和參政繼學王先生海南還韻

飄零南北與東西倦鳥投林未許棲燈下冷風山鬼嘯嶺南春雨竹雞啼炎天海國瘴云合深夜蠻鄕客語低昔日持書烏府上五花驄馬作霜蹄

詠芙蓉

斑簾十二卷輕碧秋水芙蓉隔畫欄彩扇迎風霞透影錦袍弄月酒生寒湘魂翠袖畱江浦仙掌紅雲濕露盤秪恐淮南霜信早綘紗籠燭夜深看

次學士盧疎齋題贈句容唐別駕

疎齋落落謫仙才句曲名山數往來日讀茶經醫酒病春從鄰捨覓花栽昔年奏對含雞舌今日登臨獨鳯臺賴有閒居唐別駕尋詩猿鶴莫驚猜

三衢守馬昻夫索題爛柯山石橋

洞口龍眠紫气多登臨聊和采芝歌爛柯仙子何年去鞭石神人此地過烏鵲橫橋秋有影銀河垂地夜無波遙知題柱淩雲客天近應聞織女梭

宿茅山崇禧觀南塢樓

天際三峯橫紫煙山前山後盡芝田樓臺木末疑無路雞犬雲中半是仙白石經年皆化玉靑松鎭日秪聞泉曲林三館幽棲地一夜鐘樓聽雨眠

題元符宮東秀軒又名日觀

茅君山下種玉田道士辟爲東秀軒五色曉霞開日觀萬株秋露滴云根竹園筍出穿龍角松樹年深長鶴孫一道天河橫屋過奎光垂地夜當門

元統乙亥歲集賢學士濟爾噶臺奉旨代祀眞定路玉華宮睿宗仁聖景襄皇帝影堂僕備監禮

大帝天香出內宮孝思與世總無窮百年禮樂行三獻一泒簫韶起半空使者領班雲气裏女仙搖佩月明中小臣監禮陪淸列兩袖葵花映燭紅

登鎭陽龍興寺閣觀銅鑄觀音像

眼中樓觀見應稀鐵鳯棲檐勢欲飛天半寶花飄閣道月中桂子落僧衣髙擎玉露仙人掌上礙銀河織女機全趙堂堂遺物在山川良是昔人非

寄參政許可用

紫髯參政黑頭公日日鳴珂近九重花底聽鶯黃閣散禦前批鳯紫泥封卻將筆下文章潤散作人間雨露濃未信吟詩趨幕府寒霜翠袖倚芙蓉

寄賀進士額森布哈仲實除侍儀通事舍人

舍人楚楚好容儀立在淸朝白玉墀紫袖窄衫花萼繞黃金小帶荔枝垂彩旗拂柳春班捲宮漏穿花午仗移朝罷太平無事日芙蓉葉上好題詩

僕官燕南照磨大名文濟王重賜彩二端賦詩以謝

夜夢東南五色云曉聞使者已臨門府中重遣年前賜幕下多承望外恩芝艸暖霞浮露彩藕絲秋水織霜痕何因得侍西園宴宮錦淋漓獻壽樽

寄文濟王府教授郭尙之

聞君客食賢王府翦地芙蓉賜坐溫不愛時名題鴈塔願將苦學授龍孫中官送酒銀缾小前席談經絳帳尊卻笑馮驩事干謁無魚彈鋏尙侯門

送僉事王君實之淮東

使君臘月揚州去東閣梅開雪壓枝淮上有官皆避馬竹西無處不題詩春風楊柳平山路夜月瓊花后土祠從此公餘多勝覽好傳佳句逺人知

元統乙亥歲餘除閩憲知事未行立春十日參政許可用惠茶寄詩以謝

春到人間才十日東風先過玉川家紫薇書寄斜封印黃閣香分上賜茶秋露有聲浮薤葉夜窻無夢到梅花淸風兩腋歸何處直上三山看海霞

別江州總管眞定王克紹

我識文章王太守不知幾日上潯陽琵琶亭前好明月香鑪峯頭多夜光吟詩寫字午衙靜打鼓勸農春社忙萬一公餘頗相憶寄詩應到荔枝鄕

阻風崔鎭有感

逆風吹河河倒行阻風時節近淸明南人北人俱上冢桃花杏花開滿城𨿽云年少慣作客便覺此日難爲情河魚村酒亦足醉賴有同船好弟兄

再過界首驛

二月好風吹渡淮滿湖春水緑如苔官船到岸人多識楚館題詩客又來近水人家楊柳暗禁煙時節杏花開一官迢遞三山逺海上星槎幾日回

姑蘇臺奉和侍禦繼學王先生贈別

驄馬霜臺好使君碧羅衫色繡春云簾垂綬帶蝦須織燭翦金■﹝釒義﹞燕尾分四海名髙瞻北斗五弦調古和南燻姑蘇臺下人無數爭看文星拜主文

錢唐驛樓望吳山

仙居時復與僧鄰簾幕人家紫翠分後嶺樓臺前嶺接上方鐘鼓下方聞市聲到海迷紅霧花气漲天成彩雲一代繁華如昨日禦街燈火月紛紛

贈陳眾仲

江南少識陳眾仲闕下才名北斗齊直閣每從花底過揮毫曾向禦前題觀魚小海鳯新浴立馬上林鶯亂啼今日西湖湖上路獨騎欵段踏春泥

贈吳山紫陽庵女道士【並序】

武林吳山紫陽庵淛民有丁姓者棄俗爲全眞一日忽召其妻入山書詩四句云懶散六十三妙用無人識順逆兩俱忘虛空鎭常寂坐抱一膝而逝俗謂之騎鶴化其妻束髮簪冠爲女道士奉其夫屍二十年不下山幾於得道神仙渺茫姑不暇論其婦一節乃可尙也婦年七十王其姓諱守素亦淛人云登覽之餘因爲賦詩

不見遼東丁令威舊遊城郭昔人非鏡中春去靑鸞老華表山空白鶴歸石竹淚幹斑雨在玉簫聲斷彩雲飛洞門花落無人迹獨坐蒼苔補道衣

過鵝湖寺

十里蒼松對寺門四圍翠滴露紛紛湖心水滿通銀漢山頂鵝飛化白雲玉井芙蓉天上露劍池雪浪月中聞石牀茶竈如招隠還許閒人一半分

題鴉浴池

天池霹靂斧斤余天風萬劫吹不枯白雲石面化靑雨落日海眼翻金烏銀河靈鵲渡夜影月窟老兔時濡須太平海上錦袍客跨鶴來看浴鳯雛

贈仁王講師達上人

香山居士美如玉亭亭秋水開芙蓉承恩長揖紫宸殿飛錫遙掛烏石峯散花天女遶經閣出海神龍聞講鐘攢眉入社笑陶令載酒三生石上逢

臺山懷古

粵王故國四圍山雲气猶屯虎豹闗銅獸暗隨秋露泣海鴉多背夕陽還一時人物風塵外千古英雄艸莽間日暮鷓鴣啼更急荒苔野竹雨斑斑

石夫人詩

危危獨立向江濱四伴無人水作鄰緑鬢懶梳千載髻朱顏不攺萬年春雪爲膩粉憑風傅霞作胭脂仗日勻莫道臉前無寶鏡一輪明月照夫人

安分

心求安樂少思錢無辱無榮本自然春日賞花惟貰酒冬天踏雪旋添綿頻將棊局消長日時爇香燻篆細煙萬事皆由天理順何愁衣祿不周全

丁卯年及第謝恩崇天門

禁柳靑靑白玉橋無端春色上宮袍卿云五彩中天見聖澤千年此日遭虎榜姓名書勅紙羽林冠帶豎旌旄承恩朝罷頻回首午漏花深紫殿髙

勅賜恩榮宴

內侍傳宣下玉京四方多士預恩榮宮花壓帽金牌重舞妓當筵翠袖輕銀甕春分官寺酒玉杯香賜禦廚羮小臣涓滴皆君澤惟有丹心答聖明

同克明曹生淸明日登北固山和韻

三月二日風日暖千家萬家桃李開少年白日騎馬去滿城紅雨拂面來共君且飲酒一斗處世不必歌七哀孫劉事業果何在百年斷石生莓苔

寄呈江東廉使王繼學

瓜步遙聞鼓角聲淮船夜過石頭城當年嶺海家何在此日江湖夢亦淸紫塞秋風初度鴈玉堂夜月舊聞鶯秪應王謝風流在臥治山東足令名

金陵道中

煙樹雲林半有無野人行李更蕭疎堠長堠短逢官馬山北山南聽鷓鴣萬里闗河成客捨五更風雨憶吾廬寂寥一點寒燈在酒熟鄰家許夜沽

層樓

廣寒世界夜迢迢醉拍闌干酒易消河漢入樓天不雨江風吹月海初潮影搖翠幙金蓮炬夢斷涼云碧玉簫休唱後庭舊時曲六朝宮殿艸蕭蕭

述懷

客程去住與身違誤擲漁竿下釣磯好客不來門戶俗逺親相棄信音稀靑春背我堂堂去黃葉無情片片飛遙望家山搔短髮故園酒熟蟹螯肥

句曲贈淸玄道士陳玉泉朝京還山復拜廣陵觀

淸玄道士騎黃鶴曾向春班趂早朝香動螭頭雲气暗路回龍尾佩聲遙還山去采泉中玉洗耳終亡樹上瓢聞說淮南招桂隠渡江明月聽吹簫

望金陵

行人雨霽金陵去蕭寺鐘聲又逺聽五月潮聲方洶湧六朝文物已凋零春風玉樹畱歌韻暮日靑山立畫屏幹古興亡堪一笑買花載酒賞心亭

季子廟

公子不來春艸緑故宮禾黍亦離離沸原尙有千年井古篆猶存十字碑去國一身輕似葉歸田兩鬂細如絲李家兄弟一朝暮羞見延陵季子祠

題揚州驛

銀燭髙燒照不眠呼兒飲馬吸淸泉寒砧萬戶月如水塞鴈一聲霜滿天金縷欵歌來枕上銀缾索酒到亭前明朝走馬燕山道贏得紅樓說少年

雪米

萬斛珠璣瀉大荒六丁誰爲發天倉云孫捧出南箕簸月姊春來北斗量狼戾也知逢稔歲貯儲尢不濟饑腸風流灞上尋詩客千古無人說粃糠

移梅

幾夜幽香惱夢魂殷勤來倩隴頭人鑿開東閣窻前地分得西湖雪裏春瘦影畨來新體態疎枝猶帶舊精神今朝伴我淸吟處不許詩懷更有塵

元日

元日端門瑞气新層層冠帶羽林軍云邊鵠立千官曉天上龍飛萬國春宮殿日髙騰紫气簫韶風細入靑雲太平天子恩如海亦遣椒觴到小臣

寄馬昻夫總管

衢州太守文章伯酒渇時敲玉井冰徑造竹牀忘是客橫拖藜杖去尋僧人傳絕句工唐體自恐生前是薛能日暮江東懷李白鳯凰臺上幾回登

送僧歸廬山

揚子江頭木葉風上人歸興白雲重淨瓶滿貯蓬萊水客舫遙聽精舍鐘到家自笑門前鶴洗缽不驚潭底龍珍重匡廬山畔路逢人應問舊栽松

次張舉韻題皖山金氏繡野亭

南冠猶有舊風流說看舒州處處幽最喜園林動花竹不妨城郭帶林丘一樽濁酒靑山暮三徑晚香黃菊秋未識孤髙金處士杖藜應許約同遊

贈莫州同年縣尹米思泰

倦客重來憶去年荒城斜日淡炊煙民居星散無官訟里巷秋深盡水田禾稼半生城郭裏槐花亂落縣門前路傍父老頭如雪共道文章令尹賢

送劉子謙照磨之廣西

一官未厭馬蹄遙要使南荒識鳯毛幕府紅蓮開白晝轅門碧艸映靑袍牙旗曉濕蠻煙重羽箭宵鳴嶺月髙努力平徭當第一剖符懸印賜勲勞

和馬昻夫雜詠賞心亭懷古

景陽宮井緑蕪深空有楊花暗禦林一自朝雲歸寺裏幾回明月到樓心陳臺露冷蛩聲苦楚水波寒雁影沈白髮詞臣多感慨長歌對酒向誰斟

層樓感舊

倚徧欄桿憶往年南朝文物已蕭然空遺故國山如畫依舊長江浪拍天市井笙歌今漸少禦街燈火夜相連靑靑樓外秦淮柳幾度飛花送客船

上趙涼國

笑辭天上九鼎貴來種江東二頃田屈指已無元老在全身惟有國公賢新亭不必悲王道彭澤何曾攺晉年如此聲名半天下人間野史亦堪傳

贈學古澹上人

瘦影相隨九節笻同袍無處覓行蹤逺看天目山中寺來聽石頭城裏鐘洗缽泉通陳井水開窻云度蔣陵松忽聞一夜猿啼月卻憶飛來最上峯

送君卿伯循二禦史廣東僉憲時僕在燕南

沙頭酒熟惜別離江波日色浮繡衣淸溪鷗鷺白蕩蕩白下楊柳靑依依秋云雙驄嶺表去明月一雁燕南飛曲江有酒願相憶莫遣鯉魚音信稀

送龍翔寺約上人之俗歸宜興湖洑寺

雲水上人歸興忙棕鞋蒲扇葛衣涼過湖就得鄕船便入寺行穿茶樹香早趂鐘聲持木缽夜隨燈影認禪牀定回卻憶潛龍處曾住西廊第幾房

再遊崇禧寺

野人再到城南寺臨水芙蓉次第開新酒瓦盆靑映竹舊題石壁緑封苔夕陽半嶺牛羊下秋色滿天鴻雁來獨上新亭天地闊不須揮淚灑蓬萊

遊靑溪道院

晚涼喜見城東月髙照西鄰道士家丹室火光穿樹木石壇旛影走龍蛇蝦須捲夜收雲气仙掌擎秋瀉露華倚杖扣門驚鶴睡珊珊珂佩隔靑霞

題李遵道畫竹木圖

風流未識生前面翰墨空遺死後名鳯尾拂云秋有影龍頭出水夜無聲半生淸節江南夢萬里靈槎海上行應逐錦袍弄明月倒騎赤鯉對吹笙

送張都事南臺

幕府三年冰雪裏淸溪秋水照芙蕖早霜兩鬢厭爲客明月滿船空載書憶惜中臺簪豸角曾封直諫動鸞輿而今江海多歸思白髮慈親暮倚閭

送南臺察院史馬允中臺

禦史臺郎書上考彩衣歸慰日相親風煙驛路江天曉燈火船窻雪夜春幕府十年心似水京華三月馬如塵此時應有尋君處日到松廳莫厭頻

和張仲舉淸溪夜行

溪上人家溪樹靑溪行野客思冥冥月光蕩水遊魚出屐齒穿花宿鳥醒蔓艸古陵神道沒風欞夜火鬼祠靈後庭遺曲依然在商女孤歌不忍聽

九日

北固山前逢九日小涼天气入靑袍湘江水落玄霜下吳地秋深白雁髙落帽看花憐我輩呼鷹戲馬憶兒曹孫劉事業今何在鬥酒聊書太白豪

休上人見訪

京口參軍門不出鶴林老子轎相過主人病久來車少門巷秋深落葉多金帳人趨新黨項塵寰誰識病維摩如何與子談詩夜臘雪空林落凍柯

淸庵攜酒訪

采石仙人攜酒來病顏今始爲君開何人更有八十歲與子恣傾三百杯金縷歌殘銀燭短錦袍醉倒玉山頹明朝酒醒重相見杖屨江村看早梅

送友人進柑入京

緑發參軍門不出黃巖老叟肻相過九重玉食常年進千里金柑細馬馱緑水靑山南郡逺毳袍貂帽北風多同年若問儂消息爲說愁來無柰何

送友人之廣西

昻昻野鶴在雞羣客裏相逢又見分酒醒玉簫江左月夢回白馬廣西云洞庭秋水連天去建業寒潮入夜聞君過此時應憶我我逢此際卻思君

四時宮詞

禦溝漲暖緑潺潺風細時聞響佩環芳艸宮門金鎖閉柳花簾幙玉鉤閒夢回繡枕聽黃鳥困倚雕欄看白鷴落盡海棠天不管修眉慚恨鎖春山

又

日長縫就縷金衣髙柳風輕拂翠眉閒倚小樓題畫扇但聞別院笑彈棊主家恩愛有時盡賤妾心情無限思又向晚涼新浴罷琵琶自撥斷腸詞

又

宮溝水淺不通潮涼露瑤街濕翠翹天晚不聞靑玉佩月明偸弄紫雲簫正宮夜半羊車過別院秋深鶴駕遙卻把閒情望牛女銀河烏鵲早成橋

又

悄悄深宮不見人倚門惟有石麒麟芙蓉帳冷愁長夜翡翠簾垂隔小春天逺難通靑鳥信瓦寒欲動白龍鱗夜深怕有羊車到自起籠燈照雪紋

京城春日

三月京城飛柳花燕姬白馬小紅車旌旗日暖將軍府弦管春深宰相家小海銀魚吹白浪層樓珠酒出紅霞蹇驢破帽杜陵客獻賦歸來日未斜

贈劉尊師

羽人推轉阿香車童子穿松入翠華天上賜衣沾雨露山中詩錦織雲霞瑤壇紫气秋橫劍石屋丹光夜走砂擬借茅君三白鶴乘風騎到玉皇家

訪掲曼碩祕書

城中車馬多如雲載酒問字無一人碧桃花開光艷艷硯池水暖波粼粼先生楷書白晝靜家童畫紙烏絲勻落紅滿地送客去十年不見江南春

采石懷李白

夢斷金雞萬里天醉揮禿筆掃鸞箋錦袍日進酒一斗采石江空月滿船金馬重門天似海靑山荒冢夜如年秪應風骨蛾眉妬不作天仙作水仙

登石頭

登臨未惜馬蹄遙古木秋髙萬葉凋廢館尙傳陳後主新碑猶載晉南朝年深輦路埋花徑雨壞山墻出翠翹六代興亡在何處石頭依舊打寒潮

題舒眞人北山樓觀圖

瑤花琪樹間霓旌十二朱樓接五城臺上吹簫秦弄玉云邊度曲許飛璚光流漢殿靑鸞舞霞擁函闗紫气明方丈蓬萊俱咫尺不須東望問長生

次韻送虞先生入蜀代祀

芙蓉仙掌座中低后土宵光手可齊澗道蹴云衣有潤蜀天漏雨石無泥岐山過馬應聞鳯陳寶停舟莫信雞揚馬大邦文物盛題詩須近艸堂西

寄句曲外史

霞佩翩翩出洞天當時彷佛見臞仙幾年海上張公子今日山中葛稚川滄海塵飛丹已熟玉堂人去榻空縣林間載酒來相覓乞寫丹經與世傳

寄王本中

王郎楚楚金閨彥五鳯樓前看鬭雞花外漏傳銀箭午日邊班退紫宮西吟詩月白傾盤露歸馬春紅踏錦泥應念棲遲江左客破牕燈火雨淒淒

次韻寄茅山張伯雨

句曲道人門不出幾時杖屨接殷勤春晴洗藥分泉去午睡烹茶隔竹聞山腳客行驚犬吠樹皮苔老結龍文三層臺上月如水半夜吹簫入紫雲

又

天際三峯翠色浮更於何處覓瀛洲也知方外神仙好不識人間兒女愁白犬吠人驚夜鬼珠簾捲雨入明樓掛冠何日尋髙隠竹杖芒鞋絕頂遊

過孫■﹝門外辛內﹞

將軍一去繁華盡池館長年鎖暮霞金穀東風只芳艸緑牕晴日自楊花鶯兒別去空歌榭燕子歸來無主家王气東南已消歇景陽宮沼夕鳴蛙

同吳郎飲道院

三月江南飛柳花松間童子臉如霞旋呼采石仙人酒來醉山陰道士家西日下城人影散東風吹馬帽檐斜吳郎今夜瓜州渡回首江頭月滿沙

病中夜坐

江樹花開午夜春緑香吹散隔簾云吟詩思苦家人罵搗藥聲髙鄰捨聞惟有工程飡白術亦無心事對紅裙消愁且喜樓西畔明月一池蛙亂喧

觀駕春遊

蕭韶風細入淸虛日暖旌旗捲復舒雙鳯曉開金翅扇六龍春駕紫雲車將軍斜插黃金虎丞相低懸碧帶魚遙想宮盤露珠滑江南渴殺病相如

又

日奏雲間紫鳯韶春隨天上柘黃袍仗前虎將千金斧馬上鷹兒五色絳獵士開弓黃犬壯宮官擊鼓紫駝髙侍遊亦有中書令七寶雕籠看緑毛

送僧還江西

病僧歲晚歸何處落日空山白雁聲洗缽欲辭揚子水買魚多上豫章城云深廬阜靑松老風細鄱湖白浪生更展諸方圖畫看髙低逺近互縱橫

寒夜卽事

枕邊漏水催更箭城下霜風動捲蘆寒夜繡簾人送酒小樓銀燭客提壺自憐今日江南夢猶認當年柳下壚又擬上年燈火夜扁舟載酒下姑蘇

招隠首山分韻得生字

龍飛鳯隠知何處今日空餘黃鵠名千古江山圍故國五更風雨入空城猿啼洞府暮云合花落祠堂春艸生何日結茅向靑壁抱琴坐石聽泉聲

殿試謝恩次韻

禦柳靑靑白玉橋無端春色暖宮袍蓬萊雲气紅樓近閶闔天風紫殿飄士子拜恩文物盛舍人贊禮旺聲髙小臣𨿽出江湖逺馬上聽鶯夢早朝

遊竹林寺

野人一過竹林寺無數竹林生白煙江左玉龍埋碧艸月明黃鶴下靑田樹衘宿雨藏山鷓花落春風老杜鵑何日來分云半榻故人不用買山錢

次韻送人還茅山

八十華陽洞裏仙朝回劍履禦階前丹砂出鼎無餘火白髮看經有太玄三月云江春似海九重金闕日如年歸來依舊茅山月道徳明言說五千

酌桂芳庭

桂枝秋露洗銀瓶醉裏題詩記答曾接竹池通丹井水隔松人誦蘂珠經茶香石鼎燒紅葉酒渴冰盤破紫菱一帶鐘山靑未了碧牕雲气護龍亭

賀內臺治書奉勅樹碑先塋

獬豸峩冠侍紫皇繡衣玉斧破炎荒江東丘壠雲山好天上文章雨露香句曲洞中天紫翠鳯凰臺上月淸光忠臣孝子千年意永刻丰碑不可忘

遊長幹寺

秦淮河上長幹寺松栢蕭蕭云日鮮故堠尙存銅雀瓦斷碑猶載晉朝年石壇旛影風吹動輦路磚花雨滴穿惟有長廊舊時月幾回缺後幾回圓

次韻

之子殷懃何處來淸談煮茗不論杯五更門外過風雨四月街頭買杏梅喜客有情牕動竹吟詩無興硯生苔君家白酒何時熟病起應須去不回

又

池塘過雨水生漪倚檻觀魚自悅怡長日似添詩有趣故人因爲病相知涼風忽過簾鉤動午箭初長刻漏移何處橊花照人面隔墻紅過兩三枝

又

江南三月踏殘芳白薴衣輕樹影涼曲巷銀燈先馬去誰家翠袖隔簾香細歌金縷鳴牙板新酒檀槽出玉漿臥病日長思往事買舟乘興過滄浪

廣平馬懷素寓居姑蘇雨中見過

湖海相逢若弟昆丈夫志气共誰論江山如此苦多夢風雨蕭然忽過門爲客尙嫌吳俗薄哦詩久別楚音存明朝北固樓中去共聽江聲倒百樽

送人之金陵

江城積雨開新霽行李蕭蕭去逺坰千古風光鬢邊白六朝山色馬頭靑秦淮月出潮初上蕭寺鐘聲酒半醒莫唱當時後庭曲殿臺衰艸自飛螢

寄良常伯雨

良常道士人不識終歲看山不下樓隔屋書香開酒甕捲簾樹色入茶甌云深石磴麋鹿下月黑花崖猿鶴愁安得飄然出塵鞅長年送別若爲遊

奉次參政繼學王先生海南還桂林道中韻

空山幽響落林柯蠻犬呶呶吠碧蘿大庾嶺頭三月盡郁孤臺下幾人過檳榔雨過鳩鳴急薜荔云深猿嘯多幾度裁詩寄相憶江南如此柰愁何

無題

爲客三年海上洲故鄕何處瘴云稠數千里外蠻人域十八灘頭過客舟時有山禽呼姓字或從海鳥作朋儔故人珂佩周旋處紫殿風淸十二樓

南安道中

筍輿初下上江船無數靑山入枕邊幾處猿啼愁入瘴五更雞叫夢朝天不堪歲月如流水賴有文章似湧泉歸日鄕人問何往雲從海上覓神仙

章貢道中

多情明月落船傍萬里孤城望帝鄕客裏已無金馬詔篋中猶有賜衣香嶺南地濕家山暮天上風微殿閣涼憶得當年曾夜直玉龍銀箭漏聲長

吉安道中

西風吹雁不成行萬里孤舟下夕陽度峽冷風攲客帽捲簾涼月落琴牀江湖水滿鷗偏樂花柳春深馬正忙又看靑原山色好故鄕歸計喜相將

采石漫興

誰記將軍亡國時江東父老鬢如絲古今天塹幾千里南北樓船百萬維中國一蜚傳箭檄前朝謾有渡江碑太平到處山如畫暖日晴風揚酒旗

次韻登淩歊臺

山勢如龍去復回閒雲野望護崇臺離宮夜有月髙下輦路日無人往來春色不隨亡國盡野花只作舊時開斷碑衰艸荒煙裏風雨年年上緑苔

過姑熟懷陳行之教授

經過姑熟多佳趣卜築黃花老亦佳白髮故人田負郭靑驄遊子客爲家郡齋檐雨閒棊子官路山風過楝花自笑欲歸歸未得裁詩相憶墨翻鴉

宿靑陽雲松臺

九老排云獨擅尊眾山拱戴似兒孫石房仙去神光現洞府龍歸雨气昏上古幾年埋地軸至今九柱插天根何時身在層峯頂手把丹書扣帝閽

又

縣門遙接九華山日日天開圖畫看雲气曉連銅篆濕翠光晴鎖硯池寒人間官府紅塵馬天上神仙白玉盤髙臥雲松定何日仰扳北斗夜闌干

過五溪

萬壑泉聲下五溪小涼天气下溪時相逢橋上無非客行盡江南都是詩苦雨最嫌鳩喚急愛山不厭馬行遲幾時宿向華峯頂露月蕭蕭生桂枝

九華山題石潭驛

馬上行人看九華飄飄髙斾倚天涯排空峭石生玄筍落日奇峯掛赤霞仙掌九秋擎露屑天河半夜礙星槎雲中五老應招手喚客來遊太乙家

寄中曹學士除浙江財賦總管聞至姑蘇

錢塘西府曹學士飲酒吟詩亦快哉閒醉時遊虎丘寺浩歌獨上姑蘇臺一生好客黃金去百歲催人白髮來藉藉聲名滿天下朝廷今日肻遺才

夢登髙山得詩

登髙逺望四山齊何處風流杜牧之白薴曾聽松下唱紫簫還向月中吹野雲雨過無行迹芳艸春深有斷碑夢裏勝遊閒記得翠微髙上寫烏絲

又

杖藜踏破碧崔嵬夢裏淸遊樂未回萬壑泉聲松外去數行秋色雁邊來文章小杜人何在風雨重陽菊自開山路云深行客倦竹雞飛上獨春臺

石門懷舜咨夜坐

道人掛劍丹陽去欲入茅山恐未曾飛去難尋云外鶴歸來獨禮斗前燈夢回洗缽分秋水酒醉敲壺碎夜冰獨有江東未歸客西風詩骨瘦崚嶒

建徳道中

泉作溪流石作橋桑麻成壠接東饒雞鳴犬吠人家近水轉峯回驛路遙虎嘯樹林風獵獵人行弓箭馬蕭蕭多情一片吳天月夜夜相隨伴寂寥

寄湖南張子壽以西臺禦史拜前職素有退志故舉兼善勸之

初拂繡衣來日下又持憲節駐湖邊鐵冠晴雪照荊國羽扇淸風掃瘴煙客館如聞鷓鴣語鄕程好買洞庭船狀元禦史今何學已過揚州看月圓

大同驛

題詩灑墨江東驛筆力猶能挽怒濤飛騎將軍朝出獵打門縣吏夜催徭天髙路逺心如水夜永愁多獨過橋卻憶玉堂諸學士鳯池東畔佩聲遙

答茅山道士見寄

道人自有愛山癖蠟屐平生幾兩穿七竅冷云秋噴竹一琴明月夜調弦山中紫府茅君宅肘後丹方許史傳短褐擬尋黃犢出長鑱斸雪早春前

酬張伯雨寄茅山誌

恨余未識茅君面喜得茅山道士書燈外雨聲那厭聽風前石發豈堪梳碧牕雲气寒生楮淸室丹珠夜繞廚夢到層臺夜披捲桂林風動月疎疎

奎章閣觀進皇朝經世大典

文章天子大一統館閣詞臣日纂修方丈奎光懸祕閣九重春色滿龍樓門開玉鑰蕓香動簾捲金鉤硯影浮聖覽日長萬幾暇墨花流出鳯池頭

西宮春日

九重五采金銀闕冠帶將軍盡羽林上苑春鶯隨柳囀西宮午漏隔花深天開閶闔收金鎖簾捲奎章聽玉音白髮儒臣賣詞賦長門應費萬黃金

登鳯凰臺

梧桐葉落秋風老人去臺空鳯不來梁武臺城芳艸合吳王宮殿野桃開石頭城下春如水燕子堂前雨長苔莫問人間興廢事百年相遇且銜杯

京師春夜呈宋禮部

柳色無端染翠裙官街車馬去紛紛鶯花禦苑春多少漏箭宮壺夜幾分金縷悠揚燕市月玉簫繚繞鳯樓云太平天子恩如海亦遣餘音客枕聞

送王習靈新授宗師朝京

玉佩珊瑚下界聞天風吹動碧橊裙劉郎跨鶴遊三島王子吹簫到五云花洞夜深傳玉印石壇月黑禮茅君若逢天上吳夫子應有丹砂肻我分

飛鳴宿食雁

年去年來年復年帛書曾達茂陵前影連薊北月橫塞聲斷江南霜滿天雨暗蘆花愁夜渚露香菇米下秋田平生千里與萬里塵世网羅空自懸

寄新原林道士

我識華陽林道士步虛空裏帶淮腔幾年掛劍茅君洞一夜渡船揚子江醉酒慣眠松下石題詩愛近水邊牕仙家白鶴養無數不惜人間借一雙

遊鐘山

驄馬穿雲到上方南巡輦路碧苔荒禪僧白晝看竹殿山鬼黃昏避禦牀云冷夜深龍在缽日長時有虎巡廊小桃十月開如錦猶帶前朝雨露香

登北固城樓

醉拍闌干起白鷗登臨不忍古今愁六朝文物隨流水三國江山獨倚樓禿鬢涼風吹木葉孤城落日下簾鉤海門不管前朝事猶送寒潮打石頭

鶴林僧送竹筍

椶鞵桐帽走風雨正是山僧送筍時夜月不畱棲鳯影春雷失卻化龍枝從來不識葛藤味此去方參玉版師老子胸中冰雪滿歲華晚節更相期

遊鐘山

林影扶疎護碧苔肩輿上下路縈回潮聲萬壑松風過雲气滿樓山雨來梁武廟荒春艸冷荊公墓在野棠開百年感慨成何事且進生前酒一杯

陪張禦史遊鐘山

烏府仙人獬豸冠淸遊喜得共儒酸鵑花過雨幹巖淨驄馬穿雲六月寒山鬼每驚詩句險客懷惟愛酒杯寛一時佳興千年遇莫作浮生半日看

和同舉觀志能還武昌

短衣匹馬走江漢山川歷歷何雄哉漢陽城髙鼓角動洞庭水深鴻雁來雪消巴蜀浪翻屋黃鶴磯下聲如雷是時立馬夜呼渡淸江苦竹聞猿哀

題半山寺

今日偶成林壑趣淸幽恨未得從容龍歸石洞半山雨潮捲天風十里松春路泥深多滑馬晚樓霧重只聞鐘荊公舊隠知何處回首蒼茫第幾重

江城翫雪

雪正紛紛客倚欄長江風急吼天闗幹重鐵甕成銀甕一夜金山換玉山舟子迷歸寒浦外衲僧疑在白雲間曉來霽日髙林照好景依然悅我顏

遊金山

約客同遊買渡船閒觀古剎禮金仙山中好景無多地天下知名第一泉佛閣齊云浮海嶼客帆過寺帶風煙當年郭璞因何事來葬江心作浪傳

平望驛道

左帶吳松右五湖人家笑語隔菇蒲風濤不動魚龍國煙雨翻成水墨圖越客臥吹船上笛吳姬多倚水邊壚鑑湖道士如招隠一曲他年得賜無

送王禦史

驄馬如龍玉作鞭江頭下馬上官船承恩不比尋常輩入諫頻瞻咫尺天艸滿畬田多戰骨花飛驛路少人煙憲臺自是淸髙甚時事闗心易白顚

題玄妙觀玉皇殿

虛空臺殿枕層岑木杪丹梯起百尋花落鳥啼靑竹裏客來犬吠白雲深松壇晝日移幢影石室天風送鐸音老鶴如人牕下立閒聽羽士理瑤琴

復題平望驛

秋雨黃華下九天又隨歸雁過吳川荒村有火夜投宿野渡無人秋放船中酒不堪連夜飲思家無柰五更前歸來卻被靑山笑萬丈黃塵兩鬢煙

雁門集卷二

●欽定四庫全書

雁門集卷三

﹝元﹞薩都拉撰

過紫薇庵訪馮道士

道士愛幽居年來一事無盆池新過雨石上種菖蒲

又

山中華蓋洞石气冷蕭蕭不見眠云客惟逢避雨樵

又

研珠滴露淸自點太玄經盡日無人到小窓蘭葉靑

雪霽過淸溪題道士江野舟南館

孤舟橫野水門外雪晴初白日莫放鶴靑溪閒釣魚

又

江南正月半猶自有梅花踏雪去何處靑溪道士家

過髙郵射陽湖雜詠

飄蕭樹梢風淅瀝湖上雨不見打魚人菇蒲雁相語

又

秋風吹白波秋雨鳴敗荷平湖三十里過客感秋多

又

野鶴如人長迎風理毛羽獨立秋雨涼人來忽飛去

又

雨濕鼓聲重風勻湖面平官船南北去帆影掛新晴

又

白鷺愛秋水獨立仍自行得魚固偶爾驚飛亦常情

又

秋水落紅衣秋波日瀟灑不見采蓮人惟逢捕魚者

又

霜落大湖淺漁家懸破罾此時生計別小艇賣秋菱

又

捕魚湖中水賣魚城市裏夫婦一葉舟白頭共生死

又

大罾一丈闊小舟一葉輕相傳子與孫終古無人爭

病中雜詠

十日九風雨深秋獨閉門積陰須自散倚杖望朝暾

又

爲客家千里思歸月滿樓木樨開欲盡病裏過中秋

又

門系靑驄馬多應問病人小官好疎散莫訝懶衣巾

又

病形如瘦鶴照影向淸池自有衝霄志遊魚莫見疑

又

風葉髙下落秋砧逺近聞天涯多病客倚杖看孤云

又

陶令貧無酒郎言菊也無家僮燒柿葉鄰捨送茱萸

又

多病東廳客深秋出幕遲芙蓉開也未葉上好題詩

次韻與徳明小友

煙雨短篷水口人家亂石山前送別莫忘今日相逢知在何年

又

莫笑風飡水宿暫離馬足車塵兩岸好山送客一江細雨歸人

舟中題畫卷

兩岸好山如畫丹崕翠壁樓臺愛殺南閩風景小官何日歸來

雪中渡江過山飲暘谷簡上人房

聞說山中新酒熟野人乘興過江來小牕無處看春色一樹梅花雪裏開

又

山酒吹香出小槽燈前痛飲污靑袍夜深夢醒知何處老鶴一聲山月髙

京口城南次集

野薺花開春欲盡山櫻子落雨初晴酒醒騎馬踏花去門外綠陰無數生

又

雨深綠葉櫻桃肥日長靑艸蝴蝶飛江南三月春欲盡白馬王孫遊不歸

憩奉眞道院

落花風揚步虛聲翠艸玄芝爛漫生過客不知春早晚午窓晴日睡聞鶯

對客

石橊花開光照屋胡桃葉大陰滿簾焚香終日對客坐時有白雲來纖纖

過揚州

買舟南浦秋聞雁呼酒西窓夜剪燈何處玉簫天似水瓊花一夜白如冰

宿淮南長蘆寺

栁花漠漠春歸寺蘆葉靑靑晚渡江屋角松聲撼風雨道人一夜不開牕

宿化閣渡口阻風

江船日午無人渡渡口人家盡不罾卻憶吳姬新壓酒鐘山對岸是金陵

又

艇子渡江何日回石頭城下浪如雷淮南春色知多少一樹櫻桃帶雨開

又

客船伐皷春江暮水面魚龍出浪花今夜石頭城下泊買魚沽酒向誰家

瓜州阻風

渡口無人上野航白頭危浪自衝撞東風三日不肯住吹送栁花飛渡江

題界首驛

淸气撲人湖面水幽聲到耳樹頭風人家蠶老櫻桃過恰似淮南四月中

又

平湖過雨天開鏡落日放船人打魚野老栁陰沽秫酒行人馬上寄家書

渡淮卽事

楊花點點衝帆過燕子雙雙掠水飛淮上漁人閒不得船頭對結綠簔衣

西宮卽事

九重五色金銀闕冠帶將軍盡羽林白髮儒生才進講西宮午漏隔花深

又

退朝西殿承平日一片春云奏鳳笙白面內官供玉食卻將黃帕覆銀鐺

還臺偶成

髙低栁絮飛渡水紅白桃花開滿枝自笑江南無用客一春無事只題詩

又

踏雪歸來過早春沈沈臺府隔紅塵東風吹綠靑溪栁馬上輕寒不著人

題冶城道士稽秋山捲

不見冶城稽道士云深無處訪仙蹤夜聞老鶴行枯葉知在秋山第幾重

余與觀志能俱以公事赴北舟至梁山泊時荷花盛開風雨大至舟不相接遂泊蘆葦中余折蘆一葉題詩其上寄志能

題詩蘆葉雨斑斑底事詩人不柰閒滿濼荷花開欲徧客程五月過梁山

春詞

深宮盡日垂珠箔別殿何人度玉箏白面內官無一事隔花時聽打球聲

秋詞

淸夜宮車出建章紫衣小隊兩三行石闌干畔銀燈過照見芙蓉葉上霜

上京卽事

一派簫韶起半空水晶行殿玉屛風諸工舞蹈千官賀齊捧蒲萄壽兩宮

又

上苑棕毛百尺樓天風搖拽錦絨鉤內家宴罷無人到面面珠簾夜不牧

又

行殿參差翡翠光朱衣花帽宴親王繡簾齊捲燻風起十六天魔舞袖長

又

中官作隊道宮車小樣紅靴踏軟沙昨夜內家淸暑宴禦羅涼帽揷珠花

又

大野連山沙作堆白沙平處見樓臺行人禁地避芳艸盡向曲闌斜路來

又

院院翻經有咒僧垂簾白晝點酥燈上京六月涼如水酒渴天廚更賜冰

又

祭天馬酒酒平野沙際風來艸亦香白馬如雲向西北紫駞銀甕賜諸王

又

牛羊散漫落日下野艸生香奶酪酣捲地朔風沙似雪家家行帳下氈簾

又

紫塞風髙弓力彊王孫走馬獵沙場呼鷹腰箭歸來晚馬上倒懸雙白狼

又

五更寒襲紫毛衫睡起東窓酒尙酣門外日髙晴不得滿城濕露似江南

再過梁山泊有懷觀志能

故人同出不同歸雲水微茫入夢思記得題詩向蘆葉滿湖風雨似來時

又

燈火官船夜睡遲滿湖風露襲人衣無端驚起沙頭雁明月蘆花各自飛

邵伯舟中

驚魚時出浪花雪短鬢涼吹水面風逺客行船秋色裏誰家吹笛月明中

題京口髙資包氏壁

肩輿曉踏新晴出山色靑靑上客衣昨日千林風雨過滿田白水鷺鷥飛

贈茅山道士胡琴月

茅山道士來相訪手抱七弦琴一張凖擬月明彈一曲桐花落盡曉風涼

送鏡中圓上人遊錢塘

西湖西畔三天竺古木蒼藤望欲迷遙憶道人禪榻夜月髙霜落聽猿啼

過贊善庵

夕陽欲下行人少落葉蕭蕭路不分修竹萬竿秋影亂山風吹作滿窓云

雲中過龍潭紫微觀訪道士不值

道人已跨龍潭鶴童子能煎雀舌茶一夜山中滿林雪客來無處覓梅花

將遊茅山先寄道士張伯雨

借騎白鶴訪茅君琪樹秋聲隔夜聞料得山中張外史開門先掃鶴巢云

登眾妙堂題商學士畫雨霽歸舟圗

大茅峯頂見日出煙樹雲林宿雨收萬里澄江淨如練卻從天際識歸舟

紫微觀道士馮友直與予同宿苗閣次日予過元符宮友直同僧安上人過五云觀寫詩贈友直

道人采藥出山遲菌閣秋寒襲羽衣半夜忽聞孤鶴語五云相伴一僧歸

同伯雨遊凝神庵因觀宋髙宗賜蒲衣道士張達道白羽扇

晴日赤山湖水明湖中山影一眉靑蒲衣道士無人識羽扇年多落鳳翎

茅山玄洲精舍有道士號紫軒又號木通生白日坐解遺書其徒許道民者至今坐墻尙存爲題其捲

白日飛升淩紫煙靈書猶許道民傳玄洲精舍無多地夜夜火珠光燭天

同禦史王伯循時除廣東僉事濟揚子江余除燕南照磨

落葉正飛揚子渡行人又上廣陵船過江載得秋多少老雁一聲霜滿天

九日渡淮喜東南順風

靑旗紅字映河濵九日人家物色新渡口客船爭貰酒斫魚列紙賽河神

又

東南風送渡淮船過雁聲寒水接天落日紅霞收未盡澹雲微月出東邊

春日鎭陽栁溪道院

城外靑溪出洞門道人歸去日長曛栁花滿地無人掃隔水遙看是白雲

過鎭陽城南觀音院

栁色暗藏溪上寺露華偏濕水邊僧門前天暝荷花滿出水遊魚夜戲燈

寄奎章學士濟南李漑之

山東李白似劉伶投老歸來酒未醒天下三分秋月色二分多在水心亭

又

笑擲金龜上酒船不須圖像在淩煙碧羅衫色烏紗帽便是開元李謫仙

過獻州

西風老樹昬鴉集落日荒城暗雨崩寂寞斷碑秋艸裏路人遙指獻王陵

補題淮西送王仲和從事詩卷

百年馳馬苦匆匆水落烏江楚廟空眼底山川猶歷歷淮南舊夢雨聲中

題李漑之送別詩卷

淸平三曲動明皇四海知名李白狂把酒探春送行客揮毫字字栁花香

將入閩趙郡崔好徳求題輿地圗

月輪西轉日生東四海車書總會同騎馬出門天萬里山川長在別離中

黃河舟中月夜

十丈雪帆拂斗杓星槎風急浪花飄夜深露冷銀河近臥聽天孫織絳綃

阻風南露筋過羅漢寺登樓看山茶

野寺尋春酒未醒不知幾日過淸明小闌干外東風急一樹山茶落晚晴

夜宿金山題金山圖

逺人夜宿金山寺坐對畫圖如夢中剪燭題詩雲气裏不知身已在龍宮

春日過丹陽石仲和宅會茅山道士石山輝

杏花一夜雨聲寒酒醒丹陽幾日還卻遇茅君三白鶴借騎一隻到三山

登姑蘇臺

閶門楊栁自春風水殿幽花泣露紅飛絮年年滿城郭行人不見館娃宮

又

野水滿城飛燕子誰家小艇載吳姬姑蘓臺上一樽酒落日昬鴉無限悲

入閩過平望驛和禦史王伯循題壁

廣陵城裏別匆匆一去三山隔萬重日暮江東寄相憶欲臨秋水剪芙蓉

宿長安驛

壩北壩南河水平客船爭纜水雲腥鄕音吳越不可辧燈火黃昬如亂星

又

水面微風動楊栁客船吹笛月明中逺人江海多歸思臥看流星度水東

釣臺夜興

仙茶旋煮桐江水坐客遙分石壁燈風露滿船山月上夜深獨對釣臺僧

早發釣臺

山頭鐘響不聞雞重露翻鴉滿樹啼艇子釣臺東畔發月輪卻在釣臺西

蘭溪舟中

水底霞天魚尾赤春波綠占白鷗汀越船一葉蘭溪上載得金花一半靑

泊江家步無月同孟志學小酌溪上

把酒無從邀月色共君且復聽灘聲夜深燈影靑溪上魚尾搖船亦有情

又

蘭溪春水似蒲萄越女如花壓小槽今夜共君溪上醉直須溪月照宮袍

黃亭驛曉起

積雨莓苔上壁靑曉寒山館夢初醒鷓鴣聲裏流年渡自是行人不忍聽

和經歷楊子承曉發山館

夢回山館月西斜曙色千峯動紫霞杜宇一聲山竹裂鷓鴣飛上野棠花

石林卽事

三山幕府無公事多病郎官懶出門老鶴喚回童子睡石盆新雨長蘭孫

又

蒲扇屏山紫竹牀嶺南五月似秋涼硯池風動云生石簾外雨蘭吹濕香

題屏風

海國夜涼星亂垂石林逋客未眠時滿簾月色吹輕霧白露無聲下竹枝

獨坐恭和堂

東閣髙懸如道院人言幕府最淸嚴印封不動坐終日滿樹梅花雨一簾

閩城歲暮

嶺南春早不見雪臘月街頭聽賣花海國人家除夕近滿城微雨濕山茶

經歷司暮春卽事

隔樹幽禽送好音沈沈幕府似雲林小盆幾个山茶落桃葉滿簾春雨深

又

霞飛海燕拂簾過風捲魚鱗剪綠波閒倚石闌數春事滿池紅雨落花多

贈道士陳華隠

早年濯足東海水去臥華峯頂上云收得九秋仙掌露歸來酌獻武夷君

題淮安王氏小樓【並引】

岊山王氏小樓獨占淮安一勝予嘗以迎錢至此登斯樓漫成四絕模冩其槪後之來者其興無窮

江水粼粼鴨綠新江頭日日送行人南來北去年年事岸艸汀花自在春

又

拂曉樓牕一半開樓前昨夜浪如雷滿江梅雨風吹散無數靑山渡水來

又

江月滿樓江水澄胡牀據坐憶吾曽解吟如練澄江句未信玄暉獨擅能

又

雪滿寒江壓酒旗江南無處不堪題小舟載得梅花去渡領春風過水西

題畫竹

小雨春池濕鳳毛天孫深夜織鮫綃何人更立湘江水獨倚燻風憶舜韶

彭城雜詠呈廉公亮僉事

亞父冢前春艸齊楚王城上夕陽低黃鶯不解興亡事飛過海棠枝上啼

又

城下黃河去不回四山依舊畫屏開無人念得登臨意獨上將軍戲馬臺

又

雪白楊花拍馬頭行人春盡過徐州夜深一片城頭月曽照張良案上籌

又

何處春風燕子樓斷碑落日古城頭畫眉人逺繁華歇無數逺山生暮愁

又

歌扇搖風噀酒香舞裙今日動鵝黃栁邊今夜孤舟發水逺山遙空斷腸

寒食馬上

道傍楊栁已棲鴉幾度春深未到家城北城南幹樹雪行人馬上看梨花

燕京作

落月西牕聞禁鍾夢回逺客立雲龍江南飛盡千株雪辜負梅花過一冬

奎章閣感興

奎章三月文書靜花落春深鎖閣門玉座不移天步逺石碑空有禦書存

又

花落春深似去年無人再到閣門前當時濟濟誇多士爭進文章乞賜錢

京城立春

燕姬白馬靑絲韁短衣窄袖銀■﹝革登﹞光禦溝飲馬不回首貪看栁花飛過墻

九日遇雨

佳期不負到重陽細雨濃陰又可傷試問東籬何處賞有花無酒惱人腸

客中九日

寥落天涯歲月賒每逢佳節苦思家無錢沽得鄰家酒不敢開牕看菊花

又

佳節相逢作逺商菊花不異故人鄕無錢沽得鄰家酒一度孤吟一斷腸

雪中妃子

梁王宴罷下瑤臺窄窄紅靴步雪來疑是陽和三月暮楊花飛處牡丹開

初夏淮安道中

魚蝦鱗鱗初出网梅杏靑靑已著枝幾樹棠花初著雨行人四月過淮時

過石子岡

霞光日落紅穿樹山色雨餘靑近人便好拂衣入山去解鞍辭卻馬頭塵

次王叔能侍禦史

龍蛇偃蹇出墻陰五色春云態度深臺閣文章散淸气月明山館夜蕭森

醉起

楊栁樓心月滿牀錦屛繡褥夜生香不知門外春多少自起移燈照海棠

宮詞

駿馬驕嘶懶著鞭晚涼騎過禦樓前宮娥不識中書令借問誰家美少年

衰栁

淸涼亭上幾株栁霜夜涼風下夕陽依舊明年二三月小金山上看鵝黃

戲友人

毘陵公子醉醺醺白面迎風向酒痕幾度小紅樓上月有人銀燭掩重門

宴回

兩行老栢參天翠銀燭靑驄禦史回深夜酒闌人散後獨畱明月照霜臺

約友遊西峯不至

仙人約我峯頭去欲去峯頭看白雲一夜白雲峯下宿曉來散作雨紛紛

太平驛卽事

驛鼓髙懸使者稀溪云斷續樹參差日斜山畔無人語獨立西風數桂枝

過光孝寺

秋日畱題翠壁層出山聊近在山僧肩輿又上沙頭渡隔水人家兩岸燈

臨丹靑閣

飄然身在紫芝峯翠壁丹崖有路通傑閣淩煙欲飛去亂山無數夕陽中

黃河

斗杓照水半垂天水气漲天如白煙南北櫓聲爭上下月中聞鼓避官船

沛尉蔣景山沛簿趙伯顏送予金溝月夜別去有懷

公子將軍兩少年繡衣白馬杏花天醉中送客歸城暮回首金溝月滿船

次繁昌邑宰梅雙溪韻

矍鑠繁昌宰曽充觀國賓儒冠猶破帽禮服尙垂紳澹泊心無愧淸臒目有神老隨朱紱貴驚見白頭新撫字三年政歌謠百里民

題進士索士巖詩卷士巖與餘同榜又同爲燕南官由翰林編修爲禦史臺掾兼經筵檢討除爲燕南廉訪經歷

憶昔登天府文華萃帝鄕俊才魚貫列多士雁成行寶劍懸秋水驪珠耿夜光三場如拾芥一箭已穿楊上策師周孔蜚聲陋漢唐鳳池開禦宴虎榜出宮墻賜笏丘山重恩袍雨露香天花皆剪翠法酒盡封黃冠蓋遊三日聲名滿四方歷階超宰輔捧表謝君王第甲分三館鐫碑立上庠曲江嘉宴會合席盡才良契誼同昆弟比和皷瑟簧誓辭猶在耳離思各驚腸臺閣需材器儒林作棟梁超遷烏府掾輝映繡衣郎迫晏封幾事平明出奏章日披墳典舊時念簿書忙檢討超經幄論思近禦牀聖朝稽古道日暮下回廊羇旅燃薪桂長吟出錦坊弱妻貧且病羸馬瘦仍僵窮巷回車轍空廚泛酒漿故人傳奏目請便趣行裝皇極三臺重燕南各道昌承恩辭魏闕攬轡去恆陽曉幙芙蓉露秋空柏樹霜諸司循直矢羣吏肅宏綱漢水浮神馬岐山出鳳凰行須冠獬豸已見走豺狼慚愧蓬蒿翼乘風亦下翔

送丁太初赴永嘉學正十八韻

國學崇儒代人材絕妙年風雲千里駿日月九重天翰苑司掄選中書屬次銓光榮毛義檄奮發祖生鞭學廣儒官制書傳子弟員宦情依冷掾官舍擁寒氈筮仕無踰此如君更穎然永嘉今永郡多藝夙多賢咨訪兼畱意英髦孰接肩舊家疑寂寞遺業想流傳會看聲華盛應知徳業全髙情何特達朦目共周旋春著花間屐秋乘栁下船篇章微點染山水自淸妍薦豆登霜柚充廚載海鮮洞簫吹月下玉樹立風前已作魚龍變何嫌雨露偏羣公爭薦進拭目著騰騫

雁門集卷三

●欽定四庫全書

雁門集卷四

﹝元﹞薩都拉撰

過洪

奔流激長川百折怒未已長年與水爭退尺進才咫艱哉力舟子觀可悟至理

和韻題石城峭壁

離宮長蓬蒿畫棟落花彩翠華不復遊空餘石城在馬蹄踏雲霞鳥聲隔煙靄老僧喜客來山中深似海

偕楊善卿丘以敬劉載民遊法云寺以色卽是空分韻得卽字

駕言招提逰系馬日之夕黍酒濃滴珠松風暗籠漆朝士晝鳴珂山僧夜飛錫鳳臺錦袍人可望不可卽

病中寄卽休上人

牀頭藥裹列門外芳艸榮庭閒午陰轉睡覺餘香淸曹吏日三謁幽鳥時一鳴豈不好馳逐但恐勞吾生

經姑蘇與張天雨楊廉夫鄭明徳陳敬初同遊虎丘山次東坡舊題韻

孤峯峙平疇松杉夾飛嶺古劍池獨奇兩壁揷天井晃疑將軍拜靈泉奔老耿深惟著蛟螭淨莫容虯黽昔試盤陀鋒斬斵尋尺礦兆瘞銀鳬多气結金虎猛至今王霸業堪笑未全騁何如吾同逰俯仰無少哽小吳不滿目坐覽三萬頃風髙塔鈴語日昃蘿衣冷香積餉醍醐法喜得雋永嗟嗟蛾眉僊嘗來弄光景蹤迹畱雪泥宇宙寄泡影九京倘可作當爲折簡請

立秋登烏石山和幕府楊子承韻

海國山四圍繁華坐消歇樓觀沈夕陽鴻雁下秋色水邊無麗人石上存古刻感此莫歸遲秋露滿山白

車簇簇

李陵臺西車簇簇行人夜向灤河宿鄰家美酒斗十千下馬飲者不計錢靑旗搖搖出華表滿堂醉客俱年少捧杯小女歌竹枝衣上翠金光陸離細肋沙羊成體薦共訝髙門食三縣白髮從官珥筆行毳袍衝雨桓州城

白翎雀

淒淒幽雀雙白翎飛飛只傍烏桓城平沙無樹巢弗營雌雄爲樂相和鳴君不見舊日輕盈舞紫燕鴛鴦鎖老昭陽殿風暄芍藥春可憐露冷芙蓉秋莫怨

淩波曲

吳蠶入繭雙鴛綺繡縷團花金鳳尾昔時啼艷曉妝慵滿眼春嬌扶不起昔時解帶羅襪松玉尖微露生春紅翩翩白練輕舒捲筍萚初翻宮樣軟三尺春云入手輕一鉤新月淩波淺象牀舞罷嬌無力雁沙踏破參差迹金蓮窄小不堪行獨倚東風玉階立

吳姬曲

皎皎紅羅幕髙髙碧雲樓娟娟一美人炯炯露雙眸郎居栁浦頭妾住鶴沙尾好風吹花來同泛春江水

洞房曲和劉致中員外作

峭寒暗襲云藍綺鮫帳愔愔夜如水美人骨醉紅玉軟滿眼春酣不忺起幽禽關關喚霜曙金壁屠蘇溢香霧有生只合老溫柔璧月長教掛璚樹鴛鴦同心暗中結滿意芳蘭暖紅雪癡雲騃雨自年年不管人間有離別

漢宮早春曲

女夷鼓吹招搖東羲和馭日騎蒼龍金環寶勝曉翠濃梅花飛入壽陽宮壽陽宮中鎖香霧滿面春風吹不去鞭卻靈鰲駕五山芙蓉夜暖光闌干雞人一唱曉星起四埜天開春萬里

新夏曲

紅泣香枯怨流水夜放籜龍千尺尾風生宮樹曉層層涼綠一簾收不起煙幹寶鴨白晝淸祝融緩轡行且停薔薇花深霧冥冥碧窓睡起香滿肱

醉歌行

艸生金穀韓信餓古來不獨詩人窮今朝有酒且共醉明日一飲由天公紅樓弟子年二十飲酒食肉書不識嗟予識字事轉多家口相煎百憂集乃知聰明能悞身不如愚魯全天眞百年簡憲曽何畏一日禮法能殺人賢愚千載同一朽我爲君歌君拍手流芳遣興不必論且盡樽前一壺酒

鬻女謡

揚州裊裊紅樓女玉筍銀箏響風雨繡衣貂帽白面郎七寶雕籠呼翠羽冷官傲兀蘇與黃提筆鼓吻趨文場平生睥睨紈袴習不入歌舞春風鄕道逢鬻女棄如土慘淡悲風起天宇荒村白日逢野狐破屋黃昏聞嘯鬼閉門愛惜冰雪膚春風繡出花六銖人誇顏色重金璧今日饑餓啼長途悲啼淚盡黃河幹縣官縣官何爾顏金帶紫衣郡太守醉飽不問民食艱傳聞關陜尢可憂旱荒不獨東南州枯魚吐沫澤雁叫嗷嗷待食何時休漢宮有女出天然靑鳥飛下神書傳芙蓉帳暖春云曉玉樓梳洗銀魚懸承恩又上紫雲車那知鬻女長欷歔願逢昭代民富腴兒童拍手歌康衢

練湖曲

練湖七月涼雨通白水蕩蕩芙蓉紅芙蓉紅盡早霜下鴛鴦飛去何匆匆茜塘女兒弄輕碧鳴榔聲斷無消息淸波小藻出銀魚落日吳山秋欲滴望湖樓上云茫茫鳥飛不盡靑天長丹陽使者坐白日小吏開罌宮酒香倚闌半醉風吹醒萬頃湖光落天影掛冠何日老江南短褐綸巾上魚艇

終南進士行和李五峯題馬麟畫鐘馗圗

老日無光霹靂死玉殿咻咻叫陰鬼赤腳行天踏龍尾偸得紅蓮出秋水終南進士髮指冠綠袍束帶烏靴寛赤口淋漓吞鬼肝銅聲剝剝秋風酸大鬼跳梁小鬼哭豬龍饑嚼黃金屋至今怒气猶未消髯戟參差努雙目

桃源行題趙仲穆畫

長城逺築阿房起黔首驅除若螻蟻誰知別有小乾坤藏在桃花白雲裏桃花重重開白雲洞門鎖住千年春男耕女織作生業版籍不是秦家民桑麻雞犬村村屋流水門墻映花竹無端漁父綠蓑衣帶得黃塵入幽谷主人迎客坐茅堂共話山中日月長但見花開又花落豈知世上誰興亡明朝漁父歸城市回首雲山若千里再來何處覓仙蹤恨滿桃花一溪水回

風波弔孔明先生

大江東流日夜白已矣英雄不堪說朔風挾雨過江來猶向磯頭濺腥血漢家神气四海搖姦雄賊子相貪饕二龍雌雄尙未決將軍戰骨如山髙先生謀略滿懷抱坐視狂塵不爲掃若非蜀主三顧賢終只如龍臥南畆仰天一出摧姦鋒綸巾羽扇生淸風許君義气肝膽裂兵樞盡在掌握中赤壁樓船滿江夏伏劍登壇惟叱吒忠心耿耿天必從烈火回風山亦赭可憐一炬功未成將星已墜西南營力吹漢水灰未醒嗚呼天命何不平佇立磯頭盼吳越感慨令人生白髮先生𨿽死遺表存大義晶晶明日月

送王循伯禦史赴廣東僉憲時僕將回燕京

沙頭酒盡惜別離江波日色浮繡衣淸溪栁花白蕩蕩白下栁樹靑依依秋云雙騘嶺表去明月一雁燕南飛曲江水發願相憶莫遣鯉魚音信稀

髙郵阻風

離家十日得順風不卸蒲帆一千里忽然今日風打頭寸波寸水逆上流小兒造物不可惻昨日南風今日北黃郎束手篷下眠盡日閒看順水船順船得勢如馬走相望招呼不回首長風破浪我亦曽順逆偶爾非人能

淸明逰鶴林寺

靑靑楊栁啼乳鴉滿山爛開紅白花小橋流水過古寺竹籬茅舍通人家潮聲捲浪落松頂騎鶴少年酒初醒若將何物賞淸明且伴山僧煮新茗

題茅山梅石道士捲

華陽洞裏羅浮仙袖攜冰雪梅花篇玉堂道士字一尺紫淸老人詩四聨夫何題詠到疎懶日短天寒歲云晚獨憐空谷有佳人翠壁丹厓作屏板道人鶴氅顚倒披芒鞋踏雪夜深歸莫將鐡笛山頭吹只恐石裂梅花飛

北上別鄭文學

朔風吹散鴻雁羣郎君上馬气如雲繞街鞭影拂河漢毳袍貂帽文將軍扶桑日出馬上見金雞一聲天下聞靑燈細雨坐官舍遙憶江南鄭廣文

爲姑蘇陳子平題山居圗黃公望作

塵途宦遊廿年餘每逢花月滿幽居煙蘿犖確走麋鹿云壑窈窕通樵漁那如隠君不出戶讀盡萬卷人間書有生穹壤貴自攄布韋軒冕奚錙銖便當買山賦歸歟石田老我扶犁鉏

揚帆松江甚駛西望吳山快而有作

秋風秋水淸浮波片颿送舟如擲梭篙師絕叫鳬雁起但見流沫翔盤渦汀蘆雪舞花婆娑淥淨已消菱與荷靑山蹀躞奔靑騾倐忽過眼千羣多放情盍買鱸鄕鱸侑以滿酌金巨羅醉拍銅斗踏浪歌江行之樂其如何

中秋前二夜步至吳江垂虹橋盥潄湖渚而歸倚蓬望月淸興翛然因成數語

萬頃太湖風浪靜玻瓈倒浸虹蜺影瀼瀼露滴金波流一笻獨立秋云冷步回長嘯倚蓬窓月華正在靑雲頂

和韻三茒山呈張伯雨外史

碧桃花落蓬萊宮銀屛甲帳圍春風冰簾捲水玉堂靜白露滴月銀牀空仙人夜酌九霞酒手握北斗傾尊中梧枝落影鳳凰語幽韻彷佛臨蒼穹伐毛洗髓天地老火鼎夜出芙蓉紅呼龍洞口種瑤艸采藥忽遇松間童茆君自騎一虎去猶聞珂佩聲丁東武華山人三載別綠袍赤杖蒼髯翁淮南江上復相見落日淡淡天無窮明朝稽首渡江去楚水淸淺銀河通

再泊釣臺次鮮於伯機韻

富春山下桐江渡今古舟車南北路敢將一片利名心重宿髙人釣逰處客星去後無人住蒼山白水還朝暮沙鷗也解避紅塵見人飛上滄洲去

秋江泛棹琴樂圖

抱琴船頭爲誰鼓滿江秋色荻花浦神魚出聽掉尾舞曲中鴻雁起江滸帝子降兮木葉下【葉】

題蜀山驛

荒山孤館靜老樹凍雲低馬識來時路詩存舊日題郵亭一尊酒客枕五更雞到曉徵鞍發村村雪漲溪

宿因勝莊

薄莫雨初作客愁行路難長風吹短髮平地走驚湍雲气千山暝松聲五月寒小窓僧話久亦學坐蒲團

竹院亦幽雅參禪愧未能夢回僧枕雨花落佛龕燈風響過墻竹窓搖掛樹藤裁詩題素壁聊爾記吾曽

宿龍潭寺

客路靑山下僧庵綠水邊撞鐘驚鳥宿洗缽動龍眠未有林泉趣先尋粥飯緣上人喜畱客夜雨佛燈前

次龍潭壁間韻憶新之區謙二臺節

故人久不見悵望思遲畱客路愁山虎漁燈散渚鷗淸歌聞越調小艇入淮流江市𨿽蕭索人家酒可謀

勤勞賢使者官馬未曽閒夜醉誰家酒曉行何處山莫云畱客住落日望君還相憶尋詩處波濤洶湧間

江館寫事

曉市人煙合歸帆帶夕陽靑山到江盡白鳥去天長越女能淮語吳姬學楚妝棲遲未歸客猶著錦衣裳

謝龍江虛白上人雨中見過

山僧入城市歸路晚沈沈雨濕緇衣重燈明黒樹深泥途信行腳粥鼓急歸心應到松窓下新詩剪燭吟

用韻寄龍江

之子金山去梅天霧气沈海風吹浪急江雨入樓深火盡無茶味更長過燭心明朝好晴色應是寄新吟

鐡塔寺寫懷

蕭條冶城寺杖屨日登臨古木涼風急空山落葉深夜燈明鐡塔秋雨暗松林衲子淸逰處閒來獨自吟

漫興

去歲干戈險今年蝗旱憂關西歸戰馬海內賣耕牛元老知誰在孤臣爲爾愁西風吹短髮落日倦登樓

賀陰君錫封贈

奕世陰家子居官邁等倫妙年全至孝余祿養慈親致敬歸榮早推恩勑署新彩衣映萱艸日日北堂春

夏日遊鶴林寺

病餘乘野興來扣了翁房竹筍迸出地花枝垂過墻雨聲鳴客枕雲气暗僧堂歸路馬啼滑風吹酒面涼

賀丘郡博持敬新修鎭江儒學

孔門新壯觀化雨過南徐紫殿風鳴鐸靑燈夜讀書杏壇翔彩鳳芹沼躍銀魚館下諸生意如逰小石渠

花山寺投壺

落日花山寺秋風鐡甕城野人歡訟簡稚子說官淸系馬巖花落投壺山鳥驚興闌山下路相送晚鐘鳴

次韻答奎章虞閣老伯生見寄

衮軄須公稱江波屬我閒宦情魚鳥畔徳譽董韓間黃閣論思地金焦放浪山盡操舟泛泛空憶佩珊珊

病中書懷二首

半日閉門坐蕭然逺俗氛病中心似水門外馬如雲練杵搗寒月香鑪生晝董興來覽明鏡太瘦小參軍

欲向江湖去何年理釣蓑城山入樓近鄰竹過墻多春甕浮紅酒晴天戲白鵝閉門且消病俗吏莫相過

病中寄了上人二首

鶴林四月路佳景集芳辰花落石橋水鳥啼山樹春吟歸山似畫醉臥艸如茵衲子淸逰處何妨問病人

日長艸木茂古寺樂芳辰野衲歸時晚山泉滴夜春淸吟聨石鼎病酒吐車茵不是天涯客林泉一故人

憶鶴林卽休翁

城南鶴林寺幽境脫塵煩地僻藤花落窓虛貝葉翻池塘浮野鴨竹樹掛山猿病起借禪榻髙眠避市喧

登山亭

山上新亭好紅塵不可侵雨階幽艸合風徑落花深野水浮晴色平田下夕陰城中公子少日日就登臨

送人之金陵

之子金陵去黃梅細雨天晚鐘近蕭寺野水急吳泉枕有思家夢囊無買酒錢鳳臺動詩興落筆授蠻箋

題髙秋泉詩卷

美矣髙夫子能文武亦全橫琴彈夜月洗劍動秋泉酒熟春如海詩閒日似年綸巾北窓下倦可枕書眠

野潛堂

髙隠有深意情閒直萬金溪魚鮮作鱠竹筍長成林鶴有還巢夢云無出岫心讀書風雨夜燈火野堂深

題朱澤民畫雪谷曉行

茒店衝寒出永厓拂曙來磴危畱虎迹蘿宻隠猿哀行李一檐重疎梅幾樹開陽烏在何處不照雪盈腮

秋暮過吳值雨感懷

長嘯拂吳鉤篷窓起白鷗江山同逆旅風雨忽窮秋樂矣陶潛酒髙哉範蠡舟一簮吾有雪道路尙悠悠

道中風雨

野水池塘滿泥塗愁問程小車衝雨去曲路遶山行恁地沾衣冷誰家壓酒聲飄零江海客汲汲事南徵

初到閩

舊說榕鄕好來遊鬢已絲片雲山對戶一雨水平墀緑袖持蕉葉丹林壓荔枝城闉南有市燈火夜眠遲

春遊

明日城東看杏花叮嚀童子早將車路從丹鳳樓前過酒向金魚館裏賒綠水滿溝生杜若暖雲將雨濕泥沙絕勝羊傅襄陽道車騎西風擁鼓笳

春日侍駕逰香山

馬上逰人隔苑墻天家未肯縱春陽輕寒輕暖鳥聲轉無雨無風花命長香殿雲煙隨鳳輦交旗日月耀龍章三三節近晴光穏滿進虞廷萬歲觴

寓升龍觀時吳宗師持旨先駕至大都度灣川遂次韻賦此以寄幷柬順咨先生

扈蹕千官取次行道人先踏雪泥晴關南日暖龍顏近嶺北風髙鶴背輕丞相早行霜滑馬將軍夜宿火連營一年兩度經過處惟有靑山管送迎

送南安鎭撫趙南山捧表西省

平生尺劍眾中師臣子肝腸天地知少壯金戈探虎穴太平鎧甲网蛛絲靑衫白髮尊前酒紫塞黃雲馬上詩今日又隨天表去梅花香裏立沙墀

過李陵墓

降入天驕愧將才山頭空築望鄕臺蘇郎有節毛皆落漢主無恩使不來靑艸戰場雕影沒黃沙皷角雁聲哀那堪攜手河梁別淚灑西風骨已灰

擬李陵送蘇武

同是肝腸十九年河梁攜手淚潸然鐵衣骨朽埋沙磧白首君歸棄雪氈海北牧羊無夢到上林過雁有書傳漢家恩愛君須厚剪紙招魂望塞邊

黃河夜送西臺禦史張子壽時新除湖廣僉憲

愛君足迹半天下白簡淸霜秋气多帆影東南湖上去馬蹄西北日邊過風波玉露仙人掌文彩雲機織女梭自笑追隨逺逰客斗槎星夜下黃河

黃河夜雨懷兀顏子方

風流俊逸四公子輕帽短衣過魯城紫陌東風閒戲馬綠窓明月醉聞鶯櫻桃花下春中酒沈水香回夜按箏獨有黃河千里客短篷聽雨到天明

題髙唐驛

三尺髙唐帝子墳東風吹艸綠沄沄官中子母生前別天上簫韶夢裏聞日暮白楊飛亂雪夜深黒气結愁雲小臣泣血應無補畱與他年太史云

過廣陵驛

秋風江上芙蓉老階下數株黃菊鮮落葉正飛揚子渡行人又上廣陵船寒砧萬戶月如水老雁一聲霜滿天自笑棲遲淮海客十年心事一燈前

送王禦史時巡歷河道解舟金陵

淮南雨過好晴色禦史樓船動楚橈楊栁淸風秋解纜瓊花明月夜聞簫臥聽天上銀河浪夢到云邊白玉橋

遊鐡塔寺

江南地僻繁華盛古寺巍然鐡塔存金屋月梅橫夜雨銅駝露艸泣秋原六朝王气人何在幾度悲風鈴自喧尙有他年舊時字摩挲一半沒苔痕

送外舅愼翁之燕京

揚子江頭栁色濃小船春雨去忩忩靑袍鐡甕龍門婿紫錦蒲帆鶴髮翁晉府舊臣還塞北星門嬌客臥牀東明年亦是燕山客騎馬天街踏軟紅

春日登北固多景樓錄奉卽休長老

東風吹樹散晴嵐獨上層樓酒半酣拍岸潮聲來海外滿江山色入淮南當時霸主分三國此日吳禪老一龕惟有樓前舊時栁年年三月色如藍

還京口

黃鶴山頭雪未消行人歸計在今朝城髙鐡甕江山壯地接金陵艸木凋北府市樓開舊酒南朝官栁識歸橈吏人莫見參軍面水宿風飡鬢髮焦

寄金山長老

老師召對金鑾殿喜動龍顏坐賜茶一日潮音起般若九重春色上袈裟髙風已入三天竺妙果重開五色花渇想楊枝舊甘露何時一到病人家

臘盡過練湖

獨倚牙檣數客程殘年風景足鄕情寒天半夜無人語明月滿船聞雁聲云外好山如有約煙中野樹不知名明朝烏鵲橋頭鬧應是人家出戶迎

丹陽普寧寺席上

紅白桃花開滿枝滿城微雨牡丹時因過古寺逢僧話莫遣扁舟解纜遲客裏逢春多病酒江南到處半題詩山川總是曽逰處一曲琵琶寫別離

送王郎還錢塘

王郎會我丹陽郭歸興錢塘不可畱北固雪晴山出畫西湖春動水明樓艸生湘浦行人逺日落吳山故國愁安得與君二三月買花沽酒醉紅舟

宿玄洲精舍芝菌閣別張伯雨二首

一到茒山三日畱滿山風雨過中秋云行松樹髙低見日落澗水東西流外史相邀登菌閣此身只合往灜洲它年叢桂結招隠埜服願隨麋鹿逰

竹樹忽聞幹鵲鳴明朝歸計候新晴小樓無處有秋意暗雨空山如海聲葉落窓虛開鶴步峯回路合斷人行誰知昨夜玄洲客剪燭題詩過二更

登徳興聚逺樓上有宋廟書

眉山仙去風流盡聚逺樓空月色寒波暖東風入尊俎夜深北斗掛闌干幽花野艸先靈杳鐡畫銀鉤禦墨殘不見舊時雙燕子春風幾度捲簾看

九華山石墨驛

馬上行人思九華飄飄髙興滿天涯排空峭石生玄筍落日奇峯掛赤霞仙掌九秋傾露屑天河半夜礙星槎雲中五老應招手呼我來逰太乙家

至龍潭驛

野艸山花知姓字人生蹤迹似浮萍帆衝細雨空江白鳥沒長淮逺樹靑今夜故人離水驛明朝別酒盡沙瓶匆匆又入丹陽去莫皷晨雞已候聽

登鳳凰臺

鳳凰臺上望長安五色宮袍照水寒彩筆千年畱翰墨銀河半夜掛闌干三山飛鳥江天暮六代離宮艸樹殘始信人生如一夢壯懷莫使酒杯幹

鳳凰臺懷古

鳳凰一去不復返竹實桐花空滿庭莫雨樓臺連埜寺秋風皷角動邊城水邊萬井吳煙白天外三山楚樹靑不見騎鯨李公子幾回惆悵此中行

次王本中燈夕觀梅

翠禽偸夢出南園綽約冰姿傍綠尊水鏡玉釵浮翠影風簾銀燭照妝痕粉香微酒無人見素質多寒藉酒溫不似海棠春睡去西樓月落已黃昏

謝人惠木犀

霜髙落葉如雨急有客敲門送木犀夜月不畱藏兔影秋風失卻掛蟾枝雲中仙子金華墜天上吳生玉斧移寄語鳳臺老居士旋磨香露寫新詩

奉和鄧善之學士贈陳堯夫教授之作

巴西夫子鄧學士文彩珊珊玉佩琚天上已無金馬詔人間空有白鵝書云窓春透松花濕月殿秋髙桂影疎不見靑山埋骨處水晶宮裏是幽居

過江東驛次王侍禦韻

政事文章王侍禦朱簾捲雨送將歸江東春色分銀篆馬上淸風吹繡衣澤國水香魚藻動硯池春暖墨花飛至今吳楚經行處夜夜奎光繞太微

九日登石頭城

九日吟鞭聚石頭翠微髙處倚晴秋西風不定雁初度落木無邊江自流兩眼欲窮天地觀一杯深護古今愁烏臺賓主黃華宴未必龍山是勝逰

寄埜堂

憶昔相逢春莫天道傍楊栁盡飛綿池魚出水將三尺竹筍成林又一年髙士已成招隠賦行人未辦買山錢埜堂燈火淸秋夜何日聨牀聽雨眠

寄同年友

憶昔同登龍虎榜思君一度一淒然三年歲月紅塵裏萬里關河白雁前天上故人淮水隔江南老樹楚云連不堪回首知何處聞說年來海變田

寄茅山謝舜咨

升龍觀裏謝道士一入茅山不肯回白發笑人年百歲靑天容我日千杯已知聖主求方士未必先生下釣臺每向石頭城下望順風應寄鶴書回

送王幼達之北京

五色雲煙百尺臺王郎獨步近蓬萊江湖水落魚龍上天地秋髙鴻雁來北苑芙蓉風慘淡西宮楊栁月徘徊此行正及扶桑日應獻堯庭萬壽杯

升龍觀夜燒香印上有呂洞賓老樹精

蘭風吹動呂仙影老樹槎牙吐暮秋夜靜藥鑪丹火現月明神劍夜光浮已知浩气無窮盡不到心灰未肯休鐡笛一聲吹雪散碧雲飛過嶽陽樓

送湖洲皷元明道士入茅山

道人居住碧湘灣淸夜月明揺佩環出門倒拄九節杖辭家卻入三茅山開籠放鶴橫江去寫檄收龍帶雨還便擬訪君吹鐡笛靑松白石往來間

送崔知印之江東

金陵市上多驄馬白下橋頭喜識君玉佩淸搖烏府月篆銀紅帶赤城云買舟又過江東去離笛難禁栁外聞獨有無媒送行者依然野鶴在雞羣

題先春卷上有蕭滕王三學士贊

番陽山人春擁門玉堂學士墨翻盆屋前屋後雪千樹枝北枝南月半痕寒夜老龍揺玉骨霜天瘦鶴弔冰魂未經調鼎休惆悵會見畱酸到子孫

寒夜卽事次韻呈許榮達

呵筆題詩逸興舒翠簾寒重捲鰕須春分采石仙人酒夜讀茅山道士書箭刻未移寒漏淺江聲漸少夜潮枯閉門歲晚仍多事歸夢無端遶故廬

鶴骨笛

九臯聲斷楚天秋玉頂丹砂一夕休楊栁肯忘枯朽恨梅花吹盡古今愁魂歸遼海身如蛻曲破江城月滿樓惆悵玉人三弄罷杳無消息到揚州

天燈

髙掛長繩百尺餘直飛紅焰上天衢一包春髓蒸元气九轉靈丹煉太虛彩鳳抱成吞日卵赤龍銜出照天珠髙髙不受飛蛾撲長使凡人仰面吁

贈欽師

隨緣駐瓶錫頂雪已差差莫道禪非學心空不廢詩

畫二首

樹色濃堪掬癡嵐撲雨秋道人巖下住屋角掛奔流

艸迷蒼耳子鳥弄白頭翁十里湖山樹平分杳靄中

和閒閒吳眞人二首

幾度驅車上京國五更歸夢遶雲林丹鑪火伏虎書臥石缽云寒龍夜吟

天上神仙吳子晉丹鳳樓前駕鹿車紅門下馬見天子袖有一卷養生書

興聖寺卽事三首

宮階白日杏花落深院朱簾燕子飛回首人間春又老將軍白馬幾時歸

禦廚香動晚分羮七寶玻璃柈柈承白面內官呼小字隔簾傳旨賜中丞

二月深宮花似錦栁絲垂地怯風吹禦階春水多三尺丞相逰湖太液池

逰會仙宮

霏霏涼露濕瑤臺半夜吹簫月下來山外春風將雨過滿庭撩亂碧桃開

題範陽驛

長路風寒酒力醒馬頭歲月短長亭凍雲欲雪風吹散望出西山一半靑

道傍萱花

萱艸花開山路頭內家景致落林丘風塵不攺好顏色應與行人消百愁

書澮溝楊氏壁二首

故人家在河邊住吏部書從天上來愧我掛冠歸去晚栁花飛盡棟花開

楊栁人家春晝長落花庭院燕飛忙買魚沽酒黃河上傲殺南風三月彊

彭城雜詠

英雄去盡山河在城郭荒涼艸樹迷過客無心弔千古落花風雨聽鶯啼

夜過白馬湖

春水滿湖蘆葦靑鯉魚吹浪水風醒舟行未見初更月一點漁燈落逺汀

髙郵至邵伯二首

移棹偏驚臨水雁過淮時買出罾魚有時得句無人和風雨寒窓夜讀書

幾度秋深未到家滿湖開徧水紅花逺人日日頻中酒明月扁舟索買瓜

題淮東王廉訪淸涼亭

主人胸次洗冰雪深夜金山月湧波二十四橋秋水白淮南八月瀉銀河

次和淸涼寺長老韻

緇衣送酒一壺冰霜蒂懸香九月橙酌酒破橙天色晚桂花樹下出銀燈

秋江橫笛圗爲維揚蘇天爵題

楓葉髙低山逺近月明霜薄楚江澄何人吹笛孤舟外莫是蘇仙過廣陵

過江後書寄成居竹

揚州酒力四十里睡到瓜洲始渡江忽被江風吹酒醒海門飛雁不成行

楊子江送同志

衮衮諸公立要津一波才動總精神滿江風浪晚來急誰似中流砥柱人

夜發龍潭二首

孤舟一夜發龍湫水逆風回上石頭暫泊沙洲過夜半臥聽鐘皷是升州

船頭夜靜天如水渡口潮平月在江燈影揺波風不定老龍吹浪濕蓬窓

江浦夜泊

千里長江浦月明星河半入石頭城棹歌未斷西風起兩岸菇蒲雜雨聲

金陵道中遇雨寄功父光國五首

出城便喜風景好淡水穿沙生細鱗多謝山雲飛白雨應教行客洗紅塵

平生夢想金陵道此日偶然身自來應是山云喜詩客野花滿路雨中開

夾道長松風聒聒滿溝亂石水泠泠斷雲銜雨溪南去失卻長山一半靑

騎馬何人衝白雨乘輿有客看靑山出城自謂身無事衝雨看山未是閒

夢想江南今日到肩輿過處落花風行人五月金陵道石竹花開白雨中

寓臺城寄吳宗師

金陵城外鳳凰臺夜夜吹簫獨自來不見仙人倚歌和白鶴飛下還飛回

雪中飲升龍觀

銀燭春船剪夜寒道人鶴氅紫霞冠山瓢未盡金陵酒玉樹飛花滿石壇

和王本中直臺書事

百尺臺中誰夜直西廊斜月照東廊五更夢覺春寒甚簾外梨花滿樹霜

今日短衣鞭瘦馬每慚同輩說登科近曽夜直南臺上學得吳兒白薴歌

升龍觀九日海棠杏花開二首

九日江南風日暖海棠花間杏花開升龍觀裏春光早爲是先承雨露來

鼎湖龍去禦牀空輦路花開舊日紅九日人間春色早不堪艸木見秋風

贈彈箏者

銀甲彈冰五十弦海門風急雁行偏故人淸怨知多少揚子江頭月滿船

寄諸臺掾二首

天上霜臺聳百尋諸郎不爲簿書禁遙知閒倚東廊柱看盡楊花過綠陰

天上故人頻寄語江南倦客只吟詩梨花開盡東廊雪又過梅黃杏熟時

贈謝舜咨羽士

揚子江頭春水動三茅洞裏碧桃開道人不問天南北夜半月明騎鶴來

送武侍禦朝章

楓林湛湛艸斑斑禦史靑驄響玉環日暮酒醒人已去不堪回首見靑山

次程宗賜二首

一冬雨雪天涯客千里雲山馬上詩記得小紅樓畔夢杏花春雨早寒時

揚州正月雨如絲江上梅花已盡時誰識能詩老何遜曉寒明鏡撚吟髭

贈來復上人四首

北口雪深氈帳暖紫駝聲切夜思鹽上人起飲黃封酒可勝醍醐奶酪酣

燕山風起急如箭馳馬蕭蕭苜蓿枮今日吾師應不念毳袍衝雪過中都

手持一缽走京華乞食王侯宰相家今日歸來如作夢自鋤明月種梅花

五雲樓閣碧玲瓏口吐蓮花入紫宮十二珠簾捲秋月霏霏涼露下梧桐

戲王功甫

王郎酒醒倚修竹雪後重檐擁毳衣亦有江南未歸客靑山影裏馬如飛

戲贈王本中栁枝詞

日髙燕語捲簾遲獨倚東風看栁枝三月栁花飛欲盡逺人涼露未歸時

城南偶興二首

桃杏花開紅映人池塘水暖綠粼粼典衣沽酒入城去報道江南二月春

斷橋芳艸生含路隔水楊花飛度城客裏不知春早晚年年杯酒過淸明

宿洞神宮春曉書事

道人睡起窓月白飯熟黃粱雞亂啼門外賣花聲已過街頭春雨竟成泥

冶城三月晦日

雨前雨後鶯亂啼城南城北花交飛江南兒女裁薴衣燕京遊子何時歸

寄浙東聶經歷

一片暮云千里隔石頭城上望天臺夜深婺女明如鏡雁蕩山前雁盡回

春日偶成二首

歸到江南才一月短衣匹馬又京塵明朝擬下江東去晴日栁花飛送人

水繞池塘朝飲馬月明蒼栢夜鳴烏年來南北幾千里卻笑書生無逺圖

春望

丹陽郭裏春蒙蒙騎馬出郭詩思濃江南二月風雨過梅花開盡杏花紅

春暮

栁花撲簾春欲盡綠陰滿窓鶯亂啼秪愁明日送春去風雨滿林聞竹雞

端居書事答翟志道知事見寄韻二首

短褐詩人瘦十分平生不作送窮文幾時結屋孤山下爲覓梅花種白雲

瘦馬春城曙色分長年奔走愧移文幾時黃鶴山房下松火茶鐺煮白雲

鎭江寄王本中臺掾

梅花落盡空吹笛正月半頭思逺人兩岸好山靑不斷一江微雨鷓鴣春

和友人招飲

山人開甕滿園香短簡招呼白面郎瘦馬踏泥春巷去一林煙雨杏梅黃

寄卽休翁三首

苔老應無屐齒痕舊逰歷歷眼中存秋深南國行人少落葉蕭蕭滿寺門

北窓終日對竹坐老卻參軍不入城秋徑山風多落葉隔林疑是馬蹄聲

鶴林老子久不見應是山門長綠苔幾日城南風雨過村村無處不黃梅

未歸

白巖老子城中去驄馬逰人寺裏來城外風流城裏少巖花落盡野花開

夏仲書景

階前萱艸花開盡堂上主人消百憂門外涼風吹樹急江南五月似涼秋

病起戲筆奉答禦史王文休

江南倦客好淸齋煉得身形瘦似梅不到淸溪三四日藕花無數水中開

偶成三首

買魚沽酒消長日髙樹淸風燕子閒卻倚天南望天北隔江靑處是誰山

自許癡兒了公事肯教俗子議淸流明日醉騎五花馬吹簫踏月過揚州

疎簾日午花陰直髙栁淸風語燕閒黙坐焚香點周易軟紅不到小屏山

層樓卽事

浴罷焚香掃閣眠過墻新竹翠姢娟半空雲气層樓暗四月江東欲雨天

納涼

桂枝葉密陰覆地梔子花開香滿廊古寺納涼過半日葛衣石枕竹方牀

秋夜聞笛

何人吹笛秋風外北固山前月色寒亦有江南未歸客徘徊終夜倚闌干

寄鶴林休上人

上人才思塞胸次彊欲禁之無不鳴一日相望吐奇句滿林光彩照山精

宿丹陽普照院

閉門三月聽秋雨酒醒丹陽客未歸明日新晴練湖去藕花無數落紅衣

燈火僧房伴寂寥小涼天气入靑袍夜深爲倚西廊柱藥杵一聲秋月髙

逢托克托景顏

市酒瀉糟淸似水湖魚出网白如銀買魚沽酒丹陽郭落日江南逢故人

贈歌者號梅芳二首

露骨江南冰雪肌斷腸塞上錦繃兒春酸一點畱無住卻是成陰結子時

玉骨冰淸過歲寒可憐蜂蝶已成團如何不解相如渇散盡江南一點酸

寓棲雲四首

一尊未盡有餘興二子不來無可人滿地鳳仙落紅雨江南八月似殘春

盆池萬點浮萍艸秋雨欲來無定蹤好是詩人漂泊態丹陽郭裏夜間鐘

瀟瀟風雨客心孤且盡尊前酒一壺夜半酒醒愁又到一聲白雁下平湖

白面道人門不出晚涼倚樹聽秋風最憐八月江南好老鴈叫云霜葉紅

題隠上人房

練湖秋水霜眼碧坐對茅盈山色靑白日散花天女降夜深鐘磬尙聞經

寄金壇元魯宣差行操二年兄

蒼茫迥野凍雲低馬上遙山玉四圍自是詩人有淸气出門千樹雪花飛

宿陵口寺

西風落葉陵口寺薄暮鍾聲送夕陽酒醒不知過夜半開門滿地月如霜

題鄭谷驛

誰處江東鄭老家自鋤谷口種煙霞逺山三月多歸思晴日東窓見杏花

贈張道士

道人新戴竹皮冠頭上星揺北斗寒一夜涼風吹髮亂半窓鶴夢遶瑯玕

題呂城葛觀二首

諸葛仙翁七十餘呂蒙城下築幽居來從方外求丹訣且乞人間教子書

呂公城下葛仙家洞府春深鎖暮霞過客不知天畔月小風吹落鳳仙花

延陵曲

延陵廟西落日低延陵廟前春艸齊千金公子去不返澹雲苦竹斑鳩啼

宿延陵昌國寺書於上人房二首

舊日延陵客子家只今門巷滿桑麻姑蘇回首神逰處無限春風野薺花

東風吹水碧粼粼雨過村村野色新小艇延陵廟前去荇花開盡野塘春

謝人惠茶

送茶將軍扣門急驚覺秋深夢一窓半夜竹鑪翻蟹眼只疑風雨下湘江

題李薊丘畫松

平生恨不識遵道忽見此圗如夢間安得羲之九泉底枯林風雨似初還

吳僧子庭古木竹

歲寒古木性所愛況有此君初附之江湖眼明世無幾太息不生元佑時

和韻寄吳城陳敬初

吳江酒熟照行人春江小雨波粼粼一樽未盡忽晴日江頭栁花撩亂春

席上次顧玉山韻

畫墻班鳩啼綠樹白日紫燕穿朱簾晝長深院弄瑤瑟吳姬十指行春纎

去吳畱別於壽道陳子平諸友

吳堤楊栁雨霏霏四月猶寒總夾衣此去孤舟無好伴空江惟見白鷗飛

一尊判袂闔閭城莫指靑山管送行芳艸綠波千萬里不聞杜宇也傷情

季夏逰杭靈隠諸峯

佛國羣山快我登煙霞踏破幾層層三天竺畔全無暑六月松陰尺五冰

秋日寓錢塘

小樓一榻錢塘客況味淒涼序屬秋安得江淹賦予筆因而書作半生愁

靑松林

一點兩點過雲雨千株萬株臨路松五月江南好風景行人馬上不從容

宿經山寺二首

野人一宿經山寺十里松聲半夜潮何日掛冠尋舊隠山中應有故人招

山中酒熟客初至正是東林月上時痛飲不知過夜半深山風露下松枝

題竹院壁

門外好山靑入戶階前芳艸綠侵簾山僧應笑逰人醒頭上花枝壓帽檐

書髙賢坊

穿松翠滴靑驄馬過雨涼生白薴衣三月已過四月半栁花開盡棟花飛

常山紀行

綠陰門巷掩柴扉五月江南筍蕨肥何處淸香來馬上滿山開徧野薔薇

山澑涓涓山雨晴村南村北鵓鳩鳴行人五月不知倦喜聽農家打麥聲

石羊華表艸離離古木殘陽立斷碑馬上不知何代冢鷓鴣飛上野棠枝

石壁飛泉作雨聲野花滿路酒初醒吾儂何事不歸去一帶長山馬上靑

蠶婦攜筐入桑柘野猿抱子掛松蘿綠陰門巷客呼酒黃犢山村人唱歌

過浦城

人家雞犬隔癡嵐城郭微茫見塔尖一片輕雲籠馬首熟梅時節雨纎纎

到閩二首

朔雪蠻煙總備嘗白頭才到荔枝鄕浮雲不阻懷賢意得掃寒蕪拜紫陽

潮水通城蜆蛤肥萬株紅茘艷晴暉守臣只恐山飛去髙築闉闍鎖翠微

雁門集卷四

