

欽定四庫全書

集部七

讀書齋偶存稿

別集類六【國朝】提要

【臣】等謹案讀書齋偶存稿四卷

國朝葉方藹撰方藹字子吉號訒庵昆山人順治己亥進士第三人及第官至翰林院學士兼禮部侍郎加本部尙書衘卒諡文敏方藹釋褐後卽以文章受知

世祖章皇帝數稱道其學問方藹授學士述懷詩所云敢道齊賢畱異日屢稱蘇軾是奇才者是也後復防

聖祖仁皇帝召入南書房與張英等同預

內直矢音賡唱拜手颺言歌詠升平遭逢盛際其詩亦進而益上未遇時嘗著有齋集得第後遂置不復存此本皆在朝及告歸時所作不分體不編年疑方藹所自選輯故篇什𨿽少而已足盡其佳勝矣王原稱方藹以詩文爲已任詩宗蘇陸文宗眉山生平服膺王士禎之詩汪琬之文實兼有二家之長云云今是稿不及雜文而詩則諸體具備核其格律大都風神俊逸淸麗芊綿𨿽未及士禎之秀骨天成而和雅舂容其淸才正未可及在

國初諸名家中實可參置一席焉乾隆四十六年七月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

讀書齋偶存稿卷一

禮部尙書銜葉方藹撰

西域貢師子行

皇帝禦寓十七載化東漸海西流沙欵關重譯走萬里梯髙航險輕舟車都人讙謼貢獸至隘道轂擊肩爭摩臣時槖筆侍丹禁但聽傳說相咨嗟喙多音雜語非一盡驚異物聲呀呀雄筋附骨太碨礧拳毛垂體何鬖髿爪利千鉤積沈鐵眥翻百炬淩頳霞哮呼恍疑撼山嶽蹴踏直恐堙江河譎怪不數夏鼎勒瓌詭足使山經誇小臣聞此內思省吾

君聲教誠無涯

聖朝詎貴難得物逺人輸藎良可嘉西旅之獒越裳雉盛世豈必遮荒遐

皇心毋乃欲柔逺區區一獸寧足多

勅付虞官掌芻秣隸之熊館與虎衙臣退又伏考圖記此物實稟金行奢在上星精應太白譬諸於器爲莫邪山林所至百獸伏亦如王國有爪牙剛勁端可作士气古人所以軾怒蛙況乃

聖主正垂拱能變獷戾皆中和大開明堂輯羣瑞侯尉何異共一家雕題鑿齒盡來防進琛貢賮紛如麻此物亦同百獸舞騶虞麟趾奚爭差小臣再拜復獻賦敢笑虞監無才華

康熈十七年閏三月二十八日

皇上親灑宸翰頒賜從臣各兩幅臣方藹獲與焉主恩臣遇千載一時恭賦七言二章以紀遭逢之盛龍牋兩幅日星凝

帝語傳頒肅拜興直向倉軒披奧窔俯看羲獻總云仍一波欲挽千鈞弩三折眞垂萬嵗藤知是化工名莫得掞天測海媿無能

墨池春暖漲恩波曉日光先上馺娑自幸身頻沾雨露忽驚影欲傍星河寵同題署知還倍【宋太宗皇帝爲翰林承旨蘇易簡題玉堂之署四字以臣方之所叨】

【聖賜爲多】榮比登牀較更多【唐臣劉洎登太宗皇帝禦牀求賜書法以臣方之所沭聖恩尢厚】永與儒臣增盛事千秋靑簡待編摩

八月六日於神武門

睗觀西洋進貢師子

神物何時降海涯逺隨貢使出流沙思瞻化日依靈囿欲薾浮雲駕鼓車百獸舞中看獨異萬年圖上見曽賖【宋人萬年瑞應圖後世多橅之所畫異獸形極多未若今所見之威神也】承

恩竊紀來庭盛樂府慚無好句誇

八月十八日防

恩賜觀

禦制詩集恭紀十六韻

唐徳文思首虞徽濬哲名負圖龍出字吹律鳳諧聲吾後尢天縱皇王總莫京禮園時嘯詠書圃復崢嶸散藻星雲並鏤章綺繡成六經同黼黻五典比篪笙民物紆宸慮山川入

睿情片言蘓萬象一气宥羣生

特勅教披覽

溫綸更疊並捧來霞的爍拜起日光明彩識金符絢音聆玉琯淸愚瞢颯開爽躁競忽和平戴斗神常竦瞻霄體欲輕幾人沾異數畢世沐殊榮管益知穹大蠡惟見海盈端如聞廣樂七日寤還驚

五月三十日進講畢

皇上天語慰勉賜講臣

禦筆各二幅元臣趙孟頫書不自棄文石刻一冊方藹侍講未久叨預玆賜感恩慙報仄難名恭賦志盛兼呈說巖夢惇澹人諸公

禁苑追陪二十春向來名迹最情親承恩屢許同前席拜賜猶能接後塵玉陛從容魚貫入文茵分列鴈行陳常思鄭重

君王意共誓丹誠拱北辰

恭和

聖制題禦廏絕句

十二閒開禦道旁龍鬐鳳臆宛交翔一從

天語親題後世上方知有驌驦

恭和

聖制賜內大臣輔國將軍俄啟絕句

雙飛一箭墮秋風繁弱猶彎舊賜弓

天子正歌貍首待將軍不數虎頭雄

恭和

聖制大將軍奏至元凶隕斃賊黨潰散

勅諭諸將帥分道進勦以安集斯民毋爲賊眾所侵其

有歸命者用心撫輯毋負朝廷至意

已正天誅待

後來

皇恩一面网還開卽看洱海垂櫜入直向瀾江洗甲廻

八月二十日

召見懋勤殿奉

命賦經筵詩

延英別殿集簪裾

聖主親臨問道初稽古思陳金鏡錄文時展石渠書一元苞衍應無外半部經綸自有餘【是日講臣進講周易論語二書】多愧小儒逢

盛典欲賡訪落恨才疎

防拜翰林學士之

命感

恩述懷四首

袐殿朝趨曉鐘七年

經幄許從容晝三接處

恩偏厚官九遷時愧更重【康熙十二年五月以翰林院編修充講官十四年三月升國子監司業五月升翰林院侍講仍充講官十五年正月升左春坊左庶子兼侍讀五年升翰林院侍講學士十六年四月轉侍讀學士十七年七月充經筵講官十二月遂有此

命】

禦筆屢教瞻翥鳳

衮衣頻得傍升龍平生稽古思堯舜何幸

彤墀咫尺逢

顓愚詎敢忘抒忠捧土何能益岱嵩

聖徳已周三極溥

王言長並六經崇宵看奎聚占乾象晨檢書籖識帝鴻縻祿祗羞無寸補空餘履迹玷

璇穹

麻衣席帽滿塵埃親荷

先皇釁沐來敢道齊賢畱異日屢稱蘇軾是奇才【戊戌春充貢士入都

先皇帝召見親試列名第八已亥春再試列第一八月舉南宮九月傳臚日

親諭朕知汝久特拔汝爲一甲進士又數對臣下稱道其文章】身離牛口驚還在夢挽龍髯恨不回今遇我

君重拂拭孤桐果否爨余材

柯亭劉井昔賢情【明代學士柯潛於院中搆一亭學士劉定之於亭傍浚一井二人皆有賢名其遺迹至今仰之】異代風流憶老成齪齪可能追往彥悠悠多恐負浮名質文尙欲陳三代禮樂終應俟兩生聞道濟川才不乏髙岡翽羽聴長鳴【時方奉

防徵聘海內博聞之士雲集闕下故云】

賜魚恭紀

太液波涵曉日明錦鱗出水浪紋輕曽經在沼娛宸覽忽許充庖荷

聖情斫處銀刀光錯落盛來玉盌雪縱橫頻捫饞腹沾恩重卻愧非賢負鼎烹

賜文雉恭紀

云防髙張

帝道隆頒禽義取羽毛丰昔年陳寶徒虛語今日君王自獲雄

五色離披墜馬前俄欣登爼味芳鮮分甘共賀文明瑞不數安仁射雉篇

越裳縱堪馴不畜珍禽自

聖神要使在廷思耿介特傳

天語賜詞臣

驚看翚彩出

仙庖爲摻鹽梅濟泰交筯幸沾眞雨露何須還筮鼎三爻

溫泉恭紀

何來瑤竇濺珠新皎潔琉璃瑩絕塵靈液滙成千頃碧天波散作萬家春

千里渾河水欲冰寒流此日更淸澄應緣地脈偏深厚王气如龍拱

孝陵

融融湑湑是瓊漿

聖母同稱萬壽觴解道

天心多福應須知水徳本靈長

神泉脈脈流仙都直欲置身遊此中

聖澤深無際汪濊端能潤九州

凝成甘露拂薫風噴薄還應萬古同縹緲源通霄漢上絪緼人在太和中

陽春早已徧郊坰溫潤還堪驗水經

聖主不須黃竹詠微臣殊愧醴泉銘

癸丑侍宴瀛臺泛舟賞荷應

制

鳳輦淩晨出龍旂夾道陳雨師才灑路風伯更淸塵九陌

恩光徧千門淑气新萬人扶杖看

天子肅嘉賔

夏后璿臺上周王瑤水前何如逢

聖主開宴集羣賢云壑冥丹地冠簮儼列仙千秋傳盛事光耀史臣編

禦座霞爲幄花林玉作臺更無凡迹到只許近臣來晬穆依

天表恩榮浹上臺太平欣正永長日得追陪

詔許僊舟泛人行一鏡中象將河漢接气與鬥牛通荇藻翻輕影鳬鷖接逺空朝宗皆到海心共百川同光風動水際異采發華滋翠蓋亭亭立紅衣冉冉時卑枝低駭鬛宻葉暗巢龜微物生多幸終年荷

聖私

泰始駢花見元嘉合干生昔人聞艷羨此日睹芬榮美景紆

皇覽佳辰鬯

睿情迎颷前復卻應是戀霓旌

臺鼎羅庖膳中人獻酒漿兼珍

宸澤沛溫語

帝情長北斗臨堯陛南薰拂舜裳還應歌旣醉一爲答君王

飲出仙盤露餐分

內殿冰淸謳聴緑水美防就蒼藤坐許移前席車容托後乘熊彲今不少誰與夢相應

皥皥人歸化欣欣物遂初

瑤堦爭拾菓玉洞競探書馴狎岡鳴鹿紛披藻躍魚願將式食意普被萬方余

先帝昔召見微臣拜

冕旒【臣昔丁酉嵗充江南貢士至京師防

世祖皇帝召見試瀛臺賦於稠人中拔置第一】今來還槖筆復得奉

宸遊術淺慙無補

恩深憾莫酬此心同沼卉嵗嵗繞瀛洲

擬應制

堯日昭千古虞風洽九州山川爭獻瑞河洛共陳疇絕域妖氛洗邊庭獵火收七旬宣至徳六月壯猷玉弩乾靈震璇樞廟算周受降先築塹定逺不須侯大度惟容眾神功定遏劉自能馴虎豹多事奮貔貅苜蓿將花獻瑚作樹投歸心隨馬首拜手列螭頭曙曉開閶闔天髙識冕旒朱鳬窮異域白道達遐陬楡塞看飛鴈桃林好放牛羽書沙海絕烽戍玉闗休共仰車書逺還看禮樂修九功歌鳳管七徳舞龍斿星屆軒臺外風隨禹甸流百年銷反側萬國效共球士享承平樂人從大化遊鵷班垂縉笏虎旅脫吳鉤極拱辰偏煥雲開气欲浮升文綿寶歷戢武固金甌遙識千山淨應知百祿遒丈章思報國弭筆上歌謳

詠史二首

王陽忼慨士談經瑯邪東一朝徴赴闕被服何雍容上書陳至治責難首君躬意欲興禮樂再還三代風天子覽書笑迂闊哉是翁道髙不偶俗醜正眾所同公卿莫推挽淹臥伏丘中惟有彈冠者千秋憶貢公

吾思作僕射不如飲酒樂渠豈不愛官難免中心怍世固哂吾愚吾亦苦世窄便令希韋脂終然成枘鑿常恐十州鐵不能鑄一錯以玆凜失蹈若履春冰薄望古邈興嗟素懷庶可托

宿通州水月庵故人朱錫鬯客龔使君所悵不得見寄以是詩

明月如積雪招提悄無人朗然入懷抱鑑吾須眉眞徘徊檐宇下脈脈誰相親故人朱夫子聞居此城闉入幕稱上客不數郗嘉賓吾恨別來濶鬱結苦未申徑欲披其帷又畏桓公嗔相思但搔首一夕素髮新題詩倘君見知吾欵欵因皇都淑气早風光漾新春吾廬𨿽百無榻尙懸梁塵況復酒家姥近移住西鄰珍珠滴槽紅入口味尢醇君車無四角疾來莫逡巡解榻賖鄰酒疑義共評論

送宋員外之贑州

急霰中宵零徵客侵晨發如何行役期恰値苦寒月王事有嚴程詎敢惜離別馬毛縮短蝟去踏堅冰裂稍喜前路穩從容理舟楫鼔柁乘江流春潮正層疊防州古名郡維南控百越章貢二水匯環抱形如玦商旅喜君至懽噪迎使節此方我夙歷風土足怡悅近聞兵火靖三戶頗寧帖郁孤有髙臺披襟甚軒豁灌侯舊築城遺趾亦突兀直北眺中原靑天露一髮卻愁軫故交逺思難抑遏手折庾嶺花目斷燕山雪

上馮相國二十四韻

列郡靑齊大東連萬里津地鐘星斗異帝賚股肱新儀鳳鳴岐嶺非熊獵渭濱乘時逢

聖代翊運賴斯人早應金甌卜旋聞玉鉉陳紫宸扶日月黃閣掌絲綸變理三公貴都兪一徳親恩波天浩蕩風采嶽嶙峋袖拂祥煙細箋題

禦墨頻小心常翼翼大議必諄諄鞏固思磐石綢繆在徙薪長庚光獨旦霖雨澤皆春吐握招多士休容識个臣宅師襄

黼扆贊化補鴻鈞行使橫戈偃將令比屋淳淸名傳飲蘗正色厲垂紳燕許文章並防龍事業均志長緣報國髮短爲憂民聽律知佳節懸弧及令辰尙方頒翠釡別墅防朱輪偃蓋松逾茂修翎鶴更馴吹噓慙寸卉游泳托纎鱗靡祿曾無補摳衣幸有因惟應頌平格翹首仰髙旻

蒼水移寓戲訊三首

人生非蝸牛安能行戴屋看君席未暖旅捨已屢卜六月黃塵飛炎天正三伏一馬逐二童情思何毣毣先生本勝流行李亦不俗摒當舊琴弦提攜破衣簏瓶虀與甕醬饑時佐充腹防夷盛餘瀝尙可葛巾漉此外無長物擔荷一夫足只愁吟捲富盈箱復累軸凢牛壓弗勝須覓千斤犢

新捨何所有君言有驢鳴晝愁聒耳聾夜苦侵夢驚有如眾楚咻鴂舌無時停如何王武子愛之比琴笙子荊亦佳士作意肖其聲乃知世所尙美丑詎敢爭千秋韓陵石礪角今已平

便便十圍腹昻昻七尺軀先生偉衣冠胡爲來此居欠伸欲打頭容膝略無餘來往路旁子駐馬皆踟躕朝多賢公卿風雷化呵噓曷不早薦士孰若先生如立之在閶闔髙詠陳黃虞渠渠夏屋內豈不承權輿惟吾爲君謀彼非良圖世路苦偪側公門詎坦途先生有心胸先生有眉須奚捨吾嚬笑彊隨眾步趨此室誠已卑俯仰任捲舒入無妻子謫出無長官拘糟糠茍不憂曲肱夢蘧蘧君王𨿽有問莫奏東封書

蒼水過寓招阮亭駿孫同飲前一日得細林山人書【限个字】

侵晨幹雀聲喧呼兒言今日髙軒過吾居此廬近兩載門前客來有防个董侯落拓偏好吾屐齒剛衝苔靣破空梁一榻懸已久爲君拂拭畱君坐急呼東鄰彭與王共斟濁醪慰轗軻自從都城十日霖車輪摧折馬蹄涴眼看滄海便橫流誰能手障狂瀾那書生未暇憂人國關情桂玉愁寒餓今夕何夕把盞望屋角斜掛明星大爾曹雄辯復衮衮頓令驚聽失慵惰昨朝接得細林書怪吾虛名被网羅譬如北斗不可挹譬如南箕不可廿年遊宦百無成團團空似驢逐磨田園蕪盡只不歸山靈有知寧免唾以玆孤懷忽觸撥鄕心半夜難抑挫天明朝簮眞可脫那惜衝泥整鞍防勸君對酒且爲歡此廬豈我能長臥卻愁公等再來時髙歌擊築何人和

附錄董兪作

玉堂故人折簡招彭王二妙聨轡過冰甌冷侵果鮮蘭醖香透黃封破何來靑衫一腐儒脫帽啣杯據上坐自憐潦倒走風塵偶憩燕市解鞍防荊髙死後劍客稀誰能擊築雜哀些相逢舊好三太息生也形神頓摧挫丁年意气盛莫當昔何其彊今何愞自從舉世憎文筆哦吚輒遭貴遊唾逢掖固知非俊物屠販居然號奇貨奚爲白首不追悔詩人例應獲窮餓眼前勸爾盡一尊仰視檐角星斗大王子郎署宦不逹彭郎祿位亦轗軻學士蕭散江湖情淸吟抱膝愁無那小臣忝備頋問列大事諸公克負荷生平痼疾煙霞深南望雲山隔紫邏因玆閒話九峯遊九峯主人同唱和此子落拓謝浮名廿年髙擁白雲臥遙思幽築靑山巓梅花千樹竹萬个篛笠荷衣世外裝飼魚調鶴閒居課言罷知君少宦情仙骨肯教繁華涴賤子無端京洛遊自笑筋力干謁惰明日拂衣歸去來一犂春雨耕黃稬

附錄王士禎作

長安風塵日堀堁扇障不能衣苦涴天官昨占月離畢十日愁霖足髙臥髙車大馬諸貴人今雨蕭條誰肯過玉峯學士數相見打門不辭泥沒髁今朝置酒招吾飲黃雀披綿蜻鮓剉百杯以後呼酪奴白絹斜封朱印破天下健者今董公富貴浮雲輕涕唾彭郎未奉一囊粟路鬼揶揄甘凍餓抱膝誰信比管樂髙論依然溯卿軻世情莫問牢石邪女子猶知伯休那酒酣岸幘忽大笑吾曹蠶絲自纒裹靑山一髮江南路雨笠煙蓑有幾个細林主人老耽隱枕上九峯靑錯磨漁樵近局不爭席復有名僧伴髙座空山水流花更開不識都門送臨賀吾生未睹細林面聞君快語殊已癉【已癉見山海經】當年吾作萬里遊劍閣西風聽鈴防淩霄九峯悔輕別筋駑肉緩四體惰他年但乞五湖長才話蒓鱸口先哆未須木石笑吳兒小海歌時吾當和

附錄彭孫遹作

經年未乞一囊粟侏儒飽死東方餓朝來庭葉忽坐飛感此茫茫意摧挫出門四頋安所之短驢躑躅蟻行磨東吳故人數見招容我髙齋時一過蟬聨淸話每向夕羇思消除旅顏破長安麯米擅髙價鬥酒靑錢三百个西鄰貰得命杯鎗軒膾堆盤細劖剉髙歌不嘆食無魚邾莒餐如齊魯大王郎最有箕潁情珠玉繽紛生咳唾董生本是疎狂人白社相尋能唱和吟懷俊快鷹得霜飲態淸妍梨飣坐停杯更話細林遊逃名有客耽髙臥葛帔綃巾尠俗緣橫琴散帙畱淸課翠微長任白雲封靑山肯受黃塵涴只今天地未休兵湖海風波日掀簸衮衮京華多貴遊出入承明奉朝賀掃除禍亂還太平勉在羣公相擔荷吾今瓠落無所容萬事生平盡慵惰一官刺促復何有駑馬猶然戀豆莝聞君此語發狂喜頓令身世忘坎坷逝當長往老此中秋風羇宦誰能那

蒼水以答阮亭四詩見示意似誇其捷者戲柬二首

董生瀟灑似靑蓮鬥酒揮毫滿百篇舉世盡驚又手捷何人能學捧心妍不愁吟苦須防禿實恐書多腕怕穿便欲把君詩過日閒來搔首問髙天

王郎狎主齊盟久常笑南風不競無海內惇盤皆下拜惟公鞭弭欲爭驅雞鳴親秉鐘錞鐸馬首羣驚墨火荼漫謂諸侯已服晉黃池今日歃先吳

淸明最後一日同人集東山書屋分體賦詩弔宋劉龍洲先生遺墓拈得七言古席上漫成

龍洲先生布衣耳憂時痛哭陳天闕志圖匡復計不就登樓感賦悲心骨偶依故人駐此土一時酬唱稱奇絕老死不歸畱藳葬詩魂長臥東山窟昔吾髙曾慕遺躅一抔重爲新碑碣【碑文系先宗伯所撰】弔古非徒事勝遊【吾邑舊有弔古會】風流不使輕湮沒年來往事痛銷沈碑埋蔓艸多殘缺羊豕誰禁白晝遊鵂鶹叫落三更月血食何曽廢夏畦先生墓下偏蕭瑟詩卷長畱敗簏中姓名枉被途人說今日羣將雞酒陳九原定不嫌唐突俯仰興衰意惘然遙遙暮靄連天末

題故人畫鶴

鶴兮鶴兮女不如鵠之蒼烏之黒日混塵埃人不識又不能鶩同食雞同棲昂藏特立安所依是中風景何其殊別老松百圍峭壁千折羨女獨來還獨往惟見煙明與水濶朝隨羽客去依約到十洲暮逐孤云還相伴宿丹丘衛國之軒女不慕吳王之市女不遊山人昔年住山中一飲一啄與鶴同山人出山今幾載夢裏時時鶴唳在見君畫還沈吟蕙帳空兮怨復怨蘿壑閱兮深復深長鳴欲吸三危露側望眞含萬里心此身已苦羈网久明日拂衣亦何有君應騎鶴三山頭待吾東歸一攜手摩挲銅狄兩咨嗟城郭人民如昨否

讀阮亭蜀道集作

巴蜀地形天下無西控關隴東荊巫自從秦人始開鑿疆與上國通舟車古來姦雄盜名字其間窟穴逋天誅行子估客試一過往往霜雪生頭顱王郎學王尊不肯爲王陽一朝叱馭去萬里單車長兩川人士舒頸立麻衣夾道如堵墻王郎奮髯吟一聲上掩奎壁無光芒下視鄕人淵云輩汗流疾走走且僵江山物產百難狀一一攬取歸奚囊王郎去後人事攺戰鼔南來動滇海逆臣片紙持入蜀百城望風先瓦解居民大半化狐豺井邑俄然成廢壘譙周子弟作俘囚諸葛祠塋供樵采前年官軍收廣元螘賊釜底同遊魂何人逗𨖻師不進時乎一失難再論坐令凶豎復堅壁士無宿飽艱畱屯軍旋艸艸復不戒犀兕之棄同垝垣病中聞此捶胸臆國家豈遂忘三尺

朝廷寛大固有體姑息或恐非長策井絡天彭蔓艸深防時再睹使星臨可憐蜀道眞天上空向王郎句重尋

九日直

南書房同說夢惇澹人諸公限韻二首

禁裏秋光似水澄校書終日對良朋

恩深共擁三重席【戴憑與諸儒論經奪席數十重帝厚遇憑坐爲設三重席】寒近先思半臂綾【宋子景修史天寒著紫綾半臂】暮齒自羞識路馬【予齒最衰而無知故以自況】俊才眞羨得霜鷹【蘓味道與王無競同直蘓才俊目爲九月得霜鷹舉以況諸公】相看詩興誰偏健盡讓蝥弧及早登【諸公詩皆就予獨未成】

大官法饌笑時叨【唐宋九日賜侍臣法酒綉糕予輩則日叨大官之饌矣】獨向佳辰感二毛幸免風前欺落帽秪愁筵上怯題糕【用劉夢得事】心驚白雁秋空迥人比黃花晚節髙下直渾疑身尺五中宵鈴索夢還勞

南書房梅花盛開呈夢惇學士澹人舍人

姑射仙人玉作肌自矜曾笑百花遲豈知托質非凢境更喜當暄最勝時戴向瑤釵偏覺好棲來翠羽恰相宜誰憐籬下寒香在也望春風到北枝

正月盡牡丹開已爛漫戲示夢惇

傾城一笑柰君何總有鉛華合避他色艶只緣承日近開先原爲得春多初醒乍濕陽臺雨微步如淩洛水波若使旁教揎翠袖定應添卻玉顏酡【花皆因火催出苐無緑葉耳】宮聲以詠寓中葵花詩見示讀之深有感焉賦此以廣其意

秋淸孤館對蕭辰堦下殘葵吐艷新縱有妍姿誰肯問只緣幽意倍相親叢疎尙耐風霜在根淺還思雨露頻君若傾心能向日移栽上苑豈無因

附錄錢中諧作

一防葵心竟未枯蕭辰還見漾紅柎雅知杞菊芳非晚轉覺松篁韻不孤弱植那堪淩勁艸衰叢偏得媚寒蕪朱門詎少移根地可似荒庭衛足無

金文學谷似用蘓黃往來韻作二詩見寄賦此答之

吳綾半幅剪秋水中有奕奕銀鉤書顚倒細數百十二顆顆俱是驪頷珠君才雄妙曠世無譬諸萬斛龍驤如動天之風古來有蹄涔媿吾非江湖

鴻都門下盛奇字三體尙有中郎書滿堂諸生競鵞鴈薏苡豈能謗明珠曲學阿世昔所嘆孫側目固自如人生窮逹由命耳肯爲三公輕五湖

附錄金居敬作

碧山學士愛閒居下直閉關多著書靈臺淸明書卷气絕勝五色牟尼珠長安索米窘臣朔公卽屢空常晏如人間風塵不到處玉堂淸坐如江湖

艸學易十年餘今來重校孔壁書百家傳注都貫穿何用燕公記事珠承天將雛何善謔一官不調公泊如待要舉而措之耳勿爲蒓鱸思五湖

谷似復疊前韻見示適江南信至秋秫粗熟釀酒可望喜賦奉答次章兼柬元少侍講

寂寂莫捶王融車咄咄莫作殷浩書江南近報釀新熟小槽殷紅滴眞珠君方彈冠去未可吾將拂衣行得如醉拍銅鬥歌烏烏竹弓射鴨巴城湖【巴城昆邑河名】

吾友韓侯性耽古縹筆手續素王書愛士不啻如賈胡直欲剖腹藏其珠【谷似寓元少第昨往奉訪門禁甚嚴竟不得見故云】

詔書昨者延名儒爲子踴躍端何如願子早陳六符事憂君今日惟江湖

附錄金居敬作

短章久矣捐篋笥長歌率爾詩代書枉沐長者論投報咳唾隨風天雨珠廢事愛閒日益愚子云君卿逺弗如岑牟單絞未俊物白鷗浩蕩沒春湖

神仙字豈飽蠧魚徒向人間鑽故書昬昬俗心阮校尉睫淚不化鮫人珠待公致君堯舜上端憶曠如與奧如徹侯相印直敝屣爲佐刺船浮五湖

谷似再疊前韻見示又次二首

毛生年來老而禿中書君今不中書世人未知失上意猶將魚目呼爲珠四時之運成功退應侯蔡澤何紛如豈待賀監七十餘始向君王乞鑑湖

君豈南山縛虎師何妨暫學人間書暗投往往遭按劍夜光之璧明月珠卑之無甚髙論耳折楊皇荂裏耳如昂昂勿作駒馳阪泛泛且爲鳬浮湖【來詩有讀之未諭其妙者故云】

附錄金居敬作

漫云奏牘上公車曾無兩令僅勝書何當自贊只自責川媚不掩水懷珠公家種秫釀桑落自可封致胡醒如巴城會待

宸翰賜比似鶴山與石湖

軒轅彌明滑稽耳詩聲媿非侯校書【元老亦有和詩以嗜酒相謔故引石鼎聨句謂其滑稽】石鼎彭亨荷斟酌逃禪累累百八珠幻住風埃五葭琯炊黍功名帶礪如吾家甫裏有敝廬散人無號易江湖贈嘉定陸稼書

華韉繡轂九衢間入世淸風獨往還舉世誰思千古在惟君不放六經閒鳶魚偶覿堪乘興塵土難逢不上顏聞道近來多一事出城只爲看西山

王先生寓予邸苦無酒飲

荊髙市上化爲塵誰與先生作主賔但有三升堪壯膽【管輅事】若無一斗肯呈身【王績事】襟懷寧著累累綬意气平摧嶽嶽人掛壁鴟夷空在眼因君轉恨我長貧

三十

三十能文到帝州繡鞍閒跨紫驊驑枝從玉輪邊折峯向金鼇頂上游月裏姊親投彩佩雲中君與捧瓊輈那堪隔別音書斷碧海塵生夜夜愁

嚴朱二徐四檢討夜集

黃葉門前徑秋深斷客蹤卻憐今夕會共聽

帝城鐘未穏棲枝鵲難平咽砌蛩論心諸妙在寜惜嵗寒逢

立春日口號三長句

十日閉關如蝟縮今朝啟戶正逢春且從閶闔瞻新象也把衣冠振舊塵竊祿自知慙報補歸耕祗合恨逡巡鱸魚蒓菜方才過江柳山梅又逼人

四十四年成底事兒時嬉戲憶還賖堆盤賸有靑絲菜簮髻稀逢防勝花已信形容安老醜並無魂夢到繁華開箱試撿春衣換半在西鄰酒姥家

今是何曾減昨非行藏計拙轉相違潛魚凍久應忘躍倦鳥驚多更怯飛破榻空懸畱客少羸驂長臥出門疎軟紅塵土東華路猶喜無能上素衣

同人集光孝寺

古寺帶殘汀同人此過停共期窮勝日不憚逐流萍臺樹名仍舊風幡事已冥法因如可悟寧直片時醒

送僧【僧系同鄕人時同寓粵僧先北歸而送之】

偶來炎瘴地得與我師逢舊好鄕情切新知道气濃聚談仍是寄別思豈畱蹤此意原無解晨雞共暮鐘

送沈子相令新寧

聞說新寧地千山復萬山看君雙舄去獨伴一琴閒花落空城裏鶯啼廢壘間須傳

明主意爲念逺人艱

江上朱玉如孝亷貽詩深相推許答贈三首

斯道久生棘淸吟那得聞捧心眞媿我乂手卻憐君逸調寧諧俗奇懷自防羣好將冰玉句吟諷到微曛往往巡檐笑時時倚柱哦只憑消日月遑敢問江河病覺貧來甚狂憐醒後多感君思老馬識路意如何昔日詞壇老推君蓋代才前賢深寄托後進孰追陪白雪篇中奏朱霞筆底開時流莫輕議曾破鐵闗來

和企山陳年伯見贈一律

世事茫茫無足觀羣鴉爭舞防欺鸞陶公罷後門垂柳阮子窮來犢繋竿浪厠炎方喜共晤每逢髙誼欲扶摶枉防珍重金閶約佇看秋風振羽翰

擬古

人生百嵗風中燭焉用役役被塵我今至壯猶無成有似轅下駒局促憶昔景年四十一朝掛冠神武門此事於今誠所罕令人對之難爲言

過大紅門

武帝升天去不回萬方弓劍集靈臺金輿寂寞荒煙合玉殿參差返照來鳥哢乍疑仙樂動花殷猶望

禦筵開白頭消渴餘生在羞說當時獻賦才

上髙陽公

紫霄煙靄晝沈沈獨掌鴻鈞副

帝心萬卉齊搖松自勁眾流皆涸海長深豈貪黃閣形須畫要與蒼生旱作霖一物只今無失所肯教防下有遺音

上曲沃公

兩朝出入秉絲綸共識

先皇社稷臣肝膽傾來緣薦士頭須枯盡爲憂民敢同門下三千眾恥作堦前十九人何事感恩心獨切一年兩度沐陶鈞【予己亥三月】

【禦試八月舉南宮皆出公薦拔】

寄同年生

去年闕下逐行塵記得登科第七人天濶好容龍偃蹇露髙偏助鶴精神裁紅暈碧花前句蹴踘彈棊醉裏身吾有醁三百斛佇君踏盡

帝城春

送酒與東癡

東臯未三里潢水凢防曲風雪被荒蹊往來斷樵牧先生髙臥處柴門翳苦竹雪深門未開村雞鳴喬木日午炊煙絕吟聲出茒屋欲寄一瓢酒聊以慰幽獨天暗倘來過就成西齋宿

題上林署壁四首

守拙眞忘拙求閒果得閒濯纓貪照水拄笏飽看山何術堪逢世無能合抱關此身吾自料材與不材間不敢稱髙臥還應勝折腰吏人閒采牧官舍長蔬苗烏鵲尋枝倦牛羊上阪驕南山田防日蕪穢到今朝三月已過半郊原尙朔風未抽庭艸緑難覓野棠紅笑逐祝雞叟閒隨失馬翁春光正浩蕩願與萬方同遙遙宮闕聳天半望觚稜不見塵中客時逢林下僧挈瓶常夜起抱甕晨興早晚相期處還思不負丞

上林署中紫薇一株花開特茂

念爾非凢種緣誰謫墮來亦知顏色好卻背艶陽開影弱依書幌枝低亞酒杯托根同失地欲去更徘徊

偶成

漫說花顏好花鮮得防晨君看花落去重有掃花人

柬徐生二絕

昨來霜信熟黃柑小閣離離夕照酣爲報故人須過飲掛防何必洞庭南

楚頌吟來憶左徒酒牀新漉待招呼田園別後春蕪長欲買靑山種木奴

東方朔故里【同王阮亭作】

據地曽聞隱漢庭殘碑斜日樹防防禪衣絲幘俱承寵誰向金門問嵗星

喜張君素存家弟丙霞並登第選館

暖日花開照曲江靑春走馬過紅牕行人嘖嘖誇風貌何偃王成是一雙

偶成十絕

葵園【呼髙士谷】冥蹈是吾師標致天然冠一時更愛城南歸處士【歸莊元恭】風流防首落花詩

機云昔日皆工賦軾轍當年並擅文今見二王詩律峻始知鼎足是三分【新城王司勛士祿儀曹士正兄弟工詩時稱二王】

王家小美擅詞塲五字堅城勢莫當吟到池荷暗香句教人不憶孟襄陽【予最愛儀曹螢火出深碧池荷聞暗香句】

海虞馮叟【馬班定逺】筆通神比興詩篇字字新若較吳均【吳殳修齡】眞敵手邢夫人見尹夫人

長沙舊著弔屈賦南海【程舍人可則】今爲哭賈詞魚腹消沈千古怨蛾眉謡諑萬人悲

菊秀蘭芳並一時玉遮【汪農部琬號玉遮山人】風調略堪思省曹誰是知名士便欲煩君替左司

木客山顚嘯華月水仙泉底弄朱霞夜深自寫鐘生句寸寸枯毫戰鬼花【里人鐘生詩多傑句】

破扉煙斷出孤吟廡下髙風尙可尋萬手雷同誰敢儗懸軒簫鼔一聲琴【梁逸能爲五言古詩】

鴛水騷人彭駿孫【彭進士孫遹】兩年詩格未評論鄒陽出獄猶流落何日含毫奉園

同是

先皇紫禁臣君開鈴閣我垂綸翩翩小隊花間駐海晏河淸報

聖人

南海子

禦柳千條拂面絲風吹依舊緑離離何當小住三千嵗再見桑田變海時

張編修素存新昬戲贈三絕句

穠李夭桃各自栽天公移向一春開若非詞客生花夢那敵閨人詠絮才

一曲瑤琴兩意和文園幽興近如何可知夜語脂香處比似金莖解渴多

繡閣才離又玉墀宮衣日日印胭脂袖中好帶朝天筆畫日歸時便畫眉

書愚山少參送黃君詩後二絕句

牽衣泣別最堪悲不信眞成永訣期歸望國門那便哭猶疑白髮倚閭時

故國三千驛路塵哀猿落日叫還頻不知流血能多少腸斷東西南北人

題盆梅

瓊姿常似帶微酡天上春光占獨多紅杏碧桃誇異種和羮爭許得如佗

書所見

眞有髙名動

至尊臨軒色笑借春溫反風渡虎偶然爾今日親聞長者言

送友人

廿年遊宦滯天涯自笑龍鐘玷

聖時一領靑衫渾似舊爭教君鬢不成絲

鉅鹿春光艸色新馬蹄猶帶

帝京塵莫愁此去無知己前路應逢解人

送杜侍讀三絕句

數載承明厭直廬一朝解組意何如五經同異姑拋卻且檢山中種樹書

長安拜免防公卿過眼浮雲不系情忽見巾車出都去登仙今日羨君行

日望東吳萬里船趂風飽飰舵樓眠自憐微祿猶縻卻輸與先生早著鞭

口占

天畔秋云日日孤休將腐鼠嚇鵷雛不知酒醒燈殘一防心還略動無

長安自古奕棋同袖手何妨讓國工堪笑孫劉成底事無過使我不三公

寓捨花

傅粉施朱恰正勻天然幽意自宜人風風雨雨休欺壓讓與嬌鶯坐一春

席上放歌呈王使君阮亭十一兄

我昔排閶闔獻賦紫皇宮筆翻翠虹蜺手捉生蛟龍黒風吹天天忽裂泰山東崩海西竭羲和鞭輪輪不起雲旌雷車失行列我時失足墮澒洞弱水萬里沈一葉岐路楊朱漫發悲窮途阮籍空流血廣陵十月潮如山片颿直下背長安道途使君停皂蓋綈袍戀戀範叔寒感此纒綿意一洗風塵顏酌君白玉巵擲我瑚鞭佳人能爲鸜鵒舞上客自吟鸚鵡篇酒酣仰天淚雙落防劍斫地心茫然王夫子汝是中原第一流余亦江東有心客卽今文章政事誰敢出公右三年手板淹澤國公卿𨿽厭裦衣人如爾寧徒長【上】文墨我歸故里樂漁樵釣竿學掣海上鼇買酒自澆要離塜移家欲住伯通橋人生難遇是儔匹何論煙霞與簮笏我身願充五湖長君才合入三公席淮海豈能畱旌斾廊廟終看曳履舄他時仗鉞過江來莫忘吳市變名卒

登金山四首

萬里無空闊孤峯聳泬寥閣收三楚雨門接九江潮鸛鶴靑天勁魚龍白日驕乘桴吾豈敢行止任蓬飄疊翠天開畫森奇鬼獻工驚濤飛破壁怪石走當空梵唄層層寺防檣面面風遊魚與過鳥歷歷鏡中同海嶽樓頭月江天閣外云連年暗熢火幾日靖妖氛壁壘南徐鎭旌旗北府軍書生還自笑磨石待銘勲吾友王明府題詩最上頭【寺有阮亭使君詩】俊人淹海角翰墨想風流月黒精靈泣天髙列愁千秋畱帶客與爾或堪儔

丹徒鎭題同年蔣解元壁

曽題名姓壓羣英獻賦歸來晝揜衡北闕已無求駿意南山空有飯牛情馬卿豈合稱才子阮籍終應喚老兵醉後掀髯重看劍與君悔作兩儒生

舟抵滸關立春後一日

今夕是何夕暄風暖客顏春光不肯待先我到吳關滅燭延新月推篷認舊山連牀中夜夢安穩亂流間

咄咄行

咄咄復咄咄空城白晝生荊棘前有猛虎後有長蛇磨牙鼔吻爭人食我欲射虎還斷蛇手無利器空顏澁歸來故里不見春但聞天陰鬼哭聲啾喞吁嗟乎三吳百萬戶東南自古稱雄國縱橫白骨髙於山民命本輕奚足卹只愁公家重財賦縣官租稅那取給君不見大星芒鬛光盈尺海底九烏朝並出魚鼈曝死蛟龍泣天門日夜飛霹靂俯瞰下土血殷赤眞宰之怒猶不息

蔣辰生吉士舊第

冷巷蕭條不見春雀羅蛛网盡傷神空畱少婦持門戶怕對衰親作主賓案上螢來棲敗幌堂前鵩去墮承塵酸辛並馬金臺路生死交情幾个眞

醉歌別友人

去年送君燕臺側君方塌翅無顏色今年遇君闔閭城我已抽卻頭上簮人生相知不相見何似賓鴻與社燕多君惠我好句新錯落珠璣盈便靣春風駘宕百花天壚頭日日酒家眠紅妝小婦歌金縷白馬少年拂玉鞭與君對花酒如海人事滄桑朝暮攺桂館蘭宮久不開西園東壁知何在今日相逢且盡歡明朝別去路漫漫屋梁落月如相憶時展懷中尺素看

四月大雨餘時坐臥小樓旦夕不能移步

驟雨行無節寒云凍不飛晝長憑竹幾客去鏁柴扉梅借水功熟橊傳火徳微未應占夏令重理木綿衣池漲疑無岸樓居恰似船一枝吾自適百尺客誰賢盈涸隨溝澮行藏信簡編豈眞邊腹滿贏得枕書眠

寄彭十駿孫

幽谷芳蘭尙畏鋤況教當戶更何如空吟王粲登樓賦誰獻鄒陽入獄書林際周周憐倦羽河邊蹙蹙數勞魚天涯失足應無限休怨淸時獨掩廬

吳門贈別三首

春風江上獨鳴橈愴別殘魂黯欲消鳥去鳥來人窅窅花開花謝雨蕭蕭遊燕未聽荊卿築背楚先愁伍相簫自笑行藏兩無計羞將心事托漁樵

南北相望路幾千鄕關回首更淒然便教歡笑無多刻縱得音書定半年去客偏憐沽市酒家人錯怪過江船梅花到處開如雪珍重他時逺使傳

羸馬重驅入紫宸敝裘三月走風塵休嫌弱水飄舟客曽作蓬山罵坐人艸暗關河遮舊路鶯啼驛樹怨新春煙波不少容身處爭敢淸時乞釣緡

渡江

三年兩渡此客計竟如何市酒消愁少江花恨別多自憐輕道路不敢怨風波羞見垂綸叟滄浪正放歌

淮城詠古四絕句

垓下陰風捲日昬楚歌未了盡聲吞八千子弟如煙散只有佳人不負恩【虞姬】

橋邊納履話從容千古英雄是此翁枉把詩書盡燒卻陰符一卷出懷中【圯上老人】

鳥盡弓藏自古嗟眞王遺恨日西斜一身未省歸何處枉卻墳旁置萬家【淮陰侯】

荷鍤隨身好掩形酒徒醉倒夕陽亭銅駝指日生荊棘此世知君不願醒【劉伯倫】

讀書齋偶存稿卷一

欽定四庫全書

讀書齋偶存稿卷二

禮部尙書銜葉方藹撰

途中詠物詩

云

巫峽髙髙湘水深來從何處去難尋逺隨孤鶴一片影輕結平田十里陰未信爲霖終有日應知出岫本無心自憐漂泊常相似目斷氤氳滿禁林

新月

娟娟細魄吐逡巡隱漢藏雲迥莫親捲幔乍疑鉤墮影開奩直認鏡生塵預愁仄正安難定漫訝寒纎照未勻寄語嫦娥勞自愛夜來斫樹是何人

細雨

飄如輕霰散如絲灑幕侵燈獨夜時幽伴苦吟聽更逺恨和殘淚滴俱遲寒門白日消都盡京國浮雲望愈疑曉起前林倍惆悵百花狼藉艸華滋

梅花

亭亭玉立正消魂照眼寒英處處繁爭忍負他春白晝最難忘是月黃昬折殘野岸俱無主開徧村家盡掩門料得有誰憐寂寞秪應啅雀自爭喧

松

百尺森疏倚梵宮雪欺霜壓更蔥蘢晴搖翠粒娟娟露雨裛蒼鱗冉冉風漢畤荒來龍馭斷葛仙去後鶴巢空西園桃李時相笑占盡韶華住綺櫳

杏花

曽托孤根上苑栽數株飄拂野塘隈艶隨流水溶溶去香逐輕風欵欵來猶媿生成勞雨露敢期移植近樓臺可憐攀折供人便辜負東皇著意開

柳

漢宮三百六妝樓處處垂陰滿禦溝天子折來親賜佩內人挿徧待招遊思攀纎手絲千縷欲鬭修眉黛一鉤今日相逢江岸上藏鴉繋馬不勝愁

枯樹

無復淩霄聳壑心千尋落落臥幽岑敢將榮悴爭時代獨與流共古今縱使泛來難近漢便教斵就不堪琴南朝名士𨿽工賦未解莊休意更深

靑艸

春風吹徧郤還生一片靑靑染不成南浦別來猶髣髴西堂夢去最分明待施舞席層層滿忍碾香車處處平露壓煙迷多少恨防人爲爾倍傷情

燕

飄零此去欲何依滿目東風計縂非翠幙香消春窅窅梁月斷影微微釵頭曽憶雙棲穩掌上誰憐獨舞稀知有舊巢無路入馬前惆悵亂紅飛

鶯

何年卻下建章枝駐馬斜陽獨聽時漫有奇姿臨野水空傳巧語出村籬五更百舌休相妒一樹繁花秪自悲好謝嚶鳴舊時伴春風那憶有佳期

鷺

曽隨春水泛輕潮浴罷橫塘苐防橋汀艸汀煙愁漠漠江南江北恨迢迢靑天飛處云離岫碧樹棲來雪綴條京雒風塵今正滿可能不上素衣飄

烏

羣飛羣趂夕陽西啞啞天邊接翅齊秦女機頭愁未歇蜀姫弦裏怨初低風號黒夜憑巫語月冷黃沙雜鬼啼莫笑紛紛惡毛羽鳳城多半是君棲

蜂

小苑華池路未遙眾香深處坐朝朝六宮美女爭塗額一國佳人盡細腰晴逐柳花飛掩冉暖隨蜨翅去飄颻卻驚樹底紛紛散憶得當時早晚朝

廢宅

墮碧頺朱委道邊獸鐶魚鑰倍淒然更無上客回珠履時有行人拾翠鈿風蕩帷空螢自入雨淋檐斷燕還遷阿誰計得當年事可許輕臨畫閣前

叢祠

冕服巍峩列像崇也應一國有三公知此日生民病慣竊從來造化功篝火妖狐鳴半夜啄腥怪鳥噪西風堪憐野老紛陳乞猶自勤望嵗丰

琴

鐘期已逝蔡邕亡太息朱弦尙在房玉軫金徽誰愛惜髙山流水自淒涼蛛絲斷處星爭露防斧停時語忽長伐盡梧桐千萬樹不教重種嶧陽旁

殘焰

殘焰微微背壁幽銅壺滴盡轉添愁可堪夜雨黃茆驛最憶春風紫桂樓顧我已甘灰並冷問君何恨淚長流多情此夕分明處不照華筵照白頭

淸明日河閒道上

客裏對春春可憐況逢佳節更澘然一枝兩枝還垂柳十家五家常禁煙夢艸不靑惟北地望云多白是南天依稀憶似故鄕處水鳥雙飛緑滿川

偶成

廝飬誰家婦徒行陌上塵都言趙宮裏原是舊才人

入都門

三條九陌望中淸又睹靑雲接鳳城身逐梗萍和浪轉心同葵藿向陽傾從教隱士嘲西笑漫托騷人賦北徵便隔風波千萬里人間何路覓蓬瀛

上王子雍先生

三年函丈沐淸光玉筍叨陪最末行自笑門生新印綬卻慙夫子舊宮墻鶯啼渾欲迷芳樹燕語猶能記畫梁惟有啣恩知不忘寸心應共海波長

題畫戲示同館友人

舞風歌月舊時嬌寂寞胭脂半欲消好語楚王宮裏伴披圖莫更妬纎腰

簾

畫樓西畔曲堂東銀蒜低垂靣靣同影疊千層花掩冉光搖一片霧朦朧沈沈伴夢宵難醒漠漠遮春路不通愁煞緑窗鸞髮女幾時容易出房櫳

七月一日大雨書署壁

七月一日南風急倒捲海水水飛立天吳紛趨海若走怒濤惡浪訇相射野夫夢裏枕席驚忽疑萬馬中原奔又似刀摩與劍突鎗鎗銅鐵煙塵昬披衣眎天天容墨扶桑金雞叫不得但見玉女投壺失笑屢開眼東方阿香掉車扇霹靂須臾牀榻成深淵龍宮鬼國在眼前防劍裂眥忽大叫失勢恐落饞蛟涎誰爲縱此雨工惡我欲乘雲訴寥廓虎豹森森爭攫人九關不肯輕開鑰上帝尊嚴絳闕防白玉爲閣黃金除瑤池傳觴百靈醉那知下土民爲魚罡風吹我墮塵陌猶聞哀聲滿藪澤裂裳擁被塞耳臥凍蠶縮繭鳥塌翼君不見長安衮衮多公卿衝泥躍馬气橫參朝來泚筆緣何事惟頌商家傅說霖

中秋對月有感

不遣防云滓依然此太淸無私應解照有象盡能呈影浴金河淨光含玉露盈流螢何意緒猶向隙明冢宰貞庵公相見次諄諄以進退人才爲言兼念及家兄情意眞摯小詩二首奉獻情見乎詞

廿年淸望冠諸公新領銓衡職更崇玉尺自量羣品上冰壺獨湛萬人中披開雲霧靑天皎搜盡珠璣碧海空知道報

君惟薦士只今吐握有誰同

早同獻賦識相如晚向髙門濫曵裾【家兄與公同領壬午鄕薦戊戌殿對出公門下】北望可憐迷雁翼東歸寕爲憶鱸魚已欽季布千金諾肯惜劉一紙書願借春風速調律有人寒谷待吹噓

忽忽

忽忽秋都盡蕭蕭晝屢陰交因貧易淡門爲閉長深新雪催雙鬂寒灰證此心南飛何處雁愁絕故鄕音

都門春望

東風吹雨復吹煙悵望新年憶舊年拂面遊絲爭匝地遮人芳艸更粘天情多肻學捎花蜨愁極難聽叫樹鵑七尺緑波三尺艇與誰相約碧雲邊

題二畫扇呈知己

灼灼朱霞射曉空花開花落片時中爭知海上蟠桃樹直到千年一度紅【朱槿花】

珍果曽登寢廟來孤芳今見伴蒿萊無人攀折無人賞贏得春風自在開【櫻桃花】

送左防孫學士歸裏

公竟拂衣去翩然辭帝關須令千載下猶見一人還鴻鵠淸霄遠龍蛇大澤閒翻嫌謝安石捉鼻向東山

庭鶴

池畔摧頺花下鳴雪衣丹頂不勝情思鄕遠隔華亭水憶別長牽緱嶺笙雲路斷寕生悵望雞羣立最憎分明終年一飽知難得敢想乘軒道上行

董侍禦教伎人花下度曲自與諸賔飲酒別院卽席戲贈三首

紅墻隠隠接天河皓齒花前自按歌最喜春風關不住梁塵偏落座中多

嬌喉宛似擊瑚一曲新聲一串珠縱有周郎猜誤處橫波頻送得知無

千巵引滿不成歡祗爲名花一見難我有狂言驚四座與君單借紫雲看

書董侍禦齋壁

長安惟此徑日日緑苔生地僻塵難到窗幽夢易成汲泉防竹洗分食待禽鳴笑對花開落知君不系情

擁鼻

擁鼻褰裳上馬時此身何處許相宜百千隊裏懷常怯十二衢中步獨遲未免形容溪鳥笑可憐心事落花知鱸魚正羙蒓絲脆莫到秋風更後期

歳暮作四首

臥聼鐘動杵撞胸噩夢驚廻欹枕中可有車堪投鼠穴忽疑身暫寄鵝籠縱橫窮鬼凴文送層疊愁城仗酒攻笑指黃粱炊熟未榮枯歷盡本來同

饑鷹脫臂向風呼廿載消磨舊壯圖入夜星昬恆拭劍臨秋月滿數彎弧狂思海上醫龍病危欲山頭捋虎須準擬雄飛九萬里可憐原只在槍楡

滑滑泥聲塞路岐深居端莫嘆淒其觀河皺面寕如我窺井懸腰更譲誰便聽鈞天惟解睡縱遊蓬島亦嫌罷簟瓢門巷無多地果否前賢樂在斯

欲憑簡冊且婆娑祗覺開編恨轉多但說艱虞三太息偶逄得意一髙歌椒花栢葉羞陳頌土梗桃符任刺訶蓑笠江湖無恙在期君不至柰君何

連日不見健庵編修今晨苦熱特甚走筆奉訊

吾居帝城南君居帝城北閉戶十日散髮臥瘦馬不識東西陌美人娟娟隔淸漢孤身欲傍無羽翼思君作官未三載歘忽聲華滿京國上殿

至尊屢含笑入坐公卿皆動色嗟予潦倒恆愁饑伏處眞如禈中虱牀頭老甕傾漸幹月俸不充沽酒直丈夫但免巾幗誚此生敢辭藜莧食朝來束帶出門望火雲升似峯崪峍羲和揮鞭更翕霍誇父暍死鄧林側發狂大叫苦不止咫尺一見何由得那憑爾輩爲霖手盡挽天河洗結轖坐看雷雨濯亨塗道上淸風生兩腋野夫翛然捲懷退鼓腹康衢歌帝力

戱題西樵考功長齋繡佛圖三首

如水臣門日下簾知君心性愛幽探退朝啟事方才了便與彌陀共一龕

妓房匣鏡終嫌癖酒庫封瓶亦太迷寄語街南王吏部不妨何肉更周妻

趺居可便了塵牽長日淸齋結淨緣爭免謝家靈運笑他時端只好生天

史館馬君麟徴故秦督子偶過其居感而有作

宣武門東半畆宮居人猶說舊從龍金貂拜命啣恩數玉帳開牙出鎭重去病未爲居第計叔敖應待寢丘封傳家淸白看君在勛業相期繼昔蹤

簡熊學士

百丈狂瀾手障餘一人嶽嶽眾誰如趨朝旒冕同嚴友下直門庭似隠居憂國終朝時減食致君半部只探書太平啟沃須相待肯使閒人屬望虛

阮亭以抱琴洗桐小像索題久未及報於其奉

命試蜀口占二絕調之

王郎日抱文章坐底有閒情似此時早向虞廷傳一曲薫風拂拂五條絲

蜀桐聞道產髙岡君去應看百丈長休令兩川人士笑賞音只說蔡中郎

阮亭以駿孫南集示予因題一絕其上

春風上苑闘名花處處遊人攬物華可惜一枝瓊蕊好不教移植到天家

送歐陽寶坻罷官還江右

故人別來十年久乞得一城大如斗姓字不博公卿憐惠愛長在蒼赤口一朝忤時不得意解組復向風塵走笑指廬舍長江西卜鄰幸有柴桑叟拂衣行歌歸去來但問松菊猶存不予亦江湖潦倒人彊襲冠裳羞老醜便儗相從汗漫遊髙掛云颿上廬阜他時杖防一訪君先數門前五株柳

送李編修晉卿歸閩

風雨聽雞鳴愁黯忽生還持古人意今日送君行防服髙堂志孤裝薄宦情歸山如有信好報著書成里人蔡翁年七十矣除黔中一幕職止其行不可詩以送之

手撚霜髭萬里行宦情濃似酒初酲知君過嶺遙回望忽見臺星笑口生

歳暮病中效元白放言五首

急景奔騰去似梭鏡中華髮柰他何西尋弱水無舟楫東望龜山乏斧柯銜食鳥應悲力少號寒虫自覺聲多幾時借得騶生管窮谷吹來徧太和

九陌千輪闘萬鞍誰人不願老長安生貪周顗黃金印死盼王喬白玉棺舉扇遮塵寕得了抱薪止火果然難防防東下元無底幾見天潢倒卻幹

病非魘魅復非狂筮得爻詞勿藥良未遣三尸行出戶難驅二已離肓夢中帝所聞天樂海上仙人乞異方說與時流渾不信靈臺贏得自淸涼

魚遊荇藻戀沙汀鶴破樊籠入窅防各有升沈依本性苦將桎梏防眞形魯邦展季甘三黜楚國靈均愛獨醒蕙死蘭枯元不惜只教畱得是芳馨

早知天地是蘧廬去住奚分久暫殊有肘盡堪生柳樹此身行便作桃符刼殘尙問灰存否柯爛休驚局換無一擲得梟君莫笑爭禁明日不成盧

濟寕太白樓

一醉偶然事玆樓萬古傳吾來弔遺迹云木正參天攬鳯下千仞騎鯨吸百川防防檻外水猶比濁醪賢

杏花

脈脈豈無怨亭亭如有言開時猶恨少落處不爲繁山鳥曉還閙鄰蜂晚更喧未甘顦顇意恐負艶陽防

題角灣僧院

但有云來去扉晝不關鳥啼林屋樹人數浙江山颿影交諸浦鐘聲靜一灣誰能便捐累蹔遣片時閒

秋夜

一夜秋風徧艸堂空堦涼月迥如霜水禽噪客喧蘭渚山鬼窺人傍荔墻漫興詩成閒處詠絕交書在篋中藏禰衡夭折嵇康死始信時危不易狂

南池

東屯西瀼迹全荒何處先生舊艸堂賸有南池風景在殘蟬依舊噪斜陽

龍梭

龍梭夜靜緑中十載行雲夣未通秦女有情終化日楚臣無淚不成楓三春病怯亷雨一夜魂移蕩漾風無限寂寥収拾盡斜陽深樹是江東

上髙陽公

紫霄煙靄晝沈沈獨掌鴻釣副

帝心萬卉齊搖松自勁眾流皆涸海常深豈貪黃閣形須畫要與蒼生旱作霖一物只今無失所肯教爨下有遺音

旅步見馬上新薦諸君

連錢驕馬蹴芳埃槐影紛紛動地廻記得阿婆年少日也曽塗抺向人來

辰山謫仙樓戱示主人

謫仙人死一千年魚去何勞更問筌今日相逄君不識祗應未覩錦袍鮮

東山一艸亭

東山一艸亭雨屐偶來經煙逕封猶濕苔痕洗更靑欲窺泉的的羞照鬢星星捉鼻何人事蒼生夢已醒

題小鏡湖呈勿庵

季眞七十玷朝班始乞君王水一灣何似先生方緑鬂比他早占廿年閒

飲勿庵二十四峯閣

二十四峯新與君充下陳開牕云入座捲幔月窺人小駐尋花屐頻擕漉酒巾醉醒俱不忌始見兩情眞辰山下贈陸蘭陔少參陸嘗備兵兩粵

解組還家鬢未絲遂初早見賦新辭試看翠竹碧梧下何似紅蕉丹荔時亷石載歸猶壓砌名花攜種已交枝君家二陸長遺恨今日文孫更是誰

飲蘭陔水閣

愛君水閣好不異在濠梁禽噪知林濶魚潛喜沼長榜人歌欵乃孺子濯滄浪滿酌無勞勸誰憐醒更狂

橫山訪一公云化去數月矣

端如一彈指俄成來去今影堂遺掛在竹幾暗塵侵一榻維摩病三生圓澤吟重來忽揮涕轉媿世緣深

九日三髙士墓下作【天馬山麓】

欲登最髙處應知不在山來尋逸士冢恍覩昔人顏俯仰世俱遠徘徊心自閒郤憐辧亡客入雒幾時還【山下卽平原村二陸所居】

弔鐡崕先生墓

先生不可見遺冢自斜暉無復擕紅防還聞白衣才消明主忌老幸故人依鐡篴穿雲起猶疑踏月歸

勿庵贈方竹杖爲別

素質瑯瑯玉比堅幽人持贈更堪憐他年倘與君重見不敢隨時妄削員

寄勿庵子

昨夕何夕一尊共對楓林月今夕何夕孤舟獨宿蘆花雪半夜相思不相見搔首踟躕防腸絕人道君家气太豪灌夫醉罵四坐逃我道君家無俗態魏公娬媚眞可愛丈夫重結契托附同金蘭憐君一片心盡君十日歡西風吹何急送我出云端抗手便辭故人去瑚幾時拂釣竿簁簁雙鯉魚淩晨撇波至烹魚得素書訊我遊蹤向何處南北東西路不平莫教哭殺阮步兵但令廚中多美酒休論世上有浮名嗟予比君狂自許吞八九君才尙不容矧我老且丑李白當年皆欲殺相憐只有賀家叟終當拂衣從爾之陽采芝食柏同徜徉寕能低眉折腰學年少更向魑魅爭宵光

客有引韋防賦嘲予好奕者戱舉謝安石事答之

淝水千羣鐡騎塵謝公方罫鎭隨身無因說與韋郎道三百枯棊敵萬人

寄素存編修二首

苦憶張公子年年侍玉墀西淸朝上直東觀夜防書心豈形骸隔交因老病疏殷勤門外水好爲寄雙魚幾載菇蘆臥身如片羽輕豈眞羞薄祿直恐厭浮名舊好違京雒餘年仗友生題詩報知己相望迥含情

虎丘晚步

芒鞵獨往與誰期且爲秋山憩少時隔浦飛颿偏見疾出林殘磬更聞遲輕拋狂淚眞嬢墓閒詠幽懷短簿祠欲訊行藏向何處尋枝倦鳥已先知

家兄書來言劉吏部公防將入吳聞其在梁溪急具舟訪之已發三日矣詩以寄之

劉侯昨辭金閨籍解鞍偶憩泰山側意气翻嫌嶽勢低襟懷直覺河流窄山東小吏迎道邊腰支磬折學周旋羸避路不知處敝裘受風眞可憐劉侯一見稱同調下馬呼酒共傾倒出手寕辭拯沈溺開言便欲噓枯槁蹉跎五十笑無成一官惟愁白髮生尋常慰藉猶足善矧乃出自名公卿早秋書附南飛雁劉侯掛防下吳甸丁寕弱弟掃蓬門八月九月應相見梁溪蒼蒼煙水寒美人蹤迹隔云端我來侯去若巧避人生良防嗟何難大兒北海人中傑小児四世三公烈聞侯屈指天下士不才名姓常勞說澤鹿山麋野姓存慚余久已謝籠樊嵇康懶廢殊無狀辜負中朝山巨源

送人

嵗暮復爲別川塗雨雪繁悠悠驅馬去向誰論季路只一諾侯嬴惟片言知君重風義不肯掃他門

吳門過汪大與別八年矣

並馬京華對夕曛退朝猶記共論文同時晼晚應憐我今日英雄只數君書著名山徒自解琴彈流水定誰聞門前千尺沄沄緑可許閒鷗占一羣

同友人對落花

昨日春風吹花開今日春風吹花落流鶯睍睆燕呢喃嘲笑春風太輕薄東家美人惜芳菲雙拋紅淚濕羅衣但願似花開卽落猶勝年年怨空幕

漢武外紀

通宵甲帳暗香開鸞寉聲聲玉殿來一个歳星猶不識可憐虛築集仙臺

淸明曲

細雨斜風作寒食柳條拖地春無力饑鴉來往傍人飛紙錢銜掛棠梨白香車轔轔殷若雷羅裳一色空中開哭聲未絕笑聲雜花前不醉寕空回摘蕊攀條情未已落日遙聽莫鐘起情知花事未防但望來朝風日美吾願北邙莫種柏與松只種萬樹爛熳花開紅花紅兒孫應到此泉下年年鬼不餒

伏枕

伏枕三竿日巡檐半畆居愁同塡海鳥恨比過河魚往事羞重憶浮名忍更除茂陵松柏老誰問病相如

題吳氏女子畫扇牡丹

妖紅一抹闘新妝國色依然壓眾芳恨少千重錦步障爲渠遮斷蜨蜂狂

江上酬諸勿庵進士

只此江城裏誰知良覿難何時一尊滿同對九寒花落怨春寂鳥啼驚夢闌把君佳句在珍重比瑯玕

江上漫興

塵土支離已一翁更披華髮向江東壯心不盡登臨後倦眼時開醉醒中走馬單身愁暮雨呼鷹雙臂健秋風終然丘壑還須我何處溪流無釣筒【歐公作醉翁記時年才四十餘予是年亦四十矣】

雨歇

雨歇新涼滿夕柯小樓五月麥風和乍披幌處三花色欲上堦來十字波緑綺聽時佳緒少烏絲寫出怨情多不知何事縈懷抱日日人前喚柰何

睡起

樓頭春盡怯朝寒睡起惺忪小帶寛志士淒涼閒處老名花憔悴雨中看殘書竟日便搘枕短篴誰家正倚闌収拾吟牋與酒醆此生眞信遣愁難

送人渡江

江艸江花夾防生扁舟三月過蕪城勸君彩筆休輕弄此賦參軍久擅名

寄鄢陵梁侍禦

不見旬時悔吝萌那堪經歳隔良朋毎從吳苑懷梁苑常恨鄢陵遠秣陵誰道靑袍眞禦史早疑白足是禪僧枚生八月濤聲在乘興扁舟待一登

侯將軍歌贈京口侯都閫

侯將軍爾何人上馬能擊賊下馬作露布眼中齪齪誰比數隨陸之文絳灌武昨朝揖客登中堂輕裘緩帶多輝光擘窠大書三百字字字觸目成琳瑯忽聞江上烽煙起鯨鯢防浪東溟水將軍紫髯蝟毛出門仰天顏色喜攜歸髑髏血糢糊當筵擲向紅毺要博上客一歡笑區區侯印非所須予乃夷門抱關者感君虛左停駟馬割鮮酌醴何殷勤說劍論兵更瀟灑酒酣兩眼纈爲我歌北風左手操不律右手鳴雕弓筆奔萬龍蛇箭洛雙飛鴻書生气盡顏索莫將軍神志逾豪雄金山峨峨數千尺江心玉柱排空立請磨懸崖一片石將軍親自銘功績

爲人寄荊州守

荊南風物美如何三十專城擁傳過應怪賦如鸚武少空傳士比鯽魚多吳山東望峨峨影蜀水西來浩浩波恐有依劉王粲在登樓莫令怨蹉跎

月下偶成

雪消云捲欲深更傍危防萬感生酒力共春隨日減詩懷和月著人淸未妨窺沼潛魚躍更儗攀條宿鳥驚多媿煙霞競招引有誰肯與野人爭

新鶯

簇簇毛衣柘色新穿花度栁見還頻憐君不借春風力那得嬌音動主人

柬友人

窮通分定莫須驚怨曲勞歌澷引聲榻下應憐徐孺子刺殘誰識禰先生自傾濁酒澆花落捲疎簾對月明休怪芳時倚惆悵古來多恨是多情

西牕

殘煙漠漠雨絲絲淅瀝西牕夢醒時遮斷碧山橫檻牖催成靑蘚上堦墀暫憑縱屐聊舒眼休儗裁詩更皺眉多少春光到桃李蓬蒿三徑不曾知

李氏別業看梅

鏤冰琢玉一叢叢風格天成自不同肯向妝臺迷艶質好依巗壑伴衰翁寒生冉冉流香外春在亭亭送影中莫遣髙樓便吹笛淸宵幽怨恐難窮

隠公歸述五臺之勝

臺山眞勝迹路出萬雲層白日常防虎炎天見鑿冰洗心千澗水扶老一枝藤便合誅茒住愁師亦未能

題吳處士莊

二月春泥一尺深杏花門巷費招尋爭傳市上搖頭過忽見牕間擁鼻吟砌迸筍皆成碧玉囊余藥盡化黃金纁尙儗何時到只著麻衣弄渚禽

檐外

檐外陰雲羃遠天花開花謝損芳年春風那似春愁急曉露長和曉淚懸孔氏罇中空緑酒陶家琴上少朱弦淒四壁眞堪笑羞見爭飛下食鳶

雒陽花

碎剪明霞作錦堆殷紅如火照堦苔天津橋上啼鵑血一夜春風染徧開

與周生

舶客尋芳渡海遲千重鐡网罥塵絲夜來忽詫前洲火新見瑚長一枝

浮雲

浮雲流水總無根魚自深潛鳥自鶱莊叟已忘櫟是社晉人忽怪石能言蛇逰杯底寕知祟蟻鬭牀頭那覺喧敢道眞心免猜競一生贏得是昬昬

瓊樹

瓊樹何曾見一枝紛靡眾艸競英蕤儗從騷客求蘭佩欲向霛妃問桂旗天上只疑星是石人間枉泣墨非絲偶經抵鵲山前過終古無端替玉悲

墐戶

墐戶惟宜睡開尊祗合醺劇秦空有論詛楚豈無文蒼狗朝朝變靑蠅處處聞那能便長往欲與鹿麋羣

贈梁大將軍

長城萬里屹吳天威著東南已十年櫪下駒吟鬃八尺帳前士怒劍三千親裁朱鷺鐃歌細自按黃龍水陣全日晚防門聞更啟時容揖客醉登筵

陳徴君墓下作二首

巗棲谷飲一生中瞬息髙名付太空今日歳星應尙在憑誰寄問大王公

堦上苔痕雨更靑無人載酒過亭五株松頂千年鶴畱得先生舊日形

橫雲山房八絕句

云木毿毿鎖夕嵐喜來丈室暫停驂從教塵世難容我尙有彌陀借半龕【方丈】

蔓艸寒煙覆石臺雍門琴罷不須哀逰人未悟興衰理猶對山僧問刼灰【麗秋堂舊址】

二客相從步屧晴雪堂重到古今情分明赤壁孤舟夜尙少橫江鶴一聲【雪堂】

防坐觀心萬象幽廻看六合盡蜉蝣還憐騶衍談天陋海外寕惟一九州【髙視亭】

一枕松風夢不凡白雲來往戀巉巗前身便是陶景官署蓬萊防後銜【只怡堂】

緑玉森森倚碧雲千竿風裊翠成紋子猷去後知音少今日誰堪對此君【菉庵】

古澗無聲波寂寥轆轤千尺影迢迢仙靈那許凢蹤到一月親來一換橋【石梁】

攜詩搔首問靑天太白當年興只顚若遣謝宣城果在與他吟徧夕陽川【可詩亭】

天馬山歌

君不見天上房星墮地化爲石山頭隠露蛟龍脊搖煙踏霧空中橫萬馬驚視俱辟易疑是流沙西來東渡海千里騰驤暫一息渴不飲天池水饑不仰圉官食年年僵臥蒼苔滿蝕盡連錢好顏色問汝何爲不躍還不鳴空有神駿人莫識寕甘將身膏原野恥向庸奴受箠防知音欲覓自古少九方已逝難復得吾聞天閒十二防春風苜蓿花開殘侏儒飽死朔饑死淒涼遺恨同悲嘆黃金日日買馬骨吁嗟玆馬無人看

京口遇馬章民狀元歸櫬

六年彩筆冠詞林一夜文星地下沈不見相如歸駟馬徒聞子敬返遺琴素帷寂寞名空在丹旐飄揚恨轉深從此九苞誰貢瑞竹枯桐死更難尋

贈豪客

靑驪八尺身過市不驚塵燕尾雕弧勁龍文匕首新才辭磨鏡客便揖賣漿人冠蓋堦前滿寕知意所親

江上兵

羅似繁星布似棊太平閒殺射雕兒栁間掛甲花間臥錯認徵旗作酒旗

江邊見白鳥

吳波楚浪兩茫茫獨占荒原立夕陽海鶴肯教成伴侶野鷗翻自笑行藏誰憐皓白衣如雪秪恨飄蕭頂似霜難遣江湖幽興在汀蘭岸芷夢魂長

石城謡

石頭城下淸霜路黃蒿如林漲煙霧此地行人來往稀寒鴟晝嘯枯桑樹鬼炬千羣大似輪金銀宮闕化爲塵寃魂夜半相逄哭聽得聲聲怨皖人

友人命詠團扇值其新下第

月宮素女獨乘鸞拋擲秋風怨歳寒但保今朝顏色在明年依舊掌中看

靑溪廟

靑溪白石渺相望獨處終年不嫁郎曾笑素娥蟾作窟更羞織女鵲成梁龍旂影罥蕭蕭月鴛瓦寒消寂寂霜廿載無媒路旁客還來下馬奠椒漿

月

每向愁邊見多於客裏親云疑淹逸彩露欲洗幽塵一澹能娯我三更轉近人偶窺防缺處淸淚忽沾巾周元亮少參過訪兼示新詩捲率爾奉答

經旬淹臥廢逄迎小隊花間鳥雀驚僻徑行遲緣艸暗破扉開澁爲苔生句吟金石神尢王捲對雲山眼忽明敢倚嵇康眞病懶不裁書札報公卿

將去白下畱題寓壁

旅遊日日閉雙扉祗怪浮蹤與世違絕磵斷崕行處路岑牟單絞著時衣無心偶逐云同出避色還隨鳥共飛底事風光畱不住江鄕久誤釣魚磯

秋日過鄰院

山云禪榻靜相因偶爲孤遊得笑嚬閒對景光眞逝水暗悲身世總流塵頻來檐鳥疑新主別去庭花是故人一闋漁歌數聲篴溪邊林下轉情親

采石對月歌

長江蕩蕩淸無煙誰提明月空中懸寒輝流波兩相漾照見萬里秋無邊頗憶昔時錦袍客仰邀皓魄金尊前掬水捉月月不得騎鯨奔入千重泉月裏霜娥搴幃笑狂奴故態猶依然不聞天上蟾兔窟乃落水底蛟龍淵前人已往後人在依舊江流月不攺恨無往日君奇句能使江月添光彩夜深江淸月轉明泠泠環佩天風鳴彷佛精靈來共語長呼不應還心驚願乞陽侯一掬水爲君結祠幽崕裏歳歳秋光三五前髙歌先生問月篇

熊靑嶽學士建言部議處分奉

防特免詩以志喜

上聖能容直孤忠肯惜身盡傳颺鳯彩不信觸龍鱗道合轉圜美功同補衮新將無

明主意普欲勸廷臣

大笑

大笑狂歌剰一身任他滄海自揚塵楊朱哭泣緣悲路孔聖淒爲問津篋裏空文秪逐鬼防中禿刺不投人誰知磊落襟還在目送飛鴻萬里親

欲決

欲決升沈未有因相逄誰信自由身三更樓上劉琨月十丈門前庾亮塵偶探藥名知小艸忽看車腳悟勞薪家山如難安臥枉自彌年羨隠淪

聞雁

知爾何時到哀聲苦動人稲梁應畏少矰繳郤愁頻楡塞歸期遠湘川去路新可堪羇緒亂日暮更酸辛

酬邱生

不見邱遲久新詩更斐然娥眉誰解妬牛角自相憐吟苦防須禿書多怕腕穿好攜謝家句還去問髙天

邀笛步

落梅折桺調紛披獨客中宵聽自悲欲向塵中還物色不知若个是桓伊

吳門席罷作

醉聽韓娥一闋歌秋云不動碧嵯峨蘭橈筵散悲斜日桂館人歸逐逝波伍相祠前潮響急梁鴻宅畔杵聲多由來信是傷心地緑鬂從教片刻皤

鸚武

聰明何意墮籠樊碧樹丹山寄夢魂莫怪花前渾不語秪應羞作世人言

宿翁氏山樓

澄波萬疊竹千竿延眺層樓景色寛過雨山疑經沐見穿雲月似隔帷看渚蓮暗墮紅衣冷水鳥驚翻翠影寒心事欲拋拋未得無言倚徧短長防

荷花

千二百驚鴻翩然小隊同采珠洛浦上弄佩漢江東顰處矜眉翠啼時怨臉紅一生心事在辛苦緑房中

耦畊堂居人談近事

一枝翠栁碧苔封天遣多情不負儂堦下靡蕪成勁艸庭前桃李傲貞松蜂疑殘黛含愁亂月作羞娥鏁恨重金穀風光尙如舊墜樓心事更從容

夏日憶吳中城西宅二十二韻

憶得幽棲處城西景物增數椽依水石三伏失炎蒸白板扉雙閉鳥皮幾獨憑閒常芟竹徑悶卽理魚罾桐露淸晨重荷香靜夜凝披襟能灑落散髮任鬅鬙葵扇團於月桃笙滑似冰廚供拗項瓠溪薦折腰菱自檢書千卷堪消酒百升紅妝花當妓白拂客多僧覓句行時徧圍碁喚不譍小兒學跳虎稚女解驅蠅買鶴添新料分蜂換舊稱松知蹲踞慣云譲捲舒能何昆爲侶梁鴻婦是朋可應齊北郭寕復羨東陵倐忽離三載艱難出百層拊髀羞寂寂抱膝恨騰騰火宅誰能防煙霄擬忽升行藏溪鳥笑顏貌野漁憎望逺心徒切懷愁病莫勝今朝談往事惟有淚如澠

老將詞送近夫罷省試

漢家飛將老邊州射虎山南恨未休雪鬂霜髭零落盡卻看奴取封侯

蘓臺新竹枝詞六首

昔老鐡制西河竹枝詞東南士女和者數百人至今以爲美談予屏居多暇感吳中近事作蘓臺新竹枝詞六首辭𨿽不工語皆摭實世有君子屬而和之他日采風者或有取焉

江南燕子日銜泥江北燕子雙雙棲銜泥底用太辛苦雙棲只恨畫梁低

山塘十里杏花風不見飛沙撲靣紅笑指山邊斜露處初三月子似彎弓

小小吳娃細馬防春衫蔟蔟剪輕羅自從幕府曽教入不唱江南白薴歌

海門深鎖浪頭廻不放黃魚入市來曉起腥風滿城郭侯家今日綺筵開

桃花塢裏千章木拙政園中萬朶花紫蜨黃蜂來往慣肯分春色到鄰家

十丈平湖一尺潮紅防亭子緑楊橋儂家自有東靑鳥不許駌鴦近橈

撰西樵考功志文畢寄阮亭戶部

恍惚相隨把袂時幽明難間兩心期敢云下筆不加防最喜臨文無媿辭比似束芻應恨薄卽同掛劍已嫌遲【予諾阮亭請逾歳始報】友生投契猶如此況爾連根荊樹枝

徐生入都卽去詩以送之

憐君衫袖滿埃塵往日風流剩角巾開口幾曾投俗好若吟端不救身貧還因郭樂思奇士自失荊髙少酒人匹馬擔簦又南去蕭蕭落木滿關津

次韻答山中人

萬卷千竿奉一身雲饒水濶豈爲貧無端杯酒尋常醉有幾籬花次第春魚腹好容獨醒客松毛穩臥不言人長沮舊宅君今主肯向防防一問津

富川令劉君殉節詩劉名欽鄰江南儀眞人中順治辛丑科進士

富川碧血射虹明劉令孤忠此著聲敵笑南朝惟若水帝驚河北有眞卿往來食肉心多死忼愾銜須气獨生兩聖崇儒三十載可無一士重科名

附魏象樞作

千秋完節日星明舌在猶聞罵賊聲漢水秋髙勞將士富川血碧動公卿魂依北斗升還降廟食南蠻死卽生

聖主方憐臣義重定教靑史大書名

附張貞生作

讀書心事蓋棺明可慨風聞只附聲志遂休言歸井裏節髙何必位公卿城池雪憤趨誰死艸木啣悲哭爾生人豈不知君父義漫云激烈是沽名

感秋呈環溪先生

秋風秋雨鎭相牽更被哀蛩喚不眠與世無求寕恝爾關身何計轉淒然眼悲東海栽桑地心憶南山種豆田聽說乘桴再三喜取裁應媿昔人賢【與先生言及去官故云】

敬哉先生招飲容園卽事

先生幽興寄東山早沐

君恩許賜閒杖履追陪塵外壺觴狼藉圖間童攜麈尾花邊至客賭棋枰墅畔還底是當歡聞嘆息應知國意相關

目暗

瞇目由來世所同豈期今日到衰翁蒙蒙只覺霧長在爛爛俄驚電忽空敢向人前爭黒白不防燈下校魚虫連朝彊起摩挲看爲說堯天日再中

題水月庵壁時傷蕢山先生之逝

九逵三市暗塵開此地如何絕防埃松樹欲枯龍忽蛻竹花無實鳯空來已知西日頺難駐長恨東流逝不廻苦憶臨岐珍重語久要寕肯負泉臺

玉如下第見過作

北去南來似踐更看君幾度上書行無波枉擊三千里不售緣無十五城將母可能忘薄祿榮身未必是浮名春陰愁思俱難遣濁酒荒齋細細傾

淨業寺荷花

玉立亭亭照水孤繁紅縟緑勝渠無淸光雅稱閒僧供靜气如披髙士圖楚服裁驚衫制異吳筩飲愛茗香殊巡池爲共纓堪濯不遣飛塵到鬂須

別敬芝侍禦

千秋矢志共觀摩惜別其如遠道何十日畱君猶恨少一人知我亦爲多寒灰自分難然火古井懸知不起波正是朔風淒節要從霜雪辧喬柯

拜少宰孫先生墓

拜公牀下幾何時執手丁寕後死期忽見荒丘今永閉忍將宿艸更重披眼昏難認題碑字腸斷還尋掛劍枝一代可憐文獻盡傷心不獨感深知

郊外偶作

郊外東風颺酒旗北來南去劇如絲百年渾似下坡轂萬事只同覆局棋漫喜春深催艸茁終嫌寒勒花遲從來不信楊朱淚那有無窮灑路岐

道旁老松

古松不解何時植但怪龍鱗老益多巢頂鶴翎黃似鞠傅枝螘翼白於珂摩挲忽作三年別翫賞寕辭百徧過韋偃畢宏今未遇無人貌爾恨如何

村舎

板屋春風對一瓢荻簾土銼共蕭蕭無妨世上嫌迂濶最喜塵中有寂寥鄰寺遠傳茶鼓發隔村防見酒旗搖分明憶似江南景辜負幽人歳歳招

寒夜

數卷陳編獨夜燈紙撲凍笑癡蠅興衰過眼悲何益非是關心剖未能仰靣祗愁看屋棟安身無過摸牀稜彊將濁酒攄懷抱芒刺時時著背膺

和就斯學士新歳韻

相看又見歳華新五十無聞笑此身冷碧細傾初醸酒軟紅重試隔年塵扊扅猶喜能供爨虀臼堪悲只愛辛憶得西溪藪椽在一竿春雨待歸人

夢至一髙閣下仰眺可數十仞有人憑防引手招予旁一人曰此七十二閣憑防者諸勿庵也覺賦此詩

岐路悠悠誤此生出山泉濁在山淸三千餘里客中夢七十二閣上晴長愧當年結綬意敢忘他日耦耕情憐君扄戶空巖老猶被誰何識姓名

吹竽

吹竽鼓瑟兩難工遮莫春光望眼中相對盈盈還脈脈可堪雨雨復風風間何濶怕逄諸葛得入城羞防子公豈有浮名滯胸底怪君兀坐但書空

十四夜

撾鼓燒燈罷此歡繩牀布被夢差安醆中濁酒醉亦足墻角短檠照自寛少日曾誇人了了老來眞負靣團團相憐尙有今宵月萬里淸光屬倚防

阮亭入都卽別去用其途中見懷韻送之

相逄眞艸艸相別更匆匆歳月風塵裏行藏涕淚中勿言一尊滿又待隔年同惟有關門吏憐君西復東

附王士禎作

長安幾度別忽作白頭翁君輩還簪筆吾生自轉蓬王師懸楚塞羣盜橫關中努力匡時略歸心滄海東酬錫山馬云翎秀才卽文肅公孫也以乃祖集見示故次章及之

年少才無敵詩情句莫酬眾人皆折角吾老亦低頭咄咄驚難定期期語不休鵾鵬與尺鷃可許暫同逰太息前賢逝遺言更覺尊家聲畱國士

天語表忠門

【世祖嘉文肅殉節特賜祭諡】桓後推元子袁孤得湣孫他時應珥筆莫忘

聖朝防

余與鄢陵梁禦史曰緝別八年今春至都謂必相見聞又請告先期行矣悵然有作

傳聞驄馬客復返舊棲山嵩落悠悠外孤云冉冉閒若將遊子意遠戀故人顏相顧稀相識長吟自掩關

月下

此夕天邊月寒光逼寢幃可憐欲誰照空自賞淸輝只益吳牛喘能驚魏鵲飛故園南望裏老淚彊沾衣

過阮亭不遇書壁

疲馬無所適出門還過君披帷人不見獨坐又斜曛徑艸澹逾碧林蟬寂更聞淸風來入戶宛似未離羣和阮亭秋日過訒庵讀書齋兼懷汪大

苔靣無人破常思雙屐行惟君數來往相對見平生肯作身名計何多太息情卻輸吳苑客叱犢正秋耕

附王士禎作

翰林官自達疲馬獨行吟日午炊煙寂閒門落葉深平生有知己髙臥洞庭陰莫謂升沈絕千秋共此心彰義門外書所見

此走江南道問君歸幾時山遮將去路栁臥欲攀枝酒合攢眉得書思掛角宜馬蹄行忽住最恨是臨岐

題胡侍禦山荘

緑暗過墻樹紅明委地花誰知柱史宅卻勝住山家曲徑淹

天仗居人稔翠華更聞

宸翰在麗藻發雲霞

【上嘗親幸其莊

賜以禦筆】

不識

不識平陽宅今看拂面花春風是何物只許在君家

送慕廬兄歸楚

吳歈兼楚調離怨雜然陳落日螿鳴急秋風雁影新難將欲去意更對獨歸人一滴思鄕淚隨君驛路塵

二月二十八日題善果寺壁

平生孤往懷未忍薄涼踽愛玆片林幽凡禽足藏羽雜英競吐蕚枝上輕霞舉濯濯露葉翻猶棲昨宵雨化工無停機吾心憺容與嗒坐靜忘言風鈴自相語

喜晤彭十戱贈

東歸吾意逐流波西笑逄君興轉多欲把冠塵暫彈卻滿頭霜雪柰他何

阮亭以人所贈山居圖示予有感題三絕句

千樹斒斕一曲渠兩門茒屋半牀書江南何地不如此只少閒人肯卜居

昨夢經過舊垞東靑蓑倒著臥牛宮鄰雞無賴驚眠起羸馬依然九陌中

相攜拄笏立多時但解朝衣也未遅好似漁洋山下路使君那忘舊題詩【漁洋太湖諸山之勝阮亭嘗過其地愛之自稱漁洋山人】

寄弟

驚春如駛惜流年赴壑修鱗去不還燕柘才經一畨緑吳蠶又見幾廻眠廚空尙有東方米囊澁長無趙壹錢媿爾加餐勤致語杞人終日只天

祠旁鴉

散似灰飛聚作團荒祠攫食暮煙寒金丸年少從旁過盡說神鴉不敢彈

水關馬上口占

荷葉如錢緑漸抽鳬翳拍拍散中流可憐騎馬黃塵客羞向靑波照白顏

爲汪舎人題畫

髙樓煙暝欲防昏黃葉聲中自掩門疑有幽人據梧坐嗒然終日竟忘言

往年謫官上林今秋又過其地戱題

昔年謫宦此逡巡衢術依稀記尙眞父老定然能憶我來時謝竈請比鄰

陵遷谷變只須臾笑我能成一事無贏得児童齊拍手使君新換白髭須

偶成

毎恨前賢不見我卻愁開卷媿先增無端檢得熈寕史似有人曽諫淛燈

讀書齋偶存稿卷二

欽定四庫全書

讀書齋偶存稿卷三

禮部尙書銜葉方藹撰

飲亮工侍講庭菊下四首並請蕢山學士同作

嗟君庭前菊才逾二尺彊擢秀無人處不言彌芬芳細枝靑玉潤繁蕋黃金香幾時飽雨露早見吟風霜他家豈無花華屋髙筵張粲若疊綺繡艶欲奪姬姜我思匪伊存相遇等道傍胡此獨延佇百廽嗅難忘

艸木有臭味托根君子堂有艸名維薏厥狀頗類菊靑莖間翠葉經冬鮮如沐菊性甘且龢食之薦嘉福薏苦如艾蒿中更含辛毒如何逞顏色歘忽奪吾目爲辦湏及早芟除貴神速種菊勿種薏期君共相朂

屈子餐落英至今淸沁齒騷客借品評千載稱芳美胡廣飲菊泉百齡負訊毀惜哉神仙藥遺穢等馬矢彼菊奚與焉醜好系人耳今日植君廬他年視君履困逐有靈均榮壽有伯始請君擇於斯勿自貽菊恥

堂下數竿竹堂上千卷書所喜菊有鄰維徳翳不孤況復三徑開招尋來吾徒無勞白衣送主能貰百壺葛巾漉花前觴行如轆轤浩歌靈府寛頓覺逼仄除一醉便欹枕安知非吾廬笑彼芳蘭花日憂當門鋤

附張貞生和作

病起惋菸防衝颷彌矯彊叢桂迸金粟繽紛早減芳橘柚圃中叟朔北鮮餘香彼羙庭前菊曷嘗示矜張雜色均承露正色更淩霜天然如處子驕寵薄齊姜幽人顧比徳移之就坐旁譬吾性情交紉佩矢弗忘緬思昨夕防須記蘓子堂癖哉晉處士種秫兼種菊種秫偹醇醪種菊厭膏沐所托在素心不與爭厚福徘徊籬落間吟賞逺螫毒非羨方家言枕之足澤目招集冩淸風客來喜不速勿愧彼孤芳滿飲交相朂蓮以君子埓菊以隠逸齒韓公題晚節鐘子稱五美柰何虫蠧之苖葉遭齧毀剪氏急殱除未嘗費一矢聲罪虫何知物與人同耳虎而翼者紛賢哉謹履蟊賊乘間侵壊心自此始菊死猶可懷心死實可恥餐英不能飽剪葉不能書或曰菊性傲霜節介以孤惟傲實凶徳狷潔豈其徒睨視諸耽逐髙士許挈壺四序元代行循環若轆轤焉得獨寄傲習气盍蠲除陶淑中且和萬物共蘧廬胡用太倔彊爲汝帶經鋤成給事貽詩卻贈四百字

窮巷不設羅羣雀晝喧闐忽聽剝啄聲從吾兩版傳云是成黃門遣使貽詩篇展誦未盡紙喟然發長嘆長安仕宦路車馬若雲煙夫子秉亮節趨捨異時賢大冠張如箕惟君不慕官積金髙至斗惟君不愛錢奚爲慼慼音促多煩煎誠知體國意憂憤寄所宣方今寓縣急不啻身倒懸滇閩首糜爛荊蜀繼劉防巨憝愈桀驁羣寇彌紏纒

王師出經嵗未見奏凱旋軍行賴宿飽士馬始騰騫一日費萬金何可令久延計臣持籌坐仰屋目徒穿近聞賊稍逼氛防彌秦川山河百二地烽燧相接連處處繁螟蟘戶戶化螘蝝此軰皆赤子

皇恩沐多年如何甘附賊盜弄吾戈鋋中間詎無故所宜察其端得非長民者撫馭或乖焉朽索絆六馬反更嚴箠鞭從來制勝策貴在防未然曲突徙其薪功居焦爛先誰得將此語一奏

重瞳前

朝廷置臺諌耳目責所專庸庸厚福子出口懼尢愆獨君著讜直受知

聖主偏此誠國大計呼吸安危闗伏蒲早論列片言可回天何用徒悒鬰枉費餐與眠三代士執雉耿介性不遷伏節死官下寕計身安全予本竊祿人進退屢迍遭尙啣孤卹未肯軫饑寒君詩觸吾緒一爲冩纒綿還期鑑愚戅庶勿負拳拳

阮亭入都久不相見悲喜交集卽事四首

與君三載別人事靡不有百憂搗枯腸有似杵舂臼飄蕭領上髮早衰媿蒲桞君顏方郁然於思只如舊新亭風景殊舉目淚沾袖神州忽陸沈誰欲任其咎猶聞窟室中鳴鐘正飲酒軒車爭道馳但誇熱炙手焚棟且不知奚暇慮焚牖稍稍吐憂卹往往得訕詬吾願糊其心不復辧可否共君黯無言相對惟指口

溫溫考功君粹美瑚璉器對之心自逺淡然釋勢利如何弗憗遺歘爾便委蛻新城一抔土宿艸已如篲斯人招不起朅來對難弟把酒話疇昔俛仰疑夢寐向我噭然號眼枯反無淚浮雲慘不行陽精忽淪墜始知匹夫誠可以動天地彊思慰一辭肝腸亦先碎感此在原情爲君廢棠棣

少小弄弱翰所業在縹緗左畋右復漁什勞鮮一償晚來始自悔暗室苦倀倀宵夢一鴻生峩冠切雲長衣間破寶璐隠耀明月光笑吾枉辛勤白首同靣墻敗絮馳荊棘何時得康莊覺起視庭際星河未渠央恍如飲沆瀣心腑生淸涼誓將畢餘生往求聖津梁盤旋周孔地遊戲羲文塲安能守雕虫爼豆班與揚曝溫芹味美獻君幸勿忘

古人重進徳尢貴得師資麗澤系大易伐木風詩求友於今世岌岌其難之宗國無君子子賤焉取斯翼翼魏先生言行稱人師齊心對屋漏儼與九賔期吾愧私淑久悔吝猶日滋君爲某曹郎昏旦得相隨江漢黃鵠卵抱之須魯雞大圭費雕琢良工堪礱治莫前美莫彰莫後傳莫知兩賢如繼起千載此一時

大雨屋壊說巗學士貽詩相慰爲賦六章奉答

鵲巢緣風遷蟻穴因雨移智不如二物坐見此屋隳昨夜棟忽折殷殷南山雷誰爲王夷甫而受排墻災匡坐三嵗余容膝良已足雨工何不仁歘忽壊吾屋譬如新宮災對之三日哭禍匪降自天握粟思出卜病臥移旁舍下濕上復穿室中防葦筏人渡學螘緣饑烏噪檐際跕跕疑飛鳶何如馬伏波曳腳望靑天雨來風浩浩捲瓦秋蓬根妻孥叫且噪沸羮聲紛紜吾耳如懸瑱褎然如不聞仰首視屋漏不愧復何云吾憐鐡衣子六月戍萬里鸛鳴兼婦嘆歸室未可儗自慙縻薄祿端居誦經史琴書無恙在一笑斯可矣東鄰陳學士大廈今一木貽予破屋篇閔吾情何渥願言得斯人早秉國之軸寒士生歡顏長庇萬間屋

破屋行陳廷敬原作

破屋不任葺四壁空嵯峨夜半風雨至屋漏成洪河漂搖增繁憂夏秋連滂沱崩騰奪視聽耳目被傾邪詎誰錯昏畫實恐陰陽訛重茅捲輕湍餘花委廻波空梁燕雀飛蝙蝠伺其窠禽鳥饑爲身所見理則那黃鵠翅翎濕亦如嬰虞羅悲鳴如有訴翻懼彈射加偪側南巷士移居近西家書籍正捆載瓶罍亦紛挐君如遷喬鶯吾如盤室蝸破屋雨不止壓覆將如何感君有同患寓意於詩歌

酬玉汝孝亷

采金鑄範蠡買絲繡趙勝多君欵欵心懷抱靡不罄吾衰百無能窮老一身並徒持匹夫志謬托逹人命苦節或難貞長貧諒非病眾棄獨君取情親捨貌敬使吾賈餘勇年䢐气彌勁時俗妬蛾眉謡諑今方盛婉孌季女饑獨宿空閨靜安能重跕屣再與倚門競

送徐生

徐生苕川秀文頴世無匹少年愛奇字頗能讀雌霓往者官辟雍校士實所職眾中覯徐生奚啻獲尺璧今春辭親闈跨馬返鄕國吾家太湖西距亦不咫尺甚思樵釣美亦欲投冠幘他時知過訪良舟得良覿荒齋何所有艸木有蓊勃乞生爲十詠聊以書吾壁

花下

吾庭不半弓雜植竹木繁娟娟丁香花托吾西南垣陽春三二月桃李曜朝暾此花如靜女婉孌獨不言豈無心中恨待與何人論兩年吾對汝惻惻暗傷魂黙坐細推測恍悟倚伏根寂寞少懽愉榮盛非久存天機自啟閉人理孰畔援呼童卽布席花下開淸尊

與友人飲酒五首

玆酒淸且美何如頋建康汪汪照尊卣湛然幾席光吾素不名飲而頗知平章惡酒如暴客踅人勢莫當涓滴乍沾吻芒角突撐腸甜酒如佞人柔媚非善良多食苦煩悶闗鬲暗受傷拒之恐不速那敢洗醆嘗頋獨愛玆酒一舉盡累觴意切比中行豈若狷與狂沖和得至味令吾形神臧古稱君子交惟淡乃久長

京洛多貴人張筵日兼夕名酒產四方不脛走都邑寧愁道裏逺往來輙置馹人肩或顚僕馬背時泛溢毎計一罌到何啻十金直緘題復再拜輦載輸豪室貴人酒苦多對之宛不識譬若漢廷上用人常薪積棄擲壁落間累累等塼埴吾如揚子云一防求未得玆酒偶然至相誇動顏色甕面未及啟酒器已屢拭折簡召吾友引杯同岸幘淸聖濁亦賢從容考其徳物遇良有時奚用多惻惻笑彼井泉冽終古嘆不食

唐堯罄千鐘尼父盡百觚季路苦嗑嗑十榼不能無兩聖曁一賢相望千載孤看君比長鯨一吸無江湖入室或未優升堂諒有餘吾飲不五合欹倒須人扶醉中發髙詠猶自述黃虞鄙哉斗筲器斯豈聖人徒

吾愛劉伯倫飲酒得眞味五斗差解酲浩歌過朝市君看如此人底物視富貴一鍤動隨身卽是窀穸具形軀尙作逹外嗜那足累不見衛與霍戚裏薫天勢起家象祁連今亦成平地欲澆一杯酒枯骨無生气

昨日公卿側逐隊前上壽低頭不出气有若三日婦酒行盡膝席四坐停觴久仰靣吐一言愕眙下堂走今朝遇故人雨中剪春韭發醅新甕香饞涎免流口促坐共嗢噱渾似脫械杻不知烏雌雄那問獸牝牡指吾頭上冠譬彼堦前帚董龍今安在此時何雞狗君毋多酌多恐吾猶狂否吾狂醒較多醉來復何有

予久慕淛東黃太衝先生恨未之見四明董孝亷過訪詢知爲太衝門人於其南行作此送之並寄黃先生

防稽有大儒世系出忠門黃童名無雙白首晦丘園六經探奧窔百氏窮淵源躬蹈某與軻不肯托空言靑衿數十徒講誦徹朝昏曽經其指授規榘秩秩存吾聆聲譽久仰止情彌惇一官苦束防負笈失討論董生家東海獻賦來

帝閽視吾頌一篇浩浩三峽奔所言𨿽甚夥仁義實本根進止更可觀語笑藹春溫都雅周容刀貴重魯璵璠驚問所師誰答云是黃君聞之增慨慕寸心暗自捫譬如觀河者溯源必昆侖便欲裁尺書因風附南云緜邈溯大始涬溟防無垠陰陽所管攝方冊所羅陳聖狂何懸闊王伯何剖分一一質茫昧了了破紏紛書成再三讀羞澁還手焚寸莛撞黃鐘如何不逡巡徒詢容貎異那得謦欬眞在昔文中子道學偪河汾韜迹隠弗仕著述儗丘墳髙弟魏房流佐唐爲名臣吾學茍措施奚必在其身先生富門徒半作王國賔斯道已有傳奚用嗟沈淪

興朝急求賢側席心殷殷安知柴荊外旦夕無纁北面修盛典憲乞禮數勤予亦得挾冊函丈時相親勿著羊裘去蒼茫煙水濵

附錄黃宗羲作

三百五十字投來自修門意欲規感興嚴不數文園誰開塲屋眼而滌濂洛源讀之再三嘆洗濯出佳言吾聞玉麓莊渠�曉昏此心爲主宰屹如砥柱存瓣香展余幹千軍歸玉惇幹城意自逺碎鉢何足論一傳爲震川月脇開九閽文章以載道不與江湖奔太史金閨秀學不離天根源深流自長仁體春風溫何意罍洗中有此瑟若璠念予處幽箐何得禦李君風期托想象求日而燭捫吾徒辱贈言朗月照昆侖茫然數難端口喫類子云隱公已未來治亂畱其垠何條可說施忼慨未敢陳爲學五十載菽粟眞不分崇王及賤覇眾說徒紛紜當身試証之不能救巢焚始信本領濶寰宇方周巡不然朱墨行爲儒恐未眞所以介子推抱桂枯於汾憫予幼失學患難屢破墳幽情發思古靣目誠主臣姑置四海大未能康一身密爾文自娛無以答戱賔牧豕海上老所嗟非隱淪斯民方憔悴何以返夏殷聖學將墜地何以辧朱纁其職在公等學優而仕勤危舉天下溺豈徒門人親勿令吾鄕校竊議東海濵

飲王九靑侍講齋次日有詩見示奉答

愛君官閣幽庭下羅蒿蓬宛然仲蔚居開戶延淸風吾非二仲侶閒暇相過從君其具壺觴談笑許從容北牖出西山巖壑窺玲瓏歸云扶飛鳥恍忽躡奇蹤東林復吐月徘徊入簾櫳流光若積雪蕩吾塵腑空念此良防暫恰與佳景逄已忘今夕軀猶寄九陌中君詩振髙唱大聲何沨沨予亦發微吟喓喓艸根虫但資風義合寧計詞格工敢云牛鐸音調共黃鐘同

附錄王豫嘉作

靑山雨初歇新涼上庭砌剪蔬羅盤飡祿薄無過費況與數君子紉蘭結素契分座列髙防颸颸南風至久迹城市間艸木鮮嘉嵗欣瞻天宇曠逺林蒼翠胸中有丘壑何處非幽寄落日下平蕪暮鐘起樓際槐花墮階黃丹螢流衣袂月明東鄰樹泠泠淸露墜傾觴聞晚香髙談羲軒世懷彼古昔人終夜難成寐示周生

梡革以爲鞠斷木以爲棋猶不可無法而況乎學爲古稱在三義所重厥惟師傳道與解惑捨此其焉資分誼一以定服事終不移如何傾蓋間輕以名相施周生賢喆裔卓犖負奇姿摳衣登吾堂再拜起何遲我驚嘿內慙欲應拙言詞長安十二門丹轂交加馳豈無吹噓者寒谷生春熈掉頭逝不返顧此窮且羸得非生所慕其在於道而吾少不自重幹祿思逄時常羞尺寸獲恐致丘山隳晚節始追悔蹉跎抱深悲彊勉賈餘勇此意未知裒多生不吾棄感激動心脾爲學所大戒在隨俗習非立志茍卓然奚患建豎卑神聖爲奧防善信爲堂基切問爲津梁勤學爲階梯吾聞之前人敬奉等蓍今何以益生請誦此語貽生如汗血駒蹀躞千里蹄歷塊同一瞬萬古羨權奇吾老困伏櫪兀硉筋骨疲臥聽鼓鼙鳴昂首還長嘶師友𨿽已邈風義諒可追斆學恆得半期生爲予規六籍方洋洋庶幾可樂饑

梁水部贈洮河石研歌

梁生詒吾古石硯肌理細膩格端正滑於十五好女膚光如一片靑銅鏡問知此硯產洮河摩挲百徧感激多自從逆臣反秦地闗中處處持干戈洮河逺隔秦西防烽燧連天行旅斷十萬貔貅河上屯只言持重休輕戰至尊宵旰坐楓宸玉劍時聞及寢門紛紛盡是承恩者碌碌眞羞食肉人白頭老涙迸雙落書生未肯甘髙閣觸事彌存報主心撫時益切匡君略夢魂昨度洮河隈挼防手防逆臣廻持君此硯將何用好艸三軍露布來同阮亭戶部湘北說巖兩學士登慈仁寺佛閣

衰年作客便慵惰長安只如井底坐今朝傑閣相隨登一笑醯雞甕新破仰睇中央閣道遼下窺兩戒山河大三條九陌平似掌來牛去馬旋若磨憶昔耶律始都此歷金元明彈指過髙軒大車還在眼折軸脫輻非一个如此家居豈不好纎兒撞壊誰能中原遺事共誰談淒涼翁仲艸間臥吾欲跳身四海遊視棄妻子輕涕唾大人一釣六鼇翻龍伯之宮愁揚廻睹蜣蜋方轉丸死抱糞壤號奇貨造化未得便休息吾曹那忍辭饑餓歸來防被汗浹背素衣幸免緇塵涴

附錄王士禎作

化人閱世恆河沙老松攫地龍衙衙盤空閣道下無地竗香似有陀羅花吾衰作客不稱意每逄望逺疑還家三闗寥落數行雁宮闕霏防千防鴉翰林三君負公望髙文大冊流滂葩惜我旅病色枯槁頭綱屢許分宮茶兵車轔轔指荊楚門外蕭蕭多馬撾從來決勝在廊廟豈有羣盜煩梳爬書生手無五尺箠中宵倚柱徒咨嗟罪言欲發但指口遙山雨腳低殘霞此日阮亭相見輙誦云翎詩不置戱作此貽阮亭並示云翎

先生二十年稱詩齊魯諸儒皆受學邇來聲教益廣被漸合西東並南朔海內詞人紛牛毛一一低首奉防削朝朱暮墨不停手防勘都是時賢作金鐘大鏞音並奏豫章鄧林枝交錯吾但崛彊未下拜自顧門庭太蕭索梁谿馬生好年少後來之秀才卓犖與吾談詩頗稱久風義周旋宛如昨今年上書復報罷可憐有目俱同矐𨿽然榜中失此士郤喜吾得私褚槖匹夫被褐非有辠懷璧未免中心怍常恐大力負而趨果然還被先生攫區區一士何輕重防女絕勝得官樂朅來向客盛誇詡獨自把卷細咀嚼先生門下富才彥生今一旦折其角吾詩繭弱意凡近不中英俊作凖格如生瓌瑋誠異寶大圭合付玉人琢只愁借生欲待老失去懷抱數日惡先生詩體世爭尙人稱濟南王氏腳生也當仁幸毋讓他年衣鉢洵可托有所聞時定告吾勿如顏苦孔之卓

阮亭遣人告予云考選

命下幼華得給事中敬芝亦授禦史喜而賦此並呈阮

亭

王生叩門貽片紙使吾入戶屐齒折呂侯已戴惠文冠令弟復入靑闥二子經年臥空丘竈突稀煙車騎絕公卿何人肯延譽升沈由命非巧拙吾

皇埀拱辟四門八荒之逺庭階列防十得五詎足異知人其難

帝則哲得士端屬

興朝慶豈爲朋友私相悅竊聞盛名不易副皦皦者污峣峣缺只今防縣正多事眼中戎馬太騷屑方州民瘼難細數

廟堂衮職那無闕食粟都是馬立仗藏身卻如蟬翳葉試思白筆緣何簮毋乃靑蒲亦虛設二子奚以答主知方因直木愁先伐王生頭白老郎署日抱文書袍袖裂予亦偃蹇承明廬耳聾目眵牙齒豁杞狂憂天計常過魯女卹緯心還切車輪腹內百千轉欲憑二子鬰結朝拜官歸夕上書想見古人舊風節

題翰林院壁用東坡淸虛堂韻

翰林門外風吹沙翰林先生早放衙怪君靣目太塵土經年不識長安花朝咽虀鹽暮唫誦虫魚細羅百家官舍如水何所有髙槐疏桞啼棲鴉猶言讀書洞千古富貴過眼同春葩孔孟以來路榛塞立志猛欲爲梳爬龍種挾冊趨

祕殿頭綱日費

君王茶天街獨歸跨欵段有時馬防翻倒撾人見先生爭匿笑先生對人徒咨嗟晝長捫腹無一事拄笏且防西山霞

附王士禎作

院門晨開埽積沙秋風獵獵云衙衙井泉百丈徹骨泠幹霄老樹靑無花男兒讀書慕中祕蓬瀛舊擬神仙家何爲到此轉愁寂宦況蕭瑟如寒鴉紛華不異艸頭露薰焰一似霜前葩榮名中人等蟣虱麻姑鳥爪不可爬先生相士先器識品第別若鴻漸茶欲驅駑駘步天駟王良挾防不忘撾前賢無數此成就小儒後來胡嘆嗟敝裘羸馬自神王軒軒暗室開朝霞秋夜宿陳吉士頴侯止軒作

老墮世网厭偪側始覺軒冕非眞榮觸籓遂退兩失防人生所誤緣浮名紛華道義皆可慕魚與熊掌難合並二者交戰不自決未便趣駕還柴荊子今乍通金閨籍一官項領才云成胡然淡漠安此室笑睨外物浮雲輕間布席大似掌屋角仰視明星熒空梁惟聞蝙蝠沸破竈時睹伊威盈雒誦殷殷出金石轆轤那惜饑膓鳴上溯羲文下周孔若立參前與倚衡迂濶毋乃眞過吾令人對爾顏發頳牀頭咫尺爭馳道蠅紛螘逐聲薨薨嚴霜誰不畏凜冽馬蹄東西各有營何如布衾足餘暖栩栩四體無將迎翔風撼壁轟雷動羨子忘機夢不驚

寓捨對花歌

天公於人何厚薄春光亦到蓬戶中東風次第巧妝徧一株髙下酡顏紅桃嬌杏奼奚足比細防人靣將無同若令嫣然更一笑陽城下蔡難爲工老夫謾詫心鐡石對此不覺神怡融長安朱門相接連千金買花置房櫳愛花還設紫絲帳宴客時出琉璃鐘可憐托根嘆非所年年長伴白頭翁惟愁雨淋與日炙空妬狂蝶兼遊蜂不辭窈窕守寂寞毋乃眞爲悅己容人生相知一已足傾城絕代寧易逄瑤姫神女畫不得豈於長短分纎濃老大自知才久盡閒情欲賦讓陶公

月下同友人作

何處無此月顧少吾兩人空庭荇交光景相鮮新微焰偶然防搖動波粼粼愛此久延佇淸露衣巾談諧時領要吟詠還入神豈營文史適實資風義親朱絲縆枯桐三尺懷中珍非君能好古此調爲誰陳

雨霽

雨霽景物好新禽媚朝旭此時掩卷坐忽憶故山曲池動波彌彌林吹香簌簌王孫自不歸空怨庭艸緑

送同年某丞

名士不爲簿不遭無不可此語聞昔賢未嘗厭卑子才匪百里遷官偶然左毋言佐邑小君命豈敢墮民人與社稷爾實共肩荷但恐吾負丞寧憂丞負吾王程行有期疾鼔秋風柁愼勿捶破壁車中且安坐

金陵道中卽事

萬里江平一鏡開中流擊檝蹔徘徊逺天山際浮靑出深樹村家送緑來無復然犀驚堵渚空倚鳴鳥下髙防偶然憶著騰騰坐鬂似霜絲念似灰

渡江行

黒云壓波波如山銀城雪屋翻飛間老魚揚鬐洲前立倒捲金山同一粒萬斛龍驤秋籜輕長年呼天叫倉卒雨工驅雷鞭羣羊朱旗白蓋蚩尢光眼前彷佛多奇狀虹霓照耀三重梁井蛙谷鮒俱得意噴濤吹沫爭人噬灌壇老婦忽廻車湖口龍姑亦旋斾還吾萬里之山川靑天不動白日懸狂氛毒焰勢難久片帆破浪無憂煎伹願世路風波亦如此天道好還理固爾

此徑

長安惟此徑日日緑苔生地僻塵難到幽夢易成汲泉防竹洗分食待禽鳴笑對花開落知君不系情

歸家

錯憶倚閭待歸程恐較遲忽驚幽顯異方悟死生期有淚都成血無鬒不變絲寒塘行過處黃艸應時衰

虎丘晚步

虎丘山下路獨往與誰期明月不攺色好風無盡時涼深蟬響寂吟細履行遲一葉林端墜惟應倦客知

送雪州還楚

京華同踏十年塵君去扁舟正莫春惜別有情傷晼晚邀歡無地許逡巡湘江水是愁中淚巫峽云爲夣里人明夜開時還北望倚舷定對月相親

芙蓉花

雨欺風壓苦禁持墮白飄紅滿曲池敢向人前怨摧折自憐遲暮失春時

口占

秋心切切復淒淒月落空江影忽低自是愁多眠不得錯教人恨夜烏啼

冬夜渡江

擊楫中流萬古情客心牢落暗多驚天隨逝水茫茫去月共孤峯的的明潮勢欲吞郭璞冡角聲猶繞呂防營舟人指防前年事卻怪幾成子名

梁將軍戰塲歌

天吳倒蹙東海水毒霧罩空白日死妖蛟百丈腥風黃鬼馬踏雲平地起龍江渡口天狗落燕子磯頭波聲惡甕城一片竪降旗健児十萬崩厥角將軍此時吳淞來提戈一怒燭龍回指麾五丁發神弩百怪辟易陰霾開倐如秋鷹縱搏擊雨血風毛灑原隰又如春蠶食葉聲千筐頃刻無畱停昨朝余皇倚北岸兕甲蠻刀耀飛電今朝髑髏鐘山平萬防哀燐蔽江面防書飛入玉河橋天子開殿冊勛勞鴉翎寶鈔麒麟袍勅賜甲第功臣髙嗚呼將軍眞人豪君不見黃須鮮卑輕朝士側目獨憚髙敖曹

旅次家弟拏舟相迓喜而有作

執手猶疑入夢無屋梁顏色炤糢糊一官失路饑寒並萬里新逢涕笑俱梁上尋巢防舊燕堂前反哺媿慈烏從今喜遂連牀約休恨西夜雨孤

河間旅壁見西樵阮亭前後題詩因憶故園兄弟感而有作

兄弟烏衣擅盛名十年遊宦各闗情因君重作江南夢一夜池塘艸盡生

又題二王詩後

滿把驪龍頷下珠摘來都與世間殊何緣暗裏輕拋擲可有旁人按劍無

太白百篇徒浪語陳王八斗亦虛名盡人誇說多才思爭似王家好弟兄

王元之謫居廣陵賦僧捨芍藥有感傷綸閣多情客之語予屏居田裏偶過鄰僧院中適見此花感而有作並寄鵞湖立齋岵思

顧影嬋媛不自持芳菲空睹上堦遲淒涼曉日辜新寵憔悴春風泣舊枝綸閣夣迷起艸地錦袍膓防賞花時敢思五味爲君和惆悵茅檐淚暗垂

萬年枝上轉春暉憶爾同時下直歸白髮飄零余我在靑雲儔侶似君稀雕防望斷人何處金屋恩深夢已非怪底天香消不盡可憐還染衲僧衣

少年行

翠袖雙彈碧玉箏觥船一吸捲長鯨才成微笑千金散買得人間俠少名

春晝

濕云漠漠覆沙汀春雨春風晝窅防花似斂愁初欲睡山如中酒未全醒人間那有屠龍技世上虛傳相鶴經簾外光陰不相待空教鶯語費丁寧

秋夜與駿孫話近事三首

十年回首憶同遊牢落西風臥一丘吾作官人疑劍外君眞廷尉望山頭髮如緑艸經秋短身似黃楊遇閏愁【去歲予與駿孫罷官俱在閏七月】苦欲乘查問消息夜涼河漢正悠悠

雲霄數子共騰騫上殿常邀

聖主恩醉酒時污丞相席揮鞭不踏五侯門風前淚落山陽笛【時嘉賔新亡兼傷辰生之逝】月下愁傾北海尊今日昬昬吾與汝齊名江左媿時論【己亥榜發後賈人以予丈同駿孫作合刻號江左二名家】

翟公賔客散如煙絮酒生芻幾个探【少師安邱公】東閣久應成馬廐西州空自笑羊曇【鵞湖書來始知公訃】閤棺終荷

君恩厚正笏誰將國是擔三載扶風門下士猶餘窮淚灑天南

吳門喜遇濟南王龍師年文兼懷令侄阮亭使君

三載京華別相逢但舌存黃塵辭上國白眼看中原俗薄輕文士時淸厭酒尊畱君共寂寞新月到柴門最憐君小阮江國久停麾才大眞詩伯風流實吏師瓊花神女館碧桞隋【葉】皇陂何日重擕酒論文慰夙期

同龍師飲山房

勝地堪乘興臨髙數舉觴天淸秋在水樹冷月浮霜咄咄殷生病棲棲魯叟狂此心兩不有何事爾難忘

呈呼先生

先生志節古人風五十猶然孺慕同久廢修琴入市少時來賣藥見壺空思探玉女淩秦嶽欲訪金人到漢宮【先生將於來歲西防華嶽便道卽過京師】策杖擔簦夙願在何時陪侍上崆峒

贈鏈師

笑戴黃冠下玉京飄然塵得閒情身從云外尋丹藥客向峯頭禮磬聲指屈滄桑眞短景功資雞犬亦長生何時謝卻浮名累與汝同防十二城

送人

盧郎年少正風流少婦閨中有莫愁不學楊雄陪執防卻同範蠡去乘舟吹簫自愛君山曲觧佩眞憐漢水頭行到髙唐休作賦恐教神女更添羞

野泊

蕭條殘日噪寒鴉野岸維舟靜不嘩髙寺風多聞夜磬逺村木落見人家犬聲似豹來窮巷螢火如星度淺沙入望明河應更邇祗憐無計問歸槎

扁舟

扁舟趂曉潮獨坐聽鳴橈野鶴渾相識沙鷗時欲招楓明霞岸岸蘋吐雪朝朝蓑笠眞堪老何人愛寂寥

懷駿孫雲間

海國風髙雁影疏美人渺渺正愁予空吟王粲登樓賦誰獻鄒陽入獄書夢去靑雲傷舊侶悲來白髮滿新梳茫茫歧路終難問休怨明時獨掩廬

白鷺

吳波越浪兩茫茫卻占荒原立夕陽海鶴肯教成伴侶野鷗應自笑行藏風塵不染衣間素春色難銷頂上霜剩有江湖余念否汀花防芷夢魂長

北發令蓉有詩見贈次韻奉答

終年學泛五湖船吳越相看作水仙自問功名三黜老休言詞賦萬人傳靑雲多媿車中客白首甘師柱下賢念爾雄文誰薦逹臨歧太息蓼莪篇【令蓉新遭內艱】

北上過揚州寄別阮亭司理

三秋索莫感違羣乍喜相逢便惜分仙吏情深東道主故人心負北山文馬嘶別恨隨春艸雁帶聲入暮云無限防溝千萬桞長條折盡爲夫君

送阮亭省覲東歸

黃葉投空似散絲相畱無計轉淒其知君正急庭闈慕媿我徒深離別悲欲去倍應憐往日未行先已數來期生憎赤棒諸門卒穩放車輪出路歧

附王士禎作

憂患餘生見面遲故人驚喜鬂成絲茶杯冷淡香殘處麈尾橫斜月落時沙磧防鴻千防沒都亭衰桞數行垂沾衿又作消魂別不爲中年好酒悲

題云翎詩卷三絕

不分方丈與蓬萊突聳中天萬玉臺怪道九龍同培塿六鼇新駕一山來

暫駐颷輪玩物華儗斟瓊液灌靈芽千年結子猶嫌少休愛人間頃刻花

東海悠悠浪拍天丹砂拋盡未成田他時莫被方平笑狡獪麻姑一少年

秋夜不寐三首

孤館夜不寐寒衾轉蕭爽驚颷振庭柯落葉無隠響離憂靜中起羈懷益難廣起撫朱弦殘燈耿虛幌應龍果何物飛騰在斯須气噓煙霧蒸降雨沛九衢防下差差鱗批之常殺軀因防欲牽豢畜同凡魚我愛庭前柏經霜常緑林上有千嵗禽唳月揚淸音直節無旁柯顏色忘冬春人云桃李花不言蹊自深靑靑嵗寒姿樹此豈無陰

見入京鄕人

君家西溪上我家東溪頭君家門前水我家門前流憶得初別君扁舟趂潮發豈無澄淸志自擊中流楫朅來騎瘦馬復踏京華春半年縻薄祿辜負頭上巾怪君亦奚爲防渉三千里乍見故鄕人還思故鄕水水中何所有蹙蹙多勞魚昔時魚尾赤問訊今何如

苔

縈砌復緣防淒涼不斷靑𨿽非侵要路亦自占閒庭顏子操瓢巷揚家載酒亭尙堪畱汝在終嵗共沈冥

詠漢史三首

猨臂將軍恨未封老居列校眾人中秋來射虎雄心在自挽藍田十石弓

朝夕常贏粟一囊先生索米底須忙可知殿上容君住猶勝前人逺弔湘

聖主賢臣久寂寥子淵一頌徹中朝如何麗誇難並只替君王賦洞簫

又詠漢史三首

一篇書奏卓然驚漢殿人人說陸生知道多時交絳灌帝前日日爲通名

犬馬餘年戀主私汲公遺語使人悲如何不悟淮陽譴忘卻狂言妄發時

賈樂才華蓋帝京鴻都詞賦剏新刑天如畱得中郎在好爲君王校五經

寄詢健庵編修三首

昔與故人別秋風滿帝京今朝相憶處春艸繞堦榮息影江湖興憂時魏闕情勸君休捉鼻蚤起念蒼生聞道名園勝新開淥水濵輕軒緣奉母重閣爲延賔泉石推遷數生徒講肄頻閒居亦有政未肯偃經綸契濶已三載對君仍故吾憂生常鹿鹿感物但烏烏官拙同門限身卑學戶樞可應車馬地反久著潛夫

讀書齋偶存稿卷三

欽定四庫全書

讀書齋偶存稿卷四

禮部尙書銜葉方藹撰

亮工石公裕庵同坐花下

步屧過從不猒賒暫時忘卻在天涯聊擕淸聖濁賢酒共對朝開暮落花最惜娟娟當曉日誰憐衮衮隔風沙豪門不少新移種庭院深沈錦幕遮

送魏中翰蒼石從

王師駐防山東余兄時任兗丞治河傳聞東土大旱末

章並托問訊

翩翩東徵士萬馬如飛電注矢激流星被甲明秋練淸晨超乘出嘖嘖都人嘆中有一儒生白服揮羽扇隘塗尢屬目之子允邦彥檄艸陳琳羞記奏阮瑀羨詎止佐一籌實乃握全算長揖玉帳前抗舌不肯捲能令介冑徒獷悍登時變黔黎樂袵席道路安乘傳始知尊爼功他人莫能先

戡外良匪昜輯內誠亦難惟民實邦本本固邦乃安山東股肱郡天府資屏翰其地苟鞏奠三輔斯不單年來困杼柚男饑女號寒麥苖旣罄盡桑棗復摧殘榛菅狐夜鳴晝探赤白丸中澤聲嗸嗸入耳盈悲酸古云十萬戶今但遺瘡瘢赫斯我禁旅將士何桓桓須先衛良善豈徒詰暴姦吾

後有至意君其告登壇

萬國爲陸海神京乃谿壑轉漕起東南逺輦向幽朔鱗鱗千萬艘銜尾奉繩約僅資一綫流國命此槖鑰頃傳東土旱山林苦焚灼我圭𨿽已罄神聽終寂莫諸泉旣云匱尺水行卽涸十里方牽挽五里又淹泊軍興百所須仰賴在升合天庾稍乏空中外將安托仲氏老一丞白發嘆蕭索官小責反鉅仰屋中心怍知君軒車到負弩敢前卻防聞訂交早班荊定如昨敍舊借尊酒開顏一嗢噱君其念故人前箸指方略上借培主計下用蘓民瘼因風報京國免我逺懷惡

消息

消息傳難定愁心不自聊飬癰多事日緘口敢言朝天實滋蝥螣人誰產獍梟茫茫一舒眼氛祲幾時銷

喜元著侍禦出獄

金雞早下放孤臣頃刻歡呼動縉紳九死何曽忘聖主重生眞喜答衰親偶談冦禍須猶磔爲痛時艱哭愈頻好語淮南莫無忌漢庭汲黯尙全身

得李信宜書

惠不在天上出門行卽到數君赴官日兩年隔窮徼常恐困遷謫未能悟靜躁尺書來何方讀罷喜顚倒旣知眠食安復稔政事妙陶潛工種秫孫寶解祀竈山縣勿嫌卑前行十夫導課耕度晴岡禱雨臨幽窖【縣龍山上有風雨二窖嵗旱禱之輙應】猺謌雜獞舞殊助開顏笑長安車馬路十步九險峭不見永年生【元著侍禦】鋃鐺向天叫千金書牘背獄吏尢伉暴芋魁苟充腹無肉安足道

詠唐史二首

軋犖山前暗禱神唐家河朔合烽塵上皇蜀道空流涕今日方思先見人

半夜軍中撼帳竿逆膓流出血澷澷滿朝公相持杯賀河北都忘史窣幹

悶極對酒戱成此篇

人生恰似蟻附磨蟻欲右旋磨向左萬事紛紏難預料百憂鬰結空如鎖絲從染後任白黒粟入臼中隨揚簸我身自媿非至人焉能無可無不可卻思此際眞難遣安得濁醪澆磊砢忽聞麯車道上馳兩頰流涎口先哆呼童急挈鴟夷沽新甆盛來玉光瑳中聖中賢亦偶然相逢且莫論某軻初傾一醆顏色醺再傾一醆冠幘墮興到何妨狗竇窺狂來直上木杪坐門外風波百不知懼欹防與側柁

捶鐡

捶鐡作吳鉤空思繞指柔廣塲聊袖手曲徑少低頭澷羨登牀馬還憐入廟牛人生悟倚伏亦可減餘愁

萬桞堂卽事

亞夫營畔知多少陶令門前信有無何似平泉今日好春風舞徧萬千株

欲構淩雲百尺臺須求巗壑不凡材君防婀娜千條色好與行人繋馬來

樹人樹木理相同此世終思軟美工澗底貞松鬰千尺爲經霜雪更菁蔥

短髮

蕭蕭短髮不盈巾猶逐諸賢馬足塵半世已成荘叟木一官長作漢家薪思枯筆禿排千管臂弱弓彎罷六鈞秪有憂天心未泯才教開口又防嗔

大雪口號三絕句

官舍蕭寒剝啄無朔風撼戶似驚呼日髙廚冷炊煙斷天爲妝成臥雪圖

破絮防頭凍不支巾宵憂

國睡來遲比鄰鵝鴨聲喧閙夢裏三更入蔡時

三寸毛錐百戰餘長搶大劍比何如平滇露布新裁就盾鼻橫磨手自書

防闗旅次酬雪洲

以我悠悠者憐君落落神玆遊欣接袂把卷忽沾巾此事推袁久何人說項頻江湖相對意休恨二毛新

旅捨對月

皎皎侵隟盈盈出水壖慣欺孤客枕偏照別離筵露濯應增潔煙霏更益妍祗憐謝希逸紆軫向誰宣防上同周大西編修王雪洲給諌夜坐時大西雪洲各有所適予亦將還吳門

楚客三年別吳歈一夕同峽云虛旦暮溝水忽西東杯度深更雨燈殘靜夜風有懷俱不寐非是爲飄蓬齪齪人誰笑營營俗共稱秪應悲晼晚莫更羨飛騰往事眞騎虎今身得縱鷹賈生兩行淚無路灑橋陵

與雪洲飲酒作

王郎手持金叵羅長鯨一吸無洪波葉生攢眉對醽醁郤防巵酒如鴆毒王郎大笑絕冠纓髭髯拂醆俱有聲舊日交逰久零落眼中之人惟麯生自古賢聖嗜此物君今不飲名眞唐堯千鐘孔百觚淳於一石季十榼頭上須畱陶令巾腰間常荷劉伶鍤撥悶端如雨洗塵澆愁還似湯驅雪醉鄊何賢愚憧憧來往無巧拙醉鄊何昬旦澷澷長夜無日月盜跖何濁伯夷何潔鸞鳥何祥鴟鴞何孽陶然付混沌萬輪齊一轍葉生掉頭不肯休誰能解釋心煩憂哺糟啜醨矜逹莭嗟予自媿非其儔君不見汝鄊屈大夫行吟顦顇湘江頭便令云夣變春酒更教大別成糟丘詹尹引觴漁父勸借問此子肯醉不

僧院見壊翅鶴爲賦八韻

臒骨相憐久摧頽此不禁塵泥應有恨霄漢竟無心白雪翎常短丹砂頂澷深舞餘兩垂手曝障一邊陰衛國軒何在吳都市莫尋晚棲烏共占曉食鶩先侵猶許依孤錫防教伴破琴寥寥九臯上幾日更聞音

過築夫王先生館畱飲時傷伯吁之逝

耆英零落似晨星猶喜今朝見典刑老子在周須問禮伏生歸漢尙傳經可緣愛客親烹雁每爲開編自聚螢天許生人畱正始斯文肯便付沈

題錫山秦對巗檢討園亭二首

淮海風流客幽巗此卜居淸秋作賦裏白日捲簾余神女貽斑管山靈授素書已忘東壁下宛掛一銀魚曲曲皆依水層層盡作巒風塵徒自窄云壑喜常寛艸暖蔵麑徑花深鬭鴨闌可容薜衣子暫此聽鳴湍

得二兄黔中書二首

千金片紙半年程淚濕緘題字滅明第一書中難忘處對牀風雨五更聲

苦竹岡頭望故鄊千峯萬嶺路茫茫如何割得愁膓斷枉說山尖似劍鋩

庭桂方開遇雨不止

桂樹幽巗下開時近小樓那堪一夜雨禁斷滿園秋細蕋和香落繁條帶恨休自憐愁萬種更欲替花愁

偶吟

蟬吟木葉亂山隈對殘陽白髮催著短衣隨射虎去攜長竿待釣鼇來倦時捧腹便便笥醉裏張頥滿滿杯顧影掀髯還自笑祗應我與爾徘徊

商君

商君立法古無倫誰道興秦是滅秦防到車前分裂日咸陽市上笑千人

秋夜

眼防秋盡此江濆客自淒淸酒自醺欹枕夢廽鐘窈窈窺梁影墮月紛紛豹棲巗底終嫌霧鶴宿松顚更礙云誰念多生顦顇質年年行迹在人羣

吳定逺畵虎歌

吳侯示我猛虎圖邀我爲賦猛虎歌市朝陵谷久遷變世間怪事何其多昔聞猛虎負嵎惡山中無人采藜藿今來猛虎悉化人著朱騎馬據要津眞虎食人猶可避人虎食人那敢拒天符赫赫手自將驅使杜公如驅羊人肝作炙血作酪千夫未充一饌樂太山婦人哭聲悲朝食其夫暮食児黃公赤刀倀鬼竊可憐失勢翻遭狎吳侯吳侯請君貌虎毋貌形冠裳之徒比虎還猙獰嗚呼吾生不辰眼中日對汝名汝爲虎虎亦恥

贈一公

北鎭日坐騰騰自把閒身閱廢興顧我全拋黃綬客愛君不著紫衣僧秋林汲罷沾雙屐夜雨吟殘靜一燈十載名心刋落盡不須更爲說三乘

霜葉

亦知春去久刺眼亂紅迷樹樹開能徧村村列正齊乍疑金穀路忽訝武陵溪錦暗千重障丹明百丈梯棲偏憐翡翠舞只許山雞有恨過桃井無言勝李蹊烘霞長似醉染露恰成啼用盡妍華力防來秪一淒

贈侯生大年

冰玉詩篇句絕倫相逄眞對上淸人風前已捉驅蠅麈雨後仍誇墊角巾無柰銷魂當白晝誰憐擁鼻過靑春自慙不是山公比欲望嵇生早致身

詠西隱寺古松寄陸處士天浥

萬艸俱涼露開門揖古松端如君子節不羨大夫封蘿蔦寕能附煙霄喜見容翩翾疑下鳯拏攫忽成龍白鶴棲來迹靑牛化去蹤晝驚霜颯颯晴怪雨淙淙突兀無妨傲支欲任慵葛洪祠畔覩韋偃畵中逄竹老猶輸勁蘭衰自讓茸惟應遲幽客寒月共聽鐘

一夜

一夜秋風徧艸堂空堦涼月迥如霜水禽噪客喧蘭渚山鬼窺人傍茘墻澷興詩成閒處詠絕交書在篋中藏禰衡短折嵇康死始信時危不昜狂

南榮

破絮罷朝眠南榮兀坐偏不知愁有力翻恨酒無權日愛趙衰暖風憂張旭顚還憐曝背樂難得獻君前

有感

始信天難問誰言照便廽單車孤使去一篋謗書來絺繡眞犧累靑黃是水災巫咸何處叫還望帝閽開

山中招吳明府飲酒

靑山如故人別久情愈好投館未停驂一笑先傾倒故人狎主此靑山年年爲政心長閒胸中自具丘壑古衣上時露煙霞斑憐我愛山癖置驛常近靑山側手攜陶令巾腳踏謝公屐巗頭紫翠落紛紛朝來暮去惟行雲林間獨寉引幽步堦下流泉洗俗聞十千沽得吳市酒玉壺朱繩繋雙肘折簡殷勤問故人肯來共酌靑山不白衣蒼狗時時新桑田三變底須論相逄不攺生平意只有靑山與故人

鄒黎眉令子

片玉是肌膚天成骨相殊已能諳調笑詎僅識之無客喜爭摩頂親憐任挽須防君時抱出何似鳯將雛

托九江守江侯問彭澤令李君消息

寄語潯陽宰風流挹妙才遙知書到日定值鞠花開邑小稀停牘官貧罷舉杯江州使君在應遣白衣來

聞學士張蕢山先生去官二首

北使新傳信西江又上書事危同折檻情急類牽裾葵藿終須罄雷霆幸尙虛玉堦立仗馬相顧道何如十載登朝夢扁舟去國程

主恩誠浩蕩臣罪自分明肯負論思職羞髙諌靜名知君戀闕意耿耿寸丹淸

十月二日作

簇蜨金泥罷舞裙帳中殘夢晝氤氳可知半面剛畱郤猶勝他時覓少君

河上

楚魂湘血兩悠悠離恨從來怕遇秋腸斷今朝河上路他年忍爲再廽眸

無題

一寸萬愁侵危膓九曲深銷魂惟有別擁鼻不成吟枕上明傳恨尊前暗損心何曽通嬿婉只是費思尋苐一花難種初三月昜沈已知虛卻扇猶自惜遺簪嗚咽村邊篴淒涼屋下砧東廚步兵淚痛灑定誰禁

按圗

按圖何處索驊驑惆悵空羣一顧休珍重昭王求駿意年年馬骨長如丘

嵇畱山抱犢圖【二美人侍側】

經年抱犢意如何消得佳人一盼多應笑當時窮寗戚有誰相和飯牛歌

吳使君席上遇宣城沈生長歌

敬亭才子何絕奇長髯飄灑靑雲姿開襟恍疑握冰雪搖筆便欲奔蛟螭延陵使君今大雅傾身接士心彌下道旁頻見駐旌旄市上時聞停駟馬神物防合豈偶然嘉賔賢主人爭傳恰如碧眼兒忽覩珍珠船又如驊驑騄耳逄伯樂追風逐電相後先三釁復三沐禮數逾常賢堦下親結王生襪眾中獨贈繞朝鞭賤子迷方適至此往往躡屐參華筵見之感嘆生慕悅令我胸中磈礧抑塞登時捐天下幾人未聾瞽風塵碌碌徒相苦犧牛常自被文繡爰居公然饗鐘鼓一人知已死不恨紛紛輕薄那足數乞米肯向陶胡奴求食須從謝仁祖丈夫致身防有時不用蕭條色如土杜陵廣廈千萬間但願使君永作寒士主君不見東京甲第髙刺天五侯七貴門喧闐三千珠履士過眼成荒煙又不見石家金穀夜宴客車行醴酒馬行炙昔時歌舞地今朝狐兔迹手中盡我金屈巵令名不朽君須知古來惟有畱賔驛人人只說鄭當時

冬夜過汪大閒話時予將入都

荷衣脫郤換朝紳再向東華趂軟塵敢道身眞違鹿豕可緣形要上麒麟須眉尙在終嫌我項領無成合讓人不信孤懷常脈脈相逄未好共君論

江湖廊廟總漫漫出便難時處更難捩手覆羮寕自取轉喉觸諱太無端未知血向何方灑暫覺心從此際安猶有無聊堪借期君爲我一彈冠

題馬相士英畵蘭卷子

蕭蘭同盡復何言捲裏春光似故園想得當年含墨意如何不怕礙當門

寄彭十進士

憶得金昌別蹉跎復幾年懷君長落拓媿我屢迍邅寂寂供人笑倀倀暗自憐風塵頻撲面霜雪漸侵顚櫪馬思千里韝鷹盼九天未能忘小艸還望涉前川忼愾王陽綬殷勤祖逖鞭相期終一出休辦買山錢

鍚山雪夜飲對巗捨

雪花片片大於席庭下碎瓊踐一尺主人投轄客忘還明燈促坐重閉闗淸酒三升面沃若狐裘𨿽暖不堪著北風吹雪入簾來堂中庭下共皚皚對雪還思何處好門前便是九龍道主人淸羸絕世顏四坐朗如行玉山九龍岞崿攀難及未若主人近可卽千巗萬壑胸懷間隨人領取心更閒東方漸髙柝聲急烏頭盡白啼不得客愛主人進一杯殷勤莫放玉山頽

題昭陽李季子詩卷

寒燈照雨夜幽橫吹才聽淚已流彷佛餘音詩卷裏憐君比我更多愁

絕句

初見江艸緑復驚江花紅自憐惘惘意怎底對春風

枕上聞鳥鳴

林鳥才一轉羇懷已萬端不辭言語拙眞恨羽毛單出谷勢方逺遷喬路更難春風來枕上秪是助汍瀾

河上

莽莽河聲不斷愁拍天驚浪共云浮幾時來告兩黃鵠終日忘機雙白鷗使者徴求徒躍馬靈巫歌舞只沈牛慿誰爲語波臣道宵旰須寛

聖主憂

途中晚發

風急雨瀟瀟行人晚渡橋野花濃淡色官桞短長條扳處方別開時正閴寥誰教背鄊邑錯恨馬啼遙

淸明

暖風芳艸盡傷情客裏昏昏不記程林外賣剛喚過忽驚今日是淸明

客中見新月

馬頭新月正纎纎作意隨人到短檐長有淸光流肺腑不知霜影入髭髯最憐迢逓頻移席爲愛分明數卷簾靈藥搗成應乞我免教愁病一身兼

途次遇房愼庵考吏部入都

梁公好孫子獻賦舊同逰判袂當京雒班荊喜道周郎官應星象啟事更風流早待銓人物提衡徧九州

偶成

極目驚沙捲斷蓬敝裘羸馬夕陽中劇憐防狗形相似妄儗猶龍气不同少日幾曽嗤鄧禹晚來祗自笑揚雄九衢咫尺非容昜防何當見此翁

村捨梨花

承露玉盤新生成絕防塵眞嫌脂粉涴不許蝶蜂親投宿疑鮫館通名是璧人郤憐荒徑裏占斷十分春

晚望

暮云深樹帯遙津斜日平沙少去人惟有多情河畔艸靑靑一道防雕輪

旅捨燈

防焰消欲盡餘光寒尙熒不甘爲燼滅彊欲向人明幽稱僮酣睡昬驕鼠鬭爭羈愁正無賴黙坐數殘更

題沈侍講應制詩

月眉云髻眾爭誇一縷先封繋臂紗多少秋宵眠不穏竹枝挿戶待羊車

予與秦中李大令屺瞻相慕甚久尙未識面旅中忽防枉顧值其初罷官感賦此詩

鼓罷焦桐嘆絕倫相逄都惜爨余身多時把卷親佳句忽地通名似故人萬累未除那免恨一官𨿽去尙畱貧釣璜夢卜尋常事聞道君家渭水濵

屺瞻偶爲武人所詈戱柬一絕

防陵夜獵罷亭尉醉呵聞幾時北平守重拜李將軍

同屺瞻聽琵琶伎三首

共聽旗亭一夕歌闗山迢逓柰愁何可堪處處浮雲在魯道難於蜀道多

聲聲怨似扣哀玉片片淸如擊斷冰座上豈無白司馬尊前自對鄭中丞

知君世本謫仙家鬥酒千篇樂事奢閒煞淸平三調手卻來村捨賞凡花

歷下贈徳州盧進士【予兄所取士】

前年獻賦動京華到處人驚手八乂盡道崔盧眞舊望不知孔李是通家新鶯乍囀眀湖桞驕馬曽嘶上苑花自媿周南畱滯客逄君靑眼倍咨嗟

題齋壁

荒堦十月尙鳴蛩老樹無枝宿鳥空未晤前賢眞樂處簞瓢風味宛然同

紫陌詩柬曰緝侍禦

紫陌風吹撲面煙朝來昏去只駢闐便教白日有沈處爭柰紅塵無盡年得路馬皆矜騕褭隔簾花更鬭嬋娟何如一叩梁居士半夜心淸繡佛前

瞢騰

醉便瞢騰醒便哀思量無計絕嫌猜千條盡燭難爭月百樹奇花不當楳倚柱立多頻悵望繞廊吟徧只徘徊瑤池宴罷須臾事一瞬終防八駿廻

贈琹客陳生生嘗從張禦史渡海使琉球

一曲南風始奏薰碧空飛盡海山云莫言古調無人賞猶有魚龍防識君

寂寂

寂寂空庭淺淺齋愛閒最喜是無才蒼苔舊爲尋詩破素醖新因撥悶開蹀馬防隔巷去悠揚蜨怕過墻來羸童擁絮呼慵起不信春光到郤廽

吾廬

浩蕩東風寄此身吾廬𨿽破足相親月如逺客歸常夜花當人見隔春誰信東方官是隠應知原憲病緣貧此生爭不甘淪落未解何門去掃塵

黯黯

黯黯輕寒減復增半牀眀月一簾燈睡難穩似懷春女坐易枯如結夏僧雨細尙能淹楚簟風疏渾欲透吳綾眀朝怕向城西過愁對峨峨數仞冰

偶見

公子垂鞭出禁城翩翩珠勒映花眀金丸脫手知無數莫爲烏鴉彈惡聲

送薛大武給事罷官歸裏

無嗟壯嵗早抽簪去國休爲澤畔吟當寧愛才還側席故交惜別更沾襟堦前白馬行空意臂上靑骹竦漢心隠躍眉端黃色露防君那肯老長林

咸池

想象咸池出浴遲扶桑隠隠最髙枝無人爲喚陽烏睡萬國中天待照時

重到院中作

玉堂鈴索響丁東禁籞深沈有路通春色未須悲晼晚花光猶自愛蔥蘢坡前視艸鸞俱集池上吟詩鳯不空肯笑一枝棲處少幾多梧竹月眀中

舊逰

犀押湘簾拂地長舊曽逰處撲衣霜淒涼漢室黃金屋惆悵盧家白玉堂蘭爲作膏終化燼桂緣經蠧枉畱芳一雙紫燕尋巢入只認當時玳瑁梁

院中花

灼灼粉闈曉輝輝靑晨自矜曽笑日不肯更撩人蜨舞防無數鶯啼恨太頻誰知禁苑裏亦有寂寥春

出城望西山遇雨卻返

萬重雲霧暗嚴闗紫翠蒼茫窅莫攀防待長風俱掃盡家家開戶有西山

云梯

鶴困深林玉貯泥彊將病眼望云梯誰能寂寂心無悶長悵悠悠運不齊魯國豈知容海鳥秦臺枉自駭山雞多情紅蠟相憐惜只向春宵淚似啼

題苕文紫藤架三首

紅塵日日馬蹄生踏徧天街不記名只有君家容易認紫藤花底讀書聲

幸與髙賢相近栽芳菲肯鬭春開除君共我慿闌望更有何人解防來

輕紅澹紫自然妝拂檻拖檐錦幕張卻惱楊花太無賴異香深處獨顚狂

過安邱公故第

陰陰古巷晝長幽一度經過滿目愁謝傅圍棊無別墅庾公明月有髙樓【公在日有言其第宅逾制者勅使按驗惟小樓數楹】馬嘶徑熟行頻駐燕蹴簾空去不畱獨抱鮿生兩行淚感恩兼爲感時流

胡給事宅邊聞蟬

一樹金風動晚煙苦吟狂噪夕陽前早知徒聒愁人耳爭似寒宵抱葉眠

題吳君聞夏詩卷三首

楓落吳江句乍成崔郎五字擅時名防君衮衮千篇在好遣前賢避後生

官舍秋風嘆二毛感君詩句慰蕭騷抽毫欲報還搔首始信陽春調最髙【集中有贈予二詩】

一臥窮荒嵗月多君家難弟恨如何新詩一變當年體和盡陰山勅勒歌【君家漢槎予同年生久謫塞外嘗於友人處見其所寄詩敍述彼中景狀悲慘動人君集中亦有寄弟詩】

中秋夜對月獨坐三首

乍雨卻成別【是早微雨】忽晴如有期人誇方滿際吾惜漸虧時消息誰相待升沈自不知此中能防得何用問庖犧逺霧參差捲明河淺淡流淸光能皎皎孤客共悠悠敗砌吟虫雜卑枝宿鳥幽寂喧隨物感吾意總無畱楚蜀方添戍江閩未息兵

國憂今日急民命此時輕短杵傳鄰怨長謡識旅情殷勤中夜月好炤鐡衣明

乙已除夕前一日邀吳處士小飲時予自都下歸抵家六日矣

窗拂虫絲逕翦萊爲君解榻暫徘回無多景已除將盡有幾人能暇卽來碧裊香抽雙穗出紅催燭報一花開相逄莫澷嗟窮老差勝天涯濁酒杯【處士向同客都下】

丙午元日和吳處士

身世無勞喚柰何宦情鄕思兩蹉跎酒中千日秪嫌少鬢上一星猶怪多標格未妨梅冷淡風懷猶怯桞婆娑何人能解陽春意怪爾輕爲白雪歌

人日

新年春色暖融融人日晴光更不同水向野塘猶自緑花非繡幕亦能紅聽鶯樹下霑初雨試馬堤邊畏晚風若比道衡鄊思苦還家已是二年中

得二兄貴陽除目

十年初見一官成誰料翻爲萬里行塞馬亦知難預計原鴒無柰獨關情僰中童叟瞻冠蓋黔口山川記姓名我乍廽車君叱馭相期忠孝是家聲

梅花

千林靄靄淡斜暉獨憑闌干露濕衣但愛笛聲淸似水不知片片玉鱗飛

偶成

婷婷嬝嬝十三春撩鬢當筵色色新莫爲千金輕一笑枉將下蔡望時人

過山莊答鄰人問

幾年蹤迹厭蹄轅倦翮新思返故園適興已無欵段馬消愁還有雀羅門前鳯餒桐生子堦下龍吟竹長孫二頃甘禾桑百本與君事業在山村

村捨見紅紫葵花開特可愛

挿棘編荊茒捨淸此中誰儗見傾城紫絲作障遮空暗紅錦裁衣曳地明惆悵忽從攀處得淒涼多爲別時生不須更結繁華夢野蜨山蜂自有情

得汪大都中書訊予近況賦此代答末章兼懷王十一兄弟

層疊離懷黯自知劇於茹檗亂於絲夢中屢逐追歡地醉裏頻吟贈別詩怕按危弦腸易斷懶拈淸鏡鬂先悲黃金若使眞堪采不鑄君來更鑄誰

岐路西東舉足生故鄕翻似異鄕行石碑銜口誰能語棊局中心自不平虛爲花殷憐宿雨每因月好厭春晴淳於善笑唐衢哭未敵長吟半句情

浮雲晻靄日車蔵東望扶桑萬里長蜃自蔽空難作屋虹𨿽架逺不成梁移山欲笑愚公拙塡海終悲帝女狂爭敢遽誇身事了一竿煙水便相忘

陸家兄弟本奇才入洛聨翩塌翅廽空有心常依禁闥可憐泣盡化瓊瑰【二王皆以郎斥】泥埋騏驥終教瘦雪壓芝蘭不放開曽忝交知稱夙昔暮云春樹更餘哀

讀亡友朱生遺詩

文心雄骨兩成塵黃土生埋玉樹春一代尙無容迹處九泉有愛才人珠沈斷浦光終露劍沒深淵气自新比似山陽聞篴涙今宵捲裏更沾巾

贈張秀才十二韻

楚楚張公子淸新千首詩才堪題柱日年正棄繻時盡愛成風筆爭誇倒峽辭連章珠作貫單句玉無緇比射穿如札爲鋒鋭若錐王髯應結舌汪瘦定低眉【予嘗稱海內詞客二人汪琬苕文王士禎貽上也】謬許將蠡測多慙類管窺枕中行擅祕席上屢稱奇欲和還搔首才吟便解頥時名甘避汝古調防矜誰李泌推仙骨楊修是小見投桃眞恨拙報玖莫教遲

方塘

方塘如鏡月如綺陌風光只似前艸暖庾郎盤馬地絮飛謝女詠詩天重尋好事疑經夢更盼佳期恍遇仙待與何人共擕手隔花羞見蜨翩翩

一炷

一炷心香半夜鐘落花時莭感相逄未知別後情何限但覺春來恨便濃官閣鶡曽欺彩鳯洞房犬亦號烏龍塵間眞僞誠難辧弱水仙山隔萬重

春日

桞短間莎長春風觸處狂蜨飛遺剰粉鶯過炙新簧銀榼頻傾酒金罏滿爇香可容窮阮籍一慟綺羅旁

二十二夜月

四更三防萬方眠起步淸光思悄然捉取妖蟇付靈藥不教破鏡上靑天

桞

裊雨拖煙萬萬絲秋來顦顇不勝悲何人曾到靈和殿記得君王手種時

雪洲給諫夜過

奎光東壁黯神傷閒夜相攜酒數觴鳯脛照殘人寂寂魚膓防罷月蒼蒼羅衫浥醆防常濕粉紙沾煤麝更香共話滄桑十年事一聲觸撥淚千行

偶成

不識平陽宅今防拂面花春風是何物只許在君家

董孝防蒼水入都詩以訊之

靑衫破帽老騎驢尙有狂吟癖未除入市搖頭誰識汝逄人擁鼻只愁予囊中畱得一錢不篋底贏將萬卷余聖主若求詞賦客雄文今日似相如

送劉教諭之唐山故相安邱公長子

一經且莫嘆磋跎韋相傳家事若何每念恩施同戴嶽忽驚嵗月似流波自從東閣丘虛後時過西州慟哭多白首門生憐尙在郎君今日又鳴珂

送錢孝防南歸謁其座主慕方伯

獻防歸辭

帝裏防送君仍復上扁舟屠龍有術身空賤相馬無經世自羞疏雨過城槐葉暮夕陽連樹早蟬秋還聞博物司空在拂拭光芒動斗牛

東城行

東城上酒一尊東城下冡三尺分明記得冡中人舊是東城飲酒客防日髙臺貯歌舞今朝廢院牽荊棘繁華俄逐東逝水歡娛難駐西飛日登丘一長望惟見艸間狐兔縱橫迹欲彈雍門琴悲風轉蕭瑟世無孟嘗君誰能聽之生於邑君不見千人萬人邪許聲東城又報新第成

遊俠篇

君不見道旁遊俠客衣冠結束何濟楚十千防酒共歡樂下馬握手吐肺腑腰間短鉤冷血腥借身報仇不知數黃金牀頭飛電光滿堂顏色焦如土吁嗟乎夷門軹裏何人斯千載之上亦可疑

題錢宮聲畫蘭扇

只此數莖色幽意繁宛傳騷客怨疑共美人言未必求充佩猶應畏礙門羨君懷袖裏吹气不勝溫

江上偶成

欵欵風傳澹澹鐘低空暝色暗千重欲將何物銷塵念每爲芳時損病容江外餘霞憐謝眺桞邊新月想王恭華陽書信今宵到憶得前身住此

寄二兄萊蕪二首

見面常虛嵗開椷動隔旬誰憐彊項吏猶作折腰人薄祿仍懷寶淸時且積薪朝朝拄手板岱色足相親弱弟煩且念狂奴態未除祗緣甘失馬詎敢學防魚詩壘頻分閫糟丘屢卜居翻思對牀夜風雨閉空廬贈慕寉鳴方伯慕嘗使海外受島帥降

早聞儒術振闗西閩海還防靖鼓鼙島上降王捧馬足道旁垂白臥車泥共推雅操南金並眞仰髙名北斗齊今日屬公分陜事可教江左慰殘黎

燕

翩翩雙燕子相別隔年賖去日秋千里來時春萬家新泥坊底葉舊壘屋檐花欲問烏衣事前朝日未斜

寄阮亭淮上二首

長淮濁浪晝喧豗如水門淸日日開獨撫素琴堂吏防自烹新茗埜僧來啣杯便合無公事作賦應驚有異才待寄相思與明月髙樓頻上影徘徊

短髮蕭騷臥澗阿非才爭敢怨蹉跎蘭生幽谷淒涼慣木老深山擁腫多澷倩靑蠅爲設弔空勞閒雀與張羅渉江祗道風波惡欲采芙蓉柰逺何

過呼先生郊居

先生竟白首日日坐空林鉏菜英雄事灌園髙士心魚跳蓮葉外虫響荳花陰客防將歸去時聞梁甫吟

偶見

百尺樓臺上矗天千人畚鍤不論錢勸君棘艾休芟盡狐他時欲穏眠

淸江旅次

信美猶吾土登樓百感生雕龍還自笑畫虎竟誰成易下春風涙難平夜雨情故居連上苑喬木正遷鶯

將登陸寄書二簏旅館戱題其壁

讀書易爲感廢捲復愀然曬腹驕時軰懸頭哂防賢縱橫防鬼簿雜沓祭魚篇尙可千瓿覆休教便棄捐

過阮亭署值其臥疾

小院春風防鬰陶簾前艸色妬靑袍知君正抱安仁恨三十休教有二毛

河上早發

喔喔荒雞旅夢廽驛門才啟馬啼催道旁曽見裂繻出吏還疑投筆來西望長庚光勝月東奔河水疾過雷靑禽一去無消息鴆鳥如何好作媒

萊蕪家兄署

靑山匝縣城澗水比人淸徑僻稀郵迹官貧稱邑名村童呼犢起癅女報蠶成塵甑前賢事休令獨擅聲贈靜海令同年衛侯衛先爲保定推官

故人昔佐郡三輔已馳名疲邑今爲宰期年政又成胡威匹絹美劉寵一錢淸試聽輿人頌知君更足榮

役久

役久已忘瘁登臨忽自傷客情魯酒薄鄕思越吟長望盡遊元气愁來塞大荒帝車髙指處應記是中央

小遊仙詩十二首

員嶠松仁大若壺攜將日觀賭摴蒱偶拋數粒沈腳不道曾封五大夫

滄瀛淸淺未揚塵此日麻姑又問津寄語蔡經灑掃待方平相過欲烹麟

洲四序只如春王子茅君作比鄰來往不須爭禮數櫻桃花下著綸巾

傳道西王下碧虛摳衣趨侍五云車眞言不敢教人捧肩佩盤囊貯玉書

自信成眞自未憑嘿朝常灼九枝燈乘風使者遙相賀仙牓題名葉靜能

天半剛風特地吹塵軀憑仗得相隨靑鸞未慣人間事郤怪兒童不解騎

度索蟠桃得種來玉田金劚手親栽三千年後身猶在防取紅花一樹開

雷府煩勞不昜爲淸班惟有八霞司頑仙也愛文章事把卷同吟丈丈詩

上淸無事不成忙河伯相邀賭桂漿贏得先生開口笑人間已是電飛光

紫雲穿處日初斜上士飛軒降碧霞乞與安期一枚棗防來只道玉園

上眞相喚共閒防風霧爲波偃月舟善現城中才一日人間千嵗事悠悠

一簇笙歌出海云夜深同宴小茅君先生醉後揮狂艸墨污星娥紫電裙

吳郎歌贈虞升秀才

吳郎白面紅頰顴風姿奕奕人中仙蕭條僅有馬卿壁寂莫秪守揚雄鄕裏兒童好項領紛紛得路爭先騁吳郎三十猶麻衣獨抱殘經弔孤影側聞使者選才賢喧傳吳郎早著鞭乂手萬言應時畢眾目一葉當先穿男兒有身誰不羨要令千人萬人見槖筆須登白玉堂振衣應入金華殿上林二月花參差馬蹏蹀躞香風吹搖鞭躍馬防花去始是吳郎得意時

山行

春濃如酒水如油乘興東風上釣舟壯志已消還擊檝孤懷無柰更登樓桞條愛客舒靑眼梅蘂禁人弄白頭早被山靈暗相笑年年心事逺沙鷗

題葛處士庭中緑萼梅

短竹疏籬處士家閒門深閉日初斜凢花防盡無顏色應爲仙人萼緑華

梅花

標格非不好孤髙難共親傷長在眼贈逺與何人照水惟憐影含風只弄顰窺墻寕有意宋玉枉傷神

舟中雨

倚篷獨對雨捲箔時聞翦翦風坐似維摩方丈里人如陶峴畵圖中掠波水鳥一雙白照防林花無數紅歌罷滄浪還自哂塵纓欲濯與誰同

酬錢叟贈別二首

識君名姓廿年前此日相逄雪滿顚入市吹篪心尙在當筵撾鼓態依然惟應酒到常開口但合詩成自聳肩枉說長安半知已幾人爲辦買山錢

棲鴉門巷冷如冰剝啄隨人喚不譍賸有數編堪永日還懸一榻待髙朋違時祗恨須眉在憂

國頻教涕淚增更擬期君定何處吳山越水一枝藤同魏侍郎環溪先生寄李學士厚庵二首【李時奉諱家居】

疾風勁艸共稱難眞信喬松耐嵗寒此日敢云臣節盡千秋惟覺已心安人間大有當爲事天下從今著眼防自古盛名非易副期君努力答彈冠

屈指徵軺盼望頻音書忽到淚防新

帝方需爾爲良弼天忍教君作鮮民讀罷蓼莪應有恨聽殘風木轉傷神顯親他日無窮在聊復裁詩慰故人

附錄魏象樞作

閩海由來禮義鄕妖氛忽爾報猖狂奴顏婢膝眞無賴大節孤忠倍有光間道蠟書臣分在中朝綸綍

聖恩彰平生學道今方用自愧衰庸老侍郎

心戀

彤廷出戶難

至尊久已鑑忠肝綢繆鄕土休遺防保防家門莫苟安忽抱椿庭千古恨可憐苫塊一身單生芻欲寄闗河阻靜夜題詩月色寒

憶故山柬說巖先生

家傍東吳鱄設諸思歸日夜未曽除夣題笠澤波間寺心憶靈威洞裏書後樂先憂公正在昨非今是我還知終期一奏

重瞳聽乞取江湖養拙疏

附錄陳廷敬和作

傳柑時節見桃諸物鄕思未破除自愛松風景夢已多經笥鄴侯書某丘某水今無恙公望公才世得如欲解朝簮先讓我靑春雙髩又蕭疏

立春日疊前韻柬說巖先生

九十春光信有諸六分取次一分除【唐人云六分春色向人流今嵗以正月十二日立春則六分已去一分矣】客來厭聽新生事老去愁逄未讀書撾鼓燒燈誠欠此焚香掃地亦悠如西園桃李休相笑松栢靑蔥那便疏

附陳廷敬作

莫向東風弔望諸黃金恩重讓新除頻年霄漢依經幄數紙龍鸞捧

禦書師友平生夫子共文章當代幾人如春來崇政朝朝防名迹相親應未疏

聞李雷州陷賊不屈二首

嶺南斜日戰云埋盡說雷州太守來幸免鴟夷浮骨去並無馬革裹屍廻一身取義誠何悔百口同歸實可哀深憾竟稀血在不畱殘祀慰泉臺

孤城援絕執奚支嚼齒如聞怒罵時人道鐘儀作囚鹵吾知南八是男兒生羇命已防同寄身在心還欲有爲厲鬼從來能殺賊祝君速死不須疑

讀書齋偶存稿卷四

