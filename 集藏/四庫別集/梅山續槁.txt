

欽定四庫全書

集部四

梅山續槁

別集類三【宋】

提要

【臣】等謹案梅山續槁十八卷宋姜特立撰特立字邦傑麗水人靖康中以父綬殉難蔭補承信郎孝宗召爲太子春坊累官浙東馬步軍副總管慶逺軍節度使事迹具宋史佞幸傳陳振孫書錄解題載梅山槁六卷續槁十五卷列之詩集類中則兩集皆有詩無文此本出休寧汪森家附以雜文及詩餘共爲十八卷不知何人所增輯森序稱其流傳絕少故繕寫以傳則亦罕覯之本其正槁五卷蔵書家皆不著錄意其散佚已久矣特立在當時恃光宗藩邸之舊頗攬權勢屢爲廷臣所糾其人殊不足道陳振孫稱其本亦士人塗轍一異儼然禦之態蓋惜之也然論其詩格則意境特爲超曠往往自然流露不事雕琢同時韓元吉陸遊皆愛之亦有由矣其上梁文引自述其生平最悉有云百首之淸詩夜上九重之丹詔晨頒今考此集所載皆官春坊以後之作而所云百首者集中不載或尙有佚篇非其全帙歟乾隆四十三年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

梅山續藳原序

余讀宋諸家詩而自始迄終各有其原本焉五季以還家少陵而戶元白然分途攬轡超詣各殊卽如梅宛陵之精琢歐陽廬陵之雅鏈蘇眉山之開拓變化黃涪翁之出沒浩瀚範石湖之丰標陸劍南之逸足眞可謂百不爲多一不爲少其或以偏師制勝獨壘爭奇樹幟生前標名身後𨿽辟支小果遊戲神通亦未可以優此而劣彼也夫山水在宇宙間莫崇於五嶽莫大於四瀆然匡廬奇秀雁宕奧區以至一邱一壑足以攬覉人之勝致發幽士之髙懷未始不登之載籍垂之今古何獨於詩而疑之也哉麗水姜邦傑特立以恩廕補官淳熈中甚防知遇觀其自題續藳深有味乎其言少陵詩云文章千古事得失寸心知益可信矣詩凡十七卷外雜文六篇長短句二十首流傳絕少故繕寫以儕於有宋諸家不欲使作者之意隨世而湮淪也特立父忠翊郎綬靖康時金人犯闕應募往南京調兵赴援刲股藏蠟書縋城南壁爲邏騎所得罵賊死之亦奇士也

康熈丁卯仲春之下浣休陽汪森書於裘杼樓

欽定四庫全書

梅山續藳卷一

宋姜特立撰

特立旣備數宮屬入則畨直出則應酬無復灞橋風雪間思也時時作應用小詩𨿽有慚大雅譬如雞肋不忍棄也故錄之名曰續藳

甲辰春防恩召試時年六十

霜滿頥間雪滿簪已甘蕭散臥山林如何六十公孫子尙作當年舉子心

君王初未識相如誰與慇勤薦子虛莫笑麄官便無用麄官也解試中書

恭和禦制玉津園詩

輦路雲開雨腳疏君王遊樂萬幾余滄波不盡煙中景淸唱忽來江上漁此日丹靑須立本何人詞賦似相如小臣賡載無他語但詠山河壯帝居

松石歌壽皇太子殿下

萬生總總各殊稟中間變化通希夷大椿一萬八千歳蟠桃結實千年期𨿽云閱世最久逺要自與物同推移不如長松老爲石仙家舊事尢瓌奇嘗聞道士馬自然曾見天寶觀前屈鐡枝指云此木三千年去後合變堅凝姿當時山上五里松龍拏虎蹲相與蛻化無餘遺六丁夜半奉玉敇雷公防磹【上先念切下徒念切】轟取之陽侯【海神】河伯亦好事洪濤巨浪移荒陂至今空山斷壑所遺者一塊未許千金窺壺山柏木不足道【壺山有柏半化爲石餘猶是堅木】康幹節理由人爲【回紇康幹河有松人斫之投水中三年化爲石節理皆松也】何如此石最耐久萬年千載無成虧上不爲女媧補天闕下不爲顓皇搘地維直將送似廣成子日與西母對坐同盤嬉蓬萊海水防淸淺廣成之壽無窮時

仰和令制臘中三白

六花紛委地隨物賦圓方未戒土牛候先呈玉馬祥月孤難耀彩句妙與爭光不獨誇三白深宜熟五粱

木犀

木芙蓉蘃未經霜籬畔黃花尙斂房正冷落中才吐艶不思量處猛聞香釀成云壑澄淸气滌盡炎鄕熱惱腸便欲架巢枝上宿學他徐老愛花狂

西湖素公愛余泊舟小詩畫爲扇子

老子詩中那有畫阿師畫裏自兼詩我非今世王摩詰子豈前身李伯時煙月正臨靑嶂落灘聲惟許白鷗知可憐半幅鵝溪絹寫此寒江一叚奇

早朝

迷曉逆風飄漏逺驚秋墮葉響廊深五更又上籃輿去忘卻當年調笑吟【余少嘗爲艷詞以述歌酒閒散之樂】

寄華亭黃用之

陸機不聽華亭鶴張翰還思吳郡鱸何似故人無一事菊花時節獨攜壺

謝人惠詩二首

鑪錘鍜鏈不遺力造化窮鎪無遁情每對時人思杜老不知能事屬先生

九攻莫下墨子守一矢難摧飛衞鋒始悟從前最髙著向來未付渠儂

偶題

莫恨盧姬嫁得遲尙能料理舊容儀班姑陳后承恩早衰悴難堪似少時

歳暮直捨感懷

歳暮坐公館永懷時序遷雪消殘臈外春到蚤梅邊夜色侵烏鵲年光送管弦無人同晤語輸寫賴詩篇

道堂以梅結屏

歳寒三友要君知不比凡花兒女姿頗愛槎枒卻髙古正嫌糾結玷幽奇豪誇何用錦爲障瀟灑須添露作帷可是道人多事在橫斜請看昔賢詩

偶題

花事匆匆一餉空淸和池館轉薫風綠陰似欲專淸夏不許林間見落紅

借書戲作

無書閱市交何少有書覓羊趣何卑爭似北鄰兩公子不嫌俗士笑渠癡

借庵

吾師自有庵何必從人借聞道架虛空大千同一捨天地卽吾廬胡爲號借居趙州無住著不用更還渠

覓龍涎巧石

何年云斧斸煙巒散在先生燕坐間袖裏吾將有東海慿詩乞與小巑岏

甲蠡淺俗棗仍昏沈水龍涎气最芬敢望凝香如燕寢竹鑪聊欲試氤氳

和徐判院見惠詩篇

姚魏誰教混艸萊今朝老眼爲君開建安自有親衣鉢知道詩翁不姓梅

細知詩律析秋毫況是天然筆力髙便好鋪張淸廟頌不須追逐楚人騷

新詩贈我繞朝鞭敵手相逢一憮然迦葉見花吾未解靈均此祕子能傳

弔往文髙古戰場麗天星斗射寒芒也知深奪曹劉气不用濃燻班馬香

閏七夕

此夕從來天上少斜河休問夜何其不須更恨歡娛短已是人間十日期【人間五日當天上一日】

同官直捨有木犀一株盛開與余修竹惟隔屏墻爾暇日因共言淸香綠陰不妨相過異時亦是一叚佳話遂成小詩

小山叢桂隔墻陰曲檻修篁別作林芳意不孤符有徳寒梢相近本無心春多得地生何幸歳晚爲鄰分益深賴有髙人發佳致因成盛事寄微吟

送陳寺丞得請補外歸鄕

京華正是熱官地公獨胡爲起歸意家傳相業百未施請佩左符聊一試相君道徳人中英逹識早保懸車榮君王屢詔不肻起秪今父子俱芳馨小春十月壺山尾橘柚垂黃風日羙靑衫昔出紫袍歸拜壽雙親親色喜

楊誠齋作日屋名小暘谷次其韻

旋規暘谷敵霜天掩映金烏上紫煙困睡不愁揮甕肘坐吟無復聳詩肩

和張時可

一榻蕭然文字林閉門十日臥春陰園林寒重鶯聲寂風雨時長艸色深坐念治聾違社酒遙知搜句攪春心莫愁鴈鶩分行進簿領難埋曠士襟

黃用之遷居奉寄

聞道秋來過別居秋風應已入琴書艸正要一區宅入蜀何須駟馬車【時以事匆匆去國】

盡傾淸俸買新居槖內無金只有書不用鄰人借輿馬已知家具少於車

賦汪先軰昆仲聽雨軒

堂堂兩蘓公秀峙自西蜀一朝入京師聲價喧寥廓聫翩取膴仕鳴鳳在阿閣方幹赤霄上忽向靑雲落黒風吹紫荊天涯兩飄泊始感韋郎詩對牀尋舊約篇章屢致意念此友於樂生死竟乖違歸來已非昨汪君胡爲此一官未渠防兄弟自師友閉門方苦學便作聽雨謀無乃計已錯早榮或有悔晚達亦不惡問學須淵源文字要追琢歳久道自富時來功不薄但學蘓公賢嘲誚且莫莫

講官沈大監獻東宮米字回賜筆墨因作小詩以求墨

聞道寶書天上去【元章有寶晉齋帖】卻攜香墨袖中歸【東宮故事皇太子初拜賜香墨四餅】安西紙背曾題識黟餅文房要發揮素篋想藏元玉炯晴窻應試翠云霏先生不作曹瞞吝分我東齋發易機

題共閒亭五首【取介甫溪鳥山花共我閒語】

幾年玉殿領仙班霜滿烏靴塵滿冠寄語山花與溪鳥今回莫作故吾看

太行日暮車盤處灔澦波翻舟下時惟有亭中無一事坐看忙殺利名兒

楊葉屢穿非是妙庖刀未缺更須藏何人識得閒三昧袖手急流滋味長

花光搖曵猶多事鳥語軥輈徒自喧誰是如今愛閒者請來此地說風幡

競前正作螘旋磨逐物方知鵲失眞安得此身隨杖屨卻來堂上作閒人

訪約齋三絕

滿城車馬隘如雲百萬人家暗市塵忽到南湖湖上看始知物外有髙人

云鏡亭前水滿陂渚漚堤上翠成帷煩君爲我買笭箵去作南湖踏浪兒

城中不異在郊坰百畆園池夏木淸若爲借我三間屋相伴哦詩過一生

和張倅湖上十絕

曾訪髙人舊隱居詩情平澹宦情疏緹屛今日𨿽泥軾蕓閣它時合校書

曠士同遊興自濃那堪霽景上曈曨忽驚畫手開千嶂不見愁眉蹙兩峯

湖邊柳色媚淸漣湖上新荷疉綺錢料得髙人初出郭眼中風物一醒然

仙山那許世人來有底今朝洞戶開靑鳥想傳佳客至不須驚汝問莓苔【是日遊眞珠園】

休日吟邊引興長豈容簿領更相妨怪君詩思如河決曾夢西江水滌腸

寶叔祠前落照紅平湖萬頃碧涵空个中有景君能道添入三賢詩句中

羣彥俱堪議相氈小詩聊爾出穠纎梅山老子何多幸收得連珠歸玉奩

盡將邱壑捲胸中醉帽歸時禦晚風明日府公催吏牘可堪騎馬踏香紅

兩山勝處古墳多多少英賢發詠歌它日浮家釣淸瀨腰章吾欲換漁蓑

夕寒山水閟淸暉歸到華堂月半扉傾倒錦囊無賸語風光那得更相違

直捨作小砌

直廬迫髙墉隙土止尋丈杇人累殘甓園叟舁新壤方成一簣積已覺寸心爽餘芳分禁掖疎翠眇林莽𨿽無昆閬趣便有濠濮想繞吟消永日靜對延孤賞聊成兒女劇終契山林往爲語平泉公經營毋太廣

續麗人行【卽坡公賦周昉畫欠伸內人】

畫師不作春風面豈是玉容容易見動人正在阿堵中妙處猶須著歌扇沈香亭邊初睡起鬒髮瓏松薄梳理欠伸背面故作妍半靨墻頭出桃李畫成眾目爭回顧只欠孫娘折腰步似見不見愁殺人始是人生腸斷處愁腸易斷可柰何古往今來此恨多君不見李夫人不肻回身看漢君又不見楊太眞擁行莫戀屬車塵自古蛾眉多蠧國玉顏畫就還傷神

中秋寓直東宮是夕當月蝕云興不見

中秋令節每多陰況復淸居鶴禁深幸免蝦蟆矜毒吻不妨蟋蟀伴孤吟連旬病腹難容酒獨夜淸眠不愧衾二八孤光應未闕小樓猶得共登臨

謝楊誠齋惠長句

平生久矣服時名況復親聞玉唾聲便擬近師黃太史不須遠慕白先生巨編固已汗牛積長句尢能倚馬成今日詩壇誰是主誠齋詩律正施行

和答劉慶逺

夙昔何嘗卑小官已將富貴等閒看科名不上韓公榜事業難登漢將壇念舊詎能忘里社避喧終欲掛朝冠故人不爲吟招隱更極吹噓借羽翰

人惠酴醿

少年著意玩時芳每愛風枝玉雪揚老去此心渾忘卻不堪猶作故時香

使北二首

萬里持哀使北荒偶能成禮報君王中原舊事成新恨添得歸來兩鬂霜

略無險阻蔽皇居底事當時醉寐如若使賈生參國論便應咽死更無書

又

持哀萬里敢辭難汴泗都歸指顧間車上去程依北斗馬頭歸夢到南山頗驚魏國山河少尙覺周家境土慳聖主若圖恢復計直須神武取楡關【五代史中原之險正在楡關自石晉失之故中國無險可守】

渡淮喜而有作

船過淮南岸心如已到家何常異風景正爾辧戎華病體辭深轍徵衣脫舊沙江南卽仙國何必上星槎

賦張舍人抱嘯堂五首

長身踽踽萬夫雄抵掌燕然立駿功韜略故家傳圯上行藏髙志似隆中

自古英雄困裏閭風雲相遇借吹噓何人得似徐元直說與君王蚤顧廬

不擁吳姝與趙姬不箋爾雅作書癡只今抱膝緣何事北望中原有所思

餘子紛紛見每卑鸞凰雞鶩謾相隨當時一笑無人解此意寧容俗士知

毛生脫頴請行日祖逖聞雞起舞時何似艸廬長歗罷從容起立漢家基

禁中聞杜鵑

飛叫入仙城千門夜未扃那知淸禁裏卻有野人聽

苦熱二首

天地無情處靑林不動時扇車熱鑪韝竹簟暖琉璃蟬喘煙生樹蚊饕汗浹肌不知秋後鬢畱得幾莖絲寸炬已如灼積冰殊未涼禦寒終有具治熱更無方坐澑午時汗狂尋子夜漿如何得鄒律吹下九秋霜

梅山續槁卷一

欽定四庫全書

梅山續藳卷二

宋姜特立撰潘徳久永嘉佳士也聞其能詩久矣而不我過僕一日以小詩挑之遂攜古風見訪次韻奉答

聞名渴見面未合長相思紛紛數來人誰契此心期識公恨不早委刺方嫌遲正欲我軰人共此一叚奇良賈𨿽深藏有寶人得知被褐旣懷玉脫囊可無錐聊將一縷麻換此五色絲曲意相假借仁恕嘲嗤子懷諒已伸我慚亦自貽此道久凋防相從當在玆

陸嚴州惠劍南集

不躡江西籬下迹遠追李杜與翺翔流傳何止三千首開闔無疑萬丈光句到桐江賸深穩气含玉壘舊飄揚未須料理林間計蚤晚明堂要雅章

送宇文尙書歸蜀之官遂寧

吾聞峨眉秀絕幾千古下有人才紛可數長公少公兩玉人一以爲龍一爲虎先生晚出躡其後萬里東來謁明主靑衫羸馬百官底一紀重經啟封土要將馮翊試長材故向蓬溪開督府當時三鱣張講肆今日雙麾趍郡所白頭老父來挽舟朱組門生爭負弩莫辭迢遞溯防峽便見奔騰下牛渚西川東國一陶鈞盡灑沙堤丞相雨

送米與人

乞米未傷亷送米豈爲辱且炊子美飯試慁伯夷腹𨿽無乳烝豚便可蔬當肉料得賢孟光舉案懽自足

和劉建昌除夕有欠我飲屠蘓之句

閒愁客底費驅除可復先生得自娛商陸火添人獨坐沈檀香冷歳還䢐【商陸沈檀皆歳除事】望家年甲那堪數【歐陽詹詩望家思獻壽算甲又增年】祭酒詩神合少蘓【賈島嘗於歳除取一年所作詩祭以酒曰勞吾精神以是補之】來歳黃堂當此夕不知能解寄詩無

扈駕靑城呈劉建昌

閶闔門開紫禁通金梔千炬蠟花紅胡爲白水漁竿客也在黃幡豹尾中三徑只今荒未了一尊何日屬相同寒儒不恨遭逢晚猶勝書窻老蠧虫

和劉建昌都下立春

岧嶤天闕五雲飛日上觚稜曉影移合殿侍臣頒防樹【唐立春日侍臣賜防樹】誰家纎手送靑絲寒禁粉蘃香猶淺暖入陳根綠尙遲從此江山春意動使君費幾多詩

賦桐廬陳守瑞粟圖

仲尼不瑞麟周公旅命未兩聖本一道胡爲有殊差麟固首四靈可賀亦可嗟或云一角獸莫能辧眞訛鶡雀奏天子朱鴈興樂歌文士頌連理野夫獻嘉羽毛艸木異皆物之精華於事竟無補徒然務矜誇食乃民之天有一皆可嘉君不見丰年樂歳人鼓腹凶年死人如亂麻以此較得失周孔道不頗桐廬陳使君理道蠲煩苛蠱敝旣振飭刑罰從寛科民生樂其業自足致時和有農獻嘉粟累累來山阿數穗至八九紛然一何多圖狀競傳玩志牒爭編摩使君政將成爲祥理則那促歸不待滿合上金鑾坡嘉禾闕補亡精筆非君何

早朝

欹眠側耳數寒更欲起未起心不平何似山間渾睡足臥看紅日上窻明

蛺蝶二首

水上蜻蜓木上蟬醯雞飛舞甕中天如何爾獨多情思結得千花百卉緣

園林五月綠漫漫雨後輕狂尙作團夏老不知花事退猶疑春色在欄幹

原贈

陸遊

故人玉骨已生苔【謂南澗公】晚與君遊亦樂哉湖寺系舟無夢去京塵馳騎有詩來醉中不敢教兒誦看處常須盥手開彈壓風光須健筆相期力斡萬鈞回

和

遙知三徑長荒苔解組東歸亦快哉津岸紛紛羣吏去船頭衮衮好山來平時佳客應相過勝日淸尊想屢開若許詩篇數還往直須共挽古風回

得句

得句勝於得好官平生事業蠧魚間近來世味尢如蠟惟有吟詩不柰閒

偶成

盥面知新瘦看書覺近昏風霜不相貸老意與誰論

聖駕幸東宮

仙仗天臨下五云承華气象一時新薫風澹蕩飄黃繖瑞腦紛紜防翠裀防服戱時天一笑寶巵捧處日重輪從今家國同休慶且壽雙親一萬春

海棠

絢麗繁霞防熒煌瑞錦堆夜深疑睡去日暖怕慵來

柳絮

隨風防日碎春云撲戶穿帷惱殺人底事飄揚少拘束愛將豪縱去酬春

丁未九日靑宮侍飲

重陽開燕侍淸躬次第攜壺到菊叢仙手撚花親泛酒此時榮遇少人同

次韻木犀

老火西馳燒鄧林此花孤絕更淸深犀紋隱隱通肌骨羽葆層層間彩金殘蘃尙堪然古鼎生香長得泛秋砧形容盡入詩人筆不爲唐賢嘆陸沈

石盆水窠

數葉玉簮敷翠一拳水石含秋何須坐我濠濮自覺心淸境幽

賦海檜

孤根從何來遠自滄海植轉移失生意刔剔費人力攣拳蛇蚓結沮防丈夫直餘妍撐孤翠枯理上微液僅供盆盎玩竟閼參天色安得拉風雷一夜拔千尺

偶成

僻習難施日用間老人抝事更相關愁來得句翻成樂忙裏尋詩卻是閒

聞常伯韓公下世感賦

逸軌髙標不可扳風流人物晉唐還胸襟磊落塵埃外尊酒淋漓筆硯間英气一朝歸碧落髙文千古映靑山繐帷莫奠知音淚極目樓邊有愧顏

又

六義湮淪吾道東敢將見處與人同後生不遇東坡老前軰今無南澗翁四偈眞能垂具眼瓣香端欲嗣宗風遺編一見如生面悵望新阡恨不窮

出使過嘉禾城外

江南淸絕處此地數經過疎柳依秋浦歸船亂晚波王侯幾蟻穴天地一漁簔安得眞子同編唱和歌

送徐撫幹二首

便便滿腹貯詩書狗監何人薦子虛半世一官供偃蹇羣公極力借吹噓莫辭去佐芙蓉幕猶勝閒乘觳觫車文雅風流府中望它時合在玉堂居

莫嗟骨相未封侯媺惡窮通本不侔文似陳琳須艸檄賦如王粲好登樓時平上幕宜多暇酒賤淸歡亦易謀荔子丹時簮末利可能無句寄中州

人送雙鴈

卑棲籠檻尙成雙莫嘆凋零未著行猶勝孤飛千萬里洞庭波上冷吳霜

次韻秋日五首

四山秋色冷銀牀燕坐髙齋興味長何物與公堪比徳寒花晚節最馨香

冉冉寒云滃曉扉涓涓墜露滴秋衣興來倚杖看蒼石無限空山木葉飛

振衣云岫一襟風送目霜天萬里鴻好賦遠遊揮八極知公胸次小區中

木落山寒境更幽世間萬事入搔頭何人爲廣秋聲賦我欲歸田蚤晚休

不須樂府說無愁不用尊前著杜秋已把宦情同嚼蠟更將世事等藏鉤

次人韻思弟

二陸雙飛共一班士龍何事別長安故園花鳥應無恙勝日樽罍且自寛春艸夢回詩思好暮荊風急客衣寒苕溪一水蒼茫外無限相思入倚欄

喜陸少監入京

昔人思李杜長恨不相隨遙寄有劉白同吟惟陸皮物睽終必合句妙卻難追試問長安陌何如灞岸時

範大參入覲頗愛鄙作以詩謝之

問句石湖老如將月指標枯中說滋潤髙處戒虛防頗許唐音近寧論漢道遙正聲今在耳萬樂聽簫韶特立夜直讀荊公客至當飲酒篇感而有賦

客至當飲酒客去合如何人生無根蔕何必客經過有客固當飲無客飲自歌有客與無客頽然同一科昔人秉燭遊正爾畏蹉跎粵餘生多艱一官劇奔波讀書四十年鐡硯空研磨糲食豈有肉菜羮或無鹺一衣遞單夾折制屢舛訛六十始小遇鬢毛已雙皤屈指從心年光陰苦無多酒𨿽非所嗜不飲意不佳一醆助朝气三杯養天和放浪風月夕畱連四時花以此畢吾生無愧亦無嗟尋思百歳後有酒如傾河一滴不入唇誰見此顏酡作詩廣前賢聞者且勿呵

戊申除夕

禁宿遇除夕孤懷還自憐浮生俱畏老造物暗凋年性斧何勞伐心灰自不然好將閒日月送老白鷗邊

友人招飲適雲气大作雨意甚涼

永日南薫入舜琴故人邀我共披襟歌姬可是能畱客故遏行雲作午陰

出西湖至天竺

寶叔山前翠打圍湧金門外水漣漪出關便有漁謳起底事公卿都不知

跳珠軒

激澑跳珠盡日間卻疑造物不曾閒何如收取連雲筧水自水流山自山

戲張時可

南湖堂上著彭宣結得襄王夢裏緣試問傍人鷗與鷺何如隨步小嬋娟

奉送出關二首

陸遊

君似襄陽孟浩然蹇驢風帽一臒仙淸秋客路知無恨滿箸鱸魚不直錢

十年好句滿人間不欠詩名只欠閒剰欲賀君君領否新衘兩字是梅山

和

得失乘除誰使然玆行猶作赤城仙支風給雨元無禁借竹判花不費錢

黃塵烏帽六年間心迹何嘗一日閒今日船頭忽東轉始知有味是家山

出關

宦路崎嶇閱歳華更無佳思發詩葩出關便有山林興續藳從今漸有涯

賦赤松金宣義十月牡丹

牡丹十月發春叢半倚微陽半怯風渾似若耶溪上女嬌愁初入館娃宮

赤松元是神仙窟公獨能開韓令花若使雒陽耆舊見定應擁褐過君家

過釣臺

兩山夾靑蒼月照江茫茫一杯酌老婦孤興發滄浪賢哉羊裘公不肻仕漢光防鴻已髙翔弋者應相忘

乍還裏捨

十載彈冠始一歸暗驚艸露濕徵衣自憐猶勝遼東鶴故舊相逢未盡非

和陸郎中

午庭風雨撼髙槐一洗城頭十丈埃老子坐間尋句去故人門外寄詩來勁鋒久服穿楊妙鈍思深慚擊鉢催請佩左符君未可要聽吟思發春雷

再和

合居闥蔭庭槐底事康衢走俗埃莫買漁舟便歸去好提鴻筆記方來湖山剰有詩神助事業寧須官鬼催【地理家有催官之說】知道經綸未施用出屯行矣掃云雷

邸報攺元得雪

天意陰晴凍未分忽驚璧璐散紛紜梅花露白難誇客麥本藏靑預防勲野水斷流魚入椮江云垂地鴈迷羣太平天子新鴻號感召端由葉气薫

八詠樓

舊八詠樓因子城爲基其地隘甚初無樓觀之實隱侯在郡當齊建武甲戍距今淳熈己酉蓋六百九十五年矣參政李公始築其趾而增新之於是華榱傑棟慿虛望逺縹緲煙雲間矣

隱侯故事許誰傳領略江山付謫仙虹抱子城增面勢翚飛傑棟跨風煙舊題壓倒三千首壯觀追還七百年我老登臨無好語倚欄終日愧前賢

送邦逹邦操弟同恪赴省

二陸平時譽望長近來小阮亦文章共排雲路升天府穩坐仙舟入帝鄕去日漸驚梅萼破歸時同帶桂枝香老夫已辦酒千斛細斫菖蒲作賀觴

二月道傍梅花

臘底春前探物華一枝初發競相誇如今千樹離披後卻愛遲開三兩花

梅山續槁卷二

欽定四庫全書

梅山續藳卷三

宋姜特立撰

恭和令制感秋

金虎肅秋气屬玆搖落時淅瀝暮蟬澁嘹唳徵鴻悲遙巘云冒絮平林露成帷黃凋菡萏盤紅墜芙蓉枝濕葉塡斷塹寒藤蔓荒籬東儲感物變西陸占星移淸風已預戒秋陽豈難知偶爾嘆憭栗卓然吐新奇想象酒方酣浩蕩思無涯不學楚人賦載賡豳土詩

雨霽立門外見萬山蔥翠如染頗自喜得獨占山居之勝因得亂道一聯遂足成篇兼懷曲湖居士

吾廬何處是野色滿方壺一水長來繞千峯不用呼偶然成擇勝幸爾歸愚問訊曲湖老何時訪老夫

自和

喜報紆芳軫深期辦酒壺興來更唱和耳熱自歌呼正可談風月何須較智愚吾今方息駕無復問徵夫

重午和鞏教授韻

屈子沈淵日年年舊俗忙佳人誇防縷稚子競新裳鐃皷喧漁步杯盤列象牀山翁獨無事燕坐只焚香

醉後苦熱狂吟

休說唐裝與晉裝一絲不掛謾風狂登枝解衵不快意脫帽露頂猶尋常我生憚暑老益甚束防冠屨如以桎梏置我旁安得天風吹上雪山頂憑陵大叫呼彼蒼下臣塵世熱欲死願借三冬塞空之白雪十月隕物之繁霜陰崖已凍裂復裂艸木禽獸顚且僵此時天上天下無暑气姜子夜半獨立方淸涼

閒詠二首

手植山松二十年只今翠色已藏煙百年未盡終當見霧鬛風髯上拂天

翠麓靑秧帶小川無營門巷自蕭然中間至樂何人解只在藤牀拄杖前

寄鞏丈哭孫

情愛難纒曠士襟俗緣那似道緣深已知達識空諸幻萬事從頭付醉吟

雙桃寄鞏經略三首

只說蓮並蔕生幾曾仙實見雙成卻疑西母猶多事戲作人間兒女情

世間固有無情物天上寧無有欲仙想得武陵人去後精神交感此因緣

忽見雙桃入眼新捧看驚動坐間賔老夫得此渾無爲持壽髙堂兩玉人

題陳朝榦山亭二首

髙蹈煙霞逺世塵翠微深處一綸巾若非嚴瀨垂竿客卽是桃源避世人

右翠微

丰艸茂林皆綠野不論韋弁與貂蟬但能眞得个中趣何必功名如昔賢

右綠野

次楊丈喜雨

銀竹森森度翠林惰龍不用血蹄涔倉箱且爲農夫慶敢說祠官俸有金

謁塋

新晴衝曉謁先塋頗愛山行竹樹淸日午未須回俗駕且畱趺坐聽松聲

呈楊方叔

老醜慵看鏡淸狂愛作詩唱酬眞得侶衰白亦相宜

和方叔中秋

待月徘徊東澗濵一天風露淨無塵老人歡意年年減佳節淸光夜夜新悼往難傳云外信舉杯那復眼中人飄然遙想騎鯨興更覺髙歌有鬼神

賦鞏丈鸚鵡三首

隴汧歸路渺漫漫且向金籠刷羽翰院靜日長頻送語時時圖得主翁看

紫燕黃鸝亦言語或依簾幕或穿花較量愛重無如汝合在華堂富貴家

翠衿紅觜嬌唇舌羽族於中最性靈巧防貍狌莫驚嚇好畱相伴誦心經

五日不出戶

五日不出戶門前楓葉丹淸芬余橘柚老色半林巒社鷰知時去昏鵶取勢盤秋深多物色應接未能安

次韻仲志荷珠

觀彼雨中荷跳珠自涓滴初集尙端停稍多還倚側虛明是本體不受世鉆刻初疑鮫人泣淚向盤中擲又疑石筍街拋灑天不惜但見漾玻瓈詎容登幾格髙低相依映傾瀉才咫尺瀏漓丹砂汞晃蕩摩尼色照乘儻見收價恐千金直日幹風勢定泯若無畱迹固知造化巧又似兒女劇

寄題時氏小飛來三首

依約峯巒似竺幹崟崎巖洞老雲煙有時風雨無人夜疑有猿聲到枕邊

曠士無時不愛山卻嫌庭戶少巑岏何年刼火畱遺斷便作北髙峯下看

須彌納芥不爲誇曾向壺中貯九華靈隱寺前天竺後好峯都落在君家

和鞏教授訪別二首

君來別我還歸去君去重來定幾時此後相思無可寄相思欲寄莫如詩

酒醨情惡不成醺況復匆匆欲語分畱客恨輪無四角供庖嘆鼈少雙裠

寄鞏大監

十里兼旬信不通每看金阜想髙風已知憚暑難迎客不敢將詩更惱公

謾興

烏藤黃葛一山臒萬事從人笑濶迂作計尙餘詩气習遣閒須著睡工夫

和鞏教授趨朝

昨夢中宵拾夜光曉驚新句墮書旁英遊只合陪靑偉論何須列皂囊溪上林巒新紫翠船頭橙橘半靑黃玆行好語須頻寄只恐空疏窘報章

應令水墨素馨扇面二首

淸似山梔馥似蘭何人淡墨試毫端若無密葉相遮映全作江梅春曉看

玉質生從瘴海傍輕綃淡墨寫微茫疎花賸作江梅瘦手底風頭只欠香

閏七夕呈譙內知舍人

佳期有盡情無盡一再相逢意若何正使長年成會合臨分依舊黯情多

閒興

數防靑峯照夕暉一灣寒碧帶疏籬興來倚杖閒臨眺巾影欹風似阿誰

偶題

露葉明朝彩雲峯吐夕嵐山中無限景詩力不相參

臘中感春

小雨濕紅防輕颸動碧池東君送消息預作探春詩

屋角丹楓

金行肅物欲功成一夜江楓防翠屛不是天公愛紅葉要驅小隱入丹靑

辛亥夏餘將廣舊廬偶讀欒城李方叔新宅詩篇是時子由方治第有餘年七十無住著屋成可作十年客之句感而賦之

頴濵七十無住著我室初成四十七前賢蚤達尙如斯我已多公五千日屋成作客可十年此老八十終斯言我今追公尙一紀來日盈縮猶茫然制衣起屋俱犯戒無屋無衣兩爲大世間萬事且隨緣運海巢枝俱一快

辛亥春夜雪忽積竹松欹折過半

夜來雪積不可料晨起壓盡庭前花道松俯僂若揖客江竹離披如倒戈沙頭寒重鴈不起門外日髙人未過此時薪米不易得晨突有煙能幾家

夏日奉天臺祠祿

靑衣揮箑臥藤牀翠袖攜壺過酒漿蝟腹出波烹芡實褭蹄和露擘蓮房相呼時入雞豚社獨坐曾無鴈鶩行便是赤城眞隱吏不須劉阮更相將

靑奴

正堪休手足好事降爲奴具眼感君惠無心眞我徒耐寒曾得友防恥恐非夫卻羨木居士盤鳩賜防扶

秋園謾賦呈方叔

嫋嫋鮮飈動逺林亭亭暮靄占遙岑淵明松菊秋容澹仲蔚蓬蒿露气深莫笑四攜亭未具且環十皷坐同斟更須少待桂花發林下舂容把臂吟【余以四攜名亭而未具姑以瓦皷坐客】

和答鞏提幹見賀浙東總戎

黜陟何嘗到耳邊旋栽花木學平泉二年竊食祠官冷一日頒恩寶篆鮮閫寄暫居油幕副朋從遙憶竹林賢詩筒從此長來往應有人編唱和篇

送楊方叔還山二首

一語何嘗及世氛若非說劍卽論文有時伴我松岡上閒看南山萬塢云

可人自是難招喚此去相從定幾時來歳春風暖行色隱侯樓上要題詩

和李崧卿九日

重陽無菊悶書空心似淵明興不同聊且攜壺上東嶺不妨欹帽對西風百年盡付無何外三逕誰如阿堵中十月黃花方爛熳莫辭聯騎訪山翁

送棗陽軍使劉似之兼棗陽令

四方男子志當在壯年時民社非輕畀才猷且小施附庸今列邑大國古稱隨莫謂朝廷逺行看召驛馳

又

去去檣烏逺何時到漢東官期應歳臘客路尙秋風大楚風聲混三苖土壤通邊頭有新句莫惜寄飛鴻

之官婺州

一夕霜風掃翠微宦情何似客情悲畱連祖帳臨分日徙倚家園欲去時三載奉祠心似水一畨挈累鬢成絲髙飛深泳慙魚鳥臨水看云有所思

送客

今日出郊送客明朝肩輿入州六十年前伎倆白頭也合歸休

六十七守歳

少時守歳喜蹁躚老境衰頽只益眠明日未應添白髮怕人問處是增年

除艸篇

有客勸除艸艸去眼中淨梵志反著襪一國皆通病頰上著三毛精神乃殊勝微云防太虛不礙天宇瑩芳艸有佳色難與俗士訂曾著騷人經屢勤才子詠因依仲蔚門繚繞淵明逕不入膏粱觀惟契山林性吾家北窻下曠土勿畦町花艸隨意生紅綠同一盛晨露共明蠲夕煙相掩映旣傍竹陰淸又連苔色靜微薫入衣屨餘潤侵築磬終日坐其間心淸神气定詩酒頗相關世事不足聽從渠笑吾癡此意未易竟

賦婺州察推防悠然樓二首

著眼看山不見山徒勞終日對孱顏偶然境意相迎處只在尋常俯仰間

爲秫求官興頗深忽懷松菊便投簪先生萬事皆如此何獨悠然見碧岑

遊葉丞相園有感

費盡心靈用盡功林間臺榭巧玲瓏可憐花木無愁思不見主人依舊紅

又

功成三徑欲歸休結束池亭處處幽花木成時春更好如何不作百年畱

楊方叔過訪送行

遙傳軒蓋度西岡亟返柴車喜欲狂不憚除堂十夫費且謀解榻半窓涼歸途送目云千疊別夜尋詩月一方何日重來慰牢落梅山花發待傳觴

壬子歳送方叔

經年懷抱幾曾開面上康衢一寸埃已向西偏營小築髙懸一榻待公來

滿公臨老種松志可尙也梅山老人爲說小偈

滿公種松何太癡急景尙作千年期安得雷風一夜拔千尺與汝同看龍蛇舞月時

感事

昔人防下才旋馬今代公卿甲第髙大屋修椽當日事拾遺故宅轉蕭騷

晚步阡陌見水珠逡逡上沿苖葉月華露彩相映淸發倘非眞在田間孰知此趣因賦

水珠捲苖葉夕气轉陰機浩露添璀璨明蟾坐發揮靜窺關物理行拂上人衣除卻長沮伴能知此意稀

又

月璧上遙巘水珠生晚苖田家足淸曠野步自超搖有叟談耕鑿無人說市朝卻憐膏火地車馬客塵囂

歸故園述懷呈唐伯憲

度柳依橋瞰淥波緩尋花徑上松坡莫嫌去國謀身拙卻是歸田得計多舉世名甘汨沒幾人聞健得婆娑便須和取歸來曲收拾餘年老薜蘿

又

三徑元須近吾廬亦庶幾稍晴頻縱步遇雨不愁歸夕暗兒篝火晨饑婦餉炊棧羊還可炙櫪馬不須鞿引路犬先到慣人禽嬾飛有時攜曠士把酒更論詩松露滴行帳山風吹舞衣吾生身外足此樂裏中稀嘆息遊嵩館前賢意重違【園池貴近不貴逺溫公作獨樂園日宴息其間及遊嵩山又爲遊嵩別館每到不過數日遂有暫來還似客歸去不成家之句】

晚晴

晚晴返照射髙櫨不覺煩襟气一蘇欲問明朝天色好請看空際兩浮圖

梅山續槁卷三

欽定四庫全書

梅山續藳卷四

宋姜特立撰

山園四詠

雅志堂

謝公有雅志頗愛東山遊坡仙得其心妙語寄淸謳蒼生事未了已了還卽休彭澤小邑宰其事固不侔等閒一墨組未死誰肻投況此大功業聲名天壤流始末終不渝盛事古鮮儔信知山林樂不貴公與侯巖壑有廊廟搢紳或戈矛而況此老軀日月不少畱汲汲尙不足豈容復悠悠揭榜慕前賢駑馬睎驊驑死者如可作把酒起相酬

風露亭

萬物冒春暉紅紫競芳節惟此玉井蓮迥與眾品別雅受冷風吹復愛露華潔亭亭立波上晚意頗愁絕疑是姑射仙半夜集瑤闕淸虛不染塵瀟灑更宜月我慙窮陋質對此冰與雪安得謫仙人超遙俯淸澈把酒一髙吟玉色相映發

煙壑

蒼然者爲煙呀然者成壑賴此十八公與之相領略中間制小亭靣勢巧安著千山攢修眉一水環靑玉勃圖【北人謂浮圖爲勃圖】映髙標觚稜翼飛角夜深或沈沈月澹還漠漠趺坐者誰子艸衣復芒屫素髮照晴昊飄蕭如野鶴儻非違世者何以有此樂向夕下坡陀淸興寄寥廓此境眞可畫此意終難貌

醒心亭

昔人醒心處惟恐玉山頽我今醒心亭正與醉爲媒醒心非醒酒所醒遺形骸如病得大丹如夢忽驚回如闇秉巨燭如蟄發春雷有時酩酊中蘧蘧自形開下視名利場昏曉走塵埃醒處元不醒醉時良可哀嗟哉我何人顚倒有至懷不求醉中醒卻醉醒中杯

寄裏中諸友賞菊二首

問訊故園今若何不堪歸計尙蹉跎祗應庭下千叢菊今歳雨勻花更多

夢寐家園百里間秋來靑蘂想班班但得諸公爲臨賞也如老子對南山

老去

老去光陰日日慳更無大藥駐朱顏近來學得長生訣十二時中總放閒

佛桑花【一名朱槿】

東方聞有扶桑木南土今開朱槿花想得分根自暘谷至今猶帶日精華

送潘叔昌主教淸湘

瀟湘山水淸絕甲天下昔人謂騷人墨客如屈原宋玉賈誼軰皆嘗至焉此天所以厚秀傑之士理或然也

醖借金閨客風流粉署郎文嘗追屈賈身合到瀟湘經術東萊學才名上國光遐方豈淹泊雲路看騰驤雙林益老養直之後入都見朝貴覓詩

正平有詩孫蘓氏代不乏來傳大士印去說宰官法霜令方淸髙行色待明發蚤賦歸來篇莫負碧雲合

寄方叔遊法輪寺三首

山中境最靜靜極恐關情莫聽流鸎語應懷求友聲一別三四日已懷千萬情醒心亭下水先作夜吟聲境靜約心兵無由起妄情擬將笙笛耳同聽夜泉聲

廢桑畦種花

課僕斸桑窠從頭盡種花莫教聶子見怪我不栽禾種花眞濩落曾不救號寒我自金芍藥從渠黒牡丹

修竹爲王俊卿國正賦所居也

入門見修竹玆士已可人不必問寒溫便可飲淸醇此興諒不淺此意亦已眞安得王子猷相與共卜鄰

閒詠三首

莫笑歸耕計未然我今得計是歸田天公若也憐衰晚更乞門身二十年

銅山鼓鑄成何用金穀榮華畢竟空老子百年無長物只畱明月與淸風

醒心亭下防潺湲雅志堂前擁髻鬟除卻華山陳處士秪今誰似此翁閒

寄陸郎中

整整平頭七十春兩翁可是太陳陳世間過眼無非故惟有詩情老更新

李仲永墨梅

寫竹如艸書患俗不患淸畫梅如相馬以骨不以形墨君曩有文夫子蟬腹蛇跗具生意當時一屬蘓公雨葉風枝略相似花光道人執天機信手掃出孤山姿陳幻卻西子面此妙俗士那能知近時賞愛楊補之補之嫵媚不足奇李生於梅卻有得髙處自與前人敵倒暈疏花出古心瞑云暗谷藏春色我一見之三嘆息意足不暇形模索君若欲求之防畫胡不去看江頭千樹白

和趙太中覓詩

每嘆學詩如學仙未能換骨謾成篇翰林萬丈光常在著作三都賦蚤傳【詩賦嘗魁宗子】半世無成負便腹終年有味聳吟肩明珠何事輕彈雀多謝髙情未棄捐

說詩

作者固已難讀者亦未易有寶斯識寶至寶況難值三家寠人子豈辧瑚璉器鼠璞將見珍周鼎或斡棄詩道誠難言大要該六義其髙出蒼天其深潛厚地枯中發穠華淡處有餘味似拙乃藏巧借鈍以宣利開濶要波瀾組織須經緯或險而莫親或平而足貴圓轉各隨形悟入非力至不止事吟哦先須存興寄變態千萬端勝處同一致以此而讀詩庶得古人意

寄恪

忽得平安信新知進學功慮深心更苦趣靜句仍工所貴身無玷何憂祿未丰望云休作念正要爾移忠

歸故園二首

坐叨厚廩傍吾家此去吾家百里賖聖主恩深難報處四時得看故園花

一去丹墀六換春已將柴柵等簮紳𨿽無名節髙當世也是羊裘一故人

退語

灔澦堆邊百丈絕宋都六鷁風逆折曹公燒船煙焰徹苻秦百萬走流血未若姜子之退最勇決

送邦直弟歸鄕

有弟自吾裏相從兩月餘老來歸日少別去見時疏魚隊猶前日鴒原尙故居不知風雨夕相憶更何如

同官遊赤松二首

今朝乘興出林坰商略天公未肻晴日色忽收梅气潤山光便挾麥風淸

山輿翠蓋出華顚白防衣衫皁作緣我軰自應三洞主傍人喚作五通仙【是日適有五人或以爲戲】

呈方叔

聱牙落魄一閒官職事何嘗見一斑不是論松須說劍若非尋壑卽觀山閒看落葉隨風去冷笑奔雲送雨還更有劉巖楊處士伴渠癡坐老花間

歸故園二首

向來叨趂內朝班宮漏雞聲曉夢間今日身閒無一事五年睡債一時還

桃李歸來已半空不堪春事去匆匆落紅猶自畱連客故向尊前舞晚風

送雙林益老

老鶴精神不受羈今朝何事又孤飛不依大士雙林住卻向東峯小隱歸野色艸堂開泱漭晨光日觀接熹微此時四腳棋盤上坐斷人間第一機

迓木詹事

出郭轉蕭瑟寒溪生素波茅檐迎日暖楓岫占秋多從宦嗟吾嬾流年柰爾何念歸應不逺新菊已緣坡

扃岫爲張支使作二首

士衡招隱翠幄長統卜居露幃未若君家扃岫千峯盡鎖雙扉

老去林泉屬我時來軒冕輸君正好南防運翼未用北山移文

次韻陸郎中

亟報門前寄好音炯然書札照家林興來自說宦情薄詩到方知秋思深【時寄秋思詩】臨老讀書因教子閉門捫虱爲搜吟當今大筆如君少未用深藏嘆陸沈

重題八詠樓

每到樓中憶沈郎碑間文字爛生光四時山色藏煙雨兩波光下夕陽湛軰僅能登峴首召南元自愛甘棠英遊已逺空追想附驥猶堪托短章

戲呈趙舜臣覓酒二首

畢君甕下幾成防屈子江邊又獨醒賴有東陽賢府主不嫌馳騎送寒防

兵廚釀乏吻生煙阮校如今作贅貟卻怪淵明便歸去酒材猶自有圭田

感夢

前後升沈二十年向來孤冷偶同然夢中許我傳衣鉢敢望功名卻比肩

遊赤松小桃源

仙山千疊擁云屛行到桃源境更淸坐久令人思謝傅欠渠低唱兩三聲

和唐戶古律三首

世事每多違苦心終眷眷功名等摶沙歳月如奔電古人竟何許厚祿良難戀冥鴻已髙翔歸翼方知倦我來雙溪上正值黃花秋方爲逆旅計未辦佳賔畱絕憐北鄰阮不厭東家丘詩盟今幾人肻著老子不雋譽早知畏佳篇今見防幺響去寂寂正聲日隆隆愛君甘苦外與我嗜好同不妨時袖句共作聖賢中

歳暮月下有懷

春事侵紅蘂年光入白髭暖云籠月夜斜照放燈時羈宦元無味淸愁只有詩故山無百里夢寐數歸期

和唐伯憲二首

倦翼投深樾驚鱗憶故川淵明松有逕揚惲豆宜田窮達安微分行藏媿昔賢此心誰盡了達此固怡然卜鄰初識面把臂便論詩摸索曹劉耦慿陵漢魏時新章專雅防古更淸奇若比江西無人說具茨

唐伯憲赴括蒼戶掾

吾州刺史宅上冠靈鰲顚千嶂翠合防一水淸潺湲北指煙雨近西睇鸎花連【煙雨鸎花亭館名】積李雪縞夜崇桃霞覆川羣材聚仙境上幕開中天宜有唐景軰參與鄒枚聯戶掾吾故人學問自家傳法旣奇古詩句仍淸圓想當吟哦時攬勝筆如椽坐使冰雪腸沈浸含芳鮮試諗吾邦人世豈有此賢勿嘆官尙卑行矣當騰騫

梅山續槁卷四

欽定四庫全書

梅山續槁卷五

宋姜特立撰

再賦醒心亭

小橋枕滄灣一水繞淸激橫來莫知源委去無尋迹戱魚時度淺好鳥忽鳴寂堂防隠空谾竹樹閟寒碧朝霏溢朱栱倒影泛瑤席仰窺一逕上始覺藏深僻尙憶客中行盤嶠倦登陟峯回路忽下溪館曽休息髙低相掩映景趣無終極朅來坐忘疲欲去或窮夕安得靑霞人共此白雲適

送方叔二首

我走塵埃君入山湏知靜躁不相闗何時賓主俱無事雅志堂前一觧顏

海鸞天外絕虞羅偶爾來防澗谷阿世上稻粱畱不得翩然還戀玉山禾

次韻巖桂

濃香透徹泥丸頂更惱詩腸卒未休安得此花長不老盡回四序作淸秋

和荊公二首

老去生涯華子岡年來得失一繩牀是非堯桀何湏較身世於今更兩忘

子房不願蕭曺位底事穰侯畏客來得一老兵皆可飲何湏車馬便驚猜

間詠

坐叨厚廩飲醇醪不挾文書不坐曺檢校園花爲日課裒尋詩艸計年勞仍將書冊供慵臥時喚杯盤佐老饕感激大恩何以報惟祈聖壽等天髙

吳煥章送行

素行躬韋布長材轢搢紳老成吾甚畏競爽爾誰鄰半刺人稱屈全牛技未伸難兄曽托契薄宦偶同寅和韻長愁險開樽屢飲醇髙談烘白晝妙舞艶靑春方幸交情宻還欣道義親到家才旦暮回首遽參辰越榜驚行速吳牋荷寄頻施松從此始折栁竟無因指日騰夷路玆時記故人聊慿五字句千里話慇懃

和鞏宰送牡丹三首

香泥筠籠逺擎來曽向河陽縣裏開堪笑杜陵何短拙卻憑蕭八覓桃栽

唐世花名寖顯時才如韓白尙無詩本朝盛賞惟西雒萬幄千庖泣玉脂

品格髙低各自春大如玉斗滿如輪前賢曽譜花王說惟有姚黃始是眞

田文

田文養士天下無撞鐘列鼎傾金珠入闗防作秦囚拘當時貴客如橛株倉皇脫死托小夫嗟哉所養非所需

劉致政壽藏歸庵

我愛靑溪山峯巒秀如刻作庵賢主人只恐歸未得且住三千秋防戱人間客遺蛻何足論西幹有眞宅

應致逺謁放翁

雙溪雪消水生波有客袖句來相過自言平生有詩僻擺落世故工吟哦不願垂腰連六印不願爰田封萬戶惟於前輩識蘇黃卻向古人窺李杜嗚呼斷弦誰續髄風雅道喪騷人死三山先生眞若人獨將詩壇壁孤壘此翁筆力回萬牛淡處有味枯中膏有時奇險不可廹劍門石角錢塘濤源流不嗣江西祖自有正宗傳法乳請君去直箭鋒機歸來聽我禾山皷

野步

江山客思滿雲水稻田空日塢懸秋實霜林墜晚紅

王方叔防耦

人生大患身爲累火宅啼號更累身聞道中郎惟有女不妨半世作閒人

余壯嵗甞假居塔山寺後三十年重到賦二絕

故山重到思依依不見霜眉雪頂師三十年間眞一夢夜檠猶記讀書時

一墮紅塵六載余黃金不染白髭須向來猿鶴應相問璢合犀缾無恙無

兩生

齊魯云何兩大臣初無名字掛朝紳若將出處評髙致更是防龍以上人

感懷效淵明體

人生百年中長爲子孫憂人生百年後死生兩悠悠流傳至曽恩愛竟何許孤墳千萬禩莫適誰爲主嗟哉世間人小黠而大癡惜衣仍忍寒省口仍忍饑一朝大化盡未免世俗嗤存者且偸生逝者歸無期眼前一樽酒勸君且重持

客至

凍雲垂地寒崢嶸故人訪我邀晨烹旋燒姜子金絲酒卻試蘇公玉糝羮【俗以雞子和酒燒之謂之金絲酒以山藥和者爲銀絲】

出處

士貴重其身出處各有道一爲己私蔽防卻千金寶我非眞勇者歸意良艸艸逵路方多岐幾人能辧早

送盧漕

國華郎中與餘同門同裏又同甲子忽聞釋省戶淸班以七閩節歸過故鄕小詩送行並寄老懷

昔忝二三子今俱七十翁西州十年別南部一尊同我已三徑具君還雙鬢蓬便湏輕世事畱防送飛鴻

偶成

蜨因變化多膠网魚爲飛升卻曝鱗惟有冥鴻無羨慕世間矰弋莫相親

古風送鄭路鈐

故人訪我雙溪邊袖中明月五筰連一笑傾倒秋風前復憶鷺序同聯翩君今半老我皤然功名富貴空中煙南柯蟻穴醯雞天鶴長鳬短誰虧全我今日月箭脫夜行不止眞可憐不如歸釣淸泠淵日髙未起醉卽眠心和气定養壽年世間萬事姑隨緣交情儻或未棄捐不妨時寄相思篇

公館

公館當淸夜移樽近北墉秋聲連蟋蟀月色淡芙蓉

次楊元防白蓮二首

月爲精彩雪爲膚翠蓋迎風漾錄珠我欲褰裳賒一顧能回玉面向人無

不禦鈆華似洛妃淸虛全與道相宜月明何處回仙駕獨立沙頭爾許時

郡中朔旦朝拜聖祖

巍像儼明庭衣冠盡夙興曙光搖斗極雲气掣觚稜嘗記朝天日君王玉座升璇霄烏萬防飛舞防髙層【上毎冬禦殿有烏數千百自西興來噪舞其上久之趨鳳山而去時謂之趂朝烏】

方叔元振元老同令侄舍人見訪

聯翩三鳳接華裀小阮驅車復後塵嵇呂相思千古事後來命駕更無人

九日寄楊方叔

安穏楊夫子秋來闕寄音遙憐好兄弟相伴老山林菊是故園色人無舊賞心云萍兩漂泊西望一長吟右寄此詩後忽得簡云兒曺亦寄五言用韻皆同殆一段佳話遂再賦長句

天性固自同學問亦有源胡爲兩章句韻韻皆蟬聯有如五音作琴瑟隨宮懸排比不亂行又似貫珠然竊意予父子與公有世緣精神所交感黙契難言詮書來亟報我故事前無傳欲將此叚奇竟入佳話編況復恵新句律呂遞相宣

子陵

不爲故人屈淸名日月髙當時若相漢不過比元侯元侯功易歇子陵名不滅所以想孤風猶如隔前日

欲雪

嘯侶饑鳶愁古木啅羣凍雀聚疏籬一庭寒意沈沈靜正是江天欲雪時

冬至

老來心緒怯年光又見春來報一陽未必暗添宮綫永只應先引【去聲】鬢絲長

鵬鷃問答

吾聞北冥鵬翼若垂天云矯首扶桑汜投趾昆侖垠渴飲黃河流饑食紫淵鱗長翮盈千車短羽重萬鈞去以六月息棲止良苦辛黒風忽翻海未易容其身偶與斥鷃遇問鷃有何樂鷃云我幺禽豈暇議寥廓爲生誠甚微爲計亦易足吸以棘鍼露分以鷦鷯粟決起槍楡間卻向蓬蒿落不睎九萬程只願一枝托鵬聼鷃所云似若生羨慕彼小乃有餘我大適爲苦呼鷃問所安鷃笑而不語

送墨魚鞏大監

底事呼爲海裏羊陀尼爲背錦爲裳慇懃送似曲湖老要薦君家玳瑁觴

修謁

偶爾事修謁籃輿經近村田夫不避客袖手立衡門

野薔薇

擬花無品格在野有光輝香薄當初夏陰濃蔽夕暉籬根堆素錦樹杪掛明璣萬物生天地時來無細微

寄方叔黃艸道服

非蕉非薴復非絺不是山人木葉衣寄與詩翁莫嫌陋防山長袖白雲歸

北檻

北檻近中堂緣堦物自芳晨淸花拱露地僻蘚侵廊坐久時開卷吟余或炷香終朝無客至一枕到羲皇

負暄

不是羲和徳澤流寒鄕何處覓溫柔絕憐天上黃綿襖大勝人間紫綺裘旋挾胡麻隨景轉更攜書卷與閒謀天和妙處誰能防欲獻君王卻自羞

小孫納婦

慶事集朋親孫枝喜气新歌云停碧落舞雪靑春暖日花君子淸樽酒聖人一春行樂地不負牡丹辰

同方叔自郡城歸故園

吏隠豈無名東南一客星松闗今有主岫幌不湏扃無夢妨淸睡惟閒伴獨醒著鞭吾已晚先媿一鴻冥

和

李廌

風流蚤得名兩鬢任星星花徑春長掃林扉夜不扃精神老益壯風月醉還醒妙句難酬和窮搜入杳冥癸夘冬解官三山歸雙溪自南而北路傍梅花經月不絕久欲作數語未就乙巳仲春書於鳳山僧捨

路出南州向北來吳山梅冷粵山開陽和次第隨程到一月吹香管客回

煩劉公達甃園中小池以詩謝之

感君巧思葺芳塘石甃無痕細著行更擬中間添小嶼藕花深處著鴛鴦

辛亥上塜

寒閨守節少年時志凜冰霜不可移追逺積成千古恨報恩寛作十年期此生不愧先君死後世應傳寡婦碑蘭若棲神安穏在遺言今日九原知【遺言欲葬蕭寺依佛香火】

詩送譙知閤

一去丹墀六換春追尋舊事晃如新屢煩攜酒來靑邸相伴同班上紫宸自分此生成死別豈知今日更情親飛騰已向風雲防得意應湏記故人

余卜居偶得山水之勝喜而賦之

寒士把茒聊蓋頭豈假山水尋淸幽偶然駐足得勝地造物所賦非人謀有山無水淸暉減有水無山爽致卑流水靑山屋上下此妙惟許坡公知

梅山續槁卷五

欽定四庫全書

梅山續槁卷六

宋姜特立撰

歸山間舟中寄黃正言

黒風吹雨亂雲奔一舸浮家過別邨便有新涼生竹樹更添淸興集槃樽打篷防防催詩思著靣蕭蕭冷醉魂來日小溪山水活一波盡是使君恩

黃正言爲邑宰累罷郡送行

人生皆有別此別良不同不作兒女戀慘然見顏容郭奕追叔子後山逐蘇公二賢間世士二客有古風不畏簡書誚越境逺相從上下數百載凜然兩相望我亦何爲者偶在寮宷中荷公以禮遇詎敢忘敬恭公才自超卓落落澗底松我老無所用颯然一衰蓬相送三十里已復媿前蹤願言養宏博吾道終當通

贈染髭宋道人

道人染髭須返老作年少𨿽得陸公憐卻被呂公笑道人爾休癡百年終漏逗

司馬倅解組送行

雙溪梅水飛洪瀾風掣五兩爭檣竿有羙人兮彼何官東陽別駕司馬孫兩攝郡紱私不幹二年解組知嵗寒五規三戒投天闗經筵賜讀帝意懽此行定合陪淸班發揚祖徳仍追攀勸君一杯勿畱殘轉首咫尺過前灘王俊卿所居甚隘而防山亭依浮圖之址卓然孤起誠偉觀也

吾憐防市人偪仄煙火隘六月圍炎蒸引吭思大噫誰知蜂螘聚卻躡鯨鼇背近山羅前櫩逺岫落天外浮圖卓孤標如大舶航海蓬萊與方丈便覺咫尺在酒酣揮八極醉眼聊一快更須約安期萬里弄澎湃

赤松三詠

仙山名字防千秋勇退曽聞漢故侯自笑功名無尺寸歸來也作赤松防

右赤松山

四山古木老煙雲流水桃花防換春舉世但誇羊化石那知不有武陵人

右小桃源

自從兄弟得神仙一去空山竟杳然惟有華陰舒道士好詩長與此山傳

右二仙廟

賦婺州之錄參防明逺樓爲李中甫董奇卿作也

腳蹴南樓咫尺間手摩八詠境全慳東西合抱兩溪水逺近平分千里山但見孤鴻天際更無野馬隘人寰一時從事先名實豈有能誣雀鼠姦

偶題

霜降水自落春濃花欲迷道心因老進狂態逐時低

永日

永日靜無聊空庭散欝陶憩禽猜落果乳雀趂飛毛

賞花醉吟

七十衰翁雙鬢槁每遇花時拚醉倒今年只是去年花故吾何似今吾老空中日月籠中鳥萬古賢愚塵一窖尋思世事縂浮雲斷送一生惟有酒

和黃正言勸農

雙溪溪上緑初勻曉日曈曨霽景新五馬先聲才出郭九農和气已生春教條頒布人心悅父老醺酣徳意親從此惰民俱力穡防防優最上嚴宸

失駿子

防犢情何限亡羊意易迷聊爲暮景玩遽與小年齊漲乳空宵哺深閨失曉啼已知眞幻泡感至一悲淒乙夘春自郡歸賞牡丹適有故竟回惟魏紫略放二頭

歸早開遲兩寂寥經年不見董妖嬈芳心未展緣何事半是閒愁半是嬌

夢想防花歸意濃歸來底事別花忙魏家姊妹知人意先試春風半面妝

和司馬倅喜雪

寒意沈沈雲气深老來病骨冷難禁巢禽一出不知下籠鶴乍飛無處尋便欲騎驢洛陽市不妨放棹越山陰天公已作丰年瑞更仗風威掃滯淫

嵗在紹熙甲寅浙東西大旱旁連江淮至秋暴雨水發天目漂民廬浸禾稼而蘓常大歉小人趨利爭運衢婺谷粟順流而下日夜不止又去冬嵗暮多雨連綿至春半未有晴意人情憂悶聊書數語以備采謡者至辭之工拙固所不計也乙夘仲春作

去年數州旱秋雨漂民廬今年復春霖赤子憂爲魚不見日月旋但見霰雪俱處者絕營爲出者困泥塗近山不可樵平地不得鉏有壤莫糞田有火莫燒畬花木淡慘慘麥苗冷疏疏張王堦下苔寒酸井邊蔬上天胡不仁蒼生一何辜傳聞常潤間流殍滿路衢鄞江禍尢酷越山復何如米鄕已無積山郡豈有餘小人急眼前負販日夜趨只知利一已豈暇防裏閭屈指至秋成未可保無虞堯湯備先具庶冀收桑楡

喜楊方叔見訪【初以梅花爲約旣而仲春方至】

憶別西風首重回今朝相見笑顏開梅花臘底思君語桃葉春前望客來足健尙堪淩詩工未許繼堆豗山園近日新成趣正要相攜把酒杯

讀漢史

萬石躬行不讀書公孫張禹號名儒詩書何罪工發冢自是諸生愛頷珠

乙夘元宵多雨

臘前雨勢已翻盆臘後淋漓到上元燈火不張蟾彩暗笙簫有禁霤聲喧【時遏宻禁樂】麥田聞道水盈尺里巷想應泥沒門悶坐孤吟無好況三杯冷落對黃昏

又

連年旱气民愁食及至春來又雨霖濕麥臥泥難辧艸寒蔬入市貴如金燈輝不到愁人眼節物空驚老者心且喜今朝日光出更湏風力掃重陰

種桃

種桃三百樹隨處有開花來年三二月便是武陵家

聞衍孫恪得舉

慶事聯翩走四鄰吾家門戶一畨新明年雙上靑雲去爲汝山園作主人

陳徳承致政一子中捨選次子中漕臺與餘二息同牓賀之

皇朝网英材三嵗設科目四海一飛龍兩家雙中鵠得非詩禮效且喜箕裘續二老亦牽連明年書小錄

陳徳承致政病後得詩且以見賀

上恩鼎至愧叨逾退省何嘗有碩膚甘作一麾山吏部不爲三敗管夷吾相思夢想江湖隔熟誦篇章錦繡鋪無妄疾來終易愈豈容毉砭值庸夫【一麾前輩謂麾去也】

烘被詩

烘被藏六焞焞梨棗春不惟勻踵息且以暖腰身捫虱閒尋句聽雞怕及晨是中有眞味不羨北窓人

夏月山中聞鸎

深山五六月猶自有鸎簧只滿幽人聽何如入建章

鸎答

自是山禽侶徒因語得新不堪供貴玩卻作李山人

菜羮二首

擬續冰壺傳嘗賡玉糝詩蒸豚貴公子卻莫遣渠知一自入金門屢防分玉食今朝苜蓿盤猶疑照初日

因見市人以瓦缶蒔花屋上有感

城中寸土如寸金屋上蒔花亦良苦因思離宮與別館南至九北鄠杜東西延袤八百里橋梁褭空七百柱傷哉好大荒主心豈識世間蓬篳趣一邱一壑吾輩事隨分園池何用許我今度地山一隅栽栁栽花已無數大𨿽不足小有餘便可終身爲老圃

秋暑

吾性仍忍寒不受秋暑悶旣抱相如渴復喘平叔汗疥疾亦相乘爬搔擾軀幹平生懶揮箑況復蚊蚋亂忽聞隠雷聲引頸若鵝鸛雨意竟蕭條依然坐深防安得天公仁霜令從此換

詠舞者

李廌

曾見簮花上舞裀回旋殊不動纎塵昭陽殿裏無飛鷰今代誰爲第一人

中秋追和

樂聲催徧上華裀回雪光中不見塵今日山間易惆悵當筵踏月更何人

葉仲修令其子攜所作求詩

雅道去已久挽回良獨難湏求正知見莫學小波瀾父子專詩律風騷逼將壇【謂髙鄰有詩翁也】如今寄佳句那復阿防防

秋霽

淸秋初過雨濕葉閃晴暉數冊文書靜一庭人事稀

送枕屏竹鑪與劉公達致政道室

不畫椒房百子圖銷金帳下擁流蘓聊將鷗鷺滄州趣伴送江西古竹鑪

出門

出門誰與防顧影惻我情賴有木居士作伴山中行

吾家

吾家何處住一嶂獨成圍莫遣通樵斧應嫌減翠防

畏途

畏途謝排斥造物遂初志彼𨿽快其私我獨佩嘉恵愛憎有回牙恩怨或倒置得馬豈君福鑿渠眞我利向使老班行玆事恐遂廢三逕幸足樂一瓢聊自寄興來或歌呼客至任醺醉以此終百年何用一品貴猶勝白首歸流光忽西墜

趨郡回

老去猶趨府往來添客愁丹楓漁捨晚花麥野田秋

新居覓竹栽

辟疇事廬井物色費經營正擬一防足便懷三徑情吾居恐全俗君圃有餘淸急欲就佳趣哦詩乞翠莖覓橙曽有句乞竹可無詩好輟東南榦同爲風月期根丰宜地力萌達趂春時他日如相過淸陰滿酒巵子陵祠堂後兩崕對起可髙百丈或者指爲釣臺

壁立雙臺百丈餘如何竿綫擲空虛時人不防先生意只釣淸名不釣魚

閒賦

樓臺百萬裝成花木四時羅列從渠眼底江山欠我詩中風月

側金盞

淺淺嬌黃向日開枝頭斜掛防金杯細詳名字並花意不醉花間不得回

小橋

小橋橫野澗物色自孤淸終日相晤語松聲與水聲

庭艸

一簇墻陰緑正繁不依朱戶傍雕欄竹光苔色深相映只許閒人靜處防

又

幽幽庭下艸悟悅有禪味君防紅紫場紛紜亂人意

梅山續槁卷六

欽定四庫全書

梅山續槁卷七

宋姜特立撰

繭庵【記附】

乙夘之秋姜子得吉卜於寓居武川王澤山之麓其岡曰壬闖然而止其向已丙屹然而起其流回環旣北而南前遇峭峯折而西去四山如圍气聚勢合造化鐘粹別爲一區於是卽其左方爲屋二十楹榜曰繭庵夫倮虫三百而人爲之長蠶特小而靈者也傳曰紅蠶以繭爲衣又曰饑蠶作室衣與室所以析繭之義孰謂蠶能繭而人不繭乎𨿽然惰者不預繭寠者不暇繭人而能繭亦足尙已繭有三義善藏其身似智利被於物似仁生生不窮似道一舉而三羙具以是名吾庵不亦可乎

初營

萬物有終始吾生如幻泡辛勤蠶作繭來往燕成巢不作虆梩掩寧湏馬革包劉伶行帶鍤未免達人嘲

落成

繭庵吾自名所喜以吾息一絲出巧心口眼費經畫無畏亦無累丰儉隨人力時時攜妻子杯酒縱酣適家人獻歌舞賓友雜嘲劇此意少人解此庇無終極曹瞞西陵前作伎竟何益劉伶墳上土誰與酒澆滴髙堂豈不好要自非吾宅王侯與氓萬古一枯臘自營自落之詎敢當達識有酒更頻來寛作十年客

和韻題繭庵

許及之判院程丈逓示所和梅山繭庵詩開發爲多予曩畢犯禾之役思同穴之義而預作壽藏亦名其旁曰繭窩欣然敬和比兩得梅山書而稽報判院丈或可轉達庶幾少贖逋慢之過焉耳

榮枯翻覆手生死出入息那將有限身苦作無俚畫譬彼三眠蠶已足三食力作繭聊自藏隨化各有適石槨翁固癡鍤埋兒作劇憶昨辦同穴物理念終極斸地號繭窩開徑延友益今聞梅山作眞得曺溪滴袖手將詩壇忘形規壽宅達觀接前修羙意非毒臘智愚𨿽相較今古歸一識何當訪此老同爲逆旅客

寄題繭庵

陸遊

君不見贅翁退隠眞皇時繭室遺名星日垂𨿽無豪士千車送不媿髙人一鍤隨又不見貞觀故人有王顯抵老摧頽不作繭一時戲語今尙傳人生窮達誰能免繭庵知君出遊戲壽過期頥乃常事靑松手種三千本防防半空翻鼓吹人老則衰君不然快防玉船鯨吸川釣璜逺祖應相似八十方爲筮仕年

【附記兩朝國史王樵字肩望號贅世翁作繭室銘曰天生王樵薄命寡智才不濟時道號贅世生而爲室以備不虞死則藏形不虞乃備樵眞廟仁廟時人也太平廣記王顯唐太宗故人太宗微時嘗戱之曰君抵老不作繭及帝登極而顯謁因奏曰臣今日得作繭耶帝笑云云放翁此詩用事精切足以發明吾意誠可仰也以書來曰繭庵記及初營落成二詩大手老筆超然絕俗明公富貴壽考皆未易測於此可卜豈戱我乎並記之】

六言

康樂尋山伐木子猷愛竹叩門我已煙霞痼疾每逢佳處開樽

禍福

君子多短拙動或福隨之小人最狡獪往往觸禍機巧者極人力拙者無所爲巧拙不必問天道自平夷

秋旱驟雨

滂沱一雨洗淸秋千里郊原旱气收急遣奚奴洗觥醆醒心亭上防溪流

買烏薪戲題

雨雪冬春無了時烏薪斷續惱衰羸偶然買得婆歡喜且免山翁曉皺眉

晨起出門

水繞芳堤云繞山數椽茒屋住中間神仙更自足官府世上誰如此老閒

山堂鞏先生挽詩三首

源流簡公出名字魯山宗【韓庭芝字徳秀】避地江之左驚人易以東機云千載裏歆向一門中敬止山堂老才名是至公

風采儒林虎波瀾學海鯨公家五進士此地半諸生勾漏丹俄就中牟政亦成如何賈太傅位不至公卿綰章南北異轉首死生分手澤空遺墨書籖冷舊蕓行湏潘嶽誄碑已蔡邕文身後無儋石成似子云

和元亨出示山扉詩

手自葺柴荊山扉亦自扃莫辭蓬篳陋要防艸堂靈忙爲幽人啟閒無俗士經不妨老赤腳譍戶代奴星

寄方叔

落葉滿滄灣墜露濕疏栁幽人曉無事杖防經林阜忽焉若有省懷此山中友便欲借風翰翩翩挿雙肘

古風送行陳省元

梅山老人頭雪白摸索曹劉還認得平生鹿鹿視餘子誰是詩中眞巨擘踵門忽得天下士慕我虛聲逺相覓袖中磊磈出奇語和璧隨珠暗相射對之坐久神气定言下分明箭鋒直傍觀如堵相駭愕頗復見我有此客雄篇累日費酬答但怪筆端飛霹靂君才自是千里駒鞭影不搖何待防古人妙處應自知悟觧多端難指畫請君更去勘諸方莫道梅山得消息

和潘倅新溪七首

山色湖光相接連千章古木老雲煙晚來曲港回舟處如在孤山栁嶼邊

平湖防灔帶垂楊緑暗長堤五月涼防女移舟蓮浦去棹歌聲裏水風香

濃淡燕脂千樹開崇光香霧襲人來如今不共梅花笑步繞行吟日防回

釣月亭邊三兩家月明無處認蘆花忽聞鵯鵊相驚起知有溪禽在淺沙

溪頭風月四時新機盡還欣烏鳥親沮溺相逢如借問報言老子自知津

如君方此富春秋未可追尋三逕遊且放子眞歸谷口不應馬援困壺頭

我來久矣了窮通出處誰能與眾同此去便湏專一壑人生何必作三公

蝦蟇

周公灑灰垂典教爲爾朋徒多取閙如今大索不相容省口何如且泥淖

有感

巍峩廈屋起千間更作朝廷第一官防个得歸仍得老可憐一世不曽閒

歸老

歸老得閒渾可事防憐白傅更能詩舞餘歌罷賔朋去八節灘頭醉臥時

和虞守釣臺四首

龍衮羊裘孰重輕當時俱是一書生相防道術仍防勢超出人間萬古情

七里灘頭嵗月增漢家川谷防丘陵祠堂只許英配此後寥寥見未曽

天下淸名屬至公當時四七謾英雄祠庭千古增輪奐不見雲臺續畫工

先生蟬蛻出塵埃萬古聲名一艸萊盡道髙風激貪懦何人到此挽舟回

胡彥功挽章中間家事少貶遂謝賓客絕饋餉者三十年已而復振

祖風文采秀儒林父徳幽遐玉有音廷尉何妨謝諸客鴟夷還復致千金門前輿馬多英貴架上圖書浩古今欲識遺芳傳不朽伯喈文字在球琳

贈方叔

世間曠士如君少天下閒人似我稀一曠一閒無一事只應鷗鳥共忘機

誕日戱作亦可以瑞鷓鴣歌之

梅山誕日簇觥籌更挾娉婷共勝防此去只求閒富貴人生湏是老風流

拄杖

腳力未湏扶時時踏莎逕愛君如友生伴我山行興

門外

門外靑山列髻螺園中花木錦成窠慚無功業報明主空占閒居樂事多

道中小詩呈虞察院

歸路指城隅城樓出畫圖水光搖野艇云影掠平蕪秪合山林住胡爲朝市趨丘丹不浪出五字訪姑蘇

和

虞儔

城郭迎車騎溪山展畫圖歸鴉翻落照宿雁集寒蕪酒裏傾肝膽吟邊識步趨佳人來底暮心傒碧雲蘇

糟蟹呈虞察院

星分井鬼占髙躔細還書食饌編不作屈原醒到死卻同李白醉登仙濡涎喞喞生泉眼閟息陶陶樂甕天口腹固知能累徳爲渠風味一軒然

和

虞儔

偪塞圎臍不計錢將糖彌躁賴蒲編舉杯聊試持螯手下筯空餘蛻骨仙爭向槃中誇得雋誰知酒裏獨全天無腸不與人間事骨醉憐渠爲惻然

再賦

禍成篝火最堪憐蒯索寒蘆更與編細剔膏蘇付饞子卻吟醉骨屬詩仙沈冥並作南柯夢混沌誰開太極天聞道將糖尢躁擾觧蒲投甑想騷然

虞丈以傷物遂再賦

省口湏知亦省緣食經爾雅不勞編山中且縱無腸子【抱朴子雲山中稱無腸公子者蟹也】海上長隨踞殻仙凡物身中皆有佛何人性裏獨無天反騷正得詩人意讀罷新章爲憮然

又

古來儒墨本同源罪福區區不足編燕饗正湏依孔聖慈悲何必異金仙靜思有物參元化俯視含生共一天梁武漢明俱泥佛得言失防豈其然

出郭

嵗暮偶出郭斜陽帶逺邨雪松含臘意沙水動春痕

春曉

春來貪起早春思還繚繞一語破春愁黃鸝韻淸曉

有感

六年歸老掩柴扉今日天涯有所思山阻雪深無去路淒涼只詠四愁詩

菜羮

淺下姜鹽細防油小甘微苦嫩香浮是中自有天酥味說與饞兒只掉頭

極目亭有懷韓常伯

先生種栁已成圍栁外孤亭但夕暉如覺隱侯前日去不知丁令防時歸雲帆夜夜沙頭落風葉年年城上飛弔古登臨仰詞伯苦吟精思入幽微

追送虞察院

夜半小溪飲酒深增別情客隨舟共逺詩與雪俱淸嚴瀨云木冷富春煙水平故人相憶處應過鳯凰城

和

虞儔

相知何必舊我輩正鐘情老去難爲別詩來愈覺淸虛舟和雪載淺水過灘平一路皆佳境收歸五字城

梅山續槁卷七

欽定四庫全書

梅山續槁卷八

宋姜特立撰

秋江栁

春暖和煙重冬寒帶雪稀何如秋浦畔含思獨依依

方叔每嵗一相訪送行

耐久交情嵗月深今朝何事返家林北鴻西燕一年別流水髙山千古心何日從公歌舊曲【偶同謳昔時舊曲有感歲月之邁】無人伴我賦淸吟若爲雲气從東野應繞劉巖紫翠岑

寄方叔

懶過醒心亭無人作伴行禽魚皆命侶松竹亦同聲只作畱時意那思別後情連宵懷晤語心惻未能平

去燕

去燕忽若失斷蟬淒復連不惟觀物化且以感流年

曵杖

曵杖度林樾晴光破衰顏好鳥忽相鳴覺我身世閒身世誰自覺此妙吾獨觀正以靜得之樂哉天地寛

寄題楊先輩霧隱

猛虎樹摩癢更爲虫所蝕元熊擲崖木正坐勇與力爾豹居其間而復有二徳旣不文采亦知身足惜衣錦貴尙褧桐梓惡戕賊含章大臣體深居君子識室以霧隱名玆士有典則韜養日以久何患不輝赫而況數鉅公銘詩播金石只恐難久藏卻爲人所卽

對鏡

少年鑑止水自喜顏色好如今對明鏡但覺增老醜老醜將柰何行當就枯朽古來聖與達閱世誰長久仙藥不可求紅顏復何有嵇阮眞可人沈冥一杯酒

題許尙書石刻二首

烏絲玉軸陀尼表闘艸搴花錦不如不是向來元祐腳唐人文字晉人書

先生自是吾所敬況復曽防防化余筆妙共推三昧手尙書安得不中書

閒吟

老去無心思世事靜中有業愛閒吟有時防水防山處舉世何人防此心

紅蕉二首

一藂緑鳳尾含煙徑尺紅英曉更鮮曽見畫歸丹禁裏太湖石後粉墻前

品格淸虛壓眾芳何年分種自炎方直疑剪破紅羅軸挿向緑綃深處藏

感舊

忽見鸎鸎挾兩雛因人感舊易欷歔佳人例屬沙吒利春去春來能囀無

送方叔二首

管弦韻勝堪娯客山水音淸好賦詩底事翩然欲歸去尊前風月又相思

梅山近日風光好桃葉桃根縂可人自喜暮年多樂事非君誰與共花茵

旅懷

寄迹雙溪上秋聲動逺林斷雲流影薄過鳫去痕深舊館生離思新愁闕寄音到頭俱夢事俛黙一長吟

送虞察院

嶽牧用詞人古今誠罕有君侯東南雋錦心仍繡口生從謝朓城日對敬亭阜梅翁丈人行味古若酒君能兼眾作活法參已久今玆守雙溪詩思如河剖前追東陽侯近繼南澗叟璀璨瑚鉤盤屈蛟螭鈕往來互酬贈覺我殊穢醜砂礫投公筐珠璣落吾手蘓李隔遙天王劉同魏圃風騷難並世道義況有取髙篇許編綴防華儕部婁不辭附冥鴻庶以圗不朽君王愛其才復易吳門守韋郎五字句寂寞今其耦森防尙髙門凝香猶故牖想當吟哦時妙思出齏臼只恐鳳詔催去作仙班首載賡淸廟頌千古換星鬥得句勿相防時寄山中友乙夘中秋月色徹曉喜而有賦呈諸親舊

客來暮靄尙周遮客坐乾坤見物華萬里更無雲吐葉一天惟有桂開花肅霜靑女令先布專夜嫦娥意太誇便欲從玆淩汗漫不知何處上仙槎

乙夘種牡丹

課僕舁丰壤辛勤種牡丹不知從此去更得防春防

山圃

山圃歸來花半空尊前一別五春風新松已自髙三箠舊塹還湏廣十弓

效樂天體

田宅不多終是有園池𨿽小勝如無三平二滿人間少此樂惟應屬老夫

山中

山中有至樂靜者得其意所以入山人同來不同味

詩挽樓少陽所生母夫人

繼室侯家古有聞熒煌還得配樞臣香嚴童子先成佛【生子十嵗極聰了一夕坐逝】瑣骨仙人後化身【夫人晚入道】共喜伯仁今有母何妨小徳外無親向來已悟空乘法合作西方防上人

詩悼劉夫人

淑徳生從積慶門父兄隠耀更全眞共推蠟屐亭前女雅稱都觀里人鸞鏡菱花千葉冷蟾宮桂樹一枝新人生百嵗今才半防有重封賁後身

閒賦

人生浮脆若風煙障簏操籌亦可憐但得樽中長有酒不湏身後更畱錢

賦謝恵醋

送酒古來多曠士乞醯今世少良鄰庾郎寒腹便鮭菜助我儒酸不厭頻

晚來

晚來山气冷松下獨門行野鳥聼人語山靈警杖聲

立春前有雪

春前一寸雪春後一犂金萬里煙瘴息九農和气深余方悼亾適山圃牡丹芍藥盛開賦長句

白巾對紅艶哀樂自不同緬彼古之人防去禮法中親防至嘔血悲涕固無從不哭卽飲酒陶然醉爲鄕吾愛防莊子鼓盆歌慨慷吾笑潘河陽忍淚賦悼亾自古皆有死生滅固其常生也根一气死焉歸茫鐘情𨿽我輩達節聖所臧且日飲無何久久永相防

閒吟

富貴懸諸天禍福人所召但於平處行福輕禍亦少貪夫只競前而不顧其後忽焉一失腳千佛不可捄

寄方叔

二老論交日眞成百嵗期同行雙野鶴得意一山雌病起憐加飯書來渴寄詩已添新蠟屐此興報公知

思微時寄食山寺

招提憶昔寄孤蹤曉甑猶塵午未舂地僻讀書無外事家貧教子有全功

出處

艸木偃時龍入洞鳥烏噪處虎行岡大賢出處湏驚俗伊尹如何五就湯

賦潘叔玠皆山樓

環滁皆名山正以醉翁重翁時方在郡朱墨猶遮擁君今建斯樓再食祠官俸雅契醉翁心而無醉翁冗防山應更眞物物皆淨供便尋廬霍期莫作京洛夢只恐難久閒移文北山諷願堅仁者守用靜以觀動

次石魚

君不見隴州石魚生地下中有防鯽皆同化又不見衡湘石魚生山中魚身鱗鬛俱如畫世間何獨此石爲魚形石蛇石蠏皆如生蝦蟇口吻酷肖似螬蠐蠕動防能行悠悠荒怪不可考吾意造物初無情陰陽融結亦偶爾俗智詎可窺杳防葉君得此不足惜君自川嶽儲英靈來春禹浪忽變化頭角天上防崢嶸此時回首視此石棄置殆與砂礫並

有感

少年如曉行志意多閒佚老如夜還家行李自迫怵向來輕寸陰此去惜餘日已往不可追未來嗟莫失昔人秉燭防不爲杯中物

縱目

縱目郊原亂絮飛好風嬌葉弄天機白灘半露溪新瘦緑樹初圎山正肥

和王粹中

昔年曽踏軟紅塵回首修門七換春官職不多還不欠交情無舊亦無新有花日日招嘉客問字時時接近鄰且願梅山新秫熟許君長作醉歸人

王君玉挽章其子遷其母同穴

昔與先夫子親如老弟兄君能敬父執我亦感交情放意杯中物無心世上名佳城今夜月應伴酒旗明伉儷存亾隔孤墳一驛西忽驚雙劍合無復只鸞棲路接先塋近雲藏塔岫低歸乎了無憾送騎滿山蹊

鞏大監挽詩

列國名卿號眾多山堂族望最巍峩魏宮賔客推公幹【魏王記室】交趾威名畏伏波【帥廣】老去一麾供坎歸來三逕足婆娑從今詩酒交朋少悵望新阡淚若何

悼亾

安仁愁思怯春寒捫淚題詩睫未幹雙燕歸來如訪舊不知吾已是孤鸞

蟬

自下髙升木杪間風爲呼吸露爲餐𨿽云彊聒人憎惡也勝低頭推糞丸

長句贈弟邦達主簿

有弟辭我去明日隔風煙茭靑嶺頭云憶別二十年上有古峯巒下有深澗川我昔去家時過此涕淚漣汝今復經行豈不念鴒原人生皆有別此別有何言我年七十四去日箭脫汝𨿽後十年鬢髮已蒼然世味只如此恩義以爲先防少別良多杯酒且畱連何以壽夘君贈之新詩篇

有客

有客訪山間愁襟一笑寛靑燈親軟語薄酒緩淸歡

十月

十月气候變園林霜葉黃餘糧棲下畝宿靄罩寒塘

和虞守感秋二首

莫憶鱸魚羙吳天浪正浮只應歸夢到千頃荻花秋家音何用寄郵置有沈浮旦夕天邊去書來一鳫秋

送方叔

九日相攜上翠微安仁悼內不勝悲琴中只弄無弦曲歌裏聊陳鼓缶辭來嵗湏爲湯防約今朝空過菊花時君家兄弟如相問爲報頥間已素絲

亾婦小祥將至

老來遽有閨中戚嵗月飛騰柰爾何八十耄齡能有防九三大耋可無歌祥琴合禦吾非激期樂如聽玷可磨春到有花湏痛飲莫傷嵗暮更蹉跎

題梅山詩卷二首

楊萬里

松風澗水打牕聲玉佩瓊琚觸眼明當晝如何掛秋月未春特地囀新鸎秪消一卷梅山集幻出千般景物情老子平生有詩癖爲君焚卻老陶

承華寮寀集鴛鸞不減應徐防魏園中有釣璜淸渭叟向來授鉞少陵壇錦心繡口搴花艸雪椀冰甌防肺肝身到梅山得梅魄老夫更借一枝防

和

洋洋海內服詩聲手決云章萬象明千仞覧輝丹穴鳳三春刷羽上林鸎蕢桴土皷有遺韻牛鬼蛇神無遁情才大彌如碧海蹄涔那敢鬭澄

接武東朝集鳯鸞相如亦預賦梁園僕旗我合堅詩壁授鉞君當坐將壇妙似春風薫艸木深於元气入脾肝宮墻數仭難窺測一防曽容豹管防

梅山續槁卷八

欽定四庫全書

梅山續槁卷九

宋姜特立撰余年六十始入侍禁庭數月又直春宮

新年出小刼今日直儲宮天道周必復物情窮則通春叢無寒榮秋畬得晚丰勿悲夕陽句猶勝吾家翁【時有賀者至余曰夕陽無限好爭柰近黃昏客云夕陽如有意偏傍小牕明】

讀杜子美集

巴蜀勞重往荊湘無定居宦情常造次行槖屢空虛宮闕煙塵外江村盜賊余弟兄蹤迹斷妻子信音疎生理那堪說窮愁自掃除千篇比金玉萬卷是菑畬軒輊齊梁后憑陵漢魏初嚴公俄旅襯嶽土亦煙墟一世惟漂泊平生可嘆歔髙名天所靳此理復何如

懷故友楊方叔

防戲人間世淸虛物外緣皇家𨿽結网空谷竟遺賢無恨堪懸劍傷心有斷弦今年湯餅約爲爾一淒然

漁舎新成

旋規漁舎傍溪山山轉溪廻翠竹間閒看羽觴行詰曲戲拈竿綫弄潺湲浮家不入分風浦歸棹休尋落照灣謾說五湖煙浪好幾人險處得心間

山中

籬畔黃花翠竹雨後靑山白雲此是山中活計莫教俗士知聞

秋來喜雨

西風吹雨洗林廬夜深涼气生庭除呼童爲我掃籧篨便欲拂拭紅氍毹冠巾三肅傅頭顱絺綌輕利體不濡似覺禮法由吾徒寢甘食美增腹腴牀頭有酒不用沽更煩黃菊催紅萸一秋辦取三百壺二三佳友不可無

寄汪尙書

五十年間嘆濶疎相防兩地復江湖書來筆底驚彊健詩去吟邊想步趨好對靑山防歌舞莫嫌紅粉笑髭須鳳毛已有哦松韻尙記金華舊範模

和

汪大猷

投分𨿽深迹卻疏君居東婺我西湖兒曹方喜承毛檄父執應容效鯉趨慨念舊防多宿艸【舊同官六十餘人今惟大猷獨在】僅餘二老見霜須詩來喚起相思夢又向梅山得楷模甲辰歳以詩一編進孝宗聖語且許其淸新驟防擢用暇日感孟襄陽事聊賦數語

襄陽孟浩然牀下謁至尊一語不合意放還歸裏門我詩𨿽不工騎馬入帝閽飽暖自玆始永懷明主恩

劉公達覓酒

作詩覓酒眞豪士況是今年富酒材豈有豪詩不豪酒請君須飲及時杯

初夏

松花金粉落荷葉翠鈿浮啼鵙千山暮一年春事休

喜仲春有閏

仲春閏月天气佳天豈有意遲羣葩天公正爲老人設剰添一月延韶華今春計日百二十不比嚴霜烈日空增加良辰好景不易得此日詎可容易過漢家天子賜甲子所見殆可兒童誇直須爛醉答造物秉燭列炬驚林鵶

王思叔惠巨竹一竿

淸晨剪送碧瑯玕想見軒牕六月寒便欲持將釣東海未知何處可投竿

齒脫

髮白壯志凋齒豁生意少寒暑幾八旬咀噍嵗月久請君視追蠡血气豈長好吾祖仕進初兩齒僅能有此翁不卽人乃爲人所取退之太崛彊方誇膾鯨手畢竟將何如人生不堪老

雪後雙溪城外

雪消閒出郭騎馬踏山橋池響冰澌落泥融鴈齒消

詠閒

一年閒有十年功十歳如將百歳同此去得閒猶未已向前日月盡壺中

病後負暄

陽和被四體覺我病骨輕血气相貫輸浩浩梨棗生以我身中離交防丙與丁陰盡命自長何必求丹經

水仙

六出玉槃金屈巵靑瑤叢裏出花枝淸香自信髙羣品故與江梅相並時

移瑞香

少年無酒答羣葩投老逢春鬢已華今日對花無意思花應憐我我憐花

飲酒

平生嗜酒不耽酒不愛深斟愛淺斟嵇阮詎能知此味可憐一世只醺沈

偶成

膩白夭紅漸滿枝倡條冶葉競紛披化工只解呈新巧惱殺衰翁都不知

澗上

晴蜻舞幽澗水鵲立枯槎予亦坐煙壑有生俱有涯

春晚戲題

嵗月飛騰不可回紅顏去盡老相催自憐皺靣無光彩賴得春風爲熨開

尋春

選勝尋春莫預期風和日暖卽佳時行庖艸艸何妨事明日陰晴特未知

庚申春再得奉祠

香火緣深宦意灰十年蕭散臥蒿萊龎公從此不入市只與漁樵相往來

老衰畏寒晨起婢輩熾炭紅熖滿室身心俱泰喜而有賦

嚴晨一鑪火愛重如兼金旣已暖我軀且復豫我心因思孟東野曲身長苦吟何如貴公子得意椒房深香菌出括蒼山谷中其味香滑絕妙昔嘗欲獻之壽康終不敢也

薫蒸應地徳香滑異園蔬天花非爾倫金芝恐其餘雅宜齋庖薦不受羊羮污將欲獻天子誰爲達區區

夜飲

風髙霜挾月酒暖夜生春一曲淸歌罷華胥有醉人

幽事

幽事春來早晨興卽啟閽掃梁延燕子挿楥防龍孫數日招賔友先期辦酒尊淋漓衣袖濕不管漬春痕

諸葛孔明

臨發漢中時精誠見表辭此心誰盡了死後有天知

二月有霜海棠頗瘁

靑春淑景忽飛霜餘烈猶能到海棠中山靖王孺子妾尙書門下主謳娘

初夏

催成新夏荷浮翠送盡餘春栁褪綿正是淸和好時節嫰柯嬌葉媚晴天

王思叔惠象牙筍

魚煮船頭筍煮園一時風味最甘鮮君家象齒先春發爲我攜鉏斸翠煙

晚春

品物趨時寂寥靜觀化自超遙鸚因求友偏饒舌桞爲含綿嬾折腰

適齋先生續樂天達哉行因繼其後詩𨿽不工聊抒鄙意而已

樂天吾所敬掛冠方一年家事能幾何處置有後先始賣南坊園次賣東郭田末乃貨其廬緡錢可三千不爲子孫計兾可了目前嗚呼古之人未易相比肩顏子附郭外不聞鬻其阡淵明松菊逕仲蔚蓬萊間闕一尙不可而況盡棄捐先生果何心達者未必然適齋賢主人歸臥甬水邊家中無畱貿饑食困卽眠不可學其可已省區中緣嗟哉我何人愛慕此二賢素貧乏常產晚有屋數椽聖君不忍棄未許車髙懸月散官中粟不蓄俸餘錢性復喜賔客日日羅槃筵萬事不掛眼尙爲詩所纒山上列花木山下疏淸泉終日自逍遙濠上樂亦全起予者誰歟三誦達哉篇

云岑

云岑抱秋陰水木起夜色原野漸蕭條田禾捲阡陌

閒吟

天公靳惜是虛名怪我吟詩筆不停莫把文章覷天巧只將渾沌養餘齡

偶賦

不織不耕日無憂無惱身曠哉天地徳養此最閒人

野坐

野坐花飛片溪行水漲痕山中閒日月世上別乾坤

不貪

人間五福少世事罕兼全將此不貪寶延予有限年

偶至郡城

老矣息奔走胡爲此登途行李𨿽艸艸客懷亦舒舒傾我壺中釀閱我袖間書在家故云好愛此暫時娯

無客

無客意不佳獨飲有何好𨿽非甕下豪亦匪澤中槁百年防有極正要舒懷抱不賦獨酌謡相期醉鄕老

冬夜不寐

宵柝迢迢警睡魔靜思世分老林坡忍胞只有嵇康嬾扣角曾無戚歌不起妄心思世事只將閒意養天和時人休說長生術學著長生事轉多

因赴郡防入城

十年林下自由身已放嚴光作外臣終日奔馳非我意有時嚅囁失天眞龎公不合來城府梅福如何走市塵防蹇明朝且歸去故山猿鶴自相親

賀王季發提舉掛冠

明主尙書識履聲君持閩節復儀形八年可仕不謀祿七秩及時斯引經肯把淸名誇薄俗只將厚徳養修齡新詩祖送三千首疏傅當時得寧馨

次洪監簿惠詩韻五首

相逢可恨十年遲鍼芥相投更不疑從此詩筒數來往不須千里寄相思

新詩三復用功深始信今人有古心鬭葉儷花兒輩事唱髙廟瑟有遺音

自古詩人失意多偶然歳晚蹉跎如今世味都如蠟水際林間自日哦

三洪文字照乾坤小謝風流筆力存悟解向人難舉似見花微笑自忘言

莫嗟官路昧通津舉世滔滔豈識眞早晚靑雲如直上正須文字爲藩身

梅山續槁卷九

欽定四庫全書

梅山續槁卷十

宋姜特立撰

幽事

日日營幽事時時有好懷雨園殘竹粉風砌落松釵伴蜨行花逕聽蛙傍水涯窮通了無謂不必更安排

觀挿秧

挿秧如挿鍼細亦良苦分徒一夫積終畆眾力舉曾不旬日間綠徧天涯土周家重開國幸勿輕農圃

悼亡

平生起居處杳杳復冥冥人遠迹亦沈邈焉居者情以此觀世間無物可畱意有如空中云東西適相值云收天宇開虛空了無事

晨起信筆

姜子胸中有至樂靑山白雲也不惡不求作佛不求仙卻笑時人用心錯樂天兜率墮茫徐福神山更遼邈丈夫天地要同流俯仰隨化吾何求太虛爲體隘九州不須更述逍遙逰

子陵瀨

不爲故人出出則將如何交道古難終豈惟畏虞羅蕭何丰沛舊未免投金科先生誠髙哉無媿紫芝歌雅志小飲適寛仲送相州法醖並竹萌同至

相州晝錦堂廚醖衛國淇川岸竹萌二物煩君走分餉時哉乘興倒瑤觥

晚晴

艸木肥梅雨江山快晚晴芳塘荷芰發香泛葛衣輕

齒將脫齟齬抵牾時或隱痛戲成

搖齒不可仗反側如小人王陵𨿽少戇信越終難馴魯衛固小弱秦晉依彊鄰更托輔車勢庶以活吾身讀範文正公上執政書靖康之禍正以人不知兵

經籍盡焚秦室亂孫吳有禁本朝危聖賢文字初何罪羣小盈庭事可悲

白髭

檢校精神日向衰羲和促轡過如飛白髭可是長無賴換我紅顏不放歸

贈湯仲輝郊居

木橋橫野水竹逕踏晴沙桑薴交陰處中藏隱士家東坡除夜三十九遂引樂天行年三十九歳暮日斜時之句賦詩餘亦於生朝有感

昔人三十九已嘆日斜時吾今七十六屈指一倍之豈惟桑楡晚正自入崦嵫灰中炭暗盡豈不心自知且飲生朝酒更賦梅山詩

野步

倚杖立江幹丹楓疉嶂寒何人三昧手畫我看秋山

動植

動植湊東風天機各自濃花粘蜂股重絮戀栁腰慵

雪晴

六出防陰機新晴閃夕暉餘寒隨鴈去殘雪帯春歸

葉叔佐妻挽詩

元是毗耶女來嬪居士家一門函佛界三子摘天葩積累千金富追迎百兩車合書賢婦傳遺像儼笄珈

閒興

天气正淸和人情物意嘉綠樹蔭屋角微風起檐牙挾書仲舒園種菊淵明家逍遙無一事遠志淩靑霞

再贈湯仲輝

肥遁元無悶躬耕亦自娯曲肱安陋巷愛爾亦顏徒

詠蠶

防防屢神化宛宛始成室生從五泰初事至三起畢利物先遭烹謀身自無術衣被徧四方丘山計端疋豈知驕奢主結綺縱防逸剪防滿園林光輝艷風日理宜得敗亡此道天所疾禮經重親蠶一縷知自出大禹惡衣服仁儉由聖質我本生田家蠶織嘗究悉初不恥緼袍一暖志願訖

葺圃

種樹書頻讀齊民術屢窺曾求竹醉日更問栁眠時盧橘初非橘蒲葵不是葵因而辧名物甘作老樊遲韓子師朝路爲小人無禮去國再來婺女

推敲乍可恕詩客攘臂豈容遭怒螗三尺何時屍鼠輩九霄一日失鵷行君王擬聽尙書履使者行催相國裝共喜日邊歸去近雙溪椎皷下舟航

庭下棠陰七換秋去思遺愛滿東州當年父老畱大尹今日兒童迎細侯久別雙溪勞夣想重來八詠識風流故人再此相逢地曉出衡門失舊愁

翫月

天風忽披拂覺我襟袂淸云片玉鱗薄月華金暈生曾於滄海看浩蕩此時情髣髴見三山洶湧波浪驚

晨起

東旭曉曈曨照我墻角紅衰意忽開豁衰顏亦丰茸便欲理晨策去繞菊花叢惜無防心友一尊淸興同

古意

共綰同心結那知有別離對人爭忍說不敢畫蛾眉

霜後菊

嫰黃釅白媚秋暉正坐淸霜一夜飛似怯曉來天气冷一時都換紫羅衣

送邦佐弟歸鄕

昔時俱是一兒童今日相看兩禿翁舊約對牀心自喜新詩入夣句仍工吾衰已覺身如幻汝老猶疑气吐虹南北相望才數舎何時更卜一尊同

子陵

足加帝腹狂奴態自是君王禮數寛四海但知天子貴先生只作故人看

喜雪

陰宰弄精神空中舞玉塵入檐燈影亂折竹曉聲頻照幌光侵曙欺梅气壓春老夫貪快賞呵凍拂烏巾

栁

長條攀折嘆離披底事人間管別離何似龍津通禦气建章宮裏鬭腰支

懷方叔

憶昔尊前共賦詩如今仙去見無期吟防想只空山裏嘲弄風光人不知

有感

滴水添壺箭跳丸疊崦嵫只誇顏似玉不覺鬢成絲

初夏

時節催農圃園林花事空栁蒼無故態苖長有新功

因觀贊皇平泉艸木記有感

平泉艸木頻移主西雒園池幾換人但把風花觀世界莫將金石認吾身

悼邦節弟

皇考憐同出靑山憶並廬前春曾訪我無月不來書易感中年後難忘少長初倐然成夣幻歳晚重欷歔

張致政挽章

上壽身仍健榮封歳屢終無因拜龎徳空幸識王戎含玉亡遺恨懸車近古風燎黃應不遠光寵賁幽宮

次韻黃司理

龍墀射防筆如神馬首哦詩句益新忽捧名篇端有意欲求彊對恐無人浸滛漢魏知追古摸索曹劉已識眞荀氏八龍誰最著慈明頭角在云津

悼何求卿內子王氏川人王丞相夫人母之妯娌

名父飛鳬席慶長良人傅粉舊傳芳籃輿曾帯陽臺雨花院俄沈婺宿光表表門眉看列倩詵詵蘭玉有諸郎不惟防誥生前寵更有丰碑自玉堂

漁舎感秋

小築瞰淸流人閒境更幽蒹葭寒帯水蟋蟀靜吟秋

繭庵回

歸路俯淸川呼奴自刺船戲魚翻晚照宿鳥入寒煙

暑退秋夜賞月

冠巾暑退才如律詩酒交情不作疏今夕孤光淸到骨鏤冰裁玉滿林廬

拒霜

楚天寂歷暮云平何處江村落鴈聲正是西風掃黃葉不知春色在朱榮

罷劉巖酒庫

世事升沈侔蝶化吾生來往更蠅營歸心有愧陶元亮家事當如尙子平豈是木雞猶有變故令漚鳥尙相驚老夫本自無城府抱甕何妨過此生

閩中得家書

家書隔歳至生死半一新新故無已時悲喜俱傷神人生玆世間誰是出世者有如獨繭蠶終日自纒裹迢迢碧海路靑鳥長來去安得挾雙成吹笙入煙霧

海上獲捷禱於廟神王公方交鬭間賊桅忽倒赴水死者太半後請於朝賜額靈惠

直駕樓船搗賊桅金槃一擲萬人開何當爲奏褒封典釃酒刲羊亦快哉

出閩中四首

山行十日到吾家臘盡歸人惜歳華鬥酒只雞誰勞我更須踏雪看梅花

千里攜家一禿翁一尊倒盡百愁空野梅可是工迎客排日開花到浙中

飄蓬不歸根而我還故里有食卽可安何必土風美豈非俗緣故墮此膠漆底艱闗一月程況復攜老稚囊空畏途遠蓐食常夜起人生貴適意奔走殊未已俟有三逕資吾生恐無幾

晚出仙霞嶺平原豁故闗石窮千里逕云失萬重山漸喜鄕音似遙知兒輩歡不緣懷里社倦翼未須還

梅山續槁卷十

欽定四庫全書

梅山續槁卷十一

宋姜特立撰

湖光爲劉慶遠作也

湖水浸坤軸湖光混太淸風來縠紋起夜靜鏡奩平初訝琉璃軟還疑組練橫防茫連澤國防灩蹙寒汀破碎翻千月澄印萬星雨來添防綴日射鬭晶熒橋影虹垂澗杉陰幕覆亭魚跳全薦玉山臥半沈靑小泛依吳榜長謡任楚萍擠排李白醉勾引屈原醒暇日宜呼客平時好濯纓吟哦萬景集未足稱詩情

編猥作

老來事業無多子收拾新詩又滿編金玉那能潤身後等閒猶作百年傳

秋園

商气入山園園花取次妍蓼叢迎露重菊本望秋圓

再悼邦節弟

滿腹書何用謀身事竟非中堂親尙在私室子疇依人去驚漚沒秋來愁鴈飛它時風雨夕相憶淚霑衣

月下

晚來暑退坐前墀嫋嫋南薫動翠微便欲乘風遊汗漫白雲頂上翫淸輝

送謝叔光

靑陽迫殘臘寒色滿江幹我有采薪疾君方行路難來無十日欵去作一程寛翌晚解鞍罷親庭足笑歡歸括蒼和楊嗣之吏部煙雨樓韻四首

誰發天慳得勝遊佳名收拾更無畱鄭防祁嶽今誰是爲掃陰沈萬壑秋

幾重綠樹暗羅紈多少空蒙遠近山物色聨翩吟不斷使君佳句玉連環

絕唱從前恨未多騷人墨客浪經過直須吏部楊夫子始柰樓中煙雨何

宴坐簾旌捲翠微朝昏萬變發新姿錦囊莫怕嵐霏濕帯取風光入鳯池

噉筍

自從孤竹夷齊死淸節何人萃一門惟有此君無俗韻至今風味屬諸孫

赴飲席家人供新衣

勸我著新衣深辭老不宜如今百事懶不比舞雩時

桞

森森萬木勢崢嶸千尺孤標更上徵惟有桞絲低拂路腰支憔悴爲多情

曩備員宮屬令防畫箑覓詩字以金書

時頒便靣覓新詩巧畫花枝作好題多謝東皇不嫌棄親將仙手冩金泥

林欽之主簿挽章

敬讀銘鐫語遙知磊落胸義襟如郭震豪气似元龍萬里摧車軸三春折澗松天𨿽不可問餘慶後人鐘

寄韓判院南澗常伯之子

每思南澗一淒然不見風騷二十年子厚猶能記先友審言且喜有家傳蜩螗聲亂無遺響山水人亡有絕弦海內可能無法眼直須參取祖師禪

庚申度夏自適

透脫逍遙逰外遠離煩惱濁中夜夜滿懷明月時時入夢淸風

戲題

樂天妙語過雞林平處猶爲治世音豁達如今惟李老不妨風月自閒吟【慶曆中京師有民自號豁達李老好吟詩詞多鄙俚一時貴人戲語多及之】

閨怨

別恨迢迢千里餘天涯何處覓音書花間羞見雙雙蝶水上愁尋六六魚

暑退喜秋

頽齡厭濁暑瘦骨便淸秋蓐收方回鑣灝气橫九州老鶴生精神孤松郁颼飅如飲寒露漿貯以靑瑤甌旣蠲膏肓疾復洗熱惱憂斟酌楚人賦並作商聲謳

暑退

歸臥林間十二春心安日日是良辰家居佛界淸涼國人住仙宮自在身無事入山尋阮客有時擊壤助堯民𨿽無髙行追先隱畢究田園樂亦眞

歌丰年

稔歳非常歳時時霧雨並陂塘畱夜月澗谷防秋聲臥裌驚宵冷披紗怯曉淸水泉俱自足阡陌更無爭荷鍤疏余浸腰鎌候小晴秫材寒眼富酒興老涎生便覺糟牀注還欣庾粟盈新君鐘瑞慶舊俗迓升平賽社雞豚具迎神笳皷鳴支離徒受粟一飽愧斯氓

人送巖桂二首

七月濁暑气氤氳天香忽墮明月輪一枝先入西風手洗我三伏胸中塵

香馥淸晨可療饑飽人勝食齋房芝便好架巢枝上宿不愁無酒只愁詩

漁舎

漁舎時時須一到水光山色淨相親玉肌花貎不須替自有陽臺行雨人

詠菊

菊稟金天精勁气淩風霜水流山下潭飲者壽命長泛我杯中物染我詩句香所以陶徴君愛之不忍忘

秋來得雨

夜來一畨雨靑我一席蔬洗甑炊香秔何必食有魚便可釀新秫喞喞鳴齋廚且以樂殘年此外不願余

憶仲子

吟哦五字有規模妙處時時亦起予送老百年將付汝豈知顏路請吾車

報國如乖願歸耕寧買田此歐陽公酬杜正獻告老後詩也前輩名公亦有買田詩句蓋寓歸耕意爾豈眞若今士夫爲多田翁耶

出仕𨿽無補歸耕寧買田聊將報明主庶不媿前賢

哭仲子

一日死生隔平生父子休暮齡逢逆境老淚濕淸秋浪急珠沈海天昏壑失舟煙霄落雕鶚天廏防驊驑萬里車軸折百年江漢流吾生今已矣世事付悠悠

邸報京丞相薨背

丞相今朝薨相位衣冠贈典一畨新作場好夢歸鄕去仰羨無非夢里人

暇日嘆日月之逾邁念吾生之幾何感而成章

宻移不自覺猛省卻堪驚紅顏去不返白髮來無情刼秦气何用袒漢力莫爭求勝竟無術陶然任此生

致政張教授晚而買妾有女戲贈

隱君無婦幾經時暮景鰥居卻未宜且喜中郎新有女豈容白傅老無兒閨中不著玉川婢天下應傳京兆眉無計去陪湯餅客花卿有子待歌詩

賞海棠

海棠初破萼紅艷欲無春小挿依霜鬢花應恕老人

諭亡子

死固汝可憐生亦我所愛生死兩相繆吾將解其防余有仲子之戚九日親故攜酒訪我於梅山之上因詠昔人詩人情皆向菊天意欲摧蘭之句不覺淒然有感遂易一字足成篇

九日上梅山愁心卒未安人情皆向菊天意獨摧蘭管女不及嫁萊衣空自寒牛山多感慨把酒淚闌干

野意

謝安髙臥向東山白傅分司雒水灣賔朋歌舞歡娛處只在山光水色間

陳右司挽詩

麟經絕學冠名儒科甲巍峩壓雋途兩作星郎歸省戶五持玉節佩州符義倉睦族前賢少猶子推恩舉世無忝竊親鄰違一奠不堪老涕落寒須

書壽穴中石壽星背四言

彼石何人云是壽者作鎭斯宮孰分眞假以幻對幻有同兒嬉他日啟扄問爾是誰

老饞

八十血气衰交累身口故喜讀奉親書竊誦老饕賦烹餁付家人甘防輙復具爛軟旣適宜調芼亦合度兒女各貢勤桮羮走童孺鄰里重交情時時分果茹興來一舉觴直到醉鄕路此樂兾百年此腹恐相負

晚起喜晴

老翁喜晴色屋角候晨曦圓影才明隙方暉已鑑帷呼童聊擁褐得火卽舒眉盥櫛渾無事看山就小詩

感物

今年葉底已藏花來歲還抽後歳芽代謝乘除無了日須將定力看浮華

甲辰歳進詩一編孝宗許其淸新翌旦宣諭宰執召試再賦一首

午漏奏新詩昕朝召節飛若非梁武帝誰識謝暉

罨菜

梅山罨菜勝羮藜怪見賔筵玉筯齊大似雪堂眞一酒絕勝金穀韭蓱齏【以罨菜諭酒此東坡茘子比江瑤也】

憂患中作

吉防旣同域憂喜亦同途萬緣互起滅誰能久歡娯歡娯旣不久悲恨常與俱惟有嵇阮輩乃能脫囚拘一醉了生死豈復念區區小兒玩造物造物亦戲渠舉世憂其憂放浪樂有餘

虞察院生日

新開弦管召天和喜气悠揚際海涯向曉金蕉稱壽處歡聲更滿使君家

二

自輟淸班素望崇凜然爭仰栢臺風大姦鉅猾宜深屏且避當年禦史騘

三

向來施設局苕川荒政方勞問計然今日雄藩得長袖請君著眼看回旋

四

雨暘時若賴君侯萬室歡呼慶有秋不論髙原並下隰民間稌黍一時收

五

今年旱火欲燒空盡是忱誠黙禱功尊酒豚蹄亦何用使君心自與天通

六

使君決遣烈秋霜不許烏衣立坐傍一吏持毫供防染向來鴈鶩不成行

七

鉏纇除荒政若神俗安民靖絕紛紜淸宵不見犬吠盜綠野更無羊敗羣

八

下車好語敬書紳誠意區區只爲民今歳年丰米狼戾更須通變惠斯人

九

天詔飛傳速置郵雙溪門外促行舟橙黃橘綠風光好並看西湖十里秋

十

文章近古追前輩政事方今絕後塵聊佩左符猶未稱好歸黃閣試經綸

梅山續槁卷十一

欽定四庫全書

梅山續槁卷十二

宋姜特立撰

傷老

老翁足力弱踉蹡如小兒須杖乃能行動步憂欹危髮禿生細毛正似出胎時忽復長兒齒輔車兩相依還童旣無術衰謝乃其宜載念天地間八十者幾希如我眞幸民何必暗傷悲且飲北海酒自吟東老詩

喜敗篋中得舊詩

十首詩篇久棄遺偶翻故篋有光輝恰如建鼓求亡子一日門前忽自歸

風色

風色作吳霜山中艸木黃冷煙籠碧瓦露葉徧寒塘

對花戲作

八十衰翁歳月髙可憐老气尙觕豪春來縱被花相惱半是無心半搭猱【出小說】

追感三朝遭遇今如一夢

本是蓬篳姿偶作帝王客日日上金門時時分玉食自忘身世賤不覺仙凡隔幾多賢逹人饑寒臥空澤余垂老於居之西偏營小堂面對南山一峯卓然榜曰如山蓋取詩人意也

一峯髙挿丙丁間南極星光伴我閒不向仙君乞如願只從造物覓如山

菘苣初冬稍茂喜而有作

紫苣生春荑助我作湯餅黃菘養土膏冰壺添雋永凡物貴適口何必須九鼎況我藜藿腸萬錢慚食頃

再賦如山

小堂艸艸屋三間暇日徜徉養壽閒掲榜如山還自笑何人不老似靑山

肉萊菔【字從俗】

玉食舊防寧作我藜羮故態未忘吾爛萊菔甜如蜜細防豬臕滑似酥

又賦如山

如山堂上好登臨羅列堂前紫翠岑萬古煙霞供坐嘯四時風月伴閒吟海鷗心性滄洲遠野鹿精神艸樹深卻笑井蛙並轍鮒只知缺甃與蹄涔

懷古

古來一代文章事自有風騷翰墨臣今日蘇門四君子異時鄴下七詩人

月

萬古長空月虧盈不計年魄生蟾共沒光滿蛤同圓

春物

一春天富貴萬象物光華遙想西湖上風流賣酒家

和王粹中

非農非吏本同塵胸次何時不是春戶外松筠隨意好山中風景逐時新擇鄕幸喜仁爲裏省已深慚徳有鄰事契姻聨非一日向來俱是異邦人

長至後

遲遲晝景轉庭除似覺今朝化日舒印篆旋添香晷刻繡牀暗積綫工夫

劉益之判院挽章

傾蓋如今五十春中間還得綴華姻單於萬里同哀使馬援一鄕稱善人告老已能官及子頒恩更喜爵榮親佳城一閉成千古無復傳觴酒入唇

潘夫人挽章

登堂曾拜太夫人秀偉端方迥不羣爲子求官因白屋有孫擢第自靑雲身兼富壽人應少眼見曾世罕聞已被榮封猶未已更看褒贈賁新墳

拾遺詩

過行在宿詹塘

三十年間倦路岐今朝猶自羨輕肥敝輿衝雨方行役朴論幹時未息機日暮腸枵聊命酒夜寒衾薄旋牽衣一防三徑何時遂且待相如駟馬歸

遇雪

艱難要經歷勿爲居所移方玆冒雪行有愧在家時杯酒全無力春寒易著肌誰能念此老團坐有癡兒

畱題雪峯

雪峯未到意先猜只恐冰崖凍不開多謝天公憐倦客故將暖律入疏梅龍湫慘淡驚神物象緯崢嶸逼斗魁顧我區區亦何者扶藤能爲此山來

代陳公實上通守王剛父四首

我識通川守人才世所稀金陵傳正印葉縣悟圓機國論曾三接邊城且一麾從今雌甲子洗眼看雄飛戍解淮山月波平瀚海秋主憂銷北顧賔宴接南樓自愧成村叟無因接勝流鈴齋聽客鴈應念稻粱謀淮上津程遠山陰信息稀有塵生曉甑無帛剪寒機稚子莫垂泣故人今把麾歳闌歸意速目斷鴈南飛洗甲通盟後同庚緩帶秋邊聲寒臥皷海色靜明樓冉冉歳云莫棲棲詩者流不才同社櫟一飽愧身謀

和雪詩

怪見司寒著意濃巧裁六出羨天工烏翻樹拂梨花月鷺起沙平玉篆風勢合深連云渚北光寒淡抹粉墻東梁園賦就驚先手末至相如敢擅雄

通守田太尉生辰二首

犀庭淵角凜英姿褒鄂淩煙想畫時建武堂深閒緩帶籌邊樓迥靜哦詩曾乘神驥參天仗還挿宮花賜寶巵今日北門方借重九重久已結深知

吳頭楚尾幾名邦公以循良逹舜廊未把勲庸齊冦鄧直將教化繼龔黃蠧蠲前政人云樂最上諸司議曰臧只恐周廬賴彈壓芝泥趣召覲淸光

昭君

漢宮胡地眞天壤一別長門隔塞云莫謂琵琶慰行役琴心不比卓文君

賦孫宰知魚亭

萬物各有適所樂乃其天達人黙識之此意妙難傳賢哉漆園吏知魚豈其然客問子非魚烏知魚樂全答云我所知知之濠梁間問者固已遠答者不亦難要知知魚樂當作夢蝶觀周與蝶非兩魚我寧相懸海門孫夫子讀書必鉤結茅制小亭下瞰碧玉灣因魚掲佳名理賾非言詮夫子固知魚魚亦知君賢我欲從之防褰裳濯淸泉魚乎可勿猜久矣忘機緣

江口阻風寄瑯山衷老

人間有淨境咫尺不易通今朝解塵縛始到天人宮疊嶂擁崔嵬夏木郁靑蔥白鳥巢半山掩映畫圖中髙低辟牖綠陰翳芳叢境寂意自佳坐久心彌空更玆主人賢晤語禪味融歸途若有得便欲超樊籠柰此塵緣深蹤迹如驚鴻驅車出蘭若俯首坐疏篷連日滯江幹風雨渺冥蒙緬懷支道林此防何時逢

贈孫宰雪中招飲

令尹宣和气冰花兩度開徳星方此聚瑞應瞥然來玉篆縈紅炬天酥落酒杯相持索新句慙愧謫仙才施元用醉謁邑大夫胡公公賢者也不以爲凂已翌旦神刺見之元用以喜雨十詩爲謝仙尉孫公贈詩白甕邊不識畢吏部筆下方知李翰林釋其嫌一時和者相繼其族兄徳茂復有詩箴之元用遂鋭然止酒事有曲折情存彼此然百里不失爲通徳茂合於義元用勇於決皆是也括蒼姜子爲長篇以合之簡元用兼呈諸公庶幾期於大同泯然無迹矣

肩吾有云孫磊砢東州瑞一誦能萬言落筆忽千字才抽獨繭緒態湧春云思喜慕髙陽徒時追習池醉笑被僒囚拘跌宕每自肆心知令尹賢詭迹姑爾試誰知趙藺卿復袖禰衡刺非意忽相得直到古人地施君激深知十詩手自贄梅仙亦奇才睨此一時事新篇發佳話冰釋兩公意賡載皆文豪璀璨明璣墜西鄰有伯氏規切豈亡謂甘言古所戒矯枉未傷義昔人有火攻達士胡足累施君眞勇者念酒寧我祟指天誓止飲忽攺開羣視邴原恐廢業陶侃憂親恚獨醒向淸湘自責當先隧古來有若人於我適相類勿學劉伯倫詛婦儕兒戲勿學陶元亮止酒詩非志自此眞止矣惟當醉經笥湎然啜醇醲抖擻糟粕棄沈酣日滋久富貴可立致視彼九醖功未足易所嗜持將沃宸聰澄醍有遺味異時理扁舟卻載鴟夷器

爲通州守賦綠漪亭二首

亭占佳名淮海東六丁擁上水仙宮檐牙簾額煙霏里人語歌聲荷气中酒醆吸殘千斛月釣竿擲下一絲風使君淸徳眞如水潭影人心盡日空

景物天開四靣寛如披百幅畫圖看有時鷗鷺下蒼靄無數菇蒲生碧瀾獨立晚涼秋思動醉呼小艇水雲寒他年虎節重來訪惟有恩波不解幹

題瑯山大江

初出岷峨一綫微波濤到此浩無涯坤隅橫貫五千里天塹雄當百萬師虎戰龍爭猶可記鷗閒鷺靜幾曾知莫言天意限南北正是中興混一時

明月歌

月在天兮何髙我居世兮何卑髙卑相去幾萬里年年夜夜長相隨明月入我懷我攬明月輝妙明中間含萬象此時此境誰能知

閒退自適

老退保餘生不愧身與口大似劉眞長東山亦何有

對酒

老態日日增歡意時時攺惟有對壺觴依然此心在

春事

春事動勾芒閒行嗅嫰芳人無前日興花有舊時香

寄虞大卿四首

韋郎昔日在蘇州惟許丘丹共唱酬今日故人天上去誰將好句慰淸愁

彩鳯鏘鳴瑞上都秋蛩春蚓謾吟哦寄言郊島休聫句且聽臯防賡帝歌

聞道新詩日漸多珍藏未放落江湖拋甎此語眞相戲和璧如何肯抵烏

昔年寓郡獲親依句妙時時得解頥每過雙溪溪上路邦人猶誦使君詩

春到

春到天寒花未芳老人寸寸惜流光攀條先試東風手蜂蝶如知合斷腸

寄題須記亭

橙橘年年熟靑黃滿故枝坡仙自有見妙語寄新詩好處須令記欲記難爲辭公意非我意我樂公不知體防在何所請觀濠上時

梅山

欲識梅山境回環列萬峯朱門依綠水粉堵出靑松

梅山續槁卷十二

欽定四庫全書

梅山續槁卷十三

宋姜特立撰

劉晁之家園六詠

梅澗

勝事人間少芳堤盡種梅橫枝出疏影蠧枿長蒼苔瀟灑依湍瀬飄零落酒杯戱魚時躍去凍蝶忽飛來宛似孤山見還如庾嶺開只將松作友更與竹爲媒迥出千林表眞成百卉魁羞爭桃李艷自是棟梁材止渇將軍智調羮上相才風光無著處吟思發春雷

紅雲

海棠亭上號紅雲晴日靑天絳防新疑是羣仙朝玉闕一時都戴紫霞巾

竚棹

靑溪一曲似淸湘刳木臨流制小航莫怪時時來竚棹一生心事水雲鄕

浸碧

澄潭喬木揷晴煙樹影溪光相接連我欲呼兒操小艇醉時坐看水中天

露華

水气澄鮮暑气防一池菡蓞映漣漪精神妙處無人見只在風淸月冷時

翠螺

繞旋曽不費躋攀累土爲基聳髻鬟恰似洞庭湖上望爛銀槃裏對君山

汪尙書挽章二首

昔年宦路意相傾四紀中間一寄聲賢嗣登門如對面新詩緘興見輸情安輿方擬來巖邑急訃俄傳上玉京嘆息於今尠人物短章吟罷淚霑纓

文章事業蓋羣工盛世明良喜防同千首歌詩如白傅百篇奏議似宣公貳師失道違中制元帥基謀喪後功二十年間遂髙志鴟夷一舸鑑湖東

足弱

足弱老態增顚僕人共駭無趾眞吾師天刑烏可觧

偶題

冷澹淸虛未是貧吾家富貴自天眞江山風月元無禁只許閒人作主人

壓酒

酒到劉伶墳斯人已枯槁不如營糟丘吾將此中老

喜晴

晴日曬江臯人心散鬰陶天地忽開泰萬象分秋毫防我竹葉靑烹我翠雲濤勿與俗士對且讀楚人騷

晴雲

晴雲行太虛浩蕩本無心隨風忽變化倐忽成古今卓爾起奇峯萬目競瞻仰本自無心髙莫作有心想

重九

淵明頗愛重九名我亦愛飲重九酒已辦黃菊與紅茰喚起陶公爲四友

林和叔山園九詠

安坻

防剏仙舟傍水涯捜名掲榜號安坻於今措足如平地無復風波十二時

娛老

老來何事可娯嬉堂枕崔嵬瞰緑漪自有山光並水色不須花貌與蛾眉

西望

江山靜處逺紅塵出郭肩輿意自眞西望市喧聲合處中間幾个是閒人

數花

橫身障簏又何癡睡聽朝雞欲曉時惟有先生無一事偶來閒坐數花枝

霞隠

流水桃花幾換春花溪溪上好棲眞此中自有神仙伴不是秦時避世人

秀野

坡仙獨樂賦新詩秀野於公兩得之山卉名花同一囿調元妙手本無私

霜餘

殻浮防不問津壺中日月自長春向來橘隠商山樂今日中間添一人

鷗渚

歸來林下久忘機表裏虛明更不疑俯仰自知無愧怍此心何止白鷗知

細香

翠莖緑防散髙岡老气崢嶸耐雪霜不獨淸虛符有徳紫繃才脫便馨香

如山堂二首

飯餘行挾冊醉後臥看山舉世皆忙者無人伴我閒時時緩步到如山松竹風過繞懦弦此是老人消日處客來須飲去須眠

老伴

老人須老伴舊事可重論今古不同調後生難與言

得節二首

年登八秩少三春鼻祖功名事不倫紅斾碧油非本意緑蓑靑笠是前身

風雲際防少人同玉殿宣麻出禁中聖主念親催賜鉞老臣捫淚痛遺弓

山間曉望

老來活計不堪聞嘯月吟風自策勲不愛黃金三萬鎰只求淸曉一山云

此路

今古皆從此路行只有短長分早晚我比儕輩得已多送老生涯惟酒盞

余行年七十有七腰圍頓減殆不勝衣齒亦搖脫可念也

衰鬢已凋潘嶽便腹頓減邊韶陋姝何必丰臉爛飯湏要長腰

平原郡王南園詩二十一首

南園

南園山水神仙窟上世源流忠獻家晝錦堂中詩句好因詩名榜更光華

許閒

裴相功成歸緑野謝公人望起東山巨川欲濟須舟楫只恐求閒未許閒

和容【射亭】

君侯不與力科同能事都歸徳行中矍相圃間惟孔子和容堂上獨韓公

寒碧

千層山色參空碧十里波光照眼寒六月火雲橫障日好來此處憑欄幹

藏春【芍藥】

牡丹過後防紅藥賴有藏春得少畱恰似隋宮幹防女錦颿一夜下揚州

淩風【闗】

花木樓臺錦不如闗門下瞰更淩虛他時老子如相過認取東來靑犢車【李老君騎靑牛過函谷闗】

西湖洞天

洞天別是一蓬瀛桂館時時吹玉笙中有仙翁長不老不知幾个董雙成

歸耕【莊】

歸耕此計未爲遲畎畆艱難已素知伊尹佐商功業盛卻思前日有莘時

夾芳【兩邊花木】

四時花木巧玲瓏夾路紛紛紫映紅步障不須西蜀錦相公行處裹春風

豁望【山亭】

髙亭四望與天開乘興登臨亦快哉胸次如公無滯念時時只合眺崔嵬

鮮霞【桃】

蟠桃花發景爭新流水漂香幾換春洞口霞光長蔽日湏知中有武陵人

矜春【梅】

莫疑造物擅天工先借孤根暖气通待得乾坤生意廣一時散施與東風

歲寒【松】

森森翠色宻藏煙霧鬛風髯上拂天應伴我公長不老不知化石在何年【馬自然指松化石】

忘機【水閣】

機心已盡自虛明滓翳寜容防太淸寄語堂前鷗與鷺五湖煙水莫寒盟

照香【池亭四圍花木】

華池島嶼屹中間花木水一環恰似諸姬梳洗罷一時窺鏡弄嬌顏

堆錦【海棠】

天機織處紛紅緑丹鳯銜梭自往來全似蜀江初濯罷風和日暖錦千堆

淸芬【桂】

仙桂扶疏秋復春一天風露散氤氳常娥自有長生藥相伴仙翁住月輪

紅香【杏】

子因南嶽仙人得花自蓬萊海上來每嵗枝頭春意閙香風紅艷滿樓臺

逺塵【髙亭】

髙亭迥出人寰表須信仙凢路已分世上俗塵那得到如今步步是靑雲

幽翠【竹】

萬竿翠竹擁山隅時有風前一鳥呼公若來時罷簫皷盡收幽意入蓬壺

多稼

富貴多爲居養移田家作苦記農時亭名多稼非無意後代兒孫卻要知

梅山續槁卷十三

欽定四庫全書

梅山續槁卷十四

宋姜特立撰

賜節

潛藩伴讀六年餘賜鉞君王念老儒祿厚養成閒意思日長添得睡工夫

足弱二首

八十頽齡血气防杖而後起固其宜堯夫有句君聽取腳力衰時藥不醫

腳力𨿽云弱心靈尙宛然休輕刖孫臏猶觧殺龎防

竹翠

竹翠涼虛寢鑪薫養道情日長無一事燕坐有餘淸

劉景文

憶昔劉景文其父死西戰出身與我同詩文亦璀璨結交蘇與黃秦張同一貫文武初不分西班不須換

八詠樓詩

丁逄

檻外溪山縹緲樓共看雨歇漲痕收天開圗畫無窮態峽束盤渦自在流賦詠偶然休弔古登臨政爾可銷憂卭郲九折經行徧又向東吳寄此遊

後十日重遊

丁逢

層樓重到已經旬逺岫晴嵐發興新風送炎天墮冰雪香淸仙界引星辰茶暫喚林間客杖屨長輸物外人便欲從逰赤松子君恩應許乞防身

和二首

八詠詩成沈隠侯樓中風月盡兼收三千題裏無新語七百年間有勝流領客登臨聊一快舉杯相屬更無憂令威早晚衝天去華表歸時記舊遊

使君政事妙如神更有新詩字字新方仰髙深如海嶽豈知出沒尙參辰愛公自昔稱賢守喜我如今有主人況是蘇州許酬唱丘丹應得寄閒身

中夏

正此恢臺夏園池緑防交髙荷擎羽蓋新筍出旗梢

暇日家人饋酒食

王度淸夷無忌諱私家甘防自充庖不湏乞食歌姬院自有佳人送酒肴

老醜戱題

目深顴起貌嶄然長臂厖眉聳兩肩宛似阿羅老尊者不妨時說小乘禪

喜雨

身居熖熖祝融堆一夜西風捲雨來酷吏手中逃得活故人別後共銜杯

山中

不到山中久山寒景益奇凍泉零雪谷墜葉弄風絲

原贈二首

丁逢

人間誰得似畱侯何但功名唾手收皮裏陽秋有公論胸中涇渭不同流餐棃久驗輕身訣辟穀長懷許國憂儻匪暮年專一壑豈能眞伴赤松遊

鷹揚家世尙精神授鉞宣麻命數新眷重先皇傳禪日防隆今上繼承辰謀猷合去陪諸老眉宇重來看萬人約我登樓共秋月少畱不負百年身

和二首

浙江茅土幾諸侯美譽惟公一日收馮翊望之新得郡潁川黃覇舊承流西湖一火愁中禁東郡三霖慰客憂早晚秋風吹紫桂百錢應伴使君遊

杜老才髙筆有神卻誇庾信句淸新方慚醜女依西子更覺常星望北辰眼底向來無作者世間此去有詩人交情何似吟情好托契猶堪慰老身

和叔豹詠家園

小園繚繞瞰滄灣捜抉天藏不放閒愧我筆端無錦繡羨君胸次有江山規模未出經營外物象先歸賦詠間何日攜笻來共醉每於勝處一開顏

夏夜露坐

脫幘思悠哉崢嶸望斗魁好風蘋末起淸興月邊來天地供吟筆星河落酒杯神仙去不逺便欲跨蓬萊

舟諭

樓船萬險出驚湍未到安坻未是安萬一暗逄羅剎石破舟覆族有何難

養雞抱犢摩詰語也戱廣其說

雲裏飬雞非是逹山頭抱犢未爲眞何如老奉閒香火醉臥林間了此身

苦樂

人生苦樂與俱生不問侯王及庶氓萬事隨緣安樂法莫求好處一邊行

喜晴

日出天開眼云收見物華不餐還自飽無酒卻湏賖緑徧千絲栁紅添幾樹花如何酬造物爛醉是生涯

紀恩詩

甲辰夏獻詩百篇孝宗皇帝翼日宣諭宰執召試中書今玆節鉞之賜皆三聖恩徳建堂貯節有上梁文一聨云百首之淸詩夜上九重之溫詔晨頒因足成篇以侈大賜

百首淸詩夜上九重溫詔晨頒自古封侯賜璧慷慨只立談間

驟寒擁鑪

雪霰曉漫漫天公剰作寒林梢棲白鳯鑪焰舞紅鸞

足弱感劉賔客跛牛嘆

劉子憐跛牛行將就庖宰云斯竟不免觳觫有何罪爲善無近名月刀用則匱莊氏其至言超然出形器

余丞相薨長沙

一紀歸來老薜蘿須知飬壽是蹉跎幾人盡向忙中去我比時賢日已多

寄邦佐弟歸鄕

馮公嶺上翠摩空下視羣山千萬重想得行人歸意速又穿雲樹過前峯

旌節

君恩華我老旌節到柴門我本一書生乃忝侯伯尊憶昔有鼻祖漁釣幹周文旣已成王業營丘垂後昆功徳𨿽不同齒貌略可論相望數千載但愧非賢孫

把酒

淺把防防酒風流杜少陵是中有眞趣全勝醉瞢騰

竹杖

竹杖防湘斑長隨掌握間老來方得力伴我一生閒

足弱再賦

四大假合成足弱非我病但作如是觀乃悟眞實性當時維摩詰聊示世間身凢欲問疾者正墮煩惱因我若於爾時便當作禮去病旣無從生自有歡喜處

不寐

老人夜不瞑宿鳥未安棲送睡慿杯酒思晨聽曉雞

秋後得雨

亢夏艸木死旱火熾如焚秋深得雨涼萬物生精神庭蕉抽緑書野艸秀芳茵風露洗芙蓉艷質照商旻我亦病體蘇楚楚整冠巾乘時一尊酒豈曰非良辰

九月赴郡燕旄節適至

賢侯佳節初開燕誰是風流晉孟嘉已判百年惟白髮不羞九日對黃花擁旄遙佩藩臣印把琖重來刺史家希事此邦應未有一時千里借光華

郡中九日賞菊及牡丹時樂禁未開

兩朶牡丹開國艷千叢黃菊散秋葩可憐賔主歡娯地只向尊前不語花

和丁大卿韻

久回俗駕向山中無復詩騷見古風方喜故人千里至更容淸夜一尊同賔筵談笑知無敵筆力追陪愧未工自古詩人難並世歸期那敢話匆匆

別大卿

我來菊始華我去菊方好主人逺招客懽意不艸艸投轄陳孟公哦詩杜陵老不憂垂槖歸珠璣已盈抱天寵忽鼎來擁旄行就道賢侯借輝光春風發枯槁

潘提屬拱翠樓

拱翠千峯列髻鬟危樓百尺破天慳九霄星斗朱欄外萬井人家緑樹間水勢大江橫北固地形小魯望東山何當襆被從君住借我時時豁醉顏

偶題

平生事業詩千首蓋世聲名黍一炊濩落中間偶成事涼涼踽踽欲何爲

老饕

東坡嘗作老饕賦姜子年來老更饕血气已衰肌肉瘦正如槁木渇春膏伯仁若見求牛炙畢卓如逄覓蟹螯頷酒鯖和海錯晚菘春韭雜溪毛搜尋奇味須兒軰調芼精能付主庖君子固知居逺殺老人詎可食無肴鄰翁時喜分甘脆侍妓偏能佐酒醪萬事灰心惟有此婆娑牖下任陶陶

偶題

自是繩樞子夤緣登宦途閒情入魚鳥嵗晚臥江湖

沈約

懷情旣不盡謚隠亦何疑截舌帝其怒在天靈可欺

梅山續槁卷十四

欽定四庫全書

梅山續槁卷十五

宋姜特立撰

地鑪

穴處嘗聞太古時規鑪鑿地亦幾希便成簡易眞淳俗坐喚児孫共打圍

和葉叔豹

暮齡旌節寵旋歸感謝皇恩念細防已是丘園添盛事更兼山水借淸暉老來自合深韜晦語妙偏能相發揮祝我靑松君意厚尙嫌詩瘦損腰圍

酒徒

酒徒狂態少威儀看碧成朱兀似癡何似花時風月夕提攜歡伯緩相隨

送丁大卿知廬州

寄迹雙溪喜盍簮剖符廬子遽分襟伏波威著羌夷界叔子恩懷江漢心萬里煙塵入長算二邊風月待淸吟促歸早晚飛丹詔新鴈回時有好音

賀兄得節寄詩二首

弟邦佐

千年華表插髙空歸日呼聲徹九重城郭人民儼如昨不應忘卻白雲峯

老气崢嶸薄逺空才名一世許誰重已將功業酬身了卻把梅山作隠峯

同賀二首

弟邦達

難兄位品亞司空腰下金章指日重晝錦榮歸何太晚舉頭何啻仰髙峯

夜雨當年舊話空艸廬應記亂山重歸來若上松楸望前對南屏巾子峯

和三首

初出鄕關嘆屢空行人愁見暮云重倦投山館憐吾足踏徧千峯與萬峯

吾祖平生學苦空至今餘慶尙重重佳城气象年來別秀出南屏第一峯

平生畫虎半成空嵗晚歸來好事重屈指燎黃應不逺金冠章紱看駝峯

春來葺圃

園林索寞已飄梅且喜東皇勒駕回磨拭石臺需客至支撐花架待春來

夜永

夜永醉還醒鄰雞已有聲衾寒霜令急木落睡防淸

吟詩

平生性僻愛吟詩驅使風光如使兒縱橫妙用無凝滯問著機緘自不知

又

四始詩之至源流治世音後來無鄭衛蛙蚓謾呻吟

王大卿挽詩

少年登鴈塔晚嵗列鵷行賈傅心憂漢宣公防奏唐細氊親沃日白簡舊凝霜才大施猶狹淸名玉雪揚

報恩

報恩須烈士拂意是忠臣君防傾邪輩哨哨似婦人

臘殘

臘殘梅破靨春近栁含滋指日驩娯地東風浩蕩時

村翁

茅茨西日暖翁媼自相依不識鴛鴦意雙雙作伴飛

夜半

夜半霜鋪瓦渾如水潑衾鑪紅朝易起衣重老難任

芡實

芡實徧芳塘明珠截錦囊風流燻麝气包裹借荷香

裏中驅儺

大儺存古禮彩髮映雕冠如今身老大不似小時看余曩官都下有一鐵缾甚古貯湯宿火以供朝謁歸來置牀下有年矣偶一日得之因磨洗以備飲酒不時之需

冶鑄求來不記年貯湯宿火早朝天如今冷落渾無用且與鴟夷伴醉眠

感嘆

日月爭其所昏曉成古今桑楡能幾何可但惜分陰有花須共賞有酒須頻斟追念舊交逰半臥靑楓林

偶題

平生不作守錢虜萬事隨緣了卽休收拾詩篇閒事業追隨歌酒老風流

立春作時七十八

老覺冬衣重慵便春服輕衰翁腳力弱拄杖乃能行八秩今時少何人福壽並仰惟文與呂盛徳兩耆英

送升之南宮

銀袍金帶吾家有黃榜靑衫未有人此去須君立門戶桂林先折一枝春

思親

富貴來時不見親永懷恩徳倍酸辛如今有祿肥妻子誰念孀孤泉下人

呈府判兄

端憂傷逝者花事欲如何春色愁邊少悲悰酒後多溪桃方著臉區木漸成窠擬作開眉計何當掃障魔

元宵小飲遊人塡塞殊可厭

一燈何似千燈千燈爭如一月𨿽云屋下熒煌不若空中皎潔笙歌萬井喧嘩車馬九衢塡咽老子靜對嬋娟自是一般奇絕混沌燈意略同矯俗救奢良訣

歸括蒼如山堂挈家出宅

今日如山堂擕家如逆旅爲誰十日畱南山看煙雨

又

且唱還鄕曲初非衣錦衣不須華表望丁令此時歸

贈葉樞相

一別鄕閭五十秋今朝作意省松楸山川良是人民攺故舊無多嵗月流不學錢侯誇駟馬聊同範子泛扁舟風流二老今重防把酒慇懃說舊遊

歸鄕二首

憶昔東坡老曽吟陌上花我今歸故里卉木正光華五十餘年別故山今朝底事挈家還老來報本思宗祖不爲豪誇里巷閒

小池觀魚

戱投餅餌方塘上無限魚兒翻翠浪向來瓠瑟聽遺音今日梅山識淸唱

過馮公嶺

盤嶠中間十里灣繞山如躡翠連環兩岐盡處忽回首只在尋常一望間

嘉泰二年得京祠

八十衰翁灰冷時君恩忽許奉京祠夜行不已非吾事歸日磻溪理釣絲

千葉海棠

二八女児初弄容妝成意態有纎穠防亂胭脂痕片片潮生醉臉暈重重

賦括蒼郡齋

括蒼雲水窟刺史神仙宅窈窕九折通髣髴三山隔千峯鬰崔嵬一繞淸激境淨不可唾崖傾誰敢廹崇桃炫春紅積李縞夜白樵唱逓往來漁舠時出沒閒招鸞鳯侶間訪煙霞客替玉肌花貌有水光山色使君玩世士愛奇忘寢食不憂槖無金自喜足有力欲具航海舟從公登山屐早晚歸去來飄然謝朝幘

香風樓

太乙眞人一葉蓮浮游萬頃思悠然我今不願瀛洲去願作香風水上仙

遊三巖

一見便非凢世界恍然兜率化成宮未分混沌天無巧已鑿谽谺鬼有功百尺飛泉晴亦雨四時陰宂夜吹風莫將俗駕污仙境明日紅塵在眼中

感興

八秩歸鄕井交逰一二存固知年及耄似覺老而尊

葉樞相和

枌梓交遊盡靈光巋獨存聲名今綺皓公論自推尊

送芍藥二首

葉翥

淸和天气屬良辰芳事枝頭迹已陳閒渉小園銷永晝尙畱紅藥殿餘春栽培元是根宜地幻化湏知花有神約定明年身更健詩篇又見一畨新

枌社光榮晝錦歸新移紅藥著花時慇懃折贈難虛擲要向詩翁覓好詩

和二首

平生出處半參辰胸臆今朝獲重陳二老白頭欣得侶千枝紅艷欲無春已把酒同中聖況是司花別有神來嵗如今好時節詩翁著句更芳新

暮齡擕挈特東歸紅藥翻堦正得時不是花容相嫵媚風流要索兩翁詩

和二首

胡澄

開遲依舊占芳辰不怕羣花笑後陳四月明朝才是夏千葩夭艷尙含春傳聞勝賞聨樞節揔有新詩泣鬼神三十年前舊交友白頭誰復嘆如新

鶗鴂一聲春已歸蝶蜂無計戀花時筆頭挽得春光住卻是先生芍藥詩

門前栁

一桁門前栁亭亭翠挿空悲秋宋玉宅學舞楚王宮夜映樓防月朝牽菱荇風多情二三月亂絮撲房櫳

苦熱

老人气血少日夜遭煎煮防檢槁形骸能禁幾寒暑

聽箏

鶢鶋設鐘皷固已非所樂我今對秦箏聽之亦藐藐老人難遣日借此慰牢落此意只自知勿令兒軰覺

梅山續槁卷十五

欽定四庫全書

梅山續槁卷十六

宋姜特立撰

賦蓮城堂

此是吾邦別洞天樓臺髙下白雲邊鳥聲人語相酬答山影溪光共接連便欲棄家來學道不須航海去求仙媿無冰雪淸新句且讀騷經防易編

題謝淸音道人扇面

葉翥

歸休謝去世間忙看題詩引興長忽見逺山來幾席方知妙筆出閨房百杯歌徹行雲住萬象心營防墨香珍重制成團月扇淸風滿座自生涼

和

紛紛朝市利名忙惟有山林興寄長樞相好奇聊玩物道人弄筆欲專房方嫌小景鮫綃窄忽辱新詩繭紙香潭府炎蒸無著處聊將三伏助淸涼

同逰南明

葉翥

聨騎上南明淸譚意自傾云垂山掩翠風靜雨飛聲幽壑藏舒景淸溪漾晚晴從容共樽酒欲別正關情

和

出郭眼增明遐觀【亭名】酒共傾好風吹暑气快雨送雷聲僧磬淸敲寂鶯簧巧弄晴論交方繾綣柰此別時情

原贈

趙釴夫

括蒼水秀更山明山水鐘情故一行黃卷本無閒事業白頭卻有懶聲名幸逄哲匠求詩範何用愁城戰酒兵三嘆遺音今絕少先生還許預玆盟

和

歸來揩眼望南明山水光中慰此行不把篇章供世好肯將姓字占時名才疏我合回三舎語妙君能敵七兵自此定交非造次許陪詩社莫寒盟

別樞相

未冠雞牎友於今鶴髮翁功名各自致齒髮略相同欲去情懷惡臨分禮意隆百年才一瞬無惜寄詩筒

和

葉翥

研席當時軰凋零只兩翁榮歸防靣喜話舊此心同景物詩篇富交情古道隆明朝斟別酒問訊付郵筒

巖泉別諸弟

久矣忘鄕井歸人問故蹊無金隨力散有柱把詩題初見心增喜臨分意轉迷人生重恩意去住兩含淒

居室

居室要須存野意不求輪奐炳丹靑王侯第宅他崇貴麋鹿山林我性靈

度暑

度暑有餘樂虛堂閒炷香淸風左右至翠竹兩三行旣無衣食憂更喜壽命長與物𨿽同流於世實相忘所以陶徴君髙臥到羲皇

贈曽少卿

我誦茶山詩不識茶山面今朝逄嫡孫論詩得關鍵李杜不再傳蘇黃才一見茶山子有孫夜光同一串故家妙人物筆底波瀾健何當直兩鋒看取空中箭

小蠻

小蠻方艷色老傅已華顚念彼當春花能得幾時妍勸君莫畱花花亦悲流年

寄齋

君齋以寄名寄齋有何義豈非異邦人偶爾寓斯地靜觀浮世間何物不是寄天地卽蘧廬吾身一郵置百年聊托宿六鑿共逰戱一朝撒手行妻子卻復棄寶貨不隨身主人若个是不如飲無何日就醉鄕睡四海皆弟兄何必桑與梓若問吾故家滕公是同裏

積日

積日乃成嵗積嵗不覺老始焉泉防防末乃海浩浩少年玩時日事業良艸艸況復鈍滯資謀身苦不早只今在桑楡風燭那可保譬如秋後花能得幾時好遇酒且舒眉前程付蒼昊

月俸至

祿厚君恩重才疏徳性迂入門隨手散不作守錢愚

潘徳久舎人見惠

詩人擁節古來稀今見梅山際盛時傳世篇章紅錦爛去天門戶碧油垂風霜气老同陳柏亭館花開對蜀葵【謂之旌節花】應記霸橋人寂寞依然風雪撚霜髭

和【借用首句】

詩人擁節古來稀郊島詩窮彼一時愛子篇章孤鶴唳愧予門戶兩狼垂遙知靖節閒栽菊不見儀休慍拔葵別去修門莫嗟惋時來如摘頷邊髭

嘉泰壬戌歸省墳墓感仲叔舊所惠詩及延慶堂夢二首

吾叔非凢士從來眼目長相期在今日此意最難忘延慶堂中夢人言積善家翠娥環繞句今日定如何【叔氏夢延慶堂詩有翠娥環繞之句】

感戚夫人事

女以色而死士以才而亡處才不才間此語最深長我昔愚自信遭逐方悲傷投迹歸山林爲樂特未央失馬反爲福始悟得不償向來尢其人今乃佩恩光忮心成美意防穽爲康莊寄語斯鞅軰善刀宜早藏

喜雨寄曽少卿

畎畆欲坼好雨忽滂沱豪民不蓄糓一旱將如何早晚炊香秔呼奴蒸瓠壺爲我謳一曲便是擊壤歌皆由使君恩盛徳致時和豈有六七月溪流揚素波爾民亦何知飽食輸王租誦我喜雨詩百世永不磨

漁舎

漁舎枕滄灣如遊赤壁間【一名小赤壁】羨魚𨿽迹似匪釣卻心閒松古龍千尺溪淸玉一環無人相伴醉沙觜弄潺湲

得雨乍涼

老火忽西流涼飊應蓐收倦懷辭濁暑爽意入淸秋得句新逾潔炊秔香正浮身閒仍有酒此外更何求

淸閒

淸閒自是神仙福不是神仙不得閒我𨿽凢骨居塵世十有三年守故山

魚燕

拍岸魚遺子排檐燕引雛有生俱有欲情愛豈其無

暮年卽事

八十衰翁如小兒愛餐梨栗作兒嬉有時淡飲三杯酒無事閒吟兩首詩還丹卻老吾不知頭童齒豁一聽之但願造物相扶持壽考或可登期頥

賀葉樞宻得孫

鸞鳯難爲種尋常羽族繁共期公入相又見子生孫衣鉢傳親手箕裘付後昆韋平今逺矣衮衮屬髙門

秋晴得雨

片雲飛白雨萬壑變淸秋甕螘思新酒河魚失舊愁嫩涼生枕簟爽气入梧楸喜得平安報天如爲我謀

子美

倉卒朝行在間闗到蜀都維舟錦江上卜宅少城隅藥市橋春過江村酒夜沽風騷天不靳故遣走荊吳

感物

四時有代謝卉物互相逾紅者方蘂萼白者已芬敷人生一气中不出造化鑪乘除無了時逝者如斯夫願作澗松老莫作朝菌枯壽夭又在天顏跖歸一途爲顏不爲跖趣向各異殊已矣勿復言有酒且驩娛

送酒劉公達

詩翁詩膽如酒膽底事豪詩不豪酒麯生聊遣伴淸尊防有醉吟三百首

送光孫崇元讀書

吾兒毛骨已森然防見排風上紫煙但把文章博科第便成陸地作神仙胸中滔裕書多讀筆下縱橫業要專卜者相期非止此後生進學在丁年

水窠贈王元聘

對此一拳石便有滄洲趣可笑祖龍癡轍環山海路贏得鮑魚鮏屬車無覓處何如蓬蓽人低頭檐下住

看花

是花皆有態品格不須論方其得意時掀舞春風前正如東西施彼此兩爭妍有萬吹不同各自矜其天

喜嵗丰

六月禾將槁天公一雨蘇旱時苖化艸稔後米如珠食足安田裏年饑死路衢丰凶才反手捫腹媿防軀

詩人

自古詩人多坎早達惟有蘇長公流離嶺外七年謫受盡人間半世窮我方六十遇明主前此獨臥空山中豈惟食粥動經月門外往往羅蒿蓬嗚呼詩人天愛惜不與富貴惟窮空彼蒼於我亦厚矣但畀明月和淸風

防詩卷

蘇黃自是今時友李杜還爲異代豪八十衰翁無老伴惟渠終日話風騷

東坡

文章聲價有東坡嵗晚親逄春夢婆一聞千悟無餘事背負大瓢還唱歌惜哉龍眠不好事不爲寫作東坡海外郊行圖

野步

晚來行野色晴意滿江山舊得貧中樂今於老後閒淵明五栁下顏子一瓢間此道如能防孤標不可攀

朝云

東坡眞天人萬事早超悟生死固了然刀鋸不足怖方其謫嶺海負瓢歌道路此已遺形骸死埋隨到處朝云爾何人從公不忍去萬里煙瘴深此豈有羨慕當時士大夫反眼相背負孰料禍患中義行惟妾婦懿哉配坡公淸名照縑素惠州松樹林不是小蠻墓【謂小蠻求去也】

詩人有至樂

詩人有至樂俗士不知味可以安賤貧可以輕富貴可以履憂患可以散淹滯如彼逐臭夫終日鮑魚肆方其樂其樂蛭蛆甘所嗜天特私吾徒愼勿泄其祕

雨中巖桂

社後十日雨壊卻山桂花不見日車行但見雨腳斜悶坐室何有辭眠情不佳安得萬里風浩蕩吹晴霞

飯間戱作

平生無事業只是養此腹𨿽曰負將軍念爾相隨逐一朝我若行枵然入空木問爾將何之無功難受祿

心迹

心迹淸虛絕防塵更無俗慮得相親可憐一片浮雲性付與逍遙自在人

秋夜月

新月秀彎彎髙懸碧落間何當依玉戶瀟灑防江山

招客賞菊

今年月有閏菊花開較遲明年無贏縮花開當及時有花與無花摘蘂泛酒巵況是好時節風日生光輝但願身老健長與花爲期猶勝陶徴君無酒空賦詩

火閤剏壁廚

壁廚殊易成制度亦茍簡二邊各一柱四齒橫兩板重重疊書冊造次可抽揀猶勝堆案頭兒女恣翻混鄴侯懸牙籖況復余性嬾聊欲備闕遺時時遮老眼

余有足疾因感栁子厚跂烏篇

跂烏肖翹叢薄間低頭塌翅人所憐旣無三足相疑妬恐可夤緣到日邊

梅山續槁卷十六

欽定四庫全書

梅山續槁卷十七

宋姜特立撰

拒霜盛開

拒霜秋後散紅葩賸有風光到我家堤上晚來相照耀分明一片赤城霞

王元聘惠石菖蒲

靜坐對珍叢人疑道气充軒裳路益逺巖壑意潛通石自鎪鐫巧苖因灌漑功暮年無嗜好所向略相同

初寒

露冷天寒欲隕霜夜眠輾轉怯更長衰翁枕上閒尋句風入家林月到牀

移菊

旋移菊本對玆辰汲灑淸泉浥細塵底事今猶這个在向來曽是惜花人

大笑菊

玉瓣金心磊落花天姿髙灑出常葩標名大笑緣何事開口相逢有幾家

學道

學道不須奇無爲勝有爲气平無間斷心靜自淸夷意釣非關餌行歌不爲詩隨緣皆自在何患不期頥

山居二首

山居少交逰在家仍嬾出忽得佳友生開懷可銷日杯盤隨所有新故皆如一客醉不肯畱我懽終未畢吾𨿽享厚祿自是一書生炙背隨日車噓酒依缾笙教兒讀古書課僕蒔春榮野意自足樂澹然違世情

偶題

平生疏散性萬事皆眞率惟於五字城如用蕭何律爲官旣無稱治生亦無術濩落每如斯一長何足述

晨起信筆

老翁夜不寐最愛晨起早旣欣鄰雞鳴更喜林烏噪紅日忽上牎亟呼具衣襖下牀一鑪火便覺春浩浩須臾盥洗罷覺我神气好須眉白如銀大似商山皓因思履道賢六十未爲老【九人共五百八十四嵗】本朝六君子二張同一趙陳杜與鄭公富貴俱壽考嗟我亦何人八十明年到不敢儗前賢後來何足道糞丸誇隋珠但可付一笑耳目幸聰明時時吟續槁金釵𨿽零落杯酒不艸艸【附記退傅張公士遜樞相張公升少保趙公防皆壽至八十六又三人次之曰陳文惠公堯佐八十二嵗杜祁公衍八十一嵗富文忠公弼八十嵗】

余無常產癸亥嵗方舎穡事

往嵗事耕稼正以飯不足今年不服田賸有代耕祿種與蓺蔬未免課童僕四體不復勤有愧前修躅樂天爲張建封侍兒盼盼作詩四首今錄其末章蓋嘆也仍繼五篇

黃金不惜買蛾眉揀得如花四五枝歌舞教成心力盡可憐身去不相隨

和【借用兩句】

黃金不惜買蛾眉揀得如花四五枝撒手行時無罣礙更無一物可相隨

黃金不惜買蛾眉揀得如花四五枝遇有酒時須飲酒得吟詩處且吟詩

黃金不惜買蛾眉揀得如花四五枝日月其除嵗雲暮詩人此意報君知

黃金不惜買蛾眉揀得如花四五枝池塹臺傾何足怪雍門彈處不須悲

黃金不惜買蛾眉揀得如花四五枝可笑曹瞞空狡獪西陵作伎一何癡

對芳樽廣韋蘇州詩作

對芳樽老來萬事不足論朱唇皓腕年少伴靑山白雲居士鄰對芳樽老來萬事不足論

菜羮

凡物貴適口何必費橐金蒓羮與菇菜千里起歸心野人美芹獻重意有所臨淡薄斯近道厚味臘毒深彼哉膏粱徒藜藿非知音

次韻湯寛仲惠四季木犀淸烈妙甚

一嵗常隨斗柄回四時各占一時開仙娥別有栽培術長與山翁薦壽杯

再賦漁舎

皆言漁者樂不知漁者憂方其未得魚蓑雨立寒流正可入圗屋壁供王侯呂尙與子陵工釣漢與周初不事鉤餌終日心優遊我今築斯舎發興在滄洲範子旣伯越去泛湖海舟季鷹思吳中不爲鱸魚秋所以數君子聲名天壤侔我非眞漁人一醉萬事休

觀種麥

麥隴收寒煙曉鋤穿日影什伍每爲朋坎種分畦町稟气該四時收成近炎景灌漑須春前明年足湯餅

閒吟

千首詩輕萬戶侯富如猗頓亦何求六義中間有至樂不須苦作楚人騷

雲山

茫茫幾雲山中有萬古人人間有生死出沒如浮雲山云有銷歇世人無斷絕所以西方尊不言生與滅

喜雨

昨宵榾榾車聲喧人情嗷嗷不得眠今朝一雨忽大足人聲車聲俱寂然吁嗟血汗滴焦土寸寸灌田亦良苦天工作用瞬息間百頃平疇如翠羽湏知造物心至公逺近髙下皆一同豈惟吾裏俱有嵗一涼到骨恩無窮昊天莫道髙難測試聽神龍驅霹靂爾農一飽不自知爲爾哦詩歌帝力

大雷雨

驅逐風雷撼海潮迢迢已覺度山椒金虵照夜三千尺銀竹傾云百萬條起舞不辭巾角墊捲廊從聽藥囊漂吾家𨿽乏千倉積一飯何妨共祝堯

送胡守

括蒼都志勒堅瑉賢守推公第一人政似龔黃專愷悌詩如李杜更淸新諸司交薦動旒冕七邑爭畱號吏民此去定須登省戶老成人物表朝紳

中古

中古風俗醇田野多賢人沮溺識孔丘漁父辭伍員後世多薄俗往往妖孽作小則爲勝廣大則爲莽卓物壊虫生之俗壊姦生之古道日已逺嗚呼其可悲

樓安撫挽詩

花溪溪水出僊源正對樞臣舊防門聊把一麾隨宦牒只尋三徑樂丘園傳家逺繼東樓國好客長開北海尊胸次魁奇無一物百年厚徳畀兒孫

偶作

酒力欺人老花容笑客衰自憐花與酒終是不相宜

曉晴

晴光弄曉色云物共昭回豈惟山川豁覺我懷抱開便欲禦泠風飄颻跨蓬萊下視人世間往往隔囂埃

嵗稔

今嵗稔熟收田禾籠雞擔谷主人家農人時節一醉飽擨�起舞相喧嘩

云岑

云岑抱秋陰水木起夜色原野漸蕭條田禾捲阡陌

買雞

野處買雞專報曉從今不問夜何其老夫輾轉苦無寐恰似度關初聽時

火宅

火宅煩惱窟塵世憂患海惟有顏氏子簞瓢無吝悔有聖人依歸其樂故不攺

文潞公洛中防四同甲皆丙午七十八予乙已生與丙午相屬嵗數偶同戱作

洛中四老防同甲太嵗俱生丙午年我亦聨翩七十八惜無一客伴華顚

除夜書門牌

君恩華老境慶事接新春門戶嚴呵禁神應防吉人

洗竹

修篁君子性枝蔓謾相妨一自刪除後侁侁弟子行

防子娶婦

六十得防子薄者以爲嗤新婦拜阿翁玆事在何時翁今已八秩又見兒婦歸不逺年嵗間更作弄璋詩

和曽少卿婺學建稽古閣三賢堂

君侯敏手鎭星城傑閣巍堂指日成經籍大恢新教化英賢重振舊聲名勢雄三洞雙溪境義動千秋萬古情一惟家傳人共仰盍將此道覺諸生

題南明

木末禪扄小徑通杖藜春晚日沖融四圍山色參空逺一帶溪光入座雄俯仰舊遊渾似夢琢磨新句愧難工浩歌笑指城隅路和气分明醉眼中

偶題

富貴來時人已老光陰去後事如何有時無事閒思省我獨人間嵗月多

說神篇

天道若不神何以驚物而懼人君道若不神何以號令鼓萬民故聖人以是而設教奄有四海爲天下君

晨起

晨興一鑪火熖熖如鎔金大明忽東升陽暉散重陰家人過平劑有酒向我斟此外更何求便可老山林

野居

野居富薪炭一暖敵重裘𨿽無四方味魚鱉亦易求古人愛山林豈爲口腹謀簞瓢顏不臞樂道固無憂

六十遇明主

六十遇明主家空無一防百年今共盡五福晚兼全

劉元亨挽章

舉世無非逐臭夫卜鄰幸喜得文儒堵居原憲貧而樂瓢飲顏回退若愚粗有田園供菽水更無酒肉混庖廚古來隠士無過此嘆息吾今徳已孤

胡郎中挽章

雞窓同習鴈塔獨飛翔薦牘盈丹扆封章列皂囊錦衣榮梓裏符竹耀江鄕三逕方謀適琴尊忽破亡

拾遺二首

劉巖居士再和去年中秋見貽次韻

蒼茫雲海無津玉戶初圎絕防塵萬里共欣云葉淨一年爭防桂華新狂吟定約六七友低唱可無三兩人今日公來賡舊曲梅山驚動主林神【後十四年復有云葉桂花之句愛之不忍去】

偶賦

勇退知幾自古難人情宦路險於山勸君休唱眉間曲放我山中自在閒

梅山續槁卷十七

欽定四庫全書

梅山續槁卷十八

宋姜特立撰

畵堂春【以下長短附】

故園二月正芳菲紅紫團枝一畨艸緑謝郎池人醉如泥

底事江鄕風物年年獨殿芳時無情燕子背人飛似愧春遲

浣溪沙

節序回環已獻裘不堪風葉夜鳴秋寒螿吟露月堦幽蝸角虛名眞誤我蠅頭細字不禁愁班超何日定

封侯

菩薩鬘【和友人二首】

日長庭院無人到瑯玕翠影搖寒甃困臥北涼好風吹夢長

璧月升東嶺冷浸扶疏影苗葉萬珠明露華圓更淸

蓬山學士文章伯尊前風味誰能敵新覓似花人添成小院春

玉纎呵翠袖滿勸金杯酒壽酒莫辭斟酒深人意深

又【中秋不見月】

鏡天良月皆佳節休恨今宵妨皎潔玉鎖閟蟾宮姮娥意自通

終有開時節莫放笙歌歇來夕尙嬋姢何妨把酒看

霜天曉角【月夜逰湖作】

驩娛電掣何況輕離別料得兩情無柰思量盡揔難說酒酣狂興發共尋波底月長結西湖心願水有盡

情無歇

阮郎歸【寄人】

緑陰庭院記年時家人捧壽巵樂聲催拍送腰支香風匝地衣

淸夢斷防雲飛劉郎今鬢絲彊將杯酒破愁眉如今觸事非

浪淘沙

春事有來期且喜春歸問春何似去年時報道今年春意好隨分開眉

往事莫傷悲光景如飛十分潘鬢已成絲幸是風流猶未減且醉芳菲

朝中措【應令錦林禽】

芳林曲徑錦玲瓏膩白借防紅元是海棠標格司花防化東風

端相渾似玉眞未醉春思先慵畱取淺顰低笑夜深翠幄輕籠

【又送人】

十分天賦好精神宮樣小腰身迷卻陽城下蔡未饒宋玉東鄰

不堪回首髙唐去夢楚峽歸雲從此好尋夫婿有書頻寄鴻鱗

又【和歐陽公韻】

如山堂上翠橫空山影浪花中夜夜林間明月時時栁外淸風

如今到此翛然萬事無處情鐘惟有尊前一笑分明好个山翁

蝶戀花【送妓】

飄粉吹香三月暮病酒情懷愁緒渾無數有个人人來又去歸期有恨難畱駐明日尊前無覓處伊軋籃輿只向雙溪路我軰情鐘君謾與爲雲爲雨應難據

聲聲慢【巖桂】

云迷越岫楓冷吳江天香忽到人寰滿額塗黃別更一種施丹天教素秋獨步笑同時霜菊秋蘭最好處向冰堦月地把酒相看

應有騷人雅士將膽瓶筠管簇向屏山野店云房爭待結屋中間無柰猖狂老子架巢臥風露淸閒待早晚約姮娥同住廣寒

卜算子【用坡仙韻】

丹桂一枝芳覺秋容靜月里人間緫一般共此扶疏影

枕畔忽聞香夜半還思省爭柰姮娥不嫁人寂寞孤衾冷

西江月【戊午生朝】

富貴從來自有人生最羨長年駸駸八秩未華顚更喜此身彊健

金印新來如斗絲綸禦墨猶鮮棗如大藕如舩莫惜尊前滿勸

滿江紅【已未生朝】

聽說梅山一丘內深藏曲折過醒心橋下水光淸徹迆邐躋攀登翠嶺沈沈煙壑千峯列更小亭風露逼華堂荷香發歌聲動雲橫闕舞腰轉風回雪正良辰美景眾賔歡悅老子中間聊笑傲酒行莫放觥籌歇願此生長似釣璜公添華髮

念奴嬌【庚申生朝】

宦途險問急流勇退幾人聞早自別修門今正是一紀生朝還到緑野風光平泉艸木爭似梅山好園林如畫芰荷香泛芳沼

早晚玉節來臨君恩踵至金印應如斗好是華堂開宴處歌舞管弦聲奏海上蟠桃山中仙杏共勸長生酒莫辭沈醉年年此防依舊

滿江紅【辛酉生朝】

小小華堂朱欄外亂山如簇更雲中仙掌一峯髙矗南極老人呈瑞處丙丁躔次光相燭又誰知堂上有閒人無拘束

賔朋至須歌曲風月好紛絲竹都不管世間是非榮辱屈指如今儕軰少幾人老後能知足問此身何地寄生涯惟松菊

臨江仙

桃李飛花春漸老海棠次第芬芳庭前紅藥已成行酴醿開未到猶更有花王

從此便須排日醉莫將閒事相妨老來不是太疏狂尊前君防取潘鬢已成霜

感皇恩【壬戌生朝】

兒女沸懽聲生朝來到簾幕中間噴香獸京祠新任好事日邊還又淸閒無个事君恩厚

贏得乞食歌姬一笑舊衲雲山伴紅袖蓬萊弱水試問神仙何有近來饒落托貪杯酒

梅山續槁卷十八

