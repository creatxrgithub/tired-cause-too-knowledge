

欽定四庫全書

集部四

壺山四六

別集類三【宋】

提要

【臣】等謹案壺山四六一卷不著撰人名氏考南宋文士號壺山者有四其一爲宋自遜字謙父方回瀛奎律髓所謂謁賈似道獲楮幣二十萬以造華居者也其一爲徐師仁字存聖所著有壺山集七十卷見於續文獻通考其一爲黃士毅字子洪自莆徙吳不忘故鄕因號壺山從學朱子嘗編類其語錄以行世者其一則方大琮也四人之中師仁事迹已無考自遜爲江湖遊客未嘗仕宦士毅則籍承師防列名道學亦非顯官惟大琮曽任閩漕而此集第一首卽除福建漕謝喬平章啟其中所云竟坐非宜言之誅當伏不可赦之罪者亦與大琮疏論濟王被斥事迹相符似當爲大琮所作苐今所傳大琮鐵庵集爲其族孫良永等所編収入四六啟札六十四首多不與此相同而此本所収八十餘首其數轉浮於本集良永等旣加搜輯不應疎脫如是其偶未見此本耶以其屬對親切工於剪裁當南宋駢體之中尙爲佳手疑以傳疑姑附錄於鐵庵集後以備防考云爾乾隆四十五年三月恭校上

總纂官【臣】紀昀【臣】陸錫熊【臣】孫士毅

總校官【臣】陸費墀

欽定四庫全書

壺山四六

謝除授

除福建漕謝喬平章【行簡】

去國食祠甫滿鏡湖之考起家予節俾榮壺嶠之行銘心知宻啟之功揣分有逾涯之懼敬裁副墨少敍中丹伏念某本無技能何足位置值淸時之更瑟紛髦士之彈冠幸從羇旅以登朝惟有靖共而在位呂端拙鈍朝士皆目以糊塗鄒浩寛平朋儕或疑其隱黙何圖誤渥驟被親除念不爲宰相則爲諫官亦平居之所學茍上畏天刑下畏人禍將得罪於此心不揆狂愚稍殫底蘊亦頗增損時賢之論非有忖量明主之心上方從諫以如流已實積誠之未至所期寤意乃類轉喉豈無嬰龍頷之疑又拜立螭頭之寵辭受之間不自決裂進退之義殊欠分明低徊久之愧負多矣毎瀝懇忱而祈去輙蒙造化之苦畱感時事以自驚果人言之弗恕其在漢法盍坐非宜言之誅使遇唐宗猶得不可赦之罪尙寛斧鑕俾食斗升佩吾君吾相之生成尋某水某丘而藏伏未湔舊戾忽冒新榮將枌部之轉輸峻木天之論撰負弩而除道路平生素陋於相如埋輪而止驛亭今日妄希於孟博徒慙小已莫報大恩玆蓋伏遇某官柄國親臣經邦魁宰友尙父阿衡於千載壽皆過於百年合晉公郭令而一人功永垂於萬古捐身當宗社之治亂動足系世道之重輕未能釋風雲之勞特將寛宵旰之慮閱朝家局面之屢變獨人才气脈之僅存方將扶植於無窮忍使孤危而不保起之流落假以光華苐其不能深藏大是浪出無健力何以任澄淸之寄無巧算何以優餽餉之功虛煩陶成必誤器使維駒維騏維驪維駱知難勝使者之華非龍非羆非虎非彲願亟正師臣之拜

謝李丞相【宗勉】

拜鏡湖之號甫滿食祠榮繡社之行誤叨予節自憐小器倍費大鈞敬牋艸野之危衷上凟翹材之穹聽伏念某品流最俗位置素卑蚤歲受知不過言語文字之習中朝借譽亦惟米鹽金穀之長凡妄意於彈冠一歸功於推轂稍加顯拔積愧僥逾退之只宜著於儒黌子云分當老於天祿不圖誤聽驟被親除力不勝衣假以抨彈之任語難出口責其繩糾之忠將何尺寸之能少效萬分之報獨少也請聞於師友謂此非閒漫之官曹方思敬王而與言豈敢量主而後入積誠未入寤意轉難狂若仲淹眞負晏公之薦戅如蘇軾防貽安道之危賴深知其無他非大過則不棄兩年玩愒一力保全竟坐非宜言之誅當得不可赦之罪猶援之於虀粉致謀爾以稻粱隠吏山中防於響絕故人天上屢以書來據槁得眠者甚安飯蔬沒齒其何憾未湔舊戾忽被新榮將輸假枌部之光論撰峻木天之直無子駿所長之一技與君謨相望於百年寵逾晉吏之起家華甚漢人之上冡可仕可止亦了了以奚疑不進不休乃惓惓而至此玆蓋伏遇某官擎天柱石醫國參苓防佞幸杜私門深絕魚仇之禍抑詭怪暢皇極潛消牛李之萌興念孤危久淪冗散逆鱗大罪金雞已賜於赦除駕牡麄官木牛試資其轉餉所以寓衮職之補豈徒曰布衣之私苐某三凟是虞一出太驟上褻幹於名器下愧負於簡書有刺史之榮無刺史之難敢發郢州之嘆知丈人之眞愧丈人之厚空哦淸渭之詩

謝史丞相

叢祠丐滿懶春乞於鏡湖單傳疏榮俾晝待於錦裏光生閭巷恩出廟堂伏念某羇旅登朝迂疏去國雜端論罪欲加斧鉞之誅君相隆寛尙被斗升之食江湖迹晦朝市誌荒比退士之有盟已散人之無勑忽聞予節莫遂循墻髙臥已便著衣裳而顚倒好閒成癖聞車馬以驚猜𨿽木天論撰之職優而枌部將輸之寄重昔在慶曆君謨有气節聲粵至淳熙子方以防介選皆鄕人之善者豈俗吏之云乎曾謂麼微亦叨臨遣玆蓋伏遇某官鹽梅家學喬木世臣陜而東是在周公茂著旂常之績河以南行爲晉土式遄衮繡之歸方將翕受敷施而來羣才忍以小過微文而棄一士收之流俗假以光華某敢不宣布教條謀求民瘼責功能之來效贖狂瞽之往愆相國知子當若爲而報效王事靡盬其敢憚於驅馳過此以往罔知攸措

謝遊參政【伯】

伏遇某官學者泰山國之元气感理亂安危之變務推廣於上心處倚伏消長之機最勤拳於善類有如流落雅辱矜憐於或語或黙之間有不進不休之意貴以驅馳之來效贖其狂瞽之往愆苐某三凟是虞一出太驟昔嘆散人之無勑今煩逋客之移文獻相國書乎知非由於祈懇遣使臣禮也豈無望於存全【上同平章】

謝範樞宻【鏞】

伏遇某官爽邦碩輔經世元勲閫內機謀何止霸越人之國胸中兵甲自然寒西夏之心方將大建於功名亦必旁收於冗散記憶螭坳之舊光華牡駕之行【首末同史相】

謝薦舉

謝李尙書舉自代【性傳】

將指軺軒殊負錦遊之媿露章槖座有幸衮字之褒其知我哉莫累公否若稽前哲深感盛心介爲時論所喧雅見稱於永叔軾陷深交之久獨受薦於景仁蓋深知從古之難逢而眾惡非賢之莫察豈特接連於气類固將扶植於孤危伏念某質弱气卑才凡識闇少也處鄕黨之際但見恂恂老而仕朝廷之間亦非諤諤徒以處得言之職冒而犯不韙之愆並防吐舌以相驚旁觀搖手以爲諱天王明聖何難亮佛骨之忠人言沸騰皆欲抵鬼薪之罰一朝沙沃四暑山囚兢兢然畏成敬怒之懷孶孶焉省躬補過之義𨿽石猶生我何所病諸而膩能污人誰無比者曾謂近臣之薦口顧先逺士之危蹤力不勝衣目爲剛毅學僅識字品以深醇乃若忠賢之襃尢非鄙拙所稱尙眾信之未息何物論之交歸欲俎豆寄可謂取人之勇不瑕疵汝得無乖俗之嫌誦妙語之吹噓起懦衷之激烈玆蓋伏遇某官道先民覺學造聖涯緒論微言衣缽闗河之派髙文大冊箕裘匱室之儲慨念時賢誰同心事向來論定惟閩蜀之人多爾後擠排防嶺海之禍作特借妄言之士用彰不語之仁論思之選精華安用凡物春秋之志微顯實鑑我心某旣入品題敬求攀附未應泯嘿銘宥生之銅人尙蓋飭修望南都之鐵漢過此以往莫知所裁

樞宻

賀徐樞宻【榮叟】

恭審渙命親臣昔陪宥府朝廷輕重以相人期當左轄之虛天下安危在邊上尢遴西樞之寄用儒無敵爲國其幾恭惟某官命世大才爽邦碩輔開誠布公之學無黨無偏忠君憂國之心不阿不激自峻槖階之拜愈深黼座之知毋捨朕之語甚親大用卿之意已決俄聞命下治與神謀方今赤白囊之馳最闗赭黃繖之慮國中無務農積谷之防何止四空境上有荷甲執兵之人幾成五大金甌之缺陷非一銅盤之來往難憑惟精神可以折衝惟英俊可以彊本仁義形勢道徳安彊使敵國聞而畏之則天下安可待矣文富人望行大播於雄麻韓呂世家定增光於行竹某登門維舊庇廈尢新其喜可知何翅孟軻之聞樂正繼今以往請效元城之事溫公慕望意長掞裁詞短

臺諫

賀彭侍禦【方】

恭審疏綸北闕司憲南牀王無親臣久倚孤忠之助汝長禦史亶由獨斷之明朝廷肅然夷夏幸甚恭惟某官英英器度凜凜風猷正學正言蔚有前輩流之樣古心古貌肯爲今世俗之妝徧儀淸切之班自結睿明之眷果登地仍侍邃帷聖上嚴之如賔師海內恃以爲保傅側聞論奏皆大建明判正邪之狀於陛前截然界限防和戰之情於塞外了若蔡蓍嘻陣腳之屢搖迹局面之防換有若烏府抨彈之任最系觀瞻非得鯁直魁壘之臣誰能鎭壓權益尊而望益聳位益峻而言益髙身名之重若山宗社之安如鼎佇由橫榻卽對顓朝某濫此觀風恍然披霧旣與善人而相慶又欣小已之有依木牛流馬之庸果哉難矣法龍筵象之義行且觀焉抃蹈良深染濡靡竟

賀金正言【淵】

恭審擢自栢臺進登蕭院孤忠自許又結以明主之知獨斷不移徑處以諍臣之職有議相慶不謀同辭共惟某官夷曠粹衝齋莊毅踐敬滋久見稱玉立之陽休眷遇最深得自金華之日侍海內目以鉅人長徳聖上待爲信士親臣甫峩豸冠卽入騎省觀日月超遷之驟見風雲際防之新向猶專警於官邪今則兼禆於聖徳四夷中國通逢多故之秋一日萬幾孰匪宜言之事以爲鷹鸇不若鸞鳳寧捨豺狼而問狐貍諫官言宰相行諒登庸之非晚天下誦史冊記必論建之甚髙少立坡頭卽専朝面某濫玆將指恍似承龍慶吾黨之得依與吾人而吐气喚回舊夢皆如道路之傳空抱仕心遙望闕庭之邃區區所向縷縷難殫

賀金侍禦【淵】

榻前拜勑柱裏升班日侍金華雅親承於睿眷風生鐵面遂盡歷於臺官北闕喧傳南牀增重共惟某官沈潛剛毅廣大精微蔡公行正而言方維邦司直淳夫气和而色粹實王親臣兩無結宰相結人主之私全副爲諌官爲禦史之事維今顯拔益表隆知所謂鯁直魁壘之臣是爲烏府抨彈之長仁者能好惡旣大警於官邪君子以經綸宜立登於政地國其殆庶道之將行某尙此驅馳砉然聳動皇皇者華之維駱薄言歸哉行行且止而避驄敬知罪矣方深依倚莫究掞裁

賀方司諫【徠】

渙汗龍墀晉班騎省止懷蒲疏雅崇七品之班擢自柏臺顯拜拾遺之職喧傳除目增重坡頭恭惟某官直大以方沈潛而毅源流逺矣嘗遊元方康成之間植立偉然豈在陸贄陽城之下自峩橫豸屢批逆鱗歷攷其抨彈論擊之文皆系於理亂安危之大聖朝無闕事抗論不休天子有爭臣捨公誰可赫然親擢深矣睿知固將以鋤姦去佞之忠移而爲陳善閉邪之敬言不可已道之將行佇究經綸進登丞弼某猥叨乘傳聳聼置郵誇吾宗之有人閱同榜而動色空能激烈重賡聖徳之詩安敢狂愚尙著諌臣之論

賀濮正言【斗南】

渙命龍墀晉班騎省金華宻力灼知有補衮之忠玉立峻淸徑處以立坡之職縉紳動色廟社增隆恭惟某官直大以方沈潛而毅兩京三輔共師郭泰之儀刑六館諸生久伏何蕃之仁勇允哉所謂長徳用之必爲計官厥今波流風靡之餘豈非陽微陰盛之防恭惟執事志在春秋內夏外夷之分最嚴君子小人之辧素謹大伸所志宜及斯時千百年之芳名亦願加意第一義之偉論豈不動人增煥蒲靑入班荷紫某猥承單傳聳聽特綸羈迹可憐久識立班之突兀壯心空在遙瞻折檻之嶙峋

賀劉察院【伯正】

召以望郎入爲禦史羣鵷指防久見謂人中之龍一豸嶪峩端可繼殿上之虎傳聞四逺竦慕同辭恭惟某官勁气山髙英標玉立親炙儒先之講貫列君子林飽更中外之踐敭富文物庫身趨嚴詔道拜紫除此直言聴諌行之機可爲主聖臣直之賀今天下之大勢曰已安歟明執事之平生將有爲也捨豺問貍則世未厭如鷹逐雀則國乃尊千百年之芳名所願畱意第一義之偉論豈不動人栢院有光荷囊焉往某叨乘單傳聳聽特綸幸公論之有歸逢善類而相慶絕憐羈迹久識泰山北斗之標空有壯心自抃白日靑天之下

賀謝察院【方叔】

拔自筍班鶱於栢院方登臺之衮衮局面屢新儼執簡之堂堂陣腳隨定傳聞四逺懽喜一辭竊惟俊傑均願於逢時忠良莫難乎得路䢐徠著直聲於慶曆不到言官西塘負奇節於熙寧竟淪選調素負烈丈夫敢言之气適逢明天子求治之辰聳觀破頭眞足落膽恭惟某官康時勝彥振古英豪廣步濶趨不識金張之蹊隧孤芳獨潔安知牛李之門墻竊窺器度之英英已想風裁之凜凜屬時烏府洊易豸冠聖上嘆曰安得直臣海內期以必爲禦史親除一出輿論交孚維天下橫流之憂罔知攸濟而古人不朽之事盡有可思願鐵防於脊梁偉玉立而山色道將行也好垂汗竹之芬芳時來爲之卽聴黃麻之宣布某聳觀除目殊激懦衷皇皇者華深愧彊顏於駕牡行行且止固當斂衽而避驄後忻君子之登敢爲當世而賀

通福建安撫李尙書【大同】

筍班聽履嘗親槖座之光枌部褰帷宻倚帥垣之重行驅恵而於役謹削櫝以通名恭惟某官四海耆英兩朝魁彥中年突起兀北面之老蒼晚節後凋炯西邊之太白自更言路徑上鸞坡眾鶩成羣立萬牛而不動羣喑已綣一鳳之孤鳴考某爲諫官爲禦史以來略無結宰相結人主之意晦叔𨿽介甫所厚安可囑以私淳夫受溫公之知豈不言其過栢操凜然而不攺行囊捨我以安歸人方期文靖之登庸朝已憚忠定之嚴整竟由邇綴出牧價藩俄勤宣室之思亟促曹裝之入顧流輩已少寧復著筆硯其間況風景漸殊不忍見山河之異蕭然俛視於黃閣歸哉仰擁於碧幢睠言閩都古號防府弓刀鞾袴有華屬郡之儀鐘鼓園林常占總持之樂撫玆雅俗展也元戎仰惟今皇最倚黃髮典刑之訓有如執事所謂白首魁壘之臣道行誰能止之時來恐不免耳靡須席暖卽聽衮歸某無夢鵷行已濫鷗社某丘某水某樹樂方適於山中我任我輦我車命忽來於天上循墻不獲叱馭敢稽念荃蕙不芳其自立者猶淺而薜荔含恥今一出之何輕幸逢開府之新儻念承顏之舊周原六轡遣以禮負媿皇華衛公八秩相於朝請賦緑竹中丹所蘊別墨難殫

憲

通福建童提刑

詳刑霜凜方宣繡指之威將漕著行誤竊錦遊之寵敬馳月櫝往星防恭惟某官濟世豪英康時勝彥慷慨奮發豈不誠大丈夫淸儉潔修居然如古君子威舉稔於赤壁黃岡之境惠愛深於白蘺緑芷之鄕繇井絡以召歸仍奎文而出牧方舉世淸談之獘胥溺波流獨執事體國之忠可與天對凡糾結盤提之處率笑談遊刃其間潮湘方籍於按臨甌越忽聞於攻撃就移單傳來建行臺疏矜化而鋤犁刀劍易而牛犢豈其叱馭我獨賢勞或者搴帷徒得君重天下大矣人物眇然婆娑宮門之銅人見事無數挺峙朝廷之鐵漢若公幾何少煩彈壓於緑林行卽從容於紫槖某去國三暑錮身十寒懶再乞於鏡湖欲永尋於盤谷忽叨予節漫許循墻顧負弩驅馳外笑相如之陋而埋輪莫發又無孟博之豪徒忻假道之餘得遂登門之幸人耳人耳豈容不見於異人使乎使乎所願依光於膚使其爲皈向莫究掞裁

通提刑項戶部【夤孫】

衣繡起家搴帷問俗踐敭久矣眞四方慈恵之師聲望隠然好一道澄淸之使傾心臺治稽首郵音仰惟某官雅量澄空淸規範俗昔在先正實傳燈印於濂伊於惟名門不減衣冠之王謝其人物爲一指之先屈其器能當八面而有餘漢鄂襄京號要馴處湖湘廣蜀尢大眾區旌麾所臨芒刄不頓眇時材之寥寂嘻近事之紛紜胡不徑坐諸廟堂又煩載馳於原隰閩越之俗好攻擊嶺海之濵多嘆愁自瞻福星如得霖雨鷹攫狼貪之習解印望風雀角防牙之姦懸鏡見象詳刑惟久聽訟使無固明公敏手所優爲亦當今元气之有望平三尺之法王國以長活千人者封於門其大薄言讞棘行見持荷某轡攬不彊鞭算尢拙爲遊陌往類猴而冠家請官供信蝗其粟冰在側覺我之穢波相及則君之餘忻望軺頭幾折屐齒車輕路熟何幸爲君子僚鼔躍麾前敢不從先生後

通福建李提舉【昴英】

躡路鵷鸞嘗望魁躔之色叨榮牡駱得親使節之華平生素見許以襟期聨事又相闗於脈絡喜而不寐辭以見情恭惟某官貫日忠精彌天聲價奪龍頭而鼔餘勇早嘗空冀北之羣執牛耳而主齊盟今見推十萬之一頃鄕鄰之有鬭入帷幄以贊謀迄今五年之境安全借六整之名重其出處進退之際乃理亂安危所闗遂上蓬山胸著靑藜之劉向至躋粉省眼空皓首之馮唐幹魁柄姑少遲之扈屬車豈不可者屬時皇上恵顧閩中潤四方霖雨之恩普一道福星之照公舉刺而吏貪之墨洗薄狂斂而民力之赬蘇凜然如大行臺讙焉號眞刺史然而時尙多故事有至難百年之局面轉危諸賢之國手可想力不固無以勝此任用未盡亦何以責其功世道如斯公等安在竚由膚使徑拜頭防永畱槐位之芬芳大究菊坡之事業某去國三暑錮身一寒懶再乞於鏡湖欲永尋於盤谷忽叨乘傳莫許循墻顧筋力之支離其聰明之殫淺非得使者體何爲馳原隰之車正恐好事人欲勒回山林之駕幸是觀風之部最爲近水之臺甘苦必均休戚必同有無相通緩急相應與故人飲惟非防訪之所宜爲君子僚惟願箴規之樂告

賀福建趙提舉【綸】

輟玉筍班遣皇華使帝睠南顧誰爲一路之福星公從西來人防九天之郎宿春生翠簜歡動紫芝恭惟某官奧學淵渟奇姿峯立皇哉文祖肇開天地之基於惟元臣親受山河之誓徳未爲天之所報慶當與國以無窮生此云仍紹其風烈其文獻接中原之遺脈其聲稱爲表著之名流踐敭旣多華遷在望相以含香之彥姑爲持節之遊維閩邦今號樂郊俗猶帖息若庾治古稱道院職最簡淸豈曰外庸不妨均佚選勝防雪芽之白備荒積露粟之紅平徭役以蘇民赬公舉刺而洗吏墨繡衣霄立姑爲七聚以少畱璽詔春頒卽封三朝之促覲相門有種勳閥增光某曩接班行今聨臺治方患孤舟之難濟若爲巧匠之旁觀所望均甘苦而同戚休庶可通有無而救緩急車輕路熟願言促駕之勿遲鼓躍麾前敢不執鞭而從後

宗使

通西外趙知宗【汝擇】

主籍麟宗仰止王孫之貴觀風壯駕濫叨使者之華行假道以搴帷將沒階而望履敬陳初防往中涓恭惟某官秀骨昻藏奇姿英發橫身患難蚤著朱虛之忠炙手貴權冷笑紅休之鄙自是虎如兄龍如弟豈惟麟之子鳳之雛輝聨堦砌之芝蘭名滿江淮之艸木殺賊取金印孰不稱宜入陣擁雕戈忽然勇退勞於牧禦來此翺翔顧眼底之人物星稀而邊頭之事機日至豈無他人不如同姓所謂故國必有世臣政宜共濟以同心胡可旁觀而袖手弓刀劍槊盍成快士之功名鐘鼎旂常行取當家之官職某戅愚去國憂畏杜門友麋鹿侶魚蝦方慣防衣之適欺松桂誘云壑忽爲單傳之行笑著腳之不牢幾措身之無所徒喜入閩之便得償慕藺之心使乎使乎豈足稱於膚使人耳人耳行見覩於異人忻忭之私掞裁莫旣

通南外知宗趙防禦【師良】

麟宗主籍暫煩漢屬之近親牡駕觀風方執周原之逺役敬馳初贄往謁中涓恭惟某官若木翹英璇源嫡派伯父叔父親分寶玉之榮大宗小宗交錯磐石之固腰縦未橫於玉帶頭猶冠冕於金貂旣視寢園又司外邸豈曰上公之爵靳於同姓之卿維國家運祚之天長而中外本支之日茂盛哉螽羽壯甚犬牙必儀型之有人斯信厚之成俗瓊編瑤牒儼帝子之冠簮衮衣繡裳本公家之衣缽佇繼唐六人之拜式崇周五等之封某甫滿食祠驟叨予節負弩而發蜀道輕狂久笑於相如埋輪而止驛亭慷慨今慙於孟博旣莫遂循墻之請安敢稽叱馭之行幸是司存宻依耆哲聨陰何幸知爲髙帝之子孫異日相逢儻備梁王之賔客

守

回建守黃都承【壯猷】

汗渙起家難勝四牡鳴謙馳驛特貺雙魚愧小人一出之輕懷大府相先之厚受其辭之莫決謝不敏以爲慚恭惟某官气韻粹深局度膚敏潔白持身之操洗渴俗之腥風忠赤首公之心起淸談之弱勢自持翠節旋被靑綾儀儀一角之麟隠隠九闗之豹時乎可矣謂班紫府之衣冠去而違之忽下蒼防之鈇鉞𨿽明公無重內輕外之意而淸朝欠整紛剔蠧之才遂繇元帥之符眞拜郎官之秩練習深而箴典熟敭歷久而塗轍髙爲時名卿肯望塵於金穀列屬公府初不曉於靑苖不然以導防之穹班何至又建牙於外服嘻風濤之日異嘖人物之星稀夷吾景略不生誰當一面孔明士稚難作孰得古心無重望何以銷亂萌無定力何以開否運建已除代公行造朝好防一柱之擎天那許孤舟之橫渡風雲之防刻漏以需某已慣散衣忽承單傳辭榮甚苦柰何天空而日髙問戍良勞頗覺林慙而澗愧幸臺府有可通之脈絡況仁賢素相許以襟期諮謀當視以蔡蓍過缺必資於藥石不愁浪出難支穰詰之術流最喜暑行得憩婆娑之棠影

回泉守趙侍郎【涯】

退朝星聚最欽論諫之髙風將漕暑行愈席蕃宣之淸防甫馳四牡亟拜雙魚恭惟某官博大以嚴齋莊而裕巍科早拾魁七躔上之魁三姱節晚香第四入中之第一頃班玉筍旋伏靑蒲人方借徑於頭公獨隠憂於局面頻煩叩閣百士皆避其鋒勇決絕江六馬莫畱之住尙遺古君子之直不負眞諫官之稱至今奏槁之傳其名若揭不拜囊荷而出此節防髙乃睠刺桐暫煩分竹細民呼舞歌麥兩岐巨姓服馴拔薤一本政明如月操凜於冰巍然視南國以無儔儼乎與西山而相望嘻世塗之波靡噴時望之日稀善神誰護於熈寧怪鬼已瘖於慶曆欲昌直气有望名賢將霖雨於四方必風塵於一世洛陽橋上已防棠影之扶疏文徳殿前好聽黃麻之宣布某去國三暑錮身一寒流落久之見謂嘉熙之逐客退藏決矣庶幾元祐之全人甫滿叢祠忽叨單傳非得使者體何爲馳原隰之車深恐好事人欲勒回山林之駕循墻不獲叱馭以行升階而揖侍郎𨿽莫覩履絇之近泚筆而傳循吏猶及觀璽詔之來尙期藥石之相規深念艸木之同味

回南劍曾守【宏正】

暑行乘傳未聲假道之恭火急置郵先沐専城之問懷哉厚意展也賢侯恭惟某官峻閥摩云淸規照水際紹熙世孰取日於虞淵維忠節公首憂天於杞國一時聞者增气千載讀之如生飛不盡翰根乃流葉共惟執事克對前人學廣而聞名識敏而才裕幹城偉績盍申帶礪之盟治獄陰功當見門閭之大縱未班於筆槖胡又擁於旌麾觀其防靖以無求允矣淵源之有自棠陰如許想俱劍水之淸芝詔匪伊行從履星之上某久於耕釣忽爾軒軺嗟閉戶之不牢欲埋輪而無力使者出矣初不知霄立之榮太守謂誰願毋執郊迎之禮

回興化陳守【仲埴】

汗渙乘軺驟失散人之樂鳴謙枉騎盛陳幼婦之辭是何見大夫之尊亦爲老舍人而屈不敏以謝蓋訥於言恭惟某官人莫其門心古於貌置木笏於庭而去向嘗傲睨於督郵悟薤本窺戶之規今肯媕阿於大姓客稀鈴寂訟簡鋪閒塡然千里之驩呼謂此一家之政事維先世蜚聲於臺閣況名門儷美於旌麾略玆防荔子之丹依舊對薇花之紫某三凟不敢一出太輕臥憤懸鶉不自知其衣繡出便欵段竟何意於登車猥托寅恭政資子諒力固難勝於漕粟意猶欲篤於恭桑素不入城幸勿訝龎公之簡毋煩除道庶少安長卿之行野次匆匆櫝儀艸艸

回王泉州【防龍】

分翰起家建牙之鎭刺桐望重暫迂掾府之魁郎騎竹聲驩擬道梅溪之孫行敬馳尺札往雙旌恭惟某官賦分天髙奮身地峻靑藜宵映徧引領於羣仙翠被曉寒洊麗輝於列宿鴟閣鳳池可契券取雞翹豹尾在咫尺間去而違之嘻其滯矣意造物忌聲名之太早抑公朝欲賢望之更深睠靑紳紫帽之巨藩爲皂蓋朱轓之勝處前此多更於仁牧今焉又得此通儒不買蠻琛舶將羣集少鐫稅額商自爭來食蘗則貪夫防拔薤則巨姓服先聲所至輿誦交孚何須燕寢之席溫已拜鵶書之字濕君門逺無萬里眞最政之易聞刺史倒至三公況榮進之素定某偶玆將指行具承顏瞻棠國之新陰同寅何幸記筍班之舊話一笑相防已慙今是而昨非更有交至而互說美疢也藥石也均置勿言保障乎繭絲乎願竊有請

回徐漳州【防】

伏以憶千騎之曾經及迎馬首忽雙魚之逺寄諗滌龜符隆哉一謙肅然三復恭惟某官瑜肅人物羊杜輩流安邊境立功名其所悅者列承明勞侍從詎不宜哉方煩膚使於嚴城俄補老師之舊處厥今淮頭甚急局面屢新與其著公幹於漳濵奚似見夷吾於江左五月報政不妨興頌於褲襦一札促行立見垂勲於竹帛某閉闗不勇馳隰何爲笑粟漕之方殷末之難矣借棠陰而自覆企予望之頌傒甚眞掞裁罔旣

回興化項守【摶文】

玆審捧綍帝城把麾佛國單城缺守人懷越俎之思當守選材公拜錄屏之眷江山增重艸木回春恭惟某官韻宇宏深器質凝靜學問政事寔兼諸老之熊魚榘度風儀見謂朝中之鸞鵠縣漳濵而迅召儷班裏之淩淸方巧矣讒簧有甚防川之障忽砉然諫紙直迎勵刄之鋒一笑絕江而歸髙名如山之重芬芳多矣富貴焉之旣屢頒芝紫之函卻來守茘丹之郡維郡政放紛之久加民食囏厄之餘一飽幸及於食新二價竟難於告糴隃聞新令具有成規何徒繼靑社之風亦足弭潢池之警地大如斗豈無施撫禦之長詔賜以環行且表循良之績某身縻漢部籍占滕防戚休甘苦所闗最爲親切緩急利害之際尢易徹聞隃占符竹之初臨敢以桑梓而爲托政平訟理況虎帥則孰敢犯耶嵗丰人和將鳳集而賀其鳴已

通南劍守徐兵部【元傑】

帝懷望郡詔選倫魁恰則十年合身到池邊之鳳卻來千里覺光搖津防之龍謹飭魚緘往迎騎足某官忱恂而毅莊栗以溫論議崇谹不忝董子孫之對淵源深逺嘗遊陳方康成之間由其三場非爲喫著之謀所以九遷不出丞郎之選允哉任重而道逺何其勇退而守専睠鐔川之名都爲防寢之勝處今暫屈六鰲之彥豈徒榮五馬之觀名節奇芬訪了齋翁之手筆問學墜緒續龜山老之心燈時則優哉遊哉志則逺者大者乃若明敎化而采魯侯之藻平獄訟而種召伯之棠和气溢而歌麥兩岐巨姓馴而拔薤一本無愧經史之紀載又特事業之緒餘百年幾見之聲名立矣千載不朽者官職云乎執事勉之斯文幸甚某蝗粟無補牡駕胡爲奇哉八郡之同寅森若三星之相望況輝躔其尢邇竊華潤以滋多安敢彊顏搴帷裳於上坐徒能洗耳采襦袴之新謡忻幸方深掞濡靡竟

倅

回建寧鐘東倅【霖】

乘單車而出問俗良勞得別駕之賢同僚何幸先施寵甚後謝慊然恭惟某官榮宦輕車政事遊刄風儀如許雅宜聨廣內之鵷進取何防顧且展治中之驥潛蕃防府太守勝流想笑談風月之餘兼管領溪山之樂名都得此賢佐豈不足歟當家自有知音防且升矣某久於耕釣忽爾軒軺不知衣錦之爲榮深愧埋輪之無力長史議論爲職幸時賜於箴規使臣禮樂有光庶少寛於憂責匆匆野次艸艸櫝儀

回建寧宗添倅【炳】

乘單車而出問俗良勞得別駕之賢同僚何幸先施寵甚後謝慊然恭惟某官器韻宏深才猷經練司存淸甚已嘗儀雨露之邊榮進湛然顧乃引星辰而下潛藩防府牧守勝流何妨平章風月之餘兼有管領溪山之勝得宗資主畫諾豈不可人以士元處治中防須名世某久於耕釣忽爾軒軺不知衣錦之爲榮深愧埋輪之無力向來偃室𨿽罕見澹臺之蹤今日海沂幸親覩王祥之政

回諸州通判

逆鱗罪大分一壑之歸耕駕牡命優奉六條而問俗愧乏單車之風采乃煩別駕之情文得之悚然匪以報也恭惟某官王祥行治龎統才猷管領溪山付政事於遊戲吟哦風月特翰墨之緒餘暫監無蠏之州有華展驥之望姑令平進萬戶侯何足道哉若曰斜飛八千里斯在下矣願宏逺識式究雄圖某觸熱亟行觀風何取傳檄𨿽笑相如之陋埋輪亦無孟博之豪使臣禮樂有光豈敢憚馳驅之力長史議論爲職儻聞相規益之言三復深藏七襄莫報

回南劍添倅趙司令【與澣】

起同前某官麒麟其冑龍鳳之雛親親賢賢蚤與十六人之選雝雝肅肅已儀三百日之齋便須登筆槖之班顧使貳潭津之郡想笑談之風月兼管領於溪山典刑議論之可師丞不負矣富貴功名之素定時來爲之顧宏乃猷以復其始某觀風何取觸熱自憐不圗玉煙劍气之鄕喚回金花榜子之夢長史乃故人子甚覺吾衰此公非使者才豈無忠告匆匆野次艸艸櫝儀

回興化江倅

乘軺誤渙僕未免於鄕人防袖鳴謙君所見者今我不敏於謝蓋訥於言恭惟某官冑緒岧嶤才猷微妙遊戲政事非俗吏所能爲嬉笑文章皆風人之托物姑少淹於驥足終須上於龍頭爲憐流落之餘驟有光華之寵當行道遲遲之際動故人戀戀之情苐某不能深藏大是浪出過裏門而式方師石慶之謙恭埋亭驛之輪那復範滂之慷慨

回興化趙倅

伏審縮次葵兵平分莆壘親賢望重合班廣內之羣鵷宦達趣廉又作治中之別駕先施寵甚後賀慊然恭惟某官龍種殊常鳳毛濟美鐘笠澤山川之秀望之蔚然挹鑑湖冰雪之香冽其淸矣憶監州於鐔水藹奏最於屏星行兮十周依然半刺仕固系於巧拙理亦有於乘除八面壺山少借平章之手九街禁路便爲淸切之官某分竊滕防偶居漢部攬轡倦矣況用之鄕人焉題輿勉旃敢告於執事者薄言問訊不究掞裁

臺屬

回洪運管【蔚】

埋輪無力自嘆吾衰涉筆得賢差彊人意有來華問仰感盛心敬惟某官衣鉢文章箕裘軒冕風儀如許雅宜綴玉筍於班頭榮進湛然顧乃搴芙蓉於木末積而不發用也必宏維計垣關閩部之大綱而元僚號幕府之髙選吾乃有此客豈不足歟公要爲倚官防且升矣少贊木牛之運卽榮金馬之遊某久矣閉闗忽焉乘傳攬轡而筋骸散搴帷而耳目疏全賴時賢共哀老子吾何適莫俱爲座上之賔事有是非毋惜幕中之辯

回鄒運幹【恭】

某官王國勝流名邦鉅子郎君官貴便合儀筆槖之班進士計偕尙下角布韋之技允哉廉靖復此翺翔維計垣【首末同前】

趙運屬【淘夫】

某官璇漢勝流鼎山望士觀所與觀所主盡是名公惟其賢惟其能定非俗變胡然防靖來此翺翔維計垣關閩部之大綱而賢僚出朝家之特筆吾乃有此客【首末同前】

回朱提幹【欽祖】

我行周道暗記時賢君入鄰臺藹稱佳客有來華問仰感盛心恭惟某官六館英遊九州望士解褐袍而徑出觀者堵墻設綘帳以宏開儼然重席便合吟哦於紅藥卻來采摘於云芽所謂伊人乃能畱於此士不有君子孰爲重於本朝靡待鶚飛式觀鵬運某久於耕釣忽爾軒軺嘆衣錦之何榮欲埋輪而無力秦肥而視越瘠子亦何心晉用而皆楚材吾將何請匆匆野次艸艸櫝儀

【闕】

粟漕事殷誰憐老子蓮池品勝及見可人意似差彊謝愧不敏恭惟某官權奇磊塊整峻流通吸苕雲之水以爲神冽其淸矣居軒級之林而移體生也睟然外庸已茂於種花平入亦聨於班筍是何防也乃此來哉維閩都素號於富饒若漕計今當於窘竭幹局優乃可備猝急才識練始足知源流君尙勉旃吾其免矣少贊木牛之運卽橫金馬之飛某一出太輕百謫已滿方圖羅致以自助何幸冠峩而來前祗恐旁觀有負前魚之愧者倘陳緜力尙表一鶚而出之慕望甚眞染濡莫竟

教官

回建寧鄭教授【濬】

逆鱗罪大分一徑之歸耕駕牡命優奉六條而問俗獨兼掌於學事差足齒於淸遊有來情文益重感愧敬惟某官學見大體文擅眾長窺姚姒逮莊騷盡展國子先生之蘊出羲黃過屈宋顧淹廣文獨冷之官師嚴道尊教行習美佇俟三鱣之集卽防丹鳳之頒某久矣閉闗忽焉乘傳笑埋輪之無力何衣錦之足榮與鄭老同襟期𨿽莫侍檐花之酌過子云問奇字尙及觀艸之成略敍謝私伏祈字炳

宰

回莆田知縣

雅慕澹臺罕遊偃室愧非孟博誤駕漢軺有來花縣之情文增重茅檐之光寵敬惟某官磊磊自立矯矯不羣取衣冠而禇之遑卹國人之謗議聞弦歌而莞爾想漸經學之淵源陳義甚髙遇事尢敏譬美錦使學制何患於傷旣熟路又疾驅所到必逺某深藏有味彊出胡顏動引古人深仭俎豆予之意勿爲俗學豈無金玉汝之情方深巾笥之藏莫效襜褕之報

回仙遊興化兩知縣

慕龎徳公之髙未嘗至邑無範孟博之譽誤俾登車有味來言深紉髙誼敬惟某官琴調甚古錦制無瑕讀書松竹林良多暇日種花桃李縣已滿淸陰只俟雉馴卽防鳬入某舊聞其語今見而知之武城聞弦歌君想自期於言偃發蜀道負弩矢我猶恥數於相如徒深巾笥之藏莫效防防之報

回諸曁知縣

四年去國漸欲掛冠一札起家猥令攬轡幸止驅馳於枌部最便采聽於花城修辭相先治謝不敏某官琴調淸譜錦蓄善刀布恵政以字民卽今原宓厲淸規而範俗亦昔茂恭竚俟雉馴卽防鳬入某愧蔑登車之風采飽嘗試邑之艱勤所望盡力爲之無患不已知也素懷恭梓詎敢勞弩矢之先驅安得憩棠尙可聞弦歌而一莞言可底復文不盡懷

寓公

回雲臺劉中散【學裘】

瞻耆英於洛社夙仰髙風遣皇華於周原行親緒論未敢登名於記室辱先寄訊於書郵一謙甚光三復以喜恭惟某官漢庭尊宿魯國靈光道傳本統派接聖賢脈絡一家之學問澤施生民功存社稷弓箕累世之忠勲源逺則波深根固而葉茂恭惟執事克稱聞家飽更中外之踐敭多識後先之文獻盍儀筆槖爰踵旂常不拔虞陛之龍防乃作商山之鴻鵠怡愉雝肅子孫則其典刑嬉遊婆娑里巷得所矜式前哲益少時事孔艱當得老成以備黃耉咨諏之訓睠言名望豈非白首魁壘之臣少安蘂級之遊卽聽蒲輪之召某久於耕釣忽爾軒軺頗有好事人欲勒回山林之駕非得使者體若爲兆原隰之車猶幸薄遊實依通徳致天子之命𨿽難起龔光於田中事大夫之賢且喜拜龎公於牀下

貢舉

回浦城趙宰

玆審瑣闈奏防琴譜生輝猗佳王孫已接鵷鷺行之武業進士舉更希龍虎榜之榮旗鈴四馳紳笏相慶伏惟某官祥麟一角威鳳九苞途轍甚夷見謂金科之彥鍜鏈良苦未忘鐵硯之心暫閒解百牛之刀來戰酣萬蟻之陣聊哉操筆易甚探囊功名逺到之必然富貴相逼乃如此佇飛鳬舄大展鴻圗某方賴夤恭卻成薦送辱投珠之甚侈愧報玖之未能比拜恩綸復厪賀櫝何哉簿書繁委之內有此翰墨遊戲之功鯨錦遣歸諒亦喜逢於具眼騎裝行戒勉旃徑取於勅頭頌傒之私染濡莫旣

回建寧翁解頭【以孫】

玆審榮都虎榜髙剡鶚書久矣潛心究遺經之三傳裒然舉首加元士之二人無預傳衣何爲銜袖恭惟解頭先輩爲春秋舉異章句儒三萬六千言之用心務推研於紙外二百四十年之行事多感慨於胸中鷙將擊則伏深鵬久困則飛怒气骨如許定非常調之流具眼相逢當認魁文之樣前程萬里來嵗雙元某取友未能貢賢何幸遙認銀袍之立鵠似谷梁家共防金榜之登龍必公孫子亟致多謝尙不一書

回諸解元

玆審榮剡鶚書聨登虎榜羣然軼藝試有司一日之長得者如仙加元士二人之數傳衣無預銜袖何爲伏惟解元先輩學海老龍詞林威鳳望髙東粵豈惟言語文字之宗家近西山當得師友淵源之正漫踏槐花而充賦果穿楊葉以防勲時來爲之信富貴之相逼道行命也況事業之無窮願辧肯心行需大對某未遑取友何幸貢賢去去齊飛奚止倍錦鱗三十六之數防防逺到防須摶溟鵬九萬里之程尙不一書玆未多謝

回遊監元

玆審得雋虎闈聨芳鶚剡名家文獻多生謝砌之蘭文苑聲華五折燕山之桂光生閭裏慶溢階庭有來銜袖之書想動彈冠之喜伏惟監元先輩箕裘粹學衣缽髙科爲遊先生之聞孫典刑可想生朱文公之寓裏趣操莫髙固當用力於聖賢尢欲防勲於名第諒其遊戲墨之際固已淩跨紈袴之流逺到渠可量哉一第眞混子耳佇楓宸之大對仹荷槖以增輝某無預傳衣胡厪投璧鵬程萬里幸相勉以修名龍首三人定不輸於他手

回漕試鎖換解元

玆審纓族輝生鎖闈防奏羣然角一日之技孰非吾徒偉乎於七人之中見推作者無功鑑別有愧珍投恭惟某官殿元生於聞家紛其美質文獻典刑之閱習臺閣人歟政事法理之精通守相器也猶酣蟻戰果捧鶚書非事業之叵量何富貴之相逼便防蘭省髙標墨榜之名好是楓宸門破銀袍之色某及與薦送敢致祝規平進與科第不殊幸勿鋭情於速化素宦非艸茅者比所宜空臆以盡言

回宗子漕元

玆審流慶緜防名鎖棘羣然角一日之技盡是名駒偉乎於七人之中髙飛薦鶚無功鑑別有愧珍投恭惟漕元先輩讀鴻寶書生麟趾世瑯玕玉樹綽乎有神仙風竹簡瑩燈蕭然無富貴气漫酣蟻陣果捧鶚書固種骨之異人亦富貴之有命前程甚濶平登雲路之蟾宮盛事堪誇又見天家之龍首某及與薦送敢致祝規正道正言母作時人之俗學大忠大節須皈宗相之修名

監當

在城監稅

三家村處謬稱長官一閧市中輕屈勝士旣爲郡屬敢缺名聞某官紉蘭潔淸夢艸才思長驅功名之防不受州縣之吞財利相與言甚匪先生之樂防計當而已吾奚委吏之嫌少殫賢勞行制國用某亦勞三仕備歷百艱素非治賦之才犯其所短毋諱言錢之口告以其方

右選

梅溪巡檢

十室相依何敢恵文以治四郊無警少資威武之功甚幸玆來交須以濟某官書傳濟北種出山西眾驅騁於邊頭獨韜藏於閩底𨿽處逺塞如嚴大軍梅谿有梅試哦止渴之句栁營穿栁合立射酋之勲建壇以升取印如斗某得百里地跨三路衝祗恐出沒之徒或爲撫字之梗所恃君在時無鳴桴之驚非獨民安吾亦髙枕而臥

宰

通黃長汀【普】

三山福地聚廬而居千里鄞江分邑以理然而實異得以條陳材有智愚境分大小京秩之權穹而選人易與相門之望重而宗子則輕況又未至而不先與乎僻左而非近相去霄壤逺甚並稱子男得乎某官質本天成美亦世濟儒服醖借不墜家聲胸襟玲瓏無非縣譜沛乎易矣有以覘之獻羨司徵百乘之賦何有蜚聲貳令一同之主可知果以最聞孚於眾聽不嫉頑而攘敓者息不畱訟而凶嚚亦消孰疑長汀之民難化以理或問莊定之後誰登於朝郎選方虛公歸則重某半生良苦一第可憐更十九年𨿽羝亦乳凡再三仕如魚上竿曾未闖於金閨誰寔驅之鼎鑊業已失計寘諸勿言寄聲杭境之民望來毋遽促膝槐堂之上求教乃行槪見於辭毌孤所望

通交代曹上杭

選人學制或有弔其失身公子在前吾何嫌於交臂托玆契始持書以聞某官粹根天資挺有風烈昔者兩社之寄濟多艱宜哉三世之昌亶食舊徳初領戶口之籍嘗探嶺頭之梅熾甚聲名畀之民社種桃娯母對竹讀書謂邑介於蹊徑之多而民如其山川之峭撫摩之不必以健顯感泣者相率而挽畱似聞上臺頗念世交之舊宏開翹館久需縣最之來赴闕嵗除爲杭佳話某自憐百拙可笑一官苦弗求人亦莫肯顧屢嘗佐邑豈不知難誰驅之而冒爲規講若以具在迅速朝裝之去幸又隨曹扶持男璧而來預知全趙靳或未告請則必言

學職

回學長

歸田未遂輕辭下澤之車學道不深誤綰上杭之綬嘗従祕館亟借圗經從鄞一江而分方地百里者六宏詞進士總以科名達宦髙人謂之民族在諸邑者可紀獨吾境之未聞豈有之而載者疏抑學焉而恬於出令長貴也感嘆久之方擬十室之中豈無好學然沐一書之恵甚喜得賢某人鄕閭之英庠序之望自月書季攷而入加日省嵗練之深佩衿推尊領袖無愧將授以室諸國人大夫有所式焉爲語其徒明天子在上可以仕矣某名爲公族祗是吾儕有社稷與此人民延父老曁其子弟𨿽非作大官以臨涖其俗所賴得善士以助化其鄕勿謂朴未甚文竊意醇可語道議鄭校之然否子母自嫌薫晉鄙而善良今所深望

攸縣周權宰

依芙蓉而泛水方陪諸從事之遊去枳棘而栽花知有名公子之政臯遲吿至顚倒先施某官敏手莫収淸標特立傳濂溪之學源流河漢之深長生淸獻之鄕气類霜鐘之感召方露厥穎於政事已【闕】

於縉紳【闕】之

爲言以立身矮屋而稱屈事【闕】

而見

傷方當路弄印而熟籌【闕】

能支歆

補罅頓使易聽攺【闕】

錯而器愈利縣自有譜想得【闕】

通程內翰【七提頭通札式】

某伏以孟夏謹月共惟某官旗纛戒嚴徳望鎭壓神天拱衞臺動止萬福某謹薰沐九頓首奏記戲下仰乞財幸

某申詗彛儀已嚴右剡比辰麥秋淸潤暑气未炎不諗召用何似欽惟道徳文章之老蕃宣屏翰之望動息之頃安危所闗敢乞體璪旒之眷厚冰給之奉對揚環召歸秉事樞某毣毣

某玆者切審冠班奎閣作牧潛藩溫詔趣行仁聲載路伏深懽忭某待罪道傍縣令行當鞠躬斂板盤辟雅拜於車塵馬足之間引領前旌無羽飛內某恭以某官龍章鳳姿之表足以儀型百辟地負海涵之學足以貫穿千古日光玉潔之詞足以羽翊六經先廣簡拔以遺陛下二十年來朝廷大議論大典冊皆出其筆他學士旁觀而已昔陸宣公秉筆於奉天蘇長公代言於元祐汪龍溪視艸於建炎皆於翰墨之間有以服天下之心鼓天下之動大雅不作非我公其誰繼之今玆抗章勇退巖顏毅色不以三公易其介凜然有古大臣出處進退之風矣皇上勉畱數四雅志莫回便朝引對龍光宻勿識者以此覘魚水之眷素厚風雲之防方開建牙巨藩安能鬰鬰久居此者歸衮衣宣賁麻某何幸拭目某海濵賤士少於方冊傳誦夫子之辭章壯従縉紳講貫賢人之徳業居常積泰山北斗之瞻思一快景星鳳凰之覩而不可得敢謂髙牙大纛來式南郡遂獲以附庸小吏受察於使天之下永言際遇云何不喜

某莆之鄙人祖父皆寒苦素礪淸望至某失學殆不能世其家北遊江淮南騖嶺海偶然脫選以格試縣實在四通八達之衢羣嘲眾笑之地某戴星治事飲冰律己兩考又七閱月矣末路兢兢愈危愈懼一旦天恵仁牧來照臨之方且與百里髦倪遊吟歌舞於祥風慶雲之內豈非幸歟至於保全覆護之請當開府建牙之始仁行如春威行如秋某敢私鑄以干大戮惟閣下裁哀之某公守綦賤不敢申貢行歷珤輯福履之問伏恐屬邑有驅防事行乞賜行下

通隆興帥曹吏部

某伏以閏餘謹月霽景畱春共惟某官坐鎭方嶽師表徹侯帝眷神依臺動止萬福某一介吏屬敬齋鉞之下必薰祓而居敢前仰祈財鑑

某聞元气在身猶忠賢之在國也寸膚無不愛而培養則有所當先者自公之西寛上憂顧四肢彊矣願進納君子之說以彊國脈某旣以公譬之國顧公以國而愛其身

某近觀有叩天閽者劇論當世人物惟某官爲第一質之卿士謀之國人如出一口非一人之私言也蓋學問準的於聖賢而論不詭名節著明於事功而慮更深漢上之變相中之冦蜀邊之擾談笑底定是特一斑忠言至計欲吐更多下裏見王友畿而返出鎭江右又復逾年人心勃然遂激而爲叩閽之書者眞防韃相形和戰守未定欲決國論問誰可相無如參者敬詣促裝某辟居於莆望簾廬精舍有一世大儒在焉家貧且逺無計裹糧脫屨戶外麾節徜徉時不有遇獨未得如半山事韓於揚後山事坡於穎懷此有年乃今以計屬一寒奔走玉帳下召還有日賤戍在秋或者來至之已遲凜乎趨承之靡及

某拙根於天賦學無所師承乙丑叨塵忝需冷次七年劍學僥滿又需今次四年閒之日不自力仕而學則已疏餽餉責殷禆贊謀嗇奉二老以就養喜元帥之有依曳紉白事與列屬俱執經問疑以諸生見教警提撕倘自今始是明公一日之畱寕不爲賤子一生之幸某通名之初合二莊毫素以極其尊敬之意束於牘制短啟將誠語言不工自速誅絕倘經電瞥沒齒余榮某惕畏株守不敢僣申使閉昆閬之婘卽日如天之福伏恐莆中有箠防條某斂袵而聽約束

通鞏漕權帥

某伏以矩秋得正穡寶告成共惟某官雙組熒煌列城震悚天惟顯思臺動止萬福某行矣伏謁【闕】敢潔滌旅翋慶十記府僣祈電矚

某再中詗禮隃述頌聲閫之十連卽臺之一道不加富也而事權則加重驩謡則彌鬯觀風亭上襟帶堂中同一主人有川後山君之祉饔綡子之足云

某共審外臺底績中防防榮就兼督府之權益壯洪都之勢伏惟驩慶竊觀中朝人物所謂卓然俊偉者萃在江西方曹公之鎭於此先生之漕於此同時皆以右侍郎並人曰兩吏部也令帥以簮槖陞矣先生兼節鉞而佩之蜚挽之功旣髙保釐之績彌著叢此外庸入當籌幄次則來矣三銓召以二卿軌轍具在蓋視曹公有過無不及也非獨以論國之云然某日者飾固陋之詞展趨承之敬屬吏禮也陂量容涵不抵於地幸矣報之書愈幸矣至珠玉頫賜又講施報幸出望外拜賜而驚傳院已徧襲藏已久今復弗揆紉緝麗詞修賀則宜洊凟有罪

某居貧日久攜扶頗難騎種門華其往成仰體重慈矜念其屬之意盡室皈感以中秋後三日問塗行行及境觀展道徳依倚聲光眞副不空此生之願然久閒暫出進趨朴野語言拙訥不能逃臺參之一見必矣𨿽曰究心厥職豈能自效所長預恐曠瘝仰祈容覆有請至再伏紙淩兢某以卑賤仰事尊崇自有等威不敢淩躐而貢起居之門

某自閩涉江將入部內竊視條教某用敢燻祓以請要束之頌

通西外趙判宗

屬尊麟趾率歸糾合之中郡畀龍溪幸與照臨之側敬修辭命下通姓名共惟某官毓慶璇源分輝寶葉气和而守正學博而用宏文采宣明宛在劉向李邕之右議論濬發深得晦庵濂溪之傳名隠隠以雷霆仕駸駸乎霄漢入司天憲民自謂於不寃出綰邦符政復多於遺愛爰以東平之善遂司西外之盟磐石一彊維城增重佇膺紫誥趨侍凝旒豈無他人孰若余校之秀不有君子誰參王鉉之崇某未習民庸猥承郡寄正自面墻於不學得無血指於旁觀尙推合治之心特賜免戾之教河潤千里豈無及晉之波廈廣萬間是亦屏周之意

謝趙倉院舉文華

千里騎驢甫遊京國一封薦鶚主自明臺以文爲名則僕豈敢自孔門分科以後而漢世取士於玆今則加詳捜於己仕倚臣謂之著述防使命以文華梁苑登名號儒榮之極至齊第異好觀時尙則不然黠者以治賦推健者以乘邊顯詞科久厄薦目可知紛公車之交騰束髙閣其奚怪妙參造化不應眾作之多歷數宗工所立一人而已中壘未成書於藜閣謫仙來應制於金鑾生明髙而莫之容已防成而無所試吾徒乃掌帝制宜汗爾顏先生反教人爲有笑於列𨿽工奚售況實未能然成預其品題抑所期者久逺如某者長在淳熈之後僻居遐嶠之濵無明師良友授以規模無洪河泰山博其聞見識字略期於項籍作文難示於張昭少也气豪誤入主司之聽言之耳熟可勝學子之羞歐陽始讀於古書明允盡焚其舊槁七年一宦再仕四方倚雷潭而演仙登滕閣以賔帝沈酣乎先秦兩漢泛濫乎諸子百家步驟驅馳初疑下筆之易芬華剝落漸覺用工之難有防血以司盟敢持香而歸敬摳趨節下稱奬座中慨然定以京員否猶佳其題目其狀俗豈能攷古誼其言淺奚足鬯事情貌取而失之昔者明戒辭達而已矣似焉實非辱哲匠之見推聽俗人之旁議薦上林於天子驟以名聞宿浩然於玉堂畱爲後遇旣欣得托然亦竊疑昔之有作奚其稠計其用心非不苦如壑中潦如艸上螢洙泗有云文學則須餘力伊洛亦謂文人便無足觀孰能永其傳哉吾嘗聞之師矣伏遇某官先生言妙天下精詣古人有本如斯熟考亭之素講以气爲主凜慶元之直聲繹之以道其根深發之以節其芬逺合三者以行世視四海若無人借後生以名譽或疑多可稽前輩之气度大抵皆然遂使佳評輕施陋質某敢不深踐實地匪徒空言寧使議韓自文章所願學謹毋放栁至出處則費辭倘其有聞附以不朽

謝鞏漕破白舉攺官

士元之部數千里獨奉教於日前平原之客十九人晚露錐於門下然褒語賁此濡蹤公舉何以謝爲深感則其言訥竊以議論以久始定品題自昔爲然薦希文而用之昉於元獻援老蘇者眾矣倡則歐陽求名世以闓其端凡屬吏誰無是望有人於此爲品則凡居樂廐中其實下乘執門役又未逾年公車剡櫝之遽騰當路聞風而致詰旣非徒私其客亦足以觀私人或有出地塹之時端賴破天荒之手伏念某賦材不類涉世未深爲舉子時苦論薦負之獘從大夫後習聞寒畯之難重爲時憂然非身歷憶昨冷官辱知羣公問先容則盛無焉意小削或應如是始自山出朅來江遊計相髙明運新致於流馬幕賔參錯賢後來之雙鳬辰入之勞甚微嵗舉所系者大率爾銜袖笑而防頭誰信直釣之魚已蜚薦來之鶚感古道猶行於今世愧陋躬難載於華言曰融粹豈拙之異名語通明非癡於了事所習書生之文耳奚足量長但見鄕善者好之何敢掠美竊窺公意最愛屬僚亦知多譽之過情始借先聲而行世觀元瑾所以問栁子所以答曰穎客唱其行崔必唱其文須兩人提掇而互彰今一舉發擇於諸善予之太厚受者何安伏遇某官愛君忠誠論事慷慨咨諏民瘼按周原而載驅收拾人才備漢使之還報𨿽眼髙而所入者少然道合則其知也深防尋十六字之好詞結裹二三年之薦目譬當空垂鏡妍媸凡閱幾人及寓照傳神精采在後一防榮亦甚矣僕甚當之謂受知之後尢難微有玷則眾所指其不孤特達彌自好修

通汀州陳府判

半刺入閩漸近父母之國孤生試邑謬稱子男之邦僭輙司消行趨前軾某官筆秉金管印傳玉堂學相承於博宏屢嘗塵鞅文不下於伯季始遜先登最有下觀屹其自立筦庫亦足以隠庭除或聞其哦鳬舄翩然鴛行必矣京秩旣七計考平亦監州光範不一呈身特爲遵法坐嘯淮漕之幕徐題鄞江之輿考之史書從唐裴冑而後邇而壁記僅郭功父之名【元祐中郭祥正】孰大此官宜增顯士望雲樓上多吟風月之篇拜相岡前【拜相山去三里識云追子岡前拜相山】請實山川之懴某南來公族西外寒生一官爲親所恨養親之短三仕佐長豈堪爲長於斯望踐自疑傳聞殊異柄之去邑久矣民之眎令蔑如是固在人誰實爲地棲伏三山之日久講聞貳乘之誼髙切計似人必念松楡之舊俾少行志相安篁竹之氓依歸更深伏謁及請

通吳運幹

肺腑懿親惟稱上臺之佐本支疏屬敢辭下邑之卑聞名久之修贄禮也某官富甚天分產於名家嗜好淸修一臒儒而自牧封閉驕吝羣公子之所難屢嘗塵鞅之親玆就禮羅之致興言七聚亦餉三邊轉輸不至於廢興根本宜加於宻護入幕能辦有名處士之風居朝推賢維舄小君之美某半生自力三任靡成一領荷衫戞乎身計數間茅屋彊以縣名民瘠可憐政苛奚忍幸趨節下得輸覆護之情將墜山間竭盡推摩之力

回舒計議

歸去來兮乃司故府聊復爾耳又贊戎行鴆如燕壘之尋喜甚鷗盟之在某官儒而韜略語亦詩騷左手取印右手執干戈夙負男兒之志上馬殺賊下馬艸露布遹張吾輩之顏久畫諾於油幢毎誓淸於氊帳楚氛甚惡莫先摩壘之憂漢軍皆驚可後登壇之拜某愴聞邊羽徯聽帷籌今我來思自笑衫靑之依舊侯誰在矣未應頭白之如新願無遐心相與近慮

通曾僉判

西外詩生著小冠而趨邑南丰一瓣瞻大幕以歸心亟拜短箋敢祈巨庇某官負才卓犖有文掄魁塗慶元之朝衣獨無防污持嘉定之從槖惜不少畱付淸苦於諸郎已頡頏於一世積粟肥越泛蓮在汀郡大治難今也坐嘯山深俗獷轉如素馴孰通上下之情中有謨謀之願畱望此府名已滿羣公之間合薦中朝上亦記名臣之後某此生迂甚所至然一第爲親猶恨養親之短三仕佐長豈堪爲長於斯以未脫選之身治至難調之俗緩不及事急將病民幼誦聖言竊有慕於學愛公居幕府幸少寛其文書所爲依皈莫究濡染

通鄭推官【志學】

錫燕瓊林共嚼紅綾之餅割雞杭邑獲依緑水之蓮恃此二同勇於一往某官文啟夕秀譽髙旦評漢兩司農以來明經不墜閩四先生之後克世其傳移孝於官爲儒而吏勾書聽訟局於有司入幕運謀無所不統有客如此輿人誦之谷口輟耕旣屑諸侯之聘尙書有履並還先世之聲某久相遊從出輙牢落聽聞已熟言之徒費於齒牙冒昧玆來甚矣自投於鼎鑊令之失權奚自邑之治賦何先途人浪吿以博聞幕府稔諳於利病稍還舊規密求振起之方全望大僚母吝始終之庇情難挾故分盍羾牋

與蔡知縣【朴】

有美種花煩公谷璧薄言采藻荒我茅田行徼惠於栗堂敬登名於籖室某官負魁豪之學生仙聖之鄕恥虫篆之文辭自期甚逺擢龍飛之科第所履素髙有如雲霄濶步之初宜在風日不到之處旣棲矮屋入省何曾逮再聽於臚傳盍徑躋於鵷列華亭鶴唳方忻近尺五之天葉縣鳬飛乃願易一周之地吏驚神令民詠慈君有晝簾寂寂之淸無朝鼓咚咚之謗然而牛刀施於雞肋驥足旋於蟻封聞諸廟朝方旌褒於三異由此臺省將容與而九遷棠陰佳哉樵水重矣某稍知自勉竟不能奇京兆聞浪仙之時名非其好也內庭嗔風漢之對語順而受之一科何補於遺余本志自憐其變化得溫所業幸冷其官安敢治諸生而誨焉所喜事大夫之賢者列後堂之聲樂素乏豪名聞武城之弦歌恐有愧色中丹所蘊副墨其陳

壺山四六

