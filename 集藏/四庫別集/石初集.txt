石初集

﹝元﹞周霆震撰

欽定四庫全書

集部五

石初集

別集類四

元

提要

﹝臣﹞等謹按石初集十卷元周霆震撰霆震字亨逺安成人以先世居石門田西自號石田子初省其文則曰石初早年刻意學問多從宋諸遺老逰得其緒論延佑中行科舉法再試不售遂杜門専意詩古文是集爲廬陵晏璧所編集後行狀志銘之屬亦璧所附也霆震生於前至正二十九年壬辰卒於明洪武二十年己未年八十有八親見元代之盛又親見元代之亡故其詩憂時傷亂感憤至深如二月十六日靑兵逼城古金城謡李潯陽死節歌兵前鼓農謡杜鵑行過玉城砦城闗西郡城髙人食人延平龍劍歌冦至雜詠冦自北來軍中苦樂謡宿州歌諸篇並敍述亂離沈痛酸楚使異代尙如見其情狀昔汪元量水雲集論者謂宋末之詩史霆震此集其亦元末之詩史歟

乾隆四十一年十月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

石初集目錄

卷一

五言古詩

卷二七言古詩上

卷三

七言古詩下

卷四

五言律詩

七言律詩

卷五

五言絕句

七言絕句

卷六

序

卷七

記

卷八

志

銘

卷九

傳

說

題跋上

卷十

題跋下

贊

祭文

●欽定四庫全書

石初集卷一

﹝元﹞周霆震撰

○五言古詩

美人昔燕趙

美人昔燕趙歲久江漢間軒窓粲明霞被服羅綺紈頩怒恆自持含意詎敢攀一朝彊暴陵相從卽歡顏傾身作歌舞豫恐恩意闌新聲與嬌態取媚巧百端主家隔風塵庭宇深且完豈無昔共處永夜靑燈寒魂夢各所依寜復相往還沈沈九秋霜履屨思蒯菅娟娟中天月照影畱空山盛時槪無虞末路良獨難棄置勿重陳使人摧肺肝

濯濯江漢女

濯濯江漢女幽貞出良家十年守空幃夫婿天之涯良夜秉明燭悉心務絲麻憶昨秋風起河洛昏塵沙傷彼朱絲弦逸響趨淫哇朝爲禦溝栁莫作陌上花世態固應爾委置勿復嗟所悲在新春雨露凝朝華感此深閉門淵冰慮彌加蔵玉萬仞岡守護盤龍蛇投珠千頃波光焰驚魚鰕夫壻會有期豈問歲月賖寸心如皦日終始宜無瑕

燕山萬里雪

燕山萬里雪不作黃河冰玄徳専所司曷爲失其慿赤云竊乘間遂逐炎風興連延土山焦反更繁靑蠅毛炰列饔餼臭腐日以升禋祀古有嚴孰與存芳馨昨夢觀圜丘玉輅蒼龍乘正气六合周瑞花反嚴凝坐見昆岡火瞬息投淄澠願言哀江南盡洗毒霧蒸

潮生浙江白

潮生浙江白積水何其多悠悠子胥魂千古終不磨東南溢潢潦污瀆紛旁羅獨此障百川晝夜激海波力排坤軸轉正气通天河從星趣好雨浴日陽之阿蒼蒼紫微垣弁冕鏘鳴珂宜蒙湛露恩領袖湔甲戈云陣聲萬雷銀山勢嵳峩吹噓蛟龍翔奮起驅鯨鼉功推五行首朝宗諒無他

種瓜南山下

種瓜南山下實晚霜落之冒寒拾瓜仁生意或在玆収蔵篋笥中恆恐鼠蠧窺羣兒顧竊笑癡絕將奚爲昨聞北裏富晨昏厭甘肥禍機隠驕溢瞬息靡子遺嗟我食無肉藜藿每晏炊俟時啟包裹瓜地審所宜殷勤謝春雨庶以忘朝饑

十五紀懷

止酒已多日當秋病連綿一窓此寄傲晏起仍早眠豈不念佳節負此明月圎叩門客語我蚤作星尙懸白气出東北橫貫西南天夜涼步中庭所見還依然力疾起語客喪亂今十年謂天蓋無情埀象在目前謂天其有知吉語皆虛傳未遑悉吳越況敢談幽燕須臾報軍出明日攻富田焚掠先近郊斬艾無愚賢咫尺成俘囚妻子疇能全戒客姑罷休世事從推遷客去深掩耳閉關涕澘焉

大風發屋雨雹交集

大風西北來屋瓦去如走麗譙雙闕壯關楗決樞紐蒼蒼泮宮栢枝葉互紛糾移時折偃蹇巧力無措手西禪鐡浮圗摧僕如拉朽臨江戰樓飛夾巷坊額剖恍疑會羣龍奮發交怒吼泰山恐崩裂寜復計培塿老夫閉門臥雨雹散窓牖倉皇正衣冠力疾坐良久天威俄咫尺性命亦何有黙悟貴存心淵冰愼吾守

歲莫柬張梅間

憶昔慕逺遊朝華沐春露焉知喪亂後林杪秋葉蠧間闗西州門寒日收踽步尙餘平生友示我廣平賦耿耿河漢輝幽幽冰雪度終慚媚求悅寜悔貞取妬朗吟發孤音明月落庭戶世事殊未涯歲年忽云莫有美君子心永言金石固

除夜書懷

一榻陋容膝老身兀枯株淹畱恆鮮悰況玆歲云䢐兒女𨿽茍完喪亂多異居同也久鄕曲奔走一飯驅鳯也妻女累近亦反故廬拙謀康最少甥館橫溪隅阿巽孀七載忍棄吳氏孤靚家食指繁績紝勤養姑市廛病株守環偶錐刀趨顧我此相守出入孫符俱孩烏頗機警戱弄聊與娛止酒動經年宿病無由祛晚餐率減半夜枕气始舒宴逰多卻避禮節那能拘親友旣少存存者亦暗疏駸駸齒髮敝勉勉筋力余撫事百感集來歲知何如存亡且未測艱苦焉足虞骨肉姑眼前開懷盡斯須地鑪熟春茶明燭散欝紆忽憶孤山夢風雪隨吟驢梅花千載心皎若滄海珠服之配明月閱時終無渝

和蕭仲儀

十年樹桑柘結屋山澗旁辛苦蠶絲成將備公子裳緇塵一朝起冠蓋紛劻勷飄零落綺紈翕忽歸渺茫鮮鮮皮卉服搖曵淩空翔感此桑下心臨風時自傷

招隠

衰年際時艱屏居謝輪蹄學圃事𨿽晚披荒漸成蹊芟夷敢辭勞常恐滋蔓迷夜气方油然養生無端倪雜蔬雨意緑籬落新筍齊攝衣晨理髮好鳥當戶啼物情適自如睠言契幽棲干戈且未息童稚憂提攜外美奚足多澹泊恬朝虀援琴思南風濯纓鑑淸溪白雲乃吾友延佇蒼山西

暮春述懷

三月十二日冦據郡城勢焰虛張人情洶洶水東民義廉得其微突起奮擊迎郡侯収復城池殺獲埀盡餘眾遁去

妖氛被東南丑類日響應承平七十載倉卒駭觀聽堂堂忠節邦奕奕守與命流血動成川分奔馬蹄競羣凶首被赤心額雙懸鏡赤以欺愚庸鏡以眩昏瞑張皇禮像設誑托西方聖燒蠟動千斤相承勢彌盛喧呼短兵接迅若斤斧運殺人先剖心刳腹抉肝腎攟摭窮窖蔵備网羅機穽官曹列廐牧民屋委灰燼郡治歌舞場朋從悉梟獍頗聞連騎出近郭更蹂躪計程倐往還日以嚴示信距城此𨿽逺疇敢保安靜聞雞心卽危過午魂始定顚連混寃親跋涉無老病晨興不遑夕永日饑餐並豈復虞道途所悲室懸磬妻孥且目下僥幸須臾命近傳某澤中逆料絕窺偵兒啼誤失聲掩捕一朝盡回頭顧童穉反復深砭訂事會固叵量寜能忘戒訓因思少壯日膏澤溥涵泳冠蓋先送迎農桑雜歌詠閭閻飫粱肉廝養翹車乘飛潛偕動植一一遂天性焉知厄遭遇埀老百憂並聖朝果何負姦宄妄依憑得非湛恩隆竊祿隠讒佞貪冒逓相蒙浸淫成此釁中天揚日月光彩爛相映雲霧偶晦冥何能滋疾疢眾心一此理磨濯光愈瑩化機黙回旋民伍奮豪俊川東事大奇气與北風勁劃開聚石圗捲入背水陣翩然破竹勢節解自迎刃郡侯起収集轉盻復歸正誓將掃餘孽側耳四方靖麥秋告登場秔稻亦已竟死者可勝哀存者聊自慶蕭條舊邑裏庶免憂釡甑書生守衡茆才具非濟勝中宵投袂起踴躍歌解慍四顧掃曀霾如疾脫危證親知稍慰藉松菊尙三徑雨露極昭蘇艸茅微報稱忠謀慮或過深計眾多屏薫蕕絢疑似玉石互緇燐吏獘襲貪殘罕由慈惠進吾侯新涉難庶務職其柄撫定在哀矜朂哉愼行政

淸明

憂懷不知春病雨門日閉今晨又淸明倐忽如夢寐茫茫宇宙間擾擾干戈際寥寥邑裏舊莽莽身首異悲風起平原鬼泣海爲淚萬死天不墳況論弔與祭先塋顧非逺跬步涉疑畏雨露日夜深蔓艸靑繞地孤生髮種種去日已川逝旦暮未可知何時及來歲淒然心自割俯仰寜不愧野人或典衣彊欲存節意邀我坐茅檐未酌意先醉豈無閒花艸黯慘不成媚興闌村鼔急鄰犬眾驚吠天運夫何如臨風獨三喟

騎曲

府辟副監州不查吾監郡中憲公之從子也騎射絕人部伍嚴整身先士卒所向崩摧惜其巡歷匆匆功弗克竟

步行擁千夫不敵單騎戰躍馬奮戈矛何如馬頭箭壯哉副監州巡歷迅飛電秋毫戒侵掠追捕身獨先彌年賊气驕膽落驚未見借我一月畱坐使民居奠

殘髮

殘髮不可紒晨興日加梳顧慚雨露沐此豈冠冕徒夜來秋風深傲兀驚頭顱亂離亦已極時序復易䢐靑燈一斗酒不樂將何如

莫折艸間葵

莫折艸間葵葵根朝露深朝露恩豈私中有向日心眾艸濫生意延緣托幽陰幽陰人迹稀狐虺交相尋我行偶徘徊海色微穿林玩葵試披艸露气俄滿襟葵心苦不多其柰蔓艸何

哀枉

春心注成湩晝夜深長育枯梢晴自芳寒燒雨仍緑如何寃死魂不及閒艸木

送曠伯逵歸洪

伯子郡中彥移居久洪州才宜當路知濟勝偕名流皎如明月珠瑩若狐白裘含章澹中懷淸識雅好修顧瞻桑與梓賦詠忘淹畱干戈迫歲晏逺道妻孥憂朔風吹徵衣日落江上舟願言桑梓心江水深悠悠

嘗艱

平世隠大姦禍起連干戈紛紛殺戮余轉徙嬰札瘥喪氛不可望散漫翻洪波號呼逓漸染瞬息俱滅磨向來膏粱子被服華綺羅菅蒯倐纒裹委棄山之阿顧匪金石交厄會其柰何吾貧老環堵與世常蹉跎況此災患林屏蔵謝經過晨夕堅苦淡分安志無他闔門或茍全天賜良以多有時誦陳編桂竹供婆娑後日將焉知且復托永歌

晨出

仲夏沐時雨淸晨步郊墟平疇日以緑民瘼其或蘓回頭語田父努力勤耕鋤我朝世忠厚品彚均涵濡盜賊妄干紀旦夕當殄除曠刼滄海深幸玆邇平途爾曹活餘息詎識勞廟謨稽首萬億年無疆壽皇圗

二月十六日晚靑兵逼城紅不戰而潰暫匿近壕小屋夕走橫溪

孤藩酣春霖戰艦一時集喧呼驚棄甲塡道戈可拾黃昏煙焰起近郭俛藏蟄夜深相隨行問道眾岌岌敗走余小醜邪徑俄掩襲叫號互失亡顚僕免系縶策羸叟狼顧𦇤孺婦飲泣帶褫衣茍完靴沾足難給相失但聞聲疑路翻卻立屢休幸雞鳴襟袖寒气濕貫魚累童稚前阻後惶急縈回阡陌間恆恐追騎及重岡釋心掉湛若恩露裛推挽達人煙開顏見舂汲兒扶集悲喜【幼兒贅橫溪蕭氏】親故走迎揖坐定饑渴生酒漿更勸挹驚魂久徐定彊笑寄於悒翻思墮危機性命在呼吸家鄕固殘毀所幸存井邑杖策歸去來戒此輕出入

寄朱玉林兼柬蕭孟敬仲儀

淸商泛空曠肅此林下廬中有學仙子佩服明月珠泯然樵牧間乃與螢爝俱南鄰隠抱璞世守甘自愚孟也亮以質仲也淵而姝千金髮奇觀邂逅意不殊攬結誓綢繆幽貞諒無渝物情貴眩鬻悉意時所趍煌煌席上珍待價當何如

停雲師友吟

親友吳彥章客廬陵井岡髙氏五十年貴逢志翔允修希良凡四世其初客也允修未生曁修子有室始終靡它彥章死惟一孫喪明允修家亦落猶惓惓念之此停雲師友吟之所以作也停雲其館客之所

親友吳彥章居鄕眾稱賢早從髙氏客晚暮交益堅當其遇合初志翔方盛年圖南文治開宦轍首著鞭【志翔南雄路教授】貴逢淳厚風種善猶力田允修時未生兆已占瓜綿修今埀五十行且開曽玄俯仰歷四世殆若絲糾纒往者風塵昏沴气滋蔓延奄忽彥章翁父子偕重泉孤孫惟子剛憔悴目疾牽相依幸老母二幼嗟累然去年屬大饑雨冷萬竈煙溝壑無貴賤骨肉甘棄捐顧此凋瘵余詎敢自意全允修奮衣起爲義吾所先吾師遂泯沒吾分愧老天耿耿吾寸心永矢徵逝川𨿽非力有餘此志必勉旃提攜竟全活如正大廈顚如煎續弦膠如拯溺九淵愛深不自足逺慮尢惓惓今玆掃停雲致客禮貌虔【子剛無目就養館中復延客訓其子】從容語二子剛也予周旋息𨿽今十齡於我朂簡編教養俾成立吾責始息肩歡欣揖其來席以廣廈氈父也酬翰墨兒也趨誦弦匡持每多方苦語精磨研油然古人心如出未亂前吁嗟取友難邇日義愈愆西華衣葛帔論交憤莫宣叔敖賣薪兒性命優孟懸紛紜落穽石舞智馳輕儇髙堂尊面諛千金肆華筵芳馨意所使陸海羅珍鮮厭飲臧獲曹出入車馬塡故人子若孫往往憂患煎十步九頻蹶饑寒日顚連眉攢若將凂況望引手援懿哉吾允修古道今其専峨峨路邊石已俟來者鐫力行庶終惠益永世契緣眼中富交逰落筆詞爭妍片言倘終靳髙誼誰當傳維昔我彥章停雲硯席聨折花春日吟聽雨秋夕眠焉知曠大刼夢幻情事遷淒涼餘白髮顧影深自憐安得同心人和我師友篇

紀病

干戈余刼數邑裏眾死亡楚氛日晦蒙恍若初望洋況能辧玉石狼顧駭且僵哀哉疇能違付此烈焰場呼噓蔓親鄰苦毒煩中腸老妻臥沈沈念我新著牀喚起趣湯藥翼我期壽康寜復憂其危且爲我周防卜稽倏遇困卦兆非禎祥妻命竟莫逃苦語應難忘提攜乳下孫戱弄每在傍相從絕可憐溘先朝露翔我時屬方劇飲恨神慘傷棺斂付兒曹艸艸歸山岡逝者忍長痛來日仍叵量闔門罄委頓形勢尢倉皇幸天埀至仁坐覩日月光諸兒遂遄起再拜酬穹蒼目前彊自慰藥物資先嘗老身僅一息骨立勉自彊屢危迄就理所賴醫士良服餌逾十旬缾罌竭儲蔵扶持力更無舉體皆瘡瘍脾胃苦易侵滋味多所妨冥冥等縲囚兀兀類耄荒推殘甘委棄感憤涕泗滂夜來秋日夢神气殊飛揚起坐不成寐意與西風長願言借吹噓濯髮晞扶桑

石初集卷一

●欽定四庫全書

石初集卷二

﹝元﹞周霆震撰

○七言古詩

古今城謠【並序】

國家承平百年武備寖弛盜發徐頴熾於漢淮武昌南紀雄藩一旦灰滅洪省堅壁冦蔓延諸郡水陸犬牙北來名將相繼道殞丞相出督步騎直抵髙郵事埀成以讒廢方面多貴遊子弟貪鄙庸才漫不省君臣大義艸芥吾民虛張戰功肆意罔上誅求寃濫慘酷百端重以吏習舞文旁羅鷹犬意所欲陷卽誣與賊通其獘有不忍言者間存一二廉介則又矜獨斷昧逺圗坐失機會民日以敝盜日以滋廬壽舒三州屏蔽上流廬壽旣沒舒獨當鋒鏑之衝至正十年壬申進士余闕以淮西元帥之節來鎭廣設方略招徠補葺備戰守丰軍儲賊飲恨不得逞朝廷嘉其功授淮南參知政事自是日與賊遌受圍凡四十有二日大小二百餘戰江西賴以茍安坐視弗援十六年冬別將胡敗沒漏師明年春紅巾海天鵝數千艘突入內柵公率眾殊死戰奪其船降數千人斬首千餘級冦慚憤引郤九月復至出戰不利四面攻圍云梯登城城上壓以木石死者甚眾伏兵又擊殺數百人賊懼謀退諜知城中糧盡益急攻十八年正月丙午城遂陷公一門爭先赴死闔郡無一生降賊黨舉手加額稱余元帥天下一人購得其屍城下池中禮葬之傷哉寄痛哭於長歌使後人哀也公西夏世家字廷心貌不逾中人當紀綱廢弛之餘治郡立朝每與眾異故其樹立如此

昆侖烈風撼坤軸日車斂轡咸池浴六龍飲渇呼不聞赤蟻玄蠭厭人肉荊襄弗支廬壽孤江東掃地如摧枯忠臣當代誰苐一七載舒州天下無東南此地關形勝天柱之峯屹千仞當年赤壁走曹瞞天爲孫吳產公瑾我公千載遙相望﨑嶇恆以弱擊彊孤城大小二百戰食盡北拜天無光當關援劍蒼龍吼盡室肯污姦黨手推鋒闔郡無生降羣盜言之皆稽首堂堂省憲羅公卿建官分閫日募兵哀哉坐視無寸策遂使流血西江平向來不曉皇穹意名將南徵死相繼一時貪暴聚庸才玩冦偸安饕富貴河流浩浩龍門西燕山萬騎攢霜蹄英雄暴骨心未死去作海色催朝雞玉衣飛舞空中見大息孤忠鏖百戰五陵元气待天還睢陽誰續中丞傳

斷臂吟

黃埃兒啼夫死官倦投逆旅心骨酸深閨玉臂辱污賤引斧落之身始安紛紛五季窮爭戰迎送君臣如驛傳天將人紀付女英貞節特從倉卒見傷哉殘形忍顧雛飲血仰天弔影孤間闗慟絕妾薄命行止隨地哀故夫徵衣屢浣憂泥污魂招不來迫曛莫妾心自割臂可捐腸斷從夫去時路殘云低空沒棲烏落月不照秋桑枯泉流出山誓終始取義寜顧千金軀妾悲望鄕淚頻滴兒戀母懷啼繞膝一心抱恨向靑天他日山頭願爲石

武昌栁

武昌栁靑如許舊恨新愁千萬縷宮鶯去盡野鴉棲憔悴江南誰是主朔風一夕捲棲鴉春日鶯啼憶舊家流落王孫重系馬雨晴天气屬楊花

代答髙君寫贈老檜圗

江東老檜天下奇雪霜煉骨知者誰幹通碧漢星斗埀野鶴夜過翻云旗根吐元气春淋漓蟄龍守護防顚危黒風曠刼海倒吹六合艸木紛離披偉哉傲兀永奠基造化畱此持坤維髙侯畫逼鄭與祁熟視眼空超等夷气酣落筆天自隨恍若曲阜林中移崔嵬樛枝蒼蘚皮古藤蔓引怪石欹捲舒坐右乃所宜持贈老拙夫何爲祕藏韜櫝時一窺夜中神彩光陸離按圗求索吁然疑被之寶瑟同鼎彛紫霄鸞鳯若可期變化詎容螻蟻欺扶桑萬丈開晴曦特立丹心朝帝畿

代作暘谷丹室

扶桑之境滄溟通六龍整駕朝王宮大明皇道自玆始天開暘谷嵎夷東方春萬物盡妍美發生亹亹來無窮誰與斂之就一室欲與造化爭成功空虛庭除納艸莽窈窕戶牗基鴻蒙金沙伏火夜气碧紫霧升鼎朝光紅乾坤闔辟在方寸收拾生意歸壺中從容得之乃吾友祕旨定傳河上翁拄杖敲門愼勿厭與子一笑論參同

李潯陽死節歌

李侯治潯陽之二載紅巾賊發蘄黃倚蔡醜爲聲援勢浸逼郡數告急於省省議調兵武昌興國相繼沒南北道梗潯陽危侯力疾奨率民義誓不與賊俱生郡將悉所部先遁侯轉戰力盡猶持短兵奮擊慷慨指天父子同遇害嗚呼李侯可謂仁義之勇矣彼滔滔者獨何心哉侯家頴川名黼字子威曽祖而下仕皆通顯發身監學泰定丙寅鄕試魁上都丁夘進士第一死節壬辰春年五十有六

蜀川會漢投匡廬潯陽之厄江西樞李侯仗節忠貫日存沒誓與城池俱夫何郡將弛練卒世祿忍負私其軀冦來談笑啟關遁坐使邑井成邱墟侯時力疾短兵奮臣首當血心當刳魂歸謁帝慟伏闕塗地肝腦民何辜臣願瀝付渠答臣首欲飛宜僕姑誓堅洪壁殱眾醜卻掃淮蔡匡全吳黃塵四低黒風淡赤豹騰駕蒼虯呼山川幾刼鑄英气上遡古昔誰其徒平原汗馬河北重江淮按堵睢陽孤顏張凜凜心未死迥立千載誠相孚況聞有子殊激烈義在從父輕頭顱石頭之袁姑孰卞兩間忠孝何時無紛紛賣降與棄甲仰視汗喘呀長吁推公蓋自元气立顧盻所取皆詩書當年射策首多士已分一念捨無渝朂哉謀國愼所托古今大勇惟眞儒

豫章吟

蔡頴構逆掩襄披淮蘄黃響應武昌巨鎭灰滅一朝順流而東指顧間無江西矣有大臣平章公道通盡忠報國左丞致事章巴延赴難多智練兵二三才賢相與恊謀匡贊守禦備周賊鋭攻城屢進屢衂凡五十有四日竟底散亡戰船千艘無一返馬步幾空蓋自竊發以來未遇堅敵至此方知國家有人气塞不敢復肆郡縣克復恃以心安不世出之奇功也不可以不述作豫章吟

紫袍相國金虎符左丞鐡面頳虯須刼灰飛空海化陸兩公奮起全洪都武昌路絕荊淮饟秦涼逺隔黃河上秋風無鴈到江南百戰孤城天下壯承平當日儲兩公天豈無意生英雄神光夜夜動牛斗彷佛气與微垣通九闗夢寐傳消息歸來飲馬東湖碧湖邊髙士宅巋然餘韻流風凜如昔山川間气久封培一時將佐皆英才相從報國誓終始指顧四逺風雲開功成彛鼎銘千古廟食他年軼張許北來鞍馬眾羇臣日長來此聽鼙鼓

宜春將軍取印歌

冦逼袁州萬戶某棄印走贑義士彭志凱力戰完城印失復得七月萬戶自贑還忌其功取印忤意尋殺之袁竟不守作取印歌

宜春將軍虎頭去金印別來不知處故城血戰印通天飛落彭郎劍鋒住西風匹馬將軍歸慿陵取印蔵禍機彭郎性命賤於土義士投甲無光輝印乎涉難羞含垢我欲勸君一杯酒天閽可叩飛訴寃歸來卻取將軍首

孤隼嘆

爕理兪詢河西人白衣受府辟以統軍經歷來壁吾鄕州同知托歡達實宻者貪冒喪師律當坐徼幸以賂免營求繼至故撓其權迫使他去挾姦吏玩冦營私民稍自給者不幸爲吏所知卽中以奇禍盡覆其家慨思燮理不可已燮理廉而文工水墨慷慨自負惜武略非所長

河西萬里來孤隼側目煙埃心未逞黠梟自詭產陰山失勢包羞茍逃命咄哉隼去梟獨畱引類呼儔肆殘忍毒蛇見面卽喚名怪虫含沙工射影十家屏息九杜門恨不移居托眢井梟鳴餧肉羣飛翔艸間狐兔盡陸梁細思物極理當反安得儀鳯鳴朝陽嗚呼安得儀鳯鳴朝陽

徵西謠

邑同知綫去歲領兵西行嗜利深入冦埀險迫之委其眾奔還義丁積骸徧野存者十無二三郡吏受賕舞文末減其罪今復承檄來南賂吏之貲悉取償焉

去年徵西喪師旅暮夜懷金首如鼠吏姦嗜賄務欺暪僉謂罪疑兵气沮一官失律忍致刑萬夫性命何其輕羣邪逞志忠義屈無怪冦至無堅城今玆又復遷南戍漁獵編甿償宿負紛紛行伍被余風迎望賊旗盡回顧竊聞上方龍劍昨哀鳴爲我提此斬血官街淋並取貪吏刳其心

兵前鼓

朝衙撡撾出近午暮歸斷續卒三伍鼓聲秪以迎送神漫把旗旄掲飛虎鋒交昨者沒旗頭今晨隊長血髑髏貴人按轡不爲動但訝日食無珍羞【領兵官晏出早還鄕人多以供頓弗備受責】戎徒抵掌羣嘲戱志士拊膺殊奪气朝朝暮暮鼓冬冬吸膏敲髓了無愧張侯援枹華三周禰衡正色披岑牟世間壯士古來有此聲慷慨曽聞不

農謠

萬田艸生農務忙飯牛夜半饑且僵侵晨荷耒散阡陌和買犒軍官取將髙堂大嚼飲繼燭持遺妻子丰括囊【官吏飽足之後復以大嚢滿貯送至其家】蒼頭廬兒飽欲死義丁疇敢染指嘗鋤耰謾勞犢方稚十步九頓空彷徨將軍大笑不負腹東臯南畆從渠荒

牛魚些

東郊服牛秧未移前者掠取稱犒師南湖蓄魚家賈販昨朝一网俱無遺味甘得計啟貪虐日揣編戶鑽其肌网羅已徧閭左右根括流寓窮刀錐總兵三月官四易方春殆若秋慘淒誰能反此思報國建功何事不肯爲

和劉以耕孤笻吟【以耕一笻二十載屢失復還寄興長吟和答以廣其意】

亂離一飯奔走難柴門長掩白晝閒埀堂有戒古所愼從教世俗嘲癡頑羨君廿載吟笻友髙節曽經遮日手嶙峋但覺霜滿懷錯落初疑月穿牖顚危必假厚意將論功掖老殊家鄕化龍縮地托靈物刻鳩祝饐頒明堂晴泥蹔屈溪橋去布襪靑鞋尋別墅詩成緩步藉敲門飛落梅香殘雪處平生宻物拄媻姍去如得之珠浦還結交自是羞少壯用世要當超險艱秋風古驛三義路五斗折腰徑須賦百錢畱與阮郎看咫尺康荘宜小住何時花栁滿前川邂逅相倚爲忘年提攜有地春未晚試叩酒家堅宿緣

蕨根嘆

園蔬凍芽委邏卒舊糓未春先已沒嗷嗷待哺啼且號極目山南際山北飛仙絕粒那可致異書鳥迹尢荒忽短鉏單布霜雪余起逐蕨根延命脈雞鳴裹飯眾相呼日晏山深行兀兀窮幽逺取志躋攀冒險旁搜任顚踣背糧腰僂經信宿陟巘緣岡拾魂魄千夫篝火斷厓陰夜半風酸毒穿骨手皴棘蔓淩虎穴膽掉巉巗撼龍窟不憂土痛損春心且慰尫殘蘇頃刻爨灰一旦死復燃功與堇荼相什伯反思疇昔馬厭糓粱肉沈酣徧臧獲道傍掉臂唾枯朽條達始爲樵者得焉知屑玉貯縑繒舂磨殷勤沐膏澤爛然光采升鼎俎白璧黃金皆瓦礫物情貴賤竟何常愼勿間時輕棄擲

饑相食

轉輸餉官傾富室米石萬錢無處糴連村鬼哭竈沈煙野攫生人腥血赤九疑對面森可畏弱肉半爲彊者食旋風吹棘晝梟鳴缺月銜山虎畱迹提攜匕首析扊扅狼藉剔剜碎燔炙恍疑逆祀禱恣睢復恐老饕儕盜跖幽幽怨魂忍塟心腐脇穿腸憤無術髑髏抱痛宜有知上訴帝閽吐寃抑我生白頭駭見此矯首蒼穹淚沾臆北山有蕨南澗蘋旦暮可湘心匪石靑春鳩化逐蒼鷹黃口蛇吞來義鶻物情感召尙如此同類何辜自相賊興言使我立廢餐推案拊膺衷奮激鞠囚誰料殞炭甕立法竟嗟離舎匿後人幾度哀後人萬刼相尋豈終極昨來偶值鄰翁坐且說舟航好消息浙江白粲載如山相送大軍來有日一朝菜色變歡顏怪事書空自冰釋

送周士能赴都

洛陽花開官酒濃紫衣乘傳春如龍海氛一夕泯無迹坐致江漢之朝宗君行逺度黃河北北上都門瞻曉色故人列職省垣深頗念江南老賓客【哈瑪爾未相時貶南安士能以縣典史出入承奉及赴召歸北其子叔諒從之保入憲臺】況今有子翔亨衢日邊西寄思親書栢臺晝永閒案牘彩服喜就京華趨送君此去靑雲立太史列卿宜俯拾至尊前席問蒼生何者最爲先務急吏深持律舞貳端縉紳逺迹廉恥間鈞衡扵此試畱意談笑四海俱歡顏

丁馬謠

爲丁博斯呼馬哈瑪爾作兵興連歲賄賂公行上功省垣輙爲吏議所抑

控弦飛騎丁無前策名百戶今四年冦鋒如林深冒險五載軍中馬巡檢翩翩旗尾風雲髙醜類聞之潛遁逃朝家爵賞褒忠義幕府上功從吏議戴天履地皆君恩小臣分寸何足論

悲東姚

州東姚正叔奮起擊賊不受爵賞一門死事數冦連歲不得逞志安成正叔力也乙未夏五月逺冦悉鋭而進衡頭眾背正叔潛與冦通間道直抵砦下正叔麾所部力戰舉旗招援兵監州普刺同知托歡達實宻擁兵咫尺素忌其能眾踴躍求自效二人力遏之姚死安成陷冦遂根盤姚所居小橋頭過者無不流涕

吾州姚氏城東營四年殺賊不爲名一門忠義死相繼報國何重身何輕無端毒蛇生肘腋噓送黒云朝蔽日絳鷹咫尺呼不來瞬息東藩失堅壁老姚忠血赤貫天江南野史何人傳殞身三世匪官守異日合寘忠臣先郡兵北來思蓄鋭羣盜憑城轉無忌請看婦女與兒童說著姚家總埀淚

布延副使政績歌

壬辰冦陷武昌順流而下省郎中布延布哈諗於眾衡頭之人監州同知曰若其直搗眞揚事未可知倘轉而南無能爲矣吾受國厚恩發身監學忝進士先誓死必報遣人間道馳書奉百金歸別父母建議盡徹城外民居冦始渡江官軍小衂母弟佛努死之公單騎殿小橋冦不敢逼眾遂翕從奉平章公道通左丞章巴延竭志守城逆黨雲集攻圍五十有四日大敗而還散亡略盡江南遂爲天下雄非公長才贊畫平章左丞聽用其言詎至是哉朝廷論功除本道廉訪副使扵是公之惠愈無窮矣逺近士大夫作爲公歌詩誦其美俟太史氏擇焉公世家山東希古其字也邑士劉子眞近歸自洪具道本末如此

近時有客湖上歸能話郎中身許國朝廷取士數十年誰謂書生無寸策江州李侯死可書郎中百戰全洪都昔年廷對俱苐一鸞鳯固與羣飛殊當其練兵首陳義謂賊南徵非所忌環城徹屋民始疑事急方知爲上計家書間道馳山東百金歸報壽乃翁小臣於此誓生死仰視白日昭其忠朔風雲低吹戰血母弟魂歸寶刀折倉皇勁气吐寸心立馬危橋萬夫決相臣攬轡從天回將軍鞞鼓轟春雷爲公破敵捐萬死顧盻妖賊如山摧君王拊髀加褒異深副當年設科意碧霄雨露湛恩深官轉霜臺弘國器漢廷寥寥渤海龔廣陵張綱尢罕逢使君宴坐試深省談笑憲府看平戎

石初集卷二

●欽定四庫全書

石初集卷三

﹝元﹞周霆震撰

○七言古詩

杜鵑行哀王孫作也

我不暇自哀古帝魂春來卻念今王孫王孫馬蹄去何處但見黃鶴落日故宇煙塵昏我昔帝蜀空名存絕憐王孫玉牒尊春宮天■﹝鳥我﹞壓酥酪凝香夕帳貂皮溫紫茸吳姬河西曲白馬集賽鷹絳捫居民咫尺甚天上冠冕臣僕羣趨奔漢川一炬冦飛度四載寒食如荒村暴骸泣霜闗月老恨血埋雨江波渾投鞭七寶委道側落花送客慚春恩勸歸我亦久流落幾欲出口聲復吞莫道人生歸去好江南無復弔王孫

送吳縣丞赴江西省掾並序

至正十有六年春董銓黃昭二尙書曁亷使吳公當奉詔平戎江西適進士吳師尹永豊秩滿攝廬陵雅爲司徒所察以省掾徵廬陵之民嘆息其去余解之曰師尹攝廬陵信賢矣然化行一邑江西二十有五路司徒視諸侯王伯仲間朝廷付托之重郡邑觀感之深舟車轉漕之往來甲兵錢谷之出入一言取知於上大江以西莫不鼓舞其賜豈獨廬陵哉況今世變滔滔毅然左衝右潰而不可奪者悉由進士中來故司徒之用人也郎中布延倡於前而江西遂雄天下都事吳公奮於後而吾郡之幾殆旋安師尹此舉𨿽爵位功業未及二公然常存豈弟之心安知來者不如今耶甚哉我朝進士得賢之盛司徒之善於用人也微司徒之明不足以取人於進士微進士之盛不足以回天下之太平吾固因師尹之舉有以卜司徒知人之明而進士之不負朝廷也必矣遂歌以遄其往俾臨難易節者聞之

大江西上輿圖開繡衣傳詔從天來中書機務政輻輳贊畫獻替須賢才吳君壯年進士選錯落襟抱皆瓊瑰攝官縣庭治方洽入掾省署班遄催憶昨初從監郡日慷慨艱難爲時出國恩未報冦縱橫撫字差科殆無術火炎水濕良苦心電激颷馳恆定力吏姦毫髮徹蔽欺民瘼顚厓獲蘇息此行誰道案牘輕司徒深堅瑞州城乘■﹝馬總﹞憲使榮晝錦尙書列坐分兵刑九重憂顧在宵旰四方利害推亷明士夫講學待今日勿以富貴移平生馬蹄佇看長安徧黃河水淸喜重見銀箭宵鳴白鴈傳寶圖曉駕蒼龍獻日繞賓春上林苑花迎謁帝含元殿燕山佳气五陵髙鳳池早頌櫻桃

薦郁孤■﹝馬總﹞馬行

粵自壬辰冦興不覩風憲之巡歷五年矣禦史監察阿爾斯蘭南來列城想望風采旣而貪侈日甚亷馬二監察按臨廣東畱郁孤以待參政全子仁佐之發其姦籍舟載黃金千凡黷貨之物具載日錄委官押赴洪都以俟命下忠憤之士相與賦詩以戒來者云

郁孤臺前江水深繡衣馳傳千黃金翻然按劍起同列如見咫尺天威臨郡中新參全太守【子仁由郡守升參政】捕起龍蛇恆赤手從容杯酒示先機談笑拾之如拉朽五年羣盜糜東南百城黷貨春夢酣堂堂憲府卿相列詎意僚屬藏姦貪送官檣連鎖晝寂夾道傳呼記來日君恩可負天可欺投畀北荒豺不食濁河一滴玷濟流共器那得仝薫蕕當官而行義所激此舉庻減臺端羞小儒初心思許國萬事無成頭已白箋天願賜秋風髙吹送霜威徧南北

送武昌馮子中亂後還鄕

東南形勝會武昌蜀江滔滔經漢陽北來冠蓋集如雨甲第壯似諸侯王平明飛箭馳校獵淸夜列燭歌傳觴貂裘鞍馬美少年春風何處無垂楊一朝平地灑新血但見落日塵沙黃金章骨折荒艸臥玉貌跣泣泥塗僵嗟哉馮子命一縷顧影錯莫驚鴻翔時從知己話疇昔畱滯五載忘他鄕千金結客心尙在豈效兒女徒悲傷昨聞湛露被寰宇夢寐桑梓情難忘築城漸喜還漢月點鬢仍許先吳霜相隨長鋏幸無恙況見峻阪成康莊子孫他日又玆始五世八世天其昌嗟我洪都百戰場大臣精忠逺有光生靈一道在掌握若泛巨海操龍驤到家故舊定相問江右何恃全金湯司徒勲業有如此願子備述毋怱忙

過玉成砦

玉成三面堅如鐵穿井無泉援兵絕去年此際萬人登已是如今髑髏骨刃飛丁壯屠嬰孩婦女分配囊貲財浪傳古昔險堪恃曠刼竟墮昆明灰我來似涉羊腸阪道遇遺黎拭愁眼故人何處覓遊魂【陳徳新主戰咼於永新罵不絕口而死】雲樹鴉啼寒日晚

城闗曲

雞鳴海東黃塵起落日闗山气如水餘民髄竭欲無生月費給軍須萬計尙書前時來使臣近者太守宴將軍割鮮飲醇互來往白晝走馬邀紅裙【兵部尙書黃昭奉詔逺出按兵撫建間其行營經歷伍闕章安成醫生也榮遇京師出黃幕下自撫抵吉以督兵爲名招權納■﹝目各﹞郡守梁水寨都事吳相與玩冦偸安酒食徵逐無虛日殆承平時所未有】布衣小儒寸心赤咄咄書空長太息閭閻無柰覆盆何帝禁九重方旰食

題奔子溫南城抱闗遺槁並序

子溫由丁亥江西乙榜職教旴之南城念幼失所恃繼祖母恩育之勤別其父廣胖攜妻子奉祖母就養時辛亥冬也明年兵興出入鞍馬間掌城啟閉甲午歲大侵殱焉又二年旴經歷孔興之避難來廬陵持子溫未死前抱闗遺槁詩若干首反復气化人事哀怨窮愁歷歷如傳訪其弟子志授之子溫廣胖冢嗣也余交廣胖四十年其學務博采研精文章不肻泛泛隨人後試有司連不得志挾其長鳴京師歸亦老矣於是子溫薦於鄕邑人遂羅致恐後旁郡又或奪之以往是翁平生讀書效僅爾鍾美必在子溫而壬辰兵變以來上下隔絕子溫南城哭其妻若子而身殞祖母煢然後亡廣胖旅殯淒涼家人淪沒殆盡嗚呼子溫垂絕之日顧祖母白頭異郡割恩不可忍乃翁弱弟藐然故鄕煙塵中廣胖顚沛連年念老親愛子幼孫數百里外杳不知存否而抱恨以終死如有知父祖子孫相見於地下痛當何如哉天之未冺其傳猶幸有子志在則子溫之錄賴以布於朋友始終之際因有考焉不然賫志丘原埜艸同腐矣余茍全性命朋輩零落無幾讀子溫抱闗之作重悲廣胖故托永歌以屬吾子志子志其善自愛庻足慰父兄於冥冥奔氏一門惟子而已

黒風吹角孤城裏萬竈塵生煙不起白頭祖母骨相隨天入荒山夜如水惜哉奔子修程促淚墮人間抱闗錄遊魂歸省父何之旅殯孤村春艸綠當年煮字嗟無術商聲寫入山陽笛餘音似和祁孔賓又似飯牛歌寧戚蕭蕭霜葉吟邊落有弟零丁此漂泊秋風無地賦招魂明日城東問歸鶴

海潮吟

北風翻天送髙梢西江浪起如海潮千艘平城箭飛雨城潰曽不煩兵交馮夷啟扉眾爭赴萬棟煙氛畢方怒司徒命盡撫州營國公匹馬杉闗去遡流西上旌旗紅列城樓櫓轉盼空干戈七載徧宇內朝野狼顧無英雄悲哉上下交徵利四維不張巧蒙蔽憂來卻意賈長沙痛哭當年繼流涕豫章逝水通錢塘漢川北渡趨洛陽洗日咸池佳气正聞雞矯首向扶桑

劉觀復止足軒

陶朱去越乘扁舟布衣卿相難久畱子房定漢晚辟穀赤松可學思從遊此遊意气空寰宇家國安危闗出處功成名遂身獨全千駟萬鍾猶一羽如何海桑人白頭紛紛燭下尋牙籌馬上朝雞聽未了又擬跨鶴趨楊州壯哉脫頴吾觀復物外一軒名止足風流文彩祖子孫平生無殆應無辱有時展捲評功臣淩煙上遡筆有神敲推得句亦妙契直欲三絕追唐人太行覆轍車無數我獨衡門樂安步紫駞翠釜生野煙我寜晚食依環堵畏途畱此示康莊戲寫陶朱贊子房滿院綠陰春雨歇客來推戶煮茶香

郡城髙

郡城髙昔人隳廢今人勞城中居民負土石城上畚鍤卒伍操去年外壕深地底【吳員外張錄事】今年內城插天起【紅巾】紅旗東接漢陽山白璧西沈贑江水【江參政】杵聲未攺築者殊人事往來如傳車荒碑斷礎悉輿致仙宮梵宇空無餘歡呼攔街走童孺明年移家城裏住抱闗舊卒鬢垂絲淚墮鴉啼城下樹城堅池浚侔金湯此地他年爲戰場

喜雪

庚子臘月初旬雪再作十九日大雪至二十一日彌甚深可數尺三日乃止辛丑元日早起雪塞門十三日夜半又雪皆平地尺深喜而賦之

殘年新春凍不開大雪五度漫空來南州病熱已十載造化有此眞奇哉夜聞翔風撼天柱恍惚萬馬隨奔雷乾坤正气有先至密運亭毒滋其媒云旗乍翻搖若木濤霜卻捲飛龍堆女媧廢煉深縮手河伯失據俄驚豗玄冥振轡祝融遁怒勢欲遣昆岡摧臥龍潛蛟起奔走舞鶴翔鳳爭徘徊瑤池觴罷灑餘瀝漢臯相贈投瓊瑰蒼山一夕頭盡白貧戶得句侵晨推朱門豈必異衡宇埋沒弱栁余枯梅我疑眞宰偶戱劇往往玩世如嬰孩故將空色種天上大巧六出無根荄要令六合反混沌寧許萬象蒙塵埃兆丰呈瑞悉餘事邂逅淨洗昆明灰西流壺嶠應自反咫尺淸淺移蓬萊內廷稱賀論邊事坐想勑使傳宣催蔡州鵝池久安堵整頓宇宙須雄才涓人自昔負髙見逺去求馬何時回燕山從爾深一丈掃地爲築黃金臺

犬雞嘆

雄鷄奮翼銜怒蛙蛙被啄取聲咿啞犬來雞斃蛙竟逸轉步犬驚逢惡蛇兩彊相厄須俱殞過客驚怪頻咨嗟君不見下宮將軍輕杵臼綠珠金穀來孫秀世間萬事每如斯莫負尊前夘時酒

虎墮井十二月十三日庚寅

神岡距郡十里虎晝攫人轉身竹籬陷入眢井眾共殪之

郭西猛虎勢莫當攫人白晝來神岡暗中推墮若有物眢井百尺籬根藏凍泉收聲甃爲土轆轤綆斷苔蘚蒼眼花誤落爪牙廢棄置有待摧彊梁酸風飛沙寒日黃四郊流血皆戰場乘時吞噬恆妥尾翼以倀鬼髙駝翔北平將軍老且死泰山哭聲哀怨長豈知鑿池古設險邂逅一蹶由天亡吁嗟此物肆無忌妄意流毒窺城墻千夫駭汗手莫措造次坎窞侔乾將君不見東門狡兔殪牽犬西江孽蛟終自戕貫盈兆此多未悟來者紛紛投土囊

人食人

髑髏夜哭天難補曠刼生人半爲虎味甘同類日磨牙腸腹深於北邙土郊闗之外衢路傍旦暮反接如驅羊喧呼朶頤擇肥胾快刀一落爭取將慿陵大嚼刳心燎競睹兕觥誇飲釂不知劍吼已相隨後日還貽髑髏笑陰風腐余犬鼠爭白晝鬼語偕人行銜寃抱痛連死骨著地春艸無由生睢陽愛姬忍喋血長安仇家俊臣舌攄忠疾惡古或聞未覩烹炰互吞滅五云深處藏飛龍天路險艱何日通皇心萬一閔遺孑再與六合開鴻蒙

上營門

上營門外將軍樹幾度春來復春去北轅南斾萬人行移種東風無定處幾州僞將昧禍機【熊】逺杖牧圉持旌麾【徐】臨危走檄盟白馬挾詐志臠三狻猊孫曽履附陳運肘分部揜之慿夘酒羣庸貪餌悉輕生談笑削除天假手惜哉鄰醜疎防閒反更放虎來深山【招安成入郡】倉皇出此殆無術民命一髮懸天闗老夫厭觀陣云黒中夜拊膺談失色古來反復事難平願天早賜扶桑白

天問補

貝丘豕立俄人啼淮水失卻巫支祁萬牛腥聞紅帕首天狼反被靑雲衣塢金遞遣髑髏守日注鬼籙停生機風塵展轉逾十載意者天怒民澆漓故令六合日顚倒人類滅盡將無遺云胡玉毀石自若熒惑揚彩三階微灃蘭無實荃蕙化跖蹻往往嗤隨夷姦凶殘忍源源出福善禍滛殊反易殺人白晝臨通衢長劍大刀爭割食東家處子西家摟父母吞聲淚偸滴書生平日苦自信坐談性命成迂僻有人抱膝吟艸廬夜夢史遷紬祕書共工舉頭天柱折五丁鑿石岷峨枯有窮飛箭落九日防風戮骨雄專車跨秦歷漢凡幾刼宇宙戲擲猶摴蒱君不見邯鄲空國長平陷又不見焦土咸陽總寃濫區區反復焉足云老天爲質由來闇

秋宵見月

靑天過雨明月佳不飲柰此秋滿懷援琴屢起卻復止音韻惜於同時乖西風笑我深閉戶吹送亂葉鳴空階翩翩從爾千萬態我自作我隨無涯蓬萊會見淸且淺未許泥滓沾靑鞋

石言

邑城夏暑增築基崇數尺壘巨石爲之搜抉幽遐逺近煩擾

南山白石堅不朽鐫磨誓入良工手平分陛級肅降登橫臥津梁逹奔走槨成取重侯王家不惜千金市長久從渠楚漢決雌雄坐閱興亡屹相守寧知敝邑如殘星十年豺虺喋血腥今玆成壘方攺築流汗萬杵當炎蒸城基疊石崇數尺搜括隠匿慿威刑斷橋發冢殘寺觀民捨隳突翻階庭千夫引綆日馳逐顚踣道路無畱停石乃言曰我生剛介根元气落落孤髙蟠九地旣不得補天遇媧皇又不得塡海從精衛包羞轉徙近污渠反爲姦凶嚴屏蔽何當天威發怒雷豺虺骨與城俱摧此時飲恨庻吐气盡碾暴骨爲飛灰

反復吟

東闗晝宴宵流血北裏暮耕晨建節金珠無脛走如飛奄忽廢興那忍說君不見靑岡頭墓磚云是晉桓修發掘近遭羣盜手峩峩疑冢已千秋

埋寃樹

郡城西郊官道側有樹名埋寃往來必於此少息因賦托興庻幾有位者聞而動心焉

出城十里西南去行投經過倦休處崔嵬古幹絡蒼藤相傳此是埋寃樹樹名那得呼埋寃閱人累歲官道邊朝吁械繋逮詞訟夕敝鞭撲逋稅錢富豪招權逞濫入孱弱破家哀孑立幾人飲恨淚徹泉樹不能言天爲泣埋寃得名良可悲郡中守令知不知

延平龍劍歌

鄧克明率江西之黨攻延平江州八月破之日鄧亦大敗奔還失亡甚眾

延平之淵深復深白日下照蒼龍吟古來此處會靈物中有未死英雄心黒風一夕噓蜃气坐看海州俱陸沈咄哉蝮蛇敢流毒鼔召妖孽紛來侵老龍掉尾才一怒百怪灑血腥淋淋書生投筆起大叫稽首再拜皇穹臨龍兮龍兮爾之潛也已千載丰城故鄕昨失守宜叩天閽勑牛斗下取老蛟心血剖指揮九日付羿弓馳檄風雷殲巨醜胡乃坐觀潯陽肆鯨鯢魑魅魍魎羣相隨剜肌剔髓四海糜遂令魚腸豪曹甘毀折岐山之鳳鳴聲絕忠臣扼腕空白頭赤子腐心眼流血時哉好從檀溪踴躍起的盧喚取黃熊赤豹來淸都並與宋帝獨驅之長刀龍門將軍天山之三箭神會大冶飛昆吾迅掃六合塵模糊我當逺求華陰土助爾光芒增快覩問天洗甲挽銀河蘇息蒼生溥霖雨

志感

老來不能夜飲中秋無月靜坐山中因憶往年客橫溪詩朋盛集老桂初開列坐其下諸生倡酬達旦居人驚倒聞所未聞重至桂無復存但見平地立馬其中追念亡友思恭愴焉良久遂成長句奉寄西愚先生聊志今昔之感丙辰年石初書

海風吹云通萬里浙江勢合潮聲起酒杯無分月含羞獨步徘徊桂香裏秋深蕭條晝掩闗良夜偶此須臾間老逢佳節偶懷舊昨者夢自橫溪還溪邊故友重泉隔卻憶當年會騷客十千淸酒買城中舒鴈初肥鱸鱠白庭前古桂髙婆娑酒酣能賦得月多野人側聽驚絕倒寧許扣角聲相和重來無處尋髙桂夜聽馬嘶林葉墜淒涼舊曲付吹箎吟斷淸商復誰繼我愁問月傾肺肝月亦憐我霜鬢殘平生取友恆落落會面非少知心難古今何限西州路送迎只有山如故作詩寄語座中朋難覓人間許玄度

石初集卷三

●欽定四庫全書

石初集卷四

﹝元﹞周霆震撰

○五言律詩

憂懷

黃落雜煙蕪林炊乍有無喪氛移步滿兵气幾時蘇小邑疲封拜窮鄕落饋輸刼深資病減閒坐校靈樞

老病

喪亂交遊盡艱難老病深寥寥平世策落落古人心夕照驚岐路晨霜憶故林折腰寧五斗敝帚或千金

山村

寥落驚回首艱危厭久生野人羞費揖山石苦畱行坡雨初畦菜園霜未破橙小村風物古暫喜話農耕

喜康子至

幼兒淹滯劉氏館中夜刼者壞大門而入急呼宿客父子起走出遇冦二客趨東廂影堂冦追躡之父死子傷吾兒趨西廂匿神龕側幸免死生之異在毫髮間於其來也且喜且悲

脫或淪鋒刃吾年豈願余及今相見日是汝有生初割愛三兄愧慿危一飯驅風塵方未巳尙愼母恩劬

憶第三兒畱郡城

百里元非逺三春又已終傳聞隨處有消息幾時通蔓艸酣朝露孤花繋晚風昨逢歸客語前日早趨洪

挽吉水孫碧澗判院

嗣世明經業傳家晝錦衣干戈危獨立桑梓晚全歸逺戍孤雲淡平原落日微送車淚交灑霜葉不成飛

送人之嶽陽稅務

五月巴陵去官途事若何通商川舶逺供貢楚材多澤國畱形勝【湖廣參政阿思蘭駐兵嶽陽】騷人續詠歌時逢漁艇問或有化龍梭

張徳彥

徳彥自金陵敗中附趙餘黨遡流將扺安慶趙子變起【其父鎭安慶陳疑其通金陵師行之際戮之】守者倉皇東下徳彥同行識之急投脫命趙舟四十六人皆死歸道所以聞者悚然

跋涉逾千里存亡間一舟絕憐幹祿誤翻致遺親憂水國寒潮晚山城古木秋行藏盍深省向晦庻無尢

辛丑除夕

雨雪䢐年日乾坤厭亂余戰爭吳會阻消息朔風虛虎眩投眢井燐寃集故墟事機恆倚伏天意竟何如

壬寅旦日

衰遲違故里喪亂守殘編鞍馬兒童習貂璫牧圉聯問春逢上日頒朔憶當年懶復談迎送焚香校太玄

閔新安

路泣顚微步原塗枕積骸孫恩將入海【新安砦主孫本立】李佑起平淮【紅巾首李昭】犇潰蛾投火攀援蟻附厓熊兵聞禁暴坐覺眾心懷

闗隴吟

隴戍通恆代河闗控魯齊日經亡國淡天入戰場低玉帳千羊酪靑郊萬馬蹄悲歌頻勸酒送客去安西

冦至

羣醜發禾川中宵羽檄傳才收緣岸戌已漲近城煙掠貨舟相次驅人騎獨先兒孫猶九口兩地寸心懸

雜詠三首

海宇久承平風塵忽四驚官僚生間道黎庻死乘城壯士天山箭將軍細栁營寥寥千載事憂世與誰評

穎蔡俄中起荊襄轉盼休兵符畱北府臣節仗南州萬宇聲華刼千官富貴羞聖恩覃雨露未必乏嘉猷

所至失堅城宜令鼠輩輕茫茫誰報國艸艸眾興兵吳楚懸三戶河山隔上京幾時蘇北望飛騎報塵淸

卽事

古驛深春雨荒城帶落暉雞豚當道冺煙火隔江微所過無完室相逢盡短衣干戈承刼運蹔與聖恩違

羅郭

首義羅明逺傾家郭楚金俊功隨日起遺恨與年深白日重泉影靑天萬古心如何有位者翻不計浮沈

感遇

病髮梳頻減愁根日夜新世方迷貨色天未厭風塵臣分誰憂國君心本愛民歲寒餘勁艸灑血贑江濱

○七言律詩

秋日登城

山壓孤城艸樹荒西風塵起獨彷徨蕭條遺構重燒毀憔悴餘民半殺傷驛傳共疑星使杳角聲空引鴈愁長書生往往談經濟攬轡澄淸合有方

答劉持志

闗山極目翳黃埃嘆息車薪水一杯種秫地荒賓少顧催租邑小吏頻來暗塵葛服秋當浣細雨柴門晚未開近日江南吟思減斷腸誰更憶方回

答道原思治

書生報國乏涓埃羞對茱萸彊舉杯宿霧連山雄虺些朔風何日野鷹來交遊漸向艱危盡懷抱那能老病開幾度出門疑所適杖藜細遶竹西回

雨

五月初七日雨至初九夕大作一晝夜如傾初十夜半更許方止江漲比丁已有加

濕云無際漲痕粘雨勢朝來幾倍添已讓滄溟懷絕島更輸銀漢建髙檐三年兵甲天當洗一日蛟龍地莫淹早泛賈船隨鬭艦廣通民食富官鹽

寄吳章臥病客中

亂山岐路鴈行斜籬落酣煙菊自花我昔郡城行冒雨君今孤館臥思家濟時孰是囊中穎避地除非海上槎一郡幸存惟二邑戍樓何日罷吹笳

城陷

黃塵赤日陷城池又到冰霜歲晏時列寨守江兵夜戍揚旗出郭冦朝馳就粱誤落荒田鴈啄肉空肥野樹鴟諸將從容依老守捷書但奏莫令遲【梁侯守郡惡聞兵敗】

感秋

鬢如疏葉掛林端帶減腰圍逐月寛久病秋深心易怯多愁夜永夢難安暗蛩入戶輸淸苦落月窺牕進薄寒屈指靑春平野望東風隨意馬頭看

九日

西風慘淡郡城樓誰復黃花插滿頭訪舊愁經墟落晚登髙怕見戰場秋鳴鸞閣在金笳集戲馬臺空鳥鼠畱尙欲逺尋雷煥友提攜雙劍出南州

荒荒萸菊負登臨莽莽乾坤亙古今淮浪逆舟寒日淡楚山連戌暮云深孤生自滴思親淚【先父宋淳佑九年九月九日生】多難誰攄報國心道路幾時辭逆旅闗河無地避秋砧

送韓一初赴馬萬戶府參議

才俊宜從幕府升四郊何日保安寜連營未報休傳箭策馬何嫌出戴星苦戰城壕霜月白屢殘村落野煙靑軍民甚有闗心處佐政行看刃發硎

登城

世祖艱難徳澤深風悲城郭怕登臨九朝天下俄川決七載江南竟陸沈馬首空傳當日價雞聲不到暮年心雨�門外靑靑艸過客魂消淚滿襟

民哀

痛哭羣庸誤主恩遺民無路叩天閽荒涼甲第有焦土倉卒深閨無固門靑血傳餐供士卒黃金爲土贖兒孫囊膠誰造昆侖頂念此長河駭浪渾

除夜感念亡室

無復憐余踏雪回一燈兒女促行杯土寒深痛骨委絕月暗忽迷魂去來遲暮影孱如欲踣顚危心死不成哀鬢邊種種君知否消得流年幾度催

中秋

夢逺霓裳世外音漢宮天老桂香沈黃埃欲出飛鳶上白骨猶如落葉深萬國砧聲離別淚中宵月色太平心晉公相業何時見目斷天津益苦吟

風雨重陽

八載兵戈苦未休異鄕佳節若爲酬鷹臺人化前千載鴈塞書沈外九州島風雨黃花宜換世山林白髮欲專秋莫言抱病妨杯酌漸喜新來絕酒讎

冰盤雪藕

淸徹冰盤壓蔗漿酒酣雪藕進華堂凝寒色映瑤華脆眞白絲連翠袖香金掌曽聞承玉露瓊臺忽見搗玄霜文園近日眞消渴莫種蓮根引恨長

元日雪

朔雪遙憎毒霧蒸兩年元日勢慿陵气吞鶴表城如玉聲撼龍宮海欲冰不夜與天爲汗漫當春借地示嚴凝貂裘公子來何暮好向寒空縱角鷹

新正雨雪連綿人日大霧近午晴

天賜春晴一日恩亂來骨肉幾家存屢危豈望全腰領積善當知及子孫喜有帆檣通白下幸無車馬到靑門往時百萬蒼生苦歲晚承平擬細論

中秋城西感興

玉宇瓊樓三萬里乘槎無路匪仙才塵揚海內衣冠盡鴈斷雲邊鼔角哀天意未知何日定月華空似昔年來故山老桂無消息紅蓼花髙滿路開

雨困簡張梅間

濕薪萬竈漲煙氛屋角鳴鳩旦夕聞山接云根如棧道雨生波暈似犀紋麥苗泥漬連千頃花信寒消到幾分最苦相從巷南北掩牕十日斷論文

和前韻

天气渾疑挾楚氛雨淫愁向早春聞紅淹小圃違芳信緑泛回塘亂縠紋逺樹鳥飛村捨沒淡煙人立野橋分空餘落塈鄰翁璧顚倒蝸涎似篆文

紀事

八月十五日告示詰朝往攻新安孫本立晡時羣黨爭出城中撞擊居民門戶壕外縱掠水東永和邊江而上放火殺人刼取財物婦女火達旦不滅是夜白气亙天

橫亙東西白气升喧傳入夜事堪驚縱焚倳刃連村市流血呼寃逼郡城天地豈忘心憯怛山河未放影分明提攜婦女閨房秀飲涕羣驅敢出聲

和靑華道士蕭宗元

月滿虛堂奏帝歸仙風吹送紫雲衣九還欲致三花聚一悟能消萬刼非老樹鶴棲存夜气淸池魚躍見天機黃冠況得山陰客未信詩盟與願違

九日

未霜白鴈渺闗河來日空隨赴海波世難持身髙處怯秋聲入耳老來多山中甲子今誰在日下長安柰逺何幾度西風余破帽悠悠心事唾壺歌

和劉子贄韻

夢中走馬上西涼回首燕山六月霜尙想築臺思郭隗誰能薦士效田光三陲吳楚人才劣百戰河山事會長賴有淮南招隠處掩牕淸晝坐焚香

立秋

京洛風塵竟未休送迎馬上敝貂裘蕭條人物常如夕慘淡乾坤又入秋勑使經年遺北府戰場近日在南州紛紛雞鶩羣爭食誰向滄江友白鷗

冦來自北見城中蕭然散入村落

斷鴈云低欲度遲鵲巢何許寄南枝冦兵已厭空城住官馬猶從間道馳萬骨白邊寒月夜孤煙靑處夕陽時經年北道無消息望眼頻穿淚暗埀

幽憤

隴梅驛信杳如緘白晝連山霧气酣細栁未應仝灞上藍田自可轉闗南驚濤四面輕帆破疑路千條老驥諳落落懷才宜不少冥冥當局得無慚

詔至

三月二十六日天詔自廣東來詔發京師去年八月二十七日也於是朝廷號令久不聞矣欣幸之極敬賦七言律詩一首

沈陸如雲跬步艱忽傳驛信自燕山九霄日禦龍光起萬里春乘海道還忠義銘心扶壯節老癃埀涕洗愁顏中原黎庻知何似想望疏恩溥蒯菅

次韻劉道原九日

曠刼何當洗壒埃淩髙欲藉海爲杯巫山雨暗猿相引汾水雲深鴈不來新釀偶慿茅舍漉寒花時向槿籬開仲宣幸有荊州托未厭吟邊數往回

喜東宮受冊

六月二日東宮受冊越八日大赦天下使臣出湖廣來自茶陵十月十有一日到郡踴躍快覩不覺情發於聲忘其爲老病也

海色穿林曉夢圓戰塵氛霧一時湔靑宮徳進瑤編紀紫禁恩隨玉漏傳洛邑車書符永世漢家日月覲中天秋霜一寸丹心在稽首洪禧萬億年全

參政九日宴僚佐城西神岡參謀萬徳躬賦詩五首用韻寓情

畫省凝香被羽林賞心寧許二毛侵閭閻側聽歌謠起父老爭看棨戟臨霜露黃花畱歲晏江湖白鴈待秋深宴闌歸騎營門夕涼月紛紛落醉襟

能賦登髙幕府親深秋過雨絕飛塵山城驛路黃柑富水寨人家白粲新歌舞多非前日境交遊半是異鄕人通商近喜官鹽集不比西都巧算緡

如雲冠蓋此髙攀千載龍山季孟間犀筯駝峯傳翠釜銀罌春色照蒼灣歌姬擁醉翻腔誤才士爭先覓句艱秪有相如欣授簡興來無物不相闗

蘭臺無分佩珊珊斷壠平岡自往還避地亂來猶有酒放懷髙處不須山參差紅樹西風外明滅靑煙落照間何日逺尋方外友卻隨紫气出函闗

曽向淩波賦襪塵絕交近日愧錢神百年撫事皆陳迹四海知心幾故人山借衣冠違世濁天畱萸菊貸秋貧偶尋五栁先生傳自覺年來懶是眞

懷古

闗河渺渺幾浮沈落日秋風萬古心二頃畱人輕六國一壺玩世重千金亂來耆舊傳聞冺老去英雄悔恨深輸與蘇門長嘯者不教車馬涴山林

贈張梅間

故人誰似此君賢涉難交情晚更堅迂路出城尋故友移牀就月話當年霓裳曲奏忘天上博望槎回記海邊歸去蒓鱸隨地有別來須鬢得秋先

九日遣懷

繞籬黃菊自幽香無復龍山落帽狂身外老來從雜沓眼前髙處倍淒涼妖狐突過荒城雨旅鴈冥飛絕塞霜風物闗心倦回首野園柑熟旋分嘗

還鄕初度辱親友劉盧南惠詩依韻答之

憔悴還鄕一病翁雪牕晴透校參同庚寅俛誦湘累語甲子長懷晉士風塵暗衣冠情索莫眼靑骨肉誼深崇新吟多謝耆年頌晚節終慚老圃容

至正十二年壬辰正月武昌失守

黃鶴樓前帝子宮古來形勝控江東運籌要害無豪俊流禍顚厓摠冦戎天馬西來勲可樹河冰北渡驛誰通一壺或負千金重白髮丹心愧少同

述懷二首

子月中旬以從雨雪交作羣冦合攻大坑荊山小水逆黨出城南三十里立砦二十四日破白水下塘二十五日破吾裏吾與次兒長孫寓歷村下牢是日省都事吳軍已到郡二十六日走度嶺者相屬如繩過午猶不得家中消息心甚憂薄晚長兒來乃知念五日四更初冦掩出吾裏兒曹隨眾走厚富向晚冦退渡江趨王屯暮抵南阜李氏已空室矣二十六日早中宵蓐食行至髙臺嶺巓但見連延朱村大坑冦火千炬雪凍道滑婦人稚子僵僕不能進扶挈度大湖嶺出章坑天已晚長女母子無托與偕來闔門不自意全遂投下牢依陳氏暫住述懷二章

冦陷吾鄕今二日連宵列炬似星分如何去此三十里家中消息杳無聞咫尺干戈皆逆境連綿雨雪助妖氛兀坐此身同槁木恍然不復辧朝曛

風雪鑪存半死灰每聽人語輙驚猜眼穿屢揖親知問愁極忽傳兒子來足繭荒墟煙慘淡魂飛間道石崔嵬經過且勿談辛苦闔室無虞已幸哉

黙念

末路危機逐日新遭逢瞬息異寃親多疑忍事甘存拙久亂全生幸處貧北海牧羝宜反漢東門牽犬竟亡秦古來反復無前算那得匆匆論世人

書所見

正月十八夜全參政軍中告變縛致都事哈喇臺小鎭撫阿爾斯蘭布哈萬戶張定住將戮之十九日昧爽其麾下擁眾扼全舟脇取二人入城閉闗縱兵大掠全由此失勢四月二十七日吳員外部將明塔布臺潛蓄異志忌同列林巴延烏都梟勇挾詐殺之誣以謀反吳不能制又參政軍令喪馬一疋償白金一百兩是蓄不戰之馬也

百金戰馬廐中屯部伍酣歌徹曉昏牙帳黑風梟突起營門白晝虎相吞史徒富躐官曹位廝養威聫士族婚天下紛紛寧有此我軍成敗不須論

記憶先親復齋先生詩二首

九日初度先父生宋淳佑己酉九月九日

厄於陽九畫成幹淳佑遺民自憮然正則庚寅宜有字絳人甲子已忘年菊枝偶地存幽操汗簡何心理舊編賴有童孫初學語挽衣爭果戱階前

代李季實賀歷塘劉所立生日

春入霞杯喜拂天初逾六六紀瑤編人間銅狄何時鑄天上銀蟾昨夜圓【六月十六日生】秋水精神髙六月仙人風骨妙千年山林城市遙相祝凝望蓬萊隔紫煙

石初集卷四

●欽定四庫全書

石初集卷五

﹝元﹞周霆震撰

○五言絕句

擬復愁十二首

一燼城門火余灰已復寒小兒爭炙手猶作燎原看

殺气頻年盛南昌接武昌帝城春有路昨夜夢錢塘

錢塘江上水幾載獨朝宗到海傳消息殷勤起臥龍

旌斾簇雕鞍花袍紫鳳團路人潛側目敢謂沐猴冠

來往動成羣翩翩得意人九朝深雨露頭白獨沾巾

天驥鹽中蹶瑤釵井底深如何起阡陌坐致萬黃金

銀鞍寶校新羅綺耀靑春曾識官儀舊羞看馬上人

屏迹譙樓下深追少壯時臥聽更漏鼔雙淚落如絲

朱衣羣百怪白晝出乘車咫尺靑門路無由得種瓜

列位公侯寵連營使相尊庶僚供指使誰復恥心存

徙封余赤蟻逐气布靑蠅欲市金臺駿黃河久不冰

未忍歌鴝鵒猶能拜杜鵑暮年心寸許何日覩靑天

○七言絕句

贊少陵騎驢

巫山云暗失歸樵劍閣春深雪未消淚墮中原天萬里蹇驢獨過浣花橋

戱筆

西園蹴踘醉蒲萄北裏琵琶紫錦絳堪笑東家頭白者一燈深夜讀離騷

客有賦大軍來者戱答

龎睂炙背短墻隈問我何時笑口開幾度傳聞狂欲舞如今懶說大軍來

夢寐漁陽右北平彎弓走馬气慿陵不知近日燕山雪添得黃河幾尺深

北山口號

蘄黃連結蔡州城風靡江東莫敢膺千里南來今送死天知忠節在廬陵

過江雲起劍鋒馳捕取紅巾血作池後日廬陵收野史水東第一賽男兒

城門書開車馬喧人行呵道競摩肩軍興那得廷如水監郡從來不愛錢

莫道逝川波自平莫道鳬鷖元不驚白髮營門二千石幾回霜月送鞭聲

天獄東回納贑川山峯斷處是靑天螺湖橋下淸流水畱向槎灘送戰船

林郭揚旗激箭鋒江城吹角气如虹義山雲霧西昌月一片丹心兩地同

江西省掾陳允中避罪來永新固守城池屹立羣盜中泰和宣差以廉明著稱境內晏然

蜃气樓臺轉眼空荒墟誰與弔秋虫道邊小屋柴門掩猶是當年種菜翁

紀事

去年閏三月十六日歐賊自袁來陷吾州十九日以陳冦敗走郡城急報馳去裏猾易桂芳曁脫罪小吏顧淸逺兩家兄弟獻馬納降力陳括貨之計追至東門外懇畱遣趙普玄者復回遂稔安成之禍四月二日城復趙誅易顧殲焉

萬斛北鹽扄海隅邇來商販競南趨去年今日城中價一貫文才十四銖

幸及西成早築場歲寒猶恐菜畦荒山村肉價何須問近日雞豚倍北羊【常年北羊二貫一斤今豬雞四貫一斤】

燼餘十室九摧殘折取充薪寸寸亁鄰境貴收紓乏絕遺甿竊負活饑寒

雞豚寥落傍柴荊粳稻初黃菜甲靑臥聽兒童傳好語夜來驛使到長亭

大洲江水綠如苔畫角吹寒聽莫哀白茅岡頭黃葉落鷓鴣洞口鴻鴈來

上已

舊俗蠶占擬萬霜兒童猶自賞晴光亂來錦繡無藏處那有心情到采桑

感古

因讀春秋傳戎事不邇女器有感吳楚之亡後之人以武略自負者可不鑑哉

吳宮隊長罷論兵越女西施擅寵榮百錬一朝成繞指方知世上有傾城

巨鹿諸侯偉戰功咸陽宮殿轉頭空如何蓋世稱無敵也爲虞兮泣帳中

論交

古來難覓是知心曠世襟期感慨深造次陳余方解印從容楊震卻懷金

坐看

亂後交遊隔世心衰年爲客怕登臨東風不作年時夢坐看樓頭眾綠深

故人

春雨初晴是綠陰故人隔水晚相尋往來莫信年時路近日溪流淺處深

食性

宿舂寧復問精粗食性年來已盡除隨分晚炊誠當肉且乘新雨理園蔬

過太平橋

秋山戌火夜鳴梟玉帳春酲富貴驕獨抱韋編無寸策白頭羞見太平橋

山家夜雨

晚暮攜孫此一枝四年多難秖心知夢回小屋風和雨卻似春灘轉柁時

冦至

二十七日冦至三捨盡晚攜孫走下派止侄壻劉務本家二十八日冦出歷村岡頭家眷繼至下派二十九日早下派大驚擾走安塘

重疊靑山道路長疎疎紅葉樹經霜日斜又度橫橋去秖有江聲似故鄕

城西放歌

周冦萬四千人發永新水陸並下八月二十九日張錄事出軍九月一日府委官教授滕詣西昌參政所請師徵諸將赴援錄事無馬戰不利是夜急報三至黎明馳檄促援兵食時冦焚髙沙斂陸錄事軍奔還城內外大駭或爭走入城或赴舟江滸或散投村落僵僕死傷不可勝紀賊騎掠太平橋官地上薄晚退屯援兵暮集初三日早合戰自辰至午參政軍扼上流冦驚敗走衣裝器仗塡野沿途民義邀擊禽獲頗多周冦奔還永新當是時郡城幾殆天也國家之福也歌竹枝以寫之

太平橋外吹血腥追奔黃■﹝衤甹﹞蹶門丁【黃■﹝衤甹﹞全參政所招郡人門丁張錄事所起在城民戶】昨日縱橫官地上豈知惡極有天刑

千金墮地不暇顧妻孥咫尺愁相拋此時爭門城內去悔不雲山深結茅

理問軍中騎射精從來賞罰最分明疾馳赴援如風雨曉發河山夕到城

水寨城闗摠寂然諸軍號令夜分傳火筒淸曉三聲發諸將齊驅勇向前

斂陸池邊曉樹旗埋寃樹下夕僵屍皇天近日新開眼說與四方殘黨知

慘淡秋陰覆血痕參差蘇石倚蟠根古來此是埋寃樹今日還棲戰死魂

大洲男兒身姓熊杷頭削鐵刃如風直前竟斬紅旗首步戰須還第一功

斬頭累累懸馬鞍眾中誰似林伯顏賊陣橫穿來復去三軍大捷唱歌還

先鋒破陣古來難好手齊推嶽長官除卻林奇誰與對交馳兩馬萬人看

記得壬辰血亂流血流又到丙申秋凶徒惡黨還知不莫要輕來打吉州

莫道孤城鐵作闗云埋賊陣血朱殷彊梁多在蒓村死戰馬才餘八疋還

參政遣軍快閣下冦來相遇吉塘橋橫陳江上四十騎居民墻屋免焚燒

安坐轅門運六韜冦鋒壓境沸如濤收功一戰民安堵始信將軍定策髙

太守當年憲使除軍須供給自紛如白髮蒼頭寧自暇一宵暫向府中居

錄事張公老且貧一身闔郡事如雲倉卒開城容萬眾從容行酒壯三軍

軍中苦樂謠

半臂纏腰帽捲氈剪裙荷葉腿齊編市西橋外看屠狗笑擲幷刀賭酒錢

堆帽紅纓間黒纓粉靑宦袴短黃裙酒樓突過行人避近日新充水砦軍

旌表門前路幾彎浮圖坡下日銜山馬上長身單白紵雙雙緩轡打球還

短髮風欺破帽斜日西跣足踏江沙妻孥待哺不遑卹流汗擔柴赴主家

疊石支牀擁敗氈抱闗擊柝日隨緣松燈自把芒鞋了要辦明朝買菜錢

劍鋒交處奮身跳箭集徵袍血未消奪得紅巾衝陣馬歸途幹被長官要

官船公子抱琵琶笑指娼船白藕花今夜江頭好風月買魚載酒宿誰家

團扇題詩愛越羅畫船載酒沸笙歌何人夜讀張巡傳獨占秋江月色多

十里長洲列戰船白頭吟客坐看天何時得見三階正獨倚蓬牕夜不眠

初冬驟寒

敗璧蕭蕭夜不扉昨來天气似炎威臥聽風雨中宵嘆何限徵人未寄衣

卽事

街頭昨日走如麻逆賊慿陵勢轉加曉起將軍忙館伴省官遣子壻侯家

海全二參政

棄舟窮走計全軀【全】力戰慿城志掃除【海】身死不殊心死異海全他日付誰書

都事諤卜都拉

部伍相殘不敢呵【巴延烏都被殺】美人雪洞夜酣歌林【舟中宴居名雪洞】到頭誤國均遺臭只爲髙昌不可和【全子仁髙昌人其志專在吞吳恐其成功】

紀實

戊戌夏五月之變新郡守張元祚與全府參謀蕭彛翁約同死蕭一再赴井死讀書臺下張竟降

振文堂上刃縱橫水陸旌旗瞬息更俯伏獻城新太守笑談赴井舊諸生

宿州歌

客有自中興來者能言四川聞亂遣兵出援主將日寘酒髙會收其子女玉帛而西宿州南北之咽喉也知州亷能在任十二載逺近歸心因不納拜見之禮責以軍前供給知州旣行宿州遂陷

羽書兵馬調西川省署新兼上將權不怕連營幾百里冦來只要宿州堅

萬騎連云發蜀都宿州一擲似樗蒲幕僚折得流星檄牙帳朝酣睡未蘇

羣盜河南稔禍端此邦城守古來難知州一紀心如水那得金錢謁上官

宿州知州無一錢官差供給赴軍前軍前未到宿州陷從此紅巾勢灼天

云盤長轂輦金繒皓齒靑蛾逐日新一夜西風吹漢水將軍歸去錦城春

謾成口號

餘生之歲至元壬辰後立春一日今玆庚子正月十日戌時春與始生日時適合

初度春生先我辰餘生時日恰逢春十年風雨江南路猶有先朝白髮人

楊栁枝詞

偶憶丁酉春客自邑中來誦王大初一絕落句云多情只有城南栁舞盡長條更短條蓋指失身而事修飾者戱續之

離宮別館短長亭忘卻江南舊日春是處人家種楊栁往來系馬解畱人

背立東風淺畫睂斷腸煙雨一枝枝隋宮漢苑春無主莫向江南話別離

移栽楊栁受風多南畔行人北畔過若道浮萍是飛絮好隨流水到官河

舞絮含愁入酒家何因得近瑣牕紗春風萬一無拘束放去錢塘逐落花

卽景

似晴卻陰陰復晴曉霜霧雪夜瞻星天機咫尺開黃道借與江南鬼火靑

惜往日

千金愛女貯蘭房百寶雕鞍擁驌驦過眼靑春誰是主燕歸無處說興亡

谷日薄霧食後晴

夢筆生花到枕邊朝來晴穩荷蒼天春秋災異書將徧準擬今秋大有年

去燕吟

寄聲多謝捲簾恩花落春陰半掩門只有當時堂上月夜深猶照舊巢痕

籬間小花

小小閒花分外紅野人籬落自春風江南多少繁華地盡在寒煙蔓艸中

田家

木綿花謝豆莢肥秋風催換白紵衣東家女兒浣紗去西家年少負薪歸

題鷹熊聽澗圖

奇絕鷹熊聽澗圖眼明畫意近年無子房借筯旋銷印此是人間大丈夫

鷹攫熊蹲聽澗聲貴從巧畫寓深情李斯書上秦畱客安國謀行漢罷兵

鷹熊聽澗古來難飛走藏名戱筆端堪笑陰陵迷失道當年枉怒沐猴冠

聽澗鷹熊豈是眞畫師托意諷時人白登圍後知劉敬遼水兵前憶魏徵

讀天寶雷海淸舞馬事有感

劍閣迢迢隔兩京衣冠相送範陽城傷心凝碧池頭宴千載無人傳海淸

太液華淸污祿兒從官千騎競西馳君恩舊日深如海賴有銜杯舞馬知

校書

馬糞兒童錦繡裾專房倡女后妃輿豈知短褐衡門下一點寒燈夜校書

漢冠

酎金刀布罷長安露冷銅僊屑玉盤畢竟皇天深有意赤睂難攺漢衣冠

雨中

栁塘分路市橋斜海燕雙飛識故家一月閉門聽夜雨隔墻落盡碧桃花

劉氏二生從吾兒學赤日中分渠漑枯其意甚善遂成一絕示之

渠成不使利專秦救旱分流惠及貧一飯秋來應憶汝艱難相顧幾何人

前詩子勤連和七章或病首句秦字難押援筆泛及故事不覺其言之長

輸粟常慚晉閉秦艱難稼穡每憐貧溝塍鴈立交通處汗血駢肩荷鍤人

井田埋沒自先秦錐卓堪憐白屋貧任氏漫多蒼粟窖王孫一飯更無人

雨似沱江不向秦老天應念四郊貧臥聞夜半呼龍起一滴天瓢活幾人

世上山中幾晉秦今年卻憶去年貧有時彈鋏歌馮劍誰是江東指廩人

羸馬孤舟徧楚秦著書憔悴暮年貧茂陵無復談封禪淚墮先朝白髮人

黒貂裘獘嘆蘇秦短布寧甘寧戚貧摭拾泥塗車轍覆到頭何似漢陰人

縱橫無術效儀秦堪嘆先生一劍貧談到薛文焚券事方知豪傑異常人

闗法雞鳴幸脫秦何如髙臥北牕貧種瓜一片靑門地頭白能來有幾人

戰罷長平地入秦邯鄲悄似索居貧定從誰料毛生出羞殺同行十九人

五羊皮賤恥幹秦自在披裘帶索貧談笑七雄爭戰地乾坤自古有閒人

拋卻千金不帝秦魯連懷寶豈爲貧綱常獨振東周末海內應無第二人

山東賓客競投秦枉向商於守賤貧後日子房安漢策相逢竟少采芝人

不將奇計試彊秦一介狂生衣褐貧馬上怱怱談六國何如來就種瓜人

黃金散盡務彊秦寧計咸陽府藏貧六國暗投離間网奔馳談笑合從人

富國彊兵善用秦故將子贅抑家貧山東十五年無事盡是偸安醉夢人

投筆當年論過秦賈生豈料謫居貧非闗綘灌輕相棄自是才髙反累人

空自美新更劇秦子云竟守一區貧艸玄可惜無良友說與他年蹈海人

法立商君始變秦本期盡活世間貧惜無麟趾闗雎意萬古流傳一罪人

辛苦兼並百二秦後無蓬顆葬侔貧可憐曲阜東家叟今日猶存守冢人

天醉山河卻賜秦六奇藏在席門貧古來萬事無能測抵羨商山四老人

臨淮百萬蹶堅秦一擲無論儋石貧何似柴桑松菊裏逍遙彭澤退歸人

漢中決策定三秦本自淮陰寄食貧除卻當年蕭相國相逢未許說知人

肥瘠何須問越秦紛紛北富與南貧空花過眼無能識輸與嚴灘把釣人

杜門公子起謀秦十五商於一旦貧可惜論囚臨渭者扁舟未識五湖人

石初集卷五

●欽定四庫全書

石初集卷六

﹝元﹞周霆震撰

○序

吉水州新城序送都事諤卜都拉

兵興連年生靈塗炭日甚相國陳公之定江西也専以愛民爲心便民之政靡不修舉故公治洪而洪城增徙九江而九江之城建凡以爲民也樞宻熊公以相國腹心之寄分治五郡城池之益廣與崇方事不煩而民益附吉水屬邑水陸來往之衝民無以爲固樞宻按圖度地曰吾職也都事吳某其往城之經始季秋畢以良月春秋傳火見致用水正而栽之義蓋脗合焉髙卑厚薄溝洫土方逺邇事期徒庸財用各適其宜開一郡之壯觀於下流隠然方城漢水之勢於是邑之埀髫戴白脫乎鋒鏑之懼投諸袵席之安都事之心樞宻之心也樞宻之心相國之心也傳曰以佚道使民𨿽勞不怨以生道殺民𨿽死不怨殺者都事是役充其惻怛慈惠由樞宻以達於相國同一愛民之心佚道也生道也其可忘耶按樞宻之鎭是邦視民如子都事實左右之其律已亷介論建不阿遇事明決數從徵伐出奇訃活人死地所至有聲吉水版築之餘一新州治興學校復流徙宿獘盡蠲皆深識大體郡邑賢者美其事屬予序之予索居日久何能重輕然樂道人之善遂執筆不辭

送劉弘略逺逰序

余昔未壯時見士之懷才抱藝有志四方白首而未遂者往往悲歌慷慨悵然負其平生不勝往日之悔故凡後進之彥邂逅相遇必勉之以不可不出出之不可後時又必申其平生悔恨之意而願望之若已事之不可緩間亦爲余上下極論余方盛气自許以爲宇宙分內何事不可爲在所建立耳何至是耶回首三十年風霜百態心事落落老已先之𨿽伏櫪千里此志尙存而聞雞起舞之狂不爲世故消磨者無幾矣夫然後知其人之志爲可感也余友劉弘略淵源家學有志盛年疏通不羣奇气橫出所至無不欣慕願交一日別余逺役將極泰山黃河之髙深以發舒胸中所蘊余聞而壯之於是取昔之人有志未遂而以告餘者與余之不能自拔低徊以至於今者反復陳之以爲弘略助弘略其勉之矣吾鄕固多出者而鮮以儒術聞訃其足迹所經殆將徧天下至於山川形勝人物气槪古今壯觀名賢志士之所從出則茫然孰何豈爲不暇問就使能問亦不及知徒追逐妄走而已果若此復何以出爲哉吾固謂出者之未必賢賢者之不能出使人毎致恨於事會之難齊也今弘略挾儒術以往周流博覽登髙能賦鄒魯之弦歌揖遜燕趙之慕義彊仁舉足以充其耳目無嘆老嗟衰之意有靑雲自致之資將之以愼宻達之以優柔豈無傾蓋而指廩者乎豈無別東家而西家待贐者乎又豈無握手出肺肝相視恨相見之晚者乎固不待決之蓍龜而遇可必也𨿽然吾所願於弘略者猶有說焉詩不云乎維桑與梓必恭敬止古人事親愛日逰必有方良有以也以子之才得天下之士而友之顧盼間乘堅驅良如持左契相符不翅過尙毋曰何所獨無芳艸其必有方之義愛日之誠爲心是則逰之善者而吾所爲深致意也弘略念之

美永丰縣尉周誠甫詩序

往年羣盜縱橫馬將軍持郡檄領兵吾裏控制安成永新之衝時則周君誠甫以佐州長收復城池功擢巡檢實左右之幕府初開冦鋒再折士各懷才自負誠甫妙年善騎射膽气過人潛身眾中未嘗與行伍較優劣一日戰汶西石門冦酋挺刃突出引弓僕之轉而前僕者奮起擊馬后回轡斬首躍馬復進手斃十餘人追奔數里冦披靡不能支比還甲裳皆赤馬公曰壯哉良將也自是毎出必俱賊望旗引避事聞監郡辟永丰尉後值馬公他出誠甫畱南從容矢石間恆以少擊眾幾死者數終不少貶其初𨿽餘孽未殱然相戒不敢輕犯自癸已夏迄乙未冬吾裏閭閻■﹝畝犬﹞畆父母兄弟妻子得相保者皆馬公所賜而誠甫之用力尢多餘初未識誠甫意所交燕趙豪俠酒酣呼鷹射鴈叱吒風生視吾輩土苴爾送客吳子剛門外一揖得之開口談詩粹然退讓君子也然後知向之慷慨激烈出萬死不顧一生皆理義所發夫惟有得於理義故知綱常大義不可渝彼嗜利偸生者不可同年而語明矣諸賢相與歌詠其美俾予序之若誠甫從事之勤自當見知於上余賤且老何足以盡誠甫哉𨿽然觀風者必有取焉或足爲方來勸遂執筆不辭

張梅間詩序

余昔以詩文謁桂隠劉先生時張君梅間出其門年甚少已工吟詠尢善行艸書意气相期若古燕趙悲歌慷慨何事不可爲喪亂重逢劉先生沒已久余與張君亦俱老矣獨吟思未落展捲求評余何足以知君余僅守故步何足以知君然有感焉近時談者尙異糠粃前聞或冠以虞邵庵之序而名唐音有所謂始音正音遺響者孟郊賈島姚合李賀諸家悉在所黜或托範徳機之名選少陵集止取三百十一篇以求合於夫子刪詩之數一唱羣和梓本散行賢不肖靡然師宗以爲聖人復起殆不可易余何人也而敢與之言哉因君善鳴觸我浩嘆夫詩樂也發於情也情之類有七隨其所發而形於言故感人易入而入人深曷嘗布置先後若律令條格秩然不可易哉考之三百篇是矣今之談者往往承訛踵謬轉相迷惑沒溺而不自知吁其可駭也夫其亦重可悲也夫君之作出入諸名家浩蕩如潮磊落如星如車馬風帆翕忽變化時或抑揚反復又若山陽之笛倚風獨奏聞者自不能爲懷而一以平易出之瀏瀏乎其有遺音佳處𨿽古人不讓由其情性超越識趣開朗故屹立眾楚不變其夙心余交君數十年涉難幸無恙君思致不倦益工餘愧君多矣獨恨不得復起劉先生取正以袪前所陳者之惑而使後人聞之君之作異日必傳固不待余評也

贈曾億韶州省父序

予友彭貫思少負磊落倜儻之資往來公卿貴人如布衣交持耿耿逰四方所至恆必有合頃歲客嶺海遭亂淹畱妻子甘貧故廬道逺消息絕相傳或異浮沈竟莫知去歲之春其鄕變起肘腋家殱焉長子曾億適婦氏幸脫煢然不顧萬死奮起復讎𨿽未盡如意然聞者莫不壯之貫思去時曾億年才十二今二十有五齡矣間闗變故志趣益堅會音書韶南來父蹈危機無恙急附舟西上謁焉行有日別余求贈言余感其父子懸隔千里曠歲時涉難不死相見且有日蘊蓄憤惋以俟宇內之淸天於善人未必無意也山川悠逺舉足荊榛愼無以千鈞一髮之身行殆道曲江公邑裏再拜披心孝子與忠臣類也其必有以相子彭氏未艾之福將由此卜之

邑掾劉以輔亷能序

自兩漢盛時列郡多良二千石然必資賢掾以左右之張敞以掾不按事而致之法吳佑謂觀過知仁其已然之迹今皆可見蓋守令治郡縣凡事總其大綱至於斟酌進退別淑慝決嫌疑絕壅蔽使閭裏無嘆息愁恨之聲椽之所系爲尢重任是職者夫豈易哉數十年來貪冒相承其痛有不忍言者新朝更化守令之選得人居多掾吏互遷宿獘斯革東平劉君以輔因父吏瑞金家焉掾於贑素以亷能著聲稱於是由贑調廬陵廬陵劇縣也臨以大府治當驛途簿書期會日不暇給達官貴人之迎送相接於風雨寒暑而不敢告勞懷姦挾詐之徒又相與投間抵隙以攻其短前後至者鮮不病焉以輔精白一心勤勞朝夕縣令又賢而明聲應气求雍容一堂之上事至立決如燭照數計造庭累千百無畱遊刅恢恢乎恆有餘地縣豈眞難治哉乏亷能爾余嘗卽耳目睹記守令之稱職者往往有之察諸掾曹某也厚其資某也巧於進某也以事去某也不能芘賴其後人欲求剛直奉公不撓不變如劉君以輔之爲甚不多見也以輔勉乎哉卹凋瘵之餘推惻隠之實行見農桑被野雞犬相聞禮樂敎化興起於安居樂業之中孰非君之賜由縣而州由州而府而省憲靑紫拾芥列位縉紳其進未可量也又豈廬陵止哉吾固願見在庭有同志者幸以是告之

劉能翁入蜀省父序

蜀於天下爲至險凡山川風气水陸所經固不待身親其間槪可識矣然地大物眾百貨所都四方咸走集焉近年逰宦往來無不得意大率視如康莊吾安成柘溪往者特盛往而挾所長公卿間買田築室若將老焉則淸叔其最於是二十有八年矣方淸叔往逰時能翁甫九歲出入起居母訓是式年十六卽慨然念父不憚數千里致其迎養之誠諸公貴人之愛淸叔者方膠固莫解俾其母子俱來能翁歸母不可往溫凊之恭兩不容釋乃間歲一造父所期以必歸俯仰二十年視其志如一日今年春予來溪上始識能翁聽其言不覺前席又聞旦夕再往求一言自朂庻幾慰恱其親昔天長朱壽昌七年知念母求之五十年上下四方流離險阻同州之遇壽昌亦已老矣能翁年富志確人事盡而天理自見將見彩服回車父前子後指某丘某水之逰釣道故舊而嘆樂親戚在焉墳墓在焉夫妻子母之屬父祖子孫之慶雍穆一堂鄕人嘆息而言曰是母之賢也始終一節及其子之有成是子之孝也數千里往復頻年竟得以遂其志是父之慈也不必久客思故鄕於異日而悠然江山吾土之懷此風俗之勵也不知壽昌當日母子之歡還及此否蜀士大夫多賢者試以餘言質之其亦有不待言而勉淸叔以歸者乎詩云維桑與梓必恭敬止靡瞻匪父靡依匪母能翁有焉邑之士凡久於蜀者其亦爲予誦太白之語箴之曰錦城𨿽樂不如還家

劉遂志詩序詩

自虞廷賡歌以至風雅頌皆本性情故其爲言易知而感人易入興觀羣怨蓋有不期然而然者漢世去古未逺若東都賦後五篇及蘇李相贈答與夫十九首之作往往平易近情義味淵永讀之者悠然有契於心魏晉以降變而辭遊气卑而聲促唐初始革其敝至開元而極盛李杜外又各自成家宋世𨿽不及唐然半山東坡諸大篇蒼古慷慨激發頓挫抑揚直與太白少陵相上下後來作者其能仿佛之邪近年風气益漓士習好異妄庸輩剽聞先進一二語遂謂宋詩舉不足觀棄去之惟恐不逺専務直致傲然自列於唐人後生小子爭慕效之相率以歸於淺陋詩之道固若是乎哉友人劉遂志自幼嗜吟頗不爲流俗所變往年同客城西雅相好不幸死亂兵間其季子孚從余逰一日出所編遺稿余欣然讀之愛其情事眞切音節諧婉如行雲流水無纎芥凝滯時出警語他人苦思所不能得意處尢在七言長句旁搜逺取浩乎沛然胸中之耿耿將盡吐而雜陳之不少厭彼溺志他岐肆爲誇誕者又孰得而涯涘哉因念平生交逰亂來零落殆盡故家文獻求千百之一二於其子若孫茫然不知所對或因以見疏而反獲戾焉世道之可感如此若遂志可謂有子矣惜卷中盡載酬答自著者罕有聞爲可恨耳孚之兄升好學警敏凜乎乃父之作之散亡勉旃詩之傳其在此也

送李仲弘再往西安序

李氏子仲弘昔從余學性警敏少所屈下卓犖不可羈兵興以來慨然出身行陣族賴以完海內平督府調發從主帥濮公鎭西安當西上未趣裝時鄕人少忿爭事達於府去後獄詞連延府檄徵就辧事畢復西親友之能文辭者集歌詩以贈匆匆來別求敍捲端余交其祖子孫凡四世閭裏干戈之後半爲丘墟是宗屹立其間如龍驤泛海雲濤出沒竟抵安流如駿馬決踶按轡羊膓九折徐就康莊仲弘一再西行壯歲盛气無漁陽摻撾之嘆有新丰呼酒之豪回視故鄕前人之澤逺矣勉旃此去毋易視同列或起禍端毋忽老成之言恐貽後悔毋惑邪佞而侵以驕奢毋爲權勢所臨而失其所守小心事上禦下以恩鞍馬弓刀固屬分內暇稍親簡策足以開發其聰明應接無失親年喜懼子能受書間歲一到家鄕以慰答乃翁扶持嗣續不墜家聲丈夫不必局促效轅下駒故應爾也關中多漢唐碑刻搜求一二寄我乃見不忘歲在著雍惇牂孟春之月石初周霆震書

晏彥文詩序

晏氏子彥文幼頴悟有志世味泊如稍長卽畱意筆墨間出遇里巷兒童毎羞與伍通家多一時知名士侍立忘疲余畱城西乃翁梅間遣其來學與之講析經義欣然會心觸類而通時有啟人意者於詩尢感發故酷嗜吟�����余亦器之朂其勉力勿怠庶進境以底於成癸卯春顚沛風塵東西奔竄漫不知存否何如乙巳余客橫溪來拜館下意此道必廢試叩之猶前日之彥文也出所作袖中亹亹焉律詩首尾舂容規制平妥選體跋涉上下有情七言古句收攬鋪張浩蕩不乏巳極可愛但律詩意次沈著馴習尙多激昂處絕少選體當令語近意逺涵泳優遊自然有得長篇气骨不可少中間轉換要須突兀起伏變化前後照應使有歸宿方是本色只滔滔寫去多亦奚爲大扺古人之作𨿽若甚平然托興微婉反復求之方見其不可及若曰辭而已矣豈足言詩從逰諸生自信莫若吾子乃翁四十年知已吾子愼思之吾所望於方來未止此

石初集卷六

●欽定四庫全書

石初集卷七

﹝元﹞周霆震撰

○記

義兵萬戶馬哈瑪爾安塘生祠記

國家承平百年東南武備寖弛盜發徐頴扼荊襄上流蘄黃乘勢連結掩吾郡之不備賴守臣盡力城以克復而妖孽所染不可勝誅𨿽廬井細民涵濡至治之澤不知自愛故凶徒揚煽其說甘心沒溺不辭亦由分兵四出者不能體念牧守意或反爲富貴之資重以吏習舞文其獘有不忍言者求如今義兵萬戶馬哈瑪爾公致逺撫士卹民盡心報國始終不渝者蓋不多見也按公之先自西域徙京師宦逰四方子孫益盛致逺侍親杭浙以蔭補官勅授廬陵井岡巡檢職在察姦求盜而所至書策自隨深有意濓洛之學事上接下一於溫厚和平至綱常大義所闗則正色凜然不可毫髮忤臨危涉險慷慨出萬死如履坦途蓋由詩書講貫之餘有以察夫天理民彛而此心之涵養有素也粵自壬辰討賊奉府檄東西馳捕南嶺備烏東招集廬陵安成諸鄕復臨江新諭州治出永新馮橋吉水白茅黃源瀘江江口鏖戰大坑移鎭龍泉西昌前後斬捕首虜上功幕府具存監郡忠憲公尼雅斯拉鼎多其能辟安成判官申省授廬陵監縣權烏登萬戶府事五年之間芟夷平定生死肉骨者皆是而廬陵視公如父母受賜獨多感恩之深又未有近羣盜往來出沒而無險可恃如永福之安塘者癸已九月冦自永新踰嶺掠玉山火淡江距安塘十里耳公率眾追擊破走之民賴以安乙未十一月袁冦據安成者驅土人大出掩南裏越三捨包歷村下牢蹤火數十里民扶老攜幼顚踣相藉晝夜雪霜中公按據安塘連戰大捷冦退保城而其黨分據永丰者復熾丙申正月晨壓敖城所過無不殘毀火及羅興塘官軍相顧引卻人人自危公星馳赴援提步卒三十人進與賊遇賊躍馬奮戟抵公冑公斬以徇取其馬而還明日整兵復出生擒僞帥周升奪馬三疋又明日官軍四集焚其營巢拔良民之陷賊者慰撫之餘眾遁去安塘無毫髮遺失蕞爾僻地煩公屢犯鋒鏑如枯荄朽質絕望歲晏一旦而春徳澤之在人心爲何如也今其江山登望之羙人物邑居之繁何莫非公所賜於是裏之父老相率立祠江滸以系其思若召南甘棠之詩西都循吏之傳張益州畫像之仿佛其平生衣冠狀貌有不自知其然而然者𨿽公之徳業聞望不系祠之有無然人情感慕之誠則必因祠以著而或者猶有慊焉蓋公之心無愧於古人公之才豈不如古人而吏議常以資名聲壅於上聞僅省府一二辟除止使得専一郡以究其所蘊詎可量哉予故深嘆夫一世之屈伸而重爲人才惜第公論時出於山巓水涯足以備太史氏之缺且使朝衣朝冠坐於塗炭者見之其顙或有泚焉則此祠之建於名敎未必無小補也是鄕人士求記本末予不敢終辭且復托於詩他日使車往來俾歌以爲公壽

繄皇穹兮子民閔下土兮覆以仁殆先事兮毓才俾乘運兮禦患菑吁嗟我公兮曷爲此來公桓桓兮以武射則臧兮有翩其馬碧雲旗兮煥朝日耕市弗遷兮貔貅用律我民匪公兮將疇依饑食渴飲兮寒而衣春山沐雨兮筍蕨以肥秋野日晏兮雞豚忘歸何土兮可樂此獨全兮屹如昨祝公壽康兮位朝端干戈遄戢兮海宇奠安民心孔懷兮奔走祠下歲歲兮式歌且舞

石門八景記

古今山川名物隠顯萬殊表彰於名下勝士者不一二而埋沒於樵人牧豎恆千百每讀蘇老泉木假山記未嘗不掩卷悵然汶之石門阡陌平曠泉流分注山色逺近與人煙低昂有武夷盤谷之意中具八景東則桃源春日僧院曉鐘南則馬峯白雲勾嶺瀑布西則宻賽喬松西山雪霽北則隔山樵唱北嶺早梅岡阪連延前後起伏或慱采幽曠或追慕古昔名狀之勝見聞相傳獨所謂馬峯白雲巋乎特起仿佛狄懷英河陽之思裏士王子琛冒犯干戈殯塟其母凡三遷然後安於此八景之名始彰以予先世交遊徵記余昔弱冠王先生禮聘俾二孫執經先生宋大學諸生字鼎翁居汶西偏事母以孝聞梅邊則肥遁之號子琛其族孫也安成南來豪右鼎峙王氏財產甲諸族其知名縉紳則以梅邊之孝富盛不與焉梅邊凝峻端方士類取則一語中理𨿽年少必極口奬稱稍越凖繩𨿽鄕邦達尊亦面折不假借賓客滿座無或敢輕出言子琛之曾大父斯賢兄弟冠帶侍側承平文物如彥方之廬庾氏城西公府燻而善者凡幾人世攺運遷干戈所歷向之華堂甲第落而爲墟汶屹立其中賴一二才俊相與扶持依然冠屨之舊於是梅邊孝友余風漸漬沈涵去他族逺矣子琛又能繼前人之志其示不忘宜矣蓋嘗究觀宇內山水佳處皆扶輿淸淑之所融結鍾是气之秀者必以其有人夫然後足以俊發地靈之祕記勝迹而埀無窮峴首之碑無羊叔子則安能使千載墮涙浯溪之石無元次山則歌誦止乎當時渭陽之作記載於國風以康公念母不見上虞之文稱述於魏武以曹娥求父殞身陟岵陟屺所以紀孝子行役瞻望父母之思否則屺爾岵爾參錯丘陵原隰過而覽者誰復動心凱風蓼莪所以致生我劬勞莫慰母心之感否則艸木榮華忽焉變滅爰有寒泉昊天罔極之恨曷自而至哉汶在城南居上游而都要會衣冠文士之所走集非梅邊孝行純篤未必名揚四方石門八景之勝閟於昔而顯於今非子琛塟母盡誠曷足以紹梅邊而無怍人之善因物而著物之美藉人而傳初不足以大小髙卑異視而孝友一念所以貫金石而不朽也余交王氏之初在賓客中齒最少今行年八十有一廢興存亡之何所弗有復見王先生孝友余風被及族孫何其幸邪而可感矣故略敍本末朂其後人若鋪張祕思妍辭發揮八景則屬之能賦諸賢余未暇悉

張梅間雲林環堵記

老友張梅間辟地潯源結廬雲峯之下翳然水竹居者雜耕一翁逍遙三子環侍玩漁樵之爭席狎童稚之牽衣放乎其間意若甚自足者自號雲林環堵徵一言識之餘撫案三嘆曰今之梅間猶昔之梅間與當其在承平也自少爲佳子弟名譽流縉紳間談言折衝遇事慷慨有古燕趙之風一時名公卿皆欲出其門下跋涉廣海與臺憲諸俊頡頏誓將攬轡京華泰山黃河如指諸掌其暇顧深山野人哉蒹葭霜露之餘而止於此回視初心其不大相逺邪𨿽然塵生中原干戈二十餘年他日名都要地甲觀華堂羅鍾鼓立曲旃負恃専房逢迎接席廐馬委芻粟僮僕厭膏粱豈知人間世之有來日哉而瞬息之間飄風所遇悉化爲墟顚踣東西望斜徑托足以茍須臾且不敢必以彼較此得失何如邪或者又以求田問舍槪言之亦非也惟知道之君子始可與言吾因是深思陟其所造則咫尺雪峯非有桂林梅關山水之奇度其所辟則容膝環堵非有承平甲觀華堂之美問其所居則漁樵童稚相爾汝又非憲府英才倡酬詩酒之樂其迹誠若逺乎初心其趣則遁世髙蹈者自有得於言意之表抑斯趣也常情所未易知而足以使人洞悟今有人焉以環堵而捨於四通八達之衢髙車駟馬固弗視也下至負薪之子賣菜之傭掉臂而過亦嘗有回顧者歟甚則羣童欺無力抱茅入竹者有之矣其不與土苴同腐幾希以雲林而施繡闥雕甍則夜鶴曉猿有所不屑舉相率而避逃山靈有知必將艴然懷怒棄之惟懼弗速而況得以污其名乎是故惟雲林可以安環堵而都邑之雄富不與焉環堵可以托雲林而臺榭之侈靡不與焉茫洋窮乎兩間寶藏之興肇乎捲石千駟萬鍾弗與易也雲林已乎哉夫然後知寓形兩間邂逅黙契之深趣必俟知道君子而屬之非雲林不足以遂環堵之髙非環堵不足以都雲林之美斯林斯堵祕於昔而闡於今天下之奇遇也一或差池胥失之矣樂哉處此玩出岫無心之詞充歲寒松栢之守慕耕桑而追五栁焉有不足者乎於是梅間作而謝曰受賜多矣遂爲記

漁樵別墅記

漁樵別墅者劉氏子孟謙奉親燕休之所也日以其父敬心之命屬予記之予謂孟謙奉親人間至樂淸溫甘旨焉往而不得盡吾情獨有取於漁樵何也孟謙蹙然變色曰噫此豈其所意乎吾氏自長沙來世居荊溪之上國子博士盤溪逰西山文忠公之門所交多一時卿相信國文公尢敬慕焉詩書福澤芘賴後人逺矣不幸兵厄先廬遺構百一僅存乃集山中數椽扁荊溪樵逸溪之隙宇扁玉溪釣隠合而名之曰漁樵別墅於此奉親讀書一日得以盡其菽水之歡亦平生之志願姑以自釋云爾甚非予之初意也先生桑梓世契故敢竊有請焉其勿多遜予乃躍而起曰幸哉故人之有子也干戈徧海內於玆十年千金膏粱往往不免束縛以歸山岡樂羊忍中山之羮王裒誓西向之坐眾暴寡智欺愚何所不有朱門大第莽爲丘墟求麥飯一盂以灑寒食者鮮矣於斯時也乃能脫屣風塵之表稅駕山水之間撫童子之釣逰慨前人之種植與老翁稚子來往風晨月夕歲時伏臈館授來歸惟諾庭闈自相師友地鑪榾柮風雪閉門無蔡州夜半之慮秋風鱸鱠澹泊自安無東門牽犬之悲此漁樵所以爲得宜吾子之深有取也推是心以往則負米百里轉客行傭奚必多遜古人將使其親陶然一丘一壑筆牀茶竈葛巾鹿裘寄邪許於嚶鳴雜吾伊於欵乃侶魚鰕友麋鹿山間明月江上淸風相與爲無盡藏仁義之美施於令聞又豈待芻豢之恱口文繡之被身然後謂之能養哉不知者惟徇其名知之者則見其登山而采玉不知者徒泥其迹知之者則見其入水而求珠漁樵雲乎哉於是進於道矣苐不知會稽之綬渭水之車富貴逼人禮羅交致亦思所以早見而預待之乎子歸試從乃翁質之尙分我半席

心泉記

去郡三十里有泉泓澄回抱林麓乃王步秀气所鍾居是間者存心蕭氏蕭氏爲裏著姓存心雅好文家庭雍睦二兒英英長宗禮次宗玄幹蠱用譽乃翁俯仰世變標致自如晚益和易心之所玩無適而非泉遂以心泉扁燕休之所屬予記之予笑曰心出入無時泉在山則淸出山則濁金玉綺繡可玩者眾矣而獨有取於泉此何心哉曰噫吾宗盛時東西花竹連陰亭館淸邃觴詠無虛日玩好之物不一而足亂來人物俱盡僅畱斯泉與童子無異白髮照影悠然今昔之思於是泊與澹相遭脗合無間此心泠然泉之淸也此心湛然泉之鑑也泉之冽吾心之潔泉之幽吾心之休感於心者與泉流通遇於泉者與心融貫心卽泉也泉卽心也夫何出入淸濁之有予聞而善之請推本以申其說粵自鴻蒙肇判髙下散殊人身𨿽微然心之虛靈有以通千載之前攝三才之蘊水性本下然泉之爲物湧出懸崖峭壁而瀉於千仞之巓蓋人爲萬物之靈而心者其主乃天理所會水居五行之首而泉者其本乃天一之初由是言之心者人之天也泉者水之天也得於心寓之於泉殆人而天矣易蒙卦象傳雲山下出泉君子以果行育徳徐子曰仲尼亟稱於水孟子以源泉有本啟之夫所謂果行育徳所謂有本皆指心而言聖賢豈欺我哉則存心之義有取於泉也尙矣誠能於此旣有本以涵養馴致於果行育徳使方寸充滿浩乎日夜之所息旦晝不得以梏亡猶泉之本源瑩徹畜而陂池注而江海泥沙不得以相混也彼形勢聲色斃而後已譬諸坎井污瀆甘心沒溺惡足以窺涯涘哉����文忠天慶觀乳泉賦至汲者未動夜气方歸愛其深達華池妙理黙探造化之端倪此心泉之說也知之者蓋鮮矣邂逅出此得全於天淸風自來明月時至煮茶畱客歌濯纓其上予𨿽老尙能聽之

中和堂記

安成自通眞子顯於宋氏多名醫城南尢著者列郡監司太守交章羅致云萍錄具有考焉今浮梁津友蘭氏又城南流派之屈指者世襲篤厚顏堂中和過余質其義傳曰中者天下之大本和者天下之達道無所偏倚故謂之中無所乖戾故謂之和醫之取義最爲切近蓋天地萬物本吾一體中和以性情言人之有生同稟天地五行其感疾也亦由陰陽五行陰陽五行豈在性情之外哉善醫論病必推其所感大陽少陽陽明大陰少陰厥陰支分派別不使少有偏倚卽傳之所謂中也其治病也必察其表裏虛實何者當補何者當瀉不致少有乖戾卽傳之所謂和也然必先明已心恆不失其性情之正然後施以活人則端本澄源自然中節非深造乎道不能也而昧者往往易視之友蘭家學淵源殆深有見乎此其所由來逺矣余昔承平時客澗西彭氏十載彭劉東西家悉其父志翁爲人恂恂焉不事表襮淸儉自持進退周旋雍容謙遜澹泊安分所至爭迎平生未嘗議論人長短治家嚴整子弟小有過失必加捶辱𨿽對賓客不少恕負販賤微毎極優容感恱贊嘆之聲載途坐閱聲華玩世韜晦浮沈閭裏間無毫髮幾微形於顏面始終不移卽其行事何莫非中和發見豈獨醫哉吾嘗謂志翁厚種而未食其報天意似不可知壬辰以來天下鼎沸向之朱門大第莽爲丘墟友蘭屹立其間弟兄子侄俱不在人下四方邀請旁午駢肩累迹雪霜風雨昏莫叩門卽奔往赴之了無徳色時時衝冒鋒鏑暴橫之輩舉不敢相加送迎恐後由是所至無畱礙益廣其施田廬恢拓過其父百倍然後知積之深者其發也必弘志翁之天於是乎定斯堂斯義蓋友蘭能以志翁之心爲心故名實相似光振前後愈熾而愈昌子孫登斯堂者又能以友蘭之心爲心聿追厥祖勿矜勿怠勿以貧富異心勿懷小忿而自相殘害則斯堂斯美彌久而彌固矣彼要利欺心慘酷自斷陰陽經絡昧於脈虛實補瀉逆其施艸芥視人橫行鄕曲亦嘗升斯堂而聞所謂中和者歟較之友蘭何啻霄壤蚩蚩之氓委命束手莫措一辭而其人自以爲得忍哉永新刋徳翁嘗言吾父以精藝名鄕邑恆恐藥誤傷人夕必焚香祝天乞祛蒙蔽後值北兵討叛脫死屠城終於牖下世業相傳廬陵某氏稍聰明知讀書負才壓同輩凡危急請召無問親疎逺近必厚賄乃就責備多端中人之家不敢屈致年五十二子孫寂無聞焉於斯二者一勸一懲中和餘慶其未涯也友蘭離席謝曰先生之賜多矣請書以朂後人遂爲記

石初集卷七

●欽定四庫全書

石初集卷八

﹝元﹞周霆震撰

○志

戴氏濟美志

至正壬辰紅巾冦起官弗能致討反因之以流毒於民上下相蒙列城繼踵淪沒郡人戴大賓提千百之眾扼龍泉要衝與賊相持連歲眾寡不敵竟沒於兵兄子華明繼之而無投足之地矣遂脫身獨去道廣踰閩間闗航海走京師萬里伏闕上書歷詆時政語頗侵東宮執政爲之失色蓋舉朝以言爲諱危在旦夕無人敢出口華明不顧萬死直犯龍顏事𨿽寢亦奇矣由是淹畱輦下思顯其叔父之夙心事聞太常錫忠靖贑守陳子山爲之銘國破南歸訪余溪上極論京城喪敗之由尙流涕嗚咽不能平如伏殿階日士不當如是邪傳曰國家之敗由官邪也官之失徳寵賂章也余嘗反復致亂之本在於官邪而寵賂章賞罰失宜姦巧得志故凡尸位承平惟務丰其子女玉帛君臣大義曾不經心一旦盜賊臨之望風迎拜獻妻納女忍恥乞憐猶以智術誇人死不知悔是皆天理絕滅人欲橫流所由來者漸矣於此有人焉奮布衣提三尺百戰死冦余忠被其兄子國危如綫尙求表章之跋涉南北竟得所願蓋廬陵忠節之流風餘韻感人也深故綱淪法斁縉紳掃地之餘天理髮見於艸茆自然而不可冺吾於是得三人焉章立賢盡室投江死蕭彛翁一再赴學宮井死戴大賓就死得所皆儒者也立賢彛翁死城陷之日或爲立傳或爲文祭之凜凜在人耳目大賓率千百疲散遏萬冦之勢於方張微華明野艸同腐矣華明抱孤憤萬里不死匍匐南歸叔父之忠賴以不冺殆天意也昔韓文公送董生稱燕趙多悲歌慷慨之士猶恐風俗移易今異於古華明展轉涉難厭見虫沙毅然不受變於俗難矣哉天固存之以扶植廬陵之忠節而昭示來者於無窮也華明朂哉餘生長承平茍全亂世杜門養拙二十年名不掛投贈卷中多華明之義之足以得天故錄大槪俾廬陵爲士者聞之他日太史氏有取焉或可爲天下勸

石初志

周氏自吳將軍建功赤壁子孫散在江東派安成者石門田西始著五世從祖諱因字孟覺登宋紹興辛未進士第益國周文忠公同榜文忠公久相位未嘗一造其門奏疏讓居翰林不就終邵州別駕文忠志墓其後族蕃地隘分適四方髙祖轉徙來南勤力爲生曾祖貲用丰給有餘悉以周貧乏再世朴厚相承先親奮起輩流篤志苦學務發身場屋卓然不移遭值宋亡浮沈遁迹敎授廬陵永新間學者稱復齋先生皓首甘貧持綸鯁挺事有弗可𨿽眾所禮貌肺腑至親必面折不少貸後輩率嚴憚之然無藏怒宿怨故逺近咸服其公義理研窮老而不倦壽七十八終於家某賦性疎愚孤介自信生平不能害物寄迹婦氏庸愚往往肆侮輙笑而受之室無宿舂晏如也出處隨分褁足時貴之門前聞人頗與其直亂離屢蹈白刃迄無毫髮損若黙佑之者𨿽刻日定期不有如是之審天理髮見至危難而益明夙夜操持恆恐失墜他宗烜赫相繼陸沈不可傴數而吾以挾策獨存斗室扁以石初石門吾初也王粲荊州之賦賈島桑幹之詩楚鍾儀之樂操南音齊太公之五世反葬夢寐往來於懷時異事殊貧賤奔走兒孫生長不知桑梓爲何如侵尋暮年悔已無及署此斗室以志水木本源庶幾出入起居飲食坐臥如石門在目以發情而抒情也宇宙俯仰參差萬端國書直而史臣殊則豳七月之詩可無作子裾絕而母恩割則李令伯之表不必陳錯父悼東海之歸廣孫蒙隴西之恥長卿封禪之議空畱於身後朱序故鄕之語不發於生前於是初之可憾眾矣豈若一間茆屋而祭者之爲愈乎後之人勤力詩書嗣守弗替吾固深有望焉而不敢必抑石門之載地誌郡城龍脈所從起匪特吾氏之初乃郡城之初也故又謂之城門父老相傳益國公罷相來過見堂宇湫隘親書門帖授別駕雲於公之門宜髙畢萬之後必大幼從先親展省習聞其說故特以示後人

○銘

正心堂銘【並序】

親友劉楚南兄弟作堂東頴之上扁曰正心朝夕循省來徵銘石西子初周【霆震】爲之銘曰

心體至微欲動情勝覺者約之乃歸於正是心之靈造化胚胎本眞不昧眾理兼該三才精蘊具方寸內俄頃之知通乎千載凝冰焦火淵淪天飛變化倐然莫測其機勿謂寂然死灰槁木跬步恩讎雲翻雨覆忿■﹝巾疐﹞好樂勃窣以興恐懼憂患起而相承蔽陷離窮繆迷展轉反而求之初未嘗逺方其縱肆出入無時銛鋒悍馬晝夜交馳及其斂藏澄淵止水衡鑑在焉自無斜倚聲色臭味玩好珍奇紛至疊出卓然不移有美伯仲休於吉祥仁由谷種春意滿腔不險不夷居易俟命傳之子孫必有餘慶

暘谷丹室銘【並序】

羅君朝陽謙謹好學少有能詩聲雅爲士流所敬愛遭世險阨閔陰陽寒暑之失序斯人呼吸疵癘不能自存慨然修其世業若安期生壺公之爲者藏丹於室暘谷其名厚哉朝陽天地生物之心也是心也在天爲元在人爲仁於時爲春春者四時生物之始而暘谷又一日之春也以心之仁體天之元驗四時生物之始而發揮乎一日之春斯其爲丹室也大矣是宜銘銘曰

坎離妙用虎降龍升是爲鉛汞九轉丹成達人內觀道進於技惻隠滿腔物我兼濟有美逸士爰世其家盎然一室玉札丹砂暘谷肇名於昭祕旨幹以一元而爲物始庶札瘥者如夕達晨厥施斯溥與物爲春徛嗟斯人喪亂羈縶展轉中宵萬感交集陰陽後日知復何如匪寐伊寤怛焉長吁海色東升丹霞射牖載瞻彼蒼拜手稽首丹室之我視此弗違哀哉憔悴匪陽不晞寅賓嵎夷容光奚擇谷云乎哉蒼生命脈虛生白室燁燁其光降福孔偕集於休祥斯詠斯陶介我春酒俾壽俾臧克昌厥後

琴隠銘【並序】

黃冠沖和師姓顏氏以善琴行四方曰琴隠者托也兵革甫定求至音於焦爨之餘蓋極少矣石初周【霆震】聞之跫然而喜遂爲之銘曰

海風吹萬天其譜歟世無人收土之不如伯牙鍾期古今奇遇未習安弦焉知其趣沖和道士若世外來寓名琴隠豈眞隠哉泠然鼓之天趣逺引遺音蓬萊妙處自領南燻解慍埀拱巖廊單父之化治不下堂聖賢養心所貴及物被之絲桐可以觀徳歷曠大刼孰爲伶倫聲多殺伐絕唱陽春凡此從遊異於疇昔宜奏和平變其气質弦次風雅廣推此心仁民愛物成治世音敎化所闗豈云小補毋曰退藏爲我再鼓

友於堂銘【並序】

士君子推論人倫極平生之樂無如兄弟始而生長之相次繼而出入之相須歲月悠長故得盡夫人倫之所至蓋嘗深思反復親莫親於父母方其幼也未知承順及旣成立則定省溫淸左右無方亦云宜矣然欲養而親不逮者常多愛莫愛於子孫保抱攜持惟恐失墜然中道而棄捐者不少至於同气則父母前襟後裾左提右挈衣同服而食同案學連業而逰共方頡頏靑春休偃白日何願之不遂何樂之能易而可以玩視乎余自交劉以來辱良友持志顧盼周旋爲忘年爲莫逆其兄持盈靜重不矜雅淡有守持志見幾明敏勤勞自任遺兄以安構堂廬東援周書君陳之義扁曰友於焚香煮茶種花蒔竹日相聚笑樂無間言如影隨形如響應聲如膠投漆中如魚得水放情江海之上酬接庶務商略古今攬衣侵晨篝燈夜永意適忘倦率以爲常膝邊佳兒長伯友訓飭端嚴次仲恭繼伯氏後客至觴詠必誘之盡言以觀其所操一語微中卽嘆賞竟席作興鼓舞期於有成皆友於之推也惜其得年才五十一未究所懷歿後兵興故居瓦礫伯友兄弟備嘗艱阻幸弗棄基堂構重新慨念二父出其存時堂中和授簡徵銘顧余衰年交逰零落感故人之有子揆鮮終而疚懷上下古今難平者事馬伏波邊郡田牧佐漢中興考其書戒嚴惇則大才晚成伯兄必不及見諸葛武侯躬耕南陽身都將相而瑾恪分處魏吳南北隔絕由是觀之𨿽功名蓋世兄弟之愛不得以取多於天鄭莊公弗制叔段至於出逐京城四方餬口武安侯謂漢丞相尊不可以兄弟故私撓自坐東向由是論之𨿽有人民社稷尊位重祿兄弟之義不能無憾於人求其友愛純篤始終不渝惟元魏楊司徒兄弟交盡其歡年老並登臺鼎椿毎近出或日斜不至津不先飲津爲泗州椿在京宅四時嘉味輒因使次附之未寄不先入口大常卿崔孝芬天性慈厚弟孝暐盡恭順之理雞鳴而起且溫顏色一錢尺帛不入私房及河東節度使栁公綽處家嚴肅有條平旦集於中門與弟公權及羣從弟一再會食終日不離二十餘年未嘗攺易昭乎流風餘韻在公卿間卓立相髙若合符節後來司馬文正公篤愛伯康奉之如嚴父保之如嬰兒情事尢其深至夫如是然後無愧而亦豈易能哉況經喪亂之餘倫紀廢壞布衣閭巷能不爲勢利所奪存心友於者幾希今玆浹洽一堂少長雍睦伯友練習世務身系安危不遑寜處仲恭謙約周愼綜理家庭毫髮無私惟兄是聽兄以追述父志舉觴壽母次第嫁婚玉雪諸郎駸駸讀誦又有以埀裕於後庶幾厚人倫美教化逺近聞風興起顧不愈熾而愈昌邪僕老無能繹其祖子孫三世交情喟然韓文公敍馬北平之語遂不辭執筆勉而進之銘曰

人之有生蓋與物異骨肉之親本同一气書紀令徳必曰孝恭友於斯何情之所鍾伯塤仲箎玉昆金友賀言康莊如足於手陵谷髙深有時變遷兄弟之好金石同堅日月往來有時薄蝕兄弟之歡終始無斁式燕且譽悉出於天涵溫和樂扶持顚連����韋家花謝扇外無塵烏衣��逍遙聴雨彷佛二蘇桃園飛觴太白其徒京兆枯榮魯山乳湩古今奇聞沛若泉湧世或致傷員始爭財俯仰髙厚獨何心哉斯堂所存聖賢簡策寵賜萬金誓不與易婉辭微旨攟摭磨研於粲啟發有嘉披宣參商稗文豈容過目常棣雅歌玩潛熟復壽觴爰舉慈顏伊和施於孫子服膺靡他二父聲靈昭昭孔有斯堂斯人相與悠久

石初集卷八

●欽定四庫全書

石初集卷九

﹝元﹞周霆震撰

○傳

瓦雄傳

劉文貫述母雞不尾而孳假雄鳴於瓦作瓦雄謠蕭子貞傳之劉極稱其工石初氏未見子貞所著亦托於戱而肆言焉

瓦雄者其先世主西方之辰錫名翰音見小戴禮生而赤幘以善斗名春秋時仕魯季孟間距金羽介寵遇絕倫歷戰國尢盛函谷闗出客必候商鞅用秦變更法令爲私鬥輕重被刑咸陽之雄由是斂迹族寢以微牝類往往散落涸陰有老嫗思母育恩泣曰翰之類其遂絕乎類絕則鳴丑不聞孰與辧東方之白胥而盲矣牝晨家索𨿽多亦奚以爲夕夢陳寶附耳云七國縱橫爭戰汝見聞習熟獨不記孟嘗君脫闗決策乎善爲鳴者齊客也宇宙間變化神奇孰非假托特未之思區區羽族賤微呼吸變化生機頃刻又何患挈壺氏之失職而不三號也哉古有陶瓦之士因瓦爲氏播物之巧侔於大鈞自有宮室以來功施棟宇萬民利之動靜互根物兩必化盍往請焉夢之明日嫗物色造門其儔雜處埏埴嫗擇重厚陰陽各一邀與同歸有以周易見者使筮之遇明夷之家人曰吉明夷坤上離下坤土重厚離火炎上厚重爲質炎上成功其應陶鈞外卦變而之巽巽風也巽風發揚離明兆合靜極生動聲登於天鶉主飛動雄兆也嫗謝筮畢延瓦上坐召牝之所生曲拳以獻陰瓦氏受而載之顧陽瓦覆二人相謂曰此所謂見卵而求時夜者歟獨陽不生獨陰不成我二人共切嫗旣已知之矣目嫗取孤竹小挺鳴陽瓦三有若闡桃都之祕啟陳寶宻祝還以受牝置瓦屛處越二旬而鷇果得雄由是繼絕日就蕃滋數世之後不可勝紀二瓦朴陋未始自陳其功混身淤礫中久而冺沒嫗亦漫不復省他族載輿圖者若賢妃之警戒志士之起舞賈小兒之寵劉安之仙無不表表在人耳目獨瓦氏之派寂然無聞於是宋宗後人作而嘆曰甚哉秦嫗之善忘少恩而於陳寶之靈爲有負也我不可以無言瓦氏代不乏人前史失紀魏臺之銅雀唐殿之鴛鴦進而與王者居餘子輩何足錄也今太史氏其爲我明之

太史曰形化之先原於气化气化者陰陽也天地之初陰陽而已亭毒宻運夫何端倪消息盈虛縱橫萬變兔胎本於朢月女國孕井而生瓦雄之傳亦若是耳焉用蔓引古昔譸張自欺傳曰陰陽不測之謂神此不測之神也體物而不可遺至矣

○說

彭楚英字說

春秋傳稱楚多才召陵之盟屈完奉命而不辱晉國通好以鍾儀樂操土風其後三閭大夫文章名戰國卓然千古足以補國風之遺蓋其山川磅礡扶輿淸淑之气鍾而爲人故英華發越恆有以表見於世其來尙矣彭氏子傑好修而文字楚英介余友李君伯玉求言以徵之殆有得於山川之扶輿淸淑者歟將折衝論建慕屈完鍾儀之風烈者歟抑遊心瀟灑洞庭之淵浴蘭沐芳攬蕙■﹝艸洍﹞泛秋菊而追屈子者歟是宜慷慨激揚足以有爲而取知當世有非拘文委瑣所能及其雅尙可知矣𨿽然才本於徳士君子立身必以忠信爲主記曰和順積中而英華發外夫英華之所以著於外者皆和順之實有以充於中也是以聲聞過情君子恥之惟自修於內有篤實自得之功則令聞廣譽施於身風采振揚有不期然而然者矣楚英素能愛兄敬長睦行鄕人師友間講之必熟余特懼其發揮太過而於所當務者或未盡耳故以是說終焉亦友朋切磋之義也

思永字說

古者冠而字所以責成人之禮自前朝馬上治天下冠禮遂廢字亦罕聞遐方諛佞成風率妄引美稱以加愚騃一唱羣和若宦妾焉受之者亦恬然無愧竟不復以字行長傲莫甚於此廬陵橫溪蕭氏子昔從余遊名之曰恆字以思永而未暇以悉其義晚歲重來溪上請有以明之吾年八十有四歲矣其可靳於吾友乎周易下經恆列於首恆久也非一定之謂在於通變不窮洪範五事終之以思思者心之官也自臯陶謨訓蔽以永之一言其旨微矣惟能知恆非一定隨事變通然後足以明此心之官而心思以至於永凡人日用動靜莫不有思乃其常也然不過循乎逺近之暫爾若夫心思而至於永則非知道之君子不能蓋心之神明以方寸之微而攝三才之蘊俄頃之知而通千載之前曰思而已周公之坐以待旦孔子之終日不食終夜不寢皆所以永其思也況學者乎他岐眩惑得以汨吾之思非永也中道嫌疑足以病吾之思非永也安居省察當造次而忽亡非永也平日操持或頃刻之少怠非永也夫所謂永者心意循循相爲悠久非勉彊於一事一時之所能也是故事親則思永其孝事君則思永其忠交朋友則思永其信物欲牽引易於變移則思有以絕之憂患侵陵或至沮喪必思有以勝之理義之奧則日潛其思於未融心術之微則日察其思於未遂事物之來有限吾身之應無窮思貴有恆惟恆故永非恆不能以致永非永不足以言恆合易書之義不忘三復於操存終身由之無入而不自得矣思永生質信厚不剛不柔試用於時所至稱善庶幾有味餘言交遊或以虛美相加佞人也逺之毋貽識者之笑

○題跋

書章立賢傳後

余讀史記至田橫海島五百人皆死竊疑太史公感時憂憤彰大其事爲天下後世勸未必其盡然也及觀我朝淮南余參政死安慶盡室相從如歸闔郡無一人生降然後知前史之不誣而天理之在人心千萬世猶一日也復有奮身艸野臨難相從父子婦姑義不辱如龍泉章立賢益可驗斯人秉彛好徳之心而史氏之言爲尢信立賢儒者也布衣也非有千金之資一命之貴起眾仇致盜憎姑引卻退藏以脫須臾何不可者而毅然父子萬牛莫回嗟乎難矣至於深閨荏弱亦慷慨激烈如金石曾不少變何哉蓋其浩然之气養之有素自修身以及齊家非一朝一夕之故也使立賢生戰國固當不遜田橫擅一郡守之必不在余安慶後又進而得行其志於天下則人皆心立賢之心與海島安慶相仿效矣豈憂盜哉於是海內干戈且十年縉紳間往往不能引決望風屈伏憂辱以陷於死亡子弟妻妾忍言事讎不啻犬彘蓋家庭教詔惟知持祿固位君臣大義未嘗一語及之則臨難決死生之際子焉而不父其父妻焉而不夫其夫所由來者逺矣其或脫命鋒鏑貴妻愛女一旦夷於倡優反因之以邀寵利焉此又禽獸所弗爲者原其絕滅天理玩冦以資富貴日肆漁取之心未必不自以爲得孰謂妻子之不保展轉污辱至此極哉未知其心亦有悔乎否也惜無以立賢之事告之喪亂以來求立賢本末於友朋執筆而無愧者鮮矣獨子髙劉楚慨然爲之傳余讀而異之悲夫自余淮南而下落落不數人禮義亷恥大率冺沒於公卿大夫而抗節不出者恆出乎一介之士於此尢見舉世陷溺之餘天理之不可泯者自有時而發見也惜其不盡傳傳亦未必信如蕭彛翁之赴井𨿽其初不能直道事人然就義從容亦足蓋其平生矣談者猶以無官守之責非之是亂臣賊子之黨惡足與論士哉因附見焉庶來者之有聞也

書劉敬方所藏其兄元方遺墨後

冬十二月到郡始得與夏道存相見談及劉敬方道存拊髀曰惜哉其兄元方昔兄弟受學於先叔父華逺師死而未卒業仲善兄官會稽日復負篋往從其後兄弟自相師友之日爲多元方已矣敬方今無恙乎吾笑曰飲尙可數十杯橫經授徒聘幣交至迹不能出門坐客相視嗟嘆久之歸途過敬方畱宿燈下出實軒詩一章片紙楷書泫然曰亡兄遺墨也寒門薄佑先父年不滿三十吾兄幼孤植余遺腹力學甘貧幸不墜儒業壬辰兄沒天下大亂間闗萬狀提挈二侄一子涉難茍存前年又喪次侄遺孤藐然余又埀老毎覽此紙悲不自勝令其子孰信朗吟客憑幾聴音節起伏開合抑揚詩家律度具足仲善之序蕭氏一徳求已二進士之題字相與發揮歷歷可考嗟乎揚子云爲西漢儒宗而太玄之作當時巳譏其覆瓿韓昌黎文振八代而金根車之義其子竟莫能通蘇內翰賦詠聨篇而詩禍之興家人棄之恐後其它埋沒何限敬方獨存此紙於干戈二十年之餘寶而藏之不啻千金之璧其可尙也夫天壽斯文綿延如綫系於一人之身微敬方是宗殆矣豈復有一言半辭畱傳翰墨使人深嗟不能自已而俟來者之知乎吾是以反復沈潛深有感於此片紙也兄弟之愛鍾焉師友之傳著焉子孫之慶賴焉一事之微三善交集其於倫誼固不愈厚耶劉氏未艾之福不必他求卽此乎在矣後復從惇信得其和道存別賦及坪下廟捨田碑鋪張舂容紀載詳贍有古作者之風又諸君子所未見故備之庶廣其傳於他日元方𨿽死猶未死也歲在玄黓困惇臘月望後五日石初周【霆震】書

題王伯康遺墨後

故友王伯康三十年前宦逰湖北兵戈隔阻消息不聞或言死國沅靖間竟莫知定處一日其子可通持所寄鄒孔厚詩三章泣曰先父手澤也兒生晚不能記憶父聲容鄕之先達云汝父平生嗜吟流輩推慕亂來不存一字寤寢深痛多方購求近得之孔厚子徳誠捧讀如父復生提攜懷抱一字一淚幸托世契願賜一言嗟乎海內鼎沸以來倫誼之斁久矣世家子弟流離顚沛之餘辱於皂隸降而樵牧往往有之其僥幸弗墜者不過馳騁弋獵日逐聲色貨利問以先世茫然不知所對反肆詆欺恬無愧色況復知所謂文字耶幸哉伯康之有子也伯康自幼以頴悟聞祖父延明師授之書余由是定交往來賞其俊異旣長克志樹立急義重交著述多樂府歌行宦遊京師歸而賓客益眾見聞益廣殊足以慰恱其親國難將興檄逺方逰徼治裝戒行親知力勸引卻慨然曰丈夫立身報國政在艱難卽日就道後聞冒犯鋒鏑委命於官多所建置惜其事不傳此詩不知作於何所收藏故人之子可通求得之餘白頭江南文字間復得相見何其幸歟慨念宇宙寥廓陵谷推移善和之藏凡三易主平泉艸石無復子孫淩虛臺之野艸荒煙汾陽宅之古槐夕照在承平時且不能自保付哀感於後人干戈糜爛之餘珠璧珍奇漂沈沙礫姬姜玉雪流落風塵愛所不能捐恩所不能割不暇一毫顧戀區區殘篇簡脫之醬瓿煨燼而黼黻文章托友朋以傳其子豈偶然哉父子之親藉是得以系孝思而不泯朋友之義由是可以禆世教而追古風皆人倫之大者天意殆畱爲孝子慈孫之勸而片文隻字托於交際乃有以壽斯文一脈而啟他日過庭之訓篇章云乎哉王氏傳家之寶千金未易致也往年王櫸山購得澗盤遺稿一帙授其子孔厚以歸於鄒氏稿至今存孔厚澗盤仲子也徳誠推其父昔之授於櫸山者今以施之可通櫸山廬陵老儒後進多所汲引談者尙之

敬書先親復齋先生律賦後

先親平生著述遭亂灰滅此前宋場屋程序記憶僅存書以示後間或片言隻字殘缺已令同文鳳祥筆之遺訓昔受學於祖鄕石門梅屋尹功甫先生甲子安福賞試明祀世祖緝燕多福賦先生中第一名七韻警聮云大風之會何殊赤縣之塞霧棧道之絕不減滹河之度冰蓋二祖則同有艱難斯有福力由今日觀之無創造則無中興此師友間意故並錄之文體𨿽世代之不同然學識議論之髙古今一也目昏愈甚執筆惘然後之人以此爲心則庶幾矣歳在���月��日嗣子【霆震】敬書

書周思忠所著王孝子琛傳後

郡前修日逺近年肆爲記序傳贊者率不自量肆情妄發遂爲四方所輕彥文來山中袖出此傳讀之不覺驚喜廬陵豈眞無人哉寫至琛年七十以哭母終猶極警策昔戰國時齊深井裏聶政家貧母老爲狗屠旦夕得甘脆以養親濮陽嚴仲子奉黃金百鎰爲政母壽求以報韓仇母死服除竟爲仲子報仇暴屍韓國同一狗屠也彼以報仇死此以哭母終琛𨿽小人去政逺矣傳贊有悲歌慷慨意宜追古作者宇宙寥廓庶幾此道不孤吾以思忠卜之也

代跋

友人王誠之示余周思忠所著孝子王琛小傳或謂琛小人屠狗辱處士君子羞稱書之過也余曰不然琛生長田間樵牧椎埋與伍初不知讀書爲學而致養其母服喪過哀以終斯可稱純孝子矣書不書固不足爲其重輕先儒謂無好人三字非有徳者之言有之而不取其於爲人賢不肖何如也大抵今之士君子往往喪其良心奔走形勢矯誣媚恱惟利是趨聞王琛之風不泚其顙反譏傳者之非不知所學何事互鄕童子之見夫子與其潔而進之沐浴齋戒之惡人孟子以爲可以祀上帝傳琛者獨不得援此意乎遂書以授誠之庶有志於道者知取捨之不可以不審

石初集卷九

●欽定四庫全書

石初集卷十元

﹝周﹞霆震撰

○題跋

閱晏彥文所論王生江南野史

郡人有王炎登者濫名忝宋季士流鬻爵登仕著江南野史不錄文丞相以呂文煥賣降爲不得已晏彥文按春秋追論之𨿽難掩廬陵之愧愈於知而不言

余平生寡合自信朴愚毎閱陳壽魏志及王介甫讀史詩未嘗不反復嗟嘆掩卷流涕蓋古今興廢之際談者惟務趨時諱稱先代故忠臣義士多泯沒不傳而姦巧橫行子孫根固數世之後豈復有公論哉殊不知經史昭日月成湯慚徳仲虺終不敢以爲無夷齊餓於首陽仲尼表而出之爲萬世勸𨿽春秋亂賊接迹戰國七雄並爭然而天理流行未嘗止息秦漢而降如魯仲連當世利紛紜之會寜甘死蹈東海義不帝秦管幼安避難遼東三十年終老魏都心存漢室百世之下聞者莫不興起此豈有使之者哉抑又有大於此者漢興規模宏逺矣蕭何治未央宮壯麗宜也而髙祖怒曰天下洶洶未知何定唐建成元吉之死人倫大變前所未有史臣曲意掩護而大宗命直書之範質循規矩惜名器宋初賢相也而欠周世宗一死公義斷自太宗此皆創業埀統之君極人情所不敢言而慨然出諸口卓爲異代信史曷嘗有所避忌哉江南自革命以來學校碑刻悉刋去宋年號朝廷初不知其所爲仁宗在東宮一日問左右文丞相何如對者皆貶其不知天命仁宗作色曰如卿所言則馮道卻不是忠臣矣眾恧屛气相視惕然信公日見表彰揚於內外臨禦之日語廷臣曰儒者握綱常如拳蓋爲信公而發由是復興科舉一代禮樂蔚然有光天理之在人心千萬世如一日詎不信乎凡具耳目者曷不於此觀之鄙夫盜竊儒名不啻犬彘誠如許昌靳裁之所言使其人存不與同中國況得以污君子齒舌哉

附錄蕭彛翁碑陰

吾不識盧景宣其先山東人隨父來南父歿於官貧甚事母以孝聞一日於友生晏彥文家閱夏道存所撰蕭彛翁墓志彥文從旁嘆曰厚哉盧景宣微斯人彛翁不傳矣昔受學於彛翁參政全子仁討紅巾時辟彛翁行軍參謀全貪暴自用彛翁具員耳戊戌城陷全奔贑彛翁義不辱約錄事張元祚同死張降彛翁一再赴學宮井死塟讀書臺下逼近城墻閱十有五載發卒修城景宣客鎭守軍帥歐氏大懼浸沒請於歐令卒伍物色訪求得之艸莽間棺衣悉化白骨儼然捐歲俸白金若干攺塟如禮夏先生爲文以傳不朽厚哉景宣之爲人也嗚呼師道之不行久矣始學涵育燻陶若嬰兒之望長稍識趨向卽視其師如路人欺其交遊侮厥父母或僣臯比之席或彎射羿之弓固不待死而背之也彛翁死義無後倉卒旅殯陵谷攺移景宣追悼久而益堅見諸行事難矣哉近世有避兵走死赤日黃塵瘞道側同行者歸告其子事定令偕往收殯子邈然置之弗問又有逃竄將出境候者失期顚踣而返自度不能活一夕陷首空池淤泥中俯伏死槁屍池邊其子客居曠歲嬉笑自如彼二人者旣不能免父於難距死所可百里委棄泯滅未嘗一動其心較之景宣師友間何啻霄壤吾固系此於彛翁後匪徒著景宣之賢因以警天下爲人子者

彭九萬妻死冦本末

至正壬辰紅巾冦禾川省掾陳允中率官民堅守辟九萬行軍鎭撫晝夜勤勞冦方竸時九萬馳馬白上官嚴設方略其配李氏促具食勞軍士气倍增戰大捷冦退居民安堵婦人倉卒出此亦大奇哉明年十月湖北五溪苗獠詭辭助順突入城焚廬舍掠民財倉皇奔竄死者相藉李氏及其子友諒女秀瑛俱被執驅之行不從脇以白刃不動問所求罵曰狗彘吾死吾節斯已矣何求遂母子皆遇害因憶歸附後禾川變起丁丑屠城相傳有趙氏婦抱嬰兒匿州學禮殿北兵搜得彊污之不可死於禮殿之南事定母嬰兒血模糊影畱殿階不滅剗去復存學官述以文立石爲後來勸嗟夫節義者人之所敬也彼趙氏得於傳聞士猶稱述懼其泯況李氏名家始戰勝卻賊有佐助功卒守節母子同死視趙氏殆將過之夫賢又能歸骨於封鄕之南臺山本末可徵如傳其又可泯邪千載之下猶使人追慕而起敬也余旣髙李氏之義又重惜九萬厄於天而至此極故爲辭以哀之【其辭亡】

○贊

番陽潘母胡氏贊【並序】

胡氏儒家子天性純至配番陽潘希古事舅姑以孝聞至順辛未大疫希古病且殆胡氏黙念曰在室惟三兒長才九歲次七歲次四歲無內外懿親夫萬一不幸兒將何屬乃涕泣毀容自誓焚香祝天曰潘氏興廢系夫存亡若命數在天不可逃願以妾代夫身庶幾宗緒不墜妾𨿽死實甘心焉禱訖希古遂蘇胡氏後五日死希古日夕哀念恆恐幽冥有負凜凜焉長育諸子至於成立官學校以壽終其適長景嶽爲安成邑佐撫掌兵燹之後民賴以生家甚貧篤志有守金玉貨財凡可欲之物塡委輻輳一毫不以經心縉紳接迹誅夷獨超然刀鋸斧鉞之外古所謂剛者殆近之矣非此母不生此子故並及之

贊曰夫妻子母之屬人倫至重喪夫而自誓守義史傳往往有之未聞吁天以代夫死而憂深思逺在於後嗣者當其倉卒捐生慨然引決旣婦道之所難而憂及後人知有夫而不知有已尢母道之罕見婦道也母道也俱有以異於人一念之烈自天佑之克昌厥後而其子之樹立皆人所難此天道之自然也向使夫存而子莫能訓子壯而無以顯其親則天道爲不可知矣感應之理彌久而益著天定可必豈不信乎

碧溪贊【並序】

廬陵多佳山水都其勝者曰橫溪距郡宻邇歐陽文忠之先宰樹在焉小溪環流映帶如練友人蕭貴卿居之取碧溪自況其季子恆從余遊請究其義余嘗升髙四望涉溪之源休於江滸慨昔賢之不作居是間者豈偶然者將核斯名於稱情固當引而伸之也贊曰

水生天一萬有之初瀦爲池沼匪爲江湖山下出泉放乎四海望洋無垠其淵有漼泉之始達演而溪流盈科而進有本不休夏潦春霖奔湍駭浪左決右衝固難具狀殆其定也表裏湛然源流一碧玉潔冰堅泥沙潛藏潢潦逺去碧者其天性眞呈露智人於此適興陶情爰漱我齒爰濯我纓淸風在懷載色載笑明月無心放歌埀釣漉溪而釀秋桂始花汲溪以石石鼎春茶弗激弗揚斯澄斯瑩水雲乎哉我天其性逍遙容與或淺或深中心黙契朝夕洗心持之以平視溪猶鏡隨流應之周流涵泳存之於淡溪靜匪愚滌除垢濁漸漬紆余什伍閭閻傍沾沛澤以漑釡鬵以丰稼穯越若子職譬之派分伯也幹蠱季也崇文施於諸孫沐浴其滸夢寐吾伊靑燈夜午遡泉達海其不在玆樂夫天者益廣其施峩峩文忠榮顯此始紹述髙風尙其敬止

歐陽氏畫舫圖贊

掬指之舟恆昧夫先備千金之壺毎捐於旣濟此古人所以傾覆相繼圖畫舫者誰歟驚風濤於平地斯人也深謀逺慮居安思危凜乎臨淵而欲墜夫然後免禍於干戈之際宜其坐觀冒利涉險深得歐陽子之微而沐浴膏澤歌詠勤苦黙契太史公之遺意猗歟休哉弗畏入畏

周尙易出軍圖贊

執弓矢者其容舒鞚鞍馬者安以徐指揮左右而坐自如不知者將以爲輕羊膓九折之險知之者則見其胸中兵甲之有餘遡而求之非有得於漢廷傅介子之意气能若是歟

張梅間寫眞贊

丰神灑然談辯鏘然鍾王筆法姚賈吟編昔也諸侯之賓客今焉偶地以周旋不知者將槪以脂韋之類知之者則見其玩世而神全噫此之謂杜徳機殆自適其天者乎

琴隠寫眞贊

潛心自逺其神全寓物恆平其智先飄飄乎一琴一鶴殆無入而不自得焉

自贊

承平少壯竟絕迹於鳴珂遲暮艱危屢脫命於干戈端已而不矜重交而不阿長貧孤立適興詠歌生平無害物之意恆簡靜而謙和方寸間其或得於天者稍多

○祭文

黃尙書幕府伍經歷祭旗文

國家用兵五年四方次第平余從尙書奉詔出都門天戈所加無不定順狡焉小醜敢抗大邦皇威顯臨其黨之毒於永新者旣不逺二百里而送死安成伊邇何恃而猶陸梁方今秋令司刑金爲兵气諸軍順時進討其成厥勲嘉謀僉同穆卜允恊大旗卓建所以明號令肅觀瞻掲日月而光華之祀事孔嚴重王命也皇天后土洞鑑丹心惟神其歆相我必濟

石初集卷十

