

天全堂集

﹝明﹞安希範撰

●目錄

序

卷一

卷二

卷三

卷四

五言古七言古五言律七言律五言排律五言絕句七言絕句

續編

跋

●安我素先生集序

歲己亥余典江南省試淂無錫安生吉以春秋冠其鄕比生來竭則溫粹之气油然而深長一日手所挍刋其先我素先生集屬余序之卷首則當時諌艸也當明神宗之世髙頋諸君子爲士林摽準一時若大庾之譚余姚之孫皆附載安光祿傳中而光祿裔孫獨能表章其遺文顯幽光而伸亮節與史策並垂矣余甞淂萬季埜手書先生本傳艸槁慨然想見其爲人又嘗獲藏先生之祖桂坡公所舊藏宋槧蘇詩施頋注本每念文字之眞契出於忠孝非區■﹝艸滲﹞繢之藝所能工也今安生日抱遺經研窮古人心得之祕剖析其同異而所以闡揚先人之撰述者■﹝艸馬﹞志不渝又如此君子之澤必昌其子孫理之可信者也生又爲余摹桂坡遺像於蘇集之前而余得敬識數言於其先人遺文之卷末�安氏後人之讀書感舊者有所興起焉則所禆豈淺哉

乾隆辛丑夏四月望日北平翁方綱序

●天全堂集卷一

膠山安希範我素氏著

冡孫璇輯

六世冡孫經傳校錄

請攺南曹迎養疏

黜姦閹防亂政疏

惜人才廣言路疏

糾輔臣明邪正疏

附錄

○請攺南曹迎養疏

臣直隸常州府無錫縣人由萬曆十四年進士初任行人司行人升授禮部精膳司主事竊念先臣原任四川按察司僉事安如山生臣之日巳逾六袠𦇤褓之中見棄嫡母生母吳氏寢起食飲抱不去肘束懷如廁備極荼苦甫及七齡先臣見背煢煢在疚形影相弔至於成立無非吳氏勞辛拮據之所致亦無非母子痛癢相關之朝夕也自膺簡命歷賦皇華旣切每懷靡及之感玆叨榮轉蠲吉爲饎益興將母來諗之慨前服春闈執事驚聞風露之憂曾柰皇事靡盬未遂凊溫之願陟屺情牽吳會卑官乏迎養之貲倚閭盻斷長安老病憚馳驅之苦臣之私計實爲維谷伏惟皇上孝聞天下慈聖問安靡間寒暑天家垂拱尙勤萊彩之歡甕牖劬勞奚免伶仃之痛若得予臣終養身付報劉乃所深願更念筮仕方新國恩未報不敢遽請或命該部查得南曹缺員量移陪署𨿽天顏暫違咫尺隕首竊有難安而去家僅四百里則迎親就祿早沾浩蕩之恩況心懸魏闕原無南北之分身近慈闈實藉舟車之便出共乃職入奉母儀豈敢望忠孝之兩全庶幾求子臣之各致猥以疏劣方慚任使烏鳥私情又幹聖聽極知冒昧甘蹈斧鉞祇以吳氏一生苦節旣相依於爲命之年忍自暌於半通之後伏乞敕下該部驗臣別無假托容令攺圖庶稱兩盡自今以往祿養兼蒙誦聖孝之無涯拜天恩之再造矣臣無任迫切懸企之至

○黜姦閹防亂政疏

竊見禦史楊鎬原任刑部郎中王明時近因姦人樂新鑪等辭連奉聖旨降俸調用夫人臣職司風紀而果狎暱羣邪狥私枉法卽被屏逐亦所甘心況蒙恩薄罰哉然臣讀吏部覆本內開楊鎬王明時事情據都察院刑部各勘明回復與樂新鑪等原無干涉亦無枉法狥私之事猥以單辭竟遭顯黜是信姦人一面之辭棄大臣勘覆之疏臣竊謂不足以服二臣之心而墮姦人攀害之計似於政體有傷然其爲害猶小也臣又竊聞人言籍籍咸謂二臣之事部臣查覆旣屬無干閣臣票擬止於降俸而調用之旨忽從中出非皇上之有意於罪二臣而司禮監太監張誠之假托以釋其私憾也蓋當審熱之時司禮太監奉敕宣諭法司大臣公同審錄舊用禦史一員往請及至司禮獨設髙座居中正坐而法司大臣反左右列坐相傳此陋規起於王振擅權之日因襲至今楊鎬以禦史朝廷風紀之官不當屈迹閹寺不屑往請張誠聞而憾之原任刑部郎中王大謨上疏請撤司禮居中之坐奉聖旨牌居上令司禮與法司大臣俱列坐左右疏𨿽不行而張誠之憾益深矣故乘姦人之辭連欲黜二臣以釋其憤而王明時則以事偶相涉因而遷怒者也夫刑獄天下之重事法司朝廷之綱紀大臣天子之股肱禦史天子之耳目乃使閹人得據其權而肆然淩侮諸臣之上不亦辱朝廷而羞當世之士乎此楊鎬所以不屑往請而王大謨所以憤激而陳言者也張誠乃敢逞其胸臆之怒而乘機降黜以快其私心何其敢於竊弄君權蔑視廷臣若是乎夫使二臣罪果當黜降調果出聖斷非因左右之言而使外廷諸臣妄意揣摩更相傳播猶足以張閹宦之威而奪羣臣之气設使事果有因則張誠之假托威權快心逞志其爲計甚狡而其漸甚不可長也蓋自古宦官之竊弄威福常始於細微出於人情之所忽以嘗試之其後潛移默奪姦黨旣成虐焰漸侈始而出柙究且負嵎毒痡縉紳傷敗善類禍患蔓延莫知所止故二臣薄降事若細微人但知其無辜被黜之可惜而臣之所最惜且懼者則在於釀閹宦擅權亂政之禍也伏乞皇上俯察狂愚如果人言有據卽將張誠嚴加屏斥以杜亂原哀憐二臣無辜準令復職倘言出妄傳事由聖斷亦乞降明旨以釋羣疑使左右近習之姦不得憑依城社以作威福今後人臣黜陟公論付之部院票擬聽之閣臣卽或事違聖斷亦當面召閣部大臣更相參酌無使閹寺口銜天語乘機竊弄則夤緣絕而邪謀屏息黜陟當而人心允服君權肅而隱禍永消矣臣竊見自古閹宦轉權之禍爲國家釀亂最深且大故願皇上防微杜漸折其邪萌不避越職之罪輒敢干冒天威臣不勝憤激戰栗之至

○惜人才廣言路疏

近接邸報見陳泰來一本爲京察大公中�悚服一二糾摘迹涉承旨懇乞聖明洞察以扶世道以正人心事奉聖旨將陳泰來降極邊雜職賈巖薛敷教於孔兼顧允成張納陛降三級調外任臣等捧讀聖旨不勝過計夫臣之建言不同其效忠則一心苟效忠卽或意見之偏風聞之誤亦當虛懷容納以養士气未有論救一事而諸臣相繼貶斥者近者京察拾遺交論虞淳熙楊於庭袁黃等去畱𨿽由部議可否取自聖裁皇上獨斷果以三臣不肖吏部專權當時處分則情事明白誰敢胡言今吏部之初覆也虞淳熙楊於庭俱奉旨畱用繼劉道隆復論而吏部回話也則虞淳熙楊於庭及吏部官復奉旨罰治貶謫句日而前後殊旨一事而予奪異法不知者謂皇上獨斷處分何以獨斷於終而不獨斷於始事常有票旨而行者陳泰來等亦據常迹疑之豈明知皇上獨斷處分佯作不知而誣賴輔臣哉言𨿽出位心實效忠皇上以其誣賴輔臣盡行貶斥臣等竊以爲罰且濫矣皇上之斥諸臣將以重輔臣也臣等謂今日以此重輔臣之權適以此甚後日輔臣之過自昔輔臣過譴類以喜諛惡直專權自恣權者輔臣之所有而實輔臣之所當避也且權之重輕惟系上之疑信而上之疑信惟視輔臣之公私如輔臣進退賢否賞罰功罪公之以天下國家之心而皇上勿二勿三惟和惟一重之以股肱腹心之托則在廷諸臣自將同心共濟協恭和衷共承君相休徳輔臣𨿽欲引嫌避權其權自不能不重今皇上特起輔臣托以國家豈曰無權乃輔臣入朝之始中外顒顒以爲冊立盛典一言可定今儲位竟違出震之期輔臣莫效回天之力且謂其不肯擔當又戒其黨眾激﹖﹖巛歹﹖是外有信任之名而中無信任之實輔臣之權皇上實輕之今陳泰來等論及輔臣明旨則因人言愈深托似又欲重相權故抑眾論苐臣私不知皇上之所托謂何今不以宗社之公權托輔臣而以愛憎之私權托輔臣蓋輕其所當重重其所當輕矣異日者以權招尢人言或入則陳泰來等之被斥也在今日則曰皇上塞讒間以重輔臣在後日將曰輔臣箝眾口以張威福逐一臣卽增一戻輔臣𨿽家置萬喙何以自明昔之論張居正申時行者或貶或斥皆自皇上處分今中外沸沸皆以爲二臣之咎此非巳事明鏡哉臣等故曰今日所以重輔臣之權正後日所以甚輔臣之過也且今公道大明在廷諸臣孰敢結黨趙南星之貶諸臣非有黨於南星也特以時事不平則羣起而救之救而不�則又繼起而諍之偶以息味之投不覺其聲气之合無非爲國家愛惜人才培植元气迹𨿽近黨而心實無黨者皇上始以黨眾激﹖﹖巛歹﹖者戒輔臣而今又以結黨亂政者疑諸臣疑竇一開則人人皆黨將人人自危漢唐宋黨錮諸賢厥鑑不遠所系匪細故矣陳泰來等六人伏乞皇上察其中心宥其狂態毋疑其黨而斥之則始而議斥人將曰皇上之重輔臣如此繼而畱人將曰皇上之容小臣如此不測恩威俱由獨斷則皇上不失爲任相之誠輔臣得以避攬權之議而諸臣亦得以白無黨之心君臣之間將始終兩全矣如謂陳泰來前者屢屢恣肆狂悖則宜處分於昔而不當處分於今君之於臣猶父之於子父子天性豈宜藏怒宿怨待時而發哉夫拾遺所論者止虞淳熙等三人而今以論救趙南星相繼被斥者六人臣等恐救者不巳則謫者不置行將舉戇直之臣一舉而空之後皆動色相戒箝口結舌卽有重大事情誰復爲皇上言者此非國之福必非皇上與輔臣之心也臣等與陳泰來等南北異官非敢結黨以惑眾且系輔臣所舉非敢背本以要名苐事君勿欺事師無隱今日權黨二字系邪正消長之機言路通塞之會後日輔臣禍福之端臣等有不忍欺隱者伏惟皇上俯采蕘言將陳泰來等特賜矜宥則不惟陳泰來等得罄涓埃而輔臣亦得完名節聖眷可終相權可重士气可壯而上理可臻矣臣等不勝激切祈懇之至

○糾輔臣明邪正疏

竊惟古今治亂之關進賢退不肖兩端而巳伏覩近年以來正直老成之臣不安於位敢言秉正之士削迹於朝讒邪謟媚之徒接踵於國私憂過計不忍以一身利害得失之故不一效忠於皇上者夫趙南星孟化鯉銓臣之秉公持正非若劉希孟謝廷寀諸人依阿納賂輿論稱賢者舉次第屏黜天下共惜而疑之趙用賢悔婚一事𨿽出於絕惡之過然其人品之正天下皆知其賢止以吳鎭豎子一疏一請而歸使楊應宿鄭材得窺意指交疏攻擊天下又共惜而疑之至如孫鑨之淸修公正李世達之練達剛明李楨之孤介廉方𨿽才品不同皆部院諸臣中所指爲正人君子者鑨與世達先後去國楨不堪小人罵詈累疏乞休天下又共惜而疑之夫天下共惜者惜諸臣之賢而不能竟其用也天下共疑者疑閣臣之妬使不得竟其用也近見行人髙攀龍一疏深惜諸賢之去斥破陰邪之謀正直和平竊以爲此皇上之忠臣亦輔臣之諍友可冀皇上霽威而從諌閣臣革面而回心及見應宿辧疏塗面喪心黨邪害正虛詞橫詆盛气盈牘借忌諱之名以激皇上之怒爲一网之計以結閣臣之心瘈狗孽狐無復人理參之公論無不切齒嗣蒙明旨著部科勘問竊計皇上欲以舉朝公論明正應宿之罪使姦狀昭著明白以服其心以杜其黨耳續接邸報見部院覆疏𨿽不能不是攀龍不斥應宿而議處之間人情殊未痛快伏讀明旨則應宿僅從薄謫攀龍反蒙重斥至是而人心公論不能不疑且惜不能無責備於閣臣矣夫閣臣之職輔皇上以宰制天下天下之事孰大於進賢退不肖者今賢者以其異已而必欲斥之不肖者以其媚已而必曲宥之塞眾正之途開羣枉之路誤國不忠無大於此者閣臣之自文必曰諸臣處分皆出明旨無論閣臣以票旨爲職不能欺天下之共知卽出宸斷獨裁閣臣受腹心之托獨不效回天之力乎以爲出自聖裁則閣臣坐視皇上之過巳乏弼違補衮之忠果出於票擬則閣臣挾票旨之權陰快私忿而歸過君父不忠之尢者也𨿽或降黜之後陽爲中救欲以愚天下之耳目而不知肺肝之露昭昭睹聞誰可欺乎皇上威福之權爲閣臣假借一至於此臣恐將來姦黨盤結正士屏迹國家之禍不可勝言虎豹九閽誰復肯爲皇上明言利害顯斥姦回乎臣目擊心憂蓋不勝痛哭而流涕矣明旨又謂月今時事艱難民生困苦建言者何不講求理財足兵等項實政乃專鬭是非夫大學論平天下之道惓惓辧別於有容媢疾之臣以爲子孫黎民利殆之本而理財之末深著用小人之禍至於菑害並至𨿽有善者無如之何豈不以天下之禍成於小人之得志起於正士之遠迹而正士之遠迹由於大臣之媢疾深切著明千古龜鑑是非不明舉錯失當小人朋興用以理財則借口於不加賦之說而剝民脂膏用以足兵則僥幸於不可必之功而塗民肝腦釀禍積憲必至於不可收拾豈有是非不明而可用人豈有用人不當而可足食足兵者乎臣以爲必是非明而後邪不得害正大臣無所容其私而小人不得行其媚然後擇廉貞之士以理財則苞苴不入於權門而國賦自充民生不困擇廉勇之將以治兵則賄賂不交於政府而軍餉不克民力自彊臣以爲理財足兵亦系於閣臣一念公私之間豈必靑苗變法熙河奏績哉再照吳宏濟一疏辧別君子小人洞悉肺腑明於蒼素乃不蒙采納反遭斥逐總之觸閣臣之忿悞成皇上之過舉耳夫攀龍宏濟相繼得罪臣言一出其罪豈出二臣之下但臣之所惜不爲二臣直恐忠直蒙辜天下之君子相率而退讒邪輕縱天下之小人相率而進夫君子皆退小人皆進誰爲受其禍也哉臣之所以冒罪而願效愚忠者以此伏乞皇上將楊應宿削籍並斥鄭材以爲小人媚竃之戒攀龍宏濟復其原職以獎忠賢並乞嚴諭閣臣王錫爵等無挾私心無植私黨無以直言而逆耳無以媚已而悅心秉公效忠斥邪扶正則聖徳光於日月久安長治可翹首跂足而待矣天下幸甚臣愚幸甚干冒天威臣不勝戰栗之王

○附錄

髙景逸先生書諫艸後

嗚呼此余友安小範與餘同言事而謫事之始末也事在萬曆癸巳冬迄於天啟壬戌三十年矢同言事而謫者五人其三人爲侍禦吳公宏濟南比部孫公繼有譚公一召獨余與小範在小範又卒於辛酉至今年共令子走三千里叩閽言先臣不幸不得蒙恩錄用宜及闡幽之典天子下其事贈光祿少卿與誥褒嘉嗟乎國家何負臣子哉當神祖時諸逐臣苐不還之朝耳皆令得悠遊家園爲泉石雲山主小範三十年中獨寐寤歌之樂尢備及其歿也身有榮名國家何負臣子哉所恨者小範痛憤光考鼎湖之事有詩曰執簡定應書趙盾舉朝誰請討陳恆今年爲沐浴之請者章滿公交車而不及令小範見悲夫吾知其神必在帝左右請討者更亟不然何以人心大同如是嗚呼君不負臣臣負君而不忍負君之臣必不容負君者蓋天植之性也豈問生死哉

先光祿疏稿四首語語從忠孝至性流出至論相一疏若親見東林之禍而預言之蓋璫焰莫遏固有必至於此者惜不見信而削籍以歸至一生經濟不獲展施僅以直聲著當時垂後世豈先光祿意哉編之首卷一生行誼可槪見耳【六世冡孫經傳識】

天全堂集卷一

七世冡孫吉敬刊

●天全堂集卷二

膠山安希範我素氏著

冡孫璇輯

六世冡孫經傳校錄

皇華遊歷記

修奉直府君墓記

訪歸季思隱居記

養心日札序

尙書揆一序

周季揚近稿序

於母張孺人六十壽序

祭顧端文公文

明處士近峯張公曁配巫孺人傳

容臺淸署啟

書養廉莊記後

○皇華遊歷記

生平遊興頗饒官行人時慨然有遠使絕域徧歷名勝之志而未遂所懷三奉使節所過名山大川輒一登覽丁亥初命爲荊溪萬文恭公營葬則探張公玉女善捲諸洞此直故鄕帶水中物耳無足異也己丑再命起雲中王文端公晉首揆道出居庸關過雞鳴山風雪中重裘如鐵口噤舌彊幾不可當然徵車衝雪馬足踏冰大有奇致旣經漁陽上谷所見惟平沙孤戍千峯橫亙界絕華戎以王程孔廹不及登塞垣一望毳幕薦居之景畱山陰公館兩越月去雁門百里而近入關不三百里可至五臺畏此簡書不敢枉道僅一赴郭憲使之招開宴金龍池乃桑幹河源邊地暮春尙無靑艸獨此池蒲筍初茁綠茸刺水淸泉澄澈遊魚喁呷爲之一快歸過渾源登北嶽畱恆山兩日頗盡攀幽眺遠之興詳具日記中從此入紫荊關行山峽間五百里奇峯絕巘應接不暇四月望進都門五月偕秦吳兩中翰遊西山碧雲香山平坡隆福諸剎信宿而返庚寅三命冊封楚藩便道歸省出京口登焦山烏江謁項羽廟取道太湖黃梅觀四祖五祖道場齊安雨中遊赤壁過武昌登黃鶴樓遊洪山寺涉江登晴川閣望鸚鵡洲水沒無復芳艸萋萋之感歸途遊九峯寺至下雉侍吳明卿先生坐北園舟出富口謁甘興霸廟至潯陽郡守徐大化司理徐元正招登襟江樓搉關徐堯莘招登海天閣遊東西兩林登匡盧天池寺覽佛手巖香鑪峯竹林寺錦澗橋諸勝槪詳具日記中其棲賢三疊白鹿諸境半在南康界以輿人告疲而止渡湖口泛舟石鐘山下彭澤不及問柴桑裏僅一登小孤山經天門山池陽登齊山經姑熟登采石磯弔李太白祠抵金陵遊牛首獻花巖祖堂癸巳宮南曹一登樓霞燕子磯再宿牛首是冬上書論執政甲午正月十四日爲余懸弧之晨與僚友飲朝天宮宮故冶城卽謝安石王逸少舊遊地悠然有遺世之想者聞削籍之報遂野服還邸束裝歸裏嗣後𨿽一覽天臺雁宕之奇兩識東西洞庭之奧買山吳興結茅武康吳越名勝往來不可僕數而遠使絕域之志竟成泡影矣

○修奉直府君墓記

膠山之陰先祖贈奉直公及先考僉憲公之墓在焉先祖葬以嘉靖乙未迨今丁巳八十餘年矣諸父營墓時家方鼎盛故規制宏敞外門三楹始甃以礱磚爲洞門往歲頹而葺治乃攺爲今制輔以髙垣入門中道有亭巋然礱石精瑩柱有交龍以奉誥命其中入則有石坊四柱頗稱壯麗坊內爲月池跨以石梁踰橋爲廣庭庭中古松五六株其三株大俱合抱聳蓋幹霄兩傍古木陰森蓊郁遊人至此輒盤桓不忍去庭之上爲中門三楹入門歷級數武復爲廣庭兩階楉松杉檜亭亭百尺上有享室五楹正逼塋域登域外望爲屋所障殊覺阸陿不快往時靑烏家每言享室不宜逼墓向與從子紹芳屢議移攺不果乙卯歲中門以歲久不葺前楹忽傾以域兆方隅歲月未利因循未葺丁巳秋始擇吉修葺決策移享室於中門之址甫撤去覺胸襟曠然俯仰瞻眺規制允宜昆弟子姓無不稱善享室故四架歲時祭掃拜謁偪側今於前拓軒三楹榱桷棟柱易腐增新輪奐並美二碑位置恰當若經畫素定者兩翼室前後辟牖山光樹色蔭映幾席前庭移門旁屋五楹增創二廡中設﹖木雨品﹖門繚以周垣庭中古松喬木五六株挺然特立益增勝槪其羨材並葺風樹樓以爲二祭享餕之所於是數十年頹廢荒落之狀一旦更新人情欣快從子廷諌謂斯舉也於祖宗可以示孝於子孫可以示守不可以無紀聊爲志其大略所費凡若干取給於供役之仂嗟乎今日之協議修墓者皆吾祖之諸孫與曾元也某𨿽列諸孫而生最後幼時且不得與諸曾齒以故於吾祖不特音容杳不可卽而生平行誼卓犖不羣之槪亦莫得聞其詳𨿽藉蔭幸獲一第又以早蒙放廢不得沾一命以酬吾祖因是舉也於我心有戚戚焉自今以往爲曽元諸孫者願無忘祖徳讀者克篤其志耕者能勤其業而又各惇行誼務親睦無有放辟邪侈以辱厥家庶使祖宗之澤綿延百世以永保松楸於不替可不勉哉落成之日昭告祖靈因書石而置之壁

吾安代有聞人傳自贈公桂坡翁而家聲始大又有王父僉憲公起家庶常一時羨爲通顯厥後稍稍淩夷矣迨吾先大夫繼起屹然系海內重望者三十年而世徳益闡玆其爲修墓而作也先大夫故蔗生不逮事先僉憲少遭閔凶茹荼萬狀卒能赤身徒步創起衰替之餘爲時名臣爲家孝子觀斯記也可知其略矣廣居於先大夫見棄之明年披覽是文不勝悲痛因成先誌書石置享室庶令後之人世世無忘厥徳云男廣居百拜謹跋

○訪歸季思隱居記

余雅聞髙存之言歸季思隱居蕭寂之趣與淵明田園詩首章絕類不禁神往乙巳十月還自雲間過昆山訪之諸延之雲南行數里地名西岡村廿六日從磧奧發舟爲暴風所阻泊於千墩次早始至村旁溪口日未上也舟子往探主人不在余心計卽季思不在且當識之遂沿村徑東行可數百步衡門流水短墻及肩榜曰衡門翳翳泌流洋洋蒼頭迎門衣履朴野雲巳聞主人當卽至矣入門槿籬蕭疏畦圃縱橫矮屋五六間東居守舍奴西爲季思室聯日艸木欣相得江山閒自如中辟二扉室可方丈壁俱蘆竹夾成飾以泥祇見雅潔不覺其陋柱聯曰農圃聊相偶琴樽且自陶東壁黏雜書數箋西壁手書二方乃栽種逐月宜忌屋角懸一鐵鐘叩之聲出淸越東室戶扄乃臥榻也窓隙窺之幾榻之外空無所有西室以布簾蔽戶中設一椅一卓上陳兩書簏右隅一木榻左壁懸庋地誌數冊旁垂石磬一列杯﹖三四後半復界爲斗室置一廚一卓壁掛一琴庭前左右兩捨左捨前縛竹成架枸杞蔓之繞以槿籬下種甘菊捨中聯云對榻艸蔬田舍話一林風月主人心右舍置薪樵農器門旁茅屋一辟南牖望隔溪耕壠後庭竹捨一附墻而立啟北板扉可俯視墻外菜畦庭中皆枸杞緣墻雜蒔甘菊決明藿香諸藥艸前後野樹數十棵不成行列周行籬落徘徊庭戶默誦淵明詩眞無一語不合時主人未至鳥雀孤鳴煙霞滿目令人有兼葭伊人之想久之季思至丰神蕭爽別有一種孤云野鶴气味設木兀促膝而談小童供甘菊湯良久爲言其從子婦死節事出所爲小傳見示讀之淚承睫且悲且羨一女子能從容就義若此而其母亦甚賢以垂老無依之年能忍痛割愛以成女志事具季思傳中季思欲止余餐余亦戀戀因欲乘歸潮往婁江季思送至舟且訂後期篷窓中望季思入林意更依依惜別嗟乎人生在夢幻境中不過數十年終日碌碌沈酣苦趣今見季思所居所有令人爽然自失季思所取於天地間誠約矣而其中甚裕世之廣侈其欲者往往未嘗舒眉所得孰多可爲惕然深省

○養心日札序

萬曆乙巳居盧讀禮謝客獨處念頭顱如許碌碌浮生茫無歸宿天之與我不至蠢無知識而一點虛靈徒爲凡情俗慮之所汨沒擾擾憧憧昏冥罔覺血气早哀者之將至不免與艸木同腐良可嘆巳學貴默成非關文字但提醒夾持之益全藉聖賢遺訓平居開卷亦自惕然躍然而掩卷卽巳茫然終非巳有因置一冊冊三十葉如月之日日所讀書內有關於身心性命外有資於應世酬物者披閱之餘輒采錄之事提其要言纂其元日以一葉爲限不敢多者恐煩則生厭不可久也庶積習成熟使此心藉以收其放而養其存功去篤行猶遠況默成乎但困學之方聊以托始耳若華言枝辭徒資口實𨿽工不取凡切養心經史子集以次札記

○尙書揆一序

余往延鄒甥公寧以訓居兒先後八年所公寧日坐塾捨不輕踰戶閾課業之隙日手一編不輟余間從竊窺之他所纂緝固甚富而尢注意尙書之學時時謂余學者率稱窮經經之未窮而冀以徼幸佹得之幸也不得而生怨尢妄耳故尙書諸家靡所不討悉而於金沙王恭簡公二記尢所深嗜旦披夕采掇精拮粹匯錄成帙膚語支辭悉從汰削余每閱而愛之業令兒子手錄玩習旣別去五年設函丈於元宮及門之士歲月彌廣授經諸生請業是編傳寫不給謀付剞劂以廣其傳公寧益加訂核題曰揆一以授之梓謂是編之輯始於余塾嘗聞其旨乞弁一言余惟尙書一經淵邃簡奧不特經世之綱要而實傳心之宗譜也堯舜禹湯文武之道具載是經吾夫子信而好古祖述憲章三代之英豈徒有志迨歷聘不遇慨焉興未逮之嘆退而老於洙泗而雅言之教益諄諄焉不得巳而刪述遺經垂教萬世心亦苦矣有志於聖賢之心學者捨是經何以而猥云書以道政事巳也吾邑經生業是經者什七先達以是經取上第者指不勝僂故江以南稱尙書家言者雅推吾邑顧著述闕焉不傳邇歲學者率以誦習時義競趨快捷方式於經學益多鹵莽師弟授受旣多闊略武夷之傳且枵然腹笥而有司課士至亦以經義爲緩圖經生本業且榛蕪矣況望其遡傳心之緒而窺經世之蘊乎今得公寧是編廣布宇內家傳戶習由訓詁以窺刪述之旨處爲眞儒出成善治使吾夫子未逮之嘆不得遂之當日而終不晦於萬世業是經者所當究心焉若祗供舉業之答蹄以冀佹得一第非盡公寧意也余家世業是經巳幸再稔顧先人之學失傳而余苐以鹵莽幸獲於是經之奧老而猶憒憒也公寧以余爲元晏乎余滋愧矣

○周季揚近稿序

五經四書之言聖賢之心學也歷代湮晦至宋諸儒始表章之然猶明於下而未行於上昭代始以制義取士令人各守一經而兼綜四子夫豈惟詞章之謂蓋欲爲士者朝焉夕焉因遺言以窺聖賢心學而成徳達材爲世用也今之業制義者難言之矣以聲利詞章之念遡性命道徳之原其數不入也以粗浮躁競之習探精微易簡之旨其數不入也甚且以譎詭怪誕之辭割裂餖飣之學爭衡於局字之間以希世取寵而聖賢傳心之典昭代造士之意胥溺其旨矣語曰有徳者必有言有言者不必有徳夫使今之爲制義者人人而聖賢其言猶不免曰聽其言而觀其行況今之言駸駸乎非聖賢之言而流於異端之言矣又何望其刻意尙行以挽回世教使聖賢之心學明如皎日哉余讀周季揚制義而世教之憂其可釋乎季揚余師文恪公季子文恪公以質直惇厚立朝而諸子斌斌遵教有萬石家風季揚與次公仲覲並以文學名於時仲覲遊太學天下名士爭向慕之季揚遊於邑庠每試輒在髙等今讀季揚諸試作及近稿絕無世俗弔詭浮華之習而深言粹語足以發聖賢言外之旨使人人遵斯軌以爲制義由制義以明聖賢之學則一字一句莫非心得出之而有源推之而有用奚以浮華詭僻相詫哉乙未長至余方掩關謝客玩剝復之卦爻察陰陽之消長遊乎物初悠然忘適而季揚訪余山中出近稿問序於余余憶往業制義時率易淺鄙未嘗遊詞章之藩何足窺心學之奧又以早謝去不及竟其業以今而觀制義如爰居之駭樂何足與知焉苐季揚之文犁然當乎余心也因以生平之所私嘅者屬副墨之子歸季揚季揚其無以制義之盡善自矜而尙思所以明聖賢之學哉

○於母張孺人六十壽序

君子欲修身成徳卓然立於污俗之表其夾輔培養之益豈獨尊賢取友是賴蓋壼徳之助實多焉夫矜名飾行之徒出而行於四達之衢列於冠裳之會咳唾仁義而折旋規矩誦法周孔卑視遊夏人人自以爲有士君子之行而聞譽或集居之不疑及其入閨合對妻子迹暱而情溺矯彊粉飾無所用之私欲縱恣不可自禁昭昭冥冥界爲兩截夫夫也卽功被海宇名馳夷夏而獨知之地有愧於妻子多矣藉令牀第有雞鳴之儆閨闈嚴如賓之禮則放僻邪侈之私無間可入其夾輔培養之功較之尊賢取友豈不益嚴且密哉故古之君子修身成徳必以刑於爲實地而古之賢婦所以克相夫子者其芳聲懿範亦炳耀彤管也余往歲與金沙於元時同官膳部郎元時孤峭伉直持論侃侃不阿時好以進賢退不肖別白是非爲己任屢上書言政事得失以書抵政府指斥其過不避再三人以利害恐動之者毅然不卹諸曹爭目懾春曹爲淸議之府則元時實爲之砥柱焉天下賢士大夫識與不識皆爭慕之餘日與元時共事見其平居恂恂篤行澹然無世俗嗜好食不厭粗糲衣不厭澣濯而好徳行義惟恐不逮又非矯矯好名之徒所可望也癸巳春以儀部郎言事忤旨外謫余時在南都聞其被命出都門圖書蕭然無幾微見顏色人皆誦說以爲奇節而余則謂此元時之庸行耳何足議哉繼余從元時從子中甫遊及元時仲子娶余師周文恪公孫實余家外孫也因以習聞張孺人之賢蓋關睢之幽貞葛覃之勤儉樛木之慈惠采蘩之齋潔靡不兼備而螽斯之慶天之所以酬之者亦旣振振繩繩矣乃知元時之忠貞抗節固其天植而孺人之賢實左右之宋範忠宣公有言人之進退𨿽在巳然亦未有不累於妻孥者夫君子志在天下忠於君父義憤所激鼎鑊不避豈暇爲妻子計然苟內無賢婦則外旣扼於小人之擠排內復困於室人之交謫去就進退之間稍有濡忍觀望之意則忠義之气且索然餒矣豈能抗節不變決行其志視去國如脫屣哉故非元時之賢不足以彰孺人之徳非孺人之賢不足以成元時之志元時外不愧於天下賢人君子而內不愧於孺人其與世之外矜名節而內行不信於妻子者豈可同日語耶乙未秋爲孺人六十初度周君仲覲以婣好之故欲稱萬年之觴謂余與元時有同志之雅徵言以授介者余不佞不嫻於交辭尢不能爲侈言誇說酌西池之觴搴昆侖之霞以侑執爵姑次其生平所知見以復仲覲不知其有當於元時否也

○祭顧端文公文

嗚呼先生其竟不可得而起乎某弱冠執業於先生之門奉教者若而年已附季君榜官京師銜命出入會先生抗疏屢蹶屢起或侍同朝或歸梓裏奉教者若而年最後某從畱署放歸而先生未幾亦復從選部忤旨削籍歸裏某與先生之居僅隔數里益得時時侍側癸卯之歲先生與二三同志講學東林進某而鞭策之奉教者若而年次兒廣譽媂婚於長君往歲先生孫女不幸而殤先生撫某兒而摩之悲不自勝慈愛更篤而長兒某亦辱收之門墻之末某益私心自幸謂先生不獨模範我提撕我豚兒得所依歸異日奉教者又不知幾何年也而今先生巳矣嗚呼先生其竟不可得而起乎憶先生數載前每患頭眩杜門養屙邇歲巳來向學之力彌彊談道之神彌王持世之勇彌銳而向者之恙十去八九意謂先生可百歲無恙也而今竟不可起乎嗚呼悲矣然不獨悲先生而竊自傷焉蓋先生之所以誘掖提誨於某者不嚴而意自切而某之往往自畫而負先生之教日聞至論而大夢未醒日侍規趨而鄙習未盡先生之門名賢濟濟無不負當世之望勵千秋之志而某獨闒茸自同鄕人此某所以悲先生而益自傷也然竊聞先生平居私論謂某未失赤子之心而某自省獨知所不至大負先生之教者亦徒有一念之眞不至澌滅庶幾不倍先生之默鑑耳今先生𨿽往而遺訓炳然所不率吾眞以從事先生之教者異日何以見先生於地下先生之神如在又何敢謂冥冥可欺而飾言以自文乎鳴呼先生亡世道所系海內同志無不聞訃痛悼不啻若摧岱華之峯而涸昆岷之源者皆所以爲天下萬世慟也而某獨縷縷瑣瑣僅述其生平從遊之誼姻戚之私亦聊以自哭吾眞而已先生其尙鑑之

○明處士近峯張公曁配巫孺人傳

公諱憲字承式別號近峯父曰民治公正祖曰志軒公節公爲人勤力有方略其先人以王事戍邊子孫歲歸索金錢不貲舉族不能支則闔戶竄去公曰果爾則其爲他日累未歇也請以身當之至戍所則白髮姦獘數十條諸弁首慮不利於已爲言張子未成丁牒還家當是時公上世所有膏腴田園巳盡歸豪家而獨存其稅諸豪家忌公足智囑縣功曹攝公置之圜墻公弗爲色沮邑令至且號且訴具道豪家所吞噬狀得立脫巳而稍稍復故業更用計然策行賈裏中家隆隆起好語仁義常與鄰人共議稱貸以拓其旁產鄰株守無所得貸反疑公媒孽公慨然獨捐其直而均受其田鄰人愧謝堠陽之墟公祖壠在焉幾入豪右手公掀髯起曰此而不直惡用子孫爲奚以固先人一抔也立質之公庭迄今松楸無恙居恆恨少時拓落廢讀不能承先畢力課子羔雁惟勤會諸子俱當戶弗竟業晚節訓諸孫益力有好學而嫻於文者則公教也配巫孺人操作事公有伯鸞徳耀之風公先孺人十四年卒而孺人囑諸孫且無營窀穸俟老人異日同歸此其志何如哉亦可謂無愧於公矣東臯外史曰余觀近峯公一藐諸孤耳乃其遇事慷慨不以孤危自沮豪勢見卻何矯矯也至僞牒爲擾闔邑受困而公以一紙書立破其黨此豈特老於識卽所謂徳於鄕也甚厚巫孺人爲徳𨿽不越閨閫間足稱婦矣

○容臺淸署啟

昔司馬溫公曰先公爲羣牧判官客至未嘗不置酒或三行或五行不過七行酒沽於市果止梨栗棗柿肴止於脯醢菜羹器用磁漆當時士大夫皆然人不相非也會數而禮勤物薄而情厚近世士大夫家酒非內法果非遠方珍異食非多品器皿非金銀滿案不敢會客常數日營聚然後敢發書苟或不然人爭非之以爲鄙吝故不隨俗奢靡者鮮矣嗟乎風俗頹敝如是居位者𨿽不能禁忍助之乎夫溫公當宋盛時巳慨嘆若是居今之世能無蹙額乎希範見今之風俗靡侈巳極尋常燕會請啟必用長柬甚者且用紅箋稱翁稱老不論年齒天卿臺柱不問官階一席之設珍異畢陳暴殄物命優伶諢謔導欲誨淫豈惟耗財抑且喪徳愚謂長柬及紅箋專席之設惟婚姻祝慶及請公祖父母可以舉行亦宜務從儉約葷素之饌不過十器佐酒之物量加數品攢盒贈碟不必重設花果看桌靡費無益決不可用至於士人雅會止宜折柬或單柬相邀大小之饌不過十器一湯一點特殺不過一雞或閒暇相過間設一飯肴隨便設不必特殺五簋而止寧損無增酒以洽情徳將無醉或三人或四人聯坐一席促膝雅談考徳問業倘謔浪不根卽面相救正或公餘尋訪名勝各攜一合量帶杖頭錢僧寮素飯淸賞片時亦自質雅此後倘蒙先生長者不棄全柬特招槪不敢赴恐臨時固辭疑於欺僞不免獲罪爰述鄙懷付之剞劂以告庶幾諒其固陋以逭督責更望力惇雅道共挽頹俗希範久溺於俗近日方自悔悟敢布私臆伏惟俯鑑倘嚴命再臨是以希範爲敢於欺長者而甚其罪也非先生長者愛不佞之盛心也不任祈懇之至

○書養廉莊記後

僉憲公養廉莊記曰先大夫桂坡公抱倜儻不羈之才幼嘗有志於用世未幾先祖友菊公卽世爲門戶累遂棄舉子業居嘗憤憤乃以五經分課諸子延請一時知名士自本邑以逮旁郡靡不羅而置之館下復懸宋涇河莊一區田三百畝約諸子中有先得雋者卽舉而歸之以爲養廉之勸嘉靖戊子己丑余忝聯第系名仕籍先大夫將以此產授余時余方遊宦在外未遑也嘉靖甲午先大夫不幸捐館捨諸孤煢煢析產尙缺余卽以前莊遜出今爲六捨弟某世業矣余止得近莊田三百畝以寓存羊之意嘉靖丙辰莫善承氏售余以鴨城莊去宋涇河舊莊不一捨余將割前田歸新莊以彰先徳以垂後訓顧遶莊田俱邑中豪右者出門輒有礙吾志尋寢莊亦漸廢嘉靖癸亥春偶得其田似天所授夫天授不取是謂棄天天授不興是謂逆天爰雅志修葺仍名曰養廉莊苐此莊初創於華坦軒氏爲堪輿術士所悞方向乖謬具法眼者不取焉余今參之八斷之已攺爲壬丙向面陽負斗左堠右惠膠山亙於東北嵩鴻列於東南芙蓉峙於西北湖山遶於西南四正四隅羣峯聳翠遠近掩映而艮龍一脈從亥迂入岡阜累累不絕其水法則南興塘自辛方而東流毛道河自巽方而北匯兩腋支浜重鎖織結誠東野吉壤也位置一新�復舊觀矣傍莊田合新舊可得千畝五十年未完之產今始璧合珠聯臥榻之下無他人鼾睡聲也諸孫中有能先得雋者悉遵成規舉而授之以勸廉矣夫禮義廉恥謂之四維士君子立身天地間奚必待勸而後廉顧祖父之於子孫姑藉此以爲磨鈍勵世之具爾余竊祿海內垂三十年所至監司謬加旌獎有曰廉潔之操秋毫莫犯有曰居室若寒士守身如處女蓋不敢以修於家者一行作吏而廢之也而命適不逢爲異己者所擯噫命也何尢董子不云乎爲之自我者當如是其成敗利鈍非吾之所能必也爲吾子孫者尙其有鑑於玆哉

士之廉女之貞猶素絲也白璧也其質固然染之玷之失其質矣𨿽然絲之染猶可織也璧之玷尙可磨也士而不廉女而不貞一失其身污辱沒世弗可救矣然則廉者所以成其爲士貞者所以成其爲女士之廉女之貞固宜若耳目口鼻之於聲色臭味四肢之於安逸也豈待勸哉世衰道晦利欲之溺人也日甚居官而富厚者爲雄桀賄賂公行請乞無厭秉權者門若市有司視民命如艸菅鞭韃鉗■﹝金犬﹞酷徵其財以結要津充私槖盜而衣冠虎而翼害可勝道哉士之所以自待國家之所望於士謂何而決裂至此乎有世道之憂者睹不廉之害則凡可以勸廉者固宜無所不爲矣此先大父與先大夫養廉田之設希範竊仰窺微指蓋有感於世之不廉而爲民害者身名俱喪人已交害惕然傷之惟恐子孫之萬一蹈此故假此以垂訓耳若區區望子孫之一第而設此以餌之非知先大父與先大夫之深者也先大夫歷官三十年州牧郎署府倅監司𨿽乍沈乍浮仕路屯蹇而潔己愛民一念盟諸幽獨故所至無赫赫之譽而去後往往見思其身教所以示子孫者遠矣希範入官十年奉先世遺訓不敢失墜今巳罷官而受先世養廉之業不敢私擅其有而推之以賑貧族𨿽非先世創立之初意然族人皆祖父一體而分者也坐視其饑寒而不卹祖父有靈能無遺憾乎變而通之亦所以善承祖父之志也爰書而刻之贍族議之首簡使族人知衣食之原皆先世之遺澤也余小子敢貪其功以湮先徳乎

贍族前議

贍族再議

贍族後議

○贍族前議

記曰尊祖故敬宗敬宗故收族蓋古者因族而立之宗族人有餘財則歸之宗不給則資之宗是以貧富均而族人無饑寒之患宗法廢而族屬疏族屬疏則情日隔而死生休戚漠然不相關富者甲第連云而族有無立錐之地者富者綺羅盈篋而族有裋褐不完者富者僮奴厭酒肉而族有朝突無煙者嗟乎人心不古而風俗衰薄若江河之下何時而反乎蘓洵有言無服則親盡親盡則情盡情盡則喜不慶憂不弔喜不慶憂不弔則塗人也今之所相視如塗人者其初兄弟也兄弟其初一人之身也悲夫一人之身分而至於塗人分而至於塗人者勢也勢吾無如之何也幸其未至於塗人也使之無至於忽忘焉可也嗚呼蘓氏所謂如塗人者猶謂無服之親也今有族屬甚親居同裏閈而歲時不相往來婚喪不相慶弔貧窶不相周急者於心安乎希範少時讀範文正公義田記心竊慕之顧孤貧孱弱不能自振旣忝卑第此志冀得少伸又以比歲馳驅道路家無紀綱之僕歲入旣薄復被幹沒隨手而盡公私逋負督者接踵若無以應未能以餘力賑貧周乏每自私念蹙然不寧冀需之歲月祿入稍贏庶得終伸所志巳復深念人情一日不再食則饑終歲不制衣則寒今吾諸兄中有食不給而衣不完者年且暮矣彼安能頻年枵腹露肘待吾之有餘以濟彼之不足乎且計吾族人同髙祖而下者不過若干人而其中無業而不能自給者又不過若干人度吾之力固不能使之食必肉而衣必綺然使之日三暖釡而衣稍蔽體者計一歲所需不過若干吾𨿽歲入無幾獨不能酌其盈虛緩急稍存什一以先吾族人之急乎今先割租百石內除納賦及饒限可實得米七十石麥二十石吾族𨿽衰落然能支門戶者尙有三四家勸其量力捐貲每計租百石則每歲出實米一石麥二斗百而取其一不過僅損倉庾鼠雀之耗而積少爲多能使五服之內人人可以免饑寒之患或者亦所樂與乎大約總計可得米若於除賑給之外或稍有贏餘卽量行假貸稍取利息以備婚嫁之資助喪葬之奠賻及水旱之虧額行之數年利入稍溢或再議推類以廣其惠又念時變興衰隨年攺易今之所議但酌目前家業以爲凖則數年之後或貧者能自治生家計稍裕則減其所給或富者漸至衰微則減其所出甚或消長相懸或始貧者反能濟人始富者不免待濟固不可執今日之議以爲常而其應出應入之數則未始不可以爲凖也爰述始事之意並懸度其終以爲宗族告幸出者無吝色而得者無溢望以俾垂之永永不替則希範之大願也其節目條件略次於左斟酌損益願與宗族共之

○贍族再議

今日之舉原爲極貧諸兄衰年不能復營生理故少有所給使稍得無憂於朝夕以優遊暮年耳本不能以有餘之力徧及壯年能謀生向進之子侄輩也今聞議出而族人紛紛沓沓不論貧富老壯各萌覬覦之心出者力固不能徧得者於心亦何安則今日之舉不能倡吾族尙義之風而反以導競利之習若果曲狥私心將使中人之產棄生業而冀升斗之養彊壯之夫忘勤儉而習遊惰之行利無纖毫害且什伯卽力能普濟亦難一律而施況勉彊支撐豈能各遂私願且今歲歉少收租額減損不能遽如初議且初議原擬贏餘以備婚喪不測之事非盡散給一供朝夕也今先其急者量定出數給數於後願吾諸兄諸侄各相諒相安其初議待歸時再議計出米麥若干量家業之有無酌服屬之遠近以爲差等艸艸據一人之見不無未妥姑俟歸時合族面議其兄弟子侄輩有當公役勤勞守分不侵害小民欺淩貧族者各家原有常例酬之照常給與不在此數侄輩有不安分生事賭博爲非者卽停給此簿本當議一公當族人主管出入而創議之初事未歸一是非怨嫉易生無人肯任姑著家人吳秀將前項米麥另廒封置有月米者每兩月一給季米者定在三月八月靑黃不接時三月總給春夏二季八月總給秋冬二季其糕米醬麥及布襪銀俱於六月十二月依期送給其布襪銀等卽將扣過月季等米餘剩米麥糶價給散或米麥時價不等兩熟通融處置給過卽於各項下注收訖二字年終繳進備查

○贍族後議

癸巳秋希範在南曹公暇燕居念及二三兄弟衰貧之狀惻然心隱之因創贍族議以告族人至冬月卒未有成說余懼道謀作室不潰於成貧族嗸嗸情難緩視因據臆約其出數定其給數暫令家僮主其計而司其出納甲午春適余罷歸亦未及更加劑量苐如再議行之𨿽足以稍蘇族人之困而余之初心則尙有未盡者蓋再議裒米僅百石而其半取足於兩侄𨿽足以供一歲散給之需而未有以待婚嫁喪葬卒然之備余旣不能遽益其出又不可更勸族人乙未春兩侄以先大夫所創養廉田三分之一歸余歲可得租三百有奇余考養廉田之說始於大父桂坡公數止三百畝以授先大夫膠峯公先大夫承厥志而張大之以勸後人益其田至千畝復創田盧一所以統之其詳具先大夫所著養廉莊記中竊念養廉之說乃先人厚望子孫潔己奉公以無干吏議無玷名節蓋爲仕者計也今余𨿽濫通籍業巳不用於時而宴然擁養廉之人以爲已私則與向之存於兩侄所者其名實不稱無以異也因念贍族之舉𨿽歲給粗定而不測之備尙缺今卽以養廉所入籍每歲實徵之數除供賦役外計其所存而四分之以其一佐修葺祖瑩之費以其一充族人歲給之額以其一備族人婚嫁喪葬之助每歲除給散支用外稍有贏餘則仿朱文公先生社倉遺意輕其息以貸宗族鄕黨之貧而能力耕者收貯以待凶荒之備則不必復如前議歲斂於有產之族而贍族之費比之昔日庶幾稍裕矣其條約則例略仿諸名宗遺範量力參酌詳列於左姑以盡吾之心焉耳上不敢希前賢之髙蹤下不能必後嗣之能守終吾之身得與族人共免饑寒之困以漸回淳厚之俗斯厚幸矣敢再質之通族惟可否之

天全堂集卷二

七世冡孫吉敬刋

●天全堂集卷三

膠山安希範我素氏著

冡孫璇輯

六世冡孫經傳挍錄

答錢啟新先生

答鄒大澤考功

上李翼軒大參

與浦襟海年兄

答姜肖鳳

答甘按院報代

答北濱殿下

寄萬二愚老師

答彭魯軒

答華晴宇

答陳筠翁老師

與茂卿侄

答甘按院

答柴父母

上萬老師

答山陰相公

上李見羅先生

與黃明起少司成

與李本寧憲長

與饒明三

答於元時儀部

與楊鳳麓都諫

與華本素

答歐陽宜諸

報直指公

與鄒南臯總憲

答李元衝

與浦仲人

上於座師乞墓銘書

又副啟

與劉明自太僕書

與周仲覲太史

答錢司理

答督漕李中丞道甫

與沈知樂

與柳賡虞年丈

與賈方蕘

○答錢啟新先生

今天下士大夫嫗煦相尙靡然成風外飾長厚之名內藏閹媚之計有識者羞之而莫能挽也門下秉直急公矯矯風節力振頹靡令媕阿淟涊之徒气伏舌縮古所稱眞禦史非門下其孰當之西粵僻在一隅林箐深阻民素易亂而長吏以其地惡賢者有投荒之嘆或怠於拊循不肖者懷嚙肥之私或易於陵恣妄臆有之門下直聲素著震撼山嶽入境之後竊計諸屬吏怠者勤污者介墨而殘者當望風解綬矣所以消一方之毒蠚而置之袵席其效可立致巳不佞豎儒無所知識何能措一辭以禆治道之萬一哉違教尙遠瞻依惓切南方多瘴伏惟善攝

○答鄒大澤考功

不佞之傾慕明公有日矣以散局下吏不敢亟見顧辱謬愛不憚以口頰樹之所竊聞於縉紳間者感在心膂矣玆辱厚貺愧汗如雨明公以範爲稍可與耶此非範之所敢承也若範而不肖耶又何以辱明公之知而加之隆貺哉範𨿽窮於官不敢窮於行敬三肅使者附之完上惟明公察其區區而宥之

○上李翼軒大參

昔先大夫兩牧裕州其爲政節目範生也晚無從聞見獨均田一事爲績最著有故籍可考窺其經略條件自恨愚稚無知不能振揚先人功緒使湮圽不彰嘗用是痛心疾首先人去裕幾六十年州之遺老口碑不磨近聞其士民不勝甘棠之慕列狀請於州欲廁於學宮俎豆之列此其民裕之厚固然而先人當日之政或者誠有以系其思也州司曾上請於督學周公巳蒙下府核實夫揚幽懿以風吏治督學使君之權也懷故侯而篤去思方城士民之情也則先人俎豆之事固其子孫所不當與聞亦其子孫所不必陳乞者範何敢復以下私上瀆淸宴耶苐恐事難成於歲久善或遏於迹微伏望明公垂念世好借重鼎言得早蒙榮造躋之良牧之列則萬年馨饗朽骨再香豈獨先人圖結艸於夜臺範𨿽摩頂放踵不足爲報矣裕州均田志一冊上塵淸覽更望賜之片言以爲冠冕又所以錫子孫世世之光也

○與浦襟海年兄

辱諭先人俎豆之事感念年丈鴻慈力請當道無論弟捐糜莫報先人有靈業巳銜徳九原矣均田一事法施澤久允協祀典而捕蝗致稔亦庶幾禦災捍患之遺載籍彰彰與士民之呈詞不爽惟年丈善始善終曲賜榮造先人儼然良牧之列則萬年俎豆飫徳無窮矣

○答姜肖鳳

營平密邇居庸當關扼險諸陵列峙京師背倚誠重地也建纛擁兵不下千萬仰給大司農爲費甚巨至煩專司主餉非雄才碩徳惡能勝其任而愉快乎年丈神姿雋偉才識宣朗卓冠諸曹膺玆特簡夫干將莫邪方其在匣韜光斂鍔及壯夫持之則光鋩注射何也用不用之異也年丈巳大用矣所以杜庚癸之呼而壯幹城之勢其經略注厝必有迥出尋常者謹拭目傾耳以待矣

○答甘按院報代

以天之不弔災沴薦臻江左之民囂然喪其樂生之心久矣非仁人君子狎至而振救之有赭原而巳玆幸天不終棄旌麾臨部徳意煥敷士民欣欣有更生之望行見甘棠之蔭不特蔽芾於云陽而勿剪之歌且徧謳吟於四郡苐思國事多艱民生日瘁西河之狼烽未息東海之鯨波再警南北戒嚴軍儲耗竭而欲取足於江南懸磬之巨室枵腹之窮民斯亦難矣臺下仁風久著在在蒙澤所以爲東南保障生全之計必有非豎儒所能窺者特以維桑軫念不得不以其窮困無聊之狀哀鳴於臺下耳

○答北濱殿下

相公門下非公事不敢請見今巳進首揆天下想望風采不佞辱有一日之知自代無異才卓識可一當造膝之問故不敢以不肖之身妄爲私謁累相公光大之徳形迹𨿽疏此心則未嘗不日以超世之業爲相公望也

○寄萬二愚老師

老師以直言外謫希範時便道歸省無由遣一使走候旣會令侄光祿公始知老師巳還豫章矣向讀大疏忠言勁气日月爭光唐子方胡澹庵與吾師而三矣希範叨轉散曹署中淸絕惟日靜養此心不敢有一毫出位妄求之念庶幾不負老師門墻然材劣資鈍常恐冒幹千非幾老師其更督教之幸甚

○答彭魯軒

天下蜚芻挽粟四面輻湊以供國用東南諸郡實居其六七所謂國之神臯而王業之根本也邇來上困於天災之薦臻下竭於風俗之靡侈東南之民半爲溝中之瘠矣臺下汝南豪傑徳望久隆膺玆重寄宏猷碩畫所以上不負國次不負民下不負軍計必有卓然不可及者讀大疏侃侃悉中事幾江左遺黎庶不負生我之望而國之軍儲歲費亦必不煩司農之浩嘆矣

○答華晴宇

經歲不致一言爲候然此心若無日不與老丈揖讓而談噱也所日夜引領遙祝者惟願益展淵抱以實政樹崇名無若瑣瑣者流徒粉飾浮誇塗民耳目常從浙東諸公遊竊聞吏治日飭仁心日流則大喜鼓舞蓋循良之治不在驟起顯譽要在久而潛孚敝僚沈大若爲言審編一事豪富不得漏籍貧弱不致絓誤眞百年所無頌不容口弟聞之而喜益可知也今歲計典甚嚴拙而廉者有賞無論下寮巧而貪者必黜無論津要一時人心頗爲稱快眞挽回吏敝之大機括也老丈幸惟守道自信實心爲民毀譽得失置之度外勘破此關眞吾輩大覺路也弟朴遫無能閒曹素飽恐積罪戾丈其何以教我

○答陳筠翁老師

辱手札諄諄而希範曽無一字奉寄豈非倒行而逆施耶罪無容逭矣嘗從縉紳竊聞吾師治狀大都精勵於政而平易於民事關民瘼眞有一段至誠惻怛之意此古循良也今何可多得哉願吾師始終畫一至於毀譽得失直當置之度外耳希範奉使頻年殊無勞勩玆叨薄轉亦巳踰涯恐終不免隕墜吾師其何以教我徐尉篤愼似足爲吾師左右承渠惠天中記甚慰素心學圃萱蘇正揭二種便郵懇各寄一部然得無損吾師淸白之節乎會在棘闈治皰冗次不能多及

○與茂卿侄

近在兩日之內罷四文選六都諌杖一省臣遣一省臣一臺臣山陰公上觸聖怒似亦不能安其身朝事異常良可浩嘆怯懦苟全殊爲慚恧所難烈烈者祇以上有老親下無弱息也不然安能飽食偸安視主上之失徳而默默巳哉今方有事棘闈米鹽瑣屑平生所最厭苦拂意浪圖周張失措小試如此何堪艱大長林丰艸勃勃注懷然猶戀戀不捨冀得一命之思以報老親耳春日漸長肆力修業勉旃勉旃

○答甘按院

天佑江左得借髙賢秉節觀風所望挽回敝俗休養生息還之淳龐士民有同心焉辱頒示儉鄕約二書老公祖之加惠於東南豈淺淺哉夫常人安於習俗非得賢使君振拔而洗濯之卽賢者有志變俗常苦於立異而見嗤於庸流玆幸老公祖樹之表的吾輩不能力惇儉朴爲齊民先驅豈惟負老公祖之宏慈卽負生平自立之志操矣所望加意善終旌其從令者治其背令者明示賞罰以鼓其趨庶幾吳中百年之敝習一旦得以湔除而富教可漸舉矣至於敝鄕惡習親戚朋友之間稍有嫌隙卽彼此捏造過惡刋布流傳肆行謗詈甚至詆貞女爲淫奔斥孝子爲悖逆以毫芒之事陷人大惡之名此尢所痛恨而當重懲者伏惟於此更加意禁之幸甚幸甚

○答柴父母

倭寇虛警海波偃然實東南無量之福更藉仁明父母贍養休息民庶幾保其天年乎近見甘公祖示儉鄕約二書實挽回敝風之上計更望老父母加意宣布委曲訓戒俾士民靡然從化敝邑之大幸也範輩敢不洗濯奮勵以爲齊民先計裏居諸先達當巳損膳減從以副老父母之盛心矣

○上萬老師

老師林居淸適道履安和遊神詩書之團闡揚性命之宗門墻之士恨不能跽伏函丈一聞緒論徒自倀倀希範久荷吾師陶鑄之恩不敢自負近與同捨一二名流如貴同年徐匡嶽輩遊稍聞安身立命之學若出之火坑而投淸冷之淵殊自愉快苐恐气昏易蔽積習難除旦夕兢兢以自提醒更望賜之要言以爲持循參悟之地則吾師之所以成就不肖者其恩百倍於文字之知矣

○答山陰相公【王家屏】

恭惟相公閣下碩徳邃猷羽儀朝寧百僚稟成蒼生望澤方將開中葉之太平挽末俗之澆漓乃以直道失主上意予告還山仁賢去位國其無人時事艱難誰與宏濟譬之大廈摧其棟梁中流亡其維楫欲安居而利涉其可冀乎方今西陲倡亂九鎭生心河西之帥炎蒸暴露芻糧不斷士卒驕惰寇帳四集陰懷漁人之計目前不定秋風一起弓勁馬肥寇得其候勝敗之數未可知也西事一失寧無姦雄之徒望風而起蕞爾小醜國家安危所系而當事之人未聞有必勝之策閣下受國厚恩夙荷主眷身𨿽泉石心豈能忘廊廟之憂哉希範謭庸闇劣無所知識目擊時艱不勝杞人之慮竊念雲中上谷京師所倚而軍士寄養欵馬減克芻糧之苦不殊各鎭姦邪驍黠之徒安知不萌效尢之念萬一脫巾而起禍更剝膚閣下桑梓墳墓之鄕其能無岌岌乎制亂未形此正其時想當事諸公必有深謀遠策非書生所能窺測知閣下憂國忠誠且系切身之患故敢獻其狂臆至於眷知私徳瞻企鄙懷卽累牘不能申且煦煦之言非所以慁長者之淸覽也伏惟閣下良食珍攝以膺賜環之召希範不勝瞻戀之至

○上李見羅先生

客歲得先生所寄書並孝經疏義知先生提挈之盛心而不我遐棄也苐凡庸之資鞭策不前無以仰承大教有餘愧耳閩中人文𨿽甲宇內而考亭墜緒不絕如綫得先生倡道海濱考亭之學於斯大振士風當一新矣苐先生髙年久客𨿽蔬水曲肱隨地可樂而故里枌楡能無夢想當事者不能爲先生圖一歸計何哉每與存之兄論及不勝扼擊南睇海云瞻戀無巳

○與黃明起少司成

丙戌之役幸附譜末年丈翺翔禁林不佞馳驅道路淸濁殊流聲气靡托祇從公朝式瞻玉度自遭放黜永謝世交卽夙昔聯班音問遐隔惟日與田夫野老相惟諾於長林丰艸間耳又何緣修寒暄之問於左右哉伏惟年丈秉鐸兩都談經重席公望巳蔚崇階漸躋濟時之勛垂世之業行且炳赫今古爲同籍光榮不佞竊有厚望焉更念年丈昔以禮經奪標海內矜式其精義奧旨珍之祕笥者倘蒙發藏什襲見寄一二弟當鑿九龍石室以代二酉竊其緒餘以課兒曹萬懇勿吝北雍新刻班範�史並望惠寄課耕之暇懸之牛角豈忘得戒無柰書淫耳捨侄泰來負笈之便聊具不腆以申候私塞鴻南翥幸無金玉爾音光我林壑

○與李本寧憲長

蕭寺夜別忽復逾時公瑾醇醪醉心�骨所恨無緣常奉教於左右敢忘接引之名徳乎天目巖壑幽奇松杉蒼秀眞仙神窟宅東南奧區也舊志殊不足闡揚山靈萬一讀之令人愔愔明公列戟所臨不遠二百里自公之暇倘得快遊俾松蘿巖石之奇盡收三寸之管詎非千秋盛事哉不佞欲剙一斗室名曰詠陶四壁盡列淵明篇什諷詠其中偶好有所合也欲乞明公一記幸不靳靑蓮一生蓬室之光遙企越云謹九頓以請

○與饒明三

丈久淹舊都聞時時得假歸裏世事如此眞入山惟恐不深然抱憂世之志者又何能恝然耶瞿元立巳掛冠歸矣裏居相近常得扁舟相從於煙水蒼茫之際𨿽當世不無遺賢之嘆而山林實慶得朋之益每共道故未甞不神馳左右也曩承切劘之力柰鄙闇之資不能有所窺見數年汨沒益復冥然幸二三兄弟左提右挈一念向往幸僅存耳望丈更賜鞭策庶不至終於陷溺也

○答於元時儀部

龍山之會弟以老母抱病不得侍教於諸君子旣病間而往散去巳多不及有所聞也適拜大教正論侃侃令人悚服奉爲座右箴銘知所持循學問之道思過半矣涇陽先生肇此盛舉其與人爲善之心良切卽不肖如弟亦在包荒之內吾輩眞不可負其意也此會與丈論並存其爲切磋之益均不小矣

○與楊鳳麓都諫

數年以來諸賢竄者十九年丈巋然碩果豈天欲平治天下獨畱老成持重以爲從容悟主之地耶頃罷稅之諭海宇歡騰未幾反污廟堂諸公𨿽諫書日上竟不能效回天之力哀哉生民何時復蘓邑中風俗日污市井之行出於士林我生不辰目擊怪事如許流傳都下丈輩能不爲之扼腕乎魑魅晝見狐貍晨號茫茫堪輿無一片漧淨地柰何柰何

○與華本素

門下稟英妙奇偉之質負卓爾不羣之志自弱冠周旋固知非凡器也一旦聯掇髙第如綘虯赤螭騰躍霄漢人人快覩矣但丈夫樹立須從盤根錯節中磨煉一番方有受用若僅優遊而致卿相不過世間一有福人耳非大丈夫所以自待也甲次應當出宰百里親民之職所系不小正生平勛業發軔處以門下才識遊刃有餘然將何以樹立足慰故人之望哉

○答歐陽宜諸

明公去敝郡不半載士民去思旦夕猶望寇君之復至凡有冤抑不伸者皆呼天搏顙曰安得如我公者一白其冤乎此豈可聲音笑貌襲取而致哉遙聞潁川新政赫然攺觀方今海內人情洶洶事幾巨測淮淝爲江東蔽障重地得明公坐鎭而潛消之敝郡其猶明公之宇下豈必躬受噢咻而後爲蒙澤乎敝邑講院巳成朋儕講習欣欣向風興起之機實惟明公先倡其爲士林之徳百世不磨希範庸劣昏惰無能自力於學惟明公曲賜鞭策俾得自奮幸甚役還附謝北望神傾

○報直指公

希範質本迂疏早蒙放廢八年冷局未嘗少施民社之勞廿載林中不能自致鄕曲之譽生平以慵而成拙邇且因病而益衰所謂溝中之斷朽豈復爨下之焦桐乃辱臺臺回盻忽蒙題額寵褒譽出不虞慚居無地向也南曹散署原無關人倫進退之權今者東野疲甿何足系蒼生出處之望猥承華衮之錫徒切負乘之羞所幸仰瞻梁棟肅然如儀度之儼臨無柰俯視庭除慨然感履綦之難接此範之所以感愧交並而喜戀並集者也旣拜隆施卽當叩謝柰入冬以來二豎爲患四體不仁杜足柴門關心藥褁竊聞朝天之轄巳脂無如臥轍之心徒切倘可力疾以效趨蹌尙容操舟上申攀戀

○與鄒南臯總憲

希範辱翁丈教愛巳二十餘年往日韶顏今巳頭顱如雪形骸日變而學問無成殊負提誨一念然朝聞夕可亦嘗習聞聖訓此生豈甘冺冺與艸木同腐但不敢以虛浮意見妄作承當輕弄筆舌山川間阻無由面受指示鴻羽有便幸翁丈有以教之聞翁丈神明正旺精力不衰固知斯文木鐸屬意甚厚婚嫁稍畢尙圖一叩函丈泰岱之瞻自當先於五嶽之遊也

○答李元衝

東林講會涇陽先生實爲主盟存之髙兄左右壇坫不佞𨿽收末席自愧積習難消隱哀多累朝夕悚仄恐遺斯盟之玷門下以名與之而不佞以實自責祇增其慚懼而已

○與浦仲人

春光倏謝炎景巳深歲月如馳晤言寥闊局蹐盧居不勝困抑近爲先慈卜地往來謝蕩其西南一帶荻洲星布菇岸虹繞曲港幽溪漁捨比列髙柳緣場修竹樊圃蒹葭千頃迥非人世不肖每過而樂焉竊願買地一區結茒數檻爲隱居之計且地去新壠甚近扁舟東泛瞬息可達庶得時展松楸永依兆域聞其勝處乃上宅所有不揣陳乞割五畝以開三徑此生未盡之年獲遂無涯之願其爲感激何可情量價之髙下一聽裁示不敢屑計倘奉兪辭便當同往選勝恃愛冒懇可否惟命

○上於座師乞墓銘書

承老師垂念先慈之戚賜之薫幣跽告幾筵不勝哀感不肖銜卹以來爲先慈千秋計者惟有竁首片石匪藉傳世之文不足永彰休聞念當世文章宗匠吾師實建前茅卽窮閻壼行似屬委瑣不敢煩巨公鴻筆但人子罔極之私又不忍忽其親以爲不足傳而僅以蕪陋塞責卽無因至前尙當介紹以請況辱在門墻而雅蒙殊顧者乎竊惟栢舟首錄於墉風歸嶲﹖﹖特筆於麟史區區婦徳聖訓不遺而後世閨闈一節之行往往流芳彤史無不藉名賢載籍以垂以載伏念先慈甫丁盛年卽罹險釁勵節樹孤備嘗荼苦庶幾共姜之靡慝叔姬之守義倘著汗靑寧至冺沒而不肖行能淺薄顯揚無地慚負罔極自痛鮮民非仰托鴻章以圖不朽則上負劬勞下虧子道蓼莪之痛骨朽未銷卽擬匍匐躬懇以松區未翦是以遲遲今春忽聞吾師膺名竊計吉徵之際不敢以不祥之事瀆冒神宇邇者始知老師徜徉林泉蒲輪未駕尙可優遊筆禮不揣謹上狀略千里奔叩謹北面拜授家僮以干掌記不腆之幣愧不成享萬祈叱存以勞下執事不肖無任搏顙哀懇之至

○又副啟

頃者薄輪之徵實出聖明特眷乃辭疏一入申命尙遲豈有臧氏之讒而停巳駕之輿耶燻蕕不共器鸞鴞不並棲自古然矣道之行廢天實主之無入而不自得於吾師又何損乎苐不能不爲世道重惜耳外寄上翏翏集一部乃山人兪羨長轉致羨長亦詞林之雋當今布衣名士罕出其右其足迹半宇內每爲不肖言生平未畢之志以不得遊齊魯謁闕裏禮岱宗及登老師龍門曁一識邢子願先生了此便當脫靑鞋布襪揜關陽羨作頭陀活計矣故托寄此集以爲異日趨謁之贄竊計涓流寸壤山海所容敢爲附達不罄惓惓

○與劉明自太僕書

仁丈蒞滁陽歲餘瞻企之懷與時俱積不肖方在苫塊中不敢以衰絰遠謁玆將爲先慈卜遠日以返元盧惟是竁首片石所以爲不朽計者巳乞座師大宗伯於公志而銘之而隧道麗牲之碑亦欲勒文以志歲月竊念曩者辱知愛於仁丈不啻同气而仁丈名山之業可垂千古使先慈得徼惠而托名其間以彰永永此不肖之所敢請而不敢必者也謹上狀略伏惟采擇而表之炳然日月爛然雲霞仁丈之慨賜不肖不亦侈大哉方拮據松楸不得匍匐叩懇謹搏顙九頓以遣一介不腆之幣以勞掌記臨楮無任哀吁

○與周仲覲太史

吾邑山川流薄科第奕葉者指不能屢屈況玉堂妙選再世重光者乎且以先師碩徳吾丈粹品尢足濟美非僅人世寵榮所可並論苐國恩日深則報稱之責愈大匡時經世之業不可不從優遊中預養言論風采務使當世賢哲傾心吐膽若靡靡隨俗養交安祿知非吾丈所屑爲也弟短髮婆娑病軀偃仰辱在世講雅同臭味𨿽一出一處不相爲議要之廊廟山林各期無負而巳

○答錢司理

仁臺軫卹民艱虛懷下問仰窺由巳之思敢忘同室之患自被災以來日夕皇皇𨿽憂不能釋然策本無奇幸際一時諸公祖協心以拯饑溺嗸嗸之眾庶有更生之望頃見撫臺救荒諸議良法美意具在方策但得老公祖提衡於上良有司奉行於下俾窮困寔沾賑卹之仁巨室稍寬徵斂之苦�起魚鱉之民登之袵席端有賴矣

○答督漕李中丞道甫

希範屏棄田間十有五年於當世名賢𨿽心傾神注然自揆無可比數不敢輒通候問每問二三知巳私評足稱社稷重臣者必爲明公首屈一指逖聽風猷傾仰更切龍門不遠輒思奮登竊以淮揚賈區遊客之所膻慕不敢以迹蒙疑無緣奉教不謂明公誤采浮聲書問下及明公坐鎭中原巳更十載建威銷萌戢姦弭盜功在旗常澤被遐邇江左之民得保袵席詎非明賜而二三逐臣得優遊田野亦孰非公之餘庇耶東南財賦之地化爲蛟魚之窟慘目傷心民之望恩如望歲焉撫公業巳再疏廟堂未切恫瘝明公爲國柱石爲民保障力請主上速施曠蕩之澤立■﹝木丞﹞陷溺之苦不佞輩所日夕禱祀而求者也伏承垂問不能具悉民艱以副虛懷大抵獲展公之策略救荒之術思過半矣

○與沈知樂

長安風波震撼勢且稽天辱在世誼殊切系念苐以山林放廢知交遼絕無能爲門下飛聊城一矢徒戚戚耳古來名士多遭困阨丈夫千秋之業正不專在進賢冠也萬里蠻煙車塵馬迹動心忍性誦詩讀書上下古今回視腐鼠不堪一嚇此非解慰浮言寔遭時不偶者第一等事業耳

○與柳賡虞年丈

南都一別倏忽二十八年丹顏綠鬢化爲雞皮鶴髮之老翁矣世變江河年華電影眞堪浩嘆客歲兩遭國戚哀詔所至深山窮谷田畯野老無不含辛雪涕況在舊臣𨿽蒙放逐大義關心可勝悲痛年丈久沐賜環頃且洊陟卿寺邸報中見魏都諫大疏屬望舊臣甚厚計建牙在卽如都諫疏中所云眞不可負謹拭目以俟弟想當年在朝之日曾見先朝諸老起自廢籍者往往攺節末路希世附權以躋崇膴至今令人齒冷玆起家林壑同譜兄弟巳有數公歲寒松栢願交相規勵勿蹈覆轍弟哀庸碌碌不足掛頰銷聲滅迹長往深山望諸兄弟爲徳爲民宏濟大業其爲同籍光榮寧有旣耶不敢徧致書問者恐涉乞哀之迹也倘有語及幸悉道鄙忱

○與賈方蕘

覃恩錄之惠捧誦之餘不勝悲感念太夫人年登八袠旣安鼎養復荷恩綸先慈早棄巳不能久申菽水之供而弟早廢又不能不沾綸綍之寵終天之恨寧有巳耶福備數奇何啻天壤此範所爲覩物而傷心者也丈轉祠曹督學之推在卽念潛旅處無朋幸有本孺入都差不寂寞受知優遊木天晤時幸爲致問兩朝詔赦禮曹當有謄黃之刻便間乞寄一冊山居多暇當與田夫野老歌詠盛明亦廢臣惓惓不忍忘君之一念也

先大夫一生以忠孝節義爲盡性之功山林泉石爲陶情之境四十年屈伸顯晦梗槪略見於尺牘中較諸年譜似加詳矣非僅修詞立誠足以盡其微也康熙辛亥八月晦冡孫璇百拜恭記

天全堂集卷三

七世冡孫吉敬刊

●天全堂集卷四

膠山安希範我素氏著

冡孫璇輯

六世冡孫經傳校錄

五言古

七言古

五言律

七言律

五言排律

五言絕句

七言絕句

◆五言古◆

知山陰縣事陽坡周君先大夫裕州舊治也余以使事至得締交述先大夫均田之績父老至今頌之周旋浹月言別黯然賦以志謝

乾元遇李一了江文谷二隱者

龍井訪友元王隱君次屠緯眞韻

雜詠

七月旣望過圻村訪蔡金風適衝寰翁至同登龍山尋幽谷釣臺諸勝晚畱小酌泛月而歸

凊和三日與髙存之冒雨入桐城竹塢紀事

朱君采侍禦靑蓮居

○知山陰縣事陽坡周君先大夫裕州舊治也余以使事至得締交述先大夫均田之績父老至今頌之周旋浹月言別黯然賦以志謝

丈夫重意气結交自東因接棟成暌隔千里如比鄰相知無久暫此義難重陳余忝馳驅吏君屬封疆臣一朝幸遇合片言意各申忻羨美無度標韻邈殊倫胡威勵淸操宓子政化淳增秩寵循良借寇慰編民聞君桑梓鄕先烈炳若新永言勿剪詩阡陌思逡巡疇昔通家好今看肝膽眞世態媚顏色雅道久沈淪勉﹖方﹖冉﹖策前路芳躅追古人

○乾元遇李一了江文谷二隱者

我來訪幽人獨入山深處窈窕覯丹崖神情巳軒翥白雲拂我衣飄飄若飛絮瞥見千樹桃爛熳紅霞曙茅庵隱靑松彷佛羣仙署中有兩三翁蒲團各箕踞坐久寂忘言澹然消俗慮

○龍井訪友元王隱君次屠緯眞韻

挾策躡靑蒼空山罕人迹藤蘿掛懸漫古木壓危石仰望空翠中靄靄孤云白山阿靚以深幽人此棲息煙霞幻奇境杳與塵世隔松隙辟甕牖湖光蕩虛壁趺坐一蒲團心猿調定力欲叩元中元象罔渺然測淸言互酬應嵐气忽云夕

○雜詠

直道世不容枉已吾所恥枉直貴自辧得失勿卹爾皎皎𨿽易污庸庸亦可鄙寧爲韞璞玉勿作踰淮枳期我同心友百年共相矢

○七月旣望過圻村訪蔡金風適衝寰翁至同登龍山尋幽谷釣臺諸勝晚畱小酌泛月而歸

涼颷散餘燠秋光澹山市策杖尋幽人行行二三里循徑旣紆曲緣溪復迆邐小橋路轉東柴門恰臨水主人意殷勤勸客且畱止山村無兼味雞黍聊可庀適逢鄰翁至相揖色先喜今晨逢漁者買得鱖魚美請客過山齋烹魚酌村醴

相攜過溪橋宛轉入村徑門巷旣蕭閒庭戶嵐光凝小齋幽且淸梅竹翠交映閒抽架上編疑義互相證楸枰聊角奕唐突叨屢勝歡情旣巳洽冷語皆可聽飲噉頗適意朋儔競呼應賓主𨿽頹然縹緲發餘興取道叢竹邊扶筇陟危磴

巖壑饒幽蒨磴道亦縈復始陟從陰崖盤旋下陽麓徘徊叢艸間跫然至容谷樵人誤指徑荊榛多枳足少傅昔畱題摩蘚猶可讀尋幽興轉劇委蛇血湖澳釣臺忽回望奇勝更悅巳髙巖似列屏古洞如夏屋此地若誅茅居然可卜築

冥搜興未巳夕陽忽西下湖光展輕縠霞彩紛相射佇望旣忘疲盤石更可藉良會旣巳逢好景復堪詫廹暝乃言旋主人固相迓兒童喜奔走空庭期卜夜鮮膾薦盈﹖芳醴酌深斝畱賓意何窮客子重致謝泛月吾欲歸扁舟乞相借

○凊和三日與髙存之冒雨入桐城竹塢紀事

名山得佳侶勝情倍踴躍輕輿冒雨行沾濕不爲卻入谷屢呼奇謂我得所托谷口田可耕澗中泉不涸巖岫饒異花林薄多靈藥茶椒被陽坡芝蘭滿幽壑竹竿千萬个生計良不薄世情厭冷淡吾爾耽寂寞速結三間茆量營一小閣煙霞有奇趣朝夕飽領略吾將從子居相與餐葵藿人生更何事可博山居樂

○朱君采侍禦靑蓮居

夙聞苕霅間山水多淸遠詎意闤闠側蓬瀛忽在眼偶乘一葉舟沿洄恣遊衍輕颷偃菇蘆微波蕩菱芡叢篁雄灌木森蔚盤回轉中有伊人居列戶抗遙巘堂寧據勝開樓榭隨宜建髙閣俯喬林羣峯歷可辧憑欄耳目曠隱幾縹緗展時報黃鶴駕閒誦靑華簡客至輒披襟開尊出丰膳論世談旣雄參微語尢雋廿載忝交契老至彌繾綣余玆將卜鄰棲托計非舛更藉地主賢早爲擇所善

◆七言古◆

效白香山四𨿽吟

石公曉起看日出月落

霍公默畱榻新齋索題齋額余以主人不飲而嗜茶爲題曰醉茗而系之以歌

○效白香山四𨿽吟

吾聞古人云人苦不知足試歌香山居士四𨿽吟似我受用巳奢更何欲發𨿽短兮尙可束官𨿽卑兮名未辱囊𨿽空兮百指饘糜有餘粟子𨿽愚兮數卷父書猶可讀朱顏綠鬢誰能久官髙要路危機伏黃金過斗亦何爲快意無如謝庭玉架上閒抽一卷書尊中滿酌三杯醁讀書飲酒樂且多勿爲身外營營自桎梏

○石公曉起看日出月落

我昔曾讀弇州伯仲詩盛稱石公日月出沒景最奇至今兩歌猶膾炙讀之往往神先馳登臨自負頗豪逸入山往往淩崒嵂每攜短策衝殘暑屢上危峯觀落日縹緲龍山盡大觀未若玆遊更奇絕昨宵醉月石公湖畔石歸臥山樓正酣適醉消夢醒雞亂鳴照地餘光似霜白摩娑睡眼一搔首瞥見朱霞射東牖急起憑欄左右望動魄驚魂嘆希有湖光湛湛如凝碧上下水同天一色若木騰輝桂影寒日月雙懸如合壁羲輪漸遠東峯翠望舒西引如相避金烏鼓翼玉兔顧相望依依若相媚恍疑神女淩波來雙攜明鏡臨妝臺紅綃彷佛長裾展綠縠紆徐舞席開又如宜僚弄丸呈巧技上下回環終不墜忽然兩壁直如衡不覺雙丸若平置長風蕭蕭揚素波晶盤隱隱呈靑螺遙看天際羣峯色處處嵐消出翠蛾天地之間亦大矣五湖不過三百里乃知見性自無涯日月升沈只如此倚檻徘徊默有省恍惚此身淩倒景須臾日髙月漸沒曉嵐猶自侵衣冷

○霍公默畱榻新齋索題齋額余以主人不飲而嗜茶爲題曰醉茗而系之以歌

少年飲興亦頗豪常苦量淺易成醉狂飲不能傾一斗百事昏昏半失記中年節飲漸嗜茶好尙亦因衰壯異頃緣采茶親入岕道傍偶爾得勝地其地更逢賢主人巖山霍氏諸昆季長公公默不善飲獨於茗汁有深嗜念余衰憊困登陟爲餘下榻蘇勞瘁書齋新構潔且淸欲署齋名乞題字主人嗜茶爲客供采摘收藏得三昧竹壚瓦﹖手自煎溪水淸於泉第二飲過七椀趣轉佳濯魄凝神便酣睡乃知茶功勝於酒玉川先生眞解事因題齋名曰醉茗一笑頗全主人意從今便欲謝曲生尙念此生有風味只恐重逢劉阮徒搏虎雄心仍攘臂應知啜茗可解酲二者可兼不可廢一壺淸醑一壺茶醉醉醒醒各有致

◆五言律◆

用先大夫韻題風樹樓壁

晚過山館

西林燕集得詩字

淸樾堂夜坐

人日昌平道中晚行

陽和道中逢初度

雪霽後王相公招飲郊園

上元日南林探梅分得生字

宿華容寺次壁間丁元甫韻

上吳明卿先生

壬辰禮闈夜集得虛字

顧季時儀部左遷光州暫歸裏中賦此代問

送孫恆叔比部遠謫

送譚敬卿比部削籍西歸

削籍東歸畱別秣陵諸相知

仲春望後同髙存之泛五里湖遊漆塘諸山分韻各賦五言近體

又用存之韻題湖上隱居

送堵太衝補任江山令

秦中丞園

送彭少尹轉餉入都

送華祕書還朝

滸墅道中遇丁長孺南還同髙存之朱文寧宴集舟中

戴亨融少參以聽調北上過訪慰別

雨中訪丁長孺年兄於合溪山居

武康卜居

送金太初赴徐練府幕下

以女貞酒寄髙存之口占

○用先大夫韻題風樹樓壁

樓臨卓錫地幽境絕塵緣髙情寄松竹藻思入雲煙窻影分新綠池流接遠泉悲心感風木灑淚古碑前

○晚過山館

策杖度西嶺諸峯明落暉亂松羣鳥集野寺一僧歸山靜鐘聲近林深月色微前途煙樹合燈火映柴扉

○西林燕集得詩字

淑景牽芳思尊開綠水涯機忘鷗自狎坐久日偏遲艸色侵衣袂林香入酒巵歸途霞綺合醉裏就新詩

○淸樾堂夜坐

密樹淸殘暑空庭夜色閒吟風蟬韻斷驚月鳥飛還不惜歌金縷寧辭倒玉山橫參猶戀賞竹露濕潺湲

○人日昌平道中晚行

悵別都門酒軺車入夜行疏星帶遠塞斜月傍孤城寒重人無語風髙馬亂鳴遙思傳采勝轉覺客心驚

○陽和道中逢初度

握節行窮壤懸弧際舊辰萍蹤邊地雪柳色故園春顏爲風塵攺年從道路新一觴聊自祝僮僕且相親

○雪霽後王相公招飲郊園

出郭乘初霽髙臺列綺筵北臨收市邑南睇俯山川莘野耕春雨磻溪釣暮煙聖明虛席待莫負太平年

○上元日南林探梅分得生字

衝寒理遊屐入徑破苔行嵐气紛紜上花香斷續生沙平鷗亂立樹冷鳥無聲爲惜芳時過淸尊且盡傾

○宿華容寺次壁間丁元甫韻

四壁多風雨蕭蕭坐覺寒野僧供茗椀驛子具盤餐地僻人煙迥年饑邑裏殘荒村防夜警孤劍拂檐看

○上吳明卿先生

詞壇推定伯論久屬名賢奇字門人問雄文異國傳技慚供執役交敢冀忘年珍重憐才念虛煩倒屣延

○壬辰禮闈夜集得虛字

聯事逢佑已邀歡慰索居苦吟紅燭短劇飲綠尊虛柝警嚴更後寒生積雨餘相看惜良會不醉復何如

○顧季時儀部左遷光州暫歸裏中賦此代問

八年經再黜直道自間關名不隨官貶家因赴謫還中原迎紫气汝潁狎靑山天意髙難問何時有賜環

○送孫恆叔比部遠謫

莫怨君恩薄天王自聖明官卑猶食祿地遠尙全生所願秉完節無爲負令名臨岐更攜手商略只躬耕

○送譚敬卿比部削籍西歸

分曹非夙契抗疏偶同心先後蒙嚴譴相將及故林新知乍傾蓋岐路忽沾襟但使存吾道何須嘆陸沈

○削籍東歸畱別秣陵諸相知

主聖恩常厚臣愚分固安幸蒙寬斧鉞敢復齒衣冠離思縈千緒私憂起萬端須知臨別淚不爲戀微官

其二

去國心寧恝思家眼欲穿𨿽蒙明主棄尙得故人憐惜別淚先墮臨岐袂更牽殷勤期後會未卜是何年

其三

十年慚竊祿一日效愚忠戇直曾何補疏狂甘固窮但令圖史足不愧橐囊空欲問歸田事齋心祝歲丰

其四

角巾殊不俗野服雅相宜故里春將半歸帆去未遲寧親時問膳抱子慰含飴無限田園樂長歌陶令辭

○仲春望後同髙存之泛五里湖遊漆塘諸山分韻各賦五言近體

聞道南巗畔梅花樹樹奇湖平舟利涉林暖席頻移紫蟹山人供黃梁稚子炊坐來心轉寂雞犬靜茆茨

其二

幽事逢俱愜閒情默自娛農夫爭荷鍤漁子競施罛村犬依伐至山禽赴食呼俗涼居可卜三畝傍南湖

其三

登陟窮幽勝峯西日漸曛朅來孤嶺上瞥見兩湖分臥楫思乘月扶筇更躡雲梅花偏滯客晚酌戀淸芬

其四

春色今年倍晴看甲子占綠尊從我好白髮任他添觴詠幽情暢湖山勝槪兼斜川風物美詩序愛陶潛

○又用存之韻題湖上隱居

紱冕情元淡鄴園道豈窮世從驕腐鼠君自托冥鴻夾岸移新竹開畦種晚菘扁舟隨所適春事五湖中

○送堵太衝補任江山令

一官仍墨綬新邑更弦歌山路通閩近溪流入越多君應勒撫字世自急催科中使紛紛出民窮可柰何

○秦中丞園

辟門通綠野拓境亙靑岑宛轉繁花徑參差嘉樹林曲房容宴息髙閣快登臨杖履生平闊玆園獨賞心

○送彭少尹轉餉入都

於役趨王事無嗟轉餉勞南風利舟楫春水漲河漕倉庾多陳積閭閻巳浚膏知君愛民意何以達天髙

○送華祕書還朝

暫釋庭幃戀仍歸供奉班鳳池毫再淬溫室樹重攀闕下東方隱淮南莊助還倘承前席問何策佐時艱

○滸墅道中遇丁長孺南還同髙存之朱文寧宴集舟中

歸信候良久玆晨邂逅奇風塵話京國杯酒集交知慷慨气彌壯淋漓興未衰眷言申夙好莫負歲寒期

○戴亨融少參以聽調北上過訪慰別

尺素俄相問軒車忽巳過離懷積歲月宦迹幾風波拭眼靑衫濕驚心白髮多前期寧易卜音問莫蹉跎

其二

相逢各相慰對酒復淒然試訂重來日那堪更廿年我終耽寂寞君且任飛騫但使存吾道行藏總在天

○雨中訪丁長孺年兄於合溪山居

聞君新卜築西入畫溪深不憚衝泥訪聊爲載酒尋入山諧素願避世愜同心千哉巢由意髙風夙所欽

其二

久訂移家約靑山許卜鄰寓公吾計決地主爾情眞勝事惟栽竹生涯只負薪不緣遭放逐那得避風塵

○武康卜居

聞說幽棲勝言尋不可稽乘風過巽渚逗雨泊湘溪竹塢山堪買桃源路豈迷幸憑雙屐健明發恣攀躋

其二

積雨喜初霽溪山勝倍佳盤回循碧澗踴躍縱靑鞵涉世才元拙卑棲願巳諧人生各有志好我孰能偕

其三

避囂貪境僻問俗喜風淳有地多栽竹無人不負薪衣冠存太朴禮讓習先民巳決移家計蕭然物外身

其四

水曲藏山市諸溪據上游郊墟標孟井里社祀樊侯地接千林竹塍蒙百道流土風殊可樂卜隱是良謀

其五

入山贏數里有塢曰桐城疊嶂重重抱流泉曲曲淸結茆堪避世種竹足謀生肥遁曾占吉於今遁始成

其六

自得溪山勝無宵不夢遊半生勤卜度此日幸相酬丰艸眠隨鹿卑枝集伴鳩野情兼拙性身外復何求

其七

夙有山棲癖山惟恐不深玆巖余自愜俗轍孰相尋密竹翠彌嶺幽蘭香滿林貞操與芳韻與爾托同心

○送金太初赴徐練府幕下

遁世衰翁計憂時老將心君行須仗劍我去只攜琴國運方川至神州豈陸沈只愁徵調苦語次欲沾襟

○以女貞酒寄髙存之口占

試酌女貞酒春風生縕袍光眞浮琥珀功或勝蒲萄聊以分同好非徒饜老饕五加君釀美芳韻定應髙

◆七言律◆

奉使南歸出都門

過髙唐訪先大夫遺政得州誌知有葺城之績而記述寥寥因以志感

牛首山

晚登獻花巖小星槎

赴官南司封畱別施太僕

削籍南歸瞿沈二膳部蔣祠部傅太常陳蔡二民部於比部攜舟追送龍江雪中分得風字

春前一日訪髙存之湖上新築

送顧翼卿按嶺南

王行甫聞餘白髮有詩見慰賦此自解

鄭太初儀部遠謫永寧出都門諸公贈言見示次吳采於侍禦韻奉贈

與王樂南別駕話舊

和錢啟新先生麗澤堂卽事

林居漫興

己未除夕

次韻答孫汝師見贈吳興卜居之作

屏居山中忽聞先帝賓天不勝哀感恭賦以志攀髯之戀

泰昌帝賓天

庚申除夕

辛酉元旦示兒

和髙存之六十

○奉使南歸出都門

結駟鳴鑣出帝城薊門春盡客心驚千行綠樹垂車蓋百尺黃塵擁旆旌負弩何須煩縣令乘軺差不誤書生浮雲漠漠迷鄕國悵望長途落日明

○過髙唐訪先大夫遺政得州誌知有葺城之績而記述寥寥因以志感

褰帷問俗駐魚邱父老攀車顉故侯雉堞嶙峋遺烈遠棠陰蔽芾去思畱秋風淒惻飛紅葉落日悲鳴騁紫驑惆悵殘碑淪舊迹寒煙衰艸漫凝眸

○牛首山

精廬髙下翠微間石磴迢遙次第攀藤杖藉支蒼蘚滑竹扉嘗掩白雲閒檐前老鶻將雛立樹裏孤僧負缽還獨上孤峯西望遠日斜煙霧暗江關

○晚登獻花巖小星槎

臨髙徙倚一麃欄虛檻平收色界寬天闕樓臺疑蜃結帝城形勝信龍蟠僧歸蘿徑炊煙暝客坐松寮落日寒寂寂禪房孤磬發輕風斷續度旃檀

○赴官南司封畱別施太僕

客捨長安幸比鄰相過累日不嫌頻杜門對局身疑隱燒燭論心意獨眞霜落薊城驚別思露寒江上倍懷人知君夙負匡時略莫爲秋風憶紫蒓

○削籍南歸瞿沈二膳部蔣祠部傅太常陳蔡二民部於比部攜舟追送龍江雪中分得風字

倚棹江幹雨雪中故人攜酒扣孤篷自緣觸罪辭南國敢向明時賦北風泉石盡堪娛懶性勛猷今巳讓諸公古來良會元難久莫嘆浮生似轉蓬

○春前一日訪髙存之湖上新築

幽棲小築五湖濱斗室全收景物眞出世不須黃鵠舉逃名偏與白鷗親舊余衰柳猶含凍新種疏梅巳報春此意寥寥誰共解卜居吾亦願爲鄰

○送顧翼卿按嶺南

翡翠明珠定有無嶺南財力未全蘇林間鷸鳥毛難毨水底鮫人淚欲枯豈謂徵求煩使節還應軫卹緩民逋更聞卜吏多遷客何日恩波到海隅

○王行甫聞餘白髮有詩見慰賦此自解

資同蒲柳易催殘短髮蕭疏稱籜冠四十無聞人縱棄山林有約分堪安白雲萬壑容雙屐綠水孤篷寄一竿珍重故人勞問訊不鷃羨鶻摶

○鄭太初儀部遠謫永寧出都門諸公贈言見示次吳采於侍禦韻奉贈

社稷安危慮獨深一官那敢計升沈危言競側宵人目嚴譴終非聖主心薄海定知傳諫艸故鄕猶幸盍朋簪新詩滿牘同心侶把卷低徊不忍吟

其二

縱橫狐鼠擾天關錯認龍鱗不可攀豈料鹽梅虛左席竟令衣缽屬羣姦傾賢自昔同摧朽去佞從來似拔山逐客憂時心倍切淋漓雙袖淚痕斑

其三

相逢猶憶未髫﹖我巳衰頹爾獨賢直節崢嶸標斗望封章璀璨映奎躔憂時綠鬢霜將染報國丹心火愈燃遠謫不須愁瘴癘淸風先播夜郎天

其四

抗疏名髙滿漢京寸衷日月可爭明爰爰爾自營三窋矯矯吾甘斥一鳴臣節敢云辭萬死主恩猶得貸餘生投荒此別應非遠何事殷勤唱渭城

○與王樂南別駕話舊【山陰相公王文端公弟爲蘇州別駕使歸賦別】

當年莘野起阿衡曾捧徵書下玉京踏雪衝寒渡關塞送春迎夏滯邊城黃扉虛負經綸志靑史終垂日月名此夕逢君增感慨臨岐莫惜酒頻傾

○和錢啟新先生麗澤堂卽事

寒衝孤棹气方嚴入座陽和頓覺添誼重師資眞聚萃年忘少長各鳴謙乾坤欲發千秋祕亥子先開七日占自恨臯比參侍晚從前妙義乞重拈

其二

潔淨精微易教嚴紛紛未免畫蛇添童蒙初筮眞求益先覺無勞過自謙一念慊欺應有辧六爻凶吉莫徒占不知未畫羲皇意當下如何信手拈

○林居漫興

雨過新苔漸滿階躊踟不忍觸靑鞵檻前春色花初放林下幽情賞獨諧欲倒竹籬須葺治將頹石岸更安排蕭然忘卻人間世本自無名不用埋

其二

齒髮驚餘五十年羲圖猶未絕韋編知幾須徹無名始觀妙應窺太極前尼父尙畱壇畔杏元公偏愛沼中蓮蒲團坐到忘言處瞥見西山一爽然

○己未除夕

駒隙流光歲又更支頤黯自嘆浮生紅塵未醒三更夢靑史休論千載名絕塞風煙愁莫展深山卜築計難成謀身報國俱無策但叩蒼蒼祝太平

○次韻答孫汝師見贈吳興卜居之作

浪迹非輕去故山扁舟時往亦時還生來邱壑元成癖老狎漁樵也不閒漱石枕流千嶂裏浮家泛宅五湖間他年苕霅收遺逸倘許元眞共一班

其二

隱徳從來亦不孤千秋知巳豈終無縱聞丹詔求遺逸只合靑山著野夫盛世未應成黨錮逃名吾自學袖屠廿年素飽煙霞趣羞更攢眉說畏途

其三

白蘋紅蓼正淸秋苕霅聊爲汗漫遊黃菊東籬元亮徑綠蓑西塞志和舟人言老矣終何用自笑生兮本若浮薄有勛名在邱壑山中初拜醉鄕侯

其四

山气生寒著縕袍荊扉寂寂掩蓬蒿六虛妙用參周易九辧悲吟和楚騷霜落故園思獲稼秋深鄰圃看收﹖﹖豆三杯濁酒成微醉夢到莠皇一枕髙

○屏居山中忽聞先帝賓天不勝哀感恭賦以志攀髯之戀

鼎湖仙馭忽髙翔遙灑孤臣淚兩行天語曾聞螭陛下龍顏憶覩象輿旁憑余玉几謨應遠慮重金甌策定長早晚輪臺應有詔老羸扶杖望恩光

其二

𨿽蒙放棄老邱園旋復衣冠兩被恩豈有涓埃酬海嶽祇慚衰朽負乾坤艸茅迹遠閽難叩葵藿忱微手自捫望闕不勝頻灑淚未傳哀詔巳聲吞

○泰昌帝賓天【九月十四日聞報】

驚聞宸極復天崩疏揭先傳事有憑執簡定應書趙盾舉朝誰請討陳恆羣姦盤踞多心腹少主危疑乏股肱衰廢無能申大義一腔忠憤自塡膺

其二

北望愁雲恨不禁每傳邸報輒沾襟受遺元老仍增秩進藥鴻臚也賜金君父大仇爭切齒權姦深計共寒心自憐倦鳥摧頹羽中夜哀鳴繞故林

○庚申除夕

煨榾鑪紅絳蠟然兒孫滿座集長筵眼前巳幸看三代身外那能望十全明日新開天啟歷今宵猶紀泰昌年空餘一掬孤臣淚中夜潸然落枕邊

○辛酉元旦示兒

老飲屠蘇漸後人杯行一手更逡巡歲占共喜風從丑春興還憂雨浹辰墻角探梅寒料峭尊中浮栢味芳醇醉餘墓道顏猶渥鏡裏從知鬢巳銀

其二

自是淸時老逸民浮生閱歷五朝人八年薄宦蒙嚴譴廿載深山狎隱淪僅保家聲無忝舊幸逢國運復更新受恩奕世慚何報努力兒曹早致身

○和髙存之六十

世俗紛紛競祝年新持七戒獨澄然【存之預刋七戒辭親友祝壽後云守此七戒老人澄然無事矣】小牕讀易晝常靜短榻凝神宵不眠愛爇名香畱宿火閒烹庭雪代淸泉知君自有逍遙訣懶讀南華第一編

◆五言排律◆

己丑谷日謁九陵

謁鄂侯廟

送馮職方擢尙璽北上

癸卯秋西湖遇姚叔度先生賦此爲別

○己丑谷日謁九陵

峻極插天都羣峯奠奧區寢園瞻气象宮殿壯規模九葉藏仙蛻千秋孕寶符龍髯悲往烈燕翼想遺謨瑞日懸幽闕��淨遠�靑郊巡鐵騎未闥鎖金鋪寂寂衣冠道蒼蒼松栢衢小臣持節過拜舞向山隅

○謁鄂侯廟

異代神猶赫當年勇絕倫玉駒隨戰伐金槊剪荊蓁麟閣勛名舊龍池廟貌新表章勤柱史伏臘走村民畫壁威靈在丰碑紀述眞石墻圍白艸虛砌照靑燐旨酒供溪水嘉蔬摘渚蘋臨風聊以薦好爲淨邊塵

○送馮職方擢尙璽北上【馮君夙勵淸操久淹一令壬辰外計曾以淸苦蒙特褒】

古道嗟誰振淸風嘆久淪屢聞懷壁罪幾見卻金人課典推廉潔君操邁等倫酌泉寧自滓載石不羞貧累月食無肉經年衣結鶉犢畱風愧墨雉狎俗知淳潘令文章重馮君徳化鈞仁深愛遺樹宦拙積前薪駿譽今稱著髙才豈遽湮乍移司馬署遂接珥貂臣侍從鑪香近聯班扆座親函開窺寶篆佩委拂文茵祖帳猶殘臈王程及上春梅花飛驛路柳色轉江津惜別酒頻勸相期語各眞臨岐重惆悵含意未能申

○癸卯秋西湖遇姚叔度先生賦此爲別

僧寮一握手肝膽卽相親落漠神情遠疏狂意气眞雄談消鄙吝髙度迥風隿泛艇從朝夕開尊互主賓茗將交共淡酒與徳俱醇灑翰皆詞客徵歌並麗人追歡常恐後痛飲不辭頻靈藥期同采幽蘭許共紉他年禽尙約臨別更重申

◆五言絕句◆

江泊

曲水亭

龍山詠

山居雜詠

○江泊

漁人生事足日坐蘆中磯网得江魚美輕舟蕩漾歸

○曲水亭

修竹數十竿桃花三兩樹此地非蘭亭卻有流觴處

○龍山詠

玆巖名可盤其下有髙士曳杖時一登坐看孤雲起【右可盤巖】

萬片靑芙蓉紛詭皆奇石何年化作羊應是初平叱【右萬羊岡】

湖畔一浤泉不溢亦不涸盞底澄烏沙淸甘自可酌【右烏砂泉】

山形何磅礡具此一卷小芥子納須彌其義眞可了【右小洞庭】

○山居雜詠

香閣瓊峯裏嵐光夕易陰鶴歸松色暝猿嘯嶺雲深

二

僧亦知農事巖耕近瀑泉築堤分澗道引水灌山田

◆七言絕句◆

題鄒南臯太平山房圖

髙存之以湖山之遊有門帖諭閽者走筆二絕代爲謝客

贈瞿元立再赴辰州

漫吟

新釀熟寄髙存之

○題鄒南臯太平山房圖

數畝靑山一艸廬竹扉松徑亦蕭疏主人抱膝淡無慮祇有耽書癖未�

其二

抗疏名髙世所奇知君應未慰心期髙名若了人間事築室山中何所爲

其三

白雲仙吏自淸閒何事朝朝憶故山我見畫圖心亦遠也知幽意頗相關

其四

太平書巳上承明那得玆山獨擅名且托雲霞封白社還將霖雨慰蒼生

○髙存之以湖山之遊有門帖諭閽者走筆二絕代爲謝客

朝乘下澤暮扁舟是處湖山便可遊好謝門前車馬客閒身多爲白雲畱

自緣懶性厭風塵閉戶非眞欲避人千頃春波縱孤艇漁郎重到亦迷津

○贈瞿元立再赴辰州

握手臨岐酒一巵贈君聊爲采江蘺不辭殘暑兼程去恐負兒童竹馬期

其二

丹砂爭說出辰陽不入淸廉太守裝卻笑當年勾漏令風流罪過卽仙方

○漫吟

溪畔時呼一葉舟竹鑪椶簟伴淸遊輕風吹入菇蘆去閒看波間下白鷗

○新釀熟寄髙存之

今年新酒勝他年味似醍醐色似泉每向尊前憶公瑾一壺聊寄伴開編

二

秣陵變定眞堪幸世事紛紛未解憂暫得忘憂惟一醉勸君六六且添籌

天全堂集卷四

七世冡孫吉敬刋

●天全堂集續編

無錫安希範

荒政撮要

郡邑武備考

附錄

○荒政撮要

總引

核實饑荒

悉隱靖民

廣粟平糶

廣勸儲賑

修圩寓賑

徧賑粥養

核富招流

蓄種接播

總引

伏見吳中有滔天震地之慘而仁臺有己溺己饑之思誠恐乾坤之覆載𨿽廣而蔀屋之幽隱未陳所以略抒管蠡備述芻蕘譬猶資神龍以一勺之潤佐太陽以一隙之光不自知其狂瞽而直欲見之平成也伏惟臺臺賜乙夜之覽以奠萬民之生不肖幸甚敢爲救荒八條如左

核實饑荒

夫救荒之法先灼知受災之處而後可以施拯救之方如松江各縣有幾保保有幾區區有幾圖今年水災當知某保某區地形低下不傍大浦而水無可泄之處蓋松江止一浦爲浩流入海其餘卽大泖皆不流不泄故審知潮水不活之地卽爲荒保荒區先分大段明白某保區爲荒區某保區爲熟區某保區爲半荒區荒熟旣已實確法當荒區報熟熟區報荒蓋荒區荒處旣多若一一報荒則圖書多費開寫勢必沿門需索紙筆之費乃有貧窮下戶無錢買求則田荒而反作熟有豪家勢要恐喝營求則田熟而反作荒卽荒冊已定而官府難於徧踏踏荒之時且有船頭之情獘而任其所引荒民之牽挽而褻瀆尊嚴故當徑報其荒區之僅熟者則其所存皆荒不辧自明圖書便於攢寫可無望荒騷擾之虞官府易於踏勘亦無浩繁難徧之苦此其開寫徑當屬於現年輪辦經催蓋錢糧是其干系報熟豈敢艸率正虞熟田不報則踏勘之時當令各熟田中插一髙五六尺木板明寫某人熟田幾畝某人熟田幾畝若有不插板之熟田卽爲漏報可以正法究其作報之人其踏勘官府當簡其徒役輿皁單騎輕舟而往將所報者作一簽筒抽簽徑往可以出其不意處處得實半荒區分亦止報熟勘熟法亦如之至於髙自﹖十之處𨿽言成熟可望然極東濱海舊年百里枯焦旣已賠荒今年所插棉花與荳以久雨所浸皆已腐爛而海角低窪盡頭去處水無所出亦有渰沒殆盡者且髙稻𨿽可望而東鄕今又苦旱天災流行如嘉靖念三年水旱兩傷全未可保今且於熟區著輪辦人役實報其種花荳水渰之田畝十分中可二三分造冊已定亦可如前法一往抽勘法無便於此者荒熟旣已得實則饑民亦大略可知蓋鄕中種田者多其荒田之佃戶便爲饑民卽著前經催但於荒者直開其田主某人佃戶某人立此一冊以便賑饑亦一舉兩便之策也伏惟臺裁

悉隱靖民

夫饑民近於亡良可憫饑民易於亂甚可憂必百以卹之使之必不濱死而後可嚴以懲之使之寧忍其死要以安其身使仍舊處而無新圖安其心使有恃賴而無羨望察民之隱欲周不欲疏計民之生欲靜不欲擾今日先當知饑民夏秋冬春之時時苦情而後可極慮以處按法以禁目今夏日之苦不苦於秋田無收一饑卽如樂歲有收而收之利亦在冬春豈其夏日割苗而食今之所苦其一則春中久雨爛盡麥菜無以接濟其二卽有藏粟盡出車救已無餘剩其存於缾罌者又多浸爛紅朽其三則田主債主見其田荒誰可借貸其四機杼皆浸水中苦無數丈髙地可以經刷綿紗卽有織者而棉花甚貴布疋甚賤蓋大賈字號見米粟之貴故賤布價以昂米粟所以各處小販布行俱極賤布布無所售粟益難得其五則平日農夫水耕火耘夫耕妻餉終日勤動寧生他心而今一望白水無所事事遂至蠢動其六則至於秋冬歲事日近一日生路日蹙一日饑餓日甚一日至於明春則無不饑之貧民矣故當逐時逐節如後所陳爲之平糴以安夏秋次爲之興工築圩以安秋冬次爲之分榖種以安春耕調停已定卽於各鄕下令一一將前項民隱與之逐節處置曉民使之安心卽於令中嚴禁亂民示之重法或立保甲之法互相覺察糾舉須知目前搶奪非眞饑餓逃死原是平日市梟無賴卽樂歲亦有搶心特無辭借口今日乃扇動良民民易於從今玆饑民旣已時時周卹件件處置眞如乳母之哺其子而此等亂民乃扇吾良民使之就於死地卽重法之豈有怨心乃所以安吾饑民而非害之此情法兩盡之道安民靖亂之方也伏惟臺裁

廣粟平糶

夫饑荒之歲惟粟爲貴而致榖之道在於流通欲賤之必反得貴惟貴之乃可得賤如下一令曰積粟一萬能以一二三千憑官價六七錢糶出者其餘所存聽其髙價絕不禁抑則富民之粟或可畢出一遠方商賈聞此方價髙必梯航而至境內大商亦希圖什一必出貲以買於是榖粟湊集價不抑而自賤矣至於官銀平糶旣括倉庾所存又用庫藏所貯一應錢糧並義田銀兩遣官糴粟眞得荒政第一要領而萬姓有更生之日矣但往返欲亟所遣欲當蓋濟之當於未饑得人乃可無誤星夜馳至丰熟之處不拘米榖麥但可充饑可多得者當卽致之總貯城中倉廒而最難均徧者在於糶必饑民若在城郭則饑殍殘喘豈能挾財買舟就斗龠之粟以緩須臾之死哉往往爲市棍親識牙行倩覓攺頭換面哄粟謀利間有饑民扶病來糴而無人接受擠擺不前每每浩嘆空返官𨿽費神民無實惠法宜於荒歉區中計災傷輕重爲分榖多少先密訪廣訪的當殷實有行之人令之就本區附近覓可貯粟之地或鬧鎭人聚或寺觀空房僅覓數間扁以義倉封以官封卽用此殷實有行之人不駭以大戶之名而風以義民之號又委一雜職官與義民同本區裏排領粟前往義倉先出示某日某幾圖某日某幾圖輪日挨圖挨甲先遠後近先每甲寫花名一牌逐甲饑民隨牌漸入入卽閉門如一甲某人自供稱本臼幾口卽令里長從旁識認的確義民又覆審實卽量口給糶收銀與糴人口多者三斗其次二斗或一斗寧食完再糴不可多糶以起冒領每圖作簿一扇放一戶卽記一戶一戶訖又及一戶本圖有單丁女臼有病癱瘓無人代糴者本里長從實報驗竟發里長給糴亦爲登記復設鳴鑼官籌於外有眞實饑民不得入糴者許鳴鑼執籌入稟審果饑民漏報不許阻當竟與補糴糴不必皆銀或有布疋卽令本境牙商估值給粟一區旣畢方總繳細冊備查如此則所糶皆饑民無虛冒濫及之獘在處皆沾惠無偏枯向隅之患也伏惟臺裁

廣勸儲賑

勸賑之道勢必資於大家而人心未免坐視惟有風以爵賞扁坊旌以好義美名使之義心自生而其不可風者則公論亦得而議其後所助米爲上榖次之麥又次之而銀爲下今常平社倉久矣不行亦宜略仿古制就城郭倉廒及各區鎭房寺院量覓數間榜以助賑義倉先立此倉以備平糶發賑設人管冊以便登記乃有風諭之文沿鄕張掛如華亭一縣其一則有顧署丞官銀可以儲賑其二又將顧署丞所助役田委一精明官踏勘其田荒者卽與議豁所存熟者按冊收爲官租或可得賑粟數千石待至丰年仍給役人其三若有攺折則南運區運圖運皆可納米榖麥作曠役銀其四乃按書冊囤戶田數多少計田量助其官戶貧富不同各自難昧囤戶有額在而田無有仇家括一族立囤而實貧落不堪有田多而反漏囤者略參以密訪家道而參差之此可以名義官爵扁坊而動之其多助者速爲豎坊示信其五乃勸典當字號在本境取利者彼久取此中之利豈不宜救此中之荒但照典鋪及一二著名字號不得令人亂報索詐此亦可以施報義名而動之以上勸助官府卽賜一名帖不難爲民而屈尊或於極好義者許之起揖鼓樂花紅導送亦可其六或於詞訟中查舊捲未結有富室可罰悉凖罰贖其見犯徒杖等雜項量其輕重亦許罰榖凖免有富豪大戶卽有重情可原可減者準納粟米多多以從末減此則可以假借刑罰而得其粟用此數端致粟亦已不少一一聽人自納於義倉而官府止逐日取數要在核其出入之籍而明其總撒之詳毋使姦猾得而那移積豪借以影射義民實行其徳而無餘憾官府眞普其澤而無餘歉可也伏惟臺裁勸賑當有勸柬勸單沿門投遞書冊計田限數囤冊必去其貧而冤者其餘亦計田限數取覆回繳乃可徧助也

修圩寓賑

夫賑饑之法移粟爲便移民爲擾報饑難於得實分賑難於適均當其查報一屬圖書之開寫團局之攢造卽沿門挨戶需索科求饑民延喘不能何所得錢豪猾財力驅使捏名冒領饑者不報報者不饑及其分賑若又移民就粟則饑餓尫羸何能扶病入郭卽勉彊就賑間多擠壞郎當卽幸而得粟幾斗而計其求報之費搭船之用所得僅償所失況有空手而歸一粒不得者並其所費盡虛擲矣𨿽有廉能之官剃眉唱籌坐待立領終不能均故莫如移粟於被災區保以就饑民而分給之道又莫如仿範文正以官糧募饑民修水利之法如今年水災則當知其所以水渰之故蓋由淞江西北鄕地形旣已低下水瀦全無流流止靠田間圩岸障住外水河流𨿽髙於田而岸髙不能灌入故水不渰苗今圩岸之制久矣不講其田大都百畝二三百畝爲一圩甚有一二千畝爲一圩者止恃一綫之圩爲之堤防直待久雨之後洪流浸及農夫方始撈田邊之泥徼幸修飾田岸而泥少則岸細弱泥軟則岸搖動水勢風聲霎時微動而一綫之岸已塌爲洪濤巨浸況數十圩皆牽連相通一圩不保數圩皆潰𨿽全圩之人叫號痛哭亦無及矣每見農夫當水災時往往張皇驚駭數十夜不得安寢鳴鑼聚眾守此一綫何不講求於平時無水之日今當先訪求某幾保幾區水渰卽於水渰之區保召其現年輪辦裏排開寫某處幾圩某處幾圩每圩田若干畝每圩田若干畝總造一圩田冊卽按其圩數每一圩刻一圩單單上明開田若干畝圩岸周圍共若干丈舊岸原髙幾尺今應加幾尺各處地形不測今歲水浸淺深便可定岸形髙下之數田主某人佃戶某人應開十字河丁字河一字河與否計應用築圩米幾何一一算定細開待八九十月水落之後大河水淺可以興工戽幹卽於各圩取其田之最多者爲圩長或以次多者朋名圩長領官賑米各田主計田挈出大率官六民四每圩中圩長先開列老弱無力不能興築者幾人少壯能做工者幾人先期著本區中訪實的當饑民計數領米總貯各鎭義倉圩長五日一領計人分給老弱者日米一升聽其自便少壯者日米三升或四升與之興工圩中有單丁女戶患病癱瘓無子孫代赴工所取米者各圩長先期開報與老弱一體給本里甲長領散看其圩中無人家房基墓地相妨空曠可以開河者卽量其田大小千畝五百畝者縱橫開一十字河或丁字河或一字河河底約二丈許河面約三丈許深約一丈許此則禹之盡力溝洫浚畎澮距川及十夫有溝百夫有洫千夫有澮萬夫有川之意有此卽旱可蓄水潦可泄水必無壅滿潰塞之患其田之小者或單開一小河或太小則不開河亦可河中積水通圩人飬魚助完河糧旣巳開河卽取其所開之土每日隨開隨築圩岸開浚修築只作一件工程計日計人分叚量築刻日計完其老岸底闊八九尺面闊六尺髙亦六七尺每一尺一加土杵之使堅鞭之使平務期堅致牢實可經風雨波濤衝激不壞而老岸內或又築一子岸四尺以幫岸腳子岸比老岸可低二尺其上可以植麻荳菜以收餘利其役則圩長散米該圖塘長監工鐵搭杼畚發官銀令圩長置辦散米之法先一日唱給大都饑民日得三四升可以兼活妻小老弱與之二升亦可救其死亡饑民就近畢出必無捏名隱漏之虞各圩萬杵並興必無遷轉重疊之患且溝洫巳定圩岸巳堅食公家之粟便自巳之田明年有望可無彷徨流散之憂田主督率亦無偸安自損之理及其圩工巳成卽將前交付圩單實實細細塡寫某日興工某日畢工實飬賑饑民若干老弱若干送官驗收憑抽勘查有不如式責罪罰築若其村落之中陰陽宅墓相妨之地不可開大河或圩小不必開河者卽取岸腳下泥撈起築岸取溝中淤泥撈起補腳此亦常事然終不如開河取土之便或河不可開各圩中又分築小岸各自畫斷一如老岸之髙厚卽古田塍亦可便於分救其中田溝原自總通一圩或先期查報本圩原有舊溝溇可因者因而開浚取土至其所開去築占之田先當計畝算定豁其糧稅其田則一圩計畝均補務令得平不使一人獨嘆失業必先發議塡定圩單毋至臨開爭嚷此以浚河兼築岸以溝洫之水利兼阡陌之古法以官粟而興民利用暫賑而裕久遠自後每年於冬收之後該年塘長量加增補最易爲力定爲常法亦易遵守誠便民便官古今不易之長利也伏惟臺裁若九十月水未涸未可戽幹則冬間或旦議賑而春間興工亦可

徧賑粥養

築圩寓賑只於荒鄕而城郭細民多小小經營數米而炊者今鄕民苦荒百物無人貨買斛米幹錢貧乏何能糴給則當於鄕下興工時以官粟賑城郭坊市而賑之之法最難得實蓋城中是市棍羣集之地其糾黨冒領求役影借紛紛百出當先期於各門門內門外分定大小各街𨿽屈曲委巷無所不及每一街訪一二的當忠厚有身家之人爲街長於各街中先期開報本街有饑民某某有何生理家有幾口開報到官卽造一細冊計人口數爲賑米多少一一算定刻一賑單塡某街饑戶某人幾口米幾斗每一門分委一官據報單不時抽出卽疾忙馳至本街查本戶若非饑民卽將街長枷究警眾查勘已確賑單已分乃逐門挨街寫一示某日某街某日某街卽逐街寫一花名牌各門聚米於公所或寺觀輪日饑民一街一牌或大街分兩牌或小街並一牌隨牌漸入閉門分散本官率街長按冊單漸給一街畢開門再進一街人口多者三斗或極少至一斗其有孤單女戶尫病難前者許街長先報官府核實卽發街長赴給如本街有饑民漏報許自陳稟核實卽罪街長如此則城郭饑民可以一一沾惠蓋沿街核報則隱漏必少本街有長則眾口易明此所以賑市民者而各鄕荒區若九十月水未涸未可車戽先當遣官同義民里甲領粟分賑一如前平糶之法每饑民亦賑二三斗或一斗入春水涸乃行築圩寓賑之法若九十月已築圩寓賑則饑民三四升所餘或猶可活殘冬至於明春𨿽給夏種有春熟可望而荒春日長饑餓必甚此可以行各荒區煮粥之法要在鎭房空闊務近饑民義民得人委官勤幹粥廠寬廣煮粥精好就地界繩分坐使無喧亂之患挨坐一人一杓必無越次之嚷而委官不時親嘗使無厭人多而攙生水攙石膏各色以反害饑民之虞示以己申二刻之期限以食畢各散之便此必沿鄕分煮乃可徧及然義民多苟�塞責之思而煮粥有薪水搬運之費於城猶易檢察而鄕民又無入郭求食之理恐不如酌賑米多少於春日再一分賑之爲便也伏惟臺裁掩骼葬埋一事荒政所重然及今賑卹事事得實務使來春無溝瘠不至如戊子年橫骸載道乃爲贊化育手叚若有殍而埋已屬悲慘故不敢及也

核富招流

饑民之中流離最苦屋塌而逃回首故廬皆巨浸蔽芾而處蕭然空腹又他鄕所以鴻雁於飛有勞來安集之政而富鄭公於靑州亦全活流民以二十幾萬許今水鄕細民大半飄零豈忍不爲一慮然所以灼知流徙之數曲爲調劑者必當屬於本區富民而富民之報最難確實一屬公正各役卽有漏報捏報之冤是在賢官畱意密訪如荒區保中富戶某某熟區保中富戶某某或出其不意問比限之經催或訟庭餘暇訊無意之眾口或密詢諸衣冠或驟詢諸輿皂苟可咨問無不徧及參之大眾必得其眞蓋一縣之巨擘與各鄕各保之大戶其灼然殷厚者一區止求一人自可以信口而舉而反朦朧隱蔽於有意開報之人漏泄眞情於無意突答之口其人旣得熟區者可以多用其財荒區者可以多用其力如荒區富室卽目爲義民令之造一區荒爨冊不遷者不必登但有遷徙卽登丹中某人倒房幾間幾口遷居某處造冊得實卽總繳府縣酌量多少給以儲賑之粟義民領去招處流民水潦難歸爲之給粟僑寓水涸可返爲之量助修房若區大地窵遠或荒區委無大戶擇上戶之殷實者二名一人管領五六圖或三四圖大率粟米皆出公家義民但爲酌請給完據所報流民與所給賑米逐名塡注總出一示懸於本區可以無隱而各流民因饑餓無居鬻去子女亦著義民開報略仿祖制給賑數贖蓋的當富民身家念重耗蠹必少而又爲之出示撫諭以卽日築圩賑濟爾田有望爾居漸髙且麥種榖種相繼給發可以無憂接濟待其流民一一還返俱在本圩興工安堵如故則各區旌表義民書其功績庶幾飛鴻得以戢羽萑苻可以無虞此發政施仁之最急也伏惟臺裁

蓄種接播

水渰之役稻禾旣已久沈榖種何從備辦饑民購求爲難嗣歲艱食可膚時下有烏榖產常熟長洲太倉嘉定等處者若急急用官銀多糴沿荒區核實給散幸而七月半水涸急急插蒔六十日便熟可以救饑但民間已經拋折一次工本者此種所收頗薄目今戽水甚難縱使得熟僅可償其工本八九公家祗見田中有禾催科將不免矣以故民間不但知有此種者少卽知之者亦坐是逡巡必明示勘過水渰之處定以全荒論驅民力田不致遊手爲盜而工食便是吾民粒食卽畝收數斗實吾之大利也但七月十五以前蒔秧必在六月十五以後七月初一以前散榖方可下種成秧此恐無及惟冬春二種爲急當早早用官銀髮糴大小員麥蠶荳菜子及各色水鄕宜植榖種

以上八條大旨皆防姦頑之虛冒期饑民之實沾若盡慮圖維一一得實卽變通其法亦無不可而吳史之所以得免魚鱉陸沈者惟在吳淞江之開浚蓋兩浙之水皆以震澤爲歸納而震澤之水必由三江而入海神禹之治吳水必云三江旣入震澤底定今所存惟太倉之劉家河爲婁江淞江之黃浦代東江而吳淞江獨湮塞不流所以近日�𨿽時止而西北之水盡來黃浦一口難泄日漸泛溢不能消涸歷稽範文正言吳中水利以淞江退落爲急而夏忠靖公亦言要在浚滌吳淞江諸浦導其壅塞以入於海故宜急浚此一江尋西北入吳淞江之諸河與東北吳淞江入海之路一一開浚爲之建閘一頭使無兩處潮入中間易漲之患則吳中萬世永賴然吳淞延袤二百餘里役夫當萬餘人爲費約數萬餘恐時詘難於驟舉則浚常熟之白茅塘使直注於海亦可以殺西北之流不使直注於淞江而免昏墊之苦特以其事稍遠於待哺之民故不敢臚入也惟賜詧焉

○郡邑武備考

會典僉充民壯一欵

兵部條例

○會典僉充民壯一欵

軍籍之外有民壯有司僉點以備警急卽古民兵之遺意

洪武初立民兵萬戶府簡民間武勇之人編成隊伍以時操練有事用以徵戰事平復還爲民有功者一體升賞

正統十四年令各處召募民壯就令本地官司率領操練遇警調用事定仍復爲民

天順元年令召募民壯鞍馬器械悉從官給才戶有糧與免五石仍免戶下二丁以資供給如有事故不許勾丁

洪治二年令選取民壯須年二十以上五十以下精壯之人州縣七八百里者每裏僉二名五百里者每裏三名三百里者每裏四名一百里以上者每裏五名春夏秋每月操二次至冬操三歇三遇警調集官給行糧其餘照天順元年例

六年令官司私役民壯者照依私役軍例問罪

十一年題準每十年通行查審民壯一次中間但有年老殘疾病故人丁消乏悉與僉換若本戶見有壯丁十名以上家道殷實者仍於本戶內僉點壯丁更替一輩事故不許僉補操守城池之外不許別占敢有仍前作獘照例降參

嘉靖元年題準江南機兵各照裏分多寡量其丁產審僉應役較集武藝每一州縣多不過一二百名農忙之時非有緊急聽其務農不許顧覓遊手代當官府亦不得差遣勾攝迎送

六年令各處撫按官通行各府州縣民壯原設之數量爲減革分爲上下兩班一班務農一班操練武藝委佐貳官一員管領若有重大賊情方許通調候事寧仍舊輪班違者罪之

八年令民壯人戶消乏者聽各該巡撫官計處酌量存減見在民壯務要僉選精壯人役冬月農隙如法操練止許各守地方不許司府調集團操其餘免操月分不許稽畱在官以妨民事官司敢有擅差勾攝及學習吹鼓迎接上司等項俱從重究治

○兵部條例

審編民兵

名賢論議

審編民兵

一嘉靖二十三年閏二月內兵部題該巡按直隸監察禦史虞守愚題爲申議民兵以禆軍伍以固保障事該本部看得各處民兵自洪治正徳等年以來節該題奉欽依遵行操演有時私役有禁優卹有例遴選有方合行各處巡按禦史備行布政司並守巡兵備等衙門嚴督府州縣趁今大造之後將各民兵計審丁糧除官吏生員匠竈軍戶量加優免若戶不滿

二丁田不足五畝審果貧難者免編外其餘照依原額僉編務使遴選彊壯諳曉武藝之人充當工食器具悉照丁田派徵資給務農講武各以其時撫按守巡並府州縣官員尢宜嚴加較閱使各知所懲勸造冊送部查考

一嘉靖二十年九月內兵部會題內稱河南山東北直隸地方因承平日久民無寸鐵今歲之警幾陷不測若再因循至於來年萬一卒有大警不免倉皇失措況兵荒之後民不聊生靑黃不接之時盜賊蜂起勢所必至合無備行都禦史劉隅曾銑魏有本各將地方一應應處事務如編立保甲修築險隘等項用心整飭一以潛消內變一以遏絕外寇至於祖宗設立民壯最爲得宜但所設太少每縣多不過七八十名少僅三五十名皆止供官府迎送差遣之役合無行令各官量其州縣多寡各量議增設每年七月初一日起九月終止府州縣官常川團聚操練諸凡差役悉皆除免所司敢有占役並差遣迎送者照依私役軍人事例坐罪

一兵部題會議得山西河南山東陜西北直隸地方因承平日久民無尺鐵以故連歲警報天至朝廷旣無多餘兵馬可以應援有司又云錢糧無從處置不能振勵以致倉惶失措責以守城尙且不給尙敢望其與賊一戰萬一如往年流賊生發何以支持祖�設立民壯卽古人寓兵於農之意最爲得宜但所�太少每縣多不過七八十名少僅三五十名且皆祖供官府迎送差遣之役𨿽經兵部題奉欽依但恐冬該官司奉行不實相應申明以便遵守合無仍備行總督大臣督同各該都禦史查照兵部原議酌量州縣大小務足千名之數其次八九百名又次六七百名最小州縣減至五百名而止務要上緊舉行期保障地方

一嘉靖二十三年閏二月內兵部題該巡按直隸禦史虞守愚等題爲申議民兵以裨軍伍以固保障事臣每於查點軍士切見逃亡老懦者頗多精壯驍勇者絕少其爲兵也弱亦甚矣爲今之計莫如民兵趁此大造編審之際必視縣分以定其數不宜太少以損其勢計丁田以僉其名不宜差貧以困其力量給工食以資其身不宜過減以累其心若戶不滿五丁田不及十畝者則免編以示寬卹之意至於選兵之法要當貴其土著限以少壯定於二十受役六十而罷每五夫則徧加閱視而以前法汰補之然必每二十五人爲一隊置一小甲每四隊爲一哨哨置一總兵統於甲甲統於總合諸總而統於巡捕之官然官不常任必擇其佐貳首領中之賢能者以授其小甲哨總亦擇有力有行爲眾所推舉者以僉之兜牟衣甲必﹖﹖虎加表異以少別其等差春夏秋三時則許其分番赴操冬月則並班合習操三歇五蓋三時務農一時講武古之制也每歲季冬府巡捕卽親臨較閱旌別賞罰課諸縣之殿最以報於撫按從而廉訪之拔其尢者而列於武舉以特試其廢而不舉者誚讓加焉則士心知所勸懲爭以技力相尙而兵自彊矣至欲養其鋒銳之气尢在嚴爲役使之禁如逐捕姦宄修繕城池械送罪囚及衛護敇使之類不得已而役之可也非此而選役者皆以違例坐之若夫旗幟器仗舊皆眾兵自給臣謂受事之人不宜重困量於免編之田畝斂銀貯庫而使縣巡捕掌之稍取以治資裝余銀則以葺教場犒勇士備不時之需等因具題本部復議看得各處民兵自洪治正徳年以來節該本部題行南北直隸並浙江等十三布政司各照裏分丁田編僉選其年力彊壯者應當其丁弱田多者照畝派徵銀兩資給工食老弱貧難者隨田更代操演有時私役有禁優卹有例遴選有方已經通行去後今本官親見前項獘端議欲整肅民兵養威畜銳以備緩急周濟誠爲有見等因覆奉欽依通行各省撫按將本官所奏事情並參酌節年本部題準見行事例備行布按二司並守巡兵備等官轉行所屬府州縣官員趁今大造之後將各民兵計審丁田除官吏生員匠竈軍戶量加優免若戶不滿二丁田不足五畝審果貧難者免編外其餘照依原定額數編僉務要遴選彊壯諳曉武藝之人應當工食器具悉照丁田派徵資給務農講武各以其時撫按守巡府州縣官員尢宜嚴加較閱使各知所懲勸仍不許各該衙門役占差遣巡捕巡鹽往來送迎勿稱公事致令困憊各該官員尢要拊循土俗民情從宜勘實舉行不得因而勞擾及玩忽因循視爲故事編定之日南北直隸限三月之內各布政司限半年之上造冊送部查考施行

又一欵預畿兵以重聲勢嘉靖十三年十月內兵部題該本部右侍郎徐題爲修舉武備以防不虞事題稱報民爲軍類非土著居人旣無父兄產業以藉稽考未免徒耗衣裝冒叨糧賞乞要於原編火夫內有年壯旅力過人並家有二丁以上者開報壯丁到官再加精選紀其年貌貫址以備鄕兵之藉如上司初至之日召令面試藝勇量爲犒勞卽放歸農生業秋冬務閒兵備官周曆閱實而再試之試其勇藝而教其不能若有緩急必待兵部題本方才起調等因復議得順天府霸州文安等處人生彊悍多諳弓馬平居無賴聚爲寇攘使在上者聯屬有方撫而教之不必遠事召募而畿內近地數萬精兵倉卒可備誠防危制變之一策也本官具奏前因相應酌處覆奉欽依行令順天巡撫督同各兵備及分管府官除各州縣額設民兵照舊編審操練外查原編火甲內有年力精壯諳習弓馬及戶內丁多差少可藉鄕兵者查照侍郎徐所奏俯循土俗人情從宜善處籍名在官量免雜泛差役專備有警具奏調用一應編選聯屬訓練閱試賞罰及處給冑鎧器械事宜悉聽巡撫衙門酌量舉行仍嚴禁各該有司及管領人員務要善加撫諭不許張皇震驚生事科罰及指以點視爲名拘畱差占擾害地方違者聽撫按官從重參究治罪

又一欵練外兵以爲羽翼嘉靖十三年十月內兵部題該本部右侍郎徐題稱山東徳州武定山西寧山陜西潼關等衛設爲直隸蓋欲犬牙相制以防禦外侮拱衛京師而京師擁列諸衛居重以馭輕彊幹以弱末立法之初未爲不善承平日久人心玩狎京軍以多役少練而坐致罷弱直隸以形分勢遠而久不簡稽重以世冑非時誅求廹急名籍𨿽存而逃流過半矣正徳初年邊事告急議以參政韓福爲大理少卿操演畿輔民兵又分撫按官閱實直隸府州衛所當如往年故事推舉內外文職官內有文武長才諳曉韜略實心廉愼者加以僉都少卿之任提督直隸軍民兵及行撫按並鄰近山東河南山西陜西湖廣撫按各督同該道守巡兵備等官各著實淸查挑選軍丁內精壯驍勇之丁爲一班次壯勇者爲二班老幼孱弱者爲三班逃故者行移各該撫按協心勾補務足原數民兵則盡數精選壯勇弱者革退另補復召募教師分投教演操練武藝使之精熟過人以一當十其有成效者悉聽便宜區處所在無礙錢糧供給衣裝什物犒勞厚其餼廩其鄰近軍衛有司所管軍餘閒民武勇過人有父兄戶籍者亦聽從宜精選召募別爲營房一體安插教演挑選守法知兵善能撫馭軍衛有司官員分投率領遇有緩急徵調行移撫督官計程定日分投賫牌調用可以一呼而集等因該本部復議得畿內武備已自單弱而附近山東河南山西陜西湖廣等處衛所軍民兵又皆罷耗不振設有倉卒不逞之變內外無備誠可憂慮相應議處覆奉欽依通行北直隸山東河南山西陜西湖廣各處巡撫督同兵備守巡及府州縣衛所官員將所在民兵照依本部前議事理作急編選如法團操以時較閱旌別賞罰使皆彊壯精銳可備徵調仍須加意撫卹不許私自占役生事科擾違者聽撫按官從重參究治罪編選已定造冊送部查考

又一欵修飭武備嘉靖十二年十二月內兵部題該禮科給事中李充濁題爲修整武備事竊以武備所以捍禦內外不可一日不講明修整者如城池甲兵軍士民快鎭店村落之保甲皆生民所賴以爲安者今各府州縣衛所𨿽設掌印管操巡捕官員而爲國爲民者甚少城池任其坍塞兵甲任其敗賣軍士民快任其單弱保甲任其廢弛間有能審利害之機而知所修理者不爲上司之旌拔所以人心無所警惕而武備日廢乞要轉行天下撫按官如各處地方武備有司不能修整仍爲玩愒褚兵備官申呈撫按指實參奏如兵備守備官不能隨時督率如前姑息者許撫按官徑自參奏俱以罷軟黜退若或失陷城池者仍爲從重處治等因本部復議云云覆奉欽依通行各省撫按嚴行守巡兵備等官督行各屬各將地方城垣池濠時加踏勘內有坍塌湮塞者卽爲修築完固疏鑿深闊衣甲器械時加檢驗內有損壞者卽令修飭堅厚整頓鋒利軍士民快時加訓練善爲優卹內有單弱者或簡令代替或擇取壯丁或照例僉補或從宜顧募其各鎭店村落俱因地順情立爲保甲等法務使所至皆兵隨在有備𨿽遇大警可以互援合勢支持保障不致疏虞前項預備事宜務要舉行以漸處置得宜不致因而生事擾人其地方諸色人等有謀勇出羣者俱要悉心體察延訪招納中間所屬官員有盡心修舉及怠惰廢事者許撫按官指實舉劾以憑奉請黜陟若有賊盜竊發不能撲滅致釀大患或失陷城池者從重處治仍各將所轄地方城池兵馬修舉過事宜延訪過各色謀勇人等姓名開奏查考若撫按官不行著實振舉苟且了事及舉劾不公者聽科道及本部參究施行

一欵立莊長以防姦僞嘉靖二年三月內兵部題該禦史張景華題爲及時修武備以防不虞以求治安事內稱各處野外村莊離城窵遠中間夜聚曉散出入不明及面生可疑者本處莊人豈有不知盜賊紏合劫掠多有本莊人爲向導乞要行令兵備官親詣所屬督同掌印官詳審各大莊居民年長有徳行有力量及家道殷實眾所推服者僉爲莊長給與下帖附近小莊隸之仍令置銅鑼一面家家聽其約束各置堅利器械遇有盜賊擊鑼爲號卽行應援跟捉本莊如有聚散不時出入不明面生可疑者卽赴官呈報有大失事罪有攸歸本部覆奉欽依通行巡撫督行所屬但有外來之人潛入彼處審驗有文引者容令生理無文引者卽便送官敢有不報者村頭總小甲罪亦如之

名賢論議

朱子論兵政之獘後云此事但可責之郡守他分明謂之郡將若使之練習士卒修治器械築固城壘以爲一方之守豈不隱然有備而可畏

又云今州郡無兵無權先王之制內有六鄕六遂都鄙之兵外有方伯連帥之兵內外相維緩急相制

又曰凡爲守帥者止教閱將兵足矣程其年力汰斥癃老衰弱招補壯健足可爲用何必添寨置軍

又鄭湜補之問戢盜曰只是嚴保伍之法鄭云保伍之中其獘自難關防如保頭等易得挾勢爲擾曰當令逐處鄕村舉眾所推服者爲保頭又不然則行某漳州教軍之法以戢盜心這是巳試之效因言某在漳州初到時教習諸軍弓射等事皆無一人能之後分軍作三番每月輪番入教場挽弓及等者有賞其不及者畱在只管挽射及等則止終不及則罷之兩月之間翕然都會射及上等者亦多後多劉剌以塡闕額其老弱不堪者並退罷之他若會射了遇盜賊自不怕他了

○附錄

墓志銘﹝鄒元標﹞

墓表﹝朱國楨﹞

安我素先生小傳﹝姚希孟﹞

祭告楊龜山先生文﹝髙攀龍﹞

像贊

○墓志銘

鄒元標

今上卽位二年春庠生安廣居廣譽疏臣父希範在皇祖朝以戇廢匏落半生方幸天日開霽皇恩普及而臣父不待臣每泣罷輒不欲生夫非以臣父未沐官寵之榮也臣父自幼鞠於臣大母吳氏茹荼飲泣備受諸楚具載野史臣父皎皎欲少豎萬一以報君父而臣大母幽貞狀亦欲徼上恩綸以風閭裏而今竟杳然此臣所以不欲生也上哀其情下部議僉謂三吳純懿士而惜天之不祚世也議上詔贈光祿寺少卿居譽捧而復泣以石上言屬余余初在白下一見公謂其人如玉徧以告諸君子後諸君子無不頌予言然予以權幸耽耽當入計遂裹足家山矣意公爲眾正領袖而公亦感時觸事遂落職歸與余等同錮籍今不與予等同朝請每與髙存之談之短气嗟乎予忍銘公哉公名希範字小範學者稱爲我素先生憲伯膠峯公仲子起家乙酉舉人丙戌進士官大行人有偉望當入臺省而格於年有諷者曰增年可得給事禦史公謝曰安生不以給事禦史重也竟從選人授儀部主事人又以銓曹郎推公念太夫人遂請南又有諷者曰其少竢公曰安生不以銓郎重也請而得南司封郎諸老惋而惜之曰咄咄安生都門一席地竟不能屈其髙如此時里人在政府宵人逢迎蠆諸端人如孫冡卿鑨李總憲世達李司寇楨趙宗伯用賢趙少司空南星髙太常攀龍吳侍禦宏濟公起與之爭剖其邪正是非判若蒼素相不能堪曰故吾取士輒與我左諸宵人從中爲難擬旨逮己而落公職里人相顧曰年方弱冠錚錚與天子宰相爭是非可否眞何必給事禦史銓郎重也天佑貞母產此神駿錫山泉水隱然增髙深矣公三十年間以一布袍依吳母膝下如孺子慕時以天小艇徜徉山水間不復問人間榮枯事翛然也顧叔時執牛耳爲東林盟主一時同儕人擬聚星而間有不自戢者議蜂起至於公無間言此可觀公矣予嘗銘一玉磬云望之溫然卽之冷然扣之淵然此殊足以貌公百一而公𨿽瘞重泉然精光當與星鬥俱麗彼當時向貴人乞靈一時軒轟其榮悴今視公何如哉矧公有子居譽居然國器見子如見公天之報公無涯者在此公生嘉靖甲子正月十四日卒天啟辛酉四月十三日得年五十八歲世居無錫之膠山其先黃姓蘇州懸珠里人洪武中有茂者贅於安明善氏因以安姓四傳至國封戶部員外郎足迹徧名山交遊徧海內所謂桂坡翁也國生膠峯公如山舉嘉靖己丑進士選入中祕以同官忤權貴外補裕州均州田民徳之祀名宦卒官雲南僉憲所至有廉靖聲配郭宜人舉一子希堯先卒公出吳孺人據存之髙公狀事膽指確遂抆淚志之爰系以銘辭銘曰子孝子臣藎臣穆以淸絕纖塵沒而榮死而生示周行此貞瑉

○墓表

朱國楨

神皇自壬癸以後權相旣殞勵精圖治一時志節之士競起持正議爭國是者毘陵爲最多匪直士尙本然抑亦趙吳二公奮起之餘烈也就中有安小範先生者貞而不亢勁而不觕光明磊落中有恬夷超脫之趣气韻日益髙學問日益密卒澤於君子之道醇如也吁亦卓矣奇矣公名希範字小範號我素無錫之膠山人父膠峯公如山嘉靖己丑進士選中祕以同官忤權貴各以本品出授官得裕州知州副室吳孺人實生公其母子荼苦具詳吳孺人狀中殆不忍讀公天賦奇潁乙酉丙戌聯第年才二十三耳官行人當入臺省格於年不赴授禮部主事迎母入京以方秉家不肯行告攺南司封時朝事初變當國者有忮心公上疏剖其邪正是非疏奉逮問旋得釋削籍歸杜門杜口不涉朝事日奉母極歡而公乃得長享山林之樂矣築精舍欄竹砌花讀書會友於中初余爲諸生遊梵剎中望見公飄飄霞舉如神仙中人比涇陽先生主席東林余謬側附因得謁公陶然燻人以和晚年慕苕中之勝築室箐山每過必經余門姑與之飲酒微察其志向澄不淸淆不濁見公之性情焉不揮霍而普徧不規矩而方圓見公之經濟焉不議論而洞見奧窔不探索而能盡精微見公之學問焉至光宗訃至痛憤累日有執簡定應書趙盾舉朝誰請討陳恆之句此其忠憤激髮根於天性而孝友慈惠自父母而洽三黨者又居家常事不足侈爲美談巳公未卒之先值熹廟龍飛盡徵遺賢獨以闇然之光尙未之及夷然不以爲意旣卒吉水南臯鄒先生特疏闡明得贈光祿少卿稍爲吐气而鄒先生復爲之志太僕景逸髙公特爲之狀典而明核而有體且寓感慨淋浚之致余不佞特爲撮而表之曰此安小範先生之墓官視老子稍遜而風流蘊藉不啻過之可以光千載矣

○安我素先生小傳

姚希孟

無錫在江南稱禮義之鄕自宋李伯紀錢顗陳敏之屬皆以直道不容於時又四百餘年而有明贈太常顧公憲成曁其弟贈尙寶丞允成光祿少卿劉公元珍今在位太常少卿髙公攀龍在野南京太僕少卿葉公茂才諸君子後先上封書所侃侃指陳系正邪進退國運平陂𨿽忤時貴不免放逐回翔林樾中幾被黨人之禍而其姓名猶與日月同揭則小範先生其一也先生在南司封因髙公以昌言蒙譴遂慷慨上疏極言閣臣誤國疏入聞皇上震怒將遣緹騎逮治亡何怒解得削籍編齊氓所以逢上怒怒而旋霽霽怒矣而奪其官復錮之終身其事祕莫能知也先生歸而太常顧先生方以名吏部棄官居家糾遠近同志相與講學於東林冠蓋輻輳盛於鵝湖之講席先生夷猶其中廓如也其耳目嗒如也是時顯皇帝屏棄諸臣巳深有所中而不可解環召之典非可歲月覬而海內異己每不詧逐臣憂國之心疑諸君子所聚族而談者不皆性命要渺時有所陽秋臧否於橫政大不便遂狺狺申詈不休先生椒蘭之好與諸君子周旋靡間而其天資近道頗類於古之陳仲弓郭林宗人以此少寬之其游泳於學也常以弄月吟風之趣解其天弢蘇其理縳以歸休乎自得所居膠山之麓喬木數百章碧流千頃一抵家輒數月不出出則乘一畫舫列綺窻十二圖陶元亮張季鷹蘇端明米南宮諸賢於其上爲五湖煙水伴初以大行奉使入楚登嶽陽樓觀匡山瀑布歸田後遊屐多在天目赤城太湖七十二峯間晚年卜居湖州之箐山又卜岕中之桐城塢茶香筍茁時攜鐺罍就之有菟裘之志卽朝事變遷世運往復三十年中直臣遺老皆出而被蒲輪之召總付之不知獨鼎湖再賓普天遏密作詩以志感其痛激者勿論婉語有云受遺元老仍增秩進藥鴻臚也賜金可謂詩史矣先生蔗生當其甫姙及生於蓐艸瀕死數矣而不死旣干犯聖怒霆轟颷擊可死也然不遂以諫死而終以錮死至錮黨漸開推輦者行次第及之而長瞑不待豈非命耶死之明年而遺孤賫疏伏闕下白見遺忠今皇帝湣橫政大不便遂狺狺申詈不休先生椒蘭之好與諸君子周旋靡間而其天資近道頗類於古之陳仲弓郭林宗人以此少寬之其游泳於學也常以弄月吟風之趣解其天弢蘇其理縳以歸休乎自得所居膠山之麓喬木數百章碧流千頃一抵家輒數月不出出則乘一畫舫列綺窻十二圖陶元亮張季鷹蘇端明米南宮諸賢於其上爲五湖煙水伴初以大行奉使入楚登嶽陽樓觀匡山瀑布歸田後遊屐多在天目赤城太湖七十二峯間晚年卜居湖州之箐山又卜岕中之桐城塢茶香筍茁時攜鐺罍就之有菟裘之志卽朝事變遷世運往復三十年中直臣遺老皆出而被蒲輪之召總付之不知獨鼎湖再賓普天遏密作詩以志感其痛激者勿論婉語有云受遺元老仍增秩進藥鴻臚也賜金可謂詩史矣先生蔗生當其甫姙及生於蓐艸瀕死數矣而不死旣干犯聖怒霆轟颷擊可死也然不遂以諫死而終以錮死至錮黨漸開推輦者行次第及之而長瞑不待豈非命耶死之明年而遺孤賫疏伏闕下白見遺忠今皇帝湣之贈光祿少卿於是乎食讜言之報𨿽然使食報而盡如先生也讜言亦少沮哉先生生平奉親孝惇族厚析產讓入官恬俱章章可紀而余獨捃其出處之大如此余嘗與先生遊頗知先生不獨據家乘芟飭成文也先生名希範字小範別號我素成萬曆十四年進士官行人以年少避華選授禮部精膳司主事將母乞南得吏部驗封上疏奪官以迄於老太史氏曰吾讀銓宰卹錄之疏多至七十五人而未錄者尙歷歷可數掩卷太息爲之泫然淚落也方其一鳴見斥亡所事事相與讀書談道以歌詠明主不殺之恩而蹲踞要地醜直惡正者並其讀書譚道而訾之然則忠臣去國何途之從耶嗚呼此江潭大夫三年被放而猶講於突梯滑脂之術也安先生固儒者然不齗齗洙泗而課花責鳥左圖右史以樂其餘年夫孟氏之訓孤臣也曰危且深先生之樂也非樂也其有憂患乎

○祭告楊龜山先生文

髙攀龍

維先生學道則承程門之正傳衛道則辟王氏之邪說理學气節參和不偏故在宋室旣培養羣哲在我朝亦興起多賢如毘陵一郡涇陽顧子涇凡顧子啟新錢子元臺薛子我素安子本儒劉子進則正言直諫於朝退則明善淑人於野丹心矢竭於少壯素節不攺於墓齡皆先生南來千四百年之眞傳東林一十八載之遺教也今日講壇旣毀恐歲久事湮謹奉六子配享神靈於以明天地一時生才之非偶聖賢千古傳心之不磨尙饗

是時璫難方熾忠憲公知必不免於難故釋菜於燕居廟遂奉六君子木主從祀道南祠此祭告龜山先生文也嗚呼鄕賢祀典濫觴巳極至有欲抱主而歸者惟玆片席自講學諸先生外無敢覬覦如先光祿經忠憲論定與顧錢薛劉列爲六君子庶幾百世不刋與【六世孫經傳識】

○像贊

陳繼儒

鄒期楨

陳繼儒

上書削籍幾觸君相之怒歸田講學幾奪聖賢之座負介直而不以气憑陵養澄泓而不因時折挫圖史自怡林泉髙臥靜則閉冺默之門動則由恭順之路身後贈光祿勛生前未獲爲王者佐吾所以咨嗟嘆息而不敢賀也

鄒期楨

玉樹臨風丰神映帶出人經史能見其大直道不容掛冠早歲眉拂煙霞裳攜薜荔

●跋

古稱三不朽立言在所後夫苟行孚鄕黨節炳寰區卽著作罕傳無損其爲不朽也先光祿弱齡孤露奪志立身早入仕塗不以功名自喜要在實心體國神廟時殿虎相爭甲是乙非蒼黃莫決霆威屢震仗馬不鳴先光祿一再抗疏侃侃不阿放斥而靡悔歸侍慈幃角巾布袍依依膝下會端文顧涇陽先生倡復東林於中別掃一室讀書靜坐表章濂洛之傳參悟天人之際時與四方髙賢道義劘切气節砥礪而訪徵君尋安道有江湖魏闕之思非徒山林髙寄爲也故或推江左夷吾或稱關西夫子無如賦山陽之笛者致破流水之琴迹四十年屈伸顯晦梗槪具見於玆集自疏稿迄韻語凡四卷先曾祖編而藏之迄今三世懼有散軼故重加校錄待付剞劂亦兢兢手澤之存云爾乾隆八年歲在癸亥淸明日六世冡孫經傳謹跋

