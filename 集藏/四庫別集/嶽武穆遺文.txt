嶽武穆遺文宋嶽飛

提要嶽武穆遺文

提要

《嶽武穆遺文》﹐一卷。宋嶽飛撰。飛事迹具《宋史本傳》。陳振孫《書錄解題》載《嶽武穆集十卷》﹐今已不傳。此遺文一卷﹐乃明徐階所編。凡上書一篇﹑札十六篇﹑奏二篇﹑狀二篇﹑表一篇﹑檄一篇﹑跋一篇﹑盟文一篇﹑題識三篇﹑詩四篇﹑詞二篇。其《辭鎭南軍承宣使》僅有第三奏﹐《辭開府》僅有第四札﹐《辭男云轉官》僅有第二札﹐《辭男云特轉恩命》僅有第四札﹐《辭少保》僅有第三札第五札﹐《乞敍立王次翁下》僅有第二札﹐《乞解樞柄》僅有第三札﹐《辭除兩鎭》僅有第二札﹐則其佚篇﹐蓋不可殫數。史稱萬俟卨白秦檜﹐簿錄飛家。取當時禦札蔵之以滅迹。則奏議文字同遭毀棄﹐固勢所必然矣。然﹐宋髙宗禦書《聖賢像贊》﹐刻石大學﹐秦檜作記﹐勒於後﹐明宣徳中﹐宋訥乃磨而去之。飛之零章斷句﹐後人乃掇拾於蠧蝕灰燼之餘。是非之公﹐千古不冺﹐固不以篇什之多少論矣。階所編本﹐附錄《嶽廟集》後﹐前冠以後人詩文四卷﹐已爲倒置。其中明人惡札﹐如提學僉事蔡兗詩曰「千古人來笑會之﹐會之卻恐笑今時﹐若教似我當鈞軸﹐未必相知嶽少師。」尢爲頂上之穢﹐今並芟除﹐而獨以飛遺文著錄集部﹐用示聖朝表章之義焉。嶽武穆遺文

●南京上髙宗書略

陛下已登大寶﹐黎元有歸﹐社稷有主﹐已足以伐敵人之謀而勤王禦營之師﹐日集兵﹐勢漸盛。彼方謂「吾素弱﹐未必能敵。」正宜乘其怠而擊之﹐而黃濳善﹑汪伯彥輩不能承陛下之意﹐恢復故疆﹐迎還二聖﹔奉車駕﹐日益南。又令長安﹑維揚﹑襄陽﹐準備巡幸﹐有茍安之漸無逺大之略﹐恐不足以系中原之望。𨿽使將帥之臣戮力於外﹐終亡成功。爲今之計﹐莫若請車駕還京﹐罷三州巡幸之詔﹐乘二聖蒙塵未久﹐敵勢未固之際﹐親帥六軍﹐迆邐北渡﹐則天威所臨﹐將帥一心﹐士卒作气﹐中原之地﹐指期可復。

●乞復襄陽札

鎭南軍承宣使神武後軍統制江南西路舒蘄州制置使臣嶽飛札奏﹕

臣竊惟【善觀敵者﹐當逆知其所始﹔善制敵者﹐當先去其所恃。】今﹐外有金人之冦攘﹐內有楊麼之竊發﹐俱爲大患。上軫宸襟然。以臣觀之﹐楊麼﹐𨿽近爲腹心之憂﹐其實外假李成﹐以爲唇齒之援﹐今日之計﹐正當進兵襄陽﹐先取六郡﹐李成不就縶縛﹐則亦喪師逺逃﹐於是加兵湖湘﹐以殄羣盜﹐要不爲難﹐而況襄陽六郡地爲險要﹐恢復中原此爲基本。臣今已厲兵飭士﹐惟竢報可指期北向。伏乞睿斷﹐速賜施行﹐庶幾上流早見平定﹐中興之功次第而致。不勝天下之幸。取進止。

●乞出師札

臣伏。自國家變故以來﹐起於白屋﹐實懷捐軀報國﹐復讎雪恥之心﹐幸憑社稷威靈﹐前後粗立薄效﹐而陛下錄臣微勞。擢自布衣﹐曾未十年﹐官至太尉﹐品秩比三公﹐恩數視二府。又增重使名﹐宣撫諸路。臣一介賤微﹐寵榮超躐﹐有踰涯分。今者﹐又蒙益臣軍馬﹐使濟恢圖。臣實何人﹐誤辱神聖之知如此﹐敢不晝度夜思以圖報稱。

臣揣敵情所以立劉豫於河南而付之齊秦之地﹐蓋欲荼毒中原生靈﹐以中國而攻中國。尼堪因得休兵養馬﹐觀釁乘隙﹐包藏不淺。

臣﹐不及此時稟陛下睿算妙略﹐以伐其謀﹐使劉豫父子隔絕﹐五路叛將還歸兩河﹐故地漸復﹐則金人詭計日生﹐他時浸益難圖。

臣愚﹐欲望陛下假臣日月﹐勿復拘臣淹速﹐使敵莫測臣舉措。萬一得便可入﹐則提兵直趨京洛﹐據河陽﹑陜府﹑潼關﹐以號召五路叛將﹐則劉豫必捨汴都而走﹐河北﹑京畿﹑陜右﹐可以盡復。至於京東諸郡﹐陛下付之韓世忠﹑張俊﹐亦可便下臣﹐然後﹐分兵浚滑﹑經略兩河﹐劉豫父子斷可成擒。如此則金人有破滅之理。爲陛下社稷長久無窮之計﹐實在此舉。假令汝潁陳蔡﹐堅壁淸野﹐商於虢洛﹐分屯要害﹐進或無糧可因﹐攻或難於饋運。臣須斂兵﹐還保上流﹐彼必追襲而南。臣俟其來﹐當率諸將﹐或挫其銳﹐或待其疲。敵利速戰﹐不得所欲﹐勢必復還。臣當設伏﹐邀其歸路﹐小入則小勝﹐大入則大勝﹐然後徐謀再舉。設若敵見上流進兵﹐並力來侵﹐淮上或分兵攻犯四川﹐臣卽長驅﹐搗其巢穴﹐敵困於奔命﹐勢窮力殫。縱今年未盡平殄﹐來歲必得所欲﹐亦不過三二年間﹐可以盡復故地﹐陛下還歸舊京﹐或進都襄陽關中﹐惟陛下所擇也。

臣聞興師十萬﹐日費千金﹐邦內騷動七十萬家﹐此豈細事。然古者命將出師﹐民不再役糧不再籍﹐蓋慮用足也。今臣部曲﹐逺在上流﹐去朝廷數千里﹐平時每有糧食不足之憂。是以去秋﹐臣兵深入陜洛﹐而在寨卒伍有饑餓閃走﹐故臣急還﹐不遂前功﹐致使敵地陷僞﹐忠義之人旋被屠殺﹐皆臣之罪。今日﹐惟賴陛下戒勑有司﹐廣爲儲備﹐俾臣得一意靜慮﹐不爲兵食亂其方寸﹐則謀定計審﹐仰遵陛下成算﹐必能濟此大事也。異時迎還太上皇帝﹑寜徳皇后﹐梓宮奉邀﹐天眷歸國﹐使宗廟再安﹐萬姓同歡﹐陛下髙枕﹐無北顧憂﹐臣之志願畢矣。然後乞身還田裏﹐此臣夙昔所許者﹐伏惟陛下﹐恕臣狂易﹐臣無任戰汗。取進止。

﹝髙宗批答云「覽。奏事理明甚。有臣如此﹐顧復何憂﹗進止之機﹐朕不中制﹐惟敕諸將廣布寛恩﹐無或輕殺﹐咈朕至意」。﹞

●乞出師札

逆豫逋誅﹐尙穴中土。陵寢乏祀﹐皇圖偏安。陛下六飛時巡越在海際﹐天下之愚夫愚婦﹐咸願伸鋤奮挺﹐以致死於敵﹐而陛下審重此舉﹐累年於玆﹐𨿽嘗分命將臣﹐鼎峙江漢﹐僅令自守以待敵﹐不敢逺攻而求勝。是以天下忠憤之气日以沮喪﹐中原來蘇之望日以衰息。歲月易久﹐污染漸深﹐趨向一背﹐不復可以轉移。此其利害﹐誠爲易見。臣待罪閫外﹐不能宣國威﹐靈致神州﹐隔於王化﹐死有餘罪﹐敢逃司敗之誅﹖陛下比者寢閣之命咸謂聖斷已堅﹐何至今日尙未決策北向﹖臣願因此時上稟陛下﹐睿算不煩濟師﹐止以本軍﹐進討庶少塞瘝官之咎﹐以成陛下寤寐中興之志﹐順天之道﹐因民之情﹐以曲直爲壯老﹐以逆順爲彊弱﹐萬全之效﹐玆焉可必﹐惟陛下力斷而行之。

●辭鎭南軍承宣使第三奏

竊念臣將天威而逺討﹐致敵巢之一空﹐妙策奇謀﹐悉遵聖訓﹐破堅卻敵﹐鹹得士心。

臣實何能﹐輒膺殊賞﹐旣慚過量﹐復付重權。是誠叨冒以踰勲﹐非謂謙辭而避寵。況九江﹐乃控扼之重地﹐連武昌爲襟帶之要衝。用得其人﹐周瑜所以敗曹公於赤壁﹔禦失其策﹐隋何所以取黥布於湓江。

難使非才濫膺此寄﹐伏望吝此咽喉之付以屬大臣。俯從螻蟻之誠﹐使安愚分所有。上件恩命﹐乞賜寢罷。干冒天威﹐死有餘罪。謹錄奏聞﹐伏候勅旨。

●乞侍親疾札

鎭南軍承宣使神武後軍統制江南西路舒蘄州兼荊南鄂嶽黃復州漢陽軍徳安府制置使臣嶽飛札子奏﹕

臣輒具危懇﹐仰瀆睿聰。臣愚戅之迹﹐奮身單微﹐初無尺寸之先容﹐獨賴聖明之特眷﹐𨿽捐軀致命﹐曾不足以仰酬恩遇之絲毫﹐思報之心寜有窮已。

臣近者奉命﹐復收襄漢﹐去家逺涉﹐六月餘日。臣老母姚氏﹐年幾七十﹐侵染疾病﹐連月未安。近復腿腳注痛﹐起止艱難﹐別無兼侍﹐以奉湯藥﹐人子之心﹐實難安處。伏望聖慈﹐察臣悃愊﹐無他規避﹐蹔乞許臣在假﹐以全侍奉之養。將本軍人馬權﹐蹔令統制官王貴﹑張憲主管﹐候臣老母稍安﹐依舊管幹職事。恭聽驅策﹐結艸銜環﹐誓圖報效﹐冒犯雷霆之威﹐臣無任戰懼﹐激切之至。取進止。

●辭開府札子貼黃

臣待罪二府﹐理有當言﹐不敢緘黙。夫敵情姦詐﹐臣於面對已嘗奏陳切﹐惟今日之事可危而不可安﹐可憂而不可賀﹐可以訓兵飭士﹐謹備不虞﹐而不可以行賞論功。取笑中外﹐事關國政﹐不容不陳。

初非立異於眾人﹐實欲盡忠於王室。欲望速行追寢﹐示四方以不可測之意。萬一臣冒昧而受將來彊敵叛盟﹐則似傷朝廷之體。仍望以此貼黃﹐畱中不出﹐保全臣子。臣不勝至情伏乞睿。

●辭開府第四札子

鎭寜崇信軍節度使神武後軍都統制荊湖南北襄陽府路蘄黃州制置使臣嶽飛札子奏。

臣已三貢辭章﹐出於誠悃﹐冒犯天威﹐罪不容赦。聖恩廣大﹐一賜溫詔﹐兩降札命﹐捫心揣分﹐感極涕零。伏念臣艸芥﹐固陋備數﹐戎昭曽無尺寸之功﹐仰報天地之徳。竊以亞保之位﹐實預三孤之貴﹐所以賞有功而進豪傑也。如臣何人﹐輒膺斯寵﹐是以心不自安﹐終難冒受。不避譴誅﹐再伸前懇﹐非敢徒爲辭遜﹐伏望聖慈矜察愚衷﹐早還成命。庶令臣少安分﹐守臣不勝虔祈。俟命之至取進止。

●乞止班師詔奏略

契勘金人重兵﹐盡聚東京。屢經敗衂﹐銳气沮喪﹐內外震駭。聞之諜者﹐敵欲棄其輜重﹐疾走渡河。況今豪傑向風﹐士卒用命﹐天時人事﹐彊弱已見。功及垂成﹐時不再來﹐機難輕失。臣日夜料之﹐熟矣。惟陛下圖之。

●辭宣撫副使札子

檢校少保鎭寜崇信軍節度使湖北襄陽府路招討使兼本路營田使臣嶽飛札子奏﹕

臣近叨受招討使﹐不容牢辭。又蒙聖恩﹐授以前件差遣。切念臣一介寒賤﹐誤膺器使﹐顧土宇恢復之迹﹐未見尺寸而厚恩醲賞﹐涯分已踰﹐且以宣撫之重名﹐實寄專徵之大事。自非廊廟近臣﹐勲伐髙世者﹐豈當冒躐而居。異時﹐付托失人或誤驅策﹐𨿽粉臣骨﹐曷足以謝陛下﹖兼招討使﹐權不爲不重。若更加以甚髙非常之寵﹐必起負乘斯奪之悔。所有宣撫副使﹐恩命實難祗受﹐伏望追寢。誤恩﹐庶安愚分﹖臣無任悚懼。恭聽宸命之至。取進止。

●乞終制札子

艸土臣嶽飛札子奏﹕

臣﹐今月十二日﹐江州瑞昌縣界準樞密院奏勘會嶽飛丁母憂。

已。卽降制起復﹐緣目今人馬﹐無人主管﹐及見措置﹐進兵渡江﹐不可等待。奉聖旨﹐先次行下﹕嶽飛特起復﹐仍日下主管軍馬﹐措置邊事﹐不得辭免。

伏念臣孤賤之迹﹐幼失所怙﹐鞠育訓導﹐皆自臣母﹐國家平燕云之初﹐臣方束髮。從事軍旅﹐誓期盡瘁﹐不知有家﹐自從陛下渡河以來﹐而臣母淪陷河朔﹐凡遣人一十八次﹐始能般挈得脫兵禍﹐驚悸致疾﹐遂以纒綿。臣以身服戎事﹐未嘗一日獲侍親側﹐躬致湯藥之奉。今者﹐遭此大難﹐荼毒哀苦﹐每加追念﹐輒欲無生﹐而陛下恩眷有加﹐卽命起復。在臣麼微﹐固深銜戴然。臣重念爲人之子﹐生不能致菽水之歡﹐死不能終衰絰之制﹐面顏有靦﹐天地弗容﹐且以孝移忠﹐事有本末﹐若內不克盡事親之道﹐外豈復有愛主之忠臣。已般挈扶護前來﹐欲於江州或南康軍界營葬﹐伏望聖慈矜憐。餘生許終服制。取進止。

●辭男云轉三官第二札子

起復檢校少保武勝定國軍節度使湖北京西路宣撫副使兼營田使臣嶽飛札子奏﹕

臣近具奏辭免男云特轉三官恩數。今月二十日﹐準尙書省札子﹐奉聖旨不允。伏念臣本以凡材﹐誤蒙陛下付以方面﹐若臣不能與士卒一律﹐則亦不能整齊其心。昨者之戰﹐士卒冒犯矢石﹐有斬將陷陣﹐立奇功者﹐臣方列上事狀得沾一級﹐而男云何從超進崇資。臣正恐士卒有無功之謗﹐陛下致濫予之譏﹐且陛下方謹惜名器﹐以磨厲天下﹐將昭復大業而乃因臣私恩廢公議﹐臣不自安。伏望聖慈﹐特降睿旨﹐收還上件恩命﹐臣父子幸甚。取進止。

●辭男云特轉恩命第四札子

臣嶽飛札子奏﹕

臣聞﹐惟名與器不可以假人﹐故循守資格﹐自有常法。必有非常之功而後有非常之賞﹐如臣男云﹐始就義方﹐尙存乳臭﹐𨿽累經於行陣﹐曾未見於事功。比者伏蒙聖恩﹐曲埀異眷﹐超資躐等﹐驟進官聨﹐不惟云志气怠惰﹐而臣益切滿盈之愧﹐況臣﹐旣已仰竊國恩致身顯位固﹐有僥冒之名矣。今並與其子而僥冒﹐其可乎﹖伏望陛下揭離照之明﹐體幹健之斷﹐特賜睿旨﹐追還誥命﹐庶使云粗知官爵之難得﹐勉力學業﹐他日或能備效驅策﹐受之未晚。取進止。

●辭少保第三札子

臣嶽飛札子奏﹕

臣聞忠臣之事君﹐計功而受賞﹐量力而受官﹐不爲茍得以貪爵祿。況師旅方興﹐事功未著﹐臣方同士卒之甘苦﹐明將佐以恩威﹐冀成尺寸之功﹐仰報君父之徳﹐豈可身被厚寵而恝然不以當鋒刃冒矢石者爲心哉。

所有少保恩命﹐臣實不敢祗受﹐伏望陛下日月照臨乾坤﹐覆載察臣肺腑﹐追寢異恩。臣願憑陛下雷霆之威﹐托宗廟山嶽之福﹐罄竭駑鈍﹐期效涓埃﹐候將來功績有成﹐臣將拜手稽首﹐祗承休命矣。誠懇迫切﹐至於再三﹐干冒天威﹐臣不任戰悸﹐恐懼之至。取進止。

●辭少保第五札子

臣嶽飛札子奏﹕

臣伏。蒙聖恩﹐特降誥命﹐除臣少保﹐加食邑七百戶﹐食實封三百戶。臣已四具札子辭免。八月三十日準尙書省札子﹐三省同奉聖旨﹐不允。令日下秪受仍依﹐累降詔旨不得再有陳請者。臣之事君﹐義無有已﹐若夫貪慕爵祿﹐務榮一身﹐而不以國家爲念﹐則非臣之所忍爲也。比者金人敗盟﹐再犯河南之地﹐肆爲殘忍﹐人神共憤。臣方將策駑厲鈍﹐冀效尺寸以報陛下天地生成之徳。今則敵騎冦邊﹐未見殄滅﹐區區之志未效一二。臣復以身爲謀﹐惟貪爵祿則﹐誠恐不足爲將士之勸﹐而報恩無所﹐萬誅何贖﹐伏望睿慈追寢成命﹐特賜兪音﹐姑詔有司﹐畱以爲臣異時涓埃之賞。取進止。

●辭男云特轉恩命札子

臣嶽飛札子奏﹕

臣﹐於今月二十六日準誥﹐授臣男云左武大夫忠州防禦。使臣聞﹐君之馭臣﹐固不吝於厚賞。父之教子﹐豈可責以近功。臣昨恭依睿算﹐決戰於陳穎之間﹐云隨行迎敵﹐𨿽有薄效﹐殊未曾立到大功﹐遽超橫列﹐仍領郡賞﹐曲過優寵﹐義不遑處﹐所有誥命﹐臣不敢令云祗受。伏望聖慈俯埀天鑑﹐追還異恩。庶使云激勵懦庸﹐別圖報效。取進止。

●乞敍立王次翁下第二札子

少保樞密副使臣嶽飛札子奏﹕

臣契勘參政與樞副敍位﹐朝廷自有定例﹐豈可爲臣忝竊孤卿敍位﹐使在參知政事之上﹖不免再具誠懇﹐仰瀆聖聽﹐伏望睿慈﹐曲埀昭鑑﹐許臣只依近例﹐敍位在參知政事之下﹐庶使庸愚﹐不致僭越。取進止。

●乞解樞柄第三札子

少保樞密副使臣嶽飛札子奏﹕

臣已累具札子﹐乞解罷樞密副使職事。伏蒙聖恩﹐降詔不允者﹐露章待罪﹐自驚寵數之過優﹐溫詔示恩﹐猶閟兪音之下逮﹐再陳愚懇﹐仰瀆淵聰﹐伏念臣濫廁樞庭﹐誤陪國論﹐貪榮滋甚﹐補報蔑然﹐豈惟曠職之可虞﹐抑亦妨賢之是懼。冀保全於終始﹐宜逺引於山林﹐伏望聖慈﹐察其誠心﹐實非矯飾﹐速降睿旨﹐許罷機政。取進止。

●辭除兩鎭乞在外宮觀第二札子

少保臣嶽飛札子奏﹕

臣﹐今月十二日﹐伏蒙聖恩賜臣少保武勝定國軍節度使充萬壽觀使誥一軸﹐仍奉朝請﹐臣已謝恩外﹐緣臣見具札子辭免﹐已將誥命寄納臨安府。今月十四日﹐伏奉詔命不允﹐竊以兩鎭節旄﹐國朝盛典非有大勲﹐豈容輕授。臣前此叨據﹐常懼弗稱﹐自惟智術短淺﹐坐糜歲月﹐考其績用﹐初無絲毫﹐安可更爾冒榮﹐矧內祠之任﹐得侍淸光﹐朝廷所以貴老尊賢﹐用昭異數在。臣愚分﹐非所宜﹐處顧待遇之愈隆。夙夜以思﹐𨿽粉身碎骨﹐何以圖報萬一﹐愧深汗溢﹐感極涕橫﹐重念臣才疎徳薄﹐人微望輕﹐若不自列濫當優寵﹐必致顚隮﹐上辜宸眷﹐欲望聖慈追寢成命﹐除臣一在外宮觀差遣。取進止。

●申劉光世乞進兵狀

武功大夫昌州防禦使通泰州鎭撫使兼知泰州嶽飛狀申﹕

竊念飛以行伍賤隸﹐辱知朝廷﹐蒙被厚恩﹐殞歿難報﹐每以爲國家之難﹐𨿽非所命﹐猶當戮力﹐矧承楚之事﹐危迫如許﹐累準朝廷指揮催督﹐此正飛等捐身狥義之秋。切緣王鎭撫林﹑郭鎭撫仲威等﹐並不見差撥軍馬前來﹐使司王統制﹐𨿽聞已起發卽日﹐尙未知屯駐去處。據探﹐金人急攻楚州﹐切恐萬一疏虞﹐於淮南諸鎭﹐利害不細。飛已於今月十五日﹐具申使司去訖﹐飛一面起發前往承州措置■﹝巢刀﹞。除外﹐伏乞鈞慈﹐特捐一二千之眾﹐別差總統制官一員﹐前來犄角﹐庶不致上誤國事。謹具申安撫相公﹐使司伏候指揮。

●申劉光世乞兵馬糧食狀

【武功大夫昌州防禦使通泰州鎭撫使兼知泰州】嶽飛狀申﹕

飛昨奉聖旨﹐指揮差充前件差遣﹐於八月十五日還至常州宜興縣。於十八日起發﹐前來祗赴新任。二十二日至江陰﹐軍歇泊。據探報﹐金人見圍楚州。飛遂逐急﹐權差統制王貴﹐管押兵馬等船濟渡﹐切慮遲滯﹐有失事機﹐不免親躬﹐先入泰州。於二十六日夜二更到泰州城外。承準八月十九日指揮﹐令飛與趙鎭撫立犄角。飛遂措置﹐調發兵夫糧食﹐並不住差人勾喚王貴等軍馬。實緣舟船數少﹐今月初九日﹐方盡到泰州。飛已差張憲權行守城﹐見今大軍屯駐三墩﹐與金人大寨不逺﹐惟是新復建康之後﹐所有士馬瘡痍﹐尙新羸■﹝敝上大下﹞方甚﹐兼自到任未及一旬﹐芻茭糗糧一一窘乏﹐本未能卽從王事﹐重以承楚之急﹐甚於倒埀﹐不可以頃刻安居﹐理宜前進﹐欲望鈞慈捐一二千之眾﹐假十餘日之糧﹐令飛得激厲士卒﹐徑赴敵壘﹐解二州之圍﹐掃戎馬之迹﹐下以禆相公之盛烈﹐上以寛主上之深憂。不勝幸甚﹐謹具申安撫相公使司﹐伏候指揮。

●謝講和赦表

武勝定國軍節度使開府儀同三司湖北京西宣撫使兼營田大使臣嶽飛上表﹐言﹕

今月十二日準進奏院逓到赦書一道。臣已卽躬率統制領將佐官屬等望闕宣讀訖﹐觀時制變﹐仰聖哲之宏規善勝不爭﹐實帝王之妙算﹐念此艱難之久﹐姑從和好之宜﹐睿澤誕敷﹐輿情胥悅。臣飛誠歡誠忭﹐頓首頓首。竊以婁欽獻言於漢帝﹐魏絳發策於晉公﹐皆盟墨未漧﹐顧口血猶在﹐俄驅南牧之馬﹐旋興北伐之師。蓋佳兵不情﹐要契無信。莫守金石之約﹐難充溪壑之求。圖蹔安而解倒埀﹐猶之可也。顧長慮而尊中國﹐豈其然乎﹖恭惟皇帝陛下﹐大徳有容﹐神武不殺﹐體幹之健行﹐巽之權務﹐和眾以安民﹐乃講信而修睦已漸﹐還於境土想喜見於威儀臣﹐幸遇明時﹐獲觀盛事﹐身居將閫﹐功無補於涓埃﹐口誦詔書面有慚於軍旅。尙作聰明而過慮﹐徒懷猶豫而致疑﹐謂無事而請和者﹐謀﹐恐卑辭而益幣者﹐進。臣願定謀於全勝期﹐收地於兩河﹐唾手燕云﹐終欲復讎而報國﹐誓心天地﹐當令稽顙﹐以稱藩。

●奉詔移僞齊檄

契勘﹕僞齊僭號﹐竊據汴都﹐舊忝臺臣﹐累蒙任使﹐是宜執節﹐效死圖報國恩﹐乃敢背棄君父﹐無天而行。以祖宗涵養之澤﹐翻爲叛亂﹔率函夏禮義之俗﹐甘事仇讎。紫色余分﹐擬亂正統﹐想其面目﹐何以臨人。方且。妄圖襄漢之行﹐欲窺川蜀之路。專犯不韙﹐自速誅夷。我國家﹐厄運已銷﹐中興在卽﹐天時旣順﹐人意悉諧。所在皆賈勇之夫﹐思共快不平之忿。今王師已盡壓淮泗﹐東過海沂﹐驛騎交馳﹐羽檄疊至。故我得兼收南陽﹐智謀之士提大河忠孝之人﹐仗義以行﹐乘時而動。金洋之兵出其西﹐荊湖之師繼其後。𨿽同心一徳﹐足以吞彼國之梟羣﹔然三令五申﹐豈忍殘吾宋之赤子。爾應陷沒州縣﹐官吏兵民等元非本意﹐諒皆脇從﹐屈於賊威﹐歸逃無路。我今奉辭伐罪﹐拯溺蘇枯﹐惟務安集﹐秋毫無犯。儻能開門納欵﹐肉袒迎降或願倒戈以前驅﹐或列壺漿而在道﹐自應悉仍舊貫﹐不攺職業﹐盡除戎索﹐咸用漢條。如或執迷不悟﹐甘爲叛人﹐嗾桀犬以吠堯﹐詈獵師而哭虎。議當躬行天罰﹐玉石俱焚﹐禍並宗親﹐辱及父祖。掛今日之逆黨﹐遺千載之惡名。順逆二途﹐蚤宜擇處﹐兵戈旣逼﹐𨿽悔何追。謹連黃榜﹐在前各令知悉。

●禦書屯田三事跋

臣聞先正司馬光有言「徳勝才﹐謂之君子﹔才勝徳﹐謂之小人。」論人者﹐能審於才徳之分﹐則無失人矣。曹操募百姓﹐屯田許下﹐所在積粟。諸葛亮分兵屯田﹐而百姓安堵。羊祜懷逺近﹐得江漢之心﹐示以墾田獲利。若三子者﹐知重本務農﹐使兵無艱食。其謀猷術略﹐皆不在人下﹐才有足稱者。然操酷虐變詐﹐掔申商之法術﹐𨿽號超世之傑﹐豈正直中和者所爲乎﹖許劭謂「淸平之姦賊﹐亂世之英雄。」其徳有貶。云「亮﹐開誠心﹐布公道﹐邦域之內﹐畏而愛之。祜﹐增修徳言﹐以懷柔初附﹐則徳過於操逺矣。」觀亮素志﹐欲龍驤虎視﹐包括四海﹐以興漢室。天不假以年﹐遽有渭南之恨。祜輔晉武﹐慨然有並吞之心﹐後平吳﹐身不及見。二子有意於功名﹐而志弗克伸﹐惜哉。臣庸徳薄才﹐誠不敢妄論古人。伏蒙陛下﹐親灑宸翰﹐鋪述二三子﹐屯田足食之事﹐俯以賜臣。臣敢不策駑礪鈍﹐仰副聖意萬一﹖夫服田力穡﹐乃亦有秋農夫職爾。用屯田以足兵食﹐誠不爲難。臣不揆願遲之歲月﹐敢以奉詔﹐要使忠信以進徳﹐不爲君子之棄﹐則臣將勉其所不逮焉。若夫鞭撻四夷﹐尊彊中國﹐扶宗社於再安﹐輔明天子以享萬世無疆之休。臣竊有區區之志﹐不知得伸歟否也。紹興十年正月初一日。武勝定國軍節度使開府儀同三司湖北京西路宣撫使兼營田大使武昌郡開國公食邑四千戶實封一千七百戶臣嶽飛謹書。

●五嶽祠盟

自中原版蕩﹐戎馬交侵﹐餘發憤河朔﹐起自相臺﹐總發從軍﹐歷二百餘戰﹐𨿽未能逺入窮荒﹐洗蕩巢穴﹐亦且快國讎之萬一。今又提一旅孤軍﹐振起宜興建康之城﹐一鼔敗敵﹐恨未能使匹馬不回耳。故且養兵休卒﹐蓄鋭待敵﹐嗣當激厲士卒﹐功期再戰﹐北踰沙漠﹐蹀血疆場﹐迎二聖﹐歸京闕﹐取故地﹐上版圖。朝廷無虞﹐主上奠枕﹐余之願也。

河朔嶽飛題

●題廣徳軍金沙寺壁

余駐大兵宜興﹐沿幹王事過此﹐陪僧僚﹐謁金仙﹐徘徊暫憩﹐遂擁鐡騎千餘﹐長驅而往﹐俟立奇功﹐復三關迎二聖﹐使宋朝再振﹐中國安彊。他時過此得勒金石﹐不勝快哉。

建炎四年四月十二日河朔嶽飛題

●題東松寺

余自江陰軍﹐提兵起發﹐前赴饒郡﹐與張招討會合﹐﨑嶇山路﹐殆及千里﹐過祁門西約一捨余﹐當途有庵一所﹐問其僧﹐曰東松。遂邀後軍王團練並幕屬﹐隨嬉焉。觀其基址﹐乃鑿山開地﹐創立廟廡﹐三山環聳﹐勢淩碧落﹐萬木森郁﹐密掩煙甍﹐勝景瀟灑﹐實爲可愛﹐所恨不能欵曲﹐進程遄速。俟他日殄滅盜賊﹐凱旋回歸﹐復得至此﹐卽當聊結喜緣﹐以慰庵僧。

紹興攺元仲春十有四日河朔嶽飛題

●永州祁陽縣大營驛

權湖南帥嶽飛﹐被旨討賊﹐曹成自桂嶺平蕩巢穴﹐二廣湖湘悉皆安妥。痛念二聖﹐逺狩沙漠﹐天下靡寜。誓竭忠孝﹐賴社稷威靈﹐君相賢聖﹐他日掃淸中原﹐復歸故國﹐迎兩宮還朝﹐寛天子宵旰之憂﹐此所志也。顧蜂蟻之羣﹐豈足爲功過此﹐因畱於壁。

紹興二年七月初七日

●送紫巖張先生北伐

號令風霆迅﹐天聲動北陬。長驅渡河洛﹐直搗向燕幽。馬蹀沙場血﹐旗翻朔野秋。歸來報明主﹐恢復舊神州。

﹝自檄至此皆舊錄﹞

●寄浮圖慧海

湓浦廬山幾度秋﹐長江萬折向東流。男兒立志扶王室﹐聖主專師報國讎。功業要刋燕石上﹐歸休終伴赤松遊。丁寜寄語東林老﹐蓮社從今著力修。

●池州翠微亭

經年塵土滿徵衣﹐特特尋芳上翠微。好水好山看不足﹐馬蹄催趂月明歸。

●題新淦蕭寺壁

雄气堂堂貫斗牛﹐誓將直節報君讎。斬除頑惡還車駕﹐不問登壇萬戶侯。

●滿江紅

怒髮衝冠﹐憑闌處﹐瀟瀟雨歇。擡望眼﹐仰天長嘯﹐壯懷激烈。三十功名塵與土﹐八千里路云和月。莫等閒﹐白了少年頭﹐空悲切。

靖康恥﹐猶未雪。臣子恨﹐何時滅。駕長車踏破﹐賀蘭山缺。壯志肯忘飛食肉﹐笑談欲灑盈腔血。待從頭﹐收拾舊山河﹐朝天闕。

●小重山

昨夜寒蛩不住鳴。驚回千里夢﹐已三更。起來獨自遶階行。人悄悄﹐簾外月籠明。

白首爲功名。舊山松竹老﹐阻歸程。欲將心事付瑤琴。知音少﹐弦斷有誰聽。

﹢﹢

嶽忠武王集

﹝宋﹞嶽飛撰﹝明﹞單恂輯

●原敍

吾徒屏迹町廬。瀏覽史冊。恆遇千古忠邪之林。國家存亡之故。未嘗不臨捲興懷。愴然欲絕也。粵考往喆。忠誠天植。殉國泯軀。自關漢壽公而下。若睢陽常山。指未勝詘。顧使人聞風悲憤。灑涕裂眥﹐莫若趙宋嶽鄂王之事。豈非王忠孝大節。貫日月。泣鬼神。乃至罹巨姦之酷。毀垂成之功。抑異於授命疆旅。致嘆時數者哉。當思陵禦札頻頒。寢閣載命。詎不知恢復之圖。匪異人任。一旦入繆狠之計。自墮長城。論者謂淵聖南轅。黃屋非吾有也。矧黃龍直搗。或有劉裕滅秦歸篡之憂。𨿽小朝廷奚可得。斯皆帝意中事。檜遂建議逢合。忍輕社稷。蠟書徒馳。竟成三字之獄。由今觀之。卽其說豈盡誣耶。迨乎鍛煉旣成。從容就義。韓何寃之。而弗聞於上。三大理士■﹝亻褭﹞劉允升諸君子訟其寃。而上弗察。王𨿽志抱余憾乎。假令王不奉班師之詔。僥幸成功。有如後之妄議者。王以爲憾乃滋甚。故勿爲耳。王一死誠可無憾。惟宋室偏安。卒至版宇日蹙。中華淪喪。而莫可如何。此仁人志士。讀其書。論其世。所爲太息於陰陽大小之間。而仿徨天人之際也。王少力學。好左氏春秋。有關漢壽風。漢壽自一二箋牘外。撰著罕傳。而王所爲表札詩記。沈摯壯涼。能自寫浩然之气。又與武侯出師二篇相上下。余故采桯史諸書所載。裒次錄存之。庸系千百載忠孝仰止之懷。他若遺言佚事。雜見於金陀粹編。及精忠諸錄。率多瑣復。又後賢憑弔之作。竊嫌掛漏。並缺弗存。觀者尙毋嗤其未備云。時崇禎十一年。戊寅人日。單恂題於東臯之白燕庵。

●嶽忠武王集

○南京上髙宗書略

陛下已登大寶。黎元有歸。社稷有主。已足以伐虜人之謀。而勤王禦營之師日集。兵勢漸盛。彼方謂我素弱。未必能敵。正宜乘其怠而擊之。而黃潛善﹑汪伯彥輩。不能承陛下之意。恢復故疆。迎還二聖。奉車駕日益南。又令臨安﹑維揚﹑襄陽﹑準備巡幸。有苟安之漸。無遠大之略。恐不足以系中原之望。𨿽使將帥之臣。戮力於外。終亡成功。爲今之計。莫若請車駕還京。罷三州巡幸之詔。乘二聖蒙塵未久。虜穴未固之際。親帥六軍。迆邐北渡。則天威所臨。將帥一心。士卒作气。中原之地。指期可復。

○招曹成不服乞進兵札

竊惟內寇不除。何以攘外。近郊多壘。何以服遠。比年羣盜競作。朝廷務廣徳意。多命招安。故盜亦玩威不畏。力彊則肆暴。力屈則就招。苟不略加剿除。蠭起之眾。未可遽殄。臣昨者被奉曹成之命。深以爲陛下好生之意如此。爲臣子者。患不能推廣而行之。故先宣布上恩。以期攺行。閱日𨿽久。扞格是聞。臣常累遣探報。知其賊馬已離道州。進趨廣西。此寇所爲。未肯遽屈。意欲侵犯二廣。肆毒生靈。俟其力盡勢殫。然後徐爲服降之計。臣今進發自郴州﹑桂陽監以往。卽行措置。用兵掩殺。速除蕩以綏彼民。

○乞復襄陽札

竊惟善觀敵者﹑當逆知其所始。善制敵者﹑當先去其所恃。今外有北虜之寇攘。內有楊幺之竊發。俱爲大患。上軫宸襟。然以臣觀之。楊幺𨿽近。爲腹心之憂。其實﹑外假李成以爲唇齒之援。今日之事。正當進兵襄陽。先取六郡。李成不就縶縛。則亦喪師遠逃。於是加兵湖湘。以殄羣盜。要不爲難。而況襄陽六郡。地爲險要。恢復中原。此爲基本。臣今已厲兵飭士。惟俟報可。指期北向。伏乞睿斷。速賜施行。庶幾上流早見平定。中興之功。次第而致。不勝天下之幸。取進止。

○畫守襄陽等郡札略

陛下欲駐大兵於鄂州。則襄陽隨郢。量畱軍馬。又於安復漢陽。亦量駐兵。兵勢相援。漕運相繼。荊門荊南。聲援亦已相接。江淮荊湖。皆可奠安。六州之屯。且以正兵六萬爲固守之計。就撥江西湖南糧斛。朝廷支降券錢。爲一年支遣。候營田就緒。軍儲旣成。則朝廷無饋餉之憂。進攻退守。皆兼利也。惟是葺治之初。未免艱難。必仰朝廷微有以資之。基本旣立。後之利源。無有窮已。又此地夏秋則江水漲隔。外可以禦寇。內足以運糧。至冬後春初。江水淺澀。吾資糧已備。可以坐待矣。於今所見。在乎速備糧食。斟量屯守之兵。可善其後。臣職闇不學。輙具管見。仰報聖問。辭拙事直。伏乞聖慈裁決。

○乞出師札

臣伏自國家變故以來。起於白屋。實懷捐軀報國﹑復讎雪恥之心。幸憑社稷威靈。前後粗立薄效。而陛下錄臣微勞。擢自布衣。曾未十年。官至太尉。品佚比三公。恩數視二府。又增重使名。宣撫諸路。臣一介賤微。寵榮超躐。有踰涯分。今者﹑又蒙益臣軍馬。使濟恢圖。臣實何人。誤辱神聖之知如此。敢不晝度夜思。以圖報稱。臣揣敵情。所以立劉豫於河南。而付之齊秦之地。蓋欲荼毒中原生靈。以中國而攻中國。粘罕因得休兵養馬。觀爨乘隙。包藏不淺。臣不及此時。稟陛下睿算妙略。以伐其謀。使劉豫父子隔絕。五路叛將。還歸兩河。故地漸復。則金賊詭計日生。它時浸盆難圖。臣愚。欲望陛下假臣日月。勿復拘臣淹速。使敵莫測。臣舉措萬一得便可入。則提兵直趨京洛。據河陽陜府潼關。以號召五路叛將。則劉豫必捨汴都而走河北。京畿陜右。可以盡復。至京東諸郡。陛下付之韓世忠心﹑張俊﹑亦可便下。臣然後分兵浚滑。經略兩河。劉豫父子。斷可成擒。如此。則金賊有破滅之理。爲陛下社稷長久無窮之計。實在此舉。假令汝﹑潁﹑陳﹑蔡。堅壁淸野。商於虢洛。分屯要害。進或無糧可因。攻或難於饋運。臣須斂兵。還保上流。賊定追襲而南。臣俟其來。當率諸將。或挫其銳。或待其疲。賊利速戰。不得所欲。勢必復還。臣當設伏邀其歸路。小入則小勝。大入則大勝。然後徐謀再舉。設若賊見上流進兵。倂力來侵淮上。或分兵攻犯四川。臣卽長驅搗其巢穴。賊困於奔命。勢窮力殫。縱今年未盡平殄。來歲必得所欲。亦不過二三年間。可以盡復故地。陛下還歸舊京。或進都襄陽關中。惟陛下所擇也。臣聞興師十萬。日費千金。邦內騷動。七十萬家。此豈細事。然古者命將出師。民不再役。糧不再籍。蓋慮周而用足也。今臣部曲。遠在上流。去朝廷數千里。平時每有糧食不足之憂。是以去秋臣兵深入陜洛。而在寨卒伍。有饑餓閃走。故臣急還。不遂前功。致使戰地陷僞。忠義之人。旋被屠殺。皆臣之罪。今日惟賴陛下戒敕有司。廣爲儲備。俾臣得一意靜慮。不爲兵食亂其方寸。則謀定計審。仰遵陛下成算。必能濟此大事也。異時迎還太上皇帝。崇徳皇后梓宮。奉邀天眷歸國。使宗廟再安。萬姓同歡。陛下髙枕無北顧憂。臣之志願畢矣。然後乞身還田裏。此臣夙昔所自許者。惟陛下恕臣狂易。臣無任戰汗。取進止。

○乞本軍進討劉豫札

逆豫逋誅。尙穴中土。陵寢乏祀。皇圖偏安。六飛時巡。越在海際。天下之愚夫愚婦。莫不疾首痛心。願得伸鋤奮梃。以致死於敵。而陛下審重此舉。累年於玆。𨿽嘗分命將臣。鼎峙江漢。僅令自守以待敵。不敢遠攻而求勝。是以天下忠憤之气。日以沮喪。中原來蘇之望。日以衰息。歲月益久。污染漸深。趨向一背。不復可以轉移。此其利害。誠爲易見。臣待罪閫外。不能宣國家威靈。克殄小醜。致神州隔於王化。虜僞穴於宮闕。死有餘罪。敢逃司敗之誅。陛下比者寢閣之命。咸謂聖斷已堅。何至今日。尙未決策北向。臣願因此時。上稟睿算。不煩濟師。止以本軍進討。庶少塞鰥官之咎。以成陛下寤寐中興之志。順天之道。因民之情。以曲直爲老壯。以順逆爲彊弱。萬全之效。玆焉可必。惟陛下力斷而行之。不勝大願。

○乞進屯淮甸札

伏覩陛下。移蹕建康。將遂恢圖之計。近忽傳淮西軍馬潰叛﹑酈瓊等進脇軍民而去。然事出倉卒。實非士眾本心。亦聞半道逃歸。人數不少。於國計未有所損。不足上軫淵衷。臣度今日事必彼未能便有舉動。襄陽上流。目卽亦無賊馬侵犯。惟是淮甸。迫近行在。臣願提全軍進屯。萬一叛僞窺伺。臣當竭力奮擊。期於破滅。仍乞別遣軍馬。措置襄陽一帶。伏乞睿斷詳酌施行。

○乞乘機進兵札

金賊近累敗衂。其虜酋四太子等。令老小渡河。惟是賊眾尙徘徊於京城南壁一帶。近卻發八千人過河北。此正是陛下中興之機。乃金賊必亡之日。若不乘機殄滅。恐貽後患。伏望速降指揮。令諸路之兵。火急並進。庶幾早見成功。

○乞移都奏略

錢塘僻在海隅。非用武之地。臣請陛下建都上游。用漢光武故事。親率六軍。往來督戰。庶將士知聖意之所向。人人用命。臣當仗國威靈。鼓行而前。殄滅此虜。則中興之功。卽日可冀。

○論虜情奏略

金虜自靖康以來。以和款我者。十餘年矣。不悟其詐。受禍至此。今復無事請和。此殆必有肘腋之虞。未能攻犯邊境。又劉豫初廢。藩籬空虛。故詭出此耳。名以地歸我。然實寄之也。臣請量帶輕騎。隨二使祗謁陵寢。因以往觀敵爨。取進止。

○乞定儲嗣奏略

今欲恢復。必先正國本。以安人心。然後陛下不常厥居。以示無忘復讎之意。

○乞止班師詔奏略

契勘金虜重兵。盡聚東京。屢經敗衂。銳气沮喪。內外震駭。聞之諜者。虜欲棄其輜重。疾走渡河。況今豪傑向風。士卒用命。天時人事。彊弱已見。功及垂成。時不再來。機難輕失。臣日夜料之熟矣。惟陛下圖之。

○乞以明堂恩補張所男宗本奏

竊見張俊例。初除太尉。陳乞奏薦男於文資內安排。臣技能蔑取。勛伐無聞。遭際聖明。承乏將帥。伏念臣昨於建炎初。因上書論事。罪廢。偶幸逃死。實出聖造。於此孤孑一身。狼狽羈旅。因詣招撫使張所。一見與臣言兩河燕云利害。適偶契合。臣自白身。借補修武郎。閣門宣贊舍人。充中軍統領。尋又陛統制。其後張所軍次北京。蒙朝廷貶責南方。卒以節死。臣念靖康以來。奮不顧身爲國捍難者。不爲無人。而其間誤國敗事者。固亦不乏。然聖恩寬大。終於一切衿貸。若張所先意兩河。而身未北渡。已遭橫議。今其身名凋喪。後嗣零落。使臣不言。臣則有負。欲望矜憐。將臣今歲奏薦恩例。奏補張所男宗本。依張俊例。於文資內安排。謹錄奏聞。

○辭鎭南軍承宣使第三奏

榮命下頒。驚魂頓失。辭章上達。帝命不兪。𨿽臣受之不慚。恐輿情之未協。輙陳懇愊。方切憂惶。復蒙天語之丁寧。告戒備至。愈使臣心之感戴。進退靡安。敢事虛辭。仰違明詔。竊念臣將天威而遠討。致賊巢之一空。妙策奇謀。悉遵聖訓。破堅卻敵。鹹得士心。臣實何能。輙膺殊賞。旣慚過量。復付重權。是誠叨冒以踰勛。非謂謙辭而避寵。況九江乃控扼之重地。連武昌爲襟帶之要衝。用得其人。周瑜所以敗曹公於赤壁。禦失其策。隋何所以取黥布於湓江。難使非才。濫膺此寄。伏望吝此咽喉之付。以屬大臣﹔俯從螻蟻之誠。使安愚分。所有上件恩命。乞賜寢罷。干冒天威。死有餘罪。謹錄奏聞。伏候敕旨。

○乞侍親疾札

臣輙具危懇。仰瀆睿聰。臣愚戇之迹。奮身單微。初無尺寸之先容。獨賴聖明之特眷。𨿽捐軀致命。曽不足以仰酬恩遇之絲毫。思報之心。寧有窮已。臣近者奉命收復襄漢。去家遠涉。六月餘日。臣老母姚氏。年幾七十。侵染疾病。連月未安。近復腿腳注痛。起止艱難。別無兼侍。以奉湯藥。人子之心。實難安處。伏望聖慈。察臣悃愊。無他規避。蹔乞許臣在假。以全侍奉之養。將本軍人馬。權蹔令統制官王貴﹑張憲﹑主管。候臣老母稍安。依舊管幹職事。恭聽驅策。結艸銜環。誓圖報效。冒犯雷霆之威。臣無任戰懼激切之至。取進止。

○辭建節第四札

念臣猥以不才。幸蒙委使。敢謂涓埃之效。遽叨旄節之榮。若不屢辭。干瀆天聽。不惟叨冒寵榮。不遑安處。方今戎馬侵擾。而誤恩若加於人。深慮名器不重。勸賞不實。何以厭服公議。臣𨿽三貢丹誠。宸衷未允。敢望聖慈。察臣之愚。實非矯飾。所有告命。見在鄂州軍資庫寄納﹐伏乞特賜追還。以安愚分。取進止。

○乞終制札

伏念臣孤賤之迹。幼失所怙﹐鞠育訓導。皆自臣母。國家平燕云之初。臣方束髮從事軍旅。誓期盡瘁。不知有家。自從陛下渡河以來。而臣母淪陷河朔。凡遣人一十八次。始能般挈﹐得脫虜禍。驚悸至疾。遂以纏綿。臣以身服戎事。未嘗一日獲侍親側。躬致湯藥之奉。今者遭此大難。茶毒哀苦。每加追念。輙欲無生。而陛下恩眷有加。卽命起復。在臣麼微。固深銜戴。然臣重念爲人之子。生不能致菽水之歡。死不能終衰絰之制。而顏有靦。天地弗容。且以孝移忠。事有本末。若內不克盡事親之道。外豈復有愛主之忠。臣已般挈扶護前來。欲於江州﹑或南康﹑軍界營葬。伏望聖慈。矜憐餘生。許終服制。取進止。

○辭開府札子帖黃

臣待罪二府。理有當言。不敢緘默。夫虜情姦詐。臣於面對。已嘗奏陳。切惟今日之事。可危而不可安。可憂而不可賀。可以訓兵飭士。謹備不虞。而不可以行賞論功。取笑夷狄。事關國政。不容不陳。初非立異於眾人。實欲盡忠於王室。欲望速行追寢。示四夷以不可測之意。萬一臣冒昧而受。將來虜寇叛盟。則似傷朝廷之體。仍望以此帖黃畱中不出。保全臣子。臣不勝至情。伏乞睿照。

○辭開府第三札

近者累犯天威。力辭恩寵。庶幾陛下�燭危懇終賜矜從。而溫詔諄諄。未回睿聽。局地吁天。不知所措。夫爵賞者。人君所以爲厲世磨鈍之具。人臣得之。所以榮耀鄕裏。而顯貴宗族也。誰不欲貪多而務得哉。然得所當得。固以爲榮。受非所受。反足爲辱。伏念臣奮迹羈單。被恩優腆。使臣終身。只守此官。已踰涯量。豈可分外。更冒顯榮。遂速顚隮。𨿽陛下推天地至寛之量。在所兼容。而微臣抱金石圖報之心。寧無自愧。所有臣爲將。不效獻言悖理之實。臣於累奏中。固已縷陳。更不敢諄復。紊煩聖聽。伏望陛下檢會臣累次札子。追寢成命。特降兪音。庶使微臣少安愚分。

○辭開府第四札

臣已三貢辭章。出於誠悃。冒犯天威。罪不容赦。聖恩廣大。一賜溫詔。兩降札命。捫心揣分。感極涕零。伏念臣艸茅固陋。備數戎行。曾無尺寸之功。仰報天地之徳。竊以開府之位。實預孤卿之貴。所以賞有功而進豪傑也。如臣何人。輙膺斯秩。是以心不自安。終難冒受。不避譴誅。再伸前懇。非敢徒爲辭遜。伏望聖慈。矜察愚衷。收還成命。庶令臣少安愚分。臣不勝虔祈俟命之至。取進止。

○辭宣撫副使札

臣近叨受招討使。不容牢辭。又蒙聖恩授以前件差遣。切念臣一介寒賤。誤膺器使。顧土宇恢復之迹。未見尺寸。而厚恩醲賞。涯分已踰。且以宣撫之重名。實寄專徵之大事。自非廊廟近臣。勛伐髙世者。豈當冒躐而居。異時付托失人。或誤驅策。𨿽粉臣骨。曷足以謝陛下。兼招討使。權不爲不重。若更加以甚髙非常之寵。必起負乘斯奪之悔。所有宣撫副使恩命。實難祇受。伏望追寢誤恩。庶安愚分。臣無任悚懼。恭聽宸命之至。取進止。

○乞解軍務第二札

臣頃以多病易衰。仰瀆宸聽。乞退處邱壠。以便養屙。伏蒙陛下。未忍棄去。尙閟兪音。不免控瀝肺盰。再攄悃愊。今賢能輩出。才智駢臻。幹城心腹之士。可以付以軍旅者。類不乏人。則臣之所請。無邀君之嫌。今講好已定。兩宮天眷。不日可還。偃武休兵。可期歲月。臣之所請。無避事之謗。臣不揆庸愚。幸免此二事。止以疾病餘生。恐誤任使。久享厚祿。坐費太倉。蚤夜以思。身不遑處。所以不避鈇鉞。至於再而不已。伏望陛下垂溥照之明。回蓋髙之聽。曲加仁惻。洞照愚衷。使一夫之微。終遂其欲。特許退休。就營醫藥。

○辭男云特轉三官札

臣聞君之馭臣。固不吝於厚賞。父之教子。豈可責以近功。臣昨恭依睿算。與賊決戰於陳頴之間。云隨行迎敵。𨿽有薄效。殊未曾立到大功。遽超橫列。仍領郡防。賞典過優。義不遑處。所有誥命。臣不敢令云祗受。伏望聖慈。俯垂天鑑。追還異恩。庶使云激勵懦庸。別圖報效。取進止。

○辭男云轉三官第二札

伏念臣本以凡材。誤蒙陛下付以方面。若臣不能與士卒一律。則亦不能整齊其心。昨者之戰。士卒冒犯矢石。有斬將陷陣立奇功者。臣方列上事狀。得沾一級。而男云何從超進崇資。臣正恐士卒有無功之謗。陛下致濫予之譏。且陛下方謹惜名器。以磨礪天下。將昭復大業。而乃因臣私恩。廢公議。臣不自安。伏望聖慈。特降睿旨。收還上件恩命。臣父子幸甚。取進止。

○辭男云特轉恩命札

臣聞惟名與器。不可以假人。故循守資格。自有常法。必有非常之功。而後有非常之賞。如臣男云。始就義方。尙存乳臭。𨿽累經於行陳。曾未見於事功。比者仰蒙聖恩。曲垂異眷。超資躐等。驟進官聯。不惟使云志气怠惰。而臣益切滿盈之愧。況臣旣已仰竊國恩。致身顯仕。固有僥冒之名矣。今倂與其子而僥冒其可乎。伏望陛下揭離照之明。體幹健之斷。特賜睿旨。追還告命。庶使云粗知官爵之難得。勉力學業。他日或能備效驅策。受之未晚。取進止。

○辭男云特轉恩命第二札

臣聞﹑正己然後可以正物。自治然後可以治人。臣奮身疎逖。冒國寵榮。陛下誤恩。擢置重任。以孱陋之資。將軍旅之眾。顧惟匪稱夙夜。惶懼惟恐。檢飭修省。有所未至。不足以服眾。比者男云未嘗立功。遽遷優秩。在臣私分。實不遑處。臣庸懦無能。方將勉竭駑鈍。仰圖報稱。而自使其子受無功之賞。則是臣不能正己而自治。將何以率人哉。伏望陛下憐臣拙直。察臣愚衷。早賜兪音。收還成命。容臣男他日更立戰功。然後命之以官。亦未爲晚。所有官告一軸。除已令本司簽廳。牒鄂州於軍資庫寄納外。取進止。

○辭少保第三札

臣聞忠臣之事。君計功而受賞。量力而受官。不爲苟得。以貪爵祿。況師旅方興。事功未著。臣方同士卒之甘苦。明將佐以恩威。冀成尺寸之功。仰報君父之徳。豈可身被厚寵。而恝然不以當鋒刃。冒矢石者爲心哉。所有少保恩命。臣實不敢祗受。伏望陛下日月照臨。乾坤覆載。察臣肺腑。追寢異恩。臣願憑陛下雷霆之威。托宗廟山嶽之福。罄竭駑鈍。期效涓埃。候將來功績有成。臣將拜手稽首。祗承休命矣。誠懇迫切。至於再三。干瀆天威。臣不任戰悸恐懼之至。取進止。

○辭少保第四札

臣聞爵以馭其貴。祿以馭其富。爵祿者﹑人君馭天下英豪。而使之貴富也。人孰不欣受而願享之。然名器假人。爲傳所譏。無功受祿。爲詩所刺。則君不可以輕予。臣不可以妄受。臣性資朴魯。久叨寵榮。每懼滿盈。弗克負荷。況乃孤卿。實爲異恩。若更無功。輙有貪冒。臣賦分譾薄。竊恐別招譴責。伏望陛下憐臣懃懇。特降兪音。追還恩命。庶使臣稍安愚分。別效寸長。仰報陛下天地生成之徳。干冒鈇鉞。伏候敕旨。

○辭少保第五札

臣之事君。義無有己。若夫貪慕爵祿。務榮一身。而不以國家爲念。則非臣之所忍爲也。比者﹑羯胡敗盟。再犯河南之地。肆爲殘忍。人神共憤。臣方將策駑礪鈍。冀效尺寸。以報陛下天地生成之徳。今則虜騎寇邊。未見殄滅。區區之志。未效一二。臣復以身爲謀。惟貪爵祿。則誠恐不足爲將士之勸。而報恩無所。萬誅何贖。伏望睿慈。追寢成命。特賜兪音。姑詔有司。畱以爲異時涓埃之賞。取進止。

○辭男云除禦帶第二札

竊以禦帶之職。至近冕旒。非有幹城之才。可以任腹心之寄者。不足以當其選。臣男云。年少蠢愚。殊未練達世務。一旦驟遷此職。實非騃幼所能。陛下爲官擇人。豈當出此。知子者父。誠不遑安。不免披露愚誠。再乾天聽。

○乞敍立王次翁第二札

臣契勘參政與樞副敍位。朝廷自有定例。豈可爲臣忝。竊孤卿敍位。使在參知政事之上。不免再具誠懇。仰瀆聖聽。伏望睿慈。曲垂昭鑑。許臣只依近例。敍位在參知政事之下。庶使庸愚不致僭越。取進止。

○乞解樞柄第三札

露章待罪。自驚寵數之過優。溫詔示恩。猶閟兪音之下逮。再陳愚懇。仰瀆淵聰。伏念臣濫廁樞庭。誤陪國論。貪榮滋甚。補報蔑然。豈惟曠職之可憂。抑亦妨賢之是懼。冀保全於終始。宜遠引於山林。伏望聖慈。察其誠心。實非矯飾。速降睿旨。許罷機政。取進止。

○辭除兩鎭充萬壽觀使第二札

竊以兩鎭節旄。國朝盛典。非有大勛。豈容輕授。臣前此叨據。常懼弗稱。自惟智術短淺。坐糜歲月。考其績用。初無絲毫。安可更爾冒榮。矧內祠之任。得侍淸光。朝廷所以貴老尊賢。用昭異數。在臣愚分。非所宜處。顧待遇之愈隆。夙夜以思。𨿽粉身碎骨。何以圖報萬一。愧深汗溢。感極涕橫。重念臣才疎徳薄。人微望輕。若不自列。濫當優寵。必至顚隮。上孤宸眷。欲望聖慈。追寢成命。除臣一在外宮觀差遣。取進止。

○謝講和赦表

臣嶽飛上表言。今月十二日。準進奏院遞到赦書一道。臣已卽躬率統制領將佐官屬等。望闕宣讀訖。觀時制變。仰聖哲之宏規。善勝不爭。實帝王之妙算。念此艱難之久。姑從和好之宜。睿澤誕敷。輿情胥悅。臣飛誠歡誠忭。稽首頓首。竊以婁欽獻言於漢帝。魏絳發策於晉公。皆盟墨未漧。顧口血猶在。俄驅南牧之馬。旋興北伐之師。蓋夷虜不情。犬羊無信。莫守金石之約。難充溪壑之求。圖暫安而解倒垂。猶之可也。顧長慮而尊中國。豈其然乎。恭惟皇帝陛下。大徳有容。神武不殺。體幹之健行。巽之權務。和眾以安民。乃講信而修睦。已漸還於境土。想喜見於威儀。臣幸遇明時。獲觀盛事。身居將閫。功無補於涓埃。口誦詔書。面有慚於軍旅。尙作聰明而過慮。徒懷猶豫而致疑。謂無事而請和者謀。恐卑辭而益幣者進。臣願定謀於全勝。期收地於兩河。唾手燕云。終欲復讎而報國。誓心天地。當令稽顙以稱藩。

○奉詔移僞齊檄

■﹝契﹐廾代大﹞勘僞齊僭號。竊據忭都。舊忝臺臣。累蒙任使。是宜執節效死。圖報國恩。乃敢背棄君父。無天而行。以祖宗涵養之澤。翻爲讎怨。率中華禮義之俗。甘事鮏羴。紫色余分。擬亂正統。想其面目。何以臨人。方且妄圖襄漢之行。欲窺川蜀之路。專犯不韙。自速誅夷。我國家危運已銷。中興在卽。天時旣順。人意悉諧。所在皆賈勇之夫。思共快不平之忿。今王師已盡壓淮泗。東過海沂。驛騎交馳。羽檄疊至。故我得兼收南陽智謀之士。提大河忠孝之人。仗義以行。乘時而動。金洋之兵。出其西。荊湖之師。繼其後。𨿽同心一徳。足以吞彼國之梟羣。然三令五申。豈忍殘吾宋之赤子。爾應陷沒州縣。官吏兵民等。元非本意。諒皆脇從。屈於賊威。歸逃無路。我今奉辭伐罪。梂溺蘇枯。惟務安集。秋毫無犯。倘能開誠納款。肉袒迎降。或願倒戈以前驅。或列壺漿而在道。自應悉仍舊貫。不攺職業。盡徐戎索。咸用漢條。如或執迷不悟。甘爲叛人。嗾桀犬以吠堯。詈獵師而哭虎。議當躬行天罰。玉石俱焚。禍並宗親。辱及父祖。掛今日之逆黨。遺千載之惡名。順逆二途。蚤宜擇處。兵戈旣逼。𨿽悔何追。謹連黃榜在前。各令知悉。

○禦書屯田三事跋

臣聞先正司馬光有言。徳勝才。謂之君子。才勝徳。謂之小人。論人者。能審於才徳之分。則無失人矣。曹操募百姓屯田許下。所在積粟。諸葛亮。分兵屯田。而百姓安堵。羊祜懷逺近。得江漢之心。亦以墾田獲利。若三子者。重本務農。使兵無艱食。其謀猷術略。皆不在人下。才有足稱者。然操酷虐變詐。掔申商之法術。𨿽號超世之傑。豈正直中和者所爲乎。許劭謂淸平之姦賊。亂世之英雄。其徳有貶云。亮﹑開誠心。布公道。邦域之內畏而愛之。祜﹑增修徳言。以懷柔初附。則徳過於操逺矣。觀亮素志。欲龍驤虎視。包括四海。以興漢室。天不假以年。遽有渭南之恨。祜輔晉武。慨然有幷吞之心。後平吳身不及見。二子有意於功名。而志弗克伸。惜哉。臣庸徳薄才。誠不敢妄論古人。伏蒙陛下親灑宸翰。鋪述二三子屯田足食之事。俯以賜臣。臣敢不策駑礪鈍。仰副聖意萬一。夫服田力穡。乃亦有秋。農夫職爾。用屯田以足兵。食誠不爲難。臣不揆願遲之歲月。敢以奉詔。要使忠信以進徳。不爲君子之棄。則臣將勉其所不逮焉。若夫鞭撻四夷。尊彊中國。扶宗社於再安。輔明天子以享萬世無疆之休。臣竊有區區之志。不知得伸歟否也。紹興十年。正月初一日。武勝定國軍節度使。開府儀同三司。湖北京西路宣撫使。兼營田大使。武昌郡開國公。食邑四千戶。實封一千七百戶。臣嶽飛謹書。

○申劉光世乞進兵狀

竊念飛以行伍賤隸。辱知朝廷。蒙被厚恩。殞歿難報。每以爲國家之難。𨿽非所命。猶當戮力。矧承楚之事。危迫如許。累準朝廷指揮催督。此正飛等捐身徇義之秋。切緣王鎭撫林。郭鎭撫仲威等。並不見差撥軍馬前來。使司王統制。𨿽聞已起發。卽日尙未知屯駐去處。據探。虜人急攻楚州。切恐萬一疎虞。於淮南諸鎭利害不細。飛已於今月十五日。具申使司去訖。飛一面起發。前往承州措置剿殺外。伏乞鈞慈。特捐一二千之眾。別差總統制官一員前來犄角。庶不致上誤國事。謹具狀申。伏候指揮。

○申劉光世乞兵馬糧食狀

飛昨奉聖旨。指揮差充前件差遣。於八月十五日還至常州宜興縣。於十八日起發前來。祗赴新任。二十二日至江州軍歇泊。據探報。金人見圍楚州。飛遂速急權差統制王貴。管押兵馬等船濟渡。切慮遲滯。有失事機。不免躬親。先入泰州。於二十六日夜二更到泰州城外。承準八月十九日指揮。令飛與趙鎭撫立犄角。飛遂措置調發兵夫糧食。幷不住差人勾喚王貴等軍馬。實緣舟船數少。今月初九日。方盡到泰州。飛已差張憲權行守城。見今大軍屯駐三。﹝光宗皇帝嫌諱﹞與金人大寨不逺。惟是新復建康之後。所有士馬。瘡痍尙新。羸獘方甚。兼自到任未及一旬。芻茭糗糧。一一窘乏。本未能卽從王事。重以承楚之急。甚於倒垂。不可以頃刻安居﹐理宜前進。欲望鈞慈。捐一二千之眾。假十餘�之糧。令飛得激厲士卒。徑赴敵壘。解二州之圍。掃犬羊之迹下。以禆相公之盛烈。上以寛主上之深憂。不勝幸甚。

○五嶽祠盟﹝題記﹞

自中原版蕩。夷狄交侵。餘發憤河朔。起自相臺。總發從軍。歷二百餘戰。𨿽未能逺入夷荒。洗蕩巢穴。亦且快國讎之萬一。今又提一旅孤軍。振起宜興。建康之城。一鼔敗虜。恨未能使匹馬不回耳。故且養兵休卒。蓄鋭待敵。嗣當激厲士卒。功期再戰。北踰沙漠。蹀血虜庭。盡屠夷種。迎二聖歸京闕。取故地上版圖。朝廷無虞。主上奠枕。余之願也。河朔嶽飛題。

○題廣徳軍金沙寺壁

余駐大兵宜興。沿幹王事過此。陪僧僚謁金仙。徘徊蹔憩。遂擁鐡騎千餘。長驅而往。當俟立奇功。殄醜虜。復三關。迎二聖。使宋朝再振。中國安彊。他時過此。得勒金石。不勝快哉。建炎四年。四月十二日。河朔嶽飛題。

○題東松寺

余自江陰軍提兵起發。前赴饒郡。與張招討會合。■﹝山責﹞嶇山路。殆及千里。過祁門西約一捨余。當途有庵一所。問其僧曰。東松。遂邀後軍王團練幷幙屬。隨嬉焉。觀其基址。乃鑿山開地。創立廟廡。三山環聳。勢淩碧落。萬木森郁。密掩煙甍。勝景瀟灑。實爲可愛。所恨不能款曲進程遄速。俟他日殄滅盜賊。凱旋回歸。復得至此。卽當聊結喜緣。以慰庵僧。紹興攺元仲春。十有四日。河朔嶽飛題。

○題永州祁陽縣大營驛

權湖南帥嶽飛。被旨討賊曹成。自桂嶺平蕩巢穴。二廣湖湘。悉皆安妥。痛念二聖逺狩沙漠。天下靡寜。誓忠孝。賴社稷威靈。君相賢聖。他日掃淸胡虜。復歸故國。迎兩宮還朝。寛天子宵旰之憂。此所志也。顧蜂蟻之羣。豈足爲功。過此因畱於壁。紹興二年七月初七日。

○題鄱陽嵬石山寺

嵬石山前寺。林泉勝景幽。紫金諸佛相。白雪老僧頭。潭水寒生月。松風夜帶秋。我來囑龍語。爲雨濟民憂。

○從駕遊西內應制

敕報遊西內。春光藹上林。花團千朶錦。柳撚萬條金。燕遶龍旗舞。鶯隨鳳輦吟。君王卽天地。化育一仁心。

○送紫巖張先生北伐

號令風霆迅。天聲動北陬。長驅渡河洛。直搗向燕幽。馬蹀閼氏血。旗梟克汗頭。歸來報明主。恢復舊神州。

○翠光亭

愛此倚欄桿。誰同寓目閒。輕陰晴弄日。秀色隱空山。島樹蕭颾外。徵帆杳靄間。予𨿽江上老。心羨白雲關。

○題翠巖寺

秋風江上駐王師。蹔向雲山躡翠微。忠義必期淸塞水。功名直欲鎭邊圻。山林嘯聚何勞取。沙漠羣凶定破機。行復三關迎二聖。金酋席捲盡擒歸。

○寄浮圖慧海

湓浦廬山幾度秋。長江萬折向東流。男兒立志扶王室。聖主專師滅虜酋。功業要刊燕石上。歸休終伴赤松遊。丁寧寄與東林老。蓮社從今著力修。

○池州翠微亭

經年塵土滿徵衣。特特尋芳上翠微。好水好山看不足。馬蹄催趁月明歸。

○題新淦蕭寺壁

雄气堂堂貫斗牛。誓將直節報君讎。斬除頑惡還車駕。不問登壇萬戶侯。

○滿江紅

怒髮衝冠。憑欄處﹑蕭蕭雨歇。擡望眼﹑仰天長嘯﹑壯懷激烈。三十功名塵與土。八千里路云和月。莫等閒﹑白了少年頭。空悲切。

靖康恥。猶未雪。臣子恨。何時滅。駕長車﹑踏破賀蘭山缺。壯志饑飡胡虜肉﹐笑談渴飲匈奴血。待從頭﹑收拾舊山河。朝天闕。

○小重山

昨夜寒蛩不住鳴。驚回千里夢。已三更。起來獨自遶階行。人悄悄。簾外月籠明。

白首爲功名。舊山松竹老。阻歸程。欲將心事付瑤琴。知音少。弦斷有誰聽。

宋史本傳﹝略﹞

