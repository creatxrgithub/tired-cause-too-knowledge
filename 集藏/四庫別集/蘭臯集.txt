

欽定四庫全書

集部四

蘭臯集

別集類三【宋】

提要

【臣】等謹案蘭臯集二卷宋吳錫疇撰錫疇字元倫休寕人廣南西路安撫使儆之從孫處士垕之子也錫疇四嵗而孤刻志扵學慕徐稚茅容之爲人師事程若庸所傳授甚正咸淳間南康守葉閶聘爲白龍洞書院堂長不赴所居每藝蘭自況因以蘭臯爲號集中存詩無多蓋皆晚年所自刪定者儆所作竹洲集气體髙邁錫疇承其家學故吟詠亦多有可觀宋末名流交相引重如題林逋墓之淸風千載梅花共說著梅花定說君則爲呂午所賞春日之燕未成家寒食雨人如中酒落花風則爲方嶽所賞而山居詩十首漸造平淡陸夢發羅椅輩尢亟稱之此外佳句之見於集中者尙頗不乏蓋其刻意淸頴𨿽不免過尖新而視宋季庸腐率易之作尙能稍開生面宜諸家之揄揚不置也乾隆四十三年九月恭校上

總纂官【臣】紀昀【臣】陸錫熊【臣】孫士毅

總校官【臣】陸費墀

蘭臯集序

曩見馮深居言舊客海寜之漁亭枚舉吟社起自竹洲之客汪柳塘以下二十餘人一時雅集不減山陰餘生晚學後僅及事竹坡呂公其序竹洲諸孫蘭臯君之詩實目擊之私竊謂曰此客亹亹逼人俛仰三十年憂患來歸依然倦翼故林之喜吳君袖新吟過余鶴立淸秋今猶昔也讀徹至山居雜言憮然曰浸近平淡矣誠齋老子每官每集每集每變每變每進蘭臯嗜詩如嗜炙世間利達事不入其心予知君之進於詩未艾也他日相逢瑚扶疎髙三四尺端不止如今詩之所觀咸淳七年重九陸夢發書

欽定四庫全書

蘭臯集卷一

宋吳錫疇撰春望

春事今如此憑髙興未防半簾疎雨過一院落花閒艸色迷幽逕禽聲出晚山東風能育物不攺鬢毛斑

迂拙

迂拙安吾分炎涼任世情簞瓢自鐘鼎風月卽勲名春樹重重暗晴雲片片明滄波山閣外浩蕩一鷗輕

晚步

晚日弄晴陰徐行野逕深山寒梅韻峭林杳鶴聲沈緩水元無響飛雲豈有心頗知閒最樂天地入淸吟

煙波奇觀寫興

層樓一望立斜暉三兩人家出翠微淺瀨欲流山影去疎簾不礙月明歸自來樵釣無榮辱到底功名有是非識得老天窮我意免教世俗踐危機

林和靖墓

遺稿曽無封禪文鶴歸何處但【一作認】孤墳淸風千載梅花共說著梅花定說君

春日

韶光大半去匆匆幾許幽情遞不通燕未成家寒食雨人如中酒落花風一艸憶【一作逆】濓溪老五畆園思【一作私】涑水翁無賦招魂成獨嘯【一本云難獨笑】且排春句答春工

蘭

石畔稜稜翠葉長葳防紫蕊吐幽芳靈均去後無人問林密山深只自香

夕陽

夕陽牛背數家邨一笛聲中欲斷魂人世百年雙短鬢不知禁得幾黃昏

洲上

藜杖步芳洲風花防碧流詩情鳬泛泛心事水悠悠有約山長翠無名艸自幽聲聲啼布谷夜雨足西疇

寄漫客汪子美兼簡竹牖東美

鴈斷無書到筆峯暮云空自滿江東漫郎一片襟期杳子美三生習气同身外有貲惟老硯竹邊無價是淸風何時共聽檐花雨小醉防吟夜燭紅

晚春

書防鑪燻了日閒雨餘庭砌緑回環一春又是尋常過兩鬢誰知容易斑輕薄楊花芳艸岸淒涼杜宇夕陽山不嫌貧有雙飛燕依舊銜泥自往還

新荷

園林春去後幽景屬池塘過雨鈿猶小吹襟風已香莫期包作饋好待集爲裳太極翁何在花時愛敢忘

夜坐

蕭蕭下庭葉未晚閉柴門故篋捜詩讀殘燈喚酒溫砧鳴深巷月犬吠隔溪邨人世如無夜勞生事更繁

聞鶯

湖邊春壓柳絲低雲淡風輕一杖藜伐木詩亡交道絕綿蠻空爲盡情啼

漁父

笭箵盡自了生涯岸尾沙頭卽是家入夜醉歸橫短笛滿江明月浸蘆花

春日從伯氏領子侄郊行

寒食淸明共一時柔紅開徧野棠梨繁禽聲樂風光麗弱柳陰濃日腳遲身外生涯何似酒人間局面只如棊行春莫待花飛卻借艸開樽剰賦詩

棣華堂先大父國錄叔大父安撫教授之地堂前古桂巋然獨存花時踏月徘徊其下誦先君舊隠之詩次韻追感

古桂吹香秋月明當年曾聽讀書聲角弓有賦門人在邂逅猶須問悴榮

醉吟

一徑碧苔深蕭閒幾醉吟野花開自落春色霽還陰涉世謀多拙逢人口欲瘖門前流水淨洗盡利名心

山邨問宿

問宿山村里人煙斷復連髙峯明落日危石響幽泉世事雙眉上年華兩鬢邊滄洲森萬玉飛夢月娟娟郡侯奏請爲先竹洲易名因送逢原入京

一封奏入五雲開褒錄儒先動九垓生意欲回洲上竹好風已遞隴頭梅志銘標揭畱幽隧諡法昭彰在曲臺去去片帆春水滑捧持飛誥看歸來

友人有約未至

梅破疎英餞嵗華尋梅有約過山家短牕昨夜占佳晤挑盡寒燈未肯花

分題牡丹

此花誰實與封王公道東皇有品量宿露低垂蒼玉佩暄風輕振紫羅裳精神因爲得春久富貴何妨到晚芳醉把一枝簪帽側從教人笑老夫狂

荷葭塢呈秋崖方工部

怕驚啼鳥推棊罷爲愛落花迂屐行窈窈緑云春一塢遊絲飛絮弄新晴

晚眺

日未沈西月色東一山秋葉染霜紅鮮明恰勝春花好不似春花耐得風

聞鴈

暮霞天角正紅酣渺渺飛鳴鴈兩三萬里中原消息斷賴能帶得過江南

僮諭

小隠生涯無別事防持蓑笠傍鷗沙淸泉頻注吟邊硯活火隨煎飯後茶趂蚤須來添鶴料便忙也去看梅花焚香掃地齊書帙客到鄰墻有酒賖

遇梅初花

隴上無人寄一枝疎花忽見喜生眉巖稜面瘦霜明裏瀟灑香寒月上時比姑射仙同調度與林逋老共襟期孤芳不競能堅守肯向離騷怨未知

秋日

西風吹雨故將寒斗室盤旋宇宙寛蘆已成花衰鬢白楓猶染葉醉容丹人間嵗月幾羊胛身外勲名一防肝領略秋光無限意東籬閒掇落英餐

聞笛

乾坤沈萬籟風露杳雙淸城近更初轉山空月正明攬裘寒意重看劍壯心驚迢遞誰家笛淒涼此夜情

楊花

爲見春風不久歸顚狂上下弄晴暉只饒天與無拘束入幕穿簾任意飛

飛舞隨春去不停空條畱得罩郵亭狂心未肯沾泥死猶作輕浮水上萍

次韻答吳仲山

聲利驅人萬轂忙何如林下翫幽芳一池艸色春不盡半樹梅花月也香古錦忽分詩眼巧短牋難寄話頭長相望正恨相逢晚莫惜來過剪韭黃

舟中

一笑起推篷煙雲望眼中艫鳴無調樂帆飽有情風山近水偏緑防啼花正紅前途足奇觀行色莫怱怱

次韻題純老房竹

有竹便不俗蕭疎三數竿云深茶竈濕雨過佛燈寒紀壁何年種停經了日看塵勞應可滌幾欲借蒲團

元日

寂寞柴門賀客疎已輸漸後飲屠蘇花情柳思開新嵗竹簡蒲團只故吾獻楚有誰能辧玉求齊正自不工竽朝來笑挽春風問亦解重靑兩鬢無

臨川憶舊

漫浪同爲逆旅人倐然離合入思頻淸明上已多愁雨芍藥荼防各殿春不攺交情山翠舊漸添老色鬢華新近來世念寒煙薄已辦靑蓑理釣綸

擘蟹

寒蒲就縛失橫行巳矣甘從五鼎烹憑恃甲戈名以躁貯藏風露敗於淸蘆花洲冷霜威健竹葉杯深飲興生且與老饕成後賦正須一笑付姜橙

次韻逢原偶興

曽共淸燈坐夜防依然故我只儒酸昏眸但覺看山易倦足方知行路難捫虱坐談思傲睨聞雞起舞嘆衰殘閒中恰續無功記以醉爲鄕盡自寛

晚晴

雨腳風收斷斜陽漏晚天徑蕪蛙張王花霽蝶輕儇畫思平林外詩情步屧邊無山將亦隠底用買山錢

還友人詩卷

壇荒杜陵後何以續詩名千里江山秀一襟風露淸淡中無淺短豪處有和平細讀松間集如聞雅奏聲

籠鶴

本是雲霄萬里身樊籠著向緑槐陰𨿽然祿料曽無欠孤卻寛閒自在心

送春

紅襯晴霞一角天小樓重上眺前川莫言春去無蹤迹盡在枝頭嫩緑邊

惆悵春歸自不禁日長門巷靜沈沈應知不止爲花地沃沃桑麻雨露深

新緑回環暗竹扉靜中物物總天機啼鶯戱蝶渾如舊莫是春風尙未歸

九日集客

佳節欲酬須酩酊東籬不記幾飛觴從教烏帽吹將去且對黃花領取香世事漫勞三太息人生寛破百重陽英雄蓋代今何在戱馬髙臺久已荒

聽雨

細細檐花雨靑燈耿客魂輕煙騰栢子流水響桐孫日月雙車轂乾坤一酒樽螘柯分已定人自苦追奔

次韻謝元壽

曽被儒冠誤謀生事事疎洲無千樹橘家有五車書疊石和苔斸移梅帶雪鉏好非人所好習气未能除

贈寫照陳生【審鑑】

燕頷鳶肩總屬天幾何人得上淩煙且煩寫在山巖裏野服黃冠看瀑泉

山中雜言

小小柴門傍竹開幽深不慣有人來頗嫌老鶴無情思啄損庭前一徑苔

老作山翁行輩人素衣曽不化京塵只應猿鶴無驚怨從自龍蛇有屈伸

數家雞犬小成村一帶岡巒近入門怕有漁人來問訊溪流那得截云根

艸色侵除雨後深天教閒靜在山林無田種秫供桑落有地栽蘭當水沈

移春有檻徧京華剰種人間富貴花誰識山中窮活計眼前沃沃只桑麻

得失升沈是與非紛紛世上局如棊白雲谷口橫遮斷萬事山中總不知

謬有生涯類蠧魚蕭然四壁一牀書兒曹未信儒冠誤猶事靑燈廢耒鉏

次韻題璜原僧舎

魚鼔無聲晝閴沈荒碑積雨古苔侵忽飛寒雀窺齋鉢偶有馴猿聽梵音

寂寂

寂寂閉門坐身閒心太平豆花含雨重梧葉坐秋鳴道路風波惡山林夢寐淸少狂無復在未減是詩情

鸂鶒

滿身文彩漫成愁一曲淸池彊滯畱翹足有時雙睡去夢魂依舊繞滄洲

桂花

許多香卻不多花灝气浮空月滿家明日石壇金屑富旋收賸馥入龍茶【近作桂花茶供】

次韻寫興

不學韓公咎鬥牛此心無愧許沙鷗陰晴明日自難料得失頻年已熟籌癡計空爲千載慮虛名翻誤一生憂閒中菘韭皆眞味絕勝羊腔進膳羞

老境

老境已駸駸功名負壯心昏眸雲霧隔短鬢雪霜侵身爲貧長客詩因病懶吟春山歸未得門徑蘚花深

客枕聞防

煙新寒食過月皎子規來萬里他鄕恨千年故國哀深攲枕聴夢短到家回爲爾添愁寂春風不耐催

尋梅

迆邐尋梅過別村歸來新月照黃昏更無可覓春風面撚斷冰髭立斷魂

晚春喜友人至

柳門竹巷靜生苔節序俄驚物物催一雨拉將寒食過百花讓與牡丹開若爲繾綣畱春日正可淋漓縱酒杯呼舞忽聞猿鶴喜兒童忙報故人來

蘭臯集卷一

欽定四庫全書

蘭臯集卷二

宋吳錫疇撰竹洲重葺仁壽堂

抗章當日勇辭榮三詠循陔世念輕娛悅髙堂仁者壽壅培遺植聖之淸云涵翠葆添新蔭秋逼靑瑯戛舊聲故址依然成棟宇水心題扁尙晶明【先文肅建以娛親】

雨中過昱嶺

下輿扶杖過山蹊雨濺徵裾屐濺泥正自不禁行路苦一聲何處竹雞啼

湖上聞防

湧金門外買湖船緑樹陰陰叫杜防恰莫叫從城裏去有誰人肯辦歸田

獨酌

獨酌悠然醉應無語笑嘩百年柯上螘萬事琖中蛇詩定重刪艸燈挑又作花不煩眠遣客長嘯岸烏紗

秋懷

鴈聲叫斷一天秋寒气憑陵季子裘莫恨蛾眉偏薄命曽知猿臂自難侯繞黃花有詩消遣持紫螯兼酒拍浮未用淒涼如宋玉月明淸思滿前洲

悼鶴

乘化歸遼海雙籠一不開墜翎畱片雪遺迹印荒苔月朗憐孤唳琴閒憶共來瘞銘爲琢石雞鶩不須猜【洲上二鶴忽斃其一】

次韻孫艮夫贈別

第一江山第一程新詩快讀逼梅淸碧雲不斷飛帆急立盡檣竿晚日明

揚子江頭欸乃歌一天星斗絡斜河怕無才思堪風月拾入奚囊未必多

次韻葉介夫

芳艸垂楊浥嫩寒苔痕新過雨斑斑一年春付花開落長日庭分燕往還世事只堪頻對酒詩情自可飽看山盡窮莫用文爲送郊島曽容季孟間

秋夜

寂寂虛堂風露涼邊聲驚聽鴈南翔短笻夢涉秋三逕長笛思乘月一航老眼添昏如濁鏡吟懷多感類寒螿久知拙不趍時樣肯羨東鄰鬭靚妝

荊溪舟中對月

歷眼旬餘半終宵月在天若將今嵗看僅有此畨圓寒逼鴻洲外光搖螘甕邊家山千里逺應共一嬋娟【十二月十五夜】

姑蘇晚泊

有味吟邊景無愁醉裏身如何連夜夢只是到家頻更永遲畱月梅寒漏泄春吳王臺下泊訪古待淸晨

山行

防蹇又山行看山不識名平林秋後薄疊嶂日邊明云近侵衣濕泉幽照影淸歸樵饒樂意笛弄兩三聲

醉起

水宿篙師報歇程維舟聊此問旗亭醉來頓覺鄕愁失苦被霜風吹又醒

嚴灘

極目飛鴻外蒼茫一渺然風淸垂釣瀨月淡放梅天展捲評詩句探囊結酒緣舟中無此樂但只閉篷眠

新城

短棹泊新城江寛風易生帆隨潮共上煙接岸俱平冷蘂江南信孤鴻塞北聲詩成休朗誦怕有老龍驚

晚山

晚山欣靜對杳杳碧無垠病葉明殘照飛鴻帶斷雲自憐麋鹿性宜入鷺鷗羣世路多殊轍升沈迹已分

夜感

少年未識隄防老不辦坡翁大字書猶有壯心耽萬卷其如昏目負三餘睡遲祗怕中宵覺交淡從教俗軌疎瞑坐漫搜詩撥遣靈臺一片炯如初

憑欄

劉伯龍如鬼笑何居然幻境螘南柯世間知止人應少天下難言事最多梧葉淒涼依節序鴈聲依約自闗河憑欄莫起悲秋意老色何妨借酒酡

無古琴

寥寥誰是識琴心得趣元來不在音可惜伯牙猶未達絕當日恨徒深

偶成

酒能成病姑停飲詩怕傷時莫浪吟客又不來春欲去一簾花影哢鳴琴【琴疑禽】

釀宻山蜂初割戶銜泥梁燕已成家春愁漠漠連芳艸閒過東園數落花

多景樓

欄幹投北是神州莫怪諸公怯上樓千載潮聲如有恨猶能含怒到洲

姑蘇臺

歌舞聲消迹已陳危臺今日壓城闉麋遊莫恨終亡國誰把鴟夷載諫臣

三髙祠

去越思吳居甫裏並祠千載說三髙到頭杞菊饒餘味不涉人間富貴勞

旅舟度嵗呈範堯臣

柏琖椒盤且罷休呂蒙城下泊孤舟昏燈獨照還鄕夢久客新添別嵗愁爆竹無聲驚寂寞梅花有意伴淹畱明朝例是加年事不信公侯不白頭

夏日

雨作年丰計涼爲午睡媒不煩思飲露已可洗飛埃延月簾髙捲看山牖盡開心閒逢事懶褦襶且休來

菊邊持螯

奔火狂難攺橫戈事已非形模𨿽可怪風味故應稀玉斫雙螯潔金披一殻肥持杯籬菊畔又見醉忘歸

對月有懷

破晴斜月入簾陰鬢影蕭騷老不禁九十日春風與雨百千年事後猶今牡丹紅褪殘妝面杜宇聲寒故國心眼底交遊期又誤飛鴻杳杳鯉沈沈

哭趙成徳

鶴悵東巖夜聲悲不可聞有圖畱水月無句管煙雲身後空傳稾生前事作墳忍思攜手日濺淚漫紛紛

重午於潛道中

逢人篸艾知重午漫把靑錢問酒杯豈是醉狂慵弔古獨醒不禁客愁來

六和塔

直上浮屠最上頭茫茫渺渺入雙眸斜陽斷鴈新秋意惹起西風一段愁

次韻汪仁甫

斜河炯炯鴈飛飛老卻斯人天未知三逕秋光猶在菊一年心事可無詩歲華迅似離箭愁思多於盈杼絲寂寂空山明月裏誰拈霜竹倚風吹

結屋

結屋須教坐對山把茅才此有三間澆花抱甕調停懶洗硯裁牋準備閒未問丹砂能蛻骨久知緑酒可酡顏江湖浪迹成何事抖擻歸囊句不慳

夜雨

漠漠春陰未肯晴空階滴防到平明應知不入笙歌耳來作愁人枕畔聲

客思

淹畱爲客久蕭散與心違妻病家緣廢奴逃書問稀雨荒招鶴逕苔滑釣魚磯愧爾汀頭驚滄波自在飛

藍溪道中

緑窈雨初歇淸和日正長乳禽穿薄靄弱蔓上頹墻村市筍廚美田家麰餌香老翁扶杖出小立看移秧

看山

一寒未辦買山貲隨處看山總可詩人事無常山換主靑山依舊不曽移

秋來

秋來病葉不禁風漸覺虛櫩墜片紅斜日半溪人喚渡斷雲千里鴈橫空詩情得似馴鷗子世事徐觀失馬翁忻戚莫將爲我役此懷拍拍自春融

九日

九日今朝是風吹防欲斜愁惟添白髮貧莫負黃花蟹上橙初熟秋登酒易賖茱萸休把玩且辦醉生涯

江氏靜山堂

一炷淸香萬疊山依仁體艮寂然間油云自去爲霖雨千古蒼蒼只恁閒

楚東嵗暮

樓髙霜冷漏聲遲獨立防乾憶別離明月一奩磨後鏡疏星幾防刼殘棊歲寒時節難爲客老日頭顱盡付詩頗覺淒涼無晤語臨風說與凍梅知

重題釣臺

不向雲臺戀故袍淸風固自釣臺髙渭川八十年煙雨豈是漁竿把不牢

除夜

日月跳丸嵗又除書生作計太迂疏也知窮鬼難驅逐郁壘神荼莫用渠

守嵗兒童語笑頻老翁醉擁地鑪春欠伸起喚梅花說明日平頭五十人

冬日

日薄霜淸水見沙水邊偶到野人家滿階風葉渾慵掃爲愛深紅似落花

夕陽孤倚立溪頭三兩漁舟遡碧流驚起一行新宿鴈斜飛又過別汀洲

誰人雅趣似林逋繞屋栽梅入畫圖淡日籠晴霜轉暖從頭看過有花無

癸酉元日

一聲爆竹又驚春荼壘中間寫此心忽忽行年周六甲便便癡腹擬三壬酒泉郡裏寜甘飲飯顆山頭尙苦吟彊健得閒元是福何妨終老住雲林

琴枕

三尺焦桐稱醉眠邯鄲底用遇回仙夢中髣髴聞流水元是山間響瀑泉

別吳仲俊

背人春事水趍東淺紫深紅次第空宿靄未榦桑葉雨薄羅初試楝花風詩聨鍛鏈微吟裏豪气施行半醉中此去相逢堪幾度別懷作惡老來同

山居寂寥與世如隔是非不到榮辱兩忘因憶秋崖工部嘗教以我愛山居好十詩追次其韻聊寫窮山之趣

我愛山居好扶藜步晚晴俗醇存古意境寂快詩情杜老銀絲膾坡翁玉糝羮隨緣淸供足盡可佚餘生我愛山居好蔬畦間蒔花筧泉歸爨舎篝火乞鄰家茁嫩貓頭荀焙芳雀舌茶野人曾拜號何用給黃麻我愛山居好乾坤自在身林泉睎隠士風月謚閒人村釀添春困庖蔬勝鼎珍幾攜蓑笠去保社在鷗津我愛山居好軒傍水開遊魚吹墮絮閒鶴啄荒苔有字人誰問無租吏不來寂寥門逕側數尺長蒿萊我愛山居好陶然與世忘細聽泉潄玉那羨佩鳴璫乳燕飛閒宇新篁出矮墻靜觀機不息天地爲誰忙我愛山居好崖云濕爨煙琴橫雙鶴舞犁閣一牛眠酒熟花開日詩成雨霽天逢塲聊適意總結喜歡緣我愛山居好枌楡老故丘好峯當戶立逺水防田流鼓響移秧日耞鳴獲稻秋年丰身老健一飽外無求我愛山居好蒼【一作荒】磯一釣竿白鷗春水濶黃犢緑坡寛徑菊香秋晚溪梅約【一作報】歲寒人間幽意足詩思倚防幹

我愛山居好茶甌困解圍松邊橫蘚石柳下敞漁扉細雨噞喁出斜陽觳觫歸交情殊貴賤似覺故人非我愛山居好田園在力耘樵歌風外斷猿嘯月中聞舴艋夜招鶴轆轤曉汲云久慚呼處士未必應星文

對雪

婆娑舞忽淩空去散漫狂還掃地來幾片飛黏梅樹上恍疑昨夜有花開

友人幽居

空谷境常寂幽居趣最眞蛙鳴聊當樂花發卽爲春白首惟詩酒靑山自主賓惜無騷雅筆寫寄市朝人

蘭臯集卷二

蘭臯詩集跋

蘭臯吳君元倫以吟編三十首見示予讀之如螢光水上下林影月髙低簞瓢自鐘鼎風月卽勲名艸色迷幽徑禽聲出晚山髙峯明落日危石響幽泉此五言之佳也輕薄楊花芳艸岸淒涼杜宇夕陽山以詠晚春幽夢長隨明月去寸心難逐片雲通以和友人見寄淸風千載梅花共說著梅花便說君以題林和靖墓此七言之奇也至題友人幽居小檻秋九日與漁父聞鶯等作皆全篇有思致以三十首之詩而句妙已如此他可槪見已始余每念竹洲先生以文章行義驚動一世豈無有能繼家聲者近歲逢原以詩名寔先生曽孫今蘭臯又先生之孫吳氏世不乏季子矣𨿽然未說因風翻柳絮須看和月上梅花非先生雪詩乎人家深蔽樹野水濶浮空非先生弋陽道中詩乎其在郡城與客夜坐達旦詩曰澹月微云對倚樓無聲河漢自西流髙城忽起梅花弄散作晴空萬里秋其以烏紗巾餉客詩曰落托烏紗墊角巾已將淸泚滌京塵請君便漉淵明酒醉後從他雪滿簪詞意淸新而豪气勃勃不可遏直與坡杜相周旋一洗郊島之寒瘦眞可畏而可仰也敢爲蘭臯誦之淳祐九年五月望日竹坡呂午書

余嘗於何人卷中見左史公稱說著梅花定說君之句不知其竹洲後人也意王愷之瑚扶疎二尺美止此矣比吳君過予崖下出其寶則髙三四尺者六七株如燕未成家寒食雨人如中酒落花風者尙多也子其祕之毋使豆粥韭虀爲帳下兒所笑【宋詩紀事作賣】彼愷輩那得與君爭長寶祐甲寅十月旣望秋崖方嶽拜手書蘭臯稿多奇句信如秋崖翁所謂瑚三四尺髙者六七株然予嘗恨王愷奢華誇一時而爲如意所折遂至恍然自失使予爲愷當復碎崇所示而出吾谷粟絲麻之富以誇之夫谷粟絲麻奇不如瑚而吾欲以此誇彼何也此適用而彼則玩而已愷能爲此論崇又當恍然自失惜愷不足以知此觀蘭臯壓捲擬古深得此意而卷中感慨之作又多匪徒瑚之玩也茍類以是求詩則嘲風防月無補世教𨿽奇亦末矣君如不信其歸而問諸竹洲咸淳攺元正月梧岡程鳴鳳拜手敬書余嘗愛竹洲先生之爲偉丈夫也遊戱翰墨如戛玉鏗金迨慷慨論事顧飄飄然有封狼居胥意蓋其胸中義理磅礡郁積舉而措之事業且無畱連文章特其土苴予來守是邦嘗恨老成之不可見而見其孫蘭臯人與詩俱淸者也特未知視當世事還肯如竹洲先生規模布置否𨿽然余觀蘭臯詩集骯髒不遇之意多卞和之璞固未嘗獻非獻而不售也嗚呼其珍毖之竹洲之澤未艾也咸淳甲戌仲春華陽宇文十朋從父書於觀風驛

以字以句以聨觀詩不若以趣觀詩字句聨驪黃也趣驪黃外也識詩之趣然後識詩之用涵用於體然後謂之詩山中雲出雨太虛此五峯翁所以進紫陽夫子之意讀吳君元倫蘭臯編體而用者與山居之什虛谷之什闇而章藏而顯郁而不積怨而不瘁糅今古惜時日不得已而付人間事於難言使見之用厥用溥矣𨿽然微吟緩節歸來晚一任輕風拂面吹此紫陽後來所造也體自昭然用在何許元倫更參之則紫陽必自攷亭而返君東家云咸淳甲戌季春之朔廬陵羅椅書余年二十餘以詩遊於竹坡秋崖二先生之間二先生喜稱道蘭臯吳元倫佳句說著梅花定說君坡喜之人如中酒落花風崖喜之坡今仙去二十餘年崖亦十餘年而元倫年六十餘亦四十七矣細讀摘稿如泉幽影照淸者余擊節喜之幽淡靚深有賈浪仙之風而人世如無夜勞生事更繁亦古人所未道昔者山谷喜宛丘潄井掃花之詞誠齋謂後來全集別有天珍恨山谷未見余於元倫亦云蓋坡崖所見者元倫中年詩而余所見者又有晚年詩元倫進而余不進則余之老矣可恥哉咸淳九年中秋前一日里人虛谷方回敬跋

晦翁言詩以三百五篇爲根本翁詩爲中興冠冕豈劌目鉥心有意於詩哉本深而末茂實大而華榮竹洲亦然節行事業之外詩文超軼絕塵宜鳳毛之世美也竹坡摘蘭臯五七言佳句而以竹洲吟詠妙處勉其進審言之有子美余旣見之矣滎陽之有東萊豈直以詩鳴而已哉嗣徳有繼將不一書咸淳辛未仲秋浚儀王應麟題卷後

