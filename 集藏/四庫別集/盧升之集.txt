

欽定四庫全書

集部二

盧升之集

別集類一【唐】

提要

【臣】等謹案盧升之集七卷唐盧照鄰撰照鄰範陽人升之其字也唐書文苑傳稱照鄰初爲鄧王府典籖調新都尉以病去官後手足攣廢竟自沈潁水而死考集中相樂夫人檀龕序稱幹封紀嵗當爲幹封元年丙寅對蜀父老問稱龍集荒落當爲縂章二年已已皆在益州時所作病梨樹賦序稱癸酉之嵗臥病長安則其罷官當在咸亨四年以前計其覊棲一尉僅五六年又窮魚賦序稱曾以橫事被拘將致之深議則中間又遭非罪其病廢以後與洛陽名流朝士乞藥值書至每人求乞錢二千其貧亦可想見蓋文士之極坎軻者故平生所作大抵歡寡愁殷有騷人之遺響亦遭遇使之然也史又稱王楊盧駱以文章齊名楊炯嘗謂愧在盧前恥居王后張說則曰盈川文如懸河酌之不竭優於盧而不減王恥居後信然愧在前謙也今觀照鄰之文似不及王楊駱三家之宏放疑說之論爲然然所傳萹什獨少未可以一斑槪全豹杜甫均以江河萬古許之似難執殘編防簡以彊定低昻況張鷟朝野僉載亦記是語而作照鄰謂喜居王后恥在駱前文人品目多一時興到之言尢未可據爲定論也其集晁氏陳氏書目俱作十卷此本僅七卷則其散佚者已多又窮魚賦序稱嘗思報徳故冠之萹首則照鄰自編之集當以是賦爲第一而此本列秋霖馴鳶二賦後其與在朝諸賢書亦非完本知由後人掇拾而成非其舊帙矣乾隆四十六年三月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

盧升之集卷一

唐盧照鄰撰

賦

秋霖賦

覽萬物兮竊獨悲此秋霖風橫天而瑟瑟云覆海而沈沈居人對之憂不解行客見之思巳深若乃千井埋煙百防涵潦靑苔被壁綠萍生道於時巷無人迹林無鳥聲野陰霾而自晦山幽曖而不明長塗未半茫茫漫漫莫不埋輪據鞍銜淒茹嘆借如尼父去魯圍陳畏匡將饑不爨欲濟無梁問長沮與桀溺逢漢陰與楚狂長櫛風而沐雨永棲棲以遑遑及夫屈平旣放登髙一望湛湛江水悠悠千里泣故國之長楸見云之四起嗟乎子卿北海伏波南川金河別雁銅柱辭鳶闗山夭骨霜木凋年眺窮陰兮斷地看積水兮連天別有東國儒生西都才客屋漏鉛槧家虛儋石茅棟淋淋蓬門寂寂蕪碧艸於園徑聚綠塵於庖甓玉爲粒兮桂爲薪堂有琴兮室無人抗髙情以出谷馳精義以入神論有能鳴之鴈書成已泣之麟覩皇天之淫溢孰不隅坐而含顰已矣哉若夫繡轂銀鞍金杯玉盤坐臥珠璧左右羅紈流酒爲海積肉爲巒視襄陵而與昏墊曾不輟乎此歡豈知乎堯禹之臞瘠而孔墨之艱難

馴鳶賦

孕天然之靈質稟大塊之奇工嘴距足以自衞毛羽足以淩風懷九圍之逺志托萬里之長空陰雲低而含紫陽景升而帶紅經過巫峽之下惆悵彭門之東旣而摧頽短翮寥落長想忌防莊之見欺哀武溪之莫往進謝扶搖之力退慚歸昌之響腐食多懼橧巢無像屈猛性以自馴抱愁容而就養於是傍眺徳門言棲仁路不踐髙梁之屋翔止吾人之樹聴鳴雞於月曉侶羣雀於星暮狎蘭砌之髙低玩荊扉之新故循廣庭之一息歷長檐而徑度若乃風去雨還河移月落徘徊亂於雙燕鳴舞均乎獨鶴乍嘯聚於霞莊時追飛於云閣荷大徳之純粹將輕姿之陋薄思一報之無階欣百齡之有托

窮魚賦【並序】

余曾有橫事被拘爲羣小所使將致之深議友人救防得免竊感趙壹窮鳥之事遂作窮魚賦常思報徳故冠之篇首云

有一巨鱗東海波臣洗靜月浦涵丹錦津映紅蓮而得性戲碧浪以全身宕而失水屆於陽瀕漁者觀焉乃具竿索集朋黨鳬趨雀躍風馳電往競下任公之釣爭陳豫且之网螻蟻見而甘心防獺聞而抵掌於是長舌利嘴曳輪垂鉤拖鬐挫鬛撫背扼喉動搖不可騰躍無由有懷纖潤寧望洪流大鵬過而哀之曰昔予爲鯤也與爾遊乎自予羽化之後爾其遺孤俄撫翼而下負之而趨南浮七澤東泛五湖是魚也巳相忘於江海而漁者猶悵望於泥塗

雙槿樹賦同崔少監作【並序】

日昨於著作局見諸著作競寫雙槿樹賦蓬萊山上卽對神仙蕓香閣前仍觀祕寶金懸秦市楊子見而無言紙貴洛城陸生聞而罷笑故知柔條朽榦吹噓變其死生落葉凋花翦拂成其光價方且傳石渠之故事得槿樹之新名足以脂粉仙臺丹靑祕府者也若布衣藜杖巖棲藿食居周室而非史處漢代而無田學涉蕪淺文多瞽漏宜其屏竄用其靜黙蓋窮而思達人之情也卑而應髙物之理也故疾雷作而蟄虫飛浮雲興而石磶潤不可廢也𨿽云聖朝多士而公實居之艸澤有人亦國家之美事也故復奨刷芻鄙作雙槿樹賦詞義猥薄退增慙靦賦曰

方丈蓬萊邈矣悠哉蕓扃石室圖天揆日若乃羲和掌日太史觀星銅渾玉策寶笥金銘地則圖書之府人則神仙之靈中有芳蕣鬱鬱亭亭徒觀其兩砌分植雙階並耀葉鏤五衢榮分四照紛廣庭之靃靡隠重廊之窈窕靑陸至而鶯啼朱陽升而花笑紫蔕紅蕤玉蕊蒼枝露華的皪風色徘徊采粲照灼婀娜隈緌迫而視之鳴環動佩歌扇開逺而望之連珠合璧星漢回狀仙人之羽蓋疑佚女之瑤臺寂寞攸利棲閒此地委命捲舒隨時榮悴外無嬰夭之禍內有逍遙之致朝朝暮暮落復開嵗嵗年年紅以翠若夫遊蜂戲蝶封其萼輕煙弱霧絡其條去不謂之損來不謂之饒故能出君子之殊俗入詩人之舊謠齊顯昧於兩曜效生死於一朝同喪我之非我固𨿽凋而不凋則有亭伯儒門令思詩友翰苑曠其吞夢文鋒髙而照斗詠蕪滋之朝夕悲積薪之先後縟繡起於緹紡煙霞生於灌莽豈與巖幽弱篠澗底枯松徒冒霜而停雪空集鳳而吟龍詎得奉仙闈之廣價連筆匠之爲容已矣哉東方生聞而嘆曰故年花落不畱人今年花發非故春倏兮夕隕忽兮朝新侏儒何功兮短飽曼倩何負兮長貧聊寄詞於庭樹倘有感於平津

病梨樹賦【並序】

癸酉之嵗余臥病於長安光徳坊之官舍父老云是鄱陽公主之邑司昔公主未嫁而卒故其邑廢時有處士孫君思邈居之君道洽今古學有數術髙談正一則古之蒙莊子深入不二則今之維摩詰及其推步甲子度量乾坤飛煉石之奇洗胃腸之妙則其甘公洛下閎安期先生扁鵲之儔也自雲開皇辛丑嵗生今年九十三矣詢之鄕裏咸云數百嵗人矣共語周齊間事歷歷眼見以此參之不啻百嵗人也然猶視聴不衰形神甚茂可謂聰明博達不死者矣餘年垂彊仕則有幽憂之疾椿菌之性何其遼哉於時天子避暑甘泉邈亦徵詣行在余獨病臥玆邑闃寂無人伏枕十旬閉門三月庭無眾木惟有病梨樹一株圍才數握髙僅盈丈花實憔悴似不任乎嵗寒枝葉零丁絕有意乎朝暮嗟乎同托根於膏壤俱稟气於太和而修短不均榮枯殊異豈賦命之理得之自然將資生之化有所偏及樹猶如此人何以堪有感於懷賦之云爾

天象平運地祗廣植挺芳桂於月輪橫扶桑於日域建木聳靈邱之上蟠桃生巨海之側細葉枝連洪柯條直齊天地之一指任烏兔之棲息或垂陰萬畝或結子千年何偏施之雨露何獨厚之風煙湣玆珍木離離幽獨飛茂實於河陽傳芳名於金穀紫澗稱其殊防光表其仙族爾生何爲零丁若斯無輪桷之可用無棟梁之可施進無違於斤斧退無競於班倕無庭槐之生意有巖桐之死枝爾其髙才數仭圍僅盈尺修幹罕雙枯條每只葉病多紫花凋少白夕鳥怨其巢危秋蟬悲其翳窄怯衝飇之搖落忌炎景之臨迫旣而地歇蒸霧天収耀靈西秦明月東井流星憔悴孤影徘徊直形狀金莖之的的疑石柱之亭亭若夫西海誇父之林南海蚩尢之樹莫不摩霄拂日藏雲吐霧別有橋邊朽柱天上靈槎年年嵗嵗無葉無花榮辱兩齊吉凶同軌寧守雌以外喪不修襮而內否亦猶縱酒髙賢佯狂君子爲其脗合置其憂喜生非我生物謂之生死非我死谷神不死混彭殤於一觀庻筌蹄於玆理

五言古詩

詠史四首

季生昔未達身辱功不成髠鉗爲臺隸灌園變姓名幸逢滕將軍兼遇曹邱生漢祖廣招納一朝拜公卿百金孰云重一諾良匪輕廷議斬樊噲羣公寂無聲處身孤且直遭時坦而平丈夫當如此唯唯何足榮

昔有平陵男姓朱名阿遊直發上衝冠壯气橫三秋願得斬馬劍先斷佞臣頭天子玉檻折將軍丹血流捐生不肯拜視死其若休歸來教鄕裏童蒙逺相求弟子數百人散在十二州三公不敢吏五鹿何能酬名與日月懸義與天壤儔何必疲執防區區在封侯偉哉曠達士知命固不憂

大漢昔云季小人道遂振玉帛委奄尹斧鑕嬰縉紳邈哉郭先生捲舒得其眞雍容謝朝廷談笑奬人倫在晦不絕俗處亂不爲親諸侯不得友天子不得臣衝情甄負甑重價折角巾悠悠天下士相送洛橋津誰知仙舟上寂寂無四鄰

公業負奇志交結盡才雄良田四百頃所食常不充一爲侍禦史慷慨說何公何公何爲敗吾謀適不同仲穎恣殘忍廢興良在躬死人如亂麻天子如轉蓬干戈及黃屋荊棘生紫宮鄭生運其謀將以淸國戎時來命不遂脫身歸山東凜凜千載下穆然懷淸風

結客少年塲行

長安重遊俠洛陽富才雄玉劍浮雲騎金鞭明月弓鬭雞過渭北走馬向闗東孫賓遙見待郭解暗相通不受千金爵誰論萬里功將軍下天上虜騎入雲中烽火夜似月兵气曉成虹橫行徇知已負羽逺從戎龍旌昏朔霧鳥陣捲胡風追奔瀚海咽戰罷陰山空歸來謝天子何如馬上翁

贈李榮道士

錦節銜天使瓊仙駕羽君投金翠山曲奠璧淸江濆圓洞開丹鼎方壇聚絳雲寶【一作資】貺幽難識空歌迥易分風揺十洲影日亂九江文敷誠歸上帝應詔佐明君獨有南冠客耿耿泣離羣遙看八防所眞气曉氛氳

早度分水嶺

丁年遊蜀道班鬢向長安徒費周王粟空彈漢吏冠馬蹄穿欲盡貂裘敝【一作故】轉寒層冰橫九折積石淩七盤重谿旣下潄峻峯亦上干隴頭聞戍鼓嶺外咽飛湍瑟瑟松風急蒼蒼山月團傳語後來者斯路誠獨難

三月曲水宴得樽字

風煙彭澤裏山水仲長園由來棄銅墨本自重琴樽髙情邈不嗣雅道今復存有美光時彥養徳坐山樊門開芳杜徑室距桃花源公子黃金勒仙人紫气軒長懷去城市髙詠狎蘭蓀連沙飛白鷺孤嶼嘯猿日影巖前落云花江上翻興闌車馬散林塘夕鳥喧

王勃和詩得煙字【附】

彭澤官初去河陽賦始傳田園歸舊國詩酒閒長筵列室窺丹洞分樓瞰紫煙縈回互津渡出沒控郊鳯琴調上客龍轡儼羣仙松石偏宜古藤蘿不記年重檐交宻樹復磴擁危泉抗石晞南嶺乘沙眇北川傅巖來築處磻溪入釣前日斜眞趣逺幽思夢涼蟬

奉使益州至長安發鐘陽驛

躋險方未夷乘陽聊騁望落花赴丹谷奔流下靑嶂葳蕤曉樹滋滉瀁春江漲平川看釣侶狹逕聞樵唱蝶戲綠苔前鶯歌白雲上耳目多異賞風煙有奇狀峻阻將長城髙標吞巨舫聫翩事羈靮辛苦勞疲恙夕濟幾潺湲晨登每惆悵誰念復芻狗山河獨偏喪

和王奭秋夜有所思

寂寂南軒夜悠然懷所知長河落鴈苑明月下鯨池鳯臺有淸曲此曲何人吹丹唇間玉齒妙響入云涯窮巷秋風葉空庭寒露枝勞歌欲有和星巳將垂

望宅中樹有所思

我家有庭樹秋葉正離離上舞雙棲鳥中秀合歡枝勞思復勞望相見不相知何當共攀折歌笑此堂垂

宿晉安亭

聞有歌地穿鑿本多奇遊人試一覽臨翫果忘疲窗橫暮捲【一作落】葉檐臥古生枝舊石開紅檻新荷覆綠池孤猿稍斷絕宿【一作百】鳥復參差泛灔月華曉徘徊星垂今日刪書客淒惶君詎知

於時春也慨然有江湖之思寄贈栁九隴

提琴一萬里負書三十年晨攀偃蹇樹暮宿淸泠泉翔禽鳴我側旅獸過我前無人且無事獨酌還獨眠遙聞彭澤宰髙弄武城形骸寄文墨意气托神仙我有壺中要題爲物外篇將以貽好道道逺莫致旃相思勞日夜相望阻風煙坐惜春華晚徒令客思懸水去東南地气凝西北天闗山悲蜀道花鳥憶秦川天子何時問公卿本亦憐自哀還自樂歸藪復歸田海屋銀爲棟云車電作鞭倘遇鸞將鶴誰論貂與蟬萊洲頻度淺桃實幾成圓寄言飛鳬舄嵗晏同聫翩

至望喜矚目言懷貽劍外知巳

聖圖夷九折神化掩三分緘愁赴蜀道題拙奉虞薰隠嶙度深谷遙裊上髙云碧流遞縈注靑山互糾紛澗松咽風緒巖花濯露文思北常依馭圖南每喪羣【世本無以上四句】無由召宣室何以答吾君

赤谷安禪師塔

獨坐巖之曲悠然無俗氛酌酒呈丹桂思詩贈白雲煙霞朝晚聚猿鳥嵗時聞水華競秋色山翠含夕曛髙談十二部細覈五千文如如數冥昧生生理氤氳古人有糟粕輪扁情未分且當事芝術從吾所好雲

贈益府裴錄事

忽忽嵗雲暮相望限風煙長歌欲對酒危坐遂停停變霜露對酒懷朋故朝看桂蟾晚夜聞鴻雁度鴻度何時還桂晚不同攀浮雲映丹壑明月滿靑山靑山雲路深丹壑月華臨耿耿離憂積空令星鬢侵

贈益府羣官

一鳥自北燕飛來向西蜀單棲劍門上獨舞昆【一作岷】山足昂藏多古貌哀怨有新曲羣鳳從之遊問之何所欲答言寒鄕子飄飄萬餘里不息惡木枝不飲盜泉水常思稻粱遇願棲梧桐樹智者不我邀愚夫余不顧所以成獨立耿耿嵗雲暮日夕苦風霜思歸赴洛陽羽翮毛衣短闗山道路長明月流客思白雲迷故鄕誰能借風便一舉淩蒼蒼

盧升之集卷一

欽定四庫全書

盧升之集卷二

唐盧照鄰撰

七言古詩

失羣鴈【並序】

溫縣明府以鴈詩垂示余以爲古之郎官出宰百里今之墨綬入應千官事止鴈行未宜傷嘆至如羸臥空巖者乃可爲失羣慟耳聊因伏枕多暇以斯文應之三秋北地雪皚皚萬里南翔渡海來欲隨石燕沈湘水試逐銅烏繞帝臺帝臺銀闕距金塘中間鵷鷺巳成行行過上苑傳書信暫下中州戲稻粱虞人負繳來相及齊客虛弓忽見傷毛翎頻頓【一作憔悴】飛無力羽翮摧頽君不識惟有莊周解愛鳴復道郊歌重奇色惆悵驚思悲未已徘徊自憐中防極傳聞有鳥集朝陽詎勝仙鳬邇帝鄕雲間海上應鳴舞逺得鵾猶獨撫金全寫中牟印玉鵠當變萊蕪釡願君弄影鳳凰池時憶籠中摧折羽

行路難

君不見長安城北渭橋邊枯木橫槎臥古田昔日含紅復含紫常時畱霧亦畱煙春景春風花似雪香車玉輦恆闐咽若个遊人【一作童】不競攀若个娼家不來折娼家寶襪蛟龍帔公子銀鞍千萬黃鶯一一向花嬌靑鳥雙雙將子戲千尺長條百尺枝月桂星楡相蔽虧瑚葉上鴛鴦鳥鳯凰巢裏雛鵷兒巢傾枝折鳳歸去條枯葉落任風吹一朝憔悴無人問萬古摧殘君詎知人生貴賤無終始倐忽須臾難久恃誰家能駐西山日誰家能堰東流水漢家陵樹滿秦川行來行去盡哀憐自昔公卿二千石咸擬榮華一萬年不見朱唇將白【一作玉】貌惟聞靑棘與黃泉金貂有時便換酒玉麈恆搖莫計錢寄言坐客神仙署一生一死交情處蒼龍闕下君不畱白鶴山頭我應去雲間海上邈難期赤心防合在何時但願堯年一百萬長作巢由也不辭

長安古意

長安大道連狹斜靑牛白馬七香車玉輦縱橫過主第金鞭絡繹向侯家龍銜寶蓋承朝日鳳吐流蘇帶晚霞百丈遊絲爭繞樹一羣嬌鳥共啼花遊蜂戲蝶千門側碧樹銀臺萬種色復道交牕作合歡雙闕連甍垂鳳翼梁家畫閣天中起漢帝金莖云外直樓前相望不相知陌上相逢詎相識借問吹簫向紫煙曽經學舞度芳年得成比目何辭死願作鴛鴦不羨仙比目鴛鴦眞可羨雙去雙來君不見生憎帳額繡鸞好取門簾帖雙燕雙燕雙飛繞畫梁羅幃翠被郁金香片片行雲著蟬鬢纖纖初月上鴉黃鴉黃粉白車中出含嬌含態情非一妖童寶馬鐵連錢娼婦盤龍金屈膝禦史府中烏夜啼廷尉門前雀欲棲隠隠朱城臨玉道遙遙翠幰沒金隄挾彈飛鷹杜陵北探九借客渭橋西俱邀俠客芙蓉劍共宿娼家桃李蹊娼家日暮紫羅裙淸歌一囀口氛氳北堂夜夜人如月南陌朝朝騎似雲南陌北堂連北裏五劇三條控三市弱栁靑槐拂地垂佳气紅塵暗天起漢代金吾千騎來翡翠屠蘇鸚鵡杯羅襦寶帶爲君解燕歌趙舞爲君開別有豪華稱將相轉日回天不相讓意气由來排灌夫専權判不容蕭相専權意气本豪雄靑虯紫燕坐春【一作生】風自言歌舞長千載自謂驕奢淩五公節物風光不相待桑田碧海須臾攺昔時金階白玉堂卽今惟見靑松在寂寂寥寥揚子居年年嵗嵗一書獨有南山桂花發飛來飛去襲人裾

明月引

洞庭波起兮鴻鴈翔風瑟瑟兮野蒼蒼浮雲捲靄明月流光荊南兮趙北碣石兮瀟湘澄淸規於萬里照離思於千行橫桂枝於西第繞菱花於北堂髙樓思婦飛蓋君王文姬絕域侍子他鄕見胡鞍之似練知漢劍之如霜試登髙而騁【一作極】望莫不變而回腸

懷仙引

若有人兮山之曲駕靑虯兮乘白鹿往從之遊願心足披磵戶訪巖軒石瀨潺湲橫石逕松蘿羃防掩松門下空蒙而無鳥上巉巖而有猿懷飛閣度飛梁休余馬於幽谷掛余冠於夕陽曲復曲兮煙荘邃行復行兮天路長修途杳其未半飛雨忽以茫茫山坱軋磴連褰攀石壁而無據溯泥溪而不前向無情之白日竊有恨於皇天回行遵故道通川徧流潦回首望羣峯白雲【一作雪】正溶溶珠爲闕兮玉爲樓靑雲蓋兮紫霜裘天長地久時相憶千齡萬代一來遊

五言律詩

劉生

劉生气不平抱劍欲専徵報恩爲豪俠死難在橫行翠羽裝劍【一作刀】鞘黃金鏤【一作飾】馬纓但令一顧重不恡百身輕

隴頭水

隴阪髙無極徵人一望鄕闗河別去水沙塞防歸腸馬系千年樹旌懸九月霜從來共嗚咽皆是爲勤王

巫山髙

巫山望不極望望下朝氛莫辧啼猿樹徒看神女云驚濤亂水脈驟雨暗峯文霑裳卽此地況復遠思君

芳樹

芳樹本多奇年華復在斯結翠成新幄開紅滿故枝風歸花歷亂日度影參差容色朝朝落思君君不知

雨雪曲

虜騎三秋入闗云萬里平雪似胡沙暗冰如漢月明髙闕銀爲闕長城玉作城節旄零落盡天子不知名

昭君怨

合殿恩中絕交河使漸稀肝腸辭玉輦形影向金徽漢地艸應綠胡庭沙正飛願逐三秋鴈年年一度歸

折楊栁

倡樓啟曙扉楊栁正依依鶯啼知嵗隔條變識春歸露葉凝愁黛風花落舞衣攀折將安寄軍中音信稀

梅花落

梅嶺花初發天山雪未開雪處疑花滿花邊似雪回因風入舞袖雜粉向妝臺匈奴幾萬里春至不知來

闗山月

塞垣通碣石虜障抵祁連相思在萬里明月正孤懸影移金岫北光防玉門前寄言閨中婦愁看鴻鴈天

上之回

回中道路險蕭闗烽多五營屯右地萬乘出西河單於拜玉璽天子按雕戈振旅汾川曲秋風橫大歌

紫驑馬

驑馬照金鞍轉戰入臯蘭塞門風稍急長城水正寒雪暗鳴珂重山長噴玉難不辭橫絕漠流血幾時幹

戰城南

將軍出紫塞冒頓在烏貪笳喧鴈門北陣翼龍城南雕弓夜宛轉鐡騎曉驂驔應須駐白日爲待戰方酣

十五夜觀燈

錦裏開芳宴蘭缸艶早年縟彩遙分地繁光逺綴天接漢疑星落依樓似月懸別有千金笑來映九枝前

入秦川界

隴阪長無極蒼山望不窮石徑縈疑防回流映似空花開綠野霧鶯囀紫巖風春芳勿遽盡畱賞故人同

文翁講堂

錦裏淹中館岷山稷下亭空梁無燕雀古壁有丹靑槐落猶疑市苔深不辧銘良哉二千石江漢表遺靈

相如琴臺

聞有雍容地千年無四鄰園院風煙古池臺松檟春云疑作賦客月似聴琴人寂寂啼鶯處空傷遊子神

石鏡寺

古墓芙蓉塔神銘松柏煙鸞沈仙鏡底花沒梵輪前銖衣千古佛寶月兩重圓隠隠香臺夜鐘聲徹九天

辛法司宅觀伎

南國佳人至北堂羅薦開長裙隨鳯管促柱送鸞杯雲光身後落雪態掌中回到愁金穀晚不怪玉山頽

春晚山莊率題二首

顧步三春晚田園四望通遊絲橫惹樹戲蝶亂依叢竹懶偏宜水花狂不待風惟餘詩酒意當了一生中田家無四鄰獨坐一園春鶯啼非選樹魚戲不驚綸山水彈琴盡風花酌酒頻年華巳可樂髙興復畱人

江中望月

江水向涔陽澄澄寫月光鏡圓珠澑徹滿箭波長沈鉤搖兔影浮桂動丹芳延照相思夕千里共霑裳

元日述懷

筮仕無中秩歸耕有外臣人歌小嵗酒花舞大唐春艸色迷三徑風光動四鄰願得長如此年年物新

益州城西張超亭觀伎

落日明歌席行雲逐舞人江前飛暮雨梁上下輕塵冶服看疑畫妝樓望似春髙車勿遽返長袖欲相親

還京贈別

風月淸江夜山水白雲朝萬里同爲客三秋契不凋戲鳬分斷岸歸騎別髙標一去仙橋道還望錦城遙

至陳倉曉晴望京邑

拂曙驅飛傳初晴帶曉涼霧斂長安樹雲歸仙帝鄕澗流漂素沫巖景靄朱光今朝好風色延瞰極天莊

晚渡滹沱敬贈魏大

津谷朝行逺冰川夕望曛霞明深淺浪風捲去來云澄波泛月影激浪聚沙文誰忍仙舟上攜手獨思君

和吳侍禦被使燕然

春歸龍塞北騎指鴈門垂胡笳折楊栁漢使采燕支戍城聊一望花雪幾參差闗山有新曲應向笛中吹

七夕泛舟二首

汀葭肅䢐暑江樹起初涼水疑通織室舟似泛仙潢連橈渡急響鳴棹下浮光日晚菱歌唱風煙滿夕陽鳯杼秋期至鳬舟野望開微吟翠塘側延想白雲隈石似支機罷槎疑犯宿來天潢殊漫漫日暮獨悠哉

送梓州髙參軍還京

京洛風塵逺褒斜煙霧深北遊君似智南飛我異禽別路琴聲斷秋山猿鳥吟一乖靑巖酌空佇白雲心

大劍送別劉右史

金碧禺山逺闗梁蜀道難相逢屬晚嵗相送動徵鞍地咽綿州冷云凝劍閣寒倘遇忠孝所爲道憶長安

盧升之集卷二

欽定四庫全書

盧升之集卷三

唐盧照鄰撰

五言排律

同臨津紀明府孤鴈

三秋違北地萬里向南翔河洲花稍白闗塞葉初黃避繳風霜勁懷書道路長水流疑箭動月照似弓傷橫天無有陣度海不成行防刷能鳴羽還赴上林鄕

西使兼送孟學士南遊

地道巴陵北天山弱水東相看萬餘里共倚一徵蓬零雨悲王粲淸樽別孔融徘徊聞夜鶴悵望待秋鴻骨肉胡秦外風塵闗塞中惟餘劍鋒在耿耿气成虹

送鄭司倉入蜀

離人丹水北遊客錦城東別意還無巳離憂自不窮隴云朝結陣江月夜臨空闗塞疲徵馬霜氛落早鴻潘年三十外蜀道五千中送君秋水曲酌酒對秋風

綿州官池贈別同賦灣字

輶軒遵上國仙佩【一作气】下靈闗尊酒方無地聫綣喜暫攀誰言欲贈策髙辯正連環野徑浮雲斷荒池春艸斑殘花落古樹度鳥入澄灣欲敍他鄕別幽谷有綿蠻

還赴蜀中貽示京邑遊好

籞宿花初滿章臺栁向【一作尙】飛如何正此日還望昔多違悵別風期阻將乖云防稀斂袵辭丹闕懸旌陟翠微野禽喧戍鼔春艸變徵衣回顧長安道闗山起夕霏

初夏日幽莊

聞有髙蹤客耿介坐幽莊林壑人事少風煙鳥路長瀑水含秋气垂藤引夏涼苗深全覆隴荷上半侵塘釣渚靑鳬沒村田白鷺翔知君振奇藻還嗣海隅芳

山荘休沐

蘭署乘閒日蓬扉狎遁棲龍柯疎玉井鳳葉下金隄川光搖水箭山气上云梯亭幽聞唳鶴牕曉聴鳴雞玉軫臨風奏瓊漿映日攜田家自有樂誰肯謝靑谿

山林休日田家

歸休乘暇日饁稼返秋塲徑艸疎王篲巖枝落帝桑耕田虞訟寢鑿井漢機忘戎葵朝委露齊棗夜含霜南澗泉初洌東籬菊正芳還思北牕下髙臥偃羲皇

宴梓州南亭得池字

二條開勝迹大隠葉衝規亭閣分危岫樓臺繞曲池長薄秋煙起飛梁古蔓垂水鳥翻荷葉山虫咬【一作交】桂枝遊人惜將晚公子愛忘疲願得回三舎琴樽長若斯

山行寄劉李二參軍

萬里煙塵客三春桃李時事去紛無限愁來不自持狂歌欲嘆鳳失路反占龜艸礙人行緩花繁鳥度遲彼美參卿事畱連求友詩安知倦遊子兩鬢漸如絲

首春貽京邑文士

寂寞罷將迎門無車馬聲橫琴答山水披捲閱公卿忽聞嵗云宴倚杖出簾楹寒辭楊栁陌春滿鳯凰城梅花扶院吐蘭葉繞階生覽鏡攺容色藏書畱姓名時來不假問生死任交情

贈許左丞從駕萬年宮

聞道上之回詔蹕下蓬萊中樞移北斗左轄去南臺黃山聞鳳笛淸蹕侍龍媒曳日朱旗捲參云金障開朝驂五城栁夕宴柏梁杯漢畤光如月秦祠聴似雷寂寂蕓香閣離思獨悠哉

晚渡渭橋寄示京邑遊好

我行背城闕驅馬獨悠悠寥落百年事徘徊萬里憂途遙日向夕時晚鬢將秋滔滔俯東逝耿耿泣西浮長虹掩釣浦落鴈下星洲艸變黃山曲花飛淸渭流迸水驚愁鷺騰沙起狎鷗一赴淸泥道空思灞遊

羈臥山中

臥壑迷時代行歌任死生紅顏意气盡白璧故交輕澗戶無人迹山牕聴鳥聲春色緣巖上寒光入澑平雪盡松帷暗雲開石路明夜伴饑鼯宿朝隨馴雉行度溪猶憶處尋洞不知名紫書常日閱丹藥幾年成扣鐘鳴天鼓燒香厭地精倘遇浮邱鶴飄飄淩太淸

酬張少府柬之

昔余與夫子相遇漢川陰珠浦龍猶臥檀溪馬正沈價重瑤山曲詞驚丹鳯林十年暌賞慰萬里隔招尋毫翰風期阻荊衡雲路深鵬飛俱望昔蠖屈共悲今誰謂靑衣道還嘆白頭吟地接神仙磵江連雲雨岑飛泉如散玉落日似懸金重以瑤華贈空懷舞詠心

過東山谷口

不知名利險辛苦滯皇州始覺飛塵倦歸來事綠疇桃源迷處所桂樹可淹畱迹異人間俗禽同海上鷗古苔依井被新乳傍崖流野老堪成鶴山神或化鳩泉鳴碧澗底花落紫巖幽日暮餐龜殻天寒禦鹿裘不辧秦將漢寧知春與秋多謝靑溪客去去赤松遊

送幽州陳參軍赴任寄呈鄕曲父老

薊北三千里闗西二十年馮唐猶在漢樂毅不歸燕人同黃鶴逺鄕共白雲連郭隗池臺處昭王樽酒前故人當已老舊壑幾成田紅顏如昨日衰鬢似秋天西蜀橋應毀東周石尙全灞池水猶綠楡闗月早圓塞云初上鴈庭樹欲銷蟬送君之舊國揮淚獨然

哭金部韋郎中

金曹初受拜玉地始含香翻同五日尹遽見一星亡賀客猶扶路哀人遂上堂歌筵長寂寂哭泣自蒼蒼嵗時賓徑斷朝暮雀羅張書畱魏主闕魂掩漢家牀徒令永平帝千載罷撞郎

哭明堂裴主簿

締歡三十載通家數百年潘楊稱代穆秦晉忝姻連風雲洛陽道花月茂陵田相悲共相樂交騎復交筵始謂調金鼎如何掩玉泉黃公酒壚處靑眼竹林前故琴無復雪新樹但生煙遽痛蘭襟斷徒令寶劍懸客散同秋葉人亡似夜川送君一長慟松臺路幾千

同崔錄事哭鄭員外

文學秋天逺郎官星位尊伊人表時彥飛譽滿司存楚席光文雅瑤山侍討論鳯詞淩漢閣龜辯罩周園已陪東嶽駕將逝北溟鯤如何萬化盡空嘆九飛魂白馬西京驛靑松北海門夜臺無曉箭朝奠有虛尊一代儒風沒千年隴霧昏梁山送夫子湖水弔王孫僕本多悲淚沾裳不待猿聞君絕弦曲吞恨更無言

五言絕句

登玉淸

絕頂橫臨日孤峯半倚天徘徊拜眞老萬里見風煙

曲池荷

浮香繞曲岸圓影覆華池常恐秋气早飄零君不知

浴浪鳥

獨舞依磐石羣飛動輕浪奮迅碧沙前長懷白雲上

階下竹

封霜連錦砌防露拂瑤階聊將儀鳳質暫與俗人諧

含風蟬

髙情臨爽月急響送秋風獨有危冠意還將衰鬢同

葭川獨泛

倚棹春江上橫舟石岸前山暝行人防迢迢獨泛仙

送二兄入蜀

闗山客子路花栁帝王城此中一分手相顧憐無聲

宿武二首

方池開曉色圓月下秋陰已乘千里興還撫一琴庭搖北風栁院繞南溟禽累宿恩方重窮秋嘆不深

九隴津集

落落樹陰紫澄澄水華碧復有翻飛禽徘徊疑曳舄

遊昌化山精舍

寶地乘峯出香臺接漢髙稍覺眞途近方知人事勞七言絕句

登封大酺歌四首

明君封禪日重光天子垂衣歷數長九州四海常無事萬嵗千秋樂未央

日觀仙云隨鳯輦天門瑞雪照龍衣繁綺席方終夜妙舞淸歌歡未歸

翠鳯逶迆登介丘仙鶴徘徊天上游借問幹封何所樂人皆壽命得千秋

千年聖主應昌期萬國淳風王化基請比上古無爲代何如今日太平時

九月九日登武山旅眺

九月九日眺山川歸心歸望積風煙他鄕共酌金花酒萬里同悲鴻鴈天

王勃蜀中九日登武山旅望【附】

九月九月望鄕臺他席他鄕送客杯人情巳厭南中苦鴻鴈那從北地來

邵大震九月九日登武山旅眺【附】

九月九日望遙空秋水秋天生夕風寒鴈一向南飛逺遊人幾度菊花叢

樂府

中和樂九章

歌登封第一

炎圖喪寶黃曆開璿祖武類帝宗文配天玉鑾垂日翠華淩煙東云幹呂南風入弦山稱萬嵗河慶千年金繩永結麗璧長懸

歌明堂第二

穆穆聖皇雍雍明堂左平右墄上圓下方調均風雨制度陰陽四牕八達五室九房南通夏火西瞰秋霜天子臨禦萬玉鏘鏘

歌東軍第三

遐哉廟略赫矣臺臣橫戈碣石倚劍浮津風丘拂籜日域淸塵島夷復祀龍伯來賓休兵防縣獻馘天闉斾海凱入耀輝震震

歌南郊第四

防郊上帝肅事圜丘龍駕四牡鸞旗九斿鐘歌晚引紫煬髙浮日麗蒼璧雲飛鳴球皇之慶矣萬壽千秋

歌中宮第五

祥遊沙麓慶洽瑤衣黃雲晝聚白气宵飛居中履正稟和體微儀型赤縣演教椒闈陶鈞萬國丹靑四妃河洲在詠風化攸歸

歌儲宮第六

波澄少海景麗前星髙禖誕聖甲觀升靈承規翠戺問寢瑤庭宗儒側席問道橫經山賓皎皎國冑靑靑黃裳元吉邦家以寧

歌諸王第七

星陳帝子嶽列天孫義光帶礪象著乾坤我有明徳利建攸存苴以茅社錫以犧樽藩屛王室翼亮堯門八才兩獻夫何足云

歌公卿第八

蹇蹇三事師師百寮羣龍在職振鷺盈朝丰金輝首佩玉鳴腰靑蒲翼翼丹地翹翹歌云佐漢捧日匡堯天工人代邈邈昭昭

總歌第九

明明天子兮聖徳揚穆穆皇后兮陰化康登若木兮坐明堂池蒙泛兮家扶桑武化偃兮文化昌禮樂昭兮股肱良君臣已定兮君永無疆顏子更生兮徒皇皇若有人兮天一方忠爲衣兮信爲裳餐白玉兮飲瓊芳心思荃兮路阻長

盧升之集卷三

欽定四庫全書

盧升之集卷四

唐盧照鄰撰

騷

五悲【幷序】

自古爲文者多以九七爲題目乃有九歌九辧九章七發七啟其流不一餘以爲天有五星地有五嶽人有五章【一作常】禮有五禮樂有五聲五者亦在天地之數今造五悲以申萬物之情傳之好事耳

悲才難

一悲曰恭聞古之君子兮將逺適乎百蠻何故違父母之中國從禽獸於末班將矯詞兮不往將背俗兮不還寧曲成而薄喪不直敗以厚顏彼聖人兮猶若此況不肖與中間古往今來邈矣悠哉嵇生玉折顏子蘭摧人兮代兮俱盡代兮人兮共哀至如左邱失明冉耕有疾兵法作而斷足史記修而下室髙明者瞰其門正直者人怨其筆𨿽爲鏡於前代終抱痛於今日別有漢陽計掾邠國臺卿抗希代之奇節負超時之令名坎防九死離披再生伊才智之爲患故賢哲之所嬰若乃賈長沙之數奇崔亭伯之不偶思欲削魯史之髙行鉗楊墨之辧口爲書爲禮驅季俗於三古之前垂譽垂聲正頽綱於百王之後天子聞之而欲用羣公畏之而莫取徒窘蠢於泥沙竟龍鐘於塵垢異乎稽之古人則如彼考之今代又如此近有魏郡王君曰方華陰楊氏曰亨咸能博達奇偉覃思研精徵孔門之禮樂吞鬼谷之縱橫嶽秀泉澄如川如陵髙談則龍騰豹變下筆則煙飛霧凝王則官終於郡吏楊則官止於邑丞何異夫操太阿以烹小鮮飛夜光而彈伏翼灼金龜兮訪兆邀玉騏兮騁力𨿽勞形而竭思吾固知其不得余之昆兮曰杲之餘之季兮曰昂之杲也杲杲兮如三足之鳥昂也昂昻焉如千里之駒杲之爲人也風流儒雅爲一代之和玉昻之爲人也文章卓犖爲四海之隋珠並蘭馨兮桂馥俱龍駒兮鳳雛生於戰國則管樂之器長於闕裏則遊夏之徒以方圓異用遭遇殊時故才髙而位下咸默默以遲遲靑靑子襟兮時向晚黃黃我綬兮鬢如絲昆兮何責坐幹封兮老矣季兮何負橫武陵而棄之舉天下兮稱屈何暗室之足期爲小人之所笑爲通賢之所悲童子尙知其不可矧衡鏡與蓍龜故曰至道之精窅窅防防至道之極昏昏黙黙焚符破璽而人朴鄙剖斗折衡而人不爭攦工倕之指而天下始巧膠離婁之目而天下始明然後除其矯黠之患安其性命之精太平之代萬物肫肫凡聖脗合賢愚淆昏公卿不接友長吏不迎尊當成康勿用何暇談其兵甲典謨旣作焉得耀其書論𨿽有晏嬰子產將頓伏於閭巷𨿽有冉求季路且耕牧於田園彼尋常之才子又焉可以勝言命鸞鳳兮逐雀驅龍驥兮捕鼠使掌事者校其功兮孰能與貍隼而齊舉金爲舟兮瑇瑁檝不可以涉邱陵些珠爲衣兮翡翠裳不可以混樵蒸些何器用之乖刺悼斯人之勤奓倚長巖以爲枕兮吸流光以髙臥見城市以盈虛若蚊蝱之相過當其時也巢由滿野不知稷卨之尊周召盈朝莫救夷齊之餓若夫管仲不遇齊桓則城陽之贅壻太公不遭姬伯亦棘津之漁夫一仁一義柴也來兮由也醢一忠一孝微子去之箕子奴聖人百慮而一致君子同歸而殊途推旣焚兮胥旣溺桀亦放兮文亦拘笙簧六籍則秦俗有坑儒之痛黼藻百行則漢家有黨錮之誅鄴都傾覆飛禍纒於髙鼻洛陽板蕩橫死坐其無須喔吚防嘶口含天憲睚眥蠆分屍僵路隅變化與屈伸交逐窮達與存亡並驅因其所有而有之則萬物無不有就其所無而無之則萬物無不無有竅而生寧惟混沌無用而飽何獨侏儒是以蘧伯玉捲兮長卷武子愚兮更愚庭有樹兮樹有荊園有鳥兮鳥有鴒鴒其鳴矣思諸兄矣荊其顇矣思其季矣巖有芳桂隰有棠棣枝巄嵷兮相樛葉翩翻兮相翳天之生我寧胡不惠何如吉兮初徵悲終凶於未濟

悲窮道

二悲曰淚流公子傷心久之歷萬古以抽恨橫八荒而選悲有幽巖之臥客兀中林而坐思形枯槁以崎嶬足聫踡以緇釐悄悄兮忽愴眇眇兮惆悵迢遙兮獨蹇淹畱兮空谷天片片而云愁山幽幽而谷哭露垂泣於幽艸風含悲於古木徒觀其頂集飛塵凥埋積雪骸骨半死血气中絕四支萎隨五官欹缺皮襞積而千皺衣聫褰而百結毛落鬢禿無叔子之明眉唇亡齒寒有張儀之羞舌仰而視睛翳其若瞢俯而動身羸而欲折神若存而若亡心不生而不滅其所居也不爨其所狎也非人古樹爲伴朝霞作鄰下陰森以多晦傍恍惚兮無垠松門艸合石路苔新公子方撫其背而曵其裾曰子非有唐之文士與燕地之髙門與昔也子之少則玉葉金枝及其長則龍章鳳姿立身則淹中不足言其禮揮翰則江左莫敢論其詩每兢兢於暗室恆詡詡於明時常謂五府交辟三臺共推朝紆防稽之綬夕獻長楊之詞痛私門之禍速惜公車之詔遲豈期晦明乖序寒燠愆度鱗傷羽折筋攣肉蠧離披於丹澗之隅觳觫於藪山之路巳焉哉巳焉哉昆山玉石忽摧頽事去矣事去矣今古聖賢悲何已天道如何自古相嗟項羽帳中之飲荊卿易水之歌何壯夫之懦抑伊兒女之情多借如蘇武生還溫序死節王陵之母伏劍杞梁之妻泣血事蓋迫於功名情有兼於貞烈若闗侯漢陰田橫海島孤城已迫疲兵向老離離碣石之鴻羃羃江潭之艸回首永訣吞聲何道及夫獻帝偸生懷王客死哀西都之城闕憶南京之朝市鳳凰樓上隴山云鸚鵡洲前吳江水一離一別兮漢家宮掖似神仙獨坐獨愁兮楚國容華競桃李別有士安多疾顏奇不起馬援困於壺頭冉耕悲於牖裏平生書劍宿昔琴樽硏精殫於玉冊慱思浹於銅渾思欲爲龜爲鏡立徳立言成天下之亹亹定古今之諄諄一朝溘臥萬事寧論君徒見邱中之饒朽骨豈知陌上之有遊魂假使百年兮上壽又何足以存存

悲昔遊

三悲曰奇峯合沓半隠天綠蘿防蘢水潺湲因嵌巖以爲室就芬芳以列筵川谷縈廻兮迷徑路山嶂重復兮無人煙當谺之洞壑臨決咽之奔泉中有幽憂之子長寂寞以思禪暮色蹐蹐朝思綿綿形半生而半死气一絕而一連自言少年遊宦來從北燕淮南芳桂之嶺峴北明珠之川東魯則過仲尼之故宅西蜀則耕武侯之薄田舊鄕舊國白雲邊飛雪飛蓬暗逺天暫辭薊北三千里少別昭邱三十年昔時人物都應謝聞道城隍復可憐忽憶揚州揚子津遙思蜀道蜀橋人鴛鴦渚兮羅綺月茱萸灣兮楊栁春煙波渺渺帶平沙閣棧連延狹復斜山頭交讓之木浦口同心之花嚴君平之卜肆戴安道之貧家月犯少微弔吳中之隠士星幹織女乘海上之仙槎長安綺城十二重金作鳳凰銅作龍蕩蕩千門如錦繡巖巖雙闕似芙蓉題字於扶風之柱系馬於驪山之松灞池則金人列岸太華則玉女臨峯平明共戲東陵陌薄暮遙聞北闕鐘洛陽大道何紛紛榮光休气曉氛氳交衢近接東西署復道遙通南北軍漢帝能拜嵩邱石陳王巧賦洛川雲河水河橋木蘭栧金閨金穀石橊裙曽入西城防歌舞也出東郊送使君一朝憔悴無气力曝骸委骨龍門側當時相重若鴻鐘今日相輕比蟬翼代情兮共此何余哀之能得使我孤猿哀怨獨鶴驚鳴蘿月寡色風泉罷聲嗟昊天之不弔悲后土之無情松架森沈兮戶內掩石樓摧折兮柱將傾竊不敢當雨露之恩惠長痛恨於此生

悲今日

四悲曰傾蓋若舊白頭如新嘗爲談過其實辧而非眞自髙枕箕潁長揖交親以蕙蘭爲九族以風煙爲四鄰朝朝獨坐惟見羣峯合沓年年孤臥常對古樹輪囷相弔相哭則有饑鼯啼夜相慶相賀則有好鳥歌春林麌麌兮多鹿山蒼蒼兮少人時向南溪汲水或就東巖負薪百年之中皆爲白骨千里之外時見黃塵平生連袂宿昔銜杯談風雲於城闕防花鳥於池臺皆是西園上客東觀髙才超班匹賈含鄒吐枚一琴一書校奇蹤於旣往一歌一詠垂妙制於將來將調而雪舞筆屢走而云回自謂蘭交永合松契長幷通宵扼腕終日盱衡罵蕭朱爲賈豎目張陳爲老兵悲蒼黃兮驟變恨消長之相傾貴而不驕人皆共推晏平仲死而不朽吾每獨稱範巨卿及其蹇產摧聫支離括撮已濡首兮將死尙揺尾兮求活荘西貸而魚窮姬東䢐而狼跋今皆慶弔都斷存亡永濶憑駟馬而不追寄雙魚而莫達向時之淸談尙在今日之相知巳末則有河瀆漂母隴上樵夫盤餐帶粟粥麪兼麩藜羮一簋濁酒一壺夫負妻戴男歡女娯攀重巒之岝防歷飛澗之﨑嶇哀王孫而進饋問公子之所須因謂余曰可憐可憐聖人之過久矣君子之罪多焉詩書禮樂適足衰人之神用宗族朋友不足駐人之頽年削迹伐樹孔席由來不暖摩頂至足墨突何時有煙一朝至此萬事徒然自昔相逢把臂談橫雕龍於翠瓦飛縞鳳於瓊筵各自云騰羽化谷變鶯遷鳴香車於闕下曳珠履於君前豈憶荒山之幽絕寧知枯骨之可憐傳與千秋萬古寄言白日黃泉𨿽有羣書萬卷不及囊中一錢

悲人生

五悲曰禮樂旣作仁義不死生有命富貴在天一變一化一虧一全去其外物歸於內篇儒與道兮方計於前其書萬卷其學千年鐘鼔玉帛蹩躠躚金木水火混合推遷六合之內慕其風兮如市百代之後隨其流兮若川三界九地往返周旋四生六道出沒牽聫硠硠磕磕蠢蠢翾翾受苦受樂可悲可憐有超然之大聖歷曠刼以爲期戒定慧解非因人慈悲喜捨非見思聞儒道之髙論乃撞鐘而應之曰止止善男子觀向時之華說乃天下之辧士請弄宜僚之丸以合兩家之美若夫正君臣定名色威儀俎豆郊廟社稷適足誇耀時俗奔競功名使六義相亂四海相爭我者遺其無我生者哀其無生孰與乎身肉手足濟生人之塗炭國城府庫卹貧者之經營捨其有愛以至於無愛捨其有行以至於無行若夫呼吸吐納全身養精反於太素飛騰上淸與乾坤合其徳與日月合其明適足增長諸見未能永證無生孰與夫離常離防不始不終恆在三昧常遊六通不生不住無所處不去不滅無所窮放毫光而普照盡法界與虛空苦者代其勞苦防者導其愚蒙施語行事未嘗稱倦根力覺道不以爲功所言未畢儒道二客離席再拜稽首而稱曰大聖哉邱晚聞道耼今巳老徒知其一未究其術何異夫戴盆望天倚杖逐日蒼蒼之气未辧昭昭之光巳失嗚呼優優羣品遑遑眾人𨿽鑿其竅未知其身來遊何道去止何津誰爲其業誰作其因一翻一覆兮如掌一生一死兮若輪不有大聖誰起大悲請北面而趨伏願終身而教之

獄中學騷體

夫何秋夜之無情兮皎皛悠悠而太長圜戶杳其幽邃兮愁人披此嚴霜見河漢之西落聞鴻鴈之南翔山有桂兮桂有芳心思君兮君不將憂與憂兮相積歡與歡兮兩忘風嫋嫋兮木紛紛凋落葉兮吹白雲寸步千里兮不相聞思公子兮日將曛林已暮兮鳥羣飛重門掩兮人徑稀萬族皆有所托兮蹇獨淹畱而不歸

盧升之集卷四

欽定四庫全書

盧升之集卷五

唐盧照鄰撰

騷【二】

釋疾文【幷序】

余羸臥不起行已十年宛轉匡牀婆娑小室未攀偃蹇桂一臂連踡不學邯鄲步兩足匍匐寸步千里咫尺山河每至冬謝春歸暑闌秋至云壑攺色煙郊變容輒輿出戶庭悠然一望覆幬𨿽廣嗟不容乎此生亭育𨿽繁恩已絕乎斯代賦命如此幾何可憑今爲釋疾文三篇以貽諸好事蓋作易者其有憂患乎刪書者其有棲遑乎國語之作非瞽叟之事乎騷文之興非懷沙之痛乎吾非斯人之徒歟安可黙而無述故作頌曰

粵若

粵若稽古帝列仙兮逺矣大矣臣太嶽兮欽哉良哉有太公兮捲舒龍豹奄經營乎四履有先生兮乘騎日月期汗漫乎九垓尙書抗節兮屬炎靈之道喪中郎含章兮遇金行之綱頽彼聖賢之相續信古往而今來人何代而不貴代何人而不才郁律崛岉兮似昆陵之玉石泮渙粲爛兮象星漢之昭回爾其爲廣也碧海云蒸而地合爾其爲峻也赤城霞起而天開曁中朝之顚覆家不墜乎良箕紹金柯而玉秀穆蘭馨而菊滋彌九葉而逮余兮代增麗以光熈淸風振乎終古妙譽薰乎當時皇考慶余以弄璋兮肇錫予以嘉詞名余以照鄰字余以升之餘幼服此殊惠兮遂閱禮而聞詩於是裹糧尋師褰裳訪古探舊篆於南越得遺書於東魯意有缺而必刋簡無文而咸補入陳適衞百捨不厭其棲遑累蠒重胝千里不辭於勞苦旣而屠龍適就刻鵠初成下筆則煙飛雲動落紙則鸞回鳳驚通李膺而竊價造張華而假成郭林宗聞而心服王夷甫見而神傾俯仰談笑顧盻縱橫自謂明主以令僕相待朝廷以黃散爲輕及觀國之光利用賓王謁龍旂於武帳揮鳳藻於文昌先朝好吏予方學於孔墨今上好法予晚受乎老荘彼圓鑿而方枘知齟齬而無當是時也天子按劍方有事於八荒駕風輪而梁弱水飛日馭而苑扶桑戈船萬計兮連屬鐵騎千羣兮啟行文臣鼠竄猛士鷹揚故吾甘棲棲以赴蜀分黙黙以從梁其後雄圖甫畢登封禮日方欲訪髙議於雲臺考奇文於石室銷兵車兮爲農器休牛馬兮崇儒術屢下蒲帛之書值余有幽憂之疾蓋有才無時亦命也有時無命亦命也時也命也自前代而痛諸道之乖也則賢人君子伏斧鑕而不暇時之來也則屠夫餓隸作王侯而有餘三人猖狂兮爲奴爲戮八子狼狽兮爲醢爲葅長劍以揮尙想華亭之鶴孤舟欲近遙憶閶門之魚史遷下於蠶室鄧艾徵於檻車康旣幽而媿孫登宣屢困而慙寧蘧故有閉門少事蹈滄海而辭組開卷獨得歸茂陵而著書起淸流之浩漫長願嗟乎靈胥重曰積怨兮累息茹恨兮吞悲怨復怨兮坎防乎今之代愁莫愁兮侘傺乎斯之時皇穹何親兮誕而生之後土何私兮鞠而育之何故邀余以好學何故假余以多辭何餘慶之不終兮當中路而廢之彼有初而鮮克兮賢者其猶不欺況陶鈞之匠物胡不貞而諒之豈其始終爽徳蒼黃變色無心意乎簪履有悲哀乎楊墨巳焉哉天蓋髙兮不可問地蓋廣兮不容人鐘鼓玉帛兮非吾事池臺花鳥兮非我春寂兮寞嵗嵗年年長少樂慌兮惚朝朝暮暮生白髮愴怳懭恨兮無所見宛轉聫踡兮獨向隅狀若重狴圓扉之受絏又似幹池涸井之相濡鸞鳯之翮已鎩兮徒奮迅於籠檻騏驥之足已蹇兮空悵望於廷衢龍門之桐半死鄧林之木全枯茍含情而稟气兮孰能不傷心而疾首乎歌曰嵗將晏兮歡不再時已晚兮憂來多東郊絕此麒麟筆西山祕此鳳凰柯死去死去今如此生兮生兮柰汝何

悲夫

悲夫事有不可得而已矣是以古之聽天命者飲淚含聲而就死推不言兮焚於介山地不偶兮跂於嶷水仰天而嘆員憤骨於吳江下淚交頥卿悲歌於燕市天無雷兮聞蟻聚於牀下家非牧兮見防生於奧裏支離疏之五官已敗哀駘駞之六骸不美求時夜兮求鴞炙何逼迫之如此爲鼠肝兮爲虫臂何煆煉之如彼郁拂沕滑兮中瞀亂蟠薄煩寃兮長憤惋出戶庭兮遊息千萬里兮無極杳兮靄川綿曠兮水如帶防兮籟山防螺兮云似蓋萋兮綠春艸生兮長河曲試一望兮心斷續晚兮晼夕鳥沒兮平郊逺試一望兮魂不返蘼蕪葉兮紫蘭香欲往從之川無梁日雲暮兮涕沾裳松有蘿兮桂有枝有美一人兮君不知气欲絕而何爲孟夏兮恢臺楊栁散兮芙蓉開葉初成兮蠶宛轉花落盡兮燕徘徊望夫兮不來形枯槁兮意摧頽天何爲兮愁苦麥將秀兮多風梅將黃兮屢雨日色旰爛兮流金而爍石地气燠煜兮滿室而充戶神翳翳兮似灰命綿綿兮若縷一伸一屈兮比艱難乎尺蠖九生九死兮同變化乎盤古萬物繁茂此時余獨何爲兮腸邅回而屢腐圍棋廢兮時不可乎再來鳴琴停兮人何時以重撫秋風起兮野蒼蒼蒹葭變兮露爲霜蟬悲翳兮聲斷鴈迷雲兮路長推折蕭條兮林寡色顦顇蕓黃兮艸不芳停劍兮懷舊友天外兮思故鄕願一見兮終不得側身長望兮淚浪浪遙兮逺山谷縈回兮屢轉狀若登薊門兮望胡苑防兮連井邑邱墟兮知幾年又似登隴首兮見秦川木葉落兮長年悲紅顏謝兮鬢如絲王孫來兮何遲遲思公子兮涕漣洏風嫋嫋兮雨淒淒螢火飛兮烏夜啼牽牛西北兮星巳轉織女縱橫兮河欲低秋夜迢迢兮秋未極愁人耿耿兮愁不息有所思兮在天漢欲往從之兮無羽翼郁金栧兮木蘭舟靑莎裳兮白羽裘戲綠波兮坐芳洲歡不停兮人不畱悵容與兮徒離憂冬慘兮陰气凝沸泉結兮炎州冰郊野昏兮寒沙漲河海暗兮繁云興嚴風急兮密雲下墐戶閉兮無畱者眄城郭兮瓊爲樹兮玉爲樓曕通路兮駕素車兮乘白馬時眇眇兮嵗防防晝杳杳兮夜丁丁庭有霜兮月華白室有人兮燈影靑披重衾兮魂悄悄臥空牀兮目熒熒禦燻罏長不暖對巵酒兮憂恆滿悲繚繞兮從中來愁纒綿兮何時防重曰四時兮代謝萬物兮遷化聴春鳥於春朝聞秋虫於秋夜花覆地兮無待河傾天兮不借無靈艸兮駐朽質乎千年無雕戈兮回踆烏乎三捨夏日長兮繩繩炎風暑雨兮相蒸艸木扶疎兮如此余獨蘭驒兮不自勝月兮祈寒窮急景兮摧殘霰雪雰雰兮長委積人事寥寥兮悵漫漫春秋冬夏兮四序寒暑榮悴兮萬端春也萬物熈熈焉感其生而悼其死夏也百艸榛榛焉焉見其盛而知其闌秋也嚴霜降兮殷憂者爲之不樂冬也陰气積兮愁顏者爲之解歡聖人知性情之紛糾故嘆之曰予欲無言吾將焉往而適耳箕有峯兮潁有瀾歌曰嵗去憂來兮東流水地久天長兮人共死明鏡羞窺兮向十年駿馬停驅兮幾千里麟兮鳳兮自古吞恨無已

命曰

命曰昊天不傭兮降此鞠凶昊天不惠兮降此大戾不先不後兮爲瘥爲瘵痛之撫兮孰知其厲木之柔兮緡之絲之人之溫兮黼之藻之自天佑之兮無不利一者之來兮云何二野有鹿兮其角兟兟林有鳥兮其羽習習余獨何爲兮棐攢欒兮憂戢孴南山巃嵸兮樹輪囷北津淸泚兮石嶙嶙天之生我兮胡寧不辰少克已而復禮無終食兮違仁旣好之以正直兮諒無負於神明何彼天之不弔兮哀此命之長勤百罹兮六極橫集兮我身長攣圈以偃蹇永伊郁以呻嚬天道何從自古多卭爲臧兮匪祐匪仁兮覆庸蹻狼戾兮南泛跖叛渙兮東風並彊大兮燻赫咸壽考以從容勛則天兮朱已矣韶盡美矣均忽焉公侯之系兮必復堯舜之後兮何幹執諫兮辛戴蕃抗議兮靈年忠與貞兮何仇俱不得其死焉牛一變而爲虎鼈三化而作鵑觸民居蝸而爭地龍伯釣鼇而訴天何變化之殊族而大小之相懸長無述焉將不死而爲賊賢哉回也今不幸而蚤亡明夷何辜兮羑里洪範何恃兮佯狂我視於天兮亦孔之癢邱與溺兮殊貫單與張兮相詭紛紜總總兮若玆羌未得其已盛之孝兮姚何感而遂開合之恭兮昆何嫌兮不起聖人不議姬旦憤於鴟鴞君子無憂周南歌於芣苢五鹿云折退守平陵之田三都已成歸入宜春之裏幹不穆兮一爲戍一爲辰坤不恆兮三成田三成水何斯柱之危脆一夫觸之而云折東南眇其旣傾西北豁其中裂有杞者國竟未掬其烏蟾有歷其都奄以成其魚鼈共何壯兮而損其盈媧何神歟而補其闕天且不能自固地且不能自持安得而有萬物安得而運四時彼山川與象緯其孰爲之主司生也旣無其主死也云其告誰何必拘拘而局局可浩然而順之吾知惡之不能爲惡故去之曰羣生之所蠧吾知善之不能爲善故就之曰有生之大路𨿽粉骨而糜軀終不攺乎此度重曰予旣昧此杳防兮迷之不知其所屆將寄命於六師訪眞訣乎遐外見流星以爲旗邀白雲而爲蓋玉虯紛其旖旎靑鸞儼其容裔霓爲裳兮羽爲旗雷爲車兮電爲斾噂噂兮上馳遙遙兮橫厲忽有夢兮有覺與巫陽兮相防巫陽爲予兮挈龜龜告余以雙支朱雀搖而金耀靑龍發而火馳虵登棲兮雞入穴云北走兮水西垂巫陽曰反兮覆兆不告靈蔡誠不能知造化之心數朽骨焉足以定古今之倚伏請導列缺之前旌部丰隆之後轂披上帝之鍵考中皇之祕籙於是排云旌兮叫諸闕登紫翠兮伏瑤壇靈烏果其將駕東皇釐其旣觀余敷袵而未決兮東皇頷而不言玉女申之以瓊蘂靈妃貺之以瑯玕悵容與而不駐肅云軿於南軒窈窕徘徊邈矣悠哉下臨兮星雨上絕兮氛埃彷徨兮三淸之館縹緲兮八風之臺俯觀兮故國洞崢嶸兮無極長懷兮故人涕潺湲兮霑軾橫天苑歷北辰經瑤樓兮一息停余車之轔轔涉明河之淸淺過織女而問津巫陽曰左招揺兮右天駟太乙之車兮無不利其道也楓爲天兮棗爲地盍往從之兮導君意太乙方握髯低眉右手拄頥或以日臨命以嵗加時再轉兮再攷三命兮三推華蓋微明兮君子居貞之位太陽陰主兮天人厄運之期若夫一气鴻蒙萬化緇釐此星精與木局又何足以知之巫陽曰太上有老君焉其名曰伯陽遊閬風之瓊圃處倒景之琳堂披拂日月咀嚼煙霜撫千載兮爲朝爲暮濟萬物兮若存若亡古之聰明博達而不死者將與君子造昆侖之大荒迨而容與弭節翺翔俄參元而下降濟弱水之湯湯瞵軒臺而右轉對玉檻之鏘鏘伯陽欣然見余曰升之來何遲何故疲憊之若是何故枯槁之若玆吾適以爾小別今將千二百期昔者爾爲翟吾固知爾潔潔焉無益其後爾爲舟吾欲告爾休休焉不畱名已登乎仙格爾身常蹇乎中州噫哉甚可痛甚可哭多智也命之斧斤多才也身之桎梏爾形骸之在地也毎矍矍然求媒精魂之於天也又遑遑焉訪卜何異儀丹鳳於膠柱飼魚於森木何晚晤之逶迆何早計之觳觫嗚呼何異喪其親也揭竿而求諸海失其子也撃鼔而訪諸道途之逺矣曷其云蘇與影捕逐可不謂悲乎夫途之動也翂翂翐翐靜也若喪若失曭兮不以死生爲二塊兮若以天地爲一生於萬物之後不爲緩死於太古之前不爲疾敝萬類也不謂之凶利四海也不謂之吉夫如是則巨浸稽天而不溺鴻災冶地而不然生死不能爲其壽夭變化適足寄其騰遷化而爲魚也則躍龍門而橫碣石化而爲鳥也則陪羊角而負靑天爲社也則長無斤斧之患爲瓠也則泛乎泱漭之川物無可而不可何必守固以拳拳余於是乎嗒然而喪其偶倐爾而失其知思故池之淥水憶中園之桂枝栩栩然若有得茫茫然若有亡嘆彷佛兮覺悟魂已歸乎北鄕其往也人皆爲之避席其返也鳥不爲之亂行歌曰茨山有薇兮潁水有漪夷爲柏兮秋有實叔爲栁兮春雨飛倐爾而笑泛滄浪兮不歸

盧升之集卷五

欽定四庫全書

盧升之集卷六

唐盧照鄰撰

序

駙馬都尉喬君集序

昔文王旣沒道不在於玆乎尼父克生禮盡歸於是矣其後荀卿孟子服儒者之褒衣屈平宋玉弄詞人之柔翰禮樂之道已顚墜於斯人雅頌之風猶綿聫於季葉痛乎王澤旣竭諸侯爲麋鹿之場帝圖伊梗天下作豺狼之國秦人一滅舊章大愚黔首羣書赴火化昆嶽之髙煙儒士投坑變蓬萊之巨壑樂沈於海河間王初睠睠於古篇禮適諸夷叔孫通乃區區於綿蕝安國討論科斗五典葉從史遷祖述獲麟八書爰創衣冠禮樂重聞三代之風玉帛謳歌無墜六經之業郁其興詠大雅於是爲羣自此迄今年逾千祀聖門論賦相如爲入室之雄闕裏裁詩公幹卽升堂之客陸平原龍驚學海浮天泉以安流鮑參軍鶴翥文場代黃金之平埒臨曲臺之上路面通衢之小苑蓮紅水碧堪釣叟之淹畱桂白山靑宜王孫之攀折香車貴士不掩龍闗縫掖書生時通驛騎坐蘭徑敞松扉北牖動而淸風來南軒幽而白雲起欣然命駕弔曲江之隑淵興盡而歸聆伊川之笙吹三朝慶謁趨劍履於南宮五日歸休聞歌鐘於北裏雍容車騎屢動雕章嘯傲煙霞仍含寶思奢不敗徳笑金穀之羅紈儉不邀名悲蘭陵之芻布榮期三樂君實四之平子四愁我無一矣君教訓子弟不讀非聖之書撫愛家僮常恐名奴之辱婚嫁巳畢欲就金丹輪蓋非榮猶思道樹明霞曉挹終登不死之庭甘露秋團倘踐無生之岸凡所著述多以適意爲宗雅愛淸靈不以繁詞爲貴足以傳諸好事貽厥孫謀故撰而存之凡爲若干捲云爾

南陽公集序

昔者龍蹲東魯陳禮樂而救蒼生虎據西秦焚詩書以愚黔首通其變參天二地謂之神合其機一陰一陽謂之聖是以楚漢方鬭蕭曹絳灌負長劍於此時袁曹已平徐陳應劉弄柔翰於當代聖人方士之行亦各異時而並宜謳歌玉帛之書何必同條而共貫文質再而復殷周之損益足徵驪翰三而始虞夏之興亡可及美哉煥乎斯文之功大矣自獲麟絕筆一千三四百年遊夏之門時有荀卿孟子屈宋之後直至賈誼相如兩班敍事得邱明之風骨二陸裁詩含公幹之奇偉鄴中新體共許音韻天成江左諸人咸好瓌姿艶發精博爽利顏延之急病於江鮑之間疎散風流謝宣城緩步於向劉之上北方重濁獨盧黃門往往髙飛南國輕淸惟庾中丞時時不墜嗟乎古今之士遞相毀譽至有操我戈矛啟其墨守三都旣麗徵夏熟於上林九辧已髙責春歌於下裏蹐駁之論紛然遂多近日劉勰文心鐘嶸詩評異議蜂起髙談不息人慙西氏空論拾翠之容質謝南金徒辧荊蓬之妙拔十得五𨿽曰肩隨聞一知二猶爲臆說兪曰未可人稱屢中化魯成魚曷云其逺非夫妙諧鐘律體防風騷筆有餘研思無停趣作龜作鏡聽歌曲而知亡爲龍爲光觀禮容而識大齊魯一變之道唐虞百代之文懸日月於胸懷挫風雲於毫翰含今古之制扣宮徵之音細則出入無間粗則彌綸區宇逶迆綽約如玉女之千嬌突兀崢嶸似靈龜之孤朴乘槎上漢誰問坳堂之淺深荷防入秦寧議長安之逺近是非未定曹子建皓首爲期離合俱傷陸平叔終身流恨超然若此適可操刀自玆已降徒勞舉斧八病爰超沈隠侯永作拘囚四聲未分梁武帝長爲聾俗後生莫曉更恨文律煩苛知音者希常恐詞林交喪雅頌不作則後死者焉得而聞乎貞觀年中太宗外厭兵革垂衣裳於萬國舞干戚於兩階畱思政塗內興文事虞李岑許之儔以文章進王魏來褚之輩以才術顯咸能起自布衣蔚爲卿相雍容侍從朝夕獻納我之得人於斯爲盛虞博通萬句對問不休李長於五言下筆無滯岑君論誥亹亹聴者忘疲許章奏翩翩談之未易王侍中政事精宻明達舊章魏太師直气鯁詞兼包古義褚河南風標特峻早鏘聲於冊府變風變雅立體不拘於一塗旣博旣精爲學徧遊於百代自豸冠指佞雞樹登賢內掌機宻外修國史晨趨有暇持防筆於瑤軒夕拜多閒防雕章於琴席含毫顧盻漢家之城闕風煙逸韻縱橫秦地之林泉魚鳥黃山羽獵幾奏瑤篇汾水樓船參聞寶思南津弔屈去逐蒼梧之云西路悲昻來挽蔥巖之雪江湖廊廟造次不忒其儀沙塞朝廷顚沛必歸於漢是使名流俱至兔翰闐門愛客相尋雞談滿席嚶嚶好鳥花欲白兮栁將菲遊魚蓮將紅兮蘋可望綠樽恆湛齋閣臨霞綺札逾新園亭坐月凡所著述千有餘篇今之刋寫成三十卷早遊西鎬及周史之闕文晚臥東山憶漢庭之遺事平津侯之賓館馬廏蕭條李司隸之仙舟龍門荒毀交交黃鳥集於栩兮集於桑營營蒼蠅止於樊兮止於棘九原可作松有隧兮兔有埏三湘不追川無梁兮鳥無徑輟斤之慟何獨荘周聞笛而悲寧惟向秀徒勤觀海未知渤潏之倪永好談天莫究氤氳之數遂抽短翰爲之序云

樂府雜詩序

聞夫歌以永言庭堅有歌虞之曲頌以紀徳奚斯有頌魯之篇四始六義存亡播矣八音九闋哀樂生焉是以叔譽聞詩驗同盟之成敗延陵聴樂知列國之典彜王澤竭而頌聲寢伯功衰而詩道缺秦皇滅學星琯千年漢武崇文市朝八變通儒作相徵博士於諸侯中使驅車訪遺編於四海發詔東觀縫掖成陰獻書南宮丹鉛踵武王風國詠共驪翰而升沈裏頌途歌隨質文而沿革少卿長別起髙唱於河梁平子多愁寄遙情於壠阪南浦動闗山之役作者悲離東京興黨錮之誅詞人哀怨其後鼓吹樂府新聲起於鄴中山水風雲逸韻生於江左言古興者多以西漢爲宗議今文者或用東朝爲美落梅芳樹共體千篇隴水巫山殊名一意亦猶負日於珍狐之下沈螢於燭龍之前辛勤逐影更似悲狂罕見鑿空曾未先覺潘陸顏謝蹈迷津而不歸任沈江劉來亂轍而彌逺其有發揮新題孤飛百代之前開鑿古人獨步九流之上自我作古粵在玆乎樂府者侍禦史賈君之所作也君升堂入室踐龜字以長驅藏翼蓄鱗展龍圖以髙視林宗一見許以王佐之才士季相看知有公卿之量南國蛟龍之燿下觸詞鋒東家科斗之書來遊筆海朝陽防翮卽踐中京太行垂耳先鳴上路當赤縣之樞鑰作髙臺之羽儀動息無格於溫仁顚沛安由乎正義玉堦覆奏謹依汲直之聞銅術埋輪先定雍門之罪霜臺有暇文律動於京師繡服無私錦字飛於天下九成宮者天子之殊庭羣仙之一都也五城旣逺得昆閬於神京三山已沈見蓬萊於右輔紫樓金閣雕石壁而鏤羣峯碧甃銅池俯銀津而橫眾壑離宮地險丹磵四周徼道天廻翠屛千仞衛尉寢蒙茸之署將軍無刁鬥之警中巖罷燠飛霜爲之夏凝大谷生寒層淮以之秋沍天子萬乘驅鳳輦於西郊羣公百僚扈龍軒而北輔春秋絡繹冠蓋滿於靑山寒暑推移旌節喧於黃首夕宿雞神之野朝登鳳女之臺靑鳥時飛白雲無極千年啟聖邈同汾水之陽七日期仙頗類緱山之曲經過者徒知其美揄揚者未歌其事恭聞首唱遂屬洛陽之才俯視前修將麗長安之道平恩公當朝舊相一顧增榮親行翰墨之林光標唱和之雅於是懷文之士莫不向風靡然動麟閣之雕章發鴻都之寶思雲飛綺札代郡接於蒼梧泉湧華篇岷波連於碣石萬殊斯應千里不違同晨風之鴥北林似秋水之歸東壑洋洋盈耳豈徒懸魯之音鬱鬱文哉非復從周之說故可論諸典故被以笙鏞爰有中山郎徐令雅好著書時稱博物探亡篇於古壁徵逸簡於道人撰而集之命余爲序時褫巾三蜀歸臥一邱散髮書林狂歌學市𨿽江湖廊廟賓廡蕭條而綺季畱侯神交彷佛遂復驅偪幽憂之疾經緯朝廷之言凡一百一篇分爲上下兩卷俾夫舞雩周道知小雅之歡娯撃壤堯年識太平之歌詠云爾

宴梓州南亭詩序

梓州城池亭者長史張公聴訟之別所也徒觀其巖嶂重復川流灌注云牕綺閣負繡堞之逶迆澗戶山樓帶金隍之繚繞信巴蜀之奇制也時鳯扆多閒上得和平之政鯷瀛有截下無交爭之人以公寄切上僚故久無州將連四千石之重任總十萬井之雄班職逾劇而道彌髙位逾崇而徳彌廣市獄無事時狎鳥於城隅邦國不空且觀魚於濠上賓階月上橫聨蜷之桂枝野苑風歸動葳蕤之萱艸則有明珠愛客置芳酒於十旬羽服神交契仙遊於五日圓潭瀉鏡光浮落日之津雜樹開帷彩綴飛煙之路藤蘿杳藹掛疎陰以送秋鳬燕參差結流音而將夕百年之歡不再千里之防何常下客淒惶暫停歸轡髙人賞翫豈輟斯文咸請賦詩六韻成章云爾

宴鳳泉石翁神祠詩序

夫圯上黃公靈期巳逺湘中乙化迹難徵況乎神理巋然近帶靑溪之路瓌姿可望俯控丹巖之下予以歸骸空谷言隔市朝濯髮長川載罹寒暑心灰兩寂長無具爾之歡形木雙枯將有終焉之志不悟喬鸎始囀喈喈於鶺鴒野萼初開韡韡於棠棣命壺觴而引宴卽沐新蘭尋磵戶以安歌仍攀野桂萋萋春艸王孫遊兮不歸秩秩斯幹幽人去而忘返鼔我舞我修袖滿於中巖神之聴之多祐興於觸石爰有嘉命咸遣賦詩請題四韻列之如右

七日綿州泛舟詩序

諸公迹寓市朝心遊江湖訪奇交於千里惜良辰於寸陰常恐辜負琴書荒涼山水於是脫屣人事鳴棹江隅言追掛犢之才用卜牽牛之賞邊生經笥送炎气以濯纓郝氏書囊臨秋光而曝背似遇緱山之客還疑星漢之遊願駐景於髙天想乘霓於縮地繁絲亂響涼酎時斟戲翔羽於平沙釣潛鱗於曲浦乘流則逝不覺忘歸咸可賦詩探韻成作

楊明府過訪詩序

夫淸風動駕謁阮籍於山陽素雪乘舟訪戴逵於江路猶名髙好事迹標良史未有鶯臨綺月筵開許郭之談花聚繁星門枉荀陳之馭泛煙光於紫防翻露色於丹滋亭臯一望平蕪千里萋萋芳艸童兒牧馬之場亹亹晴川野老休牛之塔釣臺隠隠先生之桑梓可知茨嶺巖巖隠士之風流尙在豈知臨卭樽酒歌賦無聲彭澤琴書田園寢詠

對問

對蜀父老問

龍集荒落律紀蕤賓余自酆鎬歸於五津從王事也丁丑屆於升仙橋止送客亭卽相如所謂不乘髙車駟馬不出汝下者也遇蜀父老皤然龎眉華髮者休於斯謂余曰子非衣冕之族歟文章之徒歟飾仁義以干時乎懷詩書以邀名乎吾聞諸夫子曰邦有道貧且賤焉恥也當今萬方日朗九有風靡主上垂衣裳正南面而已矣庸非有道乎而子爵不登上造位不至中涓藜羮不厭裋褐不全庸非貧賤乎吾視子形容顦顇顏色疲怠心若涉六經眼若營四海何其無恥也何其不一干聖主效智出奇何棲棲黙黙自苦若斯吾聞克爲卿失則烹何故區區冗冗無所成名余笑而應之曰井魚不可以語於海者拘於墟也夏虫不可以語於冰者篤於時也蓋聞智者不背時而徼幸明者不違道以干非是以聖賢馳騖莫救三家之徹匹夫髙抗不屈萬乘之威道在則簞瓢匪陋義存則珪組斯違或立談以邀鼎食或白首而甘布衣或委輅而仕屬論都之防或射鉤以相遇匡霸之機亦有朝爲伊周暮爲桀跖當其時也襲珩佩之鏘鏘失其時也委溝渠而喀喀故使龍邱先生羞聞擁篲鴈門太守不如縫掖孟軻偃蹇爲王者師範睢匍匐爲諸侯客富貴者君子之餘事仁義者賢達之常迹來不可違類鴻鴈之隨陽去不可畱同白駒之過隙行蘇張之辧於蝸燧之年則迂矣用韓彭之術於堯舜之朝則乖矣守夷齊之節於湯武之時則孤矣抱申商之法於成康之日則愚矣彼一時也此一時也易時而處失其所矣大唐之有天下也出入三代五十餘載月竁來庭風邱款塞華旌巳偃羽檄巳平𨿽有防白之將孫吳之兵百勝無遺策千里不畱行無所用也社首旣禪介邱旣封創明堂立辟雍𨿽有闕裏之聖奄中之儒叔孫通之蕝公玉帶之圖將焉設也咸英並作韶武畢用奏之方澤而地祗登升之圜丘而天神降𨿽有伶倫伯夔延陵子期操雅曲則風雲動激淒音則艸木悲又何施也畫衣莫犯囹圄不修𨿽有咎繇仲甫之器釋之定國之儔金科在握丹筆如流非急務也人歸東戶家沐南薰山澤無蹊隧雞犬不相聞𨿽有文翁黃霸之述職子遊子賤之歌政成禮讓俗被雍和固無取也干戈已戢禮樂已興刑罰巳措梁父已升公卿常伯庶政其凝𨿽有鴻才大略麗句【一作藻】丰詞發言盈乎百代濡翰周乎四時略無益於今日而適足以怫之是故天子恭已羣臣演成攘袂而陵稷卨撫掌而笑阿衡無爲而萬物皆遂不言而品彚咸亨莫不稱贊鴻烈揄揚頌聲言殊者招累行危者相傾效智者輟談於艸野出奇者裹足於山楹許由去而堯臣不少善捲逃而舜徳不輕夫周冕𨿽華猨猴不之好也夏屋𨿽榮騏驥不之處也載鼷以車馬不如放之於藪穴也樂鷃以鐘鼔不如棲之以深林也此數物者豈惡榮而好辱哉蓋不失其天眞也若餘者十五而志於學四十而無聞焉詠羲農之化玩姬孔之篇周遊幾萬里馳騁數十年時復陵霞泛月搦札彈隨時上下與俗推遷門有張公之霧突無墨子之煙𨿽吾道之窮矣夫何妨乎浩然今將授子以中和之樂申子以封禪之篇終眇慙乎措地竊所慕於談天於是蜀父老再拜而謝曰鄙夫瞽陋長自愚惑習俗遐陬不遊上國聞王人之休音聴皇猷之允塞亦猶獻雉而遇司南銜龍而光有北請終餘論永告卭僰盧升之集卷六

欽定四庫全書

盧升之集卷七

唐盧照鄰撰

書

與在朝諸賢書

昔張子房處太傳之尊自疏於南山隠公孫居丞相之位亦伏地於東方生伯喈已亡孔文舉將老兵而造膝方回尙在王羲之就倉奴而共談良史書之髙賢不以爲累自古朝野曷嘗以人廢言況下官抱疹東山不幹時事借人唱和何損於朋黨延州子期聞音竊抃猶冀身膏丹壑脫寶劍於山阿骨掩黃塵罷瑤琴於天下捐金抵於山谷者非太平之美事乎幽憂子白

與洛陽名流朝士乞藥直書

幽憂子學道於東龍門山精舎布衣藜羮堅臥於一巖之曲客有過而哀之者靑囊中出金花子丹方相遺服之病愈視其方丹砂二斤谷楮子則山中可有丹砂則然難致昔在闗西太白山下一隠士多明膏中有丹砂八兩予時居貧不得好上砂但取馬牙顏色微光淨者充用自爾丁府君憂每一號哭涕泗中皆藥气流出三四年羸臥苦幾至於不免復偶於他方中見一說云丹砂之不精者服之令人多訪知一處有此物甚佳兩必須錢二千文則三十二兩當取六十四千也空山臥疾家業先貧老母年尊兄弟祿薄若待家辦則委骨於巉嵓之峯矣意者欲以開嵗五月穀子熟時試合此藥非天下名流貴族王公卿士於仁惻之心達枯骨朽株者孰能濟之哉今力疾賦詩一篇徧呈當代博雅君子𨿽文不動俗事或傷心倘遇晏嬰脫左驂而見贖如逢孔子分秉粟以相憂則越石原憲不辛苦於當年矣惟當坐禪忘室以答深仁若諸君子有好妙砂能以見及最爲第一無者直乞一二兩藥直是庶幾也仲尼曰有能一日用其力於仁者乎未有力不足者又曰君子無終食之間違仁在坐則參於前在輿則倚於衡古人心可見矣又曰仁逺乎哉我欲仁斯仁至矣言茍能行之仁道不逺也朝英貴士博濟而好仁者何必相識故知與不知咸送詩告請無按劍同掩體骸云爾

寄裴舍人諸公遺衣藥直書

山信至自都太子舍人裴瑾之太子舍人韋方賢左史範履冰水部員外郎獨孤思荘少府丞舍人內供奉閻知微符璽郎喬偘並有書問餘疾兼致束帛之禮以供東山衣藥之費嗟乎代與道交喪其來尙矣殷揚州與外甥韓康伯別慨然而詠富貴他人合貧賤親戚離因泣下交頥不能自已余以爲其人也名過其實然窮達之際則西狩獲麟所不能免斯亦古君子之大悲也自鄶而下曷足譏焉余家咸亨中良賤百口自丁家難私門弟妹凋喪七八年間貨用都盡余不幸遇斯疾母兄哀憐破產以供醫藥屬多谷不登家道屢困兄弟薄遊近縣創巨未平𨿽每分多見憂然亦莫能取給海內相識亦時致湯藥恩亦多矣晚更篤信佛法於山下間營建所費尢廣本欲息貪寡欲緣此更使貪心萌生每得一物輒歡喜更恨不足嗚呼道惡在而奔競之若斯𨿽觀苦空無常而此業已就不可中廢祈獲福澤思與士君子共之

贊

相樂夫人檀龕贊

相樂夫人韋氏者益州都督長史胡公之繼親也夫人寓迹蘭閨棲情香岫琢磨六行與三明而並驅馳騖四禪將十訓而齊駕粵以干封紀嵗流火司辰敬造靈龕奉圖眞相靑蓮皓月爭華蚊睫之端寶樹天倡競爽鴻毛之際納須彌於纖介嘗謂徒言置由旬於方丈今過其實重宣此義敢爲贊云

猗歟實相顯允神工規模鹿苑圖寫龍宮分身諦聴列坐談空羣天防纚眾寶玲瓏雕牕引月鏤网搖風一窺妙境髙謝塵蒙

益州長史胡樹禮爲亡女造畫贊

夫鎔金逞妙徒罄中人之產架寶崇奢未階大乘之化豈若圓徽紈素捲舒方丈之筵表裏丹靑藻繪多林之色獨爲先覺其在玆乎益州長史公道洽中孚履黃裳以貞吉寄隆分陜苴白茒而陟川猶爲龜組相輝不離泡幻之域熊車結轍尙迷苦愛之津爰捨淨財幸求多福爲亡女宇文氏敬造像等徵奇綃於水府采妙色於霞莊月面澄華疑金雲之夜敞蓮毫吐照狀珠浦之晨開花寶參差眺鶴林其非逺仙云肸蠁登鷲巖其可望窮形盡相陋燕璧之含丹寫妙分容嗤吳屏之墜筆式揚顯福俾贊幽魂其詞曰

正教東漸遺像西至化格三天功超十地偉歟大士慈逺致追慟幽途載營檀施皎潔霜紈照影丹素果發金口蓮生玉步地寶天花星羅云布慧炬長設迷津永渡

碑

益州至眞觀主黎君碑

若夫三淸上列瑤闗控日月之圖八洞深居貝闕吐山河之鎭𨿽復扶桑大帝傳赤字於東華安寶神君受靑符於南極猶未能發揮眞宰復歸無物之功開鑿妙門言謝有爲之業其馮馮翼翼百姓存焉而不知杳杳冥冥萬族死之而無慍獨爲眾好之宗者其惟元始太尊乎曁乎蹩躠爲仁踶跂爲義鴻臚傳小儒之具緘縢爲大盜之術堯禹生而天下火馳姬孔出而羣方鼎沸則有氤氳祖帝發皓鬢於東周兆朕皇輿飛紫雲於西道鳳交開景返徐甲之營魂龍光照天杜宣尼之神气得一吹萬有大造於蒼生把十蹈五樹靈基於寶祚能使始皇東指見赤舄而長懷漢帝北遊望靑煙而下拜於是靈山水府俱爲煉玉之場甲第離宮多入空歌之地靑牛道士按錦節於中都白鹿仙人列瑤壇於八表乃劍門西拒卭闗南望星橋對斗像天漢之秋橫月硤縈城疑兔輪之曉落武騎遷升之路冠蓋雲飛文翁講肄之堂英靈霧聚巖開菌桂蘊金碧之祥光磵吐夭桃積神仙之粹气至眞觀者隋開皇二年之所立也尋屬煬帝驕淫蜀王奢僭冕旒多事有慚七聖之遊幾杖不朝未遑八仙之術紫臺初構霜露沾衣碧洞新開蓬萊變海仙居制度與云雷而共屯象帝威儀將市朝而猶梗皇家纂戎牝谷乘大道而驅除盤根瀨鄕擁眞人之閥閱髙祖以汾陽如雪當金闕之上仙太宗以峒山順風屬瑤京之下視武皇帝凝旒紫閣懸鏡丹臺運璇極而正乾坤坐闓陽而調風雨變銅渾於九洛鱗羽登歌鳴玉鑾於四淸煙霞變色焚符破璽更聞繩燧之初剖斗折衡重覩人倫之制銀書紀岱登日觀以論功玉牒封梁下云邱而挍美千齡胎化申以駕羽之期萬嵗巖耆獻以華封之壽畊田鑿井者安於自然鼓腹擊壤者不知帝力嗚呼豈非道風幽贊之效與乃回輿詔蹕親幸譙苦奉策老君爲太上皇帝仍令天下諸州各置觀一所於是碧樓三襲上接虹霓絳闕九成下交星雨乘雲禦气日夕於闕山薦璧投金嵗時於嶽瀆此觀地當樞要任切防昌南鄰覆錦之城西逼吞珠之界使星連注皇華結轍旣而綠地榛蕪朱宮板蕩非夫位膺金防名載瓊軒爲紫帝之羣賓列黃庭之上格孰能居此棟梁平圃丹雘長樓大開流電之庭廣制明霞之宇觀主三洞法師姓黎諱某廣漢雒人也金天命秩卽有天地之官火正分司實掌羲和之任夏殷之際代爲伯相或食邑於魯或書社於衞故魯之黎城衞之黎陽卽其地也魏晉之交或立功於吳剖符於蜀在吳者其後封於壽春黎將故城有黎氏之墓石文石闕之字在焉在蜀符堅時秦爲蜀郡太守北齊時練山爲益州刺史故子孫因家於蜀法師練山之六代孫也祖宗父泉並爲州郡都主簿平正七職之任蜀文公之好智固讓朝恩秦子整之多才終從郡辟禮儀體制鄕校取式於公曹獄訟章程府主責成於平正時無畱事復聞坐嘯之談野有讓耕重聴行歌之樂珠結慶剖江漢之圓流紫胞貽祉動岷精之垂曜豫章七嵗非復常材朝陽五色豈云凡鳥初登小學笑孔墨之徒勞一見書以彭耼爲已任玉笈云囊之術龍緘鳳蘊之圖莫不吞楚夢於胸中指魯城於掌上臨長水而飲犢不就堯徵臥巨澤而牧羊徒勞漢使防邱聳駕左肘符觀化之辰諄壑停裝橫目傳棲眞之地貞觀之末有昭慶大法師魁防堂堂威儀肅肅裂圓冠而焚俗制橫大帳而抗山谷聲若坻頽辧均濤發仲尼河目飛電驚人子貢斗唇連環動坐昂昂不雜如獨鶴之映羣雞矯矯無雙狀眞龍之對芻狗於是三蜀耆老咸相謂曰興大道者其在玆乎初襲羽裙且蒞貞陽小觀才麾玉柄已馳天下大名尋而廣漢士人因請法師爲靈集觀主去長桑之故苑臨隠弅之新邱經之營之旣雕旣琢銀臺中天而孤立珠樹匝地而叢生同赤城之建標有黃房之貞構觀中先有天尊眞人石像大小萬餘區年代寢深儀範凋缺沈沈寶座積萬古之塵埃邈邈瓊顏被千齡之苔蘚法師覩斯而流涕曰不圖先聖尊容零落至此乃重肱卽路無胈永哀櫛沐幾於四時棲遑周於百捨誓將崇輯事畢然後寢食爲期鄕曲爭持錢帛競施珍寶費余巨萬役不崇朝還開紫翠之容更表圓明之色行益州刺史駙馬都尉喬君主壻懿親勲門盛族任髙方面寄切西南法師道葉半千神凝正一而至眞福地荒涼日久不有上徳其誰振之又表請師爲至眞觀主法師升堂慷慨吐納科攝齊寥亮分明紫訣詞峯云郁觸劍日以飛揚義壑泉奔橫玉輪而浩蕩入其門者披煙霧於九天聞其音者聴咸韶於三月由是戶外之履魚貫江水堂下之賓鴈行關塞黃老之學復於今矣則有王孫之黨都公之倫名亞春陵气髙韓魏鸘裘玉劍散圓庭以陸離驥子銀鞍委山衢而沛艾法師以玆眾施卽於天宮後起大講堂並造長廊二十餘丈琳堂郁其峙起星闈忽以環周仰窱以嶙峋下崢嶸以廣朗陰娥假道窺玉女於南軒陽烏回轡炤靑禽於北閣又於觀內鑄銅鐘一口重七十斤立石壇三級周回一百步懸黍璣於碧落明月流光建瓊乳於都飛霜蓄韻壇開錦砌類江浦之澄霞庭列瑤階疑昆邱之積雪毎至三辰法防八景眞遊霓裳蕩耀魄之華羽蓋轉風雲之路通天亙景兼造化之全模帶鳥銜虹連飛動之奇勢可謂徳光而功濟道勝而名揚者也前長史範陽公一代羽儀門傾四海前長史譙國公兩朝肺腑威動百城並屈銀黃俱伸素法師雍容坐鎭嘯傲行藏𨿽郭先生之禮峻晉侯蒙荘子之身輕梁相不能尙也若夫言出於口龍驥所不能追行成於心王公所不能及悲懷徇物風雨晦而逾勤苦節橫秋冰霜急而逾固尸居環堵而嵗計有餘道周稊稗而日用無竭又於學射靈山別立仙居一所卽至眞之珠庭也栽松蒔柏與月樹而交輪刻角雕甍共星樓而接翼蒼郊卻倚猶太行之北登錦肆前通似灞陵之南望華表千年之鶴未見成都津亭八月之龍時歸鄕裏法師出家入道三十餘年弟子所得防施不可稱量盡入修營咸供眾用見諸疾苦便開五色之囊遇彼饑寒輒有千金之費巾拂之外余無所畱凡所經過洪濟多矣法師又於咸亨二年正月十八日寢疾之際聞空中有聲曰天上今欲相煩爲玉京觀主法師辭以至眞功徳未就固請不行少選之間所疾便愈左右侍者無不同聞自是逺近道俗咸共驚嗟曰天上知余不肖將棄余矣上座監齋某等並流回左映策地景於丹田浩气中升養天倪於紫室𨿽復同班玉籍並列仙宮每屆宗師之道仍修弟子之敬亦猶披衣齧缺同徳而相尊云將鴻蒙比肩而相下大弟子並仙庭十哲道家童師閉門煉火陪嘯父之髙煙卜肆驅筠記壺公之逺禦咸用輯瓊臺之墜典正騫樹之頽風散在人間敷揚道教可謂庚桑畏壘致大壤以匡時範相鴟夷行計然而濟俗僉曰吾師也防萬物而不以爲義利萬代而不以爲仁逍遙乎有無之表彷佛乎塵垢之外東郭順子無擇存而不論伯昏瞀人禦冦論而不議豈使爲山九仞道不列於珠庭築館三休功未書於瑤版下官迷方看慱邀赤斧於禺山失路乘槎問君平於蜀郡汾陽處子目撃而言忘漢陰丈人徳全而機謝是用搜奇井絡題片石於靈邱觀藝協晨見乘雲之飛將蒼蒼中野同銷地媼之魂耿耿太初獨昧天師之化其詞曰

象帝之先其誰之子徒觀其妙莫究其始果而勿代爲而不恃彊爲之名謂之道紀【其一】

太朴云季孝慈已彰邈邈帝祖繩繩帝鄕曰神曰聖爲龍爲光千年受籙萬古稱王【其二】

於鑠帝唐丕承天秩道風吹萬猷配一五載乘雲三山禮日薦璧延士投金訪術【其三】

地分輿井城連劍闕錦瀨開霞嵋峯吐月白雲舒捲靑山回沒菌閣香飛桃源花發【其四】

紫宸髙映丹宮洞開巖舒金碧地起樓臺鶴飛龍度鸞歌鳳回星雨交接風煙去來【其五】

寶龜涵影玉顏乃睠神劍九光華冠萬變日軒朝敞云歌西轉紫樹瓊鐘壇竹院【其六】

偉與上士昭哉至人笙簧道徳粉澤人倫汾陽處子箕山外臣遂荒白屋奄有津【其七】

玉扃將墜金階無主艸滋紅壁苔凝繡柱式佇賢才崇其彠矩福庭霞煥仙徒霧聚【其八】

縹緲四眞雍容十哲俱升紫宇並邀淸節松子排煙焦君臥雪辧云懸防神遊朗徹【其九】

玉壘庭坤珠鄕勝踐鐘鼎紛靄江山悠緬薛縣池平萊州水淺懸日月於鼇極播天人於鳳掾【其十】

盧升之集卷七

