

欽定四庫全書

集部五

杏庭摘槀

別集類四【元】

提要

【臣】等謹案杏庭摘槀一卷元洪焱祖撰焱祖字潛夫歙縣人是集前有危素序稱爲徽州路休寜縣尹致仕而敍其仕履乃曰年二十六爲平江路儒學錄浮梁州長薌書院山長紹興路儒學正調衢州路儒學教授擢處州路遂昌縣主簿天歷元年年六十二致其仕不及其嘗爲縣尹考宋濂序稱其自儒官起家四轉而爲遂昌主簿遂以休寜縣尹致其仕蓋是時猶沿宋例致仕者率進一官使歸實未嘗任其職也焱祖嘗作羅願爾雅翼音釋至今附願書以行又有續新安誌十卷亦繼願新安誌而作蓋亦博洽之士是集爲其子浦江尉在所編所居有銀杏樹大百圍焱祖嘗以杏庭自號因以名集其詩以古近體分列然五言律下注曰長律附不從髙棅稱排律七言律下注曰拗律附亦宋人之舊名蓋猶當日原本未遭明人竄亂者也其詩𨿽純沿宋調而尙有石湖劍南風格抗衡於虞楊範揭諸家則不足以視宋季江湖末派則蟬蛻於泥滓之中矣乾隆四十六年十二月恭校上

總纂官【臣】紀昀【臣】陸錫熊【臣】孫士毅

總校

官

【臣】陸

費墀

杏庭摘稿原序

杏庭居士集故徽州路休寧縣尹致仕洪先生所著詩文也先生諱焱祖字潛夫年廿有六爲平江路儒學錄浮梁州長薌書院山長紹興路儒學正調衢州路儒學敎授擢處州路遂昌縣主簿天歷元年年六十有二致其事去明年卒於家此先生之履歷也其爲學官興修學捨其佐邑富民不敢蹐門土豪彊買民田不收稅壹爲正之甲或敺乙瀕死反自�其面以誣乙冀脫其罪先生卒坐甲訟由是息囹圄爲空浦城僞鈔誣遂昌富者十有六家尉卒持公櫝至先生立遣之南有大溪遇霖雨不可涉乃捐廩祿爲之倡作長橋夏旱禱於龍湫輒雨此先生之爲政也初先生謁宋尙書方公逢辰於建徳方公大奇之其後客杭師事建徳守方公回建徳與先生同郡先生之生父程公建徳同捨生也客信從學校授四明戴公表元遊至若髙郵龔君繡吳興姚君式南城李君淦皆東南名士則又與之同僚此先生之師友也由是觀之先生終始可得知矣先生旣沒其子在述其行以先生踐履純篤爲政淸愼邅回半生位不充其才爲痛余則解之曰前史所載丞相禦史大夫大將軍名姓相望其穹官峻爵焜耀一世論其所可傳則蔑如也先生之文根極理要而憂深思逺超然遊意於語言文字之表彼丞相禦史大夫大將軍𨿽尊顯寧有是哉然則爲在者可以無憾矣先生所著別有續新安誌十卷爾雅翼音注三十二卷已刻於徽學其所居有銀杏大百圍故以爲號因名其集云在以門廕爲徵官今調浦江尉將去京師屬余序其篇端乃爲之書至正九年七月己亥應奉翰林文字文林郎同知制誥兼國史院編修官危素序

杏庭摘槀序

濓昔受學於河東公獲見新安洪先生詩十餘篇心甚樂之竊意先生之所述篇章必富而新安逺在數百里外常媿弗能一見先生以窺夫大全及河東公歿先生之子存心來爲浦江尉濓始得悉受而伏讀之不覺嘆曰嗚呼是豈非詩哉夫詩未易言也商周之時三頌二雅泊夫十五國風之作旣經孔子所刪列爲一經固將與天地相爲終始若秦漢以來至於近代其間雕肝琢腎以自馳騁於一世者不爲不多果能傳之千萬載而弗泯幾何人哉縱傳矣求其無媿於孔子之刪定者又防何人哉蓋必有超絕之識充以包羅宇宙之象濟以俊偉光明無所不通之學然後始能與於斯不然則流連光景之辭爾尙得謂之詩矣乎新安爲江東一大郡自舊多文學之士及吏部朱公兄弟以詩倡於建炎紹興間而作者益盛流風遺韻直至於今不衰先生之生𨿽後朱公百餘年嘗及接鄕之諸老故聞見甚多而講索甚精其發之於詩和而不怨平而不激嚴而不刻雅而不凡庻防忠厚惻怛有三百篇之遺意者嗚呼是豈非詩哉濓頗觀今人之所謁詩矣其上焉者傲睨八極呼噏風雷專以意气奔放自豪其次也造爲艱深之辭如醉夢人亂言使人三四讀終不能通其意又其次也傅粉施朱類燕姬越女巧自衒鬻於春風之前冀長安少年爲之一顧詩之至此亦可哀矣求其如先生之作尙可多得耶濓方將謄置東明山中與二三子共學焉而存心以四方之士多願觀之俾濓摘其古今詩若干首鍥梓以傳先生之詩誠不宜無傳故濓特舉詩之未易言而先生絕出於今人者序之於首簡惜乎河東公墓木已拱無從質其說之然否也先生諱焱祖字濳夫自儒官起家四轉而爲遂昌主簿遂以休寜縣尹致其事其善政可稱述而不系於詩者不書至正十五年春三月十五日金華後學宋濓序

欽定四庫全書

杏庭摘槀

元洪焱祖撰

五言古詩

蠶婦辭

貧家桑地狹買葉療蠶饑葉價貴如金賣釵仍典衣所得弗償費況乃筋力疲蕭條鏡中顏伊軋下機都將寸心苦織入千萬絲帛成不敢裁支梧廹公私端居被文繡媿爾西家施

宿中灤

曉出酸棗門暗與夷山別睡睫風沙蒙凍須露華結小車駕雙驢箕踞坐卼臲野濶迷去程鐸鳴避來轍亭午過黃河濁浪半天掣雷聲撼乾坤土色暗日月雜以牛馬車百命托孤葉含靈幸有知帖妥無踶齧妄動或側欹均同一漚滅到岸已斜陽相慶猶餘懾人稠屋稍華炊過炕喜熱問名知中灤境壤衞輝接買飯直不廉年饑斷麯蘗旅卦尙資僕數奇我俱闕逺遊觸事非陋學謀身拙玆行似可笑內顧奚所挾體疲卽就枕衾薄盡發篋淅淅瓦霰鳴前途明日雪

文安縣

文安霸州顯徳州始置蕭蕭風捲沙渺渺天裹地駞載雜驢車日落喧市肆酸虀芼湯餅我亦解鞍憇維昔石晉興結遼與共事割畀十六州貿易一閏位世宗取三關鋭意平幽薊破竹功垂成服藥志勿遂金甌竟莫完鐡硯眞左計藝祖繼揮戈似亦欠乘勢後人不量力輕舉速顚躓中原百戰爭亂極數當治大物自有歸追思一長喟

宿蒼嶺絕頂

行窮磵百折始上深山髙崢嶸歲年晚蹭蹬人馬勞積雪凍如鐡寒雨細於毛但見石犖確而聞艸蕭騷亙古無日色白晝有鬼號谷甿驚過客奔竄防猿猱商賈虞剽刼出沒森弓刀嶺半乃有店三州犬牙交歷險得一息詎敢輕衡茅饑炊甘如飴況覬丰饌醪嗟予本孱儒早與世故鏖欣怖從何生夢幻隨所遭昔賢仗忠信嶺海气愈豪矧此奚足云內視固有操牕開風滅燭松響鶴歸巢思詩夜無寐霽月生林梢

宛丘

壽春之宛丘十日復五日河盤常山蛇舟舞宋都鷁途長冬景短坐臥厭局蹐未知防鑿意何苦紆弗直恭惟大聖人環轍於斯厄神龍困泥沙祥鳯棲枳棘平原澹荒煙猶帯慍見色知士多崄艱愚夫抱安逸有懷重徘徊延佇三太息路轉見孤村垣低出古驛過雨蔓菁靑涼風木綿白林疏散雞豚土廣饒菽麥紅裙揺淸漪浣女秋波急桞邊當壚婦倚閣防過客數戶賦一兵優遊且殷實北人尙並兼差徭合眾力束矢莫能折牀膚詎剝及南人𨿽弟昆小戶亦縷析歲久弱弗支貪官肆蠶食何當此卜居賣書買璽栗

黃巖盛景則來爲吾郡徵官見示詩文因成一章

昔我遊公鄕瞻望弗及見公今仕吾州過從兩不倦人生水上萍邂逅隨風轉端能相知心豈在蚤識面髙文久自珍屢請容一眄如升泰山頂朝觀海日雲濤浮靑紅光采生萬變新詩更圓美花暖嬌鶯囀忽疑龍掛天飛雨響銀箭嗚呼此事難補衮非襪綫沈吟拊几案便欲棄筆硯終然齒未衰猶冀骨可換跪請九還訣晝夜鍜復鏈驂鸞侍逺覧八極如抹電寜同井底蛙局促自矜衒

再用韻答景則

風騷久寂寥作者未多見四靈晚唐家諷詠使人倦恭惟浣花翁下筆坤軸轉豈爲黃陳私萬世當北面海濶蒼天髙未易窮睇眄吾曹夜迷方仰斗可無讀之三十年陋質稍覺變羨君得其髓不隨羣鳥囀出戶合車轍兩鋒交快箭織成紫綃衣非假五色綫官閒竹滿軒賔退云生硯擊節獨長謠連城肯輕換春山芝術香委羽好修錬掛冠歸何時牛背射巖電逝將從遊歌抱月謹勿衒

羣校思樂亭對酒

髙齋俯逺山煙樹疑無地急雨破微晴餘春起秋思念彼荷蓑人原田各趨事勞生有近功實務非淸議而我獨何爲窮年守經笥講授信多娯撫躬祗自喟

問政山

行窮白雲塢步入靑松林飛花去人間好鳥鳴春陰黃冠雅好客瀹茗澹衝襟灑之幽蘭芬防以淸泉音懷哉媚丹竈諒矣輕華簪常年聶仙子出處知何心徘徊揚州鶴悵望故山岑仙遊不可問古墓蓬蒿深

次韻奉酬孟能靜見貽之什

公生富貴家被服同寒俊一官成一集詩學源流正後生競傳誦心服非貎敬豈惟言語工先後典七郡鴟鴞懷好音鴻雁托安定紛華劇相攻不戰以道勝五十未爲老臥屙謝朝請世議日以隘彊起寜肯更憶昨臨新安味同獲親近一朝驚送別桀黠共相慶頃余續州乘特筆紀善政歲晏客衢城因風辱佳詠淸時故將軍吾黨大司命後凋松柏姿彌烈姜桂性彼昏冒寵榮防有暗鬼偵相期身後名永與日星暎

戴就

東都有一士天賦豈尋常屈居倉曹掾眾未察所長一朝薛從事未按郡守收就錢唐圄五毒旣偹嘗燒斧挾肘腋辭色愈慨慷焦毀肉墮地掇以充饑腸覆船薰馬通三日孰可當發視意其死大罵目方張鍼爪使杷土彭考無餘方寜死白於天終不枉忠良其事竟得釋太守免歸鄕我觀此丈夫性命輕毫芒心非兒女脆膚亦鐡石剛見義不見身遙卹支體傷古今防寃獄蔀屋埋日光由來獨行少史冊徒芬芳

正月二十二日押綱離杭是夜泊舟浮山

客船撥不開見船不見河官船亦齟齬防送煩麾訶逡巡各斂避容我躍丈波千篙正挿筍一隻俄騰梭出郭曉初分到江午已過日月互答吐海天相蕩摩越樹緑攢薺吳山靑防螺捨狹就空曠登仙超网羅將夕忽風順綱軍鳴鼔鑼上水防若箭夜宿依寒坡乘快終有險耐遲庻無它河江置勿論嗟我鬢旣皤之官半載余行路五月多下瘠上弗察孤淸眾難知勞形兼費槖癡戀欲如何

寓捨近溪有大木數章休暇輒遊息其間偶得二詩

吏卒各已休獨步風林下雨餘堤艸靑亦放庭前馬隔水叫黃鸝千山暗初夏非無可樂資孰是同情者春去不畱花靑陰滿山縣天生溪上林息我簿書倦濟世本無能觀心如有見攜瓢酌淸波三潄復三咽

永康道中

懸崖忽褰開放目詩滿野千林並一靑秀色森可把水光相映發農事皆幽雅誰遺孟諸樵汨沒風塵下

過貴義嶺入龍泉縣界

原泉落靑天當道巉翠壁界破一條虹東西流兩邑兩邑民頗淳不勞官置驛後村報前村輿夫歘然集慣行輕積險攺負逞新力而我坐何安大半親降陟吁噓鄰封訟使往平曲直道防巧僞滋論公貪猥嫉愧爾荷鋤翁身劬心最逸

七言古詩

次韻府尹範松石逰柯橋

天邊洞戶長不扄洞口芝田龍自耕靈楳已逐風雨散飛花亂防仙人枰五馬踏雲山鬼驚九霞觴勸瑤琴鳴玉虹僵臥眾峯鎖雷斧剜開一竅明輕身欲跨碧煙去宿習要湔塵界淸倚松黙念黃庭經酌泉更咽紫石瑛飬聖懷胎十月滿子建吟詩七步成歸來凝香灑醉墨三復使我迷魂醒

次韻答天臺楊景羲擬杜陵曲江體五首

天臺山深秋月明幽人見月偏多情伐木詩求友生我亦彈琴不成調風淸露冷越江橫

快劍斫水水不絕同心何恨音書闕莪蒿兩地中腸熱還憐瘦馬系空堦得似靑鞋踏沙月

百川赴海海不滿志士意長日月短金丹九轉成功晚臺山采藥聽淸猿剩欲投簪寄閒散

城中幘峯髙挿天竹房煮茗僧汲泉半江云影危闌前秋風吹去一隻鶴老我回頭三十年

洞天夜防桃花下座中都是能文者銀燭穿山閙車馬當年此會幾人存安得雲龍逐東野

題魚浦晚歸圖

近村寂寞孤炊起逺樹防茫沽酒市桞絲髙掛新月鉤平者是沙流者水黃頭攤网兒刺船腥風瑟瑟魚平舷沙鳥背人羣欲睡林禽追棹去相先千金何處得此紙咫尺煙波含萬里不納租庸過一生提魚換酒仍賖米仙源路逺桃花殘人間踏地多驚湍珍重江湖釣竿手莫遮西日向長安

大雨次韻劉成徳

斷鼇立極水倒流當時何處辧九州圭告成緑字顯下有桑土髙山丘六甲乾坤納壬癸習坎卦中雲雨起女丁婦壬傳世婚相王休因此常理如何祝融灰不然今年防頊獨司天陰旌髙張帝鼔閙逆捲平陸成奔川驚心白晝重泉杳素練當檐垂未了徹夜彌加气勢酣兼旬猶恨滂沱少思徴麥麯醫河魚何惜千金購提壺火烏濡翅飛不得怒鼉撞城來突如揭竿求子紛叫喘沈產蛙多嘆吁試登岡阜望原野彷佛天吳掛海圗我聞五行各有敍月離於畢工招雨桃花紅綻壯波濤梅子黃肥蒸溽暑焉知極偹反致凶蕩析蓋藏埋棟宇照泥占星信屢驗灼蔡卜晴殊未許列仙髙居瓊樓深赤子坐受顚崖苦爲糜食餓豈無人禱社榮門傳自古

衢牧範松石爲余作秋江晚渡圗

風防已落山生煙霜葉半紅新雁天野店小橋通綫路孤峯古寺斜陽邊荷擔驅驢者誰子滿衣山翠涼娟娟一人趂渡出沙際何處撐來鷗外船使君爲我圖此景披閱令人發深省一日將昏一歲秋大似百年逢老境如何拋卻雲水鄕縂是埋頭聲利塲早覓家居到彼岸莫待月黒迷津航

揺兀篇

官輿兀兀官船揺日百廿里馳輕飆輿夫舟子气色驕老我揺兀不自聊顚頓肺腸酸髀腰體疲寒熱來如潮昏暮稍憇沽酒澆雞啼蓐食愁明朝更愁椎鼓發中宵翻倒釡弗停橈憶乘下澤何逍遙誤落塵网中心焦古人所見何其遼尙厭聒耳棄一瓠渠肯受此風旌飄五言律詩【長律附】

鳯凰洲

有許閒田地惟宜牧馬牛平生未到處極目更淸秋緑水來桐柏靑山入壽州斜陽無限意落雁鳯凰洲

長薌歲暮二首

陰陰四山合杳杳一川平暮色雜歌哭年光催死生竈陘芬糗餌家廟潔粢盛骨肉望歸切何由風翮輕落日窻未掩忘言幾獨憑鄕心生逺嶠節意入孤燈吾道虎爲鼠何時鵾化鵬歲年渾不吝亹亹向人增

浮梁秋曉書事三首

竟日風兼雨荒山坐復眠收心書窟飛夢入詩天寗戚歌牛下昌黎拜馬前卿當用卿法我懶覺猶賢舜陶開利孔山骨竟爲虀野碓多舂土溪船半載泥風煙秋更慘瓦礫路全迷隨牒何來此無階老稚圭眾山圍我獨極目但風煙政自門無轍何湏坐有氊謫龍才七日鳴鳥待三年豈不心如鐡居然髮早宣

彭城懷古二首

霸業重瞳子雄才大耳兒河山猶表裏今古防興衰彭祖終遺墓蘇公僅有碑伊誰居裏閈寒餓得聞思戶口十餘萬承平亦富哉人煙今寂寞洪勢自喧豗可有名駒子空餘戲馬臺登臨興不盡挽防故相催

歲前立春

死艸能重碧蒼顏得再韶春從年內到雪向雨中消小甕醅新漉芳郊薺可挑從今拋筆硯一意事漁樵

寓杭有感二首

此郡頻來往如今四十年舊交多不在吾老亦非前山寺添新塔江潮閱防船湖邊閒眺望寂寂鏡中天一器成初售爭先樣又新低昂百工手皷舞四方人雕刻知何極漸磨豈易淳光陰並紅紫衮衮付泥塵

上饒送別戴丈帥初

濮上音如沸房中樂浸微夫君魯一變餘子鄶亡譏客路班荊晚平生刻楮非公歸我亦去歲晏重依依

遂昌紀事

萬嶂周遭立雙溪防合流𨿽晴雲可掬但雨漲堪憂嶺不通商擔湍偏拒客舟穹林長似暮亂石自生秋僻壌連衢婺遺風染粵甌百家成聚落何地許遨遊曉市花豬肉宵檠菜子油淸醇誇好酒白粲勝他州富貨資杉栰貧仰芋疇伺窺多鬼蜮談笑乏朋儔俗樂軍中借歌筵夢裹求畫仙丹竈冷詩衲翠峯幽【縣南有瑞山蕭梁時葉先生得道騎虎上升丹井猶存繼之者範子瑉亦尸解範善畵牛縣北十八里翠峯庵五代僧貫休所居】箭竹尋常采綿華屑收銀坑歸武斷鐡冶費冥搜野性常輕死官方亦欠優昔常騷冦賊今幸偃戈矛歲熟寛租賦庭空省系囚扶顚如有策安分復奚尢

七言律詩【拗律附】

朝元宮

雙閣通明暎太防玉皇金殿邃朱扉照天萬瓦琉璃動跨水三橋防蝀飛中土角蝸今日定七眞笙鶴防時歸前朝教主多遺迹難把興亡問羽衣

艮嶽

龍檜金芝久鞠絳樓遺址野人居空餘靈壁太湖石好在玉京仙掌書一片猶須萬牛力層巓遑卹九州墟門不救靑城禍千載排空志覆車【艮嶽石刻有所謂玉京獨秀太平巖崆峒仙掌諸峯尙無恙】

荊山

閉戶徒勞孫敬學浪遊別換子長文方穿甓社珠宮月又泛荊山玉窟雲淮水西來千騎防渦河北下九天聞會同齊赴南溟逺淸濁如將獺膽分【淮淸河濁防於荊山之下】

自會稽如武林

大禹山頭秋葉飛伍胥廟下暮潮歸觧貂換酒風流在放鶴尋僧伴侶稀漁唱樵謳入詩卷巖煙谷雨冷徵衣行年懶問君平卜更防天河織女機

瓶笙

離坎絪緼一气盈媧皇遺調自天成滿堂靜聴不知處從古善吹無此聲守口似違平日誡熱中能作許時鳴世間有韻皆因激火冷夜深空月明

次韻陳山長送春紀事二首

怪事凶荒有此年春來癘鬼更行天爲誰鶯燕語能好無主麥桑靑可憐誰謂十旬全渴雨坐令萬井不生煙相逢且喜身俱健困厄終勝死道邊

越上今春不見春花枝憔悴桞眉顰嗟公縲絏元非罪笑我儒冠早誤身睡起烹茶聊永日饑來乞米向何人相期辟穀仙山去行止毋勞問大鈞

一笑

一笑難逢天下白相防誰免甑中塵荷花香斷官湖淺紙竹叢深山聚貧好向西湖徙遊惰盡歸東土辟荊榛淳熈使者祠堂冷荒政文移墨尙新【文公救荒案牘具存稽山書院】

次韻王監簿曉荷

胎息初勻飬玉池曉風殘月見花奇妙香偏向推窻覺淸意未教擕酒知神女行雲廻夢後太眞餐露解酲時天星寥落佳人逺手折幽芳欲贈誰

次韻萬紅中一朶白蓮之作

龍涎萬斛絳雲重彼美西人一粲逢獺髓無痕冰作骨羽衣初試水爲容瑤池燕罷醒防醉月殿妝來淡勝濃未許何郎能闘潔詩仙玉立眾賔從

次韻春懷

鳩喚春陰鵲噪晴靜中觀動晦還明山林歲月身將老湖海風濤夢亦驚不飲未應爲酒困忘言何用以詩鳴防花啜茗須公軰湯熟銀瓶細細傾

送李明徳上合肥縣尹

未拜柏臺眞禦史暫爲花縣古諸侯詩書河北無雙士山水淮西第一州但學此邦包孝肅會防今世魯中牟峯目送風防逺別後新文肯寄不

解官西歸

今日身輕棹更輕柯橋碁局且推枰公心豈免招私謗古道猶須狥俗情萬事不如歸最好諸人方以出爲榮江風只說商船險漁艇逍遙過一生

四月二十八日離杭溯江喜晴得風

抖擻城中萬斛埃天晴眼豁意悠哉江經馬目排云下潮到桐廬帯月回價壓紅陳新麥熟光生緑暗早橊開吟情欲緩官船急夜半風防過釣臺

新歲言懷

雨滲春蕪緑似油官居溪屋冷於秋與錢久已無司業束帯猶須見督郵冰檗三年人共笑虀鹽半世老何求交承只待西風起賣卻羸驂買去舟

蒼嶺

浙東斯嶺何巍然雪雨在下人行天千年石上怪松偃六月巖前寒澑懸危途羊腸不可並秀色雁蕩遙相連終朝寂寂商旅斷忽遇樵叟疑其仙

舟次嘉禾

昨宵雨急爭過堰今日風顚俱泊船前途難料毎若此遊子相顧空淒然挽弓翻勝一丁字佩印何如二頃田笠澤鱸魚洞庭橘誰家酒樓新挿天

春晴行園

新歲以來晴旦稀鵲聲忽報金烏飛煙光染深艸色紺雪水融入花根肥懸弧在昔端有志抱甕如今甘息機多情蜂蝶想自得先我到此遊芳菲

初冬晴暖歷永康武義金華三縣境賦吳體以紀之

我行婺女愛平陛遠勝括山多澗岡千林桕子凍的皪數防梅蕚春防茫窮檐炙背傲行客新店當壚多艶妝姜疇蔗壠不足算木綿軋軋霜機張

絕句

歌風臺二首

可是歌風念故鄕匹夫萬乘豈尋常不知身後閨門禍只道無人守四方

暮年鴻鵠發悲歌不似歌風慷慨多霸气雄心加海內卻從袵席暗消磨

汴學

朝元競詫新宮麗相國猶存古寺雄壁水枯荷人不到石經零落臥秋風

瓊花觀

彩雲飛入玉皇家后土秋風更有花壇上雕闌圍贗本遊人無數賞仙葩

題楊妃圗

自是三郎溺燕私千年禍水說蛾眉驪姬殺子九齡去妾在壽王宮裏時

越饑謡六首

冶翠妖紅滿境湖扁舟曾系緑楊株重來風物今如許安上門前舊畫圗

野無靑艸樹無膚人腹爲棺萬夫落日臥龍山下路腥煙數里鬼相呼

攫一杯糠欲下咽疾風如走雨如拳饑腸未補身先毀不暇憐人不自憐

骨肉相吞已可吁城中髙下井皆枯此時斗水錢三百山客苞封致一壺

萬花風雨總飄零抹粉塗朱鬻斗升太平累累渡江去此生從此別西興

西望繁華舊鳯城隔衣帯水自升平越鄊三月未春意漸死漸空無哭聲

曉出跨湖橋

扁舟東下卻西還秋在湖光欲曙間送客出城無吝色靑靑惟有臥龍山

甲子元夕二首

燈市羣嬉防服鮮回頭追憶少年年何曾得似渠儂樂未有生時已不天

四十年來懶防燈元宵長是守書檠如今並與書檠廢只有丹心對月明

讀名臣言行錄有感二首

太平宰相十分賢惜也天書一髮愆只爲尊珠曾受賜嬋娟不與駐長年

彊將神道釋河圗倉卒還憐杜鎬愚怪底歐公全不信分明立教矯祥符

劉山驛

山當驛舍恰中分地隔人煙斷見聞使客來眠淸到骨夜燈防半天云

縣防獨坐

瑞山花發雜靑紅案牘全稀犴獄空片閒雲窺使散飛來庭下舞輕風

中秋宿貴義嶺下是夜無月

亂山深處過中秋只有風湍拍石頭賴是今宵無月色若令月出轉添愁

馮公嶺

路繞朱闌一文寛須臾平地上云端承平事事加開辟蜀道如今未必難

