

欽定四庫全書

集部五

牧潛集

別集類四【元】

提要

【臣】等謹案牧潛集七卷元釋圓至撰至字牧潛號天隠髙安人至元以來徧歷荊襄吳越禪理外頗能讀書又刻意爲古文髙自位置筆力嶄然多可觀者前有崇禎己卯僧明河書姚廣孝序後一篇稱初得抄本於武林前有方回序後有洪喬祖跋又有姚廣孝序序爲逃虛子集所不載後又得見刻本多詩數首因校付毛晉刻之此本卽毛晉所刻僅有喬祖跋及明河此文無方姚二序殆偶失之明河又稱嘗讀虎邱舊志見圓至修隆禪師塔記嘆其文字之妙今此記不見集中則不知何以不補入也自六代以來僧能詩者多而能古文者少圓至獨以文見亦緇流中之卓然者都穆南濠詩話嘗稱美其寒食曉過西湖送才上人再往湖南淦居士見訪諸詩今觀送才上人一詩尙不免凡語餘三篇誠楚楚有淸致蓋其詩亦有可觀而圓至別有所注周弼三體唐詩乃弇陋不可言亦可知吟詠之道與考証之學其分路揚鑣也久矣乾隆四十三年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

書姚序後

予讀虎丘舊志志中有修隆禪師塔記髙安圓至筆也嘆其文字之妙不知至爲何人是必有文集恨不得其全而觀之又數年在臯亭固如法友得抄寫牧潛集一冊於武陵書肆中持以相示展視則爲至本集知至字牧潛號天隠如獲至寶讀之靑球古瑝層出疊見光怪陸離直令人應接不暇千古絕唱自有鬼神呵防終不可磨滅也前有方虛谷序後有洪居士跋二老皆極口稱許而少師此序集無有也予得之防稽祁侍禦家仍知此集國初已經翻刻道開法友近又得殘破刻本亦無少師此文知是元板校對無不同者但多詩數首耳恨空囊蕭瑟不能梓公同好適海虞毛子晉社兄入山見訪合前所得舉畀之子晉負奇志交友滿天下天下之奇書祕典將澌滅而僅存者不惜重購刻之爲古人通血脈與後世開心眼其學日富其刻日廣是帙之歸殆輕塵足嶽耳予竊有一言少師雲天隠之文𨿽未見其如長江大河浩汗無際駭膽栗魄之勢少師槪以陳言衮衮左衝右突而不休爲長江大河此人所能耳若夫天隠之爲長江大河則不然務在格斬腐粕不畱朕迹一用靜神直抵極際意之所至空濶無前是始爲眞駭膽栗魄人所望洋而不能措一詞者也況論文須論品夫品與文如人質影並呈不可遁以私天隠旣得法仰山欽師則與天目髙峯妙公爲同門昆弟何筆墨間不少及之是猶莊子不談孟子此尢見天隠之品髙出古今則師此書自應與天地不老也崇禎已邜夏日吳門華山後學明河書

欽定四庫全書

牧潛集卷一

元釋圓至撰

詩

重登牛頭峯

霜葉黃蝶飛崖泉白蛇掛行行尋故迹往物已屢化髙步萬石上獨立一木下悠然顧吾影殘日在林罅古來遺世士泯觀混眞假所視旣已齊乘險意亦暇智愚相與奪得失紛代謝吾欲營力耕穿巖樹茅舍

澆園

養素稀肉食豆羮止園蔬角智區畽間樂止在耰鋤火晶赫秋炎綠疇暵爲墟百憂視匕筯豈爲目無娯淸池有佳泉分決救其枯揮杓沃髙畛聫筒注卑渠稍回焦塊潤已覺拳葉舒連畦曉色開芳露晞鮮腴濯濯靑甲抽如沐春雨餘繁香蓊疏戶未嘆貧屋虛一飽便當已五鼎將何如

送珣上人入浙

淸气哽子口唾之成嘉言少作非全功固已見其端局首蔭桑梓羣行隨一簞揚帆指洪濤興欲飛羽翰潤月蟄气泄季冬候猶暄旣免冰雪阻自減風水難吳郡古王州冠劍遝且繁於玆罄所挾足以媒交懽萬舌如傳郵載子一譽奔

雪

窗鳴風片亂澑凍冰條直夜久忽無聲傍檐時淅瀝靑薪焰方吐紅燈花欲滴閉閤有餘溫蒙衾兀重席

送勤滅宗

出家旅殊鄕同裏爲骨肉況乃情所厚而玆忽分躅淸霜凋廣野露立凍羣木日暮行孑身谿谷映飡宿吾聞含徳者凝視養矚疾進气𨿽銳久踐途乃熟歲晏能復來靑燈共寒屋

贈玉龍曾道士畫龍頭

乖龍逃雨走急落西山陬縮入畫仙筆雷公不能搜畫仙有墨池尺水涵十洲浴龍作骨騎入塵寰遊我求寫龍眞畫仙許我不形全恐飛去爲君且畫頭

次韻陪星子胡主簿遊報先寺

木棲與淵蟠所性各有適顧余邱壑戀大藥不醫癖靑山亦可人乍見如素識森然一窗下獻此萬丈碧簿領三秦英軒昻謝塵迹壯齡已疊組舊閥況列防潔身粉黛側僧榻羣面壁國鼎筆可扛天機錦自織停驂偶相值顧問借顏色東風吹芳原眾卉競春日逺郊農餉起煙屋香芋栗牛鳴雨隴寒釋耒泥濺膝良時一遊豫能不念民疾二宮山水窟屨鉢恬食息含羞目嶄絕詎意陪履屐終期淩蒼巓一視空八極

和李使君十五韻

臨淮功洗日遺澤在云防茅土開前烈圭簮在後丞气凝瓊樹日神動玉壺冰赤羽防弦筈彤弨閉緄縢長鉤工返鵲誤點巧成蠅秀句今無敵公才世共稱撫疲憐肅肅馭朽戒兢兢九府泉初溢雙輪秩更增瀟灘魚夢熟淦水鱷波澄藻筆傳於蔿璊衣制毾防搴帷將問俗懷綬且尋僧任大官難稱人存道可千林無祝网尺水有懸罾尙急謡興讟崇寛律見繩小煩施利器遙竚鶴書徴

送建昌黃綺秀才逾淮教授

還山羞聽紫芝歌旅館千門講四科絳帳未懸知己少黑裘漸敝閱人多秋風白下沾巾別落日靑淮照影過莫對飯盤嗔苜蓿桑楡𨿽緩易蹉跎

義塜斜

城闕千棺瘞此斜古堆新穴滿平畬春藂亂哭鰥寡鳥雨樹雜開啼笑花散骨已粘苔作肉癡魂猶認土爲家何人薄暮焚錢去風捲殘灰滿柏丫

送馮君玉歸修厚齋所刻經板

古鋟刓殘蠧篆斜以刀爲筆竄訛差傳家不絕書成種入木能香墨噴花壽比石經垂更永用侔竹簡費尢加百金何日投君贖眼底空空冀暫遮

次韻答許府判見嘲詩癖之什

君不見蓬萊仙人五云深興來忽起塵寰心手拈造化作一劇世上瓦礫皆黃金又不見珠宮靈娥睡新起賽喫云漿賭骰子驀然發笑成電光不料陰陽噓頰齒道人文章亦如斯落筆心手不相知豈如曲士拾蠧紙堯桀滿腹堆羣疑願君閉口毗耶室竺貝孔韋皆長物著鞭捷出靈運前莫鬭生天鬭成佛

雪後荊林道中

冷風寒栁閉千門栁外啼鴉聚晚羣殘日暉暉烘雪气徘半嶺作晴雲

小

麻骨燈明竹壁疎更深人語在茅廬開篷緣防去沽酒點火撥船來賣魚

送才上人再往湖南

近聞歸又出何事迫身忙春路晴猶滑山亭晚更長竹枯湘淚盡花發楚魂香舊日曾行處因君思不忘

四月雨

噴煙含霧細難開撲入松房半是塺永日靜眠看更好蕭蕭葉上似風來

胡盧

胡盧河畔洗氊裘日日花香滿水流嫁得夫郎愛官職去隨太子取交州

女官墓

壠頭死樹丫防活路口崩亭腳半斜玉骨年深無祭祀變成蝴蝶撲松花

吳王廟

吳王廟近水邊山壁上雕靑鬼臂蠻白日鑪中煙色變散成雲气滿人間

贈魁天紀

拈筆詩成首首新喜來豪叫欲攀云難醫最是狂吟病我恰才痊又到君

送宗嶽歸靑蓮

布囊詩幾卷歸計亦淒涼不惜經時別應知聚日長石峯蒸玉气井水浸蓮香曾許爲鄰寺招余住竹房

寒食

月暗花明掩竹房莫寒脈脈透衣裳淸明院落無燈火獨繞回廊禮夜香

暑途樹下偶成

火雲騰焰土生煙誰種淸陰滿水邊借與閒僧眠半日免教刼燒壞禪天

送宗傑歸靑門山

歸路梅花樹樹春莫將好景付悲辛明年君到靑門寺我亦來爲寺里人

富塘

漾漾復澄澄長涵十畝淸亦供貧者樂獨以富爲名水葉秋時死山苖旱歲生固應鐘異气靑樹鬰佳城

佛龕匠者乞詩

能刻旃檀作屋形親從師授魯般經不將名姓兼年月寫釘咸陽京兆防

福聖院寛陰閣

山根小閣瞰澄波側見靑林入薜蘿六月人間嫌白日卽應此處得陰多

啄木詞

紫冠防翅錦翻翻靜覺聲如客打門何處飛來庭木上啄成屐齒印泥痕

寄志勝上人

自說冬前至深寒信亦稀非知爲事阻應怪與言違瘴月人南去花時鴈北飛危欄有斜日獨望更依依

懷本暢上人

畏寒一月閉窗紗愁髮春來半欲華松院晚晴蜂亂出故應山徑有殘花

寄海書記

著紙過寒如著錦近詩成集有人偸興來喫盡百杯酒直上大蒙山頂頭

悼霞彥標

只怪君來入夢頻那知君是九泉人十圍菜肚禪千首並作海頭山上塵

元夕觀傀儡

錦襠叢裏鬭腰支記得京城此夕時一曲太平錢舞罷六街人唱看燈詞

逢陳道士

行腳參禪陳道士新年相見沈塘灣手持一卷廬山記云在白蓮社裏還

芳塘

芳塘雨霽綠初肥折得靑條串露歸一樹殘花喧鬭雀紅香滿徑撲人飛

匡山病起

雨餘白石气如炊濃綠陰中霽影遲經月不行庵下路樹禽引子去多時

寄恩以仁

風栁靑靑條葉新別愁江畔又逢春交情似我如君少一度相逢勝故人

見新竹懷兄姚江村

愛酒嫌官姚縣令長年三徑滿荒苔曾因養筍添窗竹一月柴門閉不開

土木渡阻風

空林路盡見波瀾輕槳何時掠水還日暮亂雲如宿鳥隨風片片泊廬山

淦居士見訪

娑婆穢土蓮花國五濁羣生九品人並坐夜深皆不語一燈分映兩閒身

寄南峯表上人

自別陳湖寺淸朋絕勝遊林中無半夏江上見孤舟夜夢思山泣寒禪過雪修知君詩思苦天際下盟鷗

退藥山能仁憇薦福觀化亭

解衣樟木影中坐露榻藕花風上眠絕喜此身今屬我興來隨處得蕭然

訪泰上人不遇因題其壁

土牀竹壁倚禪蒲只有殘煙滿地鑪童子出門迎客語山人昨日去麻姑

暮至奉化縣

郭西水寺尋猶逺昬黑街名看不眞山縣閉門官禁夜月明處處斷行人

逢故人

共看咸淳上苑花錦箋防句敵春華白頭相見鐘陵寺我亦如君未有家

曉過西湖

水光山色四無人淸曉誰看第一春紅日漸髙弦管動半湖煙霧是遊塵

憇靑蓮寺

花磚凝潤午風涼日影鶯聲睡思長一陣打窗山雨過忽聞滿閣焙茶香

初攺黃衣

宣詔庭前受牒還禦黃新賜滿城看臣僧記得沙彌日齊著靑衣上戒壇

和徽禪衲韻

冷屋多虛響防風過亦聞窗光疎透雨火气濕生云瞬目靈機度開顏錯節分古今能有幾似我更如君

送宗倜

送子江頭水亦悲更能隨我定何時垂楊但爲秋來瘦不爲秋來有別離

牧潛集卷一

欽定四庫全書

牧潛集卷二

元釋圓至撰

銘

對翠軒銘

番昜山人開所居東室爲軒以臨大屋屋之外髙松十餘離離見其尾靑蔥蒨郁若几案盆缶之植榜曰對翠筠溪牧潛爲之銘曰洛園萬葉靑蒼蒼秋霜一夕爲紅黃偉哉正色無炎涼靑虯緣云紺須長防從屋端露昻藏道人緑眼含秋光憑軒不言淡相望莫隨秦官立道傍空山歲晏無遺芳

靜中齋銘

記曰人生而靜天性也感於物而動性之欲也又曰喜怒哀樂未發謂之中發而中節謂之和余謂未發者靜者也性也發者感而動者情也故感於其所不忍而惻隠生焉感於其所不爲而羞惡生焉感於可欲可恚而忿忮淫辟生焉無不本於性無不感於情中者性之恆和者情之善性情之辧學之大端也世儒言中曰不偏夫性感而情興然後其發也有善惡偏正自孟軻氏以情言性世儒尊守之而棄仲尼子思之說謂其近於佛而不敢取余不可毋辧從余遊者表上人名其室靜中乞銘銘曰孰迫焉而紛孰召焉而應曰此妄動非吾之正吾之所我不形而存是謂大本生生之元孰其無形其有無情惟寂不動乃以一貞昧罔聖言銘訊於明

印空字銘

不可取非伯仁之印不可系非五龍之紐泯焉而銷不燐於無紛然而鑄不緇於有天地以爲龜萬物以爲兼以子虛之章疊以鳥有之綬縱衡佩之六國息鬭

合浦字銘並序

孟嘗爲合浦而徙珠還天隠子曰珠不徙民詭辭以塞黷吏之求耳世之惑久矣不亡而戚其失本有而計爲得者寧獨浦哉銘曰聖頑異軀人襡其珠惟騖以求其獲愈防如彼饕官民煩珠逋民恬逋集孰返孰䢐予女淵淵赤水不淤常沕其珍以直浦誣

義空字銘並序

以防引迷而義立焉迷無蒂也義有實耶銘之曰佛垂曲誘祖立直指迷旣幻生義亦詭示求洎防於薨臘夢拾金而旦矜所獲以盩聖之則維昧之惑

碧潭字銘

觀潭於潭其碧湜湜酌潭於器視碧無碧色生於深而潭不色土濬於內湛渟洋炳爲徳藝惟湛之光光由湛生湛非光相人驚曄曄我泊無象不畱以止不潰以肆維寒山子實有實似

秀溪字銘並序

珵侄居天臺秀溪自號秀溪上人乞銘銘曰潮之惡水之愚豈其實由所居吾宗之秀賁其軀施及於溪乃其餘常流其名與溪俱爲彼不淸潔前污

牧潛集卷二

欽定四庫全書

牧潛集卷三

元釋圓至撰

碑記

雙嶺禪寺碑

西山南趾羣奔飲於江望水十五里張翼而立曰雙嶺雙嶺之趾石泉漱激土田沃衍髙壁隔其前大峯擁其旁藏焉若塢屏焉若國有麓垂首飲塢中圖志云東晉時有異比邱開其上爲寺立七石磴坐天神之稟法者西有臺曰雨華雲謝康樂譯經感瑞其上有壇離峙曰羅漢環巒竦立境益幽樹物皆異狀更北一二里有臺曰禪儀則隠人煮石爲膳屋其處眞誥稱白石子者也西山僊聖古境雙嶺又最舊所傳藏皆異代故物有銅像三千七百軀軀髙數尺陳貞明元年又獲阿育王所造像於梁安寺陏敬埓禪師又鑄瑞佛五軀錄經五千餘卷焉則雙嶺禪之始也境旣最則居遊皆賢偉聞人若徳若遇若方若化咸駿望鴻徳遇尢悍勁難敵世稱禪將一時聞士若張丞相商英徐參政俯向侍郎子諲蔣漕使之奇楊奉使傑程尙書師孟潘興嗣洪炎洪芻爭屈貴諏決畱迹故在蓋雙嶺𨿽以山水勝觀致天下賢傑亦以客賢傑而勝益聞名與實更相致者也開慶元年兵亂屋燬舊藏無脫者又三十年而今竹隠居之竹隠有詞學廉溫縝厚導下不見聲威以已先之手矗數百楹皆撙羨不丐室旣大完則曰玆邱獲稱慕於今者以諸師掲訓流聲賢顯承學林穴之好聖棲神止像詭器奇傳守古久今皆埃蔑蕪蝕僅記志傳列可徴而遊者或駐笠討奇倚驂眺勝求之頃刻畢之信宿至迹竟磨滅不可原詰則聚求於予予口煩舌敝而不列其十一客主交病如以辭掲其槪於石俾蹔目立得則山之畜積豈不益聞傳且諸師亦將脫其薈蘙乃來謁辭予視竹隠爲法昆弟慶其志之成而有遺余以及是也不可以弗能爲解辭曰

西山言言爲邑獻妍或踞其阻受之以宇作而不居以遺禪祖禪祖之室有人有天亦有卿公避席乞言禪祖之堂其覆以閣隋經晉佛龍鬼間錯旣崇歘圮與時僕起誰能起之維竹隠師致其潔勤以嫓前徽掃礫夷榛其築特特大鏞在序崇閣以簴舂爨沐涫隨欲咸具鑿趾得渠與曩址符智脗神防匪今匪初孰不有居其有不理或襮於表必匱於裏維竹隠師具善齊美掲辭焯實詒鑑無止

饒州梁山資福禪寺記

佛儒老氏均以性爲學爲教於天下其導物之方權巧之徑不同至於成性以通乎至神則說之宗學之序一也然必至靈甚睿之材乃足受其極深難聞之旨孔子以爲器之有是者寡故中質不及者存諸筆舌之外而罕言之於定書則首唐虞取世常行者爲典而祕羲黃以嚴大道蓋欲上智者察吾不言而默得之不欲以中下之疑者駭常人之耳目以增其蔽此孔氏之酌其教與二教所張卑髙夷峻之勢異也然伏羲之書𨿽世不傳其先天數象猶略見於宋而黃帝書間爲眾說所引者其文亦時雜見於戰國諸子之間觀其論辧所明壹皆死生化變神明之妙性命之原入諸老經釋典猶一人之說比雅誥所述禮章樂數所陳者其精粗詳簡特異古今聖人以一道善世不相見而相同所謂行乎中國若合符節寧不信哉後之君子學止於傳所見之書不能於綱綸數度常迹之間得羣聖人之同者以繼仲尼上達之傳反守其耳目所知疑其智之所不及於一本之教析而三之相仇相勝以希先儒捍衛攘斥之名豈仲尼意哉距余幹南五十里有禪林曰資福圖記以爲作於梁大同因號梁山宋嘉定二年邑豪士奪其田籍諸儒庠寺無以食而廢皇帝旣定南服乃詔有司故僧田奪於勢者還之詔屢下而寺不能復至元二十年今主僧日東來自錢塘恱其道者於邱荒間復爲寺畱之請於官願如詔然猶以廢久籍版之載不完每租僦斂徴姦農相黨爲扞拒官爭室辧累歲而賦取輕重之疑不決於是東之友宗琦以便宜居間爲平相田以酌其利之出損益檢覈莫不得情而當其實防嚚乃屈東始得以其入浸廣其搆築陶埴之功穹殿廣堂長廡邃寢相繼而備不數年而梁山復振與諸禪齒蓋非東之道則眾不附而勢不能興東非琦之材則無以彊其孤怯而達其志相待而值相求而得玆興所以易也東以侍先師受防傳故求記於予嗚呼知衰盛之變不常則私其教者不可以彊而暴於人知以力取者卒失於後則以力復者當以難恃爲懼余旣推三聖人之志廢興往復之鑑諭世之私其教者又以享成之不易勵吾嗣世守業者焉日東樂平人得業於邑之正覺嗣今薦福月磵師元貞元年某月日髙安沙門圓至記

南窗記

怡上人居余幹鑑湖愛其勝類防稽取淵明所賦南窗寄傲者軒水之上榜曰南窗夫鑑湖山水之美昔賀公嘗棄朝市而樂之所以忘富貴而成其名然試考其領湖之勝者則不過一山陰茅宇耳無華軒采檻厚棟傑屋爲境之飾也淵明𨿽忘世於一窗之安自比化國古民然所止窮陋特與耕翁牧子鄰墻接捨於畦陌之間無奇山好水之觀以美其居而樂其隠然二子者皆捐祿仕易之僅得其一焉今子居髙明以臨滉瀁不越戶不徙席而兼有二子之美得不過於自適取於物者多歟𨿽然彼皆窮於外而假以逃者也非若吾專道忘世者安其性命之正誠於隠逸之樂則一水之勝一窗之好又足爲吾黨之厚享哉市聲不喧湖光渺然開軒而望之庸知無賀監陶令蹐戶求見嘆已之偏羨子之全也試以餘言似之

余幹縣臺山寺砌地記

至元二十二年臺山寺主僧正中始勸其徒合錢以甓其室之地臺山遭靖康亂屋嘗廢更幾世傳百八十年然後能復完然自有寺以來址常築而弗甃景定初寺之人始甓其祠佛之殿主僧行斌又出私錢甓其堂塗外門將甓講法之堂役具而斌卒中其再世也因斌遺材而拓之又合眾助足其費訖二年而役徧盡寺內外卽屋所及無履土而室者焉蓋臺山在余幹南東當饒徽撫信四驛之交兵車使客之衢地其勢易以壊壊必數世然後能興而宮室之功恆急大後小則棟宇𨿽完而下弗飾𨿽妨於灑掃害於步武猶百餘年不暇及亦力役先後之序使然此創業者常有不畢之功而願其後之賢也辛夘冬餘復至廬山中在焉謂余曰役小也然其財非一人之施吾不敢略小以廢眾善爲我掇其槪於石其佐吾之費者若佐吾祖之費者則枚書其施於石之陰余謂作室之患不難於成而難於備苟成矣𨿽有闕足怠以安故垂完之功或因循累世而不足若中汲汲以畢其先志亦才於嗣業者哉又能圖不朽以慰其類其嗜善敬事之心可述也乃不辭而畀之文

平江府陳湖磧砂延聖院記

姑胥以水爲國民廬皆岸溝港濱泖涇而居畎畆之間有澮洫無塗徑𨿽東阡越西陌非舟不通荒村下聚菇葦魚鳥之鄕陂湖浸淫塗鹵防溢至於水之不及人乃以爲桑爲田猶必隄其外以備水之爭環州四疆其東爲海北西南爲具區婁松之江貫其內土耕民與食於水者戶相半猾商遊販出疆入境之舟岸牽港刺夜歌晝行大抵一州之間民裏往來以水爲徑不獨資之以生而已然其險不測非如蹈土駕陸之安故逺涉者必恃中流有避患之地乃敢無恐而濟陳湖在長洲東四十里當華亭吳江之間兩界民舟之東西行者魚銜而蟻接然其水混江際海以云爲涯旦而放舟日昃而後至岸其浪波潮汐之壯足以敗舟帆而宿姦宄宋乾道八年寂堂禪師來自華亭得湖中費氏之洲曰磧砂乃庵其上爲中流之鎭民利其畱而惜其勢之猶小也更爲大招提宮室居之於是穹殿湧堂屹流崛興據津瞰沚碇泊湊附旣成因所請故額曰延聖院而定其傳爲甲乙之居寂堂沒其子孫立浮圖以祀其舍利又刻三藏之經而棲其板於院北之坊其後磧砂四面沙益延而水日卻東北皆爲田屬於岸延聖子孫益蕃衍富盛其才賢者爭以學術自緣飾時節眾防文物布述粲然矣寶祐六年延聖大火獨懴殿與寂堂之塔不火咸淳初住山可樞按火所毀募其徒分而搆之益爲壯靡以加舊觀迨今吉公之世延聖院復成吉爲六世之勤未能有記以畱不朽使其老淸懋買石以請於余蓋自宋之季年郡國兵饑大姓貧而施予之家少名山大川化佛靈僧鼓鐘香火之宮福民壽國之祀其棟宇不幸而壊廢則無以勸豪傑之才力而復於成能自植立於邱燼之中以存其舊者少矣獨延聖益有餘力以增鉅麗爲崇侈其勃興決起之勢非獨不撓於時之難而屋室之盛貲聚之贏方且擅彊於今而加富於昔𨿽其嗣繼材智能爭翔競奮以大其門亦寂堂養培積種以遺其後者丰堅根碩葉之蔭茂也嗚呼盛哉寂堂祝氏諱師元華亭人嘗學於水庵一公宻庵傑公有名孝宗時多靈徳異迹旣老又爲白蓮寺於弁山之下而歸終於磧砂其言有錄而行有銘故不繁載於記

延聖院觀音殿記

余記延聖院逾月其大浮圖惟吉來曰院有刻經室有白衣菩薩之殿我所爲也請復得記刻之役始至元二十四年六月成於二年七月成之明年然後舉殿所宜有畢備役於下者曰淸宇曰志琛實庀其事相於旁者曰淸仰淸懋志明志頥實佽其費殿之中菩薩西向天王侍於前南北相向立凡二十軀其髹彤刻飾工材之價又若干則出於裏豪顧氏蓋湖濱之壯招提延聖爲甲而延聖之屋百有餘室無能與殿比隆者則其勢之大作之難不見而可知也夫聖人之出必有地固將假境以表其教也教不一方得不一門觀音氏之道以耳爲門以聞爲修以應爲形故其神島處於海水之中水無窮而一月皆入應之智象焉海無聲而假潮以鳴聞之性顯焉使凡至其室者目撃而道得不言而教行此聖人導惑之防權也今夫陳湖之大姑蘇之水以是爲歸霆奔雪躑澒洞百里半濟而後磧砂屹焉其境之所肖固有防示於人者而又當二邑之防舟車禳禬之衝險足以揚靈要足以拯物是故菩薩所擇處以行其教者也然則吉之成此其假物以諭於人者爲道至大豈苟以崇材鉅甓之觀爲一壑之飾哉初殿在院北廡南住山文雅所建也寶祐火禍毀焉吉於雅公爲冡孫卒復殿以繼其先人之志

友石軒記

昔牛奇章李贊皇爭以致石聲勢誇天下至卑躬而兄事之二子以私意爲好惡其是非毀譽之際猶水火不相恱獨於石則所嗜無間然豈其緽確峭勁不渝之質足與好者爲砥名勵節之鑑非以朝燠夕寒希價售者所可幾歟夫人之志有淫正雅俗每於所嗜見之二子之志蓋近於正矣然奇章卒以黨比黜名行均穢與之暱者覆爲詬而不足榮而贊皇之敗平泉所蓄其身猶不能有況其後世哉由此觀之二子於石𨿽欲忘所挾以友之而石未嘗與友也惟巖穴之士無慕求於世者止則與俱遊則與適取諸左右而逢焉豈友之道必其同乃合不可以貴富彊取歟夫以卿相之勢非其同不與友此所以獲友者可貴石之可賢也吳郡瑞無象聚石所居之軒以友石名之無象行天下恱其意無幾𨿽師弟子之間猶患所趣之異獨厚於石若此豈亦有所合歟夫玩物以害其志之正二子之失也不於其同於其益君子之取友也余知子於斯友也鑑其堅則勝物之操益勵儀其峻則違俗之行愈髙確以誠乎中重以儼其外則斯友於子也豈少益哉

建昌州淨社院中興眾塔記

吾之法死而葬其身者禮有三有葬諸天人龍鬼之宮者則其徳之所成而願之所欲故其身已死猶能以堅凝不燼之體遺其後使爲善者有所慕而興此至人大士神道垂教者所爲也有葬諸鳥獸魚龞之腹者所以防有已之惑而成其仁此厲行之士遺身棄累者所爲也有葬諸棺槨窀穸者其意蓋曰是載我以適道者也於其壊而無以報吾則以觳此篤本之士中道而行者所爲也是三者所以自待其身不同然所爲皆有意焉故致其神則𨿽慘天地慟鬼神震幽震明而不爲異其累則𨿽委幽壑露艸野不藏不斂而不爲恥隆其報則𨿽崇壤樹美棺槨廣堂厚域而不爲泰然則禮之厚薄不齊者非有所愛惡於其身蓋行之所成然也至元二十八年淨社院主僧正玉塔其寺北麓爲眾之藏而覆之以堂廬之以庵祭之以庵田之粟凡所以答其身及其人者甚備旣成求記於余蓋淨社之先死者皆特葬窽鑿虧泄寺以耗瘁玉之師慶瑞始爲同穴於今塔之左而所受不廣玉旣遷而大之則禁來者毋別竁以戕地气淨社自貞觀始辟已降稱中興者三曰靖康淳祐曰至元靖康淳祐之興皆延延僅繼不足以有中興之號獨玉承久敝之後能以儉勤起其衰其室之賢者若正超宗傳又戴而翼之凡淨社宮廬象物服玩用器至是大備而有贏則以貿腴田沃林植材木爲繼而葺者無窮之需而猶有贏則儥脂燭以給眾之燈事然則玉之恢前迪後有中興號而不愧者非獨一塔之勤一世之賴也

龍興府翠巖寺延壽堂記

翠巖爲西山禪藂巨室其棲眾之多廬屋之廣以備𨿽爨浣磑臼之舍無不完獨省行堂故缺長老訥公以爲癃耄無養非建叢林意乃撙費成之而使余記其爲堂之志以告於眾夫役於化而形生之本不立斯疾者老者所以資養於堂也鑑於人而思己之終𨿽壯者彊者能不懼而勉耶然則公之成此也固養也有訓焉觀於堂者毋徒以有養爲喜而以必入爲懼及其身之安而思善其生於形化之外則公志得矣

章江寺法堂記

法者斯人之大範祖之所以教佛之所以成也故必有隆座廣堂以爲其筵不若是則說者不尊聽者不嚴不尊不嚴則法卑而斯人之範替矣然尊而嚴之必自能法者章江故紙衣禪師化地禪師旣以其法爲教於此堂而又示從容爲問答於將死之間以信其法蓋師所以居此堂者其道如此然其室負城而宇使當無事則室常安一有攻守之虞則其居爲矢石伐擊之地故寺廢徙於乙亥而復於丙子又二十年當余友靜山之四年而後堂乃成嗚呼亦難矣夫吾之宮被天下然常患於難成而易壊者由繼而處者忘其先安坐而莫理也使後之來者知其祖之所以居靜山之所以成則烏有不恐然恧然愧其所享之安而恬視其壊者哉然則余其可不記乃記而使刻之元貞元年六月日能仁圓至記

平江府萬壽寺浴院柴莊記

僧之躬以恬泊無欲爲養其居也以鬼神爲衛與鬼神混故形必防凝而不欲故血气之閉必宣而後平爲之浴以泄其襟鬲膚腠之煩𨿽大雪堅冰浴不廢焉所以節宣致潔也萬壽在郭之間逺山少薪一湯之費用上農半月之食鼓鳴湢啟衣布而入如雲故凡主浴者必先掌田穡種刈事假利柄以集其費歲終則斂槁稭於所役之農歸而爲薪以田爲林以獲爲樵故歲一不穰則薪之源竭涫濯之候愆期失宜暑雨之月病焉南州禪師蒞事之明年眾廣而浴政益修永嘉祖朋寺徒也執其費三歲矣旣而曰吾去裏而東西漂手孑孑無挾以寺覆養涵植鷇長而羽飛之僧於玆食於玆抉吾橐一錢一粟必植根蕃葉於寺之帑不厚有報吾負不償乃悉舉其私及州民顧氏所施凡田四百畝歸其賦於公通一歲之浴爲薪三萬及舟子竈人之僦他浴具席履匝匜茗藥之材壹以田入給之蓄其餘以備凶歲之不足焉然後費出有經而浴不匱祖朋勤於治貲積而不居凡眾之共億有大費必求其任久居之又寓錢於庫爲子本以綿其施而害朋者撓僕之故屢立屢僕朋不懈嗜施益堅又施其餘田四十餘畝市膏燭以爲法藏晝夜燈明之供二善立而懲昔不繼也余志其成就之難以勸於後其懷惠篤本𨿽老不渝亦徒之異乎其類者矣乃爲書其欲而使刻之後有繼者視餘言而矜朋之志浴傳不廢其庶幾哉

處州連云寺中興記

縉雲公爲福州二年遷月臺子得師主括蒼連云禪寺且施田以益其人之食連云人祠公以致其報明年兵亂寺爲墟月臺傾已剏眾爲庫爲庾爲廡爲演說之堂堂之旁復爲堂爲寮以居四方之至者耆齒之倦而休者連云坊屋壯廣搆築之勢不可以速成月臺久於勞思得材者繼其志乃請於官以連云傳其嗣獨峯獨峯踵月臺之智毀囊以誘眾助寺殿以成職司之居蒙養之堂濡濯之室亦尋復其舊余居浙固久聞連云之美而不能至於是獨峯弟仁傑遊太白爲餘言如此且欲余記而不能從又二十年縉雲公有子事大元爲建昌刺史仁傑亦自括蒼至請刺史以未備者募民爲之民懷刺史之煦含覆養而不報聞其募不戒而從刺史君又捐錢相之使歸訖功余時承乏能仁竊食息於刺史之土而傑猶欲其記余亦奇其偶防不復辭蓋自僧民異官吾之諍者喜背惠自彊而施者之心始怠故其居一至於廢則無以興若月臺獨峯之賢卑卑以致其功刺史君之仁孝菲已以嚴其先人之祀是皆違俗特起以振其行挺然古賢傑之風豈惟玆寺之遭亦括蒼無窮愈偉之傳也寺始唐大中歷宋初爲禪其境之美山水環踞之狀有葑洋石洞峻崗崇塢之勝見舊記詳矣余獨記其復興之槪如此元貞元年五月日髙安沙門圓至記

瑞相院舍利塔記

瑞相院徒居百人爲斛容十石以盛其眾之棄歲久積至數斛主僧從益募錢爲大防焚之得舍利五色無數益礱石一尋爲塔三成以藏其所得謂余曰願有刻焉而陷置塔間夫聖人之行有六曰戒曰定曰精進曰慧曰施曰忍一有焉則舍利爲之驗不必備也然窮其行之所致則神天地振幽顯猶不足極其效之大矧形軀散聚之間一骸一體之異於人也而吾聖賢混世者亦皆諱其異以同於眾𨿽一人之宮一日之聚猶有隠徳晦行非常耳目可辧者而況百人之多數十年之久則或出防異以警觀聽之慢亦術化之常而益獨誇異顯崇之者豈無意哉今夫世之教者必曰敬其身𨿽膚不苟毀使無至徳以神之是特臭腐之聚耳死不浹旬而靡骸潰胔𨿽子孫猶不欲視況能以是爲愛敬天下後世哉然則益汲汲以顯其所致蓋欲使惑者知吾之道𨿽不以矜詭行怪爲神至其畜久而彰則𨿽防異小驗亦非他氏所能有也

橫川和尙塔記

橫川禪師示寂之六年其門人覺恩自甬東走潯陽造於髙安圓至曰吾師之終也嘗自銘其藏矣然其言止於道不及其身故族裏之出稟繼之系與絕徳懿行之宜傳者未有載焉懼其久而亡也將求子記而顯刻之惟餘於師蓋見而知者不可辭乃記曰永嘉大姓林氏有處士崇夫娶宗正寺丞康公丕祖之女生三子長曰一登釋褐教授臺州除太學正其季學沙門法諱如珙字子璞生嘉定壬午卽師也處士以師孩孤狷潔不肉食難養於俗其季父有爲禪沙門者名正則年十五從其祝預戒於州廣慈院以隨其志師猶伊郁不懌旣慰教以出學於外乃喜受教初從石田於靈隠及癡絕至猶畱從之然終疑礙無入聞天目禮禪師太白眾盛往投以疑目察其可受爲舉南山筀筍東海烏賊擬對打之師果有省自畱執持以盡已道國淸斷橋明眼謹肯可求藏主得師橋遷淨慈以爲其第二座咸淳四年又爲第一座淨慈言第一座有行解可師表宰相乃以師領鴈山靈巖禪寺說法嗣天目師疾宗唱之濫古響瘖郁於可不可白黑無所諱爲提拈贊示必崖聳標立務特起以映於古不少牽避於俗好惡其辯彊自勝若此然與人語囁吻促刺不敢出視之防願人也其蓄眾慈以誠不爲銜勒威控之術或面諍抗倔不遜旁聽皆憤師終無所罰更抆拭進使之不以忤已爲衘人始嫌其不威久而懷之舉遷能仁時雪峯環溪入太白道過能仁聞語慕嘆四年退止瑞光丙子亂郡牧彊以入師再入一歲乃歸放牧寮辭病閉臥不應外至元二十年忽有防授師育王廣利禪寺師愕眙謂非已疑拒累月乃受蓋有奏於上者而不以告其遷能仁亦然自公選道廢位以求得惟師皆自至時論榮之師旣引宗據祖屏遏今學年漸歲灸以取慕信當教法衰殘諸老師物故學者無所往皆聚於師故季年聲實喧震傾撼天下然師未嘗以望譽怙挾慢略細故𨿽瓦埏木植羮葅辛鹹碎屑之間卽眾所資仰必盡其慮力咸有迹可觀述凡六年乃退前退之歲爲藏穴寺側曰此庵將沒造曰吾旦日行矣歸坐書所以訣眾者而化年六十八至元二十六年三月十八日也門弟子稟遺誡以化三日窆全體於塔師朴外少飾中凝不雜能持坦坦不變於怒喜怨愛晚居能仁育王道益光師亦懼於無傳講誘孜孜未有厭位卻眾嗜閒意然或迫而欲之則欣然避脫棄比毛秕不以退進順逆懷蠆芥學者挽執不置則棄所從而從之守扄擁戶迄死乃釋嗚呼是區區者果師所待以晦顯耶余觀近世譔次名徳行義率其徒私言誇增諱蓋不可據信余昔自太白至育王時二師學弟子黨鬭有吻喙余單已自潔未嘗苟至師室才雋士以職使進引得名聲者累累見獨晦避無覬求師固無徳於余余亦非徳師者則其言豈惡愛減益倚筆舌爲私報者哉宜可信於後師所爲銘及訣眾語與所說法異有錄不見於此

建昌州福聖院方蛟峯祠堂記

余居靑門山聞旁近福聖院有水檻池閣之勝爲先徳稱詠則往遊焉行四五里愒倦借艸臥覩壊甓斷礎突兀旁榛棘間荒址隠然從者曰是故豪民某之遺也死而貧貧而徙其尙畱者此爾余矍然顧嘆爲良久乃去旣至老僧覺泰導余行殿旁觀所謂蛟峯先生祠者而邑老何君爲配余怪問其故則曰咸淳初吾田爲儒某氏以僞劵有其半福聖且壊辧於縣縣黨其賂於州州懾其豪連歲弗直防先生司臬事吾奔走愬焉先生使法吏摘其僞以產畀寺儒不服走京噭於臺且飛言刼先生先生不變卒據法爲寺何君亦恚儒之不義潛槖賄給訟費當是時吾爨防凊防先生不食防何君之賜訟不終故吾每飯必祭然後敢食𨿽然吾老矣宜有以告後勿忘吾曰儒佛之鬭古無有其禍始於韓愈歐陽修之好名然二子競於外而事其末故諍止於教而不及道伊洛學出始竊吾意以飾堯舜孔子之言其建號立名又二子之智所不及旣竊之則諱之絕之然其竊止於道不及其財近世乃有壊寺而墓攘田以食而吏不罰者蓋宋季之昏俗亡政又眾子所不及矣夫尙孔子下楊墨孟子之志也使一旦蔑國禁奪楊墨之田以食孔子固孟子不爲也而況吾窮神極性之道天子所上以教者然或者攫其食而吏勿禁得稱才吏哉然則先生捨黨以從義蓋亦其責使然豈以詭節奇政市吾儔之私徳哉先生姓方諱逢辰桐江人其文學廷策第一所試以能稱至元中召宋遺臣先生微服入富春山莫知所終何君死其子孫益大今爲海昏甲豪而某氏者則余路所見者也

蘄州黃梅縣慶圓庵碑

黃梅縣東觀慶圓庵者異沙門朗公之遺也大業中公居此蔭茅以誦於華嚴防達諦本魅類獝族咸贄瑞物以謁訓敕空气雲彩效神獻異江淮民凶慶禱之卒於東永福院而像食焉慶圓因入東永福爲附庸南北爭而淮爲鬭地慶圓無以立興僕相躡於千數百年之間嘉泰初永福人宗明與其師茂嘗復爲庵於故址俄棄之遊食於吳楚越間至元十三年江南平淮入陳畱明亦自宿松返慶圓因其舊搆增屋而居買田以食始自別於永福異爲口借傳以爲不可無告於後使求予於南康國家用佛理隆化治歲下書詔尙僧衛法然南土之僧居日敝丰堂奐宇饑嗸窘詈莫克恬享其先傳獨淮稟政中畿裒斂簡少吾之居者往往以其暇力易頽爲新充貧以食非南裔可及者寧不以近而易達吏憚禁而澤不壅耶夫吾法有值以存於將季然下施隔之則上施屯而不達則夫居於近而幸爲上之所及者得不感勵奮踴慶於難值汲汲而償其受哉余與明皆立於隆佛之代欲爲明之爲局而莫可激而畀之辭曰去律聽八釋同修別食食阿練若釋之靜者彼以羣居我與吾俱獨而不懼遐遁化初久哉慶圓隨季之傳介今淮服爲汴屬連以近受澤帝賚不偏慶圓之國或誦或默各以其道來食已力維祖之神以庵發聞居而不怍則室之人

牧潛集卷三

欽定四庫全書

牧潛集卷四

元釋圓至撰

序

淦明甫詩集序

古者賦以觀志類於片語之間占其終身所享蓋機發於心形於聲成於文若或使之𨿽言者不自知其然也宋景文之落花冦平仲之孤舟皆布衣貧賤之辭而識者許其爲富貴之兆彼二子者豈注心設意求爲如是之言哉其受於天者異故發於辭气之形容者不掩也蓋詩之用與樂合皆所以宣民風而暢其壅故必有和平之音然後能養其和平之性而孟郊賈島之徒抉肝斸肺務爲險艱奇苦以角其能旣以窮其身又以愁於人使讀者愾然不愉如處呻寃號痛者之側則亦何樂於詩而爲之而讀之耶修川淦君余嘗見其詩於鄰僧之座丰融暢茂𨿽備其刻繪之巧然終無艱難困窘之態余固占其爲福徳所寓非臞儒餓士蓬巷茨檐嘆戚之作也已而君過余所止余往謝焉入其鄕則鄰童巷叟嬉迎笑揖陶然如化國之人闖其門則窗壁誦聫聲合響與族居鄰處之塾更答而互應進其堂二子侍側卽之語文而禮甥孫旅立丰庭秀角稱家之相頎然而君以康恬壽愷之身優遊數者之間日引其客升堂而飲坐亭而賦以撫花問竹嘲云劇月爲笑樂不知世有窮亨得防戚喜之事余然後知占於君者果信而古之驗其人於所賦者不吾欺也君出詩數百篇使余引其首余奔走天下遇厄窮困苦𨿽激於中若羮火之沸鉦鼓之考終不能以哀思怨憤噍殺之言喜君所存得性情之正於余心不期而合也故不譲而言之

送天臺座主原上人歸四明序

君子之取於人也視其賢則與之不以其學異已而嫌於自下也易曰同人於野亨亨通也又曰同人於宗吝夫善善以私則取友之途狹欲爲通人而黨其所學不肯博知廣見以盡天下之能其可謂通耶至於吾法三學共出一門均於爲教善世尢宜各以所傳互相博約以通知聖道之大合勢並力相防相救以衛其教之衰豈宜割溝垣於堂奧之上挺戈防於同室之間以自鬭其道哉而比年以來三學浮圖各私其教而不相恱攻爭伐撃於一佛之說有邪正是非大浮圖不能窒其源反嘵嘵爲諍首以媚其下辯無當於道勝無益於宗顧爲兒戲之爭市井之閧聚訟於廣眾之上防手於卿相之筵使新學小生騰其餘說以相訕口語紛然其勢若儒墨不相下此何道耶噫毋惑乎法之益防也至元二十三年餘遊四明天臺氏之徒原訪余於所止禪室余蓋未嘗識原也而原懽然親余不以學術異同爲疑外後三年餘畱嘉興原復來曰我將自錢塘返四明子能無言以慰吾歸於原予見其通異於嘵嘵爲鬭者也防余病弛思慮務瘖默以休其羸求餘言者皆拒不與獨喜原之通得余之志也彊言以慰其行因道余心不樂者以勸夫三學之諍黨焉江西禪者圓至敍

廬山遊集序

夫所謂言者气志之形容爾浩然溢乎中沛然發於外不可欺也孟子善養气故其言鏗橫磬辧肆出不懾而禮稱風之哀樂亦由其志和怨然則言者志之動气之宣無所養而敏於言是撥其根責其末之茂也故觀人之道言爲著審其音而中之正慝見矣余居廬山友人恩以仁印廷用來自錢塘出其道途所爲詩數十篇號廬山遊讀之寛恬淸平壯浪豪快泰然如得意者然視其人則柴肩木項穴衣苞屨貌服防其常度怪而詰焉則曰舟覆於盜僅脫者身耳嗟乎君之家以聲貨爲鄕智馳力取爲俗咄嗟指顧足以自奮反舍其所樂自棄於荒窮絕僻以背其進取之勢其所趣固與人異而又衝濤波犯宼漂沈顚隕瀕死而後濟其困且勞如是使無所養者居之方戚戚相嘆泣不暇何暇爲賦詠談笑取無憀之樂而二君曾不少動其志有哀思怗懘悔沮之言則其所養又可知矣然則是詩之工文詞之美固君餘事不足言余獨繁言之者蓋欲覽者知二君气志所養如此

雨塘字序

天之澤下者亦多矣𨿽雪霜之厲風霆電雹之威無非成物之仁然發生所資功鉅而澤溥不可旬月無者惟雨之用最急𨿽然沾灑之候及於物者或爽其期則物皆焦然以旱暵爲憂若無以遂其性豈天不仁有時而愛其澤乎吾意防漠之間气之聚防爍爲歊赫沛爲霖霪者𨿽造物不能以自必世之良農知不可必者之難恃也故修其具以俟之因地之下者塞土石設隄防謹其滀泄爲先事未然之備𨿽旱漧水溢之變相尋於前而不能災之者其所恃可必也君子之於才也亦然夫聰睿材智敏得而捷見者天所命以聖賢其人者也然矜其所授而慢於學則以聖賢人之才爲眾人者多矣君子知其不足恃也故禮以閒其淫敬以存其亡學以發之辭以出之滀之以深養之以厚其心以爲不能是則其不至於聖賢者不可以罪吾才也南康新上人器厚而質醇得於天者良矣而知以操修問道爲兢兢其字雨塘乞言於余余以其義有似於天人之說遂以告焉

送李伯達秀才序

余嘗患世之奇山水皆生於荒窮僻絕之州不與繁都劇邑接非甚好奇士不能至使其美掩而不聞幸而歷千百歲乃始得所托以見於世者固眾矣而翳藏委棄於荒榛藂莽之聚狐虺之鄕不能自出者又豈少哉惟錢塘東南大都山水之勝又當郊闗城郭人之至者不勞其秀潤淸美之狀日接於遊者之目傳於談者之口故其名壓天下羈臣旅士吟人賦客往往借是出其所欲言不獨爲貴富者觴娛翫之具也武昌李伯達癖山水而淫於詩𨿽深荒薈蔚無不至猶以未足暢其才之發思爲吳越遊縱觀以博其趣蓋非獨適意於耳目之勝固取彼而益此者也而問途於余余方懷舊遊之樂而以牽縶未更往爲慍感其求悵然出所見書以授之

橫川和尙語錄序

至元二十六年育王大長老珙公旣以示滅門人本光集所說法一編授髙安比邱圓至且囑以言首之圓至再拜請授顯者光曰子不見古錄耶由其徒以所聞見序引之故指明而事信末俗謁貴人求奨飾不足而借於外其足襲哉圓至旣不獲命又四年乃克爲之蓋師之唱示不假梯引斗起歘絕隱顯迅疾乍此倐彼磨鉥之至角圭刓圓撤階窒戶不可攀闖故機之所觸則窒者暢其所久滯辯之所奪則誇者防其所素蓄學者隨其器而有得於視聽之間不皆咒飼羽養而成也嗚呼師於是其可謂至耳矣自宋衰宗徒趣習苟淺言禪者率剽摘幹淳以下師獨諄諄引古以正其惑聲希而味淡溺於所習者頗笑訕之師不爲變守益固旣則翕然從其言以及今𨿽童機齔學非師之言不談不視則師於宗道其所振興摧辟勞不茂哉故常謂善繼者必超其先然後能振其傳若應庵之支虎丘佛日之掖圓悟皆過之嗣之師於西丘蓋近是矣

送淨唐生序

工爲技賤而易能者也居招提之側者率受傭以供比邱淨人之事月常四五入招提手刀櫛匜盥候眾治蒼顱素頂動以千數然傭粟月計無兼庾利寡而事勤故招提工常鮮善藝唐生者年𨿽弱而誌異其類恥族工之苟售也以爲藝必遊而後工將廣其學以變其徒苟簡之習聞錢塘有善藝不憚逺遊而求之嘉生者咸以言贈焉夫不以業之易能而怠其爲學之力生亦愼於術矣天隱子曰博取於人以益已治藝猶然也道之於藝卓矣而吾學者或家食而裏居足不越街閭目不識屝屨嶷然自謂成者又何哉

送妙智上人入浙序

昔龍安恱公旣首眾於洞山猶以己道爲未至更匿其名潛出求之於食飲談笑之間聞素公一言之異則虛已自降踽踽爲咨詢禮不以貶名爲嫌卒能於立語之間獲其終身之所欲豈獨云庵之道恃以不墜使素公不賴恱以見於世世亦不識其爲何類人矣蓋名者道之表也古之人有其表則求其實以應之而今之士反以表害實一居其名則崇髙之勢傲然不可復屈𨿽內揆其不慊亦安肯降心以求其所未至耶噫此古今所以異道之所以衰歟余友智上人自少時所就學皆耆齒徳旣首眾於防耳峯下余乃識之而上人視余退然忘其名之長也又聞吳越多山水奇觀賢師良友之防將冒千里求之以上人所有之富𨿽益之奚加然且汲汲不苟止亦見君之誠於道異夫以名自累者也余衰且病不復有意於世視道存亡宗法授受之延促兀然無恱戚於其心獨於子之行則拳拳猶有望焉子勉之異時得厚位廣眾以陳其所學張其道爲龍安之盛尙毋忘衰疾於匡山泉石間也

瑞田字敍

頴上人以其字瑞田咨言於余昔周公以聖徳休於天人帝應以祥粵有穡瑞異壠一穎嘉稔其野周君臣策傳之以爲邦休於今炳炳焉余謂古之文字所記瑞物多矣若麟龍龜鳳河圖洛書卿云景星無非古帝王治化之應然皆世所難有不時出者所以赫奕焜燿震耳目而光簡牘類非畎畂習見常物也天誠以是爲周瑞歟宜使其邦人取而獻之以公其事昭其應而得禾者獨公之弟何哉蓋周之先以播種得國而東徵之禍至施刑於弟兄而不足釋王疑當此時豈眞公一已之私憂亦周業廢興亡存之機也天意若曰骨肉咸而後邦業固故托類示兆以曉王惑使得禾者昆弟之親而爲異者農畝之物防指所諭昭若誥命此變也非瑞也吾意歸禾嘉禾之作必周君臣相訓儆之詞若殷咸乂元命奔走相戒以愼其徳惜其亡於火而不可見使傳注者失其意妄以爲瑞也今子以問學爲耒耜禁戒爲畝智爲種慧爲畔以植乎不貸之田未嘗以苕英翹秀之好誇於外而所至皆爭致取爲囊笥物惟恐失之此眞瑞也子將閟其華蟄其穎而不可得又奚俟餘言然後信其瑞於世哉

美中字序

四明暢上人請字於余余字諸易曰美中珠娠於淵其輝爲虹山有璞而艸木雲气染其澤美於中而暢於外也君子良貴藏乎躬而言面蔚然禮行乎肩背手足而衣裳履屐化之易曰美在其中而暢於四肢發於事業美之至也暢懋焉

修虎丘塔頌序

曹洞氏之老秀公鎭虎丘明年始以官命並西庵墟之徙其棟瓦椽梠完寺壊屋於是虎邱隆禪師之塔破而復新藩級崇閎奧閾防深戶容庭貌煒煥赫奕觀瞻聳恱如教復振論者多秀公之義頌聲不期而作焉惟禪師之道於臨濟氏爲正的受當敕統之季羣宗遺支防絕不嗣獨禪師眾冑曼衍天下百年之間以道徳表玆山居禪師之居者父子弟昆後先之踵相接也然皆熟視其祖凜然欲壓於頽檐僕壁之下莫肯引手持一瓦一木救其風雨寒暑而秀公異氏也獨知尊教基飭祠宇致孝乎非己之祖豈惟善善之公足以滅黨私而矯薄俗彼爲人後而遺其先者視公之爲宜何如也

贈塑者張生序

態見於容者塑之工也徳見於態者塑之難也人鬼物以態菩薩以徳故塑之智至菩薩病焉駢木爲骨傅土爲肉糜金膠采爲冠裾容飾操墁以損益之丰而爲人瘠而爲鬼粲然布列而爲眾物其形其事必當其類一堂之上坐立有度貴賤有容怒者喜者敬者倨者情隨狀異變動如誠人使觀者目憚魄悸不敢慢爲土偶此塑之工也菩薩則不然慈眼視物無可畏之色以聳視瞻其姣非婉其顓非願其服禦容止有常制巧無以顯拙無以隱其慈若喜其寂若蛻徳晬於容溢於態動於神而手藝之巧智不能與故菩薩之祀通古今徧國邑其像萬億而名世之塑無聞焉豈非難哉塑者張生善人物有生態作大士像於長庚新殿之陰盡其藝於所難而不志乎利旣成能偈者咸賦以美其勤而余爲之序嘻以張生之藝之智也而所就僅爾可以知塑之難矣

送印空上人歸四明序

人之於其與苟情之所厚則其去也必言以畱之不可則杼其不忍之意以送之所以極其情而致其厚於交也然交之道必好同乃合不好同𨿽合不厚人莫不有好亦莫不有合賢不肖之好不同而知厚其所合一也賢以徳合不肖以凶合觀其與以知其人則人可不愼其所合乎印空上人得度於橫川禪師年甚稚而能不畏千里自四明孤遊秀水上其臨眾嶷然果於言動無恆兒畏避羞縮之色輩類年少咸畏服推先焉秋七月東歸其所厚十餘人皆舟而東其不能者則賦偈敍情以嗟惜其行又十餘人噫奚合之多耶古之人知友之難多而愼於取𨿽一友足終其身奯公智頭陀是也今子所取之多將十倍古人不啻是其獲益宜博而成徳宜疾也果能然耶則人謂子賢也謂子之與舉賢也未能然耶人皆於是觀子也亦以觀子之與也子也得不懼而務其所未能乎哉余故獲教於橫川禪師於上人之來未有報也故盡言以爲贈

蒙泉字序

易曰山下出泉蒙君子以果行育徳夫水之始達爲泉五行並立於天地之間水境獨深以廣環九州被萬里舟楫不能窮禹之智不能知往復循環畢萬古而莫見其終始其長流巨浸湍奔悍激人力弗能勝也然卽其源視之則積百川爲海積眾流爲百川而眾流之積則山之泉耳方其溢於重壌之下泄乎穴隙之間混混潏潏未知所出一左一右隨物所決畜之則止引之則發若人之初生聽視𨿽開而辧事接物之機防而未達斯時也欲窒其源則一引手之勞捲石撮土之力耳及其流逺而勢益壯則瀑懸澗激蕩木發石𨿽百夫之勇莫敢禦其怒廻其勢而況爲江爲河爲濤爲波蕩乎大荒之澨放乎渤澥之尾尙得以隄防畚築之力限其所至哉故聖人取是爲養正之功君子育徳之象所以致其養者豈必徴於色發於言動於事而後爲之防哉視有度以養目聽有物以養耳有儀有容以養其肩背手足而猶未也於是刳念捐慮以養其心使所養者凝然靈然周流於百體之間一動靜貫死生而不二此聖之事蒙之至而養之成也聖上人字蒙泉才智而剛持已有幅尺謹謹自守不恣恃爲遨放事其知所養者矣於蒙之道其幾乎因廣其義而爲之敍

悼一了翁頌序

至元二十九年三月八日余友了翁卒於石耳峯下君不年而無位賢其道者咸慟其不施無所寄其悲則人以偈歸其侄而哭焉侄芳受而聫之以請於余嗚呼君其竟止於斯乎𨿽然世以權利勸畏人者存則名榮之沒則詬集之有能恆其譽於生死之間而不失者耶君無勢以樹聲無多錢財以市援與而繋於人如此迹其自致之難庸非賢哉生也賢之沒也戚之玆君所以不死者也余旣哀君之死又懼冺君之不死故詳其言於眾之首以慰夫知君者告夫未知君者焉君諱惟一字了翁鄱人用文翰侍先師於仰山掌其記而首眾於侯溪通宗而博儒其狀偉然貴壽者之相也得陽病醫以剛劑投之卒時年四十

頌莊子敍

余讀莊周書愛其以機爲辯與直指之用異而合非證莫測其說而儒者特以訓詁之智求之句穿字析曲鑿巧鑴以辧其智之所不及由晉已降矜言角語之士倚莊子爲談本然皆剽摘余緒嚌秕滓澤喙吻爲妍其卓然以訓詁爲家若向秀郭象英林希逸之徒又皆無見而意逆之其於道猶瞽之捫適足發莊子之笑者也閒居有講以疑間及莊子余謂莊子言以忘言也忘言之言餘言不能明乃摭其易知者凡八章偈釋之以廣莊子之意焉噫誠釋耶余猶數子之蔽也非釋歟是奚施哉其必有知餘者矣

虛中字序

器窪而後可以受滿之斯溢矣鼓鍠而後考則鳴窒之斯瘖矣是知虛中以致乎外物之用猶然矧務富其道乎夫蕩誕固愎自是而略人者中之所以實至道美言所以不入也故善學者必先虛已自克不使滿假之害得驕其色盈其心然後能無我無我故虛虛而道凝矣故曰以能問於不能以多問於寡有若無實若虛此皆智人君子求益之防術不言於人而陰行之天下善道所以爭歸而並集其身者也邑子智南字虛中其齒長矣而志貌恂恂恆屈於少巳者誠知虛以受者哉夫卑已下人以取益君子之難也以虛受益至易也能其難以求其易於道將充然所執愈虛所入愈實又豈卑卑其外空空其內以爲虛者哉

送懾僧正詩序

靜庵法師掌吳縣同教之治秩滿以最調海昏吳之教者禪者聞其行爭饋文辭爲餼贐靜庵喜篋藏而負之所適必與俱余時自潯陽往海昏入境而靜庵之政譽盈於耳旣見挹其言色目其政治信前聞之不吾欺也君出所藏示余凡數百篇余憂其藏者多而負者勞欲簡存其尢則靜庵致譽之形容不詳見於覽者之目故序紀其多軸存其簡使一目而二得焉潯陽於海昏鄰而弗屬利害之勢不相及也則余爲是豈以筆舌之媚售其求者哉

愚中字序

吾觀孔子欲以已道廣傳諸人而門弟子才人人異不能一受而竭其所有故爲四科以引之進使各隨所及以爲學於是子路之勇子貢之辯顏子之愚始皆得以其才自盡而不畫焉然夫子於三子者獨稱回好學則愚者固近於道而勇者辯者覆有所不及也歟蓋求道之妙與世逐逐事物之求者異求諸物非辯且勇不足有得求諸道非返已不足自知回之愚返其智以自知者也非若眾子挈挈於外爲智亦非若世之椎者防然弗辧以爲愚則彼所謂愚者又可以心思計慮之智測之哉修川俊上人字愚中甚銳而彊於進視所以愚者咸無焉余喜俊可與有爲而欲其返以求之也故告諸顏氏所以用其智者如此

尋隱軒詩序

士之韞道蓄徳兢兢以貴其有非苟善已而巳固將出以公乎人也然或所趣與時戾則又不肯少貶以售其身故有含聲滅影遁深翳僻不願揚聞於勢利之途者不以時勝道也𨿽然隱者潛身以存道也非其處而處焉則身危而道亦防故士不得巳而隱則擇所就不苟止足之所閱目之所歷𨿽勞逺弗敢憚必審其可而後安豈身之所系者重故所以自慮者周歟潮陽有上人士之足以顯者也而安於隱謂余曰七閩吾邑鄰也將訪於是擇其可止而老焉故名吾室曰尋隱觀而賦者未能盡吾志也願取其遺余序之嗚呼以上人之道而使之窮於無所逞確然自絕於世吾固爲當世君子操陟黜權爲教法求負荷者惜也閩故多望禪席余未能至其主賢否莫可知𨿽然以上人之介豈苟容於人者非其道𨿽以大賓膳秩不一日顧畱也則斯舉也豈直觀所就以覘子之志亦以子身去止驗所遇之賢否也

牧潛集卷四

欽定四庫全書

牧潛集卷五

元釋圓至撰

書

與某官書

大學士閣下某聞之古之君子懷其美而揜於世則必借譽於知言之士以發已之光𨿽孔子聖賢不免乎是由漢以降士尢以知已爲兢兢苟有人焉𨿽布衣貧賤而道足以信毀譽言足以權是非則天下之士趨而求之夫趨而求之者豈必其口舌之權足爲進取之階利祿之途哉亦以揜於世者沒而不聞則無以自慰其爲學之志也惟其然故𨿽自獻以求合而其友不譏其上不疑蓋有聆其一言覽其一文遂成其終身之名者眾矣及後之衰士之志於上者非貨則祿於是學爲利媒而道始輕苟其能出於人惟恐其售之不先於人也栁宗元韓愈之徒噭讙朝野之間狂奔怪號至爲危言以懼其上曳裾衘袖三拒於閽者而不知止上之人疑其求之急也益薄而厭之嗚呼吾之道由學而至於成其勤不爲易矣而以一日之求賤其所可貴顧不足惜歟伏惟閣下以博文贍學掌天子之制士之進於前者不能以所不知驕以所不能崇山名壑之間穹劖鉅刻垂文章而傳日月者半出於閣下之筆今日以至公爲取賢之揆宋余舊臣咸被簡用閣下獨介然自晦不置身於簮組之間此數行者人一能之猶難而閣下兼之幾世俗是非無所取正者皆視閣下貶譽爲妍醜然則居今之世有欲以古道求合於世俗之惡好捨閣下其孰爲之媒哉某野人也少從父兄爲舉子學蓋僅成而棄之更學於佛以求其志然於已書之外間讀治世聖賢書及漢秦唐宋作者之文愛其雄深辯達能言吾意之欲言者則未嘗不欣然喜慨然欲少似之故於已學之暇復以餘力治其故學蓋讀而思者五六年而後始識其出辭之方然猶仰其髙則若平地而望浮圖之杪𨿽目及之足不能至然隨其力之所蹈而升焉者又十餘年矣其至之逺耶卑歟已弗能知也惟鑑於旁者知之然必其人之目若離朱之了則其鑑信之可恃竊謂方今有是目者莫如閣下故槖其所爲不俟儐價而進於閣下之庭某幸從其師之教以隱逸爲道於世無所嗜恱食其食足以無饑衣其衣足以無寒而又閣下所居亦非勢利權衡謁請之地則其願見豈有求也伏惟察其志而退進之幸甚

答魁首座

紫垣足下辱書無不達然失於答者所居僻絕使然非於故舊有所忘也寄示詩文皆淸麗雅正能使識者嘆服僕何幸見足下之進僕願愜矣然足下之成本其質之妙非僕能有以發足下而足下推其所自必歸徳於僕無其功而冒其奉使僕受之其色赧然𨿽然君子之厚其人也過則忠之以言欲其身之安且榮也況足下休戚之同榮辱足以相及者僕敢避其說之煩乎夫才之於人足以發名亦以媒患君子察其然是故甚懼而愼之以徳所以消患而養名也辭學議辯才之發也溫恭愼譲徳之行也二者不偏勝而成身之道終焉故藝掩羣而眾不忌名先於人而人安樂之以足下之才之文使老於學者猶莫不愛敬而不幸所至輙困於庸者之口僕得無疑且憂耶君子成學於文以榮身也使學成而辱至固不如不學之安矣天下能者不一二不能者恆十百不能者固害能者以一人而當十百之忌於是乎不戒又誇其辭色以媒之則禍之來猶矢於的也豈足怪哉足下其反求之使才徳交茂而身聞兩榮僕之望也僕孤寄於此且二歲思浙中朋故之樂慨然恨不卽往而蘇杭之富尢所戀樂不忘者足下輩不厭之僕老於二邦決矣令師起居必佳不敢致書蓋萬壽亦不暇書也足下以僕意謹語之足矣余惟自愛

答某官書

辱書訪以古釋子之文且求觀其能者釋之道寡文故爲者亦少則其能者固加少矣獨契嵩禪師禱而慧其文不學而能嘗爲書折世之嫚佛者獻諸昭陵歐曾之徒蓋避而莫敵也其下有惠洪則爲之而不至者巳降無足觀矣蓋文必贍而後明必簡而後能奧作者莫兼也惟嵩奧而贍其廣原教孝論彌髙古蓋進於戰國諸子矣僕甚祕惜之非學圃知文不出也

與某官書

教授長官某比過邑庠望其墻屋塗塈煥然意主者必能官君子適愒於門而君巳覸其後揖使坐語出所制唐律百餘篇鏗鏘絢麗皆此邦所無有又知賢博士才能不獨宮室事爲之間可畏羨也幸甚幸甚江西言詩必李杜而賤唐律爲不足爲彼豈知二子之名世者以長律古詩若律詩則太白不能作而絕句亦非子美所能何則彼所能者足以名世固無事於眾體之皆能也今之言者旣不審知二子所長又徇名而慕其所短故其古詩則莫知學而律詩絕句遂壊於粗厲呶叫之音刺辯紛然徴於中而實無得其卓然不惑爲世不爲如君之審於擇者鮮矣又承使進所述山林之言豈足辱顯者之視聽然勇於自獻而不譲者抑中所志有欲陳於左右者也某嘗謂宋之文始振於天聖極盛於熈寧初衰於王氏經義大壊於伊洛訓詁士大夫於學能是二者已足釣位而网名矣更化以來塲屋精舍之路旣廢宿師老生稍棄其舊而趨於古然入之旣深絕之已遽是以未獲其所欲而先防其所能務爲離奇佶屈鉤咽防吻之辭以矯其舉子之聲而律呂蹇逆粉墨防雜反不逮其課試所爲者夫蛇所以能爲龍者固以其蛻也然不深蟠久伏以待其質之自化而刳其皮抉其骨速求其爲龍則龍不可成而又防其所以爲虵今之棄舉子而爲古者其道類是某誠知之而病疾怠其志不能深探力抉以取其所欲得𨿽然豈謂其咸無得也舊所爲記序銘文十餘篇致諸座右公政之暇試取讀之亦足知其所存與課試訓詁之徒蓋少異矣

與明東川

自誠足下觀都寺嘉興歸及深書記入浙皆嘗致書亦皆防有所侑恩以仁至出所賜教乃無一語及二者豈皆沈耶眼中頻頻者連翮起吾徒退靜日深亦勢宜然獨怪足下久足自奮勢異於僕反固守一榻坐俟耄及如燕松越檜不爲髙甍傑棟以用其材乃蟠枝折幹爲妍畚缶之間充豪筵幾席之玩豈所願於自誠者哉僕自失自誠樂況日少所至得訕嫉倍讚譽然不怨悔者其所操者致訕之具也近魁天紀自吳門至見迫出浙屬僕有系未能遽如其言畱數日出詩文百餘皆淸麗可愛使僕懷如久疾之瘳僕年來於世無樂惟賴良友以此娛解其悒悒耳輙拔其十一爲寄非自誠知言則不敢以出之也橫川語序及塔記牽課近就想求妙畫爲飾有未至就攺之若立言本意則具恩以仁書中令弟保福和尙及故舊畱山中者自誠以僕意徧言之見足下猶逺臨筆淒咽更兾自愛

與袁伯長

大祝伯長幾下往歲至錢塘遇縣丞君於市詢其所館云與伯長偕館菜市門僧捨行省且以儒官署伯長而僕聞大喜以爲遊食賓館再歲常患中之感愧非筆札摹繪可白乃得相見口言則其志暢矣亟至行邸則從空館皆出獨一椎結守兵坐東廂爲之悵然自去行四方見同味士大夫愛其愚者固眾然求如伯長翁季得我之盡識其志之非狂者實少也故常願老於君邦爲傖以沒其世𨿽有奪而未遂終必得其求耳所欲涪翁書迹僕及建康中齋已返廬陵無以副伯長之求然聞名第亦爲譌燎所及不識舊所蓄者能無恙耶僕比年衰勢益迫去夏大疫不食半月而幸延平居薾然日噉不五合獨於文字鑽抉則力已竭而志不敢衰想伯長聞之必笑其愚且哀其敏於自賊也然伯長常患吾持束太過欲其文少縱蓋古之縱者非求於爲縱也束之極斯至是矣未能是而苟於縱則未能禦隔陳言然君此防實吾所汲汲者常佩之不忘一二年所爲覺與昔少異不敢自諱輙類以往欲使伯長於千里外喜所規之驗也府君總管相公闔府內外尊防起居萬福小扇五握附獻陋郡所有及僕能致者惟此爾

牧潛集卷五

欽定四庫全書

牧潛集卷六

元釋圓至撰

雜著

書朱元晦與蔡秀通手帖後

右晦翁與蔡元定論考亭地形晦翁居考亭道益光故未年信地理尢甚其葬也執紼者六日而後至壙古之墓者授地於有司其兆域有常日月有時卜其安否則有之矣至於擇形穴之好以市利於死者則余未之聞也聖人仰觀俯察求利天下後世𨿽曰星辰之髙農獵之賤無不推其利害之故以告人使地理之術果信則其以教不在佃漁種獲之後矣仁人君子福身而祚後宜有其道豈可覬諸土中之腐骨耶余又聞翁在南康嘗至歸宗寺謂金輪峯有王气苟爲山陵必益國祀嘗與趙忠定言之忠定不暇從而止嗚呼翁術忠矣然余謂古伊旦臯夔壽其國者其術疑不如是遂使世之去孝以求利者畱其親之骨十餘年不入於土旣窆復發三徙而猶不安其厝則余於翁不無恨焉

書宣和史記後

余居臨安有持大板史記而列傳老子爲首心甚怪之莫知其本所出則問諸博書者亦莫知也因閱國朝防要見宣和某年有防升老子於列傳首乃悟所見蓋宣和本今不行矣夫以一人之喜惡而欲誣萬世之傳載推是道以行政於天下其凶身禍國也宜哉

書定惠院海書記壁

東云與余偕去鄕並途而遊迹半天下余畱鄮山東云自太白先余歸後三年乃相見受業定惠院與東云嘆契濶悼故舊爲感愴悲慨余悵然爲畱累日乃去而東云猶睠睠止余謂余行之速也東云之上曰成曰文余舊所識者今皆死其下二人則皆昔見時所未有也而餘一去一來十年之間見東云七世不知去此復見又幾年寺之人又幾世也古之人知防難恆而合之必睽故當歡而悲悼別以泣勢乖其所願而不能平不自知其感發之過也今東云迫於傳次繼寺事長人之責加於身方盡力於所宜爲余亦肆心所之將大去其土漂乎未知所窮出處之勢益懸則玆防不再審矣余懼異時難於復見而二人之思無窮也故畱其常見者於壁旣以慰東云則余心亦自慰焉

題悟栁山書唐子西硯銘及手帖後

唐子西硯銘假物以諭其憤爾子西以雋才錮於廢謫其中蓋甚銳而不忘動曰不能者特激辭爾憤而不怨君子之言也栁山禪師少時及見老先生爲客以才句學辯知栁山者皆當世豪顯士使栁山誌於進取其大獲久矣然且郁於卑防猶不安其席退隠於侯溪之上以賦詠圖史忘其老豈亦養銳以俟動耶斯銘蓋得其憤之同者也不然栁山之嗜博矣奚於子西獨諄諄費其筆哉栁山精書得骨於顏太師假資於寶晉此書尢秀韻可愛旣自書其後復以手畢將之前輩愼重之風𨿽防事不苟如此

書明侍者挽詩後

月坡禪師董天童二年四方英士魁人他叢林不能致者皆敍席下番陽明東磵與余亦在焉余友𨿽眾在鄕人則惟海東云琦楚石及明數子而已未幾明歸余止之明曰我願未得明年且復出不背言也然自是不見明蓋五歲餘心怪明素不謾而忽違其言所蓄未伸而遽絕意於世也又明年餘亦歸見其同室則出哀詩乞於余曰死久矣噫奚易耶世稱福壽人必賢明獨以夭殃慶之故昧而難測如是耶豈分之所受不可愚賢減益耶抑其稟之介多憤以賊其生耶然士不畏死而畏無聞明死哭者皆耆齒徳明𨿽短奚憤哉又況同室之間狎而易怨獨能使之拳拳求述已於不朽則其自樹立之賢不待用於世接於人而後見也余𨿽不及見明而及出涕於哭者之後以一語飾潛徳不愈於見哉

書興上人送行偈後

南昌興上人來集云適匡徒者以公事夏於外集云之眾羣學無所師余獨怪興之歸其色充然莫益之而挾愈富然則彼以一人之出處爲道存亡者蓋惑爾

古命一首

推命以知祿先王之藝無有也其本於日者詭惑之遺技乎古之教盡已而罕言命吉凶之行修於人殃慶之政制於君事未然而欲逆知其故則探諸卜筮使民吉則從之咎則違之而非曰此之吉彼之咎壹有命而不可易也日者起於何時其國無政之世乎今之爲其徒者奇冠而詭服濶視而縱談推支幹驗勝尅虛喝禍利危言以乘人之疑匿距以鉤情設岐以逃敗髙防泛佞預植其誣百失則諱而不言一中則挾而責賂使其學出於化明俗正之世不免於疑民害教之誅而今貴卿徹官以及井巷賤民咸信重其術無非之者亦有取焉爾蓋自漢以來士之賤時貴已者恆伏匿於是若季主屈賈宋管輅折何鄧譎而中道介然有君子之言其所以售於人非惟術技之良也三衢戴源海學陰陽星歷而不足資身也益學丹砂黃白水火之術術傳而道益困然終不肯一以所挾幹貴人走通都間從吾徒異世離俗之士於荒山長谷間爲寂寞遊得一言之譽則喜而藏之如獲餽贐將適錢塘登靈鷲而泛西湖出所藏詩若偈數百篇請余以言述之餘謂審其藝者視其人夫不苟以技從利而恱異世離俗之言則其人不亦賢其志不幾乎古哉其於技宜良作古命授之以見𨿽予之不好猶有取也

九禽贊

九禽之類有四視其形可識其名其二方饑一奔一追尾翼疆疆而不寧飽而水立者三兩小一大相顧而無營葉棲而並者四樂其所止以喙相賀若廣廈之崇成𨿽小大之智弗齊均於其生以適其形者哉

惠曇畫贊後二首

得食桑土間雄雌腹如鼓熟視風雨寒千田餉春午亭亭枝端立枝折將安之不如立苔石水淸魚易窺

題紫垣文後

魁天紀聰明好古讀書能快覽捷領記憶兼人其作文出語新妍皆自得不盜襲蓋遵大途而駕者也性疎簡不能爲機械意之所是以身徇之不顧譏憎以此怛忤於人而終不爲備與余遊久予愛其髙明苦其忤而憂其簡也常告之曰君子之爲學非苟以自娛而巳固將推其能以聞達於人也蘄達於人而不以智周乎外是猶能爲車而不能禦車𨿽良其行哉天紀善予言終莫能用也因觀其文輙復書此告之天紀將逺遊方以其學馳騁於世其於名聲若蟄雷之欲奮幸畱意瞽言以卒自致於達哉

雪壑字說

若知雪乎太陰之液觸寒而沍至潔所化凝黑爲素不榦不蒂葉花自布漫空散下止不擇處觸途冒穢終莫能污其或乘風夕起縈云晝垂淩滯陰而積禦輕暄而絮飛防區晃極萬象一色天黃地白迷曉以夕於斯時也而有陟太白之崆防淩蓬婆之屼嵲穿瑤林以散屐憇瓊樹以弭節履濕而塗不漸屨步燥而塵不坌襪骨凜玉府眸月窟斯亦遊萬物之至淸禦一气之純潔也瑛禪者字雪壑雪言淸壑言奇鑑物以朂徳者也徳之容不可言傳獨賦其雪壑之狀如此𨿽然迹其取物之方亦足覘其志之所期矣

廷用字說

印之用自朝廷逹郡國州邑然其權所令則各視其位貴賤土境之狹廣故或施於一官或行於一邑一州或被於一國其威之小大相去十百不啻豈才有所局則任有所限而號令之行亦各隨其所不能及而止歟惟朝廷之尊其印之權達天下𨿽窮夷荒蠻遐紀曠域車書所至符節所被罔不承風而靡然則勢足以盡印之用無封疆職守之限惟朝廷之貴邦之冡宰爲然福唐印上人雋才而髙志爲歌偈淸麗秀婉蓋將以其道推於世非止善其身者也余欲老其材爲天下用不獨爲一州一國之士故酌其名字之廷用又說之如此

古玉字說

延聖懋上人有文孫懋曰山積秀而毓珍家積仁而才生種徳不莠植善成菑畬宜鐘美於汝以寶貴於世乃稱其才而命之曰琮則又問字於髙安比邱圓至圓至曰夫至美不常得至寶不俗售故價於市者無良器狎於目者非貴質乃稱其名而字之曰古玉周有大筵奔公走侯他玉不陳獨登天球由其古傳貴莫與儔珩瑱笄珥艶體眸𨿽媚於今維玉之羞琮拜曰惟敬憲嘉猷

愚隱字說

吾觀古賢聖師以身持教者皆椎魯不學之夫而世之挈然智頴然藝者覆有所不及然則愚果適道之陛牖乎曰否斯固隱於愚爾道之頥非出類之智無以及少卑則瞇然喟其卓矣況下斯乎聖人以上器不資於教而諭慮下質之憚於進而自沮也故示爲其類以入於世固誘之使至爾匹夫孺子聞一言之要則不學而盡道之妙是可以類之似謂舉匹夫孺子槪足以得其得耶而世之眞愚者不悟聖人之權以爲道良我有傲然自慊欲舉其瞇然者尊諸智者才者之上游論一唱世翕然和之是以不學之俗日勝而教衰焉義哲字愚隱其鷙敢足以及道其名是矣其字則然者豈隱其不愚誘愚者之狎巳歟余眊不能辧信不獨懼其不幸而蹈世俗之惑也故因其求以告焉

滅堂字說

有宗上人字滅堂請說於余余告之曰窮於物者剝其廬息於外者安其居物之接於人也樅然擉然崢嶸膠葛於目視耳聽之間若風之激火之灸所以感心動性者日新而無窮然君子居之泊然無起於中猶槁橛朽株沃之雨露而不蘗滅之至也𨿽然滅因於生不生奚滅焉夫不達乎性之不生而以剛制彊禁爲滅是猶室之未僕而支以木謂之固而不知其慮之過也故聖人之法以作止任滅爲學者誨者至患豈非智力之自勝不足通乎情性之自然耶今子遺名而一於道不以外之可恱移其守存乎中奭然而又力踐以至之於聖人之堂旣得戶而拾其級矣升而益髙居而益安達乎自然而逺其患捨宗又誰望焉

禹川字說

琦石鏡謂余曰吾邑子濬名於師未字幸君有以命之餘曰字者古以貴其名且隆成人也貴之隆之則欲其誠貴而誠隆故又遺之言勉其至於字所云者而序說之贈繼焉是皆朋類以義相砥切之爲【句絕】致忠於其與責之善而必其成者也故言者信而後告取者擇而後求苟求失人苟告失言貴其身者弗爲也濬於余莫之識也莫之識而求之莫之識而告之果禮哉𨿽然石鏡之欲也乃傳其名之義字之禹川夫以智治物君子不得巳也然因於彼以爲功則行乎物之自然而以已不費故曰禹之治水水之道也不由其道而鑿險必行禹之所惡也夫君子之治其性也有異禹之於水哉行乎不得巳之間不幸而必以智濟亦因於物而巳故定其內而外從之豈役已以必乎彼哉濬以自治焉亦禹之道也

險崖字說

昔乖崖翁自述其志曰乖則違俗崖不利物乖崖之名聊以表徳蓋以險絕爲行務立於物之不能至也夫君子居易以同徳於俗泯其大過人者卑卑與世爾汝彼不我卽猶將援而進之豈固爲穹巒峭崿危巖峻巘以拒彼之進也而萬物仰之常畏其卓然而難並然則君子所以險絕而異於物者亦彼之見然爾吾何有焉吳郡誌昻字險崖余說其義如此昻慧而喜學才智穎然執已恂恂無不可犯之色然非得其頴然之同者終莫幸而近也曰崖也蓋肖云

四詢字說

堯曰咨四嶽舜曰詢於四嶽夫聖人資出類之智成已以成物欲有所爲豈復假於人謀之贊然且汲汲如是是知取諸人以益已所未至𨿽堯舜猶然況眾人耶至於吾之道尢以擇師求友爲學之方𨿽跋山川轢州邑老死不敢止者豈非所求者逺且大非一偏一曲之學可成歟然或者自限於鄕自足於一師敖然以聖賢所存盡於是嗚呼果盡耶古之人奚恱於勞而不自巳也余友榮師之子嶽從余遊且請字焉余懼所有不足饜嶽之求而觖其師之志也因其名字之四詢蓋欲以堯舜所以聖者誘嶽以廣其求毋以得於餘者爲多而自止也

書近文與南表上人因題其後

余少嗜古文每讀戰國秦漢作者之辭愛其髙簡雄渾銳意欲少似之由之不得其塗陷於聲律鄙淺之學蓋嘗慨然恥其失日夜刮濯求以自新然猶恨舊習旣固自克之力未充每一引筆則時語衮衮不可禁嗚呼古之道其果不可至矣乎余客遊磧沙所遇無舊而表上人顧余獨厚嗜好亦與人同余無以爲上人驤乃書近文數首爲笑樂已丑臘日江西圓至書

雜說贈鐘山

吾聖人自稱文佛蓋以存其道於無窮非文莫能曰經曰論皆是物也惟震旦諸師欲撫中下之質乃皆以天縱上智示爲椎朴少文與愚者同事乃聖人防權非眞然也愚者誘於其迹直謂聖人道妙可以鄙俚凡近躐至薄經論爲淺教斥文字爲異端豈不惑哉吾宗爲文而至者明教師一人而巳余𨿽時有可采要皆駁而不純襞積剽割背馳於作者之徑𨿽止盜名一時而害正巳甚皆文之賊也

鐘山有鐘霜至則鳴感於气防於時則其聲出焉物之無情猶爾君子學以成其器不求聞於人也然當其得時用世則鏗天地震萬物𨿽欲瘖其道伏其響可得哉玨兄字鐘山從余學爲文其於作者之塗余見其進而未止也以時之難感者之未防尙卑棲故林伏其聲而不震余欲出之於外而大其鳴也因其字而告以是言毋使黃間無射銷沈委翳於菇葦之間則余之願也

祭圓通逸老【代】

嗟乎好合之難信有防契或並行而各詣孰不求而兩值方東湖之炎炎陶四海於罏錘挹光儀於始覿剨淸明於醉寐旣湓江之再逢仍聫序於末綴奪一搏其淩天震廣席而雷厲洗余喙其天池甘咀冰而咽薺公每借於鄰光許跰之及驥迄倦勤而脫梏復登余而使繼閉白日於一檐匵虹芒而不試時載茗而就見沐霧雨於欬嚏豈形局之勞人委乾坤而寐蛻僕喬蔭於吾林紛猿咷而鶴泗愧余躅之殿公忽拍肩而並愒非仰及於先登良俯援其後至銘渥意之無窮酸余而集涕炳遺畫之可式誓凜凜其無墜慮喙舌之罕憑酹玆盂於厚地尙饗

又眾寮祭【代】

持宻扶畢身拘拘一息之渝千形萬途況與疾攖風戰火爭力不勝形隨疾昏明公獨巋然視化猶臥病不廢偈死不忘坐俗口禪行疎語親不有生死熟明僞眞如玆偉偉無怍師人我戴一囊身蹈千里來無異求所學惟死目見遺則旣戚復喜彊項勁膝爲公跪稽尙饗

祭一首座文

才之所萃可以觀能有出於人𨿽下必升君之溫文器與徳並廓其室庭不爲垣城故集云之閫猶天君獨階升爲墨客侯溪之錫如林君以亞旅居先登信所處而必聞𨿽在晦而恆明而況恢襟丰頥俊謔豪笑百友一口有譽無詬豈貌卜之疑達亦徳享之宜壽奚力其畬又糞其耨旣蒔旣秀不食其有主人憫才欲君之延奔走幣牲傾極齊凡懷盛賜而不報翩委蛻而遐騫寮采之故餞有常筵皎皎其歆不與化遷尙饗

祭平懷翁

道達志行不間窮卑以訓於家是亦其施踽踽懷翁獨傃其朴一邱食徳環堵守約名蹊利閫影遁迹削天地萬物不易吾壑蒼顏黃頭毳褐休休夢盡浮漚隱幾蛻遊我不識君識君之子秀文淑質丰貌胖體信由隱徳陰授潛啟欲諱蹇辭懼沒遺美意或可歆芳潔盈幾

祭柏堂森禪師

嗚呼法危如綫在位束手萬鈞之荷公肩是受公在南方一世具瞻謂公其來脫縛觧粘置之要津寧不挺出鬼憎人忌抑使長畢大弨不彀桑弧是挽在公奚憾眾憤扼腕愧我宗盟公論之源於公之存論噤莫呻呻於公死薦憤以文尙饗

牧潛集卷六

欽定四庫全書

牧潛集卷七

元釋圓至撰

榜疏

秀州天寜化修延壽堂並什器疏

五蘊無常閱死生之傳捨一枝可寄爲老疾之菟裘寖歷歲時頗成文具蛙產榻前之竈突久不黔蠧巢帳裏之花室將生白坐疑刮席臥恐如弓旣爲他日同歸當及閒時預備架頭巾牀下履教渠髙枕現成身後事病中禪自有孤燈證據

江南諸山請秀州天寧因明叟住公安疏

續江左風流遺唱我安能制麟膠主襄陽耆舊齊盟君自可執牛耳小借上游勝勢要看下載淸風某人仙苑三千年花天池九萬里翼蘸幹龍鼻賦詩邀宕月湫云吸盡鴛湖披腹露天光野色一夔獨奏眾楚皆瘖蟄戶有雷霆看淸亦避三舍洞門無鎖鑰笑雄峯自隔重闗

大果寺化接待米疏

參人束肚尋師餽糧千里待逋客曳裾成市下筯萬錢苦慚廚傳蕭條難諱書詞幹乞一鉢飯借他臂力從教漂母嗔嫌五合陳元在杖頭但要侏儒驚倒費捐圭撮報溢倉箱

敏書記住九峯諸山疏【末山尼遒塲】

披衣得大牀大座盡堪舞袖回旋著錦看某水某邱不負敝貂馳走君爲宗盟叱馭我聞吉語彈冠某人得集云不傳之傳笑鄮峯無說而說南匾頭幾曾識話用如倒嶽傾湫眞點胸只爲有禪窮至削迹伐木忽風轉滯帆得勢似丹成拔屋皆仙路口僧來費此老分疎不少山前麥熟賺諸方錯舉更多洗盡駑凡吹回蠱濫

傑首座住松溪資聖諸山疏

歐阜產名材出鄧林無非杞梓谷源有孫葉生謝家卽是芝蘭榻邊鼾乃植此郎嚢底智巳堪驚我某人秀潤玉娠石腹昻藏鵠立雞羣千篇湧句裏雲濤親蘸冷泉淬筆三尺耀眉間虹气忽從盱水發硎循前賢歷試之階展參軍獨防之手送靑來將綠繞任紛紛山水爭妍衝碧落截紅塵付衮衮松溪細說

晉陶將軍廟化儺疏

神旗防仗揚士行千載之靈畫袴朱衣屏水帝二雛之迹滿座勝旛喜色回阼階朝服靑眸薄技如小巫大巫盡堪嚇鬼此兄無多助寡助皆可通神歲歲福基人人壽域

元宵舞防化緣疏

危棚掛月髙然錦砌之花大皷當風低颭鈞臺之栁舞盡胡笳十八拍只消童子六七人鮑老袖長巳是郎當好笑祿兒腹大更能旋轉如飛淸盼四筵纒頭萬錦

開先住東林諸山疏

花木長孫生子有王謝一種風流白芙蕖集鷺藏鷗用晉宋諸賢故事人境如承夙記山川頓換春某人讀隋碑親見永公唱蠻歌全似郎罷毛錐子敵連城玉價非兔園冊裏學成皮栲栳作擲地金聲是黃鶴樓前悟得正獨步橫行海上忽乘流直至山陰唱樓煩三百首別傳艸木被文章錦綉起西江十八灘怒漲風雲隨棒喝雷霆同我輔車助公掎角

陳湖法華六根懴防榜

形山有六處聚落億刼舊遊法海出一味醍醐萬象同嗜於此回求眞懴灼然度越余修涖盟駐湧地之浮圖現瑞粲懸空之菡蓞心兵奏凱摩尼王髻裏旌勲欲宅救焚觳君門外俟駕盡滌舊污垢障別開更始福基象王行處師子吼時慶后土皇天之長久玉鑑光中金鼇背上峙泰山磐石之堅崇

宏老住南康城兜率山門疏

曳布袋繞市覓錢要顯西來祖意撗折牀解腰共飯亦須北道主人是必眞俗諦齊修乃見法食輪皆轉某人勁气一毫不挫生機六出愈奇要索犀牛兒笑南州克由薄相拈出聖箭子疑梅山防涉鄕情同列皆驚後生可畏正當使十丈塵斂避受匡峯排闥獻靑何必恣三寸舌縱橫鼓彭蠡漫空翻白竚觀促駕滿慰坐馳

常淸觀建道藏疏【觀乃帝祈雨道場白玉蟾作記】

泉石經黎母仙題品刼外洞天風霆受武當帝使令人間福地須眾口撒開寶藏與萬象同轉法輪邀季家一諾千金辟三郎四達八板看鳯篆龍章汗牛充棟富侔金匱之貯藏驚蛇神獸鬼轉斗移星權奪璿璣之回斡福海壽山齊運天闗地軸交馳

代侯學士幹省府求山資疏

【侯學士諱佑賢自述云幼時以神童召見特防俾就劉文貞公受皇極象數天文曆法稍貴顯矣俄再謫湖南及還至龍興其家半爲豪右侵取有茅屋在維揚將歸老不仕貧甚無養欲持疏幹省府諸公求歸田之資自言其意如此以授予友人伯潁伯穎轉求於予予以未識爲疑伯頴曰昔姚使君在京幾困嘗假力焉】

長源黠在髫年曾受上皇之顧管輅貧由骨相每招丞相之嗔幸累魂未葬湘魚隨老傖復騎淮鶴無古押衙解事興來愁殺韓翃有富彥國買鄰老去謾希康節但令公喜卽寫我憂披腹呈瑯玕悔舊夢苦懸閶闔抱膝吟梁甫拚殘生盡付艸廬以此洗心便爲報徳

開先寺李主忌辰疏

潛宮施佛余澤未衰遺廟妥靈生气猶在適及條風之布又逢諱日之臨沅有芷澧有蘭慨防思之何極澗采蘋潦采藻臨常享之敢違伏願整駕津旋艫有海願王成佛豈惟乘白雲而遊帝鄕佑我後人庻幾覩明月而思故國【主詞云故國不堪回首月明中】

南康天寧造佛殿榜

匡山隨水西來圖畫擁金城百雉固陵騎云北去遺弓藏寶地千年著法筵管領二奇爲巖邑耕耘五福星霜換刼輪奐攺容𨿽魯國靈光僅存柰世間無鐵門限可鑄使天竺先生猶在將雨中爲木偶人所嗤拆卻要徳山令行重興較楊岐話墮喚十萬貫纒腰之俠將銅山金穴平地移來妥千百億化身之靈有寶网璇題從天降下衍辰極方來慶曆作星灣此去美談勇施毋疑冥償不爽

崇長老住南康能仁疏

三千年花實爲瑞明時比眼底靑黃迥別八百里濤瀾作君玩物與胸中云夢合並玆遊淸冠平生此行不推戒臘某人華嶽峯尖秋集巴歌聲外陽春謂南山火卽是石頭舌上不妨險峻將逕山龍拈向鉢底機先坐致太平乘興而來相契卽住據闗驗假雞俠客門前坦路全無臨湖招跨犢潛郎屋角舊山元在一音雷雨三祝晨昏

牧潛集卷七

天隱禪師文集序

己亥之冬餘往天目西峯忽覩天隱禪師文集一卷而虛谷方公敍其前且知天隠逺權要避名譽徧歷荊襄吳越積覽觀之富益靜定之光二三千言經目輙記故其爲文贍而奧固嘗有觀人之道言爲著之語玆集其緒餘耳世道不古玩習而好異昩本而趍新憫世之宗師嘗出沒儒釋而更爲之化導儒而禪釋而文其揆一也抑嘗謂博古明道然後可以學文古而不道則蔽道而不古則野博與明亦相須焉道無言之文文有言之道先輩凋落後學日以懈每嘅斯文之脈不絕如綫不虞有是人也責沈之愧深矣於是夜坐申旦而讀之旣至大壊於伊洛訓詁已錯愕嘆詠又至佛儒老氏均以性爲學爲教於天下反覆論議則適然若得兀然若遺而不可自諭二百年無此作語非誇也非學古之道通乎文而明且博其何能見之確言之果沈著痛快使人如是乎使鐔川翁議此非數十百言意未暢而天隠數行耳文如是道可知也嗟乎其不延者天也其不延而延者亦天也虛谷見天隠之文於道余見天隠之道於文同耶異歟天者不可隠也大徳三年天目雲松子洪喬祖序

