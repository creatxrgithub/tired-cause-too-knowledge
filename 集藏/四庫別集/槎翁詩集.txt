《槎翁詩集》﹝明﹞劉嵩

欽定四庫全書

集部六

槎翁詩集

別集類五

明

提要

臣等謹案槎翁詩集八卷明劉嵩撰嵩字子髙初名楚泰和人元末舉於鄕洪武三年以人材薦授職方郎中遷北平按察司副使坐事輸作京師十三年手勅召爲禮部侍郎署禮部尙書致仕十四年復召爲國子司業未旬日卒嵩七歳能賦詩及長日課一篇讀書天寒皸裂不少輟其在官舍孤燈諷誦夜分不休蓋其一生耽嗜吟詠刻苦甚至故年愈老而詩亦愈工淸江劉永之金華宋濓輩皆極稱之當明之初雄才角立吳中詩派昉於髙啟越中詩派昉於劉基閩中詩派昉於林鴻嶺南詩派昉於孫蕡而江右詩派則昉於嵩以淸和婉約之音提導後進迨楊士奇等嗣起豫章人士復變爲臺閣博大之體而骨力不堅久之遂浸成冗漫北地信陽乃乘其獘而力排之遂分正嘉之門戶然嵩之平正典雅實不失爲正聲固不能以末流放失並咎剏始之人矣

乾隆四十五年三月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

槎翁詩集卷一

﹝明﹞劉嵩撰

○四言古詩

言志贈友人

深山邃谷虎豹所憑玄霧翳云蛟龍斯升蕓蕓暮蜉緝緝秋蠅嘅彼下士志何由興歲年云䢐冰雪侵淩睠彼皓首含涕撫膺契予夙好嘉爾友朋亦有旨酒如澑如澠可以樂衎髙融咸登仰睇白日翩其相仍道誼罔惇憂患式增不曰尼父飲水曲肱媚貨附桓聖人不能我行東原以陟崚嶒言采榮木手挽其藤素秋以風霜露乃凝黃鵠斯舉天髙气澄送子於邁服子徽稱理棹河湄頳霞晨蒸何以益我惇教而承友道之薄噫其春冰爾弘其居夕惕兢兢人亦有言谷增而陵聖途云遐气力曷勝朂爾躑躅曁於鶱騰

題唐子華江居平逺圖

宛其長洲在彼中流上列灌木旁引髙丘彼君子居於林之右言敞東軒緬覿平岫盤石在渚叢蔭在門有風夏涼維日冬溫豈無方舟可以遊釣言曳其杖於焉遐眺油油行雲靡靡逝波歲旣晏矣云如之何鳥鳴於谷魚麗於罶君子之居君子之友

題寧都州學圖【有序】

同夫鄭君修郡庠之禮殿垂成而代去其友人唐旗王禮田觀懼君之去此無以慰其思而系斯情也乃命繪工圖其新廟並肖其環州山水之勝以贈君於是南平劉楚敬贊於圖之右隅以申美之

出自西門至於泮宮我遊伊何以觀民風乃覯新殿翼翼崇崇伊誰修之維鄭之功鄭其戾止弁巾俅俅爰率童冠以詠以遊屬玆暮春言眺中州慷當以歌企彼前修何以樂此薄寫我心濯纓於泉援琴於林求我良友言陟云岑苒苒云木交交鳴禽山則有石川則有波君子維教乃切乃磋翩其白駒越於澗阿逝將去此憂如之何日月於邁山川逶迆懷君之來方何爲期爰繪於圖亦頌以詩歸言觀之式慰爾思

題蘭

山則有石谷則有蘭我思美人玆之永嘆

奕奕翠羽翹翹紫蕤何以求之山阿水涯

回風猗猗白石皜皜山中無人念此芳艸

深林之幽式聞其香安得佩之蓉裾芰裳

書帶軒詩爲鄭同夫賦

讀書何所西山之陽崇軒朝躋其云蒼蒼有艸有艸埀帶而厲匪伊埀之君子所萟濯以甘雨揚之谷風有蔚其苖則靡所同人亦有言匪韭匪薤不有君子孰曰書帶在昔孔聖仰鑽庖羲或韋其編亦三絕之我樂我書爰啟其紐我其藏之或系於肘相彼良苖亦綿其藨譬之樹蘭毋混彼艾蕭我思不其【山名】逺而莫至宜爾孫子是有是似尙勿翦薙之以蕃厥世

七噫歌【有序】

昔梁鴻由灞陵山出闗過京師傷漢室之亂作五噫歌西昌予父母國也一旦傾覆於鄰宼殘毒甚矣是日予從水東登髙丘望予弟不見因增其辭賦七噫以抒其悲憤且以竊附於昔人遺意云

陟彼髙丘言望新城煙焰勃烈金鐵鏘鳴噫豺虎狉狉啖人肝腦陰風薄雲僵屍橫道噫彼奔曷從楫人相仇牽衣蹈河骨肉漂流噫負載槖囊牛羊交馳號哭振野俘系累累噫孰繁生息而玩厥虞城壘葺矣而無人乎噫曰予有弟孰往訊旃河不可馮淚下如泉噫白日下照幽幽其光孰訴上天爾民卒癢噫

尙友齋爲曠伯逵賦

繄予之生乃後古人豈不尙友逺而莫因譬彼方夜思見出日狂走大呼秪益其疾及求吾心夫豈逺而晝讀其書夜夢見之我疑其生世謂其死不曰斯今亦有君子有鳥有鳥鳴於髙林彼君子兮懷之好音視彼日月滔滔其邁人而離居曷云不戒聞子今日涉江逺來何以來思贈之瓊瑰穆穆其風菀菀者栁何以永日且以酌酒泛泛中流招之以舟一日不見余心則憂居則同襺出則更屧云胡拒之彼則有挾我友曠逵友道則隆維彼所尙實獲我同蓬依於麻禾亂於莠嗟爾君子式尙爾友

觀劉將軍禡旗詩

辛卯秋孟吉維己酉藩使來筠以飭我糾曰命爾樞往禦羣醜惟此羣醜善良是讎於彼南恩於此新州■﹝虫夏﹞出蜮沒羣囂以咻將軍承命陳鞠我旅閱籍點行頒令齊伍荷戈百千來集如雨榖旦之禡庚戌令辰赤日載熻我服具陳擁旃設次壇壝則神有畟者戈犛毛蓬蓬繚以綿蕝屹其在中兵刃旁合雜沓其鋒將軍升壇笳鼓三奏爾士爾卒孰或敢後肥牲大樽工祝在侑指撝六丁呼召五方靈風颯然我斾載揚殺气成云蔭於中央斬雞磔牲瀝酒以血將軍灌徹大啖雄餟觀者愴惻行者忭悅我兵我旗出於南門長刀在佩雕弓在鞬羣馬振鳴塵埃晝昏將軍從容衣不重甲顧盼流威匪玩匪狎我勇方張爾燕則洽於赫將軍幽並之豪世鎭南土服於弓刀豈恫而逸惟賢斯勞昔戍封州昔徵漳境先登破圍梟黠受領藐焉西寇曽足以騁何山無石何海不波山髙海深我行如何蠻方旣同曷其還歌北瞻淮河徭役棼泯嗟嗟海隅乃試其蠢肆而殄之天子所憫天子所憫四方底綏將軍秉虔是究是思策勲有奇視此頌詩

題畫魚四章

我觀於河其魚維鯖豈有潑潑而困於笭

我觀於河其魚維鮊水深月寒聞其瀺泎

我觀於河其魚維鱖羣鮮則微孰飲爾噬

我觀於河其魚維鯉雷雨斯作一舉萬里

題九鷥圖【有序】

廬陵李君慶逺示余所藏九鷥圖其潔白淸厲有嫓徳之義而或峙或翔有出處之道焉南平劉楚爲作贊曰

振振者鷺在渚之藪我儀圖之其麗維九顧盼和鳴八跱一飛昻首跂足覬其具依彼飛而旋亦念羣處淸風載揚濯濯其羽乃■﹝日捲﹞渚曲維石巉■﹝山票﹞上延松梅下翳叢筱爰得其所遊詠一方或羣而飛蓋未可量嘉爾君子潔白無二可儀於朝亦簉於位嗟嗟百鷙不如一鶚式詠振振以繼舞鑰

南門司柝詩贈玉珊克溫

鳴柝何所南門之下孰其司之肅肅有儀出日自東我柝旣閒行道憧憧我辟我闗日之旣夕行道滌滌我時其閉我柝載擊柝聲揚揚萬夫之防一息弗戒予職之荒相彼髙車其祿有餘慮殫力劬憂患是居我司我柝是力是度貧卑之居君子之樂古之抱闗亦有晨門勿果忘哉敬爾司存

觀瀾【有序】

湯君堯佐嘗作亭於浠水之陽而以觀瀾名之將以志學也以他日告其友西昌劉嵩聞而嘉之爲賦四言詩俾識諸亭上

子曷觀乎維水有瀾其瀾伊何厥觀實難我觀河江其量弗殫積石岷峨本巨力完萬折千支潗湁彌漫激爲大波濚爲文湍其來無窮其回無端旣來旣回齊並汨攢如車之旋如風之摶浩乎沛而莫之或幹相彼斷港潢污所惇漂浮幾何忽焉中幹有斐湯君維學是安作亭浠厓物無遁觀臨淵者危望洋者嘆卓彼孟軻是仰是鑽我詩於楹永以弗刋

墨龍贊爲蕭時卿賦

躍於墨池見其鬛鬐雷動雲從而時雨之

比丘觀音贊

補陀如如人天具瞻現眞實相不假莊嚴如蓮得水灌漑滋悅如水注瓶表裏洞徹光彌覺海香滿旃檀得大自在作如是觀

題鏡面二水圖

此二水者實本一源或翔而潮或激而湍海闊風髙雲蒸霧摶混然同歸庶無異觀

題山云居圖爲樊都事仲郛賦

我居何所南山之下油油者云窈窈其阻衡門在阿翳彼嘉林上有鳴鳥懷之好音良晨載興遊睇川沚榛蹊邈綿有客戾止琴瑟在庭淸罇載羅掃地布席援弦詠歌我歌我酬白雲在谷聊可爲娛孰云不足云之升矣風或揚之曽於是處而忘世爲淒其渰矣雨亦濡只羣生烝烝澤施曷已云斂而舒山髙以深彼君子兮悠悠我心

○古樂府

門有車馬客

門有車馬客光彩一何都謂從天上來意气傾萬夫銀鞍耀流星丹轂夾華月白馬驕且馳浮雲逓明滅鳴鞘赴咸陽執戟趨承明二十事徵戰三十成功名出護塞上軍入典禁中直五侯與七貴調笑同出入相如早還蜀季子終相秦如何衡門士抱膝長苦辛

結客少年場

結客少年場少年本同調肝膽各自懸持之以相照我有百煉劍五花驄不敢自愛惜拔劍贈馬期相從憧憧車馬都門道花發鳥啼風日好顏朱鬢綠艷靑春第一成名須在早銅盤登壇歃血時白日靑天聞苦詞男兒賭命報知己莫遣衰老徒傷悲手持一尊酒自唱馬上歌目光稜稜發上指年少無成將柰何

將進酒

髙堂帟帳圍暖煙繁弦急管喧兩筵主人敬客奉觴酒再拜客前百千壽玻瓈鴨綠鵝乳黃紫檀夜壓松花香吳姬窈窕解歌舞眉黛嬌春凝暖光古來豪傑重然諾意气相傾等山嶽腰間自有雙吳鉤換酒醉君君莫愁

芳樹篇

芳樹好容華深深映狹斜二月三月時千枝萬枝花夜舞畱瓊佩春逰礙寶車折榮貽逺者含思獨咨嗟

少年行

乍出建章宮還過酒肆中聽歌畱寶劍數鴈試雕弓煙艸一片綠風花千點紅馬驕嘶不住直驟渭城東

東方行

東方閃閃啼早鴉美人愁眠隔窻紗桐葉樹下人來往銀牀轆轤夢中響

鳯笙曲

洪水蕩八極丹霞標五城仙人從東來邀我吹鳯笙鳯凰雙飛錦翼明三十六管排崢嶸長風捲入碧雲裏仙仗忽擁千霓旌六龍騁駕若木晴仙樂沓奏天中京雙成起舞韓眾聽此曲佀是升天行天門窈窕九陛平聞有雲霧雷鼓相砰鍧手招仙人馭奇气乃是山中龍虎精張公錬丹金液成洞門石室餘秋聲雲中仙駕如可待願逐盧敖逰太淸

照鏡曲

蟠螭雙銜錦帶紅妝臺刻玉秋玲瓏彩雲忽開紫鸞舞明月夜墮香奩中美人妝罷房櫳香鸚鵡呼寒帳中曉拍簇花迎笑靨開低飛黛綠秋娥小滿庭桃李各嬌春顧影含羞便惱人愁來獨掩云屏宿手持寶釵扣寒玉吳錦蜀粉暗消磨淚滿菱花柰別何不知昨夜愁深淺但覺朝來華髮多

空城雀

空城雀鳴且飛一朝驅入羅网去雲天有路何時歸

空城雀飛且止林棲有匹巢有子分飛不知後生死

空城雀遭网羅塌翼垂頭憔悴多不能髙飛將柰何

古離別

天蒼蒼地靡靡東西相距幾萬里日月來往朝夕間逰子一去何當還羅衣血淚紅斑斑芳塵掩鏡愁朱顏昔時送別長安道幾見春風蕩芳艸金鞍錦韉不可期紫燕黃鸝坐中老知君自有心賤妾空自憐一束錦字書何能到君邊海中珊瑚泥底藕不見靑天終不朽

漂母吟

蛟龍失雲雨或與鰕蟹儔壯士偶窮困寄食何足羞淮河之水東北流母心直爲王孫憂黃金無光劍失色白日又落城西頭請君置魚竿進此盤中脯丈夫性命未可輕君獨胡爲在塵土咸陽王气如雲馳壠上亦有呼兵兒風塵滿眼愼所之但願王孫無饑時

江南弄

江浦晴雲作水流鴛鴦哺雛花滿頭沙堤十里寒溘溘湘娥踏漿搖春愁菖蒲葉齊寶刀綠佩魚雙翦琪花玉酸風吹雨不見人一夜啼痕繡叢竹

姑蘇曲

姑蘇城頭烏夜啼姑蘇臺上風淒淒芙蓉露冷秋香死美人夜泣雙蛾低銅龍咽寒更漏促手撥繁弦轉紅玉鴛鴦飛去屧廊空猶唱吳宮舊時曲吳山靑靑吳殿荒麋鹿來逰春艸長闔閭門戶東風起年年花落愁西子

鴛鴦吟【有序】

積雨澄霽髙齋閴寥池有匹鳥於焉逍遙未賡詩客之歌遽動獵人之想羽翼雙舉畢羅四張載止載飛蓋亦危矣使滄波萬里𨿽馴狎不可得況得而矰繳之耶惕焉餘懷援筆賦此

鴛鴦爾何來蕩漾野塘水塘水污不流雙雙乃自止雲霞下照靑黛光弄影宛在塘中央惜爾錦翼多文章翩翩遊俠兒欵欵治羅罬驅之向南飛意欲投所設成湯昔好徳三面或解之爾獨不用命咫尺罹艱危洞庭瀟湘春風綠波芳艸可哺芙蓉可窠飲啄失所吾將柰何

傷舉郎詞

有侄有侄兮出幼齒筋骨充緊兮目光如水重城忽隳兮風塵起掠爾家兮驅爾以徙短戈揮兮白刃指母不得將兮父不得子攔道長號兮衣載褫山路夜行兮泥沒其趾汝書在牀兮庭有遺履汝歸何時兮而拘於彼月光明明兮在地鴻鵠之飛可以乘汝兮盍歸來兮故里

烏鳶嘆

乳鴨戲水中三三五五羣相聚烏鳶從東來瞥然攫向空中去我無勁箭射飛鳶仰視靑天還自憐

白練帶詞

白練帶長且美飛來靑樹顚宛轉修竹裏南園日暮無人來一雙下飲寒塘水

秋夜詞

林烏夜啼金井西蟋蟀在戶聲相齊中天無雲白露下漸見梧桐靑葉低幽閨此時愁獨曉蘭燈雙照蛾眉小歌聲恐逐回風髙掩抑冰弦破淸悄弦中語語心自傷低頭卻看明月光羅衣一夜惜顏色庭艸明日沾秋霜甘心霜下艸秪在階庭好不作白楊花飛飛洛陽道

紫驑馬

郎騎紫驑馬來向門前下馬尾捎赤云銀鞍色相射願郎騎馬去復來珊瑚作鞭絲結■﹝革雟﹞縱令逺去玉闗外千里應須一日回秋夜長月出烏啼城上頭閨中美人含逺愁銀河迢迢當北樓褰帷弄影揚淸謳月光如水地上流珠箔微茫懸兩鉤羅衣半捲涼颼颼起坐數盡寒更籌更籌數盡明不發明日鏡中生白髮

愛妾換馬

請以白玉質換君靑雲驄豈不重顏色所悲道路窮朝馳月窟西夕憩昆侖東一去闗塞逺寧惜閨帷空美人聞馬嘶含涕出房櫳愛移丈夫性徳稱慚冶容素絲妾所理薄奉羈與籠願因承光景流盼鞍轡中君行倘未已千里仍相從

長相思

長相思乃在靑天之外碧海之湄我欲見之望不極側身太息涕漣洏昔與君別者驅車臨路岐車塵向南起回風吹滅之君行遙遙邈不可持含悲蓄憤郁其累累瞻彼出月弦望有時乃靡朝夕如渴如饑落葉飄颻寧返枝東流之水無還期重華一去萬里絕湘江秋竹何離離寧爲懊惱曲莫奏長相思思長意逺君不知妾心所陳多苦辭

荷葉黃

荷葉黃荷葉靑四月五月風日淸荷葉靑荷葉黃八月九月秋風涼越湖女兒顏似玉隔船窺郎心眼熟赤尾鯉魚花下逰白頭鴛鴦露中宿歡會苦乖絕歲月同飛楊王母不西逰蛾眉刷秋霜少年之樂樂未央莫遣老大徒悲傷獨不見荷葉黃

賦戰旗

疾風吹大旗西出洛陽城鳶鳥並飛動熊虎歘縱橫披排中軍帳飄揚列騎營萬人回首處太白獨分明

烏夜啼贈友人別

華燈張筵促弦急隔簾霜落風吹入琴中彈得烏夜啼啼聲夜寒髙復低林烏何來飛撥刺夜半啞啞聲不歇姑蘇城上拂黃雲銅雀枝邊繞明月月行漸逺聲漸稀揚彩各自東西飛東邊日中有伴侶看汝飛鳴日邊去

祝船詞

岸頭擊鼓人聚蟻吉日挽船下江水新船龍行气勢雄頭搶入水尾挿空篙師跪拜祝船聖牲紙前陳啟神聽沿江靈廟八十四聞請齊來共歡慶五湖四海道路通蛟虵不逢無惡風大石低頭小石臥呂梁灩澦輕輕過吳粳蜀麻淮海鹺大商滿載黃金多年年早歸謝神福酒澆船頭賽羊肉

○五言古詩

春日出郊和楊公榮

閒居惜陽麗延睇川原平憂端不自理濁慮何由澄怡怡惠風暢杲杲旭日明長懷杕杜嘆永睠伐木情顧影褰我裳沈唫撫我楹林暄好鳥和日暮浮雲生蚤傷離索居矧復世患嬰素心在逺道何以遺芳馨側聞集羣彥近作南郊行攄懷屬觚翰結歡逾弟兄委佩鳴雙璫輕裘粲三英意气重許與片言山嶽傾蹇獨苦局促不得聆淸評寧逐車底塵不隨水中萍末途及攀援終焉策華名棄繻去吳楚驅馬邁幽並所渝同心者視此白水盟

古詩五章奉寄徐南卿鄒致和二賢良

涼風吹庭樹摵摵鳴未已中宵起彷徨所思在君子君子昔言別二月栁始靑栁今成枯枝白露泫以零合並良獨難日月行當晚自非木石心誰得不懷逺

其二

攜書出重門擬寄南飛翼書中有深情不道長相憶相憶不相見思攀芳桂枝人言道路逺持此將安之豈無淸夜夢東渡章江水水深愁復迷一夕思千里

其三

江幹秋气髙木落帝子渚永懷羣彥集淸景契晤語山南與山北樂子豈無所浮雲日暮合羌獨久延佇翩翩雙黃鵠千里奮一舉勿以遐我心而多憚修阻

其四

長林何逶迆下蔭淸溪流芳苕戴墜露黃鳥復鳴秋逺色正蒼蒼眾木一何稠星埀水面白雲落巖口幽思得良友晤可以泛方舟

其五

巒巒山陰竹結根廣庭阿宻雪掩茂葉微風振纎柯秀色正周列繁陰亦旁羅君子抱幽素終然葆眞和熒熒澗底花靡靡園中莎及時詎不榮晏歲當如何

陪鄭同夫唐寅亮諸同志會飲管氏山亭分韻得出字

涉溪謁林祠春日戒維吉閒情旣怡蕩塵慮忽已失當筵揖羣彥玉雪動昭質登髙屬能賦臨水思散帙芳亭稍登燕淸醥屢浮溢幽懷契綢繆玄論入靚密碧筱連深池朱華耀初日川原何逶迆山水亦蕩潏仙遊匪無悰雅詠當有述泠泠風南至皎皎月東出言志適所存吾其捨鳴瑟

步虛擬詞贈紫陽蕭煉師

璇宮霽景澄彤墀綠云上星聮黃姑渚露下仙人掌金文乍葳蕤羽翿亦森爽翠林閃霞光丹壑流淸響觀羣動根大化何漭漭飛步淩紫淸玄幽契遐想

述懷八首奉柬白景和

隆暑夏方熾赤曦煽炎煙六街流景中車馬驅不前引睇西北隅煩衝抱悁悁濯足滄海流散發昆侖巓豈無瓊樹蔭思爾風泠然

其二

穆穆羽人館肅肅君子居淸風東南至層構邃且虛左陳樽與壺右列圖與書燕休而翺逰其樂恆有餘乃知習靜者乘化本自如

其三

聞君昔逰宦四牡戒南騁淩深陟廬阜歷險薄炎嶺才名時共推剛毅夙所秉竟辭金陵幕旋理瀟湘艇卻臥山云深淸歌動吳郢

其四

美人出南國皎若瓊樹枝云日麗春服光彩不可持粲粲白玉齒宛宛靑娥眉含情盼天末獨立以遐思當歌復不發聽者今爲誰

其五

泛舟越江湖晤言屬良友朝辭鳯臺側夕憩錦江口思采蒲與荷遊詠樂且久芳華隔秋浦零悴復何有懷哉托綢繆結佩以瓊玖

其六

琴瑟有正音自異淫與哇髙張弦易絕低促聲苦乖敢傷知者寡自愧鮮所諧泠泠澗中泉窈窈雲際厓誓將千古意托在君子懷

其七

微生寡所資素食在貧賤枯如枝上蜩飄若梁間燕長纓非固違短褐豈終戀榮名難彊致華采羞自衒獨處衡門幽悲歌淚如霰

其八

鴻鵠乘天風搖蕩日已逺聲沈蘭渚煙影絕浮雲巘髙河入夕迥列宿光烜烜豈不顧其羣前飛屢回轉淒其霜露積惻愴歲年晚

會飲曽氏西軒

蓮塘水濊濊涼气秋始旦西軒集朋儔遊詠日已半當階緣碧蘚前垣出蒼簳列席粲有華飛觴急無算緬焉思逺人振筴方弭亂笳鼓橫淸江煙塵翳南岸感之念時理短曲不成按中心忽如醉沈唫睇遙漢自非桃源邃何以永樂衎窮居且終日黽勉增慨嘆

次王子啟夜坐懷曠伯逵

褰帷惜良夜起坐臨淸池窈窕月奩合逶迆云佩埀虫響初寒候烏啼欲曙時況復念良友遲回勞所思

寄贈余元帥

客從舒城來爲言好舒城寇來不敢近主將專雄兵舳艫亙長江笳鼓中夜鳴流電激飛炮浮雲夾長旌前衝有遊騎士卒魚麗行旣戰東城郛復守北郭營開闗忽縱擊入陣歘縱橫獻捷轅門下日晏賓從盈飲至列綺食回歌調玉笙悵然登髙臺四顧但榛荊淮襄旣蕩析江漢何由淸擊劍抉浮雲彷徨念周京至今戎服事六載憂患並皇眷有嘉賚思底東南平藩翰有如此爲君誦休聲我實經喪亂永懷仲宣情揮涕謝客言感激此平生安得駕雲翼從之以東徵

遐想亭詩爲劉元善賦

登髙望神州邈矣何渺綿西窮弱水涯東極扶桑巓劍閣連蜀棧幽都涉水天■﹝山截﹞嶫帶衡嶽逶迆注秦川駕車安得馳泛河苦無舩君子暢玄覽構亭向林泉睠言寄遐想臨眺豁以宣髙深亦何窮古今浩無邊豈但四海外亦在千載前撫劍懷壯遊攬轡思髙賢對酒不能飲丘塵正駢闐下士傷局促髙人乃超然神情茍弗曠跬步先尢愆窅窅天際云悠悠海中仙茫茫安可極耿耿徒自憐

答次羅斗明感懷一首時道阻畱滯江上並柬曽魯卿令尹

川原下寒日笳鼓喧淸秋異郡阻時危客心終夜浮華簮感䢐年志士悲同仇羇唫本思越哀怨仍傷周道路邈以逺林泉深且幽邃館俯中河兩賢此淹畱林鳥戀舊棲池魚思故遊愕夢劇飄風愁腸甚攢矛理亂自相乘勉爲泛虛舟悠然任化運窮達安其由

與周思忠劉孟文諸君子會飲李克貞宅分韻得三字

秋日淒以烈華軒何潭潭眾賓適燕止涼飆颯崇楠籩豆秋有光冠佩蔚交參嘗聞旅也語式奏樂且湛獻酬禮百千言議陳再三授簡慚末至懷賢惕髙談兵戈屬時危風塵蔽東南罹疚秪自傷太康寧敢貪反顧企明哲悲歌戀林巖仰睇天際雲中情何由緘

送楊公望赴京得滿字

君行服初命列燕當候館賓從塞道周風煙激危管舟航旣泛泛佩璲亦鞙鞙滄江東流深浮雲北飛逺林含春雨潤石抱蒼山轉朝驅歷荊吳夕秣邁齊兗淩雲紫殿重棲日丹闕烜玉塞繚都城金河注林苑薇垣甚弘敞天衢實夷坦鳯毛出西掖鷺翿翳云■﹝罒幹﹞誰論羽林直自足郎官選茂名朂樹立令緒愼繼纉玆辰悵言別於餞宜樂衎日麗花气薫鶯啼艸香暖承恩貴在早趣駕焉得緩仰懷天外翮俯愧溝中伴竚立睇遐徵城闉月初滿

擬古四章將適鍾陵贈別廖子所

南徵有孤鴈爰止河之洲一鴈西北來飛鳴以相求厥初異生族及此同泳遊唼食以終日中情甚綢繆月落霜正飛繁星激中流豈不念羣處安居或多尢肅肅待明發逝此各有謀鳴聲倘相及猶足慰離憂

其二

煢煢幽閨婦裊裊當窻栁盛年而離居忽忽傷老醜臨流采荷花水深不見藕愁如風中絲錯亂紛在手獨攜合歡帶誰結同心紐佳期諒不違歲月浩難守

其三

東鄰淘眢井拾得古時釵並頭餘一扇長股折兩叉早辭膩粉污甘就泥沙埋至寶識夜气寒光出瑤階煉多色不攺世逺制乃乖沈唫傷老大嗤笑來姝娃淫巧奪眾目諒非時所諧藏之第勿言毋以傷我懷

其四

少小同裏閈不識裏閈人與君南北巷何似東西鄰束髮事逺遊不得長相親況復老大輩長成先十春飄飄林上風亦逐車下塵未必志气士相疏遂沈淪乃者涉中澤言采秋風蘋持贈同心者庶以麗佩紉春華豈不榮憔悴易傷神髙誼嫓金石終爲雷與陳

春日述懷五首

螻蟈當夜鳴禽鳥亦晨喧豈不感芳序乘時如有言鄙人昧達識沈鬱寡所宣觸物懼乖違噂沓焉得論髙言誰爲倡欲吐且復吞庶幾服玄黙於道契彌惇

其二

靑靑道傍栁鬱鬱園中葵葵長有芳葉栁生無完枝所托勢則殊榮悴固其宜寄言乘時者皦皦難自持春雨沛嘉樹動與旬朔逾積陰滯羣品流潦溢九衢摵摵西北風冥冥混晨晡云解復旋布出日不須臾

其三

三農苦告雨苖腐麥恐無陵衍卒騫崩涔污擬瀛湖居人懼沈墊行者愁沾濡明明靑皇令陽徳乃不敷至仁本滋育豈曰肆毒荼所憂後炎赫閟嗇成焦枯

其四

芳序積霪雨淒其薄涼風物情感催促世故傷樊籠宛宛陵中苕■﹝山疑﹞■﹝山疑﹞江上楓新荑掩茂綠舊蘤舒輕紅調音愧流鶯矯翼怍冥鴻沈鬱坐中庭幽賞誰與同援琴發綠水操翰縈文虹志愜本理齊處裕在徳丰推移有常運深穆自玄功永言契達觀毋爲戚終窮

其五

盈盈東窻姝粲粲西樓姬東風二三月相向拂娥眉娥眉各宛曲玉佩光陸離鳴箏左右彈鳯管雙雙吹曲意承光寵惜此艷陽時南鄰有少婦閉門斂容儀碧艸掩行迹白日守空帷過時獨不售徒爲當世嗤

春日懷金精舊遊

明月出東壁眾星亦煌煌念我平生友邈在天一方春風起中澤百艸何茫茫歲月奄以逾所悲半存亡緬懷昔合並言笑得共將朝遊將軍幕暮宿羽士房列騎奏鼓笳飛觴鳴佩璫金精旣攬秀石華復褰芳泛渚拾翠羽憩林擷玄霜情好夙所惇嘯歌樂未央浮雲一朝散東西永相望事往迹空存時移心孔傷我行屬緒春懷逺登崇岡跋彼重灘阻云石聿蒼蒼石鯨久潛伏木鶴安能翔豈無一尺書感此道路長願因托飄風宛轉吹君裳終然慮回逺竚立以彷徨

贈黃君寶棄吏歸臨川

我性昧章律舉世嗤其迂柰何恥深刻終戀詩與書往年旅江縣縣小煩追胥道逢前呵人意气傾乘車有美黃司曹相視意有餘髙堂罷鳴琴退食當前除零露沾衣裳淒風薄髯須悵然置公牘爲我立須臾苦云罷蹇姿不任策與驅淸談與佳句寧塞上官需俯視疲墊氓何能援泥塗永念鶴髮親經年倚門閭胡爲事微祿竟與定省疎矧玆春事殷鋤犂當荷扶汝水東北流鳯山須結廬翩然事長揖脫身復爲儒此道誠厲俗此志當不渝安得駕黃鵠乘風與之俱劉晏的博客《觀雲集》http﹕／／morujin。blog。tianya。cn

詠懷一首【有序】

丁亥七月聞閩寇破汀州連城寧化等縣八月聞已侵石城界余兄子中主藍田黃氏黃悉奔竄山中而子中暫止淨果寺今未知出贛否也道裏阨塞有懷悵然

驚風吹陰霾慘淡從南來羣山不可見贛水流喧豗浮梁限舟楫蒼茫使人哀竊聞閩寇發跳梁驅駑駘嘯呼千百輩日甚蟻垤培倒廩奪官粟揭竿事行枚汀州前月破屬縣如綴鎇寨營少構結倉卒罹罿■﹝罒每﹞脫身鋒刄徒潛行哭焚灰長纓隕巨弩紫綬竄艸萊鄰邑號虎狼具狀檄所該月中羽書下郵吏疲鞍■﹝革雋﹞百步不回頭夜呼城門開人心實危栗天意固久肧夜來大星墜血色燭九垓見者不及瞬曳尾東南隈父老行嘆息兒童且嗤咍承平亦旣久敢謂無遺才干戈在窮谷戰馬或虺隤奔騰捷猿狖何以收渠魁石城界其左剽掠易歷陔繁云接巉壤殺气侵崇峐柰何墟燼者直以封利媒我兄藍田寓阻修困炎埃似聞饑竄日飲水不滿杯獨辭主翁宅寄迹蓮花臺消息苦不眞出灘何悠哉令我引睇之淚眼如凝衃武山當我前落日紅焞焞大軍動地至笳鼓生風雷旌旗蔽積水參差遡云桅所幸气候時淸霜折羣荄長風肅金气槁振枯亦摧鼎湯寧躍鱗沙日會曝腮終然不遑寐念此懷憂悝起瞻華蓋尊紫气明三臺再拜覽餘輝天庭正髙傀中原蓄精鋭金城屹龍堆計日荊棘除道路終恢恢便當引輕纜往迎泛沿洄歸來慰親婭爲兄具樽罍復此當幾時愁腸日周回仰彼林表翮雙飛故毰毸誰憐失羣鳥悲鳴正徘徊

沿鄧溪登石盤嶺【有序】

沿鄧溪登石盤嶺小憩復緣嶺後出延禧觀抵夕月上同廖子所胡思齊劉仲貞嚴文炳行歌而歸

沿溪弄潺沄舉首見絕壁石腳挿白沙崩崖舊時劈始登足輕慓稍瞰心怵惕圓峯覆錡釡懸澗瀉瓴甋當時風雨交雲气走霹靂兀立蒼茫中隤然欲無敵夤緣背前路陟巘欣後覿委蛇冠彤霞■﹝山截﹞嶫掛赤霓梯危出深窈指道轉岑寂寒葩泫零露幽翳明的皪迂回落陂陀淸晨方踧踖喬林雜松檟玄宇散檐樀逝將覲天人披髮調笙笛神仙豈在逺塵慮恐未滌行歌答淸嘯次第記所歷回風散殘雨列宿光可摘羣動亦暫休啼■﹝虫將﹞在葭荻意行得無爲念此增感激

美彭澤王令尹建淸忠書院

陶令本遺世三徑亦已多感慨起田園從容理弦歌一朝謝時人去官如脫屙至今門前栁淸照湖上波狄公後來者屏斥畱山阿維時攺唐紀翕翕張网羅公也立髙廟拜之涕滂沱至今林木幽夜月聞佩珂二賢去已久玆事凜不磨令尹建新亭合祀理不頗上以厲風節下以育菁莪悠悠百世下興感當如何

贈別王令尹

聞君解印綬將有山東歸山東亦何好毋使我願違陰陰壠上桑下有雛雉飛沄沄九江水虎渡不敢威一邑幾百家夕寐恆敞扉矧復饑癘余瘠者今始肥柰何去斯邑山水無光輝老翁臥行轍婦女扣馬鞿馬鳴秋風髙載驅正騑騑歌謠有遺思因之拊弦徽不恨去者遙但傷來者稀

戊子六月喜雨【有序】

戊子六月廿日喜雨適克正李茂材客舒氏館告歸黃羅莊館人弗許旣夕因復命燈暢飲客有言湘寇事者明日因以賦別

溪原雨旣作暝色復慘■﹝雨上對下﹞亂雲無時興淫浸恐奔潰居人坐當戶煩暑欣滌漑冥冥飛鳥絕窈窈橫岡背黃羅六七里舉首一山對念子暫阻修而多發幽慨神馳碧林表思豁澄宇外輿蓋彊僕夫逝將汨泥穢親情見欵曲屢起捉衿佩側足石徑微頗亦慮迷殆野航終不渡潦勢方益大且復連夜牀髙談慰憂痗時維秋夏交變惕蜂蟻隊湘湖蕩流波其色黯玄黛將軍久駐馬農畝應釋耒簮裾恬食息豺虎越闤闠明王布徳澤此理竟誰昧秋風落刁鬥夕露沾甲鎧豈知藜藿味優暇乃我輩勉君遲遁思過雨方可愛持杯接華燭登俎烝肴載庭蕪欣濯濯涼葉交■﹝艸代﹞■﹝艸代﹞吁嗟治亂機倚伏紛萬態眾流終赴海羣巘必宗岱歡期且莫違天道終有在矧玆服平素陳誼炯肝肺誰能傷局促而不思奮淬會合如可常能來勿辭再

贈張橫舟

至人玩斯世泛泛如虛舟橫之或安止運之亦周流昔者張子房此道恆優優睠言百世下之子仍好修手攜綠玉杖身著紫綺裘折花駕白鹿采藥騎靑牛棲遲木石居笑傲王侯州敲火燒靈砂可以戲神丘爲人塟白骨可以生公侯人言死生理杳渺甚難求君乃不自矜視之良悠悠翩然思黃石去作萬里遊髙視濁世間下士如蜉蝣玄元無窮門出入誰與儔綿綿日月運茫茫天地秋

八月枉希顏王孝廉自大唐別業相見靖安縣中辱贈長句甚慰旅懷臨別賦此

往與君別者乃在南平州此日復可惜送君溪上頭子畱未五日我客已一秋感子逺來意中情甚綢繆此邦鄰新吳山水亦頗幽縣中數百家靑峯映朱樓其木雜杞漆其果多棗橊土沃饒桑麻陰陰夾良疇近縣十餘里負販亦易求公庭艸如戟其俗自不偸人言淳雅風可以齊魯鄒矧我之所主讀書皆好修開軒愛敬客秩秩敍獻酬亦有二三友志合而道侔共言吾子來得以奉嬉遊況當八月交大火西南流山蟬夜中起黃鳥啼靑楸便當躡短屐從爾陟林丘西尋桃源溪臥云石龍湫低頭飲美酒萬事吾何憂此意諒所悉宣攄在朋儔翩其食場駒歘去乃不畱回風捲行迹我思實悠悠脫葉鳴島沙行雲逓中州磬折長林下躑躅廣道陬常時恣言論及此郁不抽盈盈目中淚望子河之舟子歸大塘裏偃息得所休濯足坐埀釣短衣行跨牛田翁與稚子相見何油油視我逺親故兀如鷹在鞲滄江漁樵具何以爲逺謀平生四海志不直千金裘聖賢誡諒直庶用寡悔尢感君昔贈章慷慨契所投

樹蘐堂詩爲章仲勉賦

莫種南山葛葛生滿堂前其蔓滋以長愁心苦纒綿不如種蘐艸花開自年年朱英間綠葉可以忘憂悁雙飛玉蝴蝶一往不可復八月莎雞鳴露花白如玉白露秋復春佳人在空谷日暮翠襜寒采之不盈掬

桃源

靑林被重岡蒼石立絕磵冥冥松風回髙蔓弱可綰驅車鶴嶺下沮洳濕危棧微茫煙霞集披靡杉筠間髙秋灝气豁秀色紛屬盼蕓蕓澼纊子涉水恆及骭山女行負薪結髮埀兩丱年丰稉稻足食狃芻與豢呼吏不及門徵租少稽慢銀坑重茶賦往往先月辦緣山八九家火耕習薅鏟土屋桑樹髙雞鳴日方晏淸霜落原菽夕露沾畦莧吁嗟避秦人歷世乃多患豈知太平俗鎧甲未嘗擐永宜曠士懷樂此謝遊宦種桃實吾事荷耒乃不慣窮源愁日暮流水方汕汕嘆息行險艱南云送涼鴈

蠶尖

日出西嶺赤鳴禽度髙柟稍陟衣帶嶺東尖屹危參側身忽旁斷擬步若幽探勃勃艸木霏髙下皆浮嵐巨石當橫途始復一解驂崖古樹根瘦谷深人語含石角利攢劍逺山突搘簮何姑騎白鹿綠髮長鬖鬖坐令婦女輩奔走祈春蠶千崖動合沓秋色晚正酣鴐鵝飛益髙剛風回東南我行蒙翳中罥刺寧所堪山水能媚人夙性所樂耽奚能戀文字局促如饑蟫曠玆登覽際躑躅忘憂惔振衣復少憩歷險不敢貪片雲觸石起流澤思逺覃惜無晨風翼照影雙溪潭

靖安劉節婦詩

春花逐飄風不復返故枝婦人守中閨死別生不離借問閨中婦守此將爲誰豈但傷所天恆恐宗事隳念昔初嫁日委幣充房帷母也爲我笄姊妹爲我褵祝我出門去事夫永相宜夫家庭前樹兩見春葳蕤下有紫鴛鴦雙雙戲淸池思同鄭雞鳴忍歌秦扊扅君子不百年棄捐忽如違髙堂無老姑所有乳下兒不知後生死身在義則隨勢弱將易搖眾言生間危譬彼鳥方鷇闞窺笑羣鴟又如孤棲燕徒勞飛雀思親戚來相看憐我靑娥眉嘆息勸且言憫我寒與饑含淒謝所親抆淚洗鉛脂指天唾出血誓死終不移結髦覆兒額裹衣承涕洟妾身未卽死會見成人時夜績坐達晨晨理機中絲賣絲教買書讀書以爲資上承祖先祀下衍嗣續期忽忽八十餘子孫足娛嬉甘旨𨿽在口終然有餘悲舉案奉歲時升堂陳棬■﹝匚外﹝施﹐去方﹞內﹞被服豈無華終樂縞與綦明明王令尹具錄上府辭母死不待旌鄕裏嗟惜之我識賢母孫溫克而令儀能言小學訓實自祖母師外有女鑑書諄諄誨貞慈遭毀乃弗傳念之涕交頤嘅彼穹壤間孰不躬秉彛安靜或反悖倉皇竟摧萎豈知婦女輩顚沛終自持巖巖繡谷山望之儼餘姿太史倘有徵視我貞節詩

太湖灘

溯舟易安流入石頻顧慮盤回四山合所向欲無路層湍障流雪飛沫灑玄霧嵸嵸山木交肅肅風色暮前登大湖灘篙纜集羣助躋危苦趦縮一若乃脫兔參差石角出蚴虯松根露兩崖走鳴瀑抵磧開復聚其流不可觸齟齬復哀怒聲騰百雷起勢挾萬里去舟行截其衝捩柁疾指顧觀其曲折間肯綮豁玄悟我行戒前途起坐驚失措心迷已乘險事過翻積懼悲淒逺遊子蕭颯靑楓樹維纚暫棲息霰雪驚寒注俛仰宇宙間誰能獲恆豫

雪霽舟出釣洲斜望云石諸山喜賦

晨出釣洲南陂陀見云石紫煙晴欲蒸白雪寒更積喬林擁玄黛流土雜墳赤溶溶色流動江水光蕩射定有髙世人棲神蔭寒碧

永丰劉尊徳自南雄歸過寧都別予將之豫章因懷曠伯逵賦別念二韻仍以呈曠也

劉郎南雄來髙豁動晴昊我行山水深逢子恨不早林亭春色淨閉戶思卻掃騎馬晨衝泥沾濡媿羣艸長灘石齒齒舟楫得愼保呼酒破旅顏操觚見文藻只今嶺南幙頌爾伯父好佐邦重贊諾華發未卽老久知階庭除重爾甚琲璪家聲激前聞誰不思滌澡矧子方靑年如日斯杲杲求師復逺涉下浦傷霖潦落花隨飄風何以慰中抱南州有曠子友誼獲深造髙歌忘羈窮愁絕亦顚倒我昔從之遊艱危極論討今年始適吏顏色脫枯槁獨不常見之念我心懆懆永懷川無梁式賦山有栲從邁諒匪難躑躅悲逺道浮雲逓崇岡斜日下深島會合諒有期持身以爲寶

送孫民瞻之廣西帥閫照磨

蔚蔚城闉栁長條當路岐行人服王命策馬厲所之登髙望羣山馬鳴風正悲天連江廣交云隱湖湘湄向西有大府冠蓋何逶迆分閫控百蠻元戎總前麾簡書豈不畏舒捲在所持愾彼猺獠徒椎跣恆蚩蚩絲毫茍失禦讎殺相紛披聞君去參幙道路今衍夷兩江動晴色八桂含春姿王爵有優劣官資無崇卑烈烈塞上笳泠泠月中吹感激丈夫气豈不在邊陲聖人重文徳斯道貴撫綏愼爾錄邊勲勉爲古人思

閏七月十夜獨酌

華月出漸髙飛光入危榭幽人對尊酒獨酌意頗暇風林起森寂方帙散狼藉慮顧不成歌微唫答淸夜庭前有隙地植木引藤架蓬蒿日蕭條雞鶩集其下旁羅三石峯培塿互駢亞蟋蟀鳴中宵悠然感時化二年厭羈旅奔走涉冬夏思營堂中養遂別江邊捨不復理茅茨焉能事耕稼童孩纒愈疾老大傷䢐謝天寒道路逺灘水哀激射止酒且莫斟有淚迸欲瀉鳴馬頓長纓誰能縱其靶

古詩九章贈別鄭同夫【有序】

古詩九章者南平劉楚效古而作以餞行者而道畱者之思也古之行者必有餞其歸而亦餞之者尊其所往如始行焉故逺送於南衛詩興歌侯氏燕胥周雅再詠矧同旅於外而有去畱之異致者乎楚客寧都之八月豫章鄭君同夫以學秩滿代歸屢會而遽違方洽而遄往徳音斯遐日月云邁殆不能以爲懷也乃餞之日楚以客玆郡獲次諸生之列而辱授賦詩之簡焉始賦二章至五章六章達而至於九章蓋不自知其情之至而詞之永也使永其詞果足以盡吾情乎哉悵白駒之空谷懷泮林之好音我詩肆成其懷孔殷薄言述之以贈同夫

君子如鸞鳯肅肅儀羽齊梧桐茍摧謝凡木竟不棲又如神馬駒來自滎水西有足追奔風不踏沙與泥明明希世瑞自異犬與雞所以賢達人出處終不迷

其二

明珠閟深淵沈綆或求之髙人在巖谷豈以逺見遺下勤州府薦上感聖明知濯足東溪流彈冠南山陲朝從煙霞別夕與劍佩儀小大思奮功樹立當及時蕓苕豈無華芄蘭亦有支宜爾令徳士允爲善人師

其三

翩翩鄭博士起身自文章冠帶講洙泗忠誠百夫行昔爲新昌校今作寧都庠六年系儒官兩州服其良祿米月不充蔬食飲水漿弟子求執經大夫爲承筐革頑見揖讓艸偃風益張人言玆道盛豈獨齊魯鄕懷爾金玉音彈琴詠淸商

其四

積雨秋始涼綠苔閟庭館聞君起常晏巷深人事罕去年所種樹兩兩當戶短初欣花盈盈今見實纂纂感此時物遷愁思無時斷美人當歌罷向夕喧急管獨復步前楹城髙月初滿

其五

明月何皎皎流輝靑天中美人褰碧幌泛若晴煙空露下白玉團烏啼金井桐永懷君子心寤寐向秋風道逺而別多煩憂鬱忡忡焉知南園下昔日桃花紅君看舊行迹一一生蒿蓬

其六

靑林悲夕風慘慘當北戶起視河漢髙明星粲埀素旅遊撫行轍復獨傷遲暮白露零中宵柔條浩盈注百艸寒不芳莎雞振其羽悠悠思華年悄悄積中愫佳人碧雲表渺漠乖良晤晏歲來無期徘徊企中路

其七

秋水忽時至百川浩漫漫蒹葭薄晨露芰荷激輕湍聞子駕方舟詠歌以盤桓思結君子佩所憂無芳蘭天髙碧海逺坐恐秋霜寒臨流顧其徒酌酒不成歡君行我當畱此別良獨難踟躕岐路側耿耿憂恨端獨無淩風術從爾乘飛鸞

其八

冥冥陽靈洞中有綠發仙世人不可見出入乘紫煙時來拾瑤艸獨立靑山前粲然發皓齒玉井開紅蓮我欲往從之玆事今千年似聞九州島外碧海回靑天願攜兩玉笛吹上昆侖巓

其九

昆侖九千仞浩蕩不可期九州島行無窮會有相逢時執手不忍別贈子雙瓊枝交道媿茍合素心諒難知油油山上云冉冉無定姿松栢生澗壑貞性終不移天寒白日暮秋風動江蘺悵然道路逺何以慰所思馬鳴城北門長揖從此辭但知行者樂詎知畱者悲

秋日同鄭同夫羅孟文田仲潁遊蒼山訪宋曽子實故居遺址今爲陳氏居矣感賦一首

羣峯何蒼然回抱得幽曠偶尋昔人居遂歷靑霞嶂低連水竹交髙出雨雲上瑰奇本天設終亦由規創梯危與鑿險嵸嵸各異狀子孫久漂散兵火成雕喪回風吹禾黍煙艸亦漾漾我行問其故指點迷所向嗚呼前代秀詩名宗哲匠倉皇嘉熈末戎馬日方張拂石事冥棲空餘白雲唱百年總飄忽過者一惆悵長嘯豁淸秋吾將騁遐望

醉後偶書

髙人事飲酒飲酒亦有期一日十二時三時斟酌之曲糵糜我腸夫豈樂在玆沈沈百憂中聊以一解頤玆晨復曠飲困敗乃不支牀前有小女長跪陳戒詞甚矣昨日醉反爲醒者嗤今日可以已明日當再持百年亦良逺豈獨今日宜不見劉阮徒沈冥竟奚爲

園居述懷和王迂叟

園居背城闉臯衍沐時雨頗懷人事幽豈計力作苦秋麻靑已黃風露薄墻堵荷鋤還獨往脫幘時自舞地偏閒已極暑退涼亦甫時來藉艸坐靜與竹石伍夕憩思嘗瓜晨興問炊黍髙秋澄漚潭返照淡林莽亦欲具輕舠從君釣中浦

擬古贈友人別

上山采蘭苕下山采杜蘅采之何所爲將以遺逺行君行日以逺歡會日以淺鄕心一千里日逐車輪轉石林夏气淸憩馬到江幹雜佩粲瓊玖長祛峩弁冠驅馳道旁子頳顏觸煩熱永懷髙世心昞昞照冰雪秋風起天末百艸終摧殘君子諒不違攬芳發長嘆

苦熱

髙館閟煩歊蹙蹙思一騁葉定風乍稀蟬鳴晝方永西偏梧桐樹疎薄不布影移牀坐嘆息仰見繡谷嶺汗滋苦流踝發短壓埀領黃葛秋未成烏帽時一整遐思翠竹林下蔭靑苔井修綆絡銅缾時來潄淸冷

衣帶嶺

朝辭桃源溪暮宿衣帶嶺心同秋水淨思與羣山永白雲松際來日入雞犬靜苔蘚依古垣薜蘿罥深井天淸露气肅衣袂忽已冷明晨當逺發我駕思夙整西上挹髙霞蠶尖縱幽騁

九日胡孟浩攜酒與客登官峯賦此

今日天气肅我心舒且閒美人攜碧酒與客登靑山矯首思八荒意適忘險艱雙流白日下千室浮雲間木葉露已黃泉聲亦潺潺時序忽若流但傷遊子顏鴥彼南飛翼可望不可攀綿綿山下路逝此何當還

入蒼山下巖尋曽子實先輩故居遺迹往往有題刻存焉

層巖上蒼翠下結赤石沙題刻不復辧莓苔見欹斜始經茶巖幽流泉注其窊復登石樓重谷吻奮以呀躋攀出眾險一目縱邇遐窅窅平原中羣山如削瓜篔簹舊種竹隱隱明秋霞亦欲問靑天舉觴酬黃華梯危且憩息仰首聞嘆嗟蹊路梗不通荊棘爲我遮昔人苦好事侈以名自誇焉知百歲後寂寞猶枯苴途窮日將夕鳴鳥紛已嘩暮出藤蘿中還尋野人家

題姜煉師山房有懷趙伯友鄭同夫二首

金精五千仞之子住石屋陰風晝夜寒猿鳥下檐曲暮歸斸松苓朝出采簧竹頭髮亂不梳容顏美如沐

往者趙鄭輩聮句髙巖中吹燈坐深夜露冷栟櫚風一別山月白再見僊桃紅柰何行役者容易各西東

題暘谷出日圖

東眺嵎夷谷夜陟泰山頂天角爛五色六龍駕方整手攀扶桑枝下瞰黃河流陰風忽南來煙霧半九州島安得古仙人淩景事吞吸我欲從之遊憑虛悵孤立

送郭韜之豫章

鼓瑟送行客調髙難爲情感君萬里心爲作秦中聲紛紛江南弄中有鳴鳯曲靜聽諧古心毋爲眩煩促

題蕭氏孝思亭

百艸在中野霜露零悴之君子懷古先愴淒以遐思築亭墓田下負土起崇基疏敞而不華修楹帶髙茨歲時來祀墓聚息恆於斯目泫荊棘叢手攀松栢枝行人爲駐馬問此今爲誰人言蕭氏墓孝孫能爾爲教授得俸錢不營寒與饑結廬會宗族買田供祭祠父老共嗟訝觀者埀涕洟此意良已厚此事俗已虧永言錫爾類視此蕭阡碑

槎翁詩集卷一

●欽定四庫全書

槎翁詩集卷二

﹝明﹞劉嵩撰

○五言古詩

登三顧山次王子啟

聞子避地日南登三顧峯長吟白雲裏笑拂靑芙蓉芙蓉何亭亭秀色相倚疊仙人坐中頂气與元始接俯視白下城累然若蓬丘淦水不可涉西山焉得遊誰能擁長篲蜂蟻罄一掃莫遣秋風塵驚飛污瑤艸瑤艸萋以綠繁華誰敢爭永懷東海客身隱揚令名拂衣本餘事終亦戀冀闕獻納倘未酬從君臥蘿月

南園灌隱詩

冦盜未殄東南騷然吾友王子啟方集隱城隙灌畦以供具其志節可尙已因賦詩以道之

苦無千丈流沃此萬里焦獨尋南園隱灌畦以逍遙亢夏天勢髙鑿地不見水鑿深地骨出常恐見骨髓朝抱一甕出暮抱一甕歸艸間行道微茨蔓沾人衣良苗灌難蘇惡艸苦不死一日灌十畦采之不盈篚歡然對藜藿似欲忘朝饑雨露自天澤勞生須有期

題淵明像寄劉仲修

斯人管樂儔而分山澤槁豈無園中菊念此霜露早衡門臥日晏幽徑時自掃芳晨有旨酒客至卽傾倒玆言樂遊衍春服麗輕縞古道少人行杖藜入秋艸神閒韻自適意逺色逾好鼎鼎百世師遺榮以爲寶

朝采南園栗

朝采南園栗暮捧賢能書賢書豈不榮食力意有餘念昔事先訓讀書本菑畬時危乃弗殖竟與耕鑿疎昨者出充賦黽勉應裏胥擢秀或偶然揣分良惕如置筐忽嘆息我奚以自抒風塵蔽江海戈甲滿州閭再拜謝鄕老返我林下居行已貴實踐徇人俱虛譽惻惻念時序悠悠隨捲舒

題練江漁釣圖爲鄭伯威賦

練江白如練千丈峽中流客有槎上仙嘯歌在扁舟風吹石楠樹沙浪蹙微雪潭影見埀蘿懸猿弄明月東望七里灘蒼蒼雲霧間尋源不知逺時聽棹歌還

采菱篇爲林森賦

朝采湖上菱菱實何離離浮葉當雨亂低華映日欹淸流苦難肥濁水乃易滋水面方羃■﹝罒歷﹞泥間已委埀中含白雪質外襲頳玉皮遊魚畏芒刺不敢揚其鬐采采盈傾篚皎皎吳中兒密愁埀釣澀深怯蕩舟遲忽聞歌采菱借問歌者誰褰裳往從之煙水浩兩涯懷徳貴自充中心諒無疵永言托嘉好及此秋風時

逺遊篇爲黃子邕賦

聞君有逺遊請賦逺遊篇上陳道裏遙下感時序遷茫茫九州島外歷歷秦漢前山行豈無車水泛亦有船豺虎忽縱橫蛟龍方糾纒井邑化爲灰墟裏但荒煙人生非鴻鵠何以周八埏君行忽踟躕惜此全盛年寶劍珠玉匣結駟靑連錢談辧三軍帳笑歌五侯筵會合鄙毛遂功成羞魯連落日臨廣陌回風激繁弦此別誠艱虞忍爲離緒牽不見里巷兒封侯起關邊毋爲北郭叟白首事太眩

八月十日同王睿劉霖曠逵蕭諶歐陽銘鍾哲焦瑜王佑燕集王氏南園賦詩有圖有序

南園淡將夕北渚復已秋欣言屬遊詠千里會良儔乘月歌窈窕臨觴結綢繆髙情諒無極庶用慰離憂

同蕭諶曠逵諸君子夜集蟠溪王新書舎得竹字

涉溪蛩始鳴帶暝度原陸及門會涼風月下照林屋夜深露華集眾葉淨如沐曲徑罥埀蘿虛檐響疎竹周回丈席間坐者四與六張燈接諧燕分韻酬翰牘居當惜盍簪行勿念脂軸親情正欵洽夕气稍澄穆明星乍稀微羣鳥各已宿明發詠白駒悵然邈空谷

題羅浚詩槁

逺有萬古調寫之聲詩間長吟不自已哀響連秋山問君何爾爲蕭瑟多苦顏抱志悲䢐年頹波不東還古有大聖人制作埀定刪淸廟繼者誰王風竟間關悵言百世下蹇獨傷時艱祥鳯伏■﹝氏鳥﹞鶚猗蘭化艸菅感此坐嘆息窮棲在寛閒矯矯孤飛鴻冥冥安可攀

題髙人泛舟圖爲鐵柱左煉師賦

刺篙度回渚解帶會微風仰視靑天髙浩歌秋水中滄江渺空碧嘉樹發霜紅玄境有至樂伊人若鳬翁遐思靑玉佩應過紫霞宮

悼嚴煥

舊宅已蕪沒城烏終夕啼新墳亦宿土秋艸還萋萋誰爲荓螫蜂永痛觸网■﹝鹿外糸內﹞老母抱弱孫投迹向山溪新愁不可道往事焉得追故交半零落夢寐增慘淒對酒憶同醉檢書看故題茫茫風中塵汨汨山下泥維南三顧在誰與重登躋

過南圳訪友同王子與羅子理分韻得滿字

連阜衍平臯深林閟虛館揚襟暢遐思散帙延淸欵溪蒓花羃羃田黍實纂纂徑回阡彌永水落澗初滿載欣秋稼登矧愜人事罕欲往悲曠途言歸理修疃

題劉韶書屋

蕭蕭水楊樹葉脫秋澗小知是幽人居聲歌出林表啟窻挹風袂散帙驚山鳥卽興已復遲空傷晤時少

陪蕭諶歐陽銘陳宜鄒吉泰諸君子晚宴興福寺泛舟夜歸三徳院明日分韻得口字

時危昧經濟適興在林藪屏居甘事農逺顧欣得友初翺珠樹林暮景颯髙柳復憩金塔園淸宵坐行酒蕭蕭風露集莽莽波瀾走輕舟亂寒星夜下秋江口撫時增嘆息延論恣擊剖披煙入林扉列燭光照牖感激歡會難聞鐘坐逾久

送歐陽孔述歸安城

晨出西昌門北望鹽水岡岡巒互回伏寒日慘其光君行將所親逝此返故鄕故鄕豈在逺昔爲豺虎場田廬旣蕪沒歲月復茫茫鄰里存者誰童稚各已長念此不遑寐夜拂衣上霜驅車入寒雪永望梓與桑黽勉事生理艱危安可忘

貧居二首

種瓜苦不實閒艸各已花抱鋤忍朝饑對之以長嗟蓬門晝長掩遊釜亦有蝸破屋乃無茆雨來安可遮聊持手中卷展玩至日斜榮枯與得喪來往寧有涯悠然達其會憂戚焉能加

其二

種麥在髙丘丘長艸生滿秋餘乃無雨秀色遂枯短朝行壠間蹊暮息林下疃荷鋤待春風時至諒不逺東鄰桃李花終歲實纂纂生理寧獨艱如何樂疎散

園居雜興八首

啟窻面修竹下蔭方池幽玆晨微雨至其气颯以秋芳時如佳人䢐矣安可畱艸木性已定禽魚狎其儔披襟納良風掩卷睇崇丘所欣城郭遙歸哉此優遊

其二

幽居寡人事日晏門未開誰歟剝啄聲謂有好客來呼兒出灑掃謝客無嫌猜蓬室陋且卑風雨生莓苔起摘園中菜自滌窻下杯淸風忽南至好鳥鳴髙槐幽懷諒無遽日夕方徘徊

其三

北園蒔嘉蔬生長各以時入夏風雨多眾艸叢沒之夕花豈不榮晨蔓亦自滋終然因采掇濯濯余空枝我貧本食力澹淡固其宜拔本懼有違植善非自私

其四

種桃在墻陰枝榦數尺長今年始作花秋實已可嘗北園豈無李西塢亦有桑勉爲衣食貲畊種安可忘裏胥昨相過錄我桑菓場新令有嚴課民生固其常相送裏胥去悲歌念時康

其五

種菊春樹下樹蔭菊不榮豈無雨露滋蔽隔傷其生嘉樹自芬敷蔚然誰與爭上延好鳥棲下雜秋蛩鳴風霜坐飄忽搖落何縱橫終然保令姿獨立揚秋英

其六

荷鋤出東臯我黍忽已苗苗短不自持百艸勢轉驕良苗異本根蕪穢乃獨超敢辭■﹝艸耨﹞耘勤永媿雨露饒周雅永思古王風竟頺凋人生重所務豈獨在夕朝

其七

藝麻本欲疎本疎乃繁殖小人務多種偪側傷天瘠離離葉間花畟畟雨中實秋陽勢方烈日夜蕃所息寡欲而務滋吾將食其力

其八

南鄰有老翁所居止茆屋屋中兩夫婦作息遂所欲朝耘夫在前夕稼婦相逐同心向白首終歲無不足如何西鄰子早歲傷局促抱瑟守中房空悲艷陽曲

晨興

晨興理短髮日晏聞兒咿老妻向我言何以具晨炊畦蔬委霜雪采摭無餘遺年丰乏儲粟矧此喪亂時忽聞剝啄聲謂有好客來棄置出迎客兀坐方哦詩中有至樂者相視亦解頥烏能累妻子戚戚憂寒饑

尋云陟累榭送嚴子善之上猶

尋云陟累榭遐覽以舒憂皛皛天宇淸矗矗欄楹幽靜賞撫危構浩歌睇崇丘君子有逺行佳期誰與儔餞言以遵路延佇更臨流

養牛

養牛事春畊春去畊苦遲扶犂向牛嘆我饑力已疲宿艸交舊阡嘉苗蔚新菑鋤荒豈不勤稼事良在玆無食乃勞生有營常後時所以驅牛行不忍鞭朴之窮達諒有定放牛安所爲

春畊

春畊恆苦遲夏旱乃獨早靑靑田中稼忽忽同秋艸雨露久消歇泉源亦枯槁天髙多驚風赤日行杲杲微生恆寡欲衣食宜有道勞力冀所資遘凶豈云好古人九年備捐瘠得善保孰能澹無營飲水以終老

憫旱

我貧無儲粟我稼早已萎朝夕懼不充矧此歲月滋朝飲南澗泉暮采北山藜茍焉免饑渇庶無罹崄巇西裏有髙門連囷積如茨露溢到雞犬烹炰窮歲時乃知凶旱年徒爲志士饑

出門

出門見遙山翠色紛在眼不知所到處更隔幾丘阪煙雲何蒼蒼道途方坦坦策駕屬所之悵然念時晚

述懷

我有二畝田力薄耕不勝分田籍農父所兾得斗升丰年本狼藉薄俗乃侵陵一日凶旱來顆粒遂不登我廩旣莫實公租方急徵嘆息謝農父此豈人所能天時一何常盈歉古相乘寧爲斂者嗔毋爲貧者憎

過劉氏廢圃阮生攜酒共酌

晨興念良友駕言向南坰良友喜我來相邀坐髙亭玆亭豈無華疏井交碧靑雲是豪盛時昔人所營經綺羅日髙回花卉揚芳馨十載事乃非蔓艸縈前欞獨攜一尊酒言笑得暫停緬思昔人意光采如流星曷不適眞趣超然外骸形如何累土木徒使嘆凋零

造田父

淸晨造田父設饌當前廬呼兒出揖客汛地先掃除歡客啜糝羮年荒無旨蔬物薄禮乃丰情親心已舒感此坐復起一飽不顧余誰云賤可鄙秖覺貴自疎不見閭裏間坐食常晏如如何肉食者闊絕嚴追胥

歲暮南歸畱別蕭翀諸友

旅寐不能旦披衣坐牀帷屋角曉色動鳥鳴已多時起坐出庭際云物正華滋殘雪未盡消羣山郁參差卽此念故園焉得不懷思豈曰無尊酒足以歡相持矧屬歲運周返駕固其宜理策望前路揖君從此辭窮檐有稚子但訝歸來遲

和答蕭翀春雨過林居之作

林居滯昏雨不知白日西窈窈窮巷陰客至雞亂啼舊梅旣粲野新柳復盈堤感此歲序遷中情忽如迷簮盍慰逺勤尊酒歡相攜古交今則稀世道方塗泥立善固所欣企賢貴思齊笑詠且永夕勿辭此幽棲

辛丑正月廿二日述志

經年掩扉臥迹與城市遙誰爲拔茹意乃以仕見招本昧平生素敢勞中道要公檄臨我門戒命在夕朝九江今雄州邁往方迢迢有母誰與居念之中心焦起揖謝來客我何希市朝澹然一室內燕坐風寥寥

廿七日書懷

夙稟棲遁性雅懷在丘樊三十謝城市髙歌返田園田園非有餘衣食固其源投筆且依仁掩扉聊避喧具飡適丰儉酌酒任淸渾力微願不奢志愜情自惇所嗟茆茨下老母抱弱孫暮年饜藜藿俛仰終寒溫賤貧非有餘至樂諒斯存誰能靦面顏日枉豪盛門

春日遊武山柬同遊者

攜酒陟層巘披榛趂幽途眷言賓友集樂此山水娛煙巒旣合沓風磴復盤紆濟濟麗服偕洋洋淸奏俱維時春气暄谷鳥鳴相呼叢柯自交葉花萼方承跗始登天寶壇稍瞰北巖隅丹井注紫霞雲峯耀玄珠龍洞辟南巓層宮儼淸都縱目領眾奇遊心周八區相勸各歡飲擊鼔吹笙竽立監視行觴更僕佐傾壺舒懷或同笑憤志亦獨吁所欣契誼齊幸免禮法拘言歸已向夕落日相攜扶奕奕花間燈餘輝爛星湖豈曰恣沈湎庶用彌憂虞寄言城市子此樂今恐無

獵犬篇

晨起同出獵跳梁相叫嘷歲久識主情指顧能周遭山石穿我蹄荊棘罥我毛爲主逐肥鮮不辭奔走勞窮深抉幽險狂狡焉得逃咂血不顧餘一飽隨所遭主人獲雋歸意气方盛豪累然妥其尾偃臥墻東蒿

二月八日對酒

對此春日酒髙堂樂未央客從州城來懷牒促我裝問客今何爲求賢寘周行麾觴忽嘆息我豈時所良少小適情眞窮棲戀閒荒譬彼蓬下鷦敢懷雲中翔岐路今已多素絲烏可常念之不成歡展轉中懷傷

登北巖眺望因投巨石宛轉爲戲

自愛北巖秀緣云窮翠微回見大江流獨立一振衣崖表人迹絕燒餘寒艸稀繞澗聆暗泉攀蘿憩危磯投石轉陰壑霆擊星火飛奇探恣遊衍興愜忘崄﨑日暝思更尋逍遙望月歸

遊三華山

龍門兩峯圓一水下回繞蒼峽忽中開飛橋出林杪盤盤石磴引羃羃松林窅危欄正西掛層閣復東繚樹暗盡含云花明忽聞鳥懸崖旁架棧鑿石潛通穾早聞三仙人棲化迹已杳常疑雲月上顏色覿淸皎丹井舊時深朝眞亂來少荒壇翳霜葉虛館閟叢筱凝神觀眾妙屏迹謝羣擾懷賢嘅重憩振翼思逺矯佳境能娛人何因致淸醥

晚出溪上將登武山不果

理筴邁前路將言陟髙岑中途阻且艱忽復至夕陰林木郁蕭森煙霧亦何深不見好鳥翔但聞哀猿唫重明曷由際悵望此嵚崟恆恐歲年暮遂爲霜雪侵惻愴不能言淚下忽沾襟

數日無酒飲

數日無酒飲閒居誰與娛豈惟情懷惡頗覺文字枯乃知古賢達飲酒恆有道陶然乘運化混混忘機巧舉世桃李花松栢摧爲薪泰華忽破碎梟獍稱鸞麟如何今之人有酒不肯飲顰蹙終其身豈不愚亦甚

陪陳尹飲江上雨過夜歸明日賦此

渡江云斷橋把酒風振袂芳園遂幽尋良友適逺至諧談且云歡酬勸忽已醉一雨洗塵襟千山拂涼翠柘林旣回薄蘭渚復延企月轉城東門蕭蕭送歸騎

別羅倫

日暮出九洲相送蓮塘下林深歸路黑虎出須可怕雙塘靑松山山近有茆舎今夜鷓鴣啼思君山月低

題竹石圖

何以秉貞節而多抱苦心幽情曠前古髙誼式如金飄搖靑霓澗淩厲白雲岑願裁伶倫管逺諧鳯儀音

會飲泮亭柬郭存敬

泮陰弭軒蓋遊詠集髙臺感我平生友中懷豁以開穆穆涼颷振翳翳流景頹崇云向空起飛雨從東來卽賞心不違懷古意悠哉誰憐臨岐者返顧方徘徊

別焦瑜

故人異縣至晨欵林下茨感此喪亂余會面非有期土銼寒無煙木榻壊不支坐起謝再三艱難方在玆逺懷若爲浣宴勞禮則宜鄰酒忽告罄虛觴但空持孌孌秋菊花蓬茆翳幽姿君子惕馳騖庶以善自怡天長逺山沒日晏寒江遲送子出門去悵然從此辭大哉天地間委順復奚疑

宿沓壠柬胡敬蕭翀鍾祥夜

宿沓壠西衡茆蔭平麓起視虎鼻峯岧嶤月中緑懸巖引列宿積水帶橫陸山鳥時一鳴回風應虛谷庭寒翳華燈露下響叢竹朋情遂歡洽世事傷否蹙淸遊契寤寐往事成昔宿北巖有奇石東園饒佳木明當扣蘿扄振舄騁遐矚復恐驚塵飛幽棲未能卜夜

宿下郛

我行一山逺云逐一山近山山云相逐何處得幽靜向來艸木深行者自有徑古稱武陵津或者亦謾興止止吾且休冥冥付天定

登大莊髙山

登山望風煙四向烈焰紅遑遑一身窮且如罝网中白日行靑天明明照下土下土深幾重不鑑生人苦生者良不易殺之獨何心萬古一哀痛靑山應陸沈

兵後過故里

種荳向南隴秇禾滿東菑不辭終歲勤食力在所期維時失總禦疆土有侵移戎馬無定交彼此更戕之稇載已不遺徵責方在玆三農舎之去離析當告誰念昔勸墾辟裏胥費言辭如何場圃間滿目但蒿藜

晨興

露气旦彌肅況在山谷裏秋髙艸木滋羃■﹝罒歷﹞浩如洗微茫破雲霧日色上蒼翠乍寒感時序向曉念行李禽棲尙斂翼客起方振袂風動池上枝時時聽淸墜送湯子敏王伯衢由水口暫出流江二友忽言別孤懷易成惋秋髙北風急日薄眾山晚遲回各抗手越歷猶在眼前旌轉崇林後騎擁修阪庭間怯初散路緬驚漸逺離離雲樹合泯泯溪流漫斯違諒匪遐同車冀遄返

田家

田家住山曲兩兩結茅茨雞豚互來往桑麻當蔽虧言笑情則均動息理無遺渾然天之眞豈以物自私日入負薪還鬥酒歡相持醉臥衡門下營營非所知

水口山居雜興六首

夙好慕山水幽尋每忘疲玆晨遂棲止乃在山之陲維時屬秋杪萬壑斂寒姿煙巒旣合沓風磴亦紛披窈窕幽谷陰秀木自成帷俯聽流泉響仰看浮雲馳夐與人世逺允契遁者期永言適所性庶以靜自怡便當謝城市去去從此辭

其二

登樓望危岑愛此珍木林上有好鳥巢下有埀蘿陰淸風日披拂可以滌煩襟人言此回逺溪水汩以深陰壑多龍蛇山石自嵚崟終然未能往撫檻獨沈唫

其三

山上一茆屋知是何人居時時白雲中閒讀古人書古人去已逺言論乃有餘淸風颯然至佳木周四除蒿臥以終日不知庭戶虛斯人可相見此樂當何如

其四

秋气日以厲霜露日以繁艸木各變色松桂何軒軒物生有本性天運恆不言自非閉塞候焉識春夏溫乃知天地間盛衰同一源乘時誇毗子皦皦安足論

其五

霜降休百工將以戒寒服翩翩蜉蝣羽時至亦矜束我無一株桑又乏輕騎足衣褐何由充蕭條歲年促

其六

野人省秋稼引鍤決渠水秋髙稉稻熟芒穗各埀委翩翩山鳥羣啄食秋田裏驅去還復來嗷嗷詎能止彼饑豈無涯我稼自玆始一飽諒所同如何較人已

病瘧述懷六百字

我行兵亂途逺以唁所舊遭罹竊自傷漂落懼莫偶今夏入閬川七月出南富秋中上流江深入窮水口是中何岧嶤山密林亦茂陰風常夜寒毒霧或晝瞀砭人甚刀鏃襲體驚激透當途艸木交壓眼崖石湊怪禽啼嘔■﹝口軋﹞蝮蛇結繆糾其風雜頑戾土物恣所取力作忘春冬忻忻自雞狗惟我賢所主好客情則厚授衣候寒溫設席墐蓬蔀豈知體素弱易與气爲構起居陟秋冬焉得免疎漏昨來遘寒疾猝至紛莫救始由欠伸得更歷驚顫久夤緣膂脊升灑淅肌理奏洶洶波濤翻岌岌山嶽輳初萌沍嚴凝挾纊欲蒙首中更翕炎赫撤被更露肘噤寒顫齒齦熾燎燻耳竇厭煩將懷冰恨薄思曝晝拳聨久僵伏呼叫忽狂走亭亭發上指屹屹骨交斗口咽失常嗜情性昧初守飽疑傷粟粒渴欲咽河澑縮如蠶赴繭噞若魚聚笱困如虎喪乙戚若鳥緘咮气蒸牀屢撼汗漉衣每透暫蘇驚脫鞲久縶疑被扭時來如有期忽去若恐後窘迫猶仇讎纒綿共婚媾朋來勉加飯客至止陳酒醫師劇攻剿巫祝妄稱咒或教潛隙地或誘祭三牡臘蛇謾時佩畫獅空日覯逢人畏詢問進食忘鮏臭何由究情狀且復述粗茍人生天地間六气等蟊冦堤防一失所顚倒竟誰咎譬之朝廷治綱紀在明懋昏邪倘蒙錮賞罰遂糾繆周衰始幽厲商覆由受紂夭淫旣內訌狂惡復外揉藥言苦乖違國脈焉得壽餘生三遘厲此日傷衰丑炎荒苦奔竄木石並黧瘦矧玆中年際盛气難猝復客居茍蘇息故里孰偵候老妻感霜雪單薄恆在疚幼子額如玉差差髮初覆饑寒本吾事緩急欲誰扣指期傷逺涉撫事怨寒陋豈知道途者方此困馳驟看云憤重掩望月愁初彀蕭蕭風鳴葉掲掲天掛斗羸軀旣艱植愁緒焉得剖荒村悄寒日斷岸空殘柳戎馬又塞途歸期向何首

乙巳正月九日大雪避抄兵由王山將入富田至洞口與家兄相失

驚塵颯南至妻子哭道周出門四山云欲止安得畱嚴風裂我肌行潦凍不流入洞怪崄巇度嶺傷阻修風波一相失咫尺生愁尢大哉乾坤內性命若云浮譬彼孤飛鴻冥冥安所投嗒然向西望淚下不可收

兵退由佛原出南富

曉發龍頭江江險絕危徑躋攀出深窈曙色破孤迥人歸聞野哭雪霽見崖脛泯泯泥潦交稍稍林壑靜出傷投遽逺返覺行逾近稚子識柴扉相呼入煙暝

視西園作

叢篁久刋落穠李遂摧僕芳椒旣埀萎嘉橘亦含蠧淒淒雜寒煙泫泫浩零露荒哉中林迹寞矣西園路蕪穢獨傷新榮滋重懷故抽茨感時曠植杖勤所務豈不戒栽培睠焉念遲暮

憶弟作

永夜不能寐披衣起彷徨念我骨肉親三年辭故鄕故鄕不得歸越絕虎與狼婉孌抱弱子逺滯湘水傍湘水自東來不見徵鴻翔念昔遘難初進退何倉皇旣興悼亡嘆旋賦逺遊章田園舍之去秋艸俱已荒念子抱耿介敝褐凋風霜心危慮鮮舎鬢落恐易蒼徒聞篇翰積矧嬰貧病傷維時春澤敷羣卉各揚芳翳我手足情淪落天一方載歌常棣篇具邇固其常逝言事堂構庶以永樂康毋徒事遊衍闊絕勞相望

傷兄子解辭

植木懼傷枝枝傷木易衰念我猶子逝主器當爲誰鞠育二十年學植方在玆一朝隕奇疾負絕恩與私汝母骨已朽汝妹久流離而父理埋塟念爾銜深悲汝有兩從弟季也方孩嬉仲也別三載客遊應未知先廬故蕩析舊書誰與持傷哉珠樹林失此喬特姿春風倘重至見汝當何時

贈別嚴吾敬

客有欵我廬謂言平生親倒屣起揖之累然翳其巾問客此何來惻愴不能陳田園久荒落道路多風塵舊家南山下存者今何人春風入我裏繞屋但荊榛念子十年別喪亂長苦辛豈無一尊酒相與敍斯晨良田有丰歲盛時無棄民賤貧不可厭願子勤書紳

寄題金精山淩雲亭爲王太守賦

仙女謝塵匹嘯歌雲霧間一朝乘雲去笙鶴渺空山山山翠石盤澗澗飛泉響誰鑿洞門開峯前見仙掌虛圓若剖瓜中抱玉淸家秋風石巖頂吹下碧桃花桃花不到地化作雲飛去紫殿十二重重重映琪樹太守騎馬來解鞍憩靑屏馮虛斵山翠特起淩雲亭亭中秋气髙濯雪嗽丹井遙空明月上歘見孤鸞影露下白石牀滿林金橘香緑髮埀千丈秪今餘幾長憶同姜煉師載酒躋靈域手把女蘿衣題名向東壁仙人久相待重往當何時爲君掃苔石更寫淩雲詩

奉酬夏仲寅秋日枉顧見貽之作

早歲去城市思爲山澤遊茫茫宇宙間俯視若云浮飄搖風塵際斂迹此林丘古道日榛蕪悵然念東周鳴鳥乃不聞禾黍颯以秋登髙渺四望誰爲千載憂客有從東來盛年著芳猷入林踐枉顧維舟成羈畱貽我麗藻篇釋我心煩愁名誼良可尙榮華安足求江湖有箕潁企子承光休

六月自流江返林居

始我去家日溫風臨緒春玆還大火中艸木浩發新念昔罹兵來廬井屢摧湮琴書委泥潦桑菓蕩爲薪悄無雞犬喧焉得晤舊鄰人生豈無營返故各有因譬彼南飛鳥戀巢心所親永懷事棲止此裏俗固淳言笑撫弱子息偃謝朝紳誰爲物外嬰而使憂患臻天道諒不逺吾行當力遵所欣檐間雀不厭今年貧

續悼亡篇

寒暑疊更代晝夜苦環循斯人赴冥漠一往不可晨依依抱惻愴耿耿銜悲辛褰帷怯孤影入室驚凝塵稚子啼不聞親戚至莫因中庭掩徒舊虛位設已新念昔婚媾初干戈日踆踆荏苒彌一紀傷哉仍食貧昔歸恆恨遲玆感憂患臻殘月照我膝淒風復傷神彷徨見雞犬感嘆動比鄰婉孌閨中秀今爲泉下人鼎鼎百年內誰爲平生親如何西阡下一夕生叢榛

續止酒篇

吾恆賦止酒所止寓言耳今日止自公焉得不遂止古人止伊何所止非一指止戈戒殘暴止水戒淫圯止言恐傷佞止得恐傷侈所止止非僻未聞止醪醴此止蓋有由止之以資理止酤可蠲費止釀可余米止飲可繕性止酗可循理鬭暴與沈溺便佞而侈靡茍不遂止之禍將甚於此抑聞古崇祀燕饗備嘉旨明禋本精意徳將在誠已尊卑式隆殺撙節有定紀此時百禮成止不待刑弭止此時則然尊罍未遑恥肺腸謝燻灼淸醒從此始茍無憂患嬰飲水亦足喜寄謝沈湎徒吾今眞止矣

丙午二月一日同仲弟子彥道士陳允寧遊金華諸峯

早抱林壑想而多嬰垢氛閒來武山下髙挹金華雲層岡旣龍蟠斷壠復瓜分一嶺忽岧嶤千巖盡繽紛維時二月初淑气澄氤氳江上日華動空中仙語聞樓臺映海色泉石超人羣風含靑松響雨蒸赤霞文撫我芳桂枝兼把芙蓉裙願從廣成子再拜浮丘君俯視塵濁區擾擾蚋與蛟髙風激六合逝此楊淸芬

言懷

處貴恆多懼居富恆苦憂富貴本在天憂懼日相仇煌煌將萬金赫赫封五侯一朝將傾戮徒爲雞犬羞逝者何滔滔鑑之良悠悠所以髙鶱士超然謝機謀日食止藜糗所依止林丘閒來閱書史時至事園疇允矣聊自嬉庶無愆與尢縱心南山云濯足淸江流豈曰昧聞道四十忽已遒庶幾後來日復此成優遊

移竹舎南

閒居罕人事植幹在丘樊誰爲斧斤禍傷哉林木繁舊宅已凋落蓬茅暫依存苦無蒙翳資何以周籬藩玆晨春气達荷鍤出前村不惜微雨滋逺移修竹根新萌且卷曲故葉自欹翻始分一枝奇終異千幹蕃植木旣有托發生良不言我慚遺世好於爾情孔惇明當振蒼翠蔭我西南軒

感舊

我裏經喪亂親故存者稀昨來尋舊溪徑路各已非石底塌枯井艸間遺敗扉因仍十載余蕩覆兵與饑但聞相攜去不見一人歸寒日下荒原山水澹不輝往事焉得詰淚下忽沾衣獨尋古道還時逢山鳥飛

寄湯子敏

芳序倐已判卉木榮且偕念我同年友愴然動中懷昔別冬始厲波流咽喈喈玆遊春日妍顧瞻藐云崖操弦嘆離索抱璞悲沈埋惻愴不成歡偃息在東齋理契聊自遣憂來安可排人生重合並時亦暫違乖勿以參商故終當金石諧

贈子元龍貢士別並柬劉云章

畸人昧達識閒居緬良時感我平生友賁然發幽思昔別愴䢐冬玆來遂前期交交中林鳥濯濯埀柳枝光儀蔚以都流響一何悲運移惕年邁契合欣道夷豈曰郁衝抱寫之在相知誰爲緇燐尢式秉金玉資苦志諒所存髙風寧獨隳執手不忍別揚塵正交岐巖構足自棲食場焉可維大江抱羣山流波浩東馳曠野日載陽微陰復凝滋人生有顯晦寧受外物移寄言謝同志永以愼於斯

題筠雪齋

我昔遊雲中愛此萬筠緑蕭蕭錦江滸亭亭鳯山澳友有宋子者卜居俯平陸虛庭帶深窈蒼簳擁森肅時維玄冬厲大雪徧原谷修條與佳卉狼藉向摧蹙維筠於此時挺拔各在目气淸神益旺心逺意愈足澹然一室間對此樂眞獨寒光射檐隙縞素被林麓淒淒歲雲暮昞昞情內屬閉門有髙臥敝履無往躅髙潔良可希貧困聊自淑

題贈巢云子

古有巢云子構棲山木中淳貞旣凋喪土木窮人工一爲侈心移簪紱思華躬積寵乃傾危瑤臺成蒿蓬所以避世士永希巢云翁浮雲本無方我居寧有終淩厲六合間飄飄若冥鴻回視下土方埃塵方蒙蒙靑山幾千仭攬結甘所同安得往從之邈焉仰髙風

風從窻隙來

風從窻隙來竽籟聲甚揚忽起坐聽之宛轉諧宮商至器本自然誰能執其方天機一振觸止作自成章寄謝纎纎手毋勞更鼔簧

秋興四首

中夜畏煩促起坐愛涼風明月在東壁流輝當井桐翩翩林鳥翔喔喔鄰雞起感時不復寐短髮聊自理

其二

韶華不再返春去夏亦䢐玄鳥逝安之艸木浩欲枯風髙豺狼橫日入禽鳥呼獨有一尊酒空山誰與娛

其三

秋至倐十日客歸定何時傷哉搖落風已復鳴髙枝海水不識寒穴居乃知雨觸事苦遲徊憂端共誰語

其四

少小事文翰結交盡時髦浮雲一飄散寂寂淪江臯存沒今則殊寵辱巧所遭誰能返初服永以善自韜

見樹上浮查

浮查罥髙枝仰視欲數丈乃知春時水更出喬木上奔流一赴海寂寞遙相望落日餘悲風蕭蕭語寒浪

觀岸上人放船下水

造舟向平陸欲動難爲功一朝集千夫挽寘大水中漂流旣無滯運轉寧有終始知水力大可以載虛空

酬蕭翀懷別見貽之作

久闊易成晚獨居難爲歡如何天壤間有此憂患端永念昔別日春花始資繁一往落秋風空閨余蕙蘭芳年坐超忽故物俱摧殘海水亦已冰飛霜中夜寒沈吟顧儔侶傷哉涕汍瀾素絲寧獨持抱璞恥相干感子問逺動志願得少殫馳音發孤詠擊節欣眾嘆白日照空谷玄雲起崇巒茍懷合並誠道路諒匪難眷言愼初服黽勉同加飡

挽楊子將因亂客袁州後暫還鄕復往寓所而卒

昔歸已傷遲再往乃不返云萍忽散迹玉樹猶在眼髙堂念夙昔羣季軋歌筦嘉谷森特菀華星粲孤皖淒淒去干戈窅窅隔丘阪至今念行李何日候還輚寡妻負孩稚弱弟拾遺簡獨不見斯人誰能不悲潸

題春山樓觀圖

川光媚春陽巖澑含夕響林花間欲飛江艸晴方長迢逓樓觀陰峯回見仙掌

胡侯五子詩【益津縣人字彥美】

胡侯有五子祜禧禮裕祺五子名各殊稱宗以同辭曁乎所命字實自授經師謙誠讓誼詳申以伯冠之宗以正其系伯以重其儀長字而幼名立徳端在玆吾恆登侯堂見侯鬢如絲呼兒出拜客磊落羣熈熈祺也年最幼束髮方參差見人逺相揖學語聲嚅唲裕也長於幼不好弄與嬉踉蹡講論語光彩浮修眉宗祜最居長冠裾鳴佩觹應門肅賓客進退何逶迆中子禧與禮充體而丰頥粲然玉雪質並是麒麟兒方今重賢良少壯咸登咨有子如五男奚以多懼爲子也思順親和樂恆孔宜因名以求實循字以反思多福貴自求所修愼操持天材實國用授爾百職司胡侯有淳政子孫利其慈允爲淳政告視此五子詩

贈田觀

田觀頗淳朴精神秋水淸往居西山下師事淩先生先生授之學心眼豁開明苦攻文字間誓先諸子鳴林居涉寒暑閉戶聞書聲起臥斗室內超然澹無營一朝辭親去出門人盡驚逺從鄭文學司計寧都黌跋涉七百里所冀祿養榮升堂揖多士冠帶何崢嶸太守見之喜重是瑤林英徵租信出入考稽緩其程觀也益周愼戒私甚防兵被服大布衣餟食不糝羮閱歷三星霜拮據殆無寧山田本磽確廩積乃見贏所以春秋祀明明奉粢盛憲司核其綱大府會其成議聞升縣吏檄下思返徵再拜謝官長逺役非所營願求靖安近得伸孝子情蒼茫十八灘灘澀水不平渾流雜哀怨何以濯子纓夜來秋雨過羣星正縱橫念子獨不樂起坐搖心旌玆晨別我去奮袂身欲輕豈知失羣者憂思方日盈祝子服明訓望子矜疲氓萬勿爲酷辛庶以善自鳴

宴客池亭【有序】

秋夜陪劉守帥宴客池亭以尊禁圖行令無算同其樂者同夫鄭學正伯友趙教諭也

飲酒有至樂樂極不可湛願奉尊禁圖爲君警其貪斯盤本規制文理粲梓楠闔辟恆虛中隆址而穹弇中畫五十行令條雜周參行尾各承竅運珠隨所函司令疊進之盤動珠走龕怡然信所値啟視紛雄眈旅酬斯欵欵大爵何潭潭杜觶且浮二漢酺乃行三問奇懼乖應別類愁誤探秉燭卜晝夜飛觴徧東南交酢賓主歡對酒騶從慚揖讓忽致敬吟哦遂忘餤交傳意孔均自卜情乃甘飲或與其免量仍隨所堪豈不重酬勸終焉戒沈酣山城澹月夕尊俎浮飛嵐劉侯愛敬客持以慰盍簮常思賓筵悔童羖恐酗談孰知尊禁嚴防衛甚鎧■﹝釒函﹞祭遵昔投壺坐不擁戈錟歌詠肅邊境豈在多殺戡顧我羈旅中局促傷憂惔歡然及數子契合如神鐔下懷將軍仁上感聖澤覃乃知太平世禮樂歸濡涵

出贑灘讀伯友趙君知非槁命同李以莊進士韻題其後

正冠坐方舟晨誦趙子詩風湍忽蕩激感此危苦辭古人去已逺來者知爲誰正音墮空闊遺響何差差桂枝豈不華天霜肅嚴威春風在中澤日長蒿與藜乘休不得奮吐气千丈霓徒令文字間勃郁含憤悲玆晨歲雲暮矧當違逺時且復對尊酒髙歌送寒曦歌竟不重陳潛心以爲期

送孫伯起之鎭江司理

昔在朐山尹爲政聲甚揚朝廷重靑籍銓擢有耿光永念赤子愚罪罟罹披猖讞覆茍非人終焉阽危亡東南有大郡地廣濱海洋豈不繁獄訟擢尹推丹陽維時大火中暑熾日正長上吉祖東門瀝觴理行裝候吏千里至得諏民俗康矧玆服先聲惡伏善且彰政方實多岐所先在慈祥庶見囹圄空秋蕪臥桁楊惟君伯仲間濟濟充周行卓彼儀眞守飄飄雲錦裳搖搖江上波兩兩發徵航邦人共嗟訝符綬相輝煌汀云槐柳深夕雨菇蒲涼仕邦乃相望何異家與鄕永念幽谷士抱書邁年芳送行重言贈敢以誠自將舞文戒吏胥操縱成條章無刑乃至理庶用登虞唐

自興國過寧都度黃竿竹嶺險甚

客行靑塘巖卻望黃竿嶺陂陁緣大麓嵽嵲陟孤頂蹲身事潛行俯仰立梯井灌叢方截轅巨石忽樹屛冥冥日腳昏瑟瑟風力緊但聞陰壑呼不見行雲影僕夫筋力盡淒愴助悲哽荊棘罥手足跬步不得騁虎狼恐奔突魑魅或驕逞怪禽當我啼毛髮豎寒■﹝疒辛﹞常時山下民攘劫玩官警殺人委溪洞椎宰肆庖鼎時平向置砦恃險益頑狠反思二水上道路何昞昞坐貧昧艱危欲速煩慮省但傷遊子魂日夕更憂怲安得剗髙崖連山豁畦町

答贈王子啟

晨得故人書握發再三讀纒綿數百言肝膽豁傾覆上承起居問下感進修朂𨿽勞鴻燕思且慰泥塗辱去年所寄詩徵我當和復謭材本遲鈍往報愧不速置書懷袖間汗出顏靦恧永懷通家好先世輯婣睦嗚呼我大父文雅動季叔追惟所自出實本王氏族風流齊閥閱情誼均骨肉兔絲附長松柔弱易摧蹙矧我後生輩疎略坐拘束饑寒役道路時序少攀屬緬思老成會光景同轉燭每過城西隅低回愴心目時尋賢者居邈在■﹝帝尨﹞灣曲方畦帶寒蔬斜徑出修竹升堂奉甘旨宴客湑醽醁委蛇伯仲間顏色何婉郁往時客南浦公館蕃樂育學子來趨風簦笈奮逺躅襜襜講帷側濟濟森立玉敷揚六義旨駢疊雅頌錄詠歌逾金石剖析見絲粟似聞厭塵鞅欲訪匡廬麓重湖涉深渺把卷面飛瀑雲林固深窈問學傷寡獨豈必逺人羣終然起巖穀賤子罕所諧微陋等朴■﹝木敕﹞偶從將軍幙未決詹尹卜老親困痺疾稚子抱寒瘃內顧環堵空何以甘藿菽筠陽近畱滯風土漸諳熟錦水流郡西閭閻散平陸長云亙浮梁車馬競馳逐風激仙洞涼江浮鳯山綠蘇揚遺賦詠艸木含淸淑至今民俗淳守業不出屋反思好遊子奔走何碌碌故園久蕪穢荷耒思穜稑軒裳苦乖違農圃豈污瀆勉意慰所親志願在昔夙感君同心言義重秋蘭馥抽辭酬逺意焉得不醇篤揚矣合並期悲歌睇鴻鵠

題西山五仙圖

西山多仙靈往往宅幽阻飄然不可招作者焉得數昔在漢晉間淩厲出梅許偉哉忘機士冺迹事納吐千載仰髙風誰能究其緒披圖覿古像先後得四五蒼茫越王山颯杳文繡虎陳陶終市藥伊業解歌舞把卷識肩吾曳杖知蘊古神情各衝逸簮褐雜襦裋觀其英邁姿宇宙一仰俯超遙雲中物安得系纓組佯狂或玩世精煉得無補終然委大化豈必事矯舉吾恆登鶴嶺覽勝睇玄圃長松夾皓月陰壑振淸羽藥廬與丹井一一恆歷覩獨不逢若人髙懷竟誰語

奉答丁克誠擬古四首並各因其首句云

昨者去如箭去者焉得追今晨復不念無乃甘棄遺孳孳孔尼父老至忽不知贊易著自彊昭若星日埀泉流當達海落葉寧返枝聖狂本一念所異公與私永言惜去日鑑此川上辭

其二

誰將寶瑟彈逸響故超絕得心應之手有口焉得說宮商諧律呂髙下本定列至音不自發假器以舒泄徇名而求聲惉懘乃乖劣懷哉葛天民爲我陳一闋

其三

秋月白且涼金風豁森爽錚然髙林葉墜地不復響感君平生言慰我淸夜想攬衣起彷徨秉燭增嘆賞允懷江海觀敢怠泰華仰古人在當日政亦企前往末予疲鈍資焉得中脫鞅

其四

幽蘭湛秋露逺系君子思繁華逐飄風乃以色見知春陽無悴容冰雪有令姿感物固貧賤反躬服芳菲鹿鳴詠好我永謝貽令辭願言慰離別朂徳此其時

題筠軒

修竹夏向深層軒晝逾靜沈沈幽蔭交灑灑眾綠淨微風枕簟入落日琴尊並攬枝發淸嘯撫節延孤詠悵望生夕霏幽期在蘿徑

題枯林墨蘭

山中石累累百艸寒不芳猗蘭如髙人迹隠名愈揚我欲采其英系之芙蓉裳林深路回窈竚立以彷徨

題蘭雪齋

陰巖凍欲斂芳穎寒初破回風泛纎綠時見白粉墮援琴不復鼔委佩空沈吟掇此花上雪比君塵外心

壬辰感事六首

生長承平日亂離非所知垂髫讀史書痛彼艱危辭儒紳謝徭役生理固云夷𨿽無二頃田亦不蒙寒饑歲時洽親故聊厚相娛嬉出門不賫糧四達隨所之萬里若戶庭道路方伾伾牛羊被原野桑麻翳邊陲四方絕爭鬥兵寢城亦隳積薪而厝火治道乃日虧理亂自相乘誰歟啟猖披

其二

猖披者誰子昉自邪說興香火崇幻教肇彼有髮僧其源始涓瀝弗遏終沸騰宜陽一倡亂和者紛駕乘赭巾忽充道殺戮相憑陵蔑法恃妖讖江淮竟先登古來心腹地廣衍昔所稱乃知爲厲階不在憑丘陵

其三

汝頴始媒蘗徐沛乃蠭起浸淫及荊湘浩蕩入彭蠡風搖艸木動殺气薄炎紀倉皇九江守血戰扼孤壘海門白日暝烈士先鬥死雄波失天塹北舸竟南艤我師豈不鋭勢奮易披靡嘆息江之流艱危欲誰倚

其四

豫章屹孤城出戰當水背退移石頭渡橋絕偶奔潰紅塵蔽江水白晝驚慘昧呼號振淵魚山石忽破碎桓桓章將軍勇鋭百夫倍登城一指麾奮擊出前隊戈船久遮列堅壁方擁對堤防蓼洲急控扼龍沙會自斷忽縱燎危哉岋蓬塊斯人盛經濟兵略眾所戴肘腋將弗支誰從振其匱

其五

冦移石頭渡南掠烏山驛新吳與修水變起何絡繹長驅逼筠陽守者亦堅壁連云忽傾陷烈焰半天赤猖狂府中坐慘酷肆臠磔艷媚婦女羣爛熳金帛積倒倉散遊惰奪印援凶逆坐令荷耒民反戈半紅幘人情苦惶惑王事方否隔摧廓諒匪難煌煌濟危策

其六

廬陵古名郡繁盛何雄哉井邑十萬家一炬同飛灰冦來背南岑豕突勢莫摧白晝呼市中城門四邊開居民望南走千步不一回官馬如流星絕橋竄山隈府中方繕兵塡委粟與財我糧冦之資我兵冦之媒一罅弗自謹致此千丈頹向來闤闠區赤地生莓苔愼勿東望之茫然使心哀

出南門

送客出南門客行苦躊躇前有血流地暴屍臨路衢借問守關兵云是妖賊徒往者東西鄕嘯聚如羣狙跳梁恃山谷根結未易鋤潛行巧闞伺動與鬼蜮俱官中急召募搗穴將掃除往往禽捕之束縛來獻俘械系置庭下詰問非枉誣每戮三審之仁哉賢大夫豈不憤彼逆終然惻其愚先時獲遊諜掲竿梟首顱州人食其肉刌剔無完膚嘉禾化稂莠紅紫竟亂朱下爲人所忍上干天所誅吾聞聖人教伐惡仁之符一姦伏刀躓萬姓安其居官軍北來近此輩溝壑余行者勿愴惻黽勉愼所趨

賦白馬祠送曽照磨領兵防龍泉冦

將軍騎白馬朝出西門道初日射旗竿秋風動原艸問君此何之鞍馬甚光儀新承大夫命去逐紅巾兒笳鳴武溪曲鞭指石州路手持白羽箭卻射林間虎深行五十里提卒三千人定摧中軍帳獨淸西北塵丈夫誓殺賊老劍耀如雪簫鼔城南樓歸來宴明月送君白馬祠因吟白馬篇殷勤折楊栁贈比珊瑚鞭劉晏的博客《觀雲集》http﹕／／morujin。blog。tianya。cn

和全參政別王照磨至剛

慘惻壯士別哽咽止復說妖塵污后土臣子憤所切揚威激驍勇振義戢頑劣差差戰飛霜屹屹壁立鐵崆峒兀危倚章水不可越舳艫亙縹疾旌斾森側疊熊羆方蓄鋭蛇虺政蟠結由來國中士當作天下傑軒軒掃霾霧炳炳掲日月側聞王師至冠蓋相塡接雙江波濤急浩蕩壯心折往者靖四隅屢戰非小捷何由濯炎酷萬里灑飛雪永慰塗炭民呻吟化欣悅

陪王珊克溫薛益伯謙王睿王佑嚴煥夜宴焦瑜宅看薛舞劍分韻得深字

髙樹涼風下叢蘭夕露深賓客集髙館遙憐當別心起舞出古劍回歌罷瑤琴焉知夜寥閴淸賞豁煩襟

贈州掾李復亨

李君靑原英早辟此州掾遭時極艱虞酬酢周萬變軒昻七尺軀磊砢出羣彥攄詞猶轉丸制勝若激電以玆悟賢侯允矣獲深眷請從去年說從事實展轉冦興自淮河焚劫徧■﹝宀禹﹞縣倉惶蹙大府聞者驚戰眩我侯力區畫建義急防援戈矛首奮勇城壁次修繕視民勿驚畏出入兼守戰當時籌帷幄裨益總優衍慅慅西土氓嘯聚郁相煽侯曰往靖之君時實在遣髙冠晨簮筆輕騎夕鞬箭落日猿狖號石門路如綫摧凶意已決擁槊身獨先我兵偶失利蛇虺紛糾纏憤呼突重圍脫兔不可罥生還趨進討汛掃何捷便矧懷疾惡心直道昭爛炫姦攘速夷戮仇獄謝賄眩溫溫自盈拱鑿鑿眞百煉從容就三考著績偉自見或同文子升偶遇於公薦靑雲一攀附騰趠超紫燕漢史徵循良終言托佳傳

承鄧子益黃樹之作依韻奉答

客愁如浮雲沓至不可掃日聞冦盜急戰士何艸艸豈無鷹揚勇未奮鼠穴搗經年數避地貴賤淪醜好嗟嗟鄧孝亷盡室竄鳥道天寒拾橡栗日晏攬蘋藻頭額謝焦爛裳衣劇顚倒百年侍郎宅故物粲可寶烈焰白晝飛伊誰得探討庭前花竹區漫與瓦礫槁昨投柘黃村母子愼完保低頭狎樵牧徒跣接猺獠晝行巖下蹊夕宿溪上島荒山少鄰並木石藉圍堡春陰蛇虺出簸蕩汨行潦鷹鸇苦未擊云霓蔽晴昊平生忠義槪知子是素抱驚承黃樹作再誦豁憂惱東歸定何日漂泊傷潦倒正士懼摧殘如何問穹昊

答曽同升見語

沿崖入深谷羣木羅秋陰泉響一何幽巖棲有鳴琴已欣人迹遙恆恐塵慮侵願持白雲操一寫髙世心驊驑厄鹽車局促上峻阪長鳴悲風生惜此白日晚時哉一縱轡造父未能挽蕩蕩軼浮埃天門望中逺

凶年民有棄子於江者詩以寄哀

骨肉豈不親無食難爲恩抱子棄水中哭聲吐復吞母饑骨髓枯兒饑眼眶出終然兩存難何以共憂卹歲月不相貸恩愛從此分我死尙可忍兒啼那復聞兒啼那復聞江水流浩浩不忍回視之銜悲入秋艸

送孫景賢歸江東

客有敬亭思春愁何渺然謝公樓前月已照江西船船頭花亂飛釃酒發鳴鼔四顧不成歡悲歌淚如雨壯遊南海上曽著從事衫騘馬靑連錢馳突開巉巖南歸阻冦亂寄食贑江側多謝尙書公看客好顏色髙筵列綺饌賓客如流云舞劍萬人卻談兵四座聞年華逐流水五見楊柳綠夜夜夢故山浮雲滿巖曲玆行未可住卻望江東還人散井邑空鳥啼煙樹間殷勤候髙堂次第訪鄰里山栗與木瓜離離照煙紫放舟弄明月躡屐淩紫微春風久相待吹老薜蘿衣南平三月暮惆悵忽成別把臂重論心知君有奇節東遊我所願逺作秋風期卻攜采石酒髙詠敬亭詩

送蕭一誠赴萬安教諭

聞君戒行裝去領萬安學徵舸已載書離筵更行酌春還野色迥日入川光薄悠悠水上鳬矯矯天際鶴冦壘尙連戈邊防正鳴柝千村少煙火百里到縣郭古來重庠序亂後余殿閣綠野一榛蕪靑衿半荒落師承豈無待教立將有托山水舜祠深端期聽韶作

贈醫師任光顯

我非金石資敢與寒暑俱豈不愼所愛苦以貧見驅晝行冒炎赫暮宿蒙沾濡短褐不自溫藜藿兼秕稃外邪或乘間內扄焉得虞乃者春夏交伏暍臥衡廬俯仰一日間气候乃頓殊厝火憤惔烈抱冰增郁紆對案不能飡嘔噦聞喑嗚親友來問疾藥物審所須交辭贊其賢裏有任大夫祖孫已再世診候明機樞入門卽聞望審療窮錙銖藥液制煉精再啜气已蘇詰朝謝枕席體胖心孔愉怡憂古所戒懲創以嗟吁永懷藥有神如以水沃枯至人豈銜報感徳在我徒毒癘濟不仁瘡痏困夷誅安得四海間皆君起羸痡

贈畫師劉宗海

冦盜餘五年山林一憔悴劉君最英發筆墨有生气蒼然祁鄭間見此喪亂際拔足自踰塵師門本羅氏聰明破溟涬飛動入玄契總角解揮塗老成兀超異髙堂敞軒豁圖畫入蒼翠紛披煙霧舒晃朗城邑麗霜禽晚更淨水木寒不墜翩翻毛翮分的皪花果碎江沙隠舟楫山雪帶逺騎瀟湘乍微茫衡霍忽叢萃冥冥開古色漠漠浮逺勢東南半天下屏障光溢視遂令購求者尺璧不敢貴相逢苦漂泊澤國春正媚口誦名詩文磊落傾腹笥窮途偶羈客絕藝終名世豈必懷古人艱難發深喟

殺蛇篇【有序】

曠氏庭有蛇赤質黑章出叢薄間伯逵早作遇之見蛇獲黑蟾方據以嚙未死也亟命操挺往擊之家人驚告曰此爲神蛇第縱之勿擊君曰是毒人戕物者神果有是乎蟾壤食而艸宿無害於人而彼殘之宜必殺卒擊殺之蛇斃蟾得脫見蟾傷腹且潰將納而紉之以完其生童子出棄蛇湖水中君曰未可以毒飲者盍埋之童子返蟾逸不見劉楚聞而嘆曰去害不惑智也除害必勇義也全善於旣危慮患於旣斃仁也一舉而獲三善焉是可書已因賦殺蛇篇其詞曰

蛇虺各有穴合在巖谷陬明明庭宇間豈爾之所遊靈蟾無爪牙艸宿甚優遊爾乃攫食之吞噬不少休嗟爾毒螫性吐焰若火抽潛乘夜色暝巧伺人迹幽觸艸或盡死殺人甚戈矛惻惻仁者心嫉之若仇讎奮挺往擊之妖言焉得畱首斃文錦裂鉤尾委不收觀者憤稍抒蟾脫金背浮呼童出棄此轉置湖水頭猶恐毒流波瘞之向崇丘念昔大禹治驅蛇菹澤投叔敖患兩首陰徳躋公侯聖哲忽已逺艸木塞道周紛紛蛇蜮交毒癘徧九州島養虎方刲豚食狼乃刳牛彼哉獨何心良善生怨尢我歌殺蛇篇歌竟淚自流爲此乃曠逵古人誰與儔

賦靑簡所送鄧憲史南臺

肅肅靑簡所粉署若秋霜聞君將去此逺赴栢臺郎驅車臨廣陌沈憂結離觴靑雲正岧嶤黃鵠方髙翔還念同居者湖陰看月光

奉和右丞亷惠山凱牙喜雨詩

亢陽閟時澤赫欲槁眾綠臺衡憂民心惴惴甚集木一朝注甘澍允矣生百榖堂邑歌旣零南山詠沾足向來擊鳴鼔望祀走巫祝孰云丰年遲永念誠感速廣陂潤方流酷炎勢已蹙省署揚淸風薇花濯紅玉民情洽和暢天意劃淸肅庶艸徵則同時哉念蕃育

題太古齋爲劉政卿賦

士有希古者端居在衡茅鳴琴旣無譜酌酒亦用匏气淳語言朴其俗自不澆誓將木石俱永謝時世交垂裳可爲理遊麟方在郊獨往思見之悵然歌有巢

曠伯逵移花竹石盆【有序】

數日暑酷甚伯逵晨興課家童移階下所植雜花竹石盆盎盡置庭中穠靑纎碧髙下隠映灑然坐林泉而聞淸吹也伯逵亟命茗甌酬此淸賞余因賦詩以寄興則壺觴之集將不在玆乎

慈竹綠而貞愼艸靑以潤披紛瑞香蟠糾屈梔子韌蓬然出眾美生意各欣振虛庭蔭深廣烈日光不瞬泉石涵淸妍盎盆陟崇峻移牀坐其側涼吹颯兩鬢重門掩苔蘚塵迹戒蹂蹸賞幽君子心席地頻灑汛茗甌旣己陳酒醆焉得擯髙情寄林壑樂此樂無竟我慚去田園畏暑劇焚燼抱甕息林陰還思問田畯

贈曽沂畫山水詩【有序】

曽沂字以文廬陵人自少攻畫尢篤意於王輞川董北苑米南宮家法僦居東湖淨掃一室娛弄翰墨而已故其落墨深穏敷色明潤規臨古作時出新意位置情態髙深平逺咸臻其極故有山巓水涯之遐思有金閨瓊館之逸興有靑雲白雪之雅懷觀者得之烏可掩哉錢塘王君若水上元周禎伯寧皆以翰墨名品重當世生咸及門而受益焉宜其學益進趣日髙而聲光之日大也方束髮時嘗執經從伯逵遊已時時點墨作山石林木人物狀好之不能禁也今所就果若此豈非天性然歟至正丁酉夏餘遊豫章將赴春官不果思歸珠林以畊牧焉林下有求志亭生爲余圖之頗合余意因作詩以贈生而引其事如上

山水有雅趣絕藝固難名翩翩沂水生皦皦髙世情觀其筆墨間頴悟契天成況復師名哲揮灑欲縱橫我有林壑興回車謝遐徵悵言事求志結好在柴荊戀戀返桑梓依依尋耦耕驅牛涉晚澗坐石聞春鶯茅檐有濁酒思就野老傾風塵正蕭瑟念此心頻驚感君作圖意慰我南徵程捲之懷袖間離思浩方盈贈言匪諛溢願子埀休聲

過順流口尋歸舟不見畱寄曠伯逵

居人惜離別行子念歸路牽衣苦徘徊酬酢乃煩屢豈知風力便徒侶惜遲暮孤帆竟先發江永不可渡登髙望前灣欲往復回顧令我行躑躅感君郁情愫去翼安可招蒼蒼但昏霧

題帶經亭爲曠伯逵賦

時雨度原陸我俶事耦耕晨興荷鋤出於道非所營古人邈以逺遺言粲昭明豈不念周覽力穡自有程攜書䢐畛間捲舒契深情息偃林樾下放歌激商聲皤皤東鄰叟來問所讀名作者安在哉所爲竟何成誰能舎耒耜坐致倉廩盈掩卷謝鄰叟此道久榛荊聖哲本不死我寧昧所生且復具尊酒相對得共傾陶然亦徑醉春鳥方和鳴

贈蕭自愚煉師

塡海銜木石移山開路衢旣憐精衛苦復笑愚公愚擾擾六合間機械紛奔趨豈知大智者斂之寂若無緬彼白鶴仙昻藏一丈夫衝抱龍虎气淸含山澤臒煉藥入紫霞吹笙上玄都逍遙靑天中湛寂以自娛我欲躡其躅飄然安可呼永懷伯陽翁握此玄化樞毋爲事辯巧取愧斯人徒

所聞

客談所聞者我亦聞所聞翕忽片言間源委焉得分當時初聞時心緒相紛紜洶如春江濤泛若秋空云肝膽不自持反復貽戚欣豈知無聞者兀兀窮朝曛起揖謝上客愼勿云所云我心久冥漠無以置斧斤

避冦宿嶺下田家

攘攘忽超嶺冥冥遂投村不知來逺近但見行者奔風起艸木動牛鳴人語喧妻子局道隅淚下聲吐吞老翁墻頭看爲我啟重門掬泉沃煩熱坐我林竹根稍覺顏色定豈知心魂翻玆行寔倉卒感君言貌溫平生親與友此日焉足論

過周宜衝林居

幽人系遐思散策欣往卽圳南秋水落行踏澗中石離離數靑松逺蔭林下宅落日在柴門淸風滿蒲席

送謝君壽歸豫章

謝君芝蘭秀玉立含春溫昨從鍾陵來過我江上軒臨流一解佩坐石倒芳樽時序浩若流霜露忽已繁悵然念歸路孤鴈同翩翻城西昔棲隠舊宅今不存采藥度沙嶼懸壺當市門隔水望西山翠屏矗云根逝此安可覿淸風懷笑言

述懷一首別表兄嚴允升之興國

我始束髮時出居城東郛兄從濠上來靑裾如短鳬父母共愛惜兩兩相攜扶讀書本不多頗好弄墨朱暮拾艸上螢晨探花間雛綴文暗矜衒學字繆擬摹登牀奪硯筆入室窺庖廚詬怒或暫違歡欣復同娛時來飲美酒終不事樗蒲俱爲鄕黨憐自許如聨珠稍長各辭家東西趨道塗饑寒兩契闊千里長睢盱論心愴無夢攬鏡覺有須歲時骨肉聚俯仰親情俱我父寔爾舅爾母爲我姑十年逓傾逝顧影憐羈孤嗟爾前年春妻子復殞䢐空庭閟白日苔蘚生檐樞爾兄亦早喪有子居僧廬削髮豈髙士承宗寔良圖去年避兵難聞竄五嶺隅歸來見顏色竊喜雉脫罦昨聆遘寒疾服食幸少蘇所依弱妹存亦苦貧病拘如何便訣絕孑孑復逺趨山雨晴少泥林華正紛敷紫燕亦髙飛春城沸笙竽我慚識字來奇蹇多憂虞所以遁幽谷逺從耕釣徒玆晨悵言別有酒得更沽感激少小懷臨分重躕踟五月蒲艾香九月有菊萸故園恐蕪沒歸候焉得逾武姥泉石嘉逺駕尙可紆庶慰同心契愼保千金軀

題山水畫

羣峯矗靑屏邈在雲霧中逶迆臨廣川杳矯淩髙空太陽旭朝升霞彩爛靑紅艸木石上生流淙掛寒虹突若泛水鰲背負蓬萊宮我欲登覽之云深路難通恍然對圖畫思訪商山翁躡屐行紫苔艤舩並靑楓憑髙思無極引詠送飛鴻

見家鴨浴於堂■﹝土幻﹞感賦

鳬鷖浮江湖萬里可適意■﹝土幻﹞涔濡家鴨振灑空作勢人生天地間窮達同一世悠哉賦命初豈不系所値

夏日同歐陽仲元羅子理鄧崇志會飲林屋得紫字

幽居帶林臯煙艸共墟裏兩日不相承鳥啼春竹紫川平雨初集日落風更起悵望城市遙靑山隔流水

懷萬徳躬

萬生江海士蚤志在經術賢网失雄奇低埀向蓬蓽豪吟髙李間盛世宜作述光華丰城劍洋溢淸廟瑟霄漢未有期風波乃相失今年赴大庾華髮映初秩名髙乃爲累退伏懼讒嫉維時三月初上道戒吉日江發南雲長帆開北風疾停舟一相過取別傷艸率豈不念平生衷懷詎能詰維南苦凋瘵民情甚回遹治棼古有戒何以布章律秋風渺鳴鴈贊佐在軫卹妻孥隔異縣歲晏悲蟋蟀微生且漂泊吾道在否塞懷哉南川隠千載竟誰匹

六月晦日山下觀稼歸

東日出未熹我興事晨稼莽莽逾廣阡悠悠至山下良苗各已實載獲紛■﹝禾罷﹞稏流泉蔭餘畝束穧歸南舎柴門日向夕鳥雀喧已罷老翁攜壺至言笑相慰藉春作幸有成明當戒秋社

題錢氏貞節堂

織素傷斷絲汲井傷短綆百年不偕待逝者悲耿耿空閨凝芳塵白日驚寒景獨攜嫁時鏡坐照孤鸞影孤鸞鏡中老雛鳯方和吟何以慰母勤山海匪髙深蒼蒼千古石爛爛百煉金惟應諸源水鑑此貞節心

早行霧中過田家失道

我行煙霧中不復辧原陸幽幽聞雞犬隠隠見松竹田家迷逺近阪路有﨑曲已覺瞻望勞誰云往來熟

感時和王以方

霧雨晦平陸窮林翳淸秋眾鳥各喧囂孤鴻獨懷憂矰繳方可虞稻粱焉得謀塌翼墮中流泛然若遺舟屯云蔽白日澤國生暮愁飄飄竟何適莽莽奚所求且復斂蹤迹棲遁此林丘時哉周周遇可以銜羽不【疑】

題嚴氏東園

裏有嚴氏族昔維孝友門大廈連髙云江波下流奔我識祕書孫令質何溫溫行年踰六袠蒼鬢雪不翻冠裾肅其儀恆以誠自存族處三百年淸風望彌尊燕遊有別墅近在城東園永念昔賢居樂此竹與萱玆晨天气佳風日麗崇軒秩秩敍賓友怡怡從弟昆圖畫旣羅列醪醴亦滿樽至樂恆未央世事焉足論眷惟此流慶宜爾但髙言羣翁有述作來者宜勿諼

憶鄧子益【有序】

冬月憶廬陵鄧子益時乃兄子明攜其祖侍郎中齋先生故所撰海上遺槁獻之史館因畱京師未歸悵然賦此

翔風振層岡日出林鴉散故人不可見對酒發長嘆昔別驚蒼茫新愁復零亂棲遲豈淪逸才美宜卓冠傷哉歲年暮之子實國幹有兄承家學足以資考讚泣把海上書去年入東觀秋霜肅羣木萬里消息斷念彼孤飛鴻淒然度云漢遙知當此夕沈吟出虛館上堂候甘旨彩服故明爛江亭春風逺水澀冰未泮中州煙霧集羣宿起鳴鸛我懷實悁結徙倚至夜半仰視天宇髙明星復東粲況玆當逺徵展轉遂達旦

送邢秀才之南海

驊驑躡層雲振鬛可千里豈有賢達人低頭戀妻子買臣未返越季子終去秦上策幹君王撫劍淸風塵英英邢茂才三十淪艸莽長笑別中原驅車事南往梅闗積雪白大海瘴霧深窮冬在遠道念子多苦心維南峙藩城五嶺樹旌節得子先羣英淸風濯炎熱我畱山縣久感此霜露余遙遙不可攀羨爾南飛魚

病起理髮

臥病七十日我髮如氈茵沈綿曠時理捲郁乃不伸徒蒙垢膩積蟣虱來相親■﹝口替﹞咂無遺膚搔之反紛繽玆辰風日佳隠幾支羸身梳櫛試翦摘灑灑開風塵蓬然滿其梳易若振槁榛恆恐自玆始種種空輪菌傍有笑且言子何昧所因四序一气爾榮悴若環循凋零豈不秋萌蘗方復春不見栢與松相承爲舊新矧子屬壯彊盛气方向晨六淫戒侵慝所養貴得均膚革茍充盈寧傷發生仁玆言頗有契我志豈遂淪被衣衡門下反視怡心神微風從南來且復正葛巾晞之跂陽阿庶以怡天眞

賦龍沙贈友人別

朝出城北門遙見城下沙簌簌鳴北風蕭蕭入人家坡陁浩如雪漫漫不可越水落黃金澄天晴紫煙滅別君沙下亭逝此歌揚舲春來倘相憶芳艸是中靑

檢故篋中得亡兒觭所服藥裹賦以致悼

汝塟已在野汝藥尙在笥當時閟神功事往一流涕神仙豈不死海上多奇方俯仰猶昨朝嗚呼今則亡

題牧牛圖

淸晨跨牛出日暮吹笛歸艸野不逢人田烏相逐飛山中有風雨蓑笠莫教遲

賦別南澗諸友人

歲杪無淹晷歸人滯山居玆晨復不發明日當歲除宴會良已勤愁思獨不舒願回投轄意一解送行車

捨弟往三■﹝土幻﹞嶺尋觶子日夕未歸坐候林下

西林已雞棲北澗復虫響沈沈四山暝寥寥一星上時危劇鐘情期逝勞紆想悵立此溪陰欲休未能往

分韻得一字餞別張彥昌赴豫章

君行赴豫章燕餞在玆日短劍出匣雙輕舟泛江一峽深霜猿苦天闊云鴈集酒盡不成歡南瞻恍如失

和答蕭伯玙

客有鶴上侶巢雲松桂林秋風夜中發相思煙水深靑鳥從東來恵我瑤華音援琴不成嘆徒勞千里心

題黃氏三餘齋

天地有明晦陰陽互始終人心蘊至理妙運焉可窮端居淡無營肄業肆旁通陶以典籍富積之道義充春作肇有嚴夙興在省躬日入未遑息歲周方底功良辰風日妍遊詠從冠童矧當陰雨交而敢怠擊蒙混混循化機淵淵湛天衷及時戒自嬉樹徳務永崇潛心董生業紹迹曼倩翁三餘寧有期百歲將無同朂哉黃氏居庶以厲頹風

題吳氏宗夏所作秋林髙館圖

江臯秋气澄林屋帶幽夐霜餘羣木斂日落眾山靜浟浟舟泛葉湛湛水涵鏡歸鳥愁暝啼飛鴻淡遙映市朝從玆逺輪鞅焉得競釣懷渭濱叟耕憶谷口鄭彼美孰與期援琴發孤詠

吳太守將赴韶陽西昌浮屠周師以九鷺圖爲別邑人劉荊生復爲詩以系之

九鷺何娟娟翔集在中沚感此秋气澄森然欲飛起差差白羽分皦皦皓翼比臨深旣羣簉憩淺復危跱流音振林薄顧影下淸泚落日楓岸遙風回筱溪駛誰爲霜雪標墨素得其似悠悠嶺海邁肅肅鵷鸞止悵懷將逺違持以貺君子迹幽同九臯心逺向千里舞翿登淸庭翳車列天軌眷言羽儀盛振振自玆始

江漧艸居

江幹愜幽屏艸扉亦常闗晚途斷歸人虛市見寒山林木變冬候繁綠忽已殷鳴鳥相因依孤云時去還唐虞旣云逺慨此時獨艱四體豈不勤我髮日已斑翺遊千載上偃仰一室間樂詠古人詩庶幾無靦顏

戲題訪戴圖

大雪滿天地髙興何悠哉終然不相見獨棹月中回人言越溪春酒熟山花開此時風日好何事不能來

田父邀嘗酒感賦

客有攜壺來酌我盈觴酒自云秋糯熟醞釀滿盆缶莫嫌山野俗盤饌本無有園蔬雜蒸芼甘脆幸可口喪亂二十年蓬蒿徧田畝誰能厭糟糠何意問升斗我時適歸田枯腹余皓首感此慰勞勤比酒覺逾厚陶然就徑醉髙臥北窻晝門外淸風來颯然在髙栁

題劉誠本畫綠陰靜釣圖

綠渚淨秋波蒼林含夕景之子坐埀綸冥冥釣深冷歸鳥背林梢遊鱗漾文荇扁舟有餘閒庶以怡日永斷岸不逢人虛明見淸影

答陳畊閒見貽之作

微生本田野志豈希廟堂采掇乃不遺徒爲仁者傷煌煌大明宮四海皆來王圭璋映冠冕光寵安可忘而我叨其逢能無重憂惶駑駘匪逸足朴■﹝木敕﹞乏逺揚擯斥固其宜低回返山房幸有二三子弦歌以徜徉感君篤所貽韻語淸瑯瑯逝言托晏歲江海侔深長

題淵然劉煉師崆峒訪道圖

至人若浮雲會遇何有常有偉淵然子早師趙元陽西遊崆峒山心迹兩超越朝飡赤城霞夜弄瀛海月瀛海幾淸淺鯨波隔人煙樓船送童女白日迷秦天伊誰祕靈機顚倒鑿玄竅相視乃無爲不言亦不笑問君此何之顏色如桃花谷城訪黃石勾漏求丹砂我從昆侖歸秋鬢忽已雪安得騎靑龍相從叩眞訣

和鵬舉赴滁陽道中述懷見寄二首

聞君赴滁陽前月過秋浦輕蓬去如葉列嶼若浮俎思親念方永懷友心亦苦淸宵發孤詠餘響應柔櫓盈虛諒誰卜忠槪傷自許君心正懸旌我發已埀縷苦無太古調何以襲宮羽

其二

峨峨北巖山上軼雨與雲下有蕙與蘭芃芃揚秋芬君子在逺道懷思極憂勤睠言感時澤亦復傷暌分念玆愷惠性化者將同燻由來金玉姿不如蕭艾羣逝將嫓貞美庶以怡朝曛

晚出登前岡候王徵君不至

出門候親知引望欣往卽崇林旣前登修阪亦屢陟浮雲正東馳余景忽西匿漠漠煙散霏稍稍昏向極驅車來何遲逺近誰與測行非多岐累鞅豈中道息幽期寧獨違衝想竟難抑欲畱感淒冥更往念艱棘簮盍諒勿疑憂紛已盈臆鴪彼晨風翔何日倩飛翼

和答蕭國錄八月十一夜對月有懷之作

林塘澹淸華庭宇豁虛朗露井波澄輝風林葉交響髙言倡令徳孤吟振遐想亭亭江上月肅肅云鴈往美人浩前期令節延逺望池魚旣堪綸旨酒亦可釀永懷契天遊庶以會心賞宇宙本達觀如何較銖兩

月夜舟中

溯舟忽淹逾日入愁將夕江流星斗回月出洲渚白飄飄風中蓬渺渺槎上客利涉吾豈貪歸哉問林宅

題胡子敷朝陽軒

晨起罷盥■﹝木莭﹞初日光離離晃然幽軒上坐見扶桑枝揖客正幾席詠歌理弦絲髙梧已結蔭鳴鳯當來儀

題郁傑觀泉圖

我昔負疎散放爲出澤遊自躡兩蠟屐時操一輕舟陟險或窮日探奇遂忘秋行與雲水俱坐與木石儔吐詞輒吟詠得酒卽獻酬自謂長若斯不復懷隱憂中年遘淪蕩世路傷阻修兀兀感時邁棲棲愧身謀反思膂力初豈乏十角牛誰令惰四體而不營西疇又如規什一利可等封侯胡乃忽彼賤忍貧事墳丘工而昧執藝卒也拙操矛徒以落魄資重貽親故羞屬玆際明盛艸野咸登諏慢遊幸免罰識字偶見收上叨命秩崇下感祿奉優補報慚尠稱劻勷懼多尢雞鳴事趨謁日晏研書籌譬彼策駑鈍喘汗焉得休誰爲泉石居偃息得優遊冠服如古賢琴書粲琳球不圖忽見此如病頓獲瘳池魚戀圉圉羈鹿懷呦呦山林豈在逺至性不可廋郁郎自超逸臺閣方見求鬢髮幸未白功績宜力裒蕭蕭松桂幽爾豈能淹畱致此倘有道吾將詰其由

五月十九日夜同蔣起居注楊主事宋給事中宴劉起居千步廊之寓直

步廊向寥閴衛士傳呼叫壺觴夜初集刀戟燈相照風回閶闔迥月上觚稜峭起坐驚向晨束衣待明詔

偶題

一室祕炎暑煩歊苦難禁安得天際云油然起層陰願持白團扇步入靑竹林卻坐林下石開襟以鳴琴柰何限淸禁可望不可尋且復此靜息聊以淸吾心

送婁徵士叔眞歸金華曽侍郎邀賦

祖帳出都門鴉啼掖垣曙春從天上歸人望山中去離亭煙栁變極浦風帆暮亦欲把蘿衣空傷別瓊樹

蘭雪軒詩

聞君好幽蘭羅植層軒陰靑靑在人境意不殊深林光風澹容與拂披動衝襟佳時聿云邁眾卉忽消沈重陰旣淩厲凜冽乃見侵念爾宛自持將將式如金亮不渝芳潔芳潔良可諶願掇花上雪比君塵外心

題觀泉圖

野客愛淸溪翛然淨心迹仰聆松上風俯見潭底石雲林興無逺魚鳥歡自適坐待山月髙鳴琴送遙夕

題米元暉山水畫爲郭掾吏賦

米侯奇崛士作畫有家法墨色運華滋毫端散輕霎攤平布汀渚立險出巖峽峯轉路盤紆林欹樹交夾陰疑神鬼會幽與魚鳥狎野屋架深冥溪橋跨危狹嵚崟負灊霍滉漾注苕霅花醲雨初膏艸健風可■﹝建﹞藤埀怯猿把藻漾信鳬唼層煙千嶂合積雪萬石壓釣鮮憶鬵漑采菽思衽扱斯人世己庚此筆品宜甲髙情爛初放正气浩不乏燦燦珠吐盤輝輝劍排匣兵曹坐拘束吏牘煩撿押槐云屯故幄梅雨潤新袷探奇捲時啟歷勝懷始洽何以謝朝紳歸哉荷農鍤

靑蘿山房詩爲金華宋先生賦

我有塵外想長懸山水間昨逢金華客因問靑蘿山靑蘿幾千仭翠色淨如洗江上見數峯分明紫霞裏緬慕宋夫子髙棲在丘樊扣舷沿桂漵翻帙上松門幽尋聆澗淙靜坐看庭綠著書三徑荒飲水一瓢足昔在山中住聲名天下聞一朝被徵起長笑下秋云官聯玉堂署詔入金鑾殿元史公是非雄文掞雷電今年謝山縣稽禮移春官並結芙蓉綬仍飡苜蓿盤翩翩霞上鸞皎皎雪中鶴振佩朝天衢回車睇云壑自從出山逺芳艸滿巖扄弟子感時雨里人瞻徳星豈無京華樂秪念山房好恆恐歸來遲靑蘿笑人老仙巖勘靈笈禹穴探古辭此意在千載世人安得知

贈歐陽濟可主簿自金陵復歸濟寧府

兵曹限淸切退食釐所務趨庭有來謁乃是長淸簿攬衣聞鄕語出袖驚柬素自云歐陽氏文物乃吾故家藏兩誥命上代崇公祖紫錦絢春云回鸞掞玄霧每啟必三盥兢兢懼沾污維時有侍講泒別長沙住兄持往訪之題贈得佳句羣公繼揮發浩瀚倒詞賦後來兄入海緹襲甚完具持攜遂不返旅殯石龍寓蒼皇凶焰起燔烈劇毛羽至今夢寐間恍惚見題署玆從山東來王事屬馳騖永懷家室墜毒若心火炷偶賴記誦存手筆得繕注惟君尙友誼每恨缺告訴便當乞一言庶以償企慕言已復愴然淚雨紛懸注我慚縻廩祿學殖成廢圃先訓旣莫承壁藏乃漂蠧感子重彛倫矧復執義固勿傷昔賢逺勿嘆來者暮驊驑茍縱轡千里起尺步古人重收族桑梓恭愛護孝忠可特立榮顯非幸遇千年兗公傳星日煥昭布煙塵暫紛紜得喪奚足懼似聞四泒緒凋落少聯屬振先近捐世南泒亦微斁潁上存者稀廬陵盛宗聚維時秋气肅圻樹颯涼露別子秦淮湄明當發前路驛馬向悲鳴河水恐凝沍還官覲愼保世澤常衍裕亂余丘壠荒樵牧方交愈何當望南歸一省瀧岡墓

椒園詩爲臺州楊子賦

海陬有東麓天臺所遺余其下五畝園幽人之所居幽人志事親行不出裏閭升堂旣問候入室還讀書園中何所有椒樹蔚扶疎露芳或晨采秋穢亦自鋤持此釀春酒气和心孔舒東鄰豈無牲北裏亦有魚所貴在力勤旨甘將樂胥苾馨重胡考蕃衍詠聊且愼旃志潔白庶以承厥初

陪陶尙書宋太史夜宿齋宮分韻得萬字

鳴鸞蒞陽郊陪祀服明憲旗常擁圓壝幕帟蔽修甸天髙風泠泠露白星爛爛尊罍秩斯舉簴業樅以建凝神向澄肅秉徳方恪願調笙思肄三振羽將舞萬張筵盛布設陳幣昭奠獻聽漏促晨興嚴衣戒宵偃駿奔尙齊遫愼簡慚碩曼感孚豈殊徵恭事式同勸

贈蕭忻

蕭忻辭我行有淚迸若雨倉惶奉旅殯躑躅望鄕宇主家隔萬里生死托童豎恆焉感恩義誓不避艱苦路人爲嘆息來與陳酒脯古有不反虆忻能瘞其主無子未足悲有子焉足數作詩贈蕭忻庶以厲忠矩

題黃筌百禽圖

百禽百聲音一動一情性誰歟寫羽族萃此一奩鏡況有水與石山桃竹相並物類巧紛薄姿態颯飛競掩卷冥所觀吾將契虛靜

送趙可立來北平省其兄可久參政卻歸處州

華省張離筵驪駒陳苦詞北風吹曠野歸鴈何參差弟也懷故鄕兄以王事羈髙秋一爲別霜露忽已滋驅車抗前旌執手安得辭君看並蒂菂不獨連理枝眷言此持贈以慰長相思

送趙參政赴召還京分韻得風字

凜凜歲雲暮轔轔車䢐東簡書屬嚴召君子懷盡忠外勞旣旬宣內弼方奏功豈曰擇所事簡知在宸衷念昔歷曹署朝趨接珩璁北來𨿽異寀幸以義見同庭栢寒始靑垣薇春向紅歡會不終歲忽如萍與蓬俯慚轅下駒仰羨天邊鴻灤水方凝澌燕山屹崇墉暌離會有時精感理則通撡持宜努力蹇直在匪躬敢希仁者言永勵國士風

布履篇答捨弟

季有雙布履攜來自家鄕見兄赤兩足奉以慰踉蹌此履豈有華素質而白章縫紉出新制絇綦已莫詳念玆苦寒地九月露成霜上馬攬敝裘入室坐匡牀誰爲手足念寒瘃驚劻勷一朝被溫柔步履便且康足受慚黃石踵決謝卜商不忍踐荒穢恐爲明潔傷俯視物有類愴然感中腸冠緌旣成兩鳬鴈亦雙翔如何弟與兄闊別遙相望

題陳原初掾郎所藏古澗幽人圖

端居謝塵鞅濯足行澗湄靑山旣盤紆流水亦逶迆四顧何寥寥林陰亦紛披乍興舞雩詠亦軫濠梁思仰觀浮雲翔俯挹祥飆吹春意屬駘蕩我心方懌夷永言觀象妙庶以靜者期

反哺詩

嘗聞林間鳥反食哺其母母衰塌翼坐供養急銜取今晨觀所哺匪獨矜老丑方其駢立次情亦均左右有如雌伏時局促拳兩肘雄亦念其饑出營含滿口歸飛闖巢戶彼此欣接覯振翼而張頥嗷嗷類初鷇辛勤拾虫蟻甘忍不下咮豈不猶已饑分食貴先後有時通勞逸雌出雄更伏母子夫婦間出入更助守義恩重酬報此意竟誰嗾圓顱異羽族反目多鬩斗靦焉不顧養荒悖事博酒一體較銖錙親親乃殊構我吟反哺詩庶以祛俗蔀

自述

叨祿向六載北遊且三秋臬司謬所寄官服當何酬朗朗日月行滔滔江漢流孰云幸所致良以逺見收有靦吹竽濫徒勞負山憂秉志誓金矢持身期玉甌柰何歲年邁鬢雪忽已稠勉筞疲鈍資悠哉企前修

夜坐

閉門鼓初斷振鐸兵已邏風髙羣烏號月黑一犬臥命罇乍舒懷抽牘更娛坐稍稍空葉飛庭虛覺霜墮

暮歸二首

馴犬聞我歸起迎出前階饑貓如嬌兒奮躍入我懷閒居感物理豈以形自乖攘攘殊趨者孰云眞我儕

其二

日暮騎馬歸驚踏天上雪北風吹寒沙髙樹低欲折誰憐牛車行來往同一轍

朝抱一印出

朝抱一印出暮抱一印歸公家有嚴程出入焉敢違吏曹方劻勷文牘正塡委力弱驚任隆勞微愧恩私

十月十三日燕相府知印張觀復從江西來承大兄六月八日家問捧誦之餘悲喜交集因賦五言長歌一首奉報匪敢言詩姑述懷耳

張生江西來手持家問至剝封未及讀先訊伯與季書題八月寫上有平安字孟冬始獲承道逺良不易首云念我病邇只復何似中陳困書社驅勒亂遷次末述兒子頑芻牧荒誦肄又云先塋木裏橫肆戕毀官府呼不聞樵豎劇跳戲次云今夏旱坐食困顦顇私儲乏擔石何以供卒歲仲兄往黃陂迎女別子壻季弟石臺館遊從盛修贄阿鸞締姻早諸侄亦勤勩抒詞良激切苦語雜瑣僿如聆丁寧教如獲左右侍始慚終作惡撲簌紛灑淚我本疎野資遭時誤登試事兄且未能從政安足齒往者被徵迫欲走不得避倉皇赴京闕慘戚去田裏渺如蛙望海茫若蠓發甀春官書題目冡宰叩言議拜命黃金門親題職方氏天顏正溫穆諭旨極諄致退朝感恩隆際遇荷明世從玆謬通籍出入淸要地含香大明殿賜食光祿寺廟庭嚴奉瓉壇壝恭執幣厚祿旣寵叨宮衣亦沾被遲回歷初考艱險嘗百事前年調北平濫擢憲府貳言議久疎儒條章昉師吏山河八府輳遼海三陲寄土風混戎俗吏治尙沈鷙貪婪乃蠶食剽掠更狼戾論當慮乖違擬步恐顚躓憂多變容發務冗廢寢寐倦禽困長云羸馬傷促轡離居形弔影鞅掌蒙接瞶得書暫慰莞撫已重唏喟違離路五千契闊彌六祀事生與追逺俯仰兩蒙愧歸休期莫竟追贈仰朝制華紛倘歡聚泉壤亦榮賁君恩未能報私願焉得遂乾坤等籧篨今古一奔駟勿憂時事艱勿以外物累消閒且時教娛老宜日醉中情更誰諭此責當我致由來紫荊樹一气共榮悴豈以連理枝同根乃殊植世機紛倚伏彊悍焉足恃要當戒盈溢奚必較鈍利蜉蝣常撼樹蝜蝂亦排礩永念珠浦源綿延本仁義滋培藉先徳振拓屬來嗣天意茍從欲此志終可覬作詩報兄前庶以見微意

紀夢【正月初四夕】

夜夢歸故里見我平生親升堂具杯酌懇欵話所因問我歸何遲憐我白髮新恍忽一室內酬獻相主賓東鄰粲新疃南捨儼舊鄰稚子笑相卽老翁言諄諄似亦謝前倨敬我今縉紳我心本無滓敢勞深意陳喔喔雞鳴曙悠悠天向晨蒼茫枕席間委曲所歷眞悵然不可訊惻愴徒傷神

槎翁詩集卷二

●欽定四庫全書

槎翁詩集卷三

﹝明﹞劉嵩撰

○七言古詩

題朱知事云樵圖

使君昔隱灊川曲慣逐山樵伐云木一從去作憲幕賓長憶灊川好林谷灊川之東山挿天中有峭壁何嶃然寒光夜接九華雪秀色日射峨眉煙褚君妙筆世稀有爲冩玆圖傳不朽山气淸含五粒松江光緑浸三春栁長裾曳杖爲何人從以樵斧方逡巡層峯正隔秋浦水仙境似與柯山鄰山回峯轉愁欲暮斸藥攜琴更深去林路時衝虎豹過湍崖暗激蛟龍怒此圖此景何淸奇疑是當年親見之采芝南嶺去已逺濯足東澗來何遲只今卻上靑霄立斬伐芟夷乃其職卷曲宜刋惡木枝喬修要簡良材植人生窮達焉可期雲中樵者非君誰會稽太守自結駟王屋山人方看棋功名時來信所遇伐木丁丁爲君賦他年持斧繡衣行還憶灊川臥云處

秋夜南溪席上聽鄔和卿胡琴歌時和卿畱袁城將歸西昌

空山無雲風葉靜酒行髙堂燭垂燼鄔郎起控二弦琴一曲新聲發孤詠泠泠滴滴弦初調欲語乍吞聲忽飄龍頭宛曲轉秋玉馬尾振蕩回春嬌縈紆往復騰裊裊宮換商移破淸悄彩鸞笑侶出花間斷鴈呼羣入雲杪滿堂賓客慘不嘩側耳如到仙人家乃知胡中歌勅勒不獨馬上傳琵琶我從往年客燕薊羌笛戎歌亂人意歸來華髮暎淸尊坐感商音一流涕鄔郎好手早得名豈可久滯宜陽城太常此去徵絕藝會奏法曲升天行

夜宴富灘郭氏西庭和答九洲蕭徵士並柬履理履祥於淵賢伯仲

升筵月髙花影長我當起舞君行觴丈夫志气傾海嶽一笑已覺形俱忘雕盤饌香切寒玉酒波揺紅蕩人目

題山中歸隱圖爲蕭與靖賦

髙人霞裾靑玉笻徑行自挾雙靑童飄然獨往不可挽逸气矯矯如飛鴻峯回澗折流淙怒彷佛崖陰見行路雲間桃洞如可尋亦欲從君度橋去

鏡巖歌爲鏡方彭及予賦

君不見南山山前一片石嶄然壁立當流泉皎如千年靑銅鏡掛在萬仞髙崖巓泉流日衝激煙雲相蕩摩魚龍過之不敢睨如有神物嚴撝呵夜深月明從東來但見五色燦爛寒光開掃空婆娑黒云影照見海上金銀臺我從武姥來卻望嵩華去道逢老籛鏗盛說巖中趣東風拂澗桃花飛愛此山水含淸輝放歌誰和碧玉調起舞更攬靑蘿衣我憐老仙極淸越顏色如童髮如雪便從石上引芳尊夜夜巖前醉明月

題秋江待渡圖爲蕭學士賦

小航衝風岸將及行人下馬沙頭立水闊云深野渡閒天寒日暮歸心急人生行役安可休到江路盡還通舟誰能裹足山中老不識風沙一日愁

和子與王徵君中秋短歌一首

玉繩差差月澄曙銀漢西流天盡處晃朗驚浮玉井蓮空明似見婆娑樹澄曙光連宿鷺翻闗山影逐行人去誰似溪頭王子猷一庭竹色耽吟趣

翁源行

大蠟嶺小蠟嶺東南相望兩尖頂千崖無人野蕉綠一澗緣山石泉冷伊誰置縣當僻源井邑人廢余荒村後來分隸曲江縣偏與豹狼生子孫荒山亙連二百里六寨獠兵連歲起韶州號令不知聞勢力憑淩自傾傂一從洪武初設官路啔旌旗笳鼓喧蓮塘鎭裏立廨宇父老歡呼來聚看往時養馬如養牛騰踔山谷誇豪酋只今買牛還賣馬棄擲弓刀事耕稼今年我從英徳來攀巖歷壑何艱哉路窮蒲嶺見空豁白晝陰霾渾不開陰風鬼號荒古道嗟爾遺民眞再造男不事詩書女不理蠶桑艸衣蕉布無冬夏蓬首垢足畏客如麏麞食儲歲飽一千戶餘四百石輸官糧自言老死不出鄕官事不生衣食彊三朝作社共殺牲十室納稼同囷倉開畬燒土任耕作引水激機舂稻粱榛栗徧秋嶺旨蓄足冬藏月上叱牛日入畢營求易足本天性耳目不移非外物況聞畏法如畏虎道路不遺門不拄雞豚日出散如煙米粟年登賤於土我憐渾朴若可親豈有毒厲興妖神由來仁化感木石宜以禮義開眞淳君不見銅場惡溪流赤水八月禾花瘴煙起秖言北客少生還寧信土人長不死我歌翁源行聽者莫傷情丈夫正气易水土薄俗可惇渾可淸便騎黃犢入山去閒與洞民歌太平

錦裹石行

錦裹石何蒼蒼我行入封川問之江上郎云昔有辯士往說南越王道傍見山石指天誓不忘謂茍得意歸不獨衣錦還故鄕要使玆山之石同輝光一朝緩頰下南荒車馬千駟金滿裝便令制錦百萬匹盡裹山石榮鋪張至今巖阿艸木昭煌煌獸不得憩鳥不敢翔爛然雲霞彩下照江中央我欲登其巓窺海略扶桑掇此五色文獻之紫虛皇有志願莫遂卻立增慨慷吾聞陸賈去漢室乃有賈生流涕論帝傍惜此文繡被屋墻丈夫未遇焉可量衣或帶索食粃糠偶然會遇亦其常柰何暴殄恣所償胡不衣被沾四方不曰爰居徒勞鏗鏘匪悼爾石兮惟狂之傷

題堵炳所畫扇面山水爲李鴻漸賦

紫崖碧嶂連雲樹白石靑莎並江路采樵客去洞門深出郭人歸煙水暮兩崖之間髙且虛有亭翼然誰所居山花當戶可載酒芳艸滿庭宜讀書

題山水畫

大山隆然如釡鍾小山嶄然如劍鋒陰崖直上見■﹝犭員﹞影幽徑獨尋麋鹿蹤野人似厭門前路移家又入云深處云深更隔水千重卻望桃花滿山樹

題松下丈人圖

丹崖白石之間有松屹立當林闗伊誰盤礡坐其下矯首似看雲中山白雲自飛山自逺神气沖逸淸而閒自非服煉不老藥安得有此冰玉之芳顏石門蒼蒼閟煙霧東風開徧桃花樹花底相尋定何處兔絲百尺空中舉松根茯苓應可煮就君卻向山中住

題魏氏見山樓陶祕書邀賦

祕書陶君淸且賢家住越南山水邊爲言魏氏樓居好邀我共賦山樓篇憶我在山時長與山相見自從入城府少見靑山面我𨿽未曽遊上虞聞君誦詩心已娛龍山蜿蜒走西北下赴平陸開澄湖湖天灔灔涵秋練菱葉荷花兩靑茜千章霞綺動晴波百疊云屏落秋巘東南諸峯何宛然惟有夏蓋亭亭髙挿天寒光交射明月見秀色飛入春風筵他年載酒湖邊去卻訪靑山起樓處樓前好鳥自啼春源上繁桃定迷路此時共酌陶祕書酣飲不下山樓居手招黃鶴淩紫虛更問伯陽符契今何如

題昆丘山水圖爲李徳昌賦

姑蘇好山名昆丘玉作芙蓉淩九秋至今珤气伏光彩白石磊磊皆琳球問君何年宅其下桂館芳堂極瀟灑籬月當窓爛不収松風掃屋聲如瀉山林眞樂安可忘時援緑綺歌淸商自來南京直大省長對新圖懷故鄕圖中云壑更窈窕雙塔參差出林杪花開何處望長洲日落遙空送飛鳥道逢兩翁如松喬我欲從之安可招便當攜酒上絕頂與子共看滄江潮

題米元暉雲山萬里圖爲倪郎中賦

逺山如眉近山如茨洲渚盤互林木紛披云濃濃以凝宇煙淡淡而淩陂望佳人兮極浦傷暮春其多離意怫郁以終夕心低回而獨悲瞻彼長江兮浩浩其馳我無舟楫兮將安所施

椿萱圖爲會稽胡郎中賦

越中山水稱雄秀越中胡家稱孝友父母怡愉在一堂六十齊年健相守人言積善深且長早有令子登賢良今年徵召入朝省白衣超拜尙書郎會稽岧嶤白雲裏江船南來向千里鑑湖風起藕花秋子念親恩親念子午門曉開東日紅萬國幹官朝九重方慚孤蹇昧補報何幸奏對相追從吁嗟胡君我今恨如海祿𨿽有餘親不待願君愛日保禎祥忠孝一心長不攺人生窮達安可量事親之樂眞無央矧君妙年當盛際似此具慶非尋常願萱忘憂椿介壽緑葉朱華照鸞綬眼看升堂棒誥書衣錦歸來獻春酒

白雲書舎圖爲掾史褚徳剛賦

褚君本是河南褚家在臥龍山下住一從辟椽入中書長憶龍山讀書處山中白雲相捲舒褚君臥云方讀書淸池有魚林有筍甘旨升堂時起居在家不知事親樂遊宦還應念城郭山頭日望白雲飛鴻鴈離離向空落丘郎自是同鄕人念子逺遊情最親爲拈彩筆冩幽思物色正與秦山鄰問君何年辭別墅蘿月松煙淡如許山猶擁石護遺書云已從龍作甘雨人生重是君親恩田園荒蕪安足論由來榮養須食祿孝子忠臣同一門

宮墻樹【有序】

宮墻樹哀黃府史也壬辰之亂府史死廬陵郡庠栢樹下事載劉永之所爲傳府史之子載以傳示余而其言甚悲因作宮墻樹以哀之

宮墻樹乃是靑靑栢勁直由來气拂云堅剛況復心如鐵枝間豈少王裒淚土中定有萇弘血事往空遺國士悲年深尙記鄕人說宮墻栢何靑靑千古萬古遺精靈宮墻若傾栢樹折府君之名應不滅

都門栁送熊主事歸丰城

都門栁靑靑一似腰間綬千葉皆含雨露恩一枝偏入行人手行人初辭丹鳯臺買船龍灣明日開到家好種靑靑栁還念都門送別來

贈吳伯武並柬劉起居

永丰範蕭之峯有墳隆然而新封問之父老墳者誰云是劉家兄死弟塟之兄行萬里死毒厲家有婺婦無孤兒弟也來塟之涕淚如雨埀捧土營成墳挽棺聲酸悲山頭茫茫石與土誰歟卜者吳伯武酬之十金揮弗取鄕人稱之不容語弟從去年入南都簮筆趨朝官起居得祿不待養爲我一語三嗟吁所嗟當時事急天莫呼非吳卜之誰與圖昨來徵文盛揚揄吳君髙誼眞不誣起居衷誠不可孤我詩字字如璚珠更後千歲當不渝願持答劉兼報吳

題埀釣圖

石礧磈兮溪則有潯山嵚崟兮岸則有林我釣我遊兮曷漑之鬵彼滔滔者孰知予心

送潘郎中迪允謝病歸山陰

兵曹潘郎美如玉紗帽錦袍銀帶束去年春秋才廿六起家早食郎官祿才資簡靜推醞藉精爽開明誇敏速潘爲駕部我職方聨事兵曹頗雍陸喜君妙顏方向盛覺我秋鬢已先禿人生聰慧豈外取靈秀端在兩耳目云胡奇疾忽攻剽有耳如塗翻不足闐闐莫悟桴應鼓轆轆都忘車轉轂傳言錯悞嘆朋友問字驚呼駭童僕時來內訌疏啖食十日僵眠戰寒燠文移相府怪沈滯奏入天墀許歸復我慚遲鈍百無補兩耳𨿽聞竟何屬豈如君以沈聵故退就休閒非譴逐談經作賦未足病觧綬投簮竟何促都門官栁靑欲染江驛小桃紅正蹙此行先喜拜家慶次第升堂會姻族巵■﹝匚外﹝施﹐去方﹞內﹞懇欵視時饌巾履逍遙試春服鑑曲時歌采采蓮柯亭更訪靑靑竹古來辭榮出昏眊此日歸休見淸淑客懷戚戚感睽合世態茫茫嗟倚伏牀陰牛闘安足省夜半雞鳴竟奚卜不如萬事俱不聞且與痛飲樽中醁

題嵩髙雲气圖爲工部王子邕賦

潁川陽城之間乃有雲气郁然而乾天中峯拔地九千丈三面側疊開靑蓮云是嵩髙之層巓捫栁掠井當星躔往往白日朝羣仙復有東西二石室洞穴窈窕相鉤連天風吹雨不到地石髓如泥流紫煙但見瑤林琪樹紛百千朱樓綺閣丹碧懸美人緑發垂兩肩手持玄文駕飛軿欲往從之嗟渺綿似聽流水■﹝氵虢﹞■﹝氵虢﹞鳴絲弦仙遊杳漠今幾年淸夢忽墮新圖前玉光下起崖石底松頂上出飛鴻邊山中古路廣以平秦車漢騎何翩翩徒聞金丹閟石檢塵土世人安得傳

趙江寧鳴玉爲余寫武山雲气圖賦此奉酬

趙江寧才且淸烱如白露凝金莖鳴弦佐政重京邑瀟灑獨懷遺世情人言江寧好文彩越土王孫著前代乃翁舊圖八駿馬電影風行破雲海江寧好畫水與山意比八駿尢髙閒近追髙公逺董氏神气正在蒼茫間伯兄侍郎我同事邂逅兵曹見髙致偶攜雪楮問鄕山便寫嵳峩出云勢朝懷武山景暮看武山圖披林指澗憶所歷雲中似有人相呼我昔遊山時秋風落松子泉瀉洞門靑霞翻石屏紫北巖千丈髙且虛騎虎曽到仙人居菖蒲石上看殘奕柿葉林中聞讀書一從南京來奔走愧塵鞅鐘山只在城東北日日見之未能往都門楊栁靑入云黃鶯亂啼終日聞秦淮樓髙花似錦安得爛醉江寧君江寧欲別當柰何乘興更與揮云蘿他年載酒鑑湖上卻唱武山歸隱歌

雉朝飛一曲題雙雉圖

雉朝飛雄飛雌隨聲喔咿山晴艸暖風日遲繡襦錦翼何褵■﹝衤從﹞或登木而號或據石而棲一步一飲啄步步不相離所以賈氏女禦射有獲方笑嘻物生自有性配匹亦有時嗟爾牧犢子七十而娶將奚爲

漁家樂題漁樂圖爲曽朝佐郎中賦

漁家樂船裏爲家無土著朝朝日日大江邊長汀短汊從灣泊醉眠飽食托煙波卻笑傍人事耕作月明蓬上蘆花飛雨打船頭楓葉落蘆花飛出水鱖魚秋正肥侵晨相喚提网去薄暮放歌收釣歸夫妻白首長相聚有腳何曽踏山路教兒打网莫種田長江有水無荒年

鴻鴈來奉題張嗣宗鴈圖

鴻鴈來秋風起江北江南幾千里渺渺初離紫塞云瀟瀟忽度平湖水平湖水淺沙渚長欲落未落紛低昻蓼花過雨紅更白荷葉著霜秋已黃可憐分飛毛翼冷亂入蒹葭唼蒲荇羣叫遙傳空外聲獨宿頻驚月中影江南地暖風土殊彭蠡瀟湘從爾居只今塞外無菉艸沙磧苦寒愁夜呼由來有序本天性飲啄飛鳴逺相應我慚飄泊未能歸見爾憂傷淚如綆茫茫江河多風波柰此繒繳危機何爲君卷畫三嘆息髙飛冥冥安可極

松泉撡爲姜縣丞作

松颼颼兮以風泉鏘鏘兮鳴石澹雲生兮北林悄月上兮東壁崇構在丘鳴琴布席我歌和之式詠以繹升髙四顧逝將安適兮鳥飛冥冥不見其迹兮聊息蔭以焉依誠予衷之所懌兮茍循物而多憂吾寧不以易兮

題畊讀軒爲吏部主事顧碩賦

我從前年攺初服冒榮坐請公家粟尋章摘字勘科律壓幾堆牀披案牘文深有害心愈惕食飽無功顏自恧常懷戰栗趨府署豈有遊歌到庠塾實憂慵惰饑欲死復恐荒嬉昧所屬今晨覽君田廬詠往日嗟余去從卜君才特達當廟堂我志依微漸朴■﹝木敕﹞何由放斥遂歸休扶耒朝畊仍夜讀

陶氏三節婦詩

往年兵入臺州府劫掠州人盡荼苦陶家一婦偕二女捐命俱能保眞素孟也夫亡十八年姑死未塟有柩停堂前日夜號泣相棄捐忽然被執發怒罵寧死白刃駢首地下從姑還季也嫁夫才一月走陷淤泥信顚蹶香裾未許污妖塵騰入深池竟淪沒婦本名淑身姓王心知事急有子不得將抱兒屬姆還夫壻被髮狂走茫無方一朝見夢嫁時婢我在南鄰井中斃井中亦有簮與珥陶君求之果如識婦人英爽乃如此丈夫靦顏胡不爾我爲此詩良有以一歌陶家女再歌陶家婦一門貞節世所稀信是名家足賢姱君不見金華宋太史特筆作傳藏天府要使淸風激千古

送臧主事哲新除兵馬指揮後承詔賜鞍馬白金歸山東寜親

朝鞬長弓入兵馬買船暮出龍江下問君行色何爾忙詔許東歸問親舎去年辭親謁金鑾入參禮幕陪春官昨朝卻換兜鍪服健卒馬前刀劍簇奉天詔下朝班時拜舞謝恩當赤墀靑年如玉衣絢錦喜气得得浮修眉賜金在案馬在道千里歸寧拜親好好念君恩似海深歲暮還朝須及早

紫髯使君歌爲本拙呂僉憲賦

紫髯使君顏雪色八尺長身鬢光黒前年奉詔出承明萬里觀風來薊北肅政堂前喜遇君共持使節登靑雲君乘鐵驄踏霜月燕南渤海皆澄氛憶我兵曹初釋屩看君兩歷中書幕已從秋貳拜天官復報司常奉祠禴殿庭奏對先六曹春花如錦映宮袍象牙牌促中使急玉筍班出璚林髙當時追趨赤墀下彩帉雜佩光相射寧知此地復相逢三見鴻飛送秋社朝隨升堂坐暮逐騎馬歸林間日上烏鵲喜井上花落黃鸝飛花開花落春風起雲去云來山色裏怡然不笑亦不嗔手把芙蓉看秋水向來車馬都城道甲第髙門迹如掃題詩愛贈呂仙人惟有黃州玉堂老我慚塵土得暫親豈有風采稱朝紳靑山對面雨愁客白髮滿頭花笑人嗟君自是眞仙骨廊廟才華正英發好從雙闕覲紅雲卻上三山弄明月君家舊住淮河湄投簮共載當何時春申臺前沽美酒爛柯山下看殘棋

題赤松山房歌爲張思讓賦

吾聞古有赤松子云是神農之雨師後來畱侯從之遊汗漫恍惚安可期金華北山秀且奇或云仙人遊於斯盤雲捎霧幾千文奔騰直下蘭江湄蘭江美人晳而頎風骨不殊仙者姿時來山中攀桂枝架巖鑿谷臨灣碕靈湫洞黒蟠蛟螭流水下注爲淵池前開層峯出渺彌丹霞浴海騰金支雲中老仙方頷頤手攜錦軸緑玉詞導以玉女載兩旗從東而來復西馳欲近忽逺不可追千巖萬壑絕人迹但覺浩浩天風吹佇立卻望成逶迆回身太息冥所思左引紫霞觴右彈冰玉絲山空月白秋似水老鶴夜下要人騎問玆山房誰所爲畱侯子孫非君誰只今從軍傷逺離萬里幕府隨旌麾燕山馬上昨見之山水秀色浮修眉仙人之徒眞不疑我慚漸老才力衰何以報爾遊仙詩南望武山胡不歸山下亦有金華祠聞君佳致欲往隨便來南遊拂云衣憩靑蘿兮詠雙溪萬一赤松尋不見從君先訪牧羊兒

楚酒苦如蘗歌

楚酒苦如蘗燕酒毒有灰自能螫喉吻何以寛心懷不如江南有美酒香如芙蓉色如栁小瓶浮蟻信宿成大甕沈醅十年久飲之不鷙亦不獰溫溫如春和且平丹田微蒸香露溢著面已覺頳霞生當時放意事杯酌倒海回山恣行樂有時醉倒黃公壚臥看山花酒中落一從逺遊楚與燕苦曲黃米無甘泉刮腸嘔胃甚荼蓼使我顰蹙淸樽前何時南歸事林畝鄰曲招尋二三友呼兒多與種秫田日日花前飲春酒

風蓬嘆

野蓬團團大如斗生來輕捷隨風走四傍枝葉共輪囷流轉須臾徧原藪秋風平地吹來時十科百科相逐飛東家小兒誇健足十步一蹶何由追蓬生不是無根葉脆軟何能堅著地霜枯雪悴少筋骨材質輕浮等淪棄無端飄入流水中猶復衮衮旋西東可憐一落坑塹裏縱有春風吹不起

獲熊【有序】

秋七月順承門外教場獲熊眾禆以獻捷於兵閫是日開宴承太傅魏國公副將軍曹國公卽席命題謹賦以識喜

山北獰熊色深黒蹂谷攀林恣趫捷一朝冒霧出郊坰不待虞网逺搜獵嗟哉爾獸眞途窮白日授首轅門中誰知狂狡無餘技只在將軍一箭功

題張京尹所獻嘉瓜圖歌

南京五年夏六月京尹獻瓜狀殊絕駢瓞雙承雕玉盤連包並進黃金闕尹言產自句容縣野老田夫駭初見一葉連蜷引渾淪兩壺磊砢連蔥蒨是日君王禦武樓徵問吏牒趨公侯星聨翠影落丹扆日射神光浮冕旒勅令捧至幹淸殿永擬先嘗須廟薦詞臣上頌美眞奇畫史圖形著蕃衍盛哉聖恩浩如天民勤物阜宜丰年小臣作詩紀嘉應願繼大雅歌綿綿

題溪居圖爲余經歷賦

髙人愛傍淸江住艸屋松林帶煙霧書帙閒棲案上云釣竿靜倚門前樹樹枝蜷曲交棠梨上有古藤縈結之屋頭黃葉落如雨此老宴坐方吟詩人生幽居有如此何必驅車踏城市誰知出處自有時諸葛終然拂衣起靑雲騰踔方逺期江海茫茫勞夢思他年獻納成功去卻借沙頭一鶴騎

題碧潭圖送王聞喜主簿之官陽榖

王郎作縣之陽榖北望黃河冰凍蹙金陵呼酒別行裝示我碧潭圖一幅碧潭之水緑且深風不能揚塵不得侵嗟哉王郎子朂我湛湛之淸心

三峯樵者歌爲宗原張員外賦

若有樵者淸且閒遊棲乃在三峯山雨餘濯足深澗底日髙伐木喬林間人生出處若云變買臣會稽君不見秖今懷綬作員郎卻望三峯思故鄕

題劉一淸淸溪圖歌

我家昔住淸溪曲五月柴門漾寒緑望仙門外石橋灣百折蒼波轉林麓老藤修竹翳兩涯茅屋髙下連桑麻江魚出躍靑荇葉水禽啼上碧桃花悠悠三十年來往卻別淸溪事遊蕩東園有客種貍瓜北渚何人系漁榜玆晨覽君圖畫工作者乃是淸溪翁淸溪自住渝水上名稱偶爾能相同長汀短棹遡雲水絕壁喬林澹霞綺烏鵲散漫夕陽邊樓閣依微空翠裏伊誰手攜九節笻從以童子囊孤桐至音雅調不易識深山古木號天風我今欲歸歸未得時時夢繞溪南北釣槎欹石雨邊靑菱角沈泥雨中黒問君何從得此本彊擬鄕園寄幽遁避名惟恐世人聞撫景應悲歲華晚三山磯白鷺洲京國相逢俱勝遊請君更棹酒百斛相與爛醉秦淮樓

送別石泉縣丞鍾尙賢以公役赴京卻還成都府

送君西還酌君酒更出都門折楊栁憐君自是同鄕人上馬欲別愁回首風帆五月上瞿塘卻望石泉如故鄕啼猿峽裏見明月萬里相思應斷腸

題山水畫

小山削玉搏空靑大山錯繡開帷屏劃然千文崖壁立下有流水當髙亭亭中幽人顏色好城市何年迹如掃長江日落澹浮雲極浦春回滿芳艸深林窈窕仙路遙谷口雪明雙板橋便攜緑玉上絕頂閒聽松風吹洞簫

題堵郎中畫湘漢秋色圖

兵曹簿領困塡委忽見雲山落塵幾問君何意貌此圖湘漢蕭蕭秋色里長峯巨壑相參差彷佛江行曽見之雲中樹色三百里峽裏猿聲十二時古人今人不相見江水依然淨如練魚鳬窈窕接山川雲雨荒荒出臺殿岸回路轉楓林靑丹崖紺壁秋冥冥山童出掃澗上葉客意已到松間亭登髙望逺心獨苦江闊霜淸鴈如雨堵文明九天飛瀑下香鑪萬里歸帆到鸚鵡我從前年來帝京偶離蔬屩峩冠纓故園畊釣歸未得對此佳致空含情茅堂逺在珠林下安得從君問圖寫九衢塵動五更風又趂雞鳴逐朝馬

題都府兪溥經歷所持山水畫扇

兪君手持一尺練水色山光坐來見煙林嘉樹蔚森爽云磴寒泉颯飛濺茅亭蘿徑靑石牀松風灑衣如雪霜便從花底抱琴去閒聽漁父歌滄浪

題許霍州如圭所畫譽溪圖送張秉文徵士還山中

許侯作畫如作字點綴淸妍極風致此圖偶爲張君寫雪蠒參差出空翠張君於我同鄕人每對畫山情更親就中大似爵譽景遙見武姥靑嶙峋我欲披云捫絕頂手招陶皮潄丹井千年石室望來深六月松風坐中冷山原艸荒行者稀伊誰讀書方掩扉如此林陰兩茅屋安得與子長相依禾溪向東石橋路猶憶往年攜酒處春風幾落杜鵑花歸夢微茫隔煙霧許侯今在太行西君亦南還尋故棲捲圖相送一腸斷煙栁滿河鶯亂啼

題雪山行旅圖

野橋路迷雪初集行旅蕭蕭騎行急北風吹面須髯寒茸帽駝裘半沾濕木皮石角冰粼粼十步九卻何苦辛安知道傍茅屋底不有閉門髙臥人

樵隱詩爲北平檢校書吏朱廷玉賦

上虞朱郎美如玉昔隱負樵今食祿抽毫晨趨北省署歸夢夜繞東山麓朝廷徵賢圖治康巖穴搜剔無遺良雲山縱有千萬疊似子風格何由藏垂綸鼓刀自前古功業終須致圭組願君長憶負薪時莫羨輕肥忘勤苦

題栁坡圖歌

楊君軀幹長九尺力挽長弓過三石櫻桃園裏舊名家楊栁坡前新列戟往從開府大將軍北定燕薊收奇勛鐵衣夜度居庸雪虎旗晝掩盧溝雲歸來殿前拜天子寶帶金符耀秋水寵承恩命五色誥分控邊庭九千里今年我從南京來幕府忽逢心眼開淸筵雅詠狎文士號令倉卒生風雷昨朝視我圖一握云是楊繩之所作江堤窈窕出翠室亭榭參差帶丘壑中有騎者從一童錦衣挾彈行春風向非自寓行樂意安得景趣超然同君今拓邊方報國卻望江鄕歸未得黃鸝啼處緑陰多時展畫圖看春色我歌此曲聲嗚嗚願君逐虜成長驅欲知此去功多少栽徧沙場栁萬株

薊丘墨竹歌爲克雋李兵曹賦

薊丘墨竹妙天下海國中州重聲價事往云流五十年孫子兵曹更瀟灑昨來相見渾河東身騎官馬行匆匆從君早懷壯士志將命綽有前賢風當家譜竹精形類傾軼湖州出淸致縑絹磊落動千古翰墨晶熒照三世自云眞迹世已訛後來作者俱不多空庭月落見修影絕壁秋風聞振珂我家江南竹林裏與竹同遊同臥起一從北向感飛蓬卻愛橫梢寫生紙劃紙落筆生蕭騷秀色娟娟眞鳯毛薊丘風節愼操勵看爾騰踔靑雲髙

竹石圖【有序】

省郎中堵君文明作石兵曹李君克雋作竹共成一圖以歸於大參唐君信二美也予爲之賦

東吳妙手不可得省郎山石兵曹竹唐侯座上偶相逢並寫秋光歸一幅叢篁擢玉分彎環怪石立鐵支孱顏筆鋒揮霍斬絕外意匠回斡蒼茫間物情境態精描貌紫蔓靑苔見班駁鳯雛濯濯散毛羽稚子差差露頭角人生會遇安可常一時合景如幹將千年崖谷注明月九夏庭館寒飛霜唐侯特達參朝政兩君髙致誰能並嗟哉奇絕眞二難此石此竹誰當看

慈烏嘆

臺前栢樹八九株樹上百千啼老烏烏能返哺本孝鳥柰何朝夕爭喧呼夕眠晝坐不得息有時奮疾試一驅東枝乍起西枝落去不能逺仍旋趨豈無弓與繳爾獨不我虞嗟哉慈烏尾畢逋借爾栢樹生汝雛雛成報汝勞與劬便當歸飛東海隅海隅有山從爾居憫爾至孝惜爾愚愼爾利口毋趦趄

次周所安寄短歌

周郎春興醲如酒繞屋陂塘種楊栁憶曽相過賞東風手引流霞■﹝奭斗﹞北斗當時不省生逺愁花下起舞回髙秋長松掛月出石嶺淸夜醉倒東溪頭別來幾度秋風發卻怪音書望中絕行人馬上念鄕闗九月居庸灑飛雪羨君一門如棣花石室舊藏書五車昨來寄我三百字字墨矯矯猶翻鴉我慚衰邁成漂泊釣水耕山負前約山林嘯傲方日長愼勿白首悲馮唐

題春舡出峽圖爲劉彥祥作

春舡出峽聲嗷嘈眾工力險齊所撡兩崖牙角不可觸直指洄洑乘虛濤瞥然勢脫千丈落萬疊靑山去如掠海門東望正滔滔便駕雲帆縱寥廓

題晴峯雙澗圖寄故里劉存大秀才

一峯巉巖白雲中雙澗下出蟠西東湍撞石鬭雷電激白日虛谷回松風風聲浩洶泉聲合飛蔓樛枝靑匝沓巖深路暗不逢人似有呼猿在相答此圖此景眞絕奇彷佛夢中曽見之手招仙人赤松子照影太乙蓮花池只今懷祿未能往日日憑髙增悵怏故山更在彭蠡外武姥仙壇儼相向仙壇樓閣開岧嶤流水百折通溪橋我家艸堂小河口白沙翠竹寒蕭蕭瓜畦桑塢帶原陸五月柴門映江緑田翁稚子笑相迎醉折山花唱村曲緬思此樂安得同萬里愁絕孤飛鴻捲圖卻寄山中客他日來尋黃綺公

寄題淩雲亭

吾鄕山水何處好石臺溪上桃源堡蘭陵公子气淩雲故結新亭傍林島亭前地勢深回環落花細艸晴班班埀楊盡拂煙際水好鳥啼破雲中山我昔東尋雪山頂憶過溪南踏松影開軒酌我紫霞杯三日東風吹不醒就中二老難弟兄階庭秀發皆璚瑛向非前朝進士宅安得喬木排髙閎仙壇峩峩峙亭左雲气飛來交四座月明吹笛泛靈槎定有仙人夜相過人間車馬塵紛紛羨君淸逸能超羣題詩先寄亭中友他日相攜玩白雲

題錢舜舉淩波仙子圖

若有人兮美而鬈冠切云兮衣翩翾粲然獨立靑山前褰裳流盼凝娟娟乘雲而行兮從風而旋態莊色正合自然矯如翔鸞淩紫煙朗如明月行靑天山之石兮駢闐山之松兮連蜷下有瑤艸紛交連素華緑葉何芊芊不言不笑意已宣風骨乃是淩波仙金華老人惜■﹝女便﹞嬛友於聨屬成三妍其來無方往無邊世人不見將千年誰其畫者錢塘錢我歌欲繼湘江篇張君好古宜寶旃此畫此歌毋浪傳

題華川樵逸圖【有序】

前監察禦史徐叔明爲余道其裏祝彥良者佳士也業醫而寓意於樵其拯危赴急類有古道所居當山水之勝曰華川因出華川樵逸圖邀賦詩以贈之予不識彥良猶識其猶子伯華於北平淸修整飭是可以觀家教矣故喜而爲賦七言長句一首因叔明以寄樵逸異時東遊浙江相尋松陰石室中當相視一笑云

三衢禦史風霜筆髙誼飄飄張云日手把新圖出華川邀我題詩寄樵逸自言樵者非眞樵托隱早赴山人招爛柯不顧巖下斧采藥曽度雲中橋屋頭靑峯千萬疊流水當門淸可涉栁磯風起漾魚竿松塢天寒掃霜葉當家羣從孰最奇華也英俊眞佳兒兩年北平曠定省指點山水懷歸期浙山盤回煙霧鎖靜養性靈奚不可馴虎來尋賣杏林野鶴爲守燒丹火川南春來花滿坻黃精酒熟杯行遲醉吹鐵笛花下坐是仙是逸誰能知我慚竊祿驅馳早貪看圖中似蓬島何日相攜持斧翁共入華山拾瑤艸

題摩癢散馬圖

駿馬玉削蹄八尺昻藏汗血姿星流電掣見精采鞭勒不施誰許騎一朝貢入金門去五花屹立當前墀佩以白玉珂被之黃金羈欲鳴不敢嘶欲進不敢馳和鸞淸道肅羽儀中官執鞚調禦之君不見南山楸櫪大十圍節目皴作蛟鼉皮六月其下陰淒淒風鬃霧鬛相紛披還憶閒來摩癢時

日西落行

日西落月東生烏鴉繞天飛且鳴鴉飛來宿府中樹府官坐衙不歸去暮歸獨宿公房西柰爾啞啞中夜啼五更鴉鳴月未墮披衣又向衙中坐

贈北平都指揮胡昭勇歌

憶昔出使南海頭將軍開府當雄州樓船戈甲三千萬海波不動魚龍愁越王臺前東風起我復乘潮上湞水木綿花發照天紅正月鶯啼榕樹裏將軍宴客華筵開碧幢畫鼓聲如雷起傾荔漿酌椰斗問我此別何時來明朝驅馬還東去長憶虎頭相別處淸夢時隨海月回狂心逺逐秋鴻度君從東歸省墓田闕下重逢心惘然豈知移鎭出海嶠握手乃在渾河邊渾河十月冰如堵白日飛沙暗椿莽雪中千騎出居庸手挽雕弓射彪虎君陪上將臨邊防我握憲節淩淸霜看君驍勇有如此安得攬轡同飛揚山後諸州數千里拓地橫行正未已爲君擬頌勒燕山盡掃狼居報天子

聞山西楊使君孟載作霽雪軒於公署之東慨想髙致兼懷舊別因風敍情有作奉寄

使君淸嚴重風紀名是東吳舊才子前年持節太行西霆激霜飛二千里憶昔京闕初相逢承詔作樂調笙鏞彤闈椿樹集鸞鳯畫省秋水開芙蓉江西徵還入司馬天上兵曹動聲價明光曉入奏封章日射金莖露如瀉是時我從燕薊來下馬重逢心眼開龍江風雨催去棹不得傾倒黃金罍驅車復渡黃河北故舊飄零悲惻惻知君十月向並州長日看云望山色陳昻作者來汾河錦軸逺傳佳制多橫江醉騎白鶴下愛爾黃鶴樓前歌古來富貴同湮沒老去才華眼中盡當家詞翰眞不羣風雅孤鶱見秋隼北平九月霜艸黃大風吹沙人馬僵臺前古栢八九樹烏鳥日夕爭喧翔聞君官居最淸絕掃地開軒題霽雪一簾芳艸凝淸香四座光輝攬明月六出花開應復春何因對酒詠淸新山陰夜半遙相憶愁絕扁舟乘興人

題燕侍圖爲山東馬希孟禦史賦

竹萌車迸魚冰躍髙堂鼎裀盛帷幙弄雛索果笑牽衣人生無如奉親樂長成倐復成蹉跎祿養不幹將柰何去家仗劍事明主始覺此志相違多泰山西北長淸縣馬氏家風故多善一門壽考天所錫二子興隆人共羨孟也問學眞賢良往昔徵入文華堂承恩屢使江海上反顧只憶庭闈傍去秋冠豸來燕薊自說違離過三歲愁心裊裊逐飛雲驚夢時時問供饋槀城李君名畫師感此純孝勞傷悲忻然拂素運丹墨爲寫燕侍歡娛時靑峯遶屋花連院千里親庭坐中見酡顏白髮映靑春一日相思一舒捲勸君勤事勿憂虞由來忠孝同一途他日捧詔歸榮日更寫衣冠家慶圖

題秋色平逺圖贈汪孟謙歸四明

我家住在澄江畔村北村南去山逺春風桑柘連麥畦秋雨菇蒲隔松阪幾回欲起看山樓未成忽作神京遊至今夢落珠浦曲如見秀色天中浮昨來驅馬趨燕北霜艸風沙緫淒惻汪郎爲寫平逺圖恍似江南帶秋色橫坡斷岸向灣涯危石臨水如蹲犀松陰二客茅屋底無乃相對方吟詩我欲呼之從此起便踏漁舟弄煙水月明吹篴下平川臥看靑天千萬里情不得遂將柰何忽復秋霜雙鬢皤歸田已知生計晚濫祿頗覺憂虞多君歸四明滄海上惜別臨圖倍惆悵他年載酒看荷花賀監湖邊定相訪

呂性之汲井得魚【有序】

壽陽呂性之孝謹人也以父母蚤喪莫報之徳每旦焚香汲井拜獻於露堂之上一日出汲獲三魚於井中眾咸異之以爲孝感云其子繼道由太常卿爲北平僉憲爲予道其事因賦短句以紀之

前人鑿井後人汲一壺下井三魚入泣竹常疑地有靈奉親已恨時無及呂翁誠孝天所省異事流傳徧淮潁至今父老壽陽城指點髙門說遺井翁今跨鶴遊仙去子亦攀龍翔九衢祥開兆應良有以看取玉帶懸金魚

椎冰行

裏河冰堅厚如掌揚州北去船難上船頭持火照椎冰萬杵千篙動淸響冰開一步進一程三日不到髙郵城夜寒月黒北風急舟人獨擁冰椎泣

烏莊曲【有序】

舊膠河之東有單氏所居林木蔚然烏鴉爭巢其上與人甚狎若是者蓋三世矣鄕人呼爲老鴉單氏客有以烏莊易其名者余赴萊州過之見烏之集其庭殆不可以數計有老人字顯卿者年七十餘蓋淳厚長者也因爲賦焉

烏莊之烏黒撲撲烏莊老人住茅屋屋前膠河後林木一樹十巢十棲宿長枝踏低短枝曲烏來哺雛尾交簇童子下窺不忍觸矧敢向之加勁鏃老人行坐烏與隨三世淳朴烏不疑啼啞啞飛提提願翁孫子如烏慈不嗔不惡樂孔宜四海咸誦烏莊詩

大淸河

大淸河渾漉漉南黃河淸淯淯今河不與古名同自是河流有反復君不見安山直下栗阿時一斛之水數斗泥徐州呂梁走下邳可以照見人須眉淸河北河入北海黃河入淮東入海彼此爭流不相待兩水淸濁各自流終然到海同一漚東流北流君莫愁

田橫砦

田橫砦乃在北海之湄蓬萊之陰波濤下潄石齒齒雲雨正軼天沈沈田橫古彊族北海亦齊地王侯富貴本自致豢養於人豈良計田橫不返北海頭假王亦亡云夢遊剰基沙門髙屹屹五百義魂海中泣丈夫一死百世雄至今海市神憤切褰旗躍馬行空中

登成山

登成山望出日不知其下海水深幾尺夜半雞聲喔喔鳴但見五色金蓮花滉漾捧之向空出當年祖龍望拜時上山特立日主祠六神升天駕奕奕餘輝卻射山頭石神人鞭石功不成至今海水流血腥豈知陽精著懸象乃欲度海觀其形昔時日主祠今日祖龍廟祖龍親構鮀魚知海若望之向西笑頌碣摧落蔓艸中李斯何述秦何功一時霾霧妖怪合千載堯日方曈曈

雙堠曲

雙堠迎人來單堠送人去五里十里有定程萬水千山無盡處我欲登髙堠東南望故鄕故鄕不可見日落野茫茫野茫茫風浩浩馬頭一見一傷心多少徵人是中老

題萬里望云圖爲臺州經歷謝伯敬賦

登天臺望桂林桂林邈在千里外有母不見使我三歲裊裊懸歸心山海兮冥冥桂林兮靑靑安得身爲雲從風上下兮日往來乎親庭

吳江水美王貞婦爲婁主事賦

吳江水淸泚泚吳門山髙孱顏彼髙兮或騫而崩彼淸兮或渾而騰不如婁家嫠婦心堅不得移潔不得涅嗟哉嫠婦兮女中之烈

磨劍歌

我行四方如飄風袖有古劍蒼精龍何年塵土凝不滅苔花繡澀靑芙蓉往者提攜訪嵩嶽手抉飛泉向空落劃然掣斷靑絲懸直恐乘流遂騰躍靑天白日交風霆我方赤手試發硎陰紋差差吐寒月碧縵隱隱排疎星搖拽千仭崖動蕩九澤水腥浪回天倒海流陽侯夜哭魚龍死歸來■﹝罒鹿﹞■﹝罒敕﹞靑玉函紫雲爲束黃金緘不願輕污佞臣血千年萬年保冰雪

韶石歌贈鍾文學赴詔州

古有虞帝奏韶之遺石乃在庾嶺之南曲江之側盤盤兀兀三十六秋霞流紅雪凝白重華一去不復來落花流水空蒼苔晴雲照天紫鳯沒明月繞樹猿聲哀送君韶陽去因作韶石歌君今南上登嵯峨諸生環佩鳴相摩振皇風兮返淳和我思虞帝感慨多安得禦气遊其阿南望蒼梧弔湘波爲君日夕攀云蘿山遙水逺不可極韶石韶石柰爾何

題李子翀所藏羅小舟靑松障子歌

羅君畫松奇且雄兩株屹立靑天中已愁白晝結寒雨更覺素壁吹長風橫梢屈鐵蒼皮健恍惚埀云靑一片若非巫峽道中逢定向華山峯頂見深林無人日色昏蕭瑟似有孤啼猿蒼根下走巖石裂淸響暝與溪流喧古來志士淪野艸毎見良材嘆枯槁何如此樹保天眞千歲髙堂奉君老

所思曲寄曠伯逵

我所思兮西山之美人愛而不見勞我心美人娟娟隔雲林昔別遺我雙南金東風吹行雲飄忽在逺道緑髮靑蛾眉念此顏色好秋風八月芙蓉開憶君寄書南浦來芙蓉寒死十月露忽復寄書重相催我行十八灘灘水流浩浩靑天急雪亂回風白日驚雷撼崇島上有裊裊之緑蘿下有泛泛之回波玄猿暝啼江月出獨不見之愁柰何愁柰何風瀟瀟山中歲晏不可以逺招鴈鴻茫茫隔煙水楊栁颯颯悲河橋願攜雙綺羅贈此逺別者新愁渺如霧千里不得寫早晚下南津預將書報君江空日暮不可見望望西山多白雲

遊白沙廟歌【有序】

廟在萬安黃公灘下廟下有墓舊傳江漲時有二屍漂至岸下漁者徙至他所詰旦輒復至因以夢告曰余墨姓兄弟不幸溺死幸塟我於此將廟食焉今沙墓卽漁者所塟也後以捍災禦患循致王封亦山川之靈也歟至正癸未冬豫章孫伯虞與客泛舟遊祠下旣而扣舷放流飲酒歡甚慨歌朗吟飄飄獨立殆不復知有人間世也客有鄒吾浩尢善醉歌餘因爲之賦其事云

靑靑芙蓉峯可望不可招我本山中人因之憶歸樵朝朝看山五云上劃見長江落危嶂黃公灘險昔所聞白沙祠古今誰訪乃有好奇卓越之孫郎弔古往往探窮荒重憐沙下白雲塜爲買江上秋風航洑灘奔迅萬馬疾涼霧吹霜石屏出躋攀甕口未分寸倒截魚梁已尋尺長篙戛石鏗有聲神潭在望難爲情靑天髙懸鴻鵠逺落日下照魚龍驚童童靑松枝矯矯出云嶠彩鳯騰輝瑣闥重寒螭竦鬛觚稜峭艤舟祠下風搖揺纜以埀蔓防驚漂撞鐘撾鼓告祭酒紙灰飛雪寒飄蕭玉冠雙峩形貎古蛛网虫絲閟靈戶精靈尙想入夢寐漂溺終能托墟墓極知孝友天所藏墨家孫子今何鄕山川有時出雲雨朝家自昔隆封王羣鴉飛鳴日欲暮天際微茫起煙霧楓林竹樹何蕭颼風佩霓旌自來去亂山四合如遊龍贑水百折爭朝東漁郎敲火靑葦外賈客駕舶蒼煙中長風送人下山址猿狖悲號靈籟起半痕明月上遙汀一片靑天入流水流水不可極夜色寒更深船頭酌酒船尾吟鯉魚饌列雙黃金就中賓客皆豪俊鄒子神情更淸夐擲帽狂歌不顧人奪杯放飲先成醉人生會合自有時此日不樂將奚爲飛仙早傳赤壁賦錦袍更賦郎官詩津亭邊石盤路歸騎翩翩失來處燈火低迷下逺樓星河璀璨飛寒露我有磊磈不盡之心懷棹船載酒須重來酒醒書合梅花冷月落江城畫角哀

萬安旅次承子彥弟自上猶歸迂途問勞臨別感賦

有弟有弟瘦且長短衣百里來相覓山城深夜絕來往怪爾行遲扣門急主人驚報汝弟來移燈出戶喜復猜近聞虎豹出縣郭況乃霜露沾艸萊夜闌淒切更秉燭憐汝南遊困窮谷瘴余面目少光澤歲暮陰陽苦凋促憶汝昔在埀髫時倚牀哭母銜深悲提攜實賴大母健植立早慰諸兄期祇今何能較雄長江海頻年空怏怏一身有望在事育二十無成慚俯仰今年母黨重可吁十日兩聞哀訃書歲時飄零禮數失骨肉凋謝親情疎天寒艸短日色暮長揖辭兄從此去汝歸先我勿憚逺東入荒山愼前路朔風吹衣寒冥冥過鴈哀鳴那忍聽紫袍鋪下一回首躑躅已覺涕淚零大兄到家憑致辭縣稅莫教輸納遲歸來重闈奉杯酌父醉兒扶亦眞樂

織女吟贈黃進賢

憶昔束髮初嬌倚云錦機折花事戲劇笑詫身上衣一從十五時學向機中織絲短愁苦長梭緩心轉急永夜蘭燈懸洞房門前梧葉零秋霜霜寒手凍絲緒亂絡緯悲啼金井牀春花更疊黃金縷花底靑鸞蹴煙霧東風何日天上來擬奉瑤池宴歌舞十日滿匹恆苦遲一夕停梭生网絲持刀沈吟翦秋水粉淚欲落愁風吹逺懷素心人邈在千里道何因托交歡持此永相保東鄰小姬昔同年至今盛飾爲母憐幾回月髙鳴杼軸正是他家夜彈曲

雙桂歌爲楊彥初作

楊郎庭前雙桂樹我一見之消百憂亭亭車蓋立淸晝瑟瑟霧雨含淸秋東偏一株極偃蹇苔蘚半面靑相樛西偏一株亦慘澹雲中倒掛珊瑚鉤靑蛟曉蛻腥雨濕黒蜧夜斗蒼煙愁開軒宴我坐其下上有鳴鳥聲和柔沈陰滿地不見日石池之冰光瀏瀏淸霄葉落玄鶴舞八月花發山翁畱我慚學仙苦不早安得禦子昆崘丘便當吹笛明月底坐看玉宇寒颼颼人間雙桂有如此气節豈肯卑微休嗚呼气節豈肯卑微休小山之隱兮毋相求

嘆息行贈別胡思齋

嘆息復嘆息志士恆苦辛少日不得意暮年愧其身前有尊酒淸且旨酌酒奉君君莫止人生最樂在相知莫徇虛名輕跅弛市中屠販還封侯揚雄艸玄空白頭浮雲不盡萬里意白日長懸千古愁南山之陰多洞府十年不歸嘆修阻緑蘿芳艸淡風煙君獨胡爲在塵土五云館前花滿津紫驑蹀■﹝爕﹞驕靑春春時禽鳥各自適燕子低徊還附人江風蕭蕭吹水急江寺鐘殘野鳥集口中吟詠眼看山細雨蒼茫愁獨立鄧溪漉漉秋水泥見爾令我歡相攜酒酣燕坐石盤嶺明月正在松林西近聞煙塵起閩廣官軍驅馳日南上郡邑無人豺虎行道路蕭條竟安往我思舊遊湖水東昔者登臨今不同常年九月章浦淨吳霜夜落靑芙蓉芙蓉花開日欲暮美人娟娟隔煙霧一叚愁心化彩雲至今飛繞河橋樹今夕果何夕別君還憶君古來賢達常坎坷愼爾出處超其羣

讀範太史詩賦長歌一首以識感慕之私

麒麟鳯凰不世出我思美人寧有終飄然一去不可挽徒令四海歌淸風慷慨範夫子行髙身益窮讀書白雲下養母靑山中大布之衣烏角巾於世不牾亦不同時來淸江弄明月瀟灑絕似商山翁中年徒步謁京國一鶚矯矯飛南東羣龍方滿朝怪爾獨來晚豈無五色綫可補舜華衮當時作者楊與虞倡和往往諧笙竽藍田共擬雪色玉滄海獨攜明月珠一朝低徊去臺閣騎馬南入閩中幕幕中三士總知名江海髙風動寥廓蹇予束髮弄筆時已解竊寫早朝詩獨憐生晚墮荒僻毎誦制作增漣洏峩峩百丈遺靈阜安得披榛薦巵豆玆晨再讀海康槀玉立疎髯恍神覯嗟哉老成今不存箏笛滿耳愁喧喧百年气運有屯復月落江南空斷魂

觀鄧侍郎石磬歌【有序】

侍郎諱光薦字中甫廬陵人宋季以禮部侍郎從衛王海上事亟率妻子投海爲大軍鉤致不死張元帥弘範異之待以賓禮過淮河漁父家見盆盎上置曲石命滌視之有銘文焉則磬也漁父云得之淮水中公以粟易之持歸其文理精致聲極淸越寶藏之將百年矣至正丁亥春餘過公故宅其孫謙出以示余爲之泫然以悲因賦七言歌行一首紀其事

水中古磬世莫識扣之能鳴人始驚前朝文物最博雅廬陵侍郎先得名淮河東遊色惆悵忍使至寶成凋喪蒼茫何代出泥沙憔悴當時雜盆盎歸來設虡當特懸扣擊往往遺音傳奇文漫滅科斗迹雨气纒結蛟龍涎是時周廟朝殷冔師襄南踰嘆修阻海門風起商聲哀萬里孤臣淚如雨鳯鳥一去不可聞宜爾孫子多才文髙堂出此坐嘆息暝色猶帶崖山云便令敬之愼勿褻此物宜與天球列百年隱顯自有時蘊徳含和竟誰泄嗚呼賢哲今不存對之使我傷心魂虞庭可登獸可舞此石不毀應能言

武溪獲大木歌

大材用世不可測毎自淪落升髙隆君看武溪蟄古木一朝逺致黃堂中黃堂舊梁危嶷嶷久待瑰奇更蠧蝕武溪父老不自私爲言水中有巨植根節槎枒良可識太守遣吏往視之陳牲釃酒先告祠踏泥直恐龍奮躍抉石猶疑天倒埀伐之錚錚金鐵鳴黒洳漬入霜皮頳千夫挽綆土竅裂迅雷走雨溪靈驚歸來繩削騰髙架藻繪風生動淸夏何年汨沒泥滓餘一日州民拜其下人生出處安可常苦心未朽終騰驤君不聞丰城地底劍萇弘土中血千年化碧安可縻亦有龍光鬥牛掣

題馬圖

天馬西來掠西極君門萬里踏雲入紫塞秋回玉頰明黃河夜渡拳毛濕髙冠圉人不敢騎拄策卻立當前墀半埀絲韁齕靑艸明日銀鞍趂班早

南山謠

淮西流民望南徙掠財晝入南山裏裹槍負挺八十人拒敵鄕民四人死流民只說江西熟得食仍嗔食無肉扶傷救死官不聞鄕民還對流民哭東家擊豕西家牛撤屋燒火當街頭自言性命如糞土一死不異淮西州鄕民不怕逢豺虎共承只怕流民怒老翁夜出燒紙錢祈神夜送流民去從今莫願多丰年第一莫旱淮西田流民不來貧亦好雞犬全家永相保

寄西山鄭子綱自邵武校官歸

五月雙溪上埀楊千萬枝春風碧水逺旦旦鳴黃鸝黃鸝驚飛日欲暮念家卻在南平住林塘髙館一逢君千里羈愁散煙霧聞子昔者居西山把書曰在靑松間新移苓術且未斸舊種薜蘿應可攀武陽校官歸未久瘴癘還聞古來有紅窓鸚鵡喚客名靑葉檳榔勸人酒尋幽憶過東平來丹山碧霞仙掌開武夷山人住九曲柴門不出生靑苔中軒松竹題詩徧寧許時流漫相見名姓先承紫鳯書褐冠不上金鑾殿時來空谷行采薇石田艸生秋林稀往來物色不可得使者空向江南歸我慚羈窮少顏色聞此傷情豈終極芳筵置酒淸夜半月出登樓動淒惻蕭蕭水气浮南湖繁星麗漢光有無梧桐葉髙白露下起舞爲子聽啼烏君家兄弟才名早幢憧冠蓋閩湘道芳年苦志思奮勵莫遣秋風動原艸由來聚散日紛紛此別音書何處聞百丈嶺前應念我象牙潭上卻尋君

謁靖安昭靈廟賦柬袁茂才

昭靈古祠蔚森爽祠下流波日奔蕩啼鴉枯栁當兩楹落日靑峯照銀牓秭歸西阻蜀江口云蓋風輿自來往常時釃酒擊鳴鼔輒有靈風動虛幌楚王宮殿久寂寞萬里晴雲色蒼怳神龍自合晦淵潛鳯鳥胡爲在羅网此邦祠宇出何代恍惚湘楚同風壤石竹叢深山鬼愁江籬花落文魚上淸秋旅懷百憂集感子追遊慰遐賞明時禮樂徧寰宇肯使幽忠滯榛莽享儀每詔縣官給祀典猶聞宗伯掌捍菑禦患光故國憤義終能肅羣仰湘南屯戍苦未休長笑因之起悲愴

七月十四日夜紀夢

美人遺我云錦書問自何所吾故居章江千里波浪闊七月舟楫來何如書中字字光淩亂一讀中腸一回轉靑鳥西飛不可招涼月斜風動河漢

奉題鍾隱君東臯幽居圖

微雨楓林靑髙堂見圖畫幽人讀書處宛在東臯下東臯窈窕緑磵陰藤蘿縛門門轉深是中松檜各千尺飛鳥不度寒蕭森山原之居可終日莘野斯人皆儔匹淸宵甕牖出燈火白石匡牀散方帙尋仙學道思不窮水邊林下皆淸風畫師天趣亦偶爾形迹安可求其同白下城東門淸溪頗回抱君家庭前景豈遜圖中好年年二月梅始芳亦有楊栁當髙墻重檐修竹啼鳥靜落花如雪靑苔香東鄰踏歌鳴急管南舎列筵愁夜短空將白發笑寒迂豈識髙情在疎散先生布袍烏角巾泠然自是神仙人二郎早已擅場屋孫子亦能歌雅豳磽磽頭角秀而雅總是髙門忠孝者他年朱紫出淸朝翁但築堂看緑野我曹失學百可憐聞公髙誼心凜然秋風江浦破茅屋悔不歸墾山中田秖今東遊興未已亦欲攜書尋故里便從竹底拾流螢來聽先生誦秋水

寄贈萬徳躬時在淸江

文章名世自有神詩家之秀今何人豫章特達邁先輩一出已絕江西塵乾坤悠悠入淸曠嘆息斯人欲誰向淸秋鷹隼破陡絕白日驊驑動悲壯時攜寶玦靑珊瑚看花調笑當壚姝結交老蒼五六輩議論已逼東西都功名不來心獨苦卻望美人思遙浦月中吹笛上丹丘煙際飛帆拂天姥浩然弔古登髙臺誰能酌子黃金罍石橋聽雨靑楓合海門望日丹霞開縣中許令髙閒者聞子悲歌在林野自躡雙履行相迎手攀碧蘿郤鞍馬秋風九月吹吳闗復忽皷棹從東還匡廬云錦九千仭片片飛落新詩間獨攜稚子憐逺別艸堂臨流故幽絕少年吐气成紫霓攬髮何堪半如雪卻從帥幙坐談兵直以精采空鯢鯨樓船東下海波淨劍光夜出淸江城由來壯志在裋褐空谷亭亭老柟栝亦知揚子柰長貧豈識相如故多達長安冠蓋日紛紛有詔徵賢安得聞白沙翠竹自江島隔水臥看西山云我自來西山城中迹如掃誰家楊栁鳴黃鸝忽見秋霜落園棗雙溪之水東北流上有繡谷靑綢繆長松遙掛海底月眼明照見樽中愁愁心復幾何舒捲風中霧落日斷雲飛令人思玄度人生富貴須何時莫謾窮愁傷汨之君行可逐白鷗侶一棹酒船遊會稽

贈寫眞孫君徳

廬陵寫眞誰最良昔有昌叔今孫郎風流未覺前輩逺逺有意气能專揚家臨官道靑山下白日埀簾絕瀟灑灘口頻回使客舟綠楊慣系行人馬人言精藝自有神下筆可奪形容眞吾常按圖究所貎神爽豈是尋常人淸如春蘭茁芳谷潤如秋波出寒玉壯如泰華倚石檜勁如篔簹濯霜竹少年紅頰桃花枝老人白髮春蠶絲心同衡鑑見機穎功與造化窮銖錙吾家祖母年八袠老父前年逾五十當時寫置慈壽堂老稚來看動趨揖喜君絕藝感君情作歌贈君當逺行淸朝奮志寫褒鄂會且見子趨承明

歲暮自靖安縣將歸南平畱別袁明誠茂才

昔我始客豫章城眾中識君顏色淸十年異縣風雨隔芳艸滿園啼早鶯寧知此別墮千里與子溪南同濯纓春華過眼葉秋脫思之可使神魂驚讀書濟勝恆有道辭家作客寧無營亦知雲中鴻鴈急豈有地上麒麟行淸秋門巷三日雨已覺滿眼牽愁生髙林涼日白慘淡幽谷細霧寒崢嶸尋常撫事念鄕邑見爾不殊親弟兄豈但過從慰寂寞喜可縱談開老成芙蓉作花露始白擬以鬥酒邀同傾此時髙堂念遊子舉杯欲飲難爲情肥牲不如東鄰菽且可力養毋幹榮逝玆晏歲返故里恐有寒艸荒柴荊稚子啼饑亦可念幾日江上先相迎便從早晚出溪口與子共賞西山晴石頭買船待明發風吹北斗天中橫峽江見月定相憶此意不盡東流聲

臨碧亭歌

誰能築亭向靑山我欲憩之開苦顏誰能築亭面流水我欲因之洗塵耳江南萬里秋冥冥往有勝處無佳亭畫船神消越湖白快馬目斷淮云靑筠州之山蔚霞綺碧落仙人洞天裏羅君家住碧落西百尺修亭水邊起我行嘆息思見之人言此亭多勝奇鳬鷖不隔紫荷葉翡翠只在靑楊枝秋來七八月月出鳯山時坐石弄淸景調笙詠新詩時來憑髙一起舞劍影下射靑玻瓈又如三月春有風從東來紅花照緑水白雪飛蒼苔酒酣四顧仰空笑但見紫翠紛崔嵬城中匝地誇豪富復合重甍閟煙霧誰能載酒日論詩學似君家築亭住我家寄在快閣傍門前江水春雲長緑蘿間維艓子靜蓬蒿不翦柴門荒聞君臨碧亭喜賦碧落歌故園寂寞不歸去柰爾臨碧秋風何

寄贈元善張茂才

昔有姑蘇張將軍百戰起家身立勲太平老死筠州戍孫子往往淸而文繼也芳年色白晢未試徵行已無敵論兵慷慨動風雨揮筆從容謝鋒鏑將軍戰袍今尙存猶污當時腥血痕猛思祖烈意未已臨風三嘆消精魂髙堂峩峩樹長戟堂下雙槐髙百尺淸陰如水動秋云密葉長枝總堪惜傳家舊藏金虎符佩之可以專千夫獨推余澤讓諸弟自喜閒適非其迂低頭卻騎欵段馬長日行歌在林野已驚孝友動戎行況復詞華振風雅云有飛羽水有鱗思欲一見嗟無因故人羅肇風格好向我語子頻殷勤海隅昨者南徵急詔下還聞烽警息將門纉武必英雄似爾奇才豈終極我生長大不識兵憂時漫使心潛驚但願相逢日無事與子把酒歌升平

送焦廷璋之洪

玄冬山谷寒崔嵬北風吹雪從天來居人屏縮不出戶子有逺行良苦哉道路蒼茫歲雲暮甚欲畱君不能住仙槎江口石潭深南望不見靑楓樹送行卻過東城頭更上橋西沽酒樓樓前無數白雲闕磊落如對三神洲當歌置酒忽不樂少小無成總蕭索長轅短棹日紛紜山雨江雲謾如昨聞昔爾祖出牧時我家大父而翁師淸尊畫戟照白髮二老風流如見之舊家文物今何在霜露荒荒歲年攺珠林孫子眞可憐羨爾承宗振光采君家巷北我巷南古藤秋樹寒交參賤貧奔走少相聚總有至樂何由堪昨者誦君新句好於我還能慰枯槁雪消南浦柂樓髙憶爾離愁滿秋艸

贈李庚自萬安迎侍祖母之廬陵就養

憶我始來萬安日逺道依人附鳴鳦我方兄禮事爾父見爾深憐好姿質束髮雙垂僅及肩攝衣趨拜才過膝芝蘭玉樹未足貴麒麟鳯雛差可匹慷慨常聞爾父言二十生兒寡童妷往客廬陵困縣曹攜持又以司倉出未能郭外荷短鑱已解牀頭散方帙衣食艱難謾足憂門戶荒涼復何卹後來遣爾至館下庭訓私閒頗周悉聰明日造開壅蔽疑惑時能就咨詰讀書先後羣弟子委靡之中見飄逸今年我畱鄧溪上念爾逺來業當卒擔簦輯屨走百里風雨泥塗忘沐櫛嘗從憤悱得旨趣每以雍容謝呵叱盛年粲粲衣彩裾玉雪娟娟佩刀珌早憐頭角向嶄絕行看英華就充實近來爾父復司掾見爾令我心內怵當家詞翰追作者東南才名今第一極知暫屈在孝養豈直辛勤爲家室此行此意爾未知汝往應門勿私暱灘頭水落石齒齒上日放船北風疾汀云冉冉送歸鴈江樹離離雜柑橘白頭大母柂樓底羞膳三時候安佚靑原雪消日在望後夜抵城應可必天寒送子不盡意蹇獨荒山愧投筆窮年古書隱蟫蠧坐榻寒氈沾蟣虱好爲人師古所戒於汝深情豈容失逺懷河南王亷者勤學潛心稍精密又如丰城毛徳廣規矩承家亦循率汝才警敏或過之早已媿汝年十七白圭三復懼玷缺欹器中藏戒傾溢由來進簣達賢哲愼勿他岐累儒術矧聞特達可預卜汝祖活人有陰隲終當鵰鶚上雲霄豈有珪璋在蓬蓽升堂再拜首問候爲說故人總蕭瑟賫糧晏歲當逺尋剩有俸錢催釀秫世情泊如冰在水友道庶以膠投漆城樓宮背艸堂幽先爾持書具稱述

孫太守伯剛許送趙吳興墨竹圖賦短歌以促之

孫侯髙堂竹石圖筆意迥與尋常殊山城五月困炎暑坐我如對寒冰壺侯言此圖不易得吳興趙公好風格昔者親逢落筆時蠒紙寒翻雪花色竹叢隱石石作堆海气亂拂秋雲開夫人當坐共嘆息松雪齋前風雨來承平館閣日多暇承制文章此其亞往事蒼茫四十年萬里江南見遺畫當時亦有隴西公直以健筆爭相雄豈知書法自無敵況爾勲閥誰能同楚也懷賢心未已束髮臨池費千紙可憐生晚墮窮荒不見中朝盛才美昨朝會宴池南亭臨圖慷慨思吳興停杯憐我重眞迹許以捲贈無難形吁嗟吳興不可作孫侯髙誼猶堪托便令淸曉送瓊枝卽掃茅屋看金錯

醉歌行贈周仲常歸九江兼柬許天啟湯又新二山長

奉君千斛酒不盡萬古情但令日日事狂醉何用身後畱空名漢家當時重公卿天子亦復稱聖明相如徒爲茂陵槀賈誼終作長沙行聽我歌奉君酒顚倒英雄古來有朝客新丰暮帝庭昨日負薪今結綬我懷磊塊固不平爲爾作歌翻苦聲世無千金賞詞賦安得三顧求躬耕君才特達吾所惜暫客風塵未爲失海鴈南飛羽翮髙宛馬西來汗毛赤君家自是山東人將相所萃皆奇珍著書未獻明光殿移家早住潯陽濱山東迢迢隔千里不如潯陽好山水九江翠色天邊來百疊雲屏霧中起山有谷兮水有湫昔人舊遊今人愁風湍云木石壁下■﹝犭員﹞猱抱月鳴啾啾登髙眺古頻惆悵壯心飛揚而浩蕩靑山不及蒼梧東碧海遙連洞庭上秋風落葉何茫然鼓棹直泛章江船黃公灘頭醉明月吹笛絕似洪厓仙我畱異縣歲華晚客路遭逢謝靑眼浮雲相別好相憶白日西飛未能挽吳鉤錯落紫綺裘放歌醉舞雲中樓向來不盡萬古意寄君逺掛匡山頭君不見鍾陵湯茂才又不見宜春許文學十年畱滯困江城一日飛騰動寥廓昔者之別今何如景星夜粲東南隅君行何以慰寂寞南帆一致湓江魚贈

睡仙觀魏煉師歸豫章並柬黎鐵峯仙者

我忽不樂思西山浮雲孤飛道裏艱睡仙之宮隔秋水縹緲半落靑霞間何年流火如隕石郁攸煽天鬥牛赤朱鬛蒼龍天上飛金甲神人露中泣當時煉師事逺遊噀酒不到西江頭歸來三日哭灰燼玄■﹝犭員﹞弔月寒啾啾復獨乘雲翳鸞鳯贑水南邊謁林洞千章喬木閟煙霧逝此伐之作梁棟空山畱滯今幾年斷礎荒甓淒寒煙堂中老仙髮如雪吹笛日望南歸船南平監州最惜別手挽瓊珂弄明月誓將緑簡授玄祕恨不攜之覲瑤闕鐵柱仙人鐵峯老須眉飄蕭顏色好一徑淸風掃落花千巖碧霧畊瑤艸昔曽暫宿淸隱宮石鑪夜看燒丹紅煩君乞與換骨藥明當跨鶴長相從

冬日聞百舌

臈月二日凍雨晴百舌飛來庭樹鳴鳴聲不已自唱和一出飛時人盡驚我憐此鳥在林谷羽族之中能晦明常年畏寒音語滯思之不見疑化生靑門云屯春正逺何得先至江南城由來气類兆微物無乃陽動潛滿盈南園桃李花亂髮北岸埀楊靑載萌苦無堅冰與積雪厲气方此疵窮氓書生怪此坐嘆息安得挾彈驅不平聖王在上律呂協爕理況有臯夔英鳯凰千仭覽徳下雝喈或繼簫韶聲肯使凡鳥漫縱橫

題枯木圖爲王子啟作

髙堂展圖颯寒景古檜峩峩出蒼頂坐上疑聞啄木聲空中忽落蛟龍影幹株偃蹇勢回薄梢節盤撐气深猛尋常巖壑眞有此六月炎風爲之冷密葉中含雷雨垂危標上逼雲霄迥懸猿淸秋怯倒上饑鳶落日愁相並浦口回舟望北林原頭立馬瞻西嶺劉郎此圖昔所畫物色筆勢生雄騁王君得此綺繡重玉立階墀見淸挺經年烽火萬山赤赭伐還聞到條梗天寒荒野霜露白蕭瑟陰風助悲哽豈無千尺棟梁具摧絕泥沙竟誰省深山大澤龍虎死慘淡相看愁不醒海波萬一解經天亦欲乘槎掠參井

題春江憶別圖【有序】

往渝川黃子雅與豫章範實夫相別於靑原後子雅歸渝川追作春江憶別圖以寄範而範則尙畱靑原未歸也今年將東歸臨別以圖示予悵然賦此題其左右

渝川故人黃子雅天機深沈好揮灑往與範君別螺川寫圖逺寄螺川下螺川東偏呀石矼呼吸萬里之長江江流不返客行逺何以使我愁心降是時春風散楊栁十里啼鶯勸人酒腸斷逢君復送君買船夜下渝川口雙鳬俱飛今獨還爲子一賦河梁篇向來照見惜別恨惟有明月畱靑天斷磯側島秋毫杪肯信離愁是中少水生浦漵萬舸集日落天涯數峯小故人別來今幾秋落葉夜滿城南樓至今展捲憶舊別對之如見春江流嗟君久別何能返霜雪驚心歲年晚一春塵土暗沾衣千里松楸終在眼功名富貴復幾時林下閒人相見稀飛鴻逺徵碧海外春至亦復思南歸人生離別豈云蹔我亦臨圖傷梗泛便將髙誼謝陳雷從此深情見黃範

河之水贈艸亭狄隱君歸京城

河之水彌而黃十月北風吹大霜送子欲往愁無梁斵冰嵳峩凍地裂鴰鶬呼寒墮其翮單車匹馬從南來踣鐵交蹄五花白北渡河流望燕月初月剪剪如彎眉徵夫道上愁別離靑峯石壁猿夜啼橡粟寒落林頭枝何年結亭海子隅亭成祇愛西山住閒歌白石看秋云卻臥紫蘿聽暮雨門前十二楊栁株可以坐釣秋江鱸畫船絲髮照碧水風骨自是仙人徒人言京國求官好君獨辭官事幽討西山白雪深於云期子飡之以終老

寄贈張隱君

仙人身著紫綺裘昨者來自南陵州南陵之山髙百尺中有疊嶂之危樓煙光湧翠當碧落石瀑飛嶂鳴淸秋庾公謝朓招不起至今山水令人愁飄然戲笙鶴南過三湘去落日下洞庭長歌攬巫楚楚王臺榭杳靄間靑鳥飛去何時還三十六天朱陵洞七十二峯南嶽山娟娟緑蘿裳裊裊臨流女倐忽如飄風白波愁日暮重華之琴不復鼓靈瑟年年泣秋雨仙人自是畱侯徒口誦黃石相傳書左按鈞天之廣樂右接奇肱之飛車魚龍掀舞明月下坐使千古成須臾我思仙人碧雲裏再拜揚言慚仰視瑤艸春香石洞霞白楡夜浸天河水天河水流無盡時織女秋鬢應成絲若過扶桑定相待我欲乘槎浮東海

胡郎奪賊馬歌

往年宼逼西昌門冦來愈近人愈奔胡郎憤擁長戈出三人同行一人逸賊馳髙馬先入城胡郎撲賊絕馬纓大呼陳郎急縛賊自奪賊馬歸行營行營主將气如虎獻馬俘囚萬夫舞陳郎受賞胡郎辭誓立奇功報官府時平事逺名空存主將身沒功誰論猖狂扼腕詆時事有身𨿽貧寧畏死武山落日金鉦紅至今殺气蟠秋空東家得官金滿帶嘆息胡郎打牌賣

寄贈曽文祥

十年不見故人面秋風吹云隔山縣當時相遇瀲江亭感子哀吟淚如霰山川莽莽生風塵道路東西長苦辛鬢毛蕭索易成老肝膽輪囷空向人金精洞前偶相訪一讀新詩一惆悵短章孤韻破岑寂長句雄辭入悲壯杜陵布衣日煩憂閭閻小兒狐白裘文章有神足自托富貴無分吾何求平原信陵骨已朽折節好賢竟誰有蒼苔茅屋雙短屐落葉離亭一樽酒丈夫意气未可摧臨汝田園須早回成名豈必在朝市自古雲林多異才

詹君行

易君本姓詹舊是宜春人父因避禍竄本姓市藥海上終其身君獨懷鄕心未攺萬里從親衣斑彩東遊曽過金精山最愛峯巒蔚神采後來父死南海頭負骨返塟山之坵墳前螺石云五色下有江水相交流結廬廬墓霜露宿采山更築城西屋娶婦生男鄕井同二十年來變音俗故藏只有岐黃書種藥南園時自鋤刀圭白晝攝龍虎燈火深夜箋虫魚長沙不作醫絕響金匱玉函竟誰仿臨川學士靑城仙感子鉤玄重嗟賞我聞葛洪好煉丹海內名山多往還似君心性本淸逸服禦元气良非艱大冠長衣玉雪質豈以尋常混蹤迹淸秋乘月倒芳尊卻話當年淚沾臆我歌詹君行歌短難爲情昔人憂患勿復道宜爾子孫歌太平

譚驤病目累日王以文進藥愈之因詩柬譚仍以美王云

城西譚驤詩最工骨格瘦緊精神充■﹝忄虫﹞■﹝忄虫﹞六月暑竟夕燒燭讀書雙眼紅迎風眵淚時簌簌隔花煙霧方蒙蒙科頭顰蹙謝過客十日枯坐幽房中王君聞之惜英俊走馬來問爲憂忡探囊試藥啟羞澀懼彼白翳侵其瞳冷然沃以寒冰雪眉睫灑灑生淸風朝行猶眩階下蟻暮出已辧天邊鴻只今豪吟飲大酒靑白顧盼何英雄吁嗟王君習靜者精藝乃爾能神通卜商張籍苦不遇枉使千載稱盲翁速令沽酒市肥羜往謝昔者開明功譚驤譚驤愼爾明與聰王君之徳無終窮

曽君育駿馬歌

曽君好馬有馬癖昔買駿馬千金直一從徵刷上天衢每見流星想行迹今年得馬勝前馬八尺埀鉤汗流赭落花風細艸如煙時控靑絲出原野官中多馬勞馳驅得似此馬閒且都朝行疑逐飛鳥沒晝浴恐與神龍趨逝玆太平麟鳯從此馬自在此林中幾人相馬識神駿骨骼卓犖眞奇雄溪崖泥盤石角濺戒爾圉人勿輕賤淸芻黒豆未渠飽錦障金羈竟誰薦君不聞幽並馬羣五色俱北客長驅愁逺途南來往往凋喪盡似此駿骨一匹無似此駿骨一匹無臨風爲爾增嗟吁

同張士敬姚超白炳文南宗上人饑別張懷徳千戶於大愚寺之松林賦柬諸君子

張侯早負熊虎姿文雅羇窮人共知淩晨調笑出東郭健步不煩鞍馬騎茭塘蒲港明如畫風日蕭蕭動初夏寺門還抱碧溪流石橋正度叢林下髙原過雨不作泥晚色乃爾寒淒淒艸間移席僧共至松下傳杯鶯正啼姚君玉立長九尺諧謔傾筵須奮赤曠懷亦有張與白總是君侯好賓客酒酣浩歌激淸商卻望浮雲思帝鄕松花落雪愁日暮拔劍起舞空彷徨知君襲武坐文癖敗壁有書無寸戟猶滯泥沙未得伸在於楚也空嗟惜明朝聞買淮河舟聚散萍蓬那可由卽看丹鳯樓前醉還憶沙羅門外遊

題李遵道石林秋思圖爲劉元善賦

李侯昔牧黃巖州騎馬日向黃巖遊黃巖山下多水竹五月海气淩淸秋李侯爲政百不憂濯纓日尋南澗流興來往往揮翰墨點染毫末成滄洲此圖精妙不易得非子好懷誰見收卷舒不窮尋丈間豈止百里盤綢繆靑山欲盡亂石出赤岸正隔重沙幽星芒墮地覺書立玉气穿林疑夜浮楓柟偃蹇皮半蝕叢灌苯尊枝相樛長松或擁翡翠幰曲蔓亦罥珊瑚鉤深巖欲雨雷電入古路無人魑魅愁峯回阪折見修竹萬籜搖動寒蕭颼仙娥鼓瑟環佩合壯士臨軒戈戟遒雲巢隱隱出猿狖雨葉渺渺啼鉤輈天臺鴈蕩日落外湘水蒼梧天盡頭風煙滿眼入慘淡霜露在野行夷猶乃知托興屬幽逺苦心拂郁奮獨抽當家父子風格好似此更以神情優只今海內重寸紙光價豈止琳與璆平生愛畫少眞迹見此令我消煩憂祕書內府那得致願子愼藏思薊丘乾坤浩蕩文物逺嗚呼李侯今罕儔

宴集洞山寺分韻得見字奉柬丁克誠顏中行王敬仲詹徳裕枯林上人

洞山之陰鬱蔥蒨上日開筵集羣彥入門已覺禪境曠放懷且慰書傭倦石林秋風晚更急山城野色寒初變長松挺拔各千尺墮葉飛來時一片雨埀弱蔓當井角泉引靑苔入階面移牀曳屣各散漫接句行杯自流轉交掛卑枝白紵衣疊欹細艸輕紈扇雲開絕壁霞隱明風度危梢露驚濺楸梧莽蒼誰氏塜【寺雷樞密所建有先塜在焉】金碧輝煌梵王殿百年荒廢自足惜昔者榮華竟誰羨田園閒日思把耒淮海經時尙傳箭共嗟冦盜困徵發深幸羇窮及談燕感君相與重意气使我頓欲忘貧賤天外淸風似流水林端落日如紅茜豈知驅車復爲別願得載酒頻相見醉醒聚散安可常悲吟悵望西飛燕

陪劉公權登戍樓【有序】

秋日奉陪劉公權登戍樓觀其祖伯泉將軍舊藏芙蓉畫時公權之兄公衡出徵嶺南未歸

鳯山東偏錦水頭獨立縹緲之戍樓登樓覽古意不極芙蓉雙軸懸淸秋將軍國初鎭吉州投戈論道皆淸流藏書蓄畫幾千卷縹帙紫錦珊瑚鉤郭熈山水韓幹馬生色芙蓉更瀟灑霜涵雨浥姿態發往往時人未能寫筠州移鎭七十年遺物猶存今所寡看花把酒臨秋風我思將軍安得同蒼茫共惜千載意磊落已見諸孫雄近者提兵入南中號令不減前人風蛟魚出沒江海暮一麾盡掃煙濤空

聽左錬師吹簫短歌

左師本是吹簫客慣作浮雲出洞聲臨川學士所最喜華蓋山中曽共聽昨夜宮前看月明玉簫零落難爲情含宮引羽自倡和蹙口吹作嗚嗚聲回飆劃然飛霧入王母旗翻羽車集蛟龍倚柱亦潛聽鴻鴈盤空更飛急古來樂府音調殊師獨得之心口俱何人喧閧雜蛙黽急管狂歌增郁紆

題常棣鶺鴒圖短歌爲曠伯逵賦

曠郎示我鶺鴒常棣圖冰石盤激花芬敷尋常林澤總慣見何以令我增嗟吁知君有弟在鄕邑少小別離憂患集經年不省瘠與肥卻望南云淚沾臆曽不如常棣花榮悴開落同根枝又不如鶺鴒鳥飛鳴行揺侶相隨我思古之人無若周公旦安寧與急難往往寓悲嘆君獨奚爲長道途胡不來歸兄弟俱籩豆滿筵酒滿壺兄醉弟舞歌嗚嗚歌嗚嗚樂無央堂前花開常棣香鶺鴒來巢春日長

題唐子華江幹幽居圖爲餘子芳賦

山風不作眾壑靜江雨初飛入寒暝緑浦迢迢碧艸交丹崖窈窈靑林並金牛石前螺子岡子行何時歸故鄕野航把釣秋水迥江亭讀書春晝長

顏明徳自全椒避亂歸安成道過瑞陽賦別

鳯山山頭日欲暮北望風塵暗行路喜君近向全椒來別我將返靑原去倉皇面目帶風日顚倒衣裳雜霜露投身幸從異境脫執手且慰同鄕聚比聞衝斥劇豺虎汝潁徵兵急救捕繻符嚴詰千里道戈甲紛塡九江戍主人念客苦畱別立馬不發空愁顧歸心早逐匡山云愁思空迷錦江樹驅車南出淸江曲三日風帆快馳遡逺遊無方古所戒菽水怡親竊終慕我貧未歸不得意感子於我今相遇未能呼酒一澆滌秖以軟語相溫煦空山落葉愼行李極浦蒼葭但煙霧殘年舊隱如可尋思君更詠閒居賦

送李元忠歸彭田歌

自爲筠州客喜識同鄕人顏君髙邁楊子淳李也俊逸迥絕塵令我一日思再親見之歘然愁恨深水邊行吟月下坐意度往往淸而眞昨者相攜登鳯山酒樓正對桃花灣錦江西來春波碧乃有鵁鶄鸂■﹝勑鳥﹞蕩漾當其間此時與子初爲客笑指靑山歸未得有約殘年共泛舟要看三洲雪花白雪花未飛冬又春子行車馬何轔轔姑蘇公子自好客況是東南賢主賓惜君掉頭不肯住送君卻望城南路江霧寒深橘子林吳霜夜滿丹楓樹今日何日朔風吹衣子不我思翩其先歸河梁攜手行依依筠州故人從此稀黃塵出沒烏帽逺寒鴈杳杳隨人飛鴈飛南北安可期客行最憶重逢時髙梅始花已爛漫對酒不飲將奚爲君不見古人抱才或未遇亦復低徊嘆遲暮不乘駟馬獨西歸豈信相如好詞賦君才衮衮不可嬰毋以離別傷其情匣中幹莫時時顧卽恐飛騰雷電驚

題平川雪霽圖爲張用可縣丞賦

南天北風暗吹雪川上遙峯互明滅云陰欲墮曉光迷河流不動層冰結魚龍下蟄深澤冷鴻鵠啼饑眼流血千村萬落連蒼莽驚沙枯樹相淒切行人稍出皴手足悵望林居總愁絕我家邈在武山東屋前石岸多靑楓野橋渡溪沙路逺皆與此圖風景同窮年念此政欲返寒色恍入虛庭中長鑱斸藥崖谷滑短褐負薪環堵空閉門且爾暫投息會見日出光曨曨

題楊奇琛所藏山水圖歌

我本白雲人愛住靑山下五嶽尋幽未憶歸穿巖歷壑窮秋夏曽看絕壁明髙霞秀色照耀金蓮花洞前逺訪丹泉井谷口時逢白鹿車鹿車東渡溪流淺瑤艸春香緑如剪海門日出天雞鳴手接飛蘿上層巘是時笙鶴從天來徑欲浮海觀蓬萊雲路微茫波浪闊使我嘆息空徘徊十年汩沒塵埃裏卻看丹靑心獨喜問君何處得此圖彷佛林巒煙霧起𨿽無秀絕淩衡岷點染亦復窮其眞深林修竹艸亭靜似是水邊修禊人蒼苔白石臨流路亦欲相呼抱琴去晴天指點北飛鴻應識雲中舊行處

送別楊奇琛歸洞江歌

朝別李元忠暮別楊奇琛各言故鄕久離別使我歷亂空愁心愁心忽如江上風不可憑禦誰能窮南行浩蕩一千里吹雪徑度靑原峯我生少小輕鄕井獨以羈窮寄形影經時負米未能歸何待他年愧裀鼎閒來思種東村田靑山欲買羞無錢攜書彊聒附童稚客中相顧誰相憐楊郎楊郎本同郡文水鍾奇故才俊芳年初發春江長勁气已逼秋崖峻讀書東家不下樓手寫細字如蠅頭長懷丹闕陳三策獨抱遺經窮九丘春風二月驚初見伯勞東飛遇西燕鳯山祠下月如眉明繡樓前水如練看花把酒能幾時念子還鄕從此辭城頭烏啼北斗曙飛霜已落靑梧枝桐江東南符山嶺聞子幽居好林景千年古劍合神機光射玄潭黒風冷子歸何時當再逢卽恐睽隔勞憂忡江外風塵瞇人目我欲逺尋麋鹿蹤

題吳教授所藏黃大癡畫松江送別圖

是何山莽莽以橫雲水浩浩而生風天低江迥日欲落別意乃在蒼茫中問君此圖作者誰浙東老人黃大癡松江先生舊知已眼明爲寫秋江姿重坡欹岸東南逺木末參差見層巘蒼浦遙連楚澤深石林盡帶吳堤轉是時先生從此歸把釣欲拂雲中磯長風過雨蒲葦淨水色淡沲沾人衣只今又作筠州客惆悵松江渺云隔離思猶迷鴈蕩煙歸心已歷洪崖石我思大癡焉得從筆墨往往遣奇蹤艸衣騎牛髮如雪吹笛憶過天臺峯平生一筆不輕許傲睨王侯笑塵土展圖坐對鳯山靑卻想髙情動千古君不聞功名利達能幾何長安離別日日多灞陵亭前春艸碧灞陵亭下春風波

盧仙壇歌

我思昔人有盧仙冥棲乃在三顧巓後來乘雲去不返荒壇委絕成千年壇角峩峩石色古上隔靑天應尺五飆車笙鶴時下來白日松梢度飛羽雲霞東南五色開當時舊宅安在哉林間馴虎去已久池底神魚呼不來我慚學仙苦局促十日尋幽憩林麓月中縹緲見乘鸞示我玄文不成讀中峯積翠淩紫冥下有流水聲泠泠丹崖千仞不可陟黃葉滿山秋露零

題紈扇畫景贈易茂才

故人髙興蟠雲林門對三山之碧岑卻憶秋風相過日溪口系船黃葉深石潭買魚雨羃羃松岡躍馬煙沈沈翠屏千尺天上落十日縹緲窮登臨當時感激戀岑寂常恐冦盜相淩侵落霞遙憐烽火赤白雲獨擁髙崖陰復忽山城五月暑思挹風露淸煩襟偶持紈素寫秋樹已覺幽思回蕭森天淸遙見寒澤鴈日落如聞秋岸砧寄君重寫千里意感我惜別多愁心交交林間雙鳴禽臨風忽來遺好音靑松白石可娛老從爾倡和山中吟

憶昔行美達監州

聖王端居總四夷黃河妥帖東南馳明明政化若流水禍亂之梗誰階基咄哉事變異往昔簧鼓邪說非寒饑囂然挾兵起田裏誅殺長吏爲妖魑絳繒烈火照山谷摧陷焚刼何紛披絕淮渡江徇荊楚千里一槪同傾危漢江宮樹三月赤黃鶴低逐南飛鴟達官貴人履霜露寶玦夜墮珊瑚枝荒山日落騏驥病極浦天寒鴻鴈悲南平百里據平衍豈有險阻當城池紅塵一騎傳警急白日萬口悲流離我侯世臣之子孫出監玆郡貞而慈憤呼歘起艱危際揮斥義勇如家兒指天出誓肝膽露颯爽風吹玄武旗內防外拒張籌策恩義結民民感之鼓聲徹云戰鬥出往有死志無生期坐開黃堂受俘馘太守自擁將軍麾風霆气震隨闔辟泰華壁立無偏欹旗旄不動晚色淨刀劍錯出天光埀帳前眈眈立虎兕府中矯矯趨熊羆蒼茫殺气薄雲漢鷹隼奮擊當其時龍洲沙平萬馬集艸中白骨髙於坻窮冬霰雪自摧厲晴日栁梅俱華滋此邦不隨風景異闔郡實荷賢侯私上連崆峒倚南極下決淦水開東陲風塵豈止廿四郡平原義士眞吾師褒功會蒙天子詔頌徳早見邦人祠我瞻四方何蹙蹙經濟允藉英雄姿時平撫事增太息再歌憶昔陳苦詞意長歌短不自己太史萬一觀民詩

戰敖原美周公瑾

冦初來戰宜田烈火夜飛光照天靑山躍馬壯士出一鼓轉戰淸炎煙冦復來戰周嶺馬上秋風動旗影重圍突破散如雲部曲歸來自雄整問之此戰誰第一吉水周郎本無敵報國寧論萬死功蕩家笑卻千金璧君不聞敖原之戰尢所無最後制勝眞良圖艸間麾呼伏兵起數萬賊徒同日死

題曽氏所藏歷代靑微法師像圖

素陽眞人仙者徒示我列仙之畫圖霞冠云氅玉雪膚一一神采浮雙矑充如天府琳球腴淸如逸世山澤臒儼如佩玉當朝趨矯如跨鶴淩天衢周流天地超有無顏色不動精神俱最後幅巾疏眉須云是眞人昔者之所摹上窮元始下玄都一本萬派同而殊形隨粉黒窮錙銖气與風霆行八區我慚生晚墮儒迂學道不觧淩蓬壺擬從眞人乞靈符髙飛願逐雲中鳬前有作者邈已踰欲往從之云何盱靑城天臺西南隅云日光射金芙蕖三十六管吹笙竽非君和之誰與娛

羅明逺殺賊歌

至正壬辰閏三月冦入廬陵肆猖獗城中火炎三日紅街市塡屍港流血羅君聞之佯負薪入城遇賊賊不嗔潛覘赤幘府中坐烏合鳥散何踆踆歸來裂衣揭竿尾大呼殺賊招鄰里麾前勇士忽如雲盡奪紅幡逐妖子滿城黒霧晝不開大酋忽捲宜春來前鋒出斗白旗合列陣鼓噪如春雷廟前格戰勢轉逼援兵不來騎圍急瞑目含創死不僵猶擁長戈負墻立吁嗟羅君眞可憐壯節獨在千人先骨枯血化功未錄有子食力家無錢廬陵忠義古無匹太史他年有專筆紛紛躍馬爲何人羅君倡義誰當陳

送劉子偉入贑謁參政

拔劍擊流水浮雲劃中開長嘯別親故悲風從天來問之行路誰爲此趙州太守賢孫子祖孫殺賊守瀘江父獨先驅陣前死幾年倡義不顧身一日失援淪風塵家鄕殘蕩骨肉散空作窮途憔悴人至今悲憤肝膽裂夢裏驚呼寶刀折北風吹火亂山紅卻望瀘江淚成血趙州故人四海同兵部卓有前賢風開筵倒履下奇士豪傑奔走如遊龍崆峒十月飛霜露亦知靑眼憐遲暮弓騎何時入羽林勛名自合登天府贑江東流十八灘灘石下激聲潺潺忠臣孝子有苦志爲報飛書投九闗

送顏用行歸吉水並柬康隱君宗武

文昌進士顏夫子昔在筠陽最知已春風攜酒上坊樓秋雨題詩洞山寺當時結交翰墨場共言意气傾侯王豈知風塵各驚散此地不得同翺翔君今只在瀘源上我亦南還竄林莽舊交零落海云空夢裏驚呼色淒愴往者山冦攻瀘源義門百口今誰存況聞親庭抱永痛妻子夜哭沙田村欲歸無家出無僕兩年訪我城東屋長林春暝風雨交此日窮居轉愁蹙柴門苦竹惟鳥啼流水繞屋生春泥苦無一錢沽酒飲坐據寂寞如枯藜鼓笳連江淸夜永短燭孤帷弔形影野麥陵陂老鴈饑寒風動竹枯螢冷知君豪宕輕黃金感時亦復憂沈沈靑雲若負壯士志白日難照愁人心誰能短衣事騎射空遣悲歌淚盈把卻望文昌從此歸東行定過匡山下匡山先生髮如絲十年不出眞吾師便須晏歲荷短鍤共來山中尋紫芝

寄贈劉仲修

我昔東遊紫瑤峯手攜仙人九節笻天寧講師好靜者邀坐絕頂看雲松是時君從槎溪來石室相逢心眼開題詩忽滿雪色壁仙藥晝下蓮花臺石橋流水聽猿處絕似天臺赤城路不見山中王子喬吹笙自入浮雲去感君萍蓬無定居幾回寄我雲中書緘藏懷袖不忍發愁心炯炯明寒虛東南喪亂乘五載昔者交遊竟誰在淸江碧嶂落日外修竹啼鶯久相待往聞親庭阻歸舟書來可以寛離憂官船何日出川口早晚相迎金鳯洲鳯洲蕭條歸未得經年寄食江邊宅早春艤棹憶曽過行踏江沙雨中別君從二月來南平我復鼔枻從東徵城西王郎竹林下懷我無限滄洲情如何相尋不相遇空使愁心結煙霧春風吹盡碧蘭花愁滿西軒緑筠樹昨者臨流別逺人忽憶舊遊心更親便當買船載歌舞從爾爛醉江南春

馬將軍歌

將軍西北之英豪二十飛騎能弓刀一官推蔭恩獨早五載防邊功最髙廬陵緱山據巖洞往者妖民歘驚閧將軍出捕虎就縛坐遣犬牙歸制控去年殺賊文水灣馳馬猝遇深林間陰風吹沙白日暮誓不返轡圖生還督兵圍冦冦窮蹙逆箭飛來集其目據鞍顧盼色不動拔箭目中遺斷鏃含創飲痛更發矢淚眼模糊血蒙指紅旗倒曵鼓聲幹格鬥猶衝十餘里歸來元戎親問疾部曲驚嗟勇無敵障塞爭傳烈士名轅門早進中軍秩君不聞將軍事武仍好文忠義持身眞絕羣烏東嶺外冦如雨南來只怕馬將軍

古松歌爲瀘江曠氏賦

曠君屋前古松樹亭亭上出靑天外百年元气結雲煙十里行人望車蓋君家舊物惟此松誰其植者漁樵翁精神獨立萬文雪枝葉猶含前古風東家主人好種栁去年鬱鬱今年朽種花種栁事繁華得似蒼松屹孤秀我願曠氏之子孫戒爾斬伐勤培滋朝看松樹礪气節暮倚松樹哦詩書瀧山靑靑永無期還念前人初種時

將歸南平賦別羅斗明

五月辭滕閣南船遇北風故人一相見乃在太湖東湖東無數垂楊栁執手殊鄕驚忽聚回舸沽酒豫章樓且復維舟爲君住憶我往年遊瀲川城南日出花如煙龍王潭上釣秋水太傅巖前聽瀑泉洞門盤盤萬松引更愛靈山石如筍當時題句最思君南海雲濤隔飛隼何年海上卻東歸棲息瑤岡掩素扉春雨歌殘紫芝曲秋風吹老緑蘿衣南州蕭瑟風塵起躍馬提兵從此始野狐不敢向南號寶石峯前陣如蟻知君卓犖負奇才離亂相逢心眼開繡衣使者入閩海攬轡定覓君同來龍沙吹雪日欲落旌陽仙居久寂寞人生富貴徒爾爲須把髙懷付酣酌我有古劍靑芙蓉起舞莫惜千鍾空明日開帆上江去思君卻望水西峯

槎翁詩集卷三

●欽定四庫全書

槎翁詩集卷四

﹝明﹞劉嵩撰

○七言古詩

題龔本立所藏燕文貴云岫圖歌

豫章龔郎好文雅錦軸牙籖滿書架示我春云出岫圖云是燕公之所畫髙堂慘淡開林丘靑峯赤谷爛不收長風浩浩起天末萬壑靑雲如水流松根石頭伏羊虎松頂埀蘿緑如雨伊誰濯足望靑天絕似東歸孔巢父匡廬巫峽相渺綿三湘七澤俱可憐冥鴻蕭條洲渚斷風帆杳杳歸何年吁嗟燕公眞絕筆好手當時稱第一殘縑猶帶汴京愁墨色蒼茫映寒日城樓六月煙塵黃我亦看云懷故鄕思君如憶圖中景應過水西尋姥岡

題邊長文所畫山水圖歌爲常伯敬賦

五月炎風扇長夏黃埃撲面湖堤下山水娛人未擬歸擷蘭軒裏看圖畫中峯九疊開芙蓉春云盤盤上髙松苔徑未逢秋雨屐石樓似聴霜晨鐘飛鴻指點向何處彷佛經行舊時路懸巖瑤艸不知名隔水桃花自千樹問君此圖作者誰甬東邊郎風格奇丹巖緑水照白雪髙興如在鐘山時鐘山岧嶤夾雲起六代繁華付流水芳艸長懷北固逰啼鶯曾識東山妓當時二謝聲價同登臨到處遺髙風釣魚衝雪寒江上騎馬踏雲空翠中只今南逰歸未得日日臨圖看山色鳯凰一去來何時落日荒臺暮江北

題邊長文爲黃子邕畫雪舫齋圖

簫峯隠者黃子邕緑眉秀頰雙靑瞳雪中曾踏溪南石坐聴簫聲雲霧中懸崖路轉愁獨往結屋溪邊小於舫絕似山陰王子猷夜半乘流入虛朗朝歌緑水憐芳春暮歌黃竹哀時人長風遠從海上至劃見六合無纎塵新城往年兵革起林杪髙軒化荊杞東湖湖上遇邊郎爲寫幽居雪山裏千崖凍合凝夕光江鳥不飛沙岸長別浦維舟初罷釣深檐捲幙更傳觴簫峯遠在靑天外玉樹蕭森澹相對疑有飛軿駕白虯飄搖下與羣仙會仙人一去不可呼此境欲往愁荒蕪炎埃六月何由濯日倚湖陰看畫圖

題余仲揚畫山水圖爲余自安賦

金華仙人余仲揚筆墨蕭疎開老蒼昨看新圖湖上宅煙霧白日生髙堂層峯上蟠石皜皜絕島下瞰江茫茫長松並立各千尺間以灌木相低昂松下上人坐碧艸秋影欲落衣巾涼囊琴未發弦未奏已覺流水聲洋洋赤城霞气通雁蕩巫峽雨色來瀟湘誰能千里坐致此欲往久嘆河無梁風塵漲天蔽吳楚六年悵望神慘傷玄猨苦啼巖北樹白雁不到江南鄕赭山焚林絕人迹如此山水非尋常此圖本爲自安寫亦感同姓悲殊方幽軒素壁泉聲動對此令我心爲狂何由捫蘿逐麋鹿振衣直上雲中岡登臨一寫漂泊恨長嘯淸風生八荒

林森山水圖歌

淸江何人畫山水西村無傳稚川死林生後出更淸逸筆法遠師閩浙士深林大樹交鐵柯遠峯近巘分陂陀靑天層峽見棧閣落日平湖聞棹歌水邊之亭絕瀟灑更看平橋度羸馬千崖小徑雪邊分百道飛泉雨中瀉自言筆法由心運墨色重敷看深潤碧海春云動杳冥泰華秋空入雄峻昨者相逢湖水上聞築幽居傍漁榜爲君先賦采菱篇答我新圖迥幽曠圖中好山千萬重還似閩中似浙中祇今欲往河梁絕指點天末窺冥鴻我家茆屋珠林底武姥仙壇兩相峙何時爲寫看云亭盡染西原雪華紙

梁孝子

梁孝子早孤而鰥惟養母有兄從軍棄兒女廢姊寡居養無所孝子念母情所鍾迎姊就養來家中更攜二侄共哺食令母弄孫嬉笑同市嘗大雪薪炭絕起析舂具就鑪爇不令母知母心悅亂余時果貴且珍出買菱實先獻新母食甘之忘其貧梁孝子行孝義只不讀書寜識字天性眞醇有如此吁嗟今之人祿食往往肥其身同气乃異趨肝膽如越秦孝子誠愧之吁嗟今之人

題屏岫幽居圖爲萬砯賦

秋屏列岫之間乃有萬氏之圃幽人之居門前靑栁日系馬池上紫菱時釣魚前年塵起龍沙北萬氏林居總蕭瑟楊君好事惜奇勝爲寫池亭寄秋色兩松落落千尺長髙云不動江風涼誰能低頭事權勢便思濯足歌滄浪東南連年困兵革人生安居那可得向來華屋今誰在忽憶舊逰心慘惻君不聞王維別業孟城隅亦有亭館臨欹湖當時勝迹逐云往至今傳得輞川圖

題常伯敬擷蘭軒歌

髙人好幽棲志不在華轂嘯歌擷蘭軒俯仰無不足湖之水兮湘之山悵余昔逰始東還澧有蘭兮沅有芷言擷秋芳渡江水蒼梧黯慘浮雲重帝子遺廟丹靑空長洲極浦落日外坐見千里生蒿蓬靈氛掩淚歌九歌夫君不來愁柰何薋菉充幬艾盈佩玉玦捐棄江之沱江沱隔絕秋風早緑葉靑靑紫莖好露華香撲芙蓉裳佩服從君可終老我有猗蘭操塵土混濁久不聞爲君彈一曲要使六合揚淸芬揚淸芬覲九嶷舞干羽三苗來洞庭無波春艸香卻棹木蘭逰三湘毋使下女徒悲傷

題沙村江樓歌爲劉方東賦

朝逰云亭夕憩鳯岡河水浩浩山蒼蒼白虹東來盤九曲日出霞明見秋緑雕甍碧瓦歘飛翻百尺層樓起林麓樓中仙人烏角巾調笑日與雲山親滿筵歌舞客如霧中有萬斛江南春昨來登臨九月暮落雁橫江隠霜樹錦袍夜冷燭花殘北斗欹斜掛瓊戶我欲援君緑綺琴爲君一鼔淸愁心白沙翠竹自江路金穀銅駞非故林吁嗟昔賢困羈旅仲宣能賦終懷土何如對此日髙歌手挽松蘿看煙雨東南豺虎日紛紛幾時書劍罷從軍鵝鼻峯頭望明月雞棲潭上釣寒云

賦白紵詞賦贈曠伯逵歸豫章

吳姬十五鬟初結白紵新裁光照雪手折芙蓉上彩舲自唱吳歌送行客玉盤饌列魚與鳬美酒絲絡黃金壺江寒月出歡未極城上霜飛啼曉烏唱吳歌歌白紵拂袖當筵爲君舞井闌絡緯方悲啼還念寒機織成苦京城錦繡段名都金縷衣一時服飾豈不華歲晏漂落當何歸朔風吹塵撲人面斂袂褰裳淚如霰君行莫忘當別時妾心皎皎難自持

題山水圖贈興國髙多營將黃進賢

遠山亭亭削蒼玉近山盤盤出平麓林生作此最奇絕白日髙堂坐空谷谷中出云云上天深林曲澗回淸妍緑蘿初掛紫巖雨碧樹盡含秋浦煙北屯將軍舊知己看畫尋幽心獨喜爲捲空間一片雲送君更渡藍陂水藍陂山前霜葉黃亂峯刺天如劍鋩何當盡掃豺虎穴與子巢云歌鳯凰

題胡典史所藏簡天碧西山南浦圖

艸堂髙人好奇古手卷畫圖橫尺五云是簡君之所爲歷歷西山與南浦雁原鶴嶺紛孱顏春水亂入螺螄灣章江楊栁緑如霧滕閣正在蒼茫間冥冥官舫北來遠風力漸紓帆漸捲天低白浪驛亭孤云捩黃牛柂樓轉城中酒樓喧管弦歌女能舞花如煙菇蒲落日鳬雁晚風浪杳渺嗟何年反思往時冦圍急列艦旌旗半江赤官軍血戰龍沙屯東北人家半荊棘爲君指點尋舊蹤我思簡君安得同髙堂酌酒歲雲暮如見積雪明東峯只今風塵尙蒙翳對此酣歌一歔欷丰城龍劍今有無亦欲看云望奇气

贈楊抱一煉師短歌

道人昔在白鶴山羽服朝眞居上班道人今居蛟湖口雨褐雲巾事林畝東南連年飛戰塵羌獨遠引棲其神天地淸寜本於一得此以抱寜非眞吁嗟世之人跨馬而逐鹿衮衮馳風波僛僛觸巖谷豈知靜者爲有餘不矜不競逰玄虛攀花行吟石上雪掃葉坐看林間書白家橋東水如練幾度相尋不相見珠林月出聴簫聲松尾天燈落瑤殿我有遠意千萬重會騎竹枝雙靑龍明年洞口桃花發與子踏雲潭上峯

促促歌

彈刀作歌聲促促深林雀子黃鸇肉紅船打泊大江心口唱山前團陣曲短襦盡著婦人衣彯纓如血淩風飛自矜主將重驍勇扶醉當筵騎馬歸水營小軍舊推奬昨日新升萬夫長掠地還牽農父牛殺人更請官中賞帳前歌舞日紛紛坐看隔江羊犬羣傳說山前多警報無人說著大將軍

送別傅奏差督軍儲卻歸吳都事水寨

傅郎靑雲彥文彩粲華組身騎五色馬出入將軍府將軍控扼水上城連艫列艦如屯營昨朝令下急徵餉科帖星火來南平南平頻年困供給小麥秋荒禾未實私家何以辦公輸流血呻吟更捐瘠兵儲有程不敢稽君獨憫之增慘淒艤舟浦口坐荒寂落日忍聴饑烏啼五月香醪得傾瀉席上香蒲緑堪把過雨天低白浪中隔江云出靑山下豪來起舞情未終爲君感激歌秋風東南烽火萬里赤此樂茫茫安得同我慚棲遁相逢少鬱鬱沈憂更昏曉別君三嘆拂吳鉤注目雲天決飛鳥

巢云歌爲張彥升賦

君從匡廬來嘯歌白雲鄕白雲千疊可攬結九江秀色何蒼蒼云之來兮茫洋云之去兮不可以將觸石而起隨風飄揚問君結巢向何許洞門遙架三石梁薜荔爲藉蘭爲房明月爲佩靑霓裳飄然遠在天中央手招雲中君爲我吹笙簧朝日射五色爛然成天章將西息乎昆侖之墟南憩乎天臺之陽於以臥八極逰四方錦屏倒照秋水光雪片吹落瑤花香俯視六合中煙塵浩茫茫泰山忽破碎海水成枯桑燕鴻越鳥無定棲鳯凰麒麟安可常我欲呼謫仙拾瓊芳援斗杓酌桂漿卻上匡廬望三湘湘水深九嶷長云之巢安可忘

送張知事之廬陵

忽不樂兮心慘淒聞君移家當遠暌手牽稚子候慈母路出龍洲鶯亂啼江煙冥冥江水緑彩鷁班班照春服落花到處蕩回風楊栁人家並沙麓問君此別來何時南平父老多遺思亂離欲定乃去此念昔艱危親見之茫茫江海悲逰子抱劍何因報知己狂心欲逐北飛雲夜下神岡渡江水江水深深愁人心憶君安得窮登臨我家茆屋珠浦曲薜蘿紫霧屯秋陰憶在竹林西回船聴江雨載酒看花醉不歸十里芙蓉爛晴嶼浮雲飄忽東北來昔者嬉逰安在哉豈知今年復遠別使我嘆息靑霞杯君持靑霞杯聴我歌古調歌聲激烈君不聞手撚琪花向天笑向天笑送飛鴻我還山南君向東出處悠悠安得同明日看君螺子浦思君卻上引龍峯

題鍾元卿東臯讀書處山水新圖

聞君築室在東臯十年讀書心目勞簡編浩瀚照夜雪歌聲灑浙淩秋濤嗟哉古人不可作行事心術照毫毛桓公徒聞理鹽筴輪扁豈識粕與糟唐虞制作爛如日昧者何以識夔臯統傳洙泗迨闗洛如繹獨繭絕復繰厥今文勝道且熄武弁側目嗤蓬蒿何如酣飲事歌舞而不車馬馳輕豪胡爲俛促事澹泊豈有至樂堪陶陶飄吟一字至萬卷上薄文典旁風騷我時抱琴一來過春色晴滿城東濠堂前彩服候甘旨座上巍冠延俊髦感君同歲復同志飫我至理如餔醪我從前年返故里投筆荷耒思遁逃昨觀壁間畫圖好此景可致車宜膏愼毋布衣事獻納恐有使者來旌旄古云識字憂患始孰謂椎魯非吾曹山林便可謝塵滓白雲悠悠東望髙

經武山下望虎鼻峯愛其峭拔賦詩一首過南溪柬蕭鵬舉

我行武山南向西岡巒回伏當武溪孤標上撐出虎鼻落日東射雲中霓武山勢髙如臥幾後巘前峯互盤峙浮雲獨抗九千丈異縣相望百餘里金華越臺方殿奔大小尖星安足論武仙緑發掛瓊樹手挹太白開天門亂來尋山苦嫌淺石室何年閟苔蘚明日南溪訪故人定接飛蘿上層巘

題花竹脊令圖

石崖春陰覆花竹二鳥飛鳴以相逐人生兄弟乃類此莫君寫之最精熟吁嗟人爲萬物靈急難相感非頑冥王風旣遠常棣廢尺布之謠安可聴

題溪山春曉圖寄贈蕭翀

土山戴石石角傾偃樹雜出如幢旌靑天微茫曉色動雨气合沓千峯晴野橋西邊有村路之子鳴鞘踏雲去重巖花發似聞香隔水鶯啼不知處東南連年飛戰塵如此山水何淸新石田到處長荊棘豈有荷耒春耕人我昨西逰登武姥手抉雲霞望仙府把酒忽逢東海生醉臥溪南紫蘿雨紫蘿陰陰覆巖扉十日尋幽行未歸雲峯流泉半空落六月飛雪沾人衣拂衣歸隠知何日卻對畫圖心若失不聞流水渡溪還時見浮雲向山出懷哉桃花修竹林江海秋髙煙霧深豈無耕釣在田野誰識悠悠沮溺心

莫君寫鷹圖

莫君寫鷹如寫生毛翮嘴爪皆天成軒然縑素出奇骨眼光上掣層雲驚狠如猛士赴敵場烱如愁胡望八荒屹如虎將坐戎閫歘如雷電驅幹將皂鵰最大木鷂小老鶻兩翅森開張角鷹戴角下廖廓海風颯颯天飛霜當時見畫畫搏擊突過陡捩捎平岡山禽塌翼雉碎首仁者見之心慘傷知君才名重江海攻畫苦心三十載楚公絕筆見孤騫太華峯尖見精采只今陰山誰復過鳴鶻獵騎方森羅江南萬里芳艸緑柰爾鷹隼飛揚何

寄曾郁文短歌

澄江水向東流流向東昌江上頭我有故人在江上十年不見增煩憂白沙水聲寒活活黃巖雲气凝淸秋豈無沙棠枻吳女謳可以載酒同遨逰狂風吹山波浪惡使我不得回輕舟翩翩雲中雙飛燕銜書寄我頻畱戀書中展轉道深情但恨相思不相見春燕飛來秋復歸報書不遣壯心違碧蘭紫蕙何由采卽恐蕭條霜露稀

奉答彭進士晉懷祖詩【有序】

彭氏之先曰登仕郎自號秋雨翁當宋亡元興間與鄕人張君養直倡和詩凡十有一章今年夏其孫晉於故藏中得其遺詩讀而感之乃復屬和以寄於予且曰去今八十年矣而手澤如新前朝事變先翁情實淒其在目人心天理固有曠百世而符同者覽者能無感乎楚以鄕裏晚生又才識淺蔑不敢瀆和謹摭其大槪而更賦之因子所蕭兄以復於君且以識余之同感也晉字起予爲乙亥進士後以乙科爲萬安教諭云

故人示我懷祖詩文字鬱鬱含深悲昔賢遺恨骨已朽前代風流誰見之云有張彭二老者隠處乃在瀘之湄當時忠義並感激豈但詞翰相追隨蒼茫甲子義熙後寂寞朝士貞元時豈知淸河已陳迹彭氏孫子多文詞明經繼以甲乙薦反顧已覺卑羣兒春秋巖巖距邪詖俎豆秩秩崇光儀傷哉時危事返駕道在舒捲安其宜且辭靑雲臥碧艸更調白雪鳴朱絲壁藏似有鬼物護先廬正在南山陲遺詩十首更餘一事變怳惚傳於斯風驚電滅八十載君獨感愴埀涕洟賡吟寄我歘滿紙淺才乏報空嗟咨吾宗珠林重三傑作者已遠傷頺隳故篋飄零澹庵帖荒塜剝蝕平園碑承先未能欲誰過有孫如子眞吾師只今風塵哀仳離泉麓來逰嗟已遲蕭郎東逰定相見爲我道謝聲吾私

題王楚臯墨梅歌

江西寫梅誰最豪近年亦數王楚臯一枝半蕋忽落紙已覺酒興生風濤醉來據案急揮掃欹樹崩崖雜枯槁乃翁白髮苦吟詩自是長沙風格老君藏此圖何淸奇昔所未逢今見之橫梢欲掛明月佩冷蕋盡亞靑瓊枝是時七月苦炎熱恍惚當窓濯飛雪長疑素質夢中見便擬臨風向之折吁嗟王郎今已無江南萬木愁凋枯忽呼鬥酒酬淸賞莫負當年冰玉圖

別從兄本泉教授之南陽

我家兄弟猶聨琚四十年前無異居西頭下市日來往掃石共讀林間書長成離隔風雨過骨肉憂患何紛如老人大父忽已遠後者忽昧戚與疏南城府君子所祖舊宅江上遺荒墟兄從往年住城郭早有二子應門閭往從廣西起薦辟上隆職教騰淸譽公侯子孫必復始喜見仕版開其初衡州太守見旌節設醴賓筵類左虛荊衡東南忽破碎間道潛歸驚崄■﹝山虛﹞淒涼諸侯舊賓客刺口論事從欷歔蛟湖流水淸繞屋灌漑可以勤菑畬寒風吹衣霜霰厲子復南上辭林廬潮陽更在萬里外我欲遮道牽其裾安得鄕園復聚處帶經跨犢隨耕鋤向來總角今老大愧我寂寞如棲苴送行無酒不得醉懷抱鬱鬱無能攄潮水有蛟山有虎愼爾鞭策無驅車

夜出羅村

蛇矛捎雲煙滿溪火光照山聞馬嘶暴兒夜半打平寨陽村峴頭江路大夢中驚竄迷東西十步九踣傷淤泥母號女哭不相顧冥冥驅牛入山去

題曾郁文所藏山水小景

隔溪望見林間屋沙漵陰陰俯羣木溪流合處一橋孤春雨來時萬山緑江南此景眞可憐米家筆意誰能傳卻憶故廬珠浦上短籬長系釣魚船

庚子行

庚子二月廿四日欲午日有重環大盈堵居民驚走婦女怪不敢喧傳到官府一環赤黑暈日角三環側連白光絡白光貫日日色慘陽烏塌翼愁衝薄念此日是太陽精昏祲重重竟安作吾聞古有日重光明帝得之漢道昌長安非近日豈遠仰視低頭淚如泫

題春江送別圖贈謝可用歸寜都

我欲畱君逰武山君不肯住從東還貢江盤回三百里南望政在飛雲間飛雲岧嶤蔚霞綺似向金精洞前起老翁白發動春風夜夜悲歌夢逰子君從何時辭故家江國颯沓愁風沙西裏霜凋碧梧樹南國雨落靑桃花知君慣作公侯客五色文章振髙翮南平江上一相逢十日題詩楚王宅豈無東山屐攜子逰雲中錦袍飄然不可挽驚雨夜逐南飛鴻江煙微茫江水緑陳帝祠南樹如簇畫船東下雙艫鳴岸轉沙回見林麓圖畫不可盡送君從此歸石苔已迷舊行迹山色自滿幽巖扉我登武山云君弄貢江月重逢何處躡飛仙卻望靑天白雲闕

賦澄江月送別

澄江江水淸且深明月下照愁人心浮瀾淺浪驚不定當空湧出千黃金此時使客宴髙閣坐愛流光入簾幙牛磯風定翠旗翻蛟窟天寒寶珠落長洲菁菁杜若生送君東下歌揚舲題詩若過舊逰處月色江聲無限情

戲爲友人幹魚苗

聞君鑿池種魚子遠注潯陽一泓水春風昨夜化靈苗中有十萬橫波尾我慚枯涸生事疎分致安得涔蹄余風雷倘復化龍去猶得江湖傳尺書

夜宴王召南席上觀黒廝旋舞胡缾歌

綺筵燭艷歌停咔春酒凝香碧霞重蕃童旋舞忽當前頭戴銀缾髙不動銀缾花爛雪色新俯仰之間如有神豈知頭容自正直欹側愁殺旁觀人拳毛蒙茸襯缾底宛轉低徊舒四體眼看明月下昆侖一片黒雲飛不起使君好客酒漏巵傳令更舞君莫辭手中匕箸猶有失頭上銀缾髙一尺

贈別鍾舉善逰贛遂之汀州歌

彈哀絲噴雙竹四座佳人美如玉鍾郎半醉起就別杯行苦遲聲轉促髙堂列筵當翠微惜別更舞靑蘿衣雲開日色酒中墮風觸歌塵梁上飛君行贛灘十八重臨眺可以登崆峒萬山如浪壓城郭郁孤正瞰江流東兩江盤盤石爭長東行入閩西入廣鹽花雪白荔子丹天際船來海風響君家娟娟好弟兄況有詞翰齊淸名出門相送一爲別感我無限幽居情山中香秫秋熟時苦竹作筍池魚肥我在南溪小樓上調歌醱酒待君歸

題蕭鵬舉所藏艸虫雜圖

鬼車團春米囊拆萱竹緗桃紅迫迮牽牛花碧露初墜枸杞子紅秋可摘靑菘赤芥碧玉蔥攢英濯本當蒿蓬羽衣淒切自絡緯蝸角低昂方戰攻蜻蜓頭圓赤色尾亦有纎纎緑羅袂艸行蜥蜴金背爛升竹盤拏更貪噬靑蛙支頤目睅瞠黑甲推車車倒行螳螂怒臂乃當轍蜂蟻君臣誰敢爭愁來對客看圖畫似向蕓牕箋爾雅丹靑婉孌歸動植風日晴和到田野吾聞夏后徳所形昆虫艸木皆淸寜苕華蕓黃星在澑卷畫歌詩雙淚零

題雲山圖歌爲武山胡煉師賦

山中之人兮云爲徒飄搖太虛中其迹安可拘朝溶溶兮山巓夕泄泄兮山隅長風吹度山海上遙見樓閣靑模糊憶登武姥之髙岡遇仙人兮白霓裳方瞳緑鬢顏雪色自挾鳯竽吹洞章淩空欲度三石梁中天北斗何蒼蒼俯視六合驚塵黃金華玉華相渺茫浮雲滿地飛不起但見白石磊磊如驅羊永丰劉郎稱畫手爲寫仙山傳不朽髙堂白晝起煙霧指點林巒辧牕牖圖中如此兩古松歲久乘雲應化龍弱水東浮會相見長歌手把玉芙蓉

題幽居讀書圖爲蕭翀賦

吁嗟乎中谷把吾書以歸來兮於焉以讀谷之陽兮云之麓峯盤盤兮石如玉我居孔幽兮翳彼嘉木遐思古人兮言抽其櫝載詠載歌以悅我心白雲在天淸風滿林世昧昧以去古兮禮樂散而莫尋探禹穴之窅窅兮望龍門之髙深林有鳥兮溪有魚爾飛爾潛兮我讀我書以捲兮以舒樂哉弗諼兮山中之居

題抱琴聴泉圖爲蕭翀賦

吁嗟乎空山抱余琴以來歸兮吾將以彈山之窪兮石之端我其聴之兮以寫猗蘭按余徽兮作復止風冷冷兮觸宮徵泉之流兮雲中潄鳴玉兮聲淙淙忽幽咽以下愴兮匪絲匪桐啼秋猿之裊裊兮下南飛之雙鴻山中之人兮不可遇余徘徊兮中路九嶷蔚兮隔煙霧我思南風兮噫其遲暮

贈吳生九成【攸州石橋人避地廬陵】

吳郎去亂八載彊求友讀書心不忘偶臨白鷺看流水卻望紫鱗思故鄕故鄕湘南百餘里明月千村照荊杞石橋山北多園田花開會見歸來年

安成王子文寶持其祖遺書與古今名公詩文於喪亂中甚不易也文廷劉先生哀其志爲之敍其事因附以詩

金田王郎行蹙蹙獨抱遺書如寶玉往時奔竄亡一紙十日山中望天哭王郎苦心眞可憐與書同食仍同眠如何浮薄心不古世業棄捐如糞土

題劉孟文雲林圖

泄泄野服峩峩云冠飄然而往安可呼我欲致之靑雲端靑雲忽其渺綿行深林兮望秋天撫瑤琴以嘆息拾春蘭之紫鮮嗟哉若人志鴻鵠伊誰寫之在空谷向來腰間兩龍劍至今光截藍田玉昨朝遇我城西曲縱飲流霞動千斛醉歌李白董糟丘三日驚風撼其屋我行駕鹿車南遊訪名山絕頂見長松世人安可攀水東天姥靑孱顏遙見洞巖煙霧間春風爲報桃花發與子其中叩石闗

奉和王誠夫短歌一首

王君精神秋水淸作詩鏘鏘鸞鳯鳴昨朝遺我長句好感我無限滄洲情我從亂來少相見闊絕朋遊恍生面煙濤浩洶驚暝作風葉縱橫颯交戰人間富貴多煩愁海上神仙安可求不如髙樓飲美酒明日萬事方悠悠羨君才名三十載夕露黃花向誰采荒城滿目尙荊榛落日登臨一長慨愁來忽聴南山歌裊裊歸心懸緑蘿江上月明今夜發爲君擊楫舞泉阿

題竹石圖歌奉贈周思廉思忠伯仲

周郎伯仲美且溫乃是南渡丞相之玄孫三朝書詔爛盈篋舊物歷世能俱存伯也從容端好文仲也英气幹靑雲芝蘭晏歲在空谷風露早已揚淸芬吁嗟昔人邈千載平園艸木春先攺衮繡坊前舊宅空恩褒寺裏遺祠在極知令徳世所鍾矯如雙鳯騫雲中爲君揮翰寫竹石況有風節能相同嗟哉雙鳯世所奇路遠昆侖誰致之何如棲瑯玕食竹實乘淸風翔八極爛文章兮耀云日毋使山中之人空嘆息

築城嘆

君不見吉安城中十萬戶往年築城極辛苦城加百尺環兩濠日日程量深與髙官長有號令畚鍤各自操累然夫丁不敢告勞一朝樓船江上來大開城門引旌旄城之石髙磝磝濠之水何滔滔今日之日爲誰險牢愧爾饑雀飛鳴嗷嗷

有虎行

有虎有虎白額張穴巢養子南山陽十年饑嘯望城市不食近山牛與羊鄕民不知攫噬苦叩首相呼拜神虎通衢白書虎出入從此鄕民少防護一朝南行挾虎羣搖尾梢梢髙入雲長驅百里入城郭神虎經過人不聞忽然慿怒風慘淒赤手搏人如搏麑飲血血成河啖肉肉作泥飫酣三日虎乃去猶負犬豕歸其棲可憐李將軍有弓不敢射卻驅殘卒守空城更築新圍髙百尺

雪中對酒短歌爲蕭翀賦

南溪三日霰雪飛千巖萬壑含淸暉蕭郎掃雪辟虛館置酒張筵當翠微筵前翕翕香風起金盤雪獅坐橫尾嶷然顧盼色不動眼光寒注淸尊裏淸尊行酒如流虹鑿冰出魚魚尾紅主人好客客盡樂自撾大鼔聲逢逢鼔聲逢逢間鳴鐲亂來學得軍中樂雙吹龍管引吳歌座上紛紛雪花落我不能擁雄劍鳴鐵衣馳入邊城搴取五丈之長旗又不能挾大弓乘靑驪暮獵陰山赤手搏取虎與羆扁舟乘興無所適髙臥閒門徒爾爲何如爛醉千鍾酒更與迎春唱楊栁少年歡會能幾時莫遣朱顏成皓首願攜九節靑玉笻徑上絕頂登雲峯手招陶皮拾瑤艸卻望三山銀闕重

遷壇曲

鼓冬冬角嗚嗚銅鉦錚錚趨小巫小巫僛僛大巫舞陳席開壇作神所壇前指畫起樓殿陰役鬼功人不見神來龍陂自有程神馬只向空中行大巫短袍紅抹額手攜紙錢歌嘖嘖攢兵鑿門分五方置鞭坐壇橫竹鎗牲肥酒香神盡樂更聚童男捉牛角喝右卽右左卽左旋轉如風神降坐田禾好收牲畜多官府不擾人安和主人再拜占珓卜擲得中平喜如簇盡驅癘鬼置獄牀收兵回洞安此堂竹鎗釁血神送逺新歲闔門如所願干戈早罷國無殤年年遷壇神降祥

醉歌行贈曾舉正

歲云逝矣不可畱空谷羣木寒颼颼此時髙堂對尊酒非子何以寛離憂溪山蒼茫延淸望瑤樹瓊林儼相向殘雪初消薜茘墻晴雲忽擁芙蓉嶂杯行苦急歌轉催鼔聲浩蕩如春雷亂離飄散少歡聚愼莫負此黃金罍平生結交徧江郡晚得蕭翀喜淸俊人生最樂在知心況爾才華更風韻當筵起舞相低昂爲子一飲空千觴功名富貴等腐鼠底用齪齪空愁腸蛟龍何時起寒蟄溪南昨夜春風入春風花開巖谷紅期子來逰歌笑同髙霄武姥好泉石題詩卻徧白雲中

賦澄江贈友人別

澄江之水淸如油春瀾漫漫光欲流微風忽動白鷗渚明月正上金漁洲洲前美人彩舟發起唱吳歌踏江月別愁深淺君自知江流不斷長相思

春宴曲

大鼔作鼉鳴美人花間相對行忽聞橫吹座中起吹出雙雙鸞鳯聲鳯聲微茫作復止飛入靑天彩雲裏當筵盛酒金屈巵酌酒勸君君莫辭不見堂前桃李樹昨日花發今空枝東家作官鬧車馬西鄰從軍能騎射一生長客邊塞間芳時不在鄕國下何如載酒鳴云和手折山花行唱歌少年有酒不痛飲白髮滿頭君柰何

啄木鳥

啄木鳥嘴長翼短棲木杪空山時時聞一聲木皮剝落非爾情此鳥不肥莫彈射木中有蠧無人識

胡思齊逃酒潛歸陷於淖中蕭翀遣人追之不及而返賦此戲贈

胡君奇气不可束掉頭只怕杯中醁南溪三日醉如泥昨夜潛奔似驚鹿橫行衝雨踏麥畦縱有絕足何由追歸來主人怒罵僕愁殺春衣泥漉漉

風箏曲

緝麻合綫長百丈要系風箏待晴放有風須及淸明前作得鮎魚愛新樣全身糊紙竹縛匡兩旗橫張埀尾長手中緩放莫教捲風力漸舒風漸遠猶嫌平隴去不髙走上山頭如掣鰲盤空一點正搖曳欲墜更舉何滔滔時人勿用旁驚睨質薄材輕等兒戲乘時容易上雲霄失勢終然在平地明日落花花雨寒過卻淸明風力闌蕭條斷綫掛虛壁溝中破紙無人拾

布谷啼

布谷啼三月暮麥老秧深時田頭不見人耕布家家丁壯起從軍更有中男築城去布谷鳥聴我語城中無田有官府莫向城市啼官中人怒汝

題趙子深秋山風雨圖

趙君大醉始作畫昔在淸江常見之此圖爛漫倒墨汁木石滿眼何瑰奇髙堂蒼茫風雨集虎穴龍湫恍深入目斷東南生遠愁雁鴻塌翼行雲濕

掘塜歌

富田築城令期急創起髙圍防外敵南山有石采鑿難盡掘墳塋取磚甓千夫萬卒騰山丘大斧長鑱隳墓頭子孫飲泣艸間望白骨縱橫誰敢收髙標木牌書姓字只禁文家舊墳地將軍爲生不顧死十日四門要城起石累累城矗矗昔錮黃泉深今見白日速城中人讙城外鬼哭哭聲寄語城中人爾移我居當作鄰

虎食鴨謠

虎婪饞口嗒呷夜入深山中食人雞與鴨念此雞鴨非野生人家經年養育成重檐月黒遽搪突抉籠咥之良可驚十雞寜滿頤百鴨不塡口羸瘠無脂羽毛厚長項細肋奚足取南山多犂牛北山足麋鹿大者千斤小如轂血如流泉肉盈谷爾能攫之胡不足柰何長獸爲山君而乃下奪狐貍之食以充腹鴨能自呼雞曉啼上天訴汝魂不迷帝勅六丁拔爾牙解爾皮搗爾窟穴焚爾棲絕爾丑類爲塵泥深山莫生藿與藜依然萬民中咿咿喔喔鴨與雞

南鄕怨歌

我家承平住城郭自從亂來徙村落朝朝臨河望烽火只怕江船向南泊今年李冦打南鄕五更馬蹄踏月光小船載軍大船馬旗頭直搗珠林下鄕夫捲地散如煙哨馬已過前山巓盡殺丁男擄婦女手麾牛羊雨中去前軍出營後軍續昏夜抽刀艸間宿縛人先問窖中金放火還燒隴頭粟先鋒最說姚府軍火伴卻是州城人全裝盡作姚家扮面目𨿽馴誰敢嗔人家兵過無遺物萬落千村總蕭瑟室廬灰燼盆盎空只有田園將不得君不聞東鄰一老叟向來家業餘升斗不論賤價賣花銀又向城中贖生口

采野菜

采野菜行且顧野田雨深泥沒路稚男小女挈筐籠淸晨各向田中去茫茫四野煙火絕去年秋旱今年雪艸根凍死無寸靑卻攬苦荄淚流血水邊蒲荇未作芽甘薺出泥先放花長條大葉瘦且老得似家園菘韮好枯腸暫滿終易饑酸苦螫人還自知采野菜行且哭貧家食菜苦不足寨軍掠人還食肉

二月十八夜辭屋嘆

城狐暝嘷烏啄木主人驚呼夜辭屋忽聞官軍破城府號令新傳大都督火燒排柵照夜光饒軍奔潰人馬傷快船直上春水發明日軍來安可當貧家無時走軍馬少在家居多在野斷垣未補棘遮門敗壁無泥雨飄瓦去年同行三十人今年一妻兼病身弟兄飄散兒女喪投杖欲往還逡巡人生辛勤理門戶暫去那能不回顧開花不得待人看憤殺墻東舊桃樹

東家嘆

東家盛時厭卑促拓地四鄰起髙屋亂來怕見門戶大還撤屋材作薪賣憶昔東家全盛時伐材作屋窮工奇上捎雲霞起觚角下斵山石開垣基椎牛釃酒萬夫集華館重樓事雕飾妝成明鏡動春云宴罷珠簾夜光入當階血色射錦茵門前駿馬驕嘶春彊奴悍豎擁軒蓋過客俛首方逡巡一朝亂離俱散走大屋空令別人守近圃偸殘舊種花南池伐盡新栽栁風椽雨壁何披離綺戶白日橫蛛絲昔人彊作金石計此日謾同螻蟻悲全家遠去無遺屧日落鼪鼯嘯飛葉離離煙艸門巷空時有鄰兒拾檐鐵

燕嘍嘍

燕嘍嘍羽褵徙飛來飛去無休時主家門戶已零落泊向門前枯樹枝枯樹枝落多風雨欲止還驚不能住一身投迹無所托百口銜泥竟何補燕嘍嘍羽撲簌朝出愁飛暮愁宿杏梁暗逐彩雲空翠幙珠簾夢相逐社日欲過桃花稀百鳥爭巢春食肥池南華屋余靑艸落日時來掠地飛

告天鳥

江南有小鳥羣飛上天入天杪黃茆嶺頭拾虫蟻聲聲告天鳴不了山前山後春雨晴啾啾千聲連萬聲瞥然飛出不可見失勢一落猶哀鳴鳯凰南飛顧之笑何不遠引爲娛嬉謂爾軀體陋羽毛無鮮奇徑寸之茆可以營爾棲一粒之粟可以充爾饑胡爲躑躅苦抱憤奮首上訴鳴聲悲勸爾勿多言多言生間危吻獘吭絕徒爾爲天門九重深不知

虎逐狼

野狼據山作巢穴連年呼羣食人血一朝猛虎入山來虎自慿陵狼迹絕山中久厭狼害人乍得猛虎驚良馴豈知殘毒乃本性鼓吻磨牙更雄騁一鳥死百鳥哀一狼逐十虎來山藏澤藪胡爲哉吾聞周公驅猛獸不用長戈並勁弩政教修徳施溥人民欣欣樂含哺麒麟來逰鳯凰舞上天甚明民甚苦更萬萬古莫生豺與虎

後掘塜歌

峴岡西北龕村路近郭家家葬墳墓富家盡栽松柏林葬時裝斂帛與金百年太平人事好時時子孫來拜掃祭余列宴畫亭深細馬香車入靑艸墓門碑石髙崢嶸界水連山誰敢爭枯枝墮地無人拾牧豎驅牛山下行亂兵西來人散走靑野荒荒絕雞狗坵墳已見遭掘伐棺槨還聞被椎剖錦衾繡袂顏色新玉珥金環光照人千年幽鬼窖中物去作誰家富貴春

養牛嘆

田家養牛如養子愛惜皮毛少鞭箠一冬霜雪無靑艸還餧鹽羮齕糠粃全家性命系一牛牛肥卽喜瘦卽愁木闌土屋護幹暖出入更防人夜偸亂來買牛如買馬典盡春衣酬買價寸田尺土未得耕軍來牽牛誰敢爭攔街號哭送牛去靑艸空餘舊眠處君看新來山寨軍前日亦是耕鋤人卽今打糧不耕土身著牛皮食牛脯

莫逐燕

莫逐燕莫逐燕燕子淸髙不寒賤一生自在食飛虫不啄稻梁看人面常年托巢城市中文杏梁深楊栁風亂來華屋已塵土還訪茆檐新主翁主翁村居事耕作種樹繞廬延鳥雀朝朝驅燕出門去怕見銜泥座中落燕子驅去還復來嘍嘍告訴聲低回巢成不礙主門戶年年去來解相顧不如林間雀與鳥養成眾雛劇如鼠食汝場上禾與黍

剝薴詞

江南人家多種薴燒土壅畬築圍護老苗刈盡還再生一歲收成看三度東家女兒顏貌稀愛織白薴裁春衣侵晨入園捎亂葉采剝蒼皮連抱歸歸來臨池濯苔發輕管圓刀事攏戛修蛇委蛻鱗鬛翻入手春云驚膩滑一月績成催上機官中科布星火飛卹寒敢計皮與肉伐骨猶堪代明燭

寄贈陳侯短歌並柬項性髙陳宗舜二進士

陳侯昔尹興國時爲政喜尙淸而夷訟庭無人山鳥下蒲鞭日掛甘棠枝聞君佳譽喧兩耳玉樹亭亭照秋水至今父老稱誦之滿縣春風散桃李錦袍羽箭烏角弓身騎官馬如飛龍只今出入宰相府帳下貔虎皆驍雄羨君多才仍好武輕騎能衝陣如雨酒酣肝膽向人傾起拂吳鉤坐中舞我有狂客陳村民爲言昔者長相親幕賓況有項文學安得一見淸心塵瀲江沙晴秋艸緑卻望崆峒歌伐木王郎定棹酒船過我行不歸將柰何

題馬元善所藏松庵墨菊歌

松庵道人寫墨菊幽興宛在山巖中軒然蒼石立苔蘚枝葉掩冉生秋風石傍扶疎出三本土潤根肥气深穏彤霞匝地鑄黃金白露漙空濕香粉馬君好古天趣眞昔年省郎吾故人升堂把酒對圖畫使我意與南山親君家舊宅龍沙北荒圃經年歸未得何當斸地種千株日倚湖亭看秋色

贈別彭伯圻由興國歸贛郡長歌

瑤艸不可折良友不可別握手出東門商歌動淒切問君此別何當逢異縣去畱安得同錦江諸峯列煙霧云日正射晴芙蓉君才英英美於玉誰遣東逰向空谷邑中令尹舊知名折屐開筵夜停轂孟嘗好客安在哉麋鹿亦上黃金臺淸風滿庭絲竹動使我感激空愁懷唱吳歌催趙舞擊築回觴淚成雨十年下邑困風塵肝膽輪囷向誰吐世無魯連子誰能談笑卻秦軍夷門日出客如霧豈識監者非常人我慚學書晚聞道憔悴衡門落秋艸片言合意山嶽輕況爾多才足傾倒聞君有古劍血色斑駁靑虵鱗幾時出匣試鋒鍔手抉云翳開星辰言苦不可盡君行安得畱江中橫石如臥兕彩鷁下照空潭秋君歸暫向崆峒住我亦南還匡嶺去山中見月定相思愁殺啼猿滿煙樹

題薛克恭金陵竹西堂

若有人兮懷竹西乃在鐘山之下秦淮之湄十年道阻風浪惡東望但恨歸來遲當時種竹堂西畔新緑扶疎出窓半手招鸞鶴下風雲日送蛟龍上霄漢豫章南逰消息疎卻眺鐘山思舊居女墻月昏潮水落萬玉濯濯今何如憐君淸修好風格漂落經年歸未得安得相攜招八公載酒來逰竹西宅上元周禎吾故人別來五見桃花春昨朝卷中誦題句使我感慨懷淸眞我家珠林小江口棄置頻年事奔走亂余斬伐叢竹廢敗屋空餘數株栁聞君竹堂心眼開陶令何時歸去來淸泉白石有貞操六代繁華安在哉

五月十八日挈家避兵由裏良入西坑作猛虎吟

猛虎前嘯毒虵後驅烈火被原荊榛塞途悲風摵摵日欲晡山石摧裂魑魅呼令我有足不得趨蹷竭頻踣猶在罦嗟嗟我人曽不如靑天之飛禽局促木石底而多畏心傷哉唐虞遠干戈苦侵尋云胡有生適丁斯今口不能言淚下沾襟

道逢老叟行

道逢老叟行且泣背項罹傷血沾腋全家骨肉散風煙眼暗腸枯少筋力自言生長太平多州縣不到無徵科老去常促鄰里會醉來還唱古時歌粵從東南兵亂起鄕井流離經一紀不似今年亂較長九十日來竄荊杞贛兵自沮北軍彊大船如山攢白檣水南東岸十餘里列開七府屯兵場七府兵來擄生口一旗入山萬夫走跳溪越塹劇猿猱獵艸搜林到雞狗最後招安尢可憐中道要奪何紛然攘牽牛羊掠囊襆殺戮老丑俘少年我從出山被抄擄一室俄分兩三部大男山中艸縛行幼女城邊馬駄去孫男呼母婦哭夫風驚雨散何須臾分飛忽作異枝鳥離逝還同別水魚男健勝犢女如玉全換新衣與裝束湖南轉賣得金多主人無金不能贖近聞州尹收遺民毒癘死者無晡晨獨行三日迷所向不見當時鄕里人茫茫荒艸江南路歸已無家死無所山背時時夜捉人城中又報新招戶

出自東門【有序】

乙巳正月十一日冦拔古城圍始出東門渡江遇爭橋者幾陷於水旣渡賦此

出自東門言越廣阡颯彼驚風郁其飛煙鏘金鐵兮晝鳴市無人兮艸芊芊後有摩牙鼔吻之虎狼前有衝波百折之奔川上茫茫兮不能附烏鳶之飛騫下淵淵兮懼蛟龍之糾纒累然踧踖不可以徑度況有白刃揮霍交其前龍頭兮濺濺佛原兮綿聨雨冥冥兮雷闐闐羌獨後濟此兮嗟蒼天

題牛熙百猿圖歌

石崖盤空截飛嵐萬木叢薄秋風酣野猿呼羣出山南什什伍伍旁交參黒毛黃毳長■﹝毛參﹞■﹝毛參﹞白面碧眼很以耽聨拳躑躅睨且含接足照影埀虛潭去君相逐聚若談背側俯仰意各貪或行或據或引探抱者六七懸者三攀枝挾蔓緣松楠危不畏險乃所湛蜀門峽陰雲水涵啼霜叫月客不甘三聲已覺生憂惔如此三百寜能堪嗟哉牛熙筆如錟苦心貌此何精覃瑤池飄忽空八驂君子所化乃不慚

題湯子敏松石山房歌

蒼蒼雲松磊磊白石層岡盤盤二水隔君從何年此卜宅茆茨窈窕通柴闗屋前正對宣華山蒼苔滿地人迹絕但見羣木紫翠交其間禾川西來抱山腳主簿潭空日光薄石面靑煙薜帶埀葉間晴雪松花落采山釣水皆淸風胡爲汨沒塵埃中看君有子如玉樹覺我憔悴成衰翁愁來頗亦耽幽趣安得攜家就君住憶在花陰把卷時黃鸝啼滿靑楸樹江魚秋肥山果紅有酒莫放金尊空人生適意在深隠富貴時來安所蒙

石火篇爲蕭樵葬母作

石火與艸露人命恆若斯昨朝言笑坐髙堂奄忽斂衽閟靈輀哀歌出中野浮雲慘且馳鄰里來引紼親戚各銜悲念此柩中人生存孝其姑生兒九歲父不顧此母鞠之勞且劬祿養乃弗逮壽不登百年倉皇兵戈中子能負土營墳阡送者莫嘆息自古運盡歸黃泉惟有令徳名永傳孟母豈不死世人至今誦其賢寄言後來者視此石火篇

題進馬圖

拳毛赤騧初來進西人自控中官引虎气深騰紫禁門龍光暗掣靑絲靷玉鞭金鐙調馬時天子親禦和鸞宜香街十二栁如霧太液宮前花滿枝神物飛騰那可測電掃風馳周四極時來顧影只長嘶太僕圉人騎不得

墨竹短歌爲蕭志行賦

羃羃歷歷生崇岡灑灑淅淅含秋霜平生念子抱素節感慨寫此當髙堂釣臺仙潭憶所歷石洞云埀翠光滴夜寒月白聴龍吟瘦影離離上虛壁

兩相惜行贈別吳仲倫歸白沙並柬曽自升

江上霾雪陰雨積野徑荒荒斷行迹故人東來忽過我把臂驚呼兩相惜十年東南兵甲頻豪傑往往淪風塵軀幹軒昂力如虎觀子豈是尋常人憶曽同作匡山客醉上層峯看秋色流水空明龍子潭碧桃盡繞仙人宅中壇欲上心力摧驚風怒雹從空來卻攜短劍問卜筴乘槎徑欲窺蓬萊時移事異髦鬢攺白璧泥沙閟光彩靑鳥髙飛竟不回消息微茫墮雲海君從何年墮白沙我亦歸種珠林瓜靑山閉戶宜落日一水只隔城東霞感君遠來當此夕露牖風燈暗虛席一杯濁酒千斟感忽憶原嘗淚沾臆由來變化紛龍魚老我無成空學書西行定遇曽文學爲問朗溪石筍今何如

牛虎行

田家牧牛野田裏虎來伺牛艸間起騰躍騎牛撲牛耳虎上嚙牛牛下奔戴虎直過前山村牧童驚散人叫吼遂虎救牛牛更走虎驚勢迫還棄牛牽牛歸來血滿頭可憐踉蹡空四足有角峨峨不得觸裂皮絕頂那可續田夫抱牛頓足哭猛虎還山食人肉

今日行二月十四日賦

今日何日天气淸江幹雨晴花栁明淸晨手持一杯酒再拜有淚如何傾我不及庭前烏朝夕返哺鳴嗚嗚又不如墳上艸霜露結根永相保一從南郡飛旌旗頻年死徙傷流離先疇荒棄稂莠集故宅蕩析風煙悲小時開口詠詩句投果傾堂動諸父豈知長大罹百凶事緒茫如墮煙霧只今四十逾八年有子孩癡方可憐霜蓬漸入明鏡裏菽水不到黃泉邊我家一門聨桂籍四十年餘聲赫奕每慚末路向人低獨抱遺書竟奚適姆源之山髙入云鍾嶺亦有慈親墳淸明欲近風雨惡野鳥啼春安可聞大兄今年會昌去季也雩陽更流寓山齋此日倍相思卻恨從前少歡聚東家西家燕子飛桃花亂落撲人衣明朝何處尋芳去腸斷故園消息稀

江上對月歌

明月初出雲間時炯如金盆光陸離駐影疑遮靑桂樹飛光直射碧桃枝枝間爛爛花如雪風力髙寒吹欲折便持玉案紫瓊杯還酹靑天白銀闕白銀闕幾千文九州島四海遙相望一年十二度圓缺惟有春時最和朗我從抱病滯故園十夕九雨增憂煩此時朋遊少歡聚誰與共倒林中尊只今翫月流江滸卻憶兄行弟逰處湘水天靑路口云雩山雪照羅巖樹獨不見兮心慘傷舉頭看月憐異鄕華山老鶴歘起舞龍門流水橫秋霜人生富貴復何有笑折花枝勸行酒未須秉燭向西園更與回尊唱楊栁

題楊郎所制五采匹箋歌贈自明楊徵士

楊郎手持一匹箋邀我放筆題長篇自言新制三百幅忍貧不博黃金錢浣花濯錦何絢爛湘淥凝春起波瀾晶熒色奪赤石髓膩滑光浮靑玉案人言楊郎此箋眞可傳豈知彩筆煉墨尢精堅云窗朝拔霜兔穎石室夜掃松花煙一生攻苦事文墨長恨科名收不得窮年白髮侍甘旨負米升堂更愉色楊郎楊郎莫漫沽古人豈必今人殊由來絕藝可名世況爾世葉當文儒益州十樣今復見糜角松紋炯成片蒼龍騰霧起勺水紫鳯銜圖出深殿我慚世好百不諧學書局促空寒齋霜餘柿葉不可拾但覺枯硯在塵埃感君孝養憐君苦會且蜚聲羣玉府自掞玄云答遠情江風颯颯鳴秋雨

寄答夏仲寅

宜春才子淸時望精神峭緊才疎放野服不逰城市間扁舟秖在江湖上往年訪我珠林灣艸屋榛溪相往還是時八月十五夜明月東上仙槎山君船政系灣頭樹玉瓶雙倒金陵酒滿洲風露聴歌呼水面寒光碎星斗別來鴻燕邈相疎宋郎忽寄雲中書碧箋麗句細作字秋水掩冉生芙蕖東南轉戰幾千里白雲在山招不起使者空尋顏闔廬神仙還入東吳市今年五月勞遠尋快閣磯頭江水深手持輕箑忽贈我使我披拂淸煩襟如何相逢卽相別回首音塵忽超越松桂早已見淸貞雲月何由比髙潔知君慣作汗漫逰揚帆鼓枻春江流重湖煙雨葭菼緑我亦飄颻隨白鷗

秋日承陳子相寄示送別詩並錄登武山及往年武溪相憶之作比興淸遠兼有思致所以愛我者深矣能無報乎輒賦長歌以答遠意並柬南溪蕭翀諸子

西登宣華東眺武山崪其孤靑邈矣難攀虎鼻岋嶫戴石何班班風門宛開雙翠鬟雲峯上出九千仞六月飛瀑聲潺潺我有故人冰玉顏欲往從之路險艱長松吹雨日色冷曾倒緑醑夜醉溪亭間別來幾時秋樹殷寄我好句錯落明月連金環搖光發彩蕩心目使我嘆息開昏頑憶昔與數子乘月相往還泛舟曉出越臺下吹笛夜渡靑泥灣每思黃虞世禮樂日以瘝仲尼浮海去已遠古詩三千誰與刪曹危檜偪黍離廢乃有哀怨興荊蠻後來作者百四五魚目蝘蜓愁嘲訕石巖夜寒不可且落葉如雨驚棲鷴感君髙誼朗如月愧我緑鬢今成斑君才磊砢世所稀髙價豈止千萬鍰由來天馬絕禦轡豈有芝蘭低艸菅秖今黃塵浩浩彌人寰長弓犀角紛馳彎金洞老仙臥煙艸顧我淸淚流澘澘九天崇嚴煙霧杳中有玉色都而閒待余服食金光艸來扣淸都龍門闗

會亭山歌爲安成周孝廉賦

吾聞會亭之山髙插天上有千章森欎之喬林下有百頃雲霧之芝田伊誰築室靑山前云是周氏有子孝且賢十年亂定還鄕土奉母安居仍守墓池魚供饌冬筍白把酒升堂更歡舞時登半山亭卻望山上墳手攀墳樹撫馴鹿淚灑深谷不斷之飛雲我願種桃繞其室瑤池花開照云日此母應能食其實由來和气兆物先水生連理山出泉會亭有石良可鐫母慈子孝俱千年

贈泉上人彈琴

慈恩上人好彈琴昨者相遇龍門陰瑯然爲我拂蒼玉寫作幽澗寒泉吟奔騰千丈瀑布落忽轉巖坳潄松壑流聲漸遠人莫聞颯颯天風起寥廓

題華陽彭玄明所畫秋山圖

我不識華陽彭煉師見畫雲山想句曲數峯暝色入遙浦六月泉聲動虛谷紫霞觀樓當落日似有幡幢出林木海邊鰲首戴云紅天際峨眉拂秋緑昔聞天臺雁蕩相鉤連雲气來往駕飛仙斷橋溪澗路如棘嗟爾策蹇歸何年秋風湖曲波如煙我思東泛吳江船買魚沽酒緑荷渚吹笛夜下松門前便尋煉師覓玄鶴卻訪華陽窺洞天

奉題墨竹爲西陽蕭先生賦

西陽先生風節髙蚤以文翰馳英豪興來爲之寫蒼玉便覺滿紙生風濤長身勁气欲千丈復有孫枝儼相向曽聞鸞鳯下雲霄會見蛟龍起春浪先生靜掩林中居眼明秋水箋虫魚他年東海訪奇古定載小車求竹書

流江八景歌

望龍門渺飛雪皎若三山白雲闕仙人踏巖石石上迹欲滅恍惚重樓珠幢夜騰結北風吹沙江水裂望西山愁暮雨靑屏冥冥龍出舞眞僧入定石臥虎遙見絕壁中開露祗樹邅予逰兮江之南月皎皎兮浸汪涵素娥抱玉騎紫蟾馮夷縮手不敢探但見光采爛爛千丈搖虛潭招予舟兮石浦春濤浩兮不可以渡風轟鏗兮雷怒忽中流以回顧聞闐闐之戍鼓宣華屹其雲中天雞鳴兮咽霜鐘耿疎星之光曙見十二之靑峯復忽兮將夕落景飛兮亂山赤眺長洲兮泛珠湖棹木蘭兮拾明珠山有松柏兮水有芙蕖髙可樵兮深可漁樂哉江南兮伊美人之所居

登王氏承慶樓歌

誰能白日騎鶴緱山頭誰能赤手釣鰲滄海陬長空千里望不極愛此江上縹緲之飛樓樓成宛在河中洲排軼霧雨盤深幽後有白塘百疊之丹崖前有石浦萬丈之龍湫炎霄飛雪灑棟藻淸曉落月窺簾鉤可以招飛仙延浮丘龍門宣華郁相繆手翻天瓢倒海水一洗萬古興亡愁昂藏溪南翁颯沓紫綺裘平生友愛無與儔倚欄思共梅川逰驚風吹雁去不返徒使猨猱弔月鳴啾啾梅川神逰不可見喜見令子如琳璆前年入山伐羣木構此徑欲追前修三槐當戶靑不休兩江之水何瀏瀏晚煙近渚棲釣石春雨滿臯看緑疇已聞萬卷積書史況有坐客皆公侯憶我重來停小舟門前緑波飛白鷗喬林倚天萬竹稠下有馴鹿聲呦呦云陽老仙翰林伯十日坐此成淹畱醉搖彩筆發奇思雄文巨篇淩髙秋至今光怪動鬥牛四壁恍愴騰蛟虯林花如錦爛不收猗蘭娟娟春葉抽何不載酒相勸酬爲君滿酌黃金甌起招秦娥作妙舞更換越女回淸謳洞霞絢爛可以列錦屏澗水嘈雜可以鳴箜篌但期天河遠抱石不記海屋曽添籌功名時來安可求過眼何異春云浮誰能東山問安石我欲剡中從子猷

題葛洪移家圖

前行白羊四角羸誰騎驅者鬅鬙兒猙獰一犬嘷而馳舉鞭護羊呵止之背有囊琴結墨絁嫗後負畫策以追少婦馳牛牛步遲兩兒共載兀不欹大者坐擁斑文貍小者索乳方孩嬉母笑不嗔還咔咿復有鬅者肩童羈引手向翁如反僛蹇驢嘷地行欲疲兩耳逆豎愁風吹老翁龎眉方頷頤顧瞻妻子色孔怡似語前行路向夷爾兄在前爾勿癡汝母正念爾弟饑髙幘髯奚荷且持藥瓢囊襆何埀埀有捄者柄相參差傍有二卷一解披趂行苦忙奚不知我觀此畫喜復疑問翁爲誰莫可推或云葛令之官時移家勾漏乃若玆人生多累在侈靡如此行李胡不宜骨肉在眼無餘資非有道者焉能爲陳巖作圖眞畫師筆迹縹緲如飛絲中有妙意世莫窺我吟將爲仕者規如不見畫當求詩

美人撚綿綫歌

吳姬坐捲芙蓉裙玉纎參差挼白雲綺窓日髙花气燻搖光弄影何紛紜春蠶蠒尾雪花白澼得吳綿愛柔澤殷勤罥掛珊瑚枝一挽瓊絲落千尺寶璫下鎭懸飛瓊宛轉不聞繰絡聲春風吹花撲簾入倦倚象牀還嘆息願因雙織紫鴛鴦與郎被服生輝光郎心百年終綰結莫學柔絲中道絕

題桃花珍禽圖

山桃花開紅滿枝珍禽啄花光陸離裊裊欲立不自持吳堤十里錦作帷憶昔半醉倒接■﹝罒離﹞走馬挾彈歸來時還見踏翻紅雪飛

賦金精山寄贈王使君

金精之山髙入云丹崖黒石相糾紛靈泉千尺天上落仙樂縹緲空中聞我昔南逰出其下池上蓮花已堪把使君訪古此尋幽洞口云蘿系驄馬激淸流坐髙林排白石鳴淸琴石以擬君之壯節泉以比君之素心愛而不見心惻惻云岑歷亂煙波深題詩遠向山中去木鶴西飛慿寄音

石潭漁者歌

吾慕東海生埀釣潭上石潭水揚春風桃花艷云日知君遠志不在魚濯足時時還讀書秖應豹隠藏深霧肯學鷹揚載後車

題賦金銀山送蕭茂才之遂江並柬周用性

金銀兩山蔚參差我昔西逰曾見之石臺照耀落日紫下映流水光離離干戈蒼茫隔煙霧淸秋送子山中去淪落同悲雁塔人登臨更賦龍門句水北山人須鬢蒼十年寄書不得將君去相尋定相得卻望兩山心惻惻

題王若水畫松石髙人圖

盤松如龍石如虎傍有髙人須髮古千年海上憶安期一日山中見巢父龍變乘雲虎可騎四海逍遙隨所之桃花源裏有路到莫遣時人先得知

題帖監縣所藏唐人畫馬圖

髯奚並控天閒馬回鞭齊立垂楊下毛骨疑從漢苑來衣冠自是唐人畫東南百戰良馬空安得致此眞驍雄爲君電掃淸八極歸來立仗明光宮

和答謝子方

東昌髙人謝子方前日寄我新詩章文章變化合經緯律呂開闔含宮商亂來正音邈寂寞令我把誦坐仍作獨不見之情慘傷雲月娟娟上江閣

四斤桃子歌

四斤桃子世所珍雕盤獻客誇輪囷海霞紅點王母頰玉團中涵秋水色東方嬌兒偸不得美人惜香笑懷核由來物性系所宜荃茆橘枳安可期種成三年蒼玉枝開花結實君始知

東園有梅一株爲野棘蒙罥有年未有奇之者暇日因命童豎刋除之賦長短句一首

東園有梅蜷不直茨蔓羅生錯如織東風歲歲滿園靑不見梅花見荊棘橫叢惡棘何紛然蒙密離纚將十年坐令盤窣不得展縱有花開誰與憐我昨買東園愛爲此梅主忿然嫉狂橫急集斤與斧先誅惡根次伐幹揮拉剔攘到全樹便教風疏舒彼郁要令雪袪起其俯此時老梅筋力蘇手足輕旋眉目都枝如取璧相如頭上直指發柯如歸漢蘇卿手中落旄節色如買臣棄薪懷綬上會稽气如望之入見堂堂謝挾持豁如晉公掀淖出泥塗矯如淮陰釋縛當萬夫兀如蕭何脫械佩劍趨勃如範叔出簀載秦車異材終離魑魅宅正气似有神明扶下視茨棘無遺余斬伐割截靡完膚蹴踏狼藉泥土俱或焚爇之罪不逋遂有過者側目驚相顧寒鳥逰蜂亦來聚淸風濯濯羣萼敷晴日鮮鮮萬枝露極知摧惡植善天所嘉從有此卉木分正邪野夫窮年不出家但攜凍筆煮苦茶日日來看東園梅樹花

鸕鶿曲

蘆花斷港腥風起鸕鶿船來泊沙嘴聨翩滿艓黒如雲載入寒江獵潭水漁家自來養鸕鶿不畜网罟兼緡絲年深馴狎識情性舉手呼名相應隨船頭鳴榔雜喧閧黔喙玄裳歘飛咔亂石深掀錦鬛翻驚波暗掣金鱗動忽然拋擲向空中銜戴巨魚爭力雄漁郎驚救誇敏捷承絡義挺無遺功小魚倒吞森似束終然入口不到腹充胡塞吭卻歸飛吐向蓬窓動盈斛歡呼攜負入城府委玉傾銀賤於土飽同水鳥沙上眠醉共海鷗月中舞雌雄生小常相依得食後人偏得肥楊栁磯頭時聚立桃花潭上卻翻飛往年布種沔湖裏近日船中亦生子不惜今年教養成死時卻葬沙頭地我憐此鳥義且馴供養漁家秋復春鳥中豈無鵜鴣與白鷺一飽貪饞便飛去形貌𨿽奇焉足數

石炭行

君不見廬陵周原上山兀艸木無根盡童突何年下掘得石炭劫灰死凝黒龍骨十年兵興鑄錬多千包萬秤嚴徵科鄕夫如鬼入地道鞭血哭淚交滂沱斸深掘遠不知返土囊砑空忽崩反十人同入幾人歸接綆篝燈出牽挽舟輸擔負入公家連屋委積如泥沙霞蒸風吼入鑪韛但見刀戟鋒鏃烈焰閃閃飛銀花我願天公憫民苦盡勅石煤化爲土隨穴湮塡永無取便令四海歌升平燒山鑄鎛銷甲兵民絕橫死無苛徵

石膏行

君不見太和鍾步江水邊土山■﹝山上畾下﹞嵔相鉤連何年下鑿石膏出黃壤深蟠白龍骨篝燈掘隧不計深前者方壓後復尋問之此人何爲爾皆云得之可牟利自從嶺外南鹽通糅煉和之顏色同販夫重多不較味舟車四走如奔風晨輸夜挽盡筋力官有禁刑私不息蒸溲藥食能幾何十有八九歸馘鹺我嘆天公生此亦何補掘盡終當變爲土又愁地脈郁積還更生萬古姦利滋不平安得神人蹴之盡崩潰民樂眞淳永無害

鐵十字歌

廬陵江邊鐵十字不知何代何歲年何人作之孰置此何名何用何宛然形模交橫出四角三尺嵯牙偃錐槊雨淋日炙黒色滑土中鮀鱗見斑駁人言南唐竹木場所都鑄此罥硾筏與桴一沈江中一路隅是耶非耶焉得虞或云此古厭勝法水怪奔衝賴排壓雌雄相顧走光芒神物護呵誰畚鍤所以往代鼔鑄虔州城此物千載爲英精舁鐵過之銅乃成精化气感理莫明世人往往疑根植下觸每愁風雨殛近時暴卒破盲惑掘地出之誇膽力終然棄置不敢匿我時見之考其式赤烏之年乃妄飾吾聞天生五行中惟金可革亦可從何不爲刀爲錯通商工爲耜爲鎛利九農斬犀刺虎爲劍鋒不然行雨極變化爲蛟龍胡獨汨沒在泥滓斷甓遺株等淪棄銅仙不來秦鐻廢坐閱興亡一流涕

○長短句

不涉風波亭歌爲糜朝英賦

烈烈北風湯湯橫波大船乘危小船覆公獨不涉畱山阿赤鰍鬐黒龍尾長鯨峩峩撐白齒偶一觸之命如紙灩澦云深自有堆海門黒月元無底我昔見公南浦之龍沙知公作亭非不華上礱翠石鑿戶牖下列琴策開煙霞客如流云酒如海棗已如瓜菊堪采醉歌白雪揚淸風獨立東南三十載歷觀古賢達孰不戀閒居後有栗裏之陶氏前有東門之二疏公乎公乎又何羨乎鼎食而祿秩駟馬而髙車登公亭酌公酒風波於公果何有酌公酒聴我歌風波風波柰我何

黃蜀葵歌

君不見園中黃蜀葵去年一尺長今年始作花卽見傾太陽朝朝與暮暮東西逐飛光天淸白露下秋气忽已涼蠨蛸籬落瓠葉黃支離委絕同秋霜蔭根衛足野人語豈知物性本有常空山無人日色薄能不念子增煩傷中天北斗何蒼蒼千秋萬歲臨冀方淸夜起瞻夜未央車輪確確回中腸

林之烏美建昌黃節婦

林之烏尾畢逋雌雄在樹聲相呼一朝雄死雌不去銜食自哺巢中雛雛成生羽翼教之愼出入出巢不似依巢安上有鷹鸇下沾濕林陰陰風颵颵東家火起焚其巢巢空葉枯霜露冷覆翼其子鳴咬咬雛今老蒼自飛止慈烏端居爲雛喜銜艸作巢巢更髙白頭未徧慈烏死見者共嘆息羨爾林之烏婦中貞節誰與俱獨不見海昏羅田都黃氏一子之母旌門閭

贈袁煉師彈琴

袁煉師好彈琴不作江南曲解琴中古音七軫削玉徽裁金焦桐黒尾朱弦心對之如大賓寶之甚璆琳時來爲予肅危襟拂拭顧盼愁不禁六月一鼓之秋風颼颼起雲林十月一再撫淩厲白雲開重陰老君壇髙夜色迥神人下聴寒蕭森口中六律祇自和頭上三花誰與簪忽起抱琴去振衣度遙岑手援北斗爲我斟獨不樂兮憂駸駸蒼梧虞舜不復返帝子佩沈湘水深不盡千古意別君淸夜吟遙想相思江之潯

送孫伯剛之儀眞

孫侯廟廊具特達古豪俊十年出禁闥往往事州郡蒼髯玉立秋風髙南浮煙海東雲濤中朝更化重守令似爾簡擢非賢勞淮東諸郡臨淮道共說儀眞風物好萬家歌吹動春云十里樓船壓江島海有鹽錯水有魚白露紅霞春滿壺候人出郭鳴馬集日望使君來下車豈無窮困民所重民父母稅賦出鞭笞伊誰肆苛虎長淮之水何悠悠行矣不可以久畱便令南陽得召父坐見淮水回淸流願持萬古心送君以千里由來賢達士感激在知己篔簹谷金精山吾獨胡爲淹畱於其間雲霄浩蕩白日近飛翰冥冥倘可攀

己亥三月歌

己亥三月尾大麥小麥黃欲起風從北來雨不止野雀漫天水漫地髙田雀飛可网羅低田水來將柰何

水嚙古墓歌

河水嚙髙丘丘中墓門崩作洲可憐墓中人不見河水向南流

題靑陽行樂圖歌爲黃允中賦別

使君臨湘人舊住靑陽裏一從逰宦之江郡長憶靑陽好山水梅池之水深彌彌晴緑釀漲靑玻瓈蛟龍夜擘山石裂下注湘水衮衮而東馳羣山插天削寒碧大云嵯峨幾千尺蒼煙盡覆紫芝巖日光卻射靑蘿壁圖中茸帽紫綺裘使君行樂何風流長松過雨曉色淨抱琴來此吟淸秋琴中有聲傳太古振羽流商動林莽淳風已變知者寡卻望蒼梧嘆修阻我欲起掃石上苔爲君更置靑螺杯手攀瓊枝拂明月騎取白鶴徑欲歸蓬萊蓬萊微茫不可以度嗟我民昔捐瘠兮孰遺以哺民今有子兮獲有稌挽之不畱兮君盍予顧思使君兮不可忘泛澄江兮望臨湘臨湘山髙兮水長允懷使君兮樂哉靑陽

題江村秋興圖爲蕭性存賦

我昔棹船過橫月醉唱吳歌夜中發鵝公嶺頭月東出百尺淸潭寫毛髮買魚溪口燒荻煙回首舊逰今惘然蕭君此圖自新制風物何得猶當年兩松童童立江滸松下人家好樓宇雁沈極浦秋水闊僧入逰峯晚鐘度伊誰閉戶事書史白髮滿頭心未巳豈知揚雄老執戟萬言不如一杯水幅巾美髯行者誰瀟灑似有巖壑姿便思攜酒共佐酌更約入山尋紫芝

漁棲辭【有序】

劉子過螺川聞有歌於澤中者異而聴之曰此漁者也迹之不可得乃仿其音而節之爲漁棲辭

蒼林兮碧溪我漁兮我棲朝鳴榔於中澤兮夕余濟於澨西波洄沿兮不可以倐迷路窈窕兮風淒淒反予遵兮故蹊云鱗鱗兮不可以隮潄白石兮藉芳荑悄空谷其無人兮見翩翩之鳬鷖志逸而嬉兮得喪以齊綸不必施兮彼笭箵又焉足賫樂哉洋洋兮吾烏知爾之爲鰷鱨爲鯨鯢

○五言律詩

至贛入西江

奉詔趨南越乘舟上贛津修程兼水石晴景際冬春海食人多詐山行馬有神誰能輕陸賈吾已愧涓人

出蒲嶺晚投鍾寨

亂石閟巖扃蒼煙擁翠屏稻田宜晚赤山木自冬靑客去衝蠻霧人來覩使星秪慚過冀北猶擬泛滄溟

南海逢蕭氏妹

流落憐吾妹艱難在海隅偶然余見日早已絕歸途日落蒼波闊天寒碧嶼孤失羣兼委羽忍淚更相呼

包公井

止飲端州水猶爲鑿地謀在官眞不負於世果何尢光抱一泓月淸涵萬古秋塵懷思一滌欲去復遲畱

渡繡水取道赴髙州

日出城烏起風髙驛馬鳴山從雲際起人在樹間行溪罟窮深捕畬刀廢薄耕見人茆屋好渾欲愧平生

憩金雞驛亭

緣云上驛亭春色正冥冥千樹棠梨白滿山蕉葉靑碧潭開匣鏡秀壁擁帷屏尙說客州遠舟行未可停

下馬

下馬度嵚崟千溪復萬林含沙疑鬼箭飛艸畏蜞鍼火種通猺俗山歌雜獠音逢迎暫投息起坐劇愁心

出雷陽初渡東洋溝

南出雷陽郭東洋第一溝气蒸通海潤味苦雜潮流蜃堊塗舟徧蒲茅覆屋稠還聞■﹝風貝﹞風起飄捲到城樓

至沓磊驛初見海水

南海天光白東洋水气昏汐潮通浦口濤浪潄山根浩渺涵千古虛明匯眾源平生萬里志臨眺豁飛翻

瓊府與廣東僉憲潘牧戶部主事元伯常相見於瓊臺驛作此奉柬

元子經邦賦潘郎執法公寜知萬里外相見一亭中潮退沙痕白春還海气紅願言各努力歸奏大明宮

題陳贊府山水畫贈蕭伯循

憶在淸江上開軒望遠林鶯啼雙樹緑人靜一窓深遠道勞行役芳期阻嘯吟如何埀釣者萬事不闗心

題釣魚圖

瀟灑玄眞子超遙好容顏放船煙樹下把釣水雲灣魚沒萍翻石鳥啼花滿山惟應江月上遙聴棹歌還

題雪景山水畫

萬木皆冰樹千崖盡玉山精神添去馬毛羽失棲鷴客路微茫外人家煙水間憶曾登虎鼻徒步月中還

題毛澤民雲山圖

水國通吳會茆堂背楚臯樹含春雨潤雲挾晚風髙幽想棲文豹深疑叫緑猱誰能招小隠吾欲棹輕舠

題方壺寄黃郎中渭云紅樹圖並書

春樹重重緑江云冉冉生圖傳龍虎客書寄鳯凰城花底趨瓊佩松陰奏玉笙何時騎兩鶴方駕上蓬瀛

題挾彈圖

駿馬靑絲絡聨翩挾彈來山疑經洛浦路似出章臺鳥散紅花落鶯啼碧樹開啼時端聴汝好在莫相猜

題趙鳴所畫林下看云圖

何地好幽棲靑林帶碧溪藤埀猿共掛葉暗鳥頻啼避俗還衣褐看云只杖藜幾時眞不負歸問武山西

題山水畫軸

瀑布雙埀下屏風九疊張波光混彭蠡山勢似潯陽松塢棲茆屋楓林帶石梁扁舟如可具吾意在滄浪

題古木蒼鷹圖

曠野澄秋气雄姿肅武威林端方攫立云外已驚飛秉政乘金令摧姦順殺機喜聞阿閣上鳴鳯際春暉

贈松江周道士

自得逰仙術偏多濟世才檄龍行雨去呼鶴下天來功熟黃金鼎名登緑玉臺還聞從此別入海訪蓬萊

十月一日至臨濠點驛將歸南京賦此奉酬徳瑜蕭虞部

淮水遶濠城東流不盡情秋光余客路雲气滿神京下馬逢仙堠回舟問水程遙憐一尊酒持此向誰傾

題畫扇

雪裂齊紈素天開楚甸圖丹崖禪閣並紅渚釣船孤亭晚連松桂沙明問栁蒲短琴如可抱淸醑得頻沽

十四夜對月柬子彥有懷子中兄

月出白楊端烏啼淸夜闌絺衣初淅淅艸露已溥溥共喜燈花密寜辭酒盞幹有兄懷二弟應自倚樓看

夜坐二首

葉落風連樹烏啼月滿庭把書雙鬢白呼酒一燈靑霜露驚殘歲闗河憶舊經職思方在圉未敢嘆飄零

其二

更聲引迢遞海气合空蒙烏鵲枝枝月靑楊葉葉風山河百戰後城闕五云東往事成炊黍吾生獨轉蓬

寄酬長興知縣蕭徳瑜四首

有美長興宰曾爲工部郎冶金精範器制錦動成章客鬢何曾白鄕心故自長永懷明月夜送酒過濠梁

其二

山澤通虞部圖書限職方向來嗟共事此別更殊鄕羸馬燕山遠紅船霅水長各言思奮勵未可惜參商

其三

近見湖洲客因傳三月書闗河千里外霜露九秋餘作縣能知事攜家想定居幾時苕霅上相見采芙蕖

其四

五十今逾四驚添白髮多遭逢嗟已盛報答欲如何邊月明山驛沙冰帶塞河逺慿南鄕雁一寄北行歌

觀北平城陌栽樹有感

本是山中物移來近市塵分根煩野客畱蔭待行人意接風煙遠光承雨露新閭閻小兒女攀弄亦何頻

退食

退食還西捨單居少四鄰入門驚落葉振席愧流塵獰犬偏嘷客饑貓亦戀人自憐仍自慰俯仰向誰陳

東園秋雨野莧旅生日采供廚喜而成韻

旅莧無人種生來自滿畦童童承曉露濯濯迸秋泥瓜蔓虫偏食茄科艸共齊欣然供采摘亦足慰羮虀

西館積雨

西館門長掩靑樗自滿林土垣秋後塌泥濘雨中深案檢秋巡牘囊餘月俸金君親恩未報搔首一長吟

雨歇感事

雨歇孤城曉風驚萬葉秋晴窓走蠍虎陰壁上蝸牛撫事慚疎闊承恩嘆謬悠若爲禆海嶽未敢問林丘

卽事

吏牘常堆案官居不近鄰階庭歸去晚雞兔坐來親市酒何曽醉囊詩未是貧秖慚公祿厚猶恐負儒巾

感俗

衮衮牛車急紛紛鮒甕頻井咸知苦水風惡駭奔塵土炕炊煙舊坭頭送酒新總憐邊俗惡牢落異鄕人

北平十二詠

胡桃

碧露枝枝重靑苞顆顆勻葉深初覆夏花弱不禁春核隠龜筒小漿凝密枳新向來誰致汝吾欲恨平津

榛子

君國充籩實閨門重贄儀物微將禮意名重著歌詩錯落雞頭小晶熒鬼目奇欲嘗憐病齒把玩獨多時

馬藺子

藺艸何人種叢生故近蘭葉長書帶小根瘦彗芒幹牛馬何曽食樵蘇自不幹遙憐南郡客更作水仙看

香水梨

香水傳嘉號輪囷碧玉團刀場慚誤擬飣坐喜同歡崖蜜淸心潤壺冰濺齒寒宣城空斗大气味敢同看

紅瓤瓜

皮緑何曽別瓤紅故異常晶熒丹玉片滴瀝紫霞漿云落盤杅冷冰余齒頰香靑門誇五色見此不能忘

禦黃子

本是中園李多因杏接成喜傳希世味因錫禦黃名圓瑩含秋色甘香注露英只今玉食儉遠物未曽徵

盤松

最愛靑松樹盤盤偃勢奇一擎張羽蓋四面走虯枝引手探巢鶴低頭觸兔絲尋常三尺裏赤日未曽知

偃槐

勃窣撐孤柱婆娑偃一株長條埀帶厲細葉掛流蘇暮鵲從爭起秋蜩秪謾呼移牀憐美蔭何止蔽千夫

巴丹

自是山桃子蕃名故爾殊皮膚憐外臘香味愛中腴磊落珠盤石修圓碧海珠南歸思種汝土性恐難迂

韭黃

都人賣韭黃臘月破春光土室芳根暖冰盤嫩葉香十金酬好價一筯愜初嘗何以江南種靑靑雪里長

慈烏

塞北慈烏好羣飛長子孫爭巢偏挾勢反哺獨知恩秋樹霜前遶寒枝月下蹲往來隨候雁此理竟誰論

黃鼬

黃鼬雄於鼠蕭騷散尾毛窺檐林雀噪出穴屋雞號攘攘緣髙樹踆踆伏淺蒿惟餘管成子猶得利霜毫

防微館

髙館人難到層階艸漫生野蒿深沒馬髙樹靜啼鶯問俗時詢野防微早計程自無塵土近況有柏風淸

七夕次呂僉憲韻

華月麗秋天寒光瑩若泉星移銀漢節花合綺樓煙鵲影浮珠貝蛛絲罥藕蓮人間與天上安得兩團圓

心淸一首奉柬呂徐二僉憲

心淸餘白日地迥隔紅塵馬渴時窺井烏馴不畏人衣冠更異俗書律在同寅遼海通東北應知服化淳

獨歸

吏散獨歸遲西庭欲暮時貓戲風捲葉雞坐雨橫枝白雪誰能和淸觴謾自持故園秋色早回首意兼悲

曉起

樓笳低塞雁鄰火起庭鴉城歇徵人柝門喧過客車風枝塗白露霜葉覆黃沙底事邊隅夢經時不到家

題李居中山水畫二首爲孟彥忠掾史賦

日出淸江迥云生翠壑重樓臺山上下車馬路西東松瀑晴崖雨茆茨古木風向來度橋處曽見抱琴翁

又

山崦朝陰薄野橋秋水深人家住不遠杖策去相尋水口分危石山腰控遠林蒼茫何處景迢逓故園心

紀俗

古來燕趙地遺俗至今存曲和膏糜冷煙燒土炕溫主賓通坐臥婿女異卑尊四海今同化移風在所惇

銅城驛遇雪

晨起驅雙犢前行挾兩輈偶衝寒雪去如駕玉麟逰艸樹千章列川原一色浮幾時還入覲趨拜鳯凰樓

再賦

慘淡暗長空低回逐急風楡林珠錯落蓬艸玉瓏松野屋無炊火川原有去鴻遙憐異鄕客枯坐小車中

過沛縣水驛

水驛前年到歸船復此過人家住來久岸栁種成多泗水通遙海碭山隔大河千年陳迹在回首颯悲歌

守凍二首立春後二日

風霧捲驚塵河冰限去津客程方守凍天意欲爭春去雁鳴猶急浮鷗近若馴香醪如可問吾欲酹江神

又

風急牽檣澀冰堅下檝難一程殘雪裏三日大江幹近渚時登眺遙山只坐看到京猶十驛誰與送飛翰

夜雪

黃昏初淅淅深夜故翩翩野白驚連水窓明覺滿船天低寒月下河斷北風前旅泊成淹滯孤檣未可牽

舟次遇賣獐者

野獵賣山獐提攜趂客航山林便性逸羅网墮機張價索靑錢足膏凝白玉香平生藜藿味對此不能忘

夜夢亡兄中翁以家事相語覺而感泣因追賦二詩以寄予衷

老去頻年別書來百感非痛心須一見皓首竟先歸夜冷姜肱被天寒康伯衣只今嗟莫及惟有淚長揮

又

晚歲家居日逢人憶弟時誰知萬里意竟作九原悲苦惜分符遠尢嗟上冡遲惟餘淸夢在欵欵慰深思

靑陽店曉泊憶往年點水驛過此

寂歷臨流岸蒼茫向暮天闗河淹遠客風雪送殘年宿雁時驚火饑烏欲趂船昔年來往地回首一茫然

遣悶

舟子呼不起髙眠煙浪中苦云愁積雪猶欲候天風倥傯羈懷劇蕭條歲事窮幾時東夾道騎馬聴晨鐘

歲暮舟中有感

歲紀聿雲暮客程殊未央大風吹曠野積雪滿河梁城遠難沽酒缾空欲問糧何當轉晴景長嘯下山陽

夜宿宿遷

城霧初明火江風只撼船春還猶有雪夜過欲無眠來往憐吾老登臨記昔年桃源如可問乘月下前川

除夕

凍雪初晴夜殘年欲盡時居人競節物行客信程期酒重屠蘇感詩深棠棣悲團圞兒女坐應說鬢成絲

夜宿棗林閘聞雁

迢逓來何處蒼茫叫此時夜深猶去遠春近獨歸遲江上煙波闊山前塞月低十年來往地回首意兼悲

題李時畫山水圖寄贈羅修已

雪擁蓮花嶂霞明楓樹林江侵沙嶼闊泉落洞門深栁色催移棹松陰帶抱琴新亭無限好何日共登臨

過桃源縣別黃仲箎

野市棲民捨河堤帶縣衙長年對流水無處問桃花舊別三年久新愁兩鬢華相逢那可住風雪滿星槎

十月朔日蒙禦史臺頒至洪武九年曆日十六喜而有賦

洪武九年春儀臺寶歷新遠從烏府送如見鳯圖陳萬國同正朔千官仰北辰彤廷先進早猶憶侍班晨

呂梁洪

飛瀑過雙磧橫梁亙一洲時淸自失險石出更安流客棹依洄洑人家帶坌丘爲誰含怨怒嗚咽下邳州

河上農家

河上居人少兵前艸樹繁牛羊還識路雞犬自成村衣夾綿花絮盤分苜蓿飱可能無長物容易足晨昏

答吳生仲琰來韻

英英吳氏彥文采動儒紳不憚荒山晚遠投佳句新雲天開意气秋水瑩精神勵志勤修業終當繼古人

和子與王徵君中秋律詩一首

對月憐今夕看云憶往年秋光連武姥詩興在禾川花底吹簫坐松根枕石眠如何繼淸好髙詠賞團圓

題畊樂亭

園圃帶城居知君樂有餘韭菘連疃緑柿橘映窓虛自釀澆花酒閒觀種樹書如何車馬客憂患日相於

題唐人馬圖

天馬何年貢遠從西北來月支回漢使風骨走龍媒白日軒墀近靑雲道路開髙秋看圖畫歘使壯心哀

題陳敬則書室

一室梧桐下秋陰覆近檐古琴■﹝施﹐虫代方﹞腹斷新竹鳯毛鮮酒熟從人醉詩成只自編月明溪水緑更擬泛漁船

過丹塘訪雲從羅隠君不遇

緑竹溪流外丹山夕照邊入門雙桂古繞屋數峯圓煙暖吹藜閣云寒獲稻田如何不相見悵望故淒然

出雞鳴嶺憩白竹院將入雙仙省先墓

曉出雞鳴嶺東望馬田山噴薄流淙下回環紫翠間地幽千竹淨院古一僧閒鬱鬱松楸暮歸遲秪厚顏

望白竹巖

窈窕緣苔澗逶迆帶艸堂松橋通石徑竹柵間山塘遠樹晴煙白落花春水香幾時逰白竹應踏石爲梁

淸明對酒

楡火報淸明雲天霽景澄麥花愁夜雨桑葉愛春晴燕說興亡恨蛙占水旱聲可能忘世慮呼酒聴流鶯

題山水畫四首

隔水問樵童靑山深幾重巖歌聞雪瀑谷轉見雲松野服乘秋制山田力歲供徒令塵土客揮汗仰髙蹤

右韓昌黎送李願序

馳策長林下停舟野水潯旌旄行處路罇俎別時心山晚松陰薄江晴栁色深殷勤言贈意千古重官箴

右栁子厚送薛存義序

羣木颯蕭蕭虛堂坐寂寥秋聲方永夜月色自中宵目倦靑編過眠遲絳蠟消平生江海志及此嘆飄搖

右歐陽永叔秋聲賦

淸夜放船好長江正渺如風行流水上月出逺山初飛鶴盤空迥潛蛟隠浪虛英雄有遺恨臨泛獨躊躇

右蘇子曕赤壁賦

和子與王先生夏日途中望武山二首

日髙南澗午云度北巖陰坐石依行樹聴泉醒渴心遙望西華觀微聞鐘磬音煙霞石磴晚誰與共淸吟

又

野寺臨溪古方橋駕石牢云車停逺蓋風樹隠虛濤赤日南天迥靑巖北斗髙卻思燕地冷雪椀送冰桃

七月十四日同王徵君蕭國錄逰雲峯寺觀壁間舊畫墨龍有感

梵宇慿虛構僧房隠樹開窓間時見虎山下或聞雷路繞巖腰上泉通石骨來淒涼余畫壁風雨半莓苔

西華望月和竹庭韻二首

山遠絕紛華天虛引望賒南風當戶正北斗傍巖斜路轉風泉合巖分霧樹遮若非聞玉磬誰信在仙家

又

秋淸深谷裏月照大江濱此夜同逰客當時遠別人白髮催年老靑燈照夜頻陶皮如可問逰此欲尋眞

問胡山人墳

偶尋康道士因問故人墳滿地生秋艸何年閟白雲松樓秋夢斷竹浦夜吟分狂飲猶憐我■﹝奭斗﹞泉擬酹君

宿西華有懷蕭鵬舉並柬同逰者

山光上寥閴海气接鴻龎月近全當戶天埀半入江買泉蒼石洞送酒白雲牕卻憶滁陽客東逰滯短艭

項烈婦唐氏挽詩

冦截新林渡風驚下瀨船死能同母逝生或媿身全抱石云漂海沈珠月在淵義門重光烈千古照龍泉

贈廖山人月山

問訊靑囊客來逰衣錦鄕幾年寓禾水何日過茆堂古墓沈鳬海髙門散鹿場平生雙短屐登覽意何長

過小孤山

萬丈臨無地蒼然不可攀九江爭赴海一柱獨當闗水族朝珠闕仙娥擁翠鬟平生登覽興及此慰南還

入湖口喜見廬山

鄱陽湖上路來往願多違往事那能問今年始是歸鄕田新夢熟京國舊逰稀稚子能攜酒應先候竹扉

阻風坐湖陰石上

江石平如砥江蕪散若絲偶來臨水坐渾似在山時月上涵金鏡風來弄緑漪那無一樽酒來此共幽期

學釣

偶有臨流興因之駐木蘭呼兒供釣餌問客覓魚竿小立憐幽樹深投愛弱湍惟應待明月長嘯下前灘

過南昌有懷曠伯逵知事

生來虞亂極身後見時淸每嘆多才累翻憐一死輕慷慨論交契沈酣托酒名至今江艸緑猶似別時情

過新淦樟口欲訪檢校謝叔賓不果賦此遙謝

五月辭京闕曽期共泛舟蹉跎嗟後至悵望失前逰樟口風湍急山中云木稠寄書謝猿鶴欲往惜淹畱

憶捨弟子彥相望

前月辭京闕因風問桂枝秖緣書到早應怪客行遲失學憐宗武迎門想阿宜林塘新釀熟爛醉不須疑

過峽江

鄕路猶三驛逢人問水程晝愁江上住涼愛月中行白髮思鄕裏靑燈憶弟兄那能卽相見把酒慰深情

秋日燕集鍾氏西樓鵬舉有詩依韻奉答仍示啟晦

望月上西樓纎纎白玉鉤晚山檐外出秋水席邊流還鄕初握手戀闕屢回頭竟夕成歡燕感激詎云休

往逰流江坐溪南追憶如川隠君感賦三首

尙憶京城別旋聞旅櫬歸寜知埀老際翻覺故人稀江晚沙鷗集庭春海燕飛佳兒如玉樹相顧爛生輝

又

蘭玉照庭除松楸掩墓墟人猶思掛劍孫已解攤書獨往靑山在重來白髮疎平生知己恨下馬更踟躕

又

白白新梅樹靑靑舊桂林碧雲幽巷晚殘雪小齋深客去猶懸榻人亡欲絕琴淒涼風雨夕燈影照華簪

和蕭用文寒夜聞風之作

洶洶松濤合潺潺竹澑分已憐寒夜入況是客窗聞月黒烏號子天髙雁失羣淒涼江海意對酒正思君

宮體四時詞答和歐陽原之

春色滿長楊花枝出建章鶯啼知禁苑輦過識天香度曲調鸚■﹝母鳥﹞吹笙引鳯凰可憐庭艸色渾欲上羅裳

又

太液淸無暑承恩得泛船飛帷緣緑水團扇夾晴煙日暮猶移輦風來欲上仙池邊荷葉小个个似靑鈿

又

金屋秋風起銅盤夕露深水花紅冉冉宮樹碧沈沈卻望鸞旌影微聞鳯吹音月明瑤殿冷香夢杳難尋

又

曉色凍銅池寒光上玉墀天低九重闕雪滿萬年枝閣道埀簾密宮門放鑰遲春風別殿早若个畫蛾眉

登石華山遇雨

西候浮丘伯東瞻石華峯林陰初歇馬雲气已乘龍急雨沾崖谷長風下檜松殷勤兩仙女持贈玉芙蓉

夏日同謝可用丁文甫黃立本丁昌祖戴伯淵宴集西園池亭

今日南園好超然歡笑同誰知林塘幽有此路徑通脫巾芳樹下行酒靑艸中旣飲亦徑醉髙歌答林風

題周伯寜梅溪圖

月出靑溪上云生翠壁間流輝方繞澗散影已騰山聞有梅初發兼懷桂可攀悵言尋芳者曳杖不知還

賦水作玉虹流送子啟之贛

贛江不可極雙注碧雲中出峽幾千文靑天埀玉虹系船沙磧雨掛席石潭風八月尋源去相思秋樹紅

再賦嵐气昏晨樹

晨光曖眾壑嵐气噓重霧遙聞山下鐘微辧巖前樹花落空復春鳥啼不知處木末帶飛帆行人望中去

寒夜感興和廖子所二首

浦月初沈後林霜欲下時空餘淸夜永不盡故園思旅雁驚寒慘鄰雞戒曉遲牀帷憐稚子此意未能知

又

未賦潘安興仍懷宋玉悲溪山百里道雨雪暮年期儒術眞何濟農書竟不知臨晨增感激一謝故人思

次胡琴所韻

旅捨生芳艸書帷映古槐共憐春意入況值客愁開隔嶼花如霧哄堂笑似雷杯行嫌太緩故遣短歌催

送人赴南安推官

橫浦西江上君行駕短艭客程花拂帽官舍鳥窺牕遠別輕千里髙名重一邦輝輝東海日偏照畫旗杠

復出東原寓捨

漸喜故園近況聞徵旅稀艸間尋舊徑江上問柴扉曉霽泥沾屐春寒雪滿衣東臯須種豆從此荷鋤歸

戲題釣臺石

拳石立崔嵬何年控鑿開險應非灩澦奇欲似離堆雲气纏髙蔓波光漾紫苔長竿吾欲試嘆息棹歌回

秋暮候家僮不至

少日疎狂慣中年感慨同夢啼驚淚雨坐久怯頭風把酒嗔浮蟻看書惜過鴻故園歸漸近慿問菊花藂

達上麓訪吳孟勤不遇二首

杳杳天河路蒼蒼暮色寒千峯引雲樹孤棹入風湍舊別嗟誰在新詩憶共看憐君好毛羽何處覓瑯玕

又

憶過山中路都無半日程如何不相見從此又南徵江海時舟楫邊隅尙甲兵相思搖落景回首颯心驚

張氏溪亭雜興四首

艸閣經秋淨柴扉近水開霜林收橘柚風磴坐莓苔釣艇寒初放樵歌晚獨回城南車馬地欲往更徘徊

又

水落沈菇米亭深暗女蘿捲簾秋霧薄倚杖白雲多點點流螢下翩翩宿鳥過秋髙搖落近幽興欲如何

又

寒霧依山斂晴沙與岸頹林塘無路入窓戶有時開野客抄書去鄰翁送酒來幽期在蘿薜莫遣暮鐘催

又

鳥徑緣沙小魚梁疊石髙細流通亂嶼雜樹帶平臯白鷺怡心性靑禽惜羽毛由來林下客偃仰愧塵勞

題陽靈洞二首

窅窅靑牛峽荒荒白鶴壇石山元少樹陰洞故多寒帝子非秦女將軍自漢官乘雲知不返嘆息萬人看

又

仙宇何年辟靈泉盡日聞石門通別殿木棧倚髙云鸞鳯時來下獼猴近作羣春風城郭暮煙霧正紛紛

下蒼山西麓將問道過金精是日趙伯友與客先赴山中聞已出谷口相候喜賦

上馬愁將夕題詩念友生蒼茫驚獨往迢逓媿相迎崖湧靑蓮色溪流碧玉聲登臨余我輩應不負髙情

伯友夜半酒醒戲舉一首

對酒不能飲髙人方醉眠衣裳侵石冷冠幘掛云偏地迥星聨戶風澄露滿天冥冥淸夜過驚起問初筵

題雪景畫

山閣雪初暝石牀天正寒亦愁江上聴秪益坐中看竹樹低仍壓茅茨濕未幹誰能添小艓來把釣魚竿

送夏定夫歸進賢

從師勞遠涉歸興及淸秋卽此催還覲相看動別愁天埀陰洞碧雲入暮山稠猶憶談經夜松亭月色幽

賦石龍山

栁氏堂前石嶄巖故似龍泥沙排異質煙霧失奇蹤檻竹秋陰覆階苔夕雨封鰲溪未能往凝想最髙峯

淮甸

淮甸今焚掠紛紛日異聞遠侵三楚地近隔九江云鄰省圍邊將親王進衛軍由來王國內不在策奇勲

又

始報修城障仍聞鑄甲兵闗河原阻滯宇宙劃經營不謂時當爾終然法再更邊圉豈忘備萬一向淸平

題米元暉山水小景

江上見靑峯亭亭三四重雨沾金翡翠云擁玉芙蓉桂嶼閒秋館楓林隠暮鐘蒼茫圖畫意欲賞惜無從

賦碧梧

庭前碧梧葉秋至總離離不記遠移處忽驚初落時色分雲際石影亂月中池鳯鳥幾時至淒涼靑玉枝

杏園觀赤文挹射弓

公子杏園中邀人射角弓張弦驚滿月鳴鏑應長風力倚千鈞重心期一中工淸秋鞍馬健莫謾擬飛鴻

晚出西闗

戈戟重門固風塵過客稀飛禽愁戰格屯卒怪儒衣野曠北風勁天髙西日微蒼茫愁滿眼欲往惜心違

江閣晚望次嚴煥韻

落日明秋燧江空生夕波閣前歌吹少城下戰船多望眼懸飛檄愁心倚太阿王師猶駐馬誰遣問如何

賦戰旗得營字

疾風吹大旗西出洛陽城鳶鳥互飛動熊虎歘縱橫披拂中軍帳飄揚別騎營萬人回首處太白獨分明

奉同孔元月赤文挹王子啟嚴煥燕集聞公房得新字

跨牛庵下路秋日往來頻何處無芳艸多應有故人座分禪榻舊門擁戟旗新且復臨尊酒微吟遠世塵

夜坐

江浦低云雁墀階起露螢一燈寒炯炯亂葉夜冥冥城迥聞徵柝檐虛見落星時來對尊酒亦足慰飄零

登易氏山後小亭

亂石危峯下孤亭眾木間藤蘿深結絡闌檻極躋攀啼鳥靑煙隔逰絲白日閒風塵滿城市悵望不知還

紅纓白帽

白帽綴紅纓軍容喜稱情兜鍪知較古貝冑比還輕上馬秋風動歸營夜雪明少年趍幕府岸幘盡談兵

示劉生

林塘子故物風景最宜詩暫去還相見閒吟亦自奇冰霜驚歲晏戎馬惜時危雅道今如此古人端可師

快閣春望次王子啟

使者徵兵去居民避地回南風猶鼔角北岸自樓臺白水晴雲動靑山暮雨來百年舊城郭臨眺獨興哀

坐子啟竹林

愛爾幽棲處門前靑竹林石牀三伏冷池水一春深野鳥來窺戶溪魚出聴琴無因謝羈束攜酒日相尋

六月十六日觀內省使臣傳詔到州

聞道京華使南從海上來丁寜深激義沈痛欲興哀遠道經年達華筵盡日開靈槎萬里外飄泊幾時回

美梁太守總兵大洲

太守威名重中軍節制專城池百戰裏藩屏數州先兵帳江云動戈船野霧連時危仗經濟感激萬人傳

戲柬子啟

髙懷淸似鶴誰遣謾多憂藥裹家人問詩篇過客求江連王子宅山入仲宣樓且復臨尊酒髙歌慰逺逰

答項可成懷遂江故宅

亭館西南勝淸含山水姿偶因看詩處卻憶舊逰時落日千峯隔孤城百戰危相逢江海暮回首意兼悲

題山水畫

數騎陰崖雪孤帆碧嶼風行人萬里意逺在杳茫中雁下雪湍急烏啼霜樹空遙山靑一點疑是洞庭東

送友人還贛

南國猶防冦春城尙鼓鼙亂山愁落日積水畏橫霓失木猿呼子巢林燕擇棲送君增感慨花發贛江西

感事二首

何地駐王師南驅定幾時疲氓思一戰妖冦倚羣疑江漢三年急雲霄萬里思孤城煙霧裏慘淡望旌旗

又

野戰曽無賴民生遂不支倉皇輕反側狼藉尙傾危夕路豺狼橫春山鳥雀悲時時瞻北極光耀注南陲

兵亂二首

兵亂連三載年荒餘幾家久聞人食艸仍報盜如麻憂國愁心死傷時淚眼斜平田棲白骨千里見飛鴉

又

羣盜猶相煽官軍且未來四山煙霧塞一水道途開近郭多豺虎春田半艸萊時時消息異嗚咽壯心哀

奉和梅南劉府推題蕭氏隠居

野雉晴初雊溪魚凍可義山中好風物洞口是仙家竹徑空流水茆堂侶浣花他年記行役林下見兵衙

寄範實夫主廩贛先賢書院三首

亂後今誰在愁來想鬢華公侯能好客風土足爲家翠玉春攜酒廉泉夜煮茶相思一回首烽火暗天涯

又

贛水來天上江邊足定居夢尋疑有路恨別竟無書坐石調琴處臨池弄墨餘淸才與殊調空憶舊逰疎

又

楊子舊精舍全侯新學宮百年遺往躅一旦振髙風日月冠裳會春秋俎豆崇遊歌未能往嘆息羨飛鴻

寄曠知事伯逵四首

昔別已千里新愁復四年風塵不可見江海一淒然才想羣公薦名因過客傳東南藩鎭重獨覺省郎賢

又

抱檄訴鄰饑開闗破賊圍近隨兵帳出遠送米船歸吳水波濤惡西山艸樹稀艱危知共濟莫遣壯心違

又

聞說移居地還依孺子亭對門湖共白一路栁長靑仕已沾恩露庭應聚徳星誰能遠車馬況不異郊坰

又

郡邑溪山在風塵冦盜余長懷管寜去未卜屈原居計拙憂虞劇閒多禮法疎柴門春艸滿驚捧故人書

卽事

此日螺山下春深艸謾多官船依近郭冦壘隔長河市缺新年酒田荒舊種禾憂危仍寂寞回首颯悲歌

槎翁詩集卷四

●欽定四庫全書

槎翁詩集卷五

﹝明﹞劉嵩撰

○五言律詩

承曾子碩自洪歸贑道次太和以故人曠伯逵書問見及臨別悵然詩以送之

閣下帆初落江幹雨正疏感君千里意逺致一封書舊宅蓬蒿徧新愁瘴癘余冥冥更南上煙浪滿寒虛

過王氏南園看竹劉以和攜酒至共酌林間

王子時相見劉郎晚共攜邀人竹林下沽酒石橋西林絢甜椔發畦深苦藚齊徘徊未能飲著意鳥頻啼

又

禁得南園筍新成數百竿何年通一徑長有客來看露葉沾重席煙梢拂小冠風湍聽不定況復近江幹

又

磊磊蒼苔石娟娟翠筱林圃畦分曉色鄰屋借秋陰日轉遊絲細天寒聚雀深獨無三畝地種汝伴淸吟

又

節下題詩徧林間送酒遲亦愁春雨裏共愛晚晴時斬玉嗔初見移根任所爲長令掃苔石來此赴幽期

次顏用行畱別韻二首

昔避烏仙洞歸來又六年鄊園各奔散冦盜竟纏連愁共將零葉身如不系船艱危驚再見未有買山錢

又

嘆息瀘源上何時宼盜平淒涼驚往事浩蕩怯孤徵世亂歡娛少時危出處輕送行頻惜別落日最傷情

仲秋八日赴洪都應試夜宿鹽堆頭

花石耀寒星鹽頭隠暮汀風沙開漠漠煙浪入冥冥戰鼓秋初急羈愁夜不醒故園西嶺外漸隔兩長亭

桐江

殘壘帶江沙荒祠集暮鴉客行桐水市人采木綿花山掩飛煙直江浮落日斜舊遊那可問依約見人家

闌泊口

一岸危於削羣山隠似圍豺狼前日盛市井近來非古屋蓬蒿徧荒村鳥雀稀還聞覆巢日烈火照天飛

新淦

亂山淦水上雨气白如烝古塔遺孤表荒壖散百層賈船初放槳魚屋稍懸罾近有官軍守科徵恐未能

過峽江

石峽閟蒼煙江流似昔年戈船猶自守艸市稍相連白骨靑山下黃蒿古道邊石橋攜酒處風雨一淒然

題春山煙雨圖

崖澑下林陂春雲帶雨埀不知村逺近惟見樹參差栁巷聞鶯早桃溪放犢遲亂余寧有此愁絕輞川詩

送張子明歸武夷

東去渡沙闗寧辭道裏艱云連閩海郡家近武夷山臘酒鵝兒碧春衣稚子斑徘徊南浦上別恨不能攀

題雲林別墅圖爲黃子邕賦

云薄黎川水月明蕭曲峯寒沙聞落葉絕頂見長松別墅攜壺興深林躡屐蹤秋江愁不渡誰共采芙蓉

再賦

種樹蕭峯下結茅黎水濵疎星澹將夕眾艸忽已春遭亂去故里臨圖憶髙人悵言赴歸日從子理荒榛

送省掾劉宗弼之嶺南買官馬

烽火暗崇江官船發豫章千金求駿馬萬里入南荒倚劍看明月停杯問故鄊相臣憂國意注目倚騰驤

十五夜賦

素月流天外華燈出樹間美人吹鳯管秋水落龍灣淸露緣蘿墜涼風傍竹還逺懷當此夕載酒過西山

沙村道中

隔水望東綿看云憶閬川人行秋艸裏鴈落夕陽邊敗屋猶依砦荒村少種田徵徭渾未已野哭更淒然

九日感事三首

山冦能騎馬官軍解掠人徒然縻國賦何以淨邊塵周雅歌三捷苗頑格七旬又聞寛詔下誰忍負深仁

又

鍾步時傳警新安久被圍鄊山孤壘在戍卒幾人歸夜月喧鳴柝秋霜裂戰衣艱危依主將羽檄夜頻飛

又

聞道瀘江破傷心卻復疑六年猶力抗羣盜竟猖披壯士乘危數官軍出援遲幾人全骨肉夜走哭荒陂

虞檢校奉省相命南迓王禦史十月舟過珠林承寄佳作依韻奉答

瓜熟東湖日長懷別故人忽傳舟楫近先寄墨題新逺候輕千里幽居少四鄰幾時持使節來賞菊花春

畫鷹

自是飛騰物仍兼畫作殊英姿風颯爽蒼翮錦模糊雲霧終當擊軒楹未可呼海天秋萬里回首獨躊躕

呂煥文挽詩

嘆息瑤岡下斯人不可尋故牀蕓帙在新冢蔓叢深有弟求哀誄無人續苦吟寧知風雪夜回首獨沾襟

題彭氏背郭茆堂圖

日薄金華嶺雲深白石塘茆茨元背郭水竹自成鄊圖畫看逾好登臨興不忘門前雙杏樹葉葉是秋霜

送雩都吳文學

長憶吳文學居官近十年俗隨風土變詩入瘴鄕傳曉郭尋山屐春江出峽船亂離愁復別況是落花天

暮歸至江口無舟投宿洲上田家

野渡初維楫林居早閉門陂塍交白水燈火向黃昏問客安行李呼兒具酒樽艱難昧生理深愧老翁言

出郭

出郭念農事渡江仍涉溪城邊愁落日林下趂幽棲紫椹交蘿徑紅花間豆畦學耕心未已衝雨看鋤犁

江口泛舟得船字

涼露靑天下繁星白水邊歌呼仍勸酒起坐忽欹船喧已非塵境淸疑是水仙沙頭燈火起飛鷺亦翩翩

過龍灣五王閣訪友人不遇

野橋秋水落江閣冥煙微白日又欲午髙人猶未歸靑林依石塔虛館淨柴扉坐久思題字翻憐柿葉稀

聞贑已被圍而東固大坑又欲兵攻興國有懷伯氏子中寓贑縣之禮原阻亂不得歸

嘆息荊花樹今年好逺遊路從兵後斷書是亂前收漂泊從誰問艱危信自謀時時驚夢見不解說離愁

又

江口移兵日山中散砦時一家俱念爾孤客定依誰秋早衣裳薄時危去住疑故園久殘落猶恐未全知

懷王子啟寓贑在兵圍中已兼月矣

南上記乘濤千峯一郡髙共言堅可托詎想戰頻鏖危急輸羣策艱虞倚二豪亦知城有竇柴也若爲逃

又

行李今何在兵圍颯暮秋定依故人住誰慰老親憂逺道乖魚素孤城抗虎頭傷心對明月莫謾賦鄜州

再懷伯兄子中時有同客興國者從間道先歸兄以道阻後期不果

貧賤輕離別艱危昧死生獨違同裏伴仍阻異鄊程愛想深山憩愁聞間道行幾時秋樹下慰此淚縱橫

送醫士歸豫章

落葉滿城隅南歸感歲䢐海邊曾種玉市上憶懸壺山近煙嵐薄江寒島嶼孤惜無黃犢賣從子住東湖

題眞上人幽居圖

豈有人知處千峯擁翠嵐背林通藥徑隔水見茆庵說法魚應聴棲禪鶴共參經秋忘出戶落葉滿巖龕

寓翁

問翁何所寓非寓亦非眞落落林泉迹悠悠天地身彈琴忘雅俗飲酒信醨醇千載蒙荘叟相看意獨親

夜宿道徳壇柬胡山人袁煉師蕭鵬舉

月色下金鑾雞鳴出紫壇不眠驚地迥相語向更闌酒過憐初醒琴疎憶再彈永懷棲遁樂亦欲掛吾冠

又

解劍旌陽宅吹笙蕭史臺驚看龍躍出疑有鳯飛來窓曙浮靑桂庭深散紫苔翛然心迹靜誰更問蓬萊

送友人入韶口山中

問客買烏犍去耕韶口田地饒無惡艸山近有流泉過雨聴春鳥尋墟望曉煙野人應避席莫遣識遺賢

賦淸江送廖子謙之臨江

淸江淸見底千尺下沈沈白鳥晴飛逺石龍云臥深遙知在泮樂好聽濯纓吟念此登臨地因之見夙心

春日次蕭鵬舉二首

野客愁無賴春來常晏眠有時攜美酒獨酌向靑天種豆珠林下看花石屋前故人不可見佳句乃聨翩

又

聞說南溪上亂餘春可憐花開愁落日艸長記流年賦擬傳金穀茶應記玉川尋常西郭路思爾隔風煙

玉華山

翠巘千峯合丹崕一徑通樓臺上雲气艸木動天風野曠行人外江平落鴈中傷心俯城郭煙雨正蒙蒙

題達監州艸庵在金華之左

雲气隨軒蓋飄飄日往來茆茨元自葺牕戶有誰開棠茇歌仍在桐鄊事可哀星袍五花馬猶想月中回

賦秋水送友人之豫章

秋水碧盈盈無波似鏡平渚云低不渡江月照偏明色映羣鷗淨光涵一鴈橫望中徵棹發應過豫章城

送宋國賓往寧都求父喪

野哭求親塜南循貢水濆招魂當落日負骨出寒云馴鹿穿崖送慈烏隠樹聞殘年候歸楫風雪定紛紛

舟夜次杳口柬蕭鵬舉

扁舟沿緑嶼雙櫓拆蒼波秋气水邊早月明江上多魚龍今夜冷鴻鴈幾時過去住闗幽興欹眠聴棹歌

觸目

到處艸離離重城秋暮時荒園交兔徑殘屋帶荊籬自倚城如鐡誰憐命若絲誅求方未已富庶定何期

南澗夜雪懷子啟前東塘雪中寄詩未答

昨夜南溪雪故人安可期欲尋行處履長憶寄來詩龍蟄滄江水烏啼凍樹枝武山千丈玉思爾共遊時

題墨鷹

莫氏冩翎毛精神故自豪軒然蒼隼立郁彼北林髙急想追星火輕疑掣旋絳向來飛動意感激使心勞

憶蕭翀

聞爾去南溪移船駐水西家人應共載書帙得同攜道在隆污定時危去住齊風塵嗟兩地何處覓封題

哭七弟

季也傷愚戅林間第七枝生嘗勞父訓死竟重兄悲縛兔工何益囊螢計已遲虎兒應邁爾教養待來玆

題田舎壁

門巷帶靑楓村西有路通鳥鳴髙竹上水落亂藤中耕鑿常時慣招遊舊俗同寄言城市客未可薄田翁

題山水小景

倚石羣松秀橫江五栁繁水侵陶令宅山掩謝公村浴鷺依晴槳啼鶯近晚尊亂余寧復此展卷一消魂

寄周伯寧二首

交友今誰在東遊最憶君淸尊澄夜月彩筆動春云楚甸烽煙合秦淮樹色分相思愁日暮花落正紛紛

又

江雨何時歇淮云盡日飛誰知千里別還作故園歸露艸侵棊局風花上釣磯徒令南浦上山水憶淸輝

經亡友故宅

艸沒門前路葵荒井畔園亂泉通廢沼敗屋露頺垣已覺雞豚散空餘鳥雀喧欲行還復止寒日向黃昏

舟次樟鎭

匝地閭閻盛緣江霧雨稠舟航通百粵徵稅出南州故里誰從問修程且自由攜壺初問酒移棹已驚秋

聞蕭尙志抱病次韻奉寄

山路兼泥潦其如悵望何浮雲低近樹細雨暗長河城晚烏鳶少沙寒鴈鷺多似聞抱微恙來問愧蹉跎

題竹石圖

爲愛篔簹竹蒼苔節節封低枝兼雨重宻葉與煙濃丹穴終棲鳯滄溟未化龍幾時裁紫玉吹上白雲峯

奉寄孔監縣

寶匣動龍泉綸巾拂紫煙酣歌明月下起舞落花前野雉紅襦短溪魚白錦鮮亦憐春似海安得酒盈船

贈別李子翀之金陵七首

之子金陵去秋風颯暮江西維流大火南紀奠雄邦魚落波濤市鳥啼煙霧窓登臨聞伐木未得此心降

又

南北舟車會公侯地宅多百年新雨露六代舊山河夜月銅駝陌秋風玉樹歌昔人遺感嘅不必問如何

又

鳯凰去千載城曲尙崇臺落日臺前下長江天際來錦袍隨夢逺玉笛與秋哀定有騎黃鶴憑髙日往回

又

龍蟠梵王宅鍾阜出南東一水天光限諸峯霧气通幡幢低晚樹鐘磬下晴空茆屋如堪賦能忘訊已公

又

獨往堪誰語沈歌秪自憐才名三十著詩律幾人傳涼幕驚巢燕炎波看站鳶荊南有劉表把劍故淒然

又

往昔廬陵掾監倉出萬安白魚供日饌紅腐足朝盤云暝千峯雨江喧十月灘向來棲息地三見菊花殘

又

相知仍少聚卽別轉多懷用世悲才忌乘時貴俗諧江聲通巨蜀雲气盡長淮亦有南淮志何由與子偕

送蕭同可之肇慶

端州蕭幕府五十老能文命秩鄕人羨詩名朝士聞石門明夜雪銅鼔暗春云暫爾鯤鵬運終然鵷鷺羣

楊待制挽詩

諱景行字賢可延佑乙夘初科以易登進士第授贑州路會昌府判官再調永新州丁內艱去官攺江西省照磨官轉宜黃縣尹撫州推官湖州歸安縣尹年七十授翰林待制朝列大夫致仕公平居和厚自持爲政剛敏摧擊豪橫不避權勢屹然不可幹以私所至畏憚及去而見思有立祠刻石者凡三爲江浙湖廣考官多得名士一時在淸要者皆其同年公未嘗以私謁之其剛正如此年七十四以病終於家

郡邑徵循吏詞林憶侍臣靑雲嗟濩落白首見淸眞論秀終禆國鋤姦肯避人百年文物盡愁絕故山春

楊州判挽詩

公諱衢字升云爲待制公之從侄孫蚤以材學受知江西左丞郝天挺以茂才授瑞州路儒學正明年以易登泰定甲子進士第授信州貴溪縣丞始至官卽以逋賦事侵辱天師府天師銜之嗾當道以贓黜公非其罪也攺授陜西鈔庫官再調臨江新諭州判官以病歸卒於家公問學該博下筆爲文嘗衮衮千言不休然豪宕不羈卒蹭蹬以歿君子惜之

浩蕩孤飛迥從容萬敵麾仕方覘命達淸已畏人知白璧泥塗近朱弦雅奏遲春風江海思蕭艾故離離

又

萬里秦中役前年渝上官長才淪判牘多病促歸鞍山雨孤墳暝江風十月寒蕭條前輩逺雙淚落汍瀾

戲呈廬陵李司曹

羨爾城陰屋居來頗類村竹枝斜點地松樹直當門稚子靑衣短慈親白髮繁客愁仍滿眼騎馬雨昏昏

泊蓼州登岸尋曠氏館

江雨冷蕭蕭維舟近畫橋不愁春爛漫故恐浪漂搖漵口明花樹城陰散栁條故人髙館近未覺旅魂銷

贈趙錄判之九江兼柬孫伯虞

上日之官去東門祖帳開靑雲明淑景朱紱稱淸才花亂雛鶯囀江晴旅鴈回倘逢孫學諭爲報寄書來

渡江

二月風濤壯渡江愁逺人舟航那可恃童僕轉須親日射黃牛渚天低石馬津向來臨眺地及此故傷情

送靖安教諭王賢卿歸南安

千里王文學南尋庾嶺歸諸生供祖帳吾道有光輝野樹重重合林花日日飛茆堂漳水近莫遣信音稀

溪上

溪路出南港野林依古原偶行桑樹曲頗似桃花源茅屋居人徧晴灘稚子喧依依耦耕者相對已忘言

贈葛希亮

丰城龍化逺湛湛墨池深毎愛葛希亮親承鄧蔚林紫雲騰瀚海香霧襲書林膠法親前輩淸貞見爾心

千葉黃楊

黃楊一尺許千葉更千枝秪益階庭玩能忘云漢思雨荒承碧蘚風定注遊絲傷極偏多感南歸得共移

齋前黃棠棣生於山茶兩株之間春花夏條扶疏可愛玆始及秋而萎黃日見矧後此霜霰交積之時乎感賦一首

弱質不自植扶疏故滿林繁英春後盡病葉雨中深斬伐非吾意匡持見夙心山茶亦何事晏歲足淸陰

秋夕懷大兄及四捨弟時俱客興國縣山川阻修音問邈然

豈謂無家別三人各逺方已嗟甘旨薄翻作道塗長瀲水風湍白瑤岡霧樹蒼書來定早晚莫遣鴈相將

又

好在程溪上月髙愁掩扉也應念行客獨自對淸輝細艸露初白髙河云正稀庭前紫荊樹歸夢故依依

七月得廖子所書聞目疾復作感懷奉寄

辟館延靑佩升堂奉彩輿羨君能養志愧我在離居入夏愁新漲過時得逺書秋風決明發目疾定何如

寄李子翀

之子靑雲器頻年困縣曹能令官長愛未覺簿書勞委璧寧終棄鳴弦且學操何時倚長釣滄海掣鯨鰲

過李黃羅茅堂五首柬克正茂才

幽居仍近郭髙隱卽深山艸徑經年合茅堂盡日閒檢書靑竹映倚杖白雲還逺愧南遊客逢人秪厚顏

又

茅堂子故物歸意定何如學道親先輩淸心逺俗書藤稍埀石亂瓠葉上檐虛日有南溪叟能來送鯉魚

又

水碓時時急秋山岸岸陰偶來看野客渾欲托雲林烏石寒松暝香田雨稻深幽棲寧避世暫去已闗心

又

何年逺城市來此寄髙情客有求書札誰從隠姓名茅茨寒更濕花竹晚初成江海尊前意依依見弟兄

又

伏雨日瀟瀟寒風斷栁條居然懷契闊何以謝招邀把酒銷銀燭披圖出綘綃由來文物異況乃自前朝

蜀人師季則自臨川來靖安河其姑於李氏歲暮將歸辱貽銅刻賦此答贈

有美趨庭服來尋李氏姑終然思■﹝宀禹﹞縣復此戒長塗篆刻銅章古精神玉樹孤峨眉煙霧隔何日上成都

對月

落盡東門栁辭家又一年浮雲千里外明月九秋前席近花香潤樓當桂影偏思鄕意未已鴻鴈已翩翩

贈帖有道進士自成都之官舒城

進士之官去眞成萬里遊白雲淮水暮紅葉薊門秋瓜戍隨春入公田按月收殷勤念民隠外秩近來優

訪周叔用不遇

歸近意不懌獨行尋故人歲年渾欲暮心迹轉相親水入蒼葭亂霜侵碧樹勻終然不可見但訝往來頻

題舒君彥幽居

自有幽居趣人來不厭頻叩門過日晏移坐見情親涉圃從沾屐穿林屢折巾尋常混塵俗到此澹心神

柬舒中立

城僻蒼山古天寒落葉稀細流通石澗斜日帶林扉栁外靑鳬亂松陰白鳥微看君攜稚子把酒惜牽衣

送友人南歸

歲晏各言別君還先賦歸悠悠遵道路渺渺問庭闈江闊行舟逺天寒過鴈稀城南風雪裏惆悵把徵衣

訪廉泉亭拜趙淸獻蘓文忠胡忠簡三先賢遺像

古寺靑蕪裏東風夕照余階除流水過井甃白雲虛遺迹今何似淸心只自如髙亭煙霧色慘淡昔人書

夜宿曾氏館賦贈子元子碩昆季

裊裊藂蘭秀娟娟雙鳯雛馨香元是早毛羽固應殊夕雨沾書帙春風散酒壺承家仍好客於我惜歡娛

雨坐江亭候寧都船不至

不見南帆上淒然對水窓疾風吹大木積雨暗橫江逺道何由達愁心苦未降徒聞鳴鸛起東渡正雙雙

晚次雩都縣

寂歷春江上城門對縣安人家依水竹雲塔倚風湍問酒林花落維舟浦樹寒欲眠愁向夕漁火下長灘

月出

月出光初發客行煙水中船頭當北斗竿尾信南風蛟室侵崖黒漁燈照島紅飄飄今夕纜何處系靑楓

雷鳴磜上對雪

誰能思更往暝入楚江空捲席聴春雪移船避北風依人汀樹緑著意渚桃紅觸景成孤寂悠悠去住同

黃坊

風色愁將夕離人欲斷魂云深知積水煙淡識孤村釣艇遙相並沙鷗故不喧忽思攜稚子踏雪過南園

送羅尙徳之贑州

此日埀楊樹維舟惜逺行水生羊角渡春盡虎頭城學律寧無術飛書早有聲十年趨幕府憔悴愧髙情

五日池亭燕集

艸閣飛雨集髙人淸燕同壺觴且終日襌袷已驚風客捨淸林下故園芳艸中橊花亦何好爛漫向人紅

齋前靑蒿特盛或請薅除之惜其生意森蔚靑翠可玩也謾賦一首

向來誰種汝入夏總靑靑幸不妨禾稼猶能映戶庭驚風縈亂蝶微雨下流螢自是幽棲物隨時任悴零

復酌呈鄭同夫是夕宿李舎

復酌臨淸夜幽懷故不羣髙林風鵲定暗壁露蛩聞把燭嗔殘炬移尊惜半醺不眠看月上松檜白紛紛

對月

海月三更白江風七月寒久知行客慣彊作故園看菜疃依壖辟茆亭傍水安蕭條南戍裏獨自戴儒冠

寄曠伯逵

一月三寄書故人湖上居浮沈知不定報答竟何如楊栁淸風弱蒹葭白露疏槎頭秋水落誰釣九江魚

題山水畫

旅遊常見畫偏愛浙江山日上雲霞動天淸紫翠閒秋林時自落春鴈不知還隠者茆廬好何年此扣闗

十一月二十八日晚予與趙伯友登舟將歸旣夜舟未開忽將軍送詩至舟次則劉侯惜別之作因與伯友奉和一章以答其意

放船驚雨過下馬報詩成不擬當深夜猶能念別情夢隨書帳逺寒入縕袍輕明發辭灘口乘危敢計程

贈陳野仙相士

旅懷仍病酒那有好容顏感子逺來意罷書相對閒風澄梅澗水雨過石華山惆悵昔賢逺修名誰可攀

寧都曽三省自京師得危應奉爲作其先人埋銘一通歸以示予敬題其後

寂寂先人宅煌煌太史銘飛霜中夜白宿艸來年靑未試幹時策空傳相地經傷心行役者萬里哭蒼冥

送別髙安黃宰

春日賓曹盛驪歌發縣闗眼看朱紱去心折畫轅攀壠麥連云細江花過雨斑筠陽眞大郡猶遲一年還

贈藍山趙教諭

聞說藍山縣宮墀暗薜蘿頻年虞盜冦長日罷弦歌使者先馳檄諸生暫負戈終然陳俎豆失喜問如何

題平洲小景圖

錦水西流逺滄洲逸興長晚晴楊栁暗春雨杜蘅香沙渚通鳬鶴江潭集鱮魴幾時攜短棹載酒問茆堂

近聞三首

近聞河上卒掘地未通流何以酬饑渴終然起怨讎干戈應滿地畚鍤漫成丘禹迹誰能復悠悠逺大謀

又

近聞淮海地冦盜各縱橫城邑傳新破舟車絕逺行朝廷初問將閫府漸移兵思見欃槍息秋來江漢淸

又

近聞楊主簿翰墨上京都徵責緣新令馳驅戒逺途炎蒸猶未濯冦盜若爲虞卽此傷多難山林未可迂

奉和崔州判仁卿山長克誠夏日同遊開善寺

路轉溪仍合沙平水屢侵放船思極浦下馬得髙林卻望煙霞色微聞鐘磬音虛堂白日靜於此見初心

李知事廉輔得奇石如雪因命名雪石

西嶺千秋白山陰六月寒終然天外逺宜爾座中看映日光相射含雲气獨完惟餘苔蘚色彷佛似靑巒

送鄒明道歸吉水

令尹方興學先生乃賦歸淸秋辭俎豆白首望庭闈云薄千峯出江深一鴈飛溶溶墨潭日偏照老萊衣

感賦七首

閃閃一星赤西林夜色髙乾坤自空闊景物故蕭騷庭迥棲涼也門深翳雨蒿狐貍渾不見竟夕向人嘷

又

中郡秋防冦邊亭夜築闗遙聞大軍出定向幾時還粟仰南船運弓從北騎彎侵尋寒落景何處問溪山

又

島嶼通羣盜風塵動六州蒼茫淮海暮揺落楚荊秋城壘從墮廢弓刀竟隠收向來經國意徒重腐儒憂

又

傳聞南冦盛慣捷海中船兵甲今如此風濤正渺然魚龍秋气外貔虎暮云邊自倚皇威震誰爲赤子憐

又

壯士今忘戰愚民乃弄兵風霜工殺戮雨露惜生成未掃屯云蟻猶遺拔海鯨閭閻思倚伏回首歘心驚

又

白髮前朝叟偏傷喪亂頻泣逢南上卒驚問北來人老大心情異艱危世變新眼前憐稚子蕭颯向風塵

又

飛檄時時急防邊事事虞度闗頻閱驗鳴柝遞傳呼干羽終來格豺狼得盡誅皇恩自逺溢何以慰民痡

九月九日將赴豫章夜發瑞州城下二首

天末雲霞暝城隅煙水深維舟呼不見漁火坐相侵夜下芙蓉渚秋髙橘子林不眠催解纜鳴柝正沈沈

又

未卜西昌返還尋南浦行淸秋千里外永夜一舟輕風急髙河動星浮積水明蒼蒼江霧合起坐悵心驚

過松湖聞熊氏往時有花圃特盛

寂歷松湖市人家際水煙平沙皆種樹枯港不通船舊隠眞堪托名園已盛傳靑春花竹麗載酒定何年

過鄭氏隱居承二子之純之紀畱宿賦贈一首

流水西山麓層軒夏木涼昔聞書帶艸今過鄭公鄕展席傳詩帙張燈列酒漿佳兒眞好客傾倒意何長

寓鐡柱怡眞堂柬左徳昭

自有幽棲志長嫌俗境喧喜尋髙士宅得共故人論古井波圍柱深檐石作垣焚香足危坐淸詠五千言

題隠臯亭

晚樹連虛壁秋花隠畫檐林交風瑟瑟池迥雨纎纎把酒頻移席翻書欲近簾由來有眞趣出處若爲兼

早泊蓼洲時徵乃顏將軍赴淮夜捉送途者

微火明髙磧危檣倚近城舟人驚暝竄戎卒問晨徵牢落聞雞犬喧呼度甲兵江淮方警急行客倍含情

送堯舉監稅赴進賢

送爾司徵去江幹秋雨餘由來設闗市不在算舟車客路通城邑人煙集裏墟西風揺落近回首獨踟躇

送友人之贑州司幕

江合城樓迥秋髙幕府淸之官寧憚逺論法正須平寒瀨鳴砂淺晴嵐隠石橫淒涼爲客處浩蕩送君情

歸次楊林

汀樹重重轉江船稍稍移淺沙驚欲蕩逆浪故相欺風起占鴉浴雲飛信馬蹄鳯山明月好應怪客歸遲

題空翠樓爲東山湛上人賦

碧嶂飛甍合靑林畫栱髙晴天引蒼翠涼月見纎毫木榻飄金磬春壺淨玉醪東山有支遁臨眺使心勞

春山伐木圖

伐木春山裏千峯復萬峯蛟龍回別澗麋鹿引行蹤風落崇岡桂雲開絕壁松懷人詠鳴鳥欲往愧無從

題山水畫二首

逺樹層層出髙崖面面開谷深云欲動江白雨初來楚佩遺仙浦吳航近釣臺故人渾不見秋暮思悠哉

又

絕壁芙蓉秀懸崖薜茘髙天淸聞夕籟木落見秋毫仙賞誰能繼榮名自可逃時來倚圖畫悵爾渺煙濤

寄贈翠巖泰上人

蘭若倚西岡年深松桂長似聞葛洪井還近贊公房掛衲雲林淨翻經石榻涼下方一回首煙霧日蒼蒼

旅夕

鄕夢燈初破寒窓雨漸疎已愁秋向夕況苦鴈無書異郡危新戰滄江倚舊廬老親應散疾藜杖到階除

十月

十月驚雷動千林急雨來民情欣利澤春令恐爲災暄日猶催杏淸霜不殺荄王師渡淮浦定遣幾時回

南溪

溪樹緑陰陰林居夏向深靑山謝朓宅流水伯牙琴采藥懷孤往看花惜共吟北巖如可問於此息塵心

題松下行吟圖

松下行吟者翛然不可呼影臨秋水迥興與暮云孤石角棲書帙花陰散酒壺靑山招隠去應是笑泥塗

題蕭伯髙西岡讀書處在唐杜審言故居之右

蕭子讀書處昔年曽一過郭外西原好門前修竹多雪深猶獨臥日晏亦髙歌況近參軍宅淸明柰爾何

定上人屢約遊山不果近承寄示送孫景賢詩未及和答因劉進士仲炯遊靑原山賦此奉寄

孫宰遊山日僧房賦別時有詩還念我何處定逢師云甃虫書葉霜林鶴滿枝來遊知不厭空負數幽期

又

送客靑原路思君白下城雨花曽聴法貝葉舊知名學道耽幽趣憂時累俗情蓮峯幾百丈霜月想泉聲

宿東山下

夜宿東山下人家隔板橋泉聲霜下起霧气月中飄芋子兼皮煮松枝帯節燒老翁年九十起坐說前朝

送李掾還吉水

霜艸馬蹄寒晨趨別上官吏推文牘簡民憶會期寛水淺魚梁出沙晴鴈磧幹靑雲冠蓋盛似爾惜才難

和答楊公平題具翕堂

故里荒蕪地新堂燕鵲羣昔人如昨日此意向誰論樽酒欣時具歌詩惜夜分雄文兼雅韻感激愧諸昆

令公巖送鍾庭亨歸興國

令公讀書處歸去又殘冬潭冷魚依石巖深鶴護松穿雲窮望眼踏雪記行蹤明日平川道相思隔萬峯

溪上

渡溪日已暮回首見靑峯風起巖前樹霞明天際松佳人期未果幽徑偶相逢語語投寒暝孤村起夕舂

遊臨溪寺和鍾學正韻

澗束西流水門臨北向山渡橋驚鳥散掃石愛僧閒霧薄林花紫春深石筍斑雲峯如可問杖策未須還

承郭奉奎夜過溪上言北巖杜鵑花盛開手數枝相贈明日賦此爲別

故人夜相贈手折杜鵑花掩冉帶華月參差出絳霞來從仙嶺路分贈野人家我有遊山興因之起嘆嗟

廖伯容自南溪別余將棲於武山之雲峯寺明日寄此

子愛雲峯寺幽棲得自便朝吟還對石夜坐更聽泉久住應忘客無言或近禪時時采藥去長嘯白雲邊

夏旱

五月那無雨今年豈有秋傷時思乏食失路竟還憂圭璧聞周祀尫巫笑野謀亦憐生事拙不見滿甌窶

看雨

慘淡連遙嶺蕭條入近林隨風初作勢度水忽成陰壠穗占新沐池荷掩舊沈西樓濯冰雪暫爾豁煩襟

挽鍾謹獨先生

揮淚過東門懷哉徳義尊新阡哀櫬出舊屋古書存修竹仍深巷幽花自小園儒林有知己好在立眞言

谷云

冉冉復離離秋云出谷時偶然隨雨散忽謾被風吹巖潤龍先覺林陰鶴未知何人爲招隱吟斷小山詩

山茶

聞說眞常觀山茶兀老蒼根盤千古盛榦拔五枝長翠羽圑秋色丹砂注夜光神仙誰種此又見海成桑

仙竹

壇上竹珊珊秋風六七竿至今含雨色長夏拂云寒神女金絲佩仙翁錦籜冠建標應有待曽此下靑鸞

石仙

仙子何年化空餘石像存沈淪時已異堅朴道彌尊云舄飛難去風裾冷不翻何如致雲雨從此洗乾坤

牡丹

千葉鶴翎紅仙姿自不同名傳李唐後根托帝壇中霞佩分王母金盤送玉童異香畱不得長是逐天風

題溪南幽異圖

誰寫溪南景幽深隔翠微釣船沙際出楊栁雨中稀倚竹翻書坐穿花載酒歸故人渾不至苔色滿林扉

十九日至二十二日雪作不止客有言是雪十餘年不見者固可喜也因賦五言一律

莽莽初橫野涔涔忽滿城低迷渾欲暗空闊固能明積水蛟鼉伏荒山鳥雀驚十年愁不見北望正含情

雪中會飲分韻得花字

洗醆注晴霞張燈散暮鴉殘年今夕會逺道故人家春入山中樹雪吹天上花當筵有長袖醉舞看欹斜

山礬

本自托山谷年年春暮開野人不愛惜折送滿城來皓雪千枝積香風十里回故人墳上路見爾獨興哀

渡江

莽莽出輕艘紛紛竟渡江天寧殘樂土人欲憤遺邦豺虎方雄鬥蛟龍正怒撞南村愁岌岌何處望旌幢

兵破江口途趨東原挈妻子入山道次相失復聚

倉卒還相失艱危獨後來亂山當日暮長路入風埃攘攘從誰問沈沈只自摧逢迎忽驚喜相顧歘興哀

尋人家至石嶺下衝雨入大村夜宿羅坑

石嶺重攀躋羅坑及暝棲不辭衝暮雨政恐踏秋泥親老愁多病兒癡睡更啼艱虞戒前路不敢候鳴雞

午憩石鼓坑嚴復亨寓捨問米過灌塘尋康氏姊

書在餘三策錢空罄一囊問人求食米隨客度山莊影怯飛鴻後啼驚猛虎旁逺尋康氏姊感激意何長

憶故廬消息

故里何人到野堂今是非毀傷寧壁立焚蕩恐灰飛書帙從人把囊琴只謾揮誰憐失巢者飄散欲何依

秋旱井涸致水爲勞有浚而得泉者喜而賦詩

井涸仍秋旱徒勞抱甕人偶緣淘得淨但訝汲傷頻欹石盤根古寒泉積渫新渴心端賴爾回首颯風塵

南嶽祠前古松

偃蹇何年種靑蒼暮色酣半身猶直上全勢欲傾南古壁龍鱗合空巢鶴影參歲寒終見爾霜雪老能堪

出社下嶺望九洲流陂稻田可愛

渡嶺望平田人家隠翠煙村墟自雞犬風物似神仙晚樹依沙立秋粳帶水眠幾時驅兩犢投迹此安廛

初遊長興寺

一路縈紆入羣峯迆■﹝辶裏﹞開樹連山路合溪帶石橋回煙火依農屋雲霞隱佛臺如何千載下不見一人來

入百記望王嶺諸峯

何許龍移宅猶傳鶴駐驂山連王子洞水落聖官潭結屋蟠虛壁燒畬上翠嵐十年厭奔走吾意托東南

山中

豈有人知處白雲連上層入深疑遇虎愛淨欲依僧風磴鳴樵斧巖煙翳佛燈如何江浦上殺气苦憑陵

蒲磵奉次長兄子中韻

蒲磵來何處鳴聲應穀虛淸冝和野飯翠可織仙裾隴近秋常灌潭空夜不漁毋令洗塵耳吾意戀溪居

再遊蒲磵與子中子彥題名於澗右之嵌壁因賦詩而歸

自掃磵邊葉閒通石上泉緑蒲向深處幽響忽琤然題字捫靑壁長歌入紫煙日長山更靜來此弄潺湲

觀蜜房

戴主心無二趨朝度必三一衙兵衛肅萬鼔戰聲酣事夥還分濟功成始共甘伊誰失維系蕩蕩縱殘貪

九月三日由長坑入南山寺將過裏良暫憩合龍寺聞饒兵已逼新安二日矣

三宿那容戀孤徵自可驚已聞虎穴斗復道烏巢傾戰鼓寒初急烽煙晚更明問程投野寺日暮最含情

至裏良之明日聞抄兵已入長興因賦以自慰

誰遣飄然去眞成率爾來吾寧工避地天似解憐才行李從蕭瑟飄蓬任轉回時時看短劍心折未全灰

感事五首

已聞新安破復道富田圍力抗猶隳逐全收果是非主將嬰城急居民在野稀徒勞淦水上羽檄夜頻飛

又

兵老匡山北師移贑水濵一行寧助桀三戶或亡秦气壓長蛇陣魂消戰馬塵紛紛猶殺掠誰與弔遺民

又

聞說虔兵下前茅次九洲一烽深照夜羣馬颯驚秋勁气方全蓄沈機豈共謀似傳終左次失喜敢忘憂

又

主將何時出行人此日歸退盟驚左次迎附識先機四野何煩掠孤城不再圍文山靑萬丈回首一沾衣

又

義戰今誰有完師眾所安從容隳■﹝山截﹞嵲談笑卻凶殘攘攘持牛酒紛紛躍馬鞍東南余赤地萬一慰饑寒

得舅氏消息

親戚今誰在兵戈卒未休忽傳消息異徒重別離憂老大原多病飄零誰見收依依夢中路淚灑石江頭

雨坐下郛田舍閱案上道書

臨澗一茆亭連山萬竹靑微風閒聴鳥細雨坐看經憤極思吳劍饑來憶楚萍野人能好客猶足慰飄零

晚興次珪上人韻

何地可幽尋南方多翠岑水流村磵逺樹擁石門深事感升沈迹愁牽去住心終然戀禪寂十日坐林陰

離裏良別寺僧則師

羈旅諳空寂髙秋感去畱誰能棄妻子世已換王侯故里腸朝斷荒山血夜流敢違桑下戒誓作海東遊

聞江上兵退挈家稍出村至三坳嶺適從弟懋和亦自藍田陂歸同門久離喜遂復聚

卽返非吾計相逢幸汝歸山中茅屋在江上故園非淚應啼猿落心隨斷鴈飛十年傷骨肉飄散復相依

悼女侄端

已謂生還遂誰知死病仇畏途攜共逺故室返無由弄果啼時擲遺■﹝衤朋﹞塟後收重泉應見母汝父正多憂

謝李克貞送鹽

食淡憐吾病分鹽感子情解苞驚落雪進飯惜含英逺道楓初隕閒門艸屢生艱難愧滋味幽興在藜羮

遭亂

遭亂無完物還家有病軀夜眠愁枕席晚食愧盤盂敗壁狐貍入虛檐鳥雀呼猶傳徵斂急倚杖一長吁

食無菜

豈有膏粱想仍無食菜緣饉荒寧絕物枯旱已經年靑憶冰盤送香懷雪椀傳喜聞春意動薺麥滿山田

聞贑兵已駐萬安

自有重灘險還屯外邑兵江春舟楫便城晚斾旌明蟻聚方連勢鯨吞竟敗盟悠悠岐路嘆萬一慰民情

社日

社日那無酒時危不見春閉門防過卒燒紙賽田神已嘆耕鋤廢終傷殺掠頻雞豚久蕭索未敢怨風塵

重遊長興寺

重到長興寺靑山四面同鳥啼花竹暗人散戶庭空蒲磵千年雨松門午夜風舊遊悲往日回首各西東

哭元卿

南郡連烽火連臯掩素扉猶聞避地去不見渡江歸家廢藏書散山深弔客稀同庚幾人在空遣淚沾衣

哭韋纉

一死嗟誰托餘生苦自憐已悲形弔影竟覺夜如年野哭沈山月新墳閟隴煙杳無重見日徒有淚澘然

劉氏西樓小集和呂仲善韻

淸風緣幔起疎雨傍城過酒急禁愁得樓髙柰暑何卷書思共隠學劍愧殊科且可捐秋佩無勞問曉珂

重過梁塘訪郭與恭

一水鳴蒼峽千峯引白雲時危還作客歳晏卻尋君事往詩仍在愁來酒易醺野橋寒日下霜雁逺初聞

題彭伯圻芹寓

采采芳芹去溶溶泮水濵長歌心不厭偶寓迹非眞吾道傷羈旅鄕山落戰塵十年戎馬際獨立見斯人

聞鷓鴣

爾本越中鳥何年來此啼羽毛渾自媚言語使人迷隠隠穿松障蕭蕭渡竹溪斷腸聽不得歸路日平西

題劉誠本爲子彥弟作山水圖

畫者有逺意寓之山水間野航當晚急江閣與秋閒嘉樹團丹壑幽花照緑灣何年謝塵鞅杖策此中還

由雀兒嶺入閬川靑梁尾

歷險非吾意臨危信此生一家微命在百里畏途輕艸屋憐蜂聚松崖愧蟻行喧喧豺虎急向晚愼前徵

又

路折千灣水天埀四面山野人初問戰過客乍投闗地僻燒畬徧溪深采葛閒時時聴鼙鼓悵望不知還

夜渡溪水見月憶流江諸友

片月出東嶺野禽相應啼歸人愛淸景亂月渡平溪艸露忽已集洞霞猶未隮流江向西逺歸夢使人迷

對月

今年十五夜看月在流江誰遣遺鄕邑猶疑接澒瀧水光浮戰艦山翠隠蓬窓傾影那能寂含淒對酒缸

嘗山藥

誰種山中玉修圓故自勻野人尋得慣帶雨劚來新味益丹田暖香凝石髓春商芝亦何事空負白頭人

山樓卽事

樓出靑峯上檐棲碧樹端雨窓晨易白雲榻夜多寒微醉時欹枕閒愁獨倚欄紛紛猶戰奪托迹敢求安

晚望

山气碧氤氳深林帶夕曛人歸孤嶂晚犬吠隔溪云杉竹何年種煙塵此地分桃源寧異此猶恐世人聞

寄蕭翀

九十九頓嶺歸來又幾時時危愁不見歲晏最相思天逺驚鴻斷山空病鶴饑長懷霜月夜一笛向人吹

奉次吳縣丞兵後見寄韻

長愁憐杜子多病愧相如避地風塵裏還家瘴癘餘春隨南國鴈書滯北溟魚故里勞相問於今未定居

夜晏次王伯衢

王氏多才彥靑雲玉樹林金尊瑤席滿銀燭畫堂深風雨殘年夢江湖千里心感君情似海欲醉且停斟

宣溪餞李提舉一初席中和王子讓韻

客有東歸思維舟向浦橋江聲翻石面雲气擁巖腰悵飲淹泥潦歸程問野樵驪歌莫催發晴景在明朝

西嶺

西嶺往來疎茆茨散漫居月明人逐虎水暗獺偸魚萬木風霜裏千村戰伐余昔年桑柘地雞犬滿村墟

和蕭漢髙歸省水東

雪意滿鄕山寧親復此還臘前見梅蘂江上候柴闗入饌鮮魚白升堂舞袖斑別君增永感飄泊愧愁顏

雙溪

春風西嶺下表裏愛雙溪江雨時時落山禽夜夜啼薔薇花欲亂櫸栁葉初齊南陌誰相問愁來路欲迷

四月苦雨次郭吟翁

羃羃雲粘水厭厭雨斷林千山尙寒色四月更春陰望怯舟航絕居愁井竈沈如何開霽景空有濟時心

九月一日泛舟赴上麓擬簡劉子琚

初日輕舟發髙秋訪友行雲沙低石浦風露滿山城物外看豪俊尊前憶老成菊花應共把還得慰髙情

過仙女釣臺石

仙女一片石九郎江水邊何年此持釣遺迹尙依然緑發明秋渚長竿拂紫煙仙期如可托引手接飛軿

郎湖

何年秋望逺落日曉妝新垂釣聞仙女回舟見石人靑煙松嶂晚紅葉柿林春獨覺容華變空傷羇旅頻

見有畜鶿■﹝末鳥﹞於庭者因賦一首

自有雲霄迹那虞羅网機鳴聲猶自厲羽翮未全揮檻逼回翔窄庭荒啄食稀低頭羞燕雀容易往來飛

家犬爲虎所斃詩以致悼

聞說於搜橫羣行不畏驅公然入江市半夜取韓盧委肉憐輕敵防姦憶應呼忠良死殘暴悲恨若爲圖

聞子規

羽族爾無奇南飛怨別離殷勤如向我漂泊定依誰絕岸云深處空林月落時到今車馬客穰穰不曾知

酬友人見問

野人初識面舊友漸忘名長日惟窺圃經年不到城借書山路逺洗藥石泉淸近喜林間鳥相看故不驚

詠金鴨鑪

鑄得黃金鴨焚蘭伴夕眠中心灰未得暖火自生煙獨立思浮海雙飛欲上天那能長拂郁吐出向君前

送吳太守之韶陽

已報新移郡猶聞不下堂買舟辭快閣度嶺問韶陽晚驛江云白寒潮海日黃使君行五馬南徼有輝光

又

白下東門栁當年手種成行行當別路葉葉是離情解纜驚秋雨揚鑣送晚晴春風榕館靜好在聴啼鶯

水精蔥

芳烈齊山茗淸名重水精生成推土物誇大著鄕評鳴齒冰丸脆通神雪汁淸茗甌端有助疎淺愧吾生

憶平原

在昔提攜慣於今學語喧未能覓鄰果已解到盤飱歲弱憐吾老時危幸汝存誰從托詩禮亦欲信乾坤

哭胡思齊

野戰日紛紛飄零最念君故園知不返客路竟長分道士來看病鄰人爲起墳百年精爽在應化武山云

憶蕭一誠

萬里潮陽道經年獨爾思海邊爲客久兵後到家遲戀闕心猶割傷時髮欲絲荊南非舊日剰賦七哀詩

贈黃孝子庭端

南陔嗟久廢素韠幸猶存風變干戈際人稱孝友門雲山蔵舊宅煙艸翳寒原誰續黃香傳當爲薄俗惇

答龍北池求詩

古劍千金得還丹九轉成天寧輕至寶人苦累虛名避俗聊栽菊鋤荒欲刈荊詩來問題墨展轉愧髙情

寒日

寒日閉門早荒村落木齊昆虫霜後蟄豺虎艸間啼碧海終難渉靑雲未可梯鹿門早晚去妻子定相攜

寄靑原福上人

聞說靖居寺蓮花峯最奇幾年增悵望何日是來時曉剎蟠丹壁春泉注玊墀塔前荊樹好應長向南枝

九日雨離流江

何意今朝雨偏傷逺客情黃花低徑濕白鳥渡江輕吾道成漂泊天機戒滿盈林居有餘地聊欲任浮生

詠早禾溪水

聞有王相洞龍潭決石開逺從髙磧下盡繞亂山來續續筒車灌喧喧槳筏催海門如可到東赴敢遲回

夜宿東原同子彥弟食楂梨示侄觶

東原山館夜燈下食楂梨共看團圓子因懷連理枝軒昻憐汝大辛苦愧吾癡歷歷嬉遊事於今鬢欲絲

覽鏡

頗恨靑銅鏡能添白髮絲不知歳年換猶憶丱童時戎馬驚塵暗風波惜世危仙山有靈藥老去欲誰師

遇鄰人道舊

廢井生新艸荒村失舊鄰獨行迷逺道相見益酸辛逐戍餘千里還家止一身終然未可住投杖颯沾巾

題楚地山川圖

落日二妃浦靑天五老峯蓮華深鬱鬱艸色淨溶溶去鴈低寒樹歸人帶暝松向來水西寺欲往似聞鐘

南溪山上賞月

涼露經秋白華筵向夕開笛聲山上起月色海邊來花隠千峯合松排一徑回直愁星漢曙莫遣醉歌催

至日

爲客何時了迎長此日同江湖戰伐裏歳月往來中鴈斷沾沙雨虫鳴落葉風書雲從太史曝日且南翁

秋懷七首

百里漁樵外頻年戰鬥余感時聊作客乘興卽安居碧澗橫松幾靑林映竹書避人吾豈敢樂性此何如

其二

大村江忽轉西嶺路俱迷山木陰陰合沙橖冉冉齊魚潛知舊穴虎迹見新泥此日荊榛裏何年桃李蹊

其三

日下田田艸霜餘岸岸沙江喧聞激磑煙白望燒畬畊鑿寧無術徵科苦未涯吾寧甘食蕨子莫戀栽茶

其四

羇愁長少睡墟落自多虞裏布晨輸稅江船夜送徒曙星寒共照野鳥暗相呼王事誰能卻年華浩欲䢐

其五

溪筏乘流駛山棚隱石髙樹交藤共絡峽轉浪爭號夜雨洗山骨秋霜落澗毛桃源如可問蓬海徑湏邀

其六

把卷臨溪澑開帷俯石林浮煙通市白斜日半庭陰卉服頻催裂松醪暫廢斟孤懷傷斷梗寒影愧棲禽

其七

石壁湖邊路蒲田江口村亂余通艸市愁破憶柴門屐許鄰翁借書憐稚子翻因思兩梅樹花發滿東園

賦壁煤

窓下煮茶久煙煤半壁生君看太玄者此豈一朝成光可敵玈玉堅疑鑄鐵城未黔嗟孔突戀戀愧吾情

十二月十日晚同吟所郭光輩奉陪溪南隱君與其諸郎羣從觀捨傍蔬畦仍出山後臨眺江上周覽林麓追念舊遊撫余羇懷益深感慕因賦五言近體六詩柬同遊諸君亦以識嘉會也

背嶺溪流合穿林石路髙連甍依嵽嵲百堵見周遭掃葉看畦韭搴蘿出澗桃極知幽興熟來往未云勞

又

林下戲秋千中流奏管弦看花還舊賞撫樹惜流年白髮金臺客靑雲玊署賢後來文物盛此事會俱傳

又

古廟依蒼麓窮林俯緑潭石臺交野祭畫壁擁朝參云送千林雨煙飛隔水嵐向聞燈火夕歌吹足沈酣

又

喜有連雲樹仍多近水村偶來隨杖屨渾欲托丘樊山暝寒初落灘低水自喧終然逺城市何用覓桃源

又

日落風猶起江寒魚正肥鸕鶿下水急舴艋出灘稀旅食勞行李歸棲念采薇已驚殘歳廹猶恐壯心違

又

欹樹共維楫髙崖可構亭沙呈橋外白山漾水中靑別洞通仙境何年閟地靈時來及登眺亦足慰飄零

題曠子西山讀書圖

曠子耽幽僻西山住五年讀書秋樹下躡屐亂峯前酒憶鄰僧送詩從野客傳臨圖懷往事丘壑故淸妍

○五言排律

贈定參政自南海抽分還省三十韻

天塹山河壯皇圖日月開鵷鱗登漢闕玉帛上燕臺民賦中邦出蠻艘海外來貨源恆混混禁网自恢恢粉署參元佐金閨著彥才江湖資保障臺閣挺奇瑰鳯詔優南徙鵬風得逺培節分東廣會春動海南隈厲瘴驅山霧驚潮隠地雷水光浮溟涬寶气出蓬萊機杼鮫綃結樓臺蜃气摧鯨鯢謝唐突鵰鶚且徘徊眾水通洪匯三山據絕垓雪艫銜浩渺云舸駕崔嵬錯落靑鼉甲彎環紫鱷腮珊瑚紅的皪孔雀翠毰毸花角裁犀定明珠割蚌胎荔漿翻翠杓蔗瀋凍螺杯壓軸龍香重崇箱海錯該牙籌勞永夜鞭算積微埃市價曾無貳寛徵信有推夷商歌豈弟硐獠慕嬉孩河漢張騫入江淮劉晏回幾時淹去佩及此送歸桅寥落山城暮微茫水驛洄野人瞻衮繡中使擁鞍■﹝革雋﹞早應雲間瑞行膺日下催賞褒增玉秩迎勞錫瓊醅禹服終成賦虞廷可阜財明堂掄柱石元鼎賴鹽梅

大官供宿膳分韻送友人中書掾

紫合趨朝夕彤庭直禁時內官調玊饌中使奉珍奇綘節傳宣近雕盤饋食遲星河聨繡戶雲月上芝楣夜入華燈轉春隨刻漏移露晞應待旦獻納好陳詩

挽楊學錄安吾先生

遭亂臨川郡歸來已二年淸羸驚病後哀些落兵前刻表新阡出蔵書舊業傳淸心懸夜月直气掩寒煙谷迥松聲合庭虛桂影偏修文從閣老應數仲容賢

題劉善初艸意亭十二韻

庶艸含生意髙人秉性靈十全推藥物千古重圖經畦掩霜芽紺林團霧葉靑蒼根蟠石罅柔蔓絡巖扄暖火時蒸術長鑱亦斵苓香浮蘇井橘甘絕楚江萍飲聖諳殊味傳奇識異形逺應探北嶽幽合泛南溟遼曼同三島芳鮮自一庭懸壺花底市搗臼竹間欞瞑眩懷祛疾從容兾引齡早蘇民瘵劇兼慰客愁醒

乙巳閏十月十五日聞永新破諸凶就戮無遺喜賦三十二韻

鼓亂雄諸郡憑凶跨十年荊湖延毒霧漢沔注妖躔鳥獸寧殊類龍虵自一川羽毛初景附苞蘗忽根連掠野時乘間攻城亦破堅踐攘螻蟻甚累系犬羊然裏錄先鋒籍家亡世業田鯨吞那有間席捲欲無前割奪封疆盛依乘節制專公侯淒喪狗奴隸歘登仙白日驚雷破炎天積雪懸存亡覘貨賄喜怒信刀鋋誅責窮糠粃需求到甓磚寡妻牽雨筏尫子負冰椽徭役家家急科徵處處煎田廬久焚落衣履極窮穿慘矣生民禍居然爵土煽積金明別塢陳粟閟荒煙列地朱甍壯層城畫堞鮮椎牛釃玉醴躍馬鑄金鞭事楚終懷譎盟邾或撓權郊端兵屢挫城下檄虛傳茍不罹勍敵能無感彼天假名徒虎負就縳竟蟬聨夜諜披心膂晨登奪斾旃刳腸劇狐鼠啄腦任烏鳶崛彊嗟何在繁華總棄捐掃除應假手覆敗已駢肩野昔畊無犢民今坐有氈飛霜收殺气淸旭麗居廛禾水春前緑屛山雪後妍遺氓喜相勞早晚賦東旋

觀漲二十四韻

積雨陰滛日雙溪曉漲初冥冥低鼓浪灔灔細通渠觸岸聲齊鬥盤山勢漸攄微茫穿窈窕浩蕩入空虛石抉漂巖鼠防崩潰沼魚掉頭堤栁曲破面渚萍疎荇泛紆殘綬蘆漂偃敗旟二儀看動蕩八表聴吹噓蛭蚓無安穴蛟龍有定居深疑掀巨壑猛欲撼盤岨出峽喧雷鼔經天浸日車凝光淨羅縠跳沬碎珩琚湧屋初浮棟循階忽闖除人疑歌瓠子世欲祀鶢鶋禾步偏愁決三江未可疏臯田淪細麥場圃混嘉蔬升屋呼號急登臨盼望如雲猶浮井邑煙已斷林廬逺想天河落空懷黃埧瀦龍門動廹迮梅演混舒徐昏靄迷行筏淒風冷客袪沈浮驚浴鳥漂轉嘆棲苴匯想經彭蠡朝終赴尾閭扁舟如可具吾欲理畋魚

陪溪南隠君入山玩竹十二韻

渉溪弄芳鮮臨岸得嘉蔭始緣一徑微稍入萬壑深建戈直如刺攢幄宻方紝殺靑脫工削鑱筍出庖禁翠憐秋雨洗碧愛寒水浸艸柔地堪席苔淨石冝枕沈沈驚瞑合灑灑覺涼沁歌風便鳥憩垂露愜蟬飲鳴笙虛可竅扶老堅足任延秋思縱攬占地欲豪賃一區聊有營千畝得無甚願從此君詠請斥俗士闖

鄒母蕭夫人挽詩

白馬引塗車靑鸞護板輿霞明丹旐逺霧暗瑣窻虛苦味思丸膽珍鮭憶饋魚荒原移旅櫬凍雨灑靈裾玉樹春云表瑤華夕露初他年徵顯秩命服賁泉居

奉和孫眞州伯剛南軒種竹十二韻

聞種南軒竹親攜劚地童覆根深宿土護葉背驚風籊籊看雙幹瀟瀟自一藂雨愁崖響挫晴愛樹陰籠低映橫窓北深連別塢東春林期盡植秋徑得傍通散帙瑯玕潤移尊翠黛空商音涼瑟瑟海气夜蒙蒙習隠兼松菊攄材並梓桐淸懷二子上名混七賢中自附幽棲興能忘長養功終言拂霄漢髙節倘齊同

賦玉笥山送楊主簿公望之淸江

主簿才名盛之官萬里遙登臨當別地感慨欲行朝稍離金華界還瞻玉笥標天光浮嶻嶪雲气上岧嶤紫蓋麒麟府靑蓮翡翠翹覆箱看雪積法樂聽風飄近侍丹臺聳尊居綘節朝彤霞秋閃閃太白夜迢迢漢帝傳金籙秦娥奏玊簫子眞元自隠公逺更誰招夕霧棲寒谷春風動泬寥煙雲千壑轉宇宙一岑超此去期應及來遊趣自饒避人騎瘦馬畱客解金貂山術冝秋煮鑪丹足夜燒題詩黃葉嶂攜手白雲椒靜倚迎晨旭長歌激暮飆終言睠官府未可狎漁樵野迥齊桃葉沙晴暗栁條賦題驚艸率餞邁愧萍薸疏雨沾行李飛雲逐去橈淸江百里外東望極旻霄

送況吏目歸西山

南郡城如鐵西山翠作屏六年佐州幕千里望親庭簿領仍相絆干戈苦未停曉衙衝暗曙夕騎戴明星故里煙塵隔澄江風浪寧賦歸花苒苒送別栁靑靑斷港移蘭槳晴沙注玉瓶東南烽火後幾處短長亭

題江亭春望圖爲劉仲章賦

山暖錦云香江晴翠黛光煙林交翡翠風檻舞鴛鴦路轉川原迥潮通浦漵長落花沿石澑芳艸限河梁離客回蘭槳幽人結蕙纕年年望逺意春色滿衡湘

陪練伯上同飲王氏南園櫻桃花下得巾字

斜日櫻桃下髙亭野水濵艸生遙浦暗花發近林春移席無餘地停車有故人登山攜謝屐漉酒問陶巾芝嶺元通漢桃源自隔秦莫辭終夕醉世已淨風塵

題雪庵

濁世塵千刼髙人雪一庵風煙飛不到冰柱矻相參鶴映水光潤龍騰劍气酣題詩霜拂穎載酒月浮驂宇宙澄元气溪山失瘴嵐由來髙潔士不獨重東南

臘月朔日紀懷十八韻

衮衮閒愁集堂堂急景遷殘冬惟一月旅寓向三年霜入絲蒓美風掀錦樹鮮義山通鳥道禾水漲蛟涎雨泣鳴蛩地云愁過鴈天川光寒不動兵气慘相纒海上霞生燧城邊月應弦瘡痍渾未息疾癘恐相煽隴畝遲三白山林負一廛感時何及矣撫事獨淒然瞻落傳新令家貧食舊編依人慚野燕戀子劇饑鳶席破門懸雨庖空井閟煙種山仍畏虎蹐地秪憐蚿出感闗途梗居愁賦調煎鹿門那可問桃水徑須沿未必弦眞絕虛疑筆可捐東風如解凍南客且棲玄

冬日同諸友訪蕭國錄登西樓復會宿山房分韻得連字因懷往昔夜過監學訪蕭國錄會宋學士周員外諸公賦詩舊事明日賦柬鵬南伯仲並分韻諸作者

昔在兵曹日長懷冑監賢退朝先解佩扣戶卽登筵沽酒尊頻倒移燈句共聨白頭推翰相彩筆會蓬仙醉奪靑綾被寒分白氎氈聞雞愁夜雨騎馬愛春天攺秩俄南北還家乃後先西樓初看竹南澗復聽泉神劍驚重合蠙珠得再連莫辭燒燭坐且復對牀眠窺戶來雛鶴蹲枝嘯凍鳶窓虛風淅淅檐迥雪翩翩舊賞隨雲散新愁共月懸淸才屬羣彥髙詠信殘年

八月三日晚聖駕夕月淸涼山上陪祀禮成喜賦

丹禁天光切重城夕景饒太常陳祀秩禦史肅官僚自北移天仗從西望斗杓神麾齊秉翿仙路儼揚鑣風磴傳宣近雲林駐蹕遙方垓開地埒圓帳翼山椒初月澄娟媚靑天湛泬寥光浮金魄應影動玉娥飄彩斾排飛虎峩冠映珥貂異香初焫鼎雅奏已鳴韶獻奠羅尊斚周旋協琫瑤禮徵周典序文軼漢儀迢虎踞嚴更柝龍驤引夕軺望舒呈朗素玉燭度丰調

進甘露詩十六韻【有序】

洪武五年壬子十月十一日甲申甘露降於宮苑之松樹乙酉時享太廟上命采之以薦是日復降於鐘山上命侍臣分采之旣午上禦奉天殿門出所得甘露盛以金盤羃以黃帕徧示庭臣仍有旨賜百官假一日往觀焉越明日大駕晨發羣臣雲從躋攀林崖采覽如脂如餳甘美芳潤信瑞應之大者也又明日禮部尙書陶凱而下三十有五人咸進頌賦小臣兵部職方郎中崧謹頓首並拜獻長律一首

甘露從天降由來集帝垣霏微先禁苑散漫徧郊園乳結虯枝重膏凝翠葉繁泬寥澄夜气璀璨耀晨暾味比香飴滑光疑霽雪翻侍臣分碧盌內使出金盆丹陛傳天語千官肅駿奔艸堂聨佩綬鍾阜擁蹄轅引蔓驚初見修條喜共捫緣崖收沆瀣采玉上昆侖醲澤流芳甸嘉祥溢厚坤策書嚴薦廟頌獻藹臨軒不待金莖得徒聞寶甕存願言歌蓼湑四海錫便蕃

楮巢詩爲彜仲賦

豪貴金爲埓髙人楮作巢一區通■﹝穴上叫下﹞窱四壁絕■﹝穴上泒下﹞坳暖愛風威隔寒驚雪色交調琴延舞鶴揮筆看騰蛟徑小緣松入門幽傍竹敲寄言塵土迹未可漫相淆

詠雪

飄忽來何處紛紜勢不齊漫空翻上下著地徧東西凍合松林重聲聞竹屋低嵚崟緣石壁爛漫布山溪曲直循繩矩方圓應璧圭寒輝偏照戶素質不沾泥附垤俄驚厚塡窪迥覺澌伴吟棲近閣隨舞入靑閨獵往蹤先得樵歸路欲迷谷深愁側入橋滑怯危躋林暝蹲千鵠沙寒散萬羝綴衣儕玦瑀集樹混梅梨堤港增新堰田園失舊畦馬馳驚逸轍兔過識奔蹄行客重裝襺居人縮擁烓積檐朝未掃壓軸晚猶■﹝螕﹐扌代虫﹞賞勝思圖畫驅寒問酒椑凍僵憐野狖光眩誤鄰雞晏歲應多遇嚴程未可稽停鞭呵凍筆聊與寄新題

○七言律詩

大赦恩詔和李子翀二首

淸朝祀事崇三禮絕域衣冠走百蠻鹵簿曉移通紫禁箾韶春奏下彤闗鑪煙欲動螭頭暗旗影斜開豹尾閒自是郊壇惇漢典誰論玉檢上秦山

又

紫泥朝下五云端朝野歡呼動百官養老已沾周徳厚賜租仍沐漢恩寛邊庭天逺頒龍節臺閣風淸肅豸冠艸野小臣何以報逺懷河頌愧艱難

題畫松

巫峽荊門不可尋坐憐孤嶂動雲林夜寒或與蛟龍鬥秋暝應聞虎豹吟千歳茯苓山下老一時絲蔓雨中深野橋寂寞云根冷最憶停驂弄晚陰

送王石泉之金陵

金陵千古帝王州送爾東南萬里遊賣藥有時來海市燒丹何處覓神丘鐘山日落回龍虎淮水天淸入鬥牛石底黃精能駐景重來短鑱定相求

題快閣和萬徳躬

快閣西南引興長髙城落日晚蒼涼江通牛吼疑巴峽山入龍門似太行季子敝裘終相國長卿駟馬未還鄊登臨日對芳樽酒莫遣秋風近緑楊

寄萬徳躬

日暮山風吹女蘿故人舟楫定如何呂仙祠下寒砧急帝子閣前秋水多閩海風塵鳴戍鼓江湖煙雨暗漁簔何時醉把黃花酒聴爾南徵長短歌

送周徳剛歸九江並柬其兄仲常

君家伯仲才名盛賤子東南道路窮往昔永懷千里別秪今謾想一尊同蒼葭水驛靑鳬雨落木山城白鴈風歲晏林居定相憶九江消息若爲通

承家兄自石城南歸消息述賦五首

書來展轉見艱危南望徒令涕泗垂六縣久聞殘戍長一州猶遲進王師潛依捨主驚相失寄食野僧恆苦饑正是艸間愁落日石崖那更嘯熊羆

又

荒村日日不逢人上砦依人愁逺身猺獠潛通南嶺路官軍誤信北風塵餱糧給餉山車困牛酒祈安野廟神敢恨兵戈殘赤子極知帷幄有忠臣

又

稍出藍田見暮煙徐坊迆■﹝辶裏﹞下雩川防夫夜築緣山寨邏卒時遮下水船風急妖塵侵嶺外日斜戍鼓起樓前出灘行李從蕭索愧爾長年剩一錢

又

出嶺喜離豺虎羣下灘驚觸怒龍齦浪拋飛雪船頭見石挾奔霆柂底聞心折已迷前日路神消徒望故山云舟人相弔還相賀南上徵帆半是軍

又

風塵面目困支離奔走歸來已後期且慰家人烏鵲喜徒勞汝弟鶺鴒悲檐花深夜頻沾席瓠葉淸秋謾遶籬直待南徵搗巢穴林臯種豆盡相宜

秋林圖題贈曠伯逵

回風蕭蕭吹北林行雲冉冉生夕陰天寒鴈去洲渚淨秋雨龍吟波浪深飄泊共憐今日興畫圖因見古人心幾時螺子靑楓下深結茆堂更逺尋

次韻一首奉寄孟浩彥弘二友

縣北諸峯秀不羣橋南二水劃中分寒星夜動蛟龍窟斜日春明翡翠文照眼溪花渾爛漫呼名山鳥自殷勤長懷弔古空多感荒艸離離太史墳

對雨有賦柬蕭箎

梔子經年未著花飄飄風雨到山家當樓煙薄鎖不斷隔竹風髙吹更斜村巷門深低宿艸石窠盆小漲微沙下帷不出愁泥潦江上何人駐小車

憶廖氏池亭牡丹因寄文英友兄並約同餞範實夫

憶昔池亭同嘯詠秪今扶病少過從石闌花好幾時發林徑苔深盡日封轉覺春風愁見鴈可堪夜雨坐聞鐘豫章歸客能來別乘取東城栁色濃

寄範實夫

細雨柴門生逺愁向來詩帙若爲酬林花落處頻中酒海燕飛時獨倚樓北郭晚晴山更逺南塘春盡水爭流可能相別還相憶莫遣楊花笑白頭

寄題黃氏竹所

聞說山人種竹多秋風蕭颯意如何浮雲不盡夏西谷落日遙連淇上波起舞蛟龍金錯落飛來丹鳯錦婆娑何時白日淸江路乞與漁竿理釣簔

寄贈馬良卿歸九江

尙憶臨仙琪樹秋故人經歳獨淹畱千峯雨色侵林屋十里灘聲遶縣樓王粲早應懷北返馬卿未必困南遊江亭楊栁靑如染誰遣朝來重別愁

次韻奉寄孟浩彥弘二友

幽人共愛溪邊住舍北捨南春水聲開徑不嫌時獨往到城應許日同行亂雲長共靑山黒白鳥偏依緑樹明無限客愁誰斷送攜壺長擬就君傾

舒君彥許送菊未至

故人許送南園菊可趂重陽十日開謾擬客愁能暫醒豈緣秋雨故遲來山含霧气通書幌云湧川光落酒杯寂寞西齋林下路新詩惆悵爲君裁

寄贈周徳剛自萬安歸九江

惶恐灘聲日夕哀故人令弟獨能來嶺南盜寇經時出江上舟■﹝舟召﹞幾日回客路西風桑葉落故園細雨菊花開縣公畱別應相惜白藕黃橙照酒罍

贈黃近賢自宜春過靑原上贑州訪周錄事

京國曾爲萬里遊祗將書劍謁王侯天門曉气瞻龍虎銀漢秋槎近鬥牛賈傅才華終濟世庾郎詞賦獨驚秋斷腸異縣風煙晚亂石孤帆入贑州

又

卽遣北風吹上灘且令飛雪壓回瀾沙頭走馬醒午醉石裏買魚供曉餐傳籖亭長迎水鷁擊槳巴童歌木蘭故人靑眼望吾子晏歳莫辭行路難

又

東風好在郁孤臺二月乘流又下來江上啼鶯畱客醉嶺南徵鴈逐人回故交天府音書絕田父鄰莊農事催題徧虔州山水勝他時南土著雄才

題曾氏筠西小隠

城西亭子筠竹幽竹光艸色淨人愁一簾山雨當白晝五月水風吹早秋款段行穿楊栁徑鷓鴣啼近木蘭舟靑原南望隔煙霧令我日夕懷林丘

五月十日雨燕集周氏亭子適溪水暴至不得歸因畱夜宴樂甚後數日叔用將之豫章次韻贈答以識感也

楊栁河橋維客舟送君此去憶重遊靑霄雙闕連雲起五月滄江帶雪流嶺外簡書前日至湘南兵革幾時收羇懷早已無聊賴憑寄新詩過石頭

又

憶昨過從思灑然南溪亭子石橋邊荷花解語偏冝醉蒲葉堪書漸可編歌罷彩雲疏雨外坐看流水畫堂前可能淸夜仍畱客入饌溪魚个个鮮

寄曠伯逵

豫章市南風日淸樓陰轇轕俯層城孔融意气偏多客司馬文章豈近名候鴈不來天正逺鰣魚欲上雨初晴無因夜醉湖堤酒不放芳尊臥月明

又

吳憩峯前看夕陽浮雲東渡思茫茫雙林春入煙霞古百谷波回霧雨黃艸色經年侵客舎鶯聲長夏滿埀楊亭西見月遙相憶五月南風早已涼

晚興

髙館沈沈當翠微晚涼幽興莫相違亂螢出艸光不定獨鳥渡溪風乍稀北港泉聲喧野碓東家月色淨柴扉遙憐兒女當窓小憶我經年行未歸

寄王希顏二首

故人哭母南歸後聞在云居湖水西彩服淒涼悲日暮素冠欹側任風低山中馴鹿時時見林上慈烏夜夜啼丘壠舊栽松樹子秋來應得與人齊

其二

靖安縣北望修江尺素無因寄鯉雙對月謾勞淸夢逺看云未得壯心降靑春花發芙蓉嶂白日烏啼煙霧窻待取秋髙沙渚淨便將艇子下晴瀧

聞贑江泛溢衝決金魚寺有懷敝廬感賦

五月水生牛口磯客子獨憐行未歸蕩決已聞衝野寺漂流故恐失柴扉魚蝦小市舟航集雞犬深林煙火稀且可登樓避泥潦無由縮地問庭闈

棲霞觀

靑湖嶺下入棲霞縹緲玉淸仙子家宮殿春移九芝蓋雲煙晝下五華車冥冥古栢含溪雨短短靑蒲隠岸沙藥臼丹瓢那可問髙原殘日散桑麻

寄贈旴江郡教劉公稷

十年不見劉文學白髮新來幾許長官舍曉淸槐葉暗泮林春雨杏花香聴泉定過麻姑洞看月還尋華子岡山屐酒壺從倒載昔賢髙詠故難忘

秋夕

月出烏啼城上臺臺前梧竹淨塵埃涼風夜發星辰動白露秋埀河漢回在戶莎雞終日聴隨陽鴻鴈幾時來絳衣八月南鄰曲拚對寒燈送酒杯

憶鄧子益

城北髙樓子所居百年文物此何如淸秋對酒看題畫細雨升堂聞讀書短褐猶勞慈母綫閒門偏枉故人車臨風玉樹何時倚悵望南天白鴈初

九月卄二日承鍾元卿六月二十日書且有卜鄰之約未知能遂否也賦答意

九月初承六月書過時不敢問何如故園早已黃花後南國相將白鴈初直以親情能數問可緣貧賤轉相疎卜鄰預喜過從近逺媿江湖未定居

贈別屈悠然歸豫章二首

雲松軒館淨林扉十日尋幽且未歸坐對淸秋桑落酒行褰髙樹薜蘿衣石欄度曲涼風動竹屋吹燈夕漏微自是使君能好客故人何事苦相違

又

山堠雞鳴出翠煙蒼蒼北斗縣樓邊一年爲客歳將暮此日別君殊可憐數里楓林過驛路誰家橘柚照歸船彩衣蓉褥看多喜坐想江云亂管弦

送脫因州判之新淦

陶母祠前山郭西臨流官舍似幽棲平原樟樹通南鎭流水桃花隔故溪春入華筵承宴早日髙畫鼓報衙齊時淸無復勞巡警隨意東風散馬蹄

承瑞州萬戶劉公衡移鎭寧都道出南平枉顧敝廬以故人書問邀致其塾賦贈一首

將軍出鎭上虔州江合喧傳駐彩舟陋巷已煩紆轡入不才敢辱致書求花邊玉節明銅虎戶外金鞍簇紫驑勿訝承平勞逺戍極知文雅足懷柔

過萬安憩達觀寺坐對水西芙蓉諸峯與客談舊遊久之是日得風船先上灘因步至神潭登舟

達觀寺前春水深維舟汀樹一登臨坐憐舊日經行路愁絕新年悵望心蒼峽雨聲寒■﹝氵虢﹞■﹝氵虢﹞白沙雲气暮沈沈不緣南上風帆急猶擬憑髙挹翠岑

大蓼灘

向午上灘當北風揚帆絕險似驚鴻靑山亂出云日下黒石漫浸波濤中欹眠估客耳目眩捎撇棹郎心膽雄江流噴薄不自極人生艱難安可窮

登郁孤臺

石面層灘似虎牢盤渦束峽見周遭背城二水合流逺隔岸五峯相對髙神闕紫煙棲鸛雀浮梁白日偃鯨鰲來遊最愛西洲上千樹東風散碧桃

謁古石固祠因觀宋髙宗禦賜遺物

亂山盤束五龍堆萬木蕭森一徑開白澗灘聲兼地動崆峒雲气度江來柘袍鸞鳯輝寒日寶帶山河拱上臺古廟丹靑猶赫奕百年遺物使人哀

將發舟承曽自道畱宿舟中臨別賦贈

一上南船獨愴神感君畱宿見情親城頭桃李春愁客水上星河夜近人自古文章闗气運祗今道路昧風塵從知卽別頻回首煙樹雞鳴已達晨

由會昌江口分路之寧都賦別五弟

湘水梅州共路分東風杳杳惜離羣扁舟逆上幾時到獨鴈哀鳴何處聞積雨已生三峽浪亂山仍隔萬重云眼前漂泊誰能柰猶恐親庭念逺勤

又

靑山黃葉幾時歸南上獨憐音信稀老大庭闈終在念艱難弟妹且相依荒涼野日行人淚縹緲山風逰子衣力學承家應賴汝暫時分手莫相違

題山水畫

山岡盤盤多樹林江水湛湛愁人心赤雲樓觀落日外白日溪澗長松陰啼猿虛疑近翠壁飛鳥劇恐回髙岑野亭春色苦無賴忽憶故人思逺尋

春日奉次羅肇簡鄭同夫

不見故人心惘然也應無賴枕書眠閒尋碧艸日又暮落盡桃花春可憐云隔雙峯歸鴈後水生三峽亂帆前客懷慰藉思傾倒衝雨能來白馬韀

齋前隙地列三石峯因植叢竹其下小雨隠映可愛

南園舊竹困支離移過墻陰雨更宜落落出羣看両个蕭蕭交翠待千枝荒苔古石淸閒地細艸虛庭隠士詩卽此盡堪消永日鳴騶陌上欲何爲

自京師歸至家園春欲暮矣晨興登一樂亭喟然有感漫成一律

解罷朝衫及暮齡閒拈竹杖過茅亭山明隔岸騰初日霧下髙林帶落星萱艸葉齊春冉冉紫荊花發曉冥冥向來萬里京華夢猶記吹笙踏鳯翎

南山寺夜憩柬鄭同夫羅孟文

南山寺前夏已涼北斗天半夜相將樓臺參錯臨髙市鐘磬蕭條出上方獨宿屢移林鵲影雙飛初散水熒光客情物態渾無那暫息塵喧亦不忘

又

南城城樓髙且雄下有長壕水气通次第荷花先著露無多楊栁最宜風府中能事稱羅掾馬上酣吟愛鄭公自是南遊相見好疎狂祗覺愧飛蓬

感懷四首寄呈李子翀鄧子益

異縣南歸憶舊年瀟瀟風雨楚江船相看一別成愁絕可待相逢已惘然巴蜀偶依嚴武去成都未報長卿還川途日有經行便何事音書不漫傳

又

鄧郎心性蚤聰明李子才華更老成應著彩衣奉慈母還看鴻雁憶難兄遺書獨抱誰相問佳句新題人盡驚自合騫騰齊逺舉敢將憔悴托髙情

又

將軍屯戍落秋風客子離思逐暮鴻書劍逺投煙瘴外鼔笳淒斷月明中野猿引子溪藤緑山麝眠香石竹紅涼气蕭森盤兩峽直愁華露隕髙楓

又

繡谷峯前濯冷泉金精洞口望飛仙東南奔走祗自厭歲月飄零誰與憐風細栁營秋瑟瑟日髙花館露娟娟短衣荷鍤應吾事欲向鄰村種石田

寄韓希說

磊落旴江韓掾史十年不調滯江城登山短屐自意逺近水小樓偏眼明梧桐深巷圍金井楊栁小窓調玉笙且可林泉投野逸莫持文采動公卿

奉和劉侯對月一首

深沈鼓角動重闗迢逓星河近暮山臥匣寶刀鷴尾白懸門弓■﹝革長﹞虎文斑石林寒落鞲鷹急原艸秋肥廐馬閒忽憶海天南討日月中飛箭下黎蠻

至谷口亭下聞伯友久候不至復歸山中矣再賦

兩岸參差當赤曛走馬直度千溪云入門不見趙公子過峽還同鄭廣文桃林地湧金銀气仙掌霞明錦繡文鐵鏁髙攀定何處玉簫疑向夜深聞

寄贈廣昌盛縣尹

郡邑勞勞困繭絲喜聞令尹政平夷中朝奏最宜增秩南國觀風定采詩百里不知持牘吏三年祗似下車時微生敢恨循廉逺搖落秋山有所思

贈戴武子

曽騎官馬下靑雲又駕仙鸞戲紫氛朝客總稱奇道士野人猶識舊將軍城門賣卜時相見石室談玄世罕聞中夜起瞻華蓋近五云何處是奎文

秋日燕集鄭廣文呈趙伯友

直誼淸名夙所聞亂山深處一逢君寒莎蟋蟀謾相語碧梧鳯凰終不羣南浦他年書共寄西城此夜席頻分相逢更有闗情甚又擬河橋別廣文

答劉誠本寄畫

故人昔別能相憶逺寄新城水墨圖木葉盡含春雨潤石根猶帶晚云孤啼猿逺過盤陀嶺歸鴈忽沈彭蠡湖已辦鵝溪玉色絹南歸問子冩蓬壺

贈鄭子素迎父東歸

鄭郎身著五彩衣千里將車迎父歸不愁江浦寒楓落卽恐林園秋菊稀令弟已能官邑校髙才終見拔經闈到家調饍趨庭後坐想書聲出翠微

題引翠樓簡元善張兄

盡道樓居思不羣滿樓山色翠紛紛髙崖斜日含丹霧碧嶂淸秋起暮云江上卷簾通雨气月中看劍動星文來遊定覓張公子載酒題詩過夜分

張仲良燕餞鄭子素於黃竹徑之梵合時天气暖甚桃花盛開後四日爲重九矣得攜字

行客系船黃竹西江晴石出少沙泥背崖李子寒初落近水桃花暖欲迷何日登樓思共倚淸秋載酒惜分攜接■﹝罒離﹞倒著從人笑直過南街散馬蹄

曾氏蕙花

聞說新安處士家蕭蕭蘭蕙照晴沙翠交庭戶三千本玉立風霜一萬花帝子帶纕承白露仙人旌斾散晴霞爲君細讀靈均賦安得攜壺載小車

孫景武從趙伯友先生遊寧都玆歸省豫章詩以贈之並柬知己者

渝州進士才名盛此地相逢願不違喜子能隨靑佩至思親還望白雲歸長風出峽衣裳薄亂石橫灘舟楫稀亦有故園秋艸裏旅魂空逐斷鴻飛

又

豫章城頭山色靑深煙疏雨晝冥冥謾懷把酒當飛閣誰與題詩上翠屛云外仙人無舊宅湖邊髙士有新亭故交相見應相問爲說漂流愧轉萍

贈董宗文歸樂安

董生讀書赤嶺西尋常閉戶足幽棲雲中沙鴈驚寒落江上野禽愁暝啼爲養何由沾祿秩旅遊終日媿塗泥老翁望子行不至日日看云攜杖藜

贈魏伯諒歸豫章

十月淸霜逐鴈飛旅遊空復嘆多違野林寒色催黃落石室秋陰近翠微聚散總憐今日異登臨徒感故人稀將軍宴客偏愁別更換歌辭看舞衣

送吳徳茂歸崇仁

黃州城西子所家春來楊栁滿汀沙幾時載酒出東郭到處看山行小車解拄仙人九節杖去覓安期五色瓜雲中華蓋可攬結遲子歸來飡夕霞

送詹守仁歸樂安

感子抱書還故丘丁丁伐木念相求不愁此別當炎夏卽恐重逢是異州絕澗雨深埀蝃蝀亂山日落叫鉤輈南歸定足三冬學聴爾鳴鞭賦逺逰

贈慧上人

仙楂江口楂溪寺幾度停舟訪未能頗恨頻年爲逺客喜從異郡識髙僧雲霞色動禪房衲星月光涵古殿燈何日卻飛眞錫返故山蒼木翳寒藤

送曾茂文歸樂安並柬其兄祥文

秋風落葉思紛紛北固橋南一送君行李又從今日別寄書定向幾時聞長亭月白雞鳴曙絕嶂天淸鴈入云最憶難兄工賦詠卽看競爽振斯文

送董國賢歸樂安

董家伯仲總明經仲也蕭閒似管寧暇日過從南北巷窮年送餞短長亭金精橘子霜前赤華蓋芙蓉雨後靑此地愴然成一別沈浮江海信流萍

過度門寺訪隠上人

度門寺前溪最幽亦有羣木依崇丘時時淸磬落云鴈个个輕舟並水鷗已公茆屋眞堪賦季子郭田那可求眼前卽恐易爲別安得杖藜時一遊劉晏的博客《觀雲集》http﹕／／morujin。blog。tianya。cn

題唐氏蒼然亭

蒼然之亭湖水西靑松萬个與云齊秋聲慘淡霧雨集夜气蕭森牛斗低野人問字每載酒老翁哦詩還杖藜南歸感子不盡意上有慈烏終夕啼

送慧上人之九頓嶺

九頓嶺頭愁夕曛髙人南去禮寒云白牛露地秪自見玄鶴出林終不羣神錫行空風瑟瑟缽衣掛樹月紛紛松崖總是經行路出定哀猿何處聞

送杜九臯之金華

公子華年思逺徵浙山千里入修程筵開候館林花落柂轉官河春水生健馬長風朝挾箭驚鴻涼月夜鳴箏舊遊寂寞筠陽道芳艸離離寄逺情

奉次王子啟寄敍春初別時事

憶我城南春可憐湖山長近別愁邊扣門驚見漏將夕把炬送行江滿煙遽喜春深傳秀句能忘歳晏接歸船向來風雨河橋路腸斷楊花白似綿

送王監生以就試歸浙未獲薦仍赴太學

東吳鄊貢昔多賢太學諸生最少年董子尙遲三策對夏侯終見一經傳宮花晴覆金河水禦栁春浮紫禁煙遙想橋門冠帶盛時時聴講出宮筵

送諭仲淵歸省東吳

明秀樓前雨滿沙石橊花發客思家水通赤岸西流淺路入靑山北向斜歸省可能忘夏凊傳經還解惜年華尋幽若過雙溪去爲覓秋風舊釣槎

劉元善彈琴【詩元善眞定人嘗遊臨川爲虞學士彈琴於天藻亭中學士爲賦詩贈之故云】

憶爾彈琴天藻亭秋風颯颯近帷屛仙人飛佩去不逺學士杖藜來細聽蘭葉臨池驚墜露松枝出石帶流星只今遺意誰能賦猶想鈞天奏洞庭

贈劉元善

故人東去維揚日學士親題送別詩一代風流嗟已矣十年漂泊更何之久傳大府承簮筆猶滯滄江理釣絲寂寞舊遊臨汝曲秋風鵰鶚起遐思

送胡明初自西磵歸省栁山

秋雨蕭蕭度翠微西南無數白雲飛極知衣彩趨庭樂況是從師學道歸江浦星流雞叫早石林霜逺鴈來稀送君不盡丘園思獨倚城樓看落暉

戍樓燕集呈熊子莊常子中嶽維髙並懷公衡萬戶

戍樓百尺跨崔嵬公子華筵向晚開城上秋風低鼓角江間煙浪入樽罍登臨謾作懷鄊賦感慨深憐濟世才自是將軍勤結構海天旌節幾時回

送何天碧歸龍虎山

道人九月江東去二十四巖煙霧深落日橫峯看鴈度淸霜碧樹聴猿吟山中紫術堪爲酒竈底丹砂可化金淮海風塵愁復別重尋還許托雲林

舟次樵墩憶故人鄭文學同夫

浦口維舟日欲晡栁村桑塢帶縈紆獨尋古道黃埃滿忽憶故人秋興孤螺蚌盡供溪女拾雞豚偏稱野人呼西山隔水靑如玉誰與題詩送酒壺

春同曠伯逵周叔用徐仲孺登秋屏閣是日聞淮郡有警風沙黯然賦呈萬徳躬孫伯虞諸君子

古剎蕭條隠石根荒城髙下帶沙墩斷雲南鴈日初出曠野北風天正昏羽檄屢傳淮甸急龍艘猶滯海門屯湖山不盡登臨興回首鄊園獨愴魂

羅巡檢一中由袁府告糴於贑道阻畱西昌久之將歸袁州詩以爲別

快閣西偏寺最幽江風渚月淨如秋竹間久掛將軍劍栁外初回使者舟痛哭秦庭驚晏歲獨持漢節望南州日斜戍鼓連山急杳杳冥鴻愼所投

送劉掾歸贑

王事勞勞信有餘時危經濟定何如兵戈未報東南息倉廩遙憐郡邑虛荒艸斷城春寂寂落花歸騎雨疎疏野人實少幹時策猶掩衡門學著書

次項可臣感懷

玉華峯下碧溪流曽向南城賞素秋明月逺從湘右出好山如在越中遊傷心喪亂雲千變過眼韶華水一漚此日飄零豺虎外爲君愁倚仲宣樓

匡山砦中奉和梅南劉府推韻呈公望楊主簿

萬里旌旗在眼中千崖寒色待春風愁來自少登臨樂亂定誰論戰伐功桂嶺天長云似馬槎灘波淨月如弓白頭幕府憂時切此日題詩感慨同

春日過薛益書捨小酌得春字

二月飛花獨愴神幾家歸燕不逢人偶因看竹尋幽徑愧爾移尊出近鄰赤地蒹葭淮甸雨畫船楊栁楚江春薛華歌調從來好愁絕新聲淚滿巾

云亭蕭氏園池雜興次韻四首

日日西園載酒來好花深映洞門開水涵香霧空靑濕山擁晴雲紫翠堆林徑微風看燕度石橋細雨聴鶯回酣歌卻望雙峯近落日松聲萬壑哀

其二

竹底雛鶯盡日啼水風涼動小池西麝香眠起殘花落蛺蝶飛來碧艸齊二水風鳴湘佩合三山云壓楚鬟低冰盤宴客晴陰裏次第詩成石上題

其三

小小窓軒溪水頭石門古路轉斜丘野林丹碧風初起山橘靑黃露未收鳥下平原飛雨夕猿啼孤嶂斷雲秋讀書臺近招提境思見當年隠者流

其四

露下庭臯錦樹殘霜融溪路白沙幹浮雲萬壑天光暝流水孤村暮色寒有客求魚朝擁棹何人載酒夜停鞍風流最好梁園賦擬向山中對雪看

送丁惟中棄家入五峯修道

五峯山上曉鐘聲羨子中年出世情有髮總緣諸相幻無家始悟一身輕溪邊洗缽魚初識林下傳經鹿共行遙想神螺光徹夜幾時來聴說無生

憶鼎兒

鼎子別來忽復春可緣多病少精神最憐得飽坐終日更鮮牽衣啼向人長大他年從涉世艱難此日莫辭貧重闈憐汝應長健白髮時來引笑頻

晚集舒氏山樓有戲予不飲者賦此寄懷

近郭靑山故滿樓登臨猶及送淸秋幹時虛擬揚雄賦對酒眞成王粲愁水國冥鴻寒歷歷林梢白鷺晚悠悠謾將彊飲酬淸賞已覺歸心屈壯遊

三月會宴城南花圃分賦石橊

城南花圃誰頻到幾樹石橊亭子西三月未看花亂髮叢柯偏愛葉初齊舞裾尙憶佳人醉使節還憐逺客迷一色深林煙霧裏黃鶯故意近前啼

寄贈瑞金曽尹

縣城深隠亂山圍令尹能官願不違硐客輸租前月至郵胥報事近時稀庭邊花發幽禽下壠上桑陰野雉飛早見循良歸漢記窮荒猶得借餘輝

題古木幽篁圖

山中古木無春冬根結怪石相盤衝煙雲有時伏玄莵風雨盡日唫蒼龍幽篁出澗倚寒玊細艸臨坡被紫茸不是畫圖當戶見丈人巾屨久相從

送陳仲寶之南雄府掾

山城細雨熟蒲萄公館題詩送郡曹總喜風雲培健翮誰憐法令析秋毫水生東浦臨江近路入南荒庾嶺髙亦擬乘槎望滄海還思投筆釣神鰲

同可用文甫孟文昌祖過連氏池亭觀网魚復酌丁氏別墅

連家庭榭倚溪陰七月林塘秋意深已覺經時違眺望獨將暇日費追尋尊移別墅黃花近网集寒潭翠荇沈今夜酒醒山上月可堪鳴角間淸砧

贈天與熊煉師歸閣皂山

閣皂髙居好煉眞淸秋何日下嶙峋金丹夜气成龍虎寶錄玄文動鬼神蘭蕙深懸靑組佩芙蓉斜拂紫綸巾南歸定住仙巖側自掃寒云禮玉宸

至正乙未秋九月憲司潘郎以巡歷來吉省掾馬郎以徵糴過贑於其歸各賦贈一首

水驛蒼茫道路開州人爭看憲郎來簡書消息通江海車馬光華注艸萊晏歲王程傷逺渉時危幕府見奇才繡衣坐鎭東南郡日望新年報政回

又

何日南州冦盜平省臣經濟最闗情年荒外郡仍移粟歲晏中原更調兵落日荒林余鳥道靑山白骨少人畊風帆歷歷經行處萬一諮諏慰逺氓

喜水退過南園問勞子與伯仲兼懷水東別業

城隅水落兩溝渾猶見泥痕上井垣昨日豈無魚入市今朝始有客敲門芙蓉別港船初渡篔竹深林榻謾存禾黍未收沙壠沒無端愁殺水東村

早春寄譚若驥時寓居桐林

珠林南上是桐林愁絕閒居悵望心蚤歲風濤嗟獨往殘年雨雪憶相尋鳥啼獨樹荒村晚鴈度重云極浦陰石上梅花飄欲盡擬攜尊酒答春吟

西樓晚興

獨上西樓看夕陽遙峯暮色正蒼蒼原邊落葉秋風早城上歸人古道荒流水只今通漢沔白雲何處望荊襄麗譙依舊滄江上笳鼓淒淸獨斷腸

訪羅允道值出城晚歸

已出三華離蕊宮還過栗裏訪陶公尋幽獨恨芳春暮對酒空懷此日同蒲栁回塘新雨緑松杉橫閣晚霞紅可能城市歸來早猶及酣吟紫翠中

寄曠伯逵

謝相園西石徑斜知君習隠暫爲家有時出郭行芳艸長日臨池看落花春去能忘詩共賦客來應是酒頻賖五年不見西山色悵望浮雲隠落霞

又

亂余城郭怕經過到處閒門長薜蘿用世空悲聞道淺入山偏喜識僧多醉歸花徑云生屐樵罷松巖雪滿蓑石上幽期春又暮何時載酒聽髙歌

十月二日假館下徑羅氏莊予兄弟所寓相距若東西家喜賦一首柬子中子彥

畏途暫喜出深山僻地初便候野闗逖矣風塵千嶂外依然兄弟一堂間共尋絕磵樵薪去相望空村負米還斜日頻來看稚子滿庭霜樹葉斑斑

過淸節先生故居廢址遇野老談舊事

云亭小徑靑山下淸節當年故址存野老尙能收譜牒鄰人還解識田園喬林鶴去枝柯攺古井龍移窟穴翻千載髙風知不冺拳拳經辯著王尊

臥病山中承如川王侯寄贈靑綾被

勞君逺寄靑綾被愧我仍烹紫術湯已幸甘香分藥裹復經溫暖到藜牀鄊園搖落黃花雨江海飄零白鴈霜歸日病軀堪料理便迎錦障送飛觴

贈別龍非池

黃岐龍氏多才俊喜見長沙舊校官鄊國十年猶客捨風塵四海只儒冠山中采藥無人識石上題詩有客看西望禾峯靑萬丈爲君長嘯送飛翰

書所懷

二月欲半風日淸林居幽事總闗情椒條舊翦愁先蠧竹筍新栽想亂生承澑若爲防夜雨荷鋤應及趂春晴誰將稚子花前戲幾誤閒車出戶迎

舟中與葉堯有丘弘道同載和韻一首

秋入天河雨滿津水光山色共淸新船頭楊栁參差晚木末芙蓉掩冉春又向異鄕尋逺客可緣同載得髙人似聞下邑喧豺虎猶擬垂綸寂寞濵

感興次劉以和二首

煙火淸明有幾家楚天三日雨黃沙城南鶯燕靑春暮江上旌旗白日斜徵馬蕭蕭愁積雨客帆隠隠送飛霞絕憐憔悴鄕園裏江海經年眺望賒

又

溪上偶尋楊子宅雨中還過習家池那無勝地堪攜酒喜有同宗足詠詩江艸靑靑愁逺別林花寂寂笑歸遲白鷗自是忘機物莫遣南鄰野叟知

答王孟極過訪荷山書館不遇之作

王氏才華擅世傳臨潨文物故依然山中夜雪明書帙溪上春云壓釣船深港鳥啼花似雨平原人去艸如煙荷峯亭館能來數悵望髙車落照邊

送李敬之赴廣西帥府

帥府西開控百蠻故人捧檄上遙闗春回桂海云埀地夜入楡溪月滿山客路獨行靑嶂外人家多在白雲間南徵定有詩千首憑寄秋來驛使還

七月十一夜宿蓼洲

眾星撒沙爛欲墮北斗西掛獨分明徵帆暗落水邊驛更柝靜鳴江上城風低岸艸露螢急月出浦林沙鳥驚羈棲復此當深夜漂泊誰能斷此生

槎翁詩集卷五

槎翁詩集卷六

﹝明﹞劉嵩撰

○七言律詩

題劉道士杏林圖

白鶴觀前紅杏林髙人習隠契玄心懸壺通市天光近采藥亂山雲气深微雨獨攜松下屐淸風時動壁間琴望中疑是旌陽宅車馬蕭蕭費逺尋

題山水畫

絕壁芙蓉四面開中天積翠郁崔嵬蒼煙盡捲秋光去飛雨欲隨雲气來丹井緑蘿通石穴紫霞碧樹映瓊臺那無九節仙人杖直擬尋眞絕頂回

題鄧漢英所蔵山水圖

白雲杳杳冠靑山翠石盤盤倚碧灣野岸亭臺隨地出江沙舟楫幾時還鳥衝煙樹愁孤往猿掛云蘿學並攀最愛桃花流水處尋源亦擬扣林闗

寄羅明道

曽過溪南訪艸庭絕憐髙隠靜儀型雨沾竹色侵書帙云擁嵐光落座屏松徑曉開巖雪白稻田冬護水煙靑何由跨犢閒來往日聽先生講道經

陪同年劉霖劉鶴臯歐陽銘題三徳院

寶地登臨一惘然故家喬木寺南邊銘鐘猶記甘泉裏題壁重看至正年【予先世登科嘗題壁於此故云】萬里風雲通北極五湖煙浪隔南天同遊況有同宗好事業應期久逺傳

和答萬訒

家住云亭河水東亂來門巷往還空避時猶擬尋秦洞獻賦虛懷謁漢宮松塢乍晴烏啄雪桑林欲暮鳥呼風感君晏歲能相顧尊酒誰知寂寞同

題滄洲書舫圖送張子明歸武夷

滄洲逺在武夷西九曲尋源路恐迷潭面晚晴花苒苒巖腰春暝艸萋萋何年對月思朋好此日看云信杖藜安得從君棹書舫酒壺詩帙鎭相攜

題糜朝英園居

城東園居隠者家五畝十疃連桑麻老人自浴丹井藥稚子重種靑門瓜花邊酌酒驚雨過湖上吟詩愁日斜昔賢髙蹈可同調莫遣風塵侵鬢華

題芝艸圖

五色靈芝見者稀畫圖葉葉動光輝艸間白雪明可掇石上紫雲愁欲飛幽人已喜詠伐木歸士多勞歌采薇湘南三秀思並薦漢武齋房今是非

題張彥輔枯木坡岸畫軸

秋宇道人畫枯木縱筆所至皆天成瘦蛟出石雲气潤獨鶴橫江霜影淸荊門送客愁欲暮澧浦懷人傷逺情望中秋意入慘淡何處靑楓聞鴈聲

奉寄辛檢校好禮總兵進賢之北山

省郎何處屯兵久彭蠡湖西是北山飛箭定穿蹲虎石放船時過落星灣五年魚鳥知營陣百里樵蘇絕塞闗聞說嘯臺髙百尺題詩頻寄故人還

題定元帥淸江橫槊亭

將軍亭子蔚崢嶸髙壓淸江百尺城馬上鐃歌來獻捷幕中尊俎坐談兵石龍鱗甲眠秋雨金鳯雲沙照晚晴南望葛峯同峴首他年遺老寄雄名

晚酌胡守中湖亭同曠伯逵賦二首

楊栁中間一艸亭石橋流水帶回汀日含細霧明丹閣雨逐涼風入翠欞萍底霞翻魚漾鬛竹間雪墮鶴梳翎樓臺北渚催殘景烽火西山隠落星

其二

公子幽居湖水西葦籬莎徑踏春泥門前車馬有誰到池上犁鋤還自攜當檻栁枝垂葉短出畦瓜蔓引花齊幾時載酒從棲隠日坐林陰聽鳥啼

題珠林江口謝公廟與曠伯逵同賦

倒石源頭野廟開亂余臨眺獨興哀晚山隔岸雲霞出秋水滿江鳬鴈來王气已消陳帝壘客愁長遶越王臺烽煙西北猶傳警擊節酣歌首獨回

秋日同曠掾史諸友會飲文溪道院時王子啟不果至分韻得深字

夾徑蒼松十丈陰落花仙館晝沈沈林間風定晚煙白江上月明秋水深梧葉小窓憐醉臥芙蓉別院憶行吟南園王子來何晚遙想吹笙度碧岑

奉和李府判行華九日遊三華山

仙居逺在三華頂使節眞成九日遊別洞幡幢通上界亂山烽火隔南州雕弓隠月啼猿晚玉帳連云斷鴈秋聞說巖扉題句後彩霞長護殿西頭

陪虞管勾幼悅坐王子啟南園竹林同賦

王子宅前千个竹拂檐當戶總蕭蕭土垣近出靑相映池水下通寒不凋上客頻畱蒼玉佩佳人時度紫鸞簫重尋載酒題詩處記取龍灣第二橋

題友蘭堂文丞相所書爲子沂賦

友蘭堂近古槐邊自昔王家表世賢曉露寒沾蒼玉佩秋風香滿白雲篇同心有待成三益異代相看已百年相筆輝輝華匾在好勤忠孝答皇天

羅明道載酒出江寺與曠伯逵痛飲經夕而去因共賦詩爲別得江字

白髮羅含偏好客衝泥載酒出林矼來尋僧子煙霞地醉臥山人雲霧窓薜荔晴沙深晚徑芙蓉疎雨滿秋江獨憐此去靑峯隔城府何由更識龎

寄題麾羽軒

諸葛南徵且未回城頭華構立崔嵬手麾白羽當軒坐目送晴雲度水來士馬合圍魚貫出旌旗分隊雁行開極知裘帶從容地笳鼔時時送酒杯

送別虞管勾幼悅上贑迎候禦史卻還省中

郎官迎候繡衣歸十月淸霜傍馬飛省署總推容禮盛邊隅人報簡書稀星橫野戍烏啼早日落江城鴈影微千里嚴程當晏歲驅馳莫遣壯心違

題艸堂

胡君舊宅龍江上五月淸風一艸堂霧隱松蘿分曉蔭雨翻蘭杜浥秋香連峯當戶明書幌流水交渠映筆牀此日從公趨幕府能忘髙詠向滄浪

送蕭子所之九江謁劉太守楚奇

嗟子頻年事逺遊又攜書劍謁邦侯潯陽亂後多公館樵舎新來有客舟野樹盡含山雨潤江花初結渚云愁釣耕得似歸來好甘竹溪南有故丘

別淮南帥府戴照磨因使還鄊復赴淮南

丞相提兵闕下來淮南幕府一時開從軍王粲應能賦艸檄相如獨擅才萬里闗河通驛騎五雲樓觀接蓬萊鄕山寂寞兵塵裏愁絕徵人奉使回

出西郊登山望城中感賦

雙塔金光隠夕陰孤城寒气日蕭森山圍疊嶂黃牛聳水落回塘白石深涼日松杉空苒苒秋風禾黍自沈沈東南千里兵塵合愁絕春時悵望心

答定上人將歸靑原

上人伐木東鄕去城下渡江秋水深百里雲山還獨往幾時煙寺卻重尋衲衣尙想南軍送貝葉應同西祖吟回首靑原峯上月相隨應觧照歸心

送別陳宜歸龍興

豫章城闕倚晴虹公子東歸道路通表裏湖山烽火後東西樓觀畫圖中誰家楊栁秋霜落何處芙蓉暮雨紅錦帶吳鉤看騰踏臨岐呼酒別靑驄

賦通天巖送曾魯卿歸贑巖後有小巖名曽公巖

曽公巖在通天側舊是曽公自鑿通東望不堪遭亂後南歸卻憶向巖中春陰虎臥千峯雪日落猿啼萬壑風城市別來應少見看雲長是憶曽公

九日登大塔次楊公榮感事一首

淸秋絕頂俯巑岏危磴如行百八盤北雁不來天窅窅南船初上水漫漫人亡已嘆秦箏廢事往空悲趙璧完落日昏鴉愁滿目若爲渡海逐飛翰

寄鐡柱觀左煉師

紫霞樓上左仙翁還向南塘在玊隆虛闕飛鳬云影外亂山騎虎月明中銅駝荊棘秋風落鐡柱波濤海气通別後玉簫渾少聽令人長憶萬年宮

蕭鵬舉以生雉貺余賦詩答之

故人爲我致山雞十里筠籠謝逺攜繡尾喜當寒艸見錦毛愁向落花迷仙巖尙憶棲雲石書館應憐踏雪泥飲啄未能諳野性題詩先遣報南溪

送杜徳明歸豫章

云白江寒雪未消歸人初發望仙橋船頭凍酒驚浮蟻劍底春衣憶解貂湖雨暗沾徐穉榻山雲長隔彩鸞簫喜聞仲氏林居好舊隠何時許見招

奉和孫景賢遊韶口永福廢寺

韶口人家幾處存鳥飛日落見孤村梵宮艸滿埋銅瓦虞廟苔荒合石門流水忽驚秋露冷好山長是晚煙昏故交最憶前村客不獨東偏段與溫

元日述懷和答楊公平

江雲閣雨復纖纖急雪飛來忽近檐門掩不知花盡落樽空但訝客頻添年光有待愁初破風物無憑俗漫占鄰屋春盤初料理新來蓼薺故多甜

新年次鍾彥卿

新年舊恨與誰論破屋荒村獨掩門野雪蒼茫迷井竈江云掩冉逐旗旛分來菜本煙初潤落盡梅花雨更繁老鴈悲鳴方北向憑髙無柰楚天昏

春日書懷次胡中翁

重簾風細雨波寒亂後逢春盡笑歡江渚有煙晴淡淡鄕山無雪翠盤盤歌殘白薴銀屛曙舞罷靑萍錦帶寛西望故園歸路近滿林桃李待君看

賦白鵲臺送王子敬之贑

翠玉樓西白鵲臺當年曾見鵲飛來舊遊寂寞人何在晴日蒼涼花正開二水合流喧虎口五山盤伏起龍堆殘碑零落層城曲想見題詩上紫苔

齋前山茶盛開承胡中翁王厚徳攜酒賞之賦茶字

爲惜墻陰一片霞張燈攜酒出西家要令淸夜酬歡賞不遣東風負嘆嗟香霧暗沾千葉翠彩雲低護萬團花知君不盡尋芳興賦罷宮茶賦粉茶

送袁煉師胡思齋過南溪並柬蕭孝友

山路初晴故少泥喜聞二客過南溪陰巖騎虎穿雲气錦樹聞鶯駐馬蹄酒熟定從花下飲詩成應向竹間題相逢爲謝蕭徵士何日西峯得共攜

再贈王石泉

禾黍橋南君故家仙遊時喚鹿將車穿雲慣識金芝艸掃雪頻收石乳花流水閒通蒲澗冷靑山低護藥欄斜何時髙頡飛瓊佩從子春城咽海霞

答定上人畱楮陂隆福寺寄示二首

城郭歸來思采苓又聞飛錫過江亭水光淨想禪心白山色遙瞻佛頂靑令節題詩蒲截簡淸宵煮茗石友瓶山房幽賞何由共長恨傷時醉未醒

其二

路入東鄕多翠岑陂灣猶記昔登臨上人方丈水竹淨丞相祠堂煙霧深幾葉玄文遺古梵百年勝地築黃金浮雲空切興亡感分手何由論素心

和劉府推中孚劉學錄仲美諸君遊金華山兼懷曠監州二首

白斾橫江事已非燒余林麓轉稀微山中殿古仙長在雲裏庵成人未歸武姥漫遺蒼玉佩石人猶擁紫霞衣玆遊不盡懷賢感鶴影蕭蕭月滿扉

其二

一巘盤回萬壑分故人曾此憩淸羣鴈鴻已失孤飛影鸞鳯空餘五色文詩塜久埋江上艸使車遙隔嶺南云獨將一掬傷時淚忍對黃庭說右軍

快閣僧房賞瓶中牡丹賦呈王使君

折得新花馬上歸天香撩亂入春衣玉欄霜曉寒初破金穀云晴暖欲飛宴罷最冝燈下見亂余應怪艸間稀洛陽池館今何似誰與題詩送夕暉

遊武山

武山千丈石爲城縹緲西來紫翠橫上砦云連中砦起南巖鐘應北巖鳴林含雨气龍歸洞風度松聲鶴載笙仙客不歸塵世換爲君倚劍望蓬瀛

贈徐山人

亂余山水半凋殘江上逢君春正闌斗自指南天杳杳星猶拱北夜漫漫漢陵帝子黃金盌晉代神仙白玉棺回首風塵千里別故園煙雨五峯寒

寄贈印山黃巡檢進賢

茫茫江海暗煙濤公子臨邊事武韜野砦入雲山似印懸巖飛雨石如刀馬頭獵罷秋風起劍底詩成夜月髙寂寞林居最相憶塵埃涼滿舊綈袍

題生色海棠

生色海棠誰畫得淸溪著色最淸眞柔條破玉枝枝潤細蕊埀絲朶朶勻神女行雲巫峽曉仙娥泣露錦江春金盤華屋毋煩薦日射銀屛正惱人

挽鄧子益

猶聞臥病柘塘村忽報冥棲斂緑原哭母僅餘三日淚憶兄空斷十年魂蔵書已逐家人散吟捲翻憑故友存亂定重尋迷舊迹蕭蕭秋艸閟荒園

夜宿永古寺與孤峯上人談詩

蓮花池上月如霜金地無塵夕景涼海蔵暗浮龍影動露盤微注鶴聲長雲棲梵缽畱僧共風隠銖衣護佛香一夜不眠聽說法雨花撩亂滿禪牀

過淘金站

亂余無地寄登臨斷隴荒郊噪野禽山勢只今余減飰驛名依舊記淘金仙遊尙想浮篙度野戰空悲折戟沈已分扁舟夜漂泊月明偏照淚沾襟

過永和同子永劉憲史遊淸都觀謁蘇黃二先生祠

金華仙人玉局翁淸都臺觀五云東十年喪亂殘碑在前代風流二老同海蔵出雲龍起蟄松壇過雨鶴盤空傷心落日滄江上萬疊靑峯照蕊宮

曠維寧於舟中架屋名臨淸軒

曠子雅懷江海情船頭葺屋愛臨淸波間明月有時墮水底白雲終日行幽鳥踏波看洗盞老龍抱石聽吹笙傷心華屋成塵土便擬從君覓翠瀛

送芳上人遊興國淸涼寺並柬竹間禪伯

又飛雲錫度林闗好去淸涼第一山寶气定隨樓閣見禪心長共水雲閒幡幢說法千華裏瓶缽看經萬竹間從此巖棲相見少肯將詩句落塵寰

雪夜宿武溪溫氏明日賦詩柬存與茂林

流水鳴沙雪漲溪故人家住竹園西亂余最愛詩能賦寒破偏驚酒滿攜石壁松杉當夜落野田薺麥望春齊何時濯足桃花渚醉踏船舷聴鳥啼

答胡思齋寄山花數枝

故人采藥武婆岡折得山花逺寄將晴露微微沾野佩洞霞冉冉落書牀護風愛近銀屛暖分潤驚浮玉井香看過靑春應尙在能來莫負酒盈觴

胡思齋遊武山寄松花一枝古詩一首賦此奉酬

西華絕頂逺人羣還有松花結紫氛昨日寄來猶帶雨淸晨把玩欲生云品題秀句驚初見服食仙方恐未聞卽遣穿巖收綘雪茯苓同煮定期君

和答舎弟子彥自雩都寄詩並喜性舉亂後歸自殊鄊

春暮書回百感生殘年送別最闗情雲飛逺道千峯暗花落深林獨樹明苜蓿久荒良驥病稻粱未足旅鴻驚遙憐稚子生還日不得相從詠北徵

寄蕭文學

故人意气眼中稀長憶相尋扣竹扉林下掃花畱客坐溪邊折栁貫魚歸詩題錦軸聯珠潤酒注山瓢泛玉肥十里秦靑塘上路醉歌猶擬踏斜暉

奉寄周思忠其先丞相益國公於餘六世從祖常徳府君爲同年進士凡志銘哀挽及倡和詩文槪見於周氏所蔵遺書當時嘗錄以歸遭亂逸去因再請於思忠必有以相慰答也思忠有弟思廉極相友愛余往來城中嘗寓其書捨云

皎皎周郎玉雪妍由來相裔故多賢家蔵文字三千卷市隠才名四十年當戶蓬蒿深過雨滿庭荊樹艶晴煙向來對酒題詩處尙想虛庭一榻懸

其二

益國勲名蓋世賢昔人寂寂記同年死生闊絕寧多托文字牽連幸可傳珠浦荒丘余艸莽武陵流水隔神仙亂來舊錄慚飄落煩與題封寄數篇

過武溪江南弔故人劉仲美墓

惆悵江南土一壞斯人地上不勝憂爲親奉檄嗟無及忍病吟詩死未休澤國風塵行處晚海雲煙雨夢中秋故人題碣知何日卽恐荒漫失故丘

聞鶯

南溪喬木三千尺葉底黃鸝四五聲公子多情休挾彈佳人注意漫調笙乍辭谷口低寒雨更駐花梢弄晚晴何日簫韶雜鳴鳯龍池桞色滿瑤京

武山下夜宿同蕭子所分韻得云字

四月十日晚逢君落花滿地翠紛紛水流丹壑向千里月上靑天無片雲典衣沽酒惜春盡刻燭題詩愁夜分終然聚散安可極淮海冥冥孤鶴羣

題螺川秋望圖寄周思忠

水東之山千萬重西岸亦有云騰峯望中不盡傷秋興塵外永懷髙世蹤古寺垣墻深薜荔平原臺榭隠芙蓉何處還尋讀書舎時聞琴奏出雲松

汪陂館中贈蕭子儀

北巖虛館少經過之子能來逸興多滿袖新詩看不厭當筵短劍醉還歌落花深巷愁春雨細栁回塘泛夕波好在讀書叢竹下題詩頻遣慰蹉跎

六月自汪陂聞警登武山宿雲峯寺余弟子野有詩依韻述懷

西上雲峯一振衣煙林風磴轉稀微巖前虎出日欲落洞口龍眠云乍歸秋意又催南國鴈客懷長戀北山薇淒涼不寐愁烽火灑灑飛泉近竹扉

遊觀山寺觀山谷太史畱題詩刻

白石塘西涉磵碕赤欄橋外轉逶迆洞門流水千年在古殿陰風六月吹葉暗烏巢秋哺早泉流蛙坎夜鳴遲【有泉竅其鳴如蛙】金銀夜气誰能識光采空遺太史詩

題蕭氏竹所

故人已上靑雲路舊隠猶懷翠竹林碧筱團沙秋漠漠蒼根抱石午陰陰論兵幕近閒看劍畱客筵深靜聴琴擬乞長竿釣鰲去髙槎雲海思沈沈

余弟子彥歸自雩陽程尹幕中承寄墨檜畫軸並題以詩其尙友髙致可嘉因賦以答謝之

雩陽政誦藹如泉猶覺髙風早愛賢彩軸逺煩千里寄銀鉤驚見一詩傳池邊洗墨云生石花底鳴琴月照弦坐想才名嗟濩落愁心先寄峽中船

答劉誠本寄贈墨檜色竹二軸

慘慘墨株龍首蜷離離翠竹鳯毛鮮一時妙筆能兼致千古淸風有永傳滄海釣鰲誰是客銀河載石故能仙相思無那濠梁興卻望空山憶往年

有感

棼泯絲繩不可治縱橫豺虎竟相違春秋有戰元非義曹檜無風不足思野廟祭余烏逐逐荒城人散狗累累風塵滿地居難卜山澤何年艸可蓍

將入富田過深溪聞康山長宗武以視親藥畱義山堂不果訪賦詩奉寄

暮入深林路欲迷還聞藜杖出山西親庭藥裹應常問仙館松醪得共攜落日橫江驚虎鬭殘星隠樹聽烏啼相看去住成愁絕猶擬追尋過別溪

宿下澤顏氏山齋奉柬允大昆仲

顏家兄弟好幽棲洲掩岡回路欲迷萬疊靑山云上下一溪流水屋東西夜筵樽俎銀花落秋雨階庭玉樹齊惆悵相逢卽相別遺書晏歲擬同攜

過鳯岡趙憲史仲思隠居茆堂

鳯岡東上見茆廬知是靑原隠者居溪水當門宜把釣石巖傍架好蔵書湖山毎恨論心晚城市長疑見面疎雅志澄淸端有待風塵滿地欲何如

八月十五夜玩月龍塘黃氏館中聽王伯允歌詩時值夏江上警報甚急

駕鶴峯頭月上時瘞龍塘下客行遲十年殺气何時息萬里流光有所思北去鴈鴻天似水南飛烏鵲夜多枝酒酣顧影那能寐坐聽王郎說劍詩

田舍夜坐呈子中兄子彥弟

洪家塘下靑楓樹艸屋相依謾一區物色已隨時事異月明偏照旅懷孤殊鄕有客歌黃鳥空谷何人嘆白駒故里凋零歸未得秪應隨地老樵蘇

攜妻子入石龍山

十年奔走困風埃此日飄蓬未擬回謾說管寧浮海去眞成龎徳入山來窺猿驚挽崖藤落尋鹿疑逢石壁開從此畏人問名姓短衣艸具盡徘徊

幽事

城郭風塵故可傷村居幽事未能忘閒拈桐葉供題字時采茆楂當裹糧避雨偶尋松作蓋臥云聊借石爲牀向來長物成多累始覺蕭然勝故鄊

九日奉柬劉方東

髙秋寂寞逢佳節盡室飄零愧苦顏那有茱茰分客舎偶隨貝葉落禪闗故園細雨黃花外絕塞愁雲落木間多謝髙情相慰藉若爲攜酒上靑山

曉起

墟落蒼涼曙色催雞鳴已斷鳥聲回千峯宿雨隨雲散萬壑奔泉隠地來客路葉飛隨處有故園菊在爲誰開愁來心緒渾無賴自掩柴扉坐緑苔

過沙村聞思庵因記往年孫理問奉參政全公檄命駐兵山中招徠東南之負固者時余客軍中畱劉君方東所常從孫侯遊庵中溪山不殊風塵方張懷念今昔因賦詩柬劉並識余志

故人孫宰憶同遊躍馬分麾駐上頭塞外旌旗非舊日山中鐘磬自淸秋雲松暝合侵崖徑霜葉寒飛撲澗流滿眼風塵愁更住爲君惆悵獨登樓

悲風

悲風野燒斷平原竟日南天毒霧繁十日羇窮徒自苦百年生事欲誰論荒村日落虎爭道敗屋天寒烏啄門不待他時苦陳迹眼前興廢已銷魂

仲冬二日由下徑輿疾還珠林悼風景之頓殊幸茆廬之無恙喜賦一首

村橋路斷日無光不似常時入故鄊野鼠穴糧依蔓艸田烏啼子上枯桑偶逢遺老兒孫盡欲問西鄰井竈荒慚愧竹西池上路依然風雨一茆堂

二瑞詩【有序】

歳壬寅夏旱匡山之陽有泉溢焉曰聖官潭流衍五六十里鄊人因爲陂堰以灌漑歳則大熟旣而石臺蕭氏家產異艸或以爲芝匡山康宗武氏爲文以美蕭氏因引潭水靈泉合芝艸爲東鄊二瑞云

東山二瑞總稀奇最愛蕭家五色芝翠羽淩風偏疊葉紫苞團雪欲分枝題詩頻憶登臨地對酒還傷喪亂時更擬濯纓潭上水從君采藥事遊嬉

東園雨坐書懷

鳥自鳴春花自開離人去住總興哀荒村道路兼泥潦故里田廬半艸萊萬姓瘡痍誰復問羣雄爪角自相摧東南竟日愁昏黒消息虛傳首屢回

哭曠伯逵

誰云死別且吞聲四海相知一友生金石消磨心尙在雨雲翻覆事難平兵前有檄求顏闔江上何人葬禰衡文字飄零家室散爲君忍淚記深情

訪張其玉山居

十載奔馳未息戈幽人依舊碧山阿小橋斷岸穿楊栁髙竹淸池蔭薜蘿抱膝眞成梁甫嘆過門空感接輿歌田園坐廢還漂泊辜負東臯雨滿蓑

世亂

世亂還家未有期靑山深處且追隨聞雞屢覺晨飡早防虎猶驚夜臥遲土屋筍髙懷北牖野田禾老憶東菑珠林江口誰能到日日看云有所思

題竹圖贈鍾子與

午窓書困罷臨池愛寫篔簹石上枝髙節豈容塵土混苦心惟許雪霜知光分汗簡魚虫古聲合仙竽鳯鳥遲頭白鍾期相見晚爲君惆悵一題詩

方丘生自號蒲衣道者由安成武功山避亂贑之興國邑令陳文彬爲築長春道院以居之

曽騎黃鶴下靑山又憩長春候紫闗瀲水月明花窅窅武功雲散艸斑斑偶攜竹杖尋仙去閒看蒲衣采藥還翠壁丹書如可訪石門鐵鎖定髙攀

贈別袁性淵並寄捨弟子彥

故人昔別還相見異縣新秋復逺違百里放船將出峽十年對酒共沾衣云生絕磵魚龍出月落荒江鸛鶴飛有弟飄零定相覓爲言憔悴幾時歸

夜宿三臺東楊煉師

三臺山祀淨明君香火新從葛井分案上道書秋後寫空中仙樂夜深聞星埀天近連靑野雨過山空起白雲更有雷壇人不到十年珠樹鶴成羣

謝陳尹文彬惠瓜

喜聞令尹瓜田熟初折還能及逺人帶雨抱來靑玉潤含霜剖破紫瓊新客懷洗滌淸無暑農圃歌謠政有神待報獨慚瑤玖後題詩頻寄錦江春

會飲柬鍾仲安

亭髙碧樹起秋風上日開筵勝集同燕子歸時先野客鶴羣飛處有仙翁流霞注酒驚初醉急雨催詩愧未工珍重一時文物盛他年如見畫圖中

畱別方丘生

道人手把玉芙蓉身著蒲衣瘦似松錦水市中行賣藥金雞嶺下坐聞鐘養來乳犬能馴虎放得神魚解化龍塵土滿懷還惜別何年笙鶴定相從

秋日承薛克恭馬君佑艤舟相問畱尊酒而別

江上柴門閉夕楓沙頭官舸系秋風過從敢恨論交晚漂泊翻憐避地窮斷鴈煙波千里緑落霞烽燧五更紅逺攜春酒還相別獨酌空懷二妙同

入城

江水依然抱石磯獨行空感舊遊非晚山當戶日初落秋艸滿城人未歸田鼠引羣穿井出山雞求食傍檐飛向來車馬東門路忽憶朋遊淚滿衣

遣送茶器與歐陽仲元

金樽翠杓非吾事瓦缶甆罌也可憐急送直愁衝暮雨逺攜應得注寒泉枯匏久厭山瓢薄凍芋空嘲石鼎圓撲室栗香春酒醒能忘敲火事烹煎

和彭伯圻由武溪寄示

惆悵溪南寄短吟春光還共客愁深孤舟人去江浮雨二月鶯啼花滿林載酒已憐行處逺駕車猶擬夢中尋越王臺下東流水不盡當時送別心

春日江上對酒柬僧惟善湯子敏蕭居仁

溪上桃源自可尋落花流水晝沈沈云連木柵藤蘿暗日轉柂樓楊栁深幾處鴈羣歸塞北誰家燕子掠波心十年漂泊還相聚莫惜酣歌酒滿斟

送僧惟善歸省豫章

龍門徑裏雨如煙雲木蒼蒼叫杜鵑江上客懷悲往日山中艸色記流年飛花雪片沾離席垂栁春陰拂畫船忽憶鍾陵烽火後湖東水長浸瓜田

送湯子敬之寧都並柬王太守姜煉師

此日聞君事逺徵還從瑤嶺上金精百千萬疊晚山出三十六灣春水生龍去石潭黃竹暗鳥啼仙洞菊花晴定陪五馬題詩去憑報山人載酒行

憶伯兄子中仲弟子彥

鴻鴈哀鳴雪羽輕鳯雛飛去錦衣明常時見月憐兒女此日看云憶弟兄下徑春深桐樹暗湘鄕云淨峽山晴何時共對珠林酒日倚東風賦紫荊

閬川

一洞深連三十里兩崖髙擁百千峯溪流交路頻穿艸日色窺林半隠松野碓舂泉秋雨急土窯煉石晚煙濃云深不記平畬路月落時聞資福鐘

見搗竹爲紙者人多貨爲楮幣感而有賦

斬竹踏泥泉漬香蒸雲搗霧洗成漿一簾春水琉璃滑萬疊晴雲玉版光蜀郡鸞箋勞拂拭秦人魚网費評章遙憐叔世滋姦僞鬼幣翻崇簡牘荒

山樓秋興和友人韻

水口何年別起樓登臨亦足散羇愁泉聲近報山中夜月色遙分海上秋訪古長懷尋馬迹探幽猶擬上牛頭西巖聞有花如雪載酒還能共醉不

九日臥病戲柬王伯衢

重陽獨臥髙齋雨此日兼懷故里秋滿眼菊花愁共把多情藥物慰相求江湖又報兵戈合田野何由瘴癘收聞說西樓賓客盛昨朝攜酒上牛頭

讀薩天錫詩

三策當年動赤墀一官南郡奏朱絲參軍情性丹陽酒禦史聲華白下詩騏驥雪迷沙苑道鳯凰春隔上林枝江淮蕭瑟風流逺獨坐秋山有所思

病起述懷

彈冠振席揚輕塵曉日山頭髮興新藥裹於人眞不負酒杯從此便須親山田露冷花如雪石洞云香艸自春十日不行林下路偶看黃菊過比鄰

水口田家

水口山腰三四家楓林茆屋帶蒼葭野人敲火夜然竹溪女踏雲朝浣沙水落寒潭魚可捕艸肥秋壠兔堪罝有時刀槊還登砦雞犬蕭蕭隔暮霞

和答湯子敏山中寄示

靑杉錦樹連東村怪禽野狐嘷北原客居岑寂且自遣人生艱難安可論偶尋柿葉寫詩句更折梅花開酒尊坐想好懷渾不寐蕭蕭霜月上柴門

其二

行李十年愁艱險空山忽聞驚旅顏懷賢忽恨淸夢結傷亂獨覺危心頑玄猿落日相叫切白鳥晴雲孤去閒聞有早梅開澗曲卻思乘月弄潺湲

其三

感君意气早相親況復同庚業倍新歸鴈謾嗟中澤晚啼鶯遙憶上林春讀書自昔輕千駟力稼寧能計百囷晏歲山中卜鄰好白頭還許往來頻

有詠胡麻花者同賦一首

挺挺芳莖節節花輕盈有態瑩無瑕金繩雪鑄千鈴小寶樹霜懸萬蓋斜云影蘢蔥棲翠隴雨香歷亂撲晴沙苦心獨抱秋房冷會壓瓊脂滴絳霞

寄謝可用

五年不見謝玄暉長憶澄江送客歸風雨驚心佳節換江山回首舊遊非荒城日落羣烏集極浦天寒一鴈飛仙女峯前金橘熟題封何日到林扉

送靑原無塵虛室如海三禪僧往東山迎湛上人一首

好去東山迎湛師淩空飛錫見三枝靑年海內遊方徧晏歲峯前度嶺遲磨衲舊蔵從世換貝多新譯少人知塔前又報黃荊長萬一同來慰逺期

寄孫子林白描芙蓉

孫郎作縣有髙情閒把芙蓉學寫生玉柱靜含秋露白銀屛低立曉風淸洞庭水落愁新浦錦裏霜飛憶故城亦擬放船螺子港幾時呼酒看秋晴

題趙子深山水畫軸

我觀畫圖之靑山百疊巉巖那可攀長松更出危石上飛瀑政在雙崖間艸堂流水鉤簾迥野艇橫江收釣閒安得手招王子晉共乘笙鶴望遙闗

承曠維寧寄詩並惠茶紵依韻奉答

方嘆殘冬滯逺遊忽承淸貺滿牀頭石泉煮處疑山雨野服成時稱海鷗梅崦雪消云擁棹華峯天淨月窺樓明年西上花如錦載酒端期破旅愁

乙已正月八日雨避抄寇由南富入王山

東沔重圍勢已摧南門烽火劃相催塵沙逺逐離人去風雨潛隨暴客來艸色漸從燒後長梅花偏向道傍開極知行路難如棘已信愁心冷似灰

戲答郭慶守子文

支離漂泊愧無聞誰遣題詩到野雲春去最憐花解語年荒空擬鳥能耘因風楊栁全無賴出水芙蓉故不羣一紙未能酬濩落百壺那得致殷勤

雙鸛巢松次蕭先生韻

江上喬松偃舊梢春風喜見鸛來巢竦身已覺天門近振羽時驚雪片拋營構能忘塵世累擇棲終托歳寒交淸平气類推先兆麟鳯行看在藪郊

蕭后峯有詩約諸君暫歸流江賞花因更賦奉酬並呈同遊諸作者

江上春晴花正開酒船況自水西來便令鴨緑分金甕莫遣猩紅上翠苔三月燕鶯應久待幾時車馬徑須回多情逺謝蕭文學衝雨題詩特地催

春日述懷二首答蕭翀

亂余無地托幽棲滿目風塵失故溪身拙自憐蠶縮蠒家空偏感燕巢泥艸生北渚愁矰鴈花落東郊憶鬥鷄抱膝獨成梁甫嘆故人何許重相攜

其二

落日荒村斷往還閒居空復嘆間闗溪鳬對浴栁當戶野鳥亂啼花滿山夜雨懷人魂夢逺春風欺客鬢毛斑相知賴有王司直呼酒時時慰旅顏

雨坐柬湯子敬

閉門三日雨如麻想見髙情逺俗嘩止酒能忘杯泛蟻抄書應喜字翻鴉江通野水回春漲雪壓雲山隠暮霞明日好攜靑玉杖衝泥來賞石橊花

再和題故里田舎

嶺腰種麥嶺頭麻土屋門深靜不嘩鄰舎編籬防暴虎兒童分食餧慈鴉好山夾岸團靑玉流水穿畦注白霞細雨荷鋤歸向晚滿庭落盡米囊花

喜家僮至

西行幾日離柴扉還說來時燕子飛日射水田禾葉暗雨浮山隴豆花肥池魚吹水春萍薄野鳥窺巢夏果稀早晚歸來酒應熟便攜稚子笑牽衣

別王子譲

憶過宣華望大村欲沿流水訪桃源山中云石千年在江上煙濤五月翻直擬勲名酬竹帛肯將文字徇華軒亂來知已如君少慷慨臨風不盡言

閱王子譲所集長畱天地詩

長畱天地知何物不在尋常文字間莫信熒光生腐艸須知寶气出名山亂余制作和平少刪後篇章采錄難曹檜有人思雅頌百年气運總相闗

讀辛好禮閩中詩感賦一首

當年騎馬入閩山一路題詩記客闗誰遣精魂畱海上空遺咳唾落人間兵戈何計牽微祿瘴癘徒聞困旅顏風雨小窓孤燭夜爲君掩卷淚澘澘

和歐陽仲元流江畱別

歐陽於我同年友客裏相逢柰別何濁水黃塵俱汨沒丹砂朱紱兩蹉跎錦塘風起花如舞仙洞雲飛鳥解歌我自思歸君更往愁心如月照長河

八月十五夜承夏仲寅停舟邀飲江上有作和韻

斷岸荒榛一片秋駐帆感子意綢繆幾家明月窺瑤席此夜淸風動彩舟桂影拂云通海色角聲如雨說邊愁多情共對金陵酒腸斷他年獨倚樓

奉和彭伯圻過流江相尋不遇之作

十年江海舊相知何事重逢竟後期亂定總知爲客慣別來惟恨寄書遲帆開極浦雲飛處酒醒空山月上時聞有早梅花底約夢回長是詠君詩

和蕭子所舟次流江相尋不遇題壁洲字韻

江流渡口春水發聞子系船林下幽題詩忽滿西捨壁把酒獨對南村洲可憐晏歳不相見何事靑年柰薄遊卻憶甘溪煙雨裏打魚畱客醉風流

花朝和王伯衢寄示

到處花開不待招常年客裏寄今朝髙林秀野含丹露暖日晴雲透碧霄樂事已嗟隨逝水兵塵猶恐逐驚飆秪今誰醉蕪湖酒腸斷東風十五橋

春暮承劉子禮枉顧喜聆近作賦此奉酬

故人逺自山中至三月風花正渺然髙館聽鶯憐白日畫船載酒憶當年泥塗早識璠玙噐江海能傳錦繡篇已覺愁懷劇傾冩裹茶猶擬試春泉

客情

淸明已過寒雨稀客情物色共依微庭前幽艸忽如積江上落花渾欲飛風雲慘淡隨長戟塵土蕭條上短衣云亭江上麥田熟昨夜月明還夢歸

初捨弟子彥將赴贑後聞畱荷山曾氏館中喜而賦詩奉寄並呈子中大兄

贑水經年厭旅遊鄊山此日且遲畱便從聴雨當懸榻卽免看云戀去舟落拓田園聊自適沈酣文字復何求髙懷況有曽公子說劍論詩百不憂

其二

愛爾東泉林壑幽石門深窈枕髙丘鵲巢松樹將雛下魚躍蓮池挾子遊雲屐登山時自補雨犁臥壠少曽收溪陰石澑涓涓緑最憶來過時一畱

其三

捨南種竹近新鋤塹北抽茨亦舊除此日云邊猶獨往何年江上卻同居衡門擬著潛夫論石室難藏太史書亂定能忘酬唱樂歸來直釣錦溪魚

題曾鳯山居奉母圖

久聞奉母山中住驚見新圖帶竹扉窈窕碧溪愁獨往艱危白髮喜相依艸香夕雨茅容飯花繡春云萊子衣滿眼風塵行役感百年終養似君稀

題楊懋臨所畫平逺圖有左煉師題詩其上因賦此繼之

花島茅亭帶寂寥松門石徑轉岧嶤何年流水出山口長日白雲橫樹腰楊子池前曾洗墨左師樓上憶吹簫偶從鄰屋看題畫獨對春天悵望遙

送白石上人遊江東

東望龍山一片雲飄飄徑度大江噴金山樓閣中流見天界鐘竽白日聞鴈下湖田秋欲暮鳥飛淮浦路遙分浮杯更過維揚去何處松巖譯貝文

秋日承廬陵曲山蕭壽春過林居來謁臨別賦贈一首

秋露滿園桑葉飛逺煩江上問柴扉靑山古道獨行晚白髮故人相見稀細雨髙原禾黍熟斜陽疏樹橘橙肥殘年甚欲畱君住何事驪駒只賦歸

題羅巖雲樹圖贈丘弘道歸雩都

浮丘五月尋山去又見飛霜落翠嵐卽買舟航問雩水卻看雲樹憶羅巖花迷谷口仙橋合石掛林腰佛閣參歷歷舊遊圖畫裏思君長是望江南

和答表兄嚴允升畱別暫歸興國寓所因促其還鄊云

童稚親情我與君中年飄散忽如雲故園骨肉今誰在異縣山川此路分月落鴈鴻猶顧影天寒烏鵲漫呼羣白頭相望珠林下夜雨茅堂憶共聞

富田文彥髙先丞相信國公諸孫先是丞相故第及祭田類爲孫冦所奪事平彥髙盡復之爲新祠祀丞相於故第蓋盛舉也余過富川拜丞相祠因與彥髙相見道舊於別也寫墨竹爲贈復題詩以美之

丞相祠前竹滿墀亭亭風節在孫枝詎知雪壓霜披後如見龍遊鳯翥時萬壑秋聲傳瑟瑟兩溪晴緑浸離離新圖寫贈還相別晏歲風流重爾思

賦金精橘和蕭漢髙因呈李提舉

金精橘子舊傳名仙女峯頭記漫生十月鉛霜凝綘色千年石乳結玄精丹房蜜漬瓊脂滿赤顆湯浮火齊明幸托靈泉注芳烈肯隨包貢侈光榮

泛舟赴上麓道中賦

獨循西嶺溯沿洄遙見層雲擁阜堆石激驚波漂沫下山盤斷岸洑沙回楊枝齊拂船舷度水鳥斜翻棹影開便喜穿雲尋上麓不愁衝雨下魚臺

題趙子深雪溪圖

淸江趙子酒中仙醉畫雪溪今幾年云垂極浦歳莫矣路入髙岸風凜然茆亭對雨者誰子沙漵獨歸惟釣船還憶橋南聽鶯去春衫輕騎嫩晴天

過西嶺下臨眺和蕭漢髙韻

南村西崦路何窮艸屋柴扉處處同山雉獨鳴千嶂雨野鳬爭揚一池風長懷石洞吹簫侶不見華峯采藥童何許碧溪流不盡桃花源裏若爲通

江上卽事柬云衢王徵士

殘霞夾樹紅於火寒水無波黑似冰溪獺銜魚穿斷港野禽啼雨上枯藤舟前風瀬餘千里屋上雲山出幾層歲晏獨悲成濩落樓髙還許共棲憑

須歸

臘月四日寒气驕江風颯颯雨瀟瀟行人苦病須歸去故友多情莫見邀直愁故里泥沒馬兼恐禾溪雪斷橋況復柴門喧稚子梅花落盡栁抽條

題楊補之六七十歳時所畫淵明像並冩歸去來辭後

長憐放筆冩梅眞何幸披圖識故人晚歳親臨歐禇法淸風卻掃宋齊塵杖藜獨去斜川晚野服微吟五栁春尙友交情千載上爲公再拜一沾巾

寄湯子敏伯仲

文采風流憶二湯春鴻秋鴈兩相望聞趨禾水趨螺浦還在南塘在夏洋長倚華峯瞻過棹時尋松石認書房田園官府俱勞勩白髮新來定幾長

歲暮南溪柬諸君子

檐前白日又成晚溪上靑山渾欲春晏歲偏傷多感客異鄊猶有未歸人數株楊栁搖落盡一雙鶺鴒來往馴最惜酒酣羌管發霜風拂拂起梁塵

寄題會昌陳氏近村小隱

潁川太丘賢子孫卜宅湘川還近村斜日數尖山入座淸風幾个竹當門載酒每聞佳客至卷書時共野人言若爲攬袂去城郭逺訪桃花流水源

早春登古城和羅惠卿

贑江淸抱古城東春日登臨思不窮兵後人家寒艸外燒余僧寺夕陽中粵臺曽駐東朝迹陳壘猶傳北伐功長憶來遊鐘磬靜獨憑髙閣聽松風

春夕有懷

竹鑪瀹茗火初殘苔榭收書露未幹頻剪燭花知夜久偶拈酒斚覺春寒社前有客鋤瓜地亂後誰家理藥欄不爲閒情愁不寐愛看明月過林端

偶然

已分林居種薄田又從江館勘遺編一春聽雨憐今夕獨坐看云憶去年紫燕來時花滿樹鵓鳩啼處水生煙極知出處闗吾道可得相逢是偶然

詠春艸

春來何地不芊綿浥翠含香故可憐渭水城邊寒帶雨咸陽原上暖生煙楚宮舞罷飛蝴蝶蜀道愁多叫杜鵑惟有墻陰靑一片閒身相對自年年

漫興

山下碧溪渾欲平溪邊春事總闗情定巢紫燕忽雙過隔水雛鶯時一鳴凍入秧畦愁近雪光涵風浦愛新晴南園艸緑無人到應是滿林春筍生

春暮

山木深深叫子規庭花冉冉送遊絲正憐白髮新添後況是靑春欲暮時髙閣卷書看燕子小池對酒愛鵝兒靑山自信鄕園好歸計他年尙未遲

春歸

東風吹雨過橫溪兩岸陰陰萬木齊江黒未看王鮪上山靑偏聽子規啼停舟逺客勞相問載酒佳人憶共攜春色又歸愁未醒南園花落艸萋萋

春日登樓和溪南韻

碧澗靑峯爛不收岧嶤百尺見飛樓風騰鸛雀雲間出日射鯨鰲海上浮石浦艸生迷客望龍門花落憶仙遊知君劇有登臨興日日題詩倒甕頭

去秋承王希顏自贑歸舟經白沙祠有詩相憶比會延眞約以卜鄰江上玆春尋往聞又復西上矣賦詩一首奉寄並答往懷

承聞初出贑灘時千里風波有所思卜宅重尋流水阪艤舟還訪白沙祠鹿門隠去柴車在秦谷歸來木鑱隨海內故人零落盡白頭相見不勝悲

江上風雨驟作

飛鳥冥冥故不喧江濤呼泡歘飛翻浮雲北去萬馬急落日西沈千樹昏風捲虹光穿亂石山圍雨气羃荒村野人欲睡還驚起收拾殘書自掩門

林臥

梧桐金井是誰家蘆葦荒城起暮笳宻葉不知微雨過長空又送夕陽斜誰能林臥看無始自信天遊樂有涯何事桃源人不到洞門終歳鎖丹霞

八月

八月風煙接渺漫千崖景气入凋殘夕陽欲下蟬聲急秋水忽生鳬眼寒海內兵戈今日盛天涯道路古來難祗疑蓬鬢經時短彊擬愁腸對酒寛

將歸南平發舟喜賦

梅演山前聞鴈來珠湖渡口放船回晚云出嶺作疎雨秋水滿江生緑苔故里風煙頻入夢中年世事獨興哀飄搖莫戀詩千首斷送深憑酒一杯

寄答劉仲修

君家自昔推名宦勝槪曾聞重此邦列騎旌麾專上郡啼鶯花竹遶淸江愁來弔古心情異亂定還鄊鬢影雙聞說城闉渾不到碧山深鎖白雲窓

其二

常懷巨嶺訪仙期更憶東昌對酒時四海風塵余濩落十年文雅擅瑰奇著書已辧魚虫古覧徳猶嗟鳯鳥遲喜得新詩千徧讀夜寒霜管不勝吹

送羅楚材赴廣東之辟

辟書幾日到林間行李乘秋上庾闗已報炎荒開相府定求藥物駐仙顏賓廚鹽送銀花白使舶香分錦鷓斑南過羅浮莫畱滯滿山松桂待君還

和郭慶守秋日相憶

憐君心性早相如中歲鄕園喜舊居養鶴屢分瓶裏粟送貓許護案頭書窪泉雨溢禾苗秀石嶺霜淸橘柚腴幸自往來便杖屨不煩童稚候輪輿

奉和廖子謙先生江南舟中酒渴思茶見貽有作

謝公廟前江水淸獨雁叫羣時一鳴雨連逺樹低欲暗風揚小舟欹復橫長吟子夜勞相憶擬和陽春愧不成未應苦渴耽著作會見君王詢長卿

送吳明理歸贑州寓捨

江上芙蓉作錦紅飄飄歸棹趂西風亂山正在波濤外故里猶迷煙霧中四海交遊春夢逺十年流落壯心雄小樓昨日登臨處尊酒寒花孰與同

次吳明理登快閣畱別韻

郁孤臺下雙江流我昔系帆曾一遊蛟龍怒湧灘石夜猿狖悲啼山木秋客懷衮衮不自極人生勞勞安可休與君乍見卽爲別何以釃酒畱輕舟

寄表兄嚴允升

江上西風吹白蘋天南聞鴈獨傷神愁來望逺悲秋艸老去還鄊憶故人漫想紅顏騎竹馬總憐華髮戴烏巾早憑收拾遊山屐歸把濠梁舊釣綸

題蔡子敏墨梅

安撫諸孫子獨賢閒將幽思寫梅仙半生冰雪山林裏十載風塵道路前東閣題詩云滿樹髙樓吹笛月當天秪今冷蕋侵華髮圖畫相看一惘然

觸事

眼見林櫻墜赤珠愁隨庭艸積■﹝毛瞿﹞毺茶煙出戶自明晦花雨拂檐時有無把筆秖應酬笑詠杜門久已厭奔趨褵褷一點林梢雪悵悵幽禽不受呼

題復初師松雲山房

禪房逺在東山下千尺靑松一片雲偃蹇不隨龍起蟄淸髙還與鶴爲羣窓間掛錫尋珠樹石上看經識貝文中夜雨香淸不寐天花如雪落繽紛

寄答劉子禮

聞君近賦悼亡詩憔悴鶯花四月時流水只今餘恨意故園何日定歸期猶傳道路兵戈塞自愛山林歲月遲憶過王郎尋不見子規啼斷石楠枝

東捨新成偶題

自愛閒居帶小園不堪多難似荒村年年愁雨理蓬翳日日傷春蕓艸根秋種漸看雞哺子夏陰猶待竹生孫依棲倘逐禽魚樂來往毋煩車馬喧

山中有懷左煉師

東風昨夜到巖扉觀物應知靜不違碧嶂花開山入繡緑池艸滿水生衣卷書石上彈碁坐送酒林間負杖歸卻憶西山紫霞客仙遊何許寄書稀

九月八日述懷

九月登臨拂帽紗十年回首一長嗟只今城郭多秋艸何處池臺有菊花澤國雨垂龍影斷海天風急鴈行斜淸尊久覆無煩問擬折茱萸試煮茶

九日和溪道中和尹秉文韻

出山細雨復斜陽道上茱萸也自香逺客漫嗟同泛梗故人何意共持觴芙蓉秋水才難並騕褭春云興不忘此日林居須種菊爲君髙詠玉山莊

題劉艮山荘

何年結屋並滄江一徑幽通絕澒哤茭白叢深垂釣舫冬靑葉暗寫書窓隴頭種雨餘三畆灘面分云自一矼亦欲移家成小隠閉門髙枕聴鳴瀧

題和溪釣叟幽居

淸秋溪上垂綸去幾日城中賣藥回十載看云髙興在一時聴雨好懷開水邊薜荔懸靑竹庭下芙蓉照錦苔南望白泉深百疊願從招隠賦歸來

贈別劉如玉

吾宗別有神仙裔風格如君故自佳早歳別多仍逺道中年亂定更無家山中秀句傳堪誦竹裏齋居靜不嘩好是城西三徑在便應鋤雪種梅花

贈歐陽生棄家入道

知君結習在林泉萬里經遊憶壯年已解塵纓辭劍客便披云褐禮金仙淸心獨坐蒲團月瘦影閒棲柏子煙拄杖叩門端有約秋風來看逺公蓮

題一鏡亭

一鏡亭前看緑池纎云不動晚風遲團光翡翠驚相避照影芙蓉欲並窺海兔浴毫凝夜白水虫書字散寒漪安得鑑湖三百里棹船髙詠謫仙詩

觀同年劉云章詩集有畱題三徳院聴琴老君壇等作感念存沒輙題一首於左方因以柬云章云

久別故人心惘然忽看詩句憶當年蛟騰古寺云生壁鶴去仙壇月滿天晚歲歸棲眞不負舊交零落總堪憐宻湖好種埀楊樹爲報春來系釣船

嘗柑子果

結根僻在贑山西風味何年入品題物色早煩天語問甘鮮還共橘包攜霜餘鳥雀朝朝下霧裏鼪鼯夜夜啼萬里中原荊棘滿獨拈靑顆爲悲淒

雨中送蕭翀還南溪

江云泄泄雨絲絲相送橋南獨去時歲晏秖傷爲別苦山寒應恨到家遲地毛久報徵輸急野哭猶傳戰伐悲知有茆檐風雪夜若爲擁葉共哦詩

賦秋江寄贈友人

東南煙霧海門深悵望秋江萬里心鴻鴈欲來天漠漠魚龍不動晚沈沈夕陽紅亂荷花浦暮雨靑懸楓樹林白石緑莎沙路逺扣舷可許一相尋

贈曽如鑑山人【有跋】

君平嶺上兩松樹秀色參天五百春喜有孫枝承世澤獨窺玄祕啟神珍漆燈何代明金雁華表誰家擁石麟我有先塋翳煙艸殘年風雨倍傷神

昔曽文迪與弟文辿各植一松於其鄊崇賢之君平嶺其大俱數十圍迄今猶存人謂文廸爲大曽仙文辿爲小曽仙以別稱之如鑑蓋其裔也如鑑相地本之世傳而理辧精洽余甚慕之先時嘗約其過余珠林相先塋謀更卜焉旣而不果至玆再遇於龍門山中相視惘然輙題此以速其來故末句復深致意云時丙午年冬十一月南斗劉荊生書

江上見早梅

歳暮雲山意共悲曉寒霜樹日初移遙憐江上蕭條客獨對春前爛熳枝雅韻可堪愁未醒幽香故與靜相冝若爲折寄腸空斷白雪黃雲渺去期

度梅嶺

江廣東西此路分千峯迢逓入層雲山川元气有闗隔風土殊方異見聞駟馬安車宜並駕六丁棧道可齊勲曲江祠古蒼松在長鎖煙霞五色文

出須陽峽二首

出峽入峽皆天風朝云還似楚王宮羣猿呼嘯靑林上八槳欹搖白浪中望海瘴煙愁更入問程蠻語苦難通向來道路饒荊棘此去車書慶混同

其二

兩峽東西互犬牙一灣寒水淨無沙野鹿畏人騰絕磵山猿飲水憩髙槎老藤翠抱三春葉陰洞紅迷十月花夤緣靑壁愁無路獨倚蓬窓詠日斜

題海角石

廣東省治後有奇石拔起土中可三四尺尖銳如筍或題爲海角構小亭覆之蓋好事者爲之因賦柬顧郎中光逺

何年海嶽孕奇珍偃蹇空餘數尺身貫地莫窮山脈絡倚天還湧玉精神觸邪定亂千年獸瑞世終爲五色麟爲語藩臣勤愛護勒銘應得比堅瑉

越王臺

廣州城北越王臺猶想旌旗此地來井屋帆檣連莽蒼荊榛煙雨上崔嵬東南海水一杯瀉西北雲山萬馬開不盡登臨當日興空遺歌舞後人哀

廣州水驛除夕

新年忽報明朝是舊俗猶傳此夕同千里夢驚江驛雨五更愁怯海潮風椒花盤映椰杯緑蕉葉窓含蠟炬紅不是思歸渾不寐早朝還憶大明宮

正月十二日肇慶府觀迎春

南訪龍媒踰五嶺北曕鳯闕想重樓日邊奉詔辭金馬海上逢春送土牛充席荔蕉憐逺物繞城桃李似中州永懷恩宴承宣早光祿筵深酒滿甌

將至藤州喜賦

孤城隠隠見中流八槳翩翩送客舟山擁瘴煙迷栁硐水穿石磧下梧州寒暄異景愁深入言語殊方彊笑酬莫嘆羇懷勞北望且勤王事賦南遊

正月二十二日赴容州道中

二十日春饒霽景數千里路信郵亭野花有恨何勞白山水無名只解靑殘月哀猿啼裊裊暮煙孤鵠去冥冥南京三月歸期早應及聞鶯侍紫庭

將至髙州憶僉憲潘士謙時分按雷瓊

東上遙峯曙色催日光林影共徘徊藤花亂落溪風起木葉驟鳴山雨來澗道水深行處轉石門雲气望中開潘仙何許燒丹去擬共吹笙拂紫苔

望雷陽城

四原如席萬山窮南望雷陽杳渺中風捲艸沙鳴淅瀝日銜川霧轉曈曨山場云逐鹽煙起野港潮隨蜃雨通不盡登臨懷古意喜聞遺廟有旌忠

二月二十九日三更渡海之瓊府

南望瓊山一點平三更津吏報舟行沙頭潮汐常依候水面風濤敢計程簫鼓雄沈魚起舞帆檣髙下火爭明乍眠欲坐還欹側臥聽黎歌踏槳聲

瓊山卽事

沙港風船雪色如土屋人家星散居負瓶入村挈淡水操网下海求鮮魚焚艛風起波浪黒黎母日髙煙霧舒佛桑花下且酌酒椰子林中宜讀書

三月十四日渡海將北歸

天水空蒙曙色浮聞雞衝雨下焚艛潮頭舟楫同千里海上山川自一州土釡飯香分葉裹瓦瓶酒熟倩藤勾可能欲別仍回首蘇李遺風尙可求

述懷寄蕭翀

平生剩有閒居興誰信中年不自由荷槖日邊方北覲乘槎海上復南遊詩書久益丹心苦風雨俄驚兩鬢秋疏拙自慚無補報要知只合老林丘

其二

南澗西巖在眼中可堪蹤迹墮塵紅午門待漏驚寒月丙捨看書憶晚風誰引小車尋故友獨騎瘦馬伴羸童他年投老珠林曲賴爾過從慰此翁

有懷山中故人蕭學文因題於古木畫圖之左並寄

梁塘逺在武山西千里相思意欲迷庭下紫芝隨露長樓前紅樹與云齊何由問訊傳魚素每憶過從信馬蹄美酒輸君閒百斛只今安得醉如泥

兵曹對月念家問不至有懷子中大兄並子彥諸弟

吏散西曹月自明褰衣顧影倍淒淸嬌癡不獨憐兒女老大還多憶弟兄紫禁花明催曉覲靑郊艸滿廢秋耕故鄕正隔三千里白髮新添數十莖

其二

欲問江幹水竹居南來舟楫未全疏如何荏苒三秋候不寄平安一字書事主只今縻祿秩還家何日省丘墟丁寧爲約南園樹畱取寒花伴把鋤

送友人奉旨侍親歸山西

曉陪鶴駕覲龍旗忽報承恩奉母歸拜命五花金作誥還鄕千里錦爲衣太行日上云初起汾水秋髙鴈正飛祿米滿車新酒熟殷勤先與壽庭闈

鑑湖淸隠爲趙圭玉賦

先生舊隠鏡湖邊栁屋荷汀引釣船聴雨有時燒燭坐看雲長是挾書眠松花春醸開山甕菱米秋收當水田此日嚴趨金馬召他年應遣畫圖傳

寄水南劉叔和羅惠卿並古城竺西上人

故園一別向秋風無數離愁逐斷鴻鏡裏髮從今歳白尊前花憶去年紅鹿門杳杳遺龎徳廬阜蒼蒼閟逺公相憶何由謝塵鞅暮云愁絕大江東

寄淸平絕聽長老並柬一如上人

雨花堂上老尊師我昔南遊往訪之出郭何曽持缽去據牀長是坐禪時扣門覿面驚相笑呼酒論心更不疑白髮滿頭應健在他年廬阜結深期

予甥龍務大以侍親南歸來告別因懷兒子平原書五十六字遺之

丹鳯翩翩五彩衣也隨計吏上京畿十年便可從師學千里還應念母歸水驛行經春艸緑天門朝罷雪花飛阿原久別憐渠小此去相看願莫違

題贈朴闇醫士

朴闇道人神宇淸手攜緑玉上南京市中壺公自不老海上安期知有名當欄種藥花露濕篝火劚苓松雨晴鄱陽山水亦故里何日放船歌濯纓

寄孫如心

長懷嶺外南歸日曽向晴灘艤客舟驛舍正當沙浦口艸堂更在石橋頭籠鵝未報將軍帖騎馬眞成山簡遊此日感君多意气看雲長是獨登樓

題蜀山艸堂爲上人賦

上人艸堂風物淸秖言陽羨是靑城誰知習隠孤峯下猶有懷鄊萬里情坐石翻經延月上臨流曳杖看云生幾時卻泛吳江棹來聽松門澗瀑聲

自東海還京得子彥弟所寄期字韻因和見意仍用其首句云

蚤歲艱難各自知老來道路獨奔馳三年從宦曽無補千里還家未有期石浦釣魚春雨過海門聞鴈暮云悲忽傳南巷新堂好日日看云有所思

奉和秦僉事文剛分巡保定道中見寄韻

承聞攬轡歷西山風物蕭條井邑間邊日數峯明紫翠海霜萬樹散斑斕單居謾感經時別逺涉應知隔歲還無柰天寒烏鵲噪爲君長夕倚松闗

竹友軒詩

省郎髙節夐無塵交好宜爲竹所親風細秋聲傳玉佩月明寒影上綸巾瓦盆酌酒還相對拄杖敲門故不嗔亦欲從君分半席渭川何處是通津

題山水畫爲趙可久參政賦別

江流浩瀚接滄溟野色依微帶艸亭霜入楓林開錦繡水生蘭渚漾空靑菇蒲日照鵁鶄影楊栁風翻翡翠翎無限臨圖懷別恨可堪邊雁月中聽

送北平省都事樊仲郛賫洪武七年正旦賀表上南京二首

洪武六年冬閏月省郎入覲自燕臺邊庭拜表千官送京闕朝正萬國來班引侍儀宮樂奏禮成光祿禦筵開薊門栁色還相待應帶春光萬里回

其二

淮海東南是帝京五云繚繞九重城光風盡解龍河凍麗日徐開鳯闕晴春宴戴花迎彩燕早朝穿栁聴宮鶯前年我亦陪供奉此日偏憐送別情

題李銘古木竹石圖

李銘作畫性所耽筆意逺與黃巖參山云不動光淰淰溪雨欲滴寒■﹝毛參﹞■﹝毛參﹞荊揚自古貢筱簜匠石何處求楩楠風沙滿目忽見此春夢昨夜思江南

寄萊州太守趙圭玊往在兵部與君實同事余後乘檄出海上乃相失於交臂之頃今年秋餘亦調官北平望萊州復隔千里追憶舊好詩以訊之

三月乘槎海上歸君來我去偶相違海神廟下波濤壯萊子城邊艸木稀作郡新聲隨日起趨朝舊夢逐雲飛誰知華髮燕臺客歳晏愁吟雪滿扉

其二

憶在兵曹三四年君畱東署我西偏檢書淸夜燃官燭沽酒常時數俸錢借馬獨行緣送客聞雞相喚去朝天論交亦有胡兼許此日天涯各惘然

贈李克雋主事還京

我去兵曹已來年喜逢佳士向幽燕簡書報政無稽事翰墨名家有世賢古道風髙塵撲馬官河冰暖水生煙遙憐百尺津頭栁總解垂絲拂畫船

早春燕城懷古

金水河枯禁苑荒東風吹雨入宮墻樹頭槐子幹未落沙際艸芽靑已黃北口晚陰猶有雪薊門春早漸無霜城樓隠映山如戟笳鼔蕭蕭送夕陽

其二

宮樓粉暗女垣欹禁苑塵飛輦路移花外斷橋支贔屓艸間壊壁綴罘罳酒坊當戶懸荷葉兵壘緣渠挿栁枝不見當年歌舞地空餘松柏鎖荒墀其

三

髙城層觀俯深濠土屋人家結構牢旃裘已洗邊塞習弓馬不數幽並豪河交凍淩作平地風捲沙堤如湧濤猶有寒威錮松柏那無春色到藜蒿

其四

秋月春花不可論闗河形勢古來存燕歸邃閣銅鸞墜人散髙門石獸蹲牛引柴車穿栁巷馬銜霜艸出花園由來在徳非闗險不獨阿房可斷魂

其五

不見當年百萬家蕭條井邑暗風沙苑墻雨壊空攔馬宮樹煙昏自集鴉部族向來誇猛鷙野人無復記繁華誰知儉徳今王盛更化同風極四涯

其六

海內蒼生困亂危宮中舞女鬭腰肢金渠水暖龍船出彩閣花香翠輦移松柏盤空皆偃蓋栁條拂地更埀絲迷樓不獨江都恨鳥竄龍沙更可悲

早春

早春延望怯風沙淸晝行吟見物華退食廣庭無一吏護巢髙樹有羣鴉晴光茌苒楡開莢紅意相將杏作花何許歸鴻方北向可憐逺客正思家

二月十六日將赴臺畱別樊都事仲郛黃理問元徽

本從老圃學攜鋤幸際明時出曳裾濫食祇慚公祿厚按行常恨吏才疎天寒羸馬嘶長櫪日晏慈烏下廣除淺薄將何供補報蕭蕭華髮不勝梳

題前崇文直長趙居敬令子所蔵翰林諸老詩卷後

趙君直長崇文日奏藝曽居眾宷先宮女開函收玉軸侍臣傳詔賜金錢當時翰墨靑雲上此日山河落照邊得似名家惟一技閒門靑艸自年年

和子彥涼字韻

馬上絺衣早已涼入門驚見兩悲傷五年別去今還健萬里來看意未央鬢髮相將俱老大羽翰那得共飛翔淸泉白飯桃花酒彊自逢人說故鄕

贈醫鍾本存因勉其歸故里

先生舊宅丹砂裏賣藥燕城未得歸制就術芝長滿握種來楡栁各成圍煙霞久伏丹鑪火塵土還憐白薴衣早晚風帆向南發千崖春雨茯苓肥

送燕相府知印張楚芳省親還贑

江鄕早歲識奇才萬里驅馳薊北來護印暫辭王相府寧親還上令公臺家傳舊業書連屋壽介新年酒滿杯二月官河冰解凍放船莫待檄相催

九日追和虞太史韻東徐僉憲叔明

莫嘆飄零萬里身尊前相見卽相親黃花翠竹來江外紫蠏銀魚出海濵雁度石門雲气近烏啼金井露花新不辭令節成歡醉總是登髙能賦人

聞伯兄中翁有水竹居之樂賦此奉寄

齊化門東送子歸低頭惟有淚沾衣故園已是三年別客路還看一雁飛蠏蟄官河冰漸合鳥啼宮樹露全晞到家應及椒花宴莫遣春來音信稀

春日卽事二首

重門髙鍵擁層基古柏髙槐蔭近墀瘦馬來銜庭下艸乳鴉爭奪樹頭枝邊城訟牒投何簡公府郵書報不遲飽食頻年無補報春風消得鬢成絲

其二

春來早起散晨衙宴坐髙堂又日斜土燕衝檐時墜艸山禽引子自穿花雕鐫文字慚儒術校理刑名重法家猶有餘程消退食東園隙地課鋤瓜

出麗正門

雙塘南城莽蒼中斷垣荒艸路西東萬條栁暗鵝毛雨千丈城髙羊角風鐵鍵重門車碌碌金鈴艸帶馬瓏瓏邊風不動居人少散漫牛羊落日紅

北齋晚涼卽事

髙閣微風不動簾晚云時送雨纎纎烏求墜子窺深艸燕接飛虫拂近檐碧盌行茶冰共進靑盤盛菓酒頻添秖慚素食承優渥已分淸心破酷炎

晨起憶陪禁城早朝

禁城五鼓點聲催曽趂初朝列序陪宸極中間銀燭動午門西上鑰魚開近臣奏事趨丹陛內史傳宣出紫臺此日燕城更千里長瞻雲气隔蓬萊

庭下

庭下無塵淨緑莎朱簾疎蕩晚陰過雨鳴楊葉聽逾近風落槐花掃更多古鼎香分云窈窕碧盤冰進玉嵯峨邊城秋早文書靜喜報兵屯足黍禾

書事

秋入層臺引興微溶溶霽景動淸輝煙銷碧樹黃鸝度日上丹甍紫鴿飛地逺極知王事簡晝閒更喜吏人稀秖憐闗塞寒威早九月飛霜上繡衣

秋日過宛平縣學坐射亭觀梅子荷花

舊日曾聞都水監明時已屬泮宮祠水通窊地生荷葉門倚回堤出栁枝橋外行人看習射座隅童子解歌詩晚涼云錦偏畱客不記歸來馬上遲

送贊禮郎黃囦靜監北平秋祀畢還京

聖王秩祀周寰宇使者承宣蒞北平監禮登壇嚴夙戒守臣將事報秋成中天雨露三時順北極星辰五夜淸自是皇心昭感格從容入奏頌佳聲

有懷王太守子啟時爲崇慶府往時子啟自廣西赴京與予相見未幾予赴官北平嘗約敍別以病阻未至

二月金陵相見時小東門外栁絲絲登樓尙想題詩處對酒空懷送別期官市馬嘶紅日上宮門鶯囀緑陰移遙憐風雨龍江路一棹煙波獨去遲

其二

二十年來南浦客八千里外錦城仙水邊送別秋風早馬上懷人夜月圓載酒渡江憐往日聴猿出峽定何年只今飄泊桑幹曲西望酣歌一惘然

其三

龍灣橋上秋初月珠浦亭前日暮云把酒曽從終夕醉寄書定約幾時聞烏臺節帶冰霜操蠶國詩成錦繡文謾憶靑春曾作伴誰憐白髮更離羣

其四

曠子南園淸夜遊憶曽放棹過中洲花間吹笛啼靑鳯竹底燒燈走翠虯一月醉來渾不醒十年老去謾多憂庭前想見靑靑樹依舊梅花滿上頭

八月二十五日夜偶閱地圖至西川崇慶州因憶子啟王太守感賦一首

我有故人在崇慶忽看圖志憶當年北來已近三秋別西上寧回萬里船峽口猿啼山月上闗頭雁度野煙懸如今縱有千鍾酒談笑何因醉此筵

不寐有懷故里南澗舊遊

東槐西楊烏亂鳴初昏嘈雜到深更羇懷自是愁無著淸夢何曾睡得成戍壘月髙千杵急紙風定一燈明卻思武姥峯前夜臥聴蕭郎弄笛聲

聞伯中兄家居日課兒子平原讀書小女信女紅之暇亦時時弄筆學字偶因家問中見近冩二紙喜而賦詩寄伯中長公當發一笑耳

苦憶經年別二雛喜從片楮見揮濡詩書幸不遭塗抹文字何妨效搨摸通子詎憐彭澤老伏君未覺濟南孤他年萬一傳新樣莫忘臨池是大蘇

十月十三日夜於故帙中獲再覩大兄伯中去年六月所寄京字韻七言律詩爲之感愴不已因錄而追和之以見友於之意

憶昔辭兄謁上京喜逢四海豁淸平生成自是君恩重溫飽由來世慮輕千里浮萍成浪迹百年常棣見深情傷心寒食仙槎路淸淚何因到祖塋

附伯中詩

鶯花三月上南京五月還司到北平憂患半生雙鬢攺舟車萬里一身輕家書逺寄憐兒小旅邸相看見弟情何日乘驄歸故里共傾芳酒酹先塋

北平一冬無雪風沙特甚𨿽土曠人稀而車運不絕良可嘆也

邊城日暮苦風沙共說殘年气候差水暖已聞冰解凍地枯不見雪飛花去牛來馬餘千里吠犬鳴雞有幾家東望春響應不逺可能膏澤徧荒遐

題塗伯貞靜深堂在南昌府

聞子築堂依翠岑幽耽長是寄登臨一塵不動夜方寂萬卉無言春自深隠幾看云生晚興寫書滴露見鄊心故園亦在章江上載酒何時許共尋

海子橋午憩

海子橋西是泮宮尋遊偶此憩靑驄一春實少催花雨二月偏多擺栁風瓊島晴薫煙漵合金河凍釋水雲空沙邊小艇無人系愁絕滄浪舊釣翁

送黃叔勉自天臺來北平收其先尊理問君行李卻歸天臺

遺書收拾望南歸風木應悲與願違仙客五城霞作佩家人萬里雪爲衣日髙堠館葵花發雨過官河栁絮飛此去承宗端賴爾金華云石有光輝

故元侍講學士邵庵虞公嘗作送趙子章還新安敍論述考亭夫子所以爲學之方甚悉於篇終復系以詩意甚惓惓焉吾友壽陽繼道呂君獨好而錄之以日誦而自省其必有得於斯言者矣因追和一首以屬其後亦將以交勉而更勵也

問君何事好斯吟好語應知契悟深大道行車應異轍昔人求友本同心道園云變秋先落嶽府天髙月共臨往事蹉跎成永嘅無因載酒過山陰

送徐僉憲子侄得全暫還三衢

趨庭早識仲容賢卽便令人重黯然歸路偶逢殘暑後到家應及未霜前寒沙蓬藋迷徵騎秋浦芙蓉壓去船來往燕吳眞萬里重來爲我說華川

夜宿南城彰義門逓鋪承曽元鼎攜酒敍別

城南下馬已斜陽投宿郵亭古道傍野澱有霜風正急土牀無火夜偏長旅程此夕違公館歸夢何時達故鄊不盡故人攜別意雞鳴又報趣晨裝

過河間府遇髙陽劉思道乃吾鄕先生元友嚴公之髙弟自云舊蔵公遺文若山水記等作類多遭亂散佚不存而山水記存者又以逺而不得見慨念今夕爲之惘然明日賦此爲別

髙陽白髮老劉郎舊是先生弟子行文字尙傳山水記佩衿猶襲蕙蘭芳玊河墳古山蔵霧瀛海樓髙月照霜不盡殊方懷古意因君惆悵憶江鄊【玉河鄊在宛平縣乃公之葬處瀛海河間城樓名也】

早出獻州南門望京都有懷

星漢微茫欲曙天郊原寂歷帶平川斷槎初擁沙河淩枯樹猶含野燒煙健犢慣行馴應鐸蹇驢初試怯橫鞭登髙南望神京逺彷佛紅雲是日邊

夜宿

下馬郵亭已夕陽倦行偏訝去程長雪侵官道埋僵栁火入荒園燒宿桑棗子酒香愁易醉豆兒飯滑愜初嘗藜牀葦席風如水淸夢何因達故鄊

寄柬阜城張知縣宗逺

阜城小縣荒且幽居人稀少棘林稠縣公時向艸間坐野雉日來庭下游椹子夏收供飯裹棗湯寒煮當茶甌憐君宦況淸如水安得哦詩盡日畱

將至東阿喜望谷城諸山

一望川原蒼莽間天低風定凍雲閒河經南堰還歸海路出東阿始見山野雪漸消沙隠隠燒煙初散艸斑斑遙憐黃石遺祠在千古髙名不可攀

至東阿已遷谷城舊縣水潦之餘民物蕭條可感

日落髙原起暮塵風回殘燒入荒榛楡林古道余雙堠艸屋人家少四鄰野棗有秋惟醸酒園桑無主半爲薪遙憐頻歳罹河患往事空餘舊俗淳

詠河中流澌

臘月流澌過大河須臾平湧白嵯峨水宮戰合鳴金鐵洞府朝回散佩珂貝蛤吐珠騰夜月蛟鼉委甲送春波化機流轉知無極喜報靑陽轉太和

北風

北風三日寒凜然又吹河水作瓊田漁人欲下九囊网賈客愁膠萬斛船霜鴻獨宿時驚夜野鴨羣飛欲上天聞說楚城春意早菊溝云暖酒如泉

舟中對雪近邳州十餘里而不到

維舟擁被且停棲風雪縱橫勢欲迷望逺亭亭余杞栁積深漸漸沒蒿藜波間白鳥悠揚去沙上烏鴉自在啼南下邳州惟十里瓶中安得酒同攜

邳州舟中對雪有懷故園梅花

邳州城下雪霏霏春入無端暖尙微映日忽疎還復宻隨風欲墮卻仍飛沙頭漁艇寒收网岸上人家晝掩扉憶得故園梅盡發殘年猶恐未能歸

小年夜對酒憶呂徐二僉憲

陌頭飛雪浥輕塵江上寒云限去津對酒逺懷同舎客維舟猶作異鄕人誰家村鼓驅儺鬼何處香餳事竈神明日東風京國道滿頭華髮爲誰新

維舟

宦情羈思共蹉跎十日維舟古岸阿弱纜引繩牽雪重輕蓬張羽挾風多天寒鴻鴈猶遵渚村近牛羊自飲河最是五更愁不寐天門趨覲正鳴珂

舟出龍江奉次廖教授同舟述懷之作

承恩觧組下蓬萊萬里歸舟拂曙開東日髙銜潮水上北風平渡海門來鄊情濃似宮壺酒心事寒於野燒灰歸到西溪尋舊隠追隨還許日遲回

送王巡檢宗道還卓口

都府靑春白面郎邊城快馬紫遊韁五年乘障山無盜千里通津水有航野驛曉晴芳樹合石潭春雨落花香祇憐江上相逢晚不盡東風酒滿觴

和胡思孔見贄韻

曽陪冠冕上三臺金水橋東日往來露濕栁梢隨直上日髙花底散朝回當時桂苑靑霞佩此日茆檐濁酒杯感子未能同寂寞莫辭髙詠寄蒿萊

廿三日過石頭江下訪表兄蕭則善因賦一首

石頭岡下水潺潺隨母歸寧憶往還少日嬉遊今白髮暮年悵望舊靑山碧桃溪洞春雲裏修竹園林夕照間老我驅馳慚宅相多君深隠靜柴闗

爲南山張道士題黃石圖

方壺道人畫黃石曾過東阿親見之奇花夜發星火迸神穴夏通雷雨垂玉芝下茁紫雲蓋琪樹上列黃金枝近聞縣徙谷城北好去驂鸞陳薦祠

夏月遊殊山寺登圓通閣和子彥弟開字韻

窣堵嵬峩寶閣開碧蓮平湧紫金臺散花天女雲間下飛錫眞僧海上來霧捲長塘天一鏡雨浮西嶂翠千堆白頭幸逐閒居樂猶擬棲禪日往回

夏月遊橫岡憩於盤古石上賦柬袁從善康子建

盤古壇前萬木陰松花滿地晝沈沈石牀苔蘚侵書潤古屋藤蘿隠幔深出洞看云思解佩臨流待月聽鳴琴紅塵十里慚來往亦擬移家近竹林

訪易復初雍塘新居

幽人卜築向林丘新辟園池引澗流屋頭栽竹連兩疃門外種苗方十疇云深犬吠風葉落日晏雞鳴煙火收架上有書尊有酒不辭終歳此淹畱

題醫士劉允文松老詩

富川老人年六十采藥雲中曾見之竹房早著桐君傳杏苑新傳松老詩錦水寒花照心膽湘山秀色映須眉茯苓會化赤琥珀更後千年當逺期

和陳敬則寄贈二首

還家初制女蘿衣入裏偏傷故舊稀野鶴下迎行藥徑沙鷗飛讓釣魚磯煙塵十載靑山在江海何人白髮歸昨夜珠林林下坐依然月色滿荊扉

其二

憐君壯歳好容顏肥遁髙情不可攀放棹有時歌緑水持杯長日對靑山芙蓉亭館秋風早楊栁池塘夜月閒吟取新詩三百首遺音猶許繼重刪

七月七日東原席上喜賦示子彥弟

經年江郡橫經去投檄歸來又早秋老去不煩文乞巧豪來直倚酒忘憂故家譜牒懷三傑並世衣冠愧二劉珍重手中蒼玊杖白頭林下盡嬉遊

其二

同年投老向柴荊此日持杯百感生末路更誰憐季子平居只是愧難兄靑蘿夜雨書連屋紫稻秋風酒滿罌早晚定移湖上宅剩栽松竹報生成

過楮源訪羅雲從同捨弟子彥各賦一首

楮源風景似桃源水遶田園山繞門髙樹秋風松落子碧苔春雨竹生孫淸煙影覆埀蘿屋白酒香浮老瓦盆落日荒原歸路晚欲尋幽興已忘言

八月十五日夜宴南溪蕭氏追憶舊遊有懷自成唐兄時以事畱滁陽未回

蕭家塘上看明月猶記風光十載前長笛夜從山上起明河曉向座間懸重來蹤迹傷槎梗老去情懷怕酒船卻憶故人京國去憑髙何處望嬋娟

秋日過汶溪義塾承蕭國錄有詩謹用奉答

汶溪新制小茅堂也種山楸間水楊捨近雞豚還共食春來魚鳥自相忘松陰客去書連屋花底鶯啼酒滿牀卻憶東華聨轡出午門霜月漏聲長

隠云詩

髙人家住靑山下愛入浮雲事隠居窈窕深迷三徑曲玲瓏低護八窓虛似聞雞犬鳴天上遙見蓬壺入海隅相望博溪同萬里何由蹤迹問樵蘇

云東杏塢

何年種杏今成塢知是云深舊隠家朝雨洗空千樹雪暖風吹起萬枝霞壁間瓢貯通神藥窻下鑪存伏火砂北望淸江三百里從君安得問靈槎

過雙溪訪敬則不遇

溪亭嘗共賞芙蓉十載重尋恨不逢落日斷橋余野水髙原古路帶寒松麥芒舊畫遊絲細柿葉新題墜露濃喜有諸郎能好客囊茰尊酒更從容

明日喜雲從隠君自湴坑歸再賦一首

南岸諸峯如累瓜髙人幽隠在煙霞百年古桂寒無葉十月叢梅早有花斷壠牛羊分客路深池鳬鴨共鄰家極知好客情逾厚貰酒攜琴到日斜

吉水曽士與訪予南富山中卻歸梅岡賦此贈別

曾君奇气歘翩翩袖有新詩數百篇逺訪不辭千嶂裏相知已在十年前楓林赤葉秋風落茅屋靑燈夜雨懸好去梅岡應暫住重來風雪定殘年

入兩小口將過東坑

羣峯雜沓共趨奔兩水縈回相吐吞樹根盡迸石上走山腳直下溪中蹲靑煙僧捨髙低屋黃葉人家逺近村聞有桃花壠上路仙遊何必問秦源

入東坑

東坑石路入云堆東岸人家倚岸隈半沼紫萍風乍過一林黃葉雨初來澗寒野鳥還爭聚山暖巖花只自開卻望松楸生暮色重來悵望使心哀

寄答王希顏

承恩萬里賦歸田秋入華顚已颯然天上看花成昨夢江頭種樹記新年鼠侵敗篋殘書在虵伏虛房一劍懸夜雨靑燈茅屋底可能相對共談玄

其二

聞君抱藝困沈綿猶有髙情似昔年繡句錦箋分野客朱顏白髮照神仙松陰漫想傳冰碗花底何因泛酒船早晚看云出江口定隨藥裹到林泉

同蕭九川遊菇塘龍城院賦贈象初上人

天入龍城湧地靈橫岡復嶺似圍屛村原過雨春泥紫山崦含煙野燒靑火裏蓮花敷寶座雲中楊樹注靑瓶何時煮茗長松下聽講楞伽一卷經

題故人郭隠君筱坑故居因弔新墳有作

風塵澒洞失斯人舊宅淒涼問水濵巖畔好山鶯擇木池南古栁燕爭春書傳未信中郎絕金散寧辭郭解貧寂寂孤墳三尺艸蕭蕭落日一沾巾

題石塘舊隠

髙霄巖近石塘淸亂定歸來喜稱情架石起樓成別業引泉注圃看新畊魚諳舊沼吹花過鹿愛深林遶樹行釀取松花千斛酒抱琴來此就同傾

和靈隠蒲庵長寄二律

駐錫龍河近冶亭一池蒲艸座中淸眞僧渡海求書偈朝客圜門聽講經卽物悟空心自寂隨緣出定眼長靑法臺曽證人天會幾綰袈裟覲紫庭

其二

華髮飄蕭六十年閒居魚鳥亦僊僊開園未種千頭橘入洞初尋九眼泉幸可自酬沽酒價喜無人送買山錢何時乘月過靈隠同泛秋風鑑曲船

寄天寧雪印文上人

去年抱病過淸江風雨蕭蕭臥短艭帆影近移金鳯渚鐘聲遙應石龍瀧極知禪悟超諸境況是詩名重一邦投老荒山未能往題詩憑寄白雲窓

雨夕柬鵬舉

入春已過五十日晴景都無三四朝云去云來山杳杳花開花落雨蕭蕭靑絲送酒銀瓶暗彩筆題詩綘蠟消東嶺幾時明月上曲闌芳樹聽吹簫

奉和長舅蕭聘君紹宗館中見寄之作

白泉亭下水彌彌長日看云坐不移顏采肯緣春酒變鬢毛不逐野蓬衰商山芝艸長歌日魯國蒲輪應召時愧我未能撡幾杖纒綿徒重昔人思

南溪館中和答湯生元哲

江上攜書猶昨日山中對酒又今年春來花鳥傷新詠老去魚虫憶舊箋珠浦舟回明月夜金華劍倚白雲天登臨不盡懷賢意指點飛鴻若个邊

和蕭子所同遊韻

石上荊茅坐可班也知仙境勝人寰風開橡栗寒初落月款柴扉夜不闗老去漸驚容鬢變秋來長愛水雲閒憑君緩飲西華酒不放聯歌踏月還

晚下北巖過臨溪和蕭國錄子所韻

淸歌遊徧武山巖古寺橋西晚駐驂風引泉聲弦奏五云摩石角劍攢三自慚報玖空投李誰與盈襜更采藍解帶醉眠林下石看人香火事瞿曇

謾題子彥弟孟浪集詩稿

仲也才髙更苦心可堪孟浪劇雄沈滄溟光采浮天闊泰華根株拔地深直道河汾徒自屈窮居東野竟悲吟只今放意雲林下對飲從教雪滿簮

聞子啟太守自歷下書報來春還家又新有鳯雛之喜感念舊好爲欣躍不寐輙賦二首先寄難兄竹庭徵君宜載酒一慶也

故人舊別向西川移謫淮山苜蓿田容易繁稀花著雨尋常員缺月當天四章詩憶京城送八月書聞歷下傳爲報難兄竹園裏好催春醸候歸船

其二

北平西蜀路綿綿驚夢愁心各黯然見日淸尊須共倒暮春華髮總堪憐寒云三峽啼猿外秋雨重湖落鴈邊聞有鳯雛新繡羽可無髙會送犀錢

題萬安劉丞望云軒

層軒新構倚江城不盡升髙望逺情雲气逺從天外起繡衣如在日邊行冰消汴瀆持雙鯉花發維揚聴早鶯莫嘆宦遊疎定省平反萬一繼家聲

奉和本原教授臘月二十九日過白家橋訪彥弟之作

舎弟卜居三里遙平田亙畝水通橋艸間微雨沾行屐枝上長風吹掛瓢飲興一時空澥渤文光五夜燭雲霄屠蘇此會誰先醉還祝髙年繼子喬

公文偰尙書由參政山西入拜禮部而予以侍郎起於家同日拜命赴南宮今承恩致仕又適同日公文有別業在溧陽予將南還泰和於別也不能以無詞焉因賦二律詩爲贈

早春並命拜南宮日日承宣在掖東奏對總稱人似玊追趨偏感鬢如翁考文虎觀瑤編合賜饌龍庭綺席同共沐恩波向三月敢將衰朽附羣公

其二

誥書飛下九重天同日承恩拜禦前禮樂逺稽周六典聲華肯譲漢諸賢錦袍潤浥宮花露驄馬驕嘶禦栁煙莫訝同歸不同路誓堅晚節報堯年

送箭局大使王仲良還南昌

淸曉承恩出帝京翩翩彩服照新晴十年幹祿雙親健千里還家一棹輕夾道風花連晚驛滿城煙栁帶春鶯蹇予亦有歸田興去住偏傷戀闕情

五月十五日早赴奉天殿右角門謝恩明日出通濟門登舟感賦一首

同捧天書拜紫宸獨驅羸馬出京門十年濫祿慚儒術六袠歸田荷主恩夾道鶯啼千騎合連城虎踞萬營屯白頭此去憐疎逺翹望蓬萊海色暾

大赦後一日出京城聞崇慶王太守子啟自和州屯所攜其佳兒南歸喜而有作

故人舊謫和陽戍五月初聞罷種田誰使南山歌石爛天教合浦得珠還榮華過眼靑雲後事業傷心白髮前我亦南歸尋舊約正須美酒送流年

過風火磯

風火磯頭波浪深馬當峽裏雨雲陰轉輸估客無南北爭戰英雄自古今水潄蘆根侵岸腳石懸藤蔓到潭心一時登覽余風景靜倚蓬窓酒滿斟

過湖口縣

佛子磯頭遡客舲南湖髙栁寄沙汀水分彭蠡溶溶緑山送匡廬冉冉靑雨過人家收鴨早日髙网戶曬魚鮏故園此去猶千瑞安得乘風破杳冥

投老歸田承敬則陳兄有詩見寄依韻奉答

京闕辭榮慨暮年解纓歸濯武山泉倦鴻斂翼靑霄上啼鳥傷心白髮邊擬注丹經尋故檢欲參道帙校眞詮看花載酒雙溪曲可得重來獨惘然

其二

莫怪經年相見稀閒心已逐野雲歸花間舊醸荼■﹝艸縻﹞酒松下新裁薜荔衣山樹曉晴黃鳥並野塘春漲白魚肥憐君坐病吟成癖天上何人識少微

毛生從龍陪予由藍陵入小莊歸賦此爲貺

一月尋山秋興濃毛生杖屨喜相逢入溪暫醉藍陂酒度嶺初聞薦福鐘連筏載云穿櫸栁斷橋橫雨出芙蓉最憐林下茅堂好晏歲攜書愼所從

題丘生種杏圖

西山蒼翠接匡廬誰畫丘君種杏圖日上髙林花散錦雨微深樹子埀珠山中自注遊仙錄林下長懸賣藥壺老我何由一相見定騎靑鹿問屠蘇

柬劉方東

秋落雲亭水滿河故人池館許重過入門未覺靑山少對酒偏傷白髮多桂樹蔵煙依古岸芙蓉含雨媚新波白沙翠竹當時路明月隨人柰醉何

和答陳孔郁

早歲儒林識姓名重逢今見好詩成才情自擬唐諸子禮樂還徵魯兩生老去獨驚華髮在愁來偏愛晚山晴栁溪春水多鷗鷺爲報南歸願結盟

題泰和縣丞陳舉善所畫山水圖

少日東南事壯遊憑髙弔古思悠悠山中樓觀神仙府江上雲霞帝子洲別塢松風琴入奏平湖花雨棹聞謳只今投迹山房裏坐看新圖嘆白頭

冬日同鍾舉善諸友登蕭氏一經樓畱飲醉歸承子所國錄有詩依韻奉答

書樓新築與山齊冬日登臨感聚奎蜂戶怯寒封凍蜜燕巢驚雨落春泥一經已見當家授萬卷終期列笈棲朋好莫辭頻載酒梅花正在汶溪西

冬日過延壽寺訪玉壺上人賦柬同遊諸君子

看山隨客過楓橋下馬尋僧問栁條古殿碧苔春寂寂紺園紅樹晚蕭蕭能詩茅屋應堪賦入社東林倘見招卻憶舊遊曽載酒知心涼月坐吹簫

題胡耽橋

云壓波沈影獨搖胡耽河上看新橋鵲毛隠約塡星漢鼉骨參差駕海潮二水合流冰漸釋四山環立霧全消十年京國懷疎放猶得行歌逐野樵

由紫岡坪過西岡劉氏山居憶往年同廬陵王如川避地於此今十六年矣撫念存沒愴然興懷

入山西度紫岡坪荒艸含煙一望平云拂鵲巢村疃近雪消魚窖野泉淸故人舊別嗟存沒野老相逢識姓名歲晏重來還白髮十年江海最闗情

臘月廿三夜會西岡劉氏書房以傳奉邀竹庭徵君子所國錄俱以事不果至因寫此述懷錄示以傳並柬同賦者

霜飛平野月光微銀燭髙臺爛有輝盤送璚芝冰綫滑杯行琥珀酒波肥早春已覺隨年至佳客偏傷與願違明日醉醒岡上路梅花須挿滿頭歸

冬日登髙逺樓爲朱子瞻賦

閒來著處尋山水下馬還登髙逺樓西澗水聲千丈落南峯雲气一尖浮斜陽町疃牛羊晚細雨陂塘鳬雁秋不是梅花催晏歲爲君十日更淹畱

槎翁詩集卷六

●欽定四庫全書

槎翁詩集卷七

﹝明﹞劉嵩撰

○七言排律

題蕭靜安所藏歸隱圖

髙人歸隱定何年一望靑山興杳然桂樹髙巖晴雪裏桃花流水白雲邊橋通絕岸茆堂近路轉深林艸市連巢父持竿還入海畱侯辟榖早歸仙偏思騎鶴捫星斗亦擬呼龍種石田此境未知何處有畵圖千古意空傳

春日蕭氏靜安堂同諸客賞蘭賦長律一首

根移澧浦植盆沙好在蘭陵隱士家翠穎齊抽千萬葉玉芽初試兩三花丹房曉浥金莖露紫暈春寒石洞霞幽撡能忘尼父嘆哀歌敢動楚人誇林間觧佩傷薋菉江上停舟感揭車幸過髙堂春酒熟與君爛醉答年華

雨中道出薌城將訪新安希顏王徵君不果有作奉寄

五老山人白錦袍十年不出臥江臯春前早喜傳佳句座上何因倒濁醪落魄由來知傳癖憑淩猶自想詩豪杜陵抱病猶耽飮庾信還鄕且賦騷欲叩柴門看野竹直愁寒雨亂庭蒿江通值夏波瀾闊山入薌城紫翠髙作客共憐雙鬢攺懷人謾使寸心勞憑誰寄語溪南樹凖擬秋來系小舠

峽山寺

淸遠縣東三峽長峽山好在峽山央寺門臨水疊崖石殿角掛山欹棟梁幽澗鳥啼如觧語陰崖花發不知霜將軍自昔開蠻洞庶子何年去帝鄕門掩野祠煙寂寂船通官驛水茫茫偶便禪恱堪娛性不信猿聲觧斷腸

奉題王氏勤有書堂十四韻

朱雀橋邊燕子飛故家文物重京畿華堂髙敞靑霄近此老風流白髮稀門引秦淮春水綠窻含勾曲晚煙微席間上客千金劍庭下佳兒五彩衣坐擁詞林分旖旎行緣藝圃襲芳菲書聯緗帙文韜錦軸散牙籖字刻緋閬苑花明千琬琰海門月照萬珠璣蕓房剔蠧風初定艸合囊螢露未稀一息故應存夜气分陰還自惜春暉琢磨擬並荊人璞累積何慚樂婦機舒捲長懷吾道在研鑽莫遣壯心違極知力穡功相近轉覺嬉逰事總非學習可忘飛振振趨程好在策騑騑公侯必復非難事賢聖由來此共歸

長律十四韻送彭公權教授還永新

六千里外燕山客白髮還鄕遂苦心楊栁堠邊風一葉胡桃園裏雪千林路經齊楚冰猶壯春到湖山暖漸深龍廟讀碑山窈窈神岡分棹水沈沈行尋梅洞躋危石笑指荷峯數近岑弟妹入門驚老色鄰兒候馬識鄕音新城桃李従頭看故冢松楸逐處尋竹底掃云安坐榻花間載酒濯塵襟糝塩芋粽朝供飣下豉蒓羮早漑鬵定觧狐裘披白薴更従雞黍飯黃金山遊曳杖應行樂鄕飲當筵亦醉吟此日衣冠還舊俗他年圖畵記斯今茶園江館曽題句松室山房昔掛琴我亦十年離舊隱煩君一一訪登臨

贈汝南韋布

汝南韋布不易得閉戶讀書無所爲掉頭不入將軍府開口觧賦騷人詞常思隱去有鹿伴只愛步行無馬騎石室煙靑時煉藥山源水黒晝臨池才華自信古難匹姓字不傳人少知聞說崆峒山石上時時乘月自題詩

書懷廿四韻奉柬範實夫李子翀楚

也飄零客江縣足蠒重胼髮埀面妻孥隔越異憂戚朋好過從足談燕淸眞豫章範文學爽邁筠陽李司掾跬步翻愁兩地分一日何嫌十回見刻燭題詩促漏籌操弦度曲回歌扇暖釀浮膏露溢罌寒藤灑墨雲棲硯有時斫地思拔劍無復臨邊事傳箭徵途瀟灑送日月裋褐淒涼雜霜霰微辭往往想慰藉弱質區區獨貧賤季子還從鬼谷逰賈生未遇吳公薦坐憐人事袛落葉行恐年華劇飛電家寄龍州紫菊鮮田荒珠浦靑糧徧異郡仍淹伯氏書髙堂未視家君饍往歲深憐饑饉余此日何堪疫災臶歷亂牀帷夜雨螢蕭條梁屋秋風燕何人鼎俎飫祿食於我簞瓢寡吞咽天地悠悠白日愁山川歷歷浮雲變由來气槪重許與胡乃暌離及攀餞李也行聽花縣琴範今歸掃松岡奠已嗟埀橐少傾倒直恐窮年失才彥雲海驚心未得隨泥塗回首何由援幹將有神思一試璞玉無瑕羞自衒百年出處在遠期一作歌行寫深眷

題劉氏遂初堂

君家舊宅好林泉亂定歸來値萬錢燕子華堂猶故物桃花流水自當年共看簾捲淸溪雨尙想書藏古壁煙氈復已聞羣盜愧笏存今見遠孫賢初心早向艱危遂盛事應當久遠傳忽憶善和三易主柳家門地最堪憐

○五言絕句

古意

上馬拂春衣金鞭獨自揮蛾眉鏡中好但恨不能飛

其二

傳語通州估南船甚日還黃金知易得畱取鑄紅顏

其三

夫壻泛淮船閨門一步前如何中夜夢卻在大江邊

題胡思齋水禽墨戲四首

春水蕩菇蒲雙雙出翠鳬那能遠相逐不解自相呼

其二

誰與傳符勅遊時水自開江湖風浪惡不見繡衣來

其三

黃蘆風裊裊相逐下晴磯卻憶秋江上銜書來去飛

其四

鼓吹傳朱鷺鐃歌事已非秋風荷葉底憔悴白雲衣

昭君祠

承詔辭金闕銜悲入塞城可憐沙上月渾似漢宮明

上北巖

涼風四山合月上西崖早古道斷歸樵啼螿在秋艸

石磴

巖洞何人道仙凡此路分不緣苔蘚滑石磴自流云

憩白雲庵

觧帶白雲中來尋仙子宮始知山頂上容易得天風

壇樹

門前古壇樹樹老半無枝裏有百歲翁不知栽樹時

浮萍逐流水

浮萍逐流水水去萍著泥爾自失所依出處安得齊

松下埀釣圖

城市何年別煙霞盡日閒松潭明月上把釣不知還

題墨竹圖

曽過篔簹谷靑靑萬玉奇官中采箭盡畱得小橫枝

其二

寒色似瀟湘娟娟翠筱長林間疎雨過石上紫苔香

枯木竹石圖

誰種山中玉空聞天上槎只今塵似海便擬竹爲家

月落

月落山正昏羣烏亂鳴起客子中夜行相呼渡煙水

小松

手拂靑松樹新抽數寸條殷勤將雨露頭上是雲霄

古意

昨日通州估還家已十年忽聞鹽價好又駕贑州船

白頭並立圖

同宿復同飛茸茸淺碧衣白頭秋樹裏相倚看斜暉

題春江埀釣圖

坐把釣魚竿虛潭翠如瀉輕舟浮不動只在松陰下

題竹林觀奕圖

野處竹爲鄰衣冠似漢秦戰爭渾未已空老看棋人

獨坐

饑雀聚檐楹庭虛凍色明松下無人迹時聞墜雪聲

四皓對奕圖

危坐看枰棋天寒白髮稀如何忘世者獨自角危機

殘雪

山中殘雪在背日半稀微卻意長松下閒雲不觧飛

寄弟子彥

好在雩陽縣能忘五月歸峽中有船便莫遣報書稀

懊恨曲

懊恨饒家軍常年掠江北誰遣渡江來相呼打興國

其二

誰知興國險陣敗不容身路從南鄕出卻劫南鄕人

渡江

褰衣涉江水相趁渡沙觜沙水白茫茫不知江路長

富田築城歌二首

盡起東鄕人築城富田去官軍有老小徙向城中住

其二

朝爲山中墳暮作城下窟可憐築城夫見石不見骨

題延眞陳煉師東庭四時詞

杖倚瑯玕綠杯澄琥珀紅道人春睡熟門掩落花風

其二

香篆添新火丹鑪養舊灰碧窻如水淨坐看綠陰回

其三

風吹山栗葉夜落西園裏手把南華經閒來看秋水

其四

道人神气淸碧眼映綠髮晨起折寒梅和花咽飛雪

城下靑艸歌時饒府調湖南靑艸軍守太和日與南鄕有構隙之意

打攏漁家船更鎖東門渡只從城下泊不放江南去

其二

日日起帆檣載酒送牛羊贑兵明日下相候打南鄕

水南歌

團結云亭口駐兵太原洞旌旗艸間僕莫遣風吹動

其二

十年頻刼掠北岸人最苦賊來岸下殺切莫渡江去

其三

主將有號令團兵守地方休持一寸艸殺汝棄沙場

子中兄子彥弟同遊石龍潭余後至失山路

水落仍穿石峯回屢隔溪靑山千萬疉容易使人迷

其二

相去忽已遠不知山北南祗隨流水入盡處是龍潭

子彥弟相尋至山左復同至潭上觀巖澑【有跋】

靑壁蒙寒萼泉流一罅開誰知潭水上更自有源來

其二

岸陰一泓水中有神物宅自送石龍歸至今迎不得

潭本豬猳龍化爲石人求雨者下潭中攜石以歸則雨至矣鄕人送龍於此潭故云

登西坑壠下髙嶺歸裏良和康志行韻

千步更萬步步入白雲中獨歸裏良寺還望紫瑤宮

遁迹山中日有幽事因卽澗沐云臥艸棲木食爲四題與子中兄子彥弟同賦以自釋

澗沐

澗沐愛深冷晨光淨如練日出髮未晞白雲滿吾面

云臥

閒依靑石磴云臥此林下回風忽吹散攬之不盈把

艸棲

秋艸深數尺我棲在其間英英鴻鵠志乃與雉兔班

木食

山木各抱實我饑日方長何曽勞種植愧爾自甘香

離人

離人如狝猴爭聚山谷裏木葉不充衣秋風夜中起

其二

南上鵝公鼻東尋豬子龍時時望烽火爭取最髙峯

懊恨曲

朝爲江南親暮與江南敵江水本無情人心自磯激

其二

江上多舟楫山中有路岐那能不往來終是兩相宜

其三

猛虎初入城城中盡奔走近來人狎虎割肉餧其口

題歐陽仲元墨梅

記得南園路埀埀一樹春不知風雪裏還有弄珠人

晚望

山背村墟近山頭徑路微夕陽杉樹下時見一人歸

題竹石贈湯子敏

爲愛臨江竹蕭蕭綠一叢幾時石盤上把釣聽秋風

筍竹圖

聞說南園路新來筍正肥棘枝芟不去欲往惜鉤衣

雨竹圖

裊裊秋風思微波起洞庭西林喬木底雨臥一枝靑

題幽篁古木蘭

月照蒼龍角風吹翡翠衣何年滄海上乘得斷槎歸

其二

深林無人行幽蘭方旎旎采之欲遺誰君子在萬里

題蘭

奕奕朱英潤娟娟翠葉長虛堂秋夜永觧佩忽聞香

其二

援琴不成彈納佩可以服江上思美人盈盈秋水綠

古意六首

臨街莫種棗近水湏種柳柳長當爲薪棗熟無人守

其二

君家東門裏妾住東門外少小共知名終然不相會

其三

閒倚白玉牀低頭看深井銅瓶且莫下亂我晨妝影

其四

數日潮頭小南船信不通夜來月有暈今日定回風

其五

駐馬挽金鞭爲君彈四弦洛陽官道直莫過酒樓前

其六

送客荷花浦放船楊柳津唱歌不歸去愁殺渡頭人

同舒伯源自雙溪口度橋登髙山望幽谷諸峯賦八絕

濯足雙溪口尋幽水竹村淙淙斗門瀑寒潄白雲根

其二

坐石弄芳艸渡溪行翠微西峯月未上獨自看雲歸

其三

鳥啼山澗幽日入松林暝路轉薜蘿深相呼不相應

其四

采得■﹝艸縻﹞蕪艸無花認不眞持之不忍棄畱問路傍人

其五

團薄者誰子捕魚溪水中林深不見日寒殺石楠風

其六

南登龍山亭北望幽谷風雲气不成雨蒙蒙散髙松

其七

絕頂太古石秋風生紫苔尋雲山下客終歲不曽來

其八

引手捫石壁俯身落林端祗言上山易不道下山難

題墨蘭

露下衡臯晚月明湘水流美人靑羽佩零亂結春愁

其二

泠泠月上風泫泫花間露碧艸多於蘭美人嘆遲暮

其三

杜若滿中洲滄江日夜流水深愁不渡思殺木蘭舟

其四

何日春風來幽蘭綠如剪細雨山气涼秋香入苔蘚

感舊

去年看花處不見有人行蝴蝶猶飛去滿園芳艸生

過山下見人有將稗子者

饑民瘦如鵠將稗野田裏相視不能言悲風艸間起

題鴛鴦

金殿鎖閒情羅襦繡不成何年芳艸綠相倚睡春晴

戲題墨蘭

自有幽閒姿本無出山誌誰使淸風來吹香落人世

古意四首

山女不照鏡愁來看深井井底那得風搖波亂人影

其二

佳人擲靑梅戲打黃鶯雛鶯雛忽驚起花落滿平湖

其三

閒隨玉蝴蝶步出花前去不知春艸生忘卻南園路

其四

朝看箔上蠶暮絡車上絲結束湏成疋纒綿自有時

題雪枝伯勞

雪外髙飛盡寒枝足自容如何風雪裏燕子不相逢

題瘦馬圖

玉塞三千里天閒十二重惟應霜骨出識得是飛龍

題墨竹五首

娟娟靑竹枝兀兀蒼石頂翠袖倚深林秋髙露華冷

其二

矯矯蒼龍影幡幡翠鳯毛月明秋浦上寒色動虛濤

其三

零亂黃金錯參差碧玉筒何似明月下臨水聽秋風

其四

爲愛江南竹春深葉漸交誰家三徑裏殘雨出橫梢

其五

秋浦綠層波月明愁柰何移船湘女廟曽聽竹枝歌

柳寄生

秋來楊栁樹葉落空池裏上有寄生枝靑靑寒不死

題乘槎圖

漢使樓船出三山隔海波靈槎不識路還觧到天河

豫章感事三首

夜月照南營羣兒學弄兵紙旗來似雪爭說打圍城

其二

禦史靑驄馬經年未得回東華門外路渾似鳯凰臺

其三

湖面無多闊淤塡菜疃斜年年春雨滿湖水入人家

題彈琴圖

拂石靑山下抱琴彈白雲曲中有流水塵世不曽聞

百花洲

鳴榔百花洲系船楊柳樹乳鴨湖上歸浮沈不知數

漉酒圖

脫巾以漉酒酒熟何淋漓感君光似月照我鬢成絲

問月圖

月色如金波攬之欲盈手如何不觧飲空遣星名酒

月夜與曠伯逵夜坐

月上烏柏林光射山茶葉葉底白蛾飛團團似蝴蝶

題莫慶善翎毛戲墨三首

靑鳥來何晚埀楊春已深琴中無限意惆悵白頭吟

其二

鸜鵒相依好日喧沙艸叢晴川朝浴罷刷羽愛微風

其三

兩兩■﹝今上酉下﹞鳥﹞鶉小秋田啄粟肥沙寒棲不定驚起向南飛

題莫慶善墨禽二首

野竹並蘭花紅深石角斜一雙山喜鵲飛起向誰家

其二

日出露未晞埀楊靑裊裊啼殺白頭翁春歸薊門曉

上山

上山望大河旗幟十餘里不知何處村但見靑煙起

其二

一步一逡巡無言淚滿巾不愁山有虎只怕艸間人

其三

妻子各躋攀潛身艸樹間猶嫌人語近更欲問深山

題竹石圖

海上瑯玕石山中翡翠毛意含秋雨潤思拂暮云髙

題墨鷹二首

縱獵五原中誰收燕雀功飛來還一息斂翮待秋風

其二

豈是林棲者軒然故不羣眼光星一點遙徹萬重云

遊金華二首

絕頂是金華先居在巖口地底大江流低頭見南斗

其二

紫殿何年起亭亭一徑分向來路傍石喚作兩將軍

夜半

野人種秋麻赤日畏炎夏夜半起呼牛扶犂月明下

題四時花木

杏花

春日炫髙霞宮園萬樹花暮歸承宴罷簮得一枝斜

橊花

碧殿引薫風幽幽萬綠叢內家淸暑宴爭看寶珠紅

芙蓉

嬌艶不自持西風夜中起寒香逐墜露下滴秋江水

山茶

綠剪龍鱗片紅翻鶴頂砂誰家小庭院雪裏見宮花

和郭慶守秋日相憶

出門復入門望君還憶君可憐飛鳥盡江上又斜曛

其二

出門望漳洲逺近一秋色但恨少相見新來發多白

牧童

牧童驅牛行水寒衣敢渉相呼楓林下吹火燒山葉

墨蒲萄

翠羽幡幡薄驪珠裊裊埀一枝風露冷初出漢宮時

雨過

獨對一燭坐看書猶未眠不知疏雨過星月滿涼天

題墨竹二首贈陳子仁

問訊山中竹新來長幾叢一枝初入手如對滿林風

其二

爲愛溪南竹春深長鳯毛終然秉髙節容易出蓬蒿

道中偶見

野徑行人絕陂田流水多誰家小鳬雁爭浴雨中波

其二

茅葦白蓬蓬行人西復東一雙靑鸛鶴飛起野田中

詠鳥毛

野鳥雲山去庭陰有墜毛東風吹盡力欲起不能髙

古意五首

一樹小桃花生來覆山井開盡不知春可憐鏡中影

其二

手圈楊柳枝出門送君去柔腸暗相結宛轉無盡處

其三

銀椀蘭膏滿分燈炷兩燖終然共光彩莫認不同心

其四

觧我黃金錯酬君白玉鉤未明曲中意只賣一生愁

其五

春蠶吐素絲作繭來十日一意向纒綿早晚得成匹

別王子讓

相送寒潭上船開更相望人語隔江遙微風自鳴浪

其二

臨水望梅崦卻指敖城路路直本如弦江行自回互

江上

江上靑楓樹秋來葉漸稀如何渡江水飄蕩不能歸

古意

懊恨春別時花開滿大堤出門消息斷那聽紫驑嘶

武山十四境【有序】

昔宋紹興中鄕先生劉敏求嘗賦西昌八境各爲七言長句辭極雄麗若武山其一也序謂太和古白下邑山靑水秀皆神仙窟宅信矣惜後來無有繼之者予曩自庚子歳始與南溪蕭翀鍾端及端之弟祥往遊其間嘗爲文記之而意有未極也乃洪武十一年餘罷官歸自北平明年仍客蕭氏且忻然有重遊之意而往時同遊者獨端之弟祥與翀在而翀方往省其叔父於滁陽而端之歿已久矣時王徵君子與蕭國錄子所俱客禾溪二君皆好古而能賦又嘗遊於是山者乃七月十三日戒翀之弟翚前期邀二君以次日來會至於翚之諸兄翴■﹝羽朱﹞翪與祥各撰杖屨具酒肴與俱而戒劉繼與兒子桷載筆墨以從自己酉至辛亥三日相與極遊覽賦詠之樂然後歸徵君謂是山遊者眾矣今日有作宜必追古乃已於是按圖考志凡山中名迹之絕者靡不探深發奇窮心目足力之所及自武姥岡至石鼓得勝境一十有四仍各疏其名狀與顯晦之故於下方槪錄其大而略其細焉境賦一詩爲五言絕句惇尙簡實從徵君志也同遊者如幹人得詩如乾首合而成捲將以授若谷塗煉師俾藏山中後或有知我者焉

武姥岡【在枯仙觀後武山最髙處相傳爲武姥飛升之所】

一自飛仙去迢遙白雲上歲歲春風來滿山靑艸長

陶皮石室【卽今北巖右陶皮二仙修煉之所天將雨則巖竇有泉出焉禱者嘗以爲候舊名觀音巖今正之】

北巖極谽谺三面環絕壁聞有山雨來石泉先暗滴

雲峯寺【在虎鼻峯後兩山之間舊名南巖雲峯寺宋端平間建寺後有泉或傳出石間視入窪池僧爲亭其上晚了禪師嘗駐錫而去】

路盤重巘上寺値兩崖間泉水依然在眞僧去不還

佑仙觀【在武姥山東南武姥岡下龍王洞之上觀祀三仙外揭西華當元初剙建時有白鶴翔集而天燈嘗夜見云】

南指雞冠石西華此路分至今珠樹上長有鶴成羣

龍王洞【在佑仙觀下有巨石覆之其洞𨿽不深廣而流泉冬夏不竭頗有靈異】

一斛巖腰水靈蹤向此蟠祇言流出洞長歲不曽幹

虎鼻峯【武山西南一向方正如屏獨虎鼻峯屹出左方雄秀最一山云】

平巘矗崇墉中天紫翠重曽因望江水上到最髙峯

禮斗石【在北巖之左最髙處有片石突出巖半才容拜跪下臨不測道士嘗禮鬥於此云】

道士禮斗處獨緣巖際云空中歌碧落不遣世人聞

望陽石【在武山正東有巨石屹立正對出日故名下有石泉嘗不竭云】

巨石含光景東蹲直海門仙人何日下晞發候晨暾

眞珠泉【在南巖石下石壁間亂撒而下若眞珠然】

亂撒髙巖下多因險勢奇更逢朝日映五色爛摩尼

衣籠石【在武山東北古臨溪寺基上片石方廣如籠筐狀相傳名武姥衣籠石云】

衣籠化爲石何年閣半巖多因仙帔氅不是無裙衫

南巖石【在眞珠泉之上巨石磅礡中虛偃立道北北巖極小而圓勢若渾成按雲峯舊名南巖此當名南巖石】

濩落欹空舊嵌巖掩半匏不愁山雨濕自有白雲交

西巖洞【在武山正西謂之風門口上有梵云庵今廢下有石虎石龜甚奇又有虎穴人迹罕至】

■﹝山截﹞嶫風門口坡陀虎穴西向來梵云寺秋艸鷓鴣啼

丹井【在武山頂上梵云庵之左有泉出井中庵視以供廚志云井有龜出則天雨今不見邑士楊凖嘗有丹井記】

絕頂仙人井碧泉皆雨香神龜人不見每夜有丹光

石鼓【在雲峯寺佛殿後山上巨石輪囷髙可丈餘有片石覆其上志云牧童以足搖之其聲如鼉或呼爲飛來石今從其舊】

片石上嵳峩春風覆薜蘿何人踏龍尾白日撼靈鼉

光風轉蕙泛崇蘭

幽意本不羣芳根偶然並不知石林逺但覺生香近

獨憐幽艸澗邊生

繞澗綠猗猗秋風吹紫蕤如何生杜若渾欲雜江蘺

峭壁蒼蒼翠色新

巖石下陰陰猗蘭綠如剪花發人不知秋香如苔蘚

風寒翠筱娟娟淨

閒聞竹上雨疑是花間露何以遺所思秋風颯遲暮

二蕙

婉孌兩根依芳心自不違月明蒼玉佩風捲綠羅衣

題滄洲釣魚圖

云來髙峯靑日落遙峯紫卻艤釣魚船沈吟看秋水

題環州艸亭圖

孤嶼茆亭小回汀野樹分獨尋臨水阪還望隔江云

題雨竹圖

怪石凝雲气橫枝浥露香故人渺何許秋意滿瀟湘

題竹石圖

日落鷓鴣啼風驚翡翠飛系船乘洛浦曽上釣魚磯

余爲善舉寫墨竹因題二絕其上

深林昨夜雨新筍幾時生似覺淸風動微聞墜露聲

其二

潤愛娟娟色淸憐羃羃陰何因掃苔石來此坐鳴琴

爲黃巽成題墨竹二絕

過雨瑯玕潤淩風翡翠寒何年滄海上拾得斷漁竿

其二

磊落藍田玉葳蕤翠鳯毛飛鳴朝日近騰燭夜虹髙

題山亭避暑圖

掃石坐莓苔林陰晝不開松梢風似水疑有鶴飛來

題墨竹

舊竹故偃蹇新梢復昂藏靑雲看直上遲爾鳯來翔

古意

平湖荷葉生田田欲無空不見水中魚但見荷葉動

題牧牛圖爲鄒季章賦

野性自馴擾不煩施箠鞭東臯新雨足日上種春田

其二

向晚雨來急出山牛步遲儂家隔溪住阿母望時歸

題蕭與靖所藏古潭墨竹四首

冉冉橫枝竹低埀向楚臯秋風何處發吹起鳯凰毛

其二

壓地欹枝重淋漓亂葉低深林春雨過似聽竹雞啼

其三

峭直余髙節蒼寒只舊叢暮年霜雪意未可薄衰翁

其四

嫩葉云初展新梢粉未幹他年滄海去畱作釣鰲竿

蕭子所國錄山齋書所見

野水生蝌蚪沈浮自可憐誤疑渾墨汁點點散尖圓

題李唐牧牛圖四首

滚滚長風起飄飄一笠吹回頭看寥廓失手墮羈縻

其二

風雨滿輕簔騎牛逐處過春來晴景少煙艸四山多

其三

日夕山气昏獨歸愁路遠猶戀艸靑靑遲回下前阪

其四

天寒放牛遲野曠風獵獵獨來長林下吹火燒山葉

題熊自得山水四景【赤壁武昌洞庭東林】

赤壁

赤壁重遊賦淸風萬古傳遙憐山月古曽照火樓船

武昌

黃鶴磯頭望靑山落日分至今漢陽樹飛度隔江云

洞庭

幾日樓船發洞庭湖水東如何當別日常是鯉魚風

東林

萬木東林下蕭條晏歲情何時紅綠動啼殺早春鶯

塗若谷月下攜酒相飲賦此戲贈

多情塗道士勸客未須寢鬥酒愼莫辭攜來月下飲

題陳舉善山水圖小景四首爲蔣志明賦

窈窈松林暮蕭蕭桂樹秋淸江三百里一發見歸舟

其二

云連回鴈嶂潮落釣魚磯共說江南好靑山待客歸

其三

日落三江水天晴五老峯潮來初過雨坐久欲聞鐘

其四

山暝啼猿外江平落鴈中幾時將小艇來問釣魚翁

偶賦

何處可攜酒月明江上舟無端貪看月忘卻大江流

月夜舟行

夜气方泬寥天水相涵映船開橈棹鳴山遠巖谷應

其二

遠林煙羃羃宿艸露娟娟沙渚鷺初起漁舟人未眠

其三

靑山如佳人臨流心不競云生姿太奇月照影逾靜

題馬圖二首

錦轡赤茸秋靑驄間紫驑傾城驚掣電千里一回頭

其二

萬馬如雲散中原息戰奔惟餘一疋練光采照天門

題淸溪圖

靑山千萬疊流水三四里窅窅洞門寒天寒落松子

其二

翠嶺冠丹霞淸溪是我家好尋黃道士更種白桃花

題山水圖二首

野渡歸人急山原去騎遙白雲秋窅窅紅樹雨蕭蕭

其二

瀑澑穿雲白松蘿蓋石靑一僧歸野寺千樹擁巖扄

題鐂道權扇面山水

三峽連明月九蕐多白雲傷心江上望春樹綠紛紛

題趙子昂竹石圖

古石神鰲骨幽篁錦鳯毛才名隨世遠意气與秋髙

題李時小景二首

山色遶層臺山花滿樹開何人攜酒去江上看潮來

其二

水面靑蒲短船頭白鷺閒江南萬里意好在綠楊灣

東園課瓜菜十絕

種蔬苦培深戴甲久未出不敢重爬搔勾萌嫩方茁

其二

未嘗摘瓜時先爲延蔓地苟不夭閼之夤緣自無際

其三

野艸何曽種才除旋復抽可憐瓜落子長是來年收

其四

萵苣宜生啖蔓菁可熟菹從今添菜譜自合訂農書

其五

柔臺濯靑絲嫩本抽白玉古雲水可飲有此奚不足

其六

斸雨迷漫種排煙羃歷生誰能爲漑釜吾意欲烹羮

其七

手中一勺子散湧忽盈畝五月靑實成君看大如斗

其八

甘軟黃金茹醎酸碧玉虀詩脾本虛薄莫遣著羊蹄

其九

百事皆可做一生何所求已多十八種底用五千頭

其十

甕菜抽靑玉蔥根結水晶此物江南有沙場種不成

書所見

虛庭風葉下一日三四掃馴鵲不驚人雙行啄秋艸

九日絕句七首依韻奉答許存札教授

客居偶佳節對酒暫疏散彼美無與期中懷詎云滿

其二

臨水結幽想看山懷逺情遙憐南向鴈一一背邊城

其三

雪橫居庸北日出薊門東煤香馬通火車鳴牛驛風

其四

天末望歸云遲徊憩檐宇楊葉自多風愁來更秋雨

其五

我裏在東臯十年事幽隱不知山水深但覺魚鴈近

其六

霜早難爲夜風髙覺易冬誰家少年子弓馬錦衣重

其七

佳菊那能采茱萸興不忘商船向南去憑與問潯陽

感興二首

庭前有髙樹葉落余空枝兒童夜半起開戶打鴉兒

其二

羸馬不長臕寒來齕枯艸幸不筋力勞勿畏風霜早

題北山上人雜畵二軸

流水花間過長松石上生煙霞開古色風雨送秋聲

其二

修竹江南好平居有所思淸憐霜後樹繁愛雨中枝

○六言絕句

題唐子華小景

飛鳥遠矣將夕幽人澹其欲秋抱瑤琴以嘆息渺芳艸乎中洲

其二

松落落以雙峙云翩翩而獨還望佳人其旣逺見隔水之靑山

題山水畵

三里五里近郭千樹萬樹長松落日無人放棹深山何處聞鐘

題陳摶睡圖

汴京當日歸來蕐山髙臥云堆世事向來錯料至今鼻息如雷

題墨竹四首

風前歷亂千葉石上參差兩竿且可鏘鳴玉佩莫教吹折瑯玕

其二

叢深似暗不暗葉重欲埀未埀向晚鷓鴣啼處滿山風雨來時

其三

漁父一竿翠玉仙人九節靑笻自愛林間艸淨誰教石上苔封

其四

何年裁籜冠子此日見錦■﹝衤朋﹞兒自是金鳴玉潤不愁雨打風吹

題秋江待渡

云去云來山色潮生潮落江沙斜日系船渡口短籬沽酒人家

余以官滿赴京十一月十四日出北平順承門賦六言絕句八首

肅政堂前別酒順承門外初程故鄕隱隱萬里蕐發蕭蕭數莖

其二

冀北風沙古道江南云日初昏邊徼掃淸讎敵海嶽謳歌鳯麟

其三

君恩祿秩侈矣子道鼎煙缺然過家上冢何日攜書入覲今年

其四

庭前蒼柏樹子樹上黒觜鴉兒四載坐眠對汝一心冷暖相知

其五

臺前月出坐處枕上雞鳴起時時常料理公牘閒亦吟哦小詩

其六

抖擻客囊數卷蕭條公館三間蹔爾萍蓬蹤迹依然霜雪容顏

其七

作書遣吏告滿送馬還官戒途已買蹇驢代步更倩小車載書

其八

居官難是去日飲酒嘗思醒時造物何勞深計榮蕐自不曽知

雪中騎驢口號

京城去三千里蹇驢動百十鞭不是浩然踏雪也同杜甫朝天

出景州始登牛車

駕逺黃犢鰲負出索烏犍鴈行衮衮兩輪塵土蕭蕭一簟風霜

景州道中

前轅駕兩黃犢後轓懸一靑壺道上人方避路車中我自觀書

茌平道中

五里十里堠子前村後村棗林沙際牛羊點點天涯風雪沈沈

晚出恩縣南鎭市中

到處蓬蒿古市誰家桑棗新園羣鴉暮落髙樹獨客寒歸逺村

○七言絕句

題秋江圖爲陳煉師賦

霜樹雲峯隱翠煙長風吹起鴈翩翩道人心事如秋水看到南華第幾篇

題飛霞圖爲江煉師賦

海上羣峯映紫霞五雲樓觀是仙家誰吹玉笛春風起千樹碧桃都作花

題江煉師飛霞蘭圖

曽上茅山采白雲山中瑤艸盡蘭燻何由擷取飛霞佩同上玄淸戲紫氛

題江虛白懸巖蘭竹

懸雲翠壁三千尺浥露幽蘭四五花安得乘風裁紫玉月明吹向玉宸家

題江飛霞湘蘭沅芷

湘水沅江日夜流靑靑蘭芷滿中洲誰將幽意和香墨寫出瀟湘一片秋

題金碧山水

山根下浸水茫茫金碧樓臺出上方好似廬山三石寺瀑泉云錦掛飛梁

墨蘭一幅贈胡思孔並爲之題

猗蘭出石翠交加春露初開四五花玉砌雕闌誰種得幽香偏入野人家

爲南山張道寫墨竹倂題

道人別我度云岑歸隱茅庵舊竹林袖裏獨攜東海石滿天風雨聽龍吟

題竹石圖寄贈湯子敏

松石山房看竹時十年風雨最相思白頭歸老誰同調愛殺秋林綠玉枝

寄謝左子方聲寄沈均徳筆二枝

抱病歸來臥一窻思君安得酒盈缸沈家好筆無錢買多謝新來寄一雙

夏日過玄暉舊隱賦二首以寄之

靑松深處一茅廬知是蕭郎舊隱居安得鶴飛報童子便篘新酒釣新魚

其二

便篘新酒釣新魚況是林塘雨過初爲掃松陰苔蘚石醉來容我臥看書

題紅梅爲易謙賦

姑射仙人綽約容已無情態向春風何時學得飡霞法盡把冰肌換暖紅

爲易謙畵竹倂系以題

渭川煙雨三千畆篔谷淸風四五竿不是軒庭難種得髙情宜向畵中看

晚興和周所安韻

江上看云踏雪歸滿墻竹色淨柴扉十年京國春風夢猶憶承恩出紫薇

余歸自南京與捨弟子彥相見於淸江舟中別去承寄絕句六章依韻奉答

十年奔走度晨曛望斷江南水竹村不是田園無舊業極知天地有深恩

其二

云亭河口舊漁磯此日扁舟海上歸夜月未傾桑落酒秋風先制芰荷衣

其三

淸江煙雨暗蓬蒿城下帆檣百尺髙自掩短蓬支病骨不教人識舊兵曹

其四

弟兄手足最相親恨殺東頭少一人幸有白頭相對老齕匏飲水不嫌貧

其五

閉戶看書百不憂東原稻熟更何求便傾秫酒三十斛更養池魚數百頭

其六

珠林東望白橋髙近築湖居俯澗毛要知同气眞連理連遣分飛嘆伯勞

江上

沙觜微波漾綠蘋山頭落日駐紅輪依稀燈火楓林鼓岸上人家賽水神

步月

乘涼步月過西鄰艸露霏微濕葛巾一徑竹陰無犬吠飛螢來往暗隨人

窺圃

園瓜寒蔓早離披山藥秋藤已倒埀小雨暗沾花下徑閒雲深護竹間池

田家

三兩田家艸覆庵瓦盆盛酒欵農談園桑秋葉團團綠猶有佳人飼晚蠶

八月十一日自水南渡江道金華過北巖訪蕭鵬舉氏是日云陰掩冉殊不見日色道中賦絕句三首明日因錄柬舉善曁鵬舉伯仲

八月棠梨露葉紅荒陂古水湛靑銅秋風依舊巖前路髙下寒山落日中

其二

虎鼻峯前赤面塘數家雞犬舊山莊荒村亂後畊人少秋水滿田蒲稗長

其三

秋熱餘威不可論渡江先已畏晨暾天心也似憐行客十里云陰直到門

題歲寒圖

長松偃檜勢爭雄傲雪淩霜志撡同何似紛紛桃與李易將開落寄東風

題滄江埀釣圖爲王宗韶賦

修篁偃樹滄江上落鴈浮雲夕照間意不在魚招不起靑山對坐一竿閒

奉和廖教授相過不遇之作

一月同舟憶縱談歸來煙水隔西南幾回風雨珠林渡虛負先生問艸庵

其二

手撚菊花歌竹枝秋光月色盡相宜如何數載西溪上只隔芙蓉喚不知

題李居中所畵雪景爲羅與敬賦

李時家住居庸北慣寫西山雪裏峯彷佛舊遊天上去瑤臺開徧玉芙蓉

和羅仙觀王子啟題壁韻

石牛潭上羅仙觀敗壁荒苔白晝閒忽見古人題句在別來已是十年間

題江上抱琴圖

明月出嶺光欲髙攜琴相喚渡江臯何由掃石長松下坐聽天風送海濤

題萬初上人枯木蘭竹圖

蒼龍躍海鱗鬛古翡翠出林毛羽鮮卽色已非身外相生香應悟定中禪

題髙僧圖二首爲心傳上人賦

斑竹匡牀錦石屛寶花磨衲間云翎晝長閒卻軍持水自數明珠記佛經

其二

日落袈裟出定遲滿頭霜雪映修眉白雲坐斷巖前石問著遊方了不知

題孫碧霄畵四時小景爲王存睿賦

髙樓乘曉望春歸日照桃花錦作圍最愛野橋楊柳外綠波晴影漾人衣

其二

遙山樓觀隱晴霞芳樹庭臺瞰浦沙白鷺驚人忽飛去滿湖風動綠荷花

其三

野園寒落露初零采采黃花酒半醒悵望故人愁欲暮隔江煙淡數峯靑

其四

冰厓霜樹隱房櫳明月澄波夜正中間有早梅花發盡衝寒驚起獨吟翁

題山水小景

不見髙人唐子華秋江煙樹渺雲沙短笻野服靑林下絕似髙吟坐日斜

題山水小景畵

林下髙人不可期支笻野服澹相宜偶然坐石忘歸去正是前山雲起時

題蕭安韶所藏崔羣白鵝

曽從雪夜混軍聲又向山陰換道經爭似飛鳴江渚上水雲淡淡艸靑靑

余歸自南京承永新歐陽子韶寄書輒賦奉答

白髮蕭蕭兩鬢疎越南薊北困馳驅歸田已落淵明後慚對林間一紙書

爲王孟極覓桃李栽

聞說磻溪桃李多淸陰朱實滿林阿移根不與新栽得柰此江南春雨何

題捕魚圖四首爲松觀曽一愚賦

罾舉船頭春水深攀援俯仰費機心何人亦有臨淵羨猶負鸕鶿赴逺尋

其二

雨爨風飡楊柳津長竿獨宿迥無塵矮蓬菇米魚羮飯肯信華堂有八珍

其三

釣罷招呼事獻酬停橈暫住莫教流不辭今夜船頭月醉臥蘆花兩岸秋

其四

沽酒歸來一甕圓晚涼出水鱖魚鮮全家只在滄江上斜日西風曬网船

題捕魚圖爲郭士端賦

竹竿操罟撩泥淺橋棧攀罾出水遲爭似放船歸去早短篷新酒醉眠時

題墨竹爲郭持中賦

閒寫幽篁遺所知兩竿秋玉帶橫枝山林偃蹇尋常事直上雲霄自有期

題墨竹爲郭履恆賦

伶倫九寸黃鍾管仙子雙吹碧玉簫調得鐘聲滿天地會招鸞鳯下雲霄

題淸江釣艇圖爲與靖賦

曽踏扁舟事釣漁埀綸直下碧潭虛歸來髙臥靑山裏閒看桃花憶鱖魚

題三笑圖爲蕭與靖賦

三人同笑不同心墨本流傳漫至今何似靑蓮李居士猿啼月出過東林

題墨龍贈起予彭進士

先生自是龍門客曽跳桃花春浪來變化飛潛誰識得墨池一勺起風雷

夜宴陳氏聞鼓吹有懷南溪諸友

華筵鼓吹動春輝入眼偏傷故舊稀此夜嵩華山下路雨雲何事滿天飛

題所翁墨龍

蒼精出海云爲駕日光珠熖交相射前驅列缺走丰隆盡捲銀河雨天下

春日承鵬舉過余林居適畱龍陂山中不果會蒙寄詩三絕趣余入武山依韻奉答

仙女石前愁日晡松林風急鳥爭呼誰傳天上瑤華曲驚倒花間碧玉壺

其二

小作尋春漫浪逰君來不得事攀畱靑靑楊柳王摩詰艶艶桃花皮日休

其三

想見北巖云錦堆野花如雪照人開雲峯寺裏啼鶯早定約淸明載酒來

墨龍贊

風騰電火射云紅霹靂前驅海若從躍出禹門千尺浪大施霖雨贊天功

往捨弟子彥歸自淸江承匏庵徵君題惠素扇索及拙筆因勉爲寫此仍倚題其端以答遠意

誰似匏庵散澹人暮年詩思轉淸新山房酒醒閒無柰乘月還來看綠云

題墨梅奉寄子韶歐陽禦史

十年不見風霜面千里長懷鐵石心天上夢回東閣遠水邊林下好相尋

題墨梅寄友人

向來千樹江頭雪零落東風滿路塵何似畵圖偏貌得要教空谷見斯人

春暮歸自石壁瀧偶題柬鵬舉

十日山行歸較晚燕雛飛起過西家東風也似無聊賴開徧墻頭白白花

賦得臨淸亭四時詞四首就錄奉寄竇逸士

門外東風吹栁條晴煙翡翠滿蘭苕殷勤幾曲洪陂水漂得飛花出畵橋

其二

綠竹陰沈白書長石渠流水稻花香綸巾羽扇閒無柰自起開窻送夕陽

其三

虛度山頭宿霧收夜來風雨報新秋階前流水深三尺不遣漁人系釣舟

其四

碧瓦疎欞帶粉墻梅花照影淡生香朔風不觧東流水吹起飛霜滿石牀

題松下彈琴圖

丹崖翠壁三千尺白髮蒼顏一老翁但覺弦中寫流水不知天外起松風

題疎懶生捲

瓢棄不緣春去早門扄不爲客來稀牀前書亂何曽捲臥看林花過午飛

題蕭氏永思

玉原墟墓艸靑靑不盡南陔萬古情聽取慈烏中夜起一聲聲是斷腸聲

往時楊淸溪爲鄕先逹菊存陳公作種菊圖工妙逼眞去之六十餘年其五世孫繼先乃得之於其仲父有實家蓋其家故物也出以示余因題其後以致景仰之意

先生風致已丘墟海上還傳種菊圖五世諸孫方學殖肯教三徑只荒蕪

題墨梅一枝寄瓜州慶守郭大使

故人好在瓜州上寫得梅花逺寄將願托江流向千里江流到海意尢長

題尙仲份爲陳孔碩作松岸輕舟圖

靑山何處是幽居生事深憐老向疎安得短篷仍載酒松江雪裏釣鱸魚

題舉善陳縣丞渭川淸曉圖

陳丞寫竹小尢精比似湖州太瘦生何處月明江上白千枝萬葉送秋聲

題東園畊隱圖爲友羅敬所賦

東園少小曾遊處桑塢茆堂一徑通拄杖叩門頭似雪卻從花底覓溪翁

奉靑李一盛寄子淵楊判府

小園靑李露盈枝味比來禽似更宜料得持觴厭魚鱉急分碧碗薦冰姿

奉題復公蒲庵四首

長年步不過回廊心靜時聞薝卜香莫怪扣門渾不應近來喧寂已俱忘

其二

十年名重當朝士萬里詩傳渡海僧風雪崚嶒頭雪白月中瘦影見寒藤

其三

護龍河水遶禪房五月尋幽到上方最愛門前兩桐樹風來葉葉是淸涼

其四

爲報身閒老澈師暮年林下好相期何由共載南歸棹來向滄江理釣絲

雷港夜泊

向曉移舟泊港津異鄕相見卽相親五更月上潮來早又是東西南北人

黃泥洑阻風

浪打磯頭波放顚中流那復往來船行人閒得無聊賴臥看鑪峯起暮煙

女兒港聞笛

女兒港前風乍起一聲長笛傾人耳遙見匡廬頂上云片片吹落湖中水

舟中望南塘酒樓再賦有懷故人曠伯逵孫伯虞

曽同歌笑月三更上馬猶聽鷓鴣聲老去無人共豪飲一帆斜日過江城

看月

中宵起看大江流莽莽乾坤不盡頭吞吐月明三萬斛客懷那得一分愁

過臨江銅塘灘阻風偶坐江廟憶故人彭聲之天寧雪印上人

銅塘灘下水如弓無限靑山隔岸東野廟蕭蕭修竹裏停舟坐愛滿林風

寄平川呂仲善

謝君汝州十四帖愧我珠林六十翁早約殘年風雪裏騎驢來訪霸橋東

題李晟寒泉枯木圖

野藤枯枿半蒼靑白日秋陰結杳冥彷佛潮頭風雨惡羣蛟蛻骨海云腥

同子瑗梁徵士上圯入小莊投宿下郛周氏艸房賦此奉柬

觧鞍向晚暫停徵況是周郎重故情今夜酒醒山月上便應髙枕聽溪聲

其二

溪水盤山似建瓴芙蓉楊柳滿沙汀明朝更渡回潭去猶擬題詩上翠屛

題杜艸堂戴笠小像

杜陵短褐鬢如絲飯顆淒涼日午時爲報西流夜郎客錦袍霜冷更相思

題子昂散馬圖

曽蹴流沙出大宛獨持風采照天門歸來散澹春風裏丰艸長林總帝恩

題王叔明竹石圖叔明趙文敏公之甥

王郎寫竹出吳興瀟灑縱橫似更能昨日蒲庵庵裏見云根風骨更崚嶒

題髙彥敬靑山白雲圖

松橋石瀬雨潺潺杉檜陰森暮色還誰共西樓一尊酒白雲堆裏看靑山

題江天雪鴈圖

羣鴈飛鳴雪滿天孤舟況在洞庭邊銀箏冰柱誰家子彈徹涼州廿五弦

題龍

牧溪畵龍如艸書健筆揮霍相紛挐豈知靈物自變化神气風霆行六虛

題虎

韜威戢勇山林間霧澤文采何斑斑長嘯淸風起六合獨立爲君當九關

山水畵

露下石林秋气淸松風盡日帶江聲閒來自愛無拘束拄杖看山到處行

其二

松下茅亭俯碧流山中樓閣倚淸秋巖腰有路穿林去猶擬攜琴上上頭

龍氏書室圖

云隱何年屋數椽芙蓉疊嶂俯晴川松房舊是藏書處猶有虹光夜燭天

楊柳曲七首

種柳城南河水津兩岸幾株髙過人千回樹下頻來往弄葉吹花惱殺人

其二

種栁城南河水邊靑枝拂地盡含煙柔絲若有千千尺應系儂家蕩子船

其三

種栁城南河水流枝枝葉葉是新愁窺人昨日猶靑眼吹絮今朝已白頭

其四

種柳城南河水傍當年二月好春光晴風暖日無聊賴只聽鶯聲也斷腸

其五

河上東風二月時埀楊十里斗腰肢如今縱使能嬌舞照影寒潭亦自疑

其六

金縷織成歌舞衣年年江上惜春暉無端心性輕離別待得花開只解飛

其七

莫抝長條作馬鞭春來葉葉是愁煙東風著意應憐惜吹送飛花直上天

春日絕句三首寄李子翀

池館幽窻日日開浮雲西望獨徘徊似聞臥疾滄江上不見尋春北郭來

其二

春水滿江魚子肥春云匝地鴈羣歸客懷誰遣愁花雨艸色無端近竹扉

其三

水西江上柳千樹白雲山前花滿溪卽欲聞鶯酬舊賞要須走馬覓新題

江上絕句四首有懷故里

東園林禽細作花城南楊柳亂啼鴉靑錢買醉何由得白日行吟眞可嗟

其二

莫惜當筵酒滿壺春光流轉只須臾池亭一夜聽風雨明日桃花大半無

其三

我家茅屋知何似白馬祠前快閣東風濤二月不可出誰與買船行市中

其四

萬安縣前好風光疎花亂艸滿魚梁大船東下疾如箭一十八灘春水長

題墨梅

一剪春風映路斜石橋流水淨無沙愁來圖畵驚相見絕勝西湖處士家

寄鄒君浩二絕

法古齋前小叢竹靑梢如髮筍如鍼別來無限淸秋意煙雨瀟瀟已滿林

其二

出峽放船歌楚辭月明人醉白沙祠舊遊零落風流逺載酒重來定幾時

松畵

疾風吹雨龍髯濕落日掛林猿臂長巫峽晚晴初瑟瑟華峯秋色正蒼蒼

歲暮述懷

不愁江梅破雪早祇恨楊柳來年靑燒燈稚子喧長夜騎馬行人問短亭

其二

北林枯梢只柰雨東舎寒艸故生雲沙冷長鳴黃犢子地深時亂白鵝羣

其三

百舌向人啼不住一身作客愁可憐有酒且復醉今日無錢莫謾悲長年

其四

憶得小年當歲除昔者之樂今不如靑衫擊鼓騎竹馬赤腳踏冰尋鯉魚

正月十九日

金魚洲下放船開華石潭邊看雨來愛殺南天雙白鷺靑山盡處卻飛回

入西山

江雨溟溟落逺帆驅車西上入煙巉靑松殘雪分明見指點行人問翠巖

舒氏池亭晚興四首

池上逶迆結構新光風盡日可憐春柳枝竹葉渾無賴萱艸葵花故惱人

其二

閒雲長近松邊屋流水潛通石底池坐客把書臨閣迥野人送酒出村遲

其三

赤色鯉魚金作鱗吹花沈蔓觧相親湍流出入元無定雷雨飛騰故有神

其四

生事不關來往稀溪光灔灔映柴扉蒲萄葉破靑虫墮豆莢花開乳雀飛

過縣學偶書

堂上弦歌寂不聞遊絲落葉正紛紛無由來倚長松樹閒看靑天起白雲

金鳯花

庭下春泥百艸生秋來金鳯亦埀英自是叢中看不定卻緣紅白太分明

謾題

四郭靑山處處同客懷無計答秋風數家茅屋淸溪上千樹蟬聲落日中

小雨約李克正過池上

溪南云隔數靑峯別館秋光也自濃細雨不嫌沙路濕明朝池上看芙蓉

出溪四首

磵底石花靑的的水邊楊葉綠疎疎茅檐過午猶聞碓釣艇出溪初得魚

其二

淺水白沙明可數深溪黃葉靜初聞客心閒得無聊賴大似旛竿嶺上云

其三

岸上芙蓉數尺髙閒居風物苦相遭興來不用頻攜酒臨水看花也自豪

其四

潺潺陂水落滄灣行子經年且未還千里贑江何處是斷腸空見越王山

雲松軒雜韻六首寄呈軒中諸君子

白雲峯前溪水東夜深雲气白如虹靑山北岸當時見多在月明寒霧中

其二

雞犬蕭蕭入翠微不愁山霧濕人衣水邊楊柳因風落松下閒雲盡日飛

其三

引泉近注白雲根斸地新成翠竹園爲惜苔痕斜貼石愛因松樹特開門

其四

東籬把菊陶元亮北渚搴蘭楚屈平幾曲淸歌一壺酒髙情元不累虛名

其五

霏微夕雨沾林潤掩冉晴雲傍水閒忽憶南園兩佳士今晨攜酒過西山

其六

想見故人心眼開石林深處隱平臺黃橙紫蟹皆宜酒紅葉靑山且未回

憶李氏茅堂三首奉柬克正兄

舊見池南楊柳樹埀天匝地葉靑靑可能二月東風裏盡挽長條結艸亭

其二

盡日門前流水聲細雨白沙渾欲平可惜溪南千萬樹秋風落盡不知名

其三

野屋緣山一徑分夕陽人語隔溪聞齋前短艸寒猶在時有鵝羣亂白雲

題表明誠書館

先生屋角冬靑樹灑露鳴風气益神不似水邊烏桕葉盡飛寒赤待靑春

其二

酒醒虛堂燈影昏愁來掩卷竟誰論此時月落寒風起亂葉飄蕭正打門

淨妙寺讀李少鴻所書山門記過東院看百結花其枝皆紐結之而香气大異感賦二絕

李唐遺碣照浮屠紫霧光涵白雪腴誰惜文章鎭螭首獨將香火祀龜趺

其二

客行暫住九秋槎僧寺初逢百結花至境異香生不斷誰令著意事盤拏

入黃金峽夜半聞漁唱

紫陽觀前當大河黃金峽裏聽漁歌北來南去年年好水逺山長柰別何

其二

燒竹捕魚船亂開水中照見石崔嵬鳴榔放白不知逺直上灘頭卻下來

過鸕鶿灘望月

鸕鶿灘上看新月忽憶庭前桂樹枝想見來意應更好不知何似別家時

白頭翁

黃茅赤嶂岸西東急雪南飛逐北風卻轉長灘二十里舟人遙指白頭翁

題許侯藏臨江楊萬戶所燕餞詩後

貳守分符出大邦將軍開宴俯淸江玉壺舊賞今何處錦軸新題故滿窻

其二

山城過雨淨泥沙官馬侵星早趂衙訟牒不來驚日永秋云亭下看飛花

題竹石圖

石上晴雲故不飛蕭蕭空翠濕人衣湘娥未解臨江佩西望蒼梧何日歸

題靑山白雲圖

石林煙霧冷冥冥一舸西風過洞庭日暮白雲飛去後江南無數亂山靑

題筍蕨圖

西林新筍各已長南岡蕨芽生紫芒何人采掇欲滿眼開卷忽聞春雨香

題琴士艾如蘭照

獨抱瑤琴下翠微竹皮冠子芰荷衣梧桐枝上秋風起彈到淸商第幾徽

題枯木竹石

霜露蕭森秋气凝千章老幹屹崚嶒深林日落行人少時有猿猱抱紫藤

其二

老節盤回气不伸蒼苔過雨欲生鱗山中樵客尋常見誰與圖形獻梓人

其三

曽聽楚人歌竹枝橫江秋靜月明時只今漂泊春風裏綠滿南園總不知

其四

木葉欲脫天雨霜竹枝乍低風已涼三湘落日流波白行子系船思故鄕

其五

平沙竹樹晚毿毿楚客維舟近峽南忽憶微雲將雨過滿林秋色照江潭

同夫嘗大醉過予齋壁作枯竹一枝仍題曰與吾子髙掃塵而去戲答一絕

鄭公大醉仍能畫雪壁霜枝故有神賴得山齋淸似水不妨無葉自無塵

題竹石圖贈陳仲實之南安

寫得幽窻竹石圖瑯玕靑碧間珊瑚明朝卻度南關去何處榕陰聽鷓鴣

題木石圖

帝子吹簫不可聞髙河涼月白紛紛靈槎天上歸來晚獨倚支機看海云

題古木幽篁圖

何家園裏千章綠杜老溪邊十畆陰不是畫圖存古意風霜剝落見初心

其二

翠竹碧梧秋興淸西山池館舊栽成幽人日落長林下吹得瓊簫作鳯鳴

其三

古色何年削翠銅已無枝葉動秋風誰知千尺明堂柱盡在深山大澤中

其四

故里茅堂河水東幾多黃竹間靑楓暮雲歸思渾無柰早晚題詩問北風

其五

林下秋聲聞亂葉水邊寒影見殘株溪翁日共惟漁艇野客時來掛酒壺

題芭蕉

南園新綠暗春雲長日題詩上翠裙十載江湖春夢熟瀟瀟夜雨不曾聞

再別同夫三首

洞裏題詩醉不回丹梯百尺倚雲開明年春雨髙崖暗獨自重來拂紫苔

其二

朝陽齋前桃李樹手栽淸蔭接比鄰明年此地看花發愁向東風憶故人

其三

攜手河橋一惘然苦將幽思惜流年西山百里來相訪定泛章江八月船

贈傅正卿墨客

潘李聲華世孰倫喜從傅氏識諸孫故廬想見燒煙處十里桐陰盱上村

贈鶴林上人

日日澗邊尋茯苓巖扉長掩鳯山靑歸來掛衲髙林下自剪芭蕉寫佛經

贈刻工戴古心四絕

古文遺迹邈難尋喜見今人有古心試看歐公金石錄幾人傳刻到於今

其二

漢武秦皇苦好奇嶧山梁甫頌穹碑淸時海宇無巡幸應刻功臣上鼎彛

其三

天地文章自太初山河日月粲昭如閒來看到纎微處動植飛潛總是書

其四

金精谷口初相遇喜子南遊有遠懷不見漢章遺石鼔碧苔春雨上丹崖

題洞賓像

神仙事業竟何歸進士文章豈盡非千載洞庭湖上月令人空想鶴南飛

題畊獲圖

已見春楡及貯儲能忘蠶績事衣襦要知終始耕耘意半是豳風七月圖

題故宋太祖十二世孫孟堅所賦寶鼎見樂章賀其叔母太恭人淳佑八年戊申歲上元日壽旦也其詞用官綾書之

王孫自昔擅詞華仁族惇親出內家惆悵百年遺墨在吳綾猶似勅綾花

贈賴永年

南山黃精玉色鮮子能服之可永年由來生世貴聞道大椿八千非所憐

題水仙梅礬華圖

仙子淩波春已深梅兄礬弟已交臨世間多少同枝葉花落花開自一林

贈王以成歸廣昌

印山館前鶯亂啼人行明發度平西離情祗似池南柳短葉長條未得齊

賦別丁文甫之藍田得水字

故人東去春山裏落日相邀醉南市別情不及雨餘雲送君更度藍田水

贈醫士孫允道

架上方書手寫成柴門長掩背西城一簾香霧微風起又聽云窻搗藥聲

八月十九日戲題東湖大梵寺

云木蒼蒼秋日涼六年兩度宿云房老僧白首能相識笑指東軒舊竹長

九月二十五日有傳秋闈兩榜至書捨見思永楊植以詩中乙科喜鄕閭之有人學業之丕振因賦三絕以自釋

延佑開科第一春吾邦文物故彬彬後來接踵登名盛致政詞林有幾人

其二

至順壬申再貢賢一從更制遂茫然驚看亞榜題楊植憔悴西風十九年

其三

文運興隆屬聖明科名事業貴精成讀書三十何能立心折雞鳴聴五更

題墨蘭

海門月照眞珠樹石峽風生翡翠衣千里煙波愁欲暮美人何處佩蘭歸

贈海月相士

海波澄徹月輪髙仙客寒生白錦袍柰可乘槎入牛渚若爲蟾兔數秋毫

蕭自修將赴維揚不果思向西昌次韻二首

樓船未發大江西沙上蔞蒿葉葉齊卻望維揚一千里冥鴻衝雨只酸嘶

其二

鳯山雲气蔚油油碧樹黃鸝晚更畱盡日橋邊看流水思歸不見上河舟

避水西軒述懷

昨夜風髙浪打門抱書移榻頓驚奔朝來欲去渾無路獨坐西軒看水痕

其二

村北村南江渺然稲苗麥穗俱可憐水中夜宿須防盜屋上朝飡未起煙

其三

東鄰羣雞升木棲老婦呼兒愁夜啼分明記得年時水市上行船與屋齊

其四

快閣磯前當水頭年年春漲阻南遊料得老翁攜稚子登樓看水說筠州

筠陽春述懷七首

筠陽花開三月時城南城北好追隨妙眞宮中來看畵龍王潭上去投詩

其二

平野靑林十里餘已無城郭限丘墟洞前不見仙人井澗上猶傳隠者居

其三

鳯山盤盤石腳斜石橋西畔有人家家家臨水開窻戶夜夜燒燈照浦沙

其四

錦江春水向東流鸂鶒鳬鷖不解愁日日城隅風浪惡人家爭系木蘭舟

其五

明秀樓前靑柳條錦水坊下赤欄橋東郊酒伴能來往出飲乘晴不待招

其六

每憶東吳曠省郎醉歸畱客更持觴無因坐對西鄰竹聽爾狂歌不下牀

其七

城南酒樓相見時滿堂賓客總新知酒闌月落渾忘卻猶殢吳姬唱小詞

題帖徳裕江亭秋思圖

石上茅亭絕不髙水邊秋意似臨臯長松生近蛟龍窟夜夜倚江吟翠濤

秋江風雨圖

橫江千樹冷颼颼洲渚滄茫水亂流安得雲帆髙萬丈聽風聽雨洞庭秋

題陳叔起爲枯林上人作海口送別圖

五月乘風離福州魚龍吹浪海門秋分明一片袈裟影飛在三山頂上游

題水村晚影圖

日照亂山如湧濤忽隨煙霧落平臯橋西舊有幽人屋門外靑松特地髙

題枯林上人墨蘭四首

曽乘桂楫上淸湘明月蒼波野興長欲采幽蘭渾不見深林風定忽聞香

其二

掩冉晴雲揚曉風碧蘭紫穗故成叢湘娥西去遺仙佩翠羽明珠滿澗中

其三

步入深林有所思蒼茫白日澹華滋美人欲渡湘江晚裊裊金枝出翠旗

其四

杜若■﹝艸縻﹞蕪忽已殘西風澤國故多蘭閒來竹底拾翠羽月下不知淸露寒

水溪口望三顧山

最憶盧仙舊隱蹤三尖平擁玉芙蓉尋常煙霧空蒙裏卻過溪南見四峯

承譚府史若驥春日贑州之作因賦絕句八首奉答

虔州官府似神仙三月春花覆紫煙惟有愁吟譚掾史日騎瘦馬出臺前

其二

瀟灑譚郎玉不瑕解吟江上白桃花尙書點筆親題和幕下何人許共誇

其三

翠玉樓前侍宴時滿筵歌舞夜何其城頭畵角參差起落盡梅花總不知

其四

龍洲春樹綠如雲艸屋新屯十萬軍旗幟遠從灘口見鼔笳長是月中聞

其五

髑髏晴滿白鷗沙落日長江斷客槎東上荒城莫回首靑原白下少人家

其六

兩年東北道途艱幾度嚴城扼險關腸斷欎孤臺下水解隨明月過西山

其七

少小爲文學詠歌亂來無力事干戈東遊擬獻平淮頌何處南山石可磨

其八

茫茫靑艸繞城臺思見故人心眼開書記定隨兵部出戈船飛騎幾時來

過桐陵楊公平別業不遇

門掩梨花聽犬聲更無童子出相迎逢人謾說山居好彊半春晴卻在城

汪樓偶題

千樹桃花散錦窠相逢不飲柰愁何可憐一片春波綠先被歌樓占得多

義犬詩

喪亂誰懷豢養恩弱孤反噬正紛紛栗原義犬眞堪傳解守羅家孺子墳

奉次楊主簿軍中感懷四首寄康山長宗武

東望瑤峯紫翠交羣公坐鎭足吟嘲按行輕騎如飛鳥日過雲山第幾■﹝土幻﹞

其二

已分山林狎楚童誰從城市覓龎公吹笙王子歸何處只想桃源是洞中

其三

鰲戴龍洲屹上流完城盡說太和州西南控扼千餘里更有虔州翠玉樓

其四

天門親下紫泥書漢武輪臺恐不如自是聖心哀赤子已聞上相出淮徐

君子堂夜起

風亂殘燈自掩扉夜寒遊子嘆無衣池南落盡芙蓉葉滿地月明霜正飛

題江景畵

澗邊白石明於雪林下淸風冷似秋落鴈圓沙江路轉短篷煙雨憶曽遊

其二

鳥聲先在竹林間虛室曈曈曙色還一夜霜寒慵早起開門枕上看靑山

寄薛益

細雨荒荒白下城茅堂深隠稱髙情淸晨讀罷淮陰傳坐看門前江水生

題超上人墨菊

露香秋色淺深中靑蕋黃花自一叢最憶南園微雨過短籬扶杖看西風

題山水扇面

杳杳靑峯隔斷林桃源無路可追尋扁舟莫渡南村去風浪滿江云正深

戲答鍾元卿

江繞珠林數十家水東花映水西霞亂來白酒應難得快數靑錢不道賖

題春江小景畵爲鍾元卿作

鸂鶒鷺鷥相對閒落花芳艸雨斑斑淸歌一片雲中起知是吳姬蕩槳還

題蘆鴈小景

蘆花霜滿釣魚磯江上徵人久未歸天北荒涼人似水年年惟有鴈南飛

過新吳寺哭嚴煥旅柩

新吳寺裏題詩處此日長廊獨自登手擘紙錢君不見老僧來點柩前燈

再過新吳寺聞嚴煥已擇卜尙未塟感賦一首

道慚知己暗沾衣才累靑年果是非總是鄕園一抔土滿山春艸幾時歸

題和靖觀梅圖

處士娟娟白氅衣松門石徑轉依微不因月落西湖上貪看梅花忘卻歸

題墨鷹下有一熊

當年渭水困鷹揚兆入非熊鬂已霜搏撃只今誇健翮可能兀立睨滄茫

題竹禽墨戲

南山無樹起春風寂寞林棲戶牖空枯竹橫枝荊棘底天寒愁殺白頭翁

同曠伯逵登揭氏山雨亭觀石上虞太史刻字退池上觀魚而歸

太史文章漢魏初碧苔深護九霞書閒來倚石看雲月直恐神光貫紫虛

其二

髙柳芳池灎灎春一泓新綠淨無塵夜來忽漲西山雨千尺蒼波躍錦鱗

寄易撝

谷口同遊最憶君別來雙鴈不堪聞滿山橡栗何由拾獨擁寒扉望白雲

贈萬訒歸淸江定侯帥閫

萬郎風骨自淸奇解赴從軍五字詩卻笑當年杜陵老謾稱驥子好男兒

其二

北沙亭上題詩處五六年前共阿翁亂後相逢渾不識可憐玉樹倚秋風

其三

寂寞林居似耦耕感君相顧足髙情茆堂昨夜聽寒雨竹火松煙坐到明

其四

新築土垣渾不髙旋編荻戶隔蓬蒿雨中慣著尋山屐自過村南問濁醪

其五

子歸帥閫愼驅馳莫怪山人送別遲記取池亭修竹下別余長是看君詩

夜飲扁鵲觀同魏煉師坐竹林下

扁鵲觀前淸夜遊靑衣隔竹送茶甌綠陰深巷涼如瀉坐聽瓊簫轉玉樓

題泰華春云圖

仙人樓觀炫靑紅帝子行春遊太空玉檢金樞人不見漢家壇墠雨雲中

題楊補之臨宋徽宗湖口鸂鶒圖

太湖石畔雙鸂鶒碧艸春明繡羽毛莫擬宣和看筆法故宮花鳥屬蓬蒿

題明皇行樂圖

宴罷微行禁苑春諌臣已逺弄臣親那知劍閣西巡路能護鑾輿有幾人

題墨梅

水邊小樹尋常見不似橫枝花更繁亂後江南誰寄與只將圖畵賞淸樽

題蕭曙所藏曾同可畵水四首

千疊潮頭捲海來海門月上正雲開秋風吹起三山雪直過錢王射弩臺

其二

三月平湖舟楫通水光雲气混涵中白頭浪起無人渡个个江豚吹北風

其三

輕濤暗浪互奔驅極浦蒼煙澹有無欲采白蘋愁日暮一帆秋雨過南湖

其四

楊子江頭秋意深金山下蟄雨雲陰可憐赴海東流水不及歸人萬里心

題李遵道幽篁古木圖

每愛黃巖筆意妍蒼枝幽竹淨娟娟淸秋翡翠誰能識碧海珊瑚更可憐

承張弘毅林居奉和一絕

林塘藹藹淨晨暉霜落風停葉自飛村巷不曾緣客掃莫嫌塵土污秋衣

松云軒四首爲陳宜賦

松蓋盤盤擁百層連山雨過白如蒸晚風吹散天邊影琥珀神光忽上騰

其二

何處飛來野鶴羣踏翻松頂翠紛紛淸陰不動涼如水自掃綠苔眠白雲

其三

林下髙軒日日開淸風時共故人來鳥啼更在云深處白晝松花滿石臺

其四

偃蹇髙枝拂畵檐襹褷晴雪映深簾蒼龍千丈開鱗甲冉冉白雲生翠髯

題梁叔剛小景贈故人令弟歐陽以誠歸會昌

灘口同遊事已非別來常恨信音稀可憐江上重逢日杳杳滄波一鴈飛

題山水圖爲興國監縣帖侯賦

亂余風物總凋零誰寫雲林近艸亭萬里歸人望江北居庸還在日邊靑

題徐文珍畵林塘幽居圖

靑林碧澗轉逶迆中有幽居帶艸茨似是浣花溪上客一簾艸色坐題詩

贈全眞徐本山當淮兵作時本山負其師以逃凡八遇難皆先幾而免轉徙千里至贑之興國與余會於治平觀因贈以詩

簪紱猖披總污塵從師千里獨相親煉丹煉得心如石慚愧臨危負義人

其二

葛令井西樓觀重亂余此地忽相逢何時雲水尋仙去百丈巖前一樹松

題生色粉茶

禁苑春回雪乍消綘茶花發上陽嬌曉妝淨洗鉛華水猶自乘雲擁翠翹

題秋江小景

秋水無波淨落暉汀沙雲樹轉依微望中一片瀟湘意無數徵帆逐鴈飛

題林下髙士圖爲王存常賦

漁竿書帙兩忘機手把瓊簫坐石磯林下淸風長日好浮雲何事滿天飛

題稚川山水

松下茆亭五月涼汀沙雲樹晚蒼蒼行人無限秋風思隔水靑山似故鄕

題枯枝幽禽圖

霜枝黃葉亂秋風並立幽禽慘淡中長憶爭飛春樹裏綠衣深映杏花紅

題君子忠孝圖乃畵竹與葵萱也

攘攘風塵混屨冠幾人忠孝義心肝畵師似有春秋筆故寫尋常艸木看

夜宿丈溪道院喜賦和呈蕭同知孫經歷

山雨初來一鳥啼千村白雨動成畦何由得買雙烏犢乞取荒田自在犁

其二

風竹林間綠筍竿洞門白書忽陰寒仙人解喚雷行雨卻與玄都洗石壇

其三

春在靑林野水濱酒壺隨處伴閒身偶來仙館題詩句貪看桃花忘卻秦

題古木蒼鷹圖

霜落石林寒影空蒼鷹斂翮向秋風陰山狐兔肥堪煠寧數將軍射獵功

題墨梅贈進士劉允恭

江頭千樹發參差得似披圖見一枝莫恨春風開較晚苦心結實待明時

題墨鷹

秋山霜木冷蕭騷下有奔泉日怒號愁絕蒼鷹渾不去海門風起陣云髙

題趙子深折牡丹圖

華淸野鹿不曽來孔雀屛深扇影開九奏樂停春日午綠衣初進紫霞杯

五月十五夜聞沔兵將上攜家入黃塘州

城鼔荒荒欲二更鄰家相喚月中行平田一路人如蟻顧影蕭條亦自驚

槎翁詩集卷七

●欽定四庫全書

槎翁詩集卷八

﹝明﹞劉嵩撰

○七言絕句

晚遊興福寺奉和從兄本泉韻

童童飛蓋出松蘿公子多情柰晚何灘下綠波濃似酒月明更擬棹船歌

過普覺寺訪靑原定上人不遇

初聞伐竹登山去復道燒香渡嶺行晚入禪關渾不見雨華堂上檜風淸

聞聞子與池魚爲水所漂賦此以寛其意

忽聞秋水發龍灣野浪平翻竹沼間莫怪巨魚罾不得便隨龍去若爲攀

登白石塘髙峯三首

西北羣峯勢最雄雲霞倒影落塘中幾年卻上巖前石坐看匡山出日紅

其二

仙人手可接飛鴻落日長天慘淡中贑水直流三百里越王臺下卻如弓

其三

金華金華相望髙城中秋樹見毫毛武山雲气長來往只駕仙人皮與陶

題歐陽氏仲元墨梅

寫梅近說歐陽氏中有蘭亭筆意存昨日張家亭上見令人忘卻水東村

題梅圖爲萬砯賦

千載梅仙不可招南昌宮觀艸蕭蕭歲寒圖畵今初見依舊淸風灑雪標

題文溪道院四首

白石蒼苔一徑荒鳥啼仙館落花香新來抽得西林筍更比瑯玕數尺長

其二

雨過池南綠漲肥水沈香裊午風微閒來自拾靑松子驚起梢頭獨鶴飛

其三

桂花風定暮雲閒夜靜江聲鶴未還天上月明秋似水時聞玉佩出松關

其四

門對龍灣雪未消亂山寒日思迢迢道人神气如春酒自倚梅花品玉簫

題萱艸葵花圖

綠葉朱英春正稠丹心何事復忘憂西風別有葵花在猶戀餘暉照暮秋

承王子與伯仲枉顧敝廬不果迎候奉次畱題二首

汛掃柴門出候君春泥野艸綠紛紛寧知夜半山陰雪翻作江東日暮云

其二

春日尋芳偶未回不知江上故人來歸來驚見畱題處踏破林陰一片苔

題墨蘭

誰擢幽蘭寘道傍紫蕤綠葉迥蒼蒼托根不是渾無地已分眞心到苑香

題散蘭圖花葉狼藉若采而棄之者有松枝竹葉雜之蓋戲墨也進士劉仲炯以示余因爲賦此

曽向深山采蕙蘭佩紉未試忽春殘飄零亦有同心者莫作尋常鬭艸看

偶閱胡思齋詩追憶故友範實夫李子翀

曽共云邊看晚晴芙蓉峯下聽灘聲當時範李今何在愁向詩中見姓名

三月十日承辛侯好禮南赴臨汀艤舟寄詩而去

辛侯三月赴閩中細雨輕帆揚北風快閣磯頭不相見獨畱詩句上崆峒

題曽道士嶺後退居

雞棲茅屋靑苔上犬吠白雲流水邊白髮老仙人不識艸衣自種嶺西田

出西巖下寄蕭翀

雲巖西麓石林開便擬從君卜築來亂後有田誰種得好山過盡首空回

和答陳宜山居寄示四首

橫江淸吹髮參差無柰秋風寄逺思誰似髙情閒不厭半年三度寄新詩

其二

石門細艸落松花磊磊圓峯削翠瓜夜久風泉聽不盡獨看明月咽流霞

其三

山人出洞歸來晚月上東厓一丈髙貪著臨流看淸影不知風露濕絺袍

其四

靑山何日許爲鄰愧爾東南漂泊人縱有桃源堪避世已無漁子解知津

和鍾廷方韻贈其弟廷享南歸

白羊南雞山木幽二十年前曽此遊東渡回溪三十六亂山元自不通舟

其二

知君伯仲舊名家學海新瀾未有涯歸到巖前春酒熟滿庭風雨看梅花

夜宿城西聞雨有懷新堂瓦覆尙缺感賦二絕

艸堂新構瓦難求白日輝輝座上流世亂苦無王錄事夜來聞雨不勝愁

其二

架上殘書亂不收短琴亦掛壁東頭直愁沾濕無泥滓尢恐堂■﹝土幻﹞作水流

墨鷹

秋風海上初來日霜曉林梢獨立時鵬鶚雲霄終自得軒楹絳旋未須期

其二

霜落丹崖木葉稀翩翩勁翮斂寒晞五原殺气憑陵急林下鷦鷯只謾飛

余兄弟因避亂山中復有衾枕團欒之樂喜而賦詩

幼小長歌棠棣詩長城江海惜分離誰知中歲團欒樂正在深山避亂時

癸夘歲日者推閏二月或傳閏三月

閏月推移定幾時花晨上巳兩持疑六年民物遭聾瞽天地茫茫竟莫知

舟出流江

乘流淸夜下芒洲盡敞篷窓看月鉤灘面忽驚波轉急靑山無數泊船頭

入峽潭

水上石山森劍鋩水中石屋是魚房秋來水落月未出魚眼射波如火光

聞劉友文病起二首

詩帙不來春又過藥瓢應是日相親無因爲報池南栁長得新條長過人

其二

俗李粗桃故近人也應無處避埃塵春風看盡亭前水惟有鷗鳧不厭頻

題墨竹

羽衣何處采仙茆海上蓬山紫翠交帝子欲來風露冷月中遙見綠云稍

題墨雀

乍逐微風度栁槐又隨斜日噪樓臺晴沙如雪江村路何處飛來啄雨苔

三月五日同鵬舉蕭茂材白水道人遊三蕐未至畱宿山下袁氏明日雨作望三蕐在咫尺不能至乃冒雨步歸袁君追至山外不果畱途中因賦柬同遊者

三蕐山在亂雲間晴日尋春雨卻還想見飛橋轉樓閣碧桃花下水潺潺

過栁溪道院

岸上誰家掩素扉鳥啼渾似惜春暉日斜深巷無人過時見梨花一片飛

過江南髙城訪孫景賢知事途中有作因錄奉柬

屋角桃花深淺開臨溪欲過復徘徊誰知不是尋春者自爲山人看竹來

其二

渡江一望一咨嗟水繞田園徑路斜多謝野人相指引靑松嶺外第三家

其三

家在松蘿杳靄間屋西流水並沙灣可憐萬里懷鄕意日上髙城望北山

題雲松圖

何事攜琴更載書靑山深處是幽居白雲日日巖前起松下茯苓應可鋤

下北巖適舉正鵬舉自溪上來迎道中賦此

步出北巖望平野石角埀蘿靑可把多謝蕭鍾兩故人相迎直過靑山下

五月二十二日晚來南溪諸友過武山避暑

曉上西蕐愛日涼松風如雪灑衣裳夕陽欲沒月初上亂石滿山疑臥羊

題墨鷹

霜毛劍翮耀星瞳獨立髙林勁气雄靑鳥低飛空側目平原一擊待秋風

白雲

一片白雲東去微千片萬片相隨飛野人望殺田頭雨空逐逍遙神女歸

雨來

雨來風葉亂蕭蕭雲散靑天轉寂寥知有秋霖千萬斛若爲忍死待枯苗

月落

月落荒村夢自驚隔窓人靜一燈明狂風忽起樓西樹聴得枯枝墜瓦聲

題山水畵

遙峯隱隱白雲層喬木春陰落紫藤野客欲歸茅店晚赤欄橋外見魚罾

其二

江上山根帶石盤長松个个挾風湍飛雲又向山中起閒倚茅亭只靜看

題墨蒲萄爲古心上人賦

移根何日渡流沙萬顆神珠燭綘霞巖底月明初入定驪龍弄影落袈裟

其二

龍髯飛動綠雲中寒影扶疎出梵宮數罷念珠心似水幡幡貝葉動秋風

題竹石棘圖

山石確犖行路微苦竹叢棘相因依艸根露寒蟋蟀語有客秋暮懷當歸

題折枝葵花梔子畵

山梔蜀葵何日栽春深常是共時開微風池館淸無暑曾看佳人並折來

承蕭翀相過不遇畱詩而去次韻奉答先時翀避地羅團聞已歸南溪

憶在南溪看武山相攜常是月中還自從西北兵塵起望殺盈盈一水間

其二

霜壓驚塵月滿山雲中雞犬又東還幾時踏雪攜靑玉來訪仙人石室間

武溪道中望武山

虎峯龍洞互綿聯常是髙低落照邊最愛武溪溪上看錦屛一片倚靑天

數日風雪不見武山稍霽出溪上見雲气郁然喜賦一絕

武山秀色盡長松曾宿泉亭夜聽鐘溪上閉門三日雪不知雲气滿西峯

題雪中歸獵圖

鷹犬蕭蕭得雋回獨騎瘦馬下崔嵬南山風雪黃斑出不見將軍縱獵來

竹笛

仙人夜半吹短笛嗚咽角聲長更微云鴈繞空愁不下淸霜稍稍傍人飛

題風雨歸舟畵

狂風橫雨滿江天縱有髙帆未可前別浦寛閒湏暫住莫教吹卻釣魚船

蘭舟詞【有序】

有嫁女渡牛吼灘而溺死者作蘭舟詞以悼之

風蕩蘭舟觸石磯白波如雪捲羅衣香魂只在春江上化作鴛鴦獨自飛

以風雪不果遊龍門承故人羅允道寄詩相問依韻奉答

雪滿空山不可行懷人幽興一時淸髙堂正隔黃泥港短屐難移冷水坑

題秋江小景畵

美人鳴弦思瀟湘斜飛金鴈不成行夜深彈徹烏棲曲月照寒江萬樹霜

石橋道中

一樹棠梨溪水頭飛花片片逐溪流行人過盡斜陽暮何處飛來雙錦鳩

訪胡隱君山居

屋後靑山亂入云屋前春樹綠紛紛松窻曬藥無人到時見西巖過鹿羣

蕭翀常早起讀書畜鳴雞於樓上以爲候爲賦一絕

髙樓籠雞聽早鳴夜長愁誤讀書程不道州城烽火後更聲常是不分明

度三蕐飛仙橋因憶往年同遊者

步轉危橋入紫煙曽登絕頂望飛仙五人同賞今誰在試數重來十五年

題桃源仙隱

昔人築此事朝眞鑿谷開林結構新亂後已無桃李樹惟餘松柏欵靑春

書山中老人語

山下新亡惡少兒林間挾彈少來時昨朝鸛鶴爭飛過定結春巢向近枝

戲題蕭子所書捨

尋山衝雨過甘溪欲訪蕭郎路轉迷閒殺門前春水綠釣竿還在栗原西

雨中見杜鵑花

去年曾看杜鵑花醉出春林日已斜今日北巖山下路獨衝煙雨過僧家

送客

九客俱辭一客畱出門相送問重遊夜來共對西樓月不道今朝有別愁

蒼石硤中見道人庵居隔水山花盛開

蒼石硤中花藥欄舊時艸屋傍巖安道人去後松橋斷縱有花開隔水看

石塘山家

隴麥髙低徑路斜小池楊柳帶人家東菑午餉柴門靜一犬籬根臥落花

玉隆山晚望

山路初晴槲葉香靑林赤磧帶橫岡玉隆山後平田少栁下人家是石塘

題墨鷂

風翮霜毛勁气多淸秋一點過新羅飛棲不定還驚顧柰爾山田野雀何

春晝

池南欹栁燕將雛門巷新晴轉綠蕪花隔小窓人不到一簾香霧斗摴蒱

聞吹笛柬蕭翀

武山曽共賦仙遊按節傳觴夜不休恨殺春寒花雨濕時時吹笛上西樓

見城西有撤民居爲城濠者

昔人城裏築基牢撤屋新來又作濠濠底土爲城上土到頭誰下復誰髙

中酒

銀燭頻燒夜宴遲晨光忽覺轉檐枝幽人欲起還中酒臥聽西齋讀杜詩

題觀泉圖

披圖如見錦袍仙正詠銀河落九天百疉云屛煙霧裏石梁聽雪定何年

題折枝梨花

最憶梨花白雪香春深千樹鎖昭陽畵圖驚見東風面獨擁紅綃試淺妝

重過髙城孫景賢寓捨

孫公墩在水南村亂後重來已閉門壁上殘詩猶可讀令人還憶醉時尊

題雙竹

天星墮地气如虹深映蕭蕭玉一叢艸滿漢宮秋露冷金莖雙出月明中

題鄧尙詩槁

經旬不見鄧郎過入手新詩意气多政是珠林秋雨過水淸沙白見微波

題盧仝煮茶圖

沙泥搨額最堪悲紗帽籠頭又一時可憐畵史尋常意不寫當年月蝕詩

重過義山堂憶蕭晉兄弟與淸江劉仲修同飲園空室中今十年矣感念存歿爲之黯然

溪泉依舊石泉通故舊飄零土室空卻憶淸江劉處士曽同絕頂坐松風

王山蕭氏館中感舊【館中甞畜白鴈今已毀惟一杏樹存耳】

金粟莊前白鴈翔十年嶷嶷見諸郎重來往事那堪賦依舊當門杏葉黃

入山登絕頂望珠林故里

十載安危此地分豺狼一旦自成羣烽煙江上愁回首只向深山望白雲

入深山度嶺聞故人劉方東寓裏良寺喜有相因之地

萬折千縈度逺山舉家筋力盡躋攀喜聞故友山中近卻望前峯一解顏

聞東鄕婦女爲亂兵驅掠南上甚眾

蕐屋娉婷步履輕亂來幾日竄荊榛官兵驅入牛羊隊直過江南聞哭聲

其二

朝火南村暮北村千家今有幾家存君看道路累累者總是承平長育恩

見山中結艸爲捨者

結艸爲寮石作牀和云和月捲衣裳秋風蕐屋成塵土卻望靑山是故鄕

其二

己挽卑枝當屋椽更班枯艸作寒氈從今莫彈南飛鳥客土安巢未有年

夜驚

雞喧犬嘷牛夜鳴空村月落旅魂驚何人敲竹爭防虎坐聽山風過五更

出村

偶沿流水出孤村遙見人家欲斷魂屋上野狐嘷不去土垣挿棘半無門

過老虎口

負嵎妥尾兩蹄蹲秋艸斑斑見石根雞犬已空人散久猶張饞吻向荒村

憶家藏舊書

萬卷家藏史與經翻牀毀櫝總飄零可憐閒殺箋題手無復林間拾露螢

聞思庵中有羅漢柏二株一花一實或以爲有雌雄云

團團異柏名羅漢來往山中忽見之東樹作花西樹子從教枝葉定雄雌

余憂憤中戲作墨龍於報恩寺之西壁明日余兄子中復圖於東壁有髙視闊步之意或請余弟子彥贊之子彥笑而不言因賦一絕以見意

東壁圖龍勢最雄气連西壁雨雲通葛陂一杖無人識雙劍飛來野寺中

感懷寄友人二首

十年離亂今年甚盡室飄零秋雨時百里荒山行欲暮望人煙火望晨炊

其二

八月南奔未授衣忽驚霜露滿柴扉敝裘已落他人手憔悴蘇秦未得歸

西鄰

門前紅葉寒初落窓下靑煙濕不飛賴得西鄰老翁健荊薪長日送柴扉

病中喜蕭翀送買鹽錢一百

四鄰寂寂晝無煙一榻寒風擁被眠十日開門驚剝啄故人還送買鹽錢

題墨竹贈楊煉師

瀟灑髙標早出塵歲寒空谷見斯人紫霞洞裏吹簫處閒殺桃花萬樹春

題歐陽仲元所寫墨梅

最愛同年歐進士寫梅筆意自成家君看半幅橫枝景猶是春前雪後花

得捨弟子彥贑州消息

衝雪殘年事逺行若爲畱滯過新正室家零落田廬廢一紙書來萬感生

夜宿闊塘與陳有慶別

夜宿塘西山館中可憐愁雨又愁風一瓢春酒千行淚明日行人獨向東

山樓偶題

東南爭戰定何如二月農民少定居獨上西樓坐寥閴四山煙雨一牀書

尋春

顚雲橫雨挾風塵終日尋春不見春雞犬已空桑柘廢淸明誰是踏靑人

入山

二月攜家又入山紛紛爭戰往來間艸堂落盡梨花雪過卻淸明未擬還

見種松苖者

少壯從軍事戰徵東南十載廢春耕老翁逺作諸孫計閒種松苖待太平

春望

荒城人散艸如煙豺虎西來望市廛腸斷城南望城北春深無計得歸田

南園

南園桃李舊凋傷作意迎春向艶陽十日寒風三日雨翻成狼藉送年光

癸卯兵亂吾州文廟祭器樂器散逸無遺

百年禮樂化齊民孔廟彬彬器數陳籩豆飄零鐘磬毀逾河蹈海更無人

題三岡寺

石橋流水帶人家紫殿春陰閣岸沙啼鳥數聲山雨歇門前落盡白桐花

石鼔坑田舍

松林日暮雨淒淒十里陂田五里泥一月離家歸未得桐花落盡子規啼

望仙壇嶺

東望仙壇第一峯倚天秀色盡寒松春來山下多風雨黃土潭深有臥龍

夜聞布榖

夜半山中布榖啼離人歸路夢中迷深鄕三月靑苖老猶有荒田未得犁

觀挿秧

村北村南春雨多千聲布榖柰君何稚子不知徵戰苦把秧猶唱太平歌

聞歐陽仲元入南門山

路入南門曉看山金鐘石下轉松關溪深惡木多蒙宻卻采芹花日暮還

田舍早起

東林鳥鳴風蕭蕭西林月落星寥寥老翁開門飯牛起綠苖滿田白水搖

雨晴

三月雨晴風日侵山下田田流水深稻苗一片靑如織花鴨來時無處尋

田家謠

伐木修城更運糧科銅采箭又徵鎗畊牛掠盡丁男死不信官田不解荒

重遊裏良感賦

寺後靑峯梵閣陰寺前流水稻苖深重尋稚子牽衣處栗葉靑靑雨滿林

題泰源堂壁上墨龍蕭煉師畵

白鶴仙人劍气雄蜿蜒鱗甲動秋風何年飛上精藍壁海藏神珠徹夜紅

題牧牛圖

牧子食牛牛性馴一鞭斜日過平津如何躍馬金鞍客不及逍遙壠上人

題枯蓮水禽圖

綠房秋老驪珠黒靑篛霜餘翠羽幹歌罷采蓮人不見雪姑飛去水雲寒

題子昻趙公竹石圖

叢竹娟娟露葉翻髙情長是憶王孫喜從石上看書法不獨墻陰見雨痕

題秋江晚渡小景

滿山黃葉亂秋晴風款橫江一棹輕老屋溪南歸未得十年風雨最關情

題竹石圖

云根雪骨立崢嶸誰種瑯玕綠乍成安得長竿三百丈爲君橫海掣飛鯨

題石上鶺鴒圖

石盤鱗鱗水溪急鶺鴒飛來水中立前飛回首定相呼寒枝月明愁影只

題馬圖

霜蹄霧鬛聳權奇乍摘金鞍汗血埀海外貢來偏愛惜監官引過不教騎

題江天小景

斷岸遙山翠欲漫冥鴻飛去楚天寛何年結屋長松下坐聽江聲五月寒

出長徑藍陂

行人三五度回溪亂後人家井竈迷蒼耳黃蒿無路入斷垣細雨鵓鳩啼

度嶺

蘆葉蕭蕭亂壓頭石攢山擁路如鉤陰沈不見天邊日鳥自喧啾水自流

茆坪

斷壠荒岡少樹林翩翩何許一幽禽欲棲不定還飛去白葦黃茆秋正深

小莊

老虎廟前溪水長白羊坪下晚山蒼到家尙逺心先近指點行人問小莊

豬龍潭【有序】

石上有虎與人迹或傳伏虎禪師騎虎至潭口逐一豬入水化爲石人疑爲龍云

豬龍已化潭中石石上空餘人虎迹老僧騎虎不曽歸溪水潺潺山葉碧

老兵

丁男戰死籍名存主將呼名更點屯白髮滿頭筋力盡卻教隨伴守營門

與郭約別

火燒橋畔艸離離野水寒山日暮時已渡前溪更回首知君獨立尙歸遲

東原對月

土屋無風尙不關屋前遙見兩靑山瓦盆盛酒茆鋪席何日柴門望月還

寄湛上人

當時曽共北沙遊把酒哦詩賞素秋十載故人零落盡東山依舊說湯休

流江春日

山遶平原屋遶山兩溪流水結回環綠楊如畵花如錦長日鳥啼煙霧間

過郎湖

山中春鳥夜相呼岸上誰家酒可沽風露滿船眠不得長歌乘月過郎湖

酒醒

野人亂後無歸處惟有尊前似故鄕昨夜流江水亭上五更酒醒月如霜

紀夢

風雨瀟瀟雞亂啼去年春夢使人迷環波亭下東湖路依舊荷花水滿堤

題上元周伯寧所贈僧惟善山水小圖

北苑南宮意所親早於揮灑見天眞僧郎前月金陵去捲得淮山一片春

出水口望牛頭諸峯不見

萬壑千林掩翠岑出山自淺入山深桃源未必眞無路正恐重來自莫尋

早次楠木塘

月隱前峯霧不開杉林十里路縈回多情楠木塘邊水相送行人出嶺來

過山塘阪

山塘阪上路如弓步入巉巖曲折中野鳥亂啼寒日暮滿山紅葉動秋風

題竹石贈王伯初

知君髙節抱幽貞爲寫修篁石上生卻憶瑤琹淸奏罷滿天風露聽秋聲

觀野燒

歷歷烈烈風火飛前山後山相映輝春來雨打黑灰落山下麥田應解肥

題石泉山人隱居

閒尋隱者憶重論路遶荒田水遶園何日山中收藥去滿林修竹不開門

題李復中所畵髯龍圖

海外飛騰地軸傾五云雷電遶神京鼎湖天逺人難見彷佛龍髯下太淸

覽鏡初見白髮

悠悠四十六年春覽鏡驚看白髮新已分逍遙酬日月東風何用妒閒人

二月二十日述懷

別時曾賦落梅花江上風寒燕子斜過卻淸明三日雨荼■﹝艸縻﹞亭上客思家

望橫塘諸山懷玉性蕭先輩

白髮曾聞一老翁巍科當日仰髙風鄕人遙指讀書處多在林間野寺中

端午月夕

蒲觴飲罷不成歌閒步林陰愛綠莎記取長塘初五夜月明偏傍屋西多

絕句

水蛾撲撲飛煙暝田狗荒荒吠月明綘帳十圍人半醉靑燈一點夜三更

食楊梅

去年南富楊梅熟曾折靑枝露顆埀今夜長塘燈下醉獨看紅顆憶靑枝

夜過南溪聽吹夏笛

依舊當年一笛吹山寒云破月光遲滿堂賓客今誰在無限傷心只自知

憶平原

瀟瀟山雨夜鳴雞夢裏懷歸意轉迷林下今年寒更早誰拈黃葉止兒啼

送劉海鵬之金陵三絕

鳯凰飛集五雲間送爾長歌入楚關明日駕帆淮水上便從雲气望鐘山

其二

宮亭水落鴈南飛寒日蕭蕭錦樹稀二月東風江浦綠卻攀楊柳待君歸

其三

荷葉陂頭流水聲月蕐霜气兩淒淸自憐委翅蓬蒿底不得相從赴遠徵

初入荷葉陂看月

十年跋足走風塵到處靑山是主賓武姥巖前前夜月多情何事苦隨人

十一月十四日入葉坑

山下泉車盡日聞山頭茶樹綠成云幾時荷葉陂頭住學種山茶四十斤

十二月十日出金原道中

水南羇客望春歸日暮茗園野燒稀知有陂塘應不逺一雙野鶴傍山飛

題瘦馬圖【有序】

余友大梁辛好禮題云曾奮沙場朔漠功病毛如蝟气如虹一株官柳西風下猶紀當年百戰中乃其暮年由贑赴汀時於王府推坐中醉時所賦也餘悲其辭因追和以傷悼之

當年毛骨聳奇雄曾奮沙場百戰功萬里渥窪歸未得卻將憔悴托秋風

同王伯圻諸弟登眺宅後林谷茂郁可愛因題谷中松竹二首

離離四五百竿竹落落二三千尺松深結秋陰應憩鶴髙蟠雲气欲成龍

其二

碧嶺穹林相倚傾隔溪啼鳥喚春晴松間石上堪題句怕有人來識姓名

寄家書

匆匆濡墨寫憂端慿仗東風寄便翰政使書回春未暮也應無處倩人看

蝶

花間撩亂作團飛艸際悠揚獨自歸惱殺吳姬描不就忽隨扇影上春衣

題宣和鸂鶒畵

汴水西頭鼙鼓聲寶箋香翰尙娛情可憐鸂鶒空毛羽不解傳書到北京

春日謾興柬鄒使君

暖風疎雨淨塵埃林下幽居鎖綠苔昨日桃花渾落盡去年燕子卻飛來

題楊自明萱艸鶺鴒圖

鶺鴒相顧復相依萱艸花開滿石磯不似秋來沙上鴈天涯風雨更分飛

入苦竹潭聞笛

江上何人吹笛聲水雲風樹兩淒淸幾時載取禾川酒苦竹潭心看月明

入天河

日落狹潭風湧波泛舟從此入天河虛疑天上無人到百疊靑山路更多

墨潺山中聞鴈

千山萬山雲霧堆一聲何處鴈飛來盤回欲下還驚起月照寒潭一綫開

藥湖書所見

石根寒沼時時落嶺上荒田寸寸鋤已圍蕎麥防饑鹿更挿杉條護凍魚

其二

敗葉艸荒余箭眼殘兵衣禿見刀瘢蕭條香火楓林靜散漫人煙艸閣寒

題古城畊釣圖爲王子讓賦

兩角黃牛一釣竿古城幽處足盤桓亂來稅水仍輸稭畱取溪山畵裏看

題松竹居士集【有序】

居士姓王氏名世澤廬陵宣溪人爲靖州太守之令弟其詩類有唐人風韻其諸孫禮以示余因題絕句於後而歸之

靖州令弟蚤稱賢小隱哦詩數百篇松竹已荒文采在淸名畱與後人傳

余畱宣溪曠氏幾半月於別也承惟寧惟南伯仲率諸客送余江滸停舟賦詩眷眷有畱戀之意明日到流江書此寄謝

十人送行一人去船頭舉手沙頭語船開山轉水急流白雲杳杳知何處

其二

停舟不發更歌詩歌未成章意已悲注目滄波相別處斷腸荒隴獨歸時

雨坐候故人不至

冬靑葉上雨瀟瀟虛館山寒坐寂寥還說南村收獲去可能畱客待明朝

燈花

閉門坐待月光斜應念行人未到家好是客窓殘酒醒一簾風露看燈花

重遊洞玄壇

河水西邊萬木羣三間茆屋祀眞君仙家閴靜無塵榻自掃靑苔坐白雲

題墨竹贈同升

郎石溪頭君故家前朝文物自淸蕐幾回想踏橋邊石翠竹瀟瀟覆白沙

題明皇優戲圖

臂袒紅衫側皂冠翩躚跌舞樂初攢笛聲一片宮前起應說秋風蜀道難

寄示楊生元哲

昨見王郎問吾子山居煉得好詩材靑年未必仍多病卻怕風寒不出來

其二

我到流江一月餘相思長把案頭書門前幾樹埀楊栁比似別時今更疏

見池上梨花

梨花一樹照淸池暖雪晴風二月時忽憶小園曽種得今年應發兩三枝

春日見豫樟落葉有感

豫樟凝綠雪霜中何事春來一轉蓬自是新條更舊葉不關揺落是東風

題宣和墨禽

君王無那汴宮春八寶箋明墨羽新寂寞金輿灤水外繡禽楊栁入邊塵

金沙盛開

金沙花發繞亭東萬朶籠松滿障紅安得移樽喚歌舞爲君醉倒錦屛中

春夜論詩和王子讓三首

明年期看上林花烽火中原起嘆嗟舊業可堪淪艸莽髙懷元不累塵沙

其二

江艸靑靑江水生故人相見總憐情雲來雨去靑天裏一日陰晴幾變更

其三

古今作者自聯綿白首窮愁也可憐湏信乾坤同照耀肯教光景付流連

夜雨

一夜山中聽雨眠重檐深院燭花偏珠湖灘下水三尺不知流卻木蘭船

寄羅惠卿

園西翠韭千畦宻屋後紅椒萬本疏日晏荷鋤歸未得林風吹亂讀殘書

戲詠紅錦帳

紅錦帳子薄於紗四壁淸風泛彩霞昨夜月明春夢熟誤吹長笛入桃花

偶見

槐樹陰陰雨滿池晚風灔灔綠生漪槎頭出水才三尺便有蜻蜓立許時

池上偶賦

畵欄碧樹午陰斜小扇微風拂帽紗最憐一時春水綠不教五月看荷花

溪上晚眺

槿花蓬門處處同行人橋外各西東荒原斜日牛羊下一路西風蒴藋紅

珠湖

珠湖湖裏蚌生珠野老傳言定有無昨夜月明湖上望一川寒色秀菇蒲

初聞木樨

老桂初開試一枝吹香時有外人知深林盡日何當見自是秋風不敢私

其二

連雲長愛綠團團一片淸陰九夏寒自有秋香三萬斛何人更向月中看

秋夜送伯衢別

山風吹落桂花枝江上停杯欲別遲半夜酒醒柔櫓發一篷煙雨過平陂

出石門灘舟行書所見七首

石門灘下浪如雷西岸人家夕照催亂石滿江灘路淺唱歌踏水負薪來

其二

石潭秋水漾淸萍兩岸靑山夾去津鉤箭纒絲挾長弩栁陰時見射魚人

其三

龍福渡頭灘最髙斷橋崩石鼓秋濤小船不敢當江下獨傍洲灣送短篙

其四

秋雨生苔綠正肥江心石面暗浮衣漁人网罟應難下野鴨鸕鶿滿釣磯

其五

馬頰廟前江水長馬頭石下綠潭光出山估客來求卜拋紙放船澆酒香

其六

沙岸崩時惟見石江流曲處卻逢山荒林野屋元星散古路行人自往還

其七

放船出峽遇回風石角參差盡向東貪看好山如走馬不知波浪入船中

過平陂望南平王廟

陽臺石下水離離夢閣猶傳故老知千載神遊竟何往滿江明月照荒祠

題溫日觀蒲萄

老人醉墨走蛇虯風露瀟瀟數葉秋無復駞囊盛馬乳卻教圖畵憶涼州

五嶽道士攜至故人梁仲聞詩因和奉答

朝眞壇上月明時白鶴歸來見好詩三月靑塘芳艸路十年風雨最相思

題雪竹

篔簹谷中三日雪深林無人鳥飛絕翩翩翠袖出巖阿路轉風回聞佩玦

題雨竹

滄波石面晚陰涼翠筱娟娟過雨香何許鷓鴣啼不斷黃陵祠下是三湘

題石竹

翠葉枝低雨過時釣臺石上影離離記得月明江浦夜舟人解唱竹枝詞

題墨竹

石邊修竹兩三竿渭水蕭森暮色寒會見秋風吹結實鳯皇吹下五云端

爲郭吟所題竹

長丰隠者年八十種竹滿林皆老蒼莫將翠玉輕裁管畱取長竿釣渭陽

賦南園敧筍

穠花嫩蕊各爭春乳燕鳴鳩亦惱人偃蹇南園敧竹筍獨依榛藋蔽閒身

題伯衢扇

蕐山收雨兩江晴夏竹屯云一徑淸門外綠陰眠野鹿隔簾時聽打棊聲

題扇畵

玉露凋傷赤岸楓寒江月落鴈呼風誰知茅屋荒山夜亦有長吟抱膝翁

聞鶯

霧雨初晴萬竹低鶯聲彷佛度前溪忽然飛去無人見卻在綠楊深處啼

觀禾川新漲

勝鄕三日雨如秋兩江新水拍山流長杉短筏不敢下怕有蛟龍乘夜遊

江上聞鶯

宣蕐西上是敖城江水弓彎復鏡平五月行人西嶺下滿山靑樹只聞鶯

謾題

爲謝髙陽舊酒徒相逢從此莫言酤野鳥不知官禁苦向人猶自說提壺

奉和吟所翁二首

蒼顏皓首一臒翁談笑衣冠有晉風昨夜卷書燈下看眼明猶自辧魚虫

其二

林間淨掃白雲眠蕭散寧爲外物憐自說東蕐年少夢千金歌舞看花前

松棚

髙架松棚蔭綠苔忽看片影上層臺可緣畏日翻嫌月倂隔淸光不入來

湖上曲

湖陰微雨裛新妝隔浦風來水气香閒憑船舷不歸去綠荷花底看鴛鴦

其二

綠荷繚繞水爲城十里紅雲照眼明不知昨夜花開滿淸曉船來不可行

其三

郎船夜傍隔溪云淸曉看花不見君自撥蘭橈唱歌去卻嫌荷葉混羅裙

其四

新蓮乍出卽昻頭葉底紅菱不解浮菱角沈泥終暗老蓮花落盡卽漂流

其五

鸂鶒雙飛亂綠蘋畵船終日倚湖濱泥中踏藕何由得水上看花惱殺人

其六

自入花叢擘翠房散拋蓮菂水中央秋來無柰相思苦心苦愁多不敢嘗

其七

淡淡紅妝慢慢歌畵船如月蔭髙荷雨來不怕羅裙濕貪看湖光舞翠娥

其八

獨自沿流出浦遲回船何事不相期滿房蓮子誰心苦落盡秋花君始知

夜半

風滿松林水滿池幽人看月未歸時山禽夜半啼如鬼童子熟眠渾未知

訪杜巡檢不遇畱題早禾官舍

早禾渡頭不相遇靑山巖前還獨歸想見它山逐狐兔蒼鷹掠地馬如飛

其二

候吏庭閒散綠苔銀鞍何處未歸來寒塘九月風煙淨惟見芙蓉一樹開

石鼻潭

淸潭百尺綠渟渟潭上靑山立翠屛安得扣舷明月下放歌埀足踏寒星

和溪道中

深深黃竹兩三家丘隴髙低徑路斜犬吠柴門楓葉下一籬寒日蔓絲瓜

雨坐讀史記憶子中兄茆堂已開北渠賦此奉呈三絕

中園風雨一茆茨土壁沾濡嘆地卑昨日開渠北檐下已通流水過南池

其二

嬌兒忍冷戱牀前貪笑癡啼也可憐烏桕林空紅葉濕蕭蕭煙火對愁眠

其三

雞犬蕭條少四鄰孤村風雨自荊榛愁來愛讀平原傳濁世翩翩一偉人

溪上晨起承舉善鍾茂才書自白馬源來問近作因賦二絕

山鳥一聲當翠微野人初啟竹間扉日輪欲上天東角滿地白煙皆倒飛

其二

入山方恨故人疏喜得朝來一紙書十日閉門仍斷酒誰憐多病馬相如

過東門故居廢址感賦

快閣東頭是故家兒時挿竹更移花只今門巷無尋處半落江流半岸沙

蔣崦道中

寒江水落鴈團沙碧嶂霜餘樹隠霞行客忽驚冬欲盡道傍初見報春花

和蕭翀江上紀別二絕

霜落烏啼知夜長驅車欲別更彷徨明年何處來相覓楊栁靑靑馬迹塘

其二

北巖雲气上岧嶤卻望歸云度野橋誰在西樓吹夏笛鴈飛不盡海天遙

望月吟

一二初三眉黛橫佳人夜夜望瓊英無端數到團圓後圓不多時缺又生

聞百舌

此去風光日尙微已聞百舌弄春暉江南二月多冰雪塌翼埀頭何處飛

大寒雨

陰雨先晨作大寒東歸道路恐難幹故園梅樹花開未猶擬春前十日看

遇周道士

洞玄道士周方外昨到宣蕐絕頂回巖上欲尋山橄欖忽逢虎迹卻歸來

早朝七首

奉天門外唱班齊霧隠回廊月正西警蹕傳聲團扇出文樓撾鼔報雞啼

其二

禁樹晨霜欲下時埀鞭馬上怯先知午門月落聞金柝城上風回見畵旗

其三

曉日曈曨射赤墀侍臣奏事退班遲龍旗鳯扇參差出又是彤墀下直時

其四

聖主濳心古帝王武樓降輦步長廊壁間不遣丹靑涴盡揭先儒衍義章

其五

警蹕初傳夜未央朱衣當殿簇班行忽宣內使移宮炬分照儒臣讀奏章

其六

東苑金河水慢流水邊芳艸弄輕柔晚涼小蓋諸王出爭控雕弓試紫驑

其七

天設皇居象紫庭文昌執法粲羣星午門東北紅雲起遙見鐘山萬丈靑

英徳江上

臘月炎州霜霰稀淸江白日燕交飛四千餘里金陵路何日徵人度嶺歸

廣州雜韻

埀根榕樹三千尺結子芭蕉百萬頭異味薦盤隨地有繁陰壓屋半天浮

其二

趨蹌木屐兒童慣織作蕉絲婦女能老去只疑鹽是雪寒來不信水成冰

其三

峒商販米籠千頭結竹浮江下廣州擊鼔燒香南海廟買羊沽酒市街樓

其四

炎州果木人難識詰問慚爲口腹勞滋味卻緣相濟好也拈柑橘食羊桃

其五

天邊日出霧難收海上潮來水逆流一自徵夫下番去南風日日誤登樓

其六

筯竹長篙鐵木船兩檣夾立引藤牽越童狎水仍輕悍蕩漿踏歌驚晝眠

其七

越王臺榭已成原漢殿空餘鐵柱存莫倚兵戈憑海嶠好勤忠孝答乾坤

宜陽裏過雷家寨

五指山前落日黃雷家寨下野田荒時平村堡無防警緣水人家自繞墻

甘棠裏遇山人粟千鍾見道傍奇峯問其名舉無知者戲贈一絕

行盡翁源山萬重髙人喜遇粟千鍾可憐老卻觀書眼不識雲間一个峯

下人陽烏石二瀧初聞猿聲二絕

萬石崩騰互犬牙兩山盤沓欲橫遮瀧流直下三千尺不見船頭見浪花

其二

白日靑崖煙霧生深林絕磵少人行殘年烏石瀧頭路聽得山猿第一聲

過徳慶憶萬戶劉公衡

錦裹石前江水流故人曽此戍康州當年旌節隨雲散尙對山花識舊遊

過梧州懷廣西僉憲王子啟胡子祺時分按各州

蒼梧浦口暫停舟聞在潯州與賀州無限好山雲霧裏爲君惆悵一回頭

至容州將赴北流聞陸川道梗題繡江亭

都嶠山前望北流丹砂勾漏若爲求陸川更在浮雲外落日旌旗生逺愁

宿胡塘村

南上荒原路欲迷數家茆屋背淸溪夜深月落千峯暗時有山禽樹上啼

粉壁道中

樹杪髙崖盡挿天巖腰墜石半侵田火燒山木斷平路騎馬亂行江水邊

入髙州界値雨

路入髙州石徑微紫崖崩處黒雲飛行人初發靑山下盡折芭蕉作雨衣

化州聞戍卒夜歌

化州城上月如秋聽著歈歌人自愁何日歸帆向東去陵羅江上正西流

題遂溪同由驛

山晚鴉啼木柵城徵人暫駐馬前旌荒原漠漠風沙晚猶隔雷陽二月程

望海

獨上髙原望海堤黃雲白浪使人迷無端路近靑銅港流水三條盡向西

過雷陽有懷永年相倉使奉寄二絕

去年與子南京別知領鹽倉白石場萬里相尋不相見獨騎官馬過雷陽

其二

欽廉西望路悠悠海角亭中足勝遊聖化只今無逺邇嶺南風土是中州

題鵪鶉圖爲都事李鴻漸賦

鶉居鷇食見天機躑躅蓬茆顧影稀長憶野田秋日晚馬頭驚起一雙飛

吳司令友云於磨勘公廨隙地鑿兩池以種蓮而植栁其上五月過之見栁陰荷花盛開旣恨不能久畱又嘆不能數往因賦二絕奉寄

小小池陂兩斛泉也教挿栁著春煙粉墻過午新陰合時有淸風一灑然

其二

聞有髙荷相次開綠云深護紫霞杯公曹淸切人難到自繞池邊去復來

題沈子仁靑山白雲圖

野橋流水亂浮花深巷埀楊淺蔭沙祗恨小船呼不應隔江茆屋似吾家

題推篷觀梅圖

憶昔推篷泛雪漪一花半蕊見橫枝誰知天上春消息不在淸江爛漫時

題扇

淸溪綠漲岸西東五月荷花似錦紅安得水亭楊栁畔疎簾小扇坐燻風

偶賦

內官宣進瑞瓜詞閶闔門深晝影移東苑紅橋楊栁下曾因待詔立多時

漁村圖

湛湛長江上有楓偶然相遇兩漁翁明日何由問蹤迹五湖煙浪杳茫中

九日寓因勝寺有懷晚上人渡江未歸

上人九月過開沙門掩虛庭白日斜好是重陽最相憶隔墻無路看黃花

題日觀墨蒲萄爲東山泰上人賦

巨然山水校毫毛靈徹詩歌費煉陶何似老禪三昧手雲飛風捲幻蒲萄

十月十五日早離鎭江

禪林聞有諸方勝吏事慚無半日閒京口五更雞唱亂又衝殘月過金山

題墨梅爲省掾郭尙文賦

曽向花前倒酒巵茆堂雪月澹相宜一從省掖看圖畫長憶故園花發時

墨梅爲掾史梅季和賦

仙人粲粲雪肌膚風格天然韻更殊月落嶺南啼翠羽春深洛浦弄明珠

其二

昔年禹廟閟神功遺幹槎枒自一叢彷佛蒼龍鱗甲動倒翻云影下晴空

正月元旦陪車駕蔣山寺祠佛夜歸追賦二絕

內官飛騎入松林寺裏華鐘吼法音五百髙僧齊上殿紅袈裟裏間泥金

其二

香臺百尺擁雕欞一朶靑蓮出紫庭龍輦先登開善塔鸞旗猶駐翠微亭

題雲閒圖爲髙員外賦

影落松林初散漫陰浮野水暫稀微時來天上從龍去五色祥光夾日飛

題山水圖奉別沈都事彥祥之廣西

海上風淸入桂林好山何處一登臨都門四月相攜別不盡長江望逺心

題司丞張孟兼白石山房圖

太常天上綴淸班家在金蕐紫翠間昨日朝回見圖畵雙松正對石門山

題墨梅贈友人歸毗陵

一枝寒影弄芳菲無數幽香上客衣好似水邊晴雪後醉吹玉笛送春歸

題秋江埀釣圖

湛湛長江上有楓江平日落見飛鴻安得酒船三百斛荷花蕩裏釣秋風

題雪山飛瀑圖

釣船閒倚落星灣飛瀑髙懸紫翠間風雨不來雲气淨絕勝湖裏看廬山

宗啟劉君由泰和知縣入爲工部侍郎先時縣丞陳舉善爲作山水圖以識別及會京師劉屬題詩其上余邑子也故云

贊府澄江送別時曽揮健筆寫淋漓只今西掖看圖畵江雨山雲總去思

題墨菊圖爲楊員外公輔賦

道人滴露調香墨寫出秋花一兩枝愁絕淵明愁未醒短籬沽酒月明時

題練帶桃花扇面爲都府斷事官韓敬明賦

仙鳥飛來練帶斜踏翻云影碧桃花誰令天上傳消息春到瑤池阿母家

題甘溪歸養圖爲蕭國錄子所賦

先生歸隠甘溪日七袠髙堂雪滿簮不待鼎珍陳至禮便如飲水也應甘

文登縣

海島沙寒倦馬嘶風潮雪暗水禽啼去京已是三千里家比京城更在西

自濟南堰頭開舟溯黃河西上

小淸河入大淸河混混船頭湧濁波已過回灣五十里蕐山猶自郁嵯峨

其二

東望蕐山西碏山河流奔放兩山間岸沙疏惡居人少時見魚罾占一灣

東河道中

北上桐城日未斜人煙蕭瑟半風沙客懷千里愁冰雪三月東河見栁芽

茌平縣

山東徵客幾時歸楡莢成錢艸似衣政自羇愁無著處馬頭忽見雉雙飛

淸明日所見

初日楡林聽鳥鳴微風拂面曉煙輕紙錢麥飯誰家子忽憶淸明上塜行

其二

■﹝毛參﹞■﹝毛參﹞楡栁帶煙蘿落日荒原狐兔多斷港已無流水過行人猶說古黃河

髙唐州

三月春光欲暮時故園回首意兼悲道傍楊栁心枯盡猶有靑靑到逺枝

癸丑除夕口號柬古英上人

燕山城裏逢除夕子自無家我亦僧一種鄕心難與說閉門各自對靑燈

正月二十六日得表弟梁逺南京消息且云比江西來者皆未有書感而賦此

書發南京已歲䢐開緘驚喜忽長吁誰知路比燕山近更說新來一字無

余自去冬閏十一月遣人還泰和迎候捨弟子彥與家人偕來今經九十餘日矣未知果來否偶燈下獨酌有懷愴然援筆題此俟余弟至而共讀之時正月二十七日夜也

南北相望路七千南風只有賣鹽船故鄕消息何時發縱得書來是半年

其二

稚子家人俱可憐江南煙水路綿綿開船好是燒燈後下馬何由醉眼前

其三

轉覺別來俱老大四年不見柰愁何直須燈下狂呼酒比較何人白髮多

其四

昨日通州好語傳淩開已見上河船船中怕有南來客直遣相迎河水邊

其五

更憶舎南篁竹邊長公相對結茅椽有時躡屐窺園去長日拋書枕石眠

其六

自起牀頭數俸錢倩人買秫釀冰泉牡丹開日應須到淨掃西軒待醉眠

其七

羣烏亂鳴蒼柏顚南窓對酒一淒然不知今夜燕臺月何處荒江照客船

偶書

不見梅花思黯然蕭蕭塵土入新年白楊枝上埀纓絡正是燕城二月天

題李兵曹竹石圖奉寄中翁長公

自捲新圖寄長公幽篁古木兩三叢燕城六月塵如海得似南窓臥竹風

題江亭秋望圖

江亭秋望渺衡湘碕岸楓林帶夕陽欲采蘋花愁逺客白鷗飛去水茫茫

題春江載酒圖

錦石瓊沙不涴塵桃花楊栁滿江春畵船載酒遊何處絕似風流賀季眞

過萬歲山下

海子空涵萬歲山廣寒殿在碧雲間巖前無數長松樹惟有飛鴉日暮還

初晴

微雨初晴不作泥牡丹花發石欄西公庭過午文書靜坐聽林鳩自在啼

核桃樹

葉底靑絲乍委纕枝頭碧子漸含漿燕南山北家家種不比齊東棗栗場

庭下牡丹盛開感賦二首憶徐呂二僉憲分巡未還

十年不見壽安紅三月燕城霧雨中未省何人舊栽得斬新雨露鬭春風

其二

紺芽翠葉藹離離喜見新年發數枝無酒無朋難獨賞每來花畔立多時

觀城外練兵

年少粗豪喜戰功短袍新賜錦重重對箭戳鎗誇得雋驏騎官馬去如龍

種栁

繞城宻宻挿埀楊近水仍添四五行莫遣行人來系馬更教遮護起藩墻

海子橋晚眺

海上靑山山上云空靑錦繡自成文廣寒西下紅橋晚兩岸荷花一徑分

題黃淵靜替禮墨竹紈扇

瀟灑頌臺贊禮郎手持紈扇白於霜只今寫得篔簹竹淸晝無風也自涼

秋日燕城雜賦五首

南城土垣故不塌西宮渠水自相通野蘆花侶楊花白蕋木葉如楓葉紅

其二

菜根磊磊紅蘿卜艸子嶃嶃白蒺藜東薊直通齊化外南城更在順承西

其三

長簾賣酒誇江米小檻分魚說海鮮羊市角頭逢賈豎蓬萊坊裏問神仙

其四

城中十井九苦水城外四圍三面山俠客已無多伎倆燕姬那得好容顏

其五

官馬淸晨去打圍馬前鷹犬去如飛平原日落煙塵起野兔山雞倒載歸

秋雨口號

滿城風雨冷淒淒白楊葉飛鳥亂啼馬蹄暗踏十街水車轂深埋一尺泥

其二

直北風來厲作威吹沙挾雨半空飛行人不慣張油蓋茸帽氈衫信馬歸

命童子買酒看後庭晚菊

自數靑錢送酒家瓦瓶細細注流霞牡丹芍藥從渠有莫負庭前瘦菊花

何日

楊葉落盡桑葉稀烏鵲夜啼風掩扉長年塞北風霜早何日江南遊子歸

秋意

簾外纖塵寂不驚滿庭秋意坐來淸閒門白日無人過犬吠階前落葉聲

十月對菊

杏梨三月鬭芳蕐不見深冬梅與茶欲識幽燕風景異菊花開後更無花

狂風

陟頓風來刮地吹排窓推戶更掀帷居民土壁圍煙火暖坑敧眠自不知

寒夜

馬齕枯荄寒夜長風如箭鏃射陰房不知門外三更雪誤起開門看月光

歲暮戲柬天英上人

殘年寄食尙天涯風裂禪衣面撲沙還憶故山晴雪裏閒拖錫杖看梅花

題棧閣晴峯圖

曽聞劍閣上靑天棧道縈紆路幾千更過隴頭聽流水白雲西下自秦川

題畵

九蕐日照綠楊川三峽云深瀑布泉安得艸衣騎白鹿碧桃花底訪神仙

四月承叔銘僉憲二絕句問西廳牡丹開未倂寄罌粟令予種之以娛目因戲用韻以答之

惆悵乘驄客未回杏花落盡牡丹開西廳吏散文書靜幾向花陰立紫苔

其二

囊盛罌粟寄來遲種得花開定幾時賴有戎葵髙一丈淺紅深綠總宜詩

旣四月末予西軒牡丹一枝最後開與戎葵掩映特盛時叔銘適自保定歸隠若有相待之意因命酌快賞叔銘再用前絕句韻爲寄興不能已仍用韻奉答倂憶呂本拙僉憲按事中山未還歸日當共一笑云

戎葵花早牡丹遲剛値先生下馬時不便破除千斛酒也應勾引數篇詩

其二

有客邯鄲久未回西廳無柰好花開當筵縱賞何由共日日開軒掃翠苔

叔銘以紈扇索予題詩因戲作叢竹於上仍系以詩

家住江南靑竹林別來無日不關心偶然寫向齊紈上便欲移牀坐綠陰

題古木幽篁圖

瓊枝翠葉靜爲鄰秀色娟娟絕點塵日暮天寒羅袖薄可憐空谷有佳人

秋日見鴈有感

居庸關前秋艸新桑幹河畔是通津可憐無數沙場鴈个个南飛背著人

送別叔銘僉憲出順承門

送客出城秋已涼太行南上楚天長順承門外斜陽裏蕎麥花開似故鄕

題晦庵先生書畊云釣月四大字墨本爲王敬之知事賦

十角黃牛兩具犁山南山北趂幽棲杏花開後菖蒲出春雨鵓鳩相應啼

其二

獨移蘭棹釣滄灣風細波澄夜景閒卻渡九溪歌九曲不知月上浸亭山

七月一日得大兄去年九月寄書來其午魏直夫來自京師聞大兄哀訃而未領家問是夕燈下且信且疑輒賦絕句以寫悲愴

西風和雨入長楊的的靑燈伴夜長一紙鄕書三四讀不知淸淚濕衣裳

夜宿雄縣東館會文學李秀士自云嘗從遊圭齋歐陽文公過臨川曽子固淸江胡居敬二先輩之門其風流醞藉有足觀者於是予去鄕七年矣爲之慨然明日書此識別

瓦橋東館晚停驂喜遇幽人慰盍簮間說從遊往年事滿庭霜月夢江南

出雄縣望西山賦一絕寄呂繼道僉憲

順承關外酒闌時駐馬相看各自悲多謝靑山三百里送人直過易河西

望漢獻王陵

單家橋下雪橫冰艸樹連云掠凍鷹漢業已荒河水在行人遙指獻王陵

夜宿逯家店

柴門下馬日平低葦席蓬窓壁乍泥寒夜老翁看客慣靑錢問酒過村西

入徳州界

霜結沙塵凍不飛楡林風定日熹微客程已入山東境漸喜居人識面稀

過茌平懷馬賓王

昔賢經濟未軒張末路低回祗自傷鬥酒新豊聊濯足令人長憶馬賓王

髙唐州道中

北風吹沙官道長兩傍楊栁間楡桑何時走馬重來此要看淸陰六月涼

碌獨

碌獨雙輪至日斜北風竟日捲黃沙已添衣上塵三斗誰料胸中書五車

觀野燒

牧童敲火枯栁根靑煙獵獵起荒原回風吹入蓬科去燒卻東家桑棗園

野老

野老當門喜客來旋燒新炕斫桑柴自言土惡無甜水五里分泉夜部回

至甜水鋪夜宿水惡不可飲早起趨髙唐州

驅車甜水鋪前宿燎火夜幹衣上霜忍渴不眠愁水苦五更乘月過髙唐

入東平渡北關外長橋見采樵冰上者

橋跨平湖一境開羣鷗欲下正徘徊蕭蕭蘆葦層冰上猶有樵人踏雪來

出東平南關始聞周侍郎賓自京還家而不及相見賦此寄意

聯桂坊前君故里匆匆車過不曾知逢人相問憑相謝正是南關大雪時

東平道中問酒不可得

寒鴉啄雪行且飛東平道上行人稀炕頭黃酒那得買冰下鯉魚空自肥

夜宿司徒鋪以送徒喧雜鍋釜不空童僕不及炊爨而去因憶嶺南舊事謾賦

憶從繡水入髙州篁竹蕭蕭萬嶺秋道上行人敲石火截筒炊飯也風流

余自北平赴京十二月五日道出濟寧會伯髙齊君於公館君本唐縣人素擅顧吳之妙艸艸爲予點眞觀者咸以爲肖而余獨覺其老醜也臨別賦絕句三首奉答倂柬趙晉卿夏時佐曹伯仁三先生

慶都山人齊伯髙袖有五色之仙毫李白樓前忽相遇便呼銀甕出蒲萄

其二

我本山林麋鹿姿多君點染出淸奇不知老去愁多少但覺秋霜滿鬢絲

其三

昨夜南關對月時客心如水向南馳京城此去猶千里歲晏還家未有期

夜宿城南天井閘候水憶孟鄰王貳守時許爲余寫弄琴小像未至賦此以寄幷柬府公趙大參秉彛

京國南還水路遙城陰復此駐蘭橈可憐關外重重閘不放河流過魯橋

其二

目送飛鴻手撫弦十年幽事已茫然誰知昨夜南歸夢猶在雲山野水邊

出趙村閘爲魏鑑題墨梅一首

憶在江南處士家每從雪裏見橫斜北來十月燕山下卻憶梅花似雪花

南陽河口曉望

北風打頭船進遲南陽河口正流澌玉皇廟前楊栁樹行人卻望憶來時

過谷亭二首

小龍渦接大龍渦谷亭閘口水穿波寄語南船緩來上北船東下正如梭

其二

谷亭亭子大河邊赤鯉黃魚不論錢水上浮淩髙一尺朝來阻住北來船

過黃河見堤岸有古墓雙石表感賦

河堤石表古來存知爲誰家守墓門舊冢已墟人世換年年烏鳥當兒孫

題雞鳴臺

雞鳴臺下水禽啼韓信城邊雪滿堤千里行人愁夜半一船明月過河西

卽事

水禽如雪憩浮澌流下前灘漫不知岸轉舟回忽驚起口中銜得錦鱗魚

黃河道中

一河盤注兩堤間十里應多北曲灣南艦經年載鹽去北船盡日送軍還

沙河閘

數家茆屋是沙河廢閘當河亂石多大船東下好扶舵泗水西流當柰何

過畱城

荒城如斗半蒿藜千古全功孰與齊須信君恩本天道如何自挾請封齊

過恭城望九里山

滿河冰片挾舟行洲渚參差互送行九里山晴春意動買魚酤酒過彭城

將至徐州見人種樹者

舟下徐洪凍已開故園逺在贑江隈家家春近栽楊栁江上行人且未回

臈月十五日夜徐州洪對月

徐州洪上月團團浪打孤舟客影寒料得人家今夕語一年十二度相看

泊徐州洪鄕人有攜酒相餉者喜而賦此

碧甕盛來琥珀光感君逺意不能忘情知歲近歸期逺且對尊前說故鄕

雪中見鴛鴦感賦

白頭鴛鴦飛且號雙雙衝雪下江臯吳娃不省風波苦只想花門繡羽毛

淮安舟中夜聞吳歌戲作二絕

淮安城下霜月明淮河船上唱歌聲誰遣此歌今夜唱聲聲卻是怨郎行

其二

望郎歸近怨郎行一步閨門萬里情辛苦寄書河北去人言卻在武昌城

觀鑿冰捕魚者

湖澱野人工捕魚隔冰見魚冰下居持斧鑿冰刺魚去鑿根團團井不如

題關山秋霽圖

關門迢逓通何處野寺依稀記昔年未擬鑪峯看瀑布直疑劍閣上靑天

由邳州入房村

沙薄霜漧艸不深蕭蕭楡栁冷無陰村園門巷皆雞犬比似江南少竹林

其二

層冰兩岸戲龍鱗先放河心一道春借問驛船行得未南京楊栁待歸人

過南陸山中

鳥過平原霜艸齊雉飛兔走各東西何由掣取腰間劍細割肥鮮酒自攜

馬上望泰山口號

古色蒼寒倚太空旁無附麗屹當中要知獨拄東南角不是人間培塿雄

入濟南城

步入齊城見石麟荒涼莎艸欲無春北風著意如相識吹雪花來候遠人

鳯村阻雪贈曲秀才

欲度成山泛海槎鳯村夜半雪飛花何由倒捲滄溟水淨洗扶桑看日蕐

其二

北海東逢曲秀才鳯皇聞到此山來春風好種梧桐樹早晚飛鳴上紫臺

河上謡

靑楊溝下是黃河三月春深風浪多河中石子白磊磊河水自渾君柰何

其二

河流曲曲是盤鉤東北西南不定流何佀客行西北去回頭一向望南州

其三

馬家淺上船難泊徐州洪下好相尋水急莫嗔郎性惡灘淺不如人意深

其四

家住黃河相見灣灣頭道路古來難十度船來九度見郎行自隔萬重山

其五

河上丈人河上居楊栁靑靑三月初少年挾箭去射鴈婦女踏罾能网魚

其六

臨河照影挿花枝莫道渾濁不相宜試把郎心比河水顧盼分明當自知

過邵伯得風喜賦

長洲短岸去匆匆坐看雲霞西復東最愛歸船勝走馬不煩鞭策只乘風

其二

南上河裏三百里買魚沽酒二三程小篷短棹泛敧側臥聽風聲與水聲

○聯句雜體【附】

遊金精夜宿桃閣余與鄭同夫張燈置酒且飲且吟命田仲穎書之餘二人飲益豪吟益奇趙伯友從旁醉臥聞喧笑聲忽躍起大呼好句好句仲頴亦時時瞌睡不譍羅孟文從旁大笑不已道士姜近竹以繼燭不給先退矣迨明綴之得五十韻

木落秋容淨天髙旦气淸乾坤澄玉色雲霧豁金精招隠懷藂桂【劉】尋幽想茯苓委蛇緣澗壑【鄭】迢遞出郊坰赤嶺酣朝旭【劉】靑峯帶曙星篔簹交石崦【鄭】蘿薜蔭林亭峽口聞淸唱【劉】崖陰見耦耕洞猿啼石裂【鄭】山鶻掠云平【劉】瑤艸迷玄圃琪花藹赤城【鄭】老君巖崱屴【劉】仙女沼泓澄【鄭】玉几棲崖穏【劉】金牀映戶熒仙桃寧有種【鄭】石鼓自無聲蓮墜飄銀漢【劉】松蟠偃翠欞緣檐風鐸亂【鄭】掛壁雨瓢輕木鶴遙占斗【劉】銅龍並拱衡殿標唐歲月【鄭】地擁漢精靈鳯詔雲霞煥【劉】龍章日月精搴帷瞻綽約鄭隔水望娉婷【劉】奕奕靑霞服飄飄赤羽旍【鄭】采鸞朝解佩騎虎夜吹笙縹渺何由遇【劉】荒唐孰可名悲歌傳下土【鄭】遺迹渺飛輧【劉】王紀長沙系兵行百粵徵鄭委禽懷戀戀鑿石感錚錚【劉】仙偶眞難匹師昏竟莫成斷雲空有望鄭流水故無情已矣遺祠廟蒼然肅殿楹【劉】莓苔沾玉座塵网拂珠纓【鄭】明鏡沈秋澗殘棋委石枰【劉】尋眞憐夢窈撫字覺心驚【鄭】映日蠶崖瘦緣云鳥道橫【劉】躋攀愁獨坐歌嘯混同行【鄭】剪燭當淸漏移尊近翠屛【劉】絕襟從客醉移席任渠爭【鄭】酬唱兼諧謔登臨任送迎【劉】孟文頻絕倒仲頴故沈冥【鄭】思苦心應嘔眠遲眼屢瞠【劉】吟教劉楚啞聯到趙塤醒【鄭】月冷茶烹栗霜寒瓜剖瓊【劉】風從鐘後息泉共醉時聽【鄭】磨石湏題姓【劉】臨池欲寫經【鄭】繼膏愁道士授簡愧諸生【劉】林鳥寒初定巖扉夜不扄【鄭】栟櫚髙瑟瑟黃竹亂琤琤【劉】天地眞■﹝氵寥﹞泬朋遊此合並【鄭】百年成過鳥一夕感浮萍【劉】野迥參初轉【鄭】庭空露向零【劉】長吟倚空闊吾欲訪蓬瀛【鄭】

露坐南城石橋與鄭同夫羅孟文聯句

云遞月微明【羅】月澄露初泫【劉】川容淡水物荷气沿階蘚【鄭】更深喧漸息慮滌情自遣【劉】宿鳥寒不飛【羅】流星下遙巘【鄭】

湖亭午宴與曠伯逵歐陽銘蕭曙聯句三十韻

林館眾綠淨微風濯煩歊【曠】眷言集羣彥淸燕永崇朝【歐】禮尙匏樽儉歡逾錦瑟調【蕭】初筵陳旅語雅韻接仙韶磊落髙懷瀉疎狂逸興飄【劉】炙鮮香溢鼎注玉色翻瓢【曠】斟酌煩童豎歌呼狎友僚【歐】楊梅紅欲滴山韭翠初挑【蕭】坐倦輕絺解吟酣小扇揺【劉】云窓塵不到雪椀暑全消【曠】憩渚仙禽迥穿檐海燕嬌飛飛渾不定【歐】矯矯詎能招【蕭】慈竹秋陰近宮槐暮色遙【劉】居便人事簡貧愛客情饒閉戶仍投轄攜壺更解貂【曠】習池寧足戀謝墅故難邀【歐】自撫便便腹誰呼裊裊腰【蕭】靑雲期放曠白髮任飄蕭【劉】楚也泥途迹銘乎玉雪標【曠】那能終隠逸端可上雲霄【歐】萍梗嗟良會蓬蒿托聖朝【蕭】赤心元皎潔丹禁自岧嶤【劉】伏劍靑蒲切趨班玉筍超【曠】雞鳴天闕道龍躍海門潮【歐】結駟陪官署聯鑣出使軺【蕭】北遊尙塵土幽事且漁樵【劉】勝會寧辭數狂歌故不驕【曠】杯行湏泛泛瓶罄莫寥寥【歐】蘇圃連花塢徐亭帶栁橋【蕭】它年畱雅韻應得繼風謡【劉】

湖上聯句

次公不解飲越石最能詩【讓】短句從誰賦空觴祗自持【楚】晴雲低過雨斜日上髙枝【劉】近寺鐘聲起歸鞍未可期【蕭】

湖上聯句同常允讓黃肅伍理

疎雨湖邊過【讓】涼風栁下來【肅】隔堤漁网出【理】別浦酒船回【楚】遠樹來江闊【讓】殘云帶暝開【理】層臺歌吹髮猶恐暮鐘催【楚】

池上聯句

池館月初上幽人時獨行【楚】焉知竹林下有此木屐聲【霜】

白雲軒聯句【有序】

至正丁酉夏五月二十有二日大梁常允讓盱江黃肅邀余訪伍理於東湖之上時暑雨初霽綠陰正繁坐白雲軒中酌酒論文情興洽甚允讓嘆時事之方殷感朋遊之不偶乃相屬聯句得十二韻宛轉成篇音韻諧適仍命曾溯就景爲圖圖成錄詩其上非敢以誇時彥於方來亦將以識嘉會於斯日也

瀟灑靑雲彥幽居隔栁樊【常】湖陰通曲徑苔色上髙垣簾捲南燻入窓含夏蔭繁【劉】脫巾投玉麈移席倒匏樽【黃】涼雨荷香度晴雲樹色屯芙蓉交翠葉【伍】薜茘引芳根【常】雪蠒烏絲細霜毫玉筯完【劉】籠鵝從換帖愛鶴敢乘軒【黃】休日欣良覿髙懷得細論【伍】堆盤朱實潤溢砌紫蘭翻屬坐儀如鳯揮觚健勝猿【常】雄文三峽水壯志九溟鵾【劉】酒暈開愁頰茶香醒滯魂【黃】風塵江海暗戎馬道途喧杜子無家久張君有舌存丹心依魏闕【伍】淸夢繞天閽寥落悲時事飄零愧弟昆【常】盍簮萍梗日曵履縉紳門【劉】句壓彌明鼎宴同桃李園【黃】銀屛酣坐穏鸚鵡可鯨吞【伍】

晚涼同常伯敬黃子邕過楊伯謙湖上書捨値伯謙出未歸子邕買酒小酌聯句

酌酒湖陰晚【劉】移牀竹徑涼【黃】髙荷淩水碧【常】幽艸入林香【劉】問字過從數【常】聯詩嘆語長【黃】卻懷楊憲史騎馬出東坊【劉】

同禮部主事張孟兼國錄蕭子所焚香夜坐同賦綫香聯句二十韻

齋居澹心情分火試香縷【張】纖纖五彩纒烱烱眾星吐【劉】初聞疑襲芳細辧湏按譜【張】千條揉金枝百和雜瓊乳【劉】本非龍涎收豈與雞舌伍【張】煙聯玉繩直霧裊金莖古【劉】月斜忽逶迆風度自飄舞【張】氤氳起絲髮宛轉散毛羽【劉】眩眸訝窺管拂鼻欲停麈【張】麝臍逺近發狼燧髙下舉【劉】繰車不可收蓍艸逺堪取【張】焰含怪鎗殳燼過惜紃組【劉】焦頭恍莫救燃指粲可數【張】蕭莖引初■﹝火芮﹞艾劑消微炷【劉】袖攜憶朝回灺落驚夜午【張】蘭膏旣異資庭燎亦殊炬【劉】唫長搜韻險坐久攪懷苦【張】云冷博山空【劉】城樓已三鼓【蕭】

玉兔泉【有引】

洪武五年秋九月十又五日日入酉余與仲子璲過張錄事孟兼於成均秉燭對坐孟兼方命侍史汲玉兔泉瀹茗俄熊參軍鼎劉職方崧周虞部子諒皆集相與談詩至愜心處輒抵掌笑嘩呂太常仲善聞之亦驩然來會旣啜茗已孟兼出新造玉兔泉銘諷之且曰今夕何夕勝友如雲不可無以爲娛請舉泉聯詩何如眾皆曰然餘年有一日之長俾題其首句余則以次而續闘險據勝閧閧弗能休至二鼓詩成各擁枕就榻逮雞再號風雨淒迷載途官事有程皆不告而去余亦騎驢去朝天矣明日孟兼將屬璲作小楷系詩於銘左徵予爲之引於戲人事聚散如風中飛花其回旋飄泊曷嘗有一定之迹今幸得與二三君子岸幘詠詩囅然而一笑豈非天哉然此七人之中楚產者大半獨余父子與孟兼居越西相距僅半捨它時或抽先後簪而歸支九節笻訪孟兼白石山房遡詠諸賢立霄漢上欲一見不可得取此卷閱之恍如聚首成均時寧不有慰於寂寥之鄕耶孟兼子諒仲善皆以字名熊君字伯頴劉君字子髙余則南都散吏金蕐宋景濂也

成均地何靈聖澤資灌沃【濂】兔奔兆奇徵井渫發新斸【鼎】自非三窟深孰湛一泓綠【孟兼】儲精本從金生色絕勝玉【子諒】霜唇蘸寒飲雪毳翻夜浴【崧】釀冽補酒經沐丹驗仙籙【仲善】杵舂蟾宮棄珠噴鱣堂觸【璲】朶月生陰津觀天漏晴旭【濂】水澄毛骨豎鑑徹須眉燭【鼎】■﹝鵕﹐兔代鳥﹞名徒自奇檜行穢難贖【孟兼】𨿽涵東郭狡難洗上蔡辱【子諒】引滿瓶未嬴探幽綆頻續【崧】流罌滲銀牀出竇濺瓊粟【仲善】醉沃日暈花凍吸指連瘃【璲】濡毫乃自潤照影從人欲【濂】光沈天上魄祥啟地中躅【鼎】摛辭挹餘淸盥薦侑佳告【子諒】劍刺非貳師池移豈身毒【孟兼】燕支愧淫陳鹽鹵鄙富蜀【崧】不動疑雪窪長揺笑風纛【仲善】天光一眼開云影片鱗束【璲】劇燕覺瘆■﹝疒東﹞蹷足想彳亍【濂】觱沸虎爪跑■﹝奭斗﹞吸猿臂曲【鼎】潔士濯冠纓渴卒卸刀韣【子諒】精當卯君降液或井宿督【孟兼】誰知鍾阜分脈與伊洛屬【崧】錫名爾固佳戰句吾何局【仲善】聯將指鼎比疾勝擊缽促【璲】驚風落燈燼斜月墜檐曲【濂】靈源詎能窮短詠聊可錄【鼎】

北園池上聯句

池上月涼秋佀洗【逵】城頭漏轉夜如年【佑】枳林不動風初定【諶】艸葉低垂露正圓【楚】移席偶臨流水坐【逵】鉤簾還對落星眠【佑】幾時吹笛芙蓉底更向龍灣棹酒船【楚】

聞黃子邕數日出飲不歸因與劉鼎子鉉張智子明聯句戲柬之倂寄楊憲史伯謙

三日不見黃子邕使我茆塞於心胸【鼎】書牀虛連竹色淨酒斚間覆栁陰濃【楚】每於月下重相憶何事湖邊獨不逢【智】急欲移書楊憲史山房湏遣白雲封【楚】

南園聯句同王佑曠逵劉霖蕭諶

絡緯聲如勸飲【佑】篔簹靑好題詩【逵】風轉銀燈不動【楚】月來瑤席頻移【諶】艸色亭西晚徑【佑】水聲籬外秋池【霖】此夕龍灣佳會南樓千載襟期【楚】

槎翁詩集卷八

