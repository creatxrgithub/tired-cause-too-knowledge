

欽定四庫全書

集部五

梅花道人遺墨

別集類四

元

提要

﹝臣﹞等謹案梅花道人遺墨二卷元吳鎭撰鎭字仲圭自號梅花道人嘉興人嘉興志稱其卒於明洪武中考鎭自書墓碣稱生於至元十七年庚辰卒於至正十四年甲午則未嘗入明志爲舛誤又陳繼儒梅花庵記稱鎭自題墓碣爲梅花和尙之塔後楊璉眞伽所至椎冡燔槨獨鎭之墓疑爲僧塔遂捨去考楊璉眞伽發宋陵在至元甲申乙酉之間元史與癸辛雜識所記並同是時鎭方五六歲安有豫題墓碣之事此好事者因鎭明於易數故神其說而未思歲月之顚舛繼儒摭以爲說亦疏謬也鎭以畫傳初不以文章見重而抗懷孤往窮餓不移胸次旣髙吐屬自能拔俗舊無專集此本題曰遺墨乃其鄕人錢棻捃拾題畫之作薈稡成編其中如題竹詩陰涼生硯池葉葉秋可數東華客夢醒一片江南雨一篇考鎭杜門髙隱終於魏塘足迹未至京師不應有東華客夢之句核以髙士奇江邨銷夏錄乃知爲鮮於樞詩鎭偶書之非其自作棻蓋未之詳審又鎭畫深自矜重不肯輕爲人作後來假名求售贗迹頗多亦往往有庸俗畫賈僞爲題識如題畫骷髏之沁園春詞無論歷代畫家從無畫及骷髏之事卽詞中漏泄元陽爹娘搬販至今未休諸句鄙俚荒謬亦決非鎭之所爲又如嘉禾八景之酒泉子詞詞旣弇陋其序末乃稱梅花道人鎭頓首偶自作畫爲誰頓首耶卽題竹佚句之我亦有亭深竹裏也思歸去聽秋聲亦字也字重疊而用鎭亦不應昧於字義如此凡斯之類棻皆一例編載未免失於決擇然僞本𨿽多眞迹亦在披沙簡金往往見寶要未可以糅雜之故一例廢斥之矣

乾隆四十六年九月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●梅花道人遺墨原序

古髙隠之士若傳記所載投淵洗耳疵俗激淸類皆不得志於時或胸有所感奮然後托而逃焉以放於無何有之鄕鳥入林魚沈壑寜獨天性然哉畏繒■﹝矢敫﹞之及也若乃不諱曲俗不治名髙淡然無悶而聲光所溢千載猶馨此非得道者不能而吾邑吳仲圭先生眞其人也先生生於元季感時稠濁隠居不仕生平耽精易理垂簾賣卜而孤介英特之气時溢爲山水竹石流傳今古爭寶惜之卽其書法題詠鵬搏獅驟咸奕奕有生趣出元季諸家之上方元之末抱才髙蹈放浪湖山者良不乏人然率多風流縱誕廣延聲譽之士如玉山淸閟鐵崖句曲諸君子詩酒畱連徵歌選勝片紙一出標榜互髙先生獨匿影菇蘆日與二三羽流衲子爲羣所畫殘縑斷楮惟自署梅花庵主不容他人著一字蓋其至性孤騫終不肯傍人籬落若此及其垂歿也又復自題墓碣曰梅花和尙之塔論者謂楊髠之刼玉簮端研猶復流落人間而先生以僧塔獨全𨿽其言未之深考然埋光鏟影先生之意蓋淵遠矣華亭陳徵君嘗以先生比孟襄陽林和靖余意襄陽受右丞汲引見棄明主和靖修處士之節猶不卻邦君交先生棲心塵表蔽名愚谷處晦學易悶悶無求所謂古之得道者非耶此殆君平伯鸞之伍二子恐非其匹也昔太史公傳伯夷而曰我登箕山其上蓋有許由冢云吾邑去胥峯不數里劉伯倫荷鍤其下至今墓道莫可考先生藏骨梅花庵𨿽逼處塵市而橡林蕭林僅隔一垣晴旦霜初鐘鐸相間誦讀之暇時時登隴而憑弔焉締此神交竊有厚幸亦何必陟箕山而問掛瓢遺迹哉先是萬曆中安福謝公爲邑宰先生馬鬛幾毀先中丞倡修復之已而結庵構亭則先相國有力焉余仰承先志褒采遺文𨿽所得僅數十紙然楚子玉之禦三百乘必無敗孫堅精騎三千足敵數萬之羸蒼璣尺璧自足不朽爰授之梓以成先相國中丞之志並不愧爲先生比鄰交想亦好古者所樂觀也同裏後學蕭林錢棻題

●梅花道人本傳

吳鎭字仲圭性髙介善畫山水竹石毎題詩其上時人號爲三絕富室求之不得惟貧士則贈之使取直焉自號梅花道人嘗自題其墓曰梅花和尙之塔國朝洪武中卒【仲圭歿於元至正中詳載斷碑志失考】髙學士巽志評其畫如老將搴旗勁气崢嶸莫之能禦人以爲名言

論曰仲圭遺墨吳中人多寶惜之去今百餘年其風流尙可想見遭元之亂深自晦匿托名方外意固有在乎又聞仲圭兄元璋嘗從毘陵栁天驥講天人性命之學而仲圭亦嘗以易數設肆武川推人休咎言多警世豈亦嚴君平之流也耶

●欽定四庫全書

梅花道人遺墨卷上

﹝元﹞吳鎭撰

○五言古詩

題畫

我愛晚風淸順適隨所賞曩古竹林仙忽忽竟長往荒除雜廢墟幾度蓬蒿長可人日相親言笑客抵掌靳餘一席寛何用居求廣荷鋤藝術蔬刮地芟艸莽舉步山水長引手支離杖行役忘爾汝嘯答巖谷響淡然入無何朝來山气爽

二

我愛晚風淸猗猗動庭竹慘淡暮云多蕭森分野綠開窓暝色佳靜賞歡易足人生遽如許萬事徒碌碌有盡壯士金余繆匹夫玉軒車韞斧鉞粱肉隠恥辱裊裊五株栁采采三徑菊寜盡生前歡毋貽死後哭髙歌晚風前洗盞斟■﹝酉靈﹞醁

三

我愛晚風淸新篁動淸節■﹝口咢﹞■﹝口咢﹞空洞手抱此歲寒葉相對兩忘言只可自怡恱惜我鄙吝才幽閒養其拙野服支扶笻時來苔上屧夕陽欲下山林間已新月

○七言古詩

題靑山碧筱圗

靑山白雲繞碧筱蒼煙迷幽人日無事坐聽山鳥啼鳥啼有眞趣對景看山隨所遇乾坤浩蕩一浮鷗行樂百年身是寄

松石圗

硯池漠漠吐墨汁蒼髯呼風山鬼泣濤聲破夢鐵骨冷露影濡空翠毛濕䢐來千樹老雲煙湖山九里甘蕭瑟何當閱此明窓下長對詩人弄寒碧

畫竹

與可畫竹不見竹東坡作詩忘此詩髙麗老繭冰雪冷戲寫歲寒巖壑姿紛紛蒼雪落碧筱設謖好風扶舊枝猙獰頭角易變化細聽夜深雷雨時

野竹

野竹野竹絕可愛枝葉扶疏有眞態生平素守遠荊榛走壁懸崕穿石罅虛心抱節山之阿淸風明月聊婆娑寒梢千尺將如何渭川淇澳風煙多

墨菜

菘根脫地翠毛濕雪花翻匙玉肪泣蕪蔞金穀暗塵土美人壯士何顏色山人久刮龜毛氈囊空不貯揶揄錢屠門大嚼知流涎淡中滋味我所便元修元修今幾年一笑不直東坡前

筍

緑陰晝靜南風來晴梢拂拂煙花開籜龍走地牙角出班班玉立橫蒼苔長鑱穿雲石路滑錦衣脫■﹝衤朋﹞玉版白鳴牙未下冰雪虀開籠先放揚州鶴

松泉圗

長松兮亭亭流泉兮泠泠潄白日兮散晴雪舞天風兮吟秋聲景幽佳兮足靜賞中有人兮眉長靑松兮泉兮何所擬硯池陰陰兮淸澈底掛君髙堂兮素壁間夜半風雷兮忽飛起

○五言律詩

艸亭詩意

依村構艸亭端方意匠宏林深禽鳥樂塵遠竹松淸泉石供延賞琴書悅性情何當謝凡近任適慰平生

○七言律詩

蘭

舶棹風下東吳舟桮土移入漳泉秋初疑紫蓬攢翠鳳恍如緑綬蒙靑虯猗猗九畹易消歇奕奕百畝多淹畱軒窓相逢與一笑交結三友成風流

林屋山

巍巍林屋古靈蹤東隔黿頭只一重旱洞晴雲陰洞雨漁家淸笛道家鐘綠陰滿地三春艸翠蓋擎空百尺松知道西南巖壑裏輕風吹處有潛龍

慈裏

慈裏山居林屋西遶山碧磴接丹梯幾村桑柘深深圃數里蒹葭狹狹溪曉月禪家鐘發早夕陽樵唱擔歸齊亨衢南去平如砥踏徧驕■﹝馬總﹞蹀躞蹄

○四言

雪竹

董宣之烈嚴顏之節斫頭不屈彊項風雪

○五言絕句

陳賢良隠居

發策名猶在回頭事已非池塘春艸緑空憶謝公歸

露竹

晴霏光煜煜皎日影曈曈爲問東華塵何如北窓風

題畫

老楓化爲人老杉化爲石莊周與蝴蜨後來誰復易

一葉竹

誰云古多福三莖四莖曲一葉研池秋淸風滿淇澳

竹譜

初畫不自知忽忘筆在手庖丁及輪扁還識此意否

寫菜

菜葉闌干長花開黃金細直須咬到根方識淡中味

衣杵山

誰家搗衣杵蒼然古色深此杵徒在此秋到不鳴砧

捨山

巍然一捨起載上塔層層七十二峯外還逢見佛燈

怪石

湖洞露黿頭日出曝黿背龜鼉或傍石時時覓同類

題竹二十二首

湘妃祠下竹葉葉著秋聲鸞鳳靑霄下吹簫坐月明

其二

陰涼生研池葉葉秋可數東華客夢醒一片江南雨

其三

東山月生光照我庭中竹道人發淸嘯愛此惸惸獨

其四

輕陰護緑苔淸風翻紫籜未參玉版師先放揚州鶴

其五

短梢塵不染宻葉影低垂忽起推篷看瀟湘過雨時

其六

挺挺霜中節亭亭月下陰識得虛中理何事可容心

其七

霏霏桃李花競向春前開何如此君子四時淸風來

其八

野色入髙秋空影映湖水日午北窓涼淸風爲誰起

其九

我以墨爲戲翻因墨作奴當年若鹵莽何處役潛夫

其十

翠羽風前葉秋聲雨一枝詩題春粉節■﹝衤朋﹞脫玉孩兒

其十一

落落不對俗娟娟淨無塵緬懷湘渭中歲寒時相親

其十二

抱節元無心淩雲如有意寂寂空山中凜此君子志

其十三

碧筱挺奇節空霏散冷露十年靑山逰得此幽貞趣【一作修篁含細香微雨濕古樹十年山中逰得此幽眞趣】

其十四

眾木搖落時此君特蒼然節直心愈空抱獨全其天

其十五

片片落花心悠悠飛絮意淸風明月中此風不可企

其十六

緬惟瀟湘江千里遙相憶何當守一枝與子期深宻

其十七

姢娟春前花裊裊風前栁獨有此君子可爲歲寒友

其十八

日日行靑山無竹不可畱可憐春風中桃李多春愁

其十九

葉葉舞淸風梢梢漙白雨此懷誰共賞山中有巢許【一作碧筱抱奇節輕霏舞晴霧髙懷誰共賞山中有巢許】

其二十

娟娟多近水拂拂最宜山吁嗟此君子何地不容閒

其二十一

日日對此君攀挹非細故爲問轅下駒何如轍中鮒

其二十二

風來無限思雨過有餘涼睠彼君子心漪漪在沅湘

竹捲奉爲松巖和尙助喜

竿竿有參差葉葉無量限不根而自生換卻諸天眼

○七言絕句

古澗長松圖

長松生風吹不歇古澗出泉鳴自幽玉屑飰余移白日紫芝歌動振髙秋

懸崖松

偃蹇支離不耐秋搖風灑雨幾時休轉身便是靑山頂又有懸崖在上頭

山水

聞有風輪持世界可無筆力走山川巒容盡作飛來勢大室丹然擲大千

縹緲峯

洞庭黛色幾重重縹緲維稱苐一峯曽上昆侖瞻八極具區煙水混鴻蒙

明月灣

月華灩灩水悠悠圎月沈時曙色浮自笑驅馳亦如月東來西去幾時休

古藤

古藤陰陰抱寒玉時向晴窓伴我獨靑靑不攺四時容絕勝淩霄倚凡木

澤山

茫茫震澤擁孤山人在山間是澤間安得相攜山逸侶丹梯碧磴共躋攀

無礙泉

瓶研水月先春焙鼎煮雲林無礙泉將謂蘇州賢太守老僧還解覓詩篇

靑浮山

孤山七十布西東水面奇形獨不同幾向崚嶒髙處望靑螺浮在太湖中

題畫

憶昔相逢武水頭行行送上木蘭舟遙憐落日蒸溪上野色風聲幾許愁

畫竹十一首

葉葉如聞風有聲盡消塵俗思全淸夜深夢遶湘江曲二十五弦秋月明

其二

森森如玉萬條靑風過聲傳幾度聽激楚結音多歲月中郎時有到柯亭

其三

愁來白髮三千丈戲寫淸風五百竿幸有穎奴知此意時來幾上弄淸寒

其四

解籜初聞粉節香拂云又見影蒼蒼鳳皇不至伶倫老無柰荊榛特地長

其五

長憶前朝李薊丘墨君天下擅風流百年遺迹畱人世寫破湘潭夢裏秋

其六

春到龍孫滿地生未曾出土節先成可憐無个伶倫眼盡日垂垂獨自淸

其七

低垂新綠影離離倚石臨泉一兩枝憶得昔年今日見鳳皇池上雨絲絲

其八

與君俱是厭塵氛一日不堪無此君更喜龍孫得春雨自抽千尺拂靑雲

其九

動輙長吟靜卽思鏡中漸見鬢絲絲心中有个不平事盡寄縱橫竹幾枝

其十

此君不可一日無才著數竿淸有餘露葉風梢承硯滴瀟湘一曲在吾廬

其十一

倚云傍石太縱橫霜節渾無用世情若有時人問誰筆橡林一个老書生

梅花道人遺墨卷上

●欽定四庫全書

梅花道人遺墨卷下

﹝元﹞吳鎭撰

○詞

題畫骷髏【調寄沁園春】

漏泄元陽爺娘搬販至今未休吐百種鄕音千般扭扮一生人我幾許機謀有限光陰無窮活計汲汲忙忙作馬牛何時了覺來枕上試聽更籌古今多少風流想蠅利蝸名誰到頭看昨日他非今朝我是三回拜相兩度封侯采菊籬邊種瓜園內都只到邙山土一邱惺惺漢皮囊扯破便是骷髏

嘉禾八景

勝景者獨瀟湘八景得其名廣其傳惟洞庭秋月瀟湘夜雨餘六景皆出於瀟湘之接壤信乎其爲眞八景者矣嘉禾吾鄕也豈獨無可覽可采之景與間閱圗經得勝景八亦足以梯瀟湘之趣筆而成之圗拾俚語倚錢唐潘閬仙酒泉子曲子寓題云至正四年歲甲申冬十一月陽生日畫於橡林舊隠梅花道人鎭頓首

空翠風煙

在縣西二十七里檇李亭後三過堂之北空翠亭四圍竹可十餘畝本覺僧剎也

萬壽山前屹立一亭名檇李堂陰數畝竹涓涓空翠鎖風煙騷人隠士畱題詠紅塵不到蒼苔徑子瞻三過見文師壁上有題詩

龍潭暮云

在縣西通越門外三里三塔寺前龍王祠下水急而深遇歲旱則祈於此時有風濤可畏

三塔龍潭古龍祠下千年迹幾番殘毀喜猶存靜勝獨歸僧陰森一徑松杉直樓閣層層曜金碧祈丰禱旱最通靈祠下暮云生

鴛湖春曉

在縣西南三里眞如寺北城南澄海門外

湖合鴛鴦一道長虹橫跨水涵波塔影見中流終日射漁舟彩雲依傍眞如墓長水塔前有奇樹雪峯古甃冷於秋策杖幾經遊【長水法師塔前有銀杏葉上生果實】

春波煙雨

在嘉禾東春波門外舊日髙氏圃中煙雨樓也

一掌春波矗矗鹺帆鬧如市昔年煙雨最髙樓幾度暮云收三賢古迹通岐路窣堵玲瓏揷濠罟荷花裊裊間菇蒲依約小西湖【三賢者朱買臣陸宣公陳賢良】

月波秋霽

在縣西城堞上下嵌金魚池昔李氏廢圃也

粉蝶危樓闌下波光搖月色金魚池畔艸蒙茸荒圃瞰樓東亭亭遙峙梁朝檜屈曲槎牙接蒼翠獨憐天際欠靑山卻喜水回環

杉閘奔湍

在嘉禾北望吳門外端平橋之北杉靑閘

杉閘奔湍一塘逺接吳淞水兩行垂柳緑如雲今古送人行買妻恥醮藏羞墓秋茂郵亭逓書處路逢樵子莫呼名驚起墓中靈

胥山松濤

在縣東南十八里徳化鄕山約百畝餘荷鍤翁墓其下子胥古迹也

百畝胥峯道是子胥磨劍處嶙峋白石幾番童時有兔狐蹤山前萬个長松樹下有髙人琴劍墓周回蒼檜四時靑紅日戰濤聲

武水幽瀾

在縣東三十七里武水景徳教寺西廊幽瀾井泉品第七也

一甃幽瀾景徳廊西苔蘚合茶經第七品其泉淸冽有靈源亭間梁棟書題滿翠竹瀟森映池館門前一水接華亭魏武兩其名【幽瀾泉乃嘉禾八景之一而亭將摧在山師欲攺作而力不能給惟展圗者思有以助之亦淸事也梅花道人勸緣】

漁父圗

紅葉村西夕照余黃蘆灘畔月痕初輕撥棹且歸與掛起漁竿不釣魚

二

點點靑山照水光飛飛寒雁背人忙衝小浦轉橫塘蘆花兩岸一朝霜

三

醉倚漁舟獨釣鰲等閒入海卽乘潮從浪擺任風飄束手懷中放卻橈

梅邊

雪冷松邊路月寒湖上村縹緲梨花入夢云巡小檐芳樹春江梅信翠禽啼向人

坐禪偈

坐脫似懶貓蹲宿火看看燒盡尾和須喚不起來成个什麼趙州三十年不下禪牀長慶蒲團破了七个動一動有差有別不動一動也是胡作亂做靑春不再來白日莫閒過

骷髏偈

身外求身夢中索夢不是骷髏卻是骨董萬里神歸一點春動依舊活來拽開鼻孔

題大士

大定光中現自在相楊栁瓶中陁羅石上心如止水水如心稽首大悲觀世音

○題跋

筆記

錢唐吳山之陽玄妙觀方丈後池上絕壁有竹一枝俯而仰息齋寫其眞於屏上至今遺墨在焉吳仲圭記

題竹

東坡先生守湖州日逰何道兩山遇風雨回憩賈耘老溪上澄暉亭命官奴執燭畫風竹一枝於壁間後好事者刻於石寘郡庠余逰霅上因摩挲斷碑不忍捨去常憶此本每臨池輙爲筆想而成彷佛萬一遂爲作此枝以識歲月也梅花道人時年七十一至正十年庚寅歲夏五月十三日竹醉日也

竹譜

墨竹位置如畫榦節枝葉四者若不由規矩徒費工夫終不能成畫濡墨有淺深下筆有輕重逆順往來須知去就濃淡粗細便見榮枯仍要葉葉著枝枝枝著節山谷云生枝不應節亂葉無所歸使筆筆有生意面面得自然四向團圞枝葉活動方爲成竹古今作者𨿽多得其門者或寡不失之於簡略必失之於繁雜或根幹頗佳則枝葉謬悞或位置稍當而向背多乖方或葉似刀截或身如板束粗俗狼藉不可勝言其間縱有稍異常流僅能盡美至於盡善良恐未暇獨文湖州挺天縱之才比生知之聖筆如神助妙合天成馳騁於法度之中逍遙於塵垢之外從心所欲不踰凖繩故餘一依其法布列成圗庶後之學者不墮於俗惡云

又

墨竹之法作榦節枝葉而已而疊葉爲至難於此不工則不得爲佳畫矣昔見於息齋學士譜中謂須宗文與可下筆要勁節實按而虛起一抹便過少遲畱則必鈍厚不銛利矣法有所忌學者當知粗似桃葉細如栁葉孤生並立如乂如井太長太短蛇形魚腹手指蜻蜓等狀均疎均宻偏重偏輕之病使人厭觀必使疏不至稀繁不至亂翻正向背轉側低昂雨打風翻各有法度不可一例塗去如染皂絹然也汝求予墨竹以爲法切不可忘吾言之諄諄

又

古今墨竹𨿽多而超凡入聖脫去工匠气者惟宋之文湖州一人而已近世髙尙書彥敬甚得法余得其指教甚多此譜一一推廣其法也

竹譜與可行

梅花道人戲爲可行作此竹譜時暮春三月憩於檇李春波之客捨因抽架頭之紙隨筆爲此數竿𨿽出一時興緒亦自有天趣可行逰研池久矣筆力想亦健矣他時觀此拙作亦可發笑而已以竹譜言之則吾豈敢至正十年春三月杜鵑花發時梅花道人頓首可行以爲何如

四友圗跋

古泉老師毎以紙索作墨戲勉而爲之一日出此卷囑之欲補於後以供淸玩遂作一補之古泉呼童汲幽瀾泉瀹鳳髓茶延之於明碧軒焚香獨坐終日略無半點塵俗涴人聊書此以識歲月也至正五年冬十月四日梅花道人書

竹譜跋

曹孟徳感橋玄知已及後經過玄墓自爲祭文曰承從容誓約之言䢐歿之後路有經由不以鬥酒只雞相沃酹車過三步腹痛勿怨𨿽臨時嬉笑之言非至親篤好胡肯爲此哉余與芝田作竹譜而不倦者亦此意也

又

成不成奇不奇口不能言心自知聊寫此言相娛嬉此余寤語也

又

墨竹𨿽一藝而欲精之非心力之到者不能故古今惟文與可一人而已他無聞也餘力學三十秋始克窺與可一二況初學者耶然不知後之能視余筆者幾人乎至正九年二月望後二日書

竹捲跋

昔文湖州授東坡訣云竹之始生一寸之萌耳而節葉具焉自蜩腹蛇跗至於劍拔十尋者生而有之也今畫者乃節節而爲之葉葉而累之豈復有竹乎故畫竹必先得成竹於胸中執筆熟視乃見其所欲畫急起從之振筆直遂以追其所見如兔起鶻落稍縱則逝矣與可之教予如此予心識其所以然而手不能然者內外不一心手不相應耳不學之過也且坡公尙以爲不能然者不學之過況後人乎人能知畫竹者不在節節而爲葉葉而累卻不思胸中成竹何自而來慕逺覓髙踰級躐等放馳性情東抹西塗自謂脫去翰墨蹊徑得乎自然原非上智何能有此故當一節一葉措意法度之中時習不怠眞積力久因信胸中眞有成竹而後可以振筆直遂以追其所見不然徒執筆熟視將何見而追之耶若能就規矩初尙苦於物久之猶可至於不物物地若遽放縱吾恐不復可久終歸無所成也故學者必自法度中來始得

又

陳簡齋詩云髙處不求顏色似前身相馬九方臯可謂知道者耶

竹譜

墨竹之法公家有息齋李學士行世者竹譜偹言其詳豈在山野贅詞但欲以墨迹摹其彷佛息齋譜中亦言宋人湖州之趣蓋文竹絕爲稀少倘遇好事家出示多贗欠眞令學人慕而不堅所以異其筆法也與可之竹大槪出於自然不求形似與老畫工略不相入但傳與可之名不見眞迹者多縱遇眞迹亦涉狐疑臆度賞會之家如胸中流出則易以驗辧如其以他人淸論徒爲喋喋評詳貽笑大方之家多矣余之謬言亦多矣但公力入筆硯文學之餘久學純熟與筆墨兩忘自然見文湖州之趣元不費力也至正八年戊子秋九月梅花老朽戲墨

又

寫竹之眞初以墨戲然陶寫性情終勝別用心也可行索作余老朽亦嗜此已五十年矣尙未得一筆中程此無他亦進之無力故也公其勉力久久能與筆墨相忘方信此語不虛也

又

墨竹風韻爲難古今所以爲獨步者文湖州也

題句

我亦有亭深竹裏也思歸去聽秋聲

又

晚節先生道轉孤歲寒惟有竹相娛粗才杜牧眞堪笑喚作軍中十萬夫坡公題詩可謂曠達者耶

又

家雞野鶩同登俎春蚓秋蛇總入庖此余所以重有不足之嘆也

山水跋

董元畫寒林重汀筆法蒼勁世所罕見其眞迹因觀是圗摹其萬一與朋友共元用當爲著筆

梅花道人遺墨卷下

