

欽定四庫全書

集部六

易齋集

別集類五

明

提要

﹝臣﹞等謹案易齋集二卷明劉璟撰璟字仲璟靑田人誠意伯基之次子洪武二十三年太祖命襲父爵以讓其兄子廌乃特設合門使授之尋爲谷王府左長史燕王稱兵隨谷王歸京師令參李景隆軍事兵敗上書不見省遂歸裏成祖卽位召之稱疾不至逮入京下獄自經死乾隆四十一年賜謚忠節事迹具明史劉基傳中其遺文久佚不傳明末楊文驄令靑田從諸生蔣芳華兄弟得抄本始以授梓考黃虞稷千頃堂書目載璟集十卷疑此尙非完帙又別有無隠稿一卷今佚不見其與此本同異亦莫可考也璟少通諸經慷慨喜談兵明祖嘗以爲眞伯溫之子而詩文傷於觕率頗遜其父天臺盧廷綱稱其詩云酒酣落筆詞愈工命意不與常人同淸如冰甌玉盌貯繁露和如大廷淸廟鳴絲桐疾如黃河怒風捲濤浪麗如錦江秋水涵芙蓉朱彜尊謂譽之未免過實誠爲定論然其气勢蒼勁兀傲不羣猶有犂眉公集之一體且其值革除之際終守臣節蹈義捐軀未嘗少屈其志洵能不墜家聲尢宜以其人而重之矣

乾隆四十六年十月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●誠意伯次子合門使劉仲璟長史傳

誠意伯仲子曰璟字孟光生時月蝕復光誠意伯嘆曰夫墜乃緒而卒能幹之者也幼沈朴峻厲羣於兒恆坐視弗逐弄弱冠咀嚅經傳喜談兵究極韜略握奇諸說旁及釋老年二十八師事石樓子明志式慮鋒稜古人嘗及兄璉侍父入朝髙皇帝稱之曰阿璉明秀阿璟凝重伯溫有子矣洪武乙夘誠意伯卒兄璉繼亡廷賻日數至公引納如制適甌冦葉丁香叛朝廷勅延安侯唐宗提兵討之決策於公破之復命白公才略髙皇帝喜曰璟眞伯溫子也朕將大授顧年少姑緩之不虞速樹如是會參軍胡琛子伯璣來白事髙皇帝遣還囑之曰爾歸致命劉璟來見公馳上見帝帝曰爾家與國同休用汝顧汝年少維拓勵膺重托耳日者誅葉丁香可嘉可嘉顧謂侍臣曰璟絕有父風賜楮幣勅歸時父兄新喪門第艸艸鄕富人蔣邦臻素不齒於公計中之適都督府移文勾取逃軍劉二貫公幼名二官蔣執官貫同聲署公應解羈公崇道觀觀道人王松澗曰朝廷與君通家君盍直走上愬縱公抵京見上於左暖房上曰爾何來朝公白其事上愀然曰國家曠爾爵土故讎誣乘間詔公襲爵公辭以世嫡侄廌與臣俱來上喜曰如此功爵輙譲人有所不爲其介可知卽日封廌誠意伯公偉貌丰髯論說英侃帝愛之次日召公謂曰朕欲卿日夕左右夜考宋紀惟合門使如儀禮司立百官之上爲朕宣喚傳逓處爾無踰此官遂拜職賜第馬衣帶金書除姦摘佞四字於鐵簡賜之且命曰百官敢有不法卿持此簡紏正之時袁都禦史奏車牛事忤旨公當殿以簡擊其項上曰正當如此自是舉朝畏公時谷王年十三將封宣府上素愛王每朝謂侍臣曰谷王年少羽翼無人柰何諸大臣畏公風力樂公外補奏曰輔幼藩非忠勇敢直者不能合門使劉璟其人也上頷之卽日授谷王府長史並勅提調肅遼慶寧燕趙六王府事宣府爲古烏桓郡東距大寧南抵居庸西連雲中北接古砂王就邸出入蓁莽烽火四警公修城池繕甲兵謹斥堠式士馬礪金鼓諸邊屛息癸酉還塞六府羊馬數缺上怒諸府官屬連坐谷府以公故置勿問丁丑晉燕奉制爲宣府築城二王構隙公曰臣聞兄弟鬩於墻外禦其侮友愛相虧臣恐不能禦侮王悟而解先是合門使時朝廷行十王冠禮上問王爵何爵公對曰帝子爲王此人爵之至貴弗爲之所如劉安燕旦禍且滋蔓矣上然之命公主冠禮事公歳巡行六王府一旦至燕文皇帝與公奕公勝帝曰先生獨不少譲耶公正色曰臣可譲處則譲不可譲處不敢譲帝黙然戊寅夏六月髙皇帝晏駕皇太孫嗣位公歸省丘隴己夘攺元建文秋八月公復國聞太宗南渡遂馳闕獻十六策嗣帝不用命公赴大將李景隆軍聽徵景隆不用公計喪師會天大雪公夜半渡盧溝河冰陷馬斃公■﹝叕﹞冰躋岸捦雪走良鄕裂趾次日跛行三十里時公之子貊自大同來赴難越良鄕至遂州失公所在道遇素所善指揮使陳玉指公行次貊策駛騎反逐數十里遇公翼公上馬遁去二年春二月公病甚谷王遣使詣軍門召公公復國上疏王慰納之遣舍人送公還家養疾辛巳公輿疾赴闕進聞見錄千萬言嗣帝不用命公歸燮待用道遇宋景濓孫翼自戎伍來窘甚公解衣衣之至家杜門讀書黙覩天下動靜壬午六月太宗入承大統公辭疾不起上欲用公罪公逃叛親王系公至京彊以官公辭對上語猶稱殿下遂大忤旨下公獄一日辮髮自經時鄭朱子罪沒其家權宧希旨緣例帝曰璟家難例鄭朱子置之詔其家歸葬之初公被系夫人徐氏別曰今皇帝聖神嗣統先生勲舊殘孽宜弗底刑剭惟順承天心可以永譽願終圖之公瞪目視曰毋長辭吾生死之分已決今幸近太廟耳拂衣而去道經白巖姻人吳彪餞公戒曰皇上神武何止唐文皇先生忠良允爲魏徵可也公曰爾謂我學魏徵耶捆席而出座客震栗不敢挽嘉靖乙酉江右萬公按浙東視學究輿議始立像配享誠意之廟公生平慷慨多大節不事產業稍盈裕輙以周賑好書史山居聚門生故友奮議擋跖古今成案善書法古碑籀篆剝落辧誦多金購之爲玩居南田勢重元勲角巾布服與鄕裏老稚聚笑衝然相忘禦壬夫小子稜幅益厲事有可爲悉心力爲之其弗我必者恆曰有命焉別號易齋所著越吟稿無隠集易齋稿若干捲藏於家又曰先生取義於永樂壬午至嘉靖乙酉萬公按浙東視學究輿議立像配享文成之廟其忠聲義聞泯沒沈晦者百六十年鬼神固之祕而奇之發也

●欽定四庫全書

易齋集卷上

﹝明﹞劉璟撰

○詩

△五言古體

張宜仲宅卽席

張公勸我酒坐待更鼓鳴談笑席方促僕夫催我行豈惟戀杯酌自是懷友生相逢不放意歳月空自驚況此苦寒地疇昔胡馬營吾儕夙多幸生世遭盛明秉筆事戎幕弦誦歌升平長踞佐奇畫亦足雄邊城聽斷實王略獻納非吾能晝驅校獵場夕講古壁經暇日或相過詩酒攄中情可爲知已道難與俗子評顧此宜秉燭但恐河漢傾抗手暫相謝明當盍簮纓

會稽姚節婦兪氏

整我綠綺琴彈作孤鳯凰浮雲爲我結白日爲我黃姚氏有令婦義烈明秋霜盛年失所天感傷獨彷徨遺兒甫盈尺姑嫜老髙堂殺身赴黃泉置此誰扶將古人貴全孤念念焉能忘鞠養力旣殫勞勞情靡極貧病煎我懷荼毒安可食重念貞節婦秉心金石堅金石有銷毀婦心無變遷奉姑盡孝養教子窮靑編子兮善承志力行邁儒先業勤道自修應詔班朝賢榮身顯二母旌節其來宣矢詩示將來餘慶長綿綿

葵陽軒【爲張紀善作】

紫鳯翔九霄眾鳥從之飛白日麗中天萬彚仰光輝傾心附陽徳有美園中葵奇花發五色緑葉何萋萋君子秉至徳尙友安可遺張公江海士道義腴而肥訓戎塞北地疋馬從驅馳寸心慕葵陽大椽懸軒楣所以頃刻次儼如對彤墀忠信有如此鐘鼎誠相宜願子厚自朂慰我淸風詩推誠輔仁主千秋以爲期

雜興

白日皎中庭風聲振檐鐸英英階下華繽紛隨風落弱質同荏苒風勢何飄薄南山有松栢一年長一尺十年枝榦成霰雪不能迫久要見人心貞脆在所擇

垂綸軒

白髮釣淸渭有志期經綸羊裘坐苔石未足辭故人豈如衡茅下投竿餌修鱗名實兩不入足以全吾眞漁歌竹枝晚水色桃花春白鷗亦解事蕩漾來相親

雙燕

雙燕並秋風雛成巢已空徘徊不忍去主人恩愛隆秋風一何急燕飛安所集奮趐起髙翔南山且棲蟄明年春風和還向雕梁立顧此興我懷浮生徒汲汲

劉審理宅卽事

今宵去人哭明日居人歌行止有分定人生知幾何悠揚轉蓬根浩蕩西北風弱質任飄翻棲息何時終顧此增永嘆永嘆情靡極舉酒欲飲之持杯三太息有生同此懷幸會期無乖張燈厲絲竹我意君當諧譬彼天上月暫盈仍就缺念之動遐思憂心不遑掇憂心曷能已川流逝無止大觀亦齊物詎謂私一已

題李蘓泣別圖

丈夫秉壯志報國當及時父兄並顯列遊冶非吾爲奮身匈奴庭仗節伸漢威羝羊豈能乳壯心終不移自分餧豺虎何意還京畿降王昔吾友話別增傷悲白日自西匿流波亦東馳人心豈能一街陌多交岐蕭蕭茂陵樹種種衝冠絲死生不相愧忠貞有前期念之感中懷朗詠飛龍詩

張宜中小像

瑯玕出海底瀟灑脫塵俗若人貞特姿秀气淸可掬白鶴如小童遺經僅盈軸澹乎太古風可使薄夫肅

月夜醉歌

夜坐初未闌微醺爲誰醒月華滿院落長空蕩秋影我歌懷古詩妙契心獨領冬裘復夏葛自樂無妄逞

盤谷八詠

雞山曉色

何年天星下化此金雞峯峩冠聳危石翠羽森長松旋如展翎翅峙如決雌雄初瞰接曙色姿味多奇蹤𨿽無司晨唱晦明若先容誰將翚飛構來此披蒙茸臨窓契玄理晤言懷宋宗

龜峯春意

振策陟龜峯極目散煩襟扳蘿越巘崿觀奇擁嵚岑气和濯柔荑景淑悅鳴禽淡薄白日輝遊漾輕雲陰予情亦何欲物理諒可尋芳菲三春意贔屓千年心持此較貞脆因之寄知音

北塢松濤

北塢邃且深山峻路迆■﹝辶裏﹞松林積空翠靈��盈耳忽疑風雨交溟渤驚濤起初喧或乍息翕繹互宮徵咸池激淸波牙期聆流水鏗浤信奇音浩蕩絕塵涘長嘯列禦冦云車奮髙軌

西岡稼浪

開軒臨西野禾稼盈我眸西岡度微風髙浪湧崇丘揚揚翠雲起滚滚淸瀾浮𨿽無乘槎事恍若覩瀛洲大哉化育功沛然和澤周黍稌兩獲宜歳工期有秋含哺頌帝徳長年樂無憂

雙澗秋潭

源深澗縈紆合流匯澄碧參差藻荇敷蕭散蒹葭辟雁來天宇淸龍蟄暄气寂濯纓枕長流刺齒潄幽石髙蹤躡前修邁志追疇昔心虛寵辱忘性達驕吝什浩歌樂餘閒邈焉塵外迹

三巒夜月

太虛蕩無形夜靜境愈現開窓對三巒明月皎如練露華光灼爍眾綠鬱蔥蒨憩心暫徘徊飛光疾流箭悠悠大瀛海寂寂廣寒殿神仙邈已逺靈藥不可見桂樹秋風多使我心眷眷

松磯釣石

長松冠幽石坡陀成釣磯境閒眾妙集地勝紅塵稀攜壺時一往埀綸泛漣漪得魚已忘釣對客應無機澄波碧天影緑陰西日暉一身澹無營萬鍾亦何爲醉餘步山月明晨渡來嬉

竹徑書齋

良田遺子孫勤儉躬耒耜牙籖積髙架進修飾行止書窓竹徑中髙舉逺朝市臯比坐明師幾席羅弟子淸虛見眞心靜黙臻妙理濟濟靑衿翔振振忠賢起竹花綴嘉實雛鳯徵斯美

古意寄盧省庵吳廷珪

昨夜起觀星北斗懸中天牛女隔河漢跬步不得前東方有一士披褐露兩肩積雪寒蓬廬中心常泰然髙歌商頌篇激烈浮雲旋士心亦何求長爲知者憐

妖蟇蝕明月玉川欲刳之惜無登天梯涕泗空漣洏哀哀卞和玉惻惻魯女葵桓侯諱其疾扁鵲乃見疑長嘯郭林宗髙風邈難追

題髙先生畫竹

憶昔江南時追涼隠篁竹靜觀生意妙息我塵外躅修幹質尙柔新葉陰始菉披衣撫寒玉逍遙散煩溽十年塞北遊夢想結心曲披圖忽見之瀟灑暢心目題詩謝客去言盡意未足

髙公妙筆墨獨得造化先閒將北窓意冩入雲華箋中庭白日靜重陰亦蹁躚赤霄舞孔翠閶闔來飛仙飄飄出塵態豈爲凡累牽斯人隔山嶽企望心茫然

陳太初畫竹【爲叔端侄作】

危石湧坡陀菉竹秀其顚貞堅太古心蒼翠宜長年古人重依附今人自纒牽陳公古君子得意造化先揮灑有神助至今光彩鮮我來偶披閱卻憶遊淇園武公不可作妙際無遺筌豈天不佑善地气乃變遷感之再三嘆賴有斯圖傳願持寶愛之使比恂栗篇精心勵淸操孫子其相延

雲山圖【爲陳彥思主簿作】

我昔遊龍沙極目但荒磧回首靑田山縹緲片雲隔承恩偶歸來眞趣契疇昔故人有陳子吏隠曠塵迹示我雲山圖一洗煩慮滌雨餘新嵐生山濕翠欲滴茅茨無俗駕猿鶴驚朝夕扁舟何處來得非武陵客先生髙世心詎可凡態測長嘯滄浪心浩蕩情靡極

寓軒

浮雲處空山飄搖無定時人生如轉蓬聚散何能期涼風起天末光景東南馳誰知故鄕客良會江之湄軒窗一何淨髙栁靑依依新醪散煩襟蟹螯亦復持醉臥光月白天宇浮漣漪雞鳴上馬去回首成淒其寓形復戀�所愧達士知卓哉南華子千載眞吾師

謾興

幹鵲堂前鳴西風過籬落粲粲黃金華含香爲誰托白日光皎潔載籍滿髙閣顧此亦奚爲長歌入寥廓

偶來苕溪遊便作苕溪客尋得菊花栽開我窓前色我身亦何營景會心自適百年諒如此樂矣何所迫

蕩蕩白日光照我窓前竹竹枝自瀟灑竹葉自鮮緑霜濃色不悴生意如可掬植物有若斯況乃昆山玉人生天地間諒非形所局茍能遂直道至樂恆自足

贈松陽陳希曽先生

接輿嘆鳯徳宣尼感祥麟狂聖𨿽不同明哲俱全身達生貴無我和光混埃塵斯文茍不喪美璞終見珍泰運屬明聖彤庭布純仁髙岡賡鳴和深淵躍潛鱗子何固山澤不念蒼生屯願施素所蘊騎箕補星辰不然當大飲莫負頭上巾不作仙與佛不譽墓中人坦蕩宇宙間長與元气親

揮弦送鴻圖【爲族兄作】

中散不偶世養生以飡霞立言傲湯武有志追勛華龍性不茍狎鳳儀繇徳姱揮弦送飛鴻遊意天之涯下視凡俗子曷啻■﹝犭歇﹞與猳山陽一聲雷千載興我嗟故人抱貞操遺世如塵瑕披圖見眞境言盡意逾賖

小景

千巖聳空翠萬壑爭飛流達人逺塵俗於焉構危樓仗筞有髙士同志寧相求拂桐操孤鸞知者竟千秋

梅花屏詩贈均輔王頥齋

江梅吐奇芬貞淸歳寒色畵師爲冩眞識此心相得鳯尾拂寒玉龍鱗綻仙葩不有處士節詎入山人家江水不攺色梅花發隆冬若識畵師意見此長年容知心不在色覽徳豈在香持之贈故人故心如許長

龍江送別圖爲何彥博賦

送客千里行酌以一杯水水淸見眞心長江浩無涘行子無定端飄泊詎能止昔時狼山道今來白鷺洲戎馬厭驅馳大舸良悠悠雲帆駕長風遡浪如安流安流發髙興洞視寰宇間中原莽榛棘天地何漫漫誰令封狼恣彊弧弛其彎彎弧定有日勸子毋燕暱孝以報慈親忠當奉王室浩浩以醫國調理能事畢子今歸故鄕爲我謁上淸我願仙道盛不願鬼道興朂哉老祖烈毋使魔縱橫吾聞得仙士恬淡以延年早服重積徳浩刼虛皇前子心已瀟灑應遇眞師傳眞詮貴冥搜洞悟絕塵迹火記一萬周白鶴載雙舄子其愼精煉行綴瑤池籍

△七言古體

天山行

天山雪花大如席散灑穹廬作冰瓦白日照不破北風吹復垜行邊使者文皮裘馬足淩兢冰上游僕夫苦寒步不進王程未敢爲稽畱天山戍士可柰何斧冰作糜行負戈𨿽無重裘禦寒凍此地幸喜丰嘉禾但願盛時烽火息將見年來足衣食咨詢民瘼使者事當得邊人時種植

雞鳴山

雞鳴山嶟峯峭壁何孱顏北風吹雪積不住猿■﹝犭宂﹞罔敢來躋攀浮屠古剎踞其頂乃是人巧偸天慳洋河急流走其下石洞千佛藏其間我來正值嚴冬月祈寒作冰厚地裂卻疑南國靑蓮花漏趂回陽逞奇絕玆山壯麗雄邊州應有神靈護明滅憶昔唐宗曽駐蹕忽聽金雞催曉日邇來陡過七百年古往今來事非一事非一可柰何惟有名山長不磨登髙得句聊自慰葡萄滿注金叵羅

送張紀善還越省親分題得居庸闗

居庸闗南楊栁靑居庸闗北嚴霜零惟天設險限南北寒暄異候差難評長風揚沙聲震地行人駐馬傷心情我來守邊久寒暑風沙習慣無嫌憎聖神禦宇時升平燕然不見烽火驚曵裾王門稱老生抒詞吐論芝蘭馨期與鄒馬爭先鳴張公淸如玉壺冰春花秋實二美並殷彛周鼎置宗廟天球河圖羅大廷至寶得所乃爲貴公今地位宜成名與公同看天宮榜於今六載趨承明久要愈見心似鐵不爲夷險逾堅貞男兒忠孝若輗軏失一不可馳周行近來謁許省���西行李催歸程故鄕晝錦人所榮髙堂壽母猶康寧宦遊如此誠稱意君恩較重丘山輕送公居庸闗下路賦詩愧我參羣英行當及早趨幕府謀謨庶務期經營

送盧省庵還天臺省親分題得黃金臺

黃金臺何崢嶸一時事業千秋名燕昭發憤雪讎恥築臺堆金致賢士當年豪傑非一人樂生獨步淩靑雲廟謨已定義師出電掃齊城不終日恥已雪功埀成君王忽逐神仙行後王信間輕易置樂君納履全髙義三軍解體從此始荒臺寂寞秋風起我今送行人過此金臺下懷古復長思持杯仍駐馬駐馬送君歌我詩羨君才學尢淸奇推誠輔主當及時銘功鐘鼎誠所宜如何遽作晝錦歸髙堂有母白髮埀主恩賜告得時省絕勝望云增懷悲送君去期君來籠中藥物不可缺北轅早趂賓鴻回黃金臺亙長空君臣契合今古同經綸濟世須實學丈夫當慕眞英雄

訪皇甫廷玉不遇

相遇仍論不相識知心只在心相得白鷗浩蕩誰能馴達生不羈忘要津應龍天飛威鳯霄翔犗餌不能致罻羅詎能張拂我梧桐調我冰絲與君歌作陽春曲孤云爲我徘徊飛湖波不驚澹寒日時聞妙香滿虛室喬松積翠老貞姿芳蘭含情媚幽質心懷君兮君不歸君出門理棹揺斜暉明朝倘遂相思意遲君只在華溪湄

錢王箭頭

鴟夷作忠心不遂噓气聲濤震天地蛟龍逞欲乘其時鼓濤奮浪隨風飛蒼生爲魚都不顧莫去朝來恣狂怒後來壯士心不平擴弩括機神鬼驚飛矢一落江海寜乾坤闔辟四百年靈物不朽長貞堅古稱精誠貫金石捍患庇民眞偉績丈夫作事不虛擲

結襪子

貧賤可肆志富貴難驕人君不見昔周文武稱明君俯身釋旄今古聞貔貅同心勇如雲戎衣耆定天命新又不見釋之長跪奉王生子房圯橋功業成聖賢豪傑事如此禮義結人同一軌

長平戈頭

君不見馬服君一朝東向朝三軍黃金市買好田地心豪气溢雄如神四十萬人竟葅醢殘坑今有戈頭在龍鱗蛇文土花剝鋒利猶堪解盤錯想當前輩爭北山爾戈曽得揮其間解圍卻敵如等閒功成爲龍事僨爲魚只在將軍心捲舒一人自智萬人箝口羣策驅馳竟何有智謀完士牛隨後嗚呼爾戈更入何人手

贈張才仲君

不見江東王謝家子弟骨格風流皆濟濟流風遺俗傳至今故家文物眾所欽會稽名山神禹迹東山蘭亭聲藉藉英芝家世襲忠貞兒孫文雅長相承葵陽病翁稱老拙才仲猶孫更淸徹冰壺玉露殊森爽淸廟朱弦應疎越我一見之心則悅酌以淸酒誨以說亹亹聽我謙罄折知其中平無妄蹶他時叔長必登�願無自滿更磋切著鞭奮迅追前轍贈言有盡意未輟送

戎醫玉液子徐文顯還欈李

平生報恩劍三尺斷骨絕咽難更索要覓仙人不死方滌腸浣胃續筋脈求之不得中心焦徧訪蓬萊海波隔徐生家世習軒岐方術流傳著今昔能將折肱作完臂更使殘支成好骼操持運用還本初榮衛流通肌肉懌仁王鎭邊經百戰置之幕下防肘腋軍中累見收奇功刀瘢箭痕隨手白有卒修城頺石格股骨如糜肉如磔仁王命生返其魂如墻觀者皆辟易生舒其筋按其折付以良藥束以帛夾以薄板如簡冊飲以神劑瓊玉液三日精魂乃安宅將軍墜馬臂如擘役夫當車��迹但逢徐生皆脫厄往往效驗難具述曩時大將平姑蘓已聞妙手聲烜赫壯士冒力衝彊敵斫脛傷喉陷胸臆長創洞中連弩射銃筒噴彈飛炮石碎首流腸鏖擊■﹝夾刂﹞气息略續皆可繹不使英雄命虛擲瀝血毀膚或靑赤立使平復無咄唶範增怒發疽背迫荀偃中軍頭若瘍仲由結纓能正色倘若遇生可無踣或云方技難逺績小道恐泥誠下策吾聞聖人至仁澤昆虫艸木猶愛惜癰疽瘠環行或逆宣尼於藝諒靡責不然牛醫之兒與劍客安得升堂衣逢掖徐生髙藝眞奇特安常守分心自適僻居逺人人不識立身端謹眾所擇仁王至恩深且奭俾歸故鄕悅親戚濟人爲心可醫國重之不異連城璧

梅花

羅浮山人絕塵俗晴曦映戶香寒玉澄江淺浸珊瑚柯翠禽啼處陽和多長空無雲露天骨滿眼紅光消積雪錦嚢索句招香魂暗逐神飆度明滅縞衣素袂乘玄冰人間何處來飛瓊紅妝偶被壽陽污白質獨契逋仙情廣平貞操天下重蜂蝶無緣得矜寵孤髙丰度非凡種對君淸思如泉湧

栁陰祖帳

都門楊栁埀靑陰祖帳送行傷客心黃鸝愁醉別情苦白鳥鳴嘶離思深欲把長條系春色飛光如梭眞可惜臨岐莫折楊栁枝畱取待君君早歸

花底雜歌

江城雨後花蒙茸離筵一曲情正濃冰絲戞桐泣孤鳯流徵激楚隨飛龍悠悠車馬秦淮道多少殘紅委芳艸行人覲省須早歸君親恩義難兩違

風亭別袂

春風送客臯亭下話別殷勤袂寧把別情苦多前路長東西抗手髙翺翔何以贈子金玉章惓惓思心實難忘勉旃令望遵周行舌柔齒脆愼行藏

闗山春色

闗山春色濃於酒逺客思家日應久那堪此際送歸人腸斷河陽折楊栁送君歸君今早去參庭闈生前一日直千日無使日後徒沾衣

畫梅華

幻住髙僧在天目賦得梅花鬼神服至今詩句流人間探幽討賾無時閒能畫才人湯叔雅又把花神重摹冩梅花本是無心物剛被渠儂衒眞假畫中之花無四時壁間一見尢淸奇忽驚一月陰山雪莫與西湖處士知羅浮山中雪三尺梅花倒埀龍尾枝髙人一見動淸興精神入筆珠陸離明窓展玩當晴曦宛疑四壁生涼颸羨君博雅好古談能使朽腐爲神奇

神馬圖

矯矯神駿天下稀丰格拔萃尢充肥奚官牧放順天性騰躍不受靮與羈一朝良造思控馭命駕千里雷霆飛何年深宮萬幾暇尺素模冩侔天機何不冩岐陽比物齊四驪憲章文武張綱維又不冩臨淮破賊中潬下呵叱鐡騎摧長圍帝王所尙在逺略屑屑形似將奚爲吾皇聖神馭寰宇討論治道無娛嬉梯航萬國盡臣服獨放梟騎陰山陲謀臣猛將欲奮擊皇仁未忍蒼生疲天閒龍種幾千萬蕃息郡縣連郊畿願選此類數萬疋掃取遺裔成功歸漠北無復煙塵飛一勞永逸蘓瘡痍

種竹齋

瑯玕出海底枝葉何扶疎勁節貫冰雪秀色淩雲衢美人愛之不能捨劚根封植當庭隅嘉實須期待鸞鳯長竿直欲釣鯨魚門無俗客書幾閒淸風環佩聲珊珊令人脫凡骨神遊入玄闗蓬萊只咫尺誰謂難躋攀虛心可以通妙道正气自足超塵寰葛陂變化良非難

畫竹【爲禮部陳景祺作】

君不見文湖州長梢萬尺寒颼颼龍蛇入筆走風雨墨泒從此開源流髙公近學丹丘老幾根拂云淸更好珊瑚扶疏石上生瑯玕戞風硜有聲靈物特達不阿附肯與百艸同衰榮陳郎取尙良有徵秉節不移誠可矜歲寒永結貞忠盟

題雲山圖

君不見米南宮天下名父子貌得瀟湘晴雲暗雨千態萬狀淸絕奇當時尢物重連璧髙人名士往往爭致之或將模冩廣淸玩繇此眞贗來羣疑此圖何人所臨搨筆意精研若神合山巃從兮云溶溶其下若有藏蛟龍深林雜樹蔽虧隠茅屋得非避世之士於此潛其蹤扁舟逺在橫橋東沙頭艤棹空秋風飛雲凜凜凋靑楓臯蘭歇芳兮桂離其叢王孫不歸兮感予衷滔滔逝者無終窮云陽九疑何蒙蒙攄中情兮附飛鴻思王孫兮我心衝衝

贈駱指揮畵馬

駱將軍貌得天馬無比倫雙瞳熖爍四蹄疾踏破沙漠千重云只今暫向江南去飛控天衢躡香霧回頭北掃邊塵空策勛獨對明光宮

抱琴待渡歌

莫唱斑竹枝莫歌武溪深欲渡未渡停我琴縱情對語兮相知心泛安流兮輕舟春山積翠兮連樛畱同气兮相求吾與君兮優遊

門有車馬客行

門有車馬客言自雲中來朔風吹雪送秋雁白楊東下單於臺雁門之闗何壯哉樓煩石嶺髙崔巍董君文武之長才雄藩書諾稱奇材偶丁內艱歸故里終制三年猶撚指風雲又作從龍起騏驥終當致千里男兒有策須濟時定應前席陳謀爲奮身立功報明主廟堂制勝須投機好懸金印大如斗分茅仍望家山歸臨河送別金屈巵南風錦帆去如飛

月浦歸帆

水宿周回厭辛苦五兩而今到南浦平波映月攤玻瓈送董都事起復家山只在山之湄早知可望不可卽如何膝下無相離今宵望月情正悲明宵月照髙堂幃

江市朝沽

舟人理纜朝欲開入市旋買鵝黃醅思君無柰愁千結放懷須共傾金罍酒薄愁多可柰何船頭紅日浸江波願得風塵不驚怪莫辭苦梗頻經過

舵樓晚飯

大艑乘流駛若輕秦淮浩蕩夕陽明行人晚飯舵樓底月中喜見黃河淸甆碗乘來香玉粒瑩圓疑是鮫人泣思欲報恩撫長鋏水底魚龍作人立

金山泊棹

金山屹立江中央气通月窟連扶桑艤舟一酌中■﹝氵霝﹞水凡骨頓與飛仙翔何年天宮墮天骨崢嶸屹立黿鼉窟蓬萊距海三萬里想應亦在波濤裏

多景憑闌

江山如畵江南好行子承恩到家蚤從來京口盛繁華登樓置酒看新花滄波昨夜蛟龍雨紅日朝來照芳樹憑闌遊目景無限佳气蘢蔥時未晚

題梅

西湖處士骨已槁髙節至今長不老鐵樹開花今幾年海水桑田幾騰倒鐵樹花何淸知心更有宋廣平我今爲爾聫芳名

題洪鈞朋山水捲

澄波不驚老蛟蟄露白江空雁飛急逺山鬱鬱堆翠螺林間蔀屋幽情多扁舟一葉來漁簔王孫不歸柰爾何晴窓披圖意無限揮毫重賦滄浪歌

△五言律體

贈繆仲安

之江西都司省親之子遊南服莎堤正莫春驊驑馳逺道彩鷁泛通津大閫嚴君重髙堂白髮新行當崇令望孝子卽忠臣

和王一柱韻【二首】

狩獵從恆衛朋僚久別離相思梁月夢得意華堂詩制作王劉俊交情管鮑知南山松與栢貞操歳寒期

壯士懷忠烈何曽惜別離甘心蘇武節酷意李陵詩白刄摧彊敵黃金贈故知一成還報主鐘鼎永相期

端午宣城有感

屈子思存楚何心事佞臣九歌長慷慨千載愈悲辛抱石知無益攄辭願有陳其人𨿽已矣气與太初鄰

烏桓對酒

對酒烏桓國多愁白髮翁家鄕六千里生計一絲風淨幾閒淸簡空嚢老漆弓幸逢烽火息何必事奇功

環淸軒

繞屋流淸水非沽洗耳名琴書怡雅志風月足閒情澄碧魚堪數繁陰鳥自鳴餘生欣有托寵辱莫相驚

△七言律體

應詔謹賡禦制賜晉齊諸將宴鶴鳴樓

扈從歸來宴玉樓九天雨露沛髙秋勛藏盟府蒙新寵酒入忠肝洗舊愁沙漠已平神略偉乾坤再造聖功優一時際會攀鱗翼豈意微勞幸見收

詠鸚鵡和張紀善韻

西域珍禽解語聲髙飛時展拂云翎孝慈爲稟淳和性辯惠非求世俗聽舞罷毳衣棲瑣殿啄餘香稻立雕衡上林鷹犬多如簇獨得君王禦眼靑

山行同張紀善

度谷穿崕億萬重龍門東下一川通路逢驛使無梅信地走山翁有雪蹤李老祠荒蒿沒像單於臺古艸連空行人日暮向何處戎馬蕭蕭鳴北風

鵰窩山

萬疊蒼山朔气濃雪花開徧玉芙蓉皂雕飛處靑雲近驄馬行時紫塞重家在江南書萬里身居冀北祿千鍾生來自愧承恩厚華發蕭蕭未策功

隆慶州北平山神會寺廢趾

昔年寶剎倚云根半壁孤髙露粉痕疊巘挿天蒼隼立羣峯拔地白狼蹲苔碑有字湮名姓鐘梵無聲報曉昏山下屯軍新聚落依稀煙火舊時村

雞鳴山用前韻

雞鳴古寺立巖嶅敗壁頹垣沒野蒿二水交流冰鏡合一峯獨立石屏髙常疑塵霧如飛雪又怪山風似怒濤舊日但聞沙塞地誰知身向此中遨

婁氏蘿石軒

構得軒居一徑幽靑蘿白石倚髙秋松牀月轉琴聲逺絲蔓風回樹影稠屈子有時紉佩帶孫郎曽此潄琳球時淸不獻和親計詩酒從容興最優

蕭太后紅城【元行宮中有戲水龍浴池在楡巷】

楡林塞下舊紅城四面寒泉徹底淸行殿昔畱耶律駕斷橋曾駐乞顏旌蛟龍戲水當年事贔屓埋蒿此日情立馬林臯一回首羣鴉飛處夕陽明

野齋

幽居蕭散絕喧嘩恰似柴桑處士家門徑莓苔無俗客池塘鼓吹有鳴蛙冬靑萬樹凝新蠟春菜幾畦開雜花但得眼前風物好盡將詩酒作生涯

淸溪觀寄王嵩澗道士

齋居每憶淸溪觀亂石巉巖潄碧流雙井泉通三島脈萬松聲度九天秋點易道人驂白鶴吹簫仙子駕靑虯披云我欲尋眞訣願借當年蓮葉舟

遊趙川淸安寺

當年龍戰混玄黃多少亭臺變鹿場蔓艸翳階空古迹松肪落地老寒香百年事業成凋換千古神靈竟渺茫此日登臨重感慨又逢葭管復初陽

礬山道中過桑園渡

礬山東下桑園渡春水初生日正融雁影飛穿楊栁外馬聲嘶過杏花中誰云塞北風沙異卻與江南景物同最喜皇恩加四逺且將耕牧訓邊農

龍虎臺

龍虎臺前朔鳥飛沙場倦客正南馳閒雲縹緲暮天逺落日蒼茫疊嶂迷艸木盡沾新雨露人民復覩漢官儀廟堂已得安邊策老我登臨好詠詩

暮宿徳州壯屯

斜暉驅馬憩孤亭釃酒呼童慰客情黃葉委堤秋水落白蒿連野暮云平頹垣破瓦前人宅吠犬鳴雞戍卒營五十年來蕭索盡如今正好望時淸

贈沈思善

沈生壯遊今幾年復回故山看畵船西湖新水碧於酒嶽墳古樹靑含煙陶情經史三千卷得意詩詞數百篇眼底風光眞可樂盡將窮逹付蒼天

十五里蕩

一葉輕舟落照中開篷縱目竟長空連塍禾黍橫云緑夾岸荷花照水紅新雁帶秋來逺浦老龍拖雨過前峯當時眞意知心寡長笛一聲生晚風

曉發鄭梁河閘出江得順風紀行

西山掛月潮水生風順扁舟遡浪輕黃家洋上過天闕焦山口北望中■﹝氵霝﹞地湧巖■﹝山上敖下﹞鎭溟渤天生形勢壯神京晚涼泊掉龍潭渚更喜滄江似掌平

東山艸堂

艸堂不與浣花同移上東山出魯峯招隠短章吟白雪讀書長日對靑松莫言世上無鳴鳯卻憶隆中有臥龍可是蒼生望安石未應丘壑獨從容

子陵臺

不有飛龍白水鄕先生何處得徜徉當時政事歸臺閣千古絲綸占富陽士節不隨今世屈客星聊爲故人忙扁舟弔古荒臺下流水閒雲正渺茫

次桂先生韻且酬之

承恩重喜到京華無復邊城滿帽沙鳯闕退朝懷舊友麟經開卷想名家屋梁午夜看明月秋水長天賦落霞白雁衘來新制作光輝璀璨上林花

孤鶴

一聲淸唳九天聞羽族叢中少似君赤壁夜來驚醉客緱山朝下伴閒雲髙飛懶逐乘軒侶遐引慵隨啄腐羣隻影蹁躚天宇闊俯觀人世正紛紛

卓犖髙情世共聞還丹獨就有仙君歸來遼海棲華表飛過簫臺拂彩雲逺俗只宜尋鳯友可人應自出雞羣有時刷羽髙松頂不把空拳解世紛

甘露寺多景樓

南連吳會北維揚俯瞰江流萬里長甘露舊從天上落慶雲時傍日邊翔鶯啼淑景園花媚龍蟄淸秋海气涼前代英雄籌策處至今人事幾興亡

焦山寺

焦公煉丹丹已成飛劍直斬石公精名山便作佛世界廟食猶顯神英靈浮玉峯前蒼隼集吸江亭下碧濤平花開花謝誰爲主潮去潮來似有情

石門洞

洞天山水最淸奇架壑連巖結構危石徑云深荒蔓艸野林霜曉熟棠梨入山卻下聽猿淚看瀑長吟謝客詩夜宿羣峯最髙處俯看星宿列珠璣

梅花

不隨桃李弄精神獨抱孤髙意更眞玉骨冰肌姑射子錦心繡口謫仙人平安歳月宜交友恬澹風光度刧塵昨夜南枝初爆蕋雪中爭道見陽春

子建當年賦洛神一時邂逅未爲眞若知江上芳心客豈慕巖阿艷質人月冷香魂常入幕天寒羅襪不生塵建安風骨多豪俊可惜無詩詠此春

試問江幹老樹神寒花何事獨純眞詩仙去後無賓侶禪友歸來有主人道向雪霜修白業曽於刧火脫紅塵月中世界如銀色誰解淸香帶得春

夜泊長洲見水神不修嬌媚任天眞香飄老樹風驚鶴影入淸江月近人詩思若泉無雜慮虛明如練絕纎塵羅浮可到滄溟闊料想應同此地春

玉蕋含章妙入神雪中誰得似渠眞擔頭歸計功成將墻角生涯遁世人靑子作酸調鼎實素娥凝笑卻妝塵羅浮風景都休話最愛三冬一味春

瀟湘江上雪中神勁節寒花趣最眞守志漢宮辭輦客報恩湘水泣珠人瑤琴調轉闗山月羌笛聲催車馬塵淸境皎然無滓翳誰能識破此時春

江上梅花玉雪神移栽山捨伴淸眞不惟勁節陪殘歳更有新香送故人玉堂學士才如海天目髙僧妙脫塵試折一枝相問訊百篇髙興不勝春

一聲玉笛暗傷神忽憶家山思倍眞塞北絕無同調客江南多有賞音人碧牕含影來寒月繡閣浮香和暖塵今日重遊歌舞地剩簮芳蕋爲迎春

幹如精鐵老猶神獨秀江幹勝玉眞香綻寒枝驚木客珠生枯枿駭鮫人霜威未遂金笳調陽气初吹玉管塵殘臘尙畱芳意在剩簮銀燭照和春

靚妝髙髻不爲神綽約仙姿自在眞歳晚長江無鳯侶天寒空谷有佳人淸香度水月籠影�蕚委堤風送塵新葉漸抽靑實小人間正是艶陽春

雞鳴山用前韻

雞鳴山勢壯邊州鐘梵荒臺在上頭獨石下藏千佛洞羣峯中見兩河流路有碑陰題漢字橋無閣道度梁輈登臨不用增惆悵古往今來總一漚

三歸臺

一自西郊嘆黍離下堂交質事尢非射鉤旣釋當時忿定霸應爲萬世師海宇未馴周典則江黃又見楚旌旗可憐匡世經綸手寧是偸安脈禍機

水仙花

婀娜仙姿江漢阿宛疑月殿下嫦娥翠翹弄影天風細玉質浮香雨露多交甫褰裳承委佩思王按轡賦淩波歳寒無愧盟三友擊節抒情爲爾歌

△五七言絕句

蘆雁

鴻雁飛時塞艸秋風沙颯颯使人愁因君爲報江南信蘇武天山雪滿頭

天目山前秔稻秋西風歸雁影悠悠月明何處云羅逺浩蕩湖波水滿洲

小景扇面

翠老雙松楓葉紅釣絲搖曵半江風雲山萬疊歸程穏莫使羊裘入畫中

畫葡萄

忽疑前夜風雨急蒼蒼亂木蟠虯龍枯藤老骨化不去絡索倒埀煙露空

葡萄子熟邊艸秋葡萄酒熟雪成球將軍爛醉■﹝毛瞿﹞毺月士卒驚寒入敝裘

題竹

誰將天上瑯玕樹栽向連灣緑水湄歳晚江空鸞鳯逺白雲幽石自相宜

瀟灑含風玉數莖若何偏向石間生貞心諒有夷齊識耐慣冰霜老更靑

幽石

桃花間竹栁埀陰獨坐茅亭嘯玉琴紫鳯翺翔碧霄外人間何必有知音

冉冉徵途自不閒雲飛鳥倦亦知還何如蓬蓽韜光者放浪形骸宇宙間

寄題西湖

西湖物色四時春羅綺香風伴醉人莫向登臨重回首六橋西畔更傷神

荔枝圖

海靑使臣馳驛傳晝夜能行一千里誰想驪妃歡笑中黍離悲歌已盈耳

墨菊

柴桑處士多佳致種得幽花滿石壇月轉南山秋夜寂蹁躚玄鶴舞■﹝山孱﹞岏

石邊老樹帶霜枝黃菊■﹝衤離﹞褷竹葉稀看盡卻思彭澤令淸髙不爲歳寒移

夢校獵

生平常慕肉飛仙馬上論文佩兩鞬昨夜夢成孤枕上滿窓明月思蘧然

臨淸軒

漁翁結屋此江幹綠樹陰濃白晝寒滿目雲山詩思闊入鉤魚鯉酒懷寛

東阡

西風歸雁兩悠悠云白江空萬里秋天目山前秔稻熟柴桑籬下菊花稠

偶成

先生未遂剡溪遊長想鵝湖泛小舟此日秋風歸興發濯纓埀釣思悠悠

題畫山水

樓閣連甍鎖翠微白雲容與翳窓扉懸崖瀑水自今古笑問何人解息機

山水扇面【爲道會劉志澄題】

淸溪道士神仙侶獨究羲文先後天玄鶴一聲云縹緲滿林松影落階前

松鶴圖

神仙騏驥解飛鳴獨立松巓刷羽翎愧我承恩老山野九臯淸唳月中聽

小翎毛

長夏沈沈綠樹陰偶來棲息一珍禽冰弦冩得忘機操應是髙人識此心

淇園春霽

駐馬淇園春正濃三山云外聳芙蓉武公去後瑯玕少霽色漪漪入畫中

送張南賓還會稽

越吟羇客久思家鞍馬西風別路賖歸到故園行樂處逢人應自說龍沙

河梁分手客還家秋水淊淊去泛槎萬里闗山鴻雁影三吳雲水白蘋花

半崕秋水圖

捲石巉巖蘸綠波結盤古樹掛藤蘿披圖起我還鄕興更欲乘風發棹歌

雪山小景

幾架茅茨蔽風雨萬重巖壑老雲煙開門長日無閒事未必招提卻是禪

狂夫雜興

夜雨垂檐共燭光十年湖海思茫茫誰知一醉忘形外究竟狂夫到底狂

不著虛空不染塵無能無事養閒身開牕坐對門前樹一雨經時緑意新

題蘭

佳人愛冩湘妃佩千載猶凝翰墨香昨夜春風透幽谷懸崖髙處意偏長

倒垂梅

姑射仙人玉雪裳騎龍飛下白雲鄕逋翁老去孤山冷千載西湖水色香

紅梅

羅浮仙子住江臯醉把胭脂染素袍昨夜云旗降王母錯疑千樹熟蟠桃

碧虛淸趣

白澗含淸光宴坐夜方寂起視天宇寛月明露花滴

長明宇宙間萬慮我何有充饑首陽薇適興柴桑酒

題蘭

我行采幽蘭棘鍼掛我衣呼童剪繁穢兩袖懷芳菲

捲石何崔嵬幽蘭自有芳因玆筆端好重上君子堂

膝王閣

帝子去已久樓閣何崢嶸只見丹靑景不聞歌吹聲

題蘭

幽蘭蘊奇芬緑竹秀空碧歳晏將如何君子介如石

幽谷長芳蕙山林棲道心獨有髙世士可以爲知音

暮云春樹

雲林積空翠茅屋興悠然不來車馬塵獨聽飛崕泉

小米小景

疏峯矗蒼筍宻林成翠幄髙人在深處何以尋芳躅

采芝靑溪濵釣魚靑溪水不慕磻溪名莫洗潁川耳

○賦

千秋辭應教賦

甘雨兮淸塵南風兮斯薫瞻鳯闕兮祥雲帝子降兮玆辰拜趨虔恭兮地逺情親膝下承歡兮喜慶同臻蹈舞兮羣臣秉心兮貞純翔有鳯兮遊有麟普天均覆兮皇之仁維藩維屏兮其始自君盛徳兮振振子孫繩繩兮千秋萬春

自莎堤送張宜中盧省庵至栁巷復賦以贈

翩翩兮飛鳶洋洋兮潛魚諒人生兮有情能不懷乎故居噫若人兮美且都被靑霞兮佩瓊華長鋏兮無家故鄕渺渺兮越與吳感返哺兮慈烏北堂有萱兮菽水靡俱駸駸兮靑驪謁告兮歸期祖帳兮都門我心兮愁思河水兮淪漪浮雲兮孤飛與子別兮吾能不悲緑綺兮孤桐彈雅音兮歌南風山川迢迢兮思難窮望旋斾兮歸鴻骨肉斯文兮惟餘汝同夙言還兮毋使我心忡忡

述懷賦

大道夷其如砥兮民狙詐而多端鄙騶虞之囓枯兮慕鷹隼之貪殘迂夷齊之節義兮尙羿莽之權姦云靉靉其蔽日兮水泛泛其滔天民濈濈而爲魚兮孰能極其憂患嗟禹功其誰繼兮豈不在乎聖神令宇宙之重開兮使斯民之咸仁馳騏驥而抗策兮顧及君之後塵時循環其踰邁兮吾獨惜夫陽春憩予駕兮平臯濯予足兮河津顧狹邪之不可陟兮將俟君之睿聞進何敢以貪榮兮冀方寸之有濟退不求夫偸安兮抱仁義之昭晰諒天道之有常兮窮逹繇其所形歷坎困而心亨兮處隨豫而能貞修�一以寡過兮羌居易而俟命無驕吝其何憂兮聊從容以養生

云深書屋【爲劉翼南作】

山盤桓兮入杳冥云蒙宻兮仰不見日與星猿■﹝犭宂﹞攀林以叫嘯兮虎豹踞谷而紛爭若人胡爲兮處此意气閒逸神如冰書挿架兮萬軸屋架巖兮數楹采陰陽之祕賾兮掇邃古之羣英躋層巓以暇日兮聊嘯歌而抒情歌曰郁彼平林兮百卉生之柔柔有鳥懷春兮遷喬出幽白日出之悠悠焱西馳兮羌不我畱適宇宙之開泰兮拔茅茹以髙舉考制度於春官兮遵伯夷之餘矩命或乖於所逢兮施或待於有時諒蘩藻之鮮潔兮豈淸廟之可遺庸玉汝以增益兮將好修而置之行藏安夫天命兮信中正之可期

望云亭【爲黃別駕賦】

士生兮懸弧誰復懷乎故都少學壯仕兮顯親揚名仕不遂兮親何以榮曰旣仕兮慕君居官有程兮遺我親竭心奉公兮甘旨靡遑朝思暮懷兮曷云能忘岵屺可陟兮白雲可望安得致我兮親之傍白雲兮依依倐而東兮忽而西嗟我兮人噫獨不得與云兮俱飛朝隮公堂兮暮趨庭幃有願不遂兮望白雲而孤飛

畵水仙花

若有人兮在沅湘金英玉質含淸香翠云衣兮佩琳瑯我欲致之道路長江波滔滔兮葦不可航斷縑冩之懸髙堂天機奧妙歸毫茫淩波微步來銀潢洛神陽臺誠渺茫

風木軒【爲吳典儀作】

山有木兮茂以靑風以撓兮不安其生繄孝子之欲養其親兮時冉冉不待其榮山有木兮茂以丰孝子之心兮焉窮歳月駛而親不可待兮譬彼木之遭乎烈風宇宙兮悠悠人生兮好修我有父母兮不我久畱萬鍾千駟兮適增我尢欲竭忠兮有君欲致孝兮何以求吾親必不得已兮惟修吾身維忠維信兮致孝道於我君思貽親兮令聞

題三香圖

山礬花兮幽蘭菲菲水僊冬榮兮瓊佩葳蕤異根同气兮何必一時諒千古之契心翳或似之王孫去兮孰已知歳聿暮兮芳馨自持三者一心兮聊樂我私白日出之遲遲瀟湘水兮漣漪豈不郁陶而遐思路﨑嶇兮難徑馳信君子之操兮金玉其儀審厥象兮玩以怡固明哲之所爲

賦雲山圖

白雲悠悠兮羣山■﹝山贊﹞岏長江浩蕩流其間何人獨坐茅亭下卻與眞境相盤桓畵師偏能識天巧貌入冰紈極幽渺鴻蒙太古長不老誰云女媧煉石解補天使一見之驚絕倒山深深兮云茫茫美人何爲在他方金華仙都只咫尺拂衣便可髙翺翔叫初平兮起石羊尋赤松兮覲軒皇躋鼎湖兮挾飛龍翊元气兮撫星芒過河鼓兮昭七襄謁紫微兮正天罡驂麒麟兮翳鳯凰歆羨攝伏兮神明孔彰順思慮兮保厥臧披圖一曲歌慨慷書以識之俾勿忘

○琴操

閱耕操

雞鳴孶孶將善是爲而奚可以爲本之不圖孰爲我資整我鉏犁率彼東菑翳我人斯毋從危機我黍與與我稷彧彧置之不顧曷其有熟相彼壠畝稂莠實多我薅我耘勞如之何稂莠薅止黍稷茂止翳我人斯厥惟好止相我黍稷其實蓁蓁厥惟好之育我斯人視我衣冠率彼王制禮義在心惟我斯系凡民有生食以爲天禮義勿繇曷惟永年天降斯典以序我人翳食是活如何弗勤彼火斯燎手可以撲原隰旣炎江海弗沃凢我人斯擇術惟微始焉弗愼噬臍何其駟馬輕裘匪道弗繇勤我稼穡人誰我尢山有髙岡水有滄浪翳我人斯我循我常

冩情操

日月逾邁悠悠我思心之憂矣曷云能來陽鳥於飛肅肅其行終鮮兄弟能不慨傷陽鳥於飛集彼南陲我無羽翰力不能追蠶月條桑候雁北歸悵焉懷斯曷云其羈斾旌悠悠我心幽憂逝彼江波孰回其流滔滔江漢朝宗於海曅曅園葵旭日斯待葵生萋萋企彼太陽孰不令徳而有耿光相彼嵩髙有博其址君子於學曷云其已駑馬千駕齊彼驊驑自愧蹇劣勉矣進修

畫龍

九五正中翺翔在天厥施斯溥復歸於淵

畫菜

肉食者鄙焉能逺猷灌畦有智其斯之儔

畫瓜

綿綿其瓞煜煜其實東鄰布衣可與入室

易齋集卷上

●欽定四庫全書

易齋集卷下

﹝明﹞劉璟撰

○序

紫芝山房詩序【詩附】

可以仕可以隠聖人之事君子之當務也君子之心豈不欲揚於王庭使仁義孚乎上膏澤被於下哉隠者蓋不得已也或其時之未至則韜光育徳以俟善價所以從容仁義必有其道似不汲汲以求售也今工部尙書鄭公未遇之時居閩之建寧築室於芝山之下因名曰紫芝山房若終身焉他日以選舉繇泮庠登進士第授監察禦史以淸愼見稱出佐藩閫劇務理而民賴以安繇是知其蘊積之厚見於行事不露聲色而各得其要也曩者見公於館囑余爲詩嘗爲之而不工未敢以獻也後數見公於京而匆匆不及言余將以爲任大責重縈掛思慮有不屑於此也近公以事來中都予以臥疾弗克迎謁僚佐盧廷綱來道公意仍以索詩爲言又知公之未嘗一日忘其所謂紫芝山房者豈非以其舊日道義之積源委於是見於今者乃其用也芝太平之祥也王者徳及昆虫艸木則芝艸生故四皓茹芝於商山今聖天子在上公之遭遇豈四皓可與同日語哉旣序其略復系之以詩曰

閩中盛陽和隆冬若初春所以紫芝山秀气常氤氳禎祥有餘滋生賢如甫申築室山之中芝生郁輪囷讀書慕古道入仕非爲身要將聖賢意淑此當世人一麾守雄藩已見康斯民於今贊帝工任重事愈殷況當旰食秋忠心益勞勤藝事陳逺猷黼黻昭三辰濟濟進殳斨弼哉善人鄰於焉歸舊居■﹝犭員﹞鶴迎鑣輪洋洋紫芝歌永久鐫蒼瑉

送盧奉祠還天臺省母序

詩不云乎有馮有翼有孝有徳蓋王者擇臣必求孝而有徳之人置諸左右養其仁厚之心消其邪僻之志於以感格神祗臨長眾庶承天休而儀表於四方也府屬盧公廷綱天臺人初以茂材達於天官授府奉祠蒞官供職澹於勢利樂詩書而好文學頃刻不自暇故詞翰尢精粹有母居故鄕年且邁欲與致就養其伯氏以道逺弗忍捨故不克遂其志每念之未嘗不嗚咽流涕心神飛馳也久之王知其爲人乃試以事觀其設施每出人意表內外皆賢之旦夕侍講幃幄出入惟謹暇日與余語恐其親一旦有不可諱則抱終身之戚𨿽欲竭力所事其如方寸亂何或不幸而涉於此𨿽人不我棄我則棄於人矣其若之何乃以情告於王王憐而許之使歸省其親而復來戒車馬有日矣僚友榮而祖之爲歌詩請余爲序余惟人之患在於無徳無徳莫大於不孝孝徳備而才器稱之君子哉然後逹於王庭取其有諸已者施於事則義禮具而時務諧矣夫人之於孝猶水木之本源也丰其本則枝榮淵其源則流滋人篤於孝則立身修交友信居家理爲邦治上而君王下而百執事曁於民庶捨是則無以爲人故聖明之主𨿽內行無歉乃不自滿假必求孝徳之人以爲輔翼交修不怠治於已者愈嚴則化於人者愈廣孝道孚而天下平矣若廷綱之才美篤志孝慈於此行見之今以榮歸故鄕登堂拜母親友畢集錦衣晝裏爲人子若此又何拘拘膝下而爲孝耶廷綱勉之事親如曽子作人如周公古人以爲可耳不其難乎願無足其所已能致力於內而不務於外猶長日加益而人不覺其所以然者異日馮翼之功著於邦家孝徳之歌被於弦誦則吾不觖所望而爲知言矣

送鄭子英知龍泉縣考滿復任序

漢民之歌曰載其淸靜民以寧一予嘗欲於時輩中求識此議者與講明之未得其人也吾栝有屬邑曰龍泉世傳以爲歐冶鑄劍之所因以得名其山川秀麗人多智能治得其道則易不得其道則難𨿽然豈其一邑獨然哉爲其邑以最全者𨿽不乏人以殿黜者亦夥常詢其故而方之猶登太行駛巫峽車堅馬彊舟檝完固者則若履康莊泛安流也利劍之遇盤錯人才之理難事亦繇是也曩余因告歸展省其邑人有過我者曰吾邑之尹曰鄭子英甫河南鄢陵人也蒞政已二載許常以亷靜奉身以簡當馭事期會集而公務理吏不能有所擾他無所作爲而民得息肩訟庭省嘩聒如牛馬走輩皆沛然遂其樂生之心其聖天子之徳與抑亦尹之能與應之曰天子之徳實然尹蓋深知聖意能奉宣而得其道之要者也客去吾固願見尹而不可得今至京師尹上計考於天官稱職復任謁告歸故里省二親與會於葉廷鎭之寓軒觀其儀止惇厚因問之曰尹以何事治民而得譽若是乃遜詞無所答固問之對曰民本無事僕安得有事焉余益有感於衷乃作而言曰善夫無事之能安民也是知理者必以無事爲主則欲不見而心不妄動簡以馭繁誠以服人斯其物也使有民社者皆如是民其有不安者乎漢民之歌信不誣矣夫興禮樂致雍熙亦必自淸靜無事始惜乎漢之不能弘闡之於前也尹尙加懋之哉使一邑爲眾邑式以副聖天子視民如傷之盛心願莫大焉坐皆稱善廷鎭曁某等遂請次其言以爲尹贈且爲他日考績崇秩之張本也

送羅公任歸省序

丈夫處世不仕無義仕而豈能人人遭際奇遇如虞卿範雎之於秦趙公孫弘朱買臣馬周輩之於漢唐者哉故必積功累年勤勞久逺以漸而升者乃常事也或時之未至則屈於抱闗委吏者往往有之然有志之士恆修其在我不以崇卑貧富易吾操也羅公任氏世爲江西南昌人力家事餘暇讀聖賢書事父母盡愛敬因其家有園池之樂凡故人親友必極力招致以娛悅之使父母不覺其勞如古人所云者與其兄居友於尢篤家道睦於內誠信著於外其州裏朋友者無異辭繇生員赴京師以其聰明見知天官畱試簿書於是修已愈益愼奉公愈益勤歷三年無滯事考功以最稱視其才固綽然有餘也行將超擢矣乃葸然念其親之在故鄕定省疏曠泣而請於所司意以爲奉親之日有限報國之心無窮也得告以歸戒舟楫有期矣僚友諸彥咸惜其別爲詠歌篇章道情思進箴益以壯其行餘同邑葉廷鎭氏以相從之久爲禮義交尢稔來請余序其端余惟仕則慕君旣仕矣而能慕父母者古人所難況當進超名利之際乎惟其中有所守故不以造次變遷必盡夫天理人情之至者而不茍焉耳公任年方將學日廣意其它日所成就不止於此蓋求忠臣於孝子之門者古今之通誼也尙其朂哉

竹隠集序

隠以竹名取其節也虛中修榦柔枝翠葉歷霜雪而不悴竟歳寒而晚凋與松栢同其操非有節能如是乎炎蒸鬱隆溫風如烘入竹而淸且涼如善之化不善忘其初之謂狂節之時用大矣哉士有饑不得而食寒不得而衣蒲輪束帛輿馬隘閭巷節使趨門庭衒之以千金之賜懷之以通侯之印寧死而不爲屈壯哉節乎隠者慕之推而達之見用於朝廷安人濟眾托孤寄逺臨危制變惟義所通而不可奪出處𨿽殊其爲節一也士君子立身行道不見知於人而不求人之知閒居獨善乃取則於物之無情可以寓吾理者而不於人乎取之抑爲輕世歟非歟抑有得於心之適歟抑可比徳而尙友之歟徐生仲成結屋於鶴山之巓樹竹環四圍誦詩讀書於其中以淑其身而不求人之知蓋尙友於節也又以平日所得於心之適者形諸詠歌名曰竹隠集故爲之序以朂其志生其勉之

延慶堂後序

君子之長國家者必周於天人之理積善埀訓致其福於後昆也人之智愚不同而欲其子孫福胙祭祀不輟則同也君子知其然故立身也正事君也忠養民也惠使民也義不爲衒耀表暴致飾於外必恭謹省察積集於內不獨善其身必著其嘉言善行以爲後進法善裕而福延於子孫則謂之餘慶慶者賀也故君子積善而受福人心悅之而以爲賀知人心之同於善也君子必因心之善以合乎天之理故天錫之福而人悅之所謂同於天人者也君子長國家者務此道也小人反是故君子積善埀訓可繼者巳也後人能嗣守不輟者天也君子之子孫象賢而受福者慶也人之心以爲善也喜其善之及人可以爲賀也小人或得福幸也幸難繼也人之心不以爲善也莫可爲法以及人奚可賀也君子必積善而受之以正合乎天理人心之所同是以澤流子孫可以爲法可繼而久也豈不可賀也耶予讀前春坊汪先生延慶堂記及其命名之意知積善餘慶之驗也徽之績溪汪氏自唐越國公諱華者始盛至宋諱某者仕爲禦史大夫累代文物相承積善力行本支甚繁衍也今幾世孫彥忠又孜孜於善求言講學愼擇之不怠富而好徳居鄕裏處宗族以善自安必將永於後也春坊之名其堂也實稱其文意惇雅惓惓於善而歸於誠服其言蓋所以延慶之物也遼府殿下賜詩以美之趣尙深逺期以永久未易以片言幅紙頌而盡也若夫汪氏自越國而下爲世凡幾十爲年凡幾百累世爲善出處之迹必有版載惜乎余不得而詳覩也紀善程某過余求言以廣其意譲不克乃爲序於後而系之以詩曰

積善成名其慶繩繩君子之孫厥徳有馨富而能謙惟善是承古訓是稱格言是徵允矣春坊博哉其言事物之理孰爲善先洵美仁王樂善推善與人爲善己實有焉汪氏之孫越國之裔學問進修用永厥世擇善思誠春坊之訓受而實之天人斯順仁王之詩詩禮昭昭拜嘉服膺延慶遙遙奕奕龍山迢迢黟溪君子之孫忠孝是躋仁以爲家義以爲蹊積止不息仰止以齊肅肅君子邦家之幹秩秩大猷斯屏斯翰朂是後昆善以爲冠善以爲慶於赫有燦

○傳

狂夫傳

狂夫者不知何許人也性不羈好讀書放浪山水與好事者縱飲忘形大言造玄奧𨿽有識之士亦不能窺其淺深常時與人交則諄諄見誠實言行相顧能陰陽地理之術其取用與時輩不同驗於休咎昭昭在人耳目間豈所謂狂者與他日從予遊有執易以問者曰先生善易者也因髮卷得艮卦曰艮其背不獲其身行其庭不見其人先生以爲何如乃率爲之言皆不蹈常襲故而洞契不言之妙或以爲神授先生遂直以此自任人皆謂之狂夫乃怡然受之曰此固善名我者也乃益肆其狂常坦腹跳叫曰古之狂也直吾豈媿於古人耶兌合不以談希言順鴻蒙耳目口三寶固塞勿發通是豈知道者哉吾固發之夫天地鬼神之祕不可得而言亦不可不言也使皆不言則小子何述焉人有就之者輙避去不交語或不意扣之則又極言無隠𨿽皆知其爲有道之士然卒莫能得其要領因以狂夫著其名或言狂夫天臺人姓王氏浪迹甌栝間狂夫不爲人言竟不知其果然否也

贊曰楚接輿之流尙矣如狂夫者其遺世絕俗而爲之者與

樂緩齋記

世之緩者非一途人皆目之以迂眾人非之而不易其所操者其自得者與其見利不惑者與客有好古博雅褒衣峩冠趨中律呂言法典謨非樂不作非禮不居射利後時屢空晏如人皆以爲不足而巳獨謂之有餘常據緩而自樂掲齋顏而特書誠不能疾行而爭先甘後塵以徐徐以安處而忘勢以緩步而當車他日豢龍先生連軒結駟騶從繁夥過其門而式焉客方晝寢聞先生至起而求衣乃韈乃屨乃紳乃冠舒舒出而見焉豢龍氏之從者慍而言曰夫子遊海內歷國都上者君王次卿大夫未嘗不折節擁書執羈先驅誠尊夫子之徳義甘至道之雋腴今彼何人獨處窮廬謀不足以經國智不足以耀軀而夫子乃徘徊按節若有求於彼者何歟蒙竊惑焉豢龍先生拂袖而笑曰若所謂寶珠玉之潤澤而不知菽粟之可以充饑而引齡也若徒見吾之榮榮曄曄豈能絜其百得而不足以償一失哉若客之道所謂日月計之不足歳月延之有餘豈若之所及也耶客姓錢氏字尹仁以樂緩名者其齋居也爲之記者谷府長史劉仲璟也

蒙泉生記

山下出泉靜而淸人性之理其猶是乎錢生貴善自名曰蒙泉生予訊之曰蒙以養正聖功也今子名是其亦有志於聖學乎生曰走也有志先生悉之乎否也予曰子旣名其名而不悉其義徒爲園之檀乎其將以觀美而炫外乎生曰走侍公非一日非信宿矣竊慕髙誼故惓惓以請益也走蒙也蒙蔽昧不通之象也夫易之蒙山下出泉泉爲山所蒙而不能自達猶人爲欲所蔽而不能自克聖人導之以道用刑人脫桎梏而底諸道焉功用大矣哉予聞生之言知其有所發也危坐不應生亦頴悟遂拱手再拜徐趨而出過石頭城下登江東之橋縱目極覽觀波濤浩瀚之勢恍然而返曰泉之所出豈山能蒙之哉僕受教多矣予嘉其志遂爲書之

玩雪軒記

人以血气食色之軀不能無情繇是而玩好嗜欲不能絕亦其宜也昧者縱欲貪飫侈靡放逸惟情之殉而不知止乃有以其所欲喪其所以欲者不思甚也惟君子爲能約之故取寄於淸淡無情之物以爲玩好久則情與習一私欲消而天理純矣孔子曰仁者樂山智者樂水後之君子有以愛蓮愛菊愛梅或取夫山川艸木日月風雲之所感遇得其蕭散髙致忘寵辱去系吝者於以寓言玩好亦將冀其與居之久而吾之情與彼同也夫會稽張生康名其居之軒曰玩雪求予記之餘聞物之淸爽潔白者莫如雪溫气迫於寒而不能散爲寒所凝而爲雪故雪之時初溫而後極寒人之玩之未嘗不毛髮森竦肅然無褻狎意其似乎君子之亷介儼恪可交而不瀆者與宜生之深玩而得其意也或曰雪之物嚴沍栗烈當隆冬之時隘川塞途使人不得和顏色而居處昔人冰山之諭以爲知言豈君子之類也夫予應之曰天地順運四時行焉寒暑節至故和气應而品物成寒雪之不可無於冬猶暑雨之不可無於夏也且賦詩斷章采葑菲者不遺下體吾取其淸潔肅爽而己又嘗觀夫至日閉闗商旅不行朔風起寒彤雲蔽空於是乎霰雪交零不終朝而宇宙一色光耀瑩潔王公大人與士君子之處溫室廣廈者重裘毳幙爇椒熾獸薦肥酌美烹茶賦詩豈不麗且淸哉其亦有念於蓬廬鶉褐之士與徵戍轉輸之人乎張氏父子皆樂善博愛吾恐其於玩雪之際此念一驚於心耳得不撓其興耶姑又附於孟氏雪宮之末論云張氏以忠貞文學爲越世家先輩及今名達士譜載甚詳悉玆不述特記玩雪之一事耳生善畫梅華深得飯牛翁家法梅之花與雪同一時其取類皆淸潔者也

願學齋記

傳曰不學將落言人學當及時不可遊衍同其遲暮而落也願學乃公西赤對夫子之語蓋謙退不敢遽爲己任者夫子之誨人曰敏而好學學所以求仁也又曰當仁不譲於師嘗以冉求退又勵之曰今汝畫皆盡言學之不可後於人也若是本府紀善會稽張宜中名其從孫錬讀書之齋曰願學或曰將勉之爲學乃先爲謙退以抑其心無乃怠乎宜中喟然嘆曰行或同轍而異途言或同文而異義吾豈不見夫所謂學士大夫之徒者與大言廣論則曰舜何人也予何人也髙尙其志固將驅駕前哲而淩躐當時者矣然考其踐履眞實成就果何如哉吾姑遜其志使就於學非使固執謙退以怠也語曰學如不及猶恐失之使夫志願於是豈不可哉余善其言益嘉其能訓子弟之得其宜也嘗讀周書至於世祿之家鮮克由禮以蕩淩徳實悖天道蓋撫捲而三嘆傷教道不幸也世祿王者眷念前人忠勛卹其後嗣資之以稽古崇徳而象賢者也至於愚騃不肖之續將以丹書鐵劵閥閱門第如天置地設之不可移者幼則驕惰長則放肆傷敗禮法以至悖於天道而不可救豈其生之不幸歟其法家拂士父兄之非其人歟抑其居之使然狃於富貴驕淫之習而教不能入歟三者一居於此則淪胥亡矣是以喬木少而故家者難得也今觀張氏以守臣死事之家世祿前代居於越者僅八百年本支繁衍文行名達之士不乏於時吾今所與遊者宜中與其二子及從孫爲世者三輩皆儒雅周愼迹其往之膴仕可推而知後之來者固可踵而繼也其故何哉良由長者能教幼者服膺以聽相延爲習者也嗟夫世道靡獘子弟之不聽於父兄也久矣若宜中之能以遜譲之訓挫夫少年英鋭躐進之气爲子弟若煉者拳拳於長者之教必克繇禮而不至於蕩也所願學者莫切於是詩曰此令兄弟綽綽有裕家道之綿長也宜哉又將可爲後進法

頤齋記

頤之象曰天地養萬物聖人養賢以及萬民知天地生物必有所養也而天地爲大聖人之理萬民亦必有所養也而養賢爲大養之得賢則心腹耳目股肱皆良於以建皇極立綱常明禮教仁義行而恩澤洽使民得其養而安且久也大哉養乎天地之設施聖賢之教育民物之丰植無非雨露之所滋益而庶彚賴以成者也然則聖賢之所自養以其大者亦必以其道乎曰誠其心一其志寢興無怠食息必謹敬義立而神明存焉善惡辧而職事理焉孟子曰養其大者爲大人傳曰能者養之以福此之謂也王均輔氏築室鶴溪之北環以羣山帶以流水繚以周墻蔭以松竹讀書樂道於其中夫所謂與物無恙與人無爭而卒以全身逺害者必養之得其正守之得其道行之得其宜也均輔之伯父名謙字益友從永嘉鄭如心先生學軒岐書得承制配合之術尢精徹或羣其藥物或集其溫良以平時气以扶天和爲人愈疾患與平居所以致無疾者節宣適中疾徐合宜𨿽以數月獲安爲功亦不踰時濡滯以混厥標本也與人交遊無少長貴賤皆接之以誠實臨利害處危難未嘗便已以陷人人以是益親之享年九十有一常康健若少壯者比終惺惺然不攺常度交遊鄰里之人皆若喪其親愛又以知其平日養己養人各得其道也均輔能世其業尢爲鄕裏所推擇與其子侄若孫同居以手指計者凡二百許雍穆如一日裏之居百餘家父子相繼自本朝以來四十餘年未嘗有間言其所與遊者又皆以禮義相敬愛不以炎涼气焰爲疏數也先君誠意伯常善益友先生之醫而嘉其有守有禮貌焉嘗謂之曰處心平善以居鄕裏宜其康寧而壽也先兄參政府君曁余與均輔交遊甚善嘗過其居覽山水之秀笑談徜徉於其間察其人惇厚周愼安於義命又深得夫養生之道與所以推巳及人者因名之曰頤齋石樓黃先生已爲之記矣今予以疾蒙恩歸於故園均輔復請余志之因述其詳且欲請其養之之道以起予之沈屙也

雙溪漁者記

客有居於栝之云陽東阜以雙溪漁者自名暇日則持竿揭絲釣於澗阿歌曰溪之水兮悠悠黿鼉不驚兮蛟龍不遊逝者如斯夫孰爲汝畱聊舒情兮優遊芳餌兮埀鉤魚不食兮非吾求與其負重任而顚沛兮寧踽踽涼涼而無憂或問之曰子居非雙溪而以其名得非慕沈僕射爲人乎客曰吾不忘吾宗耳又曰子非以漁爲利者而以漁名得非時之不足子所乎客遂掩耳而走他日有以其事語餘者余甚異之訪而得其人焉沈其姓■﹝王季﹞其名廷蘊其字也善一行禪師琴堂星命之術爲人究災福所以趨吉避凶者言率多驗其迹𨿽脫略而行止尢謹厚其所蘊藉固未止於此因記所聞見如是者並志歳月云

全生堂記

今年秋餘臥疾中都醫士郭原奉王命來視服其藥旬日而愈醫能順時气爲理亦善矣暇日以其家乘及行狀示余蓋上世仕宋居官蒞政皆有功於時掛簪組者凡三人始居天臺後遷於杭原居杭又五世以仕門子孫業醫名其堂曰全生趙公仲穆爲之書扁其名通於士大夫間徳可知矣醫以全人之生爲心其仁者之徒與或曰有生必有死醫焉能全之其誑也耶應之曰生之盡其壽而死是謂天理之常𨿽天莫能全之況於人乎其札瘥暴橫藥之則生不藥則死以其藥之而生名曰全生亦不謬也風寒暑濕之中於人或客忤昏眩顚僕暴絕應與劑而起者有矣屍厥亡陽施砭熨而復者有矣出入起居時气克害羸形伐性虛損勞獘藥石可以理之婦人血气孩嬰疳疹或失其經或瘡或積藥石可以痊之凡病之危篤而天期未盡者皆可以藥石延之使逮當盡之期是全之以致於此時也夫自其期之盡者觀之以爲不全𨿽天地非全物也自其未盡之中或能引而延其歳月姑謂之全亦可也功業成器者莫不如是非知道者孰能識之原之爲人安詳淑願今以醫道參侍王門眾稱勤謹暇日發其所學以全人之生而札瘥暴橫賴不僵殞者亦多矣會稽張宜中氏復以籕古全仁二字貽之與人爲善之心也吾聞仁者好生而原能全之固有先得其心與同然者也吾王甚好仁又喜原之得所依歸將見其所全之生日廣而仁不可勝用也其名聲又昭著於永久也是爲記

榕湖軒記

榕樹生閩廣間葉陰濃而來髙風南方之宜木也其近水者尢茂張彥通氏名其讀書之室曰榕湖軒求記於余按湖在閩之三山郡侯官縣三沙鄕西南連大江通潮汐泛舟江之滸則有白沙驛玉溪亭在焉雞輿五峙雙桂三峯峙其東北居是軒者攬山水之佳致搜經籍之芻豢存心養性將以探造化之祕賾躡聖賢之髙蹤又豈直輕富貴忘利達而已哉彥通之言曰吾之居是軒也安吾身儼如也存吾心一如也讀吾書以求綱常之實行不務誇靡以矯揉也遊目於山川平旦之气得其助者爲多而榕之蔭吾軒冬無嚴風夏無歊郁湖之波光蕩漾涵映日月有自然之趣難以名狀因名曰榕湖軒予謝之曰子之言善矣無以加矣抑頌子而勉焉可乎人之爲軒館者以翫賞而讀書者以文詞子之軒乃知安心而存心讀書而務實覽山川之秀而挹其平旦之淸所以拔於流俗者亦多矣然而詩曰靡不有初鮮克有終尙期終之無怠敬之無失使榕湖之佳致與吾心同爲融化不其美乎因不辭而書之

恆睦堂記

栝有世家曰項氏居龍泉縣之安仁鄕自唐以來奕世相繼若千年矣至諱�字子永號恕翁者又以讀書徳行爲族白眉常名其堂曰恆睦所以崇友於厚骨肉示悠久而不廢者也因廣其義以伏臘之餘貯谷若干石以周鄰里之急歳斂其出之數而不取其息負不償者因以俾之來歳不復貸如此者數十年里人皆便之恕翁之孫佐介餘同邑葉廷鎭來求記其事予時適讀竇禹鈞傳乃慨然嘆曰姬周以降民失井田能自振無缺者幾何況能推其羨以卹人之不足者乎其輕財任俠爲豪舉者又非君子之道也若項氏以儒起家而躋膴仕或以儒而醫能存心於愛物觀其宗族譜系可見及其名堂之意將俾子孫肅雍永睦悠久不怠可謂有物有則者矣佐字佑民爲人警敏而能譲又能闡承祖志知必能大其後也詩曰子子孫孫勿替引之其必繇禮義之途而加懋也

恬澹軒記

距栝城東南十五里所倚好溪之南有勝地曰少微眞境有宮殿樓閣以祠禮元始祖炁昊天上帝神仙百神有軒館室廬以居黃冠之士顏曰紫虛觀因山水秀潔飾以金碧形勢壯麗光耀交輝造其境者莫不翩然有憑虛禦風之想也前人蓋多記之昔章思亷徐泰定爲道士時能致鍾呂與之同遊竟以僊去其地之靈勝而人得以爲助者從可知焉予少侍先君子遊其所交當時羽士之眾殆百許人少長秩秩皆瀟灑絕塵理初陳君年二十餘善小楷書習道業甚勤不接世俗事尢爲先君所稱賞曰此子世味淡薄其從吾與赤松子遊者也遂與俱入山徜徉林壑者久之理初爲人和易莊重淵嘿平居淡然踐履眞實而不泥於物卽其所居在金闕寥陽寶殿之東南隅名曰恬淡軒蓋深得老氏沖漠恬淡之旨故行之専而守之一也火候之暇則鼓琴浩歌太虛曠朗之中觀造化之運與日月之行若野馬經目況於髙軒廣廈珍羞美服與夫世人之所趨慕而以爲得志者之爲哉昔人所謂以道事天地天地猶一物也他可樂見非道在我者安能得其審耶余聞河上公善老氏學其徒蓋公以淸淨之道淑諸蕭曹漢文帝恬淡寡欲幾致刑措民受其賜凡數百年猶水火饑渴之得飲食而濟之以溫涼不其大哉商周以後治道之所推譲者也他日以語理初曰子今逍遙物外眞忘世者或可以其恬淡之要指歸當路使爲斯民息肩何長往而不顧也耶理初乃拂桐整絲鼓梅花之操而繼之以離騷適微風度於竹之虛隠隠然若有和之遂相視忘言而出余後馳驅沙漠今以疾告歸理初乃泛槎攜琴以過余之易齋其神彩淸偉踰於少壯而曠世之度若鴻軒鳯翥於煙霞之表嗟夫俯仰疇昔三十餘年人事變遷不可勝嘆而有道之士乃若是神仙果可學耶吾將從理初與太初而爲鄰乎

○書

擬代蘇子卿答李少卿書

少卿足下無恙幸甚相去萬里逺寄音聲辭旨繾綣意气哀切何者所出同而所處異也辱書以逺托異國悲心無聊夫風沙朔漠之場秋艸蚤衰寒冰慘烈居人猶或厭苦況以國士慷慨羈客遐方屈身穹廬雜處異類又安得不戚戚傷心也哉武初見執時分以肉餧虎狼膏染艸野以報漢恩蓋夷齊抱義豫譲報仇茍盡我心豈圖後錄不意單於懷漢威靈卒得脫艱難復故國獨拜茂陵於武初計誠已萬幸誰復望爵賞哉少卿提雄師震威武以寡擊眾摧挫彊虜其欲報恩於漢心豈殊途然而功烈奮揚武誠不足希其萬一何乃臨變差跌卒實吏議上累老母下及妻子使明主爲少卿含憤交遊爲少卿失足武誠懸懸觖望也武聞事君如天恩不敢忘怨不敢報故崇伯被殛神禹嗣興冀芮受誅成子安晉聖人不以爲非春秋著之通義所以伍胥未免君子之譏而斗辛顯賞於楚也先將軍事先帝意少卿承恩陛對時詎嘗念此今日曽可追怨耶蕭樊周魏邂逅一時萬世之後是非自定耳昔荊卿沈七族以謝燕丹之義要離焚妻子而復吳王之仇是以義昭於國士而名著於竹帛人誰不死死且不朽少卿初心有意曹沬之事矣豈不殉要離之義哉夫以少卿才武慷慨當今之時翻然攺圖則古人復見於斯先將軍墳墓光輝增耀老母被戮之日猶生之年妻子之恥雪交遊之言信漢朝之君臣顧反躬自慚少卿之義伸矣萬世以下無復遺論況一時刀筆吏哉若長往不返鬼於異域使先人墳墓爲叛逆之土隴西桑梓爲降人之裏漢方有辭少卿永愧矣惓惓逺懷不憚往復惟少卿念之大將軍諸故人意與此同永訣未期佇伺髙誼

示侄仕祈書

汝今學道此心甚良然以未得要領先除好髙好勝心次屛息諸緣母泛譚彊辧請略陳愚陋以爲何如大槪善不繇外來窮理盡性與釋老家言心言性皆繇人性本源虛靈淸淨故皆可學而至所謂求則得之舍則失之若使本無從何求之釋老空無之旨謂無形迹言外之意不言之妙非實洞徹安可妄施初入門也須見如何爲空如何爲無執之泥之都不是有情下種因地果生豈無來歷大忌念頭錯則殊途殊歸自生支節融會不過誤甚矣怕落空怕著相識者詳之若儒者之學則自人倫日用中踏實地行將去須先明諸心知所往虛靈不昧能格物致知物理旣明故好惡是非虛實誠僞莫逃其前能盡三綱五常之道子思稱知仁勇知則能辯是非識事理格致之謂也仁則推已及物無所偏倚誠正修必仁能守之推而齊治平不外乎此必勇足以行則知不徒知仁不徒守至誠無息止於至善妙用之至於無聲無臭不能贊一詞矣至易而行難無難在果確勇之謂也古人謂三教將無同名言也以吾觀之子思稱喜怒哀樂未發謂之中老子言淸靜虛六祖言菩提自性本自淸靜又安可謂不同也若於作用施爲處混而觀之只頭面巳不同了何況人倫日用之迹也耶蓋三教並立者繇其知性之本源皆導人爲善若諸子百家多有不識性者故難與議道參也竟以魯得之在汝而巳吾故懸懸且中之境畍極難識光風霽月尙猶髣髴故知不在言不知復何言哉到此處所謂本淸淨者果何物耶此行俱安好適春光浩蕩風日淸麗足使塵慮釋然但一遊一詠皆皇上仁育之至恩也日月如馳報效無績又增慚愧耳汝等在鄕裏自宜謹愼避凶趨吉之道固宜盡心也屈子言無滑而魂兮彼將自然一气孔神兮於中夜存晦翁乃謂𨿽廣成長生要訣不能外是蓋與夜气之意合伊川又言常惺惺釋氏言定慧又言不被十二時使卻使得十二時動如何是使得十二時請問善知識三月廿七日書

又示仕祈侄

人來得書知汝作畫且通禪甚慰逺望禪者蟬也如虫脫污濁之中自致於千章之未呼吸風露世人迹其髙逺可望而不可及也若乃厭淸淡而不居則將貽笑於螻蟻矣吾亦觀自古得道之士於君臣父子大倫大節未嘗有欠其明心見性定覺工夫皆是打透死闗亦非徒嘐嘐然曰古人而行不掩焉者大抵三教𨿽不同儒曰窮理盡性以至於命釋曰戒定慧道曰淸淨皆是著實工夫方可深造豈泛泛習於陳言乃曰我能此我已覺悟此到臨些子利害便至母取箕箒卽生誶語何況生死岸頭灼然札定眼光無迷無悟使六情不作哉若欲攻儒先盡人事便可達天理達天理則性命道徳吾分內也若欲攻釋先去貪嗔則入地光明自然路頭不錯若欲攻道則去執著聲色有無不能沈迷漸入眞道若以人生於天地間有三綱五常自然之道莫切近於儒辭章不與焉釋老之道泛然髙逺疏於人事所謂宋徵於人薛徵於鬼是也若明識之士必能洞然要之三教非卓然不屈於物欲難以語道相去逺故叨怛葛藤必爲具眼者所嗤笑若見均彰葉先生嘗論之必能發我不及便風更伺報不贅

○銘箴

直內齋銘【爲盧奉祠作】

內以直外以方齊肅端莊夙夜乎周防敬勝日昌如時雨之■﹝雨上汸下﹞玉佩瓊琚明徳孔光君子作箴用昭弗忘

集義堂銘【有記】

此銘二十年前所作因爲記以表之昔蘧伯玉行年六十而六十化吾比於昔僅多文辭耳勉至於化將何時乎姑識歳月云時建文庚辰孟秋之十日書於吳江舟中

義欲集集則气充而神明存焉不欲襲襲則餒而昏矣君子主善以爲學而弗怠也善積於躬而弗離也勿以私欲間也禮以節之樂以和之詩書以廣之君子之謂義也無往而弗集也饑食渴飲適吾養也夏葛冬裘順時气也君君臣臣父父子子兄兄弟弟夫夫婦婦法天常也萬事萬變非義弗爲也非義弗繇也非義弗安也萬鍾千駟不驕也簞瓢陋巷不憂也白刄不撓也死生不亂也湛然而中也應於物而用也皆義也道心明而天理全必集之正而存之一也吾以銘吾堂所以勵吾行期無忝於先人也在後之人溫恭朝夕維善之積式昭古昔以引以繹以無餒夫義以裕斯道於無極也耶尙慰吾先人也耶因舊銘而記之銘曰

有其名而無其實惟予之卹知言養气義以爲質集義伊何篤恭孝弟克勤弗墮聖賢是至戒之愼之以永無悔

敬齋箴【爲李至剛賦】

莊其容一其心儼乎其有臨勿顯之欽而昧以淫維予之箴勉焉無息確乎物之莫侵祈祈愔愔如玉如金肅恭神人式昭徳音允矣君子福祿攸任

○頌贊

智者寺白描羅漢頌

釋典大阿羅漢十六尊者受記佛祖以了末世眾生之所未了故常住不壞其示現神通乃驚俗餘事未可深議也因爲頌云大教從來不具文剎那萬刼等浮塵靈光一點無瑕滓靜寂神通總是眞

徐伯祥像贊

體之充气之雄確乎其有容將以公爲遇於時也則未嘗掛簪組乘髙駕駟以展其才器以爲不遇也則放浪山水徜徉詩酒不茍售以希合有髙士之風豈非不諧於人而諧於天者耶

王伯永先生像贊

不營時俗之利故名之曰懶有瀟灑絕塵之趨故名之曰云紹見山之易學實洞貫乎天人載瞻遺像山嶽嶙峋仁者之徒肅諸縉紳

敬贊先考誠意伯像

虯髯電目探天根兮斡地軸扶龍興雲四方已肅以生民休戚爲憂喜以天地晦明爲榮辱武功旣成而文治未盡其用者蓋天也耶抑人也耶伯永號懶云

○續搜雜著

跋富氏族譜

余嘗讀宋元老大人事迹見蘓文忠公所制韓國富公碑銘乃古所謂以道事君者歟韓公之言行勛業昭昭然顯於朝廷著於敵國當時蒙其澤矣其嗣續得不昌盛耶南田富氏皆韓分自出譜系至今爲昭灼其先有爲工部郎中某州刺史諱韜者唐季隠居南田卒葬南華山今無爲觀之東峙因名其山曰刺史山此韓公之髙大父也其子諱處謙爲內黃令後贈太師封鄧國公居河南遂爲河南人逮韓公之孫承務郎僉樞宻院事諱直亮宣徳郎直淸者愛南田山水之佳復歸泉谷其子姓蕃衍因徧擇幽勝之地爲別墅今居泉谷語溪之冑皆是也人見其惇尙儒雅守法度有禮譲之士知其必韓之後也有諱■﹝氵聯﹞字澄川者尢斤斤質厚才徳兼稱爲鄕邑所推而仲璟富氏之甥也閱富氏之譜諜觀富氏之子孫益知韓公之澤之深且逺也遂書以識其始末云

題趙南隠捲

煉師趙南隠氏養眞於混元峯下客有好事者爲混元眞境圖以貽之求予志其實按師靑田人世爲仕族好淸虛藐富貴學馭風雷役鬼神之術又善卜算往往有驗猶不以爲自足復從事卦气鑪鼎鼎奧觀其志直欲洞視萬古與太初爲鄰也少嘗遊四方歷覽名勝無能愜其意者惟樂斯地之髙爽又得淸溪主者王松澗氏爲之依歸使無身外慮得以歳月澄其心神全夫元始正和虛白朗耀者他日道成白日髙舉𨿽其功行道緣之至抑亦山川淸淑之助與松澗成就之力者歟吾嘗讀屈原離騷其逺遊髙舉驂鸞翳鳯逍遙八表下視四極崇髙富貴皆不足以縈其心獨過故鄕必屯車齊駟徘徊興感或至埀涕忍而不能捨也今師逺慕老莊近式鍾呂室廬宇宙輪轅陰陽無官守言責之事與屈子不同何獨惓惓於故鄕之山水耶師好讀書垂老不釋卷其心必有所得難以語俗子者姑書於捲暇日以參同訊之

贈塑工

夫大慈直指人心見性成佛像教故末法也世人不見不信不形不識捨像何徵焉不爲法人無以明證不爲像人無以仰瞻法焉像焉兩全無礙以致諸法並行悉無罣礙可也固知如來能離人我眾生壽者一切相也今妙嚴禪寺因兵燹以來蕪廢非一有沙門某者捐捨應身餘資鼎新創造三門大殿及諸廊房旣成已後其中空空然無足以聳動人之耳目者乃命善塑者某餙如來佛諸天像莫不儼然如眞佛見性鐘鼔梵潮香花旛蓋莊嚴威儀莫不備具令人履其地如遇彌陀佛會遊極樂國此像之不可廢者也傳曰葉公好龍眞龍遊庭豈非因形感气得其應之速耶今浮屠氏以像感靈使人皈仰生敬信心是亦教門之一助也若夫由相以知眞因眞而離相又非常言常辭所能畢也某今行告歸寺僧咸請余序以送之因書其所繇云

書圓覺經後

省庵盧居士爲道人謝慧定冩圓覺經及其子玨書足成上下卷皆筆法秀潔可愛後跋語云願教法流通尢見深信吾聞盧氏譜出範陽應六祖之族其佛眷屬者耶不然何其儒與釋之道貫也珍重珍重日慧定以經來求語心甚誠切余喜其求未嘗希福徳爲實有相亦不與時故老輩搏量佛法若慧定者慕達官長者之名而求乎因其専致遂勘慧定本將門子以絕欲不娶勵心精進期證圓覺止所謂廣額屠兒放下屠刀立地成佛不待言語悟也姑示數句倘遇具眼將撫掌大笑曰露出尾巴子也偈曰

淸淨圓明正修正覺諸多菩薩如來一佛隨方解縛冰化水淸本來昭灼復轉一偈曰鐵牛度窓欞頭尾一齊過浪蕩大虛空免著拖犁擺

觀音贊

純一無僞千變萬化提籃販魚不管唾罵掗賣不要如何待價老婆心切有甚閒話無人售頭空來空罷

慈航本無航

慈航本無航法眼度眾生云何度眾生援彼離欲海云何爲得度能離如是海云何名爲欲愚癡及貪愛云何名爲海譬諭深如是迷人陷溺之沈滯不能起佛以慈湣故說此無生法斷除諸迷障令彼悉超豁除迷見眞性如航度波浪𨿽不施喣嫗大慈莫過是是名爲慈航莫作舟楫想

又詩二首

迷時只欲尋師度悟了原來自放船十里芰荷風景好一天星月水光鮮乘流搖曳無拘礙順勢開帆絕妄牽大眾此時齊到岸儂家把舵莫遷延

底事推牛集萬人慈航一葉可通津秋空月皎江聲寂春雨潮平水色新作浪蛟龍休戀怪忘機鷗鳥自相親此心浩蕩無羈絆不記蘆花淺水濵

狂夫解嘲

狂夫學艸聖柰爾心不定定不定圓中正咦看他凳腳入泥畢竟如此畢竟

狂夫雜興

平生適興多閒話付與時人作浪猜一酌曹溪知水味白雲無意若爲來

梅雨翛翛潤气蒸滿山新緑白雲凝小窓對客看書罷意外橊花照眼明

示李得陽

贈汝並州百煉刀一刀削淨雜勞嘈內心無喘諸緣息贏得淸閒趣最髙

示王居士

凡修行人先要空諸業識業識旣空卽是菩提如何是菩提咄一刀兩段

答沈原昭先生

伻來重承厚意祗感之甚日前侍誨獲聆惟念阿彌陀佛求淨土之語卑末甚喜老翁晚年知歸結也但願舊日享富貴今日愛淸淡與平生慈愛眷戀諸緣正念雜念一齊勘破不問九十年前九十年後並諸過去現在未來漧漧淨淨一个沈原昭不費阿彌陀佛半點气力豈不快哉如以爲未然更請於大慧書問內一鑽必得■﹝囗外力內﹞地一聲此老昭然不昧又彊如龜靈驗也又知阿彌陀佛同來一家者也豈特阿彌陀佛而已一切皆然卑未恃愛饒舌乞亮眞情爲幸

書劉明善捲

如是修學之人空諸業識內外如一邪正俱冺踐履境界得無上菩提實無所得如是如是文華藻思美則美矣謂之入佛階梯非吾所聞明善懇求直措如語之曰空諸業識來向上一步則在汝邊也

贈惟修無作

惟進修莫做作妙用工夫無絡索泥牛入水身不濕鐵蛇過海卻褪殻生龜脫筒剎那間屠兒放刀成正覺好將無作本來心眞實著腳無推托莫把上乘譲別人莫道魯鈍不肯學後輩狀元前輩稱向無撈摸處撈摸一拳打透水牛皮好个龍興修無作

贊仁靜堂像

灑落情懷吟風詠月鬧中得靜有何兜搭握手溪橋孰云遽別載瞻遺像惘然長憶靜堂安在空空寂寂

贊復可宗長老

可宗問我求法語石崇問匄子糴米吳儂結舌有何言昨朝新雨連天洗

贈訇維那

西霞寺維那已訇號震霆二十歳能黙誦法華經一部於今四年矣眾皆異之以爲宿緣所致我聞大雄世尊在靈山會上演說妙法當時大眾聞其一句一義信心解悟者悉證無上菩提況能備記一大會中眞詮宻義洞了洞徹者耶訇師便當於此法華經中念念相續如川流海注如日運月行不退不轉不遷不變戒定慧三法門一齊精進則衣帶寶珠不待求而自得普門妙觀無假借而大明故足甘露味者必無饑渴悟法雷音者何有驚疑略說如是尙勉進修偈曰鐵墻無縫須鑽透推到靈山不見蹤門外石人齊唱喏人間驀地出眞龍

金字金剛經卷後

大雄世尊說三乘法開度羣迷一大藏教百千萬言敷演妙義接引諸根可謂至矣獨以金剛般若波羅蜜經接引上乘其故何也夫上乘之人自見自性無悟無迷又何待言語接之哉嘗聞蓮出污泥故無俟於雨露而後淸潔雨露之潤實有滋於蓮之光華烏號之弓能徹札矣必排擊以端之棠溪之金無礦滓矣必冶煉以堅之故上乘之初拭也必假明師印正鈍根之漸熟也亦可說法以度生譬猶良驥之善走也欲適秦必西轅黃龍之善泛也欲度遼必東指繇是知世尊大慈必以金剛般若波羅蜜經接引上乘荷擔如來阿耨多羅三藐三菩提眞實妙義以續慧命開導末世眾生源源不絕濟拔迷塗故以能爲人演說金剛般若波羅蜜經則福徳勝於以如須彌山七寶布施其故何也夫寶者不過莊嚴色相之具耳一旦四大幻空則其所寶盡入他人之室其又何所寶也其實不如能於四句偈中淨信悟明得吾本來面目去來無礙得大自在所謂如須彌山七寶於我何加焉信知如來不妄語也後人設金冩經者蓋以明經爲重金爲輕也如來又以法尙應捨何況非法又知身尙應捨何況於金如是經者說萬法空如是舍者證萬法空如空如捨卽我性空性無相故性性不空故知金字經者莊嚴相也一念生淨信者實相無相也因莊嚴相生淨信心證明實相是故聞經悟道亦多人矣則經義廣博福徳弘闡無量無邊非妄談也錢孔昭以金字般若波羅蜜經求予轉語示此略議孔昭孔昭旣能捨財續經必能一念以生淨信能求莊嚴以證實相又知聰明伶俐漢能以智慧篲淨掃腳根跳過金剛圈直造波若岸非虛語也尙勉之哉

易齋集卷下

