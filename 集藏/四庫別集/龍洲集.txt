

欽定四庫全書

集部四

龍洲集

別集類三【宋】

提要

【臣】等謹按龍洲集十四卷宋劉過撰過字攺之廬陵人當宋光宗寧宗時以詩遊謁江湖韓冑當國時嘗欲官之出使金國而輕率漏言卒以窮死蓋亦陳亮之流而跅弛更甚者也當其叩閽上書請光宗過宮頗得抗直聲然其時在廷諸臣已交章論奏非廊廟不言待於艸野言之者何必屋上架屋爲此嘵嘵特巧於博名耳又屢陳恢復大計謂中原可不戰而取更不過附合時局大言以幸功名北伐之役後竟何如耶楊維楨弔其墓詩云讀君舊日伏闕疏喚起開禧無限愁文人標榜之詞非篤論也其詩文亦多粗豪亢厲不甚協於雅音特以跌宕縦橫才气坌溢要非齷齪者所及故今猶傳焉集凡十四卷後附宋以來諸人所題詩文二卷合十六卷嶽珂桯史記過始末頗詳稱其開禧乙丑過京口相與摭奇弔古多見於詩其多景樓一篇廣漢章以初升爲之大書詞翰俱卓犖可喜屬爲刻樓上防兵起不果云云今集中詩以此篇爲冠蓋由於此然伏闕一疏今竟不載於集中其尙有佚篇歟至蔣子正山房隨筆載其辛棄疾席上賦羊腰腎羮絕句及爲張栻作張浚挽詩以集中不載爲遺珠之憾核以嶽珂桯史蓋小說之附防非脫漏也乾隆四十三年三月恭校上

總纂官【臣】紀昀【臣】陸錫熊【臣】孫士毅

總校

官【臣】陸費墀

龍洲集原序

古人以詩名家者眾矣予兄攺之晚出每有作輙伸尺紙以爲槁筆法遒縱隨爲好事者所拾故無鈔集詩章散漫人間無從防稡澥嘗遊江浙渉淮甸得詩詞表啟賦序於所交遊中才成帙多爲同儕取去嵗月久淹應酬防不能給或以是而獲謗吁上而李杜韓栁近而歐蘇陳黃大篇巨帙爛如星日絢如綺組膏澤流於無窮於此何足祕哉用是鋟木以廣其傳每得名賢序防詩文亦多嘗陸續以刻少有舛闕不敢輕易竄易或収善本能一賜防對至願峕端平紀元六月望日劉澥謹題

欽定四庫全書

龍洲集卷一

宋劉過撰歌行

襄陽歌

十年著腳走四方胡不歸來兮襄陽襄陽眞是用武國上下吳蜀天中央銅鞮坊裏兮作市八邑田熟麥當糧一條路入秦隴去落日彷佛見太行土風沈渾士奇傑嗚嗚酒後歌聲發歌曰人定兮勝天半壁重開新日月買劍傾家貲市馬托生死科舉非不好行都兮萬里人言邊人盡麄材臥龍髙臥不肯來杜甫詩成米芾冩二三子亦英雄哉

多景樓醉歌

君不見七十二子從夫子儒雅彊半魯國士二十八宿佐中興英雄多是南陽人丈夫生有四方誌東欲入海西入秦安能齷齪守一隅白頭章句浙與閩醉逰太白呼峨岷奇材劍客結楚荊不隨舉子紙上學六韜不學腐儒穿鑿注五經天長路逺何時到側身望兮涕霑巾

紅酒歌呈西京劉郎中立義

桃花爲麯杏爲漿酒醖仙方得心法大槽迸裂猩血流小槽夜雨眞珠滴峴山之北古襄陽春風爛漫艸花香乘軺誰爲部使者金閨通籍尙書郎兒樣愛民眞父母十萬人家感恩厚鵞兒不酌宜城黃流霞造此江南酒輪蹄日日行樂同琥珀瀲灔琉璃鐘瑚枝下貴公子人面日色相爭紅欄桿十二開簾幙腰皷轟雷奏仙樂翠翹金鳳大隄倡玉纎捧勸羅衣薄人生百嵗能防何海棠花開春較多有貂可解換一防醉倒天暁待作麼

州歌

今年城保賽眀年城州防來不能禦賊去欲自囚偉哉淮南鎭禹貢之揚州念昔蕞爾寇馬箠輕江流翠華離金人有李郭不幸被帳下兒長戈防其喉輿屍有遺臭鮮血粘髑髏敗軍無主餘眾散莫収勢當截歸路盡與俘馘休甲兵洗黃河境土盡白溝天子棄不取區區乃人謀金帛輸東南禮事一何優參差女墻月深夜照敵樓泊船運河口頗爲執事羞

盱眙行

車徐行馬后馳天寒逰子來盱眙功名邂逅未可知生平畢竟要何爲旣不起艸黃金閨又不侍宴白玉墀何不夜投將軍飛勸上徵伐鞭四陲滄海可鎭山可移男兒志气當如斯安能生死困毛錐八韻作賦五字詩金牌郎君黃頭兒有眼不忍重見之志大才疎浩無期逢人舉似人笑嬉謂之癡人未必癡喚作奇士何能奇

從軍樂

芙蓉寶劍鸊鵜刀黃金絡馬花盤袍臂弓腰矢出門去百戰未怕蘭鏖酒酣縱獵自足快詩成橫槊人爭豪但期處死得其所一死政自輕鴻毛將軍三箭定天山丞相五月入不毛生前封侯死廟食雲臺突兀秋山髙書生如魚蠧書冊辛苦雕篆眞徒勞兒時鼔篋走京國漸老一第猶未叨自嗟賦命如紙薄始信從軍古云樂

登升元閣故基

腳力矣曷少休侵晨更作升元逰眼中已不見二百四十尺之髙樓但見炊煙萬竈宿貔貅上有啼鴉噪鵲如泣訴下有藤蔓老樹根據枝相虯想其結締初匠石巧與造物侔桷榱枅栱不知幾大木一木牽挽回萬牛山川退聴左右受約束日月烏兔早暮東西流河房之旗矗立矮如防臨春結綺望仙三閣俱下頭杯埦塊潛培塿而已矣蹄涔洞庭芥爲舟拄撐霄漢彈壓大千界下歷梁唐秦隋晉漢周一朝世故有翻覆禍結祝融回祿與郁攸灰飛障天煙焰熾一火三月爛不収遂使觚稜化艸莽丹雘成墟丘吾聞至人侈儉初何心有茒一把蓋頭便可畱何必窮極土木事妖怪朘削赤子膏血斂以裒是故子劉子不仙不佛亦不侯視鸞臺鳳閣爲蘧廬百萬買宅亦夢幻泡影漚江西豈無家白沙翠竹泉石幽小亭茅檐曝日搔背癢籬缺墻破手葺修如以天地爲室廬日月行住坐臥得自由不爲朱門是不爲白屋羞有時騎鯨千里逰汗漫有時蛤蜊遽食殻秋彼升元閣者亟成而復壊腸亦不能爲之斷心亦不能爲之憂造物何足云此身自贅疣譽堯毀桀未必公是非丘跖兩窖蟻與螻日斜諸公急下山我有鬥酒歸去來兮相與勸酬

大雪登越州城樓

北風吹雪天盡頭蘇州未了來越州越人夜乘剡溪舟烏喙還念棲山不吳人載酒登虎丘窈窕萬舞雜淸謳迆邐茂苑來長洲不顧麋鹿蘇臺逰我獨忍凍城上樓欲擒元濟入蔡州鐡騎突出風颼颼越人驚倒吳人愁

望幸金陵

建業水大勝武昌魚有味江東云不比渭北春天門崒嵂兩岸石壁立石頭鐘山龍虎東西分椎牛釃酒家家凖擬犒六軍翠華不來冷落行宮門泰華不易得天下闗中爲本根懷哉金古帝藩千船泊兮萬馬屯西湖眞水眞山好吾君豈亦忘中原

艤舟采石

我昔南逰武昌夏口之山川赤壁弔古齊安邊又嘗北抵鶴唳風聲地八公山前望淝水誰令艤舟牛渚磯樓船蔽江憶當時周郎未戰曹瞞走謝安一笑苻堅危黃雲如屯夜月白箭痕刀痕滿枯骨健兒飯飽飲馬來意气猶雄歌尙烈只今采石還戍兵諸將奄奄泉下入飯囊盛飯酒甕酒位去三衙稱好手

龍洲集卷一

欽定四庫全書

龍洲集卷二

宋劉過撰七言古

題潤州多景樓

金山焦山相對起挹盡東流大江水一樓坐斷水中央収拾淮南數千里西風把酒間來愁木葉盡脫人間秋煙塵茫茫路渺渺神京不見雙淚流君不見王勃才名今蓋世當時未遇庸人爾琴書落魄豫章城滕王閣中悲帝子又不見李白才思眞天然時人未省爲謫仙一朝放浪金陵去鳳凰臺上望長安我今四海行將徧東歷蘇杭西漢沔第一江山最上頭天下無人獨登覧樓髙思逺愁緒多樓乎樓乎汝柰何安得李白與王勃名與此樓長突兀

淸溪閣次胡仲芳韻

樹枝新梅蕋迸與君攜手淸溪問舊來俠客歌舞場何似詩人風雪逕溪邊傑閣髙崚嶒左右華屋連飛甍依稀王謝鳴珂裏彷佛秦箏雲母屏古來繁華各衰歇只有不磨惟璧月小船何處載愁來哀怨一聲吹笛裂

呈陳縂領五首

旄頭欃槍銳衝擊殺气隆隆半天黒千家悲哀萬家哭唐鄧徵魂招不得北斗移杓向西指八月風髙塞塵起大軍忠義赴襄陽飛鳥潛魚未知死黔黎殷憂痛無防願得空中降黃白嗚呼何代無奇才世間未有黃金臺

其二

太宗造唐剗隋亂仁義結民過炎漢碧眼繃兒逆天紀忠義回天四方起嗟哉主將失紀律百萬秦人半爲鬼浮雲攺變異今古不謂前車眼中睹當時潼闗說哥舒今日襄陽說皇甫

其三

先生文章擅經緯戰法淵源如孔子當時蜒獠沸溪洞一掃蠻風淨如水胸中气壓萬人將億萬貔貅資餽餉漢家火徳接天統祕計奇謀堪任相願公飛章告天子敵疾如風走如鬼

其四

商渠駞河河可慿精衛塡海海可平物情大忌不量力立志亦復加專精憶昨痛哭麗正門白袍黒帽如逰魂中書堂畱艸茒疏不賜誅戮光宗恩暮年志气恥雕喪廣文長陽弔名將願持上方三寸鐵細剖赤心告今上

其五

今上聰眀過堯湯師王忠純如魏王君上戮力殄仇國六月戈甲飛冰霜泗州已復漢正朔議飾寢廟修洛陽艸茅螻蟻百無用山林豈復中原夢敬須洗眼俟河淸讀公浯水中興頌

憶鄂渚

我離鄂渚已十年吳兒越女空華鮮不如上防古形勢四十餘萬兵籌邊中原地與荊防近烈士烈兮猛士猛澤連云夢寒打圍城接武昌暁排陣書生豈無一防奇叩閽擊鼔天不知卻思仙人白玉笛胡牀醉倚南樓吹貂蟬兜鍪兩岑寂若耶溪傍還作客空餘黃鶴舊題詩醉筆顚狂驚李白

寄竹隠先生孫應時時爲常熟宰

蘇州酒滴如眞珠公能醉之酒百壺得閒政恐不來爾來則倒屣相與俱江山繞樓詩句好奔走萬徧同馳驅大書小艸各有態雷雹震耀鶯花姝當其半醉尙醒在宛若處女未嫁夫杯行到手湖海歇翻覆雲雨來須防羲之屈使坐北面命騷如役僕與奴角巾斜飄髩毛出筆墨顚倒衫袖烏回旋左右如有礙歸路不記長須扶賓儕指摘士竊笑亦有好事描爲圖咸云先生欝於用浮沈欲以酒自娛實非能飲姑好客不時鬥酒由人須若予乃是眞飲者糟丘日日鄕無何𨿽然人亦難意料未可目以爲酒徒相逢擺略邊幅盡胸次開豁無城郛斂蔵窮達付之酒不以禮法自束拘情歸一眞舉無僞稽玩世爲通儒飲與不飲無不可醉醒醒醉同一區癡人之前莫說夢夢中說夢眞濶迂客來輙飲飲輙醉此其所以爲竹湖不然他人豈無酒欲去此腳自懶趨計公之客日百數結束冠帶紛座隅欲言喉牙物如梗中懷腹非外示愚不如鄙性好誠實退無取議進不防歐公自愛曼卿放昌黎亦喜劉義麄滿城風雨重陽近黃花籬落金英敷山髙凜風吹客倒公樓𨿽小主者殊狂當相就取一醉有酒飲我無酒酤此卽𨿽狂亦可喜我去俗子疇當呼世無人兮亦已久公不容我誰容乎

眀州觀大閱

書生燈困毛錐說著刀劍何時持忽聞殷殷金鼔震驚起塊坐筋骸衰國朝訓武重秋狝列都敢不張其威萬家軿首遮道看我亦役逐人後隨武夫櫜鞬陳整整虎豹拏攫旌旗麾人言吳兒盡脆弱身發文斷勇未知不見拔山昔項羽何必燕趙士始奇軍容燦燦生光輝悲風淡殺气怒對此忽作邊頭思熊羆不嘩暁爭出萬騎馳突寒打圍紛紛血毛腥原野箭竹正墮驚鴻飛將軍仰笑兵軍賀金帛塡委深溝池十年文窮坐百拙感慨一賦從軍詩

嘉泰開樂日殿巖涇原郭季端邀遊鳳山自來美堂而上湖亭海觀梅坡石林無不歷覧最後登衝天樓下介亭觀騎射歌舞賦詩而歸

結束戰袍騎戰馬冠軍將軍宛如畵前呵小駐來美堂箭去弓鳴飛鳥下靑林路轉入岧嶤湖亭海觀爭爲髙誰知鳳舞龍飛外別有樓閣橫雲霄回旋左右皆逰歷人物江山兩英特風流標致梅嶺梅磊落胸襟石林石側身更上天上行好風吹下笑談聲山神川後領要束遁走虎豹藏蛟鯨摩挲苔蘚題詩去萬鼓聲中白題舞眾賓捧酒壽主人將軍自是擎天柱看山看水時一來錢塘吳越何小哉指防中原百城在功名逼人有機防

古詩

涼生幾硯未糊秋風射入如相呼牀頭吳鉤作龍吼便欲乘此穹廬丈夫詩膽如斗大摩挲笑與歌楚些平生柔腸作鐡堅挑盡寒燈擁襟坐撞鐘打鼔天欲眀鴉未知暁雞先驚夜來有雨不須問聴取前蕉葉聲老僧慣閒定較可山色朦朧半煙鎖玉簮委地怕禁持消息雨中彈指過前四十日得一晴逺山松檜如潑靑癡云冉冉自辟易半江滚滚金龍生桂花畢竟終燥薄彊出嬋娟懶梳掠正緣久不見云生事半功倍掃蕭索人言快意難得時世間樂事須生悲轉頭天地潑墨黒依然雨腳如絲垂山翁豈識神龍志特地防淫阻逰意不知金鴨香篆長擁鼻猶可看文戱重重疊疊添靑蒼誰調濃翠繞叢篁艸木過濕有香意衣籠鴛褥篝籠湯峭巖萬丈苔斑駁日固甚佳雨不惡晴眀晦冥俱可觀芻豢有時薦藜藿愛山之癡如愛詩或日或雨皆足奇君不見若把西湖比西子淡妝濃抹也相宜

上譙江州

丘公鎭金陵辛老治京口君王神武欲籌邊九江更使何人守九江太守令譙侯譙侯徳量容九州詩書禮樂晉元帥意度閒逺和而謀淸尊對客溫如玉同上庾樓望西北邊塵萬里气壓之客有白頭何碌碌出門煙水空茫茫西爲漢沔南衡湘指防武昌在何許買船又謁吳侯去

觀三疊泉

五老峯北嵳峩顚龍泉三疊來自天只因開辟便有此山云蔽防經嵗年一朝何事失扃鐍樵者得之人共傳欲往從之人憚逺險溪絕壑窮攀緣初疑霜崩湧天谷翻若云奔不巖宿散爲風飛颺輕煙垂似銀絲貫珠玉隨風變態難盡名洞駭觀者心與目淸寒侵袂心益爽淸甘熨齒手屢掬我欲攬之作玉虹似開九丈錦屏風有若挿碧金芙蓉笑騎揮斥淩太空窮源直到天河東

贈許從道之子祖孫

祖孫今年防年齒兩髻紞紞垂到耳讀書要以六經先山云閉防經嵗年老夫之見竊不然別有一說爲舉似方今邊裔日衰甚河朔早暮風塵起腐儒酸寒作何用國家所欠奇偉士丈夫立身兩字盡臣子忠孝而已矣吾觀汝相頭面濶顏色麄厚黒而紫汝翁七十髩發轉汝又科第遲如此與君生死蠧文字土田官人村夫子不如左彎右挾弓肉食封侯差快耳

郭帥遺蕨

書生窮無食肉相老不能官猶崛彊一杯紫蕨江西羮萬戶封侯猶未當主人幕下三千士談王說伯如防起日日椎鮮與擊肥厭飰鮏羴飽而已此生只願喫此羮坐看將軍勛業成金山乞取一片山要看濈濈兒拳短窮人便是知田漢

舟中

扁舟去時風怒惡舟入深溪雪花落我行無事有底忙且向荻花深處著鄰船乞火炮蛤蜊樽中濁醪把一巵陶陶萬事不復理凍口忍吐寒酸時

村墅

俗子有錢村亦樂秋田未熟歌牛角三家村墅無官方夜半呼盧笑聲謔尋思我輩不如君平生讀書徒苦辛遭時喪亂未得志長防短槁無由伸不如賣劍買牛去也學此翁村社住只愁夜半月眀時得意無人和詩句

題一犂春雨圖後

阿耘無田食破硯奉親日糴供朝飯有田正恐拙把犂何得受爲圖畵看汝父名汝汝當知有田無田未可期有田不畊汝懶病無田畵田眞畵餅畵田之外更畵牛捉捕風影何時休頭上安頭入詩軸全家不應猶食粥

龍洲集卷二

欽定四庫全書

龍洲集卷三

宋劉過撰五言古

寄竹隠孫先生

竹湖人之英劇縣勇自試三年種桃李遺愛及僮稚咸欲父母之謂吾公之子獨有督郵嫌見謂不事事瑕疻催科細欲以三尺治八月羈僦樓半年縻隠市小牕天日晴灑落自胸次抖擻舊塵埃楮札左右置寄傲防畫間揮染當逰戱人賢世所希嗜好人共貴車馬閙塡門載酒日紛至大書極豪放小艸亦姿媚斂藏經綸業進此第一義玉板抄歌詩石碑刻圖記人家錦爲軸髙壁垂至地襲藏較工拙臨冩費同異爭如老劉子落魄一狂士半生不讀書頗能防其意寒泉馬飲平陸蛟龍起得非久幽憤於以發奇气政使鐘鼎疎自足名一世毛錐久見絕一見尙能喜酒邊袖與詩不譽亦不忌有峕奪之去箱篋余故紙如持將軍誥屢博姑蘇醉

同許從道逰涵碧亭

犯暑日午來坐到日落歸松桂叢團團竹光淨暉暉乳竇成濯纓緑染身上衣卻傾所攜酒對酌老石磯幽鳥當歌者薦以首山薇斂藏大千界防戱塵尾揮寺門長安道結束駟馬肥醉鄕訪腥葷屏風肉紅圍我亭不闗鎖何人欵柴扉掉臂樵擔行藤蘿自煙霏古所謂迂濶若此二子稀旣非攜娉婷又乏玉鞍飛不知有何好林泉少焉依境勝更著語鬼神暗呵譏但知咲他人不覺自已非

湖學別蘇召叟

失學老無成寧不心自慊子卿生吾後逸俊眼未見委身入罏錘顧此金百鏈有如頑鈍質豈可便磨剗看君說經旨不異缻水建小詩𨿽自放風味亦不淺我途未易窮本自安眠飯俯仰道徳光耳目自濡染涼風忽秋思一夜紙颭平生湖海夢髙興動淮沔追思狂蹤迹失處不可掩醉捶黃鶴樓一擲賭百萬隻今覺衰甚四海逰已倦所餘習气在未了一第欠師友遺隆規古學當自反小夫事機械心甚山川險半生客吳越生死交情見誰知塵土中得君初識面何時束裝來艸艸衾裘辦宻邇戀軒誠功名期嵗晚

答曹元章【並序】

曹元章以謹畏喜義雅爲鄕裏所重縣官自令佐以來皆敬之疑若取友必慤荘之士乃如某者實自放於禮法之外元章旣不以狂棄之方且粉飾語言以媚無非議我者惜乎相知而未深也唐賀知章逆知開元末年之變托意鑑湖一曲以歸落魄四明自號狂客至相率李白劇談痛飲呼爲謫仙由今觀之豈不甚怪然黃冠錦袍屣棄爵祿與夫炙手權門推而不去者其人品孰爲賢否孔光張禹皆大儒平日托經自文當王氏墓木未拱之秋相與惟阿無骨鯁臣子气自劉更生死天下公論之口皆箝而不敢肆鼎祚陸沈繄誰之罪吾觀天下齪齪之士滔滔皆是後世必有好予之狂者則又系之詩其詞曰

先生修廉隅日日自驚畏老大寄杯酒狂亦非所諱酸醎𨿽不同各自有正味切莫對癡人說夢其詞費

古意席上爲徐子宜侍郎賦

桃李多芳妍開落如春風托身終自天花不百日紅殘月望朝日各自相西東爲君整儀容照水不照鏡爲君進甘旨君自內有堇悲歌欲感君聲若君不聞金玉徒倍君君看若浮雲父母長嘆息謂兒好容徳脂澤固不妍珠翠亦無色娉婷艷陽春自醜不自惜君心河漢流爲雨不復収妾心東流水赴海終不止

懷古四首爲知已魏倅元長賦兼呈王永叔宗丞戴少望

言理不可求吾將訊蒼蒼桃李被笙歌松柏遭摧傷才髙未爲福名大或不祥煌煌太史公逸气橫八方瑞麟出非時巷伯終見戕晏嬰不可作鮑叔遙相望發憤著春秋掩奪日月光文章誠可傳毀辱庸何傷

其二

髙髙黃金臺燕趙爭趨風後來得荊卿恩禮盡鞠躬丈夫易感激況在窮厄中縞衣登素車函谷照已空呂政當野死燕丹無奇功俠骨化爲鐵血變海水紅英憤气不磨今爲亙天虹

其三

天地有大經聖賢實非覺一身萬世則激厲爲忠朴周勃眞少文汲黯信無學巋然社稷臣漢脈終有托微臣有揚雄百拜美新作男兒無英標焉用讀書博

其四

嗣宗黨司馬徒爾餔其糟叔夜屹玊山落落昆侖髙神仙之可求蓬島何迢遙湯武非聖人況識師與昭一死繼結纓孤竹爭淸標蕩陰一杯血防鳳無凡毛鴟鳶嗜腐防竟絕終身交

雨寒寄姜堯章

一冬無此寒十日不得出閉門坐如鉤老去萬感入冶逰亦餘事況乃燈火畢獨憐鏡湖春一一各秀發扳條掇芳防悴變倉卒凡艸何足云誰弔梅栁屈東城有佳士詞筆最華逸持此往問之雨濺袍袴濕蠻箋定送似來時詩意澁醉裏作蛇鵶行艸倩蘓十

海棠分韻得無字

步障蜀州錦重重碧羅襦嬌多不勝春十五未嬪姝我欲金屋之貯以貢上都窈窕來世間穠李侍緑珠冶容致人疑詎知非妖狐雉扇開緑綺君王麗華俱後庭非無花有寵爭得無八姨淡手抹試妝不施朱不如玉環翠睡起姿態殊人言花傾國況乃下蔡乎

謁郭馬帥

千金買駿馬百金市蛾眉長安酒家樓揮灑驚人詩天子不得臣公卿气吞之俯視兒女輩自詭男子奇誰知金陵都五年重來玆黒貂日以敝塵埃髩成絲故人風雨散知巳今爲誰郭侯山西英而有熊豹姿巍峩西忠廟喬木人所思垂芳到云仍大將奕世爲兄弟各三衙父子步武隨萬戶侯冠軍金印何累累𨿽然平戎防終欝未得施方今羣防擾似覺敵運衰逹靼軍其西防以黙古斯犬牙互相錯干戈極猖狓盜賊蝟毛起斂民極刀錐父老思漢官壺漿傒王師吾君自神武妙算出籌帷収攬天下才尺寸不可遺機防一日來恢復此其時況如郭侯者禮賢正謙卑使之防雲龍列城歸指麾安知古中原不使同驅馳過也久淪落狂名諸公知然亦壯心膽志慕鞭四陲脫靴呼將軍舉扇障元規自惜世不賞詩酒聊自嬉霜風忽無情一夜徹吟肌髙臥百尺樓閉門無晨炊起視匣中劍依舊光陸離有恩或可報一死所不辭

悲淮南

淮民窮到骨忍復捶其肌不知鐵錢禁作俑者爲誰行商斷來路淸野多流離主人日邊來四牡驅以馳或云易之是或云収之宜防人困往返遂逐文書移救焚卒無防燎火久益滋緬懷徵防初山海煮摘時𨿽云便公家亦復撓其私今者縱虎豹而使渴與饑蕭蕭蘆葦林日夜邊風吹悲哉淮南民持此將安之

兪太占甞叩閽上書有名天下子甚敬之相防扵姑蘇將歸洞庭賦詩以壯其行

人樹俱不堪嵗月駒隙過老懷淚如洗欲唱誰當和洛陽今少年事勞力破精神經百鏈鋒鋭堅不挫逃名緇帷日歌席快一坐气焰九霄虹磊落萬玉貨平生牀上下樓輙讓子臥諸公吮疽爾不去良可唾洞庭淸風熟肄業情勿惰有詩寄來者工拙吾能課

九日鄂渚登髙楚觀分得能字

一山如龍來起伏力不勝老夫跨其脊半空欲飛騰尙念同逰人一二東南朋稅駕爲小畱木末朱欄憑逺水天苦濶秋風響饑鷹城郭千萬家營壘相依慿年年重陽節髙處盡可登南樓與北榭逰覧昔所曽挿花楚觀上醉舞僅所能驚倒地上人白日看上升

讀書

重尋讀書盟筆硯已荊棘只堪把鉏在趂此尙有力世途風波惡躬履見險側敢云賣文活一錢知不直

思故人

朋從紛如雲益覺索居甚肺腸百憂集午夜不安寢長恐木石心化作萋兮錦日暮懷佳人霜風悄寒凜

歸畊

途窮百無成或許營菟裘依然大槐宮蟻穴夢封侯人生眠飰耳物外亦贅疣科名付諸公老矣吾歸休

自嘆

羣公列屋居官貴輙鼎臺艷妝照珠翠寒谷噓春回書生窮蹇甚一笑百禍胎何時業債盡面目還本來

贈鄕人周從龍談命

廬陵儒萬人頗亦出靑紫老子三不歸未省鄕裏士暮年罕交逰僅識子周子風流屬當行豈止談天爾夜從靑樓飲一醉防欲死

送程伯兪赴海陵蘓使君之招

紅裙簇雕筵一醉當鯨吸使君若問余爲道貧徹骨

龍洲集卷三

欽定四庫全書

龍洲集卷四

宋劉過撰七言律

代壽韓平原

衣鉢登庸復舊氊文王尙父趙平原自從慶曆到今日只說開禧初攺元朝辟東齋廣東閣夜看南極照南園九霞觴舉先旬浹卻領千官壽帝垣

其二

際防風雲振古難十年袖手且旁觀要令鄰敵尊裴度必向東山起謝安一品千齡靈壽杖五公四世進賢冠功成裂地封侯了卻趂赤松盟未寒

其三

疇昔張旃過相時相人爭覩漢官儀未能劖刻燕然石不忍摩挲晝錦碑慷慨欲平千載恨經營已嘆十年遲要令閱古詩篇偉好讀徵車復古詩

其四

國付平章眾正開淩煙錄盡到雲臺鴛鴻充序皆桃李羔雁成羣及艸萊彊國防無逾此防隨車未必盡眞材更須妙幹垂綸手看取靈鼇上手來

其五

宇宙之間物物春戚疎曽不間陶鈞裔分裴皞東西眷誼篤嗣宗南北鄰中令諸孫𨿽徧識棲筠俗子老堪親試捐內舉拘攣迹無異平原十九人

壽建康太尉

萬里寒風一布袍特將詩句謁英豪正當武曲臨凢世恰值驪龍出海濤五馬盡投千嵗鶴六軍爭獻萬年桃不因此日滄溟近一釣那能得巨鼇

慶周益公新府

潭潭新府列名卿玉帶金魚喜气橫能廣萬間庇寒士定容駟馬向髙閎午橋莊上江山秀獨樂園中花艸榮才作美哉輪奐頌淸防又奏相星眀

辭周益公

一曲歸歟浩浩歌世間無地不風波人從貧賤識者少事向艱難省處多紫塞將軍秋佩印玉堂學士夜鳴珂太平宰相不収拾老死山林無柰何

代上譙太尉

叮嚀天語聴傳呼叱吒雷霆壓萬夫澤國使臨殊玉節彤墀香近惹金鑪慶逢龍躍風雲濶職有蟬聨父子俱援手墜淵餘事耳故人有子在泥途

謁易司諫二首

已死姦諛老防牛非才詎可鎭西州豺狼逐去羣狐懼鷙鳥𨿽多一鶚秋天下孤寒有生意諸蕃元帥爲淸修太平更有當年事未可防纎只麼休

其二

十載長安五往來立談無語口慵開懶看齷齪隨時士誰是艱難濟世才韋布豈無堪將相廟堂未易賤蒿萊上書欲謁平章去光範門前肯自媒

上金陵章侍郎

龍虎東西兩踞盤帝教彈壓此山川風行魏蜀三分國浪靜江淮萬里天半壁旌旗佳麗地十州鼓角欝蔥邊便當擊楫中流誓莫使鞭爲祖逖先

其二

欲上雲霄虎豹闗失身一落市城間經過魯肅捐時廩想象謝安逰處山去國夢魂愁切切感時滴淚血斑斑少陵卻欲依嚴武妻嫂輕人未擬還

上袁文昌【說友】知平江五首

骨秀如仙孕武夷故教手筆世宗師分唐漢諸家字句壓陳黃二子詩茂苑雨晴花發處洞庭霜重橘黃時塵埃俗吏那能此一段奇功自可知

其二

車馬城中早上忙子城內裏看星郎十州已茂圜扉艸一炷初凝畵防香銅剖虎符新雨露玉持使節舊風霜眀年櫻筍成時不在烏臺卽玉堂

其三

欲上姑蘇望虎丘小邦寧有此風流山川形勢今三輔人物英雄古列侯華屋鱗鱗冠蓋裏畵橋曲曲管弦樓金陵蜀郡俱疎逺除卻皇都第一州

其四

行盡淮南日日東自攜隻影入吳淞人生五馬方知貴客老諸侯嘆未逢適意秋風寜爲鱠驚心半夜忽聞鐘十年無計離場屋說著功名气拂胸

其五

已辦行都欲去船个中因得少畱連長安在望空悲日刺史誰知別有天鼔吹後車喧水際旌旗前騎簇花邊書生不願懸金印只覓揚州騎鶴錢

寄李侍郎

未照玉堂金炬蓮地官董正職尢專常經要足邦中賦勝算猶煩馬上鞭黃閣少須持紫槖黒頭早已繼靑氈方今講論肥民防不數橫流地上錢

寄湖州趙侍郎

桑柘村村煙樹濃新秧刺水麥梳風舟行苕霅雙溪上人在蘇杭兩郡中鼔角麗聲相旦暮旌旗小隊間靑紅主人夙有神仙骨合住水晶天上宮

謁淮西帥

家住徐城未卜還歸心正在杳冥間東逰吳魏三千里西入成都一萬山解使愁腸能寸寸空令淚眼已斑斑此情不告英雄帥說向兒曹總是閒

謁金陵李武帥

江南無此一雄藩穏稱將軍小踞盤韜略世傳天下少棣華鼎峙帥臣難邊氛要使如灰滅中國先須大器安慘慘塵沙天欲雪北風凜凜劍芒寒

其二

搏虎屠龍兩未成蕭然華髮一書生狂蹤潦倒初無定老气崢嶸自不平借馬飽逰云夢澤歸舟小駐石頭城磨崖已辦中興頌洗眼西湖看北徵

呈李漕

黙禱神仙政隠憂天心人意已周流旱苗已槁七八月甘雨如期十五州風月冷吹云夢晚水花新浸武昌秋異時白粲輸官處知有丰年萬斛収

其二

塵埃破帽騎驢一雨窮途快有餘盆盎自天傾屋瓦龍蛇平地起階渠冷侵絺綌覺太甚聲滿梧桐殊不疎口業未償書有債夜深燈火小牕虛

喜雨呈吳按察

使君人物舊烏臺天聴𨿽髙力挽回湖水欲平江爲退秋田未旱雨先來云隨黃鶴想何許風滿南樓亦快哉涼意入秋淸似畵月巖知有桂花開

其二

黃鶴山前雨乍過城南艸市樂如何千金估客倡樓醉一笛牧童牛背歌江夏水生歸未得武昌魚美價無多掉船亦欲徜徉去古井而今淡不波

謁京口張守

未識諸人名已侯一麾應此滯徐州誰知安石恐未免欲借冦君何可畱遺愛與山同北固平生作計豈東周上方已聴尙書履聲在星辰最上頭

其二

危樓年少記登臨老矣重來力不禁風月欲談嫌許事山川不險似人心淡煙衰艸鄕闗逺細雨黃花節序深𨿽有小詩行樂處世無知已爲誰吟

上劉知州

防外梅花角有聲使君心與日華眀郡當采石今衝要船在烏江罷戰爭酒賤人家歌袴飲地寛客子帶刀耕太平官府無公事見說香凝燕寢兵

其二

艸樹荒寒晚葉枯又尋短棹泛焦湖場經古戰心欲折世防諸侯饑更驅去國寂寥從白眼籌邊謀畫看洪儒袖詩來謁公應記曽說襄陽厠座隅

雪中呈顏使君

一冬所欠者雪耳造物忽然如戲兒淸甚牧之江上郡朗吟次仲館中詩試燈夜靜疎梅落賣劍村深小麥滋多少使君調燮意風流自有化工知

其二

陰陽舒慘剎那間敕使天髙見一斑人物眼中如水鑑世情身外不冰山滌除瑕垢與掩匿彈壓風雲俱澁慳羔酒帳金輸武庫煮茶蕭寺等僧閒

喜雨寄徐東陽

知州昔有賢從事今作東陽父母官百里望風皆畏易四郊得雨及時難秋成有望米減價水滿不爭民業安詩句定多公事少不妨閒寫寄人看

謁江華曽百里

摳衣三十年前事曽以諸生傍絳紗一國所尊吾白下雙鳬猶逺令江華時來館學總餘事老去衣冠懷古家共怪我門郊島外狂生尙有一劉義

其二

鬂髮已皤非故吾依然破帽老騎驢江邊逰子斷腸句漢殿逐臣流涕書父母松楸三世塜弟兄桑梓百年居狐丘未死歸心切未有相如駟馬車

贈鄂渚李廣文

曽去徵袍兾主恩靑衫君已染塵痕故人然諾千金重刺史文章一代尊楚澤地多增感慨峽江天小易黃昏要知後夜相思處細雨靑燈獨掩門

贈侯戎

江淮萬里以詩行此老胸中有甲兵何止據鞍猶矍鑠試教落筆便縱橫逢時有用眞才出知已不遭儒者輕若見英雄今馬帥爲言劉子尙狂生

贈趙道卿

虯髭蝟髩虎精神兩袖披披二尺巾散盡貲財猶結客略交言語便驚人斬蛟橋下懲前失藏窟中甘後塵朝士只今誰著眼顚狂贏得且安身

贈陳時可

交防半世已公卿猶抱遺經對短檠負米過於扛鼎重選官難似上竿行百年母子相依命一片忠忱誰爲眀燈火小樓風雨夜嵗寒時得話平生

呈胡季解

老病顚狂藥不醫麄豪罵坐欲何爲前生縱使希眞是已死尙存忠簡知顚倒六經鸜鵒舞瀾翻一曲竹枝詞𨿽然結襪王生僣人以此賢張釋之

簡季文

衰髩蕭騷半欲絲尙能隨隊作兒嬉棊無殺意從人活琴有仁聲卻自悲落魄陳平歸漢日中傷張祿入秦時諸公莫作狂夫看恐是英雄未可知

陪趙丞飲東軒

冠蓋如雲許後陪酒紅醫老上吾腮轉旋舞影乾坤窄搖撼歌聲風雨來魚网撒池蓮葉老龍涎燻坐桂花開羣娥捧勸同文字商略西風更百杯

龍洲集卷四

欽定四庫全書

龍洲集卷五

宋劉過撰七言律

送張紫微

眞仙元是昔於湖今在髙樓何處居非玉不容陪偉論撥灰猶爲作行書雲霞縹緲來旌節瓊玖玲瓏聞佩琚幽顯殊途人世隔冷風吹雨送回車

送劉教授

鳳閣鸞臺次第畱此生何必爲身謀工夫道易通三聖潔白持身第一流桑梓靜思如子少萍蓬自嘆此生浮還鄕若有過從便防盡人間只防頭

送王東鄕歸天臺

枚數人才難倒指有如公者又東歸班行失士國輕重道路不言心是非載酒靑山隨處飲談詩玉塵爲誰揮歸期趂得東風早莫放梅花一片飛

其二

千巖萬壑天臺路一日分爲兩日程事可語人酬對易面無慚色去畱輕放開筆下閒風月収斂胸中舊甲兵世事看來忙不得百年到手是功名

送劉允叔還浙東

樹倒羣公尙不飛先生於此獨知機殺身無益事成敗閉口不言心是非吳渚蒓鱸張翰去鑑湖風月賀章歸從教血染長安市一舸淸風眠釣磯

送友人逰南康

匏大從來速售難依人髙戴誤儒冠江南久客諸侯去梅子愁人四月寒半世光陰旋蟻磨百年舉子上魚竿世間多少不平事盍向廬山靜處看

寄張都幹蒙正

林深葉宻緑陰繁荷漸生芽蒲有根心事蹉跎過嵗月故人落寞共乾坤舟行蒓菜水雲浦路入楊梅煙雨村何日扣門尋子去一樽聊對話黃昏

寄郭徳順

玉弟金昆共七人典刑惟有此公存一區未盡揚雄宅滿座常傾北海樽人品細看眞第一詩篇逺寄不辭煩筍輿歸路無人管風雨瀟湘行暗村

寄郭伯瞻

聖門力學錢公輔盛世能書蔡伯喈出處有時安義命笑談無我見襟懷桂花香滿山堂閙秋气淸連石洞偕只好放教椽筆健畱將大字寫磨崖

醉中寄王子林

我頭扶病醉岑岑履歷糟丘嵗月深行李隨身惟一劍對花買笑亦千金離鄕別去天涯淚上塜淒其寒食心風雨閉門無過客鑪香銷盡夜沈沈

寄呂英父

淸時蕭散坐才疎収拾窮愁卻著書詩筆有神通夢寐丰標不俗更淸臒黃花細雨圖江路落日西風處士廬抖擻塵埃舊時帽不妨覓句倒騎驢

其二

秋到家山冷不知但驚風露入新詩低頭欲拜無東野滿耳惟聞說項斯骨格昻蔵云鶴瘦吟哦淒斷雪猿悲文章已得眞消息三十科名已是遲

寄潘文叔

不隨千騎過維揚夜渡闗山卻一航臭味偶同貧更好功名有志老何傷自甘商皓求東閣敢怨陳登臥上牀欲擊單於知力歸來且理舊詩囊

寄程鵬飛

往事逰邊憶少年未甞攜刺五侯門春風躍馬漢南道落日椎牛淮上村科舉未爲暮年計窮途不忍向人言男兒慷慨頭當斷未有人施可報恩

襄陽雪中寄江西諸友

雨澁風慳夜向闌粉花飄撲客衣單功名有分平吳易貧賤無聞訪戴難懶逐銀杯行處馬靜思玉鑑舞時鸞詩成咫尺誰堪寄當與邦人醉底看

舟次富池寄九江諸公

旣無文彩又顚狂五十餘年夢一場錯認我爲林子晦也教人喚賀知章樽前鶴翅從誰舞老去槐花尙自忙船解酒醒人不見長江萬里水茫茫

南康邂逅江西吳運判

一節西來已駭傳不堪歸去便湘川舟行彭蠡輕文種酒到潯陽醉樂天臺諫久無公議論朝廷新有驟除遷臣心畢竟終憂國不敢瞻烏涕然

其二

萬里西徵一葉舟誰憐天地此生浮坐徵秋浦雁飛處又泊江南霜葉洲貧困盡從歸後見雄豪半爲病來休十年心事閒搔首荻雨蘆風總是愁

湖口邂逅張伯丰同行

萬里無人獨自行得君逆旅慰東徵同連騎馬相先後共作詩詞疊唱賡僕向洞庭和雪渡船從湖口帶冰撐眀年袍緑荊州去遇有西人好寄聲

西湖別捨弟潤之

防度歸程入夢間秋鴻度燕兩爲難西湖半夜風濤急交泗一牀心膽寒落第我爲中酒味圜橋子亟洗儒酸臂弓秣馬長淮去莫笑狂夫老據鞍

張師古席上口占

海樹婆娑日出東一年窮處已殘冬春衫濕到西湖雨魂夢覺來長樂鐘梅擲白英樓壓鳳燈挑紅焰劍纒龍便教分閫持麾去未慊平時錦綉胸

姑蘇送王武岡不值訪汪仲冕席上口占

嚴城夜出鼔咚咚畵鷁三更不見蹤何必披云尋樂廣眞成避雨識茅容蘚花似雪玲瓏白臘酒如春琥珀濃若使世間無我輩老夫何處不窮冬

毛積夫席上口占

夜聴南金屈枝水花涼果似秋時人言愛酒陶元亮坐有能詩無本師顚倒六經鸜鵒舞瀾翻一曲鷓鴣詞同逰那得輕相笑恐是長庚未可知

放翁坐上

雲霧霏霏晚意涼野梔才放已傳香幸哉世事日相逺怪底詩情老更狂臘蟻三杯浮重碧春膏一幅訝輕黃何人放浪形骸外盡乞江湖作醉鄕

次劉啟之韻

豪結交防三十年暮年識子海霜邊江西析詩同社鴻寶傳家子已仙無用白須甘我老有才靑眼望誰憐譬如飄泊湓城下篁竹蕭疎無管弦

次張昌化合溪新亭韻

不礙溪流水坐平主人平處主鷗盟兩峯呈秀出天造雙澗同流到地淸尙憶經過曽對酒欲來登覽恨無名仙凢咫尺紅塵隔艸艸題詩亦浪評

其二

燕尾溪流上下分中余里許地翻平林疎邑屋髙低見水長舫船來往輕坡老已仙誰傑作詩人爲縣得重評唐山見說雙溪館今見雙溪亭又成

次呂簿池亭韻

舉杯邀月到幽塘八月波心碎夜光倒影簾花翻翠色飛梭金段織紅芳是中有客供千首此外無塵染六郎昨夕主人閒立久一身風露帶天香

次史良夫寄題云岫

輕煙薄霧任渠行幽壑深崖欵我生變化不知天地濶行藏只要日星明肯同蒼狗移常態每爲鳴鳩放好情便趂風雷助霶霈【闕】間匙筯不須驚

長幹寺用荊公韻

縈紆一徑試幽尋花竹禪房未是深野水不波淸欲凍崇岡有竹翠成陰琵琶暱暱怨兒女蘭桂溫溫和水沈詩句欲追前輩後誰呼粉黛污淸吟

和都幹並東允道

老子聲名舊白眉客相欵話心時相猶忘我吾無法骨已換仙君有詩蒓菜香春冉冉鹿逰臺下艸離離一樽弔古平章看未羨君王郡牧麾

和印監寺玉簮花

得得尋芳聴自由名花先占八分秋鷺鷥折股晚風冷姑射遺簮勝地幽霜葉皺痕羅扇薄香苞破處雪衣柔一瓶一鉢休岑寂騎鶴腰錢豈易謀

詠余商卿梔子花

香不求知色自然朝來何許雪華鮮如行佛國參知識未嫁仙姿益淨娟梅子已黃猶夜雨客逰方作春眠地卑山近徵衣潤不費燻鑪一炷煙

與靑原正庵老

倦行老矣徧東南最後靑原識正庵無法更求身外說有禪應向意中春風繞寺雨花墜石鼎烹茶泉味甘暫免塵囂聊稅駕與君相對欵淸談

東能仁禮老

幻身到處等空虛習气依然未掃除栢樹子邊尋祖意栴檀林下伴僧居三千世界初無礙十二時辰得自如牛糞火堆煨芋熟時時拾得懶殘餘

贈張道士

修廊行盡到山齋中有髙人百念灰門外不知春出寺池邊惟見地生苔內丹久鏈龍長在大藥將成鶴屢來想見年年朝玉帝眉間一防淡黃開

贈張相士

靑城逰徧蜀中山歸看功名飽已諳桀驁稍能兒徳祖興亡何闕百曹參諸公富貴紙上語滿座風雷終日談我是北人君記取偶然畱滯在東南

贈術士

一性圓眀俱是佛四方落魄總成仙逢人只可少說話賣術不須多覓錢退一步行安樂法道三个好喜歡緣老夫亦欲挑包去若要相尋在酒邊

夜思中原

中原邈邈路何長文物衣冠天一方獨有孤臣流血淚更無奇傑叫天閶闗河夜月冰霜重宮殿春風艸木荒猶耿孤忠思報主挿天劍气夜光芒

龍洲集卷五

欽定四庫全書

龍洲集卷六

宋劉過撰七言律

題鳳凰臺

公子飄然有俊才此臺反覺在塵埃江淮浩渺洲渚沒鳳鳥寂寥鴻雁來時事不知惟拄笏書生無用且銜杯平生自厭胸中窄萬里霜天一日開

池州一覽亭

塵土中無絕玅詞不能重賦翠微詩淋漓醉墨楊廷秀慷慨悲吟杜牧之巖壑尙多吾足倦江山信美客歸遲夕陽鴉防城門閉堤上鞭垂萬栁絲

髙逺亭

戍古城荒地勢雄一亭分半庾樓東廬山面目今眞識江漢朝宗此防同司馬宅荒惟苦竹元規塵逺尙西風妖氛只隔淮河在誰爲長驅一掃空

賞心亭

何人將我此來防白鷺那知客有愁如子矜持山玉立似予迂濶水盤洲塵襟抖擻風雲入石刻摩挲嵗月流惆悵謫仙鸞馭逺離離別恨黯灘頭

龔山長棲閣

栁徑參差小蔚藍不知世有府潭潭揚雄宅就巢枝一去病家寒繞樹三従臾諸公時爛漫勸酬終日酒醺酣出門萬里江邊去塵滿徵衫我甚慚

南康天開圖畵樓

樓外煙波渺去鴻樓頭廬阜翠摩空故知造物鋪張巧不費丹靑防染工赤壁江山橫夜月輞川庭館臥秋風祗今滿地無圖畵畵在西灣杳靄中

建業酒樓落成預防燈

髙樓百尺久摧頺輪奐重新亦壯哉徹夜笙歌催臘盡聒天簫鼔挽春回都人雜防揮千鎰我輩登臨夢一杯京國繁華欣覩老來醉眼更堪開

洞霄宮

杖藜隨步到瓊宮滿目幽奇景莫窮山鎖九層𨿽極逺洞連五處自相通侵雲天柱籠朝霧傍水淸陰弄晚風可惜春禽啼暁月又催行李過江東

同許從道登環翠閣

淸潭石洞防俱徧最後來尋此閣遨樹木滿林成芘防溪山圍縣恰周遭結交有味貧何害薄酒𨿽村飲亦豪眀日重陽吾未去更於何處可登髙

同郭殿帥逰風山寺探桃李

防纎小雨久於梅喜得晴新亦快哉五色波光麗鳷鵲十分雲气繞蓬萊旌旗側畔宮墻轉戈防叢中武庫回走馬看花生怕晚果然桃李一山開

雪晴逰惠山

松杉如立宻當門長在山中管送迎鏤石艸根畱雪在響堦檐澑滴春聲簿書撥置君能到碑刻摩挲眼倍眀欲作小詩無好句只題年月記經行

岝防山

倦逰華發老飄飄意气依然在九霄努力尙能登岝防廢詩那可寄參寥欹斜古寺云爲屋穏帖溪流石架橋安得栁間桃李動丹靑吾欲畵生綃

登白雲絕頂

雨罷新晴怯宿寒一簾秋色滿防幹欲窮天地三千界上髙峯八百盤累世避人大父母一時驚客漢衣冠塵寰元有淸吟處便作三山蓬島看

登淸涼臺寺

江南江北許多山到處登臨得憑欄老木漸丹霜有信怒濤衝岸水生寒倦逰半世烏三匝往事千年指一彈落日正西催上馬依依回首問長安

又借韻山行

杖屨尋詩問所由一天艸木葉知秋天低雲淡村村好雨過山深物物幽斑駁巖頭苔蘚濕鉤輈樹尾鳥聲柔眼前不見市朝事始笑從前利祿謀

大麓道中

竹輿啞軋暁煙収蒼玉巉巖萬里秋路轉羊腸回艸徑溪分燕尾繞沙洲愛山有癖須還債覓句無功自不休晴得防時逰便好桂花蓓蕾作鍼頭

登云髙處

攝衣更上一層樓才到層霄最上頭方識乾坤眞轉轂好知身世付虛舟九秋艸木嵐煙濕萬里山川海气浮更欲杖藜窮望眼眼中何處認神州

過泰和宮

林塘漠漠亂花飛門掩蒼苔過客稀蝴蝶與身俱是夢杜鵑憐我防時歸徐行便當籃輿穏淸話何妨羽扇揮四十九年蘧伯玉此生畢竟是邪非

過西興

奔濤洶湧欲騎鯨船去錢塘棹不停何日子胥鞭楚墓傷時周顗泣新亭蚊虻過耳蠻音惡蝦蠏薰人海气腥吳下阿蒙非昔日眼髙相對有誰靑

逰北墅

客裏浮沈又一年春風北墅故依然路邊花有香相引澗下松無色可憐仙鶴舞隨人擊築神鴉飛傍客歸船何須故掃霜前葉卻趂東風學暁煙

呂氏山堂喜雨

涼滿蒲萄磊落枝倦逰來此亦忘歸溝渠水活龍蛇動樹木月眀烏鵲飛欣減黃粱新米價愁生白薴舊徵衣風流卻扇團圞坐一夜談兵玉塵揮

雨作妨登山

莫笑林宗折角巾雨師堅壁助秋城菇蒲送冷橫煙淡鷗鷺驚秋立水輕山勢欲窮猶有路溪流似斷又聞聲好懷聊擬攜笻去正值農夫荷笠畊

其二

暑風快處岸烏巾去去扁舟逺帝城過眼溪山含霧重多情艸木逗煙輕琴書正要疎人事禽鳥跫然聴履聲莫恨漏天霖雨惡雞好好筆爲畊

其三

杖屨飄然不整巾緣何問得梵王城淡煙翠濕千螺皺微日煙消一紙輕隔山鳥語如人語觸處風聲若水聲見說一犁今已足笑欹蓬首餉夫畊

掛搭松窩

十年南北走東西豪气崢嶸老不衰快斬妖魔三尺劍朗吟風月五言詩山無福地吾焉托神有靈丹世不知卻恐松窩知此意一絲掛搭去何疑

鹽官權學

人生百嵗等歡悲已判行藏任所之筆硯重尋驚夢覺課程聊復伴兒嬉荒涼傍海多閒趣閉戶觀書有倦欹破帽塵埃今已矣不妨更借蹇驢騎

鹽官借沈氏屋

借宅西頭對短檠一燈相對紙橫煨鑪火活蹲鴟熟沸鼎茶香蚯蚓鳴萬卷讀書空老大諸生蓋世盡功名依稀艸木還鄕去便向夜深聞雨聲

入徽州

遙望煙霞色正鮮夢中忽已過前川紅塵冉冉行天上黃道駸駸近日邊石洞歙溪俱可硯山肥徽路總堪田采茒便欲僑居去柰此功名未了緣

寓公坊

秋風漸漸正吹涼似報歸期未欲忙尋路竹間深入寺泊船沙外逺依莊小槽壓酒硃紅滴新飯炊粳雪白香更聴夜來思逺浦軍聲十萬似錢塘

六合道中

十年曽記此來防有防中原一戰収蒲栁易凋嫌勢去金湯無用卒歸休悲風髣髴鳴刁鬥缺月參差防敵樓廟食封侯何日事不堪老馬又滁州

醉中偶成

小院蒲萄月架東舞腰忙趂鼓聲雄詩成防筆分題後人在金賭令中秋葉冷吟風浩蕩晚林烘透日玲瓏腰間若佩滁州印定有人呼作醉翁

無錫道觀

門外紅塵市一防買買李興悠然樹根石透月灑落殿閣屋多風折旋賣墨道人勤置酒能詩老子欲飛仙髑髏南面蛆虫輩鵬鷃逍遙各自天

招義銘育王見佛照

豪傑書生懶散仙小庵藏迹得安閒禪曽勘破諸公去詩在推敲一字間夜雨滴殘梧葉老夕陽行處水花慳買舟便欲乘風去孤絕同防海島山

金陵雪中

風幻寒威夜撲人暁看云腳四垂陰牧羝塞上功名淚騎馬藍闗竄逐心冷面不春愁菀結凍須如鐡恐蕭森晝鑪醉撥灰爲字不爲閒思暖帳金

對雪

匣中雷吼一長劍溪上月眀多少舟無賊可平閒李愬有人不訪倦王猷銀杯縞帶従渠便瑤樹瓊林得自由衣敝獨嫌灰絮料簾髙想見月垂鉤

觀白鷺洲風濤

一聲雷鼔快風威頃刻衝濤沒釣磯行客駭看銀漢落陽侯驚起玉山飛蛟龍使爾爭先化鷗鷺茫然失所依安得長竿入吾手翩然東海釣鼇歸

偕陳調翁龍山買舟待潮夜發

來逢春雨長田苗去見秋風劈蟹螯久矣歸心到鄕國依然水宿伴漁舠一天如許皆眀月二客所須惟濁醪今夜四更潮有信更須畱眼看銀濤

發舟

寶气亭前首問途淸飈日日送籧篨丹楓無處不愁客白鷺有情如導吾靑竹閒垂任子釣紫鱗時掣季鷹魚煙波渺渺江天晚水宿又聴溪鳥呼

舟中偶作

日日拖舟上碧溪寒灘水淺艸離離尺書雁斷嵗行盡五兩風輕防去遲白鷺導吾如有意丹楓愁客亦何爲闗頭安趂梅花約更著寛程五日期

舟中

下水南風不覺難我舟不動穏如山東西日月尋常事變化雲煙頃刻間沙鳥似驚皆退避林巒如畵亦渾閒歸期只欲長安近屈指何時到北闗

霜寒舟中

展轉牛衣冷不禁著人無柰暁寒侵由來十月淸霜重況乃荒村白露深有客分金來橘社何人塗血染楓林不堪靑女來料理折盡衰翁一片心

春日卽事

久客無人問所須小翻得逐癡愚黃昏以後酒三盞白日之間飯兩盂谷雨筍茶俱俊美條風杞菊競甘腴先賢且謂可行樂況是平生山澤臒

其二

出門𨿽是欠陶朱便使闗門亦可居物價偏防常食肉傭貲極省易鈔書已安櫟社如無用若此叢林似有餘歸興未歸天上事只消如此看何如

幽居

對面滄浪可濯纓不思泛艇出春城浮沈枌社何人重俯仰茒檐是事輕玉蕋連屏寒徙倚蒲萄上架月縱橫江湖老矣無他願只欲淸陰便得成

自述

扁舟送客出姑蘇晚泊吳江夜雨餘波浪稍平風力定靑黃相間橘林疎匆忙旅館催行酒艸率杯盤旋買魚與我壁間書嵗月無人爲上小行書

其二

精神凋耗鬂毛衰刼火光中穿防回無可柰何教老去有時猛省忽愁來師崇道學原非僞客寄蘇州卻類獃眀日重陽又佳節得錢且醉菊花杯

自慚

一榻畱人去便垂自慚非友亦非師初無伎倆惟貪酒遇有工夫或賦詩曬日棗林紅磊落響風桐葉碧參差人家正使鱸魚鱠老子秋來卻自悲

下第

蕩蕩天門叫不應起尋歸路向南行新亭未必非周顗宣室終須召賈生振海潮聲風洶湧挿天劍气夜崢嶸傷心故國三千里才是余杭第一程

嵗晚

手種疎梅已發妍相従三過客中年吾生豈得頻如意隨處何妨且信緣風月情多時小醉軒裳夢少日安眠萬人海裏能如此自是枯禪並散仙

龍洲集卷六

欽定四庫全書

龍洲集卷七

宋劉過撰五言律

代上韓開府

位號鈞樞等元勲閥閱傳九重新洗日一柱獨擎天戰守籌帷外遷除下筆邊衣冠圖盛事不記防貂蟬

上周少保

防戱公孤了歸來不愛名昌黎前進士司馬老先生有節花宜晚無波水自平翳雲遮不得南極益晶眀

其二

早被儒冠誤依稀老更侵科名數行淚岐路一生心自惜亡猿木誰憐躍冶金使無鐘鼎志何地不山林

初伏闕上書得旨歸裏上楊守祕書

郡大廬陵古分符得祕郎息爭民弭事課最米連檣水隔蓬山逺風凝畵防香少須官事了歸去玉爲堂

其二

百計歸無防誰知禍有胎江河周顗泣城郭令威來訪舊須俱白過家心欲摧故鄕非不好不是錦衣回

上範祕監

郡大當塗古分符得少蓬威如烏府在令與繡衣同鈴閣防書外花村賣劍中少需撫摩意來作玉堂翁

其二

疇昔經行路黃山更一過天涯知己少嵗晚客愁多路斷車生角冰堅水不波使君森畵防聞此蓋如何

寄周益公

猥賤詩難化讙囂語不齊長途難短堠小雨易深泥逐利如爭鹿傷人類割雞心𨿽懷益國夢亦畏江西

和大參相公

松深煙鎖逕月冷水眀樓日漲滄溟窄山陰古木秋琴書超物表气宇識神逰突兀東南壯乾坤第一流

其二

气壓三千界雲橫百尺樓地靈絕興替木老閱春秋杖逍遙步琴書汗漫逰利名空役役回首愧禪流

其三

山邃龍蟠屈江昏蜃吐樓撞鐘千百指閱世八千秋僧笑衣冠累天容杖屨防松梢淸影碎薄月帶沙流

和子純韻

橋下水如箭驚奔萬古號溪毛翻碧帶石蘚襯銀濤天外千層秀云低數尺髙垂垂興偏惡蓬鬂爲詩搔

贈劉叔擬招山

不醉何勞飲無詩底用吟百年爲客老一念愛鄕心艸路靑原淚煙波白鷺心班超歸未得愁見舊家林

送楊伯子

天下少奇士況乎吾一州逢人問好字知子有源流蘭砌多黃口蓬山半白頭誠齋知未可喚作小波休

送金陵胡撫幹仲芳

故家凋防後初識澹庵孫玉樹眀頭角冰澌吐話言荊州得上幕楚壤帶中原我欲附舟去白魚朱橘煩

其二

共醉百斛酒千金一笑傾寄情桃葉渡弔古石頭城戰守籌雄地更番出戍兵甕天畱不住圖略遂西徵

都中畱隨州李判官

幸自東南好西歸未可忙茶添橄欖味酒借蛤蜊香絕品宜春醉新烹趂日長倒囊煩厚載歸遣北人甞

江頭送趙教卽席同賦

東洲二三子相送黃鶴磯渭北煙樹合江南春水肥波寛魚意足沙淺鳥痕微我亦欲東去斜風雨濕衣

送許閻二兄歸嶽陽

嶽陽舊逰處重來嵗月更聨翩識吾友邂逅慰平生風送故人逺槐催舉子驚扁舟更珍重萬里莫畱行

九日寄陳君舉舍人

白髮江湖暗靑燈幾席涼病身防千百佳節又重陽命也吾何柰天乎孰可量元龍樓百尺猶得慰行藏

除夜寄盧菊磵

見說盧夫子詩成手自書雪便金帳暖云壓玉川居椒葉儲名酒萍虀薦野蔬夜寒揮犢鼻應念馬相如

寄桐廬程宰

路入嚴州去桐廬得暫過盤飡湯餅賤機杼綺羅多令尹哦詩治居民酌酒歌吏人公事少門外可張羅

寄吳子云

曽是乘軒客飄零老更窮棹船秋葉浦防杖桂枝叢往事都如夢新詩不用工艸廬消得防不許臥隆中

吳尉東閣西亭

襲桂行香徑朱欄稍轉西水風飄石冷雲月墮檐低棊敗深杯罰詩豪健筆題舞忙釵鬂亂更爲捧柔荑

其二

石板橋東閣軒如此華碧虛澄水鑑紅影浸霜花似串歌云駐如泥醉帽斜但驚風露冷飄落怕還家

湖口宰任伯厚挹淸亭

正笑行役倦登臨心眼開野蘄千里見蜀贛兩江來老覺樹如此涼生風快哉主人方好客不算酒行杯

龔山長棲閣

愛客龔山長能容日日過栽培初種竹愛防乍生荷堂對靑山短門闗白日多細聴閒議論不似我狂歌

題禾川龍飛英疎榮閣

堂扁朱書字何人可得之三衙新統帥六館老宗師文武無窮意江山不盡詩親恩如可報防有報君時

題王文叔燕堂

仕宦不愜意有家胡不歸林棲烏反哺梁語燕於飛鷗鷺忘之久貂蟬貴者稀但存慈母健日日舞斑衣

其二

著屋圖書裏四山樓觀重蒓添張翰思橘當李侯封湖水自平淡花枝多冶容興來詩已就只可酒千鐘

西湖次弟潤之韻

舊說西湖好逢春更一逰林逋山際宅蘇小水邊樓竹宻栁堤閙樹多花影稠天堂従此去眞个說杭州

雨華臺次胡仲芳韻

寒意濕芳艸浮生吹浪花繞臺皆峻嶺陳迹一飛霞子醉辭吐鳳吾狂字落鴉兒童應笑客風颭角巾斜

酒樓

夜上靑樓去如迷洞府深妓歌千調曲客雜五方音藕白玲瓏玉柑黃磊落金酣歌恣蕭散無復越中吟

登曠軒

去春曽與客攜手過橋來寺陰松極美塢深桃不開紅塵萬里去白首一年回淨洗曠軒眼雪天閒看梅

鐡塔寺呈輕老

樹木有古意軒多野情斷岡城一帶齊岸艸叢生醉骨風蟬蛻病身沙鳥輕惜無東野筆琢句鬭僧淸

同友逰新安寺

畏暑倦杯酌修廊散步行寺深藏古意蟬老帶秋聲去就諸緣薄窮通一念輕更尋水淸處容我濯塵纓

逰古山

信步作幽討有庵如此深佛燈眀老屋秋日淡疎林栢樹祖師意松楸老子心十年棄墳墓灑淚一悲吟

古山庵

薄醉來逰此西風吹帽紗倦鴉叢宻樹涼雨濕秋花題壁人何在哦詩句未佳一杯湯餅具坐到日西斜

題龍華寺壁

春事梅邊動荒江信馬行久窮知逺舉多瘦怯衣輕今日龍華寺昔時【闕】姥城廢興吾已解一醉萬緣淸

雁峯東林寺

雁泊船去岸頭閒訪僧故人畱少駐俗子見何曽佛屋擎天柱心光續命燈任渠狂到死吾老慢騰騰

髙塘庵

庵上木已拱山前水可陂崢嶸晦翁字突兀大參碑云葉孤飛白烏羣反哺慈傷人前輩盡問道欲従誰

聿追庵

路轉羊腸曲山藏蝸角深樹多成防宻水少亦悲吟露艸重陽淚風花寒食心摩挲墓銘看久立讀碑陰

元宵偶書

磊落倦逰客蹉跎但過曽有懷千不足自顧百無能舊日名塲酒他時夢境燈放歌聲激烈醉倒睡騰騰

寓東陽

元帥東陽主令君吾故人可憐九華客猶是一窮民古者狂狷士人間自在身化工都不管何地有陽春

其二

不學老無似艱難卻飽諳逺從陶靖節來訪杜徵南意到羮蒓適貧猶食薺甘惜無廬可臥尙繞鵲枝三

泊船吳江

艸樹連塘岸人家半橘洲暖寒尋酒去覺困得陰休逆境年年夢勞生處處愁天涯倦行客眀日又蘇州

送客剡溪

送客山陰路春風散馬蹄縦觀神禹穴深去子猷溪嫩艸緑於染珍禽嬌已啼去程千萬里步步有云梯闕景和進納長安相值西采石話及家事因對酌

未有還家防故鄕吾太和龍洲沙石健快閱水雲多場屋科名累江湖嵗月磨茅柴一杯酒相對柰愁何

方竹杖

鶴骨風前瘦龍姿雨後鮮鋒稜四面峻節一生堅荷蓧行隨適看山依最便従教方有礙終不效規圎

挽拙庵楊居士

前輩晨星似如公抑又希楡邊逰已倦菊徑晚方歸聴雨風同老衝天子欲飛傷心彈指頃一夢故人非

其二

尙憶龍蟠國城西作客時有山皆載酒無日不賡詩風雨交防散江湖淚眼悲百年心事在只有鳳雛知

挽蘇吏部

變世徵文獻逢時仕學優愛遺邊郡在官止外郎休日黑新塋夜溪橫舊隠秋從防老賓客欲替二孤愁

龍洲集卷七

欽定四庫全書

龍洲集卷八

宋劉過撰七言絕

上益公壽十絕

金烏

金翰振曉近天威玉宇循環晝影遲曾上天門頭上看曖然可愛是冬曦

玉兔

雲淡星疎月有光廣寒仙府嵗偏長多應自制延年藥振古長因桂子香

寶龜

納錫曾看上九江又聞詹事奉儲皇巢成荷上窺仙景三顧溪中賜印章

鶴

緱山橘井與靑田驅策風雲反列仙名號橫空心萬里九臯聲動九重天

壽鹿

年永曾聞葛稚川玉京何處錦紋鮮賞花應制嘉賔宴小雅當爲第一篇

丹桂

少壯東堂奏捷功浮香仙籍繼家風年年占得中原景一顆冰輪照九穹

影木

枝如華蓋聳瀛洲永世香風荏苒浮特有羣仙來弭節細聽鳴鳯碧枝頭

古栢

冰條雪葉節髙堅臺憲風生凜凜然可羨堪爲梁棟用至唐千載尙三千

佳菊

壽客尢宜在壽鄕鈿花的皪傲新霜更歌華壽今歸去尙有淵明野趣香

蒼官

東封已受大夫封又入丁公吉夢中祗道濟時作舟楫茯神尢有濟人功

代吳守與趙侯壽

地蟠江漢節巍然勁气扶輿幾倍年白玉丹砂浩無數夜光隨處見山川

其二

气運由來有盛衰循環久已見天機黃山雲散無塵滓上將騰光入紫防

其三

虎頭燕頷是奇謀玉悵兵形象水流此去闗河應不逺上方擬築望英樓

其四

文偉當年記鄂城﨑嶇蜀道播英聲何如衣錦枌楡社臥防元戎十萬兵

其五

夜上南樓望玉京將星光底壽星明不須便卽騎黃鶴且爲皇家致太平

呈徐侍郎兼寄辛幼安

當年今日誤承恩自倚容華托至尊門外逰絲難駐日依然靑艸暗長門

其二

猿臂將軍戰不休當時部曲已封侯夜深忽夢燕山月猶幸君王晚更收

官舎阻雨呈徐判部

學弄筆頭兒戲事風流眼底亦無之汪孫已往周洪沒本分作家今是誰

其二

竹隱先生名滿世自爲舉子已詩聲春風若入五花判莫遣紫防紅藥驚

其三

秋霜烈日生前操流水行雲意外詩未必中興四君子於斯二者更兼之

其四

潦倒傍門羞騎馬倦逰老欲寄昆山畱將造請囁嚅口慷慨狂歌泉石間

其五

世間別有人才在臺閣招徠恐未多半老江湖與巖穴爲公一賦艸廬歌

呈辛稼軒五首

精神此老健於虎紅頰白須雙眼靑未可瓢泉便歸去要將九折重朝廷

其二

閉門翹足觀山睡松檜郁然雲气髙說夢向人應不信碧油幢下有旌旄

其三

書來賜以蘭溪酒下視潘葑奴僕之吾老尙能三百盞一杯水不值吾詩

其四

臥廬人昔如龍起鼎足魏吳如等閒若結梅花爲保社林逋只合住孤山

其五

書生不願黃金印十萬提兵去戰場只欲稼軒一題品春風侯骨死猶香

投誠齋

省齋去國艮齋老不獨宣尼嘆乏才試數諸公有名者廬陵那得兩誠齋

其二

蓬萊東觀是通衢經國文章要鉅儒頓著五花猶不判卻於注易下工夫

其三

畫防門邊春晝長鼎新模範宿淮陽吏人剝啄報公事一瓣濃薫班馬香

其四

知愚上下爾自異尺寸不差公短長畢竟昌黎仍舊好何曽人說叚文昌

其五

綾衾厭入承明直卻把一麾江上來雲气隔天迷望眼不堪花落幾宮槐

其六

夫子聲名號浙西作成文事欲何爲達人胸次元無翳芥子須彌我獨知

其七

初政寰區望太平黎民樂政喜更生裴公用舎無輕重天下從玆有重輕

上吳居父

時平無事淸吟好衛霍貪功未足奇曽是一篇人膾炙四方傳誦臥龍詩

其二

廟堂陶鑄人才盡流落江淮老病身尙踏槐花隨舉子不知鄧禹是何人

呈王山父

疎煙淡淡樹重重略得西南有路通鐘板不鳴山寺靜閉門人在月明中

其二

辦得茒廬我便歸玉堂何處有梅枝嵗寒老樹𨿽荒寂防有臈殘春盡時

和危府教

先生場屋文之虎气懾豺狐自不知老去莫嫌官尙冷灞橋風月要新詩

其二

天上羣仙臺望居芹宮未是辱泥途莫邪變化須臾事一防一鎔金在鑪

其三

行腳諸方履歷深似和禪子寄叢林試拈朝報一轉寤以道觀之無損心

送胡仲方

略無一物將人意更逐行軒去似飛賸把淸吟供恵逺聊將逺出當依歸

其二

鄭公句在貧何恨劉毅家寒淚一揮窮達莫言鄕義重此行畢竟是耶非

寄沈居進三國誌

十年鉛槧鬢絲秋獨抱成書四海逰三國諸人應夢裏一畨公案又從頭

其二

萬死中原百戰爭流芳遺臭各垂名思量陳壽已饒舌又費先生一管城

寄張柬之

見山堂上山如畫二十年前曽客來風絮滿城歸不得江南老卻賀方回

其二

紫驑借得將軍馬垂栁西湖第一橋欲傍酒家做寒食腐儒何日有狐貂

柬胡衛道

淮北山南幕府開江淮誰念有遺才出門萬里長安道乞我子潛馭馬來

其二

結束弓刀鞍馬間精神矍鑠我猶艱褒衣博帶休相笑前帶頭巾金帽環

過無錫見李祭酒

戀樹棲禽暖不飛不知弓繳有危機季鷹若悟蒓鱸好應悔江東不蚤歸

其二

髙門掃日鳴珂裏吹竹彈絲暖響中寂寞一區如此宅世間卻有兩揚雄

其三

新變文章學未成有云無路致吾身應逢墊角諸生笑欲效林宗卻整巾

贈經長老

菜肚老人禪已飽憂人從吏作詩僧客來無處著歡喜一語不曾談葛藤

題自然足軒

秋光萬斛潑疏簾瘦玉蕭蕭拂畫檐鵲尾鑪中香篆冷矮袖手對楞嚴

其二

翠竹無多第一奇正憂喧聒俗人知淸風自足老僧用只是前無好詩

其三

有竹蕪生不費鉏亭亭楚玉影臒臒風師自是識人意何用縱橫十萬夫

東林寺

爾自貪癡不肯閒江南多少好靑山老夫爲不愛官職買得狂名滿世間

越州能仁寺壁

流年轉眼一飛梭如此頭顱柰老何狼籍落花春不老竹雞啼處雨聲多

書僧舎壁

緑楊染水濃如畫天气欲晴風自和二月杏花猶未放一春分外覺寒多

西林庵

雪汁融融溪棹回此山林竹亦佳哉看殘未了槐巖在筍蕨肥時又一來

山末

山末疎紅尾尾霞晚煙叢薄是人家移船更喜吹香好狗橘花開媚淺沙

龍洲集卷八

欽定四庫全書

龍洲集卷九

宋劉過撰七言絕句

遊淸潭呂資益蟠谷十絕

淸潭

一潭淸淨久無泥潭岸無泥石更圍擬待月明垂釣去前溪雨足怕龍歸

蟠谷

逶迆路逐驚蛇去轉盼不知身已髙雪積萬層山四合碧油幢外有旌旄

飲緑

野花紅白倚巖開只可臨風自一杯謹莫放教公子見恐攜窕入籠來

掇英

老子垂垂秋露下九月空山天气寒黃花剰開且勿剪畱得一枝煙雨看

初秋

香不求知色正靑淸於九畹見飄零山中若有離騷伴痛飲吾知勝獨醒

潄玉

濕雲將雨過溪東石澁灘鳴水勢雄忽作晚晴秋更好月來林外透玲瓏

含暉

帝所森嚴寂不喧九關虎豹守天門何人奏事含風殿日晏鳴珂下紫垣

香徑

一花帶蕋香气滿何況叢生樹兩行風露益髙秋雨足請君來此撼琳瑯

谷庵

穹廬架屋石崚嶒香火西風只一僧日晚課經猶未了閉門先防佛前燈

碧蓮峯

前山崛起靑蓮朶色掃晴空如葉開若擬空花猶未了空中安得有峯來

三登徑山而雨或曰龍王相迎予笑而戲以詩

細雨霏霏灑路塵龍神有意迓佳賔世間小節成姑息盍念熬煎烈骨人

逰古仙巖

白蘋風裏步淸秋來作靈巖古洞遊笑倚飛雲訪仙迹夕陽無語伴人愁

欲遊閤皁山

仙梯難上塵緣重俗駕勒回仙有靈煙靄糢糊雨昏黒數峯疑在眼中靑

西湖

西湖湖上山如畫二十年前曽客來飛絮滿城歸未得江南老卻賀方回

湖上

五行撩我到錢塘花底題詩句亦香莫惜髙吟三十韻敢煩詩伯爲平章

弋陽渡頭

車聲盡日滑黃泥怕聽空桑叫竹雞風雨不知春早晚栁條拖緑半江低

初入平氏書院

雪屋彈琴泛作聲寂無人語紙牕明倦逰識破諸緣妄心與梅花一處淸

湖口阻風

冒雪衝霜已十程狂風乃敢厄吾行無人說向江神道莫待明年卻世情

蘄州道中

如箭陰風劈面吹雪花斜夾雨垂垂胸中自有平邊防路入蘄州冷不知

自宣溪過早禾渡

雨後斜陽未見晴曉看紅日報明筍輿十里宣溪路剗地濃云腳裏行

其二

梅欲攙春菊送秋早來渡口晚煙收風從灘上催船過滚起寒沙一並流

釣臺

百尺難量大丈夫問他出處意何如乾坤已付劉文叔從此先生歸釣漁

龔山長棲閣

不知此是何人宅楊栁𨿽低屋卻髙見說圖書皆長物六經之外有離騷

村店

林深路轉午雞啼知有人家住隔溪一鳥閙紅春欲動酒簾正在杏花西

其二

溪邊猶掉酒船回冷水灣頭雨意開一路有詩吟不得當初悔不共君來

春日書事

薄雲籠日防初晴沙岸朝來春水生間傍栁堤騎馬去一鞭春色栁風輕

春歸

百花開盡到酴醾一片春心又欲歸可恨東風畱不得謾教啼鳥怨斜暉

和送牡丹韻

娉娉嫋嫋洛陽花合在瑤池阿母家乞與老人渾不愛白髯相對毶烏紗

萱艸

不盡人間萬古愁卻憑萱艸解忘憂開花若總關憔悴誰信浮生更白頭

梅花

人間不盡春來意恰見一枝寒影疎更得和羮幾時在祗今風月尙新除

其二

香意惱人休不得荒林月裏夜相過花應笑客有底急客若不來花柰何

其三

凍雲垂垂雪欲落雨澁風慳如此寒分折南枝與君看老夫自要北枝看

其四

髙門拂日瓊爲樹呼我不來那肯過不知此花有何好寒鄕日日用亡何

其五

寂無人語斷回程日落未落孤山橫平湖水濶何許去傍竹邊松自好行

雪

醉枕醒來夜未央倦身展轉厭藜牀映色皎猶疑月刮骨寒知不是霜

喜雨

誰借長鞭策懶龍黃梅水漲舳艫通還知君子憂時切常在桑麻稼穯中

其二

北方旱气與兵連猶恐淮舟亦蔓延數日下田新雨足不應千里不同天

聞杜宇

杜宇幾聲煙靄外相思只在蜀山陰間愁不共花飛盡贏得傷春一片心

聞鸎

東風扶日上花枝恰恰幽禽弄暖時百囀忽驚春夢破間關石上話相思

雁

朝隨漢使到天涯暮與江鷗宿浦沙嵗晚客途營一飽稻粱多處卽爲家

其二

萬重山水萬重云嵗嵗江南客此身天末西風晚來急數行飛下一汀蘋

漁翁

短篷三尺寄煙波短褐悠悠嵗月過江海不知戎馬事酒酣搔首唱漁歌

聽阮

絳蠟攢花夜气橫樽前更著許風情卻將江上風濤手來聽紗摘阮聲

閒步

山徑無人鳥篆沙杖藜閒看摘新茶錦繃委地筍翻籜黃玉滿林松帶花

夢覺

夢回斜日轉花陰時有黃鸝送好音髙臥艸廬人不識東風啼鳥獨知心

感舊

羅結同心栁帶靑碧桃香裏寄將迎春風重到憑欄處腸斷江樓不忍登

龍洲集卷九

欽定四庫全書

龍洲集卷十

宋劉過撰五言絕

遊郭希呂石洞二十詠缺其一

淸曠

筍輿咿啞來路轉此歇腳長風挾秋下深意滿萬壑

深秀

蒼髯萬松宮窈窕一徑開請回俗士駕切莫呵殿來

書院

力學如力畊勤惰爾自知便使書種多防有嵗稔時

谷口

水流自何許逺欲窮其源石梯苔蘚層微有屐齒痕

月峽

兩崖限東西裏有一帶天老蟾更多事駕月下潺湲

桂壑

叢叢萬橫枝羅生雜松篁不以羅穴幽嵗晚政自香

小爛柯

遊戲一談棋嵗月駒隙過不如兩忘機石上跏趺坐

傾月

去去山轉深樹下益淒冷時有月烏飛間碎梧桐影

閟云

仙宮已降勅雅有新遷除乞爲此閣使云物屢捲舒

髙碧

小山碧巉巖直上與天齊詩成欲磨崖藤蘿費扳躋

石井

銀牀繞周遭一規寒浸水試敲拄杖看恐觸蛟龍

壺天

逆溪隨水行更上紫翠峯朱欄忽飛閣映帶煙霞重

玉佩

借榻臥云屋欹枕仔細聽誤疑鳴珂聲不知水泠泠

飛雪

山前大飛雪路有何處入蒙茸亦花飛冷濺徵衣濕

笙鶴

木末俯淸軒獨立久延佇何人騎鶴來髣髴吹笙侶

韜玉

至寶不自獻韜藏亦英華餘香被艸木秀擢幽巖花

倚劍

石壁自磨礲三嘆用不久如去到人間爲儂洗塵垢

藥圃

古文不可賣未覺賣藥非侵晨荷鋤徑暮得芝術歸

玉泉

石礫沙沃盡悠悠潭影斜塵襟不忍濯爲惜無玷瑕

缺其一

賦

獨醒賦

有貴介公子生王謝冰玉其身委身糟丘度越醉鄕一日謂劉子曰麯蘗之盛棄土相似釀海爲酒他人視之以爲酒耳吾門如市吾心如水獨不見吾防事之南蓋亦吾之胸次哉矮屋數間琴書罷陳日出內其有餘間散菠菜子一升摩挲手植之竹枝葉蔚然其色靑此非筦庫之主人乎其實超眾人而獨醒劉子曰公子不飲何有於醉鄕猶不知醒爲何謂若我者蓋嘗從事於此矣少而桑蓬有志四方東上防稽南窺衡湘西登岷峨之顚北遊爛漫乎荊襄悠悠風塵隨舉子以自鳴上皇帝之書客發鴻寶之祕藏愧乎雄辭而偉文得不逾以一言放之如萬馬之駿奔半生江湖流落齟齬追前修兮不逮途益逺而日暮始寄於酒以自適終能酕醄而涉其趣操巵執瓢拍浮酒船痛飲而談離騷白眼仰臥而看天𨿽然此自其大凡爾有時墜車眼花落井顚倒乎衣裳弁俄側而不整每事盡廢違昏而莫省人猶曰是其酩酊者然也至於起舞捋須不遜罵坐芥視天下之士以二豪爲螟蛉與蜾蠃兆謗稔怒或賈奇禍矧又欲多酌我耶今者不然我非故吾覺昨非其未逺掃習气於一除厭飲杯酒與瓶甖而日疏淸明宛在其躬泰宇定而實虛譬猶醯醢出雞蓮生淤泥糞壤積而菌芝疾驅於通道大都而去其蒺藜當如是也豈不甚奇矣哉夫以易爲樂者由於險以常爲樂者本於變是知汨沒於是非者始眞是出入於善惡者始眞善今公子富貴出於𦇤褓詩書起於門閥頡頏六館世襲科甲遊戲官箴嚴以自律所謂不纇之珠無瑕之璧又何用判醒醉於二物公子聞而笑曰夫無倫者醉之語有味者醒之說先生舌𨿽瀾翻而言有條理胸次磊落而論不訛雜子固以我爲未知醒之境界我以子爲彊爲醉之分別於是取酒對酌淸夜深沈撥活火兮再紅燭花燦兮熒熒澹乎相對而忘言不知其孰爲醉而孰爲醒

龍洲集卷十

欽定四庫全書

龍洲集卷十一

宋劉過撰詞

六州歌頭【弔嶽王廟】

中興諸將誰是萬人英身艸莽人𨿽死气塡膺尙如生年少起河北劍三尺弓兩石定襄漢開虢洛洗洞庭北望帝京狡兔依然在良犬先烹過舊時營壘荊鄂有遺民憶故將軍淚如傾說當年事知恨苦不奉詔僞耶眞臣有罪陛下聖可鑑臨一片心萬古分茅土終不到舊姦臣人世夜白日照忽開明衮佩冕圭百拜九原下榮感君恩看年年二月滿地野花春鹵簿迎神

六州歌頭

鎭長淮一都防古揚州升平日珠簾十里春風小紅樓誰知艱難去邊塵暗戎馬擾笙歌散衣冠渡使人愁屈指細思血戰成何事萬戶封侯但瓊華無恙開落幾經秋故壘荒丘似含羞悵望金陵宅丹陽亂山不斷綢繆興亡夢榮枯淚水東流甚時休野竈炊煙裏依然是宿貔貅嘆燈火今蕭索尙淹畱莫上醉翁堂看蒙蒙雨楊栁絲柔笑書生無用富貴屈身謀騎鶴來遊

六州歌頭【淮西帥李訦和仍爲書廟額】

髙皇神武善駕馭豪英攘北敵驅羣盜命天膺救蒼生柰變繞沙漠隔溫凊屈和好召大將歸兵柄列樞庭公指汴京威以振河洛不顧身烹失一時機防嗟困躓吾民痛嶽家軍就扶傾久沈寃憤七十載還復遇帝王眞表遺烈錫王號日照臨激士心始識安劉計寕禍已是忠臣我來傳訪壁壘想精明英气凜然若在題匾昭掲天恩笑原頭荒艸死不能春交怨人神

沁園春【代壽韓平原】

玉帶金魚緑髩朱顏神仙畫圖把擎天柱石空畱緑野濟川舟楫閒倚西湖天欲安劉公歸重趙許大元勲誰得如平章看人如伊呂世似唐虞不湏別樣規模但收攬人才多用儒況自昔軍中膽能寒敵而今胸次气欲吞吳紫府眞人黒頭元宰收斂神功寂似無歸來好正芝香棗熟鶴瘦松臞

沁園春【張路分秋閱作】

萬馬不嘶一聲寒角令行栁營見秋原如掌鎗刀突出星馳鐵馬陣勢縱橫人在油幢戎韜總制羽扇從容裘帶輕君知否是山西將種曾系詩名龍蛇紙上飛騰看落筆四筵風雨驚便塵沙出塞封侯萬里印金如斗未愜生平拂拭腰間吹毛劍在不斬樓蘭心不平歸來晚聽隨軍鼓吹已帶邊聲

沁園春【送辛幼安赴桂林官】

天下稼軒文章有用看來未遲正三齊盜起兩河民散勢傾似瀉國覆如杯猛士雲飛狂奴灰滅機防之來人共知何爲者望桂林西去一騎星馳離筵不用多悲喚紅袖佳人分藕絲種黃柑千戶梅花萬樹等間遊戲畢竟男兒入幕來南籌邊如北翻覆手髙來去棋公餘盡且玉簪珠履倩米元暉

沁園春【寄辛稼軒】

古豈無人可以似吾稼軒者誰擁七州都督𨿽然陶侃機明神鑑未必能詩華衮何如相羊聊爾千騎東方防稽中原事縱匈奴未滅畢竟男兒平生出處天知算整頓乾坤終有時南湖賔客侵尋去矣江西戶口流落何之盡日樓防四邊屏障目斷江山魂欲飛長安道算世無劉表王粲疇依

沁園春【寄孫竹湖】

問訊竹湖竹如之何如何未歸道吳山越水無非佳處來無定止去亦何之只怕秋來未能忘耳心與輕雲一樣飛愁無柰但北寄傲南澗題詩人生了事成癡算世上久無公是非恨雲臺突兀無君子者雪堂畱客有美人兮疎雨梧桐防云河漢鐘鼎山林無限悲陽山縣是昌黎誤汝汝悞昌黎

沁園春【盧菊澗座上時座中有新第宗室】

一艇橫空飛過洞庭又爲此來有汝陽璡者唱名殿陛玉川公子開晏樽罍四舉無成十年不調大宋神仙劉秀才如何好將百千萬事付兩三杯未嘗慽慽於懷嘆自古英雄安在哉看錢塘江上潮生潮落姑蘇城裏花謝花開盜號書生彊名舉子漸老雪從頭上催誰羨汝三千珠履十二金釵

沁園春【寄辛承防時承防招不赴】

鬥酒彘肩風雨渡江豈不快哉被香山居士約林和靖與坡仙老駕勒吾回坡謂西湖正如西子濃沫淡妝臨照臺二公者皆掉頭不顧只管傳杯白言天竺去來圖畫裏崢嶸樓閣開愛縱橫二澗東西水繞兩峯南北髙下云堆逋曰不然暗香浮動不若孤山先訪梅湏晴去訪稼軒未晚且此徘徊

沁園春【送友赴營道宰】

萬里湖南江山歷歷此吾舊逰看飛鳬仙子張帆直上周郎赤壁鸚鵡滄洲盡吸西江醉中橫笛人在嶽陽樓上頭波瀾靜泛洞庭靑艸重整蘭舟長沙防府風流有萬戶娉婷簾玉鉤恨楚城春晚岸花檣燕還將客送不是人畱且喚陽城更招元結摩詰三關歌詠休心期處算世間眞有騎鶴揚州

沁園春【贈丰城王禹錫】

自注銅瓶作梅花供尊前數枝說邊頭舊話人生消得幾畨行役問我何之小隊紅旗黃金作印直待封侯知幾時杯行處想淋漓一醉明月東西如椽健筆鸞飛重爲冩春風陌上詞便平生豪气消磨酒裏世間此樂兒輩爭知霜冷貂裘夜寒如水飲到月斜猶未歸仙山路有笙簧度曲聲到琴絲

沁園春【遊湖】

仰思花情湖山應怪先生又來想舊時談舌依然解使六丁奔走馳斥風雷翠袖傳觴金貂換酒痛飲何妨三百杯人間世算謫仙去後誰是天才碧牕畫鼓船齋胸次與乾坤一樣開試雲間招手下呼餘子逡巡去住但覺塵埃若是花時無風無雨一日須來一百回教人道玉山自倒不用人推

沁園春【蘇州黃尙書仝夫人眷聚逰報恩寺】

縱轡徐驅兒童聚觀神仙畫圖見杏黃衫薄穿來香路藕絲裙軟扶上籃輿傍栁題詩穿花勸酒嗅藻扳條得自如山行處有松篁夾道不用傳呼淸泉石下盤紆算風景江淮各異殊記東坡賦好紗籠舊壁西山句妙簾捲晴虛白玉堂深黃金印大無此文君載後車杯行處想淋漓醉墨眞艸行書

八聲甘州【送湖北招撫吳獵】

問紫嵓去後漢公卿不知幾貂蟬誰能借畱侯筯著祖生鞭誰道班聲萬里河洛尙烽煙誰識道山客衣缽曽傳共記玉堂對策欲先明大義次第籌邊況重湖八桂袖手已多年望中原馳驅去也擁十州牙纛正翩翩春風早看東南王气飛繞星纒

四犯剪梅花【上建康錢大郎壽】

水殿風涼賜環歸正是夢熊華旦【解連環】疊雪羅輕稱云章題扇【醉蓬萊】西淸侍宴望黃傘日華籠輦【雪獅兒】金劵三王玉堂四世帝恩偏眷【醉蓬萊】臨安記龍飛鳳舞信神明有後竹梧陰滿【解連環】笑折花看槖荷香紅染【醉蓬萊】功名嵗晚帶河與礪山長逺【雪獅兒】麟脯杯行狨薦坐穩內家宣勸【醉蓬萊】

小桃紅【在襄州作】

晚入紗靜戲防菱花鏡翠袖輕勻玉纖彈去小妝紅粉靚行人愁外兩靑山與尊前離恨宿酒醺難醒笑把香肩並暖借蓮腮碧雲防透暈眉斜印最多情生怕外人猜拭香津防搵

天仙子【初赴省別妾於三十里頭】

別酒醺醺渾易醉回過頭來三十里馬兒不住去如飛牽一憇坐一憇斷送殺人山與水是則是靑山終可喜不道恩情得未雪迷村店酒旗斜去則是住則是煩惱自家煩惱你

行香子【同郭季瑞訪舊不遇】

一項兒明快料想那生不在薫籠脫下舊衣裳件件香難賽匆匆去得忒煞這鏡兒也不曾蓋千朝百日不曾來沒這些兒个采

龍洲集卷十一

欽定四庫全書

龍洲集卷十二

宋劉過撰詞

賀新郎

彈鋏西來路記匆匆經行數日幾畨風雨夢裏尋秋秋不見秋在平蕪逺渚想雁信家山何處萬里西風吹客鬢把菱花自笑人憔悴畱不住少年去男兒事業無憑據記當年擊築悲歌酒酣箕踞腰下光芒三尺劍時解挑燈夜語更思對燈花彈淚喚起杜陵風雨手冩江東渭北相思句歌此恨慰羇旅

賀新郎【贈鄕人朱唐卿】

多病劉郎瘦最傷心天寒嵗晚客他鄕久大舸翩翩何許至元是髙陽舊友便一笑相歡擕手與問武昌城下月又何如揚子江頭栁追往事兩眉皺燭花自剪明如晝喚靑娥小紅樓上慇懃勸酒暱暱琵琶恩怨語春筍輕籠翠袖看舞徹金釵防澑若見故鄕吾父老道長安市上彊如舊重防面幾時又

賀新郎【贈張彥功】

曉印霜花步夢半醒扶上雕鞍馬嘶人去嵐濕靑絲雙轡冷緩控野梅江路聽畫角吹殘更鼓悲壯塞聲撩客恨甚貂裘重擁愁無數霜月白照離緒靑樓回首家何處早山遙水濶天低斷腸煙樹誰念天涯牢落況輕負暖煙濃雨記酒醒香銷時語客裏歸韉湏早發怕天寒風急相思苦應爲我翠眉聚

賀新郎【逰西湖】

睡覺啼鶯曉醉西湖千場日日買花簪帽去盡酒徒無人問惟有玉山自倒任拍手兒童呼笑一舸乘風翩然去避魚龍不見波聲悄歌韻逺喚蘇小神仙路逺蓬萊島紫雲深參差亭榭有煙花繞人世紅塵西障日百計不如歸好付樂事與他年少費盡栁金梨雪句問沈香亭北何時召心未愜鬢先老

賀新郎【平原納寵姬奏方響席上賊】

倦舞輪袍後正鸞慵鳯困依然怨新懷舊別有艶妝豪勢樂春筍防揎翠袖試一曲瑯璈初奏莫放珠簾容易捲怕人知世有梨園手雙臂冷釧金瘦燭花對剪明於晝正畫堂深曲屏山掩翠炭紅圍獸錯認佩環猶未是依約雛鶯囀栁聴防防銅壺銀漏一片雄心天外去爲聲淸響徹雲霄透人醉也尙呼酒

賀新郎【閨怨】

院宇重重掩醉沈沈亭陰轉午繡簾髙捲金鴨香濃噴寶篆驚起雕梁語燕正架上荼防開徧嫩蕚梢頭舒暈臉似月娥初試宮妝淺風力嫩異香軟佳人無意拈鍼綫繞朱欄六曲徘徊爲他畱戀試把花心輕輕數暗計歸期近逺柰數了依然重怨把酒問春春不管枉教人只恁空腸斷腸斷處怎消遣

賀新郎【贈倡】

老去相如倦向文君說似而今怎生消遣衣袂京塵曾染處空有香紅尙軟料彼此魂銷腸斷一枕新涼眠客捨聽梧桐疎雨秋風顫燈暈冷記初見樓低不放珠簾捲晚妝殘翠蛾狼籍淚痕流臉人道愁來湏殢酒無柰愁深酒淺但托意焦琴紈扇莫鼓琵琶江上曲怕荻花楓葉俱淒怨云萬疊寸心逺

跋云余試牒四明賦贈老倡至今天下兩禁中皆歌之江西人來以爲鄧南秀調非也

水龍吟

謫仙狂客何如看來畢竟歸田好玉堂無此三山海上虛無縹緲讀罷離騷暗香猶在覺人間小任菜花薺麥劉郎去後桃開處春多少一夜雪迷蘭棹傍寒溪欲尋安道而今縱有劉郎冰柱有知音否想見鸞飛如椽健筆檄書視艸算平生白傅風流未肯讓香山老

念奴嬌【回侍郎李大異】

知音者少算乾坤許大著身無處直待功名成始退何日可尋歸路多景樓前垂虹亭下一枕眠秋雨虛名相悞十年枉費辛苦不是奏賦明光獻書北闕無驚人之語我自匆忙天未肯贏得衣裾塵土白璧堆前黃金酬笑付與君爲主蒓鱸江上浩然明日歸去

滿江紅【同襄陽帥泛湖】

獵獵風蒲畫船轉碧波灣浦都不是栁汀岸橘洲梅渚指防山公騎馬地經由羊祜登山處悄一如人在水晶宮消煩暑薫風動羅帷舉秦箏奏淩波舞冰壺沈醉晚涼歸去侵岸一篙楊栁浪過溪幾防荷花雨倚樓人十里憑欄幹神仙侶

滿江紅【髙帥馮太尉席上】

敵面風輕一兩防海棠防雨春總在英雄元帥曉來遊處樓閣萬家簾幙捲江郊十里旌旗駐有黃鸝百舌囀新聲垂楊舞寒食近笙簫鼓車馬閙銅鞮路尊前一醉無花爲主風韻可將圖障畫笑談盡是文章語問何如鄒湛赴江頭陪羊祜

水調歌頭【晚春】

春事能幾許密葉著靑梅日髙花困海棠風暖想都開不惜春衣典盡只怕春光歸去片片防蒼苔能得幾時好追賞莫徘徊雨飄紅風換翠苦相催人生行樂且須痛飲莫辭杯坐則髙談風月醉則恣眠芳艸醒後亦佳哉湖上新亭好何事不曾來

水調歌頭

刀劍出楡塞鉛槧上蓬山得之渾不費力失亦止如閒未必古人皆是未必今人俱錯世事沐猴冠老子不分別內外與中間酒湏飲詩可作鋏休彈人生行樂何事催彼鬢毛斑達則牙旗金甲窮則蹇驢破帽莫作兩般看世事只如此自有識鴞鸞

祝英防近【同妓遊帥司東園】

窄輕衫聫寶轡花裏控金勒有底風光都在畫欄側日遲春暖融融杏紅深處爲花醉一鞭春色對嬌質爲我歌捧瑤觴歌聲動阡陌蝶似多情飛上髩云碧晚來約住靑驄踏花歸去亂紅碎一庭風月

祝英臺近

笑天涯還倦客欲起病無力風雨春歸一日近一日看人結束徵衫前呵騎馬腰劍上隴西平賊鬢紛白只可歸去家來無田種得空抱遺書憔悴小樓側杜鵑不管人愁月明枝上直啼到枕邊相覓

轆轤金井【舞姬席上贈馬簽判】

翠眉重拂後房深自喚小蠻嬌少繡帶羅垂報濃籹才了堂虛夜悄但依約鼓簫聲閙一曲梅花樽前舞徹梨園新調髙陽醉山來倒看鞋飛鳯翼釵痕防澑秋滿東湖更西風涼早桃源路杳記流水泛舟曾到桂子香濃梧桐影轉月寒天曉

唐多令【安逺樓小集侑觴歌板之姬黃其姓者乞詞於龍洲道人爲賦此唐多令同栁

阜之劉去非石民瞻周嘉仲陳孟參孟容時八月五日也】

蘆葉滿汀洲寒沙帶淺流二十年重過南樓栁下系船猶未穩能幾日又中秋黃鶴斷磯頭故人曾到不舊江山渾是新愁欲買桂花同載酒終不似少年防

臨江仙【四景】

半雨半晴模樣乍寒乍熱天時橊花香逐濕風飛綠云翻翠浪水急轉前溪欲識淸涼意思珊瑚枕冷先知秋光預若借些兒賸催金粟閙素魄好揚輝

蝶戀花【贈張守寵姬】

簾幙聞聲歌已妙一曲樽前眞个梅花早眉黛兩山誰爲掃風流京兆江南少醉捋白須人自老猶記侯鯖舊也曾年少後夜短篷霜月暁夢魂依約雲山繞

謁金門【京口賦與歌者侑酒】

歸不去船泊早春梅渚試聽玉人歌白紵行雲無覓處剪燭冩詩無語漠漠寒生戶明日短篷眠夜雨寶

釵空半股

謁金門【興】

秋興惡愁怯羅衾風弱雨綫垂垂晴又落輕煙籠翠箔休道旅人蕭索生怕香濃灰薄桂子莫愁辜酒約詩

情元落魄

鷓鴣天

樓外雲山千萬重畫眉人隔小簾櫳風垂舞栁春猶淺雪防酥胸暖未融攜手處又相逢夜閨心事與郎同一杯自勸羔兒酒十幅銷金暖帳籠

栁梢靑【送梅坡】

泛菊杯深吹梅角逺同在京城聚散匆匆云邊孤雁水上浮萍教人怎不傷情細屈指知心幾人後夜相思塵隨馬足月逐舟行

好事近【詠茶】

誰斫碧瑯玕影撼半亭風月尙有嵗寒心在畱得數根華發龍孫戲弄碧波濤隨手淸風發滚得到浪花深處一甌香雪

淸平樂【贈妓】

忔憎憎地一撚兒年紀待道瘦來肥不是宜著淡黃衫子唇邊一防櫻多見人顰斂雙蛾我自金陵懷古唱時休唱西河

四字令

情髙意眞眉長鬢靑小樓明月調箏冩春風數聲思君憶君魂牽夢縈翠消香暖云屏更那堪酒醒

長相思

玉一梭云一窩淡淡春衫薄薄羅輕顰雙翠娥風聲多雨聲多外芭蕉三兩窠夜長爭柰何

龍洲集卷十二

欽定四庫全書

龍洲集卷十三

宋劉過撰啟事

建康獄中上吳居父時魏杭廣夫爲秋官

範雎詐稱張祿蓋有所謀少遊卽是太虛別無他意但可辧薫蕕之有臭不當使玉石之俱焚輒攄屈抑之情上凟神明之聽伏念某廬陵生長湖海倦遊鼓行之老气不衰嫉惡之剛腸猶在漢廷重賈太傅上曾覽積薪厝火之書江南有賀方回人爭誦芳艸斷腸之句敢期無謂亦到有司困一身於囹圄之中不勝塗炭被五木於拘攣之下正值冰霜累知己以並臨辱長須而下及若欲擢髮而盡數其罪亦有百口而莫辧其辜橫逆之來哀鳴有以恭惟某官列三公之數帥爲諸道之尊文翁闡儒教於蜀都不聞著述常衮振文風於嶺嶠所欠盛名惟道徳之備兼數者而有之故位望之髙列諸藩而未已貂蟬茅土與國仝休玉匱劵書其門益大此尙今時之間有若夫前世之所無公獨一人名髙千古骨法壽天人之相精神行地上之仙不以身爲將相而敢忽於細防不以才兼文武而猶勤於學問性耽佳句無非人間未見之詩眞艸行書更作天下不刋之字尊君親而彌敬逺形勢而自疎久爲戚畹之範模可作世家之鑑有如登嶽尢戒多門若吳芳仲平虎委巷匪人窮閻下走棄母親而勿待冒國卹以圖歡揮買笑之金動縻百萬磨折簪之玉茍合再三積威暴如虎狼忽交遊如蟻虱鴆毒安宴蛾眉痛心但知浮花浪蕋之足觀誓同穴死不悟冶葉倡條之防意久欲釵分气一怒而火攻星四馳而劍舞凶焰有如此者鋒鋩誰敢當哉韓擒虎在門顧麗華而難戀陶朱公有意與西子以偕來共掩其非合污其利収數赦前之小過歷陳試後之虛名蒼生如謝安石何事無誑取汝竟識袁彥道否王有假時尙虞小人之多貲或陷君子於不義望冰鑑致妍之察使權衡無輕重之差曽參𨿽未審殺人疑信尙生於慈母赤壁若果然放火踉蹌亦走於阿瞞況在陪都實非細事倘彊橫少加於裁抑則善良始可以保全鄒生在獄中而上言始猶寃抑召伯憇甘棠而聽訟終覬寛平過此以還未之攸睹

代賀浙東憲

輟班省戶執節侯畿𨿽正已立朝殊郁公卿之望然仁聲載路頓寛郡縣之憂矧輔城夙被於恩光而下吏獨依於徳防其爲幸防實倍等夷某官純粹稟姿淵源飽學詩書執禮養此心於安靜之中富貴浮雲置外物於風塵之表曩聞治最亟奉詔還蘭臺將重於司珍禁路行看於振羽何爲起江湖之興乃致煩原隰之馳主上仁恩舉光宣命吳中風土夙仰聲猷不俟教條之頒已見歌謡之起某心所祈者天實爲之吏士驚嗟振衣冠於麾下妻孥竊笑失匕筯於尊前

賀畱守農卿

晉膺顯擢鎭撫神臯上將秩元祀於圜丘夙資彈壓公乃兼大農之防府更借通融步武禁途屬聯輿論某官稟姿閎達植徳髙明學窮百代之防眷結三朝之厚淮壖給運帥旃分別障之威江左縂戎畱鑰守千門之衛平山艸木鐘阜煙雲尙懷風采之新咸聳規模之壯興滯起廢補獘救偏使諸老大臣深恐勞精神而勿克在長才逺識乃能用談笑以成功九重爰念於忠勤一節暫勞於原隰列城更化四面視儀眷是行京實難敏手國人諸大夫之議論必當屬之我公凡民百君子之心知無以加於此命蓋將防玉輿而郊上帝陪禁從而慶三宮然後上紫宸之班次第登黃閣之貴庸恢逺業式慰民瞻某等以諸生得參下乏夙重防於恩遇近已叨於甄収不勝踴躍之私莫盡贊揚之義豈惟今日吹寒谷之笙竽終待來年入春風之桃李

賀徐司封兼直院【淵子】

榮膺一札驟拜九遷錦署判封尙在郎官之列玉堂寓直行爲學士之眞眾驚妙選之得賢獨喜斯文之有主恭惟某才兼人之十倍學通古之百家以載鶴之船載書入覲之淸標如此移買山之錢買研平生之雅好可知惟其超羣出類之不凡所以作賦吟詩而愈妙始宰西昌之邑旋分南嶽之州歌陽春白雪之詩相爲宋玉之表裏和落木澄江之句孰知山谷之主賔七言嘗計其判花一日忽傳其視艸曰金曰玉定市價於已先非鶴非風見王師之果至蓮炬光耀於落筆藥堦響動於鳴珂欲窮箋管之賀言不過臺衡之異數未知桃觀漸驚燕麥之非更覺竹籬別有江梅之好某一無知已百不如人但能敬宗伯而變唐文稍已厭虫魚而箋爾雅老矣直鉤之釣喜玆大廈之成知制誥入翰林我昔預期於入手經品題作佳士公今當念於蒼髯詠誦之私編摩罔旣

賀廬帥程徽猷【鵬飛】

陞華徽閣穩鎭巨藩駕千里之舳艫從天而下建十州之牙纛易地則然況暌違叔子之峴山而指顧謝安之淝水望歷陽而入境憇遺愛之甘棠道秋浦以過家依故鄕之晝錦功名鼎盛福祿階升父子同時蓋此豸冠之未有弟兄使敵亦今雁塞之所無譬如全家白日以上天何異萬貫纒腰而騎鶴所以欣欣而有喜至於挈挈以逺來以賀而言非辭可托恭惟某九華磅礡之气大江洶湧之才自唐虞三代以來無書不讀除李杜數家之外其詩最工𨿽決科獨後於眾人而治縣獨名於一世身處煩雜而不亂移羽檄於寡容致詰之間變生倉卒而有謀流貨泉於不可復行之後非無館閣進文字語言之職亦有臺省敍抨彈封駁之官上念神州久淪沙漠防虎互爲之吞噬敵運浸衰獺鸇未免於先驅冦亡可待欲以英雄之士乘其機防之秋故升之亞父所封之城而授以三國必爭之地矧合淝之所部跨全楚以雄邊若赤壁之得周郎始名出將如中原之非祖逖誰可渡江睿眷旣深新除特異要當収拾人才而盡用庻防恢復境土以成功三千餘年黃河始淸維其時矣二十四考中書之令屬之公乎某幸杖履之曽陪阻門墻而益逺有身爲患幾不容於天地之間無家可歸但落魄於江湖之上斷絕帝鄕之夢辛勤淮甸之行莫吹寒谷之笙竽無復賞音之山水視文章爲小技盡廢語言悟富貴於儻來止安貧賤然辱泥塗而自棄者固士之不意若見華軒而欣羨者亦人之眞情訪杜甫於浣花溪邊尙兾嚴中丞之慷慨宴王勃於滕王閣上猶希閻都督之風流

代王掌書迎侯練教

主奉堯章自愧艸茅之賤來分魯教幸從芹藻之遊輒應一紙之書敬展諸生之禮恭惟某人才翹楚丰度整齊學有淵源不止春育海涵之富教行場屋無非日光玉潔之文視唾手而取功名連捋髭而掇科第以朱幢之重鎭得絳帳之眞儒寒坐客之氊誰謂廣文之官冷側求賢之席佇看天子之詔求某老漸無聞推猶不去識宸奎而共寶煥禦墨之一新混布韋於云漢之中日懷驚悸拜琬琰於塵埃之外惟謹祕藏幸先生之賜臨使弟子之竊庇流鈴擲火永同神物之護持仰斗瞻山更期飲食而教我

龍洲集卷十三

欽定四庫全書

龍洲集卷十四

宋劉過撰雜文

爲吳縣尉兪灝商卿作排靑軒上梁文

夫差國大蘇爲吳常秀之尊東野官卑尉處簿參丞之底覺身外之塵埃可見柰胸中之風月自佳爰葺西偏未爲左計某精神玉雪名譽斗山蓋嘗讀萬卷之書不自意百夫之上凝香畫防合寘之鈴閣以哦詩撾鼓水鄕今乃以儒官而警盜納湏彌於芥子坐塗炭於朝衣廨宇甚卑難爲展布園亭不治無以遊觀稍仍舊之數椽用作新於一宇門洞然而盡辟瓦鱗次而不飄紙虛明簾旌搖動湖山繚繞著身圖畫之間竹桂陰森揖客旌旗之下體因居而寖大心與地以俱平遂伸作尉之腰少試活人之手偶畱十日獲見一斑眉目娟娟煙樹濃妝之西子衣裳楚楚荷花傅粉之六郎棋局畱殘如行道院蕓香剔蠧似到館中擷蒓菜以煮羮欵已歸之張翰持蟹螯而薦酒酌未醉之劉伶輒以從遊見之頌述

東

子眞端的有仙風壺天畱得春常在臉上桃花非酒紅

西

莫憎此室尙卑棲湖水漸平風浪退一雙鸂在淸谿

南

老子淸貧舊已甘若言富貴求而得未必玉堂如艸庵

北

運防推遷今已極閉門使學艸檄書不可擒王止擒賊

上

想見詩成更官樣庭空吏散寂無人消得行吟自笻杖

下

掃地焚香作淸夜維摩丈室等虛空不是尋常縣官舍右伏願上梁之後仙風不老官職益髙歸直玉堂對翻堦之紅藥獨提椽筆艸拜相之白麻雲霄上乎九天河海潤乎千里尙期他日臥老夫於百尺之樓何待來年庇寒士乎萬間之屋與許從道書

九月初三日友生廬陵劉過再拜致書從道省元足下不肖辱交下風幾年矣倒指記之自戊申及今已來日月逾邁動經一紀君猶書生我爲布衣嗚呼人生幾二十年哉追念疇昔定交於行都也而盍簪於儀眞邂逅於金陵姑蘇行路之難中憂百罹此如人飲水冷暖自知不可爲他人言也他人讀書句讀猶未通把筆爲文章模擬竄竊粗曉聲病卽取髙第爲時達官足下試於鄕於湖南江東兩浙僅能一再中而姓名上禮部輒報罷某亦自計偕湖北之次寂寞無聞此兩人者所謂天壤間無聊之人耳交可以絕矣而相知益深嗜艾嚼蠟計足下懸懸於某已自有不可曉者而況乎僕哉方瑉隱先生教學於湖也從遊之士無慮數百人然而獲親且近者亦七人執經疑難爭相雄彊是固豈肯以气下人者足下於是時獨以春秋爲諸生冠先生持文衡其間旣示人以低昻輕重之公諸生𨿽不敢以私議足下而後來乃稍稍各以所長脫去埸屋矣而足下名猶於貢籍澹庵題名具存每一讀之不勝龍豬之嘆靜言思之瑉隱先生縉紳子哉𨿽然某亦豈受人欺者諸老先生縉紳公卿與夫博洽儒雅之士至騷人墨客之流某𨿽未造閫奧亦嘗渉其涯涘矣至有與其學而醜其所爲愛其辭章而不樂其行義外剛內柔首尾舛逆往往貌是而心非之者皆是獨於足下退降俛伏之無地自言若是則某亦自欺者而並與足下欺之哉韓退之交防相識千百人或以事聞或以藝取或喜其一算或以其久故至於崔羣則獨相與如骨肉兄弟不知羣何如修飭而能取重於退之如此哉蓋足下之所挾其能使其犁然當於心者有不獨春秋三傳而已其學正大其文條暢而甚華其議論閎闊深逺而有餘味又深知古今之變國家興衰成敗之數與之談及邊亭障堠戰守形勢又有洞然而不駭且其性識明敏不詭隨雷同初視之若毅然有不可犯之色而其實和平樂易善與人交若掩覆其所短彌縫其所長乃如某者落魄不檢諸所交防者莫不厭而惡之謗怒嫉罵叢至沓來足下恬不加怪待之如初此某所以感激悲嘆其深相知者大略如此而其不知者可勝悼哉今年夏偶來東陽東陽足下之鄕裏某始獲拜其親識其子弟與其厚善者遊詳聽審觀又知足下之處鄕裏者靜重而寡合𨿽然君貧於家與某之窮於途者不同某惟一身上下聴其意之所欲適從足下則不可也足下客諸侯亦久矣而卒無所成田園荒蕪親老而食者眾言而聴唱而和者爲誰歟開心胸濟緩急者誰歟夫使我有所爲而人順受開心見誠洞融有無患難相濟者不徒爾也必先豁然有以示人不疑鳴鳥兩忘然後木石頑朴者尙可感動而況於有情哉今足下之才不患其少某猶爲足下不滿者器局似未甚開廣有所欲言輒慚恧退縮而不自安得非坐一貧賤故戚戚憂憤朝夕徬徨若將有物以掣肘者其此等意態必能成病郭林宗隱不違親貞不絕俗足下蓋嘗尙論林宗而友之者而欲隱貞而違親絕俗乎抑姑取其名而忘其實乎某本非放縱曠達之士垂老無所成立故一切取窮達貴賤死生之變寄之杯酒浩歌痛飲若無人意得有所逃者於是禮法之徒始以狂名歸之某亦受而不辭比之足下孤介峻潔視天下事皆不屑爲者豈不萬萬相逺然某誠恐拘攣已甚則近於自隘偏於執方則所行必多滯古之通材達人宜不如此某坦蕩不羈𨿽不可以爲法然而與足下不用於時均也但差樂耳以吾之所有易足下之所無藥其膏肓之疾而起之亦朋友切磋琢磨之義也昔杜徵南有左傳之癖足下於傳可謂通矣豈尙有所謂癖耶正言程冬老丁未嵗尉長興時爲某言今天下惟四常某聞其言而甚驚冬老之言曰夫婦父子兄弟君臣此四者不可易之道獨朋友一常爲不講故曰惟四常由今觀之冬老致身雲霄之上某亦豈無半面之雅而辱在泥塗邈如路人朋友之道講不講何如也棲棲異鄕與足下兩窮相值某此心又未知足下於何嵗年防於何處而試於何地而得失爲何如朋友一常尙兾他時足下共商略之有懷千萬書不盡言不宣某再拜

贈徐子容說

東陽山水之窟其民健而善鬭其士大夫力學而有气節風聲所樹大略如此竊嘗試以他縣人才計之在閩浙間未爲極盛倒指而數由今文武兩科而仕者一千餘人比吾江西亦云多矣然而通顯於朝者寥寥而未聞而名實孚於天下者亦罕見推原其由豈非世家少而師道不立之故歟國朝韓呂以元勛厚徳居河之北山之東其後碩大繁衍散四方多至百冑而千甲彼非皆習訓詁業文章蓋其文獻典型深入肌骨故子孫感其化見之設施不容有擾攘之私英偉雋特之士困伏艸莽無【闕】講學河汾當隋末以自見王氏從容義理相與房杜姚薛輩優柔厭飫於詩書禮樂之中一旦李唐勃興時人景從以功業發身者其門子弟居半嗚呼此豈區區口舌論說者所能致哉吾友徐子容此邦之著姓也其兄弟子侄亦浸有貴者今又移以其道淑諸人開門授業徒戶外屨滿此宜某之所加敬而不敢竊議者今猶續追是說豈非王謝子弟貴於是聞以退之而爲師且有卑位之羞歟吾觀子容質直而甚文和易而有位此可以師者其後有能自經義詞賦之外以吾說推之則謀王斷國之論致君澤民之業出將入相之才蒞官行徳之方他日之所成就當不止此毋徒曰吾計止應科舉圖官職而已年日月劉過說

龍洲集卷十四

欽定四庫全書

龍洲集卷十五【附錄】

序跋

閬風先生跋

予友劉攺之少負不羈之才加以邁往不屑之韻落魄一世傲睨萬物怒罵嬉笑皆成文章鬥酒百篇佇立可就有志無時用勿克施賫恨而沒詩亦隨手散失百不存一二予嘗過岝防山於郵亭僧捨得其詩五六十首刻於潛川類集恨未能會粹其餘也方防方巖先生出帥江西之明年其弟潤之後錄一篇並手迹數紙乃往嵗送公還鄕所賦公軫公叔把臂之象與羊舌下位之仁防以妙語亟代堅瑉刻於廬陵郡齋𨿽山陽晚笛之感髙山流水之思楊巨源之說項斯杜牧之李長吉之敍由今視昔尢切有榮耀焉攺之縱沒猶生之年也攺之名過太和人也閬風劉倓志

東陽逰戲序

慶元己未夏六月廬陵劉攺之來逰東陽凡月日得詩文五十餘篇將行集之因爲之序予以爲山川人物固豪傑之士所樂觀而願識者然貧困徵行山川過目輒失向背交逰滿前其味平生𨿽所願樂蓋亦未易得也攺之遊吾鄕往來石洞淸潭山谷間盤礡邑裏賦詩最多邑之善士莫不傾接探幽發祕卻短從長與夫風俗美惡興亡廢存固已盡得之矣然而攺之貧自若也司馬子長防天下其所以求於世者與我異倦而遊老而文始奇攺之讀書論兵好言今古治亂盛衰之變與予交二十年今老矣未嘗一日不遊也每見則气益壯詩益振文益古蓋其所得乎天者富貴不足以累其心故能驅役山川戲弄人物劇談痛飲遺世自賢亦與造物者逰而未知所止也其與子長孰後先乎詩文一編遂爲東陽故事凡吾鄕之識攺之當不忘也秋九月朔許從道序

殿撰侍郎王安撫詩

名滿江湖劉攺之平生窮寂但吟詩人言季布恐難近我謂鄭老眞吾師試令滿飲至酩酊愈覺髙論生神奇豪家有錢不識寶貧者識之空嗟咨

其二

劉子堂堂七尺軀髙談世事奮髯須觀渠論道前賢處據我看來近世無出語令人驚辟易處窮無鬼敢揶揄徜徉閙市眞無畏要是人間烈丈夫

其三

不識劉郎莫便誣酒酣耳熱未全疎士當窮寂能無慊我自斟量愧不如橫槊賦詩猶未有輕裘緩帯特其餘當今四海無塵土宜有奇才在艸廬

陳狀元同父詩

劉郎飲酒如渴虹一飲澗壑俱成空胸中壘塊澆不下時有勁气噓長風劉郎吟詩如飲酒淋漓醉墨濡其首笑鞭裂缺起丰隆變化風雷一揮手吟詩飲酒縂餘事試問劉郎一何有劉郎才如萬乘器瓠落輪囷難自致彊親舉子作書生卻笑書生敗人意合騎快馬健如龍少年追逐曹景宗弓霹靂臥鴟叫鼻尖出火耳生風安能規行復矩步斂袵厭厭作新婦黃金揮盡气愈張男兒龍變那可量防須勒取燕然銘金甲牙旗歸故鄕故人陳同父未魁天下時與餘皆落魄不振一日醉於澹然子樓上作此詩相與勞苦明年同父唱天下爲多士第一嗚呼同父死又幾年而劉子尙爲書生每誦此詩幽明之間負此良友竹隱先生徐侍郎詩

江西詩社久淪落晚得一人劉攺之不向嶺頭拈取去此衣此缽付他誰

其二

謫仙昔者號無敵侯喜中間還有聲後五百年無繼者得渠一句便堪驚

其三

一生能著幾兩屐萬戶何如千首詩竹隱在旁湏逕造醉鄕有路莫他之

其四

風吹客袂遊甘露雪打人頭入半山無故被他林鳥覺競傳新句落人間

其五

閉門長安十日雨車馬不來蛙最多若往澹然應子是作商聲者必君歌

東陽呂英父詩

襄陽劉子謫仙儔揮斥寰宇卻寓遊醉眼芒羊天地窄吟魂淒蕩鬼神愁生來不帶封侯骨老去徒深活國謀旦暮風塵起河朔未容埋沒委山丘

呂大方以攺之下第賦贈

劉郎气豪酒豪詩更豪乃肯折節作賦遺恨無纖毫詩雄賦老不入世俗眼仰空大叫索酒歌離騷劉郎新詩今莫敵挑戰梅杜無遺力果然桃杏一山開龍馬行天曉無迹錦標重奪更一年卻來走馬春風前撐腸文字五千卷吟哦得意揚修鞭世間榮辱俱遊戲莫爲功名銷壯志我輩胡顏自古然劉蕡況是公家事銀杯錦被驌驦裘呼童換酒鏖窮愁自憐卻被散官縛不及相從上酒樓

龍洲集卷十五

