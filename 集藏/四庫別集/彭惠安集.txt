《四庫全書彭惠安集》

﹝明﹞彭韶

欽定四庫全書

集部六

彭惠安集

別集類五

明

提要

臣等謹案彭惠安集十卷附錄一卷明彭韶撰韶有政訓已著錄韶正色立朝巋然耆舊其文𨿽沿臺閣之體而醇深雅正具有根柢不同於神瘠而貎腴初名従吾滯稿嘉靖中重刻乃攺題此名然據鄭嶽原序已有遺稿散佚之語則似已非其舊本故所收詩僅十餘首如明詩綜載其臨江詞一篇指斥東裏慷慨激烈足起頑懦而此集不載又莆風淸籟集載其詩十五首亦半従他書錄入是掇拾散亡尙多未盡特賴此一編幸不至於全佚是則校刋者之功耳韶之風節𨿽不藉文章以傳然文章亦足以不朽至其巡視浙江兼理鹽法憐竈戶之苦繪八圖上進各系以詩具有元結舂陵行鄭俠流民圖之意又不僅以詞采工拙論矣

乾隆四十二年十月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

彭恵安集卷一

﹝明﹞彭韶撰

○奏議

刑部廣東淸吏司郎中等官臣彭韶等謹題爲乞恩分豁地土等事該戶部奏差臣等前去直隸眞定府公同會勘錦衣衛帶俸指揮同知周彧等所奏地土緣由除另行回奏外臣等再昧死言伏聞爲臣以不欺爲本慮事以大體爲先昔孟嘗君使馮驩收債於薛驩以賜諸民漢景帝遣田叔按梁事還悉去獄辭勸上勿問計二人之心豈不欲以順事爲恭哉顧以大體所在不敢茍從是乃所以爲恭也臣等鄙賤豈能少希於萬一然區區懇切之意誠有望於陛下焉且以臣等所勘眞定地土言之眞定在尭舜時爲冀州之域其賦爲第一等或雜出第二等說者以爲如周官田一易再易之類蓋以其地有間一歲一收者有間二歲一收者所以賦有不同則是未嘗逐畝定賦而一畆必兼數畝之地明矣我太祖皇帝於洪武二十八年戶部官節該欽奉聖旨百姓供給繁勞已有年矣山東河南民人除已入額田地照舊徵科外新開荒的田地不問多少永逺不要起科有气力的盡他種欽此欽遵

宣徳六年本部官又奏北京八府供給尢多欽蒙宣宗皇帝準令照例是祖宗之心卽尭舜之心也以此眞定所屬武彊等縣新開地土一向不曾增科至天順二年太監韓諒奏討武彊縣踏勘得無糧地五百一頃三十五畝蒙英宗皇帝欽撥一百頃與韓諒外有四百餘頃仍舊與民耕種不曽科糧是英宗皇帝之心卽祖宗之心也後因廣寕侯家人劉聰等累年攪擾民間方將前地並韓諒還官地減輕起科誠出無柰今周彧又奏求前地有司不能明白敷奏再量出無糧地七十餘頃蓋其地間有多餘故也然地𨿽間有勢難盡量臣等不敢欺蔽請陳其實頃者親詣本縣見其地有髙阜者有低窪者有平坦磽薄者天時不同地利亦異且如亢旱則低處得過而髙處全無水澇則髙處或可而低處不熟沿河者流徙不常鹻薄者數年一收截長補短取彼益此必須數畝之地僅得一畝之入是以尭舜行錯法於前我祖宗許開種於後良爲此也卽今彼處人民追賠馬疋起運糧艸砍柴人夫京班皂隸等項一年常有數般差役以致丁丁皆受役之人歲歲無空閒之日所深賴者顧戀地業盡力耕種以取給朝夕而已今若一畝只量與一畆餘皆奪爲閒地則仰事俯育且無所資其於糧差何暇復計臣知其非死則徙耳自古立國皆重根本今眞定近在畿內理宜加厚此臣等所謂不可盡量者也而戚裏功臣之家錦衣羙食與國咸休但能存心忠孝自然富貴兩全奚待與民爭艱食之利哉況聖朝卜世無疆法當垂後地土有限而求者務多亦恐終不能有所應付也臣等到彼百姓扶老攜幼遮道哀告臣等不覺自失不忍重擾取具供結在官外伏望陛下逺以尭舜爲心近以祖宗先帝爲法所有賞賚之施聖恩區處外其它地畝乞特憫其祖宗開種艱難念其子孫衣食所托量加寛卹庻幾民間知有生生之樂沐浴太平歌頌罔極則本固邦寕而世臣亦咸休無窮矣臣等遵奉聖訓豈敢偏向所向者祖宗萬世之仁事闗大體而已不勝犬馬拳拳之至緣臣等不曽依畝丈量合當有罪謹題請旨成化五年九月二十二日欽奉聖旨這地覆勘明白朝廷自有處置這廝每旣承差委卻稱不曽丈量妄引戰國時事自比但知邀名不顧方命好生不知大體錦衣衛拿來問欽此欽遵

四川等處提刑按察司按察使臣彭韶等謹奏爲陳言事伏覩成化十一年十一月初八日詔書內一欵天下軍民利病許諸人直言無隱欽此欽遵近準永寕宣撫司牒呈爲進貢事據本司所屬驛逓申據吏牌陳憲等呈告於成化十一年八月日期不等蒙欽差鎭守雲南太監錢能差千戶崔升舍人張宗隨帶旗軍沈眞等一十八員名進象六隻前往各該衛所並驛逓沿途鋪分經過先行牌仰各該衙門知會遵依預備合用艸糧人夫馬疋等項聽候不缺外不期原差官舍崔升張宗等一到下馬不問艸料有無先行責打三十大棍又行嗔怪不行逺接喝令跟隨通事旗軍將各該答應人役無故鎖項在於象腳非法拷打勒要相送銀兩有者卽當疎放無者晝夜加刑拷責只得掲借銀兩賄送才方脫放𨿽是遵奉進貢其被差來人員縱率非法用刑酷害軍民百般淩辱上下官府逼打各驛官員背包似此不當又行故將各驛馬疋加鞭走馳跌死數多使客到驛無馬程逓促難雇覓每馬一疋要銀一兩五錢才方雇得接逓其苦不勝竊思各人到於衙門勢作京官威風不問品級大小公然髙坐要各官跪拜稱呼大人老爺則當忻歡跪拜遲慢大棍受刑致被千戶舍人崔升張宗等分付要銀打發若不出辦就將本象趕入衙門人皆驚怕每象一隻務日支納糧米五斗其象六隻每一日共料米三石住滯日久人皆懼怕買米不過只得掲借銀兩打發似此妄爲非止一端及思逓年進貢象馬方物並金銀藥餌禽鳥等項官員人等經過大小衙門備辦艸料下程並雞酒人夫馬疋並無索要銀兩等情惟獨千戶崔升張宗等玩法欺公酷害軍民不得安生又據本司各裏夷人里甲阿逺等連名亦告前因每被進貢等項節次被打勒要祭河胖大豬羊查無勘合事例恐後亦有進貢一槪仿效逼迫理合備由呈乞禁約施行等因到司參照永寕宣撫司呈稱千戶崔升索要銀兩打發不曽明開數目及與舍人張宗等各項違法事情俱在成化十一年十一月初八日大赦以前例該免罪但所言再後乞加禁約一節緣系雲南鎭守官差委京衛官職非奉明詔難以禁約臣聞自古帝王不患娛心之不足惟患徳業之未隆不患備物之未能惟患盈成之難保是以勤儉守己撫綏逺人誠不敢恃太平而自暇逸也蓋勤則剛斷於事儉則不貴異物柔逺人則休息物力三者在陛下盛徳中無所不至然而羣臣或不能仰體聖心過求奇巧以充玩好其所使官員又不能善於其事因而作非遂使逺方軍民漸至失望思欲告訴而無階也竊見鎭守雲南太監錢能屢貢寶石象馬禽鳥等物近又進金燈號爲絕異𨿽曰敬奉朝廷之意然終非尭舜其君之心無是心而孜孜於勤奉外物上無以助聖徳下無以慰軍民未見其爲淳實忠愛也伏聞禽畜之類內苑已備寶石等物非所急用有之無益無之無損萬里傳送勢必勞擾承遣之人狐假妄爲亦或有之伏乞陛下廣徳業之盛羙念守成之艱難斷自聖心將前項物件撙節罷去嚴勑內外臣下惇素守法撫安夷民則逺人歌舞聖治永逺無極矣臣等冒昧罪該萬死緣軍民利病所系不敢緘黙謹具本順差千戶劉顒親賫謹具奏聞成化十二年六月﹝闕﹞日該通政使司官於奉天門奏奉聖旨禮部知道欽此欽遵

廣東等處承宣布政使司左布政使臣彭韶等謹奏爲薦舉事臣等竊聞名徳之賢成就甚難儲之朝廷闗系實重是以古昔聖帝明王咨訪搜求罔間遺逸小或致之大或起之動則賴以成顯著之事功靜則因以系士心之向慕聲望風采蔚爲國華大學所謂惟善以爲寶是也切見廣州府新會縣依親監生陳獻章心術正大識見髙明涵養有素徳性堅定立志願學於古人榮辱不足以介意誠髙世之儒也往者成化五年應試春闈偶失甲第給假回還杜門養志沈潛聖賢之書實窺體要洞逹事物之理有見精微才𨿽未試行則可保今年五十餘矣讀書踐履愈覺純熟孝義著聞人皆感動臣等自度才徳不及獻章逺甚猶且叨食厚祿顧於醇儒反未見用非惟臣等之心誠切不安亦恐國家不及收用坐失惟善之寶也伏見天順年間英宗皇帝聞撫州民人吳與弼文行髙古特加禮聘處以官僚柰緣老病辭不供職是以未見作用之效今獻章年力盛彊大非與弼之比伏乞聖明以禮徵召量處以在京儒官職事則必有以補助聖徳風動士類矣臣等職居藩司所有屬縣人材不敢不舉爲此具本順差舍人武敬親賫具奏聞後承準吏部辰字七百六十五號勘合該本司奏前事奉聖旨吏部知道欽此欽遵抄出到部隨該廣東布政司咨呈亦爲前事通送到司查得陳獻章五十一歲系前項府縣人由舉人監生成化三年本部歷事滿收候聽選間該通政使司連狀送據本生告要取討盤纒已經札送順天府給引照回去後今該前因案呈看得廣東布政司左布政使彭韶等奏稱監生陳獻章給假回還杜門養志讀書踐履愈覺純熟今年力盛彊非吳與弼之比要以禮徵召量處以在京儒官一節緣獻章先由鄕貢歷事聽選系是朝廷待次選用人材比與吳與弼山林布衣事體不同合就連送該司仰本司轉行該府縣官親詣陳獻章住處以禮起送赴京本部另行具奏定奪以勵士風不在常選除授

廣東等處承宣布政使司左布政使臣彭韶謹奏爲陳言進貢事臣聞爲治之道勤儉而已昔伯益之告帝舜有曰儆戒無虞又曰無怠無荒蓋怠者勤之反荒者儉之反必惟勤惟儉然後盡爲君之難而保無虞之治上古聖賢語治不過如此則後人之爲治豈可外勤儉而他求哉唐宋之臣有恃太平而昧此戒至於不可悔者則知伯益之言眞萬世之龜鑑也伏惟國家承平百十餘年陛下守成十有五年太平盛治追美古昔正無虞之時也儆戒之道不可一日而不存勤儉之徳不可一事而不修長治久安端有系於此矣臣居疏逺職事所及不敢不披露爲聖明陳之成化十四年六月十五日奉到駕帖該司禮監太監懷恩等於文華殿欽奉聖旨恁寫帖子去說與總鎭兩廣太監顧恆並都布按三司等官知道彼處地方所產一應土物及各樣藥餌等項逓年委令精通人員依時采取辦驗眞至如法造辦裝盛封記陸續差委的當人員管送來京毋得指此爲由因而擾害下人違者治罪不饒欽此欽遵先該太監顧恆並三司等官會議將進貢土物蜜煎果品藤絲雕漆器皿海味布疋藥材銀箱酒器等項椰子等物計八十餘品見今陸續委官采買進送外臣惟臣子愛君之心何有限極𨿽勞費天下以備貢奉亦不爲過然臣子之事君也猶人君之事天然郊祀禮物有常品不敢加以褻味主於誠而已臣子貢獻有常物不敢加以珍異主於敬而已茍外此而欲加焉則陷於諂瀆而導侈非所以盡誠敬之實臣子之心豈忍爲之哉況自古聖王之禦天下所操者憂勤之心所履者儉約之徳不惟無求於異物縱有異物亦不之用誠以宴安溺志爲可懼而盛徳大業爲難保也夫勞費天下而使徳業有所虧志慮有所損聖人之心豈肯爲之哉伏願陛下以事天存心以先聖王爲法念保業之艱難思怠荒之可畏勿恃太平勿貴異物躬勵勤儉以化天下將廣東土物除今年陸續采進外以後逓年乞爲停止則洪恩沛於海表至治恊於帝舜千萬年之太平有隆無替矣臣不識忌諱罪該萬死伏乞寛鈇鉞之誅少賜采納逺方臣民不勝欣躍感幸之至爲此具本順差舎人武敬親賫謹具奏聞

廣東等處承宣布政使司左布政使臣彭韶謹奏爲乞恩事準本司左布政使彭韶咨近該本司承準戶部廣字一千九十六號勘合前事廣東淸吏司案呈奉本部連送該本司案呈奉本部送內府抄出欽差提督廣東市舶提舉司事內官監太監韋眷奏自愧疏庸叨沐聖恩如山髙水深粉身碎骨無足以報涓埃夙夜兢惕寢食弗寕幸惟仰我聖君之徳天地同仁恩盈四表光被海隅越諸小邦罔不臣服絕漠窮荒無不歸化自古聖王之治莫盛於此時矣臣承命廣東然其地方遇有所產土物等件宜當用心采買謹以貢用此以臣子事君誠敬之心也緣臣孑立孤身而人力不及差用今查得廣州等府番禺南海等縣人民每歲編充均徭餘剩空閒人戶數多用之不盡或經過人員送之聽用或公差官僚贈之跟隨俱不爲役公用何在伏望聖明憫臣煢獨如蒙乞勑該部行令廣東布政司轉屬本府逓年定撥番南等縣餘剩空閒人戶六十名與臣差撥差買土產品物等件造辦進貢等因具奏成化十五年八月十九日太子少保戶部尙書楊鼎等於奉天門欽奉聖旨準他該部知道欽此欽遵抄出送司案呈到部合就連送該司仰類行廣東布政司轉行廣州等府番禺南海等縣著落當該官吏照依太監韋眷奏奉欽依內事理欽遵施行仍行太監韋眷處知會承此除欽遵施行外臣忝備藩司職在牧民所有事幹利病不敢不推陳之乞赦臣萬死伏惟國家升平百十餘年生齒之繁田野之辟商旅之通可謂盛矣然而官府倉庫少有儲蓄人民衣食艱於自給比之國初無經營戰徵之事無創作營造之大富彊反有不及何哉以害財之多也國初設官有數今則內外文武加數倍矣國初宗戚有限今則逺近親疏日益眾矣初僧道有額今寺觀日增矣初賓貢有節今四夷絡繹矣初土賦有常今進獻多門矣初上用儉朴今百度侈麗矣初賦役尙簡今差使實繁矣初書籍少刻今板行猥濫矣初牌坊少豎今街衢充斥矣初士風淳質今人情皆好奇巧矣凡此皆所以害財者使及今之時十分愛惜加意撙節猶恐無以爲繼況又更啟他端而益以雜用其何以善後哉廣東市舶提舉司衙門先於永樂元年八月內該內官齊喜欽奉太宗皇帝聖旨設立彼時僉民殷實戶四十七名軍殷實戶三十七名在本司用其它工腳夫並跟撥皂釐等項又各不等內臣相承接管於今七十餘年近太監韋眷奏乞均徭餘戶特蒙聖恩憫其獨身久勞於外準撥六十名與他使用誠天地之心也但朝廷立法四方視效今內臣差出各布政司者眾設若比例陳請難盡應付伏望聖明以祖宗爲心以萬世爲念遇事思畏愼終於始將韋眷所奏餘戶合無暫與一年以後逓年乞且停罷則臣民幸甚臣又聞自古帝王保民致治皆由於勤儉而內外臣子守官馳譽亦惟在於勤儉非縱意取欲可能得也臣子之中位髙祿厚者尢宜惜福其在京在外文武二品以上官名下額設皂釐亦望聖明垂念四方災傷人民窮困特勑該部計議量減名數若文武官在內已給皂釐其在外行事不許更僉及內臣差委在外一體論官髙下定與跟用若干照依見行事例開寫在冊則事易遵守法久無獘矣緣系陳論餘戶皂釐事理合具本移咨具奏等因到司準此理合具本順差舎人王玘賫捧謹具奏聞

廣東等處承宣布政使司左布政使臣彭韶等謹奏爲邊方大體事臣職守藩服以承宣徳意爲事其有不便事體不敢隱嘿爲此開坐具本順差令史鄭瑞賫捧謹具奏聞

計開

一該鎭守廣東珠池都知監左監丞黃福移文爲進貢事照得使職采買到土產蜜煎禽鳥等物裝盛封號完宻差冠帶侄男黃顯宗等管進所據裝送船隻等件合行移文廣東布政司行屬番南二縣措撥長行大河船九隻裝送供應施行等因到司除依文應付外臣切見去年以來近而本處逺而江浙凡鎭守等官俱各差人到於髙廣等府或潮州南澳地方收買禽鳥上進是蓋臣子敬奉之心也然髙廉二府近界安南南澳地方宻邇番洋往來交易事易流傳不可不慮昔成周之盛不寶逺物而珍禽奇獸不育於國聖經美之眞可謂萬世之法矣夫禽獸之物產自逺方羽毛𨿽異百無可用今相率就彼收買臣恐外夷傳聞必以爲中國所好非所以增光聖徳也況南澳港泊界在閩廣之交私番船隻寒往暑來官軍𨿽捕未嘗斷絕再若公行互市後愈難禁揆之大體似有未便伏乞聖明軫念逺方合無將今後各處禽鳥止令勿進仍勑該部將廣東巡海副使員缺推選公能官前來疾早禁治俾海港淸切邊民幸甚

一該錦衣衛帶俸所鎭撫梁徳呈前事有兄梁芳見在禦用監太監思得有母在原籍廣州府新會縣奏準令徳往來供給侍養及有物件自備令徳赴京進貢奉勘合行回本布政司如遇每年赴京進貢照例起闗應付廩給站船並裝載物件系官船隻人夫車輛一程程倒換今照自備到禽鳥土宜等物赴京進貢該用船隻車輛人夫並站船紅船廩給口糧腳力備開具呈應付施行等因到司查得先承準兵部食字一千二百四十六號勘合爲乞恩事備行本司轉行所屬如遇梁徳每年赴京進貢照例起闗應付廩給站船並裝載貢物船隻車輛人夫等因除依承應付外臣切見進貢土物自祖宗之時亦嘗有之然皆在外鎭守及公差內臣因見珍物羙味四方軍民皆得服食而獨於禁庭反不得用以故依時采辦上進此爲內侍孝愛之情也至於弟侄人等不過臣庻之家而猶自備進貢不惟朝廷尊嚴不可褻瀆亦恐彼此夤緣別生利害不可不謹昔有唐之世諸鎭進奉其後幕僚亦有進奉史傳書之足爲後世之鑑矣邇者廣東守鎭等官已各進貢今又許近侍家屬自備進貢臣恐軍民聞知將以爲法令日異非所以增揚盛治也況開創事端後便爲例萬一再有貴寵之臣依此陳請不從則有不均從之益見紛擾揆之大體似有未安伏乞聖明俯卹輿情合無將梁徳自備土物除今年已貢外以後每年令且停罷俾照舊往來供給侍養庻公務私情皆得便益

成化十八年六月二十四日司禮監太監懷恩等於幹淸宮欽奉聖旨恁寫帖子去說與總鎭兩廣內官監太監顧恆知道查得宣徳等年彼處原有進貢香艸等項土宜近年以來因依舊例著你每依前供辦卻不用心制造多將麄糙艸席等物增添扛數進獻徒費人力罔得實用今後務要斟酌相應精致的許來勿得似前虛塞及又不行鈐束有司官員故縱累次奏擾煩瀆朝廷旣委你爲心腹不行盡職甚是不謹除已往不咎外今後再有似前的罪有所歸欽此欽遵本監今將奉到旨意備云前去太監顧處欽遵施行

貴州等處承宣布政使司左布政使臣彭韶等謹奏爲薦舉師儒事照得貴州所屬衛府宣慰司共設有儒學二十一處爲因地方僻逺夷俗醜陋銓選學官少有到任見今貴州宣慰司鎭逺等府興隆等衛各該儒學共缺教授一十餘員以致士無専師人不樂學儒風不振夷俗如舊臣等切見四川成都府舉人徐■﹝衤啇﹞何光榮重慶府舉人牟偉俱由會試不中退而家居逺者三十餘年近者二十年博學明經篤信守己儒冠以卒老不肯屑就於有司寕淡薄以食力不復逐名於榮貴其心豈不願仕哉但思久養英邁之气不欲一日摧折之耳臣等竊謂此等之人時所難得若加錄用士必知勸乞勑吏部行下所屬將舉人徐■﹝衤啇﹞等禮取到部量授儒官職事置在貴州宣慰司等儒學則不惟士風夷俗皆所系重而有用人才亦不至遺棄矣蓋川貴地方相去不逺而各人學行老成實堪師範是以臣等昧死輙敢推薦爲此具本順差令史朱瑄賫捧謹具奏聞成化十九年十二月十六日該通政使司奏奉聖旨吏部知道欽此欽遵

欽差巡撫南直隸都察院右副都禦史臣彭韶謹題爲折收俸糧事竊照東南財賦國計所資大則內府之供次則百官之俸軍國之需出自蘇松常三府爲多逓年戶部止將秋糧正數派令起運兩京交納中間加耗船腳等項無所措辦不得已就於正米上加收五六斗以備支撥旣已支訖就撥糧長運夫於當年十二月以裏盡行起身次年八九月內回還不久又行支撥以候下運今者成化二十年天時久旱運河幹淺各府糧船至今多未曽回其爲艱苦何可勝言臣熟思之須於此時濟以權變之宜庻不虧官損民大約蘇松常三府每歲起運南北京白糧計九萬四千有零兌軍糧一百三萬有零此則升斗本色不可缺者也至於百官俸糧在京各衙門約計七萬有零南京各衙門一十九萬有零此則權宜折解銀價似亦可行蓋京官家口多是糴買米麫粟榖相兼食用其南京俸糧又盡出帖賣人未曽親自闗支若南京則米糧易得官員之家旣有實價可不勞致也臣竊謂折銀爲便伏望聖明軫念三郡人民飛挽之繁稍與蘇息乞勑戶部會官計議合無今後將蘇松常三府秋糧原派在京五府六部等衙門官員俸米每石計加耗船隻等項折白銀一兩南京公侯駙馬伯五府六部等衙門各官名下俸米除量畱一二石外餘俸每石計加耗船腳等項折白銀六錢俱無耗銀於內將在京官員不分南北二京俸米俱解在京各衙門交納南京官員俱解南京各衙門交納庻幾東南民運可略減省而官員俸糧亦不虧損實爲便益緣系折解俸糧事理未敢擅便具本専差典史周瑜賫捧謹題請旨成化二十年十月初六日該通政使司奏奉聖旨戶部知道欽此欽遵

欽差巡撫南直隸都察院右副都禦史臣彭韶謹題爲陳言政治終始事伏覩成化二十一年正月初七日詔書內一欵凡朝廷政事缺失軍民利病許諸人直言無隱欽此欽遵臣沗備員風憲之官幸遇聖明憂治之日不敢自諉在外隱忍緘黙以仰負明詔求言之意謹以政治終始爲陛下陳之夫更新曰始成功曰終使政治常新而不失事功常勤而有成𨿽堯舜之盛不能外矣伏聞邇者星變旣發於歲暮又形於正旦此天心仁愛之至欲陛下善始善終而示於不言之表者也蓋歲暮者天道之終正旦者歲事之始天象兩見於此豈無意哉昔唐太宗時魏徵獻言有曰陛下志業比貞觀之初漸不克終者十事太宗嘉納至今稱爲盛事臣愚妄謂今日之治不在他求惟守成化之初足矣玆於歲首廣開言路禁止奢侈斥逐異端杜絕傳奉次第施行所謂漸不克終者非有如唐太宗之多然臣子之處心無已所望於聖明者不止於前數事也伏惟陛下嗣位之初廢立中宮特詔天下正家之禮嚴矣數年以來聞諸鎭守內臣供獻土物於皇妃位下或加中宮之上又褒升其家幾與先帝時後家相等此陛下正家之禮有未終者也悠悠萬事惟此爲大天意所以不豫人心所以湮郁殆爲於此臣伏見陛下至聖至明若俯念四海爲家之義少納臣子家眾之言以時裁正俾彜倫攸敍則陰陽不調災害不弭未之有也成化之初內侍近臣進用稀簡防微之意蓋有在矣至於近年日有增益聞今大小名數將以萬計求之於古未見其比利源兵柄多付其手違禁犯科少有加罪所求能得所請輙從此陛下慮防之意有未終者也夫貴近之臣人所畏憚久預外事便成重輕臣伏見陛下臨禦歲久洞察事機宜及此時斟酌裁省俾內外事務各還職守立爲定制以傳於後實萬世無疆之休不然異日故事已定偏重之勢遂成𨿽欲更張不可得已成化之初天下貢獻悉皆禁止儉約之徳著矣至後數年鎭守公差諸人爭求珍異以充進貢海內臣庻實有憂心玆者又詔鎭守內外等官貢獻方物悉照天順三年以前例行不許因而科害軍民竊惟天順年間無事之時今遇災荒乃警戒之日古人遇有天災皆欲減膳徹樂豈宜轉令貢獻此陛下持儉之徳有未終者也先儒謂好貨之心乃天理之所有人情不能無然公劉好貨與百姓同之故國富而民足今前項官員不過剝取軍民之財以充貢奉之名豈有出自己物哉而乃水陸勞擾人畜疲頓怨歸公家恩被私室誠無益也伏望陛下畏天是圗將此貢獻盡行罷免則天下幸甚成化之初保傅六卿未嘗輕授用人之愼至矣至於近年邊方多事內郡流移而公卿輔臣無故而加保傅寺監衙門多以髙官兼掌及其致仕恩澤又月與之米歲給之力無非所以禮大臣也然以是施於忠賢勞烈使人有所感奮若泛焉行之則人孰不思阿順從欲以圗日後之恩寵哉此陛下用人之道有未終者也自古平治天下責在大臣茍大臣自任旣輕百司從而觀望後進一律世事將何賴耶伏望陛下愼重任使必忠賢而後優禮有勞烈而後加官不惟其官惟其人則羣臣幸甚臣聞因事爲功古人所貴卽其已往而愼於方來斯謂謹始而勿失則徳澤加諸當時聲名昭諸後世所謂善終書曰終始惟一時乃日新又曰徳日新萬邦惟懷此眞陛下大聖人事也臣螻蟻微命隕越妄言不勝戰懼之至緣系應詔陳言事理具本順差辦事官李錦賫捧謹題請旨成化二十一年四月十五日

欽差刑部左侍郎兼都察院左僉都禦史臣彭韶謹奏爲進呈鹽場圗冊事臣以菲材誤蒙任使先因巡視浙江地方後又整理兩浙鹽法除欽遵勑諭內事理巡歷各場查盤淸理具本造冊回奏訖臣伏聞自古聖帝明王莫不以稼穡艱難爲念其忠臣賢士亦莫不以敷陳民事爲先故有以豳風無逸親書以進者有以農桑耕織繪圗以進者甚至有獻流民圗者要之豈能盡夫民間百色艱難之狀但於深宮之中卽是少寓目而動心焉亦不至視之如艸芥而剝脂刻骨以取之矣然庻民之中竈戶尢苦惜乎古今未有圗詠士大夫少知之者況於在上之人乎臣近履鹽場始識其槪謹爲陛下陳之海鹽煎熬全資人力竈戶得過之家丁多力盛因山海自然之利無門戶不足之憂誠與樂土之民等也貧薄之人𨿽有分業塗蕩然自來糧食不充安息無所未免豫借他人凡是煎課余利盡還債主而本身之貧有加無減故其艱苦難以言盡小屋數椽不蔽風雨脫粟糲飯不能飽餐此居食之苦也山蕩渺漫人偸物踐欲守則無人不守則無入此蓄薪之苦也曬淋之時舉家登場刮泥吸海午汗如雨𨿽至隆寒砭骨亦必爲之此淋鹵之苦也煎煮之時燒灼燻蒸蓬頭垢面不似人形𨿽至酷暑如湯亦不能離此煎辦之苦也不分寒暑無問陰晴日日有課月月有程前者未足後者又來此徵鹽之苦也客商到場咆哮如虎旣無見鹽又無抵價百般逼辱舉家憂惶此賠鹽之苦也如有疾病死喪等事尢不能堪逃亡別處則身口飄零復業歸來則家計蕩盡誠爲去住兩難安生無計孟軻謂窮民無所歸此等是矣所宜加意矜念遇事寛卹蓋𨿽未能使之頓如其願然亦足以示朝廷存記不忘之心彼將有所感動仰慰𨿽困極無復恨矣臣今將兩浙鹽場景物事情略分八節各繪爲圗每圗各述以詩裝寫成冊上進伏乞萬幾之暇俯垂睿覽庻幾目擊貧竈之迹臣不勝願幸之至爲此具本専差驛丞楊啟親賫謹題請旨弘治二年六月初三日七月十五日奉聖旨戶部知道欽此欽遵當日內官取冊進入訖

計開

右兩浙鹽場之圗兩浙鹽運司所轄共三十五場淸浦等一十三場在蘇松嘉興地方居浙水之西天賜一場隔渉崇明縣海面西興等二十場在寕紹溫臺地方居浙水之東而玉泉一場隔渉象山縣海面其杭州仁和縣許村二場地方𨿽居浙西場分則歸浙東凡浙東鹽共一十萬七千五百餘引除水鄕納銀外該鹽一十萬六千一百九十餘引浙西鹽共一十一萬四千八百餘引除水鄕納銀外該鹽七萬二千六百餘引各將一半折價解京一半存畱給客浙西多平野廣澤宜於舟楫鹽易發散故其利厚解京銀兩每一大引折銀六錢浙東多阻山隔嶺舟楫少通不便商旅故其利薄解京銀兩每一大引折銀三錢五分俱便於竈然貧病之戶歲徵月斂生意蕭然猶以爲苦臣有詩述其槪

兩浙山水鄕古稱天地藏西望出吳淞東行踰雁蕩利孔非一途鹽徵爲海王泉布充京儲芻糧助邊餉庻哉用物宏生意不復暢薪桂與炊玉晨昏增感愴獘屋棲寒蘆新畬倚孤嶂懷土思依依承家如艸創

右山場之圗浙東濵海多山重岡疊阜林薄所聚名爲山場不屬鹽場管理止是人民竈戶自置收報有司戶籍往年人稀用寡柴薪易得於今百年生聚樵蘇日廣但是附近去處無不枯竭必於離逺之山方有可樵上等竈戶自有已業禁蓄柴薪或賤買堆積以備燒用次等中戶則於無主逺山逐時采燒或租典柴山以備樵取貧難下戶旣無錢鈔堪典又無人力可使則以己身妻子傭力大戶之家茍具衣食而已本名鹽課靠其陪辦此外若有債負緊並遂拋棄鄕井而逃矣臣有詩述其槪

山木非不佳林麓非不■﹝廣外侈內﹞百年生聚繁分業薄如紙朝夕斧斤入不待黃落矣近伐嘅山童逺入虞虎兕肩重何足辭突黔良藉此而況煮海功昏夜無停止菹薪茍不力公私亦何倚歲歲事辛勤猶勝棄桑梓

右艸蕩之圗浙西濵海無山茫茫沙漲蘆荻所生名爲艸蕩俱屬鹽場管理竈戶隨團照丁均分地廣處每丁有二三十畆狹處每丁不及十畆然其土肉有厚薄潮汐有衝緩而艸生稠稀因亦不能齊焉上等之家常時照管不令牲畜作踐及外人偸竊一年菹薪自有餘用次等中戶人力寡弱收采不全而用頗不給貧難下戶有以蕩地先典與人取錢應急而一年煎辦遂缺燒用其傭雇與人及逃移避住皆所不能免焉臣有詩述其槪

海壖咫尺地一望如掌平材木不生植艸莾徒敷榮廣牧良有害泛取亦難成瓜分給亭戶表蕝自經營繁霜一以降百物俱凋零芻蕘忽萃止芟縳無畱行輦運積官所來歲事煎烹負荷非爲苦願言公課登

右淋鹵之圗凡鹽利之成須藉鹵水然鹵之淋取又各不同有沙上漏過不能成咸者必須燒艸爲灰布在攤場然後以海水漬之俟曬結浮白掃而復淋有泥土細潤常涵咸气者止用刮取浮泥搬在攤場仍以海水澆之俟曬過幹堅聚而復淋夏用二日冬則倍之始咸可用於是將曬過咸泥約五六擔挑積髙阜修爲方丈地槽旁下掘成井口用管陰通再以海水傾漬池中咸泥使鹵水流入井口然後以重三分蓮子試之先將小竹筒裝鹵入蓮子於中若浮而橫倒者則鹵極咸乃可煎燒若立浮於面者稍淡若沈不起者全淡俱棄不用此蓋海有新泥及遇雨水之故也臣有詩述其槪

旭日明沮場欣玆風色競錢鏄宻如鱗沙塗平似鏡汲曬足灰泥層層白相映易地聚成堆再淋咸始盛方池藉以茅小竇暗通阱蓮實重且堅浮浮力能勝祗恐山雨來一簣功未竟殷勤守餘瀝坐待鹵池定

右煎鹽之圗凡煎燒之器必有鍋盤鍋盤之中又各不同大盤八九尺小者四五尺俱用鐵鑄大止六片小則全塊鍋有鐵鑄寛淺者謂之篾鍋竹編成盤者謂之篾鍋鐵盤用灰黏其縫隙支以磚塊篾鍋用灰塗其裏外懸以繩索然後裝盛鹵水用火煎熬一晝一夜可煎三幹大盤一干可得鹽二百觔之上小鍋一干可得鹽二三十觔之上若能勤煎亦可四幹大盤難壊而用柴多便於人眾浙西場分多有之小鍋易壊而用柴少便於自己浙東場分多有之蓋土俗各有所宜也臣有詩述其槪

鹺液泛淸泠牢盤戒修潔分番勿後時及此旺煎月一勺盡傾瀉萬竈俱焚爇沈沈紅霧收蹙蹙晴波竭斂之白盈箕凝華燦如雪點檢入公私中心更煩熱荊妻慰苦顏摩挱汗流血卻嘆戍邊人垂老有離別

右徵鹽之圗鹽旣煎成總催頭目人等俱各催徵運赴官倉稱收凡丁鹽自變量不等每年一丁有辦課四引以上者有辦課二引以上者其初殆因水力有輕重煎辦有難易故各場不同每四百觔爲一大引有裝包上厫者有散放上厫者然鹽鹵容易消拆每引必加耗四五十觔以備稱盤至於五年之外始定而不拆又恐有海潮暴溢風雨吹淋而鹽之壊勢所不免也臣有詩述其槪

小汛風日好大汛潮汐平袖長應善舞課羨易爲徵歲歉伊誰知寕分雨與晴衣食豈不急國計良非輕擔石四面至倉庾一朝盈鹽官唱簿歷折閱頻呼聲況乃逃亡多荒額重加徵展限諒未允努力事餘生

右放鹽之圗鹽旣徵收完繳通闗逹於戶部遇有各邊缺少糧艸奏行客商開中分數自賫明文前去運司轉行各場支鹽各於行鹽地方發賣中納糧艸之時每二百觔爲一小引或費價銀一錢以下及有至一錢五分者至於各場發賣每一小引可得利銀數倍然往來跋渉糜費歲久因之折本者亦多矣臣有詩述其槪

三邊乏儲峙良賈勞委輸償以榷海利子母多贏餘水膏易消耗蔀屋難貯儲多年積逋欠折算盡錙銖渺渺太湖畔盈盈東海隅雪山壓巨浪風帆恣所如每資藜藿食亦薦王侯廚誰念味中苦搔首空躊躇

右追賠之圗催目徵收竈鹽之時上納多不能足間有上足又多損折價物領出或不買課及至商到無鹽可支於是告官杖追緊並不得已而棄產賣子以償目前之急生意索然逃亡數多伏蒙朝廷將逺年虧欠量行寛免新年折價亦與減輕貧竈多有復業者臣有詩述其槪

近寶固貧國厚貨亦貧民鹵丁有常賦催目何紛紜侵耗歲已久夤緣具虛文商算無從給鞭箠不堪聞富黠自當爾哀此顚連人稱貸不見售絲榖無餘新寛減逢優卹感激謝皇仁滄海未終竭更始重辛勤

彭恵安集卷一

●欽定四庫全書

彭恵安集卷二

﹝明﹞彭韶撰

○序

送李公巡撫大同詩序

生於憂患聖賢豈欺我哉執轡羊腸終日無虞而放意坦途反遭顚覆蓋事理之明驗也惟身亦然勞筋骨存疢疾乃能引年而宴安鴆毒未見有壽者也惟仕亦然鞅掌勤瘁不憚艱險然後能享功名之盛而祖尙淸談躐躋宰輔其能底於成乎惟爲天下亦然烽火通於甘泉而西京乃治異日呼韓欵塞漢業遂衰突厥直至渭橋而貞觀益治迨西北晏然天寶之君荒矣是何也人有所畏而後知所警知所警而後有立志志一立萬事可爲也我國家治平百有餘年加意四陲西北二邊彊敵疊僕疊起每廑宵旰之憂謂非中國之福不可也謂非上天仁愛我聖人尢不可也惕厲弗諼皇極永固瞻彼平城元魏故宅距前世上都不數程實天限中外之峻防也常宿重兵貯元戎監以二三內臣尢慮弗虔以啟戎心乃往禦史之長巡撫其土蓋合文武兼內外而理者也其責誠重矣然而人情甘逸憚勞視居邊若降割於我規規然欲內處其志如此成就何如哉比者巡撫缺人朝廷思得奇士而用之以四川左布政使襄城李公公勉爲都察院右副都禦史璽書付便宜之權以行公學富才優胸中無機數好謀能聽記功忘過造次遂得人心久而益信玆行也欣然無憚色誓將以身委之輿論翕然稱愜方今敵勢方張其情叵測我軍整暇公有先謀腹裏完實公有定策和文武以濟時事我無詘也公賞罰以振士心我無權也終日欽欽如在敵境加兵於人如行已地用摧其鋒俾不敢南牧隱然壯長城之勢以弼成漢文唐宗之治豈不盛哉當此之際入踐公相孰得而加諸公行有日諸僚屬若儒紳皆賦詩奉餞而韶序之以致願望之私云

八閩通誌序

郡邑有志尙矣而一藩全志昉於近時去離爲合寓繁於簡是亦一道也然統屬旣廣該括難周作者或詳近而略逺或稡古而遺今或爲己而忘他人觀者病之重以序述體裁去取權度人各異論欲爲成書之善而可以信今傳後豈不難乎八閩初未有通誌內監五羊陳公作鎭之五年因藩臬二司之請屬筆於吾友今僉憲黃仲昭先生采輯五六年始克成書上可以資處分下可以備咨詢其功云勞而所補不小矣公命亟壽諸梓且致簡於予曰是書之作其文則志其義則資治之史也願有序嗟乎閩於天下爲彈丸黑子之地其事若省約然自古迄於今疆理民俗人才凡三變非紀述之詳何以究同異驗升降而可資以爲因革之政哉蓋自秦郡縣天下之後漢屬甌閩於會稽郡唐以隸江南道至宋以來別爲一路専逹於天子矣方嶽由是而始列自漢武徙其民於江淮間永嘉板蕩乃有衣冠而南王氏割據復有元從而南及宋氏都杭諸名家又益南矣華俗由是而丕變自八姓入閩之後而人才漸有然猶不樂內任至常衮興學而文物乃多宋治休明而名賢遂軰出矣人物於是爲極盛故有稱吾建謂齒爲上國者謂海濵鄒魯者又有謂文公闕裏者然則後世之八閩豈古昔之八閩哉通誌於山川食貨學校貢舉壇廟宦迹人物之類靡不具述實皆三者之所有事爲政君子仕優而寓覧焉上下千餘年之事燦然在目其能不撫捲而發感慨之念乎故思吾全閩完如金甌不可不加保護之功睠彼民俗翩其反而不可不致扶正之力慮今之人才落落如晨星則作成之術尢不敢後固宜省刑薄斂除凶去盜敬神卹民禮賢立教豪傑必使之興焉風俗必使之淳焉河海必使之淸且晏焉然後見斯志也作者有不言之功觀者得開卷之益而公勤渠之意不虛負矣予閩人也喜見其成故不辭而序之

送何憲副之閩序﹝何公名喬新﹞

成化戊子春冡宰李公蒞政之初謀士於少宰崔公尹公知秋官郎中盱江何君廷秀之賢屢薦於朝遷副閩臬士大夫相知者皆賦詩爲別退韶序其後大率詩之意以爲如廷秀者一時不數人柰何別去卽別去繼自今麗澤之益將日以疏徳器誰與成就疑義何所剖析而吏治之間扞格舛漏者如蝟毛又何所咨而弛張乎故旣喜其擢用而又期其速來自人情不能己者而韶於斯情又實兼之獨能已於言邪廷秀生相門而文行之懿卓絕流軰夫人能道之韶何敢贅況辱在僚友有切磋之義焉諛詞燻耳亦非廷秀所樂聞也請得更端可乎竊惟知己難酬知尢難前軰諸名公以意气許人每多失之誠以始焉期之太重終之其人或不能勉副故也此非知己之罪乃不能酬知之罪耳今自冡宰而下至士大夫之論皆曰何廷秀云何廷秀云不可謂不知己也使萬有一之不酬吾恐其有所懲創則好賢之心由是而怠士君子之公論亦無所執持矣夫由我而怠好賢起惑志君子以爲何如哉揆眾人之知廷秀必謂弘大剛毅勝重逺到無事則虛懷茹納足爲善類之依歸有事緩急則招不來麾不去仗節死義而後已固不貴廉隅自守號稱狷介也沈酣六籍涵泳道腴探禮樂之大本會同異之攸歸巋然爲一世儒宗固不貴記誦詞章傲睨自雄也視消息盈虛之理爲吾政變通之宜培植基本以長我王國又不在乎區區簿書之精法理之能也之三者廷秀因其所已然擴充其所未然宜無不至矣異時入秉鈞軸追配前人如純仁之於仲淹公著之於夷簡世濟其美流芳無窮則非徒足以酬一時羣公之知而國家亦隱然有世臣之重矣夫然後知上下人己之各盡其道也

送陳公甫先生詩序﹝陳公名獻章﹞

聖賢之道體用具而已孔子論士以行已有恥使命不辱爲先修孝弟謹言行者次之大學言明徳而必及新民中庸語率性而必及修道西銘父乾母坤乃至民胞物與蓋合內外之道而本末之事未嘗偏主獨勝以爲學也昔者君子學旣成矣人不吾知陶陶囂囂若將終身焉茍知而求我則起而從之推所有以及諸物以經濟顯揚爲務未嘗狹視斯世而曰是何足與言仁義也亦未嘗厚誣吾民而曰轉漸澆訛也於是遂應大君之命陳力就列不出位不曠官也若遭時行志則如傅說武侯伊川魯齋其人掲正義於中天振斯文於來裔其烈盛矣或事與時違則見幾而作引身以退而亦不忍歸曲上下求以吾譽焉夫用心至於如是非徳充學盛量洪識逺豈能爲此大全之學哉新會陳公甫先生隱學三十年餘矣巡撫大臣賢之薦於朝下所司勸駕先生徐白於母忻然命之行噫此斯文正气之一幾玆行其必有合哉一時注想何異神明先生亦必有以處之矣某沗相知於其行也贈以詩曰

大道本無外此學奚支離人己彼此間本末一貫之是以古人心包徧無遐遺捲舒初不滯動止在隨時白沙陳夫子抱道眞絕奇林間三十載於學無不窺行周材亦足知崇禮愈卑珠玉𨿽固閟山水自含輝聲名滿四海薦牘遂交馳一朝徵書至八十慈顏嬉有司勸就道束書敢遲遲積誠動天聽納牖契神機治化淳以洽轉移良在玆

名臣錄贊序

昔晦庵朱文公修宋名臣言行錄凡其立朝事君之節施政行事之宜與夫議論答述之大闗系無不具載至潛溪宋先生作元名臣頌則取其功業學行掇入韻語𨿽詳略不同然皆所以述當時得人之盛寓景行仰止之私而因以示乎後人也我朝長治久安名臣繼作功徳之盛不讓古昔獨未有序而述之者夫雅欲私淑固不在於是然諸臣事行祕在國史學者失今無徵將歷世久而相去逺豈能盡得夫見聞之眞哉韶生也晚膚淺無似每誦爲臣不易之語想象前軰不可企及屢欲錄而贊之未能成就蓋不惟不敢亦不暇也比者觧憲西川將之廣藩寓舟東下荊江因記憶逺近名臣凡三十人人爲之贊且列其志銘狀傳等類於後以竊附大儒先生之意庻幾言行如在贊頌無沗所以師於後人有餘地矣嗚呼三十人者皆百年之英也建立於天造艸昧之時遭逄乎重熈累洽之世或美功業或全名節或以徳行顯或以文章著或紆國難而濟時艱誠萬世之不可無者也韶不揣輙易成之僣擬之咎掛漏之責無所逃云其它名卿碩輔弗能盡知俟後求知而續焉非有去取也

自著政訓序

聖賢之訓多矣能認得爲己則隨地可行不然日肆日偸無所警省白首且昏如其能知一言爲可用乎宋李文靖公謂聖人節用愛人一語尙不能行是𨿽有激而云然非身行之未必眞知其難也繼聖人之後朱文公一人而已文公之學全體大用之學也範我後人如規之圓如矩之方萬世所不能外也間與門弟子問答時政又皆指示病源親切的實讀之使人凜然知懼蓋不獨爲門人弟子語也繼文公而興者又莫如西山眞先生焉先生嘗著心政二經傳在學者其帥湖南守溫陵於僚屬吏民屢有諭教諄諄一家之言委曲詳盡讀之使人油然欣慕亦非其僚吏所可専也韶以海隅鄙人承乏按察使於蜀餘一載矣修己治人茫然無術比欲與同寅諸君子文告有司上下深慮無益乃錄文公弟子問答之語與西山諭屬之文名曰政訓刻梓以行期與吾僚吏共勉之以所答詞爲己之答以所諭詞爲己之諭不患無益矣若夫禮樂之懿格心之妙不敢輙入然能於此勉慕而有得焉則所以爲之地者亦未嘗不在也或謂文靖公澹然無欲其所激殆爲風俗侈靡而發也孰知今之助奢尢有甚乎噫此心一萌其不能從事於吾政訓矣三尺之法明明具在豈容少私哉願相與戒之

辟榖圗贊序

凡爲豪傑之道莫難於自立尢莫難於自全是必有勞烈知剛柔善進退而後可也具是三者能使人主師之天下仰之後世慕之非有過人其能之乎秦漢之交世道升降之候也伊周之聖不可得而見見若人者可矣方其秦鹿將亡楚氛甚惡子房﨑嶇其間委身事漢從入武闗還軍灞上觧鴻門之危連越布於外卒之劉興秦項僕者子房之謀居多其末也致四老人以安太子功在社稷名爲帝師其有勞烈歟以暴秦之威子房徒爲韓故忘其身之賤冀於一擊及其遇圯上翁乃卑卑執役受教恐後太史公疑其貎反類女婦然一弛一張隨時疊用其知剛柔歟始焉從漢有急不去其計劃皆天下所以存亡者至封萬戶位列侯則曰布衣極矣遂謝病辟榖學神仙導引之事從容去就明哲保身其善進退歟夫進退之機士之大閒也宗臣不免於囚系元功或陷於誅夷昧是機故也一昧是機𨿽有勞烈不足貴矣子房之智寕不預有以待之乎史言子房少嘗學禮然觀其功業卓偉近於保我子孫黎民之書進退明決得乎吉凶消長之易始終爲韓一念又有合春秋復讎之義豈獨禮哉先儒謂其近儒者气象殆以是夫或疑髙帝嫚儒輕士子房何謝病後耶是不然人有恆言知感恩者爲臣必忠迹其遇主於畱而曰天授計其心固已許漢矣心旣許漢何忍負之乘時建事可也向使子房未究其用果於求去匪惟功業不竟而二三其心民無則焉欲到於今稱之難矣嗟夫其出也有所自其去也爲不茍後世稱豪傑者微斯人吾誰與歸都憲天臺夏公出鎭蜀蜀再安乃從方外士得辟榖圖旣嘉而■﹝言乘﹞之又以命韶序而贊之曰

詩書道喪四海帝秦以暴易暴遺楚蘗臣丰沛之墟實生異人有臣佐之帷幄經綸黙運儒術去暴以仁功成而退知機其神神仙有無曷究訛眞托之以逰以保其身卓哉休風其誰與倫百世之下範我縉紳

東海手稿序﹝張公名汝弼﹞

成化壬寅九月之望予自廣藩攺貴州道大庾知縣文志貴來候出示詩文若干首曰此東海居士手稿也受而閱已嘆曰天趣逸髮其自得飛躍之機乎其根深其膏沃矣若何收之富也乃言曰南安舊爲軍壘人物雕陋蓋小郡也東海張先生汝弼辱守於此旣恵義吾民矣而又文翰衣被學者四方之求無虛日玆郡遂增重志貴嘗與諸廣文請以所制刻之學宮先生麾使去謂今集刻苦多識者厭鄙之焉可效尢請無已則曰詩贅物也吾於詩不能出人之右而字不能應人之求此而可代或少息予病乎於是摘舊稿一二手書之體裁不一字畫隨意付志貴爲之梓已具敢求執事序其故嗟乎文治百年作者森列孰不欲傳然終孰傳之先生以傑然之才先聲之逺凡篇章出人爭快覩此豈可彊而致哉先生气性淸靈事多迎觧遊戱文墨衝口而成其天分有如此者胸次瀟灑物累不以攖懷雨晴休戚一付之天行其人品有如此者篤志好學該覽博識議論貴理趣而尙風節其文學有如此者故其見於文字之間光潔峻茂幾成一家而肆意於書神气飛動體具美並名聞華夷請購接踵論者推爲一代冠冕方少在鄕邦前軰見之驚倒及來太學士爭歸之仕於朝列侯公卿皆願交焉至其治郡不腐不疏虛心以應事推心以待物去淫祠表先賢以示化本又以暇日修百廢逺邇稱便先生且退然如無能人所有述作𨿽不欲傳然孰得而掩之竊以爲先生之詩必傳於時而書法必傳於後先生爲人必傳於後而政事必傳於時二者相須以傳於無窮可以逆見矣昔人有云某在何用錄吾言使先生常在郡似無事於此然玆郡終不能久先生則因書以知詩因詩以知人安可不豫哉宜令爲之地

送主事林君孟和之南京序

國家分六曹以布庻政禮曹視他爲簡在南都畱務爲尢簡進士林君孟和旣拜祠部主事當之南都惜之者曰孟和爲人慷慨喜事才識過人且志専而確慮事論道理必究竟至盡著作極力慕奇古焦心勞思目爲損不少休又故門閥家習知官儀與庻士不侔置諸臺諫或司繁劇當盡見其才气顧投之閒局何耶解之者曰執政愛護人材欲周其用故舉錯率人所不意簡靜朴厚者俾之蒞煩所以充拓其不及疏通智略者不授吏事所以補助其徳性蓋儲材於今待用於後未始無意也予竊以爲不然凡天下之務粗者可以才智遣精者必待人而後舉獨材智乎是尢不可不圖得士也故精莫過於禮樂以房魏之賢尙不能對太宗之問退之之博且苦儀禮之難讀況其它乎祠部掌國之大祀禮樂之司也司禮樂而諉之閒局異哉所以守官矣仰惟我國家百年之盛正禮樂可興之時宏綱大紀因於舊典不容少議然沿革之序亦萬一有宜行者考之往古若禘祫之制明堂之位謚議出於太常勿居羽流雅樂當校定鐘律爲本俗樂別加簡肄佛老之宮制宜減削道陵後不可與夫子並凡此皆禮官責也其禮意之微制度之宻音律通乎治忽異教入乎人心欲精究而推明之以獻於上豈歲月朝夕之故哉吾恐其憚煩之是慮曽謂閒散而減於吏責乎執政之意殆不如是也是以圖用君君其往效職以祛時人之惑孟和曰誓畢吾生矣於其行次第其言以贈之

政垣備覽序

昔者君子之爲政本末具舉主之以至誠惻隱之心資之以聰明彊毅之才乃有綱紀法度之美以爲操簡禦煩之器則已不勞而政可理矣我朝置方嶽以布大政政之所承有六曹焉曹事煩簡不同故於吏胥有房若科之別凡事牽綴籠絡犬牙鉤棘闗防點檢周至詳宻誠非創物之智不能爲也能明之則矩度在我待事而應自然從容整暇昧焉其能不以吏爲師乎是知士大夫有志於世固不可徒抱本而忘末也予少時未渉四方古拙自喜謂吏事不可以入堯舜之道竊冀讀書得一郡縣文學足矣天順紀元不得如志備屬刑部其後再遷按察官於蜀皆法司也法家之言多斬伐杖擊黥配之條於吏事中爲嚴而寡恩比細觀之仁義實行其間然後知堯舜之道無所不在追誤初見不敢厭斁去歲又竊官廣東布政使職務加焉官吏甄別錢榖出納戶口兵數禮儀工作之屬百緒千端予視篆伊始竊有憂之適總督右都禦史朱公撫臨其地一日授予兩廣地圖且曰凡事須在用心間閱報續見錢糧支費失當處輙謂若何布政在廣東豈無是耶何乃友人福淸宏義爲人苦行耐事予仰視之奚啻樓上宜公舉以相勵也予旣處非據不能無棼如之嘆乃事稽故牘且質諸老方伯彭先生肇烈大參楊君宗武丁君元美少參徐君克明謝君叔和頗究始末隨手筆之以事系房區分類從大較可知也人事酬應之節附見於後嗚呼事𨿽糟粕法制具焉言𨿽淺近時務闗焉蓋亦莫非至理之所存備此自覧庻可藉以解事矣𨿽然若無誠心愛民與夫堅忍持久吾恐怠荒之患殆有甚焉豈徒法云乎哉遂序以爲朝夕警

春暉堂詩序

體物詩人何其善道人情而旁逹物理乎夫物理人情一而已矣生旣同則所資同所資同則所感亦同但有動止通塞之異耳詩人識其然間賦子母之事卽小諭大比擬形容詞簡理周意眞情切使仁人孝子讀之其能不摧咽而灑泣者嗚呼鮮哉粵稽昔人遊子之詩有曰難將寸艸心報得三春暉論者謂與三百篇欲報之徳昊天罔極之語同一廣妙蓋萬世所不能外而一日所不可忘也伏觀父母愛子之心無所不至少之時鞠我之恩盡矣極矣迨及稍長成立在望見所可欲必期曰願吾子亦如是也於所可惡必祝曰願吾子勿復似之往來憧憧恆貯於懷正如春日載陽舒遲普照和气充塞萬類生輝蓋無時無處而莫非生物之爲也物待是生形形色色相禪不窮無階報答而況一艸之微縱使知報其何以爲力哉𨿽然難報者勢也欲報者心也勢𨿽有滯而心無已君子於是觀寸艸之微心仰春暉之大徳其能不汲汲然而思圗報於萬一乎吾邑質庵黃處士先生曁配方太孺人素賢其子今行人大節俾讀書邑庠不幸質庵中年沒太孺人以家未造不欲授事於子乃悉躬理惡衣食治絲枲日夜無厭惟勉大節篤學以終父志視他氏之母人子者其育之艱成之又艱也大節感念思奮成化戊戌舉進士授今官疏情得請歸養於家母子相依迨有十載儒者榮之一旦太孺人語大節曰吾孫成立矣汝蒙朝廷恩榮曽無涓埃之報宜以祿爲養母茍延歲月也大節辭不許太孺人取行衣縫之且祝曰尙愼爾身早旋歸哉大節至京復拜前職移俸於家俾子代養奉祝言以周旋慕慈闈而莫卽乃名所寓曰春暉以表寸忱蓋慨乎難其力而恆思諸心也至是太孺人壽八十有四康彊無恙七月哉生魄其誕辰也大節將奉使荊襄喜畢事便道歸拜家慶則又以春暉顏其奉母之堂於是縉紳樂其養志有成因公義而伸私恩咸賦詩爲貺而徵予序之噫是有益於世道人紀非彌文事也故不辭而書於上方

送李典教之桂陽序

仕之途政與教二者而已自國都以至僻逺郡邑皆然也任政之官簿書叢脞期會倥傯疲心歇力猶懼不能免咎焉職教之官談論仁義翻閱經史從容寡過自足爲人師範均之爲官也而勞逸不同繁會郡邑人事雜沓奔走車塵馬足之間儒紳落然後矣山城僻處寂不聞喧可以爲吏隱況師數十生乎均之儒職也而淸濁有間是以遊宦之士寕呻吟冷氈之上而不肯屈志於矮屋之下寕夷猶寥落之境而不欲掉鞅於鼎沸之途良以是歟弘治三年春禮部會試天下貢士一時不售者多就教職以去吾莆繼就職者七人𨿽在江浙湖嶺之域然皆小郡下邑之學誠天官以作成人材深寄望之也於是李生幹遂﹝諱文利號兩山﹞得郴州桂陽縣學教諭縣爲湖南窮處部使者所罕至無過客之擾飛檄之變吏而好靜者乃所宜居而況擁儒冠曵輕履其於好靜尢也惡有不宜哉且是邑山水明秀鍾靈於人有科目之富名臣元老間出其間非他僻處之可比蓋居靜而又加此也何樂如之往歲太子太保都察院右都禦史誠齋朱公﹝英﹞爲邑先逹鎭兩廣日刋行宋史幹遂之兄東莞學諭先生幹伯﹝諱元號梅東﹞實主校讎之任公禮重之由是先生之名位益進今公往矣遺風故在而幹遂又教其鄕殆非偶然是宜愛惜日分勿爾暇豫體朱公淑人之心推伯氏東莞之教體用不遺進修有序使邑之後進有所興起克配先正之烈庻司教之職業以盡賢科將待爾增重𨿽欲久靜其可得乎太僕寺丞吳君伯起﹝諱世騰﹞與之有連來請文予沗世契遂序爲贈云

三原王氏族譜序﹝名恕謚端毅﹞

太子太保吏部尙書三原介庵王公昔在行臺嘗一再修其家譜於今二紀而徳業日盛名位日隆子孫族屬日益眾復卽舊譜而重修之上自渭川公爲始旁及諸繼祖之宗缺其所不知詳其所可見豎爲九世橫爲四房槪書以標系而世次以明細書以紀述而事迹具在可謂簡而當核而實矣旣成間授韶俾爲序竊聞之仁人君子之用心也思祖徳於罔極視族眾猶一體凡其所以敬畏和恊者無所不盡固足以爲亢宗承家之本矣至於譜牒之修以時興舉亦不敢後則尢尊祖睦宗之要焉蓋吾之所自出爲祖非譜以登之則世數旣逺莫知顚末或有誤觸其諱字者尊畏之心曷自而生哉親之所派別爲宗非譜以稽之則袒免之外莫辯疏戚必至相視如途人惇睦之意何由而洽哉然謹錄家乘以詔來世其可忽諸唐宋以前北方世族専尙譜牒後有兵難遂至散逸而南方代興譜家有之然文山謂求其鑿鑿精實百無一二豈不以竊附先賢杜撰似續者眾歟噫此其意云何而得謂之善譜乎今公之修獨異乎此不冒榮顯不遺窶賤要之𨿽不及前代北方之譜之盛而亦非今世南方諸譜之所及也識者嗟重異時如韓魏公之推述先塋範文正公之廣置義莊蓋無不可是譜之子孫何其幸哉𨿽然公爲元老碩望天下後世所宗仰安知不有好事之人夤緣冒合者乎觀公譜例於族曽祖而下稱諱淆錯不知其嗣續之的者皆略而不錄是或啟其幾而爲之地也謂宜附錄譜後列其舊稱著其居址使其裔不絕如帶者別自爲譜其有爲若敖氏之鬼亦明筆之庻乎愼重周宻而無憾矣謹復於公以爲序

送通守顧君之任廣州府序

致仕太宰歷城尹公幼侍其先太守公遊宦閩中執業故秋官郎中玉湖顧先生之門旣貴徳先生不已遇其子姓姻戚甚恩而未嘗暱以官然太宰公不以一節見髙材大略能擔負時事廉儉終身孜孜體國性明知人一識不忘英偉端亮難幹以私有古大臣體卓乎不可及矣韶晚從顧先生受學公已貴顯云泥迥異然材館汲引陰翼良多而先生之子文潛久第科目待次在部太宰公深所器重輙自避去家居弗出至公以煩言去位臺論猶欲起之不果旣三年文潛乃來就銓試某等授承徳郎廣州府通判階正六品蓋文潛爲人明敏秀傑胸次豁然練世務有果斷吏部才之職以美官寘諸善地蓋以千里休戚之助寄之也向使文潛當太宰公時有此拜人必曰私所善誰其諒之今乃信其能以學識自奮吏部無絲髮可疵有光於前後天官甚大或謂民社之司誠爲羙官然廣之爲郡亦非善地無乃天官欲嘗而用之歟郡居水陸之會沃野無際民物秀媚士大夫尙禮好文而小民習智巧其遊散無良者凡錢榖簿書刑名工作皆蠧食於其間嚴明之吏能制伏之而行吾政以便民則名斯揚矣地聚海舶寶貨山積燻人目而眩人耳一有溺焉下各狙伺以售所欲則政移於彼不敢復舉動敗立見矣令聞易彰污聲易顯其機至爲可畏然則𨿽謂之不善地亦可也官於斯地而有終譽則其賢加人一等起而大用又奚疑哉文潛承世徳之後膺公卿之知才具周完於郡佐何有然發軔伊始不可不戒行有日翰林編修黃子敬與之有連偕諸縉紳來請贈言乃序諸舊故之槪而終以規云

送李伯通同知之嚴州府序

弘治三年春會試天下貢士吾莆登第七人就儒官二十人儲太學四十人揀擇於吏部三人懷奇傑之器具英偉之資無若李君萬善眾推爲莆士之冠公言也旣而吏部合所揀天下士二百餘人銓試之身言論判又君爲首遂擢授嚴州府同知階奉政大夫莆人釋褐爲五品官近時罕有肇見於君於是鄕之士大夫大行人黃節甫等喜曰天官卿有人倫之鑑哉嚴民其得賢父母哉請文以送其行君早負气節攻舉業有名聲舉鄕貢時予爲蜀憲聞而未識婺人迎致君爲師自浙貽予長書勉以逺大後移藩廣貴懼相負恆思君言以周旋柰處逺十有餘年弗獲會晤而君亦玉汝蹭蹬場屋學問益老徳器益成識者多之今歲之首君又赴禮闈予已入佐司宼訪君於胡評徳先所婺髙弟也乃知壯气如故意必得售而竟從外補其局於分歟𨿽然君之不遇嚴民之遇也閩浙連壤風習相類仕途得此猶東西鄕然君新自家來筮仕於彼閭閻之情可不出戶而知矣傳曰民之所好好之民之所惡惡之夫獄訟淸切賦役均平不苦盜賊不虞荒歉禮俗興而呻吟息期限信而徵斂時若是者豈非所好於下乎政由吏胥威出伍伯貨以奪吾明勢以害吾公傲而不能下賢惰而不肯事事勾補紛如出內無法若是者豈非所惡於上者乎好者已所親知惡者已所親見當時自諉爲何如今而之浙一而已矣不可於我之身而反之反之而負初心居官猶夫人也則是材賢無益於治天官卿惡用擇諸必揀而擇之則一生气節之可畏宜思愛重以慰民望陟明而進大僚端自此始凡莆之人士益讓賢矣予沗姻友故重有期云

贈謝君宜善之安慶推官序

掌刑之官民之司命自古盛時猶不能去刑爲治況於後世人多梗化小懲大誡安可無乎在擇人以司之耳今夫環千里之地爲府其間厲政病民犴獄爲甚是故一夫羅織千人廢業而根株拔去不可以不嚴所謂折獄致刑也匹婦含寃三年枯旱而論上重辟不可以不審所謂議獄緩死也縲紲非辜閱日如歲吾思囚徒之旅奚敢以畱獄屨校滅趾禁之在初吾觀噬嗑之象奚敢不勅法是法也使得其人以任取捨則刑乃祥刑不惟壽我民命而其身其後且食報矣茍非其人將爲公私之祟流禍曷有窮哉國家置推官以掌列府刑獄類擇進士舉人之才望者授之政成往往入爲禦史部屬而起兩畿者多直隸安慶府近缺推官銓曹特補以吾邑桞湖謝君性夫實愼選也眾謂以性夫之翹楚不宜屈就七品官咸爲嗟惜識者非之蓋性夫舉鄕貢第二人遊學橋門二十載練逹時務材識老成身言書判殆優等倫無官不宜爲然莫宜於親民司法何哉夫不安小成其學問富矣處約歲久其徳性定矣周曆世事其人情辛甘亦稔知矣今焉拜職法官計其積學該博何有於明啟刑書執徳不回何愧於惟良折獄視民疾痛如在乃身非渉世有徳者其孰能之舒之人民何其幸歟允若玆異日其不政立名揚乎其不入踐臺省乎士君子仕際明時當先思不負厥職爲急區區階級屈伸非所校也有若身都貴位而行同賤夫試以初心觀之何如性夫辭別鄕諸朝紳來需言遂述以爲贈若夫事上官和僚友禦吏卹民性夫必有以處之予不悉及

送黃仲昭僉憲提學江西序

提學之官廢置不一今復置將三十年矣議者頗謂冗員以今之學校存師弟子名耳授受無實科貢茍具成徳逹材之弗充浮言橫議爲可畏提學者間歲不能一周其屬而校紙上之空言他固不暇倡之而諸生亦頺然不知所以應之也悅我則譽怒我則謗無以則傾之而已故罷之便然教化人材世道攸系設官提舉其言則順而義則正故復之誠是也則君子之居其位自有大道不可徒悅人而取譽矣吾友未軒黃仲昭先生辭祿十有六載至是應召而起適江西提學僉事缺人吏部以其廷紳之請擢未軒爲之羣情欣然嘆爲得人蓋未軒莆之世儒家也唐宋以來華國有人故吾郡推爲文章家宗祖至於國朝乃祖太史公乃父大尹公及乃兄侍禦皆負有重名未軒爲人學博行修成化初舉進士入翰林爲編修不閱時以職言事出爲縣未至調南京大理評事遷寺副以憂制去起復待次不欲爲當路厭忌復引疾去文學益修行已不變而譽望益隆洽弘治更化言者論薦宜起以待用旣捧檄猶遲遲二載乃來遂有是拜先聲所被光價動人宜乎欣嘆之不已也然盛名之下酬副爲難未軒其思所以副之耳竊觀世之爲是職者好持風裁摘發人短箝制師生如待吏胥求其懇切惻怛而存長養作成之意未之多聞故諸生■﹝目敖﹞睨因以責備於典學蓋幾乎訕矣間有欲恩之者不分侈僻放恣類破法保護不聽治罪故晚生益橫時議咎其無益於學校不以此耶江西大藩多魁士文風甚盛然其流俗時有不免故眾以得師範未軒久於爲學深有獨得之妙予不足以知之然天下無心外之道亦無道外之事心存而正理講而明然後可以酬酢事變而無所失不獨事爾凡學文字理得則气壯气壯則辭昌亦自然之勢也但心理之學於今諱言謂迂闊糟粕而不肯談其實則日用由之而未嘗外矣宜以所得操存之要講明之法開心布誠諄諄指示逺示文告近親曉諭使之感動樂從而見效於事爲之間所謂理得气壯者亦將於文詞乎驗乃從臾而責成之人孰不勸哉其不然者𨿽督過可也小則懲大則斥去其稂莠養其嘉禾正猶司馬法不貴多而貴精吾知善類成立雅道興行人才何患有不盛風俗何患有不厚乎若徒操法制以爲威順適人情以爲悅世固有行之者矣恐非所望於名軰也未軒且行鄕士大夫來請言遂序以送之

嵩山李氏族譜序

魏晉以降取士尙門地故譜牒重於中州而舊望最爲貴趙宋以來選士以才名故文雅盛於東南而譜牒亦不墜亦其時然耳然俗尙髙華恥稱寒素往往趨貴室及勛賢以自托文山氏之譜訪於歐陽求得其實百無一二噫其亦有所感與爲譜學者宜深鑑諸莆田諸李多宗隴西尊舊望也居醴泉者實本於是然其第宅宏壯皆異時物族類繁多俱星散旁居舊傳有譜我朝永樂初曰仕弘者拔才俊爲工部主事時維城構隙以監國私費官物守職獲罪家籍冺沒凡居產盡化爲烏有況譜牒哉後𨿽原免還給然遺文蕩盡無可收拾於是譜廢不修者六十餘載歲時享祀止存近親祠版羣從子姓但知通名而已弘治紀元工部之曽孫廣西按察司僉事徳美讀禮居家慨玆墜典旣新其祠堂重易以木主復質諸宗老斷自胸衷上始於三十九公下至子若孫皆修諸族譜先繪以圗著其支系之槪次表以世述其生卒之詳有事功顯著者特書焉誥勅被者備載焉其時賢文字爲宗人稱者亦附見焉逺無所傅會近無所遺棄不失爲淸門气象𨿽古歐譜之善何以加諸豎而髙祖至玄孫橫而期功至袒免森然如見一覽間孝悌之心油然而生矣蓋思先世成立之難不可無所繼吾當振作之思後世傳序之廣且逺不可無所法吾當垂裕之以孝敬立本以仁厚行事人存此心也世守此道也衣冠文物千百斯年固由是基之矣譜之作豈徒繁重哉爲後人者尙勉無忽諸僉憲來京需次出示請譜序於是乎言

書林家乘序

富貴功名之家與忠孝詩書之世不同匪謂盈滿之可畏而所以培根逹枝浚源發流者其操術宅心固有間也凡爲臣子盡吾誠懇而爲其所當爲則冥冥之中神理無歉昭昭之際祝頌無窮人願之神福之其延祥襲休不亦宜乎若夫薄功厚享乘時肆志當其身人鬼交惡不及之爲幸遑卹其它哉吾莆爲邑肇自隋唐烜赫族姓者多而忠孝開端詩書傳業未有先於二林者也蘊以忠著攢以孝顯派別而宗同行異而心同其後之流澤亦同蘊之後至於今有廣南轉運積仁福州路同知以順刑部郎官俊攢之後至於今有直閣閩帥枅知南康府士敏國子監丞大猷皆其直下子孫支屬不預焉科宦蟬聮文獻足徵君子可以論世考徳矣二胤之望無出直閣廉直天性不激不隨麾節所至人懷遺愛宋南渡名臣也父孝澤登宣和進士第終福建轉運副使有淸操諸子及孫半登仕版玄孫善同舉元鄕貢授泉山書院山長元亡守死不仕山長之子爲南康南康之子奉新教諭勤奉新之孫則監丞也皆舉國朝鄕貢進士居官咸樹名節可傳道嗚呼盛哉監丞懼先徳之難繼手錄孝子以下行實九通爲書林家乘求序一言以爲助韶獲拜觀不勝敬慕者矣千載之家未嘗徙他貫百世詩書未嘗易他業是𨿽先徳足以敷佑後人而子孫迓續之功亦不可誣也聞監丞立心教人大規模而謹節目六館懷徳位望方進足爲後人之依蓋不惟逹其枝而又培其根疏其流而又導其源者也感應相仍如環無端寕有窮乎𨿽然西銘之旨卽事親以明事天而有錫類無沗之言今觀孝子之行錫類廣矣其於所謂無沗者監丞勉之因已能而謹未至夙夜匪懈不愧屋漏盡繼述之道以爲事天之仁則將與名賢同歸於先世豈不益有光哉請更質諸秋官以爲然否

天恩與誥圗序

君之體臣也至臣之報君也重上下交盡之道治世气象然也古者人君欲廣立愛之化必有磨勵羣臣之具爲之臣者固先事陳力矣又因君上體吾所深願加恩於所出則感奮激昻益圗報稱亦人之至情焉我朝稽古定制以孝爲治凡京官七品以上三載考稱皆封贈其先世命數多寡視品秩何如恩至渥也羣臣相與懷忠效節彌縫至治百十餘年猗歟休哉吾莆方休徵先生先以子守貴封承徳郎戶部主事配王氏贈安人旣卽世守自員外郎進署郎中事奉勅提督邊儲於薊州滿三載以最聞賜誥褒美加贈先生奉直大夫戶部員外郎配加宜人守拜命乃惟曰賤臣不肖薦沐寵光是惟君父之徳昊天罔極其何以爲報乎必托之繪事顧諟不忘庻以餘生之年勵廉勤之志而存酬補於涓埃萬一也於是命工寫天恩與誥之圗縉紳大夫咸賦詠其事進某序之予遊兩京獲見一二舊家先世所受唐宋誥牒觀其盛治之際大小臣工位稱其徳使人嘆仰不已極盛之後其誥勅中列衘自宰執至於庻僚率皆庸瑣之流殊可厭薄其受者又不能振拔成名以自顯於後縱顯矣亦不過依稀楊與李京與黼耳考其時如彼論其人如此曽何足爲名家榮徒重君子之嘆而已此無他上以公器爲私恩而不知貴下以恩典爲常例而不知感彌文相蒙世事日偸國家何賴乎方君爲郎中綽有望實玆承休嘉益思感奮足爲昭代臣子之光而異乎二叔世矣夫邦以民爲本民以財爲命間有豪幸之侵蠧異端之蠶食撙節未能縻費不貲三農重困列邑告乏若此之屬非所以固本而保命司計之臣豈可竭澤是事不慮無魚哉萬一事會相逢直身是任與卿佐僚屬圗惟厥終式遏橫流勿以小而不爲勿以大而憚爲異時地位愈進隨所居而樹勲業要皆以裕民安邦爲務斯可持報君上而命數所得贈榮益廣矣豈不流鴻聲於無窮此非圗所盡而實方君君子意也予故陳之君字宜約今眞拜陜西司眞郎中

送進士方君宜弼之新昌大尹序

年少時賢開口論天下事因以方人固足以見志士也然事渉利害任責爲難旁觀者身不肩任談何容易風流波染上下一律未位則以競爭爲心旣位惟以因循爲念厭煩碎之務矜華要之資眞有志者何其少哉是以有識憂儒冠之誤事蓋爲世道慮矣入官之難莫難於作縣六曹庻事叢委於是下與民親而上多監制始仕之人望而畏之往往怯其難而不圗其易考其治效果未能塞談者之口也孟子有言爲政不難不得罪於巨室所謂圗易者如是今之巨室非如古世臣挾重貲優物力者皆是矣好行闗節以內交於上茍一入之則彼之聲勢成小民無復望治之日末重必折尾大必掉甚可畏也守官君子誠能先正吾身如處子之自潔公平其政如持衡以推移積日旣久休問旁孚彼𨿽或欲齟齬然良心之天誰無是非皆將欣慕悅服於我而怨怒自不形矣巨室且然其它寕不從風而靡乎邇者吾邑方生宜弼登第踰年選授瑞之新昌知縣自以民事未歷難治是慮鄕諸縉紳來請贈言予惟大江之西人殷物盛其爲邑多巨室然文獻所萃好惡明白其人心亦易感𨿽其羅織狙伺之俗未攺於舊然畏廉愛公自其至情玆聞新大尹由名進士而來先聲所被大者悚息小者望救將何以應之要在無得罪於彼而已矣省刑薄徵惟勤惟愼嚴繩檢俾若人無以凂已時聽覽俾小民得以自盡惡者必懲善者以勸吾無用吾私則彊宗豪右靡不心服而窮檐茅屋之生意於是可復矣方生之家聮纓疊組雲南參政宜約君水部主政文中君皆其伯兄莆所稱巨室者也人情政體已所稔熟反而推之於新昌正所謂閉戶造車出門合轍又何難治之有異時政成擢居華要其不在吾方君宜弼哉

送吳公宏哲憲副之湖廣序

世言儒生喜譏議人故褊心者於學校疾視焉嗚呼孰不爲儒而反不合以韶觀之實吾軰之過非彼之罪也士之在學志气方銳義理方明肩未荷乎重負身未履乎危機於富貴之具又無自而有焉故憤世疾邪議論英發豈不咸欲爲剛方一男子哉旣而登科入官渉世更事或志與時違而齟齬上下又見有賢豪才智倍於我者亦俛首容與自貽厚福乃萌悔心追咎昨非自非特立堅定之士其能不受變於俗乎於是剛者漸化而爲柔矣方者漸削而爲圎矣英發者亦漸變而爲緘黙持重矣加之十年所見益多初心日負又加之十年幾亡幼學則奉身華好從事服餙器用以便私圗𨿽曰間有功徳及於當時然終非儒者規模气象夫人得而窺之毋惑乎其多口也韶處海涯偶登仕版不能盡獲見士大夫而鄕邦士大夫不我遐棄若憲副吳公宏哲非所謂定力之士耶公早學有聲能盡記韻府羣玉人目爲行韻府晚登進士第授任部屬歷兩京移三曹凡十又七年爲人狷直自信不喜戱謔不可幹以私人曰猶舊時儒生也年踰五十方拜四川按察司僉事提督學政嚴而不苛簡而不疏貴介子弟非學不以先寒畯人曰猶昔日主事也迨玆遷副湖臬踰六十矣不識軟熟爲何等語人又曰是不失儒生故態而主事固在也湖湘之士將不畏公之威而畏公之方不服公之恵而服公之有常寕有間然矣乎兩司羣公及蜀士大夫家居者咸然其言賦詩爲公贈謂韶宜爲序乃述大槪闗於學校吾身者不及惜別之私云

送方伯吳公思周致仕詩序

上之三年歲且更序浙江右布政使吳公思周年六十三致仕將歸莆朝諸鄕大夫咸謂公之才徳宜大用盍登朝著而使遽去乎爲之嗟惜不置少宗伯周伯祥之言曰吳先生以詩魁登第人山斗之予與太常卿齊應璧十餘生皆同授學先生不獨治經義有法凡言行動止無不可師今徒懷深徳而莫之助也乃賦詩寄贈少司空陳以正曰吳公筮仕兩在江右由徳興今擢貳吾筠嚴點檢杜私謁貧弱者有所恃豪蠧者無自入待士夫以禮撫吏民以恩役之而不怒罰之而不怨人至今思之殆古之循良吏乎大執法閔朝瑛曰予久爲廣憲思周兩守恵潮鐵冶所占番舶所聚咸有大利思周一不以凂已終日據案與軍民分曲直不赫赫以立名然而公務克舉地方獲寕昔人所謂好官貟者今胡不終恵於我浙人耶少司徒劉廷信亦曰吳方伯治浙予沗前政治已宻而待人恕外若員而內實方其於敷治恢恢乎有餘裕矣萋菲之口意外之虞於吾方伯庸何傷而奚歸之亟遂與知者俱繼有作進予序之昔在天順丁丑吾邑登第者十又二人列拜京秩惟公一人補外然忠厚之徳勤敏之政亦惟公一人爲優公歉然方以如始自命益勵厥志益懋厥徳俛焉以修其職事祿資之入推以仁三族卹舊故凢事要在安便於民不肯紛然更作以故到處有聲薦陟崇階然數以求去爲心及是臥疾數月自陳乞骸疏成而未上言者謂宜納祿遂蒙恩致仕而歸嗟乎得志行義於承平之世知止息機於未老之時非公其孰能與於斯公之歸也山林日長其樂可勝旣哉卿大夫相慰藉惜去謂之愛公則可謂之知公則未可予故僣書於羣玉之右亦以白公之心也

西疇常言後序

刑部侍郎旴江何廷秀遺韶帙書曰此常言九篇乃喬新九世祖西疇老人直閣文定公所著也昔嘗刋行至於今無傳焉近日方求得之惟何氏實寶爲大訓規以世守玆將續刻以示於家鄕鏡川楊學士先生已序其端願有以識於後於是反復閱其所謂九篇者知其以所行爲學卽所學爲言故以自名歟如言講學也先致察於常行言律己也戒矜名而畏譏敬恕以應世不欲掩人所不及議擬以明道而欲開人以自新張嚴之聲行寛之實察失而後立防其蒞官審矣立政造事圗惟久逺不在雜方俱試其原治確矣評古而悲近代之苛政用人而慨上下不相值至於正獘又拳拳於風俗之侈且耗气象懇惻議論簡篤要皆退步近裏之言而有已試獨得之驗與世之揣摩好異放言髙論者不侔信乎其爲恆言也以此從事充然輝光則退者乃所以爲進近者乃所以致逺恆言之助不亦大乎若講學篇稱水道曲折立岸者見而操舟者迷予履其境不勝懼焉三復而不能已然則斯書也豈獨一家一鄕之言哉

贈亞參方公廷臣考績歸江西序

天下之事成於羣賢者易成於獨賢者難此事勢之必然考諸古今可知矣蓋官聯之法有正長有佐貳正誠獨賢乎則庻務之分理吾可以代行佐或獨賢乎彼偃然肆於吾上者吾安得而制之徒淪胥以敗而已故必同心一徳彼此交孚然後可以慮事而圗成也漢唐之後在宋號稱多士而莫多於慶曆之間當時諸監司未暇考見然政本之地則羣賢畢集歐陽修之言可稽也修之言曰杜衍爲人淸愼而謹守規矩仲淹則恢廓自信而不疑𨿽爲性不同而皆歸於盡忠二公具瞻如此而章晏又皆同事故仁宗世邊將無功吏治不能庻幾三代之風焉我國家平治百年人才云興臺省衮衮俱在見聞獨表臣各守分局無緣盡接其人然意其猶吾見聞而亦未果也往歲使江右獲拜藩司二三公然後信羣賢之多也蓋方伯吾邑翁公明銳曠逹風韻近仲淹憲長天臺林公嚴勵端毅气象類杜衍亞參淳安方公老成朴茂實周旋之不剛以和林之毅不柔以濟翁之達而皆無逆於心得不旣賢耶惜乎其它諸公多不獲遇然三卿爲主亦可謂眾矣𨿽然所貴杜範者以其有不和之節所見各異而不茍同也使皆茍同則於賢何取乎今二公旬宣之政未必皆可亦未必皆不可公力爲贊畫毋不可其可而可其所不可則何敗事之有哉況江湖千里連歲荒歉外寕內憂之慮識者不能安寢公其爲我謝二公幸先事而圗萬全之策也公以六載書最歸江右諸大夫請言爲贈某不敢辭

贈司訓鄭瑞澄之分水序

國家圗惟治源崇重教事郡縣學置教授教諭又置訓導貳之訓導於學政凡鞭撲之威錢榖之數皆不得與其職爲至淸教諸生凡九載黜陟視中式一人或否其務爲至約學諭在一命之外而訓導出其左月食廩三釜加二焉其祿爲至薄職之淸疑於冷志者弗屑也事之約疑於屈才者弗安也祿之薄疑於簡賢通者弗利也由是上之人不暇擇才而處之其失之也泛下之人恆自處以不足爲其失之也輕豈設官崇重之初意哉君子蓋交病之夫事非人不立人非教不成而教之又在乎師儒所謂師道立則善人多善人多則天下治是也其所寄如此可泛且輕耶考亭之學今爲國是教者學者皆不能外也分年治諸經子史時務之法則貢舉私議詳矣大學明體適用之方則集注或問與知舊問答備矣門戶分明條法具在世之爲師者誠無先以彼三者橫於胸中而日從事於此爲諸生率使上不戾科貢之規下不失爲己之意則學有實得材有實用而人才其庻乎師而能然則卑而不可踰惡乎冷約而施之博惡乎屈身立而道充又奚擇區區之祿入哉分水司訓鄭君瑞澄始以貢入成均假予友人周梁石所者將期月不逐逐於舉業之文乃與梁石考校文公語類至日夜不休梁石聞人也愼許可而獨於瑞澄不置其殆知師道之重而不自處以不足者歟於其行也梁石偕諸知己咸賦詩贈之而予序之

送知事鄧文振致仕歸靖安序

幕官鄧文振氏來言曰紀年六十有四宦遊兩畿積有歲月玆隨牒入蜀又四載矣老病侵尋壯志衰謝願乞歸田裏予進之曰子之官幸無他責盍持祿乎曰非不欲竊升斗而終事大夫也誠畏來歲無幾而家指日眾勤不能勝簿書儉無以助饘粥早夜以畏惟去之宜予又曰古者仕有常產壯而仕老而歸授教裏塾子弟化焉傳家於子洗腆具焉後世多以官爲家罷則無所於歸故隱忍茍祿殆不得己子之歸也其亦有以爲藉乎曰先人居家嘗爲萬石長兗州教授府君我伯父也皆年幾九十而卒薄有田廬於豫章之墟而詩書手澤尙存無恙倘徼大夫之靈東歸故里則率諸子侄勤力其中壯者務農畆秀者事詩書庻幾得有所承藉而保先業於不墜紹簮組於他日矣予察其自處素定乃白於當道而許之然竊因是重有感焉我聖皇仁覆天下加意吏治未嘗用一滛刑行一虐政士生斯世眞十百載奇逢孰不有共惟帝臣之願乎柰之何蜀去天萬里長吏偸安自恣墨以敗類者多於是乎民皆有疾視之心而上之人亦宻爲法网而操切禁錮之吏始難爲矣吏旣爲之也難則民之視之也易威權日輕豪猾得志凡吏之不能固心安意於職也亦明矣髙者引年以決去卑者肆欲而一擲如是而望治效豈可得哉予沗司風紀思欲重長吏之權以固士心以善民志而未得其方寕不於吾幕賓之行而興無涯之慨哉文振諳歷世事畫諾有年觀其自陳之言可謂知止而審處矣其歸也宜善自愛以厚風俗

送嚴宗源之湖廣序

成化庚子春三月廣東按察使同邑嚴公宗源升湖廣右布政使其左旴江何廷秀也予與公舊同捨廷秀實舊同寅學博行髙政事精宻當有世道之責將來任重不可辭焉予近馳書問動止宜厚自愛廷秀復曰不有箴言而加褒奬非所望於知已且時事又非吾責吾焉敢及嗟乎人之賢者責必備況處表臣之極人之望何如哉世道輕重終必系之何可問吾於彼預與否也茹納污濁而量不可以不洪鎭定震撼而志不可以先擾勤協文武介不立異正處權近和不茍同內不愧於妻子果一硯而不持身不卹於得喪𨿽瀕死而不悔虛懷聽納不以聰察爲明錄人棄瑕不以己長格物人也副之以識治之材而善應變焉是固萬夫之望矣一旦登庸廟堂善類增气道揚休徳彌縫愆違至治茂功斯可仰以弼成而世道有攸賴焉以時望之賢將來之責烏可不自重公與廷秀同年也同官也又同道也自愛自重烏可以不同尙宜修所以逺且大者於己以俟焉韶無似兩辱知愛是以因公而及廷秀又因廷秀而望公也昔歲公提學湖湘已而正憲嶺南政化之及於人也深玆焉進秩重臨仕途一奇遇也僚友之間縉紳之士皆賦詩爲贈誇喜惜畱蓋兼有之予又以其私願爲之序焉不及頌羙者戒褒奬也

送承事郎楊時獻歸將樂序

昔蘇潁濵以超邁之才生休明之世方其年少气豪鋭意以功名自見中罹斥外晚登政府未嘗一易志然竟與時齟齬貶以歸歸於潁且十年然後取功業不加於時之管幼安自爲之贊謂其明於知時而審於處已深寄羨慕不足之意君子讀而疑之以爲幼安生漢魏之交潁濵老於宋知時處己之言非所宜況是未知二賢之心者也夫幼安豈知有魏潁濵豈忍一日忘宋哉顧以其當時凡世之所尙皆己之所短而己之所有又未必彼之所好者也方底圎蓋揆無合理故扶持顚危非不欲荀文若然失身非所卒不能免調停黨人非不欲呂大防然冰炭同處迄爲紹述之禍其日夜計此亦熟矣故寕間闗嶺海一榻蕭然𨿽白首長終而不悔也嗚呼頴濵之言豈欺我哉抑斯言也非老於渉世不足以知之若順昌楊時獻氏其殆聞斯風而興者歟時獻居大學十有五年待選吏部乃不謀於親友自陳授七品階承事郎以去故事國子生多得臺省幕職或郡守上佐下亦不失節推縣令丞而階官無所事事世或厭薄之何時獻不彼之取而此之取豈非潁濵所謂審於處已然耶安知後人不有取而贊之耶予方竊食京師才智無一堪可謀欲謝歸而不能以予之不果行知時獻之舉良足樂也時獻龜山文靖公之裔自將樂再徙興泰七世矣識詣之逺固有所自哉

彭恵安集卷二

●欽定四庫全書

彭恵安集卷三

﹝明﹞彭韶撰

○記

同壽堂記

事出於天而有可必之幾一自然之理耳蓋事不可必而理可必人能致之則其幾在我所謂至樂而可欲者宜莫如壽逺遊之言曰毋滑爾魂兮彼將自然靜以待之兮毋爲之先所謂理可必者如此凡遊宦海之士於欲壑情竇械心機智孳孳焉日用之間而不知覺其勞精役形甚矣自非髙識逺韻不累外物將何以引年而後凋哉余意山林之下必有悠然形骸之外吶口而弗辧鈍鋒而弗銛灰心而弗熾全其貞而固其原然後其庻乎若吾邑封刑部主事沙堤黃公元安殆其人與公爲人慈祥和易不獨孝友得父母同气之歡凡族黨姻戚一處之坦率不識世所謂陷阱城府者因自號曰坦齋嗜酒自樂沈冥世故人來就見語常事則答語榮利輙觴之若不欲聞故蔽其平生人無問佞於彼彼無修怨於人焉長子榮先爲浙江按察司僉事次子華今爲戶部貟外郎科甲蟬聮一門貴顯公恬然若不知恩命自天封錫薦至公退然若無有惟葛巾野服優遊自適於寂莫之濵足迹未嘗至公門人視之頺然猶裏老匹夫也配安人柯氏殿元竹巖學士先生之女兄與公同徳用能成公志俱爲鄰里人內外所慕每稱之曰斯翁伉儷眞難老哉蓋徵言其平素而取必於將來已而果然弘治辛亥公年屆古稀安人又加其一孟秋五日安人設帨之辰季秋二十二日公壽旦也時僉事致仕家居治具上壽鄕諸縉紳大夫相率稱慶彩衣錦服翟冠珠履交暎一堂之上雙親具而二難並郡未嘗有也眾因名公所居堂曰同壽以志喜僉事乃貽書戶部求予爲記予聞福唐義江之上有陳封君者夫婦偕老其家僉事憲副方伯內翰諸公繼其名徳過者望其居第之富想其人物之盛羨爲仙窟今觀公之家大較然也戶部宦業日著而公之弟大節又擢行人司正侄輝繼舉鄕薦秩秩振振福履未艾世人豈不以神仙者流視公哉自是而躋上壽必然可致矣是爲記

鐵漢樓記

賢人君子聳聲名於霄漢之上而能服乎當時信乎後世豈聲音笑貎所能爲哉誠而已誠積而久則著而明凡同是心者孰不信且服哉不然無是心者也非人之所能爲者也宋至元佑好爲多賢溫公在政府東坡在翰林元城諸人爲從官可謂盛矣然當熈丰之後猶再實之木於是紹聖繼之姦相嗣虐羣賢盡斥元城劉先生始落寶文閣待制知南安軍道攺提舉洪州玉隆觀本軍居住先生遂奉母夫人來寓寶界院又攺少府少監未一年復徙嶺南瀕危數四初心不變東坡推服之曰眞鐵漢也後𨿽召還終不能安於朝屢斥以死死二年宋有金難嗚呼此豈人所能爲哉想一時君相非不知先生之爲賢然畏忌之以爲阻吾爲妨吾樂耳其心固計曰天下全盛委裘可治何藉彼迂儒軰於是君自聖而臣自賢馴致禍變不可救藥所謂樂者竟亦何有而先生之道則昭然於後世矣南安舊祀先生於寓賢祠而寶界未有聞成化戊戌東海張汝弼來爲守暇考圖志得之嘆曰先賢故居其可廢耶適院之右廊樓毀撤而新之於時聶都山民獻梓木一章長九丈徑三尺數百年前物也冥符期會眾咸驚異旣以成是樓題曰鐵漢蓋先生至是始有専祠使來請記噫韶何足以知先生然竊惟名世之賢其道有三曰合內外一患難齊死生蓋常變終始之極也志在責難已有愧辭是之謂欺先生忠孝正直言行一致未嘗有聲色貨利之好是用獻忠效職吾無怍焉內外不合乎持論從容臨難失措是之謂誕先生遇惇三貶官一再徙惡地遇京又連七謫曽無望焉患難有二乎死生危迫狷者或懼先生於豪判之來檻車之徵談笑處之生死不一視乎全具斯道以立於世非至剛者不能東坡之言豈欺我哉抑聞先生學於溫公公教之以誠且令自不妄語始退而櫽括七年而後可然則先生所立之卓其誠於中形於外歟後之欲學先生者有所依據矣玆郡人士宜因太守之表章學先生之所學他日登朝小用則師斯人大用則下斯人

梅陰書室記

東湖何先生歸自淮庠傳家諸子而築室隙地以居室之左右舊植梅數株旣落實葉茂宻可蔽赫曦祛煩歊先生方積書室中席陰而讀之樂焉題爲梅陰書室或見之曰異哉先生之取於梅也當風雪載途艸木揺落之時而梅方墻角盛開暗香浮動髙人韻士取焉吾見其人矣又當緑暗紅稀果珍駢蕃之際而梅以江南佳實薦鼎調羹宰臣弼士擬焉吾聞其語矣而未聞陰之貴也先生曰予非黨異伐同但梅之花實夫人皆知愛之而葉之蒙翳成陰丈人行軰旣無所寓目官道傍置又無所可口然而足以來淸風消長夏間挾冊遊遨其間正襟危冠無浹背之勞手披口誦無睡魔之困皆是陰之爲助況於他時徳梅尢多子奚創見而異予哉先生乃述之致簡於韶曰願有記夫書室之名敬所聞命而規制尋丈家食時亦嘗過矚𨿽無書可也獨念積書之家經營甚苦而後人不能繼志遂一旦遺忘散失間有士夫存心不厚好竊人家古書或假借不還者眾矣若故宋富文方氏建樓聚書近世中門陳氏立廟置塾極其一時之盛而今冺焉可慨也夫聞國初經籍難得前軰多手自抄誦今文治日廣板刻流布平生未見之書可求而得故有力與有志者多書於家然而誦習之功反不逮先軰逺甚況於後世子孫不身其勞其能體祖父之志守此菑畬於無窮乎徒足起人遐思太息而已斯室也先生歲集月積牙籖萬軸蓋不徒爲自己種學之本固有望於嗣續之賢也異時來裔觀手植之梅讀手澤之書寕不惻然感憤而悠久是圗哉先生名涇字思源淮安府學訓導歸田二十載海濵水涯日靜年長故能務學之博而積書之富云

養思堂記

一樂難遇悲喜相半君子其何以爲心哉惟各致所際而已蓋父母之恩昊天罔極而人子欲養之心亦與之無極不幸有一不逮則孺慕之情力致之勤未嘗敢一日而忘予是以於養思之堂有感也堂爲黃巖池生大有所作生之尊翁某甫母某孺人同產四人大某大某大謨一生也其季之生適某甫之沒之歲於今十有五年矣生兄弟事母也致甘旨之奉備水陸之有於其邑慨乃翁之不復作淒然有風木之悲於是以養思名其堂所以寓存沒也生比歲來蜀省外父憲使髙公子得而識之旣而將歸求記其所謂養思堂者予與之言曰惡乎爲思惟若考故先民有言大孝終慕豈其儼若端坐如塑山下有風乾父之蠱善思令名惡懼怨惡菑而播獲庻其終畝麥舟舉喪瀧岡表墓世濟其美有譽千古惡乎爲養惟母之將修瀡甘旨起居髙堂豈其口體志以爲良新婦孝敬崔門用昌酒如成癖蔡母以傷養志其樂徳音孔揚否則列鼎人也弗臧不見負米於今有光生避席曰敬聞命矣庻免其爲彌文乎請書諸簡是爲記

重修陳先生祠堂記

天於人有大造焉人之心有大公焉士君子之用世其獨無大有爲之志乎蓋嘗觀之天畀斯人之才而必形斯人之用或儉斯人之用而不能祕斯人之名天道人心於是乎見矣然形其用而有未究所以玉成於我也専儉其用而名不冺則人心之大公也著茍人心不公則萬古無聖賢豈復有知名之士而思所以祀之哉必祀之以垂厥世吾知人之果有定論而天之不負斯人也昔人謂名者造物之所忌此似是而非非善言天人者也天之於人爲善獲報自然之理豈於名而忌哉人惟以俊爽爲髙虛譽自重於是人心厭之始有不用用有不美若天忌之然使以實才實徳隨地效用則人心服於時聲名垂於後𨿽謂之天與可也何忌之有此予於湖口重修教諭陳先生之祠益驗之矣陳世家莆田先生爲宋僕射靖之後國初陜西參政觀之仲子屢更教職學業正心術明行義髙潔文章古雅方教諭是學時薦不果用僅徵入館閣與修永樂大典使之名益髙而道益尊蓋天所厚者先生之學所與者師儒之職謂非形其用而大造於我不可也然先生之蘊則有非一用所能盡矣其在湖也嘆學宮之卑陋憫斯文之不振於是捐俸貿材勞身率工一起其廢而新之樂教不倦身化言傳使人材卒與大地齒此其興學成俗之功有可嘉者江廣戎卒數萬托以勤王散歸所至剽掠先生部督邑人障禦且諭告之得不爲害遇民有利病輙於方面或監察官懇懇爲言故多有踵門請問而後行此其保民卹物之功有可尙者謂非大有任而果於有爲不可也先生嘗典閩廣文衡所取皆公論而親炙弟子若殿元林環軰尢多名士故一時儒碩咸推重焉況其淸修之操老而彌厲楊文貞公稱其士行可質於鬼神金文靖公謂其全名終始而無沗是以人心咸服罔間士庻當時懷之後世仰之洪熈間先生去湖久歸老而沒邑人相與塑像立祠於學歲時奉祀其後訓導天臺林純氏復振先生教規諸生愛焉成化四年祠壊邑人修之並像林以配蓋以表沒世之思而答師造之恩也豈非人心大公之明驗耶不然何其像設於老去之餘而復重修於三紀之後哉應感之微誠非偶然者其有系於綱常名教大矣先生之子淮聞祠旣修走子往拜數以書請記未及爲邇自蜀入廣道九江慨先生之遺風邈不可致乃謹述而記之先生諱賢字廷傑其祕閣纂修與其它宦績非湖祠所系不復贅云

修復劉后村先生祠堂記

事有闗乎表章而感奮人心必其出於自然之同而愛憎無私焉自古名徳之賢呼吸動世其在當時與名位顯顯者抗衡交馳未見其甚異也百世之下顯顯者澌盡無存人不復識而名賢君子獨巋然喬嶽咸仰望之爲不可及此豈私愛憎哉誠出於公是公非之不可己者卒然談道猶使人感動奮發況表章之而興復其祠宇則系於人心宜何如耶莆地褊小至宋始成郡而文獻特盛忠恵文節正獻三五公爲之冠冕最後後村劉先生起而繼之文章流布事業兼備論者謂三五公而下一人而已蓋劉自著作正字二先生師事文節公道同行偕齊名幹淳間蔚然爲文章家著作之子吏部侍郎與羣從又皆以文學行義名世吏部之子則後村先生也資稟旣異濡染亦深少時日誦萬言爲文援筆立就壯而益學以至於成加以壽數之髙位遇之顯遂以文事紹先聞宗天下嗚呼盛哉先生以蔭入仕簿佐州縣已見惡於巨姦李知孝軰當世大儒眞文忠公辟帥參且以學貫古今文追騷雅薦於朝與祠未幾漸致從班輪對拳拳於苕州之獄邊釁之起𨿽忤執政亦結主知於是乎有禦札之褒特賜同進士出身出入館閣再辭補郡猶爲嵩之大全所不容晚召入乃薦歷工部尙書以龍圗閣學士致仕年八十三而沒郡縣旣祀先生於鄕賢堂而門下士又卽先生陳宅巷之故居塑像以祠凡二劉之孫子皆居於是世有譜牒元以來頗敗落獨正字之七世孫性成國初以材薦爲南海令生文璧二子長則從亦二子次爲光敬幼孤譜爲同姓所假久而不歸光敬以貧故質故祠以居他姓而居外父歷經龔琛氏家生子泰亦早孤旣長遊學教諭林道昭先生之門與言狀泰訴之府太守潘公舜弦追還舊譜而祠堂乏力以贖成化戊戌秋泰辟吏莆邑又訴之僉憲林公一中公素髙風節作而言曰盛徳之祠惡可廢諸亟命贖還泰泰旣修飭復入居之一時學士大夫瞻謁祠下無不奮然欲爲先生之爲而又瞿然喜泰之善爲人後也泰謀樹碑述以求予記噫僉憲有功於名教大矣某何敢辭憶自就外傅卽誦知先生名好事者問言先生盛時規取徐先軰園池有君今勝我今之夢蓋徐氏故居鞠爲茂艸先生之卜塟焉非規取也不然先生爲政以崇風化肅紀綱訪故家禮名賢爲先務豈於鄕先進而違之哉先生志經濟尢善吏能而爲文名所掩不及盡用後遇似道當國貪收徳望以慰人心乃位八座豈蹈蔡氏用龜山之故智耶先生諱克莊字潛夫始居後村人因稱爲後村先生文集行海內不待頌美云

存有堂記

存有堂者宋樞宻黃公五世孫文十九公之所建也黃在莆名族爲一二數其先多顯人至樞宻公出入兩府號宰執之家尢爲巨望初公在太學與陳宜中六人者極言丁大全之姦編管逺州大司成親率六館士送之當時翕然稱之曰六君子咸淳之際起逺外拜參預元樞而沒不及節恵易名宋社屋矣生平天性寛仁有功在社稷有澤在生民有遺徳在子孫承累世之盈有田數十頃荔園栢林合數頃以上有經史子集萬餘卷所以篤祜以待後人者豈他姓所得而先哉傳子若孫至曽孫仲四六公之世滋盛喜散財施棺屨以萬計是後家指愈眾故居至不能容則析爲三房文十九公仲也慨先人之所有思負荷之維艱召子慶八慶十五諭之曰先世之功烈盛矣非吾之所得爲矣若其它而不知存之則後而棄基矣吾何敢乃求故誠意伯劉伯溫先生所書存有二字顏其所居之堂日督諸子相與讀其書心其天先正舊物實賴以不墜焉百年以來世世寶之成化五年春慶八公之孫解魁文琳慶十五公曽孫貢士銓偕試春官以韶辱壻髙門請爲記嗚呼至哉言乎不有有之何以肇其先不有存之何以固其後吾觀諸莆若徐潭掄魁一盛於熈寕玉湖相業再顯於南渡然迄後無聞人誠以祖宗有之而子孫不能存之者也然則欲規世族之盛豈一人一朝之力哉昔者溫公有三積之訓而歸重於陰徳今觀黃氏大較然也產業未嘗不厚積書未嘗不多然非所以爲家壽方寸之仁祖考飫之孫曽修之云礽又益繼之則𨿽欲不光大其門其可得乎是以至於今日𨿽其輔君澤民之有未能如祖宗之暢於事業然其徳義詩書則固未嘗一日不存矣此則遭乎天者有顯晦而非系乎已者有存否也後人居此堂者尙思所以存之則迓休承芳豈不相尋於無窮哉傳曰公侯之家必復其始行將見焉躬嘗升堂竊窺世徳之餘光故不辭而記之若潭潭樞府歷二百餘年巋然猶存與夫孟﹝闕﹞

彭恵安集卷三

●欽定四庫全書

彭惠安集卷四

﹝明﹞彭韶撰

○志銘

明中議大夫山西左參議致仕澹軒黃公志銘

正統末韶入郡學獲見前軰風致及其時禮俗大槪老成朴素逺浮薄恥言人過居室服用多因仍舊故婚姻交際略備儀文而已安識驕侈而以相訕相懟哉郡誌所謂俗幾鄒魯實於縉紳故老有賴焉時若會元陳公舜用郡守方公庭訓鄭公季述及澹軒黃公四五人皆朝野巨望黃公於居室終身不挿一椽尢爲舊俗系重柰不數年前軰淪謝素風漸微似聞後生耳濡目染去儉入奢愛人以徳君子每爲之慨嘆若公遺行安可不傳示於後人哉公諱常祖字邦經行文三先世居涵江簮纓濟美爲閩大族曾祖林元涵江書院山長祖佛不仕始遷城西梅峯峯下父震號梅東又遷義井以公貴贈奉直大夫工部員外郎妣蕭氏封宜人梅東公精易學爲莆士師公少習之始遊郡庠又從林三復顧在軒二先生治尙書學復卒業殿元林綗齋之門修詞知名逺出流軰雅爲莆守周公琰所器許遺詩梅東有衣錦榮歸眼中見之句已而公應貢升太學生果舉永樂辛卯京闈鄕薦明年壬辰馬鐸榜三甲第一人授行在刑部廣東主事曹事繁劇因得練習滿三載升員外郎彌加詳愼嘗有進天書者五日不得報懼而自刎詔旨疑有他寃鞫其居停婦將扺死公原實平反以免丁內憂服闋工部尙書吳公中董營建奏爲其屬采木於山西湖廣時督促嚴急公爲上爲下悉心殫智事集有緒民頗得息肩有禦史周姓者共事不法公紏罷之事竣秩且滿受誥命封贈父母援例省祭榮歸於家人思周守爲知人旣還用少師楊文敏公薦升山西布政使司左參議並晉地瘠民貧值歲凶多流亡公奏乞招徠聽免徭役三年悉復業平陽界上有盜聚千人爲害公推誠諭之不旬日皆降附正統十年滿六載致仕歸年方六十三公形神淸朗動止穏重性孝友母蕭宜人嘗病革祈以身代而愈後數年母沒築墳於鳳凰山掘地三尺許得甆器五銀牌一上刻使司字有署押蓋昔人所定壽穴未及用而公得之教諭林魯瞻爲福地記時公未佐藩後果符署刻人以爲孝感所致堂兄順美等沒無嗣公爲之殯葬嫁其孤女旣老羣處里社未嘗以齒爵自異是後行人方公源深等繼歸故里刑部員外郎劉公玭時尹莆邑請合會元諸老入會號曰耆英興守張公瀾立坊以表之郡故事未有也憲廟登極公進階中憲大夫優遊城居二十餘載至成化紀元之明年丙戌三月十九日卒享年八十有六配陳氏訓導質初之女男子四長麒娶吳氏次麟娶方次龍娶陳次鳯娶吳麟爲郡廩生女四方江林觀葉茂髙方遂其壻也茂髙爲廣昌知縣孫男七開顏開基開明開敏開科開先開直女六曾孫男女各一所著有澹軒稿藏於家祭酒羅先生璟先爲福建提學憲副聞公名配祀鄕賢祠中墓在南山之麓與陳宜人合葬許恭人附許氏生麟廩生久未有銘至是開顏舉鄕貢會試禮部乃奉國子監丞林君大猷所述行狀請筆於予追憶往事實增感慨不復辭爲志而銘之銘曰

俗幾鄒魯稱莆田由宋迄今何渺綿衣冠故老爲率先近時猶見黃澹軒孝感宅兆如牛眠髙官屋不增一椽耆英之會郡無前大耋興嗟閟重泉流俗漸降非昔年特書遺行丰碑鐫典刑尙在可斡旋

儋州知州林公墓志銘

莆城衣冠之藪布濩仕途老而謝事者眾然年至耄耋可數也十數年中予所及見翰林學士贈禮部侍郎林公潮州通判方公尙矣繼而懷慶教授翁公樂昌教諭蕭公儋州太守林公皆年踰八十聲光相望蔚然爲一時之壯柰未幾時二先生沒獨儋州公存爾弘治紀元八月十八日公亦沒於是鄕郡故老無八袠之叟矣士林嗟惜明年己酉十二月日子瓊等合葬公曁元配宜人余氏於城南錦山之原先期馳事狀以銘志爲托予辱在姻戚不可辭公林姓諱慶字延珍別號雪庵世居城東稱著姓上世系閥自福唐尉攢公以來具見家譜四親以下世載隠徳大父伯玉父云潛母兪氏公幼敏知學年十五補郡庠弟子員進修不倦正統甲子應貢爲南京國子監生業成歷事吏部明習格令諳練時務景泰癸酉吏部合諸需次上捨生試之公在優等除瓊州府儋州知州階奉訓大夫儋渉鯨波萬里之外民與黎雜處气習獷悍有符祖者據重貲任俠制持蠧眾甚公因事除之一州稱快因相戒畏服自此無敢犯者乃平賦役簡囚系修祀宇造橋梁又以餘力甃郡城通衢九年之內凡有司之所當務盡厥心爲之父老至刻石頌其徳政天順庚辰秩且蒲公素嚴禦屬惡黎官王賦不與狎廉其不法數事奏治之賦反誣公遂遭逮公白於京儋民亦羣走乞畱適遇肆赦錫致政歸公旣休居以家事任冢子以書香付叔季陶然事外惟以圖書自適退老幾三十年人羨其福履之盛非茍然也卒年八十有六子三長卽瓊娶右族吳尙昭女次京邑庠生娶永丰知縣陳裕女季芳娶江都教諭鄭啟善女女一適撫州府學訓導吳澄之子誼孫七禎用和祿睦正安曾孫三長秀長厚長盛銘曰郡守起家黃髮番番胤續以多其歸如之何鬱鬱錦裏寢邱安止埋詞弗侈厥聲無已

知永丰縣陳公墓志銘

公諱裕字孟寛別號樗庵家世業儒髙曾以上居城左龍門至公之祖始遷鳬山勸耕嶺之東今爲江口人諱尙質考任漢川縣典史有善政諱幹妣吳氏雩都知縣秀之女公天資頴愨志趣甚端性本剛急觸事輙發然一翣湏如故不畱宿於中博學多通而尢長於書自爲舉子業已泛濫經史貫穿百氏非如近世專門一經之陋爲文章有理致可咀嚼無枯寒腐爛之病於時聞人故參政黃公﹝闕﹞甚推許之爲人善點檢愼交遊出入取與皆﹝闕﹞終始皆盡力經紀生得其養死有所祀無復遺憾壯歲始入邑庠領成化乙酉鄕薦壬辰登進士第使河南親藩營葬事大小賜遺一切不受除知廣信府永丰縣縣居江右窮處民淳可化導公之治開心任眞不設鉤距與民期某事當如何如何后無緩急守以必信而賞罰行焉久之民曉知公意而志自定公亦於鄕戶悉能記姓名並其物力遇輸賦重輕差解逺近指掌配別人樂承受無有紛嘩於庭者貧極下戶措置儲稍資給之彊梁賊蠧鋤其太甚他無久系之獄與慘毒之政訟牒不出境水旱不踰時故民多饒足陳糓至連槁桔數十年積不以動餘物稱是姦盜屏息學校益興上司行部至邑乃無一事可問境有銀廾發浙之羣不逞嘯聚攘奪民日夕憂生變公白當道亟集戍兵嚴閉坑穴迄於今無事致仕都禦史貴溪髙公上逹每嘆曰陳令一府六邑之最也他府有事常奉檄往蒞晚遘沈疾作輟不定憲臣數薦治狀銓曹竟以疾不果用成化二十二年乙巳秋公滿九載歸莆展省先墓越三月疾革以十月十三日終於正寢上距宣徳丙午十月二十八日生享年六十配孺人翁氏先卒繼孺人林氏生男信丰側室劉氏生男載丰女六長適知州林慶之子京次爲予子浚次適進士黃文琳之子鈞俱翁出次許歸司訓王福臻之子瓚二尙幼林出信丰等卜以某年某月葬公於某山之原走書與浚致浙中以墓銘請鳴呼予自稚年獲友翁孺人之弟知恩平縣時恭因內交於公且締姻好惟公溫粹之徳宏敏之學親之使人消非意而開茅塞非友乃師也柰予叨先一第公顧晚逹爲山邑政成未召而大故及之豈非命乎憶成化辛丑歲予偕公朝正而歸途次將別予曰晚節難保知足不辱早退何如公曰此理到之言吾幸先而子勿後也旣而予抵廣明年調貴州又明年擢內臺再引疾未允而公亦阻於當道不果退孤負初約兾諧他日孰知公遽止於是哉將何忍爲銘𨿽然不可已也銘曰

學古入官兼善爲難非有之難弗實可嘆膚末其學有靦爾顏秕政無良民用恫瘝公於斯文幼習以閒停涵浸漬發泄汍瀾司徒論秀陪列朝班出宰百里於彼山間去其機牙示以肺肝解衣推食如已饑寒平刑定賦去蠧斥姦行露無憂陳積如山嗟嗟樂只逸駕難攀載馳鶚薦倦翼思還惜哉垂雲飛不盡翰一疾彌畱事定蓋棺浮榮謂何徳譽孔多尙庇後人允世弗磨

林思承同知墓志銘

公諱統字思承以字行別號靜齋姓林氏初林以九牧顯於唐其後衣冠不絕至國朝端州刺史葦二十世孫環永樂丙戌舉進士第一人官翰林侍講於是林益以顯公殿元之弟子也歲行方復失其怙恃二弟一妹長者年七八少者甫離𦇤褓𨿽媵僕代勞不爲無人然呱呱零丁情事難堪而公聰敏夙成已有成人風致故能經理艱難家業賴以不墜迨授室念二親喪尙在淺上亟與其室黃謀脫簪珥以襄大事且爲諸弟妹婚嫁以時世族稱焉有司選入邑庠公思紹美前人講讀銳甚屢困場屋不以挫志而問學益老成景泰庚午舉福建鄕試甲戌登進士第明年除知兾州事州連歲荒歉乃薄徵勸分多方以處之蕪田千頃裏胥徵賦如常民益流徙公與同知陸嗣昌議奏得蠲其稅之半漳河數爲州患增築堤堰以禦之延袤百餘里重建義倉以廣蓄積自是水旱不爲患徵徭糧艸歲審量丁力之髙下以受役輕重事無不均人是以和選部郎中陳雲之弟佐兾屬邑毆殺民事覺公被委驗治或爲祈免公嘆曰以人命媚人惡在爲民父母卒正其罪民有婦寡姦豪奪其居訴於公得直婦伺公他出袖二銀鍾以謝室人拒之蓋習公身教舊矣一日修學撤欞星門治地得白金二百兩有奇眾獻爲公有公曰文明之祥神假手於吾人也歸金主者以終學事他祀所亦次第新之成化乙酉滿九載民詣闕乞畱而代者已往不果從擢淮安府管糧同知錫以誥命追贈父母淮轄二州九縣爲東南要會權勢往來未嘗少有饋遺以內交取譽維揚大侵當道檄公往蒞賑卹有方蠲免不濫上下賴之公久倦宦途至是年將六十前後連以疾求退於巡撫都禦史及上封事皆不聽歲辛卯冬入賀萬壽節擬乞休致所親謂之曰廿載進士兩考郡佐大可藩憲次不失府正金紫之來匪朝伊夕胡不少湏邪公曰心茍知止視一命爲有餘若無紀極𨿽萬鍾猶不足吾知止矣遑計其它乎賀禮成懇疏乞致仕從之公天性孝友每念二親不逮祿養先祠什物必極堅致歲時忌薦必盡虔恭創逺祖貢元公祠自髙祖以下塋域完修如儀仲弟思纘死無後公不利立嗣田宅使季弟思經之子繼之營已壽藏於鳯凰山而備季同穴之制家庭之間白首無間言焉家居垂二十年公事外不入官府晚益習靜惟與縉紳故老結東山歲晏會以爲樂鄕邦榮之弘治庚戌六月二十日遘疾終於正寢距生永樂壬辰享年七十有九曾祖棄興化縣學訓導祖應鳯殿元父也父珪泉州府學訓導贈兾州知州妣董氏贈宜人配卽黃氏封宜人前公十六年卒繼宜人鄭氏子男三茂榮早天茂春尙義官茂逹邑庠生女一尙幼孫男三鋼銓銑茂春等將以明年辛亥冬十月朔葬公先介從母之子給事中林元甫狀事行來請銘予後公入仕宦途暌違無由傾蓋祠部主事宋孔時數言公制行惇篤未老辭榮爲人所難宜述之以範世不謂茂春適以銘見屬其奚以辭嗟乎去古旣逺士懷速化造請求薦勒停致仕蓋恆事也公處州郡無不足之色際成功踐知止之戒可謂廉退君子矣公之羣行𨿽多而難進之節卓乎可以警俗應銘銘曰

繄利逹有定分兮貴仕止之得宜何世俗之躁進兮或違道以干之茍一得以自喜兮紛嘆老而嗟卑羨若人之好修兮不風靡而波隨懷瑾瑜以爲美兮凜冰霜以自持蒞大郡於朔南兮藹令聞之交馳卻金紫於跬步兮回吾駕以逶迆垂八袠而觀化兮尙遺範之可師

明誥封恭人卓母朱氏墓志銘

成化二十年春貴州按察使卓公純嘏年六十謝事歸莆朱夫人已八袠公喜得美解以遂朝夕養旣三年夫人倐嬰風疾治而愈愈復作又踰年弗起壽八十有五適予巡視兩浙公使人來訃且授以事狀速銘辭曰天錫久縻官祿曠定省幸歸田娛侍膝下歲月無何罹此大戚終天之痛曷有極耶孤哀子今無所用其情矣幽室之銘敢以爲累予黍姻眷不得辭按狀夫人諱儀字閨則姓朱氏世居黃石琳井唐古田令璣郎中琰之後曾祖桓祖豫考允嘉俱不仕妣鄭氏夫人幼聰慧學書計通孝經論語大旨女紅精能長歸於卓封君叔輿宋戶部尙書得慶六世孫也舅先沒姑陳氏在堂時家計稍落夫二妹未笄一弟尙幼夫人相夫極力營斡孝養孀姑甘旨無缺以時婚嫁弟妹皆得其歡心十餘年姑沒乃合舅氏葬如儀其長子天錫少有雋才謀於家遣入郡庠果領景泰癸酉鄕薦登甲戌甲科累顯官天順間夫蒙推封爲承徳郎刑部主事成化初進中順大夫常州知府夫人亦自安人加封恭人於是家慶具成髙堂齊壽稀年偕榮子孫眾多邑裏咸嗟慕焉甲午秋封君不幸旣葬夫人傳家諸季而長子薦擢方面憲使更任南北夫人年耄弗就養恆移祿以供甘旨夫人惟含飴弄孫少長資遣受學以無忘所天之志病革謂諸子曰吾生平無餘積產業無厚殖汝曹立劵分給無間嫡庶喪具薄粥以充費愼無以珍物親吾膚吾瞑目無憾矣諸子泣而從之又四踰月而逝乃弘治元年九月二十三日距生永樂甲申三月十二日享年八十有五子男四長卽按察使天錫次天鉞天銳天銘女二俱適士族孫男十一文澄文淐文沂文泮文浚文泗文溥文浩文汪文潭文演文澄文淐俱鄕貢進士孫女十二曾孫男五棐棨榘校采曾孫女一葬以弘治七年十二月壬午日未時墓惟新裏香山大流岸之原常州府君舊藏也嗟乎生膺顯封沒享髙壽子位金紫孫聨科第福徳可知矣銘曰

毓秀閨壼女徳無虧嬪歸名門家室咸宜勤儉相夫植立扶持丸熊教子顯親揚名命服屢錫髙堂有耀孫曾繩繩實惟克肖桂籍聨登簮纓有繼大耄其嗟流慶後裔香山之原劍合於玆匪有厚載式著以辭

鄭教授墓志銘

昔正統甲子予童年遊鄕校聞師言是科解魁黃公舉人鄭公林公柯公大爲一時壯觀曰東南數舉所未有蓋大參殿元與二郡慱也於是未識而心識之迨將壯入仕始獲識焉四人者交莫逆而以文章气節相髙位不同名實同也柯黃早逝林鄭猶巋然存後鄭先生亦逝而鄕邦落寞矣予每爲嗟惜玆先生之子徽來京述事狀請銘追惟夙懷不可以不文辭按先生諱立字克豫號拙庵世居城東倉邊巷其遷徙派系具見從兄嘉興府通判已墓志莆詩禮舊族也先生之考爲信庵處士富而好禮邦人士賢之先生早承家庭之教沈潛頴敏善記過人號佳子弟長遊司訓翁公長僉憲劉公武之門翁公優於史學劉公長於經義先生從之皆得其所傳古今事多通知於尙書講究精微大有造詣故制文字語新理到名軰讓之他經諸子亦時搜覽方先軰解元玭期之甚重舉入莆邑庠遂繼擢鄕薦髙等戊辰會試辭乙榜卒業太學又三年爲景泰辛未禮闈擬正奏三百五十人先生名在選中得旨畱二百人先生移副榜首列嘆曰命矣夫不復辭授易州學正易當寇變之後學頺教弛先生白於巡撫都憲陳公泰命郡衛修餙廟學乃復舊觀先生日坐躬教與諸生共治經史四書情同一家日有課月有程如是者數載文事勃興次科癸酉京闈得雋者四人後累科益盛郎署諌垣多有居之易數十年未有也歲丙子江西鄕試聘爲同考官鑑裁惟謹若謝大韶羅應魁二殿元皆是科所取治書士也歸遭父信庵處士喪解官服闋攺六安州學正教之如易而成材亦眾成化乙酉滿九載銓試居首冢宰王忠肅公議擢瀋府長史先生辭以母老難北就養乃升饒州府教授饒爲江右文物地先生往蒞蓋不勞而教行矣深爲淮王禮重郡守至不以相吏湖藩聘考試官有懷金請托者密俟驛舍旣見嚴正懾憚而止未幾丁內艱煢煢再期不出戶庭釋服將治行忽得足疾卽乞老焉養屙數歲親朋過從談論不廢晚生因之私淑者多壬寅四月六日卒於正寢距生永樂甲午十月五日享年六十有九子男三長卽徽鄕貢進士娶張次衡娶黃禦娶柯女二陳大同林叔重其壻也孫男八曰相曰楫曰楙曰彬曰霖曰楨曰材曰希文禦與相俱邑庠生先生器宇俊整動止矜嚴取與不茍交遊以類加以學問之充羣行之富主學南北並善舉職聲聞四馳故一時士大夫識與不識莫不嘆其爲名師儒云何殿元少相好旣貴不攺卒以女女禦人謂能全交易州教條至今人猶誦法沒而配祀於文昌祠饒人亦有哀思之什惜乎不大用而止此也徽才如其志不安小成然則先生之未發泄者不其大於後余重徽請追爲之銘墓在鳯凰山之原葬以甲辰年十二月庚申日銘曰

人亦有言本碩末茂匪無明徵時有邂逅嗟若先生資深徳厚胡展不舒胡用不究儒氈以﹝闕﹞鼎食也後抱玉長終竟獻莫售有奇其逢以須其冑

賜冠帶直庵處士林公墓志銘

莆有諸林皆號冠冕之宗其居刺桐巷者稱忠義林氏蓋宋宣靖炎興間有主客郎中衝之奉使死節從子刪定官震霆兄弟俱仕不屈姦檜有聲信史傳之至穆陵時霆曾孫光世顯融官至司農少卿子璧卿元賜號妙明玄應道濟眞人髙門甲第巋然城中至今如故眞人三世生惟範號悠然翁翁生潧皇明陜西寧夏斷事公之祖考考也妣陳氏繼妣田氏公諱赤字忠伯行慶一號爲直庵姿貌明秀長髯疏眉偉然世冑气象人與之接不覺斂袵斷事府君逺宦公治家政因不求仕痛母不逮養遇異母弟崇伯友甚先世墳塋祠宇勤勤修飭產業皆護惜惟謹曰祖先所以燾後者也忍失之乎府君謝事歸公奉養備至時迎鄕曲諸先達會聚爲歡人稱曰克家子性不嗜酒尢長幹蠱每執裏役輙爲郡縣官所異待裏中推爲耆宿承受公事公起應之上下以爲能故合老嶽先生季方出守莆郡政號神明亦許公爲助我韶讀禮家居時鄕有水利事頗巨先生命公董之不踰旬月皆整辦費不斂而力不重勞鄕人目爲長者以予之所見如此其所未見能一言旣邪府君沒公亦年邁嶽先生弔祭復命公從事如舊公謝焉治家樂善延師教子爲世族增重年七十重客皆上壽黃內翰仲昭序以美之今上登極攺元弘治公年八十承詔冠帶論者謂古皇極之世有錫福之夫其猶是歟四年庚戌七月二十四日得疾卒遡其生永樂己丑八月二十三日享年八十有三配徐氏宋殿元鐸之裔孫文球女聰慧宜家先公四十年以景泰壬申卒年四十有五繼吳氏先公十年卒年六十子男三長羽邑庠生次翹俱徐出女七徐出者一適方吳出者二適陳適黃媵出者四適楊適許適王適徐其庶長子翺與二媵亦先卒孫男六曰欹曰歆曰文恂曰文博曰天相曰四明孫女五曰世龍曰世鳯曰世榮曰世羆曾孫女二羽等卜以年月日奉公與二母合窆於嚦■﹝山尋﹞山之原先期公之女適黃者曰進士開顏會試禮部奉邑庠廖生預所述事狀以墓志爲請韶辱公知舊奚可辭遂述而銘之銘曰

忠義之世衣冠之冑惟後之艱忽圮而僕林有主客奉使以死刪定弟兄大農父子濟美先後宋史有聞潭潭故第至今猶存斷事承之式克荷負自公上視乃祖乃父懷材隠處孝友在躬小試區裏綽有祖風世徳髙年嗟孰與儔詔賜冠服閭裏優遊孫曾穆穆復始有期歸安玆邱銘以昭之

明封太淑人黃母林氏墓志銘

封太淑人林氏系出莆邑景徳裏姑靑望族女是爲湖廣左參政誥贈大中大夫資治少尹黃公之妻和兄弟四令子之母年七十九以弘治甲寅四月十四日卒是歲十二月二十七日葬於常泰裏景祥山夫塋之次仲子翰林編修穆先期具行狀來徵墓銘惟大中公優學藻思通才敏政威望冠一時天下所謂黃廷永者少失怙恃煢煢自立淑人歸寧於家未振凡粗細事一皆以勞自處內具甘旨外備交際咸周而罔缺公蓋未嘗知有無得以專意於學後迨官南臺歷藩憲淑人皆從念後姑宋太孺人年髙且子姓眾則求納妾盧氏以事公自歸養姑姑性峻急淑人曲意奉之候起居上食飲無違節姑恱臨沒時伏枕三夏中侍藥滌穢無厭意姑常祝言願汝子婦如吾婦是吾所以報也淑人間承公命合從父弟購刺桐巷古第葺而徙居焉其居气槪實甲城中成化初公踰五十未及大用而沒千里之良方騰踏忽遭一蹶淑人痛之戒諸子迎柩厚治喪禮已而伯子和摠家政穆與叔季秩秀毋廢學曰汝父人豪也齒爵僅若是吾大懼善慶不白於天下汝曹不丕承先志是汝父眞死我未亡人爲不毋勉之念之諸子受命惟謹和幹理整肅兄兄弟弟而家道成矣穆感友於旣貴積祿入爲援例救荒有將仕郎之拜三弟皆勵志篤學並舉科第穆官禁近得推典秩爲廬陵縣教諭去載偕歸爲養方歸時翰苑儒僲賦榮壽圖詩以慶穆奉誥挾圖至中秋上壽賀者充庭淑人大喜更覺矍鑠眾唶唶稱嘆以爲莆世族未始有也至是患腳气疾因以卒淑人天性慈祥處事務厚見人無智解與饑寒者恆閔卹之家人收佃租必戒以殺額無苛取曰此吾家外藏寄之以待子孫不亦可乎於婢僕軰終身未嘗撻一人公在官嚴甚淑人善以柔承之間過其用刑故公𨿽嚴臨下而不毀傷始以夫貴封孺人後以子貴進今封考季三母朱氏四子惟秀試禮部沒於京盧氏出也三女適郡庠生方暻林翔龍西安縣教諭林典孫男十有六人曰洪曰濡曰淸曰濓曰溥曰海曰淙曰溱曰澤曰浩曰汴曰濟曰玉藻曰沂曰蒲曰藩女八人君子謂太中公施丰報嗇幸有淑人之賢垂老持家福澤貴顯於今爲盛公之道於是始大彰閨門之訓有明徵矣銘曰

姑得孝婦家有慈母夫受賢室啟大其武千里一蹶悼夫中止畱余有慶取必於子昔人有言梓材旣斵貴在後人施之丹雘蘭桂叢芳簮組蟬聨仲也登瀛館閣稱賢錦誥煌煌講臣是錫假寧有詔慈顏以懌忽其逝矣下從所天刻詞昭美垂千百年

周廷粲太守墓志銘

百年來吾郡鄕試士獨正統丁卯陳冢宰一科登第最眾猶宋劉著作之榜然明年戊辰廷對所得尢多魁傑聲名之士內而保傅外而牧守森布天下人仰敬之若故饒守周公廷粲其名下士之一也公美丰姿有才諝曉暢世務初授戶部主事己巳之變郊有戎壘公提千卒分主給餉犯難冒險能以智自全敵去監收京儲景泰初遣勞軍於西蜀歸復差通州等處攢收芻茭公在京通出內嚴明宿蠧窒穴軍民徳之天順攺元英宗皇帝復位大行黜陟命吏部擇郎官禦史有望實者爲牧守得公等十有四人宣入便殿面諭以治道賞寶楮賜宴而遣之凡此皆前所未有異數也公拜知溫州府淛東之俗習尙華侈巨室好事關節以立聲勢吏胥缺輸貨於官以補之髙下有價士惰廢業累舉乏人面前馬走善設間符同規利囚系以气相勝積歲月不得出公到官正已率下內外有截申嚴禮制暇日課士而辟吏用所長事務叢沓一見輙有斬斫劑量得宜訟獄小大刻期與決多不越三日五日諸爲姦利相戒遁迹敝政一切攺紀焉郡地邊海珊江沙漲在處不淸而稅不視業民以病告公按量得實爲更正之貧戶始復生意他如學捨輿梁之類屬有司當行者無不完繕郡以大治屬邑父老咸嘆賢父母以爲創見府學潘生浚以公直其藏匿逆黨之寃繪象於家祠之巡按禦史閻鼐上疏旌公異政將再書考丁父封主事公憂服除攺知饒州府爬搔紏摘將以抑彊扶弱而公性豪整亷隅外見不能爲齪齪細謹態巡視九卿簠簋不飭公恥之遂致官政而歸成化六年庚寅秋也於是太夫人翁氏尙無恙公樂養之暇構載徳堂以奉晨昏寶書堂以榮誥勑傍列勤友齋禮賓所博古軒以備文會燕遊之適閩藩參政陸公孟昭爲立歸樂坊於其第十三年丁酉五月九日以疾卒距其生永樂辛丑享年五十七翁夫人悼念之再期亦卒公諱琰封主事公諱彥由祖考妣以上世諱見考墓志配歐氏封安人子男四長文郡庠生後詔賜郎官娶兪次槇仙逰醫學訓科娶陳次禮娶鄭次弼郡庠生娶吳女二長適林次未行與禮俱先卒孫男四文等旣塟公於王倉福興巖之西原謀曰先人徳業宜有幽刻告於禮之外父翰林檢討廷綱以知州髙昂所述事狀走書請爲銘公早從我先刑部府君遊學貴而視我最恩乃不辭而以治郡銘曰

於赫英皇束濕禦宇更賢牧民申以天語古重師帥史紀循良善效而職世用平康公拜稽首往蒞於溫欽服弗諼三載攸聞惰業以徙諧價以絕我敏而公吏民胥恱豪奢踰制流風斯靡峻其堤防務俾率禮薄徵簡繁視市如野片言裁決事無畱者海囓陸沈亦有息壤荒度定賦均其消長載辟儒宮科目繼繼田余粳稻水無厲掲父老交嘆稀逢百年獲免黨禍畱像祀焉禦史飛簡旌公治行氓之憂矣讀禮不幸匯澤劇郡起公治之剔蠧擲垢公優爲之幹沒可畏公致而還千里弗售方臯所嘆期老慈侍而又不遐年斯位斯其命也耶

陳文耀方伯公墓志銘

成化甲辰八月十六日江西右布政使陳公以疾卒於官舍遺命其子璽曰張翰林同年交厚知吾深可求傳我彭巡撫吾故友言不隠惡可傳信墓銘必委之於是璽返柩於家乃奉張廷祥所爲恥庵小傳使致請銘嗚呼文耀之材之行海內推服世方仰其有爲而竟然耶予言何足以重公然辱治命不可辭勉受而敍之曰公諱煒字文耀福州閩縣人先世衣冠文物著於閩之大義具載考翰林侍讀絅齋先生墓志絅齋元配林夫人無子繼納林安人以宣徳庚戌八月十七日生公資稟秀朗聰悟過人甫十歲失怗力學年十八舉正統丁卯鄕薦景泰甲戌會試登甲榜以疾未廷對奔嫡母喪歸嫡母惟一女嫁已久公盡出母所遺衣物付之曰以慰吾母於地下天順庚辰始赴對成進士例遣歸待次至臨淸覆舟溺子女止不行寓教山東禦史劉魁軰皆出門下未幾取回京明年選理刑又明年拜河南道監察禦史錦衣衛有都指揮自英廟時得幸連起大獄陷無辜公與同官因更化之初疏其姦利謫戍嶺表中外快之南京給事中王徽等劾內閣臣黨立廢後事調逺州公請復其官以旌直臣不報尋差巡按蘇松常鎭四郡歲連歉荒甚命有司發廩盈十萬以賑之諸衛漕卒遇造舟預以月糧錢質於富室以充費而自無升斗之食公爲會其月日平其子本約歲可餘七月糧悉以還士卒上海民婦與私夫逃其父慚謀殺丐女衣以婦女沈之江月餘形變則誣婦翁因奸殺其女婦翁無以自明引伏公疑令人蹤迹之果得之蕪湖巨室於是坐婦父以死移北直隸提調學校公嚴章程勤課試而歸重名檢學官被黜者餘三十人士子被汰者餘四千人復以生員舊例充吏適中不學士子計特奏寢之成化庚寅升江西按察司副使福淸商十三人見殺於石城民敓其貲而毀其屍久不得主名公亷知爲潘氏捕至伏法藩司因盜越獄罪獄卒以故縱者二十七人公以一盜逃而死典守者二十餘法太峻減論以徒甲午升本司按察使不事威刑而風稜自著上杭富商林春遣奴王氏等歸家至番昜湖同舟人夜投十餘人於水而取其貨王氏墮水不沒浮三十里得援出訴於公乃戒邏吏物色之至撫州掩捕焉贓盡獲盜無一人免者臨川人陳季宏構民王華一爲軍縣捕之急華一濳殺繼父白文質誣季宏因捕毆死獄數年不決公疑之詢知文質有幼婦吳氏逮之至具得華一殺文質狀季宏得減死歲嘗旱甚公禱而雨旣而有芝產後堂柱眾以爲瑞公曰此歲丰人和之兆於我何有哉吏部連薦爲浙江廣東左布政使皆不得與而公又丁母安人憂去官旣爲辟祠堂定祭禮立家規且剏霽心樓以淑子侄杜門不出有終焉之志適江憲缺使吏部亟以公補之公不得已至官持已愈嚴馭吏愈峻而治訟愈力吏民益畏愛之朱子語類久不傳不憚勞費爲梓行於世吏部復以湖廣左布政使薦又不與明年乃升江西右布政使公不以正官自逸猶隨牒分守於外弋陽樂平二邑之境有溪介其間樂平民陂以漑田弋陽民輙潰之彼此閧訟積不相能公躬履其地見陂可漑田萬餘畆而爲弋昜患才二十而一遂屬一邑民諭之俾樂平民仍陂水行漑而倍償弋昜患水之田並代其徭賦民皆樂從新昌民陳守訓者力貧耕讀爲書良善之家四字旌焉蓋凡賦政之餘有可以勸善懲惡興學下士者無所不用其心其風操之厲不減於持憲日也兩廣總督都禦史乏人廷議推公堪任𨿽兪音未下而士大夫咸色喜已有淛江左布政使之擢而公不及見矣公爲人志髙行卓所存所履一欲於正而不茍靜重整暇有澄不淸撓不濁器度義所激則勇爲之至處人情周世務極其纎悉能知人邪正咸區別云然考其人終身果然妙翰墨善吟詠片言隻字爲人寶惜聚書且萬卷手披口諷非有事未嘗一日捨去爲文章典重有體恬退之操尢所雅尙自爲禦史爲藩憲正佐無一官不以親老乞休致爲請疏或連歲上顧遭時貪賢尙能曾不少副公志而公於親沒後惟以退休爲事然旣不可得則繪深衣幅巾行樂圖題其上云念八閩之雲樹無限歸心貌七尺之骸軀聊存逸興其識趣之髙尙悲慨可想也配林氏封安人側室王氏子男四長卽璽娶臨川知縣姚志人之女次在次裏次章並未成人女二長順適給事潘汝發之子渙先卒次恭適戶部尙書黃鎬之子璽與順嫡出餘皆王氏所生也十二月某日葬公於常思山之原銘曰福唐大義衣冠之聚古靈同源爲三侍禦翰林貳憲兄終弟及胡年不遐而名孔碩方伯嗣之弱冠髙科爲學勵行古人則那弱顏固植有如處女見義必爲則莫敢禦諫官補外時宰私意九察一疏直臣增气錦衣有臣周來爲﹝闕﹞瘠人以蘇按是南服發廩濟饑提學﹝闕﹞江憲紛如陟副而正發姦示神罔不﹝闕﹞鉤距斯得越獄誅首刑乃不慝義臣﹝闕﹞士式訛爾心罔逾憲度和气蒸焉﹝闕﹞難進不售自初爲官每懷棘﹝闕﹞不逮於小卹宅旣闋無意於世使者在門﹝闕﹞之制再蒞江右聲績益揚長彼方嶽將都憲綱祿秩伊何僅踰二父壽考伊何旣艾而五奚奪之遽不老其成豈天於世未欲治平身歸閩嶠名畱海宇千載悠悠稽出此處

彭惠安集卷四

●欽定四庫全書

彭惠安集卷五

﹝明﹞彭韶撰

○碑銘

興化府重修城隍廟碑

城隍廟何祀一郡所司保障之神蓋后土氏類也今凡官寺皆立后土祠郡若邑皆建城隍廟其義一而已矣人庇於神神倚於人人之所行不負幽明則黙與神符吉無不利自有徳福之道焉茍蘗自已作獲罪無禱則冥冥之中似主判者之我棄矣非爲人敬慢而故施愛憎驚動以禍福也地方升降盛衰之機大約因人而致其類是夫興化府城隍歷代有碑國初因之號神爲監察使民由之而不知蓋藉其威靈陰翊王化是猶神道設教之意也後止稱城隍之神詔頒示天下蓋正名定號以一民聽是乃敬事無諂之戒也廟有塑像見者肅恭先儒論山川之神難於像設則此城隍之像若亦可疑嘗細評之今夫陰者爲郭窪者爲池四環而髙深固爲城隍之象矣然人之仰畏不於其形而於其神旣神目之則必想其容儀思其動靜精神會聚靈感斯通切意焄蒿淒愴中若有接於視聽之頃其神之昭著乎塑繪從之而生殆所謂義起不得專以髙深狀之矣神之廟室創自洪武庚戌修於宣徳庚戌堅久壯觀惟抱廳未備站臺未辟及門制卑陋廊廡淺隘歷前政未之有攺每當舉祭或遇霖潦內外湫逼吏長茍且其事神罔顧歆郡以不寧弘治二年冬郡守丁侯鳯儀朝正於京同知府事仁和朱侯士客新視篆謁廟惕然自計曰神明所宅過陋失中匪儉祗辱府𨿽貧不可不先治是然亦不可斂怨於下乃積罰贖之入節公用之出矢心弗他久而益虔貿石市材鳩工命徒以來歲庚戌春興事蓋廟始建至是恰十周星矣理數環復眾爲嘆異適黃巖王侯存敬代爲守饒平翁侯存道補郡推相與從臾之踰年落成殿廳前增抱五間兩傍增二間皆形加捲蓬如辟站臺爲尋者二東西廡舊十間今南北各增間一後增架一前中各建一蓬室甬道橫其前綿亙上下外爲大門增舊爲三甓墻兩端如眉中爲次門循舊爲三而增建屋六間左右連甍屬於兩廡丹楹藻梲曲欄堅礎凡几案器皿之屬一新如儀周阿峻整寛可容眾幽可避氛逺望卽觀稱神居也當祀時守佐率屬行禮政平人和神心恱懌屢降休徵於今四載歲獲丰稔家用平康予歸休見之喜中書舍人林君季厚及諸士大夫請曰此巨役也宜垂後盍筆諸碑遂特書而系之詩曰

赫赫城隍主司保障祀典有嚴輿情歸向福善禍滛執樞黙相不言而化旁孚逺暢廟貎言言式示崇亢門廡不稱曷爲气象賢侯戾止有作斯倡輪奐鼎新神居益壯祀事孔時錫我嘉貺歲有常稔人告無恙報施罔輟功用益狀左賢右忠並峙郡望尙佑來者無俾多讓

宋贈僕射陳公修墓碑

皇帝卽位之初制詔郡縣修塞歷代名臣墳墓莆介閩南多先正遺迹惟時守令趣辧目前閣是事不問禮部又用武庫郎中楊琚言行憲臣督之旣五年而福建按察副使旴江何公廷秀僉事姑孰鍾公徳卿先後行部至莆故宋大中大夫行右諫議大夫充集賢院學士守袐書監致仕上柱國頴川郡開國伯食邑九百戶賜紫金魚袋特贈尙書左僕射陳公諱靖十三世孫淮兩上書言僕射父贈吏部尙書仁壁公墓在南力裏壺山僕射墓在安樂裏新塘皆久不治而二祖行能在信史功澤在莆民淮誠不忍顧力薄願乞如明詔時淮年髙深衣大帶動止古雅又行義足以動人二公至與爲賓主禮卽下郡令縣令佐修二名臣墓成化八年冬迄工如儀淮曰是惟朝廷天地之徳羣公父母之心與吾祖宗之烈在敢一日忘諸於是謀樹碑刻述以告其鄕生韶曰其爲我銘之噫吾莆唐宋諸名臣故隴荊棘多矣陳氏再世獨得今日者淮爲之後也蓋其尊翁廷傑先生力學好古舉儒官有名永樂間淮文學行義實世之二家父父子子夫夫婦婦縉紳諸族視之有愧色嘗遊太學當得官不肯冒年茍就去不顧獨尊祖念宗無時釋口純孝出於天性然也何鍾二公以風節自任故於淮有合銘曰

古稱七閩莆屬於泉陳氏居閩來自頴川由閩而徙淸逺令始爲莆右姓世多受祉子仕開平天雄巡屬間關嶺表以啟芳躅是生尙書洪進從事開寶啟運勸之內附帝用錫命檢校膳部歸錄海隅兵革不試奪田淤海以開溝洫民其賴之允世無極贈典有加官僚之秩權領冢司維以勸徳僕射胤之允文且武起身縣尉公不之恥靖寇蘇民特復公里莆始建軍實以公言遜宅爲治功孰與肩攺簿陽翟薦有位序司戶參軍仍來於許大宗興國適有遼師制勝五策能結主知遷丞將作以監利國知無不爲言論鑿鑿糊名易書考校維公世以爲式場屋是宗乃理庶愼乃使於夷何天之寵章服是宜民事屢陳簡在帝心轉運江南嗣爾徽音沿納無藝民亦勞止論罷太甚庶其蘇矣勸農奏議手自編摩經國有集用藏於家啟封備服勲階並進祕書歸田不相其命爰自筮仕二十四遷爲名法從沒世稱賢熈寧嗣君有嘉臣軌執其遺書贈之左揆循吏特書人所慕顧苖裔猶宥而況公墓髙岸爲谷忽罹不測皇帝勸忠制詔修塞憲臣司牧奔走將事士民興嘆忠孝何負生死蒙休罔間多故玄室堂堂彌增髙厚曷以致之惟公有後

陳康懿公尙書神道碑

公諱俊字時英別號愚庵世居莆之後埭早負才志頴敏不凡少長與故禦史黃仲淵行人林時深參政黃廷永同遊學俱有重名於時稱東廂爲多賢公爲時文精深雅健詞明理備行軰皆師事之正統丁卯以書經舉鄕試第一明年戊辰登進士第又明年授戶部主事父珪爲廣東文昌縣教諭卒於官公渡海迎喪海南富土物公私以事至者渉險是懲類稇載而歸公一無所取上下嗟異服喪家居未嘗幹澤郡縣服闋仍除舊職景泰甲戌差督天津等衛舊欠秋靑艸公上言官兵原采取之額已難徵辦況歲增耶漁不可以竭澤朝議是之得減增數三十五萬束滿歲歸江南蘇松諸郡負上供銀七十餘萬兩公受委往督不數月告完部長貳奇其才俾典闔部章奏終其官天順三年遷員外郎四年春同考禮部會試尋轉郎中五年兩廣合兵討叛蠻英廟命公往督饋餉假重權以行公便宜擇吏分方趣辦得無乏是冬遭毋夫人喪乞守制不允次年蠻下兵解始奔喪回監軍總戎合百金爲賻卻之成化紀元復任郎中於其部未幾升南京太常寺少卿時郎官久無拜卿少者公以賢譽始得之搢紳榮焉然皆惜其閒散知非久居也四年召爲戶部右侍郎公於戶部號素煉至是邊事動四方日奏災傷公佐楊尙書鼎隨時裁決懸合事宜部屬相謂諸文移稿有陳公筆如嵌金然其重之如此五年持節充正使冊封荊王七年京師饑奉詔平糶太倉米百萬斛以利民公慮姦黠乘勢射利乃奏請石以下許糴多者閉不與百年虜聚河套規內侵憲廟命將徵之勑公總督軍餉於陜西公請出內帑銀助邊且除徑道發丁飛挽勞勩集事無間寒暑是役也楡林大捷公偕諸將凱還加食從二品俸九年攺吏部時退傳尹公爲冢宰文莊葉公爲左侍郎公與之同徳一心前後銓敍最稱得人十年文莊沒公代之十三年滿九載拜南京戶部尙書又越二十二年復滿九載赴闕請老不允賞賫羊酒寶鈔俾還任與子天敍入冑監公旣還再以老疾辭遂加太子少保致仕賜璽書馳傳還鄕仍命有司月給米二石輿隸四人逾年以疾卒弘治元年二月二十九日也距生永樂己亥享年七十訃聞今上復加卹典賜謚康懿遣官諭祭且營葬於湯亭山考教諭府君與祖明善皆以公貴累贈南京兵部尙書祖妣黃氏妣鄭氏俱累贈夫人配夫人馬氏先公十年卒側室林氏某氏子男二長卽天敍娶方林出次天秩尙幼某出女四長適黃曾次適潘麟余未行嗚呼公爲人沈毅簡重孝友亷愼實終身之行故哀榮特異云方公之歸也莆人聚觀所在如堵予憶陳正獻公事寄賀以詩有曰郡樓紫气銷沈久喜見淸風太宰歸蓋莆之人物在宋惟幹淳爲盛時則有若正簡莊敏文節以及二劉諸公布列在位然其名徳莫過於正獻後三百年至我朝成化間復盛材賢林立然其望實亦莫過康懿史言陳相孝友忠敬淸嚴好禮平居恂恂如不能言今觀公大較然也然陳相居天子左右公畱南都十餘年故言論風烈彰微不同時則爾矣天敍以予知公請銘神道之碑乃序其大者銘之其它榮遇世系有墓志在銘曰宋有正獻作相阜陵福履名徳爲莆首稱三百餘﹖﹖寥寥莫繼迨我憲皇時有康懿惟康懿公人所讓賢於思而揚望之偉然方初筮仕不家於喪愼若處子禮以自防卒減芻茭閔其勞止氓負南金往亟稽理寛嚴適宜綽有賢譽主典章奏冗務何預乃考會闈乃督軍興嶺南行營戎功告成爰自郎署擢貳奉常召佐司徒遭時劻勸平糶賑饑其均惟則姦欺不生人乃食徳虜入西鄙命將䢐徵督餉給邊公又在行師飽戰力諸將奏凱公加泉俸移官少宰三賢同徳爲國光華銓敍公明帝用汝嘉乃擢南都長彼民部載更司馬以贊畱務天官上卿終而獻績乞骸不允榮荷三錫公曰予年懇請弗違城邑聚觀如天人歸璽書寵貺宮保進秩廩粟繼繼輿徒翼翼云胡不靳及期考終皇情悼惻卹典優隆勒詞堅瑉焯徳耀功何以擬之企古福公

葉氏先塋碑

昔元制用人分南北南人率不得至宰輔凡華族無有公相繼顯率多官州縣浮沈以止若異代名勝之後尢爲所外上不以貴下不以來往往中絕弗聞者矣金華葉氏宋阜陵時諱衡者爲宰相其裔遭冦難家族流散譜牒失亡𨿽有居其故鄕而世系無傳莫之考信有約庵先生者金華府城北四隅人仕元爲九江路判官後隠迹不復出事業生卒之詳於今無能言者故老相傳先生未仕時讀書於城北智者庵歸隠後卜築於城西芙蓉峯下居焉遺址尙存謙恭厚徳時目爲長者子顒字景南克承家學以時多故不復仕性甘淡泊善吟詠所著有樵雲獨唱集傳於世年八十四而卒與約庵俱葬芙蓉峯之麓配張氏生士亷字子髙亦能詩家存殘稿國朝洪武初從軍淮安遂占藉爲山陽縣人年八十二卒贈戶部左侍郎配淑人黃氏卒八十自此遂葬於淮上數世俱單傳子髙始生三子長諱雍字邦和行厚一年八十九卒累贈戶部左侍郎三子仲曰詳字本道行榮七號頥庵累封臺州府知府季曰淇字本淸行榮十今爲戶部尙書知府二子長曰贄字崇禮今爲四川左參政次曰寶字從善冠帶義民尙書之子曰貢國子生未仕而卒一子本蔭敍國子生尙書先宦遊江廣屢至金華展謁見約庵樵雲二世故隴依然而歲時麥飯不得親灑一盂欲分房徙居之迄今事奪不果則嘆曰路判公去吾五世生平事迹已無知者年更遼邈吾恐衣冠之藏將忘其處況他乎哉於是伐石爲碑樹於峯下間請刻辭予聞韓魏公先世居鎭定後徙安陽忠獻旣貴乃推尋祖墳得而表之今觀尙書公之刻石先塋正猶忠獻之用心也宜銘以示來世銘曰

惟宋婺墟宰執相望衡相阜陵於葉有光季世多難宗散譜亡有元約庵崛超故鄕郡判自致恥祖汾陽樵雲繼之隠徳弗彰世學善鳴於詩其昌胡耕不獲胡弛不張亞卿載徙淮土戎行乃子乃孫乃冠乃裳尙書參政疊桂聨芳顧瞻先塋各天一方孰綿蕝之以限牛羊穹碑爰樹於彼道傍過者必式視此銘章

白塘李氏重修先祠碑銘

惟李氏世家爲莆之望辧族姓者謂唐宗室江王后遭武氏難淪落泉南五季板蕩諱言系閥至宋錄其裔格授泉州助教再世轉入莆微弗史見其顯而可徵者自承信郎諱富公始嘗從大將韓蘄王有功辟殿前統制司幹辦公事事母孝樂施與創修橋梁至數十人食其徳居白水塘東墩至今呼爲制幹家蓋功行完具不待稽諸淸門自足爲世世不斬之祖矣三子次廷耀爲惠州僉判又徙居西墩六子長次若茹皆登科第重輝襲芳震耀一時以後支屬屢薦鄕書若之子曁孫又割己產以爲圭田而西墩之宗祀益盛歷元世五世孫燕老號西塘者實生五子而伯仲叔文森文善文材尢克家業乃益昌爰定祠墓祭規以垂於後孟季二房不有焉入國朝書澤如故宦績不絕然大槪皆西塘後也永樂間僉判故第廳事罹於郁攸子孫各隨小宗世數祀私親於室而統祀制幹諸先祖歲時權寓他所而已正統丁巳西塘四世孫徳文爲族長乃卽廳事故址構祠堂廣三丈六尺深四丈有奇中設大龕合祀上世神主其於儀制艸創未備至天順甲申嗣族長徳懷又構前廳爲祭畢燕飲之所中爲大門外有檐廊石砌甬道拾級而上其合祀仍舊成化二年歲在丙戌故族長孟殷賢而好禮始以義起徹中龕甃石爲臺廣丈有二尺深三之一釐爲五龕中祀制幹僉判諸祖中左祀割田有功頥齋父子以其年邈不嗣故專祀之中右並左右三龕則祀文森三昆仲以下神主人自爲龕蓋出四親之上於家有再興之勞故世祀之若四親之祀則各仍私室玆堂不以入也又沿故規定祭物俾三房子孫疊収蒸嘗年租以供具若上墓若諱日若冬年俗節皆有祭因以燕朔望則參謁惟謹故家遺俗蓋彬彬矣先是孟殷之羣從純體廣𨿽拔儒科未大發泄自後不數年五人連得雋元鎭登進士第今爲廣東按察司僉事長源文獻爲學諭偕伯通有嘉四人者行將會試春官其它待舉難一二數長源乃孟殷之孫曁有嘉皆文善後元鎭則則丈森後伯通文獻又文材後也上距制幹公凡十二世矣憲臣行部式其閭爲樹進士坊於祠南道中其南舊有欄墻橫窓下瞰白水塘加潤色焉風致曠逺殆與此祠相爲悠久僉事與長源謀曰先祠攺觀惟乃祖是賴不有碑刻何以示後人知今日也而以屬予嘗聞之禮有不一而情無窮爲人後者不知其祖則已知之而能恝然乎昔者程子嘗祀始先祖矣紫陽夫子本之著於家禮後疑其不安而止我太祖洪武初許士庶祭曾祖考永樂年修性理大全書又頒家禮於天下則逺祖之祀亦通制也然設位無專祠今莆諸名族多有之而世次龕位家自爲度或分五室左右祀髙曾以下或𨿽分五室子孫左右序房各祀其髙曾以下而皆以中室祀先祖或按禮分四親各室以西爲上而先祖止祭於墓所人反疑之議禮老儒迄無定論誠以人之至情有不能己不能一焉今白水塘之祠上祀十有餘世揆諸禮意似非所宜然族屬之眾且疏捨是不舉則人心渙散無所維系欲保宗祀於不墜綿世澤於無窮豈不難哉嗚呼是祠之關與其重矣乎嗣修後人尙其鑑諸銘曰

天潢肇迹經於異域懷山沃日莫知其極胡可蠡以測承信有赫忠孝維則輿梁畢力民懷其徳斯君子之澤自東而分於彼西墩科第萃門僉判後昆肆厥家有聞髙堂言言垂三百年守懈弗虔郁攸是延其爾後之愆孰往不復是營是度祠祀攸作以合宴酌惟執事有恪來格洋洋降爾百祥甲乙聨芳文物益揚更千百年勿替厥常

來鶴樓合祠碑銘

姑蘇來鶴樓在鶴山書院內初蜀魏文靖公爲宋名儒登宰執後家平江元世立書院祠之置學官弟子員肄業其中國朝例罷生徒而書院猶存文靖公神主在焉永樂以來凡遣大臣行視水利巡撫地方皆居院以治事屢加修葺宣徳正統間巡撫尙書周文襄公往來居之最久將稀年時又到到之日適其誕辰有雙鶴來翔於庭眾咸異之旣去蘇守朱勝爲建來鶴樓於是院正堂之後遷置神主於上未幾公致仕歸而沒今三十餘年矣東南人念公功徳不置多立私祠間寓僧寺獨蘇城無之況公之功於蘇尢大安可無也蓋公二十年間總核荒蕪田糧創立水次倉庾囤戶田甲義役傳馬官俸折徵余米存積凡糧運加減之則濟農飲散之宜種種便民者俱自公權輿而於蘇始焉至於淸理範氏義田經畫崇明塗蕩浚吳淞顧浦一帶水利建寶帶吳江等處橋堤太鎭衛學之肇造吳縣儒宮之攺遷似此之屬又皆於蘇傳焉柰之何僅肖像學捨而不他有也書院𨿽爲鶴山而設來鶴則爲公建文靖公固可專祠文襄公亦可合祠也蓋文靖公之道學可法於後世而文襄公之事功最感於吳中合祠於蘇不亦宜乎成化甲辰秋予忝巡撫是邦處於書院瞻拜文靖公神主於樓中而環視樓下石刻皆頌美文襄公事然無其主意前人謂來鶴爲公而樓足以顯名於無窮惡用主爲噫此非所以敬賢尙功之禮且無以慰邦人之思也越明年夏詢知公功之詳於是令太守李廷美造公神主擇日奉置於樓與文靖公並偶予赴召未能成禮遂俾守卒事又系辭於碑曰

惟宋之季卭實有儒道徳問學與西山俱參樞開督萋其毀譽乃捲而懷卒家於吳爰曁似續顯揚是啚元乞立學比迹鵝湖師生濟濟以景賢模我朝更制冗泛其祛依神之木尙仍於初鶴山有堂制使來居文襄戾止視民卒瘏晨夕在念如切肌膚公資明敏公性勤劬畫堂晝訪粉盤夜書待旦行之子惠我蘇荒疇招佃免爾負逋米石加耗五六平輸石四準直二十四銖料簡賦長無俾侵漁審權校量互收調區一孔一目不漏不疏里甲十季差次運夫還復而均貧富樂趨鱗鱗水次倉積山如京運漕兌贈加有餘乃置濟農以備不虞驛傳有給義役有湏織造上供歲派軍需胥此焉出別無科敷公簡義衛經造閻閭問民疾苦甔石何儲發廩賑之野無饑莩海縣流沙淤爲蕩塗經畫分授抵補坍租贍族義田先正之模載淸傳付俾後畢哺乃遷吳學或剏或郛省元倫魁接武天衢吳淞顧浦泄彼太湖乃浚乃鑿民免其魚寶帶湖堤歲久﨑嶇乃甃乃築人走坦途二十餘年恩布仁舒非無凶歲我有儲胥非無祈寒我有袴襦軍民足給逺邇歡娛間有煩言久而益孚雙鶴翔庭適公懸弧僉曰異哉玆其瑞乎眉壽之徵進祿之符鼎建來鶴樓於北隅公歸在朝首拜司徒辭掌邦土惟帝曰都南圻再撫敢忘捐軀臣年及矣幸賜懸車胡歸三載弔者在廬吳人思公至今不渝窮鄕屍祝會城盍無瞻彼鶴山來鶴相於徳業𨿽異會歸不殊百世之下兩其師諸

彭惠安集卷五

●欽定四庫全書

彭惠安集卷六

﹝明﹞彭韶撰

○祭文

祭朱士傑都憲文

周重師保漢建三公必有元老位寄兼崇始公未入人仰髙風曰韓與範經略軍中迨公旣至人瞻徳容曰文與富夣卜攸同曷爲其然素履篤忠武以禦侮文以華躬昔在廣藩冦起嶺東公別淑慝弱撫彊攻遺黎獲免血刃膏鋒采珠巨役誰卹民窮公馳密疏感動宸衷一封停詔歡聲融融布政關閩譽望益隆乃都風憲撫鎭西戎帝顧兩廣久如潰癕移公總制曰惟舊封公也敬賢卹民重農處事周悉罔間纎洪醜類肆虐毒矢長弓諄諄化誘披露襟胸振揚威武以待弗從推心納降斧彼姦凶五管以寧兩江載通承平如故民阜物丰凡此摧廓惟公之功擢正中臺仍傅靑宮星象垂異天啟聖聰聨章以諫善類所宗曾未期月降此鞠凶騎箕長逝朝著其空皇情震悼百辟哀恫匪無宏材匪無巨工懇懇體國未見斯翁某辱故吏幸會是逢知己莫報負愧冥蒙玆返柩車南望灝穹雪涕寄奠以誓始終

祭翁冰崖尙書文

惟公慱逹明愼端厚坦直吏事精能書法俊逸汪洋度量茹納無迹恢廓規模爲時巨擘方事紛擾公私塡溢談笑處之人嗟敏給或勢危疑禍機激射勇前當之人爲惕息左圖右書千卷萬帙手不停揮人推大筆前條後例有因有革議事以制人服多識橋梓聨輝伯仲合璧科名接武金紫相襲公始爲郎金榖是職譽望隆洽坐登顯秩擢貳司空拯民之急力請作坊減損工織謫臨蒸﹝闕﹞武夫構隙逮獄錦衣聖情斯惻仰荷生成告者反斥成化攺元遂都邦伯大江之西流聲輝爀漸起舊臣內臺以陟巡撫東山三載成績司徒乏佐公其遄入乃董京儲紅腐山積乃位八座望冠羣辟累疏乞骸臣已年及有詔勿朝勉理煩劇公拜稽言敢不力疾義所未安𨿽死無益蒙恩許歸加禮優秩宮保進階無俾家食月授之粲歲給之力凡此異數褒表忠赤非公莫致用光今昔駕言行邁捨彼淮驛故知畱飲微覺不懌中道遽喪未底家室柩車南旋行道於悒遣使葬祭皇有殊錫生榮死哀世所罕匹某等曾廁末僚或同鄕邑沐愛有年酬知何日玆聞訃音莫不沾臆豈曰吾私爲世嗟惜馳酬一樽恨不羽翼敍哀成章言非藻餙堂堂如生庶其來格

祭吳尙忠都憲文

惟滇之內爲坤之維外控百番內制諸夷大將世守常侍恊持臺臣總理權假便宜公起方嶽旣撫楚師帝顧交人在彼藩籬老成遣鎭牙纛載移大距斯脫百孔是彌攺紀庶政威聲四馳八百用命樹撾戡黎丱人來告課增倍奇人力不堪公疏哀祈天聽𨿽髙民心則怡屯田歲入實多漏巵公窒蠧穴徵斂以時西人方戴忽焉騎箕返柩來東駐幄於玆惟玆貴陽公有去思待公不來而以喪歸辱官鄰封久仰淸規歲時音問使價不遺今而已矣迄無其期率屬以奠云物增悲

祭張宗器都憲文

追惟昔者正統之季公方弱冠巍然甲第聰明英偉一時寡二仕優而學刻志無替經集子史下至書計含咀搜羅愽通彊記揮翰如飛應酬罔滯海內向風徧攬俊乂武可折衝文可經世允爲通人展也國器始居水部陰陽爲沴公言澇甚道殣莫瘞宜預發廩以續生意朝議從之令譽日至瞻彼太原北門屏蔽授公專城蓋欲外試乃遭家艱解歸守制再調四明政尢卓異化洽循良法屈常侍陟參嶺省峙乃儲備軍旅歲興饋運相繼遷牧於浙扶衰補敝厥聲皇皇逹於四際帝顧西川民蕃物熾俾長內臺撫循其地發摘如神姦豪斂避披閱咨詢莫辭勞勩徵播伐松人服膽气遷瀘定黔誰能建置加祿延賞司徒是貳毋也云亡蒙恩葬祭公居艸土其能有幾董漕缺人都憲復蒞此職之難國賦攸寄歲五百萬非力莫致士困盤慱備極勞費公往蘇之庶其少憇上供畱使萬舸來塈上下胥歡初豈附麗三孤八座跬步可企胡不降康頻見下■﹝疒帶﹞皇命醫來投以良劑民之無祿竟爾長逝當寧興嗟縉紳隕涕某等日忝僚屬亦有年契隔闊數載情言莫旣玆聞訃來北風吹袂灑淚邊城馳神漢澨用陳微牲兼以淸齊專使往奠公其勿棄

祭韓永熈都憲文

惟公負軒豁之資具文武之器尙功喜爲勉修好義由五陵之年少登南宮之甲第拜官裏行見事風起剛斷有聲姦豪斂避乃按察於外服暫離海隅遂僉書於內臺益揚風紀巡撫大江之西剗削百年之獘艸木知名豺狼逺逝慨重剛而過中再貶斥而坐廢未幾賜環復移棘寺進副本兵匪人曷比出參名藩蠻氛方熾長子帥師仗鉞節制斷藤告捷我軍增气折馘執俘動千萬計列郡賴之始有生意兩廣再造非公莫致揮翰若飛人服公藝決事如流人服公智長才逺略文饒可繼禦史大夫三公之貳未老謝事聖明所畀樂一觴而一詠又何憂而何忌云胡弗疾一夕而斃縉紳爲之失聲百越爲之罷市懷徳思功曷其有旣某等竊官嶺表熟聞公是玆成小康實謝余庇畏簡書之有嚴抱生芻而莫置謹走使價薄薦牲醴

祭黃庭獻亞卿文

繄宦途之擾擾兮慨衣食之不丰瑟縮不能出戶兮夫豈委蛇乎自公嘆明靈之獨異兮不混混以爲通脫蟬蛻於污濁兮振鴻飛於冥蒙爰以簡而自命兮誓畢吾生以相從昔冢宰魏夫子兮一見公而攺容遂馳名於俊造兮徘徊乎郎署之中彼吳下之紛華兮乃百貨之所鍾公往使乎其間兮垂一槖其屢空出參預而典藩兮自江右而浙東旋召環而登用兮少司徒之優崇分畱務於南都兮曰四海之所宗寛帝顧之西憂兮玉節迆邐乎蠶叢蟊賊屏迹以逺去兮民俗藹其和同老臣不可久外兮肆納命於上宮何彼蒼之不弔兮遽一疾而長終嗟欲詰之無因兮信神理之難窮某等忝承節制兮久欽徳風南望閩山兮臨穴弗躬敬寓一觴兮以寫哀衷

祭陳孟寛知縣親家文

惟公資性開朗兮坦實不欺彬彬君子兮後學之師門戶甚正兮趣向甚夷禔身以禮兮介特自持處事以義兮劑量得宜不諂不瀆兮公是公非善談名理兮聽者忘疲惟造詣之獨得兮騁雄偉之宏詞久遨遊於芹泮兮不見售於主司年旣彊而始獲兮登甲第之巍巍期晚成而大用兮僅試邑於江涯實賦與之定分兮非人力之可爲勤修職業兮孰計崇卑六事克舉兮苞苴莫施平易及民兮民其愛之政成美解兮喬遷有期徑歸展墓兮浮榮若遺書來報我兮年已及耆靑山可樂兮白雲可怡予爲蚔蛙兮從臾不疑歲月幾何兮曾不旬時書猶未逹兮公疾弗醫兒女姻婭兮重以故知離多會少兮中心孔悲玆胡逺逝兮莫卹我私進誰相從兮老誰相依南望故鄕兮山川渺彌佇立反袂兮泣涕漣洏椒醑寄奠兮公其格斯

哀李英玉先生詞﹝有序李諱瑩別號守愚﹞

李徵士先生與先刑部府君蚤以儒士相往還韶獲拜之先生試於鄕不售退而教授於城南務巷以詩文自娛再遷於後棠村遂定居焉先生資性坦直出語卽見肝肺人無賢愚皆樂就之方壯時有司兩以明經薦皆辭不赴最後以賢良徵鄕士大夫咸欲先生一起乃勸行先生勉從至京師銓曹試其能亟稱焉移文核實將授官先生不幸卒於旅捨蓋莫非命也韶早辱先生知愛叨忝今日方喜得求誨以無負初心而先生不可作矣嗚呼哀哉孰知我悲乃爲哀詞以寄予情云

吁嗟生死兮晝夜之常生順死安兮其又何傷先生奚死兮客於帝鄕文則多有兮材又孔良胡不乘時兮奮飛四方困彼場屋兮幾閱星霜棠村嘉遁兮身隠名彰明經再薦兮乃入觀光故人﹝尹旻﹞冢宰兮汲引弗忘匪私是暱兮職在明揚大堪任邑兮小列儒庠一命非侈兮行道可望乃猶弗獲兮實命不臧魂魄何之兮淒迷故疆風神如在兮月滿屋梁嗟哉先生兮似是而亡丹旐翩翩兮白露瀼瀼言念疇昔兮實沾我裳三尺之墳兮於彼道傍百世人知兮有道其藏

彭惠安集卷六

●欽定四庫全書

彭惠安集卷七

﹝明﹞彭韶撰

○墓表

雲南丘副使拙庵公墓表

弘治二年八月莆致政雲南按察司副使丘公卒越又明年十月四日葬於邑谷淸裏白塔山之原翰林編修塗先生瑞旣銘其墓矣其孤郡庠生守淵欲表顯之致書奉刑部郎中朱君悌狀來屬余余與公有姻契好是不可辭公諱山字安重別號拙庵姿貌明秀性气溫惇自少便入佳士之目常慕元儒盧齊韓之爲人於遺篇諷之甚習有所吟作類其格調而興致幽逺大有能詩聲且妙書法同裏林庭芳先生永樂進士負重望罷新會令爲學者師奇公才女焉踰冠遊邑庠治舉子業精專不怠於時攻時文者多不事雜作獨公兼之而聲名益振竹巖學士柯先生時歸省在家深所器重天順乙卯舉閩藩鄕薦髙等城南諸生相率從公學若郎中朱君悌博士鄭君繼皆公徒也閱兩會試至成化丙戌登羅倫榜進士觀政工部承朝命往甘肅散賞有功官軍畢事歸總戎遺以貂裘異物俱卻不受越明年授溫州府瑞安縣知縣縣號煩劇人民樂奢豪猾至不肯奉法貧富生女多不舉公嘆曰民俗之獘一至此乎卽嚴令禁之有一豪負老猾弗循約法乃捕至於獄且聞奏而重繩之自此境內肅然幼口全活者眾仍教以婚嫁之宜禮節簡儉無浪侈費民𨿽始惑而終信叛教者逺矣邑以治稱故刑部侍郎曽公翚巡視浙江首奏旌異辛卯浙江鄕試公自簾外以夙望入補簾內所舉士時稱得人壬辰滿三載考績赴京擢江西道監察禦史初巡通州倉再巡南城皆力去宿獘不事姑息乙未京師饑監糶太倉米斗斛細給而多攬取息者輙斥弗聴民厚徳焉未幾奉勅往兩廣淸理軍政凡三年逺惡州郡無不身至從容逮踐根究始卒而親與定奪軍民交口稱便丁酉廣東鄕試公監臨其事得名士尢多若塗編修其解魁也辛丑巡按應天等府南畿根本重地按治之寄非老成禦史不可公以先聲一旦蒞彼寛嚴適中人謂得體及被璽書卹刑巡行咨詢悉心推鞫活誣陷三百餘人周歲代歸滿九載矣遂擢雲南按察司副使公居六察年久多陳言匡禆然又不欲株連毛舉自托於骨鯁之名以傷朝廷大體故人多服公之量而亦憚公之介也旣而擁節臨滇恩威並著夷方懷服忽以足疾懇疏乞休以去滇人圖畱不能得上下嗟思不置年方五十五云方公之脫屣滇憲也道出貴陽余有內臺之拜未行公曰丙戌同進十又二人吾幸先取金紫玆得早歸天意不薄壺山風月當盡收入吾詩囊願先生勿久累功名山水之樂不孤矣予諾而未及踐公歸閒三載每於壺山蘭水之區載酒遨遊觴詠爲樂一日將斬木結廬以避俗偶遽得風癥起伏二年竟不能治至是卒上遡宣徳辛亥春秋五十有九所著有賓陽樓集凡六十卷存於家其書法之妙則金薤琳瑯在崖州大忠祠石刻可考也公之先晉江人世系遷徙具載會元陳公中撰封監察禦史直庵府君墓志中妣林氏贈孺人繼朱氏封太孺人配林氏亦封孺人子男三長守浩中書舎人娶郭氏次卽守淵娶林氏三守洪娶陳氏女一淑鈿適山東提學僉事楊公瑯之子溟孫男八茂椒茂梁茂楧茂榮茂■﹝木昂﹞茂中茂章茂榶嗚呼公問學有源委行已有本末器量過人政事可紀余輩素所推下者也柰用未究而歸歸未久而沒君子惜之𨿽然觀其所立可以永傳而不朽矣況彬彬孫子皆可望以克紹其世者乎余故表之以垂後之人

南京戶部郎中同年方朝宗公墓表

方爲莆田族姓之甲蓋江南之望也名位科第蟬聨不絕自宋爲盛然止於卿監經略而未有登宰執者元世稍歇入國朝又盛然止於郡守禦史而未有正部院者以韶所獲識若大行人栁東先生潮郡判東軒先生碩學篤行宜致通顯然皆守初官不轉一階他不及二先生者有起家於其身至卿佐殆物無兩大而各厚其一歟此予於郎中方公朝宗有慨焉公上與宋廣南經略使大琮俱出閩禮部郎中仁載之房世居烏石山下旣生長右族濡染詩書習聞官儀知行已爲政之槪而公又少頴敏獨異嗜問學長入郡庠名重儕輩景泰丙子舉福建鄕試明年天順丁丑登進士第韶黍同榜觀政刑部公觀政都察院實同寓舎公簡約淸飭終歲徒步時時讀律令爲鑑戒若法爲己設者性善飲然人非彊不沾唇不妄譏議人慨然有志於事功欲知見於世交際持論微露克己頗爲異意者所不合而韶愚直自遂感而愧攺者眾矣旣而韶忝備刑官公亦拜南京戶部江西司主事升員外郎郎中皆於其曹曹事𨿽分省而治至於差遣則惟材是使常擇以委公其事之所以難者軍國財計倚重東南凡吳楚江淮之賦漕運外大半畱南京又賦禾稿稭以備馬政皆於江南北列倉場居之執役其中多軍衛狡卒時與主吏爲姦利民行賄受濫惡物卽不與賄於斛秤暴以取贏使民常負其數公受委監視蒞之以明察持之以亷勤姦獘衰少輸民蒙惠於時戶部言有爲郎官必數公成化乙酉歲侵所在民饑時議行平糶法舉公主之措置有方竭其心力貧富稱便歲己丑亦然右都禦史太原周公戶部尙書鳯陽陳公先後總督糧儲皆知公凡南京四十八衛倉常命公總理之七年辛夘公以郎中滿六載考績於朝還道病困卒儀眞舟中時三月二十八日也春秋四十有一適同年工部主事髙邦寧在磚廠爲治喪護至南京子桓迎以歸莆塟於烏石山之原士大夫咸痛惜之公爲主事郎中兩得推封父尙與先生如其官母鄭氏累封太宜人皆年七十有餘公負衣冠之冑隆孝友之行而又材器動人使假以年髙可邁祖烈平亦不失愼終爲二親榮乃今已矣公豈能瞑目哉噫將天欲壽方氏之世不使其大發泄而遺其慶於後耶不然固不當遽止是也公名海字朝宗以字行後又字廷宗配宋氏封宜人子男三長卽桓次模次栒女一公之塟也學士金陵倪公旣爲之銘桓又請予表其墓予推天道人事而致嘅嘆於再三列其大者如前不無望於桓與叔仲云

南京大理寺丞何惟孝公墓表

何公惟孝余天順丁丑同年也歷官刑部主事貟外郎郎中以至南京大理寺右寺丞其丞也善類皆以爲喜未數日卽終於位又皆以爲悲時成化七年辛夘六月也方四十有二其年反塟於新淦何家山之原翰林傅先生爲志其墓而表碑未樹至十三年丁酉公之弟監察禦史惟一按蜀將歸謂某宜爲公之善名夫人能知之然寺丞常例不登史傳不有述焉時異世逺又何所因以考信乎蓋自厭常好異之學興士以庸行不足爲相誇爲奇節盛舉以痛快人心然考其自治則疏矣是謂無本事業惟孝不如此也爲人以重人紀厚倫理爲急其遇事可爲則爲之此其所以加人一等也惟孝於事親未嘗有厲色惰容而委曲以就其歡心祿不待厚時輟以市衣服具旨甘世有達官文人兄弟俱登朝著而不能同居惟孝於二弟先後舉進士皆養而教之資用出入無異財二弟之事其兄亦如嚴師然與人交也出中言以相語無少險誕遽罹禍不測極力營救或不合誦言使聞之其人往往悔曰惟孝無心是吾過也於是同年同志無不愛而敬之居官任職不憚煩碎甘淡薄去華侈鞫獄視詞如何理直矣無勢亦白不直卽上官必與之辧四川中都屢有詔獄三法司議奏皆以委惟孝推之卒得其辜功以報於是輿論歸重而大理之命下矣惟孝於父子兄弟朋友之間迪知允蹈所謂先立乎其大者大者旣立則於他事宜無不用其情一時賢士大夫皆屬意惟孝可階大拜而惟孝乃止於此惜哉惟孝性敏而專爲事必底於成少治舉業名動羣士右會試遂爲第三人學者多相從授經以取進士若吏部員外吳瑉山東僉事侯恂戶部主事孫中中書舎人周紹榮監察禦史李瑛行人薛珪進士吳珙樂鏞皆是也稍暇讀書不輟爲文章簡暢有气骨詩雜諸體沖淡和平皆藏於家方惟孝之往金陵也寓書於韶曰生平不厭學而奪於職事今玆南都畱務甚簡將盡讀未讀之書足償吾願矣詎意中途連喪妻子而惟孝亦染病不起何斯文之不幸而吾黨之遽哀乎然考其所自立所謂一日之長百世之短吾必謂之讀書矣公諱衷世居新淦之蓮潭父貞代府教授累封刑部員外郎母徐氏累封宜人兄弟六人善新城知縣純卽侍禦配宜人習氏子男五愼益忱怡悌習與益俱先卒女二未行自公之沒韶宦遊廢學甘於無聞其言何足以爲公之輕重然追思往歲進同年官同曹居同巷而知公之胸次學行爲最詳蓋公之學可能而勤不可能孝友廉介可能而誠不可能是宜述而書之嗚呼百世之下豈無聞而興者乎尙有考於斯文

四川副使範誠夫公墓表

公諱純字誠夫號朴齋蘇州府嘉定縣人同予登天順丁丑進士第又同拜官爲兩京刑部屬成化辛夘予副蜀憲公來僉司事予分道川北公偕持斧使者走邊盤驗芻糧梁益地廣西南界畨部道險惡多瘴毒凡憲臣所不能至之處咸有公迹考核虛僞徵理稽欠汨沒簿領中踰年而後歸又權治戎事於松潘皆鞅掌勞力且有戒心者公曰職耳爲之愈勤故事舉而名彰川南北二道分巡再歲紏慝繩姦風采肅然歲丁酉予以憲正朝京公釐總司缺失賴以蓋覆明年予出蜀又明年松茂有警公督運至威州蠻來攻城據髙山夾水架木飛擲入城人不能行如是者連日威幾不守公計招羌民數百夜伏伺山後旦皷噪開前門若往攻狀蠻盡下趨我軍羌民已潛馳山頂用其飛木反擊之蠻敗去邊境自是遂安適瀘敍等處整飭兵備副使缺朝議擢公爲之蓋自爲郎至是二十餘年靑衫華髮始進階四品而猶有逺役滿三年大埧都掌諸蠻部寧帖無事鎭守大常侍掊軍實市珍禽以充貢奉一衛或賦白金四百餘兩公白止之弗聴嘆曰吾不能與吾人爲地豈可復仕乎卽以疾乞歸著練溪醉叟傳以自見其言曰醒者能取大富貴久視而長生叟恆於醉者不能爲彼之爲將一貴賤齊貧富等彭殤不知孰爲髙孰爲逺而孰爲大小嗚呼可以窺其所存矣公不嗜飲寓言耳好讀書其學最長於詩𨿽處冗劇不廢吟詠興至拈筆疾書格調淸雅稱爲作家凡有詩十八巨帙文二帙藏於家公之先溫人元季曽大父仁壽避地居嘉定生景逸是大父生彛封南京兵部車駕司主事轉員外郎丁外艱攺南京刑部以至今官成化丁未十月朔卒春秋六十有二娶金氏贈安人繼娶王氏封安人生子男二長曰升邑庠生次曰丰女三孫男二嵩驥孫弘治元年二月八日葬於城西頃涇先塋兆次公先自爲墓志其十月予理鹺事道嘉定哭弔公家升等以文請予諾之乃以二十八言表其墓曰三十而仕六十止內省外臺官再徙洸洸風雅見遺文過者必式範公墳

彭惠安集卷七

●欽定四庫全書

彭惠安集卷八

﹝明﹞彭韶撰

○書啟

與郡守嶽公書

公祖大人閣下向入城府荷禮待委曲故舊之情固如是乎愧淺薄不足以堪之甚感甚感且以韶在治下必諳本土政俗使一一陳白退而深思凡吏於此者未聞有此問乃於今見之嗚呼莆民一髮命脈其在閣下也夫其在閣下也夫韶𨿽無似然自幼好談迂闊之論迄今未攺鄙見一二其曷敢不言自古爲政者未始不以教化爲急然非人人詔之亦示夫激勸之機耳若朱文公王十朋與凡名公所至皆以表彰先賢爲務爲是故也莆郡學後舊有鄕賢堂以祀先進然其地迫隘瞻敬無所又所祀之人頗失之泛不足以勵後學故莆𨿽號爲文獻之邦然節義日衰難以救藥韶妄意莆中先進之文章節義政事功業無出蔡君謨陳俊卿林光朝陳宓李富若言論事迹著在信史與諸家文集無待備述然或人猶謂蘇長公以進茶譏君謨有前丁後蔡之言似不滿蔡者殊不知天理人欲同行異情蔡公之意主於敬君丁謂之意主於媚上不可一槪論也蘇公之言正猶望京謠前宗後杜之言特謂其鋤誅姦盜之相繼耳非謂宗澤乃杜充比也不然曽子固在福州亦進荔枝謂曽道君以口腹之欲可乎蔡公之學之節蘇明允極慕之其子乃譏之豈有是哉或又謂朱文公嘗答門人有陳無足道之言疑指正獻公者夫文公之學乃聖人之學正獻誠不敢班然不特正獻爲然如韓範文富事業最爲顯著類不能滿文公一哂何耶蓋文公之論乃伊周格心之論而宋諸賢相不過漢唐名臣之流殆難以此而貶正獻相業也艾軒則倡道於前復齋則扶持於後子誠之忠孝兩全之五人者名位𨿽或不同然爲千載殊絕人物則一謂宜別立祠宇如廬陵忠節堂之比使邦之人士以時祀之搜訪各家遺集置諸祠中庶後人有所矜式而挽回古風不難矣次則陳次升之入元佑黨籍陳文龍陳瓚之身死彊虜鄭漁仲劉克莊之博學詞章是亦表表耳目他如林蘊陳靖靖之裔孫旅傅楫王邁方宇若陳均之流無非偉人乞下諸生論究或升配祠中亦無不可若鄕賢堂則所收頗寛故前林圭盧質中諸人皆與焉韶思近故江西僉憲陳敬其爲人最爲可欲而不可惡景泰間曽以十事進諫惜乎不用故通判畬耀始令太和方楊陳二公柄用而能彊項不爲之撓後通判饒州歸而澹素終身故學正鄭濟著書經大學中庸講說至今學者遵之故教授徐安祖在安福最爲善教與物無競此數人沒後人仰之不衰若列之鄕賢堂中未必不愜公論也又鄕賢東一祠舊因文公凡三至莆特設廟貌祀之陳復齋爲之記後不知何時廢爲文昌祠夫文昌神學者所羞道爲宜毀之仍貎文公焉是亦風化第一義也莆中故蠻地滛祠特多𨿽豪傑時出未之能革所祀神類不可曉姦黠之魁每月指神生日斂錢祭之時出禍福語以懼村氓妖言之興多由於此此間有儒士林邦俊酷怪滛祀乞特委之俾行四境遇滛祀處悉令除毀就以所在廟宇依洪武禮制設立鄕社鄕厲二壇使鄕老率其居民以時薦祭庶足以祀土榖之神而不餒若敖氏之鬼矣莆中地狹人稠寄食者眾死後人家多不肯容其殯斂往往置諸荒堤斷岸之中連年暴露甚爲可憫乞下里甲隨卽築埋亦古者當春掩骼之遺意也莆中舊有饑民倉七處多無蓄積近聞欲借富戶儲備此意甚善然饑民無歲無之非必十分荒歉然後謂之饑民也將饑而不能濟之待其旣饑然後知發似未善又倉所與民相逺窮民饑餓之狀主守者多不得知至於開報名數隻憑裏鄰供結因而張虛鼓僞眞饑之民反不得食而得食者乃姦詐侵漁之徒也妄意欲善此法須仿文公社倉遺意或一鄕一里推舉平素有行誼知民艱苦者俾司出納遇有饑民之家隨卽開報闗給若年丰則毎年取息二斗稍歉則蠲一斗大歉則全蠲息榖逐年如是俟十年後莆無饑民矣且如維新裏戴時暘其人曉大義又勇於任事若使之專任此責免其泛役豈不大有成就至各鄕各裏皆求如其人任之則饑民之萬萬幸也他如科派之擾差役之編吏卒之售其姦之類轉喉觸諱區區難以盡言俟面旣也不次天順甲申歳正月念五日韶再拜

與侄原嶽員外書

向屢得書並承厚儀老夫婦知感第懶拙失於修答非自尊也九月初蒙恩升刑部尙書此官莆人少拜老夫幼學時志齋儒職聊爲莊家出色不意年老推排獲藉祖宗余庇偶塵八座悚懼不寧深慮曠職不克善後耳竊念賢侄年富志彊今在郎署正宜勉建功名克辛克勤不患不遠大也向攺戶曹聞有厭意此甚不可隨所寓而修其職神理自不負人此處便可驗人識見地位廣狹於此基矣勉之勉之將仕弟六月來此不幸去世苦痛不堪比日老妻久病危篤幸而無虞門戶蹭蹬柰何便中書知不一

與長男浚圖世科事

莫恨當年志未酬更思黽勉紹箕裘雞窓獨掩槐花暮蟾窟髙攀桂子秋宦業成名存顯晦文章家數有源流若能早立規模定方可終身事進修右詩與子浚可勉力以圖世科我於十一月十二日到貴州二十日上任此地蕭條至甚然爲官終得受用勝如廣蜀吾極安之科舉在邇汝母在家宜十分勉力以慰親心他固不足言也

與次男瀚勉世學事

昔眉山蘇洵少不喜學幾壯猶不知書年二十七始發憤閉戶五六年乃大究六經百家書說與二子軾轍至京宋歐陽文忠公獻其書於朝士大夫爭持其文二子舉進士亦皆在髙等於是父子名動京師而蘇氏文章擅天下爲人在世不可蹉跎過日子營營勞役亦損身體須是放懷將就得過也罷年紀髙欲讀書宜少取熟讀漸漸有滋味覺得快樂也勉之勉之

彭惠安集卷八

●欽定四庫全書

彭惠安集卷九

﹝明﹞彭韶撰

○詩

寄愚庵陳冡宰﹝終謚康懿﹞

勒就功名上鼎彛乞骸累疏達金扉鴻恩此日加宮保鶴髮來年是古稀閒結耆英尋舊侶新裁野服稱初衣郡樓紫气銷沈久喜見淸風太宰歸

送謝文祥禦史謫南陵丞

零露一以墜原野生微涼金風轉蕭索四壁■﹝將上虫下﹞吟螿夜長不能寐攬衣起彷徨仰視天宇闊素月揚輝光奄忽浮雲馳肅肅鴈南翔一啄諒易謀豈不足稻粱窮海累臣書藉爾逺見將羽毛尙摧落愴惶未能忘云胡抱孤影悠悠岐路長願言隨陽歸以慰朝夕望

魏孔淵太守送岑嘉州集書韻復之

岑嘉州眞名流生平浩气橫淸秋詞源澒洞傾枚鄒春江曉漲蛟龍浮從班解秩不復收從軍直到海西頭湖沙三載踏驊驑長江萬里空悠悠間闗西赴五馬侯郎官禦史靑幕遊蜀嘉山水增淸幽夜夜文光煥鬥牛嘉州嘉州知不憂遺文流落人重修當時炙手勢莫儔至今寧有姓名畱

送鍾嶽賢侄之教上海

吾家田舎少聞儒分派橫塘頗讀書伯子僊郎超美秩季方博士得新除風生池畔芹香細雨過庭前艸色舒文教從容眞可樂愼毋倚席度居諸

吾彭氏世居章江宗多務農派分橫塘一支乃有學而仕者往歲原嶽與其從父朝用俱爲南京曹屬今原嶽升戶部員外郎從弟鍾嶽又拜上海縣教諭誠繼美矣予生故居於鍾嶽之行能無感乎爲序詩以送之

送方宜約郎中還朝

督餉時聞有好音東人懷惠起謳吟千倉露積餘紅腐萬竈煙浮散緑陰寵辱不驚書最績便宜屢上罄忠忱及瓜忽報趨朝去歲旱行看作傅霖

贈吳汝賢學士

南都佳麗正春風學士承恩出上宮鍾阜山光浮紫气秦淮樹色暎房櫳詩吟眞境無聲處人在金門大隠中應念楡關持節者籌邊何日可收功

書林風木爲徐橋徐資時作

瑟瑟悲風起墓林親容何處可追尋九原徒抱終天恨三釜難忘此日心颯沓秋空時作籟蕭疎白晝自成陰謾將繪事傳遺迹耳底無聲淚滿襟

貴州聞長男浚中鄕試

海國秋髙有鴈來鄕闈捷報好懷開一經教子初登第五薦從翁未入臺北裏遊程衝雪去南宮捷報看花回人生須念君親重莫戀平居在艸萊

送陳公甫還廣

白雲縹渺出林端盤礡回風欲雨難斂卻神功歸洞去故山依舊碧■﹝山贊﹞岏

彭惠安集卷九

●欽定四庫全書

彭惠安集卷十

﹝明﹞彭韶撰

○贊

最拙翁贊﹝司副周木之祖﹞

道以拙存俗以拙美曷爲最拙兼是而已天巧其報視爾所履不在其身必在孫子

柯孟時殿元遺像贊

髙材逺韻淸標粹學倫魁之中嶄然頭角玉堂賓詹斂博施約四海望之北斗喬嶽若究其用庶興禮樂

何廷秀侍郎畫像贊

許公在開元而家學益振申公在元佑而世徳益昌由包羅之廣大實踐履之輝光業在信史後人所望孰完厥美而集其芳人也如愚闇然日章其必充逺到之器而可合二公之長

彭文憲少保公贊

端重寡黙瑚璉珪璋太學羣處衣冠必莊夙有令望入閣遭喪解官忤旨歸斥奉常碩果存剝畱翊嗣皇經綸治平詞章未遑大魁首相科目有光

中山徐武寧王贊﹝諱達鳳陽人﹞

天眷聖明篤生賢輔削平羣雄翼我洪武反狄陰山雪恥千古攻城弗屠手完藏府錫爵分茅以有魏土奠彼朔野莫敢予侮气作山河不物以腐

開平常忠武王贊﹝諱遇春濠州懷逺人﹞

長材偉貎猛如■﹝虎九﹞虎手提椎埋早歸眞主彊漢僞吳席捲以舉長驅入燕光復中土錫胙疇封以開鄂渚允矣元戎赫然威武廟祀於通血食千古

誠意伯劉公贊﹝諱基括蒼人﹞

天地方否曷仕於時運際休明仕止乃宜就桀就湯節義奚虧大哉王佐燭物炳幾運籌制勝翼龍以飛昭回制作文章是咨允爲宗臣爾爵爾祠

岐陽李武靖王贊﹝諱文忠泗州盱眙人﹞

勲戚之冑一世人豪淹貫羣籍曽是六韜甲囊畫赤家有戰袍宋元故都兼舉並包宣威萬里實惟爾勞庸建上公以國於曹追王廟食沒膺寵褒

寧河鄧武順王贊﹝諱愈泗州虹縣人﹞

惟武順王洸洸丈夫功參佐命義旌之初气蓋六軍視敵如無何堅不陷何彊不鋤弔民禮士慰彼來蘇節鎭八州恩信以敷稽古淩煙褒鄂爲徒

東甌湯襄武王贊﹝諱和鳳陽人﹞

堂堂襄武沛丰故人股肱之佐心膂之臣徙下江東奄舉甌閩摧堅撫順弔伐用申六合一統允藉元勲釋兵以老情寄彌親功宗元祀李鄧其倫

翰林學士承旨宋公贊﹝諱濓金華人﹞

春日載陽列宿繁張江流湯湯是爲先生徳容之粹文名之髙學問之長參贊宻勿翼導元良功在萬世其曷敢忘

禦史中丞章公贊﹝諱溢浙江龍泉人﹞

元失其綱民率爲厲出而濟時去以全義結廬匡山以待聖世營田觀風莫辭勞勩提兵於南邦人攸曁臺端諤諤金作汝礪忠孝全歸心無所滯

黔寧沐昭靖王贊﹝諱英鳳陽定逺人﹞

於惟昭靖早育潛宮知勇自奮克敍戎功戰守方隅閫寄攸崇西南大敵元室遺宗負固有年拒命弗通一皷平之百蠻率從卽彼開府以錫世封

國子祭酒宋公贊﹝諱訥大名滑縣人﹞

中州文獻遺緒可徵稽古力學飾車以行百僚讓徳六館蜚聲嚴而有愛樂育羣英乃敍教條爾凖爾繩士皆適用一人以寧制詞褒重吾道增榮

定興張忠烈王贊﹝諱輔河南祥符人﹞

桓桓太師國之柱石討平南交以廣禹迹吏於其治職方是入反側連衡余蘗復息再勞戎行以靖疆埸百蠻聞風來貢重譯美哉斯勲名昭罔極

平江恭襄陳公贊﹝諱瑄合肥人﹞

轉粟江淮灌輸京師浚鑿河渠避海於危菀彼栁陰在河之湄以息以薪行者如歸節其勞逸士飽而嬉歲漕百萬卒倍而奇秩祀侯封令名允垂

少保忠宣黃公贊﹝諱福東萊昌邑人﹞

番番老臣實篤忠貞南交內屬蕃屏是營公往殿之屹然長城載安反側盡瘁竭誠十有九載優詔歸寧三孤峻秩畱後南京論文考徳稱情令名

左都禦史顧公贊﹝諱佐河南太康人﹞

太康之墟卓有良臣烈烈汝介匪矯而眞髙簡不接一榻凝塵尹正天府明察如神擢中執法實表縉紳赤棒生气公論以伸事歸臺閣弼予一人

少師文貞楊公贊﹝諱士奇吉安泰和人﹞

秉節堅貞元气所鍾早孤自奮嫓美文忠江湖脫穎館閣優崇知人畢達休休爾容匡輔四聖恩寵始終有文有行有謀有功師垣眉壽一代儒宗

少師文敏楊公贊﹝諱榮福建建安人﹞

文武兼資通人之器運籌帷幄攘冦千里擁佑三朝捧日而起恩遇有加抑畏無替保身全名經邦掌制巍巍當時燁燁來裔卓哉相業吁其難繼

少保文定楊公贊﹝諱溥湖廣石首人﹞

江漢炳靈以發文明早居館閣晚踐孤卿懲艾思咎處困而亨謙虛好學保泰以貞老成體國蓍典刑東裏建安參合成名二十餘年光輔太平

學士忠湣劉公贊﹝諱球江西安福人﹞

於惟忠臣詞林之英沈思力學好義勇行太阿倒持執命腐刑乞戒履霜勿致堅冰不售蒙難乃險而傾褒贈官階節惠易名凜凜大節萬世猶生

祭酒頥庵胡公贊﹝諱儼江西南昌人﹞

慥慥君子儒林之特匪耄於年亦邵其徳不卑小官彌厲堅白蜚英翰苑物論允塞大放璚琚深探隠賾師表成均言行維則歸老東湖太子賓客

國子祭酒四明陳公贊﹝諱敬浙江慈溪人﹞

行方而嚴學優而粹勢利紛如頹然無累抑抑徳隅人望知畏詞林重輕卜其進退師於國子身以爲誨朋來是樂不懈於位時有古亷於公作配

工部尙書文襄周公贊﹝諱忱江西吉水人﹞

學博而邃禮和而恭茂著才猷爰作司空撫綏南服國計以丰民無移粟歲不知凶惇大成裕沛乎有容沒而屍祝人仰休風二十八宿孰能右公

國子祭酒文毅李公贊﹝諱時勉江西安福人﹞

於乎剛士浩然正气愽聞有養學自中祕危言峻行歷事四帝臣身百折臣心不替學士司成姦驕我忌荷校願代門徒之義歸老於田名儒風致

副都禦史思庵吳公贊﹝諱訥直隸常熟人﹞

古貎古心學窺性理孝義幼聞實形踐履避迹儒醫監國所禮乃教世冑乃司風紀卒貳畱臺淸徳莫比篤老劬書以忘憂喜修正遺文垂訓無已

永國武襄楊公贊﹝諱洪陜西漢中人﹞

孰闞王略直至便橋偏重勢成神器幾揺公往當之以卻天驕堂堂侯封冠彼百僚兒童知姓姦蘗气銷回鶻羅拜呼韓趨朝壯哉虎臣不數嫖姚

吏部尙書文靖魏公贊﹝諱驥浙江蕭山人﹞

百年眉壽天官上卿盛徳雅望逺邇著稱海內達尊莫之抗衡謙虛守禮簡朴性成好學不厭篤老精明使臣就問特眷聖情辭免後事遺世凖繩

禮部左侍郎文靖薛公贊﹝諱瑄山西河津人﹞

力行好古進趨有程寤寐河洛以究舂陵揚歷外憲大棘之卿縲紲非罪復起而丞貳卿掌制以弼以承豈寶逺物而志可行乞年以退維道之禎

左都禦史軒公贊﹝諱輗河南鹿邑人﹞

於惟亷士古之李及惟彼爲通覆謂我激我豈激者百年一日亷憲中丞風紀以植讒諛不行姦墨屏迹乃掌邦宗勁節愈力老而復起憲臣是式

戶部尙書恭定年公贊﹝諱富直隸懷逺縣人﹞

允毅年公古之遺直朴忠自與中外薦歷乃貳憲臺拊循疆埸不合而歸蕭然一室輿論起公司徒是職保民薦賢人服公識百世聞風懦夫可立

吏部尙書忠肅王公贊﹝諱翺直隸塩山人﹞

惟忠肅公松栢之姿鐵冠嶽嶽都憲攸宜三撫外服亦理戎機晚登太宰乃位宮師淡然無欲不識姜姬而況苞苴莫我敢施古三不惑於公見之

少保文達李公贊﹝諱賢河南鄧州人﹞

河嶽之英鍾爲哲人體貎明粹踐履貞純潛心六籍濯舊來新不二以止乃翕而信受知英皇忠信日親密勿帷幄人望如神太平宰輔定策元勛

吏部左侍郎文莊葉公贊﹝諱盛直隸昆山人﹞

顯允文莊萬夫之特博學宏詞忠言逺識君子焉依樂善無斁給事靑瑣以登憲職撫綏朔南保釐勿失吏禮之貳徳音秩秩希文不相古今所惜

彭惠安集卷十

