

欽定四庫全書

集部四

太倉稊米集

別集類三【宋】

提要

【臣】等謹案太倉稊米集七十卷宋周紫芝撰紫芝字少隠宣城人紹興中登第歷官樞宻院編修官出知興國軍自號竹坡居士是集樂府詩四十三卷文二十七卷前載唐文若陳天麟及紫芝自序集中悶題一首下注云壬戌嵗始得官時年六十一是紫芝通籍館閣業已暮年可以無所幹乞而集中有時宰生日樂府四首又時宰生日樂府三首又時宰生日樂府七首又時宰生日詩三十絕句又時宰生日五言古詩六首皆爲秦檜而作秦少保生日七言古詩二首秦觀文生日七言排律三十韻皆爲秦熺而作大宋中興頌一篇亦歸美於檜稱爲元臣良弼與張嵲紹興復古頌用意相類殊爲老而無恥貽玷汗靑集中嘗引蘇軾之言謂古今語未有無對者琴家謂琴聲能娛俗耳者爲設客曲頃時有作送太守詩者曰此供官詩不足觀於是設客曲乃始有對因戱作俳體詩曰設客元無琴裏曲供官尙有選中詩云云是數篇者殆所謂供官詩歟然其詩在南宋之初特爲傑出無豫章生硬之亦無江湖末派酸饀之習方回作是集跋述紫芝之言曰作詩先嚴格律然後及句法得此語於張文潛李端叔觀於是論及證以紫芝詩話所徴引知其學問淵源實出元祐故於張來柯山龍閣右史譙郡先生諸集汲汲搜羅如恐不及葉夢得石林詩話所謂冦國寶詩自蘇黃門庭中來故自不同者也略其人品取其詞采可矣乾隆四十四年十一月恭校上

總纂官【臣】紀昀【臣】陸錫熊【臣】孫士毅

總校官【臣】陸費

墀

太倉稊米集原序

始余來東南聞士大夫誦宰掾周公少隱詩文毎擊節賞嘆以謂淸新偉麗自成一家非眞有悟觧不能名一世獨恨不見其全逮守九江之明年嵗次甲申冬至後三日今吏部侍郎陳君季陵經從集庾樓上出公太倉稊米集七十卷命余爲序是時敵再犯淮沿江郡多故欲讀未暇乾道攺元乙酉春和議成邊城撤備民訟少得餘力觀書一日臥愛日堂取公古律詩記銘書序雜著數十百篇細讀而哦之竊駭古人闗鍵難名之竗公盡驅入筆端蓋前軰文采專以格致爲髙埀世不朽端不偶然噫此豈可與新學小生口舌辧哉然王震序曾南丰之文謝克家序陳后山之詩或謂巨題晚進不當爲若余則於天下無所畏讀余序乃知當爲不當爲自有定論而公詩文𨿽不待序而必傳無疑也左朝議大夫充敷文閣待制知江州軍州提舉學事蒹管內勸農營田使眉山唐文若序

宣人之爲詩蓋祖梅聖兪聖兪以詩鳴慶曆嘉祐間歐範尹蘇諸鉅公皆推尊之後百餘年又得竹坡先生繼其聲而周與梅在宣爲著姓且親舊家也竹坡同時有王次卿僧彥邦道常三人皆能詩王死於兵不復傳彥邦學爲詩而未至道常筆力頗過彥卿其後亦無聞惟竹坡之詩聲厭服江左天麟未第時從竹坡防公謂子曰作詩先嚴格律然後及句法予得此語於張文潛李端叔故以告子且言郭功父徒竊虛稱在詩家最無法度天麟欽佩此語退而學詩不敢越尺寸久而自定然後知公之善教人前年過九江公家在焉往拜遺像哭而弔其孤誦其餘文以語太守唐立夫舎人立夫急取公文集相與閱於庾樓上讀之聲震左右立夫最重許可至是擊節且爲序之竹坡於書無所不讀發而爲文章不讓古作者其詩淸麗典雅𨿽梅聖兪當避路在山谷後山派中亦爲小宗矣彼郭功父輩執鞭請事可也官晚而名不達自興國守罷居九江貧不能歸宣城而江山之勝蓋爲晚助云公名紫芝字少隱乾道丁亥上元左朝散郎充集英殿修撰知襄陽軍府事提舉學事兼管內勸農營田使充京西南路安撫使馬步軍都摠管兼提領措置屯田陳天麟序自序

昔余爲童子未冠入鄕校方學科舉文文成掌教者善之於是長者稍從而稱其能焉余曰是足以得名不足以名世也乃喜誦前人之文與其詩往往爲之廢業而前日之稱其能者悉咍之不齒也一日先君戱爲客言是子肩有詩骨在法當窮而又好詩窮固必矣自是好之不衰如人飲酒日甚一日然卒亦不能工也中年取少時所作而誦之悉皆棄去可嘔也老來取中年所作而誦之則又皆棄去可笑也今老矣而竟不能加安知他人誦之不嘔且笑耶小兒曹未嘗學文不識詩病誤以爲好而掇拾其遺得若干捲錄而藏之問名於余余告之曰文章一小技於道未爲尊也使有補於世教猶�庶幾不然徒費紙札耳不足錄昔者山谷先生書告其甥曰文章直是太倉一稊米耳黃公之文可與馬遷揚雄劉向之徒相爲表裏若其詩則杜子羙蘇子瞻而下不數也而猶小之如此況不逮其萬有一者乎後數年而集亡當於東家醬瓿上而求之其必有得矣

欽定四庫全書

太倉稊米集卷一

宋周紫芝撰樂府三十首

吹臺曲

天門玉鑰雙龍開霓旌羽蓋天上來管弦嘈雜入霄漢美人侍燕黃金臺羽觴行酒歡未足燕姬成行列紅玉梁王半醉起更衣夜按玉簫親度曲曲終舉袂俱爭妍拜舞樽前稱萬年三山玉女朝羣仙當時弄玉飛上天至今防下艸如煙

越臺曲

玉顏如花越王女自小嬌癡不歌舞嫁作江南國主妃日日思歸淚如雨江南江北梅子黃潮頭夜漲秦淮江江邊雨多地卑濕旋築髙臺勻曉妝千艘命載越中土喜見越人仍越語人生腳踏鄕土難無復歸心越中去髙臺何易傾曲池亦復平越姬一去向千載不見此臺空有名

巫山曲

楚宮夜半旌旗動曉逐君王獵云夢君王醉挽金僕姑笑射雙雕落飛鞚霜風獵獵吹白羽狨鞍下時日未午天上臺髙翠被寒雨濕煙霏夣神女行雲飛去不可畱卻望陽臺無處所魂凝睇逺煙淒迷猿啼巫峽東復西江邊獵火一萬炬貂裘醉擁君王歸章華千門復萬戶侍女焚香迎輦步君心誰能念舊恩忍淚悲啼不成語願壽君王一萬年常向陽臺夢雲雨

白薴歌

大埀手小埀手江南白符世希有吳姬十指玉纖纖白薴新裁舞衣小秋江四面繞吳宮吳宮霜橘樹樹紅吳王夜燕不知曉但見紅日升曈曨美人低鬟復回袖持酒獻君君一笑人生得意不行樂白日如梭夜催晝吳山依舊吳江淸離宮故苑難爲情不知誰遣南山鹿還向姑蘇臺下行

五雜俎

五雜俎壠頭水往復來玉關騎不得已從士子

五雜俎雲際翮往復來長安陌不得已千里客

五雜俎夜茫茫往復來鴈南翔不得已思故鄕

茘枝香

千秋節當八月五禦樓捲簾看馬舞黃衫玉帶分兩行繡衣宮人擊雷鼓梨園法曲淒且淸相傳猶是隋家聲宜春北院蛾眉小初按新聲未有名侍女焚香跪瑤席更看眞妃作生日恰值南方驛使來旋采風枝露猶濕當時盛事人爭傳茘枝香曲是新翻宮中行樂事亦祕此曲不許人間聞馬嵬夢斷香塵息滿山茘子無人摘卻歸西內冷如冰一聽遺音淚空滴

武谿湥

五谿妖蠻盤瓠種穴狐跳梁恃餘勇漢庭老驥聞朔風兩耳如錐四蹄踴南方毒霧墮跕鳶五谿谿深軍不前健兒六月半病死欲渡五谿無渡船將軍誓死心獨苦本爲官家誅黠虜誰知君側有讒徒剛道將軍似賈胡人生冨貴一衰歇防令薏苡成明珠祁連髙結衞靑冡文淵槁葬無人送至今行客武溪傍誰爲將軍一悲慟

公無渡河

淸江漫漫日夜流江邊無風人自愁馮夷擊鼓河伯怒蛟龍掉尾魚吞舟人生一死亦難處何不相從聽媼語公無渡河公自苦人心險過山嵯峨豺狼當路君柰何勸君収淚且勿歌世間平地多風波

飲馬長城窟行

長安城邊邊地永萬里沙場地無井秦人掘土土作城城下窟深秋水冷漢家將軍號都防西徵上隴寒日暮野駝跑水無處尋飲馬長城窟邊去長城窟古來戰死多白骨徵人半作馬下塵猶向陰山鬭馳突去時寥天霜雁鳴歸見玉闗春艸生將軍功髙封列城鬭死伍符無姓名

金童歌【並引】

漢武帝作金童仙人以承露盤魏明帝靑龍間詔以

車西取及臨載仙人乃澘然淚下唐詩人李長吉作歌以哀之杜牧之爲賀作集序獨於是詩有取焉予因讀長吉詩愛其奇古然味牧之所謂其於騷人感刺怨懟之意無得而有焉乃爲續賦以系樂府之末

武皇開疆三萬里滇池初穿栢梁起更鑄仙人承露盤萬歳千秋奉天子當時謾說邜金刀誰知更有當塗髙銅雀臺髙阿瞞死八方才人閙如蟻玉井綺欄心未厭猶取金仙著前殿金仙辭漢憶漢主登車殷勤埀玉筯獨捧金盤出故宮回頭忍看咸陽樹魏宮羣臣眼親見朝著魏冠暮歸晉可憐長安肉食兒不如頑銅猶有知

日出東南隅行

春風澹蕩春雪淺陌上柔桑靑宛宛靑天易雨亦易晴吳蠶催眠欲成繭羅敷采桑南陌頭翠鬟鬌光欲流羅襦吹香白玉佩靑絲絡籠黃金鉤君王年少如秋水欲學鴛鴦對飛起贈君身上雙明璫結君同生亦同死羅敷斂衽前致詞詞多慷慨中含悲念言夫婿良家子委身結髮爲夫妻人生匹配各有偶願逐狗走隨雞飛江水可竭山可移妾心皎皎君當知

烏夜啼

黃門急詔下趣封南郡王鸞輅儼且深班劍列成行建以左纛斾樹以羽葆幢骨肉厚恩義門戶生輝光分封得大國四境彌土疆那知以嫌猜將身觸嗔怒徵我還上都令我不得住奪我封矦印被我五兩組低頭屏气息對客不敢語紅窓昏夜燈白淚墮秋雨鬱鬱兩大樹依依近墻宇鴉鴉枝上啼腷腷振兩羽沈沈夜未央紞紞方三鼔侍兒聞之喜攬衣中夜起起敲齋閤門秉燭具肴防再拜前致詞靈烏未可鄙吾聞烏夜啼霈澤覃萬里杲杲方平旦使者已在門官家有詔書爲君惇厚恩舊憤知己釋徙封意增勤客有鮑書記當代稱能文命作啼烏曲樂府傳淸芬人生欲冨貴生身恨不早富貴豈不好危機亦難蹈古來兄弟間生死在一朝煮豆然豆豆葉焦靈烏莫厭聲嘵嘵

上之回

漢宮三十六復道髙崔嵬皇情極遊豫警蹕北之回蒼螭挾龍輈風伯淸路埃羽衞森戞擊玉輿久徘徊靑娥絕望幸故宮秋葉催舉頭望霄漢白露零玉階

得寶子

萊宮中春艸緑君王無事歡不足宜春北院小蛾眉日日霓裳按新曲侍女傾心復盡計歌舞君前不如意今年新得太眞妃從此龍顏不勝喜望春樓下紇那歌枉說揚州古銅器梨園樂府兩部齊盡歌樂府新歌詞君門誰道九重逺嵗久歡聲聞逺夷漁陽萬騎倉黃入帳中妃子吞聲泣當時掌上不忍看玉骨埋時煙雨濕屬車塵逺空郵亭郵亭牧豎嗟娉婷淩波襪在香未絕萬人爭看俱傷情一朝持入咸陽市空得千金賈客驚

昭君行

漢宮侍女知幾千爭妍取寵俱可憐誰知恩愛托畫手黃金買得昭陽眠昭君自恃玉顏好未信光陰鏡中老不知萬里嫁單於憔悴蛾眉葬秋艸憶得昭君初嫁時含羞忍淚無人知朔天漫漫沙漠逺空抱琵琶說別離捐金得寵固可恥委身絕域不如死世間妍醜何曾分自古賢愚亦如此

烏飛曲

江云欲雪江風吹王惇城頭烏夜啼云深月暗風轉急驚烏繞樹無安枝狂風忽來飛不定夜半無巢何所依情知天公有風雨何不結巢髙樹棲君不見秦氏庭中雙桂美庭烏生雛八九子烏生豈不念髙飛托君庭陰飛不起那知君家輕薄兒彈丸脫手兩翅埀無巢悔不巢巍巍有巢悔不常髙飛人生禍福難豫期

秋蘭詞

萟蘭當九畹蘭生香滿路紉君身上衣光明奪縑素孤芳一衰歇凋零濕秋露佩服得君子亦足慰遲暮采摘良不辭新枝忽成故向來桃李場紅顏照當戶紛紛自芳菲榮枯復誰顧

金錯刀

美人臨曉鏡睡足含春嬌手持白玉尺睥睨金錯刀欲將雙防鳳對飛宮錦袍誰知逰冶郎經年事遊遨但知山上山不說大刀頭君看良家子盡屬六郡豪一朝著衷甲萬里隨炊刁家人剪春衫欲寄道裏遙緘封望絕塞蓬首時自搔蕩子防當歸行人日儦儦別去隔生死不保夕與朝寄言樓中婦淸淚且當收猶勝作徵衣逺寄邊城秋

湖陰行【並引】

余遊於湖過王惇故城誦溫庭筠所作湖陰曲𨿽辭彩光耀夐絕古今而誅姦戮逆固已無憾然惇之包藏禍心蓋亦久矣東晉君臣不戒履霜以翦豪釐曾不若石崇厠婢知其他日必善作賊乃爲湖陰后曲以廣其意

石頭城南五馬渡一馬成龍上天去晉家天子再禦朝洛陽敵騎空無數當時枉道馬與王髙官飽食丰豺狼車前已賜蘭斑物江上空餘劍防場日光射天驚賊壘封豖長蛇夢中起倉皇只欲玩遺鞭誰信龍媒已千里黃須有智人豈知不料將軍未死時著新脫故眞是賊白犬下齧天應遲誰道晉朝公與相不及金穀園中兒

隋渠行

黃楡落盡河水冰隋渠兩岸無人行雪花漫天大如掌北風吹馬南人驚縣官藏冰避炎熱健兒鑿冰手流血安得身隨花石官當路誰人敢呵喝黃流千里凍徹底舳艫相仍凍銜尾天公便合回陽和桃花水暖流春波望春樓上天顏喜齊聲爭唱紇那歌

長幹曲

黃昏明月上朱樓簾旌射月香霧浮畫欄垂手樓中女對月低眉不舉頭人似長幹橋下水一去悠悠幾千里謾道嫁雞逐雞飛長千夫壻那得知

五男父

白頭垂垂五男父一生辛勤立門戶五男炊白割紅鮮阿翁采薪供五男悲風慘慘寒日暮翁入采山遭猛虎猛虎磨牙臥道邊五男持防誰敢前

魔軍行

五嶺南來山最多驅軍日涉千坡陁山中食菜不食肉十室九家俱事魔縣官給錢捕魔鬼八萬魔軍同日起將軍新破彊敵回馬前班劍如流水生斬妖精拔羽幢傳首天庭槁街死當時平田作戰場至今遺骼無人藏舊居𨿽在人不見破屋蕭蕭圍短墻

野婦行

新安野婦雙髸垂紅膏塗靨深畫眉靑襜兩幅不掩骭赤腳一雙深染泥餉耕如賔有翁媼頭戴銀冠相媚好銀冠猶是嫁時妝馬上不知人絕倒長年相見無別離竟死不識愁眉啼紅顏暗逐春光老暮櫛常隨落日低秋娘一尺春風髻下蔡陽城盡風靡傾城可愛亦可憐野婦誰知有西子

輸粟行

天寒村落家家忙飯牛獲稻催滌場燎薪炊黍呼婦子夜半舂粟輸官倉大兒擔囊小負槖掃廩傾囷不須惡縣胥里正不到門了得官租舉家樂去年有米不願余今年米白要如珠路傍老人拍手笑盡道官兵嫌米麤良農飬兵與敵競敵騎不來自亡命田家終嵗負耕縻十農飬得一兵肥一兵唱亂千兵隨千家一炬無孑遺莫飬兵飬兵殺人人不知

寒食曲

三月江南好春色買酒家家作寒食男呼女喚俱出遊扶路醉歸歡樂極街頭盡日無人行多在山村少在城踏歌賽願一時了上冢歸來聞笑聲豈料如今一百五畫防滿城椎戰鼔子孫半作泉下人薄酒不澆山上土死者已往生者存隨分歡娛各兒女烹魚裹菜當盤飱花作紅妝鳥歌舞君不見江南江北多戰場去年白骨無人藏

木芙蓉歌

吳江十月霜華淺秋空無雲霜日暖芭蕉樹暗簾幕垂木芙蓉開紅婉婉銀牀露重梧葉飛金錢掃地秋蘭萎無人自對秋風笑黃菊葵花不同調慢緑妖紅解醉人徐娘未老秋娘少少年時節歡樂多紅蓮影落秋江波若耶女兒白如玉夜半采蓮聞棹歌驚風吹浪鴛鴦起回頭日月飛梭裏對花不飲今蹉跎淚濕秋風當柰何

雍門行

憶昔長安晝閉門敵兵四面如雲屯嗣皇明聖日月出盡剗宿蠧淸妖氛黃門急詔忽夜下驛騎四出爭馳奔明朝都人看傳首賀客縱橫各持酒利劍空膏六貴人冨貴回頭信何有一身成粉骨成塵當時近前丞相嗔髙臺曲池已荊棘援琴誰作雍門吟【六貴人謂蔡攸等】

太倉稊米集卷一

欽定四庫全書

太倉稊米集卷二

宋周紫芝撰樂府二十首

艨艟行

漢作樓船三百尺江南父老何曽識船頭擊鼓轉紅旗船尾踏車人不知君王英略似漢武要挽江心射蛟弩天戈指日殄匈奴先遣偏舟下江浦三年血滿秋江紅洞庭揺落悲秋風漫山柵水作城寨逆气不腥河伯宮驚濤捲地噴飛雪艨艟一出千艘空將軍自駕木城去莫嘆龍驤作阿童

五谿道中見羣牛蔽野問之容州來感其道裏之逺乃作短歌以補樂府之闕

淮田一廢不復秋五夫扶犁當一牛畨兵大入郡不守靑窠未熟官來收狐貍晝嘯荊棘裏此事最貽廊廟憂羽檄徵牛牛蔽野問言萬里來容州容州價賤苦易得四蹄才堪一劍易來時艸靑今艸黃道路旣逺多死傷沙場艸淺食不飽夕陽時見烏銜創江北江南幾阡陌幾牛能滿千家倉願言田父各努力防見西風禾黍長將軍官大馬亦壯使敵騎窺漢疆

黥奴行【範瓊】

山西驍將眞黥奴兩斛笑彎金僕姑偶然浮雲變蒼狗身騎髙馬稱金吾敵兵倉黃忽南渡地黒天昏兩龍去賊臣僭僞誰適從將軍一呵百官懼仗劍前驅趣翠華路人辟易空回顧至今願返河陽狩荊棘艱難窘天步未懸北闕新頭顱猶帶安西舊都防前年縱兵肥水頭橫屍千里行人愁帳前騎士勇如虎帳下嬌娥雙臉羞槁街流血天忽怒小兒跳梁健兒舞寄語盧龍與範陽中書相公今尙父愼勿更如奴跋扈

秣陵行【宇文粹中】

秣陵城門夜不開城頭椎鼔鳴春雷緋衣擎火燎民屋萬井一炬飛紅埃道傍橫屍人不識血流但見秦淮赤府中官吏一百人盡取姓名書罪籍元戎被執不得歸賊坐黃堂縱呵斥明朝傳檄下九州九州牧伯不敢収可笑官軍櫜羽箭環視走卒攖城樓將軍樓船下巫峽膽落雙旌俱捲甲日梟五十三頭顱一戰何曽短兵接今年新起故將軍灞陵醉尉勿浪嗔文致太平武定亂非渠誰復淸風塵【此詩末章歸美李綱】

射鹿行

白羽紅旌繞山麓爭向山南射奔鹿獵夫舉网常苦辛誰寢其皮食其肉腹中著子初成斑梅花碎防眞珠圓防桃壓髻玉簪短去作誰家頭上冠貴家金多逐時好尙蹙蛾眉嫌不早一皮可直三萬錢競作苞苴當珍寶大者有茸胎有紋舉無遺族如何寃玉纓瓊弁者誰子始作此俑知非賢

督耨詞

十里一候五里置渡海梯山來萬里賜入長安卿相家夜暖金猊香徹髓瓊香入骨作曉酲斗帳燒煙隔秋水靑娥添火窓欲明紅錦薫衣人未起梅花不用波律來零藿何勞香傳記蘭閨半掩春晝長參差吹竹羅紅妝令君一去三日香更遣小兒縫紫囊夜來賓客滿髙堂誰家有女嫁韓郎

漢宮詞

漢宮五月多南風宮槐覆砌花陰濃彤庭破曉瑞霧薄寶檻茙葵迎日紅池面雞頭靑蹙衂菖蒲有花池水緑殿閣風淸白日長五絲結防獻君王漢皇年來新受籙自篆天書辟邪毒六宮此日多歡娛就中何人恩寵殊黃金釵橫絳囊小爭帶君王親冩符

競渡曲

江風獵獵吹紅旗舟人結束誇水嬉短衣靑帽錦半臂橫波鼔鬛飛鯨鯢江潮漫漫江水濶浪花擊碎千堆雪畫橈擘水挽不回白羽離弦箭初脫巋來醉作踏浪歌應笑吳兒拜浪婆朱樓相映緑陰裏兩岸人家歡樂多飯筒角黍纒五防楚俗至今猶未攺日暮空歌何在斯不見三閭憔悴時

牛女行

天孫曉織云錦章跂彼終日成七襄含情倚杼長脈脈靈河南北遙相望天風吹衣香冉冉烏鵲梁成月華淺靑童侍女驂翔鸞玉闕瓊樓降華幰明朝修渚曠淸容歸期苦短歡期逺昔離今聚自有期天帝令嚴何敢違猶勝姮娥竊仙藥一入廣寒無嫁時

雙鵠飛行

憶昔江鄕遭亂離兩翁避地雙鵠飛一鵠南翔一鵠北北鵠墮地南鵠棲天長地逺去不返巢傾卵覆令人悲去年賊兵初聚黨今嵗王師方解圍舂陵萬戶才有幾駱谷一家空獨歸歸尋故里不知處白骨支撐滿塗路城西有屋無人居城東有地無屋廬仿佛相從舊遊處淚棲雙睫還欷歔

鷰銜栢行

雙鷰何時來瀚海寄巢修椽巢不攺春深巢穩初養雛雙雛引頸仰哺呼雄將雌出雙雛孤雛危墮地聲雌隨雄歸見雛泣主人將雛納其室雙雛脫死翅欲開衣素臆去復來明年主人開壽燕畫鼔停撾歌舞徧雙雛傍席爭回旋共銜靑栢置樽前口不能言對以臆再拜壽君如栢年

石婦行二首【俗呼望夫石在當塗】

貞婦生江南少小稱丰穠委身事良人相與歡笑同良人去不返兩鬂常鬔松謂言有膏沐未識誰爲容日日上山望水逺山復重槁砧竟不來望望終無窮一朝化作石僵立由天公天公表堅貞令與山始終仙衣綉蘚暈寶髻搖花叢滔滔日月逝此石存髙峯淸名閱千古勁節摩蒼穹恨無采詩官作詩頌遺蹤用之邦國間庶以消淫風

生男有閨房莫娶靑樓倡生女事姑嫜莫嫁遊冶郎倡家從人無定準遊子一去忘故鄕山頭義婦無人識踴身上山生死隔人將此婦作石看不信此心元是石相從豈復無它人髧彼兩髦眞我特江流可盡山可平不盡悠悠千古情早知郎去無消息悔不將身事尾生

擬客從逺方來

客從逺方來遺我故人書故人久別離一別萬里餘相望不相見各在天一隅感君慇懃意字字如明珠上陳昔懽樂次問今何如昔別俱少年老大今蒼須良時不我與嵗月空躊躇餘生如夢寐尺素徒捲舒爲我謝故人逺致雙鯉魚恨無木篇報君以瓊琚

擬靑靑河畔艸

四序相推遷日月倐已逝春風入猗蘭光艶照羅綺一朝霜雪至容華苦憔悴佳人惜朱顏結褵奉君子安知逺徵途中道成棄置昔持鴛鴦錦裁成合歡被今織回文機中有相思字相思日夜切尺書無雁寄誰能知妾心脈脈含逺意

擬燕趙多佳人

沙丘有餘風趙女多跕纚【音洗】燕丹養勇士後宮出女子至今余倡優吹彈滿都市佳人北方來傾城盡風靡妙舞縈纖腰淸歌發皓齒一歌四座歡再歌賓客起回眸與目成哀弦忍重理願爲雙飛燕與君共棲止人生不行樂嵗月如流水

擬梁父吟【並引】

諸葛孔明耕南陽時雅好擁膝爲梁父吟而三國誌不載其詞惟秦佚文有之觀其詞防非亮所作特亮好歌此詩爾其後晉陸機宋沈約皆有之其詞與亮所歌不同余過淮陰經韓將軍墓追記田彊事乃擬古詞而爲是詩

駕言方北徵遵彼淮陰路悠悠墟落間中有淮陰墓將軍蘊奇略功名照今古談笑下燕齊北面師降虜一朝遭讒誣銜寃復誰訴誰能爲此謀宮中漢家婦

擬司馬相如琴歌代文君答二首【並引】

卓文君欲奔司馬相如相如以琴心挑之今樂府有琴歌二首而無文君詞爲代文君作答歌以補其闕云

鳳兮鳳兮胡不歸胡爲四海求其雌其室良邇知者誰邂逅相遇君獨知彼美人兮偉容儀願與君兮相追隨歸丹山兮棲髙枝

鳳兮鳳兮鳴噰噰雄將飛兮雌將從天寒慘慘多悲風雙翮欲舉心所同山石可鑿金可鎔妾心皎皎如日中

莫愁歌

蓮花深紅蓮葉緑平沙月上鴛鴦宿靑腰三板蘭作橈月下莫愁歌一曲移船入花花轉深花深調苦難爲音江邊夜半誰爲語只有嬋娟知此心露華漸白月漸午刺舟自覓來時路明朝系纜柳邊門卻在夜來潮落處

擬桃葉扇歌三首【並引】

王徽之愛姬作扇歌三首詞固佳絕而意若有未盡者爲再作三詩以足其意

倚杼織冰紈殷勤作扇爲君惜朱顏相期日相見裁紈作扇纖纖如白玉歳寒不攺姿持用可郎目扇復扇扇亦已好但恐秋風至棄捐在中道

秋閨詞

西風動簾幙蟋蟀鳴髙堂蔓艸濕零露秋閨知夜長佳人掩朱戶背燭解羅裳願言鴛鴦夢雙飛入方塘淸影橫疎櫺柰此明月光依依照長夜炯炯明愁腸不恨郎不歸恨月入我牀披衣復起坐嚬翠挑殘缸開緘取素書解結羅帶傍一讀再三嘆再讀淚數行終夜不成寢曙色忽滿窓𨿽云有膏沐誰能理晨妝

倡樓詞

桃李艷春風榮華照京洛九陌飛香塵朱樓響索美人倚修欄靑娥捲珠箔白面誰家郎巴商載金槖大艑何岢峩系舟樓下泊哀彈雜淸歌日日樓中樂謂言如江流偕老有盟約一朝買嬋娟蟬鬂輕梳掠情從新人歡恩與舊人薄去年與靑棠今年贈芍藥人生有榮謝曾不待衰落倡女不嫁人深心失期約

霽月謠【和羅仲共效李長吉】

江鼉吹浪江水急雷師鞭鼓旌旗濕黒風駕雨霹靂鳴怒龍拏空半天立須防陰雲空四埀廣寒殿冷風披披玉觴燕罷王母歸紅鸞簇扇香霧飛

挿秧歌【和羅仲共效王建作】

田中水滿風淒淒靑秧沒隴村路迷家家趂水秧稻畦共唱俚歌聲調齊樹頭幽鳥聲剝啄半雨半晴雲漠漠五白艸斑誰敢閒農夫餉田翁自作去年兩經羣盜來婦兒埀泣翁更哀蠶藂燒盡不成繭陵陂宿麥無根荄今年挿秧憂夏旱旱得雨時兵復亂官軍捕賊何時平處處村村聞鼔聲

古離別二首

弦斷何由續鏡分難再圓感君綢繆意贈我雙紋鴛百年防有盡此意終難捐

行行重行行此別深可惜臨分意難傳欲語淚復滴我欲從君遊恨乏雙飛翮

長短歌

礲石磨磚作新壘角樓亭亭四邊起誰家一曲長短歌長安貴人葬蒿裏東方作矣事若何口珠腰帶黃金多墓門重閉子孫泣樹上紙錢空滿柯君不見胡騎南來相州路倉皇尙覓韓王墓解鞍下馬拜墓前更遣羌兵作調護憑誰試問爾何爲定恐當年識吾父

太倉稊米集卷二

欽定四庫全書

太倉稊米集卷三

宋周紫芝撰詩四十首

壬午秋日觀橋刈獲五首【時年二十一】

淸晨起盥櫛捲箔坐南軒紅日忽滿樹飛鳥相喧翻農夫告銍艾導我之前村露晞芒屨滑地僻秋蕪繁行行不逾裏委蛇到其門父老喜客至爲黍烹雞豚勸我當力穡醉中多好言低頭謝父老我志久已存歸來三嘆息黙誦歸田園

交親不相知笑我營小築人生如風燈一滅不容續勝負棋一枰信手安用覆與君共此世百嵗但信宿進退均有求要各隨所欲君軌趨朝市我履在林麓胡爲浪相笑吾計念已熟客來不與辧聊用銘我屋

代馬嘶北風遊子思故鄕冨貴人所羨危機亦難防幕上巢豈安劍頭炊易傷乃知三畝耕此策爲最良寒士但藜藿肉食餘膏粱脫粟眾所食萬錢誰得甞終然均一飽果腹俱徜徉飯蔬豈不樂厚味生禍殃以此較得失豈復無短長

人言秋日短無事日更長籬落旣補治稼穡已滌場薄暮有微興悠然步東岡東岡棗與梨累累半靑黃幽菊𨿽未吐已含風露香風物良可喜客來有杯觴但使常如此貧賤亦何傷

祠宮昔所築古屋棲眞靈誰知員嶠徙亦嘆曲池平我卽廢址北結茅寄幽情髙秋肅萬籟仿佛聞簫笙夜夢著瓊冠結佩朝玉京談笑悟至理俯仰了八紘安能事香火飡霞學長生明朝日復出抱耒還躬耕

題龍眠畫四馬圖

裕陵神謨與天通昆侖以西俱鑿空渥窪初來九夷服盡得大宛三象龍於闐鳳腦世未識但見蹴踏長秋風鬼章錦膊驚絕代更看吐蕃獅子驄奚奴骯髒雙眼碧錦韀錯落靑絲籠最後一匹號雄健見自往來天防中羽林騎士鐵撾肅鳴珂蹀躞纓埀紅諸畨入貢禦閒溢君王晝坐蓬萊宮爲臨玉陛閱神駿詔冩眞形誰最工龍眠妙伎非俗畫不數當年老曹霸三驄豈是拳毛騧俶儻權奇頗閒暇籋云之姿迣萬里太一來貺天馬下內人傳看十二蹄一笑微生咫尺威自從鼎湖劍墜龍媒上天久不歸只今空對畫圖泣忍聽鳥呼金粟堆

遊麻姑觀【宣城有麻姑山山中有觀】

淸秋禾黍罷南畝幽事少淩晨有佳興振防事輕矯微蹤躡飛猱雄眺髙木杪上有仙子祠棟宇頗傾撓騰虛想云軿遺像空鳥爪黃冠三四輩生意良艸艸更欲問丹鑪雲山遂窮討道人笑不言此意未遽曉但云須趣轅山靜虎出早勝踐良獨難仙事亦杳渺了知世俗人塵凡隔蓬島

小壺貯江蠟二梅幽絕俱可喜作三絕

遮眼梅花不要多著人無復柰香何月明羞看銅壺影矮樹斜枝憶短坡

吳娘解滴酥成蘂天女能融蠟作花付與詩人說妍醜風流二士夲同家

天上姮娥白玉肌蘂珠宮女鬰金衣相逄月下渾無語笑指壺作伴歸

病中戲作本艸詩

長空靑雲晝風捲雨餘涼生開病眼垣衣洗雨緑生光芍藥翻堦紅照晚幽人卻掃驚半夏獨杜衡門心頗逺提壺勸酒意甚勞花間伏翼終日號大棗如安可得竹葉豈宜空蟹螯何當如淮注石斛天南星移碎紅燭錦纒更命劉寄奴回雪香柔體如玉人生富貴不早休烏頭成白空自愁浩歌自駕木蘭去範蠡實能知逺遊君不見赤車使者將君命五加皮幣不少畱一朝逐客便當去王不畱行空淚流又不見浪蕩子長負羇槖石下長卿無住著賈論空髙逺志孤屈艸初成奇禍作何如獨活考澗槃不遇自然同此樂嗟余知此解馬衘蝸廬僻在陵陽角誰能更朝紫眞壇丹砂豈解駐衰顏五色神符亦安用菖蒲謾說能引年玉泉泠泠潄虛壑獨尋鶴虱負朝暄故人逺引羇旅夕寒水石畔思淸言何時從容乃如此煙蓑去作牽牛子平生甘遂丘壑貧常有憂懷思洗耳

道由於潛將遊西菩問之路人則云過之已逺

人生如落花隨寓皆可喜但恐兜羅緜牽連入荊杞我馬今未羈猶堪作幽事道逄西菩山欲問參寥子舉鞭信蹇驢褰裳渡流水隱約望三山展轉才十里吳兒指似儂但隔一山耳塗窮殊可笑興盡亦復止吾曹坐天阨萬事無不爾小者今復然大者斯已矣

越臺夜雨

夜暗秦淮雨燈昏越女祠寒窓歸夢短秋枕客情知鳬雁初何定雞虫事亦卑明朝江上去重理釣魚絲晚遊戒珠寺寺王逸少舊宅寺僧秉燭觀王右軍畫像出訪鵝墨二池歸已三更

悠悠倦䢐徵忽忽厭羇旅出門復風埃況乃迫繁暑玆遊愜初心突兀見精宇髙人昔所廬樹木亦奇古微風入冠裳林影散廊廡僧窓靜無塵燈火照眉宇閱此坦腹姿須髮稀可數樂死固不虛顏色如處女平池渺淸深淅瀝過新雨誰言臨池工至技本天與鵝羣久已空團扇復何許興盡且當歸夜半月方吐

歸云洞

南華老明師遺像頗淸古昔爲掛空月今作歸云土云來初無心云去定何處空餘暗竇泉翠盎含白乳華堂誰復枝缺甃久未補林深自成風山潤疑欲雨窮幽眼未饜曳杖足已苦入山無與迎出山信誰阻有客自去來山僧無一語

次韻次卿見寄

此生懷抱向誰開惟有華顚苦見催萬事只今渾是夢寸心堪笑已成灰路長安得詩飛去交淺惟愁雨不來此意喜君無冷暖尺書頻寄塞鴻回

食二首

鄼矦昔微時刀筆一小吏起依日月光勛業髙百世道大原不容功髙亦爲累所以韓彭徒累累就庖胾蕭何於是時身任天下寄坐安劉帝心賴有東陵計東陵固明哲避地有深意此物原不凡世俗豈知味此味當自知未可語兒輩

元和數才子例指到元白香山詆中奄進寸輒退尺元侯躐要塗崔子實卵翼兩公賢與愚何啻白與黑二武有直气詆評恣呵斥蒼蠅從何來污我盤中食想象懷昔人撫幾三嘆息

遊衡廊山山中有梁武帝杯渡禪師像

瀛渤從來是一漚何妨飛錫到中州解將瓶鉢橫雲海懶向秦淮障逆流

次韻韋深道見寄

不見蘇州五字詩韋郎有句解人頤長才白柄林間事折角烏巾世外姿失馬未應無後福亡羊政恐坐多岐人生一笑眞難事白髮逢君苦恨遲

宿琴髙巖二首

琴髙古仙人控鯉飛上天丹鑪訪遺迹邂逅余山巓石壁削寒玉萬仭淩雲煙隠雨有石屋埀釣臨平川舊聞釣處石可坐八九筵邑宰頗呼客醉歌日畱連裏胥厭追索挽石沈深淵髙秋見涯涘巨石呈方圓斯民不可擾此理甚坦然豈非仙聖居未易污葷羶餘生欣晚遇想象追眞仙淨緑不敢唾薄暮聊周旋

長川抱空巖春水三月深有魚嵗一來細如寸釙网魚聚幹臘白艇爭分陰與人作苞苴囊紗走權門人言投鱠殘成魚只侵尋豈有仙家庖烹鮮赤刀砧又言棄藥滓入水成纖鱗仙事亦渺茫詎可窮本因不知誰作古遺禍今猶存殺魚嵗億萬可易千黃金僅令貴公子醉嚼聊一欣世俗自乃爾仙人亦何心

宿隱靜作

短策羸驂山路長松陰十里午風涼飛來一水自碧落屹立五峯藂寶坊靑鳥也隨人聽法老禪聊爲客燒香泉聲繞枕渾如雨月色滿巖疑是霜

次韻石端若惠長句

仲容無雙天下士艸木自應殊臭味嵇康似鶴在雞羣子陽如蛙眞井底小巫神气驚大巫一見斂顏羞欲死眼無皂白敢妍媸口有雌黃誰訾借令捲舌終自羞吾顙峣然寧不泚伯仁大腹號空洞步兵醉語無臧否君方二子不啻過視我當如發蒙耳浪將五字比長城要爲庖丁作餘地人言政佀韓潮州欲借新聲與侯喜蒼顏槁項日摧頹回雪流風更雄偉乃知愚知本相懸何啻人間三十里我詩頗似西臺書時𨿽可喜終可鄙人言嫫毋不自憐捧心成顰亦成恥少年有意慕黃初豈料永嘉聞正始詩壇新拜少陵侯頗笑棘門兒子戲勸君此語勿浪傳俗物還來敗人意

次韻端若再惠長句

功名本是兒時事過是懸知終少味向來欲度驊驑前無命能居百僚厎未容晚輩識風流頓遣前賢隔生死黨獄十年猶未開讒口囂囂苦相訾且將皮裏著陽秋敢復眼前分濁泚顏之厚矣終自羞論少卑之人亦否路逢俗士呼與言公獨未知其趣耳無人爲弔楚客魂誰肯更作將軍地此心此語只自知聞君足音驚且喜詞傾三峽頗壯觀气吞云夢眞奇偉時從霧豹得一斑行看飛黃日千里如君人物尙淹畱此事寧非肉食鄙枘方𨿽自與鑿乖瓶竭那知是罍恥一生恨未識荊州萬事政須咨伯始忘形已自到爾汝論事何妨雜嘲戲人生一笑不易得莫遣徵航有歸意

次韻伯尹贈奇童二絕句

它人有子但豚犬是家此郎眞芝蘭異時筆厎問珠玉已在只今眉宇間

昔聞徐卿有二子今喜衞家稱一兒只有九方眞具眼固應知是渥窪姿

次韻伯尹晚遊松林寺

詹矦學古淡胸次無炎冷髙情屏嗜好邃宇極深靜淸心樂幽禪世外得佳境靜悟已聞法踴躍更深省應復嗤衛侯耄期猶自警能事兩禪師句法頗淸穎無誰可悟言舉世我獨醒故來追若人兩耳靜鼃黽我生塵埃中況迫桑楡景安得薝卜林婆娑共淸影君今富春秋器業窺魏丙玆遊愼無厭流光不俄頃恐未免簪纓問道勤造請

次韻韋深道獨樂堂十絕

廊廟登元勲四海歌畫一羣公各交章君乃卜少室人生防蠟屐千古一艸堂得失了自判較然不須量棐幾坐永日巖花動微風未知堂中人此樂誰與同達人信死生過眼閱暖冷了知夢境中此味獨差永曩喜韋蘇州有句盡平淡只今把君詩去眼不可暫鬻錢走京師我笑員半千王階求自試北牖輸髙眠聞君開華堂圖書富千古應笑碧衣郎試吏坐藍縷愛酒惜杯幹懶衣愁客至世無錦江翁誰識幽人意艸木各有態臭味久已分願言蘭芷藂東風佩微薫跂首望蘅臯逺目聊增明相逢定何夕劇談到參橫

病後二首

山有生前約花畱病後開得閒如我少扶步與誰來閉戶深防客哦詩穏送杯夕陽如有意催月與徘徊病起身還健憑髙喜欲顚亂山推不去一水忽當前逺碧飛雙鷺平湍落釣船自今如不死餘日盡詩年

太倉稊米集卷三

欽定四庫全書

太倉稊米集卷四

宋周紫芝撰詩四十四首

次韻詹伯尹舒天用和答二首

豫章有奇气鏗然兩靑萍埋光久未識神焰淩太淸二子廊廟姿肯負丘壑情防當來冠裳未可終巖坰我生如眢井蕪穢久不鑿況此一日別輒作數日惡碧雲晚自合紅日麗林薄思君在何許行行繞飛閣

白桃

緗桃落盡又春回雪白桃花最後開怪我此生新入眼問君何處舊移栽枝頭已暖猶餘雪江上從今不數梅只有玉人宜玉樹翠鬟應近小妝臺

次韻劉元素

白頭煩惱不堪醒滿引休嫌酒趣行世事可驚嗟豆落人生安得俟河淸舊交傾蓋由來久年少論心苦不情誰與寄聲劉校尉肯來同此看春耕

次韻黃夢及見寄

長卿未老久倦遊家無鬥酒不得州平生拙甚屋背鳩羊頭可爛身不侯言輒觸諱恐轉喉怒逢醉尉常反眸廟堂戛擊方鳴球老人行歌聊飯牛我貧木奴欠千頭夜長晝短懷百憂巖棲谷汲誰與儔艸木黃落空悲秋饑鷹小呼卽下韝老頑不受良工鎪長年憔悴擬四愁浮生無根同舞漚更以外物爲贅疣黃侯皎皎淸且修憐我南冠如楚囚落筆衮衮不肯休人物眼前無此流合持五綫裨冕旒姓名下覆黃金甌萬里一秣看驊驑去年操瑟不見收聞君欲買吳江舟明珠白璧惜暗投千金價重苦未酬感君尺鯉論綢繆逝將好我那肯魗微吟有句亦復搜敢撼大樹看蚍蜉元龍气髙百尺樓此而未遇彼則不人𨿽曰畸天乃侔防當有馹旌林丘釣絲未可歸滄洲

和鄭文昌雨中看花之作

鄭侯好客如鄭莊客常滿座酒滿觴春來洛城被花惱千金一醉姚家黃慇懃置酒急招喚更來古寺窺紅妝春風微寒春雨細秉燭看花花已睡春光駘蕩與妖妍夜色侵淩增娬媚臥枝不起終無言臉淚欲埀如有意樽中有酒客當歌我醉欲眠人未起君不見春來雨急風屢顚危芳墮地無餘妍掃花恐被落紅笑持杯欲倩何人傳愁多滿懷樂事少人自惜花天不憐烹羊炰羔且爲樂酒酣耳熱亦不惡明朝有興卻重來莫遣殘紅抱靑萼

題王摩詰畫袁邵公臥雪圖

東京數人物矯矯稱袁公經綸有能事早嵗初未逢何許結蓬茅艸樹風淅瀝幽夢寄一椽暮雪深幾尺平田已無路況復知公門人言公苦寒謂死寜當存鳴騶入空谷暖律破寒沍豈伊逢異人天實起僵僕漢明號賢主杖擊無名郎寃囚我自理微緒渠當昌摩詰亦可人六幅冩奇事浩蕩懷逺圖徘徊有佳思炎天掛空壁一洗毛骨寒意豈在冰雪髙風薄雲端

浴罷書妙嚴壁

雲散香槽客未回月團重瀹睡餘杯小牕斜日無人語只有松聲入夢來

杖藜

杖藜欵幽步苑囿粲景物汪灣小池間艸樹極幽郁潑剌跳魚鳴聿役科斗出髙荷爲誰芳淸芬苦飄忽鷺下復飛去偃蹇不易屈空餘扁舟閒菱藻互蒙宻餘生本江湖幸不困簪紱豹席與椶轎願此寄淸逸一水便有餘焉用跨溟渤

秋晚二絕

涼月初欣薄露天井梧吹葉又淒然墻根可笑無名艸依倚秋風翹碧鮮

月向寒林欲上時露從秋後已沾衣微螢不自知時晚猶抱餘光照水飛

次韻徐南美題彥符拳石

翩翩佳公子逸气淩靑雲戱寫蒼石姿遂逼仇池眞平生三昧手舉世誰與倫淸詩爲披拂警語良亦神一朝入雙眼二妙俱可人

次韻南美再賦簡僕與王次卿賈善長

交防得二子淡如秋空雲長頭喜問事坦腹意自眞但飽北山蔬固應嗤阿倫句法未得妙畫品如入神豈玆一漫士可並千載人

讀髙帝紀

始皇坑儒生秦室遂顚覆取冠溺其中何乃踵前躅亭長初秦民秦事鑑已熟事有異取舎安用自窘束方從丰沛豪起逐中原鹿君王自神武將士豈局促當時分漢茅素行甚污辱屠沽與刀筆雜然非一族叔孫晚見推韓彭旋烹戮一弛復一張往往如轉軸髙皇躬獨斷此理深照燭英風渺何之遺事空簡牘

讀淮陰傳

淮陰一世豪勲業滿天地晚莭不自全遺恨在百世君臣如父子焉得置猜忌功髙良易疑地大苦難制折箠下燕齊羣豪自風靡豈有須假王而可鎭齊僞禍生固有胎失在此舉爾沛公窘滎陽齊卒盡精銳頡頏楚漢間事若反掌易信豈不自王何乃遣漢使帝意自此疑齊楚終易位噲等何足羞鞅鞅遂失意晚路說陳豨咄嗟甚兒戱呂姥何能爲公乃自失志

二月二十八日雪晴步上西山亭示天用兄弟二首

山崦猶殘雪人家欲禁煙客寜嫌鳥語晴亦借花妍愁色連千里春風又一年亭髙莫回首白髮滿江天晴色牽人出春風惱不歸鳥爭呼永日花各醉斜暉杖策從誰去持杯與願違兵戈愁外滿人物眼中稀【時睦州亂】和人摘茶陸鴻漸茶經云葉如梔子花如白薔薇皮日休茶塢詩云好是初夏時白花滿煙雨乃用茶經語也蓋茶至著花則晚矣

結廬聞似輞川家更趂東風摘露芽短夢喚回春正好枯膓搜盡句方嘉酪奴語陋眞堪笑瑞艸名髙豈復加明嵗莫教煙雨裏白薔薇秀小巖花

次韻姑谿興國寺晚眺【姑谿李之儀字端叔東坡門人】

禪房花木有殘紅此地還因曲徑通竹影看搖金瑣碎風鈴解語玉丁東人來白鳥橫空處山在先生倚杖中絕唱未酬才已盡夜燈搔首鬢如蓬

錢申仲大夫索四亭詩各賦一首

白雲亭

登臨思昔人有意在山麓舉首瞻孤云悵懷思宰木云亦初何心意乃自感觸人生風木念此念何由足忽忽不可畱悠悠空滿目願言結斯廬聊用慰幽獨

芳美亭

春風始用事天意有反覆坐令冰雪姿吹作錦繡谷粲粲都花依依照人目花气欲薫人醉眼紅緑想當甕頭春頗爲客頻漉愼勿遣紅雨零亂飛滿屋

遂初亭

爲貧作漫仕未必勝陸沈冠纓日羈縻鬢髮空侵尋昔爲云出岫今作鳥歸林暮年一丘壑往往諧初心窻明設淨幾衣露張鳴琴緬懷靖節翁更賦歸來吟

通惠亭

昔人品淄澠惠山壓東南誰知十里隔通此一勺甘初不勞籜龍漫山走嵌巖方池汲淸碧地脈通溶涵甆甌落飛雪石鼎鳴風杉懸知與佳客午夢回春酣

次卿與余終日坐竹間以何人有酒身無事誰家多竹門可欵爲韻余得上七字

養屙慕夷曠避俗防譏訶用玆結神交長年與婆娑修篁不見天萬玉方森羅隠幾張淨琴共鼓南風歌人生要行樂取樂不必多儻無一笑適柰此風月何

典午方中否舉世無賢人髙爵豈不佳奇禍終相因七子各見幾引身良及辰至今白眼徒往往多怒嗔愚智不同調孤髙固難羣自信茍不疑俗說空紛紛

人言不如意十事常八九君看得意人奪去亦難守子云艸文覆瓿人不取更喜淵明門春風五楊柳當年富貴士泯黙亦何有乃知百世下靜者差得久

昔年嗜酒人常恐不到口臥甕寜免賊窺竇眞若狗幸玆身無事家復有名酒竹亦不待尋淸陰到窻牖長嘯風滿襟相勸杯在手不知平生歡重復有玆否

人命甚脆弱百歳良逡巡日月不可恃齒髮寜長新但恐防欠間二首仍六身塵冠急須彈荷佩便可紉願言同耦耕永繼沮溺塵防看此水頭有人行問津

子猷愛竹者起臥與竹俱未知有何好不可一日無我亦澹少欲鴻毛視金珠眇觀霄壤間無一可與娛眷言此靑士平生有葭莩可憐杜中舎羽林觀萬夫

人生天宇間動作均有寄誰知林下人亦復有幽事短步舒微芳長吟抽逸思有夢煩靑奴無弦須緑綺寒日忽滿窻香銷人未起愼勿喚客來昬昬敗人意

次韻伯達大水見懷二絕

雨漲平池緑似淮半扉春水眼慵開無錢得買扁舟去莫道舊來今不來

相望千家信不通懸知春在雨聲中蹇驢欲去愁泥滑安得西飛六尺鴻

次韻趙思誠沈彥述春日和答

三千客裏賢公子八詠詩中瘦沈郎他日功名埀竹帛只今歌笑共杯觴鳥能娛客時相勸雨亦憐花不打香喚取春來同一醉天教閒日爲君長

次韻次卿宴坐燒香二絕

燕堂窻靜一簾埀鵲尾薫濃客未知稍憶風流王子晉月明閒弄玉參差

薄霧霏霏欲滿空鑪煙不動寶薫濃莫將俗語譏時輩更學東京範蔚宗

三月二十二日逰昭山前一日訥禪師死

今日天色佳晴光與山秀道人邀我出共訪山中舊馬首轉巖阿佛屋露螭獸殘花趣春事白水決崖澑山行亂人影香火各奔輳禪師秋月空遺像孤鶴瘦平生三昩句髙壓島與晝風吹水成紋妙語本天就莫言鳩摩羅臨死出神咒

與松林道人求竹栽

人生殊臭味不異蕕與薫嵗晚期金蘭矯矯惟此君緬懷古招提修竹如雲屯道人淡無與所居竹爲羣余陰滿牕戶肯惜爲我分他年蝸牛廬淨幾橫淸芬疎疎便可意靄靄亦足欣千畝不足侯萬夫寜是軍客問有何好仰屋不必言幽徑儻可開遲子日欵門

次韻李姑谿過王次卿畱終日

昔日風流李泰和暮年流落竟如何追隨天驥元分路蹭蹬金鑾不上坡人物眼髙誰睥睨江山興在且婆娑幅巾倒載歸時莭想得扁舟漾月波

次韻端叔題余所藏山谷茶詩尾

翰林門生兩蒼璧似是天人人不識學得黃初五字詩不作人間萬錢食晚向江頭看藥欄花前一笑聊開顏自言千載司玉局尙記橋山分省宿今朝玉乳打團龍昨夜新詩刻紅燭我識風流李元禮人物流中有涇渭平生漫刺不浪持晚得龍門略相似詩成袖手初相羊便識從來錦作腸夢回卻誦矞云句彷佛官焙聞餘香從今下客牛馬走問字不妨時載酒

次韻端叔疊前韻見貽因以爲別

夜光分得千金璧從來有限未省識一從韶濩到兩耳三月遂令忘肉食髙樓同倚百尺欄江山滿眼方怡顏先生官冷不坐局古寺分牀雨中宿淸談亹亹不斷頭幾度寒窻防殘燭晚嵗升堂來問禮誰遣黃流入淸渭金華上天朝紫皇往事空勞公舉似明日山中歸牧羊九回日斷思公腸他年華屋儻遂約笑語尙聞蘭芷香靑絲絡馬不須走一杯且飲姑谿酒

次韻沈彥述官舎書事二絕

幕中從事最能詩恐是當年杜牧之渠爲秋娘方覓句莫將公事惱癡兒

晚得休文一解顏識君曽是畫圖間陽春白雪何由和句有雌霓誦亦難

擷野蔬示小兒

荒村無雞豚何以供刀機山蔬雜百種此物含妙理幽居有勝事一笑隨稚子朝甑飯鳬茈暮鼎羮馬齒筍包出土肥蕨芽含露紫試采少陵苣更擷天隨杞舉杯香覆坐揺喉滑流匕悠然理塵策果腹萬事已君看金穀樓步障五十里韭虀及豆粥爲具咄嗟耳回觀奇禍作一死政坐此寄聲肉食徒吾事勿輕鄙

題趙侯畫滄江逺岫圖

公子風流絕代無名髙當與大年俱自從剪得吳江水不愛滕王蛺蝶圖

太倉稊米集卷四

欽定四庫全書

太倉稊米集卷五

宋周紫芝撰詩四十五首

次韻吳思道贈姑谿道人

殘生擬覓山中伴萬事厭從兒輩談笑我防家常作客羨君買地已成庵早將遼海千年夢換得曺谿一滴甘聞與道人新結社懶云今不是常參

次韻次卿擕酒見過

睡過花時無好懷柴門誰閉復誰開擬從月夜放舟去更趂東風擕酒來須髮且休論早白悲歡正可付殘杯君無舊雨仍今雨相見應湏日百回

送虞伯瞻以宣城尉爲上元方田官

曩時人物詢石渠風流文采知諸虞老成不見典刑在定識載行家有書此郎胸中有涇渭不比當年防陵尉可憐汗血名家駒未有長途試千里空鞭赤免鞬臂弓射殺窮山赤丸子只今廊廟方賡歌羣材並用肩相摩將分壤地辧壚防要追禹迹窮岷嶓懸知使者欲推轂豈止朱墨精研磨簡書可畏君莫厭防見天邊給飛傳時來富貴亦偶然且盡十分金瀲灩

收次卿近書二首

故國春空老三吳信不通客猶如社燕書或寄賔鴻鬢髮風埃裏林廬夢寐中西歸如有意一笑復誰同白水彭門道秋風古戰場人應思故國樓更在斜陽消息憑魚素遊從問艸堂蘭芽知己茁何日見諸郎

懷舊一首【並引】

三月晦日飯餘方開淵明詩編誦停雲未竟而彭門故人忽遺逺書喜不能勝因效其作以寄意焉

三月旣晦維暮之春居我窮巷門無雜賓誰與晤語千載一人歌此好言以侑淸樽酌我春醪載笑載欣言念我友在彼彭門江濆之別於今三年夐夐隻影祗復自憐素書聿至式慰我心蔚我嘉木有鶯在林尙求其友載好其音人而不如有懷其愔何當言歸昔盟是尋眷此二老實爲蘭金

晚霽

翠葉看成幄濃春喚不回愁今連落絮雨欲到黃梅掃地花狼藉開門燕往來晴峯數防出暝色一禽催過張參軍故居曲肱亭舊基在焉山谷老人名亭且有詩所謂鄰雞呼不起擁被聴松風者是也

脫手新詩咳唾成曹劉鮑謝未爲能少時不厭家如磬嵗晚聊因酒作丞天與吾人終淡泊才如此老不飛騰蓋棺何物無遺恨太史知公解曲肱

雨餘便有秋意夜聞絡緯聲甚急

朝來三尺雨一灑徧原隰秋風掃快霽涼气便相襲幽人倚寒窻睡眼已生澀淅瀝聞井梧風枝擺余濕推枕夜未央牽幌月還入淒然裘褐念感此絡緯泣嗟我豈不知索衣寒無及家機臥空軸麻縷無可緝殷勤語秋虫相煎何太急誰能太早計不死防當給吾言甚酸寒不足勞掇拾書之示二豪以當一笑集

入秋初種芭蕉

著葉芭蕉三四根怕秋全似可憐人老來安得無餘事細聴維摩說是身

中秋無月夜半大雨忽憶去年江樓之防

去年秋半西江口夜上江樓飲江酒欲問靑天借玉盤等得浮雲變蒼狗天風慘澹含淸秋夜色蒼茫江水流移牀傍檐看月出月未肯出令人愁圓蘆吹裂客罷語恐在丹霄復何許一聲初自耳邊來三更卻向樓前去人生無定可堪論東西南北似浮雲故人吹散天一角驚鴻零落秋江羣今年不聴鳴江櫓月黒風悲窻繞樹一杯無酒可澆愁夜閉蓬門聴風雨

九日至蘇家園

良辰不浪出坐久無誰言閒攜老鈴去旋覓登髙樽悠然理孤策徐行當華軒步穿鼪鼯徑來過雞犬村炊煙起茅廬衍沃多平原翳翳桑柘宻靄靄禾黍繁黃童與白叟相攜負朝暄我求方寸地擬設常關門誰知南岡底近有蘇家園心知淳朴處可避喧囂煩歸來得好語髙意誰當論他年劉子驥定覓桃花源

過雙廟

巡逺功名絕古今後先俱死只侵尋兩家子弟猶相訾百世何由識此心

行邁一首

秋山淒無風木葉寒自萎羇客不得歸行邁日靡靡瘦馬嘶暮塗忍饑渡寒水落日晚更明棲鳥驚復起人生各有求誰能異生死行行重行行辛苦那得爾亂石摧前輖旋車亦當止饑寒苦見驅臨風一長喟

暮宿一首

朝行繞山麓暮宿投孤村父老頗見招落日猶在門庖煙不滿竈汲水復抱薪爲我炊黃粱一飽裁逡巡百金得香醪湛湛盈淸樽我𨿽不解飲亦足濡我唇濯足捫飽腹燎衣暖余薫願言息劬勞少浣塵埃昬慇懃戒鳴雞未用呼晨暾

汴隄冬日二首

楡柳風微不動塵平沙如粉襯車輪今年汴上三冬暖已帶長安二月春

當年漫漫雪如塵古汴重冰欲折輪暖日如今著行客長安三度見靑春

將出京

老恨愁千斛饑須粟一囊遂成遲去魯還作薄遊梁客思風塵惡鄕音道路長何時秣歸馬看我理晨裝

雪後再至菊坡

長安二月春風裏馬似遊龍車似水靑鞋久慣踏江沙黃帽豈堪隨馬尾梁王舊築黃金臺臺荒艸滿誰復來雲中羽蓋去不反坡底菊苗寒欲開老僧相對話鄕井童子瀹苗分乳杯爲言諸老有遺迹細尋石刻摩蒼苔春風無情固相似倦客逢春還少味籬邊踏雪憶故年渡口呼船夢千里人生萬事要隨緣到處一身俱偶然林間春動有佳興更防官焙來同煎

寒食滁陽阻雨

去年束書薄遊梁今年下馬古滁陽滁陽寒食少人出滿城山雨驚淋浪閉門客舎頗無事五白大呼同舎郎樽前誰唱醉翁曲鳥歌花舞催紅妝竟須薄酒澆永日肯放羇愁煎客腸功名老矣白發出嵗月防何歸路長江頭借艸作寒食細雨梨花思故鄕何當秣馬明發便可一葦橫長江千村萬落鳥呼客山南嶺北花吹香仍須戒婦速作黍防見鹿門歸老龎

遊醉翁亭

醉翁詩裏識滁山蚤嵗神遊只夢間云外淺寒欺短帽馬頭深秀得煙鬟時防妓女人猶說倒著接防誰與還文物風流今掃地亂泉空繞玉孱顏

謝公墪

風流謝文靜世俗未可屈但怪東山云肯爲老桓出誰知姦雄心本自畏豪逸君看新亭防此意未易詰坦之獨何者手版遂倒執煩公揮蝟湏談笑安晉室暮年淝水師苻秦甚窘急幅巾碁局間百萬一戰襲功名亦餘事聊爲兒輩立平時誚虛曠聞此自羞澀萬古終悠悠客意頗蕭瑟忍看西州門更作羊曇泣

卞公祠

卞公古剛者直莭不可挫巖巖六龍子矯矯中興佐可憐謝幼輿梭飛齒還墮志懷不事事見靣輒欲唾非關執鄙吝要欲激疲愞茂豈駑駘廟社因遷播維公抗劇賊嬰此不測禍平生忠義气臨絕不自柰憤心握兩拳爪甲穿掌過英風渺何之末路悲坎軻髙堂風入帷壞壁塵生坐淸魂不可招聊爲歌楚些

遊定林

靑山繞招提危磴迎屐齒泉聲去悠悠秀色來亹亹定林得幽處勝踐發新喜當年手種樹來禽雜靑李橫斜照壁詩平淡如止水尙想扶風帳橫經多士子柰此後學徒發冢用詩禮朝回丹靑像暮撤配食簋空餘古祠荒老木寒藤委遺像猶便便念往悲復起舉似與山僧山僧豈知此日暮歸去來林深足荊杞

采石道中示伯尹

飛盡楊花京洛春又將一舸到江濱聊憑淺碧浮煙水爲洗軟紅隨馬塵紫蟹黃雞秋漸近東阡北陌酒將醇只今我與君同夢他日君容我卜鄰

伯瞻作酒官植竹局中見索鄙句

虞郎種粟秋不收一生坎軻多窮愁有才無命百寮防人笑獼猴騎土牛蚤時脫身隠吳市晚嵗作吏分糟丘貴人官髙印如斗君獨雞棲馬如狗騎曹只可呼馬曹漫仕何人知漫叟平生好竹心未闌小分云嶺靑檀欒橫窻尙恐翠露薄得雨便作秋聲寒向來麯糵一掃盡風月已足供蹣跚吾門如市心若水箕坐不知身是官念我平生絕韻友相從久結無情歡君當下榻我亦往風雨對眠聴夢殘

次韻次卿寄李姑谿時欲問舎宛陵

我亦平生願執鞭拜公眉宇記當年泰和人物眞圖畫李白風流是列仙雪裏已無回棹意文中新有卜居篇幅巾還作溪堂夢何日相從句水邊

河魨三絕

水沒春江不見沙河魨吹絮荻生芽平生所欠但一死可更杯中論鏌邪

釣蓑常恨此盟寒兩嵗珍庖屢入盤細雨春江從此逝不應猶棄季鷹官

一飽欣然下箸余庾郎鮭菜復何須當時獻納堪憐許只解區區說防魚

戱蛙

夢回閒看繞燈蛾窻外蛙聲兩更多莫遣盤中種鮭菜要畱水底作笙歌

爲蛙答

偶作長吟君莫嗔一聊占小池春斗升𨿽未分公廩靑紫猶堪作賣人【語在建康實錄及南史中】

次韻李子澤過次卿谿堂二首

溪雨防纖作晚晴斜川風物喚淵明歸來定自有新句醉著烏巾一幅輕

時人但數李北海惡客逺過元次山笑我不能同一醉也來谿上看煙鬟

次韻次卿穿池得古研

功名到手莫嫌遲妙琢先分紫玉池他日北門當視艸只今南澗且題詩人間未忍終埋沒神力應先作防持好替靑氊成舊物知君家有寜馨兒

次韻次卿鳴琴終日二絕

大音固自元無曲緑綺何勞更著弦此調最髙人不防未知今復爲誰傳

平生有味在朱弦想得淸風入指寒小閣香消簾不捲知君不爲俗人彈

代人贈別二首

縷金歌裏越姬羞紅蠟光中翠黛愁貪向樽前話離別不知郎酒十分流

越奴年紀似羅敷年紀無多情有餘別後此情能記否好憑北鴈寄南書

端午日小雨已而復晴

斷雲飛雨過平川吹作欒碧玉天酒緑彊能開病眼絳長那解系流年閒收艾葉晴窻外忍對橊花白髮邊細葛香羅天上有烏紗白簟北窻眠

五月七日南堂見楊花

柳深何處可藏鴉窻繞長廊緑暗紗造物惜春知有意薫風時一度楊花

五月八夜月色明甚望麻姑昭亭二山

天髙月白夜漫漫倚杖來看月下山老眼直窮煙靄外諸峯渾在有無間翰林耽酒今何處仙女乘鸞去不還天恐兩山看未足故飛明鏡照孱顏【昭亭蓋舊名敬亭相看兩不厭只有敬亭山李白詩也】

讀林和靖集書其尾

泉石膏肓挽不回笑看嵩少仕塗開暮年封禪無遺槁平日江湖只釣臺月自黃昏人已老鶴無消息客誰來吳兒不解髙人意秋菊何當薦一杯

六月四日大水

夜雨聲喧萬壑雷奔流明日自天來深疑瓠子河初決復訝浮山堰始摧水涸成梁眞漫爾山行乘橇信悠防望中何物關詩眼銀海光中碧玉堆

潘澤之恵合谿蘆菔種

庾郎鮭菜只春蔬新向金城得上酥防見銀絲堆細縷酒香橙熟鱠江鱸

太倉稊米集卷五

欽定四庫全書

太倉稊米集卷六

宋周紫芝撰詩四十三首

忻師開小軒秋霜之側範龍閣名以絕塵要予作詩

虎谿大士軒𨿽小龍閣老翁詩更新積翠但令常到眼軟紅元不解隨人抗容俗裏自得計望拜馬頭渠豈嗔只好與君供一笑世間何事可闗身

次韻劉元亢讀白樂天與劉夢得書

香山天下士直道可事君口語作奇禍後來成積薪巨棟𨿽已捐白璧原自珍百年付春夢千載期斯人可憐肉食子議者空反唇文華一照耀今古無搢紳才髙固不世盛徳終少鄰鹿鹿數餘子瑣瑣非公倫丰盈與名譽詎可鐘一身暮年林壑意觴詠全天眞君子與小人兩者自此分寄言顏巷徒勿語傷哉貧

五月二十四日避暑東寺折簡邀子容不至

涼飈呼不來惡熱苦難避城南有佳人相望隔秋水願言倚瓊瑤相攜謝簪履花木通禪房茶供幽事君方從簿書相仍日塡委咫尺如參商況乃在千里日暮殊未來淸風爲誰起

次韻元亢見貽

人生如浮雲夢境無眞樂功名繞牀盧聚散合錢醵可憐燈火讀聖處恨未博我非金閨彥敢靜玉闗柝衰年未免俗萬事隨獵較安得共芳洲相期采蘭若眷言平生歡寧負嵗寒約唾手可書紳君意良不薄

次韻元亢雨中見寄

窮巷結蛙廬僅有一席廣風雨不出門山林負淸賞悵懷念幽人道阻不得往彌漫隔江漢契濶異霄壤淸風吹句來念我作技癢安得從君遊此意良惘惘

酌明寂泉

修途繚重岡病足倦遊歷山根得蒙泉石盎貯深碧亭虛繞朱欄緑淨明水色老禪黃蘗米棄置久復憶振策望靑雲淸泉裂崖壁至今一掬甘長飲山中客金鼎松風蒼龍破圓璧醉腹澆彭亨眞味付冺黙何當謀挈瓶徙倚終日夕淸甘不可猿鳥與同喫洗我兩月塵爛煮南山石

題王定父淑問堂

平生心笑伯州犂羅織𨿽工不當威莫采黃金鑄刑鼎要令靑艸入圜扉於張必大君須記六蓼先亡事恐非聞說堂成已無訟臥看庭樹轉斜暉

次韻元素登城暮歸二首

天遣劉郎又白頭少年文學似求由朱門華轂聊安命藜杖芒鞋可散憂大隱未成聊小隱濁流誰得寘淸流賦成凖擬吾先讀王粲秋來正倚樓

晚來飛鞚上城頭欲躡華鑣苦末由醉裏有鄕須著屐人間無地可埋憂功名於我眞聊爾人物似君無此流想對靑天回白鳥半鉤斜月掛江樓

中秋月下作

去年城南作中秋江雲遮月爛不收幽人獨對秋風立姮娥似隔重云羞更長忽聽曉鼔急夢去只有殘燈畱今嵗不知身在此門枕長江風自起樽中有酒坐有客江面如天月如水秋風滿樹涼葉飛新歡欲盡還成悲身其餘幾事不偶老之將至吾今衰人生閱世自有數萬事反覆難預知何當舉酒一再拜與月更作明年期

宿蔣山

薄遊踐初心寓便晚靜山空秋有聲人寂夜更永華鯨催曉色有客動深省焚香禮大士杖策上危嶺黃金明窣堵妙音生佛境眼窮天無盡地轉江萬頃緬懷梁武帝問法昔造請識師鳥巢中道契言自領防令天龍宮金碧粲絕頂我來修法供汲水具乳茗願同桑下畱覧勝畢余景還從天際歸悠然理煙艇

九日登鳳凰臺

落木驚髙秋旅食念行役含羞古祠花靑蘂未堪摘雲山不著腳佳節似可惜一嘯百尺臺往趁淩風翮羣山如玉玞千古圍故國孤城打寒潮往事誰記憶玉樹那得花金蓮去無迹興亡更六朝濺血幾飛鏑重瞳飛上天毰毸避矰弋何年覧徳輝古榜猶可識父老無由詢殘碑少遺刻空餘弔古涕自對斜陽滴

次韻元中芭蕉軒

道人悟無生開軒有深意是身如芭蕉妙語良黙契婆娑坐芳藂聊復此遊戲秋風鳴環佩曉露濕蒼翠閉牕得陰多涼簟驚雨細索句淸夢餘時能助幽思我亦个中人平生防佳致此樂倘見分杖策時一至

符川逢次卿遂約同舟

被褐念遊客落防逢故人晚嵗風露寒一笑樽俎春餘子豈不佳數面聊成親平生不漫與知君意良眞少日共林壑劇談唾冠巾皎然兩玉壺不受一防塵各以口腹累老大成參辰政坐造物兒有意相怒嗔荏苒時不再俛仰迹遂陳秋風吹前谿搖蕩生碧鱗不如載扁舟相視聊飲醇醉聽篷底語共臥南谿垠

次韻國師對月見懷

老子闗門不著書奄奄眞復似曹蜍月來林下苦相憶詩落眼前歡有餘滿挹淸光歸酒面小分秋色到吾廬胸中拍塞愁千斛特地煩君一掃除

寄徐季長

念昔桃始華別君漳水頭相別幾何時天事司蓐収闕月六度圓相見間何濶百年飛電中能得幾回別別君幾何時憶君如饑渇饑渇良有時思君無時節野人苦幽獨相值誰與親流落在蒼莽坎軻一傷神相望參與商相隔云與泥艸木忝臭味笑談極相思相思一何久行行重回首回首徵雁行中有來書否

送王天民歸雙泉

舊聞雙泉居縹渺在寥廓仙人上叢霄遺甃結飛閣廣庭三百步一木可四角刀圭分蒼虯鱗鬛自皴錯至今風雨枝疑有孤棲鶴王郎吹玉簫飛鳬下雙屩時乘三峯云來繞月城腳人生多乖離未踐繡水約知心念獨君時來慰牢落我欲從之遊何當解羇縛

圩氓嘆

圩氓築敗圩飽腹無粟菽彊扶南畝犂辛苦望一熟挿秧在中田秋來半黃緑白雨忽翻盆積潦囓圩腹波頭捲春雷洶湧裂坤軸倉皇未出門白水已半屋攀椽棲木杪寢飯雜鵞鶩客行艤孤舟系防怯水宿叩門乞燈火父老迎我哭我亦一酸鼻軟語聊撫祝老稚且相収愼勿輒棄逐行看散陳紅官倉有餘粟救爾無逺謀每飯慙食肉

八月二十日種竹八本

東岡新種八龍孫北嶺淸陰肯見分畱取一林聽夜雨莫教千畝僣封君

次韻次卿中秋月下書所見

三載彭門夢新年故國秋月當千里共酒要十分酧翠幕知誰捲雙鬟不柰羞寒螿莫相惱啼作晚窓愁

題大著肚【並引】

金陵朱世英官長沙或有畫箕踞而坐者號大著肚舊有贊頌皆鄙語朱爲題小詩其上以易之其尾云但將貯酒三千鐘莫話容卿數百輩余愛其語有味更作此詩以廣其意

平生頗笑王防稽坦腹驚動郗家兒暮年羞澁爲懷祖計較毫末如兒癡嵚更誚周郎鄙自說空洞終何爲達人大觀無不可無鹽未必非西施了知倚杖淸言者外示夷曠中難窺不如此老身如寄萬事稜眞得計掉臂行歌眼看天擁膝長吟腹埀地羞遣家奴捧玉環肯爲門生作經笥白肥如瓠君莫輕終年貯酒眞酒結喉道士倘復見敢托石鼎譏彭亨

次韻元傑病中書懷

本來無病是維摩人說煙霞久臥屙獨閉衡門春尙在卻攜藜杖句還多已將名字傳三語懶作悲淒和九歌止酒淵明今復飲便須俗客到無何

次韻幾聖見貽二首

梅花雪後有殘枝畱與幽人照夕暉已借水光浮淨幾更將山翠染春衣回中漫叟移舟去月下淵明種豆歸知我短坡無客到肯攜長麈爲翁揮

坎止流行念已輕常闗𨿽設是吾扄事如痛定何堪說出爲饑驅豈有情滿座自傾鸜鵒舞半巖擬作鳳皇聲醉中深意知誰解付與前身阮步兵

李似表雪中置酒席上次韻

東風吹玉塵十指寒欲墮西齋借微溫妙語驚咳唾詩成酒行間一掃飛電過坐令止酒陶酒戒爲君破但愁飛絮零似我霜髩鬌他年玉堂人伴直誰對臥恨無屈宋才共續離騷些

次韻元素對雪十韻

云凍風仍急天低雪未収山寒飛鳥絕江晚一蓑幽曉樹梅初放風簾絮自投孤鶱迷逺鶴癡立看饑鷗馬歸鞍速韝鷹獵羽遒連城理睥睨千騎冷貔貅何處回蘭棹誰人擁釣裘閉門憐我病得句付君搜上瑞書三白登年在九秋何當明月夜同作廣寒遊

甘菊數本舊植之地沮洳湫隘頗有悴色十一月二十三日移植墻下明日小雨數刻欣然便有生意

小艸偸微生崛彊沮洳間托根倘失所憔悴無好顏嗟哉一大地寧無尺寸閒造物惜不與無乃亦太慳櫟社豈不惡盤錯未易栞下可百牛蔽上可星斗幹此物有逺韻何人憫淸孱我移東籬栽往近九畹蘭天心固有在生理似可還小雨喜霢霂低枝濕斕斑春苗已足采落英行可餐爲我制頺齡使我升飛仙物微自有知報君以長年

蠟梅六言三首

剪蠟枝橫隴月釀花蜜滿蜂房誰遣淩寒枝上中含百和花香

云佩風侵玉冷仙裳霧捲羅黃家在蘂珠宮裏衣薫鵲尾鑪香

桃花占上林簿蘭芷擅離騷經欲弔花中遺逸聊尋世外林坰【此花香韻俱絕而二書俱不載故有花中遺逸之句】

再賦三首

孤根雅宜幽處空明宛似僧房我作蒲團燕坐時參鼻觀淸香

淺俗微嫌菊陋麤粗不愛葵黃花裏誰方髙韻人中可比黃香

移種定從天上世間那有此香白髮人應羞看鵝兒酒可爭嘗

送詹伯尹之大梁

寒風轉平林密雪吹重裘遊子當北徵朝曦趣行輈人生防有別一訣寧復愁念君最少孤束髮勤淸修壽母豈不力白髮今滿頭功名唾手事嵗月逝欲流長安小車兒哆口笑土牛君才豈不髙逸气橫九州獘帚已千金白璧價未酧願言愼行李去去君勿畱

次韻何師與梅花二絕示劉凝逺

月姊宮前玉樹春杏花菖葉不同村多情誰道天無意先與梅花雨露恩

何人急遣蓬萊使喚得春回江上村誰信廣平心已冷老於花似太無恩

文殊老人寄和張載共賦堂詩要餘同作

世無陳太丘民隱念誰訴兒饑不肯乳咿嚶復誰慕殖祿膏妻孥居官付羇旅何心書下考絕意躡髙步張侯名家郎作吏得奇趣提攜念疲勞憂勤急朝暮散作千家春一洗五里霧簪纓被餘輝艸木飽朝露官閒理朱絲云靜落飛屨當期卓子康揚鑣各分路飛書恐到來築屋寧久住詩成梯幾間酧酢語交互酒杯方流行喜甚捷官渡歌詩載懽謠鞭箠息嗔怒翰墨良從容流冗自奔赴聲今詫父老名亦借童孺觴豆落明珠萬壑疾東注賓從俱鄒枚含毫各驚顧戰須老將鏖兵思勍敵遇主人方燕喜飲至非艸具人生俟河淸俯仰有新故寄言三不欺令尹勿輕忤民今知己疲著艾豈勝炷鋒傳固應須軺車少當駐魯山久寂寞冠虎寧有數苦恨郭林宗未遇黃叔度名嘗仰韓老雅意良黙諭何當奉周旋看君琢幽句愧無脫手彈可逐馬中兔只今釣斜川臨流與誰賦

讀涪翁黔南詩作

阿香名字本無雙流落眞成竄夜郎蚤嵗浪言腸是錦只今空復鬂成霜名傳故國猶驚座詩入浯川尙滿囊天爲少陵增秀句故教遷客上瞿塘

次韻元亢和邦師喜其歸自錢塘

道人靑眼爲君開前度劉郎今又來白雨飽催湖上句紅妝誰把醉時杯籬邊采菊山千疊渡口呼船谿九回便恐橫翔到蓬閣試尋林下小徘徊

送呂霞卿呂當世棄官而出家今爲道士

得錢夢穢官夢屍等爲臭腐焉用爲世人愛官如愛命君獨棄官如棄泥道人胸中少荊棘一色但種棗與梨華名自毀不足耴【語在眞誥】髙位疾顚無乃危魚須忽復入君手三命循墻急須走朝持玉磬誦瑯函夜著黃冠朝北斗天上云車久未來壺中日月空長久吳山楚澤兩西東與子一笑殊怱怱防當握手五百載摩挲金狄還相逢

趙丞家野堂

近喜崔斯立新成背郭堂傍厓深置屋喚客小飛觴稍遣花經眼頻移竹過墻官淸公事少夢熟鳥聲長藤倚樛枝瘦蕓翻亂葉香騎曹休問馬聱叟漫爲郎丘壑胸中事乾坤醉處鄊人間一遊戲出處兩俱忘

元夕睡起

元夕不復飲夜寒誰與娛人隨千騎出自對一燈孤有夢須黃你無情問紫姑鼇山在天上回望隔中區

次韻元素野步

金隄不復上蹣跚矍鑠何勞彊據鞍從我泥中甘蠖屈看他髙處作鵬摶錦江春色能供醉濠上游魚亦可觀聞有平沙邀晚步定隨明月下林端

太倉稊米集卷六

欽定四庫全書

太倉稊米集卷七

宋周紫芝詩四十一首

姑谿書報錄近作因寄宣毫越簡

五云書札何時得古錦詩囊久未傾急遣能言管城子仍煩解事禇先生飽霜穴兔秋方健照雪溪藤搗更精南鴈去時人尙逺雙魚欲到眼先明

次韻王次卿喜劉元亢登第

劉郎才思似春閒文在阿房季孟間盡把胸中著云夢還從筆底看波瀾我無富貴詢唐舉人說科名污次山馳馬行看歸舊物舞衣先喜慰親顏

奉酧韋深道見寄詩

蓋世功名豈不佳韋郎心事本煙霞秋風自老千章木春雨誰分一部蛙夜鶴政愁雲出岫鱸魚防遣客思家從君細意論幽恨準擬應須到落花

韋深道和詩且以書堅扁舟之約僕以禁煙歸掃邱墓未暇先寄此詩

闕然不見十年餘借屋新來共一湖已向雙魚逢尺素更因五字得明珠子猷心欲隨煙棹摩詰居應似畫圖防待龎公歸上冢便求奴飯馬靑芻

次韻邦伯達春寒

嶺外梅花使已來江南正月未春回頑云放日歸蓬牖殘雪將寒入酒杯便有社風催燕到何須羯鼔打花開老於春事渾無意睡起羣書正作堆

髙公墓【並引】

起居舍人髙公惠連余之妻曾大父也少年登進士第以才名推重一時見知於章聖皇帝公博學多聞晚喜陰陽地理書頗窺其妙嘗爲廬陵守廬陵士子千數而嵗罕登第者咸歸咎於郡學公爲卜地而徙之其後劉公沆與歐陽文忠公皆第甲科卒踐二府曩時公之諸孫嘗謂餘言公之父少卿公與公之墓皆其手遷意必能昌其後而今乃無祿仕者公豈私於吉之士獨不欲其子孫之盛大哉無是理也宣和辛丑予避冦難屏迹山間每飯餘輒曳杖逍遙於墓木之下遂作此詩【防謂方臘】

髙公古遺直三年立螭頭載筆有公言髙論肅冕旒少年取巍科妙學窮九流晚窺靑囊書穴地生公侯當時千載人繼出歐與劉如何百年後零落歸山邱墓門梗荒棘長松泣髙秋佳城定天與政自非人謀我來倚墓木伴客聊遨遊鬥酒與只雞誰爲橋公羞

次韻章季常題石魚研屏

蒼崖百丈懸江濱江潭下躍吞舟鱗戲將雙影倒掛崖石上妙絕始信陽侯神短屏誰爲琢山骨與君一障西風塵世間百怪那可解淸詩宛轉聊窮因問誰幻出水厎石掉尾鼔鬛波粼粼固應鳳咮與龍尾明窓淨幾長相親君家機云好兄弟玉山對峙髙嶙峋爲貧聊試漆園吏手板拄頰心看云要収江湖入幾席釣竿拂水埀風綸誰當爲我語石魚莫愛浪翻月白千頃江鎔銀但願玉堂常伴直對此風流千載人

次韻何丈卽席

春風無力柳嫣然花欲爭春作意妍坐上詩成云態度樽前人鬭玉嬋娟鳳簫初暖參差竹檀板還催大小弦惡客正應妨作樂主人渾似孟公賢

次韻子容池亭晚思二首

便到靑雲尙黒頭有亭莫賦二宜休如君豈是池中物要趁官閒作浪遊

漫叟江湖閒日月輞川圖畫小池亭謝郎春艸有新句付與老人雙眼靑

次韻次卿林下行歌十首

風吹蘇小門前柳雨暗羅敷陌上桑遙想錦江春色暖被花惱得少陵狂

聞道全家隱鹿門竹籬茅屋寄江村龎公事業無多子只有平安遺子孫

事向閒中種種休春來林下興還幽上山雙屐與誰著掛杖百錢時獨遊

郡郭東邊是艸堂巖花時雜澗花香愁從把酒杯中少日向讀書窓下長

愁多應怪獨醒人心事全憑麯米春醉後逢花堪一笑狂來曳杖卻成眞

身世無營策最良年來幽事不多忙飰牛欲起方朝露種豆才歸又夕陽

賣酒繒魚只數家卜鄰元在水之涯扁舟定自桃源去斜日紅飛兩岸花

人情危甚劍頭炊未可云鵬笑一枝冠冕窟中元不到雲山堆裏復誰知

得酒固應聊復飲有田何苦不親耡客來深巷聞雞犬便是淵明歸後居

勃窣蹣跚不上堤卻來林下小徘徊已知修竹有千畝更爲桃花求百栽

聞蛙

艸合平溝漲緑醅亂蛙聲在古城隈何時細雨春風夜還我西池鼔吹來

次韻趙鈐飲次卿家時牡丹盛開而僕不及見

揚子艸仍有居河間好事復多書獨來林下相尋處醉倒花間得句初人去不知紅爛熳春殘忍看緑扶疎明年許作樽前客準擬籃輿喚阿舒

林間燒筍戲作

滿山稚子欲翻籬莫管春風上畨時來伴野僧參玉版不知今日已茶毗

夜讀艾子書其尾

萬里投荒海一隅八年蜑子與同居可憐金殿鑾坡日渾在蠻煙瘴雨餘奇怪誰書方朔傳滑稽空著子長書不知平日經綸意晚作兒曹一笑娛

雨意甚濃方起而止

欲成凍雨又吹殘香稻埀埀不救幹謾對醨云訟風伯還將火傘付炎官未容漲緑浮煙艇且看晴雲轉玉盤誰與天工論赤地盡傾銀漢作波瀾

次韻趙明叔喜雨不寐

云忽油然雨沛然黃童白叟盡成顚喚晴鳩婦鳴屋角飽水秧孫明稻田禦史平寃魂亦喜羊言利死誰憐艸窗下子揚子涼入孤燈夜不眠

送彊幼安

慈固必能勇剛亦能近仁內荏色徒厲定知非仁人彊公本仁者笑語生陽春散爲三年澤不及千里民庬恩出豈弟雅量含淸醇應容盜耴氊肯叱吏吐茵誰知乃中剛臨難气益振前年攝虎符折衝如有神鄰封墮賊手齒寒已亡唇孤城危累卵夜臥寄積薪淸詩見橫槊髙防開重闉羣奔竄狐鼠萬刃抗一身豈但虎渡河遂使盜入秦至今忠義士不數逺與巡嗟我挾策子繆作升堂賓忠風激中腸別語聊重陳公議誰能掩偉績終難湮陰功及黎庶天語形絲綸富貴當自玆照眼功名新【賊謂方臘】

東坡老人居儋耳嘗獨遊城北過谿觀閔客艸舍偶得一蒻笠戴歸婦女小兒皆笑邑犬皆吠吠所怪也六月六日惡熱如墮甑中散發南軒偶誦其語忽大風自北來驟雨彌刻

持節休誇海上蘇前身便是牧羊奴應嫌朱紱當年夢故作黃冠一笑娛遺迹與公歸物外淸風爲我襲庭隅憑誰喚起王摩詰畫作東坡戴笠圖

婁黥庵納涼

婁黥無骨可封王生事全憑藥一囊閉戶翻經頭已白開門延客酒初嘗竹從春後知無數花自山來別有香未有數椽容我老聊分一榻借君涼

晚浴崇教寺

閒居誰與遊幸此招提鄰時乘下澤車訪我物外人往往聽魚鼔相隨作朝昬齋得飽佛飯暮浴霑僧巾情熟自不厭無求亦何嗔我生束世故欲解未有因願丏一滴甘爲洗千刼塵無冠顧安整有衣聊自振道人小軒窗池淨花色新芭蕉過微雨蒼翠爭藂筠勁節秋益好柔葩委菅榛豈但娛老眼亦足觀是身欹眠寄靜榻小休只逡巡茶甘猶在口龕燈已前陳日暮行當歸擊柝催重闉

次韻元傑暑中書事

劉郎家世盡名卿晚嵗憐君尙帶經道在莫嫌楡歷歷詩髙何媿艸靑靑杜門不出人應笑與世相違我獨醒誰與林塘共淸夜緑荷時照兩三螢

次韻李子澤中秋無月

月在愁雲黯淡中緑樽誰與共秋風君家自有人如玉嫋嫋停停似楚宮

次韻春卿遊黃蘗道場

長安多貴人被服縈寶帶名字埀鼎彛功勲壓崧岱一懷上蔡悲樂事鐘我輩知君汗漫遊食蛤據背若若笑癡兒洋洋飛大蓋梯空瞰千山閱此煙雨態小閣亦何有長松防微籟聊將身世夢淨洗佛祖戒行樂要及時幸此無籍在只今況丰年禾黍已斾斾狂風不鳴條積雨不破塊賞心失幽期噬臍有餘悔曉猿倘未驚斯遊君勿怪便當買薄田往抱躬耕耒

八月二十一日大熱夜半微涼

八月大地千里赤蓐収權輕苦無力未許寒蟬飽風露聊爲秋蚊增羽翼蒲葵呼扇腕欲揺絺綌捐衣汗猶滴誰遣秋風半夜來先向髙梧寄消息

和李似表丞防梅發用胡士曹韻

江頭雪屋知誰家雪中冷艶空爭華不知何郎閉東閣坐看江梅初著花谷厎春回猶未透天寒防薄姿微瘦黃昏有月誰復知舉世無花出君右人生一月幾胡盧枝猶在手霜滿須湖邊孤坐不飲酒西湖處士空淸臞知君不學崔斯立幅巾漫對枯松株鉄心𨿽冷白自勝金縷醉歌歡豈無明朝花在有新句詩成阿買還當書

次韻次卿約尋梅二絕

擬摘寒梢一防春佩囊無句久生塵尋花防得王郎意應爲江梅似玉人

想得瑤林玉樹春髙標元自出風塵殷勤欲共梅花笑卻恐梅花解笑人

寄題折將軍家忠勇堂折有邊功上賜大旗禦書忠勇二字以表其功將軍因以名堂

折侯古將家雄算詟邊土將軍最晚出驍勇不媚嫵十年守雁門飛矢射猛虎平生程不識不作一錢數誓言大宛馬唾手端可取夜半奏捷書歡聲曉飛舞云旗塗黃金彩錯映寰宇談笑開華堂忠勇掲天語功成倘堅壁鎭靜古所與何當使敵人開戶玩處女置酒日髙防緩帶擊歌鼔要令無智名折衝在樽俎

東墻橘將熟催以長句

木奴嫋嫋半埀墻故惱幽人苦未忙雨細不妨無賴緑簾疎時與可憐香誰將磊落黃金顆爲賦甘酸白雪囊只有天公眞解事便須先借滿林霜

夜宿東寺雪中寒甚

古寺初投箠荒陴已授更雪飛穿幕片風作撼窗聲今日招提境當年敵騎營可憐王處仲江上築孤城

哭普兒

胸中欠梨棗種此無明根造物初戲劇憂傷裂心肝奪我破殻雛長鳴猶未翰況乃渥窪種墮地已足觀此理竟莫曉老淚空闌干端如卜子夏淚盡雙眼眢母哭不忍聽聽之鼻辛酸人言有子爾欲遣吾心寛有生無短長視死同一嘆曉人當如是自曉終爲難究竟無柰何哀哉亦何言安得大靈騎云欵天門

太倉稊米集卷七

欽定四庫全書

太倉稊米集卷八

宋周紫芝詩五十九首

次韻答子容三首

載酒念疇昔幽情日相過十年登鬼錄奄冉今已多舊盟難重尋俗子終殊科只今驚大巫爲我驅妖魔但恐費推挽勞君戒蹉跎願隨翩翩子徙倚南山阿

二

老懶不出門冺黙抱窮獨賴此千載人洗我雙病目公思如懸河傾防歸四凟我如眢井泉鑿地日不足幸分一滴甘濡此將槁木行當奉周旋歸囊粲珠玉

三

故交天一涯塗路困修阻新交同一邦對面日晤語知君相知心政在亹亹處朝屐窮幽深夜牀同曉雨似聞跫然音振翮便輕舉俗物多敗人公其勿輕許

次韻蘇如圭乞貓

蘇侯家四壁每飯歌權輿庾郎鮭菜盤三韭羅春蔬饑鼠竄旁捨不復勞驅除何爲走老黥貫魚乞貍奴頗知紅錦囊萬卷家多書我時醉著防過子城南居手擎烏絲欄棐幾自捲舒寒具久不設躉尾亦足娛猶恐遭咬囓備豫須不虞貍奴當努力鼠輩勤誅鋤無爲幸一飽髙臥依寒壚

食蛤蜊一首

舊聞若士升中天俗眼未識烏鳶肩防食蛤結汗漫盧敖尙肯遊人間髙談謾罵沈昭略坐視元長稚弱更言且共食蛤蜊忿气難平兩譏謔下臨無地髙無天更作兒女爭妍平生我亦笑二子豈知眞味含芳鮮何如結屋淸江曲風雨闗門酒初熟自烹折鼎吹濕薪笑倚胡牀摩醉腹但願年年對蛤蜊一杯薦我梨花玉

演師跳珠泉

阿事窮奢供億在寰宇云錦張風防明珠濺飛雨須臾就變滅慶弔只仰俯何如西山泉迸石互吞吐尋源上層巓流脈下深塢散作跳空珠累累不堪數𨿽無千金賞玉漱羅堂廡道人得摩尼夜光還合浦不知方外士得失兩安取此意誰復知寒流自千古

瓊師蒼筤軒

絕境渺天末招提入云端汪灣一溪水似與山屈盤僧房各上下處處聞驚湍道人更幽獨開窗對檀欒細雨洗輕碧微風生暮寒云梢自裊裊玉佩時繄我絕韻友久結無情歡相逢如故人棄置良獨難婆娑防淸影夕陽殊未殘何當分淸陰與子同考槃

蠟梅一首

彼美靑樓倡顏色豈不好春風桃李花過雨堪一掃粲粲星冠女雲宮在三島霧帔捲黃羅披風出云表焚香禮夜壇香霧生杳渺恨無脂粉顏千金聘嫋嫋劉郎竟不來含嚬防淸曉誰憐傲霜枝照眼自明了永懷蕊宮姿微黃淡飛標淸蟾耿寒枝與月自相惱眞賞久未逢殘英惜空老

次韻雷飛卿雪中掉小舟見過

別時江上艸離離相見寒枝欲放梅目送徵鴻天外去夢驚煙棹雪中來靑雲誰料未十里白髮政須同一杯老日相逄能有幾春花欲動莫先回

次韻似表謝胡士曹分梅花

李侯自以詩名家詩成與月爭霜華誰將尢物調韻語拄笏騎曹分好花花寒力淺香微透惱亂詩翁作詩瘦對花欲作楚狂顚艸賦誰居廣平右但愁急管吹邊隅便應買酒煩長須參橫想見緑衣舞月中笑語花微臞天香艷艷與誰好君家兄弟元三株明日新詩入花蕚人間此事應久無【唐李乂兄弟同集號華蕚】可憐多病閉門叟對月癡坐空中書

雪中過慶老方丈

云滿江天雪意酣擁鑪聊復聽巴談老人不出眞藏六來客何勞說後三已借團蒲揺短夢更澆春餅薦餘甘此生試向閒中看何止人間七不堪

次韻答春卿尋梅

霜梅槁立淸江濆誰當爲挽歸來魂靑鞋醉江沙路玉防簪防驚王孫臨風想見花有語此郎詞賦如文園花開無情落亦易聞香當欵知誰門怕看落地白雪滿便恐綴枝靑子繁溫風明月不易得繞樹莫放花黃昏知君共醉有佳客此意歸來誰與論煩君與問花無恙尙堪一笑同淸樽

飲沈都曹家梅花下【時東南已擾】

去年夜走山百盤山中飛雪朝漫漫不知春向夢中盡更有梅花醉後看今年冬溫寒力軟春入梅梢已堪剪挿花重飲故人樽猶得一枝供細橪豈知藂棘避戈鋋還對粉香驚婉孌花前楚客狂欲顚月下吳牛空自喘明年尙恐賊連營零落肯教花滿眼只今猶可醉餘香杯行到君莫嫌滿

次韻舒天用元夕觀燈喜甚成詩二首

河陜欃搶漸欲平不應戎馬尙連營聲傳萬井燈花麗月到中天夜气淸爛醉且須遊閬苑論功終合擬長城歸來防手無人識喚作風流阮步兵

樂事悠悠不系情生涯狗茍復蠅營嫌渠燈燭紅紗亂爲我歌詞白雪淸豈料脫身歸故國可憐行樂記王城開元盛事元如許何日中原不用兵

次韻元司理元夜三絕

火龍衘燭禦城遊喜入升平四百州惆悵長安今夜月爲誰重上漢宮樓

憶得葆眞池上春水晶簾底看燈人當年京洛隨車客今夜江湖臥病身

花落殘缸睡味酣九霄誰正夢傳柑百千燈滿虛空界半夜回光獨閉庵

次韻同舒天用和元侯三絕

舒郎人物是淸流不解蒲萄得一州郡守無燈亦行樂也隨賔客上江樓

亂離燈火不成春月下歸時有幾人我老尙堪陪一笑世間無似此閒身

遊騎歸來尙半酣一杯誰與甕頭柑小窓夢斷龕燈在影落疎梅月上庵

菖蒲山子歌

南人生長在山間家家有窗窗有山吳峯楚嶠不知數但見雲埋雨洗堆煙鬟誰知長安綺紈子一拳何處鑱云根陽侯疏鑿出巖穴上有斕斑皴蘚紋下有千嵗不死瑤艸蒼須繁癡兒持此矜王孫朝攜磈礧登朱門暮擁紅旌辭帝閽開元承平二十年四邊無警不控綉衣半是花鳥使達官避路誰敢言大艑岢峩春浪碧處處爭看太湖石天心不肯幹太湖八州萬口空嗟吁累石作山齊華嶽千峯萬巒撐碧落樛龍夭矯攬雲雨仿佛去天無一握錦防東下飛龍舟咸陽苑籞空蕭索杜陵野老哀江頭菖蒲之山兮誰爾畱

次韻羅仲共山村題詠十首

晏坐銷長日禪心薫妙香已成三折臂安用九腸

二

花片風前落江流雨後渾少陵新得句應似浣花村

三

喪亂何時定江村愁殺人日長空有睡花在不成春

四

老去家無定名髙席未前如君尙窮約誰與問蒼天

五

避地成眞隱依山結艸廬此身無籍在隨寓卽成居

六

北闕書難上南方賊未誅諸公在廊廟誰與問唐虞

七

欲問濯潭路懸知隔數村曉來茅屋夢相對飽朝暄

八

有醉銷千日無詩學四愁幾因君得句技癢不能休

凢

塞北兵戈滿竹西歌吹空何堪故鄕夢眞在白頭中

十

兩國兵難解三春花自飛愁因春鳥喚心逐暮鴻歸

次韻艸堂主人雨中十首

反鎖衡門誰復開艸堂殊不見兵埃雄風斜捲雲頭去雌霓橫遮雨腳回

有家憐我無鄕地好事知君不世情借得小窗安淨榻臥聽風雨入荷聲

虎頭山下元無路龍骨溪邊尙有窗風裏荷花吹不倒雨中鸂鶒自成雙

少年結客不思家酒涴春衫白薴麻今日江村煙雨裏兵戈滿地鬂雙華

滿谿煙雨濕芙蕖緑葉紅花錦不殊聞說宛西橋畔宅小園無地不荒蕪

醉裏靑春挽不畱眼前戈甲幾時休溪邊雨細花吹盡隴上風寒麥又秋

亂來嵗月摠如流頭白江村不柰愁老罷此身何處著尙堪同倚雨中樓

含桃熟後鶯還語柳絮飛時燕亦忙風物但隨時節好不知人意自淒涼

浴鳬飛鷺下橫塘花過鶯歸艸自長恰似碧雞坊口望浣花谿上一茅堂

避地偸生只閉門不堪搔首對醨尊行歌野哭江頭路雨葉風花摠斷魂

避兵遣懷六首

鳥噪烏江渡鯨吞白下州地分元帥重聲入敵營愁近磔巡江尉將俘北闕頭兵行速如矢甲縫露氊裘

二

江濶烽煙冷城危戰騎驍敵從諸道入將擁潰兵驕萬國晝多壘三軍夜擊刁干戈空滿眼誰議築壇髙

三

避地蒼黃夜悲涼郡郭西捫蘿危絕磴杖防困深泥掩面憐癡女回頭愧老妻驚魂猶未定邊馬莫頻嘶

四

野宿寧堪度風飡寔自憐妻孥渾在眼戈甲暗凋年夜月翻驚鵲炎天看跕鳶射敵無一矢南渡幾樓船

五

心折來時路身行亂後村土兵呵白晝野婦哭黃昏賊去煙畱屋人歸日在門舂陵四萬戶今日幾家存

六

閶闔乾坤大封疆四百州蒙塵二聖哲伐叛六春秋地入彊鄰濶官封悍將優奉天哀詔下感泣萬方愁

次韻常元明西坑見寄二首

西坑只在亂山間尋得仇池十九泉有句能催千嶂雨無人共釣一川煙

南來敵騎欲淩川北嶺人家自燒原聞道西坑堪避地擬尋雞犬問桃源

寒食雜興三首

寒食只數日天气殊未佳輕雲澹微茫細雨吹橫斜靑春似無情不到愁人家霽色忽浩蕩平原繡芳華走馬惡少年挾矢射防牙白羽叫餓防舉网連五豝防當斬長鯨封侯鳴皷笳時危何不有寒士空泥沙凜凜羞俠气悠悠但咨嗟

憶昔在京華醉長安市長安白面郎快馬如流水羅照暮春鬭艸攜佳麗就中五侯家云幄耀金翠九陌過香軿都人拾遺珥歌喧樂佳節日暮多沈醉榮華一消歇禍亂蒼黃起北狩隨兩宮血屬六萬指徵車去悠悠河水日彌彌浩歌哀江頭老淚不可止

北邙何巍巍髙冢如魚鱗慨彼墓中士中朝稱貴人萬金樹丰碑千金琢麒麟自從敵騎入亂離隔中原生者各奔竄死者啣長寃子孫無奠享白楊悲餒魂峩峩纓冠子往往無丘墳舉酒西北向野哭望白雲我今上先隴覆杯松下根時危不自保念之殊酸辛

寒食夜月下作

一百五夜對明月二十七種無蔬柈莫嫌萬防飛花恨且結三人對影歡流落忽成身老大亂離誰不涕闌干顚狂自笑那能寐立盡春風午夜寒

送詹伯尹丞涇邑

西溪寒食柳花飛正是琴髙欲到時薄祿僅酧三釡志新篇莫負兩松詩催科未辦何妨拙作吏能淸不用知髙論平生期活國一方疲瘵看君醫

題馮尉緑淨堂

不種平池玉井蓮捲簾堂下水如煙溶溶自漲晴江緑脈脈還通暗谷泉誰道馮唐今白首始知梅福是眞仙客來莫吐靑銅面要看蟾宮上下天

野飯

野飯聊娛老登盤春物佳芼羮橫荻筍煮餅薦槐芽魚尾初埀劍臺苗未著花誰言庾郎瘦蔬腹漸禁茶

明皇羯皷圖

禁籞鶯聲外天袍擁禦黃曲名翻茘子春苑繞沈香白雨花奴手風鬃舞馬牀向來歌吹地何處是漁陽

送智上人

道人飲山流顏色頗秀整經營一庵足偃蹇萬事屏忽隨銅峯雲飛下銅峯頂欲了一大緣此意極勇猛白晝多豺狼橫塗半坑穽爲言普陁林誰能保腰領要憑降魔力化作淸淨境師亦初無言薄俗時自警盡洗歷刼寃願力周涬溟瘦藤行可支愼勿厭馳騁

太倉稊米集卷八

欽定四庫全書

太倉稊米集卷九

宋周紫芝撰詩四十五首

張載揚言揚州燕子無屋可居卽船爲巢命黃叔魚賦詩今年春餘始見叔魚詩於宣城遂同賦

塞北健兒歸去日揚州燕子卻來時空尋畫舸藏風雨更爲傍人話別離回首淒迷春水路傷心零落舊巢泥斜陽不見烏衣巷一讀君詩淚欲埀

送呂右丞罷鎭宛陵【聖從】

漢室承平久侯邦拱衛尊勲華埀日月展錯動乾坤開辟規模大紛更制作繁民勞箕斂日人痛鑿空痕鳴鏑侵楡塞穹廬指鳯閽羽書飛始急魚鼎沸初渾內禪皇圖逺春宮曉日暾羣妖悉葅醢黃髮半騰鶱公入登丞轄忠稱自諌垣論思知蹇蹇屬意本元元蠖濩資扶掖奇庬力引援惇盤盟易失虎兕敵仍存轉戰知何已風塵忽再昏倉皇趨帳殿奔北棄弓鞬傾日心應折瞻天眼欲眢徽音求太姒基命本姜嫄大物歸明辟蒼生荷國防推符迎代邸結綬擁堯軒防上眞人出塗山萬國奔回天功不世徙突事堪論已復安西土猶煩防北門要須調鼎手爲洗泣隅寃萬杵堅城壘千兵列戍屯賊鋒憂防鈔原燎畏燒燔坐嘯初何事渠凶不足吞持平本寛大餘事到平反論說波瀾濶提攜禮數蕃時懸徐孺榻亦置穆生樽有客安圭篳忘機在鳥猿疾馳看騕褭妙琢愧璵璠始下橫經帳還攀欲去轅月樓空窈窕風斾舞繽繙竹帛勲猷著絲綸詔冊溫磻溪未容老琳館且辭煩閟計今猶在忠懷不易諼白麻終拜相左衽待稱藩巨蠧消姦宄良農植本根抗章陳上防補衮要嘉言鎭薄惇流俗疏壅防治源微生有榮耀洗眼在山樊

元素僻在艸野羣盜縱橫久不得問新作鼎來喜次其韻三首

兵气纒滄海斜陽入暮林魂傷春落絮淚濕晚啼禽只有衣成結渾無髮受簪殘生已飄泊老日更侵尋

二

自失云橋路空傷煙樹林天驕猶射月靑犢未成禽尙怯矛頭米空橫柱後簪春光無賴好花落共誰尋

三

近聞君隱處茅屋帶平林但可占鳴犢誰能黜展禽書應藂淨幾塵已暗橫簪杖防終隨子雲山上百尋同仲共兄弟訪趙行可行可置酒二首

倚杖山頭寺維舟柳下堤莫催金騕褭且醉玉東西亂後兵猶滿風驚鳥未棲看君飛動意兩目在鯨鯢

二

坐客三珠秀王孫玉樹髙酒寧闗爾軰山合對吾曹遊子家何定將軍戰未鏖相逢莫相失羣盜正如毛

讀陳公葆眞宮詩有感而作

念昔全盛日天子方祈年崆峒擬問道桂館延列仙葆眞號上宮柳色參雲煙方池下見厎上映壺中天長安二三月遊女飛朱軿蹣跚步金堤依約遺翠鈿芙蕖倚紅妝弄影秋江邊我亦時結客曵杖相周旋不知客中人有此稀世賢臨老誦公詩撫捲徒惘然

初夏

絮飛長陌又春餘緑滿菖蒲夏已初雙蝶不來花防防一鶯時到樹疎疎平生懶作折楊曲萬事可占長柳書只有故山眞耐久伴人閒處作踟躕

賊退後經舊居

反側虞戈兵流離厭山谷師興解重圍亂定出荼毒提攜望鄕闗老稚甘趼足故里成邱墟門巷亡詰曲大木亦已薪蔓艸行可束東鄰殺翁媼禍難云最酷白骨在艸間零落不相屬西家各奔竄系擄及僮僕當時黃金囊掉頭不肯贖新交半亡沒變故誰記錄舉家竟何歸寄食嘆局促凶年大軍後旱气日熇熇涸井不供炊垢膩那得浴不知病瘦軀何以度蒸溽自從闗陜亂威弧殊未韣十人九無家蕩析豈所欲微生何足論主食久不玉但願早休兵四海各安俗

憫雨嘆

南方久不雨旱气日益酷起視夜何其星斗燦滿目朝云藹空蒙暮雨思霢霂雷師方鞭車風伯忽舞纛百神各顚倒誰爲調玉燭兩宮方蒙塵百執被驅逐萬里沙漠行長徵犯三伏懸知臣子心北望眢兩目願興膚寸云朝隮暮滲漉天公倘悔禍何止望一熟皇輿旣言歸壤地亦旋復誰當挽天河下洗憂憤辱

和人題徐獻可倅防池蓮二首

風流別乘水中仙百丈新移玉井蓮試掉小舟花裏去便如苕霅雨中眠

西風吹雨緑楊灣香滿紅妝一水間不把監州比螃蠏看花誰似兩公閒

毅果出示次卿詩編中有彭門見寄之作乃追和元韻

往憶烏衣郎北走彭門道六年隔音容萬事掛懷抱相思枉停雲尺紙開小艸爲言淸夜夢莞爾同一笑黃樓天末路逺何由到我亦仰屋梁恍若落月照神交見顏色此理固良妙撫事思少年相期在嵩少是時海內安王師未徵討尙有邱壑姿可寄沮溺傲一從胡鶵驕斯民困徵調一死抗賊徒奇禍發詞藻造物苦見憎與俗坐殊好微軀此棲遲長夜悲靜悄蒼狗變浮雲世事那可料傷心埋白玉急景轉飛鳥幸此好事人遺編爲傾倒老眼倐巳明權門益慵掃

毅師以次卿詩編見示以二詩還之

云錦當年事傷心不忍思江寒収骨後山晚斷魂時直節君何恨天心我獨疑老懷無處著更復把君詩

二

人物忽掃地風流誰復知子猷心愛竹摩詰少能詩疇昔山林意殘年喪亂悲明珠在滄海好句莫多遺

蔡生縛氊根毛筆戲書小詩

臥沙細肋防勲余防鼠何勞彊挽須毛穎典型空復在髯郎今巳號中書

九日度折嶺

修途苦悠悠行邁日靡靡間道避羣防擔倦行李重岡頗峻極一上三十里荊榛塞舊蹊設險防賊軌鑿空破狼石猿徑僅容趾俯身視懸崖駭汗如流水回首問僕夫倉皇謀進止鄧公固忠臣王陽眞孝子經營能幾何蹈歷乃至爾佳晨懷故鄕絕頂步屐齒醉防落淸樽浮香嚼金蕊嵗事行晏陰四郊復多壘浩歌歸去來吾行且安竢

宿靈河寺

風飡倚虛壑險步躋雲梯驚魂棲客枕夜宿投招提殷勤入檐月肯爲幽人低滄海念橫流萬方喧鼔胡爲困行役竄伏隨麑南枝越鳥巢北風代馬嘶耿耿念徒旅依依懷故谿脂車待明發胡爲尙棲棲人生如醵飲暫聚還復暌百年能幾何行樂戒噬臍

秋霖嘆

去年陰山雪平地三尺餘人言土中蝗入土不用驅今年嵗枯旱野食無豆蔬西來三尺蝗舊嵗雪不如秋田有遺秉未足飽一夫細雨生穀芽屯云幾時舒羣凶劇豺虎諸將勞驅除橫屍作京觀流血如決渠髙穹厭殺气荊棘滿郊墟尙復此恆雨未知當何如豈欲令斯民竟死不少紓天亦念赤子理豈有是歟防當開晴雲卻返羲和車我廩𨿽巳殫我地尙可鋤庶用種宿麥更作來嵗儲

次韻趙鵬翔秋夜嘆

朝彈雍門琴暮歌梁父吟秋容日欲老客愁秋更深問言愁何許萬里懷歸心昔在洛陽日頗遭邊騎侵骨肉盡奔迸嵗月良侵尋譬如痛定人當痛難重任辭親就薄祿夜寢無完衾家亡河間書囊鮮鴻寶金誰能援一臂使子無陸沈老得平阪驚鳯翔長林佳名一朝白髙義千古欽

山谷先生弔秦少遊詩云少遊醉臥古藤下誰與愁眉唱一杯解道樽前斷腸句江南惟有賀方回此以言語文字知少遊者也余鄕人有官藤州者謂藤人爲餘言少遊旣病洗沭步上光華亭手持白玉杯命取江水立酌一杯而逝嗚呼此豈徒然者哉東坡題少遊自作挽詞以爲能一死生齊物我是眞知少遊者也

古藤陰下偶婆娑南北隨緣意若何白玉杯寒亭上月縷金衣斷醉時歌還將萬里澄江水盡洗平生綺語魔能道秦郎解忘物嶺南惟有雪堂坡

嵗杪雨雪連日悶題六絕

春前舊雪連新雪雨後春寒帶臘寒殘日送年能幾許一番風雨嵗將闌

樹頭雪過梅猶在地上春回柳未知舊嵗新年渾似夢凍雲寒雨不勝悲

春回九地初頒歷人傍千門復看儺盡是漢家無事日白頭扶杖意如何

去年代馬渡淮流江北江南處處愁破敵只今猶遣將冨民何日定封侯

鞭牛迎得春來了爆竹催將嵗欲䢐莫把流年作悲喜人間萬事有乘除

大雪今宵一尺餘王春明日嵗云初丰年已識天公意上瑞仍煩太史書

淩歊晚眺

故鄕南望幾時回落日登臨眼自開倚杖獨看飛鳥去開窻忽擁大江來傷心不見姑溪老抱病聊尋宋武臺嵗晚無人弔遺迹壁間詩在半灰埃

次韻伯尹登嚴子陵釣臺

明光宮中梟夜鳴漢鼎何人窺重輕老髗未污屬鏤血四海掩鼻愁羶腥當時避地豈得已巖棲水宿俱非情誰知舉世無眞隱此意獨髙嚴子陵一鉤明月滿蓑雨桃花水漲春江平生涯頗似眞子端欲釣魚非釣名故人巳作飛龍起猶著羊裘釣煙水異時侯霸豈其儔未可輕將衮衣比心知不爲世人屈無故不作三公耳富貴浮雲只眼前執防長憐子揚子丈夫名節倘未立安用區區識奇字

環翠亭

客意長隨倦鳥還翠屏空夢小孱顏更將臨老雙愁眼來看平生未見山西子爲誰顰逺黛湘娥何事髻煙鬟千巖萬壑無人處便是輞川圖畫間

種徳亭

萬緣冝作夢時看只有情田種徳難但把胸中著梨棗不愁庭下欠芝蘭倡條冶葉渾無賴錯節盤根頗耐寒莫笑襄陽龎老子全家長享鹿門安

蔡澄源錄三家詩見借各題一詩以還之

翰林才大今師伯目短曹劉數仭墻我亦當年曾問字云泥無路可升堂

早時得句唾成珠晚嵗分符雪似須聊復把公詩過日何心賦我食無餘

少年湖海識元龍老去功名事已空筆陣舊知無與敵詩城今復有誰攻

睡起有感

日長誰復欵幽扉睡到斜陽恰盡時缺月要圓云未肯靑春欲老絮先知天扵我輩元無分夢比人間更不疑門外故人千嶂逺燈前華髮萬絲埀

次韻伯逺春雪

風寒欲下欺春雪天近先埀壓地云堆得樓頭成玉色吹來酒面作波紋憑陵暖日竟何事調防新花誰解紛溫詔始聞如挾纊九重應復念三軍

光武二十八年五溪蠻反馬文淵年六十三矣踴躍請行卒致困敗班定逺久在絕域上疏請歸詞甚切至其略曰臣不敢望至酒泉但願生入玉門闗遂老中朝辛亥季春三日燈下讀此二傳感而賦詩

平生長嘆馬文淵功業遨遊二帝間洛社龍飛初有意嶠南鳶墮不知還𨿽迷槃瓠壺頭路肯愧祈連冡上山政坐不如班定逺乞身生入玉門闗

題趙周賔家夜獵圖

翰林作醉石偶似蒼於菟龍眠見之笑爲作匹馬彎雕弧云是將軍出夜獵上有仇池行艸書雲沙蒼茫日欲下道逢伏虎南山隅心知是虎不是石雙急控皆盧兵明朝白羽飲頑石摩挲欲盡金僕姑君不見賜累千金新垣平連佩六印欒將軍致君大略豈在爾封矦細事不到君先生言語妙天下瘴海七年皮肉皴邂逅英物數蘓李曹蜍如生亦如死龍眠有眼識天人異世同成一奇事君當什襲勿漫摹此人此畫人間無

五禽言

余避賊山中婆娑巖壑間終日寂然不聞人聲惟春禽嘲哳不絕於耳乃用其語效昔人爲五禽言亦山中一戲事也

婆餅焦

云穰穰麥穗黃婆餅欲焦新麥香今年麥熟不敢嘗斗量車載傾囷倉化作三軍馬上糧

泥滑滑

山中流水聲聒聒春禽說雨春泥滑誰爲春禽語莫報幽人明日雨幽人明日欲上山山頭雨足花斕斑

提壺盧

提壺盧樹頭勸酒聲相呼勸人沽酒無處沽太嵗何年當在酉敲門問漿還得酒田中黍穗處處黃甕頭新緑家家有

思歸樂

山花冥冥山欲雨杜鵑聲酸客無語客欲去山邊賊營夜鳴鼔誰言杜鵑歸去樂歸來處處無城郭春日暖春云薄飛來日落還未落春山相呼亦不惡

布谷

田中水涓涓布谷催種田賊今在邑農在山但願今年賊去早春田處處無荒艸農夫呼婦出山來深種春秧答飛鳥

水西壁間見呂居仁絕句次其韻

秋霜落後題詩處醉墨淋漓苦未幹不見窮愁孟東野亂峯空鎖一溪寒

太倉稊米集卷九

欽定四庫全書

太倉稊米集卷十

宋周紫芝詩四十四首

題聖龍泉時方避賊山中

泉聲來自古龍湫山底驚雷萬壑秋濺雹打窻空破夢飛流無盡不湔愁

次韻伯尹食糟民示趙鵬翔

十年用兵九不熟人家有田不種谷盡枯膏血作軍儲卻買官糟貯饑腹冨者鬻田貧鬻妻夜困桁楊曉敲朴長腰一粒不下咽輸入官倉常滿屋昔年貫朽內府錢諸公何苦開漢邊自從代馬飲江水便恐黔首流饑涎黃塵白骨尙滿眼錦裘繡防誰當前烹羊炰羔固不惡饑民食糟眞可憐元矦幕下短主簿肯與斯民作調防不愁吏考拙催科寧脫靑衫賦歸去詹侯老文稱大手樂府詩髙古無有安得狂歌徹聖明便叱風雷淸九有卻驅羣賊作良農還我昭陵舊丁口

山中避盜後十首

喪亂今猶爾安危了未分叛初射月羣盜忽如雲妙略歸諸將深憂軫聖君灞陵逢醉尉應有故將軍

二

避地今猶雪移家春復深豈無花到眼可柰鳥驚心茶動容時摘蘭香得細尋山中有幽事靑犢未成禽

三

浩蕩奔流急倉黃突騎來擁旌方滿目縱炬巳成灰去踏靑山道歸看白骨堆須煩郭中令一爲洗氛埃

四

橫道俱虵豕親交信絕疎別來應隔嵗亂定始收書轉徙移家後存亡雪涕余微生一螻蟻播越念皇輿

五

夜燧餘三月新愁有百端驚魂頻雨泣枵腹任風餐射雉山居險薫狐穴處難敵來猶可爾冦至不勝殘

六

黯防春歸日荒涼賊後村皷猶聞去寨火未息平原不恨室廬盡重欣老稚存此方惟是姥亦復飯王孫

七

今日報賊去下山猶復遲羣兒收淚笑老眼顧人疑夢入鄕闗屢魂應軀乾離一春三避賊十事九成悲

八

翠巘幾曲折往來三數家搗皮催作紙擁焙看烘茶山盡始見日溪晴時露沙武陵知便是隔岸有桃花

九

賊去方燒縣兵來復打城艱難惟有骨生死兩無情欲住家何有謀歸計未成人言李禦史滿腹是精神

十

可怪子劉子全家肯見存長分夜雨榻復共艸堂樽磊落吾何取笑言君益溫它時此心在結艸報深恩

侯元進賦待鳯堂佳句見邀同作

見說封君竹風枝飽嵗寒防看雙鸑鷟飛下碧瑯玕惡鳥良復厭閒花吹自殘絕知門可欵夢對小檀欒

題趙鈐家墨牛圖

昔我築室花姑川短蓑靑防耕春田一犁落盡菖葉雨雙犢自分春艸眠向晚歸來臥牛背小巷疎林日猶在系牛柳下門未闗鄰翁攜酒牛邊醉回頭往事無十年田入冨家牛賣錢艸荒春隴賊燒屋十口有家無一椽眼昏頭禿不如意此畫一見心惘然河間豈是田家子書多自可天祿比平生眼厭玉驊驑水牯作圖聊復爾北陌東阡喚未歸空遣農人告春事田間望月看吳牛老子從來乃如此便當火急解龍泉換取四蹄耕雨水

賊後收拾殘書作

此生空作短檠癡老去猶慙閱市資豈有鄴書猶挿架更無班史可充饑今朝過眼亡三篋它日還君欠一瓻亂葉紛披在懸磬春風可是故相欺

燕欲來巢

亂後烏衣巷欲空擬尋茅舍伴蓑翁戲將鶵去春風裏銜得泥歸暮雨中炙手不嫌門戶冷傍人如獻語言工明年記取來時節應是桃花滿院紅

三月三夜得梅花數枝燈下作

故人逺客天一涯寄我萬里風前枝方壺含澌不受污可著玉樹瑤林姿孤芳妙質不可說天香肯復須人知老人不作世間夢但見玉友如兒時急張靑燈當明月要看疎影橫屏幃花寒不睡斗欲落笑語似與人追隨持杯未怪此宵樂論情忍負平生期回頭卻憶靑山道處處相逢花不老短籬飛雪山更寒古木啼烏月催曉淸魂屢往途路遙故人久別相知少只今如此邂逅何莫厭詩成苦相惱

桓公祠

蘓峻兵方急桓公气未平一身惟死節四海但孤城嵗月人間夢功勲紙上名可憐山下老澆酒問陰晴

次韻元進寒食感事

寒食江天雨弄晴夕陽花艸一川明持杯欲下它鄕淚上冡寧無故國情漸喜三春逢禁火防須五斗解朝酲知君屢作東萊夢我亦飄零嘆此生

次韻元進再示

屋角鳴鳩喚晚晴眼驚新火一畨明兵戈處處傷時事花柳村村惱客情無復禦廊分冷食只將蹋鞠醒春酲徳公上塜知何日滿眼春愁太瘦生

雨後過琴南巖

夜雨喧旅枕曉徑深春泥奔流自山來轉眼忽渺彌微生抱羇蹇老病淩欹危靑山岌當前客意恍若遺空崖倚天立怪石從云埀雲間笙簫聲隱約天風吹斯人已仙去孤蹤何之釣石屹中流誰來把綸絲一水繞山麓淺碧涵漣漪長年抗塵容照水羞華髭羨門不可遇惜哉吾巳衰人生不學仙萬冡空累累於今豈未可撫事聊歔欷

讀樞密張公梅雪二詩公諱叔夜

禁中頗牧誰最良上前論事張子房張公九尺須眉蒼談兵說劍眼爲方金城有防若未試便恐談笑無戎羌時平不用臨邊手乞得南州作醉鄕黃堂酒盡客未起淸畎風多禾自長只今白雪醉中句猶帶東閣官梅香單於敢挽射日弩當年誰上東封章王城三月斷信息賊軍螘附方跳梁白頭侍郎最先至擁兵直入趨咸陽中人傳詔天爲喜戎師夜遁軍威張太宰官髙亦動色毬路帶禠腰金黃功名無成落邊土此老此功誰更數想得韋韝毳幕寒夜聽邊聲淚如雨

次韻元進以長句見勉

一雨俱回艸木春槁枝著葉定何因煩君筆厎三昧句洗我胸中千斛塵憂患此生眞已了風煙萬里正愁人白頭攘臂干戈裏欲遣何人喚孔賔

次韻元進病中書懷

一竿煙雨釣羊裘稍負初心只自羞擬學倦飛雙去鳥可憐無定一虛舟未成大隱定小隱爲用人謀更鬼謀君有胸中經濟防不須猶說二冝休

次韻元進書事

七尺看君玉作山倦遊莫賦鳥知還大椿本自八千嵗天馬終縻十二閒笑我生涯眞艸艸如公人物未班班他時一枕江南夢猶記相從水石間

次韻元素見寄

吾曹心事寄微言此意難從世俗論妙句已先醒醉夢尺書何止到寒溫因緣只睡心情懶習气惟書眼力昬知有艸廬能避地滿村煙雨一柴門

次韻奉答馮逺猷

翩翩綺紈子粲粲潔衣服朱門酒肉臭不飽膏防腹淒迷百艸中得比蘭與玉手持白瑤琴欲皷朱弦曲閟玆淸廟音未易可流俗名家千里駒歷塊步巳獨妙年振華鑣肯折鹽車軸中原暗風塵國步日窘促勒銘樹髙勲要是一防足期君乃如此使我安小築

劉將軍寶刀歌

將軍寶刀玉三尺夜半有光如日赤蒼水使者誰敢捫蓬頭劍士眼不識鸊鵜膏瑩秋水光切玉如泥不動芒秋風夜作蛟龍吼人言乃是眞幹將知君老將家有種談兵論事書撐腸不願君持此刀日解三千牛願刳月支作飲器卻纒錦絳朝未央妖腰亂領不自保丰狐老猘誰跳梁酒酣起舞爲君語時危此劍知難藏

雨過

池面過小雨樹腰生夕陽云分一山翠風與數荷香素月自有約緑初可嘗鸕鷀莫飛去畱此伴新涼

五月十八日魏宗明官舍作

黃塵白骨已無人靑谷朱樓尙有村今夜三更山吐月共傾雙淚看金盆

蔡長源以老馬見借駑甚戲作

羸驂已老莫嗔渠涉世迂疎我自愚馬不能言當臆對未知吾孰與君駑

吳思道示藏海小集

文物風流數建安此生猶及見波瀾淸詩更遣何人到餘子懸知一笑看猶恐向來無鮑謝謾勞當日話吳韓【事見李姑溪跋尾】知君有意分膏馥老眼空驚白雪寒

讀鄭公奉使錄

勁敵難交玉帛歡只因獻納是爭端鄭公不請長纓去有口眞堪伐可汗

諸公有意勒燕然不道昭陵閉玉闗卻遣氊裘窺漢鼎拜公遺像獨何顏

小蔡許借徐詩未至

馬中未必無驊驑人中豈可無曺劉龍媒西來幾萬里異士一出三千秋李白坐詩竄夜郎退之論佛流潮州天公可笑無老眼兩翁憔悴令人愁平生四海黃太史長庚配月何曽死西江自是南國紀公有髙名政如此人言此老酷似舅坐上拈花獨公喜分得西江一流萬古正須公一洗我老耽詩空瘠臞起死鍼盲正要渠子豈有意能起予書來並寄囊中珠

次韻費茂和風月亭新成

十室熈熈俗自恬令君豈弟不多嚴簿書遣吏且堆案風月撩人時到檐賸種幽花無限好滿傾春酒十分甜何勞結屋深防客淸節如君有厎嫌

孫耘老酒間出麻姑像要余作詩

靑絲一尺髙鬔松玉顏微駐丹砂紅雲軿飛來自何許滿山落葉元無蹤長天如煙月如霧便恐乘鸞月邊去煩君急與問中郎從此更誰知癢處

夏熱嘆

祝融當權不可奪海水欲沸山欲裂黃頭父老見事多謂有此身無此熱老人何得怨天公山堂日日多南風烏紗欹防剪云葉白髸吹雪飛鬔松已挹蔗漿澆熱惱更注井花回睡容人生如此亦不惡飽食安坐初何功蒙塵況駐奉天輦避暑望幸驪山宮敵兵入漢作巢窟戰騎橫戈嵗馳突旌旗耀日紅蔽天鐵甲烘雲气銷骨安得壯士如惡來上訴帝閽闗鑰開盡防天河作飛雨四海八方無一埃秋禾不槁敵不來我亦髙枕喧春雷

送許體之守貴州

人物久衰謝斯文寄渺茫先生推老成詞采今擅場交遊數輩行猶及晁與張大坡渺云漢小坡與相羊豈玆絲綸手不入鵷鷺行爾來南中守雨露新漢章南中俱樂土佩帶安農桑銅花秀鎧甲芝菌生桁楊霜林茘子熟釀甕千家香使君嘯鈴閣賓客醉髙堂古來多循吏治行何曾彰願公飲無何坐使斯民康

許貴州出蘇叔黨

老坡騎鯨上天去小坡落筆如風雨能添老樹著巖間爲石傳神自翁語兩坡俱死眞可惜君有一拳何處得誰向九原呼此翁爲我五日畫一石

立秋前三日夜雨

殘漏催燈暗風梧帶雨鳴細聽驚夢防渾作斷腸聲乍冷秋應近無眠句又成愁多推不去頭白更憂兵

亂後並得陶杜二集

少陵有句皆憂國陶令無詩不說歸常恨兩翁埋槁壤頓驚雙璧墮窮扉風催錦裏花枝少艸長江南豆葉稀自古髙才多寂寞遺編讀盡淚頻揮

讀徐伯逺書外家遺事作二絕句以紀之並序

繁昌焦洧之妻洪鴻父女也一日遇巨盜於江中不受賊污投江而死兩侍兒大曰冝思小曰勻奴善琵琶有姿色皆吳氏女本姊妹也亦相隨赴水焉洧蓋伯逺之舅故著其事甚詳

就死由來不自疑玉顏那爲賊鋒低了知今日投淵婦猶勝當年斷臂妻

殺气駸駸戰艦驕春江漫漫濕金翹但將紅袖供歌舞卻爲周郎笑二喬

太倉稊米集卷十

欽定四庫全書

太倉稊米集卷十一

宋周紫芝詩四十首

秋旱旣久巳而大雨

霜旱憂千里靈湫臥蟄龍叢祠亦何力女覡遂論功凍雨雲霓過秋田冦盜空饑腸蒙一飽歡甚雪髯翁

夜雨不寐

嵗已隨流水身猶轉斷蓬秋風雙髸短夜雨一燈紅衰病無多力窮愁莫漫攻殘年消厎物溪外兩三峯

次韻羅叔共紀事見寄【羅竦字叔共】

中原困干戈此事昔固聞何嘗大江南代馬動成羣踴躍萬騎入蒼黃兩龍奔五年三避敵十室九見焚相公旣降敵【杜充也】盜賊俱官軍遂令江以南塡山滿屯營老稚五六輩相呼走荒村君昔東道主竄身亦荊榛兩家三十口旣死驚復存共求艸中生有似麞與麕平時巳蹭蹬老恨有此身湛湛兩玉壺烱烱無一塵猶喜埀盡中得此千載人珠璣皎在前自然洗妖氛恨君濟時防百未有一伸半通猶綰盭兩肘空懸鶉無人作防揚恐得按劍嗔濃云捲膚寸未許膏斯民念昔仲夏夜赤气騰天曛雨足下埀地誅斬當姦臣敵將果夜遁王師防殊勲班荊記是夕同我二三君君歌獨慷慨淚下霑衣巾願言補周衮八表均堯仁昆虫及艸木同播一大鈞良防有如此吾生豈非辰吟君洗兵馬大雅何深醇安得淸廟瑟朱弦奏春溫

七月十八日夜獨坐靜寄月出麻姑背開戶徜徉夜久不寐

秋日忽復翳暮色橫陂陁黯黯窻戶暗森森修竹多我懶不防燈枯藤與婆娑靑山忽吐月隔竹翻金波須防滿幽林欵乃被巖阿開門望天漢星宿方森羅秋風入梧楸白露霑芰荷夜寒有驚鵲飛鳴繞南柯蒼生願安枕壯士方橫戈誰能請纓劍故地收闗河我意忽不愜鄰雞復當歌詩成月巳落柰此老狂何

次韻魏宗明攜酒小集

山翁爛醉習家池碎剪黃花防玉巵亹亹聽君眞有味皇皇憐我欲何之難陪痛飲心先醉彊作朱顏老昜衰明日囊中有新句尙堪醉墨冩淋漓

次韻呂居仁

詩成邂逅得窮愁眼見郎潛又白頭人物向來山吏部篇章今日謝宣州

狗監連衡苦未平秋成戈甲尙乘城夢魂幾欲隨公去爲問髙安路幾程

樓上看山酒一巵人間此樂豈兒知秋風吹落霜前雁寄得西來別後詩

白髮書生誰復論蕭然深閉一蓬門自知赤壁功名晚羞與周郎作耳孫

題裴晉公畫像二絕

朝論當年洶洶時此翁奇事少人知夢中縛得吳元濟猶說緋衣是小兒

瘦著輕裘似不勝書生事業復誰能莫嗔小鴨可禽兔眞有禪師解放鷹

玉友初成戲作二首

小甕鵝黃撥不開晚風吹螘轉荷桮燈前細酌情何限病後朱顏老卻回我亦平生笑余耳人今何處有陳雷方從歡伯作幽事莫喚酪奴相繼來

舊交誰復可相忘晚向林中得此郎政恐大兒妨笑語頻呼小友共回翔坐來烏有聊爲客醉後無何卽是鄕多謝故人分玉粒夜燈和雨搗新香

撿故書得舊冩眞戲書

楊柳春風濯濯枝深慙張緒少年時期期尙有胸中意種種眞成髸上悲暮四朝三心巳了年頭月尾老俱遺此中空洞今何有曲盡周郎更不知

八月三日早起

金樞壞殘月暘谷賓朝曦九日浴滄海一日騰上枝上枝邈何許但隱山半規須臾掛銅鉦飛上天一涯光景被艸木含幽姿微暾入圓吭飛鳴各嚶咿物意自欣悅人情傷嵗時捲我東窻簾羣山抺修眉炙背翻故書搜腸出新詩俟河幾時淸種豆落爲萁人生行樂耳冨貴終何爲丈夫風雲防事業肩臯防時哉不我與浩歌君勿疑紉蘭可爲佩制荷可爲衣駕以白玉虯驂以蒼精螭翩翩八荒外渺渺天風吹世俗付一笑造化眞小兒

雨作畱水西溪漲不可復歸

東谿打槳過西溪南嶺雲飛北嶺時鳥語屢呼人載酒山行不厭雨催詩靜中秋色人間少客裏泉聲夜半知老去隨緣皆可耳愁霖未用苦相欺

病中王邦憲見過以詩爲謝因以當別

別後衡門久不開壯心消盡已成灰白頭羇客病中老靑眼故人天外來相見有時那昜得語離終在莫頻催山城歸路應殘臘早寄春風嶺上梅

病起負暄菊籬一首

臥屙初肅霜小間倐冬老境知幾何半落呻吟中醫師固楚產砭灼矜神功巫師雜荒怪呼吸生雷風江鄕鬰毒霧禦濕無鞠防況復窘行役六月傷蘊隆寒熱遂百戰藥石徒屢攻槁項與黃馘苶然非昔容逮玆脫九死更生本蒼穹今晨頗欣悅步我菊籬東無誰與共語梵誦庶可終憂樂有乘除涉世殊窮通幸玆未暝間有樂聊復從

送詹伯尹赴三衢酒官

東觀誰臨未見書起居君不解何如懶從隴耕春雨聊聽糟牀滴夜渠滿世棘荊渾未定白頭書尺莫全疎官曹有祿仍無事看著斑衣從版輿

辛亥冬無雪天气妍暖如禁煙時書所感三絕句

夕陽微傍小窻明便遣飛虫作意鳴天共梅花元有約誰教艸色上荒城

當年白雨打涼州春色還催禁籞遊記得端門迎輦路輕冰一夜緑楊溝

去年和雪臥榛叢雪裏旌旗分外紅江上只今無盜賊樓頭昨夜已春風

仁宗皇帝飛白歌

八神警蹕羣靈趨風師雨伯當前驅漢家四葉聖主出共扶日禦升天衢當時農桑三萬里地上錢流已如水左有稷契右臯夔四嶽九官眞濟濟太師當國天下安貂蟬繡衮身如山範公特節下金鑾名落百蠻毛髮寒鄭公有口伐可汗可使一言無契丹太平天子坐埀拱蟬蜵蠖濩朝千官侍臣愕立蓬萊殿看艸宸奎防云漢中人傳賜宣口勅雨露恩光極昭煥公家什襲宮錦囊五彩屬天驚夜光試從父老說嘉祐百年厚徳知難忘自從喪亂雙眼暗猶喜人間得時見小臣拜舞喜欲顚安得身隨千官朝九天眼見萬騎無控四海復似昭陵年

雪中睡起書北窻二首

斷雲疎雨暗樓臺春在寒空不肯回梅亦羞人花未笑柳知何事眼慵開久拚雙髸緣詩老忍放癡愁入酒來猶有暮年文字業睡餘重秩亂書堆

窗下梅花凍玉壺夢回閒聽雪跳珠樽中酒盡何由得枕上詩成可自娛身世固應渾是夢功名知巳不成盧明朝醉倒春風路試問黃公覓舊壚

次韻元素自東臯寄新詩賊退猶未久

北風代馬自長鳴月到南枝鳥共驚畱我小溪回短棹看渠紅斾作長城人思龎老皆知隱賊說康成亦畏名亂後欲從君一笑滿林荊棘未堪行

先生老去以詩鳴亂定詩來眼倍驚但把明珠照兼乘未須白璧換連城人言陶令嘗耽酒我識眞不釣名晚日追隨嘆才盡始知天馬足能行

奉聖山中邂逅忻師相與話十年舊事爲之惘然二十一日同遊陳侍講附子園偶作此篇

不見跳珠巳十年舊遊重說固依然此生如我豈非夢到處逢師眞是緣倦客來看栽藥圃先生昔侍講經筵人間作計無多子也合歸耕種谷田

過石壁

兩峯夾天髙一水繞山麓鳥道盤山腰下臨千仭谷仰視寸艸靑千章羅巨木轉峽防哀湍驚雷裂坤軸日月所隱庇光景不到目道險當捨車重趼摩兩足不知誰鑿空穿穴入山腹平生蜀道難耳目聞見熟玆山亦尢物初未掛史牘了知天宇間萬險自重復窮人重錙銖淩冒取危辱嵗晏霜雪多歸途戒當速

出石壁

倚空山嶄巖平地石齟齬修途繞危磴千里無寸土山髙不見日霧重自成雨入壁天始明出壁日過午靑蒼斷崖谷開豁見天宇稻田碁局方梯山種禾黍道傍兩三家稍稍聞笑語始知在人寰邂逅得徒旅倦防饑欲啼遊子歡自許攜孥老一防白髮無處所何當把春犁望月耕隴畝閉門了殘年危磴不復取

徽州道中觀山

老去心安一味閒江南江北飽看山不知今日徽州路始落千巖萬壑間

暖日巖花上翠藤半巖松桂聳亭亭南來到處無山似喚作東川小錦屏

上饒道中望月巖

瘦馬度莽蒼悠悠忽長年羣山不知數衮衮來眼前忽逢天上月下掛蒼崖巓炯如碧玉玦中空竇雲天巖柯亦薄相爲作蟾桂圓陰晴無顯晦千古長嬋娟坐令馬上夢憶我江南川江空月自吐萬頃含風煙靜聞欵乃聲入我獨宿船誤從塵网中見似喜欲顚何當追昔遊擺脫區中緣買地結茅屋攀云躡飛仙朝吸白露光暮飲山根泉淸歡倘可結浩歌與周旋

於潛道中戲作

徐娘𨿽老風流在學得啼眉時世妝只有於潛舊家女但攜篷沓嫁新郎

收伯尹三衢書

近有南州使雙持赤鯉魚花時孤客淚亂後故人書一別眞如許三年少定居時危消息好老去莫情疎

正月十日雪

維時孟春月嵗事司勾芒微陽力猶弱未足扶百昌風伯偶偃斾電師亦潛光堅冰頓欲解蟄戶不肯藏羣陰勢未屈寒飈忽飛翔積陰旣得泄雪意亦異常癡云迷澒洞煙水俱蒼茫行人有墮指裹足畏前岡疎梅彊解事一笑矜芳香誰憐百艸死萬木寒仍僵東君始用事抗此凜冽剛那知假微暾乃復爲此祥幽人解春衣酒券僅可償倚此數日暖蒼黃索衣裳萬事多反覆天心難重量賴我有殘榼聊足資淸狂此意誰復論醉眼空望羊

銅爵研

藳街夜腹空燃脂可憐漢祚終陵夷老瞞自在作家主欺它寡婦並孤兒洛陽宮殿皆頺圯更作髙臺半天起臺上吹香十里聞臺下洗妝漳水渾當時歌管一消歇回望西陵空斷魂百年嵗月空中鳥花不長妍人易老臺傾人去不復存碧瓦澄泥爲誰好那知流落向寒窻乞與詩人賦花艸

次韻伯尹見寄二首

種種星星苦見侵已無心作四愁吟三秋令我頻成夢一月勞君幾嗣音臭味每嗟無艸木因緣已定只山林此心耿耿從誰語遺恨依然淚滿襟

從古何人解識眞夜光欲到了無因只今懷璧還歸趙它日揮毫有過秦餘子不應霑厚祿此郎寧合坐長貧白衣蒼狗俱成夢富貴功名不在人

次韻常元明寄侯元進【道常字元明宣之詩僧】

丞哉風味似崔矦松下行吟萬事休亂後只應堪一笑官閒如此復何求看花欲下春衫淚射月先憂塞艸秋賴有道人三昧句爲君一洗向來愁

太倉稊米集卷十一

欽定四庫全書

太倉稊米集卷十二

宋周紫芝詩三十九首

和趙鵬翔贈李生【趙翼之字鵬翔宣城主簿李生善畫京師人】

人間作畫如作詩妙由心得非人爲五日一石十日水此事無乃亦可期向來鄗恕先妙手眞復奇經年不肯下一筆胸中邱壑誰當知忽然有興不可遏冩作槎枒風雨枝回頭卻笑閻立本緩急與人爲畫師李生聞是成逺後一生落魄惟飲酒貴人金多不可呼閒日爲多畫日偶心知公子非俗人平生筆厎波瀾翻故作滄江與巨石要看萬里風濤相吐吞誰知此老不足數自笑一生常苦辛桃花水暖小艇窄十年辜負江邊春時危力小去未得畫圖入眼空傷神

次韻韋深道哭陳諫議【韋許字深道】

自是羣姦誤聖君初心豈願作忠臣平生勁气埋黃壤當日嘉言在紫宸諌議裂麻方伏閤諸公鳴玉自埀紳向來六子俱誅滅此道於誰較屈伸【諌議謂陳束】

叔達許分萱柳二栽作二絕

華顚老去幾霜秋知處元應不柰愁但得稍分花到眼誰能更覓地埋憂

鋤荒巳出墻根路剪緑仍分雪後栽便與數椽容我老當畱一徑待君來

謝元不伐寄靈巖七詩用梅聖兪韻

靈巖勝絕天下稀開鑿乃自太古出山名初豈有顯晦勝處要須詩黼黻自從梅老登列仙尢物誰憐久埋沒具茨筆力扛九鼎坐遣淸詩入山骨據食蛤誰與遊綘節云車到仙窟雲間招手疑有無月下吹簫眞仿佛飛雲杳藹風吹香翠潤空蒙雨埀濕誰從洞口看金書想對神淸時獨立我家靈巖山腳厎識面何由恍如失𨿽無幽夢到三山尙有明珠容什襲

送別徐南美

謀臣如雲將如雨欲剪天驕奉明主禦營飛詔肅虎貔妙略縱橫自神武誰騎駁馬蹄雙朱夢從璜溪親帝輿手提大鉞殺兩將日禦少卻公重扶此公堂堂出當國羣盜相看少顏色江上鯨鯢盡掃除艸中狐兔無窠窟折衝自可銷戈兵寸地尺天歸聖明帳下偏禆何足數幕中賔客公獨稱願資碩畫戡禍亂坐遣四海歌升平書生白首亦安用尙可平戎作短行

送侯元進罷涇溪丞

單於飲馬窺長江巨鼎一沸俱倉黃我攜老稚不知處流離夜竄涇山陽山中小邑眞蕞爾井邑無聲但流水亂石巉崢虎看人賈客稀疎市爭米憶昔相逢羣盜中過我天宮寶坊里人言覓句崔立之恐是前身侯叔起當官論事嚼寒冰醉後詩成只彈指三年兵火夢中遊別去何堪日千里人生直气忌太髙論少卑之亦聊爾功名唾手良偶然邂逅庸奴亦如此如公人物自有餘似我蒼華眞老矣只今滿世尙干戈應念相思遣雙鯉

李使君示開化諸詩【李處勵字勤仲自衢守移宣】

使君一出承明序當年兩佩峯魚峯小兒騎竹馬笑挽朱轓歸故閭門外春風吹畫防小閣香濃綺疏碧蘓州五字老更奇東陽八詠人誰敵山堂聞說公自開煙雨遙供翠鬟色更向招提山窟中竹杖穿雲飽經歷夜上孤峯看明月曉趁鐘魚著僧屐詩成知復幾牛腰倒廩傾囷公不惜他人舉似與何人知我耽詩老成僻平日看囊止一錢驚見縱橫著圭璧當遣兒童勿浪傳按劍從來少人識

贈元具茨二首【時具茨作寧國宰名勛字不伐具茨其號也】

平生結客少年塲人物如君見未嘗早嵗風流知漫叟一時師友是黃香相從便作雙鳬去欲見應須一葦航只恐涪翁門下士九重應合奉淸光【勛師山谷山谷常爲作字序】名在金華季孟間流傳佳句落人寰異時文采今何在掃地風流喚欲還賸馥見分𨿽有意小巫自顧獨何顏源明不恨生衰俗尙喜人中識魯山

羅仲共兄弟文集爲賊所殘

照眼明珠兩陸離機云兄弟似當時文章未許輕霑丏神物何爲欠防持白璧懸知從間道靑氊亦復付偸兒誰言舉世無蘇暐收得香奩第一詩

何元靜以詩索花次韻詩尾致剪花之約

城南有客身倦遊飯無脫粟衣無裘短墻雨濕花木晚窮巷艸深籬落秋心常自許玉人輩人言恐是原憲流千奴安得封君祿偶有一花聊可目防椽作架恐未暇春到聽花飛上屋衡門無酒客不知寒谷少春花更遲慇勤未足供一笑慙愧煩君作好詩誰遣春風吹急雨枝頭會見花無數夜窗月白得暗香曉枕風微戰輕素已辦並州快剪刀爲剪長條送春去君當釀酒買肥羔莫倚悤悤陳艸具

後數日以詩償剪花之約

春風吹云不成雨暖日將春到花塢知君不羨鶴林神但將詩作催花鼔饕風虐雨一掃空國艶天香爲君吐金刀盟在不敢寒急走送君花滿盤何郎要將湯餅試不放枝頭朝露幹樽𨿽有酒莫謾把客未可人誰共看想當風暖月更白流蘇帳掛香團欒應笑老翁門寂寂咫尺誰來艸宅暗香和月與誰同芳條委地無人摘春與幽似少情雨打風翻漫狼藉

送舒永丰【舒賓王字利用少年登科爲信州永丰令終焉宣州人】

斯民如艸木九聖含春溫秋風一披拂零落難重陳嗣皇回日禦杲杲升朝暾誰令天驕子欲肆長鯨吞王師一倡亂諸將皆星奔可憐爾羣蒼終不負漢恩固亦念顚僕所喜邦本存舒矦名家郎翔鸞未鶱騰稍分民社寄似欲親撥煩盍敷寛大詔力補瘡痍痕勿謂蕞爾邑安能著華軒妙割俱有用雞牛無足言君看密縣宰視民眞子孫汗馬無寸勞大傅豈不尊扶衰其有意願復矜元元

次韻何君與晚晴

花深雨過一鳩鳴喚起何郎對晚晴暮靄連山明白鷺夕陽回處帶啼鶯浮生可笑能幾屐萬事政須論一枰想得追隨共飛蓋玉觴零亂酒催行

次韻劉元素暮春書懷

斷腸風雨落花時空遣劉郎賦柳枝涉世功名眞螘穴送春歌吹只蛙池尙堪短防時乘興猶有寒桮可共持更願餘生似東野雲龍無地不相隨

次韻元素再用前作

春晴無復少年時那作驚烏夜繞枝願與君遊雲夢澤不愁人奪鳯凰池北窻付我常髙臥手板看渠自倒持擬伴遺民釣煙水蕭規眞欲效曹隨

元素將與余別再賦前篇因以畱之

江頭云雁欲飛時倦翮依然在一枝少竚晚潮靑版舫共聽朝雨緑荷池伯生醉熟慙空洞夢得詩髙有防持南浦分襟定何日懸知淸夢與君隨

送元素

重來樽酒定何時藜杖同誰把一枝雅量久知吞夢澤髙飛猶恨隔天池淩煙事業歸驃騎樂府歌行付總持自載筆牀茶竈去喜君風味似天隨

次韻元不伐暮春再遊兪氏園期任道卿劉長孺不至

素心失前期幽事縈老念小築猶未成殘年作逋欠五字俯見投光芒肯收斂遐想徒意消從遊知禮僭流離兵盜余有籍猶未占尙想南岡花依依弄殘艶棲遲倘防意往返殊未厭如何兩公子盟寒久無驗我語良可刪公當爲磨玷載酒苦未能玆焉負深歉

春晚絕句二首

春來白水欲平田未拆秋千已禁煙傷雨落花空著地倚風輕絮解漫天

鳥聲時向靜中聞盡日陰晴漫不分庭下落花如落絮眼前春思似春云

訪張元明山齋【張賁字元明池之靑陽人爲宣司理】

張矦詩似嶺雲閒飛鳥何心只願還醉裏有官如物外眼前無客似山間來聽春枕連宵雨看畫秋屏著色山老去此身無處用固應容我作躋攀

次韻張元明書劉氏艸堂

艸堂聞出碧雞西一色桃花去路迷有眼固應元自白無腰略可爲人低池塘看浴雙鳬雨簾幙時銜燕子泥想得君家舊蓑笠依然猶在太眞谿

四月二十八日江元楷置酒坐客皆醉臥已而主人亦就睡戲作數語以紀其事

西園春事防歌管罷絲竹靑錢落髙楡幽鳥囀空谷江矦不能閒折簡到吾屬淨掃南窻塵共把一樽玉重觴各頹然睡味久乃熟兩鼻雷艶艶當筵燭因知歡有餘誰謂飲不足偉哉三玉人曾不愧坦腹應憐俗子陋禮法困窘束坐中飲濕生起舞自成曲主人亦忘客去畱隨所欲可笑陶淵明欲睡客須逐

題張元眀四鬼捕嬾龍圖

五月江南地無黍帝遣雷師下行雨百神受職羣龍奔一龍藏頭翳云雷師奮虯叱四鬼拽取老龍朝帝閽張矦直气不可屈雲間睥睨旁怒嗔歸來面壁聊一吐畫作新圖走兒女潛虯怕死不肯行夜乂飛天髮毛人間空笑虎頭癡筆底風雲遽如許今年雨足年亦丰蜥蜴蝘蜓俱論功龍方下避千里赤疾雷破柱頌天公天公有令那得爾寄語癡龍莫辭死

次韻趙伯武病中卽事五首

臥屙念經時勿藥有新喜便應走駸駸誰復稱起起嘯歌理壺觴婆娑在窻幾想當呼濁醪與客談妙理

二

趙矦佳公子妙伎數三絕對君如春水熇熇消內熱一爲藥石誤良防能契闊便當亟相過共此良夜月

三

愛酒知有癖耽書久成癡官曹足餘暇幽防約屢枝但恐蒹葭陋繆倚瓊玉姿況無彈丸手突過黃初詩

四

病餘春巳歸飛花滿空堂萱艸欲成窠戎葵粲微黃髙門有賀客新篘怯初嘗人生貴彊健餘事亦茫

五

平生沈東陽鶴骨儼如故朝來聞巾車載酒定何處暮歸坐東軒翰墨有佳趣當時烏絲欄爲乞錦囊句

送費茂和二首【費介字茂和嘗宰宣城】

誰言令尹拙催科鞭朴當如豈弟何樓下久傳於蒍曲人間方唱紇那歌虎知低首須應殺雉巳成雛不可羅太史若書神爵傳慈祥未媿昔人多

前賢零落謾知名後輩何由識老成誰遣斯民俱臥轍因知循吏本無聲眼前公事何時了月下淸樽且復傾想得新栽池上柳送君歸棹亦多情

汪才任寺簿得劉遺民釣臺於涇水之上將作小亭而未暇有詩次其韻【汪伯虎字才任旌徳人】

眼前時事只紛紛林下誰來弔逸民斷石至今畱故物赤欄何日照江濵飄流嵗月人空逺料理風煙意轉新擬借一椽埀短釣此生眞欲繼前塵

秋暑臥病示莊簿【莊革字時然爲宣城簿】

老火倏巳盡金行殊未剛弱棗漸可剝七月猶驕陽赤日不可向白汗驚流漿誰將窮谷冰爲我濡枯腸況玆老病軀息偃眞在牀敲秋賴風玉微飈襲衣裳言念北徵士萬里方拓疆秋云靜邊日光耀劍防場君今飽韜略論事時抗章諸公頗動色有防云甚良何當給鋒車結佩朝明光一皷收闗河再鼔擒戎王兵戈旣靜洗不復憂邊防萬夫各解甲四海均淸涼

雨後微涼再示莊簿

蓐收始用事健行肅乾剛微飈生淅瀝一雨洗亢陽香羅阨團扇玉椀辭蔗漿況蒙慷慨詞猶卑懦膓當食忽亡匕起立遂失牀雞鳴中夜興呼燈冠裳自從兩河割四海失故疆向來桑麻區半作荊棘場黔首未安堵皂囊思獻章聞有圯上書今代誰張良風雲須嘉防日月依末光當寧方側席誰能薦吾王鷙鳥尙埀翅老眼空望羊秋風一夕起撫事增悲涼

觀大閱

落日鳴笳鼔西風捲斾旌熊羆千騎肅錦繡一川明猛士方投石將軍未請纓不須誇劍舞卻縠是書生

復愁二首

秋風嫋嫋秋云愁寒日耿耿還西流昬鴉接翅帶逺水暮雨滿山昬北樓微涼漸欲入枕簟白雲復恐霑梧楸橫戈壯士半茅土云壑布衣悲素秋

江南郡邑半成灰江北諸藩信不來此日兵連殊未解向來邊釁復誰開三闗故地何時得二帝徵鑾幾日回白髮艸萊無逺防時埀雙淚只興哀

太倉稊米集卷十二

欽定四庫全書

大倉稊米集卷十三

宋周紫芝撰詩四十八首

次韻馮逺猷夜雨屋漏有作

我昔在田間秋霖傷嵗熟常憂牀牀雨夜下東屯屋飯牛起晨耕短蓑聊櫛沐違濕因五遷勞形眞僕僕坐歌南山粲那惜淸夜促平生小馮君秀齒粲冰玉生余華屋姿豈識霑濡辱誰知折角巾肯念滹沱軸防將秋雨謡冩入朱曲知君有過秦妙畫行見錄衮衣坐法宮當寧調玉燭吾廬𨿽獨破受凍死亦足

飲魏宗明家分韻得酒字

閉門苦秋炎散髮臥北牖小雨度微涼西風颯衰柳起邀馬服君步過雲中守雲中雅好事酌我玉巵酒諸公飲方豪何曾問升斗而我才飲濕已復困濡首臭味本自同初何間能否不然瓊瑤林何以著老叟歡同一笑間義重千載後脫彈無新詩刻燭媿敏手詩成愼勿再坐客驚欲走

感韓碑用李義山韻

長蛇封豕矜雄姿弄兵三世窺皇羲自從羣騎入中土僥幸嵗月寛誅夷錦纒紅帕五十載肯輸赤豹兼黃羆憲皇神算本天授指顧不勞戈一揮元和上相拜元帥黃金鑄印手自持三軍踏雪砍墉入夜摩賊壘朝搴旗侍中西平老將種屬鞬拜舞行相隨緋衣小兒卻健武未怕賊首如虎貔功埀竹帛不可掩名在萬古誰能訾行軍司馬號大手蒼瑉承詔鑱瑰詞平生直筆有公議從人乞米知羞爲狗功須賴發縱者盡勒殊勲歸鼎司宮中小女彊解事斂祍雪涕埀丰頥絺章繪句隨斷裂厖恩下沛驚淋漓空餘大雅配吉甫【元和聖徳詩云誰作歌詩以配吉甫】春秋廟享存歌詩當時左右無諌者應慙鳴佩趨龍墀襄陽太守獨何事殷勤自刻平吳碑將軍更勒燕然石蠻風瘴雨侵蟠螭張功耀武示萬世二子無乃爲已私晉公純徳古未有彊藩悍將親平治羣姦聞風膽爲落自奮老拳擒宛脾都人尙想白羽扇野蔓已理黃絹詞唐家晚嵗事如此誰令舉世躋純熈君不見鄭公之死肉未冷停婚碎石恩還追文皇英明猶復爾功臣誰肯躬胼胝玉谿慷慨書萬本要識元老爲邦基

寄題元具茨雙梅庵

髙節知公冠九州梅花卻對令君羞詩如往日陶彭澤人是只今陳太邱挽得繁枝供宴坐小分疎影入淸流簿書堆裏渾無事玉雪香中醉卽休

讀東坡儋耳新詩

先生流落久居夷屬國前身事巳非萬里岷峨空入夢七年海嶠不思歸桄榔葉暗蠻村雨茘子紅埀瘴嶺扉政坐詩窮闗底事云鵬誰道摠卑飛【東坡有云鵬今悔不卑飛之句】

次韻時然惠徽州近作

莊矦四海習鑿齒鸞棲一枝亦聊爾沸鑊那尋衮處州獨跨羸驂度徽水羊腸路繞十八坡危磴天懸三十里捫參歷井不復休一握去天眞有此軍符夜下星火急吏習文書日塡委靑山倥傯未可厭方外周旋人有幾坐看云生拄頰間便恐詩成橫槊裏萬壑千巖入句來天遣江山助奇偉我昔經行五嶺頭芙蓉峯髙天正秋淒音怨曲不成調細雨寒煙空復愁曉得新詩驚欲倒句似當年山色好一生忍淚泣秋風可笑區區郊與島

題呂節夫園亭十一首

呂節夫兄弟買地築屋於麻川之上鑿山疏泉種藥藝花爲遊觀之所十有一官閒則居之食不足則出而仕當世髙之其弟仁父爲余道其名且使賦詩

雲林堂

髙情惡喧囂結屋傍空曠艸堂寄雲林逺目聊自放偃蹇良不疑世情眞可抗不知堂中人誰同倚藤杖

半隠寮

顯晦固有時出處本同致乘流與遇坎等是一戲事眞隱了無心寧須論朝市君看半隱名是中有深意

嵗寒披

山中與誰語俗士不我過時攜登山屐閒上嵗寒坡不知靑女威柰此蒼官何從今桃李花漫漫空復多

朝陽臺

殘月壞金樞朝曦吐暘谷南臺淩日觀杲杲明萬木白露亦巳晞桐陰轉檐曲危坐讀黃庭想象巾一幅

眾芳閣

艸木有盛徳俗眼未易觀幽姿不可見微香在林間植我東籬菊藝此九畹蘭芳意似有知爲君笑朱欄

藤洞

雲山無何地勝余艸木蒼藤飽風霜夭矯作巖谷幽香出空洞淸樾交翠麓想時攜客來班荊對碁局

學圃亭

疏泉灌空畦折柳樊小圃闗心有幽事寄意在衡宇但恐經綸人玆焉忽髙舉愼勿厭荷鋤煙蓑濕春雨

卷書閣

機云佳兄弟胸中幾石渠萬事資不理三篋補有餘它時防髙勲已復得異書安用結飛樓傍架時捲舒

舒嘯軒

淵明磊落人啾喞倦吟諷聊將舒歗聲一爲洗喧閧寄言梟獍徒請勿恣嘲哢君看半嶺間依稀有鳴鳯

越香堂

佳木寄深塢自與春有期幽姿誰復省軒軒頗矜持眞賞倘已逢淸香襲人衣士爲知己死此語良不欺

容安軒

生理須幾何安分一枝足向來髙明中百鬼作禍福何如此衡茅長年樂幽獨愼勿將蝸牛輕比蠻與觸金華老人分老潘防漆墨十月二十三日久雨新霽弄筆北窻戲作此語華嚴經云須彌山筆大海聚墨不能書冩一字法門

老來窻幾漫塵埃誰與潘郎防漆煤一字法門書不得又撩風月作詩媒

東窻對雪六言四首

月觀雲臺何處瑤林玉樹誰家幻成銀色世界雨此天女寶花

天淨銀潢渺渺林寒玉佩有月時翻瑤艸無人來踏瓊田

擁鼻駝裘不暖澆腸蟻榼還空助我茶甌玉雪煎成石鼎松風

睡起山驚堆玉詩成研欲敲冰飄瓦莫嫌碎防打窗畱伴寒燈

聞雪二首

黃昏雪意未全成寒入重衾曉更淸風裏未看穿幕片夢中先聽打窗聲

朔風初喚夢魂回曉枕時聞急雪來未有春衣堪換酒明朝誰辦送寒桮

次韻莊簿對雪

月姊云冠玉作膚白鸞飛鞚下天衢欲酬平地雪三尺正要澆愁酒一壺林下閉門須好句廟堂調燭費嘉謨它時瓊佩朝銀闕共醉寒江記老夫

讀外舅髙晉翁詩集

結髮論人物傾心慕老成掃門嗟齒暮洗眼失冰淸心苦彈冠名應脫屨輕眼髙空爾輩醉熟自平生長嘯蘓門冷微顰下蔡傾千兵森武庫五字築詩城鮑謝萹章麗陰何句法精聱牙徒自放貞耀復誰旌艸露功名薄春云嵗月更鴨頭江自緑馬鬛墓還平蹤迹荊襄在文華劍佩榮塵編愁獨把淸淚一縱橫

吳幾聖許分蠟梅栽二首

林下幽姿惱殺人書來分我月黃昏杜陵老子堪憐許枉乞桃栽一百根

越羅新學染宮黃不著紅藍一防妝移取防衣歌舞樹莫教曉夢怨餘香

幾聖以三詩寄蠟梅栽次韻

寄將琢玉風前句剪送和香雪後枝要識此花眞面目細看無色畫中詩

釀蜜成花此似難移根深恨老來看丰肌弱骨須調防可怕寒梢白露團

慣見江邊雪樣梅此根常恐自天來懸知老去醉中眼便是姚黃花嬾開

次韻沈給事對雪長句二首【時元用守宣】

灑天飛雪被長巒落絮縈風醉後觀塞上餐氊公獨記月中回棹我知寒已書上瑞歸天闕又挽丰年到筆端懸瓠功名知有意微生底處更求安

翠失千峯與萬巒爛銀宮闕縱奇觀樓空翠濕衣裘重詩就風生齒頰寒聊與江山分絕致浪陪樽俎問更端莫嗔郢曲無人和七子風流負建安

次韻莊時然徽州山下見梅三絕

凍蘂寒梢也自芳斷橋深塢獨聞香山中行處花吹面馬上歸時詩滿囊

雪後花開人未歸津亭誰共把寒桮句中解道梅如雪夢裏可無人似梅

春到梅梢雪作堆庾郎愁眼爲誰開白城裏未曾見徽嶺句中渾寄來

雪將晴聞梅已有開者

臘雪自知春欲回凍雲元不耐朝暉便須急買尋山屐莫放梅花一片飛

題雪堂大研一首

河間多書人共知未見紫巖方玉池東坡老人上天去流落人間君得之寶匣初開眼光相約君家與同看麝煤霮防云滿天尺璧堅溫玉微汗峨眉山髙兩蘇出自是斯文有秦漢先生著書書滿家晚得窮愁坐城旦只今蠆尾人爭傳異時趺不須斷百年榮辱一夢餘空與髙人作奇玩安得大手揭陽君爲我銘此元賔研

次韻具茨老人觀臘月十五日按兵

六花陣合紅滿川鼔聲喧旌暗天錦裘繡帽不動鞭腰鞬兩弓誰更先城狐社鼠空百千一呼辟易投戈鋋霹晝射蛟螭淵妖星夜落蚩尢躔谷城老父書誰傳可爲帝師防萬全脫兔一出忽復旋風聲鶴唳驚虛常山蛇勢孰後前四頭八尾屢變遷何止內政分軌連部伍聊足相糾聯勢如漂石奔流泉蒙衝未數浮江船三軍不用呼飛燕功成唾手豈待年長安賊平不攺萬里玉闗沈夕煙降王曵組未解纒白麻曉下彤庭宣兵雄澤潞非公賢談笑自足空戎邊

沈元用太守和具茨詩張元明兩用其韻見邀同賦

漢陽千騎嘶秦川六龍禦日升中天翠鑾親巡耀寶鞭神武自作諸將先子陽盜據眾萬千井中蛙腹不受鋋虎頭誰敢當文淵一洗萬古空英躔風威巳落諸蕃傳上兵伐謀軍貴全固應玉陛當周旋朱幡猶此閱望安危以身誰肯前願扶國步整播遷勁兵出塞鏖祁連長纓曵首來翩聯盡驅酋長朝甘泉未慙驃騎羞戈船先聲旋下齊與燕稱觴拜舞呼萬年黃童佩犢無徵農桑萬里通人煙蓬頭舞劍空腰纒要分頗牧來藩宣古來千里制一賢長城未必能防邊

橫谿小市再宿慨然有感

小市人煙南北頭淸江賈客去來舟兒時風物依然在老去光陰不柰愁可憐白髮無好意更對故城思舊遊煙塵蓬勃兵火急嵗晚棹歌歸去休

夜宿長林明日遊仙壇宮

麻川過長林路轉無百里積雨斷津梁日亂十六水忽從岡阜間稍得千家市淩晨上仙祠遂作折屐喜水流自汪灣山亦甚雄偉小邑頗下臨擾擾屯聚蟻一笑相與言黃冠有仙子爲言庭前菊霜餘爛黃蘂采之制頺齡可以堅髮齒不須事虛曠至道亦良邇神仙固可學吐納乃餘事斯言𨿽甚簡中亦含妙理

星源逢共兄弟別後道中奉寄二首

曉色淒迷客夢長賈胡畱滯更他鄕自隨匹馬家千里眼見故人天一方霜落駝裘朝著防雨來山驛夜分牀與君相別無多日已聽鳴鴻欲斷腸

十年四海不解甲一日三秋更憶君別後光陰逐流水老來蹤迹似浮雲心懷邱壑情𨿽在眼暗風塵首重分滿眼尙添新戰骨何年眞起故將軍

苦寒二首

風吹雪天漫漫厚地欲裂江水漧懸知北客未省見太古以來無此寒冰檐埀筍風撼屋布衣生稜體生粟老翁炙手厭朱門明朝晨暾更堪曝

天容黯慘悲風吹寒日欲出寒云埀千門晝閉人迹絕萬里長空鳥不飛豺虎號寒聲怒急行人指墮毛爲立易水風髙燕地寒白頭書生望云泣

具茨老人讀書寮

具茨四壁無斗儲載行書多常滿廬胸中嵬幾石渠三篋補亡無復余起居誰不解何如校書著作虛詔除元元本本窮古初雌黃付與金銀車朅來窮山嵗三䢐催科政拙民力蘇黃童佩犢耕菑畬戴白未見空欷歔焚香晏坐臨綺疏三年不識園中蔬邇來結屋聊捲舒手抄平生未見書曼倩兩目如懸珠四十四萬何多歟較公所得無錙銖門生校讎誰與居我欲從公路郁迃著鞭何時跨蹇驢不求奴飯馬靑芻得公奇字歸自娛

送元具茨歸黃山

元祐宗師數聖朝兩公分路久揚鑣具茨人物眞奇偉雙井風流未寂寥可怪魯山猶簿領不應聱叟是漁樵何時收拾江湖句歸作歌詩補舜韶

太倉稊米集卷十三

欽定四庫全書

太倉稊米集卷十四

宋周紫芝撰詩四十九首

乞蠟梅

老翁眞是可憐人卻覓花醫病眼昏乞取疎枝更疎蘂莫論桃葉又桃根

臘盡冰消未見時春風應入近南枝懸知老樹開花早苦恨幽人得句遲

秀淮亭晚眺【時往無爲】

未得三吳去東來且過淮要須煩曉浪聊爲洗風霾飄泊從人笑窮愁費力排平生臨水意老去若爲懷

次韻趙師是題烏江連云觀二絕

項王才器固無雙秦鼎𨿽輕可獨扛丰沛故人如不用濟師猶得問長江

連雲臺上倚闌干著眼何妨盡日閒公子胸中有云夢更須爲助借江山

送潘擇之尉南巢【潘若虎字擇之恩牓入仕】

潘郎胸中有文藝白髮靑衫初試吏少年欲射漢庭防晚乃去作南巢尉寒防結屋八九椽導騎挽弓三數輩但願君如梅子眞人物風流亦何媿

題善應師毋我庵【醫僧日成】

今君無我亦無人誰識毗邪妙悟身宴坐只應山是伴夜禪惟與月相親支郎好馬元成癖懶瓚垂洟卻是眞更待眾生摠無病萬金良藥不妨神

元夕訪忍毋我已睡復起

殘缸零落數枝紅春在空蒙薄霧中月似冰輪人似玉車如流水馬如龍山僧睡起三更後遊客閒來一笑同明暗短檠君莫厭此燈無盡法無窮

次韻忍毋我春日三絕句

瑗入平林囀鳥鶵日烘花气滿庭隅道人元不闗春事肯把新晴餉客無

雨餘繞屋一渠水日落滿簾何處山我亦時來開病眼怕將春色照愁顏

春意全灰病後心粥魚齋鼔聽禪林鳥啼南嶺夢初斷花發故園人懶尋

燈下讀韓致光外集

吳宮花艸弄纖柔西子妝成特地羞笑我老情難娬媚愛渠好句盡風流香奩詩在人何處斷腕名髙事已休更欲與誰論此恨遺編讀罷一燈畱

春寒

寒意苦未解春陰連晝霾文書堆午枕風雨閉寒齋花落空驚眼愁多欲滿懷客情須一醉安得酒如淮

試湖陰徐道久筆

山中三窟遭蕩焚十年遺種無礽云管城已老旣謝事柔毛遂出收防勲騷人手握奴管人間自此無蕕薫徐生晚出頗自喜妙伎天與人皆聞羝羊退舍栗尾避族非東郭不肯論往嵗江南說諸葛至今有口皆能言眼前厚利聊取足身後典刑寧復存騂牲自是犁牛出忠臣豈但孝子門古來取士貴閥閱未必元成俱有孫

送孫秀才兼寄達道人

當年禦史凜霜風見說金狨玉面驄汗簡有名知不朽皂囊無稾豈非忠夢思故國兵猶滿身落它鄕路更窮只有老禪眞具眼識君應在典型中

鰔鮓

放筯朝盤空食指昨夜動軟玉開香包桃花防春甕平生江瑤柱異名寔同用何當登禹書永作淮海貢

淮軍及境而退喜甚成詩

近喜橫戈隊南來偃斾旌瀕江猶樹柵帶甲謾持兵夜柝初寒枕春田已趣耕使君今尙父應便是長城

題米元章祠堂

繡谿遺迹巳茫茫父老時能說漫郎蒼碣尙餘唐翰墨古祠猶是晉衣裳旌旗還向江湖老檐廡空悲艸木長我亦敢持寒具手爲公來炷影前香

次韻魏定甫早春題詠

臘雪初晴梅欲花有人聞說鬢如鴉淸詩勾引江南夢應向今宵還到家

三十六畨風未回防紅難倩剪刀裁魏矦句裏有春色不打涼州花自開

雨後桃花可意紅一川楊柳醉春風舞衣歌扇重撩理百尺朱樓煙樹中

白頭憔悴未歸身羞作須江入社人自是愁多無好句不闗詩瘦與傷春

柴扉春亦借融和客少髙軒誰肯過醉裏我應慙畢阮詩中君合是陰何

正月十八日謁客意甚不樂已而過正師猶未起書小詩窗間而已

玉壺花暖日烘窗奪我寒衾曉夢長慙愧髙人方擁鼻小鑪沈水宿殘香

張老借東軒晝睡

誰言知處是閒愁一入華胥萬事休借得東軒還宿願何須云夢澤南州

畦蔬一首【並引】

余旅寓旣久而食益不足乃畦捨西之地植野蔬而食之聊以當肉課藝有成情見乎詩

猗嗟老人如水中槎攜壺挈榼泛宅浮家飄然北來寓此一蝸食無畝衣無桑麻藜莧滿腹雜以蜆蝦以鼔我腹妻孥笑嘩旅人之食豈曰不腆不足則求我顏亦靦乃卽捨隅蒿萊是剪藝此春蔬侵畦覆畹雨葉風枝忽其滿眼擷之掇之以芼以烹聊以當肉亦足彭亨揺喉澤吻茹葅啜羮如天酥飯在家僧彼哉膏粱孰爲重輕安得長江載揚我舲買地五畝抱甕躬耕駕言聿歸以畢餘生

解人惇武郎冨君爲餘言解池廣二百里其利不貲又有六小池官𨿽置戍以爲厲禁而民寔擅其利或悉以屬縣官則鹽不復成其事頗怪作小詩以紀之

天意懸知損有餘小池分水計非疎誰知當日蕭丞相亦解區區說海魚

春日小詩三首

亂離回首又春風江上人家一半空燕子多情依舊舞桃花無語可憐紅

烏鳶啣紙欲成窠寒食羇愁不柰多夢到鹿門親上冡花前老淚欲懸河

兵戈無地可窺臨風物依然惱客心未有鶯時春欲盡已無花處緑成陰

抄宛邱先生集見和許貴州詩因以悼之

臺閣諸公盡要途一麾新拜嶺南除當時爲我歌新句別後何人哭訃書夢斷世間靑瑣闥醉傾天上碧琳腴平生交舊壖張輩餘子紛紛可作奴

米元章爲須江太守聞有怪石在河壖莫知其所自來人以爲異而不敢取公命移置州沼爲燕遊之玩石至而驚遽命設席拜於庭下曰吾欲見石兄二十年矣聞者以爲言坐是罷去余遊濡須而石猶在詢之邦人信然乃作此詩

漫郎與世苦不偶俶儻如公世安有平生學書筆似錐晚嵗得州大如斗淮西道院長江邊天公付與公髙眠使君閉閣作奇字門前白浪春風顚人言異石天所出三十六峯如洞天亟呼我兄更再拜俗眼相看頗驚怪喚錢作兄眞可憐喚石作兄無乃賢望塵羅拜良可笑米公拜石不同調愚智相懸乃如此何啻人間三十里是非從古無公論彼此相笑何時巳巉巖對客初不言堯桀紛紛渠自爾

芍藥今嵗著三花

春歸那肯爲儂畱尙有三花慰客愁十里紅樓捲珠箔不知誰在古揚州

羣山臺暮雨

傑觀寒江朱欄俯平野羣峯江上來屹立羅萬馬山容多態度顯晦入模寫朝云結煙鬟翠色逺相射夜月橫修眉娟娟亦閒雅天生此尢物政復爲閒者馮夷翻怒濤洶洶風榭神女亦將云時從楚臺下造物出奇傑娛客助揮灑時方苦積潦百里無十捨我𨿽非官曹對酒那忍把人生急行樂有味如啖蔗悲喜有乘除歸愁耿長夜

須江暮春雜題三首

三月陰晴江上天江花落盡水平川紅蠶老去桑埀椹黃鳥飛來柳撲綿千里心常懸夢裏十分春摠在愁邊時時更謝蘇司業乞與杖頭沽酒錢

須江舊事與誰論萬古悠悠入夕曛楚子名今推伍伯阿瞞功獨蓋三分空埋冶父山邊骨已散濡須塢口軍欲爲英雄弔遺迹筆頭無古戰塲文

淮上風埃滿客衣二年樓閣送斜暉心如落絮隨風去春與殘花作伴歸塞外夕烽悲鼔角江邊飛雨濕旌旗只今便覓東臯路巳失南山種豆期

寓捨雜題三首

久作乘風去重尋聽雨眠更無輕絮落又見小荷圓芍藥何人種茂葵一笑妍亂離歸未得且復此經年老去書中得心因病後衰棲棲身是夢種種鬂成絲鳥自知時節人猶說亂離倚樓天萬里無地置吾錐客路猶飄泊江山未定居賣刀安得犢彈鋏竟無魚一飽非難事平生不願余但能休旅枕便可稅徵車客捨有井極深而寒今嵗大暑日汲以供盥濯喜甚賦此

重廊陰陰與天隔下有井泉餘百尺乍埀修綆已復寒深注花甆不勝白山城夏旱百井眢盥濯從誰問涓滴暮年來此看老黥日倚銀牀捲深碧炎官火傘空自張玉川淸風已生腋翰林醉熟呼不醒宮中誰賦花娉婷中人傳詔玉起立井花吹面詩還成詩成白雪眞同調咫尺回姿妃子笑此郎自是醉謫仙肯作官家詩待詔北窻老子貪晝眠蓬頭突鬢良可憐但將飽睡答長健安得新詩追昔年我生無譽亦無毀老去功名薄如紙日向山堂洗睡容空費君家一壺水

六月十二日過笑庵道人頗出近詩

無人與作繡川遊共看荷花一雨秋乞得道人三昧句破除千斛庾郎愁

來尋午枕林間夢分得羲皇牕底風且與笑庵同一笑不知家在大江東

笑庵兩和前韻復作二絕

莫把須江作浪遊笑庵如水气如秋但知有道能忘我便恐無天可寄愁

新詩時出笑談中淸似松江夜雨風邂逅碧雲來入句老夫眞欲媿遼東

徐使君送冰

江南地暖不藏雪六月無冰破煩熱俱在炎官火傘中暍死行人不堪說今年渡江當入淮淮人蔭子恰復開【淮人謂藏冰處爲蔭子】眼明一見玉壺面仿佛肺腑無塵埃使君忽遣鈴下走金盆分似來鈴齋方圭圓璧不可數玉峯中立髙崔嵬蔗漿退舍不入口井花避席當停杯我生坐甑安得此借以淸風亦聊爾明年公復侍甘泉禦府分光照窻幾卻憶敲冰餉野人回望江城在千里

寓秀師房

寂寂疎窻秋更催班班菊蘂爲誰開山曾有約終相負鳥解嘲人怪復來閱世了知心是夢倒牀須放鼻如雷又從白足西庵老共試齋余雙井杯

雨過涼甚

龍腳蜿蜒苦未收亂雲攜雨過西州倚欄斜日到煙樹回首數星橫夕樓樂嵗豈闗羇客事好風聊爲老人畱今宵枕簟涼如水又向華胥作爛遊

望黃山

宿云忽解駁曉色明朝暾髙秋寓逺目萬象秋毫分羣峯雜遝來突騎從橫奔驊驑獨驤首迥出凢馬羣嵩髙實維嶽羅列如兒孫玉京與金闕亭亭在云巒羣仙驂蒼虯冠佩朝至尊往者風露夕妙奏聞淸圓名理以弦歌異事父老傳丹成已仙去流脈在山根至今玆山下幽泉湛餘溫安得從浴沂聊以濯我冠一沐去塵土再沐生羽翰朝遊參安期暮躅追羨門振足八荒外垂手靑雲端

太倉稊米集卷十四

欽定四庫全書

太倉稊米集卷十五

宋周紫芝撰詩四十七首

次韻鄭使君白菊

平生鄭康成不種花嬋娟但聞書帶艸羅生滿堂前佳菊苦解事殷勤爲公妍紅油防霜日一笑眞嫣然秋風轉寒枝束素爭回旋團欒立芳砌皎若璧月圓使君頗牧手年來出臨邊燕衎自折衝賔從時招延苦愛白玉姿臨風嗅芳鮮揚州東閣梅自此復誰憐安得白雲詞冩入朱絲弦淵明眼獨醒載酒知誰先騷人始精蘂【精蘂謂菊語在楚詞】世塵聊自蠲幽姿倏已空二士窮益堅人生五馬貴行樂須何年絕勝杜陵老江花惱成顚才名與冨貴似公眞兩全新詩如脫彈一出萬口傳鋒車行復來琬琰殊未鐫且當對香雪燕寢凝沈箋

次韻逺猷旅夕二首

西風滿眼莫登樓回望鄕闗去末由晚色不催金絡馬夜燈空夢玉搔頭梁王行識相如賦楚國方悲宋玉秋萬里長途知不晚一杯聊爲老人畱

久占無何作醉鄕人間萬事只逢場潘郎已老謾華髮夢得多情還斷腸政恐新愁無處著不知淸夜爲誰長煩君試艸思歸曲付與蛾眉小抑揚

王將軍與李伯時二馬遺張天民

龍眠筆意天與妙尺素幻出雙驊驑一馬不動尾四蹄踣鐵邊風秋一馬爭前趨平坡欲下方回頭兩馬交頸萬里愁龍媒未免羈長秋風鬃霧鬛不受囚錦韀坐遣駑駘羞將軍六郡良家子捲送歸君深有意蹶如歷塊一過都肯以鞭鞚煩圉奴人間豈有渥窪足不與天驥爭長途艸黃沙晚天欲黒縱有權奇少人識眼中千里不易得時危願爾一努力

湏江雨中

須江樓上倚秋風艸樹荒涼故壘空吹盡角聲人不見畫橋和雨系艨艟

擇之得鹿割鮮見餉以詩爲謝

潘郎尉居巢月止萬錢俸遙憐寒孟郊午食勤夜誦空庖無雞豚敢設亞父供【南巢有亞父井官吏至者必先祭乃敢從事事見東漢】如何得伊尼割鮮勤逺送老夫極驚喜兒曹亦嘲諷憫我太常齋此意君良重饑腸罄一飽狀若蹲鴟凍茅檐坐局促山禽聽曉哢安得隨少年短衣飛挽鞚燒野得驚麋卽之那忍縱寒聲防麌麌一矢中聊復從左盂獵我江南夢【春秋左氏傳曰江南之夢杜預楚之云夢跨江南北】

秋意三首

雨細方淋露云疎欲防霜老情常落莫秋物半靑黃楡塞弓窺月天田馬犯疆防城江上急時節近重陽【八月露下而雨謂之淋露九月霜降而云謂之防霜皆東南方言】

老去何曾健秋來白髮新萬方多難日四海獨愁人論媿傾三耳年今已六身太平猶眼見知復幾靑春病骨駸駸老淸愁日日深寒添靑士節霜與木奴金迹共云無定愁隨月滿林幽虫泣牀下可是不知心

次韻逺猷東池晚思

多事馮公子含情不柰秋東池寄飄泊畫舫信夷猶烽尙連三月詩應擬四愁且須傾酒椀未可喚歸舟

次韻元素見寄

秋來烹鯉得明珠頗勝當年獲異書里社相從眞是伴江湖作計未全疎愁須彊把樽中蟻老亦寧思組上魚回望花姑溪北墅可能無路到華胥

人間何處不蘧廬匹馬來遊偶束書晚嵗光陰頻入夢鴈來消息莫相疎淮南乘興非闗米筯下烹鮮喜有魚避地偸生落閒處功名無復似包胥

次韻王彥猷參謀避兵山中寄茶字韻詩卷

詩如摩詰自名家未數劉顚賦雪車問字誰攜子云酒敲門擬送玉川茶回頭拾得風前句掃地先除眼界花老去無緣渾似夢相隨眞欲問毗邪

扁舟流浪作浮家病齒凋零脫左車千里歸心秋後燕一年春事雨前茶它時我自開三徑此去君當判六花相見已還平日願豚蹄何用祝污邪

繡溪秋晚二首

羇客三年別風裘九月寒暮鴉啼日落紅葉墜霜幹地接淮山逺天浮楚服寛須江無父老舊事說曹瞞

二

不作黃花夢空悲紫塞秋淚懸江上防心結雨邊愁久客猶千里殘年念一邱倚欄多少恨暝色滿江樓

歷陽道中二絕

斜照孤村一水閒維舟盡日柳陰間此生已作淮西夢更看江南隔岸山

江邊孤壘古濡須憔悴斯民百戰餘賴有丰年慰羇客軟炊云子薦鱸魚

將別須江作

落葉江頭楓樹枝秋風又入去年衣淮南米賤聊乘興笠澤魚肥卻念歸老境但知隨物化幽期常恐與心違羣山堂下山幹防不見祠雲作雨飛

九日郡樓獨坐

西風斜日可憐秋已作重陽更上樓門外白衣來獨晚坐中司馬醉應休茱茰香在人何處黃菊花開淚欲流山意娛人不勝好苦無佳句若爲酬

過雨二首

短日收殘雨西風送夕陽時光雙去鳥世事一炊粱捲箔山堆案翻書月滿囊諸君方給札不擬獻長楊

二

自落山邊日孤飛雨後雲樹將風報客天遣月爭曛詩苦窮堪忍兵彊老怕聞殘更隨夢盡長日與愁分

次韻黃子才野步飯懷禪師道場

聞說尋山屐閒穿近郭村眼明山淨綠心愛水淸喧幽事付餘日狂歌終放言地經殊代逺名爲老僧存境勝醒朝梵蔬甘飽夕飱僧應只靈運客或是文園覓句聞吳詠投文弔楚魂夢時驚逺籟背喜曝防暾歷井窺云窟窮山繞石根蹇驢當復跨促席未容溫兒輩休嗤防吾曹自引援濁醪聊共把蠧簡付重論歸和山中句挑燈老眼昏

十六夜月色甚明與客棹舟至普寧寺

昨宵明月共千里今夕極天無一云不知誰令太虛空著此皎皎白玉盆長空與月慰愁眼良夜得酒含防醺天公有約不可負急蕩兩槳淩江濆更攜江上滿船月來打寺下三更門修廊夜寂風葉亂古佛不語殘膏存老禪今夕但拍手狂客數輩空餘樽髙談劇語天亦怒白璧故遣云相吞人言禍福眞倚伏歡常有餘飲不足篙師促客歸去來夜半風顚浪如屋

朝盤二首

郭索何人捕艸泥朝盤新見玉團臍卻思煙雨江南夜紅火靑蓑入稻畦

江近秋深足鱠材半靑橙子帶香開黃金鱗鬛丹砂尾落紙看成白雪堆

塼鑪

秋風吹孤鴻浩蕩去鄕國心悲淮山秋家近楚江側囊無狐白裘柰此風雨夕經營尺寸地便可寄幽寂塼鑪規舊制蒲團買新織𨿽無琢獸紅可醉珠履客防當與貍奴曲肱分坐席急雪度寒飇夜窻鳴淅瀝詩成醉夢殘缸耿虛壁何必遊八闗吾手自可炙

山鬼行

黒風夜度鶖鶬髙黃狐出窟山鬼號江空人靜雪飛急城頭擊柝催鳴刁老翁愁寒小兒哭薪如黃金米如玉將軍半醉獵城南鐵馬敲冰響山谷

次韻明叔九日見懷

準擬重陽共一杯幅巾臨水復登臺飛花撲面君相送落葉滿山人未回故國只憑幽夢到斷腸頻寄尺書來此生終向江湖老黃菊紅茰笑謾催

十月十九日江晴放舟

云靜天無滓霜晴日乍暄風平初放防江穩自流船賈客眠吹笛篙工坐意錢吾行聊爾爾百丈莫頻牽

雪後殊未有梅頗懷故山二首

淮山落莫水蒼茫雪在梅梢冷欲僵要與玉奴蘇凍骨不知誰有反魂香

眞色生香無世塵參橫猶記夢回人風前懊惱梅花使不寄江南一防春

王靜翁言客有賦食虎肉詩者詞甚壯要餘同作

六郡良家家好武相試翹闗恃負弩夜從惡少數十輩醉上南山縛驍虎短衣匹馬不挽彊虎而有翼誰敢當旁觀睥睨方縮手一臠割鮮君巳嘗平生飲血如甘露羞作車中三日婦但當一飽不揺防誰說萬錢難下箸寢皮食肉君勿嗔乕爲人害當復去可笑長楊射獵兒日暮歸來數狐兔

次韻黃子才冬至日醉臥王丞家夢還家如平時

黃郎本天才驥足尙少屈平生嗜煙霞投老成痼疾乞食方叩門攜防未入室何爲作斯遊瘦馬醉自兀朝饑乃見驅妙思何由逸誦君思歸吟感我羇旅日道頗風埃嵗月苦飄忽尙須營一飽不愁屈兩膝可憐蓬閣姿未珥螭頭筆丞哉苦風流威令寛且栗懸知千里駒肯爲牢之出胡爲倚寒窻淸夢恍若失但愁一綫紅又過白駒隙婦眉誰與畫旅髮歸亦櫛吚嚶兒女歡餘事聽造物

次韻趙茂卿書事

自昔人髙馬服名胸中有防似金城玉階方寸何由借楡塞風塵幾日淸萬里有家無夢到一樽和淚與誰傾竹西回首揚州路腸斷故園春艸生

王彥猷用色字韻見貽和答

人生殊用捨初不系失得念君垂天鵬未作六月息佳人絕代姿蛾眉本傾國人皆倚市門孰乃有國色風雲倘復遇冨貴或見逼一朝得天驥遂可空冀北況今登俊良百吏歸黜陟洗眼看橫飛故山勿輕憶

冶父寺

楚俗樂戰鬭徵誅專莫敖蛇豕肆吞噬一舉夷蒲騷【音消】小器良易盈舉趾淩雲霄輕敵取敗衂縊死由矜驕淺識恥鄧曼安在誇雄豪至今冶父山遺迹眞寥寥何年化龍宮金碧爭岧嶤耽耽羣於菟跪伏尾自揺乃知道力妙智數何能髙曩者羅與楚蟻忿較一朝慈哀洗萬刼自足消兵刀道人結界地逺引離喧囂欲禮大士塔恨無野僧包臨風一悵望短髮空爬搔

賈主簿家蠟梅

臘月邊城風雨沙帶香誰剪蠟梅花寒燈枉作江南夢春在墻東主簿家

僕將南歸笑庵以詩見畱次韻

思家一日似三秋病眼淒然怯上樓十幅風蒲催我去數枝煙竹爲君畱還將曉枕燈前句分作孤蓬雨後愁便合北來尋老伴人間何處有湯休

掛席

掛席下晴江歸從我北窻年今眞晼晚事亦付奇厖酒可澆腸飲城誰緩頰降買田如有路誓欲老吾邦

歸自須江泊舟於湖舟中書事

一自風塵起飄零十載過危情窘荊棘老眼暗干戈艸艸眞聊爾棲棲可柰何功名麟閣晚興在鹿門多避地依淮浦傷心聽楚歌邊烽明夕嶠戍鼔擊寒波江控曹公塢山連冶父坡憑髙懷更逺弔古事應訛久客橫歸棹長年著短蓑風髙飽帆腹潮穩轉山阿漸喜鄕音似還成醉臉酡淒涼想茅屋畱滯厭江沱井邑疎星火津亭長薜蘿連檣自來往壞壁本嵳峩蜂目今何在黃須迹巳磨餘生能幾屐急景付飛梭嵗熟如堪隱詩成可自哦平生南畝願無地與婆娑

復故廬一首【並引○時歸自無爲】

余拙於生理閒居寒餓無以自活須江主人惻然念舊挽而之淮客寓逾年妻孥念歸乃返故鄕有廬數椽爲貴公子居縱客夜飲籬落俱焚久之見還開門入室酒肉遺臭不絕於鼻稍加營治而居之四顧雲山頓還舊觀喜溢於中言不能盡聊寓短章以冩我心

我卜我居於城之隅繚以羣山帶以淸渠日出扶桑月翳金樞朝云夕煙變滅捲舒喬木丰艸蔚其周廬羣書在牀濁酒在壺蹣跚簪裾亦復晏如淮水之遊誰脂我車逮其歸而四壁其徒柔柯旣剪稚竹日疎山爲攺容木爲槁枯吾亦浩然言念歸與今我來思爲之躊躇扊扅在門鞿靮在塗駕言曷歸杜門寔娛寒止皸瘃饑止瘠臞人誰不死焉識其餘

雪後畱報恩方丈三絕

文脊坊邊雪作堆報恩溪上凍全開一天云葉捲風去四面玉峯攢馬來

澆睡莫教茶乳薄畱香不放畫簾開道人知我無餘事特爲尋詩借榻來

老禪心地已如灰愁眼能令一笑開落日無情且歸去梅花若在卻須來

張元明羅仲共賦郡池白蓮僕時在淮西十二月中休方徳修始出巨軸追和

花似當時傅粉郎不須湯餅試新妝固知桃李無國色猶恐蘭蓀是俗香人在匡廬新結社詩傳淮楚夢還鄕波沈不見香羅襪空向牛腰得夜光

送舜卿遊建昌【雷虞龍字舜卿好談兵出入軍幕】

並門當日倚長城笑遣妖凶捲斾旌江上長鯨知巳滅艸中封豕不勞平十年當念瘡痍苦此日寜論戰伐名虎帳夜談資婉畫爲言奇防是休兵

太倉稊米集卷十五

欽定四庫全書

太倉稊米集卷十六

宋周紫芝撰詩四十首

官軍屢捷淮寇漸平五首

遙傳班馬動歸心鐃歌馬上靜喧豗從此自應如振槁將軍勲業似淮陰

擁道行人撥不開檻車行看縛戎魁羽書便恐椎門入知是淮陰露布來

風聲鶴唳是王師大似秦苻欲破時黃屋乍聞天一笑此歡應有近人知

棗熟梨黃河朔秋頗聞箕斂不勝愁迎師已欲攜簞食臠防何勞費萬牛

新得降畨壤地開玉觴爭奉萬年杯明年禦棗紅千顆又見靑徐入貢來

立春日聞捷

未獻椒花頌先頒鳳歷春亞雙燕小埀鬂防幡勻兵已知塵逺歡應與嵗新遙聞漢天子喜色動中宸

題李彥恢家龍眠七馬圖

古來畫馬知幾人當時只數曹將軍龍媒貎得照夜白七十萬匹空云屯但令韓幹作弟子未許韋偃窺藩垣風流掃地五百載始得龍眠空馬羣龍眠自是天下士胸中元有眞騏驎寜王玉面久不見風騣霧鬛驚猶存四蹄翻風不受縶意在萬里絕馳奔安能局促鹽車下更與蹇驢分短轅先生旣老誰入室後來只數城南孫孫郎繼死骨又朽人間此馬如浮雲勸君掩卷勿浪出世無九方誰與論

題彥恢家仇池四石刻

伏波南來自交趾可笑汗牛推薏苡人言包裹足珠犀誰識閒身謝簪履如何當年元相國胸中飽飲貪泉水胡椒八百亦安用坐此殺生眞可鄙龍眠主簿亦兒嬉銀鉤蠆尾搜遺奇三年獨有一錢在歸來淸節人皆知囊空安得紫絲帳車重只餘黃絹碑自言所至輒寓目窮搜屋壁翻階墀不嫌尢物觸時禁恍然入手心驚疑君不見嶧山篆刻焚野火磨崖萬仭髙崔嵬何如四石橫棐幾左提右挈行相隨

正月十五日同圓明老師渡谿西雨作不可回三絕

伴師同拄一枝藤野岸淩兢踏斷冰老去莫辜元夜眼試憑江閣看漁燈

舊時好客孔文舉無事長隨支道林燈夜羞歸對妻子傳柑知我已無心

一別風塵客恨長鳯城燈燭記防茫人生相見知何定夜雨重來此對牀

次韻和答圓明老師二首

平生作劇謾逢塲枘鑿由來苦未當笑我彈冠方適越看誰紉佩獨沈湘捧心政恐元非病怒臂前知不自量它日小松山下路合分風月與徜徉

回首云庵日又低孤防欲渡晚風吹桃花水暖拍隄去蓮葉舟輕隨棹移老罷轉知身是夢愁來只有鬢成絲人間無地安雙足萬事從頭媿老師

次韻元素賦余新居

一樽能此共窺臨艸色淒迷步履深黃防靑鞋聊偃蹇白衣蒼狗自浮沈甕頭酒熟須同把窻下詩成亦共吟待得吾廬眞可愛更須繞屋樹成陰

元素再邀同賦

載酒何人肯見臨情於老伴莫嫌深誦君詞賦疑仙去笑我功名付陸沈且可閉門畱客飲不知擁膝是誰吟幅巾趁取春猶在來聽黃鸝喚午陰

元素再邀同賦

家住三峯頗下臨畏人小築不辭深南齊謝老棲空在東海麻姑信已沈恨子不當靑瑣闥伴人猶作白頭吟我窮無物能娛客只有蒼梧滿地陰

望故廬一首【並引】

余有先人敝廬邈在城南建炎之亂焚蕩靡余後徙卜陵峯之巓下視舊址隱然在目前乙卯季春二十有六日晚雨新霽夕陽滿山逺目所遇可數毛髮稚子指故處以示余望之悵然念昔遊之如夢悼海宇之未寧乃繼前篇聊以見意

城去江邈在一隅我家舫亦足軒渠艸耕木茹甕牖蓬樞有客二人寔邀望舒長須之奴玉川之廬何必仙去方丈蓬壺何必校書起居何如無禍爲福徐行當車我乎誰交誰乎我徒春蛙嘈雜夏木扶疎大盜遽起山摧海枯我焚其巢將焉適歟善刀而藏爲之踟躕望我故處宛其在塗我友云亡云誰與娛願洗甲兵肉四海臞奠我新宅以飽三餘

次韻趙戒叔燈下見橊花明日重午

醉防風前著橊花燭下看嫣妍爲誰好流落未妨歡故國應千里歸塗夢百盤明朝是重午努力願加餐

次韻戒叔增明閣晚眺

朱閣瞰流水曲欄橫晚天薄雲初過雨髙柳卻鳴蟬杖履且終日風塵今幾年莫將懷逺句重說舊林泉

劉公祠【劉晏燕人以救宣圍戰沒】

昔嵗金人始南渡官軍夜遁如脫兔孤城何啻累卵危勁敵不殊羣蟻附夜提王師來解圍燕中老將如猛虎平明橫槊屬兩鞬疋馬馳從敵營去崢嶸但謂气可吞倉卒不知身已僕平生三箭得天山白骨看成一丘土馬前班劍不動塵猶勝車中三日婦

送江子

六朝固陵夷佳士亦間出風流數後來諸江有人物總持偉文采文通頗超越淸忠若休映對賊能抵突定知蘇屬國不爲延明屈斯人黃卷中願見未可必誰知有來云遂入諸子室相從忽三年不見無十日人生防相別此別殊慘栗相望江湖時危盜如櫛願言加餐飯棲遲且蓬蓽時來亦騰騫安用苦密勿尺素倘可通公當念伊鬰

次韻聖謨見寄二首

十年悲兩京萬騎開幕府誰知鹿門翁逺引脫罪罟吾衰固安用文字考前古尙煩金蘭交弔此饑寒苦龎公不可見賤子何足取

靑衫幾癡兒斂版上公府固應橫海鯨不可污池罟髙才乏近用初不異今古功名亦偶然慘戚良自苦冨貴如公等唾手自可取

次韻木南稀見贈

上章分得鑑湖春賀老前身恐是君常病薫蕕難共器豈容雞鶩可同羣已無若若累累意頗坐奇奇怪怪文稍許白頭親杖履少年功業付終軍

蠧魚

山堂夜雨如決渠黃梅半熟書生魚樹頭朝日忽復出聊向空階翻故書老人耕鑿無膏腴緗囊細字時相娛自欣引睡得黃嬭便恐無意呼靑奴讀書本不求甚解姓名足記知有餘此虫何乃徒飽腹死葬書葉眞癡愚不如化作石帆山下蠒織成吳綾光滿眼乞與袁娘作舞衣常把花枝侍君輦

西齋聞禽【時往池陽】

西齋艸樹頗蒙密竹暗城頭不通日風晴髙柳恰飛綿花盡黃蜂未成蜜北窻也復可憐人亂離十載空傷神病對靑山疑是夢眼驚新緑已無春羈懷有句喑不吐終日無言聞鳥語寒窻窈窕不嫌風晚色溟蒙卻宜雨穿條隔葉止復啼白粉畫眉金作羽應爲山翁久慣聽聽久不知心轉苦廟堂何日議銷兵攜手尙堪歸樂土還我花姑溪上椽臥聽春禽囀桃塢

五月二十九日對雨懷舊

危坐東窻日自長幽人不出雨何妨未論飽飯三秋樂且說髙眠一枕涼晴後卻疑猶防滴夜深應是更淋浪此聲有味知誰解安得君來與對牀

余旣作前詩已而復晴客有誦余舊詩者其略雲開門更待西南月無客來分上下牀聞之恍然如夢中語漫不省記爲何詩也乃和前篇以足之

貧共閒身味轉長雨隨農事不相妨莫嫌旅枕喧朝夢要與書檠作夜涼黃犢催耕思莽蒼短蓑埀釣念滄浪開門更待西南月無客來分上下牀

後二日望東南大雨久之白龍翔於雲間掉尾而上老農云白龍見則旱祥也

白晝鉤簾望處長初於眼界了無妨坐看云嶺埋煙雨聊借西軒作晚涼捲水翔龍方矯矯轉山飛瀑更浪浪丰凶許事誰能問獨對殘書月滿牀

旅夕

秋云翳長空防雨餞殘暑新涼入郊墟中田熟禾黍秋虫自知時入我牀下語西風幾何時秋意遽如許曉色催鳴雞孤砧急寒杵遊子未得歸畱滯在江浦生理思田園饑寒念兒女持此兩鬢霜世路復焉取起視夜何其江月方欲吐便當隨孤鴻雲霄肅雙羽

次韻章季常見予所賦彥恢家七馬四石二詩

灞陵老將身未矦連城價重誰當酬龍眠三嵗亦何有滿載緗囊歸汗牛蒼瑉照眼裂躉尾尺素抹電飛驊驑春風吹晴作妍暖棊窻剝啄驚紋楸慇懃喚客出奇玩一笑終日君家畱此郎胸中有奇防未能竟借前箸籌波瀾収斂入詩律報章還得明珠投九重眞龍想天驥入木八法余銀鉤只今尢物不到手空花老日生雙眸章侯嘆息恨未見但聽寒雀空嘲啁平生欵乃不成曲無聲可和綿駒謳

次韻季常疊前作見寄

人生冨貴如五矦祿丰位大功不酬朱輪華屋令人羞一蓑不如歸飯牛自駕欵叚馬少遊勝驟玉腕尙書驑少年蹭蹬在邱壑晚嵗風雨悲梧楸江邊短艇苦喚我此心勇往誰能畱幽期正怨齒髮悞事定不須防籌言𨿽太漫君莫笑與語俗人眞暗投香秔炊熟碧鱸美橫江已辦秋風鉤胸中它日幾云夢四海不勞圍寸眸肯聽兒女暱暱語秋虫悲笑徒啾啁陽春白雪一落耳竹枝淒怨慙蠻謳

次韻馮逺猷觀水

帶雨山雲晚尙繁黃流先已漲江幹海邊鷗鳥恐不下濠上游魚誰肯觀錦裏十家俱半壁龍門八節定無灘早知四載歸神禹疏鑿誰能泄浩漫

次韻子雍同達書記遊安林

江湖流落一烏巾同障西風滿扇塵試爲支郎吐幽句了知長吉是前身欲寛江上三年夢更碾禪房一掬春不爲相逢苦相挽行吟應在楚江濵

逺猷家髙麗松扇

三韓使者身堂堂手持漢節歸明光寶刀不受戎王燕便面空含風露香雙鸞織花大如月凜凜猶餘嵗寒節莫將七寶畫團欒乞與誰家小桃葉

西齋金鳯花開百餘日相繼不絕難其能久而惜羣芳之不畱也

昨日晴天花滿樹今日風前已飛絮閒花可是天與紅著意東風吹不去偶然乘此花樹空遂擥春暉學飛翥人間此鳥久不出擬欲髙翔入鵷鷺淩傲風光不自羞狼藉空庭復誰覷自應斂衽避芳塵一笑非闗迫遲暮可憐開謝百日中浪遣花神費調防嶺梅何事挽不畱零落風枝怨寒沍

贈別木南稀

月下吹簫王子晉醉中騎馬賀知章無家只賣文爲活有酒聊憑醉作鄕夜雨對牀驚客枕秋風無淚把離觴閬州此去如天上說著城南只斷膓

徐使君新作采菊亭

使君占吏師老手便治劇論功飲無何課最上殊勣人言神爵中有此二千石擁麾幾何時千里靜森防遂移佳菊苗步著東籬屐南山忽當眼淨幾分晚碧黃花行欲開吹防盡佳客丰年公事少閒日頗自適便恐趣公歸翺翔步丹極曉枕夢催班朦朧想山色

陪徐使君登秋浦樓

白髮衰顏已倦遊倚樓端爲使君畱天連逺嶠云埋樹波撼孤城水繞樓有客自傷愁外眼何人解冩雨中秋世間無此登臨勝休把城南說閬州

二十三日雨霽再陪徐使君登秋浦樓

細雨愁雲特地晴重來水秀復山明江風吹面滄波動嵐气侵衣翠潤生南浦落防催畫角麗譙殘照滿雙旌未知九日齊山防樽酒何人與共傾

太倉稊米集卷十六

欽定四庫全書

太倉稊米集卷十七

宋周紫芝撰詩五十首

睡起題西齋壁

熟睡閒欹一幅紗夢殘庭樹落疎花屋頭正喜鳩喚婦墻下忽聞蜂打衙

題劉生畫王子猷嚴子陵二圖

人生不相知相視粵與秦臭味倘復同萬里心相親何必兒女曹爾汝相怨恩浩歌反歸航詎識此意申

二

四皓挽復來子陵呼不起天下復歸心兩京同一軌義重勢乃輕理自固應爾賣菜苦求益可笑眞俗子

登杜牧之翠微亭故基

秋艸無情上舞臺淸江猶抱故山回紫防郎爲誰攜酒斜日西風菊自開

中秋大晴采菊亭對月

風與秋容一樣淸云隨風盡十分晴江從采菊亭前過月到雙梧頂上明塞艸又黃人亦老霜須渾白酒還傾不應造物知愁極故著玉蟾娛老情

秋蝗嘆

驅車入秋原蒙蒙盡禾黍田父刈且歌笑言雜兒女路傍騎馬翁下與田父語問言田家勞云何樂如許父老仰天嘆懇欵話心膂今年遭嵗凶夏旱連秋暑誰知勤餉婦社甕蒭緑醑君看西來蝗落地輒蓋土入境不入田食艸不食秬老農亦何幸此樂詎天與爲言相君賢爲惠寔在汝羣凶滿江淮殺气自消阻防虫初何知仁者亦復與知公意在民有谷寧忍咀勸爾但自歡蝗來不須禦

謁昭明祠

歷年有攸歸修短良亦異天乎不祚梁斯人乃卽世於皇元良資盛徳眞豈弟髙文貫百家妙學窮六藝悠悠悲䢐年凜凜尙生气偉哉千載人享此百世祀金朱煥靈宮奔走恭祀事遐瞻儼森寒神雨倐復至傴僂奠椒漿悲風肅蘭佩想象折芳馨玆焉獨長喟

次韻元傑聽谿亭見寄

貧病相牽各異鄕心隨南鴈與翺翔感君三絕出妙手慰我九回縈別腸山色爲人分淺黛泉聲何事碎鳴璫千巖萬壑山陰路誰與臨流共一觴

淸樾晚雨效韓渥三絕

池上風荷香撲衣紅妝鏡裏雨如絲試呼小艇尋煙去便是苕溪五月時

白鷺一雙飛暮靄亂鴉無數立官樓角聲吹盡欄猶倚雨落黃昏人白頭

黃昏簾幙人誰捲暮雨闌干客自憑獨自不知多少恨一池荷葉碎秋聲

齊山有巖穴宛轉山間秀色可喜號小九華

衰容迫遲暮驅車厭行役路逢玉孱顏庻用慰愁寂誰知九鳯羣夐與秋水隔落日自淒迷轉盼失虛碧幸玆登臨間防遇晚乃獲玲瓏八九峯模冩在尋尺郁雲開層巓飛瀑掛蒼壁凜然削寒玉秀色粲可摘緬懷融結初岌嶪自開辟懸知孤客恨爲了愛山癖聊將小巖巒入我尋山屐何時解塵鞿卜築在泉石遂當挹諸峯羅列歸幾席

齊山依小巖作觀音閣

亂山空洞自成龕十里秋風響檜杉我亦來修香火供便疑身在普陁巖

池口觀樓船

湘水妖氛靜樓船盡日橫風濤心自恐舟楫眼初驚伏莽膏金鉞將軍駕木城太平無此物指日望銷兵

飲酒三首

髙皇掃彊秦縱橫成妙略三傑豈不雄曾不出籠絡曹參晚爲相痛飲事杯酌當知淸淨化寓意在酬酢魏武獨何爲屢下禁酒約兵戈纒九州猜忌恣暴虐堂堂孔北海醉語雜諧謔斯人猶殺之四海何由廓古來成敗事紛紛眞一噱

昔我在田畝薄言事耘薅種秔亦種秫可食兼可醪淸香滿寒甕夜滴喧春槽洗我玉花甆酌此鵝黃膏閱嵗更閹茂下田但藜蒿裏胥厭追索縣籍書逋逃邇來兵火急斗粟千錢髙不飲動逾月憔悴成楚騷丈夫命運薄困阨例所遭究竟無如何隨緣且陶陶

濁醪有何好所貴資淸歡如何畢阮輩頭沒杯案間我飲但涓滴而作飲酒篇兒曹見之笑謂我狂且顚政應坐自失說夢癡人前一酌憂已亡再酌當陶然此意但自得此理詎可言萬古一淵明何由與之論

秋晚念歸

風寒黃葉未全落露重流螢巳不飛惆悵西風秋欲老旅巢無定客思歸

親徵詔下朝野歡呼六首

茫茫禹迹混殊方誰遣中華作戰場今日澶淵尋舊役防看兵气掃欃槍

天戈未指敵先摧掩耳誰能及迅雷便遣風師淸輦路奉迎北狩兩宮回

誰信妖凶膽自驚君王親駕六騑行江邊紅日三更出怪得欃槍夜不明

漢業當於馬上成謾勞諸將久經營廟堂早扈南陽駕已爲蒼生洗甲兵

雉扇遙聞擁翠鑾逺方耕鑿尙偸安誰知黃鉞臨戎地江上秋風玉帳寒

請看介子請長纓白髮書生百不能誰掃浯溪題嵗月漫郎端欲頌中興

靑陽道中望九華諸峯作

平生愛山意瞑目想奇崛東南號多山萬嶺空峍屼不知罏防工鑄此一尢物峯巒與天近紫翠爭日出何年飛三山此事亦恍惚要欲移嵌巖下作仙聖窟我願從之遊飛升蛻塵骨山行尙悠悠客意殊忽忽弱水不可渡瘦馬聊自兀落日回寸眸飛鳥但滅沒

次韻呂仁父教授題餘秋浦詩卷【時歸自池陽】

病客還隨倦鳥翰霜風猶帶客衣寒誰持馬上歸來句換得天孫云錦端

汗漫誰從食蛤遊嵗窮眞似賈胡畱恨無摩詰丹靑手貌得瀟湘兩岸秋

試從秋浦望長江猶有遺蹤在茫滿地黃花秋日晚傷心不見紫防郎

燒芋

幽人日晏方索米朱門醉頭扶未起人防何敢望一囷鮒死知誰濡斗水糞火撥灰聊效顰玉糝誇羮未須爾紫團包玉不洗泥火初勻香透紙從來眞味貴天全大羮不致名太始饞涎爲止翁欲顚饑膓不鳴兒更喜口腹爲災莫漫誇五畆應須急料理但托長鑱仍短鑱誰能畏首復畏尾未知春雨荷鋤歸空羨吾家燒芋美

十二月二十九日雪中煮茗

旋掃飛花煮玉塵一杯聊餉作詩人未知折腳鐺中雪何似浮蛆甕裏春

雪後小霽擷菊苗薦茗

短窻烘日見深明墻角泥幹路欲成槐葉索淘春漸近菊苗薦茗雪初晴寒藂且對天隨子大白誰浮阮步兵願借芳香明老眼要翻書葉送餘生

小兒漬蜜雪見餉用前韻

黃蜜香和糝徑塵紫蘭兒餉白頭人誰知茅屋三冬雪中有蜂房一掬春

雪後北墻

攜兒一作北墻行泥雪初幹杖履輕病後茶槍渾不要眼前蔬甲喜全生鳥聲漸軟春應近梅萼催香日自晴忽憶讀殘書未了卻須歸趁小窻明

冬至前七日極暖

風日炎洲似暄妍趣嵗華三冬開蟄戶十月見梅花翠管書云近黃羊賽臘賖卻愁遲暮雪隨意作橫斜

冬至晚晴可喜

云物才書雪未稀樓臺忽復帶斜暉日從銀色界中出鳥向瑤池影外飛可忍便教煙欲瞑防須更待月同歸羣山卽是三山頂八極聊將寸目圍

送黃子才還姑蘇用陶淵明王撫軍座送客詩韻

嵗事忽已晏行邁良亦腓誰知出岫云意作無心歸嗟我寡徒旅隻影夐無依況乃逺離別與子千里違中原念亂久意緒轉愁悲迢迢兩溪水澹澹浮斜暉豈無雙頳尾尺素不可遲愼勿不相念棄置忽如遺

奉寄黃端冕用送子才韻端冕其猶子也

至言如秋霜旣肅百艸腓諂諛忘中正千古良同歸倘無骾槪士舉世將疇依衮職或可補鼎鑊安得違所以長沙傅慟哭爲時悲讜語數十上子今有餘暉我欲從之遊周道苦倭遲倭遲不足惜子言願無遺

陳公園梅極盛頃嘗與客遊觀花下兵盜十年今復過之追念存歿愴然有感三絕

忽憶梅花空斷膓十年依約夢中香如今濯錦江邊路不見栽花黃四娘

玉雪驚看亂後枝梅花𨿽在鬢成絲當時一醉還如夢今日嫣然復爲誰

溪上長眠雙玉瓶只今誰在復誰傾花知何事遽如許人亦看花太瘦生

紙閣初成

小閣春溫借隙光風簾不掛最宜香窻前睡鴨吹云縷聊與幽人度日長

除夜雜興三首

華髮日就槁萎萎如秋艸秋艸剪復生髮禿不再好雅意憐兒童軟語媚翁媼鑷白挽流光持杯錫難老我老不足惜汝生念不早兵戈常在眼流離猶滿道且當篘殘缸瓶空莫辭倒醒視夜何其東行日杲杲

憶昔元防日漢家全盛時奉隨觀國賔得見漢官儀中郎授國璽屬國欽朝儀萬邦瞻咫尺龍姿喜元知皇天厭久治夜見蚩尢旗防生脫九死飲此除夜巵河陽狩未還螻蟻何足悲

昔年避羣盜夜竄蒼山阿偸生嵗忽杪妻孥共婆娑村醪薄如水我顏安得酡夜半黒風起撾門驚荷戈今夕復何夕柰此歡樂何人生不自保聚散如羣儺更當增蘭膏照此杯中波

立春日雨中三絕

滿天云物正埀埀何處靑春欲到時花信未從風裏得丰年先自雨中知

先自逢春老倍傷兩檐疎雨更淋浪眼前無復新幡勝只有寒葅照庾郎

春光先已到誰家風裏頭小燕斜只有幽人了無事臥看疎雨濕梅花

張載楊示元道州詩卷羅仲共有詩在捲尾次其韻

吾道嗟牢落斯文得主盟馬從西極到鳯入九霄鳴翰墨推前輩篇章集大成向來侯叔喜何得有新聲

正月二十七日種木五株

三峯眞奧區陸海冨佳實此物冠九州未數梨與栗園丁力扶持璀璨成妙質鏤花淹宿露紅暈生晚日玉顏醉自頳丰肌滑仍宻風味照盤飱名字愈痺疾衞矦報瓊瑤盛徳豈埋沒野人獻根株春雨助芽蘗何當埀露顆照眼行突兀疇敢與茘子飛電爭置驛況復具苞苴緘封鑽巨室一酌呼吾人甘酸漬崖蜜人生鮮知味相餉不可失

正月二十九日種柳三十五株

故國兵火餘壤地日窘蹙千里無雞豚遺禍及艸木火攻阨焚巢雲棲急新卜尺地無寸荄山腰見茅屋小徑臥修蛇縈迂繞山麓埀楊剪孫枝封殖勤養育正須淸陰成門巷森結曲防風惱春絮細雨滋淺緑悲涼聽殘蟬徙倚捫飽腹種徳須百年種木十年足十年吾巳老光景日夜速吾事倘復濟亦足快所欲何必羨張緒風流標簡牘

太倉稊米集卷十七

欽定四庫全書

太倉稊米集卷十八

宋周紫芝撰詩四十八首

憫紅椒樹子作

東籬委榛菅狼藉紛瑣碎披藂得紅椒磊落本誰藝蓬窠頗自矜枝葉相掩翳日月空復明雨露不霑施結根一失所埋沒苦憔悴移栽俯西軒吾乃借一臂要令逺條且密葉敷晚翠秋霜染丹砂紅寔相防綴馨香發潛徳錯節振淹滯人生良可惜防遇亦難值生理倘復存餘恨當棄置

憫白菊兩枝作

鮮鮮淩霜菊艶艶粲云綺團欒雙毬枝婆娑照窻幾頗訝銀臺俗深憎澤蘭紫瑣碎懸萬鈴金錢坐堪擬彼美誰家姝軒然兩仙子一登君子堂衙官列桃李殷勤極調防出斛埋地底結艸障飛霜分渠泄流水那知病根株咬齧遭蠧蟻人生意外憂多智亦謾爾朝來踏雪泥呼奴亟移徙東株眞已萎西株有生理萎者不自持生者能有幾君看金穀園花木亙百里忽然奇禍作過眼盡荊杞悠悠可柰何歸步一笑喜

山居聞蛙

憶昔東南居結屋古城背野色帶危墻花陰弄寒砌月彩淡防云春風入衣袂萬籟悄無聲獨立與誰對殷勤古壕蛙爲我作鼔吹號昏初兩三閙雨忽鼎沸懸知世俗憎自可幽人意兵興如電速十年滿天地獘廬飛刼灰生涯轉零替爾來三間茅風雨僅可蔽靑春不攺色人事有興廢一聞羣蛙鳴懷舊如夢寐撫事爲嘆嗟傷心極流涕

二月四日大火吾廬獨免

顚風盡日惡頑云吹不開行人對面不相識千嶺萬嶺沈風霾不知誰縱一炬火坐遣萬屋成飛灰我聞人火曰火天火曰災茫然不復知從來但見通衢半瓦礫男呻女泣聲酸哀避兵十年常作客幾見連甍變荊棘此生憂火復憂兵一事不成頭雪白學禪靈運本忘家好賦子云終有宅向來窮巷冷如冰今作權門手堪炙驚魂可招煙欲消茅茨猶在書脫厄心知造物可憐生畱與云窻看山色

二月五日再火吾廬復免

昨日北風如箭疾城南一燎三百室城西片瓦不復存今日風髙火仍急池魚已作沸鼎焦槁木那容飛鳥集糗糧不峙恐民流樓櫓俱空憂盜入傳聞此火頗異常宋衞陳鄭實同日城中有屋無二三道路橫屍十六七三州飛報急上聞詔書亟下隆寛恩旣令折劵已逋責復振倉廩蘓窮民東南無事官失職火政不修戶無耤坐令惡少恣焚燒更以深憂貽玉食小人何幸獨晏然飽食懷慙面仍赤

羣不逞乘時縱火以病良民有捕於官者輒送遣之或厚與之金使之出境二月二十八日敝廬爲惡少見焚𨿽復僅免而官不爲直不能言安三月六日徙居寓捨

平生有窟如屋鼠亂後飄零無定所身隨海燕作去來心似賔鴻識寒暑異時無地著妻孥晚得三間蔽風雨邇來憂賊夜不眠惡少屢來窺屋山不知今夕定何夕忽置束緼茅茨閒念非曲突可得免何由外戶常不闗公庭得賊盡縱遣上訴官曹多怒顏靑山元與我有約俗駕苦遭神勒還山光無情鳥不語主人當去心依然人生泛泛水中鳬身如逆旅家蘧廬東西南北皆可爾夢幻泡影眞須臾只今兵猶滿天地黔黎誰復能安居鳴泉繞屋花滿眼有窻況足翻吾書暮年卜築倘未可且借一椽聊自娛

酴醿盛開伯潁許攜酒

洗雨梳風玉作肌溫泉初試太眞妃莫驚霧帳人方睡怕作風軒雪又飛未有酒樽酬玉艷枉教春色到柴扉詩成不爲花遊說要看山翁倒載歸

上已日雨中小集

老去傷春頭緒多花前不醉柰渠何重來倦客還修禊已去蕃兵卻渡河薄酒爲人澆磈礧惡風將雨作麼魔世閒何事非陳迹莫謾相逢說永和

書淳師房六言三絕

茗椀要看三昧齋盂來飯伊蒲坐對禪房花木夢成午枕江湖

長卿自是倦客支郎殊復可人懶識閒中味好老於方外情親

罌粟湯翻白雪梅花句嚼春冰助我看山老眼借君倚壁枯藤

次韻任道卿見寄

連璧終慙玉一雙何曾有句似澄江九霄鴻鵠終掀舉三峽波濤看擊撞長袖婆娑終解舞短歌哀怨不成腔詩壇老將元無敵合爲奔軍作受降

次韻道卿登樓有作

謝眺樓頭煙樹低雨餘簾幕捲雌霓山從云外分千疊水自天來落兩溪南圃飛紅香滿砌畫橋春漲緑平隄登臨日日傷愁眼欄下夕陽還復西

次韻魯庵道人

一事無成雪滿顚漫憑老眼寄韋編誰將愛酒周光祿錯比能詩孟浩然心與功名無宿約天分泉石了殘年相過更待秋風老來釣琴公斫鱠鯿

夜雨達旦枕上作

夜雨不復止寒聲曉仍酣懸知變平陸天水相溶涵今年春雨多旣失麥與蠶五種殊未入此雨寧可堪日者諸大將幕府開潭潭連營跨淮楚仰食江以南郡縣脫兵火百城無二三何以供厞屨坐貽有司慙是事姑且置我窮誰共談有茅兩三椽往往如漏籃中夜屢起臥吾寢安得甘晝止方稍稍暮作還毿毿了無山鞠窮何由禦煙嵐有躬不暇閱憂心顧如惔何當煩雨師驅車反龍驂一飽庶可期寒餓少已諳小人無逺慮口腹空饞貪

重午日晚眺

野艾傷心碧藂流滿意紅兵戈人事別風物嵗時同山倚斜陽外江橫醉眼中楚寃終未洗誰爲餉絲筒六月八日始開北窻得數峯於林樾間命力斬惡木而山態始盡出

老去捨輕舠小室坐懸磬六月不出門端居閱晨暝安知咫尺中有此大殊勝今晨穿北垣萬象忽輝映太虛本無窮眼力恐自竟遙岑蔽淸樾了不赴將迎翠幕空繁柯煙鬟入幽憑雙峯始幡然起應髙士聘長瘦有餘光名與天地亙馬鬛亦已頺蓬顆沒防徑玆山與周旋安得往修敬鬥酒時自澆先生醉初醒落月掛長松悲風繞危磴裵回想音容彷佛聽嘲詠

七月十六日晚雨已而月出

將雨日已晏旣晴天亦曛風從莽蒼來云向西南奔忽於蒼玉玦擁此黃金盆我居在山頂升沈閱冰輪三年東岡頭入我圭竇門平生金蘭友老去無一存願言結神交相與論素心素心不可說月亦終無言

暑夕

捲箔日巳落移牀月未來蛙號還作吹蚊聚竟成雷我自羲皇臥誰分河朔杯更憑風露夕小爲洗塵埃

夜枕

夜枕欹殘夢寒燈照白頭樓空千嶂曉簟冷一窻秋時事兵方急天星火已流欲尋三徑老何日兩京收

中秋月下懷西山亭示周都曹

頑云撥盡玉團欒飛出靑天白玉盤月似不闗常夜白風應先作九秋寒興來有意攜雙屐夢去還思把釣竿遙想風流三語掾不知誰共倚欄幹

次韻道卿詠雪約遵歐陽文忠公令不得用鶴玉潔白等字

魯史書平尺王春喜可占弄寒初照砌逐吹旋縈簾水逺還迷望山髙遂失尖欺梅時滿樹妬舞或陵防鵲凍癡如夢兒嬌喜欲拈人應橫短櫂誰且臥窮閻壯士知何畏衰翁亦懶覘打窻時蔌蔌拂帽更纖纖獸炭寒仍在駝裘晚自添鷓鴣茶椀釅鸚鵡酒杯甜嵗事新愁破詩章舊令嚴遙思庾樓夜萬里一寒蟾

用晦訪別爲作長句

東風吹雪滿徵鞍奪我瀕湖一笑歡老病不堪頻送客亂離容易莫求官故人知有山公在遊子應憐範叔寒畱得餘年可相見不須回眼淚闌干

十二月二十六日北墻捫虱

今晨頗無事步遊古墻根眷玆萬家邑稍苦三戶村於時積雪散復值朝陽溫解衣聊自得班荊與誰言欵欠良已久吾虱庶可捫平生謝澡刷懶惰從朝昏坐令邊縫間朝生暮仍孫回臭比跖香位卑道仍尊與世倘無求中有至樂存勿語兒女曹此意難具論

次韻道卿觀諸葛生制筆有感而作

任矦富三冬志在食五鼎平生名教地不對紛華境細書抄蠅頭何當避炎冷毛錐捐脫兔髙與堆阜等遂呼東郭防一一拔項領妙制窺良工危坐銷日永錙銖辧柔勁束防較欹整那因將軍恬始拜管城頴乃知鬻伎窮不異束麻檾苞苴入朱門蠧蚛不窺省吾曹坐書癡微言姑自警他年艸窻長物俱可屏潛夫倘或著封禪愼勿請相過有餘日防待風雲靜

次韻靜翁雪晴有作

曉天晴日麗朱樓殘雪晶瑩客捨幽寒柳江梅渾欲動官軍防騎幾時休頗無佳客堪同醉當爲衰翁作少畱便典春衣買春酒同將一酌散千憂

次韻道卿效離合體見贈

穠李有佳色不如蘭芷香鳴禽矜爪觜肯入鸞鳯行若士自有偶俗子自有腸驗志貴同術異趨徒參商望羊久自嘆相思不相忘偉哉徳祖賢長年與徜徉逢君靑雲衢弱羽難翺翔槁項與黃馘珠玉儼在旁喞喞秋虫吟敢賡韶濩章夜光入我室什襲徒珍藏

早歸

野日破朝霧宿陰回暖風人家村崦外春夢竹輿中天碧鷺斜起水深桃臥紅山陰幾巖壑應接自無窮

題徐伯逺渚堂

徐矦當登瀛結屋在幽渚於焉窮心迹無乃異出處西風肅髙秋黃鵠時一舉自謂可過之邱壑出肺腑俗眼殊未髙此意吾竊取長卿少倦遊徵衫涴塵土羞陪漉酒翁共作斜川語魚鳥雜冠巾蒲蓮暗樽俎江湖滿天地置身豈無所黃帽與靑鞋造化久見許平生釣餌興臨老尙齟齬玆懷固冺黙感激聊自吐安得載笭箵孤蓬聽秋雨

次韻道卿嘗新梅

梅梢著子葉靑靑紅萼猶存味已淸竹外一枝和雨摘釵頭雙蔕爲誰情雪霜自是元同操楟柰何由與並名商鼎欲調應有待不隨鹽防下蒓羮

送元楷官莪橋

相見還須復語離更看花雨濕徵衣樂丞有酒聊自隱季子無田安得歸長釣不妨埀白雨亂防時看落斜暉何時去作津亭客更待秋風一葉飛

次韻道卿喜賊平【時東南初定】

無人試請一長纓賢似防邊萬里城共說廟堂初奏凱似聞淮海已無兵黃頭父老農桑晚白面將軍劍佩榮息馬投戈知有日黒山靑犢已先平

小兒生日

錦裏先生聊醉飲玉川居士以詩鳴人言驥子能扶步天遣添丁欲助耕窮苦助吾緣底事饑寒憐汝若爲情相看只有身長健共瀝余樽作小頳

林老借可正平詩編以詩還之

蘇家人物自有種法防且放僧彌賢誰知癩可東溪句參得涪翁雙井禪落葉飛雲空自好流風回雪不成妍更須防檢新編看恐有隔林機杼篇

送羅仲共罷酒官歸山中

虎額一山同避賊艸堂三月更通家音容久隔頭俱雪雲霧相看眼各花晚厭微官猶麯糵早知豪气已聱牙北扉靑瑣眞如夢且復西谿踏釣沙

次韻常元明見寄三首

月明驚鵲未安巢生事如僧止一包但得有門容看竹不知何地可分茅愁來漫載盈鴟酒老去難穿中鵠髇獨有詩緣難洗盡彊隨春鳥作啁嘲

已分功名噲等髙平生誰問六花包千頭願種封矦橘三脊仍慙縮酒茅亂後詩囊成長物夢中驚膽落飛髇我非執防明光客知有何人肯見嘲

我如病橘綴寒梢璀璨何由入貢包交舊半應歸宿艸亂離眞已壓前茅毛錐早信難當敵銅弩何由學射髇願借瀾翻千偈手爲餘一洗向來嘲

次韻道卿瑞香

春意催花不自禁紫團猶復畏輕陰蘭蓀有意窺芳馥桃李含羞漫淺深鬭鴨並欄風冉冉紅油垂幕月沈沈任郎便是花東道不學香山夢後尋

次韻道卿竹間桃花盛開

玉立疎疎不滿欄小桃宜向竹閒看看花何必三千嵗帶雨寧須十萬竿卻怪靚妝情脈脈不嫌靑玉瘦欒欒何郎粉面堪憐許擬學風枝耐嵗寒

送徐彥思三首

好事何人說醉翁賢良名在著書中只今文采猶如此當日淵源豈易窮遺恨可堪驚別雨新詩不復詠流風慙公千里相求意楓落吳江恐未工

凜凜忠言公自持僞書初赦兩淮時膝當不爲姦雄屈心亦惟應艸木知獨任安危百年事寧辜父老一生思抗章終有論功日便到鑾坡巳恨遲

枘方乖鑿固應殊艸木相求世久無可怪風流如孺子不嫌人物似曹蜍兩溪風月空勞夢千里歌謡尙載塗他日鵷行一回首冷鳬乘雁只江湖

二月二十六日伯逺邀遊小園明日有詩次韻

園荒不見二疎歸風引長藤欲上籬燕子作巢春寂寂竹枝揺月影離離誰爲五柳當年傳又誦三堂此日詩我欲一邱藏曲折此心惟有子相知

二月二十八日靜寄軒作

看得階前碧艸濃小桃猶作亞枝紅五更夢斷雞鳴雨三月寒生燕子風歸意擬尋黃篾舫春愁最惱白頭翁鶴長鳬短知多少盡付軒渠一笑中

駝山寒食二首

時節近禁火東風猶小寒絮飛爭渡水秋穩欲平竿酒忍愁前把春仍亂後看吾歸須少日花在莫吹殘過眼夕陽雨滿襟寒食風鳴禽說春事暖樹落嫣紅杯莫頻停手花令解笑儂人生不相見可忍更怱怱

張元明爲道卿畫竹間梅

我作東窻竹外開斷魂香自雪邊來細尋水墨圖中意似對檀欒塢裏梅筆下懸知有冰玉胸中元自少風埃可憐能事王摩詰解令春從一笑回

太倉稊米集卷十八

欽定四庫全書

太倉稊米集卷十九

宋周紫芝撰詩四十九首

題周掾西山亭

江靜云恬眼界空危亭髙枕麗譙東風來雨後憑闌處山在人間拄笏中春去平蕪隨處有鳥啼斜日滿林紅伯仁空洞渾無物容我淸樽一笑同

次韻道卿聞新鶯

艸長江南春欲闌曉鶯聲在緑陰間定應春恨知公子故作淸歌學小蠻催盡落花風自暖喚醒愁眼日長閒隔枝時見黃金羽始信庭柯防解顏

次韻道卿縣樓觀雨之集

樓下江聲雜雨聲斷雲初掩斷霞明吹殘惡熱涼生面防作奔流緑繞城擾擾驚禽棲不定娟娟缺月坐來生遙知舉白酬丰嵗醉裏憑欄句又成

道卿論吳中夏果詞頗誇且借蘇內相春菜詩韻作詩僕亦同賦聊爲江南解嘲

江南五月菱垂葉葉底紫菱如紫蕨棃香濺齒蔗漿寒熟堆盤水精滑紅姜抺縷雜吳鹽纖手淹梅帶微辣芳林露下摘金桃入眼胭脂紅臉抺木甘酸天下無百果論功誰可甲朱櫻萬顆滴堦紅滿架蒲桃更肥茁橙香栗大芋如鴟此品秋來不勝說老翁空作解嘲詩但恐年衰左車脫

次韻羅仲共靈泉夏夜二首

靈泉無暑竹連山絕似秋霜五月寒我欲訪君安得往江湖滿地一漁竿

泉聲落枕喚詩成傑句中含萬壑聲起看四更山吐月又扶藜杕到天明

夜訪伯逺偶題長句

夜攜桃竹上山枝來叩徐矦種菊籬憐我風霜猶短褐喜君人物是長離酣歌彊對老來酒忍淚重聽亂後詩一笑相逢眞我輩此情愼勿遣兒知

駝山秋晚二首

詩翁老去無人數晚嵗移家在河滸敗絮蒙頭那復霜破屋穿天只愁雨大兒窻下抄奇書小兒燈前誦論語明日羞囊餘幾何客至無錢具雞黍

溪邊茅屋知誰家門前水落溪露沙枯藤繞屋掛秋實黑如防漆紅丹砂蜀葵花空已收子雞冠樹髙猶有花客來倚杕主人出屋頭日暖聽蜂衙

聞張伯眞割奉粟二十斛見遺而書未至戲題小篇

老去空嗤守錢虜我亦無錢買田畝未容殘月喘吳牛空對杏花耕宿雨昨宵夜誦偶連明今日晨炊忽停午長腰聞有尺素書腹飽先懸待椎鼔浣花老人殊可憐忍饑更索饑膓語故人祿米肯長供司業酒錢時亦與平生無句可驚人未審何由坐斯苦幾時去作多田君滿田防防多黃雲長年飽飯作谷伯且免勞人勤指囷

九月十六日生日示內

從我憐君二十年備嘗險阻與艱難試看剪髮師陶母肯爲親舂媿阿鸞香火結緣聊爲老杯盤爲壽小同歡鹿門願遂平生志更享全家百嵗安

次韻道卿見貽

樓下秋空月似波與君髙目在庭柯新愁別後知無數白髮年來畏轉多嵗月催人駒過隙世緣相縛雉罹羅多才似子仍多學他日金鑾穩上坡

次韻道卿催梅

江上連朝暗飛雪花信風遲寒凜冽東閣觀梅殊未妍揚州何遜心應折何郎思苦花欲開羯鼓不倩天公催詩翁自是催花手能挽春從天際來帳下玉人羞起晚弄粉含姿半驕蹇應憐冶葉與倡條有意淩寒入芳苑君詩好更誰與論防令寒谷生春溫冰姿一笑忽滿眼誰道鶴林花有神

次韻道卿梅花長句

月娥窺水晚纖纖風味能回鐵石嚴滿地不禁飛處急一枝猶得醉時拈國香無意欺蘭蕙天質應羞擬絮鹽冷蘂依然在空谷何人重傍少陵檐

次韻邵文伯懷桐渚與陳子髙唱酬之樂

謫仙騎鯨上天去萬古風流一丘土去天尺五城南杜晚上瞿塘望江渚兩翁憔悴人不與造物嗔渠作奇語陳矦筆勢誰可禦九鼎自可獨力舉夢中尺錦君盡取時向胸中作吞吐邵郎詩髙孰賓主一笑相看兩相許淸歌那忍聽金縷渠坐詩窮君勿怒衰翁老气不可鼓篆鼎瓦棺心好古此別相逢定何所他時剝啄叩君戶藜杖經行尙堪拄

次韻靜翁雪中見過三首

年年飛雪閉寒齋老怯風威不下堦客至未妨頻叩戶人生何必要籠街莫嫌縱飲方投轄聞道中興已勒崖自笑下愚移不得從渠撫掌笑髙柴

故國飄零萬事乖十年不見雪中堦要令幽子安圭竇少待凶酋脫槁街援筆何由賦梁苑閉門只合老蒼崖君來看我煨黃獨自采春山帶葉柴

端門萬馬想初回跪賀羣臣拜玉階我約江鷗分雪浦誰將烏防踏天街從遊久欲眞浮海送客懸知亦自崖猶有升平臨老眼尙堪方嶽看燔柴

二十八日雪霽讀晁無咎集呈別乘徐彥志且以奉懷

蘇公論士昔未聞四客輩出俱同門龍媒忽下洗凢馬野鶴一舉空雞羣虞皇七友廊廟具元和十子非渠倫張公屈宋排衙官淸詞麗句冰雪寒秦公筆下有過秦平生目短曹劉垣金華仙伯學杜甫句法自許窺公藩晁公磊落天下士帝遣長庚下人世舊聞一醉百梨花醉後狂歌滿天地詩成只在倚馬間髙談頗似懸河翻當時七發眞少作秦漢以來無此文今日晴窻有佳色積雪爲洗煙埃昏千山排巒削寒玉萬木擁戶明朝暾試攜塵編醒病眼隠幾一笑空鑪芬是中有味知者少此意便欲從公論

題南金愼獨齋

聖道不可窮探取隨已欲平生所受用政可一言足子思著中庸暗室戒愼獨危微恐懼心此念旋已熟學從西洛來標牓相品目袖手看屋梁表表如鶴鵠誰知胸中塵往往盈斗斛伋也而有知寧不貽彼忸吳侯蚤作吏未肯事邊幅得妙自聖處了不闗世俗頗知幽隱中日月所照燭不敢欺秋毫髙情潔冰玉願言從君遊著鞭蹈前躅

題彥恢家艸堂【李宏字彥恢慕石䢐徠爲人家有守道堂呂居仁宣城四友之數】

昭陵厚徳如乾坤廊廟補衮多公言䢐徠官在百寮底有時論事驚天閽皂囊欲上謗已滿霜臺不到名空尊李矦自是千載士人說贊皇今有孫長安禦史一驄馬人物眼髙爭薦論南牀小忍便可得直气肯受髙官吞靑雲垂上卻回首得州如斗車朱轓兩公相望空落落當年風采今仍存古來名節與富貴輕重略等常平分天公相愛似有意黃鵠欲舉方騰鶱未開靑瑣霄漢上故著艸堂煙雨閒人生窮達固難料時來鶴亦能髙軒願公努力善自愛更進藥石禆華勛

次韻道卿殘臘步遊林藪艸木漸有生意三首

抱病嵗忽杪杜門誰復來感子陽春句爲噓寒谷荄君才那易得辭華陋鄒枚艸木不足羨云衢路當開春意私節物榮枯竟何哉封矦與裂土且當付輿臺

老意慘不樂靑春爲誰來藝蘭在九畹誰能起殘荄桃李忽滿眼其寔亦枚枚耕田種芝艸玲瓏殊未開榮華競春事於我何有哉當浮白玉闕下睨黃金臺

人生有榮瘁否極泰必來君看九地春寸艸無餘荄白首始一遇蒲輪迎老枚祁隱不可招詡徑行當開我欲尋盧敖盧敖安在哉但當急洗眼看子登雲臺

讀元微之詩有感

從古才髙少識眞此公句法老尢新世間言語渾無用天上吹噓卻要人但遣前旒知娬媚莫嫌後榻有嚬呻夢中富貴能多少空使淸流作怒嗔

舟次句茨【時寓白湖】

移居來近玉湖中漁戶新添白腳翁覓句深慙何水部浮家全似陸防山寒政恐無黃獨地濕應須要鞠防晚日飄零天不管雙鳬乘鴈聽西東

雨寒連日大風病中作此詩

門外湖光瀲灩中春寒那聽雨蒙蒙吹殘梅雪如山雪顚得江風似風雙燕擬來尋舊約小桃渾未試新紅黃防獨擁眠方熟剝啄何須來惱翁

暝立

山隔湖邊路人棲柳下扉船從幾席過燕掠水波飛鳥亦昏才定牛知晚自歸幽人常暝立日日到斜暉

次韻黃文若寄燈夕不出之作

少小從舞雩鼓瑟常屢希結髮事墳典願言探防鐘鳴漏忽盡殘星獨暉暉徵鞍老塗路白露霑裳衣齒髮倐已暮富貴終難祈佳辰念京洛流車看騑騑結客少年塲兒女如瓠肥紅燈白晝暖醉盌黃金揮回頭二十載狗盜相因依時光了如夢菽粟不救饑飄零少行樂老大空歔欷今年四海靜扊扅張外扉芙渠焰明缸金波麗春幃穠李樽前歌遊子月下稀錚錚銀漏中撲撲春蛾飛此老最可憐已杜禦冦機但知艸中和浩蕩歌皇威晶熒一短檠搔首悟昨非風流如黃香不作傳柑歸更攜袖中珠來尋北山薇詩盟倘可同願復無餘遺

題趙安定像

烏巾白角云錦裘長脛骯髒髙結防王孫自是眞龍種世上懸知無此儔醉裏哦詩詩欲就風月平欺兩肩瘦秋風爲神玉爲骨畫手何從寫奇秀仇池客多誰在亡髙準虯髯惟汝陽紫皇苦欲奏璈語此曲至今空斷腸腸斷公歌侍兒拍甕裏黃柑自春色老坡不見空淒然此詩此意無人傳

題包鼎大虎圖

人間妙伎古亦有畫虎從來易成狗何人爲作老於菟鼎死百年無此手想當運筆亦有神睥睨知誰看回肘便恐陰崖風雨來何止艸中狐兔走易生驚猿羞掛枝周昉稺犬空復肥畫中生意似可喜此虎一出無餘姿邇來喪亂書阨苦惟有君家此畫古妖狐一丘渠自安狡兔三窟無人取建章宮殿空咸陽猛士知誰守疆土藜藿不采虎在山安得有臣如此虎

忻師介軒

念我昔年少剛介頗成癖多錢嗤守虜飽飯嘲谷伯有口能雌黃反眼輒靑白阿奴恃火攻未必出下防一笑當尊拳僅得貸雞肋只今眞老大須髯已如防折肱成良醫忤物知何益要令空洞中下視滄溟窄峣峣固難全容容聊自適知雌在守雄外曲當內直此理吾巳明師獨未之得願言戒覆車聊用銘子壁

三月五日晚霽大風

雨後風扉擁靑嶂家在斜陽晚潮上沙頭飛盡雪色鷗柳下初橫短蓬舫皇天惡料風忽顚賈客倉黃回五兩老人倚杕不肯歸看打南湖白頭浪

九江王興道早嵗休官作易安奚疑二室要余作詩

心如止水不妨淸身似無官不爲名但把一椽供偃蹇從他百鬼瞰髙明路迷雞犬家何在身與漁樵席屢爭眼看靑雲有矰繳鷦鷯巢小未宜輕

朽骨枯莖未必靈行藏何苦訪君平問津世路心先懶買地江幹計巳成解向急流求勇退便知幽事合闗情裕陵將種今誰在但恐君王問姓名

倚杕

雨腳收寒久東風倚杖頻浪翻雙鷺起船過小鵝嗔客飯長腰米林居折角巾澆山一掬淚回首故鄕春

寒食日歸郡舟中作二首

歸櫂浮江水寒衾擁醉眠亂花飛送客細浪穩隨船淚落澆山酒愁生禁火天一從胡騎入飄泊到今年世事聊相挽吾歸亦有期白湖爲客久寒食到家遲接屋花仍在遮門柳自垂向來歌社裏應著老人嬉

春事

春事無多日江村有數家等閒飛燕子容易落梨花艸色過薄雨柳陰暝淡霞詩成不歸去暝立看棲鴉

湖居春晚雜賦八絕

雪屋臨湖憶系船栁汀吹絮又經年白鷗大似知人意分與滄波十里天

雨後春湖拍拍流近門誰系兩三舟水邊寒食飛雙燕栁外斜陽臥一牛

數日東風閉門小桃知有一枝新花飛不復到老眼可是春寒欺得人

倚牀相伴一枝藤彊作春遊老不能花底嬋娟詩嫵媚枕中日月睡瞢騰

黃蜂歸後燕成家楊栁初飛一兩花已是無春可拚得亂紅何苦惱霜華

曉鏡煙凝水繞湖晚汀飛鷺又成圖早知魚鳥堪同樂愁得華顚政不須

兩日東風著意顚南湖風浪不行船飛沙走石成何事吹得楊花也上天

湖水波連野水邊欲晴鳩喚未晴天懶吹云去風無力打得花殘雨可憐

雨中立杏花下

淺紅疎蘂出墻頭事往人空鎖北樓鳥爲春愁渾不語花知人意亦含羞東風脈脈情何限細雨蒙蒙淚不休卻憶去年花下醉依稀記得小蠻謳

恭聞巳迎原廟聖容入行在所

兵气滿京洛橋山萬木悲園陵回望逺衮繡自天埀日月瞻遺像衣冠拜赤墀櫻桃薦原廟重見漢官儀

太倉稊米集卷十九

欽定四庫全書

太倉稊米集卷二十

宋周紫芝撰詩六十首

雨後二首

造物有佳思放晴娛薄遊湖光散鳬鴈野日下羊牛水欲滿舊壑艸還靑逺疇云來猶倚杖雨過忽橫舟晚日纖纖出癡云陣陣回風林無定翼晴漢有殘雷白水自天去靑山隨眼來峯髙月未吐更擬著詩催

將歸白湖而雨

世間那得此間身恐是前生賀季眞白水窻閒頻入夢黃梅雨細卻畱人重聽欵乃煙中曲淨掃離騷幾上塵但得南風送歸棹未應幽獨解傷神

中元日雨中錄所見

顚風急來萬木萎迅雷不聼人掩耳南山棲鳥失故巢北山翔龍捲湖水翔龍掉尾不肯收眼看滄波接雲起想當舟楫避驚濤無數魚蝦趁龍尾

讀張載揚所示近詩頗懷其人

眼中人物欠曹劉老矣逢君接勝遊詩與漫郎推行輩【元具茨也】字從坡老得源流羸驂又踏千山去黃菊空催九日愁橫槊想多秋後句詩成須著錦囊收

次韻仲照秋懷四絕

日斜樓閣暮雲中黃菊紅蕖滿院風酒熟未酬花爛熳詩來時聽玉丁東

老去篇章誰與酬秋來又喜與君遊遺音固自成三嘆妙語不應慙四愁

白髮新愁滿眼中騷人零落怨秋風年來詩思成何事聊伴寒螿泣露叢

秋在幽人行樂中好山欲盡更須窮花姑水繞幾時到罨畫溪遙路欲通

秋雨連日

老鬢風吹急愁雲帶雨飛白添平岸水紅掩傍幽扉力盡方謀食天寒未授衣此身慙社燕秋晚亦能歸

次韻羅仲共教授閒居三首

爲米要令陶令出無氊今坐廣文窮懸知嚼蠟世味薄未抵撲衣山色濃大蓋且從渠自擁小槽當與客頻中家談安得從三老華萼同編是古風

了事癡兒不到詩間中鼓吹自應奇莫教句法驚人甚便恐功名入手遲性癖雅宜嵇叔懶官閒只有漫郎知庭梧想得西風急秋意防生楚些悲

擬築揚雄宅一區碧雞坊外且成居湖江君尙作浮宅風雨我當無敝廬平日夢遊嗟路逺新涼見面恰秋餘便須載酒相從去要識平生未見書

白湖聞鴈三首

斗落參橫天雨霜夢殘燈盡客思鄕丁寧莫作叫云去老眼不禁秋夜長

晚向瀕湖寄一椽只憑沙鴈與周旋北來南去莫惆悵我亦飄零那記年

華人流落幾秋風南望中原信不通好寄書來蘇屬國君王方射上林中

九月風雨終日用懷載揚韻

九日淸尊彊挽秋滿庭風雨復誰遊俗人言下無三語此老胸中有九流白髮不妨欺短防黃花應解笑癡愁客情老去何曾好雙鯉書來幾日收

九日不出

白髮誰憐我黃花最憶渠酒杯今日把筋力去年殊身逺秋如夢謀疎老更愚客愁澆不下彊欲醉茱萸

橋成

尙憶防秋日疎渠轉曲城萬方知盜息此地看橋成拄杖知頻過遊魚莫漫驚明朝趁虛去畫柱曉霜明

雪夜

病眼怕遙夜宿鑪依小溫酒醨嫌雪厚書細苦燈昏殘臘歸時夢他鄕盡處村可憐雙白鬢深閉一蓬門

讀蔡中郎傳

人生無先知頗欲邀後福自言茍依違安得有顚覆伯喈英偉資髙義甚惇篤不爲左回天輒作流水曲立朝有公言誰能保家族朝奏皂囊封暮就洛陽獄晚節不自守一跌變前躅起依千里艸九徙如轉軸卓死固已久安得復嚬蹙琴中知殺气此理反未燭陋哉王司徒避謗私欲戮公忠信安在志操等流俗何能起頺綱此輩眞碌碌

責雞

豢犬欲司夜畜雞要鳴晨二物一失職遂辜畜養恩嗟我籠中雞芥羽光照人峩冠事飲啄緘口隨晨昏我怒欲爾烹雞笑復自陳君看多言者以忠獲怒嗔臺評與幕辧呶呶常殺身幸此北窻臥頗似羲皇民五起笑朝士三號驚夢魂使子臥紅日謝客扃柴門此意殊不惡誚我無諄諄

客捨二首

日日湖邊路頻來我不嗔故山無百里客捨遂三春紅落含桃過靑垂小杏新光陰花委地飄泊燕依人疇昔江湖意兒曹摠不知幅巾霑雨過拄杖看云移鳯子飛應逺鶯兒語最遲閒從梅雪後直到麥秋時

送張顚東歸

張顚佳處是淸髙不但詩狂酒亦豪自說平生耽翰墨未嘗名諱落官曹書工恥作雲間牓畫好能添頰上毛早信人間苦荊棘不嫌門外長蓬蒿

薄暮一首

物外無餘子愁邊有是翁夢回驚日腳雨罷看雲峯天與長閒處湖供不斷風猶嫌太多事身落亂書叢睡熟不知雨夢殘無限涼鶯飛時到眼鷺起不成行熟分蒼玉蓮香擘翠房掃門還待月近水更移牀

靜夜二首

家與重湖近門當永夜開鷺隨波浩蕩人共月徘徊曉色催星落飛雲帶雨來長須汲水去小艇淂魚回湖影入散髮晚沙橫斷汀冠欹從自落門設未嘗扃鬼著林邊火螢翻水上星時聞有船過月黒夜防防

雨晴望靑山太白墓在其下

世間尢物如異人靑山不入諸山羣晚來濃翠欲成滴雨後數鬟髙切云人言玆山下埋玉太白祠扉落巖谷至今樵牧無斧斤餘潤油然歸艸木往嵗小生來酹公秋山未霜葉尙緑是時落日在屋梁彷佛如照公眉目今我不樂湖水濱靑山到眼無朝昏更欲再拜望拱木公已乘鸞上天門帝鄕渺渺不知處誰能爲我招淸魂死生夜旦何足道不敢復作湘累文

僕去嵗作湖居十二詩向開叔有詩次韻乃爲謝

三年湖雨一茅茨坐遣幽人識面遲遺恨忽從愁裏盡交情先向句中知重尋故里空勞夢亟買歸舟防有期何日劇談聽亹亹滿傾春酒細論詩

得木犀

三年身在菇蒲裏手把巖花意惘然折得秋芳香滿袖夢魂常繞故山前

夜苦秋蚊達旦不寐

昔年記淮邦茅廬蔚秋艸兩耳無晨昏秋蚊困飛繞利吻極慘傷羣飛固輕矯懸知孀女祠未可較多少至今夢中雷客枕疑已曉那知三家村復此終夕撓靑煙郁蒿艾橫空益奔擾手倦勞撲緣眼病惡薰燎誰言天宇大微物吝除剿何必養嘉羞便可付丹鳥

歸自白湖舟中作

客捨三寒暑扁舟入往還殘年不如意老色日凋顏暗谷鳴佩晴巒結翠鬟江禽渾識面似欲喚人閒

寄家龍谿寺小閣初成【時寓橫岡】

三年波浸白湖門佛屋新分水北村窻可近書眞窈窕室才容榻頗深溫妻孥共社同香火魚鼓催人作曉昏雪頷已疎憐我老雲蹤無定與誰論

次韻雷飛卿送其女兄南歸

蘭臯飛佩一淒然別酒深傾玉滿船誰喚孤防落天際盡驅秋色到愁邊燎須心在人能說擬絮才髙墨未漧莫向南湖頻著眼斷鴻疎影在雲煙

次韻陳季陵閱猥槁見寄

相思一日九回腸多謝來書細作行鏡裏有霜憐我老鼎中無臠付君嘗衰顏本自羞連璧佳句仍驚得夜光五鳯樓髙無此手曹劉眞是及肩墻

次韻文殊老人題寶頂寺

門連弱水不可渡山似妙髙知幾尋得雨僧分香積飯行檀人施防蹄金重新佛屋龍天喜巳退魔軍嵗月深老去願隨君共隱誰能擁膝更長吟

楊次公侍講得古印於洪井其文云東海開國次翁之子徳潤以贈徐伯逺伯逺有詩次韻

王謝風流本自長天教洪井發珍藏定知東海新金斗可繼文安舊印章【內相徐公伯逺祖封文安郡故有文安開國印也】去豈無江上戀鵲來今得石中黃傳家巳作他年兆莫把功名付錦囊

次韻雷飛卿遊山時余以病不往

一病能令百念闌霜蓬零亂照衰顏心知只可開三徑炙手何勞叩八闗老喜社中多臭味夢思方外有躋攀勸君莫放尋山屐嬴取浮生半日閒

渡陂南用斜川韻

萬物自有得吾生感行休及玆天气佳步尋水南遊靑板得野航竟渡一葦流乘流本無心豈有不下鷗開口月有幾百年終一邱與世似異趨此行誰我儔村醪亦足醉對影自獻酬未知垂老日能遂此樂不事定防當諧不復懷預憂但願營自安孰是都無求

歸陂北用斜川韻

薄遊不盡興歸臥當少休曲水𨿽陳迹斜川有新遊浩歌獨長往豈亦慙此流僑寓三家村飄如浮水鷗屢爭漁樵席共守狐防邱削迹屏冠服索居謝朋儔樽中有餘滴子獻復父酬殷勤問穉子汝復樂此不穉子掉頭笑老夫豁深憂但令常復爾過是吾何求

舟中次韻飛卿贈別長句

早嵗從田嘆不逢老隨乘鴈聽西東靑山約在何時了白髮歡成一笑空昨夜淸歌催別酒只今寒月上孤蓬相逢莫怪長相憶舉世交遊無此風

雪後望文脊諸峯哦韋蘇州門對寒流雪滿山之句得兩詩【復居城中】

雪壓寒林春未回晚山猶帶玉崔嵬誰將舊日韋郎句貌取郭熈平逺來

新來嫋嫋娉娉雪猶在重重疊疊山莫作故時峯嶺看玉京今不是人間

送方元相宰錢塘

雲路飛騰合到君不應猶現宰官身未分東觀消長日聊爲西湖作主人天近得聲知亦易民饑當念可須嗔簿書叢裏江山在了事何妨得句頻

向開叔借陳公詩卷以詩奉寄且易乙槁

誰言靜寄是窮兒盡得陳公晚嵗詩一讀便醒雙淚眼頭風更擬倩誰醫

平生不識陳驚坐傳得新詩喜失牀聞道明珠猶滿眼煩君爲我一傾囊

舟過道場山下將往遊舟師告以雪塗不可行而止

風蒲飽朝航霽色急新漲雲山繞平湖水墨澹屏障夷猶柂初回突兀山入望何妨傾寸眸便足了千嶂想象鐘磬音隱約霄漢上我欲一往遊遐瞻玆可暢暮雪猶在塗遺事不得訪人生蠟屐緣一世能幾兩登山追勝遊腳力須少壯重來定何時吾防今可杖老願復爾違撫事一惆悵

老日

老日那容惜晴光到眼休蠶知今日浴麥復幾時收黃犢分靑艸花鳬趁緑溝誰能更歸得已是一春畱西湖山下梅花塢行可里許至陳禦史園亭

倦客厭卑棲白日坐飄忽呼我同捨郎緩防扶勃窣緣山得人家附影蔽深樾湖水一鏡明梅花千樹發扶疎弄淸影仿佛見羅襪淒迷香霧中身已在月窟窮探意未已取徑無詰屈誰家歌舞園花亂竹復密禦史投紱余課豎種梨栗吾曹不解事尙此學操瑟當從漢陰人抱甕日搰搰

寒食前五日作二絕

杜鵑新聽曉來聲暖气催花一夜成寒食只今無幾日故鄕何處不闗情

寒食風埃滿客巾西湖煙雨送愁頻日髙未起鳥呼夢春晚不歸花笑人

三月二十二日春雨終日

此情誰與問天公幽事全歸白髮翁袖手尋詩紅燭裏捲簾聽雨緑陰中杯盤眼見櫻桃熟時節心驚柳絮空誰爲羇棲到三月還家猶及舞雩風

奉酬徳莊見和【趙彥端字徳荘有詩文行於世號介庵居士集】

橫飛衮衮見諸公著眼何由到此翁胡粵相忘千里外金蘭投分一言中詩緣漸熟情難洗老色來煎念已空銷盡客愁知底事愛君回雪與流風

太倉稊米集卷二十

欽定四庫全書

太倉稊米集卷二十一

宋周紫芝撰詩六十二首

酌六一泉頗懷昔遊

孤山屹中流長隄轉湖尾泯然懷昔遊踴躍尙壯齒道人引淸甘一掬托分似重來固依然嵗月今有幾華堂失雄觀缺甃久未理誰令走鼃黽投筆便如鬼龍宮空一炬狗盜忽四起佳處不負人環山自湖水並遊適相契況我二三子少畱當何之再來吾老矣

黃文若攜秦別駕侍兒像見過戲題二絕

能事空傳王右丞句如徐庾轉難名明眸正似溪光樣自古無人畫得成

謝家林下小梅花不著紅藍染綘紗莫笑畫師無國手玉肌元不受鈆華【秦別駕名亙】

羅叔共五色綫中得眞子漁父詞擬其體僕亦擬作六首【叔共名竦】

好个神仙張志和平生只是一漁蓑和月醉棹船歌樂在江湖可柰何

禁中圖畫訪眞晚得歌詞獻紫宸天一笑物皆春依舊扁舟釣白蘋

解印歸來暫結廬有時同釣水西魚閒著屐醉騎驢分明人在輞川圖

趁梅尋得水邊枝獨棹漁舟卻過谿人似玉醉如泥閒歌五色綫中詩

人間何物是窮通終向煙波作釣翁江不動月橫空漫郎船過小回中

花姑溪上鷺鷀灘辜負漁竿二十年無可載不拋官攜取全家去不難

次韻黃文若春日山行過秦徳久六首

百金聊作杖頭沽旋剪春苗薦野蔬便可且傾陶令酒未須眞憶季鷹魚

眼前風物一畨新江上桃花惱殺人可笑艸窻下客滿庭吹絮不知春

階前春艸喚愁生屋上鳴鳩報晚晴忽有好詩來照眼似逃空谷聽人聲

不作林間曳履行老來春日摠無情還驚柳上風催燕又見花邊雨弄晴

櫻桃花下小窻扉聞說嬋娟是栁枝茗椀已煩羅袖捧篆香仍借好風吹

鳥啼花發未春闌日飲無何意自閒更喚小蠻娛醉客主人風味似香山

追和向蘇州罷吳門作

幕北傳烽飛夕埃廟堂今日要眞才肯將身向急流退要問客從何處來寶墨光翻銀漢落畫船恩重錦防開胸中邱壑公元有便恐鴟夷挽不回

追和向蘇州頃在吳門嘗用韋應物作凝香閣舊有白公檜今不復存爲補植之

韋白兩公名欲埃薌林一出未難才樹從居士池邊種香入蘇州句裏來陶令北窻應好在何郎東閣爲誰開二疏歸後今重見遙想都門張飲回

追和向蘇州舟次京口聞召諸公簡朝中知舊

聖主思淸戰騎埃盡將尺一起羣才匈奴莫向雲中入尙父今從海上來繡祫不當氊毳用玉闗寧爲犬羊開公冠已掛知何事猶有忠腸日九回

古風二首別李守若虛

東南富佳郡此地復名城拜防奉溫詔謁帝辭明庭悠悠出金闕斾斾揺熊旌蘭風藹防和玉露湑以零徵鼙肅郊壘嘯詠閒齋鈴防生等薜蘿托根符余榮誤遭一笑盼永懷千古情千古不足多喜遇罕所並白璧勿漫予按劍徒取憎

逸足思長途勁翮慕逺漢壯志忽蹉跎功名失華旦孤芳不自惜靡靡同艸蔓饑寒日劬勞霜雪念衰晏眇焉尙遐徵遄車指芳甸故國念離憂髙軒增老戀防當酬知心努力加餐飯防勇或可賈未和南山粲

叔共出近詩百餘篇攜歸燈下讀竟題小詩其後三首

避地兩家三五口只今那忍記當時誰知臨老相逢日猶得重看亂後詩

翠鬟當戶山如染匹練繞檐江自寒縱有鵞溪誰冩得要從無色畫中看

東平不復嘆塗窮有侄賢如阮仲容淨觀庵中詩作社水西山下酒分鐘

讀巴東集二首

熟睡能令敵退師髙談聊決廟堂疑風塵洗盡渾無事卻捲波瀾入小詩

談笑成盧事亦難一言能借百年安羣姦未死公休恨但遣枯枝作嵗寒

次韻韓伯嘉擬陸龜防坐眠行倚食學書吟八題

口角瀾翻二十年書多卻厭腹便便年來抝折枯藤杖參得跏趺面壁禪

黒甜有味要須嘗一枕誰同夜雨牀世路風波難著腳老來當以夢爲鄕

【以下原闕】

昭陵一杯酒蚤嵗功名塞天破九廟邱墟只回首狐埋未幾狐掘之天上浮雲倐蒼狗更憑頑石作靈祠頗似當年栁州栁不如梁公摩虎須爲言百嵗不祔姑提師十萬復誰可興邦一言還要渠人間萬事本難料老將未須輕腐儒

河橋晚思三首

出門猶未夕陽低倚杖還驚露濕衣等得樹頭鴉定後防邀林外月同歸

雨後津橋飲斷虹暮林重噪一蟬風月來煙隴掛玉玦云向碧天成峭峯

秋水平堤帶雨渾小橋分港到籬根晚來幽事亦可喜忽有漁舟時傍門

次韻徳莊送別

千里辭家復臥屙賴君一笑肯相過夢看赤鯉春騰浪歸見牽牛秋渡河空裏嬾能書怪事酒中自可作無何一竿忍負平生意重釣花姑溪上波

烏防前頭沒馬塵个中元自不無人風流公是習主簿文字我慙陰子春此日定交眞有意一生弔影復誰親相從又失秋來約已結茅椽著病身

題黃縣丞墨牛

一牛飽臥春艸緑一牛下坡引黃犢長安可笑人海中眼前見此三觳詩翁老去饑滿腹歸把春犁豈非欲人生所願能幾何百畝良田一牛足

鹿苑假

掛席月未落輟棹日將午亟尋墟裏煙盡閱菱芡浦烈日方在舟騰雲未成雨瀕河得風巖佛飯過齋鼔龕燈明廣殿妙炷繞殘縷窈窕幾僧窻欵欠無一語我來兀晝夢得句瘖不吐欹巾倒烏紗墮扇橫白羽涼襟亦已披歸杖當復拄爲君趣扁舟夜雨軋鳴櫓

次韻崔都巡馬上望天目山

雨後靑雲萬里開翠螺新染玉縈回將軍馬健隨風去天目山髙入眼來稚子能文非好武君王賦韻不爲才且將橫槊新傳句獨對西風侑酒杯

苕霅舟中戲題【時赴官行在官舍在西湖上】

永日扁舟破浪遲靑蘋不動栁埀埀滿川安得飛來雨看濕紅裙雪藕絲

再賦二首

故國辭家逺苕溪轉柂深交遊千里隔嵗月二毛侵滿意悲煙樹移時看水禽惟應陸魯望相見可知心云暗千家雨寒生兩岸秋水翻波入戶人靚玉明樓山色遮愁眼荷香滿客舟水晶宮裏夢還作此生遊

船曉

瞑鳥驚飛急孤舟犯曉行柂牙侵月白防腹受風輕雲破千峯出秋隨一雨生倚檣誰共語蓬首看參橫

舟中晚色二絕

望處天仍濶雲邊雨未成秋風莫吹散畱作打篷聲

二

風急雨初過天髙日未曛翠鬟堆晚岫水墨畫秋云

臨安道中晚晴書所見

客路鄊關逺雲山暮色添秋髙尙寒薄雨過卻風恬附隴田成陛傾崖水作簾此行殊不惡未愧賈胡淹

二

何日王摩詰瀟湘畫短屏扁舟橫逺壑晚翼在靑防木杪收殘照雲間得數星吳姫不驚客拜月下中庭

西湖寒食

落花殘絮憶西園寒食歸心似紙鳶無復禦廊分冷食又看茅屋禁淸煙

十日不至湖上

我始跨匹馬蹭蹬來東吳東吳亦何有政復爲西湖西湖如靜女婉然眞彼姝湘娥結煙鬟水鏡涵空虛晴光固不惡雨態亦自殊窈窕一僧窻煙雲媚朝晡上下數白鳥飛翻與人娛只今雨鳴葉便作破跳珠寒窻掛薜蘿身疑在菇蒲咫尺不得往況乃千里餘始來梅欲花旋復春去䢐幸玆得少畱駐我西徵車尙可具小舟紅妝醉芙蕖

蘇公隄

翰林一去幾經秋猶有平隄繞碧流誰向西州還度曲此翁零落已山邱

次韻闗子東笻杖【關柱字子東關演之兄杭人有詩文行於世】

林下相從政要君春來花艸各欣欣須煩無語木上座時伴能言鄭廣文徒步飽看山入眼醉歸應有句淩雲誰知九節仙人杖解與先生立茂勲

悶題【壬戌嵗始得官時年六十一】

命薄官如虱年多髩似銀酒醺𨿽有聖錢少本無神含笑花欺老妨眠鳥閙人靑山渾可戀白眼莫相嗔

湖隄步遊客言此蘇小墓也

野水橫分靑艸陂誰埋玉樹與瓊枝湖邊山自向人緑門外栁今何處埀行雨行雲鈞是夢施朱施粉未相宜一從蕙死蘭枯後剛道桃花好面皮

題淨空泉二首【泉在北山靈峯寺】

誰穿巨石貯淸泉不見超公舊講筵龍伴白雲歸寶藏魚隨流水下春田

欲尋遺事苦無碑老宿猶傳古律師尙恐蜿蜒在空谷水淸不敢唾方池

送別

扁舟憶東來梅冷殊未芳故人念客寒滿意傾酒漿坐中東牀君笑語芝蘭香相從忽三月共飲湖水光花事乃如此碧艸日夜長子歸我當畱語離意難忘似聞小山居一葦僅可航防尋霅川盟著屐登上方

晚雨薄寒枕上作

睡過花時常掩闗老人歡意自應闌愁邊可柰雨如許客裏不禁天尙寒數月鄕音無鴈到一年春事巳梅酸夢餘猶憶江頭路擬喚歸舟下急湍

奉酧徳莊見和一首

老於春事豈相闗只有翻書意未闌白眼何由常玩世黒裘元自不遮寒飽聽風雨眠方熟細說窮愁語更酸日誦離騷三百字便知新句有驚湍

太倉稊米集卷二十一

欽定四庫全書

太倉稊米集卷二十二

宋周紫芝撰詩四十一首

樓居雜句五首

吳江橫絕斷雲間白鳥歸飛去不還煙樹靑連越王國暮潮聲過海門山

湖光山影入樓明曉色催人夢自驚畫棟去天無一握靑山銜月恰三更

上方重閣亂山前噴雪跳珠日夜泉蹔借小樓聽雨睡更攜官焙與僧煎

五月江南煙雨時吳儂初喜餉楊梅緑枝紅雨連山暗應似瀘戎摘茘枝

人間第一東南郡天上飛來碧峭峯更乞老僧雙不借爲君穿盡玉玲瓏

雨中湖上晚歸書所見三絕句

菇蒲風裏棹歌遲屬玉雙飛欲暮時荷葉吹香送歸客片雲催雨濕燕姬

誰家歌管載涼州何處跳珠入柂樓山雨忽隨云渡嶺明眸還與水爭愁

風荷憶伴醉顏紅湖水重來照雪翁此世相看最長久只應南北兩髙峯

孤山新作三賢祠【白樂天蘇東坡林和靖】

兩公才力盡驊驑俱得東南第一州易濕靑衫江上淚難禁白髮海邊秋此生名字依然在晚嵗功名亦未酧處士若無當日節更將何物配風流

晚至靈峯

緑樹千枝與萬枝靈峯寺裏看楊梅靑山行盡且歸去紅子熟時應再來

山前山後僧來浴兩兩三三松下行自是眼邊無俗物老夫不浴更身輕

五月六日湖上晚歸初見荷衣二絕

藕湖煙水欲沈沙已著芙渠一兩花擬借短蓑隨雨去共誰同把釣魚車

煙柳誰家樹拍拍西湖盡日風和靖宅邊山雨急蘇公隄下藕花紅

曉起趨郡湖上作

湖色初分宿霧余緑蒲深處聽跳魚一枝聊作烏棲樹五曉尙隨人趁虛老矣坐曹眞戲事歸歟懷舊卻情疎未開禁鑰聽傳漏殘夢猶堪付竹輿

五月二十二日再葺靜寄

晚將華發試靑衫靜寄從來是舊銜俗子未須憐怨鶴老夫元不負耕巖晴山有約長相見惡木妨人要盡芟自笑飄零苦無定今年來此誦瑯函

初涼

白露初垂葉輕陰漸著衣幽虫近牀語黃葉到堦飛暮雨村常暗秋風客未歸短檠還有意涼滿讀書幃

武林逢邵文伯

昔遊俱少年滿鏡靑絲長別來二十載四海一戰場物色到朋舊十客八九亡今年好時莭匹馬不犯疆將軍鏁金甲萬玉朝明堂長安人海中衮衮逢此郎驚視久乃識兩防俱垂霜撫事念晼晚含淒谷酸傷便當呼醽醁暖熱澆中腸我笑謂君言語離且勿忙人生如生鳬相值不可常況此秋物佳艸木交靑黃與君著防屐尙可相扶將願言遲明發歷井升南岡

次韻文伯與余逰孤山

客塵費爬搔佳士要推挽誰與同薄逰君來慰愁眼並湖得名山水色淡平逺淸泉手可掬汲綆不畏短何人談醉翁但取瀹茗防古幹不受寒霜露閱嵗晚向來後庭花想象空婉孌堂堂兩使君摹晝暗丹粉名莭冠今古風流未渠泯防士一臒儒萬像共偃蹇珠玉儼在前未肯作寒窘勝逰那可旣客意殊未滿更當窮兩髙豈復悔重硏果腹尙可期嘗鼎安一臠

秋夜聞雨

堂空自生秋涼簟已無暑齒虫含微酸喞喞相對語天公知客意夜寂誰與處愼勿遣西風吹斷芭蕉雨

酌龍井泉書聰師房二首

十里泉聲咽斷巖繡衣衮閉朱龕老翁不要千山雨只乞龍君一酌甘

八十霜髭不出門老師猶是辯才孫髙人已復如雲散舊事那堪與客論

太學落成二首

偃革逢華旦三雍識漢儀明倫先太學首善自京師聖主修文日諸生望幸時宸奎在輪奐萬目仰宏規當寧敷文徳賢闗喜气多橫經將正坐講藝忽投戈云擁橋門路風揺辟水波小臣歌聖化無地獻菁莪

秋日臥病效唐人作語

畫閣蘭膏欲盡初小窻畱住玉蟾蜍欲知此地愁多少一夜秋聲入井梧

此夜秋懷誰得知幽虫相語替人悲自從啼破黃昏後直到寒窻無月時

西谿道人全一堂

道人不愛葛藤禪參得維摩妙法門頗怪後三猶有說要從全一便歸根昭文琴在何須鼓惠子書多亦費言聞道山中少來客鑪香淸坐與誰論

次韻季長感事

久將華發寄林泉尺一呼來近日邊身退巳甘無事老眼明重見太平年鼎湖龍去心𨿽在長樂鐘鳴喜欲顚解道貞元朝士少劉郎定自有新篇

種罌粟

墻根有地一弓許人言可種數十竹翁來只作三年畱僅比浮屠桑下宿竹成須待五六年我巳歸鄕卜新築園夫笑謂主人言不如鋤苗種罌粟二月春風上翠莖三月輕紅照深緑嫣花落盡罌不空碎粒圓時粟初熟乳膏自入崖蜜甜滿貯醍醐飲僧粥與其種竹供後人孰若栽花資老腹人間作計眞眼前萬事皆爾眞可憐十年種木尙不肯百年種徳知何緣倚鋤自顧頗羞澀病眼對花空惘然

周秀實陳庭藻攜酒見過徜徉湖山間甚欵明日秀實有詩乃次韻

少年懷二妙一日如三秋豈料京洛間嵗暮方從遊空疎坐晚繆淸楚知前修周郎古名士功以一戰收太邱亦賢者盛徳令人羞周旋奉談笑領略開羈囚有如我輩人夫豈公等儔窈窕尋逺壑共賦臨淸流靑山儻在眼白髮從滿頭西湖如西子好句豈易酧不敢妄作語恐有不下鷗防君妙篇章何以冩我憂人生每如此萬戶不足矦斯盟儻未寒小艇尙可浮

送喬民瞻赴官閩中

我昔遊梁走千里回望江南隔江水是時公作桐汭官不復東來問行李人言左史有重客玉面靑衫气豪偉酒催紅蠟詩欲成月墮秋江客方起我從京洛塵中來哦君新篇眼如洗濺血驚魂二十年長夢淸樽奉簪履相逢吳防不相識昔年彊健今如此如公自是臺閣人老困一官何乃爾只今尙作入幕賔無事不令公怒喜丈夫要當列鼎食何止忍饑分斗米且須拄頰望閩山飽看麥秋丹茘子

送闗康子將還靑陽治舊田

闗郎人物妙人間莫作雲長一樣看不到靑雲知有命頻遭白眼坐無官紉蘭秋浦應須爾索米長安政恐難我欲買田猶未可但令歸夢逐徵鞍

書杭僧法惠事後見邊郎中觀音感應記

眼中鐵彈不辭枯眢井重波事亦殊不用三三前說法要須六六後還珠

次韻葉兵部九日不出十日登北髙峯

登臨一笑與誰同此事人間未易逢莫恨淸樽負重九且看黃菊笑西風江連碧海潮初上山近丹霄路欲通向晚歸來得新句便知云夢落胸中

頃嵗盜起徽嚴間兵旣臨城部使者而下皆棄官以走別乘彊防安攝郡事解衣髙臥而賊不至城遂以全僕嘗作送行詩以書其事後二十一年嵗癸亥防安始得州相遇於錢塘防安猶能誦鄙詩而余漫不復省矣手錄見遺讀之惘然爲題三絕其後

當年玉食軫深憂兩月東南棄八州只有孤城彊別駕醉中看雪倚江樓

使君功大苦難酧埋沒孤忠二十秋便擁一麾知未稱伯郎猶解得涼州

江上孤城欲破時閉門髙臥復誰知我無文字銘金石安用煩君冩惡詩

張鼇詩【並引】

靑城山道士張鼇者淸獻趙公客也鼇從公遊甚久嘗於夜半酒間得雙鱖於盆盎如左慈爲曹公得鱸魚故事人頗異之後數日別公而去出懷中祕書一篇以授公曰讀此書則黃金可成願勿泄也公笑而不答命取火焚之鼇喜笑曰公自是可延壽一紀巳而果然錢塘彊行父防安淸獻出也嘗作詩紀其事出以示僕且使同賦以附捲尾

曹瞞舉漢鼎一目窺九州淩轢欺孤兒大防口舌羞左慈有道者何爲與之遊堂堂淸獻公盛徳豈操儔鼇乃元放徒爲公亦少畱了知髙世士至意俱難求先生兩琴鶴淸節貫白頭雅宜鴻寶書取火遽自投公今騎箕尾笑談閱千秋椿年亦細事蟻夢輕封矦彊矦公自出矯矯亦此流作詩紀異事誓將踵前修媿乏大手筆爲公著嘉猷

去年聞載揚在武林及余至而載揚病已久逮其歸則逝矣乃追用往時九日詩韻以悼其亡

與君一別幾經秋忽作修文地下游詩憶向來云態度人今何在柳風流西湖煙月生前恨客路風霜晚嵗愁勝日交流半零落數行老淚倩誰收

次韻徳莊惠南城紙衾且示妙句

範公古遺直富貴不自娛平生一布衾嵗晚眠粗疎至今鑱新銘尙得司馬書此老抱剛節豈與公孫俱乃知枯槁士白單良復須【南城謂紙衾爲白單】衰年忍風露蹭蹬來東吳感君借餘溫此意知何如靑氊寄幽夢蕙帳羞吾廬得此林下具爛錦不願余況乃粲佳句薄袖翻明珠恨我無蒼瑉爲君載趺願與冰雪姿臥起同捲舒荊土作翠被此俑無乃愚問言擁六尺豈不賢一襦

十月二十日晨起見枇杷

枝頭紅日退霜華矮樹低墻宻防遮黃菊巳殘秋後朶枇杷又放隔年花

夜宿淨慈明日當宿齋宮

上方枝防記當年仿佛天宮五日間老去新添惟白髮重來好在只靑山已憐雪意催寒急更遣泉聲喚夢還明日郊宮禋社稷此生猶得綴朝班

太倉稊米集卷二十二

欽定四庫全書

太倉稊米集卷二十三

宋周紫芝撰詩五十八首

齋宮夜雨明日大雪

郊祭嚴祠事齋宮肅夜寒鸞刀催宰急庭燎及晨難雨濕牛羊俎煙埋幣帛壇南山忽淸曉萬玉已巑岏

聞耘老猶在霅川【孫耘老名有功徽人能詩】

湖上𨿽相見重來失後期風塵爲客久舟楫送歸遲鴈逺無消息梅殘惱別離何時酌君酒爛漫說新詩十一月十一日夜步行中庭月色明甚作詩三絕

冰輪漸出海西頭身在三吳近海州賴有梅花管羇客細分疎影上駞裘

香風嫋嫋月娟娟月滿中庭夜悄然只恐大羅天上有人間今夕是何年

少年邀月伴淸樽老去空餘滿袖塵多謝蟾光深有意尙來同我作三人

二十一日雪中歸資國

出門天意已垂垂湖上回鞭雪滿衣人在水晶宮裏住馬從銀色界中歸樹頭云凍依然在湖面鷗寒斷不飛今夜燈前有殘榼擁鑪深閉一篷扉

蠟梅大有生意

幽芳念初分厚地凍始裂耐寒憐孤根忍苦度尺雪誰持萬金良起死醫寸蘗伶俜初回姿荏苒似看葉灌木猶未成已與凢艸別平生冰玉交勝韻頗奇絕微風折輕黃香霧濕寒月棐幾著冰壺餘芬散淸樾只今滿眼花想象疑可折感君分似意老味倍欣悅添我小窻春芳意未衰歇盛徳不可忘封殖寧敢闕

石佛道中隔水梅花滿山

平明跨羸驂遙遵石頭路循山一谿橫隔水得幽處樹疑虯龍驤石作蒼虎踞云庵有遺屋突兀在煙樹方壺豈不佳弱水無船渡空餘惱幽香梅花滿春嶼心知姑射仙玆焉飲風露水自平湖分香從一山度風姿不自持照影各矜顧安得從之遊徘徊著雙屨

書東窻二首

枕上靑山翠撲衣西湖郡更似西施苦無能事王摩詰領略煙鬟卻要詩

湖上梅花春意回水光山影入銜杯無人許我分幽事故遣雙飛屬玉來

次韻彊防安嵗晚感事

寒日催殘嵗新詩得夜光雪猶隨處有梅亦爲春芳愁鬢何從白流年有底忙官閒應放臘燕寢自凝香

嵗晚雜題四首

安穩三冬計棲遲一捨寛捲簾惟水近倚杖得山看老罷人誰數天寒嵗又闌自無稽古力未可怨儒冠

二

艸色無人地梅花近臘天擬飛猶未雪將盡欲新年漫與空成恨無求合信緣平生爲晚計老去更茫然

三

倚杖千山裏窮年一水濵有官羞隱吏無句作詩人雨送燈前夢儺催臘後春孤山林處士笑我是比鄰

四

老病時攜客斜陽更上樓山寒猶有雪湖晚最宜鷗詩可書幽事兒能伴薄遊人生每如此吾意復何憂

次韻防安寺丞感舊見示

當時長嘯敵先摧不費官軍一炬灰殘冦自驚風鳥散使君方看玉山頽攖城捍賊今亡矣抗疏論功有是哉相見可堪談舊事爲公搔首一裵

甲子立春口號四首

梅花消息未闌春入千門笑語喧人道上元新甲子從頭卻數太平年

春來玉燭又初調盡喜官儀是漢朝禦道雪晴方試輦彤庭日暖漸聞韶

力爭和議眾初疑事在君王子母知舊日塞垣啼鳥處如今長樂曉鐘時

晴日初生禁籞春苑花宮樹一畨新君王勤儉無行樂只作銀鉤賜近臣

元夕前三日書事

舊嵗冬餘雪今年雨復晴奉常新奏樂蕃使近朝正燈火鼇山路風光鳯輦城須煩天一笑四海盡無兵

二

落日滄江上潮回水自平云連子胥廟山接闔閭城海嶽朝吳防衣冠奉帝京端門舊燈火還向此時明

飯餘過摠持庵

飽飯度永日問鄰從小園閒攜居士杖來扣摠持門花木無人見文書聽客翻更將方外事細爲老夫論徳莊別後以詩見寄再遊錢塘始見之次韻奉答且以敍將別之意

分作經年別還成一笑同看君須防漆羞我鬢吹蓬共醉寧非夢緣詩各坐窮相逢又驚散往往似徵鴻

二月二十三日薄雪

湖上春風結暮陰亂雲堆雪晚來深便隨柳絮飛將去誰管桃花冷不禁自苦多愁成客恨不闗難測是天心乘除妙理誰能防明日朝暾忽滿林

次韻子東春雪

春光早已到千林尙有餘寒壓曉衾解作飛花朝蔌蔌絕勝疎雨曉涔涔無田亦有三登意是瑞何妨一尺深雪裏故人誰過我西湖嵓壑似山陰

湖上戲題

一湖春水緑漪漪臥水桃花紅滿枝去住云情渾不定陰晴天色故相欺風前柳作小垂手雨後山成雙畫眉何必娉娉仍嫋嫋西湖應便是西施

後二日又題一首

家在東灣古渡頭柴扉艸閣枕寒流無人擬彈能言鴨有眼那驚不下鷗月裏踏歌何處社樽中載酒幾家遊溪南溪北村村水春雨春風日日愁

後五日又題一首

幾日春風大放顚晚來寒日露晴天浪紋隨棹湖如鏡日腳翻鴉月似便可飽看花入眼不應直待柳吹綿庾郎分得愁千斛肯與靑絲作少年

湖居無事日課小詩

春湖潮滿入靑天浪拍東風打釣船人在空蒙飛絮裏鳥啼紅白亂花前

天上陰晴不可猜兩畨云黑又雲開鷺從落日山邊去魚趁晚湖潮裏來

茶了詩窻飯後杯兒書未熟急須催鳥於花外喚客出山自眼前將句來

老向華胥占一窻無心更夢小云郎城居可似湖居好詩味頗隨茶味長

花枝滿樹雨添肥晴色十分春又歸一生萬事無不爾行年六十盡成非

多情白鳥去還來無事風扉閉復開山下一防衝雨過水邊雙燕得泥回

海內名流詩有宗時傳佳句落閒中不道建安六七子可是近時三數公

次韻同季夜宿松園兼呈淸照師

鶴骨松園老霜髯八十春相逢看日夕畱客賦詩新鬼亦來聽法誰應可作鄰折腰營斗粟寧不愧斯人彊防安用余與曽同季唱酧韻作二章見寄謹用韻爲謝

江國從遊地花今幾度春老惟羇客在情獨使君新未敢論傾蓋應須托善鄰如公眞盛徳舉世更何人花落靑墩寺誰從作好春錦囊題句近舊斾得州新老手摧彊敵余風睦四鄰他年數循吏神爵有斯人

寄李司農三首

東閣當年夜華燈照別樽防碑思鴈塔佳客愧龍門豈料三吳路相逢一水村只今懸望眼猶欲黯離魂徽水定何處謫官今幾時長沙應有賦南磵可無詩柳絮催春逺梅花寄客遲誰憐憶公久頭白少相知謝眺南齊守司農古漢官杯今與誰把山亦要公看細札頒何日離騷讀又殘侍郎兄弟在往往上金鑾

客捨春寒

毎日東風吹暗塵小池幽樹不成春妨他燕子闗何事折盡梅花惱人愁裏了知身是幻老來惟與睡相親去年湖水渾依舊欲買扁舟釣白蘋

洗馬行和闗子東韻

憶昔四海多甲兵令嚴細柳將軍營鐵衣健卒持滿立黑頭壯士從軍行眼前千馬復萬馬寸土不耕犁與騂自從虎皮蒙劍防此馬不聞鼙鼓驚只今盡浴長安水七十萬匹俱長鳴風騣霧鬛久不試日饜官粟無斗升廟堂伊呂自有策不與韓白齊功名圉人但喜馬肥健野老安知無戰爭有君如此豈不樂俟河幾時今得淸不須天育驃騎種雲霧晦防方降精我欲刻石上浯水白頭弄筆羞書生不聞鐵騎響鳴鏑但聽玉簫吹九成

讀楚詞三首

借令無防拒彊秦何至甘心受虎吞楚國已墟三十載區區猶念爾東門

方從黃棘望回驂可笑襄王又信讒巳分世間無鮑叔便須水底覓彭咸

人生長防是同流卻遣何人爲國憂鼎鑊軒裳俱一死屈原何得畏陽矦

夜中聞雨枕上作

老去飄零日春愁爛漫中詩窻窺窈窕睡枕聽朦朧弱柳妨晴態小桃吹落紅顚風莫相惱花事不闗儂

爲人賀沈鎭江生日

一麾新領浙西州重說當年八詠侯要遣敵人知宿將故乘軺傳作遨頭朅來京口頒明詔便合甘泉從禁遊紅袖相扶客爲壽莫嫌和月醉西樓

甲子重新數中興濟川人爲聖時生五花名肅金鑾殿八陣威寒鐵甕城賀客杯觴方瀲灩使君忠力轉精明祝年有意畱公住只恐調元要老成

春寒

楊柳毿毿一水間梅花憔悴雨春愁巳自難禁酒病骨何由更耐寒

種蘭

桃杏花中偶並欄依然風味是幽蘭莫因移種長安市不作春山一樣看

種萱

萬事全歸兩鬢霜新愁盡屬少年塲如今乞得忘憂艸巳自無憂可得忘

次韻張元明同邊郎中遊西湖二君講同年之好有此遊

十里春波翠染衣小尋魚鳥共追隨船頭風急何妨醉湖上山多盡入詩藜杖偶來飛絮裏蘆鞭猶憶看花時兩公人物如連璧同上金鑾亦未遲

皇帝親祀髙禖十五韻

歷欲緜洪祚郊宜築巨臺有司修祝冊天子祭髙禖意與羣情合春隨上瑞來翠輿瞻玉座桂酒奠金罍喜色回中壼歡聲入九畡熊羆占已兆弧矢射將催異禮闗宗社餘波被艸萊靈基千嵗永玉葉萬枝開制度新儀著歌詩舊典該魯侯徒復宇后稷始封邰帝徳應先格天心亦易回至誠參造化妙響疾風靁歷數周家久封疆漢地恢山河今壯矣瓞信悠哉準擬螽斯詠防臣愧不才

校李從一臺閣集因效其體

細誦臺州句湖邊艸舍幽好山來競秀淸瀨與爭流吏可供書札兒能伴校讎小窻誰共此惟有夕陽畱

二

舊斾來分賴唐朝有百人諸公皆冺滅此句獨淸新異世名空在今年迹巳塵何由弔髙冢一望石麒麟次韻子東奉命祠髙禖齋宮望臨平山

遙想祠宮曉色寒捲簾聊此看孱顏官閒頗似蘇司業詩好全如庾子山覓句不妨煙雨外浮家猶記往來間舊遊有意重回首恐上金鑾未得還

太倉稊米集卷二十三

欽定四庫全書

太倉稊米集卷二十四

宋周紫芝撰詩五十八首

甲子春日二首

燕來不擬著簾遮要聽雙飛語日斜芳艸滿庭人不掃東風吹盡石楠花

海棠枝上曉鶯啼梔子花邊蛺蝶飛貪看遊蜂偸蘂去不知雙燕得泥歸

與王漕乞張右史集二首

文采推前輩兒童識姓名日邊張右史江左謝宣城自恨空飄泊無由見老成著書如可得尙足慰生平

二

張緒風流士文昌古淡詩發揚知有助埋沒竟多時公已勤讎校神應作防持何當遺珠玉璀璨滿書幃

對雨

風細寒猶甚愁多睡更濃閉門春色裏盡日雨聲中艸各爭先出花皆稱意紅故人書信少不記此衰翁

晚行湖堤望南山諸峯

曳履步逺壑挽衣枝短笻霽色過急雨餘霞漏微紅照眼一湖淨環湖幾山重不知何禪燈明滅蒼翠藂但聞煙霞間繞山鳴亂鐘暮年行樂意不與足力窮明晨倘可遲尙堪歷諸峯有幽固當探無客誰與同餘子不足偕形往影自從言旋且當爾興在何由終

謝曽同季示近作因以爲贈

老色秋蒲晚朱顏玉樹春年方賈生妙詩似庾郎新黃墓初傾蓋靑墩欲買鄰知君眞似舅笑我作陳人【同季幼安之甥】

同季再見和二首復用韻以謝

花似今年好情非舊日春光陰愁裏盡風物眼前新愛酒聊呼伴無醯懶乞鄰姓名誰掛口肥瘠付秦人海內同爲客西湖共送春定交前日意識面此時新一笑欣良防餘生得善鄰風流美無度往往似前人

送秦徳久守安丰

師行朔野不記年兩淮千里無炊煙君王偃革似建武始遣循吏來安邊今日安丰非故壘夜聞漁歌隔淮水況當兩國不交兵髙塹深溝豈須爾朝不鳴刁夜滅烽吉語上聞天自喜但令南畝棲餘糧盡驅流冗歸故鄊防見今年八九月處處棗紅梨子黃四郊無兵門有防淮上山靑淮水碧樽前一曲柳枝歌釀酒擊鮮公燕客客有爲予言筍不可食食之令人瘦者戲作二絕爲解嘲

庾郎三韭坐淸貧眼看將軍肉十斤防遣胸中有千畝不妨人似沈休文

園蔬本自不全貧今日眞成筍作斤巳恨此生相見少更須儂作解嘲文

今日林中頗得佳筍用前韻

閒尋黑靨貓頭筍自把長鑱雪色斤恨我家無渭川竹姓名不載馬遷文

作葅須趁筍如銀莫待成竿費斧斤安用截筒纒五采爲人催艸弔湘文

劉主簿許餉苦筍未至

苦竹岡頭竹似云劉郎何事不揮斤杯盤倘使同吳俗荼薺誰能作楚文

未敢煩君便指囷且看分筍不論斤此君自是盤中虎空想斑斑箸下文【杭人重苦筍呼爲嚇飯虎】

西湖春事五首

兩髙南北擁煙鬟渾在溟蒙細雨間寄語丹靑王右相不須水墨畫春山

老去無心作好春曉來風雨故欺人從教髮白桃花笑不管簾埀燕子嗔

顚春柳絮風前落臥水桃花鑑裏開沙上鴛鴦忽驚起背人飛去不回來

寒食人家畫鼔撾踏歌聲裏月生華無人來祭皇妃墓空唱吳王陌上花

半埀羅幕防紅妝閒系靑驄在緑楊樓上日長時度曲路邊風過忽吹香

晚出郡城

天街打鼔出城門暝色侵衣欲破昏湖上晚峯橫玉玦馬頭新月上金盆

次韻彊常州見寄

門前冠佩眼中稀家在西湖水繞扉每對鳯姿羞羽翼更因魚目得珠璣身閒聊伴蒼官語詩瘦空慙笨伯肥別後淸言應亹亹不知談麈爲誰揮

天申節湖上早歸

昨夜雨如許今朝云復開鳥聲呼日出湖水上隄來贊祝人天喜鏘鳴劍佩回歸途似明鏡影落翠鬟堆

食新秔有感

玉粒新秔五月黃中含風露晚秋香但令云子流匙滑莫管吳儂眼下創

次韻曾同季悼其防子

曾矦名家郎家有玉頰兒渥窪出名駒丹穴生長離春風入庭戶獨秀蘭與芝未幹弄麞墨遽艸騎詩我昔少年日屢作哭子癡須煩六如偈爲洗長年悲

韋深道寄苕霅舟中六言五首【韋許】

畫舸一防煙浪薫風十里荷花更著千巖萬壑相隨泛宅浮家

水繞臥沙鸂浪翻擎雨芙蕖向晚柂樓獨倚共誰同看跳珠

韋郎無意剪白次山亦漫爲官要遣苕溪風雨飽君筆下波瀾

滿眼紅妝迎笑昔年遊客經行忽得風前麗句似聞蓬底波聲

我作三吳短夢小安近水茅茨解養能言鴨子閒看似酒鵞兒

西湖月夜

月到中天火未流水邊風露已含秋問誰乞取西湖角紅藕花中著釣舟

菩提小軒驟雨晚晴

杭潁雌雄本自殊淡妝濃抺是吳姝滿傾漲玉千鐘酒來看鎔銀百頃湖白鳥去邊山潑黛緑蒲疎處雨跳珠不知能事王摩詰貎得西山落照無

早發北山由麥嶺飯大通登煙霞洞閣

瀕湖兩峯髙屹立曉相望蒼涼升海日骯髒露千嶂羸驂絕坡陁巖谷飽追訪緬懷洪荒初蘊蓄含萬象渾沌久已死倐忽眞巧匠誰令鑿空手出此奇險狀中虛納遊雲谷靜答幽唱暗穴下無底濤聲想悲壯十八老聲聞附石出遺像誰其架修椽置屋雲雨上靑山不知數繞屋森百丈忽於兩峯間萬頃見煙浪澎湃海潮聲往往入藜杖天公知愛山令我拜嘉貺眇焉隔仙凡欲往漫惆悵便當學枯禪綺語蠲宿妄自足伴周旋長年此遐放

題孤山柏

臺城依舊繞長河結綺臨春往事多但見張妃似西子不知擒虎是閻羅當年已老瓊瑤樹此去空畱鐵石柯喬木自存非故國何須仍唱後庭歌

次韻周秀實寺丞七夕三首

烏鵲橋成不恨遲隔秋相見豈無期姮娥空傍月中去嫁得星郎是幾時

夜深閒把玉東西月下樓空畫幕埀人似天孫酒如玉夢中猶憶少年時

無限欄堦月下兒遙瞻星斾卻嫌遲催教織女梳云髻想得無心理杼絲

數日秋暑不復可堪馬上作此

江上丰隆醖秋熱老病摧頺可堪說人行落日生黃塵馬畏長塗汗流血君看此處安得詩空學吳牛喘殘月北風何日掛駞裘長嘯灞橋驢上雪

葉宣義家壽祉堂

吉人爲善天所彰效有遲速理則常葉矦天驥少未驤讀書過眼下十行易如翻水成文章學旣日富名日昌謂取富貴如探囊當時餘子皆擅塲呼不成盧空繞牀直气勇決何可當買田築室龍池陽夜光穿屋萬丈長人言家有明珠雙靑衫歸侍防幾傍仿佛月中丹桂香要看玉樹爭芬芳擊鮮不羨遊諸郎大裘執玉郊圓蒼厖恩厚澤均四方翁年九十鬢不霜錫以命服閭裏光門前賀客俱奔忙手持牛酒塡康莊遂摘天語名公堂不須靈壽扶徜徉髙文戞玉鳴琳瑯省郎言語如君房天公報徳殊未央傳家奕葉壽且康王母晝著云錦裳麻姑行酒傾瓊漿壺中日永醉玉觴赤松黃石相扶將孫仲益尙書詩贈吳益先吳出巨軸索詩

少年名字滿賢闗薦墨誰能借一言子產自應知季札退之先已得何蕃【孫公時爲學官】江無九肋空多士樹有三珠且共門【益先兄弟凡三人】晚路相逢嘆流落可憐不第獨劉蕡

木犀方花一首

西湖八九月秋葉日夜凋兩山各崢嶸气與秋爭髙天亦念幽絕芬芳托孤標要令列仙臞一洗桃李驕往往遣暗香時時入髙飇緑葉未攺色防黃澹煙梢可愛不可名模冩徒自勞向來蠟梅花相去無絲毫但恨此花遲不借春雨膏尙可配精蘂傲霜分兩豪金錢不知數狼藉蒙譏嘲可憐貴人家漬蜜紛煎熬坐令林下姿半入金猊焦閨房漫脂澤此恨何由消

登北髙峯一首

鼔楫去故里攜孥客東吳湖山森照耀魚鳥相嬉娛舉目見兩髙欲上徒嗟吁人言不可往無路登云衢盡力賈餘勇遂復酧宿逋白鳥入蒼煙滅沒在太虛曉日沸晹谷萬川納歸墟海門豁中開怒濤喧朝晡盡注百丈江拱揖朝伍胥銀湖大如許僅可方覆盂諸峯如培塿瑣細不足圖寸眸一俯仰八極無遺余苐恨蒼涼日悠悠迫懸車臨風一悵惘言旋戒危塗

資國巨松伐爲東觀材

文字初離五阨余緗囊縹帙祕新儲何人合在天東壁十八公堪作校書

徐五十六索勤有種徳二軒詩各賦一

首【徐從龍字羙租】

平生長笑韓潮州欲持讜議回冕旒讀書城南

晚所賦無乃不爲韓符謀人間達官可力取釣

名但以詩爲鉤汗牛充宇作底用富貴面熱渠

當羞書生有書但自讀不必區區苦投俗偶然

一擲便成盧雁塔朝題暮天祿吾言可咲君必

防奔軍之防何足慿臨機應敵自子事此是宋

襄仁義兵

結廬湏種木樂饑湏種糓種木十年能防長種

糓眼前無乃速人生安得俟河淸誰能忍饑百

年待徳成君不見千古一臯陶此事世亦少

頗能化俗成唐虞何乃防國先六蓼愼勿說夢

與癡人著意勸渠渠不曉南鄰門耀三防光比鄰牛馬谷可量浮雲變防那得常安樂只有襄陽龎

中秋攜小兒步湖隄

病裏三年月相隨過兩州爲儂分素魄攜汝作淸遊艸樹悲今夕家鄕隔去秋有身眞似夢無地不闗愁

二

門接銀湖浪居仍在寶坊更煩山吐月來共水分光葉冷初翻夜虫悲擬泣霜幽人看不足白露滿胡牀

送方元相還郊居

雲從南山來邂逅成一雨秋風忽吹散霢霂不到土出固初何心歸亦乃其所但恨山中人弔影無誰語笑口曾未開語離遽如許到家應重陽精蘂亦已吐長衫隨父老社甕酌田祖悠悠臥黃雲坎坎擊醉鼓人生行樂耳何必浪自苦恨我系防官何由共雞黍

古風二首

夜夢乘輕舟掛席浮天池天池亦何有濤瀾靡津涯中有三神山樓觀何巍巍晶熒白玉闕彩錯黃金旗紫皇遣天風下吹仙人衣仙人不知名人言是安期我欲就與語弱水隔渺彌鼔枻方少前風動輒去之仙人不得見遙睇忍言歸願言哀劬勞舉手援塵姿探囊得靈丹往往分刀圭使我生羽翼桑楡增暮輝

矯首望寥廓云日淸四方梟獍各屏迹孔鸞亦髙翔鳯羽可爲儀用以朝帝皇八音奏韶濩五色呈文章帝皇在殊庭斂佩方鏘鏘顧瞻丹鳯儔髙目振鷺行斥鷃獨何事乘時亦飛揚短羽無逺志控地搶楡枋卑飛固可笑摧折亦足傷願附翼托身云漢傍

放

老黥得規小利小兒奪以爲戲兒癡但作一笑看槁死生存兩無意乃翁不忍縮頭何如去曳長江尾流水長者亦念汝淸江繡衣何憂苦

不睡效張文潛

寒沙宿鷺水無聲湖月畱人睡不成便擬閉門尋好夢更聽鸜鵒轉三更

觀潮示元龍

越山莽蒼天山髙海門屹立通江濤江頭久客歸未得來趁吳兒看晚潮潮頭初來一綫白雪浪翻空忽千尺地中鳴角何處來水上六花人不識驚濤倒射須臾空千艘已落空蒙中錦防半臂浪花裏越商巴賈爭長雄江湖險絕長如此風靜潮平亦何事人間萬法有乘除卻遣風波在平地

客許惠木犀而花殊未開三絕

秋雨不肯止木犀殊未開小齋寒索莫誰剪一枝來

二

黃菊無多子孤芳正要渠誰能把秋色分付木芙蕖

三

舊日江南路霜裘曉樹間無香供晏坐有夢到秋山

旅夜

棲棲羇客眼長開防防淸燈落曉灰北鴈有情書未到寒衾無夢雨頻來今年白髮看仍少去日靑春挽不回別後故山應好在小窻辜負翠云堆

次韻飛卿

隨計京華憶去年夢魂合眼到家山早無半菽能糊口晚得三鐘只汗顏老嬾不堪朱墨裏此心終在水雲間尺椽分我江邊路畱與他年作往還

次韻李子至與陳相之定尋梅之約篇尾見及

謝朓樽前憶語離別來懷抱只愁知鶺鴒原近識君晚鴻雁書遙寄客遲何事不嫌霜後鬢尙邀同醉雪殘枝今年新得梅花句華萼詩中第幾詩

次韻相之和李子至尋梅詩

江南洛社各天涯何事髙人亦見思句法風流云爛漫旅情飄泊燕差池樽前病骨難供醉花下枯藤可彊枝莫喚孤山林處士揚州何遜自能詩

太倉稊米集卷二十四

欽定四庫全書

太倉稊米集卷二十五

宋周紫芝撰詩四十七首

劉文卿燒木犀沈爲作長句

海南萬里水沈樹江南九月木犀花不知誰作造化手幻出此等無品差劉郎嗜好與眾異煮蜜成香出新意短防日度春深石鼎生云得煙細夢回依約在秋山馬上淸香撲霜霽平生可笑範蔚宗甲煎淺俗語未公此香似有郢人質能受匠石斤成風不須百和費假合成一種性無異同能知二物本同气鼻觀巳有香嚴通聊將戲事作薄相辦此一笑供兒童

曉雪

湖色催淸曉風前一雪輕不妨梅自笑要與水爭明萬木雲遮盡千巖玉琢成可憐靑竹葉寒甚與誰傾

時宰生日樂府四首【並序】

歲十有二月二十有五日太師魏國公之壽日也凡縉紳大夫之在有位者莫不相與作爲歌詩以紀盛徳而歸成功篇什之富爛然如雲至於汗牛充宇不可紀極所以祈贊壽齡無所不至猗歟盛哉昔未有也某緜陋不才加以門薄而地寒人微而器窳如瓦釡嚢瓢宜在艸野𨿽欲挽而致之與鼎俎籩豆之器雜然前陳於郊社燕享之間有所不可而鈞播之下萬化斡旋根荄飛走並用無遺前者防自筦庫置之省闥俾司吏牘以主其藏𨿽未得與鼎俎籩豆之器雜然前陳固巳不在艸野間矣感之私無以自發方且含茹吻頰之間而不得吐防都人士夫奔走爲壽得不呈露鄙素爲下俚之辭尾賀客而前以謁鈞庭之下乎乃作樂府四章再拜而獻倘欲被之金石流之管與一代之樂諧和韶濩則有所不敢至若附魏晉以還曺劉諸人殘音餘韻流傳後來則又非其人也譬如茂林時鳥感動至和而振翮一鳴蓋有不知其所以然而然者仰惟眞人出禦大寶由中興以來毎遇是日必卽大第賜湛恩之燕賜鈞天之樂所以寵異師臣以示旌功報徳之意考諸舊牒所未前聞廼作禦燕曲朝庭修兩國之好結百年之盟休兵息戰使各保其骨肉父子之親公之陰徳歲所全活不可以鉅萬計天下休休乎日向於安平泰定之域繄公徳是賴廼作班師行時方偃武文教誕敷民和年丰國足財阜禮之墜者復振樂之廢者更新百度彰明萬邦悅附實我周公迓衡之政廼作升平謡四方無虞五兵不試國肅以淸民庶以寧當是時也家被更生之賜人懷欲報之心皇天無私仁者必壽此天之所以歸徳於公也廼作祈年歌竊惟公之洪猷茂烈度越曠世𨿽盈編溢冊不能具載而質之四詩亦可槪見後之賢者聞而悅之將欲鼓之舞之長言而永歌之庶幾或有取於斯焉謹序

禦燕曲

新陽入谷春欲回瑤池春早桃花開黃金三尺瑞獸暖雲橫霧繞珠簾埀碧腴分香自紫府百壺流泉酒如許禦廚排燕羅八珍更飭梨園賜歌舞黃門宣詔天上來歡喜時聞傳帝語紅鑾畵幕宻防遮參差吹竹淩丹霞雙成持觴萼緑勸五云遙望羣仙家仙家日月眞長久地久天長聖恩厚願公歲歲復年年長帯宮花飲宮酒

班師行

漢兵出塞將軍行棘門灞上空屯營羽書夜半急如火淮田千里無春耕廟堂有議如建武十歲邊頭不鳴鼔君王無事兩國歡長樂宮中瞻聖母鷹饑虎飽不足圖三軍漸欲銷兵符紅旗盡捲夜烽冷銅花繡甲金糢糊橫議當年蝟毛起公持一言天自喜盡収諸將入神京十六衛閒淸似水楡關一騎不動塵陰功何止活萬人封侯鑄印不足說朱顏一笑三千春

升平謡

負石塡海海可幹鑄鐵削山山可栞俟河之淸豈易得眼見太平眞復難春風輦路宮槐緑花繞漢宮三十六喜入天顏人盡知奉常新奏升平曲前年被衮郊圓天今年執玉朝塗山漢官威儀久不見三代禮樂俱追還太師功大非人力早向壺天賜新宅消得官家駐六飛畫鼔咽咽燕瑤席紫宸朝散千官行四方警奏虛封章衮司無事鈴索靜牙牌報漏春晝長但聞羣賢歲歌舞壽曲聲中玉觴舉靑衫小吏亦復歡自采民謡裨樂府

祈年歌

十雨五風年歲熟萬落千村俱種粟人從南畝把金犁誰在廟堂調玉燭昔年避地今安居前日荷戈今佩犢開元宰相不開邊當時米賤斗數錢自從罷武銷劍防外戶不閉俱安眼人防更生家受賜父老歡喜兒童顚君不見天上宸章燦星斗翔鸞驚飛翠蛟走爲言一徳似阿衡上格皇天贊元後皇天報徳亦可知仁者必壽天無私但願天心錫難老貂冠畵衮常光輝四國無兵誰不喜共說升平自今始黃帝垂衣坐法宮千歲常師廣成子

冬至前九日湖水盡冰後二日晚晴小舟循湖心而歸冰已稍開書是日所見

積雨凝宿陰寒冰結湖背鷗鷺不敢前龜魚各晦敲冰得湖心鼔棹作澎湃萬玉朝明堂丁冬響環佩誰來貝闕中小現銀色界夕陽似知人微溫散珠琲爲我開糢糊遙山影空翠境勝不可名語惡聊自悔安得王右丞萬象歸防繪遙憐西子寒眉目增防綴

將登南髙示同捨

萬壑千巖要盡窮漫將筋力試衰翁請君速辦尋山屐同上南髙第一峯

三年身在翠鬟堆慣見湖山眼厭開要上雲峯最髙處試看潮過海門來

過趙徳莊官居有懷其人

送君南浦艸靑靑記得江邊一醉醒騎馬卻來尋舊處依然蒼竹近寒防

讀君古錦囊中句可是紅蓮幕下才試問風流李長吉如何不寄近詩來

次韻關子東聞太常新樂

今歲塗山禹防成俟河眞得見河淸官麤無路朝元去臥聽鈞天奏樂聲

湖上雜賦三首

靑腰載雨入菇蒲旋斫漁竿學釣魚小向湖心作容與天教來此伴舂鋤

山邊騎馬醉王孫湖裏撐船晚過門寄語金丸莫輕彈我無花鴨觧人言

三年原不下胡牀飲盡山光與水光莫把渠儂作官看此身便是賀知章

次韻何子楚題吳傳朋石渠大字

中郎往昔遊鴻都眼見帚堊心成書乃知法亦天授後世豈復斯人徒周王百度新復古道家山是圖書府吳侯妙翰絕古今髙榜橫空近風雨大字三尺古所難細書不要烏絲欄四蹄自抉水邊石兩翮忽舉空中鸞知君自是文中虎便恐聲名傳帝所借令頭白下淩雲寄語韋郎耐辛苦

次韻庭藻雨中不出湖上

幅巾飽看西湖春徐行當車不動塵有時乘興未遽反武林無此尋春人湖山如螺湖水白幾見靑天月生魄年年馬上看吳娃舞袖雙裁越羅窄長安貴人百不憂胡爲亦復多窮愁出門載酒不可往倚杖看雨如窮秋萬事不由人作計我欲除愁惟一醉此生巳老復何求五字但知公臭味春風吹雨山澤晴靑山有約翁有情故人官髙少閒暇可喚白鷗同此盟

梅花爲風雨所殘三絕

五更風雨各無端畱取殘枝與客看何遜借花心欲折玉奴愁雨曉應寒

山西鐵面故將軍新種梅花十里春此地數枝畱不得東風可是惡欺人

先生舊日經行處聞有寒枝笑曉林便倩東風吹雨去急攜藜杖與僧尋

梅盡一首

昔家大江南沮洳不堪處五月梅子黃江云日成雨頻年客東吳蝸椽坐羇旅墮鳶忽當前海气復如許食無山鞠窮爲病入腰膂遊鯈與爭席共此一洲渚人生能幾何生理亦良苦今朝有奇事兒童報佳語送梅喜追餞入伏寧傴僂便當掛西悠然望南浦借風翻緑荷分香度淸暑

陳相之許惠近作久而未至雪中偶書二首

春意方回臘梅花又滿枝自憐爲客久頗恨得君遲渉世身猶爾攻愁酒若爲人生俱昨夢消遣可無詩短策何由去長須喚不來詩今如此少門欲爲誰開淨幾塵飛盡寒雪自堆無人伴牢落燈火送殘杯

奉答相之再示兩詩

白髮劉郎在無心唱竹枝倦遊閒未得見事老尢遲與世知何用求田便可爲元龍人物勝況有建安詩老媿才都盡人愁雨不來酒樽無客把詩卷爲君開山色螺分翠江濤雪擁堆新篇慰愁眼喜色動寒杯

次韻關子東湖上雜書四絕

道人結屋在林邱俗子何由得少畱一閉衡門三十載爲公今過虎溪頭【淸照庵】

上方重閣到雲天一落天星今幾年不見老坡寒碧句滿林風玉自蒼然【壽星寺】

舊聞春艸滿池塘何事新題荇蘂黃寄語藕花從此去不須滿意著紅妝【水荇】

兩邊山木子規啼不管還鄕客夢稀應爲老翁推不去故將好語勸人歸【子規】

再寄李司農二首

不作徽州夢空吟楚水邊倉皇相別日歡喜得書年客有誰投轄詩應我執鞭長安望歸日消息幾時傳衰薄功名晚羇棲歲月深篇章惟楚些兒女盡吳音見面知何日從公話此心時光肯相待白髮巳如林頃與徐美祖汪養源同遊杯渡道塲余來錢塘而二君再遊以詩見寄

當年三士各淸狂下馬同尋古道塲人在諸峯朝著屐天教我軰夜分牀勝遊巳是成陳迹晚路何堪更異鄕聞道重來苦相憶爲君日轉九廻腸

苦筍

庾郎鮭菜不滿腹三歲杯盤入吳俗江頭四月烏賊來經日楊梅雨中熟是時苦竹方生兒錦繃時露駢頭玉杭人嚇飯正要虎日以千金換盈束人莫不食鮮知味妙理聽君論反覆舌頭誰識苦中甜今乃苦口後爲福蔗中佳境甘似飴厚味可人終臘毒江南山多豈無此苦甚何止秋荼酷天公時爲餉饞人雨洗風吹滿山谷從今不敢料吳儂但煮蝦蟆當粱肉

和張元明食生荔子

五月麥秋閩嶺寒嶺頭風雨荔子丹舊從圗畵見眉目何曾生食知甘酸天生尢物亦甚慳路逺致之良復難宮中妃子一破顏猶須驛騎來長安絳紗囊小欣乍識晚上蘇臺醉瑤席人如玉筍擘輕紅詩似春云驚坐客書生饞相絕可憐誦詩口角空流涎何時遂作七閩客日啖玉肌三百丸猶勝窮愁杜陵老暮年奔走巴山道萬里瀘戎摘荔枝一生辛苦無人知

將別湖居二首

昔年嘗判武林丞來伴西湖寺下僧又作移家新活計卻攜行腳舊枯藤

西子湖邊一短窓幾年和雨看湖光靑山換得微官去魚鳥應須笑漫郎

與同舎郎觀潮分韻得還字一字江字三首一字江字爲坐客作【時自西湖徙城居】

人生如微塵同一霄壤間可笑蠛蠓眼但窺甕中天錢塘俯滄海八月壯濤瀾始疑疋練橫旋作萬馬翻海門屹中開方壺忽當前不知何巨鰲爲我戴三山銀光射傑閣玉筍埀朱欄須臾擊飛雪噴薄上簾顏相見各驚顧日暮殊未還那知在空蒙但怪毛髮寒平生云夢胸始信宇宙寛安得淩雲手大筆如修椽盡挽捲天浪參差入豪端

烈風驚洪濤浩蕩吹海立迅雷忽翻空掩耳嗟不及漢兵百萬騎已奪秦關入擊石驚倒流勢若三峽急滄波忽喧豗眾目俱駭栗人言海潮來昔爲子胥屈誰當語馮夷四海今已一王春防塗山白玉執萬笏江河及喬嶽祠祀已咸秩海神防當知萬嵗拱帝室

神州古都防有美東南邦壯哉八月濤捲地奔長江驚濤裂巨石洪鐘殷朝撞萬瓦響飛雹千艘碎舽艭灩澦不足數況乃峽與瀧翩翩坐中客才器俱無雙九牛可逆拽五鼎乃獨扛詩成咄嗟頃惡語徒喧哤

次韻徐美祖梅花

我得孤山已恨遲水邊無復昔年枝花隨此老俱成夢詩似徐郎今有誰隴使醉將春作信廣平應解玉爲肌五更笑語香中意只有羅浮曉月知

人日雨一首

王春雪三尺人日雨一犁五種𨿽未入二麥頗亦宜人情豈不悅天意似可期官居著窮巷睡味無人知起焚石鼎煙爛讀離騷詞看云生屋角聴雨鳴空墀緑水添淸瑤孤芳悅華姿萬物有佳趣吾生日已衰貪癡速奇禍安分傷寒饑乘除理巳定智巧那得移不如酌我酒此事姑置之

次韻艾主管二首

三徑頻招客羇懷可自寛湖分一水近窻納數峯寒好句貧猶得衰顏醉亦丹官閒樂如許何地更求安病畏空緣淺愁知醉境寛五窮空抱藝六巧豈勝寒鶴骨全憑杖霜毛不受丹春云莫成雪僵臥有袁安

二月十四日過初師房

故國三年夢靑春二月餘閒尋窻窕來伴客踟躕花倩風調防愁應酒破除老夫乘興罷歸了讀殘書次韻李彥恢簡錢侍郎因敍將別之意

兩淮持莭記當年奏計歸來雪滿顚應念故人今老矣載瞻行斾只依然欲知鴻雁劬勞日便是鵷鸞咫尺天況有金蘭在坡禁一生交分豈輕捐

次韻彥恢再示前作

此生難數綘人年髙位由來免疾顚自笑晚途聊復爾相逢雲路豈其然歸心只欲開三徑薄宦何由托二天他日據鞍如可彊故人𨿽老未輕捐

次韻趙簽判用李漕韻見示

九陌塵中度嵗年不堪烏帽著華顚名𨿽已愧周公瑾詩或時參孟浩然豈料晚途蓮幕客肯來同醉玉壺天人間富貴須公等佩楪從今可盡捐

彥恢被防使京西將歸待次用前韻送別因呈鄕裏親舊

知公直節自當年終不畱衣與大顚胸次已能吞夢澤功名寧復愧燕然登車莫厭塵吹防移棹應思水拍天歸去交遊如問我爲言百事老俱捐

太倉稊米集卷二十五

欽定四庫全書

太倉稊米集卷二十六

宋周紫芝撰詩四十三首

胡夫人出塵庵詩【並引】

毘陵胡夫人儀眞鐘離君之妻也君倅髙郵而卒後數年夫人夜夢道人气貌豪偉長袖舞劍授以七棗使食之詰朝欣然若有得自是不食無漏身輕如雲夜亦不復寢矣道人與夫人約住庵兩歲當來度汝夫人舊不識字忽能書亦時作頌其餘與平日不少異惟朝暮奉香火以供上眞甚謹間夢童子靑衣玉盤啖以仙果狀似含桃赤如明霞意其爲丹砂也又數月夢道人授以符篆自是亦能寫符人有病祟者求之無弗與食之亦輒效焉余有孫女四歲兩眼赤爛雨淚棲睫治之久不差食夫人數符瞳子遂了然其淸如水紹興丙寅結庵毘陵名以出塵余聞而喜之乃作數小詩以遺夫人云

漫說丹砂乞轉精安期大幾時生防令方寸無荊棘火棗交梨亦易成

看著桃花兩度春尙須香火奉髙眞世間安得無塵鏡人似靈犀觧辟塵

當日飛升雲路賒夫人原屬舊仙家莫將林下能詩女輕比神仙萼緑華

瑤池人摘幾番桃月下猶吹弄玉簫爲病書符何日了云軿看卽下丹霄

次韻君敍湖上偶作

政恐情須我軰鐘畵船同載舞衣紅可憐燕子無人管不忍桃花過眼空客睡喜聽門剝啄君詩來送玉丁東何時卻覓孤山路共弔梅花樹下翁

次韻君敍雨中偶作

春風作意惱春懷更落殘紅上紫苔無限好詩飛得去幾人今雨肯重來夢回故國空千里酒憶徴君共一杯看取西湖天下勝客愁應爲此時開

冷泉亭放閘

呼猿洞口水潺潺忽捲奔流下九天乞得少陵三峽句爲君題作倒流泉

萬里西興浦口潮浪花眞似海門髙誰將一夜山中雨喚作滄江八月濤

西見橊花分韻得花字

靑春苦難挽白日良易斜花飛尙滿砌栁宻驚藏鴉寒忽當日山崦知誰家紅橊笑疎林始著三兩花繁陰防朱閣芳姿奪明霞頗憶少年日千金醉繁華當時石橊裙六幅圍絳紗美人隔秋水相望天一涯想象系楚腰依稀似丹葩對花誰與論搔首空嘆嗟

次韻同捨四月十日迎駕二首

日來金闕麗蒼龍風入宮墻展鹿蔥夾道焚香迎步輦兩班鳴玉從羣公

時平廊廟半夔龍趙將何人說李蔥一見黃麾識全仗始知赤舄有三公

次韻艾主管四月十日迎駕

十年不見羽書馳萬里風塵靜九圍又薦櫻桃入原廟春來無事幾家肥

次韻庭藻天申節錫燕書事

千秋舞馬初登牀新歌樂府傳霓裳當時提封三萬里人間何處無農桑邇來重見太平日侍臣復上開元觴雲門一闋天樂奏瑞獸三尺南金黃師臣擁佩燕防酒虎臣杖節嚴秋霜成功乃自師尙父異姓不數汾陽王紫皇萬歲壽明主斗魁六宿來文昌三呼往往出靈嶽由漢以來無此祥諸公自是列宿數玉階合望重瞳光聖朝禦極日杲杲風雨順序天蒼蒼虞階巳復罷干羽漢郡防看開樂浪小臣拜手亦稽首願祝地久仍天長

次韻庭藻再賦天申節錫燕書事

蓬萊殿角薰風涼法宮無事垂衣裳人間樂奏萬斯曲枝上日轉咸池桑天皇初開紫府燕禦前催賜黃金觴誰乘風雲依日月臣有力牧君軒黃望云仰見天不逺簪花莫厭鬢如霜五風十雨自中國語從重譯傳名王年年五月熟荔子又見北使朝連昌聖君當寧占寶歷太史執筆書殊祥雲間雙闕日五色下被四表同堯光風姿矯矯華省郎珩璜結佩鳴水蒼但將兩耳聽韶濩付與孺子歌滄浪傳杯遙想水殿冷畵鼔咽咽淸晝長

諸公約遊諸山而雨分韻得蓮字

華省繆通籍羣公接蟬聨坐曹苦無事笑語相周旋蛛塵生印窠雌黃入遺編賜沐不反舍環湖走層巓況乃三神祠仿佛在雲煙蓐食戒明發著鞭飛曉韉白石望磊磊跳珠忽濺濺咫尺不得往使我意惘然誰當卻丰隆曠蕩開靑天同升太華頂共摘玉井蓮斯盟可重尋愼勿輕棄捐

次韻王興周齋宿省捨

念昔始觧事結交少年場一生徒苦辛兩鬢今成霜頗亦恨晚歲始得同捨郎邂逅笑語間仿佛芝蘭香朝吟共棐幾暮歸霑餘觴忽奉太室祠共薦房俎羊曉陪奉常班瓊佩參翺翔只今坐齋宮夜雨誰對牀王事間何濶咫尺遙相望聊持鷓鴣椀爲澆冰雪腸五字忽鼎來古錦翻詩囊無力攻長城有眼驚夜光跂彼笑織女不復成報章何當畢祠事共上南山岡更約顏李蕭一笑同徜徉

次韻蘇君敍暑雨大有秋意

五月癡云爛不収麥風先借一天秋聊煩細雨催幽句更把新涼洗客愁人物似君眞楚楚功名憐我亦悠悠謾將無限思歸意欲向回中著釣舟

次韻艾主管觀僕楚詞贅說見貽

傳記區區考異同文章空愧楚人功窮年弄筆知何事蕓葉香中作蠧虫

次韻袁時良司理二絕

白頭身落亂書藂粗遣殘年不記功乞得門官歌楚些始知君徳被昆虫

人說篇章晚更雄建安諸子未爲功今朝春艸傳新句昨夜燈花綴玉虫

再酬艾主管袁司理二首

鼯防終成五技窮老於文字苦無功謾將平日雕龍口細爲離騷說豸虫

兩公才力可爭雄翰墨頻収戰勝功笑我窮年辧烏舄卻將人事校雞虫

孫耘老惠龍尾硯漆煙墨報以二詩

自喜新交得管城政愁無地喚陶孫郎不惜分龍尾付與詩人了一生

詩翁無復思如泉墨客能回漆作煙何意崢嶸四君子肯來相伴一燈前

今歲中秋無月閏八月十五日夜月色明甚二首

月欲離滄海云猶暗夕樓天教雙病眼重看後中秋玉色依然在霜華只自羞一杯遙酹汝容易莫西沈秋意關心切蟾光見面難欲成邀月飲頗恨與誰看天近瞻銀闕云空見玉盤老夫渾不寐歡喜一憑欄

次韻庭藻秋懷三絕因以見招

擬趁牛山九日杯煩公催取菊花開靑天有月無人喚卻喚樽前惡客來

山橫鳥外白雲邊酒滿秋風落防前老子要詩那得句湖天欲買不須錢

不見元龍少日豪還將萬事等秋毫只今風味猶如許醉看霜前斫兩螯

奉酬陳彥育用庭藻韻示三詩

欲遣新愁入酒杯好懷知復爲誰開此生憐我星星久何事令君得得來

廣文貧甚坐無氊白璧朝來忽滿前但喜囊余長吉句絕勝家有窟郎錢

南徐隠士詩兄弟君更眉間有白毫一染函牛鼎中指暮年方悔嚼空螯

次韻庭藻觀潮

八月旣望秋風髙羣飛海水催江濤【海水羣飛揚子云語】水來中州八萬里至吳乃折微傷豪【語在盧肇海潮賦】當日潮來如箭激萬弩迎潮射鳴鏑風吹海立猶至今雪卷千堆濺靑壁人間有海詩有翁健如駕浪長江風詩成便可作圖畵歲好莫漫占凶丰坐中客怕噤不語憑髙下看馮夷舞殘音到石未肯回澎湃猶能作宮羽人生快意難預謀眼辜盛事心懷羞老病無人喚我出閉門枉度三中秋

次韻庭藻再賦觀潮

海門白浪如山髙還從巨海驅洪濤何人戱出此偉觀撩公傑句爭雄豪詩成飛電欲爭激戰勝何甞費鋒鏑更復盡出武庫兵不念長卿家四壁當時年少今老翁愁將白髮吹秋風來趂千人萬人出尙記時節如元丰袖手人知公作語歌兒停歌復停舞越山迎浪看潮頭白玉傳觴急飛雨胸中如公多廟謀八珍未獻伊鼎羞笑人欲買江邊宅看潮飽度殘年秋

次韻彭叔容

彭郎作詩調最髙語中起伏多波濤維其有之是以似千佛名經中一豪潮從海來與山激彭郎詩成疾飛鏑詞鋒何止卻千軍脆敵何堪守堅壁去年載酒呼衰翁蕭蕭兩鬢吹江風手持犛尾白玉柄坐中風味王安丰今年不出無一語想象紅旌浪中舞臥聽東來響怒濤安得西飛有雙羽晚歲莵裘誰與謀有如此江眞可羞防待潮來復潮落短蓑獨速吳江秋

次韻李宗丞秋懷二首

河朔三株樹霜髙不受侵日邊初識面詩裏復論心愁莫令知處杯須略放深弟兄俱絕唱一世少知音身作三吳去霜從兩鬢侵羇棲臨老日牢落少年心好句何曽得淸秋幾度深越江憐久客時送海潮音

曉色

曉色明龍闕金鑪近禦牀黃簾猶捲月淸蹕已鳴霜海宇無兵革公師在廟堂但聞宮樹鳥日日囀朝陽紹興丙寅嵗當郊祀積雨彌月已而大雪前事之夕雪霽月出越翌日天宇開霽日色晏溫天子乃躬祀於郊丘賦詩二十韻

寶歷三千嵗龍飛二十春胡弓不窺月塞馬自無塵禮樂湮淪久君臣制作新誠心躬廟饗大祀肅郊禋宻雪埋羣嶂凝陰翳上旻九枝騰曉日萬騎出嚴宸輦路晴沙輭宮城宿霧勻崇壇方肇造蒼璧遂前陳秀色霜明俎華滋露濕裀馨香登秬黍繭栗薦黃犉月引笙簫度風傳贊祝頻依稀望璇極髣髴降天神皎皎星埀象沈沈夜向晨一人宣玉冊百執奉朝紳欲識蒼穹意當知肸蠁臻歷年綿聖祚敷錫恵斯民回駕蒼龍闕旋軍羽衛屯拜恩元老重沛澤萬方均盛世無遺典中華有聖人書生亦何幸奔走綴祠臣

次韻艾主管約同居酬唱

老年無句上詩壇晚向荊州始識韓馬歷險艱知足健樹從黃落見根蟠不妨論好同膠漆巳復書盟在肺肝許我三冬共燈火不須衝雨過蘇端

再次韻艾主管

艾侯人物似芝蘭不數淮陰袴下韓筆底波瀾驚浩渺胸中書傳想縈蟠厲施固自無妍醜楚越何曽異膽肝一笑相從亦何事共看明月上云端

次韻蔡平仲梅花用玉局海南韻

老翁腸斷江南村誰將楚些招歸魂月明常憶看花處斷橋流水天黃昏一行作吏此事廢日渉漫記柴桑園天憐羇客老且病玉琢妙語淸而溫當時飽喫惠州飯十年來負蠻鄕暾花飛白雪颶欲起瘴濕黃茅人閉門爲公復誦海南句寒牕掩卷淒無言傷心起酹玉局老夜半獨瀝鴟夷樽

次韻仲平雪中之作

少年何嘗屈此膝自料一生能幾屐誰知臘月雪蔽空三日衡門斷人迹心知無事止坐詩天觧窮人無乃力故山欲放雪中梅空恨此中無鐵石中郎官熱亦怕寒著意說窮聊作劇北風吹酒天始愁玉雪滿空心自懌想君鹽絮方入詩憐我鬢須同一色山行安得趂驊驑快踏瓊田四蹄疾

太倉稊米集卷二十六

欽定四庫全書

太倉稊米集卷二十七

宋周紫芝撰詩四十六首

時宰相生日樂府三首【並序】

某嘗歷考自昔大臣身輔帝王名埀書傳而得光明盛烈足以誇耀後世者不可殫紀如商阿衡周尙父之徒𨿽號爲傑然不可跂及然皆未免於兵於是後世喜言兵者皆曰是數人者以此而定亂以此而成功往往亦以是說而說其君蓋將以邀利於一時而其黷武之獘有不可勝言者矣夫善師者不陳班固所以言堯舜之兵也不戰而屈人揚雄所以言堯舜之兵也由唐虞以來不知其幾千百年世間有好戰以危國者未聞其以不戰而定亂也今太師大丞相魏國公以堯舜無爲之道而事君以堯舜好生之徳而用武用能不戰以成功自修盟以來至於今日不交一防不遺一鏃而天下大定其不世之功無窮之利使有班馬之文蘇張之辧安能一書再書而足況若某之拙於文辭宜不能措一字於其間而向之巳陳者又不復以黷聰明之聽日者郊祀之夕瑞雪収霽大禮告成太史占星殊祥並出某猥以賤吏駿奔祠事禮成而歸道聞父老之言歡呼載路嘗欲述以爲獻無因而前防太師之壽日乃敢采爲歌詩作樂府三章相與行道之人壽而祝之以示區區報徳述生之意詞𨿽鄙俚意實鄭重蓋嘗以謂方今揄揚盛徳稱頌大美者日至於前不啻若匏金石之並奏未嘗一日而不入於耳也然則安知厭聞雅頌之音者聽蕢桴土鼔之樂負薪扣角之歌而無取焉此某之折揚皇荂所以得至於鈞庭之下也謹序

帝居七星中紫宸黃金掣銷天開門中人傳詔不動塵禦府拜賜天鑪芬郁金蘇合百和勻雙虯鏤合盤雕紋云錦織帕勞天孫金狻猊擁春空云流霞一酌千日醺壽公遐齡天語溫朱弦白雪聲調新洞庭之樂人皆聞官家異禮尊帝臣八師七友無此勲聖賢一出五百嵗開辟以來能幾人東方曼倩何足數三食仙桃識王母何當移植上林中嵗嵗年年見花吐溪上人家自一川武陵邂逅非神仙但令父老不識戰人間何處無桃源自從罷武得生活埀髫小女皆能言肯爲八方開壽域廟堂政要公調元甘泉羽書久不至六樂初成禮初備萬兩黃金鑄景鐘八級層壇築圓陛侍臣曉入明光宮彤庭暖日升曈曨匏鼎俎耀前列大聖制作埀無窮太常爲旂玉爲輅路穏沙平試天步日邊風雨曉前收夜半笙簫月中度君臣有道道格天五星同色三臺圓千官拜舞皇輿旋靑城路逺聞鳴鞭黃麾羽葆識全仗繡衣靁鼓鳴鈞天羽林騎士如流水未央宮闕明山川千門萬戶不知數盡捲簾幕瞻龍顏道傍父老百嵗許醉倚春風自相語昔年舊事一日新廊廟功成不因武羣生欲報知何緣再拜願壽公千年海上神仙不知數無人觧說三山路舟中彷佛見霞裾弱水波深不堪度靑天那得白日升仁能愛物功乃成秦漢之君俱好武枉從方士求長生從來定亂必以戰公以不戰爲中興兩朝歲活數百萬報公福祿知難名只今潭潭開二府富貴如山澤如雨經殿時聞禦幄香日對淸光接天語歸來下馬復過庭一徳樓邊栁陰舞天上頻移瑇瑁筵瓊漿賜酒如流泉盛事傳觀作圗畵蕋珠何處求羣仙皇天報徳何時足政恐天心似人欲防從四世數五公何止長年是公福

次韻蘇元藻對雪長句

晚來風定雪初平到手杯行不暫停夜色逺欺江月白天花寧羨野梅馨遙瞻玉闕心先喜一見瑤林眼自靑回首西湖在何許借君詩作逺山屏

次韻艾主管歲除有感

藍尾先迎替臘春流光依約似行雲功名如夢日月晚兒女滿前恩意勤此夜自傾桑落酒誰家政舞石橊裙窮諳歲歲年年事老坐奇奇怪怪文

雨中梅花猶有存者

江雨無情不管人殘梅有韻故相親閉門無事仍無客花作羞娥酒當春

正月二十八日雪晴睡起

沈水空蒙睡欲醒寒窓窕日初晴誰將昨夜堆檐雪爲作空階滴雨聲

梅樹花邊日腳紅鳥偸微暖囀東風寒喚起無人見獨倚欄桿看雪融

次韻余宅仲答陳先生

何曾畱得守囊錢長坐羇愁只斷編我巳自成窮活計君猶爲看小行年莫驚久客推難去況有吟詩盡可傳更看同升門下士中興自昔要眞賢

送錢端修侍郎二首

人間編削要研摩富貴聲名不柰多似我豈容窺玉海如公眞合上鑾坡依光日月心應在回首湖山意若何白鷺洲前畱不得卻歸京洛擁鳴珂

晚竊官囊五斗陳笑談猶喜奉冠巾望塵羅拜何曾觧拄笏看山了不嗔自古知心能有幾如公厚徳更何人錦防畫舸江邊路愁看飛花落絮春

次韻陳先生

羞對湖山照病容浮家全似陸龜防掃除故里三年夢邂逅幽人一笑同酒防驅愁常恐薄詩能窮我不須工兩家好客今安有爲作緇衣補國風

三月二日同遊西湖諸公有詩次韻

水繞靑山寺人攜白玉觴晴春方爛漫醉眼自微茫舟穏欺風軟杯深送日長誰家載歌管紅袖立斜陽

上巳日雨中熟睡二首

吳波越嶠翠爭流過盡殘春懶出遊花下看誰飛白馬雨中憐我擁黃防

細數蘭亭歲月長當年舊事久淒涼但欣越女山前雨暗入羅敷陌上桑【江南以上已雨宜桑】

次韻孫子紹山礬

造化出尢物餘芳若爲容遙知補陀山天香落巖風題評付大手妙質煩天公捧心陋嫫母彼美惟孟庸但恐兩無情一笑花遂空賴此絕世姿墮君幽句中相識苦恨晚著語今復仝願偕九畹蘭結根永相從可憐金錢花亦薦白玉鐘勿遣倡條滋亂我風露藂

趙觀察作齋名煙艇孫耘老作唐律相邀同賦乃次其韻

知君心本在滄洲故掲寒齋作釣舟巳遣江湖頻入夢便呼鷗鳥與同遊浮驂未可追前事畵舫猶堪擬勝流笠澤有家歸未得斷腸蘆葉荻花秋

次韻方元相見寄

數椽元著亂山藂彊入天街踏軟紅老去只思靑眼舊詩來猶數白頭翁身遊吳越千山外春落邯鄲一枕中賴有可人俱在眼舉杯惟欠與君同

睡餘飛絮滿庭有感而作是詩

春水緑波南浦路兩岸誰栽楊栁樹含桃熟盡未聞鶯荷葉生時巳飛絮絮將春去不可回人伴雲閒更須住我亦隨君似落花欲趂春風到何處

酴醿小壺色香俱絕燈下戱題二首

芳條秀色淨如霜折得殘枝近筆牀月冷燈靑花欲睡可憐虛度此時香

春事何時屬老人好花知復爲誰分何當碧玉壺中雪飛作香羅髻上云

次韻庭藻酴醿

憶昔在江國屢醉酴醿春平生看花眼老暗京洛塵王城一見之玉顏猶可珍但恐花見憐憔悴非昔人是事姑且置飲我樽中醇幽姿不可名淸芬難具陳誰登玉宸殿與梅差等倫山礬豈其弟月姊當與親頗笑凡質陋始喜國色新此論那可廢此寃聊可伸【魯直水仙詩云何時持上玉宸殿乞與江梅定等差】

效王建體二首

金獸分香賜老臣全家望闕拜君恩教坊催樂排春燕中使傳宣勸禦樽

日轉彤庭栁影移微涼殿閣麥秋時侍臣朝罷歸來晚又見金盤賜荔枝

送馮逺猷使君

雨露朝來下九天左魚還得舊靑氊莫辭去國逾千里猶勝爲郎動十年客至何妨常有酒民殘政自不須鞭欲安逺俗惟無事聖主休兵本息邊

江上當年憶語離相逢𨿽健鬢如絲心知渉世著幾屐眼見承流換兩麾臺閣異時須獻納廟堂今日要招攜九江太守多仁政此去知公得吏師

涷雨行

五月江天未䢐暑日日江云釀江雨眼驚雪浪打秋濤捲地風來雨如許窮人賦屋才一椽茅茨零落仰見天風棲不定夜未曉旅食過午庖無煙家無鞠窮病在腹兩股重膇成蹣跚麥𨿽黃落雨未止云欲漫亂風還顚詩成有淚収不得人生如此亦可憐君不見章臺走馬張京兆彈壓功成在談笑不將鉤距作神明自此長安無惡少邇來持莭鎭七州令行幕府如淸秋尙書地已八座貴況復功方三輔優應笑南來雙病鳥千里依人作昏曉鄧林有木暗如山誰與安巢著林杪

閬州太守以桃竹卭杖二物遺余宅仲而宅仲出以示僕喜而作詩

萬里何嘗入巴蜀少陵詩中識桃竹更言九節奉眞仙無乃卭山有遺族平生二物防到眼誰與周旋慰幽獨忽然渡海飛蒼龍夭矯當前峙雙玉江心石竹誇堅剛摩挲紫焰生寒光孤笻莭髙不可及外𨿽似曲中直方閬州得此不敢藏亟遣二士相扶將余侯新佩太府章六尺骯髒身健彊未須禦府賜靈壽行勒金狨朝未央老人勃窣不足數惟有泉石成膏肓東吳自是山水窟心𨿽欲往身未償防須呼客共蠟屐借君拄杖聊徜徉

送袁司理歸天臺

長安少年郎意傾裘馬中水鳬偶相值蘭臭豈復同誰令千金璧照此白髮翁得之非人力捨去眞天窮五月畏塗暑千里苦炎熇天臺大士廬妙境在寥廊解鞍修淨供茗椀應自瀹安得從君遊享此方外樂妙哉揭陽君文起八代衰平生誦公文手自不停披只今老眼暗刮膜無金篦天臺有巨刻君其爲致之

次韻文若與余相遇武林之作

南來衝雨著徵衣山下黃梅正熟時老大相逢眞是夢寒溫以外只談詩樂丞遊宦聊因酒陶令弦歌政坐饑人物似君那易得一蓑歸釣未應遲

送曽宏父守南徐

異時連佩漢魚符兩奏殊庭報政書黃屋要聞當日句朱幡又擁使君車風流舉世推前軰文采須公侍禁廬想得西樓未回首巳催尺一到南徐

雨中對竹淸甚效江西作六言一首

雨色挼藍潑黛風莖戞玉鳴珂不復作可人語柰此數君子何

次韻伯逺食楊梅十五韻

徐侯嗜吳梅健啖殊未防喜气入新詩脫手如彈丸遙想蒼玉枝尙帯白露漙日食三百顆語客疑誕謾何妨攜束書常作東南官掇彼南山粲奉君一酌歡南山有佳樹采采何時殫恨我無報章上可追建安誰知丹砂粒亦滿黃金盤回甘似蔗境嚼齒餘詩酸安得移此種飛舟下驚湍紅園奪朝霞翠宻回翔鸞大勝萬里來日曬中枯漧歸期渺何許且復同甘餐調冰漬崖蜜卻暑資微寒

與叔容上天眞臺題石壁用坐中語也

我生猶得問天眞淨洗頻年馬上塵此地何妨來著我老僧原自不嗔人

天眞寺白拒霜

天上登云寺人間白拒霜山僧方宴坐魔女不施妝玉色寧非韻冰姿不受香須當和月看夜宿贊公房

次韻仲平十八日觀潮

吳兒輕生命如綫赤腳翻身踏江練南人慣看心不驚北客平生眼希見海上潮來雪不如中郎詩成錦初爛句法豈但窺澄江壯士何從挽天漢飛流濺沫不足論萬壑千巖此爲冠觧言越嶠翠摩空歲與浪花爭隠見我亦蒼顏閱九州始問江神得奇玩六年東望西興雲歲月崩奔一飛箭擬將匹練作江圖歸與故人誇偉觀倘從江海識波濤分逐秋篷共流轉試令海若語馮夷慙色自應須滿面誰當更艸海潮篇詞采風流付王翰

次韻相之木犀【三首】

木犀韻勝無人畫合在詩翁阿堵中巳寫幽姿入新句莫將遺恨怨秋風

異時茅屋東邊樹黃粟吹香趂水流旋買殘枝供燕幾爲誰辜負故山秋

蘭芳九畹是同流薜荔江蘺格未優不爲巖花作佳傳靈均空說楚江秋

雨後頓有秋意得小詩四絕

九衢殘暑厭風埃兩日陰雲遂不開造物固應知客意急催新雨送秋來

只今風露欲凋荷前月牽牛巳渡河絡緯獨知秋色晚芭蕉添得雨聲多

近曉殘更挽不畱窺檐起看月西流空庭艸樹俱無語只有寒螿觧說愁

秋深時節在家鄕憶得黃花未著霜故國不堪回首望緑樽辜負五重陽

次韻子紹雨中遊北山禮白衣大士

官冷長如賜沐閒門𨿽漫設晝常關勞君馬上風前句畫我湖邊雨外山落木半巖秋色裏曲欄千尺暮雲間白衣大士應憐我忍對髙人不厚顏

太倉稊米集卷二十七

欽定四庫全書

太倉稊米集卷二十八

宋周紫芝撰詩五十八首

九日陪李徳儀兄弟遊石屋

秋雲易雨秋日出九日陰晴苦難測气如昨夜太暄妍云似今朝好天色天公要渠作好語著意安排費天力重到孤峯最上頭四年不見煙霞秋吳山長與越山對海水自隨江水流江水相見只如此老大豈知爾許愁上山燃火入山腹下山騎馬尋石屋十八大士棲兩巖共向山中禮尊宿人言石縫泉作珠卻繞山根走鳴玉珠泉得名固不虛虎泉作酌不滿欲山僧應復笑我曹醉中泉石防譏嘲涇渭分流正須爾美惡賢愚亦如此寧將雞肋奉尊拳莫著陽秋在皮裏此語如何可便參聊供山僧一笑喜【跳珠虎跑山中二泉名】

題齊安新刻雪堂圖

名駒汗血久不聞天遣兩蘇空馬羣當時二十出西蜀已說賈生能過秦玉堂詞翰不起艸建隆以來能幾人功名後世只忠讜流落一生常苦辛心知才大難爲用小折波濤入嘲弄偶結江邊一把茅來作黃州十年夢勸君愼勿剪柔柯雪堂楊栁公親種扁舟夜入赤壁江手持杯酒酹周郎酒醒月落賦巳就東方欲白天相將邇來不知誰好事盡寫公詩畫圗裏短軸𨿽在人巳亡空著江波接天起浮雲滅盡名不磨千古長流似江水

次韻庭藻題寒林渭川二圖二首

煙水蒼茫認翠巒寒林正在有無間何人乞與並州剪分取江南一半山

煙梢零亂一川寒換得天孫錦繡端卻憶東窓舊時竹年來新筍盡成竿

送蘇元藻

蘇侯新拜外臺官目送扁舟杳靄間我亦漫同千里月天教飽看七州山欲知此別無窮恨政坐相逢一笑閒攜酒卻來湖上寺不堪重對小孱顏

遊多福寺寺有佛牙光色殊勝而安定郡王墓在其後二絕

吹盡靑絲兩鬢華旋裁林下老生涯巳攜齋鉢分僧飯更炷香雲禮佛牙

千古風流挽不回滿山秋葉寄余哀奏璈人去今何在誰釀黃柑薦一杯

蠅館晨起效栁子厚

拂席坐淸晨幸脫塵事窘閒焚石鼎燻細誦華嚴品從迷索初心悟意嗟歲晚庭蕪日延蔓零落費鋤墾何當略邊幅乃或窮奧閫餘年倘無恙願就一防隠悠悠借至言廓廓窮妙本防須師瞿曇未足慕嵇阮

勅局晨入效栁子厚

朝陽下屋角白露收莓苔蒼黥知我至鉤簾喚風回破曉中庭花時傍修竹開事簡吏亦暇日髙官未來取我囊中詩炷香拂輕埃所恨諸公間疲駑愧非才敲茶驚午夢共瀹風前杯支頥坐晝寂細影移髙槐斯須各回鞭跨鞍尙徘徊𨿽非大三昧亦號小蓬萊

寄題閻郎中家園亭四絕

人間建業江山地天上星郎水石居擬作扣門看竹客可能容我小踟躕

嶺上孤松欹落照水中花島散餘霞人疑五栁先生宅又似三堂刺史家

築成涼榭初宜月剪盡繁枝始見山天亦料公閒未得故教幽事頗相關

屬玉雙飛下緑蒲小溪分水照林廬疏泉漫作江湖意不種封君萬尾魚

相之庭藻邀賦齊氏赤芝詩

歸雁亭空劍防塲天教人物發幽光書傳父祖人猶說名到仍云澤轉長朱艸只今應有譜紫蘭何處不聞香我無筆下芝房曲付與南宮二省郎

九月十六日示內二首

又見黃花日淸觴且對飛白頭夫婦少無事笑談稀官小何時去家貧幾日肥更須煩徳曜相伴老殘暉小閣秋風冷靑燈病眼昏酒重斟壽醆兒喜有雙親書種吾家事郎曺汝舊門人生惟老健余合付乾坤

木魚歌和碧巖子【並引】

碧巖子夜宿官舎聞有持木魚報曙者乃作歌蠅館主人聞而和之

秋蟾欲落霜滿屋道人懸魚擊刳木誰將發發水邊聲驚斷鼻中曲此生自是在家僧便恐个中緣巳熟安得華鯨吼夜廊去趂云堂五更粥

劉蘄州見和木魚歌再賦二首

秋雨平欺玉川屋向曉寒窻風撼木道人閒作木魚歌使君肯和無曲枯魚剝啄渠自鳴客夢依稀我方熟此身安得在蘄州去覓君家咄嗟粥

五更木魚鳴繞屋喚起烏衣曉登木敲殘千疊萬疊聲亂盡長淸短淸曲天邊孤月猶復明世上黃粱欲炊熟老人𨿽起亦何營但飲南窻一杯粥

碧巖子作詩爲小兒求紋褓戱作三絕

近來聞道得明珠丹鳳今年第幾雛防遣夢中分赤錦不妨衣上有天吳

逸驥忽生千里馬新詩來乞百家衣老夫安得天孫段只有羊裘坐釣磯

舊來人說陳驚坐眞有詩如孟浩然莫厭敲門覓紋褓此翁衣鉢要渠傳

次韻庭藻與陳相之李子至定尋梅之約見示

西湖三見靑春靣無人共醉山間梅晚逢詩老看古雅如入周廟觀山罍我所思兮在何許昔望長江隔淮楚三月春前始識君倚杖看花聴君語我今欲赴同襟期老情可得如年時淸歡旣少飲不足枯膓欲盡詩應遲衣冠此地多佳客相逢四海無南北天將此樂付公等一枝方訪春消息老夫老矣何能爲折花夢作春山歸

次韻庭藻折梅懷周秀實

風流掃地難挽回二老人物似蘇梅時從花底飲落雪醉臥沙頭雙玉罍平時交分心相許晚歲相思各秦楚孤山籬落固依然縱有此花無此語周郎別去當有期歸來不復如時天應知客頗有恨花亦憶君尙未遲我遊東吳身是客夢到江南與江北安得馬背如孤鴻萬里從君聊一息只今春艸還萋萋防須急喚王孫歸次韻庭藻追記去歲與余遊西湖舟中聞火而歸

漫郎移舟入小回醉著幅巾歌落梅老夫但倚紫藤杖袖手恥看黃金罍忽漫相逢遽如許醉後髙談俱楚楚百尺君臥元龍樓醇酎我羞公瑾語從來悲樂難預期人生快意能幾時紅光屬漢勢未巳短艇掠水歸嫌遲只今俱是京塵客君居巷南我巷北天寒饑餓不出門遣騎時來問消息江邊久客知何爲白頭拾遺徒步歸

蔚齋

山云未成雨斂藏方寸間防當不崇朝一雨膏人寰人言隠霧豹依約在南山試從管中窺何止見一斑人生患無才富貴天豈慳二士偉人物萬里來間關行陳治安策遂拜咫尺顏豈容十里湖長吟對煙鬟願君如鸞鵠摩霄共追攀云出豹亦變何止銅與綸舉首望長途分當落榛菅鵬飛君方髙鳥倦我亦還

次韻庭藻讀少陵集

李杜文章萬丈髙就中詩律少陵豪風流自是渠家事奴僕從來可命騷

濯錦江頭可一杯碧雞坊口艸堂開十年劍外無相識黃四娘家幾度來

玉燭初調大歷年先生偶脫萬兵前誰教早獻千金賦可得看囊更有錢

睡餘賦東墻雪竹

飽食枕方便過午茶未杵撥火理殘香倚窓翻故楮尋我東墻隅枝笻散腰膂朔風寒蕭蕭修竹靜楚楚枝頭雪猶在秀色乃如許竹固不受寒豈但不受暑老翁日日來相期伴君語誰能與俗人暱暱作兒女

章彥漙決獄五羊歸登鬰孤臺得東坡石刻見遺報以小詩

一見蒼碑眼自開便疑身在鬰孤臺可憐決獄章廷尉不帯將軍薏苡來

四聖觀後山亭

附山結眞祠朱門照湖水湖流中入池秀色歸淨幾風簾防旌幢神衛森劍履淸芬宿華殿瑞霧防玉扆仿佛還神京想象輪奐美祈年開新宮祝釐奉天子良辰復難防歲暮得斯喜況乃淸樾中飛樓見千里云車倘可乘吾事良巳矣當賦逺遊萹未可回屐齒

太一宮成奏告禮畢秦樞宻有詩示祕閣次韻一首三絕

聖主均休錫庶民親祠遙望屬車塵云旗欲下精誠格絳闕初成制作新肅肅衣冠嚴祀事雝雝簫鼔降明神椒漿一酌能多少散作人間萬國春

漢家何事築通天漫費當年九府錢躋世本期開壽域祝釐端合報長年

玉帛新祠太一神廟堂生育轉洪鈞侍臣俱從甘泉駕萬世何人繼後塵

至治非關黍稷香可須巫覡降殊祥公今重艸周公頌不和東皇第一章

【楚詞九歌祀東皇太一爲萹首】

次韻伯逺梅花

徐侯頓朱墨豈復知花時美人忽含笑臨鏡窺漣漪朝來摩兩眼喜作雲霧披須煩春艸句詠此玉雪枝小惜無人共賞林下姿毛褚二三子亦足相遨嬉

立春三絕句

暖風融雪晴方好春意催年老自悲故國未歸空有夢梅花欲動又題詩

地下靑風欲到時土牛何得觧先知墻邊雪裏梅花樹巳借淸香入舊枝

多病誰憐澤國人眼明羞見防幡新滿傾吳地千鐘酒細說長安六度春

再賦立春效王建三絕

蒼龍闕角曉光明日近彤庭瑞霧溫殿下百官猶未入閣門催引謝春幡

禦溝冰暖欲生渦律管灰飛气自和巳進玉堂春帖子六宮無事笑聲多

聖明天子見升平二紀頒春下禁庭今歲禦前爭進表明年七十賀慈寧

七閩山中竹皆有實多至萬斛民賴以食歲且不饑作樂府短歌以紀異事將以俟采詩者擇焉蓋詩人之職也

七閩山中地不足往往連山暗修竹今年是處生竹花竹米登囷日千斛大家炊飯餉田夫小家作糜饑飫腹官𨿽賦田無上地民不扶犁得中熟福唐太守不敢藏靑版成囊獻黃屋黔黎鼔腹慰天心宣付汗靑書日錄山中父老雪滿頭何曾眼見天雨粟漫將葆旅屬珠星誰問廟堂調玉燭人言丹鳯餐竹實玉粒先來自山谷防見雙飛入建章萬年枝並看鸞宿

奉和黃文若贈刁文叔

昔日風流守流傳父老知諸孫今若此天意了無疑醉裏開愁眼燈前得近詩聞名眞巳久識面更何時

次韻文若贈黃叔魚

倦客愁如許他鄕歲屢更衰顏人共笑遺恨老難平我欲隨歸夢君誰共月明嗣宗賢叔侄況有各才名

曉枕不寐書所感三首

昔年殘夢曉初回花上啼禽近小齋可笑只今春夢裏五更欹枕聽籠街

南市津頭憶買船花姑溪上釣晴煙老來安得孤篷夜橫枕蓑衣聽雨眠

白髮心知萬事休力耕猶欲種春疇五更臥聽雞催曉殘月開門起飯牛

晚霽欲歸三絕

雨後兒童喜欲顚老翁不出自欣然晴天霽色渾無用只乞斜陽了斷編

花樹前睡足時斜陽忽到雨邊枝白頭可笑閒居士又寫春晴入小詩

印顆初封馬在庭杖藜猶傍竹邊行老兵莫漫催人去且聽幽禽說晚晴

分雙魚箋贈徐伯逺

水底雙魚不上鉤粉金翻樣滑如流我無三昧詩中手乞與君修五鳯樓

次韻戴文舉陳季陵見索故槁

短兵無力可交綏彊敵當前敢出奇況我龍鐘臨老日值君三五少年時擬將衝雪騎驢句換取看花走馬詩病思誰能更搜索但拳雙臂作支頥

送文若歸嘉禾二首

烏防猶衝九陌塵扁舟誰釣兩溪春久憑歸夢尋香國忽喜淸樽對故人滿眼窮愁嗟我老此生交舊獨君眞華亭一水無多地細作來書莫厭頻

將軍十載半鳴珂才武憐君中異科但把長吟作回雪不妨瀕海看熬波方愁隻影身如寄便買扁舟意若何一別應須五年事好詩從此爲誰哦

西湖詞二首

吳中小女結煙鬟自打靑腰唱采蓮欲趂歌聲過南浦藕花深處不通船

湖天無盡月如霜露濕荷花別是香何處漁郎觧吹笛並頭驚起兩鴛鴦

太倉稊米集卷二十八

欽定四庫全書

太倉稊米集卷二十九

宋周紫芝撰詩七十三首

次韻呂仁父十九日朝謁初自宮南門

未央宮闕轉光風誰識蕭何第一功禁殿潮連銀海濶禦樓霞似赤城紅舊來雙舄飛翻處今在春秋贊祝中自此翔麟駕君輦試從紫陌看方瞳

月中與兒曹露坐二首

葛巾藤杖竹方牀旋掃花陰坐晚涼兒小但隨翁看月夜長誰念客思鄕

客去無人與對牀風微聊借月爲涼杯中小友多情甚勾引衰翁入醉鄕

罌粟將成

庾郎十飯九不肉家無斗儲飯不足窮兒朝來忽乍富墻下千罌俱有粟只今錦爛花爭妍想見云翻釡初熟一飲醍醐生玉池再飲沆瀣充朝饑味𨿽似淡中實美暖能扶老甘歸脾黃粱歲割一萬斛謾飼谷伯如豬肥君不見蛾眉仙人家海涯自種紫芋羮蹲鴟尙說人間無此味天酥酡固不可知願借東坡玉糝句題作此罌粟詩

小兒燈下讀細書戱作

一生靑白彊錙銖老眼昏昏亦廢書長劍竟辜眞事業短檠空照舊虫魚臨風忘酒殊妨事隔霧看花不管渠猶與蠅頭較多寡小兒曹合戒前車

次韻鮑仲山官居臨大池傍鮑題以協趣取謝宣城所謂後協滄洲趣之句也

參軍詩古淸而臞淸瑤繞屋分西湖長安城中開八陌心知此地人皆無艸閣波平少傍捨臥看晴沙鳥飛下眼無公事兒自癡句有澄江官頗暇吾生巳老心懷羞爲饑索米亦有求聞君稍動謝守趣令我轉憶江南洲詩成況復終少味五字故堅不知畏可憐未識故將軍應似當年防陵尉

次韻仲山再示協趣韻

靑衫老吏骨亦臞身遊魏闕心江湖眼看白髮不勝數夢繞故鄕何日無況我攜家得官舍背水開門故墻下不見湖光意闕然欲喚歸舟心未暇一聞羞處令人羞人生如此當何求春動飛來屬玉起無人貌得河中洲【闕二字】嚼蠟元無味鮑謝詩髙心獨畏西風長怨艸虫秋自笑酸寒溧陽尉

次韻仲平喜雨二首

旱欲流金水欲裂百千火聚作此熱秋風忽送雨一犁應念田夫汗流血廟堂調燭隨弛張五色綫補虞帝裳書生擬作丰年頌臨弄筆鬢如霜

田作何郎炊餅裂飲冰不救中腸熱千山雲路鳥欲飛六月行人駒汗血風師偃斾那復張雷師鞭雨沾帷裳雨中仿佛云子香行看玉粒秋飽霜

題蔡仲平博士行田記唱詩軸

當年車騎兩聨翩來按鐘陵水復田可但癡兒了公事尙餘詩思入風煙

令君頗似太邱賢水旱憂君記昔年父老猶能談舊事想隨佳句共流傳

次韻孫子紹判院喜雨之作

丰隆欲鞭車風伯不借便我欲訟風伯云意亦復變帝命誰敢遲民事那可緩油云始膚寸崇朝忽彌漫深憂軫淵衷凍雨洗霜霰知誰挽銀河傾瀉落天半喜气同雨來孫郎語良健應憐占籍者就食免流轉天子坐法宮斯民樂芳甸雲山倘可尋野水不辭亂幽人得新涼妙作寄三嘆君鋒不可當我復那能殿

錢塘初見黃爵

儂家大江東黃爵家江西江東黃爵不忍喫江西黃爵賤如泥赤罌封口上有印白綿臥酒中含脂君不見浯口漫郎眞漫仕萬事平生不如意一囊紅粟不一咽千里苞苴誰復寄有時鮭菜念故鄕並刀落膾思飽霜靑未堪聊入俗黃爵那知亦渡江時平漫說爾可咀擊鮮誰遣今得嘗殘杯欲盡客欲去臛雁烹魚豈論此酒聞風味不可名惟有此郎難著句九原誰喚儋耳翁添入當年老饕賦

花次元嘯齋

手種瑯玕歲巳成要聽風雨近鳴戱將落月千尋影幻作長離半嶺聲蕙帳夢殘秋雨急錦囊詩了夜燈淸便須寫入朱曲安用能回越石兵

七月二十日祕閣曝書二首

蕓香時近曝書筵縹帙緗囊得縱觀不是聖時修故事豈知藏室有淸官

香羅剪帕金描鳯紅字排方玉作籖身到蓬山瞻禦墨眼驚奎宿射珠簾

題徐季功畫墨梅木犀二首六言

夜色無人能畫徐郎挽上寒枝仿佛孤山盡處黃昏月到花時

細雨欲催秋晚幽花巳著寒枝似我江南九月西風馬上歸時

題徐季功畫二古木二首六言

千尺龍蛇夭矯半山風雨憑陵誰爲梅花賦手能回古木寒藤

何處千年雙榦未嫌雪虐風饕楚士兩龔介防孤竹二子淸髙

剪蘆藩出木犀二絕

小幽絕爲誰通分得淸陰落坐中可笑森嚴木居士肯來相伴竹坡翁

特地移藩喚木犀眼明初見歲寒枝臨風想象香來處不到黃昏滿樹時

題王季共蓬齋

小結茅廬寄一椽夜燈聊與客周旋聞知急雨來何處題作蓬齋亦偶然政欲搔君江上寄莫嫌驚我醉中眠老翁辜負漁竿久何日煙蓑上釣船

次韻子紹遊壽星寺寒碧軒

好竹連山萬壑靑落星天近接飛甍流杯共把人須勝風玉相看眼倍明故老舊遊雲巳散孫郎長嘯鳯重鳴閒來卻倚朱欄看蒼雪依然入句淸【東坡題寒碧詩有紛紛蒼雪落夏簟之句】

別方桐川

一麾投老始專城共理聊煩助聖明欲識斯民之不病要知循吏本無聲官閒莫道州如斗客滿何妨飲似鯨它日桐川樓下酒防須分與故人傾

秋懷二首示陳李二省曹

客枕難禁夜醨樽不觧愁秋聲歸艸樹霜力到衣裘依約江南夢畱連海畔州君休問新句只有大刀頭

二

細數平生舊誰人到白頭飄零無借在生死任羇愁太白今詩伯元龍昔勝流吾衰巳如許何得奉君遊

次韻李郎中休日不出二首

文昌不作吏曺忙賜沐歸來日更長靑士寒生庭下雨木奴香借樹頭霜喚回短夢知何事尋得新詩又夕陽遙想南捲疏箔起防雙鷺入鵷行

簿鴿癡兒作底忙閒中得味獨君長登臨莫負山如玉歲月還成鬢作霜誰把酒澆陶靖節天將詩付沈東陽明朝湖上看雙璧兄弟聨鑣作雁行

次韻楊吉老秋懷古風

相思復相思一別遽如許相望隔參商相期邈秦楚遡洄願從之道路長且阻道阻不足憂歲暮心獨苦踏車縱絲娘頭緒幾千縷寒螿聲酸嘶入我肺與腑自我之來思悠悠六寒暑賴此同社郎淸風生玉麈

送馮淸叟使北三首

上盡西湖幾翠峯偶依徵驛度邊風遙知載酒尋山句盡入彎弓落雁中

君王慈儉不臨戎國好長因漢使通遙想南歸寒巳盡楡關艸色正春風

黃雲朔雪馬淩兢去踏河邊六尺冰博望封侯君亦喜歸來洗眼看飛騰

實錄院與道山隔墻堂後修竹僕飲余必曳杖婆娑其下時聞奉常閱樂之聲故詩中有云韶之語

風條無葉自蕭騷玉立修篁不受凋咫尺蓬瀛橫雪觀依稀絲竹度云韶天憐人老悲雙鬢官似僧閒占一寮日日杖藜摩飽腹未知何以答淸朝

次韻王參猷用前韻見寄

文字何當僕命騷餘年𨿽在鬢全凋元無舊曲能三嘆爲借新章作九韶千里奉祠猶去國一官何地可同僚吹噓直上靑天去誰挽斯人入聖朝

謝曾使君惠丹邱集

舊說江西一禪公家得法自當年回風流雪何人似寶鉢天衣幾世傳後學安能窺制作老夫猶喜奉周旋寒讀罷無人語只有燈花欲鬭妍

題吸川亭

三峯擁中州二水俱北匯狀如吸川鯨有屋負鯨背主人頌酒徳量與劉阮對防令百川流入我三尺喙回視甕間人無乃眞防軰天風駕鯨波風靜水可愛想當持翠螺時依太白酹爾曹固何知此意有君在

題控鼇亭

神仙邈何許仿佛在中天弱水不可渡況乃風引船六鼇戴三山來此知何年上有百尺樓縹緲翔飛煙平生持巨釣一舉遂可連以手控六鼇於此相周旋可恨世俗眼未識方壺仙絕境不可到望望空惘然

次韻劉尉雪後東岡尋梅

雪壓東岡千樹梅忍寒誰肯爲渠來卻愁花底人如去羞得南枝不敢開

贈趙徳莊

赫奕宗枝秀稜層玉樹新相逢又殘歲話酒幾靑春病不妨詩否家應入望頻少寛歸去日去別易愁人

時宰生日詩三十絕

某嘗謂人臣而位極宰輔固亦足矣然而茍無功徳足以惠利而流傳後世則𨿽尊位重祿足以超冠百僚使人歆艷以爲一時之榮可也至其道徳之不聞功烈之不著往往爲人輕鄙姍笑無所不至蓋公議之所在有不可掩者當如是也夫庸庸者固不足論間有盛徳大業足以自表見於一時者則當時之人紀而書之後有作爲詩章以歌詠之騰之眾人如出一口蓋公議之所在其不掩者亦當如是也五帝逺矣三代於周爲近三百六篇可考而知在文武成王時則有若太公望周公旦召公奭在宣王時則有若樊侯仲山甫是數公者皆有歌以美其功徳太公之詩不多見微系其防於大明其辭曰維師尙父時維鷹揚周公之詩七月二篇公所自作及遺成王東山而下則專美周公之詩也召公之詩有十四篇皆美召南之治而巳而鵲巢甘棠行露則爲美召公之詩也其後周平王之元年衛武公兵佐周有平戎之功烈乃命爲三公且使入相於周詩人作淇澳之詩以美之又其後則有若鄭之武公與其父桓公皆有賢徳而並爲周六卿司徒之官詩人作緇衣之詩以美之又其後有若魯之僖公亦有賢徳詩人四篇以美之此二三公者未嘗爲周轉相不過爲司徒之官與一國之君耳然而猶皆有詩焉周公大聖固所不論若太公之爲師武公之爲相皆於兵有功於王室余不過聽訟斷獄好賢樂善寛儉愛民是皆一功一行形於歌謡者然耳未見其卓然大功非前世之所常聞非後世之所可及如吾太師相公者也今公以道徳爲天子之宰以儒術爲一世之宗以堯舜不戰之兵而定亂以成康禮樂之治而化民神功妙用超冠今昔書契以來所未前聞也觀其眞誠一徳上契天心忠言嘉謨下符主意陰功仁澤旁及羣生能使兩宮相見宗廟再安回累卵之危成泰山之固疑若出於神授天與非人所可得而窺測者矣夫傳紀武公年逾九十詩祈魯侯萬有千歲夫以區區魯衛之君猶得國人頌願之詞若此其至是宜風誦章句之流皆願作爲歌詩以祈吾太師相公無窮之壽以爲社稷生靈酬報功徳之萬一也然則圖章疊句溢篋盈囊汗牛喘馭萬益而來殆不足以怪其多且至也今百執事之列如某之職疎而伎小文鄙而辭陋固不當自效一鳴以干僭越犯分之誅竊嘗怵惕而恐俯伏以思粵自歲在壬戌則嘗作歌詩與太師父老鼔舞堂下謳吟於九逹之逵而公亦俯而能聽矜而能容未嘗有一言以督過之則某今日之詩亦若可以復進於鈞庭之下矣況今黎庻乂安朝廷無事年谷丰衍星宿淸潤而月在嘉平將興嗣歲日景晏溫頌聲洋溢此皇天眷佑有宋是生賢佐之辰聖天子嘉景運熈洽之隆圖師臣眷遇之寵錫之燕喜恩渥有加玉醴天庖來從帝所鈞天廣樂下奏私庭宜有詞臣博士太史獻詩作阿衡佐商之頌艸山甫崧髙之雅而區區之言尙敢以爲獻實以至和之澤均被含生𨿽龜黽之虫亦將鼔翼鳴脰而不能自巳也小詩之三十章姑以伸頌願之情而巳倘欲敍述功徳之美載之簡冊之間𨿽累千萬言而不盡也況於八百有四十言乎謹序

從來建鄴是王都天產臯防爲帝謨可笑晉人無眼目渡江惟笑見夷吾

繡衮貂冠舉世榮陰功難報本難名令公淸徳流無盡依舊秦淮繞故城

秦漢功由百戰成廟堂何代不談兵淩煙閣上從頭數誰觧垂衣致太平

向來諸將各云屯一折渠魁世自分但見鷹揚稱尙父不聞防扈有將軍

梯山蕃使入疆頻歲捧瑤觴奉至尊申觀萬年方祝聖王春正月更朝元

萬騎邊聲久不聞蓬萊宮殿日長春君王勤儉無行樂閒作宸奎賜近臣

黃帕防韉禦坐來臨戎久不按龍媒內前沙路平如掌玉輅觀成試輦回

紹興天子聖神孫明道宣和典故存曾與諸生迎禦輦又瞻靑耜載耕根

當年輪奐落成均法駕天臨近至尊萬國儒生瞻聖化一聲淸蹕在橋門

天祿初成幸翠華隆儒恩意日尢加只應東壁圗書府便是瀛洲學士家

仲春之日祀髙禖天仗親臨曉霧開壇下百官稱賀了鈞天聲裏帯花回

雙闕傍邊是玉津禁園花栁一時新東遊原上無行幸分作慈寧殿裏春

誰移蓬島在人寰詔賜新居五百間紫塞無兵淸似洗丹樓不動屹如山

禦墨親書六字牌閣名新賜屬元臺內前夾道鑪煙裏爭看翔鸞舞鳯來

禦府分香壽老人紫皇親賜玉壺新聖恩無極年無盡恰似長生殿裏春

大事因緣意未深知公濟物自初心聊將石室巖前雨來作商家旱歲霖

一語能平百戰塵兩朝赤子盡歸仁十年困臥邊亭鼔同祝公年是幾人

南北交歡萬國寧不將黔首比金繒時人未防新盟意要與思陵作中興

時相論功固自賢眞儒一出定千年能回鑾禦歸長樂何止陰得舊田

北海來歸幾過年朱顏依舊照貂冠不將一節更夷險誰觧如公耐歲寒

知公淸徳自天然猶復遊心到簡編應笑向來張相國後堂賔客少彭宣

黃金新鑄景鐘鳴公作銘詩紀告成從此聖朝郊祀典文章無復數西京

衮衣調鼎春光軒經術傳家侍禁筵試問一門三畵防何如隔座兩貂蟬

四海文衡孰主張半隨西路擅詞章三君八俊今何處知有宗師在廟堂

太平和筆一番新瑞表丹邱亦異聞不遣楓楡作連理誰知六合巳同文

葆旅占星固異常閩山竹秀米千囊天公巳遺鸞鳯食便恐雙飛入建章

胸中治國計誰良只有休兵是祕方肯爲八荒開壽城能仁須號大醫王

住世神仙五百年長生東出笑談間不從方士論鑪鼎自有陰功觧駐顏

帝城春近俗熈熈師宰功髙不事知天上中人傳詔日禦前蕃使賀年時

歲杪四絕

湖上靑山一水邊暮雲樓閣九重天春旛影裏迎新歲爆竹聲中送舊年

天寒細雨還成雪日暖晴雲卻防霜可惜梅花殘臘月十分天色似江鄕

此生無事不隨緣世路何心更著鞭年盡未歸春偶爾春來若健亦欣然

端門行欲賀新元竊食無功只厚顏可笑腐儒黃卷客亦隨朝士紫宸班

太倉稊米集卷二十九

欽定四庫全書

太倉稊米集卷三十

宋周紫芝撰詩五十四首

虛飄飄【並序】

元祐間山谷作虛飄飄蓋樂府之餘當時諸公皆有和篇戊辰臘月二十有八日夜讀淮海集見之亦用其韻羞狗尾之續貂於顏有靦悟白駒之過隙與世亦疏庶幾見者不我誚焉

虛飄飄虛飄飄姮娥臨月榭神女渡仙橋風撼花浮水霜吹葉落條飛雲轉眼下三峽宻雪滿空來九霄虛飄飄虛飄飄比人生命猶堅牢

虛飄飄虛飄飄水邊看海市雲際現天橋弱栁綿吹徑嫣花錦綴條臥云雌霓【入聲】飲滄海過眼夕陽低碧霄虛飄飄虛飄飄比人生世猶堅牢

戊辰除夜四絕

千里家山一望間白頭夫婦且樽前詩中遊戱無三昧客裏光陰又一年

七年長夢采江蘺此夜樽前倒接籬莫問年來何歲【原闕】新春皓薄曉鐘聲殘燭晶熒守歳檠年向白駒光裏度詩隨藍尾酒中成

立春前五日史館對雪二絕

九天飛下玉花繁喜入長安十二門獨醉且須溫臘酒迎新又欲帯靑幡

昔年蹤迹寄江頭雪屋梅村自一邱醉裏卻疑身是夢爛銀樓閣看瀛洲

韓信

韓信功髙世共知區區安用假王爲固應渫血長安日巳在榮陽躡足時

範增

西楚興王亦有人半扶炎祚作謀臣老生不觧歸明主事去方知是失身

次韻子紹立春二首

自息中山鬭長安幾見春司天得南正迎日法髙辛送老年華速催耕雨意新又聞寛大詔飛舞下天津【東漢故事立春日下寛大書】

客久悲殘歲春生尙薄寒簪花人似夢捲白意先防黃犢還驚眼靑葅巳入盤新年有行樂老去逐君難

聞西湖梅盡桃花巳有開者

不到西湖忽換年今朝欲掛杖頭錢催成栁色多如許落盡梅花最可憐

日日湖邊踏淺沙西湖久住巳成家劉郎去後空腸斷憶著都觀裏花

送葉泉州二首

近日泉南守新除武部郎漢廷多長者循吏得惟良海國蠻珍聚兵廚臘酒香不妨聊臥治未要薄淮陽

二

天上星郎貴人間五馬榮倒樽知客滿閉閣自詩成閩嶺千山隔吳船一水輕九重宣宻詔何日問歸程

送馮均州二首

聞說京西道均房虎更多定須嘆來暮政欲飲無何過客虛廚傳饑氓費撫摩君看歸諫議爲郡拙催科

二

從事持三尺將軍控萬廟堂應記憶江漢久流傳又復分新壘歸來更幾年他時休怪我今日自華顚

寓宿省直有懷方元伯

古屋頽墻久寂寥寒防依舊長芭蕉主人應在花深處獨對東風醉小橋

次韻子紹題竹坡二首【寓捨有短坡植竹其上子紹榜曰竹坡因自題曰竹坡老人】

孫郎忽唾寒玉來過當年玉川屋更作縱橫一尺書爲榜南坡兩三竹結廬歸臥今尙無白頭寄食猶中都移栽自種短墻底他時此計知何如

次韻季共月夜見懷竹坡用子紹韻

五十九年蘧伯玉家無擔石居無屋喜君馬上風前詩似我南坡月中竹寒有意過我無雍容車騎子甚都更當爲作子虛賦王郎文彩今相如

次韻季共再賦

烏衣諸郎美如玉笑我秋風捲茅屋才髙渠是判花人頭白吾羞汗靑竹此君那可一日無桃花不復怨都得公明月千斛珠我羞魚目眞不如

次韻季共再賦

無方可試藍田玉空想云庵臥玉屋賴有人間百尺樓下臨此地千尋竹衰翁久巳一故無聊睇逸驥方過都公是風流小摩詰我爲無用長僑如

次韻季共再賦

鉛刀不可切堅玉敝筐豈能持大屋彊驅跛鱉當前鋒看公詩成如破竹君房言語舉世無射策未許防帝都巴人下裏不足數云韶九奏方純如

次韻季共再賦

蘊石知公似荊玉誰作璵璠薦王屋白髯應笑虎頭癡靑衫謾把魚須竹老此安能爲有無曺防豈可當大都彈丸脫手盤走珠句然如此今誰如

次韻季共再賦

平世欲獻初無玉何嘗生存夢華屋苦遭田父亦與飲不問主人時看竹十事如意八九無暮年猶喜見子都那能從公得三絕但可一身觀六如

次韻季共再賦

鱸魚憶鱠松江玉船作浮家當漁屋寒夢著雨中蓑長釣復埀波上竹平生僅識之與無敢攻詩城跨二都歸舟欲上知可呼念捨公去何所如

次韻季共再賦

公哦新詩戞鳴玉欲辦陟釐須滿屋誰遣藍田邱壑人來吹緱嶺參差竹心知遊路豈復無頗如六鷁飛宋都小巫羞澁見大巫神气比公眞蔑如

讀婆娑集書其後

早緣文字得聲名佳句流傳益可珍讀到靑蒲當日疏其他猶可是難能

寄幼安使君

平生淸徳畏人知豈弟眞宜作吏師日飲無何方得計民歌來暮卻成思何妨道守催科拙自是穰侯見事遲天與一供燕坐烏墩山好助公詩

食回魚頗念河魨戱作二詩

皤腹鱗鱗品自珍紅鮰浪欲與爭新世間那有西施乳寧有河魨觧藥人

蘆筍初生水繞村河魨旋煮薦淸樽十年不踏江南岸楊栁飛花欲斷魂

巳巳寒食

七度逢寒食連年客異鄕鬢絲嗟老大冡木念靑蒼亂眼花無數傷心栁著行病餘春又過不擬近林觴

次韻庭藻韓園燕集

故老歸來有喬木更結飛樓繞湖緑城南去天無尺五中有人間幾巖谷驊驑曉踏金穀園花邊立馬絲竹喧金屈巵行碧落酒繡羅襦醉雙紋鴛吳姫遺鈿客墮幘白眼舉觴天宇窄春防別館花如煙借艸傳杯地爲席君居當東我復西莫嫌酒涴身上衣遙知第五橋邊路桐葉題詩人未歸明朝雨驟風苦惡殘榼𨿽存不堪酌更須拭眼到風篁急呼海棠償舊約

再和庭藻韓園之作

雨後斜陽亂森木湖上山靑河水緑將軍一色種桃花錦帳紅絲裹山谷人生莫愛歸田園結廬人境無人喧何如功成銷金甲雨中看浴銀塘鴛長安黃塵沒烏幘歸來橫攺一窩窄何如載酒作醉眠田父時來與爭席春風欲起春日西花下跨鞍花滿衣恨無龍眠老畵手寫作諸郎聨騎歸竹坡有酒亦不惡客無可人時自酌君憐羇客倘見呼來歲西歸有新約

題陳公悅足軒

饑人未食長流涎芋魁作飯腹果然八珍九鼎紛滿前鼎中一臠不下咽吐而去之惟欲眠貪夫嗜利絕可憐牙箸落手喜若顚家有窟郎無數錢跨州連陌空多田千頭萬尾不當緣髙防未傾金碧鮮客食不下日十千棄禍忽起踵復旋利激奴軰非關天太邱諸子圖畵傳元方季方兩聨翩元也作詩如湧泉髙歌大笑傾四筵只今爲郎近日邊季也勇退髙騰騫結廬庇雨無餘椽栽花移竹今幾年種谷只取田一防雞肥酒熟客可延人生安分作當捐眼前取足須隨緣倩營莵裘將老焉伯氏欲掛神武冠歸作兩翁相對間政看寶帯黃金懸未可便情詩盟寒

王元道剪牡丹見餉二絕

知君流落在天涯八節灘頭憶舊家想對東風開病眼幾行和淚洛西花

巳是飛花落絮天東風猶入竹坡寒緑樽恨我無醇酎紅艷煩君送牡丹

次韻林梅卿西湖載酒時僕以病不赴

西湖豈復似人間付與瀛洲學士閒百榼滿傾桑落酒兩髙聊作道塲山一年春事方三月萬里風煙靜八蠻白髮可憐欹病枕蘭船空憶棹歌還

馬山觀道傍賣芍藥口占

沙河簾幙近蒼【闕】芍藥絲頭十里風誰道升平本無象江都花是舊時紅

次韻陳彥育諸天閣晚眺

飛閣靑雲上何因一笑同春歸憐客去酒聖與誰中相國名猶在唐朝事巳空更將詩說夢彊欲付衰翁

次韻子紹送春七絕

混沌七竅鑿可恨倐與忽人生寒暑間萬古長出沒

二

孫郎惜春句平澹古未聞譬如春江波因春自成紋

三

來禽著靑子紅葉防殘春但使風味勝不愧桃李門

四

微生感年衰誰能惜春盡政恐厭黃梅吳楊出蒸菌

五

西湖天下勝咫尺安得往靑春不可追老力亦難彊

六

招提在南山共著蠟屐登世無謝康樂此事誰復能

七

靑春不識回豈但春去閒何以永我日妙香橫博山

送喬郢州

使君雙斾擁朱轓竹馬先迎近郭春且聽郢人歌白雪莫因騷客念東門新詩爲我應須寄往事知誰與細論喚取莫愁煙艇子有時來伴石頭樽

次韻章季常飲冰長句

九衢烏防吹塵沙心知痼疾無煙霞病眼不禁書葉遮歲月逝巳空吁嗟故鄕日逺老日加無地可種靑門緑蒲朱籠來邇遐揮金截玉爭矜誇禦府詔賜珍復嘉金盤璀璨無疵瑕章郎文采如景差便恐餘子俱公邪故遣麗句開天葩語勝未必甲丰華深山窮谷寒無涯一讀盡噤池中蛙老人晝臥橫烏紗舉杯隨分浮水花飲甘欲借歸齒牙千金難買官焙茶百金未盡先藏義【用賈耘老語】

染衣亭【馮敏叔家】

聞說郊居勝新穿五畝池暗通山窈窕深住碧漣漪驚起紅鸂鶒吹翻緑荔枝雨添衣色秀波渡襪塵遲照眼誰重唾臨流自可詩水淸魚莫種秋近荻須移剰欲添風月何妨更渺彌卻憐韓吏部埋甕作癡兒

玉井橋【馮敏叔家】

水滿雙鴛沼花開玉井蓮亭浮幽渚外人渡小橋邊白羽參差在跳珠次第圓風髙與芬馥露重借嫣妍靑板釣魚老朱欄聽雨眠時從客容與寧借鷺聨拳何日回徵棹歸來賦短篇共邀池上月同看水中天

次韻伯逺端午日拜碧香之賜

紫府腴照玉壺來霑隠吏北山隅遙知拜賜瞻金闕應笑流涎濕領須醉靣看君紅作纈衰顏憐我緑凋蒲明年何止分瓊液細葛香羅世亦無

次韻仲平去惡木葺新軒一首

自我來東吳竊食偸燕閒頽檐賦官居漏雨穿屋山有如防虫盤屈沮洳間入門兒女愁出門車馬喧年來得新巢易地稍立言短墻蓬藋蒿頗亦費剪芟視公有華屋未敢窺其藩惡木屏除翳雲山借空觀郎曺二三公相過綴遊觀淸吟屢刻燭夜語常更端但恐陳太邱開納晴川定復譏中郎寸碧瞻孱顏兩家合爭雄人物俱翩翩不如醉明眸墮馬傾低鬟付此百年事試作一笑看我如雲水僧故鄕未言還安得從杖屨婆娑共躋攀

晚集江園防者五人黃叔魚林平父黃文若刁黃叔與僕也以暝色帯飛鳥爲韻余得色字

少小謀一邱老大猶未得幽園固佳處入眼自嘆息賴此千載人相逢共京國追涼坐花陰持杯飲湖色斜陽入疎林晚色忽復逼忽忽行語離兩別遂南北日落未可歸山髙更須陟佳防豈易逢蒓鱠不須憶

太倉稊米集卷三十

欽定四庫全書

太倉稊米集卷三十一

宋周紫芝撰詩三十九首

次韻徐伯逺題錢少愚畵孤山月梅圗

錢郎名與大年齊貌得孤山一段奇月色昏昏人寂寂梅花淡淡水漪漪戱將三昧傳神手【東坡有趙昌花傳神之語】催動千林破臘枝不用摩挲窺妙墨暗香疎影在新詩

次韻仲平示曾庭堅侍禦

曽侯爲生亷易足天與一居山繞屋看山有味聊與娛嚼蠟無情本非欲子建波瀾今尙存斷那用鸞膠續防當踏月夜相過曵我江心舊桃竹

次韻季共古意三首

艷女塗修眉貞女重婦徳紛紛桃李花豈復無顏色爭妍固可憐落知不足惜我欲采江蘺悵望秋水隔

二

人生結綢繆捐情誓蒼旻恩愛那得長故交不如新蹭蹬廹歲晚坎悲斯人舉世亦何有知心繄夫君

三

客從逺方來獨立江水湄江水何悠悠白髮空離離病足修長途弱羽思歸飛歌君傷秋曲淚濕遊子衣

袁時良霧隠齋

袁侯家多文頗似班叔皮厥後有仍云文采如當時流風今尙存所恨世未知一官事桁楊相處似未宜西齋附寒防花竹揺風枝惟因有餘日隠幾哦新詩願君掃秋茶決獄稱吏師何必大門閭可使髙軒馳防當專北門誥命司文詞斯文可華國當代稱羽儀他時豹一斑寧須管中窺時來固有待道在亦可斯只今坐寒相從嘆兀誰聊呼管城軰文字相娛嬉

王興周以蘇養直詩見借今日偶攜至直捨且誦且巳自喜亦自笑也爲題三詩因效其體

江湖久入平生夢猿鶴空懷老去羞輸與蘇郎門日月小舟長系白蘋洲

身如倦鳥欲歸去盟與白鷗眞復寒更把後湖風月句著官仍對吏書看

有樹移云盡欲平牙籖捲盡俗塵淸誰知吏案文書裏時有滄江風雨聲

次韻子紹秋熱憫雨之作得詩而巳雨足故詩意小異

我欲蓐收回老火乞雨天公殊未可忍饑但復念壁立回首誰能看甑墮天將夜雨送秋來可近書檠吾巳惰耕犂澤澤水涓涓歸買一防猶不果老翁何日在田間君上靑雲應記我

次韻庭藻兄弟唱酬之作

黃耳書來得近詩楚騷寧復爲秋悲防令好句能傳信更有何方可樂饑巖壑樹髙元是桂階庭人秀盡成芝脊令風雅誰能繼神物應須與防持

夜聞潮二首

江隔西興老翠鬟轉頭卽是海門山八盤嶺下移家住安聽潮聲到夢間

春雷隠約地中鳴慣聽由來夢不驚莫怪詩翁歸未去故鄕無此海潮聲

次韻仲平太博中秋齋中對月二絕

秋蟾此夜一盤明影落齋壇分外淸想對風光無處說夜深聊復以詩鳴

軟紅堆裏十朱輪此地何嘗有一塵月亦憐君最孤絕故來相伴作詩人

次韻仲平十七夜太社行禮月色如晝

從來方社要齋明玉豆精華酒防淸風裏笙簫云外至耳邊環佩月中鳴

龍輈來下未爲輪九奏迎神不動塵想得椒漿初奠後夜歸猶有月隨人

九日不出鄰墻木芙蕖盛開

九日無行樂何人慰獨居擬翻金瀲灩聊醉木芙蕖秋與愁相似花應意不疎衰顏誰復管薄艷更憐渠

九日竹坡晝二首

紫萸香度酒杯空分付重陽一枕中老至上山無腳力試憑幽夢到南峯【前此小兒軰欲上南髙不果期以九日又不果】

近籬靑蘂欲成金料理衰翁伴醉吟醽醁偶從天上得白頭還對竹坡斟

十日雨中對花

客有誰持酒花猶觧過墻西風吹畵幕細雨濕紅妝此地當愁眼回頭隔異鄕幾時欹醉防一朶薦重陽

九月望日月色如晝

靜坐無人鵲轉柯冷蟾分影照金波月如白玉盤初掛天似靑銅鏡始磨正好中秋無此色不知今夕定如何錦袍太白憑誰問應趁春風上大羅

九月二十四日試吏省捨雨中獨坐終日是日誦阮嗣宗秋懷十七首因效其體

素秋倏欲杪鶉火亦巳中霏防值零雨黯淡悲西風出庭落葉下古木寒條空何年琢翠巘洞穴窺玲瓏歳久人迹絕亂石擁前峯稚松絕可憐崛彊榛菅藂但恐歲欲晏霜雪日夜濃物理有變滅人生苦龍鐘異哉淸切地玆焉得從容聊爲商聲謳獨和寒虫

次韻仲平祠宮書事二首

月黒祠宮夜天寒誰與偕遂聞宣室召先遣太常齋勝事詩能說牢愁酒可排明朝看方朔割肉更詼諧

二

秋晚催年急愁多與病偕客塵遊淨幾落木下寒齋吏部詩如許衰翁老易排無心羞闒茸有句似俳諧

次韻仲平種金橘

黃落江南盡蒲栁金橘可曾眼中有頻年慣見小阿奴萬里來從洞庭口吳中夏果爭團欒楊梅五月紅欲然後皇佳樹最晚出蒼柯宻葉垂靑圓萬物因人作輕重玉食供王當有用瑣才誰緑荔枝奴【龍眼號荔枝奴語在本艸】結綬彈冠必王貢驛使飛來無此實吾皇盛徳如帝乙正林桃李知幾何艸木簿中無品秩山中移栽初種時妙手封植公所施他時餉我三百顆更乞書尾蘇州詞

次韻子紹九日杜門

晚吹悲落葉微雲淡秋陽幽花趂佳節緑酒生寒光秋物誰可人木奴半靑黃想當持兩螯與客薦一觴未須落烏紗著屐登上方池邊木芙蓉亦足醉流芳醉輒遣坐客醒復翻書囊心逺門常開足適屨可忘念我安得此用臥秋日長衰年廹蹇崕病力難取勷昔與羣少年登山名跳梁醉中看茱萸尙憶故態狂歲月挽不畱老大徒自傷但念拜東野相從日尋常

紹興十九年秋九月丙戌皇帝以太師益國公像禦制贊文稱載勲徳命祕書省珍藏小臣備員史館獲預榮觀再拜稽首賦詩二十韻上進

眞人乘六龍垂拱禦八極日月一照臨乾坤盡開辟向來艸昧初廟議資玉食當時無逺謀從事日鋒鏑維師有尙父端拜奏奇策投戈休五兵執玉朝萬國展寀禮丈【闕】勒功歸帝籍異報旌殊猷聖意益烜赫禦府傳丹靑金匱祕東壁天語粹堯謨宸奎明寶墨想當緘錦囊喜色動咫尺伊誰防此恩從古所未識在昔聞商宗良弼夢天錫惟肖得形似審象勞刻畫淩煙與云防輔佐亦努力辛勤入圖畵文字紀功徳何爲得斯名往往盡兵革安能不戰勝有此曠世迹誰持云漢章雕鐫付金石千秋事明主萬世垂典冊

次韻子紹同黃超然諸公山中之作

人生邱壑意往往老未決煌煌金朱人何嘗樹風烈轉戰作蠻觸肝膽殊楚越晚爲林下游如熱就炎暍不知誰爾嗔自欲作此孽諸郎名坐曺十日忽巳浹竹輿走駸駸山澑隨活活靑山不相違相見兩欣悅共賦臨淸流班荊坐林樾誰持步兵酒相救文園渇風嘯蘇門登衣飄禦風列問酒掛百金登髙扶九節況乃落星巖似與世人別尙想儋州翁淸詩散飛屑遺迹倘可尋斯遊未宜輟偉哉二三子風姿各磊落應憐老病足無用飽芻秣那得嘶北風長歌唾壺缺眼看磊落士抗論自超防各鳴白玉珂共上黃金闕笑我不出門與世無乃拙長須夜光持淸澹兩奇絕咀味久益寒牙類貯冰雪誰當笑我起著鞭追往轍同乘一葉舟共載西湖月

送王彥猷歸淮西

不食濡湏塢口魚只今巳是十年餘我猶疋馬隨人後君亦華巓與世疎此日又分直館祿幾時來讀道山書梅花莫付長安使行卜昭亭嶺下居

子紹許分雙井茶未至

睡眼昏昏睡不開可憐辜負小梅須煩雙井一杯雪喚取竹坡春夢回

子紹分以雙井以前韻爲謝

雙井甌翻云腳乳孫郎詩似臘前梅更求琢玉敲冰句要伴茶甘一並回

次韻仲平齋宿慧照

中郎自是廟廊才平生憂國心如齋太常章句十二萬說論不與心相乖周王五禮久不作後夔八音今復諧君不見周南畱滯漢太史夜瞻爟火空興懷朱且可奉祠事畵舸未用思淸淮行當入對靑瑣闥可但走馬章防街持竿我欲釣煙水歲晚黃防仍靑鞵諸公方蕆太平事翁也漫作優人俳

次韻仲平陳郎中孤山見梅用黃法曺舊韻

緑髮朱顏日枯槁心向梅花兩傾倒誰知更有少陵翁江上情多被花惱三年家住孤山下玉樹瀕湖得春早山髙有月韻最勝水近無風香亦好淩霜我欲念花寒對酒花應憐客老孤芳一別今幾時更恐山林迹如掃【闕】

夢成空遺恨此生常艸艸醉挽芳條欲問誰滿挹淸樽酹碧昊

次韻陳郎中再賦孤山梅

南枝先回北枝槁玉山誰向花前倒庾郎巳老怕愁多何郎憐花爲誰惱今年冬溫得雪遲西湖地勝著花早舊時處士作詩處籬落橫枝爲誰好淸霜著樹月滿枝白雪堆花門不掃麗句誰能鐡石腸賴有廣平文獨老借令一笑有餘妍賦此新詩不須艸歸尋手種桃李花痛翦繁枝投有昊

移植官梅巳著數花得四絕句

昭文館外無花看吳樹津頭買樹栽花本無情天有意忍寒教爲老人開

六尺墻邊滿樹霜分明不是世間香黎郎可笑無風味要把渠儂聘海棠

舊日溪邊醉防斜玉防如雪照烏紗如今欲折疎疎蘂無柰霜蓬不受花

慣作梅花樹底眠老來何事作彈冠詩翁句裏無官樣只合孤山月下看

郊祀前二日雪

嶰竹吹新陽端門飛晚雪憶隨侍祠官走賀屐齒折簾垂白玉樓風度蒼龍闕齋殿宿皇輿修廊向鳴玦寒風吹忽散萬象森可閱星言催夙駕天仗含璧月聖心有忱誠天意有施設誰爲白雪歌入奏黃金闕

太倉稊米集卷三十一

欽定四庫全書

太倉稊米集卷三十二

宋周紫芝撰詩三十七首

郊祀紀事十首【並引】

歲巳巳之中冬十有四日日南至天子親祀於南郊禖以執事宰屬被防爲外符寶奉璽玉以先駕十有一日皇帝命出寶函於禦府乃拜受於殿門之外十有二日晨饗原廟夜祠太室悉奉玉以從十有三日駕幸靑城幔寶幄於端成殿之西廡而宿焉明日乃事於圓丘是夕命朝欲雨而止夜月如晝微風不揺事皆可書退而紀次得十詩云

內門朝日上金鋪寶玉龍函出殿餘紅燭兩行分禦道輦官三百奉腰輿【奉寶用輦官三百餘人謂之腰輿皆龍燭爇香而前盡故事也】

二

內郎進表未平明八玉排行禦路平今夜皇輿宿齋殿九重和气滿宮城【內侍二人號曰符寶郎是日進表得防乃奉寶以出】

三

曉趨宗廟拜衣冠云葉低垂防翠鑾日采回光天意好龍顏生喜近臣歡【駕次太廟天意欲雨倐復開霽上大悅】

四

班聲催急盡冠裳尙聽嚴更轉警塲何事君王虛小次佩環垂玉立寒霜【上酌獻旣降當入小次而不入露立甚久羣臣駭異】

五

日照靑城瑞色新風微金殿自無塵麝煤光照烏絲軸親寫宸章賜大臣【上以原廟之明日作喜晴詩賜師臣稱襄贊弼亮之功】

六

水晶簾透月翻光宮漏頻傳夜未央帟幄微臣亦何幸侍祠來宿殿西廊

七

紫壇煙暖不飛霜壇下千官列雁行雪色珠冠光射月侍祠臣裏識君王

八

淸蹕聲中下輦來景鐘初動八音諧登歌巳奏迎神曲天步雍容上午階

九

龍麝香從十里傳繞墻紅燭自生煙纎云不度人聲寂風馬云車下九天

十

樓上紅鸞扇影寒樓前宣赦萬人看淸臺奏瑞初呈了五色祥雲簇彩竿

恭和禦制郊祀喜晴詩

聖學淵源貫九邱雍容元祀得遲畱明庭未欵宸心肅云馭先回曉月浮三禮秩宗歸大聖一言悟主付千秋巳通爟火親祠事更有何人敢告猷

恭進郊祀慶成詩五首

嶰竹初回律圓丘始告防禮應先吉土誠巳格髙天上聖鏘環佩羣公執豆籩誰爲郊祀曲傳寫入朱

二

黃屋登原廟靑圭祀泰壇盡循周制度還列漢衣冠扇影金根靜旂翻豹尾寒近瞻天有喜宗社慶重安

三

百執稱元祀君王服大裘祥光將盛布雨意倏前收月白明雕俎霜寒肅綴旒欲知天意格蠁荷神休

四

聖主翔龍日重熈饗帝時笙鏞陳備樂繭栗薦純犧奠徹初燔燎神歸欲受釐禮成人共慶廊廟有宗師

五

聖壽三千歲精禋二祀余天心親道徳四海混車書奎畫宸章麗臺躔上宰居小臣長拜舞猶得奉皇輿

臘月尾雪意甚濃欻復開霽

曉來丰隆車屢卻羲和轍雪意滿江天雲山繞宮闕冰花剪欲墜亂絮飛復歇娉娉臘前梅天寒亦髙防羞隨小桃枝獻歲取俗悅應畱玉樹姿相伴寒江雪含情若有待此意何由說安得孤山圗畵此兩奇絕

後數日始得薄雪

殘臘不附火冬溫渠堪說身疑在炎方隆冬有餘熱天公費許力醖此一薄雪艸靑先得春麥短未濡蘗因風始空蒙著地忽滴歇人生亦復爾過眼倏變滅誰能將空花認有作嗔悅急須營一杯爛醉梅上月

次韻季共大雪早遊竹閣書所見

憶昔司酒毋瀕湖賦官屋頗如賀知章上疏得湖曲詩𨿽竟坐窮天亦稍從欲三年看飛雪萬嶺琢寒玉有時橫輕舠不敢唾淨緑但當忍涕洟豈不念安燠是時走緋衣荷擔晚相逐堅冰鑿涸陰推日在北陸收藏備賜頒功用等神速歸來閱空庭玉立僵凍木靑燈照詩肩屢作頸縮髙軒客誰過寒甕酒空熟只今古城隅回望蒼山麓﨑嶇失巖岫紅腐困饘粥王郎飛曉驂此意知有屬文懷斷悲當倩鸞膠續話客想回舟敲門亦看竹恨無摩詰手風姿寫幽獨憶君腸九回得意日三復平日交遊盡如子一夔足他時追汗漫便可擺拘束人生何自苦成敗碁一局

次韻季共再賦

寒深方閉門雪重忽滿屋誰能起僵臥賴此陽春曲曲髙𨿽和寡喜甚得所欲心知夜光珠大勝暖花玉歌君窈窕詞侑我荔枝緑頗疑蝸牛廬忽作駝裘燠窮兒偶作富貧固不待逐我老況才盡文字羞二陸上水船苦遲脫手彈驚速寒如蝟張毛癡類烏棲木兒時弄筆手老欲袖間縮打聽悉窣坐睡便淸熟瞑想西湖雪巳沒孤山麓那知公是時洗鉢飯僧粥防橋風雪驢並酌不相屬政如冠上貂難使狗尾續病骨尙畏寒少待吹嶰竹春山走倭遲呼客慰窮獨新遊亦不惡舊觀疑可復歡知當有餘飲豈嘆不足述作付陶謝囊囊歸自束相從笑癡兒日暮方生局

次韻季共再賦

住作山中居懶甚不出屋誰知五斗腰須用作鉤曲索米無如何問捨豈不欲空懷西谿魚紅鱗膾寒玉不知坐中山修眉爲誰緑敝裘裹粗繒隨分了寒燠儻忍作海夫𨿽臭亦可逐如其不能然未可嘆沈陸此事誰當論唾面恐自速如君秀芝蘭非世閒艸木交蓋久巳傾談舌未易縮不知人謂何此念吾巳熟年來有新遊妙語敵嶽麓縣知南屏謙頗爲調茗粥何人余羊羔金帳意有屬淺斟醉糢糊低唱聲斷續誰同白傅春樓下雪中竹更題竹上詩傷神想幽獨但恐世間求此樂未容復況乃籋云姿自是千里足行看鏘八鸞何止芻一束應憐老病翁短髮悲曲局

雪中歸坡二絕

天寒歸路雪霏初家近錢塘十里湖烏防舉鞭誰畵我固應全似防橋驢

小梅冷一花明臥榻塵空六尺橫多謝去年湖上雪隨風時到竹坡鳴

時宰生日詩六首【並序】

太師益國公之壽日天子出禦府之珍燕於其家伐鳴鼉之鼔調雲門之瑟飲以玉醴薦於天庖以錫公無窮之壽蓋有年於玆凡百執事之在位者與夫州牧侯伯之在逺方者內自中朝南連閩粵西扺巴蜀莫不長言永歌願祈公壽以相聖天子之祝皆覃精研思以吐爲霧縠鞶繡之詞固亦麗矣彼不能者將何以復容其喙乎嘗試以天人相與之意而言之則是若有得於心而應於言者焉往者上詔將作以建公第防閣層檐上摩丹霄宸奎妙畫爛如雲漢乃取商伊之一徳掲精善之美名聖意所在誰不曉然而求天心之所以克享於公者猶未易名也歲在丙寅天子親祠於南郊前事之夕天且大雪翼日丰隆回馭雪止月出星宿淸潤天色晏溫人皆異之上心大悅今歲在已巳天子復祀於南郊陳五輅建龍旂司服獻大裘典瑞秉蒼玉酒在樽大羮實鼎將事於圓丘十有二日庚寅朝原廟天且欲雨陰雲四垂曾不旋踵倏大開霽十有三日辛夘上次靑城日出扶桑麗於玉闕有司夜舉祠事天髙月白纎翳不陳爟火旣通微風不動明日肆大霈於端門天顏悅豫太史奏瑞黃雲繞日都城稱頌歡喜一辭咸曰猗歟休哉此吾君相所以昭格於上穹之效也夫以丙寅之祥固甚顯異庸庸蚩尢容或未曉後三歲而天顯其靈尢甚昭著應如影響事若符契天𨿽不言若與之端拜而議矣此豈人力之所能爲哉然則向者吾皇之比徳於商臣有若蓍之前知百辟羣工目擊意諭萬邦黎庶罔不是孚則公之信於君可謂深矣抑公之格於天可謂至矣於是摹寫徳容形之縑素歌詠大美刻之金石而天語粹溫宸翰赫奕海宇流傳一日萬口皆書契以來所未前聞也追惟前日扶攜老稚流離山谷心口相語初不自意得見太平之日今乃身遊廟堂和气之中日覩禮樂文明之治怡然相與周旋揖遜於俎豆笙鏞之間亦巳幸矣則其伏拜於公堂之下以獻區區之祝爲不可後也擬古風六首質而不華俚而不經前不足以攀古人之轍後不足以躡疇人之蹤固不敢吟踔而前至於述聖意之所歸明天心之是格其事迹昭著若諄諄然有言以命之則敢謂庶幾焉謹序

後皇開玉堂仙官儼成列奕奕峨長纓珊珊鳴佩玦中有一眞仙容華燦冰雪維時值中原格鬭彌歲月帝命下撫摩聊用究施設王綱墜莫舉獨以一手挈至言等藥石黔黎盡生活帝曰伊誰能何以報殊烈爵之白玉漿奏以雲門闋徘徊上璇穹千秋拱云闕

二

軒皇出禦世垂拱坐法宮時聞康衢間處處歌兒童霓旌旋羽蓋問道來崆峒天師廣成子道實與帝同一言忽相契四海俱同風天師初何言涿鹿未爲功蓋以淸淨福下浹寰區中君臣俱好生自然格蒼穹天道本好還報以歸其躬一千二百歲此壽何由窮

三

南山一何髙山髙亦何有上有摩霄松蒼虯立盤糾下有千歲芝食之令人壽挽之爲天樞循環轉維斗紫宸傍七星坐閱幾晚晝帝以殿厥居山龍埀衮繡後皇植巨木載物見坤厚用以摶洪鈞功乃周宇宙才大用固難徳盛功亦懋社櫟其何顏繁柯日滋茂

四

鳯管吹新陽夙駕欵寒谷鑾車次原廟陰雲立紛覆皇天倏開霽羲馭亦返軸明庭朝百靈云韶奏新曲天神下璇穹精意儼森肅霜華防雕俎夜寂響鳴玉燎煙升紫壇龍旂防黃屋齊明坐宣室肸蠁來萬福大沛均四方穆穆熈庶俗熟知廊廟功一徳天所燭

五

晏嬰昔事齊頗作君臣樂魏絳欲安晉賜樂乃備作區區二小國功利亦云薄舜徳本好生臯夔坐酬酢朱幹舞堂陛防鳳翔寥廓大哉廊廟功禮文燦交錯登歌奏郊社率土被和樂仁聲淪肌膚有識自忻躍四海悉歸仁大信初不約不拍洪崕肩壽亦等山嶽

六

太極肇兩儀君臣亦爰分風後力牧來於今幾何人中古稱伊周當代知無倫公功出其上未易今昔論功固未易論報亦難具陳傑閣標盛徳備燕昭庸勲丹靑繪縑素奎畫形絲綸淩煙古亦有玆實所未聞何勞不羅拜金猊祝鑪芬永相天自許耆壽尊師臣

次韻子紹臘雪書事

君莫愛廣寒殿冷月姊歸夜乘白鳯空中飛何如長安城中千門萬戶雪玉皇后闕人間稀明年王春月書正瑞麥埀黃臘前【闕】衮衣丞相穆天縡白髮野人歌聖政吾生老矣直宜休此心欲話誰當酬短犂靑防耕雪壠破曉何時歸飯牛誦君新詩如七發酒酣起舞耳亦熱滿夜方伴月嬋娟開戶不知風凜冽

元日三首

八風占歲暖先催喜色還從太簇回庭下衣冠天咫尺雪中宮殿玉崔嵬

去年殘雪在樓防日上黃簾禁殿開白髮小臣揩病眼誤隨雲气到蓬萊

三尺金猊暖禦鑪黃麾枝下奏番書喜看萬里朝元使又上今年第一魚

春意二首

客思知多少衰年倍感傷寒猶噤鳥語雨不聽花香去路如天逺春愁著斗量擬拋彭澤印掛席上歸航

二

雨細無多子雲間又夕陽鳥呼髙枕夢花醉老人腸倩酒推愁去憑詩伴日長王孫歸未得艸色自東墻

寒食病起二絕

桃花落後燕雙飛三度淸明換客衣猶有江南故鄕夢起尋楊栁挿朱扉

異鄕多病復誰憐怕見淸明二月天雪白吳兒觧歌舞羨他攜手上湖船

太倉稊米集卷三十二

欽定四庫全書

太倉稊米集卷三十三

宋周紫芝撰詩六十五首

病起借季共筒字韻呈相之季共

樽前風味笑衰翁病起飛蓬一半空春與落花何處去醉如霜葉不成紅一生渾作邯鄲夢九載香吹嶰谷筒老去新愁尙無數卻須分向酒杯中

再用筒字韻呈相之季共

栁邊輕絮不禁風春事如梭過眼空巳有細枝催暗緑忍看疎雨打殘紅彊將瘦馬欹烏防只合秋江把釣筒賴此同遊兩陶謝詩成渾在笑談中

再用筒字韻呈相之季共

似僧寮外看春風晏坐尋詩不寫空春事可憐樽酒在旅情猶念舞衣紅去家久似千年鶴時節看沈五防筒節物苦催雙髩白故鄕常著夢魂中

恭進奉安中興聖統慶成詩二首

歡聲何事入康衢防殿功成聖統初欲卜萬年新曆數重看四海舊車書云韶奏樂來天外寶冊鳴鑾上帝居合與典謨埀奕世浯溪文在復何如

禮行廊廟喜書成重此商周說中興九葉承家傳鳯歷六飛當位紀龍升人將堯禹方勤儉天付蕭曹作股肱擬爲中和歌樂職小臣蕪陋亦何能

送守寧道住顯忠庵

報恩席止三千眾錢氏庵頭六尺牀今日道人無舊夢閉門打睡不開堂

謝吳司戶寄詩卷

萬里來西極龍媒定不疑人應如此少老恨識君遲白璧元無價靑雲未易知小低湖海气安穏過天池故國雲山夢長安白首郎病眠三日雨門靜九衢坊別後誰傾蓋書來喜失牀愛渠詩似玉應用錦爲囊

春晚偶題

春與桃花作伴歸不須更著雨頻催簾埀盡日無人處栁送晴天落絮來愁裏酒杯誰共把眼前書葉懶重開那知造物憐幽獨忽遣啼鶯喚夢回

食生荔子五首

五嶺人誇荔子珍老翁何事始嘗新憑君試擘輕紅看不帯開元一騎塵

著枝猶有露華腴誰把紅紗罩玉膚龍眼也隨君並熟一生空作荔枝奴

小隊將軍過五溪相看猶作夢中疑回頭欲問罨摩勒乞得微甘是幾時

瘴嶺蠻村萬里賒可憐生不近京華荔枝猶想南中樹末利先看近世花

東來坐見玉肌丰識靣中郎舊譜中絕勝詩翁紅萬顆暮年流落到瀘戎

季共見和詩次韻爲謝

當日梨園壽太眞荔枝香曲賜名新麻姑蕚緑雙回袖舞徹遙知不動塵

禁中分賜盡甘腴旋琢壺冰積雪膚聞道風流黃閣老長須遺送玉川奴

人把江瑤比荔枝枇杷楟防更何疑桄榔葉外和煙樹想得靑紅半熟時

樽前風味要人誇瘴雨蠻煙度歲華乞得水晶三百顆縐紅時看眼生花

霧縠囊懸小樹紅芳香應入笑談中世間絕韻須眞賞人物當先數阿戎

季共聞余賦五詩猶未之見以三詩見索因次其韻

閩嶺今年荔子遲生枝入眼可無詩誦君勝句須銜璧老將何由更出奇

夢對淸樽看玉山荔枝空嚼水中寒心知不與公同味始信人生一笑難

楊梅盧橘自成雙敢與冰紈作雁行莫怪老翁頻著句書生說食是膏肓

米元暉待制歲以賜冰及荔子分遺季共而今年荔枝不至有詩次韻

詩老盟成恐未寒今年荔子不同餐空排白玉千峯雪卻憶紅砂九轉丹

銷得鑾坡荔子香玉郎言語似君房金盤何日分新果五綫先看補舜裳

醉墨猶多禦府珍訪求公後出華勛知君家有荔枝帖不減當年王右軍

謝陳仲襄主簿惠詩卷

霜雪頻欺老芝蘭日鬭芳官猶似仇覽句擬學韋郎郊島無前軰曹劉可雁行他年尙相見此地必升堂

李太白畵像二首

欲與天仙論等差短長何止但詞華誰人觧屈將軍手爲脫烏皮六縫鞾

少陵詩瘦平生苦太白才髙一醉間投得江心波底月卻歸天上玉歸仙

季共置酒酒間出龍眠數馬以示坐客最後出起雲妙甚爲賦長句

君侯酌客黃金杯六龍下食慈明催醉開畵苑出天馬逺自大宛西極來起雲礧碨最後出眞龍八尺髙崔嵬靑天欲雨雨未作怒云潑墨烏成堆長鳴自怪兩耳立路轉欲從雙鐙回王良造父眼未識驊驑驌驦天與才朝從燕代暮南粵萬里一息何遼哉公今此畵何處得外家中郎李公客人間英物有防持世上丹靑少顏色雙花蜀錦靑絲囊還公此畵公須藏天寒夜半黒風起邂逅恐逐飛雲翔【季共蔡天啟得此馬於伯時】

韓幹畵郭家師子花此畵本江南故物自腕而下絹素爛脫李伯時得之馬忠肅家補足之蔡天啟貌本以傳其甥王季共

神駒墮地無渥窪象龍不復來流沙開元畵手老韓幹爲作郭家師子花當年故物不堪看踣鐡四蹄俱脫腕英姿逸態猶精神仿佛風鬃血流汗龍眠畵足不畵蛇意象異世同一家由來四大各假合得此三昧無等差中郎名髙自年少畵工如山不同調人間意气驚薾云筆下風流爾得妙王家人物小安丰作詩論畵公所同一洗萬古凡馬空九原誰喚杜陵翁

季共以師子花見借作詩歸之而報甚寵且言隆近爲余作數馬奇甚乃作此詩以見願借之意

畵史俗士非畵者支郎好馬能畵馬爲君肯作數驊驑班郎應歌天馬下前人妙筆俱絕倫後人骨冷喚不聞試借云衢千里足洗我眼中凡馬羣【隆畵僧】

季共以隆師四馬見示後三日作長句以歸之

少陵說馬誰擅塲老韓曺覇江都王只今傳法誰得妙支郎爲爇龍眠香沙平艸細春日長何人識此眞乘黃歸君蓬齋君捲藏似君千里方騰驤

次韻相之木犀六首

拂色靑衫不是妝蘂珠宮裏淡鵞黃紫羅裳亦元無用薝卜花應自有香

髙樹層陰作翠雲月華霜暈醒余薫人間韻少花俱俗天上香來世未聞

西湖南北兩邊山牢落孤芳不柰閒好遣長須挽黃粟付他桃葉伴雲鬟

故國幽姿想自妍只今誰與著詩憐竹籬茅舍花開處望斷江西眼欲穿

畱香欲住正須陰逺引山林卻要侵絕韻有誰能畵得郎潛詩妙最知心

玉折蘭摧事巳休倡條無數緑陰稠此花獨與蒼巖桂風雨平分萬壑秋

次韻呂晞朴九日見示

敢乞蘭金作詔泥年今巳是古來稀一天細雨家何在十載黃花客未歸萬事可憐俱老境故人猶欲借餘暉但當洗眼秋風裏飽看云鵬作意飛

次韻陳簿席上見和

黃鵠摩霄未易知倦飛寒雀本來卑頗慚陶令歸田早政坐穰侯見事遲偶有酒供鸜鵒舞苦無人唱鷓鴣詞秋來湖上山方好食蛤重爲汗漫期

河伯小史白事歌

馮夷宮中地無土五更排衙朝擊鼔大官擁斾呵馬歸小史白事當前語自言賦命頗奇窮一生自足風波苦船須把纜始敢放霧可藏身亦時吐防危慮患豈不至往往不知遭网罟河神笑謂小史言禍福不計愚與姦恢恢天网自不失瑣瑣爾曺何足論小史速退捲舌走顧視儔列圗前奔

峽守秦徳修楚塞樓成索詩爲作長句異時魯直遷涪江過之命此名且書牘今亡矣

使君才气號無雙千騎新來綰漢章此日樓臺新楚塞當年翰墨記黃香民安樂歲州何事江入淸樽客滿牀十二巫山應在眼定無遺事說襄王

淮上聲名徹冕旒幾年邊鼔臥淸秋五花未從甘泉駕百尺聊新楚塞樓暮雨巳隨煙佩去長江空抱峽山流客來欲吐閒句莫把城南比閬州

題蘇養直像三首

先生初出後湖時日落山寒醉不知更上蹇驢何處去防橋風雪要渠詩

名滿人間未足多胸中萬頃著煙波松江風月無人見誰與眞畵釣蓑

水上柴扉閉不開蒼山羔雁九天來玉京巳有神仙籍莫怪靑山喚不回

十月九日霽色可喜

屋角梅花欲弄晴耐寒庭艸尙晶瑩防霜云重知何事畱得芭蕉作雨聲

朱門深閉得香多曉日烘簾气自和此地有無一席固應宜著病維摩

江上南枝暖欲妍小春時節又經年誰知一防還鄕夢直到梅花樹子邊

次韻季共蓬齋新梅

王郎巧催花妙語起槁枯譬如返魂香能使死者蘇詩成花亦開小艸時捲舒頗如風前栁勝韻花中無蓬齋姑射仙不待折簡呼芳姿倚醉玉未用須人扶自君作周旋此徳良不孤移根始山中一笑煩王都坐令桃李花淺俗皆凡夫棐幾滑以淨云窈而虛釅白奪寒雪軟紅空九衢我久離山中問花今何如殷勤培弱榦何日課獠奴於花茍得計於我亦何愚此意倘復遂瘦地良可鋤誦君種花句撫捲長嗟吁

聞朱虛眞請老二首

平生恨未識朱遊毎得淸詩慰客愁泛宅淸苕眞得句掛冠神武更何求

久厭朱袍裹玉仙幅巾藜杖老山間從今魚鳥緣應熟只恐鴛鴦債未還【朱作長短句有道人還了鴛鴦債未還之句】

次韻範元卿題友山堂

人間南北無同異四海蒼生俱一世借令賣友取封侯一擲成盧亦兒戱東平風度人所難不將白眼看靑山少年結客知無益老喚南山相與閒人情自是有新故相好乃能保朝暮故人落井巳下石紅袖彈箏未移柱玉巒排秀天淸明亂峯入眼心先傾向來刎頸或蹀血此地一笑終忘形平生愛山心願見喜色津津應滿靣寧愁偃蹇不受招一鶚孤飛誰可見

無住庵主爲余寫眞報之以詩

驊驑田絕足韓幹眞畵者儻欲萬口傳當畵千里馬吾才如跛鱉子不觧騰跨初無籋云姿何勞人摹寫支郎妙人物名聲徧日下事茍不當急操筆有用捨一逢菘韭翁終安陋朴野無鹽元自醜彊欲相紛赭至技不可名厚意徒久假我欲報之詩有作非大雅

孤山之顚舊有開氏四照閣次年部使者獻西湖圖神廟閱圖久之問開氏四照閣安在部使者失對其知名如此昨防馬過下山見赭衣荷鍤數百人問之則軍中藏冰於此也

出頭傑閣想崢嶸當日佳名逹裕陵豈料生存華屋處將軍於此窖寒冰

次韻相之見進口占雪中新句且許約季共攜山谷書伯時畫過敝廬

寒欺玉樹雪橫斜遙想諸郎擬玉華【玉華鹽名出金樓子】更借蟾蜍千里月細看薝卜一林花公名巳在曺劉上我輩裁堪屈宋衙聞道髙軒開二妙竹坡猶有雪煎茶

次韻季共和相之前作二首

誰從玉闕蓬萊殿吹下仙人蕚緑華風急有時翻栁絮月寒無數著梅花時開病眼看三徑勝著靑衫趂兩衙欲煮南屏山下雪問誰能防老謙茶

雪意鬖鬖整復斜似人霜髩不勝華只今瘦骨欹風防空憶寒江釣浪花妙舞正看回激楚兩峯旋欲戰彭衙不將鹽絮輕相比似我南玉色茶

寄題張常州烏墩新作濯纓亭二首

使君如冰壺不受古俗塵何爲觧豸冠濯髮天地津開門納滄波自與雲水親知誰分淸流照此千載人

二

濯纓須滄浪彈冠必新沐昏昏不可受皓皓亦易辱借令困一塵未易涴冰玉勿從漁父談恐自成窘束

送孫求仁官黃岡

黃岡古淮邦其大不如斗誰知隔岸山萬馬日奔赴有數著詩人此地實林藪頃來當盛年王公號賢守三年江上杯快飲竹樓酒東坡營雪堂始種坡前栁至今有遺迹過者爲回首後來老門生【張文潛嘗謫居於此】詞翰玉堂手謫官茅三間門巷無雞狗孫郎飽文藝貧病亦巳久著履知有土捉衿乃見肘抱經官殘州一飽亦難偶論文有餘日爲我訪白叟遺事倘可書尙足寄衰朽愼勿止寒溫作書問安否

謝吳司戶寄舂陵四首

何年山嶄嵓化作龍起伏安得挽天河著龍吐飛瀑

二

往穴城南分山得遙碧誰持列玉峯來照蝸牛席

三

吳山非不佳故山終眼明南來一拳石似我小崢嶸

四

孤峯眞崛奇凝目見太古便悲江上山培塿不足數

太倉稊米集卷三十三

欽定四庫全書

太倉稊米集卷三十四

宋周紫芝撰詩四十七首

次韻季共蓬齋夜坐三首

幽人懷故鄕夜坐聽秋雨耿耿不成寐淒淒亦良苦酒白應自斟茶甘爲誰煮喜意入寒燈詩成看花吐樂饑焰短檠玉虫綴釵股當亦念衰翁秋風臥何許

二

寒齋秋意髙夜久羣籟息眼前無一塵誰與共此席平生樂虛曠頗怪言不食遙知髙世意仰靣看屋脊秋虫曾何知悲鳴亂胸臆君亦意不眠佳月良可惜

三

露井飛雕梧碧月借秋色頗聞遭防軰惱睡成反側君豈劾防手姑緩槁街磔我亦見事慣流年反多歷誰能與此物更較勝負敵一笑謂貍奴無乃爾不職

讀韋莊浣花集戱題二詩

春風吹縐一池波付與蛾眉席上歌試倩韋郎追正始風流猶不似元和

晚唐風月一番新弄粉調膏防注勻誰與花材詩宰相聘將花蘂作夫人

相之季共各攜李伯時畵軸見過分韻得人字

人生不相知白頭反如新知心不在久覿靣還成親況我五安師二妙俱可人元龍百尺樓人物誰與鄰風流小安丰玉樹髙嶙峋聨翩兩竹輿訪我南坡春遂遣小叔雅娛此照坐賔【叔雅昔人酒樽名】王春三月雨浸浸如遊塵是日天爲喜霽色明淸晨各攜古錦囊共出畵苑珍太邱重千載髙標澹風神丹鉛表邱壑制度殊冠巾淵明擷秋菊醉靣玉色勻龍眠賦逺遊濯髮天池濵二老不並世異世眞同論當年天廏馬調禦皆服馴絕域來象龍地行俱麒麟老眼閱神駿摩挲得逡巡客意亦復悅領我杯中醇尙苦江夏帖入我幽夢頻倒篋倘有意叩門君勿嗔

文若自華亭攜家來遊西湖袖出新詩其歸乃和前篇聊以當別

黃郎滿袖出新詩別後篇章欲造微老驥但含千里意翔鸞還帯九雛歸如君好事眞前輩笑我爲生盡昨非小別不堪頻作惡防橋楊栁亦依依

次韻林察院賀章正言得子

海中仙果著新枝可是香山得子遲【劉夢得和樂天詩有海中仙果子生遲之句】雛鳯逺從丹穴至神駒初出渥窪時平生種徳無遺恨他日傳家有是兒聞道長庚曾入夢巳應能作上樓詩【唐人載李白𦇤褓中其家攜之上樓問頗能作詩否卽應聲作絕句一首所謂不敢髙聲語恐驚天上人者是也】

全一道人分以石芝味極平淡咀畱牙頰間良久乃甘而世罕有識者或云九華山中亦有之

淡中得味世誰知晚歲因君識石芝甘蔗何曾有佳境人間只好誑癡兒

自聞靑壁是芝田心到蓮峯最上巓且覓微甘供一笑海中無藥觧長年

席間分韻送王季共得浦字

烏衣說諸王人物世足數至今有云來眼色照天宇誰知靜秀中有志良未吐時從云夢胸噴作秋江雨中郎騎生駒世亦號文虎才髙公自出步驟眞接武名當在戶前意豈甘噲伍三年工曺一舸輔江浦風流各雲散相見定何許臭味苦無多酒行君竟舉

飛卿攜去臘書見過中有詩次韻

彊著端與沐猴隨人作計偶乘流昔時來往從三徑今日﨑嶇念一邱千里回思家似夢十年贏得髩雙秋緇塵滿靣君應笑京洛相逢只自羞

題錢少愚四畵

一防傷春恨看成兩鬢霜如今無此夢莫畵兩鴛鴦【鴛浦】一作東吳去回頭又十年可憐江上雪空落釣魚船【釣雪】事去空千載何曾有若人只應煙樹裏便是永和春【蘭亭】雨足三湘岸煙含七澤秋可能無尺地分得庾郎愁【秋觀】隆茂宗鄙余所得蘇後湖像別爲作短軸超然有物外意

髙人本難名畵手不可俗世無癡虎頭丹靑涴冰玉支郎唾俗畵爲我作短軸遂出三昧手觀此眞靣目衣冠有山林風味到僮僕悠悠跨蹇驢眇眇出寒谷薄暮殊未歸落日下古木未知適何門敲門看修竹無酒意闕然鴟夷尙空腹長須頗觧事歸騎不敢趣更復問前山誰家酒堪漉

僕訪呂晞朴排岸方造舟翔鸞不及見後數日有詩次韻奉謝二首

太常何敢醉如泥休沐相尋見亦稀倦著靑衫君未可老遮烏防我當歸翔鸞寺裏停煙棹西子湖邊看落暉安得劇談同一笑孤篷六尺去如飛

此生隨分本何知人品非髙論亦卑早歲囊書羞賈傳暮年學圃羨樊遲江鄕老去多歸夢樂府秋來得妙詞【晞朴近示秋郊二章詞意古雅有樂府之遺風】八節上灘休入句花姑載酒可相期

河魨之美惟西施乳得名舊矣而未有作詩者戱作此詩

吳王宮中半吳女選入吳宮歌白薴姑蘇臺上看西施羞得紅妝不歌舞靑絲籠髻雲剪衣玉埀雙乳膚凝脂香羅對畫兩鸂鶒半約胸酥人未知邇來紅魚新入饌西施乳入詩翁眼釅白還驚春雪溫細理不知燕玉軟坐中嘉名思昔人未許八珍當禁臠更將人乳作蒸豚可笑此郎風味淺不知柱下風流張相君暮年飲乳不飲醇帳中侍兒知有幾當時西子今未聞白【闕】自笑竹坡老烹鮮誰餉杯中珍江瑤斂袂敢爭席一尊伴我拋靑春

寄秦峽州書尾悼侍兒之亡故篇末及之

當年淮水未歸時紫塞天塵玉座知今日臨邊須老子莫辭萬里擁雙麾峽城眞在楚雲間聞說丰年訟亦閒獠洞無兵秋日永滿傾醁看靑山斷雲飛在舊陽臺無復防王夢裏來十二前何處是郡樓凝望想徘徊

吳中舟行口號七首【自吳歸宣出守興國】

白頭人自日邊來澤國風防破浪開巳近玉樓船又去卻回愁眼望蓬萊

雨入靑秧水滿川吳儂相對話丰年時人盡說吳中好看我蘇常買薄田

西來蕃使換氈裘渡海風防入帝州醉裏宮花紅壓防千年今日記千秋【是日舟次海昌道逢金使】

當年戈甲過埀虹聞說樓船照水紅賊去煙波巳如鏡卻還風月與漁翁

昔年誰此試靑萍很石中分劍气精光熖未消劉項起始知不殺是神兵【虎邱山有大石斷傳後皇試劍於此】

久陪三館瀛洲客屢拜蒼龍宰府茶更覓惠山烹雪乳餘甘歸與故人誇

水從吳尾入湖流身到江南第二州故國舊交應笑我十年飛雪上人頭

海昌舟中雨過晚涼二首

白板艅艎鐡裹頭吳歌聲在藕花洲故來急雨歸何處和月吹涼入柂樓

臥隨鶴鷺入荷香笑卻蒲葵借晚涼凍雨釀雲遮薄日小舟添水送歸航

曉發吳江晚上姑蘇臺

掛防早拍雲濤堆落防暮上姑蘇臺天沈海嶠鳥飛去雨入太湖云不來西施白薴豈復唱吳王故苑俱成灰誰能與子論許事倚欄共聽漁歌回

登埀虹亭

雲水蒼茫共渺然眼看飛鳥沒蒼煙山圍百雉吳王國風急千防震澤船白髮飄流身巳老斷編零落事空傳誰將無色胸中畵貌取吳中萬頃天

惠山泉二絕

石龍噴雪繞山斜桑薴祠閒一幅紗只對淸流巳無暑未論絕品觧宜茶

山僧知我去匆匆旋印紅泥乞老翁擬喚人間三昧手共分天上小團龍

僕歸自武林防舒元相徐美祖諸君皆惠詩乍歸老倦未蘇姑以塞後時之責耳

紅塵染盡去時衣愁入雙蓬鬢髮稀故國幾番隨夢到長安十度送春歸懶看烏防朝訶馬卻憶黃防晝掩扉鳥倦知還我巳老防令雙鵠貼雲飛

相國風流元有種徐卿裠屐固應稀靑衫好著君猶未黃髮無多我合歸淸夢曉聽湖上雨暮年猶借水邊扉南來未是安巢鳥擬趂西風著處飛

王元東寄長篇病中未能和韻先寄此詩爲謝

白璧嘗遭按劍疑古來投分要相知驚人未有平生句絕妙空貽幼婦詞我亦去爲廬阜客君應多寄輞川詩來書更覺寛陳債八節灘頭上水時

次韻元相閱猥槁見贈二首

無物能娛老防搜興漫長數莖空撚頷一瓣與誰香【後山詩云平生一瓣香敬爲曾南丰】歲月揺雙鬢鶯花惱客腸更哦秋士句聊與伴啼螿

挽得非來句頻哦送夜長詩今逼何遜人亦似黃香擬答瑯玕贈慙無錦繡腸秋風又撩客啾喞動寒螿次韻美祖用元相韻以廣後山之意讀之汗下愧不自勝

晉魏分騷雅詩流本日長應傳少陵鉢莫炷老僧香俗眼無涇渭從誰話肺腸感君韶濩耳來聽菊籬螿

二

白璧光元在靑雲路亦長海天從逐臭郎署防含香唾玉分新句澆愁浣俗腸從今秋夜枕霧艸厭聞螿

謁梅公墓

當年蠻錦織梅花此日蒼藤立暝鴉白水碑殘猶結客潁州兵亂巳無家何年有客常畱劍舉世知誰可押衙我一舉杯澆馬鬛更從底處問侯芭

次韻飛卿二首

赦黃新拜日邊書畵舸行遊雨外湖粗有微官如漫叟苦無髙論似王符江邊孤壘應千里天上神州夢九衢物外故人今逺別固應憐我不同塗

聞道州閒可讀書緑荷朱閣繞平湖慙非萬里靑雲器未稱中興赤伏符來暮不應歌叔度久窮聊免哭唐衢君當別我休辭醉我亦匆匆恐問塗

將赴興國別同社五君子

欲傾杯酒話平生又觧孤舟作曉行有友五人那忍別去家三歲若爲情一時但恐無耆舊四海誰言有弟兄歸路若隨淸夢到江南𨿽逺不多程

宿能仁作【時赴興國】

吳防送我作東歸雙玉重新見兩溪腳踏故鄕猶未穏仍攜十品過江西

僕將有江西之役證公老師自龍谿來訪僕於家巳而遂至春谷送別二首

兩翁投老各華顚往事重論亦黯然只有髙情無歲月相看依舊似當年

羸驂相逐犯風埃行盡千巖未肯回送我漳淮三百里道人何止過谿來

過九華作

隔路仙凡欲問津馬頭空厭沒黃塵傷心不到牛欄港九子山應觧笑人

梅聖兪嘗爲建徳尉僕過是邑詢之果然且言今有梅公堂在焉

百年遺像鎖寒防气壓長江賈尉輕誰道都官能【闕】防固應梅福自知名人猶能說當時事詩亦懸知早歲成泉下玉山呼不起可憐華屋漫崢嶸

太倉稊米集卷三十四

欽定四庫全書

太倉稊米集卷三十五

宋周紫芝撰詩四十六首

夜宿堯城寒甚明日山中有薄雪馬上賦二詩

剪水飛花防翠巒未教全放玉孱顏分明六曲屏風樣和雪新描著色山

云意悠悠晚尙堅玉塵猶未破淸寒不知誰把千巖雪付與詩翁馬上防

梅山宗老惠近詩明日自山中來訪余堯城驛二首

梅山寄我近來詩便恐諸郎气盡低雙井派中眞法嗣莫將輕比順闍黎

參得詩中句外禪頗知經歲杜禪關要須覿面親分付不免煩君一下山

過狄梁公墓

髙後王諸呂漢鼎幾半傾絳侯入北軍有意誅鯢鯨兵纒未央殿血濺長安城祿輩僅誅滅四海殊雷驚唐家女主禍未可方西京艾猳剪宗枝賊計殊未成三思本麼麼白面不足黥舉朝無直節但畏羅織刑梁公挾大計赤手無寸兵爲言不祔姑禍止談笑平功比漢諸人優劣不用評事茍以理勝口舌亦可爭師曲舉必敗勢力未易憑老婦𨿽至愚理在見自明不然此危邦詎可一言興

琵琶亭二絕

舊事無人作短行湓江空自繞湓城黃蘆苦竹依然在猶替琵琶作怨聲

捍撥難傳不盡情琵聲裁盡繼琶聲風流掃地無人說只有空江舊月明

陪李使君登庾樓是日雲霧不見淮山

跨江云夢不勝寛樓在江聲洶湧間試防坐中尋得句說君眼力盡時山

樓前江水防鎔銀江外淮山色未分安得長驅鱷魚手爲開南嶽嶺頭云

九江趙倅新作環季亭

小擕樽酒作淸防尋得方壺最上頭山在斷霞明處碧江從白鳥去邊流苦無健句爭天巧賴有新亭慰客愁他日東南論勝地未應只數庾公樓

題東林香山像

大唐受歷三百年文士輩出俱可傳情𨿽嫵媚中骨鯁當時只有香山賢香山年少謫湓浦臥聽琵琶心獨苦想得回舟夜半時半濕靑衫淚如雨別來江月幾畨圓黃蘆苦竹空淒然風流掃地復有但見東風吹白髯可憐畫手無前輩欲倩虎頭呼不起瓊枝玉樹了無蹤鐵撥鵾弦何用爾明朝一舸下潯陽月明依舊空江水

借書【到興國】

牢落偏州少士夫一防求借是書無道山堂外長廊下黃卷如雲記石渠

課吏抄書戱作

雪花飛上白髭須繭紙猶抄細字書莫笑老翁兒戲子政緣長日要銷除

湖亭懷舊三絕

鈴索無聲訟牒空妙香寮外水冥蒙長安故舊如相問今在江西道院中

校書天祿想諸郎應在蓬山語晝長記得去年秋七月日斜香轉曝書廊

白頭武部最風流便是汝南陳太邱折角烏巾人似畫與誰同伴兩山防

沈季卿出元具茨王相山詩卷相示兩翁𨿽存沒異途而均爲不偶讀之良增慨嘆爲題軸尾

沈郎帯減不勝衣瘦甚由來政坐詩試數交遊盡前輩便知文采照當時子猷何處尋修竹漫叟今誰弔舊祠人似浮雲忽吹散老夫𨿽健鬂成絲

寄題陳醫安樂堂昔山谷聞四休居士之言曰此安樂法也陳君蓋取是語以名其堂

六塵欲要淨三摩辛苦修行柰老何只得四休安樂法一身受用已爲多

自笑區區老倦遊廬山今是我莵裘暮年欲覓安心法他日敲門問四休

送陳鄂州

舊識君家小仲容步兵今復此相同誰教楚楚靑雲器來照鬖鬖白雪翁廬阜故山休入望武昌官栁正搖風只應黃霸歸朝日巳在天邊尺一中

牕明

牕明有斜日幾靜無一塵向後有餘恨亂鴉來聒人

病起步至湖亭

雨從今日十分晴病後春應一倍增著地巳無殘歲雪掛檐猶有上元燈

薄羅初欲換單衣社肉裁分燕又歸喚得春來卻催去滿庭紅雨杏花飛

病餘猶著杖藜扶臨水依然一老夫不用苦燒紅蠟燭桃花解笑白髭須

弔梅

飛盡江南泣雨枝韻髙猶共雨相宜洗妝只有唇紅在也勝桃花好面皮

傷心不見玉扶疎丹杏縹桃亦甚都只恐此君零落後餘芳要自不如渠

春日連雨湖水大至二首

楚地春三月他鄕客二毛愁懷須著酒寒力尙欺袍細雨淹花濕顚風拍浪髙昨朝紅藥柱今日整漁舠

二

白雨鳴珠琲春江灌玉壺漫郎回小艇摩詰畫新圖山近醒愁眼州閒養病軀如何樽酒地更與防南湖

秦少保生日詩三首

歲當作噩律始催杓檇龍角星紀回祥雲下覆窮九垓帝車禦極云旗排夜色淸潤明三臺昴精叱馭天上來上帝欲遣淸風埃漢家雙闕髙崔嵬日趨龍尾朝蓬萊父師有鼎調鹽梅公贊廟畫眾允諧龍顏一笑天歡咍虎皮防甲捲不開白玉雕爼尊有靁五風十雨無煙霾爟火夜上通天臺禮成一代誰可偕功髙欲報帝所懷大用永配徳與才壽廟祝之言可該拍肩俱願齊洪崖跨鼇昔上環州山恍如夢見非人間黃金作屋碧玉椽靈芝仙艸香流泉瑯函玉軸架挿天神龍守鑰祕不傳天書錯落禦墨鮮泥金描鳯寶帶纒中有紫府遐齡仙主張東壁宗眾賢天風獵獵吹廣寒霞漿酌客春晝暄蘂珠琴心久精妍靈根堅固玉鏈顏三官四輔誰可遷防公衮繡當帝前拾塵算刼不計年

右文天子朝明光漢陛曉列千官行罷朝不歸按霓裳黃門羣襲禦殿香翠蓋趣駕黃微張日髙宮樹遮回廊侍臣進冊儼在旁香羅覆帕牙籖長前規堯舜後三王六維鑑策最良聖心自約昔未堂日有所就月有將公書萬卷胸中藏海涵地負誰可當官粗住下百報忙獨畱眞儒傳紫皇茶甌拜賜近禦牀天顏咫尺瞻龍章金葉舊事不足方人如禇馬才亦常說定惟服寜可忘設施行當見廟堂可使風俗還軒黃有時問道崆峒鄕廣成之師壽百昌千有三百歲未央

二月二十三日遵奉聖詔出郊勸農謹賦詩一首示諸同寮

星言出郊坰緩轡遵微塗陂池湛新緑阡陌開上腴春色向晼晚農事日巳趨有司奉漢詔訓辭宣帝謨父老數十輩龍鐘白髯須扶杖前致詞謂當極勤劬曩也事格鬭今當反田廬農桑遂溫飽裏胥絕徵誅玆焉不少力是自貽臞椒漿酌大斗起坐時歡呼有如一日蠟相期恱須臾殷勤頗自愧小信殊未孚儻非獲三登何以謝汝徒同寮數君子妙略懷永圖願言規遲暮共此丰歲娛

次韻漷宰題妙香寮

香嚴參鼻觀可受郢人斤誰能論許事且炷松鑪薫借此沈水力侑我棐幾文小閣亦窈窕靑煙散敷紛與人共婆娑此意良殷勤恨無博山賦可冩蜀錦紋老人住江東來作江西云江湖渺歸思先弟無餘芬焚香此幽事此外何所欣如人嗜昌歜豈復思羶葷令君出新語種學窺多聞但恐燕寢句頗慚韋使君更當宿殘火薄霧防氤氳

劉徳秀縣丞凢五和前篇僕亦五次其韻

劉侯一諾重勝獲金百斤秀句忽復出華名愧微薫但憐溝中斷枉錯黃金文君欲彊推轂誰當爲解紛顧我絕世好百念獨此勤鵲尾得古制鷓鴣玩斑紋時從孤巒頂防上秋空云遂作小方寮調防畱淸芬忘言聊復爾念意亦可欣了知法界中淸靜無五葷倘非此地勝是妙數得聞誰知幾席間中有造化恩遂此艸木性一气防氤氳

楚澤是魚稻不論斗與斤老守睡足處飽飫聞余薫時歌郢人曲細和湘累文天風一披拂花砌飛繽紛樂此盡日靜頗無終歲勤劉侯過我數坐久衣成紋時驚燕梁句有似春空云千年論往事一炷同淸芬有客乃如此我意豈不欣人生如艸木鼻味殊薌葷海天得彼趣妙香吾所聞庶希淸淨化上答明聖恩從今世外樂可比洪崖氳

蔚宗艸香傳水沈貴盈斤標置何必髙有徳當自薫士成稍蘊借往往嗔斯文人生顧安用浪爲此紛紛我靜偶獲趣君意良復勤摩娑辧欵識共玩古曺紋靑煙旣司寒小孤方揷云詩應神所授句與鑪爭芬懸知我輩事俗子未必欣不容芝蘭室雜以蒿艾葷政恐千年後余鼻尙有聞惟愛靑雲士亟拜黃屋恩未知誰氏子肯對香氤氳

念昔居上國春薺賣作斤那得千金嚢可買百濯薫一爲道院主坐空朱墨文淸笳悲壯濃篆橫披紛幽意可略喜老倦復小勤詩如水得風自然偶成紋香亦旋變滅頗類無心云丞哉兩松篇時出水麝芬鏤冰納蔬腸爭洗三韭葷敏手不可敵勝妙昔未聞豈不勝兒女呢呢相怨恩人生如此少鑪煙且氤氳

隠之刺五年歸嚢香一斤恕投湖亭水內子無飯薫欲艸廉吏傳恨無班馬文此風一凋落披扉如絲紛前身是香嚴宿習今尙勤鑪煙凝室炷印篆緘雕紋嗜香猶有癖於世巳如雲況今花木妍香風度微芬節物豈不佳老洗難彊傾太常齋日多十飯九不葷惟有鼻孔香時於靜中聞未知劉季和何如荀令君且當置是事一笑同氤氳

蘇內相在黃岡嘗從桃花寺僧覓茶栽移種雪堂下余始至此防歲且暮明年春得新芽試之色香味俱絕不減湖越二疊宜其見賞於此老人也人言雪堂今巳鞠爲館驛茶蓋可知矣

梅雪旣掃地桃花露微紅風從北苑來吹入茶塢中眞香不可說玉色誰與同不知耐幾湯成此三味功顧渚與日注名髙各雌雄四海一大地所至皆春風物固有不幸乃爾殊窮通此品不見稱白雲空防茸移栽雪堂下賴有黃岡翁來禽靑李帖絕世無此工遂使桃花名徧滿江西東此老久下世眞賞殊未逢只今調粥手乳花爲誰濃堂今在館驛樹亦知何蹤樹固不足惜館驛行當空

筠陽竹根枕

髙安老竹三尺圍斷爲釡甑中可炊蘄州開笛不足數嶰谷截筒空自奇何如貓頭未成竹化爲霜根白如玉崢嶸勁節不得施歷碌黒斑空滿目白頭老吏飽官倉云夢南州睡初足筠陽別乘一幅書寄我中刳兩枵腹飄飄逸韻靑衣郎夢中相見筠山陽一笑摩挲撫君背定教從此毋相忘我欲問捨無何鄕爲我往使華胥王人生艸艸兩鬢霜要知日月壺中長

四月五日早晴二首

老病猶朝朔華顚尙著冠馬頭収雨去湖面拍堤寒鳥作鄕關語花如夢寐防晚來還倚杖防日下欄幹

二

憶作西來夢猶堪細數程隨云千里到防月五畨生上箔蠶宜暖瀕湖麥要晴天應憐病守有意在秋成四月八日燕客湖亭風雨忽來頗有波瀾意欣然恱之

水平眞欲見秋毫碧海無人掣巨鼇多謝西風卷煙雨肯來湖面作波濤

孤山十載飲湖光更入江西鷗鷺行官舍一生常近水前身應是水仙王

白雨跳珠水上鳴雪花吹浪酒邊行不嗔燕子飛將去最愛鸕鷀睡不驚

千葉石橊盛開爲賦一詩

江東五月橊花紅江西三月滿花叢東花窘束少態度西花重疊紅防茸誰翦燕支山下艸乞與殷紅照林杪移栽我欲過江東銜子鴻鵠今成空紅巾羊蹙爲誰苦芳心何止千重重試遺紅妝歌一曲此花此曲何由逢春光都無十日事不成夜雨還朝風紅芳莫遣忽飛去斷腸煙雨空溟蒙

十六日對雨是日聞得濓溪地

大麥結穗牛尾長小麥滿地秋云黃淸漣堂前今日雨中有廬山湯餅香故人喚我廬山住欲買茅椽近廬阜得田於我復何求只就天公覓甘防天隨農父與陰晴雲共東風作朝暮山南山北水長流下田髙壠禾無數秋堪醸酒醉不醒飯可充饑飽摩肚先生不管醉尉呵柱杖尋遊繞山去

太倉稊米集卷三十五

欽定四庫全書

太倉稊米集卷三十六

宋周紫芝撰詩五十一首

鼓咚咚行

煙雨淒淒芳艸渡隔岸咚咚賽神鼓男巫唱歌女巫舞蠶宜靑桑麥宜土天下無兵三百州不如賣劍買汝牛千倉萬廩汝莫愛富民今歲新封侯

午睡爲流鶯作歌

擬倩花枝當綺羅更煩鶯作緩聲歌未殘春色猶堪惜巳老周郎柰若何

樹裏金衣不露身欲尋啼處了無因緑陰長得成何事遮卻黃鸝最惱人

江南艸長亂啼鶯睡足南州得細聽最愛欲歌還欲住伴人如夢亦如醒

寄黃超然監丞求山谷像

黃人生不恨幸識元魯山平生黃叔度常在夢想間時於絹素中得見冰雪顏晚乃客京洛髯孫始追攀眉目眞似之典刑今未刋昔我在武林歲月不得閒甚欲貌公像歸嚢竟空還邇從同寮家小軸得細防芒鞵方釋杖野服不著冠尙恐或非眞蠧虫亦少殘謂言君家本可惜石竹難願君呼畫史摹寫來江干孫郎傾蓋交臭味同芝蘭能事亦須趣勿作水石慳君不相我請幽興恐易闌

次韻沈季鄕題醉山堂

防盡吳頭楚尾山不嫌心似鳥知還可憐樽爼登臨處正在煙雲杳靄間地勝豈無神物防天教付與老翁閒憑欄欲喚君來語家住寒溪第幾灣

送呼延韓仲

人生何苦著儒冠心與功名了不幹早歲气吞云夢澤暮年身作灞陵官欲尋故國今安在漫醉醨樽不當歡老別相逢知幾日花須句在好重防【韓仲見和勸農詩有況此春欲暮風溫脫花須之句語意俱勝】

晚思

落日下平蕪回照東湖尾牛從何處歸相隨渡湖水幽人倚欄意得月猶未巳白鷺知何爲欲下還復起

送劉徳秀赴官貴池

劉郎人物照當時未上靑雲莫慢遲秋浦江山應似舊藍田雁鶩不妨詩銷魂怕作文通別問字誰如伯始知此去醉山梅欲動憶君同防雪前枝

季卿恵詩頗寓窮愁之意作是詩勉之

君有篇章配國風技兼鼯鼠固應窮但令人似千金璧莫恨門生一丈蓬北阮有生寜免俗防荘𨿽放亦求通防防黃鵠摩霄去未可輕投燕雀叢

秋意

江城木落又秋髙歸夢難成客鬢凋擬倩西風吹雨去莫來窓下打芭蕉

十月晦日郡席見鵝梨

雪後新嘗濺齒泉樽前風味固依然自從北郡無人到不見鵞梨今幾年魯酒謾傾猶病渇並刀未下巳流涎從今莫覓張公種釘坐𨿽多不當賢

題向司戶薌林圖

宸奎猶作麝煙浮便艤歸航結小樓何處訪求三島路徑須圖畫百花洲黃金殿裏鵷鸞夢白鷺江頭艸樹秋天上歸來輞川住世間那有此風流

臘月二十三日郡防禱雪宿齋房趙尉燈下送蠟梅

半昏燈火宿齋房驚見梅梢破蠟黃夜靜月斜簾不捲步虛聲裏得花香

正月十四日夜病在告雨中不寐示劉徳秀

雨意涔涔客夢慳病來無意近歌檀防他紅袖傾春酒分我靑燈照夜寒老子要非年少伴醉鄕空願故時歡懸知鄴下劉公幹猶擁書檠午夜防

題李伯時畫歸去來圖

淵明詩成無色畫龍眠畫出無聲詩兩公恐是前後身二妙略殊今昔時我頃誦詩不知處今乃按圖俱得之當時想見歸意好扁舟颺水風吹衣壺觴未飲入室酒玉色先見迎門兒豈無故老說情話尙有殘菊依東籬雲歸鳥倦自有意欲辯巳忘誰復知龍眠得之心應手筆所到處心相隨僮奴似有傲世色艸木亦帶煙霞姿癡兒方辦公家事此老自挾南畆犁人生異趣豈不逺心如鐡石終難移我今此意不自事老去見畫空慚非

次韻範提幹二首

繡衮華貂侍禁宸忠宣遺烈在絲綸傳家父子俱仁孝蓋世功名孰比倫閥閱固知流逺衣冠今見典型新如公自是靑雲器不作劉郎問大鈞

白頭於世亦何能欲賦歸來計未成孟博聲名追往昔蔚宗文字慰平生風流易散嗟人事臭味相求豈世情欲唱淸歌送行客不知誰是米嘉榮

客夢

客夢長千里官居巳歲餘卻愁花蘂動轉益鬢毛疎山气朝朝雨江苞月月魚匡廬早歸去稚子可籃輿

次韻彊使君見寄

夢澤南州聽曉雞老饕於此寄朱麾春湖魚上先分玉暗谷茶生防展旗【鱏魚桃花茶皆此邦嘉物】酒甲江西聊可醉山橫楚尾恨無詩【富川酒冠江西】年丰訟少知何事時有光陰到楚詞

次韻黃叔魚見寄

江邊熟睡不聞雞髙臥何功尙擁麾千里西風飽魚蟹十年驚魄夢旌旗名慚公瑾終焉用人似黃香更好詩欲作報章無妙語楚歌惟有竹枝詞

湖亭之勝大似江上但無蘆葦二月二十日移植數十本

大年著色山前雨摩詰無聲句裏秋巳是湖山無限好更栽蘆葉伴輕鷗

杜防三首

甘王祠下杜防啼句句聲聲是說歸安得一家三十口似君兩翼解髙飛

千秋但有一淵明肯脫靑衫事耦耕【闕】漢朝俱此老都門誰祖二疏行

窮甚亦須缾有粟天寒可遣婦無褌杜防不大知人意歸計應須與細論

聞眞如牡丹盛開偶憶去歲防花之防

記得東風隔水村偶逢幽艶薦芳樽今年多病無行樂更怕春寒不出門

春來花艸盡關愁風雨妨人懶出防不見鞓紅去年面可憐孤負玉風流【郡酒名風流泉】

謝王侍郎寄東倉祖送圖

都門供帳記當年十里旌旗暗畫船文石班中天上客水晶宮裏地行仙鈴齋妙畫人間見相府珍篇海內傳錦軸牙籖渾未識忽隨雙鯉到家邊

抗章聞說動前旒分得東吳第一州久與衣冠爲盛事更尋雲水作遨頭當時鵷鷺應須記此去湖山莫謾畱卻笑杜郎生羽翼但知歡喜下汀州【杜牧自少卿出守吳興當時有捧檄汀洲去全家羽翼飛之句】

次韻李安州贈別

老來著處便爲家行盡江西是水涯詩到說歸無限意山非吾土未應嘉我思故國方成恨君到東湖尙有花更欲少畱聽句法公詩巳似玉無瑕

次韻李安州紀贈二十韻

衣冠數人物伯仲髙人間我於鴻雁行疇昔奉往還掛名華萼集遂爾不復刋暮齒慨晼晚得州近荊蠻恨公識面遲又復容追攀髙風薄雲漢秀句橫筆端乃知同气中文采眞斑斑誰將鄖城水換取蓬萊山要公撫凋氓天意豈等閒玉階有餘地行歸鳴佩環上最不待久唾手未苦難念我老巳熟無鬢堪成班江頭忽三月坐見春物殘相逢喜傾蓋往事論險艱一飲未徹席扁舟渡驚湍情鐘惜易別易別成永嘆可憐堂下水故作聲潺湲風流倏雲散人生豈長歡願公寄尺書細行勿輕刪仍煩巧匠手著意鐫堅頑

北湖暮春十首

東君無意惜花殘畱得靑山隔雨防可怪天公不憐客緑陰成後卻春寒

北湖防雨兩春餘忘卻漁村笠澤居去歲鶯花猶是主今年須鬢不勝疎

花到酴醿欲盡時一春巳是燕防稀舊來持酒聽歌處乞與東風燕子飛

幾日春風自在顚誰家相喚上秋千難畱花住那堪雨不柰天寒更禁煙

洛紅聞說爛如霞應著靑油宻防遮莫剪姚黃供老眼使君頭白懶防花

韋郎詩淡少人傳貪防仙書不愛眠閒礳小團新樣月撥灰重試古龍涎

西施乳白魚供箸樊素唇紅果薦新不恨江幹春晼晚旅庖猶是慰愁人【富川二物春晚上市】

落絮天慵艸漸勻最遲紅藥又成塵苦無黃鳥能歌舞連日春陰悶殺人

燕梁夫婦幾時歸養得新雛總解飛投老卜巢猶未定可憐人不似烏衣

次韻元相題到花亭

從他白髮三千丈莫管人生七十稀滿載月明歌一曲到花亭裏醉中歸

送李瑞昌

廬阜老人心古錐頗學子長多愛奇晚生恨不見前輩一談往事神先馳龍眠人品似摩詰不比老【闕】

閻呼畫師往時袖手閱神駿

三馬就斃何由追都人一日傳萬口後生聞此心懷疑諸孫今喜典型在此事頗從君得之吾皇仁聖重賢士子孫必錄初無遺但令苛政不如虎防有善事令天知碧油擁被報政急桁楊臥壁催科遲他年父老歌遺愛爲君摩石題蒼碑

余手植木芙蕖數十本山亭之下比聞頗爲羣羊踐履

春去無花伴白顚旋栽紅艶照霜前髯郎莫剪柔柯去畱作秋風一醉眠

送髙仲思提幹

狝猴莫厭土牛遲天馬能行老更奇論事頗遭官長怒潔身惟恐世人知簿書奔走聊應爾臺閣飛騰自有時云落斷鴻誰是伴尺書何日慰相思

送瑩老住灌谿

一年身寄水南村誰把禪牀一席分去住隨緣本無意道人蹤迹似孤云

竹坡無物可關懷只有靑山眼爲開未識灌溪眞面目煩君著句畫將來

送楊師醇之臨安兼呈師古

家在湓城五老山與君相望各江幹如何肯撥艅艎棹便欲來同苜蓿傾蓋盡知今日意買鄰仍結舊時歡菊觴澆酒無離恨淡榜書名防二難【令弟登科師醇新除皆在來歲聊見篇尾】

擬省題桂林一枝詩

晉祚傳千載賢科重一時擬橫金殿棟先剪桂林枝月窟根盤壯煙巖雨露滋孤芳寜有種凡木自多姿臃腫樗空大風流栁漫埀惟應太邱令功徳季方知

秋來久不作詩書所感

雨蹙江濤壯天含暮靄低年華添老色風物似年時富貴渾無念情懷不到詩度秋無一語巳是俗人爲

寄李安州未得別後書二首

未得安州信空添楚水秋雁寒飛不到江逺望難休去國雙紅斾攜家兩白頭可能無一字分慰老人愁

二

鄂渚他時縣江南盡處州平生求識面此地忽同逰湖外公開府江邊我上樓尺書何日到能寄近詩不太倉稊米集卷三十六

欽定四庫全書

太倉稊米集卷三十七

宋周紫芝撰詩三十五首

送富川秋舉王君子

云衢欲上馬蹄輕莫問長安路幾程雙劍竟須騰巨澤夜光元自當連城偶因勸駕江邊日猶記臚傳玉陛聲【某前舉攝行承防司公事傳主殿陛職在臚傳】澹墨牓知何日出擬開春甕爲君傾

寄小兒栞書二詩因趣其歸

黃梅雨熟汝辭家數得秋風到藕花書裏懸知有歸日醉中不復問年華

廬峯今巳卜菟裘心共長江日月流莫待西風雕緑艸速來隨我上歸舟

次韻彊幼安中大以僕築室濂溪見寄

歸去來兮復幾時臨流屢欲喚篙師種秔有地供饑腹佩犢無人作去思偶著衣冠眞是夢倦尋邱壑巳嫌遲如今眞在廬山裏二妙堂成更乞詩【僕所居山頂作堂下見長江廬阜故號二妙】

彊幼安中大示樂聞過齋記以詩爲謝

白璧摩挲未有疵榜齋銘座尙防微欲從今日求聞過故說當年是昨非言行固知無裏襮吏民何處不恩威欲參函丈師全徳此去應須便拂衣

題趙倅家獐猿圖

易生畫手妙幻出猿與獐雙猿掛樹枝二獐回目光烏衣白面兩臂長雌雄相逐爭跳梁秋山果熟腹自飽云蹬路絕人誰傷下臨長嘯頗自得那愁解舞緋衣郎二獐驚怪久眥睨深羨兩猿髙據煙林藏猿狙喜怒不足說獐鹿町畦寜無場枝髙地卑能有幾蚿蛇自可俱相忘富貴貧賤各有適也恐萬事誰能量

雪中同上醉山

駕言陟前岡勝賞追良辰蒼黃慘暮色浩蕩飛瑤塵冰花似有意娛我坐上賓但恐白糢糊偶失靑嶙峋造物有奇事變滅無逡巡斜陽忽到眼萬疊羅蒼岷戲從壺中天漏此色界痕況乃文字飲盡屬我輩人老守頗自愧繆許參冠巾念我千里行維舟在江濱雪旣不可畱迹亦恐遂陳置之勿復道且飲樽中醇

送章使君守竟陵【章濤彥博】

長江盡此是吾州君去長江更盡頭短棹只添行客恨淸樽肯爲故人畱飽聽夢澤洲前雨卻望蒼龍闕角樓試問尺書何日到防須紅蓼白蘋洲

金山貫道人跨水作亭余爲名以枕流亭成而僕欲去作二詩因以畱別

聞說朱欄照眼新一溪淸淺共誰分可憐橋下無情水不遣魚識使君

與師同是一山云吹落江西卻再分聚散人生俱似夢虎溪重過不煩君

食橄防記客語

朔風吹元云欲雪愁江天煙颿駕海舶橄防來閩川客言似有理得失亦小偏紅鹽落靑子嚼玉宜芳鮮色香苦未發遂雜春客煎淸香𨿽覆椀翠潤殊嫣然香味元自若人生浪求全方言田家翁好惡能兩捐一食輒苦口棄擲古道邊回甘入齒頰拾遺止流涎朴質固可笑任眞亦良賢向來紛紛者妄論誠可憐

次韻桂嘉任郎中贈別二十四韻

是身本蘧廬誤得兩朱轓朅來臥江樓白鷗防飛翻驚鴻捲西風吹落雲水間江山相表裏宇宙殊恢寛但苦千種愁不供萬疊山幸玆洪崖君仙馭超人寰一身聊復爾萬事不可幹富貴倘無求藜藿亦自安不須金鼎鑪養此玉棟顏紛紛一回睇往往俱防頑有如盜跖手可鱠朝飯肝居之彼不疑念念我心寒公今梨棗成心地無險艱橫湖僅一葦經月無寒暄昔爲吏曺郎今帶儒生酸繆從周旋間獲奉澹泊歡公已聞大道我猶防枯禪誰知數日惡忽有千里嘆古道催行輈滿山霜葉丹仙凡自此隔無復相追攀餘生幾何時白日飛驚湍願公追松喬駕鶴驂翔鸞我亦上五老舉首雲間防

題卷雪樓【甘寜廟樓】

三國英雄气似云江南只數故將軍借令馬上身猶健應笑中原鼎尙分諡冊屢沾新雨露斷碑空說舊功勲斜陽萬里明如雪獨倚欄干酒半醺

大冶山中有東方寺世傳東方曼倩嘗讀書於此寺後有聖泉凡邑人之乞子於此者隨願輒得僧慧滿住持十載無日不醉癸酉冬十二月之吉趺坐示寂九日而色不變人皆攜酒來酌師至暮必頳頰泚防狀如醉人然其事甚怪金山貫道人將赴東方之請於其行也戲作三詩送之因紀其事使刻之山中以傳好事者

先生自以滑稽雄何事偸身入漢宮跨鶴乘鸞本無定安知不到此山中

平生著酒滿葫蘆醉上禪牀不用扶更把酡顏驚世俗方知肉眼是凡夫

誰謂靈泉易感通解令少婦卻愁容道人應爲眾生說此事如何著得儂

防香巖一小室甚溫潔坐客皆言雅宜聽雪各賦一首

鵲尾煙橫不捲簾莫嫌好客坐無氊道人此室知何用畱與衰翁聽雪眠

曉發永城【時任滿得祠】

跨鞍不作永城畱馬上煙銷霽色浮便恐匡廬來入望此行今日是江洲

瑞昌道中梅

我昔西來野梅發今歲梅花似前臘流年別我誰肯畱衰鬢羞花不成折昔非今是未必然尺短寸長何足說到家淨洗客衣塵猶有匡廬半山雪

時宰生日樂章七首【並序】

某嘗觀漢武帝在位旣久心喜太平凡一艸木一飛走之瑞間見疊出旋命詞臣作爲樂章載在史牒人到於今猶稱誦之太初四年獲宛馬作天馬之歌元封二年芝生甘泉作齋房之歌元狩元年獲白麟旣作朝隴首太始三年獲赤雁則又作載象瑜然是數物者特以鳥獸艸木之珍羽毛品類之異遂見紀錄不知其何補於治何益於人何功於宗廟社稷而稱述歌詠之如是其至耶爲人臣而有大功徳於天下人主倚以爲安危四海視以爲治亂陰陽調和四夷馴服教化修明天地昭格曠古以來耳目之所未嘗見聞者乃反不得紀之樂章被之金石曽千里之馬九莖之芝與夫一麟一雁之不若豈不毀譽失實冠屣顚倒大爲可笑哉仰惟上穹埀祜聖相聿生八表防休羣蒼贊壽聖天子自我作古加以寵恩心錫之燕喜蓋無所不用其至焉天下賢士大夫能援毫者誰不作爲歌詩踴躍自獻則頒明詔命詞臣寓勲徳於樂章紀成功於大筆爲有日矣某猥以一介辱在坯陶白首詞官十年之間內職編摩外專城壘栽培枯枿造化餘生蓋將援甲子於泥塗以補山林之歲月則某佩太師公相之恩華嶽不足方重滄海難以擬深周視此身念無以報惟歲以骫骳之詞而祈喬松之壽區區自謂其殆庶幾焉重惟大徳日新陳言屢出不變故常始終一律重章復句人所厭觀輒敢易爲樂章七疊𨿽不動望班孟堅司馬相如輩於萬一他日朝廷采詩之官以摭歌謡稗官以求里巷之言或將有取焉爾至若宣王中興之臣如仲山甫方叔召虎之徒功徳光華見於烝民崧髙諸篇則必有其人矣詩曰吉甫作誦穆如淸風固所願見而十九章之詩則義有闕未之與也

樂賢臣章第一

亳後出莘野興一徳懋三臺明歲在午月嘉平闐鼓吹玉簫鳴醉厭厭椒醑馨閱萬古所未聞肖說像傳堯文誥出徳爵尊依日月慶風雲等箕翼奉羲軒願公壽兮錫公齡

忠貫日章第二

六親和孝慈不出國道昌忠臣不立韙公節秋霜栗繄公忠貫白日河洛腥黃霧塞梟獍鳴羣姦集靡它而從中不沐忠臣飲气義士戢主左與左公不屈茫茫沙漠萬里天渺渺歸船海中檝公之歸天爲恱願壽公兮報公節

回瀾章第三

歲在昔時否屯河陽狩滄海渾將惰驕霸棘分盜連行兵蜂屯公決防摭霧雰丰豕封羣羊奔佩槖鞬朝帝閽姦气詟聖道尊三階明萬室歡帝籍功永不刋願壽公兮公永安

單於朝章第四

單於朝流沙曁天降康神樂只坐法宮聖天子稽唐虞制六藝屬大儒明古義金支張玉帛制告太平備昭事天馬徠渥窪至朱鳥徠翔九陛願壽公兮報公治

歌泰和章第五

馬牛歸文軌同洛邑宅神邱防神光流爟火通君車駕款郊宮君車回霈澤丰神旣娯景沖融俗阜康君樂雍願壽公兮報公功

泰一徠章第六

排天門羅萬防升三陔祠泰一旗幡幡鼓吸吸降赤霄下瑤席泰一徠景貺集歲三登連八極五臣相宇宙一神降臨罔不吉神言歸恍兮惚願壽公兮報公徳

楡中章第七

楡關以北一騎不馳孰窺漢月燧息烽夷塞艸春榮夷氓負犂九州萬井風恬俗怡血屬相保母父子妻旣續厥嗣亦活黃幾億萬年維徳所施礽云來睇天之報之壽之福之刼塵可數此報何期

登元次山新祠

人物推前輩風流自一時空憐瀼溪水還繞漫郎祠君巳新華屋吾猶續斷碑誰當知此意只有少陵詩過劉道士巷壁間見梁祛父蘇季文詩因用其韻

髙臥何由雨墊巾關門聊此寄閒身長生自是君家事白髮應憐我輩人多釀醉鄕千日酒豈知浮世十朱輪重來卻踐山中約猶有桃花一半春

遷居二首【時巳卜築九江】

久作懷鄕夢今年拚不歸奉親猶得粟見客巳忘衣慿幾防防過開門任燕飛皇天憐老病畱此著柴扉

二

扶病翻書卷移家枕斷城云空千嶂曉門靜一江橫葉宻催春事花飛惱客情暮霞將霽色招我作山行

傷春二首擬近體

越羅初欲替茸裘二月輕寒比麥秋潘老凋疎空惜鬢庾郎憔悴不禁愁催歸燕子春何限落盡桃花雨未休誰遣少年隨夢去不教人似栁風流

一幅輕紗老禿翁半簾疎雨著東風長條栁伴短條舞深色桃欺淺色紅愁思但知嫌酒薄客情終不似春濃盡將黒海無名障付與邯鄲一夢中

再賦傷春二首

豈料餘生兩鬢皤廬峯猶得共婆娑昔年自作南柯夢此去心如古井波官冷故人書不到日長齋閣睡還多文園曽病猶堪酒傳語風光柰我何

潯陽江上聽琵琶買得江天且寄家帶雨衝泥防燕子隨風著地數飛花人來裹飯何妨病客去張羅亦自嘉還了世間無限債卻修香火足生涯

客自富川來言湖水巳到萬波

昔年喚客飲湖邊猶記湖天五月寒白鷺翻空歸杳靄驚濤捲雪到杯盤鯤鵬水擊三千里云夢胸吞八九寛想得拍堤春漲滿又吹飛雨濕闌干

太倉稊米集卷三十七

欽定四庫全書

太倉稊米集卷三十八

宋周紫芝撰詩三十八首

寄章復州

春來未得復州書流落他鄕我獨居今日離羣天際雁昔年同隊水中魚遙知賣劍方成俗想得追鋒便賜車擬約琵琶亭下月伴君一醉復何如

南窓植竹數百竿後數日蔚然俱靑客問種竹法作四言以告之

平生寡友形影相弔與君結交相視一笑四方萬里動靜險夷我惟子求子必我隨聿來湓江屋廬旣正相子攸居我室乃定得子之宮於窓之南風莖雨葉蔚其鬖鬖人言死貓可引活竹貓死地虛根行竹緑又言無法移必行迷仍標其根以識東西區區百設何乃多事事在眉睫初無妙理穴地成坎碎土加篩沃以斗水和之成泥置竹其中實之以土土燥潤久可月不雨逮其雨來竹旣巳成熱不受暑寒不變靑嗟哉此君以節自負如遇君子理宜調防君欲何法無法可傳並以告子俾知竹賢

九江初識水仙

七十詩翁鬢巳華平生未識水仙花如今始信黃香錯剛道山礬是一家

天香不染麝煤煙家近龍宮寶藏邊世上鉛華無一防分明眞是水中仙

新作布裘二絕

靑裘短袂瘦軀長拄杖橫擔古錦嚢變盡形容人不識家僮應怪賀知章

少日無心佩紫嚢一生裘葛是衣裳但知野服尋山便不學唐裝又晉裝【近時士大夫衣冠制度往往有效二代者謂之唐裝晉裝】

吳傳朋郎中自出新意作防絲書妙絕一時士大夫皆賦詩爲作數語書軸尾

公孫舞渾脫長史妙心畫老兵塗箒堊中郎出飛帛得法自所見豈用規疇昔隨人作書奴終與古人隔遊絲最無事何止但百尺【遊絲二字前人語中無及此者惟歐陽公有遊絲最無事百尺拖淸光之句】飛來若有態吹去忽無迹使君防靑天意外得新格映空疑有無著紙互絡繹神機殆天授至技非人積遂令一絲輕可掛千金石聊將畫沙錐幻出防网壁我𨿽不解書好書乃成癖公如儻有意能事不敢迫

傳朋爲作遊絲小軸報以長句

竟陵老守尙書郎平生墨妙窺鐘王防令夜鬼助奇崛更與遊絲爭短長遊絲忽從天際落洗眼熟視無毫芒癡兒著意吹不起春風無力難飛揚艸𨿽號聖亦可到此品入神誰復彊使君憐我頗知好五十六珠投夜光溪藤搗紙滑勝玉古錦縫嚢牢祕藏要遣張顚與醉素不敢與公分雁行

讀司馬長卿傳

揚雄新著艸元書卻笑相如賦子虛借使曲終方奏雅比君符命復何如

病起節物可驚效栁子厚

病起忽數日杖防周吾廬桃花手新栽小紅今欲舒萱艸未出土苗葉將扶疎物變乃如此光景難踟躕退自觀我生今形復何如夢前黒埀髫夢後霜入須安得萬丈繩防此窓間駒先生可笑人爲生本田晚污琳館粟俾代南山鋤皇恩浩如海臣報終難虛老力𨿽不足閒日幸有餘願炷金鼎鑪日誦瑯函書跪祝望天門聖壽如居諸

紙帳二首

雪帳垂空萬事休醉來髙枕竹貓頭不知金穀園中障輸與儂家幾百籌

荊王翠羽衾中夢太尉銷金帳裏歌若以道人銀色界𨿽無歡笑亦無魔

秦觀文生日詩三十韻

寶祚開蒼籙炎精表赤符乾坤歸聖統廊廟得眞儒事借帷籌定顚從漏刻扶兵銷九節度儀肅五單於意與神明防功知傳記無公師隆化道嗣相恊神謨世業垂餘慶天心究永圖貂冠親日月玉座接都兪自可均調鼎猶謙謝秉樞槐庭何日見繡衮幾時紆大府連甍棟翔鸞踵步趨侏將入賀象寄盡交孚光耀三臺宿喧騰百雉都傳呼鳯尾諾導從火城驅隔坐恩由占同朝禮固殊位𨿽仍亞保望久在中區藝籍明經殿文星照石渠諸生咨典故列辟奉規摹往歲方平難斯民徧澤枯大臣俱宿徳四海盡夷塗效巳知無敵天應信不誣他年各安堵此日記垂弧雲篆祈千載霞漿賜百壺中人傳詔旨東閣擁金朱舊物歸龍榜歡聲徹海隅一門天爲喜萬里物皆蘇寒士勤推轂和春入朽株恩嘗防艸木才不補唐虞只有祈年頌持爲報徳珠苐慚牀下拜云嶠隔江湖

題陳大卿三徑堂

一身和影共婆娑防盡人間兩鬢皤要好只銷長閉戶便開三徑巳爲多

曉晴

曈曨曉色上簾旌吹盡江頭滴雨聲百歲一生常苦惱三春幾日好晴明從他落絮隨人去但趂靑山放腳行尙有詩腸新鼓吹滿攜樽酒聽黃鶯

楊得臣見和曉晴長句用韻奉酬

西風獵獵轉紅旌吹盡春霖防滴聲曉送楚雲歸隴去夜防淮燒隔江明舞狂恨我無長袖句好從君得短行擬爲新晴歌一曲誰將此調付鶯鶯

再酬得臣

詩翁老去得雙旌慣聽淸漣夜雨聲【淸漣堂名】水到潯陽心獨喜雲開廬阜眼先明落花已是春三月飛蓋猶堪酒數行寄語艸元窓下客忍令辜負曉啼鶯

再酬得臣

歸心何事等搖旌叔起能詩近有聲豈料從遊如夢寐不知風雨過淸明拍浮我自堪娯老矍鑠誰應更請行此去定交君見許爲歌伐木賦鳴鶯

再酬得臣

上最初無善可旌歸來和雨聽江聲自憐老眼昏花甚乞得晴窓夕照明蓮葉系舟驚水滿魚須拄頬防云行君能著屐時相過猶有殘春一雨鶯

再酬得臣

何處籠街引斾旌老翁髙臥聽雞聲防花彊起尋韋曲謁帝空思入大明有興時彈流水調無情懶賦麗人行靑春別我誰爲伴只有能歌緑樹鶯

再酬得臣

隨緣南北似風旌飽聽波濤處處聲今日園花風裏盡到時江月雪中明𨿽無格磔鉤輈語尙有媻姍勃窣行【九江春晚尙有遊人】誰餞東君沸歌管琵琶弦上囀春鶯

奉酬晁彊伯見和曉晴長句

元祐文華掲防旌金沙別乘有家聲天教雲彩歸何處詩共晴光欲鬭明巳閣山前山後雨尙堪水北水南行不應文石班中客肯伴韋郎賦曉鶯【韋蘇州樂府有聽鶯曲】

奉酬晁元采三和前韻

見賢殊未駐幹旌叩戶先聞剝啄聲春去鳥啼千樹暗雨餘花落一窓明新詩巳得前人法病足惟追逸驥行何日長安君得意著鞭門聽上林鶯

曺度堅待制罷帥成都歸江南以川中唐人六十家詩見遺作長句爲謝

三月瞿塘峻江水萬里歸來蜀都帥盡収五十四州書畫舸連檣當歌吹有唐文士幾千人文不逮漢詩則異開元天寶光熖長長慶元和殿唐季化入寶奩脂澤中亦有風滿有能事六十餘家三百年天遣遺風未全墜靑衫昔日同捨郎老傍人間百無意將焚筆硯技輒癢未說風騷心復醉公堂許我能篇章遺以斯文慰憔悴徒令後學羞捧心誰與前賢共聨轡爲公隠幾抱殘編聊伴靑奴問朝霽

雨中讀韓致光詩偶池上鹿蔥盛開因效其體

曲欄幹外水平階池上朱扉繞翠苔燕子飛來人不到鹿蔥花在雨中開

題小扇

小扇題詩墨色新碧紗囊剪藕絲勻月團常在纎纎手不用流蘇拂暗塵

池蓮初著數花

數枝臨水見纎娥新采紅藍染襪羅傳語薫風莫吹去且容畱眼防防波

富水軍治有巨澤往歲荷花滿湖郡守歲取荷葉可貿百千一日曝之湖濱大風吹捲飛數十里頃刻俱盡又采葉者頗以爲苦瀝膏油以毒之逮僕至閱兩歲無一花今年結茅於此穴小池植數十根而花巳可觀因感前事遂書之

湖邊老守湖是家湖光十里防寒沙我來不見花如錦但聞荷葉飛天涯小池今無十許步晚雨亦開三數花人生樂事無多少可意應湏隨分了

題呂伸友寓安堂

事非昨夢本來空正在黃粱一熟中到處隨緣是安樂人生何地有窮通飛衣不對東風舞霜葉空憐醉面紅只恐他年終未免傳家重說小申公

剪松毛小柵以詩落成

東堂坐甑遭炊蒸西檐烈日方騰騰炎官張傘火漸熾烏豕渡河云不興五官大夫有遺種十八公自分云仍羲和揮戈不可卻郢匠剪毛歸作棚南風防瑟出餘韻怒龍奮迅蒼髯升香來鼻觀過一雨便恐冰麝終難勝天公割此一席地付與老翁來曲肱何時快著短齒屐信手自把南山藤臥聽松風滿山雨去作水邊巖下僧五月二十四日晚雨忽晴浴罷獨臥池亭雲峯奇峭旣夕方散

長虹截天雨初斷孤日翻光上銀漢忽從海底出三山就中蓬萊正奇觀黃金塗闕射日光白玉飛欄入天半靑童舞女各媻姍手執云幢影淩亂想得神淸洞府君應榜春皇侍香案羣飛白鶴徒爾爲化作蒼狗何勞防神仙出沒不久長碧落天宮豈容玩荊王曉夢只須臾神女乘鸞逐雲散人間幻化無不爾空復欷歔一長嘆老人假寐忽舉頭但見明星光有爛

五月憫雨頗聞饑民弄兵於嚴衢兩州間三十韻

長天望油云槁黍待甘霔一雨有丰凶死生分旦暮頗聞兩州民巖谷多嘯聚有司幸眼前白對急追捕斯民如嬰兒慈母仰調防豈容使之饑而反貽以怒救饑當未然爲食須早具不雨三月餘開口久待哺嶽牧事遨遊傲聣曽莫顧遂令出偏師往往勤逺慮人亦甚畏死階亂豈無故漢有大司農爲國最知務誰知部使者出納反堅固輸金買朝糧僅得鳥一嗉尙爾吝弗予民隠獨何愬幾何不爲盜悔過苦無路富兒家多金封財亦良裕積金謀子錢切骨被疽蠧閉糶不肯售叩門如蟻附貧气生一時萬死有不懼政坐守宰癡申令苦不素有時出萬斛官爲復常賦大或旌義閭小或賜朝酺民情非木石豈不遵勸諭歲事小不登彛倫坐成斁無良二千石萬事成繆誤況乃六月師金甲困暴露天道有報施人情均好惡防當明誅賞典刑正王度庶幾令逺氓因此出沈痼

祁居之見過僕出未歸明日作二詩爲謝

家近平湖艸樹靑幾年於此寄髙情有時亦爲衰翁出誰道龎公不入城

不見前賢畏後生一聞君語爲心傾何時卻約髙軒過重聽門人說老成【祁寛字居之和靖門人】

雨後極涼簡竹坡四君子

江城夏六月大旱艸木黃稽首文殊師駕言天池陽爲乞一斗水普救千里傷微云生寶髻法雨徧大荒霈爲一尺霖化作三日涼老人不耐暑內熱煎中腸吹以碧落風灌以丹露漿我有方丈室彩牓名妙香呼我四君子聊與之徜徉朝憑共烏幾夜宿同方牀永結無情歡此樂殊未央榮瘁不攺觀死生知有常豈不賢俗子與世隨低昂翻手覆手間此道寜久長願我四玉友永言不相忘

七夕【並序】

七月七日與客語七夕事因記葛稚川神仙傳載王方平防麻姑眞仙於蔡經家事甚怪以謂自古詩人辭客必因風露淒淸之夕而敍牛女相見之期凡援筆而賦七夕者皆托兒女之情以肆淫媟之言凟蔑天星無補眞教使人間異事冺黙無聞良可痛惜因律稚川之文而爲之歌以廣其傳云

七夕相逢說牛女晉魏以來傳樂府金冠玉帔照靈河不見此身聞此語何如當日兩神仙空中一別五千年五龍駕車各異色萬里乘雲來九天麻姑女子十八九靑絲作髻爪爲手擗麟薦酒進行廚撒米成沙只一時爲言東海將揚塵蓬萊水淺【闕】

蔡經得道心尙凡背癢自速方平鞭上界眞仙足官府牛女之說眞茫然防樓對月誰家倩更就天孫乞鍼綫何不苦學麻姑仙養取紅顏如玉爛

僕所居蓋濓溪先生之故基也有井淸甘而寒爲之銘今未暇也

山下淸泉古甃寒百年誰爲發幽潛可憐昔日供茶鼎曽與先生當谷簾

夢行西湖梅花下

久把西湖作故鄕至今淸夢到湖傍分明昨夜經行處一色梅花十里香

春云収盡忽斜陽夢裏梅花帶雨香卻上小舟誰是伴回頭只有櫂船郎

太倉稊米集卷三十八

欽定四庫全書

太倉稊米集卷三十九

宋周紫芝撰詩三十六首

食芡有感二首

雞頭子熟客新嘗流落空嗟各異鄕紅綫緑荷香裏夢十年燈火記錢塘

翻香引睡一胡牀剝芡尋詩度日長若得長閒了無事人生如此亦何妨

書祁居之家小閣

李渤築長堤三千五百尺爲我絕平湖遂識柴桑宅髙人淡無營小室自生白倚壁橫兩牀並坐可四客時聞蒼蠅館不厭蝸牛馘誰知湖尾山抱負縈水石繁陰庇芳姿収拾在幾席天地本髙明胸次有寛窄固應世外境頗與俗眼隔我欲爲君畱雨意良霂霢對眠分小窓夜語要劇防須臾攜被來更待風雨夕

次韻都倅題趙菘老竹澗聽雨亭

西來倦客厭飄零一見宗枝眼爲靑世事絕知塵外少雨聲更在竹間聽鏗如曲奏江邊瑟淸伴風鳴塔上鈴想得荊州都別駕詩成幽夢曉初醒

曉雨用都倅韻

亂敲檐瓦曉初零聲入孤燈影半靑枕上有詩因雨得窓間無客對牀聽翠光洗出山千疊金色添成菊萬鈴収取新涼歸酒盞莫將雙眼爲愁醒【金鈴菊又名萬鈴】

夜雨再用都倅韻

半世常愁夜雨零斷腸無復鬢絲靑又將船艦舟中夢移入梧桐葉上聽涼吹漸欣歸枕簟好詩那更似鸞鈴欲知多少江湖興病眼無眠徹曉醒

夜聞驟雨枕上二首

星斗闌干云翳銷黃昏猶未有微飈誰將枕上三更雨捲作錢塘八月潮

山南未作小裵坐想奔流萬壑雷三峽橋邊風雨樣先將此防入詩來

季夏極暑正晝艸木俱萎獨吾坡上數君子玉立蒼然傲睨自得豈杜少陵所謂修竹不受暑者乎

烈日當正晝長天無一云艸木失顏色葳防困燒焚陽春始用事庶類爭芳芬小艸最無名羅生費鋤耘凡花頗矜持隨風弄餘薰一朝值炎酷爾輩徒紛紛蒼蒼不攺操惟我坡上君修莖粲碧玉茂植歌屯云有如獨醒人不受麯蘗醺如彼至人者自與世俗分入火且不熱況乃逢朝昕小人柔弱姿難與君子羣

送吳甥歸秣陵

人生良苦不自知三折肱乃成良醫老夫年少不知此請爲甥也今言之平時頗喜詩有味晚乃竟坐寒無衣人言詩成本無用小技止可持自怡一聞斯言寢不寐盡欲棄去無孑遺人皆見之唾不顧汝乃掇拾歸何爲前年行都子訪我值我偶得南州麾汝之老母我伯姊何爲棄養行相隨極知饑寒子良苦況乃窀穸歸無期翁今兒孫漸滿屋子六八女肩相差歸嚢羞澁止有此世事乃爾眞成癡渭陽老將如病驥肉瘦到骨那能肥枯萁成豆不足較甥也幸有驊驑姿丈夫豈合長貧賤愼勿瑣細含酸悲天寒霜勁路如掌矯首一望秋風嘶

小兒琹歸自宛陵喜甚成詩三十韻

吾家自曾髙善積豈一日爾祖工辭章論議抱經術我亦學弓冶少小弄文筆汝兄今有兒束髮行授室義方稍加訓書種恐未失汝亦千里駒似有趻踔質頃爲國子弟兩戰一敗黜猶復勝端舒不識六與七胡爲久別離嘉月六換律去時春气溫飛燕如防漆只今秋風髙露艸鳴蟋蟀老眼望千里懷抱難盡述有時坐如癡經月發不櫛酒酸或忘飲客至亦懶出汝書江南來歸計似可必翁也望汝懷疑有後皇橘奴婢喜欲顚精粲治黍秫辛勤釀鬥酒待汝解憂栗訪舊說鄕閭呼兒共梨栗念汝童稚時頃刻不去膝況今待汝來時序恐凜凓竹輿聽咿啞云嶺走崒嵂吾無千金產遺汝使汝逸惟有骩骳文待汝成卷帙二事倘可了余亦遑暇卹是時新堂成小室頗溫宻夜席照寒燈紅鑪共呫嗶皇天旣休老謝事卽移疾汝當著歸鞭快馬追健驛

次韻郭元壽泊舟琵琶亭下夜聞吹簫

舟在琵琶舊日亭玉簫更弄月微明湓江故事新歌曲便是香山此夜情

次韻元壽見贈

畫檐橫著小闌干防盡西來最好山帶雨楚江依約處隔煙淮樹有無間巳煩造物分幽趣合就餘年了燕閒借使眼前無此妙可能不似鳥知還

送元壽歸華亭

念昔得左魚相逢各萍梗我方事米鹽君亦厭簿領豈曰吾無徒其實但弔影殷勤共杯酌邂逅得俄頃坐中老於菟神色甚凶獷一軀垂豕腹兩眼張牛猛酒行殊未闌幽事頗遭梗人生聚散多快意復難逞只今幾何時我居已深屏君亦乘歸舟久別勞問省長言出新詩小酌共晝永平生發硎刃妙割無肯綮豈容金九傍臥著函牛鼎廟堂重汲引盡取無短綆防當從隗始豈複雜噲等願君飛尺書早發慰晚景功名要激昂人事勿暖冷爲我謝黃郎無路勤造請熟醉倘有味髙臥不須醒仍煩織筠笯丹砂寄圓頂【華亭出鶴】

都倅壽詩

讀盡人間未見書幾曽回眼到園蔬文章筆下飛雲錦今古胸中著石渠萬事要詢胡伯始九重應問馬相如明年我欲爲公壽想得追鋒巳賜車

文石班中侍從聨如公眞合在甘泉何由魏闕催歸詔未到荊州去路邊分外寡求應是福靜中有壽不須仙滿斟玉色長生酒爛醉廬峯五老前

晚眺

望極應千里人家自一村客防何處落鄰碓隔煙聞山自秋來瘦江從雨後渾平生幽獨意爲客卻銷魂九江木犀甚富而香亦奇絕江東所無也

自從春去憶疎梅直到秋來數木犀不隔幽香微雨細偏宜小樹夕陽低無詩可說難言態有酒應須著意攜家在東江苦無此莫嫌爲客在江西

再賦木犀

新詩幾欲賦幽姿才淺眞慚禿角犀未可便教金粟盡直須防到玉蟾低風吹香去天誰管花趁人來我自攜不對此郎時一醉空令墓上掲徵西

再賦木犀

尋香剪得耐寒枝不羨腰圍寶帶犀塘桂自應同臭味巖花未可較髙低秋風易老空成恨佳客無人莫漫攜挽取芳條供燕坐絕勝騎馬號安西

謝祁居之惠桃竹杖

老翁年少白如玉初學裹頭雙鬢緑一心走覓梨與栗兩腳登山健如鹿中年腳力驚早衰騰踔安得如兒時挾弓持滿走避賊尙與箭鋒爭疾遲如今老矣那忍說七十上身頭似雪年來腳力何所似鈍如罷牛跛如鼈先生彊欲相扶持贈我江心桃竹枝竹夫人癡不解語木上座肯行相隨況乃柴焰如削鐡四十九層排玉節天公與我山作堂木落霜空秋九月與君共防南山云安可一日無此君

十月十七日大風約客登虎渡亭觀浪人言今日下水風不可往也戲作此篇

長江水自光搖空陽侯欲與風爭雄濤頭不受水犀弩鯨波欲捲馮夷宮徑須便入虎溪口淨洗平吞云夢胸人言上水得風浪下水得風終少功平生萬事盡難偶政要東風渠不東江邊一嘆良細事而亦齟齬煩天公兒時望事到白首事不如意十八九不如快飲風流泉夜防靑山防北斗

送楊師醇赴竟陵法官

平昔交遊未易論世間誰復似君眞五花判事元無意三尺從官政爲貧酒賤頗宜呼客飲詩成莫忘寄書頻使君若向新堂老今是開山第一人【時二妙巳成故有是句】

次韻楊師古畱別

寄食客鄕逺誰人肯見過江山來往數蘭玉弟兄多可恨澆愁酒能摧轉棹波幾時書到眼此別意如何

晚思

灘沙露尾江水漧江洪束峽江流湍千山落木風轉急萬里飛鴻天更寒暮云政擁蒼玉玦落日忽下丹砂盤他鄕久客去未得悠然東望心悲酸

二妙堂望九十九峯雪

北風捲地天漫漫長空下舞十翔鸞天公吹絮作飛雪大匠琢玉成羣山羣山南來西北折走如連環斷如玦接天朝同一色雲映水夜伴中宵月誰知三千大千界有此九十九峯雪人間未見固難名天上有之那可說老夫才盡晚益繆筆力應無此雄傑徐熈著色豈可畫大年小景不足恱誰當貌此一段奇畱與髙堂洗炎熱

雪後步至江亭

老人攜家無窟穴晚得一邱藏曲折今朝日出天色佳拄杖來防山頂雪靑山疊疊幾十峯桃竹班班三百節山晴顏色防轉好老健腳力殊未竭出門暮色尙餘霞步到江亭巳生月歸來附火卻關門茶熟詩成意良【兌】客有勸我勿作詩柰此江山兩奇絕捫須仰面防屋梁心自知之口無說天將此段付詩人世間那有閒風月

時宰生日詩五首【並序】

某伏遇太師相公慶誕之日忝出鈞播之下倍增欣恱之情屬官守所拘越在江表不遑俯伏槐庭仰伸燕賀下情徒切依戀謹薰沐撰成古風五首敢罄愚衷用祈遐壽竊惟太師公相妙算無前度越百代丰功蓋世焜燿兩儀閱歲曽不逾於十稔而禮樂修明庶事畢舉殊祥上瑞汗簡疊書樂歲丰年諸道並奏至於鉤陳太微星緯咸若北嶽醫閭鬼神受職治效所臻曠古以來所未嘗見往者愚不自揆固嘗屢艸蕪詞上塵鈞席旣而思之太虛難於繪畫芻狗不可再陳姑且置之不復敢道獨以謂大賢君子間世乃生民之休戚實系於斯非若鳯皇芝艸徒爲美瑞而巳故一章以記誕彌之慶爰自上世以逮中古相業相輝具載信史固亦多矣大率不過好生惡殺以不戰爲勝以銷兵爲上太師公相深得聖人好生之意以就神武不殺之功故二章以明相術之要位莫隆於三公功莫盛於姬旦圯上之書授之子房謂當爲帝王師而其功業甚卑未能去殺不足彷佛今日之盛然則非體伊尹格天之徳安能踵周公旣醉之風故三章以述盛徳之效功髙者位必大徳盛者慶必長今少保大觀文道徳文章爲世儒宗韋平之傳鄭武之詩不足少進流芳千載何有窮極皆盛徳至仁天爲之報故四章以卜累世之休仲尼執魯國之政歸齊人之疆當時之人號爲聖相休兵而來生民奠枕方之聖相無少愧焉然魯國之地不足以比大統之宋歸疆之效未能成極治之隆功髙位大無以復加惟有持盈守成可以上迪吾君下濟斯民以永無窮之休是爲天下之公願故五章援聖相以明大功凡此五者𨿽不能事載其目物彰其美而不世之勲難名之妙實在其中矣伏惟太師公相益廣好生之徳用昭不忍之心使薫然慈仁足以轉一气於洪鈞開八荒之壽域則天心克享壽亦無窮某猥以庸才久陶大化敢忘僣冒上凟威嚴伏惟鈞慈俯埀采覽不勝榮幸之至

皇天產萬彚瑣碎不足名靑黃百艸中幻作芝九莖惡鳥不敢語紫鳯丹霄鳴尢物倘或出四海稱隆平太史上圖牒後夔奏韺防豈知人中瑞千載乃一生神髙下蒼籙昴宿扶漢氓天亦甚愛惜殷勤遺黎防聖主答天意一酌尊老成願公於斯年擁佩朝玉京

二

歷世由羲軒百相標簡牘操術難具論大抵一言足所尙必仁恩所禁在殺戮臯陶期無刑四海自肅穆敷徳益所贊坐使有苖服西都郅支功蕭相不肯錄有唐未開邊宋璟乃當軸向來多謬悠紛紛空食肉一言兪玉音萬竈休野宿不戰乃爲功休兵豈無福

三

維國有六職論道先三公巍峩獨姬旦焜燿傳無窮子房號賢傑妙算無遺蹤謂可爲帝師授書圯上翁周公迓太平道與時適隆張侯防𨿽奇未解銷兵戎太師回狂瀾僅在談笑中徳業與智謀誰能與公同疇人亦何知但說前無功誰知公一徳自與天潛通

四

種木當培根疏流必深源嘗聞活萬夫報在子與孫只今父子懿同拱羲皇尊文方班馬富業與臯夔倫奕奕兩貂蟬煌煌一朱門聖道家所傳蘭樹俱有聞韋氏守一經事業不足論金張誇富貴盛徳無遺芬父師固難量有功在元元爲公祝遐壽千載同風雲

五

魯人用眞儒齊田歸鄆讙當時號聖相晏語甚眧煥往者遭承平燕安嗟久玩三綱旣巳解四海兵幾半天戈不忍揮燕騎忽雲散功髙陋古今事易止朝旦方知今相聖難復與魯辧世罕班馬流無言可稱贊願公守成勲寶歷慶千萬蕪詞不足錄至意良可獻

客有以僕托病謝客者甲戌除夜作

夢中七十四番春謝客明年懶見人巳是天公憐我老苦無官長怕誰嗔臘隨殘漏聲俱盡鬢共疎梅色鬭新招取雲山來一笑竹坡猶有此閒身

祁居之作亭山間名之以宜謂四時之皆宜也其後寓安有亭未名居之使牓以似宜寓安𨿽從之而其詩乃有未必輸公之語气似未平也寓安欲余賦詩因爲解紛且以見二公相忘之意

先生有亭宜四時乃使寓安名似宜寓安口諾心未肯更欲老翁聊決疑老翁百事盡稱好一生和羅常作椎況是宜亭頗靜秀聞說似宜尢復奇兩山相望俱不惡二老較勝知何爲防當扶病躡雙屐攜酒君家爲君醉不知春事巳過眼但見此亭俱可意且對靑山食蛤蜊一笑誰能知許事

晚霽效韋蘇州

重霧翳曉日相持決陰晴須臾忽戰勝日杲中天明積雪壓竹腰欲舉如垂旌冰淩旣融液意气還崢嶸花木手新植未可分死生庶幾僵僕根可與微陽爭況乃田畆間春事亦漸營新緑染麰麥餘甘歸竹萌飽食遂可料聊助春山行一晴亦細可系我憂喜情我詩不浪作有詩君勿輕

寄題章漢直中虛堂

穀以虛而應樂以虛而出婦姑時勃蹊作室坐自窒天地猶槖籥用固不能屈學而不見道方寸等暗室誰知道集虛通一萬事畢推此以遊世於道乃其一異哉子章子妙悟造理窟何止學美身虛靜了不汩願君師心齋守此能勿失室以虛生白水以止鑑物此意似太漫未免遭罵詘我亦取斯言聊用自湔拂

太倉稊米集卷三十九

欽定四庫全書

太倉稊米集卷四十

宋周紫芝撰挽詞三十四首

徽宗皇帝挽詞二首

治格興王日功埀定鼎年重新周制度盡有漢山川寶墨星辰爛皇猷典誥傳小臣回老眼埀泣望雲天

二

主器歸儲嗣神堯意獨髙帝方遊赤水人巳抱烏號萬國瞻雙闕三山戴巨鼇思陵風雨夜松柏漫蕭騷

吳師魯挽詞

少日詞華豹一斑暮年白髮老靑山誰知筆下三都賦不及人間五兩綸麟閣未輸前日恨鹿門長享百年安他時隠逸書佳傳名在宗元季孟間【唐隠士吳筠諡宗元先生】

王夫人挽詞

槁砧髙義赫窮閻內子宜家恊鳯占茶乳未容収淨供蛛絲早已上香奩坐中有客思分髻林下無人解擬鹽他日諸郎盡臺閣防刋佳傳賁幽潛

徐夫人挽詞

蚤歲孀居婦職修凜然霜檜與爭秋木蘭女解聽金柝共伯妻能賦栢舟鸞誥一封身未享木奴千樹子先侯可憐黃壤埋瓊玉十里虞歌滿路愁

郝至之挽詞

不見平生郝骩山滿襟靑淚只澘然少時揷架空千軸老去防嚢止一錢挈榼暗思攜酒處跨驢誰畫作詩肩當時刻鵠終成鶩唾面應須使自亁

哭劉元素

前度劉郎迹巳塵交親零落倍傷神桃花句好人何在忍防風搖燕麥春

日飲無何自醉醒平生種種是眞誠不須私作門人諡君亦從來苦畏名

中郎巳老元無子靈運爲僧只在家鬥酒只雞吾欲哭不知誰爲作侯芭

劉元亢挽詞

交遊半作白頭新不見劉郎誰與親東野命窮官止尉少陵才健筆如神皇天可是無公道舉世何由有若人醉裏廣文渠不識可憐官長錯相嗔

悼友篇【王次卿】

建炎三年冬朔騎方南驅王師一敗績列戍如驚烏賊將招叛亡操戈橫道隅坐令江鄕地化作盜賊區平生金蘭友之子眞吾徒避地出三物夷險兩不渝豈謂倉惶間遂有生死殊始時羣盜來未識安所趨但聞戞金革門外爭喧呼捫蘿得微徑宻雪方紛敷子時索我急出門衝賊塗遲子久不至得報日巳晡夫婦俱見執擔簦入軍俘累累五兒女飲泣聲呱呱小雛從物故踉蹌走大雛長女畱軍中繼釋二小姝借艸巳信宿脫死許可圖賊意欲解防小試聊躊躇時方羽書至招諭陳嘉謨渠姦立授辭抗論苦未兪命子使艸檄操筆徒嗟吁謂言不事賊髙目捫髯須丈夫賤茍活請就斧鉞誅袒裼防殊死肥白驚瓠壺其妻始就擒抱子俱沈濡牽挽負殘息凍淩【去聲】生羅襦時方燎濕薪四座圍諸孤可憐玉雪姿不受蛇豕污須臾有健卒提刀血糢糊聲言殺槁砧憂憤攪郁紆撫掌發浩嘆隕越不復蘇夫義婦亦烈此事知久無自古肉食者未必非姦諛生無骨骾資含死餘金珠石麟髙嵳峩丰碑樹趺生無徵戰功祁連巧規摹誰知艸棘中髙義屬防儒蔡琰旣兩聘生子畱單於晚歲遭阿暪愛惜存微軀蔚宗作佳傳浪與烈女俱世無采詩官盛事恐湮蕪子死不足惜防當逢董狐

詹伯尹挽詞二首【詹友端字伯尹】

詹郎胸次有奇兵幾爲樓蘭欲請纓四海眼髙空燕雀百年身老困鯢鯨跕鳶不用傷遺恨蒼狗何嘗有定名勲業轉頭渾似夢卻將五字作長城

平生危論劇傾河應合飛騰上諫坡富貴鮏羴眞夢耳死生名節柰君何欲求佳傳無千斛但把靑魂付九歌鬥酒淋漓澆宿艸西風老淚不勝多

吳夫人挽詞

懿徳閨房重髙名逺近稱流年忽成夢素節尙如冰法悟無生忍襌參最上乘應憐女博士空近讀書燈

二

素幔秋風急煙峯曉日殘香沈金獸在鏡掩玉臺寒恩巳霑封誥人空委佩蘭他年作佳傳誰爲考幽刋

李卿挽詞【李侗字誘衷】

東漢埋輪手開元禦府卿名因射策早恩許故家榮竟失鵷行舊空乘馬鬛旌他時雙驥子萬里是歸程

桐川太守母夫人挽詞

夫人無復擁魚軒旅櫬歸來倍黯然皂蓋朱轓今有子布裙椎髻舊推賢余哀盡入虞殯曲盛事當隨列女篇忽掩幽墟可無恨誥封生享更髙年

哭吳與行二絕【吳時字與行】

李廣平生竟不侯功名防得鬢霜秋學無西洛時難偶人似南金價未酬

投筆文塲日未西春蠶食飽速於飛充庭不是無前列從此元江九肋稀

聞侯元進死

薄宦時難得餘生老易分人言侯叔起詩學鮑防軍未補胸中綫空修地下文欲尋髙宻語應怕虎狼羣

二

君在漳溪病相逢特地歡句新詩屢出談劇酒頻寒夢作三春別人成隔世防無由弔塵幾只有涕闌干悼舒永丰【舒賔王字利用卒於信之永丰令】

舒侯九秋鷹未奮老拳翼平生流輩中肯數程不識庾公開幕府少作九江客風檐掛虛樓夜月浮大白飲气吞江流髙談傾坐席一朝風塵暗孤壘困劇賊艨艟浮江下雲霧蔽天赤坐中嘬防兒相視無人色手持白羽扇奮身追危壁坐解兩家難稍稍無勍敵身幾落虎口名不掛賞籍鳥去良弓藏論功止投石歲晚猶折腰得邑亦甚僻似聞山中人盡飽太邱徳官謗殊未眀此責詎可塞乃復令斯人含恨入窀穸風亭分客袂僅作秋夏隔奪我玉面郎江湖坐愁寂撫棺欲三號何由反鄕國元具茨不起道州之疾哭之以詩【元勛字不伐】

一別魯山三歲餘西來消息未全疎白頭忍雪舂陵涕【闕】醉才幹廬阜書晚路得州眞似斗平生彈鋏竟無魚漫郎猶有新書在千古風流不負渠

沈貴池挽詞【沈肇字彥述】

澤宮當日喜逢君雞鶩初驚鶴在羣果見亷平淸似水不嫌名宦薄於云一區未買江邊宅三尺誰澆隴上墳自古逹人俱冺滅固應知有沈休文

李使君挽詞三首【李彥卿終於宣守】

治劇知公老更優何嘗箕斂急徵求誰言粟自關中漕但見錢從地上流已報南來三日政爲寛北顧一時憂皇天自古無公道不遣劉郎到白頭

溪頭萬杵響春雷談笑爭防雉堞開鼛鼓不須催晝急麗譙疑復自天來一樽誰酹風前酒萬栁空埀雪後栽魯史書城三十六不殫民力獨公才

使君投老益精明三換魚符寄一城漢相未曽除郡守蜀祠空復拜諸生他年宿艸人誰弔當日淸泉我作銘萬里巴江消息斷不堪斜日上寒旌

蔡氏夫人挽詞【夫人蔡天啟之妺】

中郎文采照當年婦徳尢稱女弟賢長夜忽成三尺壠異恩來自九重天名畱仙籍誰能見事載銘詩世謾傳想得伯鸞懷舊恨摩挲歸櫬一澘然

方桐川挽詞【懋徳守九相】

善人淪沒意如何細說平生恨轉多此日飛騰只蘭省當時準擬上鑾坡十年猶記燕姬舞一曲今悲鬼伯歌欲問哭君多少淚未能注海亦傾河

周修武挽詞

懶隨車馬著冠裳便築華堂作醉鄕遮眼不知山幾疊供閒自有木千章平生陰徳應無數他日髙門未可量我亦元無諛墓手斯文聊付起家郎

弔孫云老云老少年謝去場屋詩甚髙而豪於飲

孫郎涉世似虛舟一醉從前萬事休千佛經中無姓字八仙歌裏見風流淸詩便與重泉隔客淚空添晚歲愁隴上只今多宿艸爲君何地築糟邱

哭二羅【靖仲共竦叔共】

平生交友懷三益晚歲悲酸弔二羅地下忽埋雙白璧人間眞是一南柯篇章零落知誰管人物風流竟若何未有只雞澆鬥酒空令老淚作傾河

弔陳相之侍郎

疇昔相逢十載余巳驚白雪鬢疎疎【臨安初見公年才四十餘須鬢俱白】長鳴本是空羣馬入社猶爲漏网魚醉到湖邊誰共酒別來江上苦無書風流文采今何在只有傾河淚滿裾【相之詩甚工而名不在江西詩社中故有漏网之句】

九道江中弔趙溫叔

昔飲江南酒劉郎鬢未華無依憐晚歲死賊痛全家夢隔泉臺久魂歸故國賖與誰山下路同折凍梅花

太倉稊米集卷四十

欽定四庫全書

太倉稊米集卷四十一

宋周紫芝撰賦十一首

哀湘累賦【並敍】

始余夜讀離騷經二十五篇至其悲憤慷慨有不能勝卒以忠諫而死未嘗不埀涕想見其人其後誦賈生渡湘水所爲弔屈原賦與揚子云反離騷則知二子皆咎原以謂當去而不當死也嗚呼君子之責人也終無已乎其異於庸人亦逺矣而又非之不幾乎使人難爲善者哉盍亦反而求之傷夫原之不逢其時以死焉斯可矣乃反二子之意而作賦名之曰哀湘累

繄靈均之好修兮名正則乎始生皎外晢而中潔兮而又重之以能名紉江蘺以爲佩兮擷芰莖以爲纓駕靑虯以爲禦兮驂白螭而上徵朝登乎昆侖之邱兮夕弭節乎玉京叩帝閽以請命兮將下澤乎羣靈忽堪輿之黮黯兮俄炎駭而云蒸黃霧晻其四塞兮日月澒洞而不明前夔魖而後窫窳兮右蚩尢而左攙搶虎兕紛其欲齧兮梟獍肆其旁鳴嫫母姣而自好兮惡夫累其潔貞痛靈修之弗察兮俾羣防之並興曁夫累之旣逺兮孰怒鱗之敢攖惑纎靡之暱言兮卒防軀於秦庭累知其無可柰何兮乃退而述其情𨿽怨悱而不亂兮懷眷眷其未央彼猶夷而不忍去兮冀異修之自懲終惛惑而不悟兮知直道之難行乃負石而赴河兮恥餔汩之非淸配陽侯之爲神兮友彭咸而翺翔俯馮夷之幽宮兮聊逍遙以徜徉嗟夫人之何心兮謂累死之弗祥盍逺引以避地兮豈玆國之爲良視懷祿以偸生兮較一死而孰良彼防邪之並植兮勢混混其日昌顧若人之髙介兮亦何羞乎彼臧縱有目之不明兮豈鸞鷟之同行倘中心之不懵兮寜不辧乎羶薌曽椒蘭之不垢兮亦靈修之可傷𨿽擯斥而不用兮亙千古而益光

思隠賦

維人生之有志兮咸自稟於不移紛異趣之殊轍兮遑同驅而並馳偉哲人之遐騖兮車遄往而載脂搏六翮於九天兮時下睨而旁咍何貪人之敗類兮紛突梯其脂韋傃林臯而不反兮曰言邁以何之念兒童之未涉兮斥囂囂之羣嬉坐茂陰以終日兮引淸流而濯衣怪推排而不去兮懼並矚而歔欷歲侵尋以彌長兮迫世故之寒饑儼余冠之峩峩兮曳余裾之纚纚發余軔於南山兮漸余裙於天池森九關之虎豹兮夐杳隔乎云霓始藝蘭之百畹兮植杜蘅於江蘺同艸木之零落兮風雨穢而不治塵冥冥而晝晦兮石齒齒其輈摧知薫蕕之卒不可以同處兮疇鸞鶩之並棲世聱牙而不吾與兮吾亦惝怳而沈思時奄苒其不再得兮吁旣逼於崦嵫頺齡倏其幾何兮竟迷塗之與偕恫奮飛之不能兮乖素心之幽期借隠黙以自彊兮終厚顏之忸怩慨夫驥之逸足兮猶未就而銜羈豈縶維之不可脫兮將生芻之不可以肥幸鹽車之未駕兮豈空谷之難追卜余居於法淵兮反余佩乎江湄制芰荷以爲蓋兮結薜荔以爲帷雕桂樹以爲棟兮采辛夷以爲楣食雕胡之旣實兮飲墜露之未晞信尙友於千古兮樂天命以奚疑矢餘言之不妄兮指玆山而誓詞

招玉友賦

周子閒居旣久終歲杜門寡徒少偶寂無與言形影相弔自爲朝昏客有謂余有賢公子者吾不知其爲誰氏之子亦莫知其何許人也其爲人也其中淵然而深其外粹然而溫其徳甚醇其譽甚芬顧風流之若此豈凡伯之能羣若人者願奉杖屨於先生之前先生其亦有意乎周子曰嘻吾聞之子白晢無垢面如玉槃人樂與進無不盡歡可與定交取之必端字曰玉友見必解顏豈謂是歟客曰是也曰爲我折簡招之使來黎明在門雜然詼諧傾蓋如故相視歡咍乃與爲交絕嫌與猜先生喜甚崛然而起顧謂公子曰昔酈寄賣祿以全國常山戮余以報私曽歲月之幾何倏膠漆之已離外表表其冠玉中屹屹而險巇偉玆友之穆淸交逾久而益夷豈甘醴之易壊亦浩浩其無疵挽夫君而與防視餘子其奚爲又何必慕靑州之從事追逸軌而並馳也耶先生乃命客以偶坐紛羽觴之淋漓粲一笑之春溫契千載之夙期翳二士之相忘悵獨醒之可悲然後峙連璧之嶙峋起浮游於渺彌此兩玉人者又相與爲汗漫之遊逍遙乎六合之外而莫知天地之可遺也

新城賦【並敍】

建炎元年五月朔今天子以天下兵馬大元帥卽寶位於南都尙書右丞呂公奉隆祐皇后防持國璽歸行在所上嘉其忠拜公以丞轄之命三年秋八月公移病得請爲宣城守時朝廷方專任老成以惠安黎庶而宣於江左爲要郡因飭有司賜中都錢五萬緡俾繕築故壘悉起而新之公至鎭之三月旣因舊址分命其僚鳩工飭材以振頺靡曽不淹歲告成於朝雉堞樓櫓聳然環峙長河深塹縈帶乎四維民始有賴以安焉某實此邦之士均被惠澤以保厥攸居不能自黙乃爲之賦以獻其詞曰

皇受命之無疆兮撫列聖之重熈植本支以爲城兮守中國於四夷成威疆於道徳兮柔逺人而懷來𨿽外戶其弗閉兮詎正晝而穴坯陵垝垣其寖弛兮悵孤墉之日隤邇謀臣之鑿空兮結奇禍於邊陲盜鋒起於中夏兮焜樵蒸之配黎纂嗣聖之丕圖兮倐虎嘯而龍飛登故老於海濱兮勤懇惻於疇咨眷大江之橫騖兮紀南國而東維瞻霓旌而望幸兮阻石頭之崯巇何玆土以爲輔兮實警蹕之是毘爰屬公以往城兮卽舊址以增治始天語之丁寜兮旋縮板以塈茨驚萬杵之雷動兮屹百雉其厜防初浮櫐以陾陾兮趣伐鼛而旣疲聳丹樓之如霞兮麗朝日於罘罳繄二水其如帶兮湛汪灣而彌具藺石而布渠答兮亦虎落之旁施役不再籍兮耕不解縻民不告病兮負鉏以遨嬉忽冦賊之淩暴兮蔽橫江之旌旗剽旁邑而不入兮無匹馬之敢馳豈精誠之下格兮匪木石其奚疑追回天之讜議兮信大廈之復支斂餘波以小溢兮在此一方之羣黎公時與賓客而周覽兮淚雨下而交頥念北狩之旣逺兮渺法駕其何之客起舞而壽公兮願效節於守陴公亦友松喬而不得兮反云斾乎霄涯屏四方其安堵兮豈陋壤之足爲儼余冠以從公兮聊望云而裴回

感士不遇後賦【並敍】

昔董仲舒作士不遇賦司馬子長作悲士不遇賦其後陶元亮仿二士之意而作感士不遇賦其略云寓形宇內而瞬息巳盡立行之難而一城莫賞此古人所以染翰慷慨屢伸而不能已也嗚呼淵明知人生之如夢而未能均窮達於一理故遇不遇猶有分也乃作感士不遇後賦以廣其意云

士固有抱負偉器而陸沈於阨窮無聊者十常八九餘嘗較成敗於適然齊死生於頃久然後知達者未必以智而得窮者未必以愚而取也故回蚤死而跖壽雄終窮而莽達何侯萬錢而陳平糠籺季子六印而原思百結陽貨當國而孔子環轍萬石朱轓而馮唐白髮歷方冊之所載𨿽不可以數計而周知大抵皆賢智之不遇例顚沛於覆車之轍也士不自悟怵然而驚作爲斯文以鳴不平故揚雄嫉世而解嘲屈原見斥而作經韓非孤憤而卒死梁鴻五噫以示情是猶在可笑之域而未足以均昭氏之虧成也彼殊不知皇天之平分較錙銖於反覆似賦予之殊偏究所用而皆足鶴長不足斷鳬短不可續烏黒不日黔鵠白不日浴鷦鷯巢林不過一枝偃鼠飲河期在滿腹蓋窘於壽者余於仁薄於利者富於徳貴不在其身者其裔必昌志不施於時者其名必馥安蓬樞者不應有愧於華廈穿敗裘者不必多羨於蒼玉昔人有牧羊而寢者因羊而念馬因馬而念車因車而念蓋遂夢曲蓋鼓吹身爲王公晝松風之聒寢忽驚悟而無蹤付浮生於夢境倐萬化之掃空亮無往而不遇靡有困而不通倘領防於斯意聽造物之攸終

蜂衙賦

蜜蜂以釀蜜爲能乃羽虫之細方其樹花方馨而眾羽所萃載以其股擷以其喙蓋近乎智羣飛薨薨其羽泄泄有一弗勤眾殺而棄蓋近乎義至於百和薫蒸如醖酒醴瓊膏溢流旣甘且美剖其腹脾可口悅鼻則蜂之爲技至矣長廊人寂雨霽日斜哄然有聲隠於檐下童子曰嘻此蜂之衙也夫蜂以眾集其尊在王日以朝事蓋理之常有不安宅王於易方視王所至眾翼而翔奔逸以趨顧虞禍傷王之所止不飛以揚聚都成國復坐明堂曰君曰臣禮儀蹌蹌平居無事臣禮則臧忠不棄主猶在搶攘嗟乎朱輪華轂貂冠繡裳劍佩戛擊以朝明光朝趨秦庭暮綰漢章官崇祿丰主聖臣良時危勢傾胡越相忘孰知夫主憂臣辱主辱臣死與夫惟主所在與爲存亡者乎故曰死生以之巍巍堂堂背主棄國是謂不祥

聽夜雨賦

歲壬辰秋七月夜旣寂涼風發饑虫號寒庭樹脫葉子周子傲胡牀以箕踞耿秋懷之憀栗依倚孤燈爬搔短髮蓋戚戚然有不悅焉紞如三鼓夜旣分矣有聲防然起於寒蕉靜而聽之屑屑騷騷始霏微以成滴旋淅瀝而驚飄聲欲斷而復續勢中微而倏髙慘元云之夜色滯靑蘋之輕飇夢江聲之洶洶雜檐澑之嘈嘈長更其愈逺睇寒而未朝若有笑謂餘者曰此殆造物者恨愴而愁子也子猶聞而樂之也耶子周子曰嘻僕賤役也疇昔之夜流轉倦遊吳江楚澤賈胡滯畱防峩巨艑舴艋扁舟風檣浩蕩短棹夷猶孤蓬獨夜風雨颼飅天寒日暮深山窮谷短衣匹馬逆旅獨宿主人歡笑夫飲婦屬客子萬里百念滿腹風雨淋漓寢不瞑目方余處此安能不淒其以悲反而思之有若痛定恍惚自疑今方振衣彈冠脫屨解靴方牀石枕髙臥茅茨以聽夜雨之埀埀不猶愈於向者困苦羇愁無所於歸而棲棲者乎何向者不動其心而今反不樂以嬉乎𨿽然余猶以爲未也夫鳥不厭髙魚不厭深麋鹿跂之志在山林適有天幸者不慗遺余有田一防有芋一區有薤百本有橘千奴其不然耶猶能著短蓑臥牛衣烹伏雌炊扊扅老妻稚子佩犢帶犂以耕春畦然後恣倦夜之熟寢傾濁醪以解頥和葉上之寒聲哦曉雨之新詩吾𨿽老矣而猶可庶幾也於是聞者噤莫能言而余亦鼻息如雷不知晨雞之喔咿

蠅館落成賦【並敍】

靜寄老人晏坐有室狹隘褊小僅容吾膝名曰蠅館客問其所以名者曰昔楚襄王命宋玉作小言賦其語有云館於蠅頭燕於毫端烹虱腦膾蟣肝防九族而同嗜猶委余而不殫今吾室類是故命曰蠅館也糞階窒穴掃堊塗丹治於八月之壬子而落成於是月之甲寅落成之日喜而作賦其詞曰

子周子生於蝸牛之國居於坎井之間地止一席屋止一椽下飲蹄涔上窺醯天憑蚊睫以顧盼附蠛蠓而周旋𨿽傴僂以盡日聊嬉戲而蹣跚是曰蠅館宅於蠅顚念此有生坎多嘆先人敝廬載築載焚一歲之間十徙九遷分窓共戶或哀王孫遭嗔防斥亦怒其顏蘧廬逆旅莫適爲安今也身爲酒母以給上官萬蟻旋磨電轉雷喧量升較勺飛塵滿前曽不旋踵長廊寂然勞少逸多歲有餘閒男丰女肥月有餘錢以燕以遊以樂吾觀曽不知足而猶欲渠渠廣廈以大吾居焉是可笑也巳矣況乃自昔佞幸專嬖權臣擅美富家鉅賈髙門大第家僮五百人步障三十里奇禍忽作室瞰百鬼朝存華屋暮掩虆梩嗟乎人生電忽如此視吾捨館豈不巨偉於是館成而落之主人喜甚而爲之歌曰心有天遊室生白兮天宇𨿽大何迫窄兮爰築吾館爲安宅兮覽觀六合於幾席兮避陰休影匿吾迹兮絕交屏遊晦吾徳兮蟻穴蜂房以自適兮

卻暑賦

伸夏之月星鳥司晨暑候蘊隆赫如惔焚老人衰疲晝掩衡門如坐深甑乎沈昏況乃澤國湫隘江云郁興蝸廬蟻垤日炙云蒸𨿽脫防以終日亦對食而不能乃復悠然遐想戲作寒語一笑爲樂以卻煩暑於是顧謂客曰子獨不見時當窮冬元冥用事朔風號空飛雪淩厲徹重冰於九淵凝陰雲於萬里土僨木僵凍裂厚地深山窮谷行人不至手足軟瘃流血墮指當是之時吾願與君據案飲冰褰裳掲水更云臥而風乘庶炎蒸之可洗客大笑曰夫子之室枵然中空囊無敗絮衣衾不重念鶉衣而莫得況狐裘之防茸秋風颼防露泣艸虫稚子號寒老婦攺容不於未寒而求衣乃反大言以自盲聾周子曰嘻吾儕小人朝夕偸安聊復念此以滌吾煩豈謂夏虫而不可以語寒願子速退無敗吾歡

造雹賦

守宮微虫以守爲職碎首粉身僅防淫慝延緣壁間跂跂脈脈捕逐蚊蠅伺昏潛隙雜然一飽恣意啗食掉尾搖喉似有驕色技止於此其實何得至於平時暇日山崕水濱十十五五翩翩聨聨銜尾而下飲於江津哺水入穴藏於山陰發坎而視碎如凝冰是猶未足以爲怪也乃若雷電成章山澤通气陰雲四起凍雨立至則轟然有聲起於蟄戶激爲飛雹散落無數大或如卵小或如雨殞艸殺粟傷人摧羽爲物之病蓋有不可勝數者矣吁亦異哉夫物之神怪其類無窮故龍噓而爲云虎嘯而生風蜃樓出海蛛网橫空與夫人之幻化有若造冰於夏而起雷於冬或暈月以顯怪或吐霧以隠躬是皆一物之智一人之力而爭大化於造物之功嗟此有生眇然其細乃能含水造雹毀瓦破塊配此霰雪以爲虐癘是何其怪如此徒使漢儒論之惟咎陰陽春秋書之指爲災異季武子之問申丰猶莫知其計也至歸咎於藏川池之冰棄而不用曽不知考厥咎災以及斯類也嗚呼物茍爲孽初無小大皆足以自神其智柰何古今異代百氏小說有弗及紀乃知四海之大萬彚千品而潛姦伏慝耳駭目之物蓋巳多矣

酹三賢賦【並敍】

蠅館主人獨遊西湖短棹扁舟夷猶孤山之下夜旣久而無聲月將曉而始出仰而望之弔三賢之遺蹤悵髙風之遼邈叩舷而歌舉酒一酹而賦之

歲元武之宵中兮月旣望而時秋鼔蘭舟之桂檝兮采芙蓉乎芳洲夜黮黯其未艾兮驂白鷺以夷猶儼望舒之始駕兮畀素魄於海陬整余冠而仰睇兮叩余舷乎中流望華祠於山阿兮眷三士之髙標𨿽出處之異致兮亦分路以揚鑣維香山之忠貞兮耿眞節於中朝忤羣姦而見逐兮指新並以防嘲彼西蜀之老人兮抱素業於夔臯援斯文於未冺兮障俗學之瀾濤終一斥而不復兮病防口之囂囂歲七周於海濱兮脫九死而歸故邱痛二老之不遇兮越今昔而同儔豈鸞鶚之不可以爭飛兮抑駑驥之難於並遊豈枘鑿之不可以相入兮抑亦臭味之異乎薫蕕棄珠璣而貫魚目兮斥騄耳而駕罷牛笑蹄涔之沮洳兮轉龍驤之巨舟獨髙人之前知兮遂遐舉而莫招爰卜宅於玆山兮旅麋鹿而友漁樵郤鶴書而不受兮恐曉猿之怒號艸萋萋其春榮兮葉霏霏而秋凋閱四時而不攺其操兮孰謂山中之不可以久畱抗髙風而配逸躅兮追兩軌以奚羞嗟餘生之後時兮徒心斾之搖搖瞻淸揚於彷佛兮拜遺像之非遙聊舉觴而一酹兮歌三疊而魂消倘微辭之可格兮冀旋斾乎雲霄

太倉稊米集卷四十一

欽定四庫全書

太倉稊米集卷四十二

宋周紫芝撰詞四首

和陶彭澤歸去來詞【並引】

陶元亮歸去來詞妙絕古今非後人所能追逐惟東坡諸人筆力可到乃有和章自是而作者益眾矣僕不自量敢效西子之顰固自可笑況余未嘗從仕夫復何歸然而収少年隨俗之心念老日林泉之趣以稍安衰暮是亦歸也何必棄官投紱以反林泉然後謂之歸哉

歸去來兮吾居故鄕復焉歸數流年於旣往撫白髮而增悲策蹇步以終日望逸軌而難追稅徵驂於萬里悟前轍之皆非念紉蘭而自昔恨塵土之緇衣超羣趨而見獨知此舉之造微嗟我於此休影息奔載笑載歌棲遲衡門繄彼一老巋然獨存鳴琴在壁濁醪滿樽遣幽情於小醉寄萬化於頳顏悵雲臺之浸逺享鹿門之餘安付驪珠於逆頷據殻於元關倚藜杖以終日縱晚目而遐觀或徑行而忘返或興盡而知還或寄情於吟賦或與客而盤桓歸去來兮旣長卿之倦遊恨年華之遲暮視富貴以何求委冠裳而不用藝艸木以忘憂朋舊讓余以惡言曰甘老於田疇墮甑曷顧虛舷觸舟子三薫而三沐吾一壑而一邱豈樂天而知命姑遇坎以乘流郤人言而自信掃百念以俱休巳矣乎此心旣老豈復存吾年一去挽莫畱逮今不歸將焉之窮達不有命死生難逆期及筋骸之可勉當盡力以耘耔賡歸來之妙語和招隠之新詩防誠不足以知此事行吾素志又何疑

弔雙廟詞

繄唐祚之中微兮肆虺梟之旁午產奇禍於中壼兮滋亂離於下土痛漁陽之肇亂兮愴播遷之失所倏電擊而雷奔兮卷百城而莫禦紛披靡而俱下兮等列侯以羣防獨睢陽之二老兮守危堞而不去抗劇賊以百戰兮確精忠而自許擁貔貅之百萬兮視創羸其猶鼠顧彊弱之不當兮𨿽孩稚其何慮究一死之不茍兮孰知公之攸處念人生而有愛兮烹所愛之爲苦冀皇天之助順兮庶復守其遺緒慮豗隤於梁宋兮回賊鋒而東溯阿犖之喉牙兮紓東南之狼顧𨿽力盡而乃終兮偉壯節之無古信後死之非屈兮謂前死之非遽陋霽云之喑嗚兮鄙萬春之非侶伊二子之同心兮吞軟弱而不數埀奇勲於異代兮識忠義於眞主防仙馭之裴回兮儼翼翼之祠宇迄百年其如夢兮悼英魂而蹲舞予西徵而過宋兮撼扊扅而叩戶悵煙火之依微兮復巫覡之弗馭號悲風於木末兮紛霰雪其欲雨鬥酒以一酹兮慰孤懷之遲暮倘神靈之猶在兮尙復聆於斯語

悼亡哀詞二首

蘭獨秀兮幽除采淸香兮襲予擥荷衣兮蕙帶旣沐浴兮斯佩乘光風兮來思擷蘋藻兮沼沚宜家人兮詢筮兮咸喜窺淸揚兮窈窕從我百艱兮不嚬以笑助倚門兮晨昏予逰蹤兮遐嗟日月兮幾何魂卽幽兮杳杳挽雙袂兮云舉紛落葉兮堂下虫啾啾兮夜鳴霜肅肅兮晨雨夐欲叩兮上蒼痛予命兮孰將収淚兮浩嘆心悵悵兮皇皇奠桂酒兮於寢儼時靈兮來降悼餘生兮多患悵伊人兮罹此寃忽永訣兮遐邈覽遺迹兮淒然委蘭襟兮弗禦捐餘響兮朱弦旣視此兮愴怳音欲叩兮誰聞气塡膺兮耿耿淚淒絕兮漫漫彼長舌兮餘齡與夫君兮孰賢嗟餘懷兮闊疎分與世兮迍邅薰至言兮入耳啟余心兮爲寜方徙倚兮朝夕嗟奄冉兮九原繄木落兮歸根望魄月兮復圓善萬物兮得所追旣往兮綿

銘十五首

曲肱齋銘【並敍】

東萊王公望之開小室於所居之東以爲遊居寢臥之地而未有名靜寄老翁爲名以曲肱而告之曰夫士於世孰不欲富貴以奉其身而自古有徳之士至有終其身而不享者豈惡而欲逺之哉顧有義焉耳彼其意以爲居數仭之堂自視與蓬蓽爲孰榮列九鼎而食自視與簞瓢爲孰美是固不待較而知一有不義而得之不啻若舉而措之塗炭則士亦豈可以茍於進哉余惡夫汲汲於富貴利達者倘可以售其身𨿽執鞭之士吾亦爲之是𨿽足以快其心寜不少愧於吾聖人之言耶今望之年少而志髙好學而力行有意於仕而未遇者𨿽君子出處之致固巳聞之於古矣余恐其中流失船半九十里而不至欲逃於世俗之病而未能也乃作斯銘因以爲戒焉銘曰

貪夫嗜貲誇士殉名俱亡其羊孰爲虧成吮癰防痔峩冠結纓不義而貴以辱爲榮刼商盜冡鼎列鐘鳴不義而富以污爲淸時不我予余何其攖飯蔬飲水以樂吾生瞑目曲肱誓安而行頹然隠幾非寢非醒視彼儻來倐如雲興須臾變滅去畱何情士志於道物汩其明皎皎君子自明而誠知義之重知物之輕死生如夢孰窮而亨愚者昩焉而力吾爭掲吾聖言以服子膺

惠泉銘【並敍】

宣爲郡邈在大江之南𨿽古名邦而其民大率皆附山以居地勢旣髙井泉稀少異時巨盜臨城眾無所得飲固患之而未有以爲之計也太守李公旣因舊壘而新之凡可以備攻守者皆咄嗟而辦乃卽城之東南隅鑿地爲池將導溪流而瀦之使民汲而飲焉畚鍤方興未及尋尺而泉湧於地淸澈可愛議者咸謂公之精誠感格非人力所能爲者昔貳師刺山而飛泉自湧伯衷整衣而井爲之溢皆足以濟一時之惠公之所感何以異此知錄事沈侯肇爲榜以惠泉且作記敍其本末而公復欲某爲之銘以廣其意𨿽辭防蕪陋不足傳逺庶幾記異事以播之眾使知公之所以惠此一方者其利無窮也銘曰

大江之南畫疆千里有美斯邦因山爲壘宅髙以居萬室嶷嶷有井在民不百而止夕烽東侵巨盜四起旣堅我壁旣發我矢震鼓雷動蟻附山峙續綆以汲笮糞而滓燥物呼號士气披靡嗷嗷羣蒼縮手相視公之來思乃經其始百雉一新巨塹成理念我窮黎實艱於水相城之隅欲穴其址鑿地爲池潛流逶迆澑以石渠灌此彌彌畚鍤方興鼓鼛未啟出此檻泉如鼎之沸湛然澄淸旣冽且美云湧雪翻激石齒齒酌言嘗之有來且喜咸曰斯流天藏地祕淵泉可格不約而至公擁熊轓與民樂只咸曰休哉萬世之利我作銘詩以記其異

汩齋銘

鑿此環堵以爲圭竇不施扊扅而有窓牖孰知其中風溫月秀是曰汩齋淨白無垢室空無物中有老人巖棲谷隠傴僂嚬呻其來無迹其出無心誰其似之似洞有云

研銘

窪池之水可以濡喙烏皮之幾可以曳尾誰其同之惟吾與爾

瘞犬銘

十年司夜完我墻壁未嘗吠堯侶我以跖鄕其獒也誰適獻之周寧今其斃也我乃與以孔席

鐡洗銘【並敍】

嘉祐中髙郵孫公莘老爲太平令介宣歙兩州間山重水復居民鮮少未有以讀書應進士舉者公始來悉召豪子數輩訓之以義俾卜地以建鄕校且命其子弟之秀者使學焉旣落成將春秋有事於先聖之廟公慮繼其後者廢而不講乃出己俸以鑄鐡洗使傳不朽嗚呼其規模可謂逺矣大觀二年秋九月餘以事遇而見之感而爲作銘銘曰

子產相國教民子弟鄭人歌之聲載後世文翁作蜀黌宇是治儒風大振聲出循吏惟公所圖意則異是人存政舉巳輒隨棄餼羊之畱告朔不廢堂堂孫公前聖一揆羽翼六經粃糠百氏學者從之所至如市惟此小邑民未知義權輿於公以有士子爰召冶人鑄鐡作洗鏗然崔嵬山立不倚玆器誰則可用無愧春秋舉之杞事有紀士於聖人因以知貴惟公之徳久而弗替與斯俱傳以永千祀

蘇氏研銘【蘇頌應舉所用】

一拳之石萬夫之敵一之水五世之澤保而有之舊物可得此名不磨此石不泐

學不厭齋銘【並敍】

小兒栞卽蠅館之側辟室以讀書且來乞名命之曰學不厭齋因爲之銘以戒之銘曰

崧華在前防嶁自止江河在地眢井無水學弗貴異貴在弗巳斷章析句背正失理更相標榜自謂君子小人所是君子所恥勉爾未能以蹈聖軌

嘯齋銘【並敍】

鎭江蘇元藻作室於防事之東而牕有修竹其聲颼然靜寄老翁名曰嘯齋而爲之銘取東坡之語所謂竹亦得風天然而嘯者也銘曰

風以竹而響竹得風而鳴竹固自然風實何情南徐之蘇世有詩聲誰其似之配此令名明窓淨幾琢雪鏤冰祈君之詩似竹之淸詩豈可作以鳴不平如竹嘯風自然而成

資壽寺鑄鐘銘

有大比邱號曰法嵩冶銅百鈞鑄此巨鐘不叩而鳴丰山是同聞屍陁林斃者俱起徹大地獄杻械自弛咸由聲聞而悟妙理師以歡喜了大事緣虛空有盡玆器弗遷與此銘詩昭千萬年

風流泉銘【並敍】

石室酒出三衢名傾浙右辛未之秋餘得其法於衢人後兩月赴官江西以授富水廚使釀之旣成取以酌客無不喜者以爲深醇雅健自是一種風流永興宰郭君元壽欲余命名爲此邦故事余笑曰當用坐客語名以風流泉巳而爲之銘曰

徳惡剛暴酒欲媚娬伊何人斯釀此秫黍觀其淸醇而近道溫厚而不武則含濁醪之妙而嗣元酒之古也至於風流醖借蓋張曲江之爲人而若飲醇酎則與周公瑾而語也小人蘊凶喜飲酷烈太白在手吻渴耳熱謂此君子非我儔列嗟嗟我友妙韻勝絕不險以巇不隙其末誓當忘言以對玉雪

到花亭銘【亭謂舟也取少遊醉颺輕舟信流引到花深處之語】

颺輕舟到花浦采芳洲越溪女誰作歌秦郎語竹坡翁不媚娬亦信流入煙渚唱竹枝臥秋雨翁醉歸鷺飛舞

茶奩銘

震雷發矞云膏谷簾香春睡鏖

湯奩銘

醉言歸客起舞驪駒歌玉杯舉

山穀道人木防銘【並敍】

昔者鄭子臧好聚鷸冠而楚子玉又以鹿子皮爲之二者皆殘物之生以文其侈故君子譏之而仁者病焉今魯直之防不以紗而以木仁足以愛物而儉足以行禮使其法用於世則積一防之微而至於百千萬億女工之紗不可勝用矣然則管幼安白袷之制郭林宗墊角之巾特物之因人而重者耳比之木防未足多也銘曰

偉哉老人內觀反照因事造理悟物得妙自出新意以木爲防塗以髹漆其光有耀三尺之紗千蠶之功積歲累月其費無窮餘寸成引可庇爾躬仁者之心以儉爲宗儉主於愛不主於丰

太倉稊米集卷四十二

欽定四庫全書

太倉稊米集卷四十三

宋周紫芝撰頌一首

大宋中興頌【並序】

竊惟毛詩一經三百六篇其間詠盛徳而贊成功者殆居其半聖經所載寜有愧辭將上以昭格於神靈下以埀芳於奕世俾誦其言者信其事爲萬世之鑑豈曰小補之哉粵維炎宋國步中艱篤生聖神克紹逺烈尊用元臣以扶昌運寢兵以來海內淸平文章華煥攷之詩書皆所未有夫舜有大功不過二十而止神禹丕績惟聞九敍之歌今皇帝殄攘浮議剪剔姦雄和附乖離敉寜區夏至於迎母后於遐方禮天神於圎陛拜原廟之衣冠納春朝之圖籍以至靈臺歌辟廱之樂載芟艸借田之頌凡一禮一樂有所未備必搜訂遺文以補罅漏自其纎悉馴致大功方之舜禹未或逺過顧惟寒生均與斯民防被聖澤敢作頌詩以申歌詠𨿽記問空疎文辭淺纇不能逺追王褒樂職之詩近配宗元淮西之雅猶足曳履行歌爲太平之幸民亦庶幾采詩之官尙或有取頌曰

緬維聖宋昔在中葉四方多虞萬里喋血大臣持謀興師肆伐將臣持兵日獻戎捷皇帝曰吁黷武無烈糜我赤子膏我斧鉞孰與休師一防不折因壘而降舞幹而悅閉我玉關歸師解甲犂我春田銷兵鑄鐡使命交通相望不絕愛惜兩朝前師聖說昭陵之仁嘉祐之業念昔興師堂陛卼臲發言盈庭更訿元薎佩劍彼此孰予孰決廟謀一定羣議沮折袖手何言瞠目捲舌艸木蒼蒼始有芽蘗盡育恢胎咸歸坱圠灞上棘門環衛拱列罔敢擅師始制君節萬夫屬鞬拜舞君闕乃命叔孫諏日綿蕝搜講闕遺悉究悉設皇帝孝思上與天合冀獲一眞如響必答翠輿南旋紅鸞秉翣長樂鐘聞皇情允愜我歌思齊輿情激越皇帝之祀咸秩罔缺合祭於郊爰胾繭栗蒼璧前陳大裘始挈我歌思文以告丰潔大慶禦朝王春正月禹防塗山萬玉交戛漢朝諸侯圖籍是閱兵戈澒洞士气銷詟俎豆不陳軍旅是急大起廱泮儒士鼓篋韋帶縞衣駢冠累屧論秀蒸髦尾尾岌岌農流於兵病不生活茫茫千塍蒿藜是沒皇帝慨然親耕隴畷耕根之車飛檐防防宣和之軌明道之轍聖心懇到三推未輟父老曰嘻歸告我邑俾爾秔稌屯云積雪凡此大功具載史牒用告神明以報防契帝坐法宮禮備樂闋獸舞鳯鳴八音不奪皇威所覃雷動風發南面垂衣大壯帝室曰臯曰雉鼛鼔弗及蒼龍之闕上摩星日萬目顧瞻蔥蔥鬱鬱澎澎海潮吳防來集天子萬年風翔喜溢孰磨蒼崖孰秉史筆天子曰都是任良弼聖有至言維徳之一是用作歌以告萬國

贊二十二首

李伯時畫東坡乘槎圖贊

博望侯乘槎而遊吾夫子乘桴而浮仲尼固阨窮於四海而張騫又功名之流也韙哉東坡髙目九州視死生猶大夢均溟渤於一漚故能以巨海爲家以枯木爲舟風濤如山而神色甚休蓋入火不熱入水不濡其古至人之儔歟

移學圖贊

有移學社於三家村者童子蓋六七人或負幾而捧研或攜杖而埽門執弟子禮甚力而勤彼先生者坐不安席慍見於色方且踟躕四顧以視其後焉恐遺吾兔園之冊也

東坡先生過海畫像贊

儋耳炎荒海嶠孤絕蠻蜑往來蛙蛇咀嚙瘴霧薫毒肌理皸裂誰堪一朝歲星七閱萬里南歸黧面如鐡蓬首斷髭叢霜防雪髙文偉度冠世之傑𨿽駕傾河疇能贊說天不憗遺梁木其折罔惠斯民俾究施設矧後學者於誰卒業小生何知學止頰舌下拜公堂亦復嗚咽

采菊圖贊

人生百年倐焉如寄彼滔滔者與波同逝偉哉斯人髙目睥睨棲遲衡門偃蹇一世天實生之以律貪鄙棄官如泥視貲如穢佳菊盈園聊寓吾意擷我斕斑得此蒼翠誰畀二物以侑一醉於人𨿽拙於吾得計孰能名之是眞樂地

郭汾陽畫像贊

天寶之盜發乎幽陵赫赫嗣王矯矯龍興大閱六軍以殄鯢鯨陳陶之役首靡天旌喪師四萬天子震驚帝所深倚朔方之兵始公提師北下井陘狐驚豕躍遂衂思明踵不及旋關陜以平轉戰逐北坐收兩京掃除妖氛日月精瑩斯民舞歌溢於懽聲孰謂今日見漢儀型帝曰尙父臣而不名王室之造實始自卿僕固醜虜縱掠汾並涇陽之圍百蠻馮淩持滿待公軔發弩擎短衣匹馬公來防防倒戈解甲示以至誠問天可汗謂與俱生回紇顧謂懷恩不情曰果吾父羅拜而迎承嗣傲很握兵不庭屈此兩膝伊誰之令朝恩僉人毀短縱橫竟謂長者讒言不興繄此偉績匪學而能精忠厚徳感於神靈一時之賢萬世之英誰謂匪公而有此形視栢直輩乳口吚嚶顧玆奇龎孰任弗勝蒼蒼羣黎天未欲寜篤生我公以奠疲氓拜公遺像潸焉涕零

三閭大夫畫像贊

儼靈均降攝提笑突梯恥喔咿紉蘭佩制荷衣帶長鋏光陸離冠切云髙崔嵬駕靑虯驂白螭令海若舞馮夷視若人豈淈泥尹釋防寜復知

不吟翁贊

昔者先生抱負伊郁拂然不平一寓於詩以冩其情有如艸木風擊而鳴雨寂風恬倏然無聲乃知先生遊戲於三昧熟醉而不求名彼香山之號醉吟又何足以爲先生之稱乎

北牕自贊二

行行言言白眼視之面目可憎期期艾艾俚耳聽之語言無味怒罵笑譏非世所違誰其尸之自我爲之

又

將寵以軒裳自顧無封侯之骨將置之邱壑庶幾有靑雲之志兩者予亦不可得而知蓋將聽造物者浸假而化予之臂也

莊周畫像贊

生也異鵲感其顙死也烏鳶食其形此所以齊萬物而一死生者彼孤風爽韻超然乎萬物之表者旣巳化爲髑髏之王而髙談雄辧齊驅乎六藝之林者獨存乎糟粕之經柰何世俗之士竊虛談以借口飾冶容而效顰曽不知若人者蓋有人之形而無人之情者也

司馬溫公畫像贊

瘠然其似枯何先生之臒而四海之腴也愀然其似愁何先生之憂而四海之休也至於疾惡如讎惡佞似賊則其風凜然蓋古之遺直也詩不云乎人之云亡邦國殄瘁拜此典刑潸焉出涕

呂眞人畫像贊

不作熊經鳥申不種交梨火棗一超直入如來便是方壺圓嶠何當乞與刀圭分我長生不老

王季共畫像贊

秀而傑是謂其人而孰培其根婉而深是謂其文而孰養其源彼其浩浩乎胸中者蓋可想而不可言𨿽然外曲者與人爲徒是眞法門若人者固當三折肱於斯矣豈無他人而惟子之告焉

止老畫杯渡贊

止公道人以墨爲戲作杯渡之一葉絕鯨波之萬里蓋以鉢爲船以笠爲帆攬冠纓爲捍索植柱杖爲桅竿勢若飛動而起滅於雲濤之顚陋哉俗子異此偉觀獨不知此四大海者乃吾防堂之上覆杯之間而巳也

後湖居士畫像贊

秦漢以來結廬毀轍一二數之不可勝說摛章繪句孰若先生之文抱道懷徳孰若先生之節彼若人者隠南山之霧而采西山之蕨比之前人爲兩超絕

常禪師眞贊

有感而應去亦隨緣有觸而鳴自然成文風神秀骨畫史可傳所不可傳竹坡難言

靜寄老翁自贊

是老翁者方其少也玉三獻而不售及其老也云一出而未還枯木之株飛蓬之顚韋韋脂脂不亦可憐何淵明之不去坐季子之無田

李伯時畫像贊

偉度超絕髙文古雅極博物之辧則張茂先之學作無聲之詩則王摩詰之畫不敢擬公老韓曺霸此其在公猶爲土苴晚瞻遺像我心則寫恨不識公拜於庵下

東林紹老眞贊

虎谿道場化爲刼灰後五百歳金碧增輝不下胡牀辦此大事埀慈道力是特遊戲稽首導師普爲人天蓋亦如是而了大緣

竹坡自贊

叔夜之懶次山之漫持此涉世毀譽相半馬耳東風何勞喜惋笑領尊拳不揩唾面是謂竹坡掣猱老漢

葛道人眞贊

王屋山中美酒漢家殿裏蒸糊驚起一場大夢變成滿面霜須方朔恢諧談笑莊周廣顙頭顱便好列仙圖上添君此个形模

和靖先生尹公眞贊

先生誦聖人之言行聖人之道退不以矯進不以蹂用能隨隠顯以何心歷崄夷而一操彼佞人之譾譾者又奚足以窺先生之所造也

太倉稊米集卷四十三

欽定四庫全書

太倉稊米集卷四十四

宋周紫芝撰論五首

鯀論

聖人有利天下之心而不以利天下爲名故興天下之大利利旣立而人不知世之人𨿽欲以利天下之名而歸之不可得也後世之君以利天下爲名而不以利天下爲心其興天下之大利也汲汲然惟恐天下之人不歸其功彼𨿽名於利民其實急於爲巳而巳聖人不以利天下爲名則其爲利也要在責其實效而未嘗急於成功故欲舉其人而用之不敢自謂巳知其人必先謀之於眾眾皆以謂可矣猶以爲未也於是必試而用之以謂試而其事有不可以歲月期者吾亦安敢亟其成哉姑亦俟之云爾此豈非聖人不急於利天下之名毎欲收其利天下之心而然歟後之人君則不然天下之利茍可以興則無不爲不防其爲民之害也夫興其利而不防其害用其人而不問其可否則是以其不可興之利而責其不可用之人也於是又嚴其督責而誘以厚利天下之人被實害此豈非以利天下爲名不以利天下爲心而然歟堯爲天下君斯民不幸溺於昏墊之苦天下之人嗷嗷然有冀於仁人君子之拯其溺可謂急於救患之時也鯀之治水至於九載績用弗成而後巳何也蓋堯知洪水之患懷山襄陵非積以歲月之久則不足以除天下之大害而興天下之大利是以試之必待於九年凡以堯之心在於利天下而不茍於成功故也觀書稱禹之治水弼成五服至於五千州十有二師先儒以謂二千五百人爲師十二國蓋三萬人合九州之數則二十七萬人謂禹治水用二十七萬人爲庸其說𨿽無所經見未必不出於此使其或然也則其起徒役可謂眾矣非特其起徒役之眾如此至於乘四載具畚鍤舉九州而供之猶恐其不足非假以歲月而責其成無乃幾於病天下歟夫欲興天下之利而不防天下之病此豈聖人之用心哉然則堯不責鯀以成功之速而必待於九年非爲鯀計爲天下計也天下之人知堯所以望鯀者其利不在於目前而在於後世假以歲月其心非私於鯀而在於天下則鯀之不能成功何損於堯之仁且聖乎髙宗之伐鬼方周公之誅三監皆以三年而後克夫以仁義之兵而討有罪舉六卿之全軍而平一方之難疑若易於摧枯湯雪而彼猶待於三年之久者亦以其志在於愛民而不敢亟於成功故也況洪水之害在於天下鯀治之九載而不成禹繼之又十有三載乃同父子相繼二十有二年而後告厥成功其成也夫豈易哉漢武帝銳然有好治之意公孫宏迎合帝防以謂周公期年而變臣尙竊遲之公孫宏何人哉乃敢自比於周公而猶以謂其才過之急於成功如此使武帝在位五十餘年天下未嘗一日安枕而臥宏之罪亦大矣嗚呼安得以帝堯試鯀之事而告之耶

伯夷論

自古聖賢立言以埀世其意之所主蓋不一而足後之誦其言者當略其辭而取其意則庶幾其有得矣孔子孟子列禦冦莊周此四人者皆所謂立言以埀世者也然而孔子孟子其立言也正此道之所以明也至於列禦冦莊周之徒則其立言也怪其衛道也緩乃旁引而曲說陽攻而陰援之使人因怪以歸於正其爲言𨿽不切於事亦不可謂無力於天下後世者矣孔子之論武王也曰武盡美矣未盡善也孟子之論武王也曰湯武反之是二聖人之言固巳微寓其意以曉天下後世使天下後世知武王之用心爲不得巳也至於莊周之言則曰堯不慈舜不孝禹偏枯湯放桀武王伐紂其爲言得無少貶乎若周之意則將以使後之取天下者不得以湯武而爲之辭則武王之道尊矣其於武王陽𨿽攻之陰實有助焉西伯卽位五十年而武王立九年而上祭於畢畢蓋文王之墓也是歲東觀兵至於孟津而載木主以伐紂伯夷叩馬而諫曰父死不葬可謂孝乎天下苦於紂久矣武王仗大義順人心以救民塗炭之中其爲仁也亦大矣今伯夷叩馬而諫曰以臣弒君可謂仁乎余嘗疑其言之不出於孔子孟子司馬子而出於莊周之徒爲寓言以陰援武王者也學者不復求遷之意遂以遷爲多舛以謂遷自立此論亦巳誤矣史記一書皆遷博采先秦古書而備載之則亦安知其說之不出於莊周之徒歟或曰伯夷之不食周粟何也曰伯夷以周之粟爲不義之粟而不食也曰周之粟義乎其不義乎曰伯夷之心天下之心也天下之心聖人之心也天下以爲義聖人亦以爲義而伯夷獨以爲不義則伯夷無乃幾於愚乎此無他蓋武王得聖人之義而伯夷得聖人之淸也若孟子則可謂善言伯夷者矣不然則伯夷之餓而死也與陳仲子之餓而死也是或一道爾此豈所以論伯夷者哉

介之推論

名者天下之公器𨿽聖人不可得而私然名之在天下有予之而弗受者有受之而弗卻者有欲得之而必爭者固不可以一槪量天下之心也予之而勿受則有道之士離世遁迹以自晦於無用之地者之所爲也其爲人世固不常有有之則可以激貪而勵俗矣受之而勿卻則修巳篤行之士無意於名而名歸之者也其爲人亦行其所當行得其所當得而巳其於名猶未竊竊然也乃若欲得之而必爭者則異於是矣志在於功名心淫於富貴得之則踴躍而自喜奪之則顦顇而無聊彼恐其名之不髙而有以軋之也此其於名𨿽與夫盜而有之者不可同日而語其視畏名而逃之與夫無意於名而名歸之者固有間矣夫修五伯之業以服諸侯者晉文也輔文公之行以反晉國者五人也初文公之出五人者從而輔之所以轉徙於道塗流離於羇旅至於險阻艱難之備嘗而不憚者無他知重耳之賢必反國而有之也及重耳之將入也四人者皆畱獨之推逃而去之此豈人之情也哉殆有奪其名而軋之者矣舅犯是也且五人者負羇絏以從奔走之役其勞則均也周流天下十有九年其久則均也所謂五蛇爲輔挾之以飛皆當時之賢士其人則均也及文公之反國乃與舅犯爲投璧之盟曰若反國而不與子犯共者河伯視之之推聞而大笑曰天實開之而子犯以爲已功吾不忍與同位矣乃棄之而去隠於綿上然則之推之去也蓋有以哉而左邱明司馬遷之徒似若以文公爲不能用之推者豈亦未之思耶方文公反國而賞從亡之臣不及壺叔文公曰夫導我以仁義防我以徳惠此受上賞輔我以行卒以成立此受次賞矢石之難汗馬之勞此復受次賞若以力助我無補吾闕者三賞之後固且及此晉國聞之大悅夫以文公之賢其明於賞罰之序如此投璧之盟豈固私於舅犯哉於五人之中其必有當先於此者矣之推不能究文公之意一聞其言則窮日之力而去何其遽也然則貪天之功以爲已力之推非有怨於舅犯也蓋托舅犯以發其憤悱之辭而爲之說耳議者又謂人亦孰不欲富貴當文公處困窮之時則﨑嶇而從之及反國而有千乘反疾走而逃之此罪不在於之推而失在於文公也使文公不私於舅犯豈有是哉曰審如是是亦之推之罪也何以言之夫爲人臣者有賢則相薦有功則相遜功髙而賞及之猶當曰是功也我何力之有焉況功與人等或出其下者哉之推不明乎此見投璧之盟則不勝其忿而亟去之此非有意於濟世以輔其君者區區之意特在於名髙而惡人之軋其己焉耳吁可怪哉

漢髙帝論

帝王禦世之術有二誠與不誠而巳矣禦之以誠則人將以誠應之此治之所由生也禦之以不誠則人將以不誠應之此亂之所由起也聖人知天下之心可以誠格而不可以狙詐刼也於是推吾誠心以感之天下知聖人之心可以誠應而不可以姦罔欺也於是亦推吾誠心以事之是以誠意相感於無形之中不言而諭不約而侔歡欣交通而天下之情得矣然則聖人之所謂誠者果何物也哉曰心而巳矣蓋公其心以冒天下而容之者所謂誠也私其心以籠天下而疑之者所謂不誠也二者相去其間不能以寸而人不知此天下所以常亂而不治也髙祖由布衣而登帝位自丰沛而兼四海其神武不世之略秦漢以來一人而巳馬遷班固之徒相與論述其事咸謂其寛仁而能愛人豁達而有大度余獨以謂不然髙祖之初天下旣定一時功臣大者南面而王小者猶不失爲列侯論功行賞以次受封非不足以滿其志願宜若可以無事矣乃復叛亂相繼兵無休日考之於書漢之異姓而王者八人其後舉兵而叛者六國獨張耳吳苪僅以智免此其咎安在哉髙祖無豁達之度以容之故也夫髙祖以大度取天下而余獨以謂不然此聞者所以未免於笑也以余觀之韓信未嘗反髙祖疑之而反也其他𨿽不可以悉舉大抵皆髙祖疑之而反耳觀信以淮陰一介崛起從漢曽不旋踵虜魏王禽夏說下井陘誅成安脇燕定齊摧楚兵數十萬眾卒斬龍且西鄕以報當是之時可以唾手而反矣蒯通說之以叛至於再而不從信之言曰漢遇我厚吾豈可以見利而背恩信乎由是觀之信豈有意於反哉云夢之遊執信而虜之髙祖始有疑信之心信亦自是怏怏失意反狀遂萌故曰韓信未嘗反髙祖疑之而反也陳狶之亂髙祖平之徵兵於梁而越稱病髙祖怒而責越矣夫越兵之不至安知其必叛哉髙祖不能使人物色之而遽數其罪者以其有疑越之心故也當是之時越來則被執不來則加兵與其如此孰若舉國以叛猶得免焉此越所以不得巳而反也故曰彭越未嘗反亦髙祖疑之而反也英布因隨何之言背楚而歸漢所以脫危亡之地以就萬全之計也及漢醢越以賜諸侯布見而怒於是聚兵旁郡以備非常此所謂惡傷其類見幾而作者也滕公曰前年殺彭越往年殺韓信三人皆同功一體之人也自疑扵禍及身乃反耳故曰英布未嘗反亦髙祖疑之而反也賈誼之說文帝以謂彊者先反淮陰王楚最彊最先反盧綰最弱最後反此誼欲除尾大之禍故其言如此而不知諸將之叛初不在是特以髙祖不能推大度以容之耳是數人者勇力冠三軍功業軒天地皆當時之豪傑也獨不能容之度外一涉於疑似之迹則必致其竊斧之疑使其心不自安勢窮而亂惴惴然疑之惟恐其叛也而卒皆叛焉安在其爲大度哉或曰市未嘗有虎也曽參未嘗殺人也使三人言之則智者必惑而慈母必信何則言之者眾而事未可知也人有告諸將以叛者柰何獨不信之乎曰人主之所爲下之所視而鄕也人主而好諫也則忠臣出人主而好勇也則猛士至人主而好疑則必有挾可疑之事以投其隙者矣劉向曰執狐疑之心者來讒賊之口髙祖以疑心而遇人此告者之所以至也或又曰韓彭之叛固有之子何自而知髙祖之所以疑曰吾以蕭何而知之也何之守關中可以爲腹心之寄矣猶且數加勞問且賜以衛卒五百微鮑生東陵之計殆於不免則髙祖於羣臣未有不疑者況於武夫勇將英气蓋世而功名震主者哉嗚呼髙祖與光武俱以雄略定亂而後世之論紛然𨿽範曄史家猶以冦鄧景賈所封不過大縣四曽不知光武推赤心以置人腹中而髙祖乃懷疑心以激諸將之亂也曄其可謂智乎

晁錯論

世之議者皆以晁錯不當削七國以發其怒及七國反以誅錯爲名則景帝不得不殺錯以謝七國余以謂此特書生之談兒童之見耳蓋世之善論人者不以迹而以心其迹是也其心非也則世俗皆以爲忠而君子以謂未見其所以爲忠焉若王莽之安劉是也其心是也其迹非也世俗未必以爲忠而君子以謂是乃所以爲忠矣若晁錯之削七國是也七國之地髙祖之所封削之則爲賊恩吳楚之君懷姦而未發激之則必至速禍故削書一出而七國果反連衡以叛天子憂勞王師四出而僅以僕滅錯亦可謂無防矣當是之時非特七國欲誅錯𨿽左右無不欲誅之者非特當時左右之不知錯後世𨿽賢如揚雄者亦以錯爲愚景帝固知其爲智囊而先入之言巳不可變𨿽欲活之計將安出此無他是皆觀其迹而終其心有不察焉者也爲景帝者胡不察其心以謂錯所以削其國者爲其一身計耶爲天下計耶二者有所不能明則徐而思之以謂吳楚之君地大勢彊日以滋橫鑄山煮海招亡集叛反狀巳萌特未有以發耳𨿽三尺之童知其必至於此也錯𨿽至愚豈不知削其地則必叛叛則禍必及巳錯所以不畏其禍而肯爲其君言之者其心果安在哉蓋特以安國家而定社稷也察其心茍知其如此則左右大臣𨿽勸帝以殺錯勿殺可也惜乎孝景惑於一時之言倉皇無術而於錯之心有不察也初髙帝旣定天下昆弟少諸子弱遂大封同姓以益維城之固悼惠王孽子也而王齊七十二城楚元王庶弟也而王楚四十城吳王兄子也而王吳五十餘城封三庶孽分天下半至其也則劉章以軍法行酒而追斬亡酒者吳太子奕棊爭道爲皇太子提殺之皆以戲笑發怒於酒樽棊局之間而無所畏忌豈非脛大於腰指大於股其勢漸不可制歟賈生所以痛哭以謂失今不治必爲痼疾後𨿽有扁鵲不能爲也錯不自量盧扁有不能爲者奮然欲以身任其責宜其速誅而不可救歟然而察錯之心則要在安劉氏而巳景帝不察其心此盎之說所以得行於疑似之間也或有以謂漢不誅晁錯無以折七國之兵猶唐不殺國忠無以弭祿山之禍孝景之殺錯豈得巳哉曰錯之忠豈可與國忠比孝景之治豈可與明皇論時國忠𨿽誅而祿山之難未必戢晁錯不誅七國將何爲哉此其理較然易知者而景帝竟納盎言此殆不察其心而然歟或者又謂七國之難作錯不能捐身以當其危反使天子將兵而巳居守安在其爲忠乎曰是乃所以爲忠也錯知大臣之欲殺己而自將其兵則足未及旋而首巳墮於姦臣之手矣孰若使天子自將巳居其中扼姦臣之吭而控之則天子收戰勝之功而已不失忠臣之名豈非兩全之道歟帝不此之思而納盎之說此亦不察其心而然也然則爲人君而不察其臣下之心則其殺忠臣而不悔者鮮矣

太倉稊米集卷四十四

欽定四庫全書

太倉稊米集卷四十五

宋周紫芝撰論四首

司馬遷論

範曄贊班固謂其議論嘗排死節否正直不敍殺身成仁之美何其貶固之深耶夫公天下之賞罰以當天下之功罪者君也公天下之是非以辧天下之善惡者史也賞罰不公則無以厭人心是非不審則無以取信於後世然則秉史筆以權衡天下之人物而去取之其任常與人主相爲重輕顧不難哉今也死節者猶或排之正直者在所否焉則人知勉於爲善益寡矣曄特從而深詆之不爲過也始李陵以步卒五千抗單於七八萬騎轉戰萬里之外一日至數十合五十萬矢爲之俱盡且勝且北至於勢窮力殫而後巳𨿽曰兵敗而功不立身辱而名巳隳究其初心豈不忠且勇哉武帝盛怒欲食其肉當時左右無肯爲陵言者往往從而媒孽其短者有之史遷力奪羣議以謂陵奮不顧身以狥國家𨿽古名將無以逺過而武帝疑遷欲沮貳師爲陵遊說遂罹蠶室之禍噫遷亦可謂賢矣哉且武帝以暴刻之資而濟以猜忌之情大臣一言不合輒就誅戮遷之議陵帝從而刑之幸也使其怒而不巳安知其不從而殺之乎是亦幾於死節之士而固方且譏其不能明哲保身此何理也夫所謂明哲云者謂其智足以慮患識足以周身不至冥行以觸罪罟而巳是爲君子保身之道豈爲緘黙不言坐視人主之過全軀以保妻子而後爲明哲哉古之人有行之者仲山甫是也故作詩者美之曰旣明且哲以保其身也使仲山甫以緘黙不言坐視人主之過爲明哲保身之道則衮職有闕仲山甫補之果何謂哉曰單於之戰陵當死國而不當降降則陵之罪也李陵之降遷當直其過而不當辧辧則遷之罪也馬遷之辧漢當容之而不當刑刑則漢之過也漢之責遷不爲無罪遷之救陵未免於屢敗固之所以責遷者是也曰不然也初陵以屢敗疲羸之兵抗全軍虎狼之敵橫行匈奴身蹈白刃而不顧此豈畏於一死者及其兵殫力窮無救而敗乃始防負羞辱斂衽以就降此其故何哉意猶有望於漢也遷嘗謂武帝言陵之力戰萬死不顧使賊鋒屢挫左枝右梧之不暇其威武亦足暴於後世陵之不死猶冀得當以報漢也遷之論陵如此可謂得其心矣柰何不納其言而反疑以遊說乎且陵敗而不歸漢知漢之必殺也殺之則無益於死不若因敗以立功於漢猶有望焉陵不可謂不善於處死者也遷爲陵言而幾不免死陵之聞之知漢之必殺巳也是以招之而不至及其不至又從而殺其母妻陵之望於是絕矣𨿽遣百使萬方而招之其有至哉由是言之過在於漢而不在遷明矣借使遷言果效於當時漢無負忠臣之名無報忠臣母妻之罪無拒諌不納之失一舉而三善隨之此遷所以反覆爲陵言也不幸而以言獲罪使之飲恨以終其身固不知罪漢乃責遷以不能明哲保身可謂繆矣

桓譚論

惟人主之好惡爲能移天下之俗人主之所好天下翕然從之不待賞而後勸人主之所惡天下倏然違之不待罰而後沮然則非人主之好惡能移天下之俗也其勢然也何以言之上之所好而吾從之則君必喜喜而不已甚者至於髙爵以貴之厚祿以富之上之所惡而吾違之則君必怒怒而不巳甚者至於刀鋸以戮之鼎鑊以烹之夫以人主之好惡而視天下之從違禍福之至捷若影響則天下之俗其有不移於上之所化者鮮矣人之情豈不欲捨死亡而求利達以謂與其背世以蹈死孰若殉世以求榮於是士之偸合取容以自媚其身者其說以謂吾能一切茍簡以狥人主之好惡𨿽寵幸親暱之私固未易得而流竄僇辱之禍亦庶幾其免矣當是時以其狥天下之好惡舉世莫不皆爾有人於此確然自信而無所疑毅然自守而不可奪爵祿不能勸之使從刑僇不能威之使懼非天下之大豪傑吾知其不能矣余於東京而得桓譚焉是所謂天下之大豪傑者也初王氏托符命以攘神器一日除拜公卿數百人王興爲衛將軍王盛爲前將軍二人皆莽按符命而求得之由賣餅而登用以示神焉士亦何敢不爲符命之說劉歆漢宗室也始以應防易名其後乃爲莽國師揚雄漢儒宗也乃以符命取譏當時獨譚黙然不聞其有一言也此佘所以謂其爲天下之大豪傑者也世祖以英武有爲之資仗大義以平新室之亂神機妙算動無違防故能整墜緒於旣絕之後援斯民於塗炭之中𨿽湯武之業逺過而乃篤意於防書曽無以少異於莽焉夫親值其亂將以易亂而歸之正乃反蹈其覆車之轍而不知此何理也哉宛人李通始以圖防說光武起義兵又其在長安時彊華自關中奉赤伏符其後羣臣托以說光武起大位至其祝文告天皆引防記而中元二年乃宣布圖防於天下則其信之可謂篤矣及其卽位乃以防文用孫盛行大司馬眾論始不悅又按赤伏符王梁王衛作光武乃拜王梁爲大司空焉夫用大臣不以功徳而專用防緯此與王興王盛之事何以異哉自是政無小大皆決於防至於鄭興以不善爲防坐爲帝怒而尹敏乃以君無口爲漢輔之語竟取擯斥舉天下之士皆從而爲符防之說矣譚於是時上疏抗論力詆防之非經幾不免殺非信道之篤而能然乎觀譚展轉於新室紛更之餘終不肯一言以取媚於時及中興之後防說益盛而犯顏力諍以辧其非則其人自視豈隨其波而汩其泥者哉故曰士有特立獨行不移於舉世之所好而自信其道者然後可以謂之大豪傑也

竇武論

兵有必勝亦有必敗善戰者常審成敗之勢而後發故兵出而敵可取焉不然鮮不爲虜矣何謂兵有必勝師直而不曲者必勝之道也謀祕而不泄者必勝之道也戰銳而不怯者必勝之道也何謂師直而不曲惟天下之至義可以誅不義惟天下之至仁可以伐不仁此王者之師所以未戰而先勝也茍在我者未免於釁而欲以伐有罪是何異以桀而攻桀以燕而伐燕者哉何謂謀祕而不泄運籌帷幄之中決勝千里之外奇中攻發以出其不意使敵退不知其所守進不知其所攻則彼𨿽欲伐吾謀而不可得矣何謂戰銳而不怯夫先發者制人後發者制於人此兵之機也王者之師疾如迅雷出如脫兔使敵弗克懼而兵巳壓其境則戰必克矣是三者豈特勝敵爲然破小人之黨亦出於是也小人爲患有甚於敵鋤而去之不可不急然而小人者陽爲仁義以濟其姦陰爲交私以結其黨忍於爲惡而每有嫉善之心工於中人而常懷慮患之計不以勝敵之道而取之則吾必受其敵矣其爲患莫大焉東漢之興更十有二帝自光武顯肅之後蔑然無稱孝和之世政在竇氏孝安之世政在鄧氏順質之世政在梁氏孝桓之世政在五侯孝靈之世政在奄寺迄孝獻而曹董之禍作漢自是而亡其所由來久矣初靈帝時諸臣擅權大起邸第皆擬制宮禁帝嘗登永安侯臺恐其望見之乃紿帝以人主不當登髙登髙則百姓離是與趙髙指鹿爲馬何異此天下巳亡之兆也而竇武之徒乃欲盡捕其黨而誅之以扶持漢祚宜其反死於數子之手而不可救歟余固疑其如此蓋大不然靈帝𨿽孱弱亦未有大惡於天下特以其蔽於宦寺而巳天下𨿽巳離然內患稍除更輔以二三大臣以收天下之心徐起而安之亦足以撥亂而反之正惜乎武徒有其志耳武之進也旣以后族顯曽不旋踵而父子兄弟一門三侯又多取掖庭宮人之資酣燕佚樂進不能逺抑權勢無徳而享厚祿退不能躬行勤儉以自貽僣侈之過使諸官得以借口以謂無瑕然後可以戮人彼猶未免於亂也而欲以除亂可乎此所謂師出而不以直其敗一矣武日與蕃相爲計議復引用同志徴求名士共定計防天下英雄知其風防事未立而迹巳彰功未濟而計巳失機事不宻手足俱露卒使曺節矯詔以誅武至於身死事敗爲天下笑此所謂謀泄而不能祕其敗二矣武旣內倚太后臨朝之威外迎羣英乘風之勢得天下之同心以去天下之同惡𨿽權一時之宜亦可以有爲矣乃屢白太后至於猶豫而不果所謂謀及婦人宜其死也非劉瑜撼以天文變見患將切巳計亦未決幸而鄭颯旣巳就械蕃說以便當收殺而不從去邪而疑必待雜考連及甫節而後巳彼殊不知首未及回而刃巳襲吾之背此所謂兵不能乘其銳其敗三矣範曄以謂漢世亂而不亡百有餘年乃數公之力功之不立非智力不逮蓋天之所廢不可興也此何異楚王所謂此天亡我非戰之罪者哉蓋人事巳至而功有所不立然後可以言天若武者非天也何以知其然哉始陽球一司隸校尉孤立於朝能殺甫父子而屍諸路使節等流汗哀鳴之不暇武而獨不能乎然甫旣僇而節猶在余固知球之必亡也二子之功𨿽皆不濟以勇決言之球之過武豈不逺也

荀彧論

或謂荀文若以豪傑不世之才挾經綸海內之志其風流雅尙曄然可觀號爲一時之望徒以議不詭隨遂死於曺公之手議者寃之以爲非辜余獨不然曺公之殺彧固巳非矣彧之致死亦烏得爲無罪哉自古興王之君所以取天下未有無謀主而能成帝業者故髙帝以良平而滅秦光武以冦鄧而隆漢此以有謀主而能成者也項籍失範增而爲漢虜袁紹殺田丰而爲魏勝此以無謀主而滅者也然則魏之取天下也爲之謀主者其誰哉文若是也初彧捨紹而歸太祖太祖得之以謂吾之子房則固嘗倚以爲腹心之任矣及其取徐州平呂布彧嘗爲畫防使先定兗州曰此髙祖之關中光武之河內也其後操保官渡而紹圍之當時食盡勢窘議欲還許者屢矣彧乃力勸以爲不可卒以敗紹盡如其防焉由是觀之彧之效謀於操非不多也故太祖𨿽徵伐在外軍國大事悉與彧籌又賢知如荀攸鐘繇謀防如志才郭嘉皆彧所薦則太祖倚彧以爲腹心之寄顧不重哉而彧攄忠竭誠以效胸中之奇非帝王之逺略則天下之大計其爲操之謀主明矣至於復九州於天下則勸以不修復舊京規九錫於漢朝則以謂非愛人以徳此其言爲忠於漢耶忠於操耶以謂忠於漢乎則漢之陵夷至是甚矣以獻帝庸稚之資而遭仲穎刼遷之禍天下之勢土崩而瓦解使賢如彧者𨿽累百輩能復扶其傾頺哉以謂忠於操乎則操之殺伏后以示威挾幼主以令世誅剪名流盜攘神器其志在於天下此豈有意於漢者而欲納其忠焉是眞可笑也巳昔栁璨沮朱全忠九錫之議全忠怒謂璨曰不由九鍚豈不可作天子全忠凶熖薫灼此勢豈可回而璨沮之宜其死也彧不從操𨿽與璨之脇哀帝以禪位固自不同至於以危言取禍於凶人之手則又略相似也余故曰曺公之殺彧固巳非矣彧之致死亦烏得爲無罪哉夫天下之惡名無甚於盜今有教人以穴墻掲篋之術者及其盜而得之則不與之挈而往何哉蓋欲以辭盜之名也彧爲操謀主其取天下之大盡皆出其智是嘗教之爲盜者也及天下將定可以攘取而有之矣乃始彊諫以爲不可得非欲以辭盜之名耶杜牧之之論如此是矣而曰又況於非盜者乎此何說也蓋牧之之意以謂漢室旣不可復天下之豪傑亦無以出於操者則爲蒼生而請命非操不可彧固當助操以成其謀而不當逆操以殺其身也此特一偏之論耳君子之大節不在是也說者又以謂東漢之士尙節義桓靈之亂漢祚綿延百有餘年而不絕至於操起而圖之終其身而不敢取皆陳蕃李膺之徒有以激之獨不知彧之死也爲與有力焉嗚呼彧𨿽死亦賢巳哉

太倉稊米集卷四十五

欽定四庫全書

太倉稊米集卷四十六

宋周紫芝撰論五首

宇文融論

天下之禍必有所自起善論事者不當罪其成禍之人而當罪其始禍之人是以成禍者其罪小始禍者其罪大不可不辧也古人有言曰與其畜聚斂之臣寜畜盜臣人情豈固欲捨君子之名而防盜賊之稱哉顧聚斂之臣本以逢君之欲主意旣合非特階以自售其身往往因以致位卿相後之好進者遂指掊克之計以爲宰相捷塗曰彼旣以是而得之吾何憚而不爲哉由是知成禍者爲患於一時而始禍者貽患於後世此始禍者其罪所以不得不大成禍者其罪所以不得不小也開元之初明皇以勵精之志奮然有爲於天下當是之時元老魁舊布列於朝人主猶知有所尊憚焉及太平旣久淫侈日肆財用困竭國計艱短言利之臣得以用事明皇始相宇文融其後韋堅楊愼矜王鉷楊國忠咸以言利進至歳裒緡錢萬億爲天子私藏以濟橫賜卒使盜起兵興主遷勢奪而不可救惜哉徳宗繼肅代防亂之後旣相楊炎作兩稅法民力未及少紓而大常愽士陳京請借商錢戶部侍郎趙贊代杜佑行借錢令民不勝寃家若被盜至市人相率遮邀宰相泣訴於朝曽不之防逮裴延齡用事益爲天子增私藏海內重困天子不免播遷之患至憲宗時皇甫鏄由聚斂勾剝爲宰相𨿽市道皆嗤之卒使憲宗剛明果斷之資不克有終而其禍有甚於徳宗焉是數子者皆操融之術躡融之踵以取融之位如探嚢而得物則天下之禍吾固知其有所始矣初明皇用融之防張說嘗數沮其謀融乃誣告說罪帝發金吾兵圍其第幾不免殺自是利說一開羣姦相繼而至矣至徳宗之用裴延齡也陸贄言延齡侵削兆民爲天子取怨於下帝怒罷贄亦幾不免憲宗之時程異皇甫鏄以言財賦幸俄得宰相裴度三上書言不可帝不納其言用之不疑何明皇不信張說之言而用宇文融徳宗不信陸贄之言而用裴延齡憲宗不信裴度之言而用皇甫鏄也蓋諛言利說易饜主情而忠諫讜議難回感聽君子小人勢不兩立小人進則君子退其理然也憲宗卽位嘗謂宰相李吉甫曰徳宗播遷誰寔召亂吉甫以陳京趙贊之事告之帝憤然曰京與贊眞賊臣憲宗聞暴斂之禍首於賊臣未幾復相皇甫鏄豈亦迫於國計不得巳而然歟乃知利說易以搖其君𨿽明皇之事徳宗之所聞徳宗之事憲宗之所聞而公然蹈其覆轍亟於亂亡而不悔也唐自太宗之業廢於後世而取民之制日巳滋廣兩稅之外如鹽鐵轉運鑄錢括田利借商進奉獻助靡所不至其取之可謂極矣其爲報亦酷焉當時聚斂掊克之人不可勝數而始作俑者蓋起於融後人見融以言利獲寵取相位皆翕然師之因以陷其君於危亡然則論天下之禍而誅其首禍之人非融而誰歟

救奢

自古人主茍非聖人未有不流於奢侈以縱其耳目之欲者究其禍亂之源蓋起於大禹而成於周公夫人臣之事君若禹之相舜周公之相成王可以爲萬世法矣以謂迪人主以爲奢侈其禍起於此者何也禹旣平水土以奠九州之賦乃因其土地之所有以制其貢若元纁纎縞可以供幣帛之用貢之可也孤桐浮磬可以備禮樂之器貢之可也砮以爲鏃楛以爲矢可以禦敵貢之可也菁以爲葅茅以束酒可以享神貢之可也至於靑州之貢有怪石則玩好之用也徐州之貢有蠙珠則珍奇之物也荊州之貢有橘柚則飲食之美味也唐虞之君茅茨不剪土堦三尺以示天下之儉顧安用是爲哉然則禹所以享其君與夫舜所以受其享余固可得而知之武王伐商通道於九夷八蠻而西旅遣奉獒之使獒犬未足爲珍蠻夷歸命而受其獻猶未甚損於聖徳召公作書以戒其辭曰不貴異物賤用物民乃足又曰珍禽奇獸不育於國武王賢聖豈貴異物而從禽獸者奭之戒所以丁寜反覆而不巳者杜其源也周禮一書所以載周公制作之典至於供王之玩好猶爲之設官焉周公身爲保傅務在格君心之非豈不知玩好之物侈性伐徳非人主所當畱意而設官以供其求是迪其君使從欲也豈大臣以道事君之義後之爲人臣者將爲奇技淫巧以蕩上心則必援大禹周公之說以借口曰禹之所以事君者若是周公之所以事君者若是吾何憚而不爲哉故曰究其禍亂之源蓋起於大禹成於周公或曰禹周公非聖者歟曰禹周公聖人也聖人而猶若是者何哉蓋禹周公以聖賢之主望其君而不敢期以爲桀紂之事也以人臣之禮事其上而不敢不以天下而奉一人也故有虞舜成王以爲之君有大禹周公以爲之臣則胡爲而不可唐有天下更二十餘帝方其卽位之初未有不銳意於治者故嘗斥怪珍之玩絕綺麗之服放宮中之嬪禦罷四方之貢獻以足國用而收人心逮其終也則必饜其欲而後巳夫太宗之勤儉出於天資猶且萬里遣使市索駿馬並求珍怪魏徵之陳十漸此居首焉況其他乎初帝問褚遂良舜造漆器諌者七十餘人此何足諫而遂良對忠臣愛君必防其漸嗚呼若二子者可謂知救奢之道矣

正俗

天下之治亂風俗之美惡未有不出於上之所化化之以正猶懼其有所不從未有化之以不正而天下自治者也明王以孝理天下以躬行化之以謂愚者猶有所未諭頑者不可以遽革於是又爲賞罰以勸沮之故孝於家者表其宅裏而爵之於朝一有不孝則屏徙逺鄕而刑之於市於是而猶有不孝者況短喪而不禁匿服而不罪又命羣臣使不終喪是率天下而爲不孝也天下之俗幾何而不秦乎夫三年之喪天下之通喪也自公卿達於庶人𨿽貴賤之勢異而哀戚之情則同今文武殊稱而喪服異制豈理也哉或曰聖人隨宜以制法權時而濟事至於兵戎之急有須其人而用之者烏可殉人情之細而廢國家之大事乎曰是不然也春秋書晉人及姜戎敗秦師於崤杜預謂晉人背喪用兵故通以賤者告初文公薨而未葬襄公凶服以從戎晉於是始墨其後遂因以爲俗焉春秋書之蓋記禮之所由變也夫一日縱敵數世之患晉伐秦師於是爲急襄公權以大義而國遂喪於禮可不愼乎昔者子夏問於孔子曰三年之喪卒哭金革之事無避也者禮歟孔子曰夏后氏之喪旣殯而致事商人旣葬而致事故曰君子不奪人之親亦不可奪親也吾聞諸老聃曰昔者魯公伯禽有謂爲之也今以三年之喪從其利者吾弗知也由是觀之𨿽兵戎之急有須其人而用之者聖人之所不爲也唐髙祖剗亡隋之俗惇三代之髙風詔文武官終喪可謂善矣太宗不能終父之志貞觀六年侯君集起復八年長孫無忌起復十六年房元齡起復二十二年禇遂良起復而髙祖之制遂不復行豈非是四五人者得之則治失之則亂得之則安失之則危歟是治亂安危有系於此不得不爾也就使若是爲人君者猶不當奪人之情而彊之政況不然乎太宗以聰明睿智之資而隆太平極治之業可謂一時之英主矣其奪喪以用人則至於再至於三而不已然則終唐之世風俗之醇所以終有愧三代之盛者以其不求正俗之本也歟

稗官

古之人君喜聞直言故其求言之路廣惟恐一微言之不聞也後世人君惡聞直言故其拒諫之刑峻惟恐一言之上達也直言日聞於前則諂諛之論不得入此天下所以獲治安之福直言不得聞則諂諛之論日以浸潤國因以亂而不可救二者利害相懸不啻如天地而人主有不察焉殊不知古者廟堂之上君臣之間相與賡歌以戒荒淫必在於治安無事之際當是之時在廷有敢諫之臣出納有喉舌之司而羣言無或蔽於上矣猶以爲未也則又狥眾庻之論考芻蕘之言以禆吾之聽焉然而上下殊位貴賤異勢畏威者或不敢言卑賤者或不得言則又未必盡得天下之言也於是設敢諫之鼓立誹謗之木以使之言焉猶以爲未也則又命國史作詩以明得失命太師陳詩以觀民風而設采詩之官以察民之情則其求言之路可謂廣矣此三代之盛𨿽瞽蒙猶得於箴規𨿽百工之賤猶得執藝事以諫況公卿大夫忠臣義士之賢者乎余嘗博采六藝百家之書以謂聖王求言之術殆盡於此矣其後讀西漢書見班固敍小說者皆謂出於稗官說者謂稗米之細碎者而稗官以采摭細碎爲職班固曰街談巷語道聽塗說亦綴而不忘如或一言可采此亦芻蕘狂夫之論也乃知賢君廣求言之路委曲如此惟恐一言之或遺也前世求之如是其詳尙恐不得聞況末世殺忠臣以鉗天下之口設監謗以禁天下使不得言者乎稗官之設不知起於何代漢之唐林請省置吏公卿大夫至都官稗官各減十三則疑此官自是而廢矣嗚呼先王設官分職可謂詳矣其微至於采荼葛驅黽之事猶掌以官後世省官罷貟有不可廢如稗官者猶以爲不急而去之殊不知其官減而職廢天下之言日以壅塞而忠臣讜議寢不得聞則是其所省者微而其爲害也大矣夫雷霆之所擊莫不摧折萬鈞之所壓無不糜滅人主之威甚於雷霆而鎭服之勢重於萬鈞言者豈得不畏其摧折糜滅之患哉又況門廷之間逺於萬里非設官而授之職俾旁求而博采之猶恐不聞況廢而不設乎林之建此議可謂不思之甚也

五徳

五行之理相爲尅勝在陰陽有自然之義其爲說𨿽聖人有不得而易也不幸遭五經殘滅之餘聖人不作九流並起陰陽災異之學一熾而諸儒各以臆說更相附防至使其事若可信而有足疑者此固不可以無辧說者謂黃帝得土徳黃能地螾見夏得木徳靑龍止於郊商得金徳銀自山溢周得火徳有赤烏之符此爲若可信者班固乃以共工氏以水徳同於木火與秦同運非其次序故皆不永固說之陋夫人而得鄙之矣秦以熊羆之力虎狼之心蠶食諸侯並吞六國宮室燕遊之奉不足以厭其侈心又爲馳道於天下東窮燕齊南極吳楚江湖之上瀕海之觀靡不畢至民之勞有不能勝亡固可蹻足待也髙祖以義取天下秦王子嬰降於軹道漢王以屬吏寶器婦女無所取還軍灞上以待諸侯與秦民約法三章民無不歸心者其興也可謂有徳矣然則漢以徳興秦以暴滅天之予奪契若符璽使秦不以水徳王天下何害於亡漢不以火徳王天下何害於興議者乃以赤帝斬白帝受命之符則旣巳得天統矣然漢之初興庶事艸創叔孫通略定禮儀而正朔服色亦未遑暇漢文帝時魯人公孫臣上書言漢當土徳丞相張蒼明於律曆乃以漢水徳明年黃龍見成紀文帝乃拜臣爲博士詔諸儒攺服色而賈誼獻防亦以漢當土徳至孝武時𨿽倪寛之通經司馬遷之博洽猶循公孫賈誼之說不復有所攺易獨劉向父子以謂帝出乎震故包犧氏始受木徳其後以母傳子終而復始自神農黃帝下歷唐虞三代而漢得火焉諸儒之說何其紛紛耶夫以漢之一代所以王者三或以爲水或以爲火或以爲土彼蓋有所托而言然亦有未足然者三代之王取受命之符於始興之帝黃龍見於文帝時安得以爲土徳此公孫臣之說爲非也自包犧氏以五徳相傳則秦以水徳漢安得復以水乎此張蒼之說爲非也以土制水於五行序爲是然髙祖始興神母夜號著赤帝之符則漢當以火而不以土無可疑者此賈誼司馬遷之說爲非也夏得木商得金周得火在三代無以母傳子之序周以火秦以水漢復以火在秦漢無周而復始之義此劉向父子之說爲非也夫以賈誼司馬遷張蒼劉向之徒其愽聞洽識皆千年之士也而謂其說卒無可取蓋亦不可要之後世災異之學出於臆說茍稽諸聖而無考焉𨿽略之可乃若秦漢之所以存亡其理較然易知者且詳言之以爲後世戒則亦烏乎而不可哉

太倉稊米集卷四十六

欽定四庫全書

太倉稊米集卷四十七

宋周紫芝撰防一首

擬廷試防一道

問朕徳菲陋紹承大統遭家多難求濟未獲是以博延豪俊咸造在廷冀聞治道之要子大夫盡精極慮樂爲朕言之蓋聞在昔聖人之治天下正心誠意躬行乎上者固自有道而措諸事業之間則或寛或猛或質或文變通隨時不膠於迹著在方冊昭昭乎其可覩也朕甚慕之越自卽位九年於玆思欲雪父兄之恥而復祖宗之烈夙夜只懼罔敢荒寜然而施爲繆戾治效闕然深惟其故不憚攺作間者乃下銓量之令以擇吏而眞才猶未顯也嚴科斂之禁以防民而實惠猶未孚也謹防練之法以治兵而冗食猶未革也夫吏道未肅民物未蘇兵勢未彊此治之所以未效也將何以輯事功弭禍亂哉而建議之臣並欲考課以覈殿最省官以抑奉糈力役不足以供餽餉也爲之屯戍營田以寛之賦入不足以供調度也爲之平凖均輸以佐之爵賞未立也爲之定武功之等紀律未明也爲之參府衛之制凡是數者合於古便於今乎其或以爲不然耶𨿽然此治之迹也上之欲三辰明四時序災沴不作而動植遂性下之欲風化行習俗厚姦宄不作而中外協心玆可以占天人之助矣夫何敵而不克何難而不濟興復大業其庶幾乎子大夫以謂何修何營而可以臻此其茂明之務適於用朕將有稽焉

臣對臣聞人臣以直諫爲忠人主以聽言爲明此堯舜三代不易之道也臣獨以謂不然夫直言以立忠臣之節固人臣之願也然言不貴直而貴在可用言而不可用則言𨿽直適足以殺其軀而巳矣果何補於治哉善聽以納天下之言固人主之職也然言不貴聽而貴在必行所聽不能行則聽𨿽勤適足以惑其耳目而巳矣亦何補於治哉堯舜三代之時臣不自以爲忠而有言則期於必用君不自以爲明而聽言則期於必行是以君明臣良都兪賡歌於堂陛之間辭若緩而所以告戒之意甚切事若微而所以虞禍之意甚深諫行於帷幄之間而利及於四海之外天下之人皆由之而不知也今陛下策士於廷躬勞聖問以求天下之直言不知陛下求天下之言將擇其可用者而行之乎抑姑以示兼聽博詢以爲天下之觀美而巳耶臣愚一介書生僻在田野郡太守部刺史不以臣不肖使得充賦隨計在廷顧臣之愚陋豈足以仰承大對然臣竊披聖問至其茂明之務適於用然後知陛下之意不徒求其言之有可采蓋將推而行之也臣固願效匹夫負薪之言少禆前旒黈纊之聽惟陛下擇焉臣伏讀聖策曰朕徳菲薄紹承大統遭家多難求濟未獲是以博延豪俊咸造在廷冀聞治道之要子大夫其盡精極慮樂爲朕言之臣於此有以見陛下之好言非特求之蓋將用之也恭惟聖朝臨軒防士訪以當世之務所以圖大計而定國是逹下情而求民隠也然而國初以來沿襲舊制猶且試以聲病之文兼以子史之論謂之三題當時固有豪傑之士懷經濟之策而不得少伸其喙自熙寜庚戌以來始變以防而直言敢諫之士相繼傑出可謂善矣然而議者猶以三年防士以求至言特有司奉行故事而巳未聞取其言而用之以布告中外使曉然知之曰朝廷之行某事用某臣之言也是下有敢言之士而上有用賢之實矣今陛下紹承大統遭家多難求濟未獲而博延豪俊冀聞治道之要且使盡精極慮樂爲陛下言之則陛下之求言豈止奉行故事而巳臣聞天下多事則匹夫之言重於太山無事則公卿之言輕於鴻毛今天下可謂多事矣此匹夫之言得以自達之秋也臣竊見周之成王承文武治安之後遭國家多難之時商民未靖管蔡流言天下殆哉岌岌乎其危矣成王以幼沖之資嗣無疆之服而勤勤求言常若不及故訪落嗣王謀於廟之詩也小毖嗣王求助之詩也其詩曰閔予小子遭家不造癏癏在疚又曰未堪家多難予又集於蓼也閔予者哀痛懇惻以求之之辭也曰予小子者謙抑自損以冀聞其言之辭也曰在疚曰集於蓼者告以病而且苦之辭也蓋人主之求言懇切則言愈遜言愈遜則下之告上也情益至焉此禍難所以可平而太平所以可致也今陛下以遭家多難求濟未獲博延豪俊冀聞治道之要則可謂如成王之用心矣臣恐陛下求言未必如成王之切聽言未必如成王之誠而用言未必如成王之速也使陛下果能竭成王求言之心體成王聽言之道博問以增其所未聞廣聽以求其所不逮𨿽太平之治可圖何止是陛下求濟未獲之心而已矣臣伏讀聖策曰在昔聖人之治天下正心誠意躬行乎上者固自有道而措之事業之間則或寛或猛或質或文變通隨時不膠於迹故其成效著在方冊昭昭乎其可觀也朕甚慕之此陛下志誠願治欲逺追唐虞三代以跨越漢唐之陋者也臣聞聖王之治有本有末及其成功也要在隨時而巳堯以是道而傳之舜舜以是道而傳之禹禹以是道而傳之湯湯以是道而傳之文武周公此治之本也夏尙忠商尙質周尙文三代之忠質文相救如循環此治之末也聖人端本於上埀拱無爲而天下治至於應時之務則或寛或猛或質或文亦視其時之如何爾臣嘗誦堯舜二典以考二帝之治矣堯之治其載於書者甚簡至舜則申命九官以緝熙庶政流竄四凶以威服彊梗巡狩諸侯以觀省風俗其爲治甚詳焉非特二帝之治如此自唐虞而觀三代則唐虞建官不過於百夏商則倍之豈堯治簡而舜治詳唐虞官少而夏商官倍固相違異如此哉亦時焉爾陛下道徳廣大智慮淵深其於治道之要固巳得之於心術之間矣宜其變通隨時不膠於迹而一時之治猶若未能與堯舜三代分路而揚鑣此陛下所以諄諄而慕之也昔人有言臨淵羨魚不如退而結网臨政願治不如退而更化陛下與其逺慕於前聖曷若近法諸心術凡吾心術之所得者亦前聖之所行也在陛下加以至誠不茍之心濟以力行不倦之志去其憸薄邪佞之人抑其歆羨不急之好度凡可以汩心術而害治道者屏而去之然後推吾所得於前聖之書者而力行之則是能傳堯舜禹湯文武周公之道於寥寥千載之後也顧不韙哉臣伏讀聖策曰越自卽位九年於玆思欲雪父兄之恥而復祖宗之烈夙夜只懼罔敢荒寜然而施爲繆戾治效闕然深維其故不憚攺作此又陛下內懷謙沖退托之意外嚴恐懼修省之行思欲廣大孝於天下嗣歷服於無疆者也竊惟陛下躬行堯舜孝悌之徳蹈文武憂勤之勞日夜念治而又不憚攺作宜其治道益隆海內益安可以柔逺而能邇可以治人而事天可以偃武而修文可以制禮而作樂方且自謂治效闕然深求其故而又不憚攺作臣謂陛下旣有求治之意則又當深明乎求治之術也陛下卽位九年於玆左右輔弼之人進而用者不知其幾也法度號令之施變而更者又不知其幾也陛下豈樂爲是紛紛者哉蓋將以求治安之效焉爾而治且如此則盍亦反其本矣堯之九官皆終其身而官不徙成湯之相得一伊尹而商治舉矣成王之相得一周公而周治舉矣陛下之用相逺不過三年近不逾再歳方進而用旋復罷遣故前相之所用後相之所去前相之所行後相之所易人才之賢否在所不問也政事之是非在所不問也而一切變易之則陛下之用人可謂不專矣吏部銓選之法百官由此以進退政治之廢興在此也今有補授官曺至於累歳而爲有力者奪而去之赦令寛防之書與天下更始四方之所取信在此也今有天子詔防猶掛壁墻而催科之吏巳徧墟落則陛下之號令可謂不一矣陛下專心圖治不憚攺作不防羣議如盤庚之遷都周公之徵三監可也若止於如是而望治古之盛是猶卻行而求前也不亦逺乎臣願陛下專輔相之任謹號令之出使用而必可信令而必可從然後愼守而力行之俟以歳月自然功成又何必以不憚攺作爲勤哉臣又伏讀聖策見陛下以下銓量之令而眞才未顯嚴科斂之禁而實惠未孚謹揀練之法而冗食未革爲憂臣然後知陛下之果有意於圖治功也人主之相士如九方臯之相馬九方之相馬驪而謂之以黃牝也而謂之牡彼其所得者在於精神心術之表而不在乎驪黃牝牡之間故寓目而顧則冀北之羣爲之一空漢髙一見韓信未有尺寸之功而付大將之任果立大功金日防牽馬過殿下武帝呼而上與之言倚以腹心爲漢忠臣乃知人主之知人在於心術之間殆不可以言諭而事舉陛下下銓量之令而求眞才是猶按伯樂之圖而求良馬且天下之大人才之眾不可勝察久矣陛下何不論一相而用之使之旁招俊乂列於庶位則陛下之人才有不可勝用者矣何憂眞才之不出歟昔齊威公出遊見父老命之食曰請遺天下食遺之衣曰請遺天下衣曰吾府庫有限安得而給曰春不奪時農卽有食夏不奪蠶農則有衣今陛下嚴科斂之禁將以孚實惠於民而益貧此無他陛下有憂民之心而州縣無行法之吏也臣在田野與父老語咸謂陛下詔令溫厚每下寛大之事未嘗無防民之意柰何州縣之吏恬不介意如急文移以斂旣捐之租抑鄰里以償逋逃之賦民之輸粟一斛必取其倍謂之羨余州縣差夫朝廷明禁而官吏公行謂之和雇若此之類未易毛舉監司不問朝廷不知甚負陛下防民之意也臣以謂嚴科斂之禁未足以惠民不若察州縣之吏誅其暴虐使不奪其時是開天下衣食之源也何憂實惠之不孚歟先王立司馬之官設六軍之眾因井以制軍賦而稅以足食賦以足兵大抵地方一里爲井井十爲通通十爲成成十爲終終十爲同同方百里同十爲封封十爲畿畿方千里而六軍之制備矣當是之時民隠於農食足於賦兵有定員賦有定數又安有冗食之哉而又連帥比年以簡車卒正三年以簡徒羣牧五載以大簡車徒此兵所以皆精而食所以無冗也今天下之兵付以一二大將尺籍伍符漫不復省蓋未聞上功首虜差六級而下之吏削其爵者也遂使大將滋冗兵以市恩朝廷按空籍以給食臣願陛下稍加繩約歳遣大臣簡閱車徒彷佛先王之制而爲之誅賞則又何憂冗食之歟臣又伏讀聖策以建議之臣欲考課以覈殿最省官以抑俸糈屯戍營田以寛力役平準均輸以給調度以至定武功之等以立賞罰參府衛之制以明紀律求合於古而便於今者顧臣之愚何足以知之臣聞唐虞之際聖明在上內有百揆四嶽外有州牧侯伯九官並任濟濟相先而眾賢和於朝固無幸位之臣矣而九載之間猶不忘於黜陟成周之盛凡吾有官君子非學古入官之人則鄕舉賓興之士內之六卿分職率屬以倡九牧外則六服羣辟罔不承徳亦無幸位之臣矣而三年之間猶不廢於誅賞則考課之法非不善也京房以謂帝王以功舉賢則萬化成以毀譽取人故功業廢而欲創考功課吏法然其法煩碎令上下相司而卒不可用彼殊不知三代以直道而行則毀譽出於公後世專任私情則毀譽出於口此考課之法所以無益於實用也陛下果欲行之必得持公心申直道淸介無私之人爲陛下精覈其人則可矣不然則法制𨿽宻是未免於京房之也設官所以治民官得其人則民受其利官非其人固巳不可至於兵盜之餘下不勝困宜拊以淸淨養以膏粱簡事以息其力薄斂以丰其財而乃官吏增多胥徒浸盛大抵不過吏部銓曺欲泄冗流而不知官多所以病民也漢光武以英敏之資躬百戰之勞而得天下卽位之初未遑他事但聞首減內外四百餘縣而巳意者其爲斯民息黥補劓莫此爲急乎由是觀之陛下欲省官以息民正今日之急務臣竊以謂欲省猥多之員必先革冗官之欲革冗官之必先淸入仕之流流淸則官可省員可減矣不然則驟而去之官必失所怨必上聞非人之情也屯戍營田之法昔人固嘗用之矣能使斂不增於民而軍資以給得不謂之良法乎臣愚聞制而用之謂之法推而行之存乎人法𨿽良而推行者未得其人不見其利也昔趙充國與漢宣帝議屯田反覆二千言初上奏則曰臣所將吏士月費糧谷十九萬九千六百三十斛難久不解繇役不息誠非素定廟堂之策宣帝不從旣而又上奏曰屯田內有亡費之利外有守禦之備敵見萬人畱屯爲必擒之計其歸徳宜不久此不戰自破之策也宣帝乃用充國計卒成破羌之功夫以全盛之漢而備一方之冦其長慮卻顧猶且如此況我國家連年用兵兵食一歳不知其幾而獨仰於常賦之出非計之得也曩者朝廷講明屯田利病申飭有司耕墾廢田法非不善令非不嚴而奉行者未必盡得其人一切茍簡務應文書而巳陛下誠欲得營戍屯田之法必得其人如充國者然後可也昔者公儀子之相魯也之其家見織帛怒而出其妻食於捨而茹葵慍而拔其葵曰吾巳食祿而又欲奪園夫工女利乎董仲舒以謂天子大夫者下民之所視效又豈可以居賢人之位而爲庶人之行哉武帝用桑宏羊以取民利仲舒之言蓋激而有云平準均輸之法與坐市防者爭什一之利不得巳而用之𨿽足以紓一時之急而未免後世之訾也今天下之大四海之廣貢賦之入山澤之饒陸海縣郡不知其幾顧何求而不得臣願陛下歳下漢文之詔使勸課農桑出入阡陌者咸得其人則益惇本而國用自足何必區區取漢唐之法而行之乎凡臣所陳四策在陛下擇其可行者斷而行之爾至於武功之等府衛之制則臣嘗聞之矣初秦爵一級曰公必至二十曰徹侯髙祖旣定天下分爲十有七級班固皆謂制級以賞功勞此漢之定制也武帝元朔六年始詔置武功賞以寵戰士其詔曰今大軍將仍復克獲受爵賞而無所流貤其議爲令而有司請丰武功賞夫徵伐者將帥之功爵賞者人主之柄今也與以爵而使流貤則是無功者可以買爵而天子之柄下移於將帥矣臣不知其可也武帝寵用衛靑失於太過而恩澤繆濫以至於此陛下定武功之等必先明將士之功然後予以爵焉則足以厭天下之心矣漢武之法不足爲陛下用也府衛之制起於西魏後周成於隋而備於唐唐之制六衛曰翊曰驍騎曰武曰屯曰禦曰皆有左右是爲十二衛凡天下一道置府六百三十四皆有名號闗內三百六十有一皆以諸衛將帥有事則出徵事已則復歸於京師是以兵重於內而輕於外權歸於天子而不在於諸侯陛下果欲參府衛之法必先收諸將之權宿兵於內然後其制可得而防矣臣伏讀聖策曰𨿽然此治之迹也上之欲三光明四時序災沴不作而動植遂性下之欲風化行習俗厚姦宄不作而內外協心玆可以占天人之助矣夫何敵不克何難不濟興復大業其庶幾乎臣聞天道至逺其視聽則甚近人心至眾其好惡則甚同聖人知天道之甚近也故欽承之而不敢忽面稽之而不敢背兢兢然業業然朝夕儆懼惟恐貽譴於天而不可解也天知聖人畏之者如此則其愛人君之心亦如是其至也是以三光明四時序災沴不作而動植遂性焉聖人知人心之甚同也則必因民之性而不敢違順民之心而不敢逆一言一動一念一慮惟恐不合乎民之情而致其所惡也人知聖人順之者如此則其戴而仰之亦如是其至也是以風化行習俗厚姦宄不作而內外協心焉恭惟陛下以不世出之資而膺千載難逢之運上謹天戒下畏民言臣猶爲陛下進之孔子曰惟天爲大惟堯則之詩曰上天之載無聲無臭儀刑文王萬邦作孚陛下克謹天戒恐懼而不巳則又將上同乎唐堯周文與天同徳而無間焉臣之惓惓猶以此而望陛下也董仲舒曰堯舜之民比屋可封詩曰旣醉以酒旣飽以徳人有士君子之行焉陛下只畏民言戒愼而不巳則又將躋民於堯舜成周之域臣之惓惓猶以此而望陛下也陛下神潛智獨優入聖域則其所聞所知固巳邁五帝而跨三王儻能尊所聞而行所知則堯舜周文之盛似不難到事在彊勉而巳矣然則何敵不克何難不濟何足爲陛下道哉臣愚山林藪澤之士固不足以講明當世之務獨其所聞於古者如此意可以少攄涓塵之慮上禆日月之明困於無階不得上達今幸與韋布得望穆穆之淸光於宸廷之下願效一鳴以伸昔志陛下始詔臣使盡精極慮以陳治道之要中策臣以當世之務且終以天人和同之事臣固以條陳其萬一矣然是三者在陛下皆優爲之而臣所願於陛下者益聖學以廣帝王之業而略近效以收聖神之功也陛下越自卽位九年於玆思欲雪父兄之恥復祖宗之業似若亟於圖治上勤聖慮者臣請以唐事明之天寶十五載安祿山陷長安肅宗卽位於靈武是年九月癸夘復京師壬子復都其於尅復之效可謂神速矣然而肅宗賴將帥之忠賢收成功於指顧而父子夫婦之間內無可稱君臣上下之際外無可述固不足多美孔子曰如有王者必世而後仁易曰聖人久於其道而天下化成臣願陛下體孔子必世之言遵羲易化成之道俟以歳月持以誠心將見陛下埀拱無爲以底巍巍之治矣臣所謂略近效以收聖神之功者此也如此則何治之弗舉何患之弗除凡陛下博詢於多士者皆不足以勤聖心之慮矣臣願陛下體天地包容之量恢聖人臨照之明恕臣之愚察臣之意毋謂臣言迂濶而不適於用實萬世無疆之休惟陛下察焉幸甚臣謹對

太倉稊米集卷四十七

欽定四庫全書

太倉稊米集卷四十八

宋周紫芝撰策問十四首

第一

問古之言治道者推三代自三代而下所可稱者莫盛於漢漢之興也創業則有髙帝守成則有文景奮然有以大興漢治者則莫若武宣至於元成𨿽無大功於漢亦無大惡於天下此六七君者皆不害其爲賢明之君也然而髙祖以徵伐定四方文帝以仁愛康庶俗宣帝以賞罰勵羣下是三主者其所尊用未嘗先於儒術在髙帝時則有若蕭何在文帝時則有若周勃在宣帝時則有若霍光是三人者其爲相未嘗資以學術也夫以未嘗用儒之主而輔以未嘗學問之臣宜天下之治委靡而不振也而言漢治者莫大於髙帝莫盛於孝文莫明於孝宣者此何理邪武帝大興風化專意經術元帝知勸孝宣以用儒而成帝壯好經書是三主者可謂知以儒士爲貴者也考其當時輔相之人在武帝時則有若公孫在元帝時則有若匡衡張禹之徒是三人者可謂一時之儒宗也夫以尊尙經術之主而用當世之大儒冝天下之治光明盛大而不可掩也而言漢治衰於孝武於元成此又何理也且人主之治亂輔相之賢否最爲國體之重不可不講諸君子於此究之深矣試論其所以然者願與聞之

第二

問有國則有兵有兵則有書兵之有書所以載其戰陳之法攻守之計山川地形向背之宜陰陽吉防逆順之理故智者用之可以料敵勇者用之可以決勝良將用之可以取萬全理之必然者也初糓城黃石出異書一編以授畱侯曰讀是則爲帝王師巳而用之果能輔髙帝並彊秦滅大楚魏武帝自作新書以授諸將當時徵討者莫不以新書從事而用其書輙勝不用則必致敗嗚呼兵書之不可不用乃如是乎趙王使趙括伐秦兵敗身死四十萬卒一日盡坑藺相如曰括徒能讀其父書不知合變也霍去病之討匈奴也武帝欲教以孫吳兵法去病曰顧方略如何爾不至專學古兵法由是觀之耑用兵法者果可以取勝乎謂兵法不可不用耶則宋防水之師眾敗而身防房琯陳濤之戰一日而軍盡覆乃用之而敗何也謂兵法不可專用耶則李廣將軍簡易而軍防沒於匈奴苻堅不善用師而兵大衂於淝水而不用乃敗何也然則果可用乎果不可用乎韓信背水設陣而信曰是在兵法荀吳設車爲行而李靖曰法在其中二子之用法如此乃在乎用與不用之間此又何也幸諸君詳言之

第三

問唐之賢相前稱房杜後稱姚宋議者以謂崇不勸天子求邊功而璟不賞邊臣其爲相大略如此夫以天子而求邊功是秦始皇漢武帝之事固不當以此啟人主之欲至於將帥有功於邊乃抑而不賞則將何以爲激勸之術乎大抵二相之論皆祖述漢儒而爲之說者也何以知其然哉昔陳湯矯制以伐郅支而匡衡以爲乘危徼幸生事於蠻夷爲國招難漸不可開馮奉世矯制以伐莎車而蕭望之以爲要功萬里之外爲國生事漸不可長由是知崇璟之言固有自矣彼獨不知衡𨿽以大儒居相位其實依違阿意以保爵祿當是時石顯用事與湯有隙衡非能爲此論乃內畏石顯而陰陷之也宣帝時匈奴呼韓邪單於來朝義當臣之而望之使其位在諸侯王上失中國夷狄尊卑之義虧損漢徳而又抑奉世之功未得爲無過崇璟不深求其故而專師其言蓋巳失矣考二虜殺辱漢使以抗衡中國二子咸能矯發諸國之兵不仰斗粟不須寸刃而傳首闕廷不可謂無功於漢而衡與望之力加排沮使將士失望忠臣解體何足爲後世法春秋之義大夫出疆有可以安國家利社稷者專之可也而終軍之論則又以謂不然則其爲說果何從乎幸偹論之

第四

問天下之才不生於山林藪澤之中則出於公卿貴戚之冑至於屠酤販鬻之賤降虜氓之人其間豈無賢才立大功名於天下者孰謂帝王之裔宗室之賢而無可委以大任者乎漢之興也劉章誅祿產以定國劉向詆王鳳以諫君此皆傑然以有功社稷者至於楚元之好學東平之爲善辟疆以議論著名於漢室劉輔以眞言發迹於衰世若此類者甚眾皆不得大用於當時何也惟唐則不然髙祖太宗之初如河間之功江夏之略其功名事業至與李靖相爲低昂議者以謂景元子孫當艸昧之初皆宣力四方顯顯爲英豪當時固未有所大用者至明皇初相適之林甫自是登相位者至九人焉林甫姦邪幾防唐室李程和柔在位錄錄無所建明固不足道其餘皆以才稱職號爲賢相庶幾乎周之卿士周召毛原皆同姓國也由漢至是數百年間豈無一宗室可以爲相者哉然則漢之不用其說不過以謂不欲寵宗族以妨賢路而已至於田蚡竇嬰王鳳梁冀之徒皆以庸人而處相位又豈無嫌於親戚貴賤之間哉如道宗孝恭之徒其徵伐之功忠孝之烈炳然可觀委以大寄誰曰不可彼九人者汗馬無英衛之勞輔翼鮮伊霍之望而用之不疑其故何耶主上推仁愛以厚同姓確乎堯舜之用心矣諸君試摭漢唐之得失而論之庶以仰禆聖慮之萬一

第五

問天下之利不歸於民則歸於國不歸於國則歸於民二者未嘗不相爲盛衰自古人君其始非不欲上不匱於國用下不蠧於民財而求必有其術勢不得已則必引用掊克之臣肆爲聚斂之政𨿽僅足以紓一時之費而民貧盜起根本一揺其甚必至大亂而後巳唐有天下埀三百年太宗之政固無媿於古矣明皇縱侈無度國計艱短始用宇文融楊國忠輩利說一開其流莫禁至徳宗時旣相楊炎立兩稅法而陳京趙贊用事民不勝寃家若被盜憲宗之初切齒京贊指爲賊臣未幾而皇甫鏄以句剝爲宰相唐祚自是始衰焉至於劉晏第五琦王珪亦一時財利之臣也觀其斡旋之方經理之術使用足於上而君無掊尅之名利出於下而民無愁嘆之苦當時之財亦不過取之於民耳非天降而地出也唐自兩稅之餘如鹽鐵茗酒括田借商羨余獻助之類歷世所取不過於此顧所以用之有不同耳主上仁聖愛惜元元若保赤子而內焉故地之賦未復外焉討叛之兵未息今大舉以平彊敵則有司豈無調發之勞斯民豈無供億之費今欲使緡錢有羨溢之饒戶口絕流冗之患必有晏琦之策可施於今者二子之傳具在可考而知區區已陳之迹有口者類能言之幸參酌古今之宜防民情之利病而爲之策毋以紙上語爲說也

第六

問昔趙奢之與田單論兵也單謂奢曰帝王之兵不過三萬而天下服從將軍必資十萬二十萬何也奢曰古者四海萬國城𨿽大不過三百丈人𨿽多不過三千家則以三萬距之足矣今取古方國分而爲七兵能具數十萬食能支數嵗千丈之城萬家之邑相望也柰何以三萬眾攻之然則後世之用兵不可專於古之制也明矣秦始皇之伐荊也問其將曰吾欲取荊度用幾何人而足李信曰不過二十萬王翦曰非六十萬不可始皇壯信而以翦爲怯信之出也荊人入兩壁殺七都尉敗秦軍而去其後卒用翦防果虜荊王馮奉世之伐隴西羌也反虜三萬法當倍用六萬人乃與萬三千人大爲虜所破後如其請而羌人敗走二將軍之料敵如此何也樊噲欲以二十萬眾橫行匈奴英布以謂可斬故李陵提步卒不滿五千當單於數萬之眾至於矢盡道窮以取陷敗蘇建亦以數千當單於數萬之眾至於盡亡其軍幾不免死則兵固有以少而取敗者矣謂以少擊眾非兵之利則防安以八千之眾而敗秦師百萬於淮淝李藥師以步卒五千而俘頡利十萬之眾以歸此又何也今朝廷方欲大舉以平彊敵其於用兵之大略在所當論試按古而言以應有司之問

第七

問求賢所以建官設官所以治事然而官之所設有定員吏之多寡無常數員多而吏不足則未免冗官之今朝廷之患正在官吏猥多而吏員有限是以闕一官則爭之者至數十人注一闕則待之者至六七歲從仕者居閒之日多而任事之日少仰祿者資費之用繁而奉廩之入薄借令二十而入官逮七十而致仕四十年之間不過四五更代而老矣其流安得無奔競之風選曹安得無賣官之吏貪墨之風日益滋長滯淹之才無以自防其有不可勝言者焉議者欲救其不過曰淸入仕之流以革其繁冗可也增州縣之吏以廣其任使可也而二者之患抑又甚焉何以言之昔劉祥道言唐之取士多濫入流者嵗千四百又雜色入流未嘗沙汰防杜正倫亦以爲言而執政者憚攺作且以勲戚仕無它門議遂格焉今欲稍加裁抑則必怨讟交興首議者將誰肯任其咎乎此其不可決矣建中初天下兵興民多貧困賦無所出杜佑建言其略以謂救獘莫若省用省用莫若省官自漢至唐未有不因徵戰而省吏員者所以救也今欲稍加增賦則利亦多而民重困此其不可又決矣二者皆以爲不可則是救之終無術也而可乎諸君於此必有其說請試陳之

第八

問古語有之畫地爲獄議不入刻木爲吏期不對路溫舒以謂此皆疾吏之風悲痛之辭也溫舒𨿽托秦吏尙存以諷宣帝之深文而吏亦眞可畏哉韓安國梁之賢士也而辱於田申周勃漢之大臣也而侵於獄吏況其餘乎由是觀之謂吏之不足畏者非也穆宗時柳公綽爲山南東道節度使過鄧縣有二吏一犯賍一亂法咸謂公綽必誅犯賍者公綽曰賍吏犯法法在姦吏亂法法亡竟誅亂法者蓋法者治亂之所系而吏亂之則民將無所措其手足此亂之所由起也誅之可不力哉今律之禁吏法非不嚴而其姦滋甚何也夫捨刀筆之吏以趨功名之防有如漢之蕭何曹參唐之孫伏伽張元素之徒此希世有之不可多得姑欲少革前日之風使此曹惟三尺之是畏將何術而可乎願偹陳之焉

第九

問有創業之主有守成之主有中興之主創業守成之主其成功之難易昔人論固已詳矣至於中興之主𨿽撥亂反正持顚扶危號爲一致而所遭之時不同則所成之功亦異不容於無辧也三代逺矣由漢而來在西京則有孝宣在東京則有光武在晉則有元帝在唐則有憲宗皆一時英敏有爲主也然而漢之孝宣唐之憲宗則振墜緒於將亂之際其爲力也易漢之光武晉之元帝則紹大統於旣絕之後其爲力也難非特難易之辧如此摭其迹而論之則又有不同者矣孝宣之勵精憲宗之剛果皆能操握主權歸於獨防其於治道固略相似也神爵五鳳之間未甞遣一將出一兵能使單於內附稽首闕廷而元和之盛連年動眾僅能拓中國之故疆折悍將而臣之其功效之優劣固不待較而明也光武以漢宗發迹於南陽元帝以諸王龍翔於江左皆能使旒綴絕而復續大廈僕而復支可謂二代之賢主也光武殄攘羣盜戡定禍亂曾不數年遂光漢業而元帝外不能剪劉漢之逆虜內不能平王惇之防扈使西晉之業如是而止則其功效之優劣又不待較而明也四者之效其異如此何哉豈時有不同而然歟勢有所廹而至於是歟抑亦所操之術有或異歟所以輔治者有善不善歟是必有其說矣主上聖文神武度越前代逺甚而區區之問猶及於此者蓋考古驗今以鑑旣往之失正今日朝廷汲汲於求言之意也其可忽諸

第十

問近世論禦戎者其說紛紛大抵不過三防分遣將帥諸道並入破其國都擒其名王將以爲吾中國萬世之利此上防也屯兵重鎭守其要害來則禦之去則勿擊此中防也重幣厚禮悅以甘言使命相銜歲無虛日姑以幸其不至此下防也曩者歲在丙午金人南下逮今有十餘年中間屢盟而輙渝倏往而復來朝廷知其不可結以成信乃下親徵之詔決意徵討期在殄滅向所謂下防者固巳置而不論巳於二者之計當審處其一而行之而議者猶有說焉以上防爲是者皆曰提兵四出傅敵城下斬其名王傳首槁街然後河陽北狩之憤可雪龜陰未復之田可歸矣議者乃曰不然王者之師貴萬全善用兵者知彼已今兼百萬之師入不測之地豈無千里餽糧士有饑色之憂乎此殆書生好髙之論耳不可用也以中防爲是者皆曰逺戍以宿兵屯田而積糓務愼擇良將堅壁而守之是不勞師旅而坐獲禦戎之利也議者則又曰兵久而不戰武黷而不偃中原何日而可定故都何日而可居豈不勞師費財困獘中國乎此殆鄙夫之常談不可用也世之所貴於儒者豈徒取其誦數而已謂其能通達國家之大體也願陳二者之防將孰從而可且以求至中之論至於不折一防不亡一鏃而收百戰之功於萬里之外又豈無胸中之奇乎毋謂伐國不問仁人而不以告

第十一

問先世以農事爲生民之本後世以農事爲不急之務先世重農而惇本則國富兵彊而太平之治爲可圖後世不以農爲務則民窮盜起其至於大亂而不可救農之所系故不重哉爲人君者非不以勸農爲先務而徒有其名而無實曾不知古者勸農之術其責之甚專其督之甚重其告戒之甚熟其勉勵之甚至何以知其如此舜命九官而稷居其一未聞其兼以他職也則其責之可謂專矣成王親率元後世子以次於郊未聞其不屈於至尊也則其督之可謂重矣漢文由代邸而卽帝位二十三年之間勸農之詔無嵗不下甚者嵗至於再焉辭意誠到人爲動心則其告戒之可謂熟矣三老賢能之求也孝悌徳行之舉也而與力田同科則其勉勵之可謂至矣然則後之勸農者有一於是乎主上隆寛博愛屬意元元深知其蓋將有意於古焉而任是責者莫先於守宰柰何今世之吏狃於宿習安於茍簡不復從事於玆久矣故勸農之號𨿽已入禦而行春之車未嘗出境髙談者指爲俗吏之事好大者鄙爲猥細之務膏粱之子菽麥未分一日出爲民吏至於問穢襫爲何物以穮蓘爲戲事者彼又何足以上承明詔下爲農師哉今欲州縣之吏皆防古事以不負朝廷委任之意如之何而可耶

第十二

問國之所以興者必有其道及其亡也則亦必有以取之矣然而禍固有出於人之所可憂亦有起於人之所不憂者往往寖以至於大禍𨿽有智者不能救其危爲人君者烏可不察哉西漢始興鑑亡秦孤立之於是大封同姓疆域之廣至於周匝三埀天子自有才十五郡尾大之勢賈誼言之爲之痛哭此其甚可憂者也而西漢之亡不在於封建乃在於外戚東京自顯肅之後政在房闈孝和之政歸於竇氏孝安之政歸於鄧氏孝質之政歸於梁氏當是之時主幼而臣彊國危如累卵此其甚可憂者矣而東漢之亡不在外戚而在於權臣西晉之時宗族舉兵內相誅滅八王之亂自古未有此亦可謂甚可憂者矣及其亡也不在於諸王乃在於夷狄自晉氏滅於劉漢之後夷狄之勢日以盛彊秦堅燕埀更立爲帝區區江左一隅左枝右梧日不暇給此亦可謂甚可憂者矣及其亡也不在於夷狄亦在於權臣唐之宦官建立八帝天子之尊至號門生此乃天下必亡之勢也及其亡也不在於奄寺乃在於藩鎭五者之勢如此殆未易詰其所以然也將人君養天下之禍以至於敗亡而遂不可救歟抑亦衰防有漸𨿽有彊明之君而其大勢已去遂不可救歟抑亦君臣上下偸安歳月以至於斯歟抑亦救敗整危無其術而然歟願聞其起五者之禍者爲誰爲之臣而不能援其傾危之世者又誰耶諸公皆博古之士議之熟矣幸條其所以然者而言之

第十三

問盜賊爲良民之蠧𨿽甚治世所不能免自古帝王不恃吾能禦盜恃吾能禁盜而巳禦盜者治之旣興之後治之旣興之後盜去而人已不勝其禁盜者銷於未然之前卒至於無盜之可禦則是豈足爲治世之患哉漢之始興治尙淸淨禁网最爲疏闊天下亦以無事乃武帝之治專任慘酷而吏民益輕犯法盜賊滋起至使天子命九卿衣繡衣持虎節發兵以興系甚至於作沈命之法所在聚徒黨阻山川往往而羣無可柰何由是知禦盜者昔人之所不取而禁盜之爲先也國家遭外侮侵陵之患承兵革搶攘之餘四方羣盜乘間竊發破壊郡邑侵掠土疆動以萬計王師一出饋餉有千里之勞將士疲戰鬭之力而凶焰旁午不可勝誅將招以厚賞誘以髙爵則又適足以生天下爲盜之心今欲不煩干戈不勞廟算嘯聚之盜雲散鳥駭復齒良民必有其術矣幸援古而詳言之以救今日之毋諱

第十四

問西漢以來取士之法𨿽或不同大抵皆以言詞取人不若周公専意行實也至隋唐但用詞賦而聲律之學自是益嚴且賦之作以擅名一時然其拘於聲病對偶猶未甚也沈約始作四聲譜嘗曰在昔詞人累千載而不悟余獨得於胸襟窮其妙防自謂入神之作宋武嘗問周捨何謂四聲而捨對以天子聖哲則四聲亦略見於此也當時又有平頭上尾蜂腰鶴膝之語世號永明體大抵欲宮羽相諧低昂適節若前有浮聲則後須切響故一簡之內音韻盡殊兩句之中輕重悉異其學𨿽不純於古然亦自有妙處方今世革經義浮虛之稍復詩賦以取士則學者於聲律尢當用心敢問四聲譜可得聞其詳乎願並與其言而論之

太倉稊米集卷四十八

欽定四庫全書

太倉稊米集卷四十九

宋周紫芝撰札子三首

乞旌表蘇庠札子

臣嘗觀漢之光武以英敏之資撥亂反正不數年而天下大定卽位之初未遑他事惟務側席幽人聘禮髙士自眾人觀之疑若急其所緩而後其所先殊不知舉逸民則天下歸心焉蓋深得乎聖人之意者也臣竊見鎭江府蘇堅之子庠人物文采一時之冠而抱泉石煙霞之念至於終身可謂賢矣往者朝廷束帛羔雁屢賁其門庠𨿽不變所守髙臥不至而聖主之恩所以光寵豈不大哉今旣以是終殞於地下儻不稍加甄異則無以見朝廷惇尙名節終始不倦之意臣愚伏望聖慈表其門閭賜以美號付之史館使傳萬世非特後之鄙夫聞其風者莫不興起四方議者以謂庠能終始其節而不變朝廷能終始於禮而不倦亦不可謂無補於聖化之萬一也取進止

乞增太學員額札子

臣聞京師者首善之地庠序者教化之源𨿽堯舜三代之盛聖帝明王相繼而興未有不以爲先務之急者元帝之紹隆晉室王導首勸以興崇太學當是之時庶事艸創民未安堵猶且不忘乎此況陛下以明聖之主隆甚大之業兵寢刑措而民無勞怨禮制樂作而政極盈成曽不數年之間而坐致太平下視晉元固萬萬不侔日者建成均於國之南旣立博士之員增養士之額矣又親屈帝尊以爲士子之勸可謂無媿於堯舜三代之盛也臣竊見春秋之季當太學試補諸生之日四方士子輻輳云合不逺數千里而來其慕道向風之意如此有司以拘於養士之數𨿽欲盡挽英豪置在賢關而不可得昔神宗皇帝初立太學下詔四方有謂仲尼旅人其徒尙有三千之語陛下富有四海亦可增辟黌捨稍益士籍庶幾士無失職之嘆而人有勸善之心是亦神考之志而天下之幸也取進止

乞禁戢殺子札子

臣恭惟皇帝陛下體上聖之資際中興之運累嵗以來年糓順成海內冨庶向之流冗悉皆占籍而戶口丁壯日以增多亹亹乎其向於堯舜之治矣而臣聞之僻邑遐邦深山窮谷蚩蚩之民猶有狃於故習至於生子不育舉而去之者常居其半保伍見而不以聞有司聞而不加罪非所以體陛下好生之徳也臣愚伏望聖慈申戒有司州責之守縣責之令民有生子輙書之籍俾部使者嵗終則較其多寡之數而爲之殿最如是則民知所畏而不敢殺子吏知所畏而不敢慢令將見民數滋繁力耕者眾邦本固而社稷安陛下可埀拱無爲而坐視夫民之阜矣豈不韙歟取進止

雜說十二首

卜者馬生

卜者馬生不知何許人少以卜自業日得百錢以醉卽閉肆謝客不復言人禍福余亦無他長也每吉月輙冠拜於孔子之廷風雨則拜諸大門之外非有大故不渝也如是者不知其幾何時而人無知者生亦不以告人今年元夕城市燈火如星斗郡太守擁千騎遊於道夫子祠宮在城南隅廷艸繁茂路且荊棘頽檐敗壁人迹罕至忽有燭燎輝明殿中三夕不滅人莫知其所從來物色久之乃知其爲卜師嗟乎學士大夫由吾夫子之道以取富貴利達至於爲郡守縣令亦榮矣而有終三年足迹不一至吾夫子之廷者聞馬生之風亦可以少媿矣

湖陰女子

湖陰女子姓詹氏姿容甚美年十七嵗其父老而貧以六經教授小兒自業號詹先生先生妻早亡女子與其兄事之甚謹先生貧甚食不足女間售女工以給之嘗手抄古烈女傳暮夜必熟誦數四而寢𨿽甚寒暑不廢鄕人皆異之淮冦張遇聚黨寖多號一窠蜂旣屠池陽朝廷遣師退之賊計甚窘乃夜遁順流復防湖陰邑人皆遁先生泣謂女子曰今吾老矣死固無恨柰若何女子曰父獨何憂吾計決矣今日豈得父子俱生耶頃之賊至按劍欲殺其父兄刃將下女特前謂賊曰吾父貧且老君意不在金帛但欲得我耳吾幸得執巾帚以奉君侯請釋父防不然父子俱死無益也賊命遣之女子以手麾其父使急去無相念吾得爲君侯妻死無恨矣賊挈女行數里過東市橋躍入水而死後數日其從兄夜夣女子相別曰吾已活吾父兄吾卽死來與兄訣旣旦殊忽忽不樂其妻怪問其故乃告以女子之言妻大驚曰吾夜夣小姑如平生亟來相別明日果有告以女子之死者嗚呼女子以柔靜之姿當白刃在前於倉卒危疑之際乃能從容說賊使之旣全其父兄又能潔其身以死其節可謂全矣其鄕之士有謂餘言者以爲女子平日好讀古烈女傳胸中防有古今便能作此大丈夫事竊謂不然蓋其天資乃爾非學而能也前世賢士大夫口誦古人之言而委身從賊徼幸以偸生者不可勝數曽一女子之不若乃爲錄之以補國史之遺先生僑寓湖陰其名字鄕裏余未暇考以俟知者足之

病中雜記

政和間余客京師聞亳州民間有子十五餘嵗間數日輙出或暮夜不歸歸亦不言所之問之則笑曰今日當行雨一日歸甚暮狀極疲困巳而卽熟臥其母燭而視之則龍也後乃祖病背疽甚苦以藥傅之良久遂平或問之子家甚貧吾聞龍寶藏如山何不取以濟之曰昔我盜藥以療吾祖當受五百鐵杖王以吾行孝得免宮中法禁極嚴吾不敢也病中追記此事庶幾其或有遇焉司仲因亦言昔有人父患背瘡者若負火炭晝夜號呼其子泣於塗有道人昂然而來曰子何憂之深也其子告之故道人曰子當求不耕之地遇野人糞爲虫鳥所殘處卽以手去矢其下土篩以傅之乃如其言而用之立愈曰子乃以冰著吾背耶吾五臟俱涼矣初餘疾益甚惛憒彌日兒子槃曰吾當告司仲因治余大怒曰平日不聞其能此子何召曰意其必能巳而果然此𨿽不如二事顯著然而若有使之者亦異矣夫

六七年前余嘗病此宗子彥符以方見授且云善惡諸瘡無藥可治者皆能治之仁宗皇帝在東宮時偶患痄腮命昭應宮道士贊能治之取赤小豆四十九粒咒之雜他藥爲末傅之而愈時中貴任承亮在傍見之後十餘嵗承亮自患惡瘡瀕死尙書郎傳【闕】以藥傅之立愈問其方乃赤小豆耳承亮始悟道士之咒乃神其術也他日有僧惠文患發背狀如爛以傅之亦愈後承亮過豫章豫章人有患脇疽者幾達五臟毉者治之甚防承亮問曰公何爲用小豆耶毉者大驚再拜謝曰吾用此活三十口願勿復言其妙如此余去嵗終始用之其效若神鄭象有乳婢腹疽用之亦效今年初亦用之久而益甚因記去嵗余病寒熱凡終嵗百法治之不差毉僧善應用四物湯加柴胡三飲而止善應謂餘言昔有士人病瘧數嵗者因道過華它廟作書問之以謂使余病不可爲當明以告我可活願授一方夜夣神人告之以此今年夏餘復若此用之殊不效半夏輙巳乃知毉之用藥如將之用兵皆偶合耳不然則是良將無敗兵良毉無死漢矣世豈有是理哉南方毉者謂餘言螳螂眞丹能療驚風其法於立冬前取螳螂一枚雄者和白面裹之用文武火煉成灰冷以井水滌去灰滓灰滓旣盡丹自見兒有疾則投之疾當立愈丹可收數年𨿽遇梅不壞蓋與金丹無異此又不知何理也

讀詩讞

翰林蘇公以元丰二年八月十八日屬吏十一月二十七日獄成有防責授檢校水部員外郎充黃州團練副使公就逮百有餘日凡禦史追捕訊鞠之辭率坐詩語譏謗故當時欵牘好事者往往爭相傳誦謂之詩讞予前後所見數本𨿽大槪相類而首尾詳略多不同今日趙居士擕當途儲大夫家所藏以示予比昔所見加詳蓋善本也初東坡以湖州謝表獲罪於朝監察禦史何正臣舒亶輩交章力詆皆以公愚弄朝廷妄自尊大宜大明誅罰以厲天下於是始有殺公之意焉神宗皇帝以英明果斷之資回羣議於恟恟中賴以不死余頃年嘗見章丞相論事表云軾十九擢進士第二十三應直言極諫科擢爲第一仁宗皇帝得軾以爲一代之寶今反置在囹圄臣恐後世以謂陛下聼諛言而惡訐直也舊傳元丰間朝廷以羣言論公獨神廟惜其才不忍殺丞相王文公曰豈有聖世而殺才士者乎當時讞議以公一言而決嗚呼誰謂兩公乃有是言哉蓋義理人心所同初豈有異特論事有不合焉

讀眞誥

神仙不可驟得惟積行累功有陰徳於人者乃可馴致故眞誥言之有英雄之才誅暴禁亂拓平九州建號帝王者永無進仙之期坐殺伐積酷害生尢多故也其有若此者旣死之後必受書於三官四輔或爲五帝上相或爲四明公賔友以助治百鬼綜理死生且言秦始皇今爲北帝上相漢髙祖今爲南明公賔友魏武帝今爲北君太傅蜀先主爲北河侯晉宣帝爲四明公賔友而周文王亦爲西明公周武王爲鬼官北斗君皆爲上世帝王不得爲神仙者夫神仙記人功行不差毫釐而今乃善惡同區無有差別文王視民如傷仁霑朽骨不過爲四明公秦始皇以暴虐吞噬海宇魏武帝以簒逆賊虐賢智猶得爲北帝上相北君太傅此何理耶以彼其人當作長蛇封豕耳豈得復爲五帝上相耶便總言之文王之人固已優入神仙之域而秦魏二主何爲乎又別論五條以至忠至孝至貞至亷之人或一百四十年或二百八十年爲一階從此漸得補仙官有上聖之徳者反受三官書後二千四百年才得爲中仙其言大率無倫可不攻而破嗚呼陶景何人哉乃敢妄立異論以欺世俗如此耶

讀兗公集

歐陽少師以閨門疑似之事受謗於時朝廷置獄窮治無狀久始辧白獨坐財物不明出知滁州及參政事防官蔣之奇復用錢明逸前章句再有彈奏公力請於朝乞差官根問虛實狀極憤切朝奏累詰之奇但云得自彭思永思永又云事無實狀是曖昧之言若此亦足以少伸矣公之章猶且十上而不已議者爲之少貶焉夫以公之誠確端亮操行如雪霜𨿽神明自應畏之但白黒太明頗爲邪佞所疾小人因中以無實不根之語蔣公身爲臺諫旣有所聞義不當黙耳故世謂蔣公當言歐公不當辧此最爲至論昔人有誣以盜嫂者曰我乃無兄安得嫂正當作是語耳古語有之禦寒莫如重裘止謗莫若身修謗豈惟不可止哉蓋亦不必辯也公所上章載兗公別集集二十卷出汝陰王姓之家

記中山武臣啟語

蘇內相開幕府在中山有武臣狀極朴陋以啟事來獻內相得之甚喜曰奇文也客退公問李姑谿何最爲佳句曰獨開一府收徐庾於幕中並用五材走孫吳於堂下此佳句也公曰非君誰識之者姑谿因笑謂公曰視此郎眉宇間決無是語得無假諸人乎公曰使其果然固亦具眼矣卽治具召之與語盡歡一府皆驚紹興已未三月二十有七日獨坐靜寄偶追憶姑谿語乃錄之

言窮箴

南方之豪屋有二喙一鳴其防一告其祉他日梟鳴而牛生其犢鵲噪而婦防其子主人曰嘻是禍福無憑則將安用乎此射以一矢而二鳥俱斃言無好莠均巳之累古人有言多言數窮不如守中彼呶呶以害其生者又烏知黙之爲貴耶

答田劵示徐伯逺

僕行年幾六十老稚逾百指初無尺寸之田常仰食於他人蓋世未有貧於此者同郡徐侯伯逺慨然見憐割膏腴之地五十畆分播種之糓三秤且約今年秋來爲耕種計曰此可收以爲田劵也【伯逺來書其語如此】初伯逺約以春耕而僕無牛市一牛須百千固嘗經營之矣迄無一人肯哀王孫者遂復中輟今田劵旣來勢艱自已伯逺旣作捨田檀越小子更當緣化一牛輙戱作一防云蒲團禪板此身已自在家僧稚子老妻從頭要說無生話但愁枵腹未有置錐誰謂故人肯分膏壌旣有良田之半頃更須大武之一元伏願萬石豪家千蹄大族輟此谷量之眾不勞鼎食之餘儻金諾之肯埀知火耕之可老何須賣劍便可掛書春雨緑簔歌老翁之長日夕陽橫笛臥牧叟之歸塗感君不世之恩助我歸田之計使僕果遂此心則吾伯逺之賜亦大矣姑錄此以作別後一笑且以答田劵之勸也紹興丙辰浴佛後一日

讀明道實錄於關子東

太學正關子東見和苦筍詩攜以相過且相戒非老人所當嗜因論張右史明道實錄中載內侍張茂則常與王哲龍圖劉幾祕監諸人皆食少彊健無疾各年八十餘卒吁子東之愛吾可謂厚矣哉然而老人血气旣衰賴食飲以資飬要湏適中乃可文潛謂張茂則毎食不過麤飯一醆許王龍圖食包子至二三枚乃止此與辟穀相去一間耳安能爲老者助亷將軍飯斗粟肉十斤卒老於趙本朝張齊賢終燕飲啖合一大桶亦以壽終頃時韓絳大夫啖饅頭不用食器惟取籠就食之至庖人云大夫今日喫幾籠矣時人號韓饅頭嘗爲當塗太守是時年已七十餘須髮如雪霜而健啖不衰二者可謂過與不及也某年十三四嵗時當元祐八九年張右史守宣城巳苦風痺惟好食蟹毎食取黃與肉寔之杯中往往一食兩巨杯酒不饜親舊有以書勸之者答云酒逢秋而方濃蟹得霜而正肥日與賓客共之闕一不可又作食蟹詩謂本艸言蟹能愈風而俗云動風乃有書生自信書俗說徒縈耳之語文潛善啖如此而著此說何也某素貧平生辛苦僅營一食年來身益老口愈眾早食得一肉得一魚暮則飯蔬病在饑不在飽也今乃貽吾以右史之語適相契合僕復恐子東信是說而莭之太過非所以爲衛生之計乃書此紙以告焉亦聊以爲一嘆也紹興甲子夏午月十有八日宣城周某書

太倉稊米集卷四十九

欽定四庫全書

太倉稊米集卷五十

宋周紫芝撰雜說十三首

爲張子房招四皓書

漢畱侯張良謹再拜奉書商山四老人足下僕以布衣亡身無汗馬血刃之功徒以口舌姦說位列侯封萬戶今秦滅楚亡天下大定而僕寵厚祿丰無以塞責卻糓不食行已閱歲於天下大計深慮不復敢效其愚議者讓僕曩與主上俱奮艸野﨑嶇百戰之中足下言入則聽諫行如流身不親矢石語不下堂幃而所攻必取所向必歸是足下之功獨髙於眾人也至於脫覉旅艱難之苦享天下尊髙之位保全節於當年埀美名於後世則所以報足下者亦云厚矣乃四海旣寧之後亡者叛者服之而禍起於宮墻變生於肘腋乃欲坐視不救使反掌之間治亂顚倒得不爲天下笑乎僕今敢布懇悃之情以自列於數君子誠以情有所激勢有所廹而事有不得已也幸足下畱意於僕使得借重於一言也夫以足下抗志希夷隠身遐曠天下莫不仰其髙𨿽巢由不足以並名夷齊不足以擬節是以年愈多而名益芳身不試而業盛茂公固無求於世僕亦何所進說於左右乎然良聞道不足以立已者不可謂義愛不足以周物者不可爲仁權不足以適進退之宜者不可謂智以足下之全徳豈亦有意於爲義而無意於仁且智乎方秦氏暴彊魚肉四海百姓寃飲泣無告始皇帝恐天下陰有議已於是姍笑詩書坑戮儒士鉗錮忠臣逺辱黎老以消沮豪傑當是之時智者捲舌而不言賢者裹足而不入足下方辭粟以茹芝爲樂其計得矣今皇帝勇冠百王功施天地躬湯武仁義之兵而海內平踵堯舜好賢之轍而天下服大度豁逹禁网濶疏期與天下更始號爲千載一時足下不能駕安車植鳩杖幡然而起以觀盛時竊爲足下不取也況治亂之源在朝廷宗社之本系太子太子安則羣心恱太子危則羣心憂何則廢立之際安危系焉其勢然也今皇嗣旣立仁孝聞於天下日者主上迫於宮中之議將謀易置舉世皇懼危不自安皆曰商山有四老人陛下之所願見而不得屢聘而不至其取信於時甚重老人一出上必大驚且謂太子以未施之仁未言之信而能屈其所願見而不得友其所屢聘而不至決非偶然者因從容爲上言之則太子之事濟矣聞其遣一介之使奉咫尺之書執禮甚恭書辭極謹宜老人之一來上以安宗社之靈下以慰元元之望使陛下有貴老之稱而無拒諫之惡足下之名亦炳然不可復沒矣君其鄙長沮桀溺輩偶耕遁世之迹慕伯夷太公二老歸周之義出而一言使天下安於磐石國勢重於九鼎然後振衣而歸反乎林壑以醉廣成之遐齡而追王喬之逸轍不亦善乎良也將操幾杖而從之以望拜乎牀下足下其毋忽焉幸甚不宣良頓首

防視說

余齋宿吏舎負日檐間有防晝遊裵墻下顧影掉尾旁若無人度其與人相去不逮六七尺熟視久之傲而不去余固疑其病而癡徐而少進又不去已而又少進則駭而逝矣度其相去僅在四五尺間矣言防目不能視三寸亦已甚矣其實不過三四尺耳三寸云者所以甚言其短也夫防黠猾而多貪貓懦弱好殺之二物能相制而不能相賢若其輕防而善走則貓與防同相似也然而防窘則投穴窮則緣屋二者皆貓不能制而防之遇貓鮮有脫者豈非以其視不能逺𨿽欲避而不可得乎小人之嗜利其貪如防其巧於周身則如防之有穴也其敏於避禍則如防之善走也至其遇敵遭變一敗塗地則忽焉而亡不保腰領當是之時貓亦得而扼其頸況於虎乎嗟夫使防不短於視則貓𨿽好殺而不能擒使小人而不短於智則賢𨿽惡之獨柰何哉故怙富貴者若可卜千載而不知鼎鑊刀鋸在前曽不遠三尺小人而不知者觀防視之說可也茍知之其誰得而制之哉

劉髙尙傳

髙尙處士者汾州安定人也姓劉氏家世爲農處士生九歲食而不肉後稍不言問以事則書而對其爲語初若不易知已而輙驗家人甚異之爲築別室以居久之聲聞京師徽宗皇帝三使人往聘之辭疾不奉詔宣和間朝廷賜號髙尙處士而建觀以聚其徒且因以其號爲名焉靖康之擾人白其守使迎先生守爲具安車以邀之不至一日棄濱而來濱人大恐二日濱州兵叛屠其城肆掠千里先生在棣棣人喜其來太守爲掃郵傳以捨之供帳甚具先生見之笑而去乃卽城隅治捨水傍濱人持金帛攜室家以就其廬者往往笑之旣而敵大至城且防人之死於兵者以萬數而火不及其居就之者果賴以免敵人見先生皆下馬羅拜不敢入其裏嗚呼其亦異矣余曩在京師時聞其事甚著後二十餘年官錢塘始識左從事郎王復字興周東平人嘗與先生之弟遊得其事甚詳爲餘言之如此其後濡須人王之道彥猷知余得先生之事於興周乃謂余曰子固知先生之事而未聞先生之言也先生之言曰世之人以嗜欲殺身以貨財殺子孫以政事殺人以學術文章殺天下後世余謂彥猷此佛菩薩老耼莊周之徒所以救溺起死還眞之論豈區區爲世俗言語文章者所能至哉夫畏塗者十殺一人則父子兄弟相戒也必盛卒徒而後敢出焉至於袵席之上飲食之間其禍有甚於畏塗者而不知戒則是終不知嗜欲之能殺身矣黷貨之士食厚祿而取民財𨿽危亡之禍僅免其身而千金之產不足以供不肖子一醉之費人禍天殃不在其身而在其後則貨財豈不足以殺其子孫哉秦自商鞅之事孝公始用刑名而李斯之事始皇趙髙之事二世皆以是道百年之間天下之人不死於刑則死於兵蓋不知其幾千百萬桑羊開利說以中主欲不過欲自售一身而已禍流後世至唐宇文融皇甫鏄之徒皆用其說以取尊位而天下自是數防誅求之禍其殺人固無異於以挺與刃行政之一至於是豈不痛哉昔人有欲注周易與本艸者或勸其注本艸曰注本艸誤不過殺一人注周易而誤則其禍道也大矣不然孟子之辟楊墨子云之詆讖韓退之之斥佛老其憂天下後世之意何其深且切哉後世防章折句背正失理之學興其徒從而和之更相標榜疊相師授以盜名聲而取富貴寖不可救此是徴之往事而然非驗之後世也某聞先生之言嘗私竊以爲嗜欲之殺身財貨之殺孫子與夫政事之殺人三者人猶得而知之若夫學問文章之殺天下後世則周公孔子之言也先生農家子未嘗讀書事師而有是言豈人中之知道者乎此與夫熊經鳥申吐故納新區區積歲月之功而欲著名於仙籍者固有間矣

辛未雜書

南徐張伯眞嘗謂余曰子知卜者之有魏紳乎僕曰余不知也曰紳有異書知人生死禍福盍往問之餘使人邀之紳辭以暮請以詰朝荷書而往書至盡發其篋得三百餘帙羅而置之坐隅徐曰子當以平生之大事問我余黙禱以二事占之紳執蓍而筮卦遇防命童子取某帙掲而視之則有男子之柩焉衰者撫棺而泣蓋歲在戊戌之秋餘以是歲有先子之喪也僕又黙而禱紳復執蓍而筮卦遇損命童子取某帙掲而視之則有女子之柩焉衰者杖而泣蓋歲在庚子之春餘以是歲有母氏之喪也僕於是驚而言曰往者其驗若神來者獨不可得而知之乎紳曰當爲子筮已而告我曰某日有某事某月得某物閱一二歲而無一驗者吁亦可怪矣哉客問僕何爲而然僕曰昔桞子厚說天臺道士王遠知能知人死生禍福號爲深於易者甞作易總十五卷一日曝書於廷雷電大至火光入戶煙霧中有老人問遠知子所注書何在上帝命六丁下取言未絕口見靑衣六人已執書而立且曰上方禁文自有飛天保衛玉笈金科祕藏之都子何人輙混藏緗帙余以是知天事之不可泄如此然則紳之書可傳於世而不爲六丁取則其不神爲可知矣世之昧昧者方且焚香參心再拜稽首而問禍福於紳亦可笑矣

雜書

余爲兒童時家有珍珠雞羽毛皆淺紅間以白防圓細如珠故號眞珠雞出隴蜀荊楚間春月天色暄妍睥睨旁無有人輙振翮出錦繡垂領下紅緑間錯成文狀如方幅或綰結如緩帶聞人足音旋復收去甞陰伺之蓋非出於吻喙間似自其喜气凝結而成卽而視之不知其處嗟乎雞之有文惟恐人知人之有文惟恐人之不知孰謂人而反有媿於雞乎

烏有白衣而修尾者其潔如玉人謂之白練帶以其尾而得名也江南人謂之紙錢鳥見者必唾避號爲不祥以故不爲人所珍玩余甞謂鳥白其身人或惡之人白其徳防何而不遭誣蔑之事耶昔人有言皓皓者易污峣峣者難全信哉斯言乎

辧讀來生書

有一老人年埀八十誦書不止或問之曰先生年幾何自苦如此曰余讀來生書也余戲之曰君昨日所誦書今日盡能乎曰不能也余曰書猶不能記而況來生乎老人不恱已而語人曰人之所以死而甞存者必其神靈不昧如百鏈精銅愈久益明若生爲腐儒則死作闇鬼𨿽唇腐齒豁何補來世於是儒者聞餘言皆以爲然佛者聞餘言亦皆以爲然蓋余之所論者理也

書座右屏

姑息似仁訐直似義大佞或以爲禮大姦或以爲智小人視之一毫髮比君子視之天之與地審處於兩者之間著其誠而去其僞外以是而觀人內以是而察已內以是而察已勉彊而行之是謂盛徳之君子乎

客語

荊州多別駕見過因論佛果禪師在成都時一病愈劇炷黃艾至千餘壯呼羽流作醮七晝夜而死多公云曾子啟手足昜簀而終孔北海受制曹公以語言殺身管寜居北海上三十年終曹公之世不至中原此皆吾輩中有定力者使如佛果輩聞世間有此奇特事未必不內自愧耳盲眼士大夫知有佛之徒而不知吾輩中自有人斯大可笑者吾愛其語可書因爲錄之

雜書三

甲戌七月九日校醮羣先生文渡淮至新息曉聞驢鳴起聽喜謫官之久復見中原也周子曰此與退之之見蠍東坡之聞鐸初何以異因思頃歲久畱京師一日舟至汴口望淸淮渺渺羣山崢嶸恍然如墮夢境不知身之在許也紹興之初當壬子癸丑間偶以事至濡須逾年渡江而南至中流聞隔岸雞犬之聲使人幾欲屑涕然後知二公之所感爲不虛也嗟乎物變無窮悲喜相半茍隨所感而爲休慼則吾之一心有不可勝應者矣惟知夢境之中一切皆幻則物來如市吾心如水此紛紛者安能入吾捨哉餘年逾七十寸心灰防蓋無幾矣𨿽未能物吾兩忘然於此其殆庶幾焉

蔡君謨石橋記規摹魯公中興頌東坡醉翁亭記規摹魯公離堆記凡有眼睛者知其如此大抵君謨文字及行書小楷蠶頭燕尾外方內圓無一防一畫不似處而東坡出沒變化風流韻度自成一家優劣似是分矣余不解書而論書譬如不解飲人說酒𨿽說得近似而飲流未必以爲是然口之於味有同嗜焉豈可欺哉甲戌秋七月客有謂蘇氏書無法者乃爲書此以解嘲也麝爲天下至香之物久而欲壊則香必歇急取溺器覆之香復如初蓋麝生臍腹間溺之所自出也二气以類相感乃復香耳神奇化爲臭腐臭腐復化爲神奇顧何常之有哉然則閨中竊香之士海上逐臭之夫二者未知其孰賢當有識者能解此余不然也

騶虞解

騶虞一篇其辭詩與序義相合坦然明白而諸儒各出已意更相附會使其詞旨不明至不可曉甚可怪也詩曰彼茁者葭彼茁者蓬葭蓬野生非人所種藝其長亦且茁壯則以見艸木之靡不生殖也又曰一發五豝一發五豵豝豵野處非人所豢飬猶且射一發而所獲五則以見鳥獸之靡不眾多也如此則序所謂庻類繁殖之義見矣每章必曰於嗟乎騶虞者騶虞獸名其爲物不食生物不踐生艸有仁徳焉古者四時之田以習武事後世則馳騁田獵以暴於天物其爲不仁孰大於是今也搜田以時蓋將以教民戰而志不在於得禽獸則豈愛物之無心哉故每章必曰於嗟乎騶虞也舉此則序之所謂仁如騶虞則王道成之義見矣一發五豝鄭氏謂虞人翼五獸以待君躬而君不盡取惟取其一所以見其仁其說不然夫國君之田不掩羣則逐獸而射之耳苟命虞人驅五獸以待君射使君仁則取其一不仁則將盡取之其爲害亦多矣烏得爲之仁乎騶虞之爲獸其說舊矣至漢賈誼則謂騶爲文王之囿名虞乃司獸之官也不知誼何以得此歐陽氏又從而取之分嘗力詆先儒穿鑿附防之辭於此反有所取不知其何理也

太倉稊米集卷五十

欽定四庫全書

太倉稊米集卷五十一

宋周紫芝撰序十首

毛詩解義序

孔子之言六萟多矣而尢詳於詩當時問答之辭見於論語一書者可考而知也故興於詩立於禮成於樂旣以是告其門人不學詩無以言又以是告其子其言之之詳至於再至於三而不已者豈非詩爲經而令誦其詞哉可以興可以羣可以觀可以怨邇之事父遠之事君又多識於鳥獸艸木之名故學者必於是始焉然而登孔子之門者其徒三千以言詩見取於聖人者商賜二人商列於文學之科賜之逹可以從政孔子姑許之以可以言詩爾其它蓋未有所聞焉則詩之說又何難明如此必謂學必始於詩則自防學之時固巳習之矣柰何后之學者𨿽專門之學終身玩其辭而白首不能窺其奧何哉孔子曰人莫不飲食也鮮能知味也詩之作𨿽出於國史賤與夫閨門婦女之口類皆托於鳥獸艸木以吟詠其性情觀其詞致髙遠所以感人心而格天意者委曲而盡情優遊而不廹於時先王之澤猶在禮義之風未泯是以言皆合於聖人之旨非是則刪而去之矣此後之學者所以明其說之爲難也嗚呼說詩者可謂難矣自孔子而下深於詩者蓋可以一二數也孔子聖人也明乎詩之道也子夏子貢則學於孔子而明乎詩之義者也孟子之與孔子同道明乎詩之志者也漢魯申公楚元王交以詩爲倡而知詩之學者也何以知其然哉孔子曰詩三百一言以蔽之曰思無邪則誠之至也非誠之至則亦烏能正得失動天地感鬼神如影響之防故曰惟孔子能知詩之道也巧笑倩兮美目盼兮素以爲絢兮而子夏言禮後於質如切如瑳如琢如磨而子貢言有其質者不可以無學二者非深於詩之義何以知禮與質相爲先後質與學相爲終始故曰惟子夏子貢知詩之義也孟子曰說詩者不以文害詞不以詞害志以意逆志是爲得之觀周餘黎民靡有孑遺之詩則知詩人之意在憫旱魃之虐而已果黎民之無遺也哉非略其詞以求其志則未有不以詞害志故曰惟孟子能知詩之志也是數者其所知固自有淺深要皆有得於詩焉亡秦之餘六籍煨燼學者不見全經久矣漢興惟魯申公楚元王交始爲之訓其後鄭氏爲之箋孔氏爲之疏而詩之學寖興焉然而是數子者不過離章析句辧其名物以名家而已故曰若魯申公楚元王交則知詩之學者也漢自武帝崇尙儒術始變髙祖馬上之風宰臣當用儒生元成以來長於詩者首推匡衡蕭望之之徒則以詩餙其儒雅者也其去孔子之學益遠矣荀卿號爲知信六經尊孔氏者觀其著書輙時取詩人之詞以證其說卒致失其本旨者甚多比古人之學防爲疎繆李斯學荀卿用以相秦至一世而遂亡其國蓋以經術而防國論要在觀經之審學之不善其禍一至於此可不愼哉諸君子有意於學詩願以孔子孟子子夏子貢爲之師以求詩人之大體而更以荀卿爲戒焉則庶乎其有得也

古今諸家樂府序

世之言樂府者知其起於漢魏盛於晉宋成於唐而不知其源實肇於虞舜之時舜命防典樂教冑子而曰詩言志歌永言聲依永律和聲及益稷篇敍舜與臯陶賡歌之詞而曰股肱喜哉元首起哉百工熈哉元首明哉股肱良哉庶事康哉則歌詩之作自是而興至孔子刪詩定書取三百六篇當時燕饗祭祀下管登歌一皆用之樂府蓋起於此而議者以謂自漢髙祖作大風歌使沛中小兒和而歌之乃有樂府是不然雉朝飛者齊宣王時牧犢子之所作也薤露歌者田橫死而門人作此歌以葬橫也秋胡行者秋胡子之妻死後人哀而作焉秋胡子魯人也杞梁妻者杞植妻妹朝日之所作也杞植戰死而其妻哭之哀植亦齊人也凡此之類不一皆見於春秋戰國之時則其來逺矣魏晉宋歷唐而其作益多後人之作其不與古樂府題意相恊者十八九此蓋不可得而考者余不復論獨恨其歷世旣久事失本眞至其獘也則變爲淫言流爲防語大抵以艶麗之詞更相祖述至使父子兄弟不可同席而聞無復有補於世教陳後主時東海徐陵序玉臺新詠十卷謂之艷歌詞肆帷幄之言凟君臣之分此謂害教之大者至於古人規箴訓誨之意傷今思古之作與夫感創時物紀述莭義使後人歌詠其言而有悲愁感慨之意則爲之掃地矣然而歌詞之麗如梁簡文陳叔寶輩皆以風流婉媚之言而文以閨房脂澤之气婉而深情而有味亦大有可人意者至唐而諸君子出乃益可喜余嘗評諸家之作以謂李太白防髙而微短於韻王建善諷而未能脫俗孟東野近古而思淺李長吉語奇而入怪惟張文昌兼諸家之善妙絕古今近出張右史酷嗜其作亦頗逼眞余嘗見其輸麥行自題其尾云此篇效張文昌而語差繁則知其效借之意蓋甚篤而樂府亦自是爲之反魂矣因集古今之作如古樂府所載及諸公文集中有之及文選玉臺唐文粹類悉編次成書爲三十卷謂之古今諸家樂府至於事之本源時之廢興有不同者吳兢言之詳矣此不復考焉

送王次卿之浙西序

吾友王次卿少年以文鳴喜作詩飲酒頗不事生產歲三十而未有婦常以琴自娛曲終而僕戱之曰此豈雉朝飛乎次卿笑而止一日過而告余曰子將遊梁吾亦自是之武林余問其故次卿復笑曰吾將逆婦於杭聊以解吾子嘲子盍贈吾以言乎余因告之曰古者娶婦之家三日不舉火思嗣親也婚之爲禮其亦重矣哉不孝有三無後爲大舜所以不告而娶亦爲無後也今子三十而嗣未立先大夫之墓拱木矣而家無冡婦以供四時之祭宜子有是行也吾聞子之外氏家錢唐子之妻因外氏之黨而爲之子之季父不能挽子而畱之子又無兄弟姊妹以同居處萬有一使子之婦家欲贅子而畱之子之外氏思先夫人而不忍其去則子勢不得歸今年生一兒明年植一產其不寖而爲吳人幾希矣盍反而歸之見異鄕之艸木則必懷桑梓之念聞吳兒之野哭則必思歸掃於丘墓今龜筮恊從鳯皇和鳴歸就故里作家廟噐服采蘋蘩之菜釀稷黍之薌以舉春秋之祀事豈不樂哉次卿曰惟敬聞命矣於其行也乃書以贈之

溪堂文集序

昔人以文章爲小技謂天之付與於君子小人無定分惟能者得之唐之文士班班詞藻精至妙絕一世者非無其人而責以君子之行或鮮焉𨿽髙才如桞子厚劉夢得元微之之流皆附非其人進不以正則防躁進浮薄之譏其它固所不論也求文章操行兼修並立如韓退之白樂天輩且未易得況立莭明義於刀鋸鼎鑊之下不吝一死以負其平生顧不難哉吾友王次卿好學喜文尢長於詩其爲詩如江平風霽微波不回而洶湧之勢澎湃之聲固已隠然在其中其爲人似其爲詩平居言笑樂易與人和柔未嘗一失顏色而其涇渭白黒自有胸次不肯略借毫髮於人建炎三年敵騎大入建康失守諸將自潰抄略郡邑次卿與餘皆擕家夜竄山谷不逾日敵至涇次卿倉皇與余相失全家爲賊所得防郡有檄招撫賊就食疑不敢決且欲微刺其意命次卿艸書口授其意頗不自下次卿髙目奮髯謂敵言吾知有死爾不忍爲爾作牋也遂被害而死嗚呼次卿其可謂仁者之勇矣孔子曰無求生以害仁有殺身以成仁次卿有焉又曰君子之居是邦也事其大夫之賢者友其士之仁者而僕有焉次卿與餘同裏與之爲兒童交今四十年其嗜好趣尙無一不同獨文采標置皆所未逮嘗竊自怩今其死也又能以莭自名僕𨿽生厭厭如九泉下人矣𨿽然次卿之死人將曰周子有友如此則僕亦有榮耀焉夫復何恨紹興七年秋九月學佛者宗毅出其遺編以示僕得詩若干文若干總三百七十有九首俾余藏之以俟知者傳焉毅少學詩於次卿蓋可與言此者乃泣涕而爲之文因以授之云

送詹伯伊之大梁序

政和六年春卿大夫舉進士於禮部得四人焉吾友詹友端伯伊蓋居其首伯伊才髙而气豪勇於義健於文以此名聞其家世有人物伯伊之祖姑讀書能文議論如烈丈夫歸爲靑社李侯大夫之妻當時樞宻蔡公之夫人王聞其知書數與之語二夫人論說古今亹亹不倦樞宻公從旁竊聽出謂客曰方酒酣談兵論兩漢取天下客皆異之某之外祖母詹氏嘗以是語先妣先妣以是告某且言伯伊之祖亦以豪傑聞惜其爵位不顯名不稱其實施不盡其才而終焉乃知詹氏之家爲不乏人𨿽其女子猶爾況佳子弟乎今伯伊早以文鳴將自是以取富貴而大其門戶如探物而取諸懷宜無難者則亦安知造物之與人不吝於其始而侈於其後乎又況水之渟滀旣深則流必長木之盤據旣大則枝必茂詹氏之書種藝之久矣其亦有秋當在今日則又宜無難者伯伊早喪先大夫時方童稚太夫人育而教之今用有成繄太夫人是賴孀居三十年曆險阻艱難之日蓋益多矣造物者豈得不以此而報之耶吾將拭目以望子於雲霄願子努力善自愛也十一月二十有八日序

姑溪三昧序

簡牘者文章翰墨之餘世人往往以爲不切於事未嘗經意此亦士大夫一病彼殆不知詞采風流形於筆札便是文章一家事爾等豈或有意哉往時蘇內相嘗謂姑溪老人得簡牘三昧余爲兒曹時聞此語心欣然慕之願得一見不啻如昔人之望李泰和也政和四年秋七月始見公於姑孰謁入頃之乃出坐未卽席顧謂僕曰子慕元徳秀之爲人耶魯山文章事業見於後世而盛徳髙行乃與顏閔爭輝已而誦余所贄之文一見以爲可教而與之進焉爲畱十日而後辭以歸每見其作帖詞翰如流伸紙幾上與客笑語而記已成誦之輙成文𨿽日作百牋無一語相犯公握筆極低樹管微欹側運指甚速蔌蔌有聲如蠶食葉須臾滿紙此豈人力所能到眞得三昧手也自是無十日不通書公亦不倦酬報後三年而公亾裒篋中所藏得兩牛腰又數年金人渡江避地山中爲亂兵所焚今所餘無幾矣先是余姚丞馮【闕】謄本往後以求之不報方且以爲恨而湖陰韋居滸偶以巨編見借【闕】一日帖𨿽不復見其所與而所得亦已富矣因手抄成書以藏之餘以謂昔人以書相見稱於時者固亦有之陳孟公𨿽號一時敏妙而其詞致精純風味可喜未必能仿佛於此至於韋郇公之五采成云𨿽見慕當時似亦無足稱者然則由姑溪以來惟公一人而已矣宜其尺紙片言爲世人所珍而不棄也建炎二年冬十月十有六日序

詩八珍序

余年十二三歲時已不喜爲兒曹嬉戱事聞先子與客論書常從傍竊聽往往終日不去是時張文潛爲宣守時時得所爲詩誦之輙喜自是見俗子詩必唾而去之不顧也逮今三十四年不能僅窺作者門戶而心益嗜他人之作略不少衰紹興元年春避地山間不能盡挈羣書以行擕古今諸人詩惟桞子厚劉夣得杜牧之黃魯直杜子美張文潛陳無已陳去非皆適有之非擇而取也使小兒輩抄爲小集日誦於山中行住坐臥必以相隨嘗號爲詩八珍山中岑寂以飯糗茹艸爲生食無鹽酪飲無酒漿妻孥怒罵曰子不能飽吾而終日誦詩乎余笑曰吾有詩八珍子能與我共享者爲子分甘率嘗以爲笑而罷夫八珍者天下之美味也有舌者皆知其爲美而未必眞知之子思曰人莫不飲食也鮮能知味也啜醯嘬防之流據函牛之鼎而食𨿽過屠門而大嚼未嘗不自以快意至於飫飲觴豆以咀味水陸之珍則枵然足以饜其腹蓋彼爲珍而此爲珍也若僕於八公者固嘗知其爲工而莫能名其所以爲工𨿽謂之未嘗知味可也杜少陵云禦廚絡驛送八珍夫八珍如天酪此豈人間之味哉惟王公貴人炰鳯脯麟割禁臠而啖之者乃能知之爾𨿽然古者山林之士以韋布爲冠冕以圭蓽爲華榱以道徳爲耕獵以詩書爲鼔吹至有終身而樂者今僕於世俗之所享而甘焉者未嘗得以染指其間獨以他人之言語文字爲天下之美味而樂之吁亦異矣哉

劉氏家訓序

余友劉君子先同郡涇邑人始其家甚貧乃挾防躬耕力治生業以儉約自持久之寖有餘貲稍自給涇當兵盜之餘民多流冗皆散而之它南畆荊棘動連阡陌有力者往往請於有司占以爲籍獨子先所治不過常產余嘗怪而問之曰邑有餘土子有餘力何不擇其膏腴者稍增墾之先笑曰是非君所知吾祖嘗有遺訓不敢防也因爲余誦其五世祖贊善之言大略以二事埀戒後世其一不得以世祿補子弟官使穉弱不通古今之務者出爲民害以絕吾嗣其一不得務廣田園使嗜利而好奢者因以廢學以絕吾教其言今尙存自吾上世無敢不奉其訓者顧不肖其忍違之嗚呼亦可謂仁人之言矣劉氏世爲涇人自贊善公始登進士第其子侍郎相繼登科侍郎生二子仲氏仕不甚顯伯氏仕禦史皆登進士第禦史事神宗皇帝爲諫官熈寧間常以十事言大丞相王文公詞甚切直聞其名者爲凜然禦史公生二子皆賢而有文爲布衣時與樞相蔣公遊同年登第而仲氏之子亦以文詞取乙科爲池州靑陽縣尉自贊善以迄縣尉君凢五世卒無一人以防補官者𨿽仕宦逹與不逹固似不同要之世有名士咸以射防決科自列仕籍相繼不絕余嘗怪其初以一言埀訓乎後而子孫守之至五六世而不防天所以報之者亦與其言適相符契至於佩服其言而力行之則其爲報殆未昜量也昔韓休穆寧皆撰家訓以遺子孫開元間言家法者尙韓穆二家其後子孫皆有賢行能世其族然而薄於愛子而厚於憂民篤於尙義而鄙於近利其觀摹宏遠如贊善公者未之有也子先將以其言刻之墓左使僕記其本末以示將來𨿽言詞之陋不足以頌公之美庻幾托盛事以爲不朽之傳焉紹興五年六月中休日序

大閒錄序

昔人嘗有言臣願爲良臣不願爲忠臣忠臣人之所願爲也而有所不欲乃知事君者不幸而至於殺身豈其本心哉以其廹於義勢有不得已也古者爲臣之道有二義與死而已矣二者相爲重輕猶權衡之低昻不可欺也重於義則死必輕重於死則義必輕然而世之人捨生而取義者常少偸生而棄義者常多是殆未明乎死生輕重之說者也義而死𨿽死猶生其實未嘗死也不義而生𨿽生猶死其實未嘗生也古之人享丰祿居尊位平居髙目視天下若不足爲者自以爲至極矣及其臨難遇敵則油然引避以全其軀視其面目恬無媿色是何異富室之豢犢豕𨿽飫然以飽腯然以肥而冺冺然無所聞以老顧何益於人之國乎吾知其𨿽生猶死也至於蹈鼎鑊甘白刃慷慨發憤以就一死則其忠義之莭動於天地感於鬼神能使忠臣義士爲之變色亂臣賊子爲之沮气載在簡冊以傳後世則其風聲義槪猶炳炳與日月爭光焉吾知其𨿽死猶生也夫以死生輕重之說如此其明而人不知是以考之前古有能奮不顧身以死節刀鋸之下者殆可以一二數而歲月計也忠義之士曠時而出固已難矣幸而有之則又湮沒無聞不得傳於天下後世者豈勝惜哉祿山之亂李憕死之遂使兩河聞風再固危壁當時朝廷未甚旌顯其子源以父死賊手悲憤不仕至穆宗朝因李徳裕之請始克褒崇盧奕爲禦史中丞罵賊而死當時議者猶論洛陽之亾操兵者任其咎執法之吏去之可也委身防仇以死誰懟賴慱士獨孤及之論諡議始定嗚呼李憕首死祿山之難可謂勇矣其英偉之節猶待數十年乃始顯白盧奕被服坐臺正色死難而懦夫姦人交口沮抑至朝議紛紜莫有定論由是知士非殺身之難而求知於世者爲尢難也韓退之論張巡許遠謂二家子弟才下不能通其父志遂疑遠之後死以謂偸生且以二子之事在於當時猶或異論況於旣久乎以其家之子弟尙不明其父之志況求知於它人乎余嘉夫握拳嚼齒死莭蹈義之士世不常有復不忍其捐生殞命以就死地卒之排陷沒溺無所聞於世也因采靖康以來忠臣義士猛將健夫下逮閭裏田野匹夫庶女有能死於禍難而可書者輙隨其所聞而錄之以偹史官之采焉名之曰大閒錄

送趙徳莊序

僕紹興十有二年始識開封趙徳莊一見如平生是時僕名在銓曹法當以柱後之文考於理官而後祿焉嘗語徳莊余貧且老安能悒悒久於此乎子念我者當以是屬子而歸徳莊置酒與余別相與語於河橋夜且分矣而語弗能休蓋惘然念後防之難期也後有挽余復來者相視而驚曰河橋之別寧謂復見於斯乎是時余館於故人方元相家已而今淮西使者李侯又來李侯磊落喜談笑於是相與益歡酒杯流行諧語雜出徳莊擕印窠聽曹事於縣治之西每曉漏下十刻許命小史佩書嚢與余相對坐檐廡下雌黃羣書酸寒如兩書生間論古今詩文語至奇必相視伸舌阿阿則則不者必反唇一笑未嘗不同已而余得官武林授代當歲在乙丑及余來計徳莊之去已兩年矣其別大略如河橋亦惘然念後防之難期也明年夏五月餘代者桞侯以憂去官又當復來則又相視而驚曰窮冬之別寧謂復見於此乎嗟夫人生之難期其皆如是耶其特一相見而已耶今年餘到官得屋在湖尾庭宇寂然盡日無人聲誰當來見我者徳莊棹扁舟肩小輿而來訪余問勞良勤嗟夫徳莊之視余相好如兄弟也其後徳莊罷官錢塘歸省江西則又當與余別江西去三吳邈在千里之外今日之別欲徼幸一見如前時固未可知子方少年而才且又有文位當在臺閣僕益老矣繄親賢之尙逺悵晚日之無多念之令人黯然爲之銷魂𨿽然心親則千里晤對迹異則鄰屋不相往來子猶念我幸時遺我以書亦足以慰我心焉我亦不敢虛辱於子也子其勉之紹興癸亥六月五日序

太倉稊米集卷五十一

欽定四庫全書

太倉稊米集卷五十二

宋周紫芝撰序十首

字序【三首】

張子名某字子嘗謂余曰名有嫌當易願有請焉余爲易以大臨而字曰才卿且告之曰昔髙陽氏有才子八人齊聖廣淵明允篤誠天下之民謂之八愷髙辛氏有才子八人忠肅恭懿宣慈惠和天下之人謂之八元大臨蓋其一也說者以謂大禹臯陶稷契之倫夫十六子皆以其才舉用於舜而世濟其美故得爲之才焉大抵聖人與小人皆有才非才也則不足以立天下之事顧其所以用之者何如耳聖人以道用其才若成湯之智武王之勇所以應乎天而順乎人者也賢人以徳用其才若九官之相舜使功立於當時其後莫能名其用者也其他若盆成括之殺其軀酆舒之不得其死則焉取於是哉余旣以是名之又舉十六族之事以語之使知夫君子小人之才其所以異者如是不可不辧也萬氏之二子皆從余遊見其友且恭也會其以名請因名伯氏曰如壎而字以伯孺名仲氏曰如箎而字以仲孺詩曰伯氏吹壎仲氏吹箎說者以爲恩如兄弟其相應和若壎箎也夫居家而父子篤兄弟睦然後移而友於鄕則盡敬充而事其君則盡忠蓋孝慈欽順是文章事業之根本若其整於威儀秀於文詞望之儼然君子也而不能充其有而行之則學者之所不貴也且士之爲善於家者必賞於朝士茍明乎此則其取富貴利逹可埀手耳二子豈不能共勉之哉

余讀易吉防悔吝生乎動而後知非聖人之得已然而靜者動之根也動者靜之對也人道之有動靜猶天道之有陰陽知動而不知靜則終身役役而不知止是眾人也知靜而不知動則塊然守獨而不知變是艸木也二者亦何取於人道哉昔人知其將出而遊於世猶未免於動也惟立於至靜之途俟其叩而後應則𨿽動者也而不害其爲靜矣今吾子方學而仕將趨於動者也僕故名子以顒而字以靜翁吾子其勿謂僕期子以必靜也期吾子知靜之爲動耳吾子嘗試焚香靜室瞑目燕坐以來天下至靜之理其理得矣則吾子異時處富貴而不滛在貧賤而不辱迫憂患而不怵抗王公而不襲蹈水火而不困吾知其無入而不自得矣吾子其勉之哉

錢塘勝遊錄序

崇寧間余以事適越道由錢塘畱數日而後行時方阨於覊旅不得從諸公遊然猶能一再至西湖以覽觀湖山之勝自是而西湖未嘗一日不在胸中後三十餘年再至則前日遊觀之地登臨勝處十已失其八九𨿽湖山無恙不減昔時而金碧漫漶艸木雕衰煙雲慘舒之狀魚鳥游泳之樂無復故態如王謝子弟窮愁病瘁流落艸埜𨿽骨尙在而文采風流自然索寞殊復可憐余嘗自謂方錢塘全盛則不得從容舒歗其間更兵戈百戰之後始得朝夕於此是爲可恨況復官冷食貧居無尊酒可以自樂出無勝事可以同遊惟埜服曵杖時擕小輩間至山中爾然而湖山朝暮四時之景變態百出巖花澗艸爭妍而競秀不可勝窮余嘗夜棹小舟容與湖間𨿽風荷飛翻水鳥出沒不間晦明皆可人意蓋與漁翁舟子並席而中分非公卿貴人可得而與聞也至是乃始自悔以謂曩嘗恨其不得從遊於往昔無事之時而不知其淸雄妙麗之姿無盡難窮之意未嘗與時增損隨物盛衰何可以區區耳目一時之所聞見而自爲之褒貶哉山中經行隨其所見欲作數語而勝絕之致難於摹寫不敢污以塵言間有髙僧逸人可與語者猶能誦參寥淸順輩詩語意淸絕亦足自娛至於足力所窮眼界所至與夫往昔遺蹤故事之在山間者不可勝述因隨紀之久而成書號錢塘勝遊錄他日夢想湖山而不能至時取而讀之如與兒曹徜徉其間可以按圖而至豈不便哉乙丑正月十日序

朱氏藏書目序

自古學士大夫之家未有不以家藏圖書爲美蓋髙貲者積貨以遺子孫酒肉費耳此蓄書之富所以獨爲後世之美談也昔人有畫鳥者必蓄活鷹以規其形似後子孫廢畫而捕鷹養鷹必飼以防後之子孫廢鷹而捕防故蓄蒲博之具者其後必好博而蓄書者其子孫必讀書勢不得不然也文林郎朱君軒世居大梁其祖官東平因徙居焉金人南下東平陷沒君方以事在江南遂與其家不相聞今旣十年矣一日與僕言爲之出涕且曰吾家藏書萬卷皆在東平今所存惟書目因出以示僕皆其祖朝議君所藏自五經諸子百氏之書皆手校善本其餘異書小說皆所未嘗知名者秦漢以來至於有唐文人才士類書家集猶數千卷嗚呼可謂富矣哉君因俾余序其目而藏之餘詰其所以序之之意君曰吾祖以善人稱於鄕裏子孫決不至於中絕吾有季弟離東平時年十五今二十有五六歲矣有幼子未能勝衣而眉目偉秀嶷嶷如成人使其不死今亦可年二十餘萬有一吾書不爲煨燼猶可幸其復存他日可爲吾家舊物子其爲我記之餘聞其言爲之愴然而告之曰事有興衰物有成壊此理之常所不可逃者古之有天下國家者羣玉之山圖書之府祕而藏之不可勝記往往至於盜賊兵火掃滅無餘隋牛之論書有五厄非虛語也國家遭罹兵禍三閣圖書猶不免厄況其餘哉今子家𨿽墮敵而身猶能抱遺書之總目念家世之勤勞以幸朝廷尅復境土再有中原尙能保其所藏以不失爲中朝賢士大夫之家則其志固亦可嘉矣昔韓渥著香奩昭宗之亂散失不全而蘇暐得其第一篇

渥猶自述以爲可喜他時使君得其全書則其爲喜何如哉子姑俟之毋躁

富川同僚記序

某聞前軰士大夫惇尙同僚之好往往至於通家一聫官事契愛終身他時兩家子弟邂逅相見有如弟兄蘇太史守膠西趙明叔爲別乘趙有母夫人公拜母於堂上至則必出兒女羅立傍侍指某子曰是可幹君蠱指某子曰是必貴已而又指某子曰他日必有文後有與余相遇於宛溪之上者名某字戒叔中年未有官能爲小詩頗喜作公書大字尢復逼眞蓋公前所謂他日必有文者也趙君嘗以是告余因以知昔人之風流雅尙如此後之陋於知者殆不然位軋則心相疑才均則迹相忌甚至更相攘奪陰中而巧發朝銜杯酒暮走訟牒口語籍籍以至解官失職甘爲囚人有小人而不忍爲者嗚呼悲夫其視前人逺矣余官武林十年之間同寮凡閱百輩迄無一人失歡者蓋未嘗疑亦未嘗欺卒至於相好而莫予遺也朅來冨川共事者皆一時之賢他日翺翔云衢爲當朝貴人僕𨿽老不復見矣使天而遺我以子與孫乎則猶將得爲昔人兩家之子弟也韓退之嘗謂知其客可以信其主者宣城也知其主可以信其客者湖南也固不敢自比宣城湖南之立而語君子其視李博崔羣輩固可無愧矣於是盡錄其姓名鄕裏而藏之家他日使人觀是錄而知富川賓客之賢則余與有榮耀焉紹興壬申三月丁亥序

別子劉子序

士大夫從祿四方者將擬於吏曹必先詢諸人言某州之與某州祿孰厚廩孰丰食之珍者孰多酒之美者孰勝於二者必擇其尢而處焉幸而皆適其欲矣則又問曰訟孰爲繁孰爲簡亭館燕遊之地絲竹聲樂之娛孰爲最夫祿腆而居安味腴而食鑿民無健訟可以自暇飲有吹彈可以自娛是數者固人之所大欲存焉在所當問也獨不聞其言曰吾將居是邦也大夫之賢者有幾士之仁者有幾風流之可尙詞采之可觀者有幾吾將偕而與之遊焉則其所問豈不賢於是數者哉嵗辛未夏五月某奉天子命俾守富水歸自吳至於江之南客皆爲僕賀曰富水去大江不數十里環湖皆山明秀可喜而又米滑如跳珠魚白如切玉羊肥河朔酒甲江西子可以樂矣余𨿽自喜亦竊自憂郡無佳士𨿽摩挲飽腹日飲無何樂則樂矣然入將誰與吾言乎出將誰與吾嬉乎吾有疑將誰問以質乎吾有唱將誰和以應乎吾有過則又於誰就以正耶吾又何異於逃空虛之谷處鼪鼯之徑而望似人者之至耶已而至郡居無何而得子劉子焉子劉子靜重而寡過溫恭而篤實爲吏廉秋毫不犯爲子孝可爲人法其學無所不窺發而爲文皆有可用與余遊二年如一日逮其將歸贈我以言酌我以酒酒酣耳熱起而言曰吾老矣而又病且懶子劉子富於春秋才不在人下將有喜士者薦之朝登金馬門上龍尾道朝前君席暮賜白璧班文石以近天子之光爲有日矣僕老於廬阜之間蓋將有意於子焉子劉子其勉之哉

羣書雜嚼序

客京師者暇則相率懷數百錢而之市如阮宣子杖頭子錢遇物而食之惟其意謂之雜嚼人之嗜書如人之嗜食皆至死而後已余𨿽老矣於書猶未忘其所嗜也苐恐羣書浩博不能盡讀讀亦不能盡記況老大以來目昏而志耗往往朝誦而暮失之乃隨其所閱有可於意輙萃而錄之如食於市者之惟其意也號曰羣書雜嚼至於過屠氏之門據函牛之鼎而爲之大嚼焉則吾所嗜者小矣又況其間棄鱠多而嗜昌歜者不爲不多亦安知其不以此取誚於人哉

滑稽小傳序

烏有先生平生有三抝不交俗人而與人和不善飲酒而喜人醉對客寡言而樂聞滑稽一聞其言爲之絕倒客去靜坐往往思之輙發一笑客有怪而問其故者先生告之曰孔子大聖人猶以言戱子遊衛武公周之大臣尙作抑詩以戒厲王且以自警想其爲人嚴肅端毅非滑稽諧謔之流而詩人美之曰善戱謔兮不爲虐兮司馬遷作史記一書上下數千載而特爲滑稽立傳東方曼倩目如懸珠齒如編貝胸中有書四十四萬言而以滑稽自雄豈非俳諧之中自有箴諷或能感動人情使之攺過是以有取焉耳昔韓退之作毛頴等傳而舊史乃謂譏戲不近人情此文章之甚紕繆者在當時如張文昌軰號爲深知愈者猶且不樂於斯文則舊史之陋固已不論可知矣余昔遊士大夫間當酒杯流行歌正樂闋堂上客醉諧戲雜出之時𨿽街談巷語小說不載稗官不錄者時有可觀輙采而書之號滑稽小傳久之得數十事以傳好事者𨿽有愧於馬遷之書方朔之辧悶則取而觀之亦足以自娛也年月日烏有先生序

竹坡四君子字序

丈老者之稱也年長以倍則稱之禮也齒在丈人行則稱之禮也學士大夫之以丈行則以字行今三十年矣少者謂老者曰丈可也老者謂少者曰丈則非矣官相埓也行相夷也齒相齊也曰丈焉則豈其情哉非相僞則相諛而已矣余陋此風爲多甚終不能以一人而違舉世之習也小者貽譴大者速禍何自苦爲之哉今方解官借事以奉祠祿深居簡出而賓亦無一人造余門者獨與是四君子者相視而笑莫逆於心遂相與爲友焉四君子爲誰曰毛頴曰陶曰陳凡三人而禇先生不在也昔者昌黎韓愈蓋常與三人者遊命之名而未之字也是時禇先生方與漢太史公司馬遷作史記書徴咸陽不與三人者同在愈所也是以姓名不得見於其書余旣悲字之不行又得此四君子而與之遊乃有其名而無其字於是字頴曰叔鋭字曰堅伯字曰客卿字禇先生曰記言入則與之晤而談出則與之偕而往也醒則與之淸坐終日醉則與之縱橫交錯也而其樂有不可勝言者矣於是四君子相與逡巡而謝曰願奉先生之幾席不敢辭也已而爲之序以贈之

太倉稊米集卷五十二

欽定四庫全書

太倉稊米集卷五十三

宋周紫芝撰表十首

爲守臣賀平睦賊表

亂倡一夫寖成羣盜兵連八郡至造天誅𨿽癢疥不足爬搔然蛇豕喜於殄滅黔黎安堵疆土攸寧中賀竊以世當偃武之年治格承平之久郡無城郭守臣皆玩於燕安兵乏糗糧武將不閒於偹守遂令攻剽僅屬樵漁人持斬木之兵共作探丸之盜憑天示異阻崄爲巢不逾兩月之間遂有萬眾之黨屠城破邑喋血東南殺將覆軍飛書廊廟未聞吉語稍貽玉食之憂亟出偏師爰遣繡衣之將果殱賊首遂污槁街勢若摧枯易如反掌伏遇聿昭聖武大闡王猷烈日方中攙槍自落迅雷一震螻蟻俱驚臣竊守遐邦同霑惠澤威靈所曁慶抃維深謹當招集流亡將復共安田裏

爲守臣明堂大禮起居表

五精祀帝載肅明禋七獻享親用昭至意禮行太室誠格圎穹蠲祀事以薦文格新民而知孝恭惟武思維則舜慕無窮問膳寢於龍樓感霜露之旣降陳衣冠於原廟執籩豆以恭祠饗帝惟聖人而後能嚴父於禮文爲莫大豈特講帝籍親耕之義抑亦明堂祀報本之情大禮告成皇天助順臣職𨿽防末心實望云宅百揆以處中昔嘗叨於奉引陪諸侯而助祭今猶想於受釐

爲守臣謝明堂赦書表

蕆事合宮禮旣隆於配帝肆恩區夏徳遂洽於好生仁同雨露之濡歡動車書之境竊以聖人重報本之義禮經存嚴父之文故祀宗於明堂欲斯民之知孝而大賚於四海俾率土以歸仁恭惟孝悌通於神明徳業配於天地咸秩無文之典知饗親饗帝之恩對越在天之神獲來燕來冝之福臣濫從鼎輔來守藩維瞻望泰壇思祼將而顯相布宣明綍用赦過以宥民

爲守臣賀淵聖皇帝登極表

唐堯禪舜冠百王髙世之風周武受文接三代無疆之統擴大明而繼照俾率土之皆臣喜溢邦家福埀宗社恭惟神功不宰聖哲生知寛仁克邁於成湯勤儉乃同於神禹夙襲承家之慶寧煩在傅之勤仰戴重暉久受春官之賜入膺大寶果迎代邸而來知皇天歷數之歸符四海謳歌之望屬方艱於國步肆克紹於丕圖允惟不世出之資宜當大有爲之任躬聞納戒當嗣王卽政之初將見誓師乃夏啟戰甘之日曆年有永萬國咸寧臣猥奉邦符徒瞻天闕奉觴上壽想同漢殿之歡執玉來朝莫預塗山之防聞命但同於獸舞望云更切於葵傾

爲人皇帝親徵起居表

仗鉞以麾恭行天罰狥師而誓爰整六師議已決於中宸威忽覃於絕塞事關宗社望協天人瞻堯日之載臨罄禹疆而咸喜恭惟皇帝陛下仁𨿽無敵徳本好生謂獲利在於和戎乃去岐而避狄知屈人貴於不戰欲因壘以降崇屬兵燹之防劉致妖防之僣竊是用親嚴法駕周視庶邦旣涓日以禡師將獻俘而告廟遐陬望幸猶勤帳殿之勞諸將受成遂鼔轅門之勇平敵僅同於折箠覘師何取於遺鞭視偉績之無前知神武之不測臣親逢盛旦躬受訓辭方繆竊於虎符帳難陪於豹尾側聞漢帝誕臨防上之營行慶商宗遂正鬼方之伐

爲守臣賀皇太后還宮表

夷酋納貢遂交兩國之歡母后回鑾爰示一人之慶天由誠格治以孝昭竊以天子𨿽貴必有親明王以孝然後治惟昏定晨省不忘朝夕之勤則地察天明期格髙深之報仰惟聖孝實自生知頃緣無妄之災寖值非常之變隔沙漠蓋數萬里去寢門者十六年系聖主事親之心懷昊天罔極之念圓穹悔禍楡塞歸師四海傾心金根旋禦實聖徳之所致考亙古而未聞伏遇舜慕無窮孝思維則以禹湯上聖之質躬曾閔匹夫之勞遂奉慈顏再供子職求而不得在唐徳宗爲非眞遂復如初於鄭荘公爲未善粵維前代靡有斯稱歡動六宮福流萬世臣親逢盛事屬守遐邦長樂聞鐘遙想蜵蜎之樂彤庭稽首阻趨舞蹈之班

爲建康府到任謝表

分符宛水旣竊名藩易地秣陵再塵督府佩殊恩之寖厚揣薄分以彌憂伏念臣受性顓防謀身寡拙平生蹇嵼嗟志意之先衰末路飄零笑功名之晚繆惟倚朴忠而自信不虞奇禍之當前一去明廷兩更外寄防憸人之誤國召外侮以侵疆師旅驚奔冦攘橫潰誓攖孤壘抗蟻附之羣凶偶與斯民脫鯨吞之防命在愚臣何力之有實聖主一怒而安退念罔功當貽重慮荷寛容之宏大錄末效之纎防徙自庶邦俾臨都防伏遇容恢大施普被羣工憐臣𨿽直而未聞汲黯在朝之稱謂臣旣老而姑試魏尙臨邊之略付之重任宥乃往愆眷渥益隆懦衷增激承流宣化總列郡之十州臥鼓滅烽愧長城之萬里敢不殫捐軀命報塞乾坤謹斥堠於遐方止防劉於黎庶當年假守𨿽無已試之功今日分憂猶有扶危之願

爲人勸上皇帝尊號表

臣某等言恭審皇帝陛下臨禦二十有二年海內乂安頌聲交作冝有尊稱顯號揚勲徳以埀萬世者謳歌而歸禹子旣受命以維休歷數之在舜躬斯降年而有永歲不逾於二紀治已格於三登誕集皇猷冝都顯號恭惟堯仁天覆湯聖日躋維帝徳本於好生故神武終於不殺修文懷逺歡載結於兩朝誠意格天孝遂刑於四海一陶聖化坐底丕平矢庶政之維和致黎民之於變惟聖人能饗帝舉祀事於郊邱非天子不考文恢化原於雝泮以粒食爲民命則躬耕帝籍謂祚嗣乃國本則親祀禖壇治固本於體兵功乃專於論相顧君臣之一徳與天地而同流用協休祥有如符契是以黃雲承日瑞應明時甘露降松先凝淸旦景星爲之曜彩異禾以至成文天方申命以用休臣冝歸美而報上臣某等生當盛世身見太平𨿽乃聖乃神豈人心之可測而得名得壽在天道爲固然願詢聽於輿言俾騰光於茂實功侔上古豈特考前代之彛儀徳並仁皇抑亦行本朝之故事

進常平免役法表

漢頒溫詔類多寛大之書周率舊章偹載緝熈之典儻欲變通而盡利要在因革以隨時寅奉訓辭具爲成憲用廣宣於聖意以下掲於多方洪維熈朝繼有令徳自聖祖之受命始總攬於權綱逮神考之有爲乃勵精於政治爰新渙號加惠黎元是以平糴之法行而國常有餘力役之政寛而民不告病寖更事變屢易歳年𨿽曰禁於未然有若挈裘之易柰何用其已往不無膠柱之嫌遂申飭於有司俾宏敷於大典況神聖天臨之日方法度綱舉之時制作修明文監周而獨盛章程偹具法至堯而乃成利在一時功埀萬世恭惟仁能濟眾徳本好生約漢法之三章疎於禁网體唐刑之五覆防及無辜若稽前代之規悉踵元丰之舊民蒙惠利世格隆平冝集貽謀著爲定令某等誓殫愚慮無補聖聰民不犯於衣冠方仰措刑之治令已堅於金石敢希定律之功勤勞何取於涓埃鑑照難逃於日月

興國軍到任謝表

奉符試守聞命自天竊食叨恩措躬無地況分臨於奧壤尢重愧於非才已卽封圻寅宣詔防伏念臣人防焉用技薄無聞素業傳家一命偶塵於祿籍蒼顏冒寵十年不出於國門顧逾分之可羞欲捐軀而無所遽頒中綍俾綰郡章自視空疎莫知報塞伏遇天臨萬宇子惠羣蒼臣黎獻於海隅曽五兵之不試埀衣裳於廊廟致九敍之惟歌政須豈弟慈祥之人共撫惇龎純厚之俗如臣寡拙爲吏濶疎冝在屛除疇堪任使臣敢不仰體聖君之寛大少希宿吏之循良𨿽爲政號曰神明固難跂及而竭力勤於考課猶可庶幾願殫螻蟻之誠上答乾坤之造

謝賜歷日表

裁成天地之道妙用𨿽本於聖功歷象日月之行善政當先於民事命太史履端而立正飭諸侯務財而訓農旣察舜衡爰頒夏正伏以王者法四時而建化推五行以在民羲主陽而和主陰掌出日納日之政重司天而黎司地分南正北正之官欲於耜舉趾不失其時則迎日推防當審其度恭惟仁均萬宇徳配兩儀賴九敍之惟歌致五星之循軌懲司曆失閏之過嚴正典先時之誅更候天時使謹侯度臣恩叨受命職在承流占大火以授衣期於覆物候蒼龍而畢務疇敢廢畊

啟六首

賀李姑溪復官啟

竊聞新命進復舊官朝廷每重於老成海宇同增於歆艷固嘗獲在杖屨之下安得不傾燕雀之心情甚激昂喜難名狀竊以賢者進退出處之際蓋系天下治亂安危之由謂喬木而輕世臣非明治本以占夢而召故老是謂亂階倘非明聖之朝莫愼欽崇之意名由實而乃著齒與爵而皆尊宜莫如公可以當此恭惟號稱前軰雅在先朝顧盛徳髙名之著聞豈後生新進之能識作長公之客久冠文評刻姦臣之碑坐沈黨籍旋膺睿渥復正官資議有至公人誰不喜幸元祐風流之未墜嗟貞元朝士之無多被服纓冠拜恩綸於里巷炰羔釃酒燕賀客於江濵人傳太白之篇章喜見泰和之眉目某猥偕奴獲望門墻屬阻負薪之憂莫展望塵之拜願埀眷矚俯貸疲庸

賀元具茨知道州啟

伏審臨軒拜守奉天語之粹溫乘傳牧民布詔書之寛大老成進用宗社防休恭惟學配古人名髙作者考師友淵源之所自知文采風流之尙存雅詠新篇突過黃初之作淸談妙論復聞正始之音是能鼓吹於六經何止羽儀於後學屈輸墨絲綸之手從州縣簿書之勞屬聖主之恢崇俾斯文之振耀昔年閭裏飽聞於蔿之歌今日湖湘行繼舂陵之詠粵維名郡兩付詩人偶此姓名之同靄然今昔之譽一時流輩遂分防井之波瀾千里江山重識漫郎之面目某窮愁自信孤露寡徒泛宅浮家誰惜江湖之日殘膏賸馥頗含霑丐之恩詔命始傳交遊相賀念滯畱於淮楚阻拜謁於門闌𨿽雅意淸朝將見入親於黼座而逃人空谷猶堪拭目於田廬

與呂舍人通問啟

從遊江國昔參杖屨之餘臥病田廬日有門墻之望方仰瞻於臺席疇敢奉於記函自意陸沈誰當指數不謂嗣宗諸侄晚識仲容乃知須賈故人猶憐範叔偶然埀記何以防知但殊枘鑿之方圓安有艸木之臭味恭惟奧學參聖髙才絕人久傾曹植之波瀾更妙君房之言語馬來西極驚冀北之遂空鶚在秋天笑鷙鳥之累百驟登文石之陛進升西掖之嚴遂潤色於訓詞乃參稽於政理故家猶在何止四世而五公召節俯臨將見一日而三接某半生流落晚歳孤窮衣冠已絕於攀援賢哲尙懷於傾慕源明不恥猶從衰俗而識魯山韓愈何心嘗願低頭而拜東野悵江湖之萬里望幾席於重霄尙阻承顏徒增系念

賀徐無爲啟

伏審恭承溫詔出剌名城撫田廬殄瘁之民壯淮服控臨之勢自聞除用靡不贊稱況𨿽月城昔號道院蒲蓮滿眼粳稻如雲兼水陸之珍羞號舟車之要防江阻濡須之險呂防於此而拒曹公地帶荊蠻之餘楚子恃之而雄五伯作江鄕之唇齒是中土之藩籬欲拒逺人必資良牧恭惟家傳素業世出名流曄然芳華光於閥閱恢豈弟慈祥之徳惇老成持重之風究心事爲屬意民隠少寛三尺网羅之禁用資百戰創病之餘塞艸秋風昔號無人之境淮田晚月今聞佩犢而耕假以期年遂爲樂國幸報政之有日知進用之可期某迹久去於門墻心實形於夢寐猥霑餘潤倍激歡悰跂崇仞以興懷阻修塗而甚邈莫遑馳賀徒切望風

賀徽州汪內翰啟

伏審奉詔宸廷擁麾鄕國彈冠入侍本禁闥腹心之臣衣繡來歸得天子股肱之郡事逾常制眷厚羣公恭惟奧學通防妙文驚世參累朝圖書文字之選慰一時衣冠歆艶之情曩者進直玉堂退兼史館地𨿽淸切知視艸之獨榮職在譏評豈汗靑之無日冝優異數以寵斯文偶從載筆之餘亟領維藩之命頗若相如之乘傳馳巴蜀而諭訓詞僅同萬石之下車入裏門而見父老爰瞻梧檟遂勸農桑焚香晏坐而詩成慿幾一笑而事判旌旄所至想閭巷之聚觀樽爼旣陳喜親交之在眼仕不勞於去國榮豈止於一家某江海寒人門闌故客訪其存沒嘗辱記於姓名聞此詔除實倍增於欣躍稍資共理卽倚調元竹馬來迎喜見去家之城郭鋒車迅召行瞻就日之雲天

賀許貴州啟

恭審直館丐閒久從杖屨聖朝優老遽領麾符維南方無事之邦乃賢守雅歌之地惠懷逺俗表用耆年恭惟標韻淸髙文詞古雅衣陶令吹風之服固自飄然看林宗墊雨之巾誰不慕者道前日交遊之勝慰晚生歆艶之情人推鮑謝之篇章久作晁張之輩行短轅匹馬方從林下三徑之遊畫角雙旌遂享人生五馬之貴初在急流而勇退何妨出岫之無心況乃君子素號仁人宜爲朝廷布宣惠澤行見兵廚之酒熟更當荔子之霜丹日飲無何絕少公事凝香晏坐不廢髙吟某傾慕髙風寔由疇昔識徳秀而不恨見溫伯而意消一聞除書實歡中悃望髙閎而甚邇愧馳賀之未遑

太倉稊米集卷五十三

欽定四庫全書

太倉稊米集卷五十四

宋周紫芝撰啟二十三首

爲人謝八行王宣教啟

恭審君子修孝悌之行久著鄕評有司上賢能之書進膺命爵髙風激越榮問光華屬寅畏於簡書遂阻趨於墻仞詞先麗藻禮佩至情恭惟文配班揚行肩曾閔溫其如玉挺天資之粹和暖然似春見仁心之豈弟雅惇善道綽有殊能在鄕黨則稱仁交朋友而必信鼓鐘於宮而聞於外名以實揚爲善於家而賞於朝官由徳懋所以命鄕而論秀蓋將成俗以化民舉孝廉而漢専設科興徳行而周使出治行登要仕以樹風聲竚聽詔綸卽修慶牘

爲人與王通判啟

竊爲郡之樂已過所期聞賢者之來不勝其喜庶少扶於陳腐以共濟於艱危爲幸之深豈言能諭況玆小壘僻在一隅民不聊生兵無足食文移憂怖寖致華顚流冗孤防徒傷病眼顧事爲之叢委豈衰暮之能堪維借仁人少恢遊刃恭惟身兼數器政在四科治所臨而有聲課毎上而輙最雅宜進用猶此回翔同官而爲寮願托子孫之契因人而成事遂無鰥曠之虞方欲布於悃懷乃先貽於緘削承顏玆邇拜貺良勤尙冀惠時以綏厚福

爲王元發與李寺丞啟

伏審佩楓宸之寵命拜棘寺之新除顧折獄以惟良𨿽得情而不喜竊以人主以好生爲徳廷尉持天下之平必得明允之人共廣寛慈之令茍典獄付之刻吏則爲害及於平民漢法本自闊疏唐獄寖成羅織手防髙下人有死生所系若玆焉得不重恭惟持心惇厚律已淸修平日盡誠曾不欺於暗室暮年決獄豈不愼於祥刑宜任臯陶之明使聽召伯之訟庶掃秋荼之密禁以鞠茂艸於圜扉某辱在葭莩與有榮耀感昔年之髙義何日而忘聞今日之詔綸云胡不喜

爲人賀錢待制致仕啟

恭審謝事中朝歸休故里當壽考康寧之日盡出處進退之宜於節甚髙豈人能及嘗謂男子生而有弧矢之志賢者進而懷軒冕之榮或冨貴而不逢其時復功名之未遂其意偶動蒓鱸之興歸欣松菊之存皆不遇世而爲豈云得巳而去至若長孺旣病而猶臥治伏波已老而自請行𨿽不害於爲賢亦頗乖於知止去就之義古今罕全振此髙風宜在盛徳恭惟剛而有守智以能謀政貴必行頗有疾風偃艸之勢事至輙辧曾無迎刃破竹之勞用能樂天命以奚疑至於當急流而勇退掛冠神武祖帳都門榮動一時聲喧萬口某荷知有素爲忭尢深屬恪守於防官曾未遑於馳賀願言眉壽用介鴻休

爲人上李待制謝守城轉官啟

三里孤城曾何禆於共守十行細札媿例辱於防休致無實以得名本因人而成事撫心流汗拜命驚魂竊以閒禮樂而惇書詩號稱儒將執干戈而衛社稷乃曰忠臣然而背水而戰者尙或可以求生堅壁而守者所以示其必死況內無士卒貔貅之勇外無山川襟帶之形非仗寸誠敢攖危壘顧玆輭熟何補事功恭惟力可回天忠能貫日昔年論事名已肅於霜臺今日效忠功果成於藩輔至於開門而詔亡命之卒徒手而入白刃之營用能結狙詐之心於以攘蟻附之眾以節則天所付也論功則我何力焉因濫賞之無名撫往事而增感重念某家聲牢落事業湮防遵先人捐館之言有亡弟守城之志初河東列郡悉皆陷沒惟晉陵下邑屢抗妖凶脫萬死於四五年之間棲孤軍於數千里之外及其勢窮而力盡不免身殞而族亡永念痛心爲之雪涕頃防掞奏迄未敷聞一善無稱已第司勲之賞全家死難未書國史之功心且不遑事誠倒置顧回造物始終之賜以爲私門生死之榮感徳旣深祈恩甚切仰惟矜愴必賜允從

爲人賀淮南宣撫李尙書啟

伏審奉詔日邊宣風淮浦丁寧訓誥天子至於臨軒感動嘆嗟父老爲之倚杖威生節鉞喜動黔黎竊以治亂相因古今同致然賢哲不畏有禍而扶持惟在得人是以淮蔡叛命者六十餘年滅於裴度河朔失守者二十四郡復自子儀信其賢於長城何止當於萬眾繄此大江之北適當百戰之餘道有赭衣野無靑艸尙假陸梁之冦未加掃蕩之誅民多轉徙以居夷誰不謳歌而思漢宜明恩信用撫創痍輟侍徒於禁庭殄酋渠於絕域固甞大舉莫重此行恭惟徳本直方气含剛大使不義而得富如遊塗炭之中見無禮於吾君何異鷹鸇之擊蓋名莭俯仰而無媿復進退雍容而可觀宜擁使麾以符民望某身爲故吏名齒薦書瞻行斾之在塗念屬鞬之有日願調鼎餗以俟環除

爲人賀呂相除都督啟

伏審載頒命冊誕誥多方極三公保傅之尊總四海兵戎之寄注安危之兩意天子是毗偹文武之兼資萬邦爲憲允維新命屬在宗公綸綍旣行神人具喜竊惟宰相之用捨寔系宗社之興衰考諸前人頗有異論好持重者以不言爲有體樂淸淨者謂無事爲可宗且端拜廊廟而享太平何暇出旗旄而從戎事殊不知伊尹相湯而伐桀乃作阿衡蕭何輔漢以滅秦遂爲丞相仰惟都督是總六師東晉獨王導首專其權南宋在義恭嘗假其節豈特擅徵伐生殺之柄且將責綏來招撫之方風勵百蠻部分諸將任固隆於分陜威已重於專徵恭惟勲冠百工道隆三事豺狼巨猾悉就騈誅艸木微生咸歸爕理入則屨赤舄而幾幾出則揚白斾之央央假八路經略之謀兼二府樞機之要𨿽勞閫寄仍領臺司某猥於斯民同依大庇其爲幸願倍積悃悰

爲人謝朱秀才惠文編啟

猥臨都騎辱貺華編粹然鸞鳳之姿足觀盛徳鏗爾咸韶之奏富有文聲罄膏防以相霑乏瓊瑤而爲報喜維快意慙實厚顏恭惟學窺遊夏之淵源才並卿云之黼黻流風回雪未方雅詠之孤髙趙舞燕歌莫擬華詞之淸艷詩嘗恐其飛去文盡出於立成豈此空疎能窺制作當前白璧豈乏先容入市南金自有定價何止滿篋而粲珠琲要當什襲而遺子孫感服之私敷宣罔旣

爲人與劉侍郎賀冬啟

陽旣潛萌气應黃鐘之律日方南至瑞符太史之占顧玆來復之辰宜享彚徵之福恭惟气含渾厚心蘊忠嘉蚤決殊科陳慷慨濟時之防晚分方面惇豈弟愛民之風尙領眞祠久虛禁槖維甫臨於嘉序尙並集於鴻休展慶莫遑頌言徒切

爲人賀正啟三首

鳳歷頒時知履端之云始椒花獻頌欣嗣歳之聿興肇天事以維新宣神釐之並受恭惟武髙頗牧文亞班揚論道經邦久挾致君之術承流宣化猶分共理之勞韙玆百世之功宜集疇離之社某屬修塗之云阻念馳賀以莫遑頌詠之懷敷宣罔旣

虞官正始爰頒欽授之時周政維新誕布始和之令伊三元之啟旦均萬彚以齊休恭惟豈弟宜民雅稱邵父而杜母經綸有自得見蕭規而曹隨時旣極於泰來寵宜膺於晝接仰期難老用介鴻休某𨿽資唇齒之依共罄豆觴之祝其爲頌願罔旣敷宣

日月防於諏訾爰頒夏正燔烈興於嗣歳載詠周詩物旣趨新時方交泰恭惟榮分國社雅號吏師父老遮道而念畱百姓攀轅而惜去膺二千石之爵祿誕受生靈享五百歲之春秋用符天壽聿臨獻嵗宜踐亨塗昔迎竹馬之兒童行列彤庭之鴛鷺某望風𨿽邈馳賀莫遑時巳正於三元慶遂臻於五福顧玆善頌徒切懦衷

爲人謝同官惠生日詩啟

心懷風木方永念於劬勞義重金蘭乃過形於頌詠惟知佩徳不敢拜嘉華發蒼顏迫衰年之旣晚陽春白雪顧妙制之難酬不可彌忘永以爲好

爲人到任與鄰郡太守啟

半生薄宦好客無氊晚歳專城得州如斗𨿽小國寡民之甚弱幸親鄰仁善之可依未遂瞻風徒深慕義某才侔管晏政比龔黃有三代之遺風號兩京之循吏餘波所曁弱植自安地接郊圻孰謂馬牛不及情同兄弟固知唇齒相資惟冀深仁曲惇雅好修魯衛之政惟君所行效滕薛之爭則吾不敢

爲人上沈給事啟

望靑瑣於層霄心傾疇昔拜朱轓於下國願足平生旣隨僚吏以瞻風更與諸生而受教與聞聖道如見古人某少賤且貧壯羸多病叩門乞食日月轉於道塗揺尾丐憐志意奪於憂患射偶聞於中鵠心寔愧於承蜩務學豈足以美身得官僅能於糊口望聖人於百世不得其門冀先生之觧顏與之並席𨿽執鞭而不悔豈擁篲以辭勞恭惟學爲人師才本王佐射漢庭之防位巳擢於平津抗匈奴之威節獨存於屬國入侍六持於從橐宣風五握於郡符將朝廷故寔之是咨知家世典刑之猶在補三篋而仰安世之彊記問萬事而畏伯始之多聞是能博極羣書何止身兼數器雅以聖學蔚爲儒宗以小巫而見大巫固難比擬顧先進之於後進實借提擕敢丐緒餘少警昏憒願同曾防衣春服以浴沂毋使孺悲出聖門而聞瑟

爲人賀陳安撫到任啟

伏審奉詔日邊分符淮右寅頒徳意惇諭逺民父老爲之歌呼艸木知其名姓凡叨屬郡悉庇宏休恭惟方略雄深天資偉異頃以一同之旅抗夫全敵之鋒至使賊不交綏市無易肆防書上奏黃屋攺容盟府第功朱輪出守鼓功名之飛驟激庸懦以沮羞朝廷固巳深知敵人不敢南向臥遼東之戍鼓孰不聞風俯並門之長城宜煩坐嘯卽補衮職行逢璽書某俎豆之學不足知兵斗筲之才可使治賦偶當孤壘竊庇大邦限以居官阻於趨慶其爲忭舞罔究敷宣

爲人答呂縣丞啟

平生不學繆操制錦之刀晚歳同僚遂見出嚢之穎窺玉海千尋之奧資洪河九里之餘已及時卽瞻芝宇恭惟相門華冑聖世英豪智略髙明事無遺照才猷沈敏功可立成尙階州縣以施勞未與風雲而借便行將奉十行之詔豈復終三年之淹某自笑蒼華不堪朱墨簿書堆案身久沒於塵勞箠楚傷心政甚慚於豈弟動乖素志深媿前人豈期治劇之非才反得因人而成事幸爲莫大喜實難名

爲人到任謝鄰郡太守啟

僥幸得州僅能如斗逡巡避地未免循墻逮玆入境之初復有善鄰之幸恭惟才堪治劇仁足撫疲李將軍之才器無雙虜皆知畏黃穎川之治功第一課已上聞𨿽是小邦介乎大國庶緣資借少竊便安願諧齊魯以同盟敢效滕薛之爭長況大君有命方建萬國而親諸侯則善人爲邦當睦四鄰而藩王室防封蕞爾髙誼赫然愧馳謝以未遑徒望風而遐想

爲人回交陸朝奉啟

昔同裏閈念相逢十載之前晚竊交承爲他日通家之好禮遽先於麗藻情實媿於空疏恭惟文擅三長身兼數器防於經術指毛鄭爲淺聞決彼詞科笑董之未直蓋皆世所傳如此於鄕邦之望最髙宜擁一麾尙淹半刺用賢爲晚授代實榮度綿力之甚驚安能十駕而千里思賢者之至切可謂一日而三秋儻未被於賜環願卽瞻於行斾尙稽覿徳更祝珍頥

爲人賀王參政迎皇太后還宮啟

伏審金根旋禦歡洽當時石室藏書勲埀後世殆君臣之一徳終母子之如初福自和戎治臻奠枕恭惟直亮身持而剛介有守淸修表物而儉素難名方汲黯之在朝羣姦自戢逮楊綰之見用侈俗潛消宜系聖心參持大政凡斯猷之入告皆與眾而同心故和親以息匈奴之兵逺師髙帝而用幣以結契丹之好近法昭陵遂正位於兩宮乃均休於萬國恭導法駕共候寢門格大孝以敷聞自元勲之協贊事無前比力豈人爲在方冊有所未聞罄鼎彜未足盡記山川冒渉旣勤扈從之勞廊廟登庸爰陟臺衡之峻某欽聞盛典徒激防衷屬坐守於舊藩恨阻馳於慶謁瞻風甚逺聽徳惟勤

爲人賀朱僕射鎭宛陵啟

恭審法駕臨軒路朝頒冊召尙父而起北海命畢公以保東郊方衣衮以出封將屨舄而入相系民休戚爲國重輕恭惟夙蘊嘉猷進當天縡蕭曹名大依漢家日月之光房杜勲髙乘唐世風雲之防乃心在於王室成績紀於太常曩維妖孽之肆防至使兵民而太恐曾不勞於叱吒卒已奠於危疑用能垂紳搢笏之間而有持危扶顚之效殄渠魁之元惡復安問於狐貍見無禮於吾君遂一空於燕雀姦雄防膽而色沮父老倚杖而涕流立國大勲爲時元老人皆謂功成而名遂上方欲言聽而諫從擇藩輔而建上公暫分漢土圖舊人而召故老後握商衡成命敷聞羣心共喜某身𨿽賤名在羣寮行將摳衣以趨隅遂獲望塵而雅拜昔偕庶類但由鼓舞之中今若頑金親落鑪錘之內壹趨鈞幕永作門生敢期流落之餘有此遭逢之幸

爲人賀安撫趙殿撰到任啟

伏審對揚中檢分帥劇藩靖邊境之繹騷布王猷之允塞爰諏剛日載肅治辰竊以分寶玉以展親周大封於同姓王子弟以建國漢永鑑於孤秦用綿蕃衍之支以建藩維之本誕時哲後克憲徽模式勤惇敍之仁俾宏經濟之略稍由符竹入綴鵷鸞將使秉鈞而維四方何止修徳而固宗子況郊圻之未靖資屏翰以尢先何當雅歌不妨坐嘯滅烽臥鼔知永防於北門緩帶輕裘遂一淸於彊宼眷維心膂倚以折衝恭惟靜以有謀淸而容物空囊羞澀無劉寵之一錢食幾蕭條有庾郎之三韭何曾設廚傳以娛客維是謹農桑以厚民宜兼祕府論撰之名更被賜書勉勵之寵蓋崇鉅鎭用突逺圖某竊食泮林本無吏役觀風森防辱從賓遊欲隨燕雀以飛揚頗恨江湖之渺邈願言珍嗇進茂寵靈

太倉稊米集卷五十四

欽定四庫全書

太倉稊米集卷五十五

宋周紫芝撰啟二十五首

爲人謝韓侍郎舉自代啟

總憲文昌承聞眞拜飛章中禁遽及防蹤位卑旣躐於等夷才薄頗乖於名實私恩下逮公議弗兪竊以自代之舉知本於前朝之故寔示上臣事君之義當明庭渙號之初究是宏規厥有深意然惟善能舉其類務在得賢而擬人必於其倫豈容幸進如某者學不至博才無所長偶以庶僚猥參朝列一行作吏念久去於故鄕何自爲郎徒退鄰於老境靜惟持祿深慮辜恩況越輩流驟加推挽防肝虫臂方自聴於死生鳳翼龍鱗敢輙期於攀附羽儀冠冕黼黻條章久持三尺之平反深體一人之寛大謀謨獻納惟推轂於人才輔弼贊襄將入持於兵柄欲吹噓之增重故汲引以相先用惇廉遜之風益負叨渝之愧義髙山嶽銘在肺肝誓堅報塞之心少答稱揚之賜

爲秦安丰上宰相啟

假守邊隅無樽爼折衝之效宣風裔俗皆廟堂懷逺之謀旣竊祿以逾年徒感恩於末路未知報稱祗益驚危伏念某才術空疎吏能淺短揣五技必窮之分本百里治賦之資付以偏州頗逾涯量責其善最蔑有稱聞懷負乘斯奪之憂有小器易盈之懼至若幽薊滅烽而民皆安寢四郊無壘而國乃休兵實逺人徠文徳之修亦上天降和戎之福遂令防陋少借便安享淸淮梨棗之秋獲丰歲農桑之利妻孥飽暖鼓角淸閒此上相致治之功在守臣何力之有輯寧庶土藻繪王猷掃中原百戰之塵同歸至治考自昔扶顚之相誰可齊驅治國是之難回忽頌聲之交作顧維淮浦先被商霖投戈而務息肩當光武罷兵之日堅壁而不生事乏魏尙臨邊之能願寛鞭策之威少效桑楡之力庶謀禆補上報生成暑候寖隆鼎司燕肅冀綏戩谷均惠黎元

謝王侍郎薦舉啟

職在版曹猥司賤事名塵斧扆遽辱華章𨿽異數之難逢恐師言之未盡蔑無防效徒有厚顏伏念某蓬蓽地寒崦嵫齒暮滋蘭在畹豈無意以自修種豆爲萁蓋有求而不偶作晚歲入官之計屬古人投紱之餘未聞蘧瑗之知非猶作司空之耐辱安天與諱窮之分心寔可憐無家傳教佞之言人誰見喜宜遭躪借何所怨尢驟驚意外之風波益念人間之邱壑致身不早敢辭下笑於陳人見事甚遲嘗恐難逃於敏手方且在聾丞可去之數何以防盛荘有味之言寵以褒詞彈隋珠於無用錄其菲質嗜昌歜以謂何苐激微衷難量厚徳玆蓋伏遇天資偉異雅量恢洪摛筆下之詞章時髙制作鑑胸中之人物自有妍媸亟進掌於邦圖乃從遊於禁闥凡此猷謀獻納之意見於雍容言笑之間至若薦論尢光寒素俾玆孱吏亦偹歲員但憂埀盡之年未有報恩之所某敢不懷仕非爲貧之念佩老當益壯之言據馬援之鞍固已慚於衰暮補仲山之衮猶幸覩於光華

賀秦太師賀幸賜第啟

渙宸綸而錫命瞻廈屋之帡幪偹法駕以來臨接天顏於咫尺思與忠臣而燕樂蓋知天道之光眀寵自雲霄風傳棨防竊以扶顚持危者宰相之職崇徳報功者人主之心論勞逸𨿽異於成勲至燕安乃終於同樂晝烽夜燧旣安遐邇之心燠館涼臺當處尊髙之府遂瞻營室而揆景乃法臺階而建居惟其舉明主三代之隆是以得上公九命之制崇堂數仞安風雨之如山賀客一時喜簪纓之滿路遂肅鳴鸞之噦噦來臨大府之潭潭親屈六飛俯勤三接方雲天燕樂禮行於君臣父子之間而黎庶歡呼事系於宗廟社稷之重恭惟格天道大調鼎功髙扶邦家累卵之危繼明聖止戈之念銷兵不用致武偃而文修致治無爲遂禮行而樂作帝安斯寢民奠厥居顧軫念於劬勞宜大新於輪奐賜鄼侯之第未比功名幸亞夫之營豈爲榮曜某鈞陶小器螻蟻防情願維壯大之居永介期頥之壽隆恩厚禮曾未數於五侯盛徳隆功將遂傳於八葉

謝禮兵部架閣官啟

分曹領事久罹管庫之勞拜命易官但謹簿書之分便從已請恩豈人爲竊以書契肇於伏羲之初字畫變於蒼頡之後事爲寖廣文字滋多吏疲刀筆之勞書極權衡之重文移載路案牘如山況六曹分於四司而庶務統臨於諸道考本朝之故事蓋各掌於有司見今日之官儀喜再逢於盛世不圖除吏首辱防恩伏遇位及三公功加百代屈人以不戰俾同堯舜之兵致治於無爲仰格成康之俗未嘗遺鏃而定禍亂曾不旋踵而告太平旣綏靜於邊方大恢張於治具祀無文而不秩綏神只祖考之休官有廢而必修見典章文物之偹詢咨耆艾搜訪闕遺乃足百官之員以成一代之制初不與人而求偹至容擇地以圖安遂遣非才首承玆乏某敢不恪守修持力扶疲軟饑鷹在臂猶有待於一時老馬識塗詎可堪於千里當安螻蟻易足之分少酬造化曲成之私

謝敕局刪定官啟

一官從祿久蠧太倉三尺讐書復塵妙選再置淸閒之地益銜陶冶之恩佩徳難忘論報無所伏念某性資昏鈍門地衰寒顧隻影以自憐念平生之寡欲蚤時操管嘗趻踔於功名晚歲泣塗撫凋零於鬢髮宜長故里歸讀舊書然而次山猶漫於爲官政以陶令尙須於乞食人憐防技無取寸長自料蠅營僅能一飽豈意無名之寵忽加埀盡之年不俟終更復叨器使援此沈淪之迹成於頃刻之間聞命周章撫心驚懼伏遇格天道大輔世功髙徵車朝返於四埀驪禦暮回於萬里開元之息邊事宋廣平之計爲多貞觀之致太平封徳彛之心必愧人皆樂成康措刑之治孰知本唐虞不戰之兵方大聖人之有爲宜眾君子之畢集豈容疵賤尙此饕榮某敢不上體深仁力圖報效知漢髙帝約法之意止在三章而蕭丞相定律之功埀於萬世願少勤於刀筆庶永托於鑪錘

謝敕局政官啟

入奏成書誤當賞格俯頒明命例易官資曾無刀筆之勞亦拜絲綸之寵名𨿽不稱恩實有歸竊以法𨿽麤而烏可不陳令一出而弗惟其反必明損益因革之義以修律令格式之文繄昔聖君皆由是道周王埀革豈無燕翼之詒謀商後承家必鑑先王之成憲況廟廊治定之日適禮樂制作之秋旣稽考於舊章猶緝熈於大典載加參訂益謹布宣宜得修餙潤色之才以著寛大和平之治退循幾極無取分毫習唐室之憲章苐慚賈傅通漢家之世務豈若倪寛何此濫恩亦霑寒士伏遇致君堯舜濟世成康兵旣偃於修文治乃期於止辟謂明主九重之化𨿽獨運於聖神而有司遵三尺之文所宜頒於詔令偹條章之上防頒賞典於維均固知無實而得名亦幸因人而成事叨防大施猥錄防才俾稍防於選曹將漸塵於朝列某敢不捫心自幸竭力扶衰拳曲小枝旣誤防於斤斧虺隤老馬寧敢後於駑駘庶遂晚塗仰酬大造

謝樞密院編修官啟

史局揖官已久慚於屍素樞庭就列曽不俟於終更𨿽大造之曲成顧小才之安用但虞非分疇敢爲榮伏念某蓬蓽餘生桑楡暮景頃由羇旅猥玷冠裳初無科第而入官不循州縣而攺秩旣嵗乏羣吏之最徒月費水衡之錢拂幾讀書得文字優閒之樂掩門晝臥無官曹拜伏之勞如是者蓋七年於玆論功焉則寸長何取方虞簡黜遽辱甄庸未躬耒耨於田廬猶使編摩於政府豈繄寡薄亦預記憐仰慚滲漉之恩下被朽枯之質伏遇道侔伊呂功蓋管蕭韙玆不世之才大創無前之勣長蛇丰豕寧勞叱吒之餘玉戚朱幹遂底文明之治謂聖世典章旣已偹具則太平事業何以復加惟需小大之協心相與維持而共守不期暮齒值此昌時某敢不進竭愚駑退安寒陋庶效勤於絲髮冀少雪於叨逾𨿽恩若邱山義有難酬之重而情均金石中含不變之堅

謝權實錄院檢討官啟

制命由中攝官非次自揣見聞之陋莫裨搜講之勤讐正舊章旣誦金科之目鋪張大烈復窺汗簡之文五換律於嵗華兩備員於宰府退量忝冒徒切驚危玆蓋伏遇上爲聖朝廣開賢路乃大明於黜陟爰登用於賢能一徳同心共底嵓廊之治奇言異行不逃斧鉞之誅豈曰妄庸之人可以僥幸而得而乃憫其窮悴被以光華淬磨一割之刀固難施於遊刃黼黻百年之本猶不棄於朽株假以他官使有常祿況偹史館文字之職爲儒生幸防之榮博極羣書無胸中七略之富鋪張偉績愧史氏三長之稱聞命爲憂獲愆是懼某敢不乘千載方興之運樂平生難遇之時夙夜維勤死生一致𨿽暫承人乏實有愧於前賢而內畏師言冀少申於晚節

賀彊奉直知常州啟

恭審奉制明庭擁麾大府官惟平進固嘗嘆十年之淹政必上聞當不過三月之久防聖書之一出喜公議之猶存人患無稱才難終蔽恭惟眾推宿望世號名家積盛徳以至深蘊髙才而不露平時許可目短曹劉壯歲功名心卑管晏果臨戎而不懼知有勇之爲仁念昔冦攘俯臨治境兵方持滿公獨解衣援孤壘之將沈脫羣生於埀盡人期結艸誰復抗章𨿽盛烈之不讐顧忠風之未冺稍優倚重用激疲庸名當流於千百載之間事蓋白於二十年之後享人生五馬之貴固已恨遲饜筋下萬錢之餘猶爲未晚某昔同氓庶獲免鯨鯢幸盛事之親逢悵餘生之已老勉從寸祿方爲酒毋而助防酤退省私心願隨廈燕而陪賀客

賀秦太師攺封益國公啟

通爟火以親祠爰重配天之義載太常而紀績首疏胙土之恩旣申錫於隆名乃對揚於休命衣冠歆艶宗社滋榮恭惟盛徳體仁陰功及物休兵解甲知黷武之無威繼好息民故交鄰而有道邊烽盡防使幣相望俾狂瀾旣倒而復回本善師陳而能勝𨿽盡忠竭節在臯夔稷契而不過至扶顚持危豈房杜姚宋之可及禮樂因斯而大偹君臣俱欲於無爲乃卽南郊以秩元祀神倉積而粢盛必潔景鐘奏而律呂遂諧蒼璧蕆儀八陛合圓丘之制淸臺占象五星呈同色之祥大禮旣成淵衷載喜謂告太平乃文祖之徳而祀明堂則周公其人掲一徳之名本取精忠之意錫益都之號又歸輔弼之功皆出聖神之自知考諸書傳而未有某論才𨿽陋感徳則深艸木至微亦系造化生成之數虫魚遂性豈無遊詠鼓舞之情乎

回鄭教授啟

昔年姑孰稔聞鄰境之聲投老江幹忽有同寮之幸況曲貽於妙制尢深激於懦衷恭惟學貫羣書身兼數器漢庭射策已巍中於賢科泮水采芹想常資於善教觀文詞之秀發知師友之淵源戴侍中之談經行聞重席鄭廣文之好客寜恨無氊某竊專城年將謝事惟恐鈍遲而獲罪庻依彊敏以扶衰千里聞風固難忘於傾倒一樽相屬幸將托於遊從卽遂瞻承預增欣躍

回永興令啟

歸老故鄕未能投紱剖符中禁遽竊爲邦賴遊刃之有餘庶因人而成事見賢良邇爲幸實多伏惟儉以能勤寛而有制令行三月共歌仁政之成歲熟千家坐致齊民之富將見三春之馴雉何妨一笑以鳴琴藹著休聲合登善最某衰難堪事拙且自安驅馳行役之間想象風猷之勝卽瞻標矩預切懽忻

到任謝田太尉啟

持版偏州始從羣事宣威幕府偶托巨庥未諧維石之瞻徒抱揺旌之念跂崇墉而尙逺馳謝牘以猶稽恭惟韜略名家公忠許國任已肩於三事勲久塞於兩儀早輸社稷之中自致風雲之防漢文景之諸將李將軍之技無雙唐肅代之名臣郭尙父之功第一行膺異數用答元勲某來自日邊已臨江表方布宣於詔防況交肅於軍容望灞上之營屯瞻風密邇拜禁中之召節聞命匪遙

到任謝秦太史啟

竊食行都久塵下執分疆列郡復玷明恩念寵賁以無名揣中虛而增惕已偕父老共慶隆平伏念少小授書蒼華爲吏進瞻表著未親州縣之民亟佩印章莫任承宣之責用𨿽榮於躐次心實懼於罔功惟有奉聖朝寛大之書可以希昔人平易之政盡循三尺固當欽愼以無違恪守一心猶恐疲駑而敗事夫何差擇偶及奇窮玆蓋伏遇位極三公任專一相印銷六國陋子房輔漢之功幹舞兩階啟大舜格苗之義回曩歲好爭之俗悉爲平時無事之民致玆假守於桑楡亦使例安於符竹某誓堅末節上報殊私歲且丰穰敢自書於下考士𨿽寡少願惇勸於諸生尙可助太平粉餙之華庶幾效俗吏涓塵之報

謝秦觀文啟

觀上國之光屢更堯歷竊太倉之粟遂綰漢章爰奉詔音已親郡事恩非有自幸豈得斯竊惟當今號稱極治國是旣定人敢異心民風大同下無殊俗躐羣賢而並進底庶政以爲隆气葉於朝薫作太平之气象和於野肇爲丰歲之祥況永興邈在大江之南於列郡最爲無事之地山川襟帶魚稻阜蕃訟簡民恬本廟堂調一之效力疎政拙享庶邦燕息之娛致是疲癃坐安歳月伏遇望髙巖石位列臺纒斧扆臨朝防風雲於千載衮衣調鼎知中外之一辭𨿽雍容侍讀之間有密勿進思之助人情所系主意謂何將踵前修卽膺後拜某久瞻釣席猥庇余庥朽櫟不才托社垣而增重華顚爲用畀羣壘以非宜力圖報塞之方誓有糜捐之日

與江州守李郎中啟

守附庸之國敢忘事大之心依唇齒之邦竊有善鄰之願況玆假道獲遂瞻風跂森防以非遙喜登門之有日尙羇行役如奉笑言恭惟才智兼髙聲名四出雍容華省號表著之羽儀綏阜逺民作東南之藩屏逮入境而問俗知爲政之有方豈弟慈祥醖爲丰歲惇龎純固藹著余風旣善最之攸聞顧召節之甚邇某猥分郡寄行見吏師仰君子學道之成久欽仁術慕善人爲邦之效願授至言期進覿於威儀可盡陳於悃素

謝總領汪大卿啟

四方隨牒久去髙門千里拜恩獲依天府未作終焉之計偶臨蕞爾之邦弱植有依私心倍喜伏念某年齡寢暮筋力俱衰求遂兔裘之營蓋將安往誰作綈袍之念殊復可憐豈謂廟堂尙分符竹況斡旋軍賦方持諸道之權而霑丐恩波尙倚門生之舊庶容疲軟假悉須防恭惟位在九卿望傾百職自出持於使節忽屢易於嵗華足食足兵自得理財之術載櫜載戢助成偃武之功明效益隆公議甚久當乘鋒傳亟上鑾坡某懷紱去家脂車就道已差朔旦躬布治條效小邦厞屨之供疇敢忘於公上待明主嵓廊之峻恐遂失於依歸

回張侍制啟

拜寵明庭升華內閣猥參朝議敢先慶牘之馳辱貺牋藤獲玩摛章之麗禮逾其分愧切於中恭惟气直以剛文多而富才猷宏逺而甚偉識度髙明而不凡頃去中華寖更年歳來從絕域驚仗節之猶歸獻存異書笑象龍之何用忠信旣行於蠻貊聲名旋達於至神果聫禁闥之榮猶奉眞祠之請眷懷優重節義光明某久慕風規素懷傾屬玆曲防於寵記徒倍切於瞻風秋暑向闌徳履增粹念江山之攸阻欲拜舞以何由

謝喜雪詩啟

上帝埀休偶同云之應禱騷人流詠繼白雪以成歌不敢貪天之功自顧何力之有過防褒拂殊佩寵光隴上麥生幸已占於丰歲樽中酒滿將遂切於餘閒

謝沈祕校啟

舊社未歸念餘生之老矣故人相見追往事以淒然更沐新詩少光衰緒人間聚散眞乘鴈之去來句裏風流慰飛蓬之飄泊過情埀譽佩徳興懷未遑持刺以踵門聊復引詞而敍意

謝王祕校啟

竊祿何功固深慚於善政逃名甚久猶及見於斯文諒非儕俗之言頗有淩雲之气一枝笑折知難弟之先登萬選何疑料巍科之必中黃鵠卽看於髙舉老馬無意於長鳴徒辱下臨夫復何補未遑投謁尢極感懷

謝吳祕校

少年習气固知嗜好之殊晚歲髙文頓復神明之觀逃空虛而甚久聞韶濩以殊驚顧此蒼顏華發之餘敢佩明珠白璧之賜永言爲好何日可忘

謝何秀才惠書

都騎見臨髙文爲贄窺華詞於制作知妙學之淵源嚴什襲之常書疇敢忘於雅好修片言之報札姑自志於中心

謝沈解元

驅車入境已盡覽於湖山斂袵登堂又辱貽於珠玉顧英詞之秀發增朽質之光華佩厚意以難忘揣過情而甚恐誓收防效少禆疲瘵之餘庶接髙談獲奉從遊之末

太倉稊米集卷五十五

欽定四庫全書

太倉稊米集卷五十六

宋周紫芝撰啟十六首

謝王效正

分臨偏郡何補事功寵貺華文遂光衰朽自笑陳人之陋遽防長者之稽稱實出於過情意甚慚於掠美敢遵仁誨勉效初心聊修骩骳之詞少答勤渠之賜

答彭運幹

望千里之門墻邈如世外拜五云之書札恍若夢間偶霑試守之恩猶假過情之寵𨿽寮友之義甚篤顧小人之愧爲多恭惟海內名家大流偉器少年得譽眾人號寧馨兒壯歲效官舉郡稱霹靂手恨玆淹泊未快騰驤視才器之不煩知富貴之未晚某介而寡與老且可憎遂專三日之城巳過一生之望形容盡變豈是昔人笑語相歡漫思前日厭塵埃之汩沒想詞翰之風流跂望華軒來臨境𨿽無歌舞愧爲郡最樂之言尙有湖山作故人相見之地抑又何哉

回韓朝奉

吳牛望月顧筋力以何堪越鳥歸巢惟鄕關之在念況恢臺之善政方霑丐於吾邦未遑展桑梓之儀豈敢拜翰墨之賜事誠倒置心不自安恭惟才絕九流書窮七略藏庖丁之刃𨿽未究於設施出毛遂之錐固已知其超卓哦句兩松之下飛聲雙闕之間誦退之遣鱷之文精誠莫及聞安國議戎之防忠厚可觀當文黼黻之靑黃尙屈簿書之朱墨借玉階方寸之地行望蓬山下金泥尺一之封卽分郵傳某老之將至時不再來悼齒髮之巳衰顧筋骸之難彊靑鞋黃帽徒濫厠於冠裳白髮蒼顏豈足塵於表著望故山而何在問徵夫而未能覿徳尙遙望風增切

答劉縣丞

擕家去國懷綬得州老手蒼華笑江山之牢落髙文絢爛寵車騎之雍容非所宜防豈不重愧恭惟天資沈厚妙學精深淸徳尢畏於人知亷操久爲於民表朅從河朔轉寓江鄕聞遺愛之尙存近在屬邑恨相從之已晚猶際英標某吏道非長聲稱甚寂鈍拙頗慚於敏手循防難革於陋風尙貽慷慨之詞文此枯臒之質與聞聲欬已足慰於生平況遣兒曹獲稍親於函丈其爲欣抃罔旣敷宣

賀秦太師修景靈宮加封

原廟繕新克廣奉先之孝嚴宸命誕聿彰輔世之勲渙汗旣敷羣方交抃恭惟望隆三事位正六府挾風後力牧之才輔唐堯虞舜之化持危任重再造功髙決漢家之謀猷大者才過二三策永周家之歷數逺且至於千萬年宗廟旣以益嚴祖考莫不來格遂昭輪奐用防齊明儼列聖之防容埀後昆之景福祀淸廟而執籩豆爰修顯相之儀遊渭北而出衣冠因講薦羞之制蓋天子以尊祖爲孝而大臣以制禮爲先韙玆社稷之功盡出廟堂之議宜大頒於綸綍用永賁於宗公逮魯國之宮尙陋奚斯之作開漢皇之次徒聞稷嗣之言允屬昌辰乃蕆熈事肇稱新邑之祀當在聖臣上憲太徵之宮亦稽故典某猥膺郡紱恪守邦圻奏告示防但馳神於錯落成交慶恨阻贊於陶鈞

賀秦太師郊祀加封

神丘肆祀格景貺於蒼穹宣室受釐被鴻休於上宰爰講明禋之報誕彰顯相之勲命冊攸頒多方胥慶竊以非聖人不議禮惟孝子能饗親顧玆展錯之儀屬在休明之旦周公得卜旣修元祀之文后稷配天用示尊先之義祖考爲之來格福祿以致攸同藏熈事以告成霈湛恩而敷錫恭惟贊襄元後師保萬民自振古以來考百王之事惟玆一徳悉蓋前聞用能不挽天河盡洗甲兵之變未移桑防大興禮樂之文乃築圓壇以就陽位望拜竹宮而流光正集旣通爟火而神馭宴娛宜錫羨封大光元輔某猥分郡紱阻拜鈞庭聆鬻鬻之淸音甞仰瞻於霄漢望巖巖之維石徒激想於肺肝過此以還未知所措

賀秦觀文郊祀加封

服大裘而祀上帝推后稷以配天命作冊以告周公慶伯禽之拜後禮行以郊而百神受職賚封於廟而四海歸心凡有識知舉同抃蹈恭惟運逄千載道合一人以不世出之才遇大有爲之主倐際風雲之防起於日月之光射防漢庭天子爲之親擢讐書東觀太乙至於下觀薦被光靈進參法駕討論墳典掌宗伯之禮文潤色絲綸艸北門之制詔久雍容於經幄旋秉握於樞衡𨿽勤謙徳之光益示宸之眷保傅亞上公之重徳爵兼達尊之隆況祗肅於蒼穹遂聿彰於景貺紫壇奉引旣顯相於眀禋黃屋均釐宜祗承於休命某猥分江壘阻造鈞軒跂望車塵曽未遑於慶拜載瞻巖石竊有冀於鈞陶

回南康徐中大

介乎大國未修交際之容蕞爾小邦惟資唇齒之助辱貽書之俯逮徒污背以增羞恭惟人望崇髙天資靜重一時麟鳯久爲朝路之儀千里金湯猶借藩方之寄恢餘波而霑丐粲尺牘之情文振起頽風光華暮境某儒酸未攺吏術無聞𨿽假一麾徒有簡書之畏遙瞻五馬方従水石之防顧覿徳之未遙惟向風而尢切

謝生日詩

桑楡就景巳嘆流光錦繡飛牋遽貽盛禮方劬勞之在念辱頌祝以祈年佩徳𨿽隆撫躬何禮平生朴拙常遭非意之嗔此日光華敢竊過情之寵徒增永愴莫諭感悰

回莫解元

乘銳而來將觀筆陣易地以戰遂擅文塲念老將嘗辱於敗軍而鏖戰與聞於奏凱華緘聿至慶忭增深恭惟天授偉才家傳妙學胸中書傳富有五車筆下波瀾倒流三峽爰被外臺之薦亟登天府之書解數千牛刃已防於餘地飛九萬里背將負於靑天某仰徳方勤聞風竊喜江邊並席𨿽未奉於笑言玉陛臚傳行再馳於竿牘

回光州曾郎中

江國養屙夢懷鄕井髙軒假道遂見故人念竹坡當日之防慨霜鬢六年之別方闗山之在眼驚翰墨之來臨恭惟文采傳家風流絕俗詩騰淮楚舊歌沔鄂之章名在冕旒髙壓借湜之軰宜就班於文石猶擁斾於邊方豈非斂三州豈弟之餘聊以慰一方撫摩之望想當飾吏必有異聞某一落江幹兩更嵗事身隨乘鴈時照影於滄波心戀雲山巳卜居於廬阜不期楚尾復對荊州一札詔書行拜賜環之寵五日京兆尙堪陪燭之歡

與盧漕

命郡太守而共理本以爲民遣部使者而觀風雅宜従俗聞擁光華之節來頒寛大之書馳傳所臨黎民胥慶恭惟躬豈弟慈祥之徳擅風流蘊借之稱究其平易以近民蓋由儒雅而飾吏石渠流水𨿽久去於圖書西掖髙梧宜入陪於鵷鷺方示九重之寵眷尙勤千里之轉輸某猥屬列城與聞使防將歸故里迫京兆五日之期粗免常刑皆蘇章二天之庇行遂周旋之奉獲聞謦欬之音但遐想於車塵冀旣瞻於馬首履玆寒沍願愼保綏

賀秦太師

日從靑道當蒼精出應之初計上甘泉乃萬國朝元之旦羣公薦璧天子受圖凡在溥臨共躋亨運恭惟名髙有相位冠三公利厚澤於生民合忠言於眀主講成周之五禮著在典章諧虞氏之八音格於鳥獸定大防於廟堂之上斡化權於掌握之中道與時而偕行壽因仁而益永三元謹始百順是宜某假守江壖遽辭臺鼎遂阻稱於壽爵徒引望於鈞庭

進書賀秦太師

詒孫謀以燕翼子旣纂成書渙大號以揚眀庭爰頒寵綍布在文武之方冊參諸堯舜之典謨夷夏交孚神人共喜恭惟周邦元老商後聖臣羽翼六經襲孔子刪詩定書之志陶成萬化當周公制禮作樂之朝偃兵革於邊方混車書於區夏寶鄰修好上帝降康適國家閒暇之時乃文物修明之旦聖謨具在宜增唐帝之煥章武烈旣昭當矢周宣之文徳載之巨牘寔賴宗工聿追河洛之圖書偹述帝王之儀憲奎躔騰曜粲若云漢之昭回金匱寶儲永作邦君之軌範繄此聖人之作允爲論次之功宜極褒嘉以旌殊烈凡在陶鈞之內敢忘抃蹈之情某久沐恩波尙塵廩粟瑯函蘂笈賴鐘山祕典之藏羽蓋霓旌想漢殿皇儀之盛莫遑展慶徒切望風

賀秦太師待制作首元

武偃文修功歸社稷陰施陽報慶在子孫決巍科者世宜有其人居元輔者玆因爲之漸事光千載榮動一時常觀自昔富貴之家未有不閒典麗之習況肯心遊於藝苑疇能身致於云衢操管濡毫俯同寒士埀紳正笏驟卽禁塗旣魁四方俊傑之人遂拜六閣深嚴之選華冑增相門之重異恩加主眷之隆盛徳所鐘榮光自逺冕旒三接方體貌於大臣衮繡一詩將流傳於奕葉防惟坐而論道忠以事君創從書契以來未見勲庸之比𨿽有傾河之辧博莫可形容譬若太虛之淸明誰能繪畫要其用意惟在好生積二十年不殺之仁享三千歲無窮之壽餘波所溢後裔宜防發策決科如探囊而取舊物傳圭襲組必繼踵而位臺衡功蓋古今報同符契非私情之敢侫信輿議之咸歸某夐隔修途阻趍大府徒與江湖之士共作美談難陪冠劍之流躬陳賀禮

賀秦樞密

布綸綍以宣猷亟頒周誥總樞機而正位遂本漢兵凡庇宏庥舉同欣抃竊甞逺稽舊牒歷數前朝以宰輔而傳家固宜有此至父子而並用實所罕聞維師臣建不防之功故聖世舉非常之典門開二府位次三公𨿽隔坐以賜屏始拜一家之慶至處中而當軸行流八葉之芳廟社增榮衣冠歆艶恭惟恢宏聖道師表士林以鼓吹六經之文領條奏七略之任文臻髙妙極詞臣典誥之華識洞防深爲聖主緝熈之助方其雍容帷幄之際已有贊襄廊廟之資豈獨結於主知蓋實因於人望果由祕殿進長樞庭職善國人比周司徒爲何足美世傳經術在漢丞相則不同朝方以昔賢玆爲盛事觀懇辭之甚力審隆眷之難回所以保國歷年之期豈但慶公私門之福某濡恩甚久爲喜實深聊陳贊說之詞以寄報酬之意

太倉稊米集卷五十六

欽定四庫全書

太倉稊米集卷五十七

宋周紫芝撰書一首

上皇帝

臣一介微賤身在田野未嘗素官於朝不習祖宗典故不知朝廷治亂安危輙敢防談妄議以干斧鉞之誅誠不自揣其愚徒以平日父兄之所訓誨朋友之所傳習有得於方冊間者皆可以爲今日鑑至於學士大夫之所談說閭巷匹夫之所議論與夫黃童白叟相與埀涕感泣而言亦可以察民情之利病防當世之得失臣於二者豈不聞其一二夫旣有所聞於古又有所聞於家身爲陛下涵養之民心非木石粗知臣子忠義之方其忍不爲陛下言之臣聞漢遣蘇武持莭匈奴遭緱王之變爲單於所系其後昭帝卽位請於匈奴而得之甘露單於入朝帝思股肱之美乃圖形淩煙以著中興輔佐之助興平之際天下大亂蔡琰爲胡騎所獲入於南匃奴魏武帝素與琰父邕善痛其無嗣乃遣使者以金璧贖之卒爲烈女以光漢室蘇武一使者蔡琰一女子於當時安危治亂無所系而昭帝之與魏武於二子非有父母兄弟之親痛不切於肌膚猶不忍中華士族流落異域以爲天下後世恨且區區救防之不暇況有天下大父母宗族俱墮異域可以恝然不爲之慮乎今太上皇帝於陛下爲父淵聖皇帝於陛下爲兄其尊與漢之視蘇武爲孰重皇太后於陛下爲母其愛與魏武之視蔡琰爲孰親況金人甚彊憑侮中國無所不至敵騎再入遂陷京師二宮之尊宗族之親相屬於道者三千餘人皆冒炎熱涉沙漠屈身防恥未有反國之期則其羞辱痛恨之心與漢魏之視蘇武蔡琰爲孰甚三者利害較然眀白固不待臣言矣在陛下豈不懷問寢之思興在原之念欲迎兩宮以雪宗廟之恥而快四方之恨乎陛下果有意於此臣不知其何道而可以致然臣以今日之勢爲陛下籌之𨿽驅天下之兵以脇之不足以當其彊竭天下之財以餌之不足以厭其欲盡天下甘言以悅之不足以回其意使子房爲謀臣侯公爲說士猶未足以決勝負而定安危也況臣之愚乎臣不敢誣陛下以髙論撼陛下以危言竊爲陛下深思之不過一言曰上防莫如自治而已自治之防無它在力救前日之耳陛下亦甞思所以致今日之禍者乎用人不專黜渉不眀剛斷不足此三者所以召禍亂之本也仰惟太上皇帝恭已南面垂三十年思厭萬幾以禪聖子睿謀神算斷自淵衷當時百僚誰敢言者大臣李綱自九卿中首建此議危言讜論天下聳聞淵聖皇帝博采師言擢置左右曾不旋踵復以言罷太學之士與父老百姓俯伏闕下叩頭流血以請復用者不可以鉅萬計敵人聞綱復用一夕爲之退舍數日爲之歸師則綱之用不用豈不系一時之重哉柰何未幾惑於羣言委以兵柄遂致覆師以貽竄逐朝廷知其爲賢旣委以輔相豈當復責以將帥之任旣責以此豈容小衂便加大譴自古人君倚信大臣自當斷以獨見不可揺於異議前日朝廷之於綱其用也以百姓譽之其去也以羣臣退之是大臣之進退不由人主之公心實出眾人之私意使綱𨿽欲奮忠慮爲國家排難解紛其可得乎臣於綱非門生故吏平生未甞識其面目聞其謦欬而其言及此徒以天下之所系望萬口一音有不可掩者今朝廷旣巳用綱在臣亦何必更言臣猶慮綱專以忠義自許未免孤立於朝功日益髙望日益隆則讒毀日益至使萬有一復蹈前日之轍則綱之迹不得一日安於朝廷之上矣此臣所以區區爲陛下言之也昔郭子儀輔肅宗再造王室中間𨿽惑於魚朝恩之譛以奪其兵柄而議者謂子儀有社稷功乃置散地非所宜帝亦卽悟眷禮益隆故能卒收成功以興唐憲宗討蔡師數不利羣臣爭請罷兵帝獨防以不疑故能卒用裴度以平僣亂唐之威令幾於復振仰惟淵聖皇帝爰自卽位以來僅逾期歲更易執政大臣無慮數人如白時中李邦彥吳敏耿南仲徐處仁唐恪之徒相繼進用不過數月輒復罷去其餘近侍之臣更出疊入不可勝數初無損益徒有變更用人不專類皆如此有一李綱乃不能用以臣觀之所謂近捨馮唐而遠思頗牧也臣願陛下之於綱盡以國計傾心付之勿惑於詆訾不根之言毋責以勝負不常之勢則經綸天下之大綱當自有遠畫朝廷旣治國勢日彊則敵人自然畏服二聖當有還宮之期四方漸獲消兵之福其所倚賴不亦重哉臣所以望於陛下專於用人以救前日之者此也朝廷玩於燕安不思慮患之日久矣自蔡京王黼相繼用事交結朋比倚爲腹心遂使奄腐擅政憸人竊權人主孑然以至孤立言之及此可爲寒心前年敵旣防城元老大臣下逮百官有司爭挈妻孥順流東下爲自安計方其平時皆坐竊榮寵及緩急之際藐如路人此豈人臣之節乎有如此曺皆在可誅之域而朝廷不加深治後𨿽欲責以效死而弗去烏可得耶六賊之惡逆暴著遠夷義當戮於兩觀梟其頭顱狀其惡而聲之以播告萬方使天下知中國有威斷之君四海畏聖主擅生殺之柄然後國威自立敵气日銷而當時猶且遷延歲月處以善地元惡有如蔡京猶得保其腰領而死賴臺諫之臣與大學之士懇惻屢言然後僅得略正典刑亦未足以快天下跂足之望也其同惡之臣有出於蔡京王黼童貫梁師成援引而進者非特不能盡逐而去之猶且倚以爲用或付以兵柄或委以重鎭其它固未易悉數如宇文粹中之守建康臣生東南親見其事方王室遭圍困之患實臣子自奮之秋而勤王之師沮抑不遣傲睨慘毒無所不至黥徒數百以誅元帥爲名至於害及平民流血滿野執縶囹圄如鞠囚徒粹中身爲人臣屈首下賊處之恬然不能抗罵以死偸活湏臾下污士類上辱朝廷皆蔡京用事之人不卽罷去遺患遂及於此乃知賞罸黜陟人主之大權不可不明亦不可不敏武王伐紂下車而釋箕子之囚知舉善之不可不先也孔子相魯七日而誅少正卯知去惡不可不急也昔者齊公之郭問父老曰郭何故亡曰以其善善而惡惡也公曰若子之言賢君也何至於亡父老曰不然郭君善善而不能用惡惡而不能去所以亡乃知舉善黜惡最人主之先務可不愼哉況蔡京用事以紹述責臣下非是則謂之沮毀以純正繩學者非是則謂之邪說士不讀史書者幾三十年不知前代興亡不知古人忠義惟以偸安茍且持祿飬交爲心今日奔軍之將亡國之大夫皆前日姦佞闒茸假寵盜名可誅而不誅當去而不去者如此人尙在要路則幾何而不致於喪師割地誤國欺君者哉是以猖狂之敵得以自肆入闗而來渡河而去兩年之間盤旋往返如在無人之境寶玉貨貝嬪禦女子盜攘驅逐如探物而取諸懷諸將堅壁而不進守臣開門以納防築壘京師數月之間殘虐萬狀卒至二宮北狩王城之人號呼震地臣思其由皆生於黜陟不眀蓋黜陟不眀則正人不復盡用姦人不得盡去使前日盡行竄殛不畱爲今日之用則臣知其不復有今日之禍也昔祿山之反眞卿守平原杲卿守常山皆能攖孤城以抗劇賊李愷正色就死而兩河聞風再固危壁張巡許逺城守不下而能蔽遮江淮天下賴以不亡盧奕爲禦史中丞被服坐臺罵賊不空口郭子儀李光弼皆轉戰逐北誼不反顧遂能復振唐室不知今日忠臣義士能如當時之眾乎何前日之忠臣義士多而今日無之蓋正士不用而姦人猶在也始朝廷起四摠管兵首及城下者惟張叔夜臣是以知人才之盛頗有愧於唐也比者敵騎長驅直王室兩河淮甸以至京師堅壁捍禦者不知有幾轉戰逐北者不知有幾罵賊死難者不知有幾延敵內應者不知有幾逗畱不進者不知有幾用命者賞之不用命者戮之則賞罸明而國威立庶幾可以示激勸之方陛下卽位以來不聞有顯然賞於朝戮於市者則是國威有未立也向以不能盡去朋黨遂致其禍如此今復不戒後車設有卒故臣不知陛下何以使人威信不素立賞罰不素眀𨿽有激勸之方臣知其不可復用也臣願陛下大眀黜陟以正忠邪屏逐畏懦軟弱之徒旌擢骨骾犯難之士凡前日假繼述談純正以自媒其身者一洗而新之使天下曉然皆知忠義者必賞姦邪者必誅則忠臣爭效死莭壯士勇於敢爲庶幾可以雪恥萬世以不墜祖宗無疆之基臣所以望於陛下大眀黜陟以救前日之者此也自崇觀以來姦臣用事日久鉗錮忠黨置而不用士有慷慨敢言眾皆指爲狂夫小則屏斥夷裔大則蒙被斧鉞皂囊不奏於九重臺諫遂幾於虛位此言路所以壅塞而不通奸邪所以橫猾而日肆朝無端人禍及四海至使潢池興敢拒之師人君下哀痛之詔防其禍根實出於此淵聖皇帝深鑑前卽位以來虛己受諫常若不及擢置一時諫諍之官招集敢言之士忠讜之風煥然一新𨿽禹湯之聖無以復加惜其羣言交至一切聽受之泛然無所甄別而人主之權遂歸臺諫詩不云乎謀夫孔多是用不集發言盈庭誰敢執其咎蓋謂聽言之不可不擇也人主聽言不先謀及乃心而紛然惑於眾論則將何所適從而可否賢者之出入實繋一時之治亂故魏有幹木則諸侯息兵虞有宮之奇則晉獻不侵汲黯在朝而淮南爲之寢謀裴度之用不用每爲天下之重輕可不謹哉頃者諫官上疏論列李綱十有餘事其言未必切中意在巧詆以快私心朝廷自當追念殊勲置而不問章𨿽屢上防以不疑則後有賢者誰復敢以私怒陰相擠陥耶一失斯人亂不旋踵至使金人鳩諸國之眾提百萬之師叩關而來如陷空谷兵動九天聲如四海而吾中國初無一夫敢當其敵者幸而啗以金繒割以壤地敵亦從而退師柰何敵圍朝解守禦暮怠幸其旣去以爲茍安而不虞後日之禍此豈防也哉當時議者猶欲縱其北渡躡其後塵以追而搏之旣巳惑於羣言不能斷以必往而又以河之民恥於左袵而割地之盟棄不復用大信旣虧則敵情益憤矣夫進不能追其師退不能結於信揣其私情豈不再至明年金人果入固巳洞知朝廷虛實彊弱之勢與夫兵伍之多寡人材之勇怯山川之險易矣又當時在廷之官不免皆去年用事之人而一時名臣宿將將悉已罷遣以此自料果有必勝之勢乎何不防以大義與羣臣南下名爲播遷猶得上防而又惑於眾議城守不遷使前日能以剛防自許於數計之中必行其一臣知其不復有今日之禍也臣願陛下體幹之剛行防之權有漢光﨣﨣之稱無元帝優柔之失則兩宮之恥可雪七廟之祀不乏而陛下之聖孝神武光於四方昭示萬世有不可掩矣臣所以望於陛下勇於剛防以救前日之者此也恭惟皇帝陛下以聰眀勤儉之資膺皇天付托之任躬履艱難嗣承丕緒天心人望莫不歸悅而適遭兵革搶攘之餘四海凋之日扶衰撥亂去危卽安事有不可勝舉者臣之狂瞽所陳不過三防誦臣之言初若迂濶無補察臣之意似能切中時病臣之私意以爲不能力救三則將何以遂致中興臣度今日之最急者不過欲報敵國之大讐雪兩宮之幽憤復境土安天下以成中興之功而巳且敵人叛服不常久矣本其侵侮之由實皆中國自召又況資其兵力以爲援助其功旣大責報必深一有不至必有禍害昔人以爲湯武之興未甞與夷共功蓋疏而不切也唐之肅宗甞用回紇矣卒致掠華人辱太子笞殺近人以爲唐患徳宗甞用吐蕃矣卒致刼平涼敗上將空破西陲惟太宗之用突厥也倚以討賊賜予不貲而卒與賊連和奉國入寇於是太宗不勝其怒曾不三年電掃風除遂虛其國豈不快哉國家倚金國以取燕云其禍根連結固有所自來度今日之勢能如太宗之報突厥其神且速如此乎唐興之初際天所覆悉皆臣服三王以來未之有也惟吐蕃回鶻最號雄彊爲中國患獨甚久當時謀臣猛將圜視共計卒不得其腰領晚莭𨿽自亡而唐亦衰焉今金人日以盛彊中國漸致衰弱臣願陛下體太宗之英武以蹶其牙而犂其廷不願若唐之末世與二邊相爲盛衰而巳也議者以爲方今將帥乖離戰士疲軟甲兵鈍財用殫耗連年動眾不勝其勞將何防以制之臣不敢上援遠古願鑑前日之三以專於任用明於黜陟勇於剛防爲陛下言之蓋人主能論一相則賢者必以類至百度自然振舉四海自然悅服柰何正直則必爲邪侫所惡功髙則必爲孱弱所忌此譛愬所以必行譴逐所以隨至是任用之專最爲人主難事今旣得賢而用之不能盡去姦邪則其勢不兩立前日小人之徒至今猶在顯位則是慶父不去魯難猶未已也倘不決於去除臣恐終至誤國是明於黜陟尢爲人主之先務二者非勇於剛防自信不疑則亦不足以振主威於旣弱理頽緒之將紛此三者在陛下力行之而巳天下防𨿽巳解去而國勢漸消四方嘯聚旁午天潢九族逺托穹廬而敵情猶未定安危未可知臣意陛下食不得甘味臥不得安寢朝廷大臣當主憂臣辱主辱臣死之時豈得恝然不以安危介意自陛下踐以來其所施設有未足慰天下之望此臣所以敢陳三事以冀陛下奮然有爲以革前日之也去年金人旣去而君臣相顧以爲無事故謀臣不講禦戎之防絕塞不設防秋之戍朝廷不選將帥郡邑不練甲兵乃復罷舒王配享之祀復春秋取士之科至於士論紛然幾成聚訟可謂不急之務也今日不鑑去年之而禦戎防秋選將練兵之計一切置而不問去年復春秋今年行詩賦去年削舒王配享之文今年復元丰釋奠之制觀其事體與前日略同安知金人不復窺中國以肆其虎狼之喙耶此臣所以妄意恐陛下復踵前日之三音人論王伯之理謂涓埃有以上禆獻納之餘是以敢效其愚衷庶幾以一士止百萬之師以一賢制千里之難今求驍鋭勇敢之將可使絕域之人有能系單於而斬樓蘭橫行匈奴而勒功燕然者乎旣不可得卽有賢相爲天下之所系望名震四夷能使酋長望風而畏則何止卻百萬之師制千里之難而巳哉臣見數年之後要路無小人而朝廷有公議得不恝然以安危介意自驍銳之气才力富彊國勢十倍人人思以雪君臣之恥陛下濟以剛眀果防建立大功以成大舜之孝固有日矣乃若興師動眾勤民異域以與勍敵角一戰之勝則臣不願陛下爲之文徳修而四夷賓中夏安而逺人服惠此中國以綏四方昔人以爲周得上防故曰治人惟聖仁能之音者越王勾踐困於防稽能苦身焦思甞膽朝夕不忘其辱其後卒能大破吳國使甲兵橫行於江淮東諸侯畢賀號稱伯王徒以得大夫種範蠡而用之耳故種能鎭撫國家親附百姓而甲兵之事則蠡實專之越王爲之食不加肉衣不重采折莭下士厚賢禮賔振貧弔死與百姓同其勞是以二十三年之間一舉而滅吳雪防稽之恥此伯王之業不足爲陛下道臣請以漢髙之事明之髙祖二年東伐楚大敗於睢之上太公呂后質於羽軍其後侯公往說而復歸於漢及天下大安偃兵息民而髙祖五日一朝號太上皇復爲父子如初果何術以得之哉項羽棄範增而不用髙祖三傑以共成帝業故能力戰以有天下智勇過於湯武而孝行不減於曽參今陛下得將相而用之有大夫種若範蠡蕭何陳平張良之徒而復讐雪恥之心不忘於朝夕之間則亦何患乎不能成二王之功耶臣生長盛世蒙被累聖之休光恨無以自效其愚朝廷遭值百六之災北方之民橫被屠戮者十有八九臣生於東南僻逺之地目不見戰伐之事坐視兩宮逺徵異域中夜臥起悲憤交攻自揣懦庸不能挽彊執銳以效死惟有孤忠可以自獻是以敢陳蕪猥之辭不避猖狂之罪頃者郡國不以臣不肖兩得充賦於澤宮道由淮汴以至京師是時四方奉花石之貢吳檣蜀艑岢峩而來銜尾而進不絕於道臣在舟中望見幾至泣下是時欲陳狂瞽之言者屢矣重念言之必至殺身其實無補於國今陛下踐祚之初痛革諂諛之樂聞骨骾之言臣於此時不思一則是終身無可言之時也惟陛下察其狂狷赦而不罪非獨臣之私幸實天下之幸也干冒天威無任昧死俯伏待罪之至

太倉稊米集卷五十七

欽定四庫全書

太倉稊米集卷五十八

宋周紫芝撰書五首

見李端叔

某嘗謂天之生賢似亦有數生之實難遇之亦難唐之文章三變而後得韓愈愈之門生如張借李翺皇甫湜孟東野之徒皆曄然有聞於世後學者聞其風而悅之韓愈死又二百餘年而生歐陽公收拾賢者汲汲如饑渇當時門人皆一時勝流如尹師魯石曼卿蘓子美梅聖兪輩實與異世而相望焉自嘉祐治平之間不三十年而翰林蘓公主盟斯文蘓公之門如黃魯直秦太虛張文潛晁無咎與閣下諸門人皆以道徳文章冠冕後進視韓歐門下士未肯斂袵也自元和以來至於五代閱二十三帝二百餘年而三人者始於先生弟子傳道授業羽翼前賢賴以不冺嗚呼可謂難遇也已某不幸生世不早不得望見諸君子未嘗不自嘆恨元祐之末張右史守宛陵於某爲鄕郡是時年方十餘歲騃不解事不得以童子見然巳知誦其詩而樂聞其言矣又十五年而黃太史守當塗與吾邦壤地相接某家甚貧方竭力以奉親欲裹糧以趨之而公輒罷去不得一拜於其庭又數年則閣下相繼而來實家於此𨿽未得奉幾杖於周旋之間而翰墨歌詞流風遺韻固巳得於交遊中爲不少矣如是者又二三年而始得望見閣下之門猶未敢自以得聞敎於席下於是敢卜一見於今日也重念某受質不悟渉道甚淺平生自誓欲以作詩綴文自娛想象古人語言妙天下則心欣然慕之獨恨其力不能到耳不識閣下其有意於三沐而三薰之以抉其盲而起其病乎蘇源明甞言吾生衰俗而恨不識元魯山也閣下能賜以一言俾知所向背則某非特識魯山於衰俗之中其視源明之無恨則又萬萬矣閣下之道徳文采傾動古今非某區區疵纇之言所能贊說獨聞閣下推其餘以應不足道足以髙天下而常自後其身才足以絕一世而未甞以此病人也是以人得遊閣下之門焉則某之謁得入於函丈爲不疑矣閣下其亮之幸甚不宣

見翟公巽

某甞謂人之有气猶天地之有陰陽也人以一气而用其身猶天地以陰陽而成歲功也人之气養之不充則不足以周一身之用天地之气節之不和則不足以成一歲之功人之一身其用非一爲忠孝爲事業爲正直爲文采爲知數爲勇敢爲富貴爲貧賤𨿽其所寓不同要之皆出於气耳故伊尹以是而興商周勃以是而定漢謝安以是而抗秦兵孟軻以是而輕齊相司馬相如以是而賦云夢此其理之必然者而人不知之其猶日月星辰之晦明四時寒暑之運轉動植飛走之變化其類非一而皆運於一气之中一有繆戾而不知則乖矣其能用而不窮乎大哉气之爲用𨿽上下與天地同流可也況出而遊於世乎其於事變有不足爲者矣某之於閣下固甞以區區之見欲窺萬一然而茫茫莫知其所以竊謂人之才器各有所用時有所長未有得其全者獨閣下之才無施而不可其必有得於不可知者而某不足以識之也始閣下以學問文章二十而決巍科三十而登侍從四十而掛冠於神武其取之也易若拾芥其棄之也輕若鴻毛皆前人之所艱難而僅能者閣下逡巡而爲之此其气必有以髙天下而絕古今者而人豈足以知之哉閣下以其所學而踐其所行其忠孝之莭卓越之行皆非人所能及至其發而爲文也則淸而麗婉而深髙明而不爲異殆非近世骫骳之所能仿佛也方其翺翔瑣闥進掌絲綸而議者以閣下之辭粹然有典誥之遺風常楊張陸之徒爲不足比數此其胸中之气浩然於外有不可掩者而其身不得一日安於朝廷之上者何哉以閣下重風莭而輕勢利髙目云漢傲睨儔列昻昻然如野鶴之在雞羣也姦佞之士闒茸之流惡得不忌而媒蘗之哉頃閣下剖符淸禁坐嘯南邦風聲气焰聳動千里雍容機格而民自治其流風鎭靜如杜元凱羊叔子孔文舉謝元暉之流使吏曺縮手相視而部使者之車不敢入闚其境此豈徒然者哉是必有其气以蓋之也政和之末郡歲薦士而某之名實在其中閣下以郡太守勸駕固嘗辱與之見其後取道當塗以趍大梁謁姑溪先生於其家且道閣下甞齒其名稱其文爲可數逮閣下解印髙宻始來南徐而某之同郡舒侯賓王實官於此遇休沐必走閣下之門閣下亦必問其姓名訪其存沒焉則某區區之迹固巳獲塵於下執事矣是用敢持咫尺之書以仰浼髙眀之徳也閣下其與之進而終始之乎抑亦怒而絕之也某亦進退惟命之是聽而巳不宣

見張侍郎

某竊謂三代旣逺更嬴秦歷兩漢隋唐而下數千百年之間一時願治之主遭時承平以右文更化爲治能庶幾於古者蓋亦未易多得曠日曆時之久幸而一遇有爲之君能使朝廷淸明海內無事而天下大治則儒生文士欣然相與作爲歌詩播爲樂章願騁其靡麗歆艶之文以揚厲而黼黻之彼將自慶其遭逢之難而不能自巳也上之人亦將有托於是以稱述其美思有以感格乎郊廟而動化於黎元此自古秉史筆以著一時君臣治亂之迹者必采摭其文而著之篇於此將有取焉神爵五鳳之間天下富庶數有嘉應上頗作歌詩欲興協律之事蜀人王褒賦中和樂職之詩艸聖主賢臣之頌以獻至使宣帝辭以盛徳之事吾何足以當之褒以一書生生長於巴蜀僻逺之地不借大臣遊揚之力使其名一日聞於朝廷之上望重當時而聲流萬世者徒以區區文詞言語之功而巳豈有道徳功業足以垂光竹帛哉國家自藝祖開基聖子神孫咸以盛徳休功相繼而治今天子聖學髙明訓辭溫厚煌煌乎書詩典誥之文如景星瑞云昭回在上而又適當天下晏然無事之時囹圄空虛夕烽不舉廟堂之上君臣之間相與歌詠太平而已是宜得文詞博雅之辭從而稱揚之以傳之不朽也竊聞閣下崇寧中進聖徳詩天子見而悅之海內流傳一日萬口天下之士無賢不肖聳然異之思欲一見風采繼而天子數賜宸章閣下勒之金石天下爭傳誦之咸謂閣下之文無愧於褒𨿽若某之至愚不肖亦將以爲然也獨不知閣下之學深探而博采逺取而進用自書契以來靡不商略而臆防之然後發爲文章爲事業則赫然有不可掩者特其一槪耳至於閣下道徳之風忠讜之莭秀偉英傑之气磊落詼諧之辭其素行在鄕黨忠烈在朝廷名聲在士大夫之口功利在社稷人民談說之士類能言之某亦何足窺其涯涘哉況閣下不以道徳文章名髙天下而降禮於至愚極陋之士不以禁從之尊方靣之重而屈莭於環堵圭蓽之人則某亦安敢不餙其固陋之辭以幸其一見哉閣下或與之見則請繼此以進焉不敢後也不宣

見呂右丞

某聞天下之生久矣一治一亂何世無之要當觀其所遇爲何等時爾方天下之亂也主勢未立夷狄內侵大臣不法小人不亷廟社之危甚於累卵當是之時蓋勇士縮手而無所措忠臣捲舌而不敢言然而愚者憂之而智者樂焉何則愚者知憂其亂而知者知有其人也髙帝崩惠帝幼女後僣權諸呂用事天下大柄移於異姓漢之社稷亦非其有矣綘侯一入北軍三軍莫不左曾不旋踵呂氏之肉盡膏漢鉞七廟之主復享諸侯之酎而漢之天子遂有泰山之安昌邑之亂甚於桀紂污辱人倫誅囚諫士使神人共怒四海離心漢祚之不絕僅若一綫耳賴博陸之忠力專廢立之義舉而行之斷以不疑故宣帝立而漢治復振焉二人者皆能不動聲色以立太平之大事扶衰救亂之功稱於萬世顧不偉歟向使二人者不生於漢則漢之天下蓋未可知𨿽使知者猶不能不爲之慮況於愚者乎是未足多怪也朝廷自黨籍開於正人端士禁錮不用埀三十年士無忠義之莭臺無諫諍之人使人主喜親便佞惡聽直言而阿防之風日以增甚士大夫畏死避難持祿守位而不言天下實始受其今閣下忠立莭挺然特出於衰俗之中當廟堂危疑憂懼之日社稷變遷顚僕之秋能以一言決大計定大防使姦臣避位眞主龍翔可謂難矣觀其立隆祐以存社稷之基奉國璽以歸天子之政不勞一臂之力以支大廈之傾此其勲力豈復出於周霍之下哉竊惟閣下奕世輔相皆以勲望著稱申公元祐之烈炳然猶在而閣下能世其家六藝百家之書莫不博防淵深渟滀如海涵地負而閣下咀其英華以吐爲奇麗之文發爲瓌瑋之行皆擅一世之美至於忠義大莭照暎今古使人動心駭目而不敢仰望由漢以來可與比者無幾矣今天下土壤侵削盜賊旁午羣口嗷嗷日夜以冀閣下之進用於朝而防賤之士不得一拜於旌麾之下是徒抱終身之恨耳某是以敢忘其孱陋嵬之資而求侍於履舃也所爲詩賦雜文一軸並以爲獻幸閣下教之誨之不宣

爲蘇尉上朱僕射

某聞士方阨於困窮其勢不足以自逹則必願托於王公之門以幸其進自古公卿大夫之賢者無志於功名則巳茍有志焉亦豈不賔禮賢士博采而兼收之以資重於當時而其勢終不足以相爲用者豈其地使之然哉是於士有罪焉今夫富商大賈操百物以趨日中之市所以期於售者均也而不售者居其半何則物有美惡之異人有好惡之殊也使其所操而至者皆連城之璧照乘之珠曲阜之履豊城之劍則樂異聞而嗜怪珍者必相與環而觀之以爭先得之爲快至於苦窳不良之器臃腫不才之木與夫布帛精粗之不中幅禽獸魚鼈之不中殺者𨿽使童子適市而莫之顧也士固有一節之善一言之得足以見取於人然後可以出自售之計至於窮約亡奇之人名聲不聞於時事業不見於用方且汲汲然求人之巳知是何異操不售之貨而坐於九逹之衢者哉其不見笑於人者鮮矣如某者所謂阨於困窮其勢不足以自逹願托於王公之門以幸其進者也區區根附而蔓引之志固不可謂無意於其間然學不足以美身文不足以逹意則其才爲不足稱仕不過爲妻孥祿不過奉溫飽則其志爲不足尙而又官列於九品位止於一尉則其人蓋至微而不足數也甞竊自咎乃無一善一技足以動人耳目猶且力求巳知偃然不自以爲恥則異於世之操不售之貨而坐九逹之衢者幾希矣是以足將登門則逡巡而不敢進言將出口則囁嚅而不得陳惟羞縮逺引以自悔恨而巳旣而思之則幡然而攺知其未足以爲計之得也夫世之所貴於賢者爲其能飬不賢而使爲賢也所貴於才者爲其能養不才而使爲才也如是則不賢不才者每爲賢者才者之所用矣如某之愚不肖顧無待於人乎哉又況古者大臣之在相位未甞不以賢才爲巳任一有不然則隨而刺之緜蠻之詩是也其詩曰緜蠻黃鳥止於邱阿道之雲遠我勞如何說者謂鳥止於阿人止於仁道遠罷勞大臣之恩當如是哉然則大臣不用仁心遺忘微賤實起天下之刺也恭惟學蓋於古人而才髙乎舉世徳洽於天下而風行乎四夷忠貫於日月而道格乎四夷蓋舊史世傳之相不足舉而方焉比者朝廷艱難海內多故多壘之變蕭墻之憂方且日慮禍難之不暇相公日秉大政談笑而處之卒以無事此豈平平可以論功者而其寛厚長者之風好賢禮士之意蓋古人之所僅有而前日之所未聞也某於是時乃得效一官於麾下此政不祥之金踴躍自獻之秋其忍自棄而不言乎往者相公當軸而某之家君甞蒙陶冶之恩今又得執掃除之役於門闌之下則是恩旣及於一家而報將期於沒齒矣惟相公憐其情而少埀援焉幸甚不宣

太倉稊米集卷五十八

欽定四庫全書

太倉稊米集卷五十九

宋周紫芝撰書六首

爲人上管使君

某爲兒童時粗知人事當紹聖元符間學法未行於天下州縣之士無守令請謁之禁每郡太守縣大夫受命於朝來牧斯民稅驂之日旣見吏民爲朝廷宣示徳意訪民疾苦猶未遑暇而韋布之士諷說之徒飾小說懷漫刺率造門者戶外之屨已滿典謁者執謁白於刺史縣令刺史縣令命儐介以使之進客入與之坐而問焉子爲誰氏曰某氏曰子居何裏曰某里刺史縣令方簿書叢委吏雁行立於俟署客勢不得久居退則主人爲降賔階辭曰吏束於文且廹於期防恐不得繼此以見客唯唯而退謁者由然而來受者泛然而與其交也不能僅志其面目若與路人偶語而退此何禮也哉某甞持是說以問鄕先生鄕先生曰童子何知而妄論長者乎人固不可以無上下之交使公卿大夫不當求延見多士爲禮則幹旌緇衣之詩不作於鄭衛可也使韋布之士不當求賢達之士而事之則孔子何以言居是邦事其大夫之賢者某應之曰幹旄緇衣好賢樂善之詩也賢者之所在則就而與之見或出而在郊或適子之館其爲禮甚重爲其賢也爲其有善道也故屈已而不以爲辱盡禮而不以爲勞今士不待聘而往見未甞有善道而自售其身賢者之來則可也而醫者卜者往焉屠者沽者往焉假儒之名粉墨揉雜而不辧駑驥同廏而不分其異於幹旄緇衣之詩逺矣孔子所謂事其大夫之賢者亦爲其賢也爲其徳也故往拜其門而贄以盡其禮交以示其情今士不問其人之賢不肖而槪見之狀如有司舉行事例安而行之以爲分所當然故位髙則禮愈嚴貌尊則辭愈屈逡巡而進囁嚅而言不知其紆紱綬而行等市人或以小人而乘君子之器也又安在其爲大夫之賢乎鄕先生怒而不敢言某又甞以是語語客客曰人固不可以一槪量天下士大夫固不當以士無賢者而不爲加禮士亦不當以有位之不賢而絕之也今太守管公聰明而有謀復敏而能斷仁以愛人而不擾恭以接下而不忽事無小大裁決如流暇則率其賔僚飛觴飲醇賦詩投壺燕豆差差笑言衎衎與斯民同其樂而未甞獨樂其樂也鳥旟旣張浮驂在流防天大雨公遣祝者造神之祠而告之曰太守將以詰朝防僚屬於某地而天且大雨是用有禱於神明日雨乃止天開日出皎無微云邦人瞻之咸曰神與公期果然且爲之語曰雨不愁公出遊如是者數四而神不以爲凟也今大丞相白公學者之宗師而朝廷之賢相也白公於人物極愼許可而公於丞相爲子壻則其爲賢又可知矣子其往拜之乎曰諾某去年在都下時閣下方得州未有東下之期鄕裏故人皆舉酒相賀以吾州得賢牧而未敢有請放謁者今幸得齒於比屋之民以受約束而被厚賜此不可以不見今旣後時矣伏惟閣下亮而進之幸甚不宣

爲人上滁州王使君

某聞楚大夫之言三折臂而成良醫心甞疑之蓋疾旣久則其求方必審求方審則其用劑必當此所以謂良醫也又世言卜貴少醫貴老亦以其老則精於術而不暴焉爾柰何世之人貴妙醫而不貴良醫以良醫之取效也緩妙醫之取效也速良醫之得名也平妙醫之得名也異人固厭尋常而樂異聞殊不知人之死於妙醫之手者矣妙醫之治疾攻以毒藥砭以金石堇以脫其齒刀以潰其疣箆以刮其膜穴以出其腸欵欠未終而疾良已然而使醫盧華它而爲之固能探丸而起九死回膏肓旣絕之後也不幸使庸人爲之則必死矣至於良醫則不然調其陰陽養其五臟補其不足損其有餘而病亦良已至於不可爲而死則無如之何矣嗟乎治民者亦何異於治疾者哉故能吏者妙醫也循吏者良醫也能吏之政威以嚴刑繩於峻法重其任而不勝者必責逺其塗而不至者必誅極民之力而不卹其窮咄嗟之間何事不辦然商鞅之法行而秦獘矣至於循吏則不然以愛民爲心以利民爲事如慈母之於赤子視之惟恐其或傷及其久也則民富而國亦治矣昔者曹參之在齊也聞膠西有蓋公者甚賢於是避正寢迎而師之蓋公之術大抵不過淸靜無爲而民自治其後用以相齊而齊大治用以相漢而漢遂平髙帝孝惠之間海內乂安朝廷無事未甞有一施一設而天下晏然司馬遷班固作循吏傳由戰國秦漢以來所載不過六七人何其鮮哉此數人者疑其有卓然不可跂及之功而讀其傳不過躬農桑之勸親鹽米之務而已此亦用良醫之常藥以治其疾者也孝宣之盛西漢循吏皆出其朝當時政平訟理民安於田畝無嘆息愁恨之聲𨿽所居民化所去見思而傳無可紀之功若趙廣漢尹翁歸韓延壽王子貢之徒皆號聰明勇決爲長於聽斷者然剛而未免於暴明而未免於自用𨿽各因其才以成治化之功至其也則名立而怨歸之功成而身隨之以滅此能吏之所以不逮於循吏之效也某家世爲滁人自解事以來所閱郡守數人矣往往皆有意於治民而無意於愛民閣下之來惠此邦也一切鎭以靜重未甞紛號令而民富十倍於疇昔去年秋七月天且大旱閣下齋三日而禱於天期以三日而雨否則自劾於朝而去納朝服於廟廷授誥書於有司以示必去不越夕而雨乃告足此豈無意於民者之所能爲哉某與邦民均受厚賜將於閣下之政狀之朝請頒之官書以示勸於後世而先爲之說以獻閣下幸賜觀焉亦足知閣下之愛民者甚深將終之以不倦矣此滁人之望也不宣

與張尙書論移麯院

某謂天下之事其得失利害未甞不相爲乘除有得則必有失有利則必有害猶日之有晝夜气之有陰陽人之有生死所不可無也言事者欲其說之必售於人則必指其所得以誣其所失陳其所利以掩其所害言之自有理持之亦甚堅聽者以惑其說必行於是貪惏者足以徼利妄作者足以沽名已受其利而人當其獘自古庸人之生事以速敗亡未有不由乎此也魯人爲長府閔子曰仍舊貫何必攺作蓋事有可因者不可不因有可革者不得不革不幸而至於蠱壞頽靡不可枝梧茍坐視而不顧則必有受其獘矣此不可不革者也至於可以無革而必爲之則孔子之所不取焉戶部之有麯院其在西湖六七年爲麯六百餘萬觔官獲其利三十餘萬緡不爲不多矣其爲可數而陳也議者乃欲徙而遷之不見其利而害則有之不知其何苦而爲是哉酒之有麯須水而成水善則美水惡則敗不可不擇也西湖之水淸甘如飴嵗取而用未甞或失今之所遷地瀕濁港用竹爲筒以引河流不下百丈灌於江潮其味甚鹹人或以此難之則又欲鑿井取泉而不知泉脈之來是亦河潮而已前日議者謂某若謂水咸不知龍山南外江漲北外當用何水某告以龍山用鴻雁池水南外用巡檢司大井水江漲用下河水北外亦用下湖水下湖者西湖之分流也議者無以爲對往嵗京師麯院止用一井其味極苦人不能甞然麯非此水不成其後徙至下土橋而麯屢壞乃復故處以此知水之不可不擇也班固謂酒爲天之美祿而古人以麯糵爲酒母二物相須而成其爲靈久矣酒誥曰惟天降命肇我民惟元祀而周官設酒正酒人之官其法甚嚴以其爲靈物也今所徙之地乃昔漏澤園下有伏屍莫知其數陰陽家之所不用徙置其土不惟專犯陰陽之忌兼亦有損朝廷之善政某甞以此告之而聞者笑以謂愚儒不通世務某又告以陰陽之說用於世不知其幾千百年成王之遷洛蓋屢卜而後動近世士大夫不信其說者司馬溫公一人其說在論篇不知笑陰陽之說者能如溫公之賢有徳者乎使其人果如司馬公則某實不敢以此知也今俗人之家造斗石之酒者有必卜良日蠲淨室而後爲之使婦人畜產不得而見以防其壞況有大於此者乎前日笑是說者家造鬥酒猶且慮之何獨以百萬數之多而反不用其說哉議徙者謂嵗可省費數千餘緡而害如此乃蔽而不言此所謂指其所得以誣其失陳其所利以掩其害者也可不詧哉某官居九品職在筦庫而又才不過中人名不在眾口乃欲與有力者爭其不自量誠爲可笑而不得不爭者以其職在是也伏自去嵗涖官於玆辱在麾下猥於徒隸躬受約束於今八月有餘矣念進見無媒介之助遊揚無談說之言而閣下不以某爲不肖不斥而去之庶幾得以自效其言乃敢進說於左右惟髙明亮之

見王提刑

某甞觀漢李少卿一變風雅五字更魏以來詩人班班不絕然去當代益逺惟唐爲最近唐之詩人自宋之問沈佺期杜甫李白唱之於前至元和長慶間諸子並作韓栁元白劉夢得之輩其風流騷雅淸艷俊發自有體制讀之可喜味之無窮往時歐陽文忠公一出扶五季之頽風接唐人之遺緒炳然如日星之在天誰不仰睇而拭目至元祐間內相蘇公之兄弟與其門人四君子者更相酬唱自爲表裏於是詩人躡踵相望大抵不減唐之晚世議者猶或以爲過焉後生晚輩聞其風而恱之在方冊問願見古人而不得者某受性愚陋才不逮人固甞妄意於此以爲生乎同世則見而師之生乎異世則聞而師之要在自鞭其後而巳與之旣久不能望其涯涘則又自悔以爲前人不可得而見當有傳道受業得法於諸公者求之甚力晚得姑谿李先生先生內相蘇公客也甞逡巡避席而請願受一言之教姑谿笑謂僕甞聞蘇先生之言矣先生謂吾詩學李太白某應之曰以今日觀之自是兩家姑谿曰此謂善學古人者蓋東坡之疾快似太白之豪放要之才侔气類同一來處故易到耳又十五年而得具茨元不伐具茨太史黃公客也具茨一日問作詩法度向上一路如何山谷曰如獅子吼百獸吞聲它日又問則曰識取闗捩具謂魯直接引後進門庭頗峻當令參者自相領解某聞二公之言茫然不知其所向然用心益苦下筆愈難徐而思之𨿽信手輒成而天資固陋終不能曉至於白首亦不自悔是可笑已恭惟閣下道徳光明才猷敏妙文章學問家世相承士之願拜閣下之門者咸以爭先覩之爲快往時故人語聞閣下之長篇麗句竦然心動以爲風檣陣馬未比淸雄回雪流風自成平淡至其妙處殆非愚陋所能形容徒以學淺才薄名晦位卑陸沈於世不得登士大夫之門無從一望下風方抱恨伊郁不能有以骫骳之詞誤閣下之聽者又甞辱賜品題以爲可教聞之踴躍喜而不食者三日鄙詩一軸敢繼以請非敢自以爲詩以爲求教之資也昔鄭世翼謂崔信明曰聞公有楓落吳江冷願見其餘信明欣然出其餘槀世翼投諸江曰所見不如所聞某前日固未甞有信明之句亦安知今日之書不爲它日投江之具耶惟閣下亮之

爲人上米侍郎書

某甞觀自古公卿大夫之家居髙位享厚祿以世冑寵榮者至於父子相繼或同朝而共貴或襲爵以承家圭組相傳衮繡相望使一世歆艶以爲不可跂及而事業不足以昭於當時名聲不足以流於後世方且惽惽憒憒以醉富貴𨿽生居華屋死結髙冢民無得而稱焉獨父子兄弟以功名學問翰墨文章著在簡冊而昭映今古者𨿽死向千載猶凜凜尙有生气如石奮疏廣韋賢馬遷薛收之徒百世之下使人慕尙風流想象顏采恨不與之同時而生並席而處也某少時聞先生侍講之名其髙名不可仰望如太山北斗𨿽當世大賢君子一言而可以取信於萬世者方且稱其邁往不羣之气淸雄絕俗之文髙妙入神之字以爲平生之所願見者今直見之矣則其爲人果如何哉某生最晚又且賤不得拜公於堂下常悒悒不自滿獨時時相過於故舊交遊之家飽飯煮茗淨幾明窓錦囊三軸猶得竊誦公之篇章玩公之翰墨時以自慰是時已聞閣下之名相繼而出才行之懿美聲聞之流傳皆足以世其家以其餘波溢流戱於丹靑猶不減摩詰鄭防之流而畫沙印泥之法銀鉤蠆尾之妙則飄然有王右軍父子之風俾蘭亭之記瘞鶴之銘不得擅美於晉主上聖學髙明宸翰超絕如唐之太宗觀其圭璧之文云漢之章煥如日月爛然昭著非臣下所能及曩公之以先書鑱之禦府將以傳萬世而又起閣下於江湖登閣下於禁從以風動四方此寒生勝士有意於人物者平日於古人中目想心維恨不同時而生並席而處今乃得奉周旋於咫尺之間豈得不一造閣下之席以求望見君子之容耶某羇孤逺客飄泊東南方求一官於選部防閣下入侍淸禁而某之去國亦在朝夕不得不亟走於門下以幸閣下之進焉骫骳之詞不足以塵髙明姑以爲贄焉爾

答通州吳司戶

某再拜奉書司戶奉議閣下僕老且衰無所用於世久矣前日閣下不以僕爲不肖惠然見臨寵以書辭推許過實非僕所敢當僕竊意其出於偶然是必有以僕之姓名而欺於閣下者巳而又辱書於千里之外長篇巨軸鼎然而來則向之意其出於偶然者殆非矣曽不數月而閣下之書又復來於千里之外詞益切意益厚所以相求之意益篤則僕之信於閣下爲不疑矣然有所謂大疑者存焉固不敢不自白於閣下也方今海內乂安文物修明四方賢士大夫咸在有位雍雍穆穆布滿中朝閣下不於此擇其尢者而與之乃拳然惟僕之求此乃僕之所爲大疑者非特僕疑人亦莫不以爲疑也況閣下之詔僕以詩又非僕所長數十年來學士大夫無意於此一時作者又皆下世誰有主盟斯道者僕才陋識闇懵然不知古人門戶所向不能以此取重當世惟知長言獨嘯自歌自已如候虫時鳥相呼於邃林寒牖之下聊以自適而巳不識閣下其何取於此哉閣下年少而學髙才豪而气秀駸駸然其當有聞者方且嗜眾人之所不樂蹈眾人之所不由欲以自名其家不求之於今人則當求之於古人爾世言蘇內相詩學李太白黃太史學杜少陵今二公之詩卓然自立如泰山北斗景星瑞云誰不仰之者勿謂今之人不可到而古之人不可師也區區所聞如此惟閣下亮之

太倉稊米集卷五十九

欽定四庫全書

太倉稊米集卷六十

宋周紫芝撰記六首

雙梅閣

艸木之妖麗變怪所以娯人之耳目者必其顏色芬芳之美而梅之爲物則以閒淡自得之姿淩厲絕人之韻婆娑於幽嵓斷壑之間信開落於風雨而不計人之觀否此其徳有似於髙人逸士隱處山谷而不求知於人者方春陽之用事𨿽凡艸惡木猥陋下質皆伐麗以爭妍務能而獻笑而梅獨當隆冬沍寒風饕雪虐之後發於枯林秀於槁枝挺然於嵗寒之松讓畔而爭席此其操有似於髙人逸士身在巖穴而名滿天下者余之論梅有得於此而無所發其狂言防荊山隱君家於荊山之陽除土爲小圃以爲池亭花竹之觀而又結飛楹於圃西以爲之閣閣𨿽小而甚髙下視圃中可數毛髮隱君問名於僕與之徜徉圃間得雙梅對植艸間適得其中若有爲之者僕笑曰此造物所以爲君之名其閣也今當培其根而封植之毋使榛菅之梗其根而螻蟻之宅其腹也毋使牧人之踐以牛羊而園夫之尋其斧柯也則此兩玉人者當復爲君粲然一笑而姑射之山殆爲君圃中物矣向吾所謂隱處山谷而不求知於人與夫身在巖谷而名滿天下者昔也聞其風而恱之今則爲之周旋於旦暮之間矣豈不快哉它日倚虛檐之曠快俯木末而髙眺雪霽月出擷孤芳而薦酒覽淸芬而危坐則君之有得於梅者當自知之餘𨿽已老尙庶幾能登君之閣以賦和靖之詩而艸廣平之賦然後知餘言之非誇也

風玉亭

唐人以詩名家者甚多獨以李長吉李義山杜牧之爲詭譎怪奇之作牧之之詩其實淸麗閒放宛轉而有餘韻非若義山之僻長吉之怪隱晦而不可曉也其作晚晴賦有竹林裹號十萬丈夫甲刃摐摐密陣而環侍之句至使後人號爲麄才杜牧詩家者流未甞不爲之扼腕而深恨之及賦斫竹詩則云霜根漸隨斧風玉尙敲秋其風味娬媚乃爾殆非古今詩人所能追而及也夫物固有可以娯人之耳目者必其聲色臭味之美瑰奇偉異之觀而竹之爲物特艸木中一種類耳初豈有感於人心者哉然而見其面則輒喜與之居而無厭故其受知於髙人逸士爲甚深而形於詩人之嘯詠者亦甚眾惟其孤風絕韻非世間言句所能酬對此牧之之詞所以獨髙於今昔也僕之嗜竹固不後於古人有竹之門未甞不欵而造亦未甞問於主人其間禪房隱廬幽扉曲池往往時有佳處獨取名之陋而固世俗常談遂使風雨之姿冰雪之操不能淩厲物表而敗人之意殆亦不少矣文殊山妙相寺去邑甚逺古木茂林宏堂傑閣崢嶸於奔峯絕壑之間似非人境丈室之側繚以修篁舊築小亭其間而未名余甞訪常禪師於山中與之論唐人詩爲一笑禪師欣然取牧之風玉之句以名其亭更欲僕記所以名亭之意余時方欲卜居山間與之相從於林下爲杖屨往來之遊喜爲師作此文自王子猷之死而樊川之詩不作蓋已久矣豈舉世無能知此君者固當有之而余未之見也至於知杜子之詩爲奇作而領防吾言如吾妙相老人者能復有幾哉此又可爲知者道而難與俗人言也

振民堂記

淮西列郡十城濡須最爲簡蓋其地稍僻而其民頗易治也異時郡太守𨿽號彊明亦平旦漏下十刻許乃出見吏民民之訟於廷者不滿數十輩事皆可以立決已而卽閉閣髙臥暮夜乃與賔僚滿引笑歌故號淮西道院建炎之亂鞠爲盜區賊常有始爲降附者引軍居郡數月復叛去悉驅其民以行老稚幾無噍類今郡冦漸就剪戮諸道往往嵗奏大熟朝廷頗復有意經理淮甸稍擇仁愛吏以撫之無爲方虛郡治下宰相議所以予之者未有其人參知政事席公以今太守徐公薦於朝公宣和間甞通判絳州先是河東路招集雲中諸處散卒數萬人分屯諸郡號歸朝義軍久之悉皆相應反叛將陷城邑金將粘罕旣不隆徳而劉嗣初又破平陽絳州義軍將叛以應二州公知之夜發兵盡擒其渠凶而械之餘黨悉平州遂以保當路者𨿽甞列奏而賞猶不及是時今參政席公爲河東帥具知其事因從容爲上言之卽日拜公爲郡守初賊軍旣屠城郡無官守者逾年餘民悉皆散處湖野屑菱芡而食之與魚黿雜處水上後稍歸治故廬而占籍者猶不滿數百城中蒿艾如林行數十里不聞雞犬公始至卽下令盡裒餘民而歸之結以恩信破械囊箠獄經月閉不開郡人愛之猶慈父也前郡守作州治事皆艸創凡拜詔命治獄訟接賔客悉於公所不能便是乃作堂其左屬羣吏議所以勤卹民隱之意堂成而牓以振民且曰是在易之蠱曰君子以振民育徳今明天子在上將援斯民塗炭而躋之仁壽之域以區區蕞爾下邑逺在淮楚而又豈弟之徳寛大之政不足以慰安斯民寧不少愧於斯堂乎然而使葉气喜生薫爲太平固所以未敢至田裏之間寂然無嘆息愁恨之聲尙庶幾其見之公所以名堂之意如此而見於政事者頗略相似自是而民日益多政日益治使是邦復爲前日淮西道院公方與客嘯詠於堂而人自得於湖山千里之外豈不快哉紹興三年八月四日宣城周某記

從所好堂

東坡守膠西淮揚趙公實佐府事二公相得甚歡蘇公來必登堂見其母夫人已而呼其諸孫羅而觀之今其孫戒叔時方年十三四許東坡於諸兒中獨撫其肩曰它兒當作碧鸛鵲此郎當作文戒叔之先大父因教之甚力今戒叔談笑磊落頗自標置又長詩詞且善作坡書雜之其書中未能辧以其家藏墨妙爲多故能精如此戒叔未有官年方三十許時已不肯作繩墨之文隨舉子入場屋甞謂人曰死生有定數富貴有常分茍不可求當從吾所好耳因以是名其堂戒叔與余遊甚欵所居同裏未甞三日不一見顏色相見必把酒笑歌雜以諧嬉甚而不能禁則戒叔輒令席曰請以詩法行酒可乎乃賦以題已而皆寂然則又撫掌大笑而罷一日謂僕吾堂成名其爲吾記之僕謂戒叔曰食羊棗者固有味嗜昌者其謂何人之所好初亦何常之有哉今戒叔以其所有將推而行之以利於世乎將捲而懷之以遊於虛乎將藏之其身而待時以動乎將突梯脂韋以從俗乎將滑稽詼諧以玩世乎將乘堅策肥而爲陶猗之富乎將啜菽飲水而爲顏原之貧乎是必有一於此矣戒叔笑曰我非魚固不知魚之樂然而世俗之好大略不過名髙利厚耳蔡伯喈風流雅尙爲人物之冠冕其髙風直節亦足以激頽波而起疲軟董太師用事十日之間九徙其官而不恥王濬衝神觀淸邁自是風塵表物踐位鼎司而積實聚錢不知紀極至使天下目爲膏肓之疾悠悠者固不足道二子何人哉而猶屈首於姦人甘心於貨殖乃知富貴之能移人如此夫人生而有欲其情未有不著於物者𨿽其嗜好有不同大抵皆牽於好惡之私故未免於有累以叔夜之懶而好鍛支道林之淡泊而好馳馬王子猷之曠達而好竹王摩詰之髙才而好畫是在數子宜若非其所好而終身樂之不衰達者固以是病之然而與其狥世俗之好而不知止孰若寓意於物以從吾之好是其相去蓋亦逺矣戒叔之持論若髙而又與余善可知其言之不茍余故喜述君言因並記其相與之狀且知蘇內相之言見於齠齓而驗於數十年之後爲皆可書也

時山觀音神像

建炎三年冬十有一月金人渡江建康失守兵馬大都督杜充旣降敵諸將皆以兵叛統制軍李進引兵冦溧水焚其城邑略盡徙兵時山燒蕩民居旣熄有白气貫日起於瓦礫中如是者累日賊甚異之謂其下當有黃金裨將王徳開徳人也發而視之得繡觀音像絹索皆已煨燼而獨像存刺繡之文去火所及無毫髮而火不犯徳懷以歸後無知之者時參知政事李公以侍禦史出守宣城郡凡叛將逼近境悉移書招之示以不疑進旣至公遇之甚厚因以其兵使屯龍谿寺僧居穆與徳遊且虞其變日臠炙釃酒以啖之毎造其廬輒盡歡而去其後進果復叛軍將行徳乃謂居穆曰師遇吾久無以報當以金淨瓶繡觀音像遺師願善調防之龍谿士雷虞龍字虞卿一日偶謂居穆曰余願丏一觀音像事之久未之得柰何居穆笑曰異哉像其有歸矣乎旣語之故卽出是像欣然授之實明年夏五月六日也君得是像黙置淨幾明日其妻李謂曰吾夜夢白衣老婦隨君入吾家此何祥也君愈以爲異藏之益祕嗚呼建炎之亂賊焰所至玉石俱焚菩薩以方盡之像成於絲縷之微獨能示現變異於千百大火藂使防人勇夫猶加欽畏因知世間不可思議神道佛不妄說而一切眾生聞此殊勝皆大歡喜況得斯像寶藏於家如雷氏者乎議者猶謂菩薩以八萬四千淸淨眼照一切眾以八萬四千毋陁羅臂救一切苦用能大無畏力以滅無量刼火如以一爝置大海中𨿽身蹈水火無壞滅相特其遊戱三昧爾疑若無足怪者余獨以謂不然自佛滅度後像法住世則像法與佛等無復差別菩薩以大事因緣應物現形如水中月其出顯斯像使人因緣以求心因心以悟道是名菩薩大慈力爲世利益不可思議後十年餘遊龍溪而君始出其像旣作禮已乃作是言紹興九年十月六日宣城周某書

釣鱸臺

余徙居湖陰之野去邑四十里所居瀕湖大抵屋與水相爲低昂水落則居在上而水處其下漲則水在上而居處其下平則屋與水適相當焉嵗率以爲常不移也紹興十年夏六月連雨不止湖水大至渺彌如天其去隄防不沒者不及尺飛濤濺沫畫在幾席澎湃之聲夜撼室廬逾月然後稍平然屋猶在其下也起而嚬呻則風蒲雪葦之所動搖防防屬玉之所出沒與夫大艑巨艫越商巴賈之所往來皆寓目而得之𨿽遊居寢飯未甞不在其間余亦欣然樂之將築臺而漁焉乃植四木於水中架三木而衡之緝巨竹以爲之簀布沃土以爲之地織纊爲席而屋之可以庇風雨壘土爲壇而杇之可坐而釣焉而吾事濟矣臺成稚子來問名乃命以釣鱸取唐人張志和之語所謂只釣鱸魚名者也夫士生於世茍不得志於朝廷之上則必得志於江湖之間故爭利者於市魚於水者不知江湖而焉往乎前古有道之士隱於漁者世世相望豈皆有意以釣名者哉呂尙父嚴子陵皆隱於漁然尙父卒相武王而後世不以爲貪子陵不屈光武而後世不以爲介彼各伸其志也自是好名之士志不在漁而在名名得而實隨以喪此所以有激於眞之論也若僕之於此則遊其塗而不入其籓蓋所謂適焉而不畱者行則折而坎者止也今居瀕湖漁旣可得而臺不易成甞試持絲緡而俯淸流則季鷹之鱸眞之鱖孟浩然槎頭之鯿杜子美柬津之魴凡昔人之所想象而僅得之者往往而有焉然則斯臺之作初豈有意於是哉亦聊復爾爾若是者猶無意於魚而況於名元眞之語𨿽不作焉可也

太倉稊米集卷六十

欽定四庫全書

太倉梯米集卷六十一

宋周紫芝撰記九首

盎蛇

戶部麯院在西湖之上院有甕盎覆於庭夏五月將有事則奉而用之事已輒覆如初嵗率以爲常也紹興甲子中夏之庚寅吏白當啟其覆有蛇十數居其下其修如綆其大如椽須臾皆逸而去蓋畱而不去者猶十有三舉杖而擊之則大張其喙牙舌盡出光焰奪目如眞黃金眾畏不敢前曰此神物當聽其自去不可殺余命復擊之則覆其下方母其子而不忍去也有欲殺其母而碎其卵者以爲不仁余吿之曰事有輕重愛有差等不可不察也夫蛇在甕盎也不爲人害今旣攘其窟穴又有刳其腹使雌雄失偶母子俱斃可謂不仁矣然而院役夫日數百人大抵中夜以興投暮乃止往來必於是廷使有不幸而踐其軀者得不遭其咬囓乎囓其父而子不得食囓其夫而婦不得食不得食有死之道焉則是囓其一而亡其二也況夫婦而又有子者乎今惜一虺之死而不愛其父子夫婦之亡則是輕其所當愛而重其所當殺先其所當殺而後其所當愛也可謂不知務矣𨿽然君子親而仁民仁而愛物與其賤物以愛人孰若兩全而兼愛吾聞昔人有驅龍蛇而放之菹驅虎豹犀象而逺之者未聞其殺之也請以巨籠納諸藪澤而告之曰君子之庭非爾攸居願卜爾穴於澤之瀦我不爾殺爾何其吁茫茫大澤聽其屈舒毋逸而遊以蹈吾誅

尙書六部架閣

朝廷設官以主吏曹之牘舊矣後廢而不置者凡二十年常以司門之官兼掌其事往往書無幾閣戶無緘縢甚者委而投諸地其積如山嵗久輒蠧腐缺落漫漶而不可考官索故牘則六曹吏自入取莫能誰何出納之籍姑爲文具其獘有不可勝言者朝廷知之防上章者以爲言於是詔復舊官如故吏部之有兩銓所以升黜百吏司徒輿地圖以稽戶口之登耗均賦入之多寡其牘號爲最繁故都以一官主之餘不能如二部之多則以一官而無二曹所以因時制宜而爲之損益者當如是也初架閣有屋數十楹皆依山阜下卽湫隘而爲之所久及獘壞弗枝又其文字之積至於充溢棟宇而六曹之法案閱二嵗則命聚而藏之常以二者不能受其藏皆患之吏部主管文字右迪功郎彭炤始與其寮戶部右從政郎艾若納禮兵部右迪功郎周某工刑部右迪功郎蘇鑑條其事以有請於尙書六曹之長欲治其壞而增新之且爲架閣廨事以處其吏使不得雜齒於部曹之防爲便六曹始具其請而上之朝紹興十有五年秋九月有防命兩浙轉運使司爲之越明年秋八月始告成初架閣移文止用公牒而禦附以召使者怒其禮輕乃大沮其事有請皆不報故其成甚緩而略且不如其乞也朝廷自罷兵息戰以來凡祖宗大典禮有廢而未修者一切搜講靡有闕遺至於百官有司莫不具舉下至架閣之職亦修其廢官而復其舊制駸駸乎其向太平矣況創復首被推擇非特目見耳聞自親其事固已幸矣其可不書以告後人乎九月二十一日周某謹記

木居士寮

余官居得小閣前有明窓可以設幾席而後有窓可以施榻其下以備晝寢焉𨿽寛明淨燥不陋以卑宜爲老人之居然其相與周旋惟毛頴陳元輩二三子而巳求寸艸一木可以遊目而寄意殆不可得甞試起而視之於防事之後得小庭庭有木犀髙六七尺枝榦敷榮陰影蒙密殊復可人問之則當余施榻之窓而隔以壁藩不見其身余喜而自語曰此吾詩上物而獨未知之耶使剪其半藩而出之徙前席其下而處焉且書小詩壁間有可怪森嚴木居士肯來相伴竹坡翁之語因以是語名其室曰木居士寮而吿之曰僕與君素昧平生而相遇偶於此今吾子幸辱與小人遊而僕竊有愧焉夫艸木零落嵗寒後凋君子之操也和順積中英華外發盛徳之施也巖居谷隱人莫知之箕潁之流也而僕何有焉居士聞之笑而言曰姑置是事請自其同者而言之子家江南我爲吳產起於山中轉徙從市則其出處大略固已相似矣而王侯之第歌舞之場婢子挽折脂澤污漫不幸而與桃李同科則將如之何今華堂邃宇寂無人聲相視而笑以此終日是僕之與君非特出處之同其遭時而得意蓋又均也於是與居士定交而命管城子以爲之記焉

實錄院種木

某紹興丁卯秋七月爲詳定一司勑令所刪定官後兩月防實錄院修撰罷去院且無官朝廷不以某不肖俾攝檢討官事越明日拜命於庭見其堂宇宏麗靜邃有嚴竊聳然異之及洞視內外𨿽髙明虛曠地無遊塵而未有一艸一木可以覽觀於幾席之上者甞有意於此而未遑暇焉明年秋七月始於是白於諸司曰實錄院建於紹興十有三年於玆矣院與圖書之府興於同嵗今道山蓬閣花竹陰翳著有行列足以備四時之觀繄此獨無柰何於是始買木於山中而植之乃環十木於大廷之下曰冬靑蓋列於兩榮之前者各以四植於其中者二面而視之猶有四焉而其數則十也植二木於堂之前曰木犀皆列於兩階之傍以當宰相燕休之閣也又植五木於堂之後其三曰梅其二曰桃而錯之以需其相代而榮也總木之數凡十有七𨿽其髙不逾尋丈儻資以雨露之濡借以封植之力勿剪其柯而待以嵗年殆見其蔚然而幾以興也曄然而華以芬也某甞聞之古人曰一年之計種之以谷十年之計種之以木百年之計種之以徳嗟乎是木之興其在於十年乎今大丞相太師益國公以淸淨去殺之心符聖主好生之徳罷兵以來曽未數嵗而天下歸仁焉則公之種徳蓋已深矣黎民懷之亦已至矣夫以區區十有七木之微固不足爲公道而某所以敢爲之記者將以使人卽公視事燕息之所見其蒼然於廷者從而得公種徳之意焉則此言𨿽小庶乎其可以諭大矣紹興十有八年閏八月二十有五日記

妙香寮

興國爲郡治事有防而便防出其後相去稍逺又堂有祟時出變怪守之至者避弗敢居乃卽便防而居焉僕始至亦居之徐求燕息之地於其傍不可復得而便防之左入井堂有外廡五六楹辟爲辭室儼如巨室成而盤旋其間意甚樂之江西之俗健而喜訟號爲珥筆之民獨富水東連江池西控荊楚郡小而民甚醇往往囹圄晝閉桁楊不施者嵗卒以爲常守老且病介而寡予無賔客外事惟閉閣癡坐時聞妙香聊以永日常誦杜少陵淸心聞妙香之語因號其齋曰妙香寮也夫瑞獸三尺寶薫百和郁爲凝雲散爲遊絲此洞房曲室歌舞之場沈酣於富貴者之所得至於寒窓石鼎栢實松膏與之裵裒於幾席之間則僕之意固有不止於香者矣昔韋應物之守蘇惟凝香齋閣哦詩自娯蘇今平江而郡當孔道爲士大夫之林藪太守朝從獄訟暮燕賔僚𨿽有意於是未必常得吾邦甚陋而公防如道院可以閒矣乃無韋郎凝香之句爲有負於燕閒𨿽然鳯凰蛩蚓瓦釡黃鐘均爲有聲何足深較哉余以辛未十二月之吉始從郡事越七日而圬治之功成又五日而記亦有成焉乃刻諸石

興國軍重修刻漏

凡郡必有城城必有譙門門必設鼓角漏三物所以壯軍容令昏曉使興居有節不失其時其爲制舊矣余始至郡毎月影下罘罳聞鼔紞紞然鳴於闉闍之間明日天且白雞三號則鼓又鳴率以此而夜旦然夜漏不設常使守埤者占天星以百刻風雨晦冥則笳皷失節往往夜半奏角黎明而受初更者猶弗易也余慨然念之乃賦財於邑鳩工於野丐法於旁郡而一新之越兩月而漏成始余命有司使治是漏客有聞而竊笑者謂吾邦𨿽無事而嵗入不足備供億凡邦之祭祀賔客兵食廩稍與夫不時之需一有闕焉事急上聞則使咄嗟罷去顧暇防於斯乎余曰是非君所知也古者朝必辧色而後入禮也設庭燎而朝羣臣非禮也今郡國吉月必拜朔於廟又望而拜於廷是亦朝也一失其時則爲弗欽於君季氏逮闇而祭繼之以燭禮經譏之他日子路以質明而始行事宴朝而退孔子以爲知禮今律釋奠於文宣王月用仲春時以丑刻以七月用仲秋時以丑刻以一至於社稷飌靁雨師則異於是反是則爲失其時亦曰弗欽於神夫朝人臣之節也祀國之大事也斯而失焉國非國矣𨿽有粟我得而食諸然則余之爲是漏豈可謂無意於其間哉噫時有遷徙事隨廢興前人爲之安知後人不從而隳之也昔杜牧之甞謂百刻短長取於口不取於數天下多是獨宣池荊三郡皆大和間嗣曹王臯用處士王易簡之法爲之宣於余爲鄕邦見其法尙存而牧之之文也今無易簡之法又無牧之之文而欲保其不墮於後人理豈有是哉謂百刻不取於口而取於數斯亦可傳矣安得復有如二人者乎紹興壬申四月十五日周某記

捲雪樓

漢氏失國三雄鼎峙未知鹿死誰手獨區區吳蜀偏據一方當魏武中原十億之師卒能﨑嶇百戰以開立國之基蓋當時之忠臣義士爲有力焉今昭毅武惠遺愛靈顯王有大功於吳廟食於此埀數百年四方之人往來長江奔走祠下者嵗以億計而王之威靈震耀烜赫無異舊時罔敢弗欽惟神亮節上貫白日下詟九泉故其英風義槪凜然如生有不可掩者歟初曹公以步騎四十萬次濡須吳以兵七萬應之使王領百兵夜入操營軍大擾吳主喜曰足以驚駭老子否聊以觀卿膽耳其後周瑜旣破曹公操退保江陵使曹仁守之相望大江兵刃未接王屯夷陵方解曹仁之圍乃渡兵北岸克期大戰仁遂退軍濡須仁之退王之謀爲多王之大功昭若日月者考其終始之節大率皆以忠勇聞不復論載王之神祠舊在富池地勝而雄紹興中始鳩眾力以結飛樓後五年而樓成某適假守是邦守祠者來乞名余謂樓直江壖驚風怒濤洶湧百變飛流濺沫雷擁云蒸不可名狀當用劉賔客語名以捲雪議者以捲雪語浮不足以標神功乃又名以奠桂取楚詞所謂奠桂酒兮椒漿之語也議者又謂楚俗好鬼凡淫詞邀福不在祀典者咸與民享不足以顯神節乃又名以秋霜王以剛毅勇敢之气克敵死難奮不顧身如秋霜烈日當以是名之三者卒無定議乃遣吏持決於神旣往某私自念言神之於吳出大計鏖大敵固亦屢矣未甞聞其有驕色今豈於人所尊事者自居殆用捲雪乎吏歸果然於是議始定嗚呼異時學士大夫富商巨賈與夫介冑之士下巴蜀而遡荊湘者風颿相望捶牛釃酒相與酬於樓下必有聲歌以侑王之飲乃擬作楚詞使人巫歌以祀焉其詞曰維大江兮南紀亙萬古兮長流望丹楹兮如霞宅神宮兮顏羞凜英魂兮猶在遺賸福兮九州儼王冠兮鏘佩聳重屋兮雲霄酒欣欣兮旣防鼓坎坎兮吹簫神燕娯兮醉起望白雪兮江濤顧神馭之杳冥兮安知其不樂於斯樓繄廟食之無窮兮吾不知百世之與千秋

元次山祠

紹興辛未冬予將有江西之役故人舉酒酌我且曰子過九江謁陶淵明元次山之祠爲吾謝焉我老矣不復拜公於堂下余至彭澤訪淵明之遺迹則敗屋數椽炊煙相屬散居如星父老皆曰此舊治也祠在新邑道逺不得去遂捨而西至瑞昌問次山之祠安在人皆莫知次山之爲誰亟呼老吏問之曰往有土偶席防短衫薄髯而微者得非是乎兵亂邑費不供鞠爲酒壚今數年矣問公像安在曰附諸某神余往訪之則地坐神側飛埃雪積壚壞無煙熟視久之有流落羈棲之狀乃取杯酒酹公而行已而遂抵永興欲爲公作堂繪以祠焉議者以公當唐肅宗時避地瑞昌故人相與奉而祀之今遷於此無謂防龍眠之孫李侯西美宰是邑余語而屬以是事未數月政成民咸安之乃一新公祠旣落成舉廟中像以歸識者賢之次山方少年時頗以气自許慷慨論天下事言治道必極古帝王使行其言未必專尙虛名如房次律輩惜乎肅宗用之不盡其才代宗立丐居樊上聱齖漫浪依隱玩世浮沈酒中以詩自名晚路得州有古循吏之風所全活不可勝數柰何卒不能究其所設施使爲中興賢宰相𨿽一時才名充塞天地而文章辭采足以照耀今昔猶不得一椽自庇其身巵酒臠肉不丐餒魂豈造物者與之以此則不得於彼也李侯能知余之意不旋踵堂成使後人知古有漫郎亦賢矣哉

山堂花木

自山麓而登堂修塗詰屈蜿蜒如臥蛇繚以竹藩髙不三尺植冬秋爲夾徑相望於兩藩間木之髙低巨細大略不甚相逺至扵疎宻逺近之致則用秦漢古文中所載王褒種樹法也近堂十餘株移於大寒中冰雪摧壓蓋幾死而僅存余𨿽種於春冬之交而根本一搖枝葉隨變或森嚴猶如壯士或跛倚已若病夫或數葉翩翩尙懸槁木或新芽萌動已綠柔條餘日倚杖盼柯以冀其繁他日淸陰庇道風雨滿山庶幾不負予封殖之力也

太倉稊米集卷六十一

欽定四庫全書

太倉稊米集卷六十二

宋周紫芝撰上梁文五首

艸廬

平生隨分本無鐘鼎之心晚嵗安居粗有林泉之趣寖經羣盜流寓數年嗟老稚之飄零悼衡茆之煨燼浮家泛宅送日月於江湖賣劍買牛追雞豚於里社重營環堵漸復故巢靜寄老子與世寡緣謀生甚拙偶因同气爲憫餘年結茅屋之數椽著褐裘之一老下臨無地髙占層邱艸樹冥蒙煙雲變滅買田三頃常思水耨而火耕有宅一區且作山棲而谷汲薄種籬邊之菊更求江上之榿入則鼓琴以自娯出則抱甕而立灌稍資糊口便欲杜門聊從父老之遊誓畢桑楡之暖爰諏剛日爲舉修梁

拋梁東家在陵陽最上峯夢到華胥春睡足起看紅日曉曈曨

拋梁南笑倚閒窓寄薄酣謝朓樓空人似夢瞿硎山在翠如藍

拋梁西漲玉雙明落雨溪飽食髙眠無一事離騷讀罷日還低

拋梁北北望神丹少顏色書生空復涕橫流欲正乾坤老無力

拋梁上合璧連珠閱天象白頭重見太平年常與羣生拱南向

拋梁下雞犬相聞幾茅舎今年米賤似開元多釀春酟醉同社

伏願上梁之後樽有濁醪瓶多儲粟眼前稚子常聞弦誦之聲門外交朋頗篤金蘭之好飽維仁義醉在簡編𨿽未能反照以回光亦足以隱居而求志兵戈偃息復見漢官之威儀閭裏歌呼同聽葛天之音樂

萬波亭【亭在福聖寺】

孤壘瀕江水環雉堞寶坊擇勝亭占鼇頭山翠潤以撲衣水光瑩而入坐號爲貝闕不減瀛洲宜華屋之交輝截長空而永秀天邊云黒喜白雨之跳珠湖上風來看驚濤之捲雪勢如立海聲若懸河𨿽萬波之隨一波逺連天漢向小水之入大水終返歸墟知本性之元虛顧人心之自動澄瀾一現萬象俱空鷗鷺不驚須眉可燭桃花水暖何煩紅袖之泣魚蓮葉舟輕不礙綠蓑之埀釣天水爲之同色風月斬然一新偶作數椽遂成偉觀方袍禪客時來洗鉢赴堂白髮使君不免借場作劇共拄西山之笏仍攜北海之樽齋罷門闗誰管波生四面醉中船重從教雨濕紅裙道俗俱是隨緣彼此自有樂地爰因暇日爲舉修梁

拋梁東身在諸天寶梵宮遙想扶桑催曉色日輪飛上九枝紅

拋梁南水倒山光碧在潭捲地薫風忽吹起白波翻動一池藍

拋梁西栁外春風水拍隄斜日掛帆來送客綠波靑艸兩淒迷

拋梁北無極之中有太極寄言河伯不須誇海若令君有慙色

拋梁上坐看秋蟾繞靑嶂我欲邀梁不肯來夜半孤光水中漾

拋梁下風黒波翻天欲夜須臾人靜水無魚卻閉孤蓬作茅舎

右伏願上梁之後叢林有供衲子如雲道院長閒嘉賔滿坐共看銀河千尺之浪同是曹谿一滴之甘船子和尙載月便歸流水長者於魚得計隨波逐浪各求離於愛河反照回光當內觀於止水

九江新居

蓬壺三島無路能通湓浦一江攜家可老望廬山之面目接富水之郊圻謾蓋三重之茅聊作一區之宅陵陽老子泛然無定老矣何爲似屋角之拙鳩無枝棲宿隨沙頭之乘雁任意去畱念人生初無幾何況吾年今已如此煩君龜策占我兔裘得濓谿先生之故基訪香山居士之遺迹黥布之英雄何在梁公之忠義猶傳澆酒酹江哦詩弔古𨿽乘興有時而出亦倦遊無事而歸玉軸臨窓鄴侯之書可校窪樽近席漫郎之客宜招已結云庵猶懷舊國昔困焚巢之旅今作在家之僧未盡百年尙可徧遊於巖壑順流五日何妨歸拜於松楸不謂天心偶如人意當生生世世永無萍梗流轉之憂令子子孫孫常享國家平治之福乃因令日爰舉修梁拋梁東山气初分曉色中我亦春來常早起看花迎日弄新紅

拋梁南門外疎簾捲翠嵐莫遣兒童來報客老夫一枕睡方酣

拋梁西落日銜山穩杖藜試問艸堂尋去路夕陽斜處是濓谿

拋梁北萬里長江紀南國使君肯借庾公樓飽看兩淮山一色

拋梁上廬阜山頭聊北望醉來幾度落烏紗目送飛鴻閱千嶂

拋梁下樂嵗中田有廬舍裹鹽聊伴趁虛人相逐官倉納禾稼

右伏願上梁之後粟如水火奴亦詩書鄰甕酒香知君家之可去短檠燈暗喜吾句之又成孔方兄不至絕交管城子時求入室洛鳬飛鷺同爲笠澤之遊稚子老妻共作鹿門之隱

二妙堂

西來千里本是隨緣南畔一峯偶然入意爰因絕頂旋結新亭收翠阜於幾席之間挹銀濤於煙雲之外陵陽老子靜無他好老見眞情自從童稚以來便有山林之趣臨江卜宅以遂安居背郭成堂更求勝地大禹道九江而東下匡君依五老以飛升白練橫江靑巒削玉夢回枕上臥聽波聲醉後杯中時浮山影地兼二妙世有幾人豈力所能實天是與旣占星而作室乃蠲日以架梁

拋梁東東望麻姑香靄中遼海千年卻歸去誰知去鶴是衰翁

拋梁南南斗傍邊是翠嵐可怪暮鴉飛不到直穿雲漢上相參

拋梁西不見淸漣落日低卻憶風流泉似玉使君幾度醉如泥

拋梁北雨暗波翻暮江黒須臾風定月如錢月共江光去無極

拋梁上目送飛鴻依藤杖望雲歸去宿空巖看雪飛來沒靑嶂

拋梁下艸色靑靑春可借趁花未落酒須攜莫待濃陰滿桑栢

伏願上梁之後國永休兵家常有酒騎欵段馬渡水穿雲著接籬巾栽花種竹年年彊健事事淸幽但能粗了平生不可更求分外耄而學佛僅同臨老出家窮且哦詩豈忍因咽廢食

負暄亭

身遊月窟夜色偏寒背負茅檐朝陽甚暖竹坡老子抱山一曲借日三竿踞坐蒲團欠伸自在醉憑棐幾魂夢悠揚念湯婆子終是少情況麯先生有時不至須回暖律盡入寒鄕靑春誰道難畱冬日方知可愛解衣捫虱暖趁風來剔甲搔頭句從天落姑尋暘谷且寄慘椽拋梁東碧瓦霜花曉未融喚起先生來打坐笑看紅日上簾櫳

拋梁南卯酒初醒只卜酣漏下不知天正午尙畱紅日在茆庵

拋梁西暮靄還催落日低招得斷霞明老眼讀書窓在夕陽溪

拋梁北暮色蒼蒼畱不得道人閉戶暖丹田咽日飡霞養殘雪

拋梁上暖日烘烘薫蕙帳手彈流水送飛鴻目斷闗山更東望

拋梁下分得山防一田舍狐裘溫暖不知寒化日舒長元不夜

伏願上梁之後泉日騰光妖氛掃迹山無凍雪和气自生桃有冬花春風常在詠栁子厚靑松之膏沐照崔侍讀苜蓿之闌干獸炭不然鶉衣自暖平生誰解炙乎晚嵗觕免焦頭林下身閒敢以附炎而取誚天邊地濶惟知望日之難忘

靑詞六首

爲太守火設醮

民罹防死至於疾痛以呼天吏莫撫循惟在祈禳而集福敢傾微懇上格髙眞伏念臣某只服國恩偶當郡寄速玆大罰皆自巳愆始由一爝之遺馴致燎原之禍煙埃變滅千里爲之皆空積累而成百年有所不足驚魂未集烈煏猶溫登埤無及於救災奠玉尙期於請命式陳淨醮防按眞科冀下憫於冥頑用潛消於災沴循五星之軌度伏見以時淸四海之風塵憂虞永殄

爲人母病祈禱設醮

孝子之事親莫不欲壽皇天之鑑物所饗惟誠不資覆燾之恩孰報劬勞之徳伏念臣某頃緣偏侍兩困沈屙實罪戾之所貽輒防恭而有請願損微躬之數以祈壽母之年仰荷眞慈俯從卑懇使螻蟻之誠得以自效在犬馬之齒亦何足云知鴻造之無私𨿽庶言而亦聽嵗華荏苒尙躬藥石之勞憂悸危惶敢避禱祠之凟儻終調防賜以淸安庶永侍於萱堂誓投誠於瓊館私心甚切天聽必從

爲人保安設醮

姦雄跋扈方正常刑神聖照臨力垂陰相不假寸兵之利坐收堅壁之師凱奏旣敷民居攸奠伏念臣某猥分微祿久殿危邦當風聲鶴唳之餘處蟻聚蜂屯之地懷姦莫測虞禍益深匪托庇於神靈孰保安於黎庶不勞折箠安用交綏凶焰光沈攙搶夜落渠魁膽喪蛇豕成擒市不攺肆而人安兵無遺鏃而戰勝豈獨人情捨逆而取順益知天道福善而禍淫用罄丹誠敢陳淨供彊藩悍將願無葅醢之凶異域遐方庶遂農桑之業

興國祈雨設醮

旱暵爲災天無定數吁嗟求雨古有常儀勢甚兢危辭當廹切敢陳懇悃仰冒誅夷伏念臣某寅奉制言畀司郡寄惟玆小國僻在大江千里之田民尙耕於荊棘一年之賦吏已督於課租少值防荒必皆流冗顧人情之可憫在吏責以何辭況谷粟之將成僅資一雨則風雲之易感豈待崇朝人欲可從天心必格如臣冗散亦冀矜憐上帝降康力救蘊隆之苦斯民安堵敢忘覆防之恩

禳火設醮

曲突徙薪後於防患昆岡焚玉几至爲災荷上穹埀祐之恩脫萬室俱焚之禍載憑羽眾仰叩璇霄伏念臣某素稟下愚久逃余釁偶紆郡紱職本在於撫綏馴致庖煙遂稍成於驚悸顧居家之不理使斯民其謂何展轉回思周章失措惟有投誠而請罪庶能反戾以成休願恢廓洪私消攘宿譴畢方收焰豈但一家竊飽食之歡黔首安居庶幾千里無燎原之恐

九江新居設醮

定方中而營室畚築有時鵲避嵗以成巢陰陽多忌比緣興於土木恐有犯於方隅退省愆尢用伸懇禱伏念臣某負乘而致冦基薄而厚墉悼艱蹇之百爲幾飄零於半世老稚八九口未有寸田風雨三十年徒思片瓦念無家而寄老𨿽竊食以何爲有宅一區偶如人意去鄕千里皆借神休豈可復玷於冠裳但冀少安於蓬蓽敢睎洪造盡滌微疵子子孫孫願不失於常產夫夫婦婦更永享於遐年姑欲延雞肋之軀不敢效豚蹄之祝

致語六首

天申聖節樂語

四海望云仰郁防之佳气萬邦執玉賀震夙之嚴辰普均湛露之恩大賜需云之燕凡曰有生之類咸傾向日之心溢霈澤以旁流格歡聲而四起恭惟皇帝陛下乾剛行健離照繼明車書度文軌之同禮樂盡制作之意九莖芝秀齊房奏玉磬之歌十載桃生瑤海降寶幡之仗始卽未央而置酒復從長樂以聞鐘皆聖孝之感通想宸心之懽洽殊庭奏樂獸遂舞於九韶靈嶽效祥山亦呼於萬嵗但某等叨居樂部上感聖恩遙望闕庭敢獻口號曰建章宮殿擁祥煙遙望需云錫禦筵上帝自應知舜孝萬方宜共祝堯年蒼龍闕轉曈曨日瑞獸香聞咫尺天湛露恩深何以報願將虎拜答周宣

周朝議燕新第

二防排門昔榮崔氏一區有宅今笑揚雄煥丹雘之髙明揖江山之平逺雅有方池孤嶼何慙燠館涼臺自喜漫郎得浯水蒼茫之樂人言摩詰遊輞川圖畫之中家有淸樽門多賀客登三堂而共賦慶駟馬之容陳恭惟某官徳比珪璋文摛錦繡少年射策徧歷淸華晚嵗懸車亟從閒適遂倒冠而落佩乃尋壑以經邱久樂燕居重新甲第旣連甍而接棟亦跨谷以淩霄宜仝珠履之嘉賔共醉羽觴之淸夜春風庭下秀幾葉之芝蘭明月杯中介千齡之壽考但某等儉司末技胡部賤工上越尊顏敢陳口號曰風光渾占一溪中靑谷新開甲第雄涼榭切云先得月朱樓淩水欲橫空連甍萬瓦琉璃碧照坐千鐘琥珀紅要看仍雲乘駟馬使君眉壽似喬松

上元燕賔客

嶰竹初回旣迎靑帝仙燈焰暖爰燕黃堂眷惟賢牧之出遊要慰斯民之願治乃陳觴豆爰奏笙簧繡戶千家喜春風之吹酒銀釭萬防隔秋水以明波煩渠萼綠之纎娥扶起謫仙之醉玉歡聲四振葉气橫流樽酒滿而賔客多雅稱使君之行樂鐵劍利而倡優拙自然丰嵗之成歡不醉無歸與民同樂恭惟來從紫府暫擁朱輪爲言樂事之難並復恐彩雲之易散且同燕笑豈無後乘之鄒枚苐恐召還難借禁中之頗牧行秉金蓮而賜燭好飛玉斚以流杯不孤樂國之良辰永作江南之盛事詞曰使君才气本無雙暫擁州麾殿大邦千騎出城聞畫角萬燈銜壁看銀釭夜天星滿光浮漢秋水花紅錦照江莫向華堂辭一醉君正懷舊憶奇龎

燕太守汪內相

聖主憂民暫分頗牧逺方願治思見龔黃乃親擇於侍臣俾分臨於近甸兒童舊識不妨騎竹以來迎父老何知便欲遮道而願借將出遊於阡陌聊求助於江山已知雨意隨車行看花邊立馬恭惟名標紫府身侍金鑾亟成載筆之書久步花磚之日自違淸禁屢刺名城更爲斯民輟五州紈袴之手要看來嵗玩一方牛犢之春固甞衣繡以還鄕卽見追鋒而給傳願布寛和之政咸均雨露之恩詞曰誰持尺一下明光新易泉南舊印章禁殿何時出頗牧人間又喜見龔黃攀轅父老今猶在騎竹兒童喜欲狂只恐政成歸更速便紆華衮望淸光

燕吳奉使

畫紱臨軒初銜使防班輪入國將觀朝廷載馳咫尺之書歸望穆淸之表宜百壺之開燕均六轡以休勞恭惟閥閱名流縉紳雅望贊謀二府名振一時問俗三川風行萬里旣繡衣而持節遂縞帶以交歡今者判府內翰始乘漢傳之追鋒來擁東方之千騎誓安逺俗喜見王人叢玉歌喧幸驪駒之未唱碧腴香滿嘉仙醴之方濃願少緩於登車庶盡歡於投轄詞曰淸詔名髙下紫宸異方初喜見王人二年輦轂辭家逺萬里岷峨入眼新使者登車爭攬轡君王問俗頗憂民翰林勸酒非無意知向明光作侍臣

二妙堂落成家集

華胥開國時節太平居士搆堂山川明煥老人旣欲投鞅稚子從而擊鮮防鄰里以俱歡集笙簧而並奏恭惟居士解符江壘拜祿琳宮二妙堂成兼收勝景六如意悟了見自心孺人法喜夫妻永同香火諸郎淵明子弟可共籃輿楊夫人壽母均慈慶門積善庭列芝蘭之秀家羞蘋藻之儀乃共集於華筵遂同增於抃舞詞曰居士歸來已白頭數椽聊喜枕江流百年夢幻何時了二妙江山一日收鼓吹自從詩裏得光陰都在醉中休蟹螯霜後偏宜酒蘇幕歌成可共謳【時自制蘇幕遮詞】

太倉稊米集卷六十二

欽定四庫全書

太倉稊米集卷六十三

宋周紫芝撰疏文三十四首

天申節功徳

皇天薦祉流虹埀有赫之光上聖膺圖申觀肇誕彌之慶爰修竺典用贊堯年伏願如日方中與天行健益茂徇齊之徳永隆震夙之宸歡動六宮問寢日朝於長樂祚延百世多男載祝於封人

天申節開啟三首

彌月肇祥慶曆年之有永後天申頌祈聖壽之無疆用憑西竺之文仰獻南山之祝伏願徳隆舜禹俗阜成康交鄰永納於梯航偃武常櫜於弓矢周人作雅重歌載夙之詩唐室奉觴嵗獻萬斯之曲

二

徳維善政載元後以歸仁命有歷年格皇天而助順顧佛慈之無量資睿算以何窮皇帝陛下伏願四海同風一人有慶如山如阜宏開久大之基乃聖乃神永底休明之運來梯航於萬里罄葵藿於一心孝治格於神明協長樂事親之志天壽及於平格同周家報上之詩

三

塗山朝禹防羣後以成趨封國祝堯格多方而來賀當盛徳在火之月符炎運方昌之辰是生聖人出膺大寶敢修妙果仰贊遐齡伏願道合乾坤明並日月執干羽兩階之舞歸梯航萬里之心維聖主篤於好生則下民莫不歸美云韶九奏難逢千載之期神嶽三呼來獻萬年之壽

天申聖節滿散疏二首

運符千載方繞電以垂休歡動四方感望云而請祝旣防修於竺典宜永錫於帝齡伏願乘佛妙因格天明命握乾符而禦極位正六飛嗣大歷以承家慶流百世永錫和戎之福用酬歸美之心召虎作詩拜周宣之萬壽封人請祝願堯帝之多男

二

巖廊垂拱共欣千載之逢海宇升平宜奏萬斯之曲乃遵彞典躬啟梵筵資最上之妙因介無疆之聖壽伏願配天行健如日方中作之君而作之師民懷其徳得其位而得其祿天降之休慶寶祚之彌長知靈基之益固聞九韶而獸舞徒引睇於舜庭祝萬壽以山呼且稱觴於漢殿

奉安昊天玉皇上帝聖像

右伏以天運斡旋之造𨿽黙契於至神人懷寅畏之心必仰瞻於邃宇載嚴像設以肅羣情久緣蛇豕慿陵稍污山龍絺繡一新輪奐上格蒼旻是用蠲卜剛辰導仰法駕願憑陰相度陰陽百六之災永錫康年贊君王億萬之壽

昭亭祠祈安道場

右伏以賊鋒未殄敢肆冦攘佛願無邊必埀調禦況兵將聞於入境而人已懼於履冰士民縮手以何爲老稚相持而對泣惟憑聖解坐翦妖凶恭惟某神福庇黔黎位隆衮舄具廣大慈悲之願得一佛乘以聰明正直之資爲百神長用解倒懸之急不煩伸臂之勞願鑑危誠坐埀陰相

威簡公祠祈安道場

右伏以狐防跳梁賊方肆掠干戈旁午民未奠居在兵勢有所不當非神力則將誰仰式資聖解躬建法筵恭惟某神信及豚魚忠貫日月頃者抗鋒劇賊宣力晉朝勇且奮於一時名蓋流於千載憫玆窮悴宜赫威靈仗精忠事主之心摧暴虐薫天之焰長蛇封豕旣殄滅於陰威白叟黃童盡歌謠於盛徳

薦陣亡道場

右伏以忠以殺身本人臣之至願善於救物亦諸佛之等慈爰建道場用遵國典伏願陣亡諸將士一切行伍等眾仰憑法力普濟冥魂共霑雨露之恩盡洗刀兵之苦生爲報恩子死作防法王咸證妙因不落諸趣一時驍勇旣不憚於捐軀千古英靈想難忘於結艸

禳火道場

右伏以墮五欲門業根深重救三毒火法海淸涼欲穣回祿之災惟借等慈之力防修梵典仰叩眞乘伏願潛弭天災俯從眾欲聊憑一雨徧霑億萬河沙普現祥光盡弭百千大聚

又

右伏以三界爲大火宅悉是危塗諸佛以一慈航度諸法海仰祈妙果普濟羣生伏願凶毒消禳福根深固離一切怖畏苦悟無量淸淨緣攝回祿之妖祲救燎原之荼毒破眾生之熱惱顯願力之慈悲

獄瘟道場

右伏以性無不善實自麗於憲章訟必有傷復寖攖於沴疫念鞭笞之慘楚悼疾病之沈冥惟我無上尊能破大地獄仰憑願力爲拯危塗六气旣調易呻吟爲歡喜五刑不用化囹圄爲空虛普濟羣生同成善果

大行懿節皇后還宮開啟

右伏以椒房厭代悲動六宮翠羽旋車聲呼萬里仰賴佛慈之力用資仙馭之遊恭惟大行懿節皇后心本慈仁徳惟恭儉旣克修於隆禮宜上格於髙穹伏願乘此妙因往生極樂塗山興夏旣已格於昌期潙汭嬪虞將永埀於懿範

大行懿節皇后還宮道場罷散

右伏以四星在望慨永隔於長秋六服正儀倏言還於中夏仰憑大覺用證無生恭惟大行懿節皇后位峻掖庭母臨坤極進賢逮下旣比徳於周詩懷昔感今宜加文於宋防願憑妙力上迪宜塗歸安陵寢之榮用雪梯航之念

天寧寺化齋

右伏以種田博飯住山活計無多持鉢造門應供隨緣皆可求非獲己得亦偶然念一嵗之不登致二時之闕食伊蒲未辦白足難畱必有仁人廣開大施當令無量海眾利益同霑乃知諸福田中供養最勝念埀慈諾慰此翹誠

天寧寺化齋僧堂

右伏以出眾離俗了一世解脫緣學道從師聚十方和合眾願新宏宇以結良因無有聖凡普同安穏旃檀林裏共集云袍兜率天中俱登法防施𨿽甚薄福且無窮當發大悲心共成如是事

崇教寺化塔

右伏以童子聚沙成塔千聖齊超貧女爲佛行檀一錢猶可𨿽僧伽之妙相現崇教之法門念此窣堵坡羅諸大火聚金碧因而漫漶風雨寖以摧頹敢仗慈因成玆勝事將一新於輪奐且妙莊嚴願永樂於見聞皆大歡喜

奉聖寺化浴堂

右伏以建諸佛道場聚十方海眾經行晏坐𨿽然事事隨緣絕俗離塵要使人人自便念昔振衣之地或歸煨燼之餘當仗眾心同成是事香槽气暖期共庇於慈云幽谷泉淸遂重霑於法雨庶蠲宿垢皆證淨因凡在見聞舉同歡喜

白蓮庵接待院緣化

右伏以無量海眾學道爲先諸福田中供僧最勝維我十方大士徧參諸處藂林當令所至如歸使可安心辧道浮屠三宿去住隨緣香積一齋少多皆可須求大富長者共飯無心道人伏願見聞同增歡喜

天慶觀謝晴

右伏以夏而或雨小民猶曰怨咨禮有所祈上帝爲之降格比因羽眾有禱珍祠曽不崇朝遂開霽日𨿽稼穡凶丰之有數亦天地變化之無窮有渰其淒川澤不聞於見怪奉盛以吿黍稷將遂於升香慶民瘼之攸除見神功之不宰誓答生成之賜敢忘夙夜之勤

又

右伏以月離於畢遂妨田祖之功星有好風乃卻雨師之禦微誠懇瀝妙應潛通不移頃刻之間有此丰凶之異顯天心之愛物睠民願以必從旣紓積潦之憂將錫來牟之瑞維上天之載固罔究於神靈而此邦之人疇敢忘於覆幬

天寧寺謝晴

右伏以徧十方無盡界不離法門凡一切諸有晴皆是佛子顧等慈之其大亦何願而不從頃以常陰害於宿麥銜哀而請應念卽除旣禳三日之霖將慶雙岐之秀我庾維億眞大有年含哺而嬉是極樂國

漏澤園元日道場

右伏以發政施仁昔稱善政養生送死民有常心惟上古有虆梩以掩親故後王埋胔骼而著令聖心憫惻佛願慈悲伏願漏澤一切孤魂咸承慶脫之功不墮沈冥之域家無析骨人免暴骸生且樂於平時死各反其眞宅厚恩難報同霑沛澤之餘法力無邊共證無生之果

祈雨設醮

右伏以旱魃爲災民無生意商羊出舞雨不崇朝顧沾丐之尙微見懇祈之未至是用再延於羽眾必期上格於璇穹願矜螻蟻之誠震作云雷之澤百昌皆生於土俱蒙一雨之恩三日以往爲霖遂有千倉之慶

三龍神祈雨場

右伏以珠宮貝闕夙瞻廟貌之嚴絳節云旗敢冀幽靈之格挈瓶甫至霈澤隨興信山川之出云見膏澤之及物當乘佛念益顯神慈用蘇旣偃之禾蔚爲丰嵗遂及旋歸之駕永奠靈湫

天慶觀謝雨

右伏以暵其幹矣方懷轉徙之憂雨以潤之遂廓恢宏之施吏慙無地嵗且有秋不忘歸命之情疇敢貪天之力云雷變化𨿽愛物以無私艸介纎微顧省躬而何有願罄終始之賜力埀覆防之恩

西湖龍角山還聖水

右伏以重淵千尺遙睇潛宮膏雨一犁遂霑沙界霈霶沱之巨澤蘇顦顇之窮民田且有秋吏將逃責龍章至止肅環佩以如聞飇馭旋歸想旗旌之猶濕物無疵癘人有依歸但知樂嵗之可娯益愧慈恩之未報

池口神祠還聖水

右伏以功蓋三分仰威名之久著惠周千里流遺愛於無窮吏惟涼徳之羞民慰有秋之望散長江一掬之水爲晴天千嶂之雲膏雨所霑旱苖俱秀巴檣楚柂遂無供億之憂桂酒椒漿大有丰穰之報

景徳寺祈晴

右伏以麥欲登場稍紆艱食雨淫破塊遽毀成功將軫念於斯民當投誠於吾佛願開慧日力掃羣陰山不出雲天無宿靄水皆反壑隴有來麰救玆枵腹之甿是仰能仁之願

天慶觀謝晴

右伏以天積重陰雨無晝夜人憂彌潦地有潢污荷上帝之聿臨憫斯民之無告擴開霾曀布露淸明川回反壑之瀾民免爲魚之患雨自上而下平陸已見於成江水由地而行夢澤行聞於作乂顧神功之不測俾吏責以何逃惟仗微誠仰酬眞宰

請鐵佛住持

右伏以三家村裏何妨晏坐經行選佛場中未免拈捶舉佛只爲眾生認賊爲子所以大夫埀手入纒某人久滅意根頓超實際如鵞王識乳眞諦自明若香象渡河法源洞徹自然諸聖推出不闗閙彪鉆頭肯辭萬水千山俯爲十方四眾況鐵佛古剎本老懷道場要令本分衲師略典重新舊令發大歡喜是最吉祥

請吉祥住持

右伏以眾生以妄爲眞經無量刼如來對病用藥作大醫王須仗當人同成是事某人叢林標的古佛仍云面壁九年方求實際見花一笑已契妙緣何須不露鋒芒正要同霑利益𨿽世號寶坊名剎當爲正法眼師而佛言曠野深山無非聖道場地勿辭岑寂宜稱宣揚甜不用密蒸好酒元無深巷逢場作劇本是偶然應物觀形初無作相何勞擬議便請承當

貢布右語

眞人禦極膺商後之歷年上帝降康錫周王之壽考宜修篚貢之物以充庭實之儀前件布將軸微工衣裘下品潔須澣濯慙非火浣之良藝本衡從是亦地生之數敢遵彞武上冒聖聰

太倉稊米集卷六十三

欽定四庫全書

太倉稊米集卷六十四

宋周紫芝撰偈四首

松林道人施繡觀音

蓬萊夫人以歡喜心而作佛事於是刺繡爲觀音像極諸相好施松林師莊嚴奇麗非世所能如五色云未甞彩繪自然成文爛然盈月如虛空日不加磨礲自然光明照耀十方如西蜀錦文與質成以文名錦是錦非文孰知因文而以名錦如出水蓮華榦俱生以華名蓮是蓮非華孰知因華而以名蓮則是菩薩以幻而成諸著相者亦以幻想孰知因想以名菩薩維觀世音以大慈悲隨現說法變化無窮滿恆河沙界不應此施畱戀執著使彼見者願樂工巧雙谿道人作是語已松林老師釋然而喜還以此施回施道人於是稽首而作偈言菩薩變化如虛空云何得此虛空相我觀無礙大慈悲無剎不現如水月八萬四千母陁臂能援世間一切眾八萬四千淸淨眼能照五濁諸有情是故神通不思議而欲妄以色相求譬如狂人逐四方四方無盡力無竭況以丹靑繪繒防更復刺繡爲儀形絲毫縑素相假合妙技巧借金十奴若人捐棄釙與絲亦無五色可資借瞑目黙相不可得畢竟無有是菩薩吾願世人捨色相當時未有釙絲時蓬萊觀妙本無心以粗卽妙作是念松林無心受此施以施居士作禮言我當還亦以此施此施有盡法無窮普願世間諸佛子凡瞻此相悉歡喜若見菩薩非菩薩卽知是我非是妄妄見除滅無復然吾與佛子等無二

夢禮僧伽大士

嵗在丁酉冬至後一日某西遊大梁取道泗濵翌日禮僧伽大士塔而行明年春東歸復過之以故廹於亟去不復作禮私心怏怏常若慊然其後百二十有六日夜夢拜塔下瞻望聖像而禱焉曰頃以故不能來今以何力而至大士笑而不言於是旣寤嘆曰菩薩以無心而應物居士以無心而作禮初無分於寤寐有緣而來無緣而去等爲一夢有何差殊人能以一切無心付諸緣於幻化齋寤寐於俄頃則我菩薩與諸佛子皆得成佛是無難者於是乃始稽首懴悔而作偈言我觀諸佛子皆以妄自冥不知有無想一切俱是妄認有以爲實夫豈識無有如人具諸欲耳目與鼻舌百體俱動作動作皆有相耳欲以聽聲有耳言可聞弦匏與笙簫皆具諸宮羽𨿽然始一奏有耳悉皆聞眾生於是時知聲不知耳眾音始一闋寂靜無有聲傾耳而聽之無一可聞者眾生於是時知耳不知聲至於目視色亦復如耳根知色爲有形乃以色爲有寧知本無色何況於目睫乃至鼻聞臭口舌所啖食百體諸毛髮意有所爲者行步與坐臥喘息及呼吸方其有爲時無一不爲有諸爲悉皆空了無有一存心惟昨所爲恍惚如夢事我昔禮菩薩是爲眞見者譬如聞眾聲認聲爲有響比其不及禮菩薩那得見譬如眾聲滅初不聞餘音始緣以妄情乃復有見否亦如今所夢見否理不殊大士笑不言吾亦無所說有如舎利佛黙黙對天女稽首作偈言猶以言爲痛云何兩無言而入不二門我與諸佛子究竟得成道

宗演師金書妙法蓮經

昔涇水西有大道場賜號崇慶中有苾芻名曰宗演具善知識受具出家以淸淨心降伏諸魔以精進書薩達摩奔茶利迦素咀纜文成一大部緘以縹囊貯以寶函具諸莊嚴供養受持爾時南方羣盜徧起諸比邱眾悉皆驚怖逃難雲散不知是經復在何處及諸盜已一切諸有悉皆壞滅獨是經典或在地上或在他方得是經者各持所得而以來獻如是者三經大火聚度無量厄究竟不壞諸所染污及所漫闕毫髮無有於是比邱歡喜踴躍嘆未曽有吾時避難在涇水西目見是事同一贊嘆而說偈言稽首無上尊爲世大慈父爲憫一切眾流浪諸苦海滋無礙辧才廣爲眾生說譬如大火宅隨念得淸涼又令諸窮子獲此大寶珠是眞祕密藏故名妙法華非思量分別而以得解悟𨿽諸大菩薩有所不能知況於聲聞眾豈復聞妙義如來廣開示一一令悟入眾生悉皆曉而況於聲聞我佛出現世了此一大緣當如佛所說是最爲第一今此大比邱舎所甚愛者百煉眞黃金銷鑠爲書寫具諸大寶貝更以爲莊嚴偸兒甚魁儈如飛天藥叉諸所經過處悉爲屍陁林大火所藏滅毫髮無遺余龍天諸善神悉力來加防究竟不得壞我今同贊嘆普告諸佛子凡所見聞者信心自堅固各各普授持

金剛般若波羅密經

佛以甚深微妙法廣爲一切眾生說有能悉發菩提心究竟得成無上道彼有受持讀誦者其福不可更稱量七寶滿爾河沙數以用布施得福徳而比福徳猶爲多況吾大慈大願師常憫眾生墮惡道假此持經功徳海能免世間一切苦有大長者號宰官書寫讀誦不少懈旃檀香及薝卜花供養恭敬常作禮忽遇黒風吹船舫將隨那剎諸鬼國倉惶取是受持經投諸江流沒巨浪須臾風定夜色霽達旦悉得大快樂平明篙師有婦妻忽言汲水得巨軸金書貝葉與巾繡無一毫毛有壞相有如金剛不壞身經大水聚性不滅拾塵數刼有時盡而是功徳終無窮眾生信心不堅固未甞聞此殊勝事用是稽首無上尊願我諸佛常加防

復州司法參軍大梁楊奉覿甞手書曹谿六祖大師所說金剛般若波羅密經解義將來內心了見自性而其持經功徳亦復勝妙不可思議嵗在癸酉冬十有二月楊侯以事至錢塘舟至長盧忽遇大風幾不得濟亟取是經投之江中而風恬浪止因得免焉明日篙師之婦汲水得經經不霑濡字畫如故嗚呼異哉世所未聞也楊侯歸自錢塘語余以此余心固異之其後出經以示信然於是稽首歸依合掌恭敬而說偈言無亦將使聞者爲之動心知如來說是經利益一切是眞實語非誑語者而六祖大士傳佛正教契佛心宗重爲宣說祕密章句驅除世人邪見妄解如雲霧月出光明自現又能降服一切使江河海嶽天龍夜又皆大歡喜況楊侯歸依佛法信受不疑心不退轉未甞蹔捨宜有是事以傳永久越明年秋九月竹坡居士書於妙香寮

史斷六首

唐文宗出宗女二人

昔老顏叔子獨處於室鄰之婦人亦獨處於室夜暴風雨至而室壞婦人趨而至叔子納之束屋而照之放乎旦魯有男子獨處於室鄰之婦又獨處於室夜暴風雨至而室壞婦人趨而托之男子閉戶不納婦人曰子何不學栁下惠男子曰栁下惠則可吾固不可古人處嫌疑之地如此猶未免於謗至於無兄而得盜嫂之名況以天子之尊匿女子於深宮之中蹈納履之嫌乖束屋之義下惠之風不著而袵席牀第之疑易污此魏謩所以未免於言也文宗納謩之諫而出之固善矣又從而爲之言曰備灑掃於內非曰聲妓防宗女之幼不爲漁獵此欺天下之言也禦史中丞李孝本宗室子弟坐李訓事誅死二女沒入宮而魏謩以謂宗姓不育寵幸爲累傷治本速穢嫌則文宗固不免於謗而曰備灑掃之職防宗女之幼非欺天下而何唐室帷箔之惡世世不修自是其家風如此太宗殺元吉而納其妃又欲立以爲後賴魏徴之言而止宗連殺三子又納壽王之妃而寵嬖之書之簡策尢不可讀況可言乎以二帝之事言之文宗猶未可以深責也

褚遂良對飛雉

唐太宗時有飛雉集宮中上以問褚遂良遂良對以秦文公之事太宗以謂人固不可無學昔鴻嘉中博士行大射禮有飛雉集於堂陛間已而又集於諸府間已而又集於未央宮承明殿當時左右大臣無能言者獨車騎將軍王音能言之其後成帝遣人問音得無人爲之乎音對曰安得亡國之言天尙不能感悟陛下臣子何望以張禹相成帝無狀朱云欲斷其首幾至殺身庭辱師傅帝怒若此況親斥其主乎方王鳯用事權傾天下王章以忠直刺鳯爲鳯所殺當時災異數見羣下莫敢言而音能言之可謂漢比干矣野鳥入室安得爲祥遂良不以髙宗肜日之事告太宗而反以爲瑞亦焉用多學爲哉遂良可謂王音之罪人矣

太宗得祕防

太宗得祕防言唐中弱有女主代王以問李淳風曰其兆旣成已在宮中又四十年而王王而夷唐子孫且盡帝欲求殺之淳風以謂天命不可去而止又明皇時有鄭相如者師事鄭防曰開元盡二十年當攺元十五年天下亂賊臣僭位公當污爲官防念其言終不附賊唐之大變惟武后之簒祿山之反而二事皆已肇於數十年前使太宗明皇不聞是說則可其或聞之當思修徳弭變以治易亂茍爲不然則惑於符防前定之言且得以爲之辭一抵於亂而曰是有數焉非我罪也則我生不有命在天所以開人主自寛之路也由是知符防荒唐之說人主所不當信史亦當削而不書惟漢光武卽位之二十年羣臣上言宜封禪泰山光武詔若郡縣遣使上壽盛稱虛美必髠令屯田可謂聰明謙厚之主矣至中元間因讀河圖防昌符遂有封禪意竟伸玉牒之儀於是醴泉赤艸之奏紛然而羣臣遂有宜令太史撰集之請以光武之英睿沈勇舉無過事殆無毫髮不滿羣議而桓譚以不喜防流亡鄭興以遜辭僅免賈逵能附防文致最先貴顯範曄之論以謂世主以此論學悲哉乃知圖防之說其能惑主聽非特昏庸之君𨿽賢若世祖者其失猶且如此也可不戒哉

周昌相趙王如意

髙皇帝以趙王如意屬周昌而使爲之相其籌之甚熟其委之甚重非昌之鯁亮剛介髙帝當不以是付之非髙帝之誠意懇到則昌亦不能受其所托也蓋父子之愛君臣之義情動於中而義形於色其勢然也髙帝崩惠帝少呂氏戚姬之釁作必欲殺趙王而後已昌於是時不念髙帝付托之意而爲之深慮乎然則爲昌計當如之何必抗危言極正論免冠頓首伏地涴血力陳母子大義使之知天地之道禍福之理彼𨿽女子之不孫幸而一悟其非則自怨自解而危難遂平王旣不死昌亦能全此上策也昌不能爲此計焉得爲無過哉始太后使人召昌使者三反而昌不往亦已壯矣及太后怒又使人召之則昌當爲之辭曰髙皇帝以趙王屬臣今太后欲殺趙王而召臣臣爲趙王相義不當往萬一臣旣往而王畏禍且自盡則責在臣臣焉敢捨王而爲自全之計乎昌不能爲此辭使太后脇而往固已失策然尙有可及焉及見太后太后罵曰汝豈不知我之怨戚氏乎則昌當爲之辭曰髙帝以趙王屬臣太后欲殺趙王而召臣臣捨王而來是臣不忠請先殺我以明臣節臣死後幸赦王使臣不羞髙帝於地下足矣如是則是臣能死節於其主而太后不失慈母之名也惟太后裁之昌又不能爲此辭使太后卒召王而鴆之則昌之罪不可逃矣髙帝策安劉氏者以爲全至於屬趙王於周昌固甞斷以已意以謂昌之可以保王於百年之後矣而卒失之何邪豈亦生死之數自有定分非人力之所能爲歟抑亦呂氏之暴甚於乳虎羣臣畏之而不敢言歟以爲非人力之所能爲則昌未甞有一言而趙王死以謂畏太后而不敢言則爲人臣者固不當畏死而自全也然則昌之罪爲不可逃抑又明矣

韋見素助楊國忠

唐明皇使楊國忠物色朝臣以爲宰相韋見素以雅飭見知於國忠遂白於上由是得用安祿山素懷反側至是請以漢將三十二人願易蕃將反狀益明見素屢以爲言議者猶以爲非先知可謂失言矣夫祿山未反而見素知其必反朝臣不言而見素倡言之得不謂之先知乎見素知祿山之將叛不得不言言而不聽惟有一去耳而不去此其所以可罪也作史者乃從而貶之曰見素言祿山之反而不言其所以反是助國忠以敗王室也意若責見素以不言祿山之所以反者以國忠也而不以此告明皇使斥而去之易蕃將見素言之國忠國忠不應已而又言之明皇明皇不納察其心蓋非助國忠者祿山之所以反以明皇之昏惑國忠之姦邪而已然其寵任之固有如山嶽決非一言可得而回欲怒螳螂之臂而搖之往卽碎耳何補於唐哉爲見素計獨有一去爲策最髙而不爲是可惜也況見素用不由於正而得宰相言不行於朝而享厚祿在賢者爲可羞爲見素計則當去作史者不責見素以此而責其非先知可謂失言者矣

魏主不殺髙允

崔浩旣撰魏史刋石衢路議者以爲暴揚國惡魏主大怒召髙允問曰書皆浩所爲乎允對以臣與浩共爲之而臣多於浩帝顧謂太子曰直哉此人宜除其罪餘皆就戮夷五族者至百有餘人初遼東公翟黒子有寵於帝奉使並州受布千疋事發黒子謀於允曰主上問我當以實吿惟當諱之允曰公帷幄寵臣有罪首實庶幾見原不可重爲欺罔也已而黒子入見帝不以實對帝怒殺之嗚呼允自爲之謀及爲人謀未甞敢爲一毫欺𨿽鼎鑊在前不爲少變卒能脫命虎狼之口寵冠一時名埀萬世可謂賢矣孔子曰言忠信行篤敬𨿽蠻貊之邦行矣言不忠信行不篤敬𨿽州裏行乎哉若允者可謂無負於孔子之言也後世之士身在朝廷而行爲欺罔豈特得罪於名教而已哉其有愧於允多矣

太倉稊米集卷六十四

欽定四庫全書

太倉稊米集卷六十五

宋周紫芝撰史斷十五首

頡利殺唐儉

李靖提勁騎三千由馬邑趨惡陽嶺夜襲定襄何其壯哉及頡利走保鐵山舉國內附服而捨之可以柔懷矣天子遣唐儉撫慰而靖乘其無備俘十萬之眾擒其子殺其公主於是斥地自陰山北至大漠焉靖之功可以誇示後世矣無乃未免於過乎始頡利之降太宗遣靖往迎而矯制以興兵使中國有貪功之名太宗獲失信之罪則未得爲忠也唐儉受命以爲使辱命而殺之則天下服無罪而陷之以死則人將解體靖獨忍而殺之則未得爲仁也誅一唐儉固不足道中國誅之猶恐貽笑外夷今使頡利而戮中國之使則未得爲智也且罪莫大於殺降降而殺之後孰示信頡利以禽獸之情猶知屈服以慕義中國以禮義之地而反有殺降之罪則未得爲義也漢王遣韓信以擊齊而間遣酈生以說之信欲止軍而不行則未有命欲乘鋭而往則齊已服此蒯通之說所以易搖也爲信計與其全酈生則不若殺酈生而獲罪於髙祖哉然則酈之死猶有說也乃若靖則不然頡利已亡其勢孤立非若齊有西楚之援況太宗遣靖以迎之非遣靖以擊之也豈可殉已而不防儉之死哉今靖援韓信以借口此尢可罪靖在唐爲一時名將一舉之失而眾尢隨之其獘果安在哉曰貪而已矣

五星聚東井

髙祖之元年十月至霸上是月五星聚東井元魏時崔浩集諸家歷頗譏前史之失髙允言於浩曰漢元年十月五星聚東井此乃史官欲神其事不復推之於理也案星傳太白辰星常附日而行十月日在箕尾昏沒於中南而東井方出於寅比二星何得背日而行浩初不之服巳而謂允曰先所論者本不經心及更考究果如君言五星乃以前三月聚東井非十月也夫髙祖以寛仁之徳易彊暴之政亦足以興矣五星𨿽不聚於東井可也使其果然則因前三月聚東井而書之何爲而不可由是觀之臥有雲气行斬白蛇之類史之誣於人蓋已多矣

曹操殺孔融荀彧

曹操起兵以誅董卓爲名二人者皆內忌賢徳殺人如刈麻葦卓誘降北地反者數百人於坐中斬舌鑿眼或鑊煮之使偃轉杯案間坐客爲之失箸其忍有甚於屠矣卓旣爲太師一日謂皇甫嵩曰義眞服未乎嵩曰安知明公乃至於此卓曰鴻鵠固有逺志但燕雀不知耳嵩曰昔與明公俱爲燕雀不意今日變爲鳯凰嵩之玩卓若戲小兒而卓不殺此可怪也哉曹公之惡禰正平也旣錄爲鼓吏衡乃裸身而立後以杖箠地數罵太祖辱有甚於市朝之撻太祖不殺猶使死於劉表之手此亦可怪也哉始余疑二子之不殺蓋有說焉操甞謂衡曰孤殺之無異雀防顧此人素有虛名今日殺之將謂孤不能容則操猶畏於物議也至孔北海之髙才蓋一時之勝士荀文若之通亮又斯人之腹心也一言不中其意則談笑而殺之夫以融彧而視衡豈止有虛名而已然猶有所不免則操豈畏於物議哉余固知二子之見殺蓋有謂而然也桓溫甞謂孟嘉曰人不可無勢我乃能駕禦卿溫與操皆陰藏禍心以圖不軌惟恐人之不附已不能盡籠天下之豪傑使惟已從則無以肆其凶焰也融旣偃然不爲其用彧乃力沮九錫之議非殺之無以快其憤此二子之所以死也融彧且死則崔琰許攸婁圭郭嘉之是眞所謂雀防也哉

朱虛侯欲立齊王爲帝

諸呂之禍劉氏之危甚於壘卵當是之時首倡大義以扶奬王室者劉章也及紿產祿而奪之權𨿽其勢去已若孤豚然猶未成禽也當是之時首誅元惡以成一時之功者亦章也以謀言之章爲先以功言之章爲大則其報之宜如何哉然余於章猶不能無恨焉以其意在齊王也初章使齊王舉而西因欲立以爲帝是教其兄使叛也齊王將魏勃殺召平爲書以告諸侯王反狀旣明幸而祿產死京師平內畏平勃外恃灌嬰其計遂寢不者禍將酷於呂氏矣議者以謂章欲使齊王舉兵入援闗中而不知其反也曰代王於髙皇帝爲子齊王於髙皇帝爲孫以尊卑之分則代王當立代王仁賢聞於天下齊王之善未有所稱也以賢不肖則代王亦當立代王母家薄氏皆君子長者齊王母家駟氏皆虎而冠漢方以呂氏爲戒而復使駟氏得昌是益其暴耳以母氏之善惡則代王亦當立然則章何爲捨代王而欲立其兄乎此余於章所以不能無恨也非將相葉謀以公天下爲心卒迎代王而共立之則漢之安危殆未可知夫以孝文之仁孝恭遜出於天性豈不知平呂氏之禍者章之功爲大以齊王之故而猶有憾焉何示天下之不廣耶初大臣與章約事成當盡以趙地王章盡以梁地王其弟興居及孝文旣立遂黜其功章自以失職嵗余憂死而興居亦舉兵以反嗚呼漢所以報章者亦云薄哉

魏主遇旱輟食三日

魏孝文以嵗旱禱雨至輟食三日羣臣告以雨旣霑足請帝復膳如初猶欲遣使視之然後肯食且云如其不然何以生爲聞者以謂賢主憂民如此是大不然昔成湯遭七年之旱甞以六事自責周宣王遇災而懼側身修行欲銷去之未聞其三日不食也蓋陰陽閉縱之論暴巫徙市之術皆後儒自爲之說非古帝王修人事以應天變之道也由是知決久寃之獄烹言利之臣而天乃大雨皆人事盡而天意得自然之符也魏主不知出此乃欲不食以自斃使變而可禳猶非其道不然是當踐其必死之言也爲之臣者又不知以古聖賢之道告之徒誑以旣雨而已其爲不忠莫此之甚一舉而君臣之道兩失嗚呼陋矣哉

周世宗平江南

五代之君如唐莊宗周世宗可謂有英武之略矣然內無平一海內之政外無經略天下之才故事業止於偏霸而不足稱述世宗深患唐晉以來吳蜀幽並皆阻聲教未能混一命近臣著開邊之策比部郎王朴獻議以謂唐與我接境幾二千里其勢易取也得江南則嶺南巴蜀可傳檄而定南方旣定則燕地必望風內附也世宗欣然納之於是始有平江南之志焉曽不旋踵一舉而得八州再駕而平壽春卒致唐主請以畫江爲界而江北之地悉爲吾囊中之物其爲盛烈豈不壯哉曁鐘謨入貢乃遣謨歸告其主以治城郭繕甲兵據守要害爲子孫計議者以爲江南未服則親矢石期以必克旣服則愛之如子推誠盡言爲之逺慮其規模宏大豈得與莊宗同日語哉嗚呼世宗之言則善矣謂之規模宏大則吾不知也

衛靑不殺蘇建

衛靑不用周霸之言以殺蘇建建卒防宥廢爲庶人議者以靑爲賢余以爲不然初靑與李廣俱擊匈奴廣本前軍乃徙其軍使東因以失道遂致喪師當是之時罪在靑不在廣也靑奚不狀之天子以赦其過而乃逼廣使自殺乎以飛將軍之才气下視衛靑如庸奴耳靑旣忌其能又與之有眥睚之嫌非殺之無以快其欲也靑旣殺廣無以自蓋其愆乃獨私建以沽一時之名小人姦僞之狀如此武帝據厠而見之豈不宜哉

公孫述聘譙不至

公孫述僭號隴蜀聞閬中髙士譙以禮連聘不至使人脇以毒藥仰天而嘆曰唐堯大聖許由恥名周武至徳伯夷守餓保志全髙死亦何恨遂受毒藥毅然不往若者可謂忠矣其子瑛泣血叩頭願輸家貲千萬以贖其死述乃許之得以免若瑛者可謂孝矣客曰之不臣不可謂不賢若瑛之於孝其猶未耶豈有父死人手不以身代其禍獨區區輸其家貲而已何哉是不然也述之僭據於禮賢下士且方繆爲恭敬以隆虛名未必有意於殺瑛請輸其家貲適防其機此所以免若一見而請以死萬一述有不從則將何以繼徒使父子俱斃賊手耳瑛之意以謂請輸以財而不從然後繼之死蓋亦未晚余以是知瑛之爲孝也

蔡琰蓬首救董祀

余讀範蔚宗烈女傳以蔡琰列於諸姬之後蓋甞疑之曹操問其家藏書至於口誦四十餘篇以至作二詩敍流落悲愁之態有古作者之風亦可愛矣然是非女子之所宜先固不當以此預列女之數其夫董祀犯法當誅琰乃蓬首詣操請之辭致慷慨有足觀者以是爲琰之奇節則其前夫衛仲道亡不幸而陷敵中𨿽夷人脇以死義不當事左賢王事之十有二年豈可謂不久又生二子豈可謂無母子之愛夫死而適異域之君不能繼之以死旣事賢王又並去二子而歸中國二者皆不得謂之烈女也或曰春秋責備於賢者琰以婦人而能爾亦足矣曰此余所以正有責於琰也以琰博聞彊識聰明而能文其於立身大節有勿及知則亦安取其文乎曄之載此以爲後世女子之戒則可若以其博學多才且能救祀於埀死足以爲漢烈女則吾不知也

王昭君不賂畫工

王昭君不賂畫工遂不得幸卒使元帝殺毛延壽非也元帝按圖見昭君之陋乃以配單於及召見而美始有悔心帝知其美豈不能以一女子易之患在失信故也使帝果以失信爲嫌其始必不肯按召陋姬以貽單於之怒若以此取怒蠻君其禍與失信孰爲輕重吾知其說之非也或謂昭君貌極妍在後宮五六年不得幸後單於遣使朝賀帝問欲以一女子賜單於誰能行者昭君乃越席請行帝見之驚業已對使者遣之不及免至單於果大恱蓋士有抱負偉器塊然與俗士同羣豈能無怏怏不平之意女子以姿貌取恱於人慧麗風流而少年委置閨闥不爲當世所賞其意當復如何孔子曰道不行乘桴浮於海昭君之請行蓋有以哉

朱建受辟陽侯裞

朱建以刻亷剛直自許𨿽辟陽侯挾太后之勢欲交建而不得顧不賢哉及其母死貧未有以發喪陸賈說食其與之裞卒與食其合非特脫命埀死之中又能使免諸呂之禍其爲力多矣何建之賢而自叛其志如此蓋坐貧無以發喪也吾故知士非豪傑不回易爲貧富生死所奪固不可以無養生喪死之具建一爲貧所移遂不能完節於萬世之下傷哉貧也田叔旣死魯人祠以百金其子不受曰義不傷先人嗟乎使建如田叔之子辟陽之金亦安得而污之

謝朏不受解璽之詔

宋武帝受禪有司議使侍中劉叡進璽帝曰此當選有人望者爲之乃以付謝澹齊髙帝受詔乃引枕髙臥後武帝請殺之髙帝曰殺之則成其名正應容之度外晉宋以來江左風流獨謝氏人物如林如敬衝者自當不媿烏衣之遊觀敬衝不受解璽之命如此不知六朝諸公作九錫文者如何下筆耶

宋衡陽王

宋武帝諸子皆以戮沒獨衡陽文王義季以酣飲得終其天年𨿽其淫侈暴悖不學無術有以取之義季亦可謂得策矣阮嗣宗一醉六十日夫豈徒然者哉

王恢議伐單於

漢自髙帝以馬上得天下而文景專意含養斯民以息百戰之勞可謂善矣武帝以雄才大略好大喜功陋文景之寛宏以爲委靡不振之漸頗有意於更張而董仲舒對策首建此議以謂臨政願治不如退而更化自是髙祖闊疎之禁文景長者之風爲之掃地而漢始多事矣初年患單於數冦邊將興兵擊之以問羣臣而王恢建可伐之議以迎帝意至於一舉而敗師出無狀恢亦就死吁可憐哉以帝之喜兵固非恢罪然人君好惡漸明所以啟其侈心者必有始惡之人恢一開此議使徵討之兵自是日出略無虛嵗幾三十年天下蕭然戶口減半則恢之一死固未足以償也孟子曰長君之惡其罪小逢君之惡其罪大仲舒創更化之謀王恢開用兵之路本皆迎合帝意而已其流至於頹潰而不可救惡得爲無罪哉

西漢日食五十有三

春秋二百四十二年日食三十六西漢二百一十餘年日食乃至五十有三以文景之治而其食乃至十有二焉班固於他帝輒書其應於文景獨書其食而不書其應書其食所以使人主之知畏不書其應所以使求其故者得文景之治焉疑作史之法如此而未可知也

太倉稊米集卷六十五

欽定四庫全書

太倉稊米集卷六十六

宋周紫芝撰書後二十八首

書陸祠部帖後

祠部郎陸公嵓老少以經術文采見知舒王與其伯氏左相齊名世號二陸晚方得州豈弟慈祥不事表襮每接使客酒不過數行而止客去輒齋素以裁其過今觀其言有旣無廚傳以沽往來之譽又乏家貲以結上下之交可謂無負漢宣之詔矣公甞與客言莊周論蠻氏觸氏爭蝸牛之國何其況之微也至於逐北數萬人流血三千里則可謂所爭者小而所傷大也嗚呼其可謂仁人之言已宣和甲辰中元前五日見此數帖因記前語使人想見醇徳乃書其後

書枯冷道人李處士序後

唐文皇辰日哭張公謹疑若能脫略陰陽拘忌之說者至命呂才使刪其書則又似頗畱意於此矣才之論葬法以謂葬家取乾艮二時乃近夜半文與禮乖又古葬並在國都之北無上利下利大墓小墓之說才豈不知其術蓋有所自來其亦慮人主求小道失大體而立此論乎世俗之人急於富貴利達爲墓師所欺久矣又其所傳之書鄙陋荒怪期在符防俗人意防皆不待攻而可破今龍谿李君獨能略去近時諸家地理書時時自出新意頗有奇中可謂不傳之妙也已君猶懼其法不與俗人合故枯冷道人借九方臯之說以告俾余跋其後餘言如鴻毛無萬鈞之力可回世人好惡因謂李君曰君子病不精其技耳人之知與不知亦何足深較余甞論羊叔子其風流淸尙有絕世之稱死之日能使州人罷市將士慟哭此豈宜無子而相墓者謂若鑿山當無後已而果然使子之術如叔子之客𨿽名後世可也況一時乎靖康丁未中春中休日

書元寧川帖後

元具茨參江西裨遂得句法眞山谷法嗣也具茨親見山谷其得處便似不同張載揚學東坡書咄咄逼眞乃爲具茨書此詩云公同僚相得甚懽可謂一臺二妙矣世間俗子寫無法楷書作無韻惡語又甞負此以疵病他人見之令人气塞故畱此卷時時開闔一洗凡馬之塵耳紹興二年元宵後四日書

書了翁贈別頌後

了翁以正色立朝憤世疾邪不避權貴風采人物當不在汲長孺下宜其髙目云漢以傲睨一世折節下士喜與佳士周旋此公何止髙人數頭地耶居士韋深道隱居湖陰一時賢士大夫皆樂與之遊而公於居士所以相求之意尢厚余以是益喜居士之賢而知翁之爲樂易君子也紹興二年淸明後四日書

書姑谿老人詩卷後

頃余北走建康暮投靑山市詰朝謁太白祠公時在路西聞余來使人折簡見邀遂止余宿靑燈白醪雪髯紅頰議論衮衮可聽喜津津見於顏間余維恨拜公於牀下爲已晚也然私竊自喜公年𨿽髙而气力彊健繼此猶可以數見逾月而歸則公已逝矣此數詩乃當時酒間爲余書者紹興三年秋七月中休日閱羣書見之把卷興懷爲之雪涕

書李夫人枯木墨竹後

徐伯逺出其家所藏李夫人枯木墨竹霜枝勁節凜凜在人目中自非作白山茶賦手安能出此奇崛態度相其婆娑筆硯間定不減當年女博士耳紹興已卯中春二十有五日書

書安定郡王長短句後

安定郡王具文殊無礙辧才傳東坡居士正法眼藏時時遊戲於長短句中妙麗淸壯無一字不可人意今觀此數解眞樂府中絕唱也試使韻人勝士酒酣耳熱倚席而歌之當復令人想見其風采後五詩餘舊聞於故人者並書卷尾紹興五年嘉平十有三日靜寄老人書

書璉上人詩卷後

頃年讀汪內相集至還璉上人詩卷云筆端遊戲詎須頻短捲才開卽可人月映澄江梅映雪比君猶自不淸新未甞不想見其人也近常道人攜璉公數詩來嫵媚淸熟殊不犯俗子格律乃知江月雪梅之諭端非虛語惜其相望千里不與之徜徉耳紹興十年正月十日書

書自作長短句後

余少年時間作長短句殊不能工常戲自評之以謂視古今諸家樂府蓋貌兄弟而年父子也猶不能無意於著鞭今須髮種種則無復事矣同舎郎葉南美屢丐於余偶追錄此數解因以遺之南美老於文辭以功名自喜乃復須此韓退之所謂如人之嗜昌歜未易詰其所以然者哉紹興十一年淸明後五日書

書趙介叔雷莊詩後

維揚人趙介叔頃與余相別於宛陵今十年矣是時東南羣盜蜂起殊有重別之意余作長短句贈別云玉溪秋月浸寒波忍持酒重聽離歌不堪對綠陰飛閣月下羞娥夜深驚鵲轉南柯慘別意無柰愁何他年事不須重問轉更愁多使傳杯者歌之坐客爲之淒然後介叔畱九華其家自泉南乘舟而下道遇亂兵舉族皆歿前調遂爲語防紹興十四年四月十五日客有錄介叔雷莊小詩以示餘者語極悲楚讀之使人酸鼻而其詩又工皆可錄也

書觀音感應錄後

淸照老人以戶部郎邊公所集觀音感應一百事相示讀之令人感嘆不巳而議者乃復怪其靈異如此眾多獨不知菩薩願力深重爲眾生除一切苦何有窮極況在震旦一國一方之所示現若此而徧一大地盡恆河沙界所有眾生菩薩視之同赤子一有苦惱悉加調防則其慈哀所及豈耳目見聞之所可及𨿽有須彌山筆大海聚墨安能稱述今邊公表百事以傳世蓋欲使人信心堅固得所依歸其用心可謂善矣紹興十五年四月十有四日書

書奉親養老書後

昔人有以麤糲飯客以精饌奉親者一見便爲名士稱賞士大夫酣酗杯酒中𨿽酒肉如山猶恐未能娯客至於羊棗之奉往往未甞經意大似倒置余與艾愼機出同王事入則分產而居見其奉親之孝甚謹意其近世無與比者宜此書之未甞去眼也紹興十六年正月七日書

書蘇養直與陳彥育帖後

自古髙人逸士隱於嵓谷者蓋亦多而文采風流未必俱勝後湖視富貴如浮雲而言語文章妙絕一世漢魏而下所未有也此卷中數詩皆佳槁而樂府語韻尢髙使東坡先生見之當不但喜淸江一曲耳

書梅師贊家梅聖兪書後

僕少年時甞閱家所藏前輩書尺得聖兪先生數帖及姑蘇園亭記愛其楷法甚謹已而失之自是不復見先生之書今三十年矣此篇乃聖兪遺其弟宣義公師贊者公之孫和仲出以示僕覽之如復見吾家所藏也觀先生之詩樂其字畫它人猶在所愛況公家物防之其可不力乎紹興辛未臘月十日同郡周某書

書具茨集後

余與元道州一別十五年自此翁下世平日篇章無一字到眼念之令人落寞殊無好懷今年朅來富州吏部郎桂嘉任出其詩文四編殆數百首噫嘻盛哉何其多也道州年十八嵗已升山谷之堂父子俱出其門亦是一時偉人文詞超妙髙出世表而所遇乃爾詩之爲祟如是其酷耶紹興壬申二月庚午妙香寮書

書月巖集後

月巖集太華逸民之所作而太華逸民則李廌方叔之自號也李端叔序其文謂東坡甞言吾評斯文如大川東注晝夜不息不至於海不止也今誦其詩讀其文然後知此老之言爲有防焉而自非豪邁英傑之气過人十倍則其發爲文詞何以若是其痛快耶紹興壬申春滑臺劉徳秀借本於妙香寮乃書以還之

書老圃集後

大洪昔時詩用意精深頗加雕繪之功蓋酷似其舅此其所載意其多晚年之作與昔所見殊不類近時士大夫論徐師川詩甚不公以謂稍稍放倒而不知師川暮年得句多出自然也毛嬙麗姬粉白黛綠斂袵顧視未免時自矜持徐娘𨿽老卻以洗妝而眞香生色有不可描畫之意蓋詩至於此然後爲工耳紹興壬申春滑臺劉徳秀借本於妙香寮乃書以還之

書郭元壽家叔黨書後

頃嵗故人章刑部決獄五羊道過郁孤臺得東坡兩詩大字石刻歸以遺余妙不可言今郭元壽乃以叔黨所書郁孤詩相示字畫詞采幾不可辧覽之使人恍然如逸少復生子敬猶在世也後人當謂前有二王后有兩蘇爲不疑矣紹興壬申三月甲子宛陵周某書

書山谷帖後

僕平生閱山谷書甚多所謂摩挲石刻鬢成絲者猶未甞見其起艸此一紙塗竄至數十字大似顏平原坐位帖字差少耳後人觀之當不減今人之視魯公也紹興壬申三月甲子宛陵周某書

書晁無咎帖後

讀晁無咎之文與詩浩浩然猶河漢之無極也想其胸中何止有八九云夢而已今觀此數帖如散聖出塵不縛禪律自然近道豈可付俗人論工拙哉紹興壬申四月之吉妙香寮老人書

書範文正公書竇諌議事迹後

範陽人竇禹錫近世號稱長者觀其嫁孤女八十二舉貧不能葬者二十七喪此非彊勉而能者則它不難也至於身享長年五子皆至逹官天所以報之驗若符契矣夫有陰徳者必有陽報而世鮮爲之甚者引張湯杜周以謂慘毒者猶皆累世貴顯而安世延年輩又有賢徳以傳後世獨不知天之報施固有常理不可一槪論也

書沈麟士傳後

沈麟士爲鄰人認其所著履麟士曰是卿履耶跣而與之鄰人得履以前者還麟士曰非卿履耶笑而受之陳凝之爲村田所誣亦甞認其所著履笑曰僕著已矣當於家中覓新者償君後還所失履不責受或謂凝之過於麟士甚逺周子曰麟士何心之有哉凝之則近於矯矣

書陶淵明歸田園書後

陶淵明閒居則負耒而躬耕年饑則叩門而乞食蓋不可不謂貧矣至於棄官而歸則易若脫履非其胸中自有邱壑安能擺落世故如此頃時杜祁公在政府客有新第者以所業獻公請學爲政公無一言惟問生事厚薄人有問公者公曰人有田園則進退輕乃可行吾志祁公可謂知言矣近時士大夫多喜學淵明詩皆故爲靜退逺引之詞以文其歆羨躁進之失譬猶效西子之顰而防其語意髙逺不能窺此老之藩籬也

書張待舉詩集後

余甞聞鄕先生言鄕裏有張大人者耆酒好罵尢豪於詩少年博極羣書其爲人標置甚髙以故卒困於小官當時貴人皆知其才畏而不用滕公元發其友也甞爲錢塘守張侯客焉滕公置酒髙防賔客滿座飲方酣卽岸幘箕踞大呼滕大爾復能記共飲長安酒家昏直而去耶坐客爲之失色公笑曰寧論許事但當痛飲醇酎耳明日不告而去公贐之以金張侯持金叩枻而歌已而投諸江曰滕公凂我哉使者反命公曰狂奴故態老不衰耶暮年隱居宛谿之上築曲肱亭林間日醉其中不與俗人交亭今猶有故基存焉黃太史所謂仲蔚蓬蒿宅宣城詩句中鄰雞呼不起擁被聽松風蓋題曲肱亭詩也張侯之詩溫麗而不燥靚深而有體非近世作者所能仿佛而其多至數十篇𨿽多而益奇惜其埋沒之久未有傳於世者余因並記其人之大略云張公名賁待舉字也官至忠州司戶而死

書韓退之羅池廟碑後

唐史載栁子厚旣沒栁人懷之記言降於州之堂有嫚者輒殺之愈因碑而實之退之所謂信道篤而自知明者不應紀此茫昧荒怪之事以欺後世也使誠有之必妖鬼有所憑藉而然愈猶當爲子厚力辧其非而因碑以實之其意殆不可曉昔韓擒虎之死人有見兵騎迎公於門以爲閻羅王者此亦史氏好奇之過栁以文詞顯韓以勲烈稱皆一時之賢不幸而防此惡聲南史固不足取信而退之且猶如此於他人何望焉余毎誦其文未甞不爲退之惜也

書送客詩後

東坡甞言古今語未有無對者信矣哉琴家謂琴聲能娯俗耳者爲設客曲頃時有作送太守詩者僕甞問之其人曰此供官詩不足觀於是設客曲乃始有對四月十日夜燈下閱猥槁偶有感於前語戲作俳體詩云設客元無琴裏曲供官尙有篋中詩時日舉似坐客皆爲絕倒

書徐師川詩後

金陵吳思道爲餘言頃甞以近詩示徐公徐公謂僕是豈欲擬杜少陵句法邪思道曰少陵安可擬但不取法耳公因言余平生正坐子美見誤思道問其故公曰今人飯客飲食中最美者無如饅頭夾子連日食之如嚼木札耳丙辰夏至前兩日朱子明司理以此本見還時方晝臥東窓枕上讀數十篇乃悟前語然不可持語俗人所謂癡人面前不得說夢也他日有與余問參此語者當自了了

書何正平詩卷後

讀參寥子七字絕句如小兒笑蔗讀正平五字詩如大兒食藕二物皆可人口要常使知味者自評之耳曩時人問可郎詩何如僕甞應之曰可公詩其苦腴相半頗似韋應物至其骨淸而气秀則又仿佛孟浩然輩唐以來詩僧所未有也若建安七子南朝兩謝等語則徐公之論當自有深意非他人所能解也

太倉稊米集卷六十六

欽定四庫全書

太倉稊米集卷六十七

宋周紫芝撰書後二十四首

書寒山詩後

昔里人有豢二豕者呼屠者於門將以售之其一旣就執其一輒逸去使人物色之不得後五日得之溝中以木葉覆其身气息喘喘然若有所畏者建炎三四年間避盜山中賊持戈在後僅得以免夜宿山穴挽木葉以自蔽旦爲積雪所埋幾不得出顧無異溝中之豕乃知眾生受命其畏死未甞不同此學佛者所以深戒乎殺也因書是詩於壁使兒曹誦之知至人之言皆眞實語不可不信云

書唐史遺事後

自古帝王其始非無聰明勤儉之資卒至昏惑不悟馴致敗亡而不可救者固非一端然其大略不過數事而已不牽於女子之愛則奪於宦防便嬖之人不溺於浮屠之言則惑於神仙不死之說此必然之勢也杜陽編載唐宣宗方卽位之初衣必澣濯食無兼味時人至以比漢文焉後宮有疾命醫疾愈帝袖金十兩陰賜之醫者將拜遽命止之曰勿復使人知言出於外又令諫官上疏其儉靜畏言如此故太和之政庶幾貞觀之風而專務罷斥佛氏以革太宗之獘可謂善矣羅浮先生軒轅集者一方士耳乃召置內廷而尊事之問以長生之術其視太宗所爲特好惡有所異耳觀軒轅談道有趣若可取者至益之以變怪則又似王喬左慈之徒果何補於治哉夫以中才易惑之君所好旣已偏溺又從而惑以怪譎可喜事宜其迷而不之悟也

書呂舎人帖後

建炎間西洛呂公以尙書右丞作鎭宛陵門下客數輩皆一時名流又訪鄕裏之士得四人而僕預焉今亡其二人矣公飲食教誨之無倦色間數日一見未甞不以人物爲念問之諄諄不離口自是而公且閒矣某亦陸沈於世無所可用其後二十餘年公之子舍人遺余書且云先君子平生無所嗜好獨於當世賢士大夫見之惟恐不及𨿽在嶺表倉皇避冦亦未甞不以宣城諸賢爲言也吁亦異矣哉以公之盛徳至善𨿽防陋如鄙人猶不忍棄況於士君子之賢者乎使公一日立朝其進退天下士當必有可觀者矣

書曽處州雅詞後

宣和間四海淸平朝廷無事上皇一日置金椀於便殿命羣臣皆射中者得之矢數十發不能中固陵一矢輒貫其足羣臣歡呼咸謂天縱之聖又多能已而又命賦詞詞先成者賜之曹組先進乃得椀當時盛傳此曲今二十年復見於是集感嘆久之其詞云秋勁風髙暗知手力添弓面靶分筠幹月到天心滿白羽流星飛上黃金椀胡沙鴈云邊驚散壓盡天山箭

二

諸晁自無咎以文名世往往相繼間出次膺諸人小詞俱可喜大率是無咎一種風流如王謝子弟𨿽人物小大長短時有不同要皆是芝蘭玉樹耳

書後湖帖後

余平生慕蘇後湖之爲人恨不一拜牀下晚與陳彥育遊見其道後湖酒間風味筆底波瀾尢使人想見風采彥育與之周旋莫逆得此數牛腰非但惟徳其物其字畫咄咄遂逼老坡自當寶也

書石鼎聮句後

余觀韓退之敍軒轅彌明事似若有取焉至謂天且明道士起出門童子覓之無有也疑若飄然有仙去之狀余謂必不然夫所謂仙人者爲其能物我兩忘去其爭气與其怒心鋤其驕色而望之似木雞使異雞無敢應者然後仙可致焉彌明初邂逅叔起於劉師服家至則慢罵悻悻之气悉寓句間凡聮句至老人者十而譏罵居其六龍頭縮菌蠢豕腹脹彭亨此一罵也繆當鼎鼐間妄使水火爭此二罵也秋未落蔕凍芋彊抽萌此三罵也方當洪鑪燃亦見小器盈此四罵也形模婦女笑度量兒童輕此五罵也時於蚯蚓竅微作蒼蠅鳴此六罵也不知彌明果有怒於二子而然耶其亦仙人遊戲於言語文字間耶二子色沮气防不能勝以一言甘心執筆低首哀鳴以求幸免大似可笑退之力詆異端而不主吾道𨿽不敢笑亦可疑爲癡人說夢

書二唐風憲記事後

古人不避權貴以諌爭取禍蓋亦多矣未有父子一家相望兩朝赫然如唐氏之門者也賈太傅之孫有捐之魏鄭公之孫有謩僅能一言當時固巳號爲能立門戶況質肅之論燈毬錦林夫之詆王氏新法皆以論列大臣觸人主之怒豈不難哉

書自作小詞後

李公擇暮年學艸書東坡見之言李十八艸書似鸚鵡能言不過數句耳後數年趙徳麟復見之問吾書何如徳麟笑曰可作秦吉了矣僕頃嵗甞作中秋詞後三十年夜飲花下作木芙蕖詞二詞之作日月幾一世而語之工拙相去幾何豈非前一詞似鸚鵡後一詞可作秦吉了耶河朔郭元壽以此詞復求僕書其後偶記坡語聊作一笑

書滄海遺珠後

滄海遺珠者余手所錄近世諸家之作也其他絕妙好詞不可槪舉如張右史逸詩二絕得於口傳其一云寂寞江城數防燈恰如漁火照寒矰去年曽侍端門燕白玉欄幹第一層又詩云臨分只待酒初酣畫舸亭亭系碧潭不管波濤與風雨載將離恨過江南二詩絕妙如此而集中不載若此類者豈非所謂滄海之遺珠者乎集今二十卷他日繼有得焉蓋不止於此也

書洪駒父香譜後

歷陽沈諫議家昔號藏書最多者今世所傳香譜蓋諫議公所自集也以謂盡得諸家所載香事矣以今洪駒父所集觀之十分未得其一二也余在富川作妙香寮永興郭元壽賦長篇其後貴池丞劉君穎與余凡五賡其韻往返十篇所用香事頗多猶有一二事駒父譜中不錄者乃知世間書豈一耳目所能盡知自昔作類書者不知其幾家何甞有窮頃年在武林見丹陽陳彥育作類書自言今三十年矣如茘枝一門猶有一百二十餘事嗚呼博聞洽識之士固足以取重一時然迷入黒海蕩而不反者亦可爲書淫傳癖之戒云

書韓承防別集後

讀玉山樵人詩脂澤之气焄然滿懷使人想見風采至香奩則又殆有甚焉者也然渥當唐末宗社顚隮之際竄身於戈防森羅之中𨿽扈從重圍猶復有作當是之時獨能崢嶸於姦雄羣小之間自立議論不至詭隨唐史臣稱之以謂有一韓渥尙不能容況於賢者乎則知渥非荏苒於閨房袵席之上者特遊戲於此耳頃時王荊公敍四家詩不取太白爲其十詩九說婦人與酒然則渥之不見取於公又可知矣

書初寮集後

徽宗皇帝在位嵗久文士詩人一時輩出不減元和長慶間人物如參政翟公待制韓公翰林汪公初寮先生王公皆以文辭自顯號爲傑出不可跂及者余未易殫數也初寮蓋文健而深詩麗而雅至於制誥渾厚足以風動四方則李公漢老以謂公當承平之世多褒揚粉澤之詞如傷居爾體痛在朕躬不得施於戰士弗爲子孫之謀更存輔車之勢不得加於叛國嗚呼其盡之矣自往至今幾三十年諸公之墓木何止拱把讀之使人想見當時文采風流之勝劉夢得云休唱內前供奉曲正元朝士已無多是亦足以爲初寮之嘆也

書陵陽集後

國家承平日久朝廷無事人主以翰墨文字爲樂當時文士操筆和墨摹寫太平紛然如韓子蒼題何太宰禦賜畫喜雀詩有想得雪殘鳷鵲觀一雙飛上萬年枝之句不動斤斧有太平無事之象以此知粉飾治具者固不可以無其人也王摩詰說開元時事如池北池南艸綠殿前殿後花紅亦是好句但如畫師著色畫屏風妙則妙矣柰未能免俗何大抵子蒼之詩極似張文潛淡泊而有思致奇麗而不雕刻未可以一言盡也

書婆娑集後

自古文詞之士班班相望不可勝數然其傾心翰墨沒溺於詞采章句之間能令人柔媚軟熟不自扶持槪以風節鮮有稱者亦其勢然也右正言崔公文詞髙秀句法淸雄二者皆足以名世而危言讜論殊得諌臣體至於詆訾時宰譏評權要略不少詟讀其奏疏使人聳然異之如著冠秉笏而見汲黯朱云輩不待聞言使人加敬殆非前世畱意於文翰者之所能仿佛也宋廣平之爲人疑有鐵心石腸及作梅花賦則淸艷便發有江南徐庾體讀婆娑之詩者其異於梅花之賦亦幾希矣

書浮休生畫墁集後

政和七八年間余在京師是時聞鬻書者忽印張蕓叟集售者至於塡塞衢巷事喧復禁如初蓋其遺風餘韻在人耳目不可掩蓋如此也前此當靖康間天下閧然皆歌東坡南遷詞所謂回首夕陽紅盡處應是長安者是也今臨川雕浮休全集有此詞乃元丰間蕓叟謫郴州時舟過嶽陽樓望君山所作也今日讀公南遷錄見之前二事皆恍然在數十年之外矣紹興辛未余來江西至九江太守李中行置酒庾樓樓上獨有蕓叟一詩其後云萬里秋風吹鬢髮百年人事倚欄幹知他落日能多少偏照淮南幾處山然後知東坡集中所載二詩爲不止於此也

書郭令公家傳後

郭令公家傳十卷載公平生行事甚詳余後得師友談記言子儀鎭河中日河甚爲患甞禱河伯曰水患止當以女奉妻巳而河復故道其女一日無疾而卒子儀以其骨塑之於廟至今祀之此一事唐新舊史皆不載家傳亦不載議者以謂吾聞大禹有治水之功而巳未聞以女餌河神也余曰人固不可以一槪論天下事子儀割女子之愛以援千里之溺上忠其主下愛其民此亦人所難者人能捨其所易以觀其所難則子儀之事不可沒矣

書梅聖兪碧雲駮後

直講梅公聖兪以詩名家技絕古今聲滿天地文忠公在政府書問中猶稱聖兪二十五兄其爲言豈不足以取信於當時碧雲駮者其所著小說也而文正範公先正潞公首所深詆讀者多不滿其意焉𨿽罵譏笑謔自是詩家者流然吾身不在朝廷職不當諫諍而訐其所短攻其所長專務以過掩公不免有惡居下流而訕上之失梅公於鄕裏爲丈人行固不當小有貶剝恐好事者托公之重以顯其書固不可知謂公爲此書則決非也

書夢溪丈人忘懷錄後

沈翰林休居夢溪之上自號夢溪丈人作忘懷錄所記皆林下幽事筆談之所不載者其中乃有梅月調防赬帶一法議者譏其未能忘懷向使微風徐來飄飄然吹淵明之衣於斜川東臯之上則將安用彼帶爲哉由是觀之淵明之去爲眞歸也與

書譙郡先生文集後

余頃得柯山集十卷於大梁羅仲共家巳而又得張龍閣集三十卷於內相汪彥章家已而又得張右史集七十卷於浙西漕臺先生之制作於是備矣今又得譙郡先生集一百卷於四川轉運副使南陽井公之子晦之然後知先生之詩文爲最多當猶有网羅之所未盡者余將盡取數集削其重復一其有無以歸於所謂一百卷者以爲先生之全書焉晦之泣爲餘言百卷之言皆先君無恙時貽書交舊而得之手自校讎爲之是正凡一千八百三首歷數年而後成君能裒其所未得者以補其遺是亦先君子之志而某也與有榮耀焉因謂晦之他日有續得者不可以贅君家之集當爲別集十卷以載其逸遺而巳

書史記索隱後

前人所爲纘述後人從而貶剝之將以正前人之失也獨不知又從而貶之者出其後至於更相矛盾互爲得失殆無時而巳焉史記一書成於司馬氏父子之手本出一家而其首尾舛錯嵗月顚倒不免時有繆誤此後人所以得而議之也晉有徐廣宋有裴駰南齊有鄒誕生大唐有劉伯莊各有音義見於注解不可謂無得然亦未免於失也今司馬貞又作索隱三十卷且自爲之序以謂遷史比於班書微爲古質故漢晉名賢未之見重豈其然乎班書所記獨一代之事猶二十年而後成史記上下數千載而其論述如出一時遷史簡嚴而敍事詳班史辭費而褒貶少遷之爲文如行雲流水出於自然班固鏤金刻玉力盡愈奇要其大率皆依仿遷而爲之者也謂其以古質不爲人所推重何其繆哉貞所議論不可勝究姑以首篇較其乖誤余固可知貞謂史有十二紀以象嵗星十二年而一周天也史有十表以法天之剛柔十日以記時也史有八書以法時有八節以成嵗也世家三十以法三十日而成月也列傳七十法人臣七十而致仕也百有三十篇以象閏餘而成嵗也遷作史記上自五帝下逮漢武世代之數豈出人爲然則春秋十有二公自隱至哀豈亦法天之數而爲之乎歷年二百四十有二孔子將何所取法哉所謂八節三十日與夫閏餘成嵗之說皆不可合也七十而致仕何闗列傳如滑稽龜防日者之類何預致仕是數者使兒童見之皆知其非固不待攻而明其失矣余所以言之非固欲爲是紛紛也蓋傷貞之繆用心以貽笑後人而已矣

書封演古今年號錄後

堯舜三代𨿽帝王殊號前後異時要皆以徳而興故其受命甚永其歷數甚長當是時惟以人君卽位之年爲元年而已未聞其以號紀年也漢之文景𨿽有中元後元之稱然猶未有號也武帝喜功好武矜勇尙誇其心侈大欲以跨越古今其爲號𨿽不同大率皆取瑞應如元鼎元狩之類是已後世因之於是神爵五鳯甘露黃龍河瑞河平之稱寖亦昌矣不然則取其久安永固傳祚無窮之意如永建永壽永康永寧之稱猶十二三也人主之享國傳世豈不欲其久逺而自古及今考之書傳惟有徳者爲可久茍爲無徳𨿽彊如秦富如隋皆不過一再傳而亡況區區紀年之號安能爲有國久長之計哉使人君而知此𨿽以元而紀年可也彼僭竊位號不傳正統一時亂臣賊子猶以攺號爲失國之防如齊髙之天保後周之宣正說者以其兆於天數而不知修短之實系於其人也吁可悲哉

書岑參詩集後

杜少陵用胸中萬卷之書作妙絕古今之句甞自言詩有神助而語不驚人𨿽死不休宜其傲睨淩蔑髙目一世以謂前無古人後無作者至於詩人文士間有可稱者未甞不力加推許至於再三或見於言語文字諄諄不已如髙詹事元道州與岑參輩皆其人也蓋物以類而相從人由意而相合臭味之同乃詩人之艸木出於自然有不約而契者況其於一時人物汲汲然惟恐失之如近世歐文忠蘇內相之收拾文士要使盡出門下而後已參詩淸麗有思殊復可喜觀少陵所謂岑參兄弟皆好奇攜我逺來遊渼陂之句則亦可以得其爲人之大略矣

書髙道傳後

神仙之說出於荒忽有無之間怪譎而不足信誕謾而無所稽考以謂有耶其實未甞有以謂無耶則其事可傳其書具在君子亦有時取而言之餘讀髙道傳觀其所載神仙百餘輩自初入道至於登仙嵓居而穴處艸衣而木食近者不過一世逺者不過數十年一日異香滿室鶴禦旋空云幡絳節自天而下頃之則冉冉然已入於杳冥之間矣何其易且怪也有操是說以折之者其徒必曰是人素有仙骨且道行已成時至乃卽行耳何難之有哉余獨不知上帝何爲專意訪求黃冠羽衣使爲輔翼仙官河嶽主宰而陶洪景著論如西伯之聖漢文之賢僅得與之同列而已乃不得與此流顯陟霄漢以警動世俗何邪余甞反覆考究而不得其說又其事怪妄不經大率多類世間幻術蠻法如吐火割舌飛劍遁形絕食服气之類是也是以學者於神仙之說每有疑焉揚子云韓退之之徒所以力詆而痛排之固有謂也蓋二子以羽翼聖道自任不得不爾要之後人立論似不必專務依仿韓揚使神仙之說存於若有若無之間確然以吾道自任而已則是非判然而天下之理得矣

太倉稊米集卷六十七

欽定四庫全書

太倉稊米集卷六十八

宋周紫芝撰祝文十八首

祭飌師

維神祀配上帝位列六神槱燎之祀以享以禋粵自中古以迄於今四時之運孰號令之萬物之生孰鼔舞之搴我云旗曀則擴之駕我云車暵則滋之飌師之神是實司之今玆孟春載舉祀事神之報之有隆勿替尙饗

祭雷師

物方歸根艸萎木黃雷雨作解萬寶其昌涸陰沍寒昆虫蟄藏雷乃發聲蟄戶其張常陽亢炎赤地茫茫震驚百里電激龍驤報神之功嵗事有常神之聽之食此豆觴尙享

釋奠告宣聖

嵗以春秋之上丁釋菜用幣於先聖自成均以達於郡縣罔敢弗防其爲禮舊矣時方用兵四郊多壘則有司一切臨時茍簡視棄禮物如委弁髦獨不知古者出師受成於學而魯修泮宮淮夷攸服豈非有文事者必有武備故我戰則克其夫子之道歟今玆蕞爾小邦當剪蕩顚覆之餘民殘物禮意衰落而不敢以微薄廢禮蓋視丰凶而爲之隆殺亦以遵吾夫子之遺訓也

釋奠告兗國公

維公居處窮陋啜菽飲水以安貧約是特一介隠夫所能而夫子賢之如此何也以公有王佐之才可以致君可以澤民而不得行其道乃能安時而處順不露惡言不形慍色是其所以爲賢也宜其配夫子以享百世之祀而無愧歟今玆仲春有事於先聖之宮禮也公其從與享之

釋奠告鄒國公

惟公心不動於死生志不淫於富貴凜然直气塞乎天地故身不利於當時而道可傳於後世至於懷利以事君好戰以殺人長君之惡而不諫罔民以利而不仁皆得罪於公之門者也非公之教舉世汩昬扶持厥世不泯以棼公之爲力堯禹同倫今秩常祀牲幣式陳敢用昭薦以告於神

諸廟祈晴文四首

此邦之民耕於大江之濱下田居多而地甚卑一有淫雨之患則江流彌漫至於蕩齧其隄防而莫之救故常以雨爲病焉今玆秔稻滿野耘夫在田而苗之秀者亦將實矣乃積雨不止水潦橫流則其爲民之憂未有甚於此時也維神痛斯民之無告而有以相之吏亦有不腆之羞以備春秋之享將以答靈貺維神其圖之民窮於兵革不得竭力以事田畝久矣今仲夏之初積雨彌日以害田穉則是民之重困無甚於斯也維民之命實神是司寜忍熟視而不救歟神其相之俾克有秋民亦將報焉維宣之民皆築隄捍水以耕其中號爲膏腴其實窪下故水潦一興則隨以蕩神所知也今天作霪雨黃流彌漫以爲民憂民力何施維神是求而巳神其相之弭玆巨漫俾克有秋吏亦不敢忘神之賜也

此邦之人困於荼毒久矣千里蕭然野無靑艸民之從事於南畝者有防幸而陰陽調和嵗事登衍充公給私猶或不足吏方以爲憂今玆仲秋天作淫雨害於埀成則斯民之病殆有甚於兵戎之禍焉吏之弗徳神降之咎可也民之無辜神忍熟視而弗之救與維神陰功收伏曀霾擴開霽色使黍稷登場父子相慶則吏民戴徳其誰敢忘

諸廟謝晴

勾芒司旦土膏旣興陵陂之麥郁乎靑靑積陰未解霖雨其零浸畦溢壠溝澮皆盈民以病告有禱於神曽未徹奠雲開晦明曈曈曉日曄然東升匪神之休孰赫厥靈巫祝矯舉吏實何稱神降之福以答民誠

諸廟祈雨

凡民無知所恃以生者惟忠信慈惠之長與夫聰明正直之神而已今玆守土之吏旣已弗徳無以惠此一方天降之咎罰在雨暘而神猶藐焉曽不加卹則是斯民其終無告而已邪此邦之人罹其天災可謂酷矣夏六月積雨不止下田旣已悉爲污沱種之入土不知其餘幾今秋七月而不雨則是苖之槁者又復病矣𨿽甚無知者視之猶將惻然況神之功徳在民廟食玆土其忍坐視而弗之救歟及今而雨尙猶可及過是神𨿽欲予之其何補於民哉維神其亟圖之

奉安天齊仁聖帝神像

往嵗冦攘充斥湏江舊壘鞠爲盜區凶焰所至萬室一空惟是祠宇巋然獨存𨿽長虵丰豕猶胥顧忌罔敢肆其毒焉則神威靈所曁逺矣嵗月滋久風雨鳥防獘於路寢上漏下濕頽壞弗支非所以嚴廟貌而庀祀事是用補而新之以肅在庭矧玆下民奉事有年鳩工飭材誰敢弗力神歆其誠疇或吐之峩峩新宮是享是宜維神奠厥攸居往安斯寢以福吾民

祭江神文二首

某以拙於生事食口滋眾乃渡江而淮就食綉川往來於江至於數四皆偃然髙臥無復風濤之恐今又將防持老稚以爲終年之計而時方仲夏水潦並興暴風涷雨變在頃刻一有不至則覆溺隨之𨿽在善工操舟若神未免於患也是用致告於神伏願賜以安流俾獲終濟幸莫大焉神旣相之於其始必能成之於其終此某之迹所以得至祠下也不然其敢瀆於神乎維神其鑑之尙享

又

某以去年夏六月丙寅有禱於神願賜以安流俾獲終濟而渡江之日風恬雨霽水波不興怪妖伏藏江流如鏡神之厚賜非特及於妻孥𨿽篙師長年蓋亦防神之休自惟涼薄何以得此今玆秋髙邊境未靖將歸安故里以避風塵維神稍赫威靈以終始之借以頃刻之便使免風波之虞於神之力實在談笑於某之賜何啻邱山惟神其卒相之尙享

告巨木

江鄕之俗嵗多淫祀家有巨木則牲以祀之其禮甚謹謂之木官其來尙矣愚民無知習以爲常固其所也至於學士大夫之家猶或狃以爲俗則陋矣況玆大木植吾敝廬百有餘年賴以不死而其害滋多不可不去盤根錯節橫敷於地使土膏墳起以傾吾屋不可不去也大枝臃腫小枝卷曲旣不足以中吾用而敗腐之葉塡塞瓦渠使上漏下濕以污吾席不可不去也春夏之交柯葉如雲鳴梟哺鶵以巢其顚庇遮惡鳥朝呶暮喧以聒吾耳不可不去也長虵蜿蜒來伺鳥鶵鳥噪虵盤惡類相攻以怖吾兒不可不去也顚風驟雨夜黒朝昏憑藉勢力掀舞頽檐使我常虞覆壓之患以憂吾心不可不去也夫木爲吾害如此則其戕而去之可以無憾矣神𨿽欲托此以爲妖祥不可得也今者刀鋸旣具匠石在旁酒漿前陳巫祝在後神逝而往木僕而僵我不神咎神無我殃尙享

諸廟謝雨

某去嵗禱雪祠下神甞賜之一尺之瑞今夏六月以旱告神又賜以三日之霖夫求則必得其欲不啻如慈父之愛其子也顧吏不肖何以得此豈非此邦之人奔走奉事不忘朝夕所以事神者甚謹故神之相斯民也亦未甞忘於一日之間乎然民旣被神之貺吏亦將免於危亡其敢弗以告

諸廟謝晴

雨五六日不止湖水且大至瀕湖之民水半其扉可謂危且急矣𨿽具舟檝發倉廩號呼牽挽援之中流而區區人力安能與陽侯爭一日之功哉非借神威靈有請於帝何以收積雨於九天拓洪濤於萬里使鳬居鴈聚之民復得平土而居之吏𨿽罔功敢不下拜以納神貺

捲雪樓上榜告神

王昔在吳忠勇蓋世西吞巴蜀北舉曹魏玩視老瞞等兒子戱削平中原空落防睨廟食八朝以享厥祀曁我皇家四錫封位大江東傾王宮屹峙蛟龍蜿蜒縮來防江神海靈冠劍奉祀宜有斯樓以助燕喜雪浪翻空長江萬里神告斯名我是用紀辭陋徳隆弗配厥美於以告神實震而悸

太倉稊米集卷六十八

欽定四庫全書

太倉稊米集卷六十九

宋周紫芝撰祭文十首

爲魏侍郎祭聞人奉議

慨生之涉世兮如白駒之過隙繄仁者之必壽兮謂天道之不易悼夫君之不遭兮又嵗月之飄忽挺大木之百圍兮孰爲君之匠石屈橫海之巨鱣兮因蹄涔之易溢抱百藝而不一試兮憫羣情之伊郁方峩冠以結綬兮上諫坡而嶪岌望雲霄而遂返兮叩天閽而不入肆鳴梟之不祥兮墜鳯鸞之雙翼儼佳城之同卽兮哀稚子之滿室初君疾之旣康兮杖枯藤而骨立俄回祿之綿延兮【闕】

爲人祭王參議

維君學古以博操潔以方直亮端慤肅如秋霜知公者薦辭溢於章忌公者詆惡其欲亡𨿽以是名亦以是傷頃在宣和稍復進用屹然郎曹聲聞洶湧謂當越遷日踐華寵旋丐外除持節闗隴繡衣櫑具艸木震恐潭潭大府婉畫是資虎帳夜談奮髯吐詞持滿在前執戈在墀公語益抗了不自疑彼意不滿我遄其歸羇孤萬里竟坐顚躋召公復還冀有譽處卒佩左魚俾守婺女吳儂聞風載笑載語千里之澤閟弗克予朅來是邦屢閱寒暑間闗百爲臲卼齟齬公蘊良富罔究厥施平居笑言中甚坦夷我官於玆葭莩是依奉公周旋龎然雪眉目未及瞬而公我遺寒風朔雪旅櫬繐帷酒在爵雪涕在衣我歌載謠以寫其悲嗚呼公乎其或聞之尙享

祭詹伯尹

維紹興三年嵗次癸丑八月癸酉朔越五日丁亥汝郡周某謹以時果淸醑之奠遙酌於亡友詹侯伯尹之靈嗚呼人之有生伊誰不死我友云亡使我澘焉出涕以悲君之不幸者蓋有四也公之種學孰知其紀發爲詞章溫麗粹美謂當雄飛一息萬里而乃顚頓困躓蹭蹬中年數舉於禮部不第此其可悲者一也見知當路謂可器使薦名於朝以有祿仕晚官三衢甘心委吏釀甕糟邱酒漿薫漬計較羨余爭能駔儈而道家蓬山北扉靑瑣有足可至嗚呼天乎忍使巧匠旁觀縮手防睨而不得其志此可悲者二也君之器能雄健俊偉身紆綟綬而勇吞百蠻家在艸野而志存黼扆未甞一飯而忘君是以宸廷奏書慷慨論事儻燕然之可勒顧鼎鑊其奚避庶幾乎平定中原剪攘夷裔以返河陽之狩而雪防稽之恥柰何盜起鄰壌奮髯自勵奇禍一作騎中流矢困於匹夫之手使子含憤就斃司勲弗賞史官弗記徒使夫勇士忠臣怒目而飲气此其可悲者三也人之有生上壽百嵗孰謂君之享年四十有三而止耶君之云亡母老而子穉號呼咿嚶痛極骨髓行路之人有弗忍視君之平生孝友豈弟黃髮在堂防甘弗繼君亦豈忍棄之而逝乎此其可悲者四也嗟我與君艸木臭味義重友生而情均昆季仲夏之交與君分袂月明露坐夜分不寐臨別之言相屬以義嗣音三來到官未幾長篇巨軸爛然滿紙作爲歌詞淸潤可喜君之在官事事云爾朝趨府公牒函亹亹靑燈晶熒考訂經史鋪陳三家魯史同異疏以謂余此出余意我閱君書赧然內愧喜君之心益壯而銳書以酬之眷言樂只子其勉旃老夫耄矣謂天相之位莫可旣君乎何爲而止於此聞君訃音有淚如水淮山叢叢江水彌彌南望悠然舉觴一酹嗚呼君乎尙能飲此酒如平生乎亦足以慰吾千里念君之情且以知君之靈其有意於吾人者益惓惓而弗替也嗚呼哀哉尙享

祭野鬼

我方閱書夜久人寂有笑於外其聲防防或喧以呼或悄以黙或附吾窓或撼吾壁開戶視之云暗月黒有火而靑倐起倐沒卽而求之恍兮無物主人謂余是鬼之塲郁其滯魄憑其彊陽時出而遊以爲祟殃曰此餒魂是謂不祥舉酒一酹告以其良嗟嗟爾曹伊誰云傷豈死於兵抑殂於商豈困於役抑逋而亡豈毒於藥抑傷斧戕豈魔於夢抑沈酒漿歸舍眞宅魂羇異鄕固有不幸亦其勿臧不得其死以其彊梁懷姦孕毒自有肺腸嗜利貪榮冥行倀倀爾顏亦厚爾徳甚涼孰掩爾骼暴於康莊人之爲善鳥可不蘉墜玆幽塗以失厥常使我攓蓬以效莊狂飫以饛簋沃以巨觴以醉以飽樂南面王毋呈爾醜以自蓋藏尙享

代王無功祭杜康【並敍】

唐王無功性嗜酒日爲醉鄕之遊蓋得酒中三昧者旣作五斗先生傳又撰醉鄕記至於爲杜康立祠嵗時祀之獨無文以告其神豈固無有耶抑亦有之而史失其傳邪乃爲代作此篇以見績之有得於酒蓋如此云唐大樂丞王績謹以淸酌嘉羞之奠敬祭於故杜公先生之祠皇天降命以惠斯民授以美祿俾全其眞猗嗟先生維天是因實肇玆始俾飲其醇取彼秬秠雜以芳辛曽不崇朝黃流在樽貽法於前萬古是尊逸士飲流是爲髙人糟邱卜築醉鄕防勲麯生侍坐歡伯叩閽相視而笑其樂忻忻我有嘉趣或謂彼昏尙友千載茂世伯倫皆受公賜同師共門爲公作祠祀以雞豚祭以報本惟舌是聞酌言醻之侑以斯文尙饗

祭盛判官

嗟嗟君乎何遽罹此人之有生所不可知者數而所可知者理也至於仁者或夭不仁者或壽則數固不可知而理亦有不可推者矣嗚呼理也數乎數也理乎事有適然理有或爾均一夢於須臾何夭壽之慍喜仲春之月被檄九江君來告別我病在牀何躊躕而不去憂暮齒之羸尫曽日月之幾何抱旅瑣之疾傷連貽我以四書告劑飲之未良辭諄諄而益勤情毣毣而不忘何華簀之遽易僅一見於闈房嗚呼壯者逝而老或畱安者萎而病乃彊信矣乎數之不可知而理之或不常也君有息女亦旣及笄疾之旣革我趣婚期壻之云良秀出等夷長江滔滔孀稚累累慰君之魂奠厥攸歸我來日邊官天一涯隻影無佽期君是依失君中流淚下霑頥忍一觴以與君違嗚呼哀哉尙享

祭李子容

嗚呼君乎佞人譾譾厚徳簡夷利口喋喋吉人寡辭君子所是小人所嗤寧羣而嘲勿詭以隨君之內行矜謹自持發爲詞章淸潤而奇與君周旋亦旣以期皎皎玉徳竟莫可玼其在我者我力行之其在天者有不可爲君勉厥修天屯其施天耶人耶固不可知惟仁而壽契若蓍用卽長塗以瘞修眉在君無恨人實可悲痛此善人天不憗遺尙饗

祭靖節先生【並序】

余遊江西道過彭澤將拜先生之像於其祠下而祠在新邑道逺不得往乃匏樽酹山醪立於道旁而祀焉其詞曰

漢魏而下晉宋之間制作之輩其出班班曹劉鮑謝豈不足觀文貴天成不貴雕鐫異哉淵明有此至言百世之後歸來一篇似美而淡若枯而醇醇固近道淡固不羣酒徳入怪離騷近箴如此詞者皆所未聞先生之出如山吐云先生之歸如鳥入林人見乃爾我獨何心所以超絕亙古一人放而爲詞妙不可論律而爲詩是亦斯文髙風卓行文章本根彼捧心者乃欲效顰東塗西抹而倚市門刻畫無鹽寧不厚顏先生下世五栁成村犬吠深巷雞鳴桑顚仿佛音容而在斯焉爲賦大招以弔公魂尙饗

弔英布廟

繄楚漢之方興兮顧雌雄之未判惟智者之見幾兮當方決而中斷始冠軍之就戮兮恨老增之見晚悟使者之一言兮遽投策而歸漢建王都於楚邱兮俾故鄕之攺觀𨿽富貴之遂志兮曽不戒夫盈滿威震主而不祥兮宜避禍而逺引彼羣防之穴空兮韓盧烹而不免致主意之見疑兮功臣懼而交惋視越醢而信禽兮分死生於夜旦上印綬而乞骸骨兮追喬松而遊汗漫無尺籍之與寸兵兮疑可釋而冰泮王料敵以如兮何目眥之弗見渡淸淮而反田裏兮享壽康於安晏蓋無罪而殺大夫兮士當去而不可緩況勇冠於諸侯兮復功髙於旣叛何此理之不明兮徒啣寃而永嘆

太倉稊米集卷六十九

欽定四庫全書

太倉稊米集卷七十

宋周紫芝撰墓志六首

錢隨州墓志銘【代人作】

故吳越武肅王之五世孫錢公名燮字弼世爲杭州錢塘人贈天下兵馬司大元帥吳越王倧是爲公之曽大父翰林學士知制誥贈太尉易是爲公之大父起居舍人直集賢院知諫院同判司農寺贈太尉彥逺是爲公之皇考公生九嵗而孤薿薿自立羣兒數呼與嬉不往夜聞諸父讀書常立其旁竊聽巳而輒成誦吳國太夫人濟陽丁氏故相晉公之孫女賢而有文聞諸父之言心異之稍自授以書後從伯氏翰林公學日益刻苦性喜文弄筆卽成易若翻水見者不以爲兒曹語也旣壯不肯自售其術皇祐二年用伯父修懿公恩授將仕郎守將作監主簿防明堂及治平登極恩兩遷大理評事初監杭州龍山酒稅時方二十餘嵗智略沈敏老於吏事部使者聞其能數以冗劇兼之至朱墨滿案而公處之甚暇錢塘官吏以百數無能出公右者𨿽一時健吏皆自以爲不及翰林學士沈公文通於人物少所推下一見待以國士謂其兄翰林公曰君弟少年豪气固未除他日要是偉器自是諸公皆爭薦之惟恐後久之遇熈寧登極恩遷光祿寺丞用舉者監咸平倉艸場三司使薛向奏辟監在京布庫用開府尹孫采奏辟同管勾檢庫復辟開封戶曹參軍復用權知開封府陳繹奏充軍巡院考績三遷至國子博士以論獄不合降監吉州萬安倉到官丁吳國憂服除防朝廷攺官制換授承議郎監沂州鹽酒稅復知鄭州滎陽縣轉朝散郎通判鼎州旋攺通判臨江軍遷朝奉大夫知隨州未之官寓家揚州感疾於陳畱縣之僧捨而終公天資寛厚臨政不務苛刻每論獄決囚必詳審數四得情則終日慘然爲之不樂故其所至未甞不以長者稱任右軍巡日故相陳公之子世儒其妻李氏謀殺其姑而事頗曖昧系獄者甚眾府尹知公之能乃下其事公推鞫得實獄成且上言者謂公於世儒失在故出凡兩移迄論初上以斷所使江夏英不實坐責人或寃之公曰吾不欲以酷取名也滎陽當孔道地瘠民貧多訟宰邑者率以罪去公至撫以恩信秋毫不擾久而民輒相戒有犯宰君教者眾必殛之不逾年民富訟息艸生狴犴滎陽父老相與畫公像而祠之鼎州近臨蠻獠凡三易郡守皆武人公不以貴冑髙之事之益謹相得甚歡郡倚以安焉公當官淸謹處事不茍𨿽號能吏至於出處大節則雍容可觀大抵不急於進每調官京師率以三月爲期過是乃去僦捨委巷足迹不至吏省往往人不及知而公巳行矣公娶陳氏故相堯佐之孫兵部郎中道古之女先公十五年而亡於是合祔焉生二子將仕郎汝士隆徳府黎城縣尉邠老儒林郎懷州武陟縣丞女六人長嫁進士馬與次早亡次歸瀛州防禦推官監開封府陳畱縣酒稅朱從悌次歸假將仕郎姚衍次歸進士鄒希燮未嫁者二人公享年五十有四實以紹聖五年五月八日捐館陳畱旣以其年六月七日於開封府汴陽鄕之原矣至政和之壬辰秋八月公之猶子魯望始狀公之行求余爲之銘初公倅鼎余時爲桃源令是時州縣之政皆倚公以辦郡中號爲無事公日率其僚相與燕飲已而賦詩殆無虛日余與公遊從之久且爲姻家知公爲最詳非余誰其銘之銘曰武肅之枝其葉有奕組襲圭傳世有令徳矯矯翔鸞以奮以翼謂當大施以播奇績用不盡才口語籍籍隠以自晦勤以自飭寧屈不伸肯枉吾尺凜然髙風懦夫可激窮豈在人達豈計力繄此令名不系通塞言無撓詞面有剛色誰其似之古之遺直不有君子其何能國如何昊天榮不配植不究公年俾屯其澤用作銘詩以相窀穸

成忠郎馮君墓志銘【爲貴州太守計體之作】

成忠郎馮君長卿名元輔南唐時其七世祖自建康來涇遂爲涇人家故饒財世世皆以髙貲長雄裏中曰某者君之曽大父也君父字擇之自號涇山逸老涇山有智善謀凡邑人有訟者或不決於官而決於君事有疑眾方含糊不斷君一言乃定人稱其長者涇山旣生長卿期以似已果然方六七嵗時便讀書他兒未上口君已如流長又畱意於陰陽地理卜筮醫方之術皆摩研其書甚精至有所防意其妙不傳也一與人接問其姓名爵裏後數十年遇之卒然猶能省憶其彊記多聞出於天資要非他人所及諫議大夫鐘公君實君同里人也少年自太學諸生上書幹裕陵由布衣登侍從气蓋一時甞語人曰使長卿爲舉子功名可唾手取也後公貴旣在朝猶時時以言風之似若有意於推轂者而君不屑予也人或以是勸之君笑曰仕本爲貧吾豈急於此者斂板折腰固所不暇當丐餘年於水石間耳言者遂止君自涇山捐館捨日益勤儉久之植產數倍於祖父時絫貲至鉅萬已而告其子曰古人有言觀雷觀火爲盈爲滅天收其聲地藏其熱吾畜貲甚厚不祥及生獨不可爲吾法乎乃大輸粟塞下願助邊費朝廷嘉其意拜爲郎授三班奉職官制行攺承信郎淵聖皇帝受內禪以覃恩轉保義郎主上踐祚又以覃恩轉成忠郎宣和間盜起桐廬所向郡邑皆下旣破黟歙宣甚危部使者知君素信將奏辟爲巡尉倚以捍賊檄屢下君不就曰事有緩急當同其憂何必誘我以官賊犯旌徳去君家相望數里火晝夜不絕飛煙蔽日有羣不逞鳩惡少數百著五彩衣以朱巾帕首將從賊君生擒其渠魁面縛送部使者斬之冦聞不入境涇賴以全賊平賞亦不及未甞以語人先是江淮間民亦合黨夜聚爲妖謂之四果其所事神曰張公君曰是所謂張角者旁近多往從之君援古以告時以禍福悟而止者不可勝計其後桐廬賊自號聖公民皆神之其所附皆異時事張公神者嘆曰吾固知其不爲賊也君好義尙气節不妄然諾而性不忤物士大夫造門求君爲卜地者不擇逺近皆往人有病而無以治者𨿽氓必手加砭劑無難色享年七十有三建炎三年三月二十有三日終君再娶陳氏皆先君而亡繼室張氏子三人長曰某從政郎婺州浦江縣尉次曰某鄕貢進士次曰師文上書補將仕郎未調女四人皆嫁士人君初得墓地於彭公山乃穴地爲壙繚以周墻向背皆出君意戒其子我死則於斯焉乃以其年六月二十五日於彭公山之原而墓之木拱矣建炎初某自京師遊宣客有言君之善者惜其死不獲識其面後某將爲貴州守防其子師丈遣人以狀來乞銘某曰諾狀如所聞是宜其銘銘曰士有不才不計其位才有不進不疚其異猗與馮侯可以仕矣而弗仕者意不在是人挽以出吾笑而止彼言如雲吾心如水維時披攘羣夫射利累累若若不及駔儈絕壑昂霄軒軒滿世辟書鼎來吾曰曷似豈不頳然有靦諸子視彼貪人何千萬里彭公之下其水彌彌名與澤偕亦何其已婆娑故邱君子樂只

左朝散郎章公墓志銘

朝散郎章公諱某字彥明宣州寧國人公天資靜重剛介有守束髮已如成人及長補太學生以文行稱諸生之老於文者皆憚之其後就舉開封有司第其文常在第一文出無不滿其意者明年春登進士第先是開封首薦者率六嵗一登科謂之雌雄牓其來甚久公始以雌牓得之識者咸謂公以文取勝耳寧有數哉授宿州士曹事當路者知公才爭薦之朝三嵗而章遂溢攺京秩用辟書知宿州虹縣事宣和三年召至京師辟廱直學公才甚髙學且博自其少時名已在士大夫間至是皆以期月期公爲貴人公恬於進取不善諂笑非其人不欵其門以故他客往往皆驟貴而公之官猶未徙也捨法罷差永靖軍司錄後攺靑社未行丁父憂授滁州司錄嵗余焉罷於朝主管杭州洞霄宮建炎三年冬丁母憂服再除而公益無意於進矣鄕人勉其行差通判潭州逾年以疾終壽六十有一以紹興二年七月初四日於寧國柯氏之原公之學問行已大率皆務事實恥爲空言於書無所不窺尢精於禮學喜古文尢慕西漢左氏二書常撰韓文音義引物連類多所是正有補於世人有短長未甞掛口平居視之喫然若不能言者至於事有大疑眾方含糊公一言輒判若白黒之在前也潭州素號督府時湖外盜賊旁午郡益多事公條處甚裕民賴以安郡將席公知公之賢至以師友稱之性不喜表襮常畏人之知已其所歷往往皆有陰徳在人而人不知是以其事不傳公事親甚孝居喪盡禮及至𨿽艸木瓦石纎悉皆以身親之觀者以爲難初其弟禦史公爲蘄春簿防賊大至郡不守禦史迎母夫人竄山谷中公自鄕裏來訪其家至龍舒聞蘄春失守方大憂怖莫知所從有異僧指而示其處曰訪於某地當得之已而果然母子相見遂復如初逮建炎三年母夫人捐館捨方敵騎大入江以南皆擾人情一切茍簡而公之後益盡禮與前不少異於是人益難之喜作詩不務譏刺淸淡古雅有韋應物孟浩然之風而議者以公之安分寡欲不慕聲利蓋自其先世所傳公之曽大父曰某大父曰某凡二世皆髙蹈巖穴不願就祿至公之父曰某始舉進士一不中第卽謝去杜門終身學治气養心之術甞手編千金外臺數百卷傳於時曰吾窮不能濟世以此書活人亦足矣公娶吳氏累封安人先公卒生三子二女好仁好義好禮好仁以致仕恩補將仕郎爲安丰軍司法三子皆善士有家法公於兄弟尢極友愛能以其學傳其家其弟某繼以登科今爲監察禦史狀公行事使爲之銘僕於公爲同郡而年又長甞以詩受知於公不可以非所托而辭銘曰榮利卒卒眾所趣萬軌軋軋同一塗公行甚力志甚殊羞秣吾馬膏吾車有祿弗腆身實臞崢嶸不如公腹書爵未配徳聲則余世間萬法皆乘除久不可取誰敢都安公故邱其勿吁

朝議大夫章公墓銘

紹興十有九年夏四月庚午尙書刑部貟外郎章公過余家與之坐而言意甚忽忽若有不恱者已而泣謂余曰先夫人以宣和辛丑不幸捐館是嵗九月於鳯林鄕姜氏之山壽六十有二後九年而先大夫以疾終於寢嵗庚戌十有二月於茆市惠因院之東享年六十有七噫嘻悲夫古者孝子之其親必有文以志其墓粵自嵗辛丑迄於今已已蓋二十有九年矣而先考妣之碑猶未刻諸幽惟人子之戾是懼其將何辭以免焉子盍爲我志之後數日乃以狀屬於余公諱元任字莘民其先占籍武寧五季之亂有徙於建安之浦城者事閩王髙州刺史檢校大傳用其夫人練氏之言釋將校王建封之死後將江南李氏兵屠建安以夫人言一城盡活語在章氏家傳中有自武寧而徙宣之符裏者公之七世祖也曽祖某祖某皆隠於家父某贈太中大夫母孟氏贈太碩人皆以公貴也公登紹聖元年進士第調蘄州黃梅縣主簿秩滿丁太中公憂服闋授江寧府戶曹參軍攺通仕郎移饒州鄱陽縣丞用舉者攺宣徳郎知洪州新建縣事未赴丁母憂服除知和州歷陽縣事政和八年夏六月江淮大水至於冬十月民無所得食越明年嵗已亥天且大旱民益饑流冗相繼殍而死者枕藉於塗公丐糴於官勸大姓盡出其所藏粟視官直以糶躬以粥糜食其老弱茇艸舍於邑之四隅以就民便居焉而悉賴以活有司奏兩淮饑民二十五萬而歷陽所活居其多朝廷遣禦史周武仲察訪淮南以公治狀聞差充淮南西路察訪司主管文字轉承議郎充江寧府司刑曹事轉朝奉郎淵聖卽位以覃恩轉朝散郎今上卽位以覃恩轉朝奉大夫是時公年已六十謂其家曰余從祿三十有七年事無不盡其心者今老矣復何爲哉乃乞奉祠以歸從之主管江州太平觀建炎三年以疾告時西北始用兵士大夫之沒於兵者甚眾人人不自安以得請之嵗十月二日感疾與家人相訣而逝又克以禮焉可以無恨矣公性端亮倜儻而臨事不茍事無巨細靡不經意故所至皆以能稱居家孝友出於天性愛養其弟恩義甚篤太中公貲產甚厚悉推以予之圭撮不畱公才𨿽過人而官止州縣未甞有不足之嘆政少閒輒飲酒賦詩以自娯裒其平生所作二十卷藏於家夫人楊氏世家宣城累封宜人少歸章氏以柔順莊肅能循法度聞於一鄕甞曰吾職在蘋藻何得與外事惟日誦金剛經未甞一日捨去度其平生所誦殆不可以萬億計嗚呼其可謂賢也已生一子曰某今爲尙書刑部貟外郎女二人長適江寧李晞次適鄱陽熊彥悰孫六人曰綺以公致仕恩補將仕郎曰綱曰純曰綰曰紘皆習世業而未冠餘一人生逾月而未名銘曰章氏之先世居武寧五季云擾實徙浦城孰起其家大振厥聲太傅之徳夫人之英偉哉建封荷戈與兵駢頸受戮疇不震驚老婦一言活萬黎防天報之徳世享其名埀三百年賢徳並生誰派斯流聿來符裏公昌其名繼取名第大發廩倉亦蘇萬死七閩兩淮異世同軌施何恢恢澤必彌彌宜髙公門以受厥祉天屯其膏報嗇其侈惟變不常不變惟理勿逮其躬逮厥孫子

桐汭太守方君墓志銘

左朝請郎方君諱懋徳字元相宣州南陵官田人宣之屬邑六南陵最大且多士以科第進立朝有名節者一時數公君視諸公爲前輩方六七嵗知所慕恱旣壯益自苦喜屬文使試於有司數以文藝先諸生於是聲聞一郡咸髙其能政和五年貢於禮部宣和三年賜上捨出身任廸功郎調鄂州刑曹掾兼工曹未行遭父喪已而又遭母喪服除再調湖州武康尉武康之乞人丐於沈氏遺之不滿其意堅臥不去後數日而死沈氏之仇告其殺人獄乃疑吏甚恐尉至卽得其實一邑皆驚上官聞尉能交口爭薦任滿用吏部闗陞法遷左從政郎攺授常州晉陵丞晉陵多大族率以勢力頥指州縣州縣吏皆惟阿受制不敢爭有官至正郎者號爲多田嵗大熟一粟不輸後裏胥以訟至邑庭事連其家乃嗾其冒占黥徒使爲證君械諸黥移文詰之遂大慙服時諸大將持重兵以撫方部幕府吏多不逞有錢氏子兄弟持錢數百萬以糴軍儲爲名甚至彊斂農民不卹有無又使其家僮縱掠於市旁午道路人不自安君捕其尢悍者而鞭之援至閉闗不納眾皆縮栗服公之彊錢氏子亦自是稍稍引去任滿攺左宣教郎知臨安府錢塘縣逾年知府事兪公俟薦職事修舉轉左奉議郎錢塘仁和皆臨安附邑朝廷嵗遣禦史按閱箠杖有不如律者罪之防兩邑以杖制不度聞有防邑吏率降官一等君力請於府以謂𨿽杖以燥濕而有輕重令實不職丞簿尉其何罪之有焉願以身當是責朝從其請獨與仁和令王鞏坐之而蔡純誠趙彥端陳從易範無【闕】謝沇劉贄皆賴君以免其後臨安以繕修皇城使出磚五十萬君持不可府尹大怒君立於庭三日不去請益力尹知其不可而罷仁和亦賴君以免嗚呼其可謂仁人之言也夫未幾用皇太后還宮赦復左奉議郎差監尙書六部門用知錢塘縣修埀拱殿及射殿賞轉朝奉郎以減年實歷轉左朝散郎防有言者罷去嵗余主管臺州崇道觀磨勘轉左朝請郎祠宮滿差守桐汭未赴以紹興十九年十月九日捐棄諸孤壽六十有五君家三世皆居官田有諱瑫者是爲君之曽大父瑫生元緒是爲大父元緒生炳是爲父炳以君故一再封宣教郎母範氏贈至安人君性樂易辭色粹溫與之接怡恱可親客至必飲以酒酒杯流行輒緩歌數解間出語調坐客翩然起舞而君喜益見顏間人意君爲可易及涖事中剛有守不可回奪尢敢與有力者抗無所畏忌人以此喜之亦以此怒之君娶王氏贈安人子四人長曰廷瑞次曰廷頴二人幼未名女四人長適丈經次適淩淸臣次適王寵皆士人一幼未嫁王氏甚賢有婦徳初君未第時家稍貧君舉於大學九寒暑衣裘之奉皆安人手紡績以給之無倦色先君十有二年而卒葬於涇縣仁義鄕雙泉之原以紹興二十有一年十月十有九日乙酉合葬於安人之墓君中嵗從祿爲吏甚健而心在邱壑晚嵗得東谿一曲築屋其上賦詩往來其間自號雲谿野老議者以君進弗克究其所施退又弗克享是頗爲君恨銘曰威而寒鋤暴姦直而端抗上官君樂易眾恱安外健武中粹溫仁有勇理必然激懦夫詔百年

百拙翁墓志銘

余友鄭君知柔字仁父百拙翁其自號也後餘一年而生常呼余爲兄余始生之年嵗在壬戌而仁父自言生於癸亥仁父家素貧遷徙無定居其後徙家委巷卽數椽爲防設星祠壁間標其上曰某生行年嵗在庚申余見之驚曰君乃先我而生我當以君爲兄而君顧兄我何爲見紿仁父笑曰僕不肖幸辱與君遊平生自謂才出君下詎敢以一日之齒而先於子乎儻以告焉君必拒我故久不言爾余再拜謝曰固知公長者然亦何至以我爲賢後十年仁父下世其子惟肖書來告我余先君窀穸亦旣有日願爲之銘僕曰士爲知已者死況於銘乎其何以辭乃敍而銘之君世爲宣城人曽大父曰某大父曰某父曰某僕爲兒時猶及識君之父杜門不妄交遊往來里巷間步趨可數門捨欹傾掖以巨木𨿽風雨可虞未甞以此屈於人應進士舉終不第議者以報在其子君不變父守益折節自若尢工於貧通毛氏詩善屬文亦終不第鄕人惜之如惜其父也君爲人專尙信義少時與余詣大府期以黎明俱至方五鼔紞如余入賔廡聞有人聲曰此必吾仁父也視之果然問其謁則在介紹久矣後有期蓋未嘗不爾與人交久益可親人有過必正色責以大義使自媿赴人之難奮不顧身人有善稱之喫喫不離口往往終身不忘君有兄使酒無賴方居貧時賙之甚力少不當其意輒毀辱之甚者至唾罵之君笑而不較有田數十畝舉以與之卒嵗有饑色君盡割巳田與之人謂君曰無田將不飽柰何曰不爾何以見吾先人於地下兄亡兒女子累然爲撫育之嫁娶以時不先已子紹興二十年春三月九日旣夕命家人秉燭易衣與妻孥語如平時付以家事大率皆仁人之言有負君千緡者詐稱子錢非貸也而昬之君命焚其劵弗取已乃危坐而逝鄕人欲用浮屠法士大夫爲之賦詩作文以紀其異而其家卒用新儀以殯焉禮也君捐館而惟肖嗣孝謹可稱能世其業女二人其一先君而亡次事同郡士潘大有孫二人曰愼修曰性修皆君所自名某年某月某日葬於某鄕之原銘曰厚於爲仁而身無寸名勇於爲義而祿無斗粟豈非予之齒者去其角傅之翼者兩其足此愚者弗知而智者必燭聞君之風可勵薄俗百歳之後有君子者過君之墓而式焉則造物之於君亦云篤矣

太倉稊米集卷七十

