胡文敬集明胡居仁

欽定四庫全書

集部六

胡文敬集

別集類五

明

提要

臣等謹案胡文敬集三卷明胡居仁撰居仁有易象抄已著錄居仁本従吳與弼逰而醇正篤實乃過其師逺甚其學以治心飬性爲本以經世宰物爲用以主忠信爲先以求放心爲要史稱薛瑄之後惟居仁一人而已居仁病學者撰述繁蕪嘗謂朱子注參同契陰符經皆可不作故易傳春秋傳外於經書皆不輕爲之注講授之語亦惟居業錄一編詩文尢罕是集乃其門人余祜网羅散失而成𨿽中多少作然近裏著已皆粹然儒者之言不似其師吳與弼書動稱夢見孔子也

乾隆四十六年十月恭校上

總纂官臣紀昀臣陸錫熊臣孫士毅

總校官臣陸費墀

●欽定四庫全書

胡文敬集卷一

﹝明﹞胡居仁撰

○書

奉於先生

生目壬申歲沐先生教育似乎愚蒙稍開善端不昧癸酉拜別之後日以四書春秋溫習冀或少有所進但气質凡庸又無師友之助兼以家貧親老於科舉之業旣不獲專精治心修身之學又不知所以用力是以昏昧愈甚日用常行之理一無所見況敢望其有日進之功乎甲戌冬將小學習讀略有所感於是往受教於臨川吳先生之門乃知古昔聖賢之學以存心窮理爲要躬行實踐爲本故徳益進身益修治平之道固已有諸已是以進而行之足以致君澤民退而明道亦可以傳於後世豈記誦詞章智謀功利之可同日語哉某自知昏昧不足以與於此然亦不安於自棄而爲下民之歸是以不勝戒懼力將詩書易禮勉彊翫索而日用事親接物之間亦不敢不盡力於所當爲深恨不獲面會以求質正今歲因家尊久疾不敢遠遊故在鴉山習學擬來歲復遊吳先生之門但不肖之質不知終能有所進否又聞先生所寄家書及寄邑宰李公書皆齒錄賤名七月初一日邑宰到本都萬方令人召見某嘗謂滅明非公事不見子遊而先儒謂其有以自守而無枉已徇人之私虞人以非其招而不往孔子取之孟子亦曰往見不義也不肖固不敢自附古之賢人而守身之法亦不敢不以聖賢爲法是以有違邑宰之命想邑宰之明必不深責但不肖所爲不知果當於義否幸先生有以教之敬附邵子擊壤集奉呈京中凡有先儒書籍如程子遺書朱子語類伊洛淵源晦庵文集等書皆發於義理切於人心有志聖賢之學者不可不求也聞國子監有板未知眞否若的有板可以入印煩報數字卽附買紙印畢分賜萬幸某去歲往建陽書坊買求止有晦庵文集卽今刋板未完其餘諸書皆無又附小詩於後幸望采納

寄於先生

先生在任以文學淸謹見稱政事之間亦望勉力程子云一命之士茍存心於愛物於人必有所濟況先生乎去歲辱惠書皆蒙過假褒美拜讀之餘愈增悚懼先生又過自謙抑謂聰明不及於前時道徳日負於初心在先生豈有是哉正所以憫居仁之昏惰而以是警教之也敢不拜教居仁因奉教言以自省所以致此者良由主敬功疎故日用之間身心紛擾志气易昏茍能敬以直內則心存理明豈有此患哉程子曰惟一於恭敬聰明睿智皆由此出朱子曰惟敬則聰明居仁所聞如此敢請質於函文也

復於先生

伏聞先生力學不已廉謹自守爲國爲民之心久而益切敬仰敬仰生竊以爲人之有生均气同體固無物我彼此之間況上之於民尊臨撫育有父子之義故賢君憂勤惻怛所以愛民如子者非出於彊爲也彼其視民漠然而無干者亦以爲欲所汨失其天地之心且如康誥言如保赤子一句人誰不讀實能體此者寡焉如此讀書𨿽讀萬卷何益若上之憂民眞如慈母之愛赤子則凢以安其生防其逸新其徳者無所不用其至矣然非得賢才講究條畫亦無以盡施設之方也故古之爲政者以修身爲本愛民爲重求賢爲急又蒙教翰言居仁於父母之喪葬能盡其禮拜讀之餘愈慚愈懼自念學力疎淺操存不密違禮甚多過後悔悟追回不及自今以後再欲攺過庶全人道以求無辱於親不知果能如何又念道自宋儒去後不勝寥落自元及今儒以訓詁務博爲業以注書爲能傳道使世之學者淺陋昏昧無窮理力行之實此有志者不能不以爲憂也康齋先生前年十月捐館未審知否某僻處窮鄕難得書籍聞京國多書困於貧乏不能往求如遇有聖賢遺書更望賜焉

又奉於先生

竊謂人之本心全具此理茍全體不虧則大用不乏故庶事𨿽繁應之自無不足天下𨿽大治之自然有餘但人資稟或偏私欲錮蔽故本心遂昏不能燭天下之理應天下之務矣是以大學始教以窮理修身爲先然後家齊而國治也先生積學二十餘年今始見用此心此理固已昭然但當竭忠盡力果敢以行之剛毅以斷之使平日所學者不托之空言而見諸行事將見人民感服名節益彰此某惓惓之望也茍或處事有失則補過實難名節一虧則悔吝必至不惟有失民下之心亦且有辜鄕邦之望諒先生之賢決不至此但戒懼之意亦古人不敢忽也某卽今僻處禮吾愚拙益甚蓋緣身心無存養之功故學問無得力處也今歲四方朋類漸至人數二十以上但才徳疎寡訓導無方不能有益於人慚懼愈甚也

又奉於先生

人在世間做得本分事業者亦難矣先生之心無愧於古人致治之基本在此矣但不忍人之心又須有不忍人之政方爲本末兼盡爲政以得人爲先觀先生左右在公者少有忠直之士恐聰明蔽隔𨿽有仁民愛物之心下未必被其澤矣聴得逆耳之言方能來忠直之士諂佞之人不可信也不舉賢才不可爲季氏宰況大郡乎下官下吏皆當擇人而任之但進退之權不在先生亦當贊相長官喜得王侯聰明英傑若積其誠意以父兄之禮事之未必掣肘下官下吏有賢能者褒薦禮待不才者當退之縱不能退亦當戒之先生頗有自善其能之意此拒絕言路之端禹聞善言則拜孰不樂告以善哉諸葛孔明言有能攻亮之失乃愛亮也朱子爲太守出榜招人來言缺失古人有求言乞言之禮後世何嘗見有此人切不可言古道不可行於今今先生有此仁心百姓皆仰戴逺邇皆聞風豈不是古道可行擇官不由已吏可擇矣里長不可擇老人可擇矣糧長難得賢能亦當擇忠厚淳良者若綱紀法度不立只去聴訟有幾多精神居仁受先生恩厚不敢不盡誠悃

寄潘友

周子曰道義者身有之則貴且尊人生而蒙長無師友則愚是道義由師友有之而得貴且尊其義不亦重乎其聚不亦樂乎居仁嘗竊誦此而知道義之貴不可不求師友之重不可不篤庚辰歲與閣下共學閣下學博而才敏長於予者四歲重厚靜密過於予居仁是以敬慕而欲取以輔仁焉又期共進於遠大之業別後倐覺五年想閣下學益日進操益日堅矣居仁抱不逮之資獨無師友之助悠悠度日甚懼湮沒已在山中結廬自學但覺操持不宻身心昏怠有負夙志耳今因仁裏徐君謙攜琴訪於敝廬敬奉尺牘以通音問鄙拙不文不能委盡情誼更望益勉所學以進於聖賢之道爲幸徐君甚豪爽居仁具告以古人爲學之意渠自言回家奮志進學果能爾亦足以激勵後學更望輔翼爲幸但其威儀略麄亦望檢攝仁裏或有後進可進於善者便當開示以聖學門庭庶使吾道不孤劉友操未知其所進如何可勉勵之無使廢墜會晤無期徒增耿耿耳

謝蘇章文簡兵部主事

疊山謝氏曰士屈於不知已伸於知已夫不知已則指善以爲惡目正以爲邪此富韓被黜於荊公汝愚受誣於侂冑夫知已者徳合道同言契气合不以生死利害而有間故祁奚解叔向之囚霍諝雪範滂之獄居仁才孤學寡薄行涼涼官吏不知吾之本心仇人過誣吾之罪惡利欲盛而天理微宜乎屈而不伸也𨿽然求其無愧於在已者而已豈以外至者爲榮辱哉易曰困而不失其所亨此也今閣下乃能憫吾困辱而解其罪非知已者能如是乎然亦非私於居仁之一身以合下學識之明處心之厚不得不然爾居仁亦不敢以一已之私情爲謝惟閣下持是心以自勉以古道自期益廣其所知益篤其所行居仁得以少助其講論切磋之益閣下有自成之功此所以爲謝也

復汪謙

竊謂道非學不明學非道不正蓋學所以明道茍不明道又何以學爲哉然此道也原於性命具於人心見於日用但人之生也气稟有拘物欲蔽之故失其性命之眞喪其本心之善而於日用之間無非私意妄作甚則陷於禽獸之域者有矣此道之所以不明不行也是以古昔聖賢恂栗戒懼存養於未發之前使是道之體昭然於方寸之內精一謹獨省察於已發之際使是道之用流行於日用事物之間極其至也與天地同其大造物同其功豈詞章功利之可擬哉昔孔子之所傳顏曽思孟之所學皆以此也及孟子沒而失其傳者千有餘年周子發其端於前程子遂擴而大之朱子又集而全之故吾道遂大明於宋焉西山眞氏亦庶幾乎此也元之魯齋許氏𨿽其道徳之全未及於宋觀其所行端愨務實亦非世儒訓詁之可比也此外諸儒皆以考索爲足以明道批注爲足以傳道求其操存踐履之實者蓋寡焉若雙峯饒氏公遷朱氏已不免此獘其流至於陳氏吳季子等則其口語亂道其不得罪於聖門吾不信也但其纂組鉤摘有便於人之口舌故幼學之士皆悅而尙之其害爲尢甚也居仁思與天下豪傑之士講明而踐行之刋落浮華一趨本實庶有以革其獘但力學疎淺終不能遂也今憲府潮陽李先生有見於此卽文公舊日講道之所重復作興此正斯文復盛之秋豪傑奮勵之日而足下已與其選必將用力於聖賢之學以明斯道者復蒙見諭區區之出處然此事但當揆之以道決之以義亦非居仁之所敢適莫也

復南康何浚太守

竊聞盛帝明王所以建立人極扶植生民未始不以賢才爲急其所以作興人才造成後進又必以學校爲先茍賢才不立𨿽有仁民愛物之心孰與行之學校之政不修而欲造人才成善治玆亦難矣故唐虞三代之治所以雍熈悠久者本於斯焉如堯舜命司徒惇五典三代明庠序學校之教具見於經傳可考而知也若吾夫子集羣賢之大成以垂教萬世者至爲詳盡然自漢以後在上者𨿽或建學而無教養之本爲學者徒守章句而不知進修之方其人才之不如古宜矣尙望其及於隆平之治哉嗚呼所謂君子不幸而不得聞大道之要小人不幸而不得蒙至治之澤者可勝痛哉幸而周程張朱數君子者出焉大明聖道然後士之有志於學者始能脫乎章句之陋以求造聖賢之域志治者亦有不屑漢唐智力之末而欲堯舜其君民者皆數君子倡道之功也今去數君子已逺口語詞章嘩然以眩於世利祿之誘汲汲以奪其心不有好古信道之君子孰能起而正之哉僉憲潮陽李先生與賢執事好古篤信卽先賢故居文公舊日講道之所重建學宮招至四方賢俊共明聖道爲國家崇建人文之本育才論秀之實將使士气大振賢才聿興所謂愷悌君子遐不作人者復見於今日矣去歲僉憲先生辱枉下顧今者賢侯善辭令厚幣帛重煩郡學司訓降臨衡茅然此聘賢厚禮居仁愚陋曷足以當之但禮意已至有不得辭焉者是以不勝悚懼對使拜受俟贍養老母趨拜黃堂以圖面謝

與丘時雍

昨蒙見示陳公甫詩誦讀之餘令人情意浩然夫公甫資性英明才气髙邁抱負宏大居仁所以深爲公甫喜也觀其詩皆雄才大略之所發其體律句語又皆髙切古健靡不有法豈其以此爲重而用心乎抑以此爲末而不爲所累乎夫人之心虛靈不測函具萬理必其無一毫之累乃能與天地同其大故僕之所以望於公甫者在此而不在彼也

奉羅一峯

道之在天下者未嘗一日無所以有明不明者由人之學不學也然世之學者不少而道卒無以復乎古昔之盛者由其所學有正不正用功有眞不眞也以不眞不正之學𨿽倍其功而無益其害於世也必矣自宋儒旣沒正學不傳士風頹靡間有英才豪傑有志於此者然以信從者寡終無以振起斯文丕變士風也伏聞先生有志於此未知其詳近日得會丘董二公具道先生處心行已之要又獲覩佳翰遂此推求而知所志不凡任道甚力居仁不勝忻躍正嘆今世乏此等人品不意得生同時何幸如之豈但托交而已哉意者天憫斯道之孤生此豪傑共任倡興之責歟卽欲趨拜未知能就道否兼以賤體瘧疾故謹裁書並疑義數端専人賫奉其餘欲求正者甚多尙期面晤不盡述也

竊疑程夫子朱夫子俱傳聖人之道其全體大用無不同者然其工夫造極亦不能無大同小異處如程子言涵養須用敬進學則在致知朱子又作敬齋箴又言主敬以立其本窮理以進其知使本立而知益明知精而本益固愚意此聖賢千百世爲學之要法程朱能用力如此故其工夫全體道亦全盡非諸儒所及然細推之則程子涵養功完故踐履極其純正朱子窮理翫索功宻故文理極其纎悉此造徳亦各有所極而不能無少異也未知是否

竊疑朱子沒其門人親炙朱子日久尙未甚失然訓解漸煩實體之功少矣再傳則流於口語遂失其眞也自是以後儒者多是窮索文義以博物洽聞爲學僅有西山眞氏知居敬窮理故學𨿽博有本體工夫魯齋許氏不務辭說故學𨿽未極全體而踐履確實吳艸廬初年甚聰明晚年做得無意思其論朱陸之學以朱子道問學陸子尊徳性說得不是愚以爲尊徳性工夫亦莫如朱子平日操存涵養無非尊徳性之事又觀其徳性箴何嘗不以尊徳性爲重乎但其存心窮理之功未嘗偏廢非若陸子之専本而遺末其後陸子陷於禪學將徳性都空了謂之能尊徳性可乎未知是否

竊疑日用間工夫最怕做得不眞第二則怕間斷近見語類中有做主敬存心工夫不得其要遂入於禪學者又有不知主敬存心廣覽博記遂成博雜無以貫通乎體用之妙者又有恃其才气剛大自謂能任道力行不知聖賢操存省察之要終爲一節之士者又有气質溫厚恬淡自能涵養工夫不知戒謹恐懼之實者又有工夫間斷卒無成得者又有兼好詩文遂爲所害造道不純者大抵要傳聖賢之道須實有聖賢工夫稍有所偏便爲全體之害故不眞者多害道間斷者無成功未知是否

竊疑先儒言爲政不法三代終茍道也居仁嘗思須要有聖賢之學方做得三代成程子言有天徳便可語王道是也三代以下漢唐宋爲盛唐之人才駁雜無可與議此者漢之人才大槪近古如董仲舒諸葛亮庶幾乎此然董仲舒本領純正才力恐有未及孔明才力可爲純正不及者伊周事業大抵難若宋則人才之盛三代治道乃所優爲惜乎不曽收拾來做也今之人才寥落特甚此有志者所當益修其過不遇則在時也未知是否

右疑義管見所窺測竊恐工夫未足不能無差因書求正髙明辯以示教爲幸

與辜顓

所貴乎士者以其能立於斯世而不失其所守也故充達之則徳業之盛屹乎若太山之髙浩乎若滄溟之深煒乎若日星之炳久而爲聖爲賢者蓋以其始能不失其守終能馴至其極也故朱子曰能知爲士之道則知爲聖之道茍或一失所守則制行頓虧本心遂喪甚則貪昧茍且讀書益多講究益廣無以有諸已矣況能臻其極乎某嘗觀古人於富貴貧賤之間窮通得喪之際確然自守而無驕滛茍諂之意者心竊慕之況同世之士乎伏聞足下明達賢良恬然自若𨿽遭遇通顯略無驕溢之意必其中之所守有大過人者某以故欲致願交之心但貴賤勢隔不敢妄自進於門下於去歲始得一賜接見覩徳容而聽言教受益實多至今未嘗忘於懷也但某資性愚弱用功疎淺幾於湮沒而不能自拔矣向蒙邑宰李公不知某之不肖特賜眷愛命於社學懇辭再三未蒙回允夫以某之愚鈍疎懶困於蓬茅老於林壑正其宜也至於出入公門濫名師職豈所願也伏望明達矜察愚情於李公處特煩片言得遂鄙志感徳爲何如哉疊山謝先生云士屈於不知已伸於知已敢布腹心

答進邑大尹

先正云愛民之實當擇守令之賢則守令者實民命所賴非才徳備者不足以當之而明執事居此豈非生民之幸乎居仁抱愚守拙無用於世辱蒙眷問賜以厚禮不勝銘感於同府乃居仁春秋師又兼世姻冬初回若得面會當達尊意

與劉用光

春秋大義在於安中國治四境廉州瀕海而阻山兄今守此施惠澤以及吾民者固有道矣而猺獠恃其山溪洞穴之險不習中國禮義之俗蓋因風气偏僻故稟气亦偏習尙惡陋先王因其如此故攘而卻之守而備之使之各安其所不得以擾吾民猾中夏而已茍吾民安吾兵精吾備嚴彼自不敢來犯設若來犯亦當速攘之而不可緩或嚴兵以威之或設奇以勝之或藏伏以擊之或據險以邀之或登髙以壓之或設疑以亂之貴在謀之審而行之勇也亦須示之恩信使知吾無害之之意彼必畏威懷徳各安其分無覬覦之心也先儒云禦蠻夷之道以守備爲本不以攻戰爲先尢爲切要也𨿽太守之職在於撫民然文武全才亦豪傑之所當盡者敢並及之

寄張廷祥

去秋姚悌回言尊兄今歲開學西山未知的否今之學者切實爲已者甚少若非主教者眞體實踐以開聖賢門路指示聖賢工夫後學如何下手舒冕別後有音問否不知親函丈時如何教他做工夫門下更有可望者否大抵人之爲學易偏茍無眞儒爲之依歸則髙者入於空虛卑者流於詞章功利是以依乎中庸爲難且好髙妙厭卑近好奇異厭平實喜寛縱憚繩檢此學者之通病又有以智計處事以爲有才反流於詐妄者伏望尊兄裁節雜冗専以修身講學爲事庶使有志者有所宗也聞門下有欲入廣遊者豈非厭此之卑近喜彼之髙大歟又聞老夫人欲往邵武兄欲隨行此亦當以義裁之老人年髙气衰閩有嵐瘴尢非所宜古之致女者多是遣使達命以盡恩意若命子弟以禮物致意豈不勝於勞動老人溺愛而往乎陳剛書來言新創學屋於梧岑居仁擬此月盡去一遊若得吾兄來彼一會爲幸此人安貧守道亦世所難當扶持奬勵以成其徳也文灝亦有志之士純篤頴悟望老兄與進是幸居仁賤疾比舊日爲安矣但學業未有精進尙未敢無所事也

與陳大中

初七日蒙送至髙方而別晚經嚴方分水嶺瞻覽雄嵐諸峯髙聳端圎磊落縱目怡情惜不得與大中共之暮投塔水吳當傑益之家欵禮備至亦可謂北道主人矣初八日偕傑益同遊五彩山至牧陽而別午歷李梅瞻眺諸峯候大中至再與徜徉初九日早抵家噫居仁所望於大中者不淺大中所以自任不輕必存心極其密察理極其精方可深造乎道也

與江深

不學聖賢則學無歸宿功名利祿旣非立身置足之地虛無寂滅又非窮理修身之道此所以不可捨此而就彼也進爲之方聖賢方冊已備在人體驗何如耳四書外惟近思錄親切不可不讀

與戴太守

居仁遊淛辱公禮際之厚自媿愚陋無以答徳意萬一毎思及之欲發一言以達愚誠又無便使今謹裁書煩司訓虞君附呈夫古之君子進則救民退則修已其心一也蓋修已者必能救民救民者必本扵修已後世此道不明居位者不本於修已而以才智計謀爲治僅至小康而已若夫修已者則其公平正大之心昭格無間信於上感於下不待教令之出而民已向化矣況其發政施仁之際如雨露霜雪何物而不被哉𨿽或爲權勢所制不得盡施而其心固已協於神明孚於民庶譽於士類播於逺近傳於後世如此則爵𨿽不進而身益榮矣居仁向在貴郡與公相接之久知公才識足以有爲紹興利疾公已能察知伏惟以公平正大之心據天理以處事凡政之有益於民者有闗於教化者悉舉而行之有害民傷化者悉除而去之公之髙明固不待愚者之言然感公之厚徳非言以陳善又不足以報也但居仁識淺不足以深知公之蘊心術隠微之間惟明公自察自省以盡古人修已治人之道幸甚

寄張廷祥

此道理與生俱生有一毫未盡便是欠缺了自家底故提警扶持全有賴於吾兄竊觀聖賢之教𨿽多不出於存心處事存心以敬處事以義敬義立而徳不孤看來後人處事多是智計才識未嘗有義以方外之實學故獲禽𨿽多終是詭遇此處見得分明則王道伯術判然二途而不混矣尊兄於此諒察之已審但愚昧之見亦欲質於髙明也

寄周時可

居仁今蒙二司大人延請入白鹿洞自揆才徳疎薄不足以倡興斯道今之士子汨於功利愨然志於正學者甚少蒙遣武平舒冕從劉文綱受經卒業後復從居仁遊與同入白鹿月餘方歸後生輩如此人之志亦不多見此皆時可作興奬拔之功也希賢室不知誰做聞是先生命名不知是否今已無存文會堂亦無存今欲修洞志追述其事望回示本末爲幸洞中少書籍望廣求入洞以嘉惠後學幸甚昔朱子𨿽升去浙東提點猶拳拳於此遺錢命後人興理先生之心亦然故以爲請

奉張廷祥

武平舒冕來從先生遊吾道中得此人有可望者尊兄開示其用功之要幸甚今之士習不美只緣科舉功利害之能脫此累者又皆過於髙妙淪於空虛其所以正人心振士气其責豈不在吾之廷祥乎

與艾崇徳

閩之舒冕來從張兄遊所以輔仁責善盡麗澤之益有望於足下及周君鎬管君瑞劉君希孟白鹿洞亦望賢輩連茹而來表率士類

薦陳大中

竊聞先覺者後學之所效益友者眾人之所親今洞中人才漸集居仁一人難以獨教有進賢縣辛卯科舉人舒剛因爲母老不忍遠仕常年在家進學訓迪後進其人安貧守道望禮請到洞則後學有所燻炙士風必振賢侯作興之功斯爲至矣

寄丘時雍

饒城晤會之後又蒙教翰見諭又以詩贈從遊之士感荷不勝蓋君子修已誨人出於中心之誠故如此也又蒙示以君子有教無類不可有所擇此先生之盛心居仁所當佩服然其以慕道之心而來者固當歡然樂得其人豈論其類哉若其心本非慕道只因見上司作與爲利祿而來者教之以善則不聽導之以徳則不從成羣作隊習爲怠惰放肆之行見利則爭聞義不服壊文公之教反玷上司作興之盛意若此者尊兄將何以處之乎外人聞此必將諠起謗議又將何以自解乎是以居仁益憂益懼恐教無所施也尙賴尊兄與廷祥張兄力贊其事上司諸公亦有尙徳之心故某暫可居洞以俟賢才之集夫謹其始尙恐不能保其終況不謹其始能保其終乎居仁蓋欲不爲拙工攺廢繩墨開聖學門庭以來豪傑之士若汨於舉業但招得一等凡才不會做舉業底人來聰明敏達能做舉業底人都不來矣能舉業之人尙不屑至英邁超卓之人尙肯至乎如此則文章尙不能得其上者況道徳乎其必自壞其徳業況能成就人之徳業乎若崇道徳舉英才振士气則四方豪傑必將漸至遲以數年將見人才輩出又何患洞之不興乎興洞之法無出於此者欲望時雍條具此意以達於諸公扶持名教髙明之本心故以此爲請不知吾兄卽今工夫如何進徳修業必益不倦古之人進則救時退則修已必不虛過一生以兄之才識進道不已何可量哉況道在日用無時無處不是吾人進學處但要存心省察如事親則在事親上察道理接賓客便從接賓客上察道理讀書便從讀書上察道理是者行之非者去之聖賢工夫不出於此君子藏器於身待時而動古之聖賢固不求功名功名未有大於聖賢者

奉夏憲副

竊思古之學校所系甚重凡國家之事無不出於學者非惟舉用賢才出於學𨿽行兵出師亦受成於學也蓋以政由教出治以道明故士之所學者無非修身致治之道上之所行者無非學校所窮之理也自漢魏以下學校之教不過以訓注記誦爲業未嘗卽物以窮天下之理故無修身致治之具上之所用者非得乎明徳致治之人如蕭曹房杜等號稱賢相然亦以其智謀才力之長其於天下之事不過補其罅漏修其缺壊豈能事事物物盡其當然之則使生民各得其所乎程子謂其未嘗以道治天下不過以法把持是也至宋之時安定胡先生能知乎此故立經義齋治事齋以教學者凡治民治兵水利算數無不講究其後關洛諸公繼出故格物窮理之學修身治世之道煥然如出三代之上居仁質𨿽愚弱竊有感焉每欲學之而未能也向因家貧饑旱窮究水利編集成篇特以身居下賤未能推行痛念鄕鄰貧困家人無以爲生謹此上呈𨿽曰救時之急亦所以示學者使知卽事窮理不專爲紙筆無用之學也所以呈於先生者以先生儒道宗主使人知學校之重也

與婁克貞

前歲辱書示教未能領悉欲面罄而無由然天下古今之道一也固無彼此之殊惟其是而已矣孔孟程朱所以異世而同符某毎與同志講論不敢輒有雷同者亦欲求其是而合於一也豈敢彼我相髙而爲自私乎但世之君子往往過於髙妙以爲卑下而不取竊觀聖賢之學無不在乎實地上做故程朱與當時議論每以好髙爲戒也

復張廷祥

去歲辱惠書開示爲學之要蓋恐某學有所偏而欲救正之所感多矣又蒙欲與羅先生下顧此某所當趨拜先覺以求正者反辱垂念怠緩之罪何可逃也某不肖妄意爲學工夫浮華卒無所得近年以來稍悟前失欲求精切用工不幸疾病來侵幾死者再至今气體虛乏不知何日得遂趨見之願也承諭公甫書蒙克貞兄示及某因得反復思繹竊窺其一二夫公甫天資太髙淸虛脫灑所見超然不爲物累而不屑爲下學故不覺流於黃老反以聖賢禮法爲太嚴先儒傳義爲煩贅而欲一切虛無以求道眞𨿽曰至無而動如以手捉風無所持獲不若日用間且從事下學外則整衣冠正容體蹈規矩謹進退內則主一無適使無雜擾庶乎內外交養靜則可以操存使大本自此而立動則可以省察使達道自此而行夫道本人所同有公甫曰至無而動莫實於理公甫曰致虛所以立本此皆不可曉也望將此意附達公甫以公甫之髙明必能自省庶幾正學可續愚見如此未知是否

復憲使陳文耀

程子曰古之時公卿求於士後世則士求於公卿蓋公卿求士所以樂善好義之誠故四方莫不感化賢才莫不登用而治道隆矣士求於公卿則廉恥之心喪而世道降矣居仁人微學寡僻處窮鄕茍安愚分𨿽鄕黨富勢猶不敢有求況公卿大人乎今蒙大人怡然忘勢以禮愚賤有古公卿之風無愧於程子之言也感激不勝謹此申謝伏望以此謙光之徳廣訪求之道則賢於某者亦將以類而合區區愚陋又安足以副賢君子知人之明哉

謝夏憲副

一陰一陽之謂道故聖人作易以明之以事而言則善爲陽惡爲陰以人而言則君子爲陽小人爲陰故聖人所以扶陽抑陰者惟恐君子之道不長小人之道或盛也其於陽長之卦曰復曰臨曰泰曰大壯曰夬所以深致其扶持喜幸之意其於陰長之卦曰姤曰遁曰否曰觀曰剝所以深致其憂懼戒抑之心某非能有君子之道也蒙先生以君子之道待之故不敢不以此爲言而先生所以眷顧於愚賤者亦欲君子之道長也所以爲世教者深矣所以開示學者爲善之方至矣所賜伊洛淵源拜讀未能釋手感戴之重何止拱璧

謝陳僉憲

伏聞天命之性純粹至善循之則治失之則亂此致治者之所不敢忽也然是善也一念發於心爲甚微達之天下無不足蓋賢才以類合而從民庶以觀感而化惟公好善由乎中心出治之本其在此乎某非能有善者也蒙公之好如此況實有是善者乎然則不善者其有不畏者乎推而行之憲綱其有不振者乎此某之所以且感且幸也

答本縣請鄕飲

國朝舉行鄕飲其禮在於養老尊賢其徳在於化民成俗其制作出於聖人之手遵行在於司牧之賢舉玆盛禮召及愚儒非敢爲長往過中之行懷沮溺忘世之心顧徳不足矜式羣類言不足開示周行疾體久羸未能奔赴伏望賢明俯垂仁恕

與羅一峯

往歲質疑於左右未蒙正其是非竊自疑其詞義猥屑君子所不取誠意未至君子所不受或尊意未察以居仁托病自髙而抑其僭妄方將自反續後聞知四方士友以爲先生非徒不鄙反以警示學者先生之心固廣大無私矣但居仁不得以消聞過之渴也然天下之言有不得已而言者有得已不已而好言者亦有不知其理而妄言者好言與妄言𨿽智愚不同其私則一也惟不得已而言者乃當言也非私也居仁所以進言於左右者以非左右之公不能受非左右之明不能擇非左右之賢不能發揚以及後學今先生望重四方爲學者宗仰道之興廢所系先生固不可不自重其任而居仁亦不得不與先生明辯以求至當之歸也所欲言者具陳別紙惟髙明采擇幸甚伏聞興創金牛洞以教學者不勝欣悅其立教規模量必脗合古意然洙泗授受具見論語河洛授受具載遺書文集紫陽授受具載語類文集此皆先生所素講者惟體驗而力行之以開聖學門庭則英才類至道之明也可冀學之傳也可久而澤流無窮矣居仁俟疾一愈卽來觀光而少贊於下風焉伏聞先生作易經集說不知尊意所在願附一本見教昔朱子注書多與朋友講論蓋易之爲書始於伏羲成於文王周公備於孔子而明於程朱所以然者因風气不同世變不一太古之時世質民淳只用卦畫以示吉凶而開物成務利用厚生辭不系可也至文王周公之時則世故漸多情僞百出徳不可不正辭不可不系故曰易之興也其於中古乎作易者其有憂患乎然須知文王周公所憂患者何事至孔子當周末王教不明世道益下其所憂者又非文王周公之比故十翼之作不得已也與拭淚而作春秋同意至孟子以後諸儒妄以已意穿鑿溺象數而不知求理循流而不知求源遂失聖人之意程子憂且懼矣故作傳文然後體用一源顯微無間而易大明矣朱子又推本伏羲文王立卦系辭之本義使古今一貫非以程易之未善而更作本義也愚意易之書具於未畫之前明於旣畫之後因世變風气而有詳略所謂隨時變易以從道是也羲易者太古之易也周易者中古之易也孔易者末世垂教之易也程易者今世當用之易也本義者推原古易以及今也姑撮其大要其餘詳細尙圖面質居仁又有不得已而言者公甫陳先生名重海內與先生所交最深居仁與四方士子亦以斯道望於公甫不意天資過髙入於虛妙遂與正道背馳不知先生曽疑之否若曰不知其非則思修身事親不可以不知人思知人不可以不知天知其非而不告已虧朋友之義所以輔仁責善者其失已在我獲覩公甫與何時矩書欣然喜其見道大意然推之其曰天自信天地自信地吾自信吾又曰塵微六合瞬息千古只是一个儱侗自大之言非眞見此道之精微者乃老莊佛氏之餘緒聖賢之言平正切實天𨿽知其所以爲天而未嘗曰天自信天也

奉張廷祥

聞知去冬與陳公甫相處所以講切者如何竊觀古今人才有晚年而學益進徳益熟者有晚年學問志气聰明俱不及前者又有晚年所失愈甚遂至顚倒錯亂者卽此可驗所學之正否工夫之疎宻靜而思之不勝戒懼謹以獻於髙明乞亦加省有可見教處莫靳爲幸

寄蔡登

向得會聚深副愚望蓋天下可樂可悅之事無過於此者更望致謹於燕閒獨處益致博約之功幸甚居仁會丘時雍渠深恨未得與從善相會丘公愛士出於中心之誠如再至郡宜一訪之

奉憲副張希仁

禫制已終不審出處若何大抵仕以行道乃爲出處之正若祿仕則有時而然非常理也繼嗣事量髙明自有裁制古人道修於身乃行於家道行於家乃行於國故關雎爲正家之本墻茨爲敗國之原唐髙宗玄宗實錄望一詳觀居仁於去年喪妻家無內主兒女無依故不敢逺出而趨拜之願莫能遂也陳公甫聞去冬到先生家不知講貫如何大槪此兄學太髙虛超脫於正學有害先生察之否

寄張廷祥

居仁欲修春秋集傳此志已久惜學力未至不敢下筆夫春秋仲尼用意最深者當時羣聖制作已備然皆當代事聖人固已述之爲後世法若春秋則亂世之事聖人是其所當是非其所當非裁酌損益爲百王之中制萬世之程凖先儒發明宗旨𨿽多惟程子以爲經世之大典乃約而盡諸儒之傳亦惟程子發明精切有力如胡傳𨿽議論發越然義理切當不及程傳多矣況未免有張大穿鑿之病乎居仁欲取程傳爲正旁取諸儒之言以附翼之仿詩經集傳先訓文義敍事迹然後用胡傳及先儒言之精切者以發明聖人之意要使王道燦然可舉而行也先儒謂聖人心事難知聖人心事天理也謂聖人行事難知聖人行事王道也理精道明豈有不知春秋哉愚以先知春秋莫如孟子後知春秋莫如程子謹以愚見質於髙明幸勿靳教

寄晏洧

幼年同學之士或一別而再不相會或𨿽會而相處不久則此學之衰可知今蒙書翰逺降相愛之厚爲何如哉大抵爲學之道在於窮理修身朋友之道在於講學輔仁茍不務此𨿽日相親而無益也夫古之人徧交天下之士以明其善力師聖賢以凖其歸豈可偏狹固滯守一善以自足乎居仁自丙戌年喪父戊子年喪母至辛卯年得疾纒綿八年方愈故血气早衰不能精進今又喪妻無一好況但此道理無處不在𨿽居憂患茍能存心察理亦無非進學之地今未能然所以可愧也不知老兄今日所進若何又不知盍簮之期在何時歲月駸駸老將至矣某昨因自思疊遭憂患或是天意欲作成我做个人欲盡餘年殘日付歸學業以畢此生不知吾兄肯同志相輔否

奉張廷祥

數奉書於左右似乎煩瀆然以先生之賢而不與言則失人矣又孰可與言乎正學孰與倡乎邪說孰與熄乎竊意聖道之大害有二功利異端也功利之害人𨿽眾然皆中人也其失易知故其害亦淺老佛所引陷者皆中人以上之人其才髙其說妙非窮理精者莫能窺其失以二氏論之佛氏之害尢大老氏只是虛靜無爲佛氏又做存養工夫其精微髙大善引誘人又善駕馭人故上者被其引化中者被其驅駕下者被其誣誑所以滔天之禍盡歸於佛氏今其說已流傳海內士大夫宗之者甚多先生用何以熄之乎愚意莫先自治躬率學者去了許多好髙妙底病痛日將四書反復熟究程朱之書切已體察使吾身心義理有以洞貫大本然後方能指其病而正之此內修而外攘之道也髙明以爲如何聞一峯先生廣大剛健無驕吝之私樂與人爲善欲賴共扶此道但不知他窮理工夫如何所欲言者甚多略述數端具陳別紙願賜裁正

上邑宰

竊聞天命之性具於人心渾然至善其體則爲仁義禮智之徳其用則爲惻隠羞惡辭讓是非之情是皆本於自然非有待於彊爲也惟气質不齊物欲或從而蔽之是以有智愚賢不肖之分過不及之獘必賴聖人修道之教然後得以明乎善而復其性焉夫自唐虞建立司徒典樂之官三代庠序學校之設教養之道至矣而周禮地官之職又有考察徳行道藝之法此其風俗之所以淳厚賢才之所以眾多也迨夫周衰教弛孔子以聖徳無位乃與顏曽之徒自相授受以傳其道又刪述經典以垂於無窮而萬世道學之宗有所歸矣自漢魏以下𨿽讀其書鮮能得其意講其理未必踐其實至宋之諸儒始能尋其緒而得其眞廓其道而闡其教其餘若泰山孫石之徒白鹿嶽麓之類亦得以卽山林閒曠優遊講習以成所學故三代以下稱人才之多者必曰宋也伏惟太祖髙皇帝肇有鴻基崇建人文廣立學校以爲政治之本故賢才之出亦不乏矣伏惟大人先生學問充盈才徳出類政聲逺播徳教日新某等叨居治下何其幸哉某每與四方師友會聚之間無不樂道賢侯之盛徳與其施爲不茍者某素守貧賤不敢求知於人而辱賢侯之知已初蒙命召不敢趨赴者誠以下民之分未可犯義而不顧也而大人仁恕不惟寛其逋慢之誅又憫其貧乏輕其徭役使得以遂其生賜之古詩令得以廣其見凡吾同類莫不仰戴而歸徳矣某之愚陋曷足以報稱於萬一哉惟有日夜精勤惕勵力求聖賢之道以求無負爲可耳但愚鈍凡庸自幼失學年十四五𨿽能讀書知文義而進爲之術則未聞焉是以功𨿽勤徳不進志𨿽篤道未明大恐汨沒一生不足齒扵人道於壬申歲始師於於先生凖至甲戌歲復遊康齋先生之門始知聖賢之學不在於言語文字之間而在於身心徳行之實故追前非欲求自新之實但終以駑庸之才不堪鞭策而進也思與二三同志別求燕閒之地以共講其所聞而不可得於是鄕黨某等捐割已資卽幽曠之地構屋數間以爲羣居講學之所至壬午三月師吳與弼經歷至所賜之扁曰禮吾書捨蓋因其地而寓號焉至今歲同類漸眾屋舍寡狹難以容居止有鄕鄰某見多空閒麥地五六餘畝在於捨後可作學基復有義士某等俱願捨田換易共成美事而某執私不從者豈非固蔽之深未易以善道開之耶而鄕邦多士咸曰幸有賢侯在上素重儒教其所以作養人才振興士气皆在指掌之間且見利而忘義固小人之常情以公而治私實君子之大政曷不躋彼公堂具道其所以然乎程子所謂以官府治民之私者此類是也昔子遊爲武城宰邑人皆有弦歌之聲今興學禮吾正使斯人得聞弦歌之美以彰侯徳之盛何獨子遊専美於前某又念興安之壤土比之他邑固爲褊小而學者之眾乃倍於他邑豈人情之異哉亦系於在上者之作興與所以倡之者何如耳某學𨿽疎寡敢不竭盡心思推廣師說以爲多士之倡而作興之任實在於賢侯一念之間矣伏望慈仁大施政令使山林士子咸得藏修遊息於中以盡成已之道皆徳澤之所及也且使書院之迹畱於後世則千載之下必有觀感而興起者又豈止於一時之盛而已乎

與莊孔暘

居仁旣愚且賤僻處山林多病未出𨿽聞髙明之名至於學行之大槪猶不得聞況其蘊乎近謁南昌張廷祥復會同裏姚潤始知先生爲人之詳才气抱負不小居仁幸生同時不能一會簡賢之罪未敢辭也故敬裁尺牘以致仰望之意蓋古之君子生同其時者非特相知而已必也相與講求輔翼以成其徳業以共濟斯時以同倡斯道區區所以望於髙明者如此倘蒙不鄙而賜之教誨幸甚

與周時可

居仁於戊子年曽奉書於左右未知達否於後𨿽病困山林懷想不已蓋昔在白鹿洞詢知閣下本心故未敢相忘於江湖也但病困中不接外事故不知動履之實病後謁張廷祥論閣下學行之美又會姚潤華亭兵部益得其詳故愚心眷眷不能不發一言以達聰聽也古人云儒者逢時生靈之幸髙明幼學壯行展素蘊成人才美風教是其任也竊觀自契敷五教之後教養選舉之法見於周禮司徒詳矣自孔孟不得志然後教不行於上學乃傳於下秦漢以後上下之教俱無非無教也乃所教非教也然選舉之法漢猶近古隋唐則空言無實矣至宋則程子發明學制以言於上朱子作貢舉私議以論於下當時𨿽沮於權幸實後世所當法也愚嘗參詳之明道發端以開示神宗而神宗始志甚髙故明道之言純然先王之教無一毫後世夾雜之獘伊川學制因時制而攺酌之𨿽去其考試之陋亦未免尙供文課其推擇選舉則一也朱子之議蓋欲救一時之獘以漸復古制故未免於文字考試然必立徳行一科以重其選者以爲非此無以爲教亦無以革當時之宿獘也又於文字之中命題作義去其工巧駢麗習爲深厚簡嚴而欲貫通經義條析明白又必愼選教官以主教導其意切矣愚意後世欲大有爲須用明道之言乃乾坤簡易之法其用力甚易得效甚速不得已而用朱子之議𨿽可救獘頗似費力今時幸有太祖髙皇帝立有歲貢一法若以徳行才能一科由廩膳歲貢而進依仿明道之法愼其選重其職文章一科從增廣者試而進嚴其考厚其詞數年之後道徳旣重士風丕變然後復先王之教以去糊名考校之陋此似亦簡易伏望將周禮司徒明道札子伊川學制朱子貢舉私議熟讀詳味以求其意酌今之宜以敷奏於朝萬一天啟亨運一賜施行實萬世之幸不然亦當先得此意則權度在我方可隨時處中惟髙明裁之

定親書

禮重大婚所以正人倫之首配求貞淑是將謹徳教之端仰喬木遺風托絲蘿新好況令嗣俊宜位下孫女早閒姆訓楷儀雍肅於閨門而捨弟居仁房下侄男麄學儒書徳業未成於庠序不愧匪偶妄意髙門伏沐姻仁以垂謙允雝雝鳴雁尙期禮制以無愆灼灼其華更冀室家而有善敢用不腆之幣以將衷寸之誠寅畏不勝敷宣罔旣

復余氏定親書

致政琴堂晚節仰全於當代隠居蓬戶考盤竊慕於前賢道義之契旣深婚媾之聨宜講恭惟次令孫男志已宗於聖學器不小成竊念次捨侄女教未就於姆儀才何能淑恭承嘉命允協良緣禮不虛行誠由辭立

復張廷祥內翰

春深伏想孝履支勝爲慰懷慕中忽承書翰先賜五常冠及細葛一束惠愛甚厚覩物思人慚喜並集得知先君子塟地此至大至切之事無怪吾兄之皇皇也然塟者所以藏體魄也以安親爲主只要得山脈所鍾土厚水深之所卽可塟也江南之地所患者水蟻然蟻猶可以厚爲灰隔以制之惟水气無不通透不可限隔尢宜謹愼向與葉本眞議不若先將其地鑿成壙穴作成墳冢俟雨水浸滛之時開看其中以驗水之有無然後塟之庶免後悔尊兄以爲如何慨念斯道乏人髙明密加操存省察使表裏如一居仁工夫甚疎願得時賜教墨以警不及爲幸

又復張廷祥

奉別歲久愈增懷想一峯旣亡所與共事者惟有望於尊兄竊觀近年以來四方士子頗知趨向尊兄與一峯之功爲多𨿽然尢有可憂者今之士風𨿽若振於昔年陷於邪異者又非昔年比也此實吾人莫大之責當明理正心以先之也蓋昔年之學専於記誦博覽訓詁詞賦其所從事者淺而陋近年以來學者立心稍髙而不能仔細體驗聖賢切實工夫而妄意聖賢故遂入於空虛玄妙其淩髙駕空反成狂妄其入異教也宜矣原其存心之失有二焉只爲工夫未至身心紛擾放逸要求虛靜故有屏絕思慮以爲心不放者又有體察照看心在內裏以爲存者其心如此自然不暇卽事窮理故窮理之失亦有二焉以爲天地萬物無非此理無適而非道凡其知覺運動視聽云爲無非至神至妙其曰無動而非神卽此意也又有懸空想出一个道理在虛空杳冥之中以爲無極之眞太極之妙此乃吾之眞性不生不滅無有始終窮盡其曰物有盡而我無盡卽此意也不意此等亂賊生於吾世非但爲我兼愛而已其與天地人倫物理俱已離絕非但無父無君而已不知一峯何故反尊信之一峯後來亦有曠大之意想必爲其所染也今吾人但當實做居敬窮理工夫使身心內外一歸於正方有內修外攘之具髙明以爲如何

與邑侯論鄕飲

向者居仁不自量其不肖趨赴鄕飲然鄕飲之禮乃周公所制其品節之詳見於今之儀禮乃鄕大夫賓興賢能與行鄕射養老者飲國中賢者皆行此禮故其節文繁盛蓋萬二千五百家爲鄕上大夫爲主也養老之禮一帝三王皆已行之所謂養國老於上庠養庶老於下庠是也其禮必當簡便古者擇三公之有年徳者謂之三老天子以父事之則民興孝三孤之有年徳者謂之五更天子以兄事之則民興弟是禮行於上教成於下此養之禮也庶老則養於鄕之學向者憲副鍾先生率學者習行鄕射今之士子始得覩先王之禮是一幸也但射禮主於習射鄕禮主於飲賓鄕射有賓無介鄕飲賓介具全其禮節微有不同者向蒙舉其大節行之但講求未精未能盡乎先王制禮之意蓋於旅酬之禮不行則主人禮意不及於眾而敬有未盡也交錯之禮不行則無以合歡而愛有未盡也旅而不語則賓主道義不接而情有不通也至於置席設尊盥洗徹爼皆當節之以禮使始終不亂乃善於行禮者禮樂待人而後行豈不信哉伏望就劉吏部處借儀禮與知禮生徒習行斟酌其宜使不失乎先王遺意幸甚

謝南康太守

僕聞古之君子所守甚約而所施則博矣所爲甚寡而所及則眾矣是何歟以其知所務也故身不出郡國而風聞天下教流後世焉今賢侯執事於政理之暇拳拳於白鹿書院非知所務而何蓋所以繼前賢之遺烈爲天下正學倡也正學旣興則海內風動四方豪傑之士必將接踵而至相與講論切琢使聖道晦而復明則續文公之學有功世教者皆明執事之徳也居仁愚陋敢兢惕勉勵以爲多士倡若夫成賢侯之志使道徳煥明尙有望於天下豪傑云

奉祈參政鍾憲副莊僉憲

伏承聘命令主白鹿洞事謹於正月二十六日起行二月初三日入洞竊思廬山白鹿洞名冠古今居仁自弱冠之時因讀前史知其爲第一書院也及考輿經學規記賦又知文公先生昔在其間闡明聖學非若他書院姑記前賢之迹爲辭章記誦之場也及覩文公全集又知文公奏賜敇額始終眷意欲其久而不廢也在元不續及我朝太守翟公始創殿堂齋捨然未有師儒表率英才習學故郁而不彰至潮陽李先生更加完葺延請名士弦誦其間而風教始著居仁之愚亦玷禮聘不幸居仁遭母喪而去李公亦繼以亡矣而書院之廢亦宜也今明執事慨然興復仍命居仁入洞主事居仁學陋才疎何足以副委任之重是以入洞之後不勝恐懼齋沐裁書令門生胡覺髙悌申致稟覆夫天下之事得人則與不得人則廢必然之理也今欲興復文公數百年之絕學以倡明於當時非得四方英明豪傑之士相與講論切琢於其間曷足以及此伏望廣行推訪有才气英明志向髙逺及純篤溫厚者訪得其人命有司以禮惇送入洞則士气必振海內風動豪傑英偉之才必不逺千里而至作興之道無過於此者若夫凡下之才汲汲於奔競者不必招致也況江右素號文盛之地學校科舉足以供主司之選豈待興洞以教之哉其間有志气不羣惇厚好學舉業已通復欲求進乎古聖賢之域以盡修已治人之道者茍非興洞何以聚而教之哉執事之意必在於此居仁亦以此望於執事也謹薦所知數人伏望禮請致洞幸甚洞中全無書籍更望印求入洞以賜肄習

奉祈大參鍾憲副

居仁在洞夙夜兢栗教養無效有負賢君子作興之盛意然理義者人心之同然以古道倡之誰不向風但士習頹靡已久人心沈溺難回必得第一等人才相與倡率庶使中人之才皆可漸磨激勵而進復文公之教不難矣若泛取凡庸之才非惟不能率教必將怠惰放肆反道敗徳有玷於文公名教必矣今日興洞務使道明於當時光流於後世方不枉費一次作興若成就人才旣多將來必爲世用其澤豈有窮哉向薦舒剛不知曽去請否伏望命下本縣遣使禮請入洞訓迪後進幸甚昔有問於朱子曰何以能得天下之賢朱子曰權力所及則察之舉之禮際所及則親之厚之皆不及則稱之譽之又不及則向之慕之況今明執事以有爲之才居可致之位皆能及此又何難哉伏惟以此好賢之心推而行之則天下之賢皆將歸心於賢執事況此邦之賢乎好善優於天下況興洞乎若好賢之心不篤尊賢之禮不致抱道之士固將卻步而不敢進鄙陋之士必將趨利慕勢而來矣居仁謹錄詩文數篇以獻並求教正重興洞記不知尊意屬筆於誰海內之士若陳公甫文𨿽髙然過於髙大多是禪學文章張廷祥文精深丘祭酒文典實惟在大人所擇

與陳大中

爲學大端不出存心窮理二事故程子曰涵養須用敬進學則在致知今人不去敬上做工夫只去心上捉摸照看及捉摸不住索性要求虛靜所以入於空虛殊不知敬則心自存不必照看捉摸敬則自虛靜不必去求虛靜今人不去窮理致知只在文義上綽過又不於日用事物上推究所以只見淺陋窮理是推勘到十分盡處致知是體究到十分明處或讀書或講論或處事皆要十分明盡方是窮理致知工夫只看窮字致字便無所不用其極居仁二月初三日入洞所憂者人才難得小兒因母疾未到甚欲大中來此率表士類但令萱年老又遭荒歉量難起身此中租亦因修造費盡待秋熟贍養令堂來某已薦尊名於二司不知他來請否

與南康府論租

蒙給租榖方司訓十九日來洞支給居仁以先父忌日之憂未得面論蓋學租本以養賢賙不足此二者義也事合義則久而益安不合義則久而必獘昨蒙欲一槪施給澤𨿽似普然在洞者賢愚不齊貧富不等若愚者富者亦與之則濫矣亦恐將來不足於用也望容居仁審其賢愚髙下有無貧富而品節之開其多寡之數以憑支給方爲允當

奉何布政

向令門生至豫章蒙賢伯賜之教言開其本心回洞傳宣明訓諸生莫不感悅警懼又蒙懷念薄徳賜之曆書華箋感戴何極居仁在洞愈增戰競恐懼深懼教養無效有負作興之盛意所賴者有牧伯公卿振揚斯文於上在下者必有向風慕義而作者此世道之幸也

寄張廷祥

朱子曰此學不明天下之事決無可爲者看來今日天下之事惟學校一事全不可理會蓋取士不以實行則人無趨向而教不可施今人非惟失古人教養之法主考者反摘奇搜隠以乘學者之不知欲其倉卒之間無所措詞學者亦終日搜截奇巧隠僻以應副考者之意聖賢平易明白正大道理惜不知察近與士子相接解書多失經旨原其所自皆由搜截奇隠以迎合考司之意以致如此噫豈非朱子所謂經義賊中之賊文詞妖中之妖乎世道至此極矣士生斯世所以立身尢難稍欲以正自立者便與世乖違惟隨俗習非者方得便利茍非才志卓絕獨立不懼者安能保其不移耶況欲挽回世教移變士習乎此居仁之愚不能不以爲憂而望於廷祥者尢切也令兄服制已終當講明正學以示當世幸甚

辭祁大參鍾憲副

興復白鹿洞此不世之盛典名教第一義也居仁恭承嘉命靡不盡心竭力期以成功不幸舊疾復作心腹气痞瘡毒滿身筋骨轉疼蓋因廬山風髙弱體不堪恐病日危湖山隔逺不能達家是以於六月初二日回歸醫治又慮此病難愈有荒洞教伏望擇請道隆徳備者爲之師則後學有宗居仁𨿽抱疾在家亦無憂慮又望招至賢俊以聚洞中庶可相觀而善若得道髙之人爲師又得志气不羣趨﹝闕﹞

寄新昌王禦史

昔辱賜之佳章銘感曷勝山間無便可以奉答幸恕遲慢居仁魯鈍固陋人也弱冠時志於此學用工不得其要者十餘年徒自辛勤竟無所得年至三十於體驗上頗得力才做得聖賢工夫上手於聖賢門戶似乎可入然行之不力有辜此志又兼疾病繼作故間斷甚多昔孔子三千之徒語之而不惰者惟顏子則惰之爲害眾矣此正吾人所當警策者恭聞賢執事毅然自拔不以功名冨貴累其心則所造所養可知愚陋得生同時何其幸歟但爲貧窶所困不能進拜求益姑慿尺牘以達寸誠

寄安仁張大尹

愚聞徳政及民至切而親者莫如邑宰故居此位者必徳足以體仁才足以干事者乃稱也側聞明執事仁愛之心孚於逺近亷足以養徳才足以治事邑治民安宜矣而在上者乃不能察執事本心考執事治績反加以罪咎𨿽執事之心不以此爲榮辱而士君子及民庶不能不傷賢者之志不伸也居仁遇上司知已者無不稱贊盛徳惜乎相遇者鮮也伏望持守此心精以察之剛以斷之則興安爲上治之邑矣

答陳大中

世衰道微非豪傑特立之士必至隨俗汨沒如大中者實與吾黨增气但工夫要體認得眞做得宻居仁𨿽似體認上不差只是做得不宻恐學終不能底於成也白鹿洞事在上者不知擇人多是奔競勢利之徒教不可施內中又任小人行事故辭疾而歸世道窮極如此柰何

寄夏憲副正夫

向者蒙以政鑑見示先生之心逺矣蓋欲垂教天下後世以澤民也古人著書不得已也有是書則是理明無是書則是理缺如布帛菽粟生民不可一日無蓋其道明徳備修已安人治亂興亡洞然於心見得前人言有未盡故不得已而作如子思中庸孟子七篇程子易傳春秋傳朱子集注集傳綱目成書小學皆所當爲豈若王仲淹好名而作荀揚老莊據已偏見而妄作哉觀先生所著未有推行王政之意未免漢唐以下手段竊觀春秋𨿽因齊桓晉文之事而凖折以先王之道未嘗許其如此如盟會則見誠信有不孚侵伐則見其擅興之罪召陵之師僅能致屈完之來盟其於治四境安中國之功亦卑矣𨿽若與之而奪之之意亦在其間但後人少此眼睛不識也居仁欲先生因後世之事準以先王之道如韓信初見漢祖鄧禹初見光武孔明初見先主𨿽其謀議之善有不可及者然亦要論其不合切切以謀天下爲心未見其明理正心誠欲救生民安天下而致先王之治也孔明之心正大以興復漢室爲事頗似庶幾鄙見如此髙明裁之

寄趙同府

竊聞徳之勝者爲君子才之勝者爲小人才徳兼全者乃大人也向者得親顏範而聽言論乃知公實有徳君子然徳與才皆可學而進夫親賢取友講求天下之理推而行之政事之間則才進矣反躬實踐以至造次不違則徳進矣居仁與公生同時又同邑故欲與公以學而勉使才徳之進老而不倦是所禱也

與蔡登

聖賢之教一而已矣人之資稟不同用力或異而眞妄邪正分焉然其初只在毫釐間究其極不啻千里之繆吾道異端是也似是而非者莫如禪教學者舉足一差便流入去蓋其髙妙足以動人工夫與儒者甚相似彼之學亦用功於心性而以虛靜存養爲主與吾儒工夫爭幾何然彼之存心適足以空其心之體滅其心之用彼之見性不過想象其形似非眞能見乎天命之性而萬事萬物之理無不該也故爲心學之害者莫甚於禪今之於心學多入之者以其喜虛靜好髙妙忽吾儒下學之卑近厭應事察理之煩而欲徑趨髙大無滯礙之境故也禪學工夫居仁亦嘗究之其存心之法未嘗敬以直內其初只是不柰心何故專於靜坐或反觀內視照看一个心在內裏或用一个念頭覊制其心使之不走或屏除思慮使之不出獨達摩髙於諸佛不立言語只索靜打坐掃除思慮自然心中空豁廣大無邊而其剗滅天理根原尢速也其於見性未嘗格物窮理以至融會貫通達夫天命之本原只在空靜之中心不累事懸空想出一个太極之妙以爲吾性之眞以爲覺得此物則至神至妙凡知覺運動視聽無非此个神通妙用自視之髙以爲天下之人皆莫我若也其自守之陋或形如槁木心如死灰以爲能存養也賢友用力於心學實居仁所愛敬故陳鄙見以爲擇善之一助吾儒工夫義理具在方策更冀熟讀詳究實體於身幸甚

與樂平劉掌教

去歲辱光賁未得畱奉數日懷欠不已敬裁小簡煩吳徳甫達奉大人之心更無別物得此理謂之徳具此理謂之性感物而應於外謂之情措諸天下謂之事業人多汨於功名利祿溺於老佛空虛失此本心此理遂昏塞錯繆無以應酬萬變故聖賢工夫存養窮格體察交致其力也會晤無期聊奉此以代面話

與張亮帖

訟者但求理伸勝負榮辱付之天命如此則此心自然廣大又能主敬察理則學問日進矣蓋吾人之遇患難正所以動心忍性因他山之石以攻玉也

與季禦史簡

昨聆淸誨未能自足今欲進拜恐煩應接不若只在觀中之爲靜也昔程子張子之在興國寺朱子之在鵝湖皆講論累日豈今人眞不如昔人哉

胡文敬集卷一

●欽定四庫全書

胡文敬集卷二

﹝明﹞胡居仁撰

○序

流芳詩集後序

詩有所自乎本於天根於性發於情也蓋天生萬物惟人最靈故有以全乎天之理而萬事萬物莫不該焉當其未發而天地萬物之理森然具於其中而無朕兆之可見者性也心之體也事物之來惕然而感乎內沛然而形於外者情也心之用也由其理無不備故感無不通旣感無不通則形於外者必有言以宣之情不自已則長言之又不自己則詠歌之旣形於詠歌必有自然之音韻詩必叶韻所以便詠歌也詠歌發於性性本於天此詩之所自學詩者所當知也嘗考舜命夔曰詩言志則二帝時已有詩矣擊壤歌未叶韻南風歌賡歌則叶韻矣五子歌及商頌諸篇二代之詩也至周則有風有雅有頌風雅頌之中又有賦有比有興則詩之體制已備故說者以爲三經三緯又以六義名之厥後世降風移變而爲騷又變而爲排韻爲順體爲調爲律詩聨句則詩之體制義理性情風韻衰壞盡矣世之談詩者皆宗李杜李白之詩淸新飄逸比古之詩溫柔惇厚莊敬和雅可以感人善心正人性情用之鄕人邦國以風化天下者殆猶香花嫩蕋人𨿽愛之無補生民之日用也杜公之詩有愛君憂國之意論者以爲可及變風變雅然學未及古拘於聲律對偶淇澳鳲鳩板蕩諸篇工夫詳密義理精深亦非杜公所能彷佛也嗚呼後世王道不行教化日衰風气日薄而能言之士不務養性情明天理乃欲專工於詩以此名家猶不務培養其根而欲枝葉之盛也其可得乎邵康節言刪後無詩其以此也然則詩不可作乎曰何爲不可哉但務養性情明道義使吾心正气和則詩之本立矣絕去巧麗對偶聲律之習熟讀三百篇玩其詞求其義涵泳諷味使吾心之意與之相孚而俱化則性情以正聲律以和不拘字數句語多寡但求韻葉以便歌詠則庶乎近之矣大抵詩樂實系世道盛衰非智力可彊探而必得也吾祖亦非專門於詩者流芳集所錄乃其餘興所發先世手澤當寶藏不失恐後之子孫不知所本而專事於末故於集後序如此

贈醫士胡伯源

古人以良醫比良將以其理之同也將之爲道當先完固其內而後可以攻外如擇用賢才修明政事養民以固邦本嚴紀律以修武備然後誅暴禁亂則兵不血刃而彼之民若崩厥角稽首矣茍不完固其內而窮兵黷武則國內虛耗人民愁怨𨿽使勝敵終至危亡況必有敗績者乎醫之爲術亦然當先調養榮衛完固元气視病之所在而攻治之則病易去而身自安臨川胡君伯源有得乎此也餘千王文彬妻袁氏毒瘡發於頂間醫莫能辧疾益危急乃具書幣以請胡君至曰當守內而攻外內之堅也外當自潰越五日而疾愈束帶東歸文彬請予文以謝予以伯源故家冑儒而善醫者必明乎此故書以贈焉

贈醫士胡琳

予患疾數載畏風怯寒屢至危困裏中胡君琳業醫而尙儒察其脈曰病𨿽深幸五臟之气未絕但元气衰弱外爲風寒所乘治療之法當內壯元气外避風寒俟其久而漸安可也噫胡君可謂善醫者矣夫人稟气以生含气以長气壯則外邪不侵气衰則風寒暑濕皆足以爲吾之害故善醫者𨿽隨其冷熱虛實施以治法必以調扶元气爲本焉世之庸醫不知此而妄殺人者多矣今病小愈因以君醫而思吾道蓋人之身元气不壯外邪得以干之猶人之學大本不立外物得以奪之若國之治亦然抑以賢才不用暴虐得以爲害歟故立大本所以壯學者之元气用賢才所以壯國家之元气也必立大本然後理可明而徳可修必用賢才然後政可立而民可安否則百病交侵其滅徳而喪邦也必矣君𨿽爲名醫而雅尙儒術並以儒道言之以廣其志云

送掌教林世祥典考北京

朝廷之治以得人爲先古今莫不重選舉之典然唐虞以九徳取人其曰六徳有邦三徳有家則以徳之多寡定職大小也其曰敷奏以言明試以功未嘗不察言以考其實也傳夏及商以至於周則學校教養考察之法益詳益備故自二十五家之間以及族黨州鄕莫不以徳行道藝爲教亦莫不以徳行道藝爲選故月吉歲時閭胥族師黨正謹書備錄以著其實三年大比則黨正州長鄕大夫並加考察以盡其詳然後以鄕飲之禮賓而興之以獻於王當是時人才之盛風化之美宜矣至漢則教養選舉之法已不復古於是賓興之禮遂廢而科目興焉然曰孝廉曰經義曰賢良曰茂才其日猶善也茍循其實亦不患不得人矣至隋則以詩賦文辭取士於是有秀才進士等科以甲乙丙丁爲第李唐因之棄本務末習尙雕琢空言無實已非待士之體尙望其得人也哉故當時亦有才俊白首之嘆宋則漸尙經術迢及我朝純以經義策論取士𨿽未能盡復成周之制亦非隋唐空言取士之比也蓋考之經義以觀其學試之策論以觀其才而其所以爲考則系於主司之賢也茍非其人𨿽行成周鄕舉裏選之法一以徳行道藝爲考其獘又有不可勝言者況収人於言語文字之間乎𨿽然內外實一致本未無二理其心明乎正理而無蔽則見於文者必平正通達而無病得於中者渾融充實而無歉則形於言者必光輝明著而不可揜才之浩博者文必滂沛發越气之正直者文必典勁雄壯茍知之明而察之審則厚徳髙才之士了然在吾心目之間又何不得人之患哉孔子曰不知言無以知人也程子曰心通乎道然後能辧是非如持權衡以較輕重孟子所謂知言是也噫必知道知言之君子乃能稱考司之職也吾饒掌教林先生世祥端厚而有徳好道而精文今秋大比京師請司文考予惟世祥蓄於內者如此則知言知人乃自然之驗此行也京華士子之賢且才者世祥必精選以副國家得人之望也士友董燫等徵文敍別予適在郡同餞於月波門外芝山驛前

○記

移居記

始祖檢閱公尙質泰州人隨宋髙宗南渡居進賢之歸仁鄕後徙臨川白玕六世祖斗南徙餘千鄒店九世祖日新徙梅溪予年十二三隨親居安仁之大原今二十載矣終以其山水偏逼無以托子孫於悠久近得梅溪西南五六里有地曰福壽墩墩■﹝立乞﹞立於地數仞兩溪交流於下墩之西寛曠數里四山遠聳中有髙爽之地數畝可卜居焉至於平疇可供耕種山林可供樵爨長岡可牧溪水可漁固足以爲理生要務逮夫暇日或縱步於平道或登覽於髙峯或盥濯於淸流又足以暢素懷而遂幽志於是與兄居安請親命而遷家焉成化乙酉冬移屋數間覆檐以茅墐壁以泥周屋以土爲塹而雜植竹木於上蓋取其功之易成而不費亦予貧賤之所樂也嗟夫世人務爲髙堂廣廈固有富而恃財以驕盈者亦有貧而勉彊以慕外者豈知古人居室之義哉古人之居取足以障風雨𨿽曰志尙乎儉實其以道義爲重而不暇於此也彼役心力於華靡者安知道義之貴乎記此𨿽以自述抑以成子孫云

鰥夫記

予因嫂氏之葬寓宿於墓鄰範勝良家見其父子皆鰥父年近六十子年三十三問何以不娶對曰貧故也予心惻然嗟嘆久之旣而勝良曰聞先生有仁心茍異日富貴能濟我乎應之曰固所願也但吾宗族鄕黨似汝之貧者眾矣恐財不能賙也嗚呼天下之廣羣生之眾其鰥寡孤獨貧困而不得所者不知幾千萬人矣𨿽竭府庫之財以賑之如其費何惟得聖君賢相與之極論堯舜文武修已治人之道發政施仁制田裏薄稅斂去姦宄任賢良盡教養防虐害則汝得以遂其生矣後數日與毛鎭周丰言之鎭曰此仁人君子之本心也因次其語而記之

永濟陂記

吾裏彭家陂舊有柴土疊作踰年則柴朽土崩水泄田涸民受其害於是召匠謀用石甃眾懼工大難成又慮冬寒或有風雪居仁因思古之役民皆以農隙此役𨿽勞實爲養民之本與築城郭宮室臺榭以用民力者異矣裏中周居略忠厚公直人也眾所信服乃就謀焉周君乃偕弟周懋及夏隆張福宗等率眾並力冬十一月辛丑經始至壬戌畢工灌漑不息民無旱傷故更其名曰永濟嗚呼民爲邦本田裏溝洫實王政先務故曰卑宮室而盡力乎溝洫今有司旣不用心於此向非周君之賢則此鄕之民無歲不有旱患然此一事耳茍非得人尙不能濟況爲國而無賢才可乎記此𨿽以謝周君之徳實所以爲鄕鄰幸也他方之賢慕義而興則惠之所施益博後之人能繼此而作則澤益及於無窮焉爲記

貫道橋記

貫道門者白鹿洞書院師生賓客出入之門也貫道橋在貫道門之左數十步凡入是門者先由是橋而進故橋與門同名而不異也洞中之水發源於五老峯之巓懸崖瀑布傾瀉而下至於石澗縈迂曲折經書院門而出入書院者必渡澗水然後達況經雨雪則山崖溪谷之水奔趨湍瀉茍無是橋則往來隔絕橋之所以不得不作也此橋之壞已久景泰間太守錢塘陳公嘗修之成而復圮蓋由積雨水激以致崩壞成化攺元潮陽李公提學江右一新書院選州邑士子之秀者聚而教之故學者雲集視是橋圮不可不修又不可不爲堅固久遠之計於是出資募匠始於戊子冬成於己丑春髙而闊厚而堅橫跨澗水士子賓客徐行穩步徜徉遊息情思悠然非但不病涉而已承李公之志以底其成者同知譙公贊推官沈公瑛星子教諭吳君愼檢校黃君恭也居仁後十三載復來是洞因追述其事以記

延賓館記

潮陽李公齡旣新白鹿洞書院置學田延師儒聚英俊拳拳以徳行爲教揭朱子學規以示學者書院旣興好古樂義之士自公卿以至巖穴之賢來遊是洞者接武聨鑣公欲立館以延賓客而重用民力乃謀於憲府及牧伯同寅卹民旱災而蠲其糧稅漕運又撥米以賙其饑困至戊子冬歲稔民安乃於農隙興工木價匠工磚石灰瓦之費皆公捐已資未嘗有毫末斂於民始事於仲冬畢功於孟春民不吿勞然所以佐其事者同知譙公贊推官沈公瑛檢校黃公恭後十三載居仁來洞傷李公之亡惜譙公之去追述而記之嗚呼昔周公握發延賓者欲得天下之賢以共成其治也李公作是館以延賓者豈非欲得天下之賢以共明斯道乎入館之賢以是爲心昭示道義以教洞之學者則是館之作有功於世教不淺矣後十二年參政祁公憲副鍾公憲僉莊公太守於公重興書院星子縣司訓方君文昌復加修葺云

貫道門由禮門記

白鹿洞書院舊有貫道門與欞星門並西數十步乃明倫堂之外門也凡師生賓友出入俱由此成化已亥重興書院司訓方君文昌董其事視貫道之廢而新復立門於延賓館前名之曰由禮在欞星數十步東也二門旣立於是師生出入多由貫道賓主揖讓則在由禮方君旣成是門屬予並記之予謂貫道者取吾道一以貫之之義由禮者卽孟子所謂禮門也惟君子能出入是門之義入是書院者知貫道之義則必操存省察窮理力行以求貫通乎體用之全有以脫乎辭章俗學之陋矣知由禮之義則動容周旋揖讓進退皆有品節儀則無惰慢邪僻之行矣如是而先生之教不復聖人之道不明未之有也自省則在乎人焉

蕓合記

上饒婁君克貞予同門友也所居東有重屋爲燕朋講學之所每遇有學之士則延於其間相與討論景泰癸酉冬吾康齋先生嘗登焉因書蕓合二字以貽之丙子冬予從先生往閩亦登是合於此十六載矣令復訪婁君於合中極論累日得所未得者甚多非婁君發明精至何能然乎因謂予曰昔先生登此得親至教先生逝矣子今復來相與講學於此豈偶然乎子盍記之曰予訪君者正以徳不修學不講欲求麗澤之益豈有徳有言可以記其所以然乎𨿽然人之所以能參贊天地經綸萬事者以其具此理於心也然則存心窮理之功可須臾間乎必也莊敬涵養以立其虛靈之體讀書窮理以致其廣大之用則所以行道濟時者其具本於此焉若然則先生𨿽逝此道未嘗亡此合重可敬也合下之書不爲虛藏矣若夫造乎廣大髙明之域収斂完養以至精密純全之地以入聖者則有望於婁君焉友愛教養有賴於厥兄譓推行輔翼豈不在於厥弟謙乎繼承而求其傳者厥子性忱不得不勉也君名諒一齋其號云

歸儒峯記

歸儒峯者行素璩先生居之後峯也居仁於成化壬寅季秋偕柴時珪訪先生家於其晚日霽風髙淸涼滿袂相與同登此峯此峯巓巨石屹起巉巖奇異頂闊數丈平如張蓋其下有巖問其名曰昔傳有禪者居此故名禪師嶺予曰先生儒者也以禪名所居之峯非所以辟異端也請易其名曰歸儒峯於是相與長嘯登其巓而坐談論古今久而忘歸也甲辰春王二月乙丑先生造南谷徵文爲記又請書歸儒峯三大字於石予惟天下古今一理而已究其極天地之所以闔辟萬物之所以生生幽而鬼神明而禮樂顯而人事無非一理之所爲卽所謂萬殊而一本一本而萬殊者也惟聖人之心全體渾然克盡此理故曰大哉聖人之道惟君子爲能戒謹恐懼體之於已故曰君子之道費而隱禪者此理中所無以其孔穴相通黃蜂野蝶交穿其內非聖人之道而別爲一端故名之曰異端愚嘗論之楊墨老佛莊列皆名異端皆能害聖人之道爲害尢甚者禪也禪師佛之別名佛中工夫最捷而精者昔達摩西來梁武帝惑而尊之國隨以滅楊無君墨無父老玄虛莊曠大列沈黙其害天理則一然其用力猶緩滅理未盡至如禪其說髙妙易以惑人工夫快捷方式易以成就天地萬物人倫事理一切歸空天理根株掃蕩已盡韓子辟佛老者也猶見惑於大巓況其下者乎呂榮公遊定夫陸子靜學聖賢者也猶身溺於禪況其它乎故程子以爲學者當如淫聲美色以逺之今之學號爲髙明者陷之愈深此予所憂者故因是記而詳之也

遊西湖記

成化辛丑春三月己亥予遊西湖錢塘掌教丘君崇育司訓徐君旭周君璘相與偕行出杭城湧金門外卽西湖也憩栁洲寺因論道之體用諸公曰未發爲靜已發爲動靜爲體動爲用古人之學多在於靜乎子曰人之一心動靜無端體用全備不可偏廢也動而無靜則體不立靜而無動則用不行二者工夫皆以敬爲主乎居處恭儼若思不愧屋漏此靜時存養之敬也執事敬事思敬修已以敬此動時省察之敬也若不主於敬而專欲習靜未有不入空虛者旣而杭郡掌教毛君敏司訓舒君升至乃相與登舟仁和掌教林君邦輝又至乃泛舟湖中閱杭志以觀古今人物諸公備酒肴蔬果數品蓋以杭俗之奢而示之以儉也酒數行言談亹亹論鄂侯之忠勇及秦檜姦邪誤國之狀予曰大學之道以格物窮理爲先後世所學淺陋者因其不能卽事以窮理也遂因鄂侯而極論用師之理以至於宗湯武鄙孫吳若周禮司馬乃平時講武之法湯誓泰誓乃臨時用武之道豈若孫吳偸捷一時反爲殘民之具乎諸公又曰秦檜姦邪固可爲戒若良相之道可得聞乎曰愚陋無知請以古人明之舜舉八元八愷誅四凶辟四門明四目達四聰此爲相之道也若有賢才而不能用有邪佞而不能去則聰明盡爲小人所蔽惡政日施危亡至矣於是舟抵孤山拜林公祠舟抵鄂墓山拜鄂侯墓徜徉登舟而回諸公曰今日之遊良會也請人各舉杯以勸先生庶盡陪遊之情也予謝曰愚陋一人豈足當諸公之勸且杭人遊於湖者必縱酒酣歌醉不知節今正當示之以禮於是乃行旅酬之禮雍容揖遜自長及幼一周而罷縱月眺望峯之聳於南者曰南髙峯聳於北者曰北髙峯獨孤山屹立於湖中一吳山遙應於城內其餘諸山磊落奇秀宛然在目然後俯臨湖水魚蝦不驚靑艸交長淸風自東南而來雲气從太空而布爾日欲落烏欲棲情思悠然不知樂之爲可樂也旣而舟泊乎岸陸行入城而別次日周君璘復來相訪乃曰諸公身系學職未嘗出遊以先生之遊非世俗之遊也故樂陪不倦所言所行皆當記之而不可略也予因詳其本末以著於篇

棠溪書院記

松江郡治東南舊有淸軍治事之所其地寛衍傍連溪水吏部主事黃公平來爲通判乃創廳堂齋捨傍曰棠溪書院同府於公欽來繼其事植碧梧數株於內寗公祥傅公愷又創外門並牌扁成化甲午冢宰尹公以世衡於先生前任河南衛輝通判累有治績舉升本府同知先生來郡重加修葺前爲治事廳後爲燕寢堂左右兩廡外設門墻先生於廳之楣揭其師聘君康齋吳先生黃堂勤政四大字又以愷悌君子民之父母八字置之北壁書太極圖解於北壁之東西銘解於北壁之西寢堂中仍揭康齋勤謹和緩四大字於楣書平易近民視民如傷於堂之南北壁堂之東西壁盡書古今嘉言善行有關於政教者以自勉勵於寢堂兩榮分爲四室東北曰淸軍局軍冊藏焉西北曰淸匠局匠冊藏焉東南曰琴室中設聖賢像古琴一張蓍策一櫝置於左右西南曰雪窗中置一榻傍積古今書籍揭懲忿室欲攺過遷善八字以自警堂之前虛軒幽敞扁曰太古軒軒之北書吏隱二字琴室之前扁翠竹軒軒左之池名魚躍池池之傍有釣魚磯池之內有蓮因書茂叔愛蓮說雪窗之前扁碧梧軒軒之西南作棠溪橋雜植花卉蔬果竹木數十餘種先生每日升公堂與郡侯王公及諸同寅商確政事畢卽造書院淸理公事旣暇則深衣幅巾退坐寢堂讀書鳴琴徧觀格言以自省又其暇或賞花或看竹或觀魚或垂釣緑陰滿窗淸香透戶艸色連階同官士友有來書院者則相與講論道義遊觀景物情思灑然而不知倦也居仁昔受春秋經於先生以情義之厚特來拜謁乃得於書院中親炙講論者累日因命記其事夫河出圖文明之祥始著於是卦畫立書契作而文籍生焉列聖疊興然後典謨訓誓之書國風雅頌之詩禮樂燦明春秋經世諸賢繼之而垂世立教之書益備矣千有餘年宋之大儒發明精切詳至後之人誠能熟讀精思以窮其理躬行實踐以體於身則何患已之不修國之不治民之不安哉然必有齋捨堂室墻宇以爲遊息講會之所此書院之所以立也先生居此正所謂仕而優則學者歟先生於應事之際推此理以臨政於政務之暇讀聖賢書以驗政事之當否而益求其所未至其進豈有窮哉昔孔子以誦詩三百授之以政不達使於四方不能專對𨿽多亦奚以爲先生於諸經子史無不講究必能推之於政以及松民民安且樂然後先生之樂可得而遂也噫世固有以讀書爲誦說之資利祿之媒者豈不重可惜乎因記其說以俟來者後之君子繼此而居講道致治則棠溪之澤無窮松民世有賴焉先生名準平齋其號云

○祭祝文

祭潮陽李先生

嗚呼公乎气稟純厚徳性溫然慈祥孝弟得之於天提教是邦必以徳行爲先昔孔子謂善人不得而見吾今於公見焉於是洞之復興賴公心之拳拳旣新乎學之舍又置乎學之田不惟惠及乎後學實使道繼乎先賢居仁不肖夙被深恩旣無以報公之徳敢不誦公之賢敬陳薄奠公其鑑焉

釋菜祝文

夫子徳配乾坤教垂萬世居仁服膺遺訓敢不夙夜惟勤今當入洞之初仰瞻貌像兢栗不勝謹率諸生恭行釋菜

祭李賓客白鹿先生

先生肇基是洞水秀山奇經書是博白鹿是娛花卉臺榭宛然當時流澤旣遠儒教益施旣廢復興今昔何異崇徳報功先生是祀先生之神尙其降止

○墓志

先石墓志

處士環溪胡公諱南俊行瑗二先世自泰州徙臨川白玕六世之下居余幹焉髙祖汝器曾祖日新祖伯昂皆卿之傑特也父子儀以讀書教授鄕裏號竹友先生母桂氏公生於洪武丙子正月初一日資稟雄邁質朴不事浮靡好賓客而尙儒術尢喜吟詩所居梅溪前有溪水環遶因號曰環溪堂學士沈公度爲之頴額歲晚寓居安仁之大原以疾而終時成化丙戌二月二十九日也妻王氏公器之女子居安居仁女二人長適樓山於熙元幼適河橋周愈孫五人崇璉崇廣崇修崇益崇正女孫二以明年二月壬寅葬於梅溪下埠坐麓面洲不肖孤竊慮浮辭溢美不足爲公重徒爲本質之累故不復求當時文士之銘聊志公之事實庶有所傳信云

○銘

進學銘

凡學之道立志爲先其志伊何曰聖曰賢聖賢之學在於爲已擴而充之無所不至彼爲人者喪厥良心惟名是務惟利是徇學問之功循序漸進行遠升髙自卑自近存誠主敬立我根基匪敬匪誠外物昏之其誠伊何盡厥眞實其敬伊何容莊心一誠敬旣立本心自存虛靈不測是曰天君卽事卽物務窮其理理無不窮其知乃至理𨿽在事實備吾身力行旣久全體皆仁舉而措之家齊國治聖人能事此其畢矣爲此銘戒吿我良朋毋暴毋棄毋忽毋輕

衣冠銘儒衣與儒冠儒言與儒行四者皆具全表里斯相稱瞻視欲其尊顏色欲其整心肅容必莊外嚴中自正內外交相養其徳自然盛非僻旣無干神捨常虛靜聖人制作功皆以體吾敬文質貴得中勿使偏相勝作此衣冠銘爲我中心警

書廚銘

聖賢遺訓萬世法程讀之貴熟思之貴精體之貴切行之貴誠未斃勿已永鑑斯銘

○說

夜存子說

無極之貴二五之精妙合而凝則生生不窮人與物未始有異也然气因理而有理乘气而行升降錯綜參差不齊而偏正通塞分焉正者理通爲人偏者理塞爲物然後人與物異而能全其仁義之心者獨在於人也於此不存卽禮所謂猩猩能言孟子所謂違禽獸不遠者矣番昜董君緝熙有見乎此自名曰夜存子成化壬寅冬予寓鄱城永福寺緝熙與予遊徵文爲說予因孟子之言而推其所以然理𨿽不雜乎气亦不離乎气也心則气之精而最靈具乎是理者也气淸則心存而理在气昏則心放而理亡一日之間惟旦气最淸故能存其仁義之心也旦之淸由夜之息觀夜之息又豈可不謹其晝之所爲哉學者誠驗乎此而力致其操存省察之功使晝之所爲旣善則夜之所存益周夜之所養旣深則晝之所爲亦善矣若然則气淸理明常如平旦之時豈有牿亡之患哉緝熙志乎此知爲學之要也歟惟毋循名而勉其實

頥仙說

說曰頥養也髙明在上以陰陽五行之气生養乎萬物者天也博厚在下順承乎天而成養乎萬物者地也位乎兩間養賢以養萬民以至庶物莫不得其所養者君也食君之祿以養其身而各盡其職分所當爲者臣也耕田鑿井含哺鼓腹以得其養者民也徳無不實心無不存至誠無息不待養而自無不養者聖也理義以養其心威儀行義以養其徳而不造次顚沛之違者賢也推類而通頥之義廣矣博矣成化癸卯春臣居仁客寓鄱陽淮府賢王延至梅亭講論遺經因命作頥仙說居仁對曰頥之義善矣仙之號所未聞也仙者吐納呼吸保形練气以一身之私滅害天理故程子名其爲天地之賊朱子亦惡其偸生昔漢武帝惑於神仙晚乃悔過賢王以此自號何也王曰非此之說也予以宗室之親承上祖之徳受朝廷祿養淸閒快樂優遊無事如山中之仙乃比托之詞非眞有求仙之意也旣承祿養又豈可不自養其徳乎一日不養則徳喪矣養賢養民旣有明天子在上予乃自養其徳托名乎仙不亦宜乎臣因思之昔周公周室至親以聖徳輔成王養賢養民而澤及天下其餘不得其所養者多矣今聖君以厚祿養宗室盡親親之恩吾王受所養而思自養其徳又以仙托名而無慕外之心其旨深矣豈非宗室之賢者乎謹具疏以獻

○論

窮理

一理之自然而萬殊自不容已故本末精粗大小遠近皆所當窮請申論之其气之運動周旋包覆無涯以爲生物之主者謂之天隤然成質至靜至厚位乎其中爲萬物之依載而萬物之所資以成者謂之地生生之中得其气之秀而性之靈者爲人得其气之偏濁而洪纎動植各有其性者爲物𨿽有天地人物之分無非此理之自然不容已者也以五倫言之首出庶物綜理民事爲天下之主者謂之君佐承其君宣布治化者謂之臣生育慈養者爲父受生成形者爲子陰陽判合者爲夫婦尊卑先後秩然者爲長幼交遊輔翼以成其徳者爲朋友𨿽五倫不同莫非理之自然而不容已者也君之所施以正百官萬民者謂之政治惡禁非以弼教者謂之刑憫其愚而誨其不能謂之教感其同然之善而變其惡謂之化𨿽政刑教化不同亦莫非理之自然而不容已者也以經言之是理之見於陰陽交變奇耦象數者謂之易著於帝王之政事而具於方冊者謂之書發乎人情形於歌詠者謂之詩見於日用先王裁制品節度數者謂之禮發於聲音律呂而宣暢和樂者謂之樂因當世之事定其是非褒貶爲百王經世之法者謂之春秋經𨿽不同莫非是理之形者作於當時垂於後世也由是論之遠近大小精粗本末𨿽曰萬殊莫非是理之所爲而自不容已聖人則體此以爲教賢人則窮此以爲學棄而不窮終於愚也姑舉其大綱以發明本原切要之意若推類而通以至愈精愈密益詳益盡則在人自用其力焉

髙祖殺韓信

先儒論漢祖殺韓信事責漢者皆以漢取天下多信之功不當忘其功而殺之又以信初無反意乃因失職怏快又漢以詐擒之故起信反側不安之心又以爲信逆謀𨿽露猶可以功贖罪宥其子孫迎陳之禮可以贖自王之釁拒徹之忠可以贖失期之罪而漢夷其族太過也責信者以信滅齊不報而自王以起漢祖之罵躡足之封固髙祖之不得已也約共攻楚信乃越期不至必割地許之乃以兵會又起漢祖之疑取信之心萌於此矣又以爲使信學道謙讓不伐功矜能庶幾勲可比於周召太公後世血食天下已定乃謀畔逆夷滅宗族不亦宜乎所論𨿽當不過就事論事未有推究其本原者夫天下之事莫不有理天下之理悉備於身必理明心正身修然後舉而措之天下則王道可興伊周之勲不足期矣君臣一徳上下同道保全終始不足言矣信乃一才智之士以利祿之心挾孫吳之法𨿽其謀策之善過於孫吳然不過欲成功名取富貴漢祖亦以其才智之髙能成已之功故用之以取天下是君臣之間舉以功利智謀投機茍合未嘗誠意相孚而其成王業旣以功利相從則君忘臣之能恐其奪吾之利臣挾其功而欲分上之利自然君臣相猜嫌隙日深非君殺其臣則臣弒其君故功利之不能保終理勢然也綱目書後殺淮陰侯韓信夷三族則漢固失待臣之道而信自取滅亡隱然可見矣噫後之君子可不鑑乎此而盡力於聖賢大學之道哉

申公

申公之學寡約乃一偏自守之士也漢武帝遣使安車蒲輪束帛加璧迎之禮亦至矣旣至而以治亂爲問問亦切矣申公答以顧力行何如言𨿽約而未盡武帝天資雄邁志甚髙識亦明才亦壯惜乎知未極其精行未抵於誠而爲物欲所害也爲申公者當開以堯舜文武之道徳功業使之志向益堅然後吿之誠敬涵養以關防其物欲保全其大本如堯之欽舜之菾文王之敬次吿之大學窮理工夫以開發其聰明使之精察事理以致其知然後進於克己修身之事則知行兼盡武帝之病可治矣今乃以一言之寡已非吿君之體而盡治亂之道也正所謂不博而欲徑約乃流於孤陋古今能盡吿君之道者惟伊訓說命孔子答哀公問政孟子吿齊梁明道吿神宗乃爲無所不用其極也申公𨿽賢然學未明道固不敢以此責備居仁欲以此望於後世大臣及應聘君子

王猛

秦苻堅得王猛自以爲若玄徳之遇孔明後世俗儒亦以王猛比孔明皆非也苻堅乃五部之雄弒君弒兄王法所不容者安可比玄徳玄徳乃帝室之冑志在匡復承獻帝密詔討賊卽名義俱正孔明之在南陽人龍髙臥當時曹操孫權皆漢賊不可仕玄徳三顧方起則三代以下得出處之正莫如孔明當玄徳喪敗之餘孔明佐玄徳以立國玄徳旣沒孔明以偏屬之師聲魏之罪伐取中原司馬懿不敢敵戰則孔明之才非猛比猛之時西燕主暗國危東晉彊臣跋扈故能輔堅吞噬中國使在三國之時必仕操而爲司馬懿之徒矣如孔明之靑天白日光明正大可同日而語哉

○辯

辯疑

朱子於詩經序說或從或否皆以詩之辭气意語文義事類推求又折衷以義理有以眞知其是非眞僞非杜撰臆度故有所從違也馬氏乃欲深護序說彊爲辯論何哉至於以變風盡止禮義引左傳爲證以刪詩爲缺疑引論語爲證皆非也序亦有言禮義廢政刑失而變風變雅作豈可信其後序而不信其前序乎左氏浮誇作春秋傳者猶不盡取之況詩傳乎或序者先見左傳左氏先見序說故相附會皆不可知況春秋之時禮廢樂壞所謂詩亡然後春秋作引此以證雅樂誤矣刪詩爲缺疑則疑者十九信者什一決無此理惟朱子有言去其重復正其紛亂善不足以爲法惡不足以爲戒亦刋而去之以從簡約示久遠斯得聖人刪詩之意矣

君者所以爲天下主以養天下之民也故必均田制井務農重谷使民食足而生養遂然後教化行而風俗美老泉蘓氏水心葉氏端臨馬氏皆以復井田爲儒生空談愚恐其爲萬世生民之害也蓋其以辭章記誦考索爲業無聖王經濟之學而欲以事之成敗計量於俗吏之手王政何時而可行乎殊不知聖王之興必修徳立教以化成天下舉賢立政以分治庶事將使朝廷旣正百官莫不正百官旣正萬民莫不正分田制井若指諸掌矣夫徳教不修政刑不立賢才不用百職不舉則誠如所論也三子之論鄙陋無本恐其說流傳爲後世害不得不辯

程子春秋傳序曰後王能知春秋之義𨿽非禹湯尙可以法三代之治先儒疑之以爲徳非湯武則無本矣豈可以法三代之治乎愚意程子之意主春秋而言夫春秋難知𨿽遊夏之賢尙不能與惟顏子乃嘗聞之故能知春秋𨿽非湯武亦鄰於湯武者矣茍能眞知春秋則理明義精經世之大法在我復三代不難非如王莽宋神宗欲假周制而行實非所能也然王莽以亂賊而不能神宗以功利而不能

北杏之會世道之大變周王不能號令中國以時會而發禁齊桓之興假仁義以圖霸業以平宋亂爲義爲會北杏四國翕然宗之自古以來諸侯主會盟桓公創之故書齊侯以見其尊列國書人以見其眾以爲與齊桓而書其爵誤矣

春秋辯疑問

正月之說胡氏以爲周𨿽以子月爲歲首仍稱十一月信乎曰朱子嘗辯之矣今按周禮言正歲正月則是分明攺月矣

自古傳春秋者惟程傳義理最精蓋其學得孔孟之道自然與聖人神會心契故說得聖人行事出來但其言篤厚簡約非深於玩味不能識胡文定才髙議論發越初學者多喜之然其大意只是宗程子其自說義理處多穿鑿如說元卽仁也仁人心也體元者人主之職調元者宰相之事言𨿽英發終非聖人書元年之本意亦非易之本意故不敢載其說無不覆載者王徳之體內中國而外四夷王道之用亦說不分曉用卽體之所發豈有體是一般用是一般殊不知一理而分殊分辯內外使之各安其所卽所以覆載之也體也是如此用也是如此

問伐凡伯胡氏引周禮關尹候人等事不載何也曰此是敵國來朝聘於我者非過客也

唐虞公天下而與賢三代家天下而與子若曰王者以天下爲一家而不私於一已卽一視同仁者也若以爲私家之家則大害義理帝王無二道豈有堯舜公天下而禹湯文武不公天下乎茍以天下爲吾家私物乃伯者功利之心曽謂聖人有是心乎孟子言天與賢則與賢天與子則與子此猶答萬章之問若論其至只看道理合如何曷甞更問天與不與耶

或問滕子來朝不從胡傳何也曰朝弒君之賊不待貶而罪自見朝桓之罪止在其身不當至其子孫亦受貶也惟程傳義理極精妙隨事證極詳故兼取其說也朱子曰當時大國廢典禮務吞噬其罪甚於滕乃書公書侯乃獨責不能自存之小國乎程子曰春秋經世之大法一言而蔽之矣

春秋無非明天理正人心

春秋因亂世之事存致治之法是於不善中發明至善之理

朱子謂繼故不行卽位之禮故不書桓宣自正其卽位之禮故書此說最是蓋繼故急遽倉卒其禮茍簡可知篡弒之人特行此禮以壓服國人而定其位此姦邪之慝禮篡立之權謀也

天下之事只有一个是與非邪與正公與私善與惡利與義天理人欲所由分治亂存亡所由定春秋因當世之事正其非而是卽存辯其邪而事自正誅其惡而善自明絕其利而義自見所以存天理於旣滅撥亂而爲治也

春秋大義數十炳如日星是程子自見得

程傳𨿽簡春秋精義奧旨發明已盡胡傳𨿽詳終到不得程傳

春秋是聖人撥亂反正之書經世之大法存焉

天理人欲莫辯於春秋聖筆如化工據事直書而是非善惡纖芥莫遺學者深察明辯則克己復禮之功不假他求也

或問春秋書名書字果聖人用此以褒貶乎曰春秋一書大抵多是因舊史如舊史書名何處更去討一个字來書如舊史有字無名亦無尋他名處又如書日不書日舊史無日亦無尋日處書爵與不書爵必有深意

或問胡氏公天下家天下之說議論最髙何以不取曰胡氏本禮運大道行而公天下大道隱而家天下此最害義理禮運乃漢儒附會不足據若曰以天下爲一家固當與賢若曰以天下爲吾家之物而欲世有之乃私家之家豈禹湯文武之心哉蓋父子一體父有天下傳之子乃天下之常經卽後天卦以震代乾之義堯舜是他子不肖不可居天下故擇舜禹而授之是處乎權三代之時大道正行何以謂之隱乎文定才髙志大禮運之言誇張故喜之而不察其害理也

問天王使宰渠伯糾家父聘桓公胡氏以爲貶糾於前家父無責見春秋責宰相之意何以不取曰胡氏以名與字論褒貶故有此論殊不知春秋因舊史而作舊史無家父之名教聖人如何書春秋不書家父之官固已責其失職比事以觀桓公弒立未嘗朝聘於王王屢遣使聘之則周之君臣皆失道固不待貶蓋聖筆如化工人之是非善惡自不能遁胡氏才大能發揮先儒以爲胡氏𨿽穿鑿以義理穿鑿故可觀

○雜著

續白鹿洞學規

正趨向以立其志

書曰惟狂克念作聖惟聖罔念作狂人求多聞時惟建事學於古訓乃有獲事不師古以克永世匪說攸聞孔子曰吾十有五而志於學子曰志於道據於徳依於仁遊於藝子曰古之學者爲已今之學者爲人子以四教文行忠信顏子曰舜何人也予何人也有爲者亦若是成瞷曰彼丈夫也我丈夫也吾何畏彼哉公明儀曰文王我師也周公豈欺我哉孟子道性善言必稱堯舜又曰人皆可以爲堯舜孟子曰乃所願則學孔子也周子曰聖希天賢希聖士希賢伊尹顏淵大賢也伊尹恥其君不爲堯舜一夫不得其所若撻於市顏淵不遷怒不貳過志伊尹之所志學顏淵之所學過則聖及則賢不及則亦不失於令名聖人之道入乎耳存乎心蘊之爲徳行行之爲事業彼以文辭而已者陋矣程子曰天下第一等事不可讓與別人做程子自十五六遂厭科舉之學慨然有求道之志古人惟務修徳而已有徳者必有言韓退之因學爲文而求其所至是倒學了言學便以道爲志言人便以聖人爲志呂氏稱程子寧學聖人而未至不欲一善成名橫渠先生曰二程自十四五脫然便學聖人橫渠張子語學者曰孰能少置意科舉相從入堯舜之域關中學者翕然從之多吿以知禮成性變化气質學者必如聖人而後已尹氏曰吾學聖人者也聖人所言吾當言之聖人所行吾當行之故力排異端以扶正道陳忠肅公曰幼學之士先要分別人品之上下何者是聖賢所爲之事何者是下愚所爲之事向善背惡去彼取此此幼學所當先也朱子曰爲學須思所以超凡入聖如昨日爲鄕人今日便要爲聖人須竦拔後方始有進今日克念卽可爲聖明日罔念卽爲狂矣古之學者始乎爲士終乎爲聖人爲學先須立志志旣立然後學問可次第著力立志不定終不濟事世之志利欲者與志理義者自不千事志利欲便是趨禽獸之徑志理義便是正路鄕裏熹於科舉自幼便見得輕今人不去講義理只去學詩文已落第二等學莫先於立志志道則心存於正而無他聖人教人無非講明義理以修身然後推以及人非徒欲其務記覽爲詞章以釣聲名取利祿而已也此道理與生俱生今人棄了都不理會浮生浪死甚可惜南軒張先生曰學者當以立志爲先不爲異端惑不爲文采昡不爲功利汨庶幾可以言讀書矣

愚謂聖人設教無非因人固有之理而品節之使由是而學焉則徳無不明身無不修矣今之學者有气髙者則馳騖於空無玄妙之域明敏者類以該博爲尙科名爲心又其下者不過終於詩句浮詞以媚世取容而已未嘗知有聖賢之學也夫聖賢之學得之於已可以成善治美風俗興教化三代可復也或者以爲聖人之道髙遠難至非後學之所敢及殊不知有生之類其性本同但聖人不爲物欲所昏耳今學者誠能存養省察使本心常明物欲不行則天性自全聖人可學而至矣聖人豈隱其易者反使人由於艱難阻絕之域哉又有以爲道學固美但非世俗所尙不利行耳殊不知日用之閒無非此道之流行近自灑掃應對事親接物之閒推而至於仁民愛物無所用而不周無所施而不利特由教養無方人自不察耳居仁不揆愚陋竊有志於斯焉於是不敢自私將欲與有志之士講明而踐行之故爲此規以吿同類必先開發此志然後進於有爲也至於用力之方條列於左云

主誠敬以存其心

易曰忠信所以進徳也修辭立誠所以居業也閒邪存其誠孔子曰主忠信言忠信行篤敬居處恭執事敬與人忠𨿽之夷狄不可棄也出門如見大賓使民如承大祭曲禮曰毋不敬儼若思安定辭女民哉足容重手容恭目容端口容止聲容靜頭容直气容肅立容徳色容莊坐如屍立如齊莊敬日彊安肆日偸丹書曰敬勝怠者吉怠勝敬者滅孟子曰仁人心也學問之道無他求其放心而已矣程子曰若不能涵養只是說話聖賢千言萬語只是欲人將已放之心約之使反復入身來自能尋向上去下學而上達也古之人耳之於樂目之於禮左右起居盤盂幾杖有銘有戒動息皆有所養今皆廢壞獨有理義之養心耳但此涵養久自熟矣敬以直內是涵養意呂與叔患思慮之多不能驅除程子曰此正如破屋禦冦束面一人來未逐得西面一人又至矣左右前後驅逐不暇蓋其四面空疎盜故易入無緣作得主蓋中有主則外患不能入自然無事居處恭執事敬與人忠是徹上徹下語聖人元無二語學者當守此心不可急迫當栽培深厚涵泳於其閒然後可以自得但急迫求之只是私已終不足以達道思無邪毋不敬此二句循而行之安得有差有差者皆由不敬不正也入道莫如敬未有致知而不在敬者今人心主不定視心如冦讎而不可制不是事累心乃是心累事孔子言仁只說出門如見大賓使民如承大祭看其气象便須心廣體胖動容周旋自然中禮惟愼獨便是守之之法君子修已以敬以安百姓篤恭而天下平惟上下一於恭敬則天地自位萬物自育气無不和四靈何有不至此體信達順之道聰明睿智皆由此出以此祀天饗帝人道惟在忠信不誠無物且出入無時莫知其鄕者人心也茍無忠信豈復有物乎心要在腔子裏學者患思慮紛亂不能寧靜此則天下之公病學者只要立个心此上頭盡有商量閒邪則誠自存不是外面提一个誠將來存著今人外面役役爲不善於不善中尋个善來存著如此則豈有入善之理故孟子言性善皆由內出只爲誠便存閒邪更著甚工夫但惟是動容貌整思慮則自然生敬敬只是主一也主一則旣不之東又不之西如是則只是中旣不之此又不之彼如是只是內存此則自然天理明學者須是將敬以直內涵養此意直內是本閒邪則固一矣主一則不消言閒邪有以一爲難見不可下工夫如何一者無他只整齊嚴肅則心便一一則自無虛僻之幹此意但涵養久之則天理自然明敬則自虛靜但不可把虛靜喚作敬學者先務固在心志然有謂欲屏去聞見知慮則是絕聖棄智有欲屏去思慮患其紛亂則是坐禪入定如明鑑在此萬物畢照是鑑之常難爲使之不照人心不能不交感萬物難爲使之不思慮若欲免此惟是心有主如何爲主敬而已矣有主則虛虛謂外邪不能入無主則實實謂物來奪之大凡人心不可二用用於一事則他事更不能入矣事爲之主尙無思慮紛擾之患況主於敬又焉有此患乎所謂敬主一之謂敬所謂一無適之謂一旦欲涵泳主一之義不一則二三矣至於不敢欺不敢慢尙不愧於屋漏皆是敬之事嚴威儼恪非敬之事但致敬自此入朱子曰敬者聖學所以成始而成終者也爲小學者不由乎此固無以涵養本原而謹乎灑掃應對進退之節與夫六藝之教爲大學者不由乎此亦無以開發聰明進徳修業而致乎明徳新民之功也聖賢之學徹頭徹尾只是一敬字致知不以敬則昏惑紛擾無以察義理之歸躬行不以敬則怠惰放肆無以致義理之實或問敬字當不得小學朱子曰看來小學卻未當得敬敬已自包得小學敬是徹上徹下工夫𨿽做到聖賢田地也放下這敬不得持其志則气自淸明學者當提醒此心使如日之方升則羣邪自息才主一便覺意思卓然精明人一時閒外面整肅便一時醒一時放寬了便昏怠也敬者一心之主宰萬事之本根古人於小學中已自把捉成了故於大學無所不可今人旣無小學之功卻當以敬爲本妄誕欺詐爲不誠怠惰放肆爲不敬範氏曰一心之微眾欲攻之其所存者嗚呼幾希君子存誠克念克敬天君泰然百體從令西山眞先生曰敬則萬善俱立怠則萬善俱廢

愚聞人之一心萬理咸備蓋其虛靈之體得之於天所以主乎吾之一身宰制天下之事者孰有大於此者乎孰有貴於此者乎然放而不存日以昏昧至大至貴之物反流於卑污茍賤之域而不自知矣然所以放者由於物欲牽引舊習纒繞故雜慮紛紜不能休息而無時在腔子之內也惟能主乎誠敬則本心全體卽此而存外邪客慮無自入矣蓋眞實無妄之謂誠主一無適之謂敬二者旣立則天理安有不明人欲何從而生哉但其功夫效驗周徧精切非一言所能形容是以類集聖賢所言誠敬之道共爲一篇庶乎可以體驗而有得焉愚以爲今之學者但當盡已之心毋使有一毫之虛妄齊莊嚴肅毋使有一毫之惰弛則所謂眞實無妄主一無適者自可至矣由是以窮理修身由是以齊家治國亦何所不可何所不能哉程子所謂聰明睿智皆由此出信不欺我矣

博窮事理以盡致知之方

程子曰涵養須用敬進學則在致知凡有一物必有一理須是窮致其理窮理亦多端或讀書講明道義或論古今人物別其是非或應接事物處其當否皆窮理也窮理非道窮盡天下萬物之理又非道是窮得一理便到只要積累多後自然見去自一身之中以至萬事萬物之理會得多自豁然有覺處格物非欲盡窮天下之物但於一物窮盡其它可以類推至於言孝則當求其所以爲孝者如何若一事上窮不得且別窮一事或先其易者或先其難者各隨人淺深譬如千蹊萬徑皆可以適國但得一道而入則可以通其餘矣萬物各具一理萬理共出一原此所以可推而無不通也或問觀物察已者豈因見物而反求諸已乎程子曰不必然也物我一理才明彼卽曉此此合內外之道也語其大天地之髙厚語其小至一物之所以然皆學者所宜致思也然則先求之四端可乎曰求之性情固切於自然一艸一木亦皆有理不可不察致知之要當知至善之所在如父止於慈子止於孝之類若不務此而欲泛然以觀萬物之理吾恐其如大軍之遊騎出太遠而無所歸也格物莫若察之於身其得之尢切延平李先生曰凡遇一事卽當且就此事反復推尋以究其理待此一事融釋脫落然後循序少進而別窮一事如此旣久積累之多胸中自當有灑然處朱子曰讀書是格物一事致知之方或考之事爲之著或察之念慮之微或求之文字之中或索之講論之際使於身心性情之徳人倫日用之常以至天地鬼神之變鳥獸艸木之宜自其一物之中莫不有以見其所當然而不容已與其所以然而不可易者必其表裏精粗無不盡其類以通之至於一日脫然而貫通焉則於天下之物皆有以究其義理精微之所極而吾聰明睿知亦皆有以究其心之本體而無不盡矣盈天地之間皆物也以其至切而近者言之則心之爲物實主於身其體則有仁義禮智之性其用則有惻隱羞惡恭敬是非之情渾然在中隨感而應各有攸主而不可亂也次而及於身之所具則有口鼻耳目四肢之用又次而及於身之所接則有君臣父子夫婦長幼朋友之常是皆必有當然之則自不容已所謂理也外而至於人則人之理不異於人也極其大則天地之運古今之變不能外也盡於小則一塵之微一息之頃不能遺也

愚謂大學之教以致知爲先蓋能推致吾之知識使無不盡則本心洞然萬變畢照由此而之焉則意誠心正而身修天下國家可得而治矣但其用力之方則在於卽物推求以究其理方爲的實若泛然從事於言語訓詁之末則講說𨿽勤文辭𨿽麗乃程子所謂翫物喪志之學徒敝精神於身心無纖毫之益其遇事變亦茫然不知理之所在顚倒錯繆殆有甚焉尙望其能成已成物而無誤乎然亦無以他求爲也今學者誠能讀聖賢之書反復尋究以求其理亦可以得致知之大端矣更於日用之間窮其何爲是何爲非事事求其至善物物尋其當然則致知之功莫切於此如此旣久則知益明理益精矣

審察幾微以爲應事之要

易曰幾者動之微吉凶之先見者也知幾其神乎詩曰潛𨿽伏矣亦孔之昭中庸曰故君子內省不疚無惡於志君子之所不可及者其惟人之所不見乎子思曰莫見乎隱莫顯乎微故君子愼其獨也周子曰誠無爲幾善惡朱子曰欲動未動之間便有善惡正學者用心理會天理人欲幾微之間天理人欲之分只爭些子故周子只管說幾字幾微之間善者便是天理惡者便是人欲才覺如此便存其善去其惡可也

愚謂人生日用之間起居動息以至設施措置不能不與物接故不能無事然所以爲事之理固已具於性分之內也若厭其煩擾欲絕而去之則陷於老佛之空寂若不察其理之當然以機變爲足以應事則流於儀秦商鞅智謀之末爲小人之歸矣然事物之閒𨿽曰無非天理所在茍失於省察則不覺陷於人欲之私𨿽或悔悟亦無及矣故必於事物初接本心萌動之際謹察精辧孰爲天理孰爲人欲使善惡是非公私義利判然於前然後從其善而去其惡如此旣久則義理益精自無過與不及之差矣

克治力行以盡成已之道

易曰君子終日幹幹夕惕若天行健君子以自彊不息書曰直而溫寬而栗剛而無虐簡而無傲顏淵問克己復禮之目子曰非禮勿視非禮勿聽非禮勿言非禮勿動程子曰學問之道無他也知其不善則速攺以從善而已人能克己則仰不愧俯不怍其樂可知有息則餒矣伊川問謝顯道相別半年做得甚工夫對曰只去个矜字矯輕警惰朱子曰窮理以致其知反躬以踐其實此間講說時少踐履時多事事都要人自去理會凡是私已不是天理者便克將去行之久則善與自家爲一爲一則得之在我未能行則善自善我自我人於道理不能行只是在我之道理有未盡耳不當咎其不可行當反而求盡其道

愚聞人之有生便有所以爲人之理是皆天之所賦非人力之所爲也𨿽聖人不過盡爲人之理而已孟子所謂踐形是也非聖人於此身之外別有所以爲聖人之理也今所以不能如聖人之從容中道者是气質有偏物欲有蔽故必克治其气質之偏物欲之蔽使所行無過不及之差然後可以盡此身之理以成乎已也茍或知而不行則前所窮之理無所安頓徒費講學之功無以爲已有豈不重可惜乎今學於此者務必實體此理而力行以終之以脫乎俗學之陋其力行之方聖賢方冊已詳姑舉大端於此以示同志

推已及物以廣成物之功

愚聞子朱子曰天之明命有生之所同得非有我之得私也是以君子之心廓然大公其視天下無一物而非吾心之所當愛無一事而非吾職之所當爲𨿽或勢在匹夫之賤所以堯舜其君堯舜其民者未嘗不在吾之分內也竊謂學者須要有如此心胸則規模廣大私吝之心自消推而行之豈有一民不被其澤一物不得其所哉此儒者之學必至於參天地贊化育然後爲功用之全也聖賢開示後學深切如此顧乃背其名教偏狹淺陋成一已之功名茍一家之富貴使明徳新民之大道正君善俗之太業不行於世嗚呼惜哉有志之士尙當勉力於此以進復先王之治

白鹿洞講義

古之學者必以修身爲本修身之道必以窮理爲先理明身修則推之天下國家無不順治今諸君在洞者務必用功於此虛心一意絕其雜慮而於聖賢之書熟讀精思明辧反之於身而力行之又於日用之閒凡一事一物必精察其理一動一靜必實踐其迹則所學在我而於酬應之際以天下之理處天下之事必沛然矣又何古人之不可學哉且諸君以爲今人之性與古人之性同乎異乎今人之心與古人之心同乎異乎茍異矣不敢彊諸君若吾之心吾之性不異於古人又何古人之不可學哉諸君其勉之務使今日白鹿洞卽昔日之白鹿洞今日之學卽文公昔日之學今日之道卽文公昔日之道不惟能盡乎吾身所賦之理而於國家崇建人文之盛典諸名公作興之盛意庶不負焉諸君勉之哉

麗澤堂學約並序

人受天地之中以生莫不全具仁義中正之徳但气質或異而賢愚以分此聖人修道之教所以不能無也夫自唐虞三代之盛人君躬行仁義以爲教化之本建立學校以廣教之之道故人皆得以明其善復其性無愚不肖之患及周之衰教化不明乎上士無學於下人道或幾乎熄矣吾夫子以聖徳無位與顏曾之徒講道洙泗是以君上之教𨿽已不興而師友之傳道學之緖垂無窮矣漢魏以下諸儒之學𨿽有未純而其用力之勤亦各有以成其一家之學至宋則眞儒疊出道學益明遠紹洙泗之盛今企仰於數百年之後恨不生於其時也方今海內之士學明徳尊足爲師表者康齋先生一人而已愚往復從遊數載彷佛有以得其依歸但志卑質魯又相去之遠不獲常相親炙恐離羣獨學終無以成徳也於是乃與同志某等構爲麗澤堂相與肄業其中蓋本易之大象曰麗澤兌君子以朋友講習之義也凡學於此者謹徳行明義理持其志敏其力期底於成功庶乎麗澤之益爲無窮矣成其美者地主某焉所立條約明示於後

一凡入麗澤堂者一以聖賢之學爲宗削去世俗浮華之習尙節行惇信義毋習虛誕之文以干利祿毋作艸率之詩以取時寵各立日錄簿一冊逐一書寫所習之業所行之事朔望鳴鼓升眾會於堂上稽其所進書於總籍以盡誘掖激勵漸磨成就之道

一學中規矩一依白鹿洞及程端蒙西山眞先生爲準

一讀書務以小學爲先次四書以及六經與周程張朱司馬邵之書非理之書不得妄讀

一讀書務在循序漸進一書已熟方讀一書毋得鹵莽躐等𨿽多無益

一凡學以徳行爲先才能次之詩文末焉

一凡學者行事皆於麗澤堂稟於師友會眾裁度其必合義然後許之如有立志不堅汨於利誘以致違理害義者眾規之三不悛者責之不率者絕之仍於麗澤削去其名

姚仲遠傳

仲遠姓姚諱明廣信貴溪東嶺人早孤幼頴敏學胡氏春秋弱冠遊邑庠聲聞達於鄰郡景泰癸酉登鄕貢第卒業太學成化丙戌授監察禦史巡按遼東入掌貴州湖廣山東等道事復巡按南直隸浙江仲遠性剛直果於斷事摧抑權豪殄除凶猾辧釋寃枉革勵貪污奏舉廉吏及天旱則爲民禱雨至郡縣必臨養濟院以存卹孤貧屬縣疲癘則齋戒罪已禱神以祈免民災時有內侍督織者怙勢作威有司供饌歲用銀千餘兩仲遠竟裁抑之及任陜西按察僉事其爲政臨民一如巡按時總甘肅督寧夏糧儲舊例銀米同給仲遠視銀貴則給銀米貴則給米於官無損軍士受惠實多以祿不逮養輒涕泣思親每遇忌日必蔬素歲時必致祭享才善吟有容溪集其言慷慨有气節如其爲人嗚呼仲遠剛介廉潔至於不食娼魚言質鬼神歷官之久而所居環堵蕭然若一寒士則尢可見貞廉之實夫二气五行交運錯綜而人物生焉以气之參差不齊故所賦之質得其淸正剛直之稟者常少偏濁者常多仲遠剛正之气得於天廉介之操著於世周則濟濟多士漢則豈在廉吏之下哉是宜書而傳之使公之風節凜凜在天地間而貪夫廉懦夫立則此傳不虛作矣

跋孟嘗君傳

世有稱孟嘗君田文能好客士歸之者三千愚以爲齊國三千之客茍得其人必能務引其君當道志仁則天下之民皆將歸之𨿽欲無王可得乎旣不能然又不能預燭秦昭之姦力止其君毋使陷於虎狼之口及拘於秦又不能正其詞說陳大義以解其難顧乃爲雞鳴狗盜古之賢者輔其主如此乎其賓如此其主亦可知矣

理歷法

問何以周天爲三百六十五度四分度之一也曰此以天與日所行遲速而分也蓋天左旋日月皆左旋天行健日𨿽隨之偕行及遶地一周則天每過之日每不及積至三百六十五日零四分日之一過不及處始一周天與原處恰好相値遂分毎日所行不齊處爲一度故周天爲三百六十五度四分度之一也天何嘗有度人何嘗量度之乎後世歷家以日月右行以日行一晝夜所躔闊狹爲一度誤矣問日適遶地一周天過一度月不及何也曰此以日爲主而言也天何嘗有過月何嘗有不及各循其性之自然以天爲主則一日未滿而一周也以月而言則一日有奇而一周也天非過也以其行之健陽之盈也月非不及也以其陰之縮比天日爲少緩也日非正得其中也乃陽之精明之主以其所行之出入而分晝夜也故以一日而論爲得中比天行爲少遲比月行爲速也右周天度﹝右天日月所行遲速﹞

問日法必以九百四十分何也曰此原於周天之度與天日月所行遲速之不齊而置也蓋天度三百六十五度四分度之一月行縮於天十三度十九分度之七縮於日十二度十九分度之七旣有十九分度之七四分度之一則分數不齊何以合天日月之數以致閏成歲以齊其不齊者哉故先將日月所差十二度布之於算卻以加九法算之每度加作十九分得二百二十八分再以元七分湊之則得二百三十五分此則因十九分度之七而置此算也再以算法四因而四倍之得九百四十分此則因四分度之一及四分日之一而置此算也必如此然後十二度十九分度之七及四分度之一其數始相合而齊用此而推周天之度則日月之相會大小之月气盈朔虛而生閏以閏月定二十四气以二十四气定四時成歲無不脗合無過與不及之差矣﹝右日法﹞

問以三百六十五日四分日之一爲一歲何也曰此以陰陽寒暑節候之往復以驗天運之一周而天與日亦一會也蓋陰陽寒暑之循環者气運之常故易曰寒暑相推而歲成焉然必有其序而不亂不驟故曰歲歲者序也以天日所差爲一度積三百六十五日九百四十分日之二百三十五天之速於日者恰值一周天故曰天與日會豈眞有所會哉曰天日所會如此何以知其爲一歲也曰古者以黃鍾律之管埋於地中置葭灰於管以候陽气之復生蓋陽气之生從下而上气至則地中之管灰先動因此而知陽气之復故以爲一歲周人以十一月爲歲首卽此意也以梧葉候秋蓂葉候朔望尢明顯易見﹝右歲法﹞

問以三十日爲一月或二十九日爲一月何也曰此以日月所會而推月之大小也蓋周天三百六十五度四分度之一月之所行毎一日不及日十二度零十九分度之七積二十九日九百四十分日之四百九十九日之所過月之不及恰當一周天日月相會而爲晦日月相會於三十日之中則其月大爲三十日相會於二十九日之內則其月小爲二十九日毎一月則日多周一天月少周一天曰何以知之曰先將周天三百六十五度四分度之一布之於算以加九法算之得六千九百三十九分七釐半加九者以合十九分度之數也又以四因倍之得二萬七千七百五十九分四倍者以合四分度之數也然後以日法九百四十分以九四歸除之得日二十九餘四百九十九分也曰何以知月之大小也曰日月之會在二十九日九百四十分日之四百九十九以三十日爲率則欠四百四十一以欠數消之則兩月消至八百八十二近有一日矣如前月日月會於甲日此月以四百四十一消之不出於甲日則此月有三十爲大如前月日月會於甲日此月以四百四十一消之退至癸日則無三十而爲小﹝右日月相會與月大小﹞

問毎日十二時一百刻如何算曰毎日十二時一百刻毎時八刻三分三釐三毫每三時各八刻共加一刻成二十五刻﹝右時刻數﹞

問二十四气四時十二月如何分曰以一歲三百六十五日零二十五刻布算以二四歸除之毎一气該十五日二十一刻八分七釐五毫兩气爲一月積三月爲一時積四時而成一歲是每歲四時一十二月二十四气也﹝右時月節气﹞

問閏法如何曰先儒言之詳矣其法以二气爲一月則溢乎三十日之外者爲气盈以日月之會爲一月縮乎三十日之內者爲朔虛合气盈朔虛而閏生焉蓋盈者愈盈縮者愈縮盈縮之數恰當一月朔望之數則置閏焉以三十日爲率每月气盈四百四十一分二釐半朔虛四百四十二分則盈縮之閒該八百八十二分二釐半以盈虛之數挨至三十二个半月有餘其月無中气則置閏月﹝右閏月﹞

問儒家以日月左旋歷家以日月右旋其不同何也曰儒家順其所行而正推之故理與數合而爲一歷家逆其所行而反推之故理與數離而爲二此不可不知也天與日俱陽也天體健而行最速日行𨿽速而天常過一度也月陰也其行不及日在天則一日不及十三度有奇其實皆隨天而左行也歷家不識天行之健反以日爲右行一日止行一度夫日爲陽之精明之主一日遶地一周日出地上則明而爲晝日入地下則暗而爲夜一晝一夜遶地一周而周乎天之三百六十五度四分度之一而無餘欠明矣豈有一歲才得周天之理陽速陰緩若曰日行一度月行十三度有奇則月行速於日十三倍決無此理以顯然之象觀之日月東升西沈每月日周天三十次月止二十九次是每月日多一次周天豈非日行速月行緩乎但歷家以天體不動日月五星逆算則其數簡易易推故也﹝右日月左旋﹞

胡文敬集卷二

●欽定四庫全書

胡文敬集卷三

﹝明﹞胡居仁撰

○賦

碧峯書院賦

雲山靑靑澗泉泠泠考盤之所碩人之情賴陳君之好義日創始以經營與吾心之有合來此以落其成喜進修之多士遠負笈而執經悅藏修之有此期學力而日增慨吾徳之疎薄憂聖道以難明嘆眞儒之去遠懼功利而日興訓注繁而理昧孰能免乎冥行嗟吾同類兮立志毋輕主敬存其心兮曰虛與靈窮理致其知兮曰詳以精反躬踐其實兮曰篤志以誠徳業致其盛兮庶不虛此生此峯增其輝兮得人而名

瑞梅賦爲淮王題

白變而紅春气融融天地致位而易行乎其中賴我王之好學明此理之無窮信天人之一體實气脈之流通欲知修徳之要當致乎愼獨之功善乎心廣而體胖使嘉气溢乎吾躬斯物瑞所以應乎外遠仰乎關雎麟趾之風

○歌

遊臥龍庵

廬山奇秀甲天下我今來作廬山遊臥龍庵裏駐孤迹前賢遺教空追求峯頭瀑布瀉飛練澗裏寒潭六月秋釋子不識吾儒趣且言二教元無異道一緣何教有三何獨儒家能治世長吟抱膝南陽廬此時未展胸中奇三駕不顧龍不起山河宰割誰能爲近瞻五老峯壁立靑霄裏峯頭髙風滿頂來峯腰藹藹白雲起縱目長天不盡頭浩歌一吐英雄气

○詩

希賢吟

顏淵剛且明已私方可克曾氏極弘毅戰兢終易簀中庸首謹獨屋漏無愧慝集義孟子賢浩然气充塞降自漢唐下誰能踐斯域河洛程氏興煥開千載惑大哉敬義功外方並內直致知務窮理爲我開閫閾踐履極其純昭然萬世則晦庵集其全精微盡剖析窮理務反躬萬世立人極我生今何遲人亡世已隔因言求其心勇猛日不息逸駕𨿽難攀驅馳緊鞭策鵬鶚不易並數飛無停翼敬義兩夾持知行互相益擴此天理公去彼人欲賊彼我皆丈夫到頭奚可擇

遊龜峯

我來遊龜峯■﹝立乞﹞然在靑蒼欲窮此理妙應難盡其詳太極本無極動靜生陰陽陰陽有變合五行自相當造化自此成闔辟乃其常穹窿須有際磅礡非無疆淸泉流碧澗奇石何髙昂水得陰之盛周流無定方土本得沖气體具柔與剛石乃剛之質壁立千仞彊人皆覽形色此處誠茫茫我從同類士行行入其鄕目徧心多感理趣深且長物物有太極此說非荒唐

會稽拜禹廟

兩儀未肇判此理已具存動靜機一施陰陽自此分兩儀有定位陰陽互爲根二者旣交錯五行斯絪縕理气妙合凝至靈斯在人三才從此備中處乾與坤水未得所歸襄陵勢逆奔奠居本無所民咨何日伸昔我夏后氏代天心獨勤四海旣爲壑平土皆吾民六府與三事九功俱敍陳仰惟參贊功萬世人所尊封山作州鎭會稽屬南巡後此數千載祀事舊益新比來得瞻仰遂玆秉彜眞欲勤希聖功當尋入聖門人心與道心全具於吾身大哉精一傳無問思彌惇執中此其道致用敷人文紹迹俟來哲此道毋昏昏

靜中感懷

物我難容一發私豈論誰是與誰非人心固是參天地百計勞勞只自卑

禮吾書院

卜築禮吾山水勝淸幽期與古人倫人言此地誠孤野我亦肯爲孤野人

春日卽事

不是區區功與利亦非窈窈與冥冥荒源也有沂泉樂茂對春和看物生

倦後偶成

工夫未至力先疲才罷吾伊細詠詩暫借餘閒養情性莫將過苦敗身軀聖經浩博有餘味人事紛紜無盡期羸卻當年陶處士蕭然一枕臥皇羲

禮吾書院

自古多賢仰魯邦儒風今喜振吾鄕禮吾一段荒閒地翻作弦歌禮義場

夜罾魚奉親

王祥孝感出雙鱗更有姜詩善事親何事今人不如古終宵舉网向溪濵

奉吳先生二首次於先生韻

數仞師門力學眞明乎庶物察人倫芳塘活水今猶昔喜際龍潭復有人

抱膝茅檐蓋世豪管教得志失蕭曹登攀自是男兒志誰道龍門特自髙

同於先生絕句

投裝野寺愛幽棲翠竹蒼梧趣正宜久坐檐楹師弟子淸風明月更輸誰

行至四龍岡絕句

四龍岡上記行蹤往復師門九載中毎愧光陰虛度也從頭重擬更加功

陪於先生璇兄戴子靜遊石泉

淡日涼風雨乍収賜金田畔縱遐遊數聲漁笛閒聽罷人意淸和泉石幽

奉和於先生韻

菾操幾杖罷遺編踏徧靑山看石泉多士優遊涵教雨羣黎歌舞樂堯天家家緑樹山到屋處處靑苖水滿田日月眞腴非外得此心肯爲利名牽

贈友人寧壽

後生誠可畏積學實難量養正功宜豫家庭篤義方

又讀書林閒

勞勞曾可似閒閒日月攜書到處看好是燻風愜人意時來林下整衣冠

看東山書屋舊趾

十年勤苦讀書心緑樹陰中認故岑成已功難增永嘆愚蒙空數歲華深

悼農

四民共處九圍間農父何曾一日閒想彼錦衣並玉食豈知稼穡甚艱難

閒居卽事

虛堂村落裏環堵任蕭然細艸連階石香茶煮澗泉靑山朝過雨緑樹晚含煙日用無餘事工夫付簡編

和

寂寞虛堂裏琴書共晏然饑炊野田粟渴飲石溪泉淸淡四檐月氤氳半篆煙聖賢名教外細翫杜陵編

往山下石巖醉臥成詩三首

濃酒三杯後頹然臥石巖淸風生野樹緑水滿寒潭素履心無外豪吟意正酣是非毋自質付與世人談

浮雲滿長空閒客醉巖中不學丹砂術何勞問葛洪

寂寞空山裏堪輿卽枕衾遙憐李學士蹤迹杳難尋

看鳥三首

幽禽碧樹裏何事不予驚孔子不射宿拳拳素服膺

漫向幽巖學養眞靑山緑水隔紅塵𨿽然仰面貪看鳥也未回頭錯應人

藤蘿幽樹覆巖端巖下淸泉九夏寒敢效南陽稱八達肅然起坐正衣冠

聽松琴

淸風滿樹生恍若伯牙情𨿽無鍾子期山巖人細聽

次韻奉於先生

事道拳拳數夢周好將仁義作居由他年慰滿蒼生望野服黃冠任退休

琴後絕句

栁影槐陰晝景長北窗閒客在羲皇素琴一曲知音少坐對南燻滿篆香

和許郢州中秋翫月

當空一鑑正團圓萬里靑宵散紫煙秋气淸明當永夜晴光皎潔滿中天蒼松影轉虛窗外丹桂香分丈席前但喜好懷無所累何妨翫賞自年年

和朱子韻

聖賢警示意非輕要爲斯人正性情三復服膺增悚懼昏愚只恐是虛生

讀書自感

頻復多由志不彊七情勝處失閒防身心自覺沈淪久羞讀顏淵好學章

除夜吟

雨雪瀟瀟值歲除奉親才暇更觀書明朝又復更年月擬用新功滌舊污

正旦入齋

慶罷新年一樂余攜書踏雪到精廬工夫自此宜加勵歲月虛過更咎誰

雪夜偶成

寒窗淸苦孰能禁爲訪梅花踏雪尋讀罷軻書長閉戶靜中又復得存心

雪中訪友

竹戶常扃雪滿窗書程日緊用功忙今朝特發山陰興只爲金蘭契誼長

元宵夜吟

茅庵似斗寛亦喜堪容膝讀罷更閒眠養心宜靜密燈火何處多笙歌鬧誰室迷子何太歡跋報爲甚疾卻憐山間人幽獨窮且室讀書嫌性愚舊記多忘失吟詩苦才慳不能精格律倦臥似無聊幸不違心術﹝朱子與南軒詩有可憐迷路子枉走鬧城陻之句﹞

閒中寓意

門外靑山拂翠煙野堂人事總蕭然案頭舊典兩三帙囊裏新詩四五聨克念不妨能作聖怠荒何日可希賢括囊夙有遺經訓何苦名韁萬里牽

去年此日被風雨倒墻兼絕食

去歲墻傾更絕糧今年淨幾與明窗人生苦樂何須計流水行雲語意長

勞中迷事

服勞安敢便寧居困厄無端智力疲性外固非心所急日間自有義當爲自彊願法天行健昏妄那堪已性愚從古宴安如酖毒春冰虎尾忽忘危

乘舟

新水漣漪宿雨収泛舟直下錦溪頭好風四至淸衣袂信有長江五月秋

挽表兄劉毅

總總誰無死與生英雄準擬立功名一枝丹桂𨿽殘毀尙有千秋萬載馨

雄文鏖戰气方豪誰料煙炎燼俊髦信道靑雲難力致東山不是謝安髙

夏日卽事

槐柳陰陰滿戶庭畫簾髙捲午風輕數篇書卷前賢業一曲瑤琴太古情心在靜時無雜擾事當幾處最分明從來實行難充溢只恐虛名誤此生

舟中自感

風雨篷窗不昧時客中情緖總依依靜思成已功難處私意才行行卽虧

謝程子

整齊嚴肅問明教直內工夫尙有疑入到湛然虛靜處始知夫子不吾欺

自述

終日觀書聖賢在目終日言談不及利祿若使荑稗不生何愁五穀不熟

新秋偶成

丈夫志匪爲身謀經綸不展便當収浮雲滿空我不管碧峯頭上臥新秋

自嘆

古今惟一理賢否自殊科顏子樂無悶吾何悔吝多

自嘆以遺人

操存腔裏心酬應世閒事世人不知此只去學文字終日淸明方是敬一時雜擾便成昏知行由此作基本便是程朱入道門

嘆學者

這里路長嫌擔重那邊快捷實崎嶇行人不知著腳處東跋西跋多受虧

讀明道伊川學制

孟軻沒後道隨亡教化眞如一夢長不向心中求六徳只來紙上耀三場先生欲掃千年陋後學那能一日忘願得天心回古意更令斯世紹先王

卽事

人心無物欲隨處皆天理在山則樂山在水則樂水在家則家齊在國則國治在學則學明在鄕風俗美竊嘆此等人豈不爲至貴彼哉昏迷子何爲欲所蔽

團湖懷古

聞說團湖古戰場宋元此地決興亡謝公忠義昭千古興者已亡亡未亡

存心

沖漠無朕內萬象自森然堪嘆虛無子懸空學聖賢

自存

夜雨山窗夢不成細思舊業轉惺惺致知幸免多昏塞行已深慚未盡誠墜緖茫茫何日續流風靡靡幾時興信知大本元無二活水源頭見考亭

謝本府太守二首

白屋正慚無孺子黃堂豈是少陳蕃莞然上下忘其勢畱取髙風萬古看

以貴下賤大得民一郡藹然周化盛芻言敢獻到黃堂不忍心行不忍政

自勉二首

周南治化何其盛本在身修與意誠此是聖賢眞事業莫教墻面度平生

此身此理由天付屋漏多慚忝所生今後事天知有道力閒邪妄便存誠

嘆古人讀書二首

聖賢文字傳千載不遇程朱怎柰何刺股懸梁辛苦志其如一敬得功多

刺股懸梁枉自勤豈知心在檢其身只因未遇程夫子苦殺當年多少人

勉學者

靜對遺經翫困亨憂勤重憫四三生一偏廉介非難守全體中庸不可能髙世好堅徐孺操勞家且學董生耕題詩本欲資名教豈爲區區寄俗情

送徐生歸

梅放寒花歲已深爲君特賦雪窗吟信知此道無今古展捲詳論孔孟心

贈超元弼

功名不是吾儒事王道根基在自新目下升髙當遠步莫教對塔說相輪

觀易偶成

陰陽消長不停機在我何常無定規否極中間存大用遁臨已上識先幾堯夫因甚怕處盛正叔如何善救危幸有羲周精蘊在安身不必打乖詩

碧峯書院

碧霄峯下構幽齋中寓琴書愜素懷信是心虛涵萬理更欣地僻絕纖埃蓁蕪徑路由斯辟聖學門庭自此開欲識工夫眞切處好從博約竭淵才

辭謝南康府學官

薄徳何堪古道看延畱連日謝儒官天心若欲興斯道莫嘆人生會晤難

再遊龜峯二首

路達龜峯本不遐泛舟反復傍溪涯如何喫盡多勞擾只爲源頭一步差

不道吾心識未眞妄將指點誤傍人惕然到此方知省惇復眞能勝似頻

誠意關

謹獨功深切防微意最玄爭交眞在此要不愧皇天

偶成

輞川淸致貪看竹湖上林公好詠梅問我寒窗何所事關閩濓洛意徘徊

嘆雉死

汝能耿介全天性竟日淒涼感慨深始識先王眞禮意男兒安敢負斯心

絕句

萬理具涵方寸內只從此處作經綸要知希聖無他法去盡私心徳自純

松

一夜風霜萬木枯歲寒惟見老松孤秦皇不識淸髙操彊欲煩君作大夫

題濓溪舊隱

紺寒淸潔古濓溪緬想當年有道居學貫天人純性命理原大極著圖書光風霽月心無累勝水佳山意有餘香郁溪連庭艸翠聖賢髙致後人廬

夏日卽事

緑樹陰中日正長黒甜人世在羲皇有朋時共談今古漫說伊周治世方

秋日書懷

禮吾地僻聚儒衣三尺絲桐滿架書細艸幽蘭秋徑馥淸風明月夜窗虛固知聖教元無隱惟有人心卻是危記取當年簞食樂殘蟬斜日任悲淒

南谷

紅塵應不到靑山新徙琴書入考盤茅舍竹籬閒處樂地鑪松火靜中安數竿瘦竹風初靜滿樹寒梅雪未幹卻笑山人多逸興詩成袖手面層巒

心迹髙樓結構幽吾人於此足藏修北山崒嵂靑雲鎖南谷深沈紫霧浮敬意毋荒時翼翼善心不昧日休休君今莫道功名事爭似簞瓢樂自優

李太尹求見自感

幾年衰病臥林泉勢迫形驅苦自憐白屋想應無孺子琴堂有榻任髙懸

贈李大章

春日載陽貧病減摳衣直訪鄭公鄕幾年不帶看花眼始向東風識海棠

沙港舟中

臥病歸舟越水潯誰將風教振當今幼兒只喜歸家好那識若翁憂世心

題風雩﹝在白鹿﹞

五老峯南鹿洞前和風滿袂暮春天道隨日用無他慕何獨當年點也賢

枕流石﹝在白鹿洞﹞

三峽澗頭眠巨石字有枕流畱古迹一枕千年永不移淸流晝夜無時息

遊孺子亭

漢豎當年不可維先生明智已先知如何不以幾微處說向陳公下榻時

贈葉太守

皤矣廬州公五十後相識晚知道義尊不爲功名役梅含雪裏春松秀霜前色論學心無窮賦詩情自適我願公再興作我生民益來歲上京畿親覩吾皇極

復葉懌上捨

文風今喜盛吾番誰似曾參爲已多鶴在九臯聲自聞鳳翔千仞网難羅每憐漢士訓詁苦更憫唐人詩句磨南谷庸才甘世棄日羣麋鹿聽樵歌

贈劉吏部建義荘

範氏當年建義荘君家肯與續遺芳信知積善功夫久致使傳家慶澤長

挽李大章

終始幽明一理間士林今嘆失儒冠午風亭上人千古蕭瑟西風滿玉灣

復髙都憲

人道人生會晤易我道人生會晤難一代人才能有幾百年心事總相關仰髙峯下冰霜肅薌水溪頭風月閒卻念同胞多赤子家書誰與報平安

詠洞前流水

洞前流水洞前流洞裏書生靜裏修信是本原無一息莫將道體更他求有形可覩無形妙今日應同昔日遊識得顯微元不問此心此理日相酬

過子陵釣臺

世祖中興訪故人故人垂釣此江濵一天明月無瑕翳萬古淸風掃俗塵宜以賓師居保傅可將謀議定君臣扁舟趨拜髙臺下樂對先生笑白雲

拜陸宣公祠

播遷暫展扶傾手庸主難終濟世才千載家祠壯西淛忠誠倍感後人懷

謝夏憲副正夫

一上髙樓話古今四檐涼雨碧雲深世間多少未了事誰爲乾坤體此心

別松江郡侯諸公

駟牡不遑王事盬野人歸去白雲閒人心萬古同此理城外靑山卽峴山

石橋晚坐

身隨所寓貧何害濃酒三杯落日殘半醒卻來橋上坐乾坤容我一人閒

別同府於先生

粒我生民未敢休樂天知命更何憂他年了卻公家事向擬樓山共白頭

贈五宜翁

富貴眞爲身外物此心一動便成非五宜卻被公全了我願公今事事宜

贈永福寺張僧

禪家直欲尋空去卻有張僧愛讀書此是秉彜千古性誰言無極是眞無

立春詩贈丘時雍

眼前時景初開泰心裏乾坤總屬仁昨日歡迎滿城市艸堂分得幾多春

贈致仕嚴掌教

軒前蘭菊經霜後雪裏梅花更有神每笑玄都桃李樹東風依舊欲爭春

贈蔡推府致仕

脫屣功名能幾人丈夫何患志難伸傍人莫訝歸田早云錦江頭自有春

題沙溪釣隱

釣隱聞君獨擅名我來細味釣中情渭濵徳老乾坤古嚴子臺髙風月淸物理有常須定靜本心無累轉虛明傍人若問功名事今古長安棋一枰

寄蘧行素

歸儒峯下讀書堂勢利紛紛已兩忘窗外梅花初破雪檐前松竹幾經霜豈於末學矜多智肯向遺經識大方何日重來酬舊約力扶吾道正天常

復兪監生

道體誰雲遠斂之方寸間幽人更何事穩臥江東山

寓永福寺次夏憲副韻

自昔番昜號大邦不應國士更無雙誰憐人世古今異惟聽僧鐘曉暮撞疊疊雲山連遠漢茫茫煙水接長江此心守得惺惺法不待參禪萬慮降

寓居偶成

案上有書勤著眼壺中無酒懶銜杯心閒自有行窩樂笑看燈花夜夜開

詠春秋

經世文成百代宗一從軻死聖無蹤龍門妙契心傳後畫筆徒勞擬化工

復余太尹

百里溪山不計程使書遙辱過柴荊婣■﹝女連﹞分內二家好道義胸中萬古情單父琴歸閒宓子潯陽菊綻老淵明知公已脫塵塗屣策杖芝山日少縈

胡文敬集卷三

