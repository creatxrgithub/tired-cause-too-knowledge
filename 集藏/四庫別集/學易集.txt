

乾隆四十年十一月十六日奉

上諭據四庫全書館總裁將所輯永樂大典散篇進呈朕詳加披閱內宋劉跂學易集十二卷擬請刋刻其中有靑詞一體乃道流祈禱之章非斯文正軌前因題胡宿集見其有道院靑詞教坊致語之類命刪去刋行而抄本仍存其舊今劉跂所作則因已身服藥交年瑣事用靑詞致告尢爲不經𨿽抄本不妨姑存刋刻必不可也蓋靑詞迹涉異端不特周程張朱諸儒所不肯爲卽韓栁歐蘇諸大家亦正集所未見若韓愈之送窮文栁宗元之乞巧文此乃擬托神靈遊戲翰墨不過借以諭言並非實有其事偶一爲之固屬無害又如時文爲舉業所習自前明以來通人擅長者甚多然亦只可聽其另集專行不宜並登文集況靑詞之尢乖典則者乎再所進書內有擬請抄錄之王質雪山集內如論和戰守疏及上宋孝宗書諸篇詞防剴切頗當事理竟宜付之剞劂但其中亦有靑詞一種並當一律從刪所有此二書著交該總裁等重加釐定分別削存用昭評隲之允至現在纂輯四庫全書部帙計盈數萬所采詩文別集旣多自不能必其通體完善或大端可取原不妨棄瑕錄瑜如宋穆修集有曹操帳記語多稱頌謬於是非大義在所必刪而全集或可錄存亦不必因此以廢彼惟當於提要內闡明其故使去取之義昭然諸凡相類者均可照此辦理該總裁等務須詳愼決擇使羣言悉歸雅正副朕鑑古斥邪之意

欽定四庫全書

集部三

學易集目錄

別集類二【宋】

卷一

賦一首

五言古詩二十七首

卷二

五言古詩十九首

七言古詩十首

卷三

五言律詩四十五首

五言排律三首

七言律詩三十四首

卷四

五言絕句十八首

七言絕句六十三首

卷五

表十一首

露布二首

防問七首

啟六首

書七首

卷六

序十一首

記五首

碑一首

贊三首

題跋三首

銘四首

卷七

傳二首

志銘六首

卷八

志銘十首

行狀二首

誄一首

祭文六首

【臣】等謹案學易集八卷宋劉跂撰跂字斯立東光人家於東平尙書右僕射摯之子也宋史附見摯傳稱其能文章遭黨事爲官拓落家居避禍以壽終而不詳著其仕履惟晁說之景迂生集有所作跂墓志稱跂登元丰二年進士初選亳州教授元祐初除曹州州學教授以雄州防禦推官知江州彭澤縣其後攺管城蘄水所至有政聲復主管成都府永寜觀政和末以朝奉郎卒所敍生平梗槪頗爲詳悉說之又稱跂晚作學易堂鄕人稱爲學易先生其集名蓋取諸此也紹聖初摯以黨籍貶新州卒於貶所建中靖國初跂伏闕吁寃得復官昭雪世稱其孝呂本中東萊詩話稱跂初登科就亳州見劉攽所稱引皆所未知於是始有意讀書厥後與孫復石介名相埒蓋其行誼學問均不愧於古人所作古文類簡勁有法度詩則多作黃庭堅體𨿽時露生拗要自落落無凡語江西宗派圖中不列其名殆以摯爲朔黨門戶不同歟然淳熙中呂祖謙奉詔修文鑑多取跂作其辧寃時上執政啟所云晚嵗離騷魂竟招於異域平生精爽夢猶托於故人者呂本中詩話及王銍四六話亦均推其事之工卽以文章而論亦北宋末年卓然一作者矣其集原本二十卷陳振孫書錄解題謂最初李相之得於跂甥蔡瞻明紹興間洪邁傳於長樂官舍後施元之刻板行世宣防宮賦學易堂記世尢傳誦今元之舊刻久無傳本惟永樂大典內所載跂詩文頗多𨿽未免有所脫佚而掇拾排次尙可得十之六七共錄爲十有二卷今恭承

聖訓於刋刻時削去靑詞以歸雅正其同天節道場疏管城縣修獄道場疏供給看經疏北山塑像疏靈泉修告疏仁欽陞坐疏請崇寧長老疏以及爲其父母舅氏修齋諸疏皆迹涉異端與靑詞相類亦槪爲刪除謹重加編次勒爲八卷並敬錄

諭防弁諸卷首用昭鑑古斥邪之訓垂萬世擇言

之凖焉乾隆四十六年四月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

學易集卷一

宋劉跂撰

賦

宣防宮賦

余以事抵白馬客道漢瓠子事感其語故賦

元封天子旣幹封臨決河沈璧及馬慷慨悲歌河塞築宣防之宮燕其羣臣乃稱曰隤林竹兮揵石菑宣防塞兮萬福來顧盼意得詔問東方大夫樂乎朔進而跽曰君王佩乾符妥坤靈封岱嶽禪云亭雷行焱馳一蹕四海力餘气盈爰覽徳水至於人靡遺智天不愛祉石城金墉屹立亭峙則又經廣輪度棟宇徘徊領略心解目覩八隅九維千門萬戶沈嚴神麗泰帝之府於是植翠華喧靈鼉觴川流浩長歌神哉沛君心和患去喜至無所復加可謂樂矣然臣觀之未可謂無憂也天子愕眙不怡少焉顧曰亦有說乎朔再拜曰主臣蓋聞大川之源發乎昆侖之神墟出陽紆與陵門導積石而沈浮包渾淪與俱逰羌亹亹其䢐徵千里一曲萬里九折盤礡防滉呼欱洶潏蕩然長波激爲迅湍莽不知其幾何遂異派而同瀾已而略廣武循大伾轔沛轢洛積爲委輸瀵沸出乎地上怳莫際其焉如粵若神禹繼道作徳範圍天儀聨絡地脈疏排湠漫鐫鑿岝峉平野其藝人有安宅化鱗介爲冠冕蓋千有八百國臣曾問遺黎遵海隅繇平成之徒駭下東光之胡蘇淵然覆鬴修若馬頰如鬲及盤以簡以潔太史分流參匯眾折然後安翔徐回脈脈並釃紆余衍漾緜逶遲虯潛蛟伏波不得興視榮光與休气茂玉檢而金繩煥乎三日而五色何必千嵗而一淸若夫羣雄逐兮位隔並山川圍兮气弗宣托洶湧以爲貨兮阻厜防以自藩崇墉連蜷矗以相雜兮巨浸瀺灂汩乎宛延立遮害之亭謹白馬之津雉堞瞰其東甌脫臨其西又東北畱其行又西北擊其歸垂天之翼橫海之鱗豗隤膠葛曾不得搶楡枋而泛蹄涔匒匌勃郁靡所容怒霆擊電掣歘已脫益以桃花之流駛乎竹箭之馭彌滿澒洞千里四顧乃始伐薪石程畚疀汰雞距之防橫鋸牙之木上下連環旁側伏闕竹落千緷夾艘而下岌乎喘牛蹶若踶馬糗糧齊山徒庸成林商羊鼓舞澤門謳吟析骸樵蘇慘於長平之禍累塊珠玉埒乎水衡之藏諒人謀之或違將度數之適逢今夫呼吸潮汐闗竅丘源洲潭浮空澭洹旁穿井乍甘而撤捨麥未槁而培根何靈鼇之下伏寓三峯乎層巓表泰紫之嶕峣陋靈光之巋然長封爲扃土鍵石鐍守如崤函萬葉不拔然而燕雀賀而人弔枝葉茂而本撥財乏力屈河且再塞君王方且駐屬車以流觀啟離宮而落成卻四載之乘勞負薪之臣舉烽賦酒飛輪奉牲戢長慮於一笑起駕望而憑陵神閒意定澹然無營語未旣天子數顧尙席推幾欲興臣朔逡巡卻立不謝而退其後館陶之役竟如東方大夫言

五言古詩

寄劉仲平

移居逼城阿頗似山中住當軒列佳石繞捨紛髙樹園林便爲主魚鳥欣相聚春來物物好適意隨所遇是適本無因亦復無定處當有忘機人知我此中趣

重寄

憶昨去國初置傳史所監季也行泣隨往捨都城南沐我屢飯我終此一日淹明作分嶺水苦別心如惔遄歸防孥重卻掛東川防停橈憩汴泗攬轡趨霍間闗又相對共被棲窮檐未畢十日懽已復秣徵驂猗嗟季行役曷日弛負擔長懷芳艸句未讀衣已沾先人門戶事駑力詎克堪一朝奇禍發熾甚烈火炎頑迷得憂辱自取非謗讒危巢風雨漂菅蒯不足芟於時季來歸棄官不待占收合敗散餘賴此守獨嚴闔門數百指一一恩意涵輯睦乖迕情牢不見隟纖聚糧非短轂千里均屬厭囊書動髙聽恩環賜東漸吾親所奇貴挺立故不凡晚節就難冀前非掩多慚正如已躄人欻起防鍼砭衰顏積霜雪幸亦解羈銜昨從憂廹來將復見安恬西廊坐食菽可以慰饑饞漸欲親酒盞頗思疎藥奩願季愛玉體豢我及西崦從今荷明時歡樂百無嫌酬恩無處所香火供瞿聃

集句寄斯川

渺渺孤舟逝計日望舊居萬族各有托吾亦愛吾廬棲棲失羣鳥暫與田園疎今日始復來再喜見友於緬然睇崇丘負屙不獲俱試攜子侄輩且還讀我書親戚共一處過此奚所須起晚眠常早誰謂形迹拘厚恩固難忘慨然念黃虞飬眞衡茅下不樂復何如

寄馬全玉

嵗月如歸鴻秋至歘將翔郊原帶爽气楡栁媚無光客子抱幽獨耿耿誰與明不辭靑鞋賤來躡君子堂君子松檜姿勁不慘風霜其交淡如水眾口未易嘗忘言黙領防此意卻難忘不飲知酒趣聊復酌公漿寒燈夜寥閴一笑未渠央誰令別離此夢寐長相望

寄尹遷介叔【案後五首疊前五首韻當別有標題爲傳冩者脫去連爲十首】

我生非良材頑礦不受礪讀書但漁獵初不名一藝形骸弱如栁暑雨更疲曳淸風何時生一掃去酷吏孫友太痩生相遇一何濶途窮欲攺操冉冉在故轍贈君七年艾輒爲兒女奪飬生有標本姑息良已末我有好詩酒端爲舅氏作陳遵見張竦𨿽見不攺樂小官未朝謁日日事飲博書來托天眞笑我守糟粕二尹山東秀一第安足賀滕侯薦鶚書極口良未過靑衫五斗米所要脫饑餓自重士當然蓄積非爲貨前年郭法曹寓直經略院同時幕府歸獨送兩秋燕新書滿百帙鉛槧老不倦他時淮南子試爲離騷傳養志如養力益峻在益礪大方略畦畛小智私才藝古來要倔彊檻折不可曳何謂薛贛君小生敢相吏擇術患不終未易笑迂濶發軔三尺輪不攺萬里轍死生漢節共巨猾气爲奪坐令李都尉慟哭天壤末防夷笑井瓶同是意匠作拘方等歸盡放意差獨樂往時二千石天子償負博彼視淑徳侯何堪貯糟粕歌詞郢中來未數白與賀一斑昧全虎端似隙中過可憐光萬丈不救妻子餓平生嚴鄭公皁隸有餘貨吏隱非山林州府爲道院莫誇非食肉虎頭頷如燕公田亦種秫瞥去飛鳥倦何用蕭徳施先生自爲傳

送陳述之

羸軀抱肺惡喘甚劇犇豚水飯輒短气矧敢近酒尊君亦謝嵇阮力釂不盈分相看但蕭索何以慰離羣往昔各少年束帶登橋門白眼霄漢際鴻注孤鶱我髯今蒼黃君髮亦翩翻同吏一州縣凍螢彊相溫豗頽嵗月去此事更誰怨願君愛玉體長使百憂諼非闗易斗粟政恐耕耘煩他時老相問一笑坐忘言

送徐彥榮

嬋娟水邊楊宛是渭川竹光翠相動搖照我尊酒緑松風含眾籟雲月澹華燭何必簫與鼓淸言媚幽獨當年妙風致文采自膏沐防逢百煉明照此燕趙玉晨風惜行色車騎喧出宿一笑如未忘新詩寓歸僕

送劉貢甫貶衡州

洞庭木葉下衡陽鴻雁飛放舟河之水嵗暮以爲期豈曰無徑路大直固逶迆波平弭桂棹風淸捲蘭旗紫蟹間丹鯉霜蒓兼露葵醉歌搴杜若還以寄相思不厭道裏逺所嗟時序移防登昆侖丘遂索珠遺以玆鼓枻去瞠若不可追乃知體道人涉世自有宜入獸不亂羣安肯陋九夷如何錄錄者反笑抱關爲

次黃完仲見寄韻

讀書老無味記一輒忘十視昔那得超但覺有不及誰能求甚解拘窘被書縶爲文亦爾爾造語須易給未足解客嘲況復令鬼泣柴門一鵲噪童稚迎信入開緘故人書快閱驚喜集新詩瑩病目儼若冰玉立才兼劉栁健思鄙郊島澀定從西山來爽气扶岌嶪惠然逺見屬疑我故閒習叢臺三晉舊鎭靜無警急府寛郎幕尊森衛走呼吸以玆書檄省頻嵗息篇什神交庶暫對怳不閡川隰盧溪白士藪野處分屣笠如聞趣歸裝早作下車揖吾廬𨿽庳陋雅亦便樵汲無酒或過雄有酒誰饋伋何時甲乙第版築見君葺比鄰或借倩梨棗亦得拾不恥共禿翁相攜走城邑

次孫元中至後五日逰蔡氏園韻

林深宜夏炎亦復便冬冷居然安穩處合是招提境晴煙起屋脊煦日下天井飽飯防杖出如行贊公嶺平生一丘壑快眼春睡醒誰言城市喧能比郊原靜人間防合少萬事等泡影適意不自取兀立眞土梗時平日月好嵗熟羈旅幸逢人但懽喜得酒便酩酊知我非子誰頻來不須請

費家風次韻二首

行年病肺熱當暑極燔炮宵分偶小息起步駐涼飈咄此怪事發天北起喧囂扶搖駕霹靂萬竅爭怒號雙耳不及掩對語何由交木作蔴葦拔瓦如埃飃顚呶怖欲死一一驚兒曹所憂吾其魚遑賦屋上茅須防事亦定骨肉相勤勞東方漸杲杲音響爲誰銷

風雷助神物玆理古不空邂逅一夕事知有費家風洛橋誦書女涇川牧羊童不知費氏子業力與誰同便能役蜚防頗復鼓丰隆坐令城郭人在爾動用中劍出延平水竹化葛陂翁況爾得人趣變現豈易窮時時要雨澤袢暑殊未終勿逢金翅王非爾能長雄

子和惠貺佳什惇敍世契誦詠感慨情見乎辭因次其韻

恭聞裕陵初文物萬古先仁英所造士臺閣徧招延堂堂丹陽公發軔自賔筵維我先大夫整駕亦周旋一時起接武千里稱比肩俱陳曲臺議共校天祿編心期久相契燥濕無攺弦晚登廊廟席玉筍照華顚廏馬並飛蓋齋榻連修椽到今啟事帖尺牘余藤牋憶我旣冠後羣趨集英前公持柱史槖水鏡資平銓謂宜掇上第擊節稱奏篇聲名竟寂寂感遇空拳拳事過劇脫邇來三十年翰墨恍未落拱木森已圓嗟哉最孤露罪戾深益纒迷途𨿽云指頑質何由鐫以玆眾惡歸白首猶迍邅屢驚流夜郎敢望尉通泉弦腸恐齊斷身璧欲俱捐豈知巢傾覆胎卵卻復全聖主日方中照曜無黨偏宸筆下霄漢一洗空宿愆生還出望外喜極悲淚漣詩書手自束衣袂輕欲翾猶憂抱沈瘵鍼石久未蠲朅來問醫藥蹭蹬淮之壖追惟曩時樂夢破無重眠疇知王公子但說副車賢持帶走窮隸趣駕來飛旃勞我鬢霜雪歡顏語防娟北堂太夫人備福獨緜緜往者三殿朝吾親亦班聨問訊逮妻女悲懽深愴然升堂一拜阻自痛久拘攣念子事方殷使客舟車駢撥忙屢顧盼尊酒勸畱連新詩又來辱巨軸星斗懸七字健欲活靡靡爭春妍夷途取騄驥武庫出戈鋋驟聞吳叔辯霍然病欲痊感子重拜嘉儻未溝壑塡西風理歸棹往稼汶陽田王途正淸廓天子仁如天軒冕豈不好於我亦靑氈政惟蕭丘火寒焰寜復然亨衢子當騁願言早著鞭髙閎富令息犢子亦所憐世交固未替更賴淸白傳

秋夜次四侄韻五首

涼颸起天末倐已掃庭戶光鮮向時栁慘淡非其故鉛華不足恃美人抱幽素窮吾分當爾不爲讀書誤行樂北山路緜力涉逶迆諸郎騁逸足掩冉去莫羈歸坐獨兀兀糜粥聊自資狂瀾成止水吾病眞吾師顥气日且肅鳴弦此其時泠泠矢古音慷慨不勝悲翔飈娟百卉苦雨何紛披曲罷自澄寂霜气皎冰姿千古柴桑翁於酒頗能全絕知閒居樂雅乏從事賢傾心禱王母更欲丐長年緬思東籬下想望故悠然窮檐詎云陋霜月粲孤明空山值饑虛秋菊餐落英吾衰抱沈瘵玩物得我生循分各有適天公一何平

學易集卷一

欽定四庫全書

學易集卷二

宋劉跂撰

五言古詩

宿靈泉寺二首

石磴排林端路轉陰嶺滑側身長風外凜落天爲濶冉冉光風浮金輪起天末

團團芳桂樹隠隠嵒之幽敷坐翳其陰酌彼飛泉流絲桐懷友人寫我心離憂

滑家橋逢壊舟者有感而作

橋傾若車翻舟破如瓦解二禍適相觸生此大狼狽齊生海邊人試吏今得代鄕閭恍在望舟檝信所快頗知大道夷不避小物礙撐夫虎豹健力出馳突外何其一跌傷脫若蔥與蒯疾雷不及聼生理歘焉壊瓦飛昆陽戰鶴唳淝水敗身非呂梁叟沈沒豈不殆嬌兒年十五八嵗又其妹豈伊瞬息間生死不相賴死者長已矣生者心破碎泣盡繼以血耳目坐盲瞶哀哀天無情皦日爲昏憒徐觀水中意波浪自澎湃我來獨心惻涕出增感慨頃年嶽陽下憂患亦顚沛豗頽萬死中血肉偶俱在今此溝澮狹豈復江湖大咄汝豈不仁曾獨與禍防冥冥倘有主焚溺甚葅醢不然遭無辜神理良汝紿從今十手指永是後車戒靈均苦讒舌潁士厭沈療良時不似昔努力善自愛我亦乘小艇兀兀信所屆搜求得余尊聊以勞疲憊𨿽微西江濶勿厭升斗隘歌闋從此辭人生愼行邁

宴左山二首

閏冬節物晏十月猶素秋招提陽岡路宛在峴山頭史君有髙致尊酒擅一丘歡顏動長嘯松菊含春柔風淸宿霧斷地迥行潦收時令將凜落飛光爲誰畱

行飯轉北岡如登贊公嶺悠然竟晴日終比城市永殘霞澹微照遙林耿疎影天空气象杳落落見此境彼哉不自愛快意烹五鼎來日苦大難忘言得深領

題束道輔懷疏亭二首

逢時樂宦達旣達貴蚤休東門兩歸客冉冉不可畱大夫名賢後出處亦俱優築室在何許南郭林塘幽安車揺佩魚步屧隨杖鳩勝日至佳客懽顏終獻酬鄙人最樗散世用一何繆政以無事身尊爼常見收今年掃三徑近不隔虎丘欲問杜陵老來往幾風流

賢哉疏太傅遺榮歸印綬當時漢廷臣未省出其右進爲豈不能止足吾所守驅車曉出闗祖帳已芻狗惟餘淸風在竹帛端不朽大夫懷家聲相望千年後結廬離城郭興致寄林藪華髮映童顏如公殆無有何必松與喬豈弟神所壽嗟余眞漫浪持是終安取敢言六百石固已愧升斗行當自免去執謁隨鄰叟縱復無新詩猶期飲醇酒但問客如此亦許登亭否

秋夜自瀘溪泛舟入澤濼二首

浮舟入浩有楫任逶遲望迷煙樹合影回星漢移淸靜水月界身到始應知

山橫染黛碧波散湧金明風微葭葦靜露寒魚鳥驚絕境不得到愁隨歸棹生

舟行懷斯川用王介甫韻

遄往欲何之緩行聊爾爾悟身無期防在彼猶在此輕舠類短鞍安取途九軌所嗟湍流長汩沒未及已蒹葭鴈鶩澤淸淺良可喜美人詎云逺耿耿隔一水憐我抱沈痛藥劑厭余滓談笑何時來幽憂賴湔洗

晁端州秀宴席

同寮貴公子好事敵原嘗晁侯更蕭散不愛囊中裝步兵玉觥滑洞庭金丸香宛轉蒓帶細紛綸鱠縷長鰒魚三百飣豈必河之魴咄嗟事便辦侍禦色不忙熙熙春臺上醉語各相忘湯餅最後出𨿽飽別有腸願君善遇客懽樂殊未央不須投車轄敬舉主人觴

和梁十登三學閣

屏居倦煩促約此塵外逰於我快兩目云誰翻百憂蒼山東北秀野水西南浮平生林壑心今老此一丘悲風入叢薄掃迹芋疇髙樹未揺落鼎鼎彌道周感此節物化淟涊何當休幻事涉苦海禪心得中州徙倚到無言風鈴聲更幽新詩出肺腑明月非暗投終篇不及酒似非我一流願爲靈泉去醉語看橫秋

與諸人步郊外作寄捨弟斯川

行年逾六十衰墮百慮休新春逢佳日忽漫思出逰鄰曲四五人風味成一流步屧相後先散若水上鷗重城未云逺乃得此林丘緬懷斜川人疎野更無儔千載今日歡政爾聊相酬誰言恨枯槁玆語當信不阿連最領此欲語翻離憂寄聲早歸來二仲須羊求

夢與捨弟登靈泉步趨如無疾旣覺感而賦詩用王介甫韻

老夫東歸喜豈復念西悲心安體當佳抱病如何其欲成蹇士賦應作半人詩丘園窺不得溘死恐無時誰令北山夢彊健變衰遲陟巘石岌岌班荊艸離離季也遮我畱更與道人期夢中差獨樂不類覺時爲晝夕代乘除勞逸更共之我豈不有瘳陰若相扶持福𨿽未盈眥自怪盛如茨從今愛吾生糜粥養蕃滋

題古器物銘贈得甫兼簡諸友

往者李龍眠監河國城岸家多古時器羅列供客玩爵觚屢飲我鼎鬲貯肴膳到今李侯書一展如對面邇來三十載復向趙卿見收藏又何富摹寫粲黃卷沈酣夏商周餘嗜到兩漢銘識文字祖曾成籀篆頗通蒼雅學不畏魚魯遂將傳琬琰索我序且贊我衰心力薄遊不出裏閈孔懷忘年友契濶異州縣深慚千里駕請畢十日燕諸賢共畱連更賴三語掾

見蘇黃邦字韻詩戲示王倅安國二首【時倅欲往督捕】

與君南北人鬥粟聚此邦維彼惡少年潢池稱下江白晝射大屋屋破無完牕繡衣募壯士受馘不受降我弱異都盧豈敢學尋撞君才過烏獲九鼎一臂扛懸金八十萬何啻白璧雙胡不騎赤兔斫樹收死龎坐寛刺史憂不復念政厖凱旋夾道迎父老集瓶缸

天下本無事此語僅興邦得志不與物誓心有如江腐儒若腐螢槁死讀書牕誰能守筆研心大云何降終然气相許霜鐘不須撞道𨿽千鈞重努力期自扛他時僑與札日月聲名雙秖應南海趙便是襄陽龐愼母彊防擇貴純不貴厖請見胸中物止水琉璃缸

答王允中聖推

長安重行樂寒食及佳辰聨翩出逰宴閭巷無居人動靜各有趣拂我朱絲塵分將幽獨心守此濩落身斯豈眾所然獨子何殷勤叩門隨謁入俯仰色甚眞從容一笑粲不覺傾蓋新念昔各從宦宿亳爲近鄰溢言相引重嗟我曾未聞乃知國寶拙不悟王綏仁髙談喜未定佳句意益珍幾有按劍感驚怪恵好頻子方赴吏集朝暮旅食貧不忍拜馬足防且掃朱門獨肯閒見我惟子欲何云乃言人生世取捨理莫均譬之平地水東西南北分惑此重拜嘉幸子長相親

答王升之

去家今來歸川陸萬里長有官無祿食生理劇微茫饑創何時瘳麥隴得扁倉丁稚八九人我老自裹糧不辭終嵗勤一飽幸見償所願杯椀足何取玉無當向來無數靑渾作可憐黃想見冰玉姿膏沐出沸湯誰作不祥語詛咒甚砭傷妒人神所呵坐使天雨霶翁媼拜相賀懽欲插翅翔新詩果來謝追悔如負芒君惟文字戲竿木故逢場豈顧狷狹人爲虐變炎涼且復置是事醸玉滿君堂垂涎得涓滴渇夢轉顚狂不嫌餅餌惡𨿽賤敢獨嘗交易儻許可寜復有他腸且毋火我屋亦未穴君墻乘除各醉飽前事永相忘

七言古詩

作蜂室

栽基植甓作蜂室其陽分孔便出入懸窠毒螫非爾匹百卉芳華登股膝孫息蟬聨深洞房露結膏凝如截肪比功九粒冠百味削滓猶堪資夜光憐爾於人甚無負一世分甘身獨苦髙崖燻灼彌更難且復畱連小環堵

寄晁以道

江東野老羮蒓絲弗羨肉山酒爲池啖我故人吏未歸腳鞾手板方苦饑豈無盤飱置璧圭我乏是物君非宜近聞示病作居士不似齊州稱主司嵗惡無乃饞所爲自是不當食肉糜書來中有七字詩問訊勞苦開人眉墨丸不減官隃麋著書寂寞來孔時我曹老矣善自持莫擬狂痩勝癡肥他鄕異縣久別離明月千里長相思

送髙將永亨

大髙殺身如伍尙弟有子胥天未喪小髙目慕顏太師能言兄守常山時事隨日往長已矣邂逅相逢識其弟誰言恨不見古人兩意恐非今人比結髮行陣初齊名志同不在同生死苦遭文吏巧見詆邊人至今猶墜淚三年黙黙趨戎行驊驑捕鼠非所長趣裝定返雲中守上書今遇尙書郎

次資道韻

今我不樂何所爲調笑盍各言其好不願擊水南溟飛但愛乘風北牕傲大夫聲名過單父卽日去受東朝誥固知爲偶我非齊莫忘相從君與操駿辯瑰章殆希有玉堂金馬應須到功成卻記雞黍期同著靑鞋映黃帽

次韻大人正月十四日作

端闈夜許都人望紅繖亭亭坐南向燭龍影落陸海中廣樂聲在鈞天上華嚴寶藏光景出雙鸞飛下蓬萊嶂大平天子千萬嵗呼舞共作嵩山唱小臣躑躅百寮底未許外班陪末行今來淪落一何極山城裝防成窮相苦吟漫欲酬節物擁膝句作酸寒狀搜抉渾如餌毒藥畏縮更似藏私釀詩成竟亦勿交涉欲取樓蘭經樂浪典衣聊復沽市酒一飲徑醉成昏忘黃昏陋巷燈火絕守把不費城門將豈不見人生懽樂易生悲惟有靜黙長無量

隴上遇雨

隴上怕雨竟遇雨空山路窮避無所昆陽之戰飛屋瓦白登之圍矢交下從者散去馬可憐故人借我非我馬上坡歷塊已欹側下坡流滑攢四腳旣僨而起倐復顚墮防失轡心茫然從者好在無自苦履穿衣敝吾償汝我亦短褐不得完掛樹一裂長尺五此生辛勤身不辭七嵗嬌女三嵗兒泥塗糢糊啼午饑買餅一百汝勿啼滹沱麥飯蕪蔞粥咄汝豈得長食肉仰天長嘆冠纓絕下馬納屨踵亦決張儀舌在𨿽自知範叔衣寒一何切人生貧賤烏足悲行吟不顧妻罵隨寄聲公等勿誚我富貴莫忘牛衣時

答純益書懷

矯矯林間鶴泛泛水際鷗俱非鼎俎用斗粟誰爲畱君師蔡義我施讎同時聲名今白頭博士弟子動千數遑記軍中陳與劉黃金絡馬錦臂鞲印組丈二鳴八騶席間設胾竟何味車上負芒終可憂人生在世各有趣江東且復客曹丘田橫刎頸亦義事感知捐軀非所羞此心防與君意合今無古人何處求不如置之酌美酒同郡諸公皆舊逰耳熱眼花付一醉雞虫蚌鷸何時休

重答

君文有如太史遷多至萬字少千言小詩未足見馳騁要當著書名雋永詞源一深幾千丈苦恨舉世無長綆少時白眼視嚴徐老傍君門冉冉趨聲價若許金滿斗倦遊銷減一毫無𨿽貧終非兒女態倔彊時時編虎須食貧我亦懷抱惡泰山不毛秋濯濯糜幹黍空酒味薄饑死不學東方朔

以郿絳贈晁掾

握手喜相逢何以贈契濶解我郿縣墨絲絳系君南海谷皮褐結君歡愛君勿忘祝君髮如許長帶圍莫作沈家令腰腹須稱東平王秖憂道人骨相發王塗駸駸上筈金璽盭綬丙丁文魚須寶笏搢錦紳此時此絳亦相尙參禪問道裴丞相

碾茶

玉川涕泣訟月蝕蟾蜍無光玳瑁魄委照墨海鸚鵒石恐是雲龍小蒼璧我家得之天人家天家金盤薦玉食豈堪書生漱糠覈牀頭什襲封未拆不辭屑玉遺君飲要君錦繡生肝膈意中佳句甚了了口不能道空脈脈諸公椽筆好相過莫道彭城譏水厄

學易集卷二

欽定四庫全書

學易集卷三

宋劉跂撰

五言律詩

寄人

聞道江家宅椒蘭春自榮道人今好在歸馬太遲生飛鳥山南路浮雲隴上城相看各多病搗藥待君烹

送成都漕

里巷居偏近生平月亦同開懷一笑語轉首兩西東共是塵勞內全輸吏隱中魚來勤尺素淮汴古來通

送東之

受業師髙第居官郡右曹掾非蠻語得才有鶚書襃防是人難及胡然力獨勞府趨空冉冉誰得呂防刀

送王升之

翩翩捧檄喜便作放舟行愛客懷抱好能詩膚骨淸蹇余身濩落況此歳崢嶸自是愁成醉離觴不復傾諸公見過野飯晚步輔之有詩因次其韻

野人城下住巷底更誰鄰秖有攜笻路應無躍馬塵客非俗士駕詩似古人淳載酒催公等藜羮難重陳

西溪次韻九首

終年倦城郭夢入水雲鄕酒美俱中聖詩成獨擅場髙風助悲壯皎月照淸狂露下如鉛水沾衣笑淚浪攜手西溪陌懽顏共舉觴雲山滿目靜風月一襟涼但得杯中玉那知鬢後霜何妨擊尊破故作聽歌長英英數君子貧甚亦淸門蕭散俱相好疎慵每見原談得涇渭芳意有蘭蓀從此窺名理金箆刮眼昬漁人一竿老麤糲半饑虛豈有令鉤直惟應恨网疎有時腳不襪自笑食無魚我自余尊在愁眉爾暫舒秋風漲川谷小汊亦容舠落照收長纜隨流試短篙隔溪聞鼓枻臨海試觀濤解賦南州浦前身何水曹洞庭明月下天地一冰壺怳對瑤池雪驚逢甓社珠窮鄕悲百粵勝槪憶三吳誰作稽山伴秋風入鏡湖輕雲巧迎月髙栁媚疎光城堞傳嚴鼔尊罍動急觴望迷山四面影占水中央淸絕無人地居然五友鄕幽人若幽鳥適意但卑飛宦拙羞潘嶽才多笑陸機不堪屍馬革幸未泣牛衣來往瀘溪上鄰翁有釣磯柯亭三弄笛憀栗易悲風妙曲來天上飛花落酒中翠屏虛在望玉鏡迥當空摹冩何人解王維老畫工

次畢將叔韻寄壽陽三首

撫枕得滂湃開軒延翠微乃翁故時客何許更言歸有興添書滴無心傍釣磯惟應一大事防杖到禪扉苦竹湓江宅黃山秋浦亭猿聲作頭白客淚對衫靑笑爾悲鳧脛知吾寄水萍時時賴嚴尹小隊出郊坰丈人文力健能事與心違彭澤秔田少襄陽菇菜肥紫團生雪液蒼餠破云衣持許無人寄慇懃小陟歸

題張氏園亭二首

蒼頭奉笻竹稚子試春衫共著野人服來遊居士巖園蔬佐酒椀藥錄貯書函艸艸非難得從今不計凡岸薺隨漁屨林桃映舞衫定非銅雀榭似是雨花巖僮有家千指書多日百函斯人太髙語吾意秖塵凡與李深梁山泊分韻得輕風生浪遲五首

大澤水常滿秋來洲渚平遊鱗不能渡短棹若爲行气吐西江蜃風摶北海鵬波濤未可料汩沒恐身輕從今魚易得居與水相通世事靑天外生涯髙浪中蒲深疑落日萍轉覺回風勸爾終身計鴟夷是範公爲問風多逆舟行太緩生漁歌不用調水宿莫論程飽有雕胡飯香無錦帶羮相看乏酒飲愁劇似淵明莊生語逍遙元子稱漫浪此身如土梗雕刻不成樣何心解賓戲猶欲避官謗黙黙難具論幽愁浩盈望丹鳳不出世整翮上林枝黃鵠非所擬翔集偶爲期風髙不易到歳晏仍苦饑扶持幸有托敢厭路逶遲

舟中二首

野水今年長靑田入白湖鄕音聞驛馬風力驗檣烏永夜眠𨿽著髙秋病未蘇常憂北山拜辛苦倩人扶故國風煙外飄零隔歳淹今玆去拘窘行復見安恬未擬親酒盞何當疎藥奩酬恩無處所香火供瞿耼

使遼作十四首

自昔和戎便於今出使光邊烽宵不見漢節歳相望州邑三餐徧溝封一葦航太平無險固道徳是金湯虎北奚南迥居然帶礪全百尋天上樹千里掌中川毳幕宜逃漢山戎莫病燕卽今甌脫地渾占兩河田禮爲王人重闗亭道路除荒城初部落名鎭古巫閭習俗便乘馬生男薄負鋤傳聞斷腕地歳歳作樓居但逐銀牌使何堪記驛程路迷如欲盡山轉忽通行列仗東丹騎先驅渤海兵鑿空誰計此曽未及長纓寒日川原暗顚風艸木昬捉襟愁肘見語客畏聲吞曠蕩疑人少倉皇覺馬奔勿驚銷髀肉長遣節旄存神水堅冰合沙場寸艸無長疑淚是血誤喜唾成珠晝出驚貂鼠宵鳴厭訓狐悲歌人不應自覺寸心孤北嶺能捫斗南岡欲摘星舊聞空耳滿異域得身經好築嫖姚冢仍刋車騎銘莫言天作限關路有松亭鼓角霜初曉簫笳日欲曛莫爲天外意只作夢中聞問道無人迹嘶風有馬羣山髙飛鳥急決眥入層雲一作重山去頻看破鏡飛長悲靑冢怨莫忘白登圍禮覺周旋異心知笑語非南飛何處鳥安得與俱歸喜鬭人皆勇誅求俗故貪爲謀不耐暑嗜味獨便鹽已怪今生到寧能一夕淹長安逺如日北斗望爲南今日朝元仗千官兩掖門從容魚藻晏供奉栢梁尊厭服貂裘敝愁看桂酒溫誰知廣文澱水面箔爲藩置酒穹廬曉僧山合管弦應緣地褊小難遣舞回旋風急皮毛重霜淸湩酪羶君看東向坐貴重盡童顚王春今日是北歷自相忘厭食幹羊味如聞生菜香隴梅渾破臘燕鴈正隨陽時節催歸興憑陵天際翔【北歷立春差一日】

日覺筋骸耗中宵慘未寧厭看山濯濯快見栢靑靑記裏無官堠依身有短亭心驚此何地生死一流萍

病中

病如漳浦臥一腹果然浮不著三升飯能容萬斛愁水聲回別浦山影到中流遣興須憑酒慇懃爲汝畱曹紘陷交阯十七年與其母逃歸得官汶上求詩

曹侯將家子異域久飄颻人獨憂羝乳天方借海橋亡弓終在楚去鶴防歸遼凜凜今如許風霜看後凋

答景亮二首

門無車馬迹臥榻兩閒人野服風前薄園蔬雨後新絲桐叔夜操香火淨名眞斜日穿檐入悠悠對隙塵吾廬亦自愛況屬仲春中賓榻疎簾隔鄰園小徑通何妨書袠亂未遽酒尊空更約髙人過當軒看偃松

七夕

夜永風露下庭空簾幕秋杯盤延素魄鍼縷動雙眸天上秖今夕人間寧少畱如何一水際歳歳此相求五言排律

寄贈

絕世丹靑業中臺雨露辰師門推上第王室見名臣磊落儒林文風流畫省賓燕朝分錦仗儤值近楓宸鳴鳯丹山穴占星潁水濱殿廬俄厭直藩社此班春山節還銅虎京符換玉麟威行三輔地歌浹兩川民已喜徴黃霸無勞借寇恂卽應公簡上防見俗還淳嘆昔時難偶逢今勢莫均楚材難入晉漢法近沿秦稽古皆前列希風絕後塵斯文如汩沒吾道久湮淪海嶽功歸聖熊羆釣有人藍田仍產玉郢匠早揮斤周曆方開永蕭規欲盡循天時知防遇人力漫紛綸夙有摻弦便今逢斂板親猥慙牛下走敢玷席中珍迹逺龍門峻心懷燕廈仁緒言聞已舊從此更書紳

答資道

都尉聲名後篇章不乏才談髙正始際詩自建安來險怪探龍頷甘珍味豹胎陰何長有思郊島漫相猜白雪憑誰聽黃花入眾咍楚醒搴水薜蜀興動官梅晚艇翩翩鳥秋濤隠隠雷水兼天浩蕩山爲日崔嵬麗藻煩三復愁腸殆九回自慙無世用莊語笑迂駘

七夕戲效西昆體

終年情脈脈此夕夜遲遲玉宇秋來闊珠簾夜後宜仙娥月爲姊海實樹生兒露共云車下風將鵲扇移鮫盤空有淚椽筆未成詩借取揮戈便金釭更百枝

七言律詩

寄葉勤次其韻

五斗折腰俱爲貧詩書律令若爲分西山今朝有爽气北闕無時飛白雲一紙綢繆三歳字七言憀栗九章文故人好在長相憶悵望江臯麋鹿羣

送趙侯思恭

西城冠蓋日初曛南浦笙歌夜向晨何許煙波千頃隔爾來霜月一鉤新名花只許平泉有開防誰如北海頻我亦尊前舊時客獨將衰白臥漳濱

用公允韻送介叔東歸

曽曳長裾何處門楚聲悲壯不堪聞侵陵急景東都雪觸忤新愁南浦云未信書生歌嶽嶽要令天子禪云云少年持許今安在拭目翺翔鴛鷺羣

次王彥昭寄蘇景謨靑社園亭韻二首

丞掾分曹付舊規翩翩文彩妙當時何人誤讀雌霓賦他日眞成幼婦碑曲水流觴如故事平山行樂有新詩春來想見棠陰盛可但詩人別後思

誰道前賢迹已塵園林气象邇來新髙山流水有深意翠竹黃花如故人小隊郊坰時訪客後堂歌吹獨畱賓汶陽寂寞無佳賞臥閣蕭然過一春

涵輝閣次韻

光風冉冉動平湖花艸幽香滿坐隅薫暖頗如懽伯在蕭閒宜與此君俱可無剡水乘舟興端是郊居作賦圖借與禪翁有幽事一支笻竹倚圓蒲

行次長風沙次韻

淸晨喜气動江流兩見新篇到小舟石裂崖頽非快意風聲鶴唳亦消憂已令雙鯉隨梅使更不飛烏倚柁樓興味從今得嘉境著書應不號窮愁

逰白雲山次韻二首

不到山中寧久如兩日闕然或闊疎每憐身畱只意往何事子行令我居莫向山僧疑入定但從溪友試觀漁朝來新作幾兩屐更待西原春雨餘

數子讀書渾欲狂深山縱汝共徜徉千鈞腳力有底健萬丈心情如許長對景吟哦亦有意逢人笑傲若無旁幽花細艸何足賞歳歳天邊仙桂芳

次孫君汝弼晚步韻

寂寥誰過仲宣樓邂逅斯人肯小畱多病兒童便食粥忘機鷗鳥共臨流賦成擬學張平子志大空慙馬少遊載酒從今相暖熱著書應不號窮愁

張大年覽文與可墨竹及先人所題與可挽詩見惠長句因次其韻

墨妙蒼筤雙玉枝賞音悲壯七哀詩多慙寂寞靑氊地又得風流黃絹詞往事白楊無數拱餘生衰鬢不堪垂聲沈影絕何人識賴有柯亭可見思

次介叔韻

酒船定向江東去知有風流賀季眞北嶺南岡元自熟短楊髙栁邇來新老吾官職渾無味壯子文章最有神知欲弦歌且三徑徴君莫自傍風塵

次胡伸道韻幷簡公允弟

幾年書不到江東知我忘形事事慵南阮最貧方逺宦阿連同調且相從狂生肯信原非病妄校須慙廣未封安得論文如定力不眠長聽五更鐘

次大人二月三日過吳徳仁韻二首

溪上髙人稱福吳一尊深喜共爲娛步行可是困公子日晏不應驕灌夫縱履全勝驅下澤緩歌長欲聽提壺行年八十心如水正覺公非嵇阮徒

一一郊原春事催客愁今日爲君開栁枝鸜鵒未成舞溪面葡萄初潑醅曲水便應詩句滿稽山那復酒船回海棠徑裏紋楸石爲爾從今得得來

次竇子野韻

不辭身熱野田風水引膏環入眼中麯米顧公多樂事鉏犁憐我有深功博聞可但百間屋愛客未嫌三斗蔥天麥毒人安敢獻莫令堂上一尊空

次黃完仲韻

幾年流落喜東歸笑語相懽此一時轣轆小車眞快意伶俜短杖且扶危新詩遣興幾成癖濁酒忘懷定不癡政恐爲官拋我去除書聞已下京師

題僧道誠應緣庵用李端叔韻

歷歷孤寒不可羣應緣聊寄夢中身無弦琴裏本來曲枯木巖前元自春詩句已多猶恐少禪機𨿽舊不妨新鄕山更好莫歸去且伴蒲團夜坐人

惠山寺

從來未到山頭寺應在武陵深處藏漢水文人生自拙香山居士興何長四旁島嶼娟娟緑萬頃菇蒲靡靡香且醉尊中眼前物瀛洲蓬島兩微茫

龍山寺

曉色翩翩烏帽輕道人瞥去不闗情髙山流水爲誰說翠竹黃花空自生急雨欲來先暑气涼風已過卻秋聲後期好取歸時月照我深嵓處處行

又泛西溪

春晚西溪入勝逰白楊花亂緑波浮欲延笑語遲行酒要盡溪山緩放舟灘上時看魚撥刺林間靜聽鳥鉤輈年來偸活干戈際彊把閒吟寫我憂

題半隱堂

一堂圖籍自陶冶三逕蕭蘭俱歳華定非平恩許侯宅防是仲長公理家端居雅不煩摒擋佳設頗嘗成咄嗟惟我身閒數來往徽弦一泛卽生涯

和長歷賦紙閣用王介甫韻

頂還平直得中方肯作僧庵半夜牀脫帽不憂風栗烈熾鑪仍助日蒼涼賞音正自鳴琴便宴坐何辭問疾妨我有陟釐三百幅禦冬眞欲倒歸囊

和石友

卜居無賴款郊扉忽忽春還樂事微莫道身貧非是病由來人瘦不知肥讙呼豈肯觴三爵落魄誰如帶十圍富貴功名更誰是且來同醉莫相違

和曽存之約遊北園

主家韋曲小桃溪客有詩名杜拾遺煮酒未成逃暑飲夾衣猶及惜花時樾間日下潭潭蓋蘋末風生寸寸漪一醉百篇供艸聖主人取墨爲池

和王景亮席上

兒曹付汝莫相闗來伴詩翁作醉顏花似有情憐客老竹應無意惜春還已憑玉麈消鑪篆不怕金輪照屋山尊俎重開定何日北溪流水正回環

東南秀羅亦佳山而近用前韻約遊

邂逅飛蓬身事輕異鄕風物不勝情出無輿馬自憐許食有鼃魚空瘦生失路漫漫迷日影並溪灌田聲似聞更有佳山在試卜東南十里行

答尹彌爾

門巷相看經幾時重來新事如奕棊從今碌碌自我拙爾後錚錚非子誰每驚咳唾盡珠玉定有錦繡生肝脾人生蓋棺事乃已一笑一嚬安足悲

答劉槪石豫

春來深覺境翛然幽鳥檐頭接翅眠落寞久知身是夢安閒更喜日如年江山南國樓臺外桃李東風錦繡邊野興暫成沂水浴故人盍駕越溪船

贈秦帥吳子中

河嶽根源稟植堅金行鼎鼎應弧懸執珪阿閣三階上建隼元戎十乘前都防已髙延壽最中朝深記弱翁賢從今看似張丞相富貴康彊一百年

重葺前堂榜曰學易景亮六丈寵惠新詩謹賦二詩上謝

並捨荒蕪三四尋稍營軒檻便幽深已將種木待休影未暇攤書聊洗心投老篇章愁脈脈隨緣香火靜愔愔從今掃灑供雞黍知有髙人肯見臨

艸堂門徑邇來通好事何人肯過雄故與圖書爲伴侶可無風月到簾櫳生平適意絲桐內老去忘懷麯米中感激新詩百金重貧裝從此不憂空

捨弟寄茶

吾弟餉人眞不惡建芽來自禁煙前一杯未易陽侯厄四兩應爲防頂仙病子頭風如得藥酒家中聖殆忘眠平頭奴子堪缾椀可帶樵靑竹葉煎

遣懷

此身爲客幾東西萬物須於一馬齊山色不隨春艸緑邊聲長伴夜烏啼宦遊碌碌憑誰記簿領紛紛爲底迷猶喜官輕無局事不妨酣寢過晨雞

學易集卷三

欽定四庫全書

學易集卷四

宋劉跂撰

五言絕句

坐進庵戲作

自吾營此庵遷徙屢有無壁間故人文今獨與我俱結以不根茅闔之無鑰鎖堅密烏有身非坐常宴坐圓蒲與方竹伴我守幽閒夜防得禪趣明月窺窓間王升之絕句以詩成有共賦酒熟無孤斟爲韻因次其韻

端居得韻語不作涼秋悲快若彈丸轉知是王家詩之人嫺辭令病起猶越聲不量蒼蒼鬢屬和愁僅成客來問解付與尊中友我口不能言此間甚多有欲逃蘇晉禪苦乏陽城俸鄰家稱子貧杯酌與君共憶昨艘檝間月白雲水暮妙語同賞心請君來重賦且無遽典衣素書堪下酒旋斸金鈴黃栽軒媚重九念當歳崢嶸少別友中玉夢寐大刀頭安得盧橘熟霜蟹丰兩螯磊落登盤盂亹亹倦咀嚼繄我愁獨無庭堦脫葉靜岌岌髙井梧鴈聲排云去歷歷心不孤夜寒慘不寐起坐彈鳴琴之人邈云漢空杯難獨斟

梅徑

幸防托根地歷歷令著行莫遣桃李妖壓我玉雪香

葵軒

朝暾媚花木戶牖延榮光新沐晞我髮悠然成坐忘

竹裏亭

𨿽無白家池竹是九之一新萌如許長來歳障夏日

藜杖

雨衣類襏襫野屩號不借扶此枯藜根行田北山下

學易堂作

幽居淡無營飽食心晏如老不任作務讀我少時書七言絕句

和張赴供備

騎曲休歌出塞愁渥窪名馬鷫鸘裘文章不暇三冬足骨相由來萬戶侯

桓桓壯气敵陽秋冒雪衝風不被裘天子方修上林苑戎王莫怕義陽侯

和初到嶺二絕

到後渾如痛定時不辭追賦道中詩趁虛糴米非閒事莫倚文章堪療饑

欲語吞聲且復休異鄕風物伴牢愁鉛華不爲無人識獨自妝成卻自羞

玉簪花和希純

有香無色不因春端是書生席上珍同作虀鹽賦詩客定非歌舞賞花人

根移少日便花開數子殷懃手自培更翦素衣成鶴氅王恭定向雪中來

玉蘂花開動玉宸唐昌觀裏夜逢眞仙人瓊卉初無比直恐芳心卻未申

鳯尾成陰蕉葉重金鈿相對菊花繁莫悲舉世無相識佩蕙紉蘭有屈原

孤潔偏因霜露成春花無數不知名秖應新沐彈冠客要爾相宜一倍淸

日日花前醉賦詩多情休誦北山移沾巾不要時人學獨爲秋香插一枝

姑射山前舊約非秋風滿意未成歸仙人一去無畱迹墮珥遺簪作雪飛

藍田故有他山錯瑤旆瓊旒碧玉幹左紫姚黃滿金穀野人畱取伴雞冠

贈王安國芍藥

羣花銷盡獨芳菲淡沐輕膏知爲誰寂寞書生久無意風流別駕合相知

相州州園

解鞍休馬暫蕭然𨿽晚猶堪一醉眠所到園林且爲主若須吾有是何年

又泛西溪詩十首

溪小才容舴艋舟一樽聊復寄春流縱橫不用施篙棹自在教隨水上鷗

溪頭靑艸弄春柔一帶花開動客愁貪看波中錦紋石不知船已過芳洲

春水微生放鷁初和風習習日舒舒洲前且爲停輕楫待摘蔞蒿煮白魚

扁舟如箭過前灣飛鷺多情送我還張起片防風正急回頭已失蔡公山

天生橋畔水交流夾岸花飛逐客舟時聽山禽歌一曲何須吹笛舞涼州

下瀨忽驚花滿樹踏舟常恐酒杯翻鼻頭只怪香風逺知是行過桃李村

寒沙如雪水如藍歌嘯中流響半嵒秖恐驪龍驚睡覺呼風吹浪濺春衫

春樹連山水浸云櫂歌初奏浪花分溪神爲我添風色十里歸來日未曛

淡淡春煙夕照微渡頭已覺行人稀玉罇未盡賓朋意兩槳何妨待月歸

岸邊漸長陶潛菊渚畔初生栁惲蘋自學操舟狎淸泚從今休笑往來頻

次黃富道覓山釀韻

深巖窮谷自涓涓慙愧詩情卻然政使家貧無麯米猶堪烹作恵山泉

寄張竦

張侯生意秖如瓶出入艱難亦自成卻縱防夷差獨樂此中何物不堪盛

和定國湖上

溪光涵影碧蕭蕭四合深林不見梢寒暑若言無避處世間那有況雲巢

雨過松篁多樣翠風回蘋藻一般香玉蘭桃李非無意興味由來靜處長

菇蒲深處水藏波邂逅相忘自嘯歌曳組懸知底用水邊消得一漁蓑

酤酒添庖趁晚饑冷淘堆椀照銀絲羮芹有意無由獻此味君王恐未知

鸂鸕鶿樂更眞夷猶溪水碧粼粼全如傲世佳公子泛泛波間不可親

盤中擘粒試垂綸與子應非臧丈人渭水何須笑溫水絕勝憔悴楚江濱

夜坐示兒侄

露下天髙秋气淸北書不到鴈無情且將欵曲終今夕遮莫鄰雞下五更

尊香輕泛數枝菊豈獨春風一一回自憐寒律窮途客不恨飄零卻恨開

戲示語道

禦史靑驄持望重將軍赤得勲多乘黃騕褭今相見垓下烏騅柰若何

麥壠

麥壠漫漫宿槁黃新苖寸寸未經霜手中馬箠餘三尺想見歸時如許長

次韻智夫並呈庭誨

爲問尊前醉阿誰韓娥應囀縷金衣何須料理沙邊客更遣梁塵作雪飛

臥隨編艸依背行踏冰泥上馬垠卻望髙城在天上故知李郭是仙人

答景亮

十札新詩忽見投筆端髙興不能休願將筋力如公比安得耽書到白頭

以茶寄安國

苦茗槍旗誠鄙甚密雲龍鳳太髙生一甌爲寄忘年友此味應須識此情

闕題

君家十畝春蒼筤犀株解籜冰玉香山東麥飯藜羮客有底詩情合得嘗

先寄左軍語道

已喜仲容連騎去更思小陸度山來賦槐白士愁顏甚喚取溪傍一笑開

詠呂步舒詩

先生卵翼計平生鍼芥相睽禍欲成自是揮斤非妙手郢人爲質卻無情

繙書見捨弟去年自壽歸鄆道中詩悵然懷想久不作詩因集句爲答用渭城體可歌也

春深逐客一浮萍何處淹畱白髮生山城過雨百花盡野渡無人舟自橫

靑春白日坐消難須著人間比夢間八公山下淸淮水明月何時照我還

汶陽歸客淚沾巾莫厭傷多酒入唇暫時相見還相送水逺山長愁殺人

荒山野水照斜暉緑淨春深好染衣請君問取東流水來歳如今歸未歸

尋思百計不如閒塞馬重來事偶然皇恩若許歸田去頭白昬昬只醉眠

詩成吟詠轉淒涼獨宿空簾歸夢長長年事事皆拋盡惟到尊前是故鄕

重送成都漕

曽遊淮上愛淸流況子官爲郡督郵可賀呂防賢太守佩刀應得不須求

口號

孟仲爭秋毒熱新自今三指算歸旬已判明月隔千里可對茱萸少一人

面目已憑詩寄去笑談須待自將來香泉不煮雙金榼取歸人趁菊開

闕題

北堂手種藍田玉采斸不隨姜芋疇邇來畱得花爲佩付與吳儂可療愁

又景亮惠藜杖賦絕句以謝

藜根矯矯似枯松扶我蹣跚病力窮置幾賜餐非所重康寧願學樂全翁

銀角桃枝空有賦鐡根藜杖可無詩從今客到迎門待還我維摩未病時

張辟疆

老畫駸駸不可攀風流依約片言還小兒若悟他年事肯使生心涕淚間

覓竹示子勉

爲覓新篁雪後移殷懃都莫遣根知道人要作騎龍杖與子相從到葛陂

和公度

多情佳客送春來雉尾貓頭次第栽從此庭前共蒼翠夭桃繁杏不須開

松石

長茂用武子流沙作松石旣成示予而武子來請作小詩歸之並簡長茂

筆端陶冶不無神紙面流沙秋後云防破沙痕便成水一溪松石浪沄沄

向來愛鼎已成癖今日還書眞是癡不分多求董威輦只應重老李咸熙

恩赦放還集句先寄鄕中弟侄二首

去年當日別東都魚鳥猶疑畏簡書詔恩許逐陽和至只向長沙住歳余

防聲衝雨似鳴機終日思歸此日歸自爲野客尋幽慣不用登臨嘆落暉

閒思往事似前身羞見黃花無數新我家孤侄在海浦徧插茱萸少一人

學易集卷四

欽定四庫全書

學易集卷五

宋劉跂撰

表

賀郊祀禮成表

肇稱禋祀對越昊穹慶熙事之告成綿庶邦而均惠郵音下逮輿頌交欣臣聞祭不欲疏莫如仲冬三歳之制神何由降厥有黃鐘六變之音恭惟皇帝陛下至誠感神明徳卹祀緝熙累聖之典茂對一陽之正彰明察而合柔只報本始以侑烈祖帝歆儲祉孝饗流光三階以平知神靈之響答一人有慶宜惠澤之風行臣夙奉明恩玆臨近服駿奔無路竊抃於懷

賀太皇太后表

天郊訖饗帝室受釐修賀慶之禮於宮中沛赦宥之恩於天下書文所被蹈舞載懽臣聞詩歌肇禋以熙文王之典漢徙泰畤必就長安之郊洪惟盛時克有成憲恭惟太皇太后陛下躬任姒之聖禦成康之朝心勞七年體正萬事海內充實足以制禮而備多儀天子聖明宜其執玉以見上帝乃稽列聖之制肇舉圜壇之文禮行一時懽動四表臣親逢盛際服在近藩𨿽莫預於駿奔實退深於慶頌

賀郊祀禮成表

升泰壇之燎始竣事於國陽下丹闕之書遂覃禧於海防臣聞人本乎祖莫如配天之崇禮行於郊是爲饗帝之盛恭惟皇帝陛下丕顯前烈翼宣重光自迪典謨之言克勤牲幣之事四時歷款於原廟五歳再見於合宮神靈居歆聖敬益廣乃延長日之吉肇舉圜丘之儀頌思文之功以追侑我烈祖隆大報之義玆徧走於羣神至音繹如精意孚盡物以徳享神只祖考旣安樂之恩如春行鰥寡孤獨無凍餒者書文所曁蹈舞載懽臣越在外藩欽聞盛際古有分土𨿽莫預於駿奔邦之榮懷退不勝其竊抃

賀太皇太后表

圜丘祀帝大報而徧羣神宣室受釐推恩以及四海臣聞漢家泰畤因天子所都而爲居周制肇禋率海內之職以助祭若古熙事屬我盛朝恭惟太皇太后陛下保佑一人纘承六聖賞罸刑政之不悖寒燠雨暘之孔時七年於玆百度咸若以此致享固气臭未達而誠通宜其居歆若影響相隨而福至踵祖宗三歳之後葉天地一陽之休靈光燭臨民气和樂亶東朝之共治偉元祐之初郊載祀之常今日其始臣夙叨眷遇玆備藩方職畏簡書莫綴甘泉之仗身先民吏共揚嵩極之聲

賀皇后表

以世主之尊而二姓之齊好當陽亨之防而六禮之備行慶肇始於宮闈福遂流於海宇臣聞周有建國立制之利以觀陰禮之修漢稱繼體守文之君亦資外戚之助恭惟太皇太后陛下奉承先烈保佑聖圗聿增治具之修永言宗事之重順迪經義備舉國章退深抑其私親外博謀於庻姓曰咨種徳之裔乃葉俔天之祥筮告期已嚴於茂冊褘褕受服將事於大宮三靈交和九廟增重臣久參近列方守外藩【案此下有闕文】

賀皇后表

備行嘉禮內統正於宮闈肇建長秋外始基於風教書文所曁蹈舞載懽臣聞禮之本在昏以承先祖之重帝之嫡稱後斯正小君之儀人之大倫古有成憲恭惟皇帝陛下道主簡易治隆本原勸學而民心親正家而天下定將執祼獻之禮於七廟且視膳羞之養於兩宮𨿽詩書所稱本乎內治然唐虞之際不其才難所得塗山之賢以充椒房之重臣欽聞熙事越在侯藩身滯周南𨿽莫綴甘泉之仗化行江漢行見誦關雎之詩

賀同天節表

正陽主夏物迎假大之期浹日爲旬數備萬盈之義天佑帝歷時生聖人慶邦國之休祥極海隅之歌頌恭惟皇帝陛下功貫天地聖侔祖宗朝廷宿道而向方蠻貊請命而下吏作新憲度招吁俊良置天下於山嶽之安結人心於膠漆之固周家卜歷過七百載之期漢殿稱觴上千萬歳之壽

謝先公復官表

沒齒防辜稍從昭復闔門瀕死更許生還聞命震驚感恩哀慟伏念先臣某孤立一節歷仕四朝先帝擢升本由神考之遇元祐論列實踐熙寧之言繼諸老以立朝先眾人而去位黨議大起削籍無餘誣搆橫加蓋棺未已賴先帝徐察無根之語迨陛下大布惟新之恩𨿽極孤危亦防貸宥重念臣嶺表數歳門中十喪舉室遷離先臣客殯於他所有司逼迫老母病終於半途骨肉無以相收道路爲之流涕巢傾卵覆分無此生雷動風行忽有今日矧屢下夫恩旨且備聞於訓詞察防惡之未昭稍還舊秩憐墜緒之將絕更錄諸孤勢已解於倒懸理實均於再造此蓋皇帝陛下道極溥博徳隆寛仁聽不惑於忠邪惠無間於存歿聖恩加痛死者不可復生孤臣孑然泣盡繼之以血未有糜捐之路莫酬覆幬之仁

謝職名表

至恩優異事出非常小已空疎心知弗稱莫敢辭避徒切兢淩伏念臣族緒寖微器能素薄偶防收錄遂致使令頃自西州擢居東部指授綱領皆面奉於徳音環走道塗以身行於使事豈敢妄論繩墨之外庻幾自竭斗筲之餘比上奏於計書忽下頒於詔防寵逾華衮已驚天語之襃榮極登瀛更冒儒林之選喜心生於望外愧汗溢於顏間此蓋皇帝陛下道貫兩儀徳參七廟作新王度治舉三代之隆訓飭臣工明照千里之外有如微賤亦賜奬成謹奉詔條敢不深體朝廷之美意稍溫學問亦以勉副君父之誤知圗報之誠死而後已

謝加恩表

宣室受釐璽書行賞均被配天之澤不遺小國之臣臣聞奠玉實柴極聖人之能事加地進律示人臣之至恩慶熙事之告成率庻工而大賚莫陪顯相之列預享襃嘉之榮渙汗旣周循墻莫避恭惟皇帝陛下懋昭一徳有宥萬方靡専饗於神禧使並膺於帝祉恩如乾造知覆幬之難酬命輕鴻毛誓捐糜而自竭

謝昭雪表

投畀讒人已悟告言之妄蠲除詔令更申論坐之冤沒而有知死且不朽竊以前世論事下敢告之章法家原情著反坐之律未有私書謬悠之謗可致公朝夷滅之刑繄彼無良搆爲不令因黨友之尺牘形閭巷之廋辭引鷹揚尙父之言誦髙貴鄕公之語靡慚嗤鄙惟幸詆誣旣內歉於不根又陰虞於後患禱其付火固絕意於上聞托以屏人復何施於參驗不攻自破欲蓋而彰巧誰謂其如簧市共知於無虎𨿽毀者挾怨必以惡聲而小人乘危遂爲奇厄密謄舊札歷遺眾仇險不啻於山川食無餘於犬彘逮從吏訊幾誤國章意所株連人以股栗浩有漂山之勢岌如累卵之危賴先帝照矚之明察權臣吞噬之患特迂淸問少緩嚴科然而先臣諸孤終以屏廢闔門百口益復幽囚禦瘴癘者十喪隸臣妾者三歳無罪且至於如此大戮亦何以復加防上聖之龍飛破羣疑而冰釋譴累所逮訴告必申悼前日之禍機嗟何可及掛有司之罪籍名或未除用再瀝於肺肝敢上塵於旒扆理無難者宜靡悼於攺爲事已灼然遂悉從於釐正此蓋皇帝陛下干行以健離麗而明體大舜聖讒之方廣有唐辧謗之略孤忠素節事已白於九原弱子防孫誓各堅於一死微生何算洪造難酬露布

擬嶺南道行營擒劉鋹露布

嶺南道行營都部署潘美副部署尹崇珂都監朱憲等上尙書兵部臣等聞飛霜激電上帝所以宣威罸罪弔民明王以之耀武我國家仰稽象大啟洪基將復三代之土疆永泰萬方之生聚西平巴蜀云雷敷潤物之恩南定衡湘江漢鼔朝宗之浪惟嶺南之獷俗獨恃逺以偸安久背照臨罔遵聲教僞漢國主劉鋹性惟凶惡識本庸愚以虐害爲化風以誅戮爲政事制火牀鐡刷之獄人不聊生設剉碓湯鑊之刑古未嘗有恨刀鋒之不快用鋸解以恣情臠割刲屠窮彼殘害一境吁天而無路生民何地以稱冤眾心徯後如望云霓我皇帝仁深卹隠義切救焚遂發干戈拯其塗炭臣等上憑神武遙稟睿謀舉軍未及於半年乘勝連平於數郡累逢戰陣無不掃除劉鋹逺懼傾危尋差人使初則稱臣上表具陳歸化之心後乃設詐藏姦翻作款兵之計臣與將士等仰承睿旨不敢逗𨖻於正月二十七日已到柵口去廣州只及一程劉鋹又頻發佐僚來往商議漸無憑準固欲淹畱兼於諸處收到新出僞命文牓皆是防合逆黨以拒王師至二月四日果遣其弟僞禎王保興等部領舉國軍兵並來決戰臣等憤其翻覆認此狂迷尋結戰以交鋒復揮戈而誓眾行營將士等感大君之撫禦咸願竭忠怒逆黨之拒張爭先效命八十里鎗旗競進數萬人殺戮無遺尋又分布師徒徑收賊壘其劉鋹知城隍之必陷將府庫以自焚烈焰連天更甚昆岡之火投戈散地甘從涿野之誅劉鋹則尋卽生擒廣州則當時平定其在州官吏僧道軍人百姓等乍除苛虐咸遂生全無不感帝力以沾襟望皇都而稽首此蓋天威逺被宸算遐敷平七十年不道之邦救百萬戶倒懸之命殊方旣入長承日月之回光鴻祚無疆永荷乾坤之降祐其劉鋹並僞署判六軍十二衛禎王劉保興太師潘崇徹等並舉國軍兵及太史內太師龔澄樞列聖宮使六親觀軍容使內太師李托內門使驃騎大將軍內侍中薛崇譽等朋助劉鋹旅拒王師旣就生擒合同俘獻臣等幸陪戎事倍樂聖功無任快抃歡呼之至謹奉露布以聞

擬升州行營擒李煜露布

升州行營馬步軍戰棹都部署宣徽南院使義成軍節度使臣曹彬等上尙書兵部臣等聞天道之生成庻類不無雷電之威聖君之統制萬邦必有干戈之役所以表陰慘陽舒之義彰弔民伐罪之功我國家啟萬世之基應千年之運四海盡歸於臨照八紘皆入於提封西定巴邛復五千里升平之地南收嶺表除七十年僭僞之邦巍巍而帝道彌光赫赫而皇威逺被頃者因緣喪亂分裂土疆累朝皆遇於暗君莫能開拓中夏今逢於英主無不掃除惟彼江南言修臣禮外示恭勤之貌內懷姦詐之謀況李煜本是騃童固無逺略負君親之鞠育信左右之姦邪曽無量力之心但貯欺天之意修葺城壘欲爲固守之謀招納叛亡潛萌抵拒之計我皇帝度深含垢志在包荒輟靑瑣之近臣降紫泥之丹詔曲示推恩之道俾修入覲之儀期暫詣於闕庭庻盡銷於疑間示信特開於生路執迷自履於危途托疾不朝堅心背順士庻咸懷於憤激君親曲爲於優容但矜孽豎之愚防慮陷人民於塗炭累宣明防庻俾自新略無悛悟之心轉恣陸梁之性事不獲已至於用兵大江特創於長橋鋭旅尋圍其逆壘皇帝陛下尙垂恩宥終欲保全遣親弟從鎰歸回降天書委曲撫諭務從庇防無所闕焉終懷虵豕之心不體乾坤之造送蠟書則勾連逆冦肆凶徒則劫掠王民勞我大軍駐逾周歳卽人神之共怒復飛走以無門貔貅竟效其先登蟣虱自悲於相弔臣等於十一月二十七日齊驅戰士直取孤城姦臣無漏於网中李煜生擒於麾下千里之氛霾頓息萬家之生聚尋安其在城官吏僧道軍人百姓等久在偏方困於虐政喜逢蕩定皆遂舒蘇望天朝而無不涕洟樂皇化而惟皆鼓舞有以見穹旻助順海嶽知歸當聖明臨禦之期是文軌混同之日捲甲而兵鋒永戢垂衣而帝祚無窮臣等俱乏將材謬司戎律遙稟一人之睿略幸成九伐之微勞其江南國主李煜幷僞署臣僚以下若干人旣就生擒合將獻捷臣等無任歌時樂聖慶快歡呼之至謹奉露布以聞

防問

經學

問六藝之學亡於秦存於漢然自漢以來諸儒異論當時無以折衷故兼收而並用之施孟梁丘易歐陽大小夏侯尙書公谷春秋皆立學官劉歆有言與其過而廢之寜過而立之綜所以久六藝之傳者諸家之助爲多國家廣學校訓經義易詩書三禮皆列博士此甚盛徳至於春秋則尙謙遜未遑也意者其有待耶且左氏公谷之書自漢至於今並行未能偏癈將采劉歆之論皆立學官則疑非所以一道徳將攷三家之言而去取焉則質之聖人孰爲得失不然𨿽陸質啖助孫復石介之徒茍有得於聖人之意無不可立者此皆學者所宜言上之所宜聽諸君其著之勿忽

武功

問昔馮奉世有功外國蕭望之以爲𨿽有功效不可爲後世法奉世卒不得侯郝靈佺奉使傳黙啜首至京師而宋璟恐後之幹寵者爲國生事逾年才授郎將此兩公長慮顧後謀國深切然往時義陽擊斬樓蘭定逺通道西域錄功受封流澤後世施設之致殊科而詳味其旨良各有以夫主上乘先皇帝討擊之威元年夏人犯塞不戰而遁二年縛靑宜結西羌震詟此亦乘釁投隙不可失之機防脫有志略之士憂國發憤見防而作一建非常之功則議官文吏得無拾蕭宋之餘以扼之耶幸折衷其是非試豫爲之處焉

治法

問周之盛時法謹於上人循法於下有善莫之蔽亦不能蔽不善不能容亦莫之容信誕實僞不可掩如此故五州相賔所賓必進五家相保所弗保必廢當是時在上者無爲也取捨寄之眾心而已傳曰鄕與朝爭治蓋謂是矣國家一徳同俗爲日已久宜若靡然向風比隆三代之盛今也猶患其不然人無常心士無正智昔所是者今以爲非此所貴者彼以爲賤私義偏聽詭情匿智上莫得而察也使天下之人爲善不得進爲惡不患廢如是者非特艸野之民學士大夫預有焉其故何哉夫豈教之不至歟將賞罸未明好惡不一也今將鼓厲風俗使好惡不殊情實無隠取捨同於上有同於成周之時諸君以爲何施而臻此由堯舜而下訖於周道徳明法度正著於書具在也自秦而下訖於五代則得失成敗之致爲多故矣其迹亦有史存焉學者據經論世自秦而下或略弗道抑嘗攷之髙光創業繼統文景風俗醇厚武宣制作中興顯肅向用藝文語兩漢者於玆爲盛矣蜀與魏抗衡累世二晉𨿽遷享國尙久中原江左建立相望唐有天下興於貞觀盛於開元肅憲文武皆號治世彼其所志所爲所造所就𨿽不一道然施爲之方其必有得傳不云乎亂國之法有可隨者況歷世之盛而可略哉朝廷稽攷古事施之有政厥如弗及諸君其按舊史著之篇以待采擇焉

勸農

問先王井牧其田野以任民什伍其人民以治野制爲法令使參相得然後建官設屬爲之帥厲當此之時田疇則辟溝洫則治倉廩則實𨿽有水旱人無菜色傳所謂積於不涸之倉於此有焉國家疆理海內靡田不墾谷粟之獲不可爲量數又有常平義倉以逮貧阨公私之給宜若裕如而歳一不登人有饑色至或阽於死亡何其食之不贍也夫利原於天物布於地古之天下亦今之有也而多寡贏不足如此無乃民之從事於末以害農者蕃爲酒醪以糜谷者多六畜之食焉者夥歟不然治野之法攷於古或未中歟古人有言行其田野計其農事而饑飽之國可知也諸君以所見於今攷所聞於古逺思利害所在庻將與執事者共之

通商

問古者斵木爲耜揉木爲耒耒耨之利以教天下而食足日中爲市致天下之民聚天下之貨交易而退各得其所而貨通食足貨通而天下無事夫錢刀之利布帛之用金錫木材魚鹽果蓏器服纖嗇之物彼編戶齊民闕一不具有不可以終日而況上之人哉故先王制商賈之職使之通功易事因利轉徙非有調發期防而逺近之貨交足此亦天下之至術也及至後世上好而下有甚無用之器難得之貨紛紛爭出於是遊手益眾本業益壊諺曰農不如工工不如商蓋農之人一而工商之人百自漢以來議者發憤爲言未之有攺國家承平歳久生齒充盛遊手末利之人視前世不能加少然而貨賄之積猶有所未通此其故何也夫二邊爲國捍蔽常患谷貴而食不給三江五湖衣食之原然錢幣不足而有貿易之患吳楚之材木不勝用而殽函之人穴居渤海之魚鹽不勝取而鄒魯之人藿食至於器械百工之物不相爲用者難以毛舉然則無乃不足於貨乎夫商賈繁而貨賄盛此理勢宜然也今交利者眾而貨利不通是必有說焉有司方究利害之所在以救斯諸君不可以不告也

兵法

問漢使韓安國王恢議匈奴安國欲勿擊恢以爲擊之便卒有馬邑之事漢不足法也然兩人持論議往返齗齗焉有足觀者諸君試爲漢計宜如何而可因擇其言亦有可爲今日用者乎傳曰地利不如人和此至計也然趙奢先據北山秦不得逞武侯出斜谷宣王屯渭南惟視中原之得失以爲成敗由此言之爭地之利其亦不可以已耶抑秦趙之所取捨與魏蜀之彊弱自有辧也古人有言不至學古兵法不以法亦可以濟乎吾子攷古人之已行與吾子之所蘊並著於篇待上之求焉傳言技擊不可以遇武卒武卒不可以遇鋭士鋭士不可以當節制節制不可以敵仁義夫節制之不可當仁義之不可敵其理甚明至於技擊武卒鋭士之優劣如何【案此下有闕文】

攷工

問工天下之末作也不備末則本不立不制其末則本安得而立乎故先王之法工之在官者六分其官而工居一工之在民者四分其民而工居一多寡之數以是爲稱猶患其赴之者眾則爲術以權之不飭宮室不靡異服奇技淫巧以疑眾者殺無赦當此之時持規矩繩墨以事上與遊手末利之人法度之外無敢爲也今承平歳久生齒充盛繡組雕鏤賈生董子之所不能道者尙多有之而戒禁之令漢唐之所能行者或未舉也如是而欲事簡財省風俗朴厚以成徳化之盛顧不悖哉今將攷古之所可行擇今之所宜禁諸君子以爲安所適從也

啟

監司賀冬啟

伏以土炭平衡气適推於火勝地雷觀象時方慶於陽生恭惟某官性質惇閎才猷髙妙膺此澄淸之寄隠然聞望之隆宜上天之降康協大雅之求福某坐縻吏狀阻造賓墀祝頌之誠倍百常品

賀保馬啟

伏審祗奉恩綸榮更使節獲依仁庇深切歡誠某官風力敏彊性資溫厚道洽士論政爲吏師隱然聞譽之隆膺此澄淸之寄方朝廷更新於馬令俾郡縣講究於詔書非有通明之才孰當臨按之選果膺襃擢實快觀瞻眷春律之將窮仰使臺之尙逺茂惟徳履日擁休祥益冀保頤下副頌願

到任謝執政啟

比叨詔檄誤賜守符驅馬過家懷章入部以材資之素薄當事任之非輕惟感與憂以夜繼日伏念某降才不腆賦命多艱間被選掄秪速罪戾免官歸郡滿歳奉朝豈謂上聖推含垢之仁諸公篤念舊之義輔郡甚劇實難備員官資尙輕俾爲假守況事功交作之際當殘廢未完之時大非顓愚所克稱副某官爲國造士因能任人兼聽百官之成不遺一介之賤非徒假以光寵亦將責其勤勞儒者舒緩養名願以爲戒古人造次集事敢不自彊庻酬已知少避官謗

代任舅謝執政啟

準告以宗誼前通判沂州日監督捕獲賊人張開等防恩特授某官者小盜逋誅方積淹時之懼洪恩疏寵忽叨增秩之榮伏念某奮自艱危困於冗散習知田裏之事久服簿書之勤法令爲師人何容於私意夙夜匪懈事不見其難成拊心自信於平生投老但甘於常調憶昨竊攘嘯聚村落驚騷坐慙銷弭之功往持督捕之令吏兵致命魁黨就擒職分固所當然賞典獨安取此玆蓋伏遇某官甄冶萬類銓衡百僚庻事康於股肱太平期於旦暮迪上以先王之典欲好善之獨優納人於君子之塗故疑功而惟重是令窮陋有此超逾重念某名弗掛於黨人年未加於耳順素非狂瞽胡肯退藏徒以叢眾責於一身未能供卒歳於千指冀沾眞館之俸且便汶田之耕然而力未逮心得不償失痛彊仕之不再感盛時之難逢儻垂抆拭之仁尙有激昂之气申於知已聊以陳情

昭雪先公謝執政啟

上聖端臨羣賢拱輔萬事罔有勿理百姓自以不冤洪惟累朝欽愼庻獄匹夫輒讞尙戒毫釐之差大臣見誣可容白黒之憶昨禍起不測謗加已亡陷燕桑之謀聖主覺其書詐抱田貫之義志士或以死明備見不根之情猶施及嗣之罸窮海萬里兩柩弗歸毒癘三年一門垂盡肆龍飛而虎變聿晛見而雪消藐是諸孤首防拯拔實𨿽甚厚名則未然且將而必誅豈容降等之坐而否則無罪安用防赦之文載援疑辭上求決語初屏錯於羣枉又刋落於舊章詔音一傳士气如洗此蓋某官房杜在位丙魏有聲直道以盡大臣之能虛已以應天下之務推引人物不間戚疎馴致上恩以及存歿重惟先正早預常僚晚歳離騷魂竟招於異域平生精爽夢猶托於故人幸山公之在朝痛介侯之無祿霜露所感日月有期然而貶降之秩未還弔卹之恩尙闕扶杖以聽終觀詔令之行造膝而陳更賴弼諧之助言盡於此涕不自收

到任與鄰郡啟

比叨詔防來領郡章學術闊疎彌切官箴之畏聲光密邇敢忘鄰寶之依某官政術吏師材資國器方均勞於外府行輔治於中朝竊仰素風實勞鄙素

書

上文潞公書

月日具官某獻書太師潞公執事天下之逹尊三其備福五凡有一於此足以髙世而執事體全徳履盛位處乎聖人之時勲勞福祿崇顯光大自朝廷之所倚重士民之所歸仰武夫孺子山陬海澨聞執事之風頓首斂袵而某不韙欲以言語文字形容其風肆言之則詞費約言之則意奪決非稱謂譬諭之所能及因不敢不敍其所以來而自致其意某不佞無他技能惟讀書論世攷已然之事以識其非常之人以是爲見也言論風防又無所傳也三十餘年矣則以其所以稱者識之相望乎寥寥而心迹之妙如自其眉宇中得之其下遺書野史靡所不究必識其人而後慊其於前世之士如此而況處今之世以學爲官竄名士大夫而目不識執事獨與武夫孺子山海澨之徒向風而斂袵焉豈其本心哉方士大夫羣趨堵進忽前乍卻爭毫末於執事之門而獨抱區區之本心逡巡不進亦非茍以爲異誠各有趣也今執事以王勲國功歸之朝廷以完名全節付之當世而獨收其不貲之身以去前日之羣趨堵進忽前乍卻爭毫末於門者殆將望執事之僕禦而不可得某於此之時而識執事承其顏聽其聲悠然問貺然辭以比夫遺書野史期古人寥寥之中竊自以爲有得焉遂忘其愚伏惟加憐而進退之幸甚不宣

代陳伯通見許少張書

某聞之也有以制天下之動而不勞有以羣天下之散而不亂者法是也法之精出於道徳性命之微而其粗入於政刑號令之末惟其出於至精則非聖人有所不盡及其入於至粗則匹夫匹婦可以與知是故創法以詔後世者聖人也因時攺作者賢人也以死守之者有司也不敢私議者眾庻也士之生於世防而讀天下之書長而論天下之事者備矣然而無異於不敢私議之眾庻者何也不得其位則不預其事故也是故天下之士患無其才也有其才矣患無其位也有其位矣然而又無以異於以死守法之有司者何也不得於上故也故士之退而不得其位則不敢私議而不足進而得於上則因時攺作而有餘此世之君子所以守道俟命以得其位爲難也以得其位爲難而又況得於其上者乎恭惟執事道業之純備學術之精明士大夫所以歸向屬望者固已厚矣側聞朝廷重念荊湖逺方政治未盡其理再以察訪之權委執事執事可謂內有其才外有其位者矣道業學術足以自結於主上而至誠密勿人之所不聞則所以得於上者又可知矣士大夫平昔之所以歸向屬望者莫不引領以觀所爲某實荊湖人預聞盛際固已欣快而又裏閈之相近耳目之相接有不能忘心者多矣然不肖之身孤窮僻陋甘自齒於眾庻亦已久矣今者幸當無所不用言之聖時而復遇執事求欲用言之際拳拳之心願進見於門下茍賜頃刻之間而垂問焉則匹夫匹婦之愚或有冀於賢人君子之擇也臨紙不勝區區

代進士洗翺求見郡守書

某聞之豫章之木其長九仞瞰壑而視肩於尺箠陽朔之石其廣百圍逾嶺而望方之累卵此無他勢卑者隠其長勢逺者蔽其大也士生而貧且賤越在下國身與鄒魯諸儒齊楚辯士燕趙奇節之人風馬牛不相及也貿貿倀倀耳目坐廢不聞搢紳先生謦欬之音其勢何特瞰壑之卑逾嶺之逺𨿽其瑰意琦行陵厲秀發久將日銷月耎終就鄙吝而已又況才質本薄濟以僻陋非有九仞百圍之實而欲以髙且大望於世之人亦何可得乎以是當食輟餐中夜忘寐歷觀古人相與之際彼皆目擊道存一笑莫逆悟合之妙非言非黙若有法度存乎其間某不佞竊嘗有志於此又讀莊生郢人匠石之事知夫忘言之辧在人者昜工而不動之質在我者難持思遇當時所謂賢士大夫一試其意而得也恭惟某官名卿之後以學爲官事業顯著聞聽有年所以出分符守實來此邦而某以邑子諸生贄言進見以言其文則羣趨堵進忽前乍卻何道之有以言其情則無非是者凡某官一語一黙邦人視效者某實有得焉而某之於閣下必待語云而語黙云則黙則亦豈某之所試者哉閣下有忘言妙斵之功則某也亦將無卑逺隱蔽之患古之人所以貴賤賢不肖常相爲用而身名俱榮未有不出於此某之受賜不已多乎區區惟閣下諒之

答孫彥文秀才書

某頓首彥文閣下伏承臨訪惠書辭意鄭重出於好問因見期以先生長者之事非所敢知也朝廷廣庠序隆師儒道化之流際天接地士之生斯時患不爲而已茍加之意不出閭裏而師友之益弦誦之樂舉在於此所問而通所學而得所欲而至故事半古之人而功倍之莫便於斯時況以材質之良加夙夜之勤譬如巨魚縱大壑右洞庭左彭蠡洪瀾巨浸惟意所適其所乏者非水也而顧視潢污行潦之潤猶欲一涉焉則亦過矣夫經術論說之微防古今治忽之已事諸子百家之餘意彥文探討之至復熟也然而辭章之變隨世損益故前人謂英華出於情性賈生俊發則文潔而體淸子政簡易則趣昭而事博子云沈寂則志隠而味深平子淹通則慮周而藻密其論大率如此彼數子者非出於三代陶冶成就之力也而原其情性之美則卓然足以髙世況庠序淵源有若今日而篤學好問又如彥文者則三代之文體制具在彼數子亦何足以睥睨乎比聞有司患程文泛濫思得雅正之詞以勵學者彥文資粹秀發爲詞章以副有司之求在加之意而已

答趙子文書

承子文不復調官日與家妹齋素參禪虎兒已令披剃子文又多入諸山尋訪尊宿篤好如此眾所讚嘆某學無所得言不足采顧諳歷稍多又骨肉之故不能忘言子文上有親慈下有妻子諸緣未散要當隨順家世門戶要當主管今畱情如此諸事得無偏廢一也古人學道以彈琴設諭謂緩則無聲急則斷絕要令身心調適乃可證入今攺易平常暴自刻厲大節急矣日長月逺何以引久二也學道在心不在形迹今罷官攺業夫妻粗糲小兒無知亦使披剃此但出家門庭餘事正使全家削髮山林遁迹茍心地未安終必無益若心念相應在家修行亦自有優婆夷經三也入道無門無處非門古人問答言語才是一節故曰十二時中許爾一時外學何謂外學謂學佛法然則十一時中其意可見今求師問話決擇因緣外學進矣遂以爲道盡在此無乃不可四也古人學道途轍不一而無意爲主子文今日之事乃因長子喪亡悲惱自失有激而然似非無意他日年祀寖逺悲心更微刻苦之力稍倦則退速之效可跬而俟五也事難毛舉聊陳五說若果能以無意爲主以退步爲進除去執著身心如一誠如是𨿽不學諸方何以尙此所謂家世門戶父母眷屬妻子皆是佛法中事何常妨閡區區竊爲子文安此或曰聞勸人精進不聞勸人怠惰某曰古人不云乎爲破戒人說持戒法爲持戒人說破戒法故美食非不養气過飽則患生毒藥非不害性當用則病除顧用之如何耳尙須款見面道

與張侍郎書

某頓首蕓叟宮使侍郎某屏迹田廬人事廢缺累年書不至門下亦久不奉賜教晁詠之朝奉來能言動止以慰馳情知今春尊少違和尋以康復又知令子繁惱髙年常情所不易堪忍惟逹觀逺照當自有度此非鄙淺所敢擬議也徳望惟舊悠然退處而士之傾仰愈深尙厚自愛爲斯文重某有哀懇非門下無當告者昔先人行已本末信於士君子固久晚歳遷謫亦與諸公同過身後誣謗又防聖朝核實已賜昭洗則事皆無可言者獨私自念舉已久壙中隧首皆無碑志生平事迹無所載日復一日尙幸先人交友有數公者在𨿽未嘗相親接見勞苦而諸孤實歸賴之如長途炎暍遙見美防差彊人意今諸數公者稍稍淪謝存者益寡更復隔闊欲一望見之且不可得況欲熟其話言則先人遺美遂將泯沒無所質問一念及此心死形廢忽不知夜之旣旦某行年六十一衰殘多疾如是就死終不瞑目以是歸誠門下日夜念之至復熟也意者碑志𨿽不可作先人有文集三十六卷儻不惜數刻之暇一爲序引使先人平生大略得以槪見不識聞此亦憫然有意否乎伏惟哀憐聽許身當伏屏思口陳至誠而東西遼阻輒以尺書干冒舉措不中節亦惟有以諒之文集不敢寄逺謹錄其目上呈鄕人曹欽若文林聞其請見甚數因其歸任良便敢附此書如防賜報卽卜日別走家僮往詣聽命臨紙不勝拳拳

代人求薦書

某聞士生而貧且賤君子不以爲窮惟愚不能自立不見收於賢人之門君子以爲窮也古之士衣不兼食不屬曽不以爲憂則以有世之賢者爲之歸賢者推誠汲汲如恐不及亦以世之窮人惟我是賴當今之時寛厚得士操可爲之勢若執事者乃下之所難遇而厄窮困躓愚不自立若某者亦上之所罕見伏惟赦其狂使畢其說伏念某結髮而仕奔走郡邑之吏三年於玆矣兢兢業業竭智盡慮不敢有毫髮之過然亦未嘗有涓埃之功公卿大夫憐而薦之者亦有之而終未足以應銓選之格以是年愈老而身益困若此者不謂之窮可乎今天幸乃在執事之部吏吏無賢不肖爭出疊進以不得於執事爲恥其病窮久矣而不思所以自達則愚何時而瘳乎可否之際惟執事少加憐焉不宣

學易集卷五

欽定四庫全書

學易集卷六

宋劉跂撰

序

溫道士字序

熙寧十年冬餘侍親京師間則訪故舊與語而得溫子其爲人大抵恭而和喜讀書善談說然少而有目眚居欲就淸淨避事自養益浩然欲逺引者久而不欲去其母明年夏餘居定力寺晝有道士叩門且入余愕視則溫子也問其故則居於醴泉觀事其師王慶之旣閱月矣爲余道其詳已而泣且請曰某不孝至於此昔先人捐館舎母氏蓋甚少而安適貧約不少倦爲有子也某不幸以疾不得寧而去𨿽母氏安伯氏之養聽許之去獨不歉於心乎將何以教之餘聞而悲之因語曰古之人稱不孝有五子曾有一於此乎且擇其術安其身不以不義施於親而終之君子謂之孝而義之厚薄勢之疏宻則不預焉子殆似於此𨿽然猶有告也京師聲利之宅非有佳山水而緇黃聚集視天下爲多蓋語黙動容之間有足以施其親者甚眾子之質誠美矣又知吾言而終之誰以子爲不孝他日又請曰某之師名之崇道願得字以爲戒也余曰所謂道有以加於孝乎子惟勉餘言則無媿於道矣乃字曰孝俶而書前日之言遺之遂以爲序

傅坦之字序

古之人有身被窮約而簡易佚蕩曽不戚戚如漢之揚雄者有富貴利達而內不自得奄奄如唐之韋執誼者夫得而悅失而戚亦人之常情而兩人者如此由是言之則居世悲憂愉佚系其心所處何如而身之利害不預焉蓋人之不可誣久矣內直則安內不直則歉然之色不謀而生彼𨿽陰自閉匿陽爲充肆自以爲有處而不情之徵兆見於面目之外以是而享榮名躬利澤特以身而寄也其心𨿽欲一日逍遙且不可得況有所謂直道而行者哉夫惟昔之達者視處其身如庖丁之處其刀恢恢乎其遊於世無入而非樂地此無他其心直而已傳所謂仰不愧於天俯不怍於人其是之謂乎吾友傅子少好學外簡易而內淳至名曰坦之其體定矣然一有愧於中則將有不果坦者乃爲之字曰無愧夫人之處其中者誠無愧矣則披心委情𨿽之鳥獸蠻貊行矣況於人乎況於州裏乎使不幸而貧且賤則揚子是已未能無愧也則險僞將不召而至𨿽一語一黙且不得以直達況於出處乎況於利害乎幸而富且貴則韋氏是也又何足道蓋嘗持是以相天下之人凡詭形匿智俛仰低委號爲崇深以自阻固者彼皆有至愧於中者也豈不欲爲坦直而心實使之如此何可誣乎然則自斯術以往豈特吾子志之吾實志之久矣期與吾子共之

東原集序

吳人聘魯聴歌風雅頌而識其國俗之變及其得失之迹漢儒稱民性剛柔系水土之風气備論四方分野稟受各異某少時讀之以謂性一爾事物𨿽異豈其人或殊哉而驟聞歌辭亦豈能盡識其故如目覩然是皆史家傅防嘗私竊疑之及身壯且老以事適四方多與其人遊處嵗久漸漬熟其情僞𨿽曰土風所致而其人資質淵源故自有不可同者頗已驗班生之說又得其所爲文觀之詳味托寓之情以驗其所效於後班班多中則季子之智未易爲不知者道然後乃知少之時信理而不信事於學爲陋昔我先人蚤以諸生從鄕先生龔公學問數道公剛毅誠慤行安而節和其爲文章似其爲人蓋上世居萊蕪徙淄川又徙東平皆在齊魯儒學之地自孫宣公賈存道先生泰山孫䢐徠石二先生兵部王公吳文肅公李天章公十數人者皆以經學治行大顯於時而公繼之磊落相望立乎大中之塗世所謂醇儒朴學誠在齊魯爲多則分野之論於是焉信公有易說文中子說臺諌奏議皆別爲書藏家論防記銘書序詩文凡若干篇爲東原集五十卷其言深博爾雅造次必於信義人皆知非淺丈夫之作而或未能深探其防異時智識之士一歷耳目則所謂泱泱乎沨沨乎必有能辧之者公沒後三十餘年曾孫愔能讀公書求文爲集序顧某也何足以知公哉以所聞於先人爲詳故書卷末以自致其景仰之意某年月日謹序

萬佛名經序

趙郡李侯常武之夫人樂安孫氏自常武歿屏居裏第閱誦藏經積十餘萬嵗鈔取佛名類聚次第數至一萬使其子周南召南繕錄成書析爲十卷題曰萬佛名經嗚呼善哉未曽有也昔在無數刼時有同名佛同名國城同名父母同名眷屬佛言使我住世防塵數劫說此同名佛數終不能盡況復種種異名由是言之佛名廣博無有央數非佛與佛誰能知者然薄伽梵爲舎利子說七佛爲善作長者子說八佛爲彌勒說十三佛烏波離問三十五佛妙光世中五十三佛乃至過去莊嚴未來星宿見在賢劫各有名號若千若百若廣若略廣或億萬略惟一二非限量也非多寡也應其機緣隨其願力故無限量中示爲限量無多寡中說有多寡今夫一人之力十數嵗之間期至防甚眇而受持成就遂盈萬數亦云極矣不可有加矣學道者安住空寂捨諸亂意端身正向不著形色系念於佛唱其名號入於一行三昧了知十種功徳誠如是𨿽一佛所足以種諸善根故蹔稱南無滅罪塵劫具足十念棲神淨土而況增益積累如是之多又復書冩受持展轉流布使未聞者得聞未信者起信如人處闇照以燈燭如人方渡助以津梁不離於此位而萬佛之名現前推原其功自夫人起其爲利益寧有旣耶抑嘗聞之一切諸佛法如像如光景如夢如水月故色與虛空等爲幻事佛及眾生均是增語然則謂名號畢竟有何異說食充饑謂名號畢竟無亦應喚火得水學道者如是思維如是悟入然後於諸名號一意自信𨿽不誦猶誦此之不知而逐於音聲气息胸舌喉吻𨿽誦猶不誦也可不察哉夫人之子求爲序引因試論之以成夫人之志云河間劉某序

後序

夫人世家錢塘曽祖贊隨錢俶入朝賜以官祖質父量皆擢進士第妣李氏常武姑也世爲婚相好故始笄歸常武常武事親孝得官無仕進意衝澹不競人物爲鄕裏第一夫人與爲體宗族皆謂之稱皇姑王太夫人嚴重謹禮罕能順適惟夫人是安寢疾久夙夜服其勞禱於上下請以身代喪居哀次因得羸疾彌年乃有瘳已而亹亹綜家事調防內外人情感服尢好施求者靡不厭其意孤嫠來歸如仰慈母奬防成就曲有恩意視人因厄猶已困之大寒輟衣衾當案推飲食惟恐弗及人或爲夫人難之𨿽其子亦稍動容勸止夫人笑而不應雅性無嗜好服用極儉薄閱佛書解其要義晨夕禮誦非有故未嘗輒闋蓋常武歿後十有六年享壽六十有三大觀元年正月二日終於適寢二年七月十三日祔常武墓河間劉某旣弔夫人之子周南召南於廬他日又弔於殯二子同辭泣曰先夫人積行勤勞備有眾善法應銘顧其子孱陋莫爲介紹於世之顯人以得銘日月逝矣念先夫人所錄萬佛名經夫子嘗爲序意者益著副篇載其行事並納諸壙中儻亦可以爲銘矣乎某曰是亦銘也已𨿽然序經可能也若曰夫人之事敢辭又固以請乃采掇事迹得其實爲後序如二子之意焉

鄭州原武監碑陰后序

元祐六年八月天水趙公君錫以監牧使守鄭問其屬曰原武監吾先大父文定公所請建歷年滋多中廢而復其事迹本末固宜有存者吏閱故牘不能槪見或得故邯鄲李公淑所爲監記良悉而其石毀亡公覽之慨然將復紀刻防易守宛丘八年四月中公自陳復來守鄭州礱石前具乃使節度判官朱浚明推官孫勰書篆李公舊記凡慶曆丁亥之官氏咸敍刻之又使管城令劉某別爲後序刻諸其陰按原武監由慶曆而後官守事治如邯鄲語中無所攺逮熙寧七年四月河南使者有言始析而入旁監八年罷南北兩使其監悉廢於是賦馬給軍墾地爲租廬舎器用聽他有司射取或拆賣之旬月之間其地爲墟又十有三年有詔復爲監如故以京輔近郡保馬八百匹六縣故地千四百五十五頃有奇隸焉是嵗鄭始復爲州諸役並興而監尢急緍錢所發不問名籍吏毋得舞文畨休以百計而奔走執事之人自稱詔以六十日爲期期足而畢凡爲屋八百二十有四官居園舎吏卒之區前記所有略具而井棚溝封植藝之事其職在縣吏者嵗嵗增治之以爲常以今防之一廢一復費累巨萬而嵗之經用不預此亦傑役而七年於玆未有書夫國馬大事也利害之數上之人實圖之則何爲而廢何爲而復固無得而記云至於事物名數及其嵗月烏可以無識抑聞之異時孳育之法常在沙苑及河北而原武沙苑諸監専牧養而已今並河竭澤馬皆他產不能暑濕故登駒之賞設而未應牧地散接田壠華離相錯其形如犬牙如蠧文如靨之著面非截彼屬此公私易置疆理不可得而治也溝封之法廣深三尺其崇再倍又植之林以爲阻固嵗時湮圯工以千計而丁壯數輩獨任其責一捐閒粟數百千斛以募貧民則倍爲崇深可支十嵗嘗得是三說於邑人其言𨿽未必盡是要必有可擇者故因敍前記纂輯後監之事並錄其說以偹有司攷焉八年五月一日序

闕題

粵自靈山拈出蔥嶺傳來天下嚴林分枝布葉石霜古月海防重圓略在祖山隠若敵國誰主玆地演公其人惟公系本坤維化行淮甸三提祖印二紀於玆仁義道中空華發果荊棘林內石筍抽條莫將優鉢現前翻作葛藤防去本覺首座見推道伴俾述敍言角龜毛敢期有實狐裘羔袖終愧非宜紹聖元年十月四日序

般陽集序

往嵗守官鄭圃地當孔道西遊釋子多所延接問其所詣非五臺卽招提招提西都道場今芙蓉湖老人楷公昔所棲止大善知識徒眾輻湊幾在臺山分受禮謁其後遷寓東州機緣句偈往往在人風聲所臨靡不歸向於是臨淄趙侯摹公偈頌號般陽集詒書鄙人請爲序引某早嵗信道老無所得究觀妙語欲加形容而悶乎情忘嗒焉辭喪夫與豹除斑未之能也爲蛇畫足豈其然哉嗚呼洞山之後五世而幾息投子以來一傳而大振興衰天也亦由人歟政和五年十月望日河間劉某序

金石錄序

東武趙明誠徳甫家多前代金石刻仿歐陽公集古所論以攷書傳諸家同異訂其得失著金石錄若干捲別白抵牾實事求是其言齗齗甚可觀也昔文籍旣繁竹素紙札轉相謄寫彌久不能無誤近世用墨版摹印便於流布而一有所失更無別本是正然則謄冩摹印其爲利害之數略等又前世載筆之士所見所聞與其所傳不無同異亦或意有軒輊情流事遷則遁離失實後學欲窺其罅搜抉證驗用力多見功寡此讐校之士抱槧懷鉛所以汲汲也昔人欲刊定經典及醫方或謂經典同異未有所傷非若醫方能致壽夭陶景亟稱之以爲名言彼哉卑陋一至於此或譏邢卲不善讐書邢曰誤書思之更是一適且別本是正猶未敢曰可而欲以思得之其訛有如此者惟金石刻出於當時所作身與事接不容譌妄皎皎可信前人勤劬鄭重以遺來世惟恐不逺固非以爲誇而好古之士忘寢廢食而求常恨不廣爾豈専以爲玩哉余登泰山覩秦相斯所刻退而按史遷所記大凡百四十有六字而差失者九字以此積之諸書浩博其失胡可勝言而信書之人守目所見知其違戾猶弗能深攷猥曰是碑之誤其待未之思乎若乃庸夫野人所述其言不雅馴則望而知之直差易耳今徳甫之藏旣甚富又選擇多善而探討去取雅有思致其書誠有補於學者亟索余文爲序竊獲附姓名於篇末有可喜者於是乎書

金石苑序

東平劉繹如成叔裒次前代金石刻爲書不以世代嵗月獨以得之先後爲次第取其先大父素所藏著卷首凡得四百袠目曰金石苑請余文爲序始余識成叔時年二十餘方以進士得官時時來過余舎所誦說已多鐘鼎間語其後又十四五年毎見毎進於前今遂以成書亟有請幅袠大小頗得中制裝禠亦精好覽之殊可喜自三代漢唐迄於今金石遺文甚多蓋不可爲量數湮沈消落之餘所存猶不勝計然而散在四方遐僻幽絕人力莫能盡致今所有如此其於玩心遊目亦可謂有餘地則成叔之苑不足恨其小也𨿽非長洲博望彌山亙谷而比之托寓迫迮無所散懷不亦旣富矣乎余友人滎陽王怡彥適身爲縣令而夫妻手裝碑本無虛日職事曠被拘不得去而不悔浚儀董之明子年少亦収藏古今刻辭亹亹成誦數遺余東漢以前墨本東武趙明誠徳甫貴公子酷嗜古學仿歐陽公集古攷定同異爲一家言今成叔又有是書且言當滿千袠乃止士大夫好之篤而余未識之者又不知其幾何昔人刻石爲二一植山上一沈水中又多卽山磨崖大書深刻彼其意豈徒然哉所以期望於後之人至深切而常情漫不領略視碑之存亡何啻越人視秦人之肥瘠鳴呼世常得如數公者可謂無負前人哉近有知名士文學著稱問其書笥所藏赧然自失徐曰爲有力取去余毎向人說數公必舉此士爲對蓋語勢當然則今所書亦不得而略也

泰山秦篆譜序

史記載秦始皇帝及二世皆行幸郡縣立石刻辭今世傳泰山篆字可讀者惟二世詔五十許字而始皇刻辭皆謂已亡莫可復見宋丞相莒公鎭東平日遣工就泰山摹得墨本以慶曆戊子嵗別刻新石親作後序止有四十八字歐陽文忠公集古錄亦言友人汪鄰幾守官奉髙親到碑下才有此數十字而已余以大觀二年春從二三鄕人登泰山宿絕頂首訪秦篆徘徊碑下其石埋植土中髙不過四五尺形制似方而非方四面廣狹皆不等因其自然不加磨礱所謂五十許字者在南面稍平處人常所摹搨故士大夫多得見之其三面尢殘缺蔽闇人不措意余審觀之隠隠若有字痕刮摩垢蝕試令摹以紙墨漸若可辧自此益使加工摹之然終意其未也政和三年秋復宿嶽上親以氈椎從事校之他本始爲完善蓋四面周圍悉有刻字總二十二行行十二字字從西南起以北東南爲次西面六行北面三行東面六行南面七行其末有制曰可三字復轉在西南稜上毎行字數同而每面行數乃不同如此廣狹不等居然可見其十二行是始皇辭其十行是二世辭以史記証之文意皆具計其缺處字數適同於是泰山之篆遂成完篇宋歐陽二公初未嘗到惟憑工匠所說無足怪人多以二公爲信故亦不復詳閱余旣得墨本並得碑之形象制度以歸親舊聞之多來訪問倦於屢報乃爲此譜大凡篆字二百二十有二其可讀者百四十有六今亦作篆字書之其毀缺及漫滅不可見者七十有六以史記文足之注其下譜成掲壁間久幽沈晦之迹今遂歷然秦至無義不足論然李斯小篆古今所師經千三百有餘嵗而復新玆可尙也如親逺黎史作親巡逺方黎民金石刻作刻石著作休嗣作世聽作聖陲作垂體作禮昆作後則又史家差誤皆當以碑爲正其曰禦史大夫者大夫也莊子曰且而屬之大夫衞宏曰古文一字兩名因就注之史記於瑯琊臺刻石偹列從臣名氏余家所収瑯琊殘字亦有五夫字然則夫從一大因不復重出歟

記

馬氏園亭記

元丰癸亥余侍親在宋冬十月舅氏自汶上來問訊慰勞從容燕語遂及鄕裏宗族故舊朋友徵存弔亡嘉興念廢曰甚哉人事之多變也昔之崇墉邃宇岌嶪輝煥今或散蕩離析列於編戶昔之膏腴沃衍田賈畝金今或荒穢不治麋鹿是保昔之聫車列騎繁纓罽繡今或重胝累胼逡巡道下昔之博珍善味醇醲滑甘今或日晏嗷嗷饘粥不入至於日攺月化朝戚暮悅處者出者少者老者語未旣悲嘆嘻吁愀然變容慨然而問曰異乎哉何其廢者多而興者鮮耶余避席曰不然休旺代謝消息盈虛天之有也川竭穀虛丘夷淵實地之有也而一興一廢人豈逃之哉且艸木之將榮必悴龍虵之將伸必屈溫室洞房吹臺歌榭寧獨非昔之牢獄犴狴乎火耕水耨陸海之地寧獨非昔之荊棘丘墓乎由此觀之貧不必不富賤不必不貴興者未足恃廢者未易絕也且東平之爲郡左岱宗之鎭右鉅野之澤自崇岡峻以至通溝長漕水陸之珍魚鱗雜襲通闤帶闠延甍接棟居者櫛比來者輻輳此固天府之地余親之所安將卜環堵之室以爲居者也若乃舉彊振弱興滯補廢憂患相卹功力相成樂事安業者右之掖之惰遊弗率者左之振之使所居移風人人向勸此則所望乎鄕人之賢者固亦賢者之用心何獨嘆異之而已於是舅氏欣然喜曰子言是也然吾何足以及此吾所善馬生希古其先力產起家已而寖弱弗振至生以醫顯復其業如初其三世城西南原卽墓買田築室以老庶幾有終始者是可嘉也子其以是說遺之以慰其勞以戒其終諷鄕人之不然者儻亦可乎乃錄其言俾刻石於壁舅氏樂安任某記者彭城劉某書石南陽蔡某曹州重修學記

仁宗皇帝慶曆四年詔書下取士教養之令三事其一曰立學郡縣之吏頓首奉詔庠序並興而曹實近藩久之缺然皇祐中錢明逸爲州始以令從事學成郡之東南隅其事具錢公所記語中及熙寧初以經攷士立教授官事益眾多而此學不以時繕治嵗月披靡浸陋至不可支來者徘徊引去學以狀言州州言監司累章數十莫肯應者元祐三年轉運判官張公景先以錢二十八萬畀州使新之轉運副使胡公宗回益給二十萬州乃選屬官綱紀葺事以故址卑下雨輒注室中則盡撤屋隠以瓦甓增崇三尺有奇度屋以尋其崇不能二尋深亦如之則五分其崇深而益一故門在西北由大衢益折而南如入陿中則廟前翼張兩門門有巷以達於衢後庖在東與學官比舎廩廥顧在其後則攺卜於西寛饒下地車重易至滌濯出焉惟廟及兩堂可以因舊則苴補塗雘之其弗可者輒更之如此先是召人計之直百萬因怠者數矣防王公子韶韓公宗古皆以儒館久次相踵爲郡下車攬政以學爲急而所選屬官與學生之執事者通事務有心計商略調度轉材儲貨新故相足物物經意役徒𨿽髠鉗胥靡然劇易番休飲食丰浹勤者別賞以金錢無不畢日而作故財力𨿽薄而功遂倍或言大姓子出入學舎宜有助者眾謝不然曰徒擾之耳無益也一毫不幹人人亦不知凡爲費四十八萬逾三時而學成周以重階袤爲兩序中奠廟室環列生舎夏有夾窻冬則重箔防講說於橫經決疑難於主善禮器之藏經籍之府賓客之次煬防委積諸所宜有皆偹無缺又裒美材搆亭沼上瀹沼而疏之藝木以爲陰气象肅逺得閒燕之勝明年春釋奠於廟用幣庭宇明防儀物大稱登降興復之節不加舊而肅敬自新靡不感勸已而序賓席齒飲食堂上獻酬拜揖禮成而罷退就次舎弦歌讀誦於於愉愉以學爲樂誠不知暴慢鄙倍之心安自而起所謂爲善易爲不善難於是乎在鄕人長老乃始太息出涕曰生無益於縣官而所以教毓成就其子弟至深甚厚不有紀刻何以示不忘某備員學官𨿽防人言固願列之按曹地房心之分野堯作成陽舜漁雷澤皆在其地而溝澮之潤接乎洙泗粵有聖人之遺風焉故史家稱其人重厚多君子好稼穡以致畜藏然他日號爲事劇選將必以精急趣辦而其人亦習爲懻忮以抵法禁痛乎風俗之所移豈其本然哉昔文翁化蜀學者至比齊魯朱博大攺齊俗則禮節如楚趙匹夫自行其志爲效如此況以天子詔令勸學教士於聖人風化之地又王城百里而近者乎往時濟陰之士蓋有授徒數千如曹伯山者定著六經之文如張子防者逺人從學執經壠畔如孫仲彧者後來人物輩出不減前日其以位顯者人人能言之不復論著其餘學行自勵尙多有之世未之聞爾今學成士萃禮行一鄕此固學士大夫知名之時勉之哉何遽不如二三子者某𨿽且終更而去異時過境而問庶幾親以身見之惟日望之元祐四年二月一日記

鄭州滎陽縣移建新學記

滎陽爲鄭屬邑直衝衢界兩京之間於治固劇其地通達易野在前世爲戰墟及建郡縣更廢徙則又兼有三河諸陵錯雜之俗凡爲邑者平旦視事操牒負劵排決而入丁壯垂白紛列庭下臺符府檄金穀趣辦是其尢急其次稊稗敓連證防逮而民所赴愬曲直論決顧在其後已而吏戢戢取判於前其事或米鹽毫忽而案牘積累至溢幾格心目憒眊漫不暇領略矧敢可否則亦奮筆畫諾或遺期日而已如是日旰乃敢嘗食又經塗貫其闤中行李所取道半天下使客旁午一物不應呵罵立至其聲洶洶率常至乙夜乃定余亦爲邑其勞大約類此而陽羨蔣侯之爲是邑也頗立條目分別區處期月之間以治辦稱於其暇時攺築孔子廟學輸財赴功不勞而集前日之庳陋頽靡今得爽塏之勝庭宇儀物一一告備始於仲春甲寅訖於季夏己丑是嵗秋上丁躬率吏及諸生釋奠於廟弦歌讀誦以時肄習由是長老欣欣以學成爲慶嗚呼人知樂成而不深惟其始之勤是猶爲不知侯者邑人請余文爲記故敍其本末系之以詩詩曰猗嗟新學其舊維何中堂不麋鹿有家我營來斯匪筮匪卜霅然陽開人得耳目嗟爾邑子壤陿而污夫豈不學莫與爲居小學大迷小慧大愚云誰居之不在我侯嗟爾邑士侯則厚女弗撓弗遷迪以鄒魯非侯實能尙其自厚我歌此詩以告永久

嵗寒堂記

東平李公自熙寧間歷藩服登從官言論風防在人久矣中嵗退休汶陽城東崇仁坊之裏第地近而曠帶園爲宅隠然靜深有山林丘壑之气卽其第中構爲虛堂不侈不迫制度甚古其旁松竹蔽虧不受風日不攺冬夏榜曰嵗寒日與賓客遊適其上公歿鄕人敬公之居歌詠不怠於是嵗寒之名著聞於人公之子常武屬余文以爲之記居亡何常武卽世余亦南涉江淮逾嶺嶠更八九年乃得歸而常武之子復以爲請嗚呼余自成童拜公退而與常武遊忘懷莫逆至相樂也嵗不我與死生契闊三十年間歘爲陳迹而余又至堂上追惟曩時之人如對方防閱古人姓名邈乎不可見已顧視此身如憶往日之夢而忽復夢至其處怳然自喪悠然太息政復太上忘情之士不能不以之慨意而況餘多難易感從衰得白顧欲以蒲栁之質而誦後雕之語豈不謬哉𨿽然抑聞古之人始生三嵗見恆河水念念不停已逾六十而覺者示以無童耄性旋嵐偃嶽野馬漂鼓而通人著論謂之不遷然則嵗月貿易事物流變彼自爾爾吾何預焉公與常武𨿽身可使死而不可奪其所好風尙磊落如有生气余𨿽早衰善忘而省念平昔如雞鳴後顧瞻東方終有精色此固常武所以見屬余亦自信而不疑尙何可以易此因敍而書之以遺其子使歸刻石以識其先人之志而余亦私自警焉崇寧元年三月十五日記

嵗寒堂記【案前嵗寒堂記爲李常武作此篇爲兄子偘作𨿽標目相同實系二記】

人有是心不能無感感有邪正淺深之異而所以感之者固不一也觸於外而感於中者其感淺積諸中而感乎外者其感深凡一語一言之間一事一物之防卒然而遇介然而覺其機躍然動乎其前皆感也豈若涵泳徳澤薫陶教化如南國之於甘棠而不忍翦伐晉人之見峴山而然流涕蓋其流恩遺愛蘊積於中者旣深則寓於物者宜其久而不替至如放逐不偶之臣羈窮無聊見屈潭賈井於邂逅之頃亦爲慨傷而嘆息遁逸曠達之士過鹿門星瀨剡溪谷口未有不遐想其髙風雅尙而欽羨之也此亦性情之所不能無者若槪之以尊徳樂善景行好修之感則有間矣若夫前賢旣逺不得摳衣撰杖接其謦欬親其典型寤寐永歌瞻望不及或得其經行遊宦之鄕讀書講道之地封植疏剔創爲亭榭立爲祠宇表掲襃崇以致其懷古仰髙之思以衍其流風餘韻之傳此固秉彛好徳之良心非其感於中者有積累之素安得於嵗月旣荒之餘而能溯在昔之精英振旣往之休烈若有所迫而不容自已者哉先大父煥章幼孤力學肄業於郊外精舎鄕先生黙成潘公一見奇之指庵前竹命賦詩卒章有願堅松栢操同保嵗寒心之句潘公大嗟賞刻其語竹上自是教均子孫厥後大父辱交當世名公刻苦磨礪奮身儒科由長沙邑被召守嚴易信復歸郎省入侍經筵一讒去國凜然風操著於麾節者三十年某在支孫中生之日最晚欲求昔讀書之地堙郁不聞嵗在癸已嘗侍防堂劉公見履齋先兄於伯父之塋舎教言甚款歷言其所以卜竁之由其地爲眞懿大師淨信庵卽大父隠約修藏之所指其路旁之井曰此眞懿所浚也緩步後岡披刪荊莽而指之曰此眞懿之塔也眞懿實爲大父之母舅某旣竦然展禮顧瞻徘徊不忍去明年履齋卽世其子偘不忘先兄之意榜此庵白思泉矣嵗在丙午始榜其堂曰嵗寒取大父詩中之語也蓋其更練世故而得於涉履者漸熟探索義理而得於講明者漸精故尊徳樂善景行好修之感歷三年而如新等百年而一日豈不以大父自立之卓然於是仰止其艱勤宣暢其幽眇欲以厲其勇往追念之志復以告詔其子孫乎倘非於父師之訓沈涵浸灌有日新之功何以越十有餘年而寄興於堂扁者鞭辟益親切而趣向益悠長哉於此可驗其學矣今夫長松之下苔甃露防原泉淵水利澤沾漑酷旱不涸行道之人固已飽其甘冽淸泚之味是亦足以慰子之思矣猶恨刻詩之竹蕪沒不存然今日之修幹寒梢傲霜雪拂雲霄虛心勁節挺然而成林者非此君之本支余裔歟某嵗一登再登斯堂之上追念先世種徳流慶之所基師友淵源之自始故迹隠然日邁月徵風聲消寂惕焉大懼且有媿於瑯玕翠色猶郁乎其蒼蒼也間竊自念皇覽錫嘉適符章句尢汲汲焉惟恐學荒行墮無以上緝乃猷凜乎一髮之引千鈞也風檐月牖與偘相期同保嵗晚幽貞之操其志亦有年於玆矣暇日堅請書其顚末不敢固辭敬爲之記重陽後五日宗叔某謹書

碑

慈應大師政公之碑

鄆須城大谷山昭善崇報禪院住持賜紫慈應大師文政姓令狐氏生須城令狐村其家相傳唐彭陽公楚是其上世再從父頌天聖中爲殿中丞族子相如今爲朝奉大夫大師防不戲防逾冠度爲僧防持戒律以謹宻稱通大乘經論入諸講律老師宿學善其咨叩故丞相河間劉公三世大谷西山之陽以恩置寺賜額昭善崇報度靜人如令歷選於眾乃以大師住持爲第一代披榛棘立基址種藝樵汲惟日不足已而緇素信服赴者接踵寺娓娓向有成今林樾蔽虧宇像輝煥薰修供養報國恩已亦報佛恩又受鄕人勸請造天寧大像建開元三門貲皆千萬而施者樂輸爭付之權衡稱量洞八纎介旣成咸懽然喜得未曽有性寛多恕雅不忍言人過失犯而不校未嘗以色加僮侍議者謂恢然長者眾中舉無與比鄕人士大夫下逮里巷老稚皆愛之重之一無間言凡住持二十七年政和三年五月辛夘示疾就滅春秋六十九僧臘四十五弟子崇能亦令狐氏兄子之子實嗣寺八年二月壬申與諸弟子新福等共二十八人歸全身建塔大谷東山下去寺四百弓占地縱橫十有一肘乃勒銘石永伸哀慕其辭曰眾稽首慈應師嵗三九獲衣止天華法泉涸孰求我覺導師爰結集建玆塔便時日赴山谷忽奮厲如復生又號慕如始亡藐我等懷謦欬守防此剎利羅維願力所加持續慧命永無盡大宋政和八年二月壬申立

贊

李氏繡佛贊

稽首慈悲父相好光明藏應現行願力鍼縷妙措成我觀因緣空亦非自然性種種皆心造是心非造者佛子不思議熾然一念生諸聖所加持具足千百億我願如是故造作及見聞過見未來等同承佛記莂

又贊

巍巍堂堂妙莊嚴聚一念現前非鍼非縷文聞已彰何妨金露滿月當空誰知在處

古器圖贊

想古之人悠哉邈乎我獲其器賦象在圖有客見之笑此展轉閱斯勤斯其人云逺我欲曉客耿不能言退觀古人恍獨如存千載寥寥不在圖外謂不信者取器以對

題跋

題醉道士圖

唐劉餗稱僧繇畫醉僧僧賂閻令加冠子爲道士此說謬甚然好事者多信之二閻貴顯取賂僧徒已自難信又位置衣服悉異而云但加冠子尢非近理畫史稱範長壽何長壽皆師僧繇各有醉道士圖行於世余見人家數本人物多少大小各不同安知非範何所爲而必云閻所加張本其不然明矣韋誕懸籠書榜須髮盡白王子敬獨謂定無是事太宗傳呼畫師閻立本張彥遠深論其厚誣龍眠李侯猥亦信悠悠之談聞子敬彥逺之風其有媿夫

題醉吟先生傳

河間劉某往嵗浮舟南邁與嶽州太守許公實同塗相約爲江行棲宿守望之侶致相樂也居亡何公欲之官相別去今年到泗上聞醉吟先生聲稱籍籍一日見過愛其風尙蕭散問之家世則固許嶽州之後又出諸公所爲傳贊集敍酬贈書跋之語甚眾嗚呼嶽州有賢子世之名士交口稱述之固宜而某也幸知其父子於先後二十餘年之間今先生所養超越不汲汲於富貴此政朝廷所欲待以不次行矣彊飯勉之遂將有立於世非但賦詩飲酒如是而止某𨿽衰晚多病尙庶幾及見之惟日望之

闕題

古道釋二教源流至隋而止初班氏漢書立藝文志其後諸史皆闕至長孫氏隋書乃有經籍志並載二教所行書甚偹其辭詳贍有敍暇日錄此以便觀閱自距國朝五百年間二教興廢多故皆可攷見欲爲文續之病未能也

銘

來賢橋銘

筠於江西爲支郡地左而勝號稱道院其邑故建城今爲髙安其水爲蜀水亦曰錦水自西南來逕州治然後衡貫城中東入於贛並州諸山有大溪又從東北來注之所謂來賢橋者此溪也故時不梁居人爲箯輿或略彴交錯石上取過往來扶攜岌岌行者病焉邑子陳仲吉獨捐家資攺創石杠縱五十有八尺廣十有八尺培兩厓以爲崇而其隩乃八九十尺始於紹聖二年九月成於明年三月陳氏有子爲僧曰本明學於泐潭眞淨文禪師余嘗識文於豫章又與明遇汶上他日明請余爲銘因不得辭銘曰

亙亙法梁來賢之鄕注之錦水翕爲貢章懸瀑十仞流沬彌彌莫敢以亂矧敢以厲爰斲其堅中廬之石是齒是翼是堞是辟跨其上徵焱不見迹穹隆連捲隠虹雌霓康莊九衢閟此尋尺爾來衝衝過以枕席維水可渝維石可泐我銘載之俾也無斁

董耘芝石銘

芝爲名葆蓋亭亭三秀九莖眾所傾石爲實巖防屹屹風脊雨骨保而質

熊石銘

熊之祥石之壽祚子孫薦永久

蜀捨銘

某郡王萬寓鄭榜其居曰蜀捨持余杭朱浚民所爲記過須城劉跂而請銘爲之銘曰

噫嘻此捨是蜀非耶吞若兩川坤之維耶危乎髙哉上靑天耶赤甲白鹽峙峨眉耶搘杖醬蒟飯蹲鴟耶一物不有而不無耶噫嘻此捨是眞蜀國身如壺公靡索不獲行以蜀馳臥以蜀息陰燕陽魏吳越璀錯徘徊周流誓不以易謂不信者有如此石

學易集卷六

欽定四庫全書

學易集卷七

宋劉跂撰

傳

錢乙傳

錢乙字仲陽上世錢塘人與吳越王有屬王俶納土曾祖贇隨以北因家於鄆父顥善鍼醫然嗜酒喜遊一旦匿姓名東遊海上不復返乙時三嵗母前亡父同產嫁醫呂氏哀其孤收養爲子稍長讀書從呂君問醫母將沒乃告以家世乙號泣請往迹父凡五六往乃得所在又積數嵗乃迎以歸是時乙年三十餘鄕人感慨爲泣下多賦詩詠其事後七年父以壽終喪如禮其事呂君如事其父呂君沒無嗣爲之収行服嫁其孤女嵗時祭享皆與親等乙始以顱防方著名山東元丰中長公主女有疾召使視之有功奏授翰林醫學賜緋明年皇子儀國公病瘈瘲國醫未能治長公主朝因言錢乙起艸野有異能立召入進黃土湯而愈神宗皇帝召見襃諭因問黃土所以愈病狀乙對曰以土勝水水得其平則風自止且諸醫所治垂愈小臣適逢之惟陛下加察天子悅其對擢太醫丞賜紫衣金魚自是戚裏貴室逮士庻之家願致之無虛日其論醫諸老宿莫能持難俄以病免哲宗皇帝復召入宿直禁中久之復辭疾賜告遂不復起乙本有羸疾性簡易嗜酒疾屢發自以意治之輒愈最後得疾憊甚乃嘆曰此所謂周痺也周痺入髒者死吾其已夫已而曰吾能移之使病在未因自制藥日夜飲之人莫見其方居無何左手足攣不能用乃喜曰可矣又使所親登東山視菟絲所生篝火燭其下火滅處劚之果得茯苓其大逾斗因以法噉之閱月而盡由此𨿽偏廢而气骨堅悍如無疾者退居裏捨杜門不冠屨坐臥一榻上時間閱史書雜說客至酌酒劇談意欲有適則使二僕夫輿之出入閭巷人或邀致不肯往也病者日造門或扶攜𦇤負累累滿前近自鄰井逺或百數十里皆授之藥致謝而去初長公主女病泄痢方始乙方醉曰當發疹而愈駙馬都尉以爲不然怒責之不對而退明日疹果出都尉喜以詩謝之廣親宗子病診之曰此可無藥而愈顧其幼曰此且暴病驚人後三日過午無恙其家恚曰幼何疾醫貪利動人如此明果發癇甚急復召乙治之居三日愈問何以無疾而知曰火色宜視心與肝俱受邪過午者心與肝所用時當更也宗室王子病嘔泄醫以藥溫之加喘乙曰病本中熱柰何以剛劑燥之將不得前後溲與石膏湯王與醫皆不信謝罷乙曰毋庸復召我後二日果來召適有故不時往王疑且怒使人十數輩趣之至曰固石膏湯癥也竟如言而效有士人病欬面靑而光其气哽哽乙曰肝乘肺此逆也若秋得之可治今春不可治其家祈哀彊之予藥明日曰吾藥再防肝而不少卻三補肺而益虛又加唇白法當三日死然安谷者過期不安谷者不及期今尙能粥居五日而絕有娠婦得病醫言胎且墮乙曰娠者五臟傳養率六旬乃更誠能其月偏補之何必墮已而子母俱得全又乳婦因大恐而病病𨿽愈目張不得瞑人不能曉以問乙乙曰煮郁李酒飲之使醉則愈所以然者目系內連肝膽恐則气結膽衡不下惟郁李去結隨酒入膽結去膽下目則能瞑矣如言而效一日過所善翁聞兒啼愕曰何等兒聲翁曰吾家孿生二男子乙曰謹視之過百日乃可保翁不懌居月餘皆斃乙爲方博達不名一家所治種種皆通非但小兒醫也於書無不窺他人靳靳守古獨度越縱捨卒與法合尢邃本艸多識物理辧正闕誤人得異藥若持疑事問之必爲言所生本末物色名號退攷之皆中末年攣痺浸劇其嗜酒喜寒食皆不自禁自診知不可爲召親戚訣別易衣待盡享年八十二終於家所著書有傷寒論指防五卷嬰孺論百篇一子早逝二孫今見爲醫河間劉跂曰乙非獨其醫可稱也其篤行似儒其奇節似俠術行而身隠約又類夫有道者數謂餘言曩學六气五運夜宿東平王冢嶺觀气象至月餘不寐今老且死事誠有不在書者肯以三十日暇從我當相授余笑謝弗能其後遂不復言嗚呼斯人也欲復得之何由哉沒後余聞其所治驗尢眾東州人人能言掇其章章者著之篇異時史家敍方術之士其將有攷焉

玉友傳

玉友其先出自後稷得姓九種別爲禾氏居官長子孫又爲庾氏有子粲從儀氏受道家術術成一息十日大寒凝流而不冰世稱以爲神其後子孫命氏不一惟甘氏最著傳數世有壺公旣仙去歷千數百嵗挹之輒出世謂玉友後或曰壺公者無冬夏隠壺中然時時猶復往來人間今玉友卽壺公也爲人精白不雜處少時帶經就舂方士中黃生白水眞人一見定交杵臼之間相與差擇陶汰復修儀氏術烝烝柔和羣居化之𨿽蓬室甕牖投者如歸一巾一瓢意湛如也好事者或載與俱出所至爵者避席一坐盡傾旣去人思慕若渇平陽侯爲相獨親厚之吏士人人爭欲進說皆不得間故人徐公爲郎言於朝曰此臣家中聖人也去遊荊楚荊州牧虛齋中以館之使其子伯雅叔雅季雅受學焉嘗得董生春秋玉杯書閱而起喜曰知吾趣者不在玉杯中乎晚從王公子至山東山東聞聲爭交懽河間老人一見心醉嘆曰吾屬徒知飲其徳莫能名其器命史筮之遇需之比其占曰吉是謂三益味道之腴澤外粹中冰雪與居非金非石其臭如蘭有孚盈缶富以其鄰殆將有不虞之好得於燕樂之間因賀曰斯人玉也諸君寧得而友之乎老人頓首幸甚字之曰玉友初甘氏宗族旣眾仕宦髙者入侍太官奉祠祭其在州郡爲平原督郵爲靑州從事或封宜城侯劇陽子下至斗食丞甚眾其餘散居裏邑田野往往衒鬻自售無老幼賢否皆得與之交倡優下吏狎溺尢甚號爲懽伯愛之不容口由是交道遂漓縣官旣覺之因著爲令盡収其財佐公上毋得藏器於家淸亷之士至掲表自別獨玉友不然瑰意琦行門無雜賔私淑諸人未嘗顯於時旣性所守亦其勢然也與人接初若恬和而中甚烈天質醇白終始一致炎涼莫能移平居固罕見之人或望其顏色皆眙及深味其言無不心悅誠服識與未識以是沾丐所及人忘其少防者或恨其不滿聞而笑曰君子多乎哉不多也他日老人坐艸堂蒼官靑士列侍堂下風月佳夕獨玉友與桐君在桐君方有髙山流水之趣當是時玉友色愈粹風味愈勝相視莫逆歡然絕倒老人嘆曰平生聞髙士稱羲皇上人嘗謂虛語今乃信然恨不使陶靖節見之客有邂逅相遇者頳然內熱爽然自失人怪而問之曰見吾玉友耶客長嘆曰閱人多矣疑其不從人間來其爲人心服如此嘗自言吾師以寅生以酉終故酉日輒隠不見然出處亦無常度或對客未竟人又於他所見之或同時數家俱見𨿽人人自謂我良友然似是而非者十九得其緒餘者十五而得其眞者百無一二至於官府及市肆若禆販之家𨿽願見之終不往浮沈於世莫知其所終太史公曰甘氏得姓尙矣其後分封以邑爲姓有中山氏靑田氏桑落氏烏氏程氏郫氏此皆著姓日以滋盛而玉友名氏弗彰獨以徳稱其亦有以也夫或隠或見莫攷其出處此與薊子訓左元方何以異浮沈方外野人白士與之忘年而臣不得獻之於君故余爲之攷論其行事未嘗不嘆息於斯焉

志銘

渤海西門參軍墓志銘

君諱楫字道濟姓西門氏曾祖旦祖成允終南宮令贈左諌議大夫父介終尙書屯田郎中贈左朝議大夫其先出於魏鄴令唐季散遷再徙渤海家世儒學以長者稱至君尢好學立義重然諾名聞北州友人王大年母死貧甚君不待白大人裒婦裝賙之使與王肬俱客而肬病且死君躬訪醫挾持臥起至具棺斂表識告其家乃去是後賴君脫艱窘類如此者尙眾尙書郎當任子君次最長辭曰楫累以進士薦久猶以恩釋褐而弟聿方壯可任及致仕官一子又推與季弟中中固辭乃受太廟齋郎親喪哀毀成禮族人敬重之無間言防郡有獄弟肅當逮其勢張甚君奮曰肅聿皆爲吏中好學類不可使被污吾老無用其卽罪因身防逮隨問而承弟與族人持不可君固不變系之累月獄吏嘆息不得已具牘竟坐免官吏守門奪取告身去聞者爲恨而君恬自得久之更赦調象州司戶參軍不赴元祐元年五月九日疾終享年五十五三娶王田髙氏二男輅舉進士幼早世女皆嫁士人諸弟與輅以八年八月二十七日君渤海萬福裏之原使鄕人王宜狀行事來請銘君少從家君遊某得熟其爲人大抵發憤悃幅節疏而气閎専趨人之急終不以身困阨故悔止其人旣去或自名遂閉弗道君亦不恨曰固何傷嗚呼君可謂無負於人矣銘曰嗟若人蹇不逢彌億年尙幽通

陳郡袁府君墓志銘

元祐六年十月癸未陳郡袁府君諱百之病終於家八年十月庚午開封府雍丘故里之原政和元年秋君之子疇自杞如汶請銘於河間劉某曰先子之防大父大夫公泣謂諸孤非深知吾子不以銘已而銘將納諸隧後嵗余大夫公亦捐館捨諸父並舉故縣之藏先子行事因弗果書訖十九年於玆昔者先丞相在位其取人也以無意先子之見知也以無求謂之深知其殆如此敢以銘累丞相之子其幸碑之死且不朽某固嘗聞君之爲人謹以君仲弟東之所狀事迹敍次而爲銘君字必彊其先許人後徙雍丘曾祖楚材國子博士贈都官員外郎祖煥太常博士贈大中大夫父詵朝奉大夫母王氏徳興縣君君少奇頴北海吳公奎趙郡李公師中一見異之登進士第調郡曹歷縣令遷幕府以選再爲州教授積官至左奉議郎天性孝愛已壯猶嬉戲親側如兒時仕宦常擇比近率五日一通訊過期皇皇不能以日母喪哀毀勺飲不入口三日不得已於父彊進粥因得羸疾中嵗浸劇享壽才四十有四爲人美風致夷然蕭散善談笑博學軼於文辭嘗讀董生仕不遇賦嘆曰命在天不遇其何憂道在我奚往而不可樂又方以天下爲憂安知遇之非憂方自樂其樂安知不遇之非樂乃作樂不遇賦其辭類騷眉山蘇公見之笑曰不見此作久矣平居恂恂需緩至遇事侃然不爲骩骳逢州遞卒盜貸所護錢當死君爲掾讞之曰錢委窮卒實誨之盜乃與宼同抵罪死非法意州不聽固爭且曰終不以一官易七人者命竟論減死其後君坐失出免官而囚已決不復攺河東行和糴法遇菑嵗蠲稅十八而糴如故計司仰給眾莫敢言君爲從事被檄躬行田壠索室廬具以實告部使者又條利害大計言府府爲言於朝某州水菑官吏諱之督賦自若人情洶洶君爲學官嘆曰顧恐弗聽出位何傷則詒使者書累千言有同僚忌君悻悻一日當坐譴莫爲謝君陰竄名分謗果以君故得釋又縣令以事忤守將怒甚削牘將傅重劾人不敢諌君獨從容進說不聽不止後僚令知之皆來謝君曰亡是以告者過人更服其長者在官無幾時所立如此娶李氏朝散大夫綜之女子男璹鑄燾女嫁閭丘璪宋甫張無競銘曰惟袁氏與轅爰同出嬀姓陳申公之後自固盎延著名於漢其後轅爰寖防而袁獨顯春秋之際食邑陽夏其地後屬陳郡別於汝南曁樂陵故君上世稱陳郡以君之資稟學行而天年早終然班班見行事質之經義參之士君子之操幾可以無悔嗚呼可哀也夫亦可以無憾也夫

崇儀使致仕趙公墓志銘

元符三年春有詔故韓王普社稷殊勲後嗣未有顯者其推擇材行以名聞文思副使趙公思恭卽日擢爲西上閤門副使公惶恐上書稱臣駑下不如臣兄思復書報聞公不敢復辭乃拜受命是時今上踐阼才再閱月公以宗臣後首見褒賞逡巡辭遜授受兩得於是中外悅服而公之賢益聞公字伯莊其先眞定人曾祖韓王居洛陽爲洛陽人祖承贈太師中書令考從約贈建寧軍節度使妣祁氏永嘉縣太君公少以父任方冠而仕爲鄜延路管總司屬官監壽州稅杭州酒八作司監修官髙陽闗路總管司屬官太寧監及博州都監河北糴便司屬官勾當騏驥院提舉修河司屬官知威勝軍提舉右廂馬監知信安軍攺岢嵐京西北路都監兼提舉馬監知幹寧軍攺火山軍眞定府路都監兼河北第十一將知永寧軍復攺威勝揚州鈐轄召還管勾客省四方館閤門公事請補外爲京西南路鈐轄又請解閤門職自引進副使換崇儀使又請宮觀管勾西京嵩山崇福宮樞宻院奏公才可任不當處以散地起爲京東西路鈐轄再請宮觀復崇福宮蓋自三班奉職十五遷官而至崇儀使因止不復磨勘職事凡二十八任非朝廷選則官長辟除在官六十餘年未嘗見譴旣再請閒遂以大觀二年正旦拜章乞致仕四日某甲子終於私第之正寢壽七十四後七日詔許致仕是嵗三月某甲子洛金穀鄕石樓裏邙山之原先塋之側公剛毅多知遇事識大體自以勲臣之後義先國家在職蹇蹇未嘗顧望寓大名屬霖雨大河漲溢風濤下注城中憂在晷刻時故相居守以便宜檄公部禁兵從事郎吏惶惑而公指授神速人得赴功隄防獲完遂脫墊溺是日也防公幾殆其處繁潰艱劇賴以濟務類如此禦兵嚴而信不妄賞罰南陽大閱兵主帥聽其左右言將厚賞射者公請核實主將不聽欲必賞公亦必爭止弗賞凡事上官未嘗少貶遇不可必達其意人服其直治郡奉法循理簡重不苛課最常視他人爲優在朝廷習故事恭愼無與比嘗赴火山陛對奏事已而泣言曰先臣普配享淸廟顧眞定故里未有廟食敢昧死以請哲宗聽許將詔立廟欲公親董役事故除眞定府路都監居數月廟成故樞宻使文簡馮公京公妻父也待公如賔友馮公薨朝廷欲公防故除京西北路都監公亦感慨爲之盡力公輕財利重然諾有幕官卒貧甚公至鬻賣器皿遣其喪歸族人貧者必嵗時賙給之以爲常善教子孫所居必延儒學尢喜賔客對之終日夕無倦色與人交初落落不合旣厚善不復以事故移奪久而益親閒暇觀書史或勸公何不學佛書公曰忠於國孝於家不畏彊禦不侮鰥寡吾以此生亦以此死又何必學佛書爲勸者慙服娶張氏故侍中耆之孫某官某之女封安化縣君又娶馮氏封咸寧縣君子男四人希孟承議郎希旦右班殿直希尹希箴三班奉職其三子皆早世咸寧君與希孟旣舉公及前夫人之奉公遺範居喪如禮鄕人稱焉孫男十一人瑾珵瓘璞瑑璪璩琛琢璮環孫女二人嫁右班殿直郭才卿一尙幼公將老謂東平劉某曰我死子其爲銘某曰知公與公所知豈少哉曰非有擇也顧心已屬子不可易自是亟以謂人曰銘我者劉君也公歿其孤遣人訃告且問銘旣又使長子瑾自河南抵汶上持其鄕人劉平仲所狀事實以來曰得銘將納諸墓隧瑾致其父之意退就捨日造門泣以請如始至某感服太息曰是公之子孫也已乃敍次而爲之銘曰烈烈韓王翊國之興於昭顯融陪食廟烝纘恵我緒蔚其繩繩於王有光趙公維曾有偉趙公簡亷以質周旋踐更克毖小物乃勤民政亦總戎律不吳不敖乂寧踐謐上聖臨禦誕襃殊勲有來趙公陟陟於門擢首拜章義先臣昆盛徳不忘風致斯存謂公百年尙膺多福翩其歸休【案永樂大典原闕二字】匪卜豈無他人墓文我屬莫幽斯文惟信之告

朝奉大夫知淄州任公墓志銘

公諱宗誼字仲宜姓任氏贈尙書司封員外郎諱朏之曾孫尙書工部郎中直史館贈吏部尙書諱子輿之孫太常少卿致仕贈正義大夫諱粹南陽郡太夫人尹氏之子上世故爲博平人尙書公攺於鄆因家焉公以父任爲太廟齋郎調隴州隴安慶州合水二縣尉喪服除調濵州司戶參軍亳州酇縣令用薦爲宣徳郎知曹州乘氏縣不赴簽書鎭海軍判官管勾京東轉運司文字轉通直郎通判南平軍不赴監眞州轉般倉轉奉議郎賜緋魚袋通判永寧軍不赴轉承議郎通判沂州今上卽位恩轉朝奉郎朝散郎管勾宮觀以沂州督捕賊轉朝請郎轉朝奉大夫通判泰州不赴除知淄州借紫加勲騎都尉大觀元年七月二十四日寢疾終於家享年五十有九公闊達好義有气略少時浮沈閭裏泛愛下士人樂從之遊旣孤昏仰食貧甚至鬻其產貲用遂缺公曰差易耳勤力治生調度纖嗇居數年復其產如初鄕人奇之宗族賴焉天性明吏事在官務核實不肯便文自營所臨可紀酇有民椎埋剽攻敗則行錢詆讕數得脫前令不能制公因事殺之以徇有盜羣行入境微得其處防尉不在公部分方略以授主簿曰往取賊受賞以君有母故爲君得主簿感激如公教盡獲之遂先公攺京秩沂某氏子坐小法當受笞公審其可教爭於州將以贖論是嵗遂預鄕舉眞州倉室屋七百區費大莫敢任葺事嵗霖雨壊米至萬計吏夜徙棄水中以滅迹公大撤而新之計司吝費公曰倉𨿽在眞本漕六路聚米以供京師則費宜均賦之六路眾是公議上之朝遂著爲令在濵攝滄之樂陵令在鄆攝須城令治行皆如在酇凡民訴久不竟若冤不能自直者摘其要害躬爲鐫諭無不厭服日所受書檄與凡小爭訟區處立決廷無畱事獄戶可羅雀豪惡吏屏气竟嵗無敢犯或云爲政必鋤猾吏柰何並容公笑曰懦令倚吏以辦又憚其縱則橫掎摭之是滋使借以蠧民且去一猾吏得一猾吏今予奪在我吏供筆札奉案牘而已何謂云云前後所辟薦公皆名士偉人其與人交傾蓋不疑不爲回隠小不可輒以告然資樂易喜賔客酣飲笑噱恢然無忤人更服其長者晚尢好書閱古今評其人得失以自致其意領宮觀歸家趣供具召親屬故舊無虛日嘆曰老矣無所用如某人治某事我𨿽老尙能兼此人數輩雅知公者亦多以爲信云方朝廷察公行能優除便郡未赴感疾不起壽不滿六十於戲惜哉娶尹氏南陽夫人弟之子封壽安縣君子男四人羲之獻之允之延之皆舉進士羲之以公遺奏授假將仕郎女七人嫁王譽郭儔士亷張平張大辯謝惇頤儔右班殿眞惇頥假承務郎餘皆舉進士一未嫁孫男七人以大觀二年九月二十六日須城縣黃陂鄕之劉村先塋之次某皇妣魯國太夫人正義公仲女也篤於同气之愛憐公幼防視之尢厚南陽君於諸外孫愛某特異躬自鞠育某又少公四嵗相與嬉戲俱從我先公授書學丁壯昏宦出處相先後𨿽舅甥有晜弟之好焉諸孤謂知公無如某者請志其墓謹論次如右爲之銘曰服周於身棺周於服刳石袤丈以爲之槨度三之一得其函深如函之深爲之蓋博其封可隠其坎可席從先大夫歸此眞宅

承議郎束君墓志銘

大觀三年九月庚戌承議郎束君端卿字表臣卒於京師十月戊寅返柩於中都粵十二月壬申東阿魚山鄕掛劍裏祖塋之左伯氏【案北下永樂大典有闕文】直大夫正卿持其季文林郎斌卿之子僧孺所狀公行實以來請銘爲之銘曰維束有原漢傅之裔莽末散遷去足爲氏在晉著作陽平是居唐季避亂占魯中都曾祖諱勍潛晦弗昭祖顒贈官貳卿兵曹考莊膴仕奮以儒服繇列大夫襃贈光祿母榮夫人追郡永嘉儷行相成實大厥家君由父任歷典二尉登封髙邑輒著威恵主簿河沙錄事蘄春交章尉薦去長斯民能令謂何馮翊白水滿嵗爲郎階曰宣義惟大鎭聚齊有孫耿爰畀之監流亡綏定今上禦極沛澤維均加命一等錫服朱銀信安入幕軍事用康通直於朝遂登議郎上膺大寶例進官序歸赴銓曹入趨班署云胡弗淑奄然䢐遷七十有二亦克有年娶郭曁王張又繼室國恩襃寵咸有封秩七男二女儀然肖似稟植攸同多或蚤世直孺徳孺二子服喪孫曰元矩亦頎而良女及女孫皆適士族宜於其家著稱雝睦吁嗟束君命實何尢出無利勢歸有先疇嵗晚道衍邅回末路何以息我魚山之下刻詩幽石以慰其靈及後之人尙其永寧

國子博士趙公墓志銘

天水趙逵與其兄遘弟遠逑遵以母夫人命卜政和元年十月己酉其祖考叔從叔弟曁伯祖妣叔祖妣考之所生母遘逵之妻凡十一喪於鄆州翔鸞鄕石室村之原逵以友人彭城顏岐爲介紹請於河間劉某銘其祖博士府君之墓翼日持岐所狀行事來見而泣曰昔我髙祖父之考諱文興妣張氏在五代時潛晦弗耀自髙祖父太子中捨知黃州贈給事中諱利妣南陽郡太君張氏而上皆齊之禹城爲齊人曾祖尙書祠部郎中天章閣侍講贈右諌議大夫諱希言始愛東平樂其風土故我大父奉其喪與妣博陵郡太君崔氏曁伯季及三仙源君卜石室之原而藏焉無祿大父卽世繄我先人亦早終以嵗之不易諸孤藐焉契闊淹久蓋四十年於玆然後殯者獲從先侍講於此維趙氏遷徙之故與大父之閥閱治行非銘曷以告後嗣謹按府君諱舜臣字和叔少舉進士不中父任太廟齋郎調澧州澧陽簿尉明州簿尉丁父憂服除調兗州司法親嫌移沂州遷兗州瑕丘令天平軍節度推官知興州順政縣擢大理寺丞知泗州招信縣未赴攺濟州鉅野縣轉太子中捨賜緋轉殿中丞以薦監延丰倉遷博士熙寧八年八月二日以疾終享年五十六娶徐氏司農卿安期兄之女次黃氏內殿承制中立女次王氏天章閣侍講宗道女皆封仙源縣君子男裔孫河中府司錄參軍以子贈通直郎次三人早卒次叔孫季孫女嫁承議郎楊慶基士人張子明張敷諸孫皆舉進士逵登第爲承議郎孫女嫁黃淵呂椿年曾孫男女十二人初侍講公與故賈公昌朝王公宗道並事仁宗皇帝說書崇政殿又並除侍講在經筵積嵗以博厚著稱至府君世其家學尢長於歌詩善書得唐徐浩筆法居家孝友在官恵愛亷肅其交於上下誠而不阿位不售徳識者嘆憾二子病不任事然孫曾眾多先志弗墜要諸始終顏氏之狀與其所言可攷不誣乃爲之銘曰於維博士洵美且文恵其先人以曁有孫令得良吏州倚名曹政在二縣民廩洊髙我車旣流我塗亦易云胡奪旃而不千里文山之兆是堅是塏勒銘幽宮庸告永載

學易集卷七

欽定四庫全書

學易集卷八

宋劉跂撰

志銘

朝請郎致仕蔡君墓志銘

政和元年夏五月晦南陽蔡君晉如屬疾京師觀徳坊寓舎髙醫友人先後診視居十有六日粵六月丁未疾革屬纊以俟旣絕升屋而復廢牀浴櫛遂小斂戊申大斂設奠於柩設明旌於庭母長安縣太君郭氏弟承議郎芝號哭受弔親黨內外悲哀感動嗣子向自鄆省疾庚戌及門徒跣哭踴以入妻同安縣君劉氏季子容聞訃繼以孥行七月辛巳至自鄆如向始至是月家如宋遂以柩歸八月丙申殯慶因資福院之東序設幾筵於家設廬以殯三年六月庚申葬應天府宋城縣七里村之原先祖考墓之西北晉如諱蕃泗州推官贈太師諱希言之曽孫資政殿學士贈太師楚國敏肅公諱挺之孫直龍圖閣知秦州贈朝散大夫諱某之子以伯祖樞密直學士諱抗遺奏授將作監主簿年十七補太學生治禮春秋有聲場屋屢以進士薦不中第調監潤州丹陽縣酒務不赴監京西作坊嵗造軍器以萬計有勞遷秩監京南排岸司監楚州西河倉轉輸數滿百萬出納無害再遷秩今上踐位通籍於朝賜緋知鄆州陽谷縣遷通判潤州事州在東南爲劇數行太守以治辦稱擢管勾南外宗室財用時拱州復建東輔又攺通判事官罷入朝朝廷深知其才屢攝以事欲顯用之防疾請致仕遂不起享壽四十八初官制行換承務郎凡十遷官至朝請郎二子學有家法同時被鄕薦女防嫁從事郎李襲譽珟嫁宣義郎劉長歷琜瑬尙幼晉如端厚有局量喜怒不形於色居家孝謹宗族無少長視爲益友與人交悃愊無僞人愛重之無間言好學勤篤經史諸家下逮傳記稗官之言無不讀求訪異聞如弗及手自抄書數十百卷讎訂完密士大夫得其本多賴是正屬文援據殫洽語不陳習多見倩托人人各如自其意出尢工於詩有文集十卷藏於家居官防靜不煩苛遇事精察而喜寛不肯詭激取譽譽自歸之論者冀其施發振耀大見於時而壽不逾中人賫志以歿識不識咨嗟痛恨河間劉某曰我母燕國太夫人於晉如外王母寔同產姊先公視長安君爲從母妹又嫁晉如長子而珟復歸我嗣子則壙中之文舎我其誰宜爲然晉如少十餘嵗素彊無疾今反哭其死又銘之衰年感慨顧視惝怳𨿽太上忘情亦何能已旣敍次之系爲辭章以伸悲哀之意告後之人銘曰顯允蔡宗世有承兮才諝詡詡志繩繩兮猗嗟若人幼修能兮詩書爲車禮爲禦兮載籍緜邈精獨騖兮盎然行事彰慶譽兮王塗廓通來孔辰兮翺翔容與時且伸兮云誰柅之俾不振兮夢有二豎疾乃革兮腹無三壬壽何嗇兮慈老幼孤哀憂極兮佳城鬱鬱睢之陽兮我墨食陬吉良兮歸哉先塋永斯藏兮自古皆死惟徳久兮咨爾後人嗣其有兮著諸石章傳不朽兮

穆府君墓志銘

政和二年六月庚寅宣徳郎致仕河南穆翚字彥翔以疾終於齊州章丘縣裏第九月庚申葬龍盤鄕女郎山之原其孤持奉議郎李致所狀行事詣河間劉某而請銘爲之銘曰維穆其先宋公之裔支子分邑以諡爲氏穆伯二子在魯有後穆生事楚申公爲友元魏親賢奕葉通昏有唐女士醍酪稱珍著籍河南逺哉垂休逮君上世徙居章丘曰倐曰賓維曽洎祖厥考諱端代襲令緒君有气質力學勤劬流輩推先卜其修塗旣舉進士落落不偶通禮設科幡然以取起家掾曹司法衢州訊牘潰繁吏不誅求淡如無營藏書是樂摹印鈔傳滿載歸橐計司辟請東平酒官剽蠧斂藏墜課以完餘暇構堂睎阮是名借畱弗可以秩終更長山黎陽壯玆二邑察防爲丞流散安輯孝婦之河長丰之渠二邑大利君力以圖疇或寇旃垂就而懈人固防澤賞則弗逮君才多有薦亦交章獨屹自守弗能頡頏判官懷州將赴復止曰予休哉遂致其事歷階幕府文儒二林陛對在前毅不少淹母霍繼劉養以孝著娶夏及趙侃侃佽助子男四人涘滋潨防能讀君書世澤其延女嫁唐誦我姑之媳來齒諸婦世我藿食二幼未行君疾以侵壽四十九天固難諶收旁親嫁撫孤幼傾財赴急篤於故舊色厲言直悃愊無華孰不有美取數君多知君實詳莫如我信勒銘幽宮以告無盡

定陶任穎士墓志銘

穎士諱之奇姓任氏贈吏部尙書諱曉隴西郡君李氏之曽孫贈司空諱顓榮國夫人王氏之孫殿中丞諱廙壽安縣君李氏之子其先曹州定陶人後徙鄆州家須城穎士以廕爲太廟齋郎屢舉進士不中調滄州司戶未赴服考妣防旣除爲定陶主簿邑故多宗族人以仕爲難然初官偘然已有稱譽又爲兗州仙源主簿用薦爲通利軍黎陽令始至官與守將爭議蠲民租十八九罷瘵以蘇朔部饑朝廷遣使賑捄條目纖悉他吏以違忤多得譴獨曉然見法意燭其曲折奉行以毋害獲僞爲官文書印者寧不受賞寛其死罪頗采孝弟力田大指著爲文數千言散揭田裏訓諭邑人逺近感勸治聲流聞以通仕郎監南京麯院或發地得銅鐘六驗其欵識曰宋公成之防鐘人莫能攷穎士嘆曰當始基之邦獲先世之器豈偶然哉著宋樂寶鐘文一篇上之朝學者服其精博又監鄆州酒務秩滿當赴召對未行屬疾政和四年四月乙酉終於家年六十二初穎士旣孤事所生張夫人如事嫡援崇寧赦令年九十封福昌縣太君與母弟之臨相愛篤密從姊壻及甥壻困窶皆以孥來寓爲之絕甘分少至其病防視之且死辦後事常質衣周貧鄕評許其好施上官薦其才行者先後數十人娶席氏祕書監平之女孝睦循法度室家宜之姻黨稱焉先頴士二十四年年三十八卒繼室以其兄之女男女十有四人六年十一月壬寅葬須城盧泉鄕望山南原先塋之次前夫人祔所著詩文二十卷藏於家鄕人董大夫正度所狀如此頴士與予同嵗而少數月以兄事予晚又女我弟之子知其爲人尢詳性靜不妄交杜門讀書寒暑不廢善論事不甚臧否人物尢好養生凡丹經气訣方士之書類能涉其大略幼則得官而退居多於從事之日嘗從容言生年在巳得亥時爲衝月建戍得辰日爲衝術家謂之破又自察形色非宦達者相以是隨牒小官夷然自遂未嘗戚戚人知與不知不以屑意澹無忮恨如是終身焉雅有士君子之度諸孤求爲銘旣敍次閥閱因備論之以遺其後人亦庻幾吾友之志云銘曰嘻嗟頴士孝友靖共學優政殊夫豈不逢命則仇之嗇其顯融賫志永歸維後之丰

堂邑縣丞李正雅墓志銘

政和六年秋趙郡李正雅屬疾東平崇仁坊裏第粵十月辛酉朔九日己巳卒於適寢享年五十二鄕人識與不識咨嗟相告語吾州名士當位於朝爲顯人柰何止於此其所善故人泣曰窮達之故死生之說吾友嘗從事於斯庸何恨惟其神情夷澹不可親疏今也未見其繼而仲公雅氏自其疾犇走謁醫入侍藥扶持臥起皇皇廢寢食旣防哀戚甚祭奠殯葬盡禮無違朝晡號泣聲不絕聞者爲之流涕於是鄕人益復相告語非是兄安有是弟嗚呼正雅生世不售而名實在人乃如此是足以無憾歿後六十二日葬平陰縣翔鸞鄕天宮村之原正雅諱周南系出唐太尉弟徳修之後曾祖緯贈戶部尙書祖師中天章閣待制父伉承務郎母樂安孫氏生而資警異幼未知事已知孝視親顏色以爲恱戚母夫人好施惠眾以爲難獨委曲成就其意仲曰召南相愛篤密父同產嫁宋氏爲將戰歿朝廷錄孤正雅方娶其女其家並壻列奏中命下矣辭不受白其父曰大人冒寒涉險逺防防以其孥歸人將曰此特爲周南計耳是時年甚少父奇之聴許宋氏移書趣十餘返竟不受已而舉進士中第爲單州魚臺主簿令以罪聞州守疑之檄主簿問狀正雅別白其誣令得以理去父喪除爲濟州司戶參軍嵗受民租每辧色入庾庭親閱視輸送如流吏莫能畱難人無橫費往往持余租歸家異時移疾他官攝事民眾詣州言不煩攝官寧宿邸以待疾愈後十餘年父老猶誦詠其事爲陳州錄事參軍領市事賣價平允所治不嘩而辦無抵罪者人徳之防以親疾予告眾遮泣久乃得去換通仕郎便親監鄆州鹽場母喪服除調河南府軍巡判官不赴攺堂邑丞攷滿歸遂不復起所居在城東北地寛衍自天章公時藝松竹气象靜深安居寡人事終嵗不造官府其爲詩淸約有髙致母亡布衣蔬食至終身四子碩頒頌銘曰薿薿李宗世獲其耰遺我堂邑蔚爲良疇遭時盛隆士以志合襃其盈廷治聲奕奕去我堂邑行成於家退然譽處亦維國華天宮故原克有安宅亙百千祀式此封陌

士補之墓志銘

東平士補之諱衮其先自周適晉有子爲理官以士命氏漢末燮嘗爲交阯太守隋末義總爲侍郎家河內其後世遂家髙密而補之四世祖如玉以天平軍判官卒貧不克歸因又家東平故今爲東平須城人天聖慶曆間山東大儒以髙行達學顯於時仕尙書兵部員外郎諱建中者於補之爲祖妣韓氏考郊社齋郎諱安亨妣李氏補之年四嵗失父知孝其母跬步不去側年十五未嘗出門巷旣長以孝聞年三十五失母哀毀骨立杖乃能起兄才早世無嗣補之謹事寡嫂爲之立後旣壯又授之室嫂亡乃分貲產贍之尢愛其弟永自以旣孤惟一弟視之如傷寧身不擇利害惟弟之聴母有妺已嫁而卒貧無以補之力爲營辦乃克葬崇寧初被鄕薦試禮部不中歸處庠序益自勵防詔舉八行鄕老故張公椿王公之明今束公正卿王公膴與鄕人定計以補之孝友諸行皆應法當舉方艸具其事補之聞亟來見曰誰以此欺諸公事當核眞僞況以詔誓不敢諸老度不可奪因姑止初母病寒厥醫不能識補之痛恨遂學爲方頃之稍以其術視人鄕閭賴焉數嵗之後益明習近自里巷逺曁他邑來問者相踵大抵所治貴保養賤攻取善用剛劑充虛斷下內固根本使賊邪自消非甚不得已不爲瞑或困憊危惙人莫能如何補之輒愈東平部使者所防又仕者尢眾凡疾不經補之不敢決以是延請無虛日而造門者黎明往伺見之已不逮則未昕而往猶屢返乃一遇或不得盥颒出對客然來者蟬聨遂不得休率常過午乃始飲食窮日之力以應接未嘗倦人多欲厚餽之辭不受或求藥艸諸好用物以將意猶不肯盡取蓋橐中空虛妻子日闕乏未嘗防也喜稱人善不言其短與在位者言未嘗及公事識者以此尢賢之政和八年三月疾病自診知不可爲麾去藥艾將終神爽不亂居七日以四月二日終於寢年四十八鄕人驚怛出涕皇皇旬日娶李氏承議郎價女又娶李氏陳畱丞侃女子男三人蘋蘩一幼未名女五人嫁吳大受李曇李璆二未行五月四日東阿崇山原銘曰行修於家庭志行乎州裏源逺其流長誰使涸也咫藐有欒者棘依止我悌弟盛徳諸孫曽尙振於永世

夫人張氏墓志銘

承事郎致仕北海王公景亮之夫人淸河張氏世爲濟州鉅野人曽祖澄祖永言尙書比部郎中父璧沂州臨沂縣尉母彭城劉氏夫人居家孝謹事舅姑盡禮膳服溫凊先意承志夙夜不怠已而執喪奉幾筵如事生少卽失父旣嫁失母有弟又不幸因泣曰吾親之後乃如此何以生爲景亮哀其意爲偕往防其喪葬王氏墓之側嵗時祭祀如禮景亮少以髙材博達稱所與遊皆知名士雅喜賓客客至趣供具無虛日又好施予不計家有無王氏本贍財繇此滋屈夫人移用應辦至斥賣服珥未嘗使乏事景亮得官不樂出仕宦端居二十餘年泰然自遂夫人實相成之景亮讀書時時爲夫人誦說聞奇節異行死生之致必嗟嘆感慨泣數行下有疑似則曰某是歟某非歟所造與景亮多合善教諸子與宗族怡怡如也晚得末疾元祐八年四月十五日終於淮陽軍其子官舎春秋六十有九後十六年景亮亦終於家以政和元年夏四月己酉合葬於鄆州須城縣北廬泉鄕先塋之原子男五人防通直郎恕志揲掖志早卒余舉進士女五人長適歙州婺源縣尉崔汝平次適進士吳勉余未嫁孫男三人待行役孫女五人長嫁承務郎劉錫老余尙幼銘曰汶山北原維洛之旁隠隠隆隆宅兆相望爰有大阡奠其中唐茂林防深王氏之藏於昭夫人徳名旣光夫以材稱子以孝彰歸哉此竁可謂不亡尙利嗣人俾熾而昌

夫人李氏墓志銘

夫人李氏其先眞定人後徙林【案此下永樂大典有闕文】父諱恩事仁宗皇帝於藩邸擢知永寧軍陜西鈐轄母太原王氏夫人年十九嫁爲居士慕容君諱宗古之妻居士曽祖福超以戰功顯於祖宗朝終成州團練使子孫多仕宦獨居士以奉親不爲進取計買田汶上躬治產勤儉孅嗇親養以給夫人爲內助實預有勞居士歿夫人持門戶纂組自力節逾厲不以貧故少貶使其子從事學問二子舉進士數不利禮部無以當夫人意愧戚不自安夫人曰得失命也吾固知之奚慼爲其子乃感服自安鄕人稱焉永寧之喪諸子不克至孫乃謀自汶上歸柩林【案此下永樂大典有闕文】夫人欲與俱或曰年七十四方窮冬豈逺行時耶夫人曰同气獨吾一人在且先親客殯久今行不從吾死目不瞑竟往力任其事遂克遇事善區處必中禮宗族內外事無劇易多諮稟而後決平居寡嗜好惟誦佛書積久數以萬計諸孫爲錄其數而藏之晚嵗更丁壯起居飲食如少者或問知其年髙皆驚嵗在單閼居士諱日具齋祭拜哭如儀已而退就次气少劣家人進藥不受夜向晨趺坐而終實政和元年十二月二十七日享壽七十有七男弋次傅皆前卒次鐘美幼未名卒女嫁劉稟趙慶之劇秉李琳陳彥先孫男八人曾孫女一人明年三月十五日開封祥符西阮村祔居士墓鐘美以鄕人文林郎張補之所狀事實使中表兄張惲請予爲銘余與居士族子朝奉郎將美遊且久知夫人爲詳爲之銘曰桓桓永寧矯矯成州俱載顯勞遺澤以流有來夫人居士是同弗嚌其腴在約而丰孰不壽考終也吉祥歸哉幽宮監此銘章

席府君夫人杜氏墓志銘

通直郎席君諱延昌之夫人宋城杜氏慶曆宰相岐國正獻公之曽孫大理評事諱詵之孫累贈朝議大夫諱振之子母曰永嘉縣太君呂氏自唐杜封邑支分派別伯仕周卿赫食秦采建平以徳器顯徵南用籌略著代有臺衮訖我岐國夫人幼孤鞠於從祖直祕閣防逡巡擇對年十八歸席氏遂以令望宜於華族沃盥授中饋食舉案肅雍之則中表效之從夫有秩例當享封邑不幸遘積憂之疾茹未亡之痛家故爲卿宗器莫備子獨能養衣帶不解金竈空遙稅衣遽復以政和二年二月二十七日終於寢壽五十有六男三人彥回彥軻彥雄其季前卒女四人適太原府戶曹參軍杜繢進士王效士衡其幼未嫁拱木已閟佳哉滕公之城筮宅靡移善乎魯人之祔是嵗五月初四日合鄆州須城長山之陽孝嗣感橋梓之性懷屺岵之悲請以懿美傳之文翰定陶任之奇狀其行事請余爲銘銘曰吁嗟夫人命矣何如府君是從安此幽居

朝散郎李公安人王氏墓志銘

朝散郎贊皇李公公車之安人王氏京兆長安人曽祖夷簡尙書工部郎中直祕閣祖希哲尙書駕部郎中父宗願尙書虞部郎中母金華縣君水丘氏安人性端惠其親鐘愛之異他子然初無驕矜色母呼之必瞿然造前惟謹或問之對曰女當在母側未聞待屢呼而後至親族以其幼奇之及歸李氏防朝散公將之官成昏不逾浹月而行眾或憂其未能董家事已而隨事區處蔚有條理若素習然門內厭服終嵗如一日親族聞之益以爲奇自是朝散公曆官盡心公家不以家爲慮實安人有助云其事尊嫜尢謹飭烹飪縫紉非身爲之不以進其待族屬雍睦有禮意僮禦未嘗見其忿厲之色喜誦佛書持殺生戒甚嚴服飾有禽魚諸物象爲其傷之皆弗以服蓋姻黨內外眾多咸視其舉錯爲法以恩封崇徳縣君崇寧三年十一月以疾終於襄陽縣官舍享年五十有六其後朝廷定命婦封邑視夫人之秩當爲安人子男翺迪功郎襲慶府嵫陽縣主簿女嫁從政郎成州司戶曹事王玨孫男仲襄習進士舉仲襃與一女皆幼政和二年五月初三日葬東平府東阿縣魚山鄕崇梵原先塋之次前葬朝散公過同郡劉某而問銘某不敢以不能辭乃爲之銘曰猗安人嬪茂家壽則嗇維徳遐有幽新宮在梵原誰哭其窆夫子時哉歸乎彌永年【案時字上有闕文今無從校補】

夫人龐氏墓志銘

居士陳君諱孝常之夫人姓龐氏世爲東平人祖諱髙太子中捨父諱大同母韓氏夫人年三十歸陳氏爲居士繼室維居士世儒者家以信義著聞皇考贈祕書監諱希古仕顯於時治行尢篤厚天聖景祐間東平人論家法以陳氏爲稱首其後居士不仕伯兄仕以病免家孔貧夫人持已淸約奉養勤而孝謹如故不少衰居士歿夫人所生一男子洵尙幼三女子皆前卒夫人哀疚感厲益以節自持撫視諸子孫曲有恩意亷靖不喜遊適屏居寡言笑𨿽近親希見其面誦佛書𨿽有故未嘗釋卷崇寧元年八月十二日以疾終享年七十七政和二年五月四日鄆州須城盧泉縣之原合祔居士墓初祕書公長女適劉氏是爲我皇祖妣實生先丞相先人早孤祕書公愛之齒於諸舅故凡陳氏之先人實銘之有若居士之潛晦弗曜得以振顯今夫人將見委論述某也曷云敢辭謹爲之銘曰猗夫人嬪茂宗勵徳操滋壽隆崇阜合幽宮彌億年尙永終

行狀

處士何君行狀

君諱君平字少嚴世家處州龍泉曽祖睿祖維父咸皆不仕母鮑氏君少舉進士不中然彊學不勌自經史諸家皆手寫爲編至老成誦不忘兼究大義學者重其勤年三十餘卽罷不就舉郊居豫章裏誦佛書作歌詩以經學授其子嘆曰未彊仕之年甘心山林非吾孰爲之者遂不復出治人事率五七年若十年以故不得已乃一至城邑人髙其風士大夫往之道相望君亦雅善賓客飲酒無虛日生事付妻子不問惟趣供具𨿽貧甚意裕如也鄕裏以是稱君長者君與人至歡而中泊然無系故久人尢親之事𨿽隠必語人曰不以藏吾心燕居寡言笑有威重𨿽妻子莫際其喜怒出則裏中避道觀之所居室家人因舊將廣焉君曰乃以舊厭之乎不可由此終居不敢攺葺或諷君殖生爲異日計君曰我有子不爲患何憂異日蓋君以是終身焉心無歉然者已而子登進士上第迎君之官鄕裏無賢不肖來賀且祖君郭門外畱連咨慕相與稱善人曰何君其效也君以元丰五年五月某日得疾卒於家享年六十七娶李氏子男二人執中亳州判官次執徳女一人嫁吳時中是年十月某日君某鄕某里某與君之子遊及識君鄕人多能道君行事大槪如此攷之不誣謹論次如右前亳州教授劉某狀

田明之行狀

曽祖永孚故不仕祖均故不仕考亮故贈左中散大夫母永嘉縣太君王氏本貫河南府姓田氏諱述古字明之田氏本居密州安丘家世儒者明之早孤遊學京師甫冠補太學生事安定胡先生爲弟子勤篤好問先生稱之娶尹師魯族家子河南縣主簿仲甫之女遂徙家河南凡四次以鄕薦不中第嘆曰得失命也乃慨然發憤隠居講誦積二十餘年不復出哲宗嗣位搜訪遺逸故孫溫靖公居守西都以明之名聞詔除襄州司法參軍曰老矣不任爲吏然君命不敢辭乃卽其家廷拜受詔而不出仕孫公守鄭又奏以爲州教授特詔從其請居頃之河陽學官以嫌求對易命旣下故王公巖叟時守鄭奏謂述古以處士起今新進後生援例徙非是且無以慰鄭學者詔又聴終任未幾除太學正攺宣徳郎充廣親北宅教授秩滿貧不能久畱調簽書通利軍判官事轉通直郎今上登極轉奉議郎元符三年十二月六日以疾終享年七十夫人後五月亦卒子男處仁處訥處厚處恭處約女嫁進士張安石太廟齋郎溫萬石明之爲人淳靜簡易不爲表暴胸中坦無畱閡與人交傾盡不疑旣久益親及其不合毅然去之莫能奪於書無不闚惟易中庸論語孟子老子乃其素所與申重復熟造其深防余不甚措意也邵先生二程先生皆居洛陽明之從之遊司馬溫公居相鄰因徒步造門問經史大義語不及他事範翰林祖禹以編修資治通鑑日詣溫公溫公多召明之與之俱邵程司馬公皆重望來者率巨公顯人門無雜賓而明之獨以白士羇旅其間合堂同席相視莫逆語必殫竭未嘗少貶諸公以是敬愛之晚嵗獨好易古今諸儒訓詁得失歷歷別白常稱曰道言之必可行行之必可言今學者泥章句不知妙在日用因自爲注祁寒盛暑造次顚沛未嘗廢捲與賓客言不事劇談惟論易則亹亹不倦日暮客欲去而明之談益勝意益精明之所著書未就客欲索其書上之朝明之遂不肯出友人張云卿以累舉恩當釋褐貧欲毋行明之出錢爲助鄕人爭助之乃得去旣去其妻與子俱病妻竟死家無一錢明之日往防視又辦喪事事竟然後歸昌王薨假北宅教授官氏撰次行狀以故事遺白金百兩明之曰他人爲文而我受其賜無是也使者屢反明之終不受通利並河一夕暴漲守將遽調急夫明之爭曰曷不視水勢今𨿽漲而平此將殺也吾民不可徒擾已而果無事當官不茍亦不爲已甚居家亷儉衣不兼食不屬裕如也樂道自信以是終身焉嗚呼可謂吉徳君子也夫將以建中靖國元年某月於某所之原晉陵鄒浩以明之語謂劉某曰我無稱於時然賢公卿大夫多知我今皆亡晚乃得二人焉尙何恨獨謂吾子與浩耳今其也其能無言耶其許諾居無何其孤自洛抵汶上持治命來赴果以文爲請某外祖尹夫人魯郡著姓與河南之尹宗族也故於明之有葭莩之好官於鄭又嘗同僚蓋知之詳熟於其來請謹敍次爵裏閥閱及其學行大略以告鄒子爲之銘庶幾乎明之之意而二人者亦以是自致焉

誄

王升之誄

維政和二年五月壬戌鉅野王君升之卒於京師七月丙辰返柩於鄆鄕人所厚善皆防哭其孤兒孟博出臨終書二紙遺餘言嵎不幸病且死妻弱子幼恐此骨流落不得下從先人伏惟哀憐與諸賢經紀之書凡百餘字語無錯繆問其家言病甚棺斂皆能自營將絕付囑後事情不悲哽旣授書其子教以而達余狀遂奄奄不能言余屬皆哭盡哀因相與定計告其家以八月乙酉先墓之丙穴索槖中空無有賣屋未卽售合凡賻贈得錢九萬五千乃使斵石治穿買椽席灰葦諸下裏物事皆前爲之期如期而窆君黃州翰林公之孫寶文公之子少不羈旣長學問尢防漢書效李長吉爲詩有思致其親至破產雅不喜孅嗇又體羸多疾日事藥餌因積貧窶得官未及赴疾亟壽止四十有一惟前人悲哀稱述必著文字乃作誄以見意其詞曰大鈞無垠一播萬殊靡生不遂條達紛敷孰戕爾根隆夏隕枯哀哀若人亦孔之辜偉君髙門一世楷橅遺烈言言休聲吳吳爰及穆考養徳丰腴維君妙齡孔鸞將雛踵武前修建斾禮輿逢辰淸明駕言馳驅疇或柅旃罔所適䢐機心日灰驕色自耡名列士版身佚裏閭優遊卒嵗文史爲娛毓艸藝木畦苑躊躇良朋萃止肴設醴退察其私盎不宿儲寧獨貧攻亦復病拘蕭然壁立副是形臒休文革帶計月有餘幼安絮巾當暑不除乳石斷下糜粥充虛長爲散人庻以全軀云胡逺行旅捨僒拘沈屙頓劇顚倒醫巫東野後事孝權遺書豈無他人顧以屬余嗚呼哀哉壯心兮摧頽白日兮須臾永違兮昭代下淪兮幽墟大暮兮何晨冥行兮空居嫠婦兮嗷嗷幼子兮呱呱誰與兮晤歌獝狂兮防魖謂君兮非存君墨兮猶濡謂君兮非亡君屋兮誰廬折芳馨兮素華湛玉瀝兮淸酤況思君兮不見攬涕淚兮欷歔嗚呼哀哉蹇物化之䢐遷慨有生之迷途何神爽之泰定臨驚懼而弗逾遵寧宅於先丘寫幽憤於素旟庶無愆於遺托君亦不昧夫所如

祭文

祭蔡致之文

嗚呼哀哉惟君行已蒞官蔚有模楷莊重安和備於眾事而欿焉若不足事機情刃紛其靡避兮端殖義以自贍謂深固之未易揺兮少僨而則折彼蒼之不靈兮將人事之憾也君之志已乎莫申詎常僚之能知文史足用而華采不售色養維謹宗族稱之而弱貧以遐遺恢然無畔不忍與物忤而怨者或瞰其私繄君生之不逢兮又無以善其死母安季子妻返外氏兮女病而無壯子惸然單柩魂愔愔而俱往兮卒無所止昔官守不祥遭故者實多羌攺築以卽利兮意且如善人何曽迪君以禍福兮謂善不善者非耶嗚呼哀哉君容恍如故兮音欬欻其未歇聨車騎銜杯酒之不可再兮獨安取彼異域肴寒酒薄君其勿吐而餐之兮遂於此乎永訣

祭韓擇之文

嗚呼士之逢時貴植本原稽其遇合繄命之存公抱利器舉無畱難材譽籍甚師聴孔諠粵繇眷知茂對異恩襃語綢繆錫馬旣蕃轍自西徵來騁東軒攬轡駐車剖劇撥煩豪猾逺屏民力用寛我饁是丰我褐是完謂玆趣裝歸侍禁垣典領事樞逸駕騰騫誰使奄忽中晝䢐犇維帝識公公實自論誓不徒報捐軀喪元遇事感激前靡險艱失寢棄食力竭气殫盡瘁以歿此心如丹嗚呼哀哉惟我衰宗早接世昏占籍封圻熟公話言苶然疾病枉駕在門視我砭艾情義益惇豈其翼朝朅爲營魂客未就車食不終飱幼孺號呼泣血摧肝吏卒隕淚閭巷永嘆百身可贖往叩天閽我獨疲臥莫撫公棺肴觴申奠瞻涕汍瀾嗚呼哀哉

祭王彥祖文

惟公徳履沈茂踐楊髙華服休五朝受社百嵗名臣之後風流頓還竚公來歸永有瞻望數捨之隔倐然不畱奄棄東維空號左轂嗚呼哀哉凡我里社防潤襲芳異聲同悲寓此巵酒嗚呼哀哉

祭賈正之文

嵗在惇牂識公於鄭澹其相求交情以定周旋契闊十有六年每見逾厚意加於前晚以季女歸我猶子載營莬裘共此州裏公年長我雅多嘗更側聞道要又我所兄情均天倫義兼友益三日不談舌本荊棘間嘗謂言柰何捐書維揚老子同味其腴祁寒暑雨晤言不廢欣然忘懷嵗月以逝公居有林尊俎累開我肴菲薄駕言肯來闕然浹日往叩公戶胡恙之亟瞑臥不語嗚呼哀哉死生夜旦有來必還公歸不迷夫尙何言而獨固陋知我益寡流水髙山誰當聞者遷骨於鄭公則不亡神其下來歆此一觴

代祭王左相文

穆穆王公盛徳之興世有顯聞以逺厥聲曰嘉與商實相西京自導至儉江左厎平惟皇有作克昌厥輔擢之不疑機柄以付訓齊臣工新美王度二紀艱哉始卒公助據古殫洽傅誼雍容丙吉寛大胡廣中庸年髙彌劭道大益衝古之惇史舉世是宗夫豈一名厥有大節繁潰危疑談笑以決淵渟無波山立不折皇哉得公千百而一惟皇厭世禦气上賓公亦不憖奄忽收神幽明異趣竟爲君臣公乎知終實哀斯人斯人是哀亦私自唁公方通顯其則疎賤省戶選郎宰府除掾推轂提衡媒之上眷退而味公直道是依不以勢合亦不以離風雨如晦金石能移閱人孔多曽獨見知方以外使越在西境薨問奄至哀惶悲哽蓄厚不貲覆以俄頃一訣終天無復音謦嗚呼哀哉三臺夜坼一鑑朝亡宅更平仲襚歸栁莊殯帷沈寂銘旐飛揚城空鶴去劍沒龍藏嗚呼哀哉想公儀兮倐如故魂幻眇兮今焉處施則厚兮報無所臨文辭兮涕零雨嗚呼哀哉尙饗

祭弟法曹文

月日兄某與弟某以淸酌庻羞之奠致祭於我亡弟法曹之靈我等流於荒裔繼罹酷罰零丁孤苦弟所委悉六月晦前得疾𨿽病尙能言語囑累後事過朔以來昏閉三日以及大故舉家號呼殞絕相屬門戶一破萬事瓦解頭緒錯迕無所措手阿爹旅柩別寓新興阿姊堂殯未測所向汝之孀幼法堂歸鄆豈肯違汝易簀之言訊之有司謂當奏畫孀幼呱呱亦以事訴萬里跋涉是歸之死溫存暖熱要吾二人以此籌量遂卜近郊其地丁向西北郁然搆爲新宮百步而逺又弟三子長策崇寶後汝九日亦復夭化袝於室隅同就安厝鳴呼哀哉蓋棺之後人理了足萬事體歇尙復何言汝兄與弟身任百責日重一日誰助我者此於吾弟能忘懷耶平時話言一本禮法稠沓鄭重雅所信可死亦不昧惟此一念恆毋淪溺世間諸緣自有次第以吾二人殷勤辦防似無足憂汝目不瞑豈有戀耶咄汝往哉捨此癡愛窆後三日肴酒安慰骨肉皆臨尙願歆玆

學易集卷八

