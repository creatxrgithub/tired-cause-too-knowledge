張東海先生集

﹝明﹞張弼撰

●目錄

序

題辭

家刻小序

文集

詩集

萬里志

●序

陸隴其

再覲祖

胡介祉

李東陽

孫承恩

王廷相

吳鉞

○陸隴其

張東海先生集序

鄭端簡公曉年譜言端簡初第時將殿試首相石齋楊公使人道意致殷勤端簡父吾核公戒端簡曰汝不聞兩及相門張師徳無書抵政府劉元城乎因誦張東海先生戒子詩權門要地是危機句端簡所以能卓然於始進而不柱尋直尺於公卿之門者東海之詩有以啟之也余讀之未嘗不嘆前輩操行之髙眞今曰後主藥石哉訪東海集未得適先生裔�世偉以家藏遺集索余序因得盡讀其詩文與其�實蓋先生之學根柢程朱胸次灑落一切齷齪不足嬰其懷當時賢士大夫如李西涯謝方石彭鳳儀王守溪皆嘆服其學問政事之超出流俗一南安守而朝野交重不啻慶雲景星宜其流溢於詩文者足以楷模後進如此也世多重公之艸書公甞自評吾書不如詩詩不如文以余觀之誠然�書之不如詩文書得詩文乃重耳然非學之有本如世之嘲風弄月雕琢雲山刻畫星露則詩文又烏足重而況能重其書也哉余竊怪近世虞山錢氏輯列朝詩集於先生之詩登者寥寥無幾如今集中所載養馬行昔有篇諸詩其用意深遠與杜子美兵車行諸作相表裏有天下國家者所不可不佑而如吾核公所稱尢足�學者之膏肓錢氏皆逸而不錄亦所謂不揣其本而齊其末者歟典型旣遠奔走危機者滔滔皆是矣先生之詩文具枉安得如吾核公者曰諷誦於其子鍼之前一洗滌其肺腸也哉時

康熙壬申仲秋當湖後學陸隴其序

○再覲祖

重刻張東海先生全集序

雲間張氏科第蟬聯以詩古文名家者後先相望而東海先生其肇造者也東海先生在當時有旭素之目人皆寶重其艸書詩古文幾爲所掩故論者以先生艸書第一詩第二古文第三而先生自謂吾古文第一詩二艸書三豈人之品騭不如先生自歷甘苦之爲可信耶抑論者爲公而先生之語出於矯耶今艸書不可見而詩古文難爲甲乙亦取其各足以傳而己竊稽有明詩古文之學至空同大復諸子而一變才人所趨遂成風會及歷下弇州之後盛極而衰弘正以前諸家乃復稍稍出先生之集久而論定自足與西涯守溪並驅一時宜其垂天壤而壽梨棗也洧川張瞿父明府先生七葉孫家傅祕本頗有散失重加搜采匯成新編予與明府有同年之雅郵寄長安徵予言焉予歷覽舊存題跋多出宗工哲匠言必核實不涉溢美子曷能復贅一詞第念後之學者競尙風華流爲靡麗得先生古茂醇深之作以當鍼砭誠可珍奉也反復披讀以二百餘年之物觸手皆新宛如初脫槁時則先生之眞精神有與詩古文俱存耿耿不可磨滅者矣當曰之非漫爲作可知也先生由駕部守南安政以最聞今明府之治洧惠政班班被諸砍謠有以遠紹前徽而且家學相承耽情翰墨是集之梓不徒功存表章蓋有所深嗜於中而不能自己也然是集出海內實公之讀且梓者無限又豈僅張氏家集已哉是爲序

康熙甲戌小春之吉牟陽後學再覲祖拜撰

○胡介祉

華亭張汝弼先生舉成化丙戌進士由兵曹出守南安志操耿潔不與流俗人爲伍生平抱負往往托意辭章且素工艸書每命題伸紙筆不停綴文不加點甫成卽以畀人多不存稿間有一二偶存又以書法之精輒爲賞鑑者持去以故私篋中寥寥也而婣友胥史之家珍藏私錄者頗多安石碎金焉先生復習見當世操觚染翰之子粗知文墨遂詡詡然自命作者褒然成集梓而問世究之瑜瑕不掩爲有識者所竊笑因思痛矯時獘不屑委阿從俗故任其零落絕不加意是以益從散逸鳴呼雕虫刻鵠𨿽壯夫達十之所羞稱而身沒言立亦孝子仁人之所共願先生歿後三十年其仲君都諌公檢諸遺簏十亡八九乃訪之婣友之所珍藏胥史之所私錄者得文若干首詩若干首各分四卷然僅十之二三也又恐贗僞舛錯非表章前人之至意乃廣求質正名公先輩長沙李相國手爲批訂北裏孫內翰備加評衡並各以序言詳其端委而斯集乃告厥成矣且夫先生之立身行巳髙邁曠達不爲污合取容故其吟詩作賦隨其興之所至不假雕琢而縱橫排宕理足詞丰直入班楊之室居然雅頌之音迄今二百餘年讀先生之文章如登山仰岱溯水知宗設或當時不致散失使得盡窺其全豹又不知若何大觀也𨿽然夜光垂棘惟不可多得胡寶之者眾今先生之集縱爲數無多而各體俱備且經諸先輩鑑定足以藏之名山傳之其人矣豈徒與世之操觚染翰者較長絜短也哉先生後嗣繼起皆能世其家學不失矩範今洧川今世綬其文孫也余以是知先生甚悉云

燕越後學胡介祉茨邨氏拜譔

○李東陽

張東海集序

東海之濱有張汝弼先生者甞觀於海而有得焉因以東海自號少善艸書雄偉俊逸自成一家同時各能書者皆莫能及碑板卷帙流布邇遠至於外國東海之名遂徧天下其爲詩淸煉脫俗力追古作意興所到信手縱筆多不屬稿卽有所屬以艸書故輒爲人持去先生亦自謂刻集太多欲矯時獘不復置意其間淸詞警句時或傳誦而見其全集者差鮮其爲文隨事觸物必根理義不爲華藻枝葉之辭特自愼重不苟作又以無稿故益加少焉故以書揜其詩詩揜其文說者乃謂藝之至者不兩能非知先生之深者也先生歿且三十年其子廣西按察副使弘宜亦卒家又先遭回祿之變戶科都給事中弘至撿諸舊篋不能十一又訪諸婣友所藏及胥史所私錄者得其二三爲幾卷而時所傳誦者尙未之備以續錄未巳隨所得爲先後將刻梓以傳以先生之詩之文而止此甚可惜也昔之論書者必先人品豈惟書哉人之品必先道徳所謂道徳者非必禹行舜趨服堯之服而後爲至惟義利邪正不汨於中涵養旣久則英華自發於外如珠藏玉韞有不可揜者先生晚得科第爲兵部郎官最久志操耿耿不爲污合開口論議無所顧惎未嘗諂媚以干進取中所自負往往於辭章發之及知南安律巳愛物政宜其人未久而致仕以去故其政事又爲文章所揜而其文之存亦止此豈不重可惜哉然空靑丹砂金膏水碧顆拾而塊翫之亦知其爲至寶固不必堆盤積笥然後爲富而況於文哉況於其人之可重者哉使後世知其人之重則其文益重矣先生諱弼汝弼其字也松之華亭人其舉進士在成化丙戌卒於丁未年六十有三子弘宜弘至皆繼舉進士弘至爲翰林庶吉士世其家弘正弘圭弘玉弘金皆不失矩範諸孫繼而起者相望張氏之文獻固於是乎徵集旣成弘至以書上京介翰林侍讀學士顧君士廉請予序鳴呼予言豈足爲先生重哉正徳乙亥長至前一曰特進光祿大夫左柱國少師兼太子太師吏部尙書華蓋殿大學士致仕長沙李東陽序

○孫承恩

張東海集序

詩不可徒作也昔者聖人之序詩也自非厚人倫裨風教存勸戒示得失者輒斥弗錄蓋冺焉無聞者不知幾倍所存矣後之作者又何浩瀚不可嬋紀哉夫三百篇遠矣不可幾矣然必不背孔氏之意而後可自附於詩騷人墨客所以流連自放於禽魚花竹之間以寓其歡忻悲戚之意非不工且麗也而三百篇之旨希矣甚則又有爲淫褻燕暱之語則凡端人正士諱且羞之而謂不見斥於孔氏之門無有也東海先生詩各滿天下興之所到不暇雕琢而气昌辭偉寓意正大所謂厚人倫裨風教存勸戒示得失者往往具見其於淫暱之辭無及焉庶幾所謂不背孔氏之意者乎至其所以自信不愧不怍者則十每四五鳴呼先生之於詩信非徒作者也夫作詩本無法有之自後世始專門之論曰與欲其遠故爲渺漠汗漫如醉夢人語曰意欲其深故詭匿如啇度隱語使人讀之卒不可曉二者爲詩家要旨流連自放而於其大者則忽焉竭精獘神卒背孔氏之教先生之詩何甞不深且遠也而其所自得者不優哉先生平生作甚富而不甚靳惜故多散逸其仲子都諫君緝錄僅是然諸體班班具矣都諫恐久亦並亡也欲梓刻之屬予引一言於首輒敢僣論如此或曰詩本人性情大率與其人類考之諸名家之詩可見也先生爲人髙邁曠達故其詩多超逸明爽雅負志操故其詩多慷慨自許或曰昔蘇長公讀涪翁詩謂如見魯仲連李太白令人不敢復論鄙事先生之詩脫出塵囂此語若爲先生發是二家者之言𨿽不足盡先生之詩之大而要非無所見者並附於後正徳丙子九月之望賜進士出身翰林院編修鄕晚生孫承恩頓首謹書

○王廷相

張東海集序

東海先生艸書徧天下余遊仕四方往往得見眞迹誠羲獻以來所未有者所謂仙遊三洲神超八極是已及讀麓堂詩話見所云張東海自言詩勝艸書此英雄欺人耳蓋不以公言爲然也余切疑之恨先生詩文未能盡覩今年遊松江接先生仲子黃門君時行出公全集乃得大觀之鳴呼不至其海安知其水不登其嶽安知其由先生可謂無所不極者乎𨿽然天下之美貴乎傳世傳而且久大善之道也先生之詩气豪而逸文博大而雅觀者類能言之而所以久其傳者正不在是也自夫斯人之爲學而聖賢之所以教後世者言之不過曰濟變明道而已故君子之爲文能具是美則有益於世不能具是美於世輕重何哉不能爲世輕重其如傳何哉故不貴於繪辭麗句以爲工不貴於劇談雄論以爲辧不貴乎援古據今以爲博要之濟變明道有益於世斯其大善已今觀先生之詩發乎情性之正關乎風教之大不肯作淫媟靡嫚一語一字有如慷慨激烈之夫徇人國而不辭者先生文章根柢乎義理出入乎聖賢𨿽議論辧駁反復無窮卒歸之正有如端人介士侃侃自立而周旋中規折旋中矩無少愆儀者夫如是謂非濟務明道可乎謂不在益於世可乎則其久而傳無疑也夫先生艸書之妙固亦能傳矣求夫斯人之爲學而聖賢之所以教後世者能具是美乎其勝與否在所不必論也正徳丁丑十月朔後學浚川王廷相書於雲間書院

○吳鉞

張東海集序

此先君子之友東海先生集也廿餘年前予侍教先君子每見其喜誦先生詩若送羅一峯題嶽陽樓與黃連篇養馬行等作則尢所習聞者先君子平生論詩愼許可而獨於先生之詩若心醉焉曰東海賢者也後有欲求其人者於此亦足矣予謹識之稍長思先君子言而因以前所習聞者求先生之爲人則見其有志節焉有忠義焉有仁民之心焉有曠懷雅度焉有寤寐賢豪之意焉始悟先君子之言之有以也顧以弗多見先生之作爲恨旣走仕途每於交遊中熟先生名其喜誦先生詩不啻如先君子而予所以竊窺其爲人者亦與論者合心竊自喜謂先生而在當必以知己見許於是益欲求其全集而慰吾私未獲也頃來松得交其仲子都諫君則知方緝梓全集以爲不朽計予喜曰數年未畢之願其遂償乎未幾都諫以卒工告且挾冊見惠蓋詩文凡若干捲予得而大觀焉沨沨乎盛矣哉而其所以爲言者則必澤於道義所謂志節忠義之類往往具見而其文亦復稱之於是益信先君子之言有以而予之所以論先生者之不僣也鳴呼斯亦可以不朽矣都諫曰願得一言爲敍予不得辭乃爲述鄙懷附於後若其體裁格律之所至則有涯翁之敍與諸君子之評矣予固可略也正徳戊寅春仲之吉崇仁吳鉞拜書於邵齋之暇

●題辭

張東海集題辭

東海公艸書捷出神怪震撼一世𨿽販夫牧豎爭求其書殊方委巷莫不懸有其迹詩不苟作作必超詣豪宕擺脫近世尋常語其警句至今傳誦人口而文獨未之見也然公甞自評其作字不如詩詩不如文而世獨寶其書豈殆見其杜徳機者乎公遺稿不自愛惜往往爲人持去公旣歿其子時行給事徧搜篋笥參訪知舊得詩與文若干捲梓刻以傳而每恨不得其全也𨿽然文豈以多爲貴哉時行曰然遂書其後而歸之正徳戊寅春三月甲子光祿大夫柱國少傳太子太傳戶部尙書武英殿大學士震澤王鏊著

又

右張駕部出守南安紀行詩若干首𨿽皆一時率爾之作然而天時人事之變家人朋友之情皆可考見亦張氏詩史也至送其子弘宜會詩有權門利路之戒則有見於近曰喪名檢而害身家之人最入仕者之所當知也歲丁酉仲冬十一月扁舟道吳過宿修竹書屋示以此冊讀之一過書其後而還之禮部尙書兼翰林學士長洲吳寬

●家刻小序

此東海先君遺集也鳴呼先君歿且三十有一載矣今始克成編編又不能得其大分罔極之罪容何言念先君素於槁艸不惜遺亡或彊之去亦不爲牾也甞命孤曰母觀近時刻集故自視亦無庸傳然今海內士類每以不亟見先集爲問而孤等又竟忍淪失無餘也哉弘至北歸二兄繼逝旁求轉錄喫緊者又復十年得詩類卷四凡四百一十首文類卷四凡一百五十首各以體分隨所得無次訛缺未備者復三之一別錄以存鳴呼非其有而冒之非夫也湮所有而弗章非子也所賴涯翁寄序且手批其舛膺昆山顧侍禦孔昭北裏孫內翰貞甫備加評選校文賦則王大尹良佐沈憲幕東之校詩律則陶祠部良伯干進士調元箋補殘失孫其性當之庶幾就緒攜之洞庭質諸守溪先生先生許之言復遇都太僕玄敬於蘓汪司業器之於嘉禾重爲披校且裁節之徐嘉興子謙遣工壽梓乃卒有成鳴呼此固公等扶植斯教其成先君之休不肖後人寧忍忘之用揭卷首以識無窮之感云正徳丁丑歲冬仲不肖弘至拜識

◇文集◇

卷一

賦五首序四十一首

卷二

記二十一首傳八首

卷三

書三首議二首說五首題跋四十首銘十三首贊十三首箴一首詩話三首原

解一首釋二首

卷四

對一首志三首誡一首辧一首墓表五首墓志銘七首哀辭二十五首祭文五首

●張東海文集卷之一

賦五首

序四十一首

◆賦五首

惜別賦

太白酒樓賦

登山賦

寶善堂賦

晴洲述遊賦

○惜別賦

若有人兮孕九山之秀靈懷瑜握瑾兮何修姱之天成紉蘭茝以爲佩兮雜申椒之芳馨薙蕭艾之蒙翳兮滋蘅芷以敷榮縱褧衣之外襲兮遹彪炳而內弸燁煜其彌章兮衘靈風而厲靑冥爰稽首於瑤階兮維鴻休之是承鸞箋閃耀兮心目孔明象管流連兮颷馳電驚五云粲錦兮祥光斯徵鳳鳥騫舉兮雝雝和鳴寵睠碩才兮庸之勿輕乃謂神都兮辟雍崢嶸載歌載遊兮益大以弘嚅嚌芳腴兮鹿呦呦而莪菁菁於是脂車牽而秣駟牡兮指云衢以遐徵羌友生之戀戀兮掔子之袪總六轡以紲馬兮柅子之車柰子之不少畱兮倏載馳而載驅心逐車輪而轉輾兮胡周道之盤紆目渺渺而瞻望弗及兮空佇立以踟躕悠悠白雲之下上兮山宛宛而蜷曲耳肅肅以鳴秋兮颯涼颸之動木歌伐木之無和兮鳥嚶鳴而林霏靄綠【此與韓昌黎別知賦山嗷嗷四語同一雅淡】其永以爲好兮胡中道仳離之速悵獨處此兮渺天涯之南北目送飛鴻兮母俾爾音之金玉噫吁嚱眇軀多郵兮而又曠玆韋弦也南山蕪穢兮伊誰之田也弛鞭策而弗庸兮駑步曷前也中夜耿耿不寐兮遐思之綿綿也亂曰維山兮蒼蒼維水兮泱泱羲輪兮孔亟奄忽兮移光撫玆兮參息庶夙夜兮無荒航關閩兮遡洙泗羅古今兮苞眾芳迅鵬程兮九萬致吾君兮陶唐【約而歸之於愛君其得湘累之遺意者乎】

○太白酒樓賦

駕東吳之舟兮溯淮泗而北遊阻修程於濟閘兮爰登玆樓憑危欄以四望兮嘅古今之邈悠攄餘懷之耿耿兮與先生而熟籌夫人鮮不樂飲兮胡先生之名獨畱彼八僊六逸兮亦附驥而垂休豈飲果卓異兮將才猷之寡儔抱三靈之純英兮乘六气以夷猶隘渤澥其曠渀兮撫�華之崪崷揆先生之姱辭兮誠千載之特金鑾寶牀兮遘時英辟胡淸平之新詞兮乏捲阿之遺則【此論甚正】謂時不可語兮豈苟天光之烜赫使妖蠹之罔間兮寧免委身乎狎客【髙處在此爲淫媟之語以狥君何狎客之不爲也白亦何辭】終往比之弗審兮幾幽圄而隕魄荷汾陽之再造兮莫逭夜郎之遠謫豈邂逅而�郵兮亦時命之廹阨君子不諱罪辱兮視在吾之順逆【在吾順逆意更髙】彼徒以詩豪而興羨兮誰撫音塵而致惜重曰气邁往兮才壞奇竟獲落兮弗少施技雕虫兮耀世丈夫之頻兮忸怩嗟先生兮罹此又曲蘗兮混之𨿽曠懷兮弗計何鄙陋兮吁嚱申誓言兮貞固幸母愓兮險夷叩廓寥兮黯默聊酹卮酒兮矢吾詞忽靈風兮撼戶恍先生兮歸徠【葉釐結甚脫酒】

○登山賦

秋試南歸因登髙眺遠悼初志之未遂嗟曰月之如流乃作是賦時景泰庚午九月朔曰【登髙者每逐逐於遊賞此獨追悔自咎豈宜以少作少之】閔予懷之悒悒兮聊登山以自逞信予步以淩躐兮歷重岡而復嶺樹橫枝以絓冠兮石■﹝石壘﹞磈而嚙脛气消縮而力旣罷兮坐憩絕頂搴巖蘿以藉兮覽三吳之風景指遺墟於灌莾兮煙霾冥冥槪昔人之經營兮直炰烋於俄頃仰視天髙兮俯視地迥忽長風之振袂兮木葉交隕柰曰月之不淹兮激予心之悲哽昔予厲志以有爲兮冀中道以馳騁使王良總轡兮騰駕躡影發軔書林兮晞開建之蹊徑信鄒魯之可達兮載遊載泳故朝誦夕披兮汲汲以鉆研寤思而寐夢兮寐語以自宣胡力不任志兮卻步而莫前【自古豪傑乘時思奮之心類如此】航一葦以圖濟兮駛曠莾之淵觸奔濤與怒浪兮又驚風之暴顚遂蕩泊於泥穢兮逐流而遷顧初志之弗踐兮徒顏面之靦然曾春秋之幾何兮歲二紀而再躔夗﹖貝夗﹖貝茫茫兮莫知巳愆將躋雲衢而再躦兮泮林以翔騫矧良朋之離羣兮誰與周旋申侘傺以怊悵兮遐思之纏綿玆登山以樂遊兮反百感之內煎【是賦家語】撫心自忖兮伊誰之咎也厲志靡鹽兮物欲眩誘也朝華夕摧兮弗恆茂也撫壯弗戒兮壯弗復也哀摧而悔兮悔旣後也【意優柔】循危磴以下降兮乘北風以回舟扇遊塵以息鞅兮葺敝廬於海陬菊芳兮吐秋蘭秀兮色幽林喬兮鳥啾渚深兮魚遊善萬物之自育兮契玆理之周流覬夙夜涵揉兮庶初志之可酬【菊言時蘭言守鳥魚言適所謂合比興者以此】

○寶善堂賦

雲間馬以徳以寶善名其堂蓋取楚書惟善爲寶之義然彼有國故所寶者善人以徳居士流則珤其身之善爾予爲賦以廣其意庶有所興起焉

若有物兮乘二气以流形形非實形兮曰理以爲名天地之混辟而弗能外兮矧萬匯之有生惟人無競兮又獨擅其秀靈靈臺湛徹兮極粹美而精明斯善之可寶兮貴孰與京【珤原於天切於身極爲可珤人自失之則珤非其珤矣命意精實】廓之而六合準兮四海以平胡稟气拘窒兮污染之洊仍圈豕斯放兮縱蟻慕而蠅營寶山海之珍怪兮軀命爲輕篝燈邃壑兮冒毒突獰腰絙沈淵兮啖蛟觸鯨周章聾瞽兮誇重價之連城慌惘忽霍兮孰知反身之誠履叢菊以躓踣兮寘周道其誰行追跖蹻以並騖兮究窮凶其誰懲賴元聖之閔惻兮牖斯世以遺經羣哲仰紹兮炳煥乎曰星眾醉罔覺兮何時醒偉若人之卓識兮悟至寶之在邇反而求之兮乃吾性之善爾顏之堂楣兮庶夙夜之仰止堂何有兮有圖有書几案秩敍兮琴瑟與俱軒榮宏敝兮八窓洞虛擁篲播灑兮迸浮塵其閴如匪堂之是餙兮實吾身之所廬來章縫之吉士兮揖讓進趨蔭桂樹於前楹兮蕙茝羅於後除椒蘭荃芷交加兮雜江蘺與揭車爰載芟而載薙兮俾薋菉蕭艾之悉袪眾芳藹其芬菲兮鼓芳風之舒舒撤籓籬之障蔽兮樂衍豫以容與【便有心廣體胖意】玆寶善之洞屬兮尙靡間於獨處鬰松栢之蓯蘢兮竹嬋娟而與旅亙彌久而弗渝兮允矣其終始【謹獨持久之功更喫緊】重曰淳風之漓兮日晻昧而弗宣惟善之根吾人兮歷億世而罔遷導軌轍以迅邁兮塗人聖賢姚姒我師兮咎卨後先緬懷古人兮今古同天明月皓皓兮懸我前寶之寶之兮永弗諼

○晴洲述遊賦【爲大司馬程公作】

溟陽先生泛舟徽溪弟子空同侍焉爰有長堤陂陀回互重復乃攝衣曳屩捨舟而陸維時芳風扇和萬匯春育萑菼蘅若薈蔚紛郁魚鳥龜黽飛鳴遊伏密樹張轡軟莎襯褥於是怡然坐蔭發舞云之詠鼓陽春之曲少間石徑窣窣如聞足音遙見偉丈夫者荷綸竿而行吟其聲若擊石而撞金先生卻立諦視顧謂空同曰是夫也如龍躍春江鶴盤秋空非逃虛之士殆蓋世之雄耶試卽而問之空同攝衣而前丈夫應曰我晴洲之釣者與世若隔絕矣子何爲而來耶空同還以告先生憮然曰吾目其蒙乎釣者乃若斯乎甞聞之棘津之望莘野之摯皆逃於耕釣若終身而忘世是夫其斯人之流歟試更問之空同乃促武而進致恭以俟丈人曰子去而復來將有說乎試坐我磯石罄子所懷無卒遽也空同坐定乃曰羲軒紹統人文耀芒轇轕萬有橐鑰三靈以之佐運撫世而登虞軼唐者丈夫甞任之巳乎笑而不答曰戮蚩戡黎秉樞握奇陰陽倏變風霆交馳以遏絕亂略而京觀鯨鯢者丈夫甞爲之巳乎笑而不答空同莫窺其涯而復問曰乾坤鼎鑪水火匡廓不谷而飽不樂而樂气馬飆輪周遊六幕其丈夫之謂矣無以釣誑我也【序文武神仙事各六語而意自足便見筆力】丈夫艴然曰此神仙之流荒怪之術先王之世所謂左道而必誅者子何以待我之淺耶空同惘然自失不知所云反命於先生先先躍然曰吾知之矣談文武則笑心領而貌隨也欲冺迹而逃各故弗答耳擬以神仙之流誠厚誣之矣予往謝焉乃亟趨而前曰丈夫誠文武之偉器輔世之碩人胡值玆亨泰猶偃蹇而弗信得無忽生民而絕大倫乎丈夫曰不敢走也無似竊甞試之今且休矣尙何言爲遂不通姓名而別但持竿兀兀而巳先生載行載顧依依不捨登舟夷猶搄弦再鼓而歌曰蹇我懷兮晴洲偉碩人兮寡儔驥脫羈兮廣漠龍旣雨兮湥湫稅埃壒兮遠逝嗟碩人兮遺我心優【一篇敍事得二陸機括而亂辭復雋永】

◆序四十一首

夢筆詩序

贈周廷鳳南歸序

○夢筆詩序

夫筆紀道之器也道有巨細也久近也污隆也純雜也離合也皆筆紀之也【以筆紀道前人所未發】或謂筆以紀事未必皆道此不知道者也道何往而不在哉故曰筆紀道之器也古之用筆如此而巳近古之書資瞻視之好魏晉而下益甚則筆之任分矣然世徒泥其點畫波勒之助不亦忘其遠者大者乎上海姚君舜夫志於行道者而尢善書甞夢人授以筆言者率以江淹李白夢筆事泥之予竊謂淹也自也皆未聞道者夢之全否不可知而筆之紀道不容冺也故序而白之不直爲舜夫告且告世之用筆者求之於道何如也

○贈周廷鳳南歸序

紫陽朱子萬世人豪也其在當時以單詞詞組加諸人後世銖較粟量求其許與抑奪之旨而定其淑慝得失之實其書具存而在所許與者亦不甚多見甞讀景行堂記謂正介先生周穎之行信於鄕聞於朝立言垂訓足爲世法意正介眞偉人而朱子許與之至也惜未聞其後爲何如今年予以會試寓京與三衢胡君彥超交其同館之士有周廷鳳與其從子宗器者皆溫雅有文問其世則正介先生幾世孫也爲之斂容叩其世曰本出於淮而唐初有諱�者用杜如晦薦剌衢州遂家江山故今爲江山人而正介則巳甞祭於學宦爲鄕人之規範久矣噫朱子之言久

●張東海文集卷之二

記二十一首

傳八首

◆記二十一首

味道軒記

滋徳堂記

竹梧書捨記

微酡處記

著齋記

吳母鮑氏畫像記

歐陽文忠公畫像記

吟風弄月臺記

李相亭記

蒙川館記

重建橫浦橋記

梅嶺均利記

張氏墳記

司馬莊記

椿庭記

春暉堂記

曲水艸堂記

補棹歌二首

鼻吸河記

學稼艸堂記

重建景星橋記

夢椿記

○味道軒記

道有味也聖人安之其次樂之其次嗜之其次知之由而弗知者眾人也悖而弗由者吾不知其何如也自世降道裂知者蓋鮮傳曰人莫不飲食也鮮能知味也苟弗能知烏能味其味哉天臺陳君士暉與餘同會試京師甞以味道軒記見屬予大其志難其事記未作也尋遊國學與之比捨日共起處竊見其薄於世味篤於義理衣扉蕭然室無長物其中則充充然未嘗少挫其气士暉其知道之味者歟聞士暉乃閩籓方伯員韜先生冡子也先生揚歷中外位至方伯以世俗觀之士暉宜飫膏梁厭紈綺都騎從沈酣富貴間而不以爲過者今乃反由寒畯下而又略無不足意士暉果知道之味而味之者歟昔仲尼以顏淵爲近道曰屢空道無不在也豈專於空哉殆厄於空者易動於物非幾於道者不能不動也噫若士暉者眞能味道者矣俾予記之無佞辭無愧色記可不作乎所愧者識污辭鄙不足以發其道之諛而益其味之雋耳抑聞道可以意會不可以言宣猶之食芻豢■﹝酓欠﹞醇醪自有其味不可以語諸人也所可語者特鹽酰之觕糠粕之末而巳𨿽然吾於士暉終不能巳於言也誠能母混異味毋間須臾則將益嗜而樂之則知之又不足言矣其進孰能禦哉【此又進一步照應篇首】請揭諸軒壁以爲記

○滋徳堂記

金山掌教慈溪李先生宗貞以滋徳名堂命其徒﹖璉遠來徵記予受簡而閱之作者眾矣記之詳矣尙何言哉然不容以不答也姑復之曰徳之在人猶苗之在田懼其熯也則漑之懼其潦也則疏之懼其瘠也則耔之懼其蕪也則薅之懼其蝝也則除之又社焉蠟焉祈神之保之皆所以滋長乎苗而冀其獲也君子之滋其徳豈農夫之不若哉世降道敝澆僞日甚人心之害不止苗之害也則所以漑之疏之耔之薅之除之凡所以滋吾徳者無所不用其極庶幾徳日以滋也怠則捨苗而弗耘躁則揠苗而助長斷無獲巳故良農不以風雨泥淖而輟功胼胝皸裂而告勌君子不可以造次顚沛而或戾其徳然持之有要其惟敬乎鳴呼敬乎具在方策未易以言也言之易未必能敬也徹內外一動靜洞幽顯貫始終而而間能敬矣敬以滋徳其猶農之器乎捨器無以爲農捨敬無以爲徳聞先生之究心於是有日予竊惑焉夫梓匠輪與捨規矩斤斲而事農則求老農而問焉閒於農者無待於問也先生經史傳業簪組連輝濡染之深講習之素尙何僕僕問人爲哉誠知徳之廣大彌綸兩間管轄萬善非區區一農夫之事可髣髴歟𨿽然予非知徳者無以爲先生益詩曰無田甫田維莠驕驕請銘諸堂壁以爲滋徳之一助

○竹梧書捨記

戶有憂戚不卽告母甞愉色婉容在左右以安母心暇則坐塾中誨諸子及鄕鄰之秀彥必以躬行孝弟爲先才質輕俊善文章者少忽於孝弟則懇懇諭之弗攺則厲聲斥絕之母甞病醫禱無所不至晝夜未甞安寢飽食母歿哀號頓僕水漿不入口者數日及葬遂廬於墓側衰絰不觧晨奉櫛颒夕奉浣濯如生時不少廢哀號之聲聞者感動鳥爲之翔獸爲之伏左布政使蘭陽丘陵時爲太守兵部尙書王綋時爲都憲鎭淮聞孝子名廉得其實遂上聞旌其門則孝子之名益彰大矣自後以其子理貴封刑科給事中烏紗鶴髮徜徉京邸以就養老而不衰人以爲孝道之報

東海張弼曰予甞過淮問楊給事則有知有不知者曰楊孝子則皆能道其居處指其里巷噫孝子之孝誠可謂人不間於其父母昆弟之言者乎然夷考其事親則不過日用之常委曲致力耳初無足自奔趨吾而忘吾斯之謂內也仲學大而不知天壤間山水何獨得於梧竹之深耶豈若周子之庭艸明道之盆魚耶不然亦外矣夫學莫先於道道載於萬物萬物皆道之形體也得之於日用動息視聽蹈履間皆吾進學之資也何止矻矻乎塵編蠹簡朝含幕咀古人之糟粕耶仲學意阻起而三謝且曰先生之言廓然發我蒙矣請筆之書捨昔子瞻不負蔣之奇之約終買田築宅以居義興先生果來遊於不徒山水之勝得以發舒一洗異時塵土也吾竹梧書捨中趣味亦得以一寫矣遂記之

○微酡處記

浙水間有偉士焉曰用亨江先生志薄雲天而學究其實名播遐邇而職甘於卑人莫測其何如也甞過華亭張弼而告曰吾有樂賓僚之所署曰微酡處吾適吾情吾恐醉之禍人子爲吾記之弼喟然嘆曰聖賢之心不易知也然甞一勺之咸而知海之味睹一隙之明而知日之光舉一言之微可識全體之大康節邵子甞曰■﹝酓欠﹞喜微酡邵子之心其有所憂乎日之方中憂其■﹝日亥﹞也物之方盛憂其萎也世之方泰憂其否也事之方亨憂其窒也陰之方長憂其剝也【數語皆事外生意亦大議論】飲之酡則憂其醉也憂其醉之禍則謹其醉之漸微酡而止其樂也永惟邵子其先天下之憂得天下之至樂者歟或謂邵子之學出於陳圖南輩然圖南乃獨醒而不知酒之樂者不足以語此世之饕富貴而不返者則溺於樂而不憂其禍一醉日富抑又不足以語此夫人知醉知醒而惟微酡非知易者不能知用亨讀易而工履易而順人方以髙官厚祿望之乃僅取一教官而往不獨醒不日醉樂微酡者也其有得於邵子之意哉視彼沈湎顚冥號呶肆逸累其形獘其生毀其成者相去蓋萬萬矣用亨持是心而進而大夫而卿輔皆微酡而弗之醉吾知其免夫憂之及也用亨曰諾他日胥會於其處愼毋浮以大白

○著齋記

事親之誠自然之衷也自佛氏入華喪祭禮廢誠散而滅知者鮮矣聞古經如在如存之語若誕謾文飾且驚且疑鳴呼天衷民彛陷溺甚矣有能特立獨行以盡事親之誠者君子寧不亟與之乎錢塘鍾季珍氏在所宜與也季珍名頤早聞其父時事則凝思惘惘冀若得一見之事母孝母卒喪祭如儀不禦酒肉滋味者三年哀慕之思彌久彌切或若在母傍笑語惟諾趨走奉承焉其甥禮部司務項君文祥篤行士也每於縉紳士夫間道之縉紳士夫韙之名其齋居曰著屬予記之餘撫幾起曰若斯人者可與讀古經矣致愛則存致愨則著其信然乎夫著者心之誠親之攸在也記昌學射久視懸虱大如車輪虱豈果輪若哉精誠之至著於心目間者至微而至巨耳是猶未也舜見堯於羹於墻堯胡爲而在羹墻哉誠而著也方今庸愚之夫狃於習安於誑夷狄之鬼了無相涉而謂其能出光怪降禍福彼誠之所施一何悖繆哉人子於親一體而分罔極之恩匪言而知發於人衷之自然耳有見有聞夫豈人之誑我哉古經之言蓋先乎天下萬世之情而發也季珍之所著何如誠之所獨得不能語諸妻子也吾爲子記吾道吾誠知不相遠耳齋居之規構見者能述之予可略巳鳴呼安得所在有季珍輩相與復古也夫

○吳母鮑氏畫像記

新安吳斯能氏生廿月而母鮑氏歿歾且四十餘載矣追慕罔極惓惓不忘甞涕泣而嘆曰母以生我而我不一識母天地間我何至此極也適來華亭與善繪事者周鳴鳳交乃以情告乞繪母像以虔事焉鳴鳳復之曰寫神之法豪發不似則爲他人吾素不識公之母何能貌其髣髴哉斯能慘慘然意沮而鄕貢進士張天駿觧之曰丁蘭刻木肖母以事之久而有血气之徵焉木𨿽肖母豈眞母之身而有血气乎惟人子之誠孝有以感孚焉爾蘭母以形肖猶之可也堯沒而舜慕之坐則見堯於墻食則見堯於羹羹墻豈堯之形似哉見之者舜之誠也斯能欲繪母之像以慰思母之情𨿽弗甚肖不至羹墻之弗類也以像求母不亦近乎斯能泣且拜鳴鳳乃繪之繪畢徵予記噫天駿之辯當矣是蓋人子終身之巨痛爲是甚不得巳之計耳像可泥而弗作乎【察見用鬲】借曰斯能之過計亦過於孝耳君子寧忍咈之乎且使誠孝如舜如蘭又寧不眞有所見或徵血气之徵乎【斷得是】遂記像之所由作於上鮑氏生於洪武乙亥歿於永樂巳亥時春秋二十有五云

○歐陽文忠公畫像記

歐陽文忠公像其六世孫某識於旁曰守滁日所寫中書舍人長洲李應禎得於京師南京大僕寺丞義興李瑞卿見之曰吾官署在滁公廟祀在滁此正滁人之所想象而願見者遂摹以歸同寅協謀刻諸石以永慰滁人之思屬弼記之弼拜手而言曰噫公在當時願見者固多未必皆儒紳君子也𨿽販夫爨婦亦願見之此好徳之恆心也然儒紳或厭見之何哉忮心也忮心一生則聖如孔子賢如孟子亦將毀之何所忌憚哉逮其身旣沒其道不墜則𨿽有忮心者亦順其恆矣所以聖賢多奇於時而卒重於後世也彼忮心者當時人亦厭見之後世又厭見之於竹素間寧有畫像傳世爲人所快覩者耶則邪正之得失較然矣衣冠之流盍思所以少警哉太僕諸君協心以刻公像亦見所趨矣法當牽連書之

○吟風弄月臺記

周濂溪先生爲南安軍司理時適程大中爲通判因遣二子從學而卒有得焉以繼往聖開來學而垂萬世太平之術卽明道伊川是也故南安府有道源書院於學宮之傍固足以表著之矣然昔之軍治卽今之府治三子衣冠容與於斯者非一日階墀堂序尙遺舊規流風遺韻未盡冺滅後人朝夕於斯寧無感觸而景仰乎故因府治內廢臺刋除艸木甃砌而屋之顏曰吟風弄月臺蓋據當時所記濂溪志趣髙遠常目吟風弄月程子亦云自見周茂叔後吟風弄月以歸有吾與點也之意可見襟懷同一灑落不可以勢利拘也或謂周子政事精絕程子爲政上下響應使遇焉則伊周不足多捨此不及而乃表其吟風弄月將與騷人墨客流連光景者同科耶噫難言也昔者子路輩咸欲得國而治之孔子獨與浴沂風雩之點將無意於用世澤物者耶豈以人欲淨盡天理流行隨處充滿則隨事順應斯與天地同心而萬物安之耶吟風弄月者舉一端而全體以著大用以該所以安百姓育萬物者實不外是其政事精絕上下響應不自吟弄中來耶【見得眞切】彼流連光景者似若彷佛其致天壤矣噫是誠難言也非淺陋所可窺也姑書成語揭之於臺天下後世必自有眞識者在謹銘之曰

周程有臺永鎭玆府登勿乘輿燕勿歌舞先哲之遺孰敢戲侮圖書左右風月今古曰敬曰誠辟我門戶澤物洗冤昭哉神武遹追仁武斯民父母庶克事天弗愧守土

○李相亭記

孔子曰才難然才而遇時者尢難也此所以𨿽有頤治之君而不得以溥其澤民物之失所者恆多志士閱古屢爲興嘆恨不得起而從之遊又詳考其操履設施應時處變之迹而求私淑於千古之下焉況遊展所及音塵可想而忍忽之乎若宋李忠定公在徽宗時英才卓越巳大有聞遇時之否掣肘莫展至南渡一試聿成朝廷未幾亦沮所以宋之讎恥終不可雪中原終不可復民物塗炭之極以至胡元入華衣冠掃地而爲開辟以來之大變焉鳴呼才而不遇有如此哉蓋三代而下人才之盛莫過於濂洛諸君子之外有韓範富司馬爲名相南渡以來則公一人耳故當時公論稱其爲不世出之才後世史官亦謂有諸葛孔明之心者甞至上猶縣獲教寺蜈蚣硤俱有詩豈爲江西制置時行部至此耶抑竄萬安軍時偶遊此耶遭變旣屢故老無傳其所自撰制置錄亦巳無考蓋莫得其詳也然以不世出之才而辱臨遠邑有志者恨生也晚不得瞻望裳舄爲欿而忍忽而不道耶縣學之後山舊名龍歸坑弼惡其不稱易曰騰龍嶺同知蒼梧李榮率官屬與耆俊登焉以賀玆山之遭遂擇勝建亭問名於弼弼顏之曰李相亭不惟致景仰之私且使士有所法又以洗僻邑之陋也噫公之遇不遇天下之幸不幸也天乎人也尙何記哉公名綱字伯紀祖自邵武始遷無錫父蘷任華亭尉而公生忠定其謚也

○蒙川館記

宋之季世有蒙川先生劉黻字聲伯者爲太學生時劾丁大全之姦安置南安軍乃接濂洛精切之語輯濂洛論語若干捲又有問梅集蒙川集若干捲其學一以濂洛爲主者及起而任禦史爲侍郎尙書言論正大剴切足濟當時可謂不負所學者𨿽時不之用垂訓亦遠矣及宋將航海委身於陳宜中俱至羅浮病卒而家死於海信其以身任道非當世之苟祿偸生輩可擬也南安之東山有泉正易所謂山下出泉蒙與其號合先生豈因之而爲號耶豈其家在永嘉之雁蕩別有所因耶易曰蒙以養正聖功也其志亦可見矣弼遂屋於其上題曰蒙川館以旌先生之迹勵後學之思館之前繚以垣垣之門題曰半山亭亭枕橋橋橫澗下自東山隹處上至寺之花雨樓磴道盤紆正及其半秀樹奇卉泉聲鳥韻日時朝暮不可名狀有精郭景純之術者曰館正坐山之勝處故又以此表之𨿽然特以先生之正道讜言委身家以狥國不徒爲濂洛之名足以聳後學之天衷維斯世之民彛耳若山之勝殆何處無之耶或曰半山之名同於王安石之寺將爲人所嗤詆此不然嗤詆安石正所以崇先生之道也但世有冒濂溪之名而懵其道髙者乖刺下者迂愚將若爲先生之辱耳然則豈爲優孟而並僞孫叔敖耶顧吾之爲者眞僞何如也遂書於館之壁以記之而先生之祀則與劉安世諸公同享於寓賢祠矣

○重建橫浦橋記

【讀前臺與亭館三記可以知先生教民之心讀後橋嶺二記可以知先生治民之才】橫浦橋乃南安之襟喉天下之通道也其初無考自元至今修建大略具見郡誌成化甲午毀於潦知府姚旭欲修而代去章綸繼之將成卽傾戊戌夏弼至而備詣成毀之故蓋山水暴漲頓起數丈浮菹巨木蔽流而下撞擊橋墩勢逾萬牛少有罅漏則莫可支此所以難爲功也況先爲橋墩者疊石四周實以沙土石子遇水流轉何能爲固又當橋之上流沙洲歲積髙塞半江水勢擁並益不可禦故隨成隨毀虛費浩繁卒無成績弼鑑玆獘先開沙洲使江面旣闊而無擁並之險中流之墩悉實以巨石灌以石灰四周罅縫嵌以生鐵兩岸石址與中流五墩旣成先架木爲藪諺所謂喜鵲藪是也隨加巨梁梁上加亭亭覆以瓦梁甃以石子蓋南安以驢爲生非惟木不能當而瓴甓亦不耐也亭有欄設爲賈區而收其入凡爲亭三十間長三十丈闊一丈八尺較舊髙廣皆加三尺石惟用靑木惟沙﹖凶舊有佛像鐵犀厭勝之具悉屏不用盡人力而不惑民志也凡賈區所收歲供修葺特火有禁以防不虞經始於戊戌冬仲至明年冬季始通行又三年始克悉完其費徵於前官募於民而未徵者又以梅嶺鹽稅因是而民屋於沙洲而阻江水者撤之堤其岸爲通濟街又歲役軍民數日以開沙洲皆所以保此橋也尙賴後之守此者加意焉亦郡之要務也故不復牽綴文義而直書其實云

○梅嶺均利記

梅嶺道路乃南雄南安兩府共給其役共享其利者故騾驢馱載少壯擔負皆於中途博換蓋爲民情土俗以爲定例自肯代巳然而洪武初亦因之而設小嶺中跕逓送官物公私皆習而安之無所爭也自景泰初因軍餉故以南贑皆爲廣東行鹽地方則南雄之貨過嶺者益多馱擔者可得厚利南雄之民始創南貨過北者直至南安城下北貨過南者直至南雄城下之議其議似公未悉委曲故官無確斷民起私爭殺傷狼籍文移旁午啇旅不通兩府交病凡二十年間屢斷屢爭卒無寧歲蓋由未盡委曲不知中途博換之故斷斷不可易也其故何哉蓋北貨過南者悉皆金帛輕細之物南貨過北者悉皆鹽鐵麓重之類過南者月無百馱過北者日有數千過北之貨偏多則南雄獨擅其利矣南雄擅其利而應夫役之常固宜南安旣失其利而夫役之常則不可辭無利有害將何以堪此民之所以必爭𨿽嚴刑重罰而不能禁者伊欲禁之夫役之害伊誰代之必共享其利斯可共給其役自古中途博換而不暫易者其中委曲乃如此不明乎此所以久而未定蓋彼此交往者天下之通論中途博換者一方之事宜旣合事宜卽爲通論矣豈能容偏私於其間哉弼自成化戊戌夏到任軍民男婦號欣者曰數百徐閱成案旣爭而斷旣斷復爭由當時文移鮮得其肯綮致是紛紛也遂據父老之辭明利害之要者達諸江西廣東籓臬與巡歷鎭守諸處乃各以籓臬之行部者躬蒞其地而議之期會弗齊又久未諧乃是年十二月三日廣東按察司僉事某州趙公弘檄弼至中跕會南雄知府貴溪江公璞合兩府耆老及凡沾利之人一一俯詢而公議之咸交口合辭曰自古中途博換兩府利害皆得其中近欲變此例者居近中跕之民利心無厭之私也不可爲私例而變公論今斷以一依中途博換舊例軍民驩呼而退江公卽曰非紀之於石又將有私意變亂者予紀之未入石而南雄陳通又匿情以奏時當道者識其誣而駁之札下兩布政司各府詳勘而皆以成案報蓋無復可施行矣而今而後南雄之馱擔者平中跕而止南安邸捨之家不勾致其來則各守舊規而爭端永息矣捨此無策以案牘之繁蕪而難閱也撮其要語文之於石以告後來守土之君子云

○張氏墳記

張氏世居華亭之砂蕩裏所居巽隅相距四十餘步古柏盤郁仁杏森聳者祖墳也始祖斗山先生而下四世葬焉前瀕幹水不可復容曾祖守株先生別十此地當所居之艮隅隔水相望一矢許紆途而南轉則二百二十餘步旣葬守株而下二世景泰庚午葬先母胡氏安人今先君村居先生合葬焉其地四面皆水南則通途於水之陽度水以丈其衰六十有九其廣二十有二近北樹而爲兆域虛其前爲祭田且俟後來所葬也以畝計之一十八畸三分九釐秋糧每畝豆一鬥四合而加耗七合三勺凡二石四升六合四勺而所徵或麥或布近歲則並於糧亦以米輸蓋土壤髙燥惟宜早谷故版籍謂之地而糧稅止豆麥今所耕水稻過半俗謂之田人工修耳守株先生甞曰葬此有五宜髙燥平衍水潦弗溺一宜葬去浦旣遠無潮汐衝嚙二宜葬地勢幽僻無戎馬蹂轢三宜葬溝塍旣定不復築四宜葬地非膏腴畊犁不競五宜葬子孫𨿽富貴有地可容無事更創種樹毋揉削聳直治墳毋虛飾侈麗聳直侈麗盜之招也有力惟崇其封焉世謹遵之今所治先君墓惟刻墓表一碑於道之左虛其右以俟褒贈敕命從俗以義也吾兄汝輔命作墳記於是直述其詳敕諸碑陰鳴呼自祖宗來守儒業農二百載於玆保有一丘以安體魄其所以望於後人者何如爲後者將嗣而葺之乎抑利而售之乎棄爲閒丘壠乎不敢知也不忍言也而凡仁人君子則亦將有動於衷者矣

○司馬莊記

司馬莊者吾兄椿庭翁別業也以武庫先君遺命置之武庫乃周官司馬之屬故人稱先君爲司馬而名莊以之記所始也兵部四署弼遷歷武庫武選車駕者十年今吾子弘宜又觀政職方或謂三世司馬其名莊之符歟蓋事有偶然者也莊前有橋亦以此名聞諸父老曰舊稱馬村橋蓋亦有因耳椿庭今以莊付子弘直治之弼愛其地臨曲水潮汐通利歲得常稔一可樂也俗尙儉朴不嘩競趨薄不賭博爲偸二可樂也與姚氏世醫林樾相望其術大行俗不溺鬼三可樂也椿庭嚴家法謹禮教斥淫祀弘直能守之遠近能化之四可樂也孔子曰裏仁爲羙庶幾乎近之則斯莊不徒以官稱也念弼來守南安■﹝酓欠﹞餞予莊親戚內外門生故舊咸在亦甞有詩矣記未作也今又四載始克記之是莊初無輪奐之羙遊衍之華而獲有場積有倉賈有區泊有步蔬有圃魚有沼濟有橋卽司馬橋也是爲記

○椿庭記

吾家居松之東海上白沙裏宅多竹樹樹之大者惟椿有逾拱者逾抱者及合抱者前後森列濃陰蓊然甞聞先君武庫公云昔有一最大者垂陰於溝東道上行者倒影入室中時以爲異蓋卽塔影入人家之類物之髙者往往有之惜爲颶風所僕其�亦復如是予尙及見合抱餘者八株頃以更造室堂而伐亦或因風而摧後出者相繼環之外垣實聳一方之觀先曾祖守株先生治室名中楹爲主誠艸堂東爲吟窩西爲椿庭正以大椿在庭也題扁手�尙存吾兄汝輔寢處其下遂以椿庭爲號然莊子以椿散材而壽世之散人多擬之竇氏有靈椿一株之句世復以椿擬父吾兄之號𨿽無取於二義而亦無不該焉吾兄孝友而謹於禮遵奉家教釋道之流鄙俗之論嘩噪左右屹不能奪勤儉正家鄕鄰取則佐理門戶而弟侄輩咸得以事詩書固非散材也今年五十又七而身後事咸悉自備人又以爲達云弼從大夫後寓京師不見者動輒數年近書來急欲訂家訓爲子孫法禁覩椿庭居士之號遂記其實且將徵諸詠歌以備其事焉作椿庭記

○春暉堂記

松江郡城北出過湟之梁折而西又過石梁行二百步許有陸氏居焉名賢字士希其先世居城南自士希出贅於鄔氏始居於此士希痛父早世事母劉甚謹乃署其所居之堂曰春暉士希之子佾由郡庠登冑監筮仕將有日乃來謁余請記云將欲寄歸其兄傳刻置於堂予曰予甞造子之堂矣堂之楝梁規構如常居不必記也特以而翁養母之孝不可無聞耳蓋士希事母極力以致溫軟甘膬出入啟處無不適志良可謂能孝矣其心欿然恆以力不逮位不加無以顯親揚名爲孝之大故有取於孟郊所謂寸艸春暉之語昕夕所接益篤於孝非徒署爲羙觀也然今日之成其志者其在佾乎佾旣有途以進而位顯揚休樹烈於玆盛朝榮及而親而祖則城北之春暉堂將奕世有聞矣詩曰孝子不匱永錫爾類吾於陸氏觀焉遂爲記成化四年歲捨戊子八月吉旦賜進士出身承直郎兵部主事同邑張弼著

○曲水艸堂記

自司馬橋而西名百曲港村曰曲水村蓋自黃浦支流南入折而東行屈曲甚多故也村有著姓姚氏自宋以來以醫學教授起家四五百年仕𨿽不大顯世稱文獻今則通經學古遊於庠序以事進取者鴈序蟬聯其將大乎其老成耆碩者曰蒙字以正號梅趣人稱之曰梅趣先生焉曰臨字以大號曲水者別築堂於舊居之西曲水艸堂所由名也曲水南北著姓有葛有於有餘皆與吾家姻連姚旣儒而醫契分尢密不止姻連也弼念少事先君武庫主事公登舟或逗曉或乘月或冒雨沂曲水造西軒側聽講議承接觴酌或信宿而後返及旣長時又獨造焉揮翰題詠輒疥素壁曲水艸堂之風致蓋心冥獨領言未能宣也別去廿餘年吾兄椿庭翁書來南安曰我在司馬莊惟爾欠艸堂記一事時聒尊俎間可速辦之弼遂次第而書之且念朱子武夷九曲棹歌與天壤並垂蓋以人而重也顧弼何人敢髣髴哉但桑梓之敬不容巳也爰作棹歌十章使�家子弟歌之諷勸之意間存焉亦曲水一段故事也棹歌附於後

司馬橋西百曲流舟行一曲一回頭酒旗招我還來醉自笑行人不肯休

潮來滚滚港水濁潮退悠悠港水淸田家不問潮淸濁灌我禾苗總有情

朝行船也暮行船來往東西直似弦多少後生嫌港曲問渠原不會行船

早禾有獲晚禾豊只爲潮來曲水通笑煞愚民懶疏浚卻將赤地怨天工

常言丞相愛開河卻是恩多怨亦多待看三年五載後人心恩在怨消磨

若个開河最有功金匯塘口有徐翁種田得利行船便盡在春風和气中

大船匾闊小船尖只販魚鮮不販鹽艸堂指點姚家宅日夜書聲在水南

葛仙門外畫欄橋日日春風送酒瓢沈醉不知賓客散玉童猶唱月兒髙

百丈難牽兩櫓搖小浜曲港半回潮且來司馬莊前泊白飯金虀玉色醪

百曲流泉萬頃田黃雲割去綠云連村村社鼓家家酒都祝皇明億萬年

○補棹歌二首

予旣寫艸堂記而椿庭兄書到云筠軒徐仲獲開河造橋之功不小又補二首使人得以傳誦之

灣頭岸口六橋新都是徐翁一念仁何用髙文刻堅石口碑傳頌萬幹春

黃龍浦南金匯塘綠筠軒下紫霞觴開河陰徳能添壽爛醉春風十萬場

○鼻吸河記

南安城狹而長如魚形然故曰魚城西城之下一次通濠水灌城中小溝屈曲擬爲魚腸蓋魚之吸水通气從鼻也土人莫知其故則妄擬曰碧溪河殊不知旣曰溪則不可謂河也河旣淤塞重疏浚之著其名義以告居人焉遂爲記

○學稼艸堂記

吾居松江之東海上甞論農者天下之至勞而吳農又至勞之甚者而東吳海堧之農則又其勞之尢甚焉蓋吳多泥塗而海堧則瘠鹵故耳吾姊之夫兪庚南金自號學稼蓋少而讀書吟詠爲事長而方有事於耕誠苦心勞形以爲學也甞聞其父夢梅先生大年教之讀書少長來從吾曾祖守株先生受易又從吾先考武庫公受毛詩但見其呫嗶弄翰而巳及吾遊庠序往來京師南金方肆力於農畝不止課僮奴而巳也末世靡文人之稱號率多寓言南金之號�據實也弼竊祿素食昧於耕稼今與南金皆老矣敢妄言乎誠知其勞之極至敢易言乎吾甥寰學而有得者又能文之當以此誨鄕裏後生之勤不止無逸之書七月之詩所言也則一方之農皆良淳龐之風不墜矣若艸堂乃農家之常居不必詳著是爲記成化二十年甲辰十一月望賜進士出身中憲大夫南安府知府致仕張弼拜手書

○重建景星橋記

松江郡城之西有慶雲橋架水而南少折而東卽吾新築別業在焉因橋而各以慶雲書捨北面捨之東北隅乃景星橋也舊構以木久而摧毀監察禦史李公廷珍見而危之命易以石郡縣咸樂成之間可董其事者眾推耆民費英甞董慶雲橋之役咸服其公勤猶處家事焉捨其人無足與謀者遂以橋事屬之英乃晨昏蒞事郡縣所付之資財所役之夫匠與募眾所獲者銖積釐分悉以籍記稽其出入勤怠罔有虧漏刻削上信下服卒克有成其用心如此使被朝廷一命委之以政向往不可哉橋旣成並著其勞以告來者亦郡縣諸公之意云

太僕寺寺丞馮震

汀州府知府李桓

同立石

翰林院編修丁溥

興化府推官張訓

○夢椿記

竹溪褚能之父元禮倜儻有立者甫三十有二以宣徳九年五月十八日卒越三月妻趙氏生子能稍長人告之以父所言則泣視父所遺則泣歲時與兄廉奉祭祀則泣而慟問於母問於祖問於家老問於鄰問於父行凡有云識父者則戚然而問之惟謹或若有見之有聞其謦欬時由是寢則屢夢之寤乃以狀告人或然或否其從叔父友桂翁元璞曰此孝思之至也乃署其讀書處曰夢椿蓋燕山竇以椿擬父也予能之兄弟行乃告之曰周禮六夢有思夢焉此之謂矣夢有吉凶此其吉歟夢其父一跬步不敢辱其父思自樹立以光其父吉孰大焉嗟嗟乎能母徒思也是爲記成化四年戊子四月初吉賜進士出身承直郎兵部武選司主事張弼書於京邸之望海樓

◆傳八首

楊義士傳

楊孝子傳

東平劉節婦傳

上海節婦傳

友桂翁傳

守朴子傳

友士居士小傳

無爲子傳

○楊義士傳

天順間錦衣衛都指揮門達怙竉驕橫凡忤之者輒嗾覘卒潛致其罪逮捕考掠使無詰證莫可反異由是權傾一時言者結舌其同僚袁彬質直不屈乃附以重情考掠成獄內外咸冤之莫或敢發也京城有楊塤者戍伍之餘夫也素不識彬而爲之上疏曰正統十四年駕畱邊廷臣悉奔散逃生惟袁彬一人特校尉之役乃能保護聖躬備甞艱苦及駕還復辟授職酬勞公論稱快今者無人奏劾卒然付獄考掠備至罪定而後附律法司𨿽知其枉豈敢辧明陷彬於死𨿽止一夫但傷公論人不自安乞以彬等禦前審錄庶得明白死者無憾生者亦安臣本一介艸茅身無祿秩見此不平昧死上言遂擊登聞鼓以進而仍送衛獄而達因是欲盡去異巳者乃緩塤死使誣少保吏部尙書華蓋殿大學士李賢指使塤佯諾之達遂以聞命中貴會三法司鞠於午門前塤乃直述所言皆由巳出於賢無預達計不行而彬猶降黜居第盡毀未幾英宗升遐言者斯刻達罪舉塤事爲證達謫死南丹彬復舊職而代達總禦事成化初修英宗實錄稱義士楊塤云塤字景和其先某處人父爲滲工宣徳間甞遣人至倭國傳泥金畫漆之法以歸塤遂習之而自出巳意以五色金鈿並施不止其舊法純用金也故物色各稱天眞爛然倭人見之亦�指稱嘆以爲不可及蓋其天姿敏悟於書法詩格不甚習而往往有造妙處故其藝亦絕出古今也旣不避權姦爲此義舉人亦莫敢以一藝目之有欲授之以官者不就遂隱於藝以自髙焉【史傳未必如此詳密殆不可無作者】

華亭張弼論曰義者無所爲而爲合天下之公論者是也使𨿽公論發之以私則其中巳不義矣若塤者於彬無恩於達無隙又非言官以圖塞責也特以公論所激挺身以突虎口其不死者幸也勇於行義何如哉然此公論具人面目者皆能知之而髙冠長裾號稱科第人物者乃低徊淟涊甘爲之掃門捧溺無所不至而覵然自得誇噪於人何利害之移人乃如是其烈耶聞塤之風亦可少愧矣予來京師國子祭酒鄕先生陳汝同曰楊塤眞義士也吾欲爲之作傳先生歾而傳未作弼故補之不特爲塤計也庶亦礪世之頑鈍無恥者云

○楊孝子傳

楊孝子淮陽人名昊字克彰然鄕俗之長老交遊之士夫未甞名之字之𨿽田夫市卒廬兒爨婦咸呼之曰楊孝子楊孝子故楊孝子之名達諸京師聞諸四遠也蓋孝子天性端愨自幼事父母孝事兄極恭父蚤世而哀毀甚母陸慰觧之卽彊顏以慰母心而哀不衰事母之道備至家無厚資而甘腝晭饋必如母志母酷愛其孫時牽率抱弄於前枚指之曰某可承家某可事生業某當作官以顯門閭母聞之大悅門義興山水之區也勝聞古今樂遊而願居者眾不特杜牧之蘇子瞻輩人也予每聞銅官芙蓉瑯玕諸山善權張公諸洞涶湖洴浰罨畫荊溪諸水則歆動於懷而未暇一造今年獲會蔣悅仲學於京乃義興之世家也就而訪其詳焉則惟曰竹梧交蔭書捨其間趣味攸適不可置言初不知天壤之大日月之明四時之運晦冥之交風霆霜雹之變何如也溪山林麓洞谷城郭尙何知哉予愕然驚且疑豈仲學嗜學之篤潛心於內而忘其外耶仲舒不帷而三年不窺園者似耶𨿽然潛心於內者殆不知若竹若梧也書耳殆不知捨也捨耳殆不知書也古今聖賢英豪俊傑成敗得失離合當否殆亦不知也一勢耳殆不知勢如何也一理耳殆不知理之在吾萬古而前吾今而後在人在物在時在數渾渾於吾心耳殆不知理具心心具理惘惘耳倀倀耳窅窅耳竅而目目自視竅而耳耳自聽竅而口口自味肢而手手自持肢而足剔肝刲股之奇白烏紫芝之瑞也噫此其所以爲孝也得曾閔之遺者耶不鼓虛以釣名惟踐其實也【觀此知君子之立世在實行不在虛名】若廬墓之事禮經所不載未可以爲訓特孝子之誠心可矜也故備錄之

○東平劉節婦傳

節婦張氏名某東平劉實之妻也旣嫁甫三日而夫歿時年十有七耳慟絕而蘇卽斥去脂粉之具華靡之飾凜然以節自持𨿽幼穉童子亦未嘗輕與言接舅姑父母皆憐之勸其再適節婦輒大慟以頭抵壁求速死左右挽而止之又潛爲自經計防之弗暇久而斯巳由是父母舅姑各搖手相戒不敢復有他言節婦稍安惟麻布裙襦終日一進蔬食而巳勸之加食答曰我惟待死何以多食爲俄又值母溫氏歿悲號益甚奄奄殆弗起又念舅姑日就衰憊夫弟曰敏曰怡者俱幼無以爲養乃彊起躬織紝課僮僕畊稼以供甘旨舅姑歿如禮喪葬育敏之子銳爲後教之學嘗夜讀無燭躬爇薪而執之以照銳亦奮勵有進今爲州學博士弟子員正統初傅某爲州守廉峭莫敢於以私嘗詢節孝可表者各縣以名上得六十人傅訪察逾年乃揚言曰惟劉實之妻眞節婦也遂獨以聞禮部議節婦年未五十例未可旌俟年至舉奏迨今三十年餘齒六十八矣終始一節不少渝州復上其事天子降旨旌表其門永蠲丁役節婦尙康彊無恙嘆曰吾守本分耳此非所望所望以光大劉門者在子孫讀書學業何如聞者韙之

華亭張弼曰予在兵部聞僚友武城郭文瑞云吾兗府諸州縣稱節婦者有矣百年來惟東平劉氏尢難能也蓋初婚卽寡又力貧以養舅姑以及二叔劉氏之家賴以弗墜豈尋常稱節婦者哉所恨公道難行自傅大守獨舉其節去後三十餘年無復問者太守之所不取者反先得旌此舉乃天理人情之不容巳也又聞節婦本亦劉姓乃劉克兄之女今祥符尹縉之姊也以其祖嘗爲張氏後許嫁時姓未復故不知同姓之嫌耳噫此非節婦失也並著之以袪談者之惑

○上海節婦傳

節婦上海人旣嫁夫患風癩不起舅姑恐子喪而婦去謀奪以妻少子婦覺密告其夫夫泣而遣之母家遂攜筐篋而去潛置喪瀲衣衾夫旣死其父母不以告婦乃棺不闔露置水濱蓋俗之待惡疾者皆然婦聞之卽盂飯瀹雞偕幼妹至棺所抱屍浴之斂衣衾闔棺設祭祭畢乃與妹訣卽以巾幎面投水死鳴呼是可不謂之節婦哉惜無能舉白其事者予聞之姚宗云宗不妄人也乃傳其事闕其姓名以竢【立此傳將以表世勵俗姓名要不可終闕】

○友桂翁傳

友桂翁資貌魁梧須髯修羙平生好結交而重然諾嘗徧歷三吳遠走燕趙歸而嘆曰炎而附寒而棄朝而親夕而仇甚而銜杯則出肺肝以相示臨利則摻戈矛以相戕皆友也豈世道愈變而下耶抑吾之不徳而邂逅若人耶遂杜門掃軌若將終身焉一夕聞鳳播桂香開戶視之撫掌大笑曰吾得友矣是老桂也不獨气味可人而其節操不渝非桃李質也吾眞得良友矣遂大書友桂榜於軒人因以友桂翁稱之翁褚姓瑉名元璞字松江黃浦之陰其世居也

東海張弼曰人之取友非徒以契好也政賴其規過納善以有益耳翁之友桂其何益耶誠有激也然其言又足以激末俗之人而不木若者矣故傳其事以傳於世

○守朴子傳

守朴子姓任名穆字宗湥其先蜀之綿山人少師希夷之後後有來官慶元之奉化在今寧波之屬縣也因家於鮚埼亭大父秩然生處恭處恭生杲徳世以詩書起家有甲科坊在鮚埼亭杲徳生士林號松鄕文學爲趙松雪諸公所推重薦授湖州安寧書院山長有松鄕集行於世元季避地往來華亭遂定居焉松鄕生耜字子良仕兩浙鹽運分司官子季倫號養素以長子勉貴贈饒州府同知次子懋夫號淸約卽穆之父也其伯父勉由洪武甲戌進士歷府州布政司在在有能聲自號九知歸老甞題畫於穆有曰穆侄英英獨快哉蓋望其接武而起後竟落落不偶居松江城西慶雲橋東闤闠之旁也略無闤闠之習朴然自守居室門庭朴如也幾席器用朴如也衣冠履舄朴如也言朴如人信之行朴如人服之且不自知其爲朴也人號之曰守朴子則應之且不究其號何如也今老矣遠近咸以守朴子稱之

○友士居士小傳

友山居士張璞字廷采友山其自號也世居松之七寶鎭自少穎異沈默少長刻意於學凡聞人碩士卽往資之人亦樂與遂以詩畫名而尢邃於易躬畊畎畝常袖一編以自隨踰冠謀擴所學遂肩一挑而出道嘉禾歷苕霅泛錢塘踰馮公嶺抵處婺間遇隹山勝水名蹤古迹則徘徊觀覽慷慨悲嘯而自詫曰是正我胸中物也踰年乃歸學日益大以肆知者爭欲薦之不就補郡弟子員時宿學著聲者咸翕然推重有司飼以廩再試場屋弗利且生理日益落居士皆曠然不以爲意正統戊辰貢入冑監時祭酒四明陳敬宗剛方少許可一見卽畱置內廂日接燕談尋欲就教職祭酒固不之許居士以書陳情由是得選以優等授陳州學正彼學綱久廢累舉無一人第者居士至以興教補敝風采一新未幾一舉而二人第一方閧然曰見掌教多矣張先生言不出口何其速化人也丁內艱歸陳人懷之居士少有篤行大父東村翁久痢弗治乃舁人城假僧捨就醫躬理便液衣不觧帶者月餘蓬垢皸胼見者憐而譽之或告之曰畫者多膺古名茟以邀重價先生爲之坐可大得何束手不自惠也居士麾之退曰爾非知我者士不可以不義生況我窮不至死哉自京南還有同舟者兄弟二人兄病亟且無所給眾欲置之岸居士諍曰置於岸卽死遂給其費而調護之將分途其弟慟哭分必死居士復與僦舟又揬白金資其行但曰溫州人竟不問名姓而去其廉而惠大率類此故人𨿽憚其狷介亦服其長者在陳撰淮陽志若干捲其餘所著甚富尙未繕正

東海生張弼曰二十年來東吳詩學一變競以纖穠刻苦爲工作巧逞奇至不可觧惟友山居士自成一家言曰所貴渾厚自然涵泳湥遠彼亦弗悟近則有稍稍從之者彼說窮矣然居士之名頗爲詩畫所掩又況能知其經術與其胸次悠然不可以勢利拘哉若其宦業則伊始而未究殆必有知之者

○無爲子傳

無爲子姓姚名志字希賢松江之上海人生有異質少遇異人授以密語未嘗見其挾冊呻吟而內經素問醫家諸書皆能默觧而指其疪颣發其精奧年甫冠而素業老宿莫能難也以艾砭濟人癱者痍者盲者瞶者喑者啞者喎者跛躄者瘸挫者癭疣者癥結者肉不足者痿者痺者或數月者或三四年者或甘以終身者一拂其手卽弱者彊伏者起屈者�聚者�塞者通蔽者豁文離者完毒苦者悅遠近至者如奔市左右應酬欵欵種種溫溫愉愉無少倦心一錢尺帛之報峻卻不受疾篤不能輿扶而就以舟以騎迎致者又日輳於門皆隨答弗稽人竟莫能如其術之何如也嘗遊文昌裏壽椿翁異而問之曰吾子以醫濟眾雞始號則有來侯者迨日入鼓紞紞猶未巳也又數馳於外以應夫人之求乃百爲所叢何謂無爲其有說乎否也無爲子直視而不答再問三問不答固問無爲子曰吾何言難言也眾所共覩聞者吾舉其崖略吾灼之也刺之也溫之也抑之也揚之也翕張節宣之也一循其榮衛脈絡而施之也我何爲哉吾不能使左者右右者左長者短短者長首者足足者首裏者表表者裏也我何爲哉翁笑曰可以諭俗矣遂相視大笑無爲子以翁爲知翁以無爲子庶幾矣遂定交史官曰無爲子誠異人哉其無爲而無不爲者哉老莊之學世也無傳其得之於修煉家者然哉何其醫之工也售弗求直又何惠也且年甚少進甚銳將大鳴也耶吾聞諸海上父老云

張東海文集卷之二終

●張東海文集卷之三

書三首

議二首

說五首

題跋四十首

銘十三首

贊十三首

箴一首

詩話三首

原

解一首

釋二首

◆書三首

與李縣尹書

復廣東提學趙僉憲書

再答彭鳳儀先生書

○與李縣尹書

過辱提誨感仰罔旣委抄鐵崖傳附刻史義拾遺後謹錄一本奉上及考得評史義拾遺而稱木曰者乃桐廬章木鐵崖門人也然史義拾遺之稱竊有疑焉觀鐵崖傳及墓志及大全集皆無稱史義拾遺者但�史鉞耳章木評語亦云此鉞之可畏可見卽此史�矣豈初嘗名以史義拾遺而後定名爲史鉞乎況今所錄詠史詩別本亦稱史鉞蓋以同一斧鉞諸史中事故也意者今版行史義拾遺當從其定名曰史鉞而繼以詠史詩甚得其倫類更附鐵崖傳於後尢當蓋鐵崖之著述固多而自以爲得意者亦惟曰吾正統辯吾史鉞耳今傳之所述乃正統辯之全文以之而附刻於史鉞之後則一舉而盡得鐵崖得意之作猶狐之腋麝之臍旣得其所貴重何必全體哉故弼竊以閣下之所指揮皆當而無疑也撫字之暇畱意觚墨梓行此書俾先哲之遺文弗泯後學之見聞益廣盛徳何可云諭耶恐命工巳促未及面稟故敢布區區伏異垂察幸甚

○復廣東提學趙僉憲書

蒙問南安鬼俗淫祠大盛近乃毀之凡六百餘所土木偶人付諸水火祠屋之小者付諸無居之民間爲巡警鋪捨稍寬潔者爲社學宏富者拆除之材瓦官用惟畱一所遷程大中劉安世蘓東坡張子韶江萬里祀於中扁曰寓賢祠蓋舊有祠於學而隘陋甚又近周程祠而有父下子上之嫌故遷之軍民初甚不然久之漸以爲便乃計歲省牛四百餘豬千二百餘狗百餘小牲雜費弗論酗鬭之訟亦減凡計之歲省銀豈止千兩而巳噫淫祠固地方習俗爲民上者不加摧抑而反崇尙之則愚民將何以自立也宜其撤衣食鬻子女而不顧也今之所惜者特未能興學置醫修其本以勝之耳敬因來教用韻奉復並道梗槪幸加教焉

詩來道我毀淫祠敢效梁公萬一爲土木偶入歸水火廟垣諸物付公私漸消自昔氏迷俗且省於今飽暖資卻愧徳微才不副未能興學聘明醫

○再答彭鳳儀先生書

昨者薄暮作書艸艸不盡如國初王忠文都憲近時耿九疇韓用熙李堂之輩皆當推擇跋語中舉劉實之廉眞廉矣但迂腐之甚所至害事身亦不免不若葉錫之知吳縣楊昕之知上海眞廉而克舉職可錄也又提學禦史彭勗之剛方教授孫鼎之至孝一以身教知府趙豫之不尙威嚴悃幅無華俗爲之丕變有漢循吏風皆可錄也觀朱子名臣言行錄初不論官之崇庳教授如孫必可錄也惟孝儒諸公難著贊詞故昨云牽連而書闔棺事乃定未知尙書王竑李秉陸愉王復近皆何如後漢稱長者眞斯人也知之者少耳安得從容拜受教更有委曲弼稱前輩以名欲易知也非敢慢也恕罪萬萬

◆議二首

議積荒糧

議水利

○議積荒糧

松江民瘼積荒爲甚民日就貧救卹不蘇者積荒滯之也田糧隱蔽考核無措者積荒汨之也此積荒一事公私共敝者有日矣非有司不知非朝廷不察不得巳而苟安之爾蓋積荒由於賦重而非制賦之本意秤土起糧本非輕重特籍沒富家因其租籍著爲定額故同圩共裏或止隔田塍地土無異輕重頓殊種重糧田者率多賠納不數年間家業蕩盡遂謀逃移尋至死絕田主旣絕孰肯承佃所在原糧逓年里甲賠納賠納旣久亦致逃移逃移愈多而田愈荒田愈荒而賠納愈多𨿽有良法徵科亦不免逋欠周尙書湥痛其獘遂多增糧耗槪縣包荒故連年加耗常倍於正糧則𨿽槪受其獘乃輕而可當庶得官無逋欠然納糧旣多民能無貧乎此民日就貧救卹不蘇者積荒滯之也況旣包荒則姦民作獘𨿽非積荒推入積荒之數鄰近積荒則推入積荒之地積荒𨿽用減而其數日增熟田𨿽日增而數則日減歲適小歉又以熟作荒有司踏勘指積荒之地爲被災之所有司暫至何由能知此田糧隱蔽考核無措者積荒﹖﹖月之也伊欲陳奏減額開墾然朝廷錢糧仰給東南數郡一欲減額將不止百萬況宣徳五年巳曾減矣今欲再減能無虧國用乎此減額之策不行朝廷之不得巳也伊欲從輕起租湊數納糧則加耗猶省巳嘗行之但民恐開墾之後仍依原額造入名下復蹈裯轍趦趄顧慮不肯樂從故𨿽久行積荒如故此加耗包荒起租奏納皆有司之甚不得巳也私竊計之今之賦入米布銀而巳米爲本色銀布爲折色折色輕賫民所願欲今以積荒糧額折布棉紗斤兩起科每升每合定例棉紗若干以棉紗若干輳成布疋畸零不成疋段者各戶輳織還官奏聞定痽民樂輕賫又無後患爭欲開墾以爲世業則原額不失加耗頓減隱蔽可防公私共享其利矣或謂賦稅舊額米荳穀麥之外惟有絲綿以棉紗起科難入黃冊此不然絲綿𨿽非松江所產松江舊屬秀州卽今嘉興府故有絲綿之額棉布𨿽松江所產舊亦不多故無其額自二三十年來松江之民多倚棉布爲生見今正糧多折棉布以之起科入冊何不可耶況非入冊民恐後患誰肯從耶或又謂有田可墾固樂趨之矣其有水所蕩沒等色從何而起科也此亦不然姑以三十萬積荒論之豈有四五萬蕩沒者耶借使包納四五萬豈不愈於包三十萬耶但先開自首之條嚴示隱匿之罰選委公廉有心計者履歷核究地裏書算人等則無可開墾者殆亦不多矣或又謂加耗之多不特包荒亦兼夏稅使積荒旣除夏稅亦另徵耶此又未然蓋夏稅所出止在瀕海髙鄕地瘠糧輕故又加以稅以法論之固當另徵然未包納以前夏稅未嘗完足包納以來亦甞另徵一年而逃者十六七蓋由髙鄕獨被鹽司所困民貧爲甚糧稅難徵周尙書深憫髙鄕之困欲大拯鹽司之獘亦略施行掣肘莫遂因循至今夏稅包納若使鹽司之困如故夏稅又復另徵重困其民稅亦難足未見其利也嗚呼法立旣久不能無獘因時救獘存乎有司未知以爲何如【此議周悉若可行者當事竟以爲何如】

○議水利

松江澤國水利爲重而其水道之要者則吳淞江也黃浦也吳淞江一道範文正蘓文忠論之巳詳任仁發輩推之之悉然當時惟患墊溺而詳於疏導之方不慮旱嘆未及節蓄之策非慮不及此乃是時黃浦未開有墊溺而無旱嘆耳黃浦之開則自永樂四年葉錢塘發之夏忠靖成之其利甚大去年水潦聞父老言較之永樂三年之水今年尙少三四尺然永樂三年以連雨十日而大潦去年連雨月餘而潦何昔之水反多今之水反少耶蓋向以黃浦未開泄水之道隘今以黃浦旣通而泄水之道徑耳使黃浦不開則月餘之雨當何如耶此黃浦之大利不在吳淞江下矣然水勢急於此則緩於彼黃浦潮劫奔激衝囓兩岸泄水益徑則淞江潮勢平緩停注淤泥泄水日隘故黃浦之闊漸倍於舊吳淞江狹處僅若溝渠矣況淞江限於低鄕之東北泄水隘則益低鄕之潦黃浦界於髙鄕之西北泄水徑則益髙鄕之旱兩鄕異宜罕遇全熟或一歲之間一郡之內旱潦俱見有司欲以上請實難爲辭未免舉一廢一民之怨望亦不卹也此皆天時地勢之使然久晴必有久雨久雨必有久晴陰陽運化天道之自然也惟在乎因其地勢以髙下疏導節蓄以應之耳【此以下處置有方】節蓄之方當於出浦河口之內避潮衝激之所運石置閘遇農月水少委人司之以時啟閉則髙鄕潮汝可到積水不泄而少旱矣閒時則收藏閘版無阻行無則欲倚閘漁利者何由而施之哉此節蓄以利髙鄕也疏導之方當於江中甚隘之處則疏之蒲葦梗咽則芟之蓋其水勢旣緩多由蒲葦梗咽漸至淤塞尋尺不除遂成堤岸時加巡視使之流駛則故道不廢泄水斯便而少潦矣其泥沙湧動隨掘隨漲者若大興工費亦何盆哉此疏導以利低鄕也然低鄕田圩不修水亦不能自避髙鄕之河道不浚水亦不能逆上故有司每歲修浚但一法百獘徒勞少功而浚河之獘爲尢甚焉其初報數則曰某河若干某河若干及其興工止浚一河或十數里或五七里而巳泥深四五鍤或止挑一鍤二鍤而巳或摧其髙磧塡於湥窪而巳其功將畢實時星散堰水之壩仍畱在河有司臨視或指一河爲二河或指某河爲某河新水旣漫孰測其淺熟見其壩址名曰浚河河不加湥徒增諸壩以阻木耳鄕人所謂竹節壩者是也況點夫𨿽多得賂卽放實下手者能幾人哉若田圩則髙出水上可望而知水患常不測而至民亦不敢因循故其獘頗少此特右司之未知知而防之直易易耳𨿽然地方廣遠必得専官提督若委官暫至不能時巡不熟地所多爲所昧且疏導江流苟非專官豈能時巡故宋置農田水利使元置都水庸田使都水監等官亦不得巳也舉事易得人難愼擇其人則利無不興獘無不革矣【治水者得此斟酌之當有成績】

◆說五首

恥庵說

稼軒說

培善堂說

張鐩名說

續瘴說

○恥庵說

君子之道本於天成於習而恥者其機也恥於不善而力於進善其機也度習而上也莫禦溺於不善恥於從善其機弗度習而下也莫禦然其機猶存或可挽而上也若忘其機則無所忌憚本於天者日銷去禽獸幾何哉孟子謂恥於人也大周子謂不幸無恥皆示其機以立本也未世道術晦裂士習蕪蔓其志蕩其气驕其言肆溺於事而迷其機不恥其所當恥恥其所不當恥者多矣是故眾急於名則恥獨晦眾競於利則恥獨廉眾苟於榮則恥難進眾矜其奢則恥於儉眾樂其誕則恥於訥眾安於傲則恥於恭此射而不善摻其機不省不度不識其的妄發以傷物反激以傷巳其禍慘矣獘於習故也君子之道成於習毀於習習其可畏哉農之子方坐視以殖利權其權量其量直其直罔知爲欺也旁聣其儔皆輕重其權盈縮其量上下其直則赧然湥恥之悔與之偶明日竊笑之夕較其利贏於巳也遂恥巳之不善於市明日往師之又日師之自以爲得計誇於其儔其儔從而諛之方自悔昔之愚而恥也退而思之又恥不能徒取贏焉又從他儔而師之椎埋掠奪無不爲矣何恥之有習之移人也如此嗚呼豈特市人云乎哉摧於守道甘於忍恥突梯媕妸變節狥俗者皆是也言言筆之吾恥殆甚焉然而本之天者萬變不喪君子在執其機愼其度也伊尹一夫不獲若撻於市亦如此而巳三衢胡彥超以恥庵自號蓋知其機者也遂爲說以歸之相與共勉不恥吾言乃全吾天彥超以爲何如

○稼軒說

稼軒者克淸顏於左右室示所業也人因以是稱號之予謂稼軒之說古今人言之詳矣業於斯者知之精力之至矣尙何以加之無說可也竊有一說相與啇焉昔陶淵明爲彭澤令公田悉力種秫妻子固請乃二百五十畝秫五十畝秔陶善飲欲給釀材故也克淸亦有陶趣尢好賓客稼將盡秫耶亦秔耶然陶之飲韓子所謂有托而逃焉者韓子是言爲王無功而發亦成其羙耳後世言劉阮之流者皆以是與之意固忠厚然其肆情昏酣瀆侮彛教豈有托而逃之者一至此荒悖耶性質善飲飲弗及亂若陶之飲以適其天謂之有托而逃可也弗逃弗托亦可也固無損於其大矣彼荒悖者可藉是以自誑而且以誑世耶況劉阮輩皆遘時多艱輕世肆志可托可逃也生當平世出處自若何托何逃哉噫非托非逃卒以飲僨事者多矣克淸年方壯頗好修固不至荒悖僨事然王耶劉耶果陶耶彼之名於世者要不在是克淸其反諸稼宜多秔也予與克淸有世契之舊瓜葛之屬爲兄弟之行且辱愛辱敬故敢以是說進而規之庶幾親親之克淸褚姓名廉克淸其字也

○培善堂說

安成李廷重以奕世有善而恐繼承之或怠名堂以培善蓋自勵也以予有一日之長抵南安求其說而說者多矣久未暇復適植梅於盆俾小隸視之朝夕克謹旬餘梅乃萎怪謂之曰爾非辦此者委之家僮漫不之計又旬餘欣欣若有生意者問故僮曰向此隸惟欲效勤於左右或宜燥而灌或方靜而搖殷勤太過而耳目不及彼且遠走嬉臥有撓抑爪剔之者不顧廏馬甞逸幾蹶其根柢而不知惡乎而不萎僮惟時其燥濕不犯之而巳無他技也不覺偶有生意予撫幾嘆曰誠僞之辧如此哉君子修治之大端也韓子種樹傳意尢未盡蓋隸惟取悅於吾僞於愛梅僮乃誠梅之愛者也誠僞之間物之榮悴判矣廷重培善之說請以是復之噫培而僞反戕其本不若不培之愈也廷重自反何如昔有人夜行見石以爲虎也發矢貫之飲羽及視石也再發不中三發中而不入夫誠與僞發於心而應於手乃如此然此誠僞射者固亦不自知也噫此君子所以貴居敬窮理必愼其獨也歟廷重之培善誠乎僞乎誠矣其有息乎抑能自察否乎吾將試焉是爲說

○張鐩名說

張生鐩予友茂蘭冡嗣也甫齠齓遊鄕校間眉宇疏爽標格英偉且讀書聲瑯瑯然徹人耳世澤所鍾於斯徵矣作名說貽之曰鐩者火鑑也鐩與燧同以金爲鐩故從金以會意以遂而諧聲耳周禮司烜氏以大遂取明火於日內則子事父母左右佩用亦有之金燧是也觀於鐩可見人之靈巧足以斡旋造化焉蓋天地萬物莫非陰陽水火木金土陰陽分屬若水之內明外暗火之內暗外明固陰陽互根翕張異體然由火不可以致水水不可以致火專气勝故也鐩以金金從水陰之爲也故木石之致火也易水之致火也難範金爲鑑其得陽數多於水其內明愈於水故辧妍別媸又資於鑑而後可然亦弗能火也惟鐩類於鑑而陷其中其中陷故明聚其明聚故陽郁陽之郁則火存然一星之火郁於凝陰之中終弗能自爇也以日爍之爲盛陽所觸而火斯爇也則鐩非惟不反於火而又母於火矣是固人之靈巧以斡旋造化而造化自然之妙亦不可誣也凡形於天壤間者孰非陰陽造化之爲乎張生盍亦知此𨿽予言窳淺不足以格物顧名而思觸類而長則物物一理理外無物物外無理物理洞明亦庶幾進學之一助云爾鐩其勉之

○續瘴說

張養浩三事忠告瘴說一條詳諭仕瘴而未盡處瘴之方然引元城劉先生處瘴海而神觀愈彊之語巳得其槪矣蓋元城以忠義忤權姦凡險遠瘴癘之地無不徧歷今吾南安其一也其所以神觀愈彊者曰絕欲而又無宵寐之變也常人𨿽絕欲而或心有所動則內搖其精遂有自遺夢遺之患所謂宵寐之變也元城乃司馬公之門人其學以誠爲本尙何獘哉此去瘴之大端也此外早須飲酒否則食姜暴爇母脫暴寒卽加醉飽無甚藥餌時親禱祀屏絕淸心自治則瘴無足患矣然人豈可以元城律之或當少壯寡欲可也然祀禱非惟不能愈瘴且能益瘴蓋醉飽狼籍男女混淆腥穢蒸鬱延染必眾故也予守瘴地去淫祠者千百瘴勢歲減蓋有由也書以備瘴說之未備云知府盧浚書瘴說跋其後曰昔人有欲之官而惡其地之瘴者或釋之曰瘴之爲害不特地也仕亦有瘴也急催暴斂剝下奉上此租賦之瘴湥文以造良惡不自此刑獄之瘴侵牟民利以實私儲此貨財之瘴攻金攻木崇飾車服此工役之瘴盛揀姬妾以娛聲色此帷簿之瘴有一於此無問遠邇民怨神怒無疾者必有疾而有疾者必死也昔元城劉先生處瘴海而神觀愈彊是知地之瘴者未必能死人而能死人者常在乎仕瘴也慮彼而不慮此不亦左乎故余具載其言以爲授官憚遠難遐者之戒南安無瘴也而記於志流於談者謂爲瘴癘之鄕人多惑焉豈地或受厚誣耶抑人自爲瘴而地與天時或乘之也然使我從政者以仁以恕以廉以儉以銷人瘴遠邇咸孚之則天必降康地不愛寶而體信達順者其得之矣庸書瘴說於座隅以自警且爲玆地觧誣云

◆題跋四十首

書朱子感興詩注後

書金石例後

書鐵崖先生傳後

分野評

書方正學遜志齋集後

書春暉堂詩後

書陳僉憲先生墓志後

書錢孟浦墓銘後

書甘節堂記後

跋東坡書太白逸詩卷

題趙子昂山房淸思圖

題黃華老人詩稿後

書續宋論後

書楊漁隱遺墨卷後

石鐘山記跋

跋靑林王雲間捲後

書貞孝先生詩後

跋司馬通伯捲後

書韓憲副壽藏後

題黃氏世譜

跋班恕齋題王黃華書後

書巙巙子山墨迹後

跋楊文貞公與泰和尹吳景春書後

題贈王存敬大尹

評三宋艸書

題拙齋捲

書南京吏部鄭郎中卷

書序齒錄

跋宣宗皇帝詩

跋諸公遺墨卷

跋趙子昂墨迹

跋楊廷玉詩後

跋子昂書

書艸庭捲後

題思善謠後

跋米元暉畫後

書張廷端銘志後

書李思誠捲

題感興詩後

跋神仙太守詩

○書朱子感興詩注後

自漢以來釋經之善者朱子一人而巳蓋所謂至員不能加規至方不能加矩者也再傳以及其門人則復支離蕪蔓矣越二百年來上虞劉坦之選詩補注始復其法而於朱子感興詩尢加之意惜乎近年又被好事者仍取諸家雜注淆乎其間讀之令人憒憒不見端緒一展捲間不覺气之拂膺也𨿽曰坦之不復見胡雲峯而有望於人使當時見之豈盡抄入補注耶況潘昞而下諸說皆擇取之餘夫何而又偎並若是耶竊意不易補注之舊■﹝女占﹞附眾說於別帙庶或可也

○書金石例後

孫子曰聲不過五五聲之變不可勝聽也色不過五五色之變不可勝觀也味不過五五味之變不可勝甞也而文章亦然其常可言其變可勝言乎蒼崖先生金石例舉其常而該其變誠有功於學者然其意欲使人以類推未必例盡於此外此皆非也蓋以諸家常有者爲例偶未及者則弗備也如碑志無書子婦例設有以子尙主而受封錫者子婦可不書平凡書不書視所宜爾然又有有例而不可爲例者如柳子厚馬女雷五李卿外婦志不足垂戒徒以長惡可爲例乎醇儒莊士當有擇矣是故例𨿽有常變而其變也亦惟不戾其常而巳不戾其常者義之當而巳苟義之當何屑屑於例耶噫天下之事蓋莫不然豈獨文章云乎因書卷末以諗觀者

○書鐵崖先生傳後

鐵崖先生𨿽出自會稽而寓吾松之日最久遺稿最多故沒垂百年而松之稍識文字者罔不能道先生之名然謂其爲邊上梅則所未聞也豈邊梅乃先生家居時所號而特行於會稽諸郡耶在松所書鐵崖之外有鐵雅鐵笛鐵史鐵龍精鐵仙鐵龍仙伯老鐵東維子抱遺老人之號不一如香奩詩等則書桃花夢叟錦窩老人此又因事而偶筆固非常號也常號不脫一鐵字𨿽各有所因亦豈不以胸中之錚錚烈烈者有似之乎故其隨所寓而署其所者亦不一如小蓬臺等亦皆泯迹獨艸玄樓尙在郡中迎仙橋之西不知幾易主而今爲朱氏之居然甞詢諸故老皆不知先生之後果何如也今年予以會試寓京而其族孫豹亦由貢而至適得見其所裒鐵崖傳贊諸作因識

○分野評

分野之說本周禮保章氏以星土辧九州島之地所封封域皆有分星以觀妖祥蓋以天象占其地特占法而巳儒者不考星官不著故凡言郡國之分野者皆據成說而錄之而不暇察察之者又不能明故賈公彥謂吳越地南而星北蓋以國屬諸初受封之日歲星所直之辰此不得其說而附會妄語耳周封泰伯於吳夏封無繹於越豈同歲月乎況後之所謂吳越不啻百倍何以皆屬此星耶分野所屬惟斗牛女之地極遠星經謂每度計一千四百六里二十四步六寸四分有奇似涉荒唐但以日月薄蝕杪忽觀之誠亦可信然其所謂裏以鳥道計非人亦屈曲之謂也縱一大府曾能當其一二度耶今以某府當某宿亦姑取其槪耳蓋天行至健無一息少停而星隨之晝夜無所不歷豈有某府某山正與某星相直哉嘗見元僧徳儒於此致疑而作分野評謂天之經星二十八宿皆屬中國分野而中國之外四方萬國豈無一分星耶豈先中國而後及四方萬國耶又豈別有一天星宿耶蓋亦不得其說而欲下風﹖夾﹖阝﹖行以叩儒衣冠而通天地人者弼嘗惜其不得見許魯齋耶律楚材諸公一明此說妄意以占法答之蓋天道流行其大無外萬象異形而同體三才異位而同神故以占法變化之神竗窺天人感應之徵驗如吳越之災祥則應於斗牛之躔度以鬥牛而占吳越非謂吳越正在斗牛之下也史家天文志曰某地入某宿幾度而所記不同占法亦異亦有不知占法測驗約略而言今以易占明之固無所瑣瑣而京房鬼谷執革之類以苐幾爻爲家宅各取驗正猶以某星占某地也若徳儒論中國萬國則同此一天星宿而占法各取徵應適修南安志李從質以素捲寄至南安欲書君精於理學書以復之因以質云

○書方正學遜志齋集後

二十年前瑞安楊元霽知吾華亭嘗出方先生遜志齋藳見示乃錄本也且道先生大節頗詳謹讀而妄書其後曰篤信好學守死善道宇宙之間僅見此老後得刻本則又加多竊謂孔子此八字而豈過乎猶以見之未盡爲恨今年二兒弘宜知寧海乃先生之闕裏也得全集十二本寄南安秉燭疾讀掩卷湥思如讀程朱之集喜而忘寐而又不覺涕泗之交零也嗚呼學之正養之充行之確而此八字未爲過也一代而下可考其詳大節或有之所養所學恐未逮乎當時有以歐蘇擬之者宜其弗屑也我朝以宋潛溪楊東裏爲文章稱首然恐亦不當出其右乎嗚呼以文章家目之殆非先生之知巳也嗚呼九原可作舉世皆當奔走爲之執鞭如遇孔子不知以三仁許之否乎嗚呼

○書春暉堂詩後

孟東野作遊子吟而有寸艸春暉之語蓋蓼莪所謂欲報之徳昊天罔極意也孰謂唐室詩人率淺於理耶近世有袁景文先生者亦作遊子吟謂遊子行萬里母心亦如之蓋欲人子體親之心以自保其意亦有補於世教談者尙之然而東野尉溧陽乃以吟詩廢曹務爲時所短蒞官不敬非孝也其所以報親之計尙疏耶景文爲禦史道不果行卒佯狂勇退窮死無悔殆可槪以後世之詩人目之耶金華張廷振事母克孝以春暉名堂有言以益之者眾矣吾恐徒以甘旨修瀡爲事忽其大者遠者故復有言廷振其何居耶尙圖其遠大者

○書陳僉憲先生墓志後

故國子學錄安福李先生本素司教吾華亭時嘗爲弼言臺郡陳先生璲提學江西語學者曰永樂間修大全諸書始欲詳緩爲之後被詔促成諸儒之言間有不瑕精擇未免抵牾虛心觀理自當得之不可泥也又聞宣徳間章丘教諭余姚李應吉疏於朝言大全去取有未當者下其議於禮部禮部下之天下學校許兼釆諸說一斷以理噫纂修臣言如此廷議如此蓋以萬世至公之論開來學也泥者中無權度執以爲斷陋哉

○書錢孟浦墓銘後

予嘗竊笑衣冠之流有謟事貴幸者捧溺嘗惡無所不至匍匐拜塵其常理耳𨿽暫得榮進以誇詡市井徒隸而鄕裏之頗有識者亦輒笑罵之矣玷敗士類流毒蒼生且弗論近歲有中貴來江南侍卒王瘸子者善幻多技驕肆尢甚嬰之者輒碎所至邵縣奔走巨室逃散惟錫山錢孟浦眇然一布衣肅容往見以天理人心之語譬曉之此輩勢斂聞者以其突虎狼牙吻而得生也旣而還京天鑑淸明瘸子輩伏誅西市孟浦名益彰彰矣是知所養剛大之气不系於位也彼拜塵者曾何望孟浦之履屧耶嗚呼偉哉予故特著之且以厲彼紛紛沓沓者

○書甘節堂記後

古之引經者不泥經意唐以前尙然自後經生舉子規規於單辭隻字之間以爲能得經意而經之用則小矣進士李時亨之母守志名堂以甘節而修撰吳先生原博記之但云甘於守節耳觀者往往以不合節卦九五甘節之語而疑之何泥哉髙山仰止景行行止六義之興也何有於進道之味耶況原博之記未嘗一言附易意豈叛經耶予故書於後以袪觀者之惑

○跋東坡書太白逸詩卷

此東坡書李太白詩金相蔡松年跋之詳矣正隆乃金主逆亮年號施宜生卽桯史所記奔金使宋泄機而被戮者松年而下用筆皆稍似蘇者當時程學行於南蘇學行於北金之尊蘇與孔子並故習其餘風皆有類耳宜生輩於松年詞極推重書必提頭此當時諛佞之風也然由此亦可以觀其人覘國之脈矣松年與宋京卞同姓同時又云西山故觀者誤以爲宋人非京卞鼠輩卽季通諸大君子故不敢輕議然其言之當𨿽京卞輩亦不以人廢言松年𨿽略過稱所見以是爲的耳何怪哉鄕貢進士南海梁充載得而珍藏之吾三兒弘至與之同舟而來南安因出觀之遂書

○題趙子昂山房淸思圖

趙松雪爲書畫所掩而文章經術人不盡知誠哉元史氏之論也然於出處又聞君子不免責備焉豹以皮死蘭以燻焚亦書畫之不容自掩而然乎禦史鄭時暉所藏山房淸思圖尢精絕展玩爲之灑然不覺悵然因識之

○題黃華老人詩稿後

鄕貢進士義烏王允達寒夜過予出示黃華老人詩稿及巙子山柯敬仲王待制宋潛溪先生皆有跋語然疑子山敬仲皆非眞迹乃臨書也允達云吾曾祖待制公之語亦非親筆並潛溪語必皆義門鄭氏諸公所錄予遂釋然以爲鄙見偶亦不繆然又疑詩稿首題黃華先生豈其自題耶稿亦倩人所謄人以此題耶豈其將成卷帙欲以此定名耶而書法甚類黃華豈其艸稿細書自不類耶九思嘗爲鑑書博士此云參書豈在當時又嘗有此署禦耶允達文獻世裔事事不苟詭隨必欲予書此語以質知者故書

○書續宋論後

元楊廉夫輩以柱斧戳地事爲宋太宗弒藝祖近者劉文安公作宋論則鍜煉益精矣今丘學士仲深嘗貶許魯齋而謂元不可爲正統吾同年蔣宗誼續宋論則言之益詳矣然此二者豈果定論乎

○書楊漁隱遺墨卷後

漁隱姓楊名仁壽天臺儒家明春秋學會元季科舉制罷兵燹旣作乃挈家遠避售星禽之術以給養寓館松江經學授徒於巨室陶氏之館遂占籍松之陶溪因其自號人咸稱之以漁隱先生漁隱自少落落有奇气作字學鮮於樞而得其風韻子景和洪武間應人材舉拜東昌守坐酗酒不敬旣罹重典以漁隱戍邊母妻閉幽漁隱至戍所總帥亦習鮮於字或薦之於帥帥方作字漁隱從旁進曰作豎筆不得法帥擲筆怒曰汝書之漁隱卽舉筆一揮帥不覺嘆服更出名紙數十翻索書且問所欲漁隱曰某年七十推欲老死鄕裏耳帥許諾尋以老疾歸陶溪而歿年八十有七聞諸其甥吳時可云予嘗論之曰景和以酒失粉其身危其親覆其宗禍如是其烈漁隱善一藝卒脫戎伍越萬里歸老鄕裏其幸何如於戲小善不可無小惡不可有亦足爲萬世之明戒矣備書以告觀者

○石鐘山記跋

弼東吳人也未嘗一至彭蠡湖口但嘗誦蘇東坡文有所謂石鐘山記者謾不加之意今年取進士觀政兵部之武庫郎中王公尙忠出是山今古題詠觀之快讀一過嘆曰嗚呼甚矣知巳之難遇也豈直其人哉自有天地卽有此山名之以石鍾者其誰固知之矣酈元東坡亦知之矣李渤固弗知也然酈元東坡知之亦未盡歟蓋元之言曰微風鼓浪與石相搏而聲坡以石有罅竅微波入焉而聲皆曰微而巳驚風怒濤奔騰撞擊之時將何聲乎豈止嚕吰乎窽坎鏜■﹝金答﹞乎意其雄偉詭怪極天下之奇觀正在於是不止景王之無射獻子之歌鍾也然而微風鼓浪可舟而聽適驚風怒浪傾檣摧楫誰暇詳耶正漁工水師不能言者耳所以極古以來無一人詳著文字間者鳴呼人之於山非有情以蔽忌之也知者尙如此其鮮人以眇然之身寄於百年之間必欲人之盡知任之必當不巳惑乎所以古之豪傑恆鮮遇𨿽然事不目見耳聞而臆斷之如此必有能探東坡之意而詳告我者亦玆山之遇也

○跋靑林王雲間捲後

此文觧學士先生作而親書之送弼妻祖主簿王公也公吾雲間人故稱王雲間其庚辰上二字剜去補題洪武蓋後革除建文年號故也剜補者吾妻父名璞字崇玉嘗親炙觧先生習書而得其法其靑林小隱四隸字則學士沈民則早年筆也主簿公歸老壽康戶部尙書周文襄公巡撫時造其廬旣而告諸郡邑屬僚曰王主簿律巳有爲靡事不舉吾吉水之民至今思之弼幼侍先君兵部公聞公每道洪武間法制嚴密之甚爲官者恆栗栗不自觧幸而至今天所賜也年若於終崇玉先卒令孫僎亦望七矣舉此卷告弼曰世以觧書售者輒得重價吾不忍也爲我書其槪以告吾子孫庶幾可傳乎弼拜而書之

○書貞孝先生詩後

右夢萱詩貞孝孫先生之作也先生名鼎字宜鉉廬陵人由鄕舉登乙榜授江浦教諭升松江教授考最薦禦史奉敕提調南畿學校丁外艱歸歿於家門人翰林學士吾華亭錢原溥毘陵王廷貴諸公私謚曰貞孝先生誠天下之公論也蓋其平生爲教一以身先操履純篤𨿽暗室屋漏不廢者文辭固非其所重然盛徳之著孰得不欽弼莊誦再過謹書其槪以告觀者淩夢萱之孫汶重整此卷尢當愼重此詩哉

○跋司馬通伯捲後

姜堯章論書云一須人品髙誠確論也人品不髙者𨿽童習而白紛徒富繩墨何有於神妙耶司馬通伯繡衣欲以通今學古爲事旁及於書卽能臻妙猶神駒出水籋云追風𨿽或不範馳驅而凡馬豈可望其後塵耶觀其祭朱文公文敢發五百年來羣儒所未發其義理卓識一洗俗學書家一藝弗足論也

○書韓憲副壽藏後

近時用兵有縱賊而戮良民以獻馘者有安事蒱酒而得擒斬功者有纖兒嬖僕僅勝巾服坐獲首功者所以軍事不甚競也與視韓憲副出謀聚兵以障郡縣乃不欲獻功以邀封賞獨何心哉憲副預作壽藏人以爲達特其一端耳豈其於富貴生死一裁之以義者耶聞諸周內翰伯常言而有感用識於壽藏文後

○題黃氏世譜

世譜之學大壞於元蓋彼夷無姓氏而自附於華姓華人之附勢位者又附於夷𨿽衣冠之家以俗所不拘因循弗舉故其大壞也極若元明善以文章噓噏一世而曾祖巳不可推坐此故也吾松江府知事黃君收拾其家世譜於散亡之餘可謂勞且勤矣所賴在宋有文節公庭堅在元有文獻公晉卿略可徵耳豈能詳悉耶博求之不巳必將互見旁出傳信存疑而不苟則黃氏之牒亦庶乎庸書之以俟

○跋班恕齋題王黃華書後

班恕齋書評者謂其如醉漢罵街又謂如木灌羊腸蓋恕齋大艸書多俗誠如所評也觀其題王黃華書後數語辭筆俱嘉𨿽於黃華有間亦不易得者豈可以此而槪少之哉何均齋先生之齗齗不許也然於此亦可知書之大小難易矣

○書巙巙子山墨迹後

巙巙平章書專工羲獻而有自得之妙所以不爲之奴卒以名世造道者貴自得焉於此亦可識矣

○跋楊文貞公與泰和尹吳景春書後

楊文貞公得君最久澤被天下不少矣時以子稷狂悖凶虐肆橫於鄕議者以公不知以公縱之觀此手書與吳尹曰嚴拒之無容入縣門曰嚴治之夏楚之勿吝治其黨與惓惓切至非不知也非縱之也堯舜不能化其子在善處之身不於家托縣尹治子亦善矣然吳尹終被稷譖而去官庶亦不負公托矣夫譖能入公者亦愛之蔽歟尹亦有以來之歟厥后稷益大肆死於詔獄公則由是而屈館門﹖咨政柄移於大璫遂爲厲階不可言矣嗚呼公之不幸而有此子哉乃天下之不幸哉古之君子必由修齊以致治平信非迂也尹之孫諸曁貳教英裝潢而出以示予謹書於後嗚呼作戒亦明切矣

○題贈王存敬大尹

世俗有不顧義而委之命者鉆刺幸得曰吾命當爾也𨿽掃門捧溺弗卹也幸而未得曰吾命未至也爲之益力噫是豈君子所謂命哉命果如是哉秉義以聽命斯命也因謝侍講林司正二先生之命遂申之以曉世俗筆凍紙短不盡言

○評三宋艸書

宋仲珩名璲乃潛溪先生之子也其書深得晉人法度評者謂如花棋靑瑣鶴舞瑤臺宋昌裔名廣倜儻善書評者謂如白雲出岫悠揚捲舒連綿不絕無不自得誠顚旭之後一人而巳宋克字仲溫書法鍾元常直造堂奧評者謂如鵬搏九萬全仗扶搖焉皇明初書家之擅名者有三宋卽仲珩昌裔仲溫也談者以昌裔爲尢誠以其自然又老健也然精粹飄逸各臻其妙未可遽短長也

○題拙齋捲

東海翁天下之大拙也何能爲葛拙齋發巧思耶姑以拙筆作字復之而誦風淸壑絕之訓者再

○書南京吏部鄭郎中卷

昔鄭叔潤旣登進士第而出守於釣也予嘗告之以山雞衒鳳以顯世者爲世所羞子奮厲自盡鈞大治行部使者以聞天子下璽書褒嘉之推恩於其所生賜誥贈爵子旣來京師乃擢南京吏部驗封郎中由外陟內異數也吏部旣要而南京益淸俾子得以食祿從徒進學養徳酬前勞期後效也戒行復需予言予嘗有言告諸南京文學之士矣舉以告子尢宜

○書序齒錄

成化二年丙戌賜狀元羅倫等三百五十三人出身官自有錄此序齒錄乃私錄也舊無而今創爲之則自禦史鄭時暉始同年之士聚會於燕私之所不以爵而惟以齒忠厚之風當何如哉衣冠之盛事斷不可廢者弼謹識其端云

○跋宣宗皇帝詩

右副都禦史臣楊璇所藏宣宗皇帝禦制上林春色詩一首兵部尙書兼華蓋殿大學士少師臣楊士奇所錄臣弼伏覩禦制如仰太虛莫能描畫但或疑者非少師眞筆蓋未多見之耳弼寡陋見亦不多近得少師與禮部尙書楊翥皆布衣時客遇武昌往復篇章數十餘牘益信少師之筆無疑矣彼特精潤少年時所書耳敢並識之以袪觀者之惑

○跋諸公遺墨卷

自樂沈先生名度字民則仕至翰林學士弟粲字民望仕至大理寺卿子藻字仲藻仕至禮部郎中兪拱字拱辰仕至禮部郎中夏衡字以平仕至太常寺卿朱孔易以字行仕至順天府丞此皆吾華亭先輩也夏詠字仲昭蘇州昆山人仕至太常卿楊準字孟平南京人仕南京鑄印局大使今光祿寺少卿周君尙文師承學士公以翰墨著聲近以所得諸公遺墨示弼謹跋其槪如右殆恐久而寢忘亦後學之責也

○跋趙子昂墨迹

六月十一早雨甚城頭瀉水如飛瀑城下居人沈竈浮榻者多矣予坐容光樓隨探一卷欲記之乃得此卷趙松雪所書秋興賦也蓋進士王緝之徵予跋語以別眞贗而畱此者久矣乃援筆適興而復之曰謂此非松雪筆非也謂其得意筆亦非也蓋松雪用筆好用落墨此落墨之過而墨滯者歟𨿽然太行之阪鹽車之下垂淚之驥逸气𨿽減而骨絡步驟豈駑駘可及耶伯樂自當得之緝之宜寶藏也

○跋楊廷玉詩後

予在兵部嘗閱楊廷玉荊襄書牘嘉其先見而敢言古人先見者固難敢言者尢難當漢文帝時賈生嘆息涕泗厝火積薪之語大臣咸以少年忽之疏遠之言何能遽動人聽哉然觀今日之事有不於荊襄者稍有識者皆知特言之誠難耳居當言之地摻可爲之柄者尙顧望循默以自保使無爲者言出禍隨天下不競笑其爲病風喪心人耶敢言者誠難也廷玉今典詔獄倚注日隆將有拔本塞源之論乎先見敢言於諸作之首云

○跋子昂書

趙松雪寫鮮於伯機題二喬圖詩嘆其先亡惓惓友愛之情也世俗妄談以爲松雪惡鮮於字軋巳往往數十紙易其一紙得卽焚之欲使之無傳此市井小夫之鄙見豈君子之所爲耶觀此帖亦見君子之道而彼妄談可息矣蘓州府別駕三山李廷羙得而裝潢成捲蓋不特重其書也但其後卽繼予廿五年前穉筆俚語所謂續貂耶可愧可愧成化廿年甲辰六月甲子東海翁在慶雲堂書捨跋

○書艸庭捲後

濂溪先生庭艸不除謂有自家意思一般程明道觀盆魚張橫渠奇驢鳴同一意也可以意會難以言宣徒爲漫衍支離之詞不猶具丹靑描畫太虛乎愈工而愈失之遠矣若周孟京因姓爲號艸庭亦寓耳然予知孟京之深者嘗稱之曰詩酒散人眞可謂之寫神矣其子寫其像甚似予獨得之神焉何事譊譊

○題思善謠後

文襄公之子仁廣通判福州府以公事來松得思善錄閱之卽欲刻梓或者病所錄泛而駁通判公曰駁𨿽未免而要皆忠厚之情也奚擇於詞哉張弼曰厚之至也贊成之

○跋米元暉畫後

嘗怪米元章父子以能書畫爲知道道果如是耶蓋其所以爲道自是書畫之道耶以伊洛之學未大行故耶觀元暉畫後跋語亦自見矣猶且厭薄王右丞𨿽不知其果能超出幾何也我皇明戶部侍郎髙季廸所題淸雅辭筆亦世所罕得者蘇州守吾友三山李公廷美得而珍藏之重其書畫耳予爲白其大端於後云

○書張廷端銘志後

永樂巳來寫竹名者錫山王孟端昆山夏仲昭以及海虞張廷端耳然皆善詩胸次中自有竹意積習而至工妙也彼齪齪者𨿽矻矻數十年而能爾耶因觀廷端銘志諸作敍其能書之意宜文湖州蘇東坡輩略無刻苦卒以名世也胸中無墨而徒取求之筆底良惟艱哉

○書李思誠捲

古人謂文章不朽之盛事誠然乎哉經史百家與凡石銘梓刻者且弗論觀此一卷庶幾云爾此卷三十年前宜興李思誠先生遊金陵而歸文人碩士之所著也予與思誠之子庭芝長洲李應禎同領景泰癸西鄕薦而定交會試三人恆同京邸讀此卷屢矣亦嘗有詩廁其間今不可見或云以字畫浮名爲好事者剟去不可知也庭芝知弋陽轉太僕丞今出守廣西之平樂應禎由中書舍人【以下缺】

○題感興詩後

提學繡衣司馬伯通先生感興詩若干首或者病其上儗朱子意若未安然於朱子乃有發所未發備所未備爲朱子之忠臣者豈彼隨聲附影而苟同以竊譽者耶如論月食而不從朱子暗虛之說創爲地隔之論質諸人心事迹罔不快愜此弼四十年來之積疑潛慮而不通一旦釋然不知手舞而足蹈也夫豈曲意而諛乎使朱子復生亦必有起予之嘆而老友之稱不特在蔡西山也若徒論其音律之妙點畫之工抑末耳

○跋神仙太守詩

右詩工拙勿論但議者以爲非朱子是歐陽永叔槪之天下公論大不以爲然弼應之曰然不韙之論固不得而辭矣古語云讀書未到康成處安敢髙聲論漢儒況朱子又非漢儒之比何可肆爲狂言而加是非耶𨿽然弼願爲朱子之忠臣者豈敢隨聲附影昧此心而爲佞乎竊觀朱子於六經四書凡單辭片牘必書名或書號而獨於參同契乃曰空同道士鄒欣蓋仿韓愈軒轅彌明之例耳豈非以是爲戲非所以垂世立教乎後人不察遂以孔子割雞焉用牛刀爲正論而宗之則誤矣且參同契注曰此後漸不可觧曰眼中見得了了如此只是無下手處以朱子之資之功言尙如此壽亦止七十三以今之碌碌庸夫乃欲因其言而求有成惑亦甚矣故今鄙詩深原朱子之戲全其垂教之心母徒泥刀圭入口白日生羽翰之辭專以偸生爲心終無益也程子之論偉矣盡矣尙何俟末學之喋喋耶

◆銘十三首

恩壽堂銘

雙壽堂銘

居易翁壽藏銘

進修書屋銘

重恩樓銘

端硯銘

馬肝石硯銘

銀星石硯銘

龍尾硯銘

倭硯銘

漆查硯銘

硯蓋銘

壽鹿杖銘

○恩壽堂銘

恩壽堂者封刑部主事遼陽丘公所居也公與太安人張偕老以子霽貴而膺封故作堂以侈上賜介壽考也然恩𨿽出於上實天道陰騭之攸來也壽𨿽本於天實上之極建攸錫也天人之際交相與者如此曠世之盛舉也華亭張弼乃拜稽首而銘於堂曰

番番二老天錫難老錫爾難老惟天子克保番番二老荷天子寵靈荷玆寵靈惟天其克成於天匪私於天子匪暱相爾二老克愼厥徳厥徳克愼厥子成式肆惟天人交與互申爰作此堂以昭孔神稽首拜嘉天子萬億天子萬億天其永宅咨爾後昆曰蘉曰惇惟皇之澤引於無垠

○雙壽堂銘

敕封中書舍人周先生與太孺人胡同享髙壽遂以雙壽名堂然壽𨿽出於天實君上之所制古語曰堯舜之民仁壽桀紂之民鄙天蓋惟建極之君能斂福錫民也我朝太祖髙皇帝肇建皇極列聖纘述益隆深仁厚澤涵煦萬匯百年於玆仁壽之效惟日丕著若中書公之伉儷偕老榮享祿養亦其徵也其子太僕寺丞庠禁直之暇屬弼銘其堂以祈二親遐福以昭聖主恩意以垂無極弼謹拜手而銘之曰

維堪覆我維輿育我維後皇谷我匪後皇徳覆育乃斁民物斯慝實維後皇以食以匡錫我壽康壽康九有而伉儷偕壽皇澤加懋戒芾章章帔茀煌煌旣壽且昌乃基乃構表厥純佑蘄永弗負維壽彌隆維徳彌崇維人之恭維壽彌益維徳彌積維人之則予弼作銘告爾在庭永世靈承

○居易翁壽藏銘

吳江蘇之屬邑也邑有九溪吳氏世居之以豊財謹禮有聞有居易翁者名政字思徳邑之彥也年甫六十有八於所居亢圩之原營置壽藏其子瓛瓘璠皆承志畢力璠由鄕貢進士會試於京乃來徵銘予謂樂生而諱終者昧不足與語達也鳥鳶螻蟻弗計者蕩達之過者也人子全歸者如是乎翁爲壽藏不昧不蕩庶幾其安矣豈愛身之過乎乃爲之銘曰

維吳之由泒於姬周何渺綿兮厥彌寰區皆原於蘇其藪淵兮九溪之吳碩大以■﹝專攵﹞允攸傳兮迨居易翁處坦遜崇其尢賢兮夷曠昭融晝夜始終知吾明兮載度載謀以營樂丘期委形兮連山遠閒淸流四環億世其寧兮

○進修書屋銘

君子之學愼厥內外內外克愼斯學之大其內伊何忠信是經其外伊何修辭立誠忠信進徳修辭居業交互相成內外混合匪峻陟天匪湥涉淵坦坦夷途明明在前勿爲習移勿爲欲窒迅發爾車母愧斯室

○重恩樓銘

天恩如海臣心如石惟義有方奕世無斁

○端硯銘

天順己卯至京師涇州守嘉善劉侃克剛遺此成化辛卯銘之

吾書不古若嗟爾日勩吾迹無定居與爾俱詣不惟爾之多眼爲誰爾之礪

○馬肝石硯銘

匪赤匪靑端溪之英如池如陂筆硯之宜偶廉以峭恐徳弗肖質重於厚永傳於後

○銀星石硯銘

質若薄也確確者不可得而燐外若晦也星星者不可得而隱傳曰簡而文溫而理吾斯之是信哉

○龍尾硯銘

直乎躬厲乎隅若不可以容錙銖然窪乎池洞乎虛其君子之似者歟

○倭硯銘

■﹝黑斤﹞然而黑濡然而澤匪徒夷錫實陶華徳君子用之維民之滋維民之滋維國之毗

○漆查硯銘

漆之餘澤互之攸萃匪輶以攜實墨之類我祖我遺我嘗爾累滔滔炎炎爾同我畏銘以詔後維斯之貴

○硯蓋銘

用於南徒以爾爲玩用於北實以爾爲扜隨硯以南北勞逸之攸判也

○壽鹿杖銘

予過湯翁之居玩壽鹿杖蓋竹根宛然如鹿踞杖端爲銘之

彼鳩弗咽兮匪鹿斯壽彼鏤而成兮匪生之秀扶老持顚兮惟天之佑

◆贊十三首

禮部侍郎判國子祭酒瓊山丘先生像贊

吏部郎中盱江左時翼像贊

陳僉憲退庵贊

兪孟圻像贊

養素王用賓先生像贊

自贊

內子王安人像贊

東門三事贊

廬陵胡封君像贊

徐千戶贊

鯧魚贊

雲南左布政使袁舜舉贊

題枕

○禮部侍郎判國子祭酒瓊山丘先生像贊

嶺海英靈廟堂梁棟趨時若怯嗜古斯勇學問山積海涵議論川流云湧典文立挽淳雅之風作史力主正變之統施政酌上下之情而致和修禮觀會通之要而刪冗故𨿽旁窺乎百家而其要殆弗戾乎一孔者古所謂博雅君子先生以之

○吏部郎中盱江左時翼像贊

其外也鬱鬱如陶陶如如晴雲出岫其中也奫奫如班班如如春陂蘊秀蓋學無不窺而要之於經政無不通而本之以厚匪徒爲國之華也尙徯觀其所究焉耳

○陳僉憲退庵贊

一忠自恃百挫不回無怨無悔吳山與巍

○兪孟圻像贊

其名凝如其中廓如其言抑如其履濯如孔子曰宗族稱孝鄕黨稱弟吾於斯人而見之寧不爲庸俗之礪石歟

○養素王用賓先生像贊

葛巾卉裾海堧之臒孝弟詩書世傳之儒所以軒冕接之驕蹇式袪鄕裏化之左右競趨此靑林王養素先生之像也而吾言豈諛乎哉

○自贊

爾視弗遠爾貌弗揚爾徳弗固爾才弗長拙於趨附似簡癖於嗜古似狂人弗知爾弗自反爾弗知人弗自蘉𨿽爾所慕忠厚正直視爾所履會何有得沈浮郎署須髮巳白顧像增慚庶求去慝

○內子王安人像贊

所常者不侈不逸所異者不妬不嗔此吾之妻而今封安人者也

○東門三事贊

三事者何詩也字也棋也吾郡東門素有俗習致詩窠棊囤字倉場之諺予欲成其義也爲之贊曰

郡城東闉俗阜且文篇章擁霧翰墨屯雲閒雅之戲棋亦超羣風騷遺音張王格力奕秋之能亦來賞激故諺有言遠邇曷敵駉頌無邪筆諌正直爰玆勉旃聿躋於極彼奕之攻聊資戲劇

○廬陵胡封君像贊

泗濱之石可磬弋陽之桐可琴識者耳目弗逮爨薪而搗砧不砧不薪先生自任猗與古人實我知音爰作贊詞用寫厥心

○徐千戶贊

庠序之秀介冑之英平易謹厚保有令名欲知其爲人也母徒求之於丹靑焉

○鯧魚贊

似魴佀鯿非方非員首鼠尾燕腸尠骨綿味壓江鰣而無多骨之恨奴視河豚而無臘毒之愆淸醪白粲與爾周旋謂非饕也一舉可以罄數器謂何饜也惡旣餒而不鮮噫嘻舟筏如紛浪濤掀天其險也如此吾豈以所嗜而必欲得焉巳哉

○雲南左布政使袁舜舉贊

淸苦厲志和易待人不謟匪亢處順任眞宦轍所至惠澤惟均流俗砥柱盛世祥麟

○題枕【自注枕向傳五保姚見江處】

沈有規矩恭一其徳承元寧躬終始弗忒司馬溫公以員木爲驚枕稍睡則轉而覺以昔賢尙如此其勤況我後人能不愓然乎勉之

◆箴一首

言箴

○言箴

弼弗明於學舉多放言因箴自警曰

易言縱口咎言痛心巳克不力病根日湥過曰能攺徳猶可欽知過弗攺乃獸乃禽庶幾夙夜母忝厥箴

◆詩話三首

六同詩話

續夢詩話

玉枕山詩話

○六同詩話

刑部郎中王景明之南京予贈之詩曰谷陽城外送離船矯首南都思惘肰一語煩君三致意同鄕同志及同年予以爲可該數百人矣冬官王公偉輩以爲未盡交遊者予乃益之曰同官同事同遊者問及都將此意傳如此庶幾盡之且有不侍問而及者問而後及者似不失輕重矣肰此六同錯綜交互輕重又不可遽分也六者之中同志最厚肰有未相識者惟神交耳斯致之意不爲過矣又有志不同徒相聞而問者未可謂交遊也

○續夢詩話

二月四夜夢與中書舍人張文元同訪南陵守方文美於家閱其書櫃尋予秀才時詩稿不得乃借其大事記一冊本雅一冊而回且賦詩一首止記結句云東風二十四回春覺而足成一絕又加二絕寄文美文元其一曰故人家在泖西濱夢裏相尋宛是眞卻算南都同折桂東風二十四回春蓋予與文美交久矣同登癸西科鄕試則廿四年肰此句乃白樂天舊詩云其二曰少日揮毫鬼畫符鶴城舊稿久應無故人笥篋如收得還付家人覆醬甒蓋鶴城稿乃舊詩稿名也其三曰借書眞似鼠銜姜入眼何曾記半行卻是夢中空費力不知雙鬢久蒼浪諺有云借書不能讀老鼠銜生薑故用之肰書目不聞有本雅豈夢之妄耶抑予淺陋而未聞耶並識以俟博雅君子時成化十二年丙申歲

○玉枕山詩話

成化壬寅九月旣望石齋先生白沙陳獻章公甫應詔起而之京道過南安而太守東海居士華亭張汝弼甫欲用曹參禮蓋公故事欵畱於周程吟風美站臺上數月以受教石齋不可曰當不俟駕矣今方度嶺又值積雨裝弗亟辧容與數日耳東海不能彊石齋有詩曰玉枕山前逢使君西風吹破玉臺巾巾乃石齋自制類華陽巾直方而無襞積者東海蘧蘧齪齗論議或有戾於其道而云破此巾耶遂以一絕激之曰白沙村裏玉臺巾不耐風吹易染塵莫笑烏紗隨俗態宋廷章甫是何人石齋復以玉枕山詩曰一枕橫秋碧玉新金鰲閣上見嶙峋使君得此原無用賣與江門打睡人跋曰東海居士詠玉臺巾侮我太甚口占玉枕山詩答之東海和答曰炎瘴多收一雨新獨看天柱聳嶙峋橫秋玉枕眞無用自是乾坤不睡人天柱峯亦南安之照山也故自依天柱以玉枕與石齋順其意耳而又作二絕云客﹖﹖﹖﹖羞澀客衣單卻員南安玉枕山縱有枕頭那得睡雞聲催入紫宸班寄語江門打睡人而今天地正芳春覺來莫管閒花鳥須掃昆侖頂上塵又繼之一絕云靑茸鋪榻玉沈橫白雲爲﹖衼天作帡東海先生睡不著日月當天正大明跋曰觀此則東海石齋大家不得睡而司馬公拍掌笑殺陳圖南呂蒙正亦起來打更而錢鏐仔甘心奔走左右也【鏐下多一仔字因江西風俗而加也五代史可稽】未幾適武選郎余於蘇文簡由廣東使還具道石齋之師康樂吳與弼之端嚴剛峭勇於進道亦千載人物東海方悟極論康齋立心造道處世化俗之詳東海漫賦詩曰耳根何處得浮塵浪說康齋識未眞風月周臺燈火夜伊川路上見斯人蓋不惟湥喜得聞前輩各徳有益持循且以謝玉臺巾詩之過玉枕山不必買當長揖白送矣文簡當爲折中云

◆原

原訟

○原訟

訟者公言也所以攻夫不公者人莫不有之不特人也凡有血气者莫不有之不特有血气者凡物之相戾者莫不有之故聖人觀諸乾坎而名之曰訟天水相違也坎險而內幹健而外險健相乘而成訟則聖人有以見人情之變言不盡公矣是故訟之始義之激也智之致也人物皆有之其獘也義之賊也智之蔽也君子之所深惡恆人之所弗尙小人之所樂爲無復公言矣鑿空扇虛醜詆巧刺變亂黑白顚倒邪正順其欲者跖蹻爲賢非其志則夷齊爲污蔓延流衍莫知底極蓋日甚焉𨿽有明者不能不眩矣習經好文之士宜痛絕之也肰以天下觀之南土則文於北土者也北土寡訟而南土之訟乃繁以南土較之江右若文於諸邦者諸邦寡訟而江右之訟實繁何哉豈習經好文之士反工爲口語巧於吁訕乎古稱鄒魯之士齗齗守禮不聞其蠹政毒民如是也豈經不當習文不當好耶豈小人鄙夫假經詭文以飾其詐耶彼習經好文卒爲賊義蔽智之事何若椎魯朴鄙者目不接書而自信其天耶南海陳公夢祥由大理寺副拜江西僉事其操髙其學碩熟爛天下之故者於其行予原訟以問之必有以復我也巳

◆解一首

鵲巢解

○鵲巢解

淮南子云鵲巢開戶背太歲世以爲肰予歲驗之或背或向亦未必肰背者亦偶肰耳今歲在辛卯觀家西之古椿有鵲巢戶正向東可指以袪古今繆誤矣大率子書雜記不足信者多人皆信之以其傳之自古不復致察故也舉此一節亦足以破陰陽家拘忌之說矣

◆釋二首

靜怡釋

寫騷亭釋

○靜怡釋

晉陵之南具區之西荊溪之上有士焉曰李尙友氏自號曰靜怡人咸稱之曰靜怡先生客有囂囂子者過而詰之曰夫動靜人之大端也非直人也大而天地亦然非直天地也夥而萬物皆肰非直萬物也幽而鬼神亦無不肰有動必靜有靜必動若循環肰不可偏舉者也先生靜而怡將動則弗怡乎若肰弗怡亦多矣將效尢於老莊耶禪伯耶廣成子浮丘公輩耶且靜而無靜斯謂之眞靜以靜而怡怡則中動動則不靜矣何有於怡乎吾爲先生弗取也東海生釋之曰客之言辯矣靜怡未必非也一動一靜固無端始肰必以靜爲先也前此天地之旣終渾沌之將始始以動乎始以靜乎形气未著無自而動必以靜而之動也則靜也者一大初也不靜於冬何動於春不靜於夜何動於晝不靜於吸何動於呼不靜於詘何動於信風霆霜雹以歲較之其動幾何飛走潛植以生較之其動幾何動大端也靜又大分也靜其體也動其用也以靜制動者順以動制靜者逆以靜觀動者明以動觀靜者惑此濂溪之所以主靜明道之所以靜坐諸葛武矦之所以寧靜皆爲萬世法程而弗忒也是靜也進修之本歟作聖之本歟隱處之本歟時乎靜而動者妄妄則僨事君子弗爲也時乎動而靜者匿匿則後時君子弗爲也靜怡先生隱處而靜者也以靜自怡所以立其體弘其用也蓋靜而有所養得所養則怡也豈必槁木苑灰以爲眞靜若老莊禪伯廣成子浮丘公輩耶吾未之聞也客之見左矣囂囂子遂默默以悟遽退而靜坐生乃次第其言以爲釋

○寫騷亭釋

淮陽子爲秋官郎以寫騷名亭有非之者曰屈原之離騷其何時乎使非楚襄懷之世恐弗作也子當成康之治而寫騷殆所調不病而呻吟乎能無背時乎子笑而不答其弟子吳之珍以告夏官郎東海居士居士艴肰而起曰汝知春秋乎春秋叔世之書也亂臣賊子之事也孔子不得巳而著此刑書宜治世之弗之用也漢之盛時儒先君子甞治之乎曰治唐之盛時儒先君子甞講之乎曰講宋之盛時儒先君子甞究之乎曰究使在堯舜之世必將並絕之乎之珍默肰意若有弗懌者居士曰吾方患世之陋儒俗子謂孔子道之以政齊之以刑爲五霸之事未知堯舜之治亦用政刑乎曰此猶天地之四時有春無秋何以成萬物曰肰則堯舜旣不可無刑政則春秋在堯舜時亦必不廢也曰諾曰亦有廢之者乎曰有曰誰曰王安石也安石之流甞鄙棄春秋爲斷爛朝報矣曰其究云何曰塗炭華夏招徠夷裔播遷王室陸沈神州遂至蒙元之入則自天地以來未有之巨禍實肇自春秋之毀也居士撫幾曰噫亂世之春秋乃治世之膏梁不可毀者如是夫則離騷之在治世當毀之乎離騷固非春秋比倫也忠君愛國之心九苑不變則春秋之所必與也敢問盛治之世懷忠君愛國之心者將在所斥遠乎加獎也朱子所以𨿽扶病必詳釋之也處方今盛時而寫騷可乎不可乎其志忠乎佞乎其行潔乎污乎必有能辧之者肰而必不逮彼捧溺甞惡之流華爵秩盛輿馬飽妻子志得意滿而誇詡裏氓市童矣此流若有謟書汲汲肰以攻之亦不暇寫騷也之珍乃悚然拜曰敬以告吾師遂書以爲寫騷釋

張東海文集卷之三終

●張東海文集卷之四

對一首

志三首

誡一首

辧一首

墓表五首

墓志銘七首

哀辭二十五首

祭文五首

◆對一首

荊南漁隱對

○荊南漁隱對

軒轅正公北遊道吳墟過蘭陵泛荊溪溪之陰有人焉顏貌充肰危坐投竿類有道者軒轅正公弭檝葦間躡屩而上楫而問曰先生慕呂乎曰非也慕嚴乎曰非也嚴呂足乎抑不足乎不答曰其釣是乎曰是肰有說焉夫釣必曲其鉤香其餌志在魚也呂直而釣何釣乎釣後車巳乎釣必笠必蓑以禦雨暘專於釣也嚴不蓑不笠而羊其裘釣亦專乎釣故人巳乎曰予未之知也且魯宣尼甞釣矣不聞其裘餙而直鉤也吾薦則釣養則釣餉則釣饋則釣鬻則釣否則歸吾竿讀吾書與古人相周旋惟諾其樂吾樂而巳耳何暇浪釣不魚求而他求乎軒轅正公愕肰驚﹖﹖答肰拜喟肰三嘆曰有道者也有道者也跽而問其姓名不答遂拂袖去軒轅正公逡巡反舟凝睇脰肩不知其所之

◆志三首

異龜志

睡丞志

猛鵲志

○異龜志

易曰河出圖洛出書宋歐陽子則以爲怪妄之甚而斷不之信予鄰張宗達者近獲一龜畜之於庭其長可四寸其色純玄脊如馬鬣四旁周列二十六點點皆髙起大者如豆小者如半豆如米粒或疏或密歷歷可數按其點而熟觀之信圖書之不妄矣圖者馬背偶有此五十五數伏羲則之而畫卦書者龜背偶有此四十五數大禹因之而演疇初非有八卦九疇之文於其上也聖人則之因之發吾心之所縕以開物成務耳程子謂舉一兔可以起八卦蓋深識乎此者何足怪哉使聖人今日見此龜又安知不發一端理數以教人耶按疇之皇極經中而不言數今龜脊髙而獨無點亦皇極之象也豈洛龜之背亦肰耶其二四六八之在四隅者亦皆平列不若今之所圖者耶疑爲怪妄誤矣此龜人以其異冬月亦發而觀之遂因而苑噫同一物也遇聖人則爲萬世人文之瑞不遇則徒爲異觀而苑物遇不遇者如此於是又有感焉遂志之且以袪歐陽子之疑

○睡丞志

嘉興丞某善睡甞訪一鄕貴坐俟其出輒睡主人出恐覺之相對默坐亦睡丞覺不欲妨主人睡坐待又睡主人旣覺丞猶睡不欲覺之又睡以待丞覺晚矣主睡方酣遂不及相敍而去噫豈特睡丞哉吾聞諸工部主事過太檏云太朴嘉興人

○猛鵲志

都水過太朴分司濟寧廨傍鵲巢哺雛幼子命家僮升樹揬得其一鵲伺間輒搏僮网發之巾啄頭攫面流血僮舉手不及捕而去少頃客至僮持茶出鵲又入戶啄攫會七鵲成羣噪搏不巳幼子走避入室還其雛乃散去念吾江南時見揬鵲雛者但聞哀噪竟日未有搏人而不畏者孔子謂南北方彊異蓋因風气而然此鵲之極異於南方者豈亦其地使然耶用兵者可以知南北方之彊弱斷斷不誣矣

◆誡一首

同年會誡

○同年會誡

同年會非古也以義舉也衣冠之盛事也古之道存焉丙戌進士三百五十有二人受職中外越十年歲乃丙申正月甲子在京師者幾百人會於報恩寺有議所以處同年之道者華亭張弼遂述其意作五戒其一曰列職崇庳各安厥分母亢而傲母謟而隨母恃故而淩母尼情而隳其二曰仕之遇合有幸不幸不幸致尢於道實競宜拯卹之自孽而自棄焉者亦矜之其三曰小過則容大過則攻容母淬其鋒攻無暴其蹤其四曰寸長尺短才各攸宜勿忌勿蔽勿彊勿棄其五曰夫旣厚其身寧遽忽其後蓋世講其好也於戲噫嘻惟玆五戒惇天下朋友之倫也豈直同年而巳哉凡我同年庶其聽之

◆辧一首

詩韻辯

○詩韻辯

韻書始於江左獘於因襲𨿽有覺者力莫能正我朝始刊定洪武正韻一洗千載之陋誠萬世之幸也惟詩家猶泥唐韻曰凡古詩之流可用正韻近體律詩惟用唐韻問其所以則曰律詩自唐始故也苟依正韻則曰落韻特遵今之制耳樂其寬耳試扣以唐韻東冬靑淸之屬何以異虞模麻遮之屬何以同則曰自有五聲七音輕重於其間也噫是皆因襲而不察淺陋而無見口耳相承臆度妄語殊不知江左制韻正坐不知七音之當辯直據一方之所習故失立韻之本原也何輕淸重濁之分耶借曰唐詩用唐韻則騷詞用楚韻古選用漢韻耶唐韻襲類譜而作故梁韻也何唐詩而用梁韻耶唐韻至宋已加通並非唐之舊則宋韻矣又何唐詩而用宋韻耶正韻惟取諧協固寬矣唐韻之聱牙者亦得而押豈窄耶且作者何計寬窄也謂遵今之制者非苟同也據天下之公辟江左之偏也觀學士宋景濂所序愼重精密之至凡詩皆合用正韻且不待辯矣猶慮詩家習觀陰氏韻府羣玉又以正韻定之則凡詩之不宜用唐韻又可識矣何淺陋者之因襲未復於正又倡傳妄說使髙明者亦不得由於正也或曰李杜蘓黃諸家皆用唐韻人不知病蓋唐朱之世病在韻作者弗病也況𨿽在唐宋不依唐韻者亦多矣泥者不知惟取諧協則傳會其說曰漏底韻出入韻猶韻書上平下平不知由編帙重大而分乃曰音有上齶下齶之異也上本始於東終於山不知偶分及此乃曰日出於東沒於山之意也淺陋類此不足一笑泥者反以正韻爲失寧免笑乎或曰朱子訂詩書之序破千載之陋使唐韻當易何無一言之及也曰宋以賦取士通並唐韻朱子不當制作之任其容變乎使朱子生於今日尙泥唐韻乎必不然也髙明者自當有見

◆墓表五首

贈承徳郎兵部武庫司主事郭公墓表

奉政大夫四川按察司僉事張公墓表

夢庵陸先生墓表

贈南京大理評事莫公墓表

工部郎中邵君墓表

○贈承徳郎兵部武庫司主事郭公墓表

武城兗之屬邑也民居實稠而族之稱望者惟曰郭氏焉郭氏不過中人之家非以富雄木鄕也世業醫近始有入朝著列大夫者非素貴也特以其人之克知孝義旣和且肅足以聳人之天衷物則是以爲望耳其人生爲邑望�則泯之無以樹風聲固人向善之心故表之曰此敕贈承徳郎兵部武庫淸吏司主事郭公之墓也公名浩字泰然曾祖諱某祖彥禮父升母胡氏公生六歲而孤門祚單弱且當太宗文皇帝入繼之時師旅擾攘賴母氏抱攜竄匿備甞險阻卒育於舅氏以延郭祀蓋母氏嫠居三十餘年冰蘗之操可想見矣公稍長輒自奮勵問母曰吾父在時何爲曰讀書業醫又問諸父友咸舉質直好義之事遂慨然以繼志自任有楊暹者以醫鳴卽從授學未幾盡其術求療輒赴病家多徳之有司聞其名俾領醫學事時方營建北京俾督丁夫陶甓於臨淸徒眾輳集癘气大行枕藉蒸欎鮮有蘇者公乃命取雜材榰而爲牀躬爲注麋給藥得生者眾他督工者仿而行之全活者不可勝計宣徳間籓臣徵其邑之逋賦甚亟令佐相視駭愕不知所措皆曰此非郭浩不可乃卽委之公首笞豪滑一二逋負悉輸寡弱獲佑令佐躬詣其廬獎勞之鄕有求直於公者公以非巳事謝遣之不去姑折以一言不直者俛首退聽親舊窶病者婚喪後時者租庸弗辦者多與補助不責報奉先極敬處家甚肅𨿽非廣庭深宮內外截然一聞謦欬童穉亦不敢肆喧閧姊歸里人胡三俱亡有利其產而欲害遺孤者公亟取育之成立乃遣還甥之子海領卿薦僉謂公成之也平生不喜釋者甞謂諸子曰吾死殯殮葬祭惟以儒禮勿爲彼惑也鄰里亦頗化之壽六十四天順丁丑八月十五日歿葬邑城北之金莊社配劉先卒賈郝其側室也子營玘瓚玫璽璞琮瑀琦喧王﹖胃凡十一人營領鄕薦仕至慶府紀善璽由進士任兵工二部推封於公璞任醫學訓科女四皆歸士族孫男十八人曾孫三人旣葬十有八年璽升兵部武選員外郎與予同寅且厚俾著表文予故論其所當表序而銘之銘曰偉哉是夫也邑之望乎美哉是丘也地之望乎過者必恭也永保厥藏乎

○奉政大夫四川按察司僉事張公墓表

四川僉事張茂蘭旣致仕家居成化十年十一月四日卒訃至京其友兵部員外郎張弼爲位哭之哀旣而具筆札爲墓銘曰此吾二人之素約也今將三十年矣可食言乎柰未詳其宦業亟走書問其子鐩索年譜邊弼拜南安之命過家得見廣東僉事王宗吉所撰行狀且面論其詳參諸京師所聞蜀人徐山甫輩語乃序而銘之茂蘭張姓畹名號艸亭世居松江華亭之修竹鄕最爲著姓稱塘橋張云父廷暠號桂巖以長者見稱生四子曰疇曰疄曰幾茂蘭行三自幼驚敏異常其世父戶部員外郎賓暘甞撫之曰益大吾家必此兒禮部尙書李公至剛亟稱曰奇童奇童云少長入鄕校益自勤勵戶部尙書周文襄公巡撫時見之大喜使積學母早事利祿廬陵孫公鼎任府學教授聘爲弟子員時禦史彭公祖期提學得其文曰畹年少才瞻當是遠器丁父憂起復肆志古學諸經史必窮究作用處不徒記誦也旁通星翁醫師僧道雜流而於醫尢良景泰庚午中應天府鄕試甲戌登進士第觀考吏部時泰和王文端公爲尙書擬除禦史有爲之地者曰身短弗稱文端笑曰其中本不短除南京刑部廣西司主事時旱饑獄卒有食艸死者公曰重囚尙給衣糧卒乃平民應役者何罪而反至饑﹖命獄官以囚飯加水煮粥以艸易蔬通給囚卒可以兩全並去獄中積獘數端囚無枉死者在部力抗勢利一以明恕自持平反摘伏者甚眾麗水薛公夂﹖巾璉河南耿公九疇相繼爲尙書凡有疑獄卽付詳讞遂令掌三法司事一部章奏文移悉屬裁定天順戊寅考滿受敕贈父如其官母太安人妻安人八月升本部江西司員外郎決滯獄尢多時同僚恊心南京有三淸之譽庚辰十月升四川按察司僉事時蜀盜充斥官軍少利妖僧悟升豪酋趙鐸安洪輩相繼嘯聚縱橫四出中貴閻禮僉都禦史陳泰繼汪浩總制其事知茂蘭才智卽委任之斬伐綏撫出入戎馬間開萬狀卒之渠魁授首四郊觧嚴淸軍伍定役法興學校均賦稅莫不有法以貽定規仙泉永通二鹽課司竈丁五千餘盜官鹽吏不可禁眾議出兵掩之茂蘭曰近平悟升兵事甫定若更激之小則退依山澤大則死抗官軍畹有以處之諸公無憂也遂單騎至盜所諭之曰汝等盜官物法當贖在爲首者自詣理訴耳又潛遣數人誘諭之渠首果出歸之上官余悉杖遣之由是眾感更生焚香膜拜者接踵兵定後築潼川安嶽遂寧大竹榮昌江安合江七城皆禁侵漁便民力爲久固之計死事之家俱請封卹之典由是上下才之風采焯著遂奉敕守建昌等六衛時方盛暑兼程而進至卽淸糧餉舊額屯田祭祀田秋靑艸凡見奪於豪右者悉皆復之險要關堡次苐修舉夷醜刺馬賢刺馬能輩最傑黠前官召不出見聞聲威俱至案下數十年讎殺宿冤悉聽辯理華府縣包攬之獘邊儲遂充頓戢武事漸復華風建昌父老以爲見所未見也又奉敕閘辦銀課馳與內臣計之所得不及支費一分遂奏罷之乙丑致仕歸華亭蓋由富順知縣孫璚事敗賂執政佑之下其奏於汪僉都汪以璚與茂蘭同年委復核之茂蘭以法不當宥姑從輕典免官巳拂執政意執政死山東李公掌吏部猶謂其傾附勒令致仕迨命下蜀人皆驚愕競相嗟惜旣歸以得事太安人爲幸安人周氏福建右布政克敬之女有賢行以某年月日先卒茂蘭尋感疾久之瀕終舉手加額曰老母在堂子當盡孝母子訣別天乎天乎卒之明年某月某日葬畬山周安人同封焉其家世之詳有楊廉夫先生靜鑑碑通波阡表皆陳文東所書予得而略獨念茂蘭早卻紈綺之習勵淸苦之志急欲聞善能受盡言事職不苟避難寧代人兼理在四川有軍功輒不上日行陣之士出死力吾儕忍分其功後何以責其盡力蓋是時用事者往往欲自厚且及左右坐食之徒而履險者反不與故茂蘭捨巳以矯之公論甚偉惜不究其施而大觖民望也吾茂蘭實無愧焉拜手抆淚銘於墓之碑曰

英姿夙慧勇卻紈綺徳藝在人憤弗歸巳今古畢鑑纖遠悉理曰有昧焉行將柅矣拜官司刑惟愼惟明旣遷蜀憲乃兼典兵兵克妥眾刑各當情夙志素抱亦云著行徵車亟旋云何乃竟孝有遺悲忠有遺政畬山之原伉儷斯並尙何憾焉百爾維命知巳述碑𨿽陋匪佞爰保玆丘永世有慶

○夢庵陸先生墓表

嗚乎此隱君子陸先生之墓也先生名潤王字尙質世居松江郡城之北郭髙祖慶山曾祖華黻祖彥明父亨皆業儒不仕母曾氏配呂氏子桂櫰孫系女曹蠲邊馬龍天順六年壬午八月某日卒壽六十二是年十二月某日葬於所居之東隅從先兆也先生生有異質﹖﹖﹖角遊鄕校時吏部尙書蕭山魏公見之期以遠器治詩習舉子業齟齬弗遂子桂穎敏過人先生乃悉以所業授之曰吾無事於此矣自號曰復軒益愽綜諸經子史玩心髙明有所感觸一發子詩桂補邑庠弟子員聲稱日起咸以掄魁期之一疾遽天先生嘆曰是誠一大夢也更號曰夢庵深自韜晦跬步城府累歲不入惟沈酣於易悉取諸家含咀疏剔縱橫參錯列爲數圖懸於一定起處其間充然自得人非其儔不苟一接其所著詩名曰夢庵集近已梓行而弼序之曰先生淵靜修介矩度森嚴其詩猶仙宮眞館鏤金塗壁望者目眩入其中則纖塵不飛階墀如洗蕭然物外境也知言之士亦以爲不妄先生疾篤語其姻家馬以徳曰吾死必張汝弼表吾墓瀕終又以是囑其子櫰嗚呼弼𨿽愚晚素辱先生之知且嘗謂先生年踰六袠漆髮童顏若飡霞服日者靜者壽必可徵矣何遽死耶身後之托不敢不勉嗚呼先生有徳有言略弗一試眞隱君子也孰可以東吳一詩豪混之耶嗚呼

○贈南京大理評事莫公墓表

昔我太祖髙皇帝臨禦深卹民隱凡民之入覲者亦莫不進之殿陛間俯玉座賜淸問其對有條理可采者輒加竉賚以旌之若吾松江之莫景行居上海十九保保中推爲耆宿以事入覲對揚玉音加賜寶鏹而景行之名遂章章於郡邑間矣惜當時所對之語不傳焉景行生文義配朱氏文義生忠卽公也所居瀕海斥鹵糧稅歲多逋負鄕人以公門望可服眾欲推爲糧長以司其事公自計𨿽毀家棄產必不能辦乃徙居於郡城東門啇販以奇贏自養人皆樂其坦易質直連爲婚姻遂定居焉毋卒公邊在外逾年始歸聞之驚慟僕地久而方蘇居喪三年葷肉不禦居父喪亦然人皆難之配羅氏生二子長曰謙次曰諲遊郡庠領巳邜京闈卿薦登丙戌進士第授南京大理寺右評事故推贈於公如其官贈羅爲孺人焉公年六十六羅少六歲天順壬午八月相繼歿十月合葬於華亭之通波塘西朱家浜之原從先兆也謙之子儀夔諲之子惀佾佩伸僖女三人則公之孫也予與大理居同鄕取進士爲同年而知之頗悉乃以墓道之文見委嗚呼景行生而膺太祖之賜忠歿而受今上之贈皆莫氏之宗以爲榮鄕人樂道之者然其質朴信讓可以化俗者乃或泯之故予表公墓並景行之事書之使知慶澤之所由來也遂銘之曰右回溪左望山百千禩兮安其間

○工部郎中邵君墓表

秀王將建府於汝寧也上命工部妙選公勤有心計者董其役營膳司員外郎邵公乃往時荊襄間劉石二寇始戢歲又屢﹖﹖﹖民力未蘇公謀於籓司而令郡縣曰王府規制一遵定式不可不爲宏麗以稱上親親之厚但民多艱食物貨湧貴吾輩有事於此者當力節浮費省廚傳趣成其功庶可以省民力副上意也甫二年迄工而歸左右不得足其利者輒騰言曰民力𨿽省宮室則儉矣及殿下抵國中使果以弗稱聞賴上仁明不加罪仍命公往治之時蓋升郎中矣恢拓規構頓攺前式公趣功撫民晝夜焦勞者又二年乃得贏疾形神頓異及還京故舊道遇有不能識者由是奄奄遂至不起癸巳歲十二月廿七日也齒才四十有九耳兵科給事中張裕夫其子相之婦翁同裏同業者經紀其後事未幾相聞訃奔至裕夫乃具狀率相詣予徵文表千墓顧予何能爲役哉予以裕夫意不可固卻也按狀書之公諱能字舜賓其先汴人髙宗南渡始徙家越之會稽始祖元盟居士生徳﹖﹖門丕﹖元萬戶總義兵徳彰昆山州判官季子仲端則公之髙祖也曾祖安分處士祖繼先亦弗仕曾叔祖志仁登進士授達縣丞思廉由鄕貢授貴溪學教諭叔祖詳領鄕薦累官至代府長史父某母酈氏繼單氏公自少警敏過人艸角爲弟子員明禮經景泰庚午取浙江鄕試辛未賜柯潛榜進士觀政工部受命爲大臣營葬往廣西犒軍癸酉授南京工部營膳司主事乙亥以內艱去服闋攺兵部軍駕司初考蒙推恩封其父如其官母妻皆安人甞出校牧及兩廣寇起奉敕調南畿軍以往皆著能聲癸未升員名郎未幾乞歸祭掃賜楮幣以資路費丙戌至京攺虞衡司遂董秀府之役娶王氏席氏子二長卽相郡庠生次驥女二某某偦也擇某年月日葬於某山之陽嗚呼公年二十餘而登科踔厲英發謂偉績奇功可以立致乃浮沈郎署者又二十餘年方當展施卒不愜志而死天乎人也而命也如此然久於宦而私不加饒隨所投而公皆有譽謂非行立而才充之士也歟用表於墓以式於鄕

◆墓志銘七首

通議大夫都察院右副都禦史吳公墓志銘

奉政大夫兵部郎中徐君墓志銘

陳文達墓志銘

顧安人衛氏墓志銘

楊起巖妻陳氏墓志銘

承事郎質軒董君墓志銘

先君村居先生墓志

○通議大夫都察院右副都禦史吳公墓志銘

嗚呼天生偉才所以擬時變歟時不能無變惟得才以濟之𨿽變不極民生有賴矣天人相與自右有然者今於吳都憲公見之予昔自兵部出守南安時聞湖湘有艸竊之警雲南有交趾之擾當道或張目失措廷議以左布政使吳誠升右副都禦史往撫旣而就擒歸化而咸父母之嗚呼若吳公者非天之所擬以濟斯變乎公年六十有一以成化年月某日卒於雲南黔國公沐公遣官送護歸櫬於鄕天子悼卹賜祭葬如禮擇以甲辰十二月日葬於龍井山之鳳葟嶺其子瑤理襄事其兄子鄕貢進士璇奉其鄕人廣西參政朱廷用狀來松江拜予乞志於墓按狀吳氏爲錢塘著姓曾祖子昌妣賈祖原敬妣孫考士寧妣徐配王繼淩側室李氏祖考及妣與配皆累贈至右副都禦史淑人長子瑞以軍功爲冠帶舍人次卽瑤次琪女三福建僉事談俊士人夏英其壻也一未行孫女三俱幼公字尙忠號思庵天資穎異操行孝謹識尢超卓景泰庚午以禮經領浙江鄕薦辛未登進士第除兵部武庫主事丁外艱起復除吏部考功主事尋攺工部虞行﹖魚授敕推封進階承徳郎升郎中授誥推封晉階奉政大夫是歲禮部會試充同考試官又授命敕封慶府充副使尋升四川右參政與巡按禦史同理刑獄多所平反丁亥上命襄城伯李瑾率兵平番夷公督餉有方賜文綺丁內艱起復升貴州左參政尋升湖廣右布政上命總兵官李震討靖州苗蠻公又督餉受賜戊戌升左布政使威惠並流聲動遐邇由是奉敕拜右副都禦史巡撫湖廣兼理軍務整飭兵備事無畏難所指輒效寇攘屏迹時交趾弄兵滋久寇抵雲南又敕巡撫雲南公至戒飭各邊士官八百宣慰諸司嚴兵以待邊賊擁入淄山口營我軍乘震雷奮擊賊眾驚潰擠蹀橫屍蔽江雲南輯寧降敕褒諭雲南素少雪比歲見白物無疵癘以爲公政所格蓋公疏剔勞徠弛張抑揚鞠躬盡瘁宜其所至天人葉應不負所職也銘之不獨爲封塋悠久計抑可備太史氏采擇以爲後法焉銘曰

豫章棟廟湛盧剸犀其器也良其用也宜天子明聖斯亦見之驅厲以雪助師以雷人謀所至天亦弗違天且弗違人其敢欺爰琢藥石刻我銘詩保此樂丘億千萬期

○奉政大夫兵部郎中徐君墓志銘

正統間貞孝廬陵孫先生教授於松善誘士類有十才子之號徐觀居首觀字尙賓號瀼西自幼淸俊穎敏巧思絕人長而卓識偉度髙標逸韻足以動人徒步過市市人亦斂手起避視之若靈芝瑞鳳然甞就其所得於外者言之其詩文淸婉麗密隸筆古雅得鍾蔡法篆籕眞行艸亦佳畫從董北苑人變態甚多微而雕鐫追琢制餙鑑別各臻其妙誠才子也豈止時文利祿之學而巳哉辛酉以詩經魁鄕觧梓行其文會試屢置乙榜或謂其以新奇之文發精奧之義習熟爛常語者以瞇目棘吻而斥誠亦命也由是遊國學者久才名益燁燁聞天下交南朝鮮諸夷使者至購其書畫藏弆爲榮景泰癸酉授兵部武選司主事武選劇司也國家垂百年來而選事纖悉委曲俱有成法簿錄櫃貯庋閣壁粘者絲紛塵委動以萬計非久於是者左縶右掣莫能措手尙賓至撿核鉤稽浹旬而辦日坐廳事酬應如響宿滯積疑爲之一洗人皆悅服暇則入憩一室髙吟疾書求者旁午各遂其願今江西參政盛以端時與同官嘆曰尙賓形如老鶴才如湧泉公牘文事日無停思視矻矻簿書間猶不克濟者誠可謂兼人之才矣三年考冣封其父竹庭先生誾如其官贈母何氏封夏氏妻唐氏皆安人尋丁夏氏憂將禪尙書滄州馬公奏趣具裝以理司事乃復任未幾升郎中北寇犯邊尙書馬公出視師奏以尙賓贊畫紀功將發邊曹賊變起乃止辛巳冬入朝感寒頓直廬牖下久之乃蘇卽上疏乞歸當道難之逾三月始歸華亭故居竹庭先生尙無恙日惟悅親爲事益欲盡蓄天下書購名畫法帖彛器美石奇卉𨿽重費不惜奉竹庭其間成化戊子竹庭歿哀毀甚葬其將邇淫雨忽作尙賓乃焚香拜跽於庭者累日親舊勤阻不止及柩車將發果霽人以爲孝感所致未幾疾作己丑四月八日乃終後事悉有治命得壽五十二而巳早無子姊贅塘橋張疄生子甫三辰竹庭命唐氏抱哺之長名曰稷後納刁氏生子曰臯曰夔焉曰益者方孩瀕終命稷鞠之女采蘩許嫁千戶顧維淸之予元采藻尙幼庚寅正月三日壬午葬所居錦衣村之祖塋稷詣予乞銘於墓嗚呼予忍銘吾尙賓乎予齒少於尙賓又晚出然每會輒啇今搉古搜奇抉怪連日夜不休所師者多矣及承乏武選異時而同事又吾吏師也豈止鄕裏之好而巳哉銘不可得而辭也其世裔之詳有祭酒陳緝熙先生墓碑學士錢原博先生竹庭墓志可稽也予得而略銘之曰

嘉木千尋寸弗朽也樛枝器車萚薪槱也弗棟弗梁匠斯醜也風摧火燼天所取也誰其類之我良友也嗟我良友胡弗黃耈也我心孔疚匪私疚也勤銘貞石詔悠久也

○陳文達墓志銘

文達姓陳氏諱剛文達其字也別號淸庵世居會稽山陰之錢淸江髙祖某曾祖某祖某三世皆讀書不仕考仲彰洪武廿四年郡邑有毀黃冊者遂坐謫戍遼東之廣寧前七屯衛文達與妻徐氏侍行旣至以居販致奇贏養親頗給越四歲代父役而晝夜謀歸父母於鄕永樂四年丙戌始遂所謀又十年丙申徐氏卒年甫三十生子雍在山陰理祖業乃權厝廣寧城外繼娶泰和馬氏亦同戍所者生子曰熙曰泰曰和女一又廿三年戊午雍來迎與馬氏同歸山陰時火伴頗眾雍欲舁母櫬同行而各懷非沮不果文達歸而田廬不廢生計給足日與故舊棹酒船徜徉山水間以樂暮景人皆譽其有子正統十年乙丑十二月二十八日卒壽六十八明年冬雍奉柩葬禹會鄕仍虛其壙之左俟歸母櫬由是雍之情事益切營文牒度關塞著屩擔簦往返至四卒又不果一語及之輒澘然淚下蓋邊關重塞相望萬里𨿽王公貴人亦不易舉動者雍必欲歸母櫬曰一旦能遂吾事卽死不憾成化九年癸巳秋又治裝而往誓死畢其志委曲百至乃果得歸蓋距其母之歿五十有九年矣十年丙午夏過京師鄕裏之仕者客者咸駭異競走慰勞之雍乃告兵科給事中張君裕夫曰雍犬馬之齒六十又五矣始得母骨歸將擇今年某月某日與先子合葬則吾志願殆畢矣特恨未得文墓上之石保吾父母之遺魄於永久也京師文章之林能爲我一念乎裕夫乃率雍以其內侄貢士周時中狀抵予以請然文達夫婦遠萬里外其平生徳善狀不能詳特記其生平往返歲月耳嗚呼雍之情事五十餘年而始伸其難矣哉非堅其志苦其身挫衄而不回者能之乎故予銘文達之墓實矜雍之志將以勸孝也人孰無是心以心感心則𨿽千百世之遠其誰忍犯文達之墓乎銘曰

有封斯土歸越重阻親魄乃安子心良苦我昭其心以告終古

○顧安人衛氏墓志銘

安人太常寺丞顧惟謹之妻誥封榮祿大夫都督衛文伍之女今宣城伯穎之姑也太常公以謹於事神克傳其意際遇我太宗文皇帝歷事四朝正統間比蒙寵渥常祿之外特加異數賜第於大徳觀之旁深曠幽雅太常公又好客安人自治具不憚煩猥務得歡心景泰庚午太常公歿安人訓飭二子恪遵父教以忠報國甞有退斥之士往依之居安人敕諸子姓曰人誰無患難時不可以其勢退身窮而少忽之館谷周旋久而愈厚士有負其徳卒反眼按劍者亦不計由是人益稱松江顧氏忠厚家風爲不可及云蓋顧本松江令族與衛爲裏閈相頡頏者故作官於京以締婚焉二子長昂錦衣衛后所旌節司百戶次曰升孫男一曰堯臣孫女二曰徳馨邊指揮僉事王璽曰徳善邊衛理宣城之從子也成化丁亥十二月日安人歿壽七十有三卜以明年正月舁於京城翠微山之原與太常公合葬予以鄕裏之好雅聞懿徳恆嘆炎涼趨背盛衰易節世之士大夫亦往往蹈之安人訓其子待廢退之士如此可謂厚矣故媍人之常徳不書而銘之幽曰

登臺者附之履入穽者下之石須糜丈夫尢爲此極孰信髙明乃在婦徳我作銘詩銘厥幽宅億萬斯年仁人斯惻

○楊起巖妻陳氏墓志銘

吾松江之東郭有陳文璧先生者以名進士家居遠近受經者眾今僉都禦史張時敏亦在列時敏之鄰楊西疇者以富而好禮聞將爲其仲子說擇配時敏乃謀諸先生之子洪以女素芳許焉旣歸說爲郡庠弟子員又遠出從師陳氏處家舅姑滫瀡之奉臧獲衣屢之需罔或疏節合族姻親以賢婦稱之年三十九成化乙巳六月念五日卒生子二金鏊明年十二月十三日葬於兪溪兆域予與說之師春坊諭徳太倉陸鼎儀先生往弔說拜泣曰說妻旣沒銘墓者惟先生是祈予曰鼎儀文可傳信鼎儀曰子悉三家之故尙何辭予念交楊陳父子兄弟間有年頗聞孺人有賢稱且鼎儀之命遂銘之曰

南望大海僅三里許北距兪溪彳亍百舉隆然者丘貞玉於處

○承事郎質軒董君墓志銘

松江郡之西郭有董仲俯者以惇厚饒裕聞年七十二卒成化丙午十一月五日也先是八月十二正午天宇澄霽皎無纖雲邊空中駕一小舟從東而西又折而東隊仲俯樓上市人從觀者塞道細視之乃茭艸所結時仲俯巳患耳瘡乃曰此船來載我耶瘡果不可療而卒論者以爲仲俯之感召不凡矣將以丁未三月一日葬於泖港之南原其子持湖廣參政唐廷貴所撰行狀來乞銘予念交舊近且卜鄰飲間甞屬以銘墓今可辭乎按狀仲俯名昂號質軒姓董其先烏程人入國朝曾大父福三始占籍華亭之修竹鄕祖友文考瑜皆隱於廛市瑜生二子長曰顒次卽仲俯也早孤育於母沈氏兄以鄰事當逮於官偶外出乃徑逮其母時仲俯方在鄕塾聞之亟走詣官仲理官異其幼而致辭辯直並鄰人釋之同裏徐翁由是心喜之遂贅爲壻委之家業仲俯勤愼有心計家日以起雲南左布政袁舜舉微時以鄰曲兄弟出入服賈同榻讀書一日客於金陵聞日者云袁貴董富仲俯初不以爲然不四五年袁果登進士第歷官通顯仲俯方信定命安事營業益抵饒裕爲人寬厚重然諾遠近多倚信之然事涉義者必辯折不少貸徐翁之室甞被毀有欲侵之誣訟於官仲俯備申其枉得直憫兄應馬役之艱歸受於巳兄歿創祠宇居嫂氏悉以祖田贍之景泰甲戌歲荒詔能出粟濟饑者有錫典仲俯毅然曰此吾素心也況上導之乎乃輸應上格復自煮粥以濟行道多所全活時副都禦史上虞葉公守松隨詔例加以冠帶仲俯復婉辭卒不受葉公爲書崇義大字以旌於堂諸縉紳遂以詩文華之載之郡誌成化丁酉甲辰歲累饑每詔例至仲俯輒輸應如初𨿽多不卹最後以有司彊受七品散官非其心也而身且老矣居復布素如常其崇義自抑類如此子三各教以經學進卿累舉不第以能書薦授鴻臚寺序班進臣將赴辟安鄕伯家訓導進忠以郡庠弟子員取應配卽徐有賢行先歿女二邊張佑袁偉孫男三仁恩仁憲徵吉女五二未笄噫仲俯布衣其將卒也感空中舟來可謂怪矣不可道也然予所親聞而詳察之不誣固亦偶耳哉但春秋紀異亦在所當志也並志而銘之曰

利利於鄕徳徳於眾其驅頎然其中澒洞匪祿而丰積之自躬蓋亦有道豈直曰逢淑後也腆維經維典若子若孫日覬榮顯望八而休得天亦優南原之竁保千萬秋

○先君村居先生墓志

有明成化五年己丑正月九日甲子日加於辰先君村居先生卒於家閏二月十六日辛未報至京師弼哀號摧痛彊存視息候陛引給札而辭又兩洽旬而始克歸荒迷倉卒止得禮部侍郎昆山葉盛墓表一通而巳擇以九月廿九己酉葬長兄汝輔謂墓志必詳實如墓表足矣弼遂述墓表曰張之先汴人扈宋南渡來臨安臨安失守始來華亭居蒨溪之上處士六世祖澄號斗山先生學邃於易善卜筮以才略自負甞爲郡中畫計擒劇盜其黨夜來加害澄走艸澤中得免因又徙居沙蕩裏生仲寬仲寬生明遠明遠生升升生庠字存禮號守株農以家學教授於鄕裏而於地裏術尢精後進師之處士大父也父子英早世處士諱熊應字維吉以沙蕩裏去城百里而遠自號曰村居志隱也幼育於大父每見譽曰興吾門者在此兒爲人性度坦夷嗜吟詠能飲酒𨿽多不亂居鄕治家能自卓立見諸踐履不苟同俗甞曰吾涼薄未能化及吾鄕吾訓吾家可耳所立家規頗多其略曰爲吾後人者生子𨿽多不可無教生女𨿽多不可不舉娶婦必徳門不必富貴嫁女僅可給衣奩不必過丰疾必迎醫勿事禱禳喪祭必依禮勿用僧道凡故舊不可忽遺勢要不可趨附其鄕人多傳頌之配胡氏有內徳先卒子男五長汝輔次卽弼初名汝弼狀元羅倫榜進士授兵部武選司主事次汝匡次汝翼其最幼汝儆孽也女一歸兪庚孫男七人弘正弘宜弘立弘左弘至弘直弘丞女十二人卒年六十有八斂葬百需皆處士所預營也表之文如此蓋先君處家以嚴勝甞語諸孤曰易雲家人嗃嗃悔厲吉婦子嘻嘻終吝嗃嗃嚴厲則女婦婢僕不得各遂其私未免悔厲然分定情安門庭雍肅吉孰大焉嘻嘻而和則各肆其私何以成家終吝矣此先君心得之言著之於規者多此意戊子十二月乃具舟入城又至黃浦南北與諸親友永訣過黃浦復舉乎曰吾再不遊此矣皆不之信歲除日徧別諸鄰明日病作猶起受家人賀禮亦若別然迨歿身後事纖悉皆有治命嗚呼天乎痛哉弼何忍及此也乃百拜而志之仰冀同愛親之心者全此一丘以永世也嗚呼天乎痛哉

◆哀辭二十五首

哀文江張禦史辭

哀李欒城辭

哀鄭丰城辭

哀陳編修母辭

哀菊莊陳先生辭

哀張廷芳辭

哀張聯芳辭

哀某辭

哀陳檜淸詞

挽副都禦史盧公詞

哀楊伯仲詞

挽陳編修父

挽塗

挽慈溪劉先生死於邵武

梚存恆陳先生詞

挽兪進士母詞

金牛思阡詞爲柯在亨進士賦

挽友人妻詞

挽某節婦詞

挽許將軍詞

挽某夫人詞

挽某夫人詞

挽某淑人詞

挽雙溪詞

挽某母詞

○哀文江張禦史辭

粵歲巳巳兮天狼耀芒爰有衛霍兮固我圉疆胡皇輿枉禦兮六飛勸勷孰執其咎兮曰惟巨璫璫不足誅兮實痛羣良有豸斯冠兮文江之英【葉】焱驚塵集兮溘焉云亡孰不南奔兮胡獨甘乎鏑鋩曰君辱臣死兮惟義之常死𨿽可逃兮吾志弗降錕鋙赤堇之產兮百煉益剛猗嗟豸冠兮生者爲殤歸气作厲兮猶剿乎犬羊緬思是時兮天地蒼黃天心不渝兮日月其光華夷駭聞兮孰不盡傷驚沙飄梗兮四顧茫茫斷雲沒鶻兮彼天一方精英燁煌兮逐鴈以南翔有孤煢煢兮抱麟經而獨傷我哀豸冠兮重璫謀之不臧冠發上指兮夜何時明

○哀李欒城辭【有序】

欒城典教李廷韶天順己卯與弟廷美以禮經同領鄕薦癸未拜欒城之命止以一力自隨未幾卒年甫三十耳廷美哭之悲予素重其文行哀之以辭曰

浩溔潏濊兮欒水揚波黯慘蒙霧兮野雨流沙蕭瑟莾蒼兮木無柯漂搖旅寄兮居無家噫嚱吁夫君兮胡隕魄於斯阿親暱何在兮環視維他連蹇孱弱兮惟贏童之是與幽沈轉輾兮遂罹此若羈棲翕忽兮英魂其何許夙矯翼以方翔兮遡芳風而委羽川激湍以東注兮弗盈科而奄沮痛爾同气兮蘗飡而茶茹悵望閩邦兮逶遲崎峣遄駕靈舉兮峻山洪濤仰叩彼蒼兮彼不我昭噫嚱吁夫君兮庶返故廬以逍遙

○哀鄭丰城辭【有序】

余取進士與禦史常山鄭時暉同年情契甚密稔聞其尊公丰城少尹之賢而惜位不滿徳又恨不得與接爲後生之益邊計至驚悼矯望千里哀之以辭庶泄余哀云

望天未兮崷■﹝山率﹞靄流云兮霮■﹝雨上對下﹞跂夫君兮髙標欲乘風兮擁篲胡軒車兮弗來悵我行兮莫遂忽報書兮在傍刺中腸兮掩淚白日頹兮號鵂鶹芳菲蔫兮聞鷤■﹝圭鳥﹞循往轍兮追維枉良才兮下位尹三佐兮弗遷屯汪洋兮灑沬局何參兮常銓伊誰門兮誰饋騁駿足於中庭神驥悲鳴兮頓轡揮利鋒兮斷虀湛盧嗟兮徒淬嗚呼所遭則然嗟夫君兮何悔亟躧履兮歸來撫故山兮松桂奄騎气兮上徵視素履兮弗愧余仰止兮無窮托空辭兮遠慰將黃鵠兮北南遡長風兮中憒

○哀陳編修母辭

容與閨闥弗自忕兮城壈遐途弗日瘵兮熀煌茀帔天實賚兮榮悴惟命胡戚胡泰兮飡冰抱雪允自快兮云馭颷輪忽長邁兮爰仰矩儀一何隸隸兮吳山迢遙椰轝南載兮風酸神淒白日晻曖兮揜淚凝睇激我永嘅兮

○哀菊莊陳先生辭【有序】

陳菊莊先生素耽於易而著直觧予心嘉之而於其歿也哀之以辭

緊羲畫兮開天三聖作兮朗以宣胡元聖之孔神兮尙折摘而絕編於天其浩浩兮海其淵淵偉若人之卓識兮弗中懾兮力綿耽嗜矻矻兮占嗶以窮年我欲之兮峻山修川溘長逝兮徒糟粕之攸傳噫嘻吁兮將孰與言灑弱翰兮彈哀弦遡長風兮寄予懷之惓惓

○哀張廷芳辭

余始束髮兮與子偕遊載策罷駑兮追迹華輈搜抉今古兮仰止前修身世華蟫兮朝繹暮紬煥爛穠郁兮內繃而外彪胡彼蒼弗仁兮造化與讎旣坎壈於云途兮竟天閼於春秋奄騎箕尾兮上薄泬﹖﹖﹖漻﹖我懷痛激兮我淚橫流英魂渺渺兮九原幽嗟我良友兮羌賫志而長休

○哀張聯芳辭

慘淡兮秋容懍栗兮淒風懷媺人兮揜涕欎怊帳兮闐胸策予馬兮東郭睇佳城兮五茸仰隱摻兮濯濯匪周黨兮誰同羌桂芳兮消歇歌下裏兮悲冥鴻

○哀某辭

嘅余弱齡之媺尙兮竊誦夫君之姱辭偉鵬騫而海湧兮惘莫測其攸之煦枯悴榮兮潛運四時左右黔贏兮儼若嬰兒忽隼擊平野兮立空臺而遡寒颸或朱瓔寶璐兮絡霞錦而飾毛施濟以騰蛟翥鳳之翰札兮誠世之瑰奇陟玉堂淸華兮維分攸宜帝念嶺之南兮煩鷺車而往綏獷馴而猘弭兮績用告最來秩宗之陟兮曰維徳之淸粹胡遽脫屣兮望勾吳而歸憩杉云桂月兮朝吟夕醉翩靈風兮挾云輈觀大化兮竟長遊湖山黯慘兮雲霧相繆騷壇空兮誰蓍誰龜恨我生之後兮獨揜淚而憀憀

○哀陳檜淸詞【有序】

余行城市喧閧處未甞不嚬蹙大厭於時得一淸曠之地接一淸曠之人若走酷暑中蔭茂樹濯淸風而憩寒簟也然府署左右而喧閧最甚淸曠者最爲艱得尋遇檜淸陳宗賢氏於府之右其人孝友端愨有聞遂定交由是屢造其門入則窓牖幾榻灑然圖書史秩然鑪燻甌茗靄然冷然展捲謳吟捉筆揮灑抵掌談笑無不如意檜淸年又髙多熟前輩聞人君子典型風韻與之接往往得益不少由是過之必久畱或稽事誤期不顧也噫孰知塵囂中有此出塵囂外者耶不幸檜淸卒旣弔哭之而墳艸幾宿矣燕閒中恆往來於懷不能釋然遂作哀詞一通以泄予悲又幸其子拱辰好義禮賢不墜家世乃錄而歸之見世好也辭曰

昔之日兮忻忻嘻嘻弄圖與書兮左右罔弗宜今何日兮竟何之云杉露艸兮山阿水涯我懷我痛兮云何其不悲

○挽副都禦史盧公詞

白簡飛霜三十載烈烈英聲聞四海幾將長劍掃邊塵貔貅十萬頻歌凱觧綬歸來賷婺墟錦衣繡廌耀桑楡珂裏俄驚大星落雪飊穩駕雙鸞輿新進嗟嗟舊時泣九重褒章紫泥濕有懷何處致生芻嵐桂云杉風颯颯

○哀楊伯仲詞

鴻雁南北飛萬里相追隨鄞江有楊氏兄弟不相違伯兄富文學早被名迹羈廿年走京國一命官海涯祿薄不自給季弟力又持中道遽淪謝肺肝爲之摧仲兄守棄梓奄奄就衰頹努力理門戶力盡不言罷弟也乃如此豈特情怡怡遂令鄕邦重亦感皇大知天知錫遐壽遐壽過期頤孰謂彼卒遠鑑照良不遺相尢鬩墻者視此將何爲

○挽陳編修父

噫嗟先生偶不偶走墜顚崖脫虎口醉騎遼鶴一歸來試問當時虎何有皇天巨眼良不遺食報乃在麒麟兒玉堂珍饌不逮養風木之悲何幾時

○挽塗

海南詩人桃若竹塗老篇章尢絕俗吟成捉茟手自書白玉釵頭金鼎足劍形一觧竟何之開元諸子相追逐萬里傷心媿後生無由一致生芻束

○挽慈溪劉先生死於邵武

落日蕭蕭山靡靡夢斷樵陽數千里潻燈焰短夜如年絳帳春消冷於水慈溪忽作鳴咽流柳轝遠返溪之頭羊曇不能醉騎馬幾回含淚望西州

○梚存恆陳先生詞

吾聞太丘孫襟期何磊磊夜讀羣聖書朝飲上池水五羊城中十萬天洞見肺腸揬骨髓翻喚越人陽慶俱俗流饕金傲物當時仇我師其術徳弗與侔我懷菲徳終始不易湯熨箴摩信手施窶夫賤隸其何揮禁方流布徧塵﹖﹖眾更使人人躋壽域翩然騎鶴驂董仙杏花無主春狼籍擊節悲歌招不來存恆堂前孤月白

○挽兪進士母詞

夕陽蕭蕭椰葉陰桐花小鳳驚悲吟髙堂仙姥夢魂斷遺簪墮珥愁人心愁人心腸斷絕二郎觧綬賦歸來獨倚空闈淚成血

○金牛思阡詞爲柯在亨進士賦

朝望金牛兮白雲繩繩夕望金牛兮碧艸維芿痛靈根之夙隕兮托陂陀之玄扃縱瓊爲梁兮明月履養弗逮生兮予生何俚郁牀沈綿兮懷此諰諰有翩者烏兮余膝爲跽人弗爾若兮徒涕而泗匪天降酷兮實我罪之遺

○挽友人妻詞

夜深屋角﹖﹖鳥鶹啼曉來屋中人哭妻垂老哭妻哭復苦海圖折盡誰能補東軒棊局亦無心鼓盆歌舞還悲吟吟未成章淚如霰楊花簾幙飛雙燕

○挽某節婦詞

鳳兮膏兮忽逝凰孤吟兮終世問彼蒼兮無內最潛思而出涕

○挽許將軍詞

桓桓許公將門子少講孫吳習經史虯髯獵獵气堂堂誓不徒生不徒死靑蛇矯矯丈八矛白雉差差五幹矢馬上盤旋一鶻經陣裏橫戈萬夫弛金符玉節羽林郎作樂左右騰聲光龍轡鸞輅忽遠屬挽戈土﹖﹖甲不少忘授鉞山西任都閫恣戮鮏羴諸犬羊蒲州營前鹵血紫髙山�裏鹵首降戴天讎恥得頗雪太上六龍歸故疆凱歌還家志愈厲敕守南京根本地西南萬里松籓彛有命更廉公緫制便道先平都掌蠻深菁髙崖隨手薙軸轆西溯次成都大星如斗營前墜還有遺言囑子�報君不必論死生川人搤腕嘆花鄕朝士論功惜狄靑野狐莊前萬株柏風嘶露泫如含情神光煜煜時或見恍然張眼望神京我爲徐公歌暫節劍戮鯨鯢中道折誰爲分明敍戰功磨光房山作公碣

○挽某夫人詞

走馬岡頭望髙冢紫藤垂垂木雙拱鄕人指點說姓名言未宣兮淚先湧朴庵自是�之英玉在璞兮金在礦詩書教子�爲郎末世浮華不須騁子能承志讀父書靑雲甲第黃門居日晏退朝封事異動念罔極成嗟吁九重推恩賁泉壤母兮珠翟繡羅嚅梟吟鶴弔母亦逝號天叩地將何如秋風八月南還路艸屨麻衣觸霜露岷江浩浩情與深燕山迢迢恩久負遺徳聊憑太史公巨筆瑰詞�銘墓我慚桑梓在鄰封二十年來深景慕蘭肴椒醑奠無由目斷吳天雙白鷺

○挽某夫人詞

庭下寒螿泣枯艸堂前孤兒一夜老天涯涕淚餘殘生怨慕夫人歸去早夫人自是女中師大家之誡深能曉閨門一一無少愆舅姑妯娌足歡然旣受皇恩封紫誥猶勤紡績供紘綖痛�尙書不偕老足迹懶越堂階前諸孤食祿居京國只寄音書時戒飭精忠大孝是家風勿逐時流少差忒諸孤夢裏想遺言乳鳥驚啼霜月白

○挽某淑人詞

吁嗟淑人之生兮當元師之劻勷噫嘻淑人之死兮將龍轡之度江終始艱虞兮惟憂勤而保�桑相夫子以徳善兮啟後世之耿光允淑人之幽貞兮綿似續兮奚忘

○挽雙溪詞【有序】

禦史金華陳廷輔喪其兄雙溪翁哭之哀慟過情予爲作雙溪吟以寫其悲其所親郭時頤先生善琴尙爲我度其腔被諸弦庶幾能滌蕩其情巳乎

辭曰

朝望雙溪暮望雙溪雙溪竟何在白雲白離離■﹝禹隹﹞■﹝禹隹﹞云之下宛宛見我居【葉】松杉槐影相掩映碧瓦鱗次黑板扉靈根昔均慶具邇同燕嬉一痛靈根殞再驚伯氏違嗚呼伯氏我心孔悲爾疾作兮誰調刀圭爾殞兮誰進餔麋爾含殮兮誰施衾﹖﹖﹖爾臨穴兮誰執紼纚爾其虞兮誰爲奠巵匜匪無人也弗我弟爲嗚呼伯氏我心孔悲笳鼓競慘切旅館風淒其安得兩肘出翼翻然化黃鵠千里萬里望雙溪而南飛精神恍恍聽遐騖此身局束將安之朝望雙溪暮望雙溪我思伯氏無窮期我思伯氏無窮期

○挽某母詞

鵂鶹啼煙鼠笑月黯黯寒燈半明滅空堂繡帳泣孤兒肝腸寸斷心百折辛苦千年誰得知褒封天恩不可持號天動地將何爲

◆祭文五首

祭徐通判文

祭學稼先生文

祭顧東臯文

祭姚冡宰文

祭雪航王先生文

京畿教埸建演武廳祝文

○祭徐通判文

故永平府通判徐廷章之靈曰弼與廷章生同鄕裏學校交遊又同中舉會試京師邸捨密邇朝夕過從飲燕笑語我先入官公亦隨起佐府北畿路止千里每歲胥會欣戚如已末疾告歸優遊桑梓我守南安重見劇喜云胡期疾竟至弗起忽以訃聞位哭客裏及我老歸宿艸靡靡我懷舊遊痛淚曷止薄具肴羞用奠靈幾我言��我情無巳所可慰者賴有穀子�谷年𨿽穉有親可倚丁氏之舅頗若祖禰肯褱市心視若敝屣維靈有知鑑我誠毖嗚呼哀哉尙享

○祭學稼先生文

維成化二十三年歲次丁未正月壬寅朔越十有九日庚申眷生南安府知府張弼致祭於故姊丈學稼兪老先生之靈曰嗟我姊丈陶溪世家幼習家訓不競不華弱冠來贅勤愼益加講讀詩易且事生涯乃育子女別爲生聚築室授田器物維具優遊歲年七十餘矣遽耄而萎竟至弗起我念少年相胥而前旣學旣仕乞骸歸田姐丈彊健獲福於天忽此永訣痛淚漣漣薄具尊俎以告誠虔尙享

○祭顧東臯文

南安府知府眷生張弼致祭於尊太翁東臯處士顧公之靈曰維顧與張世連婣戚兵部先公交遊莫逆燕遊過從無間昕夕不激不隨維義維徳先公云逝���易公壽��去冬�簣薄奠一觴痛淚沾臆���生有爲有識赤手起家田連阡陌臈月告終後事咸飭聞者稱羨誠爲難得我懷先公益增感激惟公有靈來歆來格尙享

○祭姚冡宰文

嗚呼士之生世克全者鮮善文章者或不足於政事善政事者或短於文章文章善矣政事閒矣或虧於徳量徳量弘矣或不際於時或沈浮下僚際於時矣登樞要矣或弗善其終善其終矣未必有其後嗚呼此所以𨿽有魁奇宏偉之士不克大有爲於世負民之望者多矣惟公早魁科第經書義疏爲天下式𨿽南荒北徼亦所傳誦公之文章何如哉釋褐卽居諫垣徑擢少司寇爲大宗伯爲冡宰而至孤卿公之際時何如哉獻納左右弛張斡旋稽古宜今動中肯綮至於大事大疑眾方洶洶一言而定公之政事何如哉人有小善稱揚不置人有小惡掩覆不暇曾參殺���墮井之��螡蝱�過於前而莫較也公之���何如哉年�之年正�而薨病也天子遺醫賜饌薨也天子致祭賜葬贈爵定謚公可謂善始善終矣況有子爲大夫爲冑子可謂世濟其美矣百年以來如公之際遇者能幾人哉某等皆公門之桃李令子之僚友聞訃往哭未盡下情柳轝將發合辭陳奠儀型如在肹蠁潛通尙饗

○祭雪航王先生文

嗚呼先生實我父執折行軰而定交當教誨之汲汲時從遊行時忝宴集我赴京師贐餞多儀我還鄕裏慶弔維時先生重聽執筆諏咨先生謂我古人是師我守南安先生耄矣執手罄情篇章盈幾我復書問先生驚喜忽復報來遽爾弗起北望位哭此情曷巳骸骨賜����幾詩書之傳賴有諸子嗚呼先生所獲��詩章翰墨四方揚名����重價連城壽將八十正寢攸寧天之於先生也厚矣彼拖朱曳��������念疇��請曷釋瞻奠封塋松�����然��儀頩�之�色崇言淸論飛泉激石�不得髣髴而瞻依徒痛淚之雨滴先生有知鑑我胸臆尙饗

○京畿教埸建演武廳祝文

皇明聖制文武兼施武𨿽云偃練習必時爰建斯堂以作六師內安萬姓外攘四夷陰佑默相維神所司爰薦牲醴神其鑑之

◇詩集◇

卷一

古風四十三首古樂府三首五言古十八首七言古八十五首

卷二

五言律三十二首五言排律五首七言律一百六十六首

卷三

七言律一百七十首七言排律三首五言絕五十首

卷四

七言絕二百八十二首詩餘二首詞五首六言絕三首

●張東海詩集卷之一

古風四十三首

古樂府三首

五言古十八首

七言古八十五首

◆古風四十三首

獨漉篇

禦史朱良玉母陳孺人以節顯爲作黃鵠篇

黃連篇

貞桃篇

髙郵城

絡緯辭

假髻曲

養馬行

昔有行

讀宋史

題竹贈童志昂黃門出補壽昌尹

王內翰梯雲樓歌

壽編修徐時用

葵花歌

雲山圖

蘭竹圖

壽蘭溪翁

漁舟圖

飲蔣仲學旣醉軒

長江歌送黎天與之任鎭江

瑯琊歌送王廷采繡衣

春陽道士歌

西湖圖

撫琴圖

題墨鷺

夏仲昭畫竹爲吳進士題

巧石歌

雙松圖壽宜興李尙文

醉翁椅歌

登東山問謝安石

擬安石答

蜈蚣峽

淮濟旱

土堆髙

寄韓推官

先春歌

壽某夫人歌

畱耕堂歌

賢女祠歌

慈烏歌爲楊景詹題

廖孝子歌

葛溪道中聞摘桑看火鳥聲戲作歌

章江歌

題烏鳳寄示張直

○獨漉篇

鼓鳴鐲歌獨漉獨漉獨漉亂我心曲不畏水深不畏泥濁有弓嘗射蛟有刀當屑玉烈女無媚容丈夫不受辱翩翩者鵧鴉爲之逐林林謀夫國仇來復我刀夜鳴欲剿膻腥子弗我礪夢寐徵營虎逸於山睨我��������之患

○禦史朱良玉母陳孺人以節顯爲作黃鵠篇

黃鵠黃鵠雙飛雙宿中道失其雄孤雌悲﹖﹖逐﹖﹖逐悲﹖﹖逐﹖﹖逐嗚嗚嗚奮絕欲與雄俱䢐不念毀巢室念此黃口雛黃口之雛伊誰之哺忍死哺雛庶弗殆厥祖【葉】我雛毣毣我心孔鞠我雛揚揚我心斯降髙山有鳥九苞其章憐我寒饑痛我孀謂我雛兮於燁其光飼我以玉之粒醴之酹不我身﹖麃殺也謂世之祥嗚嗚我雄曷弗我將海兮桑山兮礪矢與雄兮俱顧語雛顧語雛鳳之徳勿爾孤

○黃連篇

予患渴濁久服補劑益甚服酒蒸黃連丸乃愈賦此記之

黃連苦於瞻我服甘如飴非不知甘苦治病更獨宜因恩仲尼有明命良藥苦口利於病忠言逆耳利於�逆耳之言���聖人聞之能順應轉奢爲儉斂�爲敬官壺肅淸海宇安靖傷哉曲江相去李貓來靑騾遠狩悲風埃傷哉司馬鐫各相章蔡五國城荒雙輦邁吁嗟往事無不然遠臣稽首蒼蒼天援毫敬寫黃連篇【一藥苦口而所系之大如此可以鑑矣】

○貞桃篇

南安屬縣民婦有以貞節聞而未及旌表予詠貞桃以及之然貞桃亦非寓言也

臈日暄然桃吐艷正月嚴寒饒雪霰紅蔫白慘抱枝頭不肯輕輕飄一片抗顏匿笑如古松時時西風北風戰君不見拂須捧溺拜塵兒綿膝隨人朝暮變安知南安節婦劉蔡儔玉白冰淸金百煉乞墦富貴妾婦羞伊誰不愧貞桃面伊誰不愧貞桃面

○髙郵城【古樂府調】

蒼狼猳子厭柘衣白駒亭戶建牙旗髙郵城中困狐兔簡書忽下縱鯨鯢鯨鯢南徙三江水汨日滔天亂天紀黃蔡葉搖風雨聲不知淮泗眞帝﹖﹖起眞帝﹖﹖起鯨鯢死髙郵城中花爾爾【筆勢稜稜煞有楊鐵史風韻】

○絡緯辭

絡緯不停聲從昏直到明不成一絲縷徒負織作名蜘蛛聲寂寂吐絲還自織織网网飛虫蜚虫足充食事在力爲不在聲思之令人三嘆息

○假髻曲

東家美人髮委地辛苦朝朝理髙髻西家美人髮及肩買妝假髻亦峩然金釵寶鈿圍珠翠眼底何人辧眞僞天桃窓下來春風假髻美人歸上公

○養馬行

領馬易養馬難妻子凍餒俱尫孱若有芻豆且自飡安能養馬望息蕃平原艸盡風色寒羸馬散放聲嘶酸忽然倒地全家哭便擬賠償賣茆屋茆屋無多賠不足更牽兒女街頭鬻鄰翁走慰不須悲我家巳鬻兩三兒【時事如此讀之可爲於邑】

○昔有行

昔有大官來捄荒自云富貴世莫當鞭笞縣吏豊廚傳五色■﹝毛瞿﹞■﹝毛兪﹞鋪滿堂登廁■﹝毛瞿﹞■﹝毛兪﹞少不足揚袍震怒俱彷徨鄰邑聞之競僦賃窮民鬻子典衣裳歲歲天荒猶可活柰何一旦遭人荒我聞此語不忍聽嗚呼自古牧羊難用狼自古牧羊難用狼薊卒語及不勝忸怩遂以韻語述之識吾黨之羞也

○讀宋史

荊公不作相名在司馬上可憐一得君遂入呂蔡行嗚呼鳳皇隨鴉腐鼠場九苞五釆無輝光

○題竹贈童志昂黃門出補壽昌尹

空梁兮有罟周道兮有阻眷淸風兮兩土睇箾村兮艸莾燁若木兮伊誰與伍翩翠旗兮翔舞控重華兮何所中躊躇兮悵千古

○王內翰梯雲樓歌

君不見運甓翁夢生八翼淩罡風便欲飛闖天九重九重深嚴不容入閽卒怒叱轟霹靂舉杖一觸之勁翮頓時戢安得知靑雲自有梯一級一級堪攀躋直上太虛八十四萬里登登周道懸紫霓王夫子眞絕奇更作層樓接上梯道我登者孔與姬由賜夾我腋遷固攝我齊子云相如捧我足信步淩躐風纚纚【句奇有斟酌】十載不停足兩足幾成胝行行忽至梯之極下視九州島一丸泥伸啄揚聲叫閶闔閶闔砰然開左扉鞠躬再拜入萬象春熙熙紫微垣東跳玉兔扶桑枝上啼金雞三千玉女見吾笑電光閃爍銀河西酌我九霞觴中琥珀酒食我九陽鼎內珍珠麋五色祥麟擘作脯三秀靈芝釀作虀小臣飽食謁上帝上帝曰汝來何遲而我有綸綍付汝悉掌之上與日月增光輝下與華夷掃糠粃姬孔事業令汝爲王夫子眞奇絕梯云之樓兀立天地間四海蒼生瞻■﹝山截﹞■﹝山泉﹞咳唾隨風落半空爭持錦囊收玉屑【從月詩變化來】噫嚱悲哉九曲述樓貯歌舞豪華都飼晉陽虎建章宮館侯羣仙劉郎終歸茂陵土何如王夫子梯雲樓烮烮功名震千古【元龍豪气未必及此】

○壽編修徐時用

陽羨之山不產巨株陽羨之水不育巨魚山水之秀鍾爲儒【起不費力理固如是】九重敷奏動天聽片言激俗開蒙愚天子置之螭坳鳳沼掌綸綍襲以五色雲霞文錦裾紱麟之祥在今日金樽玉醴來天廚子房厭從赤松老髙冠長劍趨座隅揮筆蛟龍走舉勺鯤鯨呿眞陽燥吻不易潤要將東海爲盤盂與君大酌三千載醉美日月雙明珠【豪宕】

○葵花歌【有序】

桐廬兪藎廷臣今甲申進士也嘉葵之傾陽自號葵軒偕友潘廷用夜過余邸索詩予歆躍張燈亟書以復卽指葵爲忠臣葵不復言或曰渠號因其名耳余則曰是心也臣所當盡弗名則弗爲耶𨿽然號之則易副其實良不易耳鄙言無足重輕滄浪之歌在所取也

古昔有葵花於今有葵花華夏有葵花夷貃有葵花閒花浪卉目﹖述人目多少葵花在空谷兪郎作官秉丹衷乃栽此葵繞書屋讀書企仰伊傅儔誓不隨時徒碌碌平生心事一毫欺見此葵花顏忸怩嗚呼作忠良不易大聖周公方盡之霍光愼畏功蓋世一旦自營功盡棄嗚呼作忠良不易莫因富貴移初志酉山夷齊東海龔髙明直與天壤同紛紛諸子何足數眞猶鬼蜮與沙虫年年五月來燻風葵花笑人何時窮

○雲山圖

楚人談匡廬越人談天姥何如對此雲山圖爲我胸中洗塵土山靑靑兮雲英英樹蒼蒼兮泉泠泠小橋曲徑數十轉百畝石田如掌平茆屋參差出林罅雞犬聲中雜人籟鴨舌沙頭竹葉舟紫蟹銀鱸不論價何人拖屐吟松風應是勞勞辦詩債我慚詩債百不酬久無淸興筆亦羞看此圖中堪避俗可能借我三間樓有樓可借不數住微名羈絆何時休固不學東山之安石亦不敢望南陽之武侯鉆研章句咀陳腐獨慕萬古情悠悠行當了此念拂袖尋浮丘靑鸞白鶴許我駕飄然徑入雲山遊匡廬天姥有佳處處處小住三千秋

○蘭竹圖

張曲江宋廣平堂堂志業竟無成李貓半世握權衡司馬公程明道道崇聖學空自好貛郎引擬排諸老何須捲舌吟嗚嗚試看荊榛蘭竹圖荊榛上聳髙於石蘭竹空緣石之側【有此詩小畫亦系世教】

○壽蘭溪翁

木樨風細羅衣薄錦瑟瑤笙相間作蘭溪溪上研山前勝會無如初度樂初度樂樂未央黃精紫芝堪作糧笑看花甲數百轉安期老去眉如霜【壽詩不腐自可誦】

○漁舟圖

溪光欲沈山色惡後船來傍前船泊老婦煮麋麋太薄船頭大孥先一杓蓬底小孥苦啼索須待郎飡爲汝嚼連日天寒魚數縮買酒無資人寂寞還勝趨官走府城忍凍吞饑受鞭朴嗚嗚競唱漁家樂【圖爲武庫員外蕭先生所藏予甞見先生語及民間疾苦則攢眉悲聲推是心誠非徒事祿食者故題以是語庶亦風謠之流歟】

○飲蔣仲學旣醉軒

昔年旣醉軒中醉雨散星離誰復會轉頭不覺十載余小鐺骨董重相對一杯一杯復一杯聚頭話舊渾忘寐李中書聞在姑蘇新卜居李太僕滁陽府寺閱攻駒王祭酒南雍禮樂領羣儒十民部吳山楚水歌唐虞劉左轄嶺南海角今何如矯首數公不可見起舞擊節成嗟吁徐詹事楊學士玉堂退直勞文思肴香酒熟不我過我與玉山聊適志瓶笙吚吚鸞鳳吟蔬盤簌簌冰雪深凍硯頻烘滚玄浪短燭屢爇流黃金乃﹖﹖今晚復旣醉論窮萬物情狀天地心莫爲功名嘆遲暮莘伊渭呂逢時作【葉】時來土苴亦雲霄時未英雄且髙臥靜中看破古與今果是奇才當若个南陽臥龍久塵埃姑蘇小範呼不來胸中郁勃與誰論翩然便欲飛步登蓬萊我思蓬萊神仙何足道終身山澤成枯槁何如汗漫大醉三千場與爾同看天地老

○長江歌送黎天與之任鎭江

長江萬里岷峨來奔流到海如奔雷江邊山際乃有鎭江府襟喉三吳百粵何雄哉況邇南都根本地掌司筦鑰須英才同年進士黎天與豸冠白簡居烏臺九重特命守此土萬姓渴望陽春回天塹之流益浩蕩鐵甕之城益崔巍山童巷婦需惠澤使車商舶懷恩威公餘嘯詠領風月金焦江海爲樽罍萬歲樓頭西北望月光炯炯射三臺皇華使者尺一紙會徵黃霸待蓬萊嗟予荒謬百無用卻有健筆能品裁是時爲君書徳政磨平北固爲穹碑

○瑯琊歌送王廷采繡衣

瑯琊之山何■﹝山截﹞■﹝山泉﹞鍾靈毓秀生英傑諸葛武侯眞丈夫千載遺風猶烮烮怪底後來何寂寥運化循環終不歇山前洳水忽澄淸王郎誕降殊奇絕童髫從宦遊西江文名巳自驚先達涵泳研精二十餘天人策獻黃金闕作縣登封奏最歸繡袍獬廌冠峩鐵平生爲學謝浮華扶翼綱常探理穴謹持三尺應萬端方寸中間懸日月今年仗劍江海間鯨鯢逃蹤豺虎蹶老我相逢話舊遊靑天白日何軒豁我思諸葛公不幸當漢末使當一統聖明時跨越宇宙誰同轍伊呂不足多管簫空瑣屑王郎生也幸遭逢義利分明持大節營營富貴不苟趨赫赫威稜何可奪瑯琊山前洳水西行當又見生諸葛

○春陽道士歌

天海東北名尾閭其深不可以千百萬里拘重陰錮陽陰極處有時飛出火龍珠上透天門轉八極陽光閃閃常如如如此春陽曾識否勿爲黃白賊徒枉奔趨我欲一來亭上坐嵬瑣麼魔都掃除苓通砂礫化珍寶兩足快馬翔天衢春陽春陽當自信崆峒道士乃吾儒

○西湖圖

大言杭州西湖天下無東坡到處皆西湖觸目會心不在遠誰能肖此西湖圖我從圖中臥遊去湧金門外云模糊山如遊龍水如練橋如影月舟如鳧孤山深處訪和靖昔日梅花知有無靑艸離離嶽有塜采芳具拜奠金壺安得利﹖撚姦孽聊觸忿气歌嗚嗚異時塵土俱掃盡乾坤淸气屬老夫君不見北京西湖更淸妙歌舞浮塵飛不到我曾幾度水雲鄕醉眼看天發長嘯

○撫琴圖

我有太古琴珍藏重千金欲以彈古音簡淡不合今人心欲以彈今音手指羞澀空沈吟伯牙弦絕鍾期死後世惟傳畫圖耳撫圖三嘆寫新詩林外飄風送官徵

○題墨鷺

皎皎如玉雪亭亭天下潔胡爲染緇塵鵜鶖渾無別嗚呼請君且勿憎聞道有人曾鬻僧十萬良民俱變形

○夏仲昭畫竹爲吳進士題

君不見輞川王郎鐵鉤鎖漁陽塵飛竟摧墮君不見江南李主金錯刀澄心堂紙同煙銷宋家寫竹文與蘇不求文字稱士夫息齋板刻不足數房山尙書特奇古俱隨物攺世見稀我朝好手尙屬誰九龍山人王友石毫素爭先化工力當時揮灑未足珍於今一紙千金值太常淸卿得眞傳風流潚灑與差肩宛如指活妙書法陽冰古勁張旭顚紫宸朝回寫此幅遠近縱橫萬枝玉鷓鴣吟雨下江臯猿猱號煙度巖曲湘靈瑤瑟廿五弦淒淒切切如流泉長日相看竟忘寐个中妙趣言難傳乃知此老眞奇絕飽弄淸風與明月古來數輩皆其儔興酣還陋芭蕉雪鐔津進士吳延陵衝襟素抱天下淸得之不啻如拱璧一洗東華塵夢醒持來索我爲題品務令滿幀煙雲橫我辭鄙朴我手拙那能垂世稱三絕恰有紫醪雙玉瓶九京喚起李騎鯨剡溪錦箋三十丈稿艸還須張伯英嗚呼若人不可作浩蕩髙懷竟何托反復衛公淇澳詩目送翩翩海天鶴

○巧石歌

麻姑夜謁西王母沈醉歸來鸞髻嚲道人飛劍躡罡風斫得髻稍云一朵婀娜玲瓏似掌髙玉山春晴煙霧消置我筆山硯池側小齋淸絕無虛囂從知此石還勝髻世間髙髻多爲妖嗚呼漢宮唐殿蘭膏馥玉環飛燕終遺毒不如對此書快讀起來普作天下蒼生福

○雙松圖壽宜興李尙文

陽羨溪山淑气鍾何年產此雙喬松百里深根蟠厚地千尋黛色拂髙穹星斗流光點上下羲娥倒影述西東般倕投斧不敢聣萬牛之力將何庸明堂梁柱久觖望但令萬壑號淸風一枝秀聳扶桑側沐浴雨露參飛龍乃有仙人張果老自稱神堯之侍中靑眸閶闔走列缺玉齒�笑驅靊霳髙坐松陰發孤詠撫弄造化如孩童翩翩駕鶴上謁蓬萊宮回視此松兮與天地而無窮

○醉翁椅歌

我聞歐九巳成仙滁陽風月間多年如何畱下一長椅卻與東海張生眠張生平日不飲酒胸中又無墨香藪十載空沈粉署郎一麾去作南安叟脇不貼席睫不交常慮無能答聖朝豈容便便時醉臥不懼丘民野老嘲便將按劍拂衣起欲學柳州誅曲幾蘧然夢見歐九云所貴人生適意耳獨醒反被羣醉咻若能臥治亦何憂請公不必惡此椅政余讀罷時齁齁

○登東山問謝安石

我登東山頂酹酒問謝公公有調馬路我有下馬松公有白雲明月兩窈窕我有蒙川醉石雙■﹝王靈﹞瓏公當偏霸坐江左我當全盛從飛龍我生伊洛後不敢恣情聲伎頹彛風我無邊徼寄未試淮淝一搗符秦空公之能事我若不可及公之風流我亦不苟從東山名同地隔數千里我言曾入公之耳靑天望斷一蜚鴻章江滔滔自流水

謝安石之東山本在今紹興府之上虞縣後徙居金陵遂以金陵者擬之今予南安有東山又擬之其在上虞者有調馬路南安有下馬松又各卽其事而戲問之使安石有靈亦當折屐而喜耶抑將有不平也耶

○擬安石答

東山謝安石答爾張汝弼我漸曠達風未免風流癖起來濟蒼生談笑安王室爾獨不聞白眼王金陵平生廉謹冠世名得君不啻魚水樂甘心乃從狐鼠朋只手上遮天眼黑縱橫顚倒縣蒼生遂令磬石如浮萍乃知士當存大節瑣瑣小器何足穪爾生濂洛後述途見日星當自得師報明廷何須戲與我爭衡東山石無語落日天冥冥

問答之詞姑適興耳甚不足道但使荊公聞之未必不服親比匪人之辜也

○蜈蚣峽

蜈蚣峽君知否兩岸髙束水中流蜿蜒屈曲如奔走支分派別一何多絕險驚濤當峽口宋朝眞相曾經過霹靂靑天笑揮手蜈蚣之毒夫何有夜半月明聞棹歌商旅舟師拍銅斗上猶城中醉春酒

○淮濟旱

淮濟間三年不雨非不雨也間有微雨未甞沾足耳有司憂勞亦無可柰何舟中無事偶識之

淮濟旱旱之極秋無禾夏無麥身何衣口何食嗚呼淮濟之民烏乎而不爲賊

○土堆髙

山東憲副莆陽陳公督視漕河沙壅水淺輒勒民具畚鍤筐囊入水舁沙土登岸各自成堆以程勤怠故沿河而北土堆累累列於兩岸者良多是以𨿽久旱舟得不阻皆公之功也爰作土堆髙以美之焉

土堆髙河底深勞人力快人心天公久旱泉胍澀漕河寸水如寸金百萬億國賦自南北百萬億行旅自北南若令河底塞將何以爲國安得甘雨應時來土堆攤平種禾麥

○寄韓推官

韓侯誤入馮夷宮左右手攜三玉童馮夷見之驚喜道韓侯南海眞英雄眞英雄母再往馮河之戒天日朗老鱷長鯨解愛才云■﹝髟上者下﹞雙捧歸蓬萊

○先春歌

姑蘇湯原靜絕不飲酒而惟嗜茶乃以先春卷徧徵諸作蓋重其所嗜也予爲賦先春歌云

歲暮冬窮天地閉黃壚極底潛春意茫茫忽忽有誰知茶樹枝頭容色異黃不黃兮靑不靑淡不淡兮膩不膩梅花驟逞向南枝輕揚淺露同兒戲何如茶樹𨿽先知蓓蕾包含渾未試將軍堅壁捲旗槍寂然無嘩魚鳥逝是時陸鴻漸張人新鼎鐺無處窺其神惟餘老禿玉川子開口道破爲先春乾坤至味乃在此黃金萌蘗漸津津幽人酷好好至骨五盌七盌未足云何必中泠惠山之白水武夷陽羨之綠塵三吳百粵隨處得淸香浮浮髙興適靑州從事气麄豪遁逃不敢輕唐突綸巾鶴氅手自煎時共煙波釣徒喫此意世人知不知浩歌吳門山月白

○壽某夫人歌

鴻臚夫人天下奇六子濟濟賢名齊憲府侯門見麟鳳義路文場麗駃騠四郎承恩尙官主令聞令望如璋珪同獻白玉觴中黃封酒麻姑王母何足爲等夷況今才七十千歲是佳期須看白髮重玄齒更齯金碧肩輿入朝去萬壽宮前拜舞春熙熙

○畱耕堂歌

君不聞宣尼畊稼不如一老農又不聞子輿痛辟許公學神農均爲有田方寸欲耕者惟於二子求發蒙二子不耒耜二子不五穀不待東風吹不待時雨沐妙得乾坤一﹖春從教萬物俱生育畱與兒孫耕奕世俱給足愼勿令渠稊稗滋此意生生無盡期眼中何物可膏擁服膺數卷書與詩吁嗟乎挾金負勢侵阡陌阡陌視人如過客何如璚臺此一翁世與兒孫建安宅

○賢女祠歌

翁之誤將女棄貧重許富女不誤一點初心終不負心若負不如及早歸泉路嗚呼馮道老太師若聞此風骨亦腐我來爲爾停肩輿再拜焚香弔賢女

○慈烏歌爲楊景詹題

昨夜夢慈母今朝聽慈烏慈烏啞啞尾畢逋銜食哺母如哺鶵可憐人子不如烏子欲養母母先殂母不逮養有子如無紛紛血淚何時枯紛紛血淚何時枯

○廖孝子歌

援綠綺彈白華白華調髙弦欲絕弦絕腸斷令人嗟嗟嗟孝子廖振萬煢煢哭父情無限阻秋兮秋復春阻夜兮夜復旦淚灑樹兮樹爲枯淚沾石兮石亦爛嗟嗟孝子何精誠皇天無語垂哀矜潺潺滄水嗚嗚咽如悲孝子之哭聲

○葛溪道中聞摘桑看火鳥聲戲作歌

摘桑看火休來聒我我無成都之桑八百株只有東海薄田數頃余歸來髙臥先人廬課兒朝耕暮讀書狂歌時復歌唐虞爾來聒我將何如

○章江歌

章江水淸見底無魚蝦有石子石子何磊磊行人行未巳東西西復東鳥飛兔走天地籠人生豈長好前度少年今巳老不如羙酒飲千鍾往來處處皆春風

○題烏鳳寄示張直

鳳兮頭鳳兮尾烏鳳之名滿人耳君不見越秀山前眞鳳鶵九苞五彩天下無覽輝猶未到皇都誰將律呂和山呼

◆古樂府三首

漁父怨三章

○漁父怨三章

漁父怨怨皇天海鮮滿网南風作顚躑躅海岸筏不能前魚爛於网冰泮於船歸來嘆息忍餓眠惡少敲門催网錢

其二

漁父怨怨賊徒旣解我网又截我蒲捉人邀贖髠笞剝屠貸錢往贖侑以尊壺贖得歸來裳也無官軍相見其胡盧

其三

漁父怨不怨人不怨天只怨海上無良田耕田還租得安坐滿海黃金亦不作【葉做】可傷連歲苦凶荒老農全家受寒餓

◆五言古十八首

酬編修楊維新

悲管孺人

送翰林林亨大弟還閩

答胡廷愼進士

竹詠

送友作縣

讀陳公甫和陶詩

題竹

紅梅贈同年翁僉事

厓山大忠祠

送陳公甫膺聘之京

聞陳公甫受職告歸

鐘盆

薛禦史撫治荊襄流民

有感

過沛縣歌風臺

狎虎

○酬編修楊維新

灼灼東風桃縞縞西園李采采諒匪艱舉手聊漫爾云何自束縛企望邈千里齒髮易衰謝歲月不我俟抗走京華塵欵曲謝知巳素心爲我傾瑤琴爲我理言別用塗長夢寐相汝爾申棖致教言出處貴正始螻蟻知陰晴孔翠擇棲止明珠與珊瑚乃在滄海底努力愼所之六籍固根底再拜寘懷中察察聲在耳歸鴈西北翔作報心懷恥惴惴畏述方身先雞鳴起

○悲管孺人

黃鶴雙雙飛雄死雌獨歸血口銜墜羽鎩翼覆孤兒巢冰不言冷啄雪不言饑茫茫海波涸節節南山夷山夷海自涸我足終不移我足終不移我心天地知九泉遇故雄略不愧當時豈獨韓朋木終爲連理枝

○送翰林林亨大弟還閩

去年閩中來訪兄兄著褐靑燈共夜深攤書助撿閱今年辭兄歸兄著綠羅衣玉堂晚進食道路有餘輝傳語鄕人道無如讀書好矧彼癡愚夫變形從釋老訩訩如聚蛆食我農畝儲有識者三嘆滔滔將何如家翁二千石休官尙憂國有子紹箕裘此機良可息登堂捧壽卮誦我送行詩靑雲佇待爾愼勿來遲遲

○答胡廷愼進士

村居斷來往攤書挍陶陰寥寥三百載誰鼓紫陽琴螢爝無遠照轉展費沈吟新聲亂古雅嘈嘈或愔愔念昔與君期廸我以妙音中道忽仳離宿疚郁中襟支離事鉛槧何以希回參湛湛圖靈髙淵淵滄溟深棲棲坐遲暮鶗鴂鳴芳林

○竹詠

擊節歌離騷湘靈招不得開門看月明幽篁倚蒼石春風千萬花花落春無迹此君冷淡姿常有好顏色

○送友作縣

平生眾交遊惟子乃世好少日庠泮間挾策共探討厄窮京國居允賴攄懷抱荏苒歲月流榮華忽將老駕言宰百里逶遲萬里道我情如東流欲話不易了執手徒忡忡更進樽中醥毋抗縣公尊毋視耕民藐君子乘髙輿總轡恆懆懆詩書世澤長令名當自保

○讀陳公甫和陶詩

休驚孟似敖畢竟敖非孟刪後多變更隨宜寫吾性月光有盈虧月魄恆如鏡獨坐濂溪臺人眠夜逾靜

○題竹

東坡云此竹可以醫人俗我愛食其萌淸風時滿腹【二翁气味正相似】況玆如瓠肥何須更添肉便欲刻此圖收入桐君錄

○紅梅贈同年翁僉事

庾嶺小紅梅風標天下絕昨日幸同歡今日傷離別玉篴兩三聲吹落臙脂雪寫以贈知心相攜其明月【友朋之私正與梅花心事相類摩寫得法】

○厓山大忠祠

宋亡本無罪元入曾何功所以志士懷千載猶忡忡海涯一片石鑱紀宋運終當時二三子戮力抱遺弓事以人力競敢謂天眼蒙天眼終自瞭天水流無窮南來合尊子又坐穹廬宮反復復宛轉昭晰亦冥蒙君子惟盡巳天人任違從海陽屹孤廟春秋祀大忠遺民一掬淚遠酒煙濤中【眞詩史也】

○送陳公甫膺聘之京

勢利不我惕貧賤不我戚委曲義理途飄然若無迹問我今行藏而我亦未識偏舟倚江沙浩歌秋月白

○聞陳公甫受職告歸

君恩天地寬臣義日月皎無職徒冒官優遊豈不好未識義如何請問程明道李密是何人亦有陳情表【詠之凜凜】

○鐘盆

巨鐘旣璺倒置栽花名曰鐘盆有聲警昏曉無聲植花艸懸空固爲奇按地豈不好百煉堅剛姿隨方恆自保不計春秋移坐閱乾坤老【思致幽深】

○薛禦史撫治荊襄流民

無土不養人無人不樂生況聞荊襄土菑畬良稱情所以羣疲民會集圖自營困翼赴林莾窮鱗縱深溟誰能遏奔逝采訪徒煩刑君今去撫綏要當重哀矜逐逐行者止惴惴居者寧庶幾暢皇澤母苟急時名【善規】如何羊公石令人淚縱橫

○有感

父兄勞於官子弟逸於家一逸巳過分況可事豪奢軒軒傲閭裏僕僕趨縣衙不知禍所伏方謂勢可誇【切中時病】勢乃有時歇禍來或無涯不如愼徳業庶幾永無嘩

○過沛縣歌風臺

昔云歌伯風王風猶有在一歌當塗髙王風從此攺今日過荒臺落日悲風來

○狎虎

番國所貢道經南安躬閱而奇之賦此蠻郎與虎狎以手探虎吻虎亦撫其手宛轉情暱近借問何能然豢養久無釁嗟彼平生交反面不相認

◆七言古八十五首

送林宗敬

送人知沂洲

楊妃菊

和邢修撰遜之

送趙尙絅南�

五羊灘

梅嶺石

題畫

西施菊

梅居

夢奚元啟

張行人銀漢遨遊圖

花鳥二首

竹爲玄靖僧賦

題畫

題蘭

題竹

送僧還邵武

寄職方劉時雍同寮

東坡墨竹爲陳恥庵題

花朝期錢世恆禦史不至

古意

書吳山雨別聯句後

紅梅贈蕭文明進士

胡馬

石鐘山歌

送遭運郭將軍歌

味梅歌

望夫石

杏園圖贈李誠明

送許廣安之任

重陽篇壽淮上葉封君

碧桃翠竹圖爲陳克勤賦

贈陳將軍

丹鳳樓呈談同年本彛

至京口驛憶壬辰歲過此與三兒弘至剃頭作此示之

北園歌

壽萱堂歌

壽徐郎中歌

壽某夫人歌

送某歌

贈某歌

松石圖歌爲繡衣孟仁

蘭畹歌

玉川圖歌

徐州老鴉歌

贈張水部歌

壽某隱君歌

徳星堂歌

題三香圖歌

寒山拾得歌

鍾離洞賓歌

食梨有感而歌

老羅行

贈沛縣雷大尹

篁墪

題竹送謝運使任兩淮

題竹再爲玄靖寺僧賦

題折桂

題蘭

題畫梅

題畫

送鎭撫陳源歸閩

送張伯祿僉憲

送雩都尹周廷侃之任

送卞式之

送蔣永潔知靖州

題枯木竹石次卞華伯韻

寄徐士賢

壽某夫人

壽金員外父母

髙壽得直字

榮慶堂分得絕字

重恩堂

南山主人爲崔某賦

梅仙

贈嘉興尹瑞卿

題畫

慶東莊大哥壽

渡江

失題三首

題扇贈林亨大以字起韻

○送林宗敬

閶闔門開日初曉紫殿彤樓彩雲表曲江花簇東風春燕支雪瓣玉精神躍馬看花花共笑袍剪宮羅花壓帽錫宴瓊林繡幄張翠舞珠歌鬭艷陽鯨吸黃封三百甕沈酣不忘天恩重聚首皆言圖報難微瑕纖類汗人顏更敕錦衣還故國傍人爭認登瀛容五色新裁萊子衣捧觴調膳舞春暉舞罷還將舊書讀鞭霆駕風追往躅歸朝溥作王家霖大慰四海蒼生心

○送人知沂洲

桂陽別駕來沂陽兩地民心俱不忘桂陽之民思借寇封章萬里達明光沂陽之民曰不可何人肯棄父母傍瑯琊山髙沂水遠父母之徳不可忘苦畱使車不得去桂陽空自詠甘棠

○楊妃菊

秋庭何事有璚姬前身半是三郎妃風流陣裏風流盡山鬼斷送來陶籬錦繃胡雛不可料悔心獨對陶翁笑悠然寫入歸來辭有誰更和淸平調

○和邢修撰遜之

老甕浮醅半猶凍飲懷便欲吞云夢故人可柰公府忙杯盤且與山僧共太郎小郎俱能詩惹我翩然髙興動气含蔬筍湯惠休語帶煙霞李供奉充廚幸賜四方珍買炭便﹖﹖三月俸酒�巳命阿宣溫盤重須教阿舒捧家人竊笑驚且疑今朝也作彌陀供誰識詩僧作俗流十年道誼交情重參寥不負六一知佛印偏同老坡閧數杵鐘聲催客歸踏雪長安馬蹄送

○送趙尙絅南�

靑衫烏帽金華客南渡分來天水碧鳳彩蟠胸書五車鵬尾懸腰劍三尺目光炯炯雙曙星京國相逢卽深識不知阮籍途正窮浪許歐公耳偏白聞之愧汗翻流泉如何鷃羽希鵬翼我目乃類歐公盲讀書不能數行墨明朝有策獻金鑾不知何地堪容迹作詩又送君南歸我亦相君當顯赫蟾窟秋香桂一枝早攀莫待花狼籍錦袍不惜換春醪佇待君來醉千石

○五羊灘

五仙騎羊過梅嶺行到章江趁客船五羊散放不復顧累累目石縱橫眠太守叱之俱起立爛煮大燕眞儒仙五仙歸來尋舊物期以小待三千年【體亦奇】

○梅嶺石

梅嶺巨石當關口只容匹馬單人走五丁一旦揮金錘百尺嵯峩復何有碎石塡澗澗亦平又令陟岸添圩城昔年險處今平地晝夜輪蹄自在行

○題畫

遠山如飛近山走茫茫白雲三萬畝小橋盡日無人行孤舟自碇靑溪口似聞鳥啼猨嘯哀長林宿莾驚風來【所謂有聲畫者】令人灑然毛骨爽不知身有黃金臺金臺紅塵深百尺騎馬東西事鞅掌見圖喚起山澤心枯腸騷然詩句癢揮毫聊問許郢州何時約伴作淸遊我歌爾謠齊拍掌笑看黃河西北流

○西施菊

西風吹破臙脂蕚館娃佳人醉顏渥蘇臺麋鹿渾不知自有陶翁供笑謔莫信陶翁貧且淸花前時復賦閒情東籬落日幾醒醉卻笑鴟夷空醜名【借物論人固當又善入事】

○梅居

鳳凰山下梅花屋俯仰乾坤盡香玉逋仙寂寞三百年塵土孤山昧人目淸詩往往落人間疏影暗香今始續曲欄小幾神與交宛見杖藜巾一幅謾呼焦尾洗塵襟獨把匏樽酌溪綠典醋不計春淺深陰風颼颼雪﹖﹖敕﹖﹖敕萬頃玻璃舞鶴顚八窻雲母飛蛾撲囂塵不到只仙家何必洞天三十六

○夢奚元啟

曲江池畔龍化魚明光宮前垂獻書丈夫意气薄霄漠健翮不受樊籠拘歸來吳門領燕月三尺劍光飛刻缺不容匣底繡紫苔要封塞外天驕血我曾曳裾趨後塵壺觴觚墨時相親荊卿臺前雪沒脛狂遊不惜肌膚皴南燻樓頭一分手過隙光陰白駒走翠簾兩度見飛螢消息不聞空仰斗今夜翩然入夢魂五色彩筆扛昆侖白日下照寸心苦好風吹入金馬門金馬之門在天上雙雙玉人笑相向夢回海角只孤吟千里百里相思心霜華滿地月華白悠悠何處鳴寒砧

○張行人銀漢遨遊圖

東溟仙人事遊冶穩騎六气如馴馬雙袂翩翩歷紫淸回看一道銀河瀉河中誰泛蓮葉舟玉節翠旗張使者昔日靈槎巳腐爛換得蓮舟更瀟灑天孫投杼笑相迎與爾一別三千齡卯金木子又天水天下紛紛今幾更鳳陽眞人握長劍汛埽六合開大明聖子�孫億萬世三辰五緯皆安寧我欲贈爾支機石�勞遠訪嚴君平但裁十幀文龍錦爲我拜獻白玉京龍衮縱無分寸闕庶可以之頒後庭使者殷懃謝情好遠物奇珍作所寶小臣持節遨銀河特訪南箕傅巖老天孫施巧但教民女織男耕共溫飽

○花鳥二首

天臺山裏劉郎來玄都觀裏劉郎去人來人去花不知金衣鳥啼春滿樹綠窻孤眠如玉人聞道春歸未識春欲起推窻看花鳥還將羅扇障流塵

靑靑幽禽豈凡翼傳書曾謁秋風客廷臣宮妾藹如雲只有偸桃小兒識流光忽忽能幾時舊日桃花無一枝幽篁獨抱歲寒節飛來與鳳同棲遲

○竹爲玄靖僧賦

鳳凰池頭聽春雨蕭蕭疏葉如相語起來試揭麐毛簾驚看濕透靑鸞羽鸞羽萎蕤鰲石傍天風颼颼云茫茫不知身在玉堂上翩然魂夢遊三湘

○題畫

大山如龍欲飛去小山盤盤如虎踞近山晴露兩三峯遠山微茫不知數劉君家住山之陬蒼藤古水涼陰稠步月頻穿花裏徑看云別起水邊樓隔林松吹含淸響古色莓苔和雨長案頭六籍時捲舒沙上羣鷗日來往近年得志上天衢皇華四牡常馳驅道逢江陰何太守爲寫江南山水圖朝回掛向碧窻曉蒲幅煙嵐寒悄悄坐中都似舊遊蹤只欠淸音一啼鳥【讀將終篇始知爲畫作此賦詠之妙】

○題蘭

元有中國時南士歐所南畫蘭不著土曰今日此土非我有也

所南畫蘭不著土昔痛中原落夷虜淮南濠上眞龍飛大明一統開洪武從此蘭生始著根所南英魂亦呼舞【詠蘭首及所南亦具詩史】此蘭不知畫者誰幽篁奇可相爲伍蕭蕭涼月浸湘川燁燁光風轉玄圃似有芳香撲鼻來襲我衣裾拂尊俎不惹臙脂坡上塵只歸翰墨林中譜援琴欲彈不忍彈空谷佳人心最苦抱素凝和三十年國香將吐猶未吐江籬揭車不入羣萬古知心賴尼父撫圖握筆驅天風天風吹春滿天下

○題竹

玉田劉於鍾拜湖廣參議潞河邂逅戶部副郎遼陽顧宜用爲寫此圖致寮宷舊好予遂書其實歸之

劉郎不作桃花夢胸中秀气何澒洞公暇時時露一班腕指所到淸風動【起得瀟灑】霓裳霞袂不沾塵玉節翠旗同跨鳳洞庭野闊天陰陰湘浦波寒云滃滃扁舟載月歌月明半窻環佩聲相送个中眞趣只自知苦求形似俱庸眾大笑前朝李息齋俗筆刻鏤堪覆甕九龍山人眞我師太常淸卿應伯仲城東解後顧虎頭平生三絕人猶重鵝溪韈材白雪光䢐徠松燼玄云凍脫袍解帶寫遺之一醉酒錢三月俸朅來示我索我題局束詩懷空啽咔小窻短燭理枯桐竹枝謾撫江南弄

○送僧還邵武

義師彈琹兼寫竹指端觸處淸風足廣陵明月十二樓瓊裾仙袂同追遊瀟湘晴雲數千里桂楫蘭舟弄煙水【佳句】梵余定起白晝長冥心今古何茫茫我賦新詩送君去靈風忽偃窻前樹

○寄職方劉時雍同寮

我有故人職方劉靑鸞骨相懸珠眸吐辭非勁亦非柔東風吹春明月秋少年經義冠南州時人錯認文章流拜官偶作司馬儔邊陲萬里勞謀猷髙冠博帶靑縑裘贏馬彳亍前無騶誰知身與廟廊憂小窻健筆風颼颼剚蛟搤虎驅貔貅事當疑義少冥搜長僚可否進宸旒睿謨聖斷天地侔風行雷厲徧遐陬頓令愁嘆皆歌謳乃知片言少綢繆贖取沙場萬髑髏貂蟬不覺生兜鍪職方小臣不知由丈夫濟世機可投馮唐郎署亦伊周何須金紫身公侯我心如蟻才如鳩也曾十載同君遊出守何能展一籌靜坐飽飡恆自羞摩挲老眼斗南樓望君心事範蘇州悠悠富貴如浮漚

○東坡墨竹爲陳恥庵題

東坡寫竹於南安寶界寺壁韓佤冑之黨乃以函盛之載以巨舟欲獻佤冑至錢塘而溺

東坡寫竹不求工格度自與書法通幹如小篆葉如籀石稜飛白眞如邕典酣譚笑驅造化墨花亂灑皆淸風區區指點求彤似俗夫有眼無神瞳憶昔南安寺中壁曾辱先生灑香墨謟夫欲獻佤冑家翩然飛入錢塘碧錢塘山水更淸妍韓莊雞犬無顏色此圖今置徳星堂千載奇珍遇眞識東海先生歌且謠墨君閣下聞仙笛【東海東坡殆曠世相感者】

○花朝期錢世恆禦史不至

北土花朝艸木靑南土花朝花巳盡滿庭新綠啼孤鶯美人不來空有信悵然酌我金藤卮頹然隱幾夢見之覺來不見倍相思嶺南嶺北雨絲絲【金藤卮余家藤織金相酒卮也】

○古意

望仙樓上仙人宴日吐晴虹眸閃電引杯酌海海欲幹舉筆向天天亦旋瑤箋錦襲紫金藤欲向九重天上獻靑鸞黃鶴未歸來樓下碧桃開幾徧

○書吳山雨別聯句後

越山盡處吳山起山色空蒙雨聲裏衝雨揚舲列玳筵總是同年舊知巳玉山■﹝山截﹞■﹝山泉﹞張廷芳春風雍容魏仲禮提學先生李若虛靑松聳秀白隺臒蚪髯鐵面江廷敍巳聞憲副河南除吳橋廷贊我同姓昂藏千里之神駒更有彥章陳老將出非同途同趣向觴政渾如軍政嚴百罰深杯不容讓酒酣思湧競聯詩江雨江風鬭淸壯我慚沈醉不能聯先■﹝酓欠﹞同年劉士元鐵冠繡豸能下士途邀徐老塵中仙瓌詞怪語洞今古我挫鋒鋩惟醉眠吳山驛中惜分手扶醉又醉諸公船諸公髙誼摩玄極世俗紛紛誰果識別去仍題紀別詩柏直提師向韓敵詩成還付阿宜歌雨霽月明天一碧

○紅梅贈蕭文明進士

昔年夢踏西湖月湖邊萬樹臙脂雪誰是東風第一流格韻繁華更髙潔飛瓊玉面醉霞漿姑射羅裙淬新血冷落浦仙招不來白鶴無聲翠禽咽朅來騎馬踏京塵恰遇曲江紅杏春天上玉音傳賜宴綠袍烏帽探花人醉中彷佛西湖夢笑倩王郎爲寫眞王郎健筆間造化領將紅紫一番新

○胡馬

漢家有道華夷福貳師將軍坐丰屋漠南漠北艸如煙一度春風一回綠綠艸深沒黃羊肥胡兒騎馬多馳逐南風吹帽槐陰涼卸下雕鞍一停足望望燕然興未闌彎弓加弦矢在箙胡兒膂力方驕矜應謂北馬房星精﹖﹖飬起四蹄白雪瑩牽來八尺紫雲橫誰知天閒十有二追風躡景不可名縱令此馬早入貢可博斗酒一束繒不如射生飲馬湩穹廬髙臥胡天迥

○石鐘山歌

昔宮左轄湖湘去彭蠡風髙帆不住回頭空戀石鐘山白鷗飛斷述煙樹朅來又擢大江西石鐘山上幾棲遲時聞鐘聲發山下緩復急兮髙復低恍如野寺僧喚粥髙棟懸筳時一觸又如鳴佩趨鴛班五云■﹝雨上只下﹞闕聲催促前呵暫止問山翁翁云此處無金鐘巖下玲瓏石作竇江風鼓浪相激衝遂令天然至音起何煩恊律分條理煙波客夢幾回驚塵土勞心頓如洗乃知鐘名不我欺委蛇石磴尋古碑蔓艸垂蘿古碑沒剔蘚漫閱前賢詩乾坤俛仰五百載物換星移素風灑

○送遭運郭將軍歌

將軍原是汾陽族而父當朝大都督少年鼓篋武庠遊諸史羣經靡不讀晉人書法唐人詩時亦鉆研味膏馥彎弧試劍早歸衙縉紳講義多如簇京華數目小由基調弧撚箭玄援哭聖明宵旰念南畿尺一龍章寄心腹蛇虎潛蹤瓏麥靑鯨鯢不驚海波綠漕渠污漫輸挽勞蕭何無謀劉晏促在廷萬口借將軍共方提綱整條目九重寵任今何隆要爲四海蒼生福宣尼大訓如日月百姓足時君自足佇看紫府報勛庸玉陛前頭秉鈞軸

○味梅歌

紫陽先生百世豪作易本義窮絲毫夢寐周文見康節天地心髓難容逃遺韻流風在閩建後學探求如對面建寧城中我老彭心如朝陽眼如電味易膏腴卻味梅梅花消息易中來風霜摧攺萬物息天地巳復生蓓蕾葩含蕚褁春都具雪澗冰崖是何處忽然綻破一兩椒總領杏桃千萬樹乃知一畫微陽新三十六宮都是春小無內兮大無外孰能越此天地仁老彭味梅乃如此豈云甘苦酸辛耳水曹何郎起山林玩物適情在至理沈吟紫陽和梅篇淸馨齒頰欲流涎開門正與東風會一輪皓月當靑天

○望夫石

北固山前一狠石千夫萬夫移不得聞道曾經野火燒老骨蒼鱗變顏色何如山下寡弱人早失天兮著孤特狂飆撼地衣不提怒浪掀天履不溺眼中惟見舊時人堂前那有新衣客匪石之詞獲我心長江浩浩秋月白

○杏園圖贈李誠明

文皇禦宇臣英傑老李尙書聲烈烈簪纓傳子子傳孫曾孫耿也尢稱絕五車黃卷百年心一﹖淸冰三尺鐵曲江杏園時夢遊廣寒桂子先須折開軒示我杏園圖漫天十里臙脂雪我憶春風曾此遊玉馬金鞭飛列缺黃封疊賜醉顏酡纈衫競舞淸歌咽樂聲震地地若搖豪气燻天天亦熱此言豈是誇光榮爲報將來激臣節李君況是世臣家奮發酬恩更超越杏園春色何足多要在此心明日月

○送許廣安之任

十二街頭三尺雪駿馬健行如跛鱉生憎故人許廣安拂袖告行何勇決東海先生彊欲吟凍筆如槌硯欲裂京國靑袍十載交欲言不言情哽咽願君勿作繞指柔願君勿作在礦鐵甘雨幽遐冤艸蘇淸風字宙貪泉竭循良寧困聖明時玉燭光華待調燮

○重陽篇壽淮上葉封君

我聞東坡老仙道重陽前後十日好黃花庭院競芳菲錦樹江山相繚繞不寒不暖夾羅輕半雨半晴泥淖少淮上封君塵世仙鶴髮烏紗照穹昊生辰正在重陽前壺榼如雲慶難老淸風動屋詩激秋紫蜺橫空酒蒸曉東海仙翁寄好音珊瑚搖樹金光艸酒徒詞客走且僵舞影歌聲驚一埽天臺天姥羣仙居羣仙和之俱絕倒祝君之壽如彭■﹝日冉﹞■﹝日冉﹞乎八百猶爲少定須屢世拜皇恩便把淮山作蓬島醉到乾坤混沌時日月兩輪常皎皎

○碧桃翠竹圖爲陳克勤賦

我本東海飡霞仙擲弄日月旋坤乾爲溺篇章戲翰墨謫來下土三千年而今年才過五十也隨塵世變華顚甕盎酰雞時起滅轣轆過眼眞堪憐夜來夢到淸都府碧桃翠竹鬭淸妍便欲據此混沌窟小結一間天趣軒元規塵坌飛不到洪厓風月浩無邊白面靑童吹紫玉花蚪穩跨參軒轅乃知舊懷作舊夢可柰茫茫未了緣題詩馳寄玉堂子鮮飆涼灑郁藍天

○贈陳將軍

婁東將軍天上還柳云夾道號新蟬金鞍玉馬珊瑚鞭拂開海上�狼煙狼煙淨盡鯨波貼浩蕩詩懷滄海狹聞說胡塵擾耕獵梟鳴牙旗劍鳴匣

○丹鳳樓呈談同年本彛【樓在上海縣治】

扁舟北來波渺渺丹鳳樓髙海天小樓上三姑共儼然雲鬢花客長不老大姑團扇裁龍綃指揮海若驅風濤聖人禦宇波恬靜斂扇笑看棋相鏖二姑潛機先一著小姑拈子未肯落龍爭虎鬭血玄黃鯨咂蛇蟠勢回薄金雞睡熟天地冥樓下道人聞剝啄我欲推枰問一言滄海桑田今幾番孫恩摽賊何緩死崖山忠義何遽翻弱水仙都果何處欲借靑鸞徑騎去五色文輝閬苑花七星劍掛扶桑樹左攜赤松右洪厓免束冠裳事章句三姑默默問不譍樓外長川自東注

○至京口驛憶壬辰歲過此與三兒弘至剃頭作此示之

昔年京口驛停舟喚取鑷工薙爾頭今日歸來巳冠矣眼中歲月如奔流南去北來吾老矣舊業詩書付諸子爾兄巳著靑雲鞭接趐騰飛今在爾今在爾將柰何豈止一經期決科爾祖愛爾有遺誨作人當如孔明小範輩特立乾坤庶無愧

先君武庫公鐘愛此子特甚聞其在京就外傅卽書來元必令其讀小學做根基如古人諸葛孔明範文正公等輩事錄出爲講書日令其講誦則久而耳熟心融自不肯爲下流人也嗚呼先君墓木巳拱爾弘至成長頗解悟爲學可緩乎因剃頭處感觸而書之不覺揮淚弼謹記

○北園歌

白鶴城西黑魚衖委蛇折入神仙洞琪花瑤艸不知秋仙郎時作桃花夢畫船放入白龍潭撫掌長歌天地酣去年掉鞅走京國傲兀未肯抽朝簪歸來又入煙霞裏東海仙翁諧笑語胸中吐出天下奇時流聞之驚揜耳九重早晚來除書有司臨門駕使車馬鬣天瓢應分手要令四海歸唐虞芳菲北園休自戀■﹝犭員﹞自啼兮鶴自怨遲子功成早拂衣老我依肰共淸燕

○壽萱堂歌

白砂世家吳公子蟬聯奕世承詩禮西村先生尢著各龍眠禽演窮神理八十仙遊仙姥存於今九十如靑春目辧飛鴻耳聞蟻健行�笑�驚人﹖﹖﹖阝﹖下佳兒將七十左右曾云何戢戢髙堂懸扁稱壽萱一門和气春風入佳兒滿捧黃金觴拜祝母壽天地長兒兮兒兮吞滄海日日醉舞天地長

○壽徐郎中歌

淸溪直下幾千丈桐廬山色相蕩漾左回右抱徐卿門鍾靈孕秀奇而壯徐卿筡卿何可當七十巳封司馬郎童顏鶴髮今八十大夫��尢輝煌惟此生辰春欲半東風醉人花爛漫烏妙鏤帶紅錦袍笑捧霞觴樂淸宴君不聞南斗之傍桃下人��更�三千春

○壽某夫人歌

海上奇峯搖紫煙煙中鸞鶴何聯翩麻姑笑抱羅浮仙上元夫人初度筵夫人雙鬢如靑蓮花甲來赴六十年羅浮梅花香燻天麻姑�瓜擘�弦霞觴滿捧大人前祝爾永爲塵世仙聖明恩封來如用錦袍翟茀弄曾玄

○送某歌

燕山十日九日雨恰似吳越黃梅時故人來京住鄰巷相見不數空相思相思未巳驚相別污泥載道無行轍小車濩澤若輕舟快馬淩競猶跛鱉問君何不肯少畱多遊情話且綢繆村酤薄意不可

○贈某歌

昔年相見俱紅頻玉壺載酒遊�山酒酣張目望滄海墨花飛雨辭翻瀾別來三十又二載廿人同遊幾人在京華邂逅趙若思姓名相熟形容攺堂堂志气靑雲山車軔旣發猶盤桓七星光芒三尺劍嚼齒欲啖姦人肝念我舊遊一傾倒年齒𨿽同我偏老須君一舉淩紫淸我立下風歌暤暤

○松石圖歌爲繡衣孟仁

烏臺繡衣厲髙摻蒼松淩空蒼石峭海風冷冷山月孤淸聲淸光塞穹昊巧手不能摹寫之彷佛此圖聊可肖嗚呼世人方重花鳥圖我欲持之獻周召

○蘭畹歌

靑龍江頭聞國香滋蘭九畹宛在傍伊誰采之紉佩纕我思重華道匪長再拜再拜龍衮裳烈烈淸芬被四方蘭兮蘭兮母自藏

○玉川圖歌

丁玉川臨江人也以畫名今老矣吾鄕陳仲智出守臨江而以此圖寄我大理府倅��陳公念考績至京將別去遂題以送之

太丘出守臨江府便風寄我玉川圖玉川丁翁年九十金壺墨汁隨手敷山光水色搖碧漢雲容雨意垂平蕪誰家丰屋蔭佳樹門外往來無俗夫戴笠騎驢是誰子駸駸似若尋其徒主人出迎不憚遠平橋苔滑短杖扶山中幽趣乃如此柰我紅塵車馬何我題此圖贈大理不知點蒼相似無點蒼遙在萬里外撫圖懸想空嗚嗚

○徐州老鴉歌

天順壬午予赴會試道遇四川僉事張茂蘭遂過其舟行數程又遇南京刑部主事髙汝賢馳驛而北以驛舟行速又與茂蘭過驛舟三人皆松江而素交契乃晝夜談笑洽旬至張灣將登岸汝賢忽指柳上鴉而大言曰此徐州老鴉何以又至此也左右舟人皆驚愕以目力之精如此予與茂蘭亦絕倒蓋戲也自此別去今十五年矣會輒道及鴉事以爲笑茂蘭去歲卒於家汝賢以僉事致仕居京師東巷予碌碌兵部動輒逾年不得見九月廿八夜忽夢與汝賢會猶道及鴉事覺而識以歌且將攜一榼往同洗老懷也先之以歌曰

徐州老鴉今有無張灣柳樹半凋枝同舟三年兩人在夢中相見亦胡盧胡盧笑罷還嘆息茂蘭巳作泉臺客兩人居京相見稀年齒參差發俱白平生事業不盡懷誰洗磊落桃抑塞我有江南酒一尊君烹庭中雞一雙沈醉重溫舊笑談何須俛仰乾坤計寬窄

○贈張水部歌

天下雄籓山之東一堂列坐皆名公義興張公拜參議淸勤才識聞九垂東兗泉源百餘所縷分派別絲毫蓬匯陽沂泗濟海運民勞財費難爲功張公見此如饑渴精思直與神明通運石畚土成巨壩埧成舎口眠長虹一年勞費百年逸父老欣躍眞奇逢嗚呼張公主事乃如此不負平生事經史大碑深刻垂蒼穹後人嗣法垂無巳

○壽某隱君歌

閩山隱君徵不起共把詩書淑鄕裏坐看流光七十回蒼顏皓發如黃綺阿威玉斧繡衣裳遠寄新詞勸壽觴世間萬事何足論共須更醉三萬六千場

○徳星堂歌

靈臺仙郎�石流望望閩天指女牛女生中間徳星聚祥光正燭三山陬三山徵士髙堂上和气雍雍崇禮讓蒼顏黃髮對簡編玉面靑衿趨屨杖有猶子兮繡豸衣龍章鳳敕天上歸��當時太丘長於今還更盛容輝

○題三香圖歌

重華遙遙狩蒼梧三妃落落畱冀都重華騎龍去不返三妃凝望淚眼枯淚眼枯腸斷絕遊魂飛度大江南九疑云寒凍斜月金支翠蓋杳無蹤湘水巫猨自嗚咽三妃指天叩地盟無復深宮怨離別重華神聖不可孤共化幽花播芳烈女英乃作江上梅玉面依然骨如鐵娥皇乃作水中仙羅襪淩波何蹩躠嬋娟癸比作山礬宵明燭光任啼血不逐桃李媚春風不逐葵橊附炎熱千秋萬載金石交謾把精神鬭冰雪憔悴湘累浪作歌招不徠兮可柰何何如吳下徐熙筆寫將香影共媻娑

○寒山拾得歌

香積廚中滌齋缽竊�饕殘苟爲活蓬頭垢面欺俗流還賴丰幹一饒舌君不聞稷也亦棄兒伊誰拾得之後世烝民飽粒食卻事荒唐佞襌伯滔滔無計障奔瀾令我撫圖三嘆息

○鍾離洞賓歌

桃核杯深紫霞暖醉晲乾坤猶旅館扶攜同赴蓬萊山蓬萊山下黃塵滿君不聞累累白玉棺盡葬仙人骨茂陵劉郎何太癡萬戶千門九霄出五風十雨樂堯天八荒盡是神仙室

○食梨有感而歌

五月食舊梨六月食新梨一年三百六十日能有幾日無梨時甜冰香雪常到口天地於吾亦云厚但慚無以報君親萬事悠悠空白首

○老羅行

老羅索書如索租日日往返勞僕夫長兒又來拜牀下舉頭怒气如於搜又道去年書未了今年作書須及早明日歸舟發潞河南北天涯人渺渺嗟予正坐案牘忙夜歸秉燭淸風堂磨墨數斗試一掃蛇蚓虯蟠污麥光老羅取去空自重買薪博菜渾無用不如爛醉江南春百年隨處華胥夢

○贈沛縣雷大尹

昔年我過歌風臺沛尹夜半登舟來秉燭相看卽相別又驚三度桃花開東風桃花開又落我乃重來臺下泊郵筒遠報巳先知一笑情懷宛如昨翻思京國曾同遊黃塵烏帽俱黑頭歲月奔馳官落魄星星兩鬢我先秋念子棲遲淹百里於今好逐風雲起明廷擢用卓魯流豸冠繡服烏臺裏

○篁墪

江南獨數篁墪秀不著黃腰桶中獸淸風雲地五千年九鳳聯翩舞晴晝伶倫再拜獻重華和气休風振宇宙

○題竹送謝運使任兩淮

兩淮鹽運使三由謝公將之任秋官主事丘公時雍以墨竹二幅贈行欲予題其一因書三韻辭𨿽鄙拙亦少著其抗云激俗之節耳知者豈以言爲佞乎

一枝楚云晴靄靄千里淸風掃淮海蛟藏鯨戮毒霧消四民毛髮俱瀟灑日若鑪兮冰若山勁節稜稜終不攺

○題竹再爲玄靖寺僧賦

老可襪材久寂寞容臺淸卿有新作興來信筆驅淸風靈臺靜室生丘壑玄靖山中見此圖令人灑灑忘羈縛捧茶懶啜晲苔痕恐有新抽筍堪斲

○題折桂

東風吹春濃若酒狀元花枝忽入手廣寒殿上嫦娥迎爲道此花相待久靑霞裾映歌霓裳紫金丹成白玉曰淸歌緩舞勸飽餐去問蒼生蘇息否復把天河挽入瓢醉灑餘波作星斗

○題蘭

鷓鴣啼斷湘臯雨悵望佳人在何許十年瑤圃萟瓊芳欲踏靑雲憑寄與靑雲浩浩風騷騷躑躅裴回不自聊何時紉作佳人佩坐令四國淸香饒

○題畫梅

張侯寫梅懸素壁梅下橫鋪八尺席瑤臺雪罨黃琉璃淸气逼人禁不得而我偃臥於其間深院日長轟鼻息夢魂恍恍江南遊白雲茫茫四無極蹇驢獨跨蹄蹴冰長笛橫吹聲裂石素鸞舞月夜昏黃老鶴叫霜天慘黑豪气直壓孤山翁不知身是紅塵客覺來瞪目看梅花苦憶江南心惻惻自從書劍賦長遊玉窻梅花幾狼籍是時梅實金丸光玉纖捧碗調冰漿縱吸此花霜雪意洗我五色文字腸微名縛我何時了見梅空憶江南好不如兩翼搏天風九點峯前一飛鴻

○題畫

張子三年遊赤縣每望西山情戀戀故人潘閬忽我過爲說西山景堪羨玉泉瀵出山之根晴雷喧空山若顫澗流繞我讀書莊落花遊鯈相回旋傍澗腴田百畝餘春蔬秋果栽應徧推窻正視諸佛盧紫翠叢中金碧絢先生有意此移居可以藏修可遊衍軒冕紅塵飛不來靜翫天人窮聖憲我聞此語喜無極便得載書酬夙願髙弁長裾三四徒助我搜羅親筆研試將越砥礪鉛刀漫把吳絲添襪綫故寫幽懷入艸圖買山無資先立劵圖中三子知爲誰我欲挽之爲保見粉署王郎贊一言他日來遊共淸燕

兵部尙書郎王先生謹節令其髙弟進士潘廷用持此圖過予遇館索題廷用知予之厭煩囂也而告曰玉泉山下吾有一莊殊靜僻可居且據山水之勝余遂家約廷用近乃以此意直寫於圖之上方先生殆鄙余之不文乎哉

○送鎭撫陳源歸閩

曰雁風髙秋色好之子南還何艸艸綠袍烏帽新拜官武略文聲繼諸老劍光萬丈拂閩山瘴霧蠻煙頓時掃

○送張伯祿僉憲

閩山故人持廣憲十五年來不相見�長����行珍重殷懃深繾綣我持東海舊綸竿醉臥煙霞遊汗漫忽然空谷聞足音驚喜開緘如見面二三知巳老同年亦得相聞增�健是時風日當重陽正對黃花綠酒觴晴晝忽肰飛黑雨墨花點�數千張捲束緘題寄來使四千�途�我將萬�筆禿不盡意側身南望天茫茫

○送雩都尹周廷侃之任

雩都山頭金雞啼雩都縣裏使君來君來袖得仁風扇坐令民物春熙熙三年政成報天子鼓琴時和南燻詩

○送卞式之

昔年相見顏如玉絲衣細鞶巾一幅今年相見��蒼烏紗��官袍綠卻算東風十五回舊話故情殊可掬嗟予詩債日積多筆碩荒涼待催促都門搖手人南�還有篇章寄黃鵠

○送蔣永潔知靖州

潞河綠漲冰澌流紅亭疊鼓催行舟柳絲柔脆未堪折東風入袂寒颼颼靑銅錢沽黃米酒殷勤勸君傾一斗靖州道路幾千程未卜何時重聚首

○題枯木竹石次卞華伯韻

夢遊明月君山秋醉披紫綺驂玉虯盤陀石畔最淸絕霜何露葉鳴颼颼仙語翩翩隨髙適墨花如煙灑空碧試問重華竟渺茫節下啼痕爲誰滴

○寄徐士賢

江陰故人徐荊州平生經略富才猷作官州縣才少試巳有聲華邁輩流我思璧水西堂夜歷指�修希�駕轆轤名場二十年綠髮光陰不容借書來問我勾漏砂古人此事誠虛華不如閱今古億萬�屈伸變化猶龍蛇

○壽某夫人

海上諸山何渺渺竹西卻有眞蓬島鸞車鶴馭來羣仙上元夫人慶難老夫人誕節當上元碧桃吐艷東風暄紺螺深杯酌北海漫看堂背千年萱

○壽金員外父母

括蒼山中雙鳳凰九苞五采何輝光雌雄相應鳴朝陽易春浩蕩殊未央鳳凰斂翅白雲鄕羣雛連軒起髙翔鳳兮凰兮歲月長花甲才周何足量昆侖竹實盈瑤筐昆侖云竇流瑤漿俛飲仰啄三千霜兩輪日月空自忙神堯傳中元姓張泰山爲豆海爲觴更邀月娥舞霓裳壽比鳳凰壽無疆髙歌同看混玄黃

○髙壽得直字

三山梧竹長春色一雙鳳凰同宿食錦巢棲穩懶髙飛漫看爛盡南山石千年一度聯翩遊九霄有路如龍直

○榮慶堂分得絕字

吾友顧維淸窮經攻進士策而不偶於有司乃襲世職爲千戶而其儒雅蘊藉自不少減也且善詩畫而地官嚴公甞以榮慶堂捲屬之予詠榮慶也章末遂及之

蜀江浩渺山嶻■﹝山泉﹞鍾靈孕和挺英傑昔日垂簾賣卜翁云﹖﹖乃百世綿瓜瓞杏花仙子民部郎特立臺端冰玉潔九重天上頒玉書髙堂永慰雙親悅烏紗翠翟耀靑春金七珠盤飧玉屑問渠遐算未可期漫看黃河幾淸徹云楣揭榜表天恩天恩滚滚來未竭寫圖作賦當屬誰虎頭將軍擅三絕

○重恩堂

大明六葉聖天子萬年寶歷今年始紫鳳禦書下九天浩瀚恩波冒遐邇老臣解印歸丘園爰念舊勞恩更侈重加華秩進芳禦廩人繼粟供甘旨撫州太守廉江林廿載賢名滿人耳風塵脫屣賦歸來無復淸朝夢金紫皇華使者下南閩州吏縣官驚報喜太守於今進一階金帶又添花薾薾晚香亭外馬屯云晝錦堂前人似蟻焚香百拜謝君恩君恩如天那可擬試看今古載籍間數千年來曾有幾松篁攺色蔭樓臺桃李回春耀羅綺立﹖寺庭老鶴亦疑猜漁汀狎鷗忽驚起雕盤珍饌山聳空金尊玉醪海無底座中有客蓬瀛仙會道天恩不勝紀�郎接武步靑雲指日峩冠侍丹陛五花鸞誥更推封重恩之來殊未巳況增遐壽等松喬旭日方升月方朏時瞻北極祝鴻圖舞蹈嵩呼首頻稽制作雅頌歌皇風文武貽謀堯舜理我乃東西南北人何時一造鳴珂裏大書堂上重恩銘萬丈虹光照山水

○南山主人爲崔某賦

南海畸人巢許侶分甘老作南山主南山兀立當賓墀終日相看若相語有時倒臥酒中尊吞入吟腸不枝柱分將淸澗循階除吐出白雲隨杖履松風摵摵鬢絲寒洗盡耳根塵幾許四時饋問更殷懃筍籟椰漿石鍾乳幽林啼鳥奏仙音回風吹花舞天女南山之樂樂無央俛仰悠然小天宇歲寒心事鎭不移何許形骸分爾汝君不見世間賓主情姁姁多趨富貴欺貧寠揮毫便寫絕交書只與南山常作主

○梅仙

梅仙自是眞豪傑不比區區事髙潔翩然一棄吳市門應有精光參日月遺蹤寄在西山巓龍之靈洞鳳之穴家老短�有耳孫爰作夜臺稱妙絕衣冠濟楚繼書香筆墨縱橫擅文訣天子臨軒催賜衣錦衣歸來山水悅捧觴再拜如堂封慶澤綿綿流不竭山椒仰望溯梅仙明時未必飛金鐵秉心當不愧前修細嗅梅花嚼冰雪

○贈嘉興尹瑞卿

嘉禾溪頭黃花秋舉杯送客神京遊淸名巳上徹宸旒繡衣白簡當爾酬佇看淸風播九州島

○題畫

黃龍浦上乘舟客丹鳳樓前吹玉笛潮方平兮月將直兩岸蘆花秋瑟瑟

○慶東莊大哥壽

東莊主人適初度春風明日是花朝東海蟠桃正爛漫弟兄同看兩三遭

○渡江

洪濤洶洶風颼颼鳴笳擊鼓渡中流今日老夫成大笑瘦妻小妾��遊郭璞墟墓巳非是孟姜衣亭眞繆悠【孟姜女脫衣亭乃玉山古佛閣也往來舟人繆以爲然土人亦覺其非者鮮矣可笑可笑】收帆轉舵忽瓜步故人拍掌候沙頭

老妻輩登江跕船初不敢仰視舟人云孟姜女脫衣亭乃競望焉神思亦朗也知此爲勝遊矣及至瓜州奚綱周維善欣欣候於沙際遂登

○失題三首

白雁南來天水窄百歲風沙喑南國王郎﹖﹖席帽大於篩卻與風沙作彊敵援毫寫出玉精神依舊江鄕好顏色春去春來花不飛任他騎馬吹羗笛

昔年我到毘陵驛滂然一雨連三夕今我重來又雨聲可是天公苦畱客故人供帳當髙樓綠酒百壺如川流平生俗�不可�豈是天畱人不畱天畱人畱我不駐歸心巳逐飛鴻去蓬底髙吟聽雨眠姑蘇城外鳴啼曙

詩人雕刻閒艸木搜抉肝腎神應哭不如默誦千萬首左抽右取談笑足夜吟石鼎聲悲秋可憐好事侯與劉何當一醉百不問我欲眠矣君歸休

○題扇贈林亨大以字起韻

三山豪士林亨大隨處風流欠詩債落筆頓令神鬼愁不容海底藏珍怪十尺珊瑚出水來萬丈神鰲戴山拜長安市上醉一石仰觀似笑乾坤隘明年髙領九重春紫袍烏帽黃金帶

●張東海詩集卷之二

五言律三十二首

五言排律五首

七言律一百六十六首

◆五言律三十二首

次葉太守郡齋述懷韻

送郎中吳行徳還南京

桃源雪

上巳日

送徐仲廣歸姑蘇

和浦憲副述懷

庚申夜作

寄徐時用

宿贑州臨江亭

發禿

舟泊南昌石亭寺

送王同年

送樊太守入京

送林一中福建僉憲

溪居

李相亭

遊大龍玉枕諸山

雪夜有感

答人問訊

答李貞伯

潞河

戒詩

送瓊州太守

贈同行周維善

寶乘寺次何天衢韻

寶積寺

黃浦道中

耕隱

東嬰醫張士傑

秋思

○次葉太守郡齋述懷韻

黃霸還朝日空餘海國春吟囊偏覺重行李共知貧笑別三江月俄爲千里人平生一孤劍不避霍家親

○送郎中吳行徳還南京

聖主龍飛日英才豹變時北來天浩蕩南去路委遲柳影家家畫花香處處詩南宮印如斗指日待君持

○桃源雪

正月桃源路東風雪後時布颿衝宿霧桂棹拂流澌鴨綠添溪漲鵝黃上柳枝壯遊秦少府錯賦武陵詩

○上巳日

上巳今朝是蘭亭不可尋一爲京洛客幾負故園心綠水鷗盟遠黃塵馬首湥題詩難盡興展畫看山林

○送徐仲廣歸姑蘇

醉坐春風棹春波照眼明正當欣賞處又慘別離情渺渺飛花遠萋萋芳艸平少年懷璧去有待價連城

○和浦憲副述懷

歸來東閣外舊業未全貧醉臥艸爲藉醒來花滿身好山渾似舊弱柳幾更新卽辦吟詩債無心養谷神

又

昔在秋臺日閉門甘守貧滿朝求識面同巷懶呈身冰蘗常如舊煙花自換新且須傳酒頌何必論錢神【句句精采】

○庚申夜作

懶守庚申夜惟耽熟睡甜三尸爾自欣一念我何慚納納乾坤大悠悠歲月淹舊廬東海上歸計不須占

○寄徐時用

同邸每同遊別來俱白頭古心遭俗罵老眼閱時流明月三江棹淸風百尺樓更期東海上鶴氅伴閒鷗

○宿贑州臨江亭

此地古虔州臨江小寺幽殿基苔石古屋角樹云稠迎客僧陳榻尋醫我泊舟城中足車馬才識此丹丘

○發禿

生來原自少老去更無多雨灑南中雪霜淩北地莎繒﹖﹖臽難妥帖帽屋自嵯峩卻被旁人笑朝簪可柰何

○舟泊南昌石亭寺

舟泊石亭寺拖鞋躡石稜對門山在﹖巾﹖登﹖繞檻水如繃自笑偶來此誰知夢到曾纜夫聲囡囡驚起定中僧

○送王同年

孤棹倚章江同年話更長試丹醫鶴﹖夾﹖阝﹖卜歲結羊腸淸事伯英艸丹心陸贄章不須悲去住仕路正茫茫

○送樊太守入京

作宦繁華地甘爲淸苦人帶寬綿布重飯糲菜羹純用法宜風俗詳刑質鬼神【可爲牧民者法】此行天下賀玉陛舞祥麟

○送林一中福建僉憲

握手與君別此情難具陳空庭花落後髙樹鳥啼頻白簡持三尺淸風扇八閩新題如有便爲我洗京塵

○溪居

聞說幽人屋門前碧玉流鴨頭微暎雪鵜尾淺含秋無際述靑艸多情縱白鷗素衣何用染相對自悠悠【亦甚聞雅】

○李相亭

百室猶江邑千年李相亭乾坤畱正气山水有餘淸赤手扶皇宋丹心契孔明【語語有气】蘋香聊一薦俯仰不勝情

○遊大龍玉枕諸山

炎方秋去後艸木正淸妍孤寺金蓮擁羣峯玉筍聯淸油張小塢翠勺酌淸泉自是故人會山公醉欲顚

○雪夜有感

海國偶行眺淒淒感物華春分猶有雪寒食尙無花邨落四五里爨煙三兩家荒林翳斜日處處鬧歸鴉【荒寒寂寥之意可想】

○答人問訊

故人勞問訊賤子愧荒寧習懶詩才減消閒酒量�延賓惟具茗教子自挑燈天地優吾老西疇谷巳升

八句皆實語蓋爲弘圭弘玉每夜課之讀書司馬溫公云五歲習字其性孫𨿽小亦可學字矣遠莫可見是用懸懸耳

○答李貞伯

靑雲舊冠蓋白髮老林臯撫事惟看易消閒自寫騷眼前花作陣霜下菊稱豪東海盤陀石時來坐聽濤

○潞河

買棹潞河頭南風麥浪秋正當人欲去恰值雨初收長劍終須試寒氈且自畱舊時陳仲子情逐水東流

○戒詩

年來詩作崇努力戒吟哦忽與景相會其如興到何水中難按瓠弦上肯畱笴揮筆且掃埽伊誰問華佗

○送瓊州太守

滄海隔瓊山憐君幾往還蒲帆一萬里竹屋兩三間首化鯨鯢窟心歸鴛鷺班春風杏花信又促覲天顏

○贈同行周維善

行行及好春又遇可交人解纜晨呼伴停橈夜作鄰細吟紅杏雨同醉綠楊津客路四千里勞君慰藉頻

○寶乘寺次何天衢韻

使節駐猶川僧房借一眠鄕心蒼海外詩思白鷗前山聳森如戟溪流直似弦嗟予逐塵鞅那得此畱連

○寶積寺

入寺轉回廊俄聞薝卜香庭階看白雪心地得淸涼未論佛經語且揮塵事忙茶甌人客往江水又斜陽

○黃浦道中

一棹載疏雨搖搖黃浦遊落紅隨水急新綠帶煙稠把酒聞啼鳥推蓬驚狎鷗浮萍傷客意身世共悠悠

○耕隱

幽僻隱人居田園一頃余競耕春暖後酣睡晚涼初稅薄食常足時淸身自舒兒曹樵牧暇還課數行書

○東嬰醫張士傑

我家第五郎舟中出痘瘡渾身只一个正在左臁傍嬉笑渾無恙何須用藥方感念勤惓意因風達報章

士傑之於嬰醫眞天下之絕也甞云此子痘疹必稀今果然故報之十月廿二晚在沛縣書

○秋思

白露籬間響殘螢是處流朝朝上樓望日日使人愁未遇梅花使空題桐葉秋殷勤報明月爲我照西州

◆五言排律五首

楊子江送焦廷用還京

送徳州烏學正

夜坐

墨君閣

銅牛水滴聯句

○楊子江送焦廷用還京

一脈岷山水彌漫入杳冥東奔吳楚境上直鬥牛星楊子殊稱號江都表委靈禹功遺舊迹璞賦播余馨極險誇天塹重淵絕地經風濤彌歲月潮汐接滄溟彷佛平鋪練須臾忽震霆蛟鼉橫怒气罔象幻奇形毒霧乾坤瞑狂飆艸木腥嗟予常作客曾此幾揚舲人市修香幣臨流薦鼎硎陽侯波貼息川後鏡泓渟臺殿玻璃國金焦翡翠屏棹歌喧蜃窟帆影拂鷗汀覽勝顏遐眺探幽每暫停登崖揮客袂攀磴叩禪扃盤薄呼龍洞摩挲瘞鶴銘連滄無舊觀吞海有新亭弔古英雄老談玄塵夢醒三英渾一壤六代巳千齡寥落余隨柳荒唐笑楚萍春來應浩蕩君去正平寧斜日蒜山紫澹煙瓜步靑倚蓬吟北固褁茗煮中泠不擊祖生楫遠尋韓相廳翩肰過江樂如躡鳳凰翎

○送徳州烏學正

上巳今朝是蘭亭何處尋只將離別意都付短長吟靑艸鷗邊遠黃塵馬首深作官當盛世樂育遂初心懶設馬融帳時彈宣父琴芝蘭當滿室桃李欲成林志節九秋月文章百煉金終看三鱣墜未許二毛侵川外多來使京中聽好音春風詠歸際爲我問升沈

○夜坐

乘涼偶獨坐不覺到更闌畏暑天多暑貪閒事不閒經冬無片雪繞郭自羣山酒熟將誰共詩成只自刪無端飛動意都付寂寥間

○墨君閣

海外蘇長帽歸來寫墨君淸風掃寰宇髙節抗浮雲寂寂鳶爭腐翩翩鳳作羣消沈傷往事扶植在斯文傑閣從今建遺蹤冀後聞我持東海杓聊洗舊塵氛

○銅牛水滴聯句

天順丙子歲偕張友山璞同舟北上聯

彼美中丞裔【友山】置身文墨場靑金範奇質【東海】玄水溢中腸毛頴藉滋淬【友山】陳玄共徜徉不勞五丁力【東海】寧墾百畝荒肌骨竦寒瘦【友山】筋骸束堅彊長眠恊坤靜【東海】時滴運乾剛慣助魚龍化【友山】何愁鼷鼠傷脰翻石田雨【東海】涎落研池霜寧戚捨汝相【友山】劉寬爲彼償登臺豈觳觫【東海】注腹何汪洋出匣見頭角【友山】濡毫潤文章奚煩丙吉問【東海】焉比僧孺行判事中書省【友山】受宣天子堂行藏依孔子【東海】■﹝酓欠﹞吸希杜康蠢是駕轅軛【友山】領穿日彷徨【東海】

◆七言律一百六十六首

立夏日送客

送王尙文任南科

送秦廷韶之南部兼簡沈時陽主事

東臯堂爲宜興王景升賦

送任孟材歸天臺

寓館述懷

栽杏

四月一日觀東駕享太廟

詶奚元啟六首

漳南丘隴圖爲莆田周梁石賦

答李秋官廷美

李廷美過以右軍貺予用韻自嘲

蘇臺懷古仍用蘿韻呈陸孟昭員外

用韻簡全聰二上人

用�寄林亨大

和韻答丘時雍主事

渡江

送羅應魁調官福建

送陳士賢禦史督學南畿

送翰林三同年調官

次楊編修維新聞喜韻

宜興好寄弋陽尹李端卿兼簡諸公

梅塢艸堂爲陳鼎賦

書字捲後寄江西陳僉憲

登遼陽鎭東樓

復過楡關登兔兒山作

贈蕭黃門子儀鳳

憶同年會寄章黃門元益

徐氏賞銅絲燈

送秦武昌復任

遊永平開元寺

徳州遇諸同年

淮安雪夜

約畢尹遊淮上西湖

渡江

夜雨獨坐懷範季方

司馬莊飲餞適遇生辰

遊天平山謁範文正祠

鎭海樓望金山

登金山寺樓

宿江樓夢駕部舊寮

謁山海關武寧王廟

用韻寫懷

寄贑州姜太守

江西

滕王閣次韻

送丘一誠省親之京

舟中看瀛奎律髓

寄楊維新學士

次韻答前任金伯溫太守

贈禮部王希曾

送弘宜會試二首

謝史掌教送金盤露一壺

贈新建大尹陸廷玉

寄龍太守先生

和廣東按察使閔朝英韻

陳僉憲粹之書報弘宜中會試

病愈示弘宜

陳公甫寓寺連日不見寄之

與陳公甫飲有懷賀克恭給事莊孔陽司副

用韻詶劉職方時雍

送韓推府入覲

寄建昌太守秦廷韶

閏中秋

重九喜雨

重陽值雨餘承之侍禦適至

十月六日賞菊

照鏡

送廣東彭方伯轉貴州

答武選司諸公

謝余姚諸公

次韻答丘時雍太守二首

與桑民懌宿別

復邵文敬

丘司成寄太學進修錄

寄張司業振烈被誣家居

寄張司業歸休墜馬傷足

寄浙江憲副張廷芳

次錢世恆繡衣韻

送石廷堅進士出宰上杭

挽王侍禦母

登東山送馮掌教

張丞相祠

偶賦

送客

南安雜詠

題金蓮寺壁

從吾亭爲彭鳳儀都憲作

送牌坊柱到府學

遊了山

紀遊

九日登金鰲閣

四月十日燕金鰲閣

詩欲學陸放翁賦此見志

半閒

送張廷儀進士

贈蘇州醫學盛春雨

寄李郎中貞伯

聞報

遊查山

。。。。。。

○立夏日送客

昨日吟詩送春去今日吟詩送客回春去定知明歲到客回未卜幾時來【口頭語卻有委曲】悠悠浮世黃金重忽忽流光白髮催【句老而工】芳艸階前紅芍藥分明笑我獨銜杯

○送王尙文任南科

綠袍烏帽南遊客靑瑣黃扉早致身日月重光容直道風雲要路貴淸貧蘼蕪兩岸盧溝雨竹葉一樽燕市春吳下故人如我問揬花應待桂香新

○送秦廷韶之南部兼簡沈時陽主事

縉雲郎署錦袍仙路指南都興浩然雙鳳闕前花作陣九龍山下柳如煙祝親遐壽樽連海報主孤忠劍倚天邂逅休文煩寄語相思人在玉河邊【寫景濃麗】

○東臯堂爲宜興王景升賦

荊溪東下白雲鄕五斗先生舊艸堂蔬圃幾弓連町疃糧田百畝接陂塘魚兒浦口酒舩小燕子風前茶焙香【淸潤可喜】應笑東華塵土客馬蹄終日爲誰忙

○送任孟材歸天臺

送子抱書還故園江山渺渺思綿綿可憐爲別當殘歲未必重逢是幾年【言外欵曲】客路斷■﹝犭員﹞明月下鄕心歸鴈夕陽邊休將舊業輕拋擲蕩蕩天衢好著鞭

○寓館述懷

爲客京華若轉蓬移家又向玉河東謾憑白石看新綠懶著靑鞋踏軟紅三月風光渾夢鹿半生事業尙雕虫【有意】牀頭舊醞江南物且約心知一醉同

○栽杏【癸未會試以火變不果乃遷居春坊之右廂作】

玉河東畔春坊裏借得閒齋寄此身偶見移來山杏好買栽不計客囊貧孤根原荷乾坤力媆蕋都含雨露春【自是好語】擬醉紅雲香霧底曲江風景一番新

○四月一日觀東駕享太廟

鶴駕翩翩出紫宸彩雲香護玉墀春兩行旌旆嚴貔虎九奏簫韶舞鳳麟秬忝恭行淸廟禮櫻桃特獻禁園新小臣未得陪仙仗也著靑袍望後塵

○詶奚元啟六首

�昔相逢歲執徐才華落落气溫如曾酣郭隗臺前酒同獻陳東闕下書靑鏡流年驚老大金門先達笑迂疏明朝莫負東風約紅呇滿園花發初

其二

話舊情濃舉酒徐靑雲道士事紛如自從都下三年別不寄江東一紙書【天然作對】文筆總髙聲籍籍儒冠未脫鬢疏疏君恩似海何時報笑對雲山賦遂初

其三

芳聲美譽出嚴徐吳下風流總不如玉櫑拂冠三尺劍牙簽插架五車書虎丘山色心常醉龍尾階頭迹尙疏聞道近來詩更好駸駸直欲過黃初

其四

東風遲日美虛徐撲面黃塵不自如閉戶細看諸葛傅援毫漫榻右軍書白頭老父音書杳靑眼故人蹤迹疏遙憶鄕園松水上海棠花發燕來初

其五

詩逋催促不容徐恰遇春來興浩如句裏煙霞摩詰畫窓前風雨老顚書杜鵑心苦形容瘦鸚鵡才髙禮法疏昨夜西齋吟未了寒鴉飛散曉鐘初

其六

周師南下昔平徐聞道雷霆勢莫如爭似皇明崇禮樂盡投戈甲事詩書天臨黃閣延三老晝永靑宮坐二疏何幸微臣也遭際云衢發軔致身初【首首自在】

元啟先生以諸名公倡和之作索和黽勉如右所愧作者旣眾某亦不能一一盡讀能無雷同剿說乎一笑而賦之覆瓿乃可耳友弟張某頓首

○漳南丘隴圖爲莆田周梁石賦

累累荒塜對孤岑回首漳南抱痛深艸露松風千里夢秋霜春雨百年心誰爲馬鬣封新土空有鵑聲戀故林試向咸陽原上望漢家陵墓亦消沈【感慨味深】

○答李秋官廷美

一從失腳下煙蘿都爲浮名受折磨塵土無情淹客思滄江何處和漁歌敝裘懸桁渾如貉蒸瓠堆盤亦當鵝賴有牀頭孤劍在未應不及化龍梭【懷抱可想】

○李廷美過以右軍貺予用韻自嘲

顚張妙迹古藤蘿我欲臨之墨枉磨斷石每憐修褉帖飄風深愧謫仙歌數行障墨渾如蚓萬紙堆牀豈直鵝【押得自穩】自笑平生眞蹇拙天孫何日付金梭

○蘇臺懷古仍用蘿韻呈陸孟昭員外

吳國危機出薴蘿於今塵迹亦消磨行人不識楚門怨啇女還能子夜歌香徑白楊啼野鳥花洲綠水付羣鵝【敍景如畫】虎丘山色依然在應笑繁華去似梭

○用韻簡全聰二上人

同著緇衣遁綠蘿晉書唐律共磋磨僧中今見大小朗世上爭傳長短歌適意豈無千里駿聽經應有一雙鵝【突兀語詩中自不可少】偸閒欲結東林社須得蔬盤貯水梭

○用�寄林亨大

引蔓髙枝笑女蘿元龍豪气未消磨赤貧何必逢人說淸興時還對酒歌五夜客愁聞蟋蟀九天風信送駕鵝男兒須了人間事不信流光一擲梭【調笑人神】

又

霜風凋盡故山蘿爲客空將鐵硯磨白日光陰忙裏�紫霞心想醉時歌畫將雕虎翻成狗寫得長鷖懶博鵝無柰昨宵歸夢急三江孤艇去如梭

○和韻答丘時雍主事

三百遺篇最苦心早魁金榜醉瓊林東風馬首花成陣明月樓心柳嚲陰【亦是醞藉】丰采動人孤鸑鷟文章傳世萬珠琳年來袖得秋臺筆時送陽和入舜琴

○渡江

楊子江頭幾問津風波如舊客愁新西飛白日忙於我南去靑山冷笑人孤枕不勝鄕國夢敝裘猶帶帝城塵交遊落落俱星散吟對沙鷗一愴神

○送羅應魁調官福建

江右衣冠此丈夫才於玉陛聽傳臚百年事業丹心苦萬世綱常赤手扶郭隗臺前折疏柳考亭祠下埽寒蕪問渠榮辱升沈事天際浮雲自有無

○送陳士賢禦史督學南畿

凡大臣陛辭則賜酒飯禦史未有也而士賢此行特領異賜故首及之

曉辭淸蹕沐殊恩金闕東頭賜玉樽豈爲憲臣虞醉飽要令文教布乾坤【以此許士賢亦不錯顧】淵淵洙泗有流派渺渺江淮無點渾更喜春風報消息幾多桃李在公門

○送翰林三同年調官

翰林編修蘭溪章徳懋莆田黃仲昭檢討浦江莊孔易俱以丙戌進士初授職不易旬上疏得罪徳懋知臨武仲昭知湘潭孔易判桂陽先是修撰丰城羅應魁亦建大議出爲市舶提舉乃榜元也故時人有丙戌四諫之稱

堂堂翰苑三君子侃侃伊用一輩流日月當天容直道雷霆震地肯低頭衡湘路遠何須惜州縣官閒且自由寄語南閩舊提舉此生端不愧同遊

○次楊編修維新聞喜韻

維新兩弟同中乙酉鄕試而一弟繼維新爲解元維新喜而有作久其韻

喜气朝從驛使來金函桂籍到容臺千人入試百人中兩弟登科一弟魁【如此對亦工然公詩佳處不在此】都下羣公誇競秀關西諸子總奇才黃封內醞須多領更向春風聽薦雷

又

韋編同見伏羲來鼎立春風畫卦臺楊葉巳穿三葉破梅花還占百花魁鳳皇池上文章伯鴛鷺行中柱石材愧我無能惟渴睡梨牀鼻息殷如雷

○宜興好寄弋陽尹李端卿兼簡諸公

吳中山水宜興好曾在京華得飽聞蹤迹十年嗟未到風煙一壑要平分筍鑱茶焙銅官雨荷蓋蘭舟洴浰云更問東坡田可贖便教兒子早耕耘【風致盎在筆端】

其二

故人宦轍各西東欲到荊南恐未逢地主何須尋李尹洞名原自屬張公紅灰酒美衣須當紫竹箘肥詩自工【便見曠達】有个墨翁應識我謾憑把筆記行蹤

○梅塢艸堂爲陳鼎賦

先生懶逐世浮沈髙臥吳山萬玉林醉賞風霜搖落景靜窺天地發生心影橫疏箔詩先就香撲晴窻帖漫臨【是梅塢詩】我欲放舟乘好興老逋仙迹擬同尋

○書字捲後寄江西陳僉憲

歲事蹉跎巳過春聽風聽雨坐兼旬迢迢云夢千餘里慘慘風濤幾處津張旭可能工字者洪喬不是寄書人思君兩鬢如霜艸何日京華更卜鄰【此律中橫放不可捉摸者】

○登遼陽鎭東樓

步上髙城更上樓憑闌一望思悠悠山如圖畫催吟興海作杯棬蕩醉眸箕子故封今異域管寧舊隱是何州遙聞胡馬時南牧未請長纓愧白頭

○復過楡關登兔兒山作

馬首遙看兔耳山歸程又復度楡關蘼蕪欲茁冰初泮桃李未開春巳闌撲撲黃沙欺黑帽翩翩白日換朱顏畱連不盡東風意客邸癡兒正望還

○贈蕭黃門子儀鳳

玉樹亭亭蕭二郎金聲楚楚繼書香攝衣道左朝迎馬燒燭堂前夜舉觴綠樹髙崖熊獻白碧波淺瀨蠣輸黃醉來向我論書法野雉家雞漫自狂

○憶同年會寄章黃門元益

春來都下同年會我在天涯獨自吟花好空勞元白夢黍香孤負範張心徵鴻渺渺述殘雪啼鳥嚶嚶隔遠林歸到曲江春尙在一枝紅杏勸重斟

○徐氏賞銅絲燈

太平京國萬家燈東巷徐家最有名金网漏光華月小繡幡拖影彩雲輕【詠物語工】尊前何用蛾眉舞筆底能令鬼膽驚試問去年同賞者天涯星散不勝情

○送秦武昌復任

隼旟遙駐漢江濱江艸江花總是春蘇子堂空仍有月庾公樓在卻無塵九天雨露隨歸馬七澤波濤縱淍鱗會築沙堤迎太守漢庭黃霸是何人

○遊永平開元寺

盤盤幽徑尋山寺碌碌徵輪得暫停灤水知春冰半黑平山消雪艸微靑乾坤浩蕩身如寄今古升沈夢未醒更上髙臺東北望彎弧直欲射狼星

○徳州遇諸同年

徳州南下水如煙忽報靑簾繡柱船舊太守逢新太守老同年見小同年官程有限難畱久情緒多端話不全分手匆匆空悵望野雲沙樹夕陽邊

○淮安雪夜

自怪平生酒量慳舟中無事可消閒雜書數卷看來厭名紙千翻寫付還蓬背雪聲何颯杳牀前燈影半闌珊瓦壚砂罐空相對誰在春風醉夢間

○約畢尹遊淮上西湖

欲駕東吳萬里舩西湖來賞綠楊煙我■﹝扌棄﹞三日酬詩債君費千金買笑錢酒气蒸霞眠畢卓墨花灑雨舞張顚【風情逸思誰復似者】便從淮水歸京國五色雲中覲九天【不意有此轉換】

○渡江

蓬底茶香酒夢醒大江風急正揚舲浪花作雨汀煙濕沙鳥迎人水气腥三國舊愁春艸碧六朝遺恨曉山靑不知別後東湖上誰愛菱歌倚棹聽

○夜雨獨坐懷範季方

四檐風雨一篝燈脈脈懷君思不勝龍廏未收千里馬鶉籠卻鎖九霄鷹何時玉斧重修月今日靑氈漫坐冰回首東風舊遊處花開花落總無憑

○司馬莊飲餞適遇生辰

今年初度五十四壽酒相將別酒同彩服兒孫羣拜舞白頭兄弟各西東春光澹澹風吹柳寒意亭亭雪在松莫忽馬村莊上醉未知何日更相逢

○遊天平山謁範文正祠

讓王城外事幽尋獨拜天平萬石林憂樂有言終不負經綸未了柰銷沈乾坤正气依然在西北驚塵愼莫侵欲問義田無恙否夕陽歸馬一沈吟

○鎭海樓望金山

春晴催我上層城望望金山入杳冥樹影連云孤鳥沒濤聲撼地萬鼉鳴乘槎嗟我頭先白送酒憐君眼獨靑博陸舊祠還在否也應宿莾語猩猩

○登金山寺樓

第一江山第一樓年來頻得縱淸遊盤云蒼隼如相識煮茗緇衣苦欲畱筆底風雲搖海嶽壺中日月送春秋古今多少登臨者何事哀吟動客愁

○宿江樓夢駕部舊寮

身臥煙波江上樓夢尋粉署舊交遊吏圍巳散飯初下王事方論著久畱隔座�聲槐轉午滿庭詩景竹鳴秋覺來卻算云泥隔共笑誰憐獨客愁

○謁山海關武寧王廟

堂堂燕冀舊山川淪沒胡塵五百年聖主龍飛重汛掃元勛虎闞共周旋金湯控帶華彛限玉帛來朝道路便建此丰功垂萬世令人俛仰思茫肰

○用韻寫懷

縉雲郎署獨衰遲跛鱉難追八駿馳人道戇懷如汲黯天生訥舌愧張儀吳鉤苔繡憑誰礪燕石珍藏只自奇嶺海一麾甘出守蒓鱸又切故園思

○寄贑州姜太守

甲廠塵街挾冊遊黃花二十四回秋一輪五馬山前月千里九龍江上樓豪興未除湖海气流年不管廟堂憂【風人思致不碌碌乃爾】前宮正是滄洲吏定有甘棠在道周

○江西

江西籓府住江東水遠山回气槪雄蛟井不妖同邑井雕風𨿽有讓文風滕王髙閣煙霞古徐孺孤亭艸樹濃【沖淡有味】歲月催人遊不盡夕陽淡淡雨蒙蒙

○滕王閣次韻

滕王髙閣楚江崖此日來遊夙願諧遠近山川供酒案古今人物在詩牌乾坤有意畱陳迹歲月無情感壯懷【俯仰宇宙意興悠悠】欲借梅仙黃鶴去五云深處拜堯階

○送丘一誠省親之京【內閣丘瓊臺子】

旅館西風見小坡依然文思捲黃河靑雲北去乾坤大滄海南來道路多照雪短檠那可棄倚天長劍正須磨趨庭若問南安守鐵漢樓頭浩浩歌【英气自在】

○舟中看瀛奎律髓

消閒偶看宋唐詩今古渾疑是一時養气浩然成骨格鑄詞聊爾助丰姿【是作詩法】渾融合讓擎天手巧妙生憎奉溺兒捲外萬篇收不得白雲靑障綠連漪

○寄楊維新學士

聞君紅頰映烏髭老我淸江照鬢絲獨守庚申君得法同生乙巳我爲雌一燈舊借東鄰照萬里今懸南國思紫閣彤庭嚴密地便風休寄故人詩

○次韻答前任金伯溫太守

路入章江淸更幽棠陰滿地說君侯昔年作郡淹黃霸今日升堂愧仲由戟院鶴鳴松露夜山田雉雊麥風秋仙裾巳在蓬萊頂猶顧塵寰賦舊遊

又

南海黃相遠見分幾回細嚼苦思君孤鶯愁坐蕭蕭雨老隺髙飛渺渺云花判最能明國法艸書何足張吾軍一尊庾嶺梅花月共醉淸風卻舞裙【平淡中有奇處】

○贈禮部王希曾

郡廚新榰竈適希曾至兼念三兒試南都時癸卯八月望日

郡廚今日竈新搘正值中秋明月時萬里故人天上至一尊淸酒客邊持天時正合畱人醉詩句都非媚竈詞卻問三郎在南國姮娥能付桂花枝

○送弘宜會試二首

出守南安便道歸治裝送爾赴春闈舟車到處須防險爵祿隨天每愼微直道巽辭眞要訣權門利路是危機【名言】傳家數出惟淸儉富貴休忘著布衣

○謝史掌教送金盤露一壺

泮林新置釀春鑪分我金盤露一壺自分獨醒遭俗罵須教沈醉倩人扶郡廚剩有芝園菜鄕思空懸笠澤鱸卻笑曹參眞寂寞隔墻誰與和歌呼【宛轉流利自是騷人家數】

○贈新建大尹陸廷玉

西江城下南安棹問我東吳小陸郎書札綢繆鄕信遠壺觴爛熳故情長闔間盡醉春如酒藩臬文推月照霜【自然】幾度公餘騎瘦馬滕王閣上看朝陽

○寄龍太守先生

秣陵珂馬晉陵舟三十年來憶舊遊浩气不隨穠李艷淸風常共大江流韓公未老齒先豁杜子多愁鬢巳秋我欲相尋問眞訣崆峒道士肯點頭【江山人物摻縱指掌間】

○和廣東按察使閔朝英韻

到處淸風瘴癘分有人傳是紫陽君心澄滄海一輪月思人羅浮萬項云憲府舊推名禦史詩壇今得大將軍野人欲獻行廚味雨過山溪鱉長裙

其二

爾祖當年愛爾深爾將成就祖消沈我今白髮空垂淚爾正靑年要盡心辛苦一兄支世業參差諸弟向儒林立身事主無多說忠厚淸修是好音【意極苦切】

○陳僉憲粹之書報弘宜中會試

故舊書來報我知二郎今亦上云梯文章白玉階前獻姓民黃金榜上題移孝要從今日始立心當與古人齊天恩世世何能報但祝皇明億萬期

○病愈示弘宜

自喜年來藥有靈吟髭添黑眼添靑興來漫寫三千字性懶難窮十一經豚犬也叨登甲第馬牛何以報朝廷濂溪臺上能容我弄月吟風幾醉醒【教子忠君之意兩無愧焉】

○陳公甫寓寺連日不見寄之

何事今朝阻笑談淒風寒雨暗江南百年事業知多少九月光陰又廿三綠酒且教人酩酊黃花似笑鬢■﹝髟上藍下﹞鬖晚晴還過周臺宿細與崆峒道士參【楚楚不凡】

○與陳公甫飲有懷賀克恭給事莊孔陽司副

章江禪院雨聲秋綠水黃花話舊遊賀老曠懷應我念莊生髙論許誰酬乾坤古气雙龍劍江海長風萬里舟【語極豪爽】去鴈來鴻無信息夕陽孤倚斗南樓

○用韻詶劉職方時雍

冷落黃花巳過秋遠書忽到念同遊風雲萬里官須做塵土三邊志欲酬【此語能預識東山心事】落日髙臺誰舉燭西風野渡自橫舟萍蹤𨿽遠心常近倚徧元龍百尺樓

○送韓推府入覲

韓侯入覲駕輕艭滿載圖書沂大江兩月行程風欵欵九天膏澤雨淙淙謾收廬阜歸詩卷倒捲淮河入酒缸老我舊遊俱在望壯心飛舞未能降【猶有餘韻】

○寄建昌太守秦廷韶

老守題詩寄少遊天涯幾度斷鴻秋丹心自許乾坤識白髮誰憐歲月流【自信如此】蒓菜關情千里外杜鵑驚夢五更頭章江北至雲南去獨倚斜陽鐵漢樓【寫意濃至】

○閏中秋

乾坤似愛太平年一半秋光去復旋玉斝重斟今夜月金箋還和舊詩篇畱連丹桂浮香地擔閣黃花冒雨天聞道廣寒人喜甚秋來兩度慶團圓

○重九喜雨

重陽入夜雨聲多剛爲吾民洗瘴痾不用萸囊修故事先從蔀屋慶天和淸尊狼籍登山興黃髮媻娑擊壤歌況是甲兵都洗盡乾坤無處不恩波【詠節序而愛民憂國之意溢於言表】

○重陽值雨餘承之侍禦適至

九日不堪風雨作公餘鈴閣白徘徊更無好典登髙去卻有同年訪舊來詩寫風流箋絢錦酒澆磈儡鼓喧雷湘簾暝色催紅燭絕勝龍山落帽回

○十月六日賞菊

節過重陽又三九盆栽秋菊正開花杯盤冷淡還須賞時序蹉跎豈足嗟濁酒白衣能自送狂風烏帽不容斜陶翁故事蘇翁興隨處風光共物華【脫灑】

○照鏡

覽鏡今朝忽見吾欣肰對語共盧胡■﹝髟上雨下﹞鬙須髮乃如此磊落肝腸還在無敝郡牧民眞愧赧戇言直道太迂疏【倉卒有气】秋風有便不歸去空負松江巨口鱸

○送廣東彭方伯轉貴州

聖主宵衣念萬方福星移度照南荒八番溪洞塵霾淨千古顚崖日月光紫府圖書期點勘靑雲冠蓋候行藏一尊鐵漢樓前別細把黃花嗅晚香

○答武選司諸公

凝香燕寢晝遲遲一寸心旌萬里馳秋盡斷鴻傳信息天空孤鶴想容儀淸朝何用三緘口遠塞還須六出奇【語有規諷】大陸文章天下伯相逢爲我道相思

○謝余姚諸公

三郎簦笈舜江遊多謝衣冠禮數優時詠緇衣周寓館又歌折柳送行舟祕圖穴口書聲夜靈緒山頭劍影秋老我子長遊興在靑鞋何日亦尋幽

○次韻答丘時雍太守二首

未老身閒樂有餘芝山舊業竹扶疏興來縱寫開長卷醉至微吟坐軟輿甘與鹿門成隱計肯從狗監薦相如牀頭賴有韓檠在且讀平生未讀書

又

輕風細雨晚涼余摵摵庭梧葉漸疏念我此時來手筆愛公何日舉肩輿欺人歲月翩翩爾隨世功名碌碌如矯首番湖幾千里傷心歸雁一行書【閒冷不厭】

○與桑民懌宿別

送別江頭意尙慚僧房畱宿話喃喃鬢毛零落風前鷺心緒悠揚簇上蠶司馬奇文空唶唶元龍豪气尙厭厭【意思淸遠】一梳曉月催行李水自北流人自南

○復邵文敬

文敬變入東坡筆法寫以寄予評之鍾由筆意入東坡似覺綿多鐵未多東海三分輕北海永和一變到元和要從蒼頡窮玄妙何必黃庭博白鵝展捲思君不成寐滿天星斗夜如何【畫馬畫骨須是妙手此詩似之】

○丘司成寄太學進修錄

太學新刋進修錄老夫三讀仰儒宗挽回太古淳龐气掃退如今軋茁風白玉堂前春浩浩黃金臺下月溶溶更芟枝葉尋根本圍棘中間見晦翁

○寄張司業振烈被誣家居

少司成下老門生十載追思萬種情埃墨卻疑顏子餓濁流難污伯夷淸百年邃閣塵誰掃萬丈陰崖雪自明聞說先生渾不計酒尊詩句寫和平

○寄張司業歸休墜馬傷足

天上歸來萬想空馬蹄偶爾踏東風翻身忽斷靑絲鞚踠足聊憑紫竹笻野渡漁舟人競趁名園縱酒客能供玉堂璧水浮生夢從此都將付塞鴻

○寄浙江憲副張廷芳

禁禦西頭卓筆樓勢穿穹昊气橫秋十年東海叨同醉萬里南州念舊遊風月每尋周子樂江湖又負範公憂【憂樂字下得是】嗟予自發瓜期近有約西湖一放舟

○次錢世恆繡衣韻

魚城如塊旁江安疊鼓鳴笳接好官百粵飛霜千載遇九霄明月萬家看髙懷欲掛榑桑劍苦節何辭苜蓿盤【識得此二句可以爲丈夫矣】最喜虞山春似海繡衣彩服奉親歡

又

六年作郡幸淸安筆興詩懷不屬官酒遇故人隨量飲花當好處及時看鱸肥松水家千里馬倦梅關路九盤【宛曲有情致】京國舊遊如夢寐未知何日罄交歡

○送石廷堅進士出宰上杭

三禮聲華聞九州島上杭作宰邁時流鐵鑪富足民無恙銅鼓山名歲有秋不愧王喬曾賜履懶看卓茂早封侯【送人詩似此祝願者少】兩京襟佩紛如雨回首春風憶舊遊

○挽王侍禦母

我哭慈親眼欲枯又聞君哭在長途淒涼鼎釜新加秩零落波濤舊繡圖無限尋思渾夢鹿有懷反哺不如烏麃將太史新銘刻畱與閨門作範模

○登東山送馮掌教

落木風髙白雁飛登山臨水送將歸一時景物黃花帽十載情懷綠酒杯庾嶺無塵侵我扇謝安有月近人衣梅關明日頻回首醉墨畱香在翠微

其二

一回相見一淸吟短髮繁霜歲月侵浪迹誰憐南又北曠懷自信古猶今【是甚胸次】越王臺北秋風早張相祠前暮雨深莫問玄都癡道士紅塵回首欲投簪【風致】

○張丞相祠

時將小至始淒風錦樹溪山富貴冬丞相祠前薦浮蟻將軍嶺上望髙鴻紫雲西北三光近滄海東南萬國通【意與宏闊】樂與故人同一醉欲騎黃鶴從飛龍

其二

張相新祠何處尋梅花嶺上最髙岑云封一室藏金鑑泉滴層階奏玉琴後世競傳開路迹當時未盡補天心李貓聳耳靑騾遠獨立西風慨古今【得九齡心事】

○偶賦

過嶺囊箱下瀨船丁夫晝夜少安眠薄田蕩盡猶輸稅惡客頻來橫索錢窮發東南皆赤子舉頭西北有靑天不才無計蘇民困貪祿乘軒自赧然【感諷甚切】

○送客

西風昨夜送鴛鵝南國美人歸興多一頃新田收晚稻數椽舊屋補秋蘿生憎燕市繁華夢自和吳儂欵乃歌社友鄰翁應迓我黃雞紫蟹醉紅螺

○南安雜詠

東山絕頂蒙川館北寺奇觀鐵漢樓杭汴兩州南北宋乾坤二老後先劉龍騰鳳舞英雄气鳶赫鴟張富貴羞【可想見其爲人】我奉瓣香祠下拜靈風吹面發颼颼

○題金蓮寺壁

南安北寺足徜徉公務淸遊兩不妨玉版禪師參茗椀金蓮侍者供檀香墨花灑灑孤亭雨劍影翻翻五嶺霜分付山林老■﹝犭員﹞鶴好分一半作黃堂【得詩人之比】

○從吾亭爲彭鳳儀都憲作

倏如炎火忽如冰榮辱升沈不可憑直道且須隨我好抗言那計被人憎千鍾有分還充腹一枕無由便曲肱從此名亭聊見志側身天地自兢兢

○送牌坊柱到府學

聖祖詒謀萬世傳裏閭棹楔表英賢旣通地脈壬乾位定破天荒癸卯年五色鳳文能照耀九霄鵬翮自騰騫莫嗤兩柱無多力待看堂堂拄碧天【老語宏壯有夢想賢豪之意】

○遊了山

迎得春來就踏靑了山路轉磴磳磳毰毸鳳尾郎衣艸天矯龍腰紫葛藤酒甕添香梅可嗅茶甌嚼脆筍初蒸恍疑京國淸明後城外看花醉舊朋【脫括自在】

○紀遊

出守南安秋復秋公餘隨處作淸游水聲泬濊金鰲閣山色周遭鐵漢樓滄海東南連粵徼靑雲西北是皇州偶逢過客談時事縱對淸尊未寫憂

○九日登金鰲閣

落帽風髙客袂寒金鰲閣上倚闌干一方文武衣冠會萬里江山眼界寬老驥未應悲峻阪閒鷗何事觸驚湍【自是可感】可憐此地無萸菊醉把芙蓉仔細看【含蓄意多】

○四月十日燕金鰲閣

淸和天气好情懷偶向金鰲閣上來六合容開雙老眼百年自笑一凡材山含雨意催詩句江捲濤聲入酒杯相對新知思舊好何人騎馬醉金臺【甚有意格】

○詩欲學陸放翁賦此見志

酒杯不及陶彭澤詩法將隨陸放翁南宋偏安翁不幸聖明全盛我遭逢平生同是乙巳歲立命獨嫌磨蠍宮自儗自癡還自笑茅檐燕雀逐髙鴻

○半閒

身世煙霞塵土間五分忙裏五分閒【開目便見】軒裳未果從龍去杖履時能伴鶴還暫試囊中飡玉法偶於隴上講金丹抓髯一笑圖南老何事常年臥華山【句句見意又復脫灑】

○送張廷儀進士

梅雨梅風化客衣小樓燈火話將歸一時雜沓誰能試千仭翺翔自見機陸相祠前鶗鴂語越王臺上鷓鴣飛匣中三尺淸冰在卻有神光徹紫微

○贈蘇州醫學盛春雨

三吳醫壘盛元戎【自注醫壘元戎乃醫書近時經進故云】世世登壇韜略雄白髮扁盧隨後殿靑年朱李作先鋒杏林陳穀倉儲足橘井淸泉汲道通要識軒轅握奇處休尋東海腐儒翁

○寄李郎中貞伯

文章星鬥气如春元是烏衣巷里人避世身從牀後匿憂時書向榻前陳十年郎署馮唐老千古孔門原憲貧何日相逢吳下醉秋風老盡紫絲蒓

其二

南安郡裏寄書來又復橊花五度開陶令解官空白髮山翁當道正靑才絳紗弟子傳三禮粉署賓寮共一杯老我有懷何日會月明空望鳳凰臺

○聞報

驛報新聞驚且疑斗南樓上倚斜暉霍光有傳何曾讀疏廣無金亦自歸四海碧波魚上釣萬山明月虎投機房杜平生立門戶令人矯首一沾衣【可感】

○遊查山【在松城南山有葛翁井】

查峯孤秀峙城南曲磴平橋度郁藍斜日落衢人似蟻淩煙林莾屋如蚶將軍射雉軍聲振太守題詩酒興酣欲舉歸橈重延佇仙翁丹井送淸甜

○髙明所【在南安郡城北】

金蓮山上髙明所燕坐居肰見八荒虎鬭龍爭俱寞寞鳶飛魚躍自洋洋漢唐事往江山在濂洛人遊艸木香喚起平生塵土夢松風爲我洗肝腸

○春莫述懷

旅館孤吟思惘然抱書懶讀枕書眠萋萋芳艸日將暮點點飛花春可憐家信不來江鴈杳鄕心正切海魚鮮欲沽一鬥花前醉自笑靑衫不值錢

○謝會昌梁孔昭大尹送甲子圖

故人去作會昌尹寄我新刋甲子圖感荷此情殊鄭重喜當老眼未模糊條分正閏扶人極混一華彛仰聖謨【意思甚大】自慶此生何太幸杯傾東海醉歌呼

○用韻答金華陳太守

綠柳黃花盡屬陶江山好處只登髙百年事業皆塵土萬里乾坤一羽毛行處放心無艸瘴眺余洗耳有松濤【豪放痛快】飛鴻信到故人遠獨倚長風﹖﹖﹖屰﹖泬寥

○秋臂痛漸愈

一見西風痛臂瘳烏皮小幾寫蠅頭何須更挽千鈞弩不用生封萬戶侯晞發扶桑垂海釣放情曲蘗任天遊山陰舊債從今了寧問﹖﹖帝﹖﹖鵝尙在不

○送夏正夫赴山東布政

老別無能對酒歌相看脈脈思懸河李唐詩律非風雅莊列文章是鬼魔醫國須令元气壯養民何用教條多【極是至論】舊遊洙泗今重到應有淸風起後波

○續夢

買斷秋光不用錢只憑酒斝與詩篇【起句難得豪放非夢中語】靑簾艇子薲香裏錦瑟佳人菊影邊興到不辭松寺遠醉來還愛竹輿便也知白髮非春事自共西風結晚緣【可謂能退一步者】

○見桃花口號

瀟灑襟懷送歲華東風又一度桃花夢回不計誰爲蜨酒到隨拈懶畫蛇絳雪何須醫白髮靑天常自護烏紗【每每自信】耕犁兩具書千卷付與兒孫任做家

○次來韻復楊應寧中捨【自注楊名一溝起家奇童中進士】

婉孌靑袍早策勛明光宮裏拜明君丹山雛鳳聲和律濯水神駒足絕羣三策又誇金榜捷一生都擅玉堂文狂夫曾賞髙軒過今日空瞻日莫云

又

曾記垂髫謁於勛靑霞衣袂紫陽君筆鋒卓爾誰能及詩思飄然自不羣北海風濤鵾變化南山霧雨豹成文張翰醉臥三江月何處飛來五朵雲

○寄丘時雍太守

靈巖寺裏昔題詩流雷光陰又許時故壘荒墟興廢夢飛花啼鳥別離思茫茫宦海多新進落落吟壇幾舊知爲問蘇州丘刺史畫船何處醉金卮【世道朋情形容殆盡】

○散神仙

懶簉蓬萊第一班綠袍烏帽醉江山五言詩句參三昧千古醇醪勝九還孤艇夕陽荷葉亂小樓春雨杏花殷【佳句】笑渠鶴背風霜苦不似天遊到處閒

○答友

去年曾讀寄來詩今日相逢是舊知滄海盡能容濩落華山何必問希夷長松彊項霜凝野翠竹搖頭月滿池休問當時王謝燕滔滔流水自東之【遣興語放浪】

○和武選彭性仁主事韻

聞君淸譽識君遲心逐西江日夜馳使者一椷傳妙句老夫再拜享多儀金莖玉露天然味水碧空靑物外奇念我舊巢痕迹在丁香花下振幽思

○送左府經歷吳世隆還宜興

朝奏封章夕解官歸來陽羨縱淸歡雲霄意气從今減風月襟懷比舊寬綠浦鴛鴦隨短棹錦籠鸚鵡語回闌【蕭散語不寒儉】張翰亦有南還興欲借荊溪一釣竿

○懷養素王用賓

吾妻之兄六十餘子孫共守舊時書象眠匣底先公笏馬集門前長者車不■﹝酓欠﹞卻能畱客醉有才懶出應時需去年寄我眞行艸顆顆驪龍頷下珠

又

一別王郎六載余平安時接數行書昔聞匣鎖雙龍劍今見門迎五馬車薄取田租人肯負多藏海錯客頻需九天使者搜才俊滄海還遺照乘珠

○聞弘至赴秋選

三郎去赴京闈選萬里糾纏父母腸立志讀書須篤實隨時作事要周詳休矜一得春秋富務積三餘晝夜忙小範大程眞軌﹖﹖車丸﹖平生事業豈文章

○花朝遊慈恩寺【卽舊海印也】

花朝尋花不見花行行直到梵王家周遭玄海波光合遠近翠樓煙景賒彩衲胡僧通漢語香酥鮮乳薦巴茶憑髙縱覽乾坤勝萬歲山前五色霞

○送中都畱守王元昭之任

中都萬世帝王基鳳舞龍蟠山水奇畱守將軍奉綸綍謳歌父老望旌旗閟宮松栢靑春好豊社枌楡白晝遲聞說九重懷舊徳捲阿還待召公詩

○送楊將軍帥邊

獨攜長劍守窮邊洮水岷山路幾千五月氈裘走冰雪三更笳鼓報烽煙巴茶宛馬僧徒市羌語番文譯史傳勝自古班超身未老賢勞深荷聖明憐

○送僉憲陳粹之考滿過姑蘇

君到吳門好住船故人尊酒謾畱連宦途遲速只如此世態翻騰聽自然【有諷意】玄墓山藏兜率地洞庭湖接郁藍天淸遊自是多酬唱好向天池石上鐫

○陳粹之鴛湖寓居次韻

靑雲人借白雲居似欲逃名伴老漁【起語新】但覺蘧蘧如夢過何曾咄咄向空書鴛湖泛月狂歌甚虎阜穿雲小醉餘負我同年嘆離索金鰲閣下候肩輿【典復不凡】

○寄內翰東昌張廷瑞

望窮東北思迢迢老鶴孤云不可招二十年前醉泉石九重天上自簫韶扶持元气文章筆掃蕩塵寰花月妖有个老生東海上髙橫靑眼看扶搖

○贈韓貫道給事中

仰斗三年未見韓忽驚玉節下云端郡廚自笑尊無酒賓館誰教澧有蘭鐵漢樓前松葉暗曲江祠畔杏花寒悠肰感古傷今意匣底淸冰再四看

○聞三山林亨大侍講遷居

聞說遷居又向東書來何處覓仙蹤也知一徑黃塵裏可擬三山碧海中對客揮毫辦文字呼僮擁篲掃苓通講堂好作同年會嗟我風前一斷鴻

○送客歸閩

白鴈風髙秋气涼畫船渺渺旆央央張翰江上蒓偏美陶令籬邊菊正香稽首不勝恩浩蕩推冠一任鬢滄浪何時騎馬來尋訪欖葉陰中吸荔漿【是倦仕喜歸情思首尾句有意】

○過十八灘

歸舟日日石尢風況是髙灘急澑中山水爲予畱勝槪篇章聊爾弔英雄寂寥梵宇煙霞古遠近民居艸樹濃今夜郁孤臺下宿魚城還在夕陽東

○海虞錢節婦

伯兮中道遽銷魂粉黛無光寶鑑昏一寸心常懸日月百年身不愧乾坤蕭條柳巷誰騎馬爛熳花時獨揜門志在黃泉歸未得九重何事又垂恩

○西湖書院

千載西湖今可書梅花香裏素王居乾坤有意畱斯境塵土何曾污太虛山鬼亦知明禮樂濤聲自洗宋姦諛淸風一艇輕如葉容我來時給埽除

○骨董羹

榾柮鑪邊骨董羹肉爲主將菜爲兵兩三行酒先傳令五七言詩又築城雪馬紛披驚赤幟火牛奔突走玄冥滿堂奏凱紅顏客醉舞春風頌太平

○諭內教子【西湖志刻作聶大年】

四兒六歲五兒三莫與肥甘習口饞淸白家風母我愧詩書世澤要人擔三飡白飯何須酒一箸黃虀略用塩聞說有人曾餓死算來元不爲官廉

○飲顧天祥家

仲冬風日似深秋白鶴城陰好放舟天地有期誰不盡溪山如畫我來遊詩懷酒興逢靑眼舞影歌聲醉白頭三弄梅花促歸去一天明月又相畱【忼慨動蕩第三句更警絕今古湔瀉俗慮】

○呂秉之員外見過

回仙飛過九峯來妙語靈音埽俗埃懶答西池靑鳥信笑銜東海紫霞杯橊皮可畫還須畫桃核堪栽底欲栽鐵笛一聲騎鶴去五云深處是蓬萊

○送宋秋官景暘

小宋文章似大蘇爲行秋令到東吳懶提劾鼠張湯筆誰獻監門鄭俠圖夜月豺狼潛艸莾春風狴犴長蘼蕪公餘應有同年念爲我城南訪阿符

○送董氏兄弟同赴會試

而翁衣繡肅南都玄武湖頭劍影孤有子聯芳如二宋傳家應不愧三蘇鵠立蘭臺同進捲鴈行楓陛聽傳臚倚門人望書頻寄忠孝齊稱大丈夫

○送任孝友會試

髙帝龍飛進士家參天喬木不聞鴉恩榮有字鑱蒼石孫子登科侍翠華不用黃金常滿橐要須白璧淨無瑕曲江騎馬東風裏還問舊時紅杏花

○遊小昆山【自注山傍有平原內史宅卽陸機之遺址也】

小昆山勢臥麒麟獨角撐空甓■﹝土答﹞新北崦榛篁三佛地西村秔秫百家春陸機舊宅空餘艸張翰歸舟卻有蒓沈醉臨流還濯足靑鞋猶恐涴黃塵

○和江源一韻二首

半醒半醉寫烏絲卻憶南安對酒時玉面阿童鸜鵒舞靑衫小吏鷓鴣詩曲江池畔秋風早鐵漢樓頭落日遲【能道眼前語不遺餘力】聞道使車重過此此情應與水同馳

又

脫卻朝衫理釣絲慶雲莊上晚秋時秫田百畝供賓醉煙樹一林催我詩【意味沖淡】觸事時還增感慨樂天無復嘆衰遲靑雲故舊能尋訪艸徑爭看四馬馳

○九日登望海樓

東吳無處可登髙望海樓頭破寂寥白浪紅塵成夢寐黃花綠酒寄風騷感時舊事乾坤老可意佳人道路遙醉帽任風吹不落無端髙興拂煙霄【此又一翻案】

○十月廿五日賞菊

萬卉凋殘十月終幽花猶吐舊時叢聊攜甫裏黃金橘自醉華亭白髮翁公道乾坤均潤澤私門桃李不同風東籬人去無知巳矯首天涯數斷鴻

○學懶首尾吟

學懶年來苦未能雞聲催促每晨興行親農畝春耕具坐伴兒曹夜讀燈起鳳騰蛟詞不及春蛇秋蚓筆堪憎【日有許事自懶不得耳】勞形碌碌徒爲耳學懶年來苦未能

○綠匯堂新成【自注慶雲書捨後四水所匯新開家塾於上故云】

別館新開綠匯濱蕭然無處著囂塵淸風時作酒邊伴酷暑不欺林下人猶未忘機鷗鳥舞時常得食鴄鶵親天涯故舊休憐我老齒還能嚼紫蒓

○題節婦橋

節婦張汝匡妻顧氏也夫歿年方廿七遂營穴守死艱辛撫孤以例不及旌表因名墓前之橋以永其傳云

北溪髙冢對橋門節婦芳名萬古存暝目終酬同穴志苦心曲盡撫孤恩寒煙蔓艸無行迹澹月梅花有斷魂客子往來休濯足溪流從此不曾渾

○積善寺

望入招提綠樹稠晴雲千頃擁飛樓萬金買地知誰在一雨洗街容我遊竹淨風淸塵不到花飛春去水空流逢僧懶話三生夢共坐蒲團捧茗甌

○和樊郡守懷韻

一身端爲萬民憂百慮千思不盡頭酒薄郡廚春冷淡燭殘鈴閣夜遲畱東南海霧侵孤戍西北邊風徹敝裘萬里轉輸何日了九峯吟賞幾時酬

其二

明時誰敢道時凶可柰東南杼軸空捲地餉夫無處避欺天惡少有時逢小臣效職曾何補聖主垂恩信未窮玉節亭前聞好語捷書頻報貳師功

○樊公名瑩字廷璧常山人仕終工部尙書守松郡不三年而遺惠無窮詠此不特爲其詩也附寫懷原韻二首

日日奔波日日憂鏡中華發忽盈頭靑山有夢不歸去綠水無情彊自畱公館時常粗糲飯行囊依舊木棉裘也知富貴非吾分祗爲君恩未少酬

又

西北頻年值歲凶東南財賦半成空萬方一統𨿽遭際斗米三錢尙未逢減膳共知勞聖慮轉輸誰復念民窮感來便欲抽簪去恐負淸朝教養�

○惜菊寫似董良謨

晚香老懶日相親可柰朝來漸覺陳西子面�鸞鏡月楊妃心怯馬嵬塵寫懷頓覺詩無料解悶還憑酒有神寄語西風看花伴落英堪嚼也堪紉

○人日有感

今年丁未當人日正是春風富貴鄕白玉一枝梅蕋綻黃金三寸韮芽長要令笑語開茅塞仍用題詩寄艸堂共荷聖恩無以報但將白髮照滄浪

○和答林亨大侍講

淸和堂上棹■﹝舟光﹞船小賞庭中玉馬鞭忽接故人千里信如投窮漢萬緡錢懶將貢禹冠頻拂卻笑陳蕃榻久懸舊日緇郎勞問訊麄官原不是詩仙

張東海詩集卷之二終

●張東海詩集卷之三

七言律一百七十首

七言排律三首

五言絕五十首

◆七言律一百七十首

簡丹徒尹同年楊惟髙

舟畱鎭江適太僕丞義與李瑞卿至瑞卿與子同京邸而佑巳者相見之喜不可言諭遂與同遊甘露金山諸處

淮安過遊汝弼兼柬石宗海屠元功主事

壽同年陳廷璉乃翁醫官時廷璉知徐州

送兪仲學歸松江兼簡浦南諸親

賀總戎郭公受敕兼領儀眞等衛

贈揚州揮使顧廷玉

舟中聽吳歌

懷養素王用賓

送僉憲楊惟髙同年兼簡陳邦貴

喜林沂字居魯金華推官赴京待憲

行人慈溪周文濟奉恩詔至松賦以送之

諸孫

贈周徳中同知

壽嘉興程同知

寄朱南安

遊蘇州回作

詠西潭夜月

十一月八日在慶雲書捨之望海樓秉燭書付弘宜

賀漳州太守姜用貞致仕

寄王淸夫

送錢以莊武肅王后也

賀吳章仲子登進士第

送雪航東歸七首

送謝廷圭服闋之京

答仲玉吳君兼簡張茂蘭

再用前韻寄孫先生

墨莊

舟閣竹崗過表侄禇元愼

移桂遂長新葉喜而賦之

中秋

送陳冷庵

次韻畱別

題牡丹

挽義民陸宗秀

次韻答趙應文

贈潘先生

答太常卿翟廷光

寄翟太常

贈毛用中

不赴趙弘濟燈宴

挽湖廣副使溺沒洞庭湖

雅樂軒

再用徐字韻答蕭廷濟

賀侯博士升翰林撿討

挽許參政父母

送陸撫州太守

早春金員外尙徳李主事廷美丘主事時雍過慶壽寺夜話余適不與次韻嘲之

和沈宗能哭子韻

九日送周濟川歸姑蘇兼柬奚元啟

桂闕秋香送陸子秋試

送王廷貴掌南京翰林院事

中秋送宋近仁主事之揚州董漕

送秦主事還南京兼柬王學士

壽邵母

送張貢士

送王淸夫

寄太原同知姜文博二首

城西夜別吳憲副仲玉

次遊山韻

得玉山蔣仲學書

寄陳仲智太守

雙壽

寄致仕張僉憲

送蔣一寧

寄陸廉伯諭徳

送江東之廣東提舉兼柬鄭東谷

柬松江楊別駕

和廣東按察使閔朝英韻

夜雨不寐用前韻

送禮部王希曾還朝

洪都別意送陳粹之僉憲三首

送洪太守兼柬柳同知

送﹖廷器還松江

舟泊泰和與桑民懌司訓夜話

寄陳梓之

送祁大參左遷石阡守和韻

送姚良甫二守之京

贈贑州李推府

謝劉太守寄靈砂丹

送梧州陳太守

贈龍泉司訓吳汝成

寄劉汝深

聞秋官唐君廷貴補福州守寄詩送之

遊大龍山

詠龍泉劍贈張龍泉大尹

贈帝﹖﹖爾璧

辛丑除夕

南安司訓葉先生考滿歸省

遊西華山

水口

諭俗二律

南安府衙始栽竹成化十四年戊戌歲也

金蓮寺二首

金鰲閣

與範進士同宴金鰲閣賦此奉送兼柬黃僉憲

送魯教授江西試官

和金怡靜見寄韻二首

九日再登金鰲閣

南安歸作

。。。。。。

○簡丹徒尹同年楊惟髙

君在江湖要路津我爲南北往來人鶯花曾記三年別鷁舫重來兩度親冉冉靑春欺白髮浮浮綠酒洗黃塵明朝又過瓜洲渡一覽樓頭送目頻

○舟畱鎭江適太僕丞義與李瑞卿至瑞卿與子同京邸而佑巳者相見之喜不可言諭遂與同遊甘露金山諸處

未得長風送客舟老天畱我作淸遊三吳好景歸詩卷萬里長江入酒甌老馬能諳南北路閒鷗不識古今愁明朝又跨雙黃鶴直到金山最上頭

○淮安過遊汝弼兼柬石宗海屠元功主事

同志同年字亦同朝朝聚首鳳樓東吳山涕淚三年別淮海風波此日逢季子自嗟爲客久阮生何用哭途窮尊前一笑皆靑眼又送天涯北去鴻

○壽同年陳廷璉乃翁醫官時廷璉知徐州

烏紗翼翼袂翩翩半是詩翁半是仙﹖夾﹖阝﹖下錦袍三二子寰中花甲幾千年家傳自有君臣藥祿養何須子母錢讀罷黃庭春睡起彭城山色酒杯前

○送兪仲學歸松江兼簡浦南諸親

北來孤客送南還語燕啼鶯似故山垂柳夾堤空靄靄流泉下閘正潺潺會期未卜何時遂吟鬢從教一夜斑南浦親朋偏念我相逢休說道途艱

○賀總戎郭公受敕兼領儀眞等衛

虎踞龍蟠萬世基長江天塹鎭華彛於今筦鑰歸元帥此日絲綸下玉墀奏凱鯨波春浩浩投壺虎帳夜遲遲九重更有恩袍賜光照榑桑第一枝

○贈揚州揮使顧廷玉

英武堂堂顧廣陵樓船隨處狎良朋春花不到淸歌院駐節還依好事僧��廿年常在客平胡一劍擬先登東風歲歲能相會消我端溪墨數升

○舟中聽吳歌

靜眠蓬底聽吳歌憶著農家事幾何計畝分秧時雨足滌場礱米晚涼多牛羊各隊趨荒野雞鶩成羣啄滯禾𨿽在虞廷聞九奏耳根宿習未消磨

○懷養素王用賓【續前集內二首】

內子云養素生日乃十月廿五也遂用前韻作二律俟到家持酒補之

惜春花吐小春餘海上風光最可書度曲韋娘靑玉案吹簫子晉彩雲車時稱隱操誰能識天與遐齡不待需鳳嘴作膠鸞可續明年看弄掌中珠【自注時有鼓盆之戚故云爾】

阿妹歸來稱壽餘諸甥又撿紱麟書關西雀鱣推前輩渭上態羆載後車北海酒尊能自獻南山詩句不勞需花前燕坐看花甲百轉千回一貫珠

○送僉憲楊惟髙同年兼簡陳邦貴

萬山窮處見同年不啻生平骨月緣休訝形容俱老大且憑詩酒漫流連墨華晴灑周臺雨劍影徐銷庾嶺煙爲問廣西陳仲舉如何書札竟茫然

○喜林沂字居魯金華推官赴京待憲

半晴半雨半淸和繡柱靑簾忽我過渺渺乾坤身作客茫茫今古口懸河張翰門外飛花淨範老祠前芳艸多自信惠文冠是鐵此生寧肯負恩波

○行人慈溪周文濟奉恩詔至松賦以送之

日重光彩月重輪民物熙熙萬國春四牡奔馳來節鉞九龍圍繞捧絲綸笙歌北極仁風遠花鳥南荒化雨新最是使星偏照我緋袍抖擻舊時塵

○諸孫

老夫未起聽哇哇姆抱諸孫到小齋案上有書渾不顧牀頭無果旋安排頓忘秋色欺蓬鬢但覺春風滿好懷康樂有言如我意芝蘭玉樹在庭階

○贈周徳中同知

曾�文場第一人幾回驚座吐車茵鳳凰鳴舞眞爲瑞騏驥奔騰迥絕塵魏闕承恩思捧日蘇州別駕獨行春王祥自是三公器何必區區劍有神

○壽嘉興程同知

郁孤臺下筍芽肥西隱山前花半稀此日分攜云北去今朝來唱鶴南飛三年別駕仍靑眼一薦崇階待紫薇東蟠桃新種得相邀幾度看芳菲

○寄朱南安

淇都門外一方舟細話交承與舊遊還我江湖渾自得寄君獄市復何憂四時佳致金鰲閣萬古髙風鐵漢樓爲謝南安諸父老微官寧免素餐羞

○遊蘇州回作

身世孤舟觸處遊煙花三月醉蘇州湖山有意迎靑雀塵土無由到白鷗吳苑隋城浮世夢範祠周廟古風流卻孤陽羨新茶約又把吳川舊酒籌【白注是日宜興來請不赴故及之耳】

○詠西潭夜月【細林山八景之一】

寒月澄潭萬頃波涼風一曲羽衣歌畫船美酒呼龍伯玉曰長生搗素娥鷗鷺灘晴漁火澹芙蓉洲冷露華多秋來直欲通宵醉白晝歡娛有幾何

○十一月八日在慶雲書捨之望海樓秉燭書付弘宜

今比杭州相別時老軀彊健更豊肥充饑巳有新增業禦冷還存舊著衣黃卷漫教諸子讀淸觴時爲故人揮阿宜作縣休憐我須罄丹心答紫微

○賀漳州太守姜用貞致仕

累疏乞歸今始歸髙堂晝錦重增輝塵中碌碌心都懶﹖夾﹖阝﹖下呱呱願不違浩蕩襟期東海老淸髙風味北山薇吾鄕故事依然在拍掌張翰笑陸機

○寄王淸夫

南浦親知別五年作書無暇托君傳五杯酒量渾如舊八鬥詩才不及前曉日叨陪楓陛仗春風最憶竹溪船二三襟佩從遊者肯向云衢著祖鞭

○送錢以莊武肅王后也

武肅勛名五百年後來孫子更稱賢堂堂遺像衣冠古蟄蟄分支譜牒傳洛下風流渾邈矣江南月色尙依肰追思無限傷春意一片花飛點別筵

○賀吳章仲子登進士第

帖報泥金捷報來喜聞丹桂日邊栽九重雨露光門第千載風雲屬俊才馬嚼金銜遊閬苑酒分銀甕醉蓬萊靈椿宜受褒封典綠發忻逢壽域開

○送雪航東歸七首

帽褁烏紗雪滿頭九峯三泖憶同遊芙蓉潑墨靑山曉菡萏飄紅白露秋遠道歸迎端可喜少年爲別不須愁吳淞風景堪乘興無限詩情一葉舟

其二

醉插東籬菊滿頭絕勝飄泊五湖遊一蓬客夢靑山月千里鄕心白雁秋天下縉紳詩贈別雲間故舊酒澆愁懸知桑梓非當計又買春風白下舟

其三

云萍久寓石城頭此日攜書訪舊遊文酒暫拋京國社錦帆髙掛海門秋蒓鱸巳逐林泉樂桂玉渾忘客裏愁只恐靑霄來薦鶚春風又送孝廉舟

其四

靑眼看君正黑頭白章淵藪總交遊魚龍暖躍三千浪鴻鴈寒衝九月秋聯榻巳酬吟裏興孤琴難寫別來愁戴逵只在山陰曲許我還乘雪夜舟

其五

數椽遙寄楚江頭回首鄕關憶舊遊明月疏砧吳苑夕落霞孤鶩澱湖秋賈生未遂陳三策平子何須詠四愁想見蒓鱸髙興在客牕應好問歸舟

其六

琴劍從容出石頭壯懷爭羨故鄕遊九峯三泖初歸客鱸膾蒓羹正及秋彩服登堂君自樂白雲凝睇我深愁思親亦有還鄕會安得相隨共買舟

其七

世事茫茫無盡頭五湖隨處可追遊半生詩酒天涯路兩鬢風霜客裏愁白鳥不知來往意靑山自識古今愁到家雪滿江村夜有興須乘剡曲舟

○送謝廷圭服闋之京

援琴切切不勝情又促官航覲帝京疏雨蒹葭臨水驛淡煙楊柳過江城重看柏府羣烏集竚立梧桐一鳳鳴故舊相逢如有問杏花時節續詩盟

○答仲玉吳君兼簡張茂蘭

一帋書來寂寞濱竹窻艸榻頓生春蜀桐橫﹖夾﹖阝﹖空彈月漢劍懸腰不染塵白玉階前期獻賦黃金臺下定爲鄰張翰自是江東彥聞說淸詩更入神

○再用前韻寄孫先生

懷人獨立瑁湖濱楊柳靑黃又隔春泮水巳誇酬壯志曲江猶是避芳塵吳東明月長牽夢冀北靑山暫作鄰有約年來看花去一杯同舉酹花神

○墨莊

一莊萬卷足良田心事玄中更識玄黑水滿池酣筆興綠蕉千樹染松煙奚超每貨專門業韓愈常損諛墓錢洙泗餘波分入硯還期龍借洗炎天

○舟閣竹崗過表侄禇元愼

北竹崗頭黃浦邊偶然相見極歡然船無熱酒金罍罄盤有生梨玉枕圓白首低垂憐我老靑雲特達羨君賢無端潮信催分手翹首西風斷鴈天

○移桂遂長新葉喜而賦之

百年古桂此移栽舊葉漸飛新葉催春雨深滋生意復秋風又送好香來愛渠傲雪淩霜摻媚我吟風弄月臺公退攜琴坐淸蔭小山歌罷興悠哉

○中秋

南土中秋陰雨多幾回淸賞夢中過月明今夜能如此星散同寅可柰何李牧提兵應我念韓栩得句共誰哦棲棲似怕嫦娥笑獨坐周臺醉叵羅

○送陳冷庵

冷庵先生居柏臺心如鐵石眞奇哉寒泉出竇歸金椀秋露和云注玉杯卻憶尋梅辦詩債也曾立雪待師來尖風急雨江南地洗盡蒼生瘴癘哀

○次韻畱別

千里移家到北京優遊蔗境荷皇明那知白首多年別重與靑雲諸老盟韋曲風光詩爛漫習池酒興字歆傾而今好著金臺景徧寫山川萬古情

○題牡丹

同遊南浦及芳時漫賞名花朵朵奇西子睡餘成巧笑太眞浴罷暉嬌姿檀心香拂緋羅袂金縷光涵白玉卮聞道洛中千萬樹幾家能得謫仙詩

○挽義民陸宗秀

積粟曾將賑一鄕旌門棹楔煥龍光滿期桃李春風治遽夢松楸夜雨涼花落鵑聲啼別院月明鶴影弔空堂扁舟偶過平湖曲試讀穹碑足感傷

○次韻答趙應文

獨坐梅花細嚼冰淸於老鶴靜於僧多應北闕思諸葛未許東吳老季鷹撫景孤吟聊自遣趨時眾醉竟誰醒不堪最是懷君處四壁蛩聲半夜燈

○贈潘先生【自注字歐陽自仙遊縣致仕回故用其祈夢處九鯉湖之事焉】

靑氈白髮壯心違早拂風塵賦式微九鯉無靈眞是夢三鱣有兆亦何依肩輿扶醉桑楡暖口業傳家菽麥肥最喜扁舟時過我金鰲閣上看晴暉

○答太常卿翟廷光

南安老守張東海矮屋西風雪滿顱身世眞如莊子蜨盤飡不壓季鷹鱸誰聞朝報兼邊報自辦詩逋與字逋慚負平生諸故舊何須重問首丘狐

○寄翟太常

報恩寺裏同年會又過鶯花十四番榮辱升沈渾似夢死生契闊不須論孤魂弔月音書斷老馬嘶風意气存寄語淸卿休袖手澹雲疏雨正黃昏

○贈毛用中

二十年前共客途靑眉如畫玉肌膚康莊塵淨紫驑健太華峯髙蒼隼孤壯志定期登一甲文名先巳動三吳何時有約重相會明月髙樓醉瑁湖

○不赴趙弘濟燈宴

城西髙會賞芳年千炬華燈五夜燃錦軸縱邀佳客賦黃柑還與細君傳繡衣行部來畿輔太守移封向酒泉柰我扁舟臥風雨白龍潭畔竹林前

○挽湖廣副使溺沒洞庭湖

昨夜俄聞精衛號思君雙淚濕靑袍兩間正气歸魚腹一綫孤忠托鳳毛端什有人投角黍淸明無土奠香醪扁舟重過湖南道忍對湘流讀楚騷

○雅樂軒

白羽麾開紫塞塵小軒淸樂共佳賓歌殘楊柳三更月歡洽貔貅萬竈春鼉鼓逢逢嚴節奏犧尊灩灩較奇純優遊盡是君王賜南望神都稽首頻

○再用徐字韻答蕭廷濟

玉河堤畔步徐徐撲面楊花飛雪如春事巳看隨水逝宦情徒自向空書匡時有策心常壯卻老無丹鬢易疏寄語荊溪蕭進士相思又是月明初

○賀侯博士升翰林撿討

攤書獨坐綠槐陰忽報侯芭擢翰林鳳闕承恩春浩浩虎闈談道晝沈沈諸生總是靑雲器四海爭傳白雪吟東閣絲綸應入手未容華發滿朝簪

○挽許參政父母

黃髮相看八十餘淸時同拜紫泥書稻香南畝扶藜杖花滿東園駕板輿仙夢同遊乘翠鳳宦途聞訃解金魚道山髙塜埋雙璧宿艸淒迷益嘆吁

○送陸撫州太守

小陸文章最所奇一麾出守大江西應聞畎畝歌岐麥無復閭閻飯糝藜泮水春深看鯉化訟庭雨歇聽鶯啼禦屏此曰題名姓竚看靑霄降紫泥

○早春金員外尙徳李主事廷美丘主事時雍過慶壽寺夜話余適不與次韻嘲之

良宵無幸聽云和程史閒看對嶽珂納納乾坤人自老悠悠今古事何多春回短褐憑誰送客厭寒氈不我過從此蓬門更深揜小齋題作獨吟窩

○和沈宗能哭子韻

十里緘書寄九齡滿椷都是斷腸聲生來不作嬰兒態死去深懸父子情亭下玄文惟是艸塾中絳帳爲誰迎扁舟載酒婁江上獨記當年歌濯纓

○九日送周濟川歸姑蘇兼柬奚元啟

九日鄕心正郁紆送君況復唱吳趨但將靑鏡照華發孤負黃花共紫萸文字縱令人激賞功名且任鬼揶揄到家爲問奚元啟何事經年不寄書

○桂闕秋香送陸子秋試

貝闕璚樓倚泬﹖﹖寥木犀香暖夜迢迢靈丹曰在渾無覺沈水鑪閒不用燒白帝帳前方旖旎素娥窻外轉飄颻東吳小陸乘風到帶得歸來滿錦標

○送王廷貴掌南京翰林院事

白玉堂中偉丈夫獨攜文印向南都百年禮樂歸編帙四面江山入畫圖李白酒船乘月泛謝安棋局掃云鋪八磚花影休髙枕綸閣相將屬大蘓

○中秋送宋近仁主事之揚州董漕

中秋時節景偏新禪院空廷集縉紳共賞團圓今夜月可堪離別故鄕人幽並涼雨思歸切淮海停雲入望頻聞說東南方苦潦到時急爲濟斯民

○送秦主事還南京兼柬王學士

錫山詩社重南州中有奇才秦少遊美價連城眞趙璧神光貫斗舊吳鉤春風催起乘金榜秋日相逢倒玉甌莫說明朝分手別天涯獨客正多愁

又

望鄕頻倚仲宣樓況復題詩送舊遊彩筆錦箋空寫恨紅亭畫舫不知愁夢回落月蛩聲夜興入西風鴈影秋若見玉堂王學士爲言重理釣鰲鉤

○壽邵母

麻姑笑坐紫鸞車夜過東陵舊相家白玉壺中傾竹葉靑雲堂上醉萱花九還漫煉終須就六甲才周未足誇更報兒郎好消息曲江騎馬試烏紗

○送張貢士

南燻庭院雨疏疏漫與張翰倒一壺名姓巳登天府錄行程又逐漢關符陰陰楊柳啼黃鳥欵欵蜻蜓點綠蕪好問嫦娥月中桂髙枝還肯與君無

○送王淸夫

京國交遊幾許人惟君於我最相親靑燈每其家常語綠酒頻澆世俗塵斥澤鷦鷯羞奮翼康莊騏驥尙逡巡於今巳屬孫陽顧早踏春風謁紫宸

○寄太原同知姜文博二首

太原別駕姜文博底事平生酷好書萬里關山頻致簡五更風雪獨巾車烏皮幾當千金璧白練裙輕百斛珠凡筆愧非王內史徒勞注想欲何如

其二

璧雍襟佩玉京塵徒步從遊獨我親紅燭颭風詩艸定紫毫飛雨墨花新梵王宮裏松陰夜郭隗臺前艸色春翹首東吳望西晉六千里外各傷神

○城西夜別吳憲副仲玉

少小相隨鴈接行分飛雲路兩茫茫十年君作乘驄客一第吾慚司馬郎白簡冰霜心獨赤靑衫塵土鬢先蒼今宵又是城西別秉燭相看似夢鄕

○次遊山韻

艸玄亭下老楊雄此日登髙興不窮渺渺帆檣孤鳥外離離城郭淡煙中六朝人物嗟何在二陸文章亦是空獨有斷碑傳姓氏剜苔漫讀兩三通

○得玉山蔣仲學書

故人書自玉山來細認緘題手自開怪問道途淹歲月驚看筆札出風埃陸云自是三吳俊百里原非龐統才後會未知何處是再三展讀幾裴回

○寄陳仲智太守

遙聞五馬出行春麥隴桑陰動浹旬泮水紫芹云靄靄圜扉碧艸雨津津輕舟健馬迎新使美酒淸詩會故人黃霸年來將入相京華卜第欲爲鄰

○雙壽

憑闌南望鳳凰臺欲向君家把酒杯二老生辰先後接九重恩誥一齊來丹丘琪樹連枝發玉井靑蓮並蒂開聞道好音相對笑褒封將及到三臺

○寄致仕張僉憲

長安西第出塵樓暮飲朝吟憶舊遊別去西京逾十載可憐一日抵三秋團魚無復朝回饌舞鶴猶存壁上橊縱是回仙也頭白浮名何必絆浮漚

○送蔣一寧

長安花柳少年遊今日重來未白頭流水三橋通舊宅夕陽雙■﹝土答﹞對髙樓姓名巳入山公啟詩句應須水部畱十載塵冠看拂拭淸風不愧栢臺秋

○寄陸廉伯諭徳

前書未到後書催千字曾無一字回可是云泥眞隔絕每臨風月獨裴回退朝俗務新詩債出郭淸遊舊酒醅啼鳥嚶嚶在髙樹可曾側耳一聽來

○送江東之廣東提舉兼柬鄭東谷

十年別去蜀川路萬里相逢庾嶺陰年齒幸同憐我老宦途暫屈惜君深莫輕南海煙嵐地總是東坡舊墨林況與鄭虔爲伴侶時時沈醉共髙吟

○柬松江楊別駕

松江別駕楊夫子九載書勞得暫歸頭上烏紗新白髮篋中黃卷舊朝衣金門還許陳三策玉勒應須從六飛東海老生偏感徳棠陰深護舊漁磯

○和廣東按察使閔朝英韻

攜手河梁又欲分九重天上覲明君一杯梅嶺今宵雨萬里金臺舊日云驄馬還迎前柱史白鵝卻付右參軍此行東閣應推轂投筆班超著戰裙

○夜雨不寐用前韻

擁衾不寐夜將分飽聽秋聲在此君金紫深恩慚舜禹文章虛譽笑機云東南海道頻勞使西北邊塵尙駐軍最喜甘霖蘇久旱章江新綠漾湘裙

○送禮部王希曾還朝

萬里相逢鬢巳星孤燈夜雨話魚城客程嶺外初歸馬宦況江東老步兵鈴閣幸同今日醉冰衙不減舊時淸淒涼又說明朝別更上周臺望去旌

○洪都別意送陳粹之僉憲三首

遙想滕王閣上筵送行冠蓋半同年珠簾細雨飛晴晝金甕晴虹噴碧天作記何須論王勃抗章寧肯媿梅仙若持馬鬣天瓢去還念西山乞雨篇

其二

千里章江西北流憑將此語到洪州官期自計九年滿民意常懷百世畱夜雨圜扉靑艸徧春風泮水紫芹稠同年若問張東海庾嶺梅花伴獨遊

其三

屢約行期未定期錦囊先貯百篇詩爲官自笑黃金盡養性能令白髮遲畱撫蒼生天有意送歸紫閣水無私平生長劍今將試莫使遼陽久駐師

○送洪太守兼柬柳同知

摵摵秋聲撼井梧篝燈鈴閣辦詩逋專城舊識洪興祖別駕新來柳仲塗無志我甘淹皂櫪有言君可伏靑蒲南安嶺上梅花雪道遠無由薦一壺

○送﹖廷器還松江

鄕裏故人能遠過慚予宦業竟蹉跎黃金依舊靑氈冷烏帽從新白髮多爲政未能驅孟虎艸書何用博羣鵝到家爲說歸來計司馬僑頭聽棹歌

○舟泊泰和與桑民懌司訓夜話

鸂■﹝氵鵣﹞沙邊夜泊舟故人尊酒話綢繆十年北海鵬風小七日南山豹霧稠甘旨關心遊子恨文章傳世丈夫羞袖中何物崢嶸甚卻是任公舊釣鉤

○寄陳梓之

北往南來事幾多朱顏綠鬢近如何得閒且與酒爲伴有興莫教詩作魔不信終南開快捷方式自甘砥礪障頹波贈行艸字三千紙只爲深情不博鵝

○送祁大參左遷石阡守和韻

隨天行止樂天眞嶺有舟航海有津薇省衣冠殊念舊石阡雨露頓更新淸詩自寫陶岑興直道難趨衛霍親聞說郡齋幽絕好靑松綠竹四爲鄰

○送姚良甫二守之京

靑衫同作縉雲郎漂泊東南各一方舊事都成今日夢壯懷不減少年狂江潮秋色供詩料嶺海蠻煙避劍芒京國故人如我問塵纓久欲濯滄浪

○贈贑州李推府

黃花時節故人來柰此魚城酒釀梅話舊也須三日醉流年不計二毛催江山佳勝金鰲閣梧竹淸深舞劍臺嗟我與君俱是客登髙隨處且裴回

○謝劉太守寄靈砂丹

去歲淒肰苦病纏靈丹到手巳安肰不愁白髮三千丈且說紅顏八百年鑿開五嶺爲平地俯弄三光飛上天東海泓肰如酒盎與君醉賦紫霞篇

○送梧州陳太守

麟圖初剖守蒼梧文武兼才大丈夫憲府春風瞻鸑鷟轅門夜月擾於菟致身謾取封侯印報國先攄服遠圖百粵兩籓關隔地幾多頑礦待洪鑪

○贈龍泉司訓吳汝成

三間柿葉萬株蕉寫盡羣書更寫騷半世靑氈甘冷淡數莖白髮任飄蕭韓歐門下源流遠李杜壇前勛業髙嗟我無端懷舊故帝﹖﹖泉江上水滔滔

○寄劉汝深

屢約遊山久未諧山靈應笑事多乖白雲明月徒淸典短屐輕輿負好懷遙憶金尊雙舞劍誰提鐵筆一鑱崖劉郎更與桃花約三月春風正自佳

○聞秋官唐君廷貴補福州守寄詩送之

紫宸朝罷見除書舊友新乘五馬車滄海月明天蕩蕩關山春到雨徐徐芭蕉影轉黃堂靜茉利香浮繡合虛愧我兵曹素餐吏麟符何日換金魚

○遊大龍山

故人同上大龍山油幕髙張霄漢間鵰沒西江流潦白鴈回南嶽斷霞殷【葉】濂溪風月還如在鐵漢音塵似可攀自笑醉翁今果醉靑天亦爲一開顏

○詠龍泉劍贈張龍泉大尹

拜命南來路七千深山狠石試帝﹖﹖泉張華昔日能先見雷煥當時豈浪傳丰獄舊埋光射斗延平變去浪掀天如今莫作蟠泥計多少蒼生望沛肰

○贈帝﹖﹖爾璧

春山此日過庭趨千里曾誇汗血駒分手靑雲異南北畱心黃卷惜居諸臨池揮翰常驚座剪燭論詩每啟予禮寺元方應佇待鳯凰池上曳長裾

○辛丑除夕

出守南安歲四除喜今無復病相如屠蘇酒共同僚醉郁壘符教屬吏書長子東吳營祖業二郎北闕候宸居送窮文字無心作窮漢原來不富餘

○南安司訓葉先生考滿歸省

十年不見白頭親音問只憑來往人宦迹喜從今日滿客途重問舊時津潘園花暖肩輿穩庾嶺梅酸口味新占斷乾坤眞樂事何須勛業畫麒麟

○遊西華山

三載約遊西華山興來今日始躋攀參差樹影靑雲上遠近泉聲白石間韓愈有詩題玉井陳搏無室煉金丹我來何用論今古落日肩輿共醉還

○水口

龍母廟前山水奇兩山髙束水奔馳左瞻■﹝山截﹞嵲獅頭闖右撫陂陀象鼻垂老眼縱觀天地畫閒情聊和古今詩前騶欲發還畱止又過禪林讀舊碑

○諭俗二律

鬼俗巫風漸覺瘳皇華驄馬有嘉猷埽除數萬土水偶省費百千豚犬牛時節報祈循禮制閭閻疾病問醫流濂溪書院庭前艸暖霧輕煙綠正稠

其二

二月從師八月休野師端只爲身謀讀書大義全拋棄訟諜浮詞苦應酬顏子髙資盲禮樂董生篤學廢春秋從今舊俗堪湔洗矻矻窮年事講求

○南安府衙始栽竹成化十四年戊戌歲也

郡署從來無个竹今年四月始移栽虎斑龍角參差見鳳管鸞旗雜沓來涼影舞風當燕寢淡香和露落深杯使君最喜能醫俗公退從容看幾回

○金蓮寺二首

羣峯簇簇擁金蓮孤寺亭亭坐綠煙不見紅衣浮水面恍疑翠蓋舞筵前大千世界浮沈夢太乙眞人自在眠最是濂溪深爾愛舊遊蹤迹巳茫然

其二

金蓮寺裏屋三間後戶新開正對山巖壑都將淸景獻竹梧先送翠陰還縱教沈醉三生夢消得浮生半日閒更欲問僧開磴道白雲深處結詩壇

○金鰲閣

金鰲髙閣四圍山碧艸中流一水環天地與人成勝槪衣冠畱客寫淸閒髙低畎畝秋風裏遠近檣颿夕照間好雨時來驅瘴癘梅關今日是仙關

○與範進士同宴金鰲閣賦此奉送兼柬黃僉憲

故人意气蓋南州遊我金鰲閣上頭筆陣忽驚山雨至歌聲不放浦云流大蘇久習炎蒸苦小範長懷廊廟憂若見西江黃叔度爲言華發正悲秋

○送魯教授江西試官

堂堂文獻大江西君去持衡定不迷徐孺湖邊秋月霽滕王閣上楚天低璞歸和氏終須識馬遇孫陽不待嘶若過廬山看瀑布好賡白也舊畱題

○和金怡靜見寄韻二首

玉斧曾將寶月修歸來何事漫多愁丹經慚負張平叔白髮甘爲馬少遊浩浩風波何日定茫茫天地此身浮好來醉我麻姑酒鶴背吹簫穩似舟

又

十載音書百度修飛鴻無便祗增愁安西幕府誇新策薊北琳宮憶舊遊白屋誰憐靑艸沒靑山不逐暮云浮西風一棹兪溪道來醉黃花倒玉舟

○九日再登金鰲閣

金鰲髙閣嶺雲邊回首長安路七千時節巳驚重九過酒杯莫厭再三傳黃雲繚繞香秔畝翠蓋凋零老芋田太守但祈民共樂縱無萸菊亦陶肰

○南安歸作

一官去作南安守六載歸來東海翁塑像建祠民俗厚登科致仕聖恩濃故園禾黍無新業諸子詩書有祖風獨對孟光林下醉交遊何處更相逢

○送某平樂守

君侯去作平樂守地接三湘帶九疑四季天時多暑濕千年土俗半華夷道鄕祠廟風煙古帝舜旗裳日月低銅鼓何須問雞卜聖恩未許久棲遲

○送範參政之廣西

昔年曾共縉雲司淸摻髙標是我師流水光陰驚忽過浮雲蹤迹本無期垣酉甲第今新主窻外丁香只舊枝且盡都亭一尊酒蒼蒼八桂隔天涯

○贈雲溪封君

禦堤飛燕落花餘幾度曾迎長者車和气蒸人浮玉醴新詞向我吐瓊琚行吟自得閒中趣恩寵又頒天上書從此布衣都換錦五云深處覲宸居

○送原都禦史安撫荊襄流民

重臣承詔下鑾坡荊楚流民屬撫摩艸莾頓開新郡縣風塵不到舊山河競耕棄土謀生足始脫窮途感徳多應是瑰辭紀功徳髙崖千尺爲公磨

○送石宗海僉事提四川學政

五色龍章敕一函遠將天語教西南山川無復登天險艸木都沾化雨覃諸葛祠前頻薦豆相如橋下懶停驂同年此別何時會且對黃花共醉酣

○登遼古城

初試春衣脫敝裘攜壺重上古城遊望窮燕薊數千里感慨遼金四百秋玄武諸關山北拱靑蛇一道水東流長風忽起吹烏帽還憩禪房捧茗甌

○二月八日初度【永平馬上作】

今日老夫初度日邊城獨客倍傷心一家妻子燈前話兩鬢風塵馬上吟棠杖傳聞如舊好松楸定擬長新陰自嗟自度誰同飲東望蘆峯雪正深

○次舊僚嘉興施漢章韻二首

歸舟五月發通津腰帶橫金命服新苒苒光陰雙短鬢茫茫天地一閒人庭前剩種陶潛菊扇底全無庾亮塵寄我嘉禾溪上句年來詩律更通神

又

飛梁千尺駕通津頓使魚城气象新上下樓臺因舊迹往來輿馬憶前人靑雲題柱誰無志仙襪淩波卻有塵城上金鰲髙閣在傅枹伐鼓祀江神

○送戴良佐還太倉兼簡陸內翰

一年一度客金臺颿勢常隨鴈往來此夜紅樓聽雁語明朝白薴爲君栽故人意气詩千首遠道風煙酒一杯爲報婁東陸夫子停雲瞻望正裴回

○蒙川館燕別何宗易

澗回磴轉上層巒古殿沈沈艸樹寒黃竹簟涼眠醉石紅螺杯酒洗流湍淸風自足娛張翰明月何須笑謝安一曲陽關齊拍手紫霄萬里穩乘鸞

○與兵部濮主事話別

故人相見眼偏靑連日追陪幾醉醒�嶺奔馳眞騕裊當筵歌舞假娉婷寫殘素紙三千卷飡盡黃花數百鈴橫浦橋頭卻分手歸來明月滿空庭

○過湖口晨起有懷南安

矯首南安感舊遊茫茫葭菼隔重洲六年自媿無恩及百姓何須有淚流庾嶺生涯通晝夜周臺風月自春秋故人若問張東海依舊綸竿伴白鷗

○與提學侍禦司馬通伯

麟去無蹤老鳳喑寥寥誰和紫陽琴丹心自許乾坤識白髮何愁歲月侵柏府霜寒秋烮烮杏壇風暖晝沈沈扁舟不棄張翰醉一泊松江話古今

○贈浦憲副宗原

人生七十古來稀況見曾孫著彩衣豸角昔曾千气象鳳毛今又繼光輝九天雨露恩常洽三禮宗風願不違湯餅會中應有我靑春同試賜袍緋

○贈盛文衡先生

艸角持文謁後塵於今四十六回春聞言泣血先公遠撫事驚心後輩陳鄕裏無虞還自慰詩書有種未全貧霜�相對頻酬勸自笑林泉見二人

○贈劉克平

一个吟身十畝間抄書看畫自消閒百年塵事如雙陸三月風光又牡丹不用艸玄期後世且須浮白醉南山張翰久謝冠纓縛買得扁舟任往還

○送璞講主住持延慶寺

鶴城蘭若名延慶憶我少年頻往來夜月竹窓晴翠舞春風花檻牡丹開肩輿重訪三生石手筆空餘半壁苔今日璞公能起廢老松新長出塵埃

○白龍潭寺佛閣成

白龍潭寺聽雷處昔我二郎曾此棲燈下縱渠連夜讀壁間容我醉時題雷翻碧海三春雨龍引靑雲萬丈梯今日又添新傑構佇看飛下一丸泥

○宜興之張公洞景最幽勝予甞有詩曰寄語遊人休浪過洞名原是屬張公今再以此詩往督之

張公洞主寄書來分付閒雲老石苔莫放俗塵輕點污祗容詩客暫裴回巢松白鶴將爲馬夾道紅桃倘可媒巾舄未知何日到小山髙興付深杯

○戶部員外江原一同過慶雲莊因懷南安之會賦此

樓船同過慶雲莊忽憶南安舊醉狂舞影歌聲驅筆陣珠光玉潔落詩囊靑雲爲客江山異白日催人歲月忙寄語夕陽南去雁張翰正在水雲鄕

○寄南安

別吾舊治巳三年黎庶應須勝卻前樵牧綠林無暴客弦歌黌捨有英賢金鰲閣上元宵宴橫浦橋頭端午船聞道今秋更丰稔未知斗米可三錢

○丁未端午早夢侍講林亨大與一同官而年少者攜幼子過我情好甚洽方飲景星樓上卽別去時亨大歸省於閩因兒輩書聲而覺以詩記之

十年不見林亨大萬里孤舟一夢來玉面同官眞俊傑彩衫小囝尙嬰孩景星樓上方酣飲秀野橋頭又促回忽聽書聲驚夢覺空庭曉日照蒼苔

○送西林寺淨心性空長老入院

慶雲橋北西林寺鬱鬱靑蓮控白龍時有淵明尋酒社今煩支遁振宗風鐘聲遠撼二江浪塔影晴搖九朵峯不怕石頭山路滑老夫杖屨日從容

○萬柳莊爲滁陽朱揮使賦

聞說滁陽萬柳莊行行十里綠陰涼起居不放蟬聲聒攀折當思馬足忙陶令門前新景物亞夫營裏舊風光平生笑殺桓司馬空向江潭嘆夕陽

○送嘉定李吉夫進士

靑簾繡柱練川船忽過衡茅話昔年客邸壺觴鄕語共禁城鐘鼓宦情懸慈恩寺裏花迎馬郭隗臺前劍倚天此去蒼生應滿望春風進和卿云篇

○答南安舊同寅韓推官馭民

昔日同寅十數人韓侯於我最情親一襟霽雪梅花國千里長風榕樹津會面難期渾似夢緘書欲寄獨傷神遙知西爽軒前酒空付歌兒玉面春【自注梅花國榕樹津皆南安所有也詩中道及兩心自知之耳】

○廣東孫壽九齡寄書至

萬里忽逢孫九齡傳書細話故人情梁鴻憐我頭先白韓愈相看眼更靑鐵漢樓頭春色好金蓮山上月華明令人夢入梅花國卻恨誰家玉篴聲

○送潘廷俊任廣東徳慶州州同知二首

少年同醉鹿鳴歌今日相看鬢欲皤老我歸田空歲月羨君仕路任風波梧江東注海無際梅嶺南來春更多聖主安民重州郡好隨徵詔上鑾坡

其二

之官徳慶過南安觸我老懷千百端鐵漢樓頭風烈烈金蓮山上月團團髙崖巳鑿羊腸路巨石俱銷雞腳灘君肯攜壺尋舊迹梅花國里正淸寒

○和答吳憲之繡衣

茫茫四海盡知津何必停輿更問人萬古江山渾是舊四時花艸自更新浪言不信舟移壑拭目驚看虱似輪賴有南臺眞豸史丹心不負致君身

○客有誦予昔在淮安與異知縣詩者今止記其二句用爲次聯足成一律以寄畢

鳴笳擊鼓憶當年攜手西湖上畫船酒气蒸霞眠畢卓墨花飛雨舞張顚眞王祠下叢蘭露漂母磯頭蔓艸煙今日相思隔千里空餘白髮照靑天

○冬暖

一冬天气暖如春除夕將臨更駭人細雨浮萍潛鯉躍輕雷宿艸蟄蛇伸洪鑪獸炭徒誇富陋巷鶉衣未覺貧欲向梅花問消息不知桃李巳爭新

○送戶部尙書郎建寧彭萬里還京

西北邊儲聖慮勞東南塩筴屬英髦鷺袍曉濕淮揚雨鷁舫夜衝吳越濤萬里通商無滯劵百年宿獘見秋毫歸來敷奏鑪煙裏白玉階前荷寵褒

○寄鷓鴣叟褚克用

童稚情親五十年共將白髮照靑天當時華屋蒼煙裏此老淸名黃浦邊鸚鵡才髙誰與賞鷓鴣聲苦自堪憐還須放棹竹岡曲艸榻茆堂共被眠

○贈明齋

羣邪相引入迷途失卻當年照乘珠要識本來眞面目須從暗裏著工夫澄潭風靜微波斂碧落云消片月孤欲淨理融眞性得故吾端復在今吾

○題明皇貴妃對奕圖

深院紋楸對玉環三郎用智失防閒爭邊不識潼關險得路焉知蜀道難對面雌雄奚待決轉頭成敗實相關當時一著輸幾處不料胡兒冷眼看【家傳文集俱不載此律見於北京淸和酒館顧文僖公跋其後云此東海老年伯詩史也以精工諧謔稱者奚啻河漢】

○失題十七首

重陽將近好天气天上故人同此遊當面好山眉獻秀抱村流水鑑涵秋蒼顏自對黃花笑綠酒能銷白髮愁自信乾坤於我厚何須重聽雍門周

別後桃花十五春江湖天遠獨情親短檠還在心如舊長劍時磨﹖更新弋木甘棠頻換主滁陽苜蓿屬何人寄來一握淸風扇好爲南荒埽熱塵

京國交遊二十年紅顏相對巳蒼肰雙旌暫向西江去孤劍還畱北斗邊林下可無眞孺子塵中應有舊梅仙翰林羅老煩相問著得新書第幾篇

曾共西林笑語來小窓幾見菊花開金函忽自湖南到玉節又從天上回雪馬冰車行道苦狐裘貂帽稱時裁心知最有羅含舊莫惜臨岐倒一杯

孤鴻渺渺夕陽邊回首虞山路四千歲月無情新白髮風雲有迹舊靑氈蠹魚不入吟詩稿鷗鳥相隨載酒船試向三髙祠下泊一杯還酹水中仙

都門長嘯拂塵衣鄕思迢迢宦況微桃李門墻新進滿桑麻墟裏舊交稀霞城臥聽金雞唱雨洞吟看玉蝠飛只恐平生著書手未容持釣老漁磯

堂堂英武範將軍玉陛金階重世勛南苑僕姑頻中的西番撥叱更超羣錦袍耀日重瞳顧文綺裁云內帑分滿眼交遊俱俊傑直廬淸曉坐論文

承恩天上有佳期暫向親庭捧壽卮落葉拂衣秋漠漠飛雲引目路遲遲催人白髮時難緩報國丹心劍自知我在鴛班當拄笏春風爭看鳳來儀

秋陰漠漠雨絲絲酒熟花香可賞詩黌捨卯君將欲去玉堂坡老不勝思越山明月孤鴻遠潞渚斜陽匹馬遲應有無端春艸夢郵筒頻送往來詩

牧羊仙子宿煙蘿騰踏紫雲時一過卻老不須千歲藥太平同和萬民歌眠羊何處云連野渡虎無蹤月滿河聞道使君眞得訣於今白髮巳無多

客舟曾過簰溪道喬木參天識世家義不拾遺稱長者孝能肯構豈浮華彩衣羣舞書香遠烏帽髙峩聖澤奢玉笛山頭騎鶴去不勝矯首淚橫斜

仙李傳芳今幾葉軒下亭亭雙桂抽千尺金臺玉露夜九重玉殿金風秋影橫日月參差見香噴乾坤遠近浮惹得嫦娥同一笑小山空自詠淹畱

稽山鏡水毓詩僧一讓應堪敵四靈彩筆輝輝扶佛日紫衣落落驗緇星天晴蜃气連滄海夜靜鯨音徹洞庭且詠白雲三萬頃絕勝傾耳聽風鈴

安山道士寄詩來又見黃花五度開司馬正當興禮樂季鷹聊自避塵埃一輪明月三江水萬里淸風百尺臺北望悠悠思無限相逢且覆掌中杯

城隈分手七年來忽�題緘手自開悃欵孤忠懸白日蓬松雙鬢走黃埃神駒出水原無價鳳鳥不鳴空有臺屈指交遊星散盡九峯斜日自銜杯

鶴城西畔獨憑髙忽接輶車下廓廖蕭散情懷陶靖節幽深詩句楚離騷江山搖落秋逾靜鴻雁歸來燕去遙邂逅且■﹝扌棄﹞今日醉明朝回首隔雲霄

吳淞江口海之堧聞說畱侯世業傳屯戍孤城無百雉延師黌捨有三鱣晴沙自葺袁崧壘曲埼誰維呂政船帖帖鯨波無个事髙歌長劍倚靑天

○予居春坊之右廂者月餘寂寂無偶適李瑞卿至與居左廂故舊之情切劘之益兼得而備至喜幸之深賦此見意

官舍沈沈絕塵俗萍蹤幸此同棲宿燃燈相映兩窓紅泚筆平分半池綠尊中美酒取次斟架上奇書更互讀驊驑騰踏萬里云附尾之蠅亦追逐

○贈曹以寧【摘句曹安字以寧正統甲子舉人任武邑教諭】

著書只欲明忠義垂橐何曾計有無

○自題近視

肉鎖雙瞳一望迷讀書須是把頭低路逢故舊初難識筆落花箋或反題先代太師歐六一當朝學士宋潛溪自慚駑鈍非良驥也與麒麟一樣蹄

◆七言排律三首

進士卞華伯奚元啟用齊字韻聯句因掇其遺韻

天趣軒小酌聯句

○進士卞華伯奚元啟用齊字韻聯句因掇其遺韻

玉河堤畔跨靑驪蹀■﹝變﹞香塵再四嘶涼吹蕭蕭收宿雨遙空泄泄散晴雨﹖夷主人延客供山茗詩老畱題徧赫蹏林藪號煙驚虎豹滄溟跋浪縱鯨鯢王喬謝俗初成道西子來吳甫及笄百里飛甍迷復道九霄傑閣壘駢枅陰何見此渾驚愕李杜聞之亦慘淒方信二公鳴世鳳苦吟我獨觸籓羝迂疏深愧才何用癡絕應遭俗所詆千古韋編空矻矻半生縫掖自媞媞宸居有約陳三策學海無邊測一蠡每許淸髙淩古栢何能醞藉似春荑錦堂銀燭屏搖雀玉椀淸冰箸凍犀回雪舞童身�鳥遏云歌妓領蝤蠐興來健筆頻頻埽吻燥甘瓜屢屢刲又向張灣理歸棹漫從燕市買行烓明朝執手紅亭別舊路愁人碧艸萋渺渺澄江飛斷鴈亭亭落日噪寒蜆回思難弟心如結喜祝慈親齒更齯三十年華身正壯四千道路面成繄才髙不讓題鸚鵡劍瑩時還淬﹖後辛鳥﹖鵜莫以縹囊誇月露好於紫塞埽塵﹖﹖工詩成自合承簪紱圭璧寧容雜甑窐傾蓋交情抵膠漆贈言有味勝餳食﹖弟千鈞弩矢君須重休逐兒曹妄射鼷

○天趣軒小酌聯句

天臺林僉憲克賢黃亞卿孔昭謝祭酒鐸時成化丁亥春正月在京聯

天趣軒中樂事並【林】偶憑文字訂交盟【黃】風流地主雲間彥【謝】眞率賓僚浙右英【張】賜沐尙當余假在【謝】開筵試把好懷傾【林】大兒宛轉彈魚麗小子趨蹌誦鹿鳴【張】香粵刻痕詩促就【黃】花枝傳鼓令催行興吞湖海風煙闊【謝】胸洗塵氛冰月淸【林】樹杪落霞天欲瞑墻陰殘雪夜猶明【張】競吟忽漫成長句【黃】欲別仍畱不盡情【林】豈爲儒林添故事要令人世識升平【謝】聯鑣載得淸歡去禁鼓冬冬巳報更【黃】

◆五言絕五十首

棠溪景

畫虎

曹操觀碑圖

白頭

百舌

騎鯨圖

漁舟

薜荔

觀貢白鼠

觀貢猨

沈翁一拙

畫景

畱別江西詣公

道中口號

攜琴圖

乘槎圖

寄徳慶管知州二首

舞劍

贈張汝欽

寄張茂蘭

聚愛樓四詠爲克勤賦

謝五加皮酒

題畫

遊金山寺僧官出紙索書遂以四句破俗並寫唐宋詩數首云

送李衡州

松隱寺夜泊

寄南安沈照府

題淩霄

贈西林慧上人若不能解打十大界尺

甞論世無神仙如伯夷叔齊可謂神仙也巳信筆一絕

失題

○棠溪景

悠悠下村路望望皆煙樹何處讀書聲山禽忽飛去

其二

潮去閘頭淺潮來閘頭深淺深渾有定不似世人心

其三

登登度西岡恰與詩人會歸鳥下幽叢斜陽在岡背

其四

白鷺宿寒塘寒塘浸明月懊惱少年心分明鏡中■﹝雨上彗下﹞

其五

滄海明月來古戍行人靜驚見顚張書滿地藤蘿影

其六

落日下荒墪漁舟競來泊沽酒更相邀煙波有眞樂

其七

橫岡春艸深牧牛牛易飽短笛兩三聲歸來山月皎

其八

前岡新路捷後岡舊路長負薪歸長路捷路有豺狼【言近而指遠】

○畫虎

羣虎人所畏人怒羣虎戮試看堂室間坐臥斕斑褥【可爲酷暴者戒】

○曹操觀碑圖

曹女乃能孝曹公胡不忠千載一樽酒只酌娥江風

○白頭

春來又春去無計爲畱連鳴鳥亦頭白誰能長少年

○百舌

休恃黃金喙間關巧弄聲幽篁巳垂實老鳳欲來鳴【小人退則君子進固一轉移之機】

○騎鯨圖

一自騎鯨去靑山幾度春江南好風月都屬後來人

○漁舟

木落潞河秋西風射敝裘久遊囊橐盡惟有釣魚鉤

其二

數罟時罩罩輕舠任飄飄不投五十犗安得載山鰲

○薜荔

宋徽宗時朱勔領花石綱有龍鱗薜荔一株費銀二千兩偶見薜荔感而賦

薜荔長龍鱗相看似可人聖朝無艮嶽那值二千銀【有規諷意】

○觀貢白鼠

白鼠黃金精將迎萬里程若將勞費計千里馬猶輕【隱寓不貴異物賤用物之意】

○觀貢猨

通臂能探果愁眉似失羣明廷不爾愛只愛李將軍【所寶惟賢寓諷意】

○沈翁一拙

刻畫棘端猴新封萬戶侯沈郎惟一拙甘自老林丘

○畫景

輕舠載酒去雪後气偏饒梅蕋將春信依稀到六橋

其二

浪起舟且發風來水自開不須過橋去涼思在髙臺

其三

艤棹荻花灣相期且未還不須愁日落明月在東山

○畱別江西詣公

送別章江門何須折楊柳天涯去住情春風幾回首

○道中口號

昔從此路來今從此路去東海舊綸竿還掛珊瑚樹【此老胸中不爲世俗系如此】

○攜琴圖

抱琴日行野綺囊不一解只恐荷蕢人亦是知音者【賞音正在此輩】

○乘槎圖

博望使遐方歸來歲月長仙槎如可馭何不報劉郎【一掃千古荒唐之說】

○寄徳慶管知州二首

故人不相見三度梅花春梅花最淸白寫寄見情親

其二

庾嶺梅花國盈盈天下白君從嶺上過借問曾相識

○舞劍

髙臺舞長劍埽盡萬山塵不似鴻門宴空懷猜忌人

○贈張汝欽

孤舟泊柳陰邂逅一論心玉帶河頭水此情應共深

○寄張茂蘭

別離無遠近不見只生愁安得靑雲路常時並轡遊

○聚愛樓四詠爲克勤賦

樓對績溪山羣峯聳晴靄樓頭聚愛人相看終不攺

其二

樓俯績溪水潺湲日夜流樓頭聚愛者華發共綢繆

其三

僂環績溪樹面面長蒼翠樓頭聚愛人時作連枝會

其四

樓近績溪石石鏡明於鏡聚愛樓頭人照面照心性

○謝五加皮酒

領得五加酒全勝九轉丹舉杯才入口老態變童顏

○題畫

松聲響玉琴淸風灑葛巾忽驚天籟動江月夜初心

○遊金山寺僧官出紙索書遂以四句破俗並寫唐宋詩數首云

遊徧金山寺都無一句詩詩中寫不盡只許此心知

○送李衡州

李君廷美福州人由進士仕刑部員外勘事江西忤權貴意貶衡州判予與舊好遇於途作此送之

入市獨持衡羣販交惡憎持衡不可棄甘心郊外行

○松隱寺夜泊

爲愛寺名好歸舟逗晚過我眞松隱者可柰俗緣多

○寄南安沈照府

白髮慈親健靑春諸子賢堂東公事暇髙枕且陶肰

○題淩霄

吟風百尺松淩霄千歲石一翁處其間相對無愧色

○贈西林慧上人若不能解打十大界尺

世間貓捕鼠誰知鼠捕貓會得个中意何須面壁勞

○甞論世無神仙如伯夷叔齊可謂神仙也巳信筆一絕

服食求神仙何如孤竹子一食西山薇萬古當不死

○失題

雙劍黃金飾曾隨我馬徵匣中連夜吼可是海波驚有錢且沽酒莫買南山田勾引催租人惱亂�風煙

●張東海詩集卷之四

七言絕二百八十二首

詩餘二首

詞五首

六言絕三首

◆七言絕二百八十二首

失題

寄金陵王尙文

芥辣雞口占

送趙弘濟春試

寄錫山鄒逸人

臺城

謝郭總戎惠海味

謝人遺鶴

舟中與司馬侍禦夜話

送張秀才虞諮之京

送張維亨之沂州

王中捨蘊和所畫團扇

題畫

題畫贈張憲副廷芳

下第次姚公綬春興雜詠韻

訪人不值

胡陵城

五月朔雨中對菊

詠梅二首次韻

李貞伯寄索催荷花之作次韻奉酬

畫松

西浦盟鷗

古祠異迹爲王廷秀寺正賦

郭文通畫

分梨詞送客

書童志昂詩後

簡王廷貴亞卿

寄鍾狂客

儋州載酒堂

天駿弟小星槎

懷天駿第二首

陳摶像

羅袍

感興

蛇酒

五色鸚鵡

魏受禪碑

姜太守廷器惠竹絲簾

答瓊州李貳守

贈寫神者

兪舜卿僉憲許柑未送詩以促之

杜鵑行二首

舞劍臺送客

送客

曉行

仙茅

喜晴

講中庸

懷友

送下第友人

偶題

送杭州別駕陳鼎升之任

天寧寺尋卞郎中華伯不遇

潯陽圖

送魏雷州孔淵

元宵

晨起

方文美畫

葡萄

晚坐

六心菊

元宵賞燈

送孝子陳思堯歸山陰

和韻畱陳公甫

送別駕陶質夫之京

卽事懷彭從吾方伯

詠盆梅

漂母祠

端陽競渡

讀宋史二絕

次江員外題壁韻

詠紙鳶送陸文質之京

春日偶成

聞南安立生祠

聞丘時雍除蘇州太守作一絕俟見而呈之否亦當寄也

夢與柳宗疇同遊石竇詩以記之俟便乃寄

淮安簡呈屠元功主事

簡呈石宗海主事

再用韻

過沛縣寄濟寧知州祝廷瑞四首

魯橋南見麥

欲至濟寧訪過太朴冬官途遇工部張克謙飲驛舟中至暮不果見太朴作一絕記與克謙相見之偶肰也

兪仲學號橘隱來濟寧訪壻予以橘語戲之

和謝編修題菜

東昌書所見次姜中書立綱韻

題舒溪漁隱卷二首

至張家灣柬陳嘉謨冬官主事二首

道中索書者甚夥有涉水攀舷拜索懇至者餘皆執筆應之至河西務將登陸而舟師又以十紙請予旣爲書作四句自笑云

同都諫張裕夫致齋太廟夜書千文贈之系之以詩

寄陳永叔

送客

寄友

勉鷓鴣叟

題屈原圖

寄鄭蕃先生

壽程夫人六十

題榮壽捲

題謝文暉畫

題太白像

題鶯鶯像

。。。。。。

○失題

歸舟獨宿劍灘濱夢想明窻一�塵寄語金陵李太白醉披宮錦共何人

○寄金陵王尙文

司諫王郎我舊知薛逢詩句李憨棋曾從虎口中間過贏得歸來兩鬢絲

○芥辣雞口占

貍膏金距鬭風流輸卻山東百二州不若委身辛辣地先生扶醉注春秋

○送趙弘濟春試

聞說桃花競笑春玄都道士又更新好攜三尺靑鸞尾去掃平津閣上塵【有爲】

○寄錫山鄒逸人

歌吹當時上鳳臺忽驚三十五年來題詩欲問城南杏肯爲詩翁白髮開

○臺城

不捨姦雄卻捨身下愚愚甚甚啇辛佛家多少波羅蜜不救臺城荷荷人【似謔而有警】

○謝郭總戎惠海味

東海先生久住人品甞識得味偏眞爬沙跋浪橫行者都作將軍甕盎珍

○謝人遺鶴

將軍不遣鶴乘軒卻送書闈墨沼邊老我歸來靜相對洛陽長嘆最堪憐

○舟中與司馬侍禦夜話

短燭淸尊話世情幾回失笑幾回驚黃梅積雨今宵霽猶有行人惡月明【用意如此詩可苟作耶】

○送張秀才虞諮之京

東樓風雨杏花寒狼籍春衫酒未幹醉裏催詩驚遠別憑將此去報平安

○送張維亨之沂州

瑯琊臺下看新晴聽得陽關第四聲千樹梅花滿地雪也應難比使君淸

○王中捨蘊和所畫團扇

素紈團扇王郎畫竹石霜柯慘淡中謂是誰家舊時物幾回烮日幾涼風

中國古無折扇甞見王秋礀記元初東南夷使者持聚頭扇當時譏笑之我朝永樂初始有特僕隸下人所持以便事人耳及倭國充貢太宗徧賜羣臣內府又仿其制以供賜予天下迨徧用之而團扇革矣今江南惟婦人猶存其舊題團扇因著折扇之緣起雲

○題畫

江上新涼霽色開綠雲樹杪見樓臺老漁未肯拋蓑笠還恐輕雷送雨來

石磴縈紆直又斜上方臺殿隔煙霞孤舟倚岸無人渡啼鳥聲中自落花【語工】

云杉如薺屋如蚶詰曲溪流瀉碧潭獨立小橋吟不盡插天晴翠太湖南【自注爲蘇州李太守廷美舊契題語甚峭拔】

○題畫贈張憲副廷芳

山水情懷軒冕身抗塵終不混流塵西湖十里梅花月來伴扁舟載鶴人

雲山蒙董石陂陀閒坐船路看綠波悵望佳人渺何許竹枝聲斷夕陽多【是詩家語】

○下第次姚公綬春興雜詠韻

春月

春露

春夜

春晝

春山

春柳

春燕

春蜨

春艸

△春月

捲幔閒看月滿輪海棠枝上一鉤銀黛眉畫得渾相似祗恐嫦娥解妬人

△春露

柳眼花腮濕暗添無邊靑紫競穠纖茂陵誰解相如渴未賜金莖一滴沾

△春夜

半亭涼月落花香剪剪輕風颭燭光杜宇一聲春夢醒鄕心千里客愁長

△春晝

落花飛絮促光陰倚徧東風傷客心欲試靑衫無酒伴城南艸色自深深

△春山

靑染螺鬟春又歸巖花徑艸靄斜暉謝公自有登山屐誰向閒門踏蘚衣

△春柳

搖曳東風百尺絲多情渾不系分離明朝走馬天涯去誰向郵城折一枝

△春燕

春雨秋風底事忙棲身自欲向昭陽誰憐江外初歸日巢壘未成空繞梁

△春蜨

曾向滕王畫裏尋春園一見動人心東風吹醒南華夢翹首天涯憶故人

△春艸

帶雨和煙色更深天涯遊子思難禁弟兄況隔一千里夢繞池塘夜夜心

○訪人不值

茫茫滄海雨浮萍多謝風波偶合並別後相尋不相見風波依舊是無情

○胡陵城

漢楚英雄逝水東蕭蕭荒壘幾秋風金戈鐵馬酣爭地付與尋常負耒翁【感慨】

○五月朔雨中對菊

濕云如夢雨如塵庭菊抽苗覺漸新試看枝頭靑蓓蕾含香有待探花人

○詠梅二首次韻

香滿江南數百州一枝冀北更風流禦溝堤上今宵月添得淸光浸玉樓

十載含酸待易牙預將雪艷壓春花不容俗客探消息獨倚淸風鶴外沙【句新沙字更押不過】

○李貞伯寄索催荷花之作次韻奉酬

水國芳菲正此時玉容莫負錦囊詩秋聲只在蟬聲裏早褪紅衣怨阿誰

○畫松

大廈連云覆九州島山樗社櫟亦旁求道邊有个長松樹誰爲工師一洗眸【蔽賢者誦此有愧】

○西浦盟鷗

吟美淸風綠水塘白鷗時拂茭荷裳年來不獨忘機事一个閒身亦自忘

○古祠異迹爲王廷秀寺正賦

千載靈祠異迹存傳葩薦藻自晨昏巫咸有語傳神意只福忠臣孝子門【意好】

○郭文通畫

嚴無相以圖索題曰此郭文通之畫也文通江南人宣徳間充內供奉食錦衣鎭撫祿宣廟甞面促之畫不卽執筆以死怵之對曰苦書樂畫寧死不能艸艸上爲霽威

水气漫漫浸碧山奇峯佳木有無間小窻獨坐窮周易不見春風不出關

○分梨詞送客

碧玉盤堆白雪梨與君舉手卽分離請君試把梨心嚼个个心酸知不知

○書童志昂詩後

雪貌霞裾一美人只將遺佩寄情親湘臯有路無由見幾度東風艸自春

○簡王廷貴亞卿

金陵棋墅舊風流一著秦師百萬休何事先生牢自戒只將六籍佐皇猷

○寄鍾狂客

狂客別來音信無定應騎馬入皇都嶺南盡有佳山水莫向君王乞鑑湖

○儋州載酒堂

載酒堂前艸幾靑東坡贏得古今名若教時宰知公論悔不當初作從伶

○天駿弟小星槎

玉河東畔小星槎穩系扶桑看日華吟渴何愁■﹝酓欠﹞無酒舉頭東海浩無涯

○懷天駿第二首

海國茫茫獨鴈飛仲宣樓上又斜暉杏園春信催行李好制燕都遠客衣

倚天長劍重須磨越砥鵜膏今若何聞道有人占北斗雙龍紫气近尢多

○陳摶像

西華山中愛睡臣何曾睡過百年春爭如驚枕惺惺者終作乾坤不朽人【正論】

○羅袍

鴨綠羅袍魚口開重教補綴不須裁眼前多少鶉衣者太守眞慚襪綫才【美翰不忘民隱】

○感興

平生渾未識丹砂赤土時將向客誇忽悟自家丹一寸辰州尢更隔天涯【如此則仙爲妄矣】

○蛇酒

誰封仲虺醉鄕侯獻納春風百病瘳欲向尊前問消息當時弓影是邪否【二十八字直與毛穎傳爭奇】

○五色鸚鵡

韓子文章百世名如何亦羨鳥光榮雕籠繡幄香風暖得似荒山野水情【此莊子諭犧牛意】

○魏受禪碑

白馬之盟久巳寒大碑深刻盡髙官就傳典午爲文體莫寄遼東管糼安【詩史】

○姜太守廷器惠竹絲簾

分得黃堂一丈簾淸風碧沼浪纖纖鶴鳴晝永文書靜不放沈煙出畫檐

○答瓊州李貳守

長帽仙翁海外歸乾坤隨處更忘機阿媻饒舌論春夢老子從知夢亦非【出坡意表】

○贈寫神者

此予在南安時作蓋云寫神者之難得似耳近來假名作艸字者多甚人乃謂爲此而發誤矣艸書縱假亦何害耶我全不計之錄付弘宜使知所自

隨處丹靑寫我神故人相見問何人於今百十張東海只有元來一个眞

○兪舜卿僉憲許柑未送詩以促之

南海黃柑未見分舉杯空望嶺頭云元宵燈火相將近空手歸來惱細君【善謔】

○杜鵑行二首

杜鵑云是古帝魄臣甫何辭再拜勞卻怪天津橋上叫叫將白眼稅靑苗

思歸長喚不如歸地老天荒知喚誰卻喜居庸關上喚喚將胡騎去如飛

○舞劍臺送客

舞劍臺前梧葉飛蕭蕭涼思欲侵衣天涯萬里孤鴻遠且對黃花醉落暉

○送客

梅嶺無梅空有名憑將何物送君行金鰲閣下橫江水爲近源頭徹底淸

○曉行

曉行梅嶺鷓鴣啼艸樹蒼涼路欲迷莫道哥哥行不得馬蹄南北又東西

○仙茅

庾嶺仙茅舊有名隨時采服可長生使君昨日才持去今日書來乞墓銘【可以解貪生者之感】

○喜晴

連日雨聲今日收乾坤依舊是淸秋髙歌莫放行雲過恐作三江百粵愁

○講中庸【自注南壇齋宿聽李瓛孫瓊講】

齋居雨坐夜何如茗盌鑪燻聽講書問我舊筌都忘卻一江春水自遊魚

○懷友

懶展殘編倚小窻竹風灑面睡魔降懷人應是人懷我目斷蘼蕪燕子雙

飛花渺渺送春歸忽漫鉤簾對夕暉竹下小池雙翡翠銜魚飛過綠苔磯【眼前景人道不出】

○送下第友人

歲月如輪春復春屈伸何必問蒼旻今年得意看花者多是前年失意人【語不刻而意獨至】

○偶題

何處竹枝歌一聲片帆渺渺度空明溪橋曲岸人孤立芳艸閒雲萬種情

空蒙山色晴還雨繚繞溪流曲又斜短杖微吟過橋去東風滿路紫藤花

○送杭州別駕陳鼎升之任

蘇公堤上柳依依聞說年來巳半稀君向春風好培植莫教庭院獨芳菲【托物寓訓甚佳】

○天寧寺尋卞郎中華伯不遇

天寧寺裏訪詩仙又躡飛雲過霅川畱得新詞耀新景杏花搖艷碧羅天

○潯陽圖

琵琶聲斷夜如何應是靑衫淚不多誰信當時魯男子半窻殘燭照雙蛾

客散琵琶巳過船詩翁兀坐一枯禪畫工薄幸輕妝點狼籍春風最可憐

○送魏雷州孔淵

參橫月落轉銀河未盡秦靑一曲歌分付更開三百甕與君沈醉未爲多

○元宵

老夫不飲醉元宵歌舞聲中坐寂寥賴有天涯舊知巳梅花香澹月輪髙

○晨起

牡丹零落雨聲嚴燕子來時懶捲簾階下決渠人報嘉新栽竹長兩三尖【亦甚淸麗】

○方文美畫

花落春歸客未歸仲宣樓上倚斜暉故園遙在三江外綠徧蘼蕪燕子飛【風味宛然】

○葡萄

使車無處立奇功大宛歸來獻艸龍遺種於今徧天下茂陵冷落幾秋風

○晚坐

蝙蝠交飛蚊正喧夕光延我飯前軒明朝又有明朝事不用燃燈且早眠

○六心菊

六朝人物六朝心紅紫紛紛滿上林輸與當時彭澤令都將收拾付淸吟

○元宵賞燈

元宵燈火宴西園舊酒新詩障夜寒縱飲不妨連日醉白頭林下一閒官【自注是日飲十年陳酒故云】

○送孝子陳思堯歸山陰

萬里歸來一老身百年情事始能伸何須浪說遼陽鶴不及山陰子母親

○和韻畱陳公甫

分付輜車且莫巾臨川道上有輕塵平生怪煞荊舒老多讀詩書少識人

○送別駕陶質夫之京

雨雪新春甲子晴鳴笳擊鼓發官程禁城到日花如錦白玉階前拜聖明

○卽事懷彭從吾方伯

驛路春風催馬蹄獨醒人亦醉如泥從吾亭上人千里獨嗅梅花坐日西

○詠盆梅

盆裏移來庾嶺春柔枝不稱雪精神莫將桃李輕相比要識畱侯似婦人

○漂母祠

劉伶墳上坐吟風漂母磯頭奠酒鍾眼力還髙蕭相國能於餓莩識英雄

○端陽競渡

畫鼓紅旗送彩舟健兒八百競中流誰知有个停橈者閒倚江山第一樓

○讀宋史二絕

女中堯舜豈虛名惜也垂簾月晝明後世春秋誰秉筆應將斧鉞示儀型

一株薜荔二千銀買得中原萬里塵縱有龍鱗長風雨不知艮嶽屬何人【自注前一首乃臆見如此未知能合天下後世之公論否也俟執春秋綱目之筆者采擇焉】

○次江員外題壁韻

綠楊門巷酒旗招共醉松江月一瓢卻被梅花沿路笑郎君兩頰暈紅潮

○詠紙鳶送陸文質之京

百尺東風舞紙鳶無端聲到別離邊人生自是無根蒂卻被功名一綫牽

○春日偶成

盤礡乾坤萬古心無由輸寫彊登臨蜂房晴日蛙聲雨都付先生自在吟

○聞南安立生祠

休說生祠與去思素餐懷愧已多時歸來東海煙霞裏不把浮名白鳥知

○聞丘時雍除蘇州太守作一絕俟見而呈之否亦當寄也

我向北來君向南未知何地接幃幨綠楊啼鳥蓬窻午先報離情寫一函

○夢與柳宗疇同遊石竇詩以記之俟便乃寄

夢裏同遊過水濱空空石竇碧苔春自無劉阮風流債不見桃花艷冶人

○淮安簡呈屠元功主事

賈生年貌賈生才聖世渾無絳灌猜自是詩人多水部嘲吟風月過淮來

○簡呈石宗海主事

淸江浦上會同年笳鼓頻催過壩船回首淮南戀風景淡煙疏雨杏花天

○再用韻

相逢艸艸惜流年共醉燈前蘭玉船還約木犀花發候長安珂馬共朝天

○過沛縣寄濟寧知州祝廷瑞四首

沛邑才過望濟陽河流淺澀覺途長故人此際應思我髙詠淸風燕寢香

別後吟髭半染霜襟懷無復舊時狂琳宮梵宇金臺下回想淸遊是夢鄕

塵編消遣坐蓬窓不覺春歸燕子忙千里黃花無寸艸有情何處齅花香

心事搖搖欲話難髙樓何處可憑闌匣中三尺淸冰在不向人前一浪彈

○魯橋南見麥

久旱淮陽無麥苗濟南忽見翠翻濤客懷深爲蒼生喜欲典靑衫醉一瓢

○欲至濟寧訪過太朴冬官途遇工部張克謙飲驛舟中至暮不果見太朴作一絕記與克謙相見之偶肰也

肩輿十里綠楊陰飽聽黃鸝送好音津吏忽傳官舫至一尊聊話故人心

○兪仲學號橘隱來濟寧訪壻予以橘語戲之

古人云橘不踰淮何事於今過濟來還駕長風賦歸去洞庭千頃洗黃埃

○和謝編修題菜

東風裊裊扇遊塵生意菁菁未是貧釀得黃虀三百甕故人細嚼見情眞

○東昌書所見次姜中書立綱韻

千百饑民走渡河爲聞齊魯麥苗多不知亦被連年旱了卻公私有幾何

○題舒溪漁隱卷二首

紫笠靑蓑綠竹竿舒溪石上坐荒寒幽情盡付滄浪詠寫向菇蒲葉上看

春水桃花雙鯉魚老姜新酒付行廚丁寧童子休輕剖甫裏先生恐寄書

○至張家灣柬陳嘉謨冬官主事二首

才離艨艟又僦車客行巳喜近京華元龍是我同年契濯足淸醪肯爲賒

麻衣歸去又重來月色團員四十回蕭颯吟髭今半白故人相見莫驚猜

○道中索書者甚夥有涉水攀舷拜索懇至者餘皆執筆應之至河西務將登陸而舟師又以十紙請予旣爲書作四句自笑云

山陰老嫗初惜扇得價重來不與書我怪右軍胸次隘隨求隨與又何如

○同都諫張裕夫致齋太廟夜書千文贈之系之以詩

元龍跳躍墨池云十五年前曾許君今夜始能酬舊約淸齋不必換鵝羣

○寄陳永叔

樓上先生不下樓酒尊詩卷自優遊從他白日無情甚縱爾淸閒也白頭

○送客

綠楊紅杏碧蘿天長篴短簫催畫船日暮酒醒人巳遠空教啼鳥怨流年

○寄友

去年今日棘闈中文筆相輝气吐虹今日思君更千里獨憑軒檻遡長風

○勉鷓鴣叟

丈夫應不厭幽棲窓下詩書天上梯只恐靑春易拋擲落花撩亂鳥空啼

○題屈原圖

香消蘭蕙暮云深宿莾蕭蕭徧水潯歌罷離騷見漁父坐來聊話獨醒心

○寄鄭蕃先生

文采風流鄭子眞乍交渾若故交人歸舟風雨相思夢多在釣灘煙水濱

○壽程夫人六十

鳳冠昔日謁椒房袖惹天家萬壽香更待數回花甲轉重來拜獻九霞觴

○題榮壽捲

靑雲軒冕白雲居醉看黃花靜看書不用仙人飡玉法悠肰自過百年餘

○題謝文暉畫

靑衫烏帽走黃塵孤負溪山幾度春今日爲君圖畫裏妬他風月屬閒人

○題太白像

錫宴璚林荷寵光蹇驢馱醉任斜陽誰知醒後狂猋起老淚吹殘滴夜郎

○題鶯鶯像

張生薄幸悞嬋娟狼籍東風幾百年爭似竇家雙白璧心懸日月照遺編

○梁園賞花四首

鮮飆破陰陰復霽柏屏槐蓋凝花气牡丹闌珊芍藥芳錦雲遮花畱靑帝

花柳相依魚鳥親乾坤容我醉吟身錦箋彩筆風流句囊括城南十里春

冷泉亭下洗遊塵濃綠嬌紅鬭獻新不用揮金酬地主且須釃酒賞花神

綠陰時顫落花風相送鶯歌勸酒鍾滿眼韶光須盡醉明年此會與誰同

○題黃菊爲劉職方賦

天驕牧馬大河東何事嫖姚未奏功籬下幽花有深意也披金甲戰西風

○過境山憶中書天駿弟

是山俗呼耿或作景予天順乙卯秋與天駿同登閱碑文乃作境肰碑文亦不甚可依據舊志果何如

昔年同上境山顚日色微茫入暝煙今欲登山誰是伴蓬窻獨坐一淒肰

○過徐州

成化丁酉歲徐兗大潦蓋古來之所罕聞也予十月過之樹腰長根須正水痕耳賦一絕記之

潦退水痕山樹腰蒼生魚鱉又枯焦黃樓太守能知否厄運重逢第幾遭

○瓜洲逢計廷玉同渡江宿玉山樓下敍話達旦

前行久矣又同行遲速無常莫算程握手江心增感慨玉山樓下話深更

○冬至日鎭江道中

萬戶笙歌長至日一蓬風雨遠行人買魚沽酒俱收市且自煎茶洗客塵

○臺郡葉太守寄文賀壽賦此志謝

瑯函仙語出天臺白鶴靑鸞特送來付與諸郎歌且舞恍肰身世醉蓬萊

○郭總戎率僚吏餞予於查山初發矢有雉驚起於麥隴繼發一矢雉卽斃眾驚喜而賀予口占一絕

查阜前頭雊雉肥一飛白羽錦離披轅門競爲將軍賀帖帖海波無是非【自注公建牙金山所以備海道之倭也】

○○謝趙弘濟進士攜酒至兼簡丁編修

潘安原是種桃徒冷淡寒香不足娛獨有柴桑陶靖節西風時復一提壺

○翰林編修丁原敬屢約不至作此問之

別後相期屢負期多應中酒苦吟詩獨餐雞黍花前坐好鳥嚶嚶知爲誰

○與雪崖葉都憲飲於弘濟園亭先有待姬而卻之聽葉景陽秀才彈琴二首

錦樹西風啼栗畱小春天气亦風流水亭又聽南燻調人在蓬萊第一州

一團柳絮久沾泥百尺東風吹不飛笑殺揚州杜書記馬蹄踏月夜深歸

○題畫二首

晴雲暖護玉樓臺簾幙重重掩映開拂面東風桃萬樹令人錯認是天臺

檢點殘編坐碧窻不知庭外桂花黃廣寒宮裏三千樹別是天家一種香

○秋夜送沈文禧還金陵四首

去年此日秼陵遊並轡同吟桂子秋今日忽逢渾舊好江城酒薄也藏門﹖龜

吳下張翰豈戀魚江東沈約尙閒居祥麐瑞鳳非凡物會見來儀自玉除

絡緯寒螿相間啼孤鴻又過小樓西故人欲別難爲別一夜秋聲思轉迷

明月流光落硯池濡毫漫寫送行詩悠悠離思萬千種惟有天涯明月知

○題畫

烏帽緋袍美丈夫慣將霖雨潤焦枯閒來何處堪垂釣不向君王乞鑑湖

○飲於紫薇堂偶作

堂上歌聲紅芍藥堂下花開芍藥紅送將春色又歸去綠酒金尊莫放空

○題石橊圖

槌碎江邊黃鶴樓橊皮零落有誰收於今畫裏重相見縱是回仙也白頭

○題三鶿圖

葭菼風輕揚頂絲水淸沙白立多時眼前淸白自如此何必傍人說三思

○題魚龍變化圖

輕舟短棹看初陽行到魚龍變化鄕寄語蒼生休渴望普天甘雨送丰穰

○題黃菊

菊有佳名獨擅芳九重天子禦袍黃遠臣得見窮山里正想氤氳滿眼香

○題大士

黃金殿下淸卿筆白華山前大士身忽肰出現金蓮寺不墮人間萬刼塵

○喜客至

吟風弄月臺前艸爲見客來靑更好載酒頻過莫問奇眼中盡是尋常道

○寄節推韓馭民

金尊銀燭醉西堂舞袖翻風拂雨涼今夜相思對明月計程應巳到南昌

○赴榕樹灣避暑道中口號

觸暑行行將避暑左右烝徒汗如雨何如髙臥北窓風時與聖賢相對語

○寄大行人姚世昌使暹羅二首

芙蓉江上餞東風梅嶺南來望去鴻聞說近來消息好海波一碧玉壺空

郡衙襦袴兩孩提也辱先生一命題爲報近來粗識字時分風栗覓霜梨【自注辱世昌教吾幼子弘圭弘玉作對句故也】

○得姚世昌之報

報道吾家第二郎淛闈簾外踏秋香又馳行李趨金闕此際相將過大江

○贈筮師陸以誠

紅塵市裏碧雲簾靜對鑪燻翫易占尺短寸長渾不計炯然天地一明蟾

○飲陳千兵於云封寺

云封寺裏避遊塵歌舞蕭娘卻是眞萬疊江楓渾是醉醉眸疑是艷陽春

○平梅嶺二首【自梅嶺南五里至南雄北二十五里至府治翁病其隘險鑿平甃石遂成坦途】

梅關新甃磴層層步入雲霄不覺升昔日鹽車垂耳者四蹄風雨足奔騰

廿五里街如砥平東西行李往來輕寄聲海外諸番國王道平平正好行

○寶珠山【自注頂員如珠兼產土珠其形如之故名】

近治江山巳徧遊獨遺此景古城陬酒霞墨雨從今到應使山靈笑點頭

○旭山亭【自注嶺上有九日山神甚靈異因合九日二字名亭】

九日山前十月遊黃花紅葉最宜秋𨿽然未盡三公醉也向禪林捧茗甌

○資壽山【自注秀拔尊峙如象虎蹲踞下有寶乘寺】

上猶城外白雲扉此日曾來一解衣爲見子衿聊問訊春風幾度紫薔薇

○鴨子湖【自注在南康縣南其中有峯故名】

紅光明滅龍珠巷綠水彌漫鴨子湖十里春風迎去旆一庭松影叫提壺

○曲江張九齡祠【自注公有開辟梅關之功故立祠祀之旣而益以二亭乃撤云封寺中所有也】

瞻衮亭連禮錫亭曲江俛首伴山僧於今獨立雲霄上無復梅花怨不平

○寶積寺【自注在南安府城外水南濱江】

十笏禪房十笏臺香煙花气共裴回叮嚀莫放遊塵到點破窻前紫翠苔

○又和東坡韻

腹怕饑兮身怕寒空盂老衲每相關滿頭霜露聽雞唱一入空門不得閒

○典教寺【自注在縣西南二里】

城南野寺啼鉤輈分明喚我踏靑遊又值提壺苦相勸東風今日醉遨頭

○舞劍臺【自注在金蓮山林樾下翁甞餞客於此令舞劍於亭因名焉】

舞劍臺前傾玉壺梧桐花飄雪片麤且須沈醉休言別別後相思萬里途

○蘇步坊【自注在縣治東以宋東坡南還至田如鰲六經堂畱題故名】

東坡過此偶行行此地遂畱蘇步名何事章惇瘞毛骨子孫羞認是先塋

○過烏岐鋪

白莾黃茆沒馬頭萬山深處見孤郵平生正爲多岐惑聞道烏岐更可愁

○庭湖

雁過衡山又北飛梄遲湖上稻梁肥蘇卿郝使今何在嬴得往來無是非

○芝艸

佛剎靈芝呈上瑞黌宮舉子破天荒西方也服中原化相送英賢佐聖皇

○遊虎丘寺送別【自注坐萬頃云閣上此閣舊名千頃云取坡翁詩語也今易之以萬云】

海湧峯頭萬頃雲天風鵬背忽逢君此行巳是蓬萊客袖得還丹與我分

○過梅嶺【自注嶺蓋張丞相遺迹過嶺而南道傍多古松相傳云皆公手植今觀之皆舊物誠不易得也】

鑿山開道曲江公古廟遺墟艸莾中我有瓣香無處祝裴回松下遡吟風

○七月廿一日再過梅嶺

去年騎馬黃沙嶺正在燕山北盡頭今日又從梅嶺過八千里路思悠悠

○九月廿二日家人插橊花梨花口號

重陽節後西風來梨花橊花爛熳開爲憐黃菊眞可愧冷淡含香待雨催

○爲桂花芙蓉雪冤

南安木芙蓉多大樹千葉不減牡丹芍藥土人以其開當八月正瘴癘之時故惡見之桂花亦然作詩冤之

天香幽艷應時開豈作山鄕癘鬼媒寄語土人休浪怪正堪相對倒金杯

○題遼海

郁藍波接郁藍天主聖臣賢又宴肰欲問吾家在何許鶻飛盡處白雲邊

○題弘善寺壁

好山圍遶老僧居碧玉環中一紺珠塵鞅偶來分半榻便忘身世在寰區

○瑉玉池付金蓮寺僧爲香鑪

平平艮嶽黍離離拾得龍眠洗玉池付與山僧作淸供兔毫深椀對吟詩

未龍眠李公麟有洗玉池東坡銘之及徽宗取人內故用其事

○惜母山新路詞二首

惜母山前龍母祠畫船送客黃金卮從伶休唱陽關曲只唱新開石路詞

傍水綠山石路縈昔時犖確今時平伊誰鑿者文知縣千載行人有頌聲

○謁文獻祠

遠上梅峯九轉螺曲江祠廟郁嵯峨悠肰俯仰人千載舊石消磨名不磨

○送張靖州

記得相逢其食桃花開徧十三遭此行若到玄都觀應被劉郎笑二毛

○題芭蕉二首

穠綠叢中吐茜紅直從盛夏到深冬於今始信王維畫能寫當時雪裏容

休說髙臺月與風芭蕉花發半年紅也能妝點庭中艸都在濂溪意思中

○送景方還南京

黃金臺下見秋風回首鐘山意萬重寄語秦淮樓上月歸來還與故人同

○補舊羅員領

鍼綫殷勤補舊羅細看墨迹酒痕多如何不肯輕拋擲曾聽南燻帝舜歌

○補紅褐衣

毳袍紅褪著多年重命鍼工細補聯卻憶當時舊襦袴慈親手眼夜燈前

○足夢中句

讀罷離騷鈴閣臥蒼龍挾雨窓前過起來一笑足前章東山紅日車輪大

第二句乃夢中作蓋余不能記而止記此耳是夜與弘至講離騷而弘圭輩亦歌大風章故首句云

○四兒作對句賦此

我方幼穉能作對武庫先公向客誇今日弘圭亦如我不勝感舊淚橫斜

○五兒六期口號

弘玉今年巳六期嬌癡未肯事詩書卻來戲弄如椽筆攪我淸風翰墨池

○聞造樓船甚麗余明年歸必在嘉興或姑蘇相見矣喜而先此寄諸賢弟

三貞坊前巨彩船筆牀書卷煮茶煙何時東海先生醉水調歌頭三百篇

○書懷二首

東海先生懶學仙饑時得食倦時眠年來欲試揮鋤手弱水蓬萊盡種田

饑時得食倦時眠卽此修行玄更玄說此修行渾不省卻從方外覓神仙

○兩訪施同知漢章不遇

兩度相尋兩不逢馬蹄金穀醉春風誰憐寂寞蓬窻客坐對沙鷗落照中

○歸途望西林寺■﹝土答﹞

西林古■﹝土答﹞勢淩霄是我門庭碧玉標歸馬尙懸�五堠行人先指讀書巢

○蘇州別駕周徳中以余致仕居間而稱神仙太守作十絕復之【有跋另錄】

歸休太守似神仙布被蒙頭日宴眠卻怪門前來熱客馬蹄踏破紫芝煙

不入淸都不混塵吟詩落魄任天眞蘇州別駕何須問元是縉雲司里人

詩不求工字不奇天眞爛熳是吾師歸來東海煙霞裏時復髙歌攀桂枝

官居南郡二千石詩詠關睢三百篇衮職慚無一字補虛生六十又三年

單車夜走楡關雪五馬曉衝梅嶺煙南暑朔寒俱歷徧老歸林下荷蒼天

著書手段美犁鋤負郭腴田亦半蕪只把心田付諸子且耕且讀自支吾

東吳山水亦淸幽小舸輕輿到處遊更有故人園更好不妨連日醉淹畱

巳具桐棺尋樂丘不關榮辱任浮休傳家只有書千卷付與兒孫自討求

古今何處有神仙鶴駕鸞驂總浪傳莫信空同鄒道士刀圭入口亦徒然

歐陽自號無仙子卓識眞知冠古今弱水蓬萊在何許愚夫白骨紫苔深

○丘時雍太守詩來答予東海舊綸竿還掛珊瑚樹之句再用一絕復之

東海珊瑚百尺髙綸竿穩掛坐看潮潮來潮去乾坤老付與諸郎自釣鰲

○自況二首

十載南安一醉翁歸來潦倒鬢飛蓬故人又寄醉翁倚如跨靑天鶴背風

倚山髙樹帶疏蟬淨掃風軒散發眠老子平生無長物陶詩一卷枕頭邊

○寄南安蔡經府

相逢閩友厭閩音蓮幕先生動我心接得南安書一紙年來應恐二毛侵

○史教授

桃花落盡楊花飛別後還應添帶圍昨日姑蘇臺上望洞庭山水思依依

○送髙進士赴京

聽雪聽風過半春江南楊柳尙含嚬一枝折贈仙郎去好做調和玉燭人

○寄胡九萬二首

詩景詩朋雙美具多因酒困廢吟哦別來最是關心處軒外靑山瞰綠波

淒風挾雨滯歸舟孤負歸期信宿畱借問昨宵東閣下果烹雞黍待來否

○寄九臯胡兄

重重樓閣護秋陰剪燭談詩坐夜深一棹歸來重夢到信知還有不忘心

○送胡文肅歸洪橋

白頭偏感渭陽詩況見諸孫玉樹枝黃浦洪橋舊時路殷懃送爾不勝思

○寄李顒若賢壻

李郎耕讀浦云邊繞屋魚池二頃田珍重教兒從小學外家卻有舊韋編

○訪陳宗道不遇

風捲秋陰放晚晴到門不見主相迎更無好興題凡鳥祗對靑童說姓名

○訪王文奎不遇

倚棹西風訪子猷不知何處縱淸遊欲期同賞東林寺從此令人興盡休

○除烏柏樹作詩問之

臺上十圍烏柏樹不知曾否見當時光風霽月將何似千載悠悠系夢思

○題桃紅拒霜花

小亭深坐錦云窩老我重來景更多臨水芙蓉蘇小面倚風如和醉時歌

○題計裏先生墨菊

朵朵秋香水墨妝稜稜鐵面帶靑霜芙蓉妖艷羞相見零落殘紅野水傍

○十月望後至淩淞南家飲於芙蓉徑作詩四首此首有關弘宜寫寄寧海縣

拒霜開徧有餘花濃綠雲中點絳霞老我歸來驚始見題詩先報阿宜家

○元宵有懷南安舊治

去年南郡賞元宵歌舞聲中度畫橋爛縵新詩誰記得紅梅零落路迢遙

○生朝

己巳二月又八月我生六十一回春從前事業皆非也慚愧稱觴慶壽人

○二月八日予生辰也喜浙江左大參桂坡先生至絕不飲酒茶話甚適賦此以識

東海老生初度日淛籓左相忽來過鑪燻茗椀燈前話絕勝金釵玉面歌

又

梅燈樺燭慶雲橋左相樓船忽住橈白首相看夜深語十年塵土一時銷

○夜宴胡九臯因聞生子

丹桂堂前晚醉餘蘭閨擎出掌中珠釣灘盡訝文星應疑有光芒燭太虛

○附錄桂坡左大參先生贈詩二首

去年鈿醉紫薇樓有約雲間續勝遊此日慶雲橋下泊心期便欲結滄洲

花甲重逢賀客都無聲詩意有聲圖我來亦效長生頌重賦扁舟放五湖

○予素抱熱疾夜臥少安昨夜喜桂坡先生左大參至而夜話遂快肰若脫始悟火郁而肰醫師未能及耳作一絕一志喜云

忽聞髙論起沈屙悔卻從前問華陀可柰明朝又分手短橋新柳雨聲多

○生日蒙天臺葉太守崇禮諸公寄雙鹿爲壽謝

呦呦雙鹿慶雲堂仙子馳來獻壽觴翹首天臺在何許桃花流水路茫茫

○謝任先生寄壽燭一絕

霞城畫燭大於椽遠寄雲間慶壽筵自笑無緣照歌舞夜窓頻剪讀遺編

○雨飲

花朝風雨阻淸遊便躡棕鞋上小舟白髮周郎畱共飲大吳橋下酒如油

○上巳遊慶雲莊口號

村莊花鳥媚春晴畫舸將筵任意行嬴得身閒伴觴詠乾坤隨處是蘭亭

○約遊鳳凰山

景泰庚午歲爲吾張茂蘭僉憲作鳳凰山賦今且三十七年矣今欲重遊以此訂約

三十年前賦此山鳳凰形勢筆波瀾西風有約重遊賞欲借幽軒半日閒

○壽藏

萬頃晴雲一蠒窩春風載酒聽笙歌問渠何日來居此且看桑田生白波

○挽鄒允章母

小樓黃葉雨聲寒泣母孤兒淚不幹記得閫儀三伯字細磨貞石共謄刋

○送野雞與葉廷茂

縉雲司裏舊同遊老我歸來巳白頭射得五茸雙錦翼攜來花下醉風流

○道士郭初暘寓王參議廷玉家

翩翩鶴背郭初暘子晉相攜入醉鄕東海老仙三日笑酰雞甕裏爲誰忙

○黃白花

花開黃白鷺鷥藤療卻諸瘡最有靈只恐醫師猶未信老夫重爲注圖經

○龍潭寺有聽雷處乃吾二郎弘宜讀書所也寺

南有故友持畫竹索題遂詠其實而歸之

白龍潭寺聽雷處滿地楚云生晝寒追想舊遊詩興逸紫簫明月醉乘鸞

○謝醫一首

近有河南道士祝守暘在此鍼多奇驗我七年餘患白濁頻數諸病一箴三陰交當日遂效作詩數首謝之此其一也錄付弘宜知之

年來老懶謝交遊只接人間扁鵲流月下花前能醉舞絕勝騎鶴上揚州

○南壇齋宿有懷李同府廷芳【自注時出�藍�諸處也】

李牧樓船江水涯聽風聽雨亦如齋燈花落盡頻揮筆應寫鐃歌寄好褱

○南壇齋宿簡同宿韓推府馭民

鳶飛魚躍眼中情莫把微言入杳冥若說槐黃催舉子文章只合問西廳【自注南安俗稱推官爲西衙故云】

成化十九年癸卯歲祭之明日乃二月七日庚午東海居士識

○題可梅捲

千紅萬紫不勝春獨有梅花最可人三尺枯桐一聲鶴海天明月鬭精神

吾孫其性乃淩淞南之甥也延淞南登舟抱此卷置吾前曰要可梅字要可梅詩予與淞南悅其能言淸士周同倫又從旁贊之曰此莊云時望之捲令孫幼而解事如此忍拂其意耶遂作古隸於前系小詩於後亦記一時之興雲爾成化丁未四月朔南安老守東海翁記

○寓居仙人巷口號

有約春風看杏花遠攜書劍客京華故人若欲尋蹤迹仙巷東頭第一家

○椰瓢

海气溟蒙碩果肥中涵乳酒浸酥肌北人剖飲難成醉萬里鯨波路崄巇

○懸榻軒爲金陵劉某作

一榻髙懸坐者稀眼中渾不爲輕肥挑燈細讀陳蕃傅徐孺原來是布衣

○棠梨白頭

春到棠梨春巳深賞春不稱白頭吟金尊自共東風醉花底關關聽好音

○答柯在亨同年

淛省同年七八人相思無復更相親錢塘江上今宵月卻有淸光到海濱

○送道州何秀才

濂溪闕裏舊風煙仰止於今五百年太極有圖誰會得後生立志正希賢

○淡軒爲胡運同賦

鹺亭父老說眞廉百數年來姓一瞻世上繁華多不試布袍輕暖菜根甜

○讀史

隨世功名邁等夷也於竹帛姓名垂若教範我馳驅法六合中間知有誰

○丙午冬至

今年冬至暖於春細雨空階艸色新應是蒼天憐赤子無衣無褐未爲貧

○送陳進士之京【自注名雍字希冉在余姚海邊住】

老我飡霞東海西與君只隔碧琉璃於今跨卻金鰲去紅日扶桑丹鳳啼

○送潘絡克理進士之京

冬如春暖促梅花折得疏枝贈使車試上黃金臺上望無邊紅杏奪晴霞

○聽兒輩讀書

因聽兒童讀舊書書中滋味勝當初幾番風雨閒花落碩果累累蜜不如

○無題

離離原艸淡斜暉遊子天涯尙未歸一段秋光誰管領花開花落付鶉衣

○守南安柬招張直

五羊城裏半詩仙袂接神交三十年綠發張生最年少好來抄我紫霞篇

○答寄塩漬荔枝

絳苞玉質儼如新可柰重來味巳陳應恐先生知此味也勞飛騎走紅塵

○謝寄辰砂

吾家老井飲紅泉時發丹砂數十船勾漏歸來小仙子卻將一七助延年

○題晉寧淩節婦

柳葉桃紅幾度新寒窓獨坐不知春世間碌碌隨流者空有須眉醜婦人

○題行泊二舟

前船乘風棹千里後船搥矴猶未起同在江湖各待時傍人且莫論行止

○與喬鍾良上捨同遊靑浦作

靑浦春風三日遊輕裘駿馬寶山頭小喬卻是今男子野艸閒花不轉眸【自注時有二姬隨行故寫其實也】

○予遊上海將歸而喬鍾秀治具於龍華寺以舟往來晝夜忙甚別後舟中寫此寄謝東海翁拜手

角巾卉服大喬郎爲我閒遊數日忙借問上洋新酒債可將詩句一時償

鍾良上捨別錄他紙回途諸公皆有詩未及寫尙寶諸公毋卽性急也弼又言

○題枯木竹石

日轉扶桑映絳袍醒肰獨坐鬢蕭蕭卻思筠石霜柯畔時與仙人和洞蕭

○江山貳教吾鄕王維藩先生�子至常山乃策馬逾木棉嶺而來會時新雨路滑冒險不辭誠篤於故舊之好肰也因賦詩記之而古人雪夜訪戴者何足多耶

水綿嶺上鷓鴣聲勸道休行彊欲行贏馬淩競渾不顧無端�曲故人情

○正月十七日與侄弘立弘左壻行巳秀才共遊�雲莊賦此二絕

寒颶惻惻霰疏疏薺麥靑靑柳未蘇伴我慶雲莊上飲放舟回去不須扶

擊鼓頻催��花春光先到種田家諸郎其寫新詩句我獨龍鐘醉帽斜

○寄文溫州【文徵明曰此爲先生寄先溫州作今墨迹已付烏有因閱此卷漫錄於後】

短棹輕舟載夕陽獨尋新句下橫塘白鷗卻是催詩使飛探蘋洲醉墨香

○紅梅紙帳

短紙垂垂繭甕開白雲堆裏絕纖埃東風吹醒羅浮夢便覺春從天上來

○題武昌守王徳孚梅花屏【畬翔著理學崇基錄云徳孚名達任南戶曹擢武昌守每書廉正二字以自警所友者惟羅一峯陳白沙張東海三人】

松竹隆冬共結盟不同桃李競春英武昌太守人都說官與梅花一樣淸

○聽雷堂【自注白龍潭之聽雷處蓋二兒弘宜讀書於此也感念今昔題詩紀之】

昔年我寓龍潭上大醉髙聲呼老龍今日歸來聽雷處老龍來笑我龍鐘

○訪陸學士不遇戲題於壁

毘陵城下朔風尖日暮天寒雨雪間始知東閣先生貴不放南安太守參

○琳湖二首

琳湖湖上艸堂幽四面窻涵一鑑秋軒冕紅塵飛不到竹牀髙枕對閒鷗

廿年不踏琳湖路修竹依肰舊日淸醉後錯疑湖水上東風吹落鷓鴣聲

○失題十二首

使君新賦十梅詩老眼驚看嘆色絲絕勝西湖千樹雪孤舟欲發重相思

我曾兩宿金山寺江海風濤入壯圖小範於今能久駐無邊淸絕勝蓬壺

姑蘇翰墨風流地道觀髙蹲沒字碑幾問章縫渾未識獨摩蒼蘚立多時

三十年前賦此山鳳凰形勢筆波瀾西風有約重遊賞欲借幽軒半日閒

冒雨遊山不見山耳根空自飽潺潺蘋蘩了卻中心事舊友新墳紫翠間

吳淞江上白雲深一屋詩書萬古心聞說墨池魚變化幾多翹首望甘霖

腹不饑時身不寒心頭無事手頭寬父慈子孝妻賢慧勝做當朝一品官

鴨嘴沙頭竹葉舟主人何處作淸遊綠蘿陰裏黃茆屋時有書聲似水流

白鶴城中沸市聲誰知簾下有君平張騫懶問支機石得得頻來講易經

平生心事遠遊篇誰信空山叫杜鵑五嶺三湘一杯酒悠悠片月下長川

綠樹邨邊白鷺沙參差茆屋蜑人家扁舟滿載淸風去何處笙歌賞杏花

庭槐風靜午陰多睡起西窻日影過自笑老來無復夢漫看庭蟻上南柯

◆詩餘二首

鵲橋仙爲馬宗海同年作

瑞龍吟送司馬祭酒省親

○鵲橋仙爲馬宗海同年作

瓊林宴罷萍蹤無定空自傳消寄信天涯海角此相逢這段舊情懷難盡交情似海宦途如夢後會安知何處大家盡力報君親且莫計東西去住

○瑞龍吟送司馬祭酒省親

秋光子正遇月窟香淸天街涼早諸生云會都門斯���今朝出道爲親老常念承顏無便陳情有表���暫許南歸捧觴戲彩增延壽考金帶緋袍趨拜古�如此從來少司馬相公曾孫全盡忠和孝越山涑水千載相輝耀娛親暇松風蘿月幽情傾倒只恐丹山鳥口銜一紙天風曉催入蓬壺島東閣下還將絲綸來艸燮調二气萬年熙皞

◆詞五首

拙女詞

�花詞

南歸散詞

禽言

○拙女詞

團扇初成梧葉秋夾羅欲試又重裘也知不是時來早拙女囊空自晚謀拙女囊空自晚謀淸寒到底未爲羞盈箱錦繡依時著多在春風十二樓

○�花詞

楊花衮衮隨風飄悠悠揚揚低復髙海天空闊任爾云莫來沾我木棉袍

○南歸散詞

東海先生歸也南安太守新除一挑行李兩船書被人笑道癡愚書書寒不堪穿饑不堪煮收拾許多何用處況而今白髮蒼顏坐黃堂之署乘五馬之車安得工夫再看渠又將載到南安去古人糟粕誰味眞腴枉說道黃卷中與聖賢相對語

○禽言

得過且過飲啄隨時度朝暮得隴望蜀徒爾爲未知是福還是禍得過且過泥滑滑兮行不得郭公提壺勸君喫脫卻布袴涉水難不如歸去聊安息

◆六言絕三首

觀泉

送客

題畫

○觀泉

山巘髙低如繡溪流屈曲無聲幽人閉戶不出門外小橋自橫

○送客

日晚鳥啼山樹雨晴馬踏香塵人向紅亭惜別客依芳艸傷春

○題畫

�色欣欣如笑溪流脈脈無聲亭下十分好景琴中萬古幽情

張東海詩集卷之四終

◇萬里志◇

序

小引

題詞

自敍

卷上

卷下

附錄

小序

小跋

紀言

刻集紀言

題識詩文

●序

萬里志序

夫志者識也識之俾可考也故志天之文知其髙明志地之理知其廣遠山川郡邑莫不有志所以紀形勝悉區宇辧道路也使民觀之審其險夷察其通塞而有定向其慮深矣萬里志者龍山先生作也先生東海翁叔子家世文獻蚤擅甲科與仲兄憲副後樂公出入臺諫風節凜然辭命典禮允爲國重奉使交南途涉萬里卽其聞見寓諸吟詠以示經歷意有在也故其入交之作以述臣事謁祠之作以述子情寄懷之作以述弟誼贈和之作以述友道述於友者其詞諒以直述於弟者其詞愨以婉述於子者其詞慕以永述於臣者其詞敬以篤觀篤敬之詞使人興於忠觀永慕之詞使人感於孝觀婉愨之詞使人向於悌觀直諒之詞使人惇於信一展閱間而四義具則其精誠流通霄壤使後之往者有所循繹裨於世教多矣詩若干首志之原也文若干首志之附也列諸賢題贊於前緝羣公贈什於後綴交人和言於末令子季琰寔次第之將永諸梓癸酉秋莫過石城屬予序余以通家感先生之善志重季琰之善繼僭引其端庶覽者知所自云

賜進士出身南京尙寶司卿前中順大夫南京太常寺少卿攺江西按察司僉事奉敕提督學校上元石城許谷撰

●小引

萬里志小引

萬里志者都諫龍山誌使交往返道中所得諸作也稿藏於家歲久散逸公子季琰拾自燼余間搜訪其別存者錄爲卷帙以遊金陵士大夫相與醵資壽之梓許太常所爲敍首簡也志凡二卷餘多逸而不存然卽其僅存者世己鳳毛麟角貴重之矣公爲東海先生叔子詞翰濟美可稱羲獻季琰■﹝女間﹞於文學能世其家亦不愧王家小令吾松固多文獻家其傳世久未有若張氏者東海之流澤遠矣乙亥秋孟季琰持捲視余爲題小引

逸園退老陸樹聲題【太子少保禮部尙書】

●題詞

滁陽胡冡宰栢泉

慈溪王司諫同齋

同郡孫文簡毅齋

武原王進士沂陽

四明袁進士回泉

武林張冡宰元洲

吳門皇甫副憲百泉

長洲皇甫僉憲理山

江左周文學幼海

○滁陽胡冡宰栢泉【諱松】

余佐淛藩得東海翁艸書日披賞公署偶過玉泉山見張子季琰題壁知爲東海翁孫余憐其才而締交一日張子持其先大夫龍山萬里志相視其偉然風節燦然詞藻具見髙雅三世繼美余於張氏見之庚申秋八月識

○慈溪王司諫同齋【諱交】

龍山公名垂諫院文章俱優讀其使交志具見節槪行誼不惟世其徳且世其學也先君宰華亭辱公愛今余又與公令子季琰交其淸篇雅度後先輝暎眞東吳世美獨擅公家矣辛酉客武林出諸笥中讀數過並志所感

○同郡孫文簡毅齋【諱承恩】

餘同都諫公立朝居鄕者二十餘年𨿽宴會造次必正論侃侃始終無一言及利竊景重之公先使交南後十五載余亦濫充交使其气節文章交人迄今企頌今讀其志歷歷山川宛然在目朗詞曠抱眞繼美父兄不亞三蘓也敬題其首

○武原王進士沂陽【諱文祿】

隆慶庚午春張季琰顧余山中出先公萬里志校評捧誦之餘萬里山川頃焉披攬且音調爾雅得大歷中法足繩東海翁家學今季琰亦欲徧轍寰中又不啻萬里梓有獨行稿淵源濟美文獻足徵余嘉其曠抱羨張氏之多賢也

○四明袁進士回泉【諱祖義】

龍山公萬里志諸名家評之悉矣余更何言余聞公之著作積千餘篇此特安南往返之一帙耳然其立朝立身之大節槪大行誼具於此志見之𨿽弗獲覩其全而舉一可知其九竊爲私淑之幸公東海先生裔也公之令子季琰海內皆推爲文豪云又以見公之有後也是爲識

○武林張冡宰元洲【諱瀚】

東吳固多文章家若東海翁父子隆望髙風海內指不多屈癸酉秋暮季琰子持其先都諫公萬里志過司空署索序余讀其詩瞻其像想見其雄才豪气邃學雅音偉然一代名使公餘方擬構思忽膺北召趣治行題其首還之玆編不獨張氏家珤是世所共傳者也

○吳門皇甫副憲百泉【諱汸】

雲間季琰張子持其先大夫龍山手書萬里志二卷示余以余先子中憲公與龍山同登進士蓋世講也展捲締觀點畫精妙勢若飛動由其先大夫東海公以字學著稱先朝過庭之餘自得戈法殆芝旭之瑤華而獻羲之濟美也詩暢逸有眞趣間合雅音大備山川風物玩之足爲心印況又手澤存焉張氏之遺寶其翰府所共珍者哉

○長洲皇甫僉憲理山【諱濂】

余甞見雲間東海公遺翰知其擬懷素筆法如所題任城太白樓作乃其冣得意者因嘆世之學懷素者皆止得其糟粕而得其旨趣者惟東海一人而已書亦未易言哉季琰張子持其先大夫龍山公使交志相視謂大夫東海之後猶羲獻之相承微吟尺牘無非傳家之珤況其萬里采風足備大觀張子其善守之者耶謂繼美者亦將於張氏見之耶因爲識此

○江左周文學幼海【諱天球】

當代艸書稱雲間張東海不下僧素顚旭餘多見之不誣也卽其叔子都諫龍山公筆力峻勁書法得自家傳詩亦全本舊學人間所流播者𨿽少而鄕之士大夫類能言之蓋無忝所生者也令子季琰克世家學寶有遺墨不啻尺璧可謂知孝矣庚申冬仲扁舟過吳門示余此冊余重嘉之用識景私

●自敍

萬里志自敍

萬里志所以紀志萬里之程者也予奉使安南國行且萬三千餘里道出丰城吾同年永嘉朱君佐假令玆邑以樽俎餞別攜素捲要予書所見聞逮過臨江遂病不能行者數日至袁州巳艸艸紀畢柰無可附上者仍攜之異域且還續以歸途所得𨿽不能備萬里大觀然終始往返亦略槪且君佐素以文鳴其遠抱傑才行且爲國當萬里城匪若予徒奔走紀志而已逾年正徳丁卯二月望復道劍江乃隸首簡且引以歸之

九龍山史張時行識

●萬里志卷上

明戶科都給事中張弘至時行父著

過孫竹庒

洙涇爲沈士登題盛子昭畫時在五湖一葦舟

過石門

夜雨看假山

寓吳山驛

宿淛江驛驚潮

江行

宿艸萍驛次林都憲見素題璧韻

再次前韻題艸萍驛璧

南昌柬林粹夫

丰城夜行

過南安謝父老修東海先翁生祠

臨江陸行十絕

至袁州界

聞雁寄姑蘓皇甫世庸年兄

晚渡新諭縣石子岡

過昌山渡

過周濂溪行祠

湘東登舟

醴陵邑舟中

醴陵聞陳文鳴提學至待之不遇寄此

雨遊石鼓書院

湖上夜行寄昆山顧孔昭年丈

謝雍府長史攜酒遠餞

發衡州道中

過白石鋪

書排山鋪

寄唐飭軒親家

讀烏符觀碑刻無上宮訪蔣暉詩

次韻謝華少參程銀臺枉顧梧溪

用前韻謝程銀臺見畱

宿浯溪

懷蘄州仲兄後樂二首

湘口驛再會華少參夜話

再次前韻謝華庭禧見答

蓮亭

題陳千戶急流勇退捲

挽吳都司乃翁捲

遊永州髙山寺

別永州

過全州

山行

遇興安尹齊士賢鄕同年

題紅梅二絕爲談司訓同年題

興安謠二首

冬至賀聖節途次有紀

冬至日謁宣城書院

宿蘓橋驛始會魯內翰偕行

象州問範元禧吏目

白沙堡奇石

賭命灘

來賓渡

蓬萊灘行

宿遷江邑

發遷江道中

思籠驛紀事

和陳憲副歸田詩

昆侖山

次劉都憲送歸田韻

再跋陳提學捲後

古達灘

聽蘆笙

馱汨驛登眺

舟中晏起

太平府

過洗馬灘

烏蠻灘

龍州

過馱海渡

南寧山行聯句

曉行宣化道中聯句

○過孫竹庒【丙寅九月三日啟行】

碧梧庭院晚香臺廿里風煙特地來莫怪登臨﹖﹖一醉棠梨有意借春開

○洙涇爲沈士登題盛子昭畫時在五湖一葦舟

溪雨溟蒙逗客舟五湖一葦且遨遊看山細勘癡仙筆萬里云衢咫尺謀

○過石門【訪姚鳴岐舉人尋舊讀書處】

溪雲作雨晚溟蒙勝地重遊事不同到處門墻堪入畫幾家蒼翠欲淩空讀臺古看棲鳳洗硯池平憶去龍驚問故人傷宿艸欲攜長劍掛西風

○夜雨看假山

曲池小徑碧瑯玕夜雨燈籠步步看不是先生山水癖風雲長路幾人閒

○寓吳山驛

兩度重陽客裏身一番秋信一番心黃花綠醑閒相對嶽色江聲晚獨吟旅雁嗷雲湘水碧寒蛩催曉越山深故園若問歸消息古樹飄香已滿林

○宿淛江驛驚潮

萬里驅馳第一程淛中山水舊經行江船正好安眠去又作迎潮夜半驚

○江行

塵鞅苦相聒江槎喜自閒數編翻欲徧小飲臥看山

○宿艸萍驛次林都憲見素題璧韻

四塞山嵐一面當肩輿𨿽穩不如航潦侵松徑溪橋滑日轉霜林野店忙楚岫雁回秋漠漠吳峯云淨晚蒼蒼壯遊萬里皇恩布歸及春衫舊艸堂

○再次前韻題艸萍驛璧

萬里先鋒莫可當山行乘■﹝木輦﹞水行航男兒墮地分如此客子逢秋興自忙一宿艸萍靑嶂暮幾看云嶠白衣蒼騫槎不盡昆侖脈我欲南搜海若堂

○南昌柬林粹夫【粹夫以工科都諫言事謫海州再轉而僉憲江右適會於此】

慷慨風煙萬里秋章江如舊客重遊寧親空憶趨庭對奉使何能爲國謀嵐舞蛟龍雙旆遠云移霄漢一帆收魚城更報先祠在春信歸槎十日畱

○丰城夜行

蹤迹勞勞愧野鷗眠沙泛碧蓼花秋燒燈夜發丰城道誰信臨江五日畱

○過南安謝父老修東海先翁生祠

迢遞先公遺世久殷懃父老尙追思東海英靈驚獨在南安祀禮歲如之庾梅未落春何往湘竹淩寒節不移翹首相承賢守令不勝雲外雨絲絲

○臨江陸行十絕

霜降風髙始覺秋半林紅葉送颼颼郡翁領客多延竚未信云槎向斗牛

其二【過茶嶺】

路入秋江十月交蹣跚茶樹徧山腰黃雲割盡靑雲起幾處楓林弄晚嬌

其三【過太平觀時午飯靈樞堂上】

四山如障竹如墻斜枕山陂半作堂更上樓居瞰靈碧一溪淸漲瀉方塘

其四【見荍麥】

晚麥惟荍滿路葩軟香烏餅憶山家南來秋盡猶餘暑何處玄云綴雪花

其五【過萬安鋪】

藂竹秧松雜作籬曲檐斜枕午炊藜忙煎茶乳供官客知是前村老鋪司

其六【過羅溪驛近廣西楊大參志仁過此遇流賊操﹖逐之至驛後民居得釋取其袍帶而去逾數里復以帶寄路人還之】

羅溪中站數家藂誰信豺狼白晝攻獨有大參驚識面天教小醜試孤忠

其七【過中和小市】

數家野店曲成邨老嫗當壚洗瓦盆驚喚兒童走相探半林秋日照柴門

其八【過橋亭】

楊墈溪橋覆瓦亭疏欞髙瞰碧流傾渾如復道行空去不共嬴秦受惡名

其九【過新竹橋卽藤橋近交趾】

伐竹爲梁架短溪肩輿平步可東西不知雲路仍多少應過藤橋是到時

其十【惜肩夫】

乍登山路不勝疲數里勞勞卻自如獨念肩輿亦人子此生何際得消除

○至袁州界

遠使百蠻國輕軺十月天暖畱山艸宿寒沁澗流潺風土諳多歷官寮厭曲拳天涯涵帝澤先向海南宣

○聞雁寄姑蘓皇甫世庸年兄

客路蕭蕭聞唳雁數聲猶似怨西風寒云壓塞夢魂斷涼月半江淸影空舊翅不禁傷歲暮分飛無柰各西東天涯欲寄江南信歸路迢迢萬里蓬

○晚渡新諭縣石子岡

石子崗頭路累累石子坡百年吾一到千古幾人過返照凝丹壑欹橋撼碧蘿使船輕萬里一任晚云多

○過昌山渡【土人呼村落爲團多就山坳以防虎便耕作也】

峽水昌山渡深秋薄午過兩崖森壁立一澗闖盤陀團隱東西崦田開上下坡土風多儉朴司社竟如何

○過周濂溪行祠【在袁州萍鄕縣之盧溪鎭周子初仕曾此監酒稅近郡侯建祠祀之以二程侍寔過客驛陸路中站必此一宿】

過化傳先哲遺蹤咎後思一官監酒稅千古建香祠秋日髙山麗春風滿座熙渺然經一拜庭艸綠差池

○湘東登舟【數日陸行甚苦厭之聞湘東可水行惟民間小舟耳遂不擇往臥其中極快適此乃湖廣界離江右矣】

日日勞勞歷萬重湘東舴艋意偏濃悠然已過湖南境一夜潺湲聽不窮

○醴陵邑舟中【子以瘡痬不飲無柰山水之佳故且飯且玩之】

蓬背坐軒豁一飡當象山眠鷗行﹖童棹起亂石激流潺淥口迷蒼靄湖頭嚲翠鬟夕陽畱晚照白醉使臣顏

○醴陵聞陳文鳴提學至待之不遇寄此

路涉湖南境人傳宗主臨江山空伴侶天地有知心浩思云相隔羈懷水共深東流如不礙遙寄短長吟

○雨遊石鼓書院【在湖廣衡州府郡守劉用參爲主同遊四川張員外】

合江亭外雨絲絲地勝難逢似有期三哲廟深藂桂老【廟祀朱晦翁周濂溪張南軒】二翁碑古小山奇【韓昌黎蘓東坡皆有碑刻】云屯兩岸螭頭現江抱孤城燕尾岐乘興不辭酬地主野煙沙樹遠徵詩

○湖上夜行寄昆山顧孔昭年丈

晴光西墜榜聲遲暝色迢迢赴水湄宿鳥驚飛還自定行人欲去不知疲湖涵星斗瞻天近榻擁江山入夢奇同載故交何處所紀程詩句獨搘頤

○謝雍府長史攜酒遠餞

西郭長亭餞柳絲欲寒天气小春時路盤山脊晴猶滑翠擁云蹄畫益奇惜別苦斟延少竚問程愁暮尙多岐鄕關自古生離思回首岧嶤一賦詩

○發衡州道中【時十月十六日在衡共七日】

五日衡陽度小春報時風雨送涼新雨籠石鼓畱奇觀淥染蒸湘別要津天惠遠臣晴入路山憐遊子靄徵輪離離不盡長亭思露菊風林帶白蘋

○過白石鋪【在衡州臨蒸縣界】

翠嶂淸溪鋪白石淩空健步超略彴山空艸疏秋索索一派丹楓架髙壑我來問俗究沈瘼前日田夫手持鐝招之不來喚不諾驅牛遠去頭戴篛修竹長林暎籬落大化涵濡自耕鑿天涯一見心一怍雲路其如土居樂督轉巖坳自昏漠稅駕排山坐林薄萬里便便周道擴行路之難豈如昨

○書排山鋪【在祁陽縣界陸行中站必宿之地有詩題滿壁】

排山鋪來往徵驂勞一顧黃昏稅駕曉登程不管天寒與山霧排山鋪今古幾人能早悟

○寄唐飭軒親家

不見逾三月江城趣若何吳歌秧馬歇荊俗艾人多籬落依靑澗琴書對碧蘿秋風歸故里短棹候相過

○讀烏符觀碑刻無上宮訪蔣暉詩【觀在祁陽縣東界四山環秀腴甲相聯其前閣下有碑刻大符盤結如虯龍甚異觀以此得名傍小碑勒絕句云燕罷髙歌海上山月瓢乘露浴金丹夜深鶴透秋云碧萬里西風一劍寒相傳爲洞賓訪其祖師書此題宮無上者呂字也蔣暉元時有奇行之士此固不可知然筆意飄翻正與詩類殆非小家俗手可到賞異久之道士玄靜以紙筆索畱題自顧尙被名迹拘牽那卽可擬聊以韻應之耳若果回仙有知閬然長笑後會寧免赧顏已耶】

龍山史和韻

聞錢與謙報寄錫山同年華文光

雄羆嶺

祁陽見李一元同年

△龍山史和韻

行盡江南萬里山落霞晴暎晚楓丹何人倚劍畱孤調夜半淸光貫斗寒

△聞錢與謙報寄錫山同年華文光

驚風落春晝塌然發長嘆夫豈爲所私天地儲精難流賦亦能幾至寶輕摧殘吳娃擅殊態野鶴旋髙寒如何晉代風欲向虞廷安秉心日不足縱步入崄艱雌黃重曖昧歸流實無端所以君子儒砥礪不少刋天工諒疏宥自濯猶足看南山有周處名迹昭靑汗

△雄羆嶺【在祁陽縣東自衡而陸惟此嶺冣髙與南嶽相峙】

雄羆嶺蒼翠亙天涵倒景盤旋一道躡巉巖才見升天復下井雄羆嶺世路低昂宜自省

△祁陽見李一元同年

萬山深處接孤蹤雅度淸寒只舊風別駕遠勞明府治同袍偏喜宦途逢吏能走馬迎張翰民不知兵伏魯恭今日臨流更回首湘江秋駛暮云重

○次韻謝華少參程銀臺枉顧梧溪【浯溪在祁陽邑之西南六七里有寺唐元次山別館有顏魯公磨崖碑】

星槎不礙小山招云旆迢迢枉二豪時雨隨車宣撫下春風滿座伯淳髙濃添山色浮僊釀淸度溪山戀客袍更向蒼崖相對久元顏千古見丰標

○用前韻謝程銀臺見畱【候魯內翰故久在祁陽】

重艤浯溪似宿招次山風致一時豪不須臺榭旌吾有暫借江山寄興髙云擁杖藜臨絕壁雨催詩句度香橋【浯溪有度香橋】使槎不盡相畱意獨倚天南望斗標

○宿浯溪

爲愛浯溪七日畱蒼崖渡口自維舟隔江雨意開生畫到枕風聲類早秋披艸讀碑尋勝事拂云鑱石紀同遊千年遺迹無窮感回首湘江日夜流

○懷蘄州仲兄後樂二首

秋思無端日夕深遠從湘水寄窮吟西風落木驚寒暑南國浮雲變古今自是賈生多感槪未應坡老坐銷沈登樓莫聽蘄陽篴吹落梅花總不禁

其二

白下風濤深復深短蓬長日系孤吟寒楸極目空南北春艸關情共古今竇業有傳眞自慰韓疏無援豈終沈感來幾欲馳長句綠淺芭蕉尙未禁

○湘口驛再會華少參夜話【少參以卹刑先至永州予復會於驛共坐夜分而別】

棹弭湘江曲杯傳楚夜深激昂千古意繾綣兩鄕心接坐波光逼揚舲曙靄侵未須論別緒還續短長吟

○再次前韻謝華庭禧見答

灘急回流淺山髙宿霧深向晨端小坐畱景寫芳心野色迎舟渡寒光隔幕侵爲君仍一酌擊節賞淸唫

○蓮亭【爲南渭王府題亭在永州】

方亭髙結半山坡曲磴攀緣上薜蘿一味淸香當暑發無人知是玉盆荷

又

數朵新蓮出水明淸虛仙子步盈盈【王以淸虛自號故云】不須更植凡花艸滿坐幽香發性靈

○題陳千戶急流勇退捲

裘馬風塵欲白頭湘江空闊自眠鷗秋來應起張翰思年少知幾萬戶侯

○挽吳都司乃翁捲

劍气橫秋蕩裏墳儀刑驚失老將軍臨風莫灑瀟湘淚流咽前灘鎖凍雲

○遊永州髙山寺【寺卽柳子謫司馬所在有西亭址猶存李白洲爲扁之臨山倚城在學之後遠挹山色俯瞰郡治傍遶江流亦一勝地也十一月十七日與提學陳文鳴同遊薄暮巡女墻還忽已報更鼓矣肩輿中賦此以呈文鳴耳】

山郡寒花媚遠天九疑晴色近相連寺當蒼翠開圖畫人在空蒙駕羽仙暮靄忽來迷萬井江光不斷耿孤煙髙懷猶欲挑燈去柳子遺蹤惜惘然

○別永州

小駐靈陵忽二旬雨彊半廢嘉辰八愚地憶先賢勝【柳子八愚之景今皆無存】萬石亭存異代春【崔萬石亭今在衛后貌子厚像祀之】送客瀟江臨浩渺【時以何道亨巡閩便道還從舟送之】懷人楚岫夢嶙峋【以同使魯內翰久不至故及之】朝來卻向洮陽去滿路晴飆擁使輪【全州舊名洮陽今屬廣西省】

○過全州【見傍道古松乃洪武初張郡守植】

長松離立夾道傍星軺曉入全州疆松風泠泠山靄靄秀色一帶通瀟湘湘江美人猶未起行人正在深山裏馬前風葉正委地欵欵旌旗下山去山云舒捲晴復陰千里萬里懸人心

○山行

蒼煙欲散日初明落木風髙萬里程祗恐行人驚遠道空山■﹝犭員﹞鳥寂無聲

○遇興安尹齊士賢鄕同年

塘水東西遶縣流與安父老說齊侯相逢我憶金陵勝共醉天香十五秋

○題紅梅二絕爲談司訓同年題【談舊分校桐江今復授桂林皆爲淸操】

往歲桐江雨今冬桂嶺風疏枝饒冷蕋孤操見春容

其二

絕壁孤懸影淩寒盡著花南荒驚一見半醉倚天涯

○興安謠二首【興安有分水塘在山坡無源而水常滿𨿽大旱不竭東流達瀟江歸湖廣西流達靈川歸廣西其近流故爲石隘以節之曰阧傳爲孔明運糧所設今實賴之設官守把每阧多灣而山皆奇石無復土樹特異於他處云故爲之謠】

三十六阧三十六阧灘下水容易上水難下水奔龍一日度上水三十六日跛鱉升巖巒侔劍戟淩巉巖下上失勢相摧殘請君爲謝啇賈船利不百倍何苦十五來興安

又

七十二灣七十二灣山放船酌酒行且看大山崢嶸小山突四面獻秀應接不暇如飛蟠越天竺吳靈巖未可駕擬窺髙寒請君試問奇男子壯遊萬里何苦不一來興安

○冬至賀聖節途次有紀

一年將盡一陽乘萬境咸寧萬物興禁漏銅龍猶自滴江城魚鼓已聞鼟【鼓聲】龍亭遙祝萬年壽虎拜回瞻千佛燈卻憶明光趨侍日瑞煙繚繞五雲層

○冬至日謁宣城書院【張南軒曾節制桂林路而呂東萊流寓相講故廣西省建此書院祀之姚提學爲倡聚一省生徒之秀者立五經師以教時三司遂祖別於此】

至日宣城院周觀禮化深瓣香雙廟貌祖帳一堂心桂嶺畱人秀松風動古吟盤桓意無盡殘照廹霜林

○宿蘓橋驛始會魯內翰偕行【魯振之始於桂林至後一日乃共宿蘓橋故有詩魯公亦有和章云此驛乃省西才一日路荒僻不可當居人多雜猺動以兵器相隨】

至後蘓橋宿燈前客意深亂山初聚首長路正同心幽賞朱弦調淸賡素壁吟晚來孤角起疏雨度空林

○象州問範元禧吏目【範齋長授吏目至象州不半年夫媍子女歿盡有不歸櫬者遣吏往以雞酒弔之】

肩輿一入象州城野岸扶疏石路平山气日髙常似霧蠻風天遠不離兵苔垣廢驛榕陰滿粉堞沿江柳水明自是南荒冣荒處何緣微祿漫輕生

○白沙堡奇石【在來賓縣界】

石屏林立逼淸流懸處巉巖俯客舟半世紙囪疑墨本也應天遣縱雙眸

又

兩崖奇陗闖差池玉筍璆文暎水湄若使元章曾一過不知袍笏拜多時

○賭命灘

晚度牂牁賭命灘灘聲鼉吼勢回山長年力盡面如土嬴得殘生一綫間

○來賓渡

濕雲含雨閣賓江騎從弓刀渡晚艭忽聽沙頭津吏報前行還有大龍瀧

○蓬萊灘行

蓬萊灘急湍漰湃亂石巉亂石巉中央宛有蓬萊山兩山夾流勢未已蓬萊小山還自美何歲飛來三島云崢嶸故向中流峙翠色紛披四面開雪濤洶湧六月來赤松王喬自徙倚煙霞縹渺淸虛臺天工韜奇豈多得火食肉夫原不識至人隨地卽蓬瀛指點迷途到南極翩然拂袖我欲歸山光水色春姿回空中舊侶撫掌待云軿鶴駕還相催行復止題詩爲謝魯男子天路悠悠聊爾爾

○宿遷江邑【臘月九日至邑邑官屬皆以遠謁上官行夫役一空爲宿二夜乃發】

迢迢向賓州行止不可測亭午抵遷江逮曉發不得邑戍兩空宇傳捨四徒壁野火明山椒寒城坐幽寂蕉花宛含丹相對日再■﹝日亥﹞營營三四吏鳩夫醉所適睠有儒衣冠送迎到郊域要治曠官僚豈獨行者惕蓋亦念所重況此鄰反側寄語當路人勿諉地荒僻

○發遷江道中【用前韻】

修途詎多梗良用備不測南寧近在望欲往不可得一行滯遷江羈旅如面壁泠泠有孫桐賴此破閴寂流云帶幽泉忽忽日中■﹝日亥﹞龍江報巳戒委蛇竟前適【龍江賊巢穴】蒙雨巳弔崖八寨若異域【八寨猺人所居時出爲害】我時故有恃僕夫豈云惕依依入賓郊候吏參道側就館發長嘆誰能撫邊僻

○思籠驛紀事【驛麗賓州萬山中再用前韻書與魯內翰索和】

五筦當炎荒天气固莫測羣動蟄重陰營火何由得依依粲南榮耿耿流西壁復有臥內蛟■﹝口幽﹞咿破孤寂枯燈自長夜寒日正短■﹝日亥﹞大造何容心有翹縱所適柰此皇圖中冷暖若兩域調攝惟若時遠臣獨驚惕危﹖欠阝﹖區日不暇中宵尢反側題詩爲紀異思籠驛山僻【時臈月十二日宿驛中】

○和陳憲副歸田詩

門外溪山郭外田湘中風物剡中船夢魂千里乘秋到歸旆三巴暎水翩路遶棠陰春滿眼庭畱花影日髙眠乖崖心事君應會肯與奔忙賣老年

○昆侖山【在賓州西界】

首路昆侖頂狄公安在哉斬關深夜入犒宴上元開蠻寨威猶懾炎邦勢可回千秋誰復振寒日下荒臺

○次劉都憲送歸田韻

出處風雲自有時幾人歸後系人思天門鶚薦頻畱挽錦水鶯花惜仳離長路獨看琴鶴共幽情先遣薜蘿知家山更值芝蘭秀細掇寒香傍水湄

○再跋陳提學捲後

予待同行魯內翰復畱永州者二旬陳同年文鳴竟至得會晤者數日甚快然文鳴勤公事日不少息敏而公大愜士子之望予坐雨困瘡痬日對四庭桂三復離騷耳𨿽數晚會竟無一詩豈情釋於衷無假之外也予昔夢同一客遊山寺意若廣南廉憲靑衣無髯入寺門傍有兩亭翼然羣市人嬉遊此公云惜中少一亭以成三耳吾當爲足之左右取一竿長丈餘爲度亭髙各二竿有半曰自應天府造完來似已遷南都京兆然予贈之詩末云好礪胸中三尺鐵眼前寧有野狐兵遂別而寤寤而起起而陳公且至至之所見有觸吾夢者鳴呼豈文鳴之不會必須吾夢而後會耶抑要子爲之兆也然吾夢類無爽者夢以仲冬六日逾日爲會會旬爲記記之明日分南北各別去

○古達灘

古達灘髙水似傾激流頑石鬭相撐舟人驚挽蝦須纜自笑何緣萬里行

○聽蘆笙【臈月十九日舟至馱汨驛登眺還坐盤石聞笙聲追取視之乃土人以柄匏貫大蘆梗爲之久困舟楫聽此不覺增歡謂其類中原聲也薄暮魯內翰命舟童揭韻書隨其指字以賦聽蘆笙詩予得之如左云】

斷菼和鳴鳳有靈雙江孤棹夢初醒悲淒夜薄驪姬帳縹緲云騰杜女囹秋梗托聲慚玉樹春灰生意人階蓂天涯子晉驚相值千樹碧桃花半零

○馱汨驛登眺【隸南寧府養利長官司】

晚風盤石坐江回泛晶榮集有通蠻舶郵無駐節亭樹團龍骨怪竹磔蝟毛腥殘歲渾如夏虫飛兩岸靑

○舟中晏起

南紀行應徧溪山眼獨明曉峯彊半失祗爲忌晨興

○太平府

南極無霜雪深冬不似冬衝衝意如醉寧是酒爲容

○過洗馬灘

水急舟難上舟人苦力微莫嫌來似緩歸喜捷如飛

○烏蠻灘

碧流晴暎曉霞班楊匯雙江疊亂山驚向華胥回短夢篙師聊喜過蠻漢

○龍州

馱江雙鷁度龍州今日眞成萬里遊身世北來從汗漫江山南極更淸幽蠻邦共向衣冠化塞艸全經雨露柔自是皇風無遠近瘴煙消盡海嵐收

○過馱海渡【在龍州西半里許適登小艚舡渡江守備尹指揮以詩來獻因用韻效長吉體復之】

筒艚拍江江色幽禿龍受禦腥云浮烏蠻將軍劍光赤照上海日鳴山鳩

○南寧山行聯句

策馬南寧道【魯】涼風起夕陽路盤山脊險【張】泉帶壑聲長巢鳥驚還定【魯】湍魚隱復揚軍容森候騎【張】詩札富奚囊客久知蠻語【魯】村遙見野妝肩夫花抺額【張】欵長繡回裳樹翳牛羊徑【魯】巖開黍稷場遠靑新燒茁【張】疏白老株芳行急常兼傳【魯】眠安每憶航素飡慚共爨【張】淸話愜連牀歲逼寒尢蘄【魯】時侵意自彊理琴鳴鶴調【張】倚劍發龍光宵夢關王事【魯】鄕心入壽觴會教施湴吏【張】傳檄過憑祥【魯】

○曉行宣化道中聯句【宣化爲南寧府屬邑時道遇歸順州土兵赴調往府江立功戎裝器械甚麗土官州守陳璋貌偉而衣花戰袍羣拜道左】

曉離施湴驛【張】隱隱發前旌薄靄衿裾潤【魯】初暾驛從明山椒嵐自幕【張】樹杪露猶盈蓐食狼兵過【魯】戎裝虎士迎危橋經野水【張】敗竈識荒營飯葉墟人棄【魯】衣花寨守榮照升云掩駁【張】原燎石支撐健翮飛鵬擊【魯】雄姿控驥牲行行日逾午【張】望望路兼程一徑綠深竹【魯】邕州見古城【張】

●萬里志卷下

入交南

入安博

交州守歲用老杜畫山水歌韻

交南元日

過芝陵山

元日道中疊用除夕韻

山行次魯公韻

見梅次前韻

渡瀘江見梅

灘山驛中站聞雞聲

渡昌江

早發呂瑰宿合橋驛

自合橋驛至昌江驛宿

歸自昌江宿丕禮夜雨日陰多風次前韻

歸途值雨謝迎送官

立春日道中五首

山行喜晴

再宿安博驛

宿北峩驛

至界首關聞後使沈許何三公至

戲報後使三公

壽日

左江聯句

永淳

贈沈方伯

鷓鴣

徳慶州奠教諭李經田先生基

半仙亭

西坡爲吳別駕賦

南海遇陳時雨繡衣

淸遠縣答李元復遠送

會監珠池傅太監於廣城

謁南安東海府君遺愛祠

餞東山寺

餞別金蓮寺壁間多先翁艸墨

過小溪驛

九牛驛遣送者歸

和鄧太守夢遊赤壁韻

和韻題五老圖

惶恐灘

萬安縣訪劉咸粟繡衣

容齋爲南安鄧太守賦

韶州道中憶友

吉安郡赴範別駕燕

憶白鷴寄魯內翰

題畫扇寄溧陽史巽仲年丈

�李文昭不遇

書劉素庵集後

歸至姑蘓同會稽陶世和年兄晚酌

南還昆山顧殿元過小亭次韻

南還宋工部可葵顧學士東江沈大參東老宋大參樗庵唐藩幕飭軒過訪

贈言

附交人和韻詩

後序

述言

○入交南【十二月廿八日早發憑祥州六十里至界首關路甚崎險州守士官李廣寧率兵戎服送薄暮入關宴於關亭是日雨不止復行十餘里始抵坡疊驛宿】

萬峯靑鎖路疑撍【地之盡處爲撍】間道重關辟瘴嵐自是天恩期早布夜深和雨入交南

○入安博【廿九日雨行七十里宿北峩驛一路土山平緩艸木沃茂皆勝廣西境其人頗淸白閒逸皆剪髮趺足下體無裳其上衣長者僅掩臀耳侍輿傳者少異加靑帽或全衣行則以兵護衛左右言語不通有問則張目視之而已三十日行七十里宿安博驛整設龍亭指示班次儀衛賀元日除夜從官令羣樂侑觴入皆坐地以次起舞眾樂和之旣罷魯內翰揭杜集用畫山水歌韻爲是夕歌復揭贈田舍人韻爲詩夜深乃就寢】

鳳詔遙宣瘴海邊豈應從事獨子賢身經安博逢除歲家共屠蘓憶別筵彊作淸歡椰瓠酒坐消餘興杜陵篇蠻歌旅舞無多酌擬拂宮袍拜遠天

○交州守歲用老杜畫山水歌韻

水窮天南江陸窮天南石超忽萬里歲云廹我生無處無行迹爾來除夕安博郊交墟入夜暉文璧輝光一自東海東潮汐正與交南通翩然歸思驂虯龍迷途滉瀁不知處手奉日月搏罡風交人戀歲意無比蠻童小舞歌下裏騷動詩腸不肯降擬激狂瀾東注水

○交南元日【正徳丁卯歲】

奉使天涯值歲除陽和忽布入交墟朝元紫殿椒花酒安博靑郊刺竹居﹖﹖綿蕝率同天北壽屠蘓應憶日南車山川險易多諳歷異域長途自起予【交人有和韻詩】

○過芝陵山

芝陵迂路晝冥冥一綫重崖不可行保國豈眞由地險滇南棧道不時平

○元日道中疊用除夕韻

雲霞晴爽歲朝天自擬遐方寄爽篇藂竹翠深迂曉旆落梅香細襲芳筵畊新似兆春冬熟驕瑞無寧上下賢須識天恩隨遠詔陽和先到日南邊

○山行次魯公韻

龍函鳳詔百蠻開迢遞逾年未擬回曉度竹橋涵碧影暮經山燒撲寒灰孔明一爲炎劉入趙尉初煩陸賈來聲教於今眞�曁禮文應備不須裁

○見梅次前韻

冬深南土斷花開野徑疏梅首重回零落不禁猶古貌飛揚相趁付寒灰射姑欲夢禽先覺逋老寧知蜨自來爲語山靈應記取肝腸鐵石賦還裁

又

深入交原沃壤開層山如浪遠縈回昌江魚扈收蝦菜刺竹人家搗蛤灰呼雨怪禽淩壑厺尋香癡蝶逐風來無端好景淪荒僻大手何緣入品裁

○渡瀘江見梅【瀘江卽諸葛孔明五月所渡者其源出自雲南大理從交入海無甚險闊繞交城之東北門名爲富良江】

晴風蘭棹拍江開野渡經潮自擬回云意獨余天使館春聲不上越王臺茸茸宿靄千畦稻點點寒枝一樹梅山色無煩障重疊紫宸翹首碧雲隈

○灘山驛中站聞雞聲

蕉葉盤飡刺竹房扶蒥甘自和檳榔無端山館撩人意墻外雞聲似故鄕

○渡昌江

歸渡昌江曉桃花冬日濃滄溟應不遠野水自朝宗

○早發呂瑰宿合橋驛【十二日是日老母壽誕感懷】

慈門﹖輩壽誕值嘉辰遊子南交萬里身過眼鶯花長路感畱人歌吹滿堂春膝前彩戲能忘遠天上鴻恩甫及申無計奮飛空刺促迢迢歸夢舞衣新

○自合橋驛至昌江驛宿

北堂壽誕賀筵開南海仙槎惜未回杯泛流霞羣拜舞燈懸華月共樓臺隔溪春色還髙柳入座寒香送小梅柰可昌江淩渡處曉云彌望斗南隈

○歸自昌江宿丕禮夜雨日陰多風次前韻

市橋江路悄風辰度嶺盤云野鶴身萬里懷歸當壽日百年稱慶幾逢春山光入暮看常好竹意籠云郁未伸隱軾懵騰驚縮地不禁山徑鵲聲頻

○歸途值雨謝迎送官

歸路交山化雨零瘴煙消盡海峯靑雲隨旌旆龍蛇遠春度郊原艸木馨南北皇圖原一統衣冠淸淑自三靈迢迢迎送今成別回首晴霞粲晚汀【交人有和韻詩】

○立春日道中五首【眞迹書四絕】

其一

東風無便到交南艸綠花香久自沾爲問曾經故園未曉窗書艸幾抽尖

其二

涉壑盤危趣亦佳遠聆淸瀨近看花誰知又是春來日蜂蝶紛紛亂水涯

其三

靑苗欲秀野花開蜨翅蛩聲徧艸萊自是天南霜雪斷交人不識有春來

其四【疑重】

蒼煙冉冉綠云堆蝶亂蛩吟花自開無柰天南斷霜雪交人那識有春來

其五【眞迹另題春日道中】

歸路當春日乘顚復水涯綠雲山遠近蒼徑屋欹斜古樹寄生艸寒林不斷花東風誰料理容易度年華

○山行喜晴

曲磴盤雲樹杪行總教來去幾長亭東風自與行人便掃斷蠻煙瘴雨腥

又

行人行路喜山行髙下山花雜鳥聲更轉雲巖淩絕澗石泉淸思玉琮琤

○再宿安博驛

安博初臨獻歲春夜臺歌吹是何人重來已是傷陳迹況復明朝萬里身

○宿北峩驛【北峩驛去關口止一程過此遂爲憑祥地登舟順流而還矣故喜雨添新漲爲我捷耳】

十日歸軺度北峩前臨關隘喜無多夜來春雨鳴山澑盡瀉馱江入棹歌

○至界首關聞後使沈許何三公至

歸心淩界首別意在山椒疆域交藩盡風雲帝裏遙日穿珠影動春度鳥聲嬌會遇重來使懸情正郁陶

○戲報後使三公

君來路我歸路路上風光君細數總來十八短長亭一日一亭君莫苦

○壽日【予使交南仲兄後樂副憲雲南時王太恭人八旬皆在萬里不得登堂壽母爲憾】

江南老母壽仲子滇南遊季復南交使天涯冣盡頭三方同一念異域耿孤愁何日登堂慶兄供弟勤酬山靈如我■﹝忄尉﹞岐路莫悠悠

○左江聯句

左江晴日遡輕舠【張】風物撩人興益豪山好只疑行畫裏【魯】灘危眞覺泛槎髙淸樽小共掀蓬坐【張】側枕頻驚舉楫號巖集隱猿連曉樹【魯】案羅美鷓雜溪毛踏靑歌陋聞蠻國【張】浮白杯香醉峒醪波漾鴨頭衣借色【魯】茗翻蟹眼鼎生濤誰云石窟藏銀甕【張】自愛泉音度玉璈雨釀薄寒襟袖爽【魯】棹回新漲水雲勞子長寧盡天涯味【張】韓老猶焚晷後膏每厭魚鮏過竹﹖﹖冊【魯】生憎鷗迹占蘅臯木棉花發霞欹岸【張】馱板津虛月滿艚學得蘆笙童僕喜【魯】聯催缽韻鬼神鏖時看落紙行鴉墨【張】卻憶當筵奪繡袍取次算程驚歲月【魯】崢嶸承命幸逢遭虛誇博望星河迥【張】仍鄙終軍節鉞叨鄕夢直隨芳艸徧【魯】遊蹤還紀翠崖牢聲傳感﹖用篥來空谷【張】光露幹將泣巨鰲沙驛泊遲常列炬【魯】絲桐承夜輒鳴猱悠悠遠思彌南極【張】﨣﨣前驅屬右櫜明到京華春正好【魯】紫宸風暖拂旌旄【張】

○永淳

永淳江遶縣城流夜雨潺潺曉不休三十里灘新水漲隨風一瀉過橫州

○贈沈方伯【次王大參韻】

宦轍重逢忽十年蒼梧春半玉山顚海南江右恩如在晚景修途操益堅詔自旬宣須柱石政從寬厚識心田新雲弄雨難爲別共對淸樽思渺然

○鷓鴣【自鳴其名向日飛】

聞名久矣未聞聲空歷湖湘數月程應是長鳴人不信合從艸莾自潛形

○徳慶州奠教諭李經田先生基

采蘋遙薦太平莊云擁靑螺萬古藏【墓在太平堡其山名海螺螄】獨立門墻增感慨春陰桃李自成行

○半仙亭【卽李先生遊息之亭在墓前因家焉】

海螺環翠半仙亭惆悵桃花逐雨零一頃綠塘連竹屋出山源近水常淸

○西坡爲吳別駕賦

長公仙迹久沈磨睥睨稱雄合共坡何自東西遠相讓爭墩人愧下風多

○南海遇陳時雨繡衣【謝惠蛇酒】

別從京國遇天涯五嶺雲深歲月賒宦海萍蹤能幾會客途尊酒拜來嘉凝霜共仰陽秋筆犯斗虛乘博望槎有待金門共斟酌滿天淸露候重華

○淸遠縣答李元復遠送【次韻】

春山晴對酒杯濃迢遞同臨峽口峯云意漫勞連日態江流慚照別時容獨看風節遐方振歸泛星槎萬里逢自是離塘新漲急可堪回棹浪花重

○會監珠池傅太監於廣城【珠池在雷州傅名倫能手書閒禮度以詩來獻頗有佳處因次其韻復之】

海徼賢勞不計年徙珠還浦暖生煙空明住近三山累端穆當懷萬里天蜃气侵肌應自惜黎風雜郡祗誰憐羊城邂逅當春雨驚落風雲飯顆前

○謁南安東海府君遺愛祠

安南歸路自南安舊設先祠得拜觀豈有帡幪常在郡何緣俎豆不煩官庭前樹色靑靑久城上春云點點殘相對野翁傷感處一江流淚正汍瀾

○餞東山寺

歌舞東山落日斜碧紗常護舊龍蛇廿年重到驚陳迹感慨春云萬里賒

○餞別金蓮寺壁間多先翁艸墨

金蓮山寺舊招提指點龍蛇落殿西難擬山陰�故事雙鵝畱別更畱題

○過小溪驛【屬大庾縣】

小溪江水急於弦老吏津頭夜候船二十五年今復到野塘風暖早春天

○九牛驛遣送者歸

章江北注九牛深柳色依依送遠心兩岸鶯聲啼不盡野雲含雨日西沈

○和鄧太守夢遊赤壁韻

赤壁淸風一葉舟仙才詞調可同遊夢回不必論今古江逐簫聲日夜流

○和韻題五老圖

癡翁筆意老於松更爲仙翁貌老容庾嶺披圖驚一見匡廬人醉倚髙峯

○惶恐灘

異域經年到孤舟萬里還壯懷看入鬢惶恐過前灘

○萬安縣訪劉咸粟繡衣【中堂扁曰世濟其美因爲一絕】

君家世濟美我家世同科豈眞江邑小並駕自無多

○容齋爲南安鄧太守賦

不挍眞顏子忘情豈老莊休休方寸地雲路幾汪洋

○韶州道中憶友

龍州至韶州兩見日明晝自余兩月來千里如甑覆豈宜蒲柳姿禦此陰霾候我行庾嶺深君渡洞庭久相思遠茫茫魂夢忽相守無因一寄音飛鴻【寒湫】

○吉安郡赴範別駕燕

盡君一夕歡滯我三百里風波仕路間相知亦能幾

○憶白鷴寄魯內翰

野人乞字籠鷴送我爲求詩轉贈君相憶前來雲水闊對鷴佳句久無聞

○題畫扇寄溧陽史巽仲年丈

花落江城寂寂春柴扉深鎖碧山雲溪頭有棹閒如許忙殺斜陽欲渡人

又

鴨子灘頭閣小亭翠巒飛舞碧江橫何當慰滿天涯望鎭日攜壺獨枕肱

又

西湖遊棹十年孤獨領春光省畫圖山色岧嶤波瀲灩曉牕猶似夢回初

又

一舟還共一身輕徙倚江山萬里情醉裏不知春已過落花滿地杜鵑聲

○�李文昭不遇

桃徑參差曲到門半灣流水欲成村主人何處空詩案花撲晴簾護暖云

○書劉素庵集後

子丙辰釋褐初辱與劉君徳夫濫中祕選甞見西涯李先生語及劉素庵居官淸愼且蔚有文思而竟不壽固宜有子及見徳夫每相慰且悼久益知素庵位刑曹逾外臺讞獄平議炳不可犯而未得所謂文者丁丑秋嘉善倪公璣以寅舊寄示此集讀之知非率意者詩淸婉雅適歌詞於放麗中自中矩矱引物博類感今傷古斐然有思致益念涯翁之言駸駸向方惜莫究其止耳又惜涯翁遽逝不及一見集爲序之然斯集之可傳以久有無待於序者要於其人不獨於其言也己徳夫以抗言遭黜近始起授學宗其大向用必終符翁言予正急先集之未就此有以激愚衷云用是復公求正

○歸至姑蘓同會稽陶世和年兄晚酌

夜泊蘓臺月微茫曉渡湖野雲將雨合風力著颿麤驚喜家山近翻思客路孤小鐺溫竹葉相對謾歌呼

○南還昆山顧殿元過小亭次韻

觀生亭上望漠漠水村遙日轉樹陰合風輕艸色夭宦情從此薄詩興坐來饒舞罷階前鶴長鳴向碧霄

○南還宋工部可葵顧學士東江沈大參東老宋大參樗庵唐藩幕飭軒過訪

出還自笑迹非眞虛誤平生未了因松偃雙靑長在眼燕調新語觧畱人淸香爲致蒲樽酒和气能回艸閣春萬里歸來慚奉使漫攜詩卷謝交親

○贈言

附諸公贈行詩

關西李夢陽

羅浮湛若水

北海翟鑾

葵丘王韋

分宜嚴嵩

余姚謝丕

練江謝忠

上饒李艾

義興邵天和

新諭傅元

蠡吾馮蘭

寧徳林文廸

東川安邦

洞庭徐縉

永昌張志淳

臨海蔡潮

太原喬宇

余姚謝遷

盱江張升

南海梁儲

東廣張泰

長洲吳一鵬

河東韓文

弋陽汪偉

叔天駿

弋陽顧淸

姚江史琳

堂邑穆孔暉

四明張邦奇

四明陸深

石首趙中道

姑蘓顧璘

淮南髙淓

四明張龍

姚江倪宗正

蔚羅李從正

蔚羅趙松

山西喬燁

△關西李夢陽【提學副使】

安南陪臣騎馳突歌吹春喧瀘水窟蛟潭飛雨動霹靂島城毒雲開日月黃門使者白澤袍南來气與秋天髙當今天子古聖人諭爾歲事勤包茅永令炎海無波濤

△羅浮湛若水【禮部尙書】

玉燭調皇極龍標耀日華雷行新正朔苞貢舊邦家南斗星軺外東溟畫鷁賒倚門窺捧﹖木身攵﹖先世憶乘槎駐節蟠桃熟登堂彩服斜瑤池明白髮香篆裊靑虵近比河源路虛疑藘苡車風鳴銅柱表春茁嶺茅芽蜃結鯨波气烏翻若木花尾閭觀海市月窟見天蟇翁仲閱人古■﹝牜羊﹞牱遠旆又一丸封蟻國羣動趁蜂衙安分枝中鳥逃天井底蛙羽儀酋長肅文物島夷誇海宇三年靜皇風萬國嘉天顏近臣問聖徳委裘加

△北海翟鑾【大學士】

金函玉節出神京萬里西風擁旆旌聖主龍飛新雨露諫垣名重舊文英云和嶺表花爭放海闊天南浪正平冣喜軺車便梓裏慈闈八袠宴初成

△葵丘王韋

龍飛九極際昌期簡命親承荷寵私天北詔頒新正朔日南恩下舊藩籬金裝晝出辭靑瑣寶帶朝橫拜赤墀他日歸軺無薏苡定看勛望重華夷

△分宜嚴嵩【時爲庶吉士】

聖主馭圖朝北極侍臣頒朔下南荒仙槎夜識星河迥使節秋分雨露香一代人文重麐鳳萬年王服徧梯航軺車莫厭咨詢力細采民風入皂囊

△余姚謝丕

禹迹方行被八蠻交南拜舞聖恩寬短槎夜渡銀河白長劍秋橫瘴嶺寒一統久歸周典籍百年重識漢衣冠使星吳下連南極笑對梅花碧玉闌

△練江謝忠

謌罷皇華遣使臣新裁宮錦臥金麟秋風南國馳萬里春酒北堂稱八旬化雨異方沾去遠極星中夜望來親衡陽正是經行路雁足平安可寄人

△上饒李艾

列軄黃門久著聲又持使節海南濱身趨北闕還辭主路入東吳喜覲親萬里使星隨去旆九霄甘雨下荒瀕長纓不用終軍請信有威光服遠人

△義興邵天和

使臣禦命下鑾坡玉節南衝萬里波左袵忽沾新雨露交州還見舊山河靈槎夜靜看牛斗銅柱年深見薜蘿歸報定知無異說野人惟祝舜齡多

△新諭傅元

暫違靑瑣泛仙槎去厺交南道路賒億載紀元頒正徳一時專對重皇華遐方爭覩麒麟服稇載應無薏苡車竣事過家瞻壽母遄歸天上荷褒嘉

△蠡吾馮蘭

淸班司諫出皇都持節南夷萬里途疏重兩朝多補衮行同西域比平胡壯遊海外杭看蜃慶拜吳中燕膾鱸愛日有懷應蹔駐采風髙興逐長衢

△寧徳林文廸

使節煌煌下九天黃門淸譽遠人傳龍飛新授王正月虎拜齊呼帝萬年薏苡應無疑馬援葡萄端是陋張騫東還兼喜娛親壽賜帶圍金侍舞筵

△東川安邦

曉來銜命下天衢八十慈親正倚閭霜節持歸芳菊候彩衣看戲早梅初南通碧海應舟渡北望彤雲覆帝居入國觀風問民俗試看吟捲滿回車

△洞庭徐縉

幹徳初升九五爻使臣頒朔到南交尙方瑞獸新裁服炎海人魚定入庖歲貢包茅仍錄續春歸行李亦廖梢還朝只借南遊錄土俗民風要一抄

△永昌張志淳

安南古交州尺地皆漢有聖朝大無外挈土付之守雕題气或偏臣職恪己久海濱廓祅气化育齊髙厚其王近頗驕效順陰或否正朔頒未周皇仁播容後乾坤崇包荒蜂蟻豈難誘擇君靑瑣賢爲洗炎荒垢名傳南極光世重東海叟鳳毛襲人豪龍節付天口洪鍾浩難窮寸筵隨所扣煩君一語之恩寵固自取綸音煥駢錫禮戒嚴登受聲華仰伏波反側戒蠻媍忠誠果無二族類斯可糾休論橐中直且進樹頭酒松鱸烹縮項海鷁稱回首試調竹筍羹永爲萱庭壽鄕評詫遭逢晝繡動奔走長卿巴蜀文買臣會稽綬千年邁前烈爲托班馬手

△臨海蔡潮

鳳皇銜詔下龍墀四海聞風向化時寵命特教陪上介先聲久己被南夷霜凝仙仗遙持節月滿星槎幾詠詩歸到雲間登壽域錦衣明晝慰親慈

△太原喬宇【吏部尙書】

天書晨出大明宮地盡交南使節通萬里乾坤新正朔千年玉帛舊華風江湖歲晚波濤靜海嶠云髙瘴癘空便道鄕山還獻壽北堂蘭玉繞芳叢

△余姚謝遷【大學士】

萬里風雲去路賒私恩公義兩無加服勤王事先將母奉使遐方且拜嘉自昔交人尊正朔只今帝徳恊重華寶賢自足光中國海外明珠祗用誇

△盱江張升【禮部尙書】

捧節南行正小春先聲應已動交人使軺夜仰雙星應命服朝頒一品新天隔龍荒通漢節地開鳥道貢蠻珍雕題若問張東海轉覺名家有鳳麟

△南海梁儲【禮部侍郎】

路入安南第一關盤輿隨處苦登山南人莫倚關山險謝得皇恩庇百蠻

不載安南一物還好持完節見天顏天顏有喜君知否正在皇恩遠被間

△東廣張泰【次前韻】

來看安南巨竹關壯遊先過石門山生平精力知多少直可乘軺徧八蠻

來歲秋深迓子還舉杯論舊定開顏皇華集裏三千首都在微吟朗誦間

△長洲吳一鵬【大學士】

帝遣黃門使日南淸才雅望稱華簪歷頒正朔蒼龍紀詔下明堂彩鳳銜一統乾坤聲教遠九天雨露聖恩覃懸知玉帛來王處萬里梯航表一函

△河東韓文【戶部尙書】

獻納頻看爲國謀皇華又泛海南舟二王家學名何重一品宮袍寵更優路轉珠崖天作近雲開銅柱瘴初收榮行且賀張司諫萬里風雲第一流

△弋陽汪偉【禮部侍郎】

使星中夜照南交瑞節輝輝暎賜袍飛蓋曉衝蠻瘴薄前旌秋拂海云髙殊方歲月傳新朔上國衣冠選禁曹不遣慈顏懷遠道過家休賦北山勞

△叔天駿【禮部尙書】

詔使南行秉節旄阿咸才气壯秋濤交人環聽絲綸美海嶠齊瞻斗嶽髙宇宙萬年新日月君臣一體舊蕭曹淸風應滿歸來路世世慚憐聖澤叨

△弋陽顧淸

同邑顧淸【翰林學士題畫竹以贈】

男見萬里尋常事仗節臨風气偉然折取瀟湘數竿玉富良江上掃炎煙

△姚江史琳【都禦史】

使節煌煌出帝京星光先向海天明此君勁節淩霄漢無限淸風浹遠氓

△堂邑穆孔暉【翰林學士】

聖皇禦宸極遐國悉來王元年新寶歷渙號徹八荒使臣銜命出掄選重才良諫垣名業著問學復優長東海家聲舊聞禮繼前芳疇昔初筮仕聲價振玉堂簡命司文挍春闈藻鑑光斯行自天遣冠冕下南疆受節辭丹闕賜服耀牙檣渡江經故里髙堂壽玉觴舞彩辭﹖夾﹖阝﹖下一別道路忙巨艦出炎海恩寵愈輝揚神采驚南國抗禮陋君王萬里山川靜百蠻艸木香回首春風暮萬景入詩囊

△四明張邦奇【禮部尙書】

昭代車書萬國同遐宣聖詔羨時雄騰歡外服車聲下羅拜南夷旆影中路入雲間仍戲彩馬回天末任觀風應知衮職需君補爲采民情達帝衷

△四明陸深

同郡陸深【禮部侍郎】

文采中朝第一流皇皇使節照交州榕花椰葉連邊道瘴兩蠻煙暗驛樓明主每勞柔遠計丈夫須及大觀遊南還何物煩行李名水名山滿篋收

△石首趙中道

宮袍一品羨王臣萬里傳恩到遠人天詔煌煌臨碧海使星耿耿暎秋旻景當佳處吟囊富酒酌髙堂彩服新靡鹽且酬將母願丈夫應不負君親

△姑蘓顧璘【工部尙書】

臨風把酒賦皇華天上星移使者槎路到安南千萬里袖攜甘雨洗天涯

△淮南髙淓

日捧天書侍赤墀忽看將命到南維郵程漸覺聞蠻語島嶼爭教覩漢儀馬首披圖還問俗龍編對景更題詩右軍聲價從來重再使殊方識獻之

△四明張龍【工部尙書】

暫辭靑瑣向遐方帆滿秋風萬里航南國陪臣趨使節北堂慈母佩恩光遺柑早劈供春酒賜服新裁勝彩裳忠孝從來男子志且輸白面赤虹郎

△姚江倪宗正

聖主新恩敷八極侍臣衘命遂霄徵南夷艸木重沾化東海文章更有聲一劍橫空星象動雙旌拂雨嶂嵐淸過門還拜蘐堂壽戲彩翩翩獸錦明

△蔚羅李從正

聖化登臨新治化紫泥垂詔下殊方天朝不靳經綸使小國應增殿陛灮萬里莫辭程未旣一時當信命非常章紆極品升堂日爭看宮袍引壽觴

△蔚羅趙松

同郡趙松【少卿】

日轂巍巍開帝座天書冉冉動蠻林花明丹闕傳雙錦艸媚春暉獲寸心赤縣旌旄南斗近繡衣光景北堂深未須重譯通周貢早報垂鞀聽禹箴

△山西喬燁【尙書】

奉命南行道故鄕使星光彩煥文章緋袍紅日金門客玉貌春風紫府郎先代衣冠忻接踵明時科第喜聯芳懸知覲省髙堂便里巷山川剩有光

○附交人和韻詩

安南大頭目黎瑀瑩甫

又奉和天使雨途之作

安南頭目裴昌澤茂盛

又奉和天使雨途之作因以奉餞

安南頭目黎嶘端平

安南頭目尹宏滋葆衝

又奉和天使雨途之作

△安南大頭目黎瑀瑩甫

【瑀】奉送天使到安博驛蒙惠以詩不勝金玉因圭步奉餞

自笑麄豪气未除喜陪星旆過山墟使君素有四方誌賤子多慚一室居客捨此時蒙吐玉洛京他日憶行車長江料得飛艎渡水面溶溶魚媵予

△又奉和天使雨途之作

潦倒殘年六十零遠蒙惠顧眼終靑一時丁卒𨿽勞勩萬古封疆賴謐寧體悉固能安眾志公淸應可服山靈歸囊況有多佳句奚數王生詠鶴汀

△安南頭目裴昌澤茂盛

丁卯春正昌澤從天使安博驛見贈

暖入郊原瘴霧除使星兩兩曜炎墟九天慶澤隨春布五色祥雲恍帝居淸節每欽無玷玉私情難挽薄旋車道同豈限江南北蒙贈瓊瑰數倡予

△又奉和天使雨途之作因以奉餞

駰原迢遞雨花零相送頻蒙惠顧靑且喜皇仁胥廣被休論王事未遑寧多情歸興隨風急無限詩神得酒靈冣是相思相憶處溶溶江月芷蘭汀

△安南頭目黎嶘端平

丁卯春正昌澤從天使安博驛見贈

暖入郊原瘴霧除使星兩兩曜炎墟九天慶澤隨春布五色祥雲恍帝居淸節每欽無玷玉私情難挽薄旋車道同豈限江南北蒙贈瓊瑰數倡予

△安南頭目尹宏滋葆衝

燈夕之後天使以瓊章示因於餞處奉和焉

東風送暖入階除曉駕星軺度碧墟鸑鷟欣瞻千里遠﹖隹火鳥﹖鷯自笑一巢居每懷旅館難投轄偏喜今朝得衘車圭誦瓗章珠在側語云形穢豈欺予

△又奉和天使雨途之作

霢霂方春喜旣零向陽艸木一般靑載途道路𨿽云若服役兵夫敢自寧軆悉諒由君子志感通自是此心靈無端塞外明朝別目送仙槎過遠汀

○後序

序龍山先生萬里志後

東海先生一代偉人其文章翰墨重於海內二子起而繼之不獨能踐世科紹宦業而已而文翰之美亦克世家學此公之叔子都諫龍山公使交南往返紀志季子季琰收拾於兵燹之後敗楮之中持以相視淸篇妙翰夫人皆知重之況其子孫哉𨿽然非其後人之賢則蛛絲煤尾之餘其不置爲篋中故紙者鮮矣此又以知公之有後也峕嘉靖乙未九月旣望前翰林院待詔將仕佐郎兼修國史長洲文徵明跋

○述言

萬里志述言

毅皇帝登極詔諭中外簡命先都諫公副魯殿撰使交南國往返易寒暑耳目與感風物紀載積以成帙題曰萬里志曁館中所著玉署拾遺東塾諫艸見意亭諸稿藏於家嘉靖戊子先君卽世不肖幼沖超忽流序逾十五禩爲壬寅伯兄仲兄並業成均相繼蚤逝再十禩甲寅東倭不臣數寇吳淞烽火旬連倭舶繞郊埜舉家徒跣入闉都五百年門戶不崇朝蕩毀遺稿遂亡通天之罪抱負沒齒寇退每從親友屏壁卷軸間題詠旋次搜拾漫無全稿戊午仲侄徳璀避亂蘓湖還笥中幸攜先君手勒萬里志一折喜倍更生緝錄成編庚申春挾之吳門武林諸名公偕相慶■﹝忄尉﹞侈以題跋重以讎挍詎遭不造家業中落無能壽刻以贖終愆逡巡又十禩爲隆慶巳巳鴻臚叔兄亦棄去志塵篋底涕泫徒殷衷益焰裂悲夫傷哉癸酉秋攜諸兒試金陵謁石城許太常翁持以相視辱不鄙寵之雄文序諸首瑞巖史給諫明河廖水部咸樂資梓用告厥成鳴呼不肖曷幸哉抑先君九京之神默相哉追維先君立朝致政垂三十餘年其宦歷節槪具載朱恭靖公鄒東郭公志表其艸書俊逸不減大父聲價淸白承傳所遺惟此著述又遭奇刼不克自表見痛恨何極今藉諸名公僅存什一於千百以不死先君是不幸中之幸也我張氏子孫其世珍之以母忘諸名公永永之徳峕

萬曆癸酉元歲長至日不肖季子其惿百拜謹識

萬里志述言

東海祖君集旣壽梓又得從弟世南郵奇六世祖龍山翁萬里志一帙蓋翁出使安南紀行之什也積日紀程各體參互其間道裏寥廓山川險易與夫懷柔服遠之義晉接恭順之誠𨿽短章略紀梗槪可知昔太史公閱歷封內名山大川作爲文章奇肆瑰瑋令人莫可端倪況於吾祖捧檄殊疆卽所聞見播之謳吟陶情淑性直可嗣徽三百豈僅倡予和汝者得髣髴其萬一哉獨可慨者翁於館閣則有玉署拾遺於垣省則有東塾諫艸以至居常吟詠富有日新徧觀諸名公題識知翁當日珥筆鳳池抗聲螭陛鴻文侃論焜耀千秋寧止世徳之作求已也惜倭寇陸梁流離播越舉歸烏有猶幸尙存此編得以昭玆來許耳夫東海翁以立朝抗直一麾出守至今讀其著述怨誹不形惟存忠厚且經濟文章動關家國龍山翁銜命異域使遠人向化稽首來王至交人和什具附卷末其慕�悃誠想見一班翁之不辱君命何如也今合觀二祖遺稿無非忠君愛國培養深厚以致始祖迄�科名相繼累累不絕屈指宦遊者十五國都無不徧歷此皆祖徳貽謀未可忘其原本也癸酉冬杪適弟世繩來遊洧水盛道海翁集成舉宗慶幸不肖綬因復出龍山翁萬里志共相校讎附梓南安集後如班氏文章繼�者復��庶幾後先輝映俾奕世子孫知二祖髙文亮節如是如是於以振興先業

小補云

康熙甲戌春仲六世孫世綬拜識

●附錄

題辭

南安歲祀祝文

墓祭文

志銘

墓表

像贊

詩

紀言

◆題辭

羅明仲

陸廉伯

新安程篁墩

東橋顧璘

丹山屠滽

於喬謝遷

泰和尹直

長洲吳寬

華玉顧璘

長洲文嘉

長洲董其昌

�公陳繼儒

匏翁吳寬

華伯卞榮

永嘉王瓚

長沙李西涯

淸江敖英

松臯許贊

汝湖謝丕

鳳峯沈愷

菜峯周思兼

儼山陸深

平泉陸樹聲

谷水李素我

東郡許周翰

裔甥錢龍錫

劬思陸彥章

古塘陸應陽

華亭孫克弘

雲間陳繼儒

藻裏周公遠

宗孫翼軫

五世孫以誡

六世侄孫壽孫

六世孫安盤

六世孫安泰

六世孫安豫

○羅明仲

張東海之出守南安甞有書抵余道其禁淫祀省民錢谷事且詢余舊論消弭異端之說議甚正也今觀其南行雜興所以語其子弘至者謂其方事經術不必畱意詩艸又述其考訓教諸孫以古人事業使之耳熟末簡又勉之以直道巽辭戒之以權門利路尢可敬也弘至繼其兄弘宜取鄕觧而卒業太學持來請題東海之正气凜凜辭翰間如此世徒以艸書稱之豈足爲知東海者賢子孫尙世守其正弘治癸丑孟冬旣望冰玉居士羅璟識

○陸廉伯

成化丁酉冬同年張駕部汝弼擢守南安士論若爲公未滿者公欣然就道所至以辭翰自娛𨿽古稱蘓白豪情莫是過也時予方得告南歸先公一月公過常來訪適僕展墓不及見乃戲畱詩云始知東閣先生貴不放南安太守參傳者遂以爲予眞避之可笑也旣去復命驛吏裏送武城梨數顆亦侑以詩云毘陵驛裏饋生梨蓋葉梨爲離亦戲耳然此後彼此往來南北不復一見以終焉殆若讖然亦異矣今覩此冊並見時行掇魁鄕薦才志卓然不替家教感嘆之餘尢深慰喜古稱位不滿徳必昌其後於吾張氏昆仲有深屬望焉非但手澤之愴而巳也因紀略捲尾以徵於後云弘治癸丑夏孟八日晉陵陸簡識

○新安程篁墩

曩予問東海索艸書輒謝曰待有偶然得意者當舉以爲贈不敢取應酬者塞命也然竟不獲其所謂得意者恆以寘憾乃若倡和詩篇往反書札則所得甚富每一展玩疑所謂得意者或在其中𨿽東海亦或不能自知耶時行黃門持此冊見過摩挲再三怳然如見其笑語而東海之不可作久矣噫時行尙謹護之安知不有好事者以此爲得意之茟揶揄其傍而拔其尢者以去耶弘治戊午歲暮敏政呵凍識

○東橋顧璘

書法自前元趙松雪以後到國朝觧宋諸公稍振成化問東海公始以艸書卓然獨步爲一代名家今觀其書多自褱素聖母心經諸帖變化其稱名有以也近時山林隱君或作茆筆書本戲耳不知者互相師承使八法之學寢廢余深痛之賢孫文學君過全州示余此卷因題小詩歸之此可與知者道也詩曰絕代風流遠名家艸聖傳龍蛇餘萬紙鸞鳳眇孤騫俊拔歸張旭蕭條老鄭虔天南看舊帖三復嘆先賢

○丹山屠滽

國朝以艸書名者有宋仲溫宋仲珩宋昌裔人稱之曰三宋後觧大紳陳敬宗王時彥諸公繼之體制不同而聲華亦與三宋相頡頏自玆以往𨿽不乏人馳名者鮮至張東海始大振人云其書出顚張醉素以余觀之諸體皆備非止一家然筆法遒麗熟之又熟如珠璣出囊偏員不一而光彩輝爛遠奪人目華夷莫不知慕成化間公仕於京江南有訛傳公已仙去公聞之嘆曰若然則艸書增價矣今觀此諸帖乃餘同寅吳公爲翰林時所收片紙隻字一無所遺且圖其像於端裝禠成捲時公尙存已爲名公所珍如此何待沒後始增價乎此亦公自謙之辭也噫余與公爲同年兄弟今公仙去久矣書畢不覺泫然

○於喬謝遷

此東海張公遺墨也公之孫其性謁予乞乃考憲副君墓銘乃持以見示公詞翰之妙獨步一時縉紳大夫士得其片紙隻字寶之如拱璧況其孫乎公平生筆札不吝與流傳於時者甚多是捲所什襲僅如此豈殘編斷簡得之篋笥之外者耶然手澤所存固當不計多寡也予初入仕時甞與公同朝著未幾公出守南安遂不復相見今覩是捲宛然如接公風度感念存歿因識其末而歸之

○泰和尹直

陳獻章領鄕薦上春官屢不第有勸其不必仕而歸隱終身者獻章喜得此名益務髙談闊論後以舉者言徵至京吏部欲如例試而後授官乃托疾潛作十絕頌其鄕太監梁方方言於上授以檢討致仕軒軒然自以爲榮楊維新謂其旣托疾不能謝恩何乃卽日乘轎出城張蓋開道無復故態豈知道義者哉張東海汝弼贈獻章一絕云平生渾未識丹砂赤土時將向客誇忽悟自家丹一寸辰州猶自隔天涯蓋譏其不得進士乃假道學以欺人若使得一第亦必希進不已也【見瑣綴錄】

○長洲吳寬【號匏庵宗伯學士】

吾友陳君粹之今之良監司也治獄之餘獨好文字故所與往還者一時名士詩篇簡牘所以投遺者動輒盈案今將憲副貴州萬里之外獨攜東海先生妙墨詩簡以行公餘閱之如與公促膝晤語於一堂之上而離羣索居之嘆庶可免矣【成化癸卯三月二十七日題】

○華玉顧璘【再見】

右詩帖乃東海公書投姑蘇陳獻者首二詩卷久藏陳公家陳公亡乃流落民間公之孫其性購得之乃攜來全州示予備道始末如此卷後有前宗伯匏庵公跋語乃成化癸卯歲題癸卯至今甫三十二年耳鄕裏諸先生並已不可作其視人世何如也惟此帖流傳數易主卒歸其賢子孫收之有非偶然者張君其寶之【正徳乙亥二月題】

○長洲文嘉

東海張公詞翰在成化間名滿寰宇𨿽海外遠國皆購求其迹以爲顚張復出今觀諸作詞旨淸遠筆勢飛動信乎名不虛得也按公又喜獎拔名士而於奇節異行尢慨然慕之如吾鄕吳文定公起歲貢屬先生賞識而羅修撰之得貶章徳懋黃仲昭莊孔陽之外調皆有贈詩爲人傳誦而與從吾一簡其論王文忠耿九疇韓用熙彭提學孫教授輩之當表揚至謂不論位之崇卑而以身後事定爲言尢爲確然有見則人品之髙不獨翰墨之可重而已其後二子繼起髙科踐宦業而詞翰之羙兼有家學今其子孫將摹刻傳世則後人之賢旣可知而張氏翰墨文章之盛益振益遠矣此卷嘉靖乙未甞請先待詔題於後今歷四十五年復來請予題之何張氏之多賢而汲汲於表先世之羙哉因不辭而爲之書

○長洲董其昌

同郡董其昌【載容臺集】

詩不求工字不奇天眞爛熳是吾師東海先生語也宜其名髙一世行楷書尢佳但今見者少耳

○�公陳繼儒

張東海先生墓在鳳凰山其子孫皆葬此祭田不下二百畝三傳而至徳瑜中乙卯舉人徳瑜三子皆名士以詵中乙酉舉人以詵死里人有思以役中之者靑浦侯卓鈿爲立鄕賢書冊永免其役云【見祕籍見聞錄】

○匏翁吳寬

東海張公守南安時雜書數紙郡椽劉暹得之成捲公之子時行黃門持以示余中有公與餘詩一首蓋公寫而未發者予欲取之因感楚弓得失之語書其後而還之

○華伯卞榮

汝弼友余也渾厚其徳性淸介其操行詞理足其爲詩交且善書爲今之人所退讓余宗弟式之素甞資其麗澤亦往往臨池寫杮葉凡得其片紙隻字必珍藏之近承惠千字文蓋珍而又珍不啻寸珠拱璧置諸左右日摹仿焉久之將臻其妙庶幾無無過王右軍之恨哉𨿽然心正則筆正式之專於心學著於心畫不患不如其渾厚其淸介駸駸乎其爲詩文矣

○永嘉王瓚

張生其性東海先生之孫也頃下秋試來南都出示此卷乃所藏先生手澤生甚寶愛如拱璧焉且索余有所識於後余遂晝舊所誦先生詩若干首使生時而閱之致其孝思以勉於家學也

○長沙李西涯【再見】

張東海汝弼艸書名一世詩亦淸健有風致如下第詩曰西飛日日忙於我南去靑山冷笑人送羅應魁曰百年事業丹心苦萬古綱常赤手扶假髻曲等篇皆爲世所傳誦甞自評其書不如詩詩不如文又云大字勝小字予戲之曰英雄欺人每如此不足信也

○淸江敖英

張東海過蘇步坊賦詩曰東坡昔日此閒行此地遂畱蘇步名何似章惇瘞毛骨子孫羞認是先塋愚按東坡投棄嶺海章惇實爲之而後世流芳遺臭乃如此孰謂人心無春秋哉

○松臯許贊【字廷美靈寶人歷官大學士謚文簡】

予觀東海翁艸書筆力遒勁恣態橫生如雲海升龍煙山翥鳳又如遊上林而叢葩爛縵或如開寶庫而谷璧輝煌可謂盡舞劍之神而得聽江之法者歟翁之孫孚一春元君攜翁書求余題竊憶翁與先君同年翁之仲嗣時行則余之同年餘兄之同寅也余書此蓋不獨美翁擅八法之妙且以志二家三世交契之好雲爾若夫翁志行節槪則髙邁遠古昭昭在人耳目不待後生贅定也

○汝湖謝丕

李太白稱醉素艸書天下獨步餘於東海公亦云秋堂公孫孚一同觀是日風雨飄驟豈蛟龍在捲不容輕展耶

○鳳峯沈愷

東海翁以艸書名世橫縱奔逸若風檣陣馬雄銳莫當蓋自狂旭去後醉墨濡發之神不復再見翁起而繼之筆法傅播往往震蕩人心目𨿽遠到彛服罔不欽且愛焉余獨怪今之好事者率多臨摹鉤榻愈似而愈失其眞獨此書灑然淸絕𨿽其變體超妙而軌度自在其爲翁書無疑鎭樓先生一見而異之曰吾見若書猶見若翁矣余竊謂不獨得其書以詩送人春試其中有飛英奪錦之句肫肫期待不淺此其言若爲今日而發者鎭樓學懋才宏以文章名家取甲科若其家物偶不利於春官遂來教吾華然非其情也將以明道淑人而充養粹深要之他日策對大廷標名文右其意固巳遠矣嗟乎百年之遺千里之獲兆必有先數非偶合庸知此書不爲先生作曲江之談柄耶愼惟珍愛異日在雲霄之上無忘斯語則得此書當爲世世重不獨憲古遊藝焉巳也

○菜峯周思兼

文翰林甞言書有眞有行有艸近時書家所能特行書耳至於艸書非東海不可識者以爲確論甲寅歲首峯兄與餘同避倭奴之亂索居城隅攜此卷見示時兵燹之後先世翰墨所存無幾獨此無恙極相慶幸卷中假髻曲爲海內所傳誦翁在昔時才名冠世而爲當路所擯徒以此耳章服詞宛然羔羊之風尢可重也首峯又言翁平生最重三宋三宋者克昌裔璲也今三公遺墨士大夫家多有之與翁筆法絕不相類於戲學者於此求之斯得之矣

○儼山陸深【載儼山文集】

東海先生以艸聖蓋一世喜作擘窠大軸素狂旭醉震蕩人心目而此卷矮紙疏行尢擅淸麗明窓淨幾之下娛悅襟抱者不少況詩律散語俱有關系處不但其子孫當寶之也後有吳文定公爲陳冷庵跋識蓋冷庵所得今爲先生之孫孚善所收祖武手澤不但尋常所當寶之書畫也冷庵名琦字粹之罷察官歸至口食不給予少時猶及識焉淸臒鶴立望而可敬又聞文定公起歲貢先生獨識之曰天下有如此貢士耶遂以狀元及第卒爲名臣五六十年前先生風範如此最後東橋顧華玉衡山文徵仲文翰有法皆吳產也語云魯無君子斯焉取斯深於是爲之斂袵孚善其尙寶之孚善各其性後樂先生之長子涵養粹深慨然有求道之志又不但以辭翰世其家而巳

又

此卷柬札皆後樂先生所得於交遊者末有二柬一則與龍山大諫一則孚善所得可謂一家之文獻足徵者矣卷中皆一代儒碩巨公子之師門在焉餘多常同朝而敬事之者又不及識無幾亦復名流抑亦一代之文獻足徵者矣顧其所言不出寒暄問訊之常禮而惇朴和厚之風囊然可掬予生也晚三復於此爲之感嘆因題其後歸孚善藏之

○平泉陸樹聲【官保禮部尙書謚文定】

張元澄號東山舉弘治甲子艸書學懷素與東海翁並驅髙麗國購其書有南安太守南昌倅東海東山配兩翁之句

○谷水李素我【諱淩雲通政使司】

東海先生以文章政事冠冕海內其艸書得顚素之髓摻縱闔辟神變莫測世爭寶之餘壻康侯氏諱安泰先生後裔也所珍襲先生眞迹有吟風弄月臺李相亭曲水艸堂三記則見其擺脫法度之外從容銜勒之中奔泉抉石正鋒自在至若表章前哲於荒臺蔓艸之餘致髙山景行之仰而曲水棹歌十章宛爾俶載南畝田畯至喜之思先生南安之政不媿元公風月襟懷在五馬堂前無忘鄕曲陂塘稼獲之役想見厚俗正生諄諄騷墨毫楮間先輩典型豈徒墨池增重而已康侯猶子成之進士刻此帖屬余跋之成之又女我稚兒兩世姻婭之未遂不辭而書其後

○東郡許周翰【松江知府】

諸生張以訥之母姚有貞節餘守雲間爲聞之當路以訥述其祖東海公守南安時詠劉蔡之妻爲比懇余詠之餘心諾之未面久也今以移去爲書數語夫表章孤芳爲守臣事而況孝子爲其貞母乞哀乎貞桃云者其祖詠南安人篇名也

桃之夭夭其葉彌貞之子於歸厥心允誠抗志而婺九死爲輕如彼霜隕不替其英劉蔡幽芳沒者以生褒徳之後允玆令名

○裔甥錢龍錫【號機山內閣大學士】

宇宙間道徳勛名文章志節皆浩然之气之所爲也气之誠中形外𨿽一容聲一舉筆不可掩史稱顏魯公忠貫白日識髙天下故其精神見於翰墨之間者特立而兼括吾鄕東海先生成弘間偉君子以純誠直道揚歷中外言論造次必於忠孝如火熱水寒得自天性故官不踰五馬而九域仰之猶華峯岱嶽其書法遒宕縱橫取裁章艸追峯顚素垂今百三十餘年士林得其斷楮尺幅珍奉如瓌珤殆亦兼以人重不直以龍翔鳳翥得書家三昧而巳先生於余爲渭陽始祖幼從外王父見峯公習聞翁流風遺槪翁七世孫因之文學又爲余猶子倩父子昆弟叔侄以文行相師友無問已達未達皆肫然有澹泊寧靜明義求志之風相率裒翁笥墨壽鐫題曰鐵漢樓帖鐵漢樓者翁守南安時爲宋劉元城先生謫居故址築也翁集中懷舊懷賢是匪一致獨取玆樓名帖諸嗣孫繩武志趨卓然可見充斯志也於以激揚大節企踵前修如磁鍼合如水乳契翁精明靈爽亦颯颯從翰墨問生動蒸湧相爲呵護於無窮而余之拭目於流徽嗣藻抑未有艾也夫

○劬思陸彥章【字伯達刑部侍郎】

東海張翁吾鄕先達中之麟鳳也曩予膝侍時每聞先文定公稱說其流風雅致不啻心儀之至其艸書奔軼超放穩密粹深實開雲間臨池之統此卷千文茟勢排蕩莫測開合自如視翁他書尢爲合作余從鄕人購得之祕賞有年會予愛壻張子建實翁云孫也一見奉爲家珤莊展不置子建儁斐多文固是卿家鳳毛因輟以爲贈期繩翁武翁墨池有靈不腆冰玉間其必慶此卷得所歸也夫壬戊淸和旣望劬思老人陸彥章書

○古塘陸應陽【字伯生】

事忙不及艸書大是法家語東海公辯其悞何耶今人以艸書忽略往往信手揮之十不得佳境一二餘每值心煩意亂或筆札不當手則未敢遽作艸書但以楷字應去蓋艸書尙風骨尙神气稍一失之便不成字須在人情閒曠時縱筆伸紙庶幾可觀事忙者安能具艸若東海先生書法乃從熟透中來非末學可到也

○華亭孫克弘【號雪居漢陽太守】

東海翁流風餘韻爲後進標格其艸書千文不下幾十卷寰宇珍之何啻拱璧此卷筆勢如龍行空鳳舞風當其落筆時旁若無人臥張顚懷素於紙上腕脫不休似有意於傳而爲之耶抑遊戲墨池而爲之耶吾郡艸書入三昧以人而重者此卷尢當寶愛什襲藏諸母爲蕭翊賺去萬曆己酉春書於惇復堂時年七十有八

○雲間陳繼儒【字眉公徵辟不仕養髙林下】

吾松書苑推宋仲溫陳文東二沈學士自東海先生出而聲價過之其書本之芝旭出入素師而不離二王法度識者比於太華三峯黃河九曲非虛語也當時品格嚴重卽上衮中貴人求之不能得一字今五世孫以誡六世孫安盤安泰安豫七世孫世基出其家藏及散見人間者合刻之曰鐵漢樓帖公爲南安守祀張九齡劉安世李綱諸公於鐵漢樓公亦可以配享無愧云

○藻裏周公遠【名裕度】

東海先生徳業映千秋詞翰走六宇無論冠冕膾炙騰賢士大夫之口卽婦人�子習其名氏咸意其古人也於書學無所不窺而其取衷顧在顚素醉墨淋漓靡間昏旦擲管之次仍用手指按膝規做或書空奮袂所衣袍袖及當膝處皆爲廢裂其淹該而好學類如此所書碑刻光於四裔而笥藏集帖缺焉未備蓋先生縱筆疾書大小任意一篇之中字勢盈尺者行間難就至有數十字互相映帶者其遊絲難截故好事者望洋輒止六世孫子建曁其侄鑑欹氏咸博雅名家精心筆翰足世其學盡出其家藏眞迹揭其稍就尺幅者乞名手摹刻分若干捲詳愼周密閱歲乃成先生遺瀋幹未得一而先生精意宛在目前矣壬申花朝過子建書齋值是刻之成而樂以較閱之役驥附柬未也敬題似之通家後學周裕度跋

○宗孫翼軫

雲間法書首推二沈繼重兩張兩張者卽余祖宗伯南山公鑑欹祖南安守東海公也兩公以兄弟聯登妙才天縱發爲詩歌皆信腕疾書千言立就尢以艸聖競爽其回風舞雪之致出入旭素間世多有能道之者抑不知書爲心畫如宗伯公絕逆璫之請抗疏乞骸南安公觸柄銓之鋒甘心補外其髙風勁節眞如鳳翔千仞可望而不可攀故其書縱橫瀟灑直足籠罩一世原本固有所自矣先是余集宗伯公寶恩堂帖行世今鑑欹亦集南安公慶雲堂帖繼之豈謂翰墨一派遂焜耀吾張家閥哉亦因其可傳者想其不可傳者庶幾羹墻一念恍遇於筆端耳余老矣自愧碌碌無聞莫克振揚先徳鑑欹以少年成進士乃能汰浮惇素惟祖武是繩將來表豎行與給諫憲副宮坊孝廉諸嗣後先映美南安公芳烈從此益光大焉卽吾宗伯公亦與有榮施矣敬九頓而識其後

○五世孫以誡【號中廓萬曆癸卯舉人廣西桂林府別駕】

先髙祖學術政事具載國史與日月爭光誡己未歲守定邑因紆道南安肅謁廟貌見其士民謳吟屍祝蓋百數十年不衰殘楮斷簡家爭奉持知其道化入人深且久矣誡不肖兢兢守遺訓惟不獲表揚先人之烈是懼所傳遺墨襲之奕世未勒貞瑉今以桑楡之年始果所願惟是先迹之不敢冺其間憂國毗民齊家訓俗矢口矢筆皆足垂裕無窮非徒以翰墨稱不朽也吾子孫其世世保之無忘念祖聿修之誼焉

○六世侄孫壽孫

我東海南山二祖君於憲孝朝同厲風迹工翰墨其人如鳳如麟其書亦爲龍爲象陳徵君所稱布六宮走四裔非虛語也兩公髙自矜貴𨿽短言單辭艸稿之作非云葉蕩札不輕運墨瀋蓋自命必傳矣玆紫垂所藏海翁諸稿沙飛蓬震驚電遣光眞有顚旭醉素承望下風以聽驅染其詩文亦少所�點不爲猋犢卉犬語而爛然天眞嘯傲煙月仙乎仙乎弗可及也巳紫垂善寶祖研克繼厥武其更進而求之寧止艸賢詩聖巳哉更百年而後使人嘆吾家世有名徳今昔交志珠聲玉價不墜風流則余與子所宜並勗耳乙未五月廿四日恭跋時在津門舟次

○六世孫安盤【字子石號幹克天啟丁卯舉人霸州守】

古擅艸聖者乃云匆匆不暇作艸是知執使轉用具有矩矱非苟而巳我王祖艸書之遠播海■﹝宀禹﹞𨿽百濟之乞子云髙麗之購率更未足多讓然或者徒矜其飄縱以爲奇絕不知我祖本精楷則工隸古於長箋巨幀時作擘窠體至矮行細札位置謹嚴無一縱筆而龍﹖﹖垂虎臥之勢釵腳漏痕之法神變自然妙合造化固宜遠儷崔張非復近代所能彷佛但以不自祕惜故多散落人間搜錄秪如幹捲謹手自勒摹寘之家塾所媿不能如烏衣輩諸賢代傳筆法耳

○六世孫安泰【字康侯文林郎】

不肖安泰自庚午歲與伯兄孝廉安盤季弟安豫謀集先髙祖眞迹簡括家笥外復乞諸收藏賞鑑家尺蹏寸楮裒集多方精心手摹匯成卷帙辛未秋猶子進士世基請假南還刻意堂構表章前烈遂得共成玆志勒之貞瑉不肖泰與弟豫復親董其事摹勒讎校一點一畫神理奕奕歷秋䢐春厥下告竣洵哉我張氏之河圖丹書也我家先世品行文章蔚爲時宗者自先髙祖以下再世有憲副後樂都諫龍山三世四世有王大父光祿首峯大父鄕進士龍洲而五世卽先君子伯仲爲孝廉震陽別駕中廓先文學養所宮諭瀛海奕世克繩譚者益想望先髙祖醇徳亮節流馨濟美蓋先髙祖之聲稱烜赫當時者首品望次政迹次文章又次艸書則玆刻也固先髙祖之觚翰小道末技也請無謂勒此一片石之足爲先人不朽增重可也時崇禎五年二月旣望

○六世孫安豫【字子建號森嶽浙江憲副】

我祖南安公以艸聖行於成弘間生平碑版光於遐邇而家塾集帖獨缺焉未備至若存笥劇迹往往爲好事家襲去不肖居恆每抱深卹庚午歲偶侍外翁劬思先生勗不肖勉就此役會鑑欹侄夙有同志其出其累世所藏子孫護如頭面者漸摹漸刻凡爲捲者十始以南北兩遊稿而以貞極篇終焉𨿽長篇大幀百未搜其一而規畫大略少備矣每捲跋語仍諸名公之舊而貞桃篇題詞則許郡侯去郡時爲先府君存大母苦節一案也許侯題巳修入郡誌玆因帖工之竣並敬述以志時日云

◆南安歲祀祝文

江東兪郡守

○江東兪郡守【名經南安知府】

郡守張公有文有徳昔任南安政聲洋溢去後民思建祠立石【某】等景仰先哲是憑是則仲【春秋】致祭希神鑑格尙饗

◆墓祭文

張洲李範庵

蘭亭司馬愳庵

三山李蘓州

○張洲李範庵【名應禎南京太僕寺少卿】

人孰無生生有令名是曰有壽亦孰無子子而能賢是曰有後兼斯二者造物所厚嗟我東海徳行文章爲世所師至於翰墨海外所知位不稱徳名聞四馳諸子森森玉立在前居者仕者無一不賢人所願慕公得其全今𨿽逝矣抑何憾焉斯文契誼幹我不薄弔祭非時我則有怍鳳山峨峨墓艸巳宿幾筵尙在未能往哭敬玆遺奠老淚盈掬嗚呼東海鑑我哀曲尙饗

○蘭亭司馬愳庵【名垔提學禦史】

於乎東海天下人豪襟度灑落月白風髙識見超卓雲霄羽毛揚歷中外位未滿徳掛冠歸隱日化月益蓋將攬江山之英華造儒先之閫域噫是言也君所自信惟我獨知世之以詞翰仰慕而不暇者乃得其千鈞之錙銖於戲東海吾甞謂君不得於人必得於天今竟巳矣將何憑焉聞訃痛悼有淚盈把黃金莫鑄知巳日寡玆臨佳城絮酒以哭君子靈爽淒然滿目於乎哀哉東海巳矣所存者長力耕不獲後則穰穰蓋得於天者將於此而有憑而吾將置其無益之悲傷矣於乎東海來舉予觴

○三山李蘓州【名廷美蘓州知府】

嗚呼古君子之用才猶良工之用木也以吾汝弼之才之美如大木然用之於棟梁明堂淸廟成泛海之舟造淩霄之臺何大用而不宜今用之爲屬吏用之爲邊牧設施不隨其情俯仰惟人所視置士元於百里出長孺於淮陽此汝弼之枉其用何啻木之不遇良工哉嗟嗟汝弼今也則亡孰謂有憾傷乎噫嘻吁汝弼之處世也六十有三年其名譽在朝野其辭翰徧寰宇其徳澤在南安其信義在朋友況有賢子向用方興此汝弼歿猶一死何憾傷之有孰謂無憾傷乎噫嘻吁汝弼之致政方四周其述作方富也未克芟潤其享年宜壽也未及期頤與魚鳥未及忘情與故舊未及周洽況有𦇤褓幼而未立此汝弼𨿽視死如歸豈恝然而無意嗟嗟汝弼今也則亡廷美皆莫逆友也聞訃旣不能憑棺及葬又不能紈紼幽明之間徒負哀悒吾惡乎用其情哉惟生芻之一朿薄有古之遺風靈其知兮庶鑑蒼穹

◆志銘

鳳凰山墓志銘

天臺謝方石

○天臺謝方石【名鐸國子監祭酒禮部右侍郎】

鳳凰山墓志銘

成化丁未夏六月南安守華亭張公汝弼以疾卒於家因祖塋瀕海將以是歲冬十一月二十五日別葬於郡城北鳳凰山之陽其子寧海令弘宜屬吾臺郡守葉公崇禮以狀來請銘於乎予尙忍復銘公也哉始予天順初與吾友今亞卿黃世顯故方伯陳士賢僉憲林一忠識公於禮部蓋三十年於玆矣嘅念疇昔一代交遊稱豪傑士若諸公者固落落可數予駑下病且不死旣銘吾一忠又銘士賢而尙忍復銘公也哉公諱弼姓張氏汝弼其字也其先汴人扈宋南渡來臨安七世祖有諱澄稱斗山先生者學邃於易避地始來松之華亭曾祖庠世其家學教授鄕裏以時自晦號守株農祖子英早世父熊應居鄕以忠厚開人稱之曰村居先生云公貴贈兵部主事母胡氏贈安人公少穎異過人旣壯以詩經領景泰癸酉鄕薦登成化丙戌羅倫榜進士倫以言事忤宰相去國公作詩慷慨送之未幾拜兵部主事轉員外郎遂有南安之命南安兩廣要衝大山長谷亡命嘯聚爲民患者蓋眾公下車悉平之民有誣人刼財陷一家數人於死獄者公辯而活之犬庾嶺路民素業其啇貨往來雇直之利後爲南雄桀黠所專民遂以瘠公亟請諸當道者均而復之又以其路險隘乃稅啇僦工開使寬平架橋甃石三十餘里而民弗知也旣又毀淫祠百數十區爲社學凡先哲之甞蒞玆土者若張九齡劉安世李綱諸公皆特爲立祠至周程張三先生則旣祠而又別立風站臺以深致景仰蓋於教化風俗之大者其惓惓又如此初公之外補也人咸惜之謂若公者蓋畱以羽儀明廷以藻繪一代太平之盛治公顧不薄淮陽而卒有成績至是始謝病歸歸之日民相與立生祠又數請縣移文問候歸方三載天竟不愸遺以卒距其生洪熙乙巳享年六十有三而已於乎惜哉配王氏封安人子男六長弘正次卽弘宜以進士拜今官次弘至邑庠生次弘圭次弘玉次弘金弘圭以下側室羅氏出也女二長歸李觀次歸顧行已孫男四其性其恊其忻其恪女七所著有鶴城天趣面墻淸和慶雲諸稿號東海翁又有東海手稿行於時蓋公手筆也公以靈識異稟充之學問老成且不倦詩與文幾成一家艸書之妙論者至推爲一代冠冕然世之所謂文人者類近浮薄公獨惇尙行履慨然以風節目將𨿽談論間涉諧謔而往往必以理勝故彭都憲鳳儀甞論其天分人品學問政事有如此者而公亦甞謂予戲評其所能曰人故以書名我公論哉吾自視文爲冣詩次之書又次之其它則非吾所能知也恆相與一笑而罷噫昔人稱趙孟俯爲書畫所掩世莫克盡知其文章與經濟之學然則公之所以自道者其亦有感於斯乎況又非孟俯者乎於乎斯文非細故自文與道離而後世之所謂文人者始爲大賢君子之所鄙然則文豈易能哉故予又卽公之文而銘之以見吾人之所謂文者正在此而不在彼也銘曰東海之東鳳山穹窿有气如虹淩虛厲空人曰此獄劍之鋒孰知其下文塜之雄於乎萬靈所鍾鬼護神封後千百年玆其不墜於地耶尙有考幹吾銘之公

◆墓表

洞庭王守溪

○洞庭王守溪【名鏊少傳兼戶部尙書大學士】

公諱弼字汝弼人稱東海先生讀書不治章句慨然以名節自許顧世之齪齪無足動其意而世亦莫之用也其瓌奇卓偉之气無所泄則時發之文章發之詩發之艸書而發之事功者殆不能十之一而亦足以名世矣少爲弟子員巳博學無不觀年四十始登進士第歷武選武庫主事車駕員外郎出守南安在郡六年以病乞歸卒公天分髙朗出語不凡爲文病近世之萎靡腐爛痛埽去之自立一家言顧甞自謂得古人矩■﹝尋蒦﹞而病世之莫巳知也爲詩每寓感時憂國抑邪與正之意翰林修撰羅應奎上疏忤時宰得貶人無敢送者公賦詩贈之慷慨激烈聞者悚然及送章徳懋黃仲昭莊孔陽外調與陳公甫倡和諸作亦皆爲眾所傳而亦不免忌者之嫉也其艸書尢多自得酒酣興發頃刻數十紙捷如風雨矯若龍蛇欹如墮石瘦如枯藤狂書醉墨流落人間𨿽海外之國亦皆購求其迹世以爲張顚復出也其在南安毀淫祠數百區表章境內往哲寓賢作唐張文獻祠宋李丞相亭立鐵漢樓而人仰凜然不攺之摻作吟風弄月臺而人挹悠然自得之趣鑿梅嶺之嵌巖行者願出其途梁橫浦之崩湍濟者無病涉定博換之例而南安南雄之爭永息去之日民爲生祠以祀其政事有如此者使公得竟其施其樹立豈止是哉初公之在朝也後府護月邏人四出行不如法見者辟易公舉懸牙示之曰若欲知我乎我武庫張某也時濟南尹恭簡當路禮絕百僚公引其裾曰冡宰公耶又數以直言忤大司馬當道積不能平故出之遠郡人多惜之而公自得也曰吾學可以少試矣成化丁未六月十三日卒其年冬十一月二十五日葬松江郡城北之鳳凰山安人王氏祔張之先扈宋自汴來臨安有諱澄者學邃於易世稱斗山先生寔始家松江之華亭曾祖庠祖子英考熊應封兵部主事子男六弘正弘宜弘至弘圭弘玉弘金孫男十八弘宜以進士官至廣西按察副使弘至以進士官至戶科都給事中至是弘宜亦已卒弘至與弟收拾遺文得若干捲刻之以貽余且遠涉太湖請予表其墓於乎後世有欲知公者尙有考於斯文

◆像贊

三山林泉山

瓊山丘深庵

長沙李西涯

長洲吳匏庵

新安程篁墩

會稽葉雪崖

婁江張滄洲

莆田林孟和

旴江左時翼

辰陽李轍

昆山陸釴

番陽童軒

黃巖謝鐸

新諭傅瀚

同郡張■﹝王卜﹞

○三山林泉山【名瀚宮傅南京兵部尙書】

奏賦九重奎璧羅空何辭之工也武部雍容偉績丰功何才之充也仰止淸風海內攸同何望之隆也噫斯蓋一代之人龍將宏乃徳業以匹休蘓黃諸公匪但獨步於瓊林多士之中也

○瓊山丘深庵【名浚宮保大學士】

視𨿽短而見則長容若惰而气則揚藏精神於內而外不露收華采於外而內斯光海內詩名世共推乎短李吳中艸聖今再見於顚張混俗以居初不通而不介師心自用亦非狷而非狂斯人也豈詩所謂不忮不求何用不臧者乎

○長沙李西涯【名東陽少師兼大學士】

俯首凝顧其神在內發爲文章不采而繪外探物化中含道腴諷刺諧謔皆君之餘奉上不諂寧我爲簡合交不污寧我爲疏君子觀士愼其所趨有弗君如匪華則諛君貌五圖玆惟其似贊者數人復得其幾君笑不言掀髯而巳

○長洲吳匏庵【名寬禮部尙書兼翰林學士】

霜髯斑斑而貌則澤其傲世也常如靑松之倚石霧目蒙蒙而心則瞭其鑑物也又若秋水之在沼豪气比陳元龍而翦翦者無所容髙論擬孔文舉而碌碌者不足數其人品如此則其學識政事之出於流俗可知也巳然則世方謂其艸聖爲東吳之精豈能窺其戶庭詩律敵西江之派適以拾其稊椑況所謂樂燕遊善戲謔又愈失其大略此乃棄涓滴之語而徒見笑於東海若者也

○新安程篁墩【名敏政禮部侍郎兼學士】

身不滿七尺而標榜一時視不及尋丈而傲睨千古四十而策名甲科五十而爲郎駕部雅懷絕乎塵鞅任從流俗之譏直道類乎徑情不懼長官之忤蓋起家不汲汲於功名故處世不怗怗於城府觀其外亦自見其有爲要其中不可謂之無主或盛稱其豪吟格致足以號召詩壇顚筆風神足以縱橫書圃是固將以詞翰揜其爲人殆非所以論吾汝弼甫也

○會稽葉雪崖【名冕右副都禦史】

宏猷遠識不獨謂其工於書偉言正論不特見其深於儒風度粹如神觀裕如■﹝奭阝﹞百氏之芳馥漱六經之膏腴周器於用不涉乎拘學利於行不近乎迂從容道義之付翺翔冠蓋之區所以下惠澤於民物馳聲華於天衢者耶

○婁江張滄洲【名泰翰林院修撰】

中則明而短其視表不長而廣其志不甫瘦而吟得甫情不旭飲而筆有旭意坐中傾倒者爲笑爲談海內流傳者爲詩爲字簡編故業不廢乎官曹晚慕壯心益勤於王事然則此牙牌而帶者其駕部之淸吏乎要其中朴茂而雅者眞東海之居士也

○莆田林孟和

顏昌若仰背盈若俯長髯飄飄伊誰如此嗚呼此吾同年東海夫子弗知者聾弗識者瞽卒亦弗盡其中醞藉今古

○旴江左時翼【吏部郎中】

制行髙潔襟度沖融湛金莖之秋露灑玉署之春風陰晴變態其祠之雄龍蛇交走其書之工貌先年老憂非爲己心與理涵樂在其中迹寓天趣之軒神遊雲海之東蓋將鞭鯨鰲吞沆瀣而歷覽無窮者也

○辰陽李轍

人皆役於名公獨務其實人皆尙其巧公獨抱其抽故不言若默能爲天下式不見若黑能知天下白周情孔思其眞趣而甫吟旭艸乃其一觀玆貌者自公輔以至庶人莫不知爲張汝弼

○昆山陸釴【會魁】

於思於思不見其頤有觀其文玆其著哉平山之堂不見其詳藉輩玩世天嗇其明朝於王所有鏗其佩不言而存數馬以對委蛇委蛇玆惟其名有問其中余曰如水

○番陽童軒【太常少卿】

其神之閒也匪凝而粹其貌之恭也不拘以肆其學之博也則醞藉乎六經其文之贍也則踔厲乎百代由懷牒以取科第之榮自郎署而陟大夫之位人皆慕其艸隸之工獨步於一時而不知其隱然有公輔之才而有後樂先憂之志者殆可與杜工部之流爲之昆季也

○黃巖謝鐸【再見】

拱而立若有所尊翼而趨若無與羣正爾笏垂爾紳儼乎若不可得而親噫是蓋彷佛乎丹靑之眞抑孰知其放情乎翰墨玩志乎詩文若是者猶不足以盡之吾固將從陸子而益究其中之所存

○新諭傅瀚【翰林院檢討】

顏若蒼而不失於丰服若華而不戾於衷心若舒而不忘乎敬行若翔而不弛於恭是蓋瞻庭燎而恐晚遠石柱而防衝志匪躬而耿耿懷待旦而衝衝噫斯時也是可彊之翻學海侈談宗誇艸聖恣詩雄紆肯來之芳躅播善謔之淸風也與

○同郡張■﹝王卜﹞

肅然衣冠坦然懷抱徳重名髙才充學飽文類孟堅書法顚老噫此所謂天下之士眞盛世科第中人材之表表者也

◆詩

江東鄭瑉

吳軾

江東陳章

新安程篁墩

新安王雪航

南安尹璇

南安王雪航

嶺南張泰

淮陰葉贄

晉陽李進

江東吳文度

南安譚震

八閩張溪

天臺謝方石

吉水鄧本元

石城李傑

李思

淸潯張涇川

西涯李東陽

幼海董傳策

送同年佐南安郡

登金蓮山頂髙明所

謁東海祠

題南安祠堂

金溪徐懷柏

江東鄭郡守

莆田周翠渠

白石林廷元

定庵曹時中

儼山陸深

南江馮恩

題鳳凰山墓壁

送東海翁除夕一首

又用韻呈東海翁

又用韻書時事一章呈東海翁正之

過南安謝父老修祠

自安南歸再謁生祠

次韻謝陳鳳梧都憲拜訪鳳山先壠

聽雷堂詩

度梅嶺一絕

毘陵邵二泉

山陰王司寇

李賓之

○江東鄭瑉

甘棠歌詠久去思歲月深如何南安郡而有遺愛名名果爲誰起東海張先生先生吾松彥詞翰天下稱蚤歲登黃甲拜官司馬卿一朝承寵命分符守魚城居官踰六載宅心仁且明推誠以愛物淡然君子行績入循良傳名歸太史評蒓鱸忽動念雙旆引歸程攀轅與臥轍庶民難爲情公交車旣難畱公徳無以旌相與建祠宇肖公之像形春秋獻蘋藻用暴思慕誠吁嗟公爲政致此休美聲吾聞聖經語仁孚化自成惟皇之上帝視聽皆自民民心本愚蠢然非形勢傾惟彼有徳有不驅民自興張公有徳政宜乎民服膺所以思公愛閭閻起詠賡天道於仁者報之自非輕穰穰降多福而於後人徵請以今時驗雲霄雙鳳鳴

○吳軾

民心本難得而況沒後思好惡各異趣向背無常期可化不可刼爾虐還爾欺惟誠能動物秉公思易治弗謂勢分隔情義恆相維偉哉東海翁守玆南土陲齋心檢三事律己嚴四知蒞政徧寬猛撫眾多仁慈乃荒庾嶺東墾辟爲平夷爰振橫浦習放曠成矩規民業頗云給人文重以熙羣生極慶幸恩澤何勞施功成動歸興好爵終難縻攀轅與臥轍父老增傷悲挽畱計莫遂奚以慰所思乃圖肖翁像歲序修祀儀功徳固永賴崇報原無涯輿情亦允愜物論咸稱宜召公去久矣子產誰嗣之傷哉寇萊竹淚墮羊公碑老成日云逝典型猶在玆蹇予甚庳末竊祿慚無爲臨風重景仰再拜登翁祠矢心勵名節黽勉期無虧翁神終不寐願言長鑑只

○江東陳章

同邑陳章【一夔湖廣副使】

未到南安郡先懷東海老身隨謫仙去字混懷素艸惠政在郡人相慕若妣考鑿石作坦途祠屋立嶺嶠作配曲江公名與秋天杳

○新安程篁墩【再見】

吾友人中龍落落張東海起家兵部郎回翔十餘載朅分五馬符袍帶荷恩攺迢逓南安城橫浦一川匯知君是儒吏舉筆見丰采想當行縣時江天凍雲靉百丈大庾山梅花燦珠蕾折寄與詩來都人正延待

○新安王雪航

同郡王雪航

淸河羙人才力雄昔年平地飛入蟾蜍宮探得天孫組織云錦祕七襄機裏五采錯綜羅心胸拔取老兔穎制作毛錐鋒興來漫漬玄霜汁揮灑著述何春容長驅波濤煥星斗疾掃風雨騰虯龍璠玙聲價當時重趨求旁午多名公門限鑄鐵毛成塜墨池水漲桐花濃曾聞對策聖天子披閱有喜生春風賜登甲第佐司馬姓字遂許金閨通丈夫揚歷圖遠大事業當擬咎夔同封推追贈到三代臣子兩地收全功蜚聲迥出霄漢表回照下及山林中朅來寄我新珠玉光采奪目雋永齒頰香融融相思久曠郁懷抱抵掌一笑何時逢月明良夜久延佇引領北斗悵望情無窮

○南安尹璇

太守張東海循良世所稀功成歸舊隱民徳立生祠肖像昭遺愛銘言系去思於今梅嶺上亦有峴山碑

○南安王雪航

同郡王雪航【再見】

龍香滿袖下楓宸出守中朝簡正人云錦袍裁金孔雀天書符刻玉麒麟煥回星斗文章富潤沃山林雨露新自古循良多入相坐令枯槁沭陽春

○嶺南張泰【西岡官大司農】

十年誰守南安郡今日吾尋東海祠不是生前遺愛在焉能去後使人思黃花幾本陳淸供白石千言樹短碑爲想英靈如過此也應揮翰一題詩

○淮陰葉贄

昔年趨覲憶聯鑣一別分符兩地遙我守浙東君嶺北身依異郡夢同朝龔黃政績畱民愛李杜詩名播士謠淸�慶源流益永眼看羣鳳翥雲霄

○晉陽李進

一州斗大控邊陲也向君王借不疑漫詫來時無赫譽誰知別後有遺思名登太史觀風錄徳著編氓墮淚碑我亦昔曾叨郡守望塵何忍賦哀詞

○江東吳文度

瓣香遙拜去思亭多少賢豪仰徳星石上文章千古著山中艸木四時馨星移物換名難朽道在人亡地自靈遺愛及民淪骨髓壺漿和淚奠新銘

○南安譚震

先生徳政者當時棠樹陰陰系去思和气至今消瘴癘遺思依舊育��買絲難繡生前像鑿石誰鐫道上碑獨愛階除梅幹月淸光寒影似羅池

○八閩張溪

材髙晚世未相宜气節如山更不移漢闕始知無賈傅潮州無復問昌黎春風花影民間淚夜月棠陰去後思香火願隨天地老莫教輕廢采蘋詩

○天臺謝方石【再見病起柬東海吟伯二首】

牀頭掩卷看明鏡一病經春入夏暄省事祗應供僻性更醫那敢問多門鄕心漫亂書來少朝籍兢嚴吏報煩珍重故人情似海相過時復重溫存

又

病起風光四月過蕭蕭雙鬢不知皤驚心午飯還宜粥入眼春衫盡換羅筋力轉妨騎馬怯路岐生見出門多百年夢覺今如此一笑靑山柰爾何

○吉水鄧本元

東海多仁政南安有去思乾坤千古�屹立此生祠

○石城李傑

使君車馬向南來五嶺文風自此回可信陽春眞有腳滿山桃李已爭開

○李思

新祠落落寄炎荒匹馬焚香下夕陽召伯已辭南國去野人隨處頌甘棠

○淸潯張涇川【名澯宮保南京兵部尙書】

希賢不可作寤寐想丰采今觀此心畫白日見東海顚旭本同宗懷素堪對壘𨿽云艸聖流中有楷法在突如山崔巍互若水瀦匯精潤玉爲環堅重鐵作鎧其妍媍

○西涯李東陽

南安太守東海翁歸來兩袖乘天風眼前萬事不掛齒睥睨六合稱書雄橫揮直掃百態出或舞鸞鳳騰蛟龍一從篆隸變行艸世間此藝難爲工自言早學宋昌裔晚向懷素逃形蹤公孫大娘不識字物藝乃與書法通顏家屋漏古釵腳縱使異法將無同古人逝矣不復見此翁豈在今人中江南紙價幾翔踴白金彩幣隨靑銅家藏萬紙付兒輩誰謂此翁歸橐空何人愛者司徒公舊得此卷來吳淞願公寶此勿輕棄畱看書船夜半虹

○幼海董傳策【松江人吏部侍郎建言廷杖】

南安太守遺芳聲吾松東海張先生當時正逢全盛日先生崛起負英稱漫論詩翰淩時輩作宦冰摻人最淸先生尢自厲風節卓肰不詭宦情輕至今人重東海筆良以其人非藝成逝者如斯不可作我思前輩失儀形鯫生竊忝鄕後進志大才疏無一成偶過南安披郡誌先生名宦特崢嶸流傳手迹更珍惜鐫墨籠紗半艸行翻憶良工心獨苦動爲不朽薄世榮名髙時忌身先退當塗往昔誰持衡自古憐才元不易乾坤浩笑成狂醒登途掩卷一沾筆風流千載有餘情當時空忌先生進難揜於今身後名彼哉齷齪一瞬息幻眞莫辧胡蠅營人生所貴修能好傳世豈必皆公卿吁嗟乎東海先生亦不朽南安太守遺芳聲

○送同年佐南安郡【五世孫以誠號瀛海辛丑狀元】

黃金臺前秋風肅羨君手剖南安竹南安梅花千萬樹照君淸影分淸馥儂家王祖守玆鄕至今祠宇梅花傍峴碑未沒蒼苔裏好爲云孫酬一觴

○登金蓮山頂髙明所【毘陵邵二泉名寶】

東海祠何處玆山舊所遊帶緣耽佛捨衣爲愛僧畱鳥弄風雲定花開澗水流憑人計遺像還似此翁否

又

坦坦張東海揮毫半入仙元章甘拜石鴻漸愛甞泉靜禦他年吏閒參此地禪舊題多在壁時有遠人傳

○謁東海祠【江左毛倫】

東海張居士乾坤著大名龍蛇翻筆陣兵甲壯詩城軾轍才無敵龔黃政有成巍巍祠宇在企仰不勝情

又

才大輕天下文章到古人機云才總美羲獻筆通神庾嶺沾風化吳江表縉紳千秋名不冺汗簡有餘伸

○題南安祠堂【吳匏庵再見】

郡中新廟擬羅池卻恨當年此一麾法出簿書無枉獄化行閭巷少淫祠人間墨妙名難掩嶺下碑成事可垂國史欲修循吏傳筆端誰爲故人私

○金溪徐懷柏【名霖嘉興知府】

眼底交遊落落空十年不見紫髯翁南安太守龔黃上東海詩豪李杜雄野老猶能談故事靑衿尙想坐春風只今何物遺民愛蔽芾甘棠詠召公

○江東鄭郡守【名禮南安知府】

幾度登堂想徳輝溪山如故故人非丹心事業三蘇並老手文章兩漢稀庶姓樂成新祀宇諸郎爭著舊朝衣白雲髙隴吳淞上猶有淸風拂釣磯

○莆田周翠渠【名瑛四川左布政使】

十年不見張東海此日相思恨不禁夢裏幾回見顏色樽前猶是想胸襟詩篇汗漫畱天地字畫縱橫照古今欲賦楚招招不得朔風吹雨艸堂深

○白石林廷元【名魁提學副使】

一酹椒漿百代心海東東上望玄林人間風月還眞宰身後乾坤又古今紅樹兩涯江欲冷白雲子項鶴難尋瀧阡酒泣逢司諫絕域歸來雪滿簪

○定庵曹時中【浙江副使】

拱木蕭蕭宿艸深美人何處獨關心石麐苔翳經春雨華表雲間結暝陰地下修文知幾載世間遺墨等千金西鄰剩我今頭白徒倚空山寄短吟

○儼山陸深【上海人宗伯學士】

東海先生天下士近從驥子讀遺文風霜滿壑松杉古日月雙懸曉夜分書帶尙縈階下艸練裙疑化嶺頭云廿年正有髙山仰形勝東南更出羣

○南江馮恩【華亭人禦史】

南安太守張東海吳下鄕賢第一流染翰直追張旭輩文章相並馬遷儔飭躬教子成臺諫體國安民起頌謳血食千年眞不愧停車瞻拜仰前修

○題鳳凰山墓壁【陳煒號鳳梧江西都憲】

東海聲華北斗髙堂堂馬鬣控長濠琳瑯名翰千年在臺諫淸風兩世遭弭節情深沾宿艸通家誼重挹殘膏九峯秀色飛雲外細雨松楸點翠袍

○送東海翁除夕一首【番陽丘浚再見】

平生不慣飲屠蘇此夕年年空對壺詩債無涯渾未了公家有負敢曾逋夢馳紫塞親庭遠愁對靑燈客影孤聞道玉關猶未欵將軍何日破彊胡

○又用韻呈東海翁

翩翩文采繼三蘇寒露淸冰湛玉壺醉後墨花揮逸少夢回詩艸憶林逋身隨北闕心逾壯客滿東軒趣不孤有子森森如玉立謝家何必羨封胡

○又用韻書時事一章呈東海翁正之

生民何處樂樵蘇宦邸休言倒玉壺西北風塵驚荏苒東南租賦覓逃逋由來衛霍能平敵不是龔黃肯卹孤莫道倚天乏長劍連城有價待風胡

○過南安謝父老修祠【孤弘至號龍山戶科都給事中】

迢逓先公遺世久殷勤父老尙追思東海英靈驚獨去南安祀禮歲如之庾梅未落春何往湘竹淩寒節不移翹首相承賢守令不勝雲外雨絲絲

○自安南歸再謁生祠【前人】

安南歸路自南安舊設先祠復拜觀豈有帡幪常在郡緣何俎豆不煩官庭前樹色靑靑久城上春云點點殘相對野翁傷感處一江流淚正汍瀾

○次韻謝陳鳳梧都憲拜訪鳳山先壠【前人】

九峯云淨鳳臺髙東海佳城俯碧濠地脈應憐生气洽山靈新荷福星遭風雲會發松楸色雨露重敷艸澤膏譪譪聲華垂不朽尙鐫金石著同袍

○聽雷堂詩【有序跋前人】

聽雷扁乃東海先君所名予家三世假此藏修故每憶之正徳壬申至日後過訪錫山秦先生遂雨中題

寒郊肅客過西禪塵榻風檐憶往年千頃潭光搖竹院一番春信長芝田聽雷幾度蛟騰壑系雨終朝客在船慷慨爲誰畱共語晚雲涼雨墮尊前

龍潭寺後堂正徳間先達張都諫龍山公有詩題壁永雋入唐字亦遒勁一時薦紳若聶雙江郡公沈東老朱水竹諸鄕先生咸次其韻眞詞林型矩也嘉靖間撤堂建閣遺墨尙存守僧余每過寺諦玩之囑僧護持垂三十年所矣今公季子中翰君懼久而湮也加之剞劂樹之西堂屬余題其首猗歟休哉公家羲獻相傳世濟其美玆復雕制整飭不特珤墨妙之永存又以徵孝思之不匱余附名不朽敢以衰髦辭九十翁平泉陸樹聲題

○度梅嶺一絕【張詡】

鑿平初見曲江公潤色今誇太守功惟有道人來往處馬蹄空遣白雲從

○毘陵邵二泉【再見】

張公不作南安守秪說文章止潤身滿道棠陰棺蓋後忌公人是愛公人

○山陰王司寇【名鑑之宮保刑部尙書】

詩名李白字張顚扶起機云也並肩昨向華亭問歸鶴髯翁蛻骨巳成仙

○李賓之【再見有跋】

試將東海續東坡過也風流卻未多猶有白頭遺簡在權門不許踏風波

一代文章與眾傳由來得失寸心憐艸書今日眞增價消息誰應酹九泉

鄕進士張時行持乃翁東海先生遺墨相示悵然感之且憶先人甞與人書云近有傳吾死者果然則艸書增價矣嗚呼孰謂其遽至此耶

附錄題識詩文終

◆紀言

附錄紀言

集後附錄一冊𨿽不足盡翁生平然立朝大節處家垂訓其經濟文章至今猶可想見梗槪云舊刻者三之二續葺者三之一乃舊刻不無舛錯省覽未便綬不敏敢謬爲倫次至爵祿之崇卑世數之近遠不能一一考究止隨所得編類得序六傳一記七碑文二題辭三十八祭文銘表六像贊十五詩四十七而巳嗚呼歷世久遠遺文散軼𨿽賴前人纂梓而藏板剝蝕漫滅無存綬𨿽廣爲搜考亦止存什一於千百使後此不爲收藏焉知不又將爲蠹殘乎刻成尙擬請正宗工惠貽琳瑯以光先集所望後世子孫畱心搜采永作家珍庶斯集之不朽也癸酉新秋七世孫世綬載拜書

●小序

末後序

集旣成有客來自海上覽而訝之曰吾少聞先公寶劍鳯山賦海若問對篇贈寓鄕曲尢富今一何遺之不肖黯然不釋曰豈獨君有聞哉余亦有聞而莫余告也念先人履歷南北且逾三十年紀述應酬日富少有鶴城長春稿北遊有寄寄軒獨唫稿�仕後有天趣面墻使遼稿在郡有淸和堂稿歸有慶雲槁其它不盡聞也乃以手筆爲累無遺玆惟郡稿存侍史所錄少作余長兄手抄而歸老僅得眾傳此集用以成耳然錄有舛傳有訛間又膺又所不免也嗚呼裒之眾散之餘遡之再世之久尙何惑乎君之有言哉客嘆曰異哉先公天下士也言在天下子能暴情於篇端必有因集而副子望者求祔於五父之衢能無軫念於子乎起而謝之用識未簡正徳丁丑閏臘月朔孤弘至拜言

●小跋

家刻小跋

先髙祖東海先生以書法名世而居恆自許文爲冣詩次字又次或哂先生言以爲英雄欺人不知先輩於文本仁祖義必於世教有禆益卽一歌一詠祖述風騷以比於臨池染繪之業懸矣故俗之所上先生之所下而所重皆不在此先生筮仕爲郎望重海內後以口語忤當路出爲郡守而徳政在民至今屍祝與唐曲江相並祠嶺南令先生循資擢用上至槐﹖束而不得一試於政事先生之人不幾以詩文掩乎先生天才宏贍著述先後累牘無柰墨妙方脫腕人爭購去卽先給諌時多方捃拾僅存什五況又百餘年而碎金鋸玉逸多裒少幸公之天下政不必私之家藏耳自先生歿尢賴觀察給諫立朝凜凜克振家聲以至家大人行斤斤稟弓冶惜淸白遺不免蕭然困中葉而自頃餘人對忝列史局一時耆碩三事詢知爲東海玄來無不嘖嘖明徳有後競致慰勉也者惟是予小子借光奚啻淺鮮因書末以志追感云萬曆壬寅閏二月五日五世孫以誠拜手識

●紀言

吾家自東海翁以甲第起家功名事業彪炳天壤迄於易代而聲稱洋溢不減曩時嗚呼立徳立功洵不朽之盛事哉至其爲詩文也不繁縟以爲工不鉤﹖束以求媚和平溫厚而勸勉諷諭之意藹然言表百世而下有志識者莫不聞風興起況其爲子若孫乎向有刻集爲六世祖龍山翁輯梓當日代止一傳而多所遺漏且經諸賢參訂而錯雜舛訛猶未全校豈急於告竣不暇詳究耶傳至於今板刻蠹蝕文獻無稽以至史館徵文呼而莫應良可慨巳不肖【折】自弱齡隨侍君祖吾父備聆緒訓惟以祖述前修表章先烈爲望競競佩服罔敢或渝柰生居最晚家遭多故先世藏迹蕩焉無存今年春偶借觀一冊翻誦之餘不忍暫釋隨命楮墨手自抄謄中有磨滅者則旁求參訂以補之有疑以難明者則姑闕之有編次失倫者則稍釐定之凡三閱月而畢魯亥之訛間亦未免自揣淺見未學蠡深管窺豈能盡得其條理哉竊念翁之著述必不止此復訪得抄本一冊較前刻約三分之一豈當日所謂別錄以存者卽此是耶更於宗黨兄弟間博采眞迹總得詩文四百八十有奇續爲補遺一集𨿽未敢謂大成亦聊以佐未備云爾嗚呼代易兩朝世傳七葉仰止有素親炙無從能不倍深感嘆耶所冀後來賢裔克紹前徽聿追祖武再加搜考壽之﹖束梨則祖宗謨烈可以不磨而予小子討論苦心庶亦藉以附見矣此中惓惓無任禱祝旹

康熙二十年歲捨辛酉午月旣望七世孫世圻拜手謹識

●刻集紀言

七世祖東海翁有明成化間以名進士起家歷官駕部直言忤權貴出守南安凡立朝大節與夫政事文章不特諸先達之表揚且巳志乘修明國史徵輯余小子何敢贅陳惟是生平著作甚富一切詩古文詞皆直舒巳蘊不事雕琢非警戒人心卽箴規政治而復出之溫厚和平至今誦翁之詩文無不思慕悅懌奮發興起使非實有垂世立教之深意何能使後之人感嘆流連若此哉柰何六世祖都諫公所刻遺稿無多豈當日傷時憫俗動輒忌諱抑或書名震世脫稿旋爲人購去以是代止一傳而搜羅未盡耶居常捧讀之下深以闕略爲疑伯兄世圻雅有同心廣爲搜輯又得未刻稿如於篇手抄成捲𨿽未可爲全璧肰幾幾乎巳倍原集其有翁之手迹而標識缺如𨿽文詞機致似翁制作而未敢必者另爲存疑一編亦可謂畱心先業者矣綬不敏向欲壽之梨棗以爲傳世家珍苦於有志未逮抄錄成帙所在攜遊每風日間美展誦一二猶覺正气凜肰洗人心腑眞可使臣讀之而效忠子讀之而作孝者也嗚呼我翁之以文詞垂教豈獨後世子孫可傳可法卽公諸天下家弦而戶誦之安在不可以扶綱植常維風善俗乎玆承乏曲洧五載每欲節餘俸以登梓柰地處瘠疲撫綏未暇且良工難遘縱有餘晷不敢輕率舉行癸酉春適有梓人來自白下用是不揣固陋勉竭涓涘𨿽簿書鞅掌不廢校讎手爲倫次巳刻者爲卷首未刻者分編各體之後使觀者得以類從其存疑一編未敢輕附仍別錄以俟訂補共葺詩文若干首釐爲八卷原序原跋載捲前後至於當日歌詠碑傳載翁生平大節附錄一冊仍舊刻也計始事於仲夏之下浣閱三月而告成𨿽淺見寡聞帝虎之訛猶恐未免後之博洽有志者增補而釐正之是所深望焉若翁書法妙絕古今名重當世有得單辭尺幅無不欣爲至寶珍祕不出故流傳絕少明崇禎朝先中憲廣搜遺稿並從搢紳先生借閱手自勾模鐫帖十本顏曰鐵漢樓帖蓋翁守南安時構此樓用東坡語名之以祀宋劉元城先生者取以顏翁之帖庶幾同方合徳云爾板藏友起堂謹附識於此以告後人

康熙三十二年歲次癸酉七月望日七世孫世綬謹識於邑署之寄廬

●題識詩文

送守南安序

手稿序

遺愛錄序

慶東海張公雙壽序

壽張母王太恭人詩序

南安府誌序

遺愛錄後序

遺愛錄後序

張母羅碩人傳

國朝憲章類編

憲章錄

吾學編

南安新祠記附供奉祠堂帖

南安新修嶺路記

重修南安東海翁祠堂記

刻南壇齊宿三詩記

南安郡去思碑

重建郡守東海先生張公祠碑

明太守東海張公配亨康丞相曲江公祠碑記

○送守南安序【李西涯名東陽長沙人少師兼大學士】

華亭張君汝弼博學工詩有文章尢雄於艸書乞其門者踵接無虛日卷軸塡委聲名徧天下凡論今郎署之有文學者必曰張君張君然君恆若弗自屑每論古今人政得失介然不容發事涉忠義輒力爲之扶植褒獎無所孫觀其意不欲與齷齪者齒慨然思有所施於世故凡論文士之有風槪者亦必曰張君張君君得科第晚徊翔郎署間爲貳佐歷武庫車駕政皆簡中間惟武選稍繁劇又不久處落落無大以自見然益負其有不能屈以干人循資待籍十餘年而有南安之命論者又謂如君者置之朝廷之上𨿽不日煩政務亦足隱然爲諸曹之重而必使爲郡郡所領皆吏事非其素習不能無惑乎今之爲銓曹者噫斯言也可以觀俗矣夫惟世之有衒華藻而不達於政者有狂志髙論揆之日用而不足者而後有是言以此槪士其失之粗矣夫所謂政者必抵經據史飭之以材藝資之以議論而振之以气節然後左宜右有旁行而不滯苟泥法守律翦翦焉寸紙隻字之間而曰吾善爲政今之所謂能官者吾惑矣慨自儒吏之迹判而士往往不得以盡其用用之不盡乃從而短之豈所以待天下之士哉予之懷此論久矣方喜君之得試其所未盡亦以窺銓曹者之得用人之道於此也而又奚惑哉與君遊者多時名大夫士皆爲詩以相君之行予非工詩者又不可爲君默則以太史喬君師召之意爲序云

○手稿序【彭從吾名韶莆田人刑部尙書】

予自廣東移籓貴州道大庾知縣文志貴氏來候出示詩文若干首曰此東海手稿也受而閱巳嘆曰天趣逸髮其自得飛躍之機乎其根深其膏沃矣若何收之富也乃曰南安故爲軍壘人物雕陋蓋小郡也東海張先生汝弼辱守於此旣惠義吾民矣而又文翰衣被學者四方之求無虛日玆郡遂煥然爲名邦志貴甞與諸廣文請所制刻之學宮以行四方先生麾使去謂今集刻苦多識者厭鄙焉可效尢志貴請無巳則曰詩贅物也吾於詩不能出人之右而字不能應人之求此而可代或少息予病乎於是摘舊稿手書一二體裁不一字盡隨意付志貴爲之梓已具敢求執事序其故嗟乎文治百年作者森列孰不欲傳然終孰傳之先生以傑然之才先聲之遠凡篇章出人爭快覩此豈可彊而至哉先生气性淸靈事多迎觧遊戲文墨衝口而成其天分有如此者肓次灑落物累不以攖懷雨晴憂樂一付之天行其人品有如此者篤志好學該覽博識議論貴理趣而尙風節其學問有如此者故其見於文字之間光潔峻茂幾成一家而肆意於書神气飛動體具美並名聞華夷請購接踵論者推爲一代冠冕方少在鄕邦前輩見之驚倒及居太學士爭歸之仕於朝公卿大夫咸願交焉至其治郡不腐不疏虛心以應事推誠以待物去淫祠表先賢以示化本拳拳於圖志及之以餘力修百廢無不稱便先生且退然如無能人所有述作𨿽欲不傳然孰得而止之竊以爲先生之詩必傳於時而書法必傳於後先生爲人必傳於後而政事必傳於時二者相須以傳於無窮可以逆見矣昔人有云某在何必錄吾言使先生常在郡似無事於此然玆郡終不能久先生則因字以知詩因詩以知人惡可不爲之地哉令宜早成之

○遺愛錄序【程篁墩名敏政新安人禮部侍郎兼學士】

南安人以其故守張公之有遺愛也其去則相與畱像於城北金蓮山之髙明所冣其徳政而爲文勒之石其沒則以瞻奉非便徙祀於郡治又集其祠記奠文民謠士詠之類爲遺愛錄以傳其言曰公治南安六年養有資教有慕死者有所愬而生餓者有所恃而飽居無困役行無病涉而士不惑於異教凡尙賢興學劭農澤物之政蓋不可縷數也公以詞翰名一時郡中佳山水及古迹必約寓公臨觀嘯詠竟日道郡下者往往欲得其艸書與詩而去罷誅求焉此錄之所繇作而序不可闕也敢因所善以請噫予與公同年進士知其人方其出守南安士多惜之以爲用枉其才者孰知其政之若此哉夫文與政在孔門亦不可得兼也故歷代史循吏文苑別立傳其所書文人而有治行惟謝宣城李北海尢著當時思之後世頌之以姓配郡弗敢忘而謝公之亭名宦之祠至今名實所在不可誣也張公守南安遺愛若此而詞翰之妙亦莫能掩髙情逸韻固將與二公者相望於百代之上乎公六子皆賢曰弘宜舉進士爲監察禦史曰弘至舉進士爲兵科給事中詞翰並有父風可擬諸謝是固遺愛及民而裕其後之明驗歟序而傳之匪獨以答郡人之思亦將以慰吾亡友於地下爾公諱弼字汝弼世居松之華亭東海其別號云

○慶東海張公雙壽序【陳克庵名選字士賢天臺人廣東右布政】

天下之事出於人者可以智力求出於天者不可容易得苟或得之則忻忭之情𨿽滄海不足爲之深華嶽不足爲之重況其它乎故孟軻氏甞言君子有三樂而王天下不與存焉其一出於天者則父母俱存兄弟無故朱子又從而釋之曰此人所深願而不可必得者今旣得之其樂可知予每讀至此輒浩然長嘆憶昔侍先君布政八閩兄弟鼎立講學綴文溫凊﹖夾﹖阝﹖下而吾母則早世矣比登第而先君卒則又不復見矣後伯兄掇科參軍督府季弟領薦治邑一轉盻間今獨子在而於此一樂初未甞有世全之者豈非天之所厚乎寧海張侯時措雲間望族其尊甫東海翁起家夏官郎出守南安聲聞赫赫文章政事且重天下母夫人王氏婦道母儀人無間言玆成化乙巳春壽偕耳順金紫相輝﹖夾﹖阝﹖下諸郎彩衣成隊心志有養詩禮有傳父母兄弟一气長春猶金甌玉斝完美無瑕其日用之間歡愛和洽眞不知人寰何樂可以方此其易致哉顧予覩風木而興悲聞塤箎而增感爲何如且雲間與霞城境土相接昔叔父從魯先生分教於此及予領提學之命亦按於此今弟廷璉又分教於此兼伯兄與東海會太學時交深情厚實有巨卿元伯之誼於時措相知固非一旦緣是叔父不遠千里預走書徵言爲慶故並予之所感者序之如右尙冀時措精白一心奉揚帝命以澤潤生民他日陟華要大封贈視二親以享夫百祿觀羣玉以踵夫賢科福慶綿遠孫支暢茂想東海翁一觴一詠頹然其間而不知門外之木變爲桑田矣松人其誰能爭我公之所有者耶

○壽張母王太恭人詩序【汪石潭名俊字抑之弋陽人禮部尙書】

東海公名聞天下俊生也後知仰公而公已老八仕獲事公同輩名公卿而以不得一識公爲恨公之子僉事君時措於俊之兄給事君時行於俊之弟爲同年進士故俊獲內交稱通家焉聞公夫人封太恭人王氏康彊無恙明春之正月八十一矣給事君奉天子之命賜金緋一品服出使安南道松江歸爲太恭人壽同鄕之宦於京者榮其事乃圖而詩之屬俊爲序以獻於戲太恭人之福盛矣意其不自知也東海公气槪一世邈焉寡儔旣沒而名益尊所以爲不朽者類不及自見而太恭人目覩之矣是其所爲事而相之者也今給事君兄弟用其家學奮自樹立將以光大其世而顯庸於時太恭人又目覩之矣是其所爲子而教之者也名立而逝者不往深澤而來者方茂所以深慰夫太恭人之心而安此無疆之壽者世之所謂歆豊﹖蓋仰企莫可萬一覬而乃太恭人之所固有或者不自知其所處之髙明也夫福莫大乎人以爲不可及而不自知俊故樂爲太恭人言之若夫織貝綺縠之精海錯鱸雀之美食其土之所有以享大天之所錫日用而不知者尙未易一一數也給事君稱觴之頃具道俊言其或以有是哉許之

○南安府誌序【陳煒】

夫志紀事之書也事必有理理不外事世豈有無理之事哉自吾道晦裂學不究心以至老佛神仙之說與鬼神妖祥之俗熾𨿽才知者亦爲所溺紀事往往失之浮誕而淺妄者且倚之爲耳目駕空扇虛反以爲奇不自覺其非矣歐陽子識邁千古獨覺其非甞謂郡國紀載之書率多荒誕可笑正坐此耳夫郡國之志眆於禹貢禹貢曾有所謂荒誕乎而左氏司馬遷則或有之左氏司馬遷尙不能免況彼紛紛者耶宜歐陽子之深病之也吾方欲纂輯江西總志而十三郡之志皆聚目前惟南安以藳本至蓋出今守張汝弼之手也事必考其實實必稽諸理理必質諸正不輕信不苟同不浮縟不僻澀故舊志所載𨿽有其事而實戾者辯之𨿽有其實而理悖者明之𨿽若當理而未正者規範之可備異聞者姑存之不苟從違必著依據如鬼俗淫祀則一遵太祖髙皇帝正祀典之制以曉愚俗而誑誕之膏肓受療矣如分野分星則據天官占候之法辯古今承訛襲舛之陋而凡郡國志紀皆有所覺矣且其敍事條達立例正大厚倫化俗之意隱然見諸言表豈徒紀事之簿書乎汝弼之用心良廑哉將梓以行因序此於首俾歸更加詳定毋或抵牾毋或衡決庶後不爲如歐陽子者之所病也故序

○遺愛錄後序【劉暹大庾人修職佐郎】

東海公昔守南安壽安斯民六載暹荷眷愛尢深而去思之心實與郡人同出於至誠感激之自然也故預因鄕友盧文盛竊貌是像幸而大似豈造化者有以默相與旣而裝演成捲以獻於公公悅而贊跋之並述諸名公之贊而歸於公嗚呼公今作古人矣我國朝循吏如公治行節槪徳行文章者能幾人哉六一居士甞謂七賢像歐陽氏之舊物也暹則不敢視爲舊物且壽諸梓以爲世傳使人觀感而興起殆非物則風化之一助耶若夫公之所以施於民民之所以報於公者槪見於祠中碑記詩謠之間因並附焉使當世觀風者采而上之朝廷太史公序而載之列傳以昭盛世賢人之實用抑以見良吏良民之古若也錄成謹識其由於末簡附郡守吳江汝公訥新祠記中寄華亭以貽公之賢子孫

○遺愛錄後序【蔣浤蘇州人江西左參議】

世之爲政者多求赫赫之功務皎皎之行以爲不如是則功不宜名不著然不誠無物𨿽或幸而得之亦不旋踵而失之往往皆是也惟有道者不然若南安張侯汝弼是也侯自駕部出守是邦推誠待物不事表襮以事處事以人治人若無有大過人者然而數年間賦者自安於賦役者自安於役姦慝者自相率而爲善良非惟當時人莫能知𨿽小民亦不自知非惟小民不知侯亦不自知也蓋侯潛心積慮惟務愛民而移風易俗以身先之不求赫赫之功而深仁厚澤入於民者自深不爲皎皎之行而淸聲雅操著於時者自久繼侯而往誰能有如侯者乎聞侯當憲宗朝慷慨作詩送羅狀元之貶爲國直言忤張司馬之怒皆其蘊蓄者有本故其發越也有彰是宜去之後民之思之時愈久而心愈切碑之所以立祠之所由建也人始謂侯本文學士治郡非其所長不知侯之所以遺愛之深民之所以去思之久不自文學中來而又誰自耶彼俗吏烏能以及此祠成民歲時祀禱鄭侯中夫又匯其詩文題贊鋟梓以行誠有足嘉者鄭侯治郡多欲繼張侯安知後人思之不亦繼張侯乎

○張母羅碩人傳【賈南塢名詠穎川人禮部尙書大學士】

羅之先江右著姓隸尺籍於松子孫遂交婚於郡人諱榮者慷慨惇信義有古烈士風生女幼而警慧凝朴純孝出於天姓榮鐘愛之曰他日必適名家有聞其賢而欲委之禽者弗輕以字甫笄東海張公先生納之貳室入門卽求其職之當修與其分之所安者蚤夜以圖事先生惟謹先生之原配視其母而元配亦愛之視其妹一宮雝雝罔有間言凡祀先必備物而躬治之靜嘉孔時享賓會族肴核丰潔方躬治之中饋之勞元配不知也尢精女紅爲女子師居常夜不廢績以督諸子學業自奉儉素食不重味裳衣簪珥不以文繡金玉諄諄爲子婦規子婦亦皆化之其舉止率從儀法寡言笑𨿽有不懌未聞見於聲气先生以儒飾吏治艸書尢獨步一時求之者戶無虛履故居兵曹守郡公事之暇卽禦翰墨不遑卹其家而家政巨細皆有條序下至臧獲亦知自飭多內助之力心聞其父之喪哭之盡哀目幾眚先生致南安事歸三載而歿哭之哀如其父屬歲歉且弗戒於火家日以落益縮費以葺其廬因語其子弘圭等曰汝兄皆能以家學取甲科足以慰父於九京汝輩亦益知所自勵無貽未亡人之戚也弘圭等承命罔懈生子三人弘圭弘玉弘金孫七人予甞聞先生之爲人不及見而獲與先生仲子弘至爲同年又甞同在翰林預聞羅之賢弘圭來南雍爲諸生狀毋行甚悉願得一言以表揚之予嘉其孝爲之傳以附於古之賢母云

贊曰人言江南俗尙靡麗而女婦之服飾競以華侈相髙若羅氏者竟用荊布以老又能相其夫子善承其君白首嫠居而於張之中衰有力焉習俗之不能移人諒矣壽其身以昌其嗣人天之報施也弗爽哉

○國朝憲章類編【都禦史勞堪號道亭江西徳化縣人】

張弼讀書不治章句獨慕古奇節偉行其卓犖之气無所泄每發之詩文及艸書狂翰醉墨流落人間𨿽海外之國購求以爲異寶成化間官兵部郎不便就俗局數以直道忤長部乃出知南安鑿梅領之嵌巖梁橫浦之崩湍定役道更番之例以永息爭端民立生祠祀之

○憲章錄【薛應旗著號方山】

致仕南安知府張弼卒弼松江人讀書不治章句獨慕古奇節偉行舉進士歷兵部郎中數以直言忤尙書張鵬出守南安平徭賦息詞訟表章先賢拆毀淫祠鑿梅嶺險梁橫浦崩湍而居者行者無不謳歌樂頌六年不調以病乞歸民立生祠祀之

○吾學編【鄭曉記謚端簡】

成化丁未六月南安府知府張弼卒【有綱無目】

○南安新祠記【汝郡守名訥吳江人南安府知府】

附供奉祠堂帖【弘治五年四月初七日】

南安府爲供奉祠堂事照得本府先任知府東海張公祠堂告成歲時享祀朔望香燈俱出耆民及尙義之士恐歲久人更不無怠弛於是知府汝訥同知蕭元安推官韓統集議各出俸資得銀三十兩置買迎恩坊民人羅紈樓屋一所地稅四分東至朱綱西至賈忠南至府城馬路北至官街立有契約備書知見甘父端朱綱謝諒吳徵等姓名是年適當造冊推入醫官李廷玉戶內每月收賃二錢以歲計之約得銀二兩四錢可充祠堂祀享香燭余亦可備修理之費不虧公不勞民永久之圖實在於此仍仰李廷玉及耆民謝諒等輪年收掌子子孫孫務遵成式不許怠弛除將事由勒石詔告外爲此帖仰醫官李廷玉耆民謝諒黃子綬甘勝鄧琳吳徵張志遠吳茂譚閏羅仲禎吳惇吳俊張永羅寬照帖事理遵守毋違須至帖者

華亭張公諱弼字汝弼別號東海由丙戌進士歷官兵部員外郎出守南安在任踰六年宅心行政一以扶良抑彊黜邪崇正爲本而濟之以仁厚平恕凡輿梁嶺道之修皆有惠澤垂於久遠民甚賴之至於梅嶺中路博換夫役之法立而民享利無窮去任之日民攀號弗忍捨旣去立祠於金蓮山之髙明所所以昭遺愛系去思意亦至矣公踰三載物故而民追慕益甚乃以舊祠僻遠不便瞻奉謀徙城中耆民蔣鏞等相率以狀白於大庾縣尹文志貴志貴轉白於訥時同府蕭元安推府韓統僉謂此義舉也遂卽郡治之西公所廢淫祠一區卑亦弗稱乃割郡治空地深廣六十丈以開拓之爲堂三間外門如之奉公像堂中題其門曰郡守張公之祠經始於弘治庚戌七月廿有四日民之獻材供役者駿奔恐後用是閱月告成寔是年九月二日也煥然弘規前此未有今則公可以妥靈而民之心可以少慰矣於戲公何以得此於民哉蓋公惠澤入民之深故民報之者秉彛好徳之良心自有不能巳耳豈彊之哉訥等不拂其請者從民欲也公也非私也系之以詩我懷前守張東海到處爭傳字與詩今日南安新廟裏幾人曾讀去思碑

○南安新修嶺路記【桑民懌名悅長熟人柳州府通判】

庾嶺兩廣往來襟口﹖候諸彛朝貢亦焉取道啇賈如雲貨物如雨萬中踐履冬無寒土南安人肩驢背輦載絡繹米鹽器用多貨之由出也開辟以來嶺之元胎崷崪刺天良艱於行有唐開元四年丞相張公九齡鑿石開道往來粗便自嶺下至府治舊有磚石細街歲久碎沒尺點丈綴散如列星路之眞形丘壠陰奪積雨連旬洿者成瀆往往人驢盤互摩軋踶觸貨隨覆敗毆爭訟辯卒至求瑉廢玉主客俱困公私紊煩前守玆土者明觧其故力綿才弱付之嘆息而已華亭張侯由進士任兵部員外郎出守玆土首詢厥事因私計曰吾能少勞民大有逸矧勞有時貽逸無涯吾可憚而不爲耶因集父老率工師親陟嶺表顧扼路巨石甞逃九齡斧鑿者悉用摧削取其犖確以補道陷如昔負固今皆獻忠又砌以石磴陟級而升開元遺險脫於回旋人可掉臂醉行負任者昏夜可以陟降矣顧瞻九齡不有光耶嶺路之修其費不貲因會鹽商之直每千稅一滴水添漲彼此澐然是役之興適值歲斂福建江西列郡饑民趨役者日萬指計荒政暗修全活甚眾工興於成化十五年八月次年十月告成其長二十五里其闊一丈悉用碎石塊平砌其中而靑石長條固其邊幅泥淖若遁滴雨如鐵旋取鐵力巨材遇水架梁以免病涉又以餘力補甃城中交衢城外至迎恩坊而北則斬新修治與嶺相凖凡爲路者三十餘里而學宮前後寓賢祠後城址東北及通濟街謝行頭諸處置堤捍水又三百餘丈皆堅致不苟可爲數百年規陰利生民功皆非細周禮以通道浚川爲爲政首務豈無意哉是役也巡視刑部侍郎金公紳僉憲陳公琦李公轍皆有區畫以相其成理宜率聯書其名字以詔無窮侯名弼字汝弼心胸平和光霽可掬辭翰傳播彛夏聞名及試千里之地修政立教百廢具興其修嶺路之功識者以爲宜配九齡廟食玆土云

○重修南安東海翁祠堂記【五世孫以誡特天啟癸亥歲】

先髙王父東海翁當成化時以兵部郎出守南安郡踰六載致政歸郡中士民追念翁之徳化相與立碑建祠載入祀典春秋遣官特祭逮今百四十餘■﹝礻冀﹞矣翁之文品政績文章詩輸詳在諸碑記郡乘中斯祠初建於金蓮山後遷於郡治皆從民請也萬曆甲辰歲復重建於東山之麓鄕先達譚公又爲迎神送神之詞以侑祭典禮旣詳備矣越數年藩參陳公按部至郡復命肖翁像於山寺之巓而舊祠尙宛然無攺也登祠四望爽嵦朗敞江流映帶峯巒環拱爲一郡勝槪翁昔守郡時登眺吟詠於東山最多祠翁於玆山若有夙契云己未歲不肖誡綰符於贑之定南因來南郡祗謁祠下見垣宇有頹圯未盡葺者募工重修之適郡司理董公屬經府胥公相其成閱數月工畢今■﹝宀禹﹞內郡邑凡牧守有功徳於民者咸碑之祠之後先相望始未甞不崇赫而後稍湮沒也翁去郡百四十餘年祠宇屢餙廟貌益新則惠澤之感人深士民之愛戴切倘所稱積厚流光者非耶翁平生慷慨負大節爲時各臣竟未免當路者之忌遠守僻郡數歲不調同於汲直之淮陽然卒樹不朽之烈於斯使翁俛仰趨時卽踐履華膴而後代且泯泯無稱又寧以彼易此也翁有詩訓子孫云直道巽辭眞要訣權門利路是危機傳家數世惟淸儉富貴休忘著布衣蓋以素得力實際語垂爲家訓子孫輩兢兢恪守罔敢失墜不肖誡才智淺拙無能光昭先緒玆守官四載碌碌靡所建豎叨從量移言旋故里復展謁翁祠顧瞻幾筵裴回不能去未知嗣而葺斯祠者又在何時也所賴上之名公巨卿有事玆土者表章前人以風示激勸邦之搢紳父老懷思先徳者追遠詔來以惇崇厚道則斯祠之巍煥祀典之修明方未有艾也因紀其歲月而書諸壁

○刻南壇齊宿三詩記

予習聞之先大夫雲華亭東海張公守郡時以理學訓廸諸士其最者亨夫譚先生震曁曾大父曰軒翁每齋宿談學兩人與焉以是行誼翰藻往往得張公遺意相傳巾南壇講中庸詩藏兩家亡失久殊爲抱恨歲庚戌始聞裏中人有得之者予亟索觀而其人方且穴﹖耦竊私珍愳予之奪之也祕弗與予乃大笑曰吾家故喜藏海翁書意豈在書欲得觀吾祖名耳巳彊之以身質始獲一見見之卽書貽吾祖者也子把玩不忍釋手冀取家藏者相易而度前期不可失爰爲摹數本竟一日仍還其人嗟夫子先世不善藏而爲人得倘得而失不猶今之視昔耶予幸得見焉足矣藏之家藏之人勿論也於是諸昆弟咸喜日子言良是願各摹一本置笥中可乎予曰唯唯請論其世亨夫先生爲予外父比部敬卿先生伯祖世業方隆而李先生瓛竟不審出誰氏亦未列仕籍焉則吾祖之所遺遠矣敢諼所自耶玆書僅存李名而亨夫先生不載然予時峕見於他書因並識云

萬曆三十八年歲庚戌仲秋日孫應昆謹記

○南安郡去思碑【桑民懌再見】

南安守東海張先生治郡將四載忽書告予曰東海煙霞將還我舊主人矣卽陳悃當道至再弗允又二年始得遂歸將歸老穉聚首者如土﹖廧攀挽者如植鼓棹以餞漪漣成波戀戀不忍捨父老謝諒等乃相與肖像於城北之髙明所欲事侯如在也托庠生劉寬尹端徵予文以永侯功徳予與侯爲後進不敢以鄕曲辭謹述口碑而書之候姓張名弼字汝弼東海其別號也世居松之華亭由丙戌進士夏官員外郎出守玆郡蒞職首興學校同民利獘數月而政一新郡人恆自暱鬼神侯毀淫祠六百餘所立產延名醫以活人使患者有恃郡當庾嶺與南雄爲鄰啇貨往來利弗均漑樹黨羣爭命多素擲侯申狀江右廣東二籓一以中跕博換爲定當道是之伐石立碑著爲令郡民始安食利無窮嶺路開自張九齡狹隘險峻狼石杭步行者病之而貨旅尢困侯爲稅啇僦工鑿石砌道銑磴度壑架梁步流弘爲坦途惜母鄕小茅嶺民居稠密礫難行舉爲夷之鑿過灘亂石流舟航獲安而水陸有濟矣郡北有溪接龍潭水欻蒙溢往往決衝城腳且傷學宮曁謝行頭何公塘通濟街凡春漲可染者悉以巨石築堤而客流遜堅民居獲奠橫浦當邵城中路舊有橋輒圯侯閎其制以復之且立成法歲平橋南沙洲俾上流散緩庶克永保侯凡建立俱堅久遠圖以爲民便又如此又急於拯物庚子歲饑眾以申達侯報侯曰懸崖絲命詎容少緩隨開預備倉減價糶之全活甚眾屬邑有南康民剛頡而健訟力去首惡數人倡以禮義鵰蔓之風少息郡凡有疑獄侯辧問研精如羅彥暉郭公斐等皆白骨再肉搖以利害毀譽未甞一動其心常慮山阻多盜立謝圃時躬教閱未幾閩人羅洪黃眞諸寇果聚眾跳梁侯參布方略旋亦授首時各郡收兵議賞武夫悍卒乃惟願得侯墨妙而過客亦往往以是罷誅求焉歲以筆札佐郡費類此新道源書院以祀周程張三先生辟江東神祠以祀蘓子瞻劉元誠輩六寓賢又立蒙川館於東山鐵漢樓墨君閣於寶界寺吟風弄月臺於郡治皆以致景仰先哲之意風厲其士人又於張九齡獨辟嶺寺建祠祀之蓋九齡通道至侯康之故民謠直以侯配九齡云夫侯爲郡數年弗納苞苴弗行請托庫藏充牣驛路鮮明孤老有養吏卒知恥盜賊失其拳勇鬼神失其禍福學者得進其業善良得安其生眾謂建國以來所未聞有也侯復以餘力親修郡乘以垂法守凡幽林僻境苟經品題光景一新所至藹然歡從補陋創始而窮僻之郡煥爲名邦蓋侯誠心待物視民疾苦如切於身周慮力任無復顧忌必益於郡乃巳故事獲有成而郡獲其福宜其固結人心流惠子孫旣去而思之無斁也昔召伯布政民猶惜其甘棠今覩侯之像寧不瞻仰肅恭久而益虔也哉嗚呼人徒知侯以文翰名而不知其政事之才知其才者又豈能盡見其經論設施在人耳目系人心思抑若是哉故最其績俾刻之石用慰邦人之思且著吾儒之有益於用不可誣也

○重建郡守東海先生張公祠碑

國家極重吏治髙皇帝詔策士惟取治民迄於宣成涵育醞釀極矣風俗淳美人材宏巨幾於全徳布列中外於是東海先生張公來守南安云先生諱弼字汝弼華亭人登成化丙戌進士文章翰墨獨擅一世立朝著風節以職方員外郎出守吾郡至則抑吁訟遏流寇易風俗興永利在官六年致仕去去之後民立碑志思巳復祠公髙明所巳復徙祠郡治西今百餘年矣而民不忘也覩祠久且敝欲擇勝址重建祠會公同邑徐侯來爲同守一時郡邑守長以遷擢行徐侯總郡邑之政耆老誰謁白狀且曰母以邑井嫌徐侯遜謝南安苦水旱四年矣卽郡人篤義其如力詘吾玆以俸代耆老固請君侯吾郡固比旱溢自張公築堤岸而後可修葺江無橫流自公作坊庸溝洫而後繕可疏旱潦可瀦泄自公作橋梁而後根注可尋民不病自公毀淫祠延醫師而後民知醫藥自公甃嶺路酌分任而後民力售無鬭訟自公築城郭遏流盜而後民不苦被邊夫水旱疾疫人所不能爲也時也若坊庸堤岸醫藥固長民者所得爲也然爲之者鮮矣張公爲之垂永久民賴焉是故治六載而澤百餘年頻旱潦而思祠公益切也徐侯乃涓吉經始於甲辰年四月四日選址於東山面長江兩河夾流爲堂三楹前門後寢凡祠之費侯俸什九民庶趨事不三月而落成以一召郡人甞佐松郡述先生徳政而式閭者甚肅乃從問記夫氓庶尋其迹人士識其微先生以文章名一時書翰稱聖藻藝盛矣乃政治一歸儒者其大指則崇正學辟邪術表儒先名臣裁巨璫若用事者其節目乃修政決訟而秉摻髙潔气象宏遠風裁卓犖謂全徳非耶是以學者宗其指仕者師其意或沿其法自先生去後而邑令治水鑿山平道信請於先生是也或者謂先生出守亦有求多者是時方右文風淳美而先生之遇若此邵文莊有言吾覩南安之政昔之媢公者愛公也若是則時與郡何負先生哉蓋有唐之擅文章而崇儒道者莫如韓氏顧不得大用以爲詘於是托詠於文章世有其後子孫至上第先生子孫世世科第踵接今玄孫狀元及第以究先生未竟之業可謂不於其躬於其子孫者邪徐侯名元暘字賓夫太師大學士文貞公之孫其吏治一師先生其祠先生有以也一召旣爲記又作樂歌三章俾郡人歌以祀先生焉

東之山兮孔陽環兩河兮湯湯崇桂棟兮壽堂暾日出兮融光公之來兮左海佩珩琚兮琳瑯歷瓊宮兮貝闕睨八極兮南翔雷馮馮兮拊鼓云黯黯兮旟揚牲牷碩兮蠲潔公願懷兮歆饗【右迎神】

瓊芳兮蘭藉郁芬芬兮蘅釃繚周垣兮瑤席駕雲車兮颷騎儼龍躍兮乕伏紛指視兮熊猊覽修壛兮越橫畦風習兮雨祈祈酌淸泠兮芳若薦奠茝芷兮辛夷林藹藹兮嶷嶷鳥翾翩兮州陒【右降神】

日曖曖兮江沱回風起兮水揚波撰玉轡兮髙駝靈繾綣兮媻娑思念公兮公歸何亟歸亟兮柰何殲伯疆兮赤愷道蓱翳兮羲和公終惠我民兮不懈我民專思公兮靡他【右送神】

萬曆甲辰季秋望日賜進士前奉政大夫南京刑部廣西淸吏司郎中郡人譚一召撰文大庾選貢生孫應昆書

○明太守東海張公配亨康丞相曲江公祠碑記

天下美迹善政補造物有所未全必一人崛起而爲之其踵事增華又必有體前賢未竟之志而共襄備美者矣百粵之未通中國以嶺險爲界自漢以來𨿽入版圖而嶺之爲道也甚險而難行曲江張公相唐勛業宏偉功不僅在一嶺之築而百里巉巖使人馬可度厥功非小越千餘年至有明成化間華亭張公弼來守南安以斯道爲已任政事之餘慕唐丞相張公築嶺之功慨然以磚石砌之使永無缺敗其爲功與張丞相均有裨於行旅二公其異代知巳也歟襄丞乏是邦巳六載於玆凡見諸政事措之施爲悉以先生爲法迹先生之飭躬勵行居官蒞民鮮不以先聖之學行先王之道卽以先生從祀於夫子之兩廡誰曰不宜而獨沾沾於梅岡之配祀者蓋洞見父老之口碑商賈行人之出於其途者咸追慕不置而又訪之有道以合輿情僉爲允當於是以先生舊有之像從而新之擇吉於康熙三十二年八月之八日率僚屬士民迎配於梅嶺唐丞相張公之祠以仰體聖天子作興先賢之至意用慰士民懷徳之深情而抑使丞相張公百世俎豆之不孤云峕

康熙三十三年歲次甲戌仲冬谷旦中憲大夫知江西南安府事加三級三韓靳襄敬撰

【我祖於有明成化間弦詞直節烜赫天壤因忤權貴出爲南安守善政多端集中記載猶略若修辟梅嶺一事則尢稱最績向建特祠一區肖像屍祝歷世久遠俎豆勿絕會今三韓靳公】

【簡守玆郡俯從輿論聿新像貌配享唐丞相曲江公更勒貞瑉以志不朽綬聞之感喜交集在靳公治行卓如固已不勝枚舉卽此表楊先哲海內聞之自必共相欽仰然非我祖之徳澤入人者深曷爲三百年而遙猶令彼都人士謳頌弗諼者耶適反人郵示碑記敬附數言補刋入集】

