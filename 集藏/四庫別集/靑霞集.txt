

欽定四庫全書

集部六

靑霞集目錄

別集類五【明】

卷一

文集【上】

卷二

文集【中】

卷三

文集【下】

卷四

賦

卷五

詩集【上】

卷六

詩集【中】

卷七

詩集【下】

卷八

論艸

卷九

兵說

卷十

尺牘【上】

卷十一

尺牘【下】

卷十二

年譜

臣等謹按靑霞集十一卷年譜一卷明沈錬撰鏈字純甫防稽人嘉靖十七年進士除溧陽知縣後官錦衣衛經歷疏論邊事並劾嚴嵩廷杖謫戍復爲嵩黨路楷搆入蔚州妖人閆浩案中棄市天下寃之隆慶初贈光祿少卿萬曆中追謚忠湣是編本十六卷前爲詩文後附年譜事紀祠集鏈子襄有刻集紀原言方鏈被禍時籍其家燬其著述又榜禁毋許藏匿副本是編蓋襄所口誦而心記者然僅什之一二後復得武崇文所藏本始編次成集其文章勁健有气詩亦鬰勃磊落肖其爲人以詞藻論𨿽不及鈐山堂之工然嵩集至使天下不欲讀當時爲作序者如湛若水崔銑諸人至以爲文章之玷而誦鏈集者至今肅然起敬此則流芳遺臭視其自爲人心是非之公有不知然而然者矣今錄其原集十一卷而以年譜一卷附之至錬之事迹彰彰史冊日月爭光不假後人之表章其事紀祠集所載贊頌諸作則槪從刪薙焉乾隆四十五年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

靑霞集原序

靑霞沈君由錦衣經歷上書詆宰執宰執深嫉之方力搆其罪賴明天子仁聖特薄其譴徙之塞上當是時君之直諌之名滿天下已而君累然攜妻子出家塞上防宣大數告警而帥府以下束手閉壘以恣冦之出沒不及飛一鏃以相抗甚且及冦之退則割中土之戰沒者野行者之馘以爲功而父之哭其子妻之哭其夫兄之哭其弟者往往而是無所控吁君旣上憤疆塲之日弛而下痛諸將士之日管刈我人民以防國家也數嗚咽欷防而以其所飲郁發之於詩歌文章以泄其懷卽集中所載諸什是也君故以直諌爲重於時而其所著爲詩歌文章又多所譏刺稍稍傳播上下震恐始出死力相煽搆而君之禍作矣君旣沒而中朝之士𨿽不敢訟言其事而一時閫寄所相與讒君者尋且坐罪罷去又未防故宰執之讎君者亦報罷而君之故人兪君於是裒輯其平生所著若干捲刻而傳之而其子襄來請余序之首簡茅子受讀而題之曰若君者非古之志士之遺乎哉孔子刪詩而小弁之怨親巷伯之刺讒而下其間忠臣寡婦幽人懟士之什並列之爲風疏之爲雅不可勝數豈皆古之中聲也哉然孔子不遽遺之者特憫其人矜其志猶曰發乎情止乎禮義言之者無罪聞之者足以爲戒焉耳予嘗按次春秋以來屈原之騷疑於怨伍胥之諫疑於脇賈誼之疏疑於激叔夜之詩疑於憤劉蕡之對疑於亢然推孔子刪詩之防而裒次之當亦未必無錄之者君旣沒而海內之薦紳大夫至今言及君無不酸鼻而流涕嗚呼集中所載鳴劍籌邊諸什試令後之人讀之其足以寒賊臣之膽而躍塞垣戰士之馬而作之愾也固矣他日國家采風者之使出而覽觀焉其能遺之也乎予謹識之至於文詞之工不工及當古作者之防與否非所以論君之大者也予故不著嘉靖癸亥孟春望日歸安茅坤拜手序

欽定四庫全書

靑霞集卷一

明沈錬撰

序

贈蔣君冠帶序

士民入粟而冠服制也邑之裏蔣君實以是官而同黨咸榮之謂當有詞命所以嘉重事而揚光輝俾余述之夫冠服者名器之章也一命之爵懸於天憲被而服之旣與韋布異矣不寵榮之可乎知其榮而已矣美衣裳而菲徳義都名器而薄忠信瀆王之章而慢天憲焉是同黨之所辱也而何榮之有夫豹不飲而澤文章所以榮百獸也鳳凰之有羽毛所以異眾禽也無謂其爵微名器不殊焉負名器於其身則思寵榮知寵榮則思分守矜莊肅穆儼然而章采之以與忠信並美以重王官之黼黻以揚士民之徳義以對鄕閭之嘉命以光昭明之法服然後其事嘉其輝長大夫以爲能鄕黨以爲榮動容而徳尊可以弗辱矣詩曰彼其之子不稱其服言貴於副之也不然則衣裳弁冕緇素而黃之獨何以美焉而被服之爲美豈其與童子之餙侏儒之戲等乎徳足以副服則服以益光義足以思寵則寵以益揚故古之美徳者象服以江河文章以云漢言弗辱也今之君子服其服而駕焉愼弗辱而已矣

贈東沙公拊揗四川序【代作】

世有名山大川則必有名公鉅卿其光輝符采足以相映發云記曰陜以東周公主之陜以西召公主之夫陜之東西與周召之丰迹豈不與日月並明哉海岱之雄於齊也則有太公管仲函谷之壯於秦也則有由餘百里奚廼其明徳茂功聲名之昭灼可以勒鼎彞而垂竹帛歌金石而舞之羽毛也然後其精气發於星辰之上而芳華曜於嶽瀆之間施及於當年而橫流乎來世無紀極矣吾蜀古梁益之地而蠶叢魚鳬開自初古岷峩之崔嵬巴峽之潺湲與夫劍閣之固瞿塘之險而錦城之垣闕天下稱峻焉夫亦曰沃衍之府而金湯之奧區也而吾東沙公實秉節鉞往撫揗之公懷溟海之英而振九牧之表其衣裳之矩度帶佩之鉤衡足以羽儀百寮而剛柔之質應乎四時文武之材宜乎五土天下人士聞風聲而景慕談名號而悅者何可勝數以是明徳而發之於文獻其起凋瘵之民而登之又服之地撫全蜀之眾還至仁之域所以輯綏土宇而震寧其山川延其永世之澤而不朽之鴻烈不與岷峨巫峽並峙於天壤不已也事有所感合而理有所相符巨闕莫邪天下之利器也則以之割犀兕而成威伐明月之珠夜光之璧世之所謂奇寶也則以之連城而照乘自古稱蜀之難治非漢之諸葛孔明宋之張忠定公則不能稱治蜀之功而與蜀並傳公之在今其名徳何讓焉其名世之迹當與周召比隆而以私於吾蜀僕本蜀人也固願書之以貽從者

贈兩松鄭君五十序

歙兩松君彬彬然其可謂有徳君子也家於邑之巖鎭裏桑梓翳乎若縈雲煙子姓昆弟聯室而比居於是人稱鉅族矣挾數千金負劍馳良馬遨遊吳防間人且稱鉅商矣然而兩松君衣冠不殊有文雅之辭而無誇榮有揖讓溫恭之行而無所毗麗處於韋布而不流交於縉紳先生而不隘又將其子若諸子宦遊而學處歌而吟諷日鏘鏘然盛於詩書矣今年且五十某月某日爲其生之辰諸君子懷其徳義樂其登年也則相與奉觴爲壽而屬余辭以祝之餘固獲與兩松君遊而兩松君之諸子則方挾防處於余之門余知兩松君之賢昭明矣余惟琴瑟無求而良工調焉爲其有雅音也君子不言而眾好焉爲其有明徳也明徳之光譬之於星辰而曜形無有定質故木不必其梁柱而後爲良材玉不必其瑚璉而後爲美器君子不必其黼黻也而後爲明徳始余讀貨殖傳余有異於司馬氏之言以爲君子服道而登庸被仁而處義以彼之程工計材豈所施於禮樂之際哉廼今觀之不然物各足其所受而英華發人各順其所能而懿美昭故敬仲交能於經國孫武展奇於論兵王爾奏巧於運斤白圭奮財於居積其爲術不同而用則一也至陶朱公以處國則伯天下以處家則累千金又超然逺矣乃其盛節令文復不在於材技之間乎故夫兩松君之壽可以觴之矣夫樂其容止將贈之髮齒懷其聲音將不忘於其心故進之以防酒者所以俾永久流之以歌詠者所以洽燕和然則江湖之遊其廊廟之適而五十之齒百年之祥也族姓將日以蕃昌而子若諸子將日浚明使其衣冠車馬之盛聲華文物之羙裏宅遨遊之樂黃耉鮐背之徴昭然若行日月而索星辰固明徳之光曜也詩曰南山有臺北山有萊樂只君子邦家之基樂只君子萬壽無期又曰南山有枸北山有楰樂只君子遐不黃耉樂只君子保艾爾後諸君子之所以祝兩松君者將無是之言乎

贈懷徳陳君六十序

余與懷徳君固有通家之誼云昔君之子子仁爲邑弟子員負笈從余遊獨久其意气恢恢也直欲薄於霄漢其行義輕金石也余至今懷思之其二季子中子寶亦因是歲時往來敍殷勤不廢曩歲餘驅車馬過君家飲酒連日夜樽罍引滿握手相與交歡餘見君之顏貌丰澤風義之惇厚而嘆君之福履未艾也君外家之子戴子雍亦余之諸生愛且重之不讓子仁而戴生固請余文辭以爲君壽𨿽然微戴子請余余亦爲之矣夫丘壑之人之與廊廟之士其趣捨殊也韋布之澤之與冠蓋之義不同也然而其徳施均焉天之於有徳若降嘉谷然旣與之羙質又欲其峻茂而條成也則雨露以滋之風日以暄之於是種羙者則頴穗全徳厚者則福祕備詩曰瑟彼玉瓚黃流在中愷悌君子福祿攸降夫惟玉瓚之麗密而後黃流載之非君子愷悌福祿何以降之乎曁之流風率多以气力相淩不因循於本實而惟其末流之爲勝則自以爲多智能矣而君獨不然雍容以寡言斂袵以退讓其容色溫然若處子也人以非意見淩固安受之故君未嘗求勝於人而人亦莫能負之也君蓋質成於自然所謂天之生嘉谷非耶記曰嘉谷之生則和气成之矣懿徳之鬯則福履盈之矣

送鄭梧野序

夫人之遨遊與其周覽也豈非達性命之理然乎世之齪齪者安土而重思吚嚶兒女之歡睠懷桑戶之內至於老死而不離曁其委頓沈防復歸於無有則疇昔之宛戀而不能已者亦奚啻萬里哉故達人髙士恆寄迹於山水托意魚鳥以攄其無窮之思誠識絕於塵俗而機見於隱微也廼若莊生濯纓於濠水之上子長振屣於齊魯之間向平肆武於五嶽之巓鄭子抽筆於吳防之際斯可謂異世同遊殊地而合轍者矣始鄭子梧野自歙來伏讀典記好奇而貴博餘一見伏其才气所謂奔軼絕塵而不與世同其閫域者也旣乃慨然感虎林龍井與吾防稽禹穴雲門若耶之異從其友望洋劉子海樵陳子上下巖谷往來洲渚凡山名而水勝者必窮日而矚眺徘徊徬徨顧懷而不能去又恆必賦詩相與唱和酣歌以發其感慨而纏綿其悲嘯夫古之大夫取其登髙能賦而懷古之士必於是稽之乃鄭子之賢達觀於萬物窮源於性命則有出於登髙懷古之外者矣矧足諭其詞翰之羙乎𨿽然詞翰者所以見志也傳信者所以砭俗也彼齪齪者得是而詠之又烏覩其不浩浩者耶

慶愼子得子序

愼子之舉子也同黨之俊髦相與悅豫抱熊羆之丰兆持弧矢之棻器比圭璋之休徳以薦幣帛之好以合慶辭於是沈子載爵而興曰愼子於是乎可以慶矣夫慶禮之重者三而冠昏不與焉得年而慶所以樂壽考也得爵而慶所以加志也得子而慶者所以重嗣續也道莫大乎嗣續簠簋不珍君子燕之故古者男子生而謁於廟陳俎豆之容歌生民之詩祭用少牢乃以男子升於席端食以粢盛被以遺衣以爲嗣續成則蒸嘗無廢而以其宗嗣之故也其爲宗族也以曁鄕黨朋友亦莫不宴且樂之宗族之樂者樂其孝也鄕黨之樂者樂其義也朋友之樂者樂其有仁也孝義而能仁可以有後矣愼子雍揚夷雅被禮義而佩詩書率以所響足以嫓是三徳而又承以奕世之澤發以方升之光萃以川輿之秀綿以文理之緒如是而有子宜不廢慶而況嗣續之道古之所重者哉故愼子之燕不得爲靡而諸髦士之薦不得爲渝禮矣諸髦曰君子之言義則毖於鐘鼔而又奚以熊羆弧矢珪璋幣帛之爲然加其始必懿其終要其福必彚其從揄揚之旣卒也斯何以祝之於是沈子續生民而登歌曰擊鼔湯湯其泣喤喤鞠之育之其頎其康其頎其康穆哉蒸嘗再歌曰吉月良辰日維以生君子令徳以莫不昌爾福祿之茀相考無疆卒歌曰吉事維熙其來孔多被羙好爵君子是縻又曰壽考燕樂如之何詡兮詡兮以莫不庶兮於是歌之三終舞之三成反爵致辭稱禮而後已焉

贈戴將軍漕運序

將軍被甲承冑率校士數十人卒三千餘擢樓船漕運軍儲粟米十餘萬斛由防通河直逹都城數千里而囷廩無狼戾之粒什伍罄壼漿之歡洋洋乎將協鼔吹而歌載金石而頌也豈不盛哉於是民部嘉其亷平督府紀其勞勣旣其還也縉紳逢掖之士又相與揖讓而贊嘆之羙其尙文而服武處乎諏而懷遠猷也沈子曰古所謂將帥之明略者豈獨矢石之間乎余於戴將軍徴之矣昔三代之選其育材也同方其舉士也齊術徵伐禮樂無所分而至於兔罝之徒足以干城采樵之夫足以謀國豈其習成於妙算更事文墨之際乎其道貫則其機防足以相通其源本一則其枝流無二也余讀漢任宏所述兵法諸書喟然異之然未嘗不恨其說之延蔓博而寡要勞而少功夫揚威不在乎擊斷而服逺不在乎誅討設機不因乎戰陣成功不系乎凱旋折衝樽俎之間制勝帷幄之內何必梁麗然後攻城洞黃以當逺哉將軍囊槖典籍不采一錢此與古之將租不入幕府者並肩矣而威嚴不弛慈惠先之所謂一言被下而三軍懷挾纊之仁者非耶乃復甲士三千貫魚而受約樓船百斛駢踵而西馳嘉績茂昭而頌聲大作此其與將帥之成功又何以異者方今邊境驛騷套冦竊發詔書且數下求將帥矣夫寶劍以試縷然後可以割犀鳬矢以穿楊然後可以貫石以將軍之略如此豈獨稱嘉米鹽之書紀勞飛挽之地乎二三執政行且運籌發防聖明天子奮斧鉞之誅封狼居之山系賢王之頸以勒燕然之石乘時以立勲席運以章徳者夫亦有恆軌哉將使聲名昭於鼎彞光華宣於竹帛固可立而候矣

贈祝君新居序

余緬想古巢居之世何寥廓也哉旣以人文之交錯棟宇之制旣備而臺榭之室煩興剖劂精於化工雕華縟於繪事於是土木文繡之譏發而匠作之禁行焉乃若人倫之揖讓衣冠幾筵琴瑟之攸錯惟其欂櫓修而後登降舉則家室者是禮樂之所以成其何可廢之詩曰定之方中作於楚宮揆之以日作於楚室夫陰陽之而彼泉流也風人何取焉夫衛公之能振其光烈而禮樂之將興非耶余結姻於鳳山而鳳山曁古峯君爲金石交余以是知古峯君之賢而君之父某君又賢於是率其諸子新營第宅親交賔黨將修辭令而往頌禱之此亦古之道也余髙古人之風見四方璠璵瑰瑋之士則願傾蓋交歡之又往往於賔友間聞君倜儻精微容與於俊髦魁梧逢掖而其文藻之選邁有足稱其意气余固時時願往候之而君亦不鄙余之固陋過從裏閈語移日而不厭固知君心之所向往將頡頏雲霄之上揚歷燕秦之舊壘抽筆過乎三都慿軾經乎許下而不止於田舍之間也乃若楨幹之壯麗甍飛之崔嵬世之人猶然羨之而哲人髙士亦固日憂俎豆之無所蓋藏車馬之莫旋而不免乎崇飾斧斤恢其宅宇由是禮樂載興而玉帛頌交辟乎其中然後豪彥爭馳於四域而聲名光昭惠澤逺施徳成於天壤功勒於後世然則室家之修明豈獨在於桑弧蓬矢之後乎故夫君父子之心有光於衛公而諸君之頌禱亦庻防得風人之義矣余愧夫齪齪者以爲懷居安土示熒熒於土木而不察夫鴻鵠之志者因是著篇焉

壽火孺人六十頌並序

余友李直夫客維揚余以是得聞文津君與其從子周卿元卿之賢余信直夫之重質且多藻才相從過頓丘直夫出盛大卿所謂火孺人壽篇屬余踵其意重爲之頌火孺人周卿元卿之母氏而文峯君之配文峯君文津君之弟也余赴選部時道出維揚又間得與周卿元卿遊余詎能無言哉余讀劉向烈女傳至姜後之脫簮永巷以諫宣王也爲撫捲而太息宣王中興之羙昭明乎日月至於車攻吉日方叔召虎之徒翺翔皇路而誕布於四海藹藹乎盛矣原其本始於房闥之間而閨帷之際也曁春秋以來若冀缺饁田致譽樂羊斷機成業薛宣挽車耀羙而梁鴻以舉案揚名皆有淑懿之婦愼修而翊贊之而後數君子之徳誼宣於閭裏光輝著乎方域然後知室家者昭著之原也簮珥者冠纓之範也綢繆不飾則鞞琫不莊輜軿不矜則輅車不肅婦道之顯融譬之乎九鼎防其重矣而世有鴻筆鉅藻之士多揚勵乎外庭而率略乎中饋摽明俊髦而希聲乎燕婉是以哲婦之風烈鮮聞焉余覽盛大卿之文夷考夫人之行而知火氏之所以興也其言夙夜兢兢之節昭矣其相文峯君砥礪文義而克昌乎家道母儀諸子皆明習詩禮而周卿元卿風義恢恢又能佐其伯父文津君章明其閥閱而火氏之聲光彌著謂非夫人之賢有以相助之於其先而表儀之於後其克然乎琴瑟之音不調則鐘鼔之聲不得宣越蘭蕙之芳不烈則荊棘不除物性固如此矣夫人逾春秋六十而率履若朝夕福祉榮乎晚節而華曜結於末路縉紳先生又爲之發揚其盛羙而登諸黼黻將與古之淑妻賢媛克贊君子之義而章羙其家國者比潔而並傳借令其徳之不備而辭之不可繼也疇能爲之哉然後知婦道之重而夫人之頌之不可已也頌曰蘭之榮矣其蕙其馨孰云哲婦而不成城閨閤濳曜庭宇孔芳抱質而老靡雪靡霜瞻彼日月其烈彌揚下壽臻矣上壽用將徳之嬋嫣家室明光

贈王龍山五十序

王先生客遊京師數年旣通籍於太醫氏比今年且五十若某月日是懸弧之辰所與同遊諸君子謀爲之舉觴稱壽而徴言於余余惟王先生之意思忱忱乎賢哉固宜稱之壽云余固好賢居有才人賢士則聞流風而太息覩色澤而踟躕不遑飲食寢寐願與翺翔上下其間誠發於中心而不自知其故余夙知王先生之賢惟好之與之往來不下數十年旣熟覩其爲人而聞其論議彬彬乎是雅達君子也則又重爲之太息而踟躕曰世有若人俾仕不通於其志位不稱於其才而徘徊蹇連不得脫迹於風雲之上豈獨是命乎哉若古昔賢豪瑰博之士懷志等於金石噴气薄於江河精明貫於日月不遇知己﨑嶇於險阻沈寞於下等斂文抑華與流俗者伍誠何可勝數也乃於今悲之或曰王先生學不爲章句仕不爲榮達其客京師亦將遊觀都邑之羙歷覽文章之盛頗發其幽沈慷慨之防終京去而江海居何必金馬玉堂然後爲適也余曰馬不爲千里之馳而伯樂從之不釋玉不爲珪璋之飾而和氏寶之不遺士不爲必聞於人而知已者睠睠不已天之生美才令質固曰於世用之豈獨有輝光隱於昧奧聲向沈於淵泉已乎王先生非獨其賢之足尙固多材藝暇時流觀於典籍聆覽於篇圖至其所得與其憤憤之懷各精能於吟詠翰墨繪畫之間又非獨擅岐氏之業而已若玆者自當俾之驅馳王路輝飾盛時而一展其能猷旣不爲過而一太醫氏之職槪其羙可不太息於知賢好士者哉故子能發機於衛霍曼倩感慨於儀秦揚雄幽憤於經退之羨榮於二鳥是則用不用者才也遇不遇者命也知不知者人也於王先生誠何憾焉玆足以揚歷諸君子之雅矣諸君子曰古稱百金以爲酬千金以爲壽王先生之賢鬱鬱而子且耀之何以千金爲榮吾且以吾子之言稱焉王先生名萬春字子久世居山陰之王家湗其尊君名榮字世榮雅尙於鄕邑乃其賢有自云

送常州焦別駕考績歌詩序

常別駕焦公將以考績上天官而郡邑之士大夫爲歌詩贈之宜興進士湯君屬其事於余爲序余入境觀常之風俗又讀諸大夫之歌詩而知公之績遒羙矣昔者商周之際乘軒車而仕者其時冠裳皆有成紀長貳參輔皆有成職金穀師賔皆有成度歲月旬時咸有成要君子率皆守職因循奉憲掌職無所攺轍施令以張羙姓號於四方以炫爚百氏之耳目以逞奇衺之迹而令徳懿道不言而入於民心者無爲而自然如雨露之膏於萬物也如喬木之蔭久而恩澤布矣於是乎有街衢之謡輿校之頌於其往來徵行之際又有大夫士贈送之什於是諸侯陳之天子采之而百官之令績章焉公之參於常見諸守其攝於宜興也無所攺於其令而大夫士之頌羙咸輯焉知其不言而入於民之心者深也夫績也者假絲縷爲言也考者徴諸其實行也故官師之績譬如絲縷然日積於民心然後爲績乃若稽時日之程累米塩之數鉤朱墨之故計胥吏之言此具文矣乎不可以徴焉者也然則何徴徴諸其歌詩已矣夫民心之蘊積動而爲咨嗟形而爲頌羙發而爲歌詩傳而爲金石乃今觀諸士大夫之歌詩洋洋乎濟濟乎皆嘉樹之詠羔羊之風義聲仁澤流被乎篇籍夫令譽不率成羙言不虛襲眾好不佞得嘉禮不妄招然則公之令績不懋著矣乎公爲政之年無所受獨受諸大夫之歌詩嗚呼此其爲歌詩徴矣

送鐘少府赴黃陂序

曩余令溧陽識未庵君余旣攺令他邑者再今又以薄宦遊京師君歲時訊問不絕知君之篤故舊不忘人倫也君舊以三捨生釋褐爲長沙縣簿被服去服闋謁選補黃陂過從道別索餘贈言余詎能無言贈之哉𨿽然余何以贈之餘自惟束髮讀書以至於今未有聞者往往竊伏而思之以爲人之生在義義當於人心則從義不當於人心則否夫吹竹彈絲敲金戞石非獨其宮商中音疾徐應節取適於耳也乃其憂苦悲思必有義存故能令聞者惕然動心而況其大者乎孔子曰君子之仕也行其義也夫君臣其大焉者乃其細故米鹽簿書拜迎鞭撻猥而齷齪又孰非義世之仕者大官則據髙位而爲邪小官則靡靡不振效爲防竊其畏縮甚矣曷由明義而達道乎君之往爲黃陂也無若是靡靡者君之篤故舊不忘於人倫其於義甚昭昭也其才足任然欲君之明其大者其在上者有好義者我則盡誠而事之竭股肱之力而奔走之其有所建立猶諸家之爲之者我則樂之也有悖義而行者我不失其節免禍而已不能爲之使也今之爲郡縣者無防爲上官之役徒矣爲上者居然役之而不讓爲下者甘心役之而無所辭夫爲郡縣與之並肩而爲王臣安能爲之役哉記曰其驕大人也常以浩浩推此又其細可知矣非君之篤於義余曷爲是推明之若榮華其辭說取適於人之耳目而不悅於心亦非贈言之義也

送沈江村使君入覲序

後世之學士大夫論南面之道者每發憤於古封建之難而茅土自紆也夫指掌論事至攘臂慷慨徒追軼先王之遺風若獵雲霧然豈不見謂迂濶不根者哉然世之守宰奉檄而爲政對百姓若賔旅視官府如傳捨莫有矢心精白爲朝廷當事者則以分土之寄不專而典籍不長也嗟乎使天下之爲守宰者皆如使君之在郡則不封建何害焉夫國家之於官司百吏星區而林立各有分職焉分職盡而無覬覦之心則功校得而名譽章矣使君以刑曹郎受命而守玆土始至則延縉紳而布進於庭而問之繼之以思惟濟之以法令而校逢掖以文諭介冑以武未明而披衣夜分而解帶操符按牒日月其靡閒晏焉於是誠心內開而公道外布下車廓然久而彌昭百物敍其章程四境安其封樹而三農秩其黍稷天應以時雨地湧以流泉而民動以歌謡此其竭於職事大昭明顯融者乃若鞭朴之靡峻壼漿之不入於使君又何稱焉何哉以其心懸百姓而誠著乎國家也此豈不知分土之不專耶而矢心精白如此𨿽古之諸侯何以加之矣故曰天下之爲守宰皆如使君則不封建可也今者入覲之期將束圖籍而就道予防之羣寮曰使君之行餘黨不可以無言而屬余序其意如此嗟乎如使君者可以入覲矣

送周橫山大尹考績序

先民之言曰學於古訓所以有獲也至於懸令以從政蓋不能廢典籍焉是以懷志負奇驅馳四方之士未嘗不枕席六藝衣被於百氏詠歌先王之風發憤經世之略而遊覽八極之表蓄積而思微識深而慮逺然後以臨民出憲也若素錬而夙成取其懷抱而麾以與天下是故其光猷駿發而鴻業日新者固學術之流裔而徳義之所昭爚也昔者子產布譽於南鄭言偃宣歌於武城文翁振言於蜀郡韓愈廣校於潮陽皆其英華鉅麗有以潤色於政事而發藻於元元文敎之大洽耳橫山使君少有英聲奮起於三吳躬覽載籍俯仰宇宙之內彬彬鴻博之君子也登進士第出宰山陰山陰稱文物之邑山川之襟帶宇觀之縈組而章縫之士煥然以气色相尙惟使君入按符篆董租賦出載圖籍與諸彥揖讓郁然風聲之流四境爭向其蒞事不煩而獄訟寖息鞭笞不行夫山陰本號易治而使君又綏之以文敎宣之以徳義與古之賢豪相望於千載之上下豈非海內之名宰而循良之異等者哉於是知學之於政事要領矣使君之考績行餘黨將屬言以送之然而計使君嘉績之不勝書也而敍其大意於此

鄧玉亭文集前序

玉亭公翩翩綰綬判吾越臨聽之暇則據案諷誦抽筆而歌詠有古君子之風焉其所著記序論歌詩殆十餘萬言邑博陳君率諸逢掖之士將摭次之而屬余說其意余於文辭之道固心向往焉乃古之君子則非獨其言之崇飾也其心造乎道研究禮樂之精微感慨時事之得失考覽載記遊冶於風雅日月蘊蒸而累積至於有所遭遇若水之波橫流噴薄發揮於毫素之間此豈曜色澤於羙觀希聲於逖聽哉本夫義博而防深情往意隨沛乎自然達之乎不得已形之乎論議而宣之乎詠歌由是著之竹帛則明白而光輝發之管則風流而洞達令聲布昭矣後世之學士詞人要領失據不明夫禮義之崇本而流連音響之末炫爚榮華之際苟以漁獵名字縈回於耳目而已此於道術何取焉乃使篤厚之流以爲比興之譾薄而鉛槧可廢而不知簡書之用固流並於山河辭命之發越而禮樂之所以興如之何其廢之故夫文辭非劣也謂其不出於道不可也余讀玉亭公之文大之泛濫乎千言小之飄揺乎數詞皆傷今思古生於其不得志而出於其隱憂至其溫厚以爲之風和平以爲之節有若揖讓古人而防欷之者不煩於繩削而不逾於矩度有漢魏之流風者與流水之洋洋必有源泉鴻鵠髙翔而獨舉其志意逺也謂公之有得於道非耶詩曰吉甫作頌穆如淸風夫惟文武之吉甫而淸風形於歌頌俾公之馳騖於文辭凋傷大雅而與學士爭能則公之志意衰矣余獨以爲有合於己而悲之故余厭世之繁縟蓋往往思臥而於公之文獨諄諄焉

送許近山使君考績序

方今之時綰符而被綬仕宦爲守令累日計時以至於三歲考績豈亦非難也哉余覽昔之官儀蓋燦然可考焉漢興法制疏濶使者以六條按二千石而二千石得檢察縣令如是而已而其時風俗渾龎淳厚斵雕爲朴民庶喁喁然有攀車擁道荷戴其官師之意是以爲守宰者秉法以從政率其意而行之文篆不煩而檄書相諭夏革靡崇而租賦之鏹不絕也乃今不然監臨刺舉之司並馳而錯發官府煩於次捨法令密於秋荼昨是而今非甲行而乙攺其孰從而信之甚者以屬寮爲私黨以郡邑爲下秩繩墨其壼漿道裏以程勤惰有拂意者則曰若爲官顧於我獨無禮耳於是憎惡起而謫譴行傳曰守令者民之師帥也師帥而或撓之可乎百姓見其然不知守令之尊固與當塗之卿矢心戮力並爲王臣而雲實有軒輊遂側目之有拂其意者則曰若爲官顧於我獨無恩耳於是怨讟起而謗毀興矣如此則守令者不能以朝夕而況於三載乎近山使君射防髙等與余爲同年友出宰玆邑餘一見信而喜之旣乃攄以明哲之心布以忠信之徳加之以操履之不貳而才藻殊倫上下之人喟然而稱服者彬彬矣然而有不信者若余所云二者之難爲公亦無所奪也夫操守官職在我順辭逆令在人而君之瑰珸廣博處交錯澆漓之防偏迫之中而能自防於泥塗之上日月之表不爲異同者之所動揺久而交信之豈非車異之賢軼羣之彥與古之循良者等耶乃今三載上計車馬陳矣大夫之艱難防履非一朝夕之憂而寮友縉紳韋布之心慨然其不置也於是防稽之士大夫相率送之屬餘言贈之餘嘆息使君之賢而固重發憤於今之守令之難爲也爲之序

贈袁節推考績序

定山公之以考績行也總戎戴翔海君過余曰古之人言富者贈人以財仁者贈人以言如定山公者贈之以金則辭贈之以言則受餘黨之徳公也微君之言蔑以贈之矣嗟乎余之言何以贈之哉余惟公之不忘於玆土也夫君子之服官從政莫難於其筮仕之日釋褐而受之操牒而從之簿竹之委積而檄書橫至耳目有所未嘗經與其平生所未嘗渉者固莫不欲中繩而應節履道而通俗將君子於是觀而小人於是望又況於地有交錯而時之有險難乎在越之風聲多覬利而自營緣物而遷轉惠之所及則懷法之所施則畏徳之則馨香發怨之則荊棘生傷夫風俗之移人而私心爛然譬之於琴瑟必以道如商宮之錯置而並發其孰能調之而公以弱冠之年射防髙等出掌刑獄之司以弼方牧之職吏之籍交馳援筆而斷若懸河而注之也靡不率服焉懸之以純白之守昭之以絕敏之才而公之持操蓋未嘗不兢兢已所以俾圜土無滯囚胥吏無遺令而閭巷無寃民者豈有他術也哉以精防之思投劇難之中乘初試之時而成是休嘉之績其孰能忘之俾公之不忘之也其在他日爲材禦史爲名卿爲賢相固不必攺而移轍奪規矩而易準繩天下之防福膺祉者眾矣何越之難爲管敬仲願公之不忘帶鉤臣之不忘檻車也夫帶鉤之與檻車猶之其不忘而況於服官之土乎翔海君曰然哉越之不忘而又奚忘於餘黨願書之以贈公從者

送袁節推考績序

士大夫剖符從政敡歷日月俾冠蓋里巷田野之民爭羨慕之而不忍忘者豈非其惠澤之昭著而明徳之徴曜乎古之君子正襟以端已愼令以行之徒以不失人心以洋溢其教化光宣其令譽是以望其容儀而敬承之聞其聲名而歆艷之來則爭迓之去則爭送之此不能飾觀矯聽以阿逢其私好由其中心之懿羙而肝膈之感歟記曰士或遮道而願畱攀轅而不釋或畱犢以見愛或操表以從之然後足以軾嘉令而著逺猷否則嚴威以夏革峻文以鉤鉅非不儼然畏服及其去也若霜霰之遇風日渙然離析矣余郡推袁使君之蒞吾越束帶而視事庭宇肅然懷私望幸者股栗而退縮含寃茹苦者不言而昭露片辭發口而羣噪奪魄垂墨在牒而舞文之吏束筆也是以不出堂序而亷平之化布於窮谷使者爭薦揚之以爲啟事之榮縉紳先生爭談頌之以相慶慰百姓爭歌謡之以共嬉遊今使君之以上計行也莫不愁思爭期出送之餘親聞之士大夫之言曰仕宦而離玆土而人心翕然動揺若此者惟袁使君一人耳以此而比之古之君子是耶非耶余邑令君又以書來屬余曰余辱使君之淸風以無負於玆百姓今使君之行其能釋然於車轍乎願爲我一言以告從者乃餘感於人心而著論之若此云

送張石洲入覲序

余邑令石洲使君之將入覲也余姻友胡仕東甫束書屬余曰使君之戒車馬也縉紳大夫餽玉帛以書致慇勤不敢達於外庭父老遮道攀援願遺一錢而不受然則防被恩澤不防無階以上答乎惟幸爲余屬文辭以獻諸行李余考圖牒將論述往代之與當今其有卓異之政徳澤傳於遺老故事載於銘碣而名字並於山河蓋如晨星然至防稽開邑自唐被組綬臨民者不知其防而循良之名映照千載惟李曾二人然而往迹茫然有如墜霧其所存於簡書者亦又防何余不知其徳澤之於民其於今使君之爲政何如也余歷五云諸山棹出若耶溪上親聞之父老之言曰自生髮以來見惠政動於山川而仁澤加於愚民者惟今使君一人耳然則稱卓異之政章明於撰述上功於計府無逾於使君矣使君之爲政非有科條之繁密而禁令之苛察視民如子援帶而撫摩之民憂之則憂民樂之則樂其心在於爲民其道在於爲己如是而已耳詩曰愷悌君子民之父母夫愷悌者豈人之所不能哉心營夫室家則志遺乎邦國意篤乎妻妾而恩奪於元元使君惟無私圖於已是以有誠愛於民羙功盛烈風動於海宇烏得不謂之卓異乎哉遂以是而復諸仕東甫東甫曰斯言也非但以獻諸使君之行李而已

送周明府入覲序

書之言允恭克讓昭明矣恭言允讓言克言以其篤誠之心而布光明之徳洞達無內外也後世之以守令循良著聞於史牒者往往而是然率多皎皎潤色於廣庭之中修明簡牘之上而中心不然甚者澆僞日滋亷隅充斥算計沈密馳騖於利害毀譽之間而體國愛民之心茫然如渉煙霧飄揺而不切於是蒲鞭涕泣以示寛和敝車羸馬以徼亷潔薄故捐親以露公道鉤鉅設伏以見才明昭昭然眞若揭日月而行星辰百姓亦莫不目覩而指數然而有道者恆竊疑之餘於是低回於今使君之爲政軼於古之循良又多也其中心之深切優於彼文貌之繁縟故也詩曰愷悌君子民之父母管子曰聖人者貴夜行者也夫操心以自營而飾觀於白晝欺民如嬰兒而不顧國家之任托者此與盜賊何異焉使君則誠痛乎彼而快於此此其故何也使君非爲爵祿而仕宦非爲聲名而潔修受命以來則若重負之在肩背也其視百姓則若赤子也視逢掖之士則若其子弟也視縉紳寮位則若其昆弟朋友也其肫肫朝夕而圖維者惟其功之是飭而禍之是防惟其罪之是憂而善之是導若營家室然其勤民夙夜出於其性而行乎其不得已進不求譽退不避毀出不邀利入不防害其自爲計則疎於秋林矣然而聲名以光昭而福履日崇所謂寛和而亷潔公道才明使君備之而使君不自知也風雨調於嘉谷山川效於俊民功烈載於道路而使君不自以爲奇也可謂誠至而道篤矣此其爲愷悌君子者非耶懸法以臨民者不爲此而爲彼又何也嗟乎此與古之稱述者殊矣使君將入覲諸生褚效良等屬於余願爲一言以獻使君之行李也余曰子之義則然而余之言不謬可矣若崇禮以侈觀羙辭以徼眾又非使君之所樂聞者歟

贈峯泉馬大夫還東魯序

余少讀書於世道興衰及士大夫智愚賢不肖之際未嘗不畱意覽觀深思其故云是以稍稍得其梗槪𨿽心術之密微殆可以得之於千里之外矣今之污壞世道者不過二三人而其流風余習足以鼔蕩一世其立心最薄而其操術爲最邪也示之以奉諛之路道之以自便之私自中人以下少無骨鯁未有不雲從而霧靡者故其未事之時某人賢可以知其必去某人不肖可以知其必畱以其心之有相違順意之有便不便故也然則余鄕之諸君子於峯泉大夫之行當以爲榮不當以爲辱大夫產中州發賢科魁梧碩大謇謇諤諤視當世之士鮮足以當其心者其始至郡進諸生而訓之曰若等爲學從仕當以古之賢豪自期無若今之若人今之若人其所指斥皆當世之顯融宦達者於是當路之人切齒矣余獨聞而心壯之及爲郡專事擊彊刓以撫綏疲民不以一毫之財貨徇於當道況可自爲其囊槖者余以爲大夫之風誼當以夷齊比論其不能容於今之時必矣已而人竟擠之而去城守李君鄕大夫及太學生蘓葛諸生托於弟子李思得以書幣屬余爲文贈之餘曰大夫之行光明於日月而僕之文辭竊自比於春秋微諸君子之言僕且黽勉爲之矣而況於嘉命乎序之如此云

送別駕濵劉君考績序

記曰大司馬辧論官材書曰三載考績夫考績之與論官異矣論官語其心術之邪正考績記其功庸之多寡然惟有道者能知之自秦漢而下政理衰而官方敝學士大夫之出處莫有通於君臣之義其視詩書記載之言曾不比於絲竹之悅人耳也日夕之所持論皆不過全軀保妻子奉頭鼠竄者之所爲極其所往遂至於欺君父若嬰兒殺生民如艸菅僴然自以爲得計而人莫予知也殊不知自髙明者觀之譬若日月心術之壞至於糜爛天地凋落萬物有何功庸之有耶故夫有豪傑之士能奮然於百世之下以是而知濵君之於考績之爲難也余以言事謫邊陲且三載每闔戶不欲見長官及聞濵君之風烈所願握手論交而恐不得焉班孟堅曰痛乎風俗之移人也黃金之貴貴於泥沙松栢之貞貞於桃李言植之不易也君以僉判之官當錢谷之任而處於邊境驛騷之時固非不知流俗之遷轉而抱其體國憂民之具融雍而行之屹然如磐石縉紳先生語亷明之吏者非濵君無稱云非其心術之正不可得而亂烏覩其難之若彼易之若此所謂豪傑之士奮然於百世之下者非耶故聞君之政不言而陰化者多矣此其爲績豈特簿書米鹽之間而已哉參軍毫水君與余爲金石交因君之將以考績行而屬予文以爲贈余固不辭而序之亦惟毫水君知餘言之非諛也

贈馮參軍學道序

靑霞子之謫居於保安也進二三子而講學焉靑霞子之言曰二三子之謂道也何居髙明而覆者天也故知人之謂知博厚而載者地也故愛人之謂仁仁固周於天下而有等知故別於萬物而無方然則闇而不分者流於愚隘而不溥者陷於不肖其必小人爲之也小人者之於天地逆矣君子順天地而與天地俱昌小人逆天地而自取滅亡使後世而有作也捨孔孟何之矣二三子旣有聞於是學者日歸焉北橋子於參軍繘井以救陷散粥以賑饑有愛人之仁二焉靑霞子亟稱之於是北橋子贄而學道於靑霞子二三子曰某子之賢也夫子之所珍也而又知來學不將揚勵之乎靑霞子曰然今夫仕者之以爲無用於學也其於上官也諂諛以爲能其於下官也掊克以爲事其聞人之爲善也方且逌然笑之流污下而習鄙俗聖賢之言益逺而無聞究其所往將日入於滅亡而不能返也豈不哀哉北橋子志定而气和有學道之才質直而好義有學道之器居官而任職有學道之資故曰君子學道則愛人又曰一日克己復禮天下歸仁焉充北橋子之志日與就而月與將由是功立於當年名垂於後世而富貴壽考軼出於等倫其與今之仕者逺矣烏在其官卑而祿薄哉昔者老子仕於柱史而學慈儉莊子仕於園吏而學淸虛荀卿仕於邑令而學王道故君子之仕也所以爲學也非以章服也學也所以爲仕也非以呫嗶也求仁而得仁天地照焉萬民服焉克念焉而已矣是故法象莫大乎天地立極莫大乎聖人垂訓莫明乎孔孟體道莫先於愛人愛人莫切於從仕從仕莫先於致知致知力行窮神知化莫大乎克念書曰克念作聖此之謂也

陳氏族譜序

余行方域之內見衣冠之士輙考問其世冑云夫昔君子之造家浚明基緒也莫不欲流布於奕世昭明於四海然使嗣續之弗振而典法不修聲名文物墜如雲霧將安所覽觀焉故家之譜牒等於國之記載所以標揚先業而垂信後裔譬之水道之源委紀之圖經將沿流而可得曾復漫漶離析之憂乎顧自周以來𨿽有氏族之志而其書不傳至唐中葉有之如敍述崔李諸族不過追其賜姓之源紀其著望之大者若所謂譜牒則往往又起於後世祖軼而爲之其流滅而不傳者亦多矣豈不惜哉孔子曰文獻不足徴也乃餘讀陳氏族譜而有感焉夫陳氏之先始於虞思而其後流散於天下其世系豈能具一二疏明之今之譜則自藎齋君據宣徳舊艸而增定之者乃其述金紫公療康妃之疾愈承恩賜宮扇事甚焴爚後世之子孫因遂刻木記之錢塘之陳氏實權輿於此矣故縉紳韋布里巷之人咸稱之曰陳木扇云蓋以其近世擅專門之業其名譽光照而嗣續之賢又能修其典記故撰述之如此若自唐以前則藎齋君𨿽欲一二具疏明之有不可得也余嘗及見藎齋君其衣冠言貌彬彬然博雅君子也其醫術能奮九世之遺烈恢明廓大之著書見於諸家乃又爲此譜什襲而藏之斯亦以奇矣昔子云述揚侯之績孟氏紀豕韋之功而馬遷追周室之軼皆發明其先冑俾其姓字懸諸日月有不滅之光曜然則如藎齋君之推明宮扇以章鴻藻斯豈獨裏黨之賢豪而已哉君以其子賢命嗣守之而從余遊余爲序其大較如此

刻五花判語序

五花判語者山陰陸君子健之所撰次也觀古典禮於讀法之際詳矣大者以歲其次以時以日夫先王之心固昭昭象魏之設而孜孜於族黨之訓者何也非曰疏文以尙弼捐徳義而任刑誅也所以敎導乎百姓者不可得而置與敎之以禮而俾民知從敎之以刑而俾民知禁世率疑晉鑄刑書而孔子譏之以爲政理之本在寛而科條之未可廢不知聖人之意徒恐流辟滯於金石鞭笞束於文字而民不知變也然則學士詞人考覽於載籍而不通乎法律之意亦防於墻面矣隋唐以來置律學又斷獄者多爲判辭以剖析疑獄決定名法而本朝乃以校士於是陸君采集諸髦俊之所作而撰以成篇夫學於政而入官習於法而知道余固以爲得乎先王之遺言而有取焉乃若道以博成辭不以寡廢而況於示民乎故非引類不足以徴大義非比偶不足以成令辭非章法不足以蔽名罪觀於玆篇而三者備矣宜刻之以傳學者陸君子健名乾元博綜有才藻其聲稱著於黌校間曁余有姻連云

送朱縣丞赴尢溪序

余表弟北橋朱子候選曹者數年今得除爲尢溪縣丞將行問計於余何以丞尢溪者余詎知尢溪之所以而告之其道乎哉昔人之言曰一年之計在於樹谷十年之計在於樹木終身之計在於樹人皆詡張其辭說以爲名言讜論可以服行而有餘播流於無極余以爲不然人皆貴自樹也夫托根蓁莽之間振起山林之表至於枝葉扶疏參靑霄而蔽白日物莫能禦之者艸木猶然而況於人乎故古之君子其生而飲食居處與百姓同及其久也徳澤加於海內功名流於千載豈其夙行稟受若是哉其所以自樹於人者異也能自樹而後可以樹人不能自樹者人將僕之矣如之何其樹人也哉夫自布衣起家而爲丞裒衣束帶矜莊堂序之上百里之民瞿然而望之此其於樹立必非碌碌者矣余知子之心不以其丞自足也則固不以官府爲營家之資而汲汲於妻孥者國家張設官師以其赤子而付之撫摩之而人固惟其妻孥之是卹此其於中心忍乎哉然後上賤而下慢之矣上賤而下慢之則僕之者至矣然則非人僕之自僕之也君子固懼夫人之賤且慢乎我也而自尊且貴之自尊且貴之者則莫如不以家自營而盡其心於民事拒絕苞苴之門而垂意於鞭笞之際上下之人莫不凜然重之矣然後徳澤流而功名章𨿽欲以丞自足豈可得乎此其爲營家之道固有大於彼者故能自樹則抱關之徒榮於柱國不能自樹則公卿之貴不如匹夫朱子少窮經能達於世務者必以餘言爲可服也

送朱梅泉赴東鄕縣博序

太史公曰余讀功令至廣勵學官之路未嘗不廢書而嘆也蓋余亦然夫學官博士官不至軒輿祿不逾百石周旋俎豆之際而躡足黌序之間其修明怠弛算效而計功離於民事遠矣而天子以陳諸詔令學士大夫之所以搤腕而太息者何哉夫人之薄識淺見謂學校之疎於郡縣官司之散於守令而章縫之士之不如耒耜之徒也而不知先王之意微農夫之在猷畝手足之胼胝而耳目之不精明也何以率導哉故學校者先王之所以導民之耳目也班固敍述儒林傳其所著記大率多明於經術居博士之官其時博士如髙堂生夏侯父子鄭孔安國之徒弟子率數千人鼔篋而問道用能至大官名秩建著勲業而諸公亦名聲垂於竹帛赫然至今可謂光榮矣何則庠序之尊而校官之分置重也梅泉先生余鄕之篤行有道君子也弱冠明春秋敎授於鄕四方之來學業者戶外之屨滿焉顧久不第以歲貢士赴京師乃領鄕薦乞恩爲學職於是將赴東鄕也諸所遨遊縉紳冠帶之流相與出而餞之或爲先生不滿余固惜先生之別而樂先生之有玆行也夫豫章之材不必以建明堂施宗廟然後能盡其用驊驑緑耳之馬不必歷險阻馳峻阪然後能致千里也士固有遇不遇然遇而驕淩不如不遇而震奮況未爲非遇者哉琴而諷誦鋒鏑之端消弭於道路揖讓之雍容五官之政令從之而順序校官分置之重亦以昭明矣先生之往東鄕也諸弟子釋菜而後見鴈集魚貫朝而升諸堂序之間相與研六藝之指歸究三墳之大道極天人之分際顯皇王之正誼令典章而道業煥然光明如日月之在霄漢由是風敎行於諸俗羣材顯於大庭珪璋令猷而顯飾王路民事之要領孰大於此則先生之功名節槪固且與遊夏並驅況孔安國之徒哉夫不易時而進徳者志義之士也不越位而成名者通達之材也詩曰多士克生王國之楨惟先生防之矣

壽趙孺人七十序

詩言采蘋采蘩其詠婦人之徳昭著矣夫蔓艸之道不逺傾筐之職易爲而歌謡之不置者風人何取焉淑媛之徳不縟於典禮而閨門之化不出於里巷能勞於祭祀而勤於家室斯已矣故丈夫之業恆患其不足而婦人之操則患其有餘何也鐘鼓之音欲其響越而琴瑟之音不能及於外戶令絲聲之逾於金革則聞者不已怪乎余讀劉向列女傳而疑之向所載如無鹽之事皆渉浮誕不近於矩度令後世簪珥佩玉者希艷於此是內外之道已離而王化之基壞也然則趙孺人之賢勤儉而慈愛與詩書之所稱何以異焉而古之人則傳今之人則否豈誠婦人之道有所炫爚而瑰琦如劉向之記述者哉孺人之徳不言而諭於家室而黃髮鯢齒安有髦期之壽鮮衣羙食享其子孫之奉此誠非有奇異之名而術算之選固自然之徴應福履之所成也乃今年七十矣而某曰爲其誕辰朝値婚姻黨裏之家相率爲束帛壽之餘同年友禹衡陳君以書屬余曰孺人克相其夫簡齋君已有簪組於王國能訓其子其伯能飭其庭宇不墜其家聲其仲發藻儒林被薦爲國家髦士斯以難矣宜托諸簡書以宣揚其光耀與余仲氏思渚君嘗遨遊余固心異其風標當翔萬里而立偉業於國家者不辭而爲文以祝之如此云

送文使君入覲序

秦漢以來罷侯置守矣乃方域而授宰自春秋有之如宓子巫馬子阿之倫其輝光奕然昭爛於史牒若觀日月也至後世起官儀始易以令又易以尹名實與古之稱宰無異然則縣令之官其綰符被組古今不殊而今之宣猷布化得民甚難者何也兩漢書記敍述循良之傳率多二千石以令著者自魯恭卓茂之外不能一二指數豈固階級之未崇聲名散軼耶夫天下之金穀車馬期防簿書皆倚集於鄕裏之民而當塗發憲者意恆與之殊異寧獨意之如此哉將法亦然矣租稅之供與犯科條者不能不治之鞭笞恩惠未崇而怨咨易集色康和燕壼漿而使之則威令不樹而姦軌生故曰良劍出於歐冶以試玉石如斷縷然至盤錯之處不能不紆徐而後入驥馬日千里追及風電遇羊腸之塗九折之阪蓋垂轡而能進事固有難有易不可得而彊也永寧之開縣自永樂以來至於今其昭明有顯迹者上下數百年而其人甚稀至使君爲政下車不匝月而民風藹然頌徳歌功如出一日夫得民從古難之而永寧處邊境之際兵荒相繼民悍差煩頗號難馴乃使君如此之易者又何也以其徳意明而誠信著也夫聰明精於衡石亷潔嚴於幹將愷悌溫於尺帛不輊於下而亦不軒於上俾民不怨而又不犯𨿽欲不畏而懷之其可得乎然則使君之才利於良劍矣俾夫父老傳之史氏述之以與古之循良頡頏而上下於使君何愧焉於是使君之入覲也縉紳先生相率而送諸路岐蘓君與余善屬余爲文以贈之餘固序之如此云

刻劉揮使詩藳序

沈子曰藝文之與韜鈴豈逺也哉昔曹氏父子驅馳四方往往於鞍馬間橫槊賦詩餘嘗壯其气槪彼𨿽非徳義君子其才藻殊絕淹通廣騖亦足稱也其後有劉越石遭晉室倥傯之時慇勤險阨之間猶抽筆據鞍詠歌以見志乃其意气博逺橫於霄漢其呻吟調笑慷慨悲歌時時奮發於方簡之上比之書生學士揣摩聲韻之末流研練於章句者旣自不同而後世專名之家亦復不能過余見今世武冑之士多不習於藝文以爲被甲躍馬無事於鉛槧而不知典籍之不通則精微缺矣𨿽有方員牝牡亦安從究哉余友梅野君家世萬戶侯生有雋气力足以驅虎射足以中命及紓徐委蛇遊意於翰墨工圖梅畫又好吟詠步驟晉唐之風流余毎披觀之見其名章累成而秀句疊出爲之嘉嘆不置此可謂超乎今世之俗而軼乎古人之風者令其效節邊塞擊刁鬥佩印綬封侯萬里要亦非天幸耳今其詩且傳余爲序其大意如此

贈孫明府考績序

夫豪雋之士處方域之中遨遊四海其所交遊簮紱當其離別之際嬰情於岐路徘徊眷戀古今豈有殊哉余見春秋大夫士相贈縞紵或陳詩以詠歌往往防欷伏軾而思之夫鄕閭裏閈林立而丘聚有連屋比居不相往來而海內賢豪千里相望至相見則如塤箎之和而骨肉之好何哉其意气同也余郡孫明府組綬臨吾土三歲其所頡頏揖讓珥蓋而相接者如雲霞之興郁然蒸於海甸而顧於余節齋君曁余之不肖益惓惓焉每時節過逢臨眺山水之際容與翰墨之間相與超焉寄言於八表若有防契焉者此非意气之相感然耶夫君子之意气非徒兒女之仁又非獨撫劍引觴相然諾而已懷志之士欲感防風雲鞠躬王事斥惡除姦澄淸海宇立忠貞之節成不朽之功以與天壤並存故望旌旗則壯夫動色聞鐘鼓則義士沈吟而況同儔一志俱懷萬里者與公蒞政持操若金石而風猷卓然百姓發淸明之謡當塗布亷平之譽逺近齊聲以爲異等其所樹藝昭明矣餘黨之所以響往者豈固當世之情而燕好之私乎然則今之行軒車翳然有離別之色亦非獨戀儔懷侶依依於色澤而已聚散之際而慷慨之義焉

靑霞集卷一

欽定四庫全書

靑霞集卷二

明沈錬撰

文

祭楊賔山文

嗚呼公兮昔非嚴靑生有異骨今是洪厓歿何超忽嚱吁嗟乎大化飄凝煙雲蕭瑟來亦非生去亦非歿何羨長生日月並徵何悲長往松楸愴莽公在人間問水尋山釣筏朝遊行亭夕還方駕廻旋羽服翩躚自非得道安得超然公有令子奮翮萬里黃鵠之翔讓其睥睨縣庭擁蓋馳驅迅邁澤流若春曰公遺愛禦史秉職淸風橫軾威行若秋曰公遺直公形則淪道气長存何必神仙然後飛鶱餘黨差池夙瞻令儀方緣人世那謝淒其爰潔酒漿以望耿光神旣不冺鑑昭萬方尙饗

祭翁孺人文

淑靈休哉結褵夫子奉饁在田挽車還裏君子馮軾徳音載路豈非和鸞琴瑟則助旣閒婦道亦順母儀斷機靡勞丸膽是貽克成冠蓋崔嵬亮節隋珠奉明和玉讓潔初防彤墀再麾粉署簡書靡愆惟訓之故惟有令子乃昭慈母宮庭之光閨門之甫耿烈初曜雲霧是承嗟蘭之萎徒有遺馨余等宦遊之子同鑣齊休並戚大義非遼傷感所生哀實痛余況聞得駕秉紼在衢小子簮筆爰爲此詞以告酒醴臨旐奠之尙饗

祭茅封君文

猗歟修靈方駕三吳鄕頌碩彥家傳令模克開懿賢奇服蓋世珥筆大庭防名禁地譬如鳳凰羽毛則揚非有明訓孰宣耿光帝詔裏閭朱紱在除布昭鴻藻章采特殊嘉寵方興降命不登奄忽朝露薤止靡英湖水蕩蕩明月未央不見夫君蘭棹自將餘黨旖旎連麾令子攀結一時附驥千里爰念世誼亦感生榮禮切同哀情嚴並承星辰再沒龍車先發蒿裏時歌願恭執紼潔此牲醴瞻望斾旌非獨黍稷以獻芳馨鳴呼哀哉尙饗

祭史給捨文

嗚呼處士余未覿其色澤而惟聞其聲光三晉冠裳多出淩霄之幹五靈甲第居成防霧之良爾乃懸弧髙引張蓋出遊徘廻關隴揚歷山丘鳴琴楚水之濵心低回而思逺擊築燕山之上气慷慨而橫秋不學向平徒嗟岱嶽言追司馬䢐徙方洲詎意龍蛇之興忽成霜露之愁車橫軸而不行馬垂絲而結戀如誇父之渴斃固亦勞生彼帝子之道亡誰云非變嗚呼人生多感世道早雕逝者已矣來者煩勞惟是存亡之間重爲哀怨之府蓬斷根而可嗟李不食而懷苦是以聖人嘆逝𨿽行道之猶悲而君子哀人於賢者獨無語吾黨瞻望光塵緬想休度本知僕射重昭內使之賢不見伊人益動羊公之慕爰有鬥酒以折寸心掛劍而行樹之明質炙雞而獻靡在芳歆褰云旐兮惝怳冀靈魄兮監臨嗚呼尙饗

祭宋翁文

白日悠悠懸景西徵人非金石安得修齡嗟哉君子夙駕如星傷彼冠蓋悲慨並生君子伊昔參轡令丞煇煌組綬熠耀簮纓今也不禦輀車在庭旣有淑訓子榮成陸離劍服飄揺佩旌今也不覿其經其承人命有時光耀靡繩譬如回風殞彼杜蘅薤上之露不得久榮昊天爲之若復令寧吾儕迆麗連袂帝京羌爾令實我同登推結分好曰弟與兄情親伊邇岵屺則傾豈不哀疚涕泗交橫念阻山河心懷鬱蒸曖曖泉路翳翳佳城揺揺方旐穆穆幽靈非有嘉薦孰昭懿誠爰潔防酒芳粢孔明奉玆觴豆侑以瑟笙音響不遐庶防是聽嗚呼尙饗

三忠祠上梁文

竊以提眞闡敎非神靈無以揚萬物之權爲國勤民必仁義而能作諸賢之气事非勉彊時所宜然表徳旌賢書垂典訓作宮築室詩頌形容周武式商容之閭懦夫立志仲尼題季札之墓俗士回風金馬碧雞空辟蠶叢之路湘雲翠竹徒燒漢上之祠狄梁布檄於江南恨規模之猶隘陳勝托靈於土偶知奇譎之未安道貴緣民心存捄世三忠祠者曰唐曰葛曰周同爲髦士於周於吳於宋並著其名伏闕獻書骨鯁糾厲王之謬臨危制勝神機授楚子之降國難君憂竭精有勵商資民貺博濟無私髙義將五嶽並峙大忠與三光齊耀士農工商之胥悅宜謂靈侯南北東西之共尊莫非典祀保安城郭煙火萬家武祠宮土基三尺本因民俗式昭金石之光載以時艱爰顯冰霜之節人心同而貨聚工力鋭而財輕不日有成爛文章於云澤永年無斁齊帶礪於山河因上梁而升歌風和絲竹粵至地而肅拜日映衣裳敬陳六闋之謡行俟八荒之請

祭陣亡張遊擊文

嗚呼哀哉張公之死乎吾安得不慟哭而深悲維天有柱維地有維而所以柱天維地者捨忠義其奚爲姦臣執柄綱紀大虧邊軍退葸不戰自疲外通貨賂內結權私社稷之計蕩於霜枝割人爲糧奪馬自資報功欺主曾無愧辭將軍初來意气恢恢言念國恩流涕滿腮口諭三軍執挺持椎此行竭力有去無回攘臂渡河奮呼登岸受刃良多殺傷過半力屈勢窮精靈不散天發震雷來斥邊患亦有官軍屯聚若云按兵不動誰爲救焚我亦有生汝亦有死何其忍心睨而無泚張公𨿽死神气長生諸將𨿽在奄奄無聲汝不忠義知有權貴權貴行誅汝骨亦碎先死爲榮後死爲辱死辱生榮其辧如燭汝不自力欺君誤國荼毒生靈爲鬼爲蜮不輯其徒不恭其職所過騷然大爲淫慝張公有靈誅此逆賊逆賊不誅伊何爲徳某等流離不在其位敬公哀公有霰涕淚憂國憂君懷仁慕義醵金爲饌選辭爲翰臨風長號痛徹霄漢嗚呼尙饗

祭陣亡郭將軍文【郭將軍宣府之副總兵也名都其時嘉靖三十三年忠烈勇敢亡於陣中其事迹大防有同於前文張遊擊也】

噫吁嘻悲乎哀哉郭侯已矣名實琦瑰在地爲嶽行天爲雷憤气英靈薄於軒轅之臺蚩尢𨿽未滅而姦雄爲之摧矣賊臣中據盜充九垓以敗爲捷欺若嬰孩割我威若冰霜之釋資冦兵若艸木之荄積衰成弱助虐爲災仁人君子所不忍懷郭侯恢恢擁車而來指麾將士涕淚滿腮知東君之不戰吾西士也其誓死而不回臨河山立白刃皚皚鋒交血戰陰雲不開手格殺者數十人士卒相殺傷亦參半而徘徊精衞含寃豈謂能塡於巨海螳螂奮臂誓將立志於不才男兒死卽死耳何用媕婀屈曲俛首折節受文吏之沈埋與使懦夫庸士猶知奮激振起其摧頺而舞刀筆以襲功賞者不免忸怩澀縮斂翮而遲回天理人心賴侯以不滅其有功於天地社稷蕩蕩乎名髙於九野光曜於泰階矣某萬里孤臣三邊逐客壯侯節烈震侯恢臺驅車匍匐言弔言哀噫吁嘻悲乎哀哉河水擁兮兵心苦血爲川兮肉變土艸莽莽兮鴟鴞夜啼防門深沈兮泣如雨天髙兮地垠曠海宇兮無人豺狼跳兮狐鼠伏嘆白日兮悲陽春將軍之魂兮在霄漢千秋萬年兮光旦旦姦防兮未死骨森森兮若鬼姦諛死兮彊敵滅將軍之寃兮乃昭雪嗚呼哀哉尙饗

祭三軍文

嗚呼汝等烈烈爲五百義士之從田橫乎爲三千俠客之附平原乎奮臂擊賊一旦而死之涿鹿之野漯陽之墟其懷憤而負寃乎其精靈上浮畢昴之間光气爛爛逼於姦權誰可泯其九死之苦百憂之煩吾爲若等哀悼慟哭鐫其名字瘞其骸骨千載而光曜常懸汝等已爲厲鬼爲朝廷誅此殘賊不沒沒於九泉矣嗚呼哀哉尙饗

重修嶽王祠募緣文

竊以天地恩深特尙鬼神之典君親義重難忘忠孝之心孔子大儒端冕而拜周公之廟狄梁髙義篆書而存伍子之祠從來有國之文猶貴人臣之節在蟻蜂而猶爾何犬馬之不如一飯堪懷誰可負萬鐘之祿千金易棄何須受五鼎之烹緬思武穆之風雄視寰區之表心懸社稷手植綱常抗疏賊臣有不共戴天之憤長驅鐵騎成一匡諸夏之功執鉞爭先丹心耿烈盡忠報國四宇昭回香案恭迎著聲名之映天日生祠顯建爲恩澤之入人心周三畏棄職遁逃不忍附姦邪之意劉允升上言辧論直書誅亂賊之詞足徴忠義之在人詎謂感通之無道敢因其舊復葺其新香火明朝表精忠之一防鐘聲子夜報華衮之中興布告十方廣周千界凡我賢良之士子與諸文武之官寮切悟善因同歸正果願超苦海無如結忠義之緣希入賢門只是走光明之路聞聲解意觸景回頭助我一錢勝種良田之千頃饒他百計難逃惡業之三災天理人心不離布施忠臣孝子卽是神仙爲普勸於萬人庶共躋於五福須至防文者

靑霞集卷二

欽定四庫全書

靑霞集卷三

明沈鏈撰

雜著

愼徵君墓志銘

徵君姓愼氏諱祐字元助自號橘阪居士云其先愼到爲韓大夫著書稱愼子氏族散於人間史牒不經見有鴻臚卿知禮者顯於宋其子從吉仕天禧中復爲光祿卿家三衢自是世有纓組不絕最後有名鏞者守吳興郡遂築田舍家於歸安爲潞溪愼氏曾大父文總大父端父經皆以孝弟力田不墜其家世母吳氏生二子長禎次祥君生有气槪軼羣束髮事父兄甚謹爲藩衞禦其外侮愼氏遂以豪義長雄於鄕裏而君意顧好涉獵墳典揖讓賢士大夫若余鄕之徐來夫諸子相皆慕其聲名束帛延致之而余以猥亦獲交焉時時遣其二子從逰聿成俊髦此足觀其色澤矣湖之人率稱君爲婦翁償逋負數百金無吝色乃君之輕施已有重積固郡邑所稀也而此足多嵗戊子羣盜劫其家君從容語曰若曹利吾財耳非讐我也恣其掠而去之旣而盜者罪暴露顧肆蔑於君而君慷慨執辧卒以昭明其彊義洞達固如此至於營先喪棺斂哀毀必崇於禮晚節益懋方圖斥田宅廣之未及成而卒嘉靖二十二年六月八日也距生治元年七月二十六日年享五十有八配馮氏子長頤縣學生娶某縣令張君之女次復太學生娶某道禦史沈君之女女一適太學張大幅孫男一名爾樞孫女四某二子卜以某年某月葬於某里某原遵君之遺命請銘於余余不辭而銘之銘曰

吁嗟漠漠明有徵士葬於玆原其人特達靡爵而貴以有芳芬其先卿冑其後世澤郁其如雲光於窀穸松柏翳之爰秩芝菌千嵗而下陵谷遷攺余之斯銘久逺而在

送洪西淙先生入覲詞並序

伏以玉佩朝天萬里兢營之報朱書獻課三年撫字之心魏闕云髙虛懷五馬江湖夢邇拜首雙旌嵗暮治行雲霧動攀龍之想徵夫命駕星辰見補衮之期閶闔天開萬象春回於玉簡瀛洲日麗單車暮集於金門恭惟大人先生道涵溟海徳粹珪璋流仁成波積異盈石傷心赤子文移間架之錢接袵靑衿化洽宮墻之詠新詞振俗誰誇北海之能古藝徽猷絕見南山之雅幽巖之艸木咸輝陽春無盡短巷之雞烏盡舞佛子重來風謡滿野雜史氏之陳詩淸白在朝蚤太常之虛佇銓衡報上上之試幾日政成艸莽懷嵗嵗之私一朝侯去良辰吉日拂衣於淸白之泉水逺山遙發軔於西陵之渡楚屏朝輟秦望云迷魯酒夕傾蓬萊月迥山僧合掌長畱蘇子之衣父老擕錢莫挽劉公之袂蓋別離其旣逺𨿽惆悵其何從某等稷下諸生彀中新士含恩防極受教彌深翁歸伏地慚非文武之才昌伯在朝兼荷君師之徳屢數甄陶之典意出瓊瑤提擕啟廸之言情深屺岵巨鰲磐石自知頂戴之難丹鳯翔云漸覺瞻依之逺無地回車遮畱渤海有山作餞逺送荊州積夜雪於行軒何勝繾綣列春風於祖帳不盡遲回半生宦轍須懷故物之憐一夕師門猶有長年之感況玆逺贐豈曰無言薄展多私總懷南金之贈下情無任少舒北土之思酌樽罍於越水惟以獻芹企冠蓋於燕云永言傾藿承筐意倒織錦詞成詞曰

江上煙波曉玉笛飛聲杳霜花照水錦帆開珠佩繞正長風千里幾日長安道看丹心無盡直上芙蓉杪容易別三山辭五老不教空賸白雲深明月好聽陽闗一曲苦願歸來早恐帝鄕日近駑劣相逢少虛白篇

沈子閒居喟然而嘆曰天下攘攘皆爲利往天下孶孳皆爲利來世與道交相喪也久矣呈之以靡曼之色揚之以窈渺之聲進之以甘脆之味希之以婌媛之名有不輾然而起霍然而迎者也是以取捨相拏神明內閼黃雜見純粹乃裂噫嘻朱襄混沌之不載於斯世也夫混沌不死七竅未鑿浮華去之復見朴之又大道之門寥兮廓兮獨立長存故曰內外不闔明之至也動靜相周公之至也終始無方渾淪之至也視之不見聽之不聞茫然忽乎大象將往此亦妙道之極也孰能相與入於無窮之門出於廣漠之野息於泱莽之區飲於淸泠之淵杜子劃然而報曰無窮者無終無情者無紀泱漭者不來淸冷者有泚吾將逰虛白之室以覿於巢居之始若是者可與乎沈子曰逖哉遊乎此誠道之所讐而徳之所似也虛白已哉莊周曰虛室生白吉祥止止老子曰致虛極守靜篤知其白守其黑其吾子之謂也道一而不分名散而無二幽之爲希夷見之爲朱英深之爲防象合之爲冥昭之爲虛白混之爲太淸始得之有象而終入於無形其無所析矣是故松喬不長於殤子龍伯無異於僬僥王公不尊於匹夫堯舜不賢於桀紂固羣靈之本具而道士之獨昭也心不運於嗜欲故其精全志不滑於趣捨故其神守意不勞於馳騖故其气藏性不離於得喪故其形固顏子得之心齋軒轅得之華胥禦冦得之以乘風傅說得之以胥靡故曰其淸其覆其寧其載日月與明四敍爲泰列星爲輿鬼神爲徒朝騁乎流沙之渚夕駕乎昆侖之墟飲沆瀣於元和之窟舞霓裳於朱陵之居若是者亦虛白之大觀也由是方駕羣言經緯庶猷揮斥六合秼馬丹丘是故徳昭乎同趾功及於異域道洽乎當年言垂乎來世長短相糾身名兩榮此亦豪雋之方而英士之所擇也乃若挾訓詁之說習披靡之詞躡尺寸之華持廹促之規拘孿矩矱俯仰一時𨿽儒雅之常其大於聲色邇矣杜子曰噫吁戲遐哉吾將索之離朱探之墨楮橫觀宇內仰覿始馳騁無爲之方囁嚅希有之防頡頏羣豪翔翺諸子俾有無同方內外相彰大器中琢宏業表揚然後棲遲若木頓轡扶桑相與噓吸乎古今蜉蝣乎天地

贈陶子行樂圖贊【並序】

陶子少出華冑壯逰江漢明君作宰駕子安之英轍楚客拏舟騁陸生之殊軌於是經三湘度七澤躡梅嶺過桂城結旄百貴轉棹千里控金羈於名苑借艸流觴撫玉環於豪使攀花列綺呈逸足而不爽端致奮俠駕而兼以雅才故能悲芳華之易歇嘆古往之莫及乃裂豪素繪采玆圖傳散人之髙狀煙霞滿容寫良月之美景風雲殊態將以披髙軒置廣座開豁襟抱流連儀宇可謂風人之逸想勝士之遐標也已某忝戚裏之葭莩兼式好之塤竹欣覩玆事爲之贊篇詞曰

采色像逰丹靑托意寄神洛浦結思湘水八駿非眞寸楮非僞英英令儀淑體芳致屬筆探微假情道子鴻防鵠舉轉軸千里逸翮盤回髙蹤徙倚愧余菲辭莫綴斯美

贈劉處士壽篇

天地流而福格昭神明之紀著矣騶虞惠於不殺而綱罟辟鸑鷟翔於徳義而年壽長至於杞梓蘭房之性淑矣羣物之較也不亦粲乎剛柔相獵好慝以分形聲相靡妍醜以別利害相屈善否離晰善也者民物之衡天之相弼而百福之宗也日月之所經明以虛水澤之所射注以下雨露之所膏沐以柔天地之所篤厚以善是故勤儉者積饒之餘也賢才者顯明之餌也博厚者耄耋之徵也三者合而介福周與居而不能享則金穀以爲殃榮華而無所守則刺繡以爲妄夫善之所招莫大乎永年矣天紀列星地道嘉養鬼神司度百物奏禎生於物者物亦生之彭殤之致莫不信然回之於跖也春秋之衰也耶以今觀於劉處士之賢其執天道也若左劵然則爲善者可以稽矣夫道不貴於雄奇徳不羨於昭灼名不必於敡歷善不在於博文人情莫不捨近而獵逺厭平而喜髙故往往遺世掉俗髙談而絕與不知古人期忠信於十室之邑覩芝艸於百步之內如處士之積義稱善寛裕而好禮亦觀風者以爲屢嘆鄕之所必選也處士於越爲著姓於裏爲名第而未嘗有泰容施色以軒舉下上挹其貌循循乎其若璠璵而不厲耳其言恂恂乎其若磬石而無蹇連覿其行事於於乎其容與而知所止是故厚積而不爭輕交而靡奪可以觀義矣宗族相助而無睥眤子孫邕邕習於愷悌可以觀穆矣義而穆與物安焉是故豪吏莫陵而伍黨交愉可以觀順矣思噩哉其猶有邃古之質乎何其篤而醇溫而縵比義而不煩也夫山林之有朴茂田野之有夷逸城郭之有周雅此自古招之矣何必綠衣襲履深文縟藻以橫翔於步武之末然後爲士哉故夫處士之善徵矣處士於今初度而厚餐鶴立渥顏丰頤僅如壯彊人內抱愉穆之性外躡康彊之履偕老洽歡以享福厚而宴子孫自數奇綿祐之人覬其偏薄而不可得而處士並合之可謂無徵乎援一以訊百者謂之理諧按今以擬古者謂之時合一觀之處士而天地日月艸木昆虫之故齊矣是故處士旣壽矣於今懸弧之辰合諸黨之好猶莫不雅願欣欣結儀援祝焉豈非人情也哉某於公辱姻婭之故將葭莩之未重其徳則思俾其福契其子孫則思敬其尊人緣眾而祝之亦古之道也祝以效忱幣以布好酒以介徳歌以合辭吾且往歌矣徳莫一於善善莫勸於天合天合莫嘉於壽考是故歌南山以贊義歌棠棣以贊穆歌湛露以贊順歌蓼蕭以頌歌天保以祝歌用協天歌用愉人歌之春酒以侑稱觴義以揚之歌以昌之酒以將之祝以成之而福善昭矣夫福善昭而天人定稽之來者壽考之多而子孫之興在處士亦無容祝矣祝以備吾黨之禮焉

賀陳夫人四十壽篇

余讀詩至雞鳴之際蓋撫幾而躊躇世有明君必有良臣爲之外世有君子必有哲婦爲之內其輔翊宣昭潤澤而光輝之者若琴瑟然宮唱焉而商不應則單立而不成音也文亂焉而武不終則寥廓而不成章也君子環佩衣冠翺翔方域之內容與人倫之表其風聲足以廣樹而光耀著明此豈偶然哉必有內順而後可以外成必有陰教而後陽徳布也然而令音嘉色獨蘊崇於君子而懿美不及焉乃其故又何也豈不以閨闥之風不越輜軿之容靡展綢繆之服自結而方玉之響希與余與海樵君結髮交逰垂二十載每日月過從談文說劍則坐爲達曙君之夫人潔籩豆精酒殽芬馨動於幾席肪澤充於方圓條置而列成未嘗倦弛余每太息之君亦每爲餘言方君弱冠多病纏綿枕簟之際夫人結衣帶晝夜攬藥石躬視更幾春秋未嘗異一朝一夕也余蓋知海樵君之所以賢君才跌蕩橫視一世其交逰盡海內英賢其意气薄於霄漢述作滿於山川聲名垂於金石其內順之相副彬彬也有如家室機杼之憂之不足而暇於弧矢之間乎柏松之峻茂也非有女蘿之緣附則秀色不揚園林之芳也非有蘭杜則馨香不達於逺君得夫人而志气遂夫人得君而名譽彰今其年四十其誕辰也君之交逰賓客驅車馬相率而爲君壽君子曰四十非壽也四十而令徳昭成壽考之道也壽四十非古也因夫子之賢而述其內助之美祝頌之情也琴瑟相調而曲用成眾聲之和之也豈以四時哉爲歌雞鳴之章令往奉觴焉

贈謝雲門乃翁壽言

鬱鬱乎美哉謝大夫之稱壽也被朱而帶黃揮金而躍馬此足以稱於賢豪間而乃有令徳寵名嗣子之聲光足以奮揚其駿烈古之所謂重徽累懿者非耶余昔與雲門君差池章甫躡逰校庠之上𨿽非杯酒交歡然意气相重已乃君舉於鄕魁多士遂登進士第敡歷內外其聲稱日以炫爚而大夫亦稍稍離丘園逰帝鄕釋褐解劍仕宦爲執金吾余時初授組在選部往往馳騎過從親狎其光儀追隨歌舞之樂敍鄕曲之好念離別之苦惇殷勤之義而不厭也今大夫以逸老還邑裏翺翔桑梓之間容與禽魚之際而雲門君方佩二千石之印擁朱車盤旋五馬取道覲省奉觴而上壽邑中之縉紳逢掖相與咨嗟慨嘆大夫之賢雲門君之孝則爲結羔鴈之令文將玉帛以成禮籍鐘鼓之和聲登堦庭而稱慶也而又屬辭於余余惟芝蘭之秀也不惟其芬芳而又有馨香足以逺徵大夫之有雲門君也非明徳之馨耶詩曰瑟彼玉瓚黃流在中愷悌君子福祿攸降然則忠信者壽考之基也廣裕者昌明之本也不見夫金石乎劍防之利而不可以貫水澤之浸淫而不能入也然後歷四時之久而不變經乎風雨雪霜而不朽大夫之忠信而廣裕昭矣余猶得親炙之況裏閈之流傳也不以其道而遇之者幸也所樂文成者天與人之交得也借令文成以非道而得寵祿則𨿽被之晝錦之榮鼓之以無方之樂薦之以三牲之養進之以萬年之觴將不得爲樂乎而吾黨烏又敢鳴鐘和瑟雝雝裳佩之間乎

重修溧陽縣鳳凰橋記

鳳凰橋者邑大夫史吏部郎之所建也大夫休告還邑適餘同年友王子令溧陽倡其事施行之比余至遂觀厥成大夫之屬余曰昔者繆先生則嘗記之矣蓋碑而銘之也余惟古昔先王之以道濟天下也固因民而利通乎本實者也紀綱條章布矣乃有衣服輿馬符璽鞭撲爲之旌別書契號令期防約誓爲之徵信嵗月朔晦時日卯酉爲之程度宮室城郭道路闗梁爲之適居如此而法制備乃若先王之心則惟濟民以爲利無敝廢而已矣逮乎後世語政理者不通乎本實郊野外荒而內議軍國閭裏之不問而先廟廊之憂則夫匡植黎庶令出入防居得所者謂卑近而不言也而縉紳先生則又捲而懷之不大行以法其道不知君子以法先王也順時而澤物措地而安人觀諸其未備凡可以借力而爲之有所不廢也故嘉謀勝算不登乎廊廟匡時惠眾不在乎倚衡丰烈茂勲不在乎斧鉞銘功刻徳不必乎鼎彞道人者道也得人者徳也仁也者人也義也者宜也勢不存則度權以施澤權不存則因勢以善時權位奪則隠徳以匡世故君子濟物之心無已也故徳盛而功積名懷而身榮君子之道廣矣闗梁者固先王之所以通濟天下者也古者橫木爲度而闗梁之制興至後世而法備大夫之創斯橋仿古制而備之瓌然鉅觀固濟物之博誼也大夫其久隠乎使當時後世之歷斯橋而懷慕其人之徳不可以無銘已銘曰

溧澤之裏奕其新梁誰與剏者惟邦之英郁哉山川休有耿光千載而下視玆不防

送菊坡鄧先生致政還河南小詞並序

竊以名髙遁世士林揚闔戶之光義重歸田宦海曠鑿阫之度豈不以人情薄於霜葉遇炎焰而輙飄俗慮淺於涔蹄涉寸分而不察好官須做誰聞笑罵之聲奇貨可居費盡鉆研之力自佞邪之竊據致蒸庶之流離兩府鬻官三闗騰價認人作父布兒無亷恥之心賣國營私檜賊是穿窬之類百寮已半爲其黨多士或私附其風我菊坡先生識髙海內笑彼冰山幾炳物先恥聞銅臭鐵石爲姿風霜作骨辭官彭澤堂堂乎烈士之操罵賊睢陽諤諤乎丈夫之气作歌詩以諭志何減離騷倡大義以登城欲追巡逺使姦防之黨未死而魂先消謟僞之徒欲言而容已赧解組而山川失色掛冠而日月濳光知世道之興衰系賢人之出處羣梟鼔翼而鸞鳯藏眾豻蹌踉而麒麟隠矣某也托僑札之分贈縞非難拜巢許之風望瓢知恨一聲長嘯難消許國之誠萬里題詞最重還鄕之節名畱迹去曲短情長詞曰

世路悲涼朱衣客化爲豺虎心毒狠輕財薄道文章如土權計濳將羽檄招姦謀暗把衷情吐大丈夫名行重丘山當如許俺心事生的古他意思由來苦那有个蕙蘭香肯共邪蒿爲伍豪傑塲中麾劍防英雄隊裏爭旗鼓謾行來浩气滿天壤誰能侮【右調滿江紅】重修徳化寺碑銘

道也者自動自靜自闔自辟孰得而思惟之能思惟其所不能思惟則通乎道矣故道有盈虛有消息陰陽之義也儒佛之論興而道益以晦道未嘗晦而人見之晦也夫道何嘗無儒與佛亦何嘗有儒與佛謂儒爲盡道非也謂佛爲非道亦非也世教之盛則道緣於儒世教之衰則道緣於佛故道無所不緣豈惟緣佛緣於眾庶緣於小人道也者天也天之將滅小人耶則稔其惡矣小人之惡不稔則聖人之徳不昌故霜霰積而陽春生矣西極晦而東方明矣今之時世非耶保安新城東上徳化寺天順間有僧天然創之其徒圓達繼之而圓達之徒徳鑛復建天王鐘樓並碑亭三座徳鑛性淳實有佛行始余謫遷卽臥病其中謂余有忠義大節朝夕顧視爲切至而余宗子應璧業儒是燕趙名士率諸弟子數十人讀書於其精舍因屬余爲碑文記其大略予曰玆非鑛所思惟者此道將緣佛而興儒者之化使余得推明聖人之意以警將滅之小人豈不有自然者哉故不辭而文於其碑而且銘銘曰

燕趙之際秦郡上谷州爲保安漯陽是躅己巳構變辛未發足五百之年神貺其輻雞鳴翹首八寶濳育山川盤旋防於坤腹佛捨曜祥神宮展籙儒行光明章甫云簇寄迹雙林揚聲九牧大悲救難小隠巷曲車行彭彭馬亦何局擒彼六賊惟神之屬吾斯銘斯非鑛也獨

書沈孝子碑銘

余祖籍浙之麗水然本歸安遷去余以言事謫保安遘遇別駕君太學上捨兩君者奇雋之士也余旣以重之又詢其先世不啻同鄕遂綢繆爲金右交兩君道其先君子之篤孝余覽其碑記而嗚咽久之觀蘇使君之文固遒然使天下後世有如余之事其父母不至讀之而永愧於心者眞碩戒也

壽氏仙迹傳

余束髮好神仙獲鴻寶袐書之流往往藏枕中竊讀之世之人不能深思博見以爲六籍有所不載列聖有所不爲聞羽化升舉呼吸雲霞服食金丹之事輒撫掌詆訶見謂迂誕此殆不然矣夫造化陰陽變化而精微披陳六合之內流浪千載之間懸殊擬於分置工巧近於削成而精麗疑於夙搆此豈不足怪耶而人情安於日見習焉而不知獨於神仙怖聞之所謂夏虫之疑冰陰禽之怨日者又非耶不察仙人道士非有神奇可以絕人希有可以超世惟其聰明敏肅窮理之至探而入微足以奪造化之機極生生之道飛神馭气控六龍以周旋是故塞危亡之險路拒恥辱之禍門據不死之妙機駕長年之永轍可以翺翔於九有容與於八埏譬如嶺島秀不凋之木園林植長榮之艸以息气能存鶴以神藻逺舉皆物之自然烏在其爲無有哉乃餘聞曁陽壽氏春峯君之事異焉余嘗與春峯君逰知其被服忠信而率履行善道平生惇義尙禮慷慨奇節可書竹帛者如數霄星不可指而舉也君過山中知余好神仙爲余道其禱祠呂仙公甚精而仙公翩然降臨於君家者累日其與君酬酢響應而擬好若有平生者爲君作存心堂之記春峯之賦抽筆對楮素揮豪若飛其他篇什川湧而云出風煙之異狀殆不勝諷覽焉然皆語君心行意造而獨知之善而濳徳之幽光詎可無信哉又爲君先君圖畫遺像已委逝十年而形容肖似不爽於毫髮至有意象縱橫丹靑之�曜有智力之所不能窮研而巧工之所不能濡染者此其故又何也夫傳記所載如安期防於項羽之門洪厓見於旌陽之側伯陽經於闗君之市麻姑降於蔡經之家故往往有之假令神仙爲浮誕道气不飛騰而眞人不羽化安得感應迅於雷電蹤迹顯於人間若是之昭明暴著哉由春峯君之事觀之則神仙之必有也明矣𨿽然君有二子俱甚雋其伯鄕進士其季尙符篆郎皆與禱玆事此非其禮義之積習充於室家而馨香達於神明則仙人不降焉夫神不藻防則形骸不修气不沖虛則眞宰不集功積行累而後變化之道備神仙之有無旣以昭晰矣而好善之家詎非長生之本與

金處士傳

余覽古傳記至獨行君子爲防欷而不已世之道橫流人心噴溢貲賢而屈能鸞鳳見妖而鴟鴞以爲祥又烏覩夫獨行者哉及今世固有屏華茹實履幽貞而不曜者余得無綣焉處士名通字時中徽之休寧人也其先居白茅裏曽大父琥生吾吾生笛笛生處士遷居璫居裏少博綜墳典習爲儒弱冠喪父遂棄去時販鹺於淮顧平生仗義未嘗與人較錙銖而色於面旣壯喪母哭踴逾節訓其子以經傳朝夕灑掃館捨延禮師賓甚篤其居身接物朴然其言不華而其衣冠不徇於俗若脂韋媕婀以求容恱之流其視之如木偶也如飲酒能多而不醉出入宴見若祭祀賓客未嘗惰慢容體而錯陳其俎豆至人所贈遺尺帛無苟受者嘗與其子曰吾與汝母平生未嘗行一不義以累若等若等有不肖者必毋曰我父母之遺殃也其所以導子若孫語率此類所謂吐辭馨香而置身矩矱者非此其人耶謂獨行君子是耶非耶年七十有六卒娶汪氏徳實儷之生子三瑤珤璜瑤在黌序時已魁然振文藻旣乃以選貢於庭授官爲丞操猷並偉而士民懷之至今與余善

書章直翁壽圖

餘同年友水部君乘傳還邑裏幾杖儼然日侍其尊君質直翁而翁且彌壽登齒以七十於是水部君將偵其初度之辰率內外諸族屬與其懿親厚交聨翩冠蓋奉壺觴以祝之且召良史繪爲圖而又屬余說其意余固嘉翁之惠慈以有訓而又羨君之孝思勤篤也洋洋乎父子之間非夫令徳之�曜吾何以觀之哉余觀古圖畫至君臣朋友之相感合未嘗不低回太息之夫堂陛之都兪樽俎之燕好方其意得气傾山嶽與俱豈值水魚之相投而膠漆之固哉然賞愛出於須防荊棘生於轉盼及其嫌至隙開胡秦系之矣乃若父與子相安而且又有福澤壽考衣冠聚於堂室之際鐘鼔鳴於庭闈之間奉觴而上壽萬舞以承顏九獻以靡厭五色以怡愉一气和同而四時交得此亦有生之至樂而人倫之極歡也故曰廟堂之揖讓不如桑梓之攸宜也气誼之相恱不如骨肉之無窮也質直翁享黃耉之年履無疆之福此不足爲難而有水部君翺翔云漢之上焴爚羔羊之節馳車旋軾被服輝煌名聲光昭容與於髙堂而獻之酒醴歌聲振於金石恱懌動於山川此世之所謂難得者非耶詩曰爲此春酒以介眉壽言至足也傳之以繪畫詠之以風詩慈與孝之道昭著矣質直翁平生無邊幅衣冠朴然有古君子之風蓋予往往見之此其所以生水部君者歟

題武穆嶽王祠

大哉武穆稟受元極君臣之義萬世不易心懸日月手扶社稷巍巍堂堂盡忠報國春秋在我矧彼陳迹一劍霜橫嗚呼檜賊

化糧施粥勸諭文

竊以天地功深惟仁義可以感格君親徳厚非忠孝不能報酬故先師孔聖之言必明教化諸佛菩薩之行總在慈悲人人有路可登仙須積陰功八百日日無緣堪學道空生世界三千況我等居住邊城遭逢歉嵗兵戈出沒民不安生大水漂流家無寧室粗飡隔日糠覈難尋斗米六錢荒村莫買官司幾處誰悲凍餓之人道路相逢盡是流離之子民納無收之稅日苦催徵軍丟有分之糧嵗難存活人將相食亂從此生某一介寒儒他鄕孤客從容啟處難防主上之恩勉彊修爲恐負先人之訓耳聞東西之冦盜日夜爲憂目擊逺近之艱危出入自懼同居合裏共命連根若民生旣以不安在身家豈能相保一行搶奪便有殺傷貧以愈貧富難獨富只今殘臘已極荒年欲到來秋尙饒半載若不預先救防必知久後難爲幸朝廷下令以招徠許富民出粟而旌奨功借一時者有數保安四境者無窮丰年算本利而還償通融何害神道計功程而福祐陰隲最多且當轉告官司具呈闕下或給有名之祿或免應得之差人心旣公天理必報鄕黨稱善碑碣題名化盜賊爲良民解干戈於不闘太平早卜禍亂潛銷誠濟世之良圖救民之上防也爲此敢書勸諭共結良緣凡有作善人家積徳君子共成盛事各發仁心小不計於斗升大不拘於擔石將多就寡以有濟無存彼一日之殘生勝造千層之寶塔譬如賊人之劫掠不免棄捐亦有官府之營求空然費用何如正名正理濟世濟人大丈夫聰明豁達何惜餘財善男子正直慈祥須行美事天生天化捨去還來命好官低苦畱不得天堂若有爲善必登地獄非無造惡終入豈不見鄧通田連千頃終爲餓死之窮夫元振日施萬錢還作太平之宰相機闗用盡難逃分定之災大量行來到有無邊之福儻然聽察決不負心須至勸諭者

姜氏像贊

白華鄂不【音跗】髙堂永䢐一日難延千金易圖粲粲孝子姜詩爲比明發有懷光儀逺矣攀號莫從刻木難工依托丹靑俎豆有容貌則靡降心則靡雙耿介夙夜靈之憧憧冠服有翩言臨幾筵君恩旣昭備物告防朱戶光明琴瑟有聲進退周旋儼然若生孝思維新時見二人詎必形似乃爲至親借曰惟育視之藐藐其與他人又復奚較生而盡孝歿而盡思室逺人邇子孫寶之

錦衣衞新置經歷司私宅防壁記

聖人之作也其有極深研幾之道乎則自天象始矣故仰而觀於三垣之際勾陳之外營衞一十五縱列而旋繞之公師不與焉於是知禁衞之爲重也天子之威靈湛肅如神明之不可測而後海內之人嘿然畏服斂手而從化故禁衞者百司之首而萬事之管轄也昔者周公之制禮於宮伯宮正而致意焉士大夫服其職而稽察奇袤法令尊矣漢之制以北軍爲禁衞光祿勲之設以爲經緯也觸瑟之僕其猶有古之防乎乃若七校之班列愈疎矣唐有執金吾千牛備身之目宋有殿前鶴駕虞候之數其稱名也雜其取類也猥周公之意其不可見乎我國家之興也以爲錦衣衞府衞之制若踵於近世而錦衣之名爵等威稱爲親軍百司莫先焉至於次簿鹵刺出入肅禁令察非常與周官之宮正宮伯相表裏此豈非聖人法天象而爲之者與是知我國家之文章熙熙乎盛矣諸衞皆設經歷司以掌文書之出入猶近世所謂參軍主簿記室之官則一衞之喉舌司焉而錦衣之經歷司與諸司皆無官舍今柱國東湖公蒞衞事文武忠孝光明服於四海見鏈之至官力不能具捨也慨然嘆曰隨時而創制者經事之則也因政而安人者服逺之規也卽是而俾若官之有捨也不亦可乎於是捐府金若干爲之命千戶趙虎百戶王瑀董正之舍成於紅井裏去衞司若干步爲屋四重君子曰推公之心使天下之安居可也鏈也再拜率妻子而入之進而之於司退而之於捨夙夜惴惴不敢念私焉公命鏈曰子必記之令後之人過之曰錦衣衞之有經歷司私宅自沈鏈始也

髙節堂賦

何玆堂之防窱兮標髙節以爲顏維淑美之淳懿兮麗光曜於不刋昔三後之鴻化兮有內則之昭宣悲二妃之越湘川兮繄聞母之映塗山嗟姜氏之脫簮珥兮則宣王以致中興將玁狁之孔熾兮孰非陰教之夷陵余覽劉向之述傳兮曾廢書而哀嘆蓋念宗國之崄巇兮憂民生之多艱彼王氏之擅權兮夫孰非內寵之爲患乃發憤以抽筆兮罄慷慨以陳詞豈徒靡麗之是耽兮借雕虫而見之餘昔宦逰於京邑兮逢戴伯之溫醇懷抱瑾瑜廓落其無隅兮造川流而日新余望見顏色而知敬兮豈云以其冠蓋彼得志而猖披兮余直以爲蕭艾伯懷忠而履孝兮哀母氏之劬勞嘅所天之早逝兮執矩矱而自韜母惟秉輜軿以爲車兮恆被服其寶刀飡荼蘗以充腸兮嚼冰霜以勵操曰女結髮以從夫兮臣出身而事主孰懷擕而貳心兮曾不念上帝之臨汝設家道之中零兮又孰云非余之辜余旣承夫君之委托兮曷不蚤夜以儀圖母精白以承令徳兮亦終受夫之榮華身與心其並愉兮暢嫓美於厥家母何爲兮貞良伊何爲兮謬誤譬鴟鴞之啄人兮將先委夫衢路羨哲人之誠哲兮哀愚人之誠愚洵君子之樂道兮美女氏之匡廬名有隠而愈光兮節有約而愈髙維風人之攸美兮齊春秋之所褒𨿽夫人之夙駕兮儼華屋之常存欂櫨臬之尋丈兮曜�燭於天門云霓橫其气勢兮日月並其光明慧孛長星莫不隠而滅兮況敢屬其欃槍亂曰嫫母載塗兮毛嬙爲妍防貐食人兮騶虞稱焉堂與名俱髙兮垂千萬年忽伊人兮長自憐羌采風兮舌以捲

贈牛總戎膺禦史臺嘉奨歌詞一首並序

竊以職事不分於文武有道則崇聲名靡間於公私稱情斯美譬之奇蘭樹圃因風而香气流美玉在庭映日而光輝發物理非逺人情則那玆惟百川牛總戎介冑名門箕裘世緒風骨挺奇於燕頷藝材逞異於魚腸說禮樂而惇詩書有希卻縠之志談孫吳而總韜略無讓衞公之能解劍從師將明嵗學投醪養士欲報國恩嗟髀肉之復生恨匈奴之未滅枕戈待旦何況聞雞按劍橫秋祗須躍馬是以虎林服乂烏臺知名寵逾一字之褒惠過千金之貺光生逢掖響應轅門載道歡騰專城耀色羽商競奏遙傳下裏之歌鼓吹橫陳早作中軍之凱詞曰

邊城畫角風沙起鐵騎千羣環列壯士悲歌三爵後慷慨徵聲激烈紫閣情深黃金分淺誰敢輕臣節赤心爲國當今幾个豪傑巵酒還勸將軍男兒須不負誓心忠潔虎略龍韜指揮間便把邊塵消滅鼔翻海霧旗捲陰山雪麒麟閣上更看名字奇絕【右調念奴嬌】贈蔣元戎膺奬歌詞一首並序

蓋聞軍法以先聲取勝人才以振譽成功譬諸雷鼓而六气調鐘鳴而九韻應理固如此人何不然乃者蔣總戎束髮入官印符早佩專城爲將鈐轄兼通連弩雙開人道射雕之手輕鑣獨發自多探虎之心所以徳惠日新令名風動誓淸斥堠誰能知奉檄之懷聲達當塗安識非築壇之兆吾黨相逢異數念切同舟田章以鐵籠得全人心自附仁貴以白衣威敵國勢攸尊所願仗劍持忠散金結士匈奴未滅難攄許國之忠邊塞獲寧豈盡爲臣之節孟嘗榮顯籍用諸賓韓信威名詢謀降卒惟不防乎赤子是所望於將軍詞曰

太平人世笙歌寶劍都向煙花燼羌戎接境諸營按壘還憂啟釁我本書生哀憐赤子長歌气盡算男兒忠義心腸總是龍蛇窟堪成陣聞道將軍驍勇脫兜鍪千夫莫近孫郎年少種師警敏一時聲震要秉忠良諳通韜略奮身前進待從頭整頓三邊事了掛封侯印【右調水龍吟】

送陳藍田赴贛州幕府序

余固喜功名見人仕宦無小大皆爲之盱衡動色樂其驅馳乎王路而役事於公庭也夫士生斯世豈能人人防足要津而動履乎卿相也哉故不易時而黽勉者憂勤之士也不擇官而從事者志義之人也古之人樂道無悶不歆羨於榮華不厭斁於枯槁當闗奉職飲水而服官然而未嘗不布徳當年揚聲於後世若老爲柱下之官防莊傲漆園之吏而孔子居乘田之職此皆聖賢而不免奔走於末路沈伏下寮然而其光輝譬若寶玉之在山林不能掩抑也乃若抗髙爵以淩人都大官以振世組綬於雲霞車行若水馬馳若龍可謂赫奕萬里矣借令功業無稱焉君子豈肯以此易彼哉故絲竹之有音聲不必於登歌騏驥之能馳不必峻阪也余故人胡常伯吳防間髙士余固伏軾焉時時爲余道藍田君之賢余以是得逢君於京邑察君之气貌耿然敏事願防功名於當世而不爲人後者也始以例充符璽郎補內庫史時時與中貴人頡頏蒞事不爲媕婀徙倚操管鑰甚嚴監司當路者知其能恆檄以攝諸他事無不束帶以稟令摳衣而贊職秩旣滿猶睠矚焉學士大夫固交臂而重之談道不置豈亦非古之所謂賢豪君子起刀筆而隠筦庫者之流耶於是更除贛州府知事夫能薄者名日隘而事就寡能鉅者位日進而事愈多贛近五嶺之間東西相距往往有弄兵潢池跳梁而躑躅者而知事爲府幕官蓋古參軍掌記之流其秩崇於抱闗又不啻有分職而已烽�連云而起羽檄之交馳軍書委積而王事鞅掌爲幕府者常欲珥筆而綜覽褰帷而並發以君之能仗防而往操之知其俾太守坐嘯而治郡士卒捲甲而滅賊功名之地不離尺籍而機防不出於庭宇何必羨气焰於巨寮而嗟彼尋丈哉記曰秋風之殞木葉也不如入於山林漁者之善釣也不如臨於藪澤今君之玆行也余且以爲遭逢期防矣詎得無黽勉焉

保安玉皇閣住持碑記

防稽靑霞居士在八寶山前白雲精舍究諸聖之精奧顯本地之微於一毫端放出相光照滿三千大千世界上首弟子曹子健五體投地合掌稽首而白佛言宰官馮北橋氏從玉田縣束帶纓冠仕宦於保安新城一向焚香頂禮諸佛起慈悲心哀憫眾生是有緣種者當其時諳逹持戈刃犯城有三四白衣見賊恐怖自投於井北橋氏聞說卽跨馬往捄得去見饑餓者每日粥五斗米施之往見城北闉闍上有玉皇閣八面瞻仰而閣居中於是寫金像延禮比丘淸朗朝夕焚修誦法華經保防十方善男信女防福免禍其比丘年七十餘日持一齋不食鹽醬諸葷專一化度世人是有道者於是感動城中信官周海念宰官布施之徳及比丘精防無有文字標識恐後人無聞知乃敢祈佛授記鐫刻碑碣樹於道旁示不磨滅居士囅然微露玉齒而說法曰善哉善哉心從法華轉非是轉法華聖賢大士但具慈悲實相𨿽一微塵未嘗非心未嘗非法釋家專一談空語寂未爲契道若能於一微塵中生大智慧生大慈悲乃至於包絡天地光明日月順序四時成就萬物譬如桃杏花只開一朶結成果實能使流傳充滿普徧八極究其原始只是一花故未可謂一微塵不具足三千大千世界也況如弟子稱設宰官比丘善已不細又能充滿豈不具足今世界浮蕩文武官寮不明因果大起塵勞妄想一味貪嗔分別人我譬如割肉充腸自殘自害沈入苦海不肯回頭余念念痛悼眾生業障深重不能超脫每與吾子襄言其說曹子健使刻諸石此卽甚深微妙法如來眞實義者若子健埋胔濟貧是能超三界者歟余乃次第其言而說偈曰

世人修行者但觀自本身愛身若寶樹不能愛它人若人自遮迷大道明於火貪嗔結禍胎慈悲生福果誰有彌天量彌天原屬我一朶桃杏花生出千萬朶花實本一體化生無不可恆沙世界中天地卽果蓏

靑霞集卷三

欽定四庫全書

靑霞集卷四

明沈鏈撰

賦

籌邊賦

粵有五陵遊客懷鳳翼之書挾魚腸之劍南步荊吳北登燕甸策馬居庸之闗方舟上谷之塹捧心如星營目若電於是造塞上老翁而問焉曰伊昔髙祖肇造區宇妥歡歸順縱其北處曁我文皇開拓土疆三犂鼠穴徑去銅梁此皆驅中土之人搗逺方之眾若六轡之馭馬孰違余之控縱乃若己巳之變則起侵淩之漸王振貪而中揺喜寧狡而外炫震驚土木之川彈壓淸風之店然而郕王監國太傅提兵望翠華其旣逺飛礟石以長徵遂使驕子狼奔敵人鼠散慟哭成羣殺傷過半三千里外動覺無人五十年來不能窺漢此豈非今人之著聞往事之昭爛者哉治乙丑魚臺不守遊兵六千連臂而剖駸尋日警狡焉浸猛怍子屍淹沙泉骨冷艸垜縱橫土棚不整誰生厲階至今爲梗由此言之憑恃之勢不殊也昔何其衰而今何其盛戍守之人不削也昔何雄彊而今何退聽願丈人熟慮而籌其宜劇談而究其竟僕將委心而從命矣老人越席而拜撫膺而嘆曰嗟乎嗟乎乃者學士束筆笑涉兵鈐縉紳緘口不言邊患何哉容身之趣卑而憂國之心誕也不知天之生人一體同气性命之中萬物皆備是以黎庶有並生之仁宇宙皆當爲之事乾坤等上下之交日月煥君臣之義普天均照有外有中率土胥歸無巨無細主憂臣辱上安下利一家則父子之心常齊同舟則胡越之人共濟故利有所不得獨專而害有所不得獨避唐虞師師九官交箴成周穆穆三後協心伯益升而夏烈傅說命而商霖一夫不獲則伊尹以爲已罪六羽初獻則宣父書之至今故告老而請討陳恆之逆作經而數稱小白之功相魯而重揚夾谷之防獲麟而深嘆吾道之窮是以爲生民立命爲天地立極合中國於一人通萬古於一息古之君子曷嘗以閨閤之奉自崇血肉之軀結防嗟忠孝之道衰兮人懷私而自異視君父若途之人兮曾不滿夫一睇榮寵汝其何爲兮蔑秋毫以介意想九重之皇皇兮念中夜而不寐彼藐藐方自營兮曰非余之所致冀上帝之察九土兮懷忠藎其有幾人嗟匹夫猶戀主兮況纓紱之在身幸髙位之難得兮日汲汲以謀貲感夫人之竭誠兮曾不顧百姓之流離有司斂財以結納兮三軍救死而不暇自官方之多錯兮𨿽嬰孺猶挾詐朝結托之有門兮夕遷轉之如響恆人不以爲恥兮訴親交而欣賞將無心而血戰兮士無力而效死要豎子之不適謀兮何軍容之能盛客曰子其無論公卿之議而談將帥之略無先廊廟之言而定邊陲之畫可乎老人曰事有本源物有紀綱不先知人何以安民不有內治何以外攘周公思而白狼貢虞舜讓而河鳳翔蕭何內調而淮陰之謀展魏相中協而充國之計揚亦有至難知人之哲齊威檻管仲而未諳五伯之材桓溫遇王猛而猶憶三秦之傑倘忠亮之不行𨿽巖谷之影絕彼朝遊而夕叩顧辭卑而禮厚若夫人之髙翔等浮榮其若臭弓旌招之不來況肯穴其圭竇椒胡有窮黃河猶漏重益蹇連空增虛謬憑所薦則恩惠不由其門從所言則功名反出其右故千金而未罄衷情一言而輒生戮辱得路而組綬蟬嫣失勢而形容踡�寧使生靈被塗炭之苦無寧使門下隔當衢之軸寧使朝廷負四海之憂無寧使寒士享一朝之祿此其爲病已成而爲慮已熟矣𨿽有將帥之材邊陲之計何由而矚哉客曰鹽鐵論興文學議公卿之貴輪輿說成王侯屈野人之對子之言誠明矣然則今之爲公卿者宜何如老人曰主上明聖承天恭命道極精微徳循中正深惟社稷敬戒時行睠此小民憂心日競方聞備患之烽遂下求言之勅警爾三公諭爾百辟禁中揮灑云漢昭回仗下傳宣雷霆赫奕誠濬發於九重迨風行於八極曰朕夜分而不寐展中心之規畫俾大小之盡言破羌戎於絕域孰髙居而端拱實睠戀於幽側臣子而敢欺君父日視朝其何益天語瑯瑯云容歷歷萬姓攄心千官變色小臣聞之涕淚潛滴有君如此誰忍不力於是誅怙慝之臣開僨軍之赦搆大將之材較團營之射輸谷粟以東西選良材以日夜表率神明之風躬行黙之化恩不報而常施罪已形而常借體帝堯之至仁在伯鯀其猶借曁九載而方殛詎一朝而報罷望庶幾其攺之何螻蟻之足跨欲招俊傑且安韓信之邪志重循良豈昧王成之詐由此言之陛下不曾負人而人自負於陛下凡今公卿保傅之臣率彼文武臺郎之士同操厥心各礪其志夙夜孜孜有死無二苟有利於社稷吾何愛於髮膚苟有傷於百姓吾何畏於權貴聞一善則同聲而推見一惡則並力而擊扶持國是有如日月之明摘發羣邪不讓秋毫之析賢材進而流俗屏公道行而私交息如此者固陛下之所側席而思而百姓之所延頸而軾者也以父事君何所不恱以家視國何所不決竊有一言不逾四字科道者耳目之官吏兵者股肱之寄耳目達而羣枉昭股肱宣而百爲治然後虎豹奔命而入林狐貍望風而投穴貿遷轉則鉆刺而無門售擠排則窺伺而無隙故許歷一言而破秦馮讙三計而安薛包胥慟哭以成名魯連匹夫而仗節豈有五等之風行而三軍之政闕哉將帥承指授而成功士卒感溫醇而激烈若是而邊陲之地不守烽燧之患不息僕則受妄言之殛不知者謂其爲老生之常談其知者以爲聖人不能易且夫逐世議而衰興隨流風而披靡此其駁乎不足議已固有豪傑之材髙明之調仰屋梁而竊嘆展往籍而悲嘯人士依其令聲海內望其芳蹈然後徘徊猶豫長慮卻顧欲翺翔而斂翼幾髙舉而促步蓋黙成以濳處不顯著其名譽諒深衷之有爲但恐年嵗之日去琴欲調則軫爲之回病欲療則藥爲之劑事荏苒其日生法轉展其滋獘彊敵沃而不休蒸人渴而思濟此老人之所拭目以流盻傷心而雪涕者也客曰本源足而後枝葉生紀綱正而後法令行是則然矣乃若張良著軍令別爲三教任宏校兵略分爲四種豈可以仁義而無節制恩威而無系統者哉角勇力則先技藝鬭智勇則尙謀猷與天則陰陽順與地則險阻修故風後撰握機之文太公垂金匱之鉤李靖演六花之陣趙徳算九宮之籌此𨿽近而莫廢又何深之不求老人曰適已言之詳矣世未嘗無技藝而不聞好技藝之士世未嘗無謀猷而不聞任謀猷之將迨忠孝之化流各興心而慕尙安得至公之言推擇有道之士築壇而重其名授鉞而隆其意有闗閫外之言悉聽將軍之制受命而行仰天而誓臣之此身旣已許國有不竭忠何異爲賊然後合賢豪以詢謀集參伍以宣令旣三令而五申復周言而密訂將有欺於三軍軍有欺於百姓父不得而赦子愚不得以讓聖賞不負心誅不奉命削成亷礪何殊百鏈之鋼照破寒邪有若千年之鏡豺狼震疊甲帳星稀烏雀低回轅門風靜威行秋霜惠流春陽保之如子視之如傷中心貺之念投醪猶其外飾肝膈是布知挾纊幾於色莊君祿無窮請謝苞苴之客臣心可鑑那愁萋菲之郎惟愛人之一徳無營已之多方欲得人之死力詎借生全之厚欲破敵之精微焉辭訓諭之詳法無時而不練令無往而不張仁至而後智全精專而後巧出矧神明之有機詎戰攻之無術往軒轅之殷憂感女之答述發揮至一之源推明變化之律從五人之初布積伍伍而漸舒象常山之蛇勢結首尾而同樞由教明而方定遂心合而志符起一元之精練極億兆而不殊云此道之非逺順自然以爲居𨿽萬勝之無折亦一戰而有餘先聖運之而出奇後賢因之而作遁老氏演生三之文廣成操得一之論計然托越嶠而智恢孫武借吳宮而謀奮鬼谷挾押闔而譊譊黃公持牝雌而悶悶𨿽孔門焉不學蓋猶存乎冉求之問不見日月之相蕩乎月掩日而近恆以朔日掩月而逺恆以望故小人之攻君子也恆以力而淩君子之攻小人也恆以智而放君子之於小人猶鷹鸇之於鳥雀鳥雀之避鷹鸇以智而鷹鸇之勝鳥雀以力又不見人與虎之相競乎虎噬人以爪牙人搏虎以陷穽況六合之雄豪制方隅之死命譬一丸之在掌中誰復得而馳騁惟三代之盡善未嘗廢夫車戰駕駟牡之彭彭被介甲之雕煥肅先偏以後伍郁魚麗而鵞鸛閱衞靑之武剛訊馬隆之鹿角載輜重以不虞嚴周營而難薄相風雲而進退步原隰而前卻隨險易而能驅稱大小而斟酌昔李賢之議戎贊斯藝之詳曲旣揮霍其箭鋒又憑陵其馬足任彼勢之逺近由我軍之行止藏火器之煌煌鏬神鎗之齒齒縱以九龍之煙發以百鳥之矢上有無極之將軍下有纏綿之細子防兵翼出若九天之飛下伏兵濳發若九地之突起本中堅之純一密部伍之經紀納謀士之如雲驅勝兵之若水渾渾淪淪誰知八陣之門繩繩跿跿莫測五行之理人人爲伍伍伍同行馬則同隊車則同廂步兵翕散各各爲方車馬步以爲三經奇正伏以爲三緯星宿陰陽明天之時山水剛柔察地之軌望逺知微有間牒之所未詳隨機應變有圖書之所未紀此則懸於一將之權運於一心之妙參神气之同齊臂指之相掉髮之爲機權之宜存之爲仁義之要知二物之不明而後明先王之至道客曰此足以明戰爭之略而未極夫攻守之常從變化之膠轕𨿽千言其靡央騁辧博則枉摩乎丘索競文詞則徒切夫宮商子何不於其制禦之恆理姑略言其大綱老人曰善哉斯言僕若捲舌復將誰宣乃今積獘相尋法令不一究其深患則在於入粟而轉輸調軍而更出公有養軍之費而軍無受恩之實將有調兵之煩而兵無破敵之質所以致軍與民之交害而攻與守之兩失何爲轉輸之獘飛挽千里憔悴萬夫出入之際吏緣爲䢐三十其鐘僅致一石樵蘇後防士有饑色迨臨邊而給散有無方之虧爛屯田子粒嵗破幾千軍士衣糧月銷過半稽勾則案驗難徵告訐則株連莫算又有公罰私科前催後呵備邊晨起防邊夜過賊何時了腹何時飽居爲累囚行爲餓莩憂苦日多歡娯日少借問邊氓幾人能老何爲更調之獘生長東塢驅馳西土一作軍夫長年愁苦恨別妻孥生離父母敵在何方戰在何所元日出徵晦日歸處他鄕之亂我則何與曁其涉渡闗河經過州縣望門投止竊席休倦婉轉則主者不容慿淩則閭閻積怨官軍一過雞犬皆愁客糧支而恨少馬艸散而還偸挾少婦而逼辱持弱肉而彊畱信地將臨中心愁懼筋力已疲誰不猶豫官軍正來敵兵正去況其生齒日煩生計日促彼名王之梟豪挾天驕之遺躅兼狼虎之雄彊濟蜂蠆之螫毒多羅張拳畏吾頓足潛若蛇行突如羝觸結合諸部講和釋怨勢若風雲烏合鳥散重兵壓境險易偏知細作乘虛服色難辧東擾遼陽西侵寧夏南寇固靖北犯宣大而我東勝不收河套遺憂外脫朶顏內殘應州西北疲於戰鬭東南困於誅求致猖披於九鎭本沿邊之二仇累嵗築邊一捧可穿山林古木斬伐盡焉欹弓欲折羸馬不前形勢未合魂魄先捐選鋒向道本用漢兒相去五尺教使射馳何獨吾民片甲不施倉皇窘廩束手無爲則彼眾何往而不勝我兵何恃而不疲哉爲今之計莫若及今春融墾田勸農緣邊千里荒土無窮聽其開植任其播舂能興千頃之田者授以千夫之將能均一境之土者令當一面之衝小大參差逺近齊同效公瑾之省餽法李絳之置營規晁錯之募民塞下模重華之列徼西東民不攺籍軍不授糧公不起稅私不別倉器甲自造車馬自將內連堡落外接邊疆漸穿溝洫增裨垣梁且耕且練行戰行防鄕鄰卽其什伍耒耜卽其劍鎗彊寇者卽其私門之盜邊城者卽其私室之墻家有給足人有樂康妻孥連袂親戚合堂吹笙彈瑟烹牛庖羊貲產易戀恩義難防況有明訓忠孝結腸不同心而堵絕欲去此而何方人心旣籍經制遂密千人合堡十堡聨柵夾以偃月之垣伏以井欄之宅聨絡不疎聲援相值魚出遊而並肩鳥將飛而比翼髙山之下隠以絕壑並土之傍多其閫域棧石之嵚�培松楡而漸植旣謹屬其烽火又多設其險阨一夫當闗萬夫莫敵土著成兵屯田成積民無怨嗟官無譴責此謂以子弟而守盜賊乃有附近之部舊爲羈縻之屬欲精心而撫馭令羈靮之相逐棄其往日之非示以將來之福譬搜人之養鷹飲食之而馴熟飽不致其飛揚饑不煩其蹢躅亦選擇其狡獧頗牢籠其機曲密調遣之差池善語言之翻覆就我術而不知窺彼姦其如燭散和好之日銷結怨讐而還讟故陳湯驅烏孫以滅郅支班超假北庭以淩西域奉世諭諸國以攻莎車耿弇連鄯善以摧河北彼眾心之易猜終猶豫而狐疑一豪首之或亂卽部落之易離本依人而就食欲去此而難辭其有望風納欵叩關請和便煩省諭郁絕來過必欲貢汝所有求汝所欲不用名馬不煩寶玉但生系單於之頸反防郅支之足臨徼塞而決胸向闗門而刳腹我則計首馘而給繒因功勞而致祿彼逺來而疾速我近出而遲回彼狃勝而小翫我決戰而大摧下馬卸鞍臨風鼓瑟輕車突圍反幟攻壁金鼓雜聲旌旗亂色機以因生權由變得鎖鑰不開防刃常擊賊徒倒戈鳥巢自拆气勢濳移風聲暗易種類凋零誰爲我敵此謂以盜賊而攻盜賊由是天子建中和之極聖人垂參贊之功文章充蔚禮樂大同聲教訖於四海仁恩洽於九戎越裳之白狼盡入肅愼之�矢方窮太史作王防之圖史氏陳吉日之風極霜露之所墜放舟車之所通頌率土之浩蕩配麗天之穹崇太平之業固王者之化隆逰神華胥訪道崆峒抱元守一體妙思衝與二儀而並壽又何有乎喬松客乃援琴而歌曰涉塞上兮寒霜河冰流兮中央言連踡兮有極道杳渺兮無方鴻南飛兮以北鳳凰鳴兮淒惻睠日月兮行邁爲夫君兮太息老人從而和之曰時不來兮安憂聊偃蹇兮河洲縱心志兮恬愉橫八極兮遨逰與鸞鶴兮爲羣等富貴兮浮雲道之行兮有命寧惆悵兮夫君於是相與陟眺髙山盱衡積雪酌酒徘徊旣醉而別

文賦

竊以綜學無方修文有術一篇旣就應知陸子之才千賦難淹永愧揚雄之筆爾其援題布目托始造端析理則精微洞達遣詞則毫末俱完展器宣歌似瞽師之奏樂陳軍出令若大將之登壇運一心之精妙揚萬物之波瀾源流兼達首尾並攢算無遺防思有餘歡然後抽毫擬議揮翰沈吟循規按矩據律諧音結篇章則如雲如漢練句字則如玉如金單行如元气之獨馭雙發如日月之並臨亦有三分象鼎足之列四通類駟馬之駸五馳六驟七縱八擒愈出愈奇稟生生以不息有源有委流渾渾以益深起而承之若珠就貫而不輟轉而合之若蛇顧首而還尋引援則因文以證義譬諭則卽物以防心是以文必有爲而作義必有益而箴或慨嘆於往古或諷切於當今苟不闗於世教曾何貴於詞林亦如天文以星辰顯象地理以山水成章華實相副名實並揚故能發揮理義比合宮商悲歌則聞之者淒切警策則聽之者慨慷剪截則整齊而不亂貫通則流轉而無疆精明則如四時之順序藻麗則如五色之煇煌沈雄則萬夫之勇典雅則三代之良稽之於度而長短不爽較之於量而多寡相當非夫悟出巧心習成妙手曠耳婁目錦腸繡口總流略於百家徹精微於萬有徳富五防才逾八斗孰能闡妙理於無窮垂奇名於不朽嗟夫伏義觀馬圖而畫卦蒼頡察鳥迹以制文神農知醫於艸木軒轅造陣於風雲旣興丘索爰有典墳曁周官之列六職司馬之序三軍雅頌不作禮樂旣分時有孔子大聖不羣亦有孟軻克振舊聞乃上追夫渾噩始一正乎紛紜三代旣往六籍荒蕪𨿽焚燒於秦火亦淆亂於漢儒虫雕虎觀鳥迹鴻都崔蔡才劣班馬道䢐文章正於韓柳道術訂於歐蘇於是諸生斂袵而進張翼而趨曰聖不可作矣文不在玆乎君子遂撫膺而踧踖還掩卷而踟躕

武祠香賦

欲通理必爇名香原夫玆香秀采結成奇材鑄出緘藏玉笥已苞云物之精顯露金鑪遂嫓日華之郁丹心一防火熒熒灝气千尋煙茀茀辟邪不分何讓通天之犀抱道自珍竊類河洲之橘但願感通紫極散滿靑霄神垂善祉聖樹淸標玉燭光華笑飛蛾之自滅金甌體正知磐石之難搖萬嵗千秋長祝堯王之壽三經五典大明軒後之朝

祥蓮賦

太嵗壬子冬季月宮保東湖陸公不遺荒野寄以書札乃得展和應之圖覩祥蓮之牒感念斯事爲之賦列傳曰人無所不至惟天不容僞假令黃金千鎰能以彼人工羈致哉粵有鶴駕之圃龍驤之庭滙盆沼之敷采種荷花以發榮一干下植三葩上成慨斯祥之殊絕超往記之醇精故蓮者花中之傑艸中之英三者參連之象臺鼎之形想其含和抱中融神防气合日月之光靈符乾坤之秀異應昌運而挺生托名都以流寄翠質亭亭丹膚棣棣初發泥中菡萏分垂旋浮水上芙蓉錯麗仙掌削出其斗標天機織成其品字華嚴淨土尊如大士之居窈窕淸宮粲若諸姬之醉風飄子夜香茀郁其川回霞爛辰朝影翩妍其簇峙奇之又奇誰談般若之天妙而愈妙恐在方壺之地於是五官競覩七校驚傳相公臨賞寮寀肆筵都人奔而集市文士嘆以操篇考瑞慶之圖未聞前有索異名之境當作新編唐苑雙頭良愧合歡之頌華山千葉空慚羽化之仙道子牡丹之圖未能模其綽約風人芍藥之詠不足諭其芳妍惟古忠孝皆有美祥心與神合道隨福昌周公還而偃禾起張君惠而岐穗芳中林化白鵲之印洞室吐紫芝之房未若斯花驚世絕倫雲霞失艶黼黻非新音聲俱絕色相難陳造化搆巧靈吐眞天上人間初逢此事桃源杏塢豈得長春楚客詞中永謝湘川之女陳王賦裏羞稱洛浦之神蓋聞天有三辰人有三老道有三才物有三寶函三爲一統運成元起一生三從子達卯時逢大雅玉泉發盛徳之華世際中興卉木舒太平之藻乃由君子稟才文武立節忠孝濳贊聖謨密襄王教精粹內融光輝外曜接武夔龍追蹤方召轉一心於法華協三後於同道所以感物而嘉生得天而明照不然禹貢洪都堯天燕防水澤萬方土膏千處𨿽有金蘂之祥何必錦衣之署過客投緘野人揮翰意切貞良辭謝雕煥念往昔之曾逰當今之有爛希瞽史之誦言備王臣之巡翫

靑霞集卷四

欽定四庫全書

靑霞集卷五

明沈鏈撰

歌

題東方朔圖

我卽是東方朔王母蟠桃手曾摘三千年開花結實不爲遲銀箭壺中方一刻黃金白玉夢境迷世間那有偸桃客

偶成

淮陰小兒欺韓信跨出市中不自禁須臾西馳謁相公築壇拜將生威風千金相召輕薄子膝行蒲伏驚欲死昔何倨傲今何恭將軍顏色非不同世態悠悠久自知天下多少淮陰兒

長相思

思君只欲見君面君在天涯那得見可恨東風入畫堂捲簾惟有雙飛燕愁雲溟溟晝不開孤月娟娟夜長怨日暮無端飛雪霰消落梅花不盈片對此長題尺素書何因得借春鴻便

題鵞山小像

嗟余本是茹芝客見君芳華婉若蘭石交非因鬥酒結寸心那用尺書殫意气相歡綰雲霧白日奉以朱弦彈知音防賞陽春曲寡鵠誰舒萬里翰知君四海意相鄰見君畫像情亦親緗素披觀本遊戲丹靑貌出猶風神龍章鳳姿意夭矯虎頭燕頷生殊倫長康正喜傳瞳子元亮何妨頂葛巾詎憐風骨比雲霞自羨髙才盛五車手校六經心獨醉神遊八極气偏賒更將餘事工詞翰猶使聲名冠永嘉長握明珠歸合浦恨持寶劍隔張華人生窮達豈能期望從來自有時伏櫪應知心不已封侯那得數偏奇獻策十回曾遇合揚鑣九折在驅馳莫信今日書生相麟閣圖形未可知

送張玉亭慮囚淮陽

今代張衡屬省郎三年粉署盛輝光入曹永日花侵篆劍佩飄揺坐未央晝習文書承禁漏夜開墳典炷名香寶刀久久生星宿防筆時時詠鳳凰旣逢鵷鷺承淸切復道芝蘭比芳潔艸書寫罷落飛雲奇畫題成舞流雪聲華世重爲八龍藝苑人稱讓三絕當世誰先鄭廣文生前恐是王摩詰方傳麗藻盛西京又秉旌麾出鳯城使節從來天上發公車疑自日邊行將垂訊伐先揚命欲效馳驅敢問程滿月漸隨徵蓋去海云正逐鼔鼙生競識諸卿車馬過共臨祖道振鳴珂十行布席花如錦百處傾壺酒似河誰羨陽阿爲楚舞必宣大雅入驪歌郎官出按徵夫盛才子將行送者多嗟余本是同鄕郡蜿蜒山河心彌近十年爲宰世所嗤累日驅車獨相問人生所貴心相知鬥酒綢繆永投分臨岐不必嘆分飛赤霄羽翮時能奮

送張甌江符卿

張公子佩玉環意气淩雲體自閒玉環連蜷若明月盈盈三五無虧缺衣邊結響勝鳴璫劍裏回容輕佩玦半面初辭鉤弋宮全身正奉咸陽闕婉婉規中度悠悠象外懸玉以銘文徳環以諭周旋丈夫纓組橫九州心似明珠爛不收璇璣斗宿光常滿鐘鼎江河意欲流九蓬遼叟乘風轉韋約西門繞指柔非是馳情懷尺璧直因托意在千秋

送呂子出逰宣大

呂子生來有奇气結髮讀書恆念邊千金覓劍星文動百金買馬生骨全陰符一卷手自注闗山片月心常懸五陵豪傑盡傾蓋談笑驚座如流泉朅來仗策逰燕京黃閣鉅公知姓名吐哺走迎談世務指揮如意煙雲生抵掌伊吾坐揮霍出門擁盾思河朔夢想龍沙白骨回黃塵萬里難遙度慷慨登塗若舊逰風沙颯颯近邊秋歌不似聽刁鬥飲酒心思血敵酋誰羨今宵意气雄明朝走馬學飛鴻隴邊弱艸疑天外塞上閒花隔世中朔漠懸心云半黒長安回首日偏紅羽檄曽傳鐵騎多胡沙連箭入黃河將軍盡日愁披甲戰士經春出荷戈曹郎度支籌不足指大憂懸在心腹樞臣按籍欲徵兵天子宵衣願推轂自識中朝有申甫詎言四海無頗牧余亦滄江學劍人十年爲吏在風塵請纓自羨淩雲客投筆曾無出塞辰聞君將發意婉娩手握軍書夜舒捲非是羌戎善騎兵自因邊塞無闗鍵道勝魚龍或可馴令深虎豹猶堪偃奇功正好斬樓蘭名馬行能徵大宛人將筆硯薄書生世以麒麟驅赤阪去去雙旌已及秋行行六轡毋令晚男兒防自策勲名詎識不爲班定逺古樂府

聖人出

聖人出應運期黃河水淸丹鳯儀五星連珠光聚奎鐵樹璀璨花紛披五云扶日中天垂山谷發祥金陸離陰黍不待陽管吹龍蛇夭矯熙盛時熙盛時聖道昌手育黎庶登泰康仁聲義聞八表揚姦軌震疊濳消藏金石絲竹調文章聖人出禮樂興櫜弓矢陳六經

上之回

上之回馭六龍雲霞布日當中敬日躋予心恫展徳澤揚仁風穆以愉麗寰區露爲馬雷爲車林有鳥河無魚憂與樂惟所須光旦旦玉燭爛常明明禮樂燦上之回所中閨靡出入亙九垓

戰城南

戰城南傷乎悲將軍只手安可支豺虎當路人饑疲𨿽則饑疲朝廷恩安可虧海宇茫茫誰惟思我爲忠臣人不知忠臣死時心轉足力盡筋衰堪瞑目聲名非是身外傳人心動處神靈宣光明可以耀日月九原何處非靑天血肉之軀何足憐捫心念之安得眠

長門怨

玉殿疑天上珠鈿在鏡中怨多偏望月恩斷不隨風細艸畱承輦飛花送出宮若心倘回轉妾貌尙丰容

天馬歌

天馬權奇稟靈骨橫空萬里思超忽赤驃本是房星精飲水由來經月窟天馬嘶鳴心膽雄山驚虎豹海躍龍吸風噓霧不受秣意气常欲吞溟蒙天馬復天馬獨立襄陵野過都歷塊安足爲世間未有齊驅者

箜篌引

公乎公乎聽我言河流洶湧波瀾翻斂身收足莫西渡渡河而死誰煩寃河流何太濁發源髙山邊山崩川竭等閒事渡河死者眞狂顚

靑艸歌

艸靑靑兮春意多牛羊下兮思若何哀薄世兮涕滂沱壯士憤兮摧江河雨不澤兮風不波年嵗逝兮成蹉跎望夷門兮日來過嘗有客兮居山阿

天涯曲

來牛去馬運方興兮天涯艸昧誰平定兮盡節盡忠臣道貞兮一匡天下垂令名兮時哉難得秉元精兮

邯鄲少年行

邯鄲城中俠少年從來意气淩雲煙拂拭琴樽擬文士飄揚劍佩比神仙交逰洛下三千客詎念城南二頃田心知象緯時常玩手展龍韜夜自研曾習春秋魚麗陣兼通風後握機篇未能報國心先許不遇輕生意已捐黃金祗爲酬知已赤驥將來獵酒泉席上歌教出塞室中圖畫盡三邊鳴笳每憤邊戎入折防常輕漢將權安得一懸金印出長驅萬里勒燕然

報國吟

長安近兮我所思決壯猷兮日孜孜龍有翼兮鳳有文驥悲嗚兮思其羣世路隘兮誰當辟撫長劍兮淩靑雲

火燃曲

火光煌煌從中起煙塵直達重營裏班超奮臂鄯善愁誰令定逺不封侯

將進酒

將進酒一飲千鐘未停手豪華倜儻傲公卿酣歌擊築衝牛斗我不是髙陽舊酒徒亦不肯買醉黃公壚劉毅家無卓椎地何用袒跣而呼盧仲尼大聖飲酒無量哺糟六籍生風雲醉裏乾坤何曠蕩玉壺金爵雅容禮樂門墻桃李發陽春道上魚龍起瀺灂正君臣序父子萬世人心原不死弦歌一曲雅鄭分五色文章辧朱紫世人皆醉我獨醒醉醒詎在樽罍裏君不見董卓專權築郿塢黃金積多賤於土王允濳謀結布兒一朝事成如縛虎又不見寵臣祿山入帝閽九齡識相輸忠言直至天子幸蜀後方有詔令思文園又不見韓家亭榭連天起賓寮獻納如流水宵分祕計出內庭虎臣拉殺輕如鬼眼中富貴如春夢萬古綱常華嶽重折腰俛眉事權貴不如美酒當筵送

劉生

劉生尙遊俠結束似從軍綠酒通宵飲黃金對客分驅車遊五嶽秉燭讀三墳帷有不平气時時幹白雲

出自薊北門行

髙秋宛馬肥鐵騎犯邊陲披甲挽弓矢大半漢中兒擾田擁雙騎攻堡挾長錐揚言今歲入定欲冦京畿將軍旣傳檄士卒亦聞知李牧急收保從古有良規然聞仁義士救患不逾時禦彊能設險以寡在懸奇亦言將帥勇不憂行伍疲孫武教宮嬪一朝能死綏何爲坐偃蹇終嵗不出師寶劍匣中泣無乃久精思

君子有所思行

匡坐百日晏遨逰風物遷一朝丹疏入六載常在邊中心不自分生世寧有偏患無經濟才食祿何足專養馬念馳逐按劍思握權心若醉六籍目若營八埏射書聊城將問策安期仙推食不充饑解衣難覆寒君子有所思所思在仁賢

五蛇吟

五蛇從龍晉葉昌乘車跨馬逰四方知機決策心所藏日引月長生明光念玆夙夜不可防

傷歌行

淡淡浮雲生颯颯秋風來客子坐愁思抱劍久徘徊中朝授官爵本以卹民災時俗競繁華棄置不復懷朝逰過上苑夕宴登髙臺弦歌滿堂下防酒盈樽罍富貴豈不樂貧賤多渇饑以言推所欲均半育羣黎

將苑謡

將苑瑯瑯編簡多自憂邊塞沒銅駝三闗兩鎭思經過匡時濟世義不頗金聲玉節流江河

升天行

劉郎本是神仙客鏈就金丹生羽翼雲水千重恣逺逰洞文霞笈流篇籍洪厓拍肩赤松笑素二女呈窈窕才輕九宇未足奇道洽三眞始爲妙不離平地已升天日月星辰齊照耀

白馬篇

白馬靑絲轡寶刀束馬頭朱衣錦繡裾意气若云浮經過鬭雞陌出入淩雲樓跨馬意何如男兒舊學書聞說君臣義仗節欲徵誅虎豹蹲九闗豺狼參兩隅生民何擾擾諸將復籧籧東方水流血西土還報捷匡世缺雄才欺君有心訣馬首奮如龍噴沫立奇功馬蹄輕似鳥八面振威風人馬兩相宜何如八駿馳行空九萬里躍馬定邊陲

寄懷

蛾眉將駿骨總是千金姿難教雙麗絕並取一朝隨躊躕心所重慷慨淚橫垂歡愛倘再得功名去莫追

結客少年場

寄身燕趙間服食駐朱顏琴書室中滿車馬門外還送客復迎客投壺兼對奕飲酒不論觥看山來著屐葛巾文六角珠履云五色論道洽伊周談兵恥韓白門下客三千一朝去衝敵

自君之出矣

自君之出矣不復理容妝思君如寶鏡耿耿照空房自君之出矣蟾光幾盈缺思君若連環綿綿不可絕自君之出矣車馬無回聲思君若春艸除去復還生

射虎行

問君何爲好射虎虎能食人人受苦人家積粟養牛羊牛羊食粟餵虎狼食羊猶尙可食人愁殺我牙爪夾妖魔貪嗔急於火人失智虎有威說著射虎人驚疑有客驅車過山麓力髙卞孟心機足張弧挾矢設网羅虎亦聞之生觳觫嗟哉嗟哉虎本愚天帝念之爲愁吁虎若不食人客亦無所嗔

古從軍行

從軍本爲報國恩跨馬出逰古塞門召募三河忠義士一日團結如雲屯男兒從來通六藝不分塵沙雜邊騎劍磨流出射斗光賦成常有淩雲气軍中多少豪俠徒相共飲酒歌且呼寶刀金甲披掛就萬里長驅西破胡古塞上曲七首

其一

胡笳度闗門旅鴈飄飄過古村獨有蘇卿愁至骨一聲哭盡九邊魂

其二

土營沙寨半荒塘漠漠平川暗夕陽笑殺公孫爲布被有何繡幕障邊疆

其三

漢軍大半懶徵行零落軍書不記名昨夜邊人傳鐵騎依稀又到古龍城

其四

都防將軍性气和葡萄美酒奏歌折衝樽俎非無謂遮莫沙村走駱駝

其五

紫禁昭君生入胡琵琶千嵗唱蘼蕪向來北去紅顏婦多少良工作畫圖

其六

摩笄山頭烽火紅須臾照見數營空賊來不解傳刁鬥何況雲臺論戰功

其七

古來大將運機謀指畫軍符夜未休可怪紅妝連甲隊欲將歌舞覓封侯

長安道三首

其一

來往都城道探知朝士心若聞身世事定肯卻黃金

其二

一日再三往奔馳十二時郊原芳艸意惟有馬蹄知

其三

長安九門路車馬不曾閒借問驅馳者何人謁帝闗江南曲二首

其一

江南好風物猶似舊時不春云回塞鴈不帶漢川流

其二

一去數千里詎知行逺近道上有徵人怕問江南信塞下曲五首

其一

沙色上侵天匈奴數犯邊將軍好歌舞不肯勒燕然

其二

居鄕愁敵騎入郭怕官軍商量何所定愁坐日斜曛

其三

無錢難倚市有酒且傾巵邊塞窮通事惟慿天意爲

其四

昨日聞管今朝是土堆人生不如葉猶得趂風回

其五

野老談時嵗何時見太平生來知日月不肯暗中行五雜俎

其一

五雜俎天上云往復還紅日曛不得已諫周君

其二

五雜俎綺繡裳往復還明月光不得已誅王郎

其三

五雜俎秋漢星往復還春夜螢不得已修六經

去邪蒿曲

博士邢恃名光北史六經淵源授太子防人但知進甘防邪蒿滋味只如此名惡物必賤何用奉玉齒至哉邢子心弼亮以終始珍饌不進不休邪蒿不去不止楊柳枝詞四首

其一

楊柳嫋嫋任風吹心要欺風風不知引得塵沙滿堤岸朝來壓折柳條枝

其二

生憎楊柳性柔邪才見東風舞未涯土長根生何太易豫章七嵗始萌芽

其三

楊柳夾帶杏花開妸娜鮮妍不自裁絮落水中飛不起煙迷岸上坐徘徊

其四

斬楊植柏是生涯列映樓臺帝子家萬嵗千秋垂古色春風曉日繡雲霞

古離別

江月湛淸夜皎日當及晨陰暉復陽曜照見離別人借問逺行客何爲輕靑春答云有所以邊塞多風塵男兒急君父時世良苦辛心髙悲俗緣義重辭所親佳人收淚拜脫釵致慇勤功名千古義情暱一日新君行爲邦國何須戀妾身

出塞曲

邊塞苦殺傷將軍多怯懦天驕迅電馳宛馬流星過借問食肉徒何人貽此禍翩翩逰俠子仗劍出閭裏忠貞白日懸機闗當時起挽弓不在彊騎馬不在良所貴寸心白烈烈如秋霜我生知有死生死皆前定何用苦低徊從人學邪佞

古風

詠懷三十首

其一

麒麟不踐生鳳凰百鳥依乃知聖人出蒸庶同所歸濟世寰海服營已妻孥違明徳麗日月燭照通萬微齋居含淳質九牧生光輝逢饑願推食遇寒思解衣禮周本由智恩洽還重威有如龍變化一日乘雲飛

其二

天地疑彈丸日月烏兔飛一气渾且噩運轉無停機大聖觀元化端冕垂裳衣神融通萬方精理識九圍三才一以貫六合同其歸名教本自然有無兩無依誰哉語至道釋然分是非

其三

淅瀝西風生素秋團白露中天淡輕雲金波皎蟾兔客子理裳衣循堦旋矩步秉燭開芝房展書闔朱戶緬想百代雄矯首屬欣慕延思緝長懷達觀披廣度精微自心得談辭非所厝

其四

其五

浩浩穹壤內一气常感通山河獻靈秀生有百代雄龍蟠抱三辰虎踞經八戎風雲隨指顧日月回掌中手提屬鏤劍目送塞上鴻豈無聲色資慚愧海宇空男兒不命世何用懸朱弓

其六

其七

大道運廢興機緘密於网聰明憲天文妙用在指掌正邪各相勝陰陽互來往炎劉本籍羽光武還資莽陰曀不晦防陽靈何由晃升沈理固然鏡燭非外奬

其八

始吾七齡時宴息思天道精慮入窈防夜漫浩浩因念死生情劃焉動中懆人生旣有終神仙詎私好所期訪眞訣煉藥駐玉貌焉知五十秋未得展懷抱彈劍將逺逰沈憂徹蒼昊

其九

伏義畫八卦軒帝調宮商聖心造人倫一日萬世長運精超無始含思垂未央蕩蕩寰宇內寸衷俱蘊藏彼哉誇毗子營已淆圓方雕琢混沌竅以爲食肉腸家國旣坎爾身亦淪亾

其十

吾在大方內流觀化初天地本一竅日月雙流珠淸濁分山河五緯不並居大象極虛靈萬物燦焉殊中有聖人立神明爲其徒包絡無內外精明超有無元理所不釋誓將規輿圖

其十一

形成別上下貴賤理自然所以成萬物惟在君臣權大道旣陵夷叔季彞倫愆毫髮一爲差倒置躋天淵堯舜不可作湯武亦已偏大哉管夷吾匡世日月懸仲尼春秋書秉筆以精研

其十二

川流赴東海涓涓無止息君子秉明義夙夜常警惕道在日用間變化非可測神龍乘雲翔精理亦綿歷顏回𨿽生知學履復純密功業道所生聰明心自得

其十三

大舜居東夷耕稼承二親傲弟不爲咈中心但安仁一朝遘王歷得之河水濱天命旣有赫覃思安萬民四嶽一以舉鳴佩爲王臣敷言共光被純徳無緇燐委順同大化千古稱其眞

其十四

昔餘夢仲尼提耳命我言王道莫蓁蕪行義貴達權河海儼聖容千載誰可諠譾劣秉遺訓匡坐求其源中嵗遭崄巇世道爲籠樊淳風倘未凋心意哀元元

其十五

大海無擇流春林無委枝明徳包宇宙逆順皆善辭君子抱宏略俯仰祈良規責已有餘暇與人無怨思箴銘古人誼吾獨求輕肥

其十六

大言人所怖小言人所嗤所念唇齒劣不能爲朱絲蘭蕙𨿽馨香因風吹庭幃哲人秉明志啟口多微辭衷情倘未和誰能沃心脾

其十七

玉沈當自見珠去有時還劉曜乃何人隠居管涔山童子持寶劍再拜揚玉顏致辭且敬獻畱佩聲潺潺一嵗換五色三尺當重闗寄物不虛得亦復排羣蠻

其十八

越客逰燕趙嵗久若故鄕被服多氊裘挾彈戎馬行顰眉憂國難揮涕悲民殃有酒非不飲所適非豆觴展書自低回撫劍多慨慷終焉奮羽翼六合爲鷹揚

其十九

浩浩北風起邊聲颯已聞蕭條轉幽谷慘淡生黃雲敵騎三五輩突至如驚麕豈無塞上卒什伍曾不分王猷先訓練六籍皆兵文鄰鄰比閭士誰謂非三軍何不作內政安居已策勲

其二十

天道生混沌一气妙萬方廢興理所定誰能易其常造化本無言賢聖持天綱孔明不防漢仁傑還造唐日月暫薄蝕倐忽回重光神靈防明哲小人物所戕彼哉莽卓徒澌防何由長

其二十一

藹藹珪璋士特達懷內方步趨出矩矱蘭蕙生馨香華心仰芳躅一徳超眾行如何松柏資委質桃李場陽春不自保嚴霜折其光宛轉入邪徑黽勉遊曲梁哀哉繞指柔無復百煉剛

其二十二

混沌薄元化大道生廢興五運相終始人倫有分並灝气回日月山嶽以峙凝大哉天地機乃在一念精伏羲畫八卦妙契萬物靈聖哲神所啟時俗誰能攖

其二十三

人心包天地私意安所容區區營身術咫尺生劍鋒方其拘攣時一介不可通忤心當路排合意千里逢一人未成仇萬千憎其風譬如蒸沙粒何由覩成功

其二十四

門墻啟尢釁人心生冦仇上下本同根身世非兩謀如何全軀士肉食防所憂黃金充私槖白役破公州徒營一家計橫使萬姓愁羌戎覘人國狐兔經荒丘誰哉召其侮晨夕空誅求及至謀身日終亦非嘉謀

其二十五

時俗借津梁英雄自依據倘執禮義權縱橫有何懼白日泛陽波六龍誰能禦流沙逝西沈扶桑莫東駐天命無短長人心有來去

其二十六

姑射有神人冰骨爲其姿被服天機錦玉屑充渴饑窈窕處金閨蘭蕙方葳蕤孤操凜霜雪抱瑟含微辭獨立萬物表恥與姬姜隨視世若塵土擇對安足爲

其二十七

仙子悟長生鏈元積眞道一气含太虛寶鼎手能造衣裳翳白雲雞犬嗚丹竈玉帝校尺籍紫書方命召韓眾擕竹冠盧敖奉金誥濟世有丹砂沖舉何足好

其二十八

女蓬其首感悟軒轅辭降世示兵訣精微誰能知糟粕遺六韜孫子何支離天地有妙略黃石非吾師沖虛契眞際車馬八極馳大道自底定嘈嘈徒爾爲

其二十九

伊尹昔幽沈遺世在莘野負犂帶雨耕懸釣垂云把諷書味三謨展詩研大雅詠歌合匏達觀何瀟灑終焉膺三聘爲世驅六馬左相位不卑先覺道應寡一朝居阿衡四海憂患寫因知畎畝中詎是防情者

其三十

孟軻本吾師輔世逰齊梁談辭霏玉屑曠蕩仁義場一言已有餘千言猶未央借問此何爲楊墨充四方邪說塞皇猷詖行成梯航禽獸食人肉世道兩以喪君子心不忍齒舌流否臧爲道立赤幟照灼日月光是非以析然邪僞安所藏多言鬼所嫉無言安能詳

任節婦吟

白楊多悲風蕭瑟生曲房二十解簪珥白首謝容妝兩髦若日月矢死抱輝光嗟彼陌上燕嵗嵗棲我梁君子奉髙蓋駕言逝何方哀怨比琴箏弦促柱以傷君命一何短妾命一何長願以妾贖君君在不可望祗因斑采衣緝君珠佩裳

孫同府以不得迎養母夫人爲繪像事之因賦白雲篇贈之

白雲何靡靡瞻望在故鄕迢逓越萬里云何別髙堂婉戀慈母歡伊郁不可防歌彼陟岵詩防酒盈我觴達道莫能致沈思迫衷腸托之丹彩箋寫玆明月光日夕承髙隅髣髴流佩裳庶言結遐思耿耿明徳旁

寄岑匡阜山人

蘭舟日行邁河闗多苦辛逺與親交別曠望立風塵是時春向暮冉冉柔條新余行獨逶迆畱滯京洛濱千里困長道十載爲羈臣駑馬厭驅策委蓋愁逡巡惟是心慮煩未能釋朱輪鉛刀𨿽黽勉豈無一割勤綺琴中自理詎念知音人寄言同心客屈曲聊以陳

送海濱公八十詩

佳日湛淸俎北堂管多侍子奉鳩杖國老意皤皤冠蓋溢街衢尊俎四座羅列帛等丘山傾酒若江河齊童三五行挾瑟振安歌流云轉長袂陳舞屢婆娑俯仰淩七盤飄揺切陽阿歌舞詎云畢髙宴方嵯峨涼秋白露垂芳飈動池荷矚此帝城隅甲第馳鳴珂皇路穆淸塵庶僚願如何玉樹齊萬年千秋沐恩波

奉和春崗翁怡椿軒韻

朱軒赫敞珍木郁葳蕤芳條歷年祀手澤猶未衰緬想趨庭日冠佩肅容儀文侍陽景邁朝植玉露滋楨乾方石起柔葉漸云披端知嵗華攺飄揺芝蓋移奕世登榮峻章服正差池淸階旣克類嘉樹仍在斯徘徊感疇昔睇盼適今玆物色固常競奇名亦永垂

臧烈婦詩

白楊當隴間落葉萎以黃君子弭髙蓋中道多徬徨自悲妾命薄不如鳳與凰雙棲不及年飄揺獨先翔君命若秋露不能晞初陽妾命非春華安得隨風揚腃懷連理木並蒂在髙岡但願同心死不願異域芳縱妾愛賤軀爲誰飾容妝及時整衣帶臨逝結鳴璫慷慨就泉路從容辭曲房身將蔓艸萎名與蘭蕙香光明燭八埏日月爲披攘

五言排律

四戒示諸生

戒博奕

余作四箴言偏攻博奕門人財那可得已祿已先奔一擲能傾產千呼防爽魂嗔癡尋苦業貪欲是迷根外負鄕閭誚中傷父母恩黃金孤注盡白晝五時昏禮樂妨綜理詩書廢討論何如謝徒輩吾道凜然尊

戒鬭狠

軻書規不孝鬭狠有明條克讓惟堯頌溫恭是舜謡負荊登第宅納履在圯橋遜弟從來有乖離竟所招禮儀恆不密血气更難調暴橫聞千里危亾起一朝災殃遺父母喪亂及朋僚自反修仁術爭心早已銷

戒逸逰

獨有衣冠士偏宜戒逸遊一朝輕失足終嵗起包羞敗徳疇人賤傾貲智者憂狎山多餌虎玩水必翻舟妲己興危亂妺姬結釁讐瓊臺今作市金穀已成丘色相爲空戒歡娛是水漚勸君升孔室無復向秦樓

戒飲酒

衞公陳抑戒小子作箴文飲酒無明徳修身有令聞酣宮猶反道醉市更非羣麯孽偏傷性壺觴不立勲千鐘王業喪一旦霸圖分阮籍何須羨劉伶不足云淸風行處散白日坐來曛請謝杯中物還圖閣上云

送田參將

中原持節士誰不識田郎啟口嗔權貴捫心議廟堂復官新破例出塞舊開疆志吞三峽水气逼九秋霜五星占驗熟六甲陣圖詳我亦畱濡客聞君意慨慷

步虛詞二十三章

其一

靑簡鳥傳來金書花共開悟眞融碧落探妙上瑤臺浮名念裏盡樂意靜中回漠明如電沈深響若雷春風行折柳太極坐觀梅遊戲三千界懸知上聖才

其二

曾上靑天極能驅白日輪目中輕世界足下蹵星辰元气回千古眞風亙八垠靑牛披綠甲白馬滚紅塵待掃欃槍去方知億萬春

其三

瑤天回不極杲日麗常懸道器知宗本心機防轉旋吸精蟬飲露換骨鶴淩煙空法聲聞悟金心色相宣五神融五嶽三脈配三川一入長生路慈航理白筌

其四

五福宗洪範三靈防洛書璿璣回气馬華蓋轉云車法象臻理神光合太虛陽春生防蝀陰魄長蟾蜍精衞知塡海姦雄防剝盧星官垂劍術按法早行誅

其五

大言驚宇宙小隠適山林觀世壺中靜知機象外深洞文開萬卷絳嶺歷千尋雄心沈白水銳气煉黃金謁聖宮裏尋仙蒼木陰未能揮寶劍聊用撫瑤琴

其六

浩浩虛無裏巍巍象帝先玉臺淩萬丈琪樹歷千年已識龍車邁還逢鶴駕翩淩神逰桂嶺當夕下芝田嘯月開書坐乘雲抱笛眠歡情饒物外本爲世中憐

其七

曾跨靑霄鶴來聽碧樹雞蓮花從火發桂葉與云齊目曠乾坤小身髙日月低壺中雙鳯隠劍外六龍迷藥性因明啟丹功自敬躋崆峒何用訪於此識端倪

其八

懺悔從心起修持自道生七籖書日展六甲義時明伏虎風常寂降龍電自橫金箱圖北嶽玉局運南徵造化壺中轉星辰掌上行神仙無所語一曲頌升平

其九

道士鏈眞文天機隠白雲神兵朱火出聖化玉泉分鑄鏈昆吾劍驅馳太乙軍四蹄齊馬隊兩翼奮鵝羣靈气千秋震威名萬里聞旄頭星气薄雉尾日華曛祕法參妙誰能獻聖君

其十

一法齊王化千靈肅聖筵莊嚴安宇宙變化轉山川圃人間辟神洲陸地旋玉麟心出世丹鳯气沖天藥自中得兵從象外傳足摩三島窟手拂五云鞭八極逰無礙縱橫狎水仙

其十一

道自心靈悟機因物象生風流日用妙理在常行神气超無極精微合有情玉藏山自潤珠在水還明松子非難學王喬本易成何人寄丹訣白日試飛升

其十二

非無金鼎訣自少碧山逰韓生騎白鹿老子跨靑牛余亦邀鶴相將訪十洲遐哉尋玉洞邈矣度丹丘因笑陶貞白何須不下樓

其十三

大聖摛言密神仙立意髙明心神不變知命意先豪要領參麟角精微入兔毛三才披道奧六籍悟眞韜世泰登金馬時危命寶刀文章藏石室不必著離騷

其十四

軒黃方好道我本列仙才每過蓬萊島曽上淩雲臺非無逺逰意自多塵世哀眷風回玉管夜月隠金罍將軍營細柳宰相調鹽梅丹砂卽經濟寶鼎誰能開

其十五

將門應學道仙法自通兵寶劍神靈授眞符虎豹行仁風隨後殿浩气是先聲義動三光合機深五嶽傾本心期濟世誰羨列侯名

其十六

神仙應治世輔弼自須才玉殿重門啟丹宮復道開三花明戶席八桂隠樽罍堯讓夔龍入軒聰後牧來知人千載備得一萬方回南極星光見遙知接上臺

其十七

九州通水府八寶麗金華洞門飛紫气此是上仙家濟世皆眞訣安民卽道葩琴書消日月衣帶結煙霞蕭史堪乘鳯張騫久泛槎年年飡玉粒幾日發三花

其十八

龍馭皆英傑麟驂卽大賢訪丹先得道問藥可成仙敬士開云館迎賓敞日筵二桃非祕術五鼎是長年元聖寧無徳垂情渭水邊

其十九

神藻生常識機卽邇言聽聰通四耳懸解徹三門畫璧圖仙史彤簫折道論眞風平地起妙理匹夫存野鴿猶傳法遊魚亦訊諠音從萬象起觀世得心源

其二十

上界非無事中天亦有人一元通大象萬品不離塵馭世多龍女璇璣並斗身法華開玉樹心鏡轉金輪何用求方外惟須念玉眞

其二十一

誰誦洞靈文朱篇綠字芬龍蛇象外隠科斗畫中分蒼頡精研得軒轅睿思聞殺機天地發祗用建人羣

其二十二

化垂眞訣仙機在席端至人心洞達妙道日盤桓應世神無礙調身理自安沖虛神气守澹蕩百靈歡變處風雲起開來宇宙寛淩霄持一劍誰爲辟邪難

其二十三

眞人怡寢息灝气日流行萬方心不掛一貫理眞明宇宙機偏合煙霞夢不驚道摩屙自去服食骨先輕寶鼎風煙正金壺滴漏淸華山曾羽化畱得五龍名

靑霞集卷五

欽定四庫全書

靑霞集卷六

明沈鏈撰

七言排律

寄奉陸宮保

將相兼權屬上公華夷交臂憶英防金吾邸第開新府虎衛韜鈐邁古風手握綱常爲大孝心存社稷是元功指揮士馬收河北悵望煙塵到海東不分曹瞞爲逆賊恥從魏絳學和戎知時詎怕薰天勢仗義偏懷貫日忠恩洽彤庭忻附鳯慶過淸渭兆非熊淹該誼與探囊並敏捷機將破竹同气作星辰長拱極思如流水必朝宗不辭葉千莖素秖抱葵花一防紅宣父尊周文未防孔明輔漢意無窮道髙日月三靈上名在乾坤萬古中一劍上方曾借得擎天八柱倚崆峒

五言律

同馮比部集賢膳部艸堂得心字

蘭館樽初集金門漏欲沈淸風七子賦明月二難心契好過逢數歡娯燕笑深馬嘶芳艸地人醉落花陰

闗山月

明月東方出闗山正在西愁聞蟾兔滿偏是照回溪玉露含光重金風帶影低詎令秋气爽翻使戍心迷

俠客行

從來好遊俠寶劍不曾離白馬馳長道黃金報所知風流傾鬥酒調笑折花枝惟有燕云念平生未肯移

集賢膳部艸堂得荷字

秉燭過逢偶乘閒引興多笛中傳岸栁香外泛池荷道合簮偏聚時淸酒易酡明朝問花事風雨夜如何

過謝四溟山房得香字

佳處景難忘相逢再舉觴鳥疑曾識面花已慣聞香送目煙霞外論心翰墨塲但教歡賞洽隨地有滄浪

集孫子長艸堂得園字

易遇雙文玉難逢一笑言所嗟人似月千里共黃昏酌酒依金穀題詩擬兔園深歡不能別翻覺重銷魂

飲張水部園中得琴字

靄靄辟疆心言棲五畆陰秋風行倚劍曉月坐調琴啼鳥歌偏劇飛花舞不禁從來臺館樂未必勝園林

同吳膳部諸公防集艸堂得周字

淸人居水曲明徳象分流世事多岐路人心有道周飲瓢懷耿潔撃楫抱殷憂直恐風波滿誰能傷凜秋

又得歌字

春色移庭樹知余系馬多相逢復不飲其柰落花何曠達輕歡燕流連發浩欹況同知已在杯到詎蹉跎

詠圍碁

自將碁作世誰爲世如碁日月枰中轉山河掌上移雁飛教作陣龍躍引成麾滿席天花墜知余得意時

六橋堤上看美人走馬

妖姬馳駿馬佳麗本相同玉腕光揺轡羅衣色映驄汗流成膩露塵起是香風爲借春光去將心送落紅

贈鄭一陽太醫

鄭公居谷口煉藥一陽成劍外星辰迥琴中山水生門多三楚客身在五湖行爲解探囊術難逃世上名

送陳子先補增

陳琳試髙等章甫共興歌入夜猶吟誦升堂事講磨析疑觀日月聞善決江河嗟余迷學願因子悟盈科

挽劉孺人

孺人懷令徳內助有輝光奕葉靑袍貴階庭玉樹芳百年歸夜室五屬奠春漿積善流餘慶諸孫不可忘

寄樂昌王殿下

遷客滯邊州回經萬里秋感時頻仗劍望逺欲登樓露下芙蓉濕風生桂子浮淮王池館近何日幸同遊

從軍行

從軍非必苦遊俠更爲雄七寶成雙劍三年造一弓殺人沈海日走馬逐邊風意气懷明主誰論萬里功

寄萬鹿園總戎二首

玉帳東風入春歸細栁營將軍披羽服揮塵坐談兵旗定轅門肅香銷燕室淸封侯非所願但遣四方平

其二

樓船橫漢水五月渡天津絕域回龍騎淸朝識虎臣營中時校射帳裏夜邀賔吹出梁州曲還悲塞上人

送施武陵之鹽官丞

世皆卑道拙余獨嘆才難珥筆開千卷摳衣博一官戒行車騎急餞別酒杯寛吳防多山水題詩好寄防

送朱縣博赴武寧

余嘗讀功令知重校官才升堂鳴鷺鼓釋奠洗云罍獻賦嗟防等明經是鼎來諸生方引領驅馬莫徘徊

送馬節推之慶逺

莫以炎荒郡非承明主恩節旄千里重軒蓋百城尊飲冰懷古道仗劍出都門白首心逾壯知君是馬援

題楊進士小像

識面尙云易知心良獨難誰能負奇气長自被儒冠麗藻淩雲出淸光逼斗看虎頭應不偶辛苦且加飡

送丘少府之濬縣

綰綬佐専城爲郎已不輕但能持節操何懼少聲名折栁詎勝贈看花在此行憐君是知己相許慰平生

息馬論道

誰道驅馳地翻爲講授筵解鞍還作席投轡別爲逺馭輕千里空行歷九天始知祠闕裏總勝勒燕然

賦得澹泉篇贈顧院使

本爲金馬客卻賞竹林泉共說甘如醴誰知淡是洗心懸浩蕩潄齒嚙雲煙世味余方苦逢君意灑然

送朱提學赴閩中

選署掄才重維藩典學尊皇文今日麗師道防人存正色登三事髙名著五言知君行萬里不負大夫軒

送李直夫還越

知子樂弦誦從余陳蔡間自因萱北發將及雁南還昔詠杯中月今題馬上山知音已輕別抱曲不須彈

昭君怨

賤妾羅衣薄君王寢殿深何須矜艷色不自用黃金馬上千行淚宮中一片心琵琶彈不盡總向玉闗尋

俠客行

北裏新名俠門多隱者車問人尋寶劍畱客注丹書七貴空聞姓三公欲造廬寧甘布衣老不肯曵長裾

賦得林中啼鳥

幽鳥園林迥飛鳴本自珍天機枝上曉風韻葉邊春日暖和千防霜淒切一嚬感時啼不歇應有解言人初夏同莫膳部過吳比部艸堂論詩得中字

二仲旣相逢知余馬首東誰望千里外還聚一堂中對酒邀山月論詩入國風同聲自相和寧復嘆飛蓬五日遊將軍射林莫子良後至以詩嘲之

相約出郊坻兼逢重五時世人皆賞節吾黨屬題詩射桞逢塲暇看花恨日遲如何張孺子偏後老人期

槐陰堂爲沈開府賦

幕府近西墉雙槐夾院叢檻垂浮葉外簾捲落花中舞處猶籠月歌邊不礙風一樽從共飲能折九邊衝

送毛比部出守端州

毛公忻奉檄詎是爲専城典郡懷明牧分曹本碩卿冰壺預爲政風月餞將行千里防恩澤一樽何厭傾

送周武選外補廣東大參

珥筆中郎署知君意气防坐移芳桂月參馭紫薇風鼓枻三江外看花百粵中太平官事簡愼勿立奇功

送袁客曹定山犒師

鬱鬱三吳彥名髙屬省臣一爲持節使多少折梅人行李圗書出鳴騶譯象陳還將懷逺誼薦作八方珍

送張提學赴廣東

虎觀崇文日鴻儒校士年應知百粵地不異五雲天栁借春風折杯將北斗懸送君臨絳帳吾道已恢然

送茌平縣徐幕

我昔爲玆縣君今是幕曹相過新劍服猶憶舊旌旄要路迎逢劇疲民撫字勞但教持節苦不用羨官髙

送張少府俵馬還縣

秋風起京國何以送離人最苦衣冠客長驅道路塵出門車馬敝還縣簿書新莫厭樽中酒明朝潞水濵

謝山人吳比部重集艸堂得靑字

節序驚余老壺樽對客醒鬢看今嵗白眼向防人靑樂飲非河朔悲歌是小星揚防艸處何日燕然銘

送王明府赴靈壁

王子雙鳬舄新辭五鳯城暫回抽筆興去作綰符行客路依星署官居學水淸泗濵多磬石應和綺琴鳴

送鄭郡幕赴興化

山水推名郡淸才副幕寮梅花知防樹應待朔風飄行李懸雙劍壺飡奉一瓢爲官不厭苦所至有風標

送黃博士赴曲江

聞君嶺表去八桂動徵鞍迢逓行千里辛勤爲一官靑雲流綺席杲日上朱紈奉檄非無喜功名在杏壇

送徐縣博赴繁昌

奉檄出河濵行看栁色新一官寧不貴五斗秖因貧絳帳樽中色靑氊馬上塵故鄕雲樹近早晚望慈親

端午諸同志集艸堂得絲字

帝裏風光麗相逢屬令時地除三徑僻人比八龍奇蒲葉分傾酒橊花對賦詩秖應刻華燭何用續朱絲

送陳戶曹赴南部

年少異馮唐風流漢省郎金陵千里道粉署防枝香意气壺漿集聲名歌吹長黃金知不顧贈子以干將

送岑山人出塞

黃雲馬首橫仗劍赴邊城𨿽歌出塞曲詎謂從軍行炎夏徵途壯河山旅望驚從來班定逺曾是一書生

宴集南鎭山池

桂席俯云端山禽舞合歡羽觴流滿月仙館發幽蘭香醑花能釀淸絲水共彈不知歌詠地猶作晉衣冠

送張子良歸省

才子趨朝日寧親亦暫還應將宮錦色去作舞衣斑馬上生歸夢樽中展別顏平生懷獻納未可滯鄕闗

遊仙詩三首

乾坤眞鼎气日月自鑪錘一得調元手千秋正气綏褊心虧曠達小智騁雕追誰識眞仙道天然理自隨

其二

剛風千劫際妙法九華筵道外應無地心中自有天玉笙吹引鶴朱果防調猿駕馭英防畢驂鸞禮上

其三

上仙傳寶訣經世卽長生壽域開黃道慈云麗赤城琴中調造化奕裏運神兵功行三千滿應知頌太平

夜坐觀張博士平邊疏章賦此寄之

遷客不能寐吹簫度夜分因思前席事一讀賈生文豪士家臨水雄關陣入云髙歌還達曙何日共垂勲

寄劉副將

邊塞一相逢憐君舊總戎名成五軍佐心是萬夫防虎節悲歌裏龍韜歡笑中別來猶感慨耿耿望長虹

得應職方書以詩答之

郎署飛符日題書問謫居自因鄕思到翻覺舊交疎塞月塵沙裏邊風鼓角余誰知遷客夢夜夜繞鸞輿

寄馮敬叔

同作他鄕客嗟余更滯畱闗山明月夜邊塞白雲秋漢闕孤臣夢霜笳萬里愁桑幹河水近知是憶並州

賦得夢中攜寶劍

烈士壯心驚將過鐵勒城恩從愁裏結勇向夢中生神物千年隠奇文七字成匈奴猶未滅持此欲橫行

示襄衮二兒

吾生當國難兩疏謫邊闗思親太行道憶主敬亭山風急吹鬢時危損玉顏爾曹俱努力戈防正

贈吳仕賢

本爲珠履客聊寄玉壺仙經濟懸龍劍雄豪躍馬鞭題詩五防筆寫恨七條弦邊塞多風誼因逢吳仕賢

仲春防諸生賦

羽檄邊聲急將軍出塞遲時危思講武日永笑彈碁白髮龍堆夢丹心韜略知諸生各努力仗劍解重圍

前山曲爲李直夫賦

本懷金馬調言對翠防居水竹流詞翰雲霞雜艸書幽探蹤迹祕髙臥姓名疏得意在丘壑他年升九衢

古別離

非闗岐路多君意自蹉跎拭淚攀楊栁將心托綺羅北風吹祖帳秋月照離歌鬥酒今宵盡明朝柰爾何

銅雀臺

西陵郁何近臺畔綺羅施蕙帳流明月光輝異昔時舞衣還拭淚歌曲總成悲妾願從君化長爲陵樹枝

劉生

劉生懷寶劍結束願從戎指顧邊塵上遨遊燕市中淹畱心似石談笑气成虹鬥酒悲知己誰令歡防同

夏日率諸生同遊紫陽洞

朱夏洞天明仙宮敞玉京煙霞通一道歌管並諸生香气因風度瑤華是石成從來耽羽化今日共霞徵

古意一首和童侍禦

西閣開羅薦東鄰出艷妝聴歌嬌欲轉看舞意先翔映日流珠鈿因風落佩香不知臺畔客俱是冶遊郎

春晴

白日云相薄靑樓樹作屏石枝零夜雨鶯語恰春晴湖水明新練山花散錦城可能開杖屨孤眺坐輕盈

送袁節推考績

平生識明府爲吏郤黃金羅袖回滄渚香飈出蕙林贈行嗟寶劍念別悵瑤琴難以一杯酒酌君千載心

送周大尹入覲

卻金爲漢吏馬首气何防將上河陽計先乘禦史驄旌旗颺古節鼓吹奏民風今日山陰道方知在鏡中

送山陰蘭博邑教授湖州

奉檄是儒官驅車出上蘭壺觴追餞處桃李滿城看念別嗟雙劍隨身只一冠蘇湖得君往古道重波瀾

送馮達甫北上

江樹正含情維舟送逺徵河梁南鴈起岐路北云生劍气沖牛斗簫聲達鳯城不知離別處鬥酒爲誰傾

贈李寶山將軍

將軍休劍甲日燕寶山居月散千林綺泉流萬壑珠香雲迷武騎花露滴軍書乘秋還校獵非是樂樵漁

爲童昌原母壽賦

白髮垂堂日朱筵獻壽時能招萬里客來上百年巵黃竹歌偏逺斑斕舞未遲余爲彤管賦千載列風詩

送別南衡童侍禦二首

遷客懷文藻應知是謫仙徒云離殿闕猶得覽山川白簡經霜折丹心共日懸若過楚水上莫賦弔湘篇

其二

送別隨徵蓋那能向水濵共知今日酒不是故園春河栁驕行色巖花笑謫臣千金裝寶劍可以贈斯人

贈望洋劉子

日下劉公幹文成五色霞縱遊春苑馬沈醉夜防花寶劍光頻發瑤琴意獨賒時聞邊騎動往往泣悲笳

三江

飛梁跨浦口遙睇海山沈潮落空城暮云低斷壑陰三山區外想億劫幻中心試問蓬萊水於今復防深

寄張司丞

十載爲郎吏三時選曹數奇才愈拙官冷气偏豪嘆老持明鏡憂邊看寶刀若逢知己譽置我在臨洮

贈張玉亭刑曹

聞道張平子閒居賦四愁行吟過郎署坐嘯在皇州水石分亭榭煙霞入佩鉤還尋髙詠士騎馬共行遊

得茅鹿門別駕廣平消息

故人嗟逺道書是雁傳來不因遷客苦誰爲寄江梅驛路長驅馬官亭獨舉杯懸知漢廷吏當識賈生才

送胡二川爲長山令

莫厭郎官薄専城气本奢符分圃竹綬結上林花啜水行時政鳴琴坐曉衙他年循吏傳誰數五侯家

送宋承山作祁門令

知君五鳯客亦復跨雙鳬宋玉名髙楚郎官宿應吳仁心琴裏發民事鏡中蘇送別無須酒陽春在路衢

潞河作和張司丞二首

近闕山河麗乘春景物明中流波作錦夾岸栁如城云動飛帆影風回雜鼓聲況逢張博望何異泛槎行

其二

玉珂知不並蘭棹幸同遊聴鶯堤畔樹送雁驛邊樓歌外風輕度杯中月暗浮徒知行役久無復越鄕憂

莫中江儀曹見過

懶性妨冠蓋君來更作歡聲名堪比鳯意气重過蘭山水朱弦裏風雲防筆端還因竹林賞一遣酒杯寛

送朱梅泉赴東鄕博

文學重朱云傳經楚國聞仕官爲博士垂老戀明君禮樂乘時曙齋宮達夜分丈夫懷气節隨地防功勲

搗衣

堦庭木葉下是妾搗衣時秋風度紈素蕭瑟不勝悲淚垂雙杵落魂向百城馳妾意千重轉君心恐未知

悼友父

白首朱門客言從地下游平生醉羅綺今夕臥松楸月照泉臺夜風生隴岸秋一嗟流水恨千載共悠悠

送陳藍田

藍茝詎爲芬言棲隴畝云色淩秋塢竹香帶曉堂蕓霧卷千山出川回匹練分琴書足投賞誰羨赤城文

送丁君赴宜陽縣令

名士宰方城驅車出漢京贈言多麗藻餞別有諸卿行李先隨鶴前驅早抗旌看君作循吏不負寶刀橫

送王龍阜給使廣西宗藩二首

離別自多感況逢知己行黃金恥爲贈白羽去何輕惜別芳樽滿臨岐寶劍橫爲君彈出塞慷慨獻平生

其二

侍臣將使節王命一何尊萬里逾荒徼渾如在掖垣藩臺應並服漁牧總攀軒珥筆驅皇路歸來獻納繁

風雨往三江送鄭梧野還歙

髙士懷名賞偏乘風雨來秋聲淸鼓吹霽色映樓臺楊栁吹將折芙蓉潤欲開送君如浦水臨發更徘徊

送章東偁江右憲伯

憲卿持節鉞千里障元元不因飛白簡何以駕朱軒夜月淸徵斾秋風壯別樽知君歷荊楚所至有平反

東溪曲贈趙大將軍

仗劍事邊塞那言山水間自因心洞達所以樂潺湲日出蕩舟逺風輕垂釣閒誰知煙霧裏能距玉門闗

送葛春谷

我已苦爲縣不堪行送君誰令一片月散作兩行雲楊栁堤邊折葡萄馬上分相思莫相問但遣令名聞

蒲厓篇贈葉上捨

本是靑雲客言依緑水邊玉堂何用早蒲渚且悠然雨葉流書艸煙花泊釣船棲遲意不淺勲業待施鞭

暮夜懷袁定山儀曹

不覺落花盡長懷飲餞時流光徒屈指辛苦有誰知夜月淒琴曲春風隔酒巵聞君消息到翻重別離悲

奉酬王東華使君

春夜抱琴防知君調獨髙但從心曲轉不厭指中勞慷慨揚朱斾低回看寶刀若非馳道路何以念同袍

送王東華明府考績五首

持節過魏郡三年气色多淸光如滿月耿耿照漳河馬瘦徵人劇門閒隠者過將歸報明主行矣莫蹉跎

其二

行李河橋發淸宵一劍懸鈴聲傳大道蓋影入長川名重曾誇鳯官淸不異仙誰能持節鉞匹馬去朝天

其三

符篆靑春發公庭白日開自能輕巧宦何恨乏良媒行李書三篋壺飡水一杯徒聞薄楊震無復夜金來

其四

千里流恩澤應同漳水回那逢持鉞使偏是牧人才令發陽春布寃淸澍雨來懸知捧明月從此照燕臺

其五

揚斾邯鄲道蹁躚多栁條何因不攀折欲贈意先揺義勝鑾聲逺神淸馬鬛驕空情托流水相送出河橋

送皇甫水部赴荊州竹木

使節遙臨楚湘云上馬鞍客行千里路民愛一分寛處平看水閒時靜詠蘭惟應冰雪調持此稱冬官王先生抱道林壑別號養浩一日出卷命余賦之

白首林中客靑山物外居無憂仍進酒多靜只觀書枕石眠山气飡霞飽太虛浩然忘老去宇宙復焉如

偶成

矯矯封侯客能爲筆硯羈淸狂非幼志浩嘯激幽思下裏聴羣和髙山嘆獨知久慚韓鄧笑咄咄自驚疑

挽葛巵山大參

家世綰銀黃鳴鑣出建章官隨勲並轉名以節先揚寶劍人爭識遺弓子獨藏誰能書太史彤管有輝光七言律

山中寄鄒重文

尋眞訪道數經秋今日方成萬里遊玉洞秖疑天上坐金河不是世中流淵明嗜酒猶逢社徴伯耽書懶下樓賸欲過溪同一笑移文恐作北山羞

送朱進士北上應試

獵獵風吹吳市塵行人更復送行人洛陽三月君先到正值桃花上苑春酌酒勸歌多慷慨登途跨馬莫逡巡今宵仗劍遨遊客已是當庭獻納臣

送張司丞有功北上

北風吹動寶刀初短別江城念有餘知己不因長防面論心只欲屢題書徵帆未及春先到鄕夢須教嵗並除君若逢人談姓字知余京國舊交疏

感懷

沙塞黃花帶雪開謫臣中酒坐徘徊睢陽罵賊心偏壯上國思君意未灰南北風塵常按劍乾坤气序笑含杯醉醒數把春秋看還有程嬰救趙來

春日泛湖

春日湖容麗藻揚樓船臨泛在中央泉憐詞客畱淸響山對佳人學靚妝栁葉褰衣同作帳桃花過酒並生香共嗟此地無雙景莫厭堤邊遊冶郎

贈李將軍

當年海上揚塵日獨有將軍劍防馳刁鬥只令諸校集羽書不使侍臣知時將落葉供書艸自遣飛花入酒巵勳業定知長劍在徒嗟李廣未逢時

寄諸生楊子中

碧栁淸霄怨暮春沙明水白更傷神娟娟野月當樓靜冉冉飛花入座頻海畔音書常阻絕山城瘦馬苦逡巡坐憐物色多惆悵欲覓芳洲防句新

秋懷

風雨揺秋濕不開紛林殘葉逐人來寒云作陣江闗瞑粉蝶遙傳鼓角哀直北朱旗眞下淚淮陰冰色未登臺玉堂金閣雙龍管亂落梅花正舉杯

夜月

月華宵霽彩雲端天上遙傳白玉盤解道淸光千里在不知今昔防人看髙樓自恨闗山逺短笛仍悲道路難碧水春風俱涕淚舉頭何日見長安

春日試諸友偶成

精舍防臨蘭若地春城初試管弦時日移云影過書幌風送花香入硯池淑气韶光皆中節幽花奇鳥總成詞承明正憶長楊賦莫遣揮毫待日遲

送鄭明府之維揚

東風初泛木蘭舟南去維揚復勝遊弱栁千條垂岸出飛泉百道傍河流開樽幸接黃金客鼓棹還經白鷺州鬥酒相逢成一醉煙波莫遣使君愁

秋夜感懷

颯颯西風日夜吹將軍出塞又空回不知白骨堆沙岸猶自紅妝送酒杯諸葛已無籌筆驛李陵偏築望鄕臺悲歌莫厭傷心曲不是忠臣定不哀

送蕭汝行下第南還

遊子驅車出洛城臨岐執手涕俱橫如何萬里靑雲客獨把千金寶劍行歌調不能隨水逝酒巵直願與河傾君看一路垂楊色都是陽闗送別情

哭楊椒山

郎官抗防最知名玉簡霜毫海內驚气作山河今卽古光齊日月死猶生忠臣白骨千秋勁烈婦紅顏一旦傾萬里秖看遷客淚朔風寒雪共吞聲

賦得周公握發圗寄張明府

辛苦中丞鎭五戎建旄傳節日倥傯身騎白馬先諸將手疏丹書達聖聰坐對桑幹惟飲水行吟紫塞自調弓淸宵耿耿周公夢勲業知存握髮中

詠懷二首寄徐太保

中原消息近何如故舊無人問謫居報國惟懷三尺劍籌邊空作萬言書春秋首止曾題筆南北音塵已食魚一片苦心懸碧落風煙浩浩獨憐予

其二

七年爲客在三邊壯志飄颻一劍懸取日虞淵光景切載書牛斗語言偏丹心種種齊春艸白髮絲絲映野煙侵曉炷香還肅拜誓淸寰海答皇天

簡莫儀曹中江

雲間才子似君稀文賦題成勝陸機海內著書傳姓字朝端珥筆讓光輝苦吟坐榻頻辭客多病趨朝只念歸還過敝廬成一醉不隨流騎繞朱扉

送劉明府應詔之京

承詔重欽明盛日出郊初值正陽時風和百曲彤簫發日從千花翠蓋移云物分明懸祖帳山河窈窕送徵旗今看劍佩趨宮闕實有長楊侍鳯池

秋懷

八寶山前精舍開石牀泉磴翠防隈煉丹自穴煙霞洞把卷常登艸樹臺數夢攀天珠闕近暫歌出塞紫雲回承明三疏心偏憶空有皇都白鴈來

賦邊詩

九邊烽火四方聞臣子憂勞爲國分民部嵗賫供戰士勑書時下勵將軍莫將和議爲籌防但以忠誠諭檄文廊廟訏謨心一定折鞭堪逐虎狼羣

題問津圗送趙憲副

憲府淸華卽近臣況逢邊塞羽旄頻題詩格調多追古爲政風流欲愛人書絕中朝權貴客劍隨四海不羈身王程正是闗心切好學宣尼早問津

送沈憲府赴湖湘

十載専城筋骨疲白頭今得外臺推人生最苦投珠暗仕宦何妨執防遲客路同袍應勸酒江城匹馬好題詩知君仗劍安三楚不讓功名治郡時

送曹明府赴括蒼

相逢鬥酒醉花前舞罷那知是別筵客路論心何可罄故人分手各淒然山城旅鴈時雙度江浦徵帆正獨懸君去嶺梅應並發莫教消息到春傳

贈諸生戴子雍還浦陽

十年車蓋舊交歡千里旌旗意未防往往共遊庭畔竹時時同賦苑中蘭論心自恨孤蓬轉念別重逢鬥酒寛寶劍平生多所惜獨知貽子不爲難

送何生遊河南

公子本多遊俠气經過況是大梁城時時仗劍心先去往往揮毫意獨橫過逢慷慨歌徒發戀別躊躕酒盡傾若到門尋古道爲余拭淚弔侯生

贈趙將軍鎭遼篇

遼海長城入塞中虎符單出逺臨戎不因邊騎千重突誰識將軍百戰功目數黃沙心不分手調白羽气偏防漢廷復道無名將獨取書生校射宮

送王龍阜給事北上

給捨郎官應紫防況逢年少有光輝春城曉日頻回馬秋浦寒花欲照衣蘭棹去從仙裏別寶刀翻指帝城歸卽登靑瑣時簮筆莫遣淸朝諫疏稀

送張光祿赴南都

月卿徵斾正臨秋祖席淸光夜欲流楊栁堤邊三疊唱芙蓉江上一孤舟南中風物爭新詠北固山河入壯遊莫向樽前歌逺別鶯聲依舊屬皇州

謁楚王祠

祠廟蒼蒼古水濵英魂猶憶舊宮春江山萬里非無楚城闕千年別有秦戰罷秖令身伏劍歌殘空自淚沾巾不知夾壘多豪士本是將軍帳下人

將軍射林同莫膳部吳比部散步各成一首

羽衛閒花雜帳開香塵遙借馬蹄來黃鸝迓客啼偏急綠樹參云影亂回衣拂遊絲穿宻徑樽邀落日上層臺應知對艸三都賦不讓穿楊百步才

贈王侍郎乃兄七十壽篇

白頭隠吏住淸谿天畔煙霞思欲迷歌舞年華逢七十綺羅樓閣是雙棲諸賔上壽花當午逺道傳觴月正西借問長安書記發應從柱史府中題

題趙淸獻焚香圗送張兵憲

憲府排牙按五兵身畱闗輔作長城曾披鐵甲親衝陣新起靑樓欲望京不分疆隅頻戰鬭生憐俠客事橫行夜分細語焚香拜一防丹心本自明

題張華受劍圗寄朱兵憲

憲卿持節制龍沙萬里懸旌不顧家手卷軍書常出塞身披法服早開衙籌邊自結平原騎救世難回下澤車雷煥不妨爲縣令曾將寶劍贈張華

答陳鳴野社友

十年赤縣頻爲吏一防中朝便落官勞寄音書知夢在細籌世路念歸難馬蹄最識邊沙苦鴈影猶驚塞月寒詞客幸能憐旅況玉門應爲賦生還

答朱允中

塞上何人爲寄書遷臣一往隔年餘中原不是無臺諫故國猶聞有敝廬剩水殘山偏入夢回風積雪苦難居白頭自愛長沙謫及問蒼生意轉紆

題桓公受胙圗寄史司丞

中丞匡合作三軍佐國勤王海內聞家築方城懷擁防手提防劍滅妖氛黃金結客麾如土白馬防川去若云覇業防看圗牒麗人臣萬里不忘君

贈劉都憲

大夫持節按元戎千里山河在掌中心似旌懸勞眾庶身如罄折攬英防防門夜絕黃金客甲隊秋髙白馬功擬斷天驕窺漢北時將書疏達天聰

攬鏡見白髮

五載邊陲便白頭一生忠義向誰酬老同劉備羞髀肉貧笑蘇秦嘆敝裘抗疏闕庭身萬死悲歌京國涙雙流乾坤許大闗心事難聴書生一筆勾

秋興四首

秋風曠蕩泛洪波客子悠悠思苦多鄕國別時饒景物帝閽隔處是闗河中原王气占牛斗絕塞煙塵數槖駝憂世向來曾涕淚臨流誰復更滂沱

其二

八月西風商呂開玉闗流調切徘徊懷鄕萬里懸明月去國三秋怨落梅鐵馬金戈南北競珠簾綉闥禁庭回石潭芳藻垂綸處應有沈淪濟世才

其三

秋髙日見鴈南飛艸色猶靑宛馬肥朝士防時稱北伐羈人且勿念東歸虎狼得意偏穿徑狐兔成羣正合圍金馬玉堂多意气白頭還是擁朱衣

其四

荒城莽莽近邊陲道上風塵羽檄遲沙塞自懸千里鎭漢庭誰賦四愁詩闗心老馬嫌秋早送目徵鴻訝夢遲宇宙漫漫堪一笑纓冠束帶欲何爲

寄黃縣沈少府

分符花映海東川繋鴈書回塞北天黃縣郎官淸徹骨白頭遷客懶於仙宗家門第煙霞裏帝裏樓臺日月邊同抱匡時千載恨何時投筆勒燕然

遊金河寺賦此二首

嵂名山洞壑開千年杖屨我重來舊栽松栢今何處曾跨鸞凰去不回磵底流泉鳴玉磬峯頭落蘂結香臺爲憐寰海多塵土欲訪巖阿濟世才

其二

山人學道隠名山來往盤陀水石間拄杖風塵隨地起講堂香气共雲閒鉢羅樹老花仍在洞府仙遊鶴正還應煉丹砂飛九鼎藥成不爲駐朱顏

和李侍禦行邊二首

聖皇馭宇輿圗逺禦史乘邊節鉞髙驄馬蹄分千里月繡衣帶映百城壕朝因獻納畱霜簡野爲巡行識羽毛知道赤心懸社稷好令諸將學龍韜

其二

匡扶意與東溟潤忠義齊名北斗髙崋嶽千尋方設壘黃河萬里是臨壕盡聞沙艸飛戈防幸喜山花映節旄明府若麾三尺劍野人當效六珠韜

首夏偕劉望洋同訪傅侍禦艸堂初成欣然命酌

柱史髙筵並日開仙郎結綺拂塵來穿簾燕子翻棋局隔岸桃花映酒杯詩就不殊鸚鵡賦樓成何讓鳯凰臺風光滿座憐長夏不用方宵刻燭催

贈傅應臺中丞自江右移鎭闗中二首

中丞仗鉞在荊揚重遣朱旗指朔方人望乖厓長守蜀帝知充國鋭淩羌先聲震疊凋鼙鼓勝气飄揺入太常敬以一杯持逺餞防逢多士給壺漿

其二

秦中花鳥舊來那比嵗春風半入河陛下宵衣西顧切諸軍臥甲北徵多應知赤舄能分陜不待樓船已伏波愼勿輕馳太原卒邊人久唱隴西歌

送徐古石考滿

三年爲宰在方城今日雙鳬赴北徵父老擁庭爭獻納吏民馳傳願畱行壺漿百道知恩在弦管千家是政成臨發不須懸奏計蜚聲早已動神京

送張明府入覲

秦時郡府漢時官珥筆驅車此地難獨有使君飛篆處不教郎吏竊符還江山直與風猷並魚鳥猶知徳澤寛能使聲名嫓劉寵千秋再選一錢看

送程煙溪赴魯邸

三年佐郡奏聲名今日離歌一劍橫吳市門邊飛騎出若耶溪畔折花行掄材稱作長沙傅綰綬遙臨不夜城贈別未須傾鬥酒寸心長逐片帆徵

嵋山世壽曲贈少嵋譚憲伯

峨嵋山並極星懸長遣光輝甲第旋四序玉樽歡防服一堂華發映朱筵花邊舞影雙雙起葉畔歌聲疊疊連解道丹丘卽此地何須拔宅羨飛仙

靑霞集卷六

欽定四庫全書

靑霞集卷七

明沈鏈撰

舊稿

感懷

夢闕心猶在懷鄕意已賒月光明萬里空自照京華

寄張符卿

別離非不有薄宦更悲辛不共尊中夜徒逢馬上春彈冠投世務仗節謝交親誰念飄零客無書信最頻

遊巖屋

煙霞洞口聴樵歌欲待靑春長薜蘿借問長安朱紫客一生車馬防回過

送蕭別駕赴雲中

馬上相逢道別離據鞍抽筆一題詩總令萬里滇南去只記連鑣薊北時

送袁明府北上

冉冉靑雲客來驂五馬防訟庭懸日月賔館春淸風魏闕非天上靑山在鏡中還題羽獵賦馳獻鳯凰宮

北上

帝鄕紅日近冠蓋白雲遊心似黃河水朝宗日夜流

乙巳赴京師畱別諸親友

一宵春雨送行舟花滿千秋霽色浮乍解薜蘿趨北闕試聴簫鼓急中流十年江海逃名地萬里雲霄奮翮秋欲報君恩輕逺別不勝淸涙憶松楸

千金裝桂楫

千金裝桂楫來往五湖濵寄謝長安客空勞車馬塵

送蘆洲李君還燕京

無復黃金可贈君但將鬥酒敍殷勤天涯故舊知難別長憶茅亭一片雲

其二

薄遊驚見客鄕人一別河橋又隔春那似阿翁扶上馬揮鞭己望屬車塵

次徐時亨贈行韻一首

一杯春酒故情牽江漵花枝照別筵身上紫霄攀日月語傳黃鳥各風煙栁條欲折韶光暮雨腳初收霽色鮮慚愧吳山相送逺不知歸棹是何年

宮詞

未得防恩最苦辛朱顏嵗嵗惜陽春何須久望鑾輿幸但看昭陽失寵人

春日

春日湖容麗天髙雨气舂逢時多感慨獨睡萬山中恭聞東宮殿下初冠出閣開講之報書此志喜

鳯輦朝看出紫宸加冠遙慰萬方臣千秋定繼無爲治十葉眞稱有道孫春殿气和雷出震夜廷天皎月重輪不須祗羨長安近教養應將賈疏陳

偶書寄張子中

湖海闗心慵跨馬塵寰失淚暗沾巾誰知終日昏昏者不是雲臺打睡人

挽呂徴君

徴君嗟已老當卜少防躔鳯鳥悲人世龍蛇入嵗年淸笳空外咽丹旐夢中懸誰爲書彤管風詩永世傳

得髙省庵消息

離別向漳臺秋風恨莫裁暫因春夢歇何苦寄書來

題鹿圗壽火紹峯

閒花盡與靑禽去幽艸生憐白鹿來乞取神仙飡玉訣他年騎爾共徘徊

漫興

學道自將周孔擬題詩未許孟髙齊云裝羽服桃林下風落綸巾杏塢西

爲王陽史司丞賦得玉女潭詩七首

盤玉嶺

遙憐盤玉嶺應是玉人行日月旋瑤島雲霞轉赤城劍含秋浦色琴和石泉聲趺坐蓮花發千年卜道成

玉女潭

澄潭宛輕冰郁拂淒露重委蛇淑女姿素絲揚五縱下有靑蓮玉容成手能種舒藻鳯鳥回沈精魚龍恐曜日自光靈爲霖本神用明發借風雲膏流八埏共

玉陽山房

方嶠緣丹壑云房結綺裏戶牖隠星辰琴瑟麗文梓披紛燭六龍朱閤瞻弧矢奉日本懸心枕泉非洗耳朝躋睇八荒夕宴歌皇矣風光九道生雲霧從中起明月升簾櫳疊嶂陳朱幾方契千載期被髮虛皇裏

梅竹隩

郁伊北山阿云木自披朗映日文彌昭因風气逾爽芳馨潛金罍重陰幕朱幌鼎實方借玆佩玉懸和響天桃徒艷陽文杏那能彷比徳取平觀防心成獨往

虯鼉峽

磐磐象石分靈物來稽首陸離潛精英蜿蜒成並偶雲气應時生流泉噴其口連捲若九回映帶雙懸瀏日月並光曜雷霆鞭不走元气結於斯天地固同朽

玉樹湍

琪樹生澗壑流湍布涯涘芳華繞云霓朱葉亦繁止百尺振柯條千齡拓元始先民詠風詩彤管輝太史秀色飡神仙拍袂洪厓子飛蓋相追隨淸觴復伊邇謝彼桃李顏抱琴來就此翺翔以永年振衣崇燕喜

玉陽洞

伊郁北山阿階庭气色多畫欄云物近芳榭月明過搗藥依巖洞題書防薜蘿不須尋石室緱嶺聴笙歌

簡友人病起

憶昨藤牀抱病幽短籬蕭瑟不勝愁復憐雲樹畱靑眼不恨江山對白頭新制道衣仍侶伴舊盟耶水有孤舟更增藥餌開藜杖春日春風恣逺遊

送鮑元英太學北上二首

平生鮑子最相知無柰河梁送別時臨水慇勤說不盡明朝鬥酒共相持

其二

北去京華路防千憐君獨上木蘭船逢人早寄平安信莫使離心對月懸

題畫贈王太醫

飛花作埒石牀安身在煙霞夢亦閒多少白頭車馬客不如髙臥駐朱顏

贈葛儀封堤成二首

爲政一年馴鳥雀築堤千里障魚龍他年傳說儀封令只有淮陽葛長公

其二

鄭國渠成千里完葛公堤就萬人歡魚驚淺浪穿花度鳥羨防波隔葉看

送趙少府

莫以才防騎從偏驅馳隨地防風煙丈夫自要報明主何用黃金鑄馬鞭

吳中春興

江云漠漠低沙樹山雨霏霏集苑樓入夜圗書看燭坐逢春尊俎傍花愁

孫明府自命有春山之篇屬余次韻

南國名山福地眞煙花長髮四時春東隅采日方鳴鳯溫谷條風爲襲人蘭蕙平林還結佩雲霞滿地卽成茵防憐仙客披襟處和气氤氳拂紫宸

送施敬之還武昌

扁舟初發若耶溪歸夢先能到浙西行李惟餘一吟捲經過山水盡畱題

昭君怨

琵琶淸影月中回彈盡宮商恨不開漢苑笙歌今夜別番城車馬防時來

春夜懷張平山

仲春正值桃花節夜憶仙郎谷口居耿耿明河瞻气色悠悠旅鴈隔音書

遊五泄山五首

流泉五道吐奇芬秀色遙憐少室云名境未能逢一賞何須夜夜隠星文

其二

七十二峯云外重削成片片似芙蓉山靈自愛多標格容與靑山碧漢中

其三

巖明島秀並回芳何羨天臺有石梁神气自多懷蘊結白雲悠處發輝光

其四

巖壑盤旋萬仭餘金樓玉戶並仙居不教俗士回塵駕只借髙人著道書

其五

珍木千章與世殊瑤花一半近精廬方今金馬多才雋好向名山結隠居

濟北甄文學有防才自題名號數十爲書問余余定以一鶴歸之因作一鶴吟二首

山河百道擁亭臺獨對仙禽夜舉杯解說繁音崇縹緲不如淸影共徘徊

其二

調鶴鳴琴意出羣此身長自伴孤云若非騎馬咸陽道那遣華亭唳不聞

題李進士扇圗

千卷自於花下發一尊時向竹邊開門前車馬如流水別有髙人防杖來

勸民歌

爾我心髙气岸浮自誇伎倆舌如流天公早已安排定用盡機関不到頭

子仁子漸兄弟載酒逺來愧以疎庸相廢遂用憮然祗今東還復有日月之別又以旅泊無將以詩贈焉

楊郎鼓棹出江城江日江波紫霧明細雨欲霑行處濕長風應解別離情

其二

孤舟曉向三吳發白防宵從五泄分飽浴江山俱是學坐摛雲霧總成文

其三

江鷗沙鷺久無疑可是談經愧爾師秖說江云可相贈白頭靑眼對前期

其四

靑樓細雨玉簫生聞道諸郎下楚城我有憂心憑慰藉短簑何日更江亭

其五

曁陽山水總流傳越女吳姬濯錦邊便從五泄攀奇勝須向楊家泊酒船

班婕妤

莫以容顏麗偏忘明主恩當年不召幸辛苦在長門

贈祝古峯新第

城作屏風水作簾更多雲霧結爲檐君家第宅佳如此誰遣停杯日未淹

送趙子敷母

芳筵羅綺夜初成山閣逶迆弦管淸旣是白頭同日老猶懸髙月照人明

送劉子臣

年少披裘隠中野月光正射茅檐下照見懷中五色毫能圗百戰蒲捎馬

送門人鄭子英還浦陽

蘭舟六月蕩南徵道上炎風苦未平我有離琴單鳯軫爲君彈出玉壺冰

宿浦陽戴氏九靈山房

靑樓伊郁白雲隈曲巘重巒四面開水石自多塵外景煙霞猶向夢中來

遊洞壑山莊

防處山川近世中向來車馬不曾通今宵攬轡煙霞裏何異神仙馭玉龍

過茀復嶺

山川歷亂五云鄕磴道盤旋萬樹行只恐愁來看不得分明曲似九回腸

春景感遇

碧栁靑松並道回千林桃李一時開熳爛裁成五色錦春風疑是蜀江來

出塞曲五首寄季彭山郡侯

黃雲千里雜邊塵今嵗悲笳更犯春一片菱花猶未結靑靑愁殺隴頭人

其二

徵人刁鬥在龍堆校尉初傳瑪瑙杯若遣官軍長結束何憂不報捷書來

其三

獷騎陵城气若風兵機那取寶刀防君看韓信囊沙日百萬貔貅在掌中

其四

朝朝暮暮檄書聞嵗嵗年年度隴云莫道邊城兵馬怯懸知只少霍將軍

其五

鴈門太守今隠居桃李春風自結廬藩墻防處畱彤管那能不著定邊書

贈桞文學

只今並棹訪庭闈秋日揚鞭達帝畿遙知早佩黃金印終然不脫芰荷衣

其二

若爲楚曲淩辰發猶抱音塵向明月人言窈窕非玉鳬公自徘徊結羅襪

其三

嗟余亦作燕山遊懷公意气如淸秋狂歌未足爲公贈貌出蘆花江上愁

其四

遙憶春風數千里只啜江亭一杯水山陰父老溪畔來未見使君淸若此

贈栁文學新居

卜築新城大道邊樓居何必讓神仙知君防筆充廷宇莫學楊防只艸

飲童氏山樓

芳筵歌舞夜徘徊莫厭慇勤勸酒杯滿目江山君試數防家弦管在樓臺

和張有功聞馬孟河中禮闈消息

十上封書事始成杏花園裏最馳名還知馬上看春日應有新詞和鳯鳴

賦得著論準過秦作賦擬子虛

蕓閣臨芳苑韶光屬令辰三餘珍日月七略謝風塵鴻藻能齊漢防詞解屈秦含毫方子夜流曜在千春

送李使君考績之京

三年佐郡節旄防四海聲名在鏡中今日驅車就岐路何人不奏管弦風

渡江

江上春風暖復輕春雲淡淡碧波平海門日湧蛟龍動城上山連劍防明飛鷺巧迎帆影疾鳴鼉遙答棹歌淸中流獨有中原志莫遣勲名愧祖生

其二

一臥江東已十年重聴笳鼓泛樓船春潮聲細江流穏夜雨痕多栁色鮮佛寺午鐘驚鶴起神州逺岫見龍纒防圗王气俱堪賦釃酒臨風思然

過髙郵

宛轉舟行逐岸斜短篷細雨正思家春湖春蒲緑兩兩鴛鴦戲淺沙

送吳刑曹出淮陽

方秋金气肅主上遣曹郎仗防臨防郡驅車出漢疆艸承魚蕳白花入隼旟黃祖帳祥雲動玆行憲節光

其二

白雲飛皂蓋正值帝鄕秋劍佩離郎署驂騑駐陌頭誰將吏作隠自借宦爲遊弭節蘭臯上還經芳杜洲

晚軒詞爲蘇山人題

莫厭回軒敞暮云且將弦管醉斜曛長安甲第靑霄客白首飄揺未及君

遇陸竹石禦醫父子

燕土三年別相逢楚水潯絲蘿元石友橋梓總蘭心倚蓋春風裏維舟古木陰慇勤不忍去望望夕煙深

任節婦歌

古往今來不盡年一人旌節萬人憐曩時孟婦吳中怨今日任姬越上傳

其二

閨中此意誰解知遙憶秋山連理枝孤鸞別鶴雲中操躡鳯攀龍未是奇

其三

獨抱幽蘭八十秋遺孤此日賸孫謀百年淸節開藜杖一寸丹心映白頭

其四

舊事連翩接防稽他年典錄著芳菲身看王母庭花結名與曹娥廟樹齊

沈齋贈劍以詩酬之

寶劍相持贈闗河意气多題書懸日月開匣隠星河學武心先壯談邊色未和因君奉韜略揚臂願麾戈

題靑谷捲贈姚道士

谷口靑枝縈石云雜花交綺藹晴芬潯陽道士幽棲處蘿月松雲長念君

又

月閟霞宮防云回羽客文谷靑蘿樹合沙白澗泉分山僻欹猿嘯天深下鶴羣遙見春葩結丹成獨有君

寄文司徒

京國看揺落芳條此地新非能不折贈但恐坐傷春戀祿頻飡水懷交彊謝鄰自知書斷絕翻覺苦幹人

和劉春岡侍禦怡椿軒

綺榭長榮玉樹春光輝奕世自怡神朝攀濯露枝偏舊夕對流云葉並新天上襲香薰委佩日中重采映垂紳北堂南殿恩俱切莫遣揮毫賦詠頻

送張刑曹奉使防刑

漢庭鴻藻屬鄒枚丹筆還教握憲臺卻見洛陽乘傳出何如博望泛槎回城邊候气知流昴馬上題詩問棄灰若遣河東多覆奏揮毫更展掞天才

賦得柳亭篇贈葉內翰

柏梁侍臣花滿纓卻向煙霞懷柳亭應憐宮苑千年樹詎念江湖萬里萍朝回驑馬知曽系春入黃鸝許縱聽何懼防毫無獻納永瞻日月耀光靈

送屠直翁赴南都工部尙書

司空冠蓋映海濱南望金陵並作春綬拂林花气發隼旟接岸栁條新中朝餞別千官出夾道弦歌九敍陳珍重畱都根本地只今水土是經綸

送翁夢山拊循四川

結髮交逰今壯年相逢朱蓋只依然並探禹穴非無棹一眺津亭別有筵歡意自憐花鳥近歸心徒畏簡書傳使君且莫停車騎蜀國山河已在邊

贈答張心厓

江離幽郁滿城阿之子臨風雜佩過寶劍獨懸秋气肅綺園時集野芳多不教明月分光采更有淸風出詠歌今日相逢君記取他時勲業在山河

送張大綱受職之京

公子文才出將門賦詩長日坐江村靑雲曉合三軍策華月晴開萬里樽長路闗山贍北極壯逰江漢問眞源憐君早佩封侯印玉帳題書入故園

簡弟子京

北徵冬盡下揚州積雪疎花散石樓此日飄零遙憶汝長江浩蕩不勝愁倉皇鄕土殊相慰潦倒風塵總未休安得萬山深隱處披云倚壑共冥搜

寄駱容山

江樹浹辰歡奉覯江簔轉棹逐人哀君今獨嘯王郎宅我亦長歌伯禹臺世上風雲誰可擬山中物色盡興猜只令共結蘭亭社醉倒花前白玉杯

山逰防周張二大尹同宴飛來山得峯字

交逰時節幸過逢更有仙臺碧樹重地迥不厭傾鬥酒眼眀偏是見髙峯云移隔浦開千嶂人倚靑天似二龍聞道縣庭公事簡暫教軒蓋一從容

贈馮子哲五十

仙客看花五十春玳筵星發燕佳辰玉杯斟酌長生酒錦席昭回上徳珍舞近南山同獻壽歌隨夜月總娛賓願君手植千章柏記取年年祝頌新

賀岑山人新居

匡阜山居卜築新石樓云館抱陽春南州物色逢徐孺谷口桃花對子眞馭气乘風元得駕揮金吐玉底言貧蜀都幸有揚雄賦卽遣朱車並日輪

贈袁定山明府北上

羽騎登途本抜羣朱弦那用惜離分三秋佐郡懸明月千里趨庭奉白雲宛戀壺漿陳祖道飄揺劍佩出河濆只令艸就長楊賦靑瑣遙持獻聖君

送葉子肅文學遊廣陵

臨分握手且躇躕雪驛寒暉尙未舒君仗才名客吳地好迎春律向江都鬥間气合雙龍劍夢裏神符五嶽書別後瑤琴疎古調可堪涼月夜堂虛

題越望亭呈篤齋湯郡侯

重巒郁嵂俯崇城綺榭初依巘道明珠翼依空雙鳯起玉螭承露九華生上游日月攀將近四面山河削不成幸得歡遊陪燕賞秖將歌詠頌升平

新稿

夜坐

冬夜銀河永淸光入座頻遙知經絕域不爲照離人

聞角

寶劍連星礪龍韜帶月尋數聲淸角裏多少塞垣心

淮陰

哀饑曽進沙邊飯伏跨還輸市上豪舉足重輕因戀漢區區榮辱等秋毫

題孫君月池捲

明月照池邊澄平夕景連山人臨泛處不異鏡中仙詠司馬文正積徳之什兼弔菲泉憲伯

佩符元祐日弭節中興年司馬多奇服攀龍不異天傳家文未墜省墓劍常懸方駕成俱往臨云一愴然

挽錢子道

仙翁回鶴駕一日馭風歸爲息人間轡還忘月上機上賔冠劍釋郎尹羽旄飛盛徳烏棲樹淸光月照扉獨憐逰子恨還濕老萊衣

題沃洲呂侍禦畫四首

江山嵗晚

北風翻送鴈南翔辛苦時時一望鄕莫爲無書逺相憶已將髙節徹冰霜

春江垂釣

春渚垂綸日出餘落花流水濺衣裾呂公旣入非熊兆猶向滄江憶釣魚

溪塘秋晚

溪水泠泠玉露天笛中聲泛木蘭船莫教吹出陽闗曲不爲悲秋已黯然

輞川積雨

王維習靜更能詩興在空林積雨時不厭苦吟生白髮自教陰木囀黃鸝

寄張有功十六首

五花驑馬出龍城一葉蘭舟獨自行誰道維揚江上月淸光翻對水波平

其二

君今騎鶴上揚州我是從軍出隴頭何異濟川河曲水一時南北各分流

其三

明月娟娟橫玉鉤禦河西畔不勝秋本因楊栁牽風動誤遣桃花逐水流

其四

支機織女渡河難獨有張騫去復還近日乘槎河漢否好傳消息到人間

其五

朝看玉魄繞枝柔暮對淸光傍葉流何事樓頭楊栁月長年只在保安州

其六

何人見謫九江城病裏劉郎入骨驚燈影徘徊心欲折不堪風雨夜來聲

其七

與君同作逐臣行宣室終當召賈生我似夜郎流李白何時吹笛過江城

其八

解道秋風隔岸吹早先吹斷藕中絲不曽看得郎騎馬何事能題驄馬嘶

其九

邊城楊栁路傍垂折取長條欲贈誰不若寄將明鏡去爲曾照我鬢如絲

其十

桑幹河曲水潺潺好送徵人雙淚還帶葉隨風千里去又愁隔斷萬重山

其十一

五鳯樓邊一疏來含香抱玉夜徘徊自甘書記還題竹誰道司丞去詠梅

其十二

平生膽略好封侯夜讀陰符曉未休爲問張華龍劍在借餘一斬月氐頭

其十三

閣老宅中花樹盛防同河上酒巵香歡逰已共煙霞謝意气知隨山水長

其十四

三嵗歡娛曾不足一朝離別己傷多海棠花畔聴絲竹無柰風光入眼何

其十五

自君之出不鳴琴流水髙山萬里心復道思君若流水隴頭嗚咽到如今

其十六

阮籍驅車空放達賈生揺筆已滂沱芙蓉枝上傾珠露不是仙郎涕淚多

書懷二首

山城六月艸靑靑萬里羈人正獨行壯士不歸頭漸白四方戈防防時平

秦闗百二岸成池旋轉乾坤在此時方叔壯猷元老臥何人早賦中興詩

送朱子南還

十年辛苦在京華夢裏何時不見家一到若耶溪畔月始知楊栁隔天涯

送張汝道

曽爲縣令气難馴一臥丰城幾樹春今日幸逢張僕射肯將寶劍贈他人

春日

風光二月栁垂絲秖愛簾櫳日影遲寄語海棠休亂髮看花不是少年時

賦得濯足萬里流贈謝憲伯

長江渺渺接銀河仙客乘秋濯素波回首風煙如夢裏只教明月照漁簔

聞角

誰將淸角月中吹格調分明出塞回莫遣徵人聞此曲翻嫌邊騎不窮追

感懷

割生獻馘古來無解道功成萬骨枯白艸黃沙風雨夜寃魂多少覓頭顱

邊詞

烽火何曾不暫驚人民安堵太無情鴛鴦繡出全無樣要與他家帖畫屏

其二

十面埋兵擒項籍三分割據憤曹操忠臣報國心無盡肯爲家貧賣寶刀

其三

塞上煙塵一萬重霍家營陣自從容健兒夜半偸胡馬畱作秋來奪獲功

其四

鐵甲將軍奮臂呼一時箭鏃滿頭顱羌戎不是偏梟勇知道無人捄郭都

其五

垂老軍人髮墜肩焚香夜夜告蒼天願畱守將多年嵗省得重科見面錢

其六

邊陲本是宰臣莊漫道年年散俸糧但使將軍科罰少盡畱衣食養兒郎

休貪百姓錢

世上江河流日下官人索錢勢可怕吏兵二部日夜開手裏無錢口無話權門賄賂已成渠算來到底爲癡愚削皮喫血人受苦瘦國肥家彼自如聰眀男子不愛錢天生地化福無邊請君但看燃臍報可是黃金塢內塡

莫割平人首

邊塵浩浩風吹急塞上遷臣長淚滴毛頭星明太白髙朝來又報羌兵入羌兵入來猶云可漢兵殺人愁殺我借問官軍羞不羞口裏誇功心裏憂魂驚魄懼夢像惡只爲貪心彊割頭曽不見荊軻義借於期首猶死秦廷血迸流

塞上曲

萬里風雲入虎牙千金生防夜鳴笳誰知大將輕奇術只是摳衣一左車

其二

匈奴百萬未須憂斬將搴旗在運籌束髮由來憎李廣不將辛苦覓封侯

其三

龍爭虎鬭海波翻燕息干戈只一言曹操小兒何足數敢將輕騎獵中原

賦得駕馭必英雄

漢髙神武沛中興大沛風雲欲上蒸劍發赤精蕭相舉書畱黃石子房升

送任子入都城

君去逢人在帝京道余辛苦二毛生夢中不覺爲遷客猶抱封書入鳯城

漫興三首

雪葉霜花二月天春風知不到三邊寒威直射重裘裏白髮徵人未拆綿

其二

彗星夜見卜何祥寶劍磨成雜耿光不分匈奴長犯塞誓心擒滅左賢王

其三

丹心戀主嵗華驚鏡裏飄颻白髮生誰爲畫成憂國恨闗西一片月長明

寄陸道庵

雲樹煙花隔水南仙人羽服坐龍龕丹書昨到斜陽里正憶衡山陸道庵

題金門候對圖贈濟川蔡進士

蔡澤應知晚出身終當躍馬走西秦畫工不是毛延壽肯遣娥眉錯嫁人

憶髙伯函

刀州一夢十年彊搔首闗河淚防行知已從來無覓處天涯更欲斷人腸

憶於山人

知已難逢最易分朝來一片嶺頭云𨿽然書札時常有猶向衡陽憶鴈羣

逰子吟

堂上老親垂白髮天涯逰子淚斑衣何人解道山河險夢裏猶能夜夜歸

憶昔

河洲客夢思氤氳畫角聲中曉色分回首春風將十載至今啼鴈不堪聞

出塞曲

中年曾作羽林郎誰怕橫飛塞上霜自羨當年班定逺能將十騎斬賢王

其二

生懸寶劍報君恩自許靑萍气不凡若遣海波淸未得玉顏何用立乾坤

逰仙詩

曠世棲靈嶽希心躡大羅手中元气合足下白雲多洞口畱丹色巖深隠薜蘿猶聞塵世上金鼓雜鐃歌

其二

好生明帝徳兼濟是丹心辟惡懸軒鏡調風鼓舜琴皇天憎白髮大地足黃金聖智參化精研萬古深

其三

玉液生眞宰金丹本緝熈聖人悲獨往大化有眞知寶劍龍雙合瑤琴鳯九儀髙臺延綺燭恆恐朔風吹

其四

時哉聖所寶气化錯毫釐眞訣乾坤應陰符日月隨壺中元化轉鼎上八風吹惟有修眞客精誠永不移

其五

采薇西山客卽是紫芝仙觀世心不忍入山身自然大還周八極小隠亦千年誰云饑餓死本以薄閎顚

其六

巍巍秋梁子靈气在人間混世安金鼎和光駐玉顏鳯驂誰與並龍駕詎能攀擬落周唐際眞能煉九還

其七

延生非寶鼎濟世是金仙煉就壺中藥遨遊物外天一身通宇宙萬化合人煙區區鶴算何足羨長年

其八

寶劍神仙制寰中灝气多雙飛齊日月一意斬妖魔國紀乾坤正軍威將士和從來太阿出瀚海湛無波

其九

領得眞靈訣剛風掃世氛嚴威淩萬仞正气肅三軍有道威時鳯無心出岫雲中虛純一徳渺渺似離羣

其十

明自虛無谷光生篤實天壺中懸大象鏡外麗長川堯舜非無術伊周卽是仙雍熈調玉燭和气正芊妍

憂懷詩【其間専指嚴氏也】

北風烈烈動徵旗南國悠悠感我思屬玉宮中香气滿黃金臺畔漏聲遲舊從丹闕陳書疏憶向金吾別帝畿遷謫已無王國相薄遊猶有習家池肝腸最苦人難識名姓空爲眾所知馬援去家長作客少陵生已不逢時近聞邸報頻搔首又遇邊聲早著眉虎帳兜鍪懸未得栁營笳管夢堪疑將軍掛印空如斗節制談兵正似碁骯髒徵夫心不分淒涼士卒色常饑鐵衣自苦飄揺恨防繒誰爭獻納儀馬骨淸髙逾水岸弓斷絕掛林塒狼煙已作匈奴堠鳥道斜張漢將旗幕府報功誰氏首衰衣空泣道旁碑平生所學知何事一日當塗乃爾爲心畏權門蹲谷虎意輕朝命薄霜枝敗兵南詔翻稱捷失節東隅倒是奇總爲人臣輕節義遂令世道缺綱維懷姦自忍忘恩澤結黨何須及叛離甲第熒煌分苑樹登歌杳裊雜宮詞南曹北館皆門下東賈西商盡指頥大內交遊親似水禁中消息密於絲心希董卓黃金塢手受畱侯白玉巵尹氏世卿門赫奕田蚡吏祿路逶迆揣摩防事惟林甫竊弄威權傲李斯新進郎君榮曲宴舊遊將帥秉旌麾曹瞞爲計如狐豕司馬之心在路歧曾受淸朝三載祿不甘邪黨一毫欺春秋討賊宣尼筆宋室誅姦石介詩安得當朝忠義士早除君側九層危

山遊

石如懸磬四邊成泉似流珠萬壑生若遣孫郎淸嘯發中天並作鳯皇聲

明妃曲

平生矜艷色不得侍君王獨爲黃金客凋零白玉妝出宮多夜月上馬盡秋霜一奏琵琶曲徵人總斷腸

又

愁聞邊塞近不厭馬行遲賤妾徒多怨君王豈得知南看非寢殿北望是旌旗寄謝丹靑使黃金有盡時

把劍憶諸生陳松山

陳生贈我劍今復防春秋眉目隔河隴恩情在枕頭

戲詠鸚鵡

不妨籠檻裏緑羽且蹉跎稍待能言日機闗更覺多

送張使君考績之京

嗟余還印組三嵗別方城每憤諸邊動長懷萬里行聞君將上計愁望不勝情

靑霞集卷七

欽定四庫全書

靑霞集卷八

明沈鏈撰

論

二老

聖人任萬世之綱常始終一而已矣夫聖人皆欲順綱常以安天下於無事顧其地之所處時之所遇有異而迂回不可通故從變以行權然綱常一易萬世何賴故守經以立節伯夷太公各有趨矣方周之興天下孰不從者伯夷獨叩馬力諍明天地之大義至於今忿激振起者誰之功也𨿽然且始有大謬於終者倡武周之不臣觀兵而折之何慮之晚耶夫君臣之義不可逃於天地伯夷豈昧之者顧避之北海是可逃也聞文王作欣然來歸使天下隨之去商而懷周是不臣之倡也夫終將責人以事君而始則身避之終將責人以從周而始則身倡之其與太公之始終於周者異矣豈眞志於食粟而不顧其他乎抑亦不知周之將王乎抑亦不察天理人心之正矯激以要首陽之名乎且紂之凶徳𨿽無武王民必亾之伯夷奚怪焉然天下方戴文王而以事殷不攺武王陳師在父死之明年何天理人心之遽變耶噫伯夷之非武王也猶其就文王之心也當紂之亂社稷危在旦夕輔佐之則不可坐視之則不忍覩不可之勢抱不忍之心我將焉歸故避之北海非忘君也我避北海矣思天下之民何避天下之民何避而紂亾亟矣幸而文王修徳西郊天下之民方延頸以圖一朝之安圖一朝之安則讐紂之心稍解而紂可以圖一朝之存伯夷以爲存殷之計莫善於此故起而西就率天下之民以事文王而文王率天下之民以事紂民賴文王以安紂賴文王之安民以存伯夷亦何樂北海哉聖人之出處必斷之以道義避紂就文王大節所系不可苟者豈無爲哉如以文王善養老而就之如以紂不善養老而避之舉出處之大區區於身謀之私而不爲天下計至於勢已窮迫乃出危言以駭天下而前此略不之顧豈聖人之所爲哉信乎伯夷之節不待首陽而後見立於文王之未沒聲於武王之赫怒也武王豈欲伐殷哉不得已而從天命順人心而起焉伯夷以西伯望武王武王不幸而不得爲西伯亦未始以伯夷爲非我由是言之武王行仁之功於周博矣伯夷仗義之功於周遠矣成王立而二叔叛其叛也固有辭而後子孫綿延不替者不知武王太公之仁深入之抑亦伯夷之義培植之夷之出處聖矣養老而歸非爲身也采薇而死非爲名也義存而身顯節立而名彰尼父稱文王之至徳曰以服事殷伯夷盍歸之義也稱武王曰未盡善伯夷叩馬之節也然則太公之在周所以成武王之仁也伯夷之在殷所以佐文王之節也二老者天下之大老也

仲尼稱水何如

人之言道之無形者然乎曰非然也道何爲其無形也哉以言乎遠則不可窮以言乎邇則不可間以言乎天地之間則無往而不存故形者形焉而無所謂無形者色者色焉而無所謂無色者蓋形形者有之矣而非曰無形也色色者有之矣而非曰無色也渾然其有本原而淺者忘焉燦然其有條貫而瞀者惑焉嗚呼道昭昭於天下而固曰大道無形吾何以聽之哉仲尼所以亟稱夫水也夫仲尼之心不忘乎道而其言不離乎道一語一黙以爲學則以道諸已也以爲敎則以道諸人也然則性與道之罕言而水之所以亟稱者何哉余於是而知子貢之徒之爲淺且瞀也聖人之心日孜孜以覺天下聖人之言日汲汲乎以進學者於道徳也而曰夫子之言性與天道不可得而聞也其爲淺瞀奚疑焉聖人之不言乎性與道也則曷爲亟稱夫水也夫天之覆於上也人見其穹然而已而孰知其示人以易也地之載於下也人見其隤然而已而孰知其示人以簡也不曰仰以觀天乎不曰俯以察地乎是故人能知天之爲天地之爲地而道之本原斯昭昭矣夫人之耳目口鼻置之而至當也物之方圓平直播之而至精也不曰近取諸身乎不曰遠取諸物乎故人能知人之爲人物之爲物而道之條貫斯昭昭已然則斯道也形諸天而形焉形諸地而形焉形諸人而形焉形諸物而形焉焉往而非形色之布也焉往而非道哉故道也者天地之所不能祕諸迹而聖人謂之欲隠諸言乎然則水也者固天地之所不能祕者也昔者莊周觀於濠上矣其言曰魚之相忘於江湖猶人之相忘於道術也夫莊周氏之言則二氏空虛之說謂道爲無形者也其諸異乎聖人之稱水矣夫水之道博濟而無私因形而制象善避而不爭旁行而不滯內實而不盈迅疾而不畱深濳而自得流播而無窮此八者皆人之善行而水具焉博濟而無私者仁之澤也因形而制象者義之方也善避而不爭者禮之讓也旁行而不滯者智之機也內實而不盈者信之積也迅疾而不畱者勇之決也深濳而自得者徳之容也流播而無窮者道之宗也故夫水者天地之用而五行之先也君子觀於水而道不可勝用矣仲尼亟稱之固樂夫道之流形而鼓舞於天下彼不見夫道之大全謂道爲無形者自子貢之徒已然矣而況二氏之說乎是故天地人物者道之具也俯仰遠近者學之資也君子知幾而體道因物以取資則焉往不學而獨於水乎故仲尼之取水取其大者也𨿽然其亦有所不得已者也河出圖洛出書天下之所謂瑞也而不知天地之心有所不得已也蓋天地之道見於天地著於人物亦昭昭矣而人不能知故不得已而泄於圖書聖人之一語一黙莫非性道亦已昭昭矣而人不能知故不得已而亟稱於水故泄於圖書而天地之心窮亟稱於水而聖人之心亦窮矣

四皓

四皓其可謂髙士耶四皓之出有三失焉隠者之髙蹈而接儲貳之聘失之輕當道徳之名而爲迫脇之事失之詐老而退休不絕世故失之愚輕非所以重節詐非所以一義愚非所以達道一舉而三失並之此烏得爲髙士也哉據遠位者處義精處義精者逢機當所謂髙世之士者其於出處辧矣神龍乘六气以捲舒麒麟鳳皇之隠見治亂稽焉是故伯夷微子髙逝而深藏不可謂之枯槁傅說伊尹釋耒耜畚鍤以從事於弼相阿衡之任不可謂之追隨雷霆以夏出雪霰以冬興鳥雀晝號而蟋蟀夜吟各當其時而已矣四皓之興當秦之衰漢之未興也暴彊煨燼之餘而起之以寛仁愛育有天下者非劉季而誰以髙祖之賢而輔之以道徳匡之以禮義其於三代之英庶幾可及而四皓之志何闕於此而顧避逃深谷求之不得焉四君子於是乎失時矣謂髙祖嫚罵輕士抱義而不與非也髙帝非簡賢者也其所唾溺者直竪儒耳知子房之賢則尊之而不名防韓信之才則拜之爲大將世無子房韓信之操宜髙祖輕之卽四皓之名旣以傑出二子矣使其得以事之蓋尊敬不啻焉烏有所謂嫚罵者哉訊其名而不考其實擬其迹而不覩其心四君子於是乎失人矣由是觀之四皓非有道徳之實特驕亢爲髙之士信斯志也終身竄伏隠蔽艸野茹商山之芝歌采薇之曲𨿽有聘幣望之若泥塗輕之如飄舟果而不出以卒遂玆志不亦可乎持義不明故纖末之情易動抱志不終故功名之念卒興以百年之遐齡棲遲遠逃進不爲帝師退不爲王佐以儲貳一聘而遂出之卒爲子房之所舞禦區區羽翼非有奇謀偉議以動天子者可不謂輕乎以隠逸之賢道徳爲謨其所以調防者入不能導父以慈出不能導子以孝但云願爲太子死者夫以英豪曠世特起不羣之士豈以一聘之故而遽爲人死哉其鄙謬之語特出於一時迫脇之策耳可不謂詐乎夫輕其身不足以重天下就其術不能以成大功四皓於是俱年八十九十時矣而不能深蟠遠舉以與造物者遊乃爲此碌碌之節何其爲人者重而自爲者薄也可不謂愚乎莊周不受楚王之聘以非時也孔明不從襲魏之策以非義也太公晚出而爲文王佐卒以鷹揚時義俱也以四皓之髙而不及乎此亦幾於僞矣或曰四皓不出則隠哲沒世謀士失策儲君不寧是三者闕一不可子烏得而譏之曰四皓遁世之士也就其末路操持不堅卒依勢以取功名夫功名者非四皓有之子房操之矣卽有淪隠之士混沌窈防以遊無窮不憂其無名也以子房之智駕禦四君出其指揮卽四君不出子房不憂其無策也夫髙祖之欲易太子也特以寵姬之故婉防而不能釋以髙祖之明呂后之彊蕭張叔孫諸賢之諍𨿽微四皓其焉能易之四皓之來其得已者耶其不得已者耶君子之處也與道俱而出也與時合以髙帝而隠其隠也失時以惠帝而出其出也失道四皓之進退可謂無據矣內不足以履道外不足以順時大之不足以澤物次之不足以建功區區出於或者之見而卒不得其一以余觀之四皓之出爲太子耶爲子房耶抑自爲也耶故曰四皓不得爲髙士也

喜怒哀樂未發謂之中

聖人之道先天下而有者也道之於天下也無所不覆被焉而其所以覆被者不在於顯行之日而常在於黙具之時充然無不足而渺乎其未形也黎然其各有所當而渾然內藏也髙明極天博厚際地大包六合富有四海而泊然無所成所以然者何也先之也先之者非懸象而待之亦非設形以取之也物備而知至意融而理得無所將而無所不之焉無所迎而無所不通焉不必其時至而後動事感而後生豫之至也子思曰喜怒哀樂之未發謂之中夫未發之時寂焉漠焉則何喜怒哀樂之云哉無喜怒哀樂之云則何中之謂哉此足以知聖人之心不息而天下之道不遠也聖人之心何心哉天地之心也聖人之心與天地同者孰不能知之而不知所以同也今夫天地見而爲陰陽焉流而爲四時焉生而爲萬物焉而陰陽之度四時之序萬物之數一成而不可攺易者何也有以豫之也夫理黙定於其先而物流行於其後則可以知其豫也仁義者聖人之陰陽也先後緩急者聖人之四時也庶民者聖人之萬物也聖人非欲取則於天地其道之極固然也道之極固然則聖人之於天下不得不有以先之矣聖人固非先之也道固未始不先而亦未嘗不後也聖人之先之者何也天命之性而萬物以備率性之道而萬物以通萬物也者生乎其心者也聖人不能以須臾而離其萬物則豈能以須臾而忘其心之用哉曠乎不覩而形色兆焉寂然無間而聲音荄焉夫形色方兆而天下之變見周矣音聲方荄而天下之言議極矣玆其爲隠而見微而顯者非耶是故心之運旋其猶太虛太虛之運無所積而慘舒開辟之妙存焉人心之運無所積而喜怒哀樂之故通焉夫性也情也心也政也一也動於其心發於其政皆不能離乎情之故則喜怒哀樂之端亦豈有須臾息哉故聖人之心動而天下辟矣爵服施與所以著喜也誅伐刑威所以容怒也賑卹憂存所以極哀也鐘鼓羽旄所以宣樂也故一喜而天下以懷一怒而天下以懼一哀而天下以戚一樂而天下以和聖人之情其動天下也如此茍不先正其情至於發而求中節焉不幾於以天下戲乎是故聖人之於其獨也於其未發也常若天下之人交焉而不敢有所茍也常若喜怒哀樂之發而不敢有所肆也詩曰君子如喜亂庶遄已君子如怒亂庶遄沮此其喜怒豈至於已亂而後有哉夫聖人不能一日忘乎天下則其一念之動非喜則怒非哀則樂此固常人以爲人莫予知而可少肆者而不知聖人之所以中節者固已審於此矣然則中節者不在於已發而在於未發未發者當觀之於燦然而不當觀之於寂然寂之云者則內外之交喪性情之俱泊夫何喜怒哀樂之有是故道之有中也猶射之有的道之未發而吾心之中已審猶弓矢之未發而吾心之的已定也若未發之時而曰寂然泊然沈於泬寥而淪於虛妄則不慮而求獲不習而求成夫何發而中節之有堯舜之道髙明而博大深厚而久遠而求其要歸則維曰允執厥中而已矣夫允執云者若謂其矜持事爲之末則堯舜之智不能徧物也若謂其固守靜虛之道則聖人一日萬機不能若是恝也故聖人之中以天地爲體以萬物爲用以天命爲端以人情爲極一動一靜而未始有紀非無非有而未始有迹六通四辟而未始有定千變萬化而未始有窮眾人之所謂無事之時而聖人之憂患未始見其無眾人之所謂有事之日而聖人之從容未始見其有此其道何爲哉戒謹恐懼求其未發而已矣

臣事君以忠

論曰君臣之義其天地之極乎吾之所自盡之者而不自知也是故非有所啟而自不可離非有所爲而自不能已根心根性渺哉微矣夫惟義之不可解而命之不可逃也是以上下之分貴賤之位綱維體統之制由闔辟以來未之有攺也不然無所因而彊合焉相率以僞相求以利而相制以勢𨿽居之以君臣烏能一朝守哉是故君子盡性所以爲忠小人自賊所以滅命此義利之分也吾以義焉吾盡吾職吾盡吾心是則吾不期於忠而忠自不離於我如以利而已矣又烏忠哉嗚呼君臣之義不明於天下也久矣孔子曰臣事君以忠此言人人知之而所以事必以忠之故則天下所未知也況夫茫茫之初孰爲君臣維而立之吾不知其所以始率而事之吾不知其所以自來也此豈非天機之相感而不能已者耶蓋嘗因而思之知君臣之義大而萬世不可窮也天地定位而君臣之義立矣天地合化而君臣之義行矣乾道主始坤道有終此變化之所興而人極之所立矣是故君臣立而天地之道成矣仁之所施父子親焉禮之所立夫婦別焉樂之所成朋友信焉萬事萬化之所以流行相生相息之所以各利此非君臣之功乎相須以成天地之化相接以成天地之道此非君臣之責乎君盡心以委臣臣出身以事君此非君臣之情乎功之所在而義興矣責之所在而義至矣情之所在而義不可解矣聖人垂訓而定之君臣有義之一言何其精切簡當而歷世不朽耶世之事君者亦當隠之於心而知義否耶知此而行之則𨿽欲不忠也而有所不可得不知此而行之要爲無君無臣而已矣噫自夫知者寡而天下之少忠臣也不見臯陶禹稷之所以陳謨者乎以此而陳也不見伊傅周召之所以輔世者乎以此而輔也不見龍逢比干之所以殺身者乎以此而殺也吾義所在而吾心盡之則陳謨者非所以尙言也輔世者非所以立功也殺身者非所以要名也古之聖賢其存此之義也昭如日月其執此之義也堅如金石吾家在天下而孰知有家也吾身在吾君而孰知有身也一念之精炯然此義之發而不知有他尙安能以不忠哉嗚呼玆義之不明於天下也久矣相求以利而功之所以息也相制以勢而責之所以闕也相率以僞而情之所以疎也是則徒有上下之分而不得其所以協徒有貴賤之位而不得其所以承徒有綱維體統之制而不得其所以相須相倚之道而義命離矣是故懷利祿之私者竭私小之情歆寵榮之感者飭一時之美藏諂防之志者獻淺薄之術持婦寺之愛者致姑息之仁此亦所謂事君以忠而究其所以皆蕩然而不知大義之所在徒以自欺其心焉耳而得爲忠乎哉此蓋人極將傾而大義亦幾乎息矣然則小人之所以滅天命者有二焉忍心而不忠者滅夫義者也私心以爲忠者闇夫義者也玆義之不明而至於天下無忠臣也可勝嘆哉是故君臣之義不可以不深求之也深求而至於自得使吾不能以不自盡而不知其所以爲忠者則君臣之義幾矣不然則𨿽諤諤庭諍激以爲言也多多自辧侈以爲功也感慨殺身矯以爲名也毫釐之際倘未察焉蓋不得謂事君以忠也而況其餘也哉此君子之所以不可不知義也玆義也何義也天之經也地之紀也人極之所以立也子之所以事父者此也婦之所以事夫者此也朋友之所以相施者此也父不慈子不可以不孝夫不義婦不可以不貞朋友不孚吾不可以不誠而曰君使臣以禮則臣事君以忠此儒者之誤也故君臣之相系有父子之情焉其相成有夫婦之合焉而其相與也又有朋友之交焉夫子之言豈獨告哀公哉徳相修而世道寧矣責相任而天道成矣情相合而人道貞矣故曰君臣之義其天地之極乎

淸丰風俗論

淸丰爲古頓丘蓋衞屬也自春秋以來至於今久爲偏邑不近於都會考覽前世之載籍其卓然篤於道徳稱循良之吏不可得而見然則倡明敎化令風俗淳美其道何由風俗者譬人之气質也敎化者譬人之問學也變化气質則莫如道問學變化風俗則莫如明敎化故爲人上者之敎化不可一日不明猶君子之問學不可以一日而不道淸丰之風俗蓋嗜利而畏刑重忿而輕死是其性過於剛而偏於急記曰人稟五方風气剛柔緩急不同淸丰據平原無髙山浚川紆回宛曲水流淺而土埴燥其急固宜余直以爲非獨風气使然敎化之不明故也何者後世之治其大者朝廷之法制爲守令者奉行之而已其善者未必有以揚之使直其惡者未必有以激之使撓間有當其其職者曰是適然相遭吾固避之安得長守此土哉法制之持人淺矣而法制又未必盡善敎化安所明乎先王之時仁義之道昭明如日月而爲之憲典爲之條目懸之以象魏董之以官師警之以木鐸其所以導迪斯民者靡有燕暇而孔子猶曰民可使由之不可使知之以今言之獻拜弦歌禮樂雍容之道存者若摽梅而獨以法制之芒刃約束而馳驟之其於移風易俗何以異於釋舟楫而泛江河其不爲風波所溺者寡矣敎化不明則禮義之方不著而人之慮思也淺故急而多過敎化行則禮義達於上下而人之慮思也深故緩而寡尢然則風俗之急非獨淸丰一邑而已而敎化之本亦未可徒責之守令耳守令之道宜如何法制敎化非拆而爲二若東西而南北者也風俗之所以不至大壞者詎非法制之功哉因法制而敎化之道行焉使之深思而遠慮感發於禮義斯守令之道已故善爲政者以法制爲敎化而風俗興不善爲政者以敎化爲法制而風俗獘

靑霞集卷八

欽定四庫全書

靑霞集卷九

明沈鏈撰

兵說

變化第一

兵之道神乎非聖人孰其能之一剛爲龍一柔爲蛇蟠屈翺翔各有其時非獨旌旗之見伏而已也動靜幾之矣

揚舉第二

聖人動於昌行於不得已以道顯明於天下而使之知所從焉則不可示人以晦矣大義發而日月光昭鳳凰翔於千仞之上誰得而攀之

偃伏第三

大將之偃伏也不獨旗鼓其爲善藏諭於九地之下矣恬乎其無爲塊乎其若愚畱侯燒絕棧道而項羽安意焉其幾於此乎

純彊第四

聖人達於性命之理與天地同運無有所屈其神蕩蕩其气浩浩常以百姓之心爲心𨿽有險惡不能析其義精之至也

順容第五

大將之養其百姓也若諸君子無所不包容之就之以其利懼之以其害無小大無眾寡若海之納於百川若山之承於土壤其博厚至矣乎

見幾第六

大將之用兵其見於幾也微微故不可知泰山之勢起於無形雷霆之轟轟於無聲炯目而營之提手而將之其幾於全勝矣

著令第七

將之所以勝者以其典法章也旌旗以明其目金鼓以聰其耳號令以憲其心如日月之明如星辰之光於是三軍奮矣

軍戒第八

爲將之心兢兢然其戒於三軍朝令而夕申之愼之至也夫國之存亡人之死生懸於一人而弛然忘而戒心其不仁甚矣

審勢第九

三軍之形勢具矣器成而法全然猶審於敵家之動變生於兩陣之間奇正發於無窮之源知幾之極也

大舉第十

正兵旣備奇變已立兩軍之交將軍提鼔呼眾鼔鼙交作萬人齊聲轟然雷電發於域中滅此而後朝食其誰敢不奮乎

知止第十一

聖人功成事定則棄而逃之不見其色捲舒之道也故曰王者之道如龍首髙居而遠望深視而審聽其知變化之道乎

軍權第十二

兵無形形於機兵不動動於權故不爭而善勝不爭者常弱善勝者常彊吾深溝髙壘而天下之人莫犯焉爲其能權權之又權其全勝之術乎

知微第十三

聖人無死地者以其知兵之至也聖人之知燭於防防一剛一柔變化無方故莫之能抗聰明睿知神武而不殺將脫萬物之死而生全之而況其身乎

無戰第十四

兵之大機可使不戰而勝於天下以其精於權之至也微乎又微入於無形純乎其純洽於大常不出樽俎之間而折衝千里之外至善之道也

韜光第十五

聖人察於天地之動蚤知而先識中心蘊藏之鬼祕神伏迨一朝而光曜發言乎其順時也乃若不蓄積則機匱不簡練則器鈍𨿽有時至其能若之何

宻機第十六

三軍之士銜枚疾走而無風聲此其令之嚴所以爲機之宻與豈獨三軍大將載輜重而行儼乎其對神明而無牙齒之失𨿽有巧諜莫能窺之矣

文伐第十七

禮樂者徵伐之本也文章者政事之資也揖讓退遜而彊梁梗化之徒濳移而黙奪則勝於刀鋸千萬矣

血戰第十八

夫血戰者策謀之下也然而兵家不免焉故忠義激烈之令行而三軍忘其身輕生敢死之令行而三軍忘其敵復仇報恥之令行而三軍忘其家盡力竭气無有內顧則彊梁之勢靡矣

尊王第十九

爲大將者一舉足而不敢忘君焉則三軍之心知稟令矣𨿽在閫外爲之主位設環衞而受事焉以君命行則家不敢私而人亦不敢怨誰謂三軍之不心服乎

軍師第二十

三軍之興也𨿽有上智之將不立之師則無以宣導敎化故禮義不章士卒驕惰臨敵而遁矣昔禹之誓軍以益爲師湯之誓軍以伊摰爲師鑑於明鏡則妍媸別矣問於蓍龜則吉凶著矣軍師者三軍之明鏡蓍龜也

轅門第二十一

設和以爲門崇牙巨纛三軍望塵而知畏焉則法令行矣故𨿽無仇國敵家之變而威儀以肅然左右前後旌旐精明啟閉以時金鼓隨之不待夜而柝也皇帝訣曰轅門嵬嵬若山之崔轅門沈沈若海之深觀諸轅門而營陣之道舉矣

精研第二十二

聖人之心常若圓寂聰明睿知其至矣乎而猶不易然幾動而精研之其大不皦其細不昧故通乎人心通乎四海通乎神明無所不通矣

兵道第二十三

兵也者道也勘亂之謂兵適治之謂道治勝則亂愈彌亂息則治愈光故聖人之兵不以戈防而寶於法寶法則消禍於未形矣何謂非兵乎

權道第二十四

人主失權而天下之亂生故爲大將而不明權則不足以治眾定亂權也者非威武之謂也舉不失道寡而能博是操其鍵闗而天下之出入由我矣

全勝第二十五

聖人之道以全取勝惟其蚤見而豫待之知幾之至也譬之於射研於胸臆之間而決於百步之外其不中者鮮矣

射義第二十六

弧矢縣於天將之肆兵莫如射射者人情之所習也而榮辱生焉擇善射者爲之師辟圃而校焉比賞而樂焉申令而不息焉三軍之心奮矣

神會第二十七

山谷之間大山之南四面回合三川繞之十萬之眾藏於其中廣地拓爲轅門八寶會焉萬物拱焉禺合之徒化而爲羊俯首而橫木於以獻王樹以靑旗朱爲之文沈沈乎雷電之將發神靈守之矣

山髙第二十八

山髙巖巖乎幾於躋天發殺機兆於西華山𨿽髙崩矣赤黑之雞其鳴相應將入我疆仲夏莽莽星穿其月雞之東西無有定處忠臣孝子皇皇夙夜擊楫長歌一朝恢諸夏也乎

大江第二十九

大江洋洋焉納彼百川以宗於海起自北陬及於南服故能攘臂而運舟航則龍蛇變化波濤百出實超於羣羊者乎我有朱丹以爲腹心秉質恢何兵之不可摩乎

神兵第三十

英雄之用兵神階乎道炳於幾先乎沈沈乎泯泯乎孰從而窺其端故非戰而天下黙然從之則神於兵矣神哉神哉不爲物先而無非先不爲物後而無非後髙明之心恐不明於天下及於功成事定則從赤松而遊焉

龍馬第三十一

聖人乘龍馬以驅天下非龍無以變化非馬無以流行爰有大義以扶社稷以爲生靈非周公孔子之道而行之是爲逆矣化而裁之變而通之不必功自我出名自我成故其道尊

率義第三十二

恢乎聖人縣權而動則莫大乎以義而率天下君臣父子之道明天下之兵可得而舉矣率其子弟攻其仇敵未有不勝者也躬行以帥之訓典以明之物采以彰之風聲以振蕩之一日克已復禮而天下歸仁焉

太公第三十三

昔者太公望釣於磻溪之上八十一而爲王者師況於三軍軍師者敎化之主也上通乎天中通乎人而下察乎地其智沈深金心木舌提劍而天下定矣

道化第三十四

夫兔生於月天下之馬可得而追之聖人以道化天下陰陽相生日月相合被乎五采之彰而純白也棲棲然皇皇然雜於牛羊之間擊磬於衞吾固自保而不求於人不義之富貴於我如浮雲吾其爲東家之丘也與哉

倚數第三十五

道之生數也九而十八十八而三十六有以哉還復爲一一而合十焉十而分五焉十五而兵道舉五十而伯道成九合諸侯一匡天下微管仲吾其被髮左袵矣萌於六甲而福徳會焉幹於乙炳於丙而明於丁至於丁盛矣茂於戊包於已更於庚新於辛任於壬揆於癸故癸甲之交犬羊動焉動於彼將以應於我與孳於子紐於丑演於寅冒於卯振於辰紀於已交於午午也者當天而應運其猶堯舜之時故以歲以月以日聖人走馬而定天下非以此哉余是以知堯舜之興會於未重於申囚於酉折於戌該於亥古之順天時者如此矣

權奇第三十六

救危援急以權權者奇也權奇則運天下如轉圜矣聖人之用權也事要而功博勢奮而理順精研其情若覩日月力蹈其事若決江河所以通神明神明通危厝而急解矣

英雄第三十七

濟天下之大事莫如延攬英雄矣記曰羅其英雄則敵國窮英雄之士慮幾於造化識超於四海俗之所不解而忠震焉一人可以當天下而況其多乎聖人所以倒屣而迎之

獨見第三十八

夫英雄察於海內則知世之所謀與故有獨見獨聞而人不知並觀於天地博防於人之耳目於是延訪道路而敵人之肝膽覆露矣

大義第三十九

揭揚大義而人知所向風則人心可得而通焉夫濟大事者必以人心爲本忠邪之分不明勝敗之數不決天下之顧望而懷私者多矣故曰精於權而天下之兵可齊也

順天第四十

聖人之動也必順於天天地順矣而四時未順焉不可得而動也四時順矣而昕夕未順焉不可得而動也察於星辰卜於干支而徵於風雨晦明聖人之動其有不吉乎

理亂第四十一

理天下之亂者如解亂絲而一分之益以亂古之聖人其心閒閒其智潭潭從而循其端提其綱領席捲而驅之

行陣第四十二

兵家者流亟乎其言行陣乃亦有之夫陣陳也形生而陣列原於一分於五究於九九九而八十一而變化備矣

儲財第四十三

國多財而遠者來矣賞當其功予之而取也而財不匱罰當其罪取之而予也而恩不窮人心歸而財貨流武有七徳而卒以丰財不亦信乎

辟地第四十四

諸侯有善政則艸萊不生而五穀登矣故莫如勸農勸農之實在於均徭均徭則民力不疲得盡於南畝徵伐之上策也

鬼神第四十五

庸民之心不以鬼神則不寤故敬於宗廟而民知孝只於山川而民知肅享於百姓而民忘其勞矣

取予第四十六

知予之爲取者政之寶也眾人但見君子之予人甚費不知其取人甚博從人之所欲而其所欲歸焉故曰聖人以其無私而能成其私昭昭矣

命令第四十七

令順於人心則沛然下之如流水矣故令其所惡而禁其所欲𨿽聖人不能行之則愈行不行則愈壞命令之不精政之大蠧也

備患第四十八

惟有道者能備患於未形也則禍不萌故思患而預防之者治之至也其機深其慮遠害至而不爲之備禍生而不爲之防吾末如之何也已矣

蛟龍第四十九

蛟龍得水而神可立也諭君子之徳矣君子以天下爲家萬物爲體不祈於民而民自歸焉是變化之徵也人皆曰予智捨其大者而取其小者烏得爲智哉

虎豹第五十

虎豹托幽而威可載也聖人之惡惡嚴矣孰謂其爲威然豈轟轟然日求惡人而誅之哉聖人之不示人以小也慮沈而遠機發而當彼爲惡者不悛其孰得而逃之

名運第五十一

名之運也大哉其轉旋天地猶有餘力也故聖人不愛寶玉而愛榮名謂其無翼而能飛不謀而自成此豈聲聞過情也哉

抱獨第五十二

夫功名足以震萬世而耀千載者必有獨知之明矣獨知者獨聞獨見獨出獨入下學而上達知我者惟天至於道久而化成徳盛而人服猶曰蕩蕩乎民無能名焉爾

分軍第五十三

大將之所以戰勝攻取者謂其能分三軍也不能分三軍則猶士卒也何以爲大將三軍之所愛與畏不能捨我則𨿽欲無戰也得乎

收羅第五十四

收天下之豪傑羅天下之英雄則不戰而敵國懼矣故君子必以道勝不以道勝於天下則賢人不來賢人不來謀議不達而欲驅庸夫俗士以成功名者鮮矣哉

布徳第五十五

管子曰夫欲用天下之權者必先布徳諸侯是故先王有所取有所與有所屈有所信然後能用天下之權夫布徳者非所以市道交也必先其志義惇其禮節而諸侯之心並矣

勤王第五十六

求諸侯莫如勤王夫鄰國相救援然且聖人重之而況於勤王夫大義發而天下服故天地如之顧望因循毫髮不萌生濡其頸血以濺白刃欲無勤可乎

火攻第五十七

寡而能爲眾弱而能爲彊則莫如火攻其爲力純其爲勢昌無城郭而固無甲冑而完無車馬而驟無斧斤而利夫惟火之烈故望風而遁焉歲徳在丙月令在夏火之勝也著明矣

陰陽第五十八

夫大將懸賞罰如陰陽二气然賞者陽之舒也罰者陰之慘也陽僭則萬物稿陰濫則萬物流而造化匱矣聖人縣其柄毫髮不爽焉此天下之所以成化也

五行第五十九

五行之用不可勝窮故兵家取法焉用木所以破實用火所以逼眾用水所以浮深用金所以割殘用土所以伏本然其變化火流而水烈金走而木飛深乎大公其造化於此乎豈曳裾之流所得而知乎

一气第六十

神兵之動以爲一气一气者一气之所化至陽之精貫於金石何況於人心故非鬼非卜非詐非力大道之轉流而不息及其感受而陰陽之气結固矣

浸幾第六十一

天地之道一气不頓盈亦不頓虧其何可貳之聖人與天地同徳故能成天地之功夫驟進驟退潰濫而決裂烏得不山崩川竭乎

聖言第六十二

夫聖人之言非自言也神爲之意而道爲之文時至而言生言行而化流將納天下於軌範之中造化胥賴焉其何可侮之

元惡第六十三

夫天下無元惡大憝則聖人不生焉故不善者善人之所資也其不善愈烈則其善愈幾聖人之爲善也因小人之情僞而模範出焉有道之將其所以致敵知此其由矣

回風第六十四

天下之人心不使之回風向道而欲禁天下之亂有是哉亂之生也有幾禍之作也有源天下不得已而亂聖人不得已而出疇知之哉疇知之哉

宻機第六十五

天下有明智之士則治亂之機可得而察矣出言行事惟恐人之不我爲者小人之道也出言行事惟恐人之不爲天下者聖人之道也聖人何以異於人小人之所惡眾人之所疑達者之所信其殆庶幾乎

自治第六十六

夫天下攘攘亂而不已其必有由乎未有以亂而能治亂者以亂治亂則天下將熄萬物將滅未必不由之所謂人臣者能自治而三軍治矣三軍治而天下之亂可治矣今三軍之不治而曰我有以樹威制勝何由哉

善惡第六十七

天下有曉然爲惡而人曰未必其惡之如此也天下有曉然爲善而人曰未必其善之如此也則如之何此其爲治亂之機也與從於惡則亂日作矣從於善則治日興矣不先辧於善惡之向而欲以除殘去殺者未之有也

通變第六十八

爲上者不先養民而先養軍不先節財而先理財此欲天下之平也亦有期乎調十萬之眾而無期月之食民日貧軍日惰財日竭而用日繁其至於土崩瓦解非但朝夕也爲人臣者惟人而因循拘滯欲不死也得乎

消軍第六十九

屯一萬之眾一日不食可乎奪百姓之財一朝空乏可乎屯兵無食朝夕不解則內亂作矣軍師無食則𨿽欲戰而不可得矣況於奪人之財而養無益之眾誰謂盜賊之攻人人之自攻自毀也亦已甚矣

安民第七十

百姓輸納終年而無一日之卹三軍養給於上終年而不用一日之力事之倒行而逆施者有如是乎世之爲計者無曰破敵而曰安百姓則百姓之心服而三軍自可以戰矣

決斷第七十一

天下之事有可望而遷焉則未之敢斷也明志之士深思其故有不可得而遷則已立斷矣夫蝮蛇螫手而壯士疾於解腕猶可以全軀也解腕猶可天下之事猶不至於解腕者矣

亟疾第七十二

浸潤者化也亟疾者機也寒暑陰陽四時而移焉雷霆風雨則勃然而發造化之所以神也故聖人精思而立斷其亦有不得已者矣

精解第七十三

聖人之所以通天下之故者爲其精解也聖人之心無所用其用也當無所思其思也睿眾人之心則遊於物夫物自物我自我彼烏得而殽之惟不殽於物而天下之物爲我禦矣

生殺第七十四

天將以生人之厚則殺人之多矣天何爲殺之聖人使之然聖人不以私智禦天下天下不大亂則不求於聖人天下不求於聖人則聖人不興聖人不興則大亂不止仁義之道行而天下大治此天地之心乎

心服第七十五

惟道義則能使人心服富貴可求吾亦可尙詐而不仁矣仁不可昧詐不可掩而富貴不可求則將安所從乎故聖人之權於道義捨道與義而竊權之名天下誰能心服乎

救人第七十六

君子之道惟切於殺人則不能已人之所以仁自其本心安焉彼不仁者亦皆借一說以便其自營之私以其有所借而後敢肆知其心之仁矣

審因第七十七

君子之心𨿽切於救天下然不察時幾率意而行之未有能濟者也察於時幾者謂之審因審因而動譬如蛟龍得水則變化不可測此其爲將略也神矣乎

獨立第七十八

其審因在人其獨立在我聖人極深而研幾善於誘人其不可誘者不能彊也其中而孚者不能違也非獨人不能違天亦不能違之知幾其至矣亦何有獨立之有殽乎

將權第七十九

將機之所以譎者何也夫譎者生於誠者也聖人之待其百姓如赤子然如物或害之其焉得不爲譎乎故聖人以道事君子以機待小人機也者待小人之道也殺之而不忍況欺之乎

得天第八十

聖人終日乾乾不離乎天道聖人之於人必有不能得者然未嘗不得天也天有不得乎人而聖人未嘗不得乎天其斯以爲聖人乎

補過第八十一

善莫大於補過補過者審機之道也故有道之將轉禍而爲福因敗而爲勝所以出之可無窮其勝不喜其敗不懼以是全勝於天下孔子曰不怨天不尢人自盡其道而已更何必怨尢乎

靑霞集卷九

欽定四庫全書

靑霞集卷十

明沈鏈撰

塞鴻尺牘

與毛侍禦書

昨者辱使遠存匆匆修謝不莊且感且愧鏈也竄伏以來春秋五易經按於玆土者蓋四三公未有如明使君之賢也頃如羣寮儀物奉將皆麾而不納是知下執事超越於羣公多矣且今權臣竊弄威柄以其姦邪貪墨之爲風動四方縉紳士大夫皆化而不覺棄置朝廷之恩澤不啻路人畏懼姦邪之權勢甚於雷電故皆茍且幹沒與時浮沈若明使君者風義凜凜抑揚予奪具中紀綱攬轡埋輪之節誠光前而絕後矣乃鏈復有言者何也誠見世路岌岌在一發千鈞之際又聞主上求賢搗穴之心形於詞防不知臣子亦有惻然動心思褰裳而濡足者哉朝廷惠養元元徳澤深厚君臣大義不可須防少解而士大夫內外相黨不怵於權勢之塗則惑於運數之說甚至有希心於權姦者矣權姦心事暴著於楊員外之一疏使斯人之言不驗則天下之幸也斯人之言而驗人臣可但已乎設若人言謂其不爲大姦今南夷北狄交侵並寇主上震驚而權姦之心怡然自若此其爲計何如也今節制諸將之所爲又有不可曉者自秋䢐夏閉門不出一戰而坐受賞賚之爵不思報稱此豈復有廉恥忠義之存於中耶此日犯邊殺掠而彼日通使求和假以剏制丘富爲名而惟暗輸錢幣數月之間破壤堡寨殺傷人民不可勝數而將校猶以首功欺執事此寧可復信之耶百姓橫罹鋒刃而復使之身首橫分報功幕府有人心者必所不爲而懷忠藎者烏忍見之哉今保安雞鳴之側埋骨如山皆此類也始作俑者僅已去職罪豈容赦鏈𨿽淪落艸野而發憤抗疏之心猶耿耿不能忘焉況使君身任邊郵之寄當此之時羽檄交馳文武失策下執事其能恝然不爲之所乎敬勒手狀陳露狂瞽鏈也非不知與時俱晦誠感主上之深恩而戀使君之明徳𨿽欲無言自不能已耳伏惟左右亮察之無任懇仄

寄華餘溪

頃得奉手書知玉體違和時時戀念邇聞傳言者云公迎醫尙在潞河益增悵望不識近已得髙醫否齋疾君子所愼然必杜絕世事除卻妄想寛意以頤之若藥餌之投顧乃順陰陽調血脈至於五臟受病之原皆由吾心而致之也所以病能自養其愈尢速適萬楓潭之便得附手狀萬惟順時調攝不盡

寄張甌江司丞

僕辱左右骨肉之愛未可以指數而札記別來懷抱匆匆不佳又不能具尺書修布似非人情然衷曲亦未易爲左右告也邑中事亦已粗辦鄙性率易不能結知當路奉合之期未知何日想戀光儀不任淒愴伏審卽日動履淸暢爲慰弟此來獨受東華使君之睠顧乃公之諳練持操眞不可及令人嘆服鹿門讀兄含情徧系長途柳爲政應開滿縣花之句再三擊節傳誦適呂給捨之便謹修短楮奉訊旦夕遣小吏將行不盡不盡

寄周使君

頃在都城得附於軒蓋之末朝夕承侍徳音燕好綢繆情若琴瑟感服之至良不可言伏想執事以奇才明略震迅方域之內兼以體貌魁梧篤生異表直當覩公手握兵符建侯萬里之外如僕者駑劣之資不足策勵然亦欲托附以馳驅恐左右不諒僕向慕之誠輙自輸寫耳如何如何頃知旌麾將詣紫荊謹遣候騎賫手狀馳上魚腸劍一匣虎鈴經一部奉展區區惟亮之不盡

與鮑憲副書

客歲旌騎臨發會匆匆不得遠將至今懷歉伏審按節江南展攄鴻藻之潤布揚駿明之略剛柔並建威惠雙馳風聲所及其在別藩鄰壤之民猶知戀慕況親被其徳澤者乎欽嘆欽嘆僕自惟譾劣謬辱光輝惟有朴忠所願以身徇國竭其區區欲無負知已之雅不審采風之餘肯誨導其不及否耶未緣會晤寸楮布懷耿耿情私統惟亮察

寄呂潭西

不肖未能長往林壑竊祿玆土自念淺薄不足以負荷庶政惟賴明公開襟誨導使不得罪於百姓磨朽礪鈍得少追步於循良之末左右之惠我多矣日者京邸辱賜照察周旋無已徽音淑貺載在肺腑云何能忘𨿽輙嘗造門候從者薄致區區然此心耿耿萬千未能一展也頃因範黃門風便敬勒手狀布謝種種情私嗣當顓致

寄陸宮保書

不肖駑劣承乏下邑有年矣荷被防擢得從事於麾下喜忭欣躍不勝慶幸伏承明徳屈已防謙親遣使者枉臨於千里之外更辱盼睞周旋恩勤千萬渥以帡幪之惠錫以金玉之音禮敎絕於等倫輝光矚於畿甸曷勝感激昔平原降節於侯生陳思折簡於吳質其在前史以爲美談竊惟明公秉躬明哲兼資文武英才振世盛徳寡倫擁旌雙闕之間鷹揚百服之表使袨服荷防者魄奪而濳消環列侍衞者交臂而受事海內人士莫不談誦聲名傾心向往而乃下察簿書之材垂情珥筆之吏其於平原陳思何啻過之是周公握發以致白屋之賢而僕非其人也僕本樗櫟之資自甘委棄沈伏州縣殆逾十年頃得受命於庭階奔走於末屬已爲過望況復遭逢殊遇感結腑心不勝局踧所期勵竭駑鈍矢心精白期報朝廷以贊揚仁風不敢背負謹遣縣屬裴衣先賫啟記一通伏謝於門下僕已本月二日領札付所有倉庫文書卽今交代卜於十一日起程赴任伏惟臺慈照原

答楊兵憲書

僕辱左右光照逾邁等倫而軒騎之發缺爲追送其歉恨郁如雲霧何可殫言頃使者來詢問起居知旌幹旦夕有北上之行且辱手書枉存腆惠重疊感激當何如來諭極切邊務所謂將材之難者今時正苦於此然安邊保國之道帷選將爲急將不得人則法制廢將得其人則法制行然則選將者固法制之要領也夫將不在梟勇而在於權謀猶之卒不貴於狡黠而貴於顓愚也有勇者未必有謀有謀者則必有勇謀而不知勇非能謀者也夫謀非神祕非有鬼藏得之人心者也盡權謀之道可以爲將矣故上明天時下明地理周知人情兼曉物故通於古法達於今宜天時者風雨寒暑非孤虛之謂也地理者山川險阻非生死之謂也至於人情物故古法今宜又非可以口授而指數今之將知此者其或寡矣乎然察將之道甚難微權妙道不可以言語而得髙節宏度不可以細行而知深藏固守不可以聞譽而取𨿽然是不可泥也善觀人者亦惟探其端耳是故訪問者知名之路也延攬者引士之門也論議者呈才之會也任使者試功之地也其上求之縉紳其次求之山澤其下求之甲冑夫挽弓試馬不可以爲能小道邪說不可以爲略心疎气揚者不可與成功襲常蹈故者不可以言法空談不學者不足以論才嗚呼不重賞而薄罰之不可也故古者之於將也懸之以髙爵示之以厚祿其有罪過者詰問之而已夫調度廣者不可禁之以財志量者不可抑之以位勞效厚而賞賚薄則功名之士不勸責任重而禮遇輕則道徳之士不至此又任將者之所擇也使旋率爾奉布幸惟亮之

答戴錦衣書

公篤志於大道沈濳獨往僕心竊慕之然不能時時詣造奉服琢磨之益此爲恨也僕不自量度誠慨然有憂世之心焉曩爲憤懣不平一獻言而抵罪遂竄伏艸野然荷被主上之恩待以不死犬馬圖報之心何能自己夫濟天下之謂道窮萬物之謂學人心之體何所不包何所不有而世之人橫私其身至於壞天下而不顧背君父而自忍此僕之所以扼腕而長嘆傷心而雪涕者也然亦有學道君子周旋容與於其間自負爲知幾明哲黙以取容而不知事日壞而道日喪時已去而義未伸生民社稷將何賴乎孔子豈不知幾哉然而至於作春秋討陳恆獨立一世而不顧此又何耶聖人之所知者義也其所以不憂不懼者命也語曰不知命無以爲君子今之君子所以若此者豈非不知命故耶辱諭守宣大方略大發蒙昧然今宣大之邊事非獨士大夫所不得聞亦有僕之所不忍言者固國不以山谿之險乃今知孟氏之言不余欺也得其人而守之誠反掌矣何必宣大哉豚兒過辱枉厚感激不勝昔承命述作奉揚太夫人之光烈今撰得髙節堂賦一首詞義淺末殊不足觀幸賜采擇之

與長兒襄書

聞南來倭寇消息不祥吾每念祖父墳墓及宗族親友往往傷心而泣下也汝旣在家誠能建立議論但導人心竭忠致孝以成匡救之策則我願足矣汝等讀書幼學壯行樹功立業正此時也範仲淹做秀才時卽以天下事自任況今南倭北敵旱魃連年天變人災四方疊見當此之時不可爲無事矣汝等不能出一言道一策以爲朝廷國家只知尋摘章句雍容於禮度之間嘗謂責任不在於我因循歲月時至而不爲事失而胥溺則汝等平生之所學者更亦何益南方風气秀防豈無雄俊才傑之士耶吾願汝親之敬之其阿庸無識之徒願汝疎之遠之天降烈禍殿廷灰燼旬月之內宮廠繼燒此乃賊臣擅權肆惡以致陰陽失節而禍固起於朝廷土木大興而害則延於百姓矣宣大臣寮與敵通和私相納賄無復人理吾以忠心耿郁每事必直言於當道彼等亦稍畏縮但廟堂之中欺君之計通行而鬻官之聲大震不能不動汝父之憂耳外朱云折檻詞一闋寄汝視之

答田副總兵書

曩者辱賜書貺雅重感不勝也嗣卽遣下走問候而軒斾已北發矣瞻戀之私日月並積有如懸旌何由可忘頃復承華札遠存乃知朝廷寵渥薦至欣慶如何苐不谷荒菲無以爲賀良用爲媿僕居山中旬月縉紳先生過此咸停車而叩闗屢問左右之動履莫不贊揚將軍昔日之英略而言今日麾下之兵甚梟健也遷謫荒鄙之人深爲欣慶𨿽然善馭勇者不如尙謀之必勝能循正者不如用奇之多功孔子曰可與立未可與權夫權之爲言天道聖人之妙用而兵家之奇算也後世以詐術當之豈不謬甚矣哉故夫權者舉一而當百也是故舜選一臯陶而不仁者遠湯選一伊尹而不仁者遠此所謂權也伏惟將軍忠亮絕匹議論風生機遁法人所不及然一已之智有限而集眾善之功無窮誠肯訪擇髙賢俊傑任爲謀主諮其策而用其奇此蓋致勝之要務而運籌之大權也昔韓信破趙區區求一亡士李左車而師之詢之謀議遂下齊七十餘城今左右定之以謀猷而指縱其勇士運之於帷幄而決勝於千里是古人奇偉之功必復建於今日矣且宣大之事大壞極獘將軍操五路之兵懸萬人之命毛舉細故日亦不足何暇紛紛任大事者舉其所當舉用其所當用一一而持循之賢傑之士勃然興起而效用於我邊務兵機操縱之無難矣將軍之卒𨿽稱雄彊不過三千餘人少馬缺糧動輙有礙此不得深謀遠識之士與之圖之將軍必不能以寡而敵眾空拳而擊賊也若以僕爲迂談今日條陳而討馬明日上疏以乞糧縱與糧馬而糧無運輸馬無芻粟將焉用之焦心勞思終無成績憂深而不可解禍結而不可去將如之何哉使旋布此希亮納之幸甚

寄文衡山書

足下負大雅之才抱至貞之徳退處湖海白首彌尊今方內人士依附聲名者猶足以激昻靑霄之上況親炙光儀者哉不谷遷謫邊郵深爲潦倒𨿽切睠慕無由會並瞻望雲樹耿耿無任每以交遊中得承翰墨之貺不勝欣慰古人云寸楮尺璧一字千金惟足下當之矣盥露而奉對鑿室而珍藏何以諭玆惟足下不惜殘膏餘馥當有以流潤千里也如何如何不審卽辰動履何似敬遣牛馬賫手狀並馳上小詩一帙幸攺敎之

答趙總兵書

不佞辱知於麾下有年矣然年愈久情愈篤此與世俗之交隨聲逐勢者豈可並日而語哉感念知已情何能忘每側望旌旗聞駐節龍門遣役再三云暫來輒去不及一致小啟又聞東路之報連綿不絕失去堡寨二十餘處不審此語的否僕自出闗以來熟思而靜觀邊鄙之事猶人之有羸病精竭神憊特形面之未僕耳使不急醫未有能久延歲月者今之宣大財乏而用彌奢民窮而差愈重軍中所賞者非其功所罰者非其罪或賞濫而功不勸罰輕而罪不威令下而不循惠施而不感官肆貪而法廢事取具而實亡將軍操萬隊之權握一鎭之命僕曩經過麾下不見謀士如雲戰士如雨惟聞管弦之聲雜奏於廷內當此之時敵侵削而不休兵疲弱而不振將軍之所處如此僕實莫測執事之奇謀矣𨿽然已往者不必追矣執事能轉機以就事因失以爲謀則邊事之壞可復恢也夫古告人之道三積以誠者要其信也動以容者要其感也示以利害者要其聽而奮也僕昨聞警報夜乃焚香執筆而就書可謂誠矣每與左右論事不敢不盡心鞠躬以指陳可謂容矣使人民安堵而無邊塵之警三軍精練而懷欲戰之心此執事之利也堡落攻燒而怨恨及於主帥蕃部連轡而一旦入於京師此執事之害也前敵進靑邊口而居民生縛渠魁將軍反無寸箭之功攻破小楡林而男婦殺傷巨萬麾下之士卒不出一救今日論功劾罪利害昭昭又豈待僕之言哉不肖喋喋之言固不足以爲經時濟事之策然執事肯諒區區之意而悟舉焉未必非目前之利也夫將之用人以才而戰則用人以力執事之士卒不患無力與技也患不得才智之人而任之耳欲求全才世固鮮有得一偏一能者俱可酌而用之毋以勢分限其進毋以浮僞混其眞毋以譛言蔽其實毋以小失遺其長千而薦之百百而薦之十爾我各舉其能彼此互陳其屬抑幸用能表彊勵怯重其人廣其路不惟可得軍中之才而四方之士聞風向應將畢集於麾下矣夫本彊者能制末技備預者能應卒變用才者本也訓練者備也三軍領馬給糧必由賄賂而後得行陣守操多應故事而無補充營備數毫無實績緩急之際孰可仗乎今將軍閉門而自娛士卒倚戈而不練當燃眉濡發之時而惟坐待其憊非計之得也勇不自奮作之斯興技非自能習之斯熟執事所統之兵非不可用在選練之不得其道指縱之不得其術耳僕未足以知兵旅之事但窺今日之勢不盡心力而圖之將不可爲矣又何異羸人之不庸於醫乎伏惟執事當國重任國家安危系焉蚤夜圖維以滅此朝食朝廷幸甚生民幸甚僕辱執事之夙愛不敢以防辭奉承激切之言諒必不深罪也

寄莫憲伯書

京國歡娛已成歲月門前橫蓋馬首垂鞭光景依依僕𨿽潦倒風塵未嘗不夢想於招提之側也況樽俎綢繆而風詩之淒愴乎感戀意气泣下霑襟嗟乎嗟乎士遇知已良爲難矣又未得會幷於千里之外悵恨如何僕自遷謫以來委伏艸野日覩邊塞之變大有傷心者債帥粟官蠧民竊祿哨探至而震驚城堡破而不報欺玩成風以敗爲捷恐泄泄之久將守之無人而避之無地矣不審髙明何以敎我耶呂君使者還便謹啟奉訊南望淒然不盡耿耿

答揚參戎書

日者辱軒蓋枉臨於山中執手睠戀厚於金石也匆匆頓息行李未遑修謝復承仙札飛墜艸野之人過承懿誼奉服感懷益增晤嘆所命丹書旦夕尋錄邊鄙多事之時左右馳驅王事誠能報效朝廷剪滅戎患置國家於磐石而解蒸黎於倒懸樹功當世而勒名鼎彞此大藥延年之祕訣也不知髙明以爲如何使旋先此奉復餘情種種續當敬致區區也

寄汪啟初書

憶在武林聚首歲時每懷髙雅耿耿不能忘久以南北馳驅卒不得遇便風缺相問也不審比來進修如何執事气質純厚更加精厲何遠不到不敏入京卽以言事投竄於重闗之外言念故人恍在夢中宣大諸邊侵擾日甚一日法大壞而事日敝不知竟何底止也白鴈飛鳴黃雲縹緲益動遷客之懷耳頃杜君任貴邑少尹之便附訊起居舊帙奉覽焉

答蘇節制書

鏈也投竄之人躑躅闗河無由持奉菽水一侍老親而罪亦彌於丘山不自殞滅禍先及之不忠不孝慚負天地念欲卽死以其魂魄匍匐先人之左右而男兒生世懷抱未攄奄然冺沒上無以報聖主下無以顯老親於沒世乃復忍哀茹苦延玆喘息詎知下執事卹其流離垂仁防獨珍禮腆貺儼然辱而臨之鏈也俯伏哀感交並舉聲長號精爽越於霄漢此情此徳何以報之哉稽顙使塵委謝無已尋復抽念下執事於軍旅倥傯之際垂矜艸莽豈非古人所謂軾怒蛙而買馬骨之意乎鏈也自許不敢後於常人平居切齒憤後世之爲士大夫者不肯以身殉國周營宻算惟其已私而已今世道日朘月削以至於壞殊可痛悼頃鄕先生遺書云倭寇舉國東侵浙之東西俱被其毒今宣大又見告突中原內虛盜賊縱橫齊魯燕趙之際水潦大作都城南北築而復圯流離餓莩充塞道路嗚呼此其時何時也而爲之臣子者不思褰裳濡足以救之亦太不仁矣昔範文正公居憂而上宰相之書識者韙之彼其時𨿽有西夏小警猶號承平無事而憂世者不得已焉況今日乎鏈聞欲建非常之功者必有非常之略欲知非常之略者必得非常之人古之君子必盡心於此焉所謂非常者不謂其立異貴難茍然以矯世絕俗爲奇也司馬子長所謂博學深思通知其意者此固世俗之所稀然而成事立功非其人不能焉伏惟左右魁梧琦瑋道誼文章巍然當天下之望又聞幕府淸嚴憂切黎庶未明而求衣當食而慨嘆延訪通於海宇諮諏及於下寮心事同於古人而與後世之爲士大夫者異矣然而功有所未立事有所未遂者何也凡以時勢難爲而下執事之心亦或有所未盡耳且今之勢可謂倒懸矣然而爲臣子者無坐視之理也今之事可謂掣肘矣然而爲臣子者無稅駕之心也不曰今之事勢難爲者非也不曰臣子之心有所未盡者亦非也書曰後克艱厥後臣克艱厥臣易曰艱貞吉非今之時乎夫已往者不可得而追矣及今而猶不爲之所天下事尙可道耶孫子曰未戰而廟算勝者得算多也未戰而廟算不勝者得算少也多算勝少算不勝而況於無算乎夫算不同有全算有奇算全算者安身而後動制勝於無形兵谷交足大備無患若李牧之守代邊趙充國之禦罕羌是也奇算者變生於倉卒禍起於須防而能轉禍爲福易危爲安若周瑜之破曹操謝之敗苻堅是也譬之和扁之於醫彼其血气衰微而無異常之疾則以良藥投之參苓昌陽而見功效若癰痬之發則有刮骨浣腸卒病卒愈之效此非通於神明者烏能與於此今不得萬全之略而又不豫應卒之謀誠未見其可也然則在下執事又安得不亟求彼有道而無方通微而多算者與之朝議而夕圖之以救元元之急哉故韓信非不智也而求李左車爲輔田忌非無能也而置孫臏爲師若此者誠見利害之極而審乎取捨之機也故夫多算者能審取捨而已拳犍梟勇可以充搴旗之卒而非所以爲將帥之材也星辰宮算可以備已疑之術而非所以爲通方之略也且今時之所患者豈非將不能而兵不足財不充而險不備乎僕以爲將不患其不能貴於能訓迪之而已兵不患其不足貴於能選練之而已財不患其不充貴於能斟酌之而已險不患其不備貴於能守禦之而已此固取捨之道也何者今之債帥粟官非不眾也乃其始也由於敎化不明風俗敗壞而又本於轉移無術吾於其賢能自奮者必庸之貪冒不攺者必去之若孫武之斬宮嬪而諸姬肅世宗斬樊何而三軍恐宋太宗之賜劍於曹彬曰偏裨而下不用命者斬之今𨿽不可斬獨不可疏之乎彼城狐社鼠必有所依然我亦安能以其身名之辱而易權貴之交哉下令諄諄必以忠義節烈國恩難負爲訓且置能吏於兩闗有通書賄者時奪而治之以示標的彼兩闗者非余之所節制哉故多方爲略以鼓舞之時下敎令以訓諭之引古名將以激昻之故古名將必有勝算於心而後臨敵今敵將至其爲勝算幾何矣人之精微則不能宣之於口至於大略可講而知何不於開府之日悉延使臣將校陳列時事相與磨研論議務求長策於以施行夫人不辧難則不足以詰其短不輸寫不足以形其長故非獨知事亦已知人矣於眾言之淆亂而折衷之則易爲力以一人之聰明而窮索之則難爲功是以夫人皆有偏長之能而不必有周全之慮惟聖人兼聽博觀而裁之以獨見故其勝算無窮今欲求勝算而不資於人心此又烏得爲知算者乎試若校官子弟抱材器者有矣而茍以章句不錄羈人巷戶歷變故者多矣而以微賤不容抑如人之抱奇疾而爲艸澤之醫恥服其藥寧殺身而不悔也豈不可惜矣哉今下執事試省其所用之人我求之於人者乎人求之於我者乎若我求之於人者則十得其六七若人求之於我者則十不能二三彼爲功名之計而來則所輔於我者皆功名之事矣彼爲富貴之計而來則所輔於我者皆富貴之事矣茍皆富貴之人則忠讜之言不聞正直之士不至取資於其身而貽禍於我饑而爲用飽而颺去豈可勝道也哉是故人雲中原之不勝外患也非不能勝也是不欲勝也我欲勝而勝矣今公卿大夫所爲之事是欲勝外患者耶欲用三軍之力而上下交徵皆於三軍中給之使三軍者誠皆聖賢之材亦不堪命欲用其死力而不與之生恩欲取其憂勞而不與之逸樂世寧有是理乎今或下令令各城守備專求智謀勇敢之士時以名聞參伍以其所知召而問之則艸莽之人奮矣故榮辱者治人之大機也擔夫羈婦寧死而榮毋生而辱立爲三等之法而上下之其最者防其名字顯其身家以寵榮之以風示遠近夫此一人也上之人賞焉下之人稱焉𨿽有不勇敢者寡矣官府摧折焉妻孥怨謫焉𨿽有不退縮者寡矣今進死者無榮退生者無辱弱彊勇怯雷同一律何所爲選練乎人或言財之不足而用不充是尢不然歷年以來但見兵馬之消而不聞蒭糧之減但見民捨之乏而不見官家之窮誠得忠力之士如劉宴之流規而理之財且不可勝用也而況於不足乎故夫兵之用不過乎攻守堅壁淸野所以爲守也馳車驟馬所以爲攻也今天雨霖潦城堡傾頺中國之所恃者僅有此耳又復壞而不修一日敵騎奄至撫掌大笑擇肉而食之豈有旣乎禍未至則因循而不虞禍旣至則倉卒而失措此中人之恆患也何不蚤夜督促亟成之縱無大補猶足壯三軍之气而消敵人之心先一日則有一日之益累一分則有一分之功今天霽以匝月而毀垣如故也夫噬臍而悔何爲哉三軍固以進戰爲功退縮爲敗而變化之機轉移萬端故進亦有算退亦有算因敵而動宻於秋毫故減竈以示怯卸鞍以止來免冑以奪气舞女以移情誠有以揣摩敵心而研練物理之至也昔蘇秦發篋得陰符讀之三年爲之簡練揣摩是以遊說列國百發而不窮誠得絕識之士而與揣摩敵人之行止了然若觀明燭矣夫敵彊盛者不當迎其鋒而當乘其倦鬭眾大者不當值其廣平而當邀其險阨蓋借形容而損其彊設精微而破其銳固有道者之所必爲智士之權衡也是以王顯乘雨而破契丹班超因夜而攻鄯善李愬冒雪而取元濟張彥澤逆風而戰陽城皆算成而令熟濳運而黙移無不應也故今不慮克敵之難而切慮用眾之難也若進而不由其進退而不由其退欲東而不能使之東欲西而不能使之西眾且不可用而況於克敵乎故節俠之士必有誓死之交智能之將必有敢死之卒何者以其恩信結於其心而不可解也今之將帥縻衣解食得敢死之士幾何人矣三軍之士望風股栗而不敢戰匹夫匹婦幽憤激烈蹈白刃而不辭此非發於其中心者然耶其初心未嘗敢戰而彊驅之使戰此其敗亡固不在交綏之際矣故勝敗之數不必占於星緯而卜於蓍龜將智而士勇勝矣將不智而士不勇敗矣以今言之固無必勝之形矣無暇遠論卽以近日深林之事觀之亦已明甚記曰前事之約結後事之機權也故忠臣不變節以徇時賢將不息謀而僨事懲前敗者圖後功追往失者計來效軍敗矣而處敗有道則勝必生事失矣而居失不昧則功旋著於今日處變之無道而知來日致勝之無機也獻防者方且以爲塗抹之巧錐琢之能而不知其培禍基而重罪胎也亦已甚矣孟子曰仁義而已矣何必曰利今爲人上者大率曉然示人以趨利避害之情而一旦責之輕生敢鬭萬萬無是理也古之名將所以不鑪不蓋卻金辭第忘身而損己者豈得已哉誠以風諭三軍使之回心向道而訓迪之至也管子曰龍蛇得水而神可立也虎豹托幽而威可載也風雨無向而怨怒不及也如或以不附之心而兼之以可測之勢偏恩所授有之而非無心之感誰在而三軍效力乎何也士大夫不能以身任天下之重故也夫匹夫而有憂天下之心若伊尹王通範仲淹之流而海內之安危本於京師之輕重京師之輕重懸於宣大明府君𨿽欲不以天下之重爲任豈可得乎昔者劉晏之在江淮也其言曰見一水不通願荷插以先往見一粒不運願負米以先趨焦心苦體期報明主彼以運漕爲任如此若下執事之任則比劉晏爲重矣今二酋不滅縱使宣大秋毫無犯而京師有匹馬只矢之警下執事不得髙枕而臥也況不必然乎此宜亟宣壯猷展奇略挽千鈞於一發所謂持大兵如擎盤水一致蹉跌求止不可得矣邇節鉞駐宣府是也東西南北取道適中而將校諸官麾使良便進可以爲京師之聲援退不失兩鎭之控制使望風而來者得有所向焉今日之事惟在委任得人若頻數往來亦不無廢時之患下執事之圖惟宜日之不足而繼之以夜此不可謂之燎眉之時矣乎乃輒因使人之便敬以書上蓋野人芹曝之心感激而動者下執事恕其狂察其隠憂而不以書生之言視之則不勝幸甚矣

寄張司丞書

離隔光儀自春䢐夏日月不居二毛叢生言念知己顧我如何伏想君子履道髙明金玉其心不以外補而忘內憂維揚襟轄之地博防廣覽曠焉度何獨不爲美觀壯遊而置欣戚哉僕本落魄之人竄逐荒野惟有惓惓舊知每一南望恍然爲懷何日會並握手交歡以罄區區耳諸生任子行托其奉詢起居外奉去海天晴望圖一卷賦詩廿首聊寄寸心千里雲山與情長佇

靑霞集卷十

欽定四庫全書卷

靑霞集卷十一

明沈鏈撰

史王陽書

獻歲孫生往遊玉女潭之勝曾奉尺書想達記室矣頃吳中人過此每頌令徳發倉廩以賑饑窮不獨邑人懷戴而感烈𨿽逺方聞者莫不舉手贊翼天生賢哲以濟斯民如公之徽懿海內豈多見耶

答陸宮保書

自包生還被荷手書並以寵錫感服至今然不敢數奉啟狀者因無可托又不欲以空文冒凟尊嚴也頃承來諭極切感激但今日時事之急燃眉不足爲諭矣鏈𨿽竊伏艸茅而曠望風塵之末但知邪正之趨一欣一戚展轉於懷何時云釋鏈惟天下之日壞者只在尋常尺寸之間而不在於顯融之際尋常尺寸是士大夫以爲當然而不察者而不知天下之事日已趨於壊矣山崩川竭龍蛇起陸邊疆多故事勢日危薦撫臣用邊將不聞超防傑特謀猷之士猶襲常躡格以狥己私然則必待天地反覆而後爲變耶國家之患莫大於飬兵飬兵則斂散之際爲獘不勝而不知所以愛民故野荒民散山川易位豈一日之積乎今邊塞討馬乞糧名爲軍旅究其心有一毫爲國家實用者哉使歸謹勒手狀奉謝情悃縷縷未盡展布外連珠一帙幸賜采擇之不勝悚息

連珠【止存七首】

蓋聞花本無心遇陽春而自發仙須有道能不老而長年是以呼吸玉和導摩金骨黃庭內境待琴心三疊之調白晝中天因鼎气八成之運

蓋聞仙道通靈誰應無窮之變聖機入玅自生有穆之光是以河上仙公望靑霄而鳳舉關門令尹觀紫气而鸞翔超軼九埏噓呵八極

蓋聞道由悟入理絕言筌造化神機顯示金丹之奧旨乾坤妙用黙流玉液之符是以得道眞仙撫塵寰而拍手知防老子對世景而忘心

蓋聞蓬萊隔弱水三千非飛仙不可到圃在東溟萬里必羽化始能登是以方朔偸桃終離漢王之席安期啖棗偶經項籍之宮一舉而黃鵠髙翔逰而桑田已變

蓋聞嚴靑異骨終合成仙子晉髙才自應學道是以忠孝本飛防之質聰明爲羽化之姿林甫欺君最犯道家之忌嵇康傲世亦無仙客之緣

蓋聞身上紫霄自解塵寰之阨骨凝水定超凡界之迷光滿福堂香生壽域是以接輿嘆鳳及漢世而未衰李耳猶龍在堯天而已見

蓋聞天上長春花鳥徹四時而並麗山中不夜香燈連五緯以爭光是以賢聖希神仙愛道超魔拔難自開雲笈之書掃惡祛邪常吸日宮之蘂

寄袁元峯書

曩歲辱令親攜書札並以嘉貺慰存遷客於幽谷陰崖之中道詣懇篤至於今感之然知旌斾往來桑梓翺翔闕庭其視投荒之人綿邈萬里者何如也僕抱憂憤之疾已入膏肓而世路晨光又更蹙之往往感慨長號而不能已也士大夫誨我以譎隱道我以周旋鏈以爲丈夫生世當盡忠伏義置此軀於六尺之外何所不可乃泯泯黙黙束小人之態以乞哀於人耶況人生所志不同而死生貴賤之有命乎夫楊李諸公此心無愧於天地特自其命之所遭如此縉紳先生未可相視爲戒而直懷此凜凜耳人心若可冺滅則天地將已窮乎吾惟竭臣子之心委順而已他遑慮哉風便附去手狀奉訊起居鴈翼北來時望徳音闗山愁寂無任戀戀

寄張兵憲書

昨因王家堡曽道一言於牛指揮以告下執事然此其一端僕之區區則望羣公執事於此之時褰裳撟褐運尺寸之規而恢萬里之度攺尋常之轍而就千載之功也鏈不佞自上疏以來夙夜砥礪未嘗一飯而忘君恩今邊境洶洶一髮之引千鈞不足爲諭矣人言責不在汝何庸汝言似未足以解區區之憂者何則君父之難切於肘腋而人臣回翔容與便已而後發其若此心何哉伏惟下執事惇厚瑰梧秉心忠亮深惟國家之急精白光明萬夫瞻仰此又僕之所傾心而向往者則區區之言縱欲不告於下執事而不可得也今天下極獘大壊仰觀天文俯察人事非獨外患之殷而內憂方切錢谷甲兵銷鑠己盡人心紀綱敗壊難言當此之時必非拘攣常調所能轉移之者軍伍壊而後有家丁之設若家丁之害又有甚於軍伍者倚勢恃彊奪人田土侵人財貨至有白晝淫人之妻女而莫知禁者頃生割百姓之首以報膚功實此輩爲之況今給飬之費數倍於軍伍則何必虛設此名以重地方之荼毒乎此其獘起於文臣急功希賞弄機械以欺朝廷所冝亟去早除以寛生民者去此而欲練兵選士莫如因土著之民行屯田之政僕常以其說聞於龍崗公此不可不告於下執事者夫後世之患在於兵農之分今日正坐受其獘矣苟執常泥故以爲成法之不可變則相胥以溺莫有恢復之時矣可勝嘆哉夫有土則有民無土而民不可使也有民則有兵無民而兵不可爲也莫非民則莫非兵何有兵少之憂莫非土則莫非民何有兵驕之患易曰君子以容民畜眾而軒轅之爲井田管子之作內政蓋皆此意今不必奪彼與此又取紛紛但有田者捐其租無田者給與之閒田況百姓之心畏家丁之害甚於彊敵常曰我輩居長邊方且知行伍能去此家丁寧自備衣糧以爲戰守下執事何不於民心之所欲爲者下令以約束之就其中選才力者立爲首領各令防守本土惟鄰近者有應援之義教以金鼓旌旗之節坐作進退之方一以統十十以統百百以統千此自然之制也有鞍馬能戰陳者則多增田土以爲賞其遷敍也亦千而百百而十十而一其不忠力者則奪之田土以爲罰上之使下下之事上各循其理而定矣此所謂義兵也或曰安得若是閒田而與之又有田而勿徵其稅此得爲義乎鏈以爲邊塞之事與中原不同宣大之牧馬艸場其地以數萬頃計今皆荒蕪不使民得耕耨總副參遊而下所占以數萬頃計捐其子粒卽爲義兵矣宣大連年所壊堡寨以數千計其所遺田土亦以數萬頃計此皆可捐而與也且祖宗之法以宣大爲邊陲原無上供之稅胥吏之流專意舞文坐收其利何嘗不捐也況捐租之法獨行於邊陲而不行於中土曷爲非義乎又曰今敵騎日夕窺伺欲農民運畚鍤收谷粟而復爲之兵不已迂乎余曰民心樂種植而惡催科之擾憤淩蠧而懷擁防之心此其大情也乃若散家丁而不調則無作踐之苦且省供給之煩又捐其稅糧增以田土償其舊所借貸必大歡恱寇至而勒兵拒戰彼自爲身家計矣奚俟迫促之乎故令未下而眾恱從兵不勞而食自足何者先得其心故也昔荀卿論用兵之要莫先於附民趙充國破先零以屯田爲務此人情物理之至聖人復起而不能易者道在邇而求諸逺事在易而求諸難非此之謂與富戶買糧納艸有官司奪其值而不償者萬口嗷嗷莫可云諭今任其所便急以閒田償之亦權事之冝也不然彼等將欲逃匿更何以處之譬如家事爲不肖子弟所共分裂有克家者出而扶植之非獨振其家聲亦可以防持弟兄之過咎也其爲徳業豈淺淺哉乃若沈吟猶豫拘文法而樂因循今日不發明日不行則土崩之患已在目前矣謹承使便敬勒手狀奉謝髙情伏惟左右察其悃誠恕其戅直幸甚幸甚

寄唐荊川書

憶疇昔辱遊於陽羨之墅省記防防教以挽弓當其時不識也別後幾二十年末由一晤而世路坎不出公之所議緬想英槪時時於夢中見之顧僕出闗以來目覩世變大有傷心者恨不能防並於數千里之外與兄握手傾此緒談也頃燕峯使者之便敬修手狀奉訊外鄙作一帙幸賜覽削之

寄華鴻山先生書

往歲程侍禦曽屬人轉致手書並以腆賜南向肅拜只承數千里曠蕩之恩況在師門詎能不感激馳戀時卽具啟委謝不審曾入記室否自頃海宇多故數從人問訊臺居然未有指陳邇聞蕩口舊業己仿北人築爲堡落嗟乎此可以觀世變矣鏈從出塞更爲畱意覽觀於治亂興衰之際只在人心人心流轉卽天道之所著也然紆回而考之天道其有定乎姦邪不久而覆矣夫子何憂焉往歲漫爲拙稿一帙輒貢上乞賜筆以防防使放臣逐客猶得防大道之餘將以授北方之學者無任瞻佇

寄馬孟河書

曩歲辱賜手翰龍蛇夭矯暉映山谷此時以邊塞之地楮素不莊不得卽具啟奉謝嗣得發則髙君已行矣三月間小徒梅天俊應貢入都城曽附致區區不知已達記室未也昨又聞軒車將還此意云何於潔身之義髙矣但念爲國無人此重可嘆也不肖投荒以來竊憂海內多故兼以彊敵久覘中原日夕環伺長鉤巨索設計非細當事之人𨿽亦吁嗟愁結然束手無爲而制禦之策邈乎其不聞也其在下執事蓋必籌之稔矣不識何以解僕之憂心乎風便附此並馳上鳴劍集一冊碧玉環一雙引區區諸惟亮原之

寄張白河兵憲書

七月十一日敵騎入川離保安不一捨守偹不在掌印無爲城中之人莫不惶怖僕不得已率諸生數十百人同鄊中父老列行伍執器械巡守城上晝夜不眠者九日此非宣大諸公之地方耶敵騎方退家丁四出殺人報功希賞其害生靈傷國體甚矣此所謂有忠邪而無貴賤之時也今彊敵憑陵之後又不聞當路槁撫揗而急拘無罪之良民爲此施行其知緩急之序乎僕荷下執事之明徳居常感念之今日之言乃家謀而國計實不得己耳是故君子作福於未萌銷禍於未形且惡不可長罪不可縱僕自讀書至今未聞割人首領以報膚功者僕𨿽譾薄曩以言事而投竄邊陲防朝廷待以不死縱不欲爲社禝之憂而身家之慮殆有不可己者春首中路攻者四十八堡殺傷男女萬計今新城又壊十三堡矣敵騎𨿽爲暫退坐謀擇肉環視無己況其鉤索梯衡之具無所不備而中國無一可恃者又兼有家丁之內亂切恐禍患不在於外侮而在於蕭墻也伏惟下執事忠智絕流不爲外議之所牽制轉禍以爲福因敗以爲功罪其渠魁剪其羽翼更能深謀逺算以滅此彊敵奇正變化飈舉而電發動於九天之上藏於九地之下使彼來不得以縱掠去不得以全歸非下執事其誰望之鏈也懷抱朴忠投荒待罪不能被髮入窮谷采薇而長往又豈忍坐視斯世哉所以目注視而耳傾聽無非此念也倘下執事見爲迂談加以姑息不重懲此腹心之害敵若來人民不防外患而防家丁地方不戰而自破矣此所謂助敵以自滅可不爲之深慮乎下執事憂國家而勤社稷者必不憎僕之僭言也千萬亮察

又

僕負罪於下執事久矣然自維此心以爲愛下執事者莫小子若也疇曩小兒在宣城又過辱盼睞之恩且非獨小兒也僕𨿽譾劣非不知隠黙爲髙而喋喋取人之憎惡顧時勢倒置已甚而權臣防蔽萬端私結黨羽而潛消國脈逆惡隱姦人所共覩然依阿者趨其勢容回者箝其舌紆延時日不惜綱常僕也落職投荒不量其力指明天地之大義以存民彞不效鮑焦負石投河此生尙在當烈烈轟轟以盡臣子之心不爲依阿靦腆束兒女子之態以邀富貴者況死生窮達之有命乎今使君之光明俊譽爲門下之所污染多矣鏈叨年誼之雅承骨肉之愛實不容以不言之下執事何不如韓延壽之故事斬邪魔於肘腋決贅疣於項領去舊更新以昭至誠則日月之光明如故矣頃裏中應襲馮世勲一罹於枉法贓贖不完飲食不接彼其母子兄弟舉家五口皆溺於井鏈聞而痛悼捐金以救免之使君明照覆盆之下寧當有此況有僕之所難言者乎今懷來之民被家丁之害吁天無路寃沈骨髓幸我明使君垂察艸野之言深慮而熟圖之鏈誠癡愚不肯惜一身以爲萬民請命者小兒在雲中旦夕還卽令走役於門下疏艸初就筆削之鑑原之無任幸甚

寄李兵憲書

曩者軒車出新城不能追送念於今歉然深維明徳盛誼佩服何已頃知旌麾已到陽和非惟慰答蒼生之望其不佞彌益忻忭數年以來鏈也不自揆量抱負杞人之憂語黙動靜頗闗世故以其愚億屢陳當塗反爲忤已然此是過信聖賢之罪實非矯佞至於人不相諒亦是所見不同時命不與付之自然何所怨尢乎今天人示譴內外艱危區區之言復稍有驗爲今之計惟有鞠躬盡瘁共圗其後以報效朝廷其諸瑣瑣俱不足談所望下執事恢謨略轉禍爲福則鏈𨿽譾薄願聆徳音故人之子邵某其父子皆夙有壯猷非獨爲椒房紈綺子弟而已左右試垂察之則知其中之所存非僕之爲佞也邊鄙楮札不恭伏祈亮察

寄周子書

日者辱恵手札長篇累幅詞防緣縟非篤誼至情何以有此服誦感荷至今靡諠不審卽辰起居何似僕之懷想丰采非得會並不能爲慰也僕自三月離保安入五臺愛其山川景物之勝聊寄迹以娛歲月所望髙明不遺荒野仗劍來遊言敍夙昔如何如何頃聞諳達窺覦闗內節鉞諸臣皆駐馬居庸未聞有長驅直搗之計以安廟社者鏈不勝憂憤風便慢啟附訊卽令小僮進京當顓致悃悰不盡

寄蕭柱山書

客歲辱手書慰諭綢繆知念我之不忘也尋具啟答謝想已入覽觀疇昔與兄之憂於海上者今一一有之良可爲慮也自我朝開拓以來登萊至浙沿海築五十九城以爲守設衛置所間以烽堠大率規模有類九邊之制今承平日久應廢而不存矣故倭寇之來竟無阻隔長驅深入殘害生民爲今之計莫若練土著之兵使之各相戰守然始練不可以應卒而調兵不可以持久事急則調之勢緩則練之若調之者終不如練之者可久也且調兵一而當練兵之費百飬調兵一而當土著之兵其費十練愈久則兵益精在上無調遣之煩調愈簡則費益省在下無供給之累以其所費者而練兵何弗彊也以其所省者而充費何弗贍也此法僕曽告邊鎭諸公蓋嘗行之至今稱爲便益不知江南之縉紳大夫亦計及此否耶夫地有南北法無定擬因時變通存乎人焉小兒歸令奉訊起居千里闗山應同戀戀

寄歐陽總兵書

日者辱軒車枉臨自顧菲薄無所效尺寸於麾下旦夕聞東西馳報風塵之警不息未嘗不發憤悲歌仗劍自誓欲滅此朝食以報朝廷若伏櫪之馬志在千里輒向風而長鳴也僕以爲士大夫見目前世事坎動爲掣肘遂惑於運會之說因循畏縮不欲深圗逺算竭忠盡瘁以先國家之急是豈臣子之心哉伏惟將軍瑰瑋絕倫忠勇冠世邊塞之士莫不伏軾而讚翼況不肖齒數於冠裳之末而素被盼睞之光者其思布誠悃於麾下良以久矣會僕久有山中之遊不得勒寸楮以致區區至於今懷歉也邇來敵人之勢有衝突而無止息士卒之獘多疲弱而少精彊況兵不練而欲其勇敵不制而欲其怯萬無是理也曩敵進懷來時連絡二百餘里時守備缺貟城無主者僕因父老之哀告乃率諸生與閭閻之民列隊守城靜觀於麗譙之上夜至三鼓連營寂然但見牧馬嘶鳴野燒隠隠彼時誠得勇敢之士數十百人持鳴笳挾飛炮執器械受約束銜枚疾走潛入其營四散攻擊之城頭鳴金鼓以震聲勢況賊營布列廣逺擊首則尾不能顧擊尾則首不能援出其不意炮聲四起掩伏如令彼必自相蹂殺此不世之奇防也諸節鉞者計不出此拘泥成法不敢掉背而促步按數萬甲兵坐視此輩連住十餘日曽不發一矢以警之及其槖載而歸徒爾追送僕不能不憤郁而扼腕也昔漢景帝時匈奴冦鴈門上郡李廣爲上郡守嘗從百騎出遇匈奴數千騎眾騎欲馳還廣曰吾去大軍數十里今走匈奴追射我立盡今我畱匈奴必以我爲大軍之誘不敢擊令諸騎前未到匈奴二里陣所皆下馬解鞍以示不走匈奴有白馬將出防其兵廣上馬與十餘騎奔射殺之而還解鞍令士皆縱馬臥會暮敵兵終怪之不敢擊夜引而去余觀古名將如李廣亦已奇矣以廣百騎遇匈奴之數千騎何啻不敵乎廣卒以其謀計令不敢擊而今之言兵者卒言敵人盛彊非中國之師所能抗僕於李廣固歔欷而太息焉將軍誠肯設計以用奇不在兵之多寡也究古人之用心察敵人之形勢隨機而變化之使勲業茂著於當時功名昭爛於簡冊僕知今日之聲稱不獨擅於李廣而擅於將軍矣

答髙子俊書

羈旅之人漂泊闗河故人相念如君者海內所存其能幾何曩時董生出訪曽獲手札並以腆貺頃季子用來又勞屬念且道足下髙情懿誼僕何以當之顧濁世風塵相迫殊甚重辱詢問邊陲之事僕豈忍言之哉今邊事之壊自人心之壊始矣當事者不能務宣教化倡忠義以回人心吾不知其危亡之日也縉紳大夫至於市井黎庻各有成說定論膠固於心不可復解其端起於不知先王之訓耳目所聞見互相漸習至於如此故世之人不復論是非而專言利害僕謂其不明於利害之極也如欲宣敎化倡忠義則莫先於利害之實導之矣導之以利害之實是矣而棕核太過察見淵魚則近於刑名操切孔明之所以不能興漢也何者風俗𨿽薄而此心之不可冺也故曰君子之徳風小人之徳艸艸上之風必偃在上者導之以利在下者必以利而歸之凡有利於己者何弗爲也在上者導之以義在下者必以義而歸之凡有義於己者何弗至也今爲人上而導引之弗端欲人之回心向道也難矣不先根本而務枝葉具文塞責玩愒時日未見其能澄流而淸源者此言𨿽見謂迂濶足下其潛思之不特邊鄙之當務而凡存心於家國者外此不能以致治平之化也風便漫附小啟遐荒乏物無所逺將外奉去十三經注疏二篋用酬夙諾如得命駕千里之外一爲傾倒此其感激又何殫言哉

答劉防將書

日者行李過龍門辱車從枉恵勤篤匆匆據鞍別去不得一爲致謝感愧之私耿耿至今自後卽有北路之警傳言令弟率眾當先奮臂馳擊彼遂遁走僕聞而嘆之眞男子也孰謂敵人猖獗而不可制乎將軍有親兵若此何慮邊塵之不淨而勳業之不立耶𨿽然僕所嬰心蚤夜不能釋然者爲敵人環視中原狡詐百出覬覦之心無時而休今日殺人明日攻堡羽檄交馳歲無寧日今左右任孤城之險當北面之衝與敵爲鄰時相戰鬭不可謂宴安無事矣況邊事敗壊已極不可旦夕理料當此之時有官守者縱欲解冠裳辭爵位髙飛逺走以避禍亂殆不可得也況我等蒙荷朝廷曠蕩之恩不容一日而防保防家國之計不可一時而怠此蓋臣子之心也伏惟將軍之忠勇追於古人計算超於疇等待人禮士气意慨然守領諸校樂於爲用誠僕所願爲之依歸傾心而向往者竊恐左右戎事之倥傯不若僕燕觀之審也又承左右一日之愛苟有區區敢不爲將軍陳之邊鎭之兵素號雄彊以宣大而較之獨石今尢稱首但久失選練之道大都廢弛原額兵馬一萬有奇及今逃亡老死者應過其半軍𨿽缺而糧不除名𨿽存而實則廢執事及時汰其老弱取其壯彊者以訓練之五人爲伍五伍成行分隊列長時爲宣諭使各相練習而爲聫屬之勢至於號令之時一人有功則五人俱賞而欲其同心一人失事則五人同罰而爲之連坐務令其一心一力以成戰守之功紀律嚴明而賞罰信訓練精當而調度神勝在我矣老弱者令守城堡俱不可棄以原額缺貟之糧加於選練之兵防爲犒賞之費則士卒莫不奮勇而效戰感恩而樂死矣北路邊廣地荒去京不逺敵騎旦發而夕至不乘此艸枯水涸之時訓練搜狩共成堵截之勢一時不戒而入於京師則傾覆之禍悔無及矣日前僕熟視長城𨿽有舊址然修補之故事近已俱廢髙山一眺千里目前敵騎長驅竟無阻隔烽堠不明邊方大患士卒不練束手難爲更不預備早圗𨿽有善守而慣戰者恐措置之不及而決勝之無由也然城壘𨿽淹溝塹尙在能用奇設伏以計之猶勝長城之爲限耳僕自還至山中每憶邊民之苦時時爲之嗚咽彼中光景淒然蕭條萬狀黃沙連於漢壘弱艸入於窮荒山無所產地無所生十里五里𨿽存堡落人迹稀少車馬防絕且彍騎成羣隱伏道左乘間而劫殺人民伺隙而搶掠牛馬經過公役人人自危此蓋宣大要衢一旦若此日侵月削患害何如不肖醉思而夢想不能不深深憂而長嘆也頃以使旋謹附手狀奉謝髙情並舒此悃愊幸惟左右采其蒭蕘防以謀畫試而爲之未必非勝中之一算濟時之少助也外馳去新詞四首古劍一匣希麾頓之不盡

寄邵大防書

日者辱華札逺存兼以腆貺感念髙誼如何可諠伏審卽辰道履淸安爲慰頃大同人過此具言西路又喪將官並失堡落不可勝計世事可謂岌岌矣聞之嗚咽爲之短气記憶執事疇曩之論時時奉服不谷𨿽淪於艸野顧此心此義未嘗羮墻忘於朝廷憂時慨世之心展轉於懷惟有焚香吁天而已所冀髙明賢哲不忘祖宗百九十年涵濡之恩共竭驅馳之力天下事未必不可爲也矯首雲中有懷鬱結然不知何時奉晤以敍夙昔備寫野人之懷耳使者行急率爾具狀種種悃私嗣當顓布

答江總制書

鏈也幽憂孤憤之士荷被明徳之光待之以賔禦厚幣卑禮猥屈於衡廬而又溫顏和辭延訪再三使艸莽之士遂忘其貧賤吐露情實鏈也譾劣鄙陋何足以知邊事哉𨿽然嘗聞諸塞上老人之言也今日時事大壊極獘若欲一一條貫而施行之如理亂絲未有頭緒況彊敵已盤據內地劫掠城堡危亡旦夕設或秋髙馬肥一日望風長驅士大夫𨿽欲優遊樽俎之間以飬縉紳之雅望何可復得危乎哉危乎哉厝火積薪之下曽不足以諭其急矣當此至急之時而官府有餘閒士卒有餘力田野有餘智混淆風聲掩飾大害此自斃之道也記曰議論詳審則利害之機決憲令嚴肅則戰守之道明今之卒伍非但疲弱貪夫庸將薰染成風其心術大壊譬如牙胥之不可責其亷潔倡家之不可導以死節也誠能一朝議成著爲憲令舉明忠義之道風於四方示之以利害道之以悃誠使諸節俠慷慨輕生敢鬭之士朝至者朝入夕至者夕入投牒於幕府其有富民大賈能自備衣糧車馬者度其才能假以權職有十家之產者則爲十夫之長有百家之產者則爲百家之長用其人不煩其役量其力不竭其才此所謂土著之兵忠義之士也義兵者以義救其鄊以義救其國因使明智勇敢之人朝夕訓練務導以亷恥誘掖奬勸俾貪夫庸將亦有所奮發而興起若張巡許逺食盡羅雀徒以忠義激發士卒之心猶能抗彊胡於旬月之間況今日百姓之心皆知邊陲之患猖獗而不可遏士卒之疲疾固而不可回痛心切齒欲制挺以撻南向之鋒不可得也爲上者誠有以倡率而利導之誰不回心向應易趨樂從然有陳牒願自效者非必盡爲忠憤激烈類多狥利而動不可拒之也稱其才之大小各有所用使之聞風而希冀焉俟兵成勢洽而後決擇嚴其禁令無使擾害於地方或有恃彊淩弱假勢欺眾者重懲以示標凖否則復若家丁之爲害矣更亦何益乃今不招徠之他防無可議者今日邊陲之事在下執事之指掌向來諸公往往牽制謂運防之衰不得自由也此皆非英豪傑特之言運防非臣子所知惟鞠躬盡瘁而已他復何慮吾懸權三鎭之中苟明目張膽勵精王國盡臣子之分誰能訾之者惟忠誠之不烈故邪佞得牽焉每以爲不得自由所以徘徊顧望冀於一朝遷徙而脫其禍此眾人之心也士大夫相視嗤嗤武夫戰卒不知性命之理顧瞻利害而躬自蹈之此何理哉假令我六尺之軀當已長生不死吾自愛之然身履不忠不孝而牽制於權姦未有能獲福於天者今下執事不鄙於艸野之人諄諄下問知超越於羣公久矣然此理之不照察亦未有能成今日之事者不肖之必爲此言亦誠有所不得已也不然今日事之難行我則曰內閣之由他日羌戎內侵邊事掣肘禍之旣及彼則曰總督之罪也張李諸公得以不免哉彼非慷慨激烈之士而至於此則牽制之道果不足由矣鄭把總還謹勒手狀奉展區區附上兵說八十一首下執事不妨燕閒幸賜覽之或者一得之愚可采焉意切言戅不知狂妄之爲罪也

靑霞集卷十一

欽定四庫全書卷

靑霞集卷十二

門人王元敬編

年譜

沈靑霞公諱鏈字純甫先世處州麗水縣人明初祖祥二公從太祖起兵遂編籍爲紹興衛人曽祖諱伯才祖諱慶父素庵公諱璧世居防稽之東郭裏

正徳二年丁卯【先生始生】

初大父慶有二虎臨窆吼震林木占者主得貴子後二年丁卯九月初八日母兪夫人實誕先生先生少岐防有異質儁悟絕人始齔讀易過目成誦

嘉靖元年壬午【先生十六嵗】

是年先生補弟子貟有聲學宮

嘉靖三年甲申【先生十八嵗】

是年仲春先生親迎於徐處閨閫相敬如賓

嘉靖五年丙戌【先生二十嵗】

時督學汪公文盛閱先生文奇之曰異者是且以气節顯擢第一

嘉靖八年己丑【先生二十三嵗】

時漁人獲白龜甚巨獻於守欲殺之疑不決曰沈生博物盍問之先生曰是當還於河殺之有水害放之後他郡竟殺是龜果驟大水守聞而驚嘆以爲先生果博物也

嘉靖十年辛卯【先生二十五歲】

是年先生舉於鄊素庵公先以不樂家居傾產貿數百金賈遊京師落魄陸沈久不歸先生是嵗得覲父

嘉靖十一年壬辰【先生二十六嵗】

先生春闈下第百計哀泣請父歸故園素庵公幡然曰吾兒孝如此吾復何憂可以歸矣及歸家窶甚先生事之極甘脆內外具得其驩

嘉靖十二年癸巳【先生二十七嵗】

是年春兪夫人疾先生晝夜侍湯藥衣不解帶者三月焚香吁天願以身代病尋愈鄊黨咸謂孝誠所感云

嘉靖十七年戊戌【先生三十二嵗】

是年先生成進士授溧陽令溧陽故多豪梗先生政尙嚴明事每持正不阿忤臺史意

嘉靖二十二年癸卯【先生三十七嵗】

是年論調茌平數月訟簡民和邑人士爲之語曰沈茌平如鏡明如水淸不賞民勸不怒令行居亡何以父憂歸

嘉靖二十六年丁未【先生四十一嵗】

是年服除補淸丰令愈自刻勵勤民有恵愛聲時錦衣多疑讞當事者推先生亢直遂請得先生爲經歷先生三爲縣皆得民去之日吏民扳轅慟哭遮畱不可得所在繪像屍祝之

嘉靖二十八年己酉【先生四十三嵗】

先生至京邸一日飲賔於庭有道人因謁者進持一利劍贈先生先生把玩喜而問曰劍值當幾何道人曰非百金不可得然大人烈丈夫也故攜此贈勿願金也遂長揖去出門忽不見蓋仙云先生大喜不自禁以爲得上方斬馬劍君側之姦可除矣旣而拔劍起舞有黃布如蓋從空飛來又有只鶴來自南長鳴數聲北向而飛與劍舞相上下舞罷鶴乃棲於庭畔累月迨先生抗疏直詆嚴氏後遂戛然飛鳴而去

嘉靖二十九年庚戌【先生四十四歲】

是年十月諳達掠近郊時都門閉村民百萬求入不得哭聲震野當事者莫敢發防先生急謂陸公勿閉門閉門予敵民矣陸公爲言於上而許之所入男女以巨萬計後數日敵獲禦馬監中官牓其背令入報曰幸貢不則且肆掠大宗伯徐公階請上臨朝詔文武羣臣議檢討毛公起言許之便司業趙公貞吉叱起言不許便先生曰諳達犯順至城下許其貢掠不許亦掠京營將士久襲承平兵鈍甲朽難以應卒今且令禮部與語汝等逺來求貢未測聖意不敢遽奏必欲貢當備列誠欵爲汝奏請如是遷延以緩其勢陰爲戰計乘怠而襲之彼可擒也是時姦相嚴嵩怪而問其黨太宰夏邦謨遽承望呵曰若何小吏多談乃爾先生目攝之曰大吏噤不言故小吏言胡怪也且不曰主辱臣死耶次日上視朝詔有計破敵者得盡言先生旣上疏請兵萬人一則防衛陵寢俾主上無北顧憂一則防守通州盧溝以通餉道嚴飭將吏奮勇設奇大創彊敵詔下兵部議是夕天發震雷大雨如注敵乃宵遁未幾仇鸞議馬市嚴氏實主之先生廷諍以爲不可詞直慨激切眾皆愕然退而气不平者累日一日先生與尙寶司丞張君遜業飲嘆曰前日敵在城下使謀國有人豈令蹂躪至此乎綱紀大壊賄賂公行四海民窮九邊政廢實嵩父子罪也大姦不去他事未有可議者

嘉靖三十年辛亥【先生四十五嵗】

是年正月先生遂抗疏言相嵩父子翼虎社鼠誤國大計請誅之以謝天下詔下大學士擬上防云沈鏈去嵗諠嘩朝堂無人臣禮今復誣詆大臣以自爲名廷杖之四十謫田保安州先生當田保安倉卒寄妻子廣柳車未有捨而州人賈某者傍睨先生曰公非上書請誅嚴氏人耶揖之入徙家而家先生先生始有家矣久之以講授自給諭諸生忠孝大義且目覩邊事日壊憂憤至忘寢食往往發之詩歌文章譏切當世大抵多歸罪於嚴氏者

嘉靖三十三年甲寅【先生四十八嵗】

是年宣府大同諸郡邑大祲斗米六十銖邊民死者相枕籍暴骸不掩先生買地而瘞之又傾槖裝作粥粥饑者復爲疏勸富家大賈相繼賑濟活男婦巨萬後麥稍收民尢不聊生先生建議鳩工修濬城濠是年秋大水驟至從北山直衝保安新城頽西北隅數十丈幸壕深水就其道而民居無恙士庻歡呼感戴相率而爲生祠祀先生時張逰擊從西入衛遇敵血戰全軍覆沒東軍十餘萬屯聚坐視將佐環堵不救撫按欲掩其事先生奠哭於沙塲語侵當事者當事者聞而憾之又塞上人骯髒多戅時時耳相嵩則爭詈嵩以爲快其諸生至爲偶人三象唐相林甫宋相檜及相嵩先生亦時有所扼腕作蹶張狀而射之語稍稍聞嚴氏父子銜恨切骨思有以報先生矣

嘉靖三十六年丁巳【先生五十一嵗】

嚴相以楊順總督宣大軍務是歳諳達大入破應州堡寨四十餘殺傷萬計而帥府以下束手閉壘以恣敵之出沒不及飛一鏃以相抗甚且及敵之退則割中土之戰沒者野行者之馘以爲功而父哭其子妻哭其夫兄哭其弟者往往而是無所控吁先生傷之作詩曰割生獻馘古來無解道功成萬骨枯白艸黃沙風雨夜寃魂多少覓頭顱語籍籍布聞一夕鄰女哭甚哀訪之女母氏寡居垂二十年止一子出郭外爲順家丁割首去其母訴於督府復被笞斃先生聞之不勝憤懣飛書直指其事人防謂先生遷人非有言責毋爲爾先生曰今日割猶少後日割且多縱不割我首割民傷如何澘然流涕曰我昔非言官今非啞子若輩欺君以要賞吾誓不與共天當捨此身以報主上恩救萬民荼毒之苦聞者嘆服自是諳達攻掠邊堡無虛日先生復致書順勸出兵奮擊勉以赤心爲國家計又作籌邊賦以抒方略且曰必不發兵當聞之朝廷順深懼而憾之乃遣心腹指揮羅鎧經歷金紹魯宻報嵩子世蕃所曰是夫也結死士擊劍習射以間而取若父子世蕃曰吾固知之卽以屬巡按禦史李鳳毛鳳毛謬爲謝曰有之竊陰已解散其黨矣鳳毛得代歸遷光祿少卿而禦史路楷來楷又嵩客也世蕃爲酒壽楷而使謂順曰幸爲我除瘍事成大者侯小者卿順乃與楷合防捕諸白蓮教通畨者連及先生僉事許用中防議朱天俸三招皆不及先生順凡三駁之旣用中天俸以先生名入而獄遂成順楷具列先生謀反狀奏遂置先生極刑籍其家先生臨難罵曰順楷姦賊賣國殃民無復人理反嫉吾言爲嚴氏作奴狗搏噬人我肝腦不惜塗地以報效朝廷豈無天日鑑照我心宜置我目百尺竿上不久視羣防赴西市磔矣乃口自吟曰宋室忠臣死吾應是後身誰知今將相還是姓秦人遂就戮爲丁巳嵗十月十七日也是晨西北有大星光芒射人墮地如斗宣鎭士庻至今談及先生事者涕橫流不已先生旣死籍其家而予順一子錦衣千戶楷陞五品京堂順尢怏怏曰丞相負我薄我賞猶有所不足乎謀之楷取先生二子杖殺之而移檄越逮先生長子諸生襄當是時先生門人栗鋐梁子健俱宣府諸生也痛先生不得其死號哭於市路楷縛而罵之二子曰某等當死但沈氏非董卓某等非蔡邕也兩道爲解而釋襄初被械至宣府二子潛見襄獄中掩喉以陳先生始末嘆曰君此來無生理矣吾當殺此二賊以雪萬世之恨時同患難者不可指數若二子者憤激於衷不避艱險眞義士也順楷旣籍沒先生家罄先生篋畱故帙並燬無遺又恐諸弟子畱藏副本復牓於市凡匿沈氏遺稿片紙隻字者按捕同罪於是諸弟子相錯愕恐怖投諸水火獨武崇文者亦欲火之意不決腸若刃刺俄僕地隕絕不知所爲頃之見先生緋衣而劍叱曰子亦欲燬我遺文以媚若輩乎遂驚寤不敢乃於後圃掘地埋之昭雪之後武生引先生子襄入後圃出而授之襄初見順順曰汝父今日尙能罵人耶榜三十至見楷復痛榜四十逮系圜中煩寃苦渇幾斃矣夢寐恍忽間見武安王闗神衣緑袍慿空而下左手持瓜右手持刀呼襄曰爾忠臣子也後當必昌遂剖食襄因得不死及蘇口吻猶有涎時蓋冬月非時也楷旣榜系襄命獄吏限三日盆死同獄囚皆爲襄悲傷襄亦自分必死特恨寃亡以白讐亡以伸欲宻冩先生寃事結蒼頭衣帶中寄同鄊老人忽筆端有異香須臾徧獄室諸囚驚異更相慰曰君死必爲神矣爭進酒食生酬之至四鼓獄吏馳賀曰沈君生矣朝中官校來收楊路矣是時給事中吳公時來劾順楷冒功誤國大罪並白先生之寃世宗皇帝詔捕順楷下司寇獄嚴氏援之順戍代州楷僅貶官襄在獄歲餘巡按禦史欒公尙約知其寃欲釋之而畏嚴氏之威發戍遼東

嘉靖四十一年壬戌【先生卒六年】

禦史鄒公應龍劾世蕃父子姦狀世宗皇帝震怒詔放嵩還鄊世蕃戍雷州襄走京師訟父寃詔下巡按禦史胡公維新申論楊順前曲殺先生罪並上襄無他罪狀詔許襄復保安學生得負先生遺骼歸越

嘉靖四十三年甲子【先生卒八年】

是年冬禦史林公潤亷得世蕃逆迹奏之詔捕世蕃下法司論死戮西市

嘉靖四十五年丙寅【先生卒十年】

世宗皇帝遺詔錄言事諸臣後

隆慶元年丁卯【先生卒十一年】

穆宗皇帝攺元首詔下諸司議復先生原官加贈奉議大夫光祿寺少卿遣官諭祭錄一子入國學襄以貢舉上春官伏闕上書極言總督順巡按楷殺人姦黨狀而給事中陳公瓚魏公時亮各上疏請正順楷曲殺先生之罪詔下法司收捕順楷論扺罪許用中朱天俸末減戍邊

萬曆九年辛巳【先生卒二十五年】

是年春屯田直指王公國巡歷駐天津晏寢署中夢門吏持刺入報曰一道人來拜其人修髯廣額精爽不羣自稱沈鏈言其生平及防中事甚具旣而儀衛侍從滿前擬於王者王公怪而問之先生曰吾受上帝命主宰北天適防服而來者恐見訝耳遂服冕旒衣裳乘輿駕空而去鼓吹之聲嫋嫋不絕王公驚寤進霸州天津兩道問之相與愕然先一夕俱夢先生投刺先生豈神邪王公乃捐俸爲先生搆祠津門焉嗚呼古今以諫死者多矣未有橫及典刑者而焦山楊公死於市旣而先生死於戍死𨿽異其爲嚴相曲殺則一也嚴相之殺先生自謂足以蔽天下之口矣抑孰知正所以甚神人之憤而激其怒邪先生生而厚重秀目長髯𨿽燕處必正衣冠坐立不失矩度天性忠鯁恆以天下事自任言不違衷行不違道事父母兄弟至孝友好學博觀手不釋卷始從新建公遊一再與語卽奇之嘗語人曰吾與沈子論事種種超卓眞用世之才也先生年五十有一配徐氏誥封太宜人子四長襄歷仕姚安知府以太宜人垂白乞歸終飬次衮次褒皆死於難中次袠僅以稚免

萬曆三十四年丙午【先生卒五十年】

襄子存徳以先生防授太僕寺主簿能讀遺書長於詞賦蓋翩翩鳳毛云是年十二月存徳上疏爲先生請諡奉防下大宗伯議

萬曆三十七年己酉【先生卒五十三年】

公擬忠湣上請奉聖防依

靑霞集卷十二

