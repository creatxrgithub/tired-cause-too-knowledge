

欽定四庫全書

集部七

精華錄

別集類六【國朝】提要

【臣】等謹案精華錄十卷

國朝王士禎撰士禎有長白山錄已著錄其詩初刻有落牋堂集皆少作也又有阮亭詩及過江入吳白門前後諸集後刪並爲漁洋前集而諸集皆佚嗣有漁洋續集蠶尾集續集後集南海集雍益集諸刻是編又刪掇諸集合爲一帙相傳士禎所手定其子啟汧防語稱門人曹禾盛符升仿任淵山谷精華錄之例鈔爲此錄者蓋托詞也士禎談詩大抵源出嚴羽以神韻爲宗其在揚州作論詩絕句三十首前二十八首皆品古人末二首爲士禎自述其一曰曾聽巴渝里社詞三閭哀怨此中遺詩情合在空舲峽冷雁哀猿和竹枝平生大防具在是矣當康熈中其聲望奔走天下凡刋刻詩集無不稱漁洋山人評防者無不冠以漁洋山人序者下至委巷小說如聊齋誌異之類士禎偶批數語於行間亦大書王阮亭先生鑑定一行弁於卷首刋諸梨棗以爲榮惟吳喬竊目爲淸秀李於鱗【見談龍錄】汪琬亦戒人勿效其喜用僻事新字【見士禎自作居易錄】而趙執信作談龍錄排詆尢甚平心而論當我

朝開國之初人皆厭明代王李之膚廓鐘譚之纎仄於是談詩者竸尙宋元旣而宋詩質直流爲有韻之語錄元詩縟艷流爲對句之小詞於是士禎等以淸新俊逸之才範水模山批風抹月倡天下以不著一字盡得風流之說天下遂響然應之然所稱者盛唐而古體惟宗王孟上及於謝朓而止較以十九首之驚心動魂一字千金則有天工人巧之分矣近體多近錢郎上及乎李頎而止律以杜甫之忠厚纒緜沈鬱頓挫則有浮聲切響之異矣故

國朝之有士禎亦如宋有蘇軾元有虞集明有髙啟而尊之者必躋諸古人之上激而反唇異論遂漸生焉此傳其說者之過非士禎之過也是錄具存其造詣淺深可以覆按一切黨同伐異之見置之不議可矣乾隆四十六年四月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

精華錄卷一

刑部尙書王士禎撰

古體詩

對酒

對酒歌慨慷自我屬有生共得睹太平皇帝陛下惟樂康宮府治丞相無私人諸諫官彈射姦慝咸有直聲自中丞刺史良二千石各各有廉名日南交趾皆我郡縣蠻夷君長以時稽首殿庭屬國具爲令文笥生翠來王京幸太學三老而五更遂賜民爵一級存問長老遣都吏循行大酺十日除宮刑美人曼壽百室丰盈

慕容垂歌【三觧】

慕容初入鄴已有虎狼志前驅丁零部後面鮮卑騎燕燕尾涎涎飛飛啄塘蒲三原隔五緩急當柰何慕容在何許已度涼馬臺饑鷹掣鞲縧一逝不復歸

白紵詞三首

江南煙水多白鳬羣飛啞啞煙際呼美人窈窕爲君娛蜀羅吳縠曳華裾修睂星的妍且都明鐙遙映丹唇朱淸歌錯落大小珠折腰流盼意態殊乍進欲退心躊躇芙蕖灼灼回雙趺仙佩丁丁鳴六銖燭殘月暗漏滴壺宛轉爲君開繡襦

靑春遙夜開華堂綺羅弦管東西廂阿誰公子淮南王美人家本邯鄲倡合蟬墮馬耀明妝起舞爲君陳樂方翠曽參差煙際翔鸞驚龍婉相頡頏西城比裏各擅場羅褏文巾紛禦香明眸善睞含流光舞罷雲中孤月涼若耶溪水勝瀟湘越川佚女春浣香織成白紵冰雪光上爲舞衣下舞裳大秦珍珠明月璫昆山玉撥映金梁齊琴趙瑟聲鏘鏘七槃妙舞紛相當須防璧月沈西方汝南鳴雞啼曉霜今我不樂去日長裴回念此摧中腸翡幬翠幄陳髙堂請君安坐樂未央

擬美女篇

洛濱風日好美女出相望瑤象飾香轂玉鳴鏘鏘采春蘭阪上弭蓋蘅臯傍龍輔節纎步鶯珠結明璫借問女誰氏少小生平陽大姊入後宮次姊瑯琊王小妹𨿽不貴夫婿直東廂出入冠鵔鸃天子侍中郎檻衣萬錦費騕褭千金裝容華誠自惜貴盛寧易詳洛水正微波明瀾一何長川路西南永扁舟不可方寄語盛年子顧義愼自防

擬白馬篇

駿馬生代北少年出幽並結束各光采指顧風雲生朝遊屬玉觀夕宿衛承明身逐孤兒隊名羽林兵行行南山獵意气何縱橫蒼隼決云來飛矢逆風鳴大澤鸘鵠遒深雪狐兔驚回瞻鸛雀門突兀與云平鞍馬倐來歸勢若浮煙輕昨夜羽書至貳師出邊庭上馬別妻子鳴鏑追前旌舊隨冠軍伍復此河源行大漠少行人深谷多鼯鼪朝飲沙上泉夕戍雲間城左顧疏勒服右盼伊吾淸無令都防將關外獨聲名

自石橋尋黛溪遂至摩訶峯下

日落山气涼淸流自回轉窮源不知勞漸忘溪路逺幽石各奔峭修樹亦婉孌遙睇徑難測回矚途屢變寂歷眾山響蕭條晚風善微徑暮樵出懸崖歸鳥見須防夕霏収殘陽四山徧新月忽淸揚餘霞自舒捲稍覺葛衣輕幸借孤笻健平生邱壑人玆言庶能踐

由栁庵逾西山最髙頂至醴泉寺拜範祠

淸境難久畱申旦戒徒禦引領睎前峯抗防辭東路數武卽嶇嵚危蹊少安步顧盼見百里云日媚煙樹慿髙俯澄湖風帆競孤鶩晴旭移峯巓明晦變已屢褰衣入空翠溪流南注槮疎曠逰眺蒼茫失昏曙東山淸風來西澗涼雨度澄潭益蕭瑟防鱗紛散聚前賢迹已逺山川緬如故夙昔思古人三嘆讀書處

醴泉謁志公像觀唐碑【碑開元三年乙夘立】

早讀神僧傳緬希志公迹劍水蹤已遙鐘山事成昔豈知常白峯畱此千年石鳥爪帶銅綠鏡面瑩蘚碧磨滅開元碑虫鳥紛難譯披蘿究遺文剝苔理殘畫斷闕發聞見樵牧增嘆惜陸銘圮寒塜王碑委荒僻廬陵傲珠犀東武比博奕淪棄多名珍何憚窮鉤索一勺醴泉水供此風雨夕【神僧傳志公面瑩徹如鏡手足皆鳥爪碑有云陸倕制銘於冡內王筠勒碑於寺門皆與傳合】

醴泉寺髙閣瞻眺有懷範文正公

風雨湖上來蕭條灑飛閣殷雷起睂際極目窮廓遙天壓煙水空蒙气磅礡大澤盤蛟龍斜風偃雕鶚郤眺鴻蒙中日光逺回錯艸木暗四山急淙鳴萬壑悵然思古人大雅何時作

書堂

絕澗已千仞磴道仍九盤直上若懸澑屬勢難安右顧踐鹿迹左顧慿鳥翰日落空山中蕭然風气寒精舍壁間出洞門天際看奇石壓巖戶孤立何防岏突兀抜澗底窈窕淩雲端入門度飛梁傍夕聞驚湍幽軒宛初構幾榻皆峯巒頗意雷雨時雲气生戶間諸天發鐘磬星斗方闌干惆悵此靈境睪然懷懶殘

復雨

花枝蒙蒙日將暮防防涼飇起庭樹雨腳射地晝陰晦急澑鳴檐不知數連年左輔嗟大無有蜚多麋仍屢書良民重累背鄕縣姦民攻剽成雈苻天南干戈未寧息男罷農耕女廢織長沙江中多戰船祝融峯頭尙兵革羽書日日下山東稭銍轉輸動千億苦竹黃楓猿晝啼舟子徵人少顏色掘冡鑄幣旣不能展轉呼天猶力穡今年稍稍宜雨暘黍稷撲撲稻葉長長官鞭撲那敢避努力公家輸酒漿

和窟室畫松歌

黃門園中有窟室背枕亞祿【山名】臨滄溟石壁磊砢一千丈入眼髣髴生精靈橫壁老松誰所作海風怒攫山欲傾盛陰五月凜霜雪怒姿萬變盤雷霆疑是溟渤含日气不然天上來星精我來盛夏變冬序白晝慘淡生晦防顚毛亂指舌上撟寒肌起粟心骨驚上下蒼茫有神鬼左右騰跳飛鼯鼪江南吳生昔爲此一一下筆皆龍形昔者吳道子畫壁天宮寺將軍劍舞何蔚跂興酣筆落气磅礡萬夫動色嗟神異吳生畫松已百載鐵榦霜皮終不攺南榮曝背亦吾儔偃蹇龍鱗好相待

蠡勺亭觀海

登髙邱而望逺海坐見萬里之波濤長天寥廓云景異春陰偃蹇魚龍髙怒潮乘風立千丈虎蛟水兕紛騰逃羣靈潛結萬蜃气一痕未沒三山椒須防勢盡潮亦止波淡天淸靜如綺菱苔沈綠紛塘坳螺蚌搖光散沙汭防差島嶼羅殊域紛如星宿秋天裏擊我劍聽君歌有酒不飲當柰何日主祠前水蕭瑟仙人臺上云嗟峩羨門髙誓不可見秦皇漢武空經過只今指顧傷懷抱黃腄防缾盡荒艸人生快意無防時明鏡朱顏豈長好吾將避世女姑山不然垂釣蜉蝣島

周文矩莊子說劍圖【後有董宗伯書說劍篇】

古今人物畫手誰第一晉有衛協吳曹興南唐周生更奇雋行筆痩掣姿峻嶒此圖在世逾千載墨光黯淡生光晶君王隱逸各有態蠶絲煙篆交回縈目瞠鬢突五劍客短後之衣曼胡纓二人旁立目左顧劍如星日光縱橫昻首右顧者三士二人按鐔神欲生一人抜劍作虎步怒如截兕吞長鯨使筆如劍劍气出此公無乃能鐵兵莊生說劍固豪快十步千里無畱行千年奇論佐奇筆揮毫潑墨皆飛鳴雲間墨妙更遒絕鐘王腕防紛鬭爭自云昔見吳興書說劍恨不作圗雙妙並今逢此卷信神物又恨作書非趙卿徘徊三嘆出金石煥然妙迹如神明我聞周生妙得後主作字法秋胡謝女風格淸秦淮花月汴京土感此傷人今古情【宣和禦藏文矩有秋胡故實謝女寫眞等圖】

冬日偶然作四首

太史下蠶室坎防誰見知發憤傳貨殖千古同悲噫郭縱出鑄冶翁伯起販脂灑削旣鼎食胃脯亦連騎志士守蓬蘿不如交馬醫索帶披敝裘不如規魚陂

我愛灌仲孺意气薄雲天長嘯入吳軍指顧堅壁穿長防郁龍蟠怒騎如風旋聲名冠諸侯皆曰大夫賢魏其勢旣落田氏寵益專朝請考工地夕奪城南田丞相故賓客顧盼忽屢遷笑罵顧四筵殊不直一錢當時膝席子岌岌皆危冠

鄭季有孽子少小爲人奴騎從平陽主給事建章居朝拜大將軍封侯詫鉗徒遂復還尙主賜第耀通衢隴西老飛將猿臂雄萬夫白首不得侯心折幕府書誰能對刀筆臨風自捐軀天道有如此千古同欷歔

吾家有方平雅志托林壑拂衣早歸耕貂裘行采藥卜築沃川墅垂釣上虞郭矣孔阮儔遐哉箕潁樂瑯琊多龍鸞羨此雲中鶴

春不雨

西亭石竹新作芽逰絲已罥櫻桃花鳴鳩乳燕春欲晚杖藜時復經田家田家父老向我說谷雨久過三月節春田龜坼苖不滋猶賴立春三日雪我聞此語重嘆息瘠土年年事耕織暮聞窮巷叱牛歸曉見公家催賦入去年暘雨幸無愆稍稍三農獲晏食春米穀賤復傷農不見饑烏啄遺粒卽今土亢不可耕布谷飛飛朝暮鳴春莩作飯藜作羮吁嗟荊益方用兵

蠶租行【十觧】

丁酉夏有民家養蠶質衣釧鬻桑而催租急遂縊死其夫歸見之亦縊王子感焉作是詩也

陽春三月時蠶子何蠕蠕三日出奩中五日徧籧篨【一觧】東鄰有少婦養蠶方一塸夜夜伴蠶眠桑葉恐不周【二觧】朝出南陌頭猗猗望桑柔亦不見桑柔椹子醉鳲鳩【三觧】歸來見蠶饑徘徊當柰何脫我耳邊釵鬻我嫁時襦【四觧】阿夫持襦去里正持符來漢中索軍租不得還顧私【五觧】里正且上坐黽勉具晨炊但緩一月餘蠶成賣新絲【六觧】新絲亦難賣新谷亦難収不見馬上郎雉尾紅錦裘【七觧】再拜謝里正丈人且旋歸鬻我嫁時襦脫我耳邊釵【八觧】蠶應黒痩盡軍租持防當痛哭視孤兒畢命朱絲繩【九觧】阿夫還入門不復見故妻生旣爲同衾死當防手歸【十觧】

懷古詩三篇

魯仲連陂

七雄旣龍鬭陳寶歸嬴秦師出函谷關六國咸逡巡邯鄲日夜急咄嗟誰觧紛蕩陰師旣頓新衍謀豈倫先生畫奇防長揖平原君僕妾愧萬乘大義明君臣縱橫數千言顧郤虎狼軍功成不受賞飄然歸海垠蹈海旣髙義肆志寧辱身至今齊趙士倜儻希淸塵我來古陂上遺祠蔓荒榛甓道竄蒼鼠天風吹白蘋緬懷田巴語景行跂千春

顏斶墓

末世寡尙志薄俗希乘軒豈不貴纁帛形役神不全吾髙顏夫子抗節藐齊宣鐘簴寧足論殿上呼王前晚食與安步詎以榮利遷監門良自賤趨士理亦賢俯仰二千載弔古悲荒阡墟墓絕樵采淸風激頽頑古道難作悲哉東逝川

轅固裏

漢初尙黃老儒術闇不章齊魯誕諸儒五經如載陽遐哉淸河傅卓爲羣倫倡抵掌論湯武大義非荒唐曲學誡孫微言詒後蒼訓詞列學官星日同瑯瑯我生睽千載桑梓寧異鄕寤寐思哲人流風一何長生慙齊魯學私淑附師匡

苦寒行

逺逰漁陽城飲馬滹沱湄河朔恆苦寒日夕風鳴悲悲風起廣塗霜霰凋人衣欲渡川無梁層冰何壘壘鴟梟鳴枯楊豺虎交路衢深谷多猿猱得食歡相追我行嵗旣晏十步八九迷他鄕少親故相逢知是誰憂愁鑠肌骨自顧顏鬢衰俛眎飛蓬根隨風時轉移我獨久伊郁嵗暮空徘徊寄語後來人逺遊不如歸

梁曰緝爲言輞川雪中之逰

少志愛山水夢想懷藍田終南西峯下水石餘淸妍憶昔維摩詰於此曾掛冠揮手謝時輩艸堂常晏眠輞水繞舍下湖光明云端繩牀間藥鐺淸齋日蕭然春鷗漸矯翼夏木紛綿竿時尋名僧防自泛湖中船嘆息古人沒風物隨變遷仙令妙文筆慨然追昔賢積雪曜巖阪秀色曖林巒數里入谷口石流已濺濺水鳥相哀鳴雙垞人煙卻登華子岡輞水猶淪漣花竹散已久亭館供諸天王裴杳千載邱壑亦凋殘來者復爲誰斯言良足嘆

慈仁寺雙松歌贈許天玉

我昔登泰山舉手攀秦松東南雲海防千里夜懸日气開鴻蒙山人出山已三載復見金元雙樹在玃髯石骨靑銅姿古貌荒唐閱人代長夏蒼蒼秋气深風來絕磵蛟龍吟仙人五粒不可見但有鶴來往飛陰森蚴蟉詰屈宛相向千曲盤拏气初放一任支離抜地生那須天矯排云上我來髙枕石壇邊耳畔往往聞驚泉白日沈沈不到地颯然雷雨生空天煙色欲瞑鐘復起雄談岸幘波濤駛千秋萬嵗知者誰閩海奇人許夫子

洗象行

水關蒼蒼栁陰碧寶馬流蘓紛絡繹日中傳呼洗象來玉河波射珊瑚赤須防鉦鼓幹雲霄萬夫聲寂如秋宵虎毛蠻奴踞象頂邱山不動何岧嶤岸邊突兀二十四直下波濤若崩墜縱橫欲蹴黿鼉宅騰踏還成鵞鸛隊乍如昆明習鬭戰萬乘旌旗眼中見又如列陣昆陽城雷雨行天神鬼驚奴子胡旋气遒壯忽沒中流狎巨浪撇波一躍萬人呼幡然郤出層霄上今年丞相収夜郎扶南盤況求王章逺隨方物貢天闕屹然立仗金階旁聖朝自不貴異物致此亦足威遐方黃門鼔吹暮復動海立山移浩呼洶大秦師子多威神山林豈是天家珍

題趙澄仿王右丞羣峯飛雪圖

寒色防防下巖壑千峯萬峯雪初落瀑布無聲溪澗凍紅樹微茫敞孤閣閣中有客方緼袍當杯气與蒼山髙遙看飛鳥落何處如聞落木鳴東臯崖橫路斷少人迹稍見老樵下巖隙髙低逺近一溪通晦明合沓千重隔右丞昔日居藍田山水落筆窮自然雪岡漁市盡髙妙欒瀨欹湖紛眼前此圗曽入宣和譜董巨荊關焉足數兵火相尋六百年玉躞金題防更主雪江老筆妙入神臨摹古本防亂眞卽教唐宋多能手未必常逢如此人

傅侯天馬歌

傅侯天馬身八尺風鬃卓立雙瞳方赤毛朱翼信龍種神姿磊落形昻藏來從流沙涉西極玉山之禾偶棲息意气生能輕虎兕驍騰未屑循羈勒四蹄鳥爪如鋼鉤經過千里風颼颼虎身壯士控不得仰眎閶闔浮雲愁昔日湖南始徵戰軍中驊驑號百萬此馬振鬛始一鳴歘如天上驚雷電一從罷戰歸中原三年不復從櫜鞬漁陽落日下白艸壯心更欲窮河源安得此馬飛上天不須萬里遮窮邊卽看郊祀陳天馬何減登歌太乙年

抱琴歌

嶧陽之桐何牂牂緯以五弦發淸商一彈再鼔儀鳯皇鳯皇不來兮我心悲抱琴而死兮當告誰吁嗟琴兮當知之

宣和禦墨枇杷圗歌

盧橘蒼蒼橫幹起故印依稀識天水風枝雨葉不關愁慘淡如披靖康史宣和文物劇風流繡褫錦贉窮千秋畫學嵗収五嶽觀圗書盡識太淸樓盛衰轉瞬如飛電牟駝岡上紛刀箭紫筠花木摧爲薪西風落日靑城殿此本流離出禁庭過江千載嘆飄零昔日興亡如在眼還同麥飯哭冬靑

夜經古城作

我行牛山下寒墟帶平楚不見齊王宮空城半禾黍疏星耿不明白楊夜深語

南園二首

曉起思園林昨夜西堂雨負杖眺前山初陽散平楚淥池萍始合芳樹禽交語庭戶寂無人慨然念終古夜雨雜花落衡門綠苔生誰能捉坐席共作林下行圎荷舒午景茂林含夕淸歸禽赴斜照稅駕此山楹

雨夜與禮吉叔子

髙館多梧桐微雨飛向夕淸談不能寐入夜轉蕭索餘香歇幽幌暗虫響堦石夢破忽沈吟悵然越鄕客

與周量過訪苕文夜雨共宿

故人千里別春艸萋已綠相思南云端目盡東海曲復作帝城逰乘暇慰幽獨入門涼蟬鳴中庭多嘉木石徑生積陰蒼苔宛山谷坐久微風來雨聲雜深竹共有滄浪興復縱靑山目良防誰能常今宵得同宿

贈勞山隱者

何許藏名地秦山海上深半夜白日出風雨蒼龍吟靜侶行道處不聞樵采音淸泠魚山梵寂寞成連琴曉就諸天食暝棲薝卜林因知安居法一契無生心我亦山中客悠悠悔陸沈

夜登燕子磯

渡江訪名山層巓到曛黒大江森欲動浩浩千里色把炬石燕飛燃犀濳蛟匿北望靈巖塔知是専諸邑悲慨下沾襟此意誰當識

宿濟寺曉登觀音巖眺望

擊楫淩滄洲投宿招提境入門優曇香聞鐘夜方永髙枕聽濤聲層軒抱江影曉來微雨過紅葉滿髙嶺慿防見萬里云物殊淸迥長山去蜿蜒上流壓江郢海門控金焦蒼煙翳朝景信美睇山川霸圖逓煙冷何如學無生抗迹雲峯頂

寄彭十羨門

蕭寺鐘殘時燕山霜落夜對牀語淸夕流連不知罷落葉一紛飛離鴻遂南下澉浦近靑山依稀見君捨半山愛予寒江落潮之句爲作圖愚山題詩其上和答一首

我昨訪奇登燕磯潑墨深更徧巖壁捫蘿附葛不知險夜踏空江欲崩石掀髯作畫鹿裘翁長歗題詩宛陵客何當結屋圖中居臥看江天落潮白

吳季子祠下作

我行延陵城懷古心菀結譲徳已逺流風緬曩哲州來季當立髙懷寧詎屑躬畊表遐志亮哉子臧節慕義永無窮穹碑字難滅所悲於濳役國亂相更疊伍胥進勇士專諸踐王血遜位固髙義復命忍臣列春秋不名賢書札理當晰嗚呼三代後斯風久淪絕廉節起頑懦尙論義常竊縞紵思古人空祠颯寒雪

毘陵歸舟

泊船西蠡河觧纜東城路涼月淡孤舟遙村隱紅樹杳杳暮歸人悠悠渡江去

招隱寺

筍輿越黃鶴連岡帶平楚歷歷南朝松風吹落寒雨石楠紅始垂沙泉碧方吐遂造戴公山風气何淸古山門映殘照雙泉咽寒嶼玉蘂不復見空亭閉荒塢戴公昔通隱風流照巖戶潄泉彈名琴東巡動人主淸風一銷歇初地畱空宇金碧漸凋殘林壑自輕舉蕭條黃葉落寂歷幽禽語回澗起涼吹經堂罷齋鼔緬想剡中人蒼茫久延佇

自招隱登夾山入竹林寺

籃輿俯髙嶺石磴轉幽谷諸峯亂空翠澄江疊輕縠回望戴公宅秋气益蒼肅紺壁隱奇杉危亭蔽荒竹孤僧逺獨歸山鳥暮相逐樹杪見古寺松栝散林麓絕壁尙千尋紆逕非一曲初蠟阮公屐逝將訪金粟暝坐竹林深山山靜寒綠

竹林寺

迢迢夾山道幽幽竹林寺林公辟山處泉澗饒古意鐘磬聞諸天花藥覆平地森梢萬竿竹煙景滿空翠慈烏識禪心淸猿起愁思平生江海情蕭然但髙寄回首禮白雲何時謝塵累

林臯和尙塔院觀林公泉

祖堂白雲裏岧嶤俯林樾昔人不可見巖桂花猶發惟有林公泉防防漾明月

海門歌

岷峨東下江水長逺從井絡來吳鄕奔濤萬里始一曲古之天塹維朱方北界中原壯南紀魚龍日月相回翔中流一島號浮玉登髙眺逺何茫茫長空飛鳥去不盡江海一气同靑蒼山外兩峯逺奇絕雙闕屹立天中央左江右海辧雲气如爲八裔分紀疆江流到此一縛束早潮晚汐無披猖燭龍曉日出雲海山光照曜連扶桑年來海戍未停罷峩舸大艦來汪洋胡豆洲前起烽火徒兒浦上披裲襠古聞京口兵可用寄奴一去天蒼涼我願此山障江海七閩百粵爲隄防作歌大醉臥巖石起看江月流淸光

上方寺訪東坡先生石刻詩次韻

昔出蜀岡道黃葉鳴秋蟬今來上方寺綠萼破春煙坦步寶帶側延眺隋城巓古剎龍象寂殘碣蛛絲懸緬思峩嵋人文采眞神仙贈詩日南使賓佐皆豪賢然竟終古潄墨畱春泉老筆欲飛動妙態殊便姢空堂響人語怖鴿飛聨翩後逰慨今昔慿弔當同然【寺有泉名第一】

京江夜雪

揚子津邊揚片席暮角聲傳京口驛北風一夜江上寒黃鶴山頭雪幾尺去年曽上春秋樓蘆花楓葉當淸秋何當踏雪三山頂第一江山萬里流【甘露寺有宋吳琚題榜曰天下第一江山】

丹徒行弔宋武帝

曲阿之北京口東寄奴王者眞英雄新洲伐荻殺龍子大業遂建丹徒宮桓家小兒亂天紀投袂勤王夜中起摴蒲百萬皆人豪龍行虎步非凡理從玆大運屬彭城中原趙魏歸經營硤口千軍五龍涸藍田一戰二崤平南北推移幾千載太息雄圖竟何在宿麥寒原少昔人神鴉社鼔成空塞王气銷殘帝宅荒悠悠江水不勝長忠臣徒嘆袁開府天命還歸蕭建康

五人墓

流連虎阜逰宛轉山塘路石門映回波英靈此中聚滿壇松桂陰落日靑楓樹生傍伍胥潮死近要離墓千秋忠介墳鬼雄誓相赴酹酒拂蒼碑寒鴉自來去

自光福裏入太湖口往聖恩寺

扁舟下西崦渺渺入湖口逶迆鄧尉山蒼茫具區藪南來仙靈窟袁墓號稱首銅井連靑芝云錦張左右七十有二峯遙矚皆培塿貝闕敞魚龍金庭開戶牖仙壇毛公蛻古笈靈威守名境祕聞見勝逰信非偶巘崿時合沓龍气殊蚴蟉擊楫溯空明濯纓逺塵垢將來萬峯寺半偈持苕帝

還元閣聴雨懷太湖

防防遙峯雨黯黯重湖云萬壑急懸澑颯沓聽難分山中梅信發香色方氤氳已蠟阮生屐將墊林宗巾身臥百尺樓心憶五湖濱笠澤千里漁邨雜鷗羣園綺緬匪遙逝將返吾眞

雨中尋米堆山

僧樓鳴鐘罷徘徊向山路逺眺米堆山蒼蒼積煙霧溪澗窅然深岡巒緬非故千重修竹林一徑江梅樹花香上寒衲石流濕芒屨山靄接湖云日夕自來去迢迢五云洞欲問誅茅處

自米堆山下行至上陽村錢家磡望湖中漁洋法華諸山

杖防信忘疲行行畫圖裏﨑嶇下云壑蒼茫望煙水石徑何盤紆疏籬照梅蕋寥落重湖濱柴門數家市居人太古風但觧數雞豕語我種植法惇朴有奇理𨿽非甪裏儔頗謂桃源比逶迆到湖漘浩嘆觀止震澤控三江波瀾此方始法華表東陲漁洋正相似煙雨春空蒙峯巒暮俶詭昨朝梵天閣逺眺如隱幾豈知方丈山忽落芒鞵防欲乞五湖長垂釣將已矣

晚坐雨花橋看梅

寒湖望已逺迢迢暮歸寺修竹隱山門金碧空翠淸溪枕飛梁花气增明媚綠蕚紛競發翠羽時一至拈花悟禪心作賦識仙意髙低垂繁條明滅見湖次縹緲吹笙人消搖布金地微微蓮華漏蕭然逺塵思

登光福塔望穹窿靈巖諸山懷古

昨登擅勝閣遙遙見湖濱聚沙矚髙妙珠露髙由旬山趾理歸棹中流望嶙峋鈴鐸天際語獅象雲中蹲攬衣造峯頂大千俯微塵悟彼鮮脫義得此淸淨身名山繚四隅出沒媚煙晨眺逺迹方遐懷古情彌辛采香已荒徑菱歌尙含顰館娃一片石千載爲沾巾回身望胥口落日悲孤臣

第二泉和涪翁韻

春山細雨三人俱藤笈親防桑薴書縛亭甃石幾年事至今浣沼噴明珠山人形臒味道腴九隖不老將焉如軍持銅鉢此生畢買田卽傍芙蓉湖

木末亭作

曉登木末亭南望新林浦煙嵐紛四圍三山何許旭日麗飛甍云物媚晴漵風景在江山離宮半禾黍顧瞻金川門悲來不能語惟餘博士祠正气畱終古

守風燕子磯

刁騷夜雨打吳榜三日南風燕子磯安得滄波如匹練便乘輕舸去翻飛長江巨石想飛動漁燈戍鼔相因依棲霞咫尺不能到白下古城春又歸

憶虎邱鶴澗

淸逺道士養鶴處人去亭空鶴不飛千古淸泠一勺水至今猶浸白蓮磯昔逰曾記仙靈語奇絕白雲蓊欲歸【白雲蓊欲歸靑松忽消半淸逺道士詩也】

和吳淵頴題錢舜舉張麗華侍女汲井圗

景陽樓上鐘聲止結綺閣中美人起百花濕露啼宮鴉鹿盧曉汲銀河水黃奴慵起倚隱嚢瓊枝璧月交輝光貴人夾坐詩光就狎客擘牋歡未央玉樹歌闌方競媚桃葉山前陳鐵騎靑龍飛出建陽門羣鳥空呼柰何帝可憐拂檻曉妝時入井倉皇那得知千載畫圗猶省識石欄紅淚黦胭脂

和吳淵頴題袁子仁巴船出峽圗

桃花夜泛三川水蜀中估船日千里錦官城外指東吳萬里行當自玆始金牛玉壘向天開朝云突兀瞿唐堆飛流一瞬千萬仭長年屏息顏如灰峽中無人但煙霧杜宇聲悲客行處巴巫迎神歌竹枝忽見云安郭邊樹上峽懸橦下安流東風吹送江陵舟郤從一幅鵞溪上髣髴三刀夢益州

葉訒庵自吳中寄予長歌兼示金山見憶之作奉答

昔者我登浮玉山大江駭浪流潺湲岷峩萬里在眼防荊門郢樹浮杯間彭城蘭陵一朝盡令我慨嘆愁心顏此時側望天北極漁陽莽蕩連雄關玉堂美人侍帝側兩年不見飛鴻翼海內慿誰論素心夢裏思君見顏色蒼梧慘澹雲气深九疑緜邈瀟湘陰重瞳南巡忽寂莫園花陵艸俱沾襟聞道髙陵變深谷卽看碧海飛黃塵雲霄侍從幾人在飛蓬落葉愁春心夫子盛年何婉孌日夕含香玉皇殿眾中獻賦欲淩雲禦前騎馬如飛電卽今蕉萃百不如落拓江湖復相見吁嗟哉人生遇合亦偶然雄飛雌伏皆可憐不見東方曼倩號大隱金門據地歌向天又不見開元天子盛文藻隴西王孫稱謫仙調羮未罷夜郎謫至今靑山采石垂千年君家況近昆山麓二陸臺邊結茅屋放鶴朝從西鹿歸采蒓夜向南湖宿感過終懷國士恩憂時莫效長沙哭三山圖畫一江分何日題詩共夕曛妙髙臺上江如練南望姑蘇是白雲

秋日題閔園水亭

南人習煙水結屋如舫居眞州水木多城市通樵漁一溪納三江潮汐相盈虛茒亭碧溪水浦漵臨前除曉風斷蒲響夜露幽花舒孤雲散天末好鳥鳴午餘緬懷華林嘆持此謝簮裾

同楊西印副使蔡馠若秀才夜登觀音山眺曲阿後湖

我昨南渡登金焦鯨魚跋浪生風濤更上君山俯震澤長江萬里窮秋毫五日探奇興不盡曲阿城畔來登髙觀音山髙髙百丈星辰羅列捫層霄懸崖絕磴掛猿臂崇巒疊嶂森松毛山巓作亭瞰飛鳥湖光山色相周遭練湖一萬六千頃勢與江海爭迢遙淵注渟著古所嘆滄桑磨滅非前朝風景不異謝郎死我來慿眺淩寒宵長嘯空山答山鬼驚飛雕鶻求其曹滄波混茫接元气有如盂水浮堂坳冰夷擊鼓百靈集金支翠羽光飄搖是時月黒風怒號萬弩突射錢塘潮蛟龍屭贔時隱現靈胥慘淡天吳驕髙麗長山互鉤帶六州一气回斗杓楊公蘄黃昔開府坐淸江漢眞人豪蔡生白晢美無度頗能飲酒歌離騷東吳菇蘆有君輩力鞭巨石驅神鼇練塘一勺好棲托結鄰未卜心空勞酒闌歌罷意惆悵煙江明日橫輕舠

九日與方爾止黃心甫鄒訏士盛珍示集平山堂送方黃二子赴靑州謁周侍郎

西風蕭蕭天雨霜秋髙木落當重陽鶗鴂先鳴蕙芳歇雁門鴻雁來何方今我不樂出行邁西城近對平山堂歐公風流已黃土舊逰寂莫風煙蒼喬木修竹無復在荒蕪斷隴棲牛羊劉【原父】蘇到日已陳迹況復淸淺論滄桑京江南望流湯湯北固山髙枕鐵甕蕭公旌斾何飛揚雲龍直北云茫茫彭城戲馬啟髙宴至今邊朔傳名章孤蓬驚沙振叢薄哀螢蔓艸纒雷塘從來王霸已如此牛山何必霑衣裳與君並坐但鼓瑟醉倒聊復呼葛彊樽前聚散況難必羽聲變徴何激昻明朝送汝望諸澤欲趁桓公作急裝

登文防臺

玻璃江上謫仙人東來萬里辭峨岷熈寧元丰不得意翩然戲弄淮南春龍圖學士【孫莘老】忤權要祥符宰相余王孫【王定國】黃樓一賦軼屈宋無雙國士推髯秦【少遊】四公相逢向淮海酒酣耳熱气益振珠湖三十六陂澤髙臺下瞰何嶙峋錦繡詩篇照天地與台光景長鮮新煙雲過眼一飛鳥黃河曲注江東奔人民城郭半遷攺此臺屹立當湖濱惠州儋耳垂萬死後生望古傷吟魂何人請籍元祐黨至今泚顙慙安民豈如此臺好名字永絕狐鼠芟荊榛我來逰眺嵗幾度溪毛明信古所惇逺帆如鳥樹如薺湖光雲霧相摩吞嚴冬沆瀣但一气大雪片片鋪龍鱗酹公一語公莫嗔作詩一笑君應聞【末卽坡公題太白像語】

過汜光湖懷古

嗚呼正徳中嬖豎隳皇綱華容旣遐謫劉謝咸髙翔談笑誅刑余臺閣資文防逆濠睨神器弄兵下鄱陽勢異北平順迹同吳濞狂桓桓文成公將帥皆龍驤義旗出章貢狡童旋已亡如何萬乘尊南巡來建康羅綺照江水姝麗傾淮揚誰賡白雲謡載詠黃竹章玆湖兩駐蹕名因翠華長龍舸與鳳艒樂哉方未央膠舟古所戒遺恨憐昭王事往二百年寒波但菇蔣月暗津鼓急楓落漁燈涼緬懷豫且嘆弔古重悲傷至今泰陵樹松栢無斧斨

夜遇陳伯璣卽別

聞君返西江﨑嶇嵗將暮不知秋浦歸復此吳陵遇煙暝失漁邨雪消數江樹惆悵聞荒雞別君立前渡

蘇門行寄劉公防兼呈孫鐘元先生

劉生俠气老不除腰間玉具纓曼胡目送飛鴻臥西省晝夢秋水思菇蒲掉頭一竿淸潁尾琉璃萬頃堆西湖憶昨聽爾禦風撡山泉抉澑松風呼黃鵠山頭一握手戴公往迹今有無山中舊約息壌在相看一笑言非疎【舊在京師聽公防彈禦風操贈詩有與君更作他年約黃鵠山頭訪戴行之句壬寅果相遇黃鵠山下此事甚奇】濤頭如山五馬渡酒酣夜別黃公壚平山堂上望汝潁恨無好句追歐蘇昔與汪【琬】程【可則】共槃礡看君冩作蘇門圖怪石槎枒樹蕭瑟醉墨絕似雲林迂嘯臺鸞鳳儼在耳安知嵇阮非吾徒聞君近散萬金盡便衣掃塔辭妻孥山中有鄰徳不孤蘇門先生今大儒夏峯邨邊看秋瀑雲中髣髴開精廬尋源采藥去不返空畱烏迹巖間書廣陵西望連孟諸倘逢樵叟一相訊山中服食今何如

甓湖舟夜讀渭南集偶題長句

少陵不作昌黎死大峨仙人落儋耳渭南老子來堂堂郁律蛟龍蟠筆底半世功名梁益間拓橫矟劍門關白頭鏡水江湖夢夜夜山南射虎還

陸放翁心太平庵硯歌爲畢通州賦

娬媚散花峽艱危道士磯放翁過此畱淸辭何年片石墮防沈龍堂荒忽蟠蛟螭先生當年西入蜀迎風十丈搴黃旗下牢防門波浪惡白鹽赤甲天下奇轉入興元瞰河渭山南射虎黃雲垂大散關頭見烽火賦詩艸檄如星馳此硯爾時伴戎幕賢於十萬熊羆師鶯花海中九年住春江醉卷千玻瓈錦官城裏蘋風閣百觴萬首爭淋漓此硯爾時厠髙防飽霜千兔相追飛先生老矣竟東下鏡湖支枕看風漪但餘此硯共幽獨猶能起賦從軍詩紹興淳熈一片石流傳異代誰使之曽窮梁益掠吳楚【放翁金崖硯銘中語】吾曹想象空嗟咨畢侯家近黌堂側艸生書帶紛葳防劍南一卷不離手興來春日吟茅茨防渠歸去坐懷古定有雲霞生墨池

卞忠貞公墓下作

松柏何蕭蕭云是卞公墓背踞冶城顚前臨大桁路緬昔永嘉時流人競南渡舉國扇淸言作達相矜慕惟公執鄙吝巗巗畏峯距一朝荒傖來旌飛歷陽樹取節慚王公種薤笑諸庾堂堂卞將軍授命靑溪渡父子忠孝俱大節光國步快意溫平南屨及雷池戍一戰翦長鯨鐘簴仍如故握爪識忠貞死綏表風素英爽載云旗陟降神靈雨咫尺袁司徒異代同金鑄

宿長幹寺

支公邀我宿淸夜開南軒龕燈照維摩跏趺寂無言下簾啟北牖山夕煙景昏中夜微風作涼雨灑林園宿鳥稍驚起時聞嘉樹喧枕簟生夕涼罏香歇微溫勞生疲津梁聊息應對煩

六朝松石歌贈鄧檢討

壽陽太史好奇古邀我來觀六朝之松石不辭重墊一角巾此生當著幾兩屐入門犬叫走欲顚袍笏淋漓狂太劇蟠根近連瓦官寺吹香正鄰虎頭宅蒼皮黛色磨靑銅老榦樛枝拓金防蕭梢上摩白日暗輪囷下瞰蒼煙積千年爲防誰得見已有脂香化靈珀石勢嶙峋不相譲元气盤盤絕防尺蒼苔剝盡南宋字刼火不受陳宮厄【陳叔寶三品石】終南太華若在眼咫尺壺中苦崩廹誰遣史書宋星隕將無神受秦鞭斥晦防豈非鬼物庭風雨當防巨靈擘王謝衣冠失江左齊梁人代成今昔建康宮殿幾靑燐此石此松閱朝夕一物亦荷皇天慈懷古茫茫百憂集擊琴欲罷且髙吟謖謖寒風灑巾幘

金陵曉發

月落驃騎航潮生鎭西宅蒙蒙逺林樹煙景紛如積煙際下漁舟樹杪帶行客何處金陵思秋江葦花白

陳生行戲送其年歸陽羨

陳生陳生爾旣不能入淵斬長蛟又不能登山射猛虎復不能亡賴作橫苦鄕裏十載哦詩守環堵徒抱輪囷一片心藜藋鼪鼬相支拄昨日渡江來今復渡江歸運租船上苦憔悴風髙浪湧橫江磯朝來寄我新詞句明月無情蟬鬢去五湖歸去伴漁竿楓岸蘆汀不知處季鷹鱸鱠思江東我亦年年嘆轉蓬期汝扁舟同射鴨銅官山下竹枝弓

江上讀韋詩

彈琴向空江夜靜見江月水波正遙裔河漢坐超忽五弦泛波濤餘音散林樾沙邊鶴唳逺煙中人語歇何處楚山靑孤帆逺將沒獨有韋公詩依依伴淸絕

蕭尺木楚詞圗畫歌

大江秋老歌離騷江波瑟瑟風刁刁怪石巃嵸壓崩濤猩猩歗雨悲猿猱楚累一去二千載使我後死心勞忉齧桑敗盟西帝驕商於六百橫相要武關一入不復返章華臺殿生蓬蒿江潭憔悴子蘭怒蛾睂謠諑羌安逃長楸龍門望不見木蘭桂樹棲防梟騏驥不禦愁局跳菉葹�蕠糅申椒呵壁荒唐罷天問沅湘西逝防難招蕭梁王孫筆佹僪攀挈顧陸提僧繇丹黮粉黕寫此本墨花怒捲湘江潮湘君夫人降荒忽國殤山鬼來蕭颾靑楓斑竹染啼血靈風神雨紛飃防酒防歌罷老蛟泣星辰迸落江天髙

宿濟寺

名藍敞積翠遙夜開禪關山半聞淸鐘夢覺心亦閒飛雨灑江介流云滿空山五載復投止塵勞慙昔顏

黃子久王叔明合作山水圖

有客示我七尺練云是黃王之合作粉墨駮蝕神淋漓巖谷髙深气盤礡長林巨壑來畏佳飛鳥流云去寥廓空堂白晝生風霆飛瀑千尋競噴薄老松撐突夜乂臂怪石縱橫鵞鸛啄石稜松鬛若無路忽向靑冥得樓閣峭壁無梯猿臂絕天外孤茅誰所縛滿堂動色神悄然題字依稀辧黃鶴吳興淸逺鷗波亭家法賢甥宛如昨意匠慘澹經營成範緩倪迂大張拓富春老人年九十煙雲供養窮三樂扁舟訪舊霅川來偶從縑素論邱壑爲添樵徑螺髻旋逺峯一角空中落逺人無目樹無枝妙觧通靈失糟粕吳興富春幾百年此意天然殊斧鑿山人癖如阮宣子蠟屐猶堪代芒屩惜無劉尹買山錢苦向畫圖耽寂寞此中三日容坐臥便擬拂衣永棲托明年借汝春晝閒梅老無花竹生籜

精華錄卷一

欽定四庫全書

精華錄卷二

刑部尙書王士禎撰

古體詩

鑾江大雪歌寄家兄西樵

夜聞觱發曉瀁漭衝寒四顧江天朗雲气欲壓揚子津濤頭直突仙人掌平生愛雪勝瓊貝況復橫江發奇賞朔風獵獵犯貂裘急霰霏霏灑烏榜大澤蛇龍避寒蟄髙天雕鶻盤空響江南羣山張畫屏玉笏嶙峋袤百丈隔江心馳茅山洞咫尺波濤絕來往遙憶茅家好兄弟驂鸞騎鶴三峯上學仙不能且學劍耳後風生致慨慷西郊大道接符離霹靂鳴弓穿宿莽玉踠神驑气淸峻金毛胡鷹颯蕭爽雄狐狡兔那得避雨雪風毛灑原壌橫吹聲中歌競病據鞍盤矟眞吾黨歸來一笑臥煙篷淅淅江風吹五兩

南將軍廟行【在泗州南公霽云乞師處】

範陽戰鼔如轟雷東都已破潼關開山東大半爲賊守常山平原安在哉睢陽獨遏江淮勢義激諸軍動天地時危戰苦陣云深裂眥不見官軍至誰與健者南將軍包胥一哭通風雲抽矢誓讐已慷慨拔劍墮指何嶙峋賀蘭未滅將軍死嗚呼南八眞男子中丞侍郎同日亡碧血斕斑照靑史淮山峩峩淮水深廟門遙對靑楓林行人下馬拜秋色一曲淋鈴萬古心

家兄信宿焦山有寄

聞君遊松寥托宿招提境佇待江潮生茶香酒初醒松風流夕梵蘿月散淸影暝坐歸鳥稀晚飯鐘魚靜昔逰不可忘夢向焦仙嶺

焦山古鼎詩同西樵賦

曉入枯木堂怪禽驚翩翻淸露滴松杪下見古鼎蹲寶光耀昆吾中有飛廉魂上文爲雷回下文爲云紜獰狀饕餮伏兵气蚩尢昏辛壬與丁甲世次迷夏殷初疑周虎彛復惑虞蜼惇尊從不可辧牛豕誰能論瑰怪壓鼎譎詭旅紀甗蛟龍雜蝌蚪五指不敢捫在胙想屭贔識字驚蜒蜿月黒鬼神泣峽束波濤奔籀書失趩斯篆摧史遊久已沒皇象不復存不遇博雅流孰爲洗煩寃諒彼岐陽狩或同泗水淪山僧與道古感激聲還吞分宜昔枋國气勢傾昆侖斯鼎出京口上燭光絪緼役使萬指眾負載千蹄犍大哉宗廟器詎屑豪貴門威力鎭禪窟寂寞歸祗洹午夜鳴鐘魚淸晝啼林猿閱人恆沙刼如彼虱在褌我昔訪焦先望气不言五年隔揚子無翮思騰鶱吾兄癖好古八書探河源三日松寥逰坐臥忘囂喧扁列析螺書卷尾搜蠆文作爲奇偉辭大海摶鵬鯤春江壯風霆響激雲濤渾三嘆繼髙唱海門上朝暾

送家兄同無言逰吳越二首

掛帆指吳防雲水空蒙間上已美風景登臨散襟顏湘湖蒓正滑應上蕭然山共訪金庭宅淹畱殊未還吾家王吏部江左有髙名五字論詩品陰何欲比淸偶思鏡湖好忽作剡中行輸爾天都子逍遙訪赤城上已辟疆招同邵潛夫陳其年修褉水繪園八首

前年曽到湘中閣閣外天寒水方落西風颯颯猿啾啾惜別懷君芳杜若今來三月靑春深浯溪窈窕桃花林爲君一曲答欵乃寫作雲山韶濩音

碧琉璃上雙玉壺蘭橈宛轉沿春蕪未傳洛下羊酪法且醉淮南櫻筍廚射雉城中煙景暮流鶯喚人且須住回頭笑謝襄陽兒詎可搖鞭背花去

平山堂下五淸明【甲辰紅橋賦冶春句也】艸長鶯飛無限情不怪老顚裂風景名園上日相逢迎銀箏初彈阮初擘此夕畱髠應十石春衣明嵗杜陵逰憶汝狂歌拓金防

西豪裏中訪老友況復陳生與我厚辟疆園敞羅羣賢大兒小兒唱銅斗煙際鸕鷀一隻飛吳歌水調欲沾衣風光如此不成醉帽影鞭絲何處歸

陳公家近罨畫溪溪邊花艸令人迷離墨山中一宵雨竹雞白鷴相應啼先生大隱隱城市萬壑千巖牕戶裏花朝已過上已來日坐蜻蛉釣沙尾

逥溪綠淨不可唾碧蘿陰中棹船過落花防絲春晝閒獨許先生此髙臥劇憐風物共披襟蕭然絲竹皆淸音永和三日今千載坐使淸風滿竹林【時出文衡山蘭亭捲同觀】暮春三月爲水媐棠梨葉大山禽啼田家社酒壓缸面雪白橙香玉練槌夜聽醡頭滴春雨曉報提壺如潑乳醉鄕大戶百分空起喚花奴自撾鼔

谽谺一徑略彴紅地肺疑與朱陵通沅湘春水蒲桃綠江蘺蘭杜愁煙空主人少年登嶽麓祝融峯頭幾逥宿七十二峯羅戶庭日汲湘潭燃湘竹

再泛水繪園看月作二首

林塘自幽映況復淸夜月輕舟漾浦漵習習涼飇發竹深禽響亂徑僻人蹤滅島嶼已千尋川途更百折月影散水木光景紛奇絕孤篷泊煙霜澄懷抱冰雪我有素心友掩關事禪悅噉粥日消散觀道離言說示我秋水篇邈然寄防泬逺寺傳鐘魚空山鳴蜻蛚流連印渚防惆悵林中別

修林帶髙館巖壑相因依水波澹瀟照雲霞收夕霏遙遙暝色來肅肅沙鳥飛永懷謝希逸望古嘆知希斯人不可作乘月扣舷歸

雨夜懷其年園居

久客春向暮歡遊罷不適孤館歇淸漏臥聞春雨滴暗蛩吟幽艸寒燈耿虛壁念我同心人咫尺何由覿雨聲湖上來蕭條散蘆荻此時掩關臥應聽林間笛

雨登湘中閣眺望

曠望臨淸湘楚天夜來雨合沓連江潮空蒙散洲渚野鳬濕不飛墟落逺堪數漁榜沿逥谿停橈飯孤嶼不見煙中人但聞煙中語

詠史小樂府二十四首

望望北邙阪黃蒿長似人夜來螢火暗失路小平津欲得卿曹拜何妨破產求蒲桃原不惡一斛博涼州長揖橫刀出將軍一代雄頭顱行萬里失計殺田丰祝衂復祝衂君聽羖防歌廬方一畝漢臘此中多生女不如男所論非英雄不見龎娥親殺人都亭中太息王髦劍前年失孔融曾言赦雍齒地下愧袁公一作崩城操三軍且莫哀丹陽使君婦衰絰報讎來可憐卿慚長陳徳何涼薄不及朗陵公猶有荀文若子義來江左靑州名士稀丈夫死知已枉用寄當歸將相江東美英風壓上流魯公最忠烈慷慨借荊州猘兒健如虎髙步跨江東孝廉殊娬媚人說紫髯公腹痛思前事分香惑後人二喬得佳壻不是洛川神赤壁戰堂堂綸巾繡裲襠元戎在何許顧曲有周郎濡須髙防日諸將在轅門醉袒貂裘看斑斑刀箭痕龍鳯全歸漢三分指掌中惜哉雒城戰失此半英雄魯國眞男子關西社稷臣阿瞞渾自可滿寵爾何人大義辧國賊吾欽趙順平寧須法孝直方可制東徵足堪加帝股故態笑狂奴何如朱蕩冦直捋大王須邴管持風節髙名合作龍何人工賣國老竊博平封費公能辧賊嚴駕且圍棋賭墅東山者風流自汝師生乞步兵廚死埋陶家側一時兩酒人亦足張南北石馬來張掖公然大討曹可知北部尉典午啟塗髙今年賜劍履明年假黃鉞可憐靑頭雞躊躇不得發吳漢分龍虎終憐石子岡何如綿竹戰父子死堂堂

登天闕望金陵懷古

我登牛首山天闕何厜防上造靑雲端下瞰無端倪壯哉六朝都佳麗誠在玆龍虎气盤郁將相羅雄姿緬思赤烏年爰逮太元時五馬浮渡江一馬獨權奇桓桓始興公幕府陳軍麾懿此帝王宅雙闕衛京師靑山似洛陽大江環四垂智力邈千載興廢如奕棋江山看不殊俯仰自生悲北眺武湖蔣山虧蔽之博望峙西南列戍多旌旗時淸異偏安慿弔將奚爲落照橫江流萬里天風吹壯心不可已淚下如綆縻

龍潭登舟棲霞僧相送

昨朝山中雨惆悵中峯別回望上方人云嵐但明滅龍潭復相送江晚潮如雪瀏瀏巖際風皎皎波間月世外本忘情幽懷無斷絕終卜僧紹鄰長玆味禪悅

淮北晚行寄廣陵故人

南風吹五兩淅淅乘潮便綠波蓮浦漲白露蘅臯逺稍看煙景夕篙師柂樓飯不見廣陵人含淒詠江練

寄宗定九

東原讀書處夏木紛成結江潮門外落煙岫牕中列誰言謝公埭復作零陵別懷中團扇詩睠此淸秋節

分賦得館娃宮送子吉編修歸吳

館娃宮中花蘂紅美人白紵嬌春風館娃宮中煙艸綠蝴蝶雙飛井欄宿回首穠華能幾時羨君一舸逐鴟夷五湖渺渺煙波濶何處黃金鑄範蠡

又賦得甪裏村

笠澤蒙蒙水煙夕細雨丹楓浪頭白先生去後幾千年甪裏之名今尙傳玉堂晝臥夢煙水卻掛扁舟尋甪裏我亦江湖舊散人蒓鱸思逐秋風起

昭陽顧符稹畫棧道圖歌

顧生畫學李思訓尢工棧道兼騾綱丹靑金碧妙銖黍近形逺勢窮毫芒褒斜山色一千里子規啼處煙蒼蒼女郎祠邊人迹絕但見哀猿連臂叫嘯靑崕傍江水如油下南鄭閣道似髮通陳倉紅氊裹背笠覆首人物結束疑唐裝車馬班班入雲際如蟻緣垤相扶將秦川渭水望不到蠶叢直上天茫茫仰家扇子冰雪色一莖斑竹磨瀟湘如何方寸懷褏裏宛然置我蜀道靑天長揚一益二古天險譙周鬻國謀非臧阿瞞四紀作天子靑騾西幸何倉皇三十年來蜀道塞況從古史論興亡因君妙迹發遙慨如聽鈴聲替戻岡

送陶季之潞州

先生昔日登武夷鐵船峯頭看奕棋中冠離支三百顆酒酣自劈輕紅肌峯頭爛睡忘甲子坐笑曽孫生白髭張帆伐鼓下黃鶴欲濫三湘窮九疑披襟蘭臺發髙唱快哉不辧風雄雌平生名嶽屐齒徧風塵京雒嗟衣緇投我奇文浩千頃蛟龍大澤纒躨跜謂我四海一知已譬若莊休從惠施髙齋茗飲坐淸晝風鑪活火分槍旗我時無事似犀首酒鱗浮動銀畱犁丰臺紅藥花照眼驪駒忽告將西馳壯心猶作驥伏櫪適志無如泥曳龜我聞上黨天下脊當年潛邸傳臨淄飛龍荒宮沒煙莽斷碣髣髴開元詞紛紛梁晉夾河戰鵶兒萬騎陳軍麾錦嚢負矢盛意气歌聲慷慨畱三垂時平不用弓箭手空老昭義千熊羆戰場下馬問亭長鬼燐颯颯寒飇吹君家艸堂臨射陂門前五栁藏東籬何時單舸徑歸去北牕髙枕談黃羲

送朱秋厓歸安宜兼訊陳冰壑

北平太守老不封身經百戰關彊弓平陵岸頭爾何物李蔡爲人居下中昔者應侯未入秦折脇折齒難爲容一朝西行取相印故人馬食何悤悤丈夫不遇且蓬累古來雄俊將無同愛汝朱漧艸堂好甓社湖北如吳淞釣船春入鰕菜市柴門晝掩菇蒲藂據梧時復同惠子上冡聊爾隨龎公當年我作淮南客落帆屢及桃花紅兒童習見鵞鴨熟濁醪爲我來墻東此邦佳士復有幾稍從湖海知元龍唱於唱喁樂復樂大湖漠漠來天風自別淮南老鞍馬筆墨蕭颯如秋蓬眼明乍喜故交至劇談往往連晨鐘聞君此行意惝怳五湖春水磨靑銅夢隨白鷗沒浩蕩覺來目送南飛鴻歸逢陳鈺相問訊余方袴褶騎黃驄

送周量同梁芝五防西山

西山香山妙無比一道飛泉萬松裏馬曹自矜能拄笏不知落汝芒鞵底猢猻藤子靑銅堅爲汝一日窮緣攀遙想空山下風露嗒然坐對開禪關

膠東張雉畫葛洪移家圗歌

下簾臥淸晝逺夢生羅浮覺來北堂上素練橫滄洲依稀三萬六千丈風吹絕壑紅泉流何人防持雜負戴全家避地來山幽先生身騎烏牸牛丹雞白犬隨行輈鮑家小女兩丫髻手把芙蓉居上頭惠懷之際那可道萬乘不洗金墉羞王家寧馨失三窟華亭鶴唳悲淸秋回首銅駞洛陽陌名士對泣新亭囚伏波將軍不受賞丹砂欲就來交州大鵬詎可伍鷦鷃跛鼈坐笑追驊驑張生妙筆擅黔陬令我逸興生丹邱夙昔讀書慕仙意望而不見中心愁十年婚宦願粗畢靑鞵快作逍遙逰刀圭爲我畱井竈此生未作坳堂舟

送同年袁秋水僉事覲事畢歸甘州

白馬黃金柑蹀思邊疆河西四郡天萬里中分弱水臨河湟漢家天子重邊冊大開張掖連燉煌陽關以西盡亭障屬國一气通諸羌逺求汗血歷絕域玉門使者遙相望輪臺之悔復何補弛刑十萬空雄張苜蓿離宮待天馬蒲桃大郡酬伊涼至今祁連古邊塞控士馬多精彊衙帳云屯雜回鶻部落星散延燒當當年武皇用兵處傳烽髙並天山長祭酒布衣諸生耳虎頭食肉何昻藏紅鹽池邊開幕府羌女如花羅酒漿安西都防受成事戊巳校尉停秋防使君能令金作粟使君能使馬如羊使君今且爲急裝還報

天子開明堂特賜安車圖未央五星嵗嵗臨東方傳經堂歌送卓永瞻歸浙西因寄火傳

中原喪亂連天崇鑿蹄驕馬嘶江東昭陵玉匣出隧道鴻都祕防飛秋蓬小作幐囊大帷蓋石經三體皆磨礱卓家世徳不可紀侍郎謀國眞公忠巢傾卵破悔不早曲突徙薪誰謂功革除事往三百載至今化碧千長虹聞孫抱經隠苕霅千秋人識梁邱宗淸廟明堂列球貝深山大澤藏蛇龍我慕蕊淵生苦晚晚及孫子相追從雄才能慮五石瓠大力欲挽千鈞弓桓榮稽古累數世郎君人地將無同昭氏鼓琴有妙理誰云竟以文綸終至尊通經過漢代防開東觀臨三雍白虎諸儒考同異如懸大簴鏗洪鐘郎君攝衣作都講雅歌殿上何雍容野夫窮經不得力坐使尹季傷瘖聾他年登堂問章句五湖帆影隨樵風

述舊贈劉公防吏部

昔在順治中天府羅文昌

至尊右儒術海防盛詞章夫子起汝南髙步翰墨場僕從稷下來意气猶蹶張雲龍歘然合相逐共翺翔論文無囁嚅結交多老蒼四海得汪【苕文】程【周量】驤首同周行一臺稱二妙籍籍董【玉虯】與梁【曰緝】璋射必有邸玉巵豈無當窮秋八九月艸木萎以黃憑弔望諸君驅馬金臺傍風雲慘營平邊朔多嚴霜和歌猛虎行天地爲低昂時序一以變良防誰能常君思潁西湖歸尋兩歐陽諸子亦星散各各之四方僕觀廣陵濤時上平山堂側聞淸潁水嫩緑如瓤小艇擬艖防往往破湖光別業寄蘇門水竹紛陂塘百里見黃華神工肆皴飛瀑下千尋灑落層冰涼熊嶽所居處瑰異不可詳破衲山水紋蕭然居士裝眞江五馬渡暮雪天滄浪是時一握手泥飲傾千觴豈知十載別防合仍

帝鄕羣公更翕集列宿森光芒翰林蔣與李詄蕩排天閶亦有陳與吳鳯凰鳴鏘鏘雅歌出金石髙論窮羲皇夫子正始音卓爲羣倫倡僕忝龎公交時登元龍牀小春風气佳晚菊有餘芳賓從防西園弦管羅東廂援毫申此詞朂哉毋相忘世祖章皇帝禦畫渡水牛戲以指上螺紋成之【臣】從黃

州通判臣宋犖得觀防賦一章

章皇握乾符武功燀旁魄孚齋春晝長遊藝睠圖籍泉壑窮窈窕煙雲羅幽賾寶繪賜近臣往往等球璧常從靑箱堂

奎藻覩赫奕營邱及河陽到眼堪一擲想見憂勤暇勝情寄山澤戲作渡水牛生態妙盤辟肉怒垂星圓筋突陰虹直脰似滿黃鐘角堪扣白石彈指九牛毛森疎如刻畫水波稍演迆浮鼻未沒髣髴緑楊風掩映春蕪碧神武十八載文教洽重譯干戈與弓矢包用黃牛革小雅賡宣王爾牛何濕濕旐旟牧人夢考牧周官職應知翰墨余與世登衽席龍髯去已逺謳思徧荒僻云漢爛天章典謨布方策聖主念紹庭率由正無射小臣沐皇風流涕記飛白

爲宋牧仲題林良宮娥望幸圖

杏華春水團宮纈宛宛鵞羣白於雪林良好手二百年犀軸飄零見奇絕太平內則徧閨襜宮漏迢迢響夜籖何處離宮三十六金羊空望竹枝鹽

送楊鄂州職方奉使安南

於闐玉帶橫腰身猩紅袍蹙金麒麟使者靑霄下千仞旌節遙臨日南郡日南郡縣古交州唐家都防天南頭大長叩關奉朝請比於佩印爲通侯咫尺髙平亦王土誰使穴中鬭羣鼠要令萬里靖烽煙先見兩階列干羽楊郎意气不可當談兵畫省神揚揚雄才常擬略卭笮壯心更欲規河湟此去烏蠻過銅柱曾是伏波用兵處卽看金馬獻彤庭不用飛鳶愁毒霧朝來祖帳城東門羣公冠蓋如雲屯虎頭食肉志亦得新婦帷車安足論

送米紫來令建昌

南風吹船健如鶻一月飛渡西江灣名流正得山水窟雲中五老玉孱顏畫禪書聖兩無敵官閒潑墨東林間風流海嶽庵中客直取廬山作硯山

晨起爲錢宮聲題長橋煙雨圖

松枝麈尾壁角懸桃笙火出晝不眠長安五月旱太甚自郊䢐宮空告防昨宵新涼生枕簟五更檐澑聲奔泉大江萬里瀉春漲濤頭泛泛何滇滇豁如毛摯去酷吏身傅兩翮思騰鶱坐憶江南此時節流水決決鳴稻田錢郎打門送急逓鼠須煤尾交雲煙靑松短壑妙結構髙厓巨瀑紛鉤連長橋煙雨更奇絕空蒙似欲無山川濕篷折疊縴掠水黃泥曲岸相夤緣江南舊遊入夢寐彷佛五湖春水船錢郎自號五湖長此圖日在衡門邊胡爲欵段來長安披裘帶索履後穿我欲與君同扣舷靑蓑篛笠隨長年詩成閣筆一笑粲檐前急雨衝洄漩

愁霖行

涒灘之歳陰气凝愁霖不絕如貫縆江星動搖陽景匿蝦虹閉藏潦霧增駒戴粒蟻封穴白蹢涉波豕出繒恢臺變節百艸死縱有紈扇須何曽立秋八日又七夕不見河鼓低玉繩肅時雨若哲燠若此事無乃非休徵今年災異亦太劇延慶旱魃嗟頻仍太白失舍晝不入白夜見生芒稜左輔銅龍翻地軸川竭水湧騫髙陵我讀劉向五行說天意人事如相乘溴梁之防書地震龍鬭於鄭梁山崩吁嗟盛世詎有此胡爲變易違其恆何時扶桑日東升重霾一掃天宇澄野人爛睡曲兩肱晨炊不復愁薪烝

送吳天章歸中條山

月始在房羣陰終凍禽塌翅啼酸風呂生置酒邀我飲淸歌笑倚商玲瓏朝來宿酲臥未析吳郎告我歸河東北風雨雪滿天地層冰千里髙穹窿行人皸瘃手指墮狐裘嗟汝胡蒙茸長安甲第髙入天馬蹄動地聲隆隆漿酒藿肉不足道金玉磊砢堆堂中汝詩千首文百軸洿塗未拔誰相通汝家王官谷中條靑蒙蒙藤蘿相紏水相激至今猿鳥悲司空汝歸讀書甘菽茙致君堯舜防有日飛伏詎辧誰雌雄

雙劍行孫退谷侍郎席上作【其一魚腸其一有銘云吳季子之子永寶用劍凡九字】

延陵季子不忘故千金之寶帶邱墓我聞此語餘千年何來虎气騰重泉天精下觀防兩伏雷公擊槖蛟龍纒古綠光射人瓜皮出土爭新鮮錯落黃金書列星明滅蒼浪天五步殺一人易如削豚肩又有古魚腸形制殊蜿蜒貫甲洞胸不濡縷立防交軹如浮煙幽州十月風折綿雪片墮地飛烏鳶是時看劍夜置酒快若渴驥奔長川勾吳舊事足感激悲來淸淚忽潺湲延陵已蹈子臧節誰令窟室生戈鋋太湖魚炙事亦逆蘇臺鹿走今誰憐鱄諸要離匹夫耳屬鏤之賜吾悲焉孫公八十目如電博古直擅歐劉前爲公作歌驚四筵烏尾畢逋河漢懸燈明酒盡雪亦止回看劍气相騰旋

雪中寄宗定九東原兼呈西樵先生

一冬不雪春融融江梅岸栁俱空蒙黃防衾暖睡初足起看牕紙何曈曨蠻奴失喜縛雙帚走報玉戲勞天公開門三寸沒階砌拂空六出縈簾櫳舟膠浦凍人迹絕天色慘慘云而風銅缾築響蟹眼沸地罏火爇獸炭紅故人昔寄東原圖漁灣窈窕橋梁通駃雪固佳霽亦好艸堂正與圗中同蕭晨畫雪復好手能以粉墨摹虛空前年幽州大風雪馬毛如蝟鳴雕弓白檀山髙鷹隼疾狐兔殺伐無畱蹤故人再寄蕭郎畫寒江釣雪推煙篷展看忽憶東原客醉吟禁體追潁翁適客江淮意不樂悵望百里無由逢何當笭箵掛驢背踏雪直過東原東

題施愚山賣船詩後

國家急廉吏將以風百寮如何十年來吏道紛吳敖哀哉此下民鞭朴分安逃魯山與陽城斯人竟難招江西飽亂離白骨塡蓬蒿石田廢不治遺黎雜山魈一二老寡妻煢煢困徵徭昔者數守令爲政嚴風飇峻令盛誅求細不遺齔齠金玉競輦致樂哉共宣驕憲府前上壽鞠一何勞公堂侮下民意气一何豪寡妻哭向天血淚埋荒郊亂後幾孑遺乃以資汝曹是時宛陵公持節吉臨交爲政貴簡易潔己先淸翛放衙苔蘚淨飛鳥營其巢賦詩彈子嶺慷慨同石壕白鹿與靑牛斯道誰鼓櫜公獨奮百世臯比陳唐堯廉恥存綱維義利窮毫毛蘭芷變荊棘孔鸞革鴟梟汝曹卽不仁寧終肆闞虓七載一舸歸無物充官艘兩郡萬黔首畱公但號咷讀公賣船詩中心何忉忉塡膺抒此詞庶以備風謡他年韋丹碑防見畱江臯翹首望宇中煙火尙蕭條安得百施公爲時激頑澆

吳歷修竹吾廬圖爲汪季甪題

讀書茅檐下樂於奉朝請磵邊淸淺流屋後檀欒影借問輞川人何如斤竹嶺

送愚山逰嵩山

夙昔山水懷夢想嵩陽寺先生江海人蕭條自孤寄寒潭漸收潦華林起涼吹落日下轘轅靑山帶行騎褰衣涉淸潁羣峯亂蒼翠二室秋崢嶸三花未顦顇卻尋盧鴻宅巖扉饒古意窈窕玉女牕投壺或一至煙中眺龍門伊洛宛相次古人去已逺山川見標致安得方外逰從君共題字

初春四日休沐同荔裳方山西樵往西山道中作

遙山鴈齒列逺水魚鱗波朝朝國西門馬上呈嵯峨卻掃閉簾閣幽夢紛陂陁坐羨雲間禽歸飛向巖阿上春寡人事勝侶時來過望山馬注阪投林鳥驚羅行行近磊砢淸暉一何多豈識絕塞山姢靜如媌娥禽夏如可期遑復知其他

香山寺月夜

明月出東嶺諸峯方悄然殘雪尙在地掩映西齋前竹色旣閒靜松陰媚淪漣淸暉一相照萬象皆澄鮮此時憇寂者宵分猶未眠

觀祕魔崕至龍潭作

山行逐若徑轉無人迹亭午逾髙嶺逍遙隨所適古寺披荒榛乍到如有獲盧師晏坐處猶存澗邊石石上畱孤松終古不盈尺地僻山鬼鄰鳥下蒼苔積孤閣臨寒溪林壑莽蕭槭灌木紛相糾陰厓互崩坼何當秋雨時驚湍若潮汐來此十日眠濯足蛟龍宅

晚望翠微寺

澗西翠微寺迢迢翠微裏蒼茫采樵路似有微鐘起山風冷炊煙斜日亂溪水紛紛飛鳥還行人去何已

登石景山浮圖絕頂眺望

浮圖玆山頂峻嶒插孤標千盤歷詰曲直上淩風飇寒空稍明淨百里見纎亳茫茫塞上山浩洶連波濤渾河蕩山來石壁如動搖咫尺居庸關烏道回靑霄上谷接雲中設險非一朝

聖代亭障空丸泥罷函殽關門開落日士馬無矜驕回身望漁洋城闕何尞尞薊邱植汶篁遺烈思燕昭望諸與騎刼智勇皆蓬蒿朔吹揚驚沙屯云盤怒雕慷慨一傷懷覽古心郁陶逝將禦泠風揮手辭塵囂

碧雲寺魏閹葬衣冠墓

恭顯坐中書能死前將軍赤伏盡鉤黨禍始誅李云讀史長太息閔彼漢運屯我來西山逰極目多邱墳何人穿復土雙闕髙嶙峋天祿與辟邪夾道紛錯陳大書復深刻似欲驕千春冡中玉蟾蜍變化亦有神豈知窮奇骨不得安穸窀牢石與五鹿彈指隨飇塵嗟哉陽司毅魄爲靑燐狐貉同一邱無事勞沾巾松風催落日泥飲當千巡西望咸陽原石馬嘶荊榛

臥佛寺

淸晨越南磵畢景來東林石徑入幽閴稍聞鐘磬音禪房鴨腳古別院桫欏陰春夕月復佳微云滅遙岑山气自蓊郁天宇亦森沈道人澹相對松風灑衣襟夙懷淸淨退因識妙明心寂寥無可說請君張玉琴

晚入退谷卻寄孫北海先生

谷口逺煙暝水石起寒色西溪有歸人東峯隱餘日積雪封巉巖微徑雪中出殘冰流復斷暗泉聽還失不知荒寒中前峯去安極稍見觳觫牛悵望歸飛翼侍郎昔掛冠於此散愁疾畫壁滄洲圖【有故友陳路若畫壁】結屋雲林側溪南萬竿竹嵗久漸防宻爲述淨名意更就支公室慙嘆觧巾非何年此棲息

故明景帝陵懷古

金山南臨裂帛湖荒陵十里鵂鶹呼奪門事往二百載行人過此猶欷歔紅墻剝盡古瓦落莓苔澑雨生銅鋪老松離立色枯槁但穴虫蟻余根株菆塗龍輴禮本殺矧乃刼火經樵蘇咫尺天壽雲气接壞土獨葬西山隅洪宣老臣稍凋喪國成一旦歸刑余勃鞮之問史所貶詎有宦寺幹徵誅黃沙慘澹鼓聲死萬乘一擲成累俘國有君矣社稷重孫申謀鄭無差殊白登城南翠華返錢塘司馬功難誣紛紛南渡議和戰乃知計左非良圗仝寅之占信奇中朝衣東市嗟何辜劍南歸來西內閉唐家父子輸廐奴處人骨肉事非易子臧季札今則無功罪千秋有特筆九鼎一髮須人扶諡同泉鳩理太酷紀年猶幸無革除裁令流水良亦足寧論玉匣還珠襦欲落不落夕陽下弔古且復畱斯須殘碑滅沒牛礪角石玃橫臥蒼髯須君臣一代盡宿艸雍門太息當何如

玉泉

蕭晨金山下濯纓玉泉水十畝淸瑤流分明鏡相似金膏時掩映碧玉相傾委水荇隨風翻靡靡映淸泚垂楊夾碕岸其下多芳芷流爲裂帛湖宛若昆明裏湖上多漁村网罟集沙尾宣宗昔逰幸龍舸玆山趾當年功徳寺荒涼嘯山鬼何況芙蓉殿遺迹皆銷毀碧水自東流彌傷人代駛儻逐五湖舟去問鴟夷子

過金魚池懷愚山因以寄答

昔君振遙防獨往嵩山中還歸陵陽下髙詠北樓風舊榭宛苔迹淸池銷蕙叢聊慿一書札緘意向飛鴻

計甫艸至得苕文展成旣庭書

芳序竟荏苒別離年嵗多綠陰散林樾首夏气淸和懷人罷琴酌思往屬流波還欣松陵子步屧一來過

雨中懷彭羨門因示葉訒庵

夏雨忽芊眠流云度髙閣簾幙數禽鳴綠陰一花落相思武原子逺寄羊城作文酒昔歡娛別離今寂寞年時易晼晚壯嵗風驚萚何當一樽酒共對成斟酌

井陘關歌

回星城邊落日黃西來气欲無太行柏巖雙壁稍狡獪目成已覺心淸涼天公一夜送寒雨千疊萬疊云錦張丹崖翠壁窈萬狀瑰奇娟妙難具詳綠蘿蕭蕭罥巾角石瀨颯颯漸【去聲】衣裳峯回徑絕不知數谽谺倐見開中央戍樓旌竿滿云直橫亙長城環巨防冠山子城瞰窮漠噴壑巨瀑聞雷硠登樓顧盼豁胸臆四山雲气爭飛楊蛟龍郁律起眼底散爲雲雨周八荒關南石勢更奇怪亦如突奧連堂皇懸車束馬那可度行人緣棧如秋秧幽並澤潞此天險飛鳥欲過愁翺翔

聖代卽今罷烽燧空餘畫角吹嚴霜乃知地利未足恃此關幾閱諸侯王

壽陽驛題韓文公詩後

天寶昔喪亂窣幹及阿犖扇禍始漁陽流毒被河朔辛苦九門戰堂堂李與郭滋蔓逮三鎭世守恣凶虐軍中立畱後諸藩擅官爵山東勁兵處縣官實自弱元和聖天子咨相授方略淮蔡洎淄靑次第就束縛移兵壓山東勢如掃秋籜遺恨功未成殺機生魏博庭湊何麼麼跳梁敢弗恪偉哉昌黎公談笑狎巨鱷我行過壽陽遺詩緬如昨韓愈殊可惜朝廷乃大錯眞卿與巢父玆事詎堪數誰與秉國成蛾睂竟謡諑杜牧有罪言千秋實良藥

介山

驅車綿上聚懷古綿上田授璧事已逺遺迹今虛傳晉國昔多難公子實大賢五蛇爲之輔一蛇獨耆幹身隱竟焉文狐趙羞比肩逃榮義固髙報徳理亦然徘徊望忌阪落日無寒煙何人貪天功嗟哉南內年

首陽山

峩峩首陽山迢迢屬雷首遙揖巨靈掌近對風陵口蒼茫河上舟搖落關門栁一詠采薇歌昔人復何有

河上寄山史

前年君往蘭谿道金華洞中拾瑤艸傳來八詠似休文愛翫新詩愁絕倒華陰古道接農一望秦山深萬重遙看靑壁孤雲起知在西南第幾峯

拜楊伯起墓道

悠悠關內路驅馬桃林塞歸鳥嶽祠邊長河逺天外大鳥下潼亭落羽今猶在夕日薦蘋蘩愁心逐徵斾

渭橋懷古

秦川夕澄霽灃水明如練西上中渭橋颯然秋气變嬴政昔構造作此象天漢美人與鐘鼔流連恣荒晏徐市期不來山鬼璧已獻我昨驪山行徘徊弔中羨荊榛蔽銀海樵牧羅金雁麒麟折其股冷落靑梧觀後代復何王繡嶺明珠殿惟有終南山興亡幾回見

望華山

關中八水滙淸渭獨朝宗黃河西北來交防船司空河流挾砥柱嶽勢分農山河兩戒首气壓殽函東金天正肅殺屹然白帝宮削成五千仞眞宰散鴻蒙及關見岌嶪元精羅心胸倐忽雲气生西接終南峯諸峯忽已失俯首趨河潼峨峨司冦冠獨立靑雲中蒼茫望三輔秋气去安窮荒唐秦王獵寂寞希夷蹤何當駕白鹿還共驂茅龍

鳯嶺

南岐地何髙鳯領據其右路絕無鉤梯直上若懸澑日月互蔽虧光明錯昏晝雲霧四蕩潏雷車中雜糅飛龍何衙衙夭矯出巖竇俯瞰兩當水奔流下騰湊轉石類搏橶畫沙成篆籀初疑饑蛟蟠更作外蛇鬭聞昔周文王盛徳及靈囿鳯鳥此來集世逺事悠謬末季重邊防戎馬幾馳驟秋風吹散關一夕驚老瘦

柴關嶺

早發陳倉道馬蹄亂雲霧行行到柴關雲低雨傾注衺徑中槎牙幽篁四森布大石立當關勢如猛虎踞世無飛將軍磨牙爾何怒蛟龍喜暱近气奪生憂懼怪鳥時一啼聞聲不知處黒江逺澒洞萬瀑齊奔赴頗聞紫柏山仙靈所逰寓石髄儻一逢白日生毛羽誰使野鶴姿氋氃墮籠笯眞宰不可問更向蒼茫去

馬鞍嶺

南下畫睂關逺色曡諸嶺夤緣百里間齗齶蔽光景蹇防疲登降纎路亦修整或廠如連軒或植如負屏或如歧陽鼓或如宛朐鼎如鳥或跂翼如魚或骨鯁殊狀紛角逐詭類爭一逞峭岸勢欲坼捷足不遑騁二分垂在外趾壓後人頂飛瀑時界道赴壑力逾猛人與水鬭爭心目各相警天意限雍梁設險有斯境君子履忠信小人懷僥幸永念垂堂言乘危更三省

觀音碥【本名閆王碥賈中丞攺今名壁上有宋荔裳賦棧道平歌沈繹堂書】

觀音碥險絕連山列天仗奔峭洶波濤大石蹴龍象造物郁磊砢及玆乃一放急瀑何砰訇盤石成巨防渟爲千丈湫潭潭不流宕怪物中屈蟠豈無鎖紐壯儻燃牛渚犀窮此精靈狀頗聞賈中丞於此鏟疊嶂故人推沈宋詩筆各雄長星宿森光芒虯龍怒倔彊觧鞍苔石滑髙歌一神王更須巨靈手運斤出天匠鑱我郙閣銘敵彼小海唱

七盤嶺

七日行褒斜目瞶耳亦聾濁浪奔崖垠徵衣碎防茸不知天地濶詎測造化功岌然土囊口雞幘摩蒼穹磴道上七盤大翮排天風絕頂忽開豁白日當虛空褒水出谷流漢江繞其東巴山秦蜀蜿蜒連上庸川原盡沃野天府如關中橘柚郁成林稻苖亦芃芃防陽大艑來千里帆檣通當年號天漢運歸隆準公將相得人傑驅防芟羣雄一戰収三秦遂都咸陽宮智勇久淪沒山川自巃嵸跋馬向褒國日落煙蒙蒙

定軍山諸葛公墓下作

髙宻起南陽文終從【去聲】髙祖暴系本見疑數衂亦非武堂堂諸葛公魚水托心膂二表匹謨訓一徳追伊呂視操但如鬼畏蜀還如虎嗟彼巾幗徒與公豈儔伍紫色復蛙聲抵隙各爲主火井方三炎赤伏更【平聲】典午志士恥帝秦祭器猶存魯陰平一失險面縛忘奔莒知公抱遺憾龍臥成千古峨峨定軍山悠悠沔陽滸鬱鬱冬靑林哀哀號杜宇耕余拾敗鏃月黒聞軍鼔譙侯寧足誅激昂淚如雨

五丁峽

南窮石牛道嵓嵓下云棧三日招我魂足踔目猶豈知東蒼州耳目益奇變始過金牛驛樛嶱已淩亂漾水從北來劣足泛鳬雁舉頭嶓冡山峩冠倚天半大哉神禹功從此導江漢漸入五丁峽譎詭駭聞見斗壁何獰猙十萬磨大劍攢羅列交防茫昧通一綫亂水殷峽中鮫蜃喜瀾汗仰眺絕圭景俯聆競雷抃九鼎鑄神姦到此百憂患東方牧犢兒竟使蠶叢判我行忽萬里風土異鄕縣身落大荒西終賴皇天眷咄咄復何言艱虞一身賤

夜至黃壩驛短歌

氐道森沈十日雨石林防防斷行旅洪濤殷地四山動百折盤渦噤難語前有蝮蛇後豺虎紅鶴哀號奮毛羽吾生胡爲狎此曹命輕如毛爭一縷妻孥飄泊寄京國欲歸不歸在何所鄕關回首四千里縱有苦辛誰告汝

朝天峽

朝登嘉陵舟日出羌水赤履險倦鞍馬卽次亦稱適黕黮雙峽來突見巨靈跖嶄巖無寸膚靑冥厲雙翮陰崕積龍蛻跳波畏鯨擲往往壓人頂駭此欲崩石洞穴峽半開兵气尙狼籍蛇豕據成都置戍當險阨至今三十年白骨滿梓益流民近稍歸天意厭兵革防見賨盧人燒畬開確慷慨一扣舷浩歌感今昔風便黎州城茫茫波濤白

龍門閣

眾山如連鼇突兀上龍背鱗鬛中怒張風雨晝晦昧出爪作之而神奇始何代亂水趨嘉陵波濤勢交滙萬壑爭一門雷霆走其內直跨背上行四顧气什倍夕陽下岷峩天彭光破碎咫尺劍門關益州此絕塞子陽昔躍馬妖夢成佁儗區區王與孟泥首終一槪李特亦雄兒僭竊竟何在

桔柏江

小舟飛靑鶻西掠馬鳴閣閣道臨天關稍幸息腰腳茫茫雙江來抱此益昌郭荒城豺虎多殘堞出叢薄國憶苴侯開江疑鼈靈鑿武都地勢髙眾水競流落分道下氐羌兩川乃磅礡鳴水回驚瀾陰平劃大壑仇鳩勢未夷犀牛道彌惡千里防葭萌崩騰似相索漭漭竟同流西逝連井絡九十九峯間回首一錯愕

天柱山

朝出武門雲垂雨忽涷登登天柱山千盤墮澒洞崢嶸逾巴閬槎牙過秦鳯陟嶺如累棋下谷如入甕心俯凥益髙足縮目先送敢嗟鳥獸羣稍喜徒旅眾我有大羽箭麗龜輒命中於莵昻其首飲羽乃不動道旁松合抱巨可任梁棟惜哉野蔓纒不防匠石用絕頂見岷山靑城亦伯仲一气連諸蕃三州實西控太平幸無事左髻時入貢念彼松姚戍坐甲苦饑凍俯臨陸海雄仰視天宇空長嘯千仞岡出險忽如夢

精華錄卷二

欽定四庫全書

精華錄卷三

刑部尙書王士禎撰

古體詩

眉州謁三蘇公祠

蟇頤山色腴不枯玻瓈江水如醍醐眉州城郭刼灰後水塍漠漠成榛蕪郵亭下馬詢老卒蘇公故第城西隅旋來束帶薦蘋藻辰良何必煩神巫往者此地鐵腳亂【順治初有賊據眉號鐵腳蠻】髙門大宅皆焚如此祠巋然誰所作惟公大節驚頑愚雙柏輪囷澑霜雨廷立冠劍古丈夫長公遺像龍眠筆馬劵剝落涪翁書【祠有石刻龍眠畫東坡像潁濵贊又坡書玉鼻騂劵山谷有跋】殘碑挿笏尙林立紫藤碧蘚纒龜趺祠西一水最蕭瑟經霜菡萏猶扶疎甘蕉十丈覆檐霤落花亂迸紅瑚當年結構不艸艸要令咫尺成江湖故園如此不歸老與人家國徒區區瓊儋雷藤歷九死口甘燻鼠隨猿狙頭綱八餅有何意桄榔萬里非吾廬兩公神靈未磨滅應翳白鳯遊淸都遊戲下界亦聊爾鯤鵬豈必搶枋楡眉州玻瓈天馬駒【陸務觀詩句玻瓈春眉州酒名】酹公三釂公歸乎

登髙望山絕頂望峨眉三江作歌

四海復四海九州還九州河伯海若更相笑蟪蛄何足知春秋今年辭

帝蓬萊宮乘風偶作西南遊中條姑射不足數失喜太華揚髙旒河潼逺坼巨靈跖鉤梯百丈臨龍湫終南太白幻云物秦棧詰曲哀猿愁錦城小住五十日岷山秀色垂簾鉤靑城玉壘凥首接灌口屈注雙江流興極欲蹋大峨脊卻騎痩馬來龍遊嘉州罨畫枕江上孤峯縹緲東南浮神霄玉淸有遺迹登臨可以消煩憂蹋泥盤盤到絕頂江山披豁開雙眸峯巒八面簇金碧下瞰江海如浮漚八十四盤在衣帶气淩五嶽驕公侯暮云早雪忽明滅兜羅綿現無時休岷江從東來奔騰回萬牛沫水滙靑衣蕩千斛舟三江九峯倐然合丹崖翠嶂窮雕鎪江山奇麗冠天下何意絕景來蠻陬天風蓬勃日西墜搔首欲去仍淹畱荊吳萬里自玆始來朝起柂尋巴邱

敍州流杯池瀘州使君巖皆山谷先生舊逰都不及訪悵然賦此

憶昨登淩雲江邊蹋亂石興劇罷鞍馬逍遙散輕防徑危艸露多處處見虎迹東林雨新霽初日射靑壁浩蕩三江流安穏平如席西笑揖峨眉遙連雪山白酒酣掛帆去矯若生羽翮心知流杯池遺迹在巴僰俗物敗人意交臂輕一擲今日使君巖南望還咫尺通詞托微波蹇修空脈脈平生一瓣香敢爲涪翁惜如何萬里遊虛此幾兩屐回首望南云蠻江日將夕

西涼神祠曲【在合江縣苻堅時呂光討李焉之亂至此土人祠之陸務觀謁祠詩我𨿽不識神知是山水人不敢持笏來裋褐整幅巾似未詳本末賦詩正之】

長安氐王頭有甪東掃鄴宮西定蜀西域校尉婆樓兒勒銘直到岷山腹功成振旅咸陽中萬里玉門旌斾紅三十六國拜都防酒酣作賦玆宮甲乙讖成苻氏滅魚羊食人日流血黒龍晝起姑臧城坐制三河亦人傑少岷山下岷江流西涼廟貌淩髙秋山頭龍出作雲雨神靈雜沓風颼飂煙消雨散何許靈欲歸兮憺容與船旗獵獵西北斜落日陰房竄蒼鼠

岑公洞

岑公昔學道遺迹空山中洞門界飛流白日生雷風石髓無古今鐘乳盡玲瓏巖泉日穿穴防滴成窪窿中央若累棋狡獪造化功頽竈倚靑壁中夜丹砂紅睠彼遺世翁於今悟參同壁間題字人嵗月何悤悤巨碑亦笏立文詞競豪雄中間岑襄州頗擅語句工豈其南陽裔源流故難窮此洞與魯池望望江流通昔是仙靈宅今爲豺虎叢太息下山麓風健孤帆東【元符間岑巖起象求虛鑑眞人贊一碑李廌文叔所書岑洞魯池今皆爲侯家所有】

登蝦蟇碚

黃牛打鼓朝發船碧波白鳥爭淸妍回首名山大川閣烏尾已捩西陵煙三峽欲盡尙迆邐云十二碚紛鉤連頗聞中有第四泉康王谷水差隨肩峽窮碚轉詫奇事忽見飛瀑流琤潺爬沙終古此巖側靑冥無路誰夤緣江風吹笠冷毛峽雲挾雨鳴船舷大索瓶盎貯飛雪旋去屐齒窮危巓橫斜拾級一徑上藤梢橘刺相紏纒皴皰槎牙澀苔蘚淸泉百道爭涓涓陰洞終古閟白日神瀵噴薄鐘乳堅石壁麤惡艱礱錯題名豈辧唐宋年永叔涪翁詩不滅誰爲好事重錘鐫名山蒙頂壓顧渚【防山茶出蜀名山縣】春芽開裹勞烹煎【山谷詩巴人漫說蝦蟇碚試裹春芽來就煎】下巖轉舵未忍去下牢闗外斜陽懸【昌黎詩爬沙腳手鈍誰使汝解緣靑】

欲訪三逰洞不果

舟下十二碚西陵遙在目江云峽口多碚轉猶千曲悵望三逰洞靈異非一族石鐘臥蒼蘚唐碣迷深竹緬懷長慶人一往遂不復斜日下牢谿依依爲誰緑

潁亭

靑山圍潁亭下有淸潁流石瀨何淺淺力始勝方舟金沙映素鯈防防千萬頭斜日照冰雪微風矯輕鷗側身望終古企彼巢與由糠粃鑄堯舜心與造物逰不逢掛瓢人北指軒轅邱

廣武山

朝登廣武山四望古戰塲黃河泱漭流寒日無晶光孤獸索其羣驚鳥亂無行平沙轉飛藿白骨堆嚴霜昔者英雄人於此分霸王彊弱理無恆得失爭敖倉名騅蹶陰陵萬乘入咸陽東指芒碭云五色成龍章大風沛上來逰子悲故鄕

新鄕望蘇門山懷孫鐘元先生

朝來衛河上遙見蘇門山蒼翠雜諸嶺淸涼分百泉緬懷松舟趣長詠竹竿篇及玆限跬步擊汰失夤緣遙憶嘯臺翁山中方晏眠兒孫繞膝下洞壑當門前茶臼隠修竹蓮舟隨稻田少年任豪俠白首此終焉無由逐髙鳥矯翮靑冥邊

徐五兄自號嵇庵

我慕阮步兵君學嵇中散平生竹林期鳬鶴誰長短君抱出世姿夙昔薄軒冕彈琴聊自足采藥忽忘返且復龍性馴兼之養生善嗟哉儁傷道斯語君知免獨應七不堪彷佛嵇生懶我本澹蕩人早嵗頗任誕一聞如鸞嘯自顧爲人淺廿年嬰世网嵗月坐晼晚往往逢途窮痛哭回車阪深慙至愼言薄俗誰靑眼永懷素心侶詎異平生撰空傳周防射逺欲希嵇阮

江正鹿角膠墨【梅淵公所寄】

深山五月中鹿角暖初蛻取作黃明膠良工妙調劑黃海松萬株壽者幾千嵗古屋收輕煙萬杵功不細易水已逺潘張復誰繼歙州有江正妙絕擅斯制故人鹿裘翁愛我一丸惠老無隃麋賜研田蕪不薙晴牕手摩挲風日忽開霽袖中官奴帖飛動苦難逮牙滑剡溪藤熟視空睥睨啜汁亦復佳爲君掃文字

戴嵩牛圖

一川莎艸煙蒙蒙曉來雨過開牛宮三尺短箠兩觳觫午陰掉尾嬉涼風一頭摩角一頭齕寢訛有態何其工江幹笛材老煙竹橫吹髣髴穿林叢絹素慘澹神理在是耶非耶傳戴嵩田家風物宛在眼但有耕作亡兵戎我行峨下逾萬里靑衣江上平羌東翠藤紅樹亂煙雨風景略與圖中同一從羽書急滇海甌粵秦楚交傳烽益部迢遙隔天未舊遊有夢尋巴賨旄牛徼外阻王防萬蹄驕馬髙纒騣幹村萬落長荊棘何時金甲銷春農童牛不牿可三嘆捲圖風雨來長松

用東坡先生淸虛堂韻送黃無庵僉事歸甘肅兼寄許天玉

金城烽火連瓜沙楡林盜賊趨彭衙三秦昨夜防書至闗門百丈開蓮花甌閩格鬭尙未已天南望斷今無家登隴嘶羣怯班馬及闗接翅隨昏鴉甘州官舍幸少事譯經往往紛天葩河西番帳盡外徙何妨羊酪煎春茶許生潦倒作秦贅岑牟單絞漁陽撾竹林諸賢久雨散我亦蟣虱勞搔爬何時九州絕豺虎吾徒一笑忘咨嗟小戎賦罷意慷慨瓦亭西北紛虹霞【二君俱閩人黃精禪理】同李湘北陳子端二學士葉子吉侍讀登慈仁寺閣再用淸虛堂韻

化人閱世恆河沙老松攫地龍衙衙盤空閣道下無地妙香似有陀羅花吾衰作客不稱意每逢望逺疑還家三闗寥落數行防雙闕霏微千防鴉翰林三君負公望髙文大冊流滂葩惜我旅病色枯槁頭綱屢許分官茶兵車轔轔指荊楚門外蕭蕭多馬撾從來決勝在廊廟詎有羣盜煩梳爬書生手無五尺箠中宵倚柱徒咨嗟罪言欲吐更指口遙山雨腳低殘霞

通州水月庵三用淸虛堂韻

鳬翁三五嬉晴沙殘僧閉闗如退衙黃蘆苦竹隠缺岸水葓往往飄殘花濠濮防心豈在逺便可泛宅仍浮家水闗上接鮑邱水伯珪戰地啼寒鴉卓老一抔沒荊棘誰憐文采兼奇葩古人於此兩寂寞髙枕且聴風罏茶漕河如林萬檣立負城時送回颿撾彷佛扁舟落吾手背癢欲倩鳥爬病鶴觸籠翅翎短老隨雞鶩吁可嗟安得十洲縱汗漫排空一气淩雲霞

與曹升六舍人食蠏

海上有蝤蛑力可制於菟縱橫淩風潮一殻能専車失勢稻芒候八跪充庖廚津門連渤碣珍錯首蟹胥誰遣三十輩束縛就寒蒲磊落堆盤中香味宜葵菹易酒碧玉色無錢亦須沽與君對持螯風味思江湖野人厭藜莧腸饑鳴轆轤今朝食指動襟袖霑膏腴酒船數帆健絕勝三日酺寄謝虞嘯父未須誇防魚

和沈石田鉤弋夫人歌

漢宮窈窕千峨眉春華未謝秋風吹落葉哀蟬明怨惜復道佳人葬桐柏一朝望气來河間玉鉤乍啟回天顏朝侍宸逰陪豹尾暮歸別館幸甘泉容華未老君恩歇西弄回頭成決絕云陽南去女陵旁怨粉零香水嗚咽漢家競說貳師功衛霍勲名甲第同靑史只今憐趙父茂陵煙艸亦連空

五君詠

劉考功公防

劉生慕節俠杜陵一男子從軍驃騎幕長嘯蘇門裏萬金輕鴻毛妻子如脫屣少日魯朱家爲官偶然耳

施少參尙白

宛陵實盛徳卓犖爲眞儒馳情慕周孔抗志希黃虞作爲一家言頗綜七略書從政三十載屢空方晏如

汪戶部苕文

右司固簡傲狂狷乃其眞然望終古豈顧世上人軒冕詎足貴云壑心所親著書洞庭上寥寥誰問津

梁侍禦曰緝

陽夏善閉闗性不因人熱偶然騎驄馬非意固不屑一歸嵩陽寺邈與世相絕作佛固未能蕭然自禪悅

董侍禦玉虯

易農不羇士爽朗多所遺脫略梁竇勢放浪班馬詞一回秦州駕髙臥荊谿湄文園自消渴猶聘茂陵姬

雪中送酒與東癡二首

淸晨起盥潄開戶聞騷屑風防竹煙淡雪重松枝折缾水寒屢凝罏香散還結忽念東臯子孤懷抱冰雪東臯未三里潢水凡幾曲風雪掩荒蹊往來斷樵牧先生髙臥處柴門翳苦竹雪深門未開村雞鳴喬木日髙炊煙絕吟聲出茅屋欲寄一瓢酒聊以慰幽獨天晴儻來過就我西齋宿

朱璧揭鉢圖歌

方寸水精鉢中有寧馨兒崔巍靑蓮座上有人天師一人窈窕美且頎回風髣髴捎云旗作使羣鬼無不爲神姦萬億連凥脽震電煜煜雷車馳修羅刀鼻雨不訾飛龍衙衙勢躨跜前有饑蛟後肥遺或騎朱虎驂文貍猰防駚騶吾防蹄者角者毛耏耏銅弩蹶張齊發機彤弓玈矢射麗鼘鼘伐鼓聲振悲師子之鎧劍鈒鈹懸橦度索上騎危牙齒棧齴肩隠頤左擔雞足移須彌威容廣大調禦姿不聞不見坐若屍天花靑紺下葳防山鬼邪揄不得施授女五戒跪涕洟豈悟前因羯肌夷賔伽解脫母性慈山河墨防無瘡痍顧陸不作作者誰昆山朱璧能繼之絹素防暈丹粉漓神彩浮動窮毫釐城北徐公虎頭癡三日不食坐茅茨抱持此卷忘朝饑大雪叩門索我詩開卷一引千畱犁呵冰灸硯爲此詞十指皸瘃兩肘胝杜陵老叟不可追金粟神妙徒嗟咨

雪中登黃山

空齋蹋壁臥忽夢溪山好朝騎禿尾驢來尋雪中道石壁引孤松長空沒飛鳥不見逺山橫寒煙起林杪

張友石戶部得雷氏琴

枯木向千載中有太古音君子重拂拭寄此山水心閒庭何蕭條苔色上衣襟罏煙方斷續房櫳杳森沈遙懷托散暢古調刪哇淫良以辧亷志詎必徽黃金相賞在松石蕭然風滿林

贈葉井叔三首

別業在樊口門前臨大洄樊水東逝大江從北來蒼翠對吳峴崢嶸臨釣臺紫髥信已矣山川郁佳哉蕭條聱叟居門徑余蒼苔隠迹旣蕪沒霸業隨飛灰惟傳退谷銘流風激蒿萊君詩似聱叟令我懷抱開豈忘樊上居出處理亦諧江湖就魚麥日夕增徘徊

作吏客伊洛門對嵩髙山山色映終古客心長自閒朝看飛鳥沒夕對孤云還聞昔王子喬吹笙碧落間揮手駕白鶴一往三千年至今緱山上逸響淩紫煙夫君有仙骨云駕如可攀逰目憇嵐嶺躡足升天闗盧巖瀑布佳百丈聞琤潺懸流濺冬雪宻樾生夏寒何當蠟屐來與君蹋飛湍

樊口去荊江雲濤渺千里估客日上下淸風片帆耳五溪有傳烽飲馬洞庭水鈴旂云夢多悲笳渚宮起南嶽無回防江介多封豕如聞樊上居風土異南紀雞犬白雲中桑柘寒煙裏理亂不復聞漁釣信爲美扁舟倘知津逍遙問園綺

展子防髙歡歸晉陽圖【已下二首爲宋牧仲比部題】

黃河浩蕩流三城龍門底柱禹所營巨舟峨峨掉尾鯨乘風破浪來崢嶸身臨河魁賀六渾虯髥虎視眞天人紅妝執樂一千指玉貌錦衣充下陳黃頭鮮卑一何鋭怒如佽飛軒猛气露車載酒非狂生復有敖曺好兄弟當年霸府气如虹洛陽三月珍珠紅韓陵片石紀元功晚逢黒獺非籠東熒惑一朝犯南斗下殿眞成入闗走傷心渭水日東流鸜鵒跦跦實戎首展生何年寫此圖丹靑橫絕絕代無想見櫪頭綱惡馬如此老公豈人下【周禮綱惡馬】

沈周秋林讀書圖

白露變丹葉楓林颯髙寒靑山出白雲巖壑增孱顏何人坐林中長日頽巾冠堯舜禹武湯如櫛羅簡編最愛靑牛翁至哉五千言山風日蕭條楓葉墮我前瀑布拏蛟龍赴谷爲奔川川上小石磯磯頭挿綸竿卷書卽垂釣得意遂忘筌我本山中人見此心依然何當及秋風歸翦茅三間

移竹戲題

齋居飽藜藿兼句食無肉昨從季主卜筮得蒼筤竹入世二十年磬折仍負俗愛君霜雪姿磊砢多節目秋雨日瀟瀟臥起篔簹谷露下更婆娑官奴試防燭

勾龍爽蠟屐圖爲牧仲題

磊磊白石瀨落落松竹林林下彼何人蕭灑古冠巾手中自蠟屐神气何閒暢人生百年中著此當幾兩晉人故多癖此癖復自佳錢奴身障簏優劣何有哉兒子竟辦賊入戶屐齒折寧憶剡中時長歗泛溟渤兩人持髙屐三人持衣裾作佛靈運後習气那復除奇哉勾龍生有此通靈筆把臂方入林欲呼阮遙集

題秦畱仙然竹集卻寄

小孤山下江水白聞君去作潯陽客大別山前江漢淸憶君重過武昌城荊鄂相望才幾驛憐君來去隨潮汐盤中縷膾武昌魚座中人物荊州鯽亦識王門懶曳裾參卿軍事復何如早將表餌摧彊敵莫爲窮愁且著書

送徐武令

人生如飛蓬飄轉不得住與君十載別紫髥已非故邂逅蔓艸間爲君歌零露歌聲未及已離觴忽復禦渺渺江上波離離海門樹悵望秋風時客帆此中去雁飛京口驛潮落西興渡幾日罷淸砧閨中理紈素

訒庵學士移居

故人長安居門巷碧苔色徑僻少人過空庭惟鳥迹長思茂陵臥未厭承明直仕宦本易農胡爲方食力圖書盈五車茅茨惟四壁室聞原憲誦家鮮公儀織晨夕隔望衡徘徊坐成憶

唐寅紈扇圖

偼伃辭輦後無復承恩宴緑艸萋廣庭流塵掩華殿幽懷寄搗素宻意題紈扇淒涼柘館閉繾綣昭陽防運往恩潛移常虞委霜霰太息木門謡含情望飛燕

聴張晴峯員外彈琴

愛君園林好花藥幽蒙茸淥池澹將夕蘋末來淸風美人惜流景目送孤飛鴻何以寫我心淸響寄絲桐班姬淚秋殿箕子傷離宮瀟湘雲水星月寒魚龍誰知園客絲窅黙含無窮屈茨間箜篌繁音令人聾希聲愛遙夜思盡神相通捲簾滅明燭月上聞秋虫

和吳孟舉種菜

丈夫志四海只手提天綱不然折尺箠爲國笞戎羌胡爲坐褏手學圃耽滄浪澤國春雨餘溪流碧泱泱戴笠日荷鉏土膏發勾芒曉露劑白莧夕照分紅姜葵韭防蓼蘇紛葩各成行斑竹筍勢欲淩蒼筤劚登寒具筵糝用鹽防香野人食不鑿晨炊拏黃粱詎諳七菹妙聊喜四體彊便腹何貴人日羞大官羊不解出一奇嗟嗟耗太倉鮭菜二十七風味輸庾郎倘許充園官待我相攜將

題王文安公畫

在昔孟津公詼嘲頗慢世結習稱畫師往往得三昧山路緣秋毫上與靑防際孤舟泊風荻閣懸水碓此境何嶄絕略與秦棧似忽憶大散闗巴馬金纒轡

東城泛舟

秋气軫楚悲商飇感梁賦河橋一騁望葉下亭臯樹叢雁入雲飛沙禽背船去暮節入羈懷誰能鬒不素

仇英畫九成宮圖【唐九成宮卽隋仁壽宮】

君不見隋皇初作仁壽宮累榭穹臺宛相屬夷山堙塹幾百里役卒崩騰死崖谷功成厭見獨孤公不知怨自封郎築宮車晚出凡幾載已見迷樓起相續虯髥眞人西入闗削平六合營長安靑山碧水自無恙雕墻峻宇猶人間年年淸暑備法駕千乘萬騎驤孱顏醴泉瀵出如沆瀣下入涇渭爲通川步櫩周流鑿山翠雲窓霧閣當空懸化人之臺屹中天銅烏六月雄風寒披襟萬仞待飇馭咸陽宮闕如雲煙宮娃笑語翠微上阿監絡繹靑冥邊羽林千牛萬萬輩解牛放馬紛華旃從來世事有倚伏太平倐過開元年白頭拾遺此駐馬愁聞林藪啼哀猿畫圖想見全盛日令我涕涙雙防幹

腳痛

去年牙齒豁一痛連鼸車今年腰腳痛登降須人扶吾年才四十早衰信有諸憶昔登金焦南逰窮具區騰趭如飛猱神凥駕空虛西行極岷峨奇觀淩淸都兩腳輕孱顏卭杖非吾須十載一彈指肉緩筋亦駑況復苦盭舉步多崎嶇始悟咸其腓初九利安居旣不防防足安用悲泥塗誰能相比附如彼蟨與驉

題昌黎詩後

淮陰舉足分項劉運籌帷幄鄼與畱河汾門下羅將相房杜李魏非常儔西京功業繼三代貞觀仁義被九州惜哉韓公不及此但取將相酬恩讐

北山約逰摩訶庵不果往卻寄

天色欲雨鳩勃磎麥苗剡剡翠始齊白石莊前入山徑已有犖確紛髙低春湖靴紋漾綷防逺山玉立森角圭荷蓑觺觺驅繭栗垂竿拍拍驚鳬鷖漁陽地寒花事晚春陰風气恆慘淒今朝乍霽日暄暖垂楊蘸水新生稊小桃防防杏苞拆裾腰艸緑紛萋萋諸公蹋靑拂晨出果下銜尾聞驕嘶郎官頭白老簿領經年坐困如醯雞自嗟樊雉苦籠縶決起安得排云霓況逢寒食催上冡紙錢麥飯澆棠梨感念存歿淚雙迸玉壺那復相提攜賦詩望逺但咄咄逰心已過香山西

曹升六謝千仞攜酒過飲宋牧仲張杞園亦至同賦長句二首

陵州羅酒玉雪淸靑州金露琥珀頳直沽冰開酒船到屬車捆載連瓶罌二子提挈肯過我鴟夷交臥紛縱橫我愛徐景山不知曹事惟酒鎗復愛謝安西玩弄元子如老兵眼中況是我輩客談天灸轂聲彭觥一斗枯腸芒角生五斗胸中鱗甲平一石曠若逰八極逍遙齊物無成幽州二月艸始萌小桃照地如紅鞓天涯酒人不易得何必琴築琵琶箏十擲輒犍詎緣拙三語作掾誰所令蠟炬成堆冠幘墮西南月作金盆傾

昔聞馬文淵居後欲軒前欲輊又聞欒將軍賤貧辱身貴快意此語非長者亦復非防戲勁翮扶搖九萬里豈識靑防更垂翅鳶肩火色多少年一老行吟獨憔悴惟應中山釀供我千日醉駃騠爲胾駝作羮有酒如澠那復記千秋亭上相叫呼不知何與癡人事丈夫不得手執丈二殳身領漁陽萬突騎親射蠻氊縛鬼章誰識鄧先好奇計此酒須滿百斛船使我反覆沒飲如渴驥子路百榼堯千鐘黃土誰能別愚智諸君不釂閣當閉舉觶徑須煩杜蕢

宣和打馬圖

前馬奔馳後馬逐萬馬奔騰隘川陸初看逐隊來玉門又見爭先度函谷虎胸彗尾骨權奇千里追風競齊足傳聞天馬是星精豈與凡材同碌碌扼窩據險一敵萬倒行逆施歘馳突漫言稱徳不稱力徑籋浮雲何太速得意橫行彼一時詎少鹽車太行麓殽函晡秣朝飛龍咫尺君門上天育那知髙步易顚蹶夾壍一朝遭困辱莫誇棗脯與文繡世事由來有翻覆直須十丈的顱飛待向黃池更歕玉

秦鏡詞爲袁松籬作

熒熒古鏡雙盤龍流傳本出咸陽宮秦時明月至今在剝落泥沙露光彩當年秦並六國時後宮閉置千雙眉守宮注臂鏡照膽三十六年君不知華陰道上逢山鬼輼輬東來祖龍死美人鐘鼔散如煙此鏡蒼涼閱朝市憶昔大收天下兵十二金人初鑄成還令餘事作奩鑑太乙下視蛟龍驚劉興嬴蹶何倉卒金鑑千秋如一發秦鏡虛誇照膽寒不照長城多白骨【漢祖入咸陽宮得方鏡廣四尺九寸照見五藏見西京雜記】

與董蒼水彭駿孫小飲葉子吉學士齋同限个字寄諸幹一進士

長安風塵日堀堁扇障不能衣苦涴天官昨占月離畢十日愁霖足髙臥髙車大馬諸貴人今雨蕭條誰肯過玉峯學士數相見打門不辭泥沒髁今朝置酒招我飲黃雀披綿蜻鮓剉百杯以後呼酪奴白絹斜封朱印破天下健者今董公富貴浮雲輕涕唾彭郎未奉一嚢粟路鬼揶揄甘凍餓抱膝誰信比管樂髙論依然遡卿軻世情但競牢石耶女子猶知伯休那酒酣岸幘忽大笑吾曹蠶絲自纒裹靑山一發江南路雨笠煙蓑有幾个細林主人老耽隠枕上九峯靑錯磨漁樵近局不爭席復有名僧伴髙座空山水流花又開不識都門送臨賀我生未覩細林面聞君快語殊已癉【已癉見山海經】當年我作萬里逰劍閣西風聴鈴防淩雲九峯悔輕別筋駑肉緩四體惰他年但乞五湖長才話蒓鱸口先哆未須木石笑吳兒小海歌成我當和

張晴峯員外園亭聴金山人彈琴同訒庵學士北山都諫作

平生慕古澹頗笑箏笛耳愛此太古音寥寥寄弦指客來江海上偶契希夷防髣髴七里灘松風入江水曲罷孤月明溪光散淸泚主客一無言露坐攬衣起

送浦潛夫

吳江有髙士讀書慕皇羲心逺契一畫意得無九師摓防筮嘉遁遂養邱園姿荒江屋欹斜鷗鳥同朝饑在昔洪丞相經略天南陲君佐幕中畫俶儻復權奇試吏嶽麓下蒲鞭懸不施丞相解兵柄角巾東第歸君亦困株木周道多蒺藜投賦汩羅岸弔古湘妃祠歸吳二十載飄蕭雙鬢絲丞相宰木拱部曲無復遺重來渡易水感激酬恩私慟哭龍驤塋手刋第二碑袖中周易編未有君平知徙步過市中塵染蒼浪髭湖南方用兵馬飲瀟湘湄辱在卿大夫修劍空拄頤老子好奇計才鋒尙如錐無人爲薦達垂老嗟數奇古王者行師必鑽九州君書寔有用足爲王伯資秋風動鱗甲扁舟犯漣漪白首抱遺經具區臥茅茨季主定捧腹髙賢當爲誰

羅塞翁猿圖

栗葉初黃山水渾引臂叫嘯來羣猿緣條附蔓下絕壁連凥結股爭攀援老猿下視獨招手羣猿跳擲騰且奔可憐猿子亦大黠𦇤負母背如乘軒黒者衣白玉雪下飲百丈臨奫淪齗嚄咋生趣備丹靑漫漶神明存品題云是塞翁筆江東詩法傳淸門我疑或是易元吉景靈畫壁昔所尊余鏗韓性競短詠天姥五字雙眉掀吟詩翫畫輒移晷坐屏寒具忘朝飱忽憶元和栁司馬投荒始解憎王孫

文姬歸漢圖【宋南渡祗司張某畫】

大漠茫茫沙艸枯天蓋四野如穹廬陰山秋髙雪片麤朔風中人金防髙飛鴘轉追韓盧前行一馬建隼旟後有數馬鳴相呼尾鬛蝟縮慘不舒馬蹄流血冰裂膚蕃兒漢兒手口瘏相顧不能鼓嚨胡文姬玉面貂襜褕聳肩顰黛愁不娛越燕向日思南䢐君獨何爲苦嗟吁兜離窈停非故都魂消影絕悲兩雛歸來爲公寫遺書名在列女丹靑俱老瞞睨鼎目睢盱破壁牽後如收孥獨能千金歸蔡姝吁嗟髙義今已無

答徐勝力二首

雁門太守解食雁豈識涼州皇甫規王符到門倐驚起屣履出戶倒裳衣折揚皇荂萬夫和淸廟朱弦知者希潛夫論就自愛惜防有知我傳來玆

我來都門得二士董生【蒼水】磊落君多聞董生萬里適甌越君也饑餓畱燕云登車不落爲著作笑君何意窮皇墳被褐懷玉莫太息他年定可張吾軍

送洪昉思由大梁之武康

澤腹堅凍冰峨峨舳艫銜尾塡漕河北風吹雪如鸛鵝急裝結束尫驢防欲向夷門訪朱亥便從燕市辭荊軻三年京國何所見日中攘攘肩相摩哫訾喔咿時所愛骯髒詎免常人訶亦知貧賤世看丑恥以勁柏隨蓬科我衰於世百無用僦屋深閉如螺蒼苔被階寒雀啄汝何愛此頻來過耳語佀鄙程不識騎危解笑公叔痤吳興淸逺我夢到水精宮在琉璃波防風古國更幽絕余不溪水淸逶迆山歌處處采茶荈漁舟往往穿菱荷西陵潮信近咫尺方言百里無差譌勸君卜築豈無意貞曜故宅畱山阿結鄰尙友亦不惡溪山況足供婆娑名髙身隠恐難得丈夫三十非蹉跎朝廷正須雅頌手待汝淸廟猗那

蘇門三賢詩

張於度

蘇門孫徴君曰於度爲鹿伯順髙弟從予五十年未嘗或離左魏之難履虎尾涉春冰烈士之名滿天下卒歸老蘇門髙蹈逺隠志士不忘溝壑其庶幾乎於度名果中容城人夏峯北原

明運昔中圮奄豎姦大位衣冠虛南牙政柄歸北寺誰實鉤黨魁嶽嶽左與魏一朝檻車徴牢戶事陰袐傷哉史弼言荼甘乃如薺容城有布衣發憤亡鯁避要鑕理太尉舉幡訟司貫械渤海生赤幘夏門吏桑海四十年往事如夢寐骨歸蘇門山名在顧防次

理寒石

本李姓也名鬯和西華人恥與逆闖同姓攺曰理孫徴君與西華左令書稱爲魯連後一人

魯連蹈東海其志恥帝秦龔生天天年詎知有美新陶公懷晉室聊存頭上巾嗟哉均垍流乃愧靑巖甄西華理寒石爲儒甘賤貧奉母蓬藋中歸潔恐辱身梟鏡【破鏡與獍同】交蹄迹神州日沈淪靈氛久上天呼號竟無因感激變姓名下士良苦辛何人傳節義誦言聊一申

餓夫

彭姓字了凡蠡縣人遭闖亂棄諸生客饒陽爲鄕塾師已而從孫徴君於蘇門或授之粟不受竟坐死嘯臺之旁徴君題曰餓夫墓

黔敖呼餓人不受嗟來食使之當大事必讓千乘國靈輒餓翳桑倒防一何力簞食不忘報竟脫宮甲逼蘇門有餓夫風節夙所植生餓蘇門下死蘇門側嘯臺髙峨峨百泉流湜湜淸風一相映水石起寒色遐哉首陽薇千古長太息

送陳子文赴安邑丞四首

我愛田子方同時段幹木髙義動諸侯淸風激頽俗聞鐘知左髙佳言足三復下車或式閭寧浼踞堂辱斯人已逺餘韻畱鄕曲賢哉魏成子千秋擅遐躅

峨峨中條山迢迢涑川汜人物表西河流風至今美陳侯東海來髙文一何綺閶闔籋浮雲夐絕致千里自抱萬古心五斗焉足恥滹沱冰上渡故闗雪中啟懷古多逺情到官正春水目送中條雲松風滌雙耳

騏驥服鹽車躑躅上虞阪山石何磽聱日暮途且逺道逢紵衣惠未敢悲晼晚仰首奮長鳴帀日思一展譬彼軼世士遭時未離蹇君過虞阪上懷古向陵緬古之賢達人澄懷善舒捲

渺渺沅湘流香艸目以蘭鬱鬱䢐徠松百尺淩嵗寒君子重結交貞固期不刋解巾二十載閱世如波瀾菀枯旣以移素心良獨難喬木隠窮巷饑禽噪檐間君偕辛齋叟時時造門端告我嬀汭行能不傷肺肝保此金石心在逺義亦安不見蕭長倩錄錄曽抱闗

藝圃雜詠十二首【爲萊陽姜學在賦】

南村

豈知城市間村路忽超逺曖曖桑柘陰晨光散雞犬應有素心人空林共偃蹇

鶴柴

長身兩君子宛與孤松映三疊素琴張一聲逺山靜嘹唳月明時風泉雜淸聴

紅鵝館

疏館籠鵝羣素羽臨秋水濯濯映鳬翁沿流亂芳芷乞寫茴香花共入丹靑裏

乳魚亭

幽人知魚樂爲復知魚計防防與堂堂宛有江湖意時逐落花來更向空明逝

香艸居

湘君遺逺時汀洲搴杜若菲菲來襲予脈脈情相托常恐鶗鴂鳴芳香坐搖落

朝爽臺

崇臺面吳山山色喜無恙朝爽與夕霏氤氳非一狀想見拄笏時心在飛鳥上

浴鷗池

海鷗戲春岸時下池塘浴何樂從君逰忘機自馴熟不用駭爰居朝朝泛寒緑

度香橋

陂塘何逶迆飛虹鏡中起但聞功徳香都不辧花水鼻受心已著遂契無言防

響月廊

修廊非一曲窈窕隨淸樾掃地坐焚香心迹兩幽絕箖箊風蕭蕭無人見明月

垂雲峯

具區三萬頃奇峯七十二割取一片雲虎牙自孤鋭颯然山雨來咫尺流雲气

六松軒

髯翁閱千嵗才如熟羊胛不逐桃李妍何妨雪霜壓可望不可狎愛此李鱗甲

繡佛閣

樓閣眾香中日夕供調禦仙梵逺蕭條隨風不知處更有迦陵鳥聲來貝多樹

古詩答金穀似

西山紛鉤綿具區逺崢巗洞旣殊麗艸木滋鮮榮靈威古丈人素書發其英千載多秀民防札髙令名昔聞夫子賢乃自長洲生【鈍翁】五經何紛綸七略亦縱橫提攜吳純鉤落筆乾天精相思二十年無由達中誠都門競錐刀車馬如踐更不解作髙髻誰與爲目成昨者枉佳贈其言明且淸賦詩備三類餘音散鯨鏗顧慙實不腆欲報無瑤瓊自非羊肸流詎曰知鬷明矧子少而颺執手安敢輕【來詩有云倘無斂器言堂下失鬷蔑】悉索固所願毋爲笑荒傖

同施愚山陳藹公集山史昊天寺寓觀唐子華水仙圖

先生舊隠三峯椒太乙玉女時招邀秦都漢畤一蟻蛭目翫易象窮昏朝蒲車應詔謝賔客城西古寺風蕭蕭殘碑老樹气象古涼衫重戴風神超八騶喧闐不到此兩三素侶還相要殘冬气暖似吳越佛香入院鐘魚飄徐出一軸自拂拭古光黯澹生鮫綃靑峯出沒髙歷歷海天萬里回春潮仙人綽約駕雲气飛龍決起橫煙霄六銖衣輕逐風舉熒熒顏色如陵苕四座咨嗟嘆奇絕倐乘六气逰空寥子春一去伯牙逝海波汨沒秦人橋君歸西嶽望東海齊煙九防非迢遙

題喬子靜桃花流水圖

靑山白雲外合沓無終始小艇漾溪流幽興何窮已夾岸桃花林連綿復相似落英正繽紛芳艸亦鮮美茗椀置船頭笭箵掛船尾不愁風水逆去住皆可喜儻遇避秦人或逢鬼穀子鸞嘯一逌然沙禽忽驚起

同楊爾茂富磐伯兩宗伯李湘北閣學張素存宮庻信初侍禦遊摩訶庵二首

西院枕回溪靑山滿髙閣祗園天气佳苔砌餘紅藥鳥如迦陵響梵是魚山作微雨忽來過紛紛幾花落東院更幽絕蒼苔引深處修篁蔽簾櫳風聲在髙樹怳惚思舊逰繾綣未能去誰賦洞庭詩淸如杼山句【東院壁間有僧題詩云圖畫當年愛洞庭波心七十二峯靑而今髙臥思前事添得盧師倚石屏】

顏修來吏部寄孔廟碑十二種

生近聖人居未得拜祠墓頗聞魯諸生講禮以時聚故宅聞金絲猶傳壁書處漢祖祠太牢過魯曖余慕六經出秦火諸儒明訓故歷代遞相嬗碑版屹森布龍或齾缺蛟螭無錯互顏生陋巷裔學古鄙章句餘事攻六書韋蔡競先騖金薤逺見投聊持伴魚素論世慨桓靈末造紛黨錮【元嘉永壽建寧三碑】尢愛梁鵠書筆勢防軒翥貢墨與匱紙椎拓亦殆庶明牕秋日晴水沈午方炷彷佛闕裏逰低佪不能去

午食得鱸

蜃虀鴈醢百不愛縷鱠愛斫松江鱸年來絕有步兵興江船難致途且紆今朝忽訝食指動四腮登饌加蒲菹京師最重灤河鯽侯鯖下箸矜膚腴貴人不識鱸鱠味盡輸蓑笠垂竿徒吾鄕魯陂亦產此鱸豸稍別方言殊【齊人呼鱸曰豸】釋名爾雅未及錄防資好事箋虫魚廿年仕宦去鄕裏走避舊隠如逃逋昌歜形鹽享備物何如鄕味炊雕胡他年歸臥錦湖岸日拋槴臨淸渠

夜月冰修子湘耦長見過同效宛陵體三首

舉頭新月佳開軒滅明燭流螢稍開闔風露下疏竹素心二三子比鄰往來熟漢陰無主賔何用加幘屋衮衮九衢間未少噉名客老懶倦逢迎誰當較尋尺髙齋時臥病河漢忽已夕緑蘚被階生幽人見行迹聴君談劍術四座輒色變靑天走風雨虛堂激雷電香丸合雌雄太乙經百錬勿快睚眥讐應侯吾所賤【冰修談劍術甚奇】

愚山侍講送敬亭茶

敬亭云木好香茗叢幽巖鴉山舊擅名晚出思並兼茶人競春霽歷險如鼔儳新火細蒸焙靑篛勞封緘先生住山時采摘心所忺封題寄千里知我殊酸鹹年來同直廬思歸夢巖嵌白毛劇臯盧彊飲口已箝何當蠏眼颼飅響風簾故山昨有寄水驛馳江帆開籠亟分我芳香透重匳鞾紋隠蹙縮犎臆垂亷襜磑成玉雪霏持作粱肉砭渴羌老解事未敢加姜鹽

戲題兩髯行後贈陳其年邵子湘

楚王宴章華乃以長鬛相彼鬛有何好霸國用自壯平生交兩髯於思不相讓絕倫陳魁梧軼羣邵跌宕昨見兩髯行囅然忽神王士龍能笑不吾髯幸無恙

送姜西溟歸慈谿

春風滋百卉不榮孤柏根白日回陰崖霜雪慘不溫丈夫重知已烈士輕感恩姜生起句餘水擊南溟鯤商歌一畝宮名動

萬乘尊孤髙取眾忌當路誰攀援季布揖曺丘感激由片言何況貧賤士風飇阻重閽枚朔善骫骳莊徐擅髙論連尻結股腳詞賦若云屯君獨銜卹歸秋風刈叢萱虎鼠竟何常揮手聲暗吞

得陳子文書兼知吳天章消息

雁聲初墮地黃葉已盈除秋雨蕭條夕忽枉故人書故人復何在中條白雲裏昔別霜霰零昨日秋風起曽聞隴頭水驅馬度闗山烽煙照駱谷徵戍何時還【書中云有度隴之役】黃雀縱橫飛孤鶴正乘羽祭竈請比鄰停車共騶語嵗月易永久離羣難處心爲問朝歌令相思深不深

寄靑浦丞李靑立

麟趾異凡蹄鳯毛異凡羽君爲南陽孫豁達類其祖請從復辟論卽事感今古神龍奮幽蟄天星落如雨倉皇奪門功造次成肺腑輿儓珥貂蟬政柄歸奄豎陳請濫恩澤帶刀依負斧晉文定王室請隧不見許吁嗟彼何人憑藉亂狐防爰立當危疑蹤迹等羇旅當時武功伯唇齒終齟齬公實仗忠信臲卼成心膂嗚呼三楊后伯仲見伊呂天地郁風雲將相如龍虎愛君淸門後克秉髙曽矩低眉百寮底手版趨公府靑袍映春艸逺向春申浦婦有林下風樂事笑眉嫵【靑立娶於彭爲禹峯方伯女有詩名】詩寄雁南飛因風墮洲渚

寄牧仲贛州

防州界閩湘蘭蕙賤於艸復有寶珠香玉雪映淸曉江城微雨過炎瘴淨如掃髙齋開八牕豁達涼風早方牀黃琉璃臥起日杲杲淸芬惱魂夣仙膚愛綦縞嶺外陸郎花未敢鬭娟好幾嵗客京國冠蓋苦紛擾朱門多林塘無由聴啼鳥今年八境臺雙江入登眺閒注詩楚騷多識不爲少遙憶書到時贛石風嫋嫋

精華錄卷三

欽定四庫全書

精華錄卷四

刑部尙書王士禎撰

古體詩

其年檢討見和緑雪之作復遺岕茶一器索賦

敬亭如靜女姽婳有餘態洞山如道流吐納成沆瀣陽羨連故鄣尻脽相負戴地靈艸木異雲霧凝靉叇尢重羅嶰名超軼絕流輩山气夕陽佳【岕中茶夕陽勝朝陽】風露非灌漑昨賦緑雪詩鹵莽乏淸裁名流逓唱粲若珠百琲髯也實致師拔防成一隊白甀題紅籖細君自蒸焙朝來肯送似秀色染眉黛下簾魚目芳瓷露蟾背𨿽復遭水厄頗亦澆壘塊茶聲正瑽琤竹影交瑣碎詩成遣長須聊作三捨退君當賈餘勇吾衰鼓已再

送邵子湘之登州

我聞大九州香海環其外禪海內絡之萬川勢交滙禹貢周職方中央浮芥蔕鄒衍不可作疇與辧茫昧昔者始皇帝東巡極海岱海神駕橋梁大魚射澎湃號爲秦東門刻石表朐界三山在水下其事頗奇怪邵生列仙儒逺逰信所屆遙飛阜鄕舄往撫天吳背龍蹻陵丹崕九防煙凝黛嶄絕日主祠夐與之罘對日月影動搖島嶼光破碎朝潮激天輪夕汐裂地肺巨鯨若連山奮鬛云晝晦時見新羅船墨防空靑內廣乘何所歸墟誰負戴木張悉文雄髯才更十倍歸來述滄溟始信九州大

讀馮圃芝餘事集因題天章還山詩卷

木脫石气靑吟君古調詩落日髙鳥去碧空澹涼颸一吟扣一弦一吟傾一巵嘈嘈立部伎孑孑寡女絲巧笑倚市門漆室聲苦悲猿鳴上峽夜雁警團沙時遙憶中條山云物秋正奇吳生家山南拾橡恆苦饑朝吟看云出暮吟逐雲歸河聲與嶽色中有太古詞誰爲昭與聾獨有馮生知【天章在燕市得古銅章文曰河聲嶽色所居正河嶽之間也】

和田綸霞郎中移居

田郎詩格如雪車昨來新句傳移家夢向漪亭坐秋水蒼筤萬个眠麚冬官事少蹋壁臥日未卓午先放衙殘書滿前自穿穴紛如雁字風中斜未要沈範相賞識風亭月觀吟梅花廬如牛足搖膝畢逋愛伴城頭鴉鷙鳥累百詎比數蹀聊試終參撾牽蘿補屋絕代子愼莫無匹悲防媧

風氏園老松

城南風氏園徑僻無車馬野色暮蒼然徘徊古松下松花自開落松籟何蕭灑落日望煙歸時逢負苓者

徐健庵宮贊送金陵伊氏扇

舊京扇貴李昭骨二百年來名滅沒近來後出仰與伊細砑剡藤如笏滑骨取湘江斑竹枝黃楊烏角光參差妙手須煩畫蟬雀名流底許矜蒲葵蘋末微風散髙栁八尺琉璃當戶牖持贈難忘東冶亭題詩逺媿東陽守

盆魚

井泉初汲寒射鮒蓱衢界水花紛敷艸堂咫尺見濠濮碧羅扇底紅鱗魚丹砂瑇瑁非一狀亦有玉雪瑩冰壺中庭兩樹正交防日夕蟬鳥相鳴呼朱門定無此輩客但聞擊鼔吹笙竽匡牀視景移枕簟風來蘋末看跳珠夜涼月白河漢轉起聴喣沫疑江湖托身幸得逺鯨鱷一一尾鬛乘淸虛出入荇絕籪滬笑渠殘鱠矜王余誰爲惠施解吾樂牀頭尙有蒙莊書

東丹王射鹿圖

人馬勢逸不可當開圖素練生風霜奇哉落筆如挽彊誰其作者東丹王東樓西樓二千里乘秋出獵淩窮荒番部紅靴鐡裲襠左射右射必疊雙鑿蹄驕馬如風檣三花翦鬛紛怒張俊鶻初變爲正鶬蒼鷹塌翅隨馬韁雄狐狡兔皆遁藏射麋麗走且僵東丹昔日稱人皇扶余開國鄰扶桑秋冬射獵海東磧頭鵞燕罷傳漿跨海南歸大梁苑時時夢憶穹廬鄕往往丹靑自逰戲寸縑尺素如琳瑯宣和壓架六千軸東丹九幅千金裝艮嶽灰飛玉匣散此圖豈不闗興亡蠟炬如椽照空廊雄談劇飲累百觴東丹丹靑逺擅場蹊田奪牛語堂堂令人千載悲同光

李渭淸檢討以龍須二莖見贈來書云有風鬟霧鬢之態非火鬛朱鱗比也戲報長句

阿誰拔此蒼龍須白如珂雪光驪珠風鬟霧鬢憶髣髴汜人愁態瀟湘姝鮫室織絲冰萬縷博山龍涎午方防龍皮之扇驅殘暑紫拂龍髯勝揮麈夢入瀟湘洞庭渚貝闕金堂見龍女樂奏還宮迎貴主錢唐破陣交風雨覺來一笑望秋空依舊癡龍臥相語

劉子端舍人惠琴魚

琴溪水泱泱鯉魚三尺長琴髙騎鯉撇波去至今溪水桃花香桃花香時臨上已琴魚忽徧琴溪水半寸難求鱗與鬐況從丙乙分腸尾由來風俗當園蔬水鄕風味無時無居然逺致同茶筍不用門生議蟹防故人家傍琴溪渡渡口桃花幾千樹花時魚美酒正熟好共琴溪結茆住

送彭古晉二首

玉露塗蘭階明河耿遙夕昨別宛陵人【耦長】復送華亭客渺渺九峯靑茫茫五湖白秋風佳景時菇蒓正堪摘故園隠君子夙抗嘉遁迹吳【六益】沈【友聖】旣邱園董生【蒼水】亦山澤問訊今何如予懷在三益

聞君逰蓬池訪阮公嘯臺臺上多悲風臺下生蒿萊淥水揚洪波東逝不復回南有三亭岡寒蕪望崔嵬一言奪相印應侯亦奇才當其置厠時何異諸輿儓君行大梁道覽古紛徘徊埋照實至愼睚眥終禍胎且呼竹林人啜醨盡餘杯

瞿山畫松歌寄梅淵公

誰能畫龍兼畫松鱗而爪鬛行虛空誰能畫松如畫石石骨犖確松防茸韋鑾董羽兩奇絕眼中突兀瞿山翁瞿山翁所居乃在柏梘深山中此山上與黃山通軒轅鼎成上天去遺薪往往成虯龍翁時散髻坐顚頂興酣潑墨浮空蒙孤根裂石不三尺倒飲萬丈疑雄虹瞰臨崢嶸下無地盤拏雲霧回長風世人少見多所怪絕技豈必昭羣聾兩峯對起何巃嵸瀑流直下當其衝輥雷噴雪不知數下與松勢相撞舂撫松看瀑者誰子得非偓佺之屬靑羊公何時與翁結廬天都雲海東松肪煮罷方兩瞳更千萬世無終窮

獒圖爲牧仲郎中賦

何人畫此四尺獒目光防睒生寒毛重鋂系頸气何驁望之非獫非歇驕美鬈碧眼手自撡番部君長身帶刀豪豬作鞾獸錦袍西旅底貢來周郊畫師得非顧與曹趙盾往事悲夷臯君獒臣獒適相遭躇階而走走且號逆踆絕頷摶以鏖彌明鬭死靈輒逃一獒世變心忉忉丹靑妙手良可褒題詩齷齪非人豪爲君一石傾春醪

張茂先宅

當年張壯武此地畱空宅平生無髣髴何處尋遺迹流恨金墉城傷心洛陽陌風流陸浚儀曽容笑須帛

賈浪仙墓

遙望大房山蒼蒼但煙霧下有千年墳微茫辧封樹照夜少魚燈淩寒走狐兔落日靑楓林是君獨吟處王若水古木鳴禽圖爲宋子昭郎中作

古木幽篁亂疎萚下有棘枝聚寒雀枝頭顆顆紅瑚石畔菲菲芳杜若一雀振羽如欲飛一雀掉尾矜毛衣復有兩雀目相瞲號作竊丹知是非鷓鴣臨流宛相並戢翼回頭復交頸黃陵廟裏花落時啼罷鉤輈照雙影髙堂置酒相徘徊眼中不數濠梁崔天淸雪霽北風作多少蒼鷹欲下來

傅靑主徴君寫荷竹見寄奉答兼懷戴楓仲

眼中突見篔簹谷露壓煙啼萬竿竹下有亭亭菡萏花大似淩波倦膏沐煙墨淋漓元气足老筆縱橫破邊幅臥逰眞對兩詩翁晉祠流水如碧玉

初拜國子祭酒釋菜太學作

雍雍禮樂地肅肅堂廡深皚皚素雪零鬱鬱靑松陰堂上鐘簴懸壁中絲竹音末學愧承師撫躬實難任文學盛鄒魯流風感至今早入矍相圃夙侍緇帷林未能習禮器遂以玷華簮

聖朝敷文徳憬彼胥獻琛岧嶤白虎觀諸儒粲璆琳議郎悉承制更老多橫襟低徊宮墻下如聴師襄琴

何處故鄕思二首

北齊房君豹有山池在齊州自制詩云風淪歷城水月倚華山樹時人以比康樂子在京師有故鄕之思因取其語爲詩云爾

何處故鄕思風淪歷城水處處淸瑤流時時白鷗起日暮浣紗人臨流獨徙倚

何處故鄕思月倚華山樹淸輝河漢外散入平湖去不見謫仙人空山下風露

繪川書院詩二首爲湯荊峴侍講賦

大道滙鄒魯洙泗何洋洋邈矣二千載伊洛爲巨防江漢有遺民卓爲姚許倡至今百泉上源流深且長曖曖夏峯村鬱鬱通徳鄕湯公起梁宋攝衣早升堂側聞睢渙間五色多文章黼黻與華虫宗廟繪衣裳汝南多先賢鄒魯實頡頏中原昔戎馬講肆爲鞠場起衰賴通人屹玆數仞墻樂職備中和諸生歌鹿鳴六籍列經緯諸史成宮商不才忝成均臯比坐傍徨倚席久不講士气何由昌愧彼巫醫師糜粟空一囊

先生昔掛冠棲遲樂巖谷睠彼二三子望古企髙躅逶迆淸川上搆此數椽屋三年侍承明夢想在林麓大道不終晦天中盛耆宿轘轅有耿介上蔡有張沐著書各滿家眾流滙川瀆耿公實亷吏齋防甘杞菊張公赴徴車萬里向巴蜀子防啼蠶叢凍雲木何日成徳鄰弦誦譬家塾予亦步屧來嵗晚共饘粥

題徐電發檢討畫蟹

仄行與外骨並入考工記何如紈扇上善寫招潮勢艸泥擁郭索兩鉗亦何利便欲左手持未勞門下議

湘水行送良輔宰零陵

陽朔二水湘與漓源同派別分條支湘水東來入南楚曲抱衡山經九疑九疑之山蒼梧野斑斑淚竹英皇祠零陵郡古枕湘水瀟江曲折來赴之自古騷人憔悴地九歌哀怨畱其詞亦有元和舊司馬八愚感激傳歌詩其文往往擬山海坐使荒徼增傀奇子今年少去爲吏況有詩筆人所知黃溪山水勝鄠杜何必慨嘆窮荒爲此去浯溪止百里磨崕洗剔中興碑元公作頌魯公筆長與日月相昭垂經術緣飾固良可勿隨流俗矜繭絲衣租食稅盡赤子誰雲南人鬼且禨捕蛇有說更三復軍輸尙急西南陲

贈許生

我來太學已八月長日坐臥石鼔旁松風灑然送蟬語一庭碧艸生新涼嗟哉趩不可辧如箝在口誰能詳安得邀君坐東序共窮史籀賡宣王

送湯荊峴侍講使浙江

我愛西子湖夙昔夢見之湖光與山緑樂事輸吳兒譬客談江瑤未免思朶頤聞君往東南起舞掀兩眉緑蒲十幅帆西風美滿吹初下南徐州三山已麗崎行行過震澤萬頃靑玻璃夜航到臨安髙枕殊未知新筍晚花過橘緑橙黃時湖水雄鴨頭緑淨相差掩映湖上山影娥照淸池錢塘八月潮詭異天下奇疾雷震百里蛟龍競躨跜潮頭坐靈胥重水汨後隨三千彀彊弩射潮勝雄師至今擊西陵鐡幢髙以危釃酒臨樟亭江海爲東馳壯觀今古無寄之於聲詩歌送潞河船郵籖催畫旗

吳江顧樵水寫予平山舊詩摘星樓閣浮雲裏一傍危欄望楚江之句爲圖相寄雨中偶成一詩奉答兼寄茂倫定九

哦詩三十年往往在人口旗亭與樂府流傳亦時有江淮好事多圖畫煩好手詎敢擬右丞家風映先後廿載走京塵頗已忘敝帚君復爲此圖毋乃太駢拇平山髙矗矗楚江淸瀏瀏雁齒紅欄橋鵝黃水楊栁風景故依然問是淮南否俛仰慨今昔少壯成皓首他時鱸鄕亭相過索杯酒息壤猶在彼寄語雪灘叟

遂安毛貞女詩

新安水淸泚水淸石見底黃河水彌彌一石五斗泥水淸復水濁女心空自知三日爲君婦未識君容儀一月侍君疾不聞君履綦秋風響庭樹夜夜哀羈雌髙樓切浮雲直下忽若遺昭昭白日光奄與黃泉期手斲女貞木弦以寡女絲彈作處女吟千載有餘悲

十一月十八日紀事

招搖方指子七日後長至五星如連珠貞符協天瑞詄蕩天門開日射觚稜次公卿儼行列百寮咸備位雲中露布下瑯瑯動天地十月日在未軍府秉諮議雷動傳滇城十萬連步騎貝子坐武帳諸道師總萃將軍拜祓社偏禆怒裂眥搜穴翦狐鼠然犀照魑魅天上舞鉤梯地中鳴鼓吹不遑濡馬褐況敢執象燧膽落鐘詎聞約長髮競系半年築長圍屏息門晝閉樵采路久絕啖食到殘骴鼫技悔已窮蟻援復何冀孺子一殊僞相五刑備自然天助順豈曰吾得嵗昆明水淸泠金馬山屭贔妖氛一朝洗磨崖勒文字釐圭命召虎乘軒寵邴意六詔歌且舞給復置官吏皇哉

聖人徳涵育及動植手提三尺劍削平諸僣僞何以硎曰仁何以淬曰義所以八年中次第芟醜類師行不驛騷民居不憔悴自玆萬斯年櫜弓兵不試敢告載筆臣著之大事記

戴氏鼎【爲楓仲作】

昔在京師賦方鼎年少筆力回千鈞焦山鼎圖嵗在已江海起立魚龍奔邇來衰謝二十載𨿽有意气無由振戴氏此鼎何處得勢如怪獸獰以蹲平頭負戴到蓬戶四座動色誰敢捫云雷盤旋間饕餮斑斑古色疑周秦凹中尾鬛狀天馬緣尻鼯鼠拱且馴或云子午紀年月或如癸甲兼庚申或云乾上艮在下天山爲遁理則均著馬履鼠古所訓義云陰屈而陽伸制器尙象有深戒寡聞尠見徒紛紜大巧坐令倕齕指流俗豈辧飼與饙丹楓閣中盡奇古此鼎屹立何雄尊市邱鼎齲任嘲笑烹雞何以羞明神不煩更問栁下季歷千萬世存吾眞【順治己亥在京師爲少傳劉公賦方鼎康熈乙巳與西樵先生在焦山賦古鼎程邃穆倩爲圖】

多父惇【亦戴氏物】

昨日賦罷天馬鼎今日復示古惇牟山川連日發光怪黃白下覆云油油此惇形制奇且古兩耳三足窮雕鎪上作饕餮下蚩尢細辧非簋非彞舟古人一物殫工巧用盛黍稷神所羞珠槃玉惇載盟府云以歃血親諸侯流傳千載歷塵刼卻伴髙士山之幽昭余自昔稱晉藪侯甲水作靑瑤流丹楓孤閣踞其上朝霞暮靄臨牕浮先生靜坐觀眾妙圖書萬卷皆親讐此鼎此惇置左右蒼然古色來商周庭列九賔發緹幕令我一見生嘆愀長安市兒寶康瓠金惇玉惇知何求什襲歸去閉髙閣防有光气騰龍蚪【惇音對】

摩崖碑

有客新自湘江歸登堂示我浯溪碑芒寒色正三百字忠義之气何淋漓白日行天破幽曀走避罔兩潛神防憶昔天寶初喪亂漁陽突騎如飇馳二十四郡少義士平原太守獨誓師平生不識顏眞卿乃能一木支傾危淸河年少气慷慨十嵗作質平盧兒中興大業起靈武功成不死神扶持道州刺史昔漫叟振筆大放瓊琚詞請公磨崖書絕壁鐫鑱千仞靑雲梯蠻煙瘴雨不剝蝕萬古照曜天南陲昨者劇賊亂滇海盜據衡永爲根基太平祭告徧羣望山川一洗無燐緇宜有雄詞繼前代磨崖重刻浯溪湄

元祐黨籍碑

天津橋上啼杜鵑耕父已見淸泠淵宮中堯舜不可作厚陵社飯悲年年二惇二蔡秉國軸同文館獄紛鉤連衣冠相望走嶺表一网盡矣嗟羣賢司空手籍元祐黨【京自署司空尙書右僕射兼門下侍郎】大書深刻相磨鐫彗星下掃文徳殿毀碑夜半何喧闐攸攸狒狒一兒戲可惜宋社成南遷潭州死骨尙有臭黨人名字光中天西南荒徼八桂郡此碑千載人爭傳上云垂戒萬萬世其詞何異誅共驩從來靑蠅亂白黒三代遺直今如小人勿用易所戒崇寧僨轍無忘旃

秋杪獨逰善果寺感懷亡友葉文敏公

秋懷憺無豫古寺聊經行喬木何蒼然歸鳥時一鳴雨久林葉積人稀秋艸生帛公吾夙好敷坐依南榮壁間

龍鸞書嵗久猶崢嶸

【壁上有

世祖皇帝禦書唐詩洞房昨夜春風起一首】昔逰偕故人共對寒泉淸俛仰遂成昔存沒倐自驚西景薄悲谷素魄無常盈世界眞一漚何物爲冠纓徘徊日云夕駕言返東城

古迹三首爲嶽給事賦

同年嶽鎭九給事初知封邱縣頗以古循吏之治治其民以唐髙常侍嘗爲縣尉祀典闕焉乃剏爲専祠又春秋黃池戰國靑陵臺在縣境皆碑其處數百年廢墜之典釐然修舉予嘉其事因爲賦之

髙常侍祠

忠公拓落人好談王霸略一辭孟諸野微官此棲托把臂李杜逰慷慨吹臺作懷古薦溪毛風期緬猶昨

黃池

余皇旣已徙姑蘇亦已焚黃池尙爭長荼火矜三軍肥胡【幡名】不可見四野空寒云大河隔濤江至今悲伍員

靑陵臺

東郭一曠望尙見靑陵臺臺邊兩梓樹古冡何崔巍下有鴛鴦宿上有烏鵲哀遐哉一女子大義終不虧

雨過陳黙公滌岑

躡屐歷危岑單椒上空曲江雨從東來風吟萬竿竹城郭浩茫茫衣裳盡寒緑何處是龍眠千峯出云族

十八灘三首

系舟萬安城已聞灘聲惡連峯造天闗疾雷殷地絡篙師理戙楫直與驚湍薄萬山立積鐡其下臨大壑沈沈蛟龍宮神物信所托排空紛怪石森然奮摶攫潛虯動鱗甲巨刃揚鐔鍔地根在何處坐覺坤軸弱悵然念神禹封泥此疏鑿長年聚羣力撇漩出寥廓三復垂堂言逺逰亦何樂

亂飇吹急雨一折攺奔峭連山亙東南瘴霧迷嶺嶠榜人侵曉發髙臥失臨眺輥雷起何處萬夫疊呼嘯倐忽數灘過到眼一票姚武朔旣崖柴昆侖絕排奡始蹈呂梁險終成昆吾噪四山方出云吐納亦殊妙山木蓊然合防防子規叫

半日過五灘灘灘各殊狀怒流一噴薄石角迷背向激瀑散霜雪倒灑石壁上漩渦走風霆喧豗裂層嶂洶如奔萬馬崩騰不相譲又如閶闔開羽林仗傷神旣慘澹快意倐悲壯出坎在須防布帆幸無恙探奇遘靈閟豪吟洗惆悵

韶石

昔聞韶石奇今覩韶石狀奇峯削凡體斗絕各雄長怪石走中流牙角怒相向峽迫春湍豪撞舂力頗抗雙闕屹東西毬門始誰剏其旁有阿閣靈鳯昔來貺傳聞帝南巡九成奏崖嶂後防不可作疇與辧眞妄飄搖翠龍駕髣髴鉤陳仗西望蒼梧云臨風獨惆悵

彈子磯

神禹刋九山百粵所不詳蠻夷曁流蔡遺迹蓋荒唐此磯始何代峻極蟠穹蒼下臨萬丈潭蛟螭多伏藏黒鷹巢其巓下瞰時飛颺石壁不可梯錯雜五文章鐫鑱復穿漏鬼工肆皴想當開鑿時巨刃摩天揚安得挾仙靈白日淩飛梁

觀音巖

粵山無寸膚斯巖益厜防其下蟠水府其上排云霓洞穴豁天半十丈臨江涯騎危躡虛空險絕緣鉤梯白日忽晝晦疑逢魍與魑金獸佩腰間火鈴前後隨蝙蝠如白鵶鐘乳皆倒垂羃防掩洞門狡獪神所爲暗瀑響陰壑尋丈安可知灑落深潭中如弩齊發機佛座雲霧生蒙蒙沾人衣逺江上明月欄桿拂參旗歸舟意惝怳絕景誰能追

峽山飛來寺

方舟宿湞陽髙峽厭防密乘風指飛來喜近調禦室蒼蒼菩提樹逶迆寺門出金碧閱蕭梁幻語恐非實禺陽二帝子何年此棲息言采阮兪竹遙應黃鐘律如何遂不還空有湖城憶東上緣崎危詰曲昧蹊術夾磴荔奴陰靑蔥上初日石壁畱孤雲飛亭俯江色沈沈晴川緑活活流泉疾敷坐憺忘歸逍遙問摩詰

半山亭

雲碓水自舂松門風爲闗【坡公題峽山寺句】夙愛老坡語幾載思禺山何意萬里逰兩腳墮孱顏苔碣不可見定水猶潺湲宴坐半山亭下見凝碧灣榕根如獰龍怒攫靑厓間日午竹雞啼濃緑排煙鬟我行窮祝融何時復來還

南海神祠

茫茫百粵間眾水歸扶胥下滙波羅江日夜相灌輸嵯峨兩虎門衛此陽侯居神宮壓滄溟潮汐在階除我駕萬斛舟乘風但斯須飛亷送旌麾龍伯爲前驅百靈何蜿蜒穹與長魚將命肅牲醴來格神所愉振衣浴日亭遙見三足烏咫尺躡樊桐覽彼天帝都

光孝寺燕集【寺舊名虞苑虞功曹故宅】

一鳥鳴灌木招提春雨餘偶來方外逰蹤迹似閒居淸池浮水蕹碧躍文魚輕颸散訶林葵樹交扶疎灼灼佛桑花紅豓驚瑚緬追昔賢迹俯仰懷赤烏孝亷自英雄江左盛文儒魯周閫外寄張顧府中趨如何虞仲翔獨此悲向隅靑蠅爲弔客千載同欷歔

菩提壇

一花五葉後此樹畱孤根枝條徧震旦老榦無冬春我來漲海逰入此甘露門秦松與漢栢瑣細皆兒孫淸池憺疎雨妙義聞風旛菩提本無樹更與智者論

僞漢劉防冡歌

紇幹山雀凍欲死朱五經兒作天子紛紛負販皆侯王山牛兔絲粵中起中原洞久風塵遂使傭奴竊邊鄙黃屋左纛歷四世坐斥洛州爲刺史昭陽溝水流眞珠論車卻笑燒沈水金銀當日錮三泉帶劍上陵嗟已矣苦將肖像擬休屠金蠶玉魚誰料理茂陵甲帳出人間況爾區區安足齒驪山地市竟如何銀海茫茫同一軌

羚羊峽

逆流入西江已闖髙峽中何年神羊迹靈奧開鴻蒙漓江挾牂牁日夜來向東怒流防端州奔湊朝祝融萬仞束洪濤大哉造化功巃嵸云雷窟黯澹蛟鼉宮更聞溪中石價與瑤琨同當年貢天家千指勞人工鼈行九地底下與水府通微軀一不戒崩墜誰能窮尢物古所嘆念此心忡忡

羚山寺

古寺四月中尙有木棉花殷紅照羚羊苔壁何紛葩下有束江亭俯臨硯洲沙牂牁萬里來逺勢如修蛇髙峽扼其衝天險逾褒斜寺當兩峽口石徑交防岈紅泉尙分飛竹筧通坳窪西望端州城七星莽周遮明當陟其巓舉手搴匏【沈佺期羚山寺賦雲中有紅泉分飛碧嶺】

七星巖

北斗森魁杓何年化爲石散落南斗旁光芒色相射遙塡端州城七峯張幕帟崧臺屹中央晻靄仙靈宅天帝觴百神扵玆互主客巖竇鳴鼓鐘石乳亂矛防往往鳥獸形奇譎蕩精魄其旁兩洞天谽谺幾年辟水聲暗澎湃時有蜿蜒迹云此龍所宮終古雲霧積沈沈抱珠睡五嶺慳雨澤吾欲割其耳雨工起鞭防坐使瀝湖盈乘流掛帆席【時旱甚瀝湖竭】

上屏風巖磴道未及霄闗而返

暮登扶嘯臺欲問含珠徑山月出未髙羣峯忽已暝淸露滴生衣孤松偃危磴何處仰霄闗雲中一聲磬

端州別魏昭士因寄和公於廣州

人生如萍蓬飄轉少根蔕況復出處殊合並安可計我夢翠微峯岧峣在天際幽人侶猿鶴石門掩松桂詎意萬里逰相見炎海裔世事苦悤悤傾蓋忽分袂我攀庾嶺松君飽珠江荔阿戎共扁舟崧臺蹔流憇良防防能常宿昔紛鼓枻湞水方南下漓江復東逝中宿潮不來何由慰迢逓

重逰飛來寺

我昨逰飛來乃自東峯始得隴復望蜀夢落西峯裏歸棹粵江潯煙雨孤篷底菩提解迎客一笑呼屐齒繚繞曲棧危宛與蜀道似數折得石壁萬笏摩空起如廠如步櫩神工信奇詭西巖隠飛瀑迸罅流石髓鳥啼翛翛竹花覆蒙蒙水平生禽尙志嘆息吾衰矣笑問白足僧胡爲羨衣紫

黃石磯夜雨

舂枕夢忽破決澑鳴篷牕驚雷碾陰峽急雨鏦奔瀧新涼臥桃笙逺夢生楓江起坐祝媼龍添波送歸艭

大廟峽

夜泊黃石磯急雨如萬弩朝過大廟峽怪石蹲渴虎靈祠出叢薄飛甍粲可數美人珥明璫侍者拾翠羽春蘭與秋菊無絕此終古落帆薦溪毛蘋花媚中渚神光乍陰陽朝云無處所欲去更徘徊桄榔颯飛雨

湞陽峽

峭帆入臯石絕壁太古色山川方出云白日轉昏黒浩浩一水逝蒼蒼兩崖逼雄雷地中奮坤軸倐傾仄十步一盤渦下視窈難測雲中穴蛟蜃呀呷擇人食牯牛【灘名】尢險絕艱虞萬夫力石棧緣秋毫百丈牽江直慘慘鷓鴣啼猿猱不遑息尙憶符韶州【名錫】架閣擬巴僰事往逾百年遺蹤半湮泐陵谷一俯仰感嘆情何極

與孫豹人周星公往白鹿洞次回流山

廬山何髙髙白雲在山腹倐忽縈山椒亦或帶山足上下無定姿頃刻屢移矚山徑不逢人樵歌出深谷何處逓松聲風泉滿林麓

初入五老峯謁白鹿洞呈湯佐平先生

忽忽逺城市浩浩臨滄洲良辰愜奇賞始遂廬山逰威紆屢轉壑窈窕時經邱潺潺風瀑瀉蒼蒼石川流騎牛緬往迹眠鹿欽前修風景宛猶昔年運倐已遒惟有五老峯屹立忘春秋紫芝驚漢帝黃石招畱侯泉石不我遐桂樹生山幽

自白鹿洞至三峽澗

溪行少阡術沿洄屢迷津馬蹄怯危石欲下還逡巡出谷見稲畦煙火自成鄰日午聞雞啼衺徑見遺薪薜荔衣怪樹山風恐行人舉首五老峯白雲如魚鱗遙靑逓隠現光景相鮮新望望玉峽亭聊可垂吾綸

三峽橋

五里聞瀑聲轟若車千兩谿回見飛梁穹若虹百丈眾流防三峽峽門扼其吭建瓴沸驚湍排空削層嶂石激水斯怒水橫【去聲】石逾壯水石終古爭怪奇紛萬狀日射金井潭濺沫出橋上日光散靑紅雨絲亂飄颺絕景遇兩蘇何人繼髙唱

玊淵潭

已歷三峽橋更訪玊淵水水流大壑中路轉層松裏片石橫百仞其右平如砥九十九飛瀑一門爭萬軌岝防直要衝跳蕩不得止雪浪如車輪凸凹忽奔駛激射爲深潭神物潛尺咫夜黒風雨來鱣鮪皆避徙久立凜毛薄雲漏余晷西眺石人峯梵唄空中起

棲賢寺

李渤讀書處乃在棲賢谷何年作招提來尋愜幽獨僧捨如蜂房髙下傅山麓云來漢陽峯時就檐下宿古寺無所有修竹間喬木野衲喜客來欣然設茗粥便欲置艸堂巖棲於此卜

萬杉寺

朝過玊京山緬想陶公里谿回得寺門曲折杉松裏雨中念佛鳥交語淸入耳風吹修竹林下有寒泉水

開先瀑布

神龍擘空防颯沓雙峽開靑天露鱗甲白晝行風雷峽偪不得逞掉尾揚其頦千仞忽開豁下有布水臺嘗聞龍奮迅三昧何雄哉誰能一鉢盛終古相喧豗夜來雷雨怒大石爲崩摧龍逰引九子煙霧紛徘徊偉矣南宮書【壁上有米元章大字】破壁鑱崔巍有語不敢吐以俟冠古才

寄題三疊泉

坡公賦廬山選勝僅取二開先與三峽雙瀑誰軒輊此逰兩經行奇觀偶然遂遺恨三疊泉扶笻未一至譬如禽慶逰五嶽得其四他年謝羈鞅更擬探靈閟一削陸羽經別續廬山記

小孤山守風

已過落星石前臨大雷岸水宿淹期程日暮中流半紞紞戍鼓鳴蕭蕭水禽散愁對小姑祠靈風送波瀾

彭澤雨泊有懷陶公

陶公令彭澤柴桑一捨耳猶對匡廬山共飲西江水一朝悟昨非扁舟歸栗裏笑指故山云吾心亦如此我來彭澤縣秋田沒沙觜急雨送寒潮三嘆顏延誄

三山磯

澄江日夕淨歸鳥投前浦明霞散淪漪輕飇憺容與南臨春糓溪北眺濡須塢何處是三山沙頭駐鳴櫓

采石太白樓觀蕭尺木畫壁歌

落帆向牛渚直上太白樓錦袍烏帽太瀟灑回看四壁風颼颼蕭生何年畫此雪色壁峯巒出沒煙嵐稠元气淋漓眞宰妬江湖洞蛟龍愁吳觀越觀上海日蒼煙九防橫齊州祝融諸峯配朱鳥瀟湘洞庭放逺逰峩眉雪照巫峽水匡廬瀑下彭湖流須防使我行萬里瞥如怒隼淩淸秋我生海隅近岱畎西逰曾上瞿唐舟昨登五老弄瀑布卻臨三峽窺龍湫七十二峯身未到蒼梧已略天南頭太白逰蹤徧四海晚愛靑山采石聊淹畱丈夫當爲黃鵠舉下視燕雀徒啁啾

奉符古城

我行奉符城不見昆侖迹何處仙人閭靑山繞長陌惟聞黨竹溪髣髴南邨宅

䢐徠山

云陰移䢐徠影覆汶河水下有賢人居淸風被田裏一杯詎能容千秋今廟祀

楊家硿

詰曲皆紅泉縱橫半白石石暎月明時泉喧風雨夕愛此故鄕山臨流布瑤席

甕口峽

岱宗趨肅然【吾鄕長白卽史記所謂禪泰山下阯東北肅然山亦曰副嶽也】陰齊陽則魯中有峽谷臺連峯作門戶石壁造天闗蕭蕭緑蘿雨

行經鵲華二山間卽目

山海作經首鵲山招搖之桂生其間麗【音幾】之水出其下祝餘四照花斕斒今此鵲山勿乃是越人陳迹誰追攀濼水南來紆且直羅生夾岸蘅蕪葌隔水正望華不注疑臨玉鏡窺煙鬟是耶非耶看不定尹邢雙照蛾眉彎被山防琈不收拾蒸栗黃潤丹砂殷七十二閘逺鉤帶如棊布子交周環栁花滿樹緑於染杏花防地紅斑斑始知今日已寒食潑火小雨回天慳濯纓湖亭好煙景春波澹沲淸心顏回首卻望衛河北風沙莽蒼連雄闗

嘯園雜題八首

梭山

云是天孫梭何年化空碧蕭條松桂林晻靄幽人宅不妨折齒人長玆置巖石

見山亭【張公茂蘭故居正徳間進士也時人語曰天下淸官張茂蘭】

入門不見日風動千箖箊孤亭在竹中猶傳淸士居世無劉伯畊豈慕貂襜褕【張官京師冬無絮衣遺者皆不受東阿劉田伯畊以衣送之乃受曰世惟劉伯畊衣可服耳竹中見左傳海岱淸士見世說】

長白深處

肅然萬壑深結廬最深處昔睹封禪儀今余采樵路惟有漢時云悠悠自來去

猗玕洞

古潭深不測石梁架巖洞中有蟄龍蟠鱗甲欲飛動明玕照淸流幽禽時一哢

勘書閣

北齊勘書圖流傳子華作【楊子華有勘書圖】髣髴邢魏流劍佩文林閣從容四庫間何如百城樂

海燕樓

朱樓玳瑁梁春社紅襟燕年年思故巢涎涎防相見花動倉瑯根美人起常宴

橫翠閣

髙閣冠淸溪雪浪相回薄簾捲暮山晴衣霑空翠落煙暝竹林間歸飛雙白鶴

淨友亭

斑竹已解防翠菼復如鵻虛堂受荷气疎簾漾文漪風標兩公子照影時來窺

米海嶽研山歌爲朱竹垞翰林賦【許文穆公故物後歸朱文恪公】

海嶽研山不可見人間空說研山圖研山之圖亦遭燬雲煙過眼徒嗟吁宣和艮嶽已塵刼矧乃片石輕錙銖永嘉流落幾百載昭陵玉匣今亦無詎知神物有呵防星芒夜隕三天都太平宰相盛文物寶此何啻千璠璵古藤書屋花未放主人愛客招吾徒眼中突兀忽見此乍疑幾席羅衡巫壺中九華那足擬仇池枉用誇髥蘇三茅地肺互鉤帶二華雲气相縈紆蛟龍屈蟠待雷雨仙靈髣髴回軿車華蓋一峯獨秀拔宛挿玉笏翹犀株翠巒玉筍左右列脽尻股腳相欹扶上洞下洞閟曲折潛通小有涵空虛龍池幽窈驗雨頗疑中有驪龍珠峯獨者蜀屬者嶧上泉有埒下有澞座客摩挲三嘆息蒼然古色生眉須海嶽之庵書畫舫幾伴此老浮江湖巧偸豪奪歷千刼閱盡春秋如蟪蛄翰林好事過顚米日餐蛾緑忘饑劬滄江夜夜虹貫月莫令光怪驚菇蘆

飛仙閣

山行喜乘流江平況如練岝防有開闔竹樹一蔥蒨人言利州風今朝泠然善灘如塗毒鼔舟劇離箭仰眺飛仙閣鳥道危一綫彎環歷三朝向背窮九面絳雲捲輕綃白日遞隠見嘉陵碧玉色晴雨皆婉孌想見吳道應詔大同殿此生兩經行天遣追勝踐醉帽停烏奴已泊益昌縣【蜀諺云利州風雅州雨】

泛嘉陵江至益昌【今昭化縣】懷何易於

益昌古利州由來五達衢白水合嘉陵山谷相盤紆我有泛舟役萬里經川塗望古懷淸芬所思何易於刺史乘春下畫鷁盛嬉娛前舟載賔客後舟羅笙竽索民爲挽舟牽繂須百夫縣令腰笏前挽舟自先驅刺史驚問狀縣令乃前趨方春耕且蠶民力方勤劬令適暇無事可以充卒徒刺史聞之慙上馬如亡逋仁人重一言能使民力蘇考獻徴樵文摭之載唐書累百守令中尙有斯人無作詩告有位磬石鑱山隅

題張惇復大宗伯賜金園圖

我昔曽過龍眠山山雪蒼茫嵗方晏龍眠山莊知有無空向圖中幾回見遺墟但指璇源館【在舒城亦伯時別業】芒鞵未踏垂云沜祗今彈指閱七載過眼流光等飛電龍眠尙書早致身玊斧森沈侍淸燕承恩暫許休沐歸朱提賜出蓬萊殿鑑湖一曲落公手艸木云嵐荷深眷數問家金共賔客遺事蘭陵何足羨三年卻返承明廬夢寐家山寫東絹溪流百曲學印文山色千層累重甗龍公鸞尾歗煙雨鹿角鼠須飽霜霰防岈忽斷漁浦開仰見雲中寫飛練艸堂抱膝還讀書樂此長年可忘倦此山此圖世希有終擬他年追勝踐待公功成歸故山江帆更乞樵風便

夢逰三山圖歌爲尢悔庵太史賦

故人昨有夢夢落滄海東海中三神山往來倐忽隨長風上有金銀宮闕互虧蔽下有雲濤汩沒相撞舂蕭灑古仙人漆園傲吏逍遙翁嵗星不見幾千嵗劃然一嘯驚鴻防【鴻防澤見郭憲東方先生傳】羲皇上人北牕臥流觀山海須防中謫仙騎鯨去采石玉局西返峨眉峯或被天衣駕煙鴻或乘雲气騎飛龍西堂八十方兩瞳生不並世道則同笑指桑田洗毛髓下視六合塵蒙蒙兜率海山等防戲夢耶覺耶皆虛空三千里外訊占夢漢廷尙有大王公

甘泉宮長生瓦歌爲林吉人作並寄同人

漢宮一百四十五【三輔黃圖漢畿千里內外宮館一百四十五所】橫絕南山包九未央建章最廣麗渭北更起甘泉宮甘泉之山化金碧千門萬戶交玲瓏通天臺髙屹宮表下瞰雲雨靑蒙蒙武皇求仙跨滄海射魚牽犬東門東【秦始皇紀立石東海上以爲秦東門】孫卿已誅五利死飛亷桂館猶巃嵸上陵磨劍勢一變云陽煙艸悲秋風甲帳珠簾盡黃土何況片瓦埋荒叢林生好古極幽賾短衣匹馬空山中太乙壇邊弔鉤弋悲歌躑躅斜陽紅此瓦出土事非偶長生古篆疑神工濯以淸泉襲綈錦攜歸嶺海光熊熊令弟繪圖亟示我使我懷古心忡忡終南渭水舊逰歷漢家陵闕隨飛蓬豈知一瓦供賞識逺與石鼓岐陽同兄視羽陽【或作棫】弟銅雀纎兒愼勿加磨礲

精華錄卷四

欽定四庫全書

精華錄卷五

刑部尙書王士禎撰

今體詩

淸明後三日鄒平西郭賦詩

雨歇西原上鶯花事事妍靑山環縣郭白鳥破溪煙墟落明流外園林霽景前永懷蘭渚客行悵暮春天

蠶詞四首

靑靑桑葉映回塘三月紅蠶欲暖房相約明朝南陌去背人先祭馬頭娘

戴勝初來水染藍女桑濃葉滿江南誰家少婦靑絲籠知向香閨飼女蠶

玊蛾飛飛金繭酥蠶時幾日閉門樞白葦與儂作璘借黃金與儂作踟躇

鳩鳴屋角桑葉低三眠四眠蠶始齊小姑嬌小好閒事簇蠶學罷學添梯

山蠶詞四首

淸溪槲葉始蒙蒙樹底春蠶葉葉通曽說蠶叢蜀道險誰知齊道亦蠶叢

那問蠶奩更火箱春山到處是蠶房槲林正緑園碧閒卻猗猗陌上桑

春繭秋絲各自諳一年三熟勝江南柘蠶成後寒蠶續不道吳王八蠒蠶

尺五竿頭絡色絲龍梭玉鑷動妍姿紅閨小女生來慣中婦流黃定未知

雨止

碧漢歇微雨美人橫素琴牕前明月影洞口緑蘿陰邱壑結遙想茅茨淸道心稍聞西澗水寂歷響空林

阮亭秋霽有懷西山寄徐五

孤亭新霽後藤竹夜涼生忽憶西峯寺曽經采藥行夕陽云木秀秋雨石泉淸不見煙霞侶相思空復情

南唐宮詞六首

細雪霏霏落院門金鋪鴛甃早黃昏宮中玉女隨君側搏得春冰帶爪防

曽邀醉舞媚君王鬢朶珠翹別樣妝紅燭當筵新破就更將金屑譜霓裳

簟錦鸞綾萬卷殊澄心堂裏皁羅防保儀玉貌空傾國妙選深宮但掌書

禦溝桃葉水潺潺姊妹承恩並玉顏花底自成金葉格宮中齊唱念家山

花下投籖漏滴壺秦淮宮殿浸虛無從玆明月無顏色禦閣新懸照夜珠

重午龍舟嵗嵗陳輕鳬飛燕各如雲瓦官閣下黃花漲別有淩波水上軍

聞雁

縹緲涼天數雁鳴幾家砧杵起秋聲懷人江上楓初落臥病空堂雨易成尺素經時常北望暮云無際且南徵沅湘一帶多兵甲莫動髙樓少婦情

蠡勺亭觀海二首和家兄西樵

春浪防魚龍驚濤與漢通石華秋防雪海扇夜乘風徐市荒唐後秦臺滅沒中扶桑試晞發朝日萬山紅吾廬臨少海及此更空蒼飛觀圖雲气靈槎著日傍十洲眞浩六博足翺翔乘蹻何年去重來覽下方

秋暮與家兄禮吉叔子小飲有懷

蕭瑟秋爲气凋蘦始欲愁酒人方落魄名士半離憂桂樹猶招隠云旗未逺逰吾曹如野鶴偃蹇待浮邱

秋栁四首

秋來何處最消魂殘照西風白下門他日差池春燕影祗今憔悴晚煙防愁生陌上黃驄曲夢逺江南烏夜邨莫聴臨風三弄笛玉闗哀怨總難論

娟娟涼露欲爲霜萬縷千條拂玉塘浦裏靑荷中婦鏡江漧黃竹女兒箱空憐板渚隋堤水不見瑯琊大道王若過洛陽風景地含情重問永丰坊

東風作絮糝春衣太息蕭條景物非扶荔宮中花事盡靈和殿裏昔人稀相逢南雁皆愁侶好語西烏莫夜飛往日風流問枚叔梁園回首素心違

桃根桃葉鎭相憐眺盡平蕪欲化煙秋色向人猶旖旎春閨曽與致纒綿新愁帝子悲今日舊事公孫憶往年記否靑門珠絡鼓松枝相映夕陽邊

息齋夜宿卽事懷故園

夜來微雨歇河漢在西堂螢火出深碧池荷聞暗香開牕鄰竹樹髙枕憶滄浪此夕南枝鳥無因到故鄕

采蒓曲四首

湘湖雉尾蒓郅支馬肝石采蒓作蒓羮底用作方伯不食上湖荇但采下湖蒓緣流棹歌去西風愁殺人采蒓臨淺流采蓮在深渚歡似蒓心滑那識蓮心苦蒓絲何纒綿柔白勝玉臂持作千里羮朝朝下鹽防

卽事作二首

艸堂殘雪後不出系南邨暮鳥常穿屋寒家少門讀書慕終古養疾樂邱園顧已慚通隠浮沈莫更論二十偶通籍三年歸舊林聊知返初服豈敢謝朝簮遁迹思壺口忘機憶漢陰終當與嘯父天路試相尋

讀史雜感八首

王謝烏衣六代同名家龍虎盛江東可憐東邸鑾輿出僕射終當愧侍中

過江名義共推袁宋室孤臣念湣孫千古消魂石城曲司徒家世本陽源

鑿地蓮花映雉頭卻忘鼙鼓下荊州白門一決須防事枉向宮中拜蔣侯

結髮從戎老戰爭揮鞭立就十三城涼風堂側桃枝戲絕勝平陽九道兵

江陵士馬控西疆坐使吹唇沸建康湘土尋戈同气盡卻教韋粲死靑塘

殿中擁槊唱無愁江左重開南豫州十萬敵軍齊北哭至今淝水不曽流

汾上軍書夜刺閨天池較獵未言歸不愁粉鏡悤悤去更語官家殺一圍

芳華苑裏奏名倡積翠池邊舍利裝衍得魚龍新散樂大家恩賜學曹王

雪後答東癡見憶之作

昨夜東臯雪憑誰問隠居不知髙臥者嵗杪意何如井邑頻憂稅溪山早著書因垂楚蘭詠吟望一愁予

雪後懷家兄西樵

竹林上斜照陋巷無車轍千里暮相思獨對空庭雪

別萬大屏楊勝林

別鶴念湖海離羣秋夜心風聲鄖口暮江色禦亭深去路分吳楚相思各滯滛闗門今夕雨蕭颯動寒砧

法慶寺閣上望雲門山

祗園有珠閣髙出碧林端落日眺平楚靑山生暮寒歸雲天際去逺樹坐中看今夕雲門月無人照戒壇

卽目

蒼蒼逺煙起槭槭疎林響落日隠西山人耕古原上

滸山道中

斷靄望沈沈闗河嵗暮心蒼山連凍浦雪屋入寒林鳬防荒陂晚雞豚古社深墨王亭畔路載酒憶登臨

南園池上

淸言不覺暑纎月生西林苔徑少塵色夜猿淸道心漁樵晚多侶風壑靜同音防學涓髙術陰潭鳴玊琴

阻雨望醴泉寺用徐昌谷韻

志公飛鍚處巖壑至今深靑山路蒼蒼修竹林法云懸瀑影幽鳥亂泉音自嘆塵中駕空勞出世心

題迪功集

昭代嬋娟子徐卿雅好文稱詩如典午譚藝似參軍濩落雲霞質飄搖鸞鶴羣祗應禹洞裏靈迹待夫君

寄董樵

聞卜昆侖宅棲遲嵗幾更人煙分蜃影海嶠出秋晴島屋閒垂釣山田晚罷耕多君離亂日白社獨逃名

題公防蘇門圖捲

曽學如鸞防心懷汲縣逰秋淸嘯臺月竹映百泉流小隠何年卜名山一卷收聊當共嵇阮把臂向林邱

紀事

天壽蒼涼石獸陳荒原驚見翠華春

君王淚灑思陵樹玉盌金鳬感侍臣

髙郵雨泊

寒雨秦郵夜泊船南湖新漲水連天風流不見秦淮海寂寞人間五百年

淮安新城有感二首

澤國陰多暑气微一城煙靄晝霏霏春風逺岸江蘺長暮雨空堤燕子飛四鎭虫沙成底事五王龍種竟無歸行人淚墮官橋栁披拂長條已十圍

開府當年據上防建牙賜爵冠通侯卽看別院連雲起更引長淮作帶流荒徑人稀鼪鼬嘯野塘風急荻蘆秋永嘉南渡須防事忍向新亭問楚囚

江上寄程昆侖二首

白浪金山寺靑山鐡甕城故人今不見楊栁作秋聲江北望江南祗隔江津水日暮寒潮生愁心滿揚子余澹心寄金陵詠懷古迹詩卻寄二首

千古秦淮水東流繞舊京江南戎馬后愁殺庾蘭成鐘阜蔣侯祠靑溪江令宅傳得石城詩腸斷蕪城客

再過露筋祠

翠羽明璫尙儼然湖云祠樹碧於煙行人系纜月初墮門外野風開白蓮

靑山

晨雨過靑山漠漠寒煙織不見秣陵城坐愛秋江色

江上

吳頭楚尾路如何煙雨秋深暗白波晚趁寒潮渡江去滿林黃葉雁聲多

卽目

蕭條秋雨夕蒼茫楚江晦時見一舟行蒙蒙水雲外

皇廠河

鳬防被沙洲沿洄一徑幽萍花紛曲岸竹色壓回流晚鼓滄江戍人家白板樓好乘蔓水溪上問漁舟

雨後觀音門渡江

飽掛輕帆趁暮晴寒江依約落潮平吳山帶雨參差沒楚火沿流次第生名士尙傳揮扇渡踏歌終怨石頭城南朝無限傷心史惆悵秦淮玉笛聲

曉雨復登燕子磯絕頂

岷濤萬里望中收振策危磯最上頭吳楚靑蒼分極浦江山平逺入新秋永嘉南渡人皆盡建業西風水自流釃酒重悲天塹險浴鳬飛鷺滿汀洲

題徐半山山居圖

先生竟學道自制水田衣獨臥寒林靜故人相見稀晚涼松鼠落曉日竹雞飛亂葉千峯裏行歌何處歸

登金山二首

振衣直上江天閣懷古仍登海嶽樓三楚風濤杯底合九江云物坐中收石簰落照翻孤影玉帶山門訪舊逰我醉吟詩最髙頂蛟龍驚起暮潮秋

三山縹緲望如何有客褰裳俛逝波絕頂髙秋盤鸛鶴大江白日踏黿鼉泠泠鐘梵雲間出歷歷帆檣檻外過京口由來開府地不堪東望尙干戈

丹陽二首

夜火丹陽郭移舟暫解維川塗紛雨雪彌望逺淒其戍鼔蘭陵鎭荒煙葛令祠五湖行漸近杳杳欲何之曲阿後湖路百里望南徐解纜從漁父臨風誦卜居庱亭朝射虎練水暮觀魚如此堪終老窮愁悔著書

潤州懷古二首

楚云直下大江流鐵甕城髙落木秋宋帝南徐猶作鎭蕭公北顧更名樓江山勝迹畱三國海道烽煙動五州見說孫盧西犯日靑憐白浪使人愁

興亡六代已銷沈對此茫茫思不禁黃鵠山頭寒雨暝佛貍帳外暮濤深兵聞北府千年勁云入西津一片陰興劇且傾京口酒三山披豁足開襟

焦山曉送昆侖還京口

山堂振法鼔江月掛寒樹遙送江南人雞鳴峭帆去

海嶽庵拜蘓米二公像

前輩風流地爲庵易研山淨名猶故迹磨衲識淸顏江月長如此髙人去不還惟應余翰墨終古照人間

洲渡江二首

昨上京江北固樓微茫風日見洲層層逺樹浮靑薺葉葉輕帆起白鷗

揚子橋頭雞未鳴洲城外日東生風波不憚西津渡一見金焦雙眼明

呂城雪霽二首

雞鳴呂城鎭日出市橋東雪屋回汀口煙檣野竹中鳥飛皆貼水舟泛若乘空古迹成荒壘行行慨阿防午夜云陽道扁舟狎老漁神亭雪幾許直瀆路何如煙水懷前侶江湖未定居斷橋叢樹裏何處卜吾廬

舟暮

向晚金牛道林寒響宿禽雪晴煙樹小日夕竹園深川路通蕭港扁舟動越吟蘭陵今夜酒無那故鄕心

滸墅舟中眺陽山殘雪

日出陽山外參差見幾峯依稀露煙靄窈窕明雲松忽憶梅花發淸溪深萬重扁舟欲乘興杳杳暮天鐘

虎邱

闔廬霸業夕陽沈鐘梵空山自古今劍去虎邱靑嶂在水枯鶴澗碧苔侵吳宮歌散聲猶苦越絕書成怨不任惟有生公臺畔石年年白月照禪心

闔廬墓

劍池春日水淸虛石壁臨風弔闔廬於越行成誰狡獪夫椒往事重欷歔飄零王气傳金虎寂寞空山玊魚太息恩讐竟何在荒臺靑艸認姑胥

姑蘓懷古三首

爭長黃池未濟師余皇舟已徙熊夷山川終古迷商魯花艸千年怨種蠡故國魂銷吳苑水行人腸斷越溪絲竹枝聲裏春將盡破楚門東暮雨時

斜日停橈喚柰何橫塘聲散采蓮歌靑山古道通閶闔緑黛春風憶薴蘿廢苑愔愔花欲暮長洲渺渺水空波千金枉鑄鴟夷像鳥自髙飛避网羅

山徑何時玉鳬興亡轉瞬日西䢐越人已自籌三防秋祭當年竟五湖雨過麋城空碧艸春深鶴市半靑蕪傷心更有南陽宰不獨寒潮泣子胥【文種嘆曰南陽之宰而爲越王之禽】

夜雨題寒山寺寄西樵禮吉二首

日暮東塘正落潮孤篷泊處雨瀟瀟疎鐘夜火寒山寺記過吳楓第幾橋

楓葉蕭條水驛空離居千里悵難同十年舊約江南夢獨聴寒山半夜鐘

虎山擅勝閣眺光福以雨阻不得往

虎山橋畔盡層松掩映寒流古寺紅卻上重樓看鄧尉太湖西去雨蒙蒙

雨夜宿聖恩寺還元閣

梅樹初花石澗流滿山香雪送行舟三更蕭瑟湖邊雨百尺髙寒水上樓師子窟中嵐翠合法華山外暝煙收霜天欲曉鯨音起萬壑聲從何處求

山中寄叔子時阻雨滸墅

平生兄弟逺逰心世外棲約共尋澗道名花任開落湖天春水半晴陰何山往事思求防五嶽前期負向禽遙憶孤篷宿煙雨靑芝南望白雲深

鄧尉竹枝詞六首

二月梅花爛漫開逰人多自虎山來新安塢畔重重樹畫舫靑油日幾回

鄧尉山頭片雨晴司徒廟下晚潮生卻登七十二峯閣玉柱銀房相向明

西施洞望米堆山夕翠朝煙擁髻鬟不道鴟夷曽載去至今人在五湖間

西來銅井又銅坑山勢髙低有二名試上峯光福塔白波翠巘兩邊生

楓橋估客入山來艓子多從木瀆開瑪瑙冰盤堆萬顆西林五月熟楊梅

緑黛遙浮玉鏡間峯巒千疊水彎環居人卻厭眞山好袁墓南頭看假山

題春申澗

桃夏遺宮廢章華蔓艸深但餘流水意如聴女環琴

春申澗上

望澗亭邊野望新明流秀嶂碧粼粼靑山終古連秦隖珠履何年問楚人冰雪倒懸三峽水風煙遙接五湖濵李園已事成荒艸太息空祠一愴神

惠山下鄒流綺過訪

雨後明月來照見下山路人語隔谿煙借問停舟處

江上望靑山憶舊二首

揚子秋殘暮雨時笛聲防影共迷離重來三月靑山道一片風帆萬栁絲

長江如練布颿輕千里山連建業城艸長鶯啼花滿樹江邨風物過淸明

訪紀伯紫隠居

閒踏春泥著屐來煙波百曲孝侯臺柴門徑僻少人迹門外野棠花亂開

題沈朗倩石厓秋栁小景

宮栁煙含六代愁絲絲畏見冶城秋無情畫裏逢搖落一夜西風滿石頭

秦淮雜詩十四首

年來腸斷秣陵舟夢繞秦淮水上樓十日雨絲風片裏濃春煙景似殘秋

結綺臨春盡已墟瓊枝璧月怨何如惟餘一片靑溪水猶傍南朝江令居

桃葉桃根最有情瑯琊風調舊知名卽看渡口花空發更有何人打槳迎

三月秦淮新漲遲千株楊栁盡垂絲可憐一樣西川種不似靈和殿裏時

潮落秦淮春復秋莫愁好作石城逰年來愁與春潮滿不信湖名尙莫愁

靑溪水木最淸華王謝烏衣六代誇不柰更尋江總宅寒煙已失段侯家

當年賜第有輝光開國中山異姓王莫問萬春園舊事朱門艸沒大功坊

新歌細字寫冰紈小部君王帶笑看千載秦淮嗚咽水不應仍恨孔都官【光時阮司馬以吳綾作朱絲闌書燕子箋諸劇進宮中】

舊院風流數頓揚棃園往事淚沾裳樽前白髮談天寶零落人間脫十娘

傳壽淸歌沙嫩簫紅牙紫玉夜相邀而今明月空如水不見靑溪長板橋

新月髙髙夜漏分棗花簾子水沈薫石橋巷口諸年少解唱當年白練裠

玉牕淸曉拂多羅處處憑欄更踏歌盡日凝妝明鏡裏水晶簾影映橫波

北裏新詞那易聞欲乘秋水問湘君傳來好句紅鸚鵡今日靑溪有範云【云字雙玉有紅鸚鵡詩最佳】

十里淸淮水蔚藍板橋斜日栁毿毿棲鴉流水空蕭瑟不見題詩紀阿男【阿男秋栁句雲棲鴉流水防秋光詩人伯紫之妹也】

長幹寺

門外長乾道林端鐘阜云浮圖挿霄漢臨眺絕人羣宮闕秋聲合滄江曉勢分髙臺元咫尺花雨日氤氳

登觀音閣眺望

幕府山頭晚吹涼登髙望逺極蒼茫蒙蒙夕照開棠邑葉葉風帆下建康畫閣臨江飛鳥外丹崖拔地暮云旁娑羅花發香林淨坐聴微鐘出上方

大風渡江三首

鑿翠流丹杳靄間銀濤雪浪急潺湲布帆十尺如飛鳥臥看金陵兩岸山

紅襟雙燕掠波輕夾岸飛花細浪生南北船過不得語風帆一霎翦江行

連山噴雪浪嵯峨片片乘流竹箭過憶昨傷春三月暮江東門外栁枝多

題余氏女子繡浣紗洛神圖二首

溪水粼粼見浣紗薴蘿春色玉人家絲絲繡出吳宮怨碧石淸江是若耶

明珠翠羽魏宮妝洛水微波正長欲寫陳王舊時恨唾絨兼仿十三行

登洲大觀樓見月懷西樵

帆影落洲髙城四望秋回颸聞玉笛涼月滿江樓淸切三山影流光萬里愁有懷謝希逸江左思悠悠

眞州城南作

眞州城南天下稀人家終日在淸暉長橋漁浦晚潮落曲港叢祠水鶴飛新月初黃映江出逺山一碧送船歸白沙洲上樓臺靜好與提壺坐翠微

昭陽舟中讀閨秀徐幼芬遺詩寄李季子二首

昭陽北望景依依江栁微黃燕雁飛空憶謝家才調美靑絲曽解小郎圍

自來學得謝公碁博士風流幼婦詞未免有情看不得橋南荀令斷腸詩【幼芬七嵗能與父奕】

陳洪綬水仙竹二首【爲周櫟園侍郎題】

淸泠池畔梁園種柰此生綃素影何更寫東阿舊時恨芝田館外見淩波

玲瓏疎影玉繽紛比似江梅迥不羣特向蒼梧分一本淚防斑處伴湘君

樊圻畫

蘆荻無花秋水長澹雲微雨似瀟湘雁聲搖落孤舟逺何處靑山是嶽陽

葉欣畫

偶來獨立碧谿頭石澗茅亭白日幽風雨欲來山欲暝萬松陰裏颯寒流

李念慈畫

君家涇水陽終南在當面紫閣與皇陂宛向圖中見

楊枝紫雲曲二首

名園一樹緑楊枝眠起東風踠地垂憶向灞陵三月見飛花如雪颭輕絲

黃金屈膝玉交杯坐燼銀荷葉上灰法曲只從天上得人間那識紫雲回

董公祠

董公祠廟已荒涼憑弔西京意倍傷漫以園陵勞主父祗將經術奉驕王時逢明主身空老志在春秋道正長我自愛傳繁露學玉杯曽問廣川鄕

寄答汪苕文二首

光福鎭前白鶴飛崦東崦西雨霏微舊逰正及梅花發憶爾漁陽桑葉稀三載漫求方朔米此行眞息漢陰機烽煙滿地憂租稅石室金庭少是非

夫君蟬蛻辭軒冕徑欲石公山下居秋晚洞庭收橘實月明震澤釣鱸魚直從甪裏尋眞隠莫問明庭有薦書抗迹何妨五湖長由來名士半樵漁

送陳其年歸宜興

雪霰毘陵道煙霞陽羨天山從洞庭起水與貢湖連陳子靑雲客巖居傍善捲那能乘白鶴及爾禦風煙

冬日登海陵徳香閣

檻外紅梅初吐蕚千枝萬朶壓檐低淮南斜日登髙閣目極寒蕪雪漲溪

頻嵗

頻嵗孫恩亂颿檣壓海頭傳烽連戍壘野哭聚沙洲司馬能淸野天吳漸穏流江淮非異土飄泊汝何憂

淮陰雪夜

昨嵗釣臺大風雪今來風雪又維舟枚臯裏畔樹不辧淮陰祠前冰亂流俛仰古今可太息側身天地多煩憂苦聞渤海金笳動故國何因得散愁

蔣虎臣修撰述天臺之逰賦贈

太史三茅隠朱顏薄世榮言尋沃洲路遙向赤霞城語識寒山妙詩同太白淸石梁橫地底今夜夢經行

送徐存永歸閩擕家之湖南

舊家楓嶺外去住復何言海上田園失歸途雨雪繁家移建溪水人聴楚山猿未弔長沙傅知君已斷魂

秦郵曲二首

盂湖蕭蕭風色秋神鴉競食嘯漁舟夜半湖心明月上還疑神女弄珠逰

今年孟冬河水漧萬夫畚鍤聚河干行河使者黃符下敢道無衣風雪寒

寄竹林寺諸道人

瀟灑城南寺亭亭幹竹林澗流殘雪積春气逺江陰石壁牕中直梅花臘後深戴公山下路扶病憶登臨

雜題蕭尺木畫冊四首【爲鄭禦史作】

旛影依稀選佛塲白雲深處劇淸涼迢迢澗水空花出寂寂寒山貝葉香

山城水郭蒼茫裏曲棧疎林逺近中太息歐湖老詩史直將勁筆壓闗穜

笭箵沿溪踏亂流秋深蘆荻風颼颼若得五湖三畆宅便須隨汝釣槎頭

平生酒態中散目送飛鴻坐竹林閒向梅花彈一曲落花亂防碧流深

題棧道飛雪圖送曾道扶之漢中

西指褒斜路淒然送逺心幹峯盤雪棧數騎出雲林蜀道連天起秦闗入望深今宵畫圖裏如聴暝猿吟

二月五日淮陰作

二月五日春已半淮南風物劇駸駸麥苗亂茁垂楊岸蝴蝶交飛花樹林白羽徴兵吳防逺黃巾掠地海堧深何時戍罷狼煙淨擊壤長從田父吟

環溪觀玉蘭同朱秋厓陳冰壑

淮南二月好天气八寶城中春鳥鳴溪閣客來尋舊約辛夷花發值新晴回風雪霰當杯落遲日雲霞拂檻生杏葉栁枝俱髣髴驚心袚褉逼淸明

送苕文之京二首

渺渺江湖春水生淮南風景過淸明故人恰向愁中至感激眞從難後平竹外寒煙步鎭花時細雨廣陵城謝公埭下通宵語酒冷香殘十載情

潦倒徒成未拂衣疎狂眞與世相違南徐載鶴橫江去西磧看花壓防歸此去故人京雒少莫教逺道尺書稀嶺南程五如相問爲道維摩減帶圍【載鶴探梅皆余與苕文近事】

絕句

波繞雷塘一帶流至今水調怨揚州年來慣聴吳娘曲暮雨瀟瀟水閣頭

寄陳伯璣金陵

東風作意吹楊栁緑到蕪城第幾橋欲折一枝寄相憶隔江殘笛雨瀟瀟

贈蔣虎臣先生

盧橘已垂實楊梅初滿林仙人一相訪樽酒話同心天臺煙霧逺華陽邱壑深平生山水意玆夕寄瑤琴

紅橋二首

舟入紅橋路垂楊面面風銷魂一曲水終古傍隋宮水榭迎新秋素舸自孤往漠漠栁綿飛時時落波上

眞州絕句五首

揚州西去是眞州河水淸淸江水流斜日估帆相次泊笛聲遙起暮江樓

白沙江頭春日時江花江艸望參差行人記得曽逰地長板橋南舊酒旗

曉上江樓最上層去帆婀娜意難勝白沙亭下潮千尺直送離心到秣陵

江幹多是釣人居栁陌菱塘一帶疎好是日斜風定後半江紅樹賣鱸魚

江鄕春事最堪憐寒食淸明欲禁煙殘月曉風仙掌路何人爲弔栁屯田【栁耆卿墓在城西仙人掌】

和李退庵侍郎讀水經注懷洞庭之作

楚望經時入窅防嶽陽樓上數峯靑曽臨南極浮湘水坐對西風憶洞庭斑竹想從春後長落梅猶向笛中聴新詩吟罷愁多少腸斷當年帝子靈

江東

江東人物舊難儔遺老飄零半白頭斑管題詩吳祭酒【梅村】紅顏顧曲袁荊州【萚庵】太常縑素雲煙落【煙客】宗伯文章江漢流【華亭】徑欲相從破蕭瑟片颿髙掛五湖秋

吳公臺

大業那堪問長城怨有餘回頭成一笑三十六封書

靑暘道中二首

黛色橫天際蒼蒼秦望山東巡殊不返流恨此山間修竹被晴川淪漣映空曲日夕雪初消人家在寒緑

江陰何明府邀登君山

楚相何年邑淒涼此獨經棘門成宿艸浮逺祗空亭【上有亭名浮逺】半壁收吳楚空江入杳冥卻思洞庭上一十二峯靑

鄧玉書檢討招飲梅園

曁陽城外路倚棹數寒鴉何處吹橫笛江南雪後槎故人碧山隠招我問梅花更上花間閣香山數防斜髙橋曉望惠山寄修逺畱仙心甫流綺

淸盥披衣開簾見九峯煙深微辧樹潮落緩聞鐘秦塢望中近髙流何處逢那能品泉水與爾趺長松

潤州曉渡用皇甫冉萬嵗樓韻

練湖分艇悵何依北渡回看雲樹微白下西來潮正落丹陽南去雁還飛笛殘逺步新愁集酒醒江闗旅夢稀鐵甕城邊重懷古當年萬馬蹴重圍

題趙澄畫【爲周櫟園侍郎題】

煙栁南朝寺風花建業城年年春盡日玊笛喚愁生

鑾江舟中雪霽月出卽事題鄒喆畫

拂曉春寒重揚帆急霰侵月明生水際積雪滿空林岸火推篷近漁庵閉戶深平生剡溪興玆夕是山陰

葛一龍枇杷

洞庭詩人葛震父畫成盧橘亦淸蒼想他縹緲峯頭坐快寫西林五月黃

亡名氏畫

蘆荻蕭蕭山气陰橫笛吹作蒼龍吟一聲入破鐵皆裂舉世無人知我心

惲向千巖競秀圖

萬壑千巖雲霧生曹娥江外幾峯晴分明乞與樵風便身向山陰道上行

馬士英畫

秦淮往事已如斯斷素流傳自阿誰比似南朝諸狎客何如江令擘箋時

葉欣離宮秋曉

翠華寂寂罷宸遊苑樹聲淒碧水流一片敗荷千防葉靈波宮外不勝秋

送葉子吉編修入都

憔悴江潭客

先皇侍從臣宮車一朝出三別

帝城春自灑蒼梧淚行吟楚澤濵重來淸切地憶奉屬車塵

送家兄禮吉歸濟南二首

龍山晴雪馬蹄長山翠湖云罨畫香好到旗亭寒貰酒雙鬟低按小秦王

錦秋湖邊稻花涼錦秋亭下鱸魚香垂虹秋色一千里秋到吳淞思故鄕

戲仿元遺山論詩絕句三十二首

巾角彈碁妙五官搔頭傅粉對邯鄲風流濁世佳公子復有才名壓建安

五字淸晨登隴首羌無故實使人思定知妙不闗文字已是千秋幼婦詞

靑蓮才筆九州橫六代淫哇總廢聲白紵靑山魂魄在一生低首謝宣城

掛席名山都未逢潯陽喜見香罏峯髙情合受維摩詰浣筆爲圖寫孟公

杜家箋傳太紛拏虞趙諸賢盡守株苦爲南華求向郭前惟山谷後錢盧

漫郎生及開元日與世聱牙古性情誰嗣篋中冰雪句谷音一卷獨錚錚

風懷澄澹推韋栁佳處多從五字求解識無聲弦指妙栁州那得並蘇州

中興髙步屬錢郎拈得維摩一瓣香不解雌黃髙仲武長城何意貶文房

艸堂樂府擅驚奇杜老哀時托興防元白張王皆古意不曽辛苦學妃豨

廣大居然太傅宜沙中金屑苦難披詩名流播雞林逺獨媿文章替左司

獺祭曽驚博奧殫一篇錦瑟解人難千年毛鄭功臣在猶有彌天釋道安

涪翁掉臂自淸新未許傳衣躡後塵郤笑兒孫媚初祖彊將配饗杜陵人

詩人一字苦防搜論古應從象罔求不是臨川王介甫誰知暝色赴春愁

苦學昌黎未賞音偶思螺蛤見公心平生自負廬山作才盡禪房花木深

林際春申語太顚園林半樹景幽偏豫章孤詣誰能解不是曉人休浪傳

鐵厓樂府气淋漓淵頴歌行格盡奇耳食紛紛說開寶幾人眼見宋元詩

藐姑神人何大復致兼南雅更王風論交獨直江西獄不獨文塲角兩雄

三代而還盡好名文人從古善相輕君看少谷山人死獨有平生王子衡

正徳何如天寶年寇侵三輔血成川鄭公變雅非闗杜聽直應須辧古賢

十載鈐山冰雪情靑詞自媚可憐生彥回不作中書死更遣悤悤唱渭城

接迹風人明月篇何郎妙悟本從天王揚盧駱當時體莫逐刀圭誤後賢

翩翩安定四瓊枝司直司勲絕妙詞底事濟南髙月旦僅存水部數篇詩

中州何李並登壇治文流競比肩詎識蘇門髙吏部嘯臺鸞鳯獨逌然

文章煙月語原卑一見空同迥自奇天馬行空脫羈靮更憐譚藝是吾師

濟南文獻百年稀白雪樓空宿艸菲未及尙書有邊習猶傳林雨忽沾衣

楓落吳江妙入神思君流水是天眞何因防竄澄江練笑殺談詩謝茂秦

來禽夫子本神淸香茗才華未讓兄徐庾文章建安作悔教書法掩詩名

海雪畸人死抱琴朱弦疏越有遺音九疑淚竹娥皇廟字字離騷屈宋心

澹雲微雨小姑祠菊秀蘭衰八月時記得朝鮮使臣語果然東國解聲詩

溪水碧於前渡日桃花紅是去年時江南腸斷何人會只有崔郎七字詩【太倉崔華字不脽】

曾聴巴渝里社詞三閭哀怨此中遺詩情合在空舲峽冷雁哀猿和竹枝

九嵗詩名銅雀臺三年畱滯楚江隈不如解唱黃麞者新自王戎墓下來

夢與唐祖命逰黃山

昨宵山中駕咫尺窮黃海夢裏軒轅臺迢迢復何在

至日懷申鳬盟兼寄張覆輿

晚雪融長至春風到廣羊有書來逺道知汝臥淸漳久客諳吳語行歌憶楚狂如聞巖壑裏慢世得琴張太液兄家舊藏倪元鎭畫自題云蕭蕭風雨麥秋寒把筆臨摹彊自寛賴有兪君相慰籍松肪筍脯勸加餐此詩甚佳而雲林集不載今年偶得松圓老人畫愛其風格不減雲林因用前韻題於左方

輕螺如髻秀堪餐新栁微黃晚漲寛應有扁舟天上坐魚吹雪一江寒

方山道中

前山白雲外繚繞一江橫漁捨參差見風帆自在行煙花憐故國湖海寄浮生洗盞船頭坐一聲沙鳥鳴

步晚望

西日低銜步鎭亂鴉飛去石帆山支頤獨眺江南岸龍虎銷沈悵等閒

望雞籠山雪寄杜於皇

天半雞籠雪遙遙逸興徧春陰寒未散云壑更相鮮不辧谷中樹應添巖下泉因懷杜陵叟拾橡此中眠

秦郵雜詩六首

夾岸人家短竹籬鴨頭新緑雨如絲防年寒食秦郵路拂面楊花被酒時

國士無雙秦少防堂堂坡老醉黃州髙臺防廢文章在果是江河萬古流【予方修文防臺成】

露觔祠前水拍村平湖水暖生蘭蓀靈風斜日畫旗捲時有神鴉歸廟門

濤聲東走海陵倉蛾子紛紛割據場三百年來陵谷變居人猶是說張王【張士誠元末據此】

三十六湖如玦環靑蘋風起白銀灣紅橋四百姑蘇郡徑合移來著此間

小桃初紅栁垂陰甓社湖中花水深鴉頭十五竹枝曲不聴歌聲何處尋

茅山進香曲四首【揚俗舟人嵗以三月進香茅山戱爲作此】

家住茱萸灣復灣年年三月上茅山白沙江邊吹笛去赤山湖上賽神還

遙指三峯次第靑五云深處擁云軿猿啼日暮神靈雨知是茅君欲現形

雷平峯前雲气開池中隠約起風雷何人戲取華陽劍直割乖龍左耳來

江淮兒女愛孤篷水宿煙餐西復東但祝茅君賜安穏年年不怕石尢風

冶春絕句十二首【同林茂之前輩杜於皇孫豹人張祖望程穆倩孫無言許力臣師六修褉紅橋酒間賦冶春詩】

今年東風太狡獪弄晴作雨遣春來江梅一夜落紅雪便有夭桃無數開

野外桃花紅近人穠華簇簇照靑春一株低亞隋皇墓且可當杯酒入唇

紅橋飛跨水當中一字闌干九曲紅日午畫船橋下過衣香人影太悤悤

三月韶光畫不成尋春步屧可憐生靑蕪不見隋宮殿一種垂楊萬古情

髯公三過平山下白髮門生感故知欲覓醉翁呼不起碧虛樓閣艸離離

東風花事到江城早有人家喚賣餳他日相思忘不得平山堂下五淸明

坐上同矜作達名畱犂風動酒鱗生江南無限靑山好便與諸君荷鍤行

海棠一樹淡胭脂開時不讓錦城姿花前痛飲情難盡歸臥屏山看折枝

卭竹方袍老謫仙威儀猶復見前賢蓬萊三度揚塵後坐閱春光九十年

當年鐡礟壓城開折防沈沙長野苔梅花嶺畔靑靑艸閒送逰人騎馬回

彭澤豪華久黃土梁谿歌舞散寒煙【張禦史達泉彭澤人鄒副使愚谷梁谿人林翁酒間述二家聲伎豪侈之樂今俱衰歇矣】生前行樂猶如此何處看春不可憐

故國風光在眼前鵲山寒食泰和年【元遺山濟南詩句】防溝未似明湖好名士軒頭碧漲天【時祖望談吾郡山水之勝名士軒在明湖曽子固守郡時所作】

精華錄卷五

欽定四庫全書

精華錄卷六

刑部尙書王士禎撰

今體詩

送孫無言歸黃山四首

昨夣黃山碧溪月白雲三十六峯深朝來卻送滄洲逸興發還爲吳防吟

未能采藥入靑城且傍浮邱畢此生知君西渡松明水已有羣仙抗手迎

硃砂湯口三千頃石筍淩空一萬株更問黃山奇絕處天都瀑布勝匡廬

廣陵市上賈人子衮衮錢刀劇可憐怪爾山中紫芝客閉門髙枕夣遊仙

送彭十羨門遊粵二首

大姑彎彎眉黛長小姑窈窕宮亭妝三日潯陽風信到雙姑早晚嫁彭郎

萬里南荒弔尉佗芭蕉林裏越禽多好將延露新翻曲乞與珠娘蹋臂歌

眞州懷家兄西樵

依然山郭與江樓長夏蕭條只似秋十里香生芰荷水亂蟬聲送木蘭舟試尋戰壘連京口無數雲山指石頭曽與坡公吟賞地對牀風雨戀眞州

秦淮泛月宿靑溪有寄二首

移船就明月鼔楫溯淮流明月雲中出流光水上浮三更吹玉笛銀漢瀉涼秋長板橋頭栁誰家尙倚樓一宿靑溪柵還悲張麗華黒頭江令宅亦作段侯家壘號韓擒虎商歌玉樹花都將東郭筆寫恨寄天涯

故中山西園

上公邸第舊西園水石蕭然絕世喧無復秋蘭被長阪祗余修竹映朱門蕭曹事業終歸盡江孔文章莫更論日暮風煙愁客思冶城南是謝公墩

臺城懷古二首

覆舟山畔古臺城故壘參差觸目驚蔓艸縈煙野蕭瑟寒禽將子水縱橫紫雲黃鵠符終驗白馬靑絲防又成千載華林宮館路淸明時節野棠生

傳檄風生南雍州蕭郎三十冠諸侯蘭陵家國偏多故荊楚干戈且未休遺老空聞龍瀆語荒原都作雉媒秋可憐代景行師日水到靑塘咽不流

登雞鳴寺

雞籠山上雞鳴寺紺宇淩霞鳥路長古埭尙傳齊武帝風流空憶竟陵王白門栁色殘秋雨元武湖波澹夕陽下界銷沈陵谷異楓林十廟晚蒼蒼

雞鳴寺眺後湖二首

禁地傳淸切依依白下城恩波連太液別苑起昆明【湖亦號昆明】野水鳬鷗逺斜陽菡萏生不須搖落日陵谷已含情

魚鳥華林路渟復此湖三秋人易怨八代感何殊蕭寺寒聲急鐘陵返照孤塘蒲今已晚憔悴庾肩吾

題秦淮水榭

冰簟胡牀水上頭起看纎月映淮流三更入破誰家笛子夜聞歌何處樓澹澹星河耿斜照姢姢風露作新秋謝郎今夕思千里獨對金波詠四愁

題靈谷廢寺

爲愛蔣山山色好筍輿終日不逢人杖藜入寺花扶屐巖谷迎秋雨墊巾王捨城中荒艸徧樂遊原上野麋春志公衣履今還在苑外悲風臥石麟

尋半山堂遺址

舒王歸臥後卜築蔣山邊騎驢衣掃塔來往定林前空山無舊業欹澗但懷煙太息元丰事江城聞杜鵑

蕭思話彈琴石

宋代蕭常侍彈琴於此山淸徽泛松石逸響碧雲間我欲尋遺迹風流不可攀惟餘逺江水朝夕送潺湲

瓦官寺

江色斜陽下來過古瓦官勇如驃騎少【阮思曠戱何驃騎卿勇邁終古乃圖作佛】癡似虎頭難梵響流空寂松聲覆殿寒逍遙能解否試問道林看

答朱錫鬯過廣陵見懷之作時謁曹侍郎於雲中

桃葉渡頭秋雨繁喜君書札到黃昏銀濤白馬來胥口破防疲驢出雁門江左淸華惟汝在文章流別幾人存曹公橫槊懸相待共醉飛狐雪夜樽

夜登觀音巖濟寺贈終南融道人

登臨建業暮鐘時楚客憑髙一寄思渺渺寒潮孤鳥去防防防雨數帆遲逺江人語驚山鬼方丈燈明叩導師借問龎眉老尊宿空山雨雪是前期

懷陳伯璣二首

當代陳無已棲棲竟白頭三洲歸作客五字逺工愁湓浦風潮滿匡山木葉秋經年斷消息何事只淹畱公子秦川貴飄零感盛時田園非阮曲別業寄鳩玆擲拂名僧對吟詩小婦知秦淮舊風月衰栁幾行垂將往金陵冒辟疆擕歌兒見過同方坦庵先生杜於皇方邵村崔不雕小集

天涯倦客此宵同銀燭湘簾五夜風殘月空堂弦拉雜早潮江岸唱玲瓏鶯花上日連秋社絲竹中年感謝公明發白沙洲上棹橘林楓葉雨蒙蒙

夜泊江口聞笛寄家兄西樵四首

雲水正寥落笛聲何處生颯然秋思滿不覺有離情涼月閣邊水西風江上城何須武溪曲辛苦怨南徵揚子江頭月流光千里餘美人臨水別隔歳防行書霜落吹羌笛煙深聞夜漁調髙風籟寂流怨滿空虛半夜蒼龍吟能傷楚客心離人歌水調淸怨激楓林估舶不能發江波此夕深夜寒沙雁起縹緲竟難尋李謩天寶伎裂竹老龍驚此夜瓜洲渡風髙白浪生精靈泣相語雲月皓將盈入破那能寐依依隴水淸

題濟寺方融道人壁

曽挈軍持伴領軍五年重訪鹿麋羣天花尙散空江雨龍气仍蒸下界云缾拂不辭衝虎過栴檀常是逆風聞聴鐘又逐驚蓬去山木蒼蒼落日曛

渡江中流作

擊汰金陵岸溶溶曉气分潮回落沙嶼帆逺入江雲霽景中流見秋風天外聞時淸余戰壘重弔水犀軍

皇廠河道中二首

系纜臨江滸沿洄復幾重沙鷗荷港雨水防栁塘風潮汐時皆應煙波態不窮欲從詹尹卜來作祝雞翁云影稻畦浮淸泉更曲流江鄕宜晚照水艸入涼秋沙鳥飛還歇菱絲散復畱漸臨瓜步岸花外幾漁舟

憶明湖

一曲明湖照眼明越羅吳縠剪裁輕煙巒濃澹山千疊荷芰扶疎水半城歷下亭中坐懷古水西橋畔臥吹笙鵲山寒食年年負那得樵風引棹行

題孫豹人小像

絕磵長松不世情科頭箕踞一先生胸中磊塊無人語落落琴聲大蟹行

錦秋湖竹枝三首

鵞鴨城邊望不稀汀洲水長荻芽肥慕容事逺傷春目斜日金鵝接翅飛

錦湖水色勝湘湖雉尾蒓羹玉不如持謝江南陸內史酪漿還得似渠無

不論煙櫂與霜篷帆力眞禁八面風北豸南鱸誰辧得憑君博物注魚虫

白沙江上雪卻寄家兄揚州

停舟揚子縣支枕夜寒侵人語煙初暝雞鳴雪漸深江天多曠望漁浦極楓林不見梅花閣煙波愁暮心

眞州北郭卽目

同云壓江城曉出眞州郭郭外斑竹林風吹殘雪落

魏文帝賦詩臺【在儀眞北三里】

城子山邊欲雪時賦詩臺畔起愁思五官只自臨江嘆笑殺孫郎帳下兒

盱貽懷常尉建

昔賢矜拄笏偶寄一防官小邑如山塢髙名薄建安夕鐘幹澗靜春雪九峯寒一勺玻瓈水懷人向夜闌

奉酬西樵先生閣夜聞鶴之作

楚江煙鶴鳴風雪蕭蕭夜十載別離心相對寒燈下人日登眞州天寧寺浮圖懷李退庵侍郎

蹋閣攀林到上方振衣千仞俯蒼蒼江臯騁望傷春目人日登臨憶侍郎枚叔才情傳七發楚臣淸怨極三湘【李有憶洞庭詩最工】何時問疾來方丈乞取天花作道場

讀費宻詩

成都跛道士萬里下峨岷虎口身曽防蠶叢句有神大江流漢水孤艇接殘春【二句宻詩】十字須千古何爲失此人

送家兄西樵遊黃鶴山

抱琴向黃鶴言訪戴公家山路霽春雨逺江明落霞風吹石楠樹露櫻桃花明日西津渡從君問釣查

金陵道上

乍疎乍宻秧鍼雨時去時來舶趠風五月行人秣陵去一江風雨晝蒙蒙

一鐙樓與方爾止夜坐懷施愚山臨江

牛頭髙處宿初夏似涼秋蕭颯靑林外西風月滿樓故人皖山隱髙詠繼前修共憶蕭江客淸猿起夜愁

雨夜宿徳云庵

精舍千峯上禪闗掩白雲下方羣動息風雨夜深聞瀑布遙爭落松聲濕不分卻愁屐齒滑絕頂閉氤氳

徳云庵曉起

宿鳥驚寒解報更夜聞林雨達天明迢迢絕澗千重瀑寂寂中峯一磬聲

雨中將往華山同爾止坐紫峯閣

寂歷山中雨僧房晝掩門還來紫峯閣解帶共淸言危澑千巖落中峯一澗喧誰知江令宅今是給孤園

華山道中卽事

萬山堆裏看雲松曲崦幽溪復幾重爲愛泉聲過林去不知煙寺逺聞鐘

尋舊院遺址同方爾止

香艶消沈盡空尋舊板橋人稀春寂寂事去雨瀟瀟黃蝶飄寒圃靑溪咽暮潮鷲峯寺前栁搖落亦魂銷

淳化闗道中望茅山

解組初辭郡離羣欲上浮懷仙來句曲采藥到茅州東望朱陽館常思許逺遊何當餌南燭頽景駐千秋

雨宿山家二首

郁岡山下雨瀟瀟山店寒更斷麗譙遙憶靑溪楊栁防一篙新緑漲江潮

方諸玉具碧雲間也擬遊仙駕鶴還一夜潺湲秣陵雨白羊門外失茅山

金陵挽陳士業先生兼寄伯璣三首

昨朝揚子縣逺寄豫章書五字詩殊妙三都序不如【士業序予論詩絕句便爲絕筆】人來靑溪曲葉下白門初再有西江信眞成腹痛余

板蕩崇禎末先生宰晉州中山翻得謗孟博竟同收歸隱康王谷讀書章貢樓【君所居曰章貢讀書樓】悲哉舊盡流水咽三洲

蔬枰圖詩爲宋射陵作

相逢射陵叟獨見古人心解作一生事蕭然三徑深忘機成老圃抱甕偃空林銅輦他年夣依依直到今

花朝道中有感寄陳其年三首

漁陽三月無芳艸客思離情不柰何此日淮南好天气靑驄尾蘸鴨頭波

三月嬉春射雉城鉢池新水縠紋生紫雲低唱靈雛拍愛忍春寒坐到明

風俗淮南古禁煙紅橋解褉雨晴天酒徒散盡楊枝別說著花朝一惘然

鄒衣白畫

云嵐半幅落人間衣白山人去不還卻憶題詩東澗老夕陽粉本出闗山

胡元潤畫

白波靑嶂非人境憶住江南過五年今日長徵老鞍馬菇蒲春雨夢江天

八冊小景

八冊西風曉鏡鋪家家网得四腮鱸水鄕風味江南思何日扁舟鶯脰湖

樊圻畫

曽經艸鞵夾望見淸涼山秋雨暗江浦數帆煙際還披圖思建業欲往路間闗因送江南客題詩慰別顏

趙澄畫

江南春意到寒梅曲崦回汀幾樹開銅井銅坑風雪裏曽欹烏防跨驢來

石谿畫

慈竹林中一徑防曽尋石窟叩禪扉雲山舊衲渾忘卻欲借僧雛壊色衣

趙北口見秋栁感成二首【順治乙未予上公車與家兄吏部傅肜臣禦史賦栁枝詞於此忽忽十餘年矣隄栁婆娑無復曩時不勝攀枝折條之感因賦是詩】

十二年前乍到時板橋一曲栁千絲而今滿目金城感不見柔條踠地垂

六載隋堤送客驂樹猶如此我何堪銷魂橋上重相見一樹依依似漢南【予舊賦栁枝有句云銷魂橋上銷魂樹不到飛花魂亦銷】

周量近耽奕以詩調之並示湘北

畫省垂鞭薄暮回文楸方罫鎭常開知公欲厭承明直徑賭宣城太守來

送隱巖道人之五臺繹堂周量苕文湘北同作二首

道人江左秀十載住菇蘆獨向淸涼去隨身智杖扶峯峯余積雪了了見文殊亦欲遊方外從師問苾蒭曼殊行道處猶現海螺城摩詰無文字丰幹識姓名綻衣寒事早咒鉢毒龍驚殺活從渠防依然艸一莖

答梅淵公贈畫兼寄唐祖命二首

鳥哢屏風明鏡開靑溪水色碧瀠洄琴髙三月登春网一日谿頭醉一回

年來八詠憶休文耕塢先生袂又分好是謝家團扇上相思爲畫敬亭云

送吳天章歸中條二首

二月春蕪緑紛紛蝴蝶飛花朝逢暮雨寒食減徵衣道路誰知已登臨不當歸中條多水竹此去掩荊扉愛汝王官谷他年擬借居三峯當戶牖五姓足樵漁田舍堪懷古茅茨宜讀書獨憐好身手歸去注虫魚【中條山下有五姓湖】

題胡玉昆宋梅圖爲程翼蒼

風雨厓山事杳然故宮疎影自年年何人寄恨丹靑裏畱伴冬靑哭杜鵑

送耿承哲赴髙州推官二首

見說髙涼郡遙遙八桂鄰駱田潮上下蠻弩瘴冬春蚌暈連珠浦冰綃獻海人酌泉君有意知不厭淸貧何代名藩地軍城徧艸萊轅門飛鳥落行殿野棠開感激碙州蹕悲涼洗氏才撫時思將略巾幗亦雄哉

瓶中荷花開偶成二首

載酒紅橋日扁舟蓮葉東蕭蕭沙鳥白漠漠渚花紅明鏡生瀟照淸流澹恵風別來一千日相見膽瓶中魯連陂上路十里白蓮花遙夜孤舟泊無人山月斜斷橋三水籬落幾漁家津市垂楊岸何人系釣查

宗海岑畫紅橋小景見寄賦懷二首

辛夷花照明寒食一醉紅橋便六年好景悤悤逐流水江城幾度沈郎錢

紅橋秋栁最多情露葉煙條逺恨生好在東原舊居士雨牕著意畫蕪城

荷蘭刀劍【大小凡八枚】

憶戰金門島

王師大合圍寒芒生海外眞見著胸飛

荷蘭四馬【二靑二赤鳯膺鶴脛日可千里】

龍種來西極蘭筋怒不羣鼓車應待汝不用籋浮雲

西洋四白小牛【白質斑文長二尺髙一尺七寸項有肉峯】

豈是流沙種還疑果下駒寄言熊虎質不敢恃牙須過艸橋西二水淸濁劃然至橋東乃合流

垂楊匝地板橋橫沙路靑驢得得行偶坐濠梁忘日暮可憐泉水在山淸

朱鍚鬯自代州至京奉柬

短後曽將代馬騎談兵絕塞偃牙旗錦嚢舊事悲唐壘碧玉春流寫晉祠燕市雪深衣褐敝吳江楓落酒船遲鴛湖若買三間屋得便從君下釣絲【朱有晉祠記最工】

爲髙念東侍郎題文衡山畫二首

驢影淩兢冬气昏危亭孤棧簇煙村披圖正有溪山夢風竹蕭蕭雪擁門

凍合千山鳥不飛梅花香裏蹋淸暉先生只向江南老不見天山雪打圍

送宋牧仲別駕歸黃州

詞賦梁園憶勝遊一麾云夢澤南州三分誰似周郎少九辧深知宋玉愁烏鵲南飛河漢轉大江東去古今流山川如此容髙嘯羨汝黃泥阪下舟

林逋梅鶴【爲蒲州杜公題趙承防雜畫】

郭索鉤輈句尙傳妻梅子鶴致蕭然不知他日朝元殿誰上汾陰饗祀篇

漁父

風送三江雉尾蒓靑鱸紫鱖正時新故家零落遺民老恐是當年汐社人

磨鏡

磨鏡一錢無不可市中遊戱亦悠哉黃塵碧海須臾事負局先生自往來

馬

十二天閒立仗齊何來龍種大宛西卽教得遇雄才主不少黃金鑄褭蹏

打毬

如馳道接長楸紅鬛嘶風滚畫毬日暮蹋花歸去晚徳陽宮北苑東頭

三月晦日公防招同曰緝玉虯苕文周量玉隨湘北子端集河樓得絕句五首

下直經旬髮不梳河樓髙會剪春蔬已喜緑蒲蔵睡鴨更燒紅燭射遊魚

禦河楊栁盡飛花露葉煙條拂狹斜十五年前曽系馬數株初種不勝鴉【順治乙未曽與諸君宴集此樓】

櫻桃初熟紅藥開相逢且覆掌中杯新詩樂府誰多少鬭取旗亭畫壁來

濟南山水天下無剰水殘山還自殊仕宦幾人爲令僕十年冷落鵲山湖

腸斷江南盛小叢三年禪榻過春風不緣今夕相料理枉負花枝映紅

送戴務旃遊華山

捫虱雄談事等閒餘情盤薄冩孱顏洛陽貨畚無人識五月騎驢入華山

題文與也爲梁曰緝畫江村讀書圖二首

門外漁航个个輕春流滑笏縠紋平江花江鳥不相識冩向丹靑俱眼明

停雲家世紅欄裏相國風流異代傳昨見明牕寫江練諸孫才調又翩翩

爲苕文題焚香掃地圖

朱門鼎鼎厭粱肉忍饑誦經無此人娜如山中好泉石他年眞作孟家鄰

竹枝三首送陸冰修

白翎雀飛山雪寒譜入琵琶馬上彈沙鷗鸂鶒春江上蘆葉靑靑水滿灘

北人不識竹枝歌沙磧春深牧駱駝南人苦憶江南好明鏡夾城春始波

才過蘇州是秀州垂虹亭下水爭流吳山的的如迎客吳女摻摻解蕩舟

大司馬龔公招同劉公防吳玉隨梁曰緝汪苕文程周量李湘北陳子端陳其年集城南餞送董玉虯禦史赴隴右分用杜公秦州詩韻得間字天字

送逺逢秋社西風岐路間單車三輔客鄕夢五湖山折檻心元苦乘槎使未還隴頭嗚咽水想象鬢毛斑隴阪髙無極西行欲上天秦州秋望濶寥落幾烽傳戍鼓連天水長城到酒泉營平方略熟吹角罷防邊

爲王山史賦獨鶴亭

園林華山下水石逺人間獨鶴來江海蕭然相對閒博臺殘雪散仙掌片雲還騎向三峯頂遙遙不可攀

再爲曰緝題江村圖

西臺禦史馬步工下直垂簾送飛鴻髙堂雪霽展圖畫興在春江煙靄中

送陳其年歸宜興二首

與君五載揚州夢細馬吟春皂莢橋歳晚幽州復相送九門風雪壓盤雕

送客魂銷楓樹林買田陽羨舊同心花枝照眼蝦籠嘴未得從君防渚禽

嶽下作

嶽路淸和氤氳望不稀林園收宿雨石瀬濺人衣班馬紅亭渡溪禽白練飛買山隨處好終日戀淸暉【泰山有紅亭左傳大搜於紅卽此白練紅練鳥名】

䢐徠懷古二首

䢐徠林壑美復愛竹溪淸應有雲霞侶幽居逺世情釣竿想巢父酒態憶長庚寂寞空山道寥寥千載名當年石守道卜築亦於斯時際升平日人傳慶曆詩子孫畱伏臘【山中上王村今尙多石氏】水石映茅茨直道今誰繼淒然汶水湄

䢐徠山下田家

行行空翠裏明晦更多姿碧樹通村路靑山向嶽祠林深雞犬靜雨足隴苗滋他日龜陰稼躬耕亦不遲

羊流作

山勢圍荒壘猶傳太傅城風流一銷歇華表只縱橫落日髙平道殘碑峴首情當年墮淚處髣髴見平生

題尢展成新樂府三首

南苑西風禦水流殿前無復按梁州飄零法曲人間徧誰付當年菊部頭

【展成樂府順治中曽進禦覽】

猿臂丁年出塞行灞陵醉尉莫相輕旗亭被酒何人識射虎將軍右北平

千金匕首土花斑兒女恩讎事等閒他日與君論劍術要離塜畔買靑山【題黑白衛傳奇】

冬日讀唐宋金元諸家詩偶有所感各題一絕於捲後凡七首

元和碑版照千春孔鼎湯盤迹未湮今古才人困箕口祗應牛斗不能神【退之】

星宿羅胸气吐虹屈蟠兵策畫山東黨牛怨李君何與靑史千秋有至公【牧之】

慶曆文章宰相才晚爲孟博亦堪哀淋漓大筆千年在字字華嚴法界來【子瞻】

一代髙名孰主賔中天坡谷兩嶙峋瓣香只下涪翁拜宗派江西第幾人【魯直】

射虎山南雪打圍狂來醉墨染弓衣函闗渭水何曽到頭白東吳萬里歸【務觀】

載酒西園追昔遊畫欄桂樹古今愁蘭成剰有江南賦落日靑山望蔡州【裕之】

漢庭老吏果無慙掲後楊前總未堪愛詠君詩當招隱靑山一髮是江南【伯生】

愚山至都門同茘裳顧庵繹堂湟溱小集家兄西樵邸捨同用初字

爾駕琴髙赤鯉魚偶來京洛慰離居樽前兄弟狂猶昔袖裏詩篇錦不如斜日竹梧新霽後明燈池館夜涼初幾年南北相思切今夕論文一起予

和汪樊桐工部

孝陵於役詩二首

十載遺弓劍銀池卽鼎湖地形圍禦宿雲气滿蒼梧原廟靑山合松楸白日孤當年侍臣在沾灑向春蕪地是周原舊人知漢道昌千秋傳畢郢萬戶衛咸陽流水環宮寢春花上繚墻下陵一回首王气鬰蒼蒼

題張魏公墨迹後

淮西白骨接苻離三十年中幾喪師太息長城君自壊軍中空卓曲端旗

王筠侶畵艸虫爲大司冦梁公題二首

髥翁任誕如忠恕脫屣朱門傲五侯肯爲尙書冩幽興碧花紅穂艸堂秋

一幅丹靑顧野王艸根纎意曲籬旁風懷磊落如公少便注虫魚也未妨

送秦畱仙太史歸梁溪

我鼔湘靈瑟君彈昭氏琴房櫳激流徵太息感知音古塞鴻聲逺離堂燭淚深臨觴忽不禦爲爾一沈吟

送愚山遊嵩少

祖道靑門秋气深川原風葉亂寒砧嵩云洛日遙相憶魏闕江湖共此心八節灘髙晴亦雨三花樹古晝長陰陵陽歸去名僧社卻聽防鐘憶少林

聞林茂之先生已葬鐘山

萬古鐘山下今成有道阡龍蟠髙士宅貍首故人憐老尙歌朱鳥魂應拜杜鵑何時磨鏡具一問秣陵船

送張簣山學士歸廬陵

回首稜別紫宸孤舟遙下富川濵誰令江外漁樵侶爭識先皇侍從臣上殿似聞辛慶忌行吟休擬楚靈均千秋公議存靑史應爲

朝廷惜此人

送董樵歸成山兼寄宋澄嵐先生林寺孝防

漢家祠日主遺迹成山中吾子千秋意棲遲滄海東涼天朝放鶴雪塢夜聞鐘問訊河汾叟東歸道未窮

送孫古喤赴南靖

萬里無諸國孤帆直向東盤餐登馬甲井邑枕鮫宮禁舶人煙少懸鍼職貢同孫郎還嫵媚眞有紫髯風

盧師山

盧師昔日經行地惆悵蒼崖古木風最憶深秋飛瀑下四山寒葉亂流中

皇姑寺

皇姑寺前人日晴畏吾村畔艸痕生山桃堤栁自春色粥鼓鐘魚非世情鐵劵南宮憐將相黃沙北狩誤公卿獨慙扣馬輸巾幗天市星文幾夜明

退谷見朱錫鬯李武曽潘次耕蔡竹濤題名

故人消息比何如萬里江湖嵗又除山寺到來先一笑春風石壁見君書

曉起至五華寺尋水盡頭作

退翁亭子蒼崖前五華古寺當其顚殘僧夜雪煨芋火童子開門尋澗泉石壁空靑散云錦金沙照曜浮淸漣他時把酒蘿陰下風墮巖花烏帽偏

裂帛湖雜詠六首

裂帛湖光碧玉環人家終日映潺湲分明一幅蔡侯紙冩出湖南千萬山

淋池十里芰荷風太液西來一派通應有恩波下黃鵠年年流入建章宮

水軒面面似船牕沙燕防防盡作雙忽憶夢回聞柁鼔一枝柔艣破煙江

宣宗玉殿空山裏簫鼔樓船事已非何似茂陵汾水上秋風南雁淚沾衣

石甕山頭歸片雲望湖亭上倚斜曛紙錢社酒棠梨道不到湖邊耶律墳

萬樹垂楊掃緑苔桃花深映槿籬開遊人盡說西隄好須及淸明上已來

贈謝方山舍人二首

歷落嵚防可笑人朝衫猶自染京塵深憐謝客吟詩好莫訝王郎斫地頻三月鶯花連下杜廿年車庫感平津靑絲挈酒髙梁水取次東風解褉辰

舍人簾閣晝凝香下直淸齋似太常昨日同尋煙際寺題詩多在贊公房晴溪冰雪寒逾好風磴莓苔滑不妨騎馬城南春又暮幾回西笑憶滄浪

題新樂縣驛壁寄宋茘裳

當年霧夕詠芙蕖促席傳觴樂未疎名忝應劉七才子座傾沈範兩尙書【龔芝梁蒼巖二宗伯】飛星過漢無畱影萍葉隨潮少定居猶有前期不相負秋來同釣錦江魚

雨中度故闗

危棧飛流萬仞山戍樓遙指暮雲間西風忽送瀟瀟雨滿路槐花出故闗

冷泉闗道中

南徑雀鼠谷﨑嶇殊未休路隨千嶂轉峽束一川流灘急長疑雨蟬嘶畏及秋雲峯將落日立馬迥含愁

國士橋

國士橋邊水千年恨未窮如聞柱厲叔死報莒敖公

猗氏往蒲州道中有感

令狐城畔雨霏霏遙指中條積翠稀西接新秦三輔迥東鄰故絳兩川圍空聞魏國山河美久識唐家節度非愁絕無心更懷古淸秋風景亦沾衣

望中條山

今朝美風日望見中條山靑嶂有時隱白雲隨意還泉飛幽谷裏鳥囀竹林間欲訪韓終去菖蒲駐好顏

河中感懷寄諸兄

何處依依動客愁蒲津云物迥髙秋河聲近挾中條雨闗勢遙分太華旒人代茫茫雙去鳥夕陽獨歸舟京華故國俱千里心折西風鸛雀樓

中條山下作

中條初日上嵐彩變朝昏芳樹重重隖流泉曲曲村河流趨底柱山勢鎖闗門借問王官谷貽溪迹尙存

望見華山

蒲阪南來問釣船風陵塠上隔風煙黃河一曲流千里太華居然落眼前

潼闗

潼津直上勢嵯峨天險初從百二過兩戒中分蟠太華孤城北折走黃河復隍幾見熊羆守棄甲空傳犀兕多漢闕唐陵盡禾黍雁門司馬恨如何

驪山懷古八首

鸚防何年問上皇野棠風折繚垣長銷魂此日朝元閣親試華淸第二湯

滿路香塵拾墜鈿諸姨五隊夾城邊花開繡嶺看調馬雪下離宮有賜錢

舞罷驚鴻歳月䢐長門深閉長靑蕪君王自愛霓裳序不記樓東一斛珠

內殿傳呼菊部頭梨園弟子按梁州善才零落年老渭水猶明羯鼓樓

蜀王音信天涯靑鳥西飛日又斜斷粉殘香誰得見承恩只有玉蓮花

鳯凰原下槽旁虢國夫人有賜莊無數靑山學眉黛當年誰入合歡堂

不復黃衫舞馬牀更無片段荔支筐祗余今古靑山色畱與詩人弔夕陽

空城幾曲水潺潺松柏淒涼滿舊山輦道無人秋艸合年年嗚咽到人間

灞橋寄內二首

長樂坡前雨似塵少陵原上淚霑巾灞橋兩岸千條栁送盡東西渡水人

太華終南萬里遙西來無處不魂銷閨中若問金錢卜秋雨秋風過灞橋

晚渡澧渭

淸川生暝色鼔楫溯中流返照紅將斂終南紫翠稠遙看雲際寺欲放渼陂舟故國東溟上茫茫淸渭樓

望終南雲气

終南云物一千里逺橫嶓冡包商顏不雨不晴最窈窕一東一西時往還何日髙棲尋紫閣來朝驛騎繞黃山無心羨汝能舒捲慙負秋來水石閒【古詩逢逢白雲一東一西一南一北】

漢武帝通天臺址

通天臺畔望咸京秋入秦川雨半晴禦宿不來仙掌散宮車已往露盤傾神光遙指虛無影渭水長流日夜聲此去西風茂陵路祗應腸斷沈初明

咸陽早發

日照長陵小市東依然蹤迹逐飛蓬未央宮闕悲歌裏鄠杜鶯花淚眼中已見銅人辭漢月空畱石馬臥秋風多情最有咸陽艸和雨和煙歳歳同

茂陵

武帝乘龍久上升集靈臺古幾人登晴川渺渺通槐裏秋艸萋萋入茂陵天馬歌成愁出塞泉鳩事去涕沾膺誰知一代孫閣惟有東方諫獵能

馬嵬懷古二首

何處長生殿裏秋無情淸渭日東流香魂不及黃旛綽猶占驪山土一邱

巴山夜雨卻歸秦金粟堆邊艸不春一種傾城好顏色茂陵終傍李夫人

飛龍務

此地臨汧渭秦嬴有舊封飛龍何日去凡馬至今空落落驊驑气蕭蕭苜蓿叢黃雲秋艸裏悵望古城東

武功道中

武功回首望金城古迹蕭條感乍生禿節尙憐蘇屬國黨人終賴竇遊平白頭鬱鬱身前事靑史悠悠世上名千里終南山色好一枝笻竹萬緣輕

武功懷古

唐家慈聖寺后稷有邰封二水流沮漆千秋擬沛丰髙原山色裏小邑夕陽中樂府康王好何時訪沜東

扶風道中

北望回龍薄西行過馬嵬俠遊無栁市史筆闕蘭臺老鬢愁中攺秋風隴上催田園情話好何事不歸來

馬伏波祠

冥冥炎海伏波祠肅肅靈旗故國思萬里功名銅馬式五谿淫潦跕鳶時隗囂詎識眞王異朱勃終慙地下知空憶平生少遊語歸來欵段悔教遲

織錦巷

慧絕璇璣手當如棄置何憐他蘇蕙子枉嫁竇連波

鳳翔府

城邊汧渭兩交流隴蜀中分第一州西雍橫當斜谷路南山髙接杜陵秋雌鳴尙憶秦人霸星隕難銷漢相愁形勢依然身萬里扶風歌罷拂吳鉤

寶雞道中

時序颯已變徵蓬何處休逺天吳嶽影斜日渭川流云棧余髙鳥磻溪有釣鉤龍鐘三十九白盡老夫頭

寶雞縣

險絕古陳倉停車落日黃霸圖今寂寞陳寶亦銷亡城郭秋云里人家淸渭旁回看三輔逺秦樹但蒼蒼

石鼔山

遙憶岐陽狩來過石鼔山韓蘇今地下星斗尙人間谿谷歸飛少川原獵騎還寄情汧渭水千折過潼闗

益門鎭

天險當秦鳳提封界雍梁棧云髙不落隴樹曉還蒼古催徵騎秋風弔戰場山南明日路漸入武都羌

煎茶坪

大壑沈雲霧冥冥萬仞梯孤峯分隴漢兩水劃東西【坪東水北流西水南流】遙直金牛峽旁臨白馬氐當年誰設險不用一丸泥

自長橋至艸涼樓

西下嘉陵水彌彌緑滿灘緣崖紅叱撥縈棧曲闌干九折行人少千峯落日寒不知投宿處樵響隔云端

鳳縣

險絕岐南路岧峣蜀北門千峯圍邸閣一綫望中原城下嘉陵水林間謝豹村衰遲慙鳳徳愁向接輿論

寄家人

京洛分襟七夕前南岐驛路五更煙故園刀尺齊紈素逺道風花蜀國弦斷續鸚飛深隖裏橫斜雁度夕陽邊棧云隴樹重重隔閨夢何由向左綿

雨度柴闗嶺

棧中新漲未歸槽百丈柴闗水怒號鳥語不聞深箐黒馬蹄直上亂雲髙天垂洞壑蛟龍蟄秋老牙須虎豹豪誰識燻香東省客戎衣斜壓赫連刀

南星雨發

驟雨南星道秋陰艸木風澗寒傷馬骨云亂失蠶叢僣憶公孫帝危知大禹功中原何處所夢落散闗東

雨趨畱壩

急雨下烏櫳千峯一綫通路遙洋水北天盡武闗東峽偪風雷气人穿虎豹叢誰知星使節今夜托牛宮

畫眉闗南渡野羊水

四山封窱一水急波瀾巨壑蛟潛穏飛流馬渡難陰崖終古閟白日幾時看惡竹縱橫甚還須斫萬竿

武闗寄家書

驛騎千山裏平安兩字書髙堂衰白早兒女死生余聴雨思兄弟臨風問起居白頭吟更苦莫負錦江魚

閏七夕抵褒城縣

褒斜十日路白髮忽侵尋紅葉下江水始知秋气深馬驚初出谷城閉不聞砧何處天河影浮雲只自陰

精華錄卷六

欽定四庫全書

精華錄卷七

刑部尙書王士禎撰

今體詩

年來吳梅村周櫟園諸先生鄒訏士陳伯璣方爾止董文友諸同人相繼䢐謝棧道感懷愴然有賦

載酒題襟處處同平生師友廿年中九原可作思隨防四海論交憶孔融春艸茫茫人代速落花寂寂墓門空白頭騎馬嘉陵路惟有羊曇恨未窮

漢中府

路繞褒斜夣故園今朝風物似中原平蕪蹀連錢馬近郭參差橘柚村萬疊雲峯趨廣漢千帆秋水下襄樊只愁明日金牛路回首興元落照昏

漢臺

絳灌當時伍黥彭異代看竟成隆凖帝不屑沐猴冠磊落眞王气蒼茫大將壇風雲今寂寞江漢自波瀾

故宮曲二首

濕螢幾防粘修竹昏黃月映蒼煙緑金牀玉几不歸來空唱人間可哀曲

往日朱門帝子家柴車一去卽天涯平臺賔客今何處零落小山叢桂花

虛谷庵二首【庵有黃楊二株最奇】

三寸黃柑水浸渠一林紅桂映棕櫚鉤簾恰對中梁色正好髙眠讀道書

太息黃楊樹子前琳宮幾歳飽風煙交柯接葉眞憐汝未似先生厄閏年

南鄭至沔縣道中

黑水梁州道停車問土風沔流天漢外嶓冡夕陽東處處棕櫚緑村村防防紅更須參玉版修竹賤如蓬

女郎廟

朝過女郎道遙望女郎祠溪水疑環佩春山學黛眉千林丹橘熟一徑碧苔滋日暮神靈雨西風滿桂旗

沔縣謁諸葛忠武侯祠

天漢遙遙指劍闗逢人先問定軍山陵艸木冰霜裏丞相祠堂檜柏間八陣風雲通指顧一江波浪急潺湲遺民衢路還私祭不獨英雄血淚斑

武侯琴室

竹篠娟娟靜江流漠漠陰至今籌筆地猶見出師心遺恨成銜璧元聲有故琴千秋弦指外髣髴遇髙深

大安驛

犖確三泉縣坡陁一徑開江流沮口合風雨防中來漢相經營地氐王駕馭才西窮嶓冡盡節使亦雄哉

五丁峽

徼外蕃王國荒荒巨峽侵龍居三洞祕熊館四時陰笮馬何年度金牛此路深五丁虛斧鑿愁絕畏登臨

寧羌州

威遲辭北闕浩蕩賦西徵天險金牛峽悲歌猛虎行岷峩連雨气沔漢走江聲三戶遺民少蕭條見廢城

寧羌夜雨

不信無晴日曽聞有漏天武都連夜雨巴子幾人船山入氐中亂寒臨僰道偏荒城聞鼓角回首意茫然

廣元舟中聞棹歌

江上渝歌幾處聞孤舟日暮雨紛紛歌聲漸過烏奴去九十九峯多白雲

昭化縣

亂山圍一縣哀柝下初更近郭雙江合扁舟萬里情浪翻寒月影風急夜潮聲何限人間事茫茫恨未平

昭化夜泊

淅淅風欺枕明明月入船三巴空有淚獨夜不成眠流宕魚鳬國淒其鴻雁天故園梅信早歸去逼殘年

虎跳驛

路逗蒼溪縣荒涼破驛存漉金稀見艇畏虎早闗門水合南江壯山連大劍昏巴西兵馬后多少未招魂

夜泊雙漩子聞笛

嘉陵江上泊舟時戍鼔初停月上遲已聴寒潮不成寐誰家橫笛怨玆

蒼溪縣

萬里行難到三秋雁不過蠻江吹積雨急峽束盤渦綿谷靑山逺賨人白弩多泛舟思杜老漂泊意如何

閬中縣二首

見說閬中好軒牕臨錦屏山川無髣髴耆舊況凋零殘壘浮兵气寒江滯使星忽聞羌笛起風雨晝冥冥滕王何寂寞江抱玉臺偏沙岸收賨馬湍流激磑船五城虛夢到三戶有人煙不柰驚搖落魂銷帝子前

閬中感興四首

行役忽永久衣裳白露淒秋風吹劍外客鬢老巴西螢火飛還沒寒螿咽復啼不堪蜀道雨山霧晝常迷巴樹小搖落薄寒初中人江山紛暮節風露感蕭晨逺使非卭杖思歸閱角巾流波三峽外何處覓文鱗西漢茫茫去來過碧玉樓九回腸已斷三折水還流涕淚聞鵑鳥雲山繞劍州老親穿望眼霜雪白盈頭蜀雨連秦棧秋陰暮復朝山盤黃鶻急江合紫羌遙烏鵲知何意黿鼉爾獨驕蓬萊不可到回首向風飇

藥物

藥物知何益愁多老病侵眼枯兒女淚心折短長吟鄕信何時達秋濤日夜深巴猿殊造次淒絕叫楓林望劍州懷喬文衣【名鉢內邱名士以湖口令遷守劍州卒官】

次公狂自好名字滿人間才士無髙位吟魂寄百蠻音書湖口縣生死劍門闗太息靑蠅弔交州幾歳還

寄綿州守

西南芳艸路幾驛到綿州蜀道風雲外涪江日夜流丹靑楚公壁城郭越王樓故里康浪水何人防釣舟

龍山驛雨

閬州城邊雲气浮龍山驛裏雨聲愁逺遊不唾靑城地絕域空悲白雁秋巴嶺稀逢人北去渝江長是水南流蕭條孤館荊榛夕更指千峯入漢州

富村驛雨

陰虫何太苦戶外卽蒼山急柝侵孤枕秋河落百蠻燈昏山鬼逼雨止蟄龍還一夜彌江水愁人淚防斑

天馬山雨行

兩炬殘更裏亂山髙復低疾風吹白雨折阪下靑泥詰屈穿牛角縱橫印虎蹄廿年餘戰骨何處聴荒雞

鵞溪

剰水殘山袛益愁梓州荒絕接隆州眼明今日鹽亭路十里鵞溪碧玉流

鹽亭縣南渡梓潼江

南下孱亭路千峯挾雨秋江潮不送客獨向射洪流

秋林驛雨

積氛常不徹天地日防防俗雜蟾夷種林深虎豹扄荒村陰峒黒寒夜鬼燐靑夢裏防門路開頭下洞庭

涪江

十日巴西雨艱難到梓州晚晴見涪水淸絕抱南樓不見千頭橘空驚萬里秋尙餘登覽興畱眼望牛頭

潼川懷少陵

返景下東津扁舟涪水濵女墻崩積雨郡郭入荒榛山夕煙花少江流戰伐頻飄零思弟妹嗟爾杜陵人

中江縣

慘淡黃雲暮行人出艸萊風濤兩江合斜照亂峯開秋老飛烏縣鄕遙戱馬臺郫筒何處是一月罷銜杯

天柱山絕頂望見岷山作

鞍馬眾峯頭蒼茫萬里收岷山橫塞出灌口接天流要害三城戍邊防八月秋大荒飛鳥外眼底盡姚州山中有虫聲如擊磬甚淸越蜀人謂之山子又有花名龍爪甚艷偶成絕句

稻熟田家雨又風枝枝龍爪出林紅數聲淸磬不知處山子晚啼黃葉中

題漢州驛壁

漢州城郭刼灰前房相西湖有斷煙更問臉波添幾許昨宵金雁驛中眠【唐人漢州詩十日醉眠金雁驛臨岐無限臉波橫】

望靑城山

雲气連西域名山作漢標千秋軒帝迹每夜嶽靈朝玉宇淩丹壑神鸞下碧霄丈人一招手天路未應遙

彌牟道中望八陣圖遺址

落日彌牟道霜風百戰場靑天回玉壘逺樹出華陽陸海三都濶雄圖八陣荒臥龍虛故迹駐馬惜降王

新都縣題楊升庵先生故宅【有二桂樹尙在】

侍臣遷謫後常憶泰陵園詞賦畱金齒生還望玉門交州無士爕南海得虞翻廢宅西風裏連蜷桂樹存

防秋

聞道防秋急千山復萬山傳烽來僰道插羽過靈闗屬國何嘗絕懸軍且未還卻思漢丞相心力盡徵蠻

登成都西城樓望雪山

秋老錦官城西風捲斾旌霜髙犀浦落日出雪山明黎雅初增戍松潘未罷兵誰能淩絕頂萬里一崢嶸

金方伯邀泛浣花溪二首

解纜江村外溪沙失舊防夕陽來灌口秋水下彭門淸吹臨風緩神鴉得食喧百花潭上好新月破黃昏萬里橋邊去還多弔古情人煙過蠶市新月上城寂歷更漏發蕭條鱗甲生回看艸堂路修竹水蕪平【王蜀徐妃詩又驅金翠入城】

九日謁昭烈陵

萬里登髙日橋山白露寒至今悲蜀帝何處問祠官杳杳衣冠閉淒淒封樹殘錦江非渭水猶作霸陵看

武侯祠別鄭次公水部

白雁三秋靑山萬里橋與君俱絕域此別更魂銷遺廟丹靑盡荒陵艸木凋【祠西卽陵】平羌江上水相望隔風潮

金花橋道中作

半年浪迹錦城遊才數歸程已暮秋晚照開時見千里寒鴉飛盡過雙流眼明修竹橫塘路心逐江云下峽舟異域忽驚搖落久今宵一醉失鄕愁

雙流縣【今廢入新津】

路近雙流縣縈紆一徑斜雞鳴深竹裏暝色幾人家日暮寒云合城荒野蔓遮愁將蓬鬢色絕域老霜華

新津縣渡江

南過蠶叢國秋風正授衣靑山初日上黃葉半江飛修竹連千畆髙柟徑十圍臨江呼渡舸極目一淸暉

雨發眉州

五更吹角罷細雨出眉州雜樹堆紅葉蠻荒感白頭岷峨雲气接卭僰亂山稠東望玻瓈水風前葉葉舟寄朱峨眉方庵兼懷蔣修撰虎臣【蔣時臥病峨眉伏虎寺】

絕域相逢感鬢華幾行淸淚落悲笳愁中巫峽暮云合望裏峨眉秋月斜方丈一燈誰問疾孤帆萬里客還家故人咫尺不相見夢繞平羌江水涯

夾江縣

地近川南好孤城罨畫間江山眞萬里雨雪到諸蠻馬渡靑衣水雲遮紫目闗大峨天半落相見二開顏

夾江道中二首

沈黎東上古犍爲紅樹蒼藤竹亞枝騎馬靑衣江畔路一天風雨望峩眉

嘉陽驛路俯江流寒雨瀟瀟送暮秋誰識蠻中風景別洋州風竹戴嵩牛

九盤望峨眉

紺壁臨千仞蕭蕭木葉黃水流通越嶲峯逺入江陽十月蠻云澹三峨積雪蒼來朝掛帆去回首意茫茫

竹公溪二首

漏天未放十分晴處處江村有笛聲水逺山長聴不足竹郎祠下竹雞鳴

竹公溪水緑悠悠也合三江一處流珍重嘉陽山水色來朝送客下戎州

入嘉州問丁東院無知者過髙望山趾廢寺鄭生曰丁東寺也訪方響洞尙存感而賦此

廿年夢想丁東院何意丁東院裏來山水淸音空復在刼灰殘燒自生哀井欄僧汲稀銅鉢石甃秋深長緑苔不遇江南老桑薴風罏誰遣試茶杯【放翁丁東院詩我是江南老桑薴諸君小住共茶杯山谷詩古人題作丁東水自古丁東直到今我爲更名方響洞始知山水有淸音】

三登髙望樓作

風流曾說荔支樓欄檻髙明壓四州【謂戎眉卭雅也】峩頂晚霞寒白雪江心殘照出烏尢雲煙早暮還殊態楓桕丹黃只似秋自笑心情無賴甚淸晨臨眺不梳頭

曉渡平羌江步上淩雲絕頂

眞作淩雲載酒遊漢嘉奇絕冠西州九峯向日吟江葉三水通潮抱郡樓山自涪翁亭畔好泉從古佛髻中流東坡老去方思蜀不願人間萬戶侯【坡詩生不願封萬戶侯亦不願識韓荊州但願身爲漢嘉守載酒時作淩雲遊】

淩雲雜詠五首

爾雅臺

郭生注虫魚遺迹空山裏何處蔡充兒幾爲勸學死

大佛閣【韋南康鑿閣燬於袁韜惟佛像存】

三十六莊嚴不生亦不滅朝夕三江潮如聞廣長舌

治易洞【宋吳祕】

古洞何方廣垂蘿覆巖石想見昔年人研朱防周易

淸音亭

振衣淸音亭松桂鳴騷屑坐對大峩峯云消露殘雪

洗墨池【東坡】

初日石梁上猶傳洗墨池故山歸未得空和淵明詩

漢嘉竹枝五首【今嘉定州】

龍遊城郭碧玻瓈西望三峩曉黛滋分取三江作明鏡鏡中各自照蛾眉

城頭山色入虛無城下淸波望郁姑白塔紅船歸去晚嘉州也復有西湖

側生一樹防江門水遞年年進大藩寂寞蜀宮三十載夕陽零落荔支園

竹公溪口水茫茫溪上人家賽竹王銅鼔蠻歌爭上日竹林深處拜三郎

平羌峽裏府江來西望靑衣抱郭逥大佛足前相防合早潮晚汐不分開【三江岷江東來靑衣水沫水西來至大佛前乃合流坡公詩奔騰過佛腳土人謂岷江爲府江】

嘉陽登舟

靑衣江水碧鱗鱗夾岸山容索笑新悵望三峩九秋色飄零萬里一歸人亭臺處處餘金粉城郭家家繞緑蘋信宿嘉州如舊識茘支樓好對江津

江行望烏尢山

墨魚吹浪一江浮爾雅臺荒古木秋碧水丹山畱不得風帆回首別烏尢

犍爲道中

潮音閣下戒舟航回首淩雲墮茫土俗漸臨巴子國江流遙接楚人鄕鑪燻細細縈琴薦荻葉蕭蕭映筆牀天外峨眉如送客晴雲千片白毫光

敍州鎖江亭晚眺

望望朱提路夕陽千萬山落霞明極浦飛鳥近南蠻城角旌竿直江亭鐡鎖閒郁姑臺咫尺煙靄畫圖間

江安縣

斜日玉津渡靑山銅鼓灘蠻江來浩蕩行路飽艱難晚市稀橙客荒園罷橘官波濤三百里猶是怯兵欄

淸溪【納溪縣西五里太白詩夜發淸溪向三峽卽此】

蠻云漏日影淒淒夾岸蕭條紅樹低好在峩眉半輪月伴人今夜宿淸溪

瀘州登忠山

江源分內外千里會瀘州歷歷五峯影茫茫三峽流靑山煙外寺黃篾水邊樓夕照層城暮回風引棹謳

撫琴渡【尹伯奇彈琴處】

明月生琴渡似聞彈履霜猿聲何處發今夜宿江陽更有巴渝曲能霑旅客裳楓林前路逺葉葉似瀟湘

晨起渡江登五峯過北巖寺

江郭曉煙合擕琴來五峯水容靑滑笏山態碧玲瓏雲樹孤城外風帆小市東香林回望好下界一空蒙

江陽竹枝二首【今瀘州】

錦官城東內江流錦官城西外江流直到江陽復相見暫時小別不須愁

妾如江心黃龍堆江枯石爛長崔嵬郎如治平寺中塔戎州西望忽飛來【相傳敍州北江上塔頂飛至瀘州治平寺塔上而止】

合江縣

鰼部蠻荒水東南裂地來江臨巴子濶山倚少岷開故國音書絕天涯老鬢催渝歌聲太苦中夜起徘徊

合江早發

放澑殘更裏熹防霽色閒鴉飛符縣北日出少岷山眾水當渝會扁舟下瀬還客心爭歳暮猶自滯烏蠻

大磯腦

削壁臨江勢欲傾丹砂蘸葉一江明囊中正有鵞溪絹只少黃筌爲寫生

棹歌

紅葉磧邊紅葉飛黃魚沱上黃魚肥百丈牽江怯西上三巴迎客好東歸

江津縣晚泊寄懷李綏陽公凱

路入江州愛晚晴靑山紅樹眼中明斜陽潮送孤舟上沙岸人牽百丈行故國至今悲蔓子乘槎曽共訪君平城南便是牂牁路一夕相思白髮生

渝州夜泊

塗山斜月落巴國曙雞鳴亂艇煙初合三江潮夜生霜寒催曉角石气肅髙城不寐聞猿嘯迢迢入峽聲題三忠傳【故四川巡撫陳公士奇重慶知府王公行儉巴縣知縣王公鍚】

已失防門險誰云蜀道難三江潮不到萬馬競傳餐故國悲張許忠魂泣賀蘭當時渝水上慷慨白衣冠

塗山絕頂眺望

飛瀑落長虹登臨見禹功山圍巴子國苔沒夏王宮峒俗烏蠻近畬耕白帝同渝州天塹地感慨大江東

舟出巴峽

曲折眞成字滄波十月天雲開見江樹峽斷望人煙新月數聲笛巴歌何處船今宵羇客淚流落竹枝前

長壽縣弔雪庵和尙

枳縣秋風愴客魂金川遺事忍重論誰從魚服悲宗國惟有烏朝戀舊恩葉下沅湘愁北渚蕪生鄢郢哭東門至今松柏灘頭水嗚咽寒潮弔屈原

涪州石魚

涪陵水落見雙魚北望鄕園萬里餘三十六鱗空自好乘潮不寄一封書

早登涪州北巖訪伊川先生注易洞憇碧雲亭【巖有山谷題鉤深堂三大字】

雞鳴截江去磊落見殘星古洞生蒼蘚層巖列翠屏五溪秋水岸萬里碧雲亭蜀洛淸流盡千秋忌獨醒

麻姑洞二首

神仙官府事紛然懶漫誰能更學仙但乞麻姑爬背癢余杭兌酒此中眠

洞口無人蘚自靑蓬萊淸淺幾曽停他時小別三千歳又似當年過蔡經

忠州謁禹廟

空山神禹廟終古對巴臺玉座秋苔長江雲暮雨來八蠻通道路九鼎沒蒿萊黒水梁州地芒芒問刼灰

屏風山謁陸宣公墓

賈傅長沙謫靈均澤畔吟千秋同涕淚萬里更登臨劍北﨑嶇日山東父老心陽城如可作爲我助霑襟

詢白公東坡不得二首

巴歌渝唱總紛紛長慶新詩久不聞欲訪東坡但搔首浪花髙捲入蠻云

東坡東澗緑成陰刺史當年愛深想見竹枝歌舞處木蓮花映水林檎

壤塗早發

夢回峽月落臥聴舟人語風便五更潮天明到南浦【萬縣古南浦地】

萬縣有感

千秋南浦地險阻控三巴惡少仍雕面通侯各建牙何人飼豺虎吾道一龍蛇鼓角寒城暮江流捲白沙

云陽縣

十月云安縣千崖石气靑江寒風颯颯猿嘯雨防防鹽井筒時汲巴歌酒易醒天涯連歳暮心折杜鵑亭

晚登防府東城樓望八陣圖

永安宮殿莽榛蕪炎漢存亡六尺孤城上風雲猶防蜀江間波浪失吞吳魚龍夜偃三巴路蛇鳥秋懸八陣圖搔首桓公慿弔處猿聲落日滿防巫

瀼西謁少陵先生祠五首

萬古瀼西宅斜連峽口闗髙云魚武縣秋水麝香山老作諸侯客心依供奉班樊川臨素滻遺恨不生還白髮三川客新詩百鏈功飄零逐猿鳥得失感雞虫弟妹干戈裏朝廷涕淚中浣花形勝地回首雪山風浩刼遺祠在依然白帝城岸連巫峽影門對蜀江聲太息隆中業平生庾信情艱難詩萬首防府至今名已見浮三峽還憐到九疑湘娥何處是楚客至今悲槎系南溟近天連北斗垂江陵空望幸愁絕侍臣詩欲去頻回首停舟灩澦堆東屯雲水西閣莽蒿萊感事悲諸將懷人賦八哀昆明遺碣在落葉滿蒼苔【祠有石刻秋興詩僅存昆明池水一首】

登白帝城

赤甲白鹽相向生丹靑絕壁鬭崢嶸千江一綫虎須口萬里孤帆魚復城躍馬雄圖余壘迹臥龍遺廟枕潮聲飛樓直上聞哀角落日濤頭气不平

白帝城謁昭烈武侯廟

赤甲山頭雲气蒼楓林蕭瑟落防霜魚人故壘生秋艸鳥道寒空掛夕陽當日君臣眞灑落至今祠廟有輝光江流薄暮聞笳鼔回首中原泣數行

舟下瞿唐別陳東海都督【諱福後諡忠湣】

十月瞿唐峽孤根灩澦堆風雷髙白帝雲雨暗陽臺朱鷺軍中樂靑楓渡口杯瀼西逥望好欲去且徘徊

登髙唐觀

西上髙唐觀陽云對舊臺瑤姬何處所望逺獨徘徊怳忽荊王夢芳華宋玉才細腰宮畔栁並作楚人哀

神女廟

箜篌山下路遺廟問朝云冠古才難並流波日易曛玉顏空寂寞山翠自氤氳東望章華晚含情尙爲君

巫峽中望十二峯

十二峯娟妙輕舟望是非靑天半雲雨夕日亂煙霏瀑水臨江合【三分水】神鴉出洞飛朝云無處所應待楚王

巴東秋風亭謁冦萊公祠二首

秋風亭上望搖落值秋風巫峽千帆上荊門一水通淸猿吟楚塞客淚落巴東故相還祠廟淒其伏臘同壽寧何代寺猶說相公泉澹沲淸江去淒涼古佛前傅芭哀楚些特筆記澶淵不見雷陽竹中書事可憐

抵歸州

亂石歸州郭危檣蜀客舟江山悲屈宋戰伐憶孫劉西道連魚復東門望夏邱興亡紛在眼衮衮大江流【宜都又名西道】

歸州書感

歷歷靑山逺更圍蕭蕭紅葉晚爭飛一天暮雨來巫峽萬里寒潮到秭歸郢路蒼茫衰艸徧楚宮蕪沒昔人非灘聲半夜堪頭白況復天涯未授衣

秭歸夜泊

江水茫茫去西風感鬢絲峽深防子國月上屈原祠灘響夜方急猿聲寒更悲楚天搖落後何處采江蘺

五更山行之屈沱謁三閭大夫廟

斜月楚山外寒江初上潮左徒遺廟在未惜馬蹄遙國破憐哀郢魂歸賦大招云旗空悵望回首木蘭橈

題三閭大夫廟四首

懷沙千古恨弭楫弔靈均思公子依依問楚人招魂龍貝闕遺恨虎狼秦愁絕涔陽浦年年杜若春湘累哀怨地自昔有遺音曉日空舲岸孤帆楓樹林數窮詹尹策魂斷女嬃砧欲問離騷意巴東猿夜吟久客懷往路還登江上祠美人惜珍髢眾女妬娥眉楚澤凋蘭葉巴巫唱竹枝九歌何處續宋玉有防詞鶗鴂鳴何早鳥飛思故鄕如何懷郢路終自棄沅湘三戶餘秋艸千山滿夕陽武闗嗚咽水猶怨楚防王

峽中舟夜

酒殘香燼暮江深遙夜孤舟楓樹林三峽流泉爭送客不須更聴七弦琴

新灘二首【楚蜀諸灘首險在兵書空舲二峽間】

上灘嘈嘈如震霆下灘東來如建瓴瞥過前山才一瞬鷓鴣啼處到空舲

兵書峽口石橫流怒敵江心萬斛舟蜀舸吳船齊著力西陵前去賽黃牛

空舲峽

月吐空舲峽流光楚塞旁漁燈搖宿鷺篷背受新霜靑艸煙波濶黃牛朝暮長曾爲云夢客回首憶髙唐

黃陵廟二首【廟後峯頂有人牛像宛然知畫】

峽裏黃陵廟千秋俎豆新禹功思癸甲靈笈佐庚辰灘石冬逾壯風帆捷有神旌旗臨絕壁長照大江濵秭歸來百里突兀見黃牛下水才朝暮行人已白頭山川防路險疏鑿禹功畱尙憶平成日茫茫辧九州

抵夷陵州二首

西陵雄鎭地佇立望荊門蜀水天邊緑巫云峽口昏三湘初落木萬里飽聞猿翦紙勞僮僕爲招久客魂扁舟天上落回首萬灘髙斜日明西塞秋風過下牢江湖初莽蕩吳蜀幾旌旄至喜亭邊泊椎牛也自豪

西陵竹枝四首【今夷陵州】

蜀道艱難易白頭羊腸虎臂又黃牛西陵才過荊江出聴盡猿聲是峽州

峽江三月櫓聲齊扣拍哀歌髙復低十二碚邊初起汕日斜還過下牢溪【夷陵俗以三月初八十八廿八三日起汕相率扣拍而歌悲愴慷慨乃獲多魚惟十二碚以上下牢溪以下數十里爲然】

金釵系接髻了枋叉繋年年聚此鄕江上夕陽歸去晚白蘋花老賣鱘鰉【俗以八九月取鱘鰉魚先布网而後下叉謂之叉繋其地曰系曰枋】荷燈百尺接秋河猶似秦兵駐緑蘿更說元宵好風景竹枝歌續采茶歌【元夕連袂唱竹枝采茶歌七夕家家張荷葉燈云昔秦白起伐楚將燒夷陵望見城中燈火而止遂沿至今也】

漢景帝廟【昭烈奉木主至此】

陽陵何處是遺廟此中洲落日西陵渡寒江楚塞樓天心紛割據鼎足失炎劉太息英雄逺樓船下益州

宜都縣南中流大風

南首猇亭路茫茫白浪間風生羊角戍山盡虎牙闗忠信平生志波濤絕域還湘東飄泊日深入五溪蠻

枝江道中

愁絕丹陽道蕭條暮雨時天遙孤雁沒江濶一帆遲庾信臺空在懷王冡尙疑且隨鷗鳥去今夜泊松滋

楚懷王墓二首

當年遺恨割商於故國秋風總廢墟望裏丹陽抔土在寒潮猶似哭三閭

百里洲前望楚江斜風吹雨暗篷窻可憐云夢三千里弱繳誰加鳥六雙

荊州懷古

白帝城邊醉放舟夕陽荊楚此登樓驚心割據三分地放眼闗河萬里遊山色茫茫江夏逺風煙漠漠渚宮秋何須更續英雄記今古無人似仲謀

江陵書感【先祖方伯公曽以儀郎奉使扈故王之國】

先公持節地今日復經過江漢流如昔興亡事若何人歸銅馬后士豈鯽魚多信美非吾土登樓發浩歌

荊門州

望望荊門外茫茫驛路寛北風江漢起暮雪郢中寒野燒荒原斷昏鴉古木殘遙憐季行役白髮望平安

望龎居士山

雲煙杳杳樹幢幢消息慿誰問老龎斜日漢川秋水濶居然一口吸西江

萬山

新釣槎頭縮項鯿楚姬玉手鱠紅鮮萬山潭水淸如昨只憶襄陽孟浩然

襄陽口號

豈有酖人羊叔子更無悔過竇連波殘碑墮涙回文錦一種銷沈可柰何

羊太傳祠

峴首何寥落猶存太傅祠門臨漢川水淚墮郢中兒東第無歸日西江有斷碑天涯落帆客一薦楚江蘺

峴山和孟公韻

往者不可作含淒方在今峴山風景地名士幾登臨陵谷須臾攺殘碑涕淚深髙陽池上酒慿仗一開襟

隆中

咫尺隆中路如聞梁父吟地傳龍臥久山接鹿門深遺憾畱闗隴髙風激漢陰沔江流不盡西望一霑襟

放鷹臺

漢江東去有髙臺煙樹蒼蒼楚望開走馬銅鞮坊北路少年齊唱野鷹來

劉景升冡

豚犬兒郎霸業空冡中人不愧英雄一抔遙酹襄江上愛汝名髙俊及中

渡漢江次樊城二首

昨過嶓冡陽今來漢臯曲萬里故人心江流鴨頭緑樊口隔銅鞮江樓烏夜啼行人渡江去回首峴山西

大堤曲四首

何處白銅鞮相逢大堤曲樊城多酒家郎在誰家宿送歡鳳林闗別歡桃林岸紅桃作花時與歡復相見漢水緑頭鴨朝朝自呼名何時覓歡去附書到江陵東漢房陵來南流武昌去西漢下巴陵會是相逢處

估客樂三首

大艑趁潮來落帆向樊口盤鱠槎頭鯿杯泛宜城酒大堤諸女兒三五花映肉斜月半江樓低徊就郎宿與郎定情時葳蕤黃金鑰不識墮淚碑但道襄陽樂

新野道中

窮冬風易暝色路何長蠻落黃郵聚寒林赭水鄕雁聲過宛口帆影下襄陽回首昭邱外雲濤墮茫

南陽

漢家陵闕晚煙重路入南陽識舊封何日赤符曽應防至今白水尙朝宗炎精十世飛雄雉鼎足三分起臥龍惆悵銅駝經幾度西風博望一聲鐘

臥龍岡

五丈原頭望秋風落大星空畱髙臥處古柏日冥冥寄懷鄧州彭中郎直上兄弟兼憶仲亮寧逺【禹峯方伯子】

舊識中郎美新髙第五名中原傳二妙故國繼三甥皁防遼東客靑山宛葉情羨君名父子家本冠軍城

寄於淅川道子

西望商於地風前木葉紅荒城三戶在官舍萬山中歸路日猶逺故人今不同淅江通漢水心折武闗東

博望城

持節西窮萬里源至今黃鵠怨烏孫空聞寶馬歸天廐不見徵人入玉門

過長沮桀溺耦耕處

曽讀陶公傳尞尞沮溺心耦耕余故迹流水抱寒岑鳥下日將夕雲歸山半陰從來避世者不厭入林深

葉公祠

蕭條醴水暮煙封古殿靑苔上廢鐘地下子髙應一笑世間誰解好眞龍

襄城道中

角角逐鳴雞遙遙信馬蹄雪殘雍氏北月落潁陽西序已三冬晚途猶七聖迷汝南名士盡望古一含淒

拜李元禮墓

潁水東流去不回漢家司汜城隈西園官爵歸常侍北部髠鉗記黨魁一代荀陳師友誼千秋蕃武死生哀歳寒謖謖松風裏猶似龍門禦李來

渡汝水戱作襄城君曲【楚莊辛事見說苑】

玉劍翡翠衣光照淸川口不願楚執珪願得執君手

潁川懷古

懷古過陽翟西風落照時廣成何處問童子信堪師喬木臨淸潁寒煙望具茨何因稅塵鞅還共羽人期

渡河西望有感

使者河源復卻回杖藜曽記到雲臺髙秋華嶽三峯出曉日潼闗四扇開星宿海從天上落昆侖槎自斗邊來何時更訪茅龍去東望滄溟水一杯

滎澤渡河二首

西溯岷峨萬里長大河北去渡滎陽平分兩戒回中嶽直下三川阻太行咫尺風雲迷廣武蒼涼暾日射扶桑時淸久失成臯險釃酒黃流弔戰場

星槎擊楫登鴻溝極目气飛騰已過白雪三城戍初試黃河十月冰沙磧連云朝牧馬獵圍行炙晚呼鷹金堤東下夷門路落日寒煙弔信陵

贈徐東癡四首

東臯三畆宅歳歳掩柴闗自得知仁樂因居亷讓間夕煙隱桑柘曉色見雲山爲問冥冥者何須放白鷴浩蕩江湖興扁舟過富春兩臺云漠漠千尺水粼粼偃蹇狂奴態飄零汐社人垂竿與晞髮萬一共悲辛秦楚縱橫地商於宛鄧西棧危驢背滑吟苦防檐低戰壘猶烽火窮途且杖藜倦遊歸臥穩髙枕碧山棲情親二十載回首颯風飇白髮催前事靑松識後凋何須論出處只合共漁樵別有人琴痛勞君賦大招【爲亡兄西樵】

挽姜貞毅先生【諱采字如農萊陽人明給諫以言事謫戍敬亭後流寓蘇州治命敬亭山下】

曽聞碧血裹朝衣滄海橫流萬事非生已變名吳市去死當埋骨敬亭歸空山落日鳴鶗鴂孤墓深春長蕨薇魂傍要離君愛弟英靈來往怒濤飛【先生弟吏部垓字如須吳郡】

挽蔣虎臣先生【先生養疾峨眉尙有手書見及】

西淸三十載九病一遷官晚憶峨眉好眞忘蜀道難法云晴浩蕩春雪气髙寒萬里堪埋骨天成白玉棺

謝愚山寄敬亭茶著書墨四首

珍重宣州緑雪芽釵頭玉茗未須誇晚涼夢到雙谿路宿火殘鐘索鬭茶

白甀親題記社前紅嚢開罷瀹淸泉桐陰滿地蒼苔滑紗防籠頭手自煎

分來劍脊伴云腴橫理庚庚玉不如更乞宣城諸葛筆晴牕小試硬黃書

澤門晳與邑中黔一種髙風比斷金至竟不須論白黒東坡居士是知音

漫興十首

漭漭荊防地當年割據州營連九節度星動五諸侯已共長江險應闗上將憂郭門傳息壌不障洞庭流一綫金牛道迢遙限雍梁峽猶傳禹鑿山忽兆彭亡戰鼓黃陵廟訛言白帝倉魚鳬曽夢到回首閱蒼茫嗚咽秦川水秋風入鼓鼙妖星躔隴右大將出安西陸陸將誰附蒼蒼回不迷似聞寛大

詔未忍戮鯨鯢

烽火傳花馬將軍發賀蘭天心誅叛亟國法受降寛衙帳靑唐入沙場白骨寒亂臣誰貰死史筆後人看均房山萬疊林箐杳難分故國傳鄖子名城屬冠軍風煙迷楚望金鼔動秦云父老思原傑當年舊建勲不見離支熟閩州驛騎來大農師漸老使者節難回五嶺烽相照三山瘴未開冥冥炎海外目極釣龍臺西北和親國王姬禮數殊一朝忘甥舅萬里送頭顱露布明駝足軍鋒落雁都六師信神武羣盜敢枝梧慘澹蒼梧埜風塵八桂林屠沽投間起巾幗負恩深銅柱無消息交州竟陸沈何時大藤峽披豁散重陰海內兵塵滿乾坤正气孤數公明大義一死激頑夫闗塞靑楓晚英靈白日䢐他年看秉筆得慰鬼雄無少日論兵事空驚老大身拊膺成一嘆食肉爾何人劇孟能傾楚髙竟卻秦白頭淸鏡裏歸臥故山春

秋日過子吉讀書齋有懷苕文

翰林官自達疲馬獨行吟日午炊煙寂閒門落葉深平生有知已髙臥洞庭陰莫謂飛沈絕千秋共此心

謝孫思逺送茶筍

鬭茶竹塢麥秋寒燒筍僧樓谷雨闌寄謝江南老桑薴也分風味到麤官

陳眞亭僉憲殉節詩【諱丹赤閩縣人順治辛夘舉人自兵部郎中出爲溫處道僉事總兵官祖某叛死之贈通政使】

爭飛海水動妖氛大節堂堂獨不羣眞見司農生撃賊還同車右死鳴君赤城地逺埋殘骨朱鳥魂歸哭陣云他日東甌應廟食靈旗風雨夜深聞

楊茶庵僉憲闔門殉節詩【諱三知良鄕人順治丙戌進士神木道僉事參將孫崇雅叛同妻妾二女赴井死贈光祿卿】

西來鼙鼓震秦川神木城頭火夜然直向重泉尋八口居然一死動三邊飛書大將論功日嚙齒孤臣入地年彷佛井榦明月下苔防零落聴啼鵑

劉富川江屏殉節詩【諱欽鄰儀眞籍廬陵人順治辛丑進士粵西亂死之贈光祿少卿】

白沙江上別蒼茫憶爾廬陵節義鄕萬里靑燐連桂管三年碧血照淸湘烏啼濺淚逢寒食馬革驚心裹戰場望斷銘旌何處是蒼梧愁絕暮云黃

蘭谿丞徐君殉節詩【諱詰廣昌人貢士城破懷印死贈浙江按察司僉事】

連城大帥豎降旛獨有微官死報恩故印猶存同杖節巫陽無地與招魂雙松幾歲哦防事大鳥何年立墓門聞道荒城還渴怒潮穿脇越江昏

定邊堡守備劉君夫婦殉節詩【諱士英朱龍據堡以叛與妻妾郭氏李氏俱死之贈拜他喇布勒哈畨世襲】

河套南來花馬池嚴城一夕滿旌旗驚傳絕塞豺狼窟坐失三軍熊豹姿卹緯孤忠畱婦女成仁浩气屬偏禆髙牙大纛工翻覆請視劉君墮淚碑

遙送嵇爾遐從軍荊州兼寄秦畱仙李屺瞻二首

帕首鞾刀气不羣秀才今復學從軍也知好句輸中散惟有相思寄楚云

秦子淸眞五字詩李生磊落萬人姿他年幕府論功日七寶莊嚴合是誰

贈郝雪海侍禦二首

龍性詎能馴依然七尺身誰從燎原日還憶徙薪人肝膽酬明主風霜老逐臣

孝陵松柏淚霑灑又重新

血戰蠶叢日愁雲壓閬中謗書翻置獄刀筆敢論功又失巴西險何時劍外通慿君重艸檄早爲破田戎秋夜同容齋說巖二學士聴楊山人彈琴

萬里東歸客七絲聞夜彈泉流巫峽裏猿嘯楚云端淅瀝楓葉落寂寥秋水寒無人知此意試問董庭蘭

紀事

見說溫泉仗經過畢郢原

天言傳近侍小隊駐期門玉座人間閟銀蠶地下溫冬靑當日淚眞荷

兩朝恩

雜感四首

隴水洮云外傳烽萬里通天兵張掖下露布朔方同賊已亡方望時堪仗竇融明年看置酒圖畫滿南宮飲馬洞庭濶連營笳吹聞南人知象主漢表失鄱君斑竹祠邊水蒼梧野外云何時眞下瀨一試習流軍戮力還羌帥孤忠有法王不緣防上賞何以警無將天狗過秦野髦牛限鬼方古來稱隴蜀成敗幾蒼茫一髮東甌路懸軍春復秋何人裹馬革幾軰爛羊頭禮比長公主榮逾恩澤侯

聖朝寛大徳不死竟何憂

精華錄卷七

欽定四庫全書

精華錄卷八

刑部尙書王士禎撰

今體詩

用韻答別容齋說巖二學士訒庵侍讀

憂患餘生見面遲故人驚喜鬢成絲茶杯冷澹香殘處麈尾橫斜月落時沙磧斷鴻千防沒都亭衰柳數行垂霑襟又作銷魂別不爲中年好酒悲

再別李容齋陳說巖葉訒庵三子

長安幾度別忽作白頭翁君輩還簪筆吾生自轉蓬王師懸楚塞羣盜橫闗中努力匡時略歸心滄海東

阜城感僞齊劉豫作

殘堞昏鴉外人煙古阜昌龍蛇逢戰鬭羖防慨興亡父老思宗澤朝廷負李綱紛紛齊與楚一笑對斜陽【元裕之詩河邊羖防尙能飛無角無鱗自一齊張邦昌亦河間東光人】

過邢子願先生墓

秋晚犁邱道西風黃葉深婆娑嘆官柳惆悵少來禽一代風流絕孤墳牧豎侵通家懷舊客重鼓雍門琴

閱先兄西樵故書泣賦

丹鉛脫手尙依然淚灑蛛絲對舊編南面百城如昨夢河東三篋憶當年縱橫鼠迹承塵上零落苔花廢砌邊痛絕人琴今已矣牙生從此竟摧弦

傷十笏艸堂梅竹二首【西樵先生讀書處】

蒼苔被門巷風動蕭蕭竹孤鳳不重來磊砢空節目種樹人何在三逢嵗暮時夜來風雪裏無復舊連枝

過古城

格孫城外逺煙迷瘦馬淩兢上大堤茅屋幾人輸井稅田家終嵗把鋤犂殘碑剝落橫苔蘚古道縈回長蒺藜陵谷消沈盡如此一聲村落夕陽雞

西堂甘橘初熟招東癡二首

昨宵霜信熟黃甘小閣離離夕照酣爲報故人須過飲掛帆何必洞庭南

楚頌吟來憶左徒酒牀新漉待招呼田園別後春蕪長欲買靑山種木奴

雪中題七賢過闗圖

云重雪堆門空堂破帽溫風流七賢逺圖畫百年存鳥沒藍田縣梅開灞水村開元舊時老招得幾吟魂

題黃鶴山樵畫

憶昨茅齋雪霽時地罏松火夜談詩春風騎馬長安去如此溪山坐付誰

呂忠節公挽詩二首【爲敬芝侍禦作】

一自澠池渡風塵天地昏銅駝悲故國龍種失王孫司馬空居洛巫陽詎返魂長令懷古者流涕上東門紫陌臨伊岸靑山抱洛中殽函失天險父老哭遺忠秉國人誰在騎箕恨未窮橋陵西望近應逐鼎湖弓

爲許生洲比部題梅淵公畫

柏梘山中舊艸堂溪流渺渺樹蒼蒼白雲谷口不飛去臥聴松風春畫長

題董舜民蒼梧詞追悼訏士文友

南望毘陵路江流日夜東應徐常調盡嵇呂舊遊空才子蒼梧怨淸詞白薴工依然鄰笛起淒斷夕陽中

送許竹隠之紹興二首

一棹西陵去名山入剡中放衙臨鏡水行部逐樵風江渚鳶烏集蘇臺麋鹿空沼吳兼霸越懷古意無窮蟬聲集深樹驛路徧槐花黃鵠逝千里浮雲天一涯鶯啼範蠡宅艸長謝敷家迢遞相思處春風滿若耶

夢中作

涼云止復行水花開更落煙柳夕陽時蟬聲動髙閣

送董樵歸成山舊隠

白社何年別威輦相逢颯颯鬢毛蒼飄零楚客紉蘭佩蕭瑟無且剰藥囊隠處神山鄰九防愁來兵气動三湘水仙操罷扁舟去海水天風萬里長

招魂

八桂荒云外三湘落照中空城盡豺虎戰士幾沙虫生死無消息傳聞有異同招魂關塞黑杳杳暗靑楓

秦中凱歌十二首

上相乘春西出師

至尊推轂建旌旗

兩宮絡繹黃封下天廐飛龍賜與騎

新開麟閣賞元功頗牧重看出禁中此去西人須破膽將軍昨日下遼東【康熈十四年圖公以副將軍平察哈爾獻俘闕下】

軍中歌舞喜投醪令下如山戒驛騷扶杖已聞秦父老王師有

詔肅秋毫

天上黃河萬里來巨靈髙掌抱雲臺遙看丞相行營過日射潼關四扇開【韓文公詩日出潼關四扇開相公親破蔡州回】

涇原西北駐王師尺一無煩介馬馳共道

皇恩天浩蕩不教京觀築鯨鯢

莫愁登隴望秦川休道長安在日邊驛騎流星催露布捷書三日到甘泉

虎狼十萬競投戈不唱三交隴上歌朝見降書來北地暮看烽戍罷朝那【慶陽固原相繼降】

衮衣照路有輝光班劍威儀出尙方大將櫜鞬迎道左萬人鼓吹入平涼

三軍解甲隗囂宮百丈磨崖待勒功欲紀元和天子聖更攜參佐上崆峒

丹靑圖畫上麒麟五等俄驚

寵命新未許熊羆歸禁籞且懸堂印鎭三秦【部議圖海封二等侯有

防封二等公】

河西三將气如虹百戰功名次上公

詔下一時齊虎拜漢朝爭羨竇安丰【將軍張勇進爵靖逆侯提督王進寶進奮威將軍總兵官孫思克進涼州提督】

三月軍烽次渭橋旋看飲至紫宸朝空言韓範威名大五路何曽制曩霄

得畱仙書知將入楚

還吳戀子捨適楚動離心列戍洞庭埜徵帆云夢林寒潮秋望逺楓葉暮愁侵此去逢漁父休爲澤畔吟

寄汪苕文堯峯隠居四首

卜築何峯好堯峯近太湖蒓鱸供客饌橘柚足官租泥飲從田父題詩付獠奴蕭然山澤裏眞有列仙儒海內紛傳檄烽煙數驛騷算緡諸道急伐叛幾年勞久已疑吳濞頻聞赦貫髙步檐還倚杖中夜首應搔黃公壚下過感舊每停車哀樂中年事艱難逺道書新知虛托契老輩久離居生意憐枯樹婆娑略似渠欲訪天隨子來過甪裏村五湖正秋色一棹到閒門林屋探仙迹咸池問水源防然白雲外相對坐聞猿

題江辰六借書圖二首

何處淹畱可判年亂書堆裏日髙眠何人解似宣城守手爲江郎割半氊

飲馬荊江戍火紅龐睂書客悔雕虫諸生亦有封侯相一卷陰符兩石弓

題冒辟疆姬人圓玉女羅畫三首

雪後空庭气蕭瑟千頭防竹尙嬋娟畏寒凍雀不飲啄斜日蹋枝相對眠【疏篁寒雀】

記取淩波微步來明珠翠羽共徘徊洛川渺渺神人隔空費陳王八斗才【水仙】

堂堂防防百千頭荇葉菱花滿碧流彷佛吳興騎馬處江南風色白蘋洲【蘋花戲魚】

題汪季用百尺梧桐閣卷二首

別館多梧桐偶此成幽寂獨向髙閣眠夜聞疎雨滴百尺髙樓上何人相往還夕陽海門樹秋雨江南山

再題梧桐閣捲

河漢澹中夜碧梧陰漸疎幽人坐髙閣秋色滿巖居風竹同蕭瑟蒼苔倦掃除數峯江上好朝夕映琴書

和曹陸海舍人壽良懷古二首

長城自壞復誰尢戰地經過憶唱籌野鳥啼春寺門寂可憐猶似白符鳩

右鳳山寺檀道濟戰場

鐵鎗名抵周陽五夾寨楊劉各一奇可惜英雄爲梁死不知世有鬭雞兒

右王彥章故宅

答盤山拙庵道人寄電光云鶴諸集

曹溪遊萬里酌水問南能世界隨緣住人天最上乘蕭然白足侶不作紫衣僧寄我新吟捲淸涼五月冰

悼亡詩二十六首【哭張宜人作】

一錯誰能鑄六州槁砧無復望刀頭當年對泣人何在獨臥牛衣哭暮秋

少小香閨熟女儀雞鳴長自軫風詩君如徳曜齊睂日我愧樊英答拜時

門第河東雙防圍當年燕子誰飛可憐陌上花開後常送香車緩緩歸

小閣垂簾日掃除罏薰茶具宛精廬紅囊揀得釵頭茗手瀹淸泉伴著書

千里窮交脫贈心蕪城春雨夜沈沈一官長物吾何有卻損閨中纒【直善切】臂金【辛丑春閩中友人許天玉公車過廣陵以匱乏告予適無一錢宜人解腕上條脫付予贈之】

樵蘇絕爨未知愁林下風期矢白頭廿載無衣搜藎篋不曾悔卻嫁黔婁

雪白花紅繡褓齊頻年靧面祝中閨牙牙學語今何似忍聴驕兒索母啼

病中送我向南秦感逝傷離涕淚新長憶啼猿斷腸處嘉陵江驛雨如塵

灞橋秋雨望秦川劍閣西風聴杜鵑萬里不歸歸有路雙魚何處達重泉

三載西風防影分登髙淚盡隴頭雲從今腸斷重陽節又采寒花酹細君【先兄西樵以癸丑秋沒】

蚤嵗曾期共隠居只應桓孟得相如靑山縱有歸來日更與何人挽鹿車

鋪首經秋澀緑苔承塵蛛网任成灰只餘金縷裙猶在爭忍無情布施來

遺掛空存冷舊燻重陽閣閉雨紛紛方諸萬防鮫人淚灑向窮泉竟不聞

肅肅靈風冷繐幃亭亭孤月掩重扉寶釵明鏡俱黃土悔煞秦嘉上計非

帖子宜春認舊題妝樓人去艸淒淒東風不啟葳蕤鎖一任空梁落燕泥

樓角參差幾曲欄繞欄親種碧瑯玕月明昨夜風驚竹翠袖何人倚暮寒

春前小別死生分望斷新阡宿艸墳我似東坡老居士何年歸哭魏城君

年年辛苦寄冬衣刀尺聲中玉漏稀今日嵗殘衣不到斷腸方羨雉朝飛

愁見新年攺故年朔風吹雪欲寒天黃金屈戍中宵閉長伴鰥魚夜不眠

續弦膠與返魂香碧海靑天路渺茫若使少君眞有術不辭千里到稠桑

熒熒薤露葉還低華屋山邱理亦齊四十年來成小劫悤悤何暇唱黃雞

春事愁中復病中可憐寒食到悤悤故園夢去瀟瀟雨一樹棠梨照殯宮

藥罏經卷送生涯禪榻春風兩鬢華一語寄君君聴取不教兒女衣【於戲反】蘆花

陌上鶯啼細艸薰魚鱗風皺水成紋江南紅豆相思苦嵗嵗花開一憶君

錦瑟年華西逝波尋思往事柰君何若爲乞得江郎筆應較文通恨賦多

宦情薄似秋蟬翼愁思多於春繭絲此味年來誰領略夢殘酒渴五更時

聞方山北山諸公連日出遊戲寄

公子春蕪白鼻騧病夫擁褐客天涯城南幾日無風雨十里徐熙落墨花

絕句

石帆山後黃茅屋一樹寒梅作意香長憶花開風雪裏臥聞春雨滴糟牀

曹正子邀同家兄子側及諸君丰臺看芍藥晚過祖氏園亭八首

回首旗亭畫壁時重來已是十年遲應劉逝後風流盡只有恆河照鬢絲【昔合肥公招同公防苕文諸君遊此今公與公防皆沒矣】

依然春艸樊川路並馬來過覆盎門記得城南天尺五緑蕪紅藥水邊村

陂塘防防烏犍出夏木陰陰白鳥飛也似江南好風景水田一帶學僧衣

宮錦千絲費翦裁防他婪尾殿春杯老顚賸欲相料理乞取齊奴步障來

雨雨風風態自殊花花葉葉不曾孤更添練鵲和蟬蝶便是徐熙六幅圖

霑濕春衣更不嫌花枝婭奼雨亷纖鬢絲禪榻心情攺閒看兒郎插帽檐

沙禽一一事髙格煙柳斜陽初弄姿更愛風標兩公子水葒花外立移時【晚晴賦白鷺潛來兮風標之公子】

水檻淸涼跂腳眠菱花菇葉一溪煙阻風中酒年年事絕憶春江上水船

友人送白蓮花爲詠

無復澄江載酒船折枝猶帶五湖煙香來月白風淸裏花放叢祠水驛前鴨唼池萍微雨後犀垂簾押夕陽天魯連陂上新秋色觸忤閒愁又一年

初秋示董蒼水

零落交遊感式微與君邂逅忍相違隆中自許眞名士殿上誰知大布衣越燕巢空秋近社鱸魚風起夢思歸先生未是平原客玉貌塵中見亦稀

張員外園亭送金山人歸越

客有越鄕感抱琴辭上京離堂秋月色別思楚鴻聲水國三千里冰弦一再行成連何處去今夕獨移情金孝章以壬子冬畫梅寄予兄弟今六年矣丁巳七月先生之子祖生至京師始見之而先生與先兄考功皆已下世愴然賦詩四首

拗取銅坑玉一枝江南春贈隴頭時到來已是塵沙劫賦得瑤華欲寄誰

維摩方丈幾黃昏春艸禪房日閉門成佛生天兩何處暗香疎影爲招魂【十笏先兄堂名春艸閒房先生所居也】

花時鄧尉夢無聊十七年來似暮朝恨不相攜風雪裏短篷同系虎山橋

當年五字寫柴桑又寄孤山世外香一幅生綃千載意也應配食水仙王【辛亥嵗先生手寫陶詩見寄】

西蜀

唐家宰相回翔地漢代公孫割據秋劍閣嵯峨仍北向彭門波浪自東流風雲諸將爭秦棧鼓角中宵夢益州何日西南銷戰伐浣花行樂看遨頭

哭公防吏部二首

零落親知更有誰聞君訣去不勝悲彈琴古調千秋絕說劍雄風一代奇舊館脫驂應出涕天涯磨鏡是何時故人雙須蒼浪在賸欲刋君第二碑

廿年藝苑忝同遊回憶音塵淚不收結客曾傾四公子論兵欲動五諸侯【星名】故人半化遼東鶴世事終輸閣道牛手定君文才幾日可憐馬防慟西州【丙辰春先生以全集寄予論次】

見北山遊西山詩示謝千仞

吟眺淸暉思不窮昔遊如夢幾人同憶君共蹋西山雪坐聴淸猿萬木中

山茶雪兔

石罅猩紅透幾枝花間東郭眼迷離漫天風雪鷹初擊正好營君三窟時

郭河陽雙松平逺【爲牧仲題】

石骨崚嶒五鬛盤河陽筆底傲秦官興亡七百年朝槿畱得蒼蒼耐嵗寒

孝昭皇后挽詞六首

金所流塵掩瑤齋寶幄空禁花零曉露苑柳泣春風思媚傳千古深恩徧六宮惟畱歌詠在應與二南同上壽

慈寧日人知內則賢徽音殊未逺

文母至今憐淚濺鶯花色神傷袚褉天淒涼余故館猶近濯龍前

祕殿傳金防神人覆玉衣四星初應曜一鑑忽藏輝脫珥言猶在乘雲馭不歸

皇情宵旰切永巷漏依稀

萬乘親臨送容車出國門羽儀辭禁掖笳鼔望陵園素旐浮雲慘靑山落日昏臣民同雨泣哀動鳯凰原西汜沈寒月中天澹夕陽愁雲低壠樹春禁罷公桑楚挽蘭風寂虞歌薤露長通靈應有夢可到

紫宸傍

沙河道淒淒玉輦空綺疏扄夜月繐帳肅靈風故劍皇心切祠官禮數同榮名綸綍貴早賁九原中

爲尢展成悼亡二首【時予喪張宜人三載矣】

三年明月鑑虛帷那更吟君惆悵詩不分阿灰腸斷句黃昬微雨畫簾垂

金昌亭下柳毿毿長記烏啼送曉驂風景不殊人不見謝家飛絮滿江南

陳其年索詩送王生之襄陽

試說襄陽好曾遊路不迷江帆過峴首水竹繞檀溪市上江陵估機中竇氏妻不知徵戍後誰唱白銅鞮

遙題王咸中石隖山房四首

我愛堯峯叟【汪鈍翁】憐君比屋居雲林交罨畫煙火共村墟顚倒牀頭屐逍遙谿上漁漢陰雞黍約今古意何如髙情耽野逸文采舊淸門迹與市朝逺心將達者論飛泉晴界道修竹雨連村誰識逃名客蓬蒿方灌園心逺地仍偏琴書雜坐眠湖霜收橘日社火焙茶天人意孤云外山容太古前叩門田父至襤縷亦欣然筆墨誰能事吾宗今右丞【茂京作石隖圖】悠然輞川路寫向剡谿藤短彴宜行藥空林偶飯僧片帆天外影興到直須乘

送宋牧仲員外贑州四首

都亭一樽酒落日照行軒帆下潯陽郭春過敷淺原故人持使節微尙愛邱樊想到西林寺淸吟和夜猿文成誓師處慘澹尙聞笳野戍靑山逺荒江白日斜春風渡蛟浦夜雨宿龍沙戰地多新鬼須添兩鬢華章貢交流地孤城百戰餘江山應不攺父老問何如五嶺稀烽火三湘動羽書似聞兵馬后租賦未全除贑石三百里寒江尺五流帆檣來島客風物逼炎州試訪端明迹應懷淸獻遊山川供嘯詠莫似賈胡畱

九日寄說巖院長訒庵學士【二公向同內直】

泬寥天气愁予無恙黃花伴索居江介黿鼉聞漸徙【時聞茶陵湘潭捷】鄕園鴻雁近何如千門落照涼飇發一片寒砧木葉疎遙憶故人淸切地登髙彩筆奉

宸輿

以昌樂筆送容齋閣學戲成

承防歸來每日曛揮毫猶足張【去聲】吾軍只愁坡老三錢筆難稱郇公五朶云

答徐東癡隠君小雪見懷之作

積雪東原路孤村似剡溪幾年阻乘興千里憶幽棲凍雀柴門掩寒煙古木齊不逢洛陽令僵臥到晨雞

題龔節孫種橘圖二首

震澤鱸魚欲上竿千林風露熟金丸美人無事披香坐領得頭銜是橘官

會稽內史風流甚三百封題引興長何日扁舟洞庭上與君小摘滿林霜

題其年塡詞圖

玉梅花下交三九【其年詞句】紅杏尙書枉擅名記得微吟倚東閣梅花如雪撲簾旌

洪昉思送湖州茶筍二絕句

愛道前溪似若耶行幐歸去便移家悤悤未訊溪山好第一先分顧渚茶

周妻何肉斷根塵玉版聊堪結淨因贏得武康斑竹筍從今休笑庾郎貧

二月二日大雪晨起懷愚山淵公耦長

夢覺聞飄瞥虛牕徹曉明蕭條同委巷悵望倚檐楹寒色饑禽語荒堦折竹聲雙羊風雪路畱滯逺含情

雪中簡秦對巖

第二泉邊路扁舟落鏡中林塘春命酒風雪夜推篷別鶴吳田渺歸鴻楚塞通朝來吟望處流霰滿房櫳

和施愚山喜梅耦長至

新詩冰玉質故人蘭蕙芬相逢姑射客宛對敬亭云雪色融春霽淸談入夜分翻憐金錯贈十載托殷勤題蘇臺楊柳枝詞後二首【汪鈍翁編修首唱吳越和者數百人】

白家半格詩曾見愛說蘇州柳最多【不似蘇州柳最多樂天詩也】今日鈍翁吟捲裏雨條風絮柰君何

雁齒紅橋鴨嘴船麯塵風起艷陽天明湖憶得吟秋柳慘緑當年最少年【予賦秋柳詩時順治丁酉海內和者亦數百家】

送吳僧尙徳歸堯峯

迢遞靑山路風流白足師安居深雪裏行道落花時京洛過寒食江帆拂柳絲歸逢尊宿問應識馬駒兒

送吳天章歸中條

中條最深處風物四時幽水鶴穿雲下林楓夾岸稠人煙盤豆驛村路玉溪流臥起淸暉裏蕭然何所求

送董蒼水歸雲間

昔作甌閩客漳泉正合圍江瑤驚旅食山鳥怪儒衣邊徼逢人少諸侯好士稀長篇猶在篋感激涕交揮【蒼水閩歸有見寄百韻詩】

送鄧孝威授正字歸海陵再示豹人

當年綺裏季曾友夏黃公共詠紫芝曲俱棲巖穴中鬢睂驚漢帝羽翼緬髙風一出還歸隠白雲商洛東

送山史歸蕐山

華山丹頂鶴淸唳向西峯不羨三珠樹長棲千嵗松林巒有佳色眠起日髙舂石上流泉好菖蒲方紫茸送吳僧秋臯之津門【上人有句云鳥啼殘雪樹人語夕陽山】

愛君殘雪句宛似碧雲篇獨向中峯住深參五味禪直沽春水岸通潞夕陽船乞食王城去遙聞袒右肩

題顧茂倫雪灘釣叟圖二首

垂虹秋色東南好雨笠煙蓑送此生今日三髙祠下過惟君不愧隠人名

彷佛桐江百尺臺人漫作客星猜投竿一笑煙波外陽鱎紛紛入釣來

送宗梅岑歸淮南

相逢才幾日復欲返東原梁父雲間樹蘭陵雨後村雄鷄能斷尾野鶴詎乘軒一葉防溝水隨潮到裏門

擬山家閨怨戲爲鈍翁編修作

璇璣賦罷气淩雲下直金蓮每夜分那憶璇璣圖上字錦機辛苦寄回文

送李鄴臣赴東安

我愛瀟湘水粼粼見底淸稍聞徵戍罷遙送使君行別浦石蘭長叢祠斑竹生經過道林寺沈杜有題名

午睡

蘄州笛材好八尺含風漪恰稱玆枕閒拋玉局棋涼蟬陰卓午花鴨水平池富貴浮雲耳寧須熱客知

蠅

幾日亂朱紫商飇欣掃除孫郎彈不易戎子賦何如瑟瑟涼初至營營計已疎何來遽集此往事笑中書

與陸冰修

我愛辛齋叟蕭然無世情笑看公府辟夢憶故山耕斜日樹交防微風蟬一鳴知君人境外寂莫道心生

初秋索梅耦長畫

詩到無聲足臥遊雨牕含墨對淸秋不知鄕思今多少只寫澄江與北樓

送李武曾之鳳陽郡幕【武曾嘗客公防吏部近有樂府後補題諸調最佳】

年來巖谷競春姿誰遣靑松獨後時七月僧廬常避客八公山色又臨岐故人惆悵題襟集好句玲瓏散水詞此地正連淸潁尾西州應有淚如絲

送冰修歸海昌兼寄朱生二首

且住爲佳耳將歸可柰何人隨吳防影葉下浙江波好往尋鱸鱠誰當破雀羅小叢今老去重唱竹枝歌【予戊申嵗送冰修南還賦竹枝歌三首今十二年矣】

老大身將隠飛揚气自雄遊燕交馬客歸越事猿公仙飯靑精諸儒白虎通故人朱季在何處駕飛鴻

送李屺瞻歸涇陽

故國傳烽火歸來弔戰場三秋看太白萬騎塞陳倉射虎身猶健聞雞意不忘悲歌燕趙別風雨又重陽

送葉井叔歸樊上六首

今日華陽館誰當是劇辛重陽一杯酒風雨送歸人秋盡黃州路千峯送馬蹄夢回山館裏落月汝南雞斷岸黃泥阪寒江千尺流羨君歸去好雲夢澤南州舊業在寒溪門前五株柳遊子到家時日上樊山口西山松櫪多谷口好泉石君登九曲亭蘇公有遺迹我夢石魚湖依依問聱叟試尋修竹林爲予安井臼花燭詞二首戲爲鈍翁賦【鈍翁旣攺官翰林往迎兩如夫人皆不行而爲別納小姬因賦是詩】

碧玉回身柰此宵汝南雞喚夜迢迢從今倦聴蘭臺鼓莫更燻衣事早朝

嬴女吹簫引鳳雛莫將縑素怨狂夫似聞一語分明寄我見猶憐況老奴

防

五聴長安雁徵夫猶未歸重城聞搗練幾處寄寒衣云夢雪中去瀟湘蘋際飛沅州射生滿好避弋人機

題汪鈍翁洞庭詩後

蒲帆十幅逐沙禽罨畫湖山次第尋香稻炊來鱸切玉髙林霜後橘懸金且招龍伯閒投釣卻笑鴟夷苦用心兩洞庭前三萬頃不能同上上頭吟

跋傅彤臣侍禦楊柳枝詞後

衣上明湖舊酒防漢南昨夢苦銷魂仙人有恨看銅狄羌笛何心度玉門斜日靈和春殿樹西風淸弋晚江村丱兮城畔新吟好只似三生石上論

問鈍翁編修疾

先生方丈似山茨聞道維摩病起遲乍可心情同木石依然談笑卻熊羆【坡詩此老神完中有恃談笑可卻千熊羆】別裁僞體時流忌獨抱遺經後代知遙憶玉堂淸夜夢雪中花塢水邊籬

又戲呈鈍翁二絕句

藥罏經卷日相親隠幾蕭然逺市塵聞道姬人怨服防也須料理苦吟身

紅防枕畔辟寒犀夢覺時聞烏夜啼若使淸齋三百日个儂何異太常妻

爲愚山侍講題嚴蓀友畫

山气化云云作煙幽人蓑笠不知年淸谿曲逐楓林轉紅葉無風落滿船

送鄭郎赴粵西幕府【故郎中次公子】

當時紅斾向西川水部風流似鄭防被酒共眠金防驛分題多在浣花牋故人一別成千載公子重逢又十年去謁徵南年正少牂牁春盡水如煙

寄題鮑聲來艸庭

愛君三徑好芳艸滿南榮微雨過時緑春風吹處生紛紜書帶色瑣細楚騷名不是江潭客休悲鶗鴂鳴

謝梅耦長送木瓜

宣城木瓜壓西洛秋林黃處滿寒煙寄來修竹明牕底畱伴疎梅小雪前橘柚初包難逺致櫨梨𨿽好未須憐相思愧乏瓊琚報重賦風人第一篇

辱耦長枉酬佳作有方物昔年勞入貢之句偶效義山體再報一首兼邀施愚山陸辛齋同作

作貢當年事已陳煙林搖落重含辛空臨謝朓城邊水不逐唐羌驛路塵灰可藥魚妨稚子香堪漬粉教姬人北宮賦後情何限解使韓宣賦更新

賈兵部攺中條別業爲巢云庵索賦

右丞輞川宅江令攝山居本自香林境宜繙貝葉書花藏共命鳥池長放生魚已悟非身義何須演鹿車

冬夜大雪

【時王師方取蜀】

翳翳窮冬雪蕭蕭天北風淸思戴安道壯憶大梁公寂寞剡溪興蒼茫洄曲功聞雞不成寐松火夜深紅【李愬弟徳亦封梁國公杜牧詩人稱小太尉國號大梁公】

聞奮威將軍保寧大捷

秦軍四道出巴庸在徳何勞設險重寶玉大弓歸魯廟華陽黑水盡堯封賨人筒布寛新賦王祭包茅問舊供遙憶師行過枕席劍門千仞削芙蓉

冬杪臥疾寄愚山辛齋耦長

閉關當嵗晏窮巷少來車免豈相如病交宜叔夜書松聲含淅瀝雪色照淸虛獨愛文殊好時時近起予

喜聞官軍已復保寧

大將臨興勢神兵下武都地中鳴鼓角天上拔蝥弧困獸誰能鬭長鯨竟就誅錦屏連劍閣絕壁勒銘無

二月六日雪答梅耦長兼示陸冰修

長安春雪好作態故霏霏乍入幽蘭曲眞疑柳絮飛故人同委巷曉色共淸暉且擬調湯餅比鄰問陸機同愚山侍講衍庵看海棠柬梅耦長四首

韋杜城南十萬家東風處處酒旗斜不知冷節悤悤過猶見僧樓一樹花

木魚聲靜佛香遲日午風簾自在垂好是維摩方丈室恰逢天女防花時

沒骨天然別有情風流何處錦官城會禽圖裏依稀見安得徐熙爲寫生

平陽池館亞枝紅移入香林便不同莫爲叢殘自憐惜梅家詩體擅江東【耦長先有三絕句】

送張仲誠知資縣

不憚三巴逺髙名

萬乘知子規聲斷處山木雨來時囊有涪州易園無魯相葵王褒諸弟子應習鹿鳴詩

齋中三詠

金孝章畫梅

鄧尉花時雪幽人日往還生綃才半樹忽憶漁洋山

徐昭法畫芝

天池白雲裏寫此商山姿感君黃綺意勝食齋房芝

王玠右艸書

逃名東海上時復帶經鋤自是髙人筆非關餓書

送江辰六令益陽二首

作吏湘南去浩然尋舊遊秋風吹木葉初下洞庭流城對茱萸岸香傳杜若洲毬門髙唱在重上嶽陽樓小邑稀公事髙齋俯洞庭佳期邀帝子遺曲感湘靈澬水悠悠緑君山面面靑詩成閒拄笏雲際九疑亭

送同年伊翕庵中丞巡撫雲南二首

金馬山前駐碧油靑蛉塞外陣云收

天威近已通諸賧王防依然徧九州銅弩雨深諸葛壘叢祠春賽潁川侯鐃歌鼓吹徵蠻府萬里昆明是壯遊柏臺新命

帝親除重譯西南罷羽書雒將朱鳶皆內屬越人黃屋竟何如賜來天廐飛龍馬行避中丞赤棒車荒服只今勞

睿慮要令絕域化耕鋤

雨後再題梅瞿山畫松

林燈明暗雨糢糊雷電防防夜气孤破壁長松欲飛去曉來疑是坐龍圖【宣和禦府所藏有僧傳古坐龍圖】

供奉某君歸吳門索詩四首

玉斧森沈罷講回承恩別殿午仍開淩煙將相尋常事曽寫

龍顏日角來

歸釣吳淞四十鱸手炊楓葉飯雕胡卻思待

詔蓬萊上細寫淋池斫鱠圖

弄筆明牕作臥枝寫生妙處幾人知篋中藤角光於水貌得蠻鳩義燕兒

一片靑山短簿祠夕陽花隖帶茅茨歸心便逐江鴻去已過橙黃橘緑時

聞道

聞道降王入經時尙濟西徘徊爲怪鳥進退類藩羝鐵券功何在金牀夢已迷回頭郿隖逺不必怨然臍

答劉子羽見懷

聞君卜築處舊傍瑯琊臺海气秋逾逺濤頭日幾回秦封猶廣麗石刻自莓苔想象髙吟罷鯨魚跋浪開

閏中秋夜不寐悼亡【時張淑人沒四年矣】

商飇淅淅響庭除竟夕蘭膏映綺疏閏气經時驗梧葉月華重見溢方諸紅墻銀漢途難越碧海靑天怨有餘怊悵江東謝希逸芳塵凝榭欲何如

進馬【庚申閏八月奮威將軍王進寶自固原進馬二十匹】

聞道安西將龍媒貢

禦新籋云近閶闔行地有騏驎險阻三巴路驍騰百戰身長鳴思駕馭終爲靜風塵

聞蜀警懷茂衍大防

行李捫防井何時逹錦城懸軍今益部設險古南京防府公孫壘瀘江漢相營艱危望消息天末未休兵

不得宋荔裳妻孥消息

宋玉今終古西川信未通九原悲馬鬛八口寄蠶叢想象離綿竹艱難出大蓬猶聞豺虎亂未可溯巴東

精華錄卷八

欽定四庫全書

精華錄卷九

刑部尙書王士禎撰

今體詩

詔起奮威將軍鎭保寧【仍用貢馬韻】

手詔雲霄下將軍授鉞新卽看驅虎兕不必鬭麒麟百戰能輕敵孤忠久致身龍驤功第一重憶定三秦

聞官軍復瀘州

月黑斫連營嫖姚轉戰輕已探猛虎穴急扼釣魚城三峽烽相照雙江浪漸平萬州羣盜在從此事刀耕爲牧仲題黃鶴山樵破牕風雨捲【卷首四字分書古田作】

風雨催黃葉蕭蕭下敝廬秋涼擁衣褐老屋捲殘書逺岫茫茫失寒潮淰淰虛故園饒此境歸思近何如

懷翕庵中丞沅州

渺沅江路悠悠楚塞窮昆明猶萬里休聴鼻亭公

送陸辛齋歸海寧

叢菊初花秋气深花前君唱渡江吟杜陵乍喜歸三徑寶劍猶堪直百金樽酒離亭折楊柳孤舟遙夜泊楓林若邪谿水雲門寺欲約東遊思不禁

辛齋已行復來取別再送之

意外復攜手徘徊下潞亭扁舟逐陽雁秋色老江萍去路潮連樹離心雪滿庭入門嘲陸展一笑攬星星

送侯大年歸嘉定

送客三江去東吳更向東潮添瓜蔓水秋老鯉魚風往事浮雲外名家信史中明年見侯喜把釣莫悤悤

題王元照仿宋元人小畫爲牧仲作

瑯琊家世鳳麟洲翰墨人間第一流松勢髙低疑鸛啄溪紋參伍學蠶頭扶笻名嶽雲峯細放鶴空亭雪棧幽白首奉常今又死買絲重擬繡亷州【煙客先生以今年卒】

題王元式國博秋思詩後【詩雲秋雨茂陵人獨臥西風汾水雁還來】

茂陵風雨瀟瀟夜愛爾哦詩四壁秋多少長安苦吟客瘦羊博士擅風流

史局漫興

南山種豆憶長林東觀淹畱諧隠心巫峽猿啼兵未解武谿鳶跕嵗將陰牢愁不畔中山酒慷慨還爲上堵吟槖筆年年竟何補虛將衰鬢防朝簪

得翕庵書

昔建中丞節天邊送使車連朝薊門雪一紙漢陽書云夢徵鴻起沅湘落木疎夜郎莊蹻路兵气近何如

送袁士旦之玉田

無終東去路亭鄣古雄邊水出彈箏峽春生種玉田馬蹄穿塞雪鳥道入山煙詠史淸秋夜應逢謝尙賢送李松客令髙淳托訪詩人邢孟貞遺集

縣庭臨石臼風俗至令淳鳬雁成墟市菇蒲雜吏人花時閒臥閣漁捨曉班春借問詩人宅柴門滿白蘋【李因是詩訪邢妻子以三百金爲置腴田若干畆云】

懷崔不雕【不雕常有丹楓江冷人初去黃葉聲多酒不辭之句爲世傳誦】

借甚崔黃葉才名二十年身無一枝隠詩已眾人傳屋撈鰕渚潮荒種蛤田風塵京洛客深愧博陵賢

十一月六日星變

召對紀事

明河寒已沒白气亙宵長掩月光疑畫經天夜有芒轉輸窮蜀道邊計切秦疆見說蓬萊仗公卿近

禦牀【是日有裁並秦蜀制府之命】

送髙念東先生予告還山五首

前身憶是陶通明山中白雲無限情滿院松風一聲鶴三層樓上坐吹笙

若士云將是夙期相逢汗漫欲何之偶然擲杖成龍去又過蓬萊日主祠

何處神山滄海東巨峯萬仞插晴空靑天無數雲濤卷下視辰韓墨防中【巨峯勞山最髙處】

暮遊碧玉閬風顚朝過扶桑近日邊戲弄東王與西母神芝行處滿瓊田

曾窮華蓋與鉤陳又到朱陵蜃海濱不信仙人十洲地也傳風俗似吳人

再送念東五首

龍門雪後山爭白金穀園中花映紅著个香山老居士任人圖畫作屏風【白詩兼聞好事者寫我作屏風】

解印歸來履道居風情眞似白尙書孤琴只鶴還畱在駱馬楊枝卻讓渠

錦湖秋色漾漣漪湖裏遊人歌竹枝斜日泊船紅蓼防神鴉飛過魯連祠

長白山中跨白驢偏提時掛小籃輿八騶朱雀航南路可似先生薄笨車

籠水羣山繞郭明杖藜隨處有泉聲名藍金碧和煙雨小李將軍畫不成

曉雪

稍稍侵簾額盈盈墮瓦溝竹枝全搶地蕓餅未離篝風峭遲開閣牕明緩裏頭如何玉堂曉偏憶剡川遊訒庵翰長招同荊峴侍講羨門編修過善果寺

偶然偕素侶佛日到香林亭午無人處靑苔滿院陰三衣消瘦服半偈妙明心愛就魚山宿蕭條寫梵音

挽伊翕庵中丞二首

家世南充郡【唐伊愼封南充郡王】功名僕射看行營諸道合報國寸心丹未取黃金印先逢白玉棺招魂何處是瘴霧夕漫漫馬革平生志昆明未息戈星辰移九列書檄動諸羅沒視悲荀偃生還失伏波故人歌薤露流涕向山河賜宴瀛臺恭紀六首

朝來

勅賜宴淋池桂檝蘭舟待水嬉渡盡雲沙回首望綠楊風外颭黃旗

越羅吳錦尙方來黃紙書名繡作堆次第鵷行齊拜賜涼蟬聲裏謝

恩回

禦舟往往艤沙汀瓊島中流日幾經不是華林樂魚鳥慈顏近在五龍亭

中防頻傳內大臣龍眠學士

命重申捧觴跪起華裀上蘋末風來散酒鱗【唐詩玉船風動酒鱗紅】崇蘭風泛共徘徊九畹揚揚取次開鄭重天香攜滿袖移從徳殿中來

太液池中百子蓮花開十丈藕如船酒闌

宣賜歸鞍重錯認滄洲太乙仙

送毛斧季歸常熟【故處士晉子也】

昆湖有眞隠金粟緬髙風桑海遺民老襄陽耆舊空人言虞仲裏又得小毛公廿載淮南別吳江幾落楓中秋後得富順範生嘉州帥生書知其陷賊不辱僞命遂有是作

幾載豺狼橫【去聲】巴蜀今朝書尺慰相思天彭井絡欣無恙伏劍佯狂更不疑會見費貽徴合浦何妨甄濟動京師汝曹識字知忠孝一笑南樓倒接防

蘇羅國王墓【在徳州王以明永樂十五年來朝賜印誥歸次徳州卒葬以王禮諡恭定】

當年重譯入長安屬國威儀盡漢官萬里滄波歸路逺九河春雨墓門寒空聞螭首生金粟無復魚膏照玉棺欲薦溪毛重回首亂鴉殘日夕漫漫

寄李鄴園尙書二首

閩天烽火達錢唐太乙靈旗指越疆文武共推周吉甫勲名誰並郭汾陽椎牛五夜千夫膳射虎三秋百戰場今日羅平妖鳥盡早聞憂國鬢如霜

爛柯山上陣云低太末城頭月暈齊飛檄直臨彭島外纖塵不動浙江西戰袍血濺盤雕鶻雄劍霜寒淬鸊鵜半壁東南功不細天書頻下武都泥

和徐健庵宮贊喜吳漢槎入關之作

丁零絕塞鬢毛斑雪窖招魂再入關萬古窮荒生馬角幾人樂府唱刀鐶天邊魑魅愁遷客江上蒓鱸話故山太息梅村今宿艸不畱老眼待君還【吳梅村先生有送漢槎出塞長句見集中】

大雪過宋牧仲郎中

至後第三雪依然六出斜度牕明曙色穿樹競春華淸唳鶴將子暗香梅著花素心零落盡動卽到君家

雪中牧仲置酒邀食熊白

故人寒置酒熊白亦初胹已下何公箸寧思漢殿時蟄藏元自密攻穴苦相危當食勞三嘆風花滿意吹

送葉井叔歸楚

落燈風急寒吹衣寒谿先生昨憶歸靑門祖帳太蕭瑟白社故人今是非漢上題襟情不極郢中懷古和眞稀碧雲無際楚天闊目送瀟湘春雁飛【井叔近示郢中懷古詩卅首甚工】送汪舟次檢討林石來舍人奉使琉球四首

屬國滄波外微茫萬里流雙持龍虎節遙拂鳳麟洲守禮諳殊俗乘槎愜壯遊使星霄漢上先入大琉球掛席指歸墟通言象胥避風占海島跋浪舞神魚卉服看天使金函防

璽書雄才能作賦休讓木虛

積气浩茫茫乘流出大荒嘯歌聞海若擊汰薄扶桑日月相吞吐蛟龍或遁藏始知九州大騶衍未荒唐見說彭湖嶼元戎佇捷勲習流多戰士橫海拜將軍出險雲濤壯飛書露布聞早成風土記歸報

聖明君

上陵歌四首

兩京相望海雲開馳道如騎催金馬碧雞新奏捷太平

天子上陵來

令支回合萬重山閃日旌旗虎豹閒東望風雲過沛上西來車騎出蕭關

遼水東回北鎭斜龍盤虎踞帝王家依依最是關門栁十二年前拂

翠華

艱難王業本岐丰扶杖來觀父老同

詔賜大酺還給復一時歌舞徧遼東

答沈客子示洞庭新詩

吳越具區藪中浮兩洞庭逸情逐花水長嘯獨揚舲靈笈傳神禹丹砂訪蔡經抽帆吾計得同看莫釐靑

爲幼華題五子論文圖

馳情渭北樹注目江東云不是顏光祿誰當詠五君

雨後至天寧寺

淩晨出西郭招提過新雨日出不逢人滿院風鈴語幼華給諫招同愚山健庵大可季甪集祝氏別墅

黃門休沐暇池館愜招尋人語碧苔徑鶴鳴修竹林微風交落絮流水澹春陰坐愛儵魚樂悠然濠上心

吾州

休夏吾州好明湖爽客襟亭橫帝子渚【北渚亭】溪繞使君林酒愛碧筩飲詩成白薴吟憑欄指千里云外數峯深

錢選折枝牡丹二首

三尺霜縑寫防姑檀心倒暈貌來殊如今疑夢還非夢曾向南泉見一株【卷中多衲子詩】

驛騎筠籠進折枝洛陽金粉入宮時永嘉水際知多少謝客曾無五字詩

滇南凱旋歌六首

鈞天樂動五城樓玉輅前行十二斿親見萬方頻送喜翠華三度幸盧溝

將軍收取舊山河飲馬蘭滄萬里波珍味天防人不識禁中特遣一封駝

升中大禮視圜丘黃幄天淸宿霧收朝罷將軍先受賞尙方催進紫貂裘

都人夾道看旌旄萬里歸來血洗刀韝上奇鷹皆帶角仗前天馬盡拳毛

原廟衣冠二十春太平今見上陵辰象犀瑇瑁新供祭巧使安南備九賓

淸時王會徧諸方絕調升平嗣柏梁從此漢家新樂府白狼添詠又三章

定武蘭亭跋尾二首

繭紙風流世不傳昭陵玉匣死難捐乞兒一物𨿽癡絕猶勝分香望墓田

片玉明駝出禁門人間蟬翼重璵璠一般雲散宣和劫不及陳倉十鼓存

寄曰緝侍禦

與君契濶十載余聞君卻掃身巖居中年頗學慈氏法邇來兼讀長桑書梅開臘月一杯酒【鄢陵臘梅冠天下】冰泮黃河雙鯉魚擬向老禪分半席貍奴白牯意何如

憶公防吏部【公防未歿前一日與其友蘇銘茂斿在鳳陽龍興寺禪喜竟日歸旅捨遂化去是夕見夢於蘇吟詩云六十年來一夢醒飄然四大禦風輕與君昨日龍興寺猶是拖泥帶水行】

弱艸棲塵漫自驚知君解脫萬緣輕分明一笑淩雲去撒手靈芝殿上行

朱浙淸明上河圖二首【萬伯修司馬家物】

金明池上柳吹綿仕女紅妝照水鮮學取鵝黃宮樣窄一雙新畫孟家蟬

夢華彷佛舊東京瞥見丹靑眼暫明忽忽停杯緣底事西風殘照近靑城

送虞虞山通防予告歸雲南【時年八十有五特賜馳驛】

兩朝黃髮承恩久萬里靑蛉擁傳歸驛路近南梅信早家山向日鷓鴣飛劫灰歷後昆明在華表來時故舊非檢防賜衣重灑淚孝陵松柏已成圍

得董玉虯侍禦書

離別是何日蒼茫十五年形容非少壯喪亂各風煙諫艸今誰識遺經好獨傳【君注三禮】故交零落盡有夢太湖邊

題徐騎省集後二首

江左黃星事又新蕭蕭白髮入咸秦茂陵玉盌通天表未信初明是恨人

寂寥小雪閒中過斑駁新霜鬢上加【徐句】擁鼻微吟一惆悵殘年風景又天涯

冬夜陳說巖翰長貽詩感舊賦懷兼呈容齋侍郎

凍雲釀雪故低垂手松明漏箭遲半世心期三嵗字殘年風景六篇詩艸橋南畔看花處浴殿西頭下直時暗數同遊幾人在吟成催白數莖絲

喬子靜編修見示使粵集旣爲序之復得一絕句書於捲尾

灃蘭湘芷供章句海雨江風生齒牙卻笑陸郎無此筆歸裝空載日南花

和陳子文入蜀詩二首

鳳州三絕無纖手又少旗亭酒共傾惟有金絲幾株柳臨江映驛拂人行【古稱鳯州三絕手柳酒】

右鳳縣金絲柳

乍食西川諸葛蒓重誇楊檏紫芽辛柳家新樣君從擅多少姜芽斂手人【子文最工書法故云】

右蜀姜

跋子文入蜀詩卷

萬里有行役三巴誰賞音經過下簾客風調倚樓吟羯鼓髙臨水蟬花秀出林舊遊離亂後棖觸十年心

玉泉

禦宿川南似渼陂碧琉璃滑淨無泥穠桃弱柳垂垂發沙燕防防故故低銀漢紅墻九天上流云紫閣數峯西太平暇日稀遊豫碧艸春深輦路齊

頃和子文蜀姜詩殊非本意再成一首

蜀味初嘗萬里餘子姜作鱠憶鯔魚相思若遇東吳使爲報張溫欲附書

懷東癡之徳安

垂老匡廬去初看九疊屏江湖春浩浩雲霧晝防防名續髙賢傳人占處士星【伍喬事】相思問鴻雁幾日泊宮亭

興州

聞說興州地炎天冰雪遲行宮余故礎野蔓覆殘碑虎旅回遼海鸞旗拂具茨名王今欵塞千帳荷恩私趙玉峯通政招同沈繹堂宮詹張箸漢太僕郭快庵侍讀信初太常集金碧園【玉峯滇人園名蓋寓故鄕之意】

雨歇涼生煙景昏髙臺畱客共開樽誰將漢苑丹靑樹種向幽人金碧園六詔只今無斥堠五陵隨地足邱樊素心晨夕經過數便擬柴桑處士村

嚴人宏寫碧山吟社圖題詩畱別用韻送之

碧山吟社好幾日返雲林晏起翠微曉開門黃葉深君歸自邱壑予興在登臨賴畫滄洲趣依依慰陸沈

送黃自先之官平逺

水西何處是險絕播州東四郡千山外諸夷一綫通聞猿思故國騎象識蠻風荒服皆王土無勞嘆轉蓬

送黃方叔之官山海

翩翩黃叔度揖我向楡闗半刺今爲政長城無限山扶餘潮信外孤竹夕陽間重鎭當年地茫茫古戍閒

過宣城館有感【愚山故居】

暮天黃葉落一過西州門無復髙人迹空聞宿鳥喧新阡思掛劍【愚山屬予序其文集尙未脫槁】舊館憶開樽南望澄江水誰招屈宋魂

汪鈍翁六十

少壯一彈指君今六十彊相逢顏色攺別後鬢毛蒼名在儒林傳經傳弟子行河汾姚與薛幾輩許升堂

牧仲寄秋日巡海雜詩

不見宋生久詩來海上峯振衣臨渤碣長嘯動魚龍孤竹瞻髙節烏丸指舊封聴潮相憶處吟斷角山鐘

顧茂倫吳漢槎撰絕句詩

國朝止三家乃以拙作參之戲寄二首並示鈍老少日詞場偶噉名重教刻畫太癡生他年傳唱蠻中去幾許弓衣織得成

老去心情百不宜楞伽堆案已嫌遲誰能更與堯峯叟賭取黃河逺上詞

與趙秋水話申鳬盟遺事感賦

滏水去涓涓東流繞墓田忽驚辰已夢重憶甲申年【謂鳬盟尊人節公甲申殉節】夜雨啼山鬼靑春叫杜鵑平生趙元叔白首話燈前

送孫予立編修周星公禮部奉使安南二十四韻

憶昔髙平役於今嵗屢遷遂休蠻觸鬭共識漢唐年文笥來何數包茅貢亦防越裳馴白雉徵戍罷朱鳶防町軍鋒擾西南殺气纒妖氛橫象郡間道絕龍編正朔依然奉訛言幾處傳乾坤重蕩滌邇盡陶甄使者南關入長安北斗邊職方陳貢贄鞮鞻列宮懸忠孝聞

天語

奎章照海堧飾終王禮備繼世

主恩偏胙土諸侯貴行人二妙賢

璽書頒冊府英簜破蠻煙衡嶽開雲霧湘流任溯沿麾前驅瘴癘規外指星躔銅柱懷新息丹砂訪穉川采香三丈木繅繭八蠶綿飛鼠紅蕉裏羚羊碧樹顚防郎供釀酒蚳子上盤筵風土由來異

聲靈此日宣望塵紛絡繹騎象競駢闐國體千秋重軺車萬里旋交州新有記眞見雒名田

憶山居示兒子

堂靜看歸燕村深報午雞松花開細雨筍竹並春泥澗道水兼石山田髙復低休慙令狐子黽勉把鉏犁

過丁香院訪張園不遇題壁

吟繞長廊取次行主人不見緑苔生蜂聲滿院日卓午花气撲簾春晝晴

爲朱悔人題王叔楚畫竹捲【叔楚名翹字時羽吳之嘉定人畫宗米芾尢工艸虫及竹見徐氏海隅集王山人志】

茅齋靑壁幾年成溪路無人略彴橫一夜春雷動崖谷四山風雨籜龍驚

題乘風破浪圖四首

海外眞看大九州靑天一發是琉球人間奇觀君知否萬里滄溟萬斛舟

扶桑東望海天孤虎節龍章擁萬夫正是水犀酣戰日樓船十道下彭湖

百靈不散石郵閒親見神魚跋浪間靑史他年詫奇事天風三日到中山

竹冊親頒異姓王歸來封事動明光盡教乞與丹靑手寫作靈槎著日傍

讀宋胡忠簡公經筵問答題後

禦香都染侍臣衣回首神霄是禁闈卻憶宣和當日事玉眞軒裏見安妃

河間從山公乞滄酒

五畤新成禮百神同時銜

命帝城闉朔風初過毛萇裏西日難遮庾亮塵丹荔黃蕉炎海路茂林修竹鏡湖濵今宵且乞麻姑酒別後俱爲萬里人

與袁生

我過瀛海道不見安期生偶借琴髙鯉飄搖南海行相逢四明客遙指赤霞城牛渚聞髙詠能移謝尙情【琴髙趙人】

徳州答鄭山公畱別之作

城下河流日暮寒明燈緑酒罄交歡從知越絕風煙好敢謂珠厓道路難嚴瀨千峯雲際出武夷九曲鏡中看官園焙後茶香熟此日思君到建安

茌平懷古四首

經過射書處猶識魯連邨桑柘靈祠裏空瞻玉貌存

右魯仲連

玉釵掛臣冠滅燭聞薌澤此際獨畱髠僕亦堪一石

右淳於髠

火色鳶肩者相逢徧五都不知曾一个得似馬周無

右馬周

湖海須睂在寧忘社稷讐張公琴酒客能辧殺閭邱右張鎬【杜詩張公一生湖海客身長九尺須睂蒼濠州刺史閭邱曉不救睢陽鎬杖殺之本傳鎬嗜酒善鼓琴曉卽殺王昌齡者】

畱侯祠

嵗晏谷城頭惟餘碧水流何年紫芝侶共訪赤松遊暮雪寒山道溪毛過客羞﨑嶇滄海意不是爲封畱

雪中發東阿望魚山懷古【陳思王聞梵於此】

山郭雪蕭蕭魚山望轉遙洛靈悲子建神女降超卽事成今古寒巖閉寂寥惟餘淸梵在一遣旅情消

魚山神女祠【王摩詰有魚山神女祠歌】

云車入洛幾時還松桂淒涼滿舊山歌罷迎神送神曲山靑無際水潺湲

陳思王墓下作

昔誦君王賦微波感洛神今過埋玉地重憶建安人名豈齊公幹讒寧殺灌均可憐才八斗終古絕音塵

自碻磝至棘城雪中卽目

碻磝侵曉發嵗晏復窮陰出沒峯巒攺蒼茫云雪深松篁轉山徑煙火隔溪林重戴吟鞭好何如灞岸心

望小洞庭

當日蘇司業風流此暫經重巖望超忽逺水界空防積雪明蠶尾浮雲下洞庭明朝新霽好回首數峯靑

東平思王墓【瓠山】

東平幾驛是咸陽松柏依然指故鄕帝子不須還悵望漢家陵闕久淒涼

東平憲王墓【峗山】

鄕是人亡萬古悲東平宮殿艸離離陵前賜劍知何處金粟飄零剰斷碑

大雪次汶上題路氏北堂壁

百里中都道蒼茫欲暮天湖平蜀山樹雪沒汶陽田魯酒盈觴醉銀鱗下筯鮮東樓無李白且就北堂眠【太白有飲汶上東樓詩】

次兗郡

翠華初過魯宗國此遺墟猶忝持旌節何殊奉

乘輿川原接鳬繹風物近靑徐獨愧鐘離意名符發甕書

少陵臺

不見杜陵叟猶存杜甫臺如聞石門路曾共謫仙杯平野蒼蒼合浮雲故故來岱宗靑未了髣髴

六龍回【時大駕祀泰山】

雪後過嶧山

數仞碧玲瓏參差望不窮波浮泗濱磬雪照嶧陽桐山洞浮雲斂秦碑野燒空羊車何日去輦路翠微中

狐駘山

髽弔何年事傳聞此伐邾至今歌小子猶似怨侏儒

古薛城弔孟嘗君

田文千載後怊悵雍門彈薛水西流駛空城日暮寒臺池久蕪沒邱壠亦凋殘在莒猶遺恨如君豈足嘆

昭陽湖【一名微山湖】

滿湖風皺碧流離微子山前返照時閒掛笭箵泊沙觜紅霞一抹曬鸕鷀

荊山口待渡

西連丰沛走中原風色蕭蕭野渡昏一望孤城天接水亂山合沓是彭門

徐州渡河

楚漢興亡後雌雄幾戰爭大風過泗上落日照彭城玉斗空遺恨銀刀久厭兵登艫一長嘯冰雪太崢嶸

彭門懷古八首

城上黃樓天四垂捲簾坐盡楚山姿羽衣吹笛人千古樓下猶懸五丈旗

中原豪傑競亡秦楚漢煙銷泗水濱放鶴亭中一杯酒楚山齾齾水鱗鱗

樓觀岧戲馬臺宋公九日此傳杯詩人猛士如龍虎只愛江東二謝才

僕射軍中似父兄紅蓮書記擅才名重尋汴泗交流處千步毬場艸棘生

黃葉西陂七字詩後山詩石林知南山磬石流脂滑不刻長洲主簿詞

呂梁千仞古所嗟況復層冰如莫邪陪尾山前魯祠北紅泥亭子漾金沙

煙銷陂水半篙碧日出曉山千疊靑薺麥依然春雪裏忍寒招鶴上空亭

風雨彭城意黯然東堂松竹沒寒煙潁濱老去東坡死銅狄摩挲五百年【感懷西樵東亭兩兄曩在廣陵官閣西樵有詩云牢落彭城意經時涕泗零今宵鶴柴雨猶喜對牀聴】

宿州遇吳舒鳬

昔作薊邱別聞棲陪尾山泉林寫明鏡遙岫列煙鬟豈意浮雲迹相逢梁楚間苻離今夕酒閉閣不須還宿州東門道曰汴堤古隋堤也作隋堤曲

殿腳三千事已非隋堤風物尙依稀玉蛾金蠒飄零盡誰見楊花日暮飛

苻離弔潁川侯傅公【公宿人】

躍馬千山外呼鷹百戰場【古百戰道在宿境】平蕪何莽蒼【俱上】雲气忽飛揚寂寂通侯裏沈沈大澤鄕潁川湯沐盡空羨夥頤王【陳涉亦州人漢髙帝爲置守冢】

臨淮

凜凜嵗云晏我行淮楚間淸川下桐柏眾壑會荊山兩岸帆檣濶中流鷗鷺閒惠莊如可卽長嘯一追攀

崔白濠梁人賦詩弔之

徐黃老手去不回丹靑又失濠梁崔淸淮粉本還畱在折葦枯荷鳬雁哀

定逺靖南侯祠

英風動江左廟食儼東城聞道鳩玆郭猶存驃騎塋楚巫陳桂醑行客拜霓旌杜宇悲何事哀啼達五更

將至桐城

溪路行將盡初過北峽關幾行紅葉樹無數夕陽山鄕信憑黃耳歸心放白鷴龍眠圖畫裏安得一追攀

泳園夜雪卽事同惇復我建寄耕壺

山徑梅花發籃輿香霧中名園皆竹色密坐卽蘭叢倚檻湍醒酒開簾雪颭風美人一水隔何以慰飄蓮

潛山道中雪

處處溪山好倪黃畫亦難雪云數峯白楓桕萬林丹髙下松毛積淒淸石澑寒天心愛羈旅巖壑飽經看

自沙河至唐婆嶺卽事

皖公山色望迢遙皖水淸泠不上潮靑笠紅衫風雪裏一林楓桕馬蕭蕭

二喬宅【彰法山廣教寺】

修睂細細寫春山松竹蕭蕭響佩環霸气江東久銷歇空畱初地在人間

太湖道中懷鄭山公通政

楚尾吳頭去天寒急景沈朝云灊嶽影暮雪剡溪心野店官橋路人家筀竹林相望二千里何處是山陰

龍山晚渡

雪滿龍山望五湖漁舟沙步晚招呼憑誰喚起維摩詰重寫寒江雪渡圖

張睢陽廟【宿松棠梨宮】

不識松滋路中丞何代祠椒蘭紛玉座風雪捲靈旗橫笛聲猶苦神弦響易悲同堂眞廟食南八是男兒

除日宿松道中

久客忘時序悤悤逼嵗除楓林紅照眼鬢髮白盈梳灊嶽多回防潯江足鯉魚春風來早晚誰寄故園書

乙丑元旦雪中謁五祖山二首【是日立春】

南國不搖落春風況早回行幐穿白雪大事問黃梅絕磴盤空上飛梁拂澗開萬松猶引路消息記重來寶界琉璃淨名香篤耨燻堂開數峯雪目盡九江云優鉢花時現頻伽鳥競聞躊躇山下路楓葉正紛紛

下五祖山

雪滿空山下翠微娛人十里盡淸暉野梅香破半溪水翠羽一雙相背飛

早發黃梅過東禪寺【六祖舂米處】

誰識新州獦獠羣傳衣夜半祖庭聞水邊孤寺半煙篠郭外數峯空雪云直是西來掃文字翻令南北競紛紜明朝穏把江頭櫓水到潯陽九派分

濯港【五祖初生入漁网處今有网埠寺破額山四祖道場在直北六十里】

网埠寺旁風物幽漁人网集亂汀洲阿誰識取源頭水破額山前碧玉流

太白湖

潯陽東北白湖濱雪汊縱橫曉問津何處雲中廬嶽影滿堤衰柳送行人

大雪渡潯陽江

江水下江州茫茫九派流雪迷宗炳宅興發庾公樓六代空殘壘千年此上游可憐形勝地擊楫未消憂

抵九江

行行皖口又蘄黃才掛孤帆指豫章爲報匡君多置酒夜來風雪過潯陽

琵琶亭晚望

雪重江天合寒深鳥不飛炊煙何處起知是庾樓磯

望廬山

看山宜雪後五老況相要絕頂霾雲霧諸峯出泬防陰陽殊向背吳楚接風潮急瀑來三峽名僧問六朝客程兼水石行色借漁樵磨衲堪終老彭城枉賜貂

入廬山口號四絕句

翠竹靑松裏橫峯側嶺間坡公曾有語眞个到廬山曉出潯陽郭廬山方出云雲中雙白鹿邀我問匡君香鑪峯近逺望望太髙生莫畏石頭滑終期曳杖行步步廬山近蒼蒼雪路深江天雲霧裏何處是東林

自錦繡峯下至東林寺

江州郭外雪云濃翠壁丹崖錦繡重行盡淸溪三百曲東林才打午時鐘

東林寺示宗雷禪人

晉賢名理宗莊老祖印西來得未曾攜得佛防鐵如意重將舉似雁門僧

虎溪橋回望西林寺

未訪西林慧永師虎谿橋畔去遲遲歸舟定艤宮亭水飽看僧房綴蜜脾

圓通寺示杲庵禪人

匡廬上初日石耳訪禪林睂際淸寒重煙中梵唄深水交松櫟響門掩竹藤陰欲問南唐迹山猿雪後吟

歐亭

六一何時去猶傳夜話亭亭空人不見殘雪落冬靑

蘇亭

試訪蘇公迹荒榛鼯防啼東山初日上惆悵下侯溪

南唐後主祠二首【在圓通寺】

佞佛終何事秦淮舊恨長空山遺甃在猶自說南唐唐苑蓬萊紫名同萼緑華可憐山寺裏猶有麝囊花【後主嘗移廬山麝囊花於含風殿前名蓬萊紫】

寫韻軒

彷佛鸞岡露黛睂繡襦甲帳爲誰施只應三五嬋娟影曾照仙人寫韻時

金花潭【宋元祐孟太后祈風處】

傳是瑤華迹江潭獨黯然倉皇浮五馬憔悴掩雙蟬玉輦歸松漠金花沒劍川忘機羨鷗鳥不識靖康年【孟家蟬見宋小說姜防詩遊人總戴孟家蟬】

苦竹洲聞防

孤舟聞防唳春思滿江湖北去經彭蠡南飛異鷓鴣已驚關塞逺深念雪霜䢐故國多煙水音書好寄無

樟樹鎭王文成公誓師處

豹房虎圏气如雲行在從容露布聞誰識書生離講席絕勝三十六將軍

峽江縣

短岫幽篁峽口陰亂帆鴉軋滿江潯長年煙際遙相問十八灘頭水淺深

吉水道中望楊誠齋故居

江行盡日愛淸暉峽逺江平碧四圍幾處峯靑臨水照一羣魚翠拂船飛雲陰澹澹將成雨嵐气蒙蒙欲濕衣髣髴南溪楊監宅蒼苔白石繞巖扉

吉水絕句

螺川川北字江西沙暖舟暄咫尺迷才過元宵如上已春山處處郭公啼

賦得廣澤生明月

放舟豫章水月上廬陵城照影疑無定窺人似有情泠泠靑桂濕歷歷白楡生故國當三五淸暉亦自盈望靑原山有懷藥地愚山二公【愚山重建白鷺書院今燬於火】

白鷺空洲又劫灰靑原山色自崔嵬風流二老今何在獨問廬陵米價來

肺病

昨日頭風愈新年肺病多何山足芝術隨處系牂牁地僻容髙枕鄕遙憶伐柯靑林啼暮雨無那鷓鴣何泰和道中寄陳說巖都憲李容齋少宰彭羨門編修

捩舵開頭不計程睡餘眞愛贑江淸將尋方麯猶嫌早欲卸吳綿尙有情木客山都人比捨功曹主簿鳥多名炎荒風物看殊異略附雙魚達上京

泰和縣夜泊雷雨

明月墮何處忽聞鳴雨懸雷驚殷【上聲】山起電急劃江圓宿鷺依連舸神龍出大川戰場蕭瑟極百感夜茫然

萬安縣

戰地餘流水滔滔贑石東幾年紛今日尙刀弓沙嶼宵霑雨江船午帆【去聲】風明朝聞好語淸漲百灘空【坡詩一篙淸漲百灘空】

皁口雨泊

急雨孤篷濕髙峯四面同茫茫送灘水颯颯會江風山鬼幽篁裏楓人苦霧中明朝攬淸鏡衰防任成翁

攸鎭雨泊

竟日孤篷雨宵分尙未休瘴云來嶺表江漲下防州暗濕桃花重平添竹箭流更聞春喚【鳥名】語催白五更頭

黃金洲見桃花

巖屋才三合煙扉自一家春風何造次開徧小桃花

瓶中桃花

水晶枕上一枝新別作嫣紅楚防春疑是息夫人未起細腰宮裏見橫陳

贑州謁王文成公祠

新建當年此誓師森然松柏見靈祠軍聲不借條侯壁籌防惟應漢相知萬古許孫同廟食一時張桂太傾危後來論定煩靑史峴首猶存墮淚碑

同丁雁水僉事登八境臺二首

天末欣相見登臨復此臺飛樓切云上危堞枕江開章貢雙流合雲峯四面來淩風思玉局故國近蓬萊【坡公八境臺詩有云想見之罘觀海市絳宮明滅是蓬萊】

尙憶圍城日熊羆此枕戈劫灰孤閣在戰地國殤多東越鏦王郢南荒服尉佗只今烽火息吾輩許髙歌題南安寶界寺【劉元成張無垢兩先生皆居此寺坡公亦嘗過之】

古寺興亡閱幾秋諸賢誰遣到炎洲可憐橫浦關前水猶繞當年鐵漢樓

張文獻公祠

峽寺重云里人瞻丞相祠開元如夙昔風度想當時羽扇三秋恨淋鈴萬古悲何來雙海燕猶自入簾帷

始興江口

西過始興水湞谿增緑波【湞水合始興水流始大】推篷春日下髙枕粵山多前路逢瀧吏回風起蜑歌鼻亭不可問亂石郁嵯峨

舜祠翠華亭

髣髴南巡迹重華事有無雨防上斑竹雲气接蒼梧儀鳳何年逝啼鵑嵗又䢐不勝懷古意江色日荒蕪

將抵曲江

二月一日春態閒桃花欲落鳥綿蠻回頭不識中原路人在三楓五渡間【三楓亭範云賦詩處】

武溪水

南紀標銅柱滔滔萬里徵我窮伏波道重和武溪行斜日聞吹笛誰爲轅寄生因思少遊語回首不勝情

平圃【張文獻公故居】

扣舷聊騁望川上浩煙波往往奇峯出行行松石多人言故相宅遙指曲江過太息開元後爭傳得寶歌【公初發曲溪詩溪流淸且深松石復陰臨】

潖江

眾緑被山足舟行當翠微潖江流水逺洭口住人稀海日臨崖吐蠻禽拍浪飛阮兪如可采長嘯竟忘歸

二禺祠

軒轅二帝子聞住緑雲間世逺無遺迹夕陽空亂山攀髯失弓劍采藥異荊蠻猿鳥靑防裏應悲去不還

歸猿洞

若爲越女化猿公霧鬢風鬟向此中畱得訶陵環子在月明長憶上陽宮

登浴日亭

乘槎興不盡復欲帆【去聲】南溟夕次扶胥口朝登浴日亭島夷紛破碎天水倒空靑一望窮寥廓眞看小洞庭

濓泉寺

閒隨緑蘿去忽與碧溪逢水石微通徑煙霞獨倚笻寺門編竻竹磴道入雲松尙憶安期子靑天跨白龍

登粵秀山

越王古臺上春暮復登臨割據無秦漢滄江自古今風吹鼇背雨日射虎門陰欲問呼蠻道荒涼蔓艸深

歌舞岡

歌舞岡前輦路微昌華故苑想依稀劉郎去作降王長斜日紅綿作絮飛

廣州竹枝六首

潮來濠畔【市名】接江波魚藻門邊淨綺羅兩岸畫欄紅照水蜑船爭唱木魚歌

海珠石上柳陰濃隊隊龍舟出浪中一抹斜陽照金碧齊將孔翠作船篷

梅花已近小春開朱槿紅桃次第催杏子枇杷都上市玉盤三月有楊梅

佛桑花下小回廊曲院深深牡蠣墻細爇海沈銀葉火金籠倒掛試收香

鬊云盤髻簇宮鴉一綫紅潮枕畔斜夜半發香人夢醒銀絲開徧素馨花

才到花朝似夏闌雨紗霧縠間冰紈洋船新買紅鸚鵡卻苦羊城特地寒

登六榕寺浮圖【舊名寶莊嚴寺】

六榕不可見地以大蘇名白社無人到蒼苔滿院生塔窮炎海目山擁粵王城欲假南溟翼扶搖詄上徵大將軍孝揚弟餞別海幢寺卽席有詩賦答

元戎小隊到禪扉蹋閣攀林興不違賦似江淹頻惜別人如楚客送將歸貝多樹下花沾席瑇瑁潮邊雨濺衣最是斑騅畱不得陸郎行處正芳菲

別胡耑孩黎方回

耆舊海南偏相思二十年來攀貝多樹別負荔支天江晚饒芳艸山春有杜鵑別離無限思都付蜑人船

題崧臺

石室崧臺儼畫圖百神觴罷散淸都七峯處處供人眼莫笑淹畱類賈胡

大廟峽寄黃庭表太史【自淸逺至湞陽亦曰三峽】

出峽復入峽舟行多苦辛靑山蠻徼外黃帽越溪濱迢遞經寒雪飄零惜好春佛桑花下酒應憶北歸人

三水月夜別陳宗徳程衎祖

碧天月皛皛江水風蕭蕭明發一爲別孤蹤千里遙梅闗稀見雁中宿不通潮好寄相思子時時慰寂寥

十五夜峽口對月寄廣州諸故人

峽口今宵月其如客思何離離見珠斗穆穆展金波故壘余蕭勃殘山弔尉佗珠江猶一水相望似秋河

雨入湞陽峽

野泊開頭早重陰入峽寒側過釣魚石逆上牯牛灘雨逼驚瀧失雲從大壑看十年經劍閣轉見路行難

歸度大庾嶺

大庾連橫浦艱難此再經鬢從五嶺白山入百蠻靑嶠水流炎海榕陰數【上聲】驛亭今宵望南斗漸逺使臣星

抵南安

嶺南已負茘支天橫浦重過意惘然暫借谿樓看山色蠟花如雪寺門前【南安人以蠟樹爲業彌望皆是】

答鐘聖輿送芍藥

新緑橫牕穏晝眠一簾微雨似輕煙午晴睡起維摩榻花气燻人又破禪

常紫侯少司空使西域回有贈

曽騎白馬度安西絕域名從屬國題雪嶺天寒人去少河源日落鳥飛低彈棊握槊分曹出皓齒靑娥按拍齊東入陽關更回首輪臺春艸正萋萋

送王石谷南歸

君憶慧車子言歸烏目山帆隨五湖闊心與孤雲閒潑墨營丹嶂開籠放白鷴遙知破山寺髙臥掩松關

精華錄卷九

欽定四庫全書

精華錄卷十

刑部尙書王士禎撰

今體詩

贑州別丁雁水僉事

與君暫相見揮手古防州孤棹山俱逺雙江水亂流急灘穿詰曲深竹叫鉤輈離別兼羈旅中宵感白頭新淦道中懷門人林公韞兼寄丁雁水

七載相思木蘭道那知相見郁孤臺江湖澒洞扁舟逺賓主東南一代才伏雨闌風朝復暮滄波白鳥去還來三洲不共窪樽飲懷抱何因得好開

丰城曲江亭

磯山髙百尺磯下曲江流芳杜蕭蕭暮金花嵗嵗秋【金花潭】靑峯相嫵白鳥自滄洲已矣幹將气宵分望斗牛

吳城登望湖亭寄周南康星公

東南臨眺美何如信有孤亭切太虛極浦長風生左蠡畫簾淸晝對匡廬九江潮汐迎人逺五老須睂見面初明日玉淵潭上酒共看飛瀑駐籃輿

彭蠡守風送孫豹人之南昌

茫茫彭蠡雨漠漠匡山雲雨帶孤帆去云將別緒紛蛟龍深自喜牛馬望難分三峽橋邊水扶笻昨共聞

開先寺贈顒公

古寺升元舊興亡感至今晴天雙瀑下急雨萬松深但有龍聴法何須地布金琴髙不可卽陰峽畏登臨【蘇公開先潄玉亭詩欲從琴髙生云云】

招隠橋

萬仞黃巖瀑流過招隠橋長松吹細雨水石共瀟瀟

萬竹亭

大竹如盆盎森梢覆古巖試嘗甜苦筍亭上脫春衫

佛印松

印公手植松挺若舟千斛山空孤月明傳聲亂飛瀑

南唐元宗讀書臺

猶存讀書臺不見升元閣寂寂靑桂花巖間自開落

靑玉峽

廬南萬古峽常有野雲封朝來雷雨過白日下飛龍

聰明泉

手掬聰明泉一滴大海味不逢桑薴翁知希我方貴

王文成紀功碑

文成摩厓碑其字大如手萬古一浯溪光芒同不朽

大孤山

宮亭湖上好煙鬟倭鬌初成玉鏡閒霧閣云牕不畱客蘋花香裏過鞋山

石鐘山

蘇公遊賞後餘韻石鐘山水石長如此行人自不閒鶴巢丹壁上魚罱翠微間安得乘明月扁舟數往還

卽事二絕句

吳頭楚尾浪花麤終日彭郎對小姑楊葉洲邊望煙火江南江北雨糢糊

往來不見馬當船三日蘆中少爨煙東望皖公才百里金陵難似上靑天

江上看晚霞三首

彭澤縣前風倒吹三朝休怨峭帆遲餘霞散綺澄江練滿眼靑山小謝詩

白浪空江斷去人連朝風色起靑蘋小孤山外紅霞影定子當筵別是春

瀟瀟寒雨暗潯陽日日江潮過馬當東望滄溟天萬里乘風欲度赤城梁

皖城懷古四首

憶昨經過射蛟浦今朝還望盛唐山大江日夜流如昔武帝雄風去不還天馬蒲桃空塞外飛亷桂館自人間茂陵抔土秋風裏玉女何曾解駐顏

龍舟曾颭錦帆風回首淮南事不同降邸已聞營汴上皖公猶自落杯中豫章一去歸何日廬阜重來隠未終苦憶舒州徐騎省江潮東下雨蒙蒙

淸水塘邊余闕祠雲霄浩气凜須睂英姿颯爽猶橫槊古砌荒涼只斷碑鶴化千年非故國雞鳴十廟不同時皖江便是田橫島義士悲歌爲涕洟

羅剎磯頭落日懸侍中遺迹至今傳楚累有恨沈魚腹蜀魄何心化杜鵑家國幾看陵谷變江山猶痛革除年靑溪血影畱遺石巾幗還應愧世賢

泊夏家口二首

秋浦猿聲夜孤舟客乍聴星星見漁火已到卸帆亭已近梅根冶江流更幾灣明朝風日好應見九華山

荻港

荻港東來指赭圻估帆停處一鷗飛大江小汊縱橫入蓼岸藤灣逺近圍勝地不畱逋客住暮潮閒送夕陽歸黃公戰處今殘壘憑眺休登板子磯

板子磯

板子磯前路風帆之字行紅花將翠篠的的可憐生【石上紅花低照水山頭翠篠細含煙楊誠齋題板子磯詩句】

蟂磯靈澤夫人祠二首

白帝江聲尙入吳靈祠片石倚江孤魂歸若過劉郎浦還記明珠步障無

霸气江東久寂寥永安宮殿莽蕭蕭都將家國無窮恨分付潯陽上下潮

江行望識舟亭

鳩玆北面識舟亭天際歸帆望杳防松竹陰中孤塔白樓臺缺處數峯靑赭山人去生春艸江水潮回沒舊汀更憶於湖翫鞭迹吳波不動客揚舲【溫飛卿於湖曲吳波不動楚天碧】

天門山夜泊

萬里孤舟泊今過博望山勝遊非夢到絕域此生還列宿垂江濶疎螢防鬢斑宵分望明月歸思折刀環

牛渚望靑山

峯色如橫黛江光似熨羅昔人行樂地今日復來過小謝靑山宅桓公白紵歌他年尋菌閣終向此巖阿

太白祠

白也祠堂在前臨牛渚磯風流映江左山水尙淸暉小謝東田近開元舊事非姑溪好風日遊子亦忘歸

然犀亭

不是溫忠武誰堪第一流飛書先赴難灑淚獨登舟赤幘驚幽渚黃旗指石頭孤亭臨玉鏡淅淅荻蘆秋

蛾睂亭

采石磯頭百尺亭下臨天塹晝防防天門中斷楚江濶日日蛾睂相對靑

烈山

古寺紅墻出翠微莓苔石壁滴人衣一行白鷺衝船起卻上半巖松頂飛

抵金陵

佳麗金陵道垂楊夾去津潮迎落帆客花映倚樓人依舊靑山繞如何白髮新昔遊三十載髣髴記前塵

石城橋示倪雁園太史

昔作秦淮客朱樓賦洞簫白頭故人盡重上石城橋

雨過醉翁亭三首

出郭逢樵牧橋回境已幽門前荇溪石【卽菱溪石】亭下釀泉流禽鳥鳴何樂松篁颯似秋吾生嗟太晚不及醉翁遊風景非疇昔亭猶號醉翁曾將幽咽意並入七弦中我欲攜琴客臨流撫古桐不逢沈夫子噭噭夜猿空歐梅映池閣半畝散淸陰老榦猶存古孤花開至今冰溪尋寺逺雪路入山深此際巡檐好寒香伴苦吟

晚至丰樂亭

丰山髙不極到寺已昏鴉一隖含桃樹滿山烏桕花僧雛汲幽谷【泉在幽谷】活火試新茶歸去松蘿暝嚴城報暮笳

天慶觀【宋立端命殿於滁以奉藝祖置觀於其側】

宋家天慶觀古迹近千秋原廟春供祭衣冠月出遊莓苔蒼鼠竄風雨杜鵑愁西洛諸陵逺蒼茫接汴州

西澗

西澗蕭蕭數騎過韋公詩句柰愁何黃鸝喚客且須住野渡庵前風雨多【澗上有野渡庵取韋詩命名】

淸流闗

瀟瀟寒雨渡淸流苦竹雲陰特地愁回首南唐風景盡靑山無數繞滁州

懷王隼梁無技【王字蒲衣梁字王顧皆南海人】

二子才何妙閒門對海濱繙經裁白防行藥過靑春綺麗誇宮體風流似晉人最憐閨閣裏淸詠玉臺新【王婦潘梁妹皆工詩】

寄蒲澗範公

憶訪菖蒲澗榕陰席屢移泉聲微雨裏江色夕陽時空谷無殘客諸方問導師杼山詩法好慚負碧雲期見田家飯牛者意有所感賦得牛飯就松涼【故友宣城梅磊杓司句也】

黃犢東臯暇靑松北澗生臥餘芳艸軟飯處午陰淸戚歌偏拙華陽計早成勞勞行役者三嘆憶巖耕

歸次臨淮

歸路仍淮水﨑嶇嶺海余我行萬里道未得一行書漁戶緯蕭接估船吹笛初今宵孤館裏鄕夢復何如

苻離

萬里歸來兩鬢蒼閱他南漢又南唐短衣射虎心猶壯重過苻離古戰場

雨中渡河望黃樓

已見河魚上防防雨未休一條飛白浪十丈捲黃樓杳靄龍山隠空蒙雉堞浮平生仗忠信欲下呂梁遊吳梅村喜李長蘅詩谷城山好靑如黛滕縣花開白似銀佳句也予冬夏兩過滕不見一花因成絕句

薛北滕南屢問津逺山如畫黛睂新惟餘底事堪惆悵不見花開白似銀

嶧山卽事

雨足煙邨事不閒家家驅犢出柴關棗花香徧濃陰合水碧沙明望嶧山

宿唐濟武太史誌壑堂卽事

新竹捎檐夜气淸忽聞山鳥報寒更單衾喚起瀟湘夢落月已西天未明

書堂道中

山勢圍黃鵠書堂望愈孤行幐逐禪侶荷篠問樵夫鳥道捫參井人煙儵有無入云鐘梵近失喜一相呼

石梁

窈窕度漁梁縈紆一水長臨流多白石列坐復垂楊歷歷禽魚影蕭蕭蘭杜芳雞鳴在何處小隖出松篁

柳庵

溪行路不極溪上出香林一夜前山雨千回石瀨深空花春漠漠仙梵午沈沈舊識旃檀味還能恱眾心

柳庵西方丈夜坐

踏閣攀林罷閒堦坐夜分木犀春半發鼻觀定中聞舉首見明月西峯歸片雲徘徊戀淸景谿籟逺紛紛

於玆仙人祠

我愛寒山好招尋白兔公還過於玆道倚徙古祠空碧水流春澗淸猿嘯晚風傳聞駕鸞鶴來往月明中

趙北口

莫問公孫事茫茫感逝波晚潮魚急夜火蠏簾多大麓諸流防春風

萬乘過年年水楊柳頭白此關河

女郎山

臥輿夢初起遙見女郎山雨過開奩鏡煙消露髻鬟靈祠空翠裏瑤瑟碧雲間不是崔羅什何因奉玉顏

題查夏重蘆塘放鴨圖三首

橫塘盡日雨蒙蒙閒倚笭箵掛釣筒坐愛琉璃一千頃菱花風急鳬翁

鴨母船依湖水濱船頭長日飯蒓憑誰寄謝桓南郡不是鵝欄教鬭人

鴨頭丸帖種魚經盡日蘆碕泛渺冥何似漁陽隨突騎天風齊放海東靑

題張力臣小照二首

瘞鶴銘邊攜屐日羊侯祠下卸帆時吳山楚水探奇徧不覺秋霜防鬢絲

金石遺文太放紛摩娑千卷對罏薰白頭更訪鴻都學手拓陳倉石鼓文

題沈客子林屋幽居圖五首

萬頃玻璃不受塵樓居髙與太淸鄰紫泉石髓儻畱得我欲因之窮左神

隠幾春山似畫屏下窺玉柱接金庭禹書縱遣靈威守合爲幽人一啟扄

五月楊梅血色斑雲林十里畫圖間杉皮屋子靑苔徑獨占吳王銷夏灣

玉堂酒渴夢江南林屋東西路舊諳煩汝封題三百顆夜來霜信到黃柑

漁洋山下是吾家山北山南半種茶畱得繖山方竹杖待君風雪探梅花【棲霞紫峯閣前有方竹一叢予取以作杖方爾止銘之】

追和東癡釣臺懷古

帝業眞歸赤伏符故人不作執金吾猶嫌齊國知男子終隠桐江學釣徒鼎足三公愼要領師中十載白頭須淸風萬古嚴陵瀨知有雲臺博士無【範升也】

憶石帆亭寄兒輩四首

梅花香裏置茅亭下有蒼筤萬个靑聞道故園三日雪與誰同聴玉瓏玲

磬口檀心世外香幽姿那防壽陽妝只宜霽雪明牕裏手搨疎花寫硬黃

仙人鸞尾何年墮池北池南共嵗寒又向東華騎瘦馬春風先問竹平安

麥顆風鑪手自烹林園急雪夜三更不知賀若今存否夢裏琴聲大蠏行

題趙承防畫羊

三百羣中見兩頭依然禿筆掃驊驑朅來淸逺吳興地忽憶蒼茫勅勒秋南渡銅駝猶戀洛西歸玉馬已朝周牧羝落盡蘇卿節五字河梁萬古愁

正月上旬過朱竹垞太史齋中諸花盛開賦二絕句

馬塍曾說野人家每先【去聲】東皇管物華今嵗長安霜雪少試燈風裏見唐花

十笏如聞功徳香曼殊陀利兩芬芳偶來小坐談空處政要天花作道場

立齋相公齋中蕉花開索賦六絕句

漢主初開扶荔宮甘蕉花入上林紅今朝獨樂園中見始信嵇含狀最工

中書退食日蕭蕭簾捲西山爽气饒茶臼筆牀相對好一林花放膽瓶蕉【膽瓶蕉狀如膽瓶】

玉宇微涼八月中林塘香散木犀風緑天深處一花坼蝙蝠飛來相映紅【南中紅蕉花開有紅蝙蝠集花中見酉陽雜俎】

朱萼新抽萬卷書仙人掌露勝醍醐丹靑好借黃筌筆更寫紅蕉水鶴圖

紅霞一抹映瓊杯照影銀塘細細開不似平泉閒艸木猶煩驛騎日南來

木綿千樹粵江邊不及蕉花分外妍常記五羊城畔見一枝紅壓蜑人船

董起男送風雨梅戲占爲謝【故禦史玉虯子】

吳中五月梅黃雨想象千林舶趠風珍重遺來香軟齒不須將醋沁曹公

答胡耑孩寄懷

不見閉門陳正字嶺雲江樹五年餘秋風欲下華陽館粵客才通尺素書蒲澗紅泉應不攺羅浮翠羽夢全疎天南耆舊今頭白珍重新詩獨起予

題周文矩五王避暑圖爲李奉倩中丞

聞道開元日宸遊花萼同恩深五王宅【一作帳】勅借九成宮竹映翠微合泉飛碧澗通披圖見隆準夐矣讓皇風

喜羨門閣學卜鄰之作

少小論交三十載中間離合似浮雲谷風莫問窮兼達舊雨猶存我共君東閣從容多密札南臺潦倒恕彈文望衡乍喜相鄰並可許談詩坐夜分

再題研山絕句示竹垞

南唐寶石劫灰餘長與幽人伴著書靑峭數峯無恙在不須淚滴玉蟾蜍【元章詩研山不可見哦詩徒嘆息惟有玉蟾蜍向予頻淚滴靑峭數峯南唐元宗語】

題朱竹垞檢討雪景小照四首

天女長空散六花疎枝冷蕊鬭橫斜小身幻出維摩影費我連朝玉畫義

雪後溪山畫不如梅花林外跨靑驢相逢莫笑酸寒甚曾校華林七錄書

雪屋寒林斷晚煙板橋流水尙濺濺不逢才子安鴻漸定是襄陽孟浩然

風急天山雪打圍下韝鷹疾掠空飛誰知驢背江南客手拗寒香插帽歸

題小長蘆圖三首爲竹垞作

史筆髙三館歸心戀五湖分明鰕菜好冩出小長蘆膝上佳兒文度眼中秋色江邨歸路不須扶杖笑憑桐孫稻孫【竹垞二孫名】

一蓑一笠日相隨不似官人似釣師七字愛吟楊處士亂堆漁捨晚晴時

送張寶庵宰新野

牽絲𨿽百里湯沐古南陽白水淸官舍靑山落印牀人祠銅馬帝城倚臥龍岡遙憶弦歌處風流楚塞長

送劉君宰建徳【先考功兄門下士】

送者自崖返君眞建徳遊桐廬最蕭灑水木況淸秋橘柚紛千樹漁商聚一州新安江見底應憶古羊裘

送陸次公赴撫州兼寄宋牧仲中丞

靑門一尊酒言祖謝臨川人憶貝邱別雁隨彭蠡船髙齋逢霽雪春思入江煙爲向中丞問吟髭白幾年

得同年胡少宰汝南書

曾讀先賢傳常懷第一流牛醫黃叔度馬磨許文休風節猶東漢江山古蔡州爲農堪沒齒此外復何求

聞滕王閣落成寄宋二牧仲開府

中丞持節鎭洪州滕閣重開勝庾樓淸簟疎簾過暮雨隠囊紗帽對江鷗曾來弭棹悲殘劫未許題詩在上頭安得乘風度彭蠡與君吹笛坐滄洲【予乙丑過南昌閣燬於火】

柳

雨態煙姿定有無柔條依舊暗金鋪風情甘讓鐘山隠手寫黃羅付慶奴

石穀子與門人合寫谿堂詩思見贈題其上

谿流過雨決決鳴天風環佩來淙琤谿邊山色自太古谿上白雲非世情疎簾淸簟晝無暑翠竹碧梧時有聲此中幽意少人會起坐彈琴山月明

藺相如墓

智勇存危趙相如第一人特書王擊缶間道璧亡秦故國山河攺孤墳艸木春魯連終蹈海千古共悲辛

自獲鹿至井陘道中雜詠

少日紛多慨龍門太史書劫殘秦復趙齒冷耳兼余豈謂無雙士而師李左車到頭鐘室恨功狗竟何如

故關

絕塞依天險雄闗鎖地維石橫千仞壁松偃萬年枝盡日無飛鳥經春臥老羆【見北史】槐花秋雨裏重憶舊題詩【壬子秋過此有句云西風忽送蕭蕭雨滿路槐花出故闗】

郭有道墓

大槐阪上逐車塵爭效先生折角巾至竟淸流解亡國望門投止是何人

謁文忠烈公祠

精神如破貝州時晚節猶能動四夷天遣不同韓富沒姓名防冠黨人碑

洪洞縣謁韓忠定公祠

恭已自收蕭傅夏惲翻能殺呂彊枉使空同奮刀筆子規不勸李東陽

過臯陶廟偶感範滂事題壁

汝南範孟博髙義薄雲霄未遂澄淸志先逢黨錮朝大名齊李杜幽憤祭臯陶南北甘陵部千秋恨不消

風陵渡河抵潼關

行盡並汾路前旌欲度闗亂帆河曲水隔岸虢州山地險煙嵐合時淸虎豹閒永懷黃綺侶白首臥商顏

訪山史讀易廬時久客淮南未歸

多年華下遂君初廿載重過訪舊廬滿徑苔防侵竹石當牕嶽色淨琴書山中宰相人誰識江左夷吾我不如爲報倦遊歸及早淮南無此好家居

華山雜詩七首

玉泉院

目玩玉泉流靜悟先天易多事墜驢時彊與人間事

山蓀亭

結茅孤石稜玉泉下奔注亭空泉尙流上有無憂樹

希夷峽

洞門峽半開鐵鎖垂千丈俗駕自然回何地容種放

娑羅坪

小憇娑羅坪手撫娑羅樹仰見上方云時向人間去

毛女洞

毛女負琴去儵然松杪飛靑防風露冷髣髴見天衣

白鹿龕

雲中跨白鹿心知魯女生乞我一丸藥相將遊玉淸

靑柯坪

窈窕靑柯館正在西峯罅二十八潭懸飛瀑從天下

謁郭忠武王祠

便橋蕃部擁風雷單騎才臨鐵騎摧回紇萬人齊下拜傳呼天上令公來

謁冦忠湣公祠

柘枝舞罷蠟成堆千束吳綾夜宴開不是魏三詩句好誰知無地起樓臺

新丰

漢代枌楡社遺墟極望平空提三尺劍忍啜一杯羮細雨新丰樹寒蕪小苑城惟餘舞陽廟漠漢土花生

石甕寺【在驪山東繡嶺】

當年石甕寺曾對集靈臺靑雀無回信黃虯是禍胎【杜詩化作長黃虯謂祿山也】朝云何日散山月至今來坐久流仙梵松聲薄暮哀

灞橋

自古銷魂地茫茫喚柰何行人灞陵渡疎雨櫟陽過楊柳籠煙薄桃花夾防多邯鄲東北望流恨滿云和【卽漢文帝今愼夫人鼓瑟處】

灞橋柳

灞橋楊柳碧毿毿曾送徵人去漢南今日攀條憔悴絕樹猶如此我何堪

城南遊詩八首

曲江

賜沐逢修褉宜春嵗嵗遊傳呼夾城仗早禦望仙樓捧劍金人曲淩波防鷁舟新蒲將細柳蕭瑟至今愁

薦福寺

院從唐代建人以寂音傳【洪覺範嘗居此】水鳥皆聞法雲山不離禪花邊停浴鼓竹外起茶煙卽此忘言說虛空借坐眠

韋曲

皇子陂邊路風光韋曲多曾鄰天尺五最近第三坡芳艸新年色桑條舊日歌傷春更懷古容易醉顏酡

杜曲

春衣杜陵宿窈窕一川花舊是岐公宅人傳故相家名園三品石貴主五云車今日穠華歇棠梨噪暮鴉

牛頭寺

牛頭鐘梵罷露坐俯樊川明月生秦嶺淸光滿稻田微風喧吠蛤野燒起山煙歸臥禪燈寂心空古佛前

少陵原工部祠

少陵原下路髣髴浣花村猶似開元日終南對國門秦川空望眼湘水與招魂忍見桃花落紅英糝緑罇

樊川桃花

三月樊川路紅桃散綺霞終南靑送黛潏水碧穿沙艸色裙腰合渠流燕尾叉銷魂過杜曲一樹最夭斜【杜曲南鴻固原下緋桃一株方盛開】

秦王墓

陳王鬭雞道今日望陵園石馬前朝賜銅人漢代原幽蘭悲帝子芳艸怨王孫猶有藍田燕年年入墓門

杜曲西南弔牧之冢

兩枝仙桂气淩雲落魄江湖杜司【入】勲今日終南山色裏小桃花下一孤墳

茂陵懷古

頻年祠太乙晚嵗罷輪臺緱氏仙何往瑤池信不回紅顏鉤弋盡白首子卿哀失勢秋風客昆明又劫灰

李夫人冢【在茂陵西北數步】

長門買賦艸萋萋寃魄云陽杜宇啼惟有佳人解傾國莢陵長傍茂陵西

秦穆公墓

雨霽陳倉曉日紅杖藜來訪槖泉宮千年斷碣荒煙裏一片殘春秀麥中黃鳥哀時良士盡碧雞飛去霸圖空子車遺冢猶鄰近長與坑儒恨不窮

雨中武貞庵督學招集東湖

行人衣上雨來自杜陽川湖似郎官好名因學士傳【有坡公祠】遊鯈爭唼雨垂栁欲生煙重過荷香裏還勞運酒船

再集東湖拜東坡先生祠

復有東湖約來當春暮時涼風散髙柳微雨灑淸池自識魚樂何殊濠濮思仙翁去千載髣髴下云旗

汧陽縣

晚上汧陽閣逺山橫翠睂川長連隴首城古枕隃糜太尉千秋笏韋郎七字詩不勝懷古意羌笛暮休吹

登吳嶽

名嶽標西極金天作鎭雄東看連太白北望盡回中日出橫秦畤煙消指漢宮導岍思禹迹此地鑿鴻蒙

祀雞臺

東周久已換西秦陳寶何須辧僞眞猶有漢家使持節益州逺祀碧雞神

鳯女臺

弄玉空祠鎖寂寥碧雲天際水迢迢丹靑不畫乘鸞女夜夜月明聞洞簫

賣酒樓【東坡有詩】

昨向宜春下苑遊曲江煙景似悲秋珠簾甲帳皆黃土何必陳倉賣酒樓

紫柏山下謁畱侯祠【相傳是辟穀處並祀黃石公赤松子】

萬木蕭蕭風晝吹深山忽見畱侯祠淸流白石閱今古雪柏霜筠無歳時辟穀眞従赤松隠授書偶作帝王師也知烏喙逃勾踐未屑鴟夷學子皮

聞紫柏山絕頂有峨睂老衲獨坐丈室數十年蛇虎皆馴伏今九十有六矣惜不得其名字乃作頌古十絕句屬鳯今寄之丙子歲四月七日棧中畱壩驛燈下成

維摩詰

師利多言說淨名殊黙然語言文字外已示祖師禪

須菩提

善哉須菩提巗間惟晏坐般若是誰聞諸天雨花墮

惠持

樹中入定僧千年人不識如何去陳畱一往無消息

道超

我愛道超師絕俗耽憩寂退院閴無人蟋蟀鳴秋壁

寒山

寒山牛迹話此意誰酬酢趙州小廝兒宛有大人作

懶殘

煨火傍羣牛謫來幾千歲懶殘亦俗人誰能爲拭涕

地藏琛禪師

栽田博飯喫獨振沙道一笑視諸方說禪方浩浩

法昌遇禪師

法昌亦開鑪單丁惟一个賴有十八賢緘口圍鑪坐

黃龍晦堂禪師

山谷大辧才妙義皆糠粃滿院木犀香吾無隠乎爾

褒禪山僧【見冷齊夜話】

枕石潄溪流夢見歐陽子覺來萬壑風松聲滿人耳

泛漢江

廣川微雨過疊鼓發中流白獺銜魚上靑峯捲幔收江童竹枝曲漢女木蘭舟歸路重城晚紅燈滿市樓

大安驛雷雨

客行當四月驟雨過三泉出地雄雷奮穿雲急瀑懸飛龍氐舊國白馬戍西偏潭毒闗前壘英風尙颯然【潭毒闗宋劉子羽退敵處】

百牢闗

全秦雄百二南盡百牢闗人雜氐羌俗天連彭濮山漢臣傳諭蜀唐計失徵蠻歷歷前朝事孤云落照間

嘉陵江上憶家

自入秦闗嵗月遲棧云隴樹苦相思嘉陵驛路三千里處處春山叫畫睂

龍門閣【潛水入嘉陵江處卽龍洞背亦名蔥嶺】

四圍碧玉色崚嶒著个行纒盞飯僧松末風來龍背冷坐看流水入嘉陵

籌筆驛【朝天峽上】

當年神筆走羣靈千載風雲防驛亭今日重過弔陳迹只餘愁外舊山靑【意中流水逺愁外舊山靑石曼卿題句】

晚至昭化縣題孔令見野亭

葭萌朝掛席弭棹欲三更月上嘉陵水山圍漢壽城主人具雞黍邀客啟柴荊修竹吾廬似因之故國情

郎當驛雨中二首

金雞賜帳事披猖河朔從玆不屬唐卻使靑騾行萬里三郎當日太郎當

武連縣南雲气遮郎當驛北石槎枒西風盡日蒙蒙雨開徧空山白芨花

渡涪江

涪江江水抱山流不見唐家帝子樓記取江東詩句好澹煙喬木是緜州

鹿

抱郭涪江碧玉流一川丰艸鹿呦呦倦遊忽憶楊岐語只有渠儂得自由

羅江驛夜雨【故縣今省入徳陽城北有潺水潺亭】

前旌已拂鹿頭闗風雨勾畱不肯閒何處行人最愁絕潺亭亭下水潺潺

落鳳坡弔龎士元

沔上風流萬古存魚梁洲畔向江村何如但作鴻防好采藥相攜去鹿門

淨居寺謁宋文憲公祠【在文殊院】

一代髙文奉至尊那知投老葬蠻村只應回向文殊境共證毘耶不二門

漢州西湖

當年房次律此地鑿西湖百頃煙波渺中流島嶼孤琴亭何寂寞片石亦榛蕪欲問邢和璞三生事有無【放翁房相西湖詩繞城鑿池一百頃島嶼屈曲三四里房公石尙存州廨】

漢州紀夢

照壁孤檠不自聊隔牕寒雨打紅蕉驚回一枕鄕園夢身在西川金雁橋

千佛巖

江作大圓鏡山爲寶樓閣莫遣丹霞聞木石總燒卻利州皇澤寺則天后像二首像是一比邱尼

鏡殿春深往事空嘉陵禍水恨難窮曾聞奪壻瑤光寺持較金輪恐未工【洛陽伽藍記瑤光寺尼工奪壻】

瓦官寺裏定香燻詞客曾勞記錦裙今日蘭橈碧潭上玉溪空自怨行雲【李義山利州江潭詩欲就行雲散錦遙自注感孕金輪處】

界牌闗道中

修竹覆奇壁飛泉來半空人行翠微裏風度紫蘭藂暫喜俗塵逺休嗟吾道窮誰爲洪穀子移向畫圖中

四過東湖題宛在亭

小鴨唼喋萍葉亂三枝五枝菡萏開魯連陂上花千頃黃帽刺船歸去來

重題茂陵

絡繹甘泉豹尾催君王夜幸栢梁臺當時譎諫稱方朔也嬖長陵宛若來

謁段忠烈公祠

昭應離宮盡廢邱司農祠廟儼千秋流芳遺臭知何限火迫當年笑酇侯

早發臨潼

輦道虛無裏孤城翠靄間西南回望處滿眼是驪山

華州西溪

往來宮柳路才訪鄭南玼水木淸華色雲峯澹宕姿江心伏毒寺花外拾遺祠【有子美祠】不見松談閣松風日暮吹【郭伯宗昌松談閣在溪上今廢】

沚園弔郭伯二首【伯園中置一舫居之名齋舫】

白崖湖水碧浮天亂石嵯峨淩紫煙十里芙蕖眾香國此中曾泊孝亷船

大華小華皆削成東溪西溪夾鏡明仙人鶴背忽飛去天風下來聞玉笙

鼎湖原二首

軒轅鑄鼎此荊山弓墮龍髯不可攀多事橋陵一抔土伴他鴻冢在人間

素女爲師態萬方如聞天老教軒皇馬肝已諱文成死又見神君祀柏梁

盤豆驛

依然盤豆對藂蘆回望闗門嶽勢孤思子臺邊一懷古不知身過玉娘湖

湖城二首【今閿鄕】

泉鳩裏畔動悲風回首秦山隔萬重仙意已窮巫蠱起茂陵遺恨犬臺宮

趙虜誰教近至尊漢廷不照覆盆寃如何病已爲天子惡諡重防到戾園

稠桑驛【感張淑人陳孺人而作】

春蘭秋菊不同芳舊恨新愁爾許長應是三生緣未了又呼妙子到稠桑

老子故宅

北邙東望冢累累上有元古廟基莫以荒唐笑仙李漢家先奉濯龍祠

次陜州

首春發京國秋气忽蕭蕭路入三川險人歸萬里遙黃河流底柱白日下中條河上傳經叟仙蹤不可招

甘棠【今陜州】

弭節甘棠日未晡玉釵金縷散靑蕪殽陵此去多風雨不用尊前唱鷓鴣【許渾有甘棠聞唱鷓鴣詞詩】

甘棠驛

北寺南牙劇戰爭可憐甘露怨誰明甘棠驛外東流水嗚咽年年寒玉聲【事見甘棠靈會錄】

魏野艸堂

陜郊棲隠處寥落對雲山無復花藏縣曾聞菊繞灣【二句用野詩】偶欹紗帽出時跨白驢還尙憶汾陰祀流風杳莫攀

會盟臺二首

秦聲趙瑟會西河禦史前書較孰多臨訣數言闗大計論功終欲首亷頗

不辭頸血濺秦王進缶當筵气慨慷十五名城酬趙璧何如談笑請咸陽

洛陽

國本爭來黨錮連楚歌楚舞亦堪憐如何鴻鵠髙飛去又見蒼鵝出地年

渡洛水

脈脈中流望盈盈羅襪塵西園魏公子南浦洛川神蘅薄芳猶在楊林意未申淩波何處問秋水正魚鱗

洛神

淩波羅襪欲生塵賦裏驚鴻態尙新不信三臺燈火夜鍼神眞比洛川神

洛川南望

碧嵩淸洛洗愁顏伊闕中分兩髻鬟暖翠浮嵐看不盡緱山南是伏牛山

白馬寺

伽藍半化洛陽塵漢代鴻臚迹尙新太息他年窮楚獄仁祠空解祀金人

王輔嗣冢

鐘會齊名果是非白楊孤冢暮煙微如何一夕談名理不救河橋誤陸機

緱氏縣【今偃師】

白茅授印事何如底許孫卿更上書桂觀蜚亷人力竭只緣仙子好樓居

望緱山廟

王子乘鸞鶴飄搖伊洛間至今明月夜鳳吹滿空山緱氏仙蹤杳東萊漢使還樓居髙幾許天路渺難攀

七夕前二日鞏縣阻雨

大火西流日升仙故迹存【王子晉以七月七日上】秋風來鞏洛暮雨阻轘轅欲把浮邱袂難招杜甫魂【工部葬首陽山】神嵩不可眺三十六峯昬

宋陵

洛水邙山飽廢興宋家幽寢閟魚燈奉香不見臨安使白日茫茫下七陵

七夕雨抵汜水縣

玉門殘壘外云是古成臯濁浪喧牛口雄闗逼虎牢靑山空楚漢白骨尙蓬蒿七夕風兼雨悲歌撫孟勞

紀將軍祠【滎陽】

東門黃屋競傳呼從此咸陽入帝圖若遣封侯身不死也須鐘室避娥姁

夕陽樓

野塘菡萏正新秋紅藕香中過鄭州僕射陂頭疎雨歇夕陽山映夕陽樓

僕射陂白蓮

陂名傳僕射秋气滿蒹葭十里銀塘冷千枝白防斜他年履道宅應憶管城花素手誰攀折飄零自水涯【鄭州古管城】

圃田列子祠

泠然鄭圃禦風遊四十年如不系舟怊悵餘年還嫁衞先生老矣又何求

官渡

別駕亡來萬事非夕陽官渡客行稀袁家新婦應惆悵賸與陳王詠宓妃

中牟縣南湖蒲盧亭是張林宗飲酒處予易名墊巾題一絕句

南郭孤亭野水濱菇蒲獵獵水鱗鱗林宗未逺風流在不愧亭名是墊巾

板橋

板橋衰柳日蕭蕭回首宣和似暮朝上已金明池上飲畫船銜尾駱駝橋

昭靈夫人墓

驚風古道捲蓬根何處昭靈墓尙存不見梁巫陳桂醑野人耕盡小黃園

謁信陵君祠

趣救邯鄲卻暴秦十年畱趙事酸辛大梁歸後悤悤甚日飲亡何近婦人

曹南渡河望南華山

函闗已弔元宅鄭圃還過禦冦家問渡漆園風雨裏卻臨秋水誦南華

春城堆【金鄕晉郤公故宅】

春城堆上弔諸郗絕恨參軍入幕時惟有靑溪三十曲風流猶自憶僧施

龍女祠【汶水北岸】

冰綃霧縠映回波半額宮黃蹙黛蛾欲采香蘋慰幽怨不須深避庾毗羅

送杜肇余大宗伯予告南歸二首

遺榮一疏謝金貂祖帳東門集百僚北斗星文兼將相【公先爲大司馬】南宮地望迥雲霄直淸譽重推三禮禁近恩深荷

兩朝最羨鱸鄕亭下泊蒓絲入饌雨瀟瀟

潞亭雲樹望中迷一片歸帆落日低心戀觚稜別金馬夢回煙水聼潮雞五湖鰕菜身將隠九列功名物久齊亦欲投簪東海去便從梅裏問幽棲

精華錄卷十

