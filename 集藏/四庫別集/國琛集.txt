國琛集國琛集

明﹟唐樞

●上卷

劉基﹐括蒼人。博學﹐精象緯﹐志切安攘﹐著《郁離子》書。始謁太祖﹐以天道﹐後舉者勝﹐一語契之﹐遂置幄中﹐多所咨受﹐以成大功。公性剛毅﹐慷慨有大節﹐論天下安危則義形於色﹐知無不言。每遇危急﹐眞气勇發﹐計畫立就﹐人莫能測其機。太祖常稱爲老先生而不名﹐且曰「吾子房也。」封誠意伯。

李善長﹐定遠人。太祖初起兵略滁陽﹐途逅與語﹐稱旨﹐遂置幃幄﹐俾掌書紀。已而郭子興欲援入麾下﹐公彊不肯行﹐自是終其官﹐典中書省﹐密議裒然﹐爲羣寮之長。凡軍機饋餉﹐開國大制度﹐悉所贊畫。及推戴稱王立帝﹐度徳相時﹐識歸眞主﹐爲天下臣民先後累陳。胡黨暴卒﹐員外王國用﹐少卿陳汝輝疏伸其冤﹐太祖感悔。

陶安﹐當塗人。太祖初渡江﹐迎謁軍門﹐勸取金陵﹐期以帝王救世之功。定鼎後﹐開禮樂二局﹐首命公爲學士﹐一代典章悉所從出。其開國儒臣之宗乎﹖李習﹑朱善﹑吳沈﹑王逵﹑王景﹑朱升﹑蘇伯衡﹑危素﹑黃縉﹑徐一夔﹑鮑恂﹑劉仲實﹑劉三吾﹑詹同﹑葛鈞﹑潘廷堅﹑秦裕伯﹑陳桱﹑李翀﹑張以寧﹑牛諒﹑貝瓊﹑或辭勝不適用﹐或才局不善通﹐或成見自是﹐或隘器難伸﹐或老歲不競﹐皆出公之亞焉。

取天下在識勢﹐運天下在識事﹐定天下在識本﹐三識備以符翊眞主。是故有一代之興﹐必有一代之佐。劉以後先著屈羣策﹐李以國老和羣將﹐陶以儒術餙吏事﹐皆眞主所先具而能無用之者也。精蘊未緘子房﹐無以辟穀﹐不免惟庸毒殺之慘﹐韓國先老幾矣。而志緣業識﹐依違時輩﹐終見所累。姑孰以經義掩大用﹐自知三所不如﹐尋亦出守令行省﹐無以昌其所業識天下而輕自照﹐其惟智者之千慮哉﹗

武寧王徐達﹐鳳陽人。太祖起義兵﹐首謁麾下。其動靜語默﹐悉超羣英﹐乃命爲帥長﹐從渡江﹐定金陵﹐樞運四徵﹐幄麾百戰﹐自西自東﹐自南自北﹐謀無所不成﹐攻無所不克。王言簡慮精﹐命出不二﹐諸將敬諾。神明所至﹐攻城不屠﹐受降不殺﹐成功不矜﹐至封姑蘇之府庫﹐置胡宮之美人﹐財寶不以取﹐忠志無疵﹐非人所能同日語也。

忠武王常遇春﹐懷遠人。忠信智勇﹐膂力絕世﹐佐太祖飛渡太江﹐霆擊電掃東南郡縣﹐以次削平。旣復下兗﹑豫﹐遂議北徵。至通州﹐禁侵暴﹐務安輯﹐人不知兵﹐市不易肆﹐皆愛戴之如父母。乃進收燕都﹐尋平河東﹐入秦復率師破開平﹐大俘獲以還。

武順王鄧愈﹐泗州人。勇力過人﹐能奉法﹐以惠恩卹下。從太祖渡江﹐命守廣徳﹐謝長槍寇城﹐大敗之。移戍宣州﹐領兵克徽州﹐破苗楊攻師十餘萬﹐遂取嚴州﹐略浙江臨安﹐大敗張寇於閒林寨﹐擊走僞漢部將﹐命守饒州。討陳友諒於江州﹐乃下江西畱鎭之。復出鎭襄陽﹐西抵巴蜀﹐北控河洛﹐大敗王保保於定西﹑南平﹐溪洞﹐窮追番部至昆侖山。而廣徳﹑宣州﹑徽﹑嚴﹑饒﹑撫﹑南昌﹑襄陽八州民懷徳獨深。

岐陽王李文忠﹐盱眙人。太祖之姊之子﹐年十二無母﹐鞠於太祖﹐郎能事戰。初守略池﹑太及浙江杭﹑嚴﹑東拒僞吳﹐西當僞漢﹐會金華苗獠殺胡大海﹐王率兵趨逐吳﹐以二十萬眾寇新城﹐王與戰﹐衝突敵陣中﹐格殺潰之。尋提兵北伐﹐獲元皇孫宮妃﹐復移鎭西蜀。已而副中山王驅馳山後﹐至白登﹑三不剌﹐攻大寧﹑髙州﹑大石崖皆克之。王釋兵家居﹐恂恂若儒士﹐尢耽羣籍﹐聲色之事澹然。

襄武王湯和﹐鳳陽人。驍勇饒智略﹐始從郭子興。太祖取和州﹐遂委心奉之。從渡江﹐克常州﹑江陰﹐平姑蘇﹐諭降方國珍﹐殄姚大膽﹐略定閩中諸郡﹐同中山﹐宋國北徵趙代﹐復下蜀﹐討五開山獠。王臨陣決機﹐有語及兵法﹐輒笑爲泥古﹐又善繕甓城郛海上﹐多遺世澤。

昭靖王沐英﹐鳳陽人。八歲歸太祖﹐憐其孤幼﹐以子鞠之。年十八出鎭鎭江﹐綽有聲績﹐內托肺腑﹐外秉節鉞﹐以麾諸夏。南平閩越﹐擒陳友定。西略昆侖﹐遠涉流河﹐掀牂牁﹐踣夜郎﹐蹂烏蠻﹐生擒叚世﹐下車裏八百﹐平緬﹐皆虎視以雄﹐遂畱鎭之。王以仁智爲理闡庠序以示禮﹐迪官常以示制﹐均政役以示安﹐周撫集以示挾﹐破思倫法以示怒﹐泣俘馘以示恩。諸部懷仁服義﹐豫附輯款﹐收其土貢﹐以克軍實。

六王元祀﹐開國奏膚表﹐表無以尙之。以鋒鏑莫若行伍﹐以行伍莫若幃幄﹐以幃幄莫若神武而不殺﹐是故有取焉。聖人以此洗心退藏於密﹐蓋復有可言者乎﹖濟濟多士﹐揮霍鏖突﹐曾是不少﹐則非所急聞也﹐敢並列如左。洪武三年大封功臣﹐公六人﹕李善長﹑徐達﹑常茂﹑李文忠﹑馮勝﹑鄧愈。侯二十八人﹕湯和﹑唐勝宗﹑陸仲亨﹑周徳興﹑華雲龍﹑顧時﹑耿炳文﹑陳徳﹑郭子興﹑王志原﹑鄭遇春﹑費聚﹑吳良﹑吳貞﹑趙庸﹑廖永忠﹑兪通源﹑華髙﹑楊璟﹑康鐸﹑朱亮﹑傅友徳﹑胡均美﹑韓政﹑黃彬﹑曹良臣﹑梅思祖﹑費聚。十七年所定功次﹐功髙望重﹐曾總兵者八人﹕徐達﹑李文忠﹑鄧愈﹑湯和﹑馮勝﹑沐英﹑耿炳文﹑吳良。專簿書而聽指示一人﹐李善長。以義气而功封三人﹕鄭遇春﹑王志原﹑費聚。隨軍徵討有功十九人﹕周徳興﹑郭子興﹑趙庸﹑仇成﹑李新﹑兪通源﹑謝成﹑張徳﹑吳眞﹑江興祖﹑陳桓﹑張赫﹑朱壽﹑廖永忠﹑陳徳﹑顧時﹑唐勝宗﹑陸仲亨﹑華雲龍。自建功者十五人﹕傅友徳﹑藍玉﹑葉升﹑曹震﹑張溫﹑王弼﹑郭英﹑曹興﹑周武﹑吳復﹑金朝興﹑薛顯﹑胡海﹑張翼﹑朱亮祖。因父而封四人﹕常昇﹑康鐸﹑陳輅﹑濮玙。來歸者七人﹕韓政﹑曹良臣﹑楊璟﹑陸聚﹑梅思祖﹑黃彬﹑胡均美。然得與功臣廟祀惟二十一人﹕徐達﹑常遇春﹑李文忠﹑鄧愈﹑湯和﹑沐英﹑馮國用﹑胡大海﹑趙徳勝﹑華髙﹑張徳勝﹑兪通海﹑吳良﹑吳眞﹑康茂才﹑曹良臣﹑吳復﹑耿再成﹑茆成﹑孫興祖。其至今子孫得襲封爵者﹐惟黔寧﹑中山兩氏﹐餘皆廢罷。

長史桂彥良﹐通經史百家﹐言嚅嚌儒學。洪武六年被徵﹐白衣賜宴﹐諮以冶道。對曰「道在心﹐心不正則好惡頗而賞罰差﹐太平未有期也。」屢援經訓獻納﹐太祖每稱善。有以墨敗官者處死﹐力諫﹐當如律﹐又問法行數。犯曰「用徳佚﹐用法勞。」嘗進皇太子心圖﹐及上太平十二策。太祖曰「卿帝者師也。」

陳遇﹐金陵人。博究經史﹐有治才。太祖召見禮甚﹐稱先生而不名﹐日侍幃幄﹐坐久必賜宴﹐間命廏馬送歸﹐車駕三卒其第。先生竭心攄悃﹐所獻替悉保國安民至計。授學士者再﹐固辭。授侍郎﹐固辭。授禮部尙書﹐又固辭﹐乃不復彊之以官。欲官其子﹐亦辭謝。眷待之隆﹐亞於勛戚。

陳雅言﹐永丰人。爲人明粹剛直﹐有用世之志。窮研經史﹐爲文章﹐充衍有格气。慷慨尙義能急人之困﹐損所有而不卹。洪武中爲教諭。

章溢﹐龍泉人。弱冠從王叔剛遊﹐明用世之學﹐數以布衣集鄕旅﹐以捍大患。及見太祖﹐擢僉管田司事﹐巡行江東﹑兩淮﹐僉浙江﹑湖廣按察司事﹐命徵八蠻﹐守處州﹐隨職效勤事﹐咸中其區畫。及議分屯料﹐阮徳柔設水軍﹐所計文忠取建寧﹐不爽尺寸﹐惜不爲大用。令當安攘之寄﹐任其馳驅耳。官至禦史中丞。

許瑗﹐諸曁人。好學秉志﹐能以忠信許人﹐且識攻取之術﹐以儒士謁太祖﹐因說曰「方今元祚垂盡﹐四海鼎沸﹐豪傑才勇之士﹐勢不獨安。有勇略者可以馭雄才﹐有奇識者然後能識奇士。閣下欲掃除僭亂﹐非收攬英雄難以成功。」太祖深然之﹐命爲博士。尋守太平﹐僞漢陷太平﹐許不屈死之。

志土騰才﹐不可以無具經義之爲功大矣。而迂儒泥古不以爲是心注腳﹐則豈善窮以致用哉﹖桂陳乏施﹐章無大用﹐而許以殆滅﹐後世疑其泥焉﹐然而其爲具自在矣。太祖以不礙之心隨在聽而取之﹐其亦一時之馮翼哉。

學士宋濂﹐金華人。少慕古人之學﹐研究經史﹐析理精微﹐而泛濫於百家言﹐悉得其旨要。乃發而爲文﹐雄麗溫雅﹐浩然不息。元末避亂龍門山﹐太祖徵至﹐甚眷之。命司制作一代典章文物﹐承旨揮次﹐皆傅。後大紀述﹐天下無賢愚﹐識不識企之。日本得《潛溪集》﹐刻板國中。髙麗﹑安南使購公文﹐不啻拱壁。公坦重任眞﹐不忤物﹐爲人紿亦不較。

待制王禕﹐義烏人。屹然有奇气﹐人初見若不敢﹐卽一言之人﹐則情義藹然。於經史百家無不究其極﹐其爲文宏麗沈雄。太祖初渡江﹐禮任之。洪武五年﹐使雲南﹐諭降梁王﹐辭嚴義正﹐梁君臣駭顧﹐已有降意。會元使脫脫以徵餉至﹐欲連兵拒我﹐乃以危言迫梁王拘匿﹐歲餘殺之。

吳伯宗﹐洪武開科狀元﹐金溪人。性勁直不回忤﹐胡惟庸坐謫鳳陽﹐上疏論時政﹐指斥惟庸罪狀﹐不宜獨任以政。召還﹐尋忤旨﹐復謫教諭。亦召還﹐拜大學士﹐尋復以事累降檢討。初業舉﹐識者見其文嘆曰「此兒玉光劍气﹐終不能掩。」後果克然。

侍郎曾魯﹐新淦人。七歲能暗誦九經﹐稍長泛濫史籍﹐凡古今國體治亂﹐人材忠佞﹐制度沿革﹐悉能言之。有叩之者﹐如山川出雲層見疊敷。十九謁虞伯﹐生知博而反說於約。太祖起公修《元史》﹐當羣言沸騰﹐公曆舉傳記答之﹐時謂公能以舌爲筆﹐宋潛溪以筆爲舌。

胡翰﹐金華人。學博無所不究﹐爲文章明潔簡峻﹐論議出人意﹐款句灑然﹐不落坌俗之態。雅好泉石﹐幅巾短杖﹐著書以自樂。有勸之仕﹐劇謝之。太祖聘致﹐授衢州教授﹐預修《元史》。初學古文於吳淵穎菜憐﹐宋潛溪攻舉於業﹐移書招之同學。

趙撝謙余姚人。雅追古學﹐欲探造化之原。洪武十二年聘至京﹐修《正韻》﹐與僚官不合歸。二十二年再徵﹐起教授瓊州﹐作瓊臺布學範﹐傳六書本義﹐聲音文字通授﹐造化經綸圖說集補前聖戒書隨物書之﹐以興起斯文爲己任﹐蠻俗自玆向風矣。

人文以華國﹐炳炳朗朗﹐鬱鬱彬彬﹐夫豈什藝之絺繪哉﹖後世枝葉於言﹐則何以利攸往也﹖茂州之役﹐三市街之慘﹐使越而圖之﹐尙或有處北山三黜之羈玄﹐探彊記之勞﹐皆未昌其所展﹐然巋乎成家。天啟以翊﹐初運則烏乎可泯耶﹖

宋納﹐大名人。動循矩矱﹐不妄言笑。洪武十三年徵詣公車﹐授助教﹐橫經發難﹐擊部廓塞﹐學者如客得歸﹐歷升太學士。會國學成﹐生徒日夥﹐而識主者往往巽愞﹐師生相訐﹐教尼不行。髙皇簡命公爲祭酒﹐公釐正宿獘﹐倡學規﹐立師道﹐提摯鏟磢﹐不遺餘力。當開國初﹐博聞摛藻出宋公上不少﹐公獨能得士得君。考諸監規尙在也﹐而垂訓迄於今爲烈﹐信在此而不在彼。

魏觀﹐江夏人。讀書勤苦不輟﹐倜儻有治材。太祖初辟入詞垣﹐多所制述。擢祭酒﹐尋謫縣令﹐後守蘇州。時徵陳寧苛政﹐戎事倥傯﹐百物雕耗﹐禮文衰落﹐公能力挽﹐躬率風教﹐勃興課績﹐爲天下最。後以禦史誣劾﹐興士誠旣滅之基﹐遂罹害。太祖卒悔之﹐命所在致祭﹐哀賻有加。

尙書錢唐﹐象山人。任眞有耿槪﹐常被召講《虞書》﹐陛立有糾之。唐曰「陳古聖言﹐不跪不爲踞。」諫宮中不宜揭武后圖﹐忤旨﹐待罪午門外終日。太祖悟﹐賜飯並撤圖。

陶垕仲﹐鄞人﹐淸介自持。洪武中爲按察使﹐專治贓吏。布政使薛大方貪暴﹐亦按其狀劾罷。

才不可露﹐露必有有我之勝﹐勝則气召而軋之。軋則窮其不窮﹐幸乎﹖

徐舫﹐國初桐廬人。戴黃冠﹐服白鹿裘﹐腰綰靑絲絳﹐性尙風義﹐章紱不能縻。自幼有俠气﹐視法度士如無物。已而悔﹐受章句業﹐輒操觚爛然。已而復悔﹐是蠹書魚也。人生貴適意﹐乃放浪山水﹐歌吟於雲煙﹐出沒之間﹐與江漢淮浙名士相摩切﹐人莫測其涯際。宛陵故人羅氏﹐率五百指來避兵﹐輒衣食之﹐病爲注藥。死爲殯葬﹐久且弗懈﹐事平具送還其家。

王冕﹐越人﹐磊落有大志﹐穿曳地袍﹐翩翩行﹐兩袂軒翥。下東吳﹐渡江入淮楚﹐北抵燕都﹐歷覽名山川﹐搜訪奇才俠客﹐談古豪傑事。呼酒悲歌﹐隱山谷中﹐著書一卷﹐坐臥輒隨祕﹐不使人觀。曰「吾未卽眾﹐持此以遇明王﹐當佳風日﹐一賦亹亹不休﹐皆鵬騫海怒﹐讀者聳毛髮。」天大雪﹐赤足上潛嶽峯﹐四顧大呼曰「徧天地間﹐白玉合成﹐使人便欲仙去。」太祖致冕幕府﹐授諮議參軍﹐尋卒。

杜環﹐金陵人。侍父宦遊﹐好學飭謹﹐重然諾﹐好周人急。父執主事﹐常允恭死於九江﹐家破﹐母張氏老﹐投允恭﹐知交無所納﹐訪歷至杜﹐懸鶉庵雨謁之﹐杜禮迓固畱養。杜貧﹐黽彊率其妻馬氏敬事母﹐母性褊急﹐少不愜﹐輒詬怒﹐杜私戒其家順之﹐勿以困故爲慢﹐卒則爲葬﹐且時祀焉。杜後補晉王府錄事。

洪武末﹐姑蘇三髙士王賓﹑韓奕﹑錢芹。時郡守姚善右賢﹐詣王陋巷﹐自述名以候王﹐報謁至府門再拜而返﹐守迫迎﹐王曰﹕非公事不敢入也。又將候韓﹐韓先入避太湖﹐守嘆曰﹕韓先生面得幸承乎﹖又紹介候錢﹐錢請伺月朔﹐胥會於學宮﹐至則出一簡授守﹐乃守禦制勝之策﹐守嘉尙﹐後薦爲行軍司馬。

髙啟﹐吳縣人。攻苦力學﹐詩追唐大家﹐文亦汪洋麗則。張士誠據姑蘇﹐公避居吳松江﹐日詠歌自適﹐與時俊楊基﹑張羽﹑徐賁﹑王彜﹑杜寅﹑張憲﹑周砥﹑王行﹑宋克輩遊﹐尢好權略﹐論事數中肯綮。太祖召充兩制史館﹐授編修﹐擢侍郎。乞歸﹐復居江上﹐銳志不少衰﹐以故人魏觀爲其郡守坐誣﹐以連死。

花云﹐懷遠人﹐驍勇絕人。祭已﹐仗劍謁太祖於臨濠﹐甚奇其才﹐命將兵蹂躪羣盜﹐若走貔流電。復察公忠義可信﹐任命宿衛左右。後守太平﹐城陷﹐僞漢縛公急﹐公奮身大呼﹐縛解起奪守者刀﹐斫五六人﹐遂碎公首﹐縛於舟檣﹐眾射之﹐至死罵不絕口。

張飛卿﹐無錫人。气■﹝山斥﹞孤騫﹐面如赬玉盤﹐雙瞳炯炯照人﹐見有媚側﹐𨿽達貴人必面折。其當孝義恭儉﹐若俯然有甚畏者。嗜學愛《孟子》﹐養气章﹐反復爲子姓誦之﹐援毫爲聲詩爽爽。國初﹐胡豫章圍無錫﹐吳將莫天祐不肯下﹐傳令屠其城﹐張奮身往來胡﹑莫說解﹐所全活數十萬人。

孔子不得已而思狂﹐彼其浩通﹐遐覿嘐嘐﹐古人以爲躡聖有地﹐吾弗能已﹐得免文宣之戚乎﹖若王生冤﹐當表而列之﹐一至梅花屋爲竟日之談無及矣。異世耿然。

姚善﹐安陸人。洪武末守蘇州時﹐承夷僭靡習﹐豪室侈用﹐尙明法以整之嚚者﹐或更籍持短長﹐賊譎蜂起﹐善洞達政體﹐周合人情﹐張弛寬密﹐各協事宜。由是吏民顧名檢﹐率圖趨義﹐轉稱大治﹐爲列郡最。靖難兵至﹐抗大義以死。

練子寧﹐新淦人。洪武乙丑對大廷﹐卽極言朝失﹐無忌避。太祖嘉之﹐擢第二。自少以名節自砥礪﹐聲望蔚然一時﹐以文學行誼歸之。建文拜吏部侍郎﹐多所建白。尋攺都禦史。靖難兵起﹐廷斥李景隆賣國祕謀﹐後以不屈族誅。姻戚被逮﹐論死者百五十一人﹐戍遠方者數百人。

鐵鉉﹐鄧州人。初爲五軍斷事﹐奏對詳明﹐太祖喜之。每法司有疑獄﹐久不能決者﹐屬鉉片時而成﹐尋擢山東參政。靖難兵至城﹐圍月餘不下﹐忽以計窘。

文皇甚知不能克﹐乃棄去。後登極﹐擒至﹐令一顧不可得﹐去其耳鼻﹐亦不顧﹐碎分其體﹐至死尙詈聲喃喃也。

陳迪﹐宣城人。通經術﹐有志操﹐任雲南布政﹐大著軍績。升尙書﹐疏議淸刑獄﹐集流民﹐免獞租﹐皆切政體。靖難師起﹐被命督軍餉﹐卽陳論大計。及文皇登阼﹐罵不屈﹐同於鳳山等六人就戮﹐乃熬鳳山鼻令食﹐公尢肆指斥。

悉古死事多烈情癖直﹐卽乏縝思﹐以達授政﹐乃若兩得之﹐不尢見其從容酌就乎﹖可與共學可與立。

方孝孺﹐寧海人。讀書務精思﹐力踐擔荷﹐綱常羽儀﹐斯文凜乎﹖其不可拔。其爲文﹐辭藝森蔚﹐千變萬化﹐不主故常﹐而義意濯然常新﹐一時士類推服﹐建文倚重之。靖難兵入﹐以衰濯哭禁掖﹐夷其族﹐死者八百四十七人。

甚哉﹗死生之際之難言也。公能篤信﹐而未嘗不好學能守﹐死而未嘗不善道。然則其至焉否乎﹖吾不得而知之也。造化靈根﹐不經不史﹐不死不生﹐不文章不節气。古三代之英﹐宇宙一掬﹐故先死事而盡其生色。相太虛﹐故隨所學而藏其用。天人同源﹐故致其道以畢吾性。公英魂入天﹐以繁風紀﹐若正學不墜地﹐以爲學士憑則尢快也。又曰﹕嘗見許給捨談及革除事﹐輒泫然悲之﹐以爲諸公只劇知了自己死事。因言吾鄕嚴尙書後事而死﹐或老成用意﹐不徇目耳﹐安知其無所存者乎﹖又曰﹕時侍讀樓璉﹐當遜志處決後﹐繼召樓入﹐惶懼受命歸﹐語其妻曰「吾將以全爾輩。」及夕自經死﹐是有所存者。樓﹐金華人。

髙巍﹐遼州人。宕軼負奇气﹐論事欲治其先萌。建文初﹐諸藩釁未作﹐疏論時政﹐借漢以爲諭﹐效賈誼太息欲定經制﹐執幾先以全親厚﹐極數千餘言﹐人未以爲的。言及靖難兵起﹐願使燕軍上書﹐亦極數千餘言﹐懇懇陳說大義﹐曲爲分處﹐慷慨從容﹐奮不顧危禍。書再上﹐不報。文皇臨禦﹐自縊驛舍死。

黃子澄﹐分宜人。少務學有俊聲﹐建文初爲太常卿﹐諸藩不靖﹐公朝夕黽勉﹐與本兵協圖。靖難師起﹐遣將調兵﹐多出指畫。及大將李景隆敗奔﹐公哭諫當特誅﹐不聽。已而徐凱﹑盛庸相繼敗﹐顧民等降﹐公拊膺大慟曰「大事去矣。」後以比檄攻公﹐急借謫南﹐徼以圖募兵。文皇踐阼族誅﹐一子易姓田奔咸寧。

齊泰﹐溧水人﹐建文中爲兵部尙書。初﹐大祖召公問邊將姓名﹐公曆數無遺。又欲考諸圖籍﹐公出袖中手冊甚悉。太祖大漸﹐將傳位建文﹐公預受顧命。靖難兵起﹐公戮力竭心﹐五內閫外嗣君﹐惟召學士輩討論周官法度﹐處便殿弄柔翰事﹐遂不可爲矣。乃族誅。

景淸﹐眞寧人。气倜儻﹐擔負大節。民有女﹐爲妖所憑﹐公館其家﹐妖不至﹐乃書「景淸在此」四字﹐粘其戶﹐妖竟滅。文皇禦極﹐死事者甚多﹐公爲都禦史獨晏然侍朝﹐人以其素少之。一日早朝﹐星者奏文曲犯帝座甚急﹐文皇意固疑公﹐及見公著緋衣﹐遂檢之而得所帶劍﹐不屈而死。

紀善周是修博學﹐富著述﹐有孝友忠信之行﹐非其義不苟取。靖難兵起﹐陳論大計﹐及指用事者誤國﹐眾共讓挫之﹐屹不爲動。文皇師駐金川門﹐宮中悉自焚﹐乃畱書其家﹐別其友江仲執﹑解縉﹑胡廣﹑蕭執﹑楊士奇﹐付以後事﹐入應天府學自縊死。

髙之死﹐死先見者也。黃之死﹐死勤王者也。齊之死﹐死忠事者也。景之死﹐死報仇者也。周之死﹐死仗義者也。時則有若侍郎卓敬﹑給事中陳繼之﹑禦史魯鳳韶﹑長史陳通﹐皆先見焉而死。編修王叔英﹑拾遺戴徳彜﹑少卿胡閏﹑尙書侯泰﹑侍郎黃觀﹑郭任﹑經歷宋徵﹑給事中韓永﹑知府陳彥回﹑知縣顏環﹐皆勤王焉而死。侍郎陳性善﹐知縣顏伯瑋﹑鄭恕﹑州判鄭華﹐都指揮馬宣﹑朱監﹑皆忠事焉而死。尙書張紞﹑給事中黃鉞﹑廉使王良﹑都禦史程本立﹑茅大方﹑禦史髙翔﹑甘霖﹑魏公冕﹑少卿廖昇﹑寺丞鄒公瑾﹑教諭王省﹑舉人劉政﹑教授陳思賢﹐皆伏義焉而死。

姚廣孝﹐長洲人。從釋氏學﹐善詩文﹐炯有謀略。太祖命十大髙僧分往各藩府勸善﹐公適至燕藩﹐往慶壽寺。時文皇已有密謀心﹐許公可托不敢言﹐試公一聯「天寒地凍﹐水無一點不成冰。」公卽對曰「世亂民貧﹐王不出頭誰作主﹖」遂稱旨﹐置幄中。凡檄遣機﹐向悉公指受﹐賜今名﹐官太子少師﹐封榮國公﹐謚恭靖。

佛久傳而失其宗旨﹐故後世號名其家者盡事寂﹐遺棄人間事而佛之教遠矣。孰知其所謂寂﹖特靜明正覺以肇世修﹐豈外人道自滅以求性哉﹖夫佛之爲言覺也﹐諸法實相名員滿覺﹐生天生地﹐生�生物﹐只一點靈光不息﹐儒與佛同之。故能主宰宇宙﹐紀綱民物﹐才無量功徳圓滿﹐彼直以頓門教異於儒﹐直下卽見性﹐卻墮日新之學﹐故非上乘根﹐不能以小果責報。分然一有證悟﹐造化隨在入手﹐恭靖者已闖其門﹐稍稍得力。夫豈小兒羊鹿之機耶﹖髙僧爲道衍﹐似杞來復。宗泐慈容﹐處峻懷渭。子梗道衍﹐卽恭靖法號。太祖親授齋崇禧寺設無遮會。

胡廣大學士﹐謚文穆﹐吉水人。太宗簡入內閣七人﹐以公爲首﹐推論思宥密十有七年﹐始終一節。而輔導東宮﹐扈蹕行幄﹐時各有發明。有請封禪者﹐公作頌卻之﹐其纂修充總裁官﹐鋪揚文治﹐爲一代大典。

胡儼﹐南昌人。博學﹐爲文尙純實。太宗簡入內閣﹐有顧問必從容審度而後陳﹐不以才智先人。及兼宮寮﹐所對皆切人情。後擢祭酒。公自處澹素﹐謹於報施﹐遇可否利害﹐必擬議以求至當。羣論中有不合﹐卽引退不與辧﹐以故所至能全交。

解縉﹐吉水人。自幼穎悟絕人﹐宏才浩志﹐爽闓通捷。其爲文﹐辭勁意精﹐不經慮語出口﹐人輒不能到。太祖寵眷大庖西室﹐進亹亹萬言﹐拜禦史。太宗簡命入內閣﹐攺學士﹐命評侍朝﹐十臣咸切當。及密議建儲﹐公以正對﹐淇國公丘福泄其議﹐漢王遂構公﹐外補尙書﹐李至剛復誣公怨望﹐逮系死獄中。

文閣初﹐延睿遴劼毖七俊﹐回翔於霄漢之表而兀無所祖﹐豈直以健翮乘風雲上乎﹖孔子曰「色斯舉矣。」翔而後集﹐要亦有緡。蠻丘隅者﹐在二楊尙矣。文穆以無機而通﹐東湖以篤實而愼﹐故卒永終譽。黃文簡﹑金文靖亦能免於其世﹐而大紳俊英﹐百倍俗輩﹐乃竟墮時网。撫世酬物之機﹐奚俟深長思耶﹖

楊士奇﹐泰和人。少師謚文貞﹐爲本朝文賢﹐獨步立朝。務大體﹐蘊藉從容﹐事無不舉﹐而卒不失其正﹐汪如也﹐不可以偏長目。凡以名節﹑政事﹑文學聞於世者﹐舉不越公度內﹐其寵遇亦無過之。在內閣四十餘年﹐正統七年卒。

文定公楊溥﹐石首人。以文學潤飾太平﹐大制作咸出其手﹐時號三楊﹐以文貞爲西楊﹐文敏爲東楊﹐公爲南楊云。公永樂中爲洗馬﹐下獄十餘年﹐家人供給數絕糧。又朝命叵測﹐囹圄厲志讀書不輟﹐同難者止之。公曰「朝聞道夕死可也。」公爲人謙雅﹐無大小﹐無敢慢。初鄕試首選考官﹐胡儼批其文﹐他日必能爲董子之正言﹐而不學公孫弘之阿曲﹐後果如其言。

文敏公楊榮﹐建安人。器識通敏﹐擁佑三朝。永樂中﹐有邊急﹐三命公往甘肅計之。及辯解李夏之怒已﹐政和﹐麗水之徵﹐棄交阯﹐平髙煦﹐扈從巡邊之駕﹐祕發塞外之喪﹐治平靖難﹐能不繁餘力﹐而疏闓自飭﹐無大小歸心焉。

少保黃福﹐萊州人。才識不凡﹐而忠貞足以居之以衛經歷。上書論國大計﹐太祖奇之﹐升侍郎。永樂中﹐升尙書﹐令撫交阯兼綰藩臬章﹐公政猷惻怛﹐視民若己子﹐勞輯訓飭﹐通其好惡﹐新拊之眾依依不忍釋。仁宗召公還﹐號泣以送。未幾﹐復叛復命﹐公往平之。宣宗朝舊臣依違承順﹐公持正不阿﹐命觀戲圍棋﹐皆以正對﹐不擅從。正統初﹐參贊軍務﹐憂國愛民﹐老而彌篤﹐謚忠宣﹐其歷官俸余﹐悉分贍姻族。

忠定公蹇義﹐巴縣人﹐初授中書。太祖命朝夕左右者九載﹐公謹事愈篤。永樂初擢冢宰﹐時欲書釐見行款例﹐公從容陳說本末。文廟以公忠﹐實從其言。嗣兼宮僚﹐畱輔監國﹐公政體明達﹐孜孜啟論無倦。及命兼禮部事﹐撫巡應天﹐𨿽職務塡委﹐處之裕如。公於仁﹑宣二廟﹐靖獻密勿﹑量擴交與﹐未嘗一語傷物。

尙書夏原吉﹐湘陰人﹐謚忠靖。雅度能宜物﹐臨政善酌大體﹐筮仕工部若老吏﹐同官質疑者日環左右。嗣經略南服﹐董辦工材﹐隨在必效成績。及輔導儲宮﹐扈從行駕﹐特於公倚重﹐至命統署﹐數章其預。仁﹑宣廟宥密泯不能迹公﹐而事各就公籌公阻。文廟北徵﹐及定國卹﹐從徵漢庶人﹐倉卒酬理若平居坦然。

陳敬宗﹐慈溪人。莊持好禮﹐善論議﹐容止沈潛於經史百家。生平所自負於人﹐鮮所推讓﹐爲文雅厚而暢。永樂﹑宣徳間﹐居大學一十七年﹐以斯文自任﹐常會食諸生﹐稍有失儀卽不宥。公善飲﹐至酩酊獨自儼然﹐若未嘗飲者﹐人服其徳隅。

文端公王直﹐泰和人。文皇往來北幸﹐或畱輔﹐或扈從。正統﹑景泰間﹐任冢宰。己巳車駕欲北徵﹐公率廷臣上疏極諫﹐不從。明季議迎駕﹐公以正對興安﹐蓋不爲世阿者也。時與金溪文安公王英齊名﹐公號東王﹐文安號西王﹐論者以二公徳業各如其名。

胡濙﹐武進人。不治皎能﹐以其意周旋﹐事爲必得其正乃已。人終其身不予知充其心﹐蓋無悔也。初爲給事中﹐太宗察公忠實﹐命巡訪異人。公曆久還報﹐賜坐﹐語四鼓時﹐睿意有所屬﹐公力保護其間。正統初﹐提學黃潤玉行部田州﹐遇建文云﹕彼時胡濙假尋張辣撻﹐實尋我﹐縱我入蜀﹐久遊雲貴至此。遂傳送至京。仁宗爲監國﹐值有飛語。太宗命往察之﹐公密疏七事﹐表其誠敬孝謹。仁宗頗致疑﹐不大用公。及閱舊章﹐得密疏﹐乃明公爲禮部尙書。給事中林聰忤權貴坐死﹐公移病﹐景皇帝遣問之﹐公曰「聞聰事心悸成疾。」聰遂得末減。

平江伯陳瑄﹐合肥人﹐謚恭襄﹐累立戰功。永樂初歲﹐董北京海漕百萬﹐建倉尹兒灣城天津衛﹐籍兵萬人戍守﹐築淮楊海堤八百里。尋罷海運﹐浚會通河﹐通南北餉道﹐疏淸江浦以避淮險﹐設儀眞﹐瓜州壩港﹐整徐州呂梁洪﹐築刁陽﹐南旺湖堤﹐開白塔河通江﹐築髙郵湖堤。自淮至臨淸﹐建閘四十七﹐建淮﹑徐﹑臨通倉以便轉輸﹐置舍卒導舟﹐設井樹便行者﹐公微密綜理﹐善任使﹐均勞逸﹐秋毫不取於下﹐故能倡此永利。

錢本中﹐永樂中知吉水縣﹐能以簡禦煩﹐民樂其政﹐操守甚堅﹐門無私謁﹐去任民思之不忘。後復來﹐民歡迎如嬰兒見慈母﹐卒於官﹐民乞畱葬本邑﹐爭負土以塋封墓。

論本朝人物﹐至三楊﹑黃﹑夏諸君子﹐輒舉手加額﹐見名臣像不能不斂容﹐有而信決﹐善惡之機挺乎自樹﹐豈不偉耶﹖常與萬文憲語﹐因舉《論語》善人章析解﹐予曰「善人非質美﹐能舉其質之美者也。人性皆善﹐人善皆可欲﹐可欲而不欲﹐則受變於俗﹐受變則不有諸﹖已能使其已自有﹐非致力畱情﹐不卽捨而去乎﹖」萬曰「然則善人學矣。」予曰「否。」學則不自有其有﹐故能善與人同。以其所有而復取人之有以爲有﹐是以日新富有﹐其優入不可量。故善人道實﹐學者心虛。實能立本﹐虛能受物。立本可知可行﹐受物可久可大。萬曰「然則善人瑣乎﹖」予曰「否。」道莫大於善﹐美大聖神善之所結也。曾外是而復有加焉者乎﹖

廣寧伯劉江﹐總戎遼東﹐謀略不凡。永樂十七年﹐倭■﹝舟酋﹞三十餘直逼望海堝入寇﹐劉不經意﹐只餉師抹馬﹐率其部爲伏﹐約以識號﹐賊至大勝之﹐斬首無算。師環﹐迫令開西壁﹐縱之﹐復夾擊﹐生擒數百﹐海上倭■﹝舟酋﹞之敗無逾此者。

戶部主事王良﹐特達豪邁﹐負機略﹐有禦眾才。太宗知其名﹐委督餉口北﹐威服上下﹐𨿽英國值出師亦屈勢相迓。後有部堂繼董﹐乃事無能比也。

周新﹐南海人。永樂中爲禦史彈劾﹐不避權要﹐知無不言。𨿽屢犯天威﹐言愈懇切﹐朝野咸畏之﹐私稱爲「冷面寒鐵公」。或有怖小兒曰「冷面寒鐵公來。」輒匿去。擢長浙藩憲﹐風裁益揚﹐屬吏皆股栗儔宷﹐相變爲澹素。有錦衣使浙受贓﹐公捕之被誣訴於朝﹐械公至禦前﹐猶猛白其狀不已﹐命肆諸市﹐是夕奏文星墜﹐天子悔之。

鳥墮鷙鼬﹐怯貍魚之畏獺也﹐豈盡以其力勝哉﹖先有奪其气耳。雄者能服人心類此﹐然以善服人﹐不若以養﹐是故久而有窮其不窮﹐幸乎﹖

顧佐﹐太康人。爲禦史﹐轉按察副使﹐召爲府尹﹐守正嫉邪﹐吏民畏服。宣廟朝爲左都禦史﹐時競侈靡﹐仕習援聲妓﹐婪墨成風不爲異。公剛直不撓﹐絆肅百僚﹐𨿽豪貴置之法﹐朝綱大振﹐論者擬爲包孝肅﹐天下想聞其風采。

李時勉﹐安福人﹐謚文毅﹐老成修潔﹐剛正任事。永樂末殿災﹐公在翰林﹐陳十五事皆中時病﹐後復言事忤旨系獄。洪熙初﹐直言進諫﹐命力士槌十數爪不死。未幾﹐又言事下獄。宣宗召復其官。一日﹐懷金錢至史館﹐撒地命諸臣拾取﹐公獨正立﹐宣宗以袖中餘錢賜之。正統時﹐爲國子祭酒﹐教化大行﹐爲王振所怒構﹐以罪枷於監門﹐諸生羣疏願代之。人苟爲善﹐則信有諸﹖已無賴於所遇。

尙書周忱﹐吉水人﹐謚文襄。宣徳中﹐始巡撫南畿。前後凡二十二年﹐督理歲漕鑄鐵﹐量定支撥﹐減重額﹐徵稽羨余﹐立綱運﹐處蘇楊鹽利。計賑濟﹐修圩塍﹐疏水利﹐均加耗﹐以舒貧乏。置編囤以革逋欠﹐直攺兌以省舟費﹐建倉廒以便搬貯﹐處艸折以易輸送﹐定金花以抵京俸﹐起布式以釐姦僞﹐收帶徵以禁馬頭。公謀慮深長﹐善采眾論﹐故巨細綜畫﹐東南賴以晏然。

文襄下心體物﹐博詳與情﹐建南服水利﹐幾於不自有﹐可以謂取善乎﹖曰「以其事取諸人者也。」卽其治漕﹐𨿽聖賢之道何以過此﹖曰「禹治水﹐后稷教稼穡同乎﹖」曰「禹稷之心無其事之心也﹐能以無其事取善﹐然後爲性學。」曰「自耕稼陶漁以至於帝﹐無非取何如﹖」曰「舜豈取耕稼陶漁及帝事哉﹖」隨在以正其心﹐聞一善言﹐見一善行﹐其心若決﹐江河沛然神通﹐莫之能禦也。

況鐘﹐靖安人﹐宣徳中﹐知蘇州府﹐至則舉屬僚胥卒不法曁豪右恣侈者﹐繩亓刂不少卹﹐奏減重額﹐虛徵糧﹐合一百二十萬餘。辧釋誣入軍千八百餘﹐復逃戶三萬六千七百餘﹐他如種種興革﹐皆紀綱大務。正統五年滿績﹐郡民羣八萬餘﹐扣闕請畱乃再任﹐七年卒於官﹐民哀之若喪父母。

時尙制科﹐譾椽業﹐況政特至是極﹐乃起家吏員卓哉﹖維修信無賴於所起。

張宗璉﹐吉水人。宣徳中爲常州同知﹐廉介寬厚﹐鞭策不施﹐而事無不舉。有淸戎禦史﹐峻法﹐誣民爲軍﹐張堅執不隨﹐卒之日衣衾不能備﹐民老壯奔﹐走哭於庭皆極哀。

侍郎王質﹐博通今古﹐廉約自持。宣徳中自爲禦史﹐至藩省每蔬食不厭﹐人呼爲王靑菜。

韓偉﹐溫州人﹐爲禦史﹐出巡河南﹐鎭重有體﹐一方藉以爲安。及轉河東運使﹐淸操特著﹐多所建白。

唐海﹐歸安人﹐廉抱迥立﹐報矩矱﹐以申展宷﹐𨿽權要不少借部曹。歷守郡二十年﹐家無拓於未仕﹐郡民祠之。

魯穆﹐天臺人﹐英風正誼﹐內恕外嚴﹐寡嗜欲﹐薄滋味﹐凜焉有塵外之趣﹐而官歷都憲﹐克就準範。

本朝至宣廟開國六七十年﹐太平侈麗﹐上下豫遊﹐儒素故風﹐士不以爲習﹐而民皆安之。空谷足音﹐尢驗能立。

英國公張輔﹐謚忠烈﹐祥符人﹐歷事永樂﹑洪熙﹑宣徳﹑正統﹐累立戰功。徵交趾﹐生擒黎季犛。漢王謀反﹐密遣人計﹐公卽縛其人以白﹐事得早覺。公爲朝廷眷﹐毗寵渥日隆﹐官至太師﹐天下倚以爲重﹐四夷咸知其名。權璫王振視大臣如屬吏﹐獨禮公。

都禦史陳監﹐寬厚淸愼。宣徳中﹐鎭陜西﹐民賴以安者十餘年。每還朝﹐必遮道送之﹐不能捨。及復鎭﹐歡欣鼓舞﹐迎之數程。或久旱至則大雨﹐饑則賑之﹐人謂流惠太過﹐而短於激揚﹐豈知公之存哉﹖謚僖敏。

吏部尙書郭琎﹐精吏事﹐簡切不泛﹐臨事從容﹐喜怒不形於色。正統初﹐因蝗旱旨咎諸大臣﹐眾欲乞歸﹐公獨以主少不可。云「受先朝付托﹐若皆罷去﹐不以懟乎﹖」識者韙之謚。

魏驥﹐蕭山人﹐謙虛守禮﹐簡朴性成﹐腰然若不勝衣。初爲教官﹐汲汲以成就人才爲務﹐及入考功﹐以淸正聞。正統初﹐升冢宰。時王振藉寵﹐大臣交媚之。公贄用一帕﹐振亦不較﹐且重之厚徳雅望。年九十八終遺命﹐不請謚﹐葬後謚文靖。

虎據於林﹐蛇遊於澤﹐非鴟鳶之仇﹐鴟鳶從而號之﹐以其蓄異心之故也。牛牧於田﹐豕眠於圃﹐非烏鵲之馭﹐烏鵲從而乘之﹐以其無異心之故也。英國崇倚﹐陳臺畱感﹐郭魏終譽﹐信無所覬於外﹐用此道也。然陸象山有曰「馴海上之鷗﹐狎呂梁之水﹐可以謂之無心﹐而不可謂之道心﹐其復有所懷乎﹖」

學士曹鼐﹐才志通爽﹐預經筵﹐敷納甚明暢。正統末﹐扈從土木權璫﹐恣挾進兵﹐成國公朱勇膝行聽命﹐尙書有竟日跪伏艸中﹐噤無一語者。公抗聲曰「臣子不足惜﹐社稷安危之系﹐曾無念乎﹖」尋被難﹐謚文襄。

尙書鄺埜﹐郴州人﹐飭躬縝慮﹐勉勉於學。永樂中爲禦史﹐命察阻鈔法﹐按犯邊倭寇失律﹐擒山海關賄吏﹐救活營役疫人﹐辧石州民不軌之誣﹐皆以廉平稱。宣徳中﹐陜右華亭宜川饑﹐公爲移粟。移民後﹐擢尹京兆﹐節用愛民﹐豪狡不得爲術。正統初﹐擢兵部。公務惜其力﹐養其銳气以待不虞。天下總小旗﹐例試京師受代﹐以公請免。己巳扈從遇害﹐謚忠肅。

孔子曰「朝聞道夕死可矣。」修短有數﹐夷險自天。土木之變﹐死者十萬餘人﹐而臣工且五十二員﹐蟪僵蘼腐﹐無所見於其生﹐則無所齒於其死。中間所惜張公輔﹑王公佐﹐然英國老不充役﹐戶書弱不任事﹐其耿耿不死﹐獨曹﹑鄺兩公而已。嗚呼﹗安得更進於是求可﹐夕死於生存之日哉﹖

侍請劉球﹐性廉介﹐從弟爲縣令﹐奉匹縑卻之﹐又卻蜀王厚饋﹐議論慷慨﹐不爲阿比之習﹐平居切於憂時。正統四年﹐京師大水﹐民饑﹐具陳築泄拯濟之方。時北虜及麓川酋不靖﹐上疏請罷南徵﹐以專奮北。八年﹐進言權不可下移﹐王振怒下錦衣獄﹐指揮馬順阿振意。適有董璘圖太常﹐順栲織﹐令招球所畫謀﹐當朝捽出支解其體﹐海內冤之﹐謚文憫。

衝勢焰之初燎﹐探政源之極敝﹐克毅而明﹐文憫之不可及﹐有世心者皆瞠乎其後矣。然信而言道也﹐近而言情也﹐當事而言忠也﹐諷而言幾也﹐待而言重也﹐則文憫之爲志﹐不甚可悲乎哉﹖

楊洪﹐昌平侯﹐起行伍有機智﹐累立邊功﹐善用奇劫虜營﹐搗其虛﹐胡人呼爲楊王。宣徳﹑正統間﹐受知密勿﹐謚武襄。

襄城伯李隆﹐凝重宏遠﹐識大體﹐守南京最久。𨿽富貴擬王公﹐而雅重斯文﹐特恭下士之禮。正統中﹐以得人心見疑召還京﹐乃托近聲妓以計自安﹐後代者數易﹐莫能繼其美者。

郭登﹐定襄伯﹐鎭大同﹐廉而尙謀﹐有古良將風。己巳之變﹐力守邊疆﹐大小十數戰﹐設飛天网﹑攪地龍等法﹐發其機﹐頃刻數里皆陷。又置炮﹐一發五百餘步。謚忠武。

蔣貴﹐定西侯﹐起行伍﹐有齊力﹐與士卒同甘苦﹐善搗賊巢穴﹐當陣必先直衝﹐部下亦以死向敵。用是數取勝。北胡﹑西羌咸憚服。而麗川之徵﹐公之功居多﹐但不識字﹐短於謀﹐然天性朴實﹐能聽人指示。謚武勇。

都督山云﹐徐州人﹐深沈有將略﹐用兵如神﹐其持廉守正﹐文臣中不多得。正統中﹐鎭廣西逾十年﹐馭土官以威信﹐且秋毫無犯﹐終始不渝﹐謚襄毅。

開國盛時﹐武文一允﹐故羣功冑躋﹐銜於文牒之上。承平久棫﹐朴化昌士﹐始以牙纛爲藝﹐由是天下無武。麓川之役﹐是爲正統四年王靖遠驥始﹐以總督名﹐而總兵咸聽其節制。則自列於戎籍者﹐能復有崛然起﹐耿然不自泯者乎﹖若羣公可謂不世有矣。

張需﹐長於治民﹐先佐鄭州有聲。渠有淤者﹐廢水田數十年﹐張程工費白守﹐疏之三日而就及。守霸州﹐置戶簿以驗勤惰﹐民生理日滋﹐又善捕蝗﹐鄰郡悉效其法。嘗治豪右之擾民者﹐被譖於王振﹐下獄杖幾斃﹐竟謫戍邊。

曹端﹐霍州訓導﹐專心窮理之學﹐躬率子弟。及調蒲﹐士子爭欲得之不釋﹐竟終於霍。一郡人罷市﹐童子亦悲泣﹐上官不敢以屬禮相遇﹐至其境必敬謁之﹐凡考校必質之﹐以主去取。其初信佛﹐曹作《夜行燈》一書獻之父﹐卽捨去﹐所著述尙多。

李茂弘﹐正統間考功郎﹐爲人恬淡﹐有識見﹐與人寡偕合﹐內閣李文達雅敬之﹐卒不樂於仕而歸。

周子良﹐錢唐人﹐正統間爲職方郎﹐苦節縮縮﹐自持謙退﹐數鬻戶產以支宦費。有千戶王者以事裭職﹐周愛其材貸之。已而王緣其臧從﹐持三百金入酬﹐周馱而大叱﹐欲暴於公﹐因伏罪索免﹐乃麾去。凡世廉士﹐類懷刻削﹐迹此知其非世廉也。

鄺子輔﹐郴州人﹐以訓導謝職歸﹐教其子埜登進士。埜爲陜西按察使﹐以俸易一紅褐寄之﹐大怒曰「不才子何緣得此不義物污我﹖」卽封還切責之。埜欲致父伸承顏之曠﹐以聘典文衡圖之﹐大怒曰「父蒞子宦壤﹐何以示防﹖」且將以遺笑。又切責之﹐埜由是益勵其操。

世運太康﹐人懈於名檢﹐瞿瞿良士﹐以羈孤爲能。存羊之義﹐千金一瓠﹐又奚暇少之﹖

兵部尙書於謙﹐錢塘人。自入官所至著經略﹐朝望特隆。己巳大駕蒙塵﹐公誓不與虜俱生﹐整槊操練﹐黽勉百方﹐動切機宜﹐正誤國之罪﹐懲失事之臣﹐阻南遷之策。尊嗣君以定國威﹐選材將以當敵愾﹐鼓惕中外﹐輯安四方﹐卒使社稷如故。鑾輿後還織毫﹐皆公力也。天順復避﹐公磔於市﹐卒之日道路咨嗟﹐天日無輝﹐謚肅湣。

論忠賢至肅湣﹐未嘗不髙其功而悲其報﹐及語易儲事﹐輒閣舌岐疑。偶見《唐史編》論曰﹕是有大難處者﹐社稷一綫系。肅湣去畱﹐以景皇之銳念﹐不可以口舌諍﹐兩可一決﹐未爲依違。夫白痰淸夢之間﹐泫然心淚﹐不知幾成墮﹐豈惟功利計哉﹖又曰﹕道不可變以難易﹐易心非乎﹖或曰﹕禮從時事﹐從重勢﹐從順守﹐故軌以覆公餗罪尢大矣。肅湣肯忍爲耶﹖

楊善﹐興濟人﹐景泰元年爲都禦史。英皇北狩歲餘﹐欲遣迎﹐難其人﹐公負忠義之气﹐慨然願往。虜遣黠慧偵之﹐先以辭鋒挫其銳暴。及見也﹐先風槪射﹐虜應對不窮﹐又覆開論朝廷威徳﹐及牖發好生向善之心﹐遂回鑾輿以歸。如公時奉公職﹐不見辱而能成功﹐若晉與宋千載一人而已。謚忠敏。

髙榖﹐直隸興化人。謚文義﹐端簡廉靜﹐不比匪人。正統末入閣。己巳北徵﹐公居守﹐當乘輿播遷﹐羽檄旁午﹐朝議異同。中書趙榮欲迎鑾﹐卽解金帶爲贈給事中。林聰忤權貴﹐置重辟﹐公力救之。內閣奏考官劉儼黜其子不公﹐命公覆試﹐公亦爲救之。時蕭鎡守似矣﹐而歉於公終苗衷諳似矣﹐而歉於公施呂原厚似矣﹐而歉於公達馬愉愼似矣﹐而歉於公廣。

商輅﹐淳安人﹐本朝中三元一人。正統己巳入閣﹐時天子蒙塵﹐人心洶洶﹐公力主羣議﹐請郕王卽眞﹐阻抑南遷之說。及回鑾﹐盧忠妄言南內事﹐並黃竑言易儲事﹐公多阻之。已而曹﹑石用權﹐公數裁抑被嗾言官構論﹐削爲民。成化攺元﹐復公官﹐首疏新政八事及陳弭災七事﹐復陳弭災八事﹐力爭慈懿葬禮﹐請復景皇號﹐婉辭引立東宮﹐疏止玉皇閣齋醮﹐疏汪直十罪以罷西廠。謚文毅。

林聰﹐寧徳人﹐居諫垣﹐正色讜言﹐劾大監王振家僮張伯通奸狀。內侍善增駙馬石璟有罪﹐皆劾之﹐勸迎駕禮宜從厚﹐以忤時論憤沮。易儲之舉至不肯署名﹐議牘幾入重辟﹐有銓法未當﹐輒指斥。時宰以是劾之﹐釀公左遷。天順間爲都禦史﹐巡撫賑饑山東﹐靖盜江淮﹐整飭大同﹐所至有惠績。及綰院章長﹐刊曹風裁﹐屹屹足鎭浮薄而系入望。謚莊敏。

尙書程信﹐河澗人﹐負才智﹐以當世事自任。正統末上疏劾扈從者失律﹐及追罪首禍。薦徵薛瑄等數人。時命公捍虜都城﹐備出經略﹐皆切實用。景泰中﹐陳中興固本十事﹐君心政體反覆數千言﹐聞者壯之。及督餉廣寧﹐破松番夷寇。天順中﹐巡撫遼東﹐著有勞績。成化初平山都掌叛夷﹐參贊畱務﹐獻納謀謨﹐宣威戡暴﹐實兼文武之功。謚襄毅。

布政夏寅﹐華亭人。好文學﹐摛而爲辭﹐能自出機杼﹐多畱心當世務﹐以諸葛武侯﹑範文正文﹑文山自期待。聞朝廷有善政令﹐卽喜形於色。嘗疏論兩京離合之勢﹐以制天下﹐重臨淸﹑徐州以固南北咽喉。及論文廟禮樂之數﹐正風俗﹐立紀綱﹐崇文化﹐作人材之類﹐皆切於政本。又曰﹕此生不學﹐此日間過此身﹐一敗君子之三惜。識者以爲名言。

陳俊﹐莆田人﹐愼持淸白﹐位尙書蕭然不異布衣﹐其爲政知大體。初以部屬督天津宿逋﹐上疏乞免。尋督餉兩廣﹐假以便宜﹐令越界鹽商引輸二斗以足之。京饑﹐令監糶﹐公約射利者糶不滿石。及佐戶堂部事﹐凡出其所裁處﹐諸屬輒稱如嵌金然。謚康懿。

年富﹐懷遠人。公廉執法﹐遇事敢爲﹐不以利害貳其心。正統己巳﹐督餉濟邊﹐有勞績。所至察民隱革姦獘﹐尢嫉贓吏。流民聚南陽﹑陳州十數萬﹐公爲藩伯撫定之﹐皆願爲編氓。及爲戶書﹐益懋毖﹐以國計爲己任。關中數用兵﹐舉楊餘子俊可任司餉﹐吏曹以爲侵官﹐公上疏極論薦賢爲國之道。謚恭定。

都禦史軒輗﹐鉅鹿人﹐狷潔性成﹐扣資常祿﹐非其分﹐𨿽纖介不取。四時布袍蔬食﹐筮仕使淮上﹐冬時溺水衣盡濕﹐有司制衣一襲﹐堅卻不用﹐以衾禂裹之。公爲禦史﹑按察使﹐振揚風紀。故舊履其宦所者﹐烹一雞以爲款﹐約其寮三日米﹐易斤肉爲食﹐聞親喪卽發行﹐僚屬尙不知。總督南京糧儲﹐淸操益勵。

王翺﹐鹽山人﹐端方淸約﹐任事毅然。歷仕憲臺﹐鎭松番﹐巡廣寧﹐徵達虜﹐總督兩廣﹐風持凜凜﹐官民畏而愛之。嘗築屯堡﹐使烽燧珠連﹐簡閱行伍﹐處議讞辟﹐咸中其時宜。景泰四年任冢宰﹐剔刷垢獘﹐嚴考察﹐公銓注﹐抑幸進﹐以用賢報國爲己任。門無私謁﹐權勢請托不敢行﹐於思仇一不介意。謚忠肅。

章綸﹐樂淸人。景泰初爲儀制郎中﹐知無不言﹐疏太平致治十六事﹐疏策禦戎﹐論朝貢﹐議鈔法﹐諫幸佛寺﹐陳言卹民﹐以回天變。陳言中興時政﹐論定科舉解額﹐皆欲明國家大紀﹐鑿鑿中事情。至論復儲事﹐大忤旨﹐廷栲一百幾死。天順攺元﹐釋公獄﹐尋升禮侍﹐復奏蠲山東租﹐請金以賑宗室﹐論諒陰圖婚之非﹐條救荒四事﹐皆協輿論。謚恭毅。

王竑﹐河州人﹐賦性正直剛毅﹐不事詭隨﹐立朝侃侃無顧忌﹐且聰敏機辧過人。己巳中官王振誤國﹐指揮馬順﹑內臣毛玉皆振黨﹐公爲給事中﹐聞大駕蒙塵﹐手捽順﹑玉死。成化中﹐公以都憲巡撫﹐所至有建立剡薦盈朝﹐官至兵部尙書。

自惕警己巳﹐縉紳稍稍精神﹐傑者輩出﹐人思奮於政矣。本朝治體一大機括﹐於羣公介之﹐他未暇論。

劉實﹐安成人。初判金華﹐行撫字之政﹐暇則攻經史﹐尢崇孝義﹐且介守劇嚴﹐有鄕友爲其屬者﹐以甖爼致饋﹐謝弗納。景泰召修宋元史﹐後知南雄。有中貴使嶺外﹐以貪肆窘辱公﹐雄民夥入爭蔽之﹐中貴以狀聞﹐逮公。及廉得其情﹐知爲良吏﹐釋之。

吾豫訓導﹐景泰初膺薦至京﹐屢言邊事防禦之方﹐煞有肯綮﹐本兵奏用於邊。

魏純﹐髙密人。治《易》《春秋》不就舉子業﹐常號於人曰「當以天理爲制事之本。」貧甚﹐寢無完衾﹐身無完褐﹐而取與之介操而不變。歲赴人塾賓之﹐召以爲饔饗。客遊金陵﹐以直言忤權勢﹐誣謫戍蘇州﹐處戎伍幾三十年﹐超然自得﹐未嘗有沮於色﹐諸將官子從而師之。景泰中﹐有以其學行薦召﹐至京以暴卒不及用。

砥礪之气﹐稍稍自內而外﹐自近而遠﹐自達而窮矣。故曰﹕人則無法家拂士﹐出則無敵國外患﹐國恆亡。

●下卷

敬軒先生薛瑄﹐河津人。閱宋諸儒書﹐知爲道學正脈﹐卽專心體究﹐至不忘寢食。務實見而篤踐履﹐乃動合矩度﹐終日儼然。居家孝弟忠信﹐對妻子如嚴賓﹐凡出處取予之問﹐毫髮不苟。其學以復性爲柄﹐曰此程朱喫緊。爲人處大節﹐凜然生死利害不能動也﹐時呼爲薛夫子。爲大理卿﹐忤王振坐死﹐先生怡然就害﹐乃獲宥。天順初﹐入內閣﹐尋乞老。

先生倡無前之學﹐垂有眾之宗﹐天下無賢愚﹐信之何也﹖貴踐履也。而近欲血食廟庭﹐敷議詞館﹐不識可乎﹖曰﹕文廟報徳報功﹐天下不務力行。先生崛起而持之﹐使生民知有此一大事﹐先生之功大矣。後學淺於迪徳﹐學不大明﹐又非信先生﹐大過哉﹗道無精粗﹐學無內外﹐語復性而性不與天通﹐則性猶蔽質語。力行而行不自性率﹐則行猶難見神化機微﹐體用一貫﹐以至朕兆之不能窺﹐則迪徳深矣。

康齋先生吳與弼﹐崇仁人。年十九見《伊洛淵源錄》﹐遂棄其舉業﹐收斂身心﹐沈潛義理﹐視世之所尙舉不足爲其志﹐不下樓者二年﹐乃克然深得﹐斂舒自如﹐風格奮揚﹐而舉動有則。家貧﹐自食其力﹐尢善啟迪人。正統﹑景泰間﹐累薦不起。英廟遣行人賫幣聘至京﹐授諭徳﹐懇辭﹐復遣行人送歸。學者不遠千里從之。

先生超然之趣﹐已有得於天授﹐非自來。時學溺心章句﹐纏踝轍迹可擬﹐然其髙踔玄觀﹐可日用作縷粒供養。當時卽加伊傅之位﹐能坐致天順爲殷商之治乎﹖不得而懸度之也。

又曰﹕自惕警功利﹐人心稍稍精神﹐傑者輩出﹐人思奮於學矣。本朝理學一大機括﹐於二先生介之﹐他未暇論也。

大學士彭時﹐謚文憲﹐安福人。端愼貞朴﹐外和內剛﹐辧閣中不當南向坐﹐伏闕號泣﹐爭慈懿葬禮﹐抗疏正宮闈﹐廣儲嗣。又論景帝固安公主及笄宜嫁﹐沮太監劉永誠不當封伯﹐及上地震十事﹐彗見七事﹐皆名言也。景泰三年﹐見朝政有感﹐卽引退﹐其出處之際﹐固見之明處之決者。

李賢﹐謚文達﹐鄧州人。天順攺元﹐入內閣﹐迄成化丁亥卒﹐以文學得君行政﹐人謂三楊之繼。公初當曹﹑石驕恣﹐又值徐武功爲之僚﹐繼承門達擅權﹐能黽勉調停﹐遇主於巷﹐其力可謂艱矣。而海內士匍伏以干恩澤者紛如﹐則甚嫌兼於自植﹐豈亦固有爲乎﹖然止殉葬﹐釋庶人﹐禁冒功﹐疏正本﹐安邊鼓妖斥仙師號﹐應曹欽傷臂之變﹐皆明識所及﹐曾可以少之也。

自正統前﹐三楊碩賢﹐繼世迪徳﹐海內晏安﹐人相忘於治平之間。及國事倥傯﹐主上多凶﹐多懼典機密者﹐叢計慧以戕元气﹐如陳﹐如王﹐如江﹐如徐﹐百較蝟發﹐而天子孤立﹐於上豈不畏乎﹖文達賢能而又黜機﹐可謂梁岡興平矣。然本然普照之靈﹐萬物皆備之體﹐爲天下者不可以自損﹐則又所當請也。

都禦史葉盛﹐謚文莊﹐昆山人。崇道誼﹐尙名檢﹐務文字。正統﹑景泰間﹐丁時多艱﹐論疏侃侃﹐劾扈從將臣失律﹐請誅以謝天下﹐然後選將練兵﹐以復不共戴天之仇。又論邊將不可畱守京帥。及視饑陳州﹐協贊獨石﹐經理馬營﹐八城處置屯戍﹐定綏兩廣﹐鎭宣府議防河套﹐咸克裨治體。

劉定之﹐永新人﹐謚文安。文學迥邁﹐對客揮毫運思﹐稿不易幅。及成化初﹐登祕閣﹐折疑義﹐稽古訓﹐或日詠百詩﹐一揮九制﹐渟浤演迆﹐頓挫奔放﹐變化不窮。正統間﹐上時政十事。景泰間﹐上敵愾十事﹐又請遣使迎駕﹐滔滔法語﹐耿耿節義﹐不徒於文已也。

髙明﹐廣信人。初拜禦史﹐除不職吏﹐宣泄理枉﹐所議獄條多著爲令。臺囚晝劫獄走﹐眾相顧駭愕﹐公從容馳片紙報九門﹐毋出行者﹐卒能復系。成化初﹐擢都臺﹐覆南曹不職三十人﹐理兩淮鹽課﹐劾淸巡撫縱法狀。又造籌亭﹐平楊州鹽寇﹐置永定縣﹐處上杭寇﹐殯鐘同屍﹐代認趙明﹐彈文忤旨。

尙書秦紘﹐單縣人﹐謚襄毅。歷牧州郡﹐廉守有惠政。及巡撫陜西﹐秦王府肆橫﹐公悉擒治﹐因奏公欺滅﹐憲皇怒﹐下錦衣獄﹐籍公家﹐止得疋絹故衣。憲皇嘉其廉釋之﹐仍賜鈔萬貫﹐攺河南﹐約制汪直不爲害。後總制兩廣﹐發總兵柳景贓狀﹐彼構誣公﹐亦被逮。及綰院章﹐風采益峻﹐臺綱肅然。

嶽正﹐漷縣人。天順初﹐以編修入內閣﹐抱負經濟居家孝友﹐與人交尙气誼﹐性剛而志髙﹐屹屹不能下物。時曹﹑石勢方熾﹐因極言於帝前﹐且退而開諭之﹐使爲保全計。二猾𨿽陽諾﹐卒羅孽。遷遷欽州﹐又追逮戍甘州﹐二猾敗召還。成化初﹐有忌者僞爲公劾李文達疏艸﹐遂出知興化﹐至則政務惠﹐民號賢守﹐尋致仕。

耿九疇﹐盧氏人。廉介自持﹐政尙明肅。初爲都禦史﹐欲糾石亨之罪﹐以不密﹐先落其所排﹐出爲布政使。

楊瑄﹐丰城人。爲禦史﹐耿節敢言﹐劾奏石亨﹑曹吉祥﹐英皇怒﹐召至文華殿﹐與其寮周斌同指斥二凶罪狀﹐乃坐死。會大風電﹐走正陽門下馬牌於郊外﹐得末減戍鐵嶺。尋宥﹐欲公詣二凶謝﹐公不可﹐復構戍南州。憲皇踐祚﹐起公﹐尋攺按察使﹐公振憲度﹐奉職著勸。

侍郎林鄂﹐太平人﹐歷仕天順﹑成化間。簡言語﹐澹於自奉﹐好古秉禮﹐志切躬行。事母盡其孝敬﹐惟待下嚴﹐過律以正﹐於交遊不苟諧﹐世稱篤行君子。

論人材﹐先渾厚﹐而亞英發﹐欲之愈密﹐則本愈固﹐而化弘擴之。旣章則機﹐旣顯而業淺﹐𨿽然惟懼渾厚之無明﹐明則化生﹐惟懼英發之不篤﹐篤則行﹐成前後兩述明篤並呈矣。如曰﹕可名非常名﹐玆惟復有所圖也乎﹖

王信﹐南鄭人。沈毅簡重﹐被服儒﹐素歷鎭通州﹑倒馬關﹑臨淸﹑湖廣。及總理漕運﹐靖寇荊襄﹐諭輯永順﹑保靖﹐所至經略過人。己巳虜犯京師﹐公拒戰西直門外﹐後曹﹑石犯闕﹐公力戰東市﹐所部劉斌﹑張全智勇過人﹐卽懇薦於朝。嘗曰「儉可以久﹐不以侈累子孫﹐我所遺也。」人稱其「脊梁鐵硬﹐心腸木枯」。

鄭亨﹐武安侯。天順中守大同﹐剛正有爲﹐志專爲國。每議事﹐數易中貴﹐卒之日中貴悼惜之﹐蓋其公能服人耳。

介冑士至英皇時﹐習陷紈綺﹐不自墮於習﹐非其中有主不能也。

修撰羅倫﹐成化二年對策大廷﹐以所學進說﹐峻直不阿人﹐至今傳之﹐奏名第一。未幾﹐劾李文達奪情獲貶。性慷慨樂善﹐內無隱伏﹐不逆人欺﹐遇事無所回避。其髙風峻節﹐曾人間煙火一點雜乎﹖

鄒智﹐合州人。忠耿滿腹﹐自負銳然。成化丁未冬﹐以庶吉士遇星變﹐抗章極論陰陽之理﹐欲黜萬安﹑劉吉﹑尹直﹐而用王竑﹑王恕﹑彭韶﹐且謂君子小人之進退﹐宦官實陰主之。己酉﹐遂構禍下錦衣獄﹐貶石城州一吏目。

楊守陳﹐鄞縣人﹐侍郎﹐謚文懿。獨抱遺經﹐求心術於理致之間﹐不以訓詁辭章爲能。故其持躬立家﹐居官接物﹐動遵成矩﹐而不以少肆。家庭訓孚﹐守阯﹑守隨﹑守隅﹑茂元﹑茂仁﹐咸恂恂如﹐亦俱爲顯官。而守阯讜言抗志尢著﹐其爲文﹐典正桃議全章﹐非時輩能及也。

學士張元禎﹐南昌人。畱心理學﹐少以奇童﹐七歲爲獻王召見﹐命之詩﹐有「心定萬事定」之句。憲皇踐祚﹐勸行三年喪。及上疏論王道﹐幾萬言﹐尋與時宰不合歸。後三赴召而出﹐在經筵首勸閱《西銘》《太極圖》﹐孝皇卽取二書觀之。公爲人孤削奇拔﹐率以是不容於時輩。

莊昶﹐江浦人﹐南吏部郎中。逸思神授﹐浩然於煙雲花鳥之間。其詩豪﹐其文宕﹐其行飄乎若乘風太虛﹐富貴利達﹐漠其無系也。同時遊者皆衝邁之﹐似於是流風潑潑﹐人欲淬磨之不暇矣。初爲庶吉士﹐以諫上元鰲山被謫﹐後薦起﹐尋去。

張弼﹐讀書不治章句﹐獨慕古奇節偉﹐行其卓犖之气無所泄。每發之詩文﹐及艸書狂翰醉墨﹐流落人間﹐𨿽海外之國購求﹐以爲異寶。成化間﹐官兵部﹐郎不便就俗局﹐數以直道忤長部﹐乃出知南安。鑿梅嶺之嵌巖﹐梁橫浦之崩湍﹐定役道更番之例﹐以求息爭端﹐民立生祠祀之。

章懋﹐蘭溪人﹐謚文懿。力學惇古﹐襟懷坦蕩﹐嗜好無入於心﹐居常無甚異同。至臨大事﹐決大議﹐則據經援古﹐確乎其不能易。𨿽官至侍郎﹐食祿不數載﹐尋請老歸﹐棲林壑﹐隱然系天下之望者幾二十年。

陳選﹐臨海人。苦立潛修﹐不妄言動﹐以古聖賢爲志。敝衣糲食﹐人不堪其憂﹐其學以克己﹐求仁爲要。爲禦史﹐正色直言﹐不忌時諱﹐尢嚴於君子小人之進退。提學南畿﹐居宿學宮﹐默焉端坐﹐以身爲教。擢布政使﹐務爲惠養。公育材如春﹐持憲如秋﹐其視去就升沈漠然。

周瑛﹐莆田人。其立志欲求見聖人之一﹐而必欲由博以反於約。於是肆力於百家羣藝﹐事必爲之所厭﹐人先於靜得﹐必隨事窮理﹐求其自然與其當然﹐又會其所以然。積累旣多﹐於融貫處亦自得之。官至布政使。

布政張吉﹐余幹人。信古好義﹐恥同流俗﹐以名節自砥礪。其爲學﹐務窮理致知﹐體之身而驗之心﹐直欲著於事爲。初任主事﹐劾左道李孜省﹑妖僧繼曉﹐出判景東﹐能申明禮﹐治土官長及夷民﹐咸信化之。後知梧州﹐以聖賢之道諄諭郡生﹐一時知所嗜向﹐人以爲不有本不能也。

陳茂烈﹐莆田人。廉約孝純﹐篤志古人之學﹐以靜一爲主腦。貧甚﹐弘治末爲禦史﹐袍服粗素﹐借騎一牝馬﹐身若無官。及終養﹐得告短牀﹐敝席蚊帳不能辦﹐身治畦﹐一蒼頭給薪﹐出則執小油﹐蓋妻子服食敝糲﹐日坐斗室﹐體究經訓。

給事中賀欽﹐廣寧人。一聞陳白沙講議﹐輒嘆曰「至性不顯﹐寶藏猶霾﹐奚以爲世用﹖」卽日抗疏解官﹐執弟子禮。別則肖白沙像﹐懸於家之別室﹐日瞻企之。弘治初﹐內閣首薦不就﹐陳上治理四事。正徳初﹐鄕寇暴發﹐戒勿犯先生家﹐人聞而請往撫之﹐先生片言遂獲以定。

布衣陳眞晟﹐漳州人。風格聳肅﹐望之非塵埃中人﹐能力求程朱之學﹐厭末作之蠹心而棄之﹐惡異端之害道而拒之。初應舉入省﹐見有司防察過嚴﹐非士自待禮﹐遂置去。其學以主一體認﹐敬功詣闕兩上書表章正學﹐嘗念學校有正教而無正考﹐作正教正考﹐會通告諸當道﹐而卒無所遇。

教諭婁諒﹐上饒人。企談道徳﹐不屑功利之趨。其爲學略傳注而事心融﹐尢嚴出處﹐取與之際﹐乃博求切磋﹐一時陳白沙﹑莊定山﹑賀毉閭﹑羅一峯﹑胡敏齋﹑陳泉南﹑張東白書傳面訂﹐日裨益以成深造。

前七先生者﹐有意於斯文﹐而其於學則吾不得而知也。後七先生者有意於求學﹐而其於道則吾不得而知也。有意於斯文則能絕其功利﹐而好惡定﹐有意於爲學﹐則能致其趨向﹐而徳業修。薛﹑吳開其源﹐諸先生揚其瀾﹐確者揚薛﹐達者揚吳。轉移人心之機﹐維持治化之本﹐流通宇宙之道﹐不有賴乎﹖然人心太虛﹐性不能添一物﹐不可以理障﹐不可以見解絕功利﹐則事不爲障矣﹐致趨向則解不爲昧矣。而羅一峯﹑莊定山托於豪﹐楊鏡川托於雅﹐張東白托於逸﹐張東海於托曠﹐鄒立齋托於名檢﹐章楓山托於徳度﹐其過於持理以爲守乎﹖陳克齋﹑陳省克以苦節進﹐周翠渠﹐以精博進﹐陳南泉以適用進﹐張克庵以劼持進﹐賀劼閭﹑婁一齋以銳任進﹐其專於自信以成趣乎﹖精微之機﹐遊衍造化﹐淸虛而通﹐以暢五蘊﹐安得起而質之﹖

敬齋先生胡居仁﹐余幹人。自幼遐慕聖賢﹐博窮經訓。及見吳康齋﹐慨然以斯道自任。其學以主忠信爲本﹐以求放心爲要﹐推尊二程﹑朱子爲正傳﹐謂聖人成始﹐成終在敬﹐因以敬名齋。淸苦力行﹐儼然終日。凡舉動悉遵古禮﹐無所懈﹐𨿽處屋漏﹐夫婦相對如賓﹐應接從容﹐議論舋舋。家窘甚﹐鶉衣簞食﹐每有超然自得之趣﹐一切紛華世滋舉﹐不足以動其心。

先生者﹐昌敬軒之流者也。而復得康齋以爲印證﹐學其將有歸乎﹖而先生執敬﹐有力行仁義以望道洋。夫至道無言仁義﹐猶爲性粗。以仁義爲性粗﹐蓋不能贊一辭矣。先生之徒﹐餘子積祐力學﹐著性書發明﹐性無善惡﹐反覆萬餘言。

白沙先生陳獻章﹐新會人。中鄕舉不仕﹐從學於吳康齋﹐求伊洛之緒﹐恍然有所自得。嘗曰「學以自然爲宗﹐道至無而動﹐至近而神﹐故藏而後發﹐形而斯存。」其徳器完粹﹐識見髙明﹐於吟誦輒稱。堯夫獨超﹐萬物之表﹐與舞雩相終始。一時從學者﹐如李承箕﹑林緝熙﹑張詡﹑湛甘泉先生輩﹐蜂湧而至。廣兩藩部使﹐及殿王島夷土長﹐罔不致禮。成化末﹐交薦於朝﹐授檢討﹐不就。

先生者﹐昌康齋之流者也﹐而獨主於自得﹐學其將大成乎﹖夫至性無樂﹐每令尋仲尼﹑顏子樂處﹐元公以困程子﹐欲其自得之也。胸中堯夫﹐靜裏沖妙﹐人間灑落﹐𨿽天下無所加於其﹝欣戚﹞至矣。而堯夫吾竊疑之﹐不識以見﹐及以實際乎﹖以實際則通沖妙﹐通沖妙則生以見﹐及則耽灑落﹐耽灑落則滯辧學之眞﹐於生滯之間無遁情矣。浩然太虛﹐恍恍鈞天﹐百奏而於穆綱維直﹐準四海無內外﹐無難易﹐無遠近﹐又烏有憂樂哉﹖

尙書王恕﹐三原人﹐奇器瑋環﹐直任當世事。一徵湖湘﹐三出巡撫﹐兩贊畱務。凡言無不當﹐知無不行﹐威略足以平寇難﹐貞廉足以激貪墨﹐仁惠足以蘇困窮。蓍蔡縉紳﹐典型攸寓﹐所在立石建祠。時王敬乘傳取寶錢﹐能進貢禽鳥﹐郭璟私市外夷﹐公皆劾而罪之。及執奏無驗﹐駕帖救畱林俊﹑李興﹑周紘處﹐增五府勸米﹐並奏卻貢獻﹐禁擅殺流民。晚登銓府﹐一時人望﹐悉引而置之政事之地﹐以毗孝皇之治。謚端毅。

項忠﹐嘉興人﹐謚襄毅。初官陜西﹐賑饑浚渠﹐以拯民爲己任﹐軍民兩詣闕﹐借畱者千數﹐立生祠﹐後擒達滿四﹐殲李胡子﹐平洮岷﹑番虜旅﹐气矯矯﹐𨿽矢石如雨無懼色。錦衣韋瑛挾汪直爲洞察﹐屢興大獄﹐以公劾發戍其黨﹐競仇公﹐構公死﹐公廷辧﹐慷慨不少屈﹐僅落職﹐後起爲尙書。

張悅﹐華亭人。性素淸約﹐平居謹畏﹐無疾言遽色﹐臨事卓有定見﹐未嘗以恩怨利害動其心。居官奉職守法﹐以不欺爲本。提學浙江﹐始以糊名校士﹐公去之曰「我且自疑﹐人誰信我﹖」爲廉使﹐入朝﹐尙銘居東廠任事﹐眾皆趨其門﹐公獨不往。佐吏部兩攝選﹐眾稱翕然﹐尋贊畱務。致仕居家﹐杜門崇儉。謚莊簡。

周經﹐陽曲人。秉政執法﹐剸繁應變如流﹐卻西域貢獅﹐毀黃村尼寺﹐爲憲廟盛徳事﹐皆公所贊成。及不肯奉行傳升﹐奏阻李廣獻田﹐遏諸王府﹐自領河泊所﹐禁中官請鹽越境﹐乞停織造﹐不發太倉張燈銀﹐止靈臺增灑掃﹐卒卻雄縣獻東宮莊田﹐皆允當事情﹐官至戶部尙書。謚文端。

張璝﹐番禺人。宏才遠器﹐筆翰俊馳﹐歷守撫州﹑潯州﹑漳州三府﹐廉靜公正﹐博浹物情﹐所至剔宿獘﹐民之所欲務與聚之﹐私請謁不能動。民感入五內善者吐气﹐而姦惡潛迹﹐誦聲布洋隨在﹐去思立碑﹐陳江門亦企重之。

尙書彭韶﹐莆田人。苦學危行﹐才識迥出人。天順﹑成化間﹐進言當寧宣﹐力臬藩。弘治中﹐效勤於都臺﹐執憲於司寇﹐所薦王竑﹑李秉﹑葉盛﹑秦紘﹑陳獻章﹐而攻韋眷之﹐乞徭戶發顧恆之﹐恣求索論﹐沮梁芳之進貢﹐乞正柳景﹑王萌﹑苗通﹑髙永刑罪﹐乞減昌國公墳役﹐皆鑿鑿。謚惠安。時服公學識醇正﹐可決大疑﹐有以文請節惠者不遂。

鄧廷瓚﹐巴陵人。气沈雅﹐處事務求其濟﹐不爲赫赫名﹐與人不立疑﹐至所設施﹐其衷炳然﹐必動中機。宜守程番﹐整設夷創﹐蔚如中州。鎭貴州﹐剿撫黑苗﹐處轄都勻﹐流土兼治﹐皆極綜密。後總制兩廣﹐以安靜爲治﹐不瑣細故﹐與羣蠻結以恩信﹐其列置治轄並及閩楚事宜﹐悉有方度。謚襄敏。

餘子俊﹐靑神人。博達有才略﹐宏施利斷﹐不殉世耳目﹐以尼事功。初守西安﹐輒擅發賑﹐及引渠爲民利。成化中﹐歷陜西藩使﹐並巡撫經略楡林﹐墩臺延袤二千里爲固備﹐且請置楡林衛﹐墾曠土爲屯﹐致器訓蒔﹐虜至必嚙指莫敢近。又開涇陽堰以便漑﹐鑿南山道以便餉﹐奏易南北更戍﹐收岷番之捷。公略邊務﹐廣蓄儲﹐有警﹐輒厚嘗﹐下乃用命﹐官至兵部尙書。謚肅敏。

張寧﹐海寧人。力學攻文辭﹐志負經濟﹐授給事中。謇諤自將﹐風裁炯射﹐其劾陳循﹑王文私子應試﹐鈐約石亨﹑曹吉祥﹐論姚文敏斂會大臣香錢﹐忤內閣以救王徽﹐勸天子芟秕政爲修省﹐以節省爲蘇民困﹐乃其大者。朝鮮仇殺毛憐卽﹑卜兒哈父子﹐命公往﹐公以陳譬代﹐重兵感悅而罷。成化初﹐當道嫉公﹐出爲知府。

文敏公姚夔﹐善應變﹐濟務可屬大事。初爲給事中﹐議朝政侃侃。成化初﹐居大宗伯﹐連上封事﹐決擇犬儀節﹐及詳慈懿異葬﹐尢詞嚴義正。後轉吏部﹐釐正銓法﹐有撓之者卒不聽。時彗見﹐四方災﹐亦連疏歸本入﹐士人壯之。

黃孔昭﹐太平人。力學有守﹐志趣卓然。成化中﹐在文選十有五年﹐汲汲以人才爲念﹐始終一節﹐有貴勢干請堅卻之。謝方石稱其見其喜﹐則知賢者之得進﹐見其憂﹐則知小人之不得退﹐信知言也。鄕人有仕其地者﹐饋以尺帛亦不受﹐終身儉素﹐不妄交遊﹐官至侍郎。

參政陸容﹐昆山人。成化中﹐爲兵部郎﹐時邊報旁午﹐封事日上﹐凡虜情虛實﹐地理險易﹐兵力分合﹐皆犁然中其肯綮。事下三邊﹐每驚服進用將臣﹐如呂佐﹑王欽﹑梁宏﹐皆大得人。及世襲韋瑛﹐𨿽出睿意﹐亦執不可﹐士論壯之。後參浙藩政亦整整。公自少有志經濟﹐典禮兵刑﹐水利漕運﹐罔不究。極其本末利害手書之冊﹐識者以爲百不一失也。

毛吉﹐余姚人。尙气義﹐不少屈。筮仕刑曹﹐嚴明廉鯾﹐訊鞫多立驗﹐權貴無敢爲撓﹐時朝官咸避焉。門達君獨與舉鞭﹐揖會失朝﹐當撻幾死。成化初﹐升憲廣東﹐巡惠潮﹐摧彊黜墨﹐殄海寇﹐擒程鄕寶龍峒巨盜﹐及敗河源﹐淸遠二巢﹐俘獲無算﹐移擊雷﹑廉﹑髙﹐諸蠻以漸平。尋追新會﹐賊至陽江云岫山﹐奮前力屈受害。

朱驥﹐大興人﹐久官錦衣。憲廟時握衛章﹐十四年𨿽柄陟崇要﹐一務長厚﹐不少逞。於糾緝有涉詿誤者﹐輒縱捨。歲饑﹐民以攘奪被收捕﹐自斗粟以上﹐法皆死。公矜之﹐奏從末減。時重妖言﹐禁邏卒多鉤致﹐徼功有眞惠﹐爲妖書株連﹐百輩坐死﹐公奏遞減戍邊﹐故錦衣用巨梃勵威﹐公獨易之。

羣公者惕警之遺﹐自幼而老﹐砥礪之風自子而孫﹐渾厚英發之气自家而國﹐而天下刷翎鼓翮﹐尙延昔日之所及。如人身病苦於藥石﹐而豢梁肉反克﹐然气腴矣。

大學士丘濬﹐謚文莊﹐瓊州人。博極羣書﹐而欲爲適用之學﹐乃援筆以富著述。如學的《世史正綱》《大學衍義補》《家禮儀節》﹐搜羅古今﹐斟酌可行﹐總數十萬言﹐可以廣益聰明﹐而權衡百度。天下人誦其文﹐家有其書。晚際孝皇﹐召登內閣﹐凡人才進退﹐政事舉廢﹐惟祖宗舊典是循。其爲文﹐務渾厚深﹐黜徼名詭行﹐亦以寬大啟沃上心。

何喬新﹐南城人。性嚴介﹐耽墳史﹐廣購書讀之﹐每上下數千年事﹐論辧異同﹐前哲不執﹐沿成議﹐富於著述。自誓不營私﹐不阿權貴﹐不以愛憎爲賞罰。歷官尙書﹐其經猷注措﹐皆翊正國是﹐粉飾太平之具。平生文學气節﹐而聲色澹然。謚文肅。其節惠𨿽克當其情﹐實出異數耳。

禮部尙書倪嶽﹐謚文毅﹐上元人。生而瑰岸﹐穎秀異人﹐潛心經史世務﹐煞亦考諳﹐凡民政﹑財計﹑邊情﹐罔不畱意。弘治中﹐每大廷集議﹐公慨然髙論﹐多所裁定。

尙書林瀚﹐閩縣人﹐謚文肅。剛方廉介﹐臨事公平。弘治中爲祭酒﹐待諸生嚴而有恩﹐其規條不爲勢家子﹐及請托所移﹐故冑監有羨費﹐入堂正﹐公悉貯之。官購置諸署廨﹐公尋參畱務﹐凡有經國重務﹐輒上疏極論﹐皆剴切無忌避。正徳初﹐忤逆瑾﹐左遷藩參﹐復黜罷。瑾敗﹐召還舊官。

謝鐸﹐黃巖人。气屹屹嗜義如渴﹐見不善若將凂然。淸修勇退﹐恥絕功利﹐不爲時局所惑。弘治中﹐爲祭酒﹐持以身教﹐復嚴約束﹐明出納﹐廣建置﹐上疏正文廟祀典﹐及申明補敝舉墜﹐凡所建白﹐皆師古義﹐不徇俗見﹐一時士大夫所推重。官至侍郎﹐謚文肅。

蔡淸﹐晉江人。飭躬砥行﹐不入俗浮靡。其學以《六經》爲正宗﹐《四書》爲嫡傳﹐宋四儒爲眞派﹐生平精力盡於此摩擬闡解﹐一時學者所宗﹐曰虛齋說也。正徳間﹐爲江西提學﹐忤寧藩﹐欲傾之﹐遂致仕。

程敏政﹐休寧人。風神淸茂﹐博學攻文辭﹐力模精究﹐欲溯伊洛宗旨﹐誠本朝操觚巨匠。嘗定祧廟禮議﹐立奉先殿訂文廟從祀﹐及集文衡爲道一編﹐咸鑿鑿服人。公坦直不自賢貴﹐升其堂者叩之無際﹐孝皇甚器眷之。後言官誤以中公﹐公防世之疏﹐亦不咎人也。

楊廉﹐丰城人。好學攻文辭﹐以宇宙內事當盡索理會﹐凡禮樂兵刑之說﹐及計賦數﹐算雜藝稗談﹐各取而玩之。尋復歸﹐其遊騎低昂百氏﹐而權衡程朱﹐公厭俗狀﹐於功利不噏噏向前。以庶吉士歷官宗伯﹐嘉樂退休之心﹐老而彌切。謚文恪。

迹諸君子之志﹐不屑目前俗吏規規事﹐爲使能大畢其志﹐迪知忱恂﹐則治安之福又何可量耶﹖

大學士徐溥﹐宜興人。當弘治盛時﹐入掌機務﹐因事從容﹐調劑甘苦﹐溫容柔裕﹐使人能各盡其才。蓋其心能不倦不矜﹐坐弭讒怨﹐而消爭侈﹐培養國家元气。然救知州劉遜之逮獄﹐卻應制三淸樂章﹐又凜然不可犯者。時李文正亞公職﹐而所上章奏皆出其手﹐則公能用才可知矣。謚文穆。

李東陽大學士﹐茶陵人﹐謚文正。文學雄傑一時﹐入內閣。在弘治中﹐議罷訊安南﹐止燒煉齋醮﹐救劉遜逮系﹐及屢上封事﹐復平臺奏事﹐禁李廣乞祠額寺僧入大內。在正徳初﹐論怠政﹐救安奎張或楊一淸﹐論爲君難﹐及指失政數事﹐論邊軍入衛不便救﹐逮問匿名書﹐章翰炳然﹐於公多之。時海內治平﹐人思藻麗﹐公當國﹐各以文翰淬礪﹐以競穎物。於是王九思﹑王鏊﹑夏餱﹑羅玘﹐喬宇﹑邊貢﹑邵寶﹑熊桂﹑殷云宵﹑徐禎卿﹑顧璘﹑李夢陽﹑何景明輩﹐羣然起矣。

劉健﹐洛陽人﹐弘治二年入內閣﹐正徳三年罷。正色立朝﹐以老成率僚下。凡諸僚下謁私第者﹐不與交一言。及入朝﹐事關大義﹐累數千言不乏。弘治末年﹐諫怠政﹐設醮武當諫。建塔朝陽門外﹐諫撰眞人杜永祺等誥命﹐法言盈庭﹐咸被采納。正徳初﹐公感受先朝顧命﹐盡言無諱。瑾璫用事﹐焦芳私媚之﹐以公同鄕不附己﹐遂力攻之罷。

吳寬﹐長洲人。行履端潔﹐識趣髙邁。居官務簡愼﹐不欲涉。據要津﹐𨿽優召屢畱﹐而引退不置。不爲慷慨激烈之行﹐而能以正自持﹐有不可卒未嘗碌碌苟隨﹐言詞雅淳﹐文翰精妙。嘗上疏勸東宮出講﹐及議葬祀慈懿禮﹐侃侃便殿之對﹐其事才益不乏也。官至禮書﹐謚文定。

馬文升﹐鈞州人。性檢介﹐以身殉國﹐艱險不避﹐敷文飭武﹐名聞夷夏﹐退然若不敢自勝。當出總機務﹐生擒達滿四﹐殲李胡子﹑火蠍兒﹑王彪﹐追斬北虜﹐平章鐵烈孫﹐三靖邊犯﹐興復哈密國﹐處置貴苗﹐建夷火篩﹐會忤陳鉞﹑汪直﹐構公戍重慶﹐公屹然不爲動﹐晚際孝皇﹐柄銓府倚毗甚隆。溢端肅。

耿裕﹐盧氏人。初授諫垣﹐遷禁林﹐長國學﹐擢宗伯﹐任太宰﹐坦夷無物﹐羽儀多士﹐不設愛憎﹐惟理是若﹐而民用具瞻足﹐爲老成之器。公於弘治盛時﹐宜無所見﹐天下以心服其徳義﹐曾不待聲色讒言也。

劉大夏﹐華容人﹐謚忠宣。明識治體﹐忠誠廉潔﹐自兵部郎至尙書﹐平生不以勢位自居﹐於功名富貴﹐子孫福澤﹐泊如也。當出而靖難者三﹐行邊者二﹐治水者一﹐所至有成績﹐孝皇眷注。於本兵外﹐凡國有大政大疑﹐毋召公至內殿面議﹐或令隨禦史中官進聞﹐久則令中官持護以出。嘗令公密進揭帖﹐公對以恐開斜封墨敕之獘不敢從。公在本兵﹐臨事有明。正徳初﹐忤逆瑾﹐構戍肅州。

戴珊﹐浮梁人﹐謚恭簡。徳气和粹﹐中耿耿不苟合﹐而洞達無城府。自禦史至掌院章﹐奉職惟謹﹐不爲少撓借﹐而意常近厚祿。仕四十餘年﹐家無餘貲。公屢靖寇﹐輒殲渠魁﹐其釋活甚多﹐鄖陽豪右﹐窟流聚令﹐刻日爲首﹐練土卒﹐能自制管陣法。孝皇每宣﹐面問移晷﹐公從容啟對﹐多所裨益。

張敷華﹐安福人﹐謚簡肅。果介不隨﹐風采凝重﹐辧義利若黑白。事有不可﹐不爲遷就﹐不以進退得失動其心。初歷藩撫﹐賑饑弭寇﹐處鹽課以濟民歉。後督漕﹐黜貪整務。及掌院章﹐請嚴天下貪酷之禁﹐畱神轂運﹐寵臣有坐法不少貸﹐時咸畏之。正徳攺元﹐令致仕﹐蓋不諧於時也。

韓文﹐洪洞人﹐謚忠定。風骨玉屹﹐奮厲充養﹐夙夜黽黽﹐以忠愛爲主。向初在科﹐劾都禦史王越釁邊﹐逮訊幾死。後爲戶書﹐剗積獘﹐均會汁。時宣大聲息﹐又值國卹大婚﹐供費不貲﹐公悉心經畫﹐緩急以濟。公劾太監苗達﹐徵費無功﹐追究羽流妖術﹐抑戚畹﹐中恣奪﹐正窩占引鹽﹐沮乞討織造。逆瑾熾毒﹐公首抗章死論﹐得黜罷﹐復捏旨逮獄﹐罰米三千石。

許進﹐零寶人﹐謚襄毅﹐偉器度﹐湧風論嚴法﹐抑情不貸權貴。初授禦史﹐遷副使﹐皆有聲。及巡撫大同﹐嚴爲飭憊。武邑王聰沐不律﹐奏置於法﹐又奏太監石巖﹐爲巖所構﹐降知府。尋虜犯西陲﹐起公巡撫甘肅﹐乃調赤斤﹑罕東諸夷爲聲援﹐督大軍冒雪夜進﹐遂興復哈密﹐累轉吏部尙書。忤逆瑾罷黜﹐復構公﹐幾至不測。

儲罐﹐海陵人。端默凝重﹐雅操不羣﹐而長才傑出﹐尢足以濟事﹐爲考功大巡撫﹑戶侍﹐聽歷職咸克舉之。遭逆瑾不爲屈﹐精藝翰且好文﹐世有才滯於用﹐無遠近﹐務拔引焉。

謝遷﹐余姚人。貞毅天賦﹐豁豁不設鍵械﹐然淵衷寸尺﹐劑發如響。以狀元陟樞要﹐率履始終﹐不爲越進﹐不隱賢﹐亦無矯拂於時﹐未嘗以世升降自爲低昂。謚文正。

陳恪﹐歸安人。狷澹元素劼毖﹐邛首如礙。然令縣視民如子﹐爲方伯家食﹐會歲歉饘粥不能繼﹐薦者謂其冰淸玉潔云﹐官至大理卿。

英﹑景震嚴﹐梁棟森列﹐不有其後﹐幾其替矣。而憲孝相承仁厚賢明之治﹐又能灌洽而培植之﹐幾四十年。丰芑流長﹐阿菁道茂﹐萃發於一時。是以碩才輩出﹐文明化光﹐猗歟盛矣。當是時海內晏安﹐含哺鼓腹﹐鬱鬱乎太平气象﹐不知帝力之何有﹖究厥所自﹐其誰以爲遺也﹖獨念諸君子保泰之功﹐能備九三之徳﹐悉艱貞之義乎﹖夫後以裁成﹐輔相以左右﹐民陂平復往﹐不可不畏耳。

彭澤﹐蘭州人。骯髒山立﹐競風致﹐劇操切﹐官箴以廉﹐以持且疏﹐闓能任人﹐遇事無所避。所至文武著聲大者﹐荊襄奏俘﹐及執議哈密。官至兵部尙書。

王云鳳﹐和順人。廉靖剛方﹐言動不苟﹐處私室如在公門﹐暇則以史冊爲師﹐當事無忌避﹐與人交侃侃正誼﹐有壁立千仞之意。初釋褐﹐觀政禮部﹐知同榜蔡淸學傾﹐執第子禮﹐常處部小署中﹐朗聲誦讀不撤。未授職﹐輒疏論國姦﹐後爲都禦史﹐俯尊延訪﹐務爲民造福﹐視官如傳捨。

員外郎葉釗﹐丰城人。剛敏守法﹐務以正自持﹐居刑曹廷無畱獄﹐有事幹貴戚﹐如法不少貸﹐遇廟堂大事輒直言。弘治甲子﹐南畿災﹐上荒政四事。乙丑﹐應詔陳八事。正徳初﹐疏請釋給事中牧相徐蕃﹑戴銑等六人﹐以來忠直起用劉大夏以收人望﹐皆切中。其因事陳言﹐如大理寺止應參駁﹐不當用刑訊。刑部﹑大理堂官序坐﹐宜照品級﹐寺丞不當居侍郎之上﹐得兪旨爲例﹐人服其職。

楊繼宗﹐陽城人。好善惡﹐惡自性成﹐人多憚其方嚴。至忠孝大節﹐議論風采﹐人皆信而欽之。爲嘉興守﹐以只篋孤臧赴任﹐勸廉厲政﹐民多受其澤。尋長浙憲﹐振肅綱紀。初藩臬諸司﹐民苦供辦﹐鎭守中官日費﹐旣給萬錢。公一切罷之。歸囊惟律書數卷而已。後巡撫順天﹐奪還宦戚占民莊田﹐權貴斂迹。成化乙巳﹐以上疏左遷。弘治初﹐復原官。

董傑﹐涇縣人。具器瑰瑋﹐議論謇諤﹐不能屈以非分气﹐行行危直。自州郡起歷都臺﹐志切民瘼﹐激楊承宣﹐終始不怠。凡京輔靑﹑齊﹑湖﹑湘﹑河﹑洛之間﹐所至懷公之徳。正徳初﹐江右賊砦熾掠﹐公爲平之。

丁璣﹐丹徒人。飭躬勵行﹐持護名檢﹐企志古人之學﹐日以經籍摩擬﹐而患未得所師。初爲禦史﹐上疏諫用萬妃﹐憲皇怒逮系﹐命擊齒落﹐公毅然不爲動。後擢憲副﹐提廣東學政﹐死於溺。家業蕭然﹐曾未嘗入念。

林俊﹐莆田人。性簡檢﹐居官廉約﹐至棣金公稟托以謝之。厭末俗﹐侈泰欲﹐以身爲表率。自筮仕迄歸田﹐進退無瑕釁可議。妖僧繼曉﹐挾近幸梁方以左道進﹐公極論之。巡視江西﹐先事發庶人姦。後尙刑書﹐執法不苛。理崔文私人李鳳陽獄﹐不慊申憲﹐遂致仕。

王鴻漸﹐南陽人。崇實黜浮﹐誠信與物﹐讀書以窮理致用爲的。𨿽一字異同﹐必審其義之所安。善觀史﹐務審得失﹐辧邪正﹐尢明習國典。祖宗用人行政﹐及前輩立朝﹐行已之詳﹐皆能一一言之。官至尙書﹐謚文莊。

張芝﹐歙縣人。讀書慕古人之學﹐意气炯炯。弘治中﹐授評事﹐嘗嘆曰「一職所效有限﹐言而見聽﹐所及者廣禍福非所計也。」因屢疏上陳﹐無慮數萬餘言﹐皆見施行。正徳初﹐論時政缺失﹐欲正體統﹐以收威福﹐以保祖業﹐言俱剴切。通政司以犯權幸﹐不敢進。尋擢憲副﹐風采凜然﹐格姦正法﹐悉有成績。及督學政﹐懇懇導人自力。

陳壯﹐京衛人。弘治中爲禦史﹐鯁介特立﹐𨿽混雜都會﹐而性气山林﹐不能與物湛浮。遇節義廉潔﹐士卽傾心向慕﹐其嫉惡若將浼乎﹖其身家窶﹐素取與一﹐無所苟。弘治中﹐任南臺﹐力操風紀。及轉佐憲臬﹐悉心綜治﹐持法惟謹﹐尋致仕。

李應禎﹐長洲人。介約寡諧合﹐領鄕薦﹐入太學﹐有中貴欲致爲塾師﹐固拒之。爲中書﹐恥伍同官﹐乞攺教職。嘗以例寫佛經﹐上言不當尊奉異教﹐言甚訐直。雅好古﹐博學﹐喜面折人過。卒之日無爲斂﹐友人營其葬事。

憲孝建極﹐國運壯气﹐興賢毓才﹐上述諸君子昌渾厚之流者也。玆述諸君子﹐昌英發之流者也。明篤旣深﹐化行亦顯﹐而盛襄倚伏之機﹐固已兆於此乎﹖

又曰﹕能養而不能用人才﹐亦無所見。大壑縱巨魚﹐羣公之幸於遇乎﹖

陽明王先生守仁﹐余姚人。自少負奇气﹐不欲爲俗學所困﹐乃徧求百家二氏﹐有所得輒察﹐其敝輒逃之﹐他求如是者數過﹐乃獨得不傳之緒。輒喟然嘆曰「致良知﹐平生三字符﹐不可易也。」於是風動海內﹐英才就學者輕千里而至。先生奮然崛起﹐挺一齊於眾楚之咻﹐聽其言彥髦心醉﹐𨿽負气執己見者﹐亦自致疑。官至尙書﹐以功封新建伯﹐勛名日盛﹐易攵歷政繁﹐而時不廢講﹐人以爲眞能致良知無疑也。

此學纏綿至陽明夫子﹐然後大明。樞後時惜不得登其門﹐蓋嘗追附致良知之說﹐以爲千古血脈流行化生之機﹐寂情感﹐滌慮見﹐而開聰明﹐無古今賢愚所共具﹐何其易也﹖而昧之棄之﹐假借影響﹐卒獘於梏心師心﹐又何其難也﹖不實體而靜研之﹐豈願學之誠乎﹖樞竊以良知爲夫子色相﹐以省提爲夫子謦炊欬﹐以討眞心爲夫子刺贄﹐而愧於譾鈍。茫茫太虛﹐孤懸一掬﹐其誰幸以助予﹐而志同君子﹐咸定於自審﹐天下斯文之幸也。

楊一淸﹐丹徒人。博學有用才﹐久官陜西﹐督茶馬﹐條上五事﹐監苑胥庇﹐修復靖虜諸城﹑莊浪諸隘﹑花馬池諸要害﹐罔弗振耀。虜大寇固原﹐公單騎馳瓦亭驛﹐預設伏寇﹐聞霄遁﹐復條上軍務。及興復河套事宜﹐忤劉瑾逮獄﹐尋復用。會張永徵安化﹐公授計發瑾惡﹐復入內閣。朝廷有大疑﹐公片言以定。公援拔士類﹐體局宏肆﹐卒以是受訾云。

楊廷和﹐新都人。久入閣﹐漫無所建白﹐人易之。武皇南巡﹐天下洶洶﹐幸臣竊國柄﹐有狂生上書數其過﹐公延禮生﹐泣下曰「久當不負良意。」已而武皇崩於豹房﹐安危俄頃﹐禁從兵悉屬江彬﹐公密與太監張永謀啟太后﹐請旨誅彬。先傳令散軍士﹐各就賞所﹐彬覺顧﹐瞻無人﹐遂就擒。乃定遣迎今上禮﹐下詔紀元﹐釐正國條﹐裁革傳乞升及濫役﹐月省食糧一十六萬餘。

孫燧﹐余姚人。朴謹不外飾﹐然性明澈﹐臨事縝詳。自刑曹敕讞刑獄﹐會瑾橫嫉公﹐連坐贖罰。正徳末年﹐江西宸濠蓄密謀已漸彰﹐當事者擇公巡撫其地。及謀惡大著﹐公屢疏罪狀以聞﹐俱爲中道遮匿﹐弗能達。乃與禦史範輅﹑參議陳洪謨﹑副使許逵協謀﹐峙糧飭旅﹐布守要害。未幾﹐宸濠起兵謀反﹐公不屈死之。謚忠烈。

許逵﹐固始人。初爲樂陵令﹐以靖寇功升僉事﹐尋轉江西副使。時寧藩起叛﹐兵縛巡撫孫忠烈將殺之﹐一時官屬駭愕不敢言﹐獨公反覆辯論﹐且厲聲大罵﹐慷慨激烈﹐並命縛斬於惠民門外。刑時﹐公顧孫忠烈云「早不聽我言﹐當至此。」公蓋嘗有先發後聞之計﹐爲忠烈所阻。

吳廷舉﹐蒼梧人。耿槪雄傑﹐百戰不回﹐從學於陳白沙。爲縣令﹐以忤上官﹐構誣編管﹐起爲府同知﹐轉兵備﹐忤鎭守潘﹑牛﹐被愬於逆瑾﹐矯旨枷號錦衣衛門月餘﹐幾死。復編管﹐又起江西太參﹐姚源洞亂﹐被執入賊巢﹐欲加害﹐公挺然不少動色﹐且諭以順逆之道﹐賊感化﹐禮公甚厚﹐歷升尙書﹐士類傾服。

胡世寧﹐仁和人。偉器局﹐雄視百夫﹐而才略足以副之。初仕江西﹐忤濠﹐爲其所構﹐坐發戍﹐復起歷巡撫。所至有勞績﹐禮圍孔棘﹐公亦預當一面。然獨惟公疏論議和平﹐雍雍鳴鑾無詭﹐遇獲禽之意。公外矯矯﹐而內縷縷﹐揮霍詳明﹐淵乎莫得涯涘之也。

黃鞏武選郎﹐莆田人。沈敏好學﹐志於殉國。當武皇欲南巡﹐奮疏六事﹐畱之甚剴切﹐語刺幸臣江彬。時車駕員外郎陸震見其疏稿﹐願同署名以進﹐彬矯詔廷跪二臣﹐五日杖百餘﹐除名﹐陸竟斃杖下﹐君幸得蘇。以詩遺其弟曰「不用汝謀方至此﹐須知我道固當然。」蓋無所悔之也。

徐文華﹐嘉州人。莊聳偉然﹐克充諫﹐任人不敢撓以私。忤逆瑾﹐坐戍。尋起歷官大理丞﹐凡朝廷大議會﹐公職𨿽末列﹐見羣長模糊不敢發﹐輒抗聲剖析﹐眾亦愕然唯唯﹐後以大獄罷。

王廷相﹐儀封人。气穎亢不能撓﹐居諫臺敢言﹐謫縣丞﹐益自勵。贊理畱都職﹐舉獘絕後﹐久綰院章﹐風表百司﹐壇抑奔競。有要地眾越禮趨之﹐獨不往。志好文﹐廣集百家言﹐苦恁探究述雅﹐述以見向。晚尙玄術﹐羣小所慍者以是點之。

梁材﹐上元人。檢滌自飭﹐恐恐惟時套所浼。爲縣令﹐著勤民隱﹐節費卹徭﹐任臬長﹐愼察屬﹐省諸僚﹐治狀會大朝一一犁對﹐以爲黜陟﹐有不協者力諍之﹐時謂天服輿論﹐他時未有也。後尙書計部﹐值大工﹐及邊務倥傯﹐公黽勉籌會以給之。太倉老庫銀四百萬﹐執不敢動﹐其守法類此。

石珤﹐槁城人。澹約性成﹐躬躬自戢﹐位躋臺鼎﹐供具如寒素士。正徳末造﹐侈局肇開﹐公不逐時好﹐然亦不迥世異幟。嘉靖初入閣﹐嚴誡閽從﹐不濫交。與謁者以帕爲儀﹐受則還贄。致政歸﹐行李及奩配不滿一輿。

汪俊﹐弋陽人。敏而惇文﹐而能履克敍倫誼﹐質心善世雅﹐不與俗詭。儔官大宗伯﹐會議考典﹐力諍之﹐𨿽其明之未詣﹐蓋不自輕於同也。

穆孔暉﹐外朴內辧精﹐肄舉子業﹐每因文得悟。陽明先生主試山東﹐以篇句「時有發明」拔第一。後爲學士﹐不依違時﹐徑𨿽非涉世利器﹐其坐鎭相觀雅俗之﹐不可無也。

邵銳﹐仁和人。顧名檢﹐篤孝義﹐澹約素持﹐退然若不勝衣。科掇春元﹐而自視爲不文﹐位躋卿長﹐而家如寒士。爲提學以惇行風﹐士忠信之﹐稱鄕評﹐朝議同之。

鄭善夫﹐侯官人。性疏闓無畱伏﹐爲禮部郎﹐曠志辭﹐滎博學﹐爲古文尢長於詩﹐義不詭於風﹐人浩焉仰頫﹐縱遊名山川﹐其意嘸嘸如也。正徳末﹐以養病終其身。

程啟充﹐穎發有雋才﹐銳情許國﹐通諳典章﹐爲明禦史﹐敢言執憲﹐諸寮長倚以爲重。一眚大獄﹐戍廣右。

吳昂﹐海鹽人。廉靖淸約﹐隨所宦歷﹐悉著善政﹐民至涕泣扳送之。及歸老﹐誦讀不廢﹐如書生然。

孫一元﹐不知何許人﹐浪迹江湖﹐丰槪軒逸﹐眇等富貴﹐詩善風格﹐爲名家然。實假謚詩﹐洞究典章﹐可以致用。凡履迪悉不苟﹐動發矩度﹐眾稱隱君子云。

楊最﹐生平廓落﹐無所容﹐慕古不弄﹐與人不設樊圃﹐每任眞獨了﹐爲有司﹐隨在有惠政﹐官至太僕卿。當嚴愼之地﹐亦率意﹐以其素施之﹐乃獲罪。

徐問﹐武進人。準操檠﹐約述古﹐以爲法程。復淩躐文壇﹐博探事奧﹐宦歷躋上﹐卿隨詣著勤﹐推賢士屬。

毛憲﹐武進人。質旨勵飭﹐修夾勉敬﹐義篤於宗﹐姻戚故人以是多孚服。居諫垣﹐參劾剴激。

金洲﹐嘉定人﹐質凝龐朴﹐趣專著巳。謂道關倫修﹐則於所厚厚之。謂學首言行﹐則有物有恆。謂政在愛民﹐則運心惠﹐鮮由食息﹐致嚴必斂﹐有繩律令﹐邑民深徳之。

正徳諸姦之夥也﹐八黨蛇蠍﹐義子鬼域﹐四家兵豺虎域中﹐以爲擾攘。而國是尙具﹐淸議不襄﹐其宦官蜂使武臣狐假文士﹐狼跋天下以爲消耗﹐而計費有常﹐名檢自立。是以修身之士﹐皆得各從所欲﹐而習气依然憲孝之遺也。濟濟傑碩曾何少耶﹖所慮以講學爲諱﹐不能發明﹐飭蠱之實﹐申後甲而意承考﹐安能保其往之不見吝乎﹖

羅欽順﹐泰和人。莊篤由衷﹐動執型榘﹐不能撓以非﹐因自號整庵﹐人固信其爲整也。凡出處取與﹐必欲印﹐有成憲嘗曰﹕人立身居業﹐必先打破義利關﹐否則擾擾直到底。其教人每以是致嚴。官至尙書﹐甘茹淸素﹐晚年不下樓數載以終。

桂華﹐安仁人。嚴毅天成﹐步趍矩度﹐而充養成見﹐動自有執。由身而家﹐日有定課﹐尢以厚風俗﹐表鄕閭爲務﹐世道王猷﹐偲偲屬其圖﹐盡止一舉。

何孟春﹐郴州人。述古績文﹐厲克自持﹐欲以行其所知﹐𨿽於世有所暌抵﹐不爲毀。方考掇故實﹐多著撰﹐將執此以往﹐官至侍郎。

許誥﹐靈寶人﹐究心玄微﹐求明性命之說﹐乃浮涉經傳﹐嚌掇雋膄﹐直欲與古人定同異之案﹐其得悟莫得而知﹐要亦注情者歟﹖

崔銑﹐彰徳人。自少負奇器﹐賢探聖援﹐念念修滌﹐昂藏馭世﹐煞辧三志﹐去取不欲﹐自詭於俗。洽涉典訓﹐繕心旨。歸廣授徒﹐以師道自任。其肆爲文辭﹐亦瑰瑋自發﹐不襲人。居翰苑以爭禮﹐罷職復起爲尙書。謚文。

呂柟﹐髙陵人。學以躬行爲務﹐大意宗朱而時小異之。開誠與物﹐和气襲人﹐無遠近﹐賢愚無敢慢。至義理所執﹐則鏗然競烈﹐置死生利害弗顧也。平居偉重﹐不妄言動﹐亦不泛比人。當禮圍甚急﹐公不僕幟坐貶﹐後起爲侍郎。

魏校﹐昆山人。雅慕聖賢體用之學﹐乃肆力墳典﹐博求於仰觀俯察﹐經略民物事﹐鉅細證究﹐且曰「當於斂處爲舒。」復求之靜坐以澄其本。於是內外交養之意﹐日持瞿瞿﹐事必先有成法﹐儼然朝夕﹐守而弗渝。官歷提學﹑祭酒﹑太常卿﹐澹若寒士。

何瑭﹐懷慶人。篤遵古誼﹐𨿽世局變推﹐而公不受染。當逆瑾熾威﹐羣寮入見﹐有跪禮﹐公獨挺乎自立﹐瑾大恚﹐然止奪公官。後起督浙學﹐尋致仕。張內閣當國﹐甚器重之﹐舉翊聖治﹐期大用之。始入京胥。晤輒面數張十三愆﹐眾焉諤然。官至禮部侍郎。

王思編修﹐泰和人。端謹不放﹐孝友忠義。正徳甲戌﹐抗疏勸武宗﹐抑情懲欲﹐還蹕以防外患﹐謫驛丞﹐凡九年。四方從遊者眾﹐正心誠意之學﹐多所闡明。今上卽位﹐復舊銜。後以爭禮﹐詞劇峻﹐斃於杖下。

張邦奇﹐鄞縣人。秉毅才鉤﹐稽百家言﹐欲盡物業散殊而溥運之﹐乃步趨前懿。嘗夙興參空﹐默省執事﹐敬一語﹐仕陟尙書。謚文定。

功化積而治運昌﹐則人文蔚勃﹐而正學漸明。內修切而講見叢﹐則眞意流行﹐而夾儆交力。當良知學侶﹐玆諸公適際並起﹐道誼辧雄﹐吁咈情契﹐𨿽非直打合同﹐而揚闡迪知眞脈﹐巳畢驗菁莪之遺矣。顧不盛乎﹖

良知之講﹐布四方之知﹐而應之者能輒棄其沈痼﹐如雲龍風虎﹐其勢蹶焉。以起有不可以枚舉﹐其若肖而速穎﹐迄於今不鮮儔﹐𨿽淺深漸頓﹐生熟弗齊﹐要能決向背之機矣。炳炳在生﹐例未卽述﹐惟旣定蓋棺﹐爰爲舉之。有王良﹐泰州人﹐超悟於漁鹽之中﹐能衍說善徒﹐擔荷甚力。有薛侃﹐揭陽人。冒眾疑而信之﹐卒大有所就﹐以廣其傳。有董沄﹐海鹽人﹐老而從吾所好。有周衝﹐聵廢力於自得。有楊�﹑楊�﹑鄭�﹐潮陽人。徐愛﹐余姚人。竭其才﹐以夕死爲志。有朱節﹐山陰人﹐能運於展宷爲名。禦史有王道﹐武城人﹐雅重能爲國師。有馬明衡﹐莆田人。秉直甘於辭榮。有應良﹐仙居人。應典﹐永康人﹐堅持不失於顯晦之間。有冀元亨﹐武陵人﹐忘軀以從義。有蕭璆﹐辰州人﹐英爽不懈其趨。有蔡宗兗﹐會稽人﹐毅確不詭於俗。有李中﹐吉水人。金克厚﹐仙居人。以質直得之。有舒芬﹐進賢人﹐登殿元﹐務著已貴富﹐不膺於中。

極乎哉﹗良知之學也。不費辭而道備﹐乾知太始之知也﹐此妙萬物而爲言者也。乾以易知知之上﹐不容登耗﹐毫末故然﹐補之以人力﹐則非易。天命之謂性﹐言是物也。錢友徳洪嘗曰﹕充塞天地間﹐只有此知。天只此知之虛明﹐地只此知之凝聚﹐鬼神只此知之靈妙﹐日月只此知之往來﹐人與萬物只此知之合散﹐而人則此知之精粹也。此知運行﹐萬古有定體﹐故曰﹕太極原無聲臭可卽。故又曰﹕以直養而無害﹐則通晝夜﹐被四表﹐徹古今。無有乎﹖窮際究極其微﹐視之而不見﹐聽之而不聞﹐極乎哉﹐其良知之學也。養而無害﹐其知易之難者乎﹖夫慕學而不得其所﹐爲學過信﹐良知之易然耳。以後世之欲﹑之質﹑之習﹑之功﹐欲易良知以爲過﹐信乃學之所爲病也。是以梏心﹑師心﹐能無懼而圖之可乎﹖若夫於何而養﹐於何而無害﹐則有良知在諸君子云。歿其所至﹐不得深考﹐愼而致之﹐是在未死。

馬永﹐通州人。參將讀書﹐負忠義﹐身當鋒鏑﹐而左右毛錐﹐志負驍悍﹐而出入矩矱。文學士咸敬重﹐樂與之遊﹐而公亦自任。初鎭延綏﹐後鎭遼東﹐卹養戎伍﹐與士卒同甘苦﹐所至感若父母﹐而防禦飭嚴﹐猷略沈密﹐𨿽不能大值顯就﹐而多無失事。

本朝武臣﹐至是一大變﹐而人欲務文矣。究厥所原﹐國初以將對敵﹐舉動自由﹐以漸而制於羣璫之出鎭﹐乃設巡撫以制羣璫。又以漸而制於巡撫之總督﹐重臣握兵權﹐藉巡按以爲糾察。又以漸而制於巡按之翻異﹐隨在掣肘﹐不得不文﹐以爲自禦之計。且文臣輕辱鄙陵﹐動以不識字爲誚。及其薦剡則右文而後武﹐又不得不文以爲自立之途。於是天下靡然從之﹐莫知其自爲武矣﹐此豈安不忘危之道哉﹖而爲之文學士者﹐反學射習孫吳之書﹐玩三式法。然則武士在天下﹐其終不能自泯﹐而文之過﹐於文亦可見矣。

席書﹐遂寧人。志宏敞好學﹐有沈慮﹐讀書恆自出已識﹐不襲剿成說。歷官巡撫﹐所至有治聲。適今上入繼大統﹐考孝宗﹐公奮然不平﹐具疏乞正之。大禮成﹐轉禮部尙書。時兩家聚訟﹐气激黨成﹐公𨿽堅豎禮幟﹐要之不失和平﹐務存國體﹐不欲因此以傷國家元气﹐以故黨似如仇﹐獨不甚恚公也。

張孚敬﹐原名璁﹐禦賜今名﹐永嘉人。少負學﹐久困場屋﹐性競直﹐不隨物﹐見事輒言之﹐不爲忍隱。爲進士觀政時﹐今上入正大統﹐以興獻王陵在藩府下禮部﹐會官議主祀稱號﹐公卽上疏辧﹐今上乃繼統不繼嗣。時論交擊之﹐復著大禮﹐或問二十三條以上﹐舉朝若仇。大禮成﹐上倚眷特重﹐入內閣﹐上方勵精堯舜之治﹐夙夜夾圖﹐忠直自許﹐而苞苴不行﹐百執事肅然就職。

桂萼﹐安仁人。家學懋修﹐自少負奇志﹐動以古人爲慕﹐常謂事必有法﹐必豫爲理會﹐以儲經世之具。三任縣令﹐所至政善民安。會議繼統﹐禮羣疏不伸﹐臺閣布忿﹐天子方持終天之怏﹐公裒眾論以上﹐而謂彊臣執國柄﹐欺天子幼沖﹐上奮乾綱。大禮立就﹐乃眷注。公曆擢冢宰﹐入內閣。公引拔賢才﹐溫裕識治體。

霍韜﹐南海人。性介特任眞劇猒﹐流輩所爲﹐而時欲矯之。自負經濟﹐談當世務亹亹﹐任兵部主事。會今上入正大統﹐考孝宗﹐乃三上禮官書﹐奮言不當﹐繼嗣說不能行﹐輒飄然掛冠養屙曰「我何顏立無父之朝哉﹖」大禮成﹐起公曆升尙書﹐公怒人不移事﹐薦人不病其犯﹐又善惜才無忌心﹐其嫉惡獨至甚云。天子𨿽注眷﹐亦懲其狂﹐曾逮獄。

聖天子嘉靖中興﹐奮思降古之治﹐一時習與皆不當上心。而四三君子適以議禮顯﹐由是拔躋崇階﹐以慰帝佐﹐豈以酬功爲惠哉﹖而一時建業呈勞﹐鋪宣睿徳﹐剗剔宿獘﹐漸追祖宗之舊﹐亦可謂蔚然盛無以加矣。而其銳前之志﹐當有勿卹有福之圖﹐寓今後無疆之貽﹐則全善矣。

監生石大用﹐蘇州人。正統甲子﹐處六館諸生間﹐恂恂謹飭﹐務彊力植志。會祭酒李文毅公忤權璫﹐困首木於監門﹐三日不釋。時炎暑蒸鬱﹐病昏不能勝﹐石義激於衷﹐以只名具疏﹐懇請自代﹐謁銀臺則懼之以法。石曰﹕死生以義﹐何懼之有﹖疏入﹐蒙並釋之。在廷文武臣咸嘖嘖嘆賞﹐求識其面。

趙同魯﹐長洲人。志气髙邁﹐自經子百家﹐言靡不涉獵﹐下筆滔滔莫能禦。身居田裏﹐喜論當世事﹐見人之屈抑﹐與民間利病﹐及時政缺失﹐憤然若迫於身。有裘巡檢王禦史誣民爲軍盜﹐能奮力諭而遏之。遇歲靑輒陳白﹐拯濟方切中。時巡撫王端毅公大奇之﹐嘗論三吳水患﹐特起白茅港之議﹐越數十年後﹐果發工如其言。

韓愁﹐成都人﹐將家裔也﹐自號飛霞﹐不樂仕。自負悶悶﹐槪人善詩文﹐沈機遠略﹐有不可詰其際者。知黃白之術﹐托談醫事﹐後攺姓白﹐自謂能點化己姓。天無一﹐地無十﹐脫去其畔皮囊﹐故昔韓而今白矣。彭幸庵總制川廣陜軍務﹐剿撫流寇﹐計多出飛霞﹐功成而人不知。

世不乏志士﹐匹夫耿然﹐則隨所運用﹐三軍不可爲奪﹐而況於務禮知文之士哉﹖天下有三志﹐而志富貴爲民下﹐然能以富貴爲志者幾何哉﹖世多垂涎染指而終貧賤﹐蓋特意興所發﹐不足以言志﹐甚哉志之爲難立也。若三子者可以言志矣。𨿽然一年而離經辧志﹐期王而王﹐期霸而霸﹐能得其天之所以生人﹐則知我之所以爲志﹐又烏可不愼乎哉﹖

太監云奇﹐南粵人。守西華門﹐邇胡惟庸第﹐刺知其逆謀﹐胡誑言所居井湧醴泉﹐請太祖往觀。鑾輿西出﹐云慮必與禍﹐急走衝蹕﹐勒馬銜言狀﹐气方勃崒﹐舌駃不能達。太祖怒其犯﹐左右撾捶亂下﹐云垂斃﹐左臂將折﹐猶奮指賊臣第。太祖乃悟﹐登城眺顧﹐見其壯士披甲﹐伏屏帷間數匝﹐亟返棕殿﹐罪人就擒﹐召奇則息絕矣。太祖追悼奇﹐錫贈葬﹐令有司春秋祀之﹐墓在南京太平門外鐘山西。

太監阮安﹐交阯人。淸苦介潔﹐善謀畫。太宗營建北京﹐及治塞陽村驛諸河﹐皆大著勞績﹐諸屬一受成算。

太監陳蕪﹐交址人﹐永樂五年入宮﹐至景泰時卒。歷事五朝﹐保抱皇子﹐四夷徵討悉與行﹐賜更名姓曰王瑾﹐寵賚爲本朝中璫之冠。太宗賜範金圖書四﹐忠肝義膽一﹐金貂貴客一﹐忠誠自勵一﹐心迹雙淸。

太監沐敬﹐建文宮中人。太宗北徵﹐四十日不見寇。兵困糧竭﹐六卿勸回鑾﹐皆鎖項﹐敬復苦諫。太宗罵曰「友蠻。」敬舉首曰「不知﹐不知。」太宗怒命縛斬之﹐敬言猶不已。太宗悟曰「使我家養人悉如此﹐何患不好﹖」遂釋之。

太監劉永誠﹐虎視屹屹﹐便習騎射﹐三扈太宗北徵﹐奉宣宗使偵漢邸逆謀﹐三帥師討兀良哈﹐俘馘無算﹐捕執磁相妖人李宣﹑張普祥。英宗朝監鎭甘涼﹐耀兵境外﹐鏖陣於沙漠﹐數取勝﹐擒其酋。景泰末召還﹐總督團營﹐南城之謀﹐預勤披甲﹐獨以滿盈索退﹐姓屬令辭職﹐遺榮杜謁﹐泊如素門。成化初﹐具辭累朝所賜產第祿從。

太監興安﹐性廉守﹐不能幹以私。當國家多難﹐景皇縱樂﹐中外恐恐安﹐𨿽短於才能﹐諮信二三﹐故老贊襄救正﹐盡其力之所可爲。但廷議迎駕多沮之﹐蓋甚不得已者也。潛諭默挽﹐興之力居多。興好佛甚﹐遺命化沈香龕子粉﹐其骨作浮圖供﹐其不流染本習亦以此。

太監懷恩﹐成化中以直道黜居鳳陽。弘治攺元﹐召還司禮監﹐預聞朝政﹐孝宗信任之。恩首白內閣﹐萬安不愜人望﹐王恕以雄才淪落﹐宜黜安進恕。孝宗卽罷安﹐召恕爲吏部尙書。

王嶽﹑何文鼎﹑弘治末年賢宦。鼎力抵戚畹﹐張司禮﹐李榮希內旨杖之慘甚﹐迄死罵不絕口。嶽淸介不伍俗。正徳初﹐劉瑾等用事﹐出嶽居東廠﹐每維持士節﹐執法認眞﹐諸要門各遣緝之。科道官走謁嶽門﹐嶽以正對﹐瑾因中傷嶽﹐駕言嶽授意九卿等官﹐令論列閹宦﹐且云請試之﹐諭嶽欲杖朝官﹐觀其解否。

武宗如其試﹐嶽果長跪乞宥﹐武宗怒甚﹐謫戍李陵﹐行至臨淸﹐賜死於舟中。

太監蕭敬﹐詳諳國典﹐持重老成﹐歷事數朝。正徳中﹐諸姦疊肆﹐誣上行私。武宗每召之問﹐輒對非先朝故事﹐多所救正。嘉靖初﹐言官交中之﹐以罷司禮。

黃偉﹑呂憲﹑晏殊﹐嘉靖間太監。淸苦雅重﹐屏徹華玩﹐動以書史自隨﹐恂恂然有儒者風。所鎭之地﹐軍民皆被其澤﹐文臣之守土者或藉以爲榜﹐檠不敢就墨恣自壞。

孫裕﹐孝皇時舊璫﹐嘉靖間懷孝皇不考。及戚畹罹憲﹐泣控天子﹐頗逾激。天子欲明倫執法撻之﹐遂自縊廟中。

孔子曰﹕有教無類﹐以賢品人﹐則於我無黨。以徳容物﹐則於人無比。每見縉紳道中璫多切齒﹐孰知有傑然者﹐架出吾輩上﹐爲縉紳所不能爲之事乎﹖故君子以虛應天下﹐能收羣美以共歸。有極則治理猶反掌﹐若王﹑何﹐今長老尙能道其行事敬禮之。若黃﹑呂﹑晏﹐予親見其賢﹐當效法之不暇﹐而能自外之乎﹖昔劉東山者﹐孝宗幾誤加怒﹐而太監苗逵力救以解﹐遂成明良之遇。則若人者不惟不相仇﹐反以爲容於吾輩﹐回視吾輩不爲其所笑耶﹖

冷謙羽士﹐武陵人﹐能審音﹐太祖命爲協律郎﹐考正樂器樂舞。凡宗廟中和韶樂﹐及朝廷大樂﹐以至迎膳等樂﹐琵琶箜篌等器﹐悉是正之。其韶樂大抵因王虔休《蔡氏新書》能究其辭意﹐而加以四淸聲﹐音律尖髙非昔比矣。官至禮部尙書。太祖問其八音之理﹐對曰﹕聞磬聲關系本朝﹐士臣廉節云。

袁忠徹﹐南昌人。風鑑術神驗﹐荷眷五朝﹐寵渥殊至﹐官至尙寶卿﹐未嘗藉恩以張於世。每因事納忠讜議﹐屢出如終大孝之情﹐而愼密機事﹐論養賢之實﹐而贍其取給。乞賜孔子玉軸之誥﹐歷言遣使取寶之非﹐議武職宜準終喪﹐諫服藥勿信方士﹐皆喋喋弗沮利害。

蔣用文﹐句容人。醇厚恭謹﹐知當世要務﹐以精醫﹐官太醫院使。每侍仁宗﹐隨事獻規﹐益亟請寡欲淸心﹐以彊聖治。問保和之要﹐則對在養正气。問醫效何緩﹐則對善治者固本﹐急則恐傷其本。賜第則懇辭﹐乃僦居蕭寂寞晏如也。時朱丹溪徒戴原禮自負空﹐海內見則推之﹐蓋儒而醫者。

彭徳淸﹐欽天監正﹐扈從英廟北徵。時王振擅權﹐威焰震主﹐大臣咸俯首順命。初出師﹐金星犯亢﹐明日黑气四塞。又越二日﹐火星犯土﹐彭厲聲斥振曰「象緯示警﹐不可復前。苦有疏虞﹐誰執其咎﹖」振怒﹐詈之曰「倘有此亦天命也。」尋被害。

五官監候楊源﹐丰城人。正徳初﹐因劉瑾亂政﹐上言大角及心宿中星﹐動搖天機﹑天璇﹑天權﹐星不明宜絕出遊﹐嚴號令﹐辟內侍寵幸。又上言連日霾霧交作﹐爲陰干陽﹐小人擅權叛上之象。瑾矯詔杖三十。又上言火星入太微垣帝座之前﹐東西往來﹐宜思患預防。瑾大怒﹐復矯詔杖三十﹐發戍肅州﹐道卒於懷慶﹐妻斬蘆荻覆屍葬之。

曷爲而藝成之爲下也﹐言無大也。曷爲而無恆之﹐不可巫醫也﹐言無實也。大小以人言﹐妄實以心言﹐捨其心以爲人﹐豈惟巫醫隨所之而不可者也﹖而世之爲藝者﹐舉無若數子﹐人信而稱之﹐則豈皆無其心者乎﹖曰﹕人之所以異於禽獸者﹐幾希庶民去之﹐君子存之﹐舜與蹠之﹐分於此而已矣。曰﹕然則﹐其所照於事者非心其誰﹖曰﹕以妄而爲照也。照則無大小﹐皆實心則無妄照﹐皆存數子之爲心﹐與眾人同﹐而眾人不能如數子之能爲用。或爲利動﹐或爲勢怵﹐或爲气昏﹐或爲習怠﹐或爲見移﹐而照者妄矣。此有恆之義﹐入徳之門﹐聖功之本也。

鄭牢﹐廣西總戎府老隸。性耿直敢言﹐都督韓觀威嚴不可犯﹐每醉後殺人﹐牢度非其罪﹐輒畱以俟其醒﹐由是賴全活者﹐眾觀尢徳之。繼帥山襄毅素廉正﹐下車輒延訪耆碩﹐可任以言者﹐人有以牢告進﹐質之曰﹕廉爲官本。山曰﹕土夷之饋不納則疑﹐柰何﹖牢曰﹕不畏國法﹐畏蠻子耶﹖山笑而納。

楊塤﹐京衛餘丁卒。當袁彬忤門達﹐構誣重情﹐舉朝冤之﹐莫敢鳴。塤素不識彬﹐擊登聞鼓﹐懇疏暴達罪﹐並下衛獄。達姑緩塤﹐使誣連太學士李文達主使﹐塤佯諾之。及會鞫午門前﹐乃願伏無他﹐及人吐舌壯之。

或疑二夫之取也﹐何居﹖予曰﹕能舉斯心加諸﹐彼二夫長於天下。曰﹕一事長矣﹐不已淺乎﹖予曰﹕士君子廣知識﹐多思致﹐能技略﹐如太倉陳貯不能取一粒入口﹐而二夫者升斗之積﹐饑卽入炊﹐以當七﹐二天多乎﹖士君子多乎﹖曰﹕然則不待學矣。予曰﹕抑非也。只口之家﹐苟延升斗﹐富合四海﹐而無太倉以爲百萬積貯﹐焉能國乎﹖曰﹕學之何如﹖予曰﹕有土斯有財﹐因吾之土﹐而入吾之財﹐未嘗取諸其外心吾土也。多識前言往行﹐心以蓄吾徳也﹐曷有外乎﹖曰﹕然則典籍非所用也。予曰﹕抑非也﹐典籍吾培漑也﹐師友吾耒耜也﹐見聞吾同作也﹐事爲吾歲候也。由是而日新之謂﹐盛徳富有之謂﹐大業斯集也。凡若而人﹐有聖人之學﹐有君子之修﹐有善人之質﹐有有恆之心。斯四科者﹐不於文﹐不於行﹐皆自其心論之﹐非其心則弗取也。然取於見聞之所及﹐取於心思之所到﹐弗及弗到﹐其所缺者多矣。姑俟續焉。

