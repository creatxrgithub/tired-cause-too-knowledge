醉經樓集

﹝明﹞唐伯元撰

●目錄

明史儒林傳

卷之一

詩類

卷之二

經觧類

卷之三

序類

卷之四

記類

卷之五

書類

卷之六

雜著類

奏疏附刻

●明史儒林傳

唐伯元字仁鄕澄海人萬曆二年進士歷知萬年泰和二縣並並有惠政民生祠之遷南京戶部主事進郎中伯元受業永丰呂懷踐履篤實而深疾王守仁新說及守仁崇祀文廟上疏爭之因請黜陸九淵而躋有若及周程張朱五子於十哲之列祀羅欽順章懋呂柟魏校呂懷蔡淸羅洪先王艮於鄕疏方下部旋爲南京給事中鍾宇醇所駁伯元謫海州判官屢遷尙寶司丞吏部尙書楊巍雅不喜守仁學心善伯元前疏用爲吏部員外郎歷考功文選郎中佐尙書孫丕揚澄淸吏治苞苴不及其門秩滿推太常少卿未得命時吏部推補諸疏皆畱中伯元曰賢愚同滯朝野咨嗟田臣擬議一當所致乞賜罷斥帝不懌特允其去而諸疏仍畱中不下居二年甄別吏部諸郎帝識伯元名命攺南京他部而伯元已前卒伯元淸苦淡泊人所不堪甘之自如爲嶺海士大夫儀表

●醉經樓集卷之一【詩類】

澄邑唐伯元著

醉經樓四首

又四首

醉經樓八景

山居五戒

乙酉元日八首

庚寅春三月始克赴京至二河畱別諸親友奉和薛舜徵兄見贈之韻

夜宿藍屋驛不寐追和白沙先生臺書春晚之句

東林寺逢安大行小範遊天池不得偕往是夕至九江承徐刺史見招對月次韻寄慨時四月八日也

官人行黃梅道中爲役夫述

送霍年兄之署教靖江

陳都運自都門歸壽其母太夫人八十

唐寅老母壽日集杜

賤辰承呂維師徐獻和李宗誠曾舜徵袁季友諸省丈及羅布衣汝存攜酒見過仕杜

病中對雪聞諸省丈在假集杜

十月十一日同諸僚友集呂鴻臚宅看菊追次璧間韻二首

假日王駕部冏伯惠到湖綿天池茶次韻爲謝

老父壽日次韻

病中有懷醉經樓集杜

病中書懷寄楊太史貞復兼謝枉顧集杜

魏光祿懋忠自平樂書來兼示見懷之句次韻

大司空曾公見招以病乞攺別約集杜

冬日承少宰王公見招病不能赴集杜

別李中丞維卿兄之楚集杜二首

送姜仲文督學關中

奉和鄒孚如司封雪中見過不值之韻

除夕

辛卯元日

送何侍禦謫楚藩司從事因懷範原易李克蒼原易舊舊守洪都克蒼先以北部謫楚

送何侍禦謫官之楚

送張黃門閱邊

送楊太守復補定州

九日同諸省丈遊南壇望齋宮小憩追次小杜九日登髙詩卻集老杜七言律句

寄壽太宰楊公三首

和張黃門玉車舟中晚睡

次前韻

和玉車見約事竣各便道省覲兼訂復命之期先此惜別集杜三首

過南旺與玉車遊蜀山湖湖中逢檀季深季明二昆仲

七夕過畱城四首

蒙城署中卽事戲呈玉車

下蔡鎭夜憩文珠奇聞野歌有獻胡山人詩者得江字

過蒙莊

八公山謁謝公祠

渡淮二首

過大山見老山

棘院中秋對月

黃梅道中望五峯有懷汪子虛

偶憶亡友王藩甫及姜可叔

送徐郡侯入覲集杜

人日采芳亭對雪卽席呈曹長王徳履

亭中雪甚有懷舊署趙孟顧鄒諸君子

乙未春正月二十三日早恭遇上禦皇極門覲天下來朝諸侯時有島夷乞封闕下

大參王如水公復補吾廣

喜用晦至自原易所尋補襄陽

新移芍藥臺上

采芳亭喜傳長孺同捨至共觀芍藥因話二顧

大司馬葉丈大中丞周丈同時被謗奉畱有寄

大司馬丈量移南司空屢疏乞歸不允忽報大捷喜而集杜

司馬丈乞身未允聞己南歸集杜遙寄

周中丞再疏乞歸自縉神官軍而下號畱不已集杜卻寄

九日與諸曹友同登顯靈宮閣

采芳亭承南羅二長官見招賞菊集諸曹友爲補重陽之會

○醉經樓四首

典衣爲沽酒典地爲裁花小樓新構就明歲屬誰家

種花莫種奇卜築何妨拙客來歸不歸樓上看明月

樓前湖水平樓外四山靑樓中經一卷堪醉不堪醒

白盡晝鶯聲囀淸宵鶴唳過幾番沈醉後喚醒興偏多

○又四首

天地何簡易六經何支離安得楊子云尊酒共樓居

吾讀稊稗篇莊生如有悟糟粕苟不存吾道在何處

果哉糟粕矣煨燼莫疑秦韋編三絕後誰是醒經人

醉經何可當樓名浪標榜癡迷復癡迷前身疑象罔

○醉經樓八景

鏡湖

新篁島

西湖山

蘆荻洲

漁滄廟

桃花塢

林副使舊宅

李家園

自甲申十月至戊子正月

﹟鏡湖

若將湖北鏡湖光鏡不如若比醉中人脫身墮太虛

﹟新篁島

誰開湖上島新篁綠未齊齊時應囑付合有鳳來棲

﹟西湖山

島上樓堪畫湖山敞畫屏不有樓居者歷歷爲誰靑

﹟蘆荻洲

蕭蕭蘆荻邊載酒趁斜陽醉來疑作夢捩柁過瀟湘

﹟漁滄廟

淸夜聞鐘鼓朝來薦雞黍廟古不知年滄浪問漁父

﹟桃花塢

一塢深復深見花不見樹人間可避秦何必桃源路

﹟林副使舊宅

林公舊地館橋畔艸萋萋百年歌舞地閒在夕陽西

﹟李家園

春林翠欲流繁芳發羅綺前日是張家今朝又姓李

﹟自甲申十月至戊子正月

不是憂生不學禪持來一戒幾經年塵緣未了尋常事猶向春風獨自憐

○山居五戒

一戒講學

二戒預外事

三戒酬應詩文

四戒赴席

五對客戒談時政

﹟一戒講學

我曰予賢人曰予聖果聖且賢相悅而靜況汝之徳未滿鄕裏況汝之道未行妻子呶呶嘵嘵蓋不知恥

﹟二戒預外事

仁者愛己義者正己枉己直人所濟有幾匹夫之行可化鄕人旣明且哲以保其身

﹟三戒酬應詩文

賦性太輕溢道人美無益於人且先失已搜腸刻骨慱潤筆金可憐多病老去光陰

﹟四戒赴席

小席百錢大席一金何功何能爲世所欽竟日嗛嗛疏懶難支夜深人靜我讀書時

﹟五對客戒談時政

生逢唐虞明良嶽牧不學賈生流涕痛哭物之不齊人孰無過反已責躬是我工課

○乙酉元日八首【附錄】

嶺嶠雲山外徵鴻半假眞一從郎署後四見歲華新冠蓋迎人懶漁樵入夢頻咄嗟成底事又伴上林春

其二

竊祿誰家子言歸竟不歸髙堂雙白髮帝裏又芳菲谷送宮鶯曉煙添禦柳肥斑斕五色在何處試春衣

其三

戀闕幾沈吟爲郎十載深長瞻惟北斗欲報愧南金起艸當年事傳經百代心況逢端履慶吾意不須禁

其四

獻賦慚司馬逢君喜帝堯尙疑樽俎意無補聖明朝玉律陽方長春風凍已消胡兒休牧馬指日斷天驕

其五

獻歲饒佳气千官向紫宸誰警擎金掌露冣惜嶺頭春濡滯瞻云日艱危報主身傍人休錯觧張翰憶鱸蒓

其六

歲攺心如舊間關酌去畱憑將丹扆獻乞伴赤松遊桃處人偸顆桑時鶴送籌庭闈多勝事此外復何求

其七

半生憐學道苒茌負初心焂爾經今歲愀然覺寸陰一封何潦艸百計是抽簪異恣誰知己無弦璧上琴

其八

賢聖不同調行藏合自謀縱然羣鹿豕不是慕巢中由時序書間蠹乾坤海上鷗靑春堪潦倒吾道在滄洲

○庚寅春三月始克赴京至二河畱別諸親友奉和薛舜徵兄見贈之韻

遄發今晨已後期親知遠送勸行卮鶯花處處堪畱戀江舸朝朝對別離畫省幾違髙臥枕班衣重整拜宸墀孤徵此際情多少漫說君王雨露私

○夜宿藍屋驛不寐追和白沙先生臺書春晚之句

古驛江頭近釣磯傷心春事故山違楊朱正恐當年悞伯玉寧知四九非反命敢云恭父命徵衣今又負萊衣庭槐舊綠稱觴處畱得淸陰待我歸

○東林寺逢安大行小範遊天池不得偕往是夕至九江承徐刺史見招對月次韻寄慨時四月八日也

若爲邂逅惜芳辰指點峯頭月色新對眼忽疑天有路逢君況是玉爲人虎溪別去多應咲馬上看來幾處眞不有風流賢刺史淸光今夜共誰論

○官人行黃梅道中爲役夫述

前歲樹皮盡去歲艸根絕依舊春來滿地靑荊杞蓬蒿不堪咽須臾性命倚吳商妻兒典與一身孑一身孑千愁結迎送官人何足憐縣庭催租日流血

○送霍年兄之署教靖江

送君此去憶當年偸倫霍風流一代傳家是杜陵天尺五人從門下魯三千夜色乍驚南海月歌聲欲和武城弦明到蘇湖懷古處始知吾道寄靑氈

○陳都運自都門歸壽其母太夫人八十

八十人間希又希表閭歲歲映春暉金花更獻西王母天上仙郎畫晝錦歸

○唐寅老母壽日集杜

幾回靑瑣點朝班日繞龍鱗識聖顏南望靑松架短壑東來紫气滿函關一雙白魚不受釣萬丈丹梯尙可攀何爲西莊王給事來遊此地不知還

○賤辰承呂維師徐獻和李宗誠曾舜徵袁季友諸省丈及羅布衣汝存攜酒見過仕杜

隱幾蕭條戴鶡冠興來今日盡君歡尊前栢葉休隨酒竹裏行廚洗玉盤拳引濫騎沙苑馬衰顏欲付紫金丹可憐賓客盡傾蓋百徧相過意未蘭

○病中對雪聞諸省丈在假集杜

身欲奮飛病在牀晶晶行雲浮日光王生怪我顏色惡茂陵著書消渴長畫省香鑪違伏枕芙蓉別殿漫焚香此時對雪遙相憶行酒賦詩殊未央

○十月十一日同諸僚友集呂鴻臚宅看菊追次璧間韻二首

自是東籬巧傲霜秋英爛熳艷華堂白衣似愛陶潛興靑眼從教阮籍狂此日看花猶帝裏十年起艸愧明光獨憐同捨兼同調吟得詩成句裏香

其二

盆滿黃金叢滿霜錦爲屏障畫爲堂畱連不是因花惱酩酊原非爲酒狂羈旅魂驚親捨遠簪袍晚濫主恩光月明馬上催扶醉白玉珂聲漢署香

○假日王駕部冏伯惠到湖綿天池茶次韻爲謝

彩毫字字拂淸霜兼品題封到艸堂範叔不知寒作假相如定是渴來狂蘇湖气味渾相似衣馬輕肥倍有光獨怪朝參疏懶甚朝朝想象禦鑪香

○老父壽日次韻

八千椿樹幾淩霜萱艸萱花共北堂但得階庭畱戲彩不應詩酒尙佯狂蟠桃更獻千秋顆銀燭誰分此夜光一客燕臺家萬里幾回溫淸待黃香

○病中有懷醉經樓集杜

舊國霜前白鴈來茅齋寄在小城隈傍人錯比楊頌雄宅江上徒逢袁紹杯萬事紏紛猶絕粒百年多病獨登臺此身未知歸定處懷抱何時得好開

○病中書懷寄楊太史貞復兼謝枉顧集杜

武陵一曲想南徵悵望秋天虛翠屏多病獨愁常閴寂簿書何急來相仍楊雄更有河東賦方朔虛傳是歲星速宜相就飲一斗山陰野雪興難乘

○魏光祿懋忠自平樂書來兼示見懷之句次韻

似君須向古人求想見歸懷尙百憂卜築應同蔣詡徑春風回首仲宣柚漁吹細浪搖歌扇天入滄浪一釣舟谷口子眞吾憶汝何時更得曲江遊

○大司空曾公見招以病乞攺別約集杜

此生已愧須人扶細學何顒免興孤豈有文章驚海內幾回書札待潛夫尊當霞綺輕初散酒憶郫筒不用酤不是尙書期不顧五陵佳气無時無

○冬日承少宰王公見招病不能赴集杜

積雪飛霜此夜寒彊移棲息一枝安故人情味晚誰似百徧相過意未闌盤出髙門行白玉花邊立馬簇金鞍此時對雪遙相憶信有人間行路難

○別李中丞維卿兄之楚集杜二首

中丞問俗畫熊頻況復荊州賞更新多少材官守涇渭【時有西警之意】早聞黃閣畫麒麟岸容待臘將舒柳江縣含梅已放春此別應須各努力正思戎馬淚盈巾

其二

橫笛短簫悲遠天斷腸分手各風煙不知明月爲誰好偶觸愁人到酒邊繡羽衝花他自得春渚落日夢相牽短衣匹馬隨李廣蝦菜忘歸範蠡船

○送姜仲文督學關中

大雅文章孰敢先周南風首國風傳賢關自古雄三輔憲府於今況少年名自仙郎髙起艸人於講座識含鱣正是兩階干羽日卽看萬里淨烽煙

○奉和鄒孚如司封雪中見過不值之韻

經歲何曾咲口開一歌伐木一徘徊自憐幽意今猶古誰障狂瀾倒復回字本無奇堪載酒雪偏乘興負君來何時更枉論文約流水髙山共舉杯

積雪燕關凍不開相逢谷口重徘徊共傳客有鄒生妙斗見春隨暖律回道气如君誰伴侶淸時鳴鳳欲儀來黃金賦在須珍重不用詞臣露一杯

○除夕

殘臘禪房靜靑燈玉漏遲不眠成隱幾獨酌更支頤年盡他鄕夜人過半百時自憐遊子意吾道況如絲

○辛卯元日

帝裏春回斗柄東忽驚春事故園同云連粵嶠靑天外人在燕關紫气中夢裏斑衣常五色曉來遲日愛初紅屠蘇彊進酬佳節無柰浮生任轉蓬

○送何侍禦謫楚藩司從事因懷範原易李克蒼原易舊舊守洪都克蒼先以北部謫楚

不見批鱗今柱史曾聞制錦舊神君洪都太守宜堪憶對酒憐才日未曛

何李誰傳二妙﹖不應秀句有鄒生【鄒司封孚如】三湘愁鬂時相對參伍雙懸江漢名

○送何侍禦謫官之楚【攺代稿】

離亭歌管曲新翻慷慨看君下紫垣驛路風光收客淚洞庭波瀾是君恩乾坤幾見三閭廟詞賦難招萬古魂明過湘江回首處賈生才思不堪論

○送張黃門閱邊

十萬熊羆擁漢官邊城曉月掛旌竿螭頭暫借回天力塞外驚傳落膽寒見說皇威淸海甸更催飛將斬樓蘭歸來勒石燕然上金殿千門立馬看

○送楊太守復補定州

鶯聲出谷柳條新乍捧除書下紫宸客裏三刀頻入夢花前五馬又行春揮金慷慨承家操劇郡艱難報主身來暮喧歌綠緣底事去思處處欲沾巾

○九日同諸省丈遊南壇望齋宮小憩追次小杜九日登髙詩卻集老杜七言律句

水鳥銜魚來去飛水精宮殿轉霏微庭前甘菊移時晚苑小江頭坐不歸萬里秋風吹錦水千家山郭靜朝暉孤城此日堪腸斷老大悲傷未拂衣

○寄壽太宰楊公三首

歸來黃髮又經春聖代休休一个臣舊履聲髙天子聽新槎浮近海鷗親可能楊綰爲丞相忽向明星見老人嶺上桃花千萬樹不知何處宰官身

其二

上下風雲不可從始知今日有人龍經余橐鑰玄修祕歸到關門紫气重已藉仙宮羣野鶴獨愁聖主夢非熊何當脫卻浮名系五嶽峯頭伴赤松

其三

總爲社稷愛蒼生疏懶猥承國士名一飯只今誰吐哺三臺此日望調羹歌殘白雪何人和眼看黃河幾度淸惟有祥光南極外夜深長拱帝星明

○和張黃門玉車舟中晚睡【時出都之明日】

旅鴈將秋至鳴蟬入暮淸煙村團垑色鼓吹雜江聲泛斗槎仙過侵星館吏迎五云隹闕外去厺一關情

○次前韻

白日愁將暮黃河不肯淸誰邀江月色閒聽棹歌聲野鳥髙飛去汀鷗作意迎伊予慚負汝相對若爲情

○和玉車見約事竣各便道省覲兼訂復命之期先此惜別集杜三首

忽漫相逢是別筵南遊花柳塞雲煙匡衡抗疏功名薄張旭三杯艸聖傳萬里秋風吹錦水一行白鷺上靑天明光起艸人所羨復道重樓錦繡懸

其二

赤甲白鹽俱剌天云安縣前江可憐路經灩澦雙蓬鬢燕蹴飛花落舞筵萬里相逢貪握手百壺那送酒如泉更爲後會知何處遲日徐看錦纜牽

其三

髙才仰望足離筵獻納司存雨露邊顧我老非題柱客將詩不必萬人傳思家步月淸霄立肺病幾時朝日邊朱紱卽當隨彩鷁杜陵韋曲未央前

○過南旺與玉車遊蜀山湖湖中逢檀季深季明二昆仲

采蓮處處雜菱菇時或維舟隱岸蒲人在空中山有蜀天開島外鏡爲湖魚從舉网皆堪膾酒自如泉不用酤仙侶翩翩移向晚恍疑身世到蓬壺

○七夕過畱城四首

旅夜逢秋百感並絕憐織女渡河淸不堪更泊畱城下煙水茫茫舟自橫

畱侯有廟對崩湍湖水粘天動地還此夕正逢天女渡莫教風浪到人間

乞巧天邊此夕多乾坤無柰一黃河赤松不管人間事黃石書中意若何

天橫碣石拱皇州自古黃河向此流試向支機前借箸漢廷何處更良籌

○蒙城署中卽事戲呈玉車

雙雙蝴蝶上花枝兩兩前身盡可疑隱幾終朝吾喪我連牀昨夜子爲誰南飛忽傍三秋鴈老去何妨兩鬂絲脫卻樊籠便歸去羅浮山頂又蛾眉

○下蔡鎭夜憩文珠奇聞野歌有獻胡山人詩者得江字

十二連城淮水瀧州來曾是古名邦煙收萬井月明夜人坐空山秋滿江但有梵音存古剎何須野曲送新腔忽傳有客題詩句可是鹿門人姓龐

○過蒙莊

雄辧先生第一流向來齊物幾時休錯疑吾道非糟粕尙憶人呼作馬牛濠上不知魚是我夢中誰信蝶爲周何人索得玄珠在許共逍遙物外遊

○八公山謁謝公祠

奄奄江左是何時能破符堅百萬師兩岸煙銷淝水白數聲鶴唳鬼神知兒曹大捷偏安曰元老千秋一著棋聖代卽今家四海倉皇國手可看誰

○渡淮二首

淸淮如帶遶秋色與天長淝水東西合韓碑日月光客心可感慨王幾興亡惟見江頭柳蕭疏伴夕陽

其二

今日長淮好經過人姓唐魚龍秋是夜鴻鴈稻爲糧古渡猶風浪吾家世子方沵歌東岸起酤酒正斜陽

○過大山見老山

蚤發田間道秋風灑客襟到關淮地盡入望楚云深老大憐今日棲遲憶故林髙山何處調空愧古人心

○棘院中秋對月

紫蓋峯頭月色鳳凰院裏花香懷人今夜千里何處東山艸堂

○黃梅道中望五峯有懷汪子虛

馬首空蒙翠幾重就中髙處若爲宗平生不厭曹溪怪今日貪看五祖峯山徑遙連山寺古白蓮長是白雲封汪汪生捨無多路何日相從上祝融

○偶憶亡友王藩甫及姜可叔

穿破是君衣死了是君妻中原懷二子吾友更何疑

○送徐郡侯入覲集杜

秋風此日灑衣裳楚客惟聽棹相將南極一星朝北斗五更三點入鵷行多病獨愁常閴寂賢聲此去有輝光朝覲從容問幽側珍賜還疑出尙方

○人日采芳亭對雪卽席呈曹長王徳履【亭在驗封司】

亭外毿毿老樹斜粉墻飛過樹全遮天涯剪彩人爲日署裏含香王作花同捨歲深寒自戀試春衣在酒堪賖相將退食無多暇何事山陰訪戴家

○亭中雪甚有懷舊署趙孟顧鄒諸君子

舞盡瓊花片片輕斷腸諸子共飄零白雲封在懸冰鑑玉署名髙自歲星何處漁蓑能待我幾回鶴淚憶談經不堪更話當年事徙東西一短亭

○乙未春正月二十三日早恭遇上禦皇極門覲天下來朝諸侯時有島夷乞封闕下

曉仗春云擁漢官忽瞻龍衮欲躋攀聲稀玉漏聞天語色醉仙桃識聖顏萬國山呼依北極兩階幹舞肅南蠻自憐捧日心猶壯郎署何妨侍從班

又

詔選宮人昔奏知怪來朝講故遲遲忽逢丹房扆垂裳日正憶天言罪已時先帝初年眞聖主輪臺一詔更吾師微臣舊有千秋鑑卻望調元鼎鼐誰

○大參王如水公復補吾廣

嶺嶠春風動地回兒童又報使君來主恩綠鬢三持節驛路靑山幾見梅但有夷吾堪重望可須唐言﹖斐浪兼才紫微垣外中書省夜夜淸光燭上臺

○喜用晦至自原易所尋補襄陽

旅夜淸尊復此回了無一句咲顏開況從古越諸山過曾見新安小範來舉世更誰能我友無人識子佐王才若將治郡論黃霸異日功名未可猜

○新移芍藥臺上

花臺春爛熳芍藥可誰同舊蕋交新蕋深紅間淺紅妍堆酣曉露力困倚微風開謝尋常事浮生信轉蓬

○采芳亭喜傳長孺同捨至共觀芍藥因話二顧

采采芳亭伴采芳亦采眞不禁花觧語況對玉爲人野等築明星迥鶯聲出谷新忽聞過二顧飛動更須論二顧何翩翩耽玄近可憐靑雲還我貴白眼好情偏見面從君過無書只信傳寧知花塢里吏隱亦逃禪

○大司馬葉丈大中丞周丈同時被謗奉畱有寄

司馬勛名宇宙間中丞鎭靜萬人歡遙傳塞外空豺虎共說軍中有範韓篋滿謗書憎倚重天扶明聖惜才難卽看河套天在地乘勝長驅破可汗

○大司馬丈量移南司空屢疏乞歸不允忽報大捷喜而集杜

聞道河陽近乘勝初聞涕淚滿衣裳蒼花不曉神靈意扶顚始知籌策良殊錫曾爲大司馬老儒不用尙書郎朝廷衮職誰爭補正想氤氳滿眼香

○司馬丈乞身未允聞己南歸集杜遙寄

想見歸懷尙百憂何時更得曲江遊十年戎馬暗南國萬里烽煙接素秋可念此公懷直道焉知李廣未封侯杖藜嘆世者誰子天入滄一釣舟

○周中丞再疏乞歸自縉神官軍而下號畱不已集杜卻寄

拖玉腰金報主身莫云江漢有垂綸扁舟不獨如張翰河內尢宜借冦恂獨使至尊憂社稷早聞黃閣畫麒麟致君堯舜須公等歸赴朝廷已入秦

○九日與諸曹友同登顯靈宮閣

髙閣崚層俯建章況逢佳節又重陽秋聲不入遊人耳紫气浮來滿帝鄕發短更蒼堪帽落客多同調趁花忙明年比會知何處徧插茱萸徧舉觴

○采芳亭承南羅二長官見招賞菊集諸曹友爲補重陽之會

大隱於今混廟廊翩翩同捨共亭芳深林夕照明棲鳥曲徑人疑遶洞房惱殺黃花仍五色簪看綠鬢賽重陽誰知玉露凋傷後更向疏籬作意香

●醉經樓集卷之二【經觧類】

澄邑唐伯元著

身心性命觧

道性仁誠觧

論語觧二

一貫觧

川上觧

有是觧

與點觧

克己由己觧

問恥觧

孔顏樂觧

修己觧

大學中庸觧二

至善觧

格物觧

知止止至善觧

時中觧

中庸至善觧

鳶飛魚躍觧

道不達人觧

致曲觧

崇禮觧

大經觧

大本觧

獨觧

不顯觧

天鬼神觧

孟子觧二

告子觧

五霸觧三

說約觧

好貨好色觧

求放心觧

立大觧

大行不加觧

性反觧

好名觧

不謂性命觧

寡欲觧

經觧凡四

孝經觧二

易觧四

乾坤觧

九六觧

初上觧

始生觧

書觧二

詩觧四

禮觧三

春秋觧三

諸子觧附七

○身心性命觧

性天命也惟聖人爲能性其心而心其身小人不知天命之謂性也故性爲心用心爲身用劉子曰人受天地之中以生所謂命也孟子曰殀壽不貳修身以俟之所以立命

○道性仁誠觧

道無體性無體仁無體誠無體統之以物爲體外物無道無性不仁不誠此吾道與異端之別

○論語觧二

魯論記夫子之言二十篇至矣家語得其十之七荀子劉向大小戴十之五莊列十之三

論語記言嚴謹不敢增減一字惟編次頗雜其義易晦使編次皆如鄕黨一篇則論語可以無觧

○一貫觧

己欲立而立人己欲達而達人己所不欲勿施於人孟子曰苟能充之足以保四海程子曰克擴得去天地變化艸木蕃

○川上觧

維天之命於穆不己天行也逝者如斯夫不捨晝夜聖人之心純亦不已也孟子曰有本者如是程子曰其要只在謹獨

○有是觧

用之則行有是以行見龍也捨之則藏有是以藏潛龍也用而無可行或所行非所用捨而無可藏或所藏非所捨謂其身行藏則可謂其道行藏則不可

○與點觧

春風沂水點之誠也吾斯未信開之誠也狂者志有餘而誠不足聖人欲進其不足而裁其有餘故一嘆一悅進之也正所以裁之也惜乎點猶未悟後來觧者又從而爲之詞聖人之意荒矣

○克己由己觧

仁者以物爲體安得有己故曰克己仁者如射反求諸己而己矣故曰由己知由己然後能克己能克己然後能復禮夫學至於禮而止矣克己未足以盡仁猶無私未足以盡道知其觧者宋儒中惟明道一人

○問恥觧

有道谷亦足恥九百栗不可辭不行怨欲可以爲難而不可以爲仁聖人𨿽因憲而發實古今賢者之通患爲其志不在中庸也賢哉回也陋巷簟瓢爲其志在擇乎中庸也

○孔顏樂觧

仁者怨乎曰怨己仁者憂乎曰憂道然則如樂何曰怨己故不怨天不怨人在邦無怨在家無怨憂道故不憂貧不憂生以死生爲晝夜視富貴如浮雲

○修己觧

修己以敬至於安人安百姓皆修己也易有太極至於生兩儀四象八卦皆易也謂敬在修己之中太極在易之中則可謂敬安百姓太極生兩儀則不可

○大學中庸觧二

大學中庸賈逵經緯之說是也而作書之意又若以易爲經以詩書爲緯蓋惟天爲大惟學則天故曰大學惟中乃大惟庸乃中故曰中庸易曰大哉乾元右子行此四徳者又曰天行健君子自彊以不息大學也幹之徳莫盛於九二其曰龍徳而正中正者也庸言之信庸行之謹中庸也此其經也雜引詩書隨處互發其緯也

大學以規模言其序不可紊中庸以造詣言其功不可略

○至善觧

正己而不求於人之謂善正己而物正之謂至善孟子曰行有不得者皆反求諸己善也其身正而天下歸之至善也程子曰在止於至善反己守約是也則合而言之也

○格物觧

物有本末其本亂而末治者否矣自天子以至於庶人壹是皆以修身爲本家語曰察一物而貫乎多理一物而萬物不能亂以身本者也孟子曰天下國家之本在身

○知止止至善觧

自知止而後有定至慮而後能得始條理也知至至之也在止於至善終條理也知終終之也知止能得則近道止至善則道在我

○時中觧

君子時中擇中庸依中庸者也小人無忌憚索隱行怪者也賢者之過與不及均而賢者之害尢甚必至罟擭陷阱乃已

○中庸至善觧

中庸其至矣乎是謂至善君子依乎中庸遁世不見知而不悔故止於至善

○鳶飛魚躍觧

必有事焉而勿正心之謂儒正心而無所事焉之謂釋易曰終日軋軋行事程子曰鳶飛魚躍與必有事焉而勿正心意同會得時活潑潑地不會得只是弄精神

○道不達人觧

道者治人之道也以人治人𨿽執柯伐柯未足爲擬子思之苦心亦至矣程子謂制行不以己而道猶未盡此之謂也

○致曲觧

惟天下至誠能盡其性堯舜性之也其次致曲湯武反之也易曰逆數禮曰曲禮逆而後順曲而後直聖人之教爲中人設張子所謂善反之則天地之性存焉者也發而不中不怨勝己行有不得反求諸己此之謂致曲

○崇禮觧

大哉聖人之道三千三百之謂也禮者性之徳也道問學所以崇禮所以尊徳性

○大經觧

凡一代皆有一代之大經堯舜受禪禹治水湯武放伐伊尹放太甲周公誅管蔡孔子作春秋子思述大學中庸孟子距楊墨韓昌黎程明道辟佛老其經綸一也

○大本觧

未發之中不可求必也格物乎曰知本曰知止曰明善曰致曲旨同而名異至於反身而誠然後立天下之大本

○獨觧

不覩不聞卽人所不見獨也戒愼恐懼卽不動而敬不言而信愼獨也小人閒居爲不善不愼獨也無聲無臭皆獨之義或以爲贊道悞矣

○不顯觧

於乎不顯不顯惟徳詩人贊文王至徳也始乎愼獨終乎愼獨學者當儀刑文生也儒者旣於不顯爲兩觧無惑乎以愼獨爲漏言

○天鬼神觧

天與鬼神刑形而下者也故言天日無聲無臭言鬼神曰不見不聞道形而上者也自無聲臭自莫見聞豈待贊乎必以無聲臭不見聞贊道謂聲臭見聞非道可乎爲此觧者欲附於不生不滅不垢不淨之旨不知反爲所笑

○孟子觧二

夫子述而不作羣弟子不敢著書夫子沒七十子喪去聖日遠漸生隱怪子思子憂其失傳始作大學中庸至孟軻氏而異端大起爭喙者多始作孟子二子皆不得已而著書吾道旣明無書可著

孟子一書首尾照應後先互發凡有注觧添足畫蛇

○告子觧

孟子辟楊墨一言而有餘辟告子屢言而不足告子之害甚於楊墨至後代始大

○五霸觧三

孟子論三王五伯諸侯大夫則五伯爲二等論堯舜湯武五伯則五伯爲三等性之上反次之假又次之假或成眞惡知非有舉戰國諸侯而無之是孟子之所思也

夫子論小人中庸擬於時中君子也孟子論五伯假之擬於性之反之之聖人也果如注觧是擬人不於其倫矣

伯者暮道而讓道於道無損異端賊道而當道誣民已甚故鄕願楊墨告子聖賢皆辟之不遺餘力獨於五伯𨿽小之不勝其大之𨿽斥之不勝其與之斥以正志與以明伐吾儒之道得王而信得伯而尊

○說約觧

博學詳說與博文同將以說約與約禮異說約者要約之約求會道也約禮者約束之謂能不畔而已博學詳說則禮在其中約禮與人規矩說約在人觧悟

○好貨好色觧

好樂與百姓同好貨好色與百姓同卽老吾老以及人之老幼吾幼以及人之幼皆不忍人之政也或謂孟子姑以引君母乃自卑以求用其言乎外欲無理外情無性性理不明往往如此

○求放心觧

仁人心也本心也不可放也始焉不受喍蹴之食此之謂本心繼焉而受無禮義之萬鍾此之謂失其本心失其本心者放心也由不爲而達之於其所爲此之謂由乎義路由乎義路者求放心也心學之說謂之求心則可謂之求放心則不可李延平曰仁人心也孟子不是以心名仁羅文莊曰延平之見卓矣二子可謂有功於孟子

○立大觧

仁義忠信樂善不倦此天爵也大也旣飽以徳飽乎仁義所以不願人之膏梁文繡也立大也陸氏以立大爲立心其流之禍於今爲烈彼不仁不義假仁假義小仁小義孰非立心皆可以爲大乎否

○大行不加觧

大行不加舜禹有天下而不與者也窮居不損顏子簞瓢不攺其樂者也程子曰泰山髙矣泰山嵿上己不屬泰山堯舜事業只是一點浮雲過目非程子不能及此近代陳氏始發其義楊朱二觧胥失之矣

○性反觧

由仁義行仁者安仁堯舜性之也居仁由義知者利仁湯武反之也性之者不可見得見反之者可矣獨復者不可見得見頻復者可矣孟子曰有意而不至者有矣未有無意而能至者也義善夫楊雄氏之記之也儒者曰凡有所爲而爲者皆利也又曰有意爲義𨿽義亦利率天下而不敢爲仁義必此之言也

○好名觧

太上忘實忘名其次篤實晦名其次力實生名生名者賢晦名者聖忘名者天夷齊讓國國與名而俱存燕噲讓國國與名而俱喪彼燕噲非好名者也若出於好名必擇其可讓者讓之不至有子之之亂固亦名教之所與矣好名之人能讓千乘之國貴名也

○不謂性命觧

以性之欲爲性不知天命之性是世俗所謂性也以气質已定之命爲命不知受中以生之命也世俗所謂命也在世俗則可在君子則不可君子者反本窮源盡性至命者也故言性曰善言命曰天去此取彼

○寡欲觧

惟天生民有欲欲不必無亦不能無爲無欲之說者惑也聖人中焉賢者寡焉寡者擇其中之謂也至於中則一欲不棄一欲不畱欲我當欲與人同欲是謂中和位育之道

○經觧凡四

經者學之具也學以明道而易具矣學以理性情化天下而詩具矣學以爲帝者師爲王者佐而書具矣學以修身齊家措之天下而禮具矣學以驗天應人明微維分而春秋具矣其理相通其義各別樂無經非失也有詩在也樂章存而器數猶可考也

經聖經也惟聖觧聖惟經觧經羲之畫文之彖周公爻辭孔子十翼是也惟賢知聖惟賢知經子思之大學中庸孟子之七篇程伯淳之語錄凡所引是也觧字者得少而失亦少注疏是也觧意者得不償失今之章句大全是也擬經者勞且潛而無益於發明太玄元經是也誣經者淫妖怪誕侮聖逆天易傳習錄是也

觧經以傳不知觧經以經合而觧則明折而觧則晦故經有一事而前後互發者有一義而彼此互見者盡去其傳注而身體之口擬之不得則姑置之而從他處求之諷詠千周恍然觸類矣

無聖人之志不可觧經讀世俗之書不可觧經韓子曰非三代兩漢之衵不敢觀非聖人之志不敢存可爲讀經之法兩漢近三代若董仲舒楊雄劉向鄭玄徐幹皆其傑然者其緒論往往可采也

○孝經觧二

夫子有言行在孝經非世所傳孝經也考儀禮凡禮有經有記有傳有義今按小戴內則前一叚當爲孝經曲禮雜儀當爲記大戴本孝以下四篇與世所傳唐明帝禦制序者當爲傳義合之而後孝經可矤

內則自後王命冢宰至賜而後與之文字宏密精深與十翼相類旣自別於儀禮又自別於六經所以爲夫子之孝經

○易觧四

六經惟易無恙漢唐千家傳注多有可矤不得其觧當以一經文爲據

觧經之法以經不以傳宜合不宜折凡經皆然而易尢甚今之讀易者未觧系詞先觧爻彖未辧枝葉先認根苖是孔子誣周文而周文又誣伏羲氏也此折之尢舛而自以其傳代經也

易之彖詞彖傳爻詞爻傳不妨合爲一卦惟大象當自爲一傳文言又當自爲一傳大象者學易用易也文言豈惟乾坤二卦有之上經八卦九爻下經八卦九爻散在系詞詞皆是也合之共爲一傳不特文言爲全書而上下系亦自朗然

易有文錯者如雲行雨施當在時乘六龍之下是也有文不錯而句讀錯者如後得主爲主利是也有字不錯而反以爲錯者蓋言順也當作愼是也

○乾坤觧

天地日月寒暑畫晝夜水火男女乾坤之可見者也極而推之凡超形气者皆幹凡涉形气者皆坤凡善皆幹凡不善皆坤凡中皆幹凡過不及皆坤乾之亢與弱處卽坤坤之順且正處卽乾易逆坤順乾之書是故逆數

○九六觧

易大用之用有不用之用乾元用九與河圖虛中大衍除一意同蓋一三五七九皆幹二四六八十皆坤乾不用一用九用九所以見一也一者天則也五以上始數皆幹六以下終數皆坤天一始水地六終之地二始火天七終之天三始木地八終之地四始金天九終之天五始土地十終之坤用六以大終也大者幹也幹之用處卽坤坤之不用處卽幹用九以奇偶數分乾坤用六以始終數分乾坤故謂之易

○初上觧

初卽下不曰下而曰初舉初以見終也上卽終不曰終而曰上舉上以見下也初以明本末上以別尊卑亦六九之義

○始生觧

乾元資始始我者生我者也坤元資生生我者殺我者也貪生者爲凡民甚則夷狄禽獸知始者爲君子合徳則聖其且神

○書觧二

帝王之治本於道是也而道何本哉曰本於身可也曰本於中亦可也而觧者曰心謂桀紂非心可乎帝王之道在執中而身之中以立本而身以表則故曰允執其中曰愼厥身修互見也以心爲中心難中也以心爲身民何則矣開卷之錯不可不愼

堯舜皆聖也堯會生知之全舜開學知之始故論道則稱堯舜論學則斷自舜而不及堯顏淵曰舜何人也自予何人也孟子曰舜人也我亦人也後有作者文王似堯孔子似舜顏曾思孟程皆舜之徒也

○詩觧四

詩始二南樂淑女而歸百兩坤道也終雅頌純不顯而躋聖敬乾道也

關睢秉彜好徳休休一介臣也地道也臣道也妻道也徳在此福亦在此所以爲后妃之徳所以爲南風之始所以爲中聲之寄君子得之觧慍小人得之阜財人而不爲二南故猶墻面

豳風豳雅豳頌是周家一代元气宇宙間萬古元气貴者王忽者亡惟影響

詩贊文王不顯與天載同贊其徳也史稱西伯陰行善天下諸侯來朝稱其時也具於穆不己之徳又當儉徳避難之時所以愈不顯又所以愈丕顯與大舜玄徳同

○禮觧三

古之學者學禮而已矣古之觀人者觀禮而已矣三千三百無一非仁故典曰天序禮曰天秩動作威儀之則曰天地之中

恂栗威儀鳶飛魚躍

禮儀中有記有傳有義大小戴記中有經次其序比其類禮之大略可以槪覩詳具禮篇

○春秋觧三

春秋尊夏尊王尊天尊道扶天綱立人紀所以托天子之權行天子之事

春秋責己謹嚴待人平恕故夷而夷則夷之夷而夏則夏之夷猾夏夏變夷則誅之

左傳中載冀缺劉子二叚是三代以前聖人相傳格言失其姓氏如曲禮序首引母不敬數語非臯契伊周之徒不能道也

○諸子觧附七

養必莫善於誠書之作徳日休也聖人教人性非所先魯論之性與天道不可得聞也儒者非之正坐此悞

表章大學自韓退之始表章中庸自徐偉長始合大學中庸爲子思經緯之書自賈逵始

辟佛老尊孟子千百年惟一韓子其功在吾道爲漢唐儒者一人

鄭康成未元晦皆聖門遊夏之列而特起百代之後事難而功多鄭師馬靑出於藍朱去程門未遠源流各別

孟子之後一人非正叔不能至此然正叔所造竟讓其兄夫然後見獨智之難也張子厚醇正不減正叔而才次之然均可以爲弗畔周邵則自爲一家過則陸甚則楊吾不欲論之矣朱子能觧正叔而間雜乎周邵其去明道則已遠不可不辧

國朝正儒莫如薛文淸髙儒莫如陳白沙功儒莫如羅文莊使三子者不生考亭之後得遊明道之門俱未可量

楊子云美新論劉靖修渡江賦爲千古不白之疑或曰遜言或曰僞作或曰以秦美新是秦而甚之也渡江特不能違也要之違心焉耳矣詳其語气大顚二子故難語僞𨿽然凡售僞未有不假眞者僞乎僞乎吾以二子之生平信之也

●醉經樓集卷之三【序類】

澄邑唐伯元著

湖廣鄕試錄序

醉經樓會序

寄聲集序

龔刺史文集序

雙壽序

雙壽贈言

送胡秀才序

學政二篇贈利瓦伊卿出撫三楚

贈楊比部出守眞定序

送歐陽生序

銓曹儀注序

○湖廣鄕試錄序

萬曆辛卯秋楚當比士上命臣伯元副科臣應登往試之錄成臣當有序載末簡伏念臣起謫籍濫儀曹行能淺薄愧無寸﹖﹖立以報恩私玆幸托掄才之義少酬萬一何敢無言以諗諸士乃諸士夙稱楚材臣卽有言度無能居其意外者無已則請與論易可乎蓋臣嘗讀易至夫子系幹之二三爻一則曰存誠一則曰立誠而竊嘆言學者莫辧焉夫幹之徳聖徳也九二龍徳正中爲誠者之聖九三重剛不中爲誠之之聖聖不同而學同學不同而誠同蓋至於誠則聖且天夫二與三皆天也何可及也乃其論存誠則始於庸言之信論立誠則修詞之外無他語又何其寂寥簡實𨿽愚不肖可勉而能也然後知聖以誠修誠以言立匪是悉邪也而忠信隱矣是夫子之所痛也夫學者有大患二一患無志有志矣患不誠誠與志合則隨其髙下之資皆可與共學而之道蓋昔者狂簡在聖門最號有志惟是言過髙而行不掩故夫子欲歸而裁之喟然之嘆誠與點也非與其志也與其誠也若曰點而用世其上下三子乎抑進而古之人古之人乎吾不敢知也點而云云吾所諒也不意點平日嘐嘐無當而一旦自量之審如此蓋其裁之之意所以進點也他日使漆雕開仕開曰吾斯之未能信子悅悅其誠也蓋亦與點之意也觀夫子之進點開裁狂簡而學之惟誠誠之惟言也如是夫士安可不誠又安可一言而去誠也𨿽然臣則不敢以苛求於今之士矣狂簡在聖門稱髙第去中行甚邇又得聖人而師之日皇皇學以求至於聖人然且有行不掩言之病況今之士習章句工身﹖才射策一於文字之色澤而主司之投也當此之日欲令言言皆誠皆出於行之所掩是以聖門髙弟之難能者而責今之士以必能則臣已先自愧矣傳曰君子有諸己而後求諸人臣何敢以無諸己者求今日之士且邇來釋氏之說盛行學士大夫反驅吾儒以佐之認精神爲聖眞委載籍於理障其以藝文自髙者則又土苴六經唇吻子史而欲以當不杇朽盛事始爲人欺卒於自欺士之不誠宜未有甚於今日者當此之時卽有大賢君子者出而爲一代之師或猶未能救什一於千百況以章句求章句而取必於一日之遇乎此臣所不敢也聖天子惇崇上理端士習正人心之令無歲不下期與多士更始而竟未收得士之效臣竊恥之而臣又無力以維之不能有諸己以先之則臣與諸士均有責焉而不敢復求於己往也臣則以爲立誠請自今日始蓋人之知能不同而其大小又異無小大無不知無不能者聖人也大者知且能矣小者有不知有不能君子也不務易知易能而務難知難能小人也不知以爲知不能以爲能妄人也以不必知掩其無知以不必能掩其無能妖人也士卽未能盡君子望聖人其不甘小人明甚柰何爲妄爲妖宜士之所共恥也今諸士稽述天人進退古今敷陳理法則犂然具矣果執此用世乎果皆斯之能信乎能信且用不足爲士喜未信且用不足爲士病臣所謂自今日始者也夫知不知智也能不能才也非誠之謂也才智勞而誠逸才智人而誠天才智有涯而誠無涯夫一徳立而萬善從勛業文章皆從此出惟誠爲然臣願與諸士共勉之昔人有藏璞者不知其中美也大索於肆而不可得然後以付工人工人剖而辧價千金於是始知自寶而深悔向者之悞夫旣寶矣何悔爲諸士誠知自寶而勿爲已往之悔是亦臣與諸士立誠之初也承直郎禮部儀制淸吏司主事唐伯元謹序

○醉經樓會序

友必賢與仁歟其志愈髙其合愈寡借千載而上萬國而遙不可以數數遘借遘矣不知我當其人又未也以彼遘之難而我當之又難也將孑孑而已乎非也無羨知音無憂寡與隨吾所處蓋有難遘與當者矣曾子有言親戚不悅不敢外交近者不親不敢求遠常誦其言以爲交遊之法友人南城王惟一氏與余相期遠相得深也蓋自同舉進士時旣十年餘而來丞吾郡也乃會余謫官海外其明年幸蒙召還又明年始得告省覲於是復獲與惟一旦夕持觴相過如往時每及出處沈浮之槪大都惟一猶餘也則又勉勉以毋忘交警之誼惟一日曰吾吏於玆日跂子不至也吾好與博士李君暹談其鄕縉紳中則毛公紹齡蔡公汝漢鄒君迪蔡君徳璋鄭君育漸諸君子者吾樂親焉惟玆城東鳳凰塔稱勝最子記在石吾將以公暇會諸君子及其它勝處諸君子辱許余矣子其母后余謹諾自是會或城中或郭外或飛閣層樓或浮屠梵宇或臺榭臨流或洞巖秉燭或密林間幽徑或平湖上回峯或下或登或方舟或椅檻惟其所適期或旬餘或逾月或經時不舉或五七日再舉值景物之旣妍但公私之有便未嘗辭免席坐三人止於四果六肴湯飯再之或三之惟時蔬酒茗必具座中談論品藻止於經史文章孝子廉夫貞臣烈婦及乎英童朴叟方外羽客之儔或雜酒令戲謔不及時事飲或巨觴或小酌或興劇而頹然或席罷而矜莊不必其醉至於寓意或要眇寄興或玄孩名說之不可竟祕之不能者則每於會後題詠焉發之蓋𨿽不敢慕昔賢之風流亦可謂極其情之所至者也夫丞吾郡者眾矣如惟一者今所稱賢大夫也博士斌斌哉國人所喜得帥也毛蔡二公餘爲生時習遊也鄒君與余並領鄕書蔡鄭二君有早歲筆研之雅旣近又戚也孔子曰居是邦也事其大夫之賢者友其士之仁者余誠愧賢與仁亦何敢過譽今日之同遊以爲髙後代若曰近也戚也吾願悅且親焉誠悅且親吾道庶矣而未易言也夫所謂悅且親非其外之謂也竊懼吾之不足以當諸君子也因諸君子見吾不足孰謂仁賢不在玆乎不在玆乎會起丁亥十有二月至戊子秋而惟一有校士省闈之行博士且上春官值餘醉經樓成諸君子乃會餞於是而屬記於余其樓在城西小西湖上有小景見詩中故不著

○寄聲集序

學何爲曰爲道詩何爲曰爲學詩與學同方乎曰否學北方而詩南方今之詩與學猶古與曰惜也古兩得而今兩失也然則乭得聞與蓋吾夫子年十有五而志於學其論志曰志於道曰興於詩至於贊詩往往曰爲此詩者其知道乎興言志道言學也故學不志道不如勿學詩而無關吾學也不詩可也斯道也何道也堯舜周孔之道也古初大聖多出北方稟扶與之正气以君師天下立極萬代陳良楚產也能悅周孔之道北學於中國孟子至以豪傑士歸之蓋北方之學有自來矣若夫詩則不然昔者舜操五弦奏南風以燻六合夫子刪王國之風名曰二南南者南風之義也關睢寤寐淑女鵲巢於歸百兩均之舍己求賢則二南之義其最著者故有關睢而後有螽斯有鵲巢而後有小星而麟趾騶虞應焉說者謂唐虞太和在成周宇宙則二南爲之也斯義也可以治心樂善不倦可以酬物不忮不求可以相天下休休好彥聖君子得之觧慍小人得之阜財故子謂伯魚曰學詩乎又曰汝爲周南召南矣乎學先詩詩先二南其益宏遠矣觧者不得從而爲之辭曰南者自北而南也其序關睢則又附會於不淫不傷之旨其義旣湮其詞又下遂啟儒者矯枉之過義至以後妃之徳爲文王求后妃焉知其流不爲導淫爲長怨愈失而愈遠也此夫子所謂面墻也夫學中而詩和學禮而詩樂學幹健而詩坤順也學之獘也剛不勝欲宜北而南矣詩之衰也溫不勝厲宜南而北矣南北偏勝而中和道亡矣故北人宜南聲也而學必北南人宜北學也而聲必南吾夫子之惜子路不云乎先王制音奏中聲以爲節流入於南不歸於北夫南生而北殺也乃子路懼而悔靜思不食至於骨立夫子則又喜之曰過而能攺其進矣夫其惜之也惜其不南於聲也其喜之也喜其能北於學也夫道有相反而實相者學與詩是也郡侯蘄水徐公楚人也難不在南聲生同文之代家周孔而戶詩書難亦不在北學顧侯以早歲登第居相裏出相門初仕令尹而民爭屍祝之旣才且雋竟不甘受其職拔沈浮中外二十餘年而後守吾郡也或者處此無論聲不能平卽宿昔所持幾何不攺乃獨能凝乎其气粹乎其容不見有幾微戚戚於天與人之意世謂楚人深於怨而侯無之今其寄聲集可考也斯不亦兩難乎哉夫聲生於人心而妙於感人歸在和樂而已矣和樂者無憂無怨之謂也無憂者憂在天下國家無怨者反求諸已故無憂無怨者聲也有憂有怨者學也學不攺北而聲不易南夫是之謂中和中和者道也吾未敢論侯之學而能知其政世人未能知侯之政則請聽其聲其和樂感人一也孟子曰仁者愛人又曰仁言不如仁聲之入人深也愛人者學道者也仁聲者南聲也玆侯之所由寄也

○龔刺史文集序

文惟古剽陳言而矜其似古乎文惟新互艱字以飾其奇新乎夫文傳而已矣不古且新則不傳如是而爲古且新也亦不傳蓋必有所以傳者顧未易論耳成弘以來言文者爭治左國史漢以取榮譽於時至嘉隆尢甚余少時偶讀一二家而喜之間有論著人稱能焉﹖之知其文之所謂古且新者非然也必如是而後古且新寧不古不新也旣悔恨不復爲而亦不復有能文之譽矣歲庚長辰移官畱曹得從今嘉興刺史龔大夫後未幾而大夫擢嘉興以行同曹君子謬屬贈言余謝不敏大夫至嘉興及期政成爲江南第一而同曹之申督猶未已然余竟末有言余之意謂大夫雅擅作者如其好尙出於今人則餘言無當也同曹之督蓋知余少時之能而不知今之不能也以是竟負同曹而亦無以自白於大夫今年夏餘以得請南旋道出大夫治所承枉江干坐語移日因出其生平文集若干捲示余余拜受而竟業之撫今追昔掩卷欷噓於是乎甚愧而無以自觧蓋余居畱曹旣餘四載始謫海外已乃稍遷畿輔司理尋還闕下遲回郎署又且逾年乃大夫以政績尢異天子錫晏特嘉不欲奪郡人之嬰兒慕也懸殊﹖以待大夫暫歸之郡當是時大夫之爲嘉興滿六載而余辱遊於大夫七載矣竊念大夫化行東海聲實加於上下爲當今名刺史一人而余獨偃蹇無益於昔旣不能不慨於歲月之邁及讀其集則又獨有契於余所云古且新而能不爲今人必爲今人而寧不古不新也何大夫知余而余不知大夫也余於是𨿽欲有愛於言而不可得已大夫之文無意於傳而又以屬於非其能如餘者恐愈令今人不好顧大夫自有所以傳者無待餘言余之不量而承命則以明今昔之愧云爾

○雙壽序

福莫盛於名徳莫損於名故以天下之廣生人之眾賢人之生也不地聖人之生也不世彼賢且聖則誠名與福矣乃其名在身後其福非一己𨿽賢且聖不自知也況當時之人乎其較著而爲當世所榮艷則莫如科名矣故以天下之廣生人之眾士之得與計偕者約日生一人而止耳其進而擢髙第官華要則月不能一人又進而位樞軸列公孤則歲不能一人其名愈盛則其生愈難凡以一人之人而當千萬億人之人者苟求其自皆可以卜其先世勤修之徳也獨其所謂勤修者類庸常而無奇祕密而不露卽其子孫亦多不能知不能道彼其子孫且以賢智貴倨藐其先人也則有居暴族裏出毒生靈旣毀前修且殃後代者此可以物論已乃慕名太髙之徒多爲矯行詭說以邀世俗尊已乘人之敗以自成掩人之美以自張惟名之所在而皇皇焉此其人亦足有聞於後然視之庸常祕密之行何如也夫道越乎庸常功滿於祕密而以取名者皆物情之所忌也故曰太上不徳是爲至徳至徳無名是以完名君子觀於盛損之間可以考福矣友人許思士氏世居揭陽自其尊府先生起家賢科仕爲東流令尹致政歸蓋年六十而君繼之比君爲順昌令尹致政歸年六十一而今仲子又繼之揭之爲邑文獻望於天下其父子祖孫舉周甲子而聯名桂籍獨見君家而君之子若孫與其諸子姓又滚滚其方來也人但知君家之福之盛而不知所以致此者其淵源遠而累積深矣夫求名易求道難可大易可久難士方未遇時茹苦嘗艱不求勝人惟求勝已已一勝而道生世俗之見爲柔懦無能者乃吉祥之所止也一都貴顯輙思上人以明得志不淫以自污則矯以驚俗二者之淸濁𨿽不同而均之道所不載夫道所不載者其徳與福可知也元及侍東流先生而與君二十年遊好見君家父子行之官行之鄕一如未遇時油然仁人長者之風殆托庸常崇祕密不欲令世人聞見者於其昭昭而益以信其冥冥也冥冥無已昭昭亦無已吾見君之家將大月生之人歲生之人爲世所榮艷又將有不地生之人不世生之人爲世所不能知者非一時之名而萬世之名非君之福而天下人之福也仲子歌鹿鳴過裏壽二尊人會余校士至自楚也邑之大夫士見屬一言詩不云乎愷悌君子求福不回以爲君壽

○雙壽贈言

凡善之易於謏聞者非其至也一技之能人可指而稱也多而愈廣矣一節之奇人樂傳而誦也甚而愈溢矣稱誦名也名盛其於實也浮浮善之累也夫善果爲吾累乎哉善天也彼其爲之者猶人也夫善無能也無奇也空其中同其物其行已也庸其自處也下愓人之所不見而避世之所共爭彼其視天下人皆勝我也人之視吾歉歉若不足也烏知其爲善也夫已不自善而人亦莫得以善我其於善也天乎未有樂乎天而猶希乎人者亦未有天定而人不勝者夫善天而已矣友人王用晦成進士十有二載始以樂安令滿秩得封其父如其官母爲孺人用晦旣稍遷晉畱都司冦郎又五載則封公年七十有四而孺人亦七十矣畱都大夫士相率謀所以壽封公若孺人者使來徵序君子於此而竊觀天人之際也蓋封公早歲以諸生治應制家言尋卽棄去又了不問生人產孺人克安之佐之孝養太母備至封公喜封公𨿽以子貴顯裏居簡出不欲郡縣有司望識顏回性易以方無他嗜好惟好讀書旣老矣益用自娛當其欣賞輙手抄錄編次至累牘盈箱未已此其所存必有異乎人者王氏家於永嘉稱世徳吾未暇考然自封公以上必有厚積不欲人知而人亦不及知者以封公之今日信之也從古人家出才子孫將大其族也非有累善自其先世不能然往往於科名貴顯之身而掩之夫科名貴顯者固才子孫也而掩者恆多大者恆少則不知其先累之之難也或知其累之之難而其所以累者莫得而稱日誦也何則彼其爲之者無能也無奇也但見爲不足也人不及知而知之者天也元與用晦同舉南宮同知慕學其操尙與世齟齬亦偶相類至語道理不苟爲合而獨諒其志之不安於人也故夙有所願於用晦乃用晦當愛日之年以養志守官不得承歡膝下歲時辛諸弟子稱觴拜舞階庭其情最難語觧有似夫元也輒申是說期共勉之夫學求天知而已矣況承家法大前修在我後之人乎然元未能定乎天而欲用晦之盡遺乎人也用晦未宜輕信我也詩曰無念爾祖聿修厥徳

○送胡秀才序

上之二年餘始令萬年邑有胡生以宗者以童子見其時已學聲句能道經生語其明年餘調泰和生至泰和又五年而余轉官畱曹生又至畱都生之心切切以就余爲幸而余實無益於生也生回自畱都始補博士弟子自是不相聞問者垂十年矣今年正月忽一日見生於京邸余大驚愕以爲夢中也京邸非仕宦賈客不到萬年去京師六千里而遙生又貧甚無遊資其行也無侶伴無童僕且當嚴冬凍裂之候間關匹馬何爲乎來意生必有以而生曰無也居之邸捨逾月而告歸生自問業外無一他語始信生之來也亦泰和畱都之意聞者以生爲大異余亦大異生然竟不知余有何益於生也聞生早失配鰥居者多年有同胞兄一人讓其產五分之四歲以教讀佐菽水以養其父生家居事多異類此間嘗詰生不娶或爲貧也以非禮之讓讓兄母乃非所以愛兄乎設治之以官兄坐顯慝其可庇乎是陷之也甚矣生之好共也而余又何敢以異處生蓋嘗讀韓昌黎答竇秀才書近於絕物及觀近代王新建送董山人序則又誣民已其餘於生義不可絕而又不敢誣也序以送之願生勿以異人者異人而以周同人者異人如有問我者亦幸勿謂我有異於人也

○學政二篇贈利瓦伊卿出撫三楚

學篇曰夫學以反己爲要以修己爲功以推己爲驗歸誠其身而己矣不怨天不尢人在邦無怨在家無怨反己也庸言之信庸行之謹不動而敬不言而信修己也己欲立而立人己欲達而達人己所不欲勿施於人推己也孟子曰苟能克之足以保四海程子曰克擴得去天地變化艸木蕃此推之說也學至於能推庶矣其或推有不達則如何反己而己矣反己如何如舜而已矣自古聖賢不達於家無如舜瞽瞍是也不達於邦無如舜有苖是也負罪引慝在家何怨班師振旅在邦何怨無怨己歟曰非也無怨而後自怨自怨而後憤悱生學問長大智出焉故曰舜其大智也歟舜好問而好察邇言又曰好學近乎智大哉學問乎至哉反己乎反已無盡故學問無盡而修與推亦無盡必如是然後誠誠至而不動者未之有也舜之若瞽瞍格有苖是也故學問之道反己而己矣君子之於反己也終其身而已矣孟子曰君子有終身之憂又曰仁者如射則反己之謂也

政篇曰儒者有言古之治者純任道後之治者純任法非也未有離道而法亦未有法毀而道獨存者然則道法今古之辧何居曰古者道揆於上而法守於下其在後世上不信道而下蔑法也試觀今之天下猶可謂有法乎今之官尊權重出而撫治一方惟都禦史都禦史持三尺肅百僚乃諸司相競道路逢迎時節慶賀若交際然者是賓之也稟餼常供之外又爲私交是貨之也都禦史寄耳目於司道郡守而司道郡守得以私其所屬寧負都禦史寧負百姓寧負朝廷而獨不忍一吏是背也官以巡撫爲名迹不及於境內吏獘民隱闇不聞知而臧否一聽司道是具位也巡而騶從供億爲官民若苦不如勿巡也公費不行巡按而下一切取辧州縣是誨之盜也州縣實徵﹖籍十無一二賦逋訟多皆由此起上下相仇遽稱難治是誣民也追徵糧差志在火耗每具一獄而連坐者多至五六人或十餘人是不刄而掠也今之天下大率類此猶可謂有法乎都禦史代

天子專制一方諸司有過其責在我一夫不獲其責在我今若此猶可謂執法乎當事君子似不得不起而更之也不更不忍更之而無其方不訓請與諸司約凡上官所至以王命臨自廩給外一毫不得具供有司蠹政之尢者不時論劾必載道府考詞不容私庇夫節用必自公費始便民必自實徵始近行條編非無公費也上每侵下而額不定也司道府州縣衝僻不齊當有定額州縣歲百金量增至倍而止司道府歲百百金量曾至倍而止州縣之獨當孔道者得如道府之數撫按額一千兩過客有廩給則下程省矣尊者饋下程則卑者罷矣故行公費者省費者也州縣之難在賦與訟以實徵難也有能刻書須頒守者急賞以風有位則在在向應而賦淸訟簡如是而猶有污吏則火耗而已耳罰贖而已耳投櫃在官登簿在官而折封付之經收匠作凡羨余悉克觧費凡轉觧悉照原封則官無

州縣聽訟應自問斷者所逮𨿽多坐其尢一人而則罰亦輕矣嗟夫公費革而盡歸驛遁贖金去而盡輸糓必如是而後足國富民此王政也今未之能吾救時焉可也平居以此責成道府巡行以此考核州縣閭巷細民令得自訴而得加詢訪焉故耳目不可欺而幽隱畢達然而法不行者未之有也或曰若子言則法也如道何曰法者治人者也道者自治者也本末先後可知矣吾友利瓦伊卿氏之出撫三楚也責一言於元維卿氏學道者也責己必苛而待人以恕其學與元同至於恥言而果行則元不能及知維卿氏之道者宜莫如元也故其於贈行也略於道而詳於法𨿽然必法乃見道必法行乃見學道之功在三楚矣子曰君子學道則愛人何幸於吾友之行親見之

○贈楊比部出守眞定序

今之直隸郡刺史內視京兆外視方嶽稱大府而體尢崇地尢重幅員尢廣則莫如眞定異時大府秩滿進副臬或累資至參藩而止其以髙等破例人爲京鄕則始自今日比部楊君之行其重矣哉夫刺史之難大都起家卽署易困以禾嘗不則人與地不相習五方情俗非其諳也比部南人歷守三州其二居北最後爲定所至卓有聲稱定眞屬也舊愛在民弦歌之聲尙盈人耳今之來也行在未令信在未言入其境則如見裏中父老子弟在比部又何難於眞而余獨謂大府之責與州縣異州縣養民而已矣大府則養賢以致之民眞有三十二屬能盡賢乎端已以標於上簡其修且良者而教不能董不率於下凡以養之而已矣吾見世之爲府者好長厚曲護所屬不復問有無澤於閭閻與否而矯焉者又暴下短以賈名髙非復朝廷重大府之初意矣故大府養賢小府則焉賢者養不賢者化焉夫然後致之民豈惟致之民亦以致之君致之君是謂以人事君以人事君大臣也是謂大府

○送歐陽生序

余令泰和時識歐陽生曰篤於諸生中篤而文以爲難得比移官畱曹生以廩生援國子例居南雍旦夕從余問業生困鄕闈﹖亦竟不得志於南雍遂棄去復補例得拜郎官級七品丙申二月謁選授關中參軍參軍卽貴不足以當生才關中又去生鄕極遠非所宜之值余司銓而令生之之之也余𨿽愛生力不足以成生名而又處之以不宜之之地蓋兩悞生意生戚戚於其行也然生已棄科名如脫蓰矣何有一官而若不薄一官也者其行也飄然無難色不爲祿仕不爲名髙余且不知生所觧況望世人能知生也生且度關試問關吏或有昔時望紫气者乎爲我問曰知我者希則我貴道耶徳耶倘生之意亦其然耶

○銓曹儀注序

余初識人事則聞京師有一千八百江東子弟之謠蓋當是時銓曹臺省相與乞官柄國其值如此則未嘗不怪世俗之過於貴銓曹也夫銓曹貴人者也貴人者無值凡有值者皆貴於人者也使無值而爲有值貴人者而至貴於人也可以觀人亦可以觀世其失蓋自禮始矣自余承乏至署則己不聞世俗之所貴而又未敢其自貴一爲廊廟喜一爲職守憂頗疑國家之制未嘗盡以貴人之柄﹖銓曹而竊焉者冒爲利藪則又何怪乎人之貴之而至於失其貴也居﹖之搜出掌故而考據於諸司職嘗然後仰見我聖祖建置之意深長之思無論太宰禮體殊絕百僚卽以郎官之微寄之以進退人才大柄贊太宰而肅羣工如彼其重也柰何其不自貴而今人之貴之也蓋自嘉靖以來幾於盡棄其籍官以天名而體統之褻至

司等其不至以上下於時亦其遭逢之幸耳嗟夫國初儀文之盛不可復考矣聯摭其未盡去者約略而存之俾同曹君子是訓是程相與以無忘自貴而不至貴於人也庶幾其不負國若曰貴官也非我也未有我不貴而能貴官者我則不官而貴而況官也是又所以不負天天者我也知天在我而後能貴我能貴我而後能貴官能貴官而後能貴人傳曰思知人不可不知天是謂以天事君是謂天官

●醉經樓集卷之四【記類】

澄邑唐伯元著

潛龍鯊記

平遠縣儒學文廟記

平湖記

壽安寺記

道當堂記

南巖記

崇志樓記

義阡記

蒙城縣大興集湖堤記

萬花巖三宮殿碑記

○潛龍鯊記

南海有巨魚焉曰潛龍鯊一曰金魚鯊魚種而龍者也戊子春三月海山漁人网得之長五尺許重百觔其小魚從者數千至不可网漁人載潛龍歸識者過而求貿焉價一金弗與也剖其肉而食之甘諸骨皆柔脆盡食之惟鱗堅不可食暵而藏焉其鱗大者如掌可爲帶或酒器之飾小者中雜佩脊一行片一十三腹二行片如之兩翅兩行各片三十漁人囊其鱗遊閩越間莫售者屬余里人見予予解其囊遆觀焉禮款而遣之去已而思之蓋有起予者乎眷一行腹與翅行各兩者五行也天地之數各五也眷單腹倍陽奇陰偶天一地二也十者天地之成數天十而餘三三三則爲九乾元所以用九也地二十而餘六陽進而陰不能也坤元所以用六也翅三十者一月之數也兩翅合而甲子一周也總之九十九片羣龍所以無首河圖所以虛中大衍之用所以不滿五十也嗟夫易教也

○平遠縣儒學文廟記

玄鳥降司徒出收八卦六書之精華敷教遜品以翊唐虞中天之運與巨人司農同功司徒資始司農資生詩曰天命玄鳥降而生商天命乾道也又曰思文后稷克配彼天配天坤道也乾統坤者也此教之所自來也三代之盛賢聖之君醇龐之俗惟商最著蓋教化之效如此周之代商也箕子陳洪範於武王開八百年之天下周公系易至以明夷六五當之五君位也若曰道在亦位也說者謂商周之際道在箕子近矣吾夫子生於晚周酌百代潤六籍世皆知其集帝王之大成而不知其家法固爾也知其爲後王後學慮至遠而不知天命之也春秋一書至自處以天而不遑卹罪我畏天命也其曰某也殷人也玆生平之微意心孟子曰自有生民以來未有盛於夫子天非厚一姓厚夫子也非厚天子厚吾道也語曰不班白語道失又曰醫不三世不服其藥嗟夫毋惑乎天生夫子之難也孟子之賢能修其業尙以地世之相邇自賀則董仲舒楊子云徐偉長文中子韓退之數君子者生於漢隋唐之間皇皇羽翊吾道其功顧不偉歟又況乎尋墜緒出遺經若宋之二程與周張邵朱諸君子不尢偉歟間嘗爲之論曰孟子至矣知孟子者韓子也伯淳至矣知泊淳者正叔也其於吾道又功之功韓子亞於孟子亦猶正叔亞於伯淳其餘可推已甚矣任道難而知道亦不易也國朝京都郡邑必有儒學必有文廟人士誦法必夫子其誦法夫子也非六籍不程非制書不訓似乎斯道大明而求其通大義知向往以進於夫子之道卽畿輔以下通都大邑儒紳學士或未敢當況五嶺之外艸昧新造之邑乎平固新造邑也邑成卽廟因材於山未三十年且圮萬曆壬辰冬署博士事何君文偉至卽以白令尹王侯嘉忠侯慨然爲立削牘上請而先下其材之可用者旣再請始得報可則出公帑所賦賈鐵金百餘新之不踰時告成而博士馳使者走千里求索一言以諗多士二君之於斯舉何其果而善成也夫學猶射也其望以標其至以彀其中以巧標與彀具則巧存焉余旣敍夫子之所以師萬代與後儒之檀其傳者樹之標而又卽二君之果以成者導之彀至於巧則吾不能言在善學者自得之耳十室之邑必有忠信其如好學不如夫子惟平新造忠信未漓其尙知所好哉望之至之必自程子始矣

○平湖記

夫名其生於不得已乎意而附不如勿名夫事其成於不得已乎意而因不如勿事生焉成焉者之謂聖附焉因焉者之謂賢聖吾師也賢吾友也百工於大匠射於羿禦於王良造父七十子之於仲尼禹稷契臯伊朱周召之於堯舜湯文武亦各事烈而名髙矣而吾以爲不必然者何哉則得已與不得已之說也彼果不得已則吾亦不得已如肌膚性命然其信且從彼與己皆不得而知也其不然者猶意之也子使漆雕開仕開曰吾斯之未能信夫信之風已下泛未信耶𨿽然玆其所以爲信也未有不自信而能信人者彼急於因附者將以求信天下而不覺其欺己己可欺天下其可欺乎吾潮爲郡左江右湖而鳳凰山峙其北當宋盛時實應鳳嘯湖平之讖湖與鳳之爲靈昭昭也及於國朝人文𨿽朗猶稍不逮湖在城西僅容杯水若無足爲郡之重輕者自泰和王公持憲節開府在郡旣政行人和歲登每於公暇遊憩焉謀諸郡守徐侯核籍淸界捐資募工拓之疏之橋之堰之﹖﹖匪其沵漫而泄其洋溢出古石刻平湖二大字於湖山之下自是郡人始知郡西有名湖然猶疑公寄興雲爾未幾復市城南污澤二頃辟爲南湖復浚西南之濠深廣倍舊而東接於大江夏秋水漲江與湖平如虹如帶冬春之際江流稍下獨此西南湖常滿其餘流足可灌田數十萬而煙波之浩渺城郭之雄麗風气之含藏回首鳳山人間天上蓋非郡人心思所及亦非所敢望於公者殆若或啟之而若或相之卽公亦不自知歟公嘗開雙美堂於城北金山絕嵿以收江湖之勝而方舟日裊裊湖上郡縉紳士常獲從公登臨題詠盈捲余𨿽不得後然有以知公俯仰之間無往而不樂民之樂也郡人亦能知公之樂在民而不知非公得已也余以是觀公矣方上衝年權相用事其自署門生朝齒錄暮要津有未經識面者公獨以棘闈拔士甘處疏逖其時爲令竟以髙第六載僅入爲西曹郎而公無不意得也余頗竊異公而猶其細也新學之行吉州爲盛以羅文莊之辧且修而不能回狂瀾於萬一及余更令吉州見州之裒然領袖諸君子未有不極口新學者顧獨與公入計及其裏中往還數歲不聞公出一語也但論吉州人物必推文莊爲第一人余𨿽不欲以失其所因附爲公惜而亦未敢以卓然者爲公賀竟未有以定公由今而觀殆漆雕開之旨歟余於是乎慚負公矣余嘗謂吉州爲天下望郡此風不止如吾道何今觀於公猶幸而吾言不中也公謬過信余常命籌郡政之宜興罷者至於或行或否必出其中自信斷斷不苟狥余嗟夫此乃公所以信余也於是公晉參知兩浙行矣縉紳士謂余知公首宜有贈﹖記盛美會余抱病者經歲且禮在不言山居之戒尙新而媚人之嫌猶避也蓋余之不能言者四烏得贈公者然猶曰無已則記可乎記亦言也不規不頌而郡事徵馬余與士民之情各有所寄馬似欲已之不得也公不苟狥余余其敢媚公乎嗟乎孰能信吾言果不得已乎公名一干徐侯名一惟俱辛未進士郡人唐伯元記

○壽安寺記

釋氏無壽者相若爲言壽釋氏宗若行若爲言安吾聞之矣有生不生不生生生夫壽與安亦復如是然則吾儒之道固有漏歟易之坤言生也狥生者殃干言始也知始者慶易爲逆坤而作逆坤者順乾也於是乎生生故曰易逆數也又曰生生之爲易然則儒亦釋歟非也儒生中州推其道治天下釋生西土修其道化彼國治之者以禮樂文章化之者以淸淨寂滅如必捐我以就彼何啻鳥潛而魚飛之反具類也𨿽然安見淸淨寂滅之非吾禮樂文章也吾儒談尙之者過而諱之者亦過也王者如天以容以育譬之昆虫艸木各若眞性而又各盡其用大哉聖祖之制所以統一萬羣而獨髙千古也潮之西湖山舊有寺名淨慧圮且蔓不知其年萬曆癸巳夏湖山妖起白日裊人無數郡縉紳士以白太守率父老禱於神而誓之曰應且祠汝未幾妖熄擬就其所祠之及基而淨慧舊趾隱隱可辧也則又白太守曰神一也可以祠亦可以寺寺守以僧祠守以役僧易而役難從其易便維玆北去數百武有巖各壽安莫知所始意者待今日乎請仍寺之而更其名以明君侯之賜太守曰善歲之九月諏吉興事蠲穢剪菜語太守祈神與諸縉紳告遷義冢所撰文字一時文武官吏士庶商賈助貲以千計越二載始告工成是爲乙未冬季中爲殿殿居曹溪曹溪者釋而儒又鄕人也吾不諱寺何諱曹溪況曹溪後爲堂扁道當堂曹溪語也其前門其旁廊廊之後右爲僧捨左爲講堂講堂者講經堂也廠而面南稱﹖﹖取勝﹖﹖取經儒經也釋而弗詭吾儒釋亦經也山麓飛泉二道紆回而繞寺凡寺中廚者不汲濯者不臨沼者不鑿來遊來觀者日常百千人不復聞有言妖者而唐宋以來匡公卿紀載篆勒與夫科甲題名畢露巖壁間鬱鬱而岡松靑靑而堤桺柳湖山競麗人物欣覩不知神福人與人福神與將吾所謂禮樂文章而生生之道與太守欲禁民樂而不可得欲不與民同之又不可得也遂爲之記而祝之旣壽且安利我邦人

○道當堂記

道無當而官天天無當而配堯舜之於堯猶地之於天堯舜之於天地猶天地之於道經曰惟天爲大惟堯則之堯則天天則道道無則也而孰當也然道不得不降而天天不得不降而堯天無地堯無舜又將焉用之夫然後見古聖人之當道也不得已也堯以上渾渾舜以下孜孜其當道一也孟子論道則稱堯舜論學則斷自舜始此學與道之分地與天之辧也當舜之時瞽瞍欲殺三苗逆命舜之視道何如也人但知克諧以豫舞幹而格以爲道在舜不知舜負罪矣曰吾不子也班師矣曰吾不君也夫成舜子聖者瞽瞍成舜君聖者三苗也玆道之旨也自舜以下稱當道者莫如文王孔子曰望道未見而已矣曰何有於吾而已矣夫其未見也何有也所以爲道也何者道無當也夫無常則孰能當惟無敢當者當之道固如是也曹溪之言曰﹑常見自己過﹑與道卽相當﹑嗚呼﹑孰謂釋氏而能爲斯言乎﹑孰謂斯言也而可以釋氏廢乎﹑曹溪不立文字﹑獨地王心性最辧且詳而深外夫學坐靜觀﹑布施供養者﹑要歸以見性爲宗﹑一洗禪家之陋﹑而默有贊於吾儒﹑殆孟子所謂逃而歸焉者乎﹑春秋之義﹑夷狄而中國﹑則中國之﹑吾於曹溪亦然﹑若乃內肉鍋近義﹑安母近仁﹑若猶不免浮浮然者﹑得非昌黎氏之云拘彼法末能入乎進此則有气化之說勿論可也﹑或曰﹑子之言學也﹑上下千餘年﹑獨宗程子乃猶不忘情曹溪也﹑母乃背馳與﹑曰﹑程子所惡﹑儒而釋者也﹑吾所與﹑釋而儒者也﹑儒不儒而釋﹑又竊釋而以僞儒﹑乃嘵嘵焉抗顏以當道﹑過乎非與﹑吾不欲論之矣﹑壽安寺在吾潮西湖山麓﹑而居以曹溪﹑別自有記﹑其堂名道當﹑則予竊取之﹑以明吾不得已而思曹溪之意﹑以告吾黨之士﹑嗟夫余何敢贊道﹑亦何敢侫佞曹溪﹑獨謂斯也﹑𨿽舜文孔孟程復生﹑不可易也﹑卽以我爲過可也﹑

○南巖記

名山勝水之間果足以當儒者之樂乎哉陋巷可居墻東可隱必名山勝水而樂是樂非我也外也未有待於外而能樂者也且吾聞之儒者身都宇宙瞬息千古居則憂道出則憂時惟恐絲毫隋墮落有負此生其於一切外至窮通奇醜若浮雲之往來若寒暑晦明之代謝尙不自知有憂況知有樂乎彼名山勝水之間諒非其所汲汲也然今之天下稱勝迹耀簡編者孰非自名公碩夫幽人羽客之所棲處得意寄嘯傲而振風騷傳曰賢者而後樂此由玆而觀謂儒者所樂不存焉不可也吾郡西湖山之有石屋舊矣蓋上而砥下可筵席坐數十人大江東來適與湖會城中煙樹萬家郊原之外蘼蕪千里其環而山者則獅子鳳凰諸峯錯落天外一一可枕而窺也屋在山南又面南也故曰南巖倭夷之亂屋爲北蓋古篆蘚苔蘚多不可辧余與友人章日愼汝淑氏嘗攜觴其處徘徊嘆息至不能禁約曰孰先投閒者主之其後應舉需次各服一官在四方余又浮沈浮中外不及玆巖者三十餘載獨時時於懷也比汝淑乞歸自滇南會余新解母衰在裏語及玆巖汝淑曰敬如約卽日核趾剪蕪鳩材諏吉重瓦屋於前略如石屋制闌其前而門之雜植松竹花卉與山花掩映左右一時聞而喜助者自謝太學紹訥以下各捐貲有差不逾月訖工顏其額曰襟江帶湖郡侯徐公一惟大書南巖其上時與僚佐燕憩焉乃汝淑又穿一徑通絕嵿爲讀易山房有天門天池最髙亭四望臺諸處語具汝淑自爲記與詩中發巖谷之幽光賡考盤之餘響自是遠邇聞之望之不啻神仙窟宅矣余竊祿日久謬懷儒者之憂旣無寸補於時乃依違不欲捨去甘讓汝淑以賢者之樂是汝淑先得之而余將至於兩失也於其成也不可無記

○崇志樓記

自余客都門辱遊於瓊臺許君甸南十載矣其初語余曰往者裏居教授裏中子弟里人頗相驩也好義與禮之家爲我構樓一所顏其額曰崇志樓居士也士先志也樓卽崇不足以當士志姑就里人耳目所及而引之願先生廣以一言余謹諾未及記而君請益力旣而別去居海上得君書申前請又若干次﹖﹖取後擬馳訪於數千里外不果則又以書來曰可教教之不可教絕之嗟夫言不酬禮不答人子不得行於互鄕況吾鄕人士服君誨化者乎又況君之爲吾黨惓惓乎以待吾友不信以待吾黨不仁不信不仁非儒則偸甚矣余之無志也方今學士動談一了瀟灑乎自然之鄕余旣不敢其借口一體招獎後進如捕亡羊余又不暇然謂余無志則不可未三十而妄意聞學過五十而猶有童心頻復不已將至迷復謂余有志又不可若餘者將奚居焉無志者今有志者古以畏人則庶幾以畏天則未至余實未至也恐非吾黨所樂聞也孟子不云乎羿之教人射必至於彀言志也又曰大匠誨人必以規矩言學也彀滿可與言學規矩立可與達道夫規矩則具存矣執滿彀之志以往何所不達達者天也學者人也學卽達人卽天然非成章莫至焉夫成章亦漸之而已矣若曰速化則吾不能吾聞之也能而不以告人之謂隱不能而以告人之謂欺吾則何敢欺吾黨之士君其無以爲隱乎

○義阡記

帝王之世賢而貴且富者合爲一人故常位乎上不賢而賤且貧者合爲一人故常處乎下上者爲天地爲父母下者爲赤子爲羣生兩相習而兩相忘也後世賢者不必貴貴者不必富富與貴者又不必賢於是乎貧賤不賢者不得沾有餘之賜而天下始不足聖人憂之而逆知帝王之世不可復也則設爲教曰凡貴貴人凡富富人凡賢聖淑人夫天非獨厚我而已也厚我者厚人者也我何以能厚人推人也故自一命以上皆可以貴人自一金以上皆可以富人自一徳一藝以上皆可以淑人量力而施之篤近而舉之隨分而足之如是而已矣吾獨怪夫今之世不然也貴者不聞下士但聞訑訑之聲富者日髙蓄貲或至肉骨爲路人惟是機慧辧給之夫剽竊幼幻空往往自居於賢聖以號天下其說旣無益於愚不肖之徒而其術歸於私利身其身而益以與夫徒然富貴者夫使聖人之教不明不行也則世所稱賢者有責焉今天下至愚不肖者莫如余獨竊有憂世之志而謬爲維世之說願賢者一意爲己自然淑人願貴與富者一意及人自益貴富經曰貧而樂富而好禮樂者足乎已至貴而至富之謂也好禮者推於人賢賢而親親之謂也斯二者兩相成者也夫賤貧固士之常貴富亦時有之特不能推耳推出則賢矣推廣則大矣推盡則聖矣孟子曰人皆有不忍人之心苟能克充之足以保四海夫人之所以異於禽獸與聖賢之分量大小其不在玆乎義阡固及人之一也不出於時制而有力者得自爲之此可推者也古無義阡人生則上長養而上終之後世自長自養故多不長不養夭折於非命歿而無所歸藏者處處有焉則義阡不可無於今日也郣人梁鴻臚材許太醫珊能爲之買其地在京城之西關十里許廣四畝有奇界之樹之表曰香山社義阡以宅歸人而紹詔遠邇蓋可謂有士君子之美行而得吾維世之說之意者彼其所尙如此其無所聞而興起如此不賢而能之乎況於聞聖人之教者乎嗟夫二君之爲吾所謂量力者也二君之力固未可量也世之力有餘而有愧於二君者多矣於其請也不可以無記

○蒙城縣大興集湖堤記

萬曆辛卯黃門張君玉車偕余奉比士之命入楚是秋七月十有八日過蒙城而次其所謂大興集者集在縣西南八十五里界於壽州其北溝水一帶有小橋以通旅人橋之前爲玄武閣其右有廟廟後沿溝樹檜栢千株余與玉車小憩其下而樂之玉車曰是集實勝而風气未開閣之旁其地尙下若於溝外浚一小湖以﹖﹖匪長溝之水而客其土爲長堤其間他日此集當爲巨鎭余曰然遂召集人曉諭之集人大喜詢得溝外可湖處田三畝玉山車出千緡與居民徐本售以﹖集人而屬之與史陳濟報色令共終其事夫以佚道使民𨿽勞不怨況有先之者乎況非民社之寄者乎集人踴躍當不日而成邑令谷君文魁初政有惠聲必能與民成之其事固可紀也易曰鶴鳴有陰其子和之我有好爵我與爾縻之玉車名應登蜀之內江人

○萬花巖三宮殿碑記

海州當淮海窮處其產魚鹽有大利歸於估客其地斥鹵不可樹藝其民十七流移無花木苑囿之觀無騷人遊士之迹凡吏於是者類邑邑以爲不得其所萬曆乙酉秋餘以謫至居凡六月嘗登天馬山眺孔望亭訪宋石曼卿讀書處航海而東則上靑峯巓俯田橫島而於公孝婦碑在焉未嘗不必賞境內之勝與古今節義之多而獨悲其國之瘠且疲也天馬山之麓多怪石去州治東里許余辟而巖之種花結亭其間是爲萬花巖詳見余所爲和歌序又上其議當路於州治之西浚鹽河通商旅且以次有事於靑峯未暇也今去海州五載矣時傳州中方奉旨營河有客建三官殿在靑峯頗宏麗遊人常滿而城中人士又爲小殿於萬花巖之左以憩遊其巖及取道之靑峯者而道士穆常山居之於是州中遊觀始盛凡自遠方至者但悅是巖之美而不知見是州之可悲也一日道士以巖圖及州李生成章書走三千里至京師請記余得其狀而躊躇者久之詰道士曰三官神未經見果福人間歟旣殿於靑峯又殿於玆巖無傷財歟遊者多無煩地主歟旣琢旣雕愈趣愈巧無損眞歟玆巖實靈且以責我我何辭於玆巖道士曰不然自玆巖開雙殿起州中與海上之民始欣欣有生意年來水旱幸不爲災也今者鹽河通且永賴州人矣神歟人歟州人以是頌君侯𨿽然必有所以然者道人不能言君侯勿言可也幸爲州人記其大都焉會余友張刺史朝瑞有使來自金華發其書首述州人語偶符道士而同年倪潞仲涷時守淮安亦以河工竣事報余嘉道士言能不侫佞我也姑次其說載三官殿碑

●醉經樓集卷之五【書類】

澄邑唐伯元著

答孟十史部叔龍書

答叔時季時昆仲

答蔡臺甫同年

答梁生

答呂憲使叔簡年兄

啟太宰楊公

啟太宗伯沈公

啟王大宗伯

答周濟甫大中丞

答葉中丞年兄

寄張洪陽宗伯

啟趙宗伯

答李中丞

答王少宰麟泉

與顧叔時季時

與孟叔龍

與諸延之

答王用晦

答譚子誠

與蔡臺甫

答李於田

答耿學憲

答範原易

與維卿

與鄒孚如

答朱學憲

啟薦主劉公

答座主陳公

答沈叔順

答倪潞仲

答郭夢菊大參

答錢侍禦

啟太倉相公

答臺長子公

答陳蘭臺

與徐客部懋和

答鄭徳進

答鄭徳涵

答周時甫

答汪吉州

答劉方伯

答余司理

辭郡侯見招

○答孟十史部叔龍書

山居三載﹑切懷足下﹑每誦蒹葭之句﹑未嘗不嘆伊人在中州也﹑旣抵都門﹑亟圖裁寄﹑久未得便﹑良用耿耿﹑忽辱翰教﹑恍然如醒﹑比開緘﹑又獲讀其手抄述作若干種﹑則又若親幾席而奉儀顏之爲快﹑乃知足下之眷眷者﹑猶夫元也﹑足下力學篤行﹑已逼古人﹑乃其論學也﹑猶今人也﹑生今而今﹑𨿽賢者不能免也﹑嗟夫﹑人與言俱失者無論矣﹑人與言俱至者又稀矣﹑與其言過乎人﹑孰若其人可敬可慕﹑而言有所未至也﹑則足下是也﹑況其皇皇不欲自安﹑𨿽以元之不肖﹑猶下問而督之言也﹑殆顏子若無若虛﹑擇乎中庸之意乎﹑元也𨿽非其人﹑何敢無詞以對﹑伏讀抄中解格物有曰﹑通天地萬物而我爲主﹑推此義也﹑可以知本﹑可以格物矣﹑贈友人曰﹑自求見本體之說興﹑而忠信篤敬之功緩﹑遂令正學名實混淆﹑而弄精魂者藉爲口實﹑又曰﹑今人好髙﹑只不安分﹑爲斯言也﹑𨿽賢聖復起﹑不可易也已﹑乃其要歸﹑在明心體﹑其語心體曰﹑此心自善﹑安得有欲﹑而於子善惡皆天理與惡亦不可不謂之性﹑二者﹑反疑其僞﹑此混心與性而一之﹑蓋近代好髙者之言﹑而尊信心學之過也﹑竊嘗讀大易﹑至咸艮二卦﹑而見聖人諱言心﹑讀魯論至子貢贊夫子﹑而見聖人罕言性命﹑惟書有之﹑人心惟危﹑言心也﹑旣曰危﹑安得盡善﹑道心惟微﹑言性也﹑旣曰微﹑安得無惡﹑故曰操則存捨則亡出入無時莫知其鄕﹑則危之至也﹑曰性相近也﹑曰人之無以異於禽獸者幾希﹑近且幾希﹑則微之至也﹑信斯言也﹑性猶未易言善。況心乎。然此心性之說也﹑而未及道也﹑心性不可言﹑道可言乎﹑道與心性﹑至孟子言始詳﹑爲告子也﹑今之天下不獨一告子矣。惜乎世無孟子也﹑然不可不爲足下一言之﹑惟裁教焉﹑蓋聞之﹑言學者惟道﹑道陰陽而已矣﹑言道者惟天﹑天陰陽而已矣﹑陽主始﹑陰主生﹑陽多善﹑陰多惡﹑天且不違﹑人猶有憾﹑孰謂善惡非天理乎﹑陽必一﹑陰必二﹑一則純﹑二則雜﹑氤氳蕩焉﹑人物生焉﹑孰謂惡不可謂性乎﹑然則易言繼善﹑孟子言性善者﹑何也﹑其本然也﹑有始而後有生﹑有一而後有二﹑此書所謂惟皇降衷﹑程子所謂人生而靜以上不容說者也﹑旣始矣﹑焉得不生﹑有一矣﹑焉能無二﹑此書所謂惟天生民有欲﹑程子所謂才說性便已不是性者也﹑然則學何爲﹑爲善也﹑陽統陰﹑陰助陽﹑則內陽而外陰也﹑故中故善﹑陰敵陽﹑陽陷陰﹑則內陰而外陽也﹑故偏故惡﹑此書所謂精一執中﹑程子譬之水有淸濁而人當澄治者也﹑然則烏在其能善也﹑天地間一切覆載而必有以處之﹑以人治物﹑以華治夷﹑以賢治不肖﹑以大賢治小賢﹑天於是爲至教﹑君子一身﹑萬物咸備﹑而必有以處之﹑以己及人﹑以親及疏﹑以責及賤﹑以多及寡﹑以先知覺後知﹑以大知覺小知﹑以有知覺無知﹑人於是爲法天﹑此書所謂天生聰明時乂﹑程子所謂天理中物有美惡但當察之不可流於一物者也﹑是故惡亦性也﹑是有生之性﹑是才說性之性﹑性之所必有也﹑𨿽物而無異﹑性必善也﹑是天命之性﹑是不容說之性﹑性之所自來也﹑𨿽人而難知﹑故孟子曰﹑聲色臭味安佚﹑性也﹑烏可謂無惡也﹑有命焉﹑君子不謂性也﹑烏得不性善也﹑性所同也﹑君子所獨也﹑學爲君子謀﹑不爲眾人謀﹑眾人者﹑待君子而盡性者也﹑君子者﹑天生之以盡人物之性﹑參天地而立三才者也﹑如何而可不知所自也﹑是以不謂性也﹑是以道性善也﹑言性之精﹑莫如孟子﹑繼孟子者程子也﹑吁亦微矣﹑微故難言﹑𨿽然﹑性猶形而上者﹑形而上者﹑𨿽善猶微﹑心則形而下矣﹑形而下者﹑敢槪之以善性﹑性具於心﹑而心不皆盡性﹑性達諸天﹑而人不能全天﹑天人合﹑心性一﹑必也大聖人乎故﹑曰堯舜性之也﹑次致曲﹑必反而復﹑故曰湯武反之也﹑復必自身始﹑故又曰湯武身之也﹑又曰不達之復以修身也﹑性之者不可得矣﹑得見復焉者可矣﹑復焉者不可得矣﹑得見頻復者可矣﹑位祿壽昌﹑孰不榮羨﹑食色利各﹑孰非斧斤﹑斷之不能﹑中焉不易﹑適而好忘﹑動而多悔﹑焂忽晦明﹑毫毛人鬼﹑夫是之謂心明﹑是之謂明其心體﹑

○答叔時季時昆仲

諸儀部至﹑得拜二足下手書﹑惓惓於心性之旨﹑而疑元心學悞人之說﹑夫學非說可明﹑而足下所求於元者猶說也﹑元能爲其說﹑而不能身其焉﹑故𨿽以足下之髙明﹑且謬承夙契﹑而猶不能無疑﹑況多望於今世乎﹑然今世學者則誠希矣﹑不有足下﹑更望之誰﹑聊申其說可乎﹑元舊有身心性命解﹑大約謂性一天也﹑無不善﹑心則有善不善﹑至於身﹑則去禽獸無幾矣﹑故自性而心而身﹑所以賢聖﹑自身而心而性﹑所以凡愚﹑是故上智順性﹑其次反身﹑故曰堯舜性之也﹑湯武身之也﹑身之者﹑反之也﹑故又曰湯武反之也﹑反身而誠﹑所以復性﹑夫學爲中人而設﹑非爲上智而設也﹑學修身而已矣﹑然則心居性與身之間﹑顧不可學歟﹑曰﹑性可順﹑心不可順﹑以其附乎身也﹑身可反﹑心不可反﹑以其通乎性也﹑性乾而身坤﹑性陽而身陰﹑性形上而身形下﹑獨心居其間﹑好則幹陽﹑怒則坤陰﹑忽然而見形上﹑忽然而墮形下﹑順之不可﹑反之不可﹑如之何可學也﹑危哉心乎﹑判吉凶﹑別人鬼﹑𨿽大聖猶必防乎其防﹑而敢言心學乎﹑心學者﹑以心爲學也﹑以心爲學﹑是以心爲性也﹑心能具性﹑而不能使心卽性﹑也﹑是故求放心則是。求心則非。求心則非。求遲心則是。我之所病乎心學者。爲其求心也。知求心與求於心與求放心之辧﹑則知心學矣﹑夫心學者﹑以心爲學也﹑彼其言曰﹑學也者所以學此心也求也者所以求心也﹑心果待求﹑必非與我同類﹑心果可學﹑則以禮制心以仁存心之言毋乃爲心障歟彼其源始於陸氏悞解仁人心也一語。而氏之悞﹑則從釋氏本心之悞也﹑足下謂新學悞在知行合一諸解﹑非也﹑諸解之悞。皆緣心學之悞也。會其全書﹑則自見耳﹑然則大學言正心﹑孟子言存心﹑何也﹑曰﹑此向所謂求放心也﹑正心在誠意﹑存心在養性﹑此向所謂求於心也﹑心之正不正﹑存不存﹑從何用力﹑修之身﹑行之事﹑然後爲實踐處﹑而可以竭吾才者也﹑嗚呼﹑此子思格物必以修身爲本﹑孟子立命於修身﹑以俟﹑子謂鳶飛魚躍與必有事焉而勿正心意同﹑寥寥千載﹑得聖人之傳者三也﹑

又

季時有心學質疑一卷﹑承寄未到﹑而叔時來教曰﹑墨氏談仁而害仁﹑仁無罪也﹑楊氏談義而害義﹑義無罪也﹑新學談心而害心﹑心無罪也﹑此說似明﹑不知悞正在此也﹑仁義與陰陽合徳﹑離之則兩傷﹑然非仁義之罪也﹑至於心﹑焉得無罪﹑人心惟危﹑莫知其鄕﹑此是舜孔名心斷案﹑足下殆未之思耳

○答蔡臺甫同年

楚中之有子誠﹑猶關中之有足下也﹑同集淸署﹑旦暮相歡﹑何啻奏塤篪而鳴鸞鳳﹑況於畱都雅致﹑風气宜人﹑尢達人所夙賞者哉﹑頃者大疏畱恐足下怏怏於不行﹑其言﹑言及讀來教﹑以南曹爲得所﹑以子誠同署切磋爲有益﹑憂世樂天﹑可謂兩造﹑甚矣足下似子誠也﹑吾黨所尙如此﹑而當路有力者﹑若爲之悲窮而悼屈﹑然汲汲欲並振而之雲霄之上﹑不知吾黨已雲霄之上久矣﹑今世談學者。大都以佛爲宗。其初猶援以附儒。旣則推而髙之。反驅而佐之。誠有如足下所痛惜者﹑足下將作論以正之乎﹑何止孟子所謂能言距楊墨者﹑唐有昌黎﹑宋有明道﹑千載吾師焉﹑自非眞見世道人心﹑痌瘝切己﹑不能同此憤﹑不能爲此言﹑願足下勉之﹑所諭馬君嫉惡太峻﹑圭角太露﹑亦其中有所不足﹑不獨非處世之道﹑名言也﹑警發多矣﹑獨馬君哉﹑便晤當爲致惓惓﹑馬君必有所以報足下﹑子誠纂有國朝大政記﹑其意甚好﹑幸足下共爲刪潤﹑以成此書﹑他日藏之名山﹑二妙之名﹑當與鐘阜石城並永﹑同袍之光何如﹑

○答梁生

承諭禮變之說﹑具見髙門之厚﹑而又竊嘆足下所處之難也﹑夫禮窮則變﹑變則通﹑足下今日非其窮時乎﹑蓋自大母言﹑則夫死從子﹑乃莫大之綱常﹑不得專制而爲亂命﹑自次公言﹑則適子不後﹑實古今之通禮﹑不得輕狥以成母愆﹑二者皆過也﹑𨿽然﹑業已爲之﹑亦足伸其私矣﹑如知非義﹑速已可也﹑凡事之不可訓﹑與勢之不能行者﹑一當裁之以義﹑來書所謂旣不服所繼又不服所生﹑斯言可念﹑天下豈有無父母之子哉﹑竊謂爲長公者﹑於古禮不必後﹑爲足下者﹑乃繼穪之宗﹑不當後﹑袝祖而祀之﹑令終昆仲之身﹑悉以其存產﹑爲共祖祭田﹑庶幾宗廟饗而子孫保之恴﹑亦足以報長公於地下矣﹑無已﹑則姑從俗﹑告於大宗之廟﹑以令弟易之﹑私意𨿽存﹑去禮未遠﹑捨此非所散聞﹑力疾不次﹑

○答呂憲使叔簡年兄

庚寅夏至之三日﹑年弟伯元頓首﹑總憲叔簡年兄侍史﹑此來抵都﹑同袍星散﹑每思吾兄總憲三晉﹑去京師數千里﹑又其官系綱紀表率之地﹑遽難艸艸﹑非若利瓦伊卿之居秦﹑孟叔龍之居洛﹑顧叔時之居吳﹑尋常尺素﹑易以聞問﹑何能飛置一字其側﹑不意兄之念我猶是也﹑旣惠好音﹑兼以佳刻﹑種種﹑連晝夜讀之﹑使人應接不暇﹑大都文字其事實﹑其詞厲﹑其說委婉﹑而其術不彊世﹑乃其道則自吾身有者求之﹑所謂出之有求本﹑而爲之有序﹑兄之經濟素優﹑𨿽其學則然﹑亦天授也﹑鄕甲一書﹑弟往爲令時嘗試之﹑意亦略近下有微效而上多咲者﹑則以分之所居不同﹑而在南北之勢異也﹑順風而呼﹑登髙而望﹑上有好者﹑下必甚焉﹑則兄今日之謂也﹑乃若風憲約內所載提刑事宜二十款﹑憲綱十要﹑謂當著爲令甲﹑永垂不刊﹑積貯一項﹑所論三倉丕則﹑弟在官在家皆力行之﹑今尙共守也﹑嗟夫﹑難以多望於今世矣﹑往歲弟出京師﹑聞兄外補之報﹑嘆惜者久之﹑若曰﹑監司緩而銓曹急﹑是其當事者之悞也﹑今若此﹑則𨿽久於銓曹﹑何以加焉﹑卽按屬之邦﹑未必處處膏澤﹑而流風遠矣﹑刑戒儉約﹑岱宗語俱有關系﹑毒艸歌﹑蘄莊行﹑何其悲也﹑約中有稱字古雅之說﹑何不自吾輩始﹑毋乃待弟之薄乎﹑敢敬先之﹑偶有蕪刻數張﹑乃臨行時未就之艸﹑附陳請教﹑伏楮惘然﹑

○啟太宰楊公

去冬有貴州賫表回附上啟候不客嘗徹臺照與否近侍臺長李公亹亹誦述閣下因知此月爲閣下初度之辰遙瞻東海可勝祝願中朝大老自閣下行後追慕徳業者不少若李公與今太宰陸公其尢至者也若曰汪洋澄蓄猶可勉而能也至於甘恬淡而不令人知任嫌疑而獨當搖蕩人己都忘恩怨盡滅弘濟時艱色聲不動𨿽古之大臣何以加焉自非二公司事之久見知之深或未能窺測至是卽元猶愧二公矣蓋元常言閣下之道宜相六年太宰猶枉其才由二公而論則猶淺之乎爲覩也歸到林北形神逾王天其有意於斯世斯民也乎客邸無以爲壽敬賦短章聊申私悃倘賜寵鑑亦足以知其意之所存

○啟太宗伯沈公【二首】

頃元裏居聞閣下得請而歸也竊爲閣下喜旣而傳行時言官疏上幾堅主上勉畱之意去後交章追誦道徳咨嗟嘆慕溢乎中朝至今藉藉猶木已也則又爲世道人心喜天將有意於吾道乎後車之期尙早蒼生之望未孤如徒然在列而已卽紫閣黃扉紆金曳玉之榮何足以易吾林巖一日之樂況鴻冥鳳舉表儀一代其有功聖世亦非渺小昔賢以退爲進之說則閣下今日之謂也元今年五十而家二尊人俱八十一髙矣萬萬不宜復出乃踰期始來復叨玆乏閣下必有以知元之何如爲情也老母安於愛子之在側久矣卽老父初亦甚槪然及其屆期不免爲親友所勸每用反思畢竟是反身未誠耳退旣不能進復何益閣下已置身煙霞之外能爲風塵中人籌出處乎山中構得醉經樓有雜作未成帙者三種敢呈請正此三年中獨有相老父立社倉一事頗有及於鄕人而近見呂叔簡自陜中見寄鄕約冊內載條款稍具閣下傍花隨柳之暇倘可一舉行之爲縉紳有力家倡乎連年荒歉徧於中原及於嶺外今者大司農告匱而邊警日急不知神州赤子何從樂生老臣憂國計不能槪釋然於明農之後而又勢不足以拯則隨吾分所得力所能者聊一行之是亦爲政何如何如會有新任汝�刺史北君者元畏友也熟其人可以當長者之教敢代端人倘賜回音無如此便

又

伏承來教具知閣下裏居有建社儲崇儉約二事加惠於鄕人先生之明徳於是乎遠矣就中社儲尢急蓋富而後教之意程子曰人各親其親然後不獨親其親況自有徳有位者先之何患寡和也元近讀詩見雅頌贊文王至徳處只不顯二字反復而不已史臣亦謂西伯陰行善皆善名文王者也惟先生可以當此願竟爲之若近代代縉紳一到山林惟詩酒自娛而已宜先生之不樂道也先生動準古人居常己不愧於妻帑暗室之際至於立朝垂紳正色凝然不動爲善類所倚則當日之論已定豈待到今彼以介且潔窺閣下者猶外也非內也外亦內也然外者易見而內者難知病我以難知猶可以惑人掩人所易見何爲祗自絕耳夫人豈欲自絕有以也尙有之先生當咲而哀之也大都此日廟廊之上縱當路未必事事遂己惟有修之家行之鄕淑世維風如向所云則惟我所爲而莫之禁耳北壑福分眞未易當閣下其審於自賀哉詹侍禦乃祖夫人已贈孺人其子廸已旌爲孝子其題在十六年未審贈氏尙可加旌否容另具報

○啟王大宗伯

往者元之得請而抵捨也老母喜甚卽老父亦旣安之忽忽三春已逾期限盡有親友勸駕於老父之前猶勿聽也則以老母欲愛子之時時歡膝下也不意有捨甥餘生者先是來獻兩書不報則自其鄕拏舟來而請所以姑應之曰吾子之言一道也𨿽然又一道也道不同而趨一也不對而出以說老母老母爲之槪然首肯委其委曲未可聞則知報知老父矣當斯時也親友哄然聞之郡邑餞贐交加情景頓異不待老父之督而不能止也人生出處何等大事乃出於後生兒輩之口遂爲律令奇矣奇矣自老母二十年前嬰眼疾未愈邇年彌髙經歲足不下堂乃行時出繞廊檐立庭階陳說丈夫大義叮嚀保重移時未已蓋此一時彼一時乃別來想又不能無悔也夫有賢父母則子易爲孝有孝子則親易爲慈若元者又何道焉反身不誠人爵爲貴退尙未能進又何補閣下之愛我猶我自愛也更何以策勵之令庶幾有藉以不貽知己羞乎山居小樓妄意舊業槪未就緒所有雜艸一二輙呈請正燕磯牛渚諸勝有姑蘇趙先生在焉陶謝同遊並富述作何幸復見追隨風景乎

○答周濟甫大中丞【二首】

方弟之得告抵家也滿擬庭闈長叨樂事不惟老母安之𨿽老父亦惟其子之聽及今春限滿且逾也不惟老父意思頓別卽老母亦惑於六親諛言之入耳不免促裝就道矣二親愛子之至一也愛之至則重違其心不令時歡膝下豈所欲哉子意不堅而反諸身不誠也途來過藍屋驛有追次白沙先生臺書春晚之句云古驛江頭近釣磯傷心春事故山違楊朱正恐當年悞伯玉寧知四九非反命敢云恭父命徵衣忍見負萊衣庭槐舊綠稱觴處畱得淸陰待我歸弟之情況可想已弟一向因循習染爲崇曾無奮發度此半生今年向老矣童情如舊厲風不調微茫知識何有於我蓋上愧賦予下忝所生內負初心外誤知友自是始有發憤之意焉持之不惓尙未敢自謂能爾辱在至誼何以策之四十見惡五十無聞頻復不已將至迷復倘能竟此以往𨿽遠遊猶可借口於養志惟兄念之督撫淮揚所轄當天下之半事權得咸且專方今丈夫用世卽政府六卿非元輔與天曹皆弗能當此臺端其思所以酬際遇哉來書云云不敢聞也詩曰上帝臨汝無貳汝心敬爲門下誦之

又

頃從王少宰處得門下求歸狀與廟廊借重殷懃意頗悉欲附一書往無從也督府位尊太夫人養備𨿽潘輿之奉不便於此自公多暇習靜功深𨿽道院之業不專於此扄扉堅淸之云何其汲汲也白沙先生勸人往往以歸隱爲第一義固亦有說然觀聖門有爲季氏宰者得與簞瓢大賢同科明道一生爲小官而道接孟氏烏在其髙隱也夫出處亦何常惟其具在我而已當行而莫可行則當藏亦莫可藏此夫子獨許顏淵之有是也丈之自許有是耶未耶丈在今日已非小行過此又將大行行耶未耶抑所行與其所藏藏合耶有不然者乃世人所謂行非有是之行也旣無所行又何所藏勿汲汲可也然非丈之謂也弟道非祿仕情類絕裾昔年苦不善學遂虛半世近𨿽悔恨气力向衰聰明日減擬之於丈何啻兩失然猶靦顏在玆者此情𨿽故人不能道也仇心之訓直是訂頑非我仇心似心仇我習气重情時作硬崇每用體驗愈覺道心微而人心危也美厥靈根何等气象眞丈所謂深入實際之難者乎近擬借差過裏緣前此循職掌有小疏畱中未便題請早晚計當得之便道過淮奉教在邇附謝不備

○答葉中丞年兄

邊境當急天子撫髀廷臣推才望獨以丈爲海內第一人或曰乲日南海再見翁襄敏龐中丞之風而過之也此實宗社之福豈特同袍之光乃丈方從西南役報主上豈意遽更而西北也議處土夷事宜貴人韙之而蜀中狃於目前之便遂有互異然識者皆能諒丈之遠慮也弟曾請教一二大老或曰趣命旣臨當不俟駕前議旣已不果姑置之忘已亦忘人也或曰聞言待罪臣子之分卽日北來或未受事而疏或一面行事而疏似不可少然斷斷當速趨上命當此之日國家爲重身爲輕必無纖毫礙掛胸中方得大臣之體惟吾丈裁之

○寄張洪陽宗伯

頃相逢於帝子閣下也辱承勤懇載酒江幹會先生時方營大事座有談客未罄欲請別時曾托範使君原易轉致所求正者向來之示故至今在瞻臆也蓋往山居時妄擬長住之計每讀易至遁三致意焉獨於六二柔順而中志在必遁如此則是上諸爻之爲蓋上諸爻之遁爲二也二所以致遁也或曰二應五其執之莫說乃權臣固寵者當之似得本旨乃其系詞甚吉豈小人而可以當中順耶若曰二知時欲遁固畱君子庶幾中順之意則諸遁君子非遁所能畱亦何益於濟遁且易不爲小人謀而小人亦非易能謀也此系主爻在當路則去畱關世道在閒居則出處爲大節皆閣下今日與他日之事而私淑者所願聞幸賜教焉閣下讀禮之暇停雲館中應富述作一並頒示尢大願也山西相公晤間具詢起居必有裁寄此老時望逾歸始知閣下往歲所獨推乃出於情親意气之外使推賢讓能者皆如此何慮得人難亦何慮時事哉此日掖廷隱憂邊疆大患二十年來所未有山中宰相詎能恝然天欲治平其具在我伏惟畱念以副夢卜不宣

○啟趙宗伯【三首】

頃者山居曾以周易玩詞之抄托友人譚銓部子誠者干淩左右其時以傳書者行急艸艸達銓部所而於閣下缺焉一則謂有事長者卽片字𨿽質當敬一則彼時方爲長往之計卽謬辱閣下夙誼亦不宜以林壑之經營輕聞大君子居上位者此意難以述之銓部故𨿽屬之致意而不復其所以迨其人發悔之何者此猶細人之事君子也非所以待閣下也今者別作一番人矣風塵故態回首可羞北山艸室已先咲我況可聞之閣下然而復爲此說者大宗伯王公舊濫同袍閣下旦夕嬉處或抵掌而談古今志矯行庸之夫有若元者亦可發一咲也玩詞原所抄本今旣得歸自馮宮翰家且當時京師一二相知如利瓦伊卿諸君子因元得此書於閣下處多嘉發明抄錄頗眾已報銓部勿錄或者銓部欲得則以畱自觀焉蓋閣下之寶是書其澤亦遠矣銓部書來具述雅念統此爲謝諸未敢多已

又

近有捨親補官之南上肅啟奉候且題封矣適辱枉教至及諗閣下求歸至情必欲得請狀於是乎惘然者久之蓋往山居時累聞閣下乞歸矣私念此日勢難自由而道未宜速世人之信閣下固不系乎歸不歸而閣下以一身系天下之重亦不系乎所處之近與遠也畱都淸議所自出輦轂之下相與顧憚而不敢盡幹法紀者恆在焉然亦有大不然之時元居畱曹四載間曾兩經矣自海忠介公後畱都無恙至今非有大君子與一二同志共維之欲此風長存其可得乎主上明聖度越其於閣下禮貌不衰蓋以忠介公事待閣下也忠介公其起也不辭其去也遲遲世無有疑之者閣下其肯有所避忌而爲潔身計也元爲老親未能行其初願然不敢以己之不肖願人獨於闊下處獻忠若此惟閣下察之諭及瞿參軍久擬定交未遑自當有報曾王姜三君子者皆熟遊也元近曾頗戒爲友人王用晦比部贈言不知此君嘗從遊閣下否

又

春間元奉旨選取宮人一節猥有小疏內引及世廟遺詔一段當事諸老皆有忌諱之慮會銓曹謬有推補至政府舉以爲言不意數日間內閣傳出禦札有廟享屢遣代行朝講久廢之說引咎責躬直符商王罪已不特不諱而已有君如此其忍負之閣下精忠宜在特簡儀圖世道似當轉移以主上至徳眞當帝眷卜之閣下不宜安安而居遲遲而來也疏稿附上請正

○答李中丞【三首】

程子表章大學有功聖門固矣然格物解悞則是書𨿽存反增一障可有也亦可無也程子𨿽以窮理爲解而其心不安是以其說屢變而往往有得之言外故𨿽可以觀其至而大義隱矣自我髙皇帝諭侍臣謂大學要在修身而古本以修身釋格致然後直接千載不傳之緒自是儒臣如蔡蒙引林存疑蔣道林羅文恭王布衣及先師呂先生往往能通其義然徒曰解之云耳其自學教人之旨不存焉就中破的者無如布衣然不免爲新學所陷觀其以心齋自號自命又烏在其修身爲本也總之張子厚所謂釋氏以心法起滅天地不免疑冰者無怪其相率而陷於新學也近讀孫淮海講章亦旣明乎其解視諸家較備矣乃其緊要歸明心體是本其所本而非大學之本也是解一人而學又一人也嗟夫新學橫正傳息不肖之身又岌岌乎不敢當也當此之時乃有先生者不由師授不由注觧默契遺旨先得所同旣揭正修又標性善其於學問源源流昭昭乎白黑分明而新學不能混矣而元又以爲先生設科太廣門徒大盛自及自修之實尙寡立人逢人之意過多未免以憧憧感人猶難語知止而定也易以咸言感貴其無心以艮言止惟止諸身知止在身則身以內身以外皆無汲汲焉可也彼謂明明徳在親氏者以其昏昏使人昭昭旣以末而爲本本謂誠己誠物者並切者方耘己田遽耘人田又未免於本末雜施均之不知本焉耳矣世未有不知本而能誠其意者也天之未喪斯文也旣賦先生以明學之獨智而今又置之於孑孑獨處之居納之於妖壽不貳之地刊其華挫其銳使之反初觀復深根固本殆夫子所謂尺蠖屈龍蛇蟄藏自安身將駸駸於徳盛化神歟不然何其所所遇之窮至此也蓋昔者文王周公窮而演易夫子窮而絕韋編吾道至今賴之理以屈而伸道以晦而明天之與吾者不偶其窮我又豈偶哉因讀淮海而重惜諸君之陷也故有所願於先生不審於是爲本之意當否惟察而教之幸甚

又

得差後﹑滿擬一會﹑緣前此諸君出京稍遲﹑而諸老中有言者﹑以是行期欲早﹑避嫌欲深﹑自見堂辭朝辭部而外﹑爲日無暇﹑生爽前約﹑計先生能原也﹑行時篋中檢出大教﹑謂格致誠正﹑總是修身工夫﹑有一無二﹑是也﹑但先生之意﹑猶指格物爲凡物之物﹑而鄙意則指爲身與家國天下之物也﹑𨿽凡物之物﹑不出身與家國天下﹑而大學所指﹑則專以身對家國天下分本末﹑而凡物不暇言也﹑故曰物有本末﹑又曰其本亂而末治者否矣﹑格此之謂格物﹑知此之謂知止﹑先生所謂萬物皆備一物當幾者是已﹑所謂知修身爲本﹑卽知本﹑卽知止﹑卽知所先後﹑是已﹑而正修雙揭之�之說﹑猶二也﹑格致義中所謂物者﹑又不覺其愈遠也﹑蓋知知本之卽知止﹑而不知知本知止之卽物格知至也﹑羅布衣反己之說﹑大與鄙見合﹑而於先生有功﹑獨其指物﹑亦爲舊說所纏﹑不知本文明甚﹑先生姑就其是者推之可得也﹑嗟夫﹑反已至矣﹑孟子曰行有不得者皆反求諸己﹑必如大舜號泣旻天負罪引慝﹑而後可言乎反已者﹑夫必佑之﹑況於人乎﹑況於鬼神乎﹑

又

論語大意﹑道性善編﹑二事中多到語﹑能發明前人所未發﹑其有功於孔孟甚大﹑大學本修身﹑止修身﹑的矣﹑一矣﹑其於格物猶若二之﹑何耶﹑伏承尊督﹑妄有請正﹑會欲移居﹑來書暫歸記室﹑並此謝教﹑

○答王少宰麟泉

夜來有客相過具知太宰公與選君向來謬念之惓惓及政府此日之休休聞之悉矣魯侯不遇天實爲之吾輩所愧者是惟道徳不及先賢若論遭際叨幸已多願勿更饒舌也南中之賢宜未有出譚子誠之右不審當事者能相信否附啟悚息

○與顧叔時季時

去夏初抵都門偶於一友人席上問寄奠太安人禮一時在坐者數人多雅於二足下咸約同舉未幾而維卿兄至自關中具以語之維卿曰不可諸君非吾夙遊吾與君其共之可也元心義維卿又重違前約以是遲回者累月久之前約杳然而維卿見督不已其議始定會維卿有中丞之命則委悉以委元且戒顓人及治具往但抄稿封值寄累從者代辦此其意足下所知幸足下選任從勿負此惓惓也維卿之且別也囑曰共致一柬足下其自名以友弟稱元不可曰吾與君皆長也曰有說乎曰有長幼有序列在大倫今世不論長少稱人者槪兄自稱者槪弟此在此泛交則可在吾黨則不可尋常口號或無妨隨俗載之書札則非所爲訓也敝鄕會友此風猶在惟少者得以自弟而長者不得也推稱長者曰兄曰某字或曰某字兄卽長至二十以上亦止於稱某字先生不及少也至於長者稱少曰某字曰足下或曰賢弟其自署以名或曰僕而巳矣其往來柬上則無長少皆得稱友生維卿曰子是言是也此𨿽瑣節關不細並附報裁

○與孟叔龍【三首】

屢左侯晤不勝饑渴顧叔時書來謂程子善惡皆性皆天理之言可疑與足下深合此見學問得力處在吾輩合有此疑正善學程子者區區所望則竟有進於是耳倘相信未及仍須且守此疑程子所謂守其所有者是巳髙明以爲何如原易之調誠當然尙似此兄心事終未白於天下信乎人固不易知知人亦不易也原易從玆長往可矣不識當事者尙有意於斯人乎擬借一差過裏適小價方至捨中幾百荷庇頗寬旅懷旦夕以僧人葺屋暫移居前巷何當不悞見枉奉顏談也

又

小疏中所引詔書一節諸老相知者多有忌諱之慮不意禦禮云云乃知主上英武神聖度越千古直與成湯罪已同輪臺奉天不足道也前此擬借一差未便題請今爲有力者取去不免妨待行止尙未可定耳耳會南中寄到舊刻二種夜來讀之因憶彼時與諸君理會此書气象可想近來孟浪虛負歲月且負友生矣如何

又

伏枕來不覺月餘矣恭聞榮轉正當政煩咫尺有懷總共此抱有切切欲啟者元於前月內已向儀曹借差擬在夏問爲省覲之計區區私悃惟知己能深諒之卽未然者多病之軀正宜閒局荷極諸丈相成之雅若令當事必損生平偶聞敝省銓曹之缺謬有見及者毋乃傳悞耶何左右者不爲早止之也況敝省見有四人資俸相應靑年偉質自有堪其選者豈必求之例外倘果有之似當事之計過也敢以奉懇並煩轉致孚如諸文善爲我辭焉此日人材一到貴署比之蓬生麻中人入之至視他時气象大別新進雋才正宜作養母謂後輩之不如今且僅僅如今也力疾具啟不勝祈懇之至

○與諸延之

近聞足下隨學使巡歷中原文獻盡屬品題英雋入彀吾道之善但不必令桃李在門乃爲太公在足下今日不患門墻無無人患濫收不患當路無知已須防燻膏之誚彼以同聲同气相求則善矣次而就我爲名下而竊我爲利皆當辧別而有道以處之故愛敬我者未必盡賢平平落落若自疏外者未必非君子又有處乎我上而以勢位相陵居門徒之列而故肆訕侮者物情世態無所不有一切安焉反我仁且禮焉能自得師然後可爲人師至囑至囑儒官多暇正便讀書近理會何處幸示之季時近聞讀禮釐其眞僞有弟兄師友之意在家庭也季﹖﹖錢以信於鄕者行於鄕誠之所動自別具能時時相聞否吾黨今日未能不遇只患盛名之下難副耳幸相與念之

○答王用晦

學以修身爲本近日盡有同聲者至於好學力行知恥非兼三者則身未易修恐知本者亦或未之詳也適奉來教謂學問本末𨿽有次第決非片言可了古大聖所以詳言博學致重躬行而罕聞心性者於是可通其故斯言也得之矣其云稍處以默益務反已則正數年來妄意發憤第一義敬服敬謝講學有戒酬應文字有戒守之舊矣況文字而至於壽章則又前代先賢所未有者𨿽然何可以施之足下逢司馬君實正自不得不多也僅脫艸惟以子誠同覽正之足下於好學好矣且眞矣反己一言盡矣更不必復顧世人與我同異佛家印証之說程子咲之願足下充此以往不宣

○答譚子誠

山居復出出於偶爾以足踰期非爲避美缺也美缺似不必避況元之賢未至是乃愛我者推而爲之辭足下詎可信乎宗伯趙公謬附夙契乃前此索抄易義不敢通書亦欲長守山居之義耳若知此出則何敢無書卽當裁附爲來使倚馬索報未及數日間會有便不復遲也易義一﹖近至都門得還自馮太史家今不敢復煩從者倘已抄錄惟足下畱自觀焉王年伯壽言業爲破戒成之及蕪刻一帙與李先生書謬觧一幅並呈覽正

○與蔡臺甫

古今有志之士得居言路而能直己志又其气雄足以將之詞藻足以發之伸主威而維國是寒羣小而懾王公令學者凜然如見其人而無遺恨也卽史﹖中亦難其人若足下當日爲禦史所稱是矣𨿽經流落旋復淸班古來盛名之下率多坎壈如斯際遇亦未多得固知足下之能泰然於今日也況有譚子誠郭哲卿諸君子旦夕與遊曹中多暇相與講求養其已至充所未有以需大行而酬宇中人士之望正在今日足下勉之

○答李於田

三復東魯學政何其宏而密委婉而有章也其最關系者提調教官二條而教官一條尢要往時元嘗有贈教官文字一篇意似互發顓錄請正恐未可使東魯教官聞之且未卜尊約行後痼俗易變作何狀耳嗟嗟滔滔靡靡江河愈下不獨一事爲然足下之行事可覩而其用心亦勤矣如有用我執此以往竊有志焉今年過半百矣柰何柰何盡付足下爲之可也山中本不擬出而復出出而思歸又不敢言歸擬在三四月借一差以行間關萬里豈好爲勞足下可以諒其其心都下自利瓦伊卿之楚後舊知𨿽少署中一時多君子足可嬉娛公暇理會春秋三禮稍有次第未爲不佳毋柰鄕關頻入夢耳除夕元旦二詩題在扇頭足下讀之得無同此愴怳乎郭哲卿聞報後過家須夏初夏始到王藩甫報已見魏懋忠挽詩邦伯之循良斯民之三代於玆槪見藩甫爲不朽吾黨爲有光矣連日在暇來捲未及一觀觀不觀無預足下足下之所賴於吾道較交文已哉君子之居是國也有聲實在一時亦有風流在百世足下必不肯以此易彼更惟有以進之萬萬

○答耿學憲

都門一別幾二十年矣竊名學道半世無成石火電光餘生有幾奉讀來書及迪士課士諸訓不覺恍然如有失惘然而不自持也就中爲已一問尢深對證其曰可珍者此已可畏者亦此已非極玩索實體驗者未易道彼中人士亦有觧者乎夫可畏者外之交吾內也可珍者內之定吾外也見可珍則克其畏見可畏則守其珍兩相成者也由責己而捨己由捨已而推己則知己矣微茫之見不審於明問當否幸指教焉莆田有宋肇斯先生學者也頃曾以告傲同年汪蔚翔不審能物色之不輙此奉聞

○答範原易【二首】

往豫章人傳太守開會講學弟不欲聞也近讀新刻教言則皆視學時課諸生語視學課諸生提調責也此自本分矣豈惟太守有本分諸司皆有之吾輩在家在鄕在國無往無分分之難盡久矣不求盡吾分內而反求多於分外此會講之風所以盛於今日也夫分內之與分外誠僞判然矣舉世去此就彼者何不知本也未有不知本而能誠者未有不誠而能動者然則會講何益於人徒賊誠損已耳教言中致曲觧與經綸大經乃從前所未發其它互有得失處亦謬評以復來督之意講觧不可謂無益不可謂非學反已說約令爲我用說之貫通行之無礙則其進不可已矣利瓦伊卿兄從弟求觀欲存筆迹易以抄本可見此兄好善之誠今寄復仍乞便中更惠刻本爲幸弟近來始覺發憤頗見昔賢行年五十之意恨不得與兄質之有答孟吏部書粗有發明錄上請正倘張宗伯先生問及並請教焉可也

又

頃李別駕行時附去小啟並維卿兄轉寄首善編一部其發之明日卽承手教及詢來人知二郎並登賢關乃值豚兒亦偶僥幸之日伏增慰喜大疏中知出於不得已而連及者一二又不得已中之不得已議者𨿽多而正气必勝則以聖明英斷於上諸君子維持於下而兄之平日所操持一明時所激發者可以質鬼神而信金石故能獨當眾憤獨障狂瀾非人力也議者之意有三謂當此驛逓稍寬仕途稍便之日及是法令轉嚴一權要卽應查參不免累及非權要者二經途有司應付悞及後人接管者三惟院長李公以情法二字盡之其累及與悞及者見本道執法𨿽嚴行法實恕原無查參之心而生於一時之倉卒其用意忠厚於疏中前序撫按申令後諱當路逄迎二段見之李公可謂獨知良工心苦而吳駕部又能毅爾相成二三君子從而贊果之皆意外也覆稿委曲頗非初願及奉旨乃大暢凡在相知共頌天王聖明燭遐方而超千古也議者亦有一說吾輩安敢遂忘自反爲今日計所處更難原任不得不復撫按不得不交未盡與錯悞二者自合引咎以謝世人不見人非但知己過吾兄處此必有道矣弟常謂原易愛人如愛己維卿憂道不憂貧皆弟所不及乃此舉類人怪弟刻薄而迂闊者之爲豈吾道不如是耶項送維卿撫三楚序中正以此意相勗竊計維卿舉動必與兄同然尙恐渾厚處又未必如兄則二兄之負忘於時使世人畏而吾道孤皆弟之也如何如何

○與維卿【三首】

署中有三三友者志士也久願一見維卿屢與弟計候枉顧之日約爲良晤顧彼此參商卽吾兩人者已每每不相值值時又或有不得已事不能久坐昨擬從謁先師廟之便招弟先期偕往而弟適奉公委坐負友諾今定何日能枉駕使弟先約諸友也一示之範原易自江西孟叔龍自洛陽各寄有著述來相印證輙忘愚謬僣有批評不審當否二兄意皆未欲示人然不可不共兄一覽酌之宇內寥寥如二兄者弟的諒其爲吾道人𨿽言論時雜新學其中必有所未安者宜兄之當深念也叔龍書來說無副本而原易似亦候得報後是刻始出幸善護以俟畢覽日發回伏惟畱意弟見兄近時耳目稍雜一藝之長必收應制之文尙戀此𨿽盛徳事得無妨吾本業乎弟從前悠悠近始敢當發奮憤二字又幸得吾兄朝夕期相與以登彼岸不敢謂年已尙衰徒丸旣往惟兄振之輔之不勝切切

又

恭聞太夫人叔母能至官舍此迎養之極樂而人子之上願也兄何爲苦欲求歸耶左道弄人之諭蓋未之聞世間未有邪能勝正而可以動心者乃溫旨慰畱特出聖斷則前此未有之遭吾輩當何如爲報也大計大科一疏甚切而科場尢大關系但未知覆者能暢其旨否大抵有孟鄒二兄在必互相發明也沈同知事前已奉聞不意復有此疏知兄必有不獲已處亦不必該道爲據但要實見得道理何如耳京師諸公有大喜此舉者與兄意見又別不足爲兄道也楚中撫按同時請告似於事體未妥今崔侍禦須明日始上恨不得一阻之恐後來與兄同事者未如侍禦耳兄𨿽居楚能使朝端嚴憚吾道不止行於一方以後求歸之言幸勿出口惟努力以報主知以對輿情是望占授不次

又

比來兄因節省之過遂有悞傳弟因責善之過遂有悞聽夫斯二者誠過也然無節省之過不足爲兄無責善之過不足爲兄之友此可多望於世人哉可以自反亦可以自慶矣夫爲國者奢則示之以儉儉則示之以禮兄初至楚時誠當崇儉在今日則當崇禮禮有以多爲貴者祀聖尊賢敬老卹孤之類是也禮有以少爲貴者津要逢迎酒席濫觴貨賂公行之類是也禮有以舉之莫敢廢者或因土俗所宜如古人入鄕問俗是也禮有不近人情而實有禮之至者如舉國之人皆若狂而夫子以爲一日之澤是也兄此處皆有天則不容以意而輕上下之故兄爲上官者禦其所有必跪有必拜有必揖有必畱茶有必畱飯者皆禮所生也在賢者固當破格優之卽庸眾者亦不宜有意裁之天下賢者少庸眾者多若待賢者出於例之外待庸眾者乃不及於例之內不惟庸眾者恚怒愧阻而賢者亦且懼不敢當恐養育人才之方不如此矣故爲國者必以禮學道者必愛人未有不愛人而能化人者未有不以禮而能愛人者書曰爾無忿疾於頑無求備於一夫少有忿疾求備之心則愛人之心充拓不去矣夫忿世之與憂世忿不能之與矜不能其用心廣狹規模大小何如也廟兄之念之也天道先春人道先仁一切包涵處之有道言不盡意伏惟省裁

○與鄒孚如

近得禦札讀之令人墮淚卽擬述懷一首忽憶老杜詩云生意甘衰白天涯正寂寥忽聞哀痛詔又下聖明朝羽翼懷商老文思憶帝堯叨逢罪己日灑淚向靑霄遂不復作竊料尊意亦同此懷也元前此擬借便道之差以是月行而或以小疏近方畱中慮有忌諱未便題請差已具而暫遲今則可以槪然矣而前差又爲有力者取去小小進止固亦有數其問乎僧人葺屋且完當復舊寓俟別有便差方爲行計會有人至自南都帶來二程類語白沙文編各以一部奉覽中有謬評乃昔年未定之語並上請正歲內奉到手書不勝其云朴散爲器而器復歸於朴願不肖元爲器而周元孚更爲朴也諸相知聞之皆藉藉以爲名言𨿽然元自顧未能爲器而朴之漓又多蓋兩失之矣抑亦可以處於朴不朴器不器之間乎足下其許之乎李文學之至初擬其爲貴鄕遊學者流也會抱賤恙接見稀少久之始重其爲人而益嘆服足下善取友不輕然諾有合於吾道之誠彼世之引類招羣朋朝僅識面暮號同志彼此各藏其心而漫以爲如蘭也者聞足下之風亦可愧矣畱京足下宿所耽遊之處又有譚子誠蔡臺甫王用晦蔣大理張戶部諸君子嬉處其間此時造詣肯甘爲六朝人物乎便惟有教之

○答朱學憲

往過豫章宿原易官舍者二日蓋亹亹述門下也其曰吾吏於玆四載余矣於上官中始得一人焉前中丞余姚陳先生近得一人焉實惟門下獨不令足下與二先生相從也觀原易之言其爲門下述者又可知故𨿽未通尺素時在胸臆而原易得相與考徳問業其間竊竊爲原易喜而深慶吾道之不孤也易之兌不云乎君子以朋友講習夫兌聖人極說之卦也顧朋友則難言矣知音者稀勝會不偶卽門下與原易處豈能久而不離悅而不悲故當原易未拂衣之前已逆知其有離別之感不待教至至而知門下懸懸於原易也原易志在幽棲去歲已露今果如願更又何求所愧病軀靦顏郎署無補明時久負靑山之約今原易早著鞭耳恭惟門下司命文章獨當天下學士盛處而鄕先哲自吳胡二布衣啟以至於羅文莊吾道不絕如綫必有推擴而昌明之者願門下勿讓也夫講習之義非今人所謂講也此中講風最著以原易之賢猶不免焉不願門下復然五帝憲老三王乞言古之君子以禮樂相示豈必講哉況門下職掌獨專無行不與分自難盡豈暇更設一科就中示不言之教樹大觀之準近而愈遠漸而不知有一分眞卽有一分益庶幾學問可以自考人旋附謝不覺饒舌

○啟薦主劉主公

今之學士稱師得比於古禮隆崇者惟座主與薦主爲然座主無意而受知文場中以梯一生之功名富貴非必宿遊也非必指授也薦主以職事相臨夕在按屬有嚴憚有觀法獎善而教不能待其政成而後薦典加焉知我者座主成我者薦主也座主以恩薦主以義師義合也嗟夫師道之不明久矣必於近義其薦主乎子曰以徳報徳又曰必也正名乎徳一而已矣名則似當有辧薦主奉天子命師表百僚而又拔其尢者報鞏子卽擬之國子先生督學使者而以爲師也於義誠類然而大賢君子猶竊竊焉避之曰王命也吾何敢私也一切謝卻若弗敢聞而悠然隆古之風忘言之象愈令人師慕而不可得也況其所謂大賢君子修之於身行之於家邦仕宦猶可以範後修而與百代而況於及門之士乎由前則師分尊由後則師道立相率而師之勿辭可也都下去府上數百里而近某等𨿽各羈官守不得親承杖履之光而大老儀刑中朝傾仰實耳熟焉乃向缺起居若甘外於面墻者然則未嘗不嘆夙昔之遭逢而愧今日之疏曠也敬托長公之便附致興居伏幹俯鑑

○答座主陳公

韓子有言山林者不憂天下者之所能安也如有憂天下之心則不能矣每誦其言未嘗不嘆賢者所存與世上功名全別顧憂則憂矣其如天下何卽韓子當日已難大行徒抱先憂於時何補𨿽然論有唐名人必居韓子位不必宰輔道不必大行而卓然山鬥一時聲施後世則不安山林之效也夫有韓子𨿽山林不能晦然旣爲韓子矣又何必山林以爲髙故至於及門上書不以爲恥而後來諸大儒猶不敢輕議其得失況不至於上書及門者而可以忘憂天下乎又可謂天下非一人所能憂也置之而借山林之髙以勝彼乎元𨿽不肖不敢以自安而亦以願乎當世之大賢君子不欲其慕虛潔而負明時也若曰位稍崇矣不隨時俯仰則勢不能因而稍移壯志遽隳晚節則進誠不如退之爲愈然世所稱大賢君子又斷斷不如是耳方今負大賢君子之望者未有過於座主先生而形神愈旺壯志愈堅則其進與退於天下孰得於吾道孰得諒非門墻之志士所樂爲諛者主上明聖度越千古有君如此其忍負之一意向往報主匡時徐俟大行不勝願望

○答沈叔順

往時範原易爲南昌滿五載循例遷去其名實旣加上下矣在江以南數郡守則必稱良矣然猶未見其爲原易也頃因事忤當路舉朝哄然共惜原易而後原易之爲原易始見蓋人心秉彜千古一日不屈而常伸愈屈而愈伸卽不伸君子猶不以此易彼況萬萬理之所無哉足下自信已久更又何疑凡有赫赫之名者必無冥冥之行詩贊文王不顯史稱西伯陰行善何暇與時人較短長願足下一意以往爲兩浙二千石立準標且以愧世之爲巧宦以圖速化者上以報明時下以光吾黨毋令後悔可乎就中禮行遜出一端意義亦須理會蓋待己貴峻而與人貴厚有諸己求諸人未也躬自厚而薄責於人未也正己而不求於人則庶幾矣自反而仁而禮而忠然而不愛且敬者未之有也元早年爲令愧缺此意望吾同志相與勉之夫因嚴以用恩則恩流以道而用情則情溥以仁人長者之風待天下則天下亦相率而歸於仁人長者之道何幸於湖州今日見之

○答倪潞仲

近東海有道士至始聞薔薇河竣事而共誦邦君之爲烈也東海流瘠十七流移虍河開庶幾有生意乎顧此河費不甚巨歷六載而後成若非仁人在上幾作畫餅信乎任事之難其人也日錄甚好但太守政煩又當甚劇每於宴息之候能注一行其間否憶元昔爲令時尙有餘功不可觀親書史今居閒曹轉覺少暇未嘗不驚壯志之日頹也潞仲更能於此時爲日錄之功是將來任天下大事气象景服如何道士來報萬花巖平安因得舊刻敬以覽正

○答郭夢菊大參

先是拜湖北名賢傳之賜時知門下獨契蔣先生道林也蔣先生與先師呂巾石先生並爲湛門髙弟又曾於羅文恭集中得見所觧格物說而喜之及讀門下所爲傳又其行誼純明如此則蔣先生在楚中學者當爲國朝一人又以見湛門諸君子𨿽其風動不及姚江而篤行過之是亦可以觀二先生然元之置不復論者久矣夫學誠而已矣其分數不同而明亦因之孟氏而後明道誠且明矣伊川橫渠次之朱子又次之江門別傳蓋出濂溪堯夫之派然無愧於誠者也與其明不足也寧誠則薛文淸故胡敬齋羅文莊其修朱子之業而有功近代者乎自新學興而學始難言此元之所以有戒也反已無功空言何補惟是厚意不敢虛辱輙又冒昧一言總乞門下指教之所不敢盡者見舊刻二編中附上請正

○答錢侍禦

往歲過廬陵竊耳政聲則已慕門下及晤龔憲使愈客部諸君子又知門下隱徳焉都中屢承枉教喜荷切磋未幾觧袂可勝悵惘伏讀來教深慰積渴至以執其一說自謂得道疑元此又元之所以慕門下也夫道之難言久矣言之難況於得乎況不善學道如元者乎聖門諸子日月至焉夫子猶不許好學若元者求一日之至而不可得也何敢言道門下之疑元者是也乃門下所舉艮卦而歸重於彖傳光明二字與大象思不出其位一語三四讀之未曉其義則元疑於其對焉門下之意豈不日艮其身未足以盡艮而思不出位其重在思如大學所云致知者耳此謂光明耶此義弘深驟難剖折姑誦所聞一二而髙明采焉物有本末而身其本也致知而不以修身爲本此致知所以遺格物也其去大學遠矣身在是則位亦在是凡思而出位者不素位而願外不正已而求人皆邪思也以其求止遠矣至哉孟子之言曰行有不得者皆友求諸己又曰妖壽不貳修身以俟之皆思不出位之說皆止之說也不獲其身不見其人未易言也其道光明未易言也能慮能得以後气象姑緩理會且自顧知止入定何如耳由反已而修身由修身而忘己則庶幾矣𨿽然玆庸語也而元猶未之能也近代有心體道體之說倘門下寄尙之則非所敢聞元惶恐再拜

○啟太倉相公

頃幸叨侍未旣所請偶有末議竊比芻蕘伏惟相公垂察焉恭惟相公負華夷具瞻之望際千載一時之遭而元也疏頑晚進自謂無可比數乃過辱殊知私自慶幸謬啚爲報不知所出竊惟方今事勢內而有掖廷之隱憂外而有遭疆之大患天變於上人危於下主上誠明且斷乃其傾心付委在相公而天下人士亦僅僅恃相公以無恐竊計相公密勿論思塞違昭徳精誠所至必有銷患微渺鞏固皇圖而外人不及聞知者蓋近讀籌邊一疏可想已卽願效一得之愚又何能居相公之意外而仰贊其萬一惟是李中丞爲蘇侍禦論逮一節久未得白𨿽有臺省交章累牘與夫撫臣之重布衣之微夷使之無知皆能同聲爲中丞陳乞而終無以回主上之聽此亦明時一闕事聞相公維護亦盡心至矣主上亦豈忍一中丞而顧遲回若爾者其說有二一則未知中丞處滇南事正可行今日一則慝名帖子一節難於自明以致上疑未觧非有他也試借邊事言之我兵乏久矣彼眾我寡難以慮敵今土番怨虜入骨三娘子與虜王失驩虜王因聽火酋勾引生事失賞華人爲虜王謀妄意天朝而其計不售凡此皆可夷疏問竊爲我用誠得中丞以夷攻夷之策行之必有如孟養蠻莫者出而系火酋之頸制虜王之命此其經略可法也虜騎長驅入我內地數千里殺戮大將而下不可勝計而當事者猶傳接報上首功則無怪課功罪者紛紛之論也夫莽捏二川延袤一帶皆吾故地今虜𨿽出境尙盤據爲己物首功何論哉誠能下明詔以肅淸二川驅虜盡歸巢穴然後當事諸臣得以報命果能如中丞在滇南克復我邊地則其後先罪過有無首功俱在所略庶當事者知上意向必思得當以報而不敢懷苟且一時之安此其律令宜定也以夷天夷故不血刄而揚威萬里之外一淸邊境故不課首功而邊臣之績著然則中丞滇南之事可謂奇勛而赦一中丞爲邊臣之勸甚大主上或能釋然於中丞也至於慝名帖一節但得相公一言可辧蓋前此諸疏上皆疑其有因而至前𨿽以撫臣之言最爲可據未免置之一例自非相公平生一介凜凜素結主知其誰能無纖毫之疑故回天之力似相公又不得不專任其責也方侍禦論中丞時詎意至此一陷不測而救章日至𨿽侍禦心亦不安爲今日計始請照例發遣以待論定則侍禦之言旣行而中丞亦可免獄中意外之虞以累聖世似爲兩得之元於侍禦往同官誠厚於中丞𨿽無舊識而偶誠道義之雅然其所以區區若是區若是非敢爲私於侍禦與中丞在聖明當及此時以勸邊臣在相公當身任所難以對天下冒黷尊嚴皇恐無已

○答臺長子公【二首】

昔漢人料七國之變發連則禍小發遲則禍大倘今秋西陲僥幸無事論者得借口以終持和議而盡屈羣策將來之患可勝言哉則老先生之言當爲左券矣夫互市則奇要非長策況天下事亦未有勢窮而不變者狃近利以悞遠圖可惜一當彼酋叛盟之秋不爲興師問罪之舉時過則無名可惜二歲致虜金繒百萬且枵軍士之腹以益之中國財寶有去無歸非如向者在官在民在軍相流轉而存吾內地也可惜三國以民爲命民以財爲命財竭則民困民困則國隨隨之宋之末路是已可惜四主上英武豪傑奮庸有是君有是臣兩不相值以伸堂堂天朝之气可惜五此五可惜者方今大小九列與臺省郎署中抱此慮者十七爲此言者十三而終無以回廟廊之見亦且柰何哉緩之則河套之事成而甘肅不可支矣急之則維州之議起而去河北賊反易矣不知古之大臣斡旋宇宙弘濟時艱竟臻厥成而身安名顯如張畱侯狄梁公棐裴晉公諸君子可復見於今日乎書曰同寅協恭和衷哉卽虞廷濟濟能盡寅恭則自五臣始卽五臣意見豈無異同而終屈服至論則自吾之至誠始未有誠至而不動者蓋古大臣之謀國者類如是何獨於今不然台光漸遠回首依依塵黷淸尊伏增悚息

又

伏枕多時向缺候教開有大疏畱中莫可稍回回聖意否無憶近事自是諸者求治太急又其責望主上過殷而自責意少獨不思三代以還有主上聖明如今日者乎前此半年問君相之際自六部九卿以及邊疆大臣腹裏尊官盡舉其職此何等气象而可多得可易言乎書曰天休滋至惟時二人弗戡以政府王公未知此日此時之難也且以王公素無左右之容而主上能委以國其知結𨿽未必如太倉公亦自是古今僅覩今以太倉公所不能得之主上者而遽望於一旦近乎易之所謂後恆貞矣近得讀其三疏往往有全晚節之說王公何人也肯以全節爲髙此何時也而暇以臣節爲言哉甚欲獻一書王公以病未能且嫌於輕瀆不審閣下可轉達此意與否事𨿽已往而聖意天啟方在躊躇或者有萬分一之助也近聞敝省與楚中按君同時疏乞養病此二君皆臺中當時稱賢也幸勿輕聽其請況近日人材又當重加愛惜伏惟主張力疾占授不莊悚息

○答陳蘭臺

往事輿論各自明白亦知大疏必不可已然一之足矣文中子曰辧不得已也其猶兵乎況此三君者皆今之所謂賢人也惟處丈一事共言其過文之直气瑯瑯瑯不待讀大疏而後知夫旣知之矣而又急急乎白以重彼之過則我亦豈盡無過乎觀部中覆疏與夫奉旨嚴切不可謂不知我然當此之時正不必令天下人盡謂得在我失在人也此詩贊文王所謂不顯惟徳史稱西伯陰行善正吾輩求天知時也爲今日計當卽遵旨赴任料當事者必有以優丈卽不然而丈之品已定益以增其髙而詔今後乎再疏萬萬可已此非元之言而凡相知者之言也伏惟裁擇賤恙新起未能多及

○與徐客部懋和

李先生所遭不幸謬附同志不能爲觧眞可負愧𨿽然自公卿而下至於韋布爲李先生上書者累牘未已古今患難中君子有際遇若此其盛者乎李先生得此卽死有餘榮矣況主上仁明千古一見原不以死待得李先生而李先生未免尙有怨尢之意此其於知止有定修身以俟意得力與否師生道義不得辭其責也有一啟附上幸爲致之足下志遠而興髙識端而守介默默守此充其未至何患不及前賢而猶皇皇於會講一節何異走日中而避暑也子曰爲仁由已孟子曰仁者如射李先生嘗憂學不傳元但憂無可傳者耳能爲珠不患不澤媚能爲玉不患不山輝必如是而後知止定靜安慮皆從此出足下以爲何如

○答鄭徳進

春間小價至及近鄒親眷屬相晤舟中兩辱手書兼黃白之賜極荷眷厚乃近書爲雨所濕不得槪讀只得存者十之三大抵綱常語也此關系甚重烏可輕言但各家庭闈之際各有難處處而爲人子尢難須得眞情乃可理拆又向來古禮考究久精時俗相傳大半錯舛如宗法一件近始得其梗槪而庶子爲運生母服亦尙有可言者可正擬爲此二論附入家譜未暇也然若足下云云何至相懸之甚乎夫大閒則不可踰而恩常掩義情親禮疏勿以議禮而至於父子反唇則家庭中第一要義每思古人孝友至處常目居有過之地如大舜泰伯伯夷叔齊諸君子但以字友爲重天親至性耳足下以爲何如

○答鄭徳涵

手札至具見人子至情然稍過矣賢親常言長兄遇諸弟甚厚亦多委曲獨有此一事似難爲爲子者如此則或可諒令兄之心也頗聞親家當初時方以補官行𨿽具聘典而正始之義未備已而諗其賢淑也始堅成之推親家之意必以徳貴故不可輕亦或出當時之忙促然不知禮重正始也旣成之矣又不及封誥之錫正位號以詔族黨臨冢婦卽親家在恃已疑禮體之難今兄之見亦有說也賢親愛母令兄亦愛其母賢親之繼父也以成志令兄之繼父也以成志均之可以勸孝賢親盡其在我者可也仁人之於弟不藏怒焉不宿怨焉況於兄乎想傲象待其兄非禮處豈可忍而舜不怨也此孝之至也大率家庭之間恩常掩義而義在其中情常勝禮而禮在其中然不可求人貴人也正己而己矣故曰正己而不求於人則無怨躬自厚而薄責於人則遠怨必欲求人責人非但勢不行正己疏而怨尢起一未得而兩失之也願賢親立身行道以顯其父左右承歡以養其母恭讓怡怡以友作昆弟其爲孝孰大焉孝弟盡之我是非付之人禍福聽之天其所守孰約焉古人事兄如事父事嫂如事母至孝也賢親之可勉者在此幸念之惟賢親資美近道相望甚遠故不惜詳惟諒察

○答周時甫

時文與古文原別﹑近皆反而一變矣﹑尺寸左馬。雕刻字句。以爲古文。而索之無謂也是古而時者也刊陳詞﹑究旨歸﹑機軸縱橫﹑必由己出﹑𨿽猶存方體﹑而意常在員也﹑是時而古者也﹑與其古而時毋寧時而古也﹑此吾有取於今日之時文也﹑顧其出之無本而才或有限不免極力於近合之工。而亦往往有售者。君子不貴也。讀足下所謂時文﹑則誠古矣﹑其形神合﹑而華實俱焂乎其變﹑而沛然有餘也﹑意不獨其才則然﹑非養之浮﹑未不易至是﹑信足下之奇於文也﹑然吾觀古今才士能文章者。多嘆簿書民事以爲俗。則不宜於官。官其小者。自視常出古人上。恥與世爲偶。則不宜於人。人其粗者。將曰天之所以與我盡在是矣。則不宜於學。則是文章之爲累亦不少。可有也亦可無也﹑足下深沈而警穎﹑厚蓄而寡露﹑友朋推重﹑在彼不在此﹑則前所言者﹑皆非所以慮足下﹑然猶願足下若無之也﹑夫生人易生才難生才易成才難成才易大成難大成非學不可學則知天與我者何如何方無愧學則見天下之人皆勝我者如何方無作學則知見在職業難修﹑如何方盡分﹑其於大﹑成亦不遠矣﹑前有小啟﹑附敝鄕王甌寧君往﹑內有爲令四要﹑鄙見以爲足下今日學在此﹑不審到否﹑又不審足下能不以爲迂否﹑來書謂意外呶呶有言﹑此何足論﹑君子有終身之憂﹑無一朝之患﹑行有不得﹑反求諸己﹑夫仁者在己﹑爲仁由己而己矣﹑一切毀譽﹑助我進修﹑不怨不尢﹑自有知我若初至歡虞﹑其終多吝﹑此仲尼子產頌聲所以久而後作也﹑京中往承寄貺﹑玆復稠疊故人何不相知﹑情深且文母乃過歟﹑需次之苦﹑初仕之難夙昔旣經之矣﹑但願一意民事﹑簡略世情﹑名世事業﹑發軔在玆倘有相聞﹑素緘爲愛﹑甌寧君書倘未到幸從逓中覓之﹑大扺州縣甚難﹑火耗罰贖﹑是最易染者﹑士民未相信﹑當路未相知﹑是最易怨者﹑者不染不怨﹑自責自修﹑山川之靈﹑且佑之﹑況於人乎﹑惟自萬萬﹑

○答汪吉州

榮履月餘頌聲未作在他人則可慮在足下正是規模宏遠處此中取譽頗不難何必足下所望足下以純王實意深入士民不棄時尙不落時尙自作主張則世道有大幸不特在一郡與一時耳往元初至吉州時曾見廬陵鄕先生張公諱子弘者論吉州人物論謂聞之故老叟兒童公論似求於貧中若三羅是已三羅者皆及第也而能貧此言庶幾近之後因登匡山有詩云王匡旣仙去遺迹山之阿豈無一代雄千秋各如何貧人貧不死富者空金多吉州今代盛人物在三羅鄙意謂禮失而求諸野張先生之言或有據也乃彼時諸公見此詩多不滿姑以俟百世可也足下謂必於講學中尋人殆未可艸艸吾道自有正气世間自有眞人足下平心而徐察之自見不當以區區一萹之言爲左券也足下喜釋釋不妨儒各自成家正不必混而兩相借耳白沙有言儒與釋不同其無罪一也足下蓋有志於是矣而必尋人於講學不但無益於儒恐並其釋意而失之況此邦九邑講學大半就其講者士風如足下所云亦槪覩復可使之轉令盛乎必以講學尋人與必以不講學尋人均之有意𨿽然世必有不講而學不言而信者𨿽未之見不敢誣天下盡無人也非髙人不敢及此惟裁察

○答劉方伯【二首】

途來每見張黃門玉車﹑論當今人物﹑未嘗不盛推門下﹑及晤李中丞先生﹑其言猶玉車也﹑顏儀在對﹑深愜私衷﹑獨不得從容扣所欲請耳﹑往時憶承李卓吾道人寄聲相侯之論﹑旣渡江﹑因與玉車晤卓吾於大別山上﹑坐語移時﹑卽其榻所見幾上有卷一軸﹑乃卓吾與顧尙書公約遊焦山往來書札也﹑卓吾札云﹑何必焦山﹑必焦山﹑則焦山重我﹑旣不欲死於婦人女子之手﹑又不欲死於假道學之手﹑則何往而不可死也﹑讀其詞而壯之﹑玉車喜﹑先題數言卷上﹑以次見屬﹑惟元之念卓吾﹑亦猶卓吾相念也﹑遂發如蘭之說﹑以應玉車﹑若曰﹑吾輩與卓吾趣捨不同自當有同者在耳﹑乃卓吾怫然。以其言無當也玉車觧不勝﹑元乃言曰﹑世人出處名與利而已﹑出者間或近名﹑而不勝其利﹑處者問或爲利﹑而不勝其名﹑若名不在山林﹑利不在廊廟﹑謂之如蘭﹑豈不可也﹑卓吾顏始稍霽﹑今其題卷具在﹑門下一索可觀之﹑倘所題過當﹑幸直以一言﹑敢不勇於受責﹑以嘉長者之賜﹑

又

伏枕中忽辱枉書﹑不覺沈屙之去體也﹑所承獎借﹑愧不敢當﹑而門下所引未能﹑則實大有訂頑者﹑不敢以爲誑也﹑大扺一體與過化實未易言﹑近世儒者。動稱一體。而侈慕過化此不可以欺人止欺己耳楊子云有言﹑君子忠人﹑況己乎﹑小人欺己﹑況乎人乎﹑爲今之學。未有不欺己者其原生於以本體求道而陋聞見拙踐修耳髙明以爲何如李道人名震湖之上﹑頗聞其旨﹑主不欺﹑志在投時﹑可獨造﹑獨其人似過於方外。寡淵默之思。露剛俠之象。未言化俗先礙保身。門下當善成之﹑勿愈益其僻也夫儒與釋不同而吾儒之中庸﹑與釋家之平等一也﹑不審道人亦有味其言否耶﹑道人因焦太史與門下之雅謬意不肖﹑乃不肖亦何敢無以報道人﹑惟轉致爲幸﹑蓋因道人旣以自省﹑又恐其友與於今世談學者之獘之甚﹑則關系不細耳﹑耳道人以一代知吾待予﹑當其時實不觧也﹑別去三年﹑始悟其意﹑亦不必復扣道人。

○答余司理

邇來士大夫工於速化之術一以彌縫世情諂上諛下爲通才爲遠器無論道理何如卽本來稟受偏气亦消磨殆盡猶然世共賢之而彼亦若自以爲得計者士風至此可爲太息夫理天而气人然气亦所以輔理自大賢以下气皆不能無偏气存而理猶有存者故理失而求之气可也並其气而喪之且侈然附於非理之理如世道何方門下理敝郡時未能無气亦未能無偏然竊私相謂今時難得正如公等在一方則官邪民害懼居臺諫則能行我所欲言不肯顧慕以媚當路而病公家所期門下謬有世道之思焉而詎知其不果爾𨿽然亦何損於門下也伏讀來書引以自訟其气王其語衷油然衝光益增敬悚世有小經挫折卽攺生平又有不堪時俗恧爲白眼以傲當世者聞門下之風可以自省矣夫官何負人人負官耳守道守官其理無二能求勝已百順自生安知今日之失非兩得也夙承雅誼敢布腹心敬謝遠存之辱不備

○辭郡侯見招

屢承寵召未敢趨命而又未敢遽白其所以猥托於小祥以外之權辭致厪記憶復叨玆寵深愧不孝之未能以誠事我邦君也不孝自經生時謬志古禮每讀史至西晉深惜王謝風流禮教陵夷極矣然而期功絲竹猶載史書令人驚異不知今天下士風當不止此也往往爲友人道之曩出都時猥辱相知以纂葺禮經過督此日竊不自揣量妄有事焉今亦粗有次第柰向來偸惰之習兼以多病之軀自覺叛禮狥俗處多已不勝其內怍則焉用經爲惟有此類一二細節且易守者猶未敢蕩盡以駭鄕人耳目以累我邦君一方之風化伏惟臺端憐而捨之倘得伏苫塊中竟業於諸相知所督過者萬一有所發明在翁祖曲成之恩以視前席之賜其輕重大小何如也力疾布聞皇恐皇恐

●醉經樓集卷之六【雜著類】

澄邑唐伯元仁卿甫著

湖廣辛卯科程策

雜說五條

家訓四條

大學中庸四解

爲令四說

愛賢堂書賢不肖等

格物修身講艸

立後說

生母服說

灝溪先生墓志銘

贈安人李氏墓銘

合奠顧安人

祭王藩甫文

祭鄧編修文

祭李銅陵

題養蒙詩後

讀炎徼紀聞

題薛文淸杪易學啟蒙捲

○湖廣辛卯科程策【二首】

問六經語孟論道者莫詳於易中庸二書而諸說同異爲甚豈道體難言歟姑舉一二易有太極語自渾成也或曰無極又曰無形或曰道又曰心何耶一陰一陽之謂道意本完足也或謂推其所以或以理气分何耶於乎不顯不顯惟徳一文王也或曰顯或曰不顯有二耶不覩不聞人所不見同此獨也或指人或指己有別耶夫道有本體學有工夫聖人但言工夫不貴本體故性與天道不可得聞然則易中庸非歟無聲無臭不見不聞非本體歟儒者之說有道體有性體有仁體有心體或以求放心爲求心或以立大爲立心要之本體之意不知聖人果好以本體示人耶抑別有解也其悉以對學以明道也而非以道明道也以道明道而道愈不可明其必有寄道者乎天地萬物寄道之物也人生天地間爲萬物中之一物寄道之人也有是人則天地萬物在我天地萬物在我而道將焉之乎是故近言之而遠也約言之而廣也雜言之而一也卽默無一語而其意自傳也何也道固如是也不然而索之過立愈玄則愈晦拆之過精愈精則愈粗將以明道而道愈難言矣故曰人能明道非道明人此明道之辧也六經語孟言道之詳者莫如易與中庸姑就明問所及而言其一二易有太極贊易也易者變也太極者至善之名中之謂也易有太極變而中也變則無而中不可變周子曰無極而太極是也而或以無極爲無形或以道爲太極又以心爲太極夫太極卽道也謂心卽道可也太極之無形固也以無形贊太極可也蓋不知大傳之語自渾成也一陰一陽之謂道言道也獨陰不生獨陽不成在地爲剛柔在人爲仁義故一陰一陽而道立焉程子曰中之理至矣是也卽太極也或謂道非陰陽而所以陰陽者爲道或謂陰陽亦气而其理爲道將理气爲二乎爲一乎孰先乎孰後乎蓋不知大傳之意自完足也不顯惟徳詩人頌徳也與不顯之徳之純一也觀史稱西伯陰行善夫子贊文王至徳而其義可徵矣或以不顯爲顯者不知天載卽文王也非詩中之本旨也不覩不聞中庸言獨也與人之所不見一也觀君子不愧屋漏小人爲不善於閒居而獨處可想矣或以不見屬已者是求工夫於渺茫也非體道之實功也合而觀之太極也道也似言本體也不顯也謹獨也似言合本體者也然道以陰陽言陰陽气也非本體也太極以易言易亦陰陽也非本體也道與太極尙無本體之可言況不顯謹獨而可以言本體乎易也陰陽也寄道之物也不顯也謹獨也寄道之人也皆不可以本體言也然則無聲無臭不見不聞非本體歟子曰無聲無臭天也不見不聞鬼神也天與鬼神形而下者也道形而上者也言天以無聲無臭可也道之無聲臭也豈待言哉天者道之官而天不足以盡道故無聲無臭非本體也言鬼神以不見不聞可也道之不見聞也又豈待言哉鬼神者道之用而鬼神不足以盡道故不見不聞非本體也非本體而以爲本體聖人不道也六經微言莫過乎易然必卽天地鬼神人事象數卜筮反復以推明之而要歸於不言而信存乎徳行聖人固未嘗以本體示人也故曰性與天道不可得聞何聖人言之之難而後人言之之易也毋亦說者之未深者也是故逝者如斯夫不捨盡夜則以爲道體矣然孟子不云乎有本者如是是之取耳是本解也言學貴有本也有本故不息而道可幾也鳶飛戾天魚躍於淵則以爲性體矣然程子不云乎與必有事焉而勿正心之意同是本解也言學貴有事也有事故勿忘而道不離也立人達人言仁體矣然則已所不欲勿施於人將無同乎程子所謂言仁之方而非便以爲仁是已仁人心也言心體矣然則以仁存心非仁無爲何頓異乎李延平謂孟子不是以心名仁是已求已放心似求心而放之義當明也知受無禮義之謂失其本心則知由乎正路之爲求其放心矣立大似立心而大之義當識也知仁義忠信之爲天爵則知飽乎仁義之爲立大矣凡此皆自解也而非別有解之謂也皆以經解經也而非以我解經之謂也然則聖人果言本體乎不言本體乎聖人非不欲言本體也本體不可言𨿽聖人而不能言也大匠能與人規矩而不能與人巧良醫能授人方書而不能授人神六經之設教也學者之規矩而聖人之方書也自巧也何必規矩自神也何必方書自上遠者何必下學喜談本體者意蓋如是默則聖眞神解一切皆空文字六經盡爲疣贅矣又何必索之過玄而拆之至精也噫亦惑甚矣是故不患道不明而患道無寄不患無寄道之物而患無寄道之人仁義之人寄道之人也推所欲爲仁由正路爲義勿放焉爲心旣飽焉爲大出而爲源泉混混動而爲魚躍鳶飛合徳而爲陰陽爲太極其近如地其遠如天其約在一身其廣在六合其變化萬有而不離乎中與世爲蓍龜爲山斗可憲而不可乞言可乞言而不可盡必如是而後道明然要之謹獨至矣所謂獨不顯是也人所不見是也不求人知獨求天知獨行視影獨枕視衾獨往視鬼神獨居視師保晝驗妻子夜驗夢寐如是而已非必求之無何有之鄕而以爲本體者也本體之說蓋自有說而非吾儒之說也援而入之翼而髙之其流必至於去四大逃倫類裂冠裳盡毀中國之教而後已韓子曰舉夷狄之法而加之先生之教之上幾何其不胥而爲夷也此執事未發之意而愚生之所不敢道者也

問周子中興吾道而楚之鄕大賢也每教二程必令尋孔顏樂處所樂何事則尋樂當爲學者第一義矣顧當時程子旣引而不發解者猶謂當自慱約竭才來然後庶幾得之則樂何時可尋耶周子蓋嘗自解矣曰見其大則心泰夫大可見則樂亦可尋然則所謂大者何物耶又其語學聖之要曰無欲不知無欲亦見大尋樂之意卽近代儒者動稱曾點謂其樂已見大然則點之大且樂亦顏子耶夫士而居長戚戚者固卑卑無足道彼漆園之逍遙竹林之曠蕩亦可謂大與樂否果必於大與樂則孟子所謂君子有終身之憂又何其相戾也諸士固生長是鄕而願學孔顏者其尋樂已久幸著於篇樂不可彊而生也亦不可急而求也聖人之言學也不曰樂而曰無怨不曰無怨而曰反已夫及反已者道之源而樂之所由生也能反已而後能推已能推已而後能誠誠無事矣樂在其中矣夫樂何易言必也無怨乎無怨何易言必也反已乎子曰上不怨天下不尢人曰在邦無怨在家無怨則樂之謂也曰正已而不求於人則無怨曰躬自厚而薄責於人則遠怨則其所以樂之謂也無怨非樂而無怨近乎樂也不反已求而求樂是樂其所樂而非聖人之樂也知此則孔顏之樂周程之尋樂有可得而言者矣嘗聞之孔鑄顏也言則不違語則不惰居陋巷而簟瓢自如當絕糧而弦歌不輟非孔樂顏也而顏亦樂孔非孔顏相樂也而孔顏亦自樂其樂此何以哉以爲樂貧耶則聖賢非不近人情者彼其浮雲富貴以不義也如其義則奚必貧以爲髙以爲樂道耶則發憤悱忘寢食至晚歲而猶三絕韋編亦步亦趨苦其絕塵而恨其卓爾也又何有道之可樂然則必見大而後樂乎曰天下惟道爲大大不貴見也望道未見所以爲文王見之爲仁爲知故君子之道鮮凡有見者非已有也非己有者不能樂也聖人不言而周子有爲言之也然則必無欲而後樂乎曰惟天生民有欲欲不必無也在我有當欲可審而安在人有同欲可公而其共夫所謂至人無欲者中之謂也中者中節也無欲而樂不加有欲而樂不損聖人不言而周子有爲言之也聖人不言防賢智之奇而愼也周子之言引中人之進而髙也賢者常髙而聖人常愼此立言所以不同而聖賢之分也其意一也𨿽然樂非爲貧也而安貧者近之知命則樂天矣樂非爲道也而憂道者近之憂道不憂貧矣樂不貴見大也而立大者近之飽乎仁義則不願膏梁文繡矣樂不必無欲也而欲仁者近之欲仁而得仁又何怨矣程子曰仁者在己何憂之有凡不在己而逐外皆憂也若顏子不憂而獨樂者仁也夫知顏子之樂以仁則仁固難言也樂固難言也知仁者在己則知反己反己則無怨而樂常存焉執事謂程子引而不發愚謂善發顏子之蘊者程子也執事謂必慱約竭才之後而樂可尋倘所謂爲仁由己非歟亦愚所未解也且夫樂與憂相反也則有以憂爲樂者懼禽獸艸木同歸朽也義與利貞勝也則有以義爲利者知良貴天爵吾性命也人與己相形也則有以人爲己者知天地萬物莫非己也知憂之樂知義之利則知人之己矣知人之己則於樂也幾矣𨿽然有人有已有人己有已已知人易知已難知人之已易知已之已難彼得利則躍躍以喜失利則戚戚若不可生者樂在外者也非已也入聞吾道而悅出見紛華而悅者樂在內外之間者也非已也此以人對已而言也夫人而易辧也知在已也而不能責已是謂棄已棄已非已也知責己也而不能推己是謂盡己盡己非己也此以己對己而言也夫人而難知也是故吾之所謂樂者己之謂也吾之所謂己者反與推之謂也推擴得去天地變化艸木蕃推擴不去不足以事父母保妻子如之何易言樂也何敢以不推也我施受愛敬而不答必其愛敬未至也我懷忠信而見疑必其忠信有歉也如之何易言推也何敢以不反也是故推要矣反先惟能反故能推推不己故反亦不己反之不爲不忍而推之所爲所忍反之不食嘑蹴而推之無禮萬鍾反之怵愓惻隱而推之火燃泉達反之庸言庸行而推之博髙厚明反之暗室屋漏而推之中和位育謂君子樂乎則有終身之憂謂君子不樂乎則無一朝之患嗚呼焉知憂之非樂而樂之不在憂中也善乎孟子之言曰反身而誠樂莫大焉彊恕而行求仁莫近焉反者反己也彊者推己也誠者實有諾諸己也仁亦誠也樂者足乎已而無待於外也反則可賢推則可大誠則可聖樂則可天誠矣仁矣何如其樂反之彊之何如其憂夫其憂也乃其所以樂也儒者不察但知樂之樂而不知憂之樂遂謂春風沂水見孔顏之大得孔顏之樂而夫子與之使夫子果以大且樂與點毋乃愈益其狂而非欲裁而中行之意乎自是一變而爲漆園之逍遙再變而爲竹林之曠蕩髙明之士或有慕焉孔顏之樂遂不可復尋而爲千古不傳之祕則豈非徒見樂其所樂之易而不知吾聖賢之所以樂之難哉是故學莫貴乎無怨道莫大於反己一反己而樂可尋矣子曰射有似乎君子失諸正鵠反求諸其身孟子曰仁者如射發而不中不怨勝己者反求諸己而己又曰行有不得者皆反求諸己程子曰在止於至善反己守約是也皆凡尋樂之旨而儒者不察也嗟夫此乃韓子所謂孔子傳之孟軻而伊川所謂孟子之後一人者也

○雜說五條

惟賢者能愛人能惡人能貴人能賤人是故有右之尊有父之親望之山斗畏之神明其道在故其權亦在也苟非其人𨿽以王公大人之位愛人而未必親也惡人而祗自絕也貴人而或逃之也賤人而反成其貴也

惟不求人知也而後人知之惟不求人信也而後人信之桃李不言下自成蹊

望重朝紳不若信於寒微之友生徒滿天下不若使閨門之內與我同心

以古禮待時人失己以俗禮待君子失人以不古不俗之間待人失道

善養名者不諧俗善養福者不近利善養徳者不貶禮推此義也可與造物者遊

○家訓四條

道理所貴者賢聖可學而能也世俗所貴者科名可動而取也上無志賢聖下無志科名徒聘心目之娛以危父母曾守錢虜之不如

衣帛食肉以優老也錦衣肉食以旌貴也若分爲子弟自當布衣蔬食卽生長富貴之家其禦有時其施有禮不爲惟明志亦以惜福

吾之身至貴也以供物之至賤吾之生有涯也以從物之無涯小欲而大惑已有能求吾所大欲者渾萬物爲一體超萬物而長存此之謂大智

凡事先求已過聖功也不求已過而求人過大惡也日月薄蝕何損太虛可畏者惡耳凡過無心而惡有心人鬼之分上帝臨汝

○大學中庸四解

大學中庸皆子思作也世人未信石本特爲言卿書之以足賈逵經緯之義

惟天爲大惟學則天易曰天行健君子以自彊不息大學也惟中故大惟庸故大易曰龍徳而正中者也庸言之信庸行之謹中庸也夫大學中庸易教也

惟天之命於穆不已上天之載無聲無臭不顯也不顯者獨也十目所視十手所指潛𨿽伏矣亦孔之昭獨也獨者不顯也夫大學中庸詩教也

小人間居爲不善見君子而後厭然則何益矣閒居獨也君子之不可及者其惟人之所不見乎人所不見獨也故獨非無何有之鄕大學中庸原無二獨

物有本末知所先後是謂物格知至齊明盛服非禮不動所以修身好學力行知恥則知所以修身是謂明善誠身故修身要且難大學中庸原無二本

○爲令四說

信當路易信同官難信巨室易信小民難民乎民乎果能視如傷保如子然而巨室不慕者未之有也是謂信友獲上之道

任宦者當以權要爲冰山以士民爲泰山然不可媚下不可亢上各有以處之君子正已以先人親賢而容眾行有不得惟在反己

自上官而鄕貴而過客而細民一一責望於我豈能使之無怨我無怨焉可也我潔己愛人盡分而已矣其實分未易盡

錢糧詞訟最是難淸火耗罰贖最是易染難淸者勿厭細心自就條理易染者必令分明人人共見

○愛賢堂書賢不肖等

賢之等忠誠好善第一廉以惠第二能而守法第三守法得官廉惠得己好善得天不肖之等陰險第一欺詐第二苞苴第三苞苴害身欺詐害政陰險害國

○格物修身講艸

物有本末身其本也家國天下皆末也未有本亂而末治者格物者知修身爲本而已非修身爲本是謂知本是謂知本是謂知止是謂知所先後是謂格物格知至故務其本則意誠不然皆僞也守其本則心正不然悉邪也意誠心正卽可以語修身乎未也心𨿽己正而身未易修故無私而不當理者有之克已而不復禮者有之知及仁守莊以蒞而動不以禮者有之定靜且安不慮則不得者有之故格物者近道而已卽慮且得猶難至善故曰好學力行知恥則知所以修身又曰齊明盛服非禮不動所以修身蓋至於禮然後修身之能事畢矣𨿽然齊家治國平天下豈都無事莫知其子之惡是縱子莫知其苗之碩是貪財未有貪財縱子而能齊家者未有以暴帥人而興仁讓於國者未有嫉彥聖舉不肖蓄聚斂好惡拂人性而能平天下者故節節有次第節節有工夫然皆必自修身始欲修其身必自格物始物格而身不修者有矣未有不格物而能修身者也格物者知本也修身者立本也知本智也立本仁也仁智勇者勇也此格物與修身始終之條理也然則格物如何在家而家在國而國在天下而天下無巨細無精粗將有行將有爲凡有行凡有爲或爲而不得或行而不通一一反已省已責已捨已不敢一毫求人責人不敢一毫求人責人然後可以求人責人孟子曰萬物皆備於我矣又曰行有不得者皆反求諸已又曰仁者如射反求諸已而已矣是謂格物能知此義然後宇宙在手萬化生身

○立後說

友人蕭曰階有弟婦以守節終而議後者不果爲著此說禮爲人後者爲所後父斬衰三年傳曰何以三年也受重者必以尊服服之何如而可以爲人後同宗支子可也又曰爲人後者爲其父母服期傳曰何以期也不貳斬也爲人後者孰後後大宗也大宗者尊之統也收族者也不可以絕故族人以支子後大宗也適子不得後大宗夫惟大宗乃後惟支子乃後大宗古禮之不輕後者如此何后代言後者之紛紛也得無與古禮悖與夫子與門人習射令司馬出爲人後者得無曰悖禮之夫不可與觀徳與蓋必有說矣按記禮者曰大夫之庶子爲大夫則爲其父母服大夫服其位與未爲大夫者齒士之子爲大夫則其父母弗能主也使其子主之無子則爲之置後解曰父貴可以及子故大夫之子得用大夫之禮子貴不可以及父其父士則不得主也信斯言也則置後者以尊父也然非大夫則不必後又以尊君也在君而君在父而父其義一也一置後而忠孝兼焉者也記禮者又曰丈夫冠而不爲殤婦人笄而不爲殤爲殤後者以其服服之解曰不言男子女子而曰丈夫婦人則以冠而宜有丈夫之道笄而有婦徳故也自童汪踦觀之苟無其道與徳𨿽殤可也信斯言也其人誠賢𨿽殤勿殤仲尼之所與也婦人許嫁方笄誠堅婦守賢者之尢難也生爲女婦身系綱常何啻執干戈以衛社稷之爲烈勿殤可也殤而猶可以勿殤其不殤者又可知也是故非大宗不後禮也貴而後賢而後義也禮以義起者也自周公仲尼以來未之有攺也非後代之謂也然則凡貴與賢皆必後與曰貴有大小而貴貴者差賢有大小而賢賢者等禮所生也賢而無關於世教𨿽賢抑未也而況乎不賢也貴而不足以重輕𨿽大猶小也而況乎不貴也不貴而貴之者猶之乎不貴貴不賢而賢之者猶之乎不賢賢於義何居則利而已矣利則爭爭則亂亂則夷狄禽獸而已矣是尙可與觀徳乎執斯罪禮是尙可與議禮乎有能知夫子命司馬之意又能知夫子進童汪踦之意然後通於立後之說然後知禮之不可一日不明於世也

○生母服說

生王制禮首重大綱婦人從夫夫死從子女子之嫁也父命之無違夫子從手飲義也丈夫之冠也見於母母拜之從子之義也從夫者貴不敢以敵夫從子者賤不得以施子故禮父在爲母期父沒然後齋衰亖年凡言母者嫡母生母也繼母如母尊父之匹也慈母如母貴父之命也曰繼母則嫡母已不待言曰慈母則生母又不待言也然則孟子謂王子母喪其傅爲之請數月何也諸侯禮也而王在也請者請於王也禮曰公子爲其母練冠麻衣縓緣旣葬除之諸侯在則禮然也又曰大夫之庶子爲母大功大夫在則禮然也公子除乎旣葬大夫庶子大功貴賤之等也然則諸侯大夫不在皆得三年歟吾未之聞也禮有餘尊所壓之文爲諸侯也諸侯君也尊也大夫之庶子不言得擬於士也若公子與庶子皆繼世而爲諸侯大夫則禮所謂父母之喪無貴賤一也何者禮有壓父無壓母律之以從子之義𨿽嫡母不得以其尊臨諸侯大夫也然則曰禮禮曰庶子爲父後者爲其母緦何也諸侯禮也何以知其諸侯也有死於宮中者則爲之三月不舉察祭故服緦是以知其諸侯也不爲後則公子而已猶不得緦也諸侯在以爲後而緦則諸侯不在不止於緦又可知也然而諸侯之禮先王不議蓋愼之也然非所以論於大夫士也大夫以上漸貴貴則尊尊大夫以下漸賤賤則親親貴貴親親其義一也然則祔可乎吾聞之矣士大夫不得祔於諸侯祔於諸祖父之爲士大夫者其妻祔於諸祖姑妾祔於諸祖姑亡則中一以上而祔祔必以其昭穆又曰妾無妾祖姑者易牲而祔於女君可也祔則仁至易牲則義盡仁人孝子之至情也言士與大夫禮可通也然則今世士大夫禮宜如何曰今之上卿視古諸侯其次視大夫然非世爵也卽簪纓累代不失爲士庶人之家約略而用士禮可也然則適子在宜如何禮士爲庶母緦爲有子之妾緦大夫爲貴臣貴妾緦在夫且然而況於子適子有服何疑於祭夫禮古今共之者也今之祭也以別室如何曰似也父在可也上卿可也不然非易牲之意而僭擬國君且使子爲母壓也壓則無父僭則無君無父無君不敢以訓

○灝溪先生墓志銘

國朝迨宣徳間制科始重吾鄕先進王公彰以東廣解元登進士第是歲兩廣惟公一人王氏之聞於嶺南自公始未幾公之子若孫曰隆曰冕者與諸子姓聯名桂籍又若干人而隆以孝友著稱載郡邑人物志嘉靖辛卯郡中鄕舉二十三人成進士者九人而林公大欽以弱冠及第爲名狀元潮之人文於是爲盛維時灝溪先生在二十三人中猶少狀元一歲而學行老成卓然爲同輩所推人之期先生也遠而先生不知也再屈於春官卽謁選授浙之建徳令令事瘁又值倭警當道倚辧急甚先生以古道持之不得請於上官得攺杭州教授杭州爲浙首郡先生造士禮士必出古人士子得先生大喜聲名藉甚建徳時而建徳去思之碑適至杭人士又大喜謂先生古道旣效矣會有津要子弟者以故嘗先生不應其人怒坐遷教授周府先生咲曰吾道如是而分如是而願不如是乎卽日東歸歸不數歲其子文明又薦於鄕及見其官至潞南州太守太守以終養歸未抵捨而先生之訃聞矣蓋萬曆丙子二月也距其生六十有五王氏自解元公父子祖孫以來世崇禮讓惇修陋朴裏有三代爲官不識穿衣喫飯之謠族蕃且秀不聞向人出一語自矜門第郡中巨姓稱長厚無踰王氏者至先生愈自貶抑裏居蕭然如寒生與村夫語如不能出人有欺之𨿽胸中了了受之怡然客至舉觴傾倒都若不省其家有無者太守年未彊仕卽命之仕太守爲政方有聲卽促之歸太守俱奉命惟謹太守歸自潞南家落殆盡而太守當之若固然者意其於消息盈虛之理耳熟在庭訓不令聞諸世人耳先生有弟格早世子惟太守一人孫逄其庠生一人蓋零丁者凡四世而令孫曾則已四人矣天其大王氏乎何其勤施而嗇饗也先生警敏殊絕讀書一目數行下爲文章雅雋不類經生語憶元兒時諸父輩從先生遊歸語其師多異其人比長以女﹖回屬得侍先生而於太守尢友密乃嘆所聞特先生之細耳其大者不易知先生亦不欲人知也先生諱樹字端立學者稱灝溪先生祖鑑庠生父汝玉俱有隱徳母盧氏配杜氏繼陳氏又繼鄭氏三配隨先生合葬在管壠之西山有女一適餘生槐與太守俱陳出先生處世無不遜以厚其於孝婉尢篤銘曰

舉世競榮不量我生舉世有智不虞神忌我何求人敢不敬人我未知天敢不畏天嗚呼先生得我固然其中有物象帝之光

○贈安人李氏墓銘

徐安人李氏者贈主事客部公燧之妻而余友今祠部員外郎卽登君之母也幼稍讀書能通孝經大義卽歸客部公會大母李褊心好督過人而客部父又剛急不可近時謂兩難安人一以和柔承之未嘗敢有纖毫怨詈見於顏說相客部公左右大母勞楚備至﹖之竟得其歡心每進大母甘旨必預遣諸兒令安饗稍不樂卽長跪請罪以爲常大母病值客部公謁選出安人視湯藥掖起臥除膿穢一一身爲之不以令侍婢大母忘其子之不在側也大母且歿祝曰吾無以報若願耒世爲若婦安人恐懼謝不敢客部公好儒術志在教子顧十九在外安人則自督課之數數爲祠部誦身體發膚立身行道之句祠部旣壯從李中丞先生遊爲格物修身之學安人喜安人雅不喜佛惟樂施與而於奉先隆重歲時供廟祭具必整必潔肅諸子姓無敢不虔平居遇族戚妯娌下至婢僕皆有恩惠安人卒無不哀且念者嗟夫方姑之嚴安人且懼不成爲婦也方夫之剛安人且懼不成爲妻也卒之爲孝婦爲順妻成教於家以顯徐氏人皆誦安人徳而安人不敢知也難其天性之美而夔夔小心如一日有自耒矣易曰無收遂在中饋貞吉安人以之家人嗃嗃悔厲吉大母客部公以之安人子四長爲祠部由癸未進士累今官次卽用仕爲石城縣典史次卽元次卽享早殤女一適邑人萬綘孫凡四男三女安人卒年五十九以祠部貴贈安人葬在角裏之南銘曰

惟姑嚴惟婦孝惟夫剛惟妻良惟孝惟良惟教則然惟夫子光惟安人賢安人之賢豈一朝夕我儀圖之負罪引慝能知此者是謂物格溫溫安人惟學之則

○合奠顧安人

維萬曆十八年歲次庚寅冬十二月己巳朔越十有七日乙酉巡撫湖廣贊理軍務右僉都禦使李禎禮部儀制淸吏司主事唐伯元謹以淸酌庶饈之奠致祭於誥封太安人顧母氏之靈曰嗚呼皇風旣遠醇气日漓豪傑之士生於其間卽當代不能數人千里難遇同聲況於一門之內乎有文章足以驚世有節槪足以振俗亦足賢矣況於卓然以絕學自命者乎自吾友顧氏叔季者崛起東吳人知顧氏有二難而不知凡爲其昆仲者皆猶二顧也人見其文章節義之髙則以爲二顧賢而二顧之賢不在玆也聞昔贈公之存也𨿽業儒而薄富貴𨿽課子而陋功名得隱者髙蹈而世未有能知之者贈公旣歿而安人之督成其子不敢有加焉故其朝蓬蓽而夕廟廊也安人不色喜朝拜官而夕抗疏也安人不色慍或赴謫從君或堅臥依毋趣捨不同也而安人各遂其志當新學之盛行澹然無所顧慕而悠然尋鄒魯伊洛之淵源也而安人能成其髙則二顧之賢蓋有所自而安人之後贈公而歿也獨發其潛徳之光其功在顧氏亦偉矣天其有意於顧氏也乎安人其有關於斯世也乎寥寥千載吾道如絲寄奠陳詞可勝感慨尙饗

○祭王藩甫文

維萬曆十九年歲次辛卯春二月戊辰朔越有二十日丁亥友人範淶唐伯元孟化鯉等謹以淸酌庶饈之奠致祭於故中順大夫大名府知府藩甫王先生之靈曰嗚呼人生有盡吾道無窮無窮者不待生而存與天地相終始有盡者必隨物而化𨿽賢聖不能畱故顏子短而何憾彭日﹖冉壽而同歸知死生爲晝夜者可以語道矣吾友藩甫貌肅而气和質直而行方望之知其學道人也起家司理晉拜曹郎出守畿輔之間眞定大名二雄郡所至廉聲振而惠澤流赫奕汪深顯有儒者之效歿之日大名人士如哀考妣藩甫爲不死而吾黨爲有光矣獨怪龐如藩甫仁如蒲甫近歲又學養生如藩甫而壽僅五十則數不可詰而理有難推者豈養生之說悞之也大名人傳言方士無狀殺我仁侯是耶非耶夫養生固亦有道而非吾所謂道也吾道非不養生而非彼所謂養也卽藩甫所爲不死已足當乎吾道雜養生而以爲道又何益於藩甫淶等或生而同裏或舉而同年或學而同師或官而同捨不可謂不知藩甫藩甫平生於得失窮通之際一切不動念矣何獨斯之未能信乎藉不能養生而反致傷生乎或者傳之之言過也或者思藩甫而不得見悲憤而爲之辭也就藩甫自名世者可以爲吾黨之勸就或人悲藩甫者可以爲吾黨之師嗚呼藩甫其能聽斯言乎尙饗

○祭鄧編修文

天地之气始於西北而盛於東南惟玆嶺海應當其會蓋運有必至而理有固然古今記載不可誣者惟太史家雷陽稱世徳在嘉靖末太史之父若諸父號雙鳳者蜚聲五嶺之間未獲大顯於世而太史崛起人皆曰大鄧氏者必太史也而豈知太史之年止是也吾鄕邇耒甲第稀少衣冠零落惟是翰苑未稱乏人隆萬之際有劉檢翰苑庶吉者皆以淸才負時望如太史而皆不壽比太史出人又皆曰二君不能當當之者必太史也而豈知太史之壽亦僅僅如二君也太史生而容貌魁梧應爲大器生而宇度謙和應享遐齡生而英雋警敏應早聞道人方望之以當吾鄕气運而天限之年是不足爲太史惜而實足爲吾鄕惜然太史有二子可望成立矣有諸父兄弟能讀書世其家聲矣吾鄕气運方至而太史家多厚積而未盡發不在太史安知不在其後之人乎太史之壽未及顏子太史之遇過於顏子然則太史未爲可惜而吾之所以惜太史者亦不系乎年也嗟夫科名貴顯賢不在斯窮達殀壽又何足論吾不暇爲太史惜而恐後之荀太史者不知太史之所以可惜則𨿽壽如彭日﹖冉亦何能有加史而況太史之不如也尙饗

○祭李銅陵

嗚呼自科舉興而賢科重而甲科尢重其在吾黨近而望於嶺表遠而望於中原出其途者亦多如北文莊梁文康霍文敏翁襄敏龐中丞諸君子皆樹勛王家聲稱華夏與前代張文獻崔淸獻二公者並映靑史則誠哉其重矣乃有陳徵君海忠介者舉世震而仰之以爲天人尢稱殊絕而不必盡出於科甲科何哉由斯而推布衣果能自貴豈必靑雲王公而靡特操同歸艸木此道之常無足爲怪今歲吾潮忽亡其二人焉其一懷集崇君其一銅陵李君懷集賢科銅陵甲科皆初仕令尹而年方壯也皆能使吾潮學士大夫咨嗟洟涕老者如失其子弟朋友如失其羽翼少者如失其依歸嗟夫懷集爲淸評所畏似不假於甲科若銅陵者眾方因世之所重重之望之以前輩諸君子休光罔極而均之不得竟其至也嗟夫志願未了能不傷悲白雲悠悠綠水淒淒萬古如斯寧有盡期飄飄長往羅浮武夷懷集屬纊之言幾於道矣銅陵之意倘亦如斯乎尙饗

○題養蒙詩後

善教者漸人而不知不善者彊人以速化夫漸而不化者有矣未有不漸而化者𨿽天地聖人不能違也可以化不化可以速不速吾必以天地聖人爲不仁詩歌先王教人而漸之之術也古法不傳而近代之聲時得其遺意是亦可以興乎嗚呼詩難言其旨遠也惟旨遠故諷詠而動深長之思諷詠而動深長之思故能漸惡其遠也而暴之彼其意在化不知於以漸人何如耳余友新安範原易氏輯儒先詩五七律絕共一卷題曰養蒙凡在編皆教也其間至與未至則願觀者以此求之乃爲題於末簡

○讀炎徼紀聞

今讀炎徼紀聞而嘆田副憲史才卽司馬子長不足多也田爲王新建里人敍田州事失策曲護新建而歸悞於桂學士已甚所不能諱者但曰岑猛實伏誅而疏言病死蘇受大憝漏网而盛稱其功此不可解二語而已而世之諛新建者尙以田爲臆詆恨不火其書吁亦過矣田州自新建後兵戈枕藉者十餘年夷人歸咎官家至翁襄敏以藍軍討安南之故乃次第削平諸夷而兩廣始靖田與監軍同年同官同事記載詳核一一如畫今按其事新建有大失三而縱嬖幸納賄不與焉一曰負友西廣自韓襄毅公后土官岑猛雄梗一方都禦使史潘蕃陳金共養其驕盛應期陶諧爭啖其貲獨姚鏌抗疏徵猛梟首軍門卽欲乘破竹之勢郡縣田州何其壯也乃禦使史謝汝儀石金拾小憾陰壞其事而監司嚴弦張邦信輩曲阿禦使史遂以守仁代鏌爲守仁者藉滅其功而可甚其罪乎今疏岑猛病死而猛之土目盧蘇王受挾其子邦相反反貸而官之將爲猛報復乎爲謝石嚴張報復乎何以見鏌於九原之下也二曰釀亂蘇受擁兵降不欲受杖兵嘩守仁幾於不免賴方伯林富下庭慰止蘇受乃帶甲受杖杖者又田州人也夷人駭莫測意指己又盛稱其功盧蘇遂號布伯弒其主邦相而潘旦蔡經相繼督府大率效尢守仁反誣邦相當殺於西江土官咸撫膺嘆曰殺人不抵弒主無刑吾輩手足腎腸皆懸僕妾矣斷藤峽之役盧蘇命在翁監軍目中而徑逸之倘非斷藤之爲烈於爍仁夫剪削禍本不知西廣至今作何狀也三曰欺君鏌友可負而君不可負蘇受杖可假而功不可假張桂二學士可欺而肅皇帝英明不可欺守仁平生大率類此當守仁之垂沒也語翁曰田州事非我本心後世誰諒我者卽守仁已自度其不容於淸議而田之記與其徒尙責張桂何其悞也乃疵守仁者輙以幸客王佐岑伯髙索賄一節疑守仁抑又過矣謂守仁之智失之幸客可也謂守仁掩耳於幸客則守仁何至於是惟伯髙徵蘇受萬全丐命蘇受力不暇給倉卒間幾致大變有十四歲侍兒者夜告守仁守仁大驚達旦不寐爲守仁者卽斬伯髙以殉眾豈不瑯瑯不然逐之已晚顧未幾而土目趙楷謀弒主如蘇受然者伯髙又納楷賄從諛守仁竟遂其弒復官楷一方大亂州人恚恨曰禍我家者天官也凡弒主者皆得官凡與官者皆索賄此則尢不可解豈夷人耳目盡可塗乎會安南莫登庸篡主自立朝議徵之登庸咲曰中國土官比比弒逆數十年無能正法者而獨慮及吾何哉則守仁經略田州之明效也守仁畏蘇受如虎嬖伯髙如兒不武莫甚柰何盛談武事由玆而觀宸濠之功或謂賞當亞於伍文定信矣余考翁監軍定安南事時仇咸寧鸞麾下王洪王﹖﹖穎文通三人者索登庸賄翁發其姦竟不得逞咸寧以故銜翁翁晉本兵幾爲咸寧所中賴肅皇帝之明得免嗟夫一監軍而能發主帥之姦爲督府而隱忍以悅嬖幸孰剛孰怯孰忠孰回必有能辧之者

○題薛文淸杪易學啟蒙捲

易學啟蒙與太極圖解皆數萬言乃朱夫子平生極力之書其尊信周邵已甚然易與太極至周邵之說一變學者因訓詁詳用工深入焉而不可返亦不無時有得失焉顧以啟蒙視圖解則圖解可省而啟蒙不可缺何也理不可詳愈詳則愈晦衍數而存之其可也文淸公之抄錄玉車君之珍重其意皆在斯乎

●奏疏附刻

澄邑唐伯元著

從祀疏

石經疏

古石經大學序

古石經大學

宮人疏

請告疏

再請告疏

○從祀疏

南京戶部雲南淸吏褚郎中事主事臣唐伯元謹奏爲祀方新羣情未定懇乞聖明仍采諸臣原議通行天下學宮以遵祖制以安人心以崇正事臣惟國家之气運系乎士風人心之邪正關乎學術洪惟我國家【重道崇儒右文錫極】詔天下郡縣各祀孔子於學宮所以垂帝王之道於萬世如揭日月而行天也頒行六經孔孟之書一以宋儒朱熹所注爲據所以明孔子之教於來學如﹖﹖公江河而會海也熹之批注諸書𨿽不必一一盡令聖人要其力學任道與聖人異者絕鮮宋儒程頤有言曰學者要一文字所梏放故文字𨿽解錯而道理可通行者無害也二百年來道術有宗教化有紀人材輩出皇風穆暢非三代以下可及熹之功爲多﹑間有一二任道君子﹑解經釋傳﹑時或同異則有之﹑然未聞有以熹之學爲非是者。迨正徳嘉靖間﹑乃有新建伯王守仁者﹑始倡爲致良知之說﹑行於江南﹑而其旨頓異。彼其初意。非欲有異於熹也。但以識太敏。才太髙。任道太勇。立言太易。當其談鋒溢出。前無人古人故往往不覺其抵牾於熹。而爲之徒者。推波助瀾。爭髙門戶。益以疑天下之心。而遂爲敵國。往該浙江撫臣題請祠額伏蒙皇上錫以勛賢之號夫守仁以道學自名矣不與儒者之稱。而只曰勛賢天下之人有以知我皇上厚卹勛臣之意﹑而惟恐其學之有戾於道﹑或以駭見聞也﹑又近該臺省諸臣先後先疏請從祀﹑經時累月﹑而不遽定﹑乃者𨿽蒙兪允﹑然伏讀禦批有曰﹑操修經濟﹑都是學問﹑夫祀典之所重可知已﹑必以經濟與操修並言者﹑天下之人﹑又有以知我皇上念守仁有殊功﹑則當有殊報﹑不必其學問之有異同也﹑大哉皇言﹑一以勸功﹑一以正學﹑所以立天一世臣民之極者﹑至矣﹑但祀典旣新人情觀望﹑學術岐路。從此遂分。故酒張位。拳拳以今準從祀布衣胡居仁爲言﹑而洗馬陳於陛﹑少詹事沈一貫﹑又欲並祀祭酒蔡淸﹑無非欲全朱熹以安守仁﹑皆委曲以明其不得已之意﹑觀其言曰﹑恐學者過於信守仁﹑而輕於詆朱子﹑則守仁豈能一日安於廟廡之間哉﹑又曰﹑恐學者謂朝廷尊寵王氏﹑此重彼輕﹑則今之進王﹑乃所以斥朱而道術將從此裂﹑祖宗表章朱學﹑以爲制考之意﹑亦從此壞﹑甚矣諸臣之憂深而慮遠也﹑不知我皇上以諸臣之見是耶非耶﹑夫察之也未詳﹑則其慮之也不周﹑見之也未審﹑則其防之也不預﹑當此祀典初頒之時正觀聽移易之始﹑如其慮之不周﹑防之不預﹑使諸臣之憂﹑驗於異時﹑是我皇上崇賢報功之殊典﹑以違正學明道之盛心﹑豈惟諸臣之憂﹑亦皇上他日之所必悔也﹑何也﹑其察之也未詳﹑而見之者未審也﹑皇上深居九重﹑萬幾之暇﹑所稽者祖宗訓典﹑所對者聖賢詩書﹑所探討者古今帝王治亂興衰之迹﹑若欲考眞儒﹑上自魯鄒﹑下迨濂洛﹑關閩止矣﹑何暇詳於守仁之學﹑而辧其是與非﹑及天下之疑守仁者﹑皇上亦何從而聞且見也﹑臣是以不避煩瑣﹑敬爲皇上陳之﹑世之訾守仁者有六﹑而守仁之可疑者不與焉﹑訾守仁者﹑一曰道不行於閨門也﹑臣以爲守仁少負不羈﹑長多機譎﹑一旦去而學道﹑遽難見信於妻子﹑亦事之常﹑人見其妻朱氏抗顏而揖門生詬守仁也﹑遂執以蓋其生平﹑此未足爲守仁病也﹑一曰鄕人不信也﹑臣以爲鄕曲之譽﹑必其人無子弟之過者﹑而守仁固不能也﹑夫老而無述﹑聖人羞稱士能聞道﹑一日千里﹑況以守仁之才之識﹑而可量乎人見其議論過髙﹑而言動气象未見有異於常人其一二爲之徒者﹑又多豪不潔﹑以冒天下之大不韙也﹑益以暴其短也﹑而臣以爲抑未也﹑一曰宸濠之功狀疑似也﹑臣以爲宸濠之不能有爲也不待守仁而辧辦也說者謂其未發旣無先事之防﹑旣發又有張皇之狀﹑蹤迹詭祕﹑行止支吾﹑使非吉州忠義﹑伍守方略﹑江藩之變﹑未可知也道路訛傳﹑至今不解﹑其徒又呶呶而爲之辧﹑故令聽者愈疑﹑夫朝廷之勸功也﹑但考其成﹑君子之論人也﹑貴成其美﹑如守仁之功﹑報之以伯爵﹑城誠當﹑卽進而配享於功臣之廟﹑亦無不可﹑故曰宸濠之功狀不必疑也﹑一曰守仁之學禪學也﹑臣以爲守仁非禪也﹑夫禪者泊然一空寂於內﹑澹然絕慕嗜於其外﹑彼其道﹑亦有可以治心養性者﹑使能不屏倫理﹑而自爲一家﹑君子猶有取焉﹑若守仁者﹑機多而智巧﹑神勞而形疾﹑儻所謂禪﹑亦呵佛罵祖之流﹑竊無修無証之糟粕耳者耳而守仁非禪也﹑一曰守仁之儒霸儒也﹑臣以爲聖人之道﹑得王而信﹑得霸而尊﹑夫聖人未嘗不與霸也﹑一匡九合﹑春秋著之特詳﹑何者﹑彼固竊聖人形迹之似﹑而非敢曰我聖人也﹑若守仁之自處則已斷然自爲聖人﹑其徒亦推崇之躋之顏曾思孟之上矣﹑是故守仁非霸也﹑一曰守仁良知之旨弄精神也夫六經無心學之說﹑孔門無心學之教﹑凡言心學者﹑皆後儒之誤也﹑是故大學言誠意正心矣﹑而必以修身爲本﹑孟子言存心盡心矣﹑而歸於修身以俟﹑君子引而不發﹑但言工夫﹑不說本體﹑故冒必有事焉而勿正心﹑此則臣平日之論也﹑𨿽然﹑獘也久矣﹑苟不至陸九淵六經皆我腳注之猖狂﹑皆有可恕者﹑此不宜以獨疵守仁﹑而守仁之可疑﹑亦不在於弄精神之失也﹑夫立於不禪不霸之間﹑而習爲多疑多似之行﹑功已成而議者不休﹑骨已朽而忿者愈熾﹑吁可以觀守仁矣﹑臣未暇論其良知是否﹑且就其說之自相矛盾者論之﹑守仁之言曰﹑心卽性也心卽理也﹑心卽道也﹑心之良知是謂聖也﹑心之良知卽天理也﹑學者學此心也﹑求者求此心也﹑靈丹一粒點鐵成金﹑可謂自奇其言矣﹑然又曰致其良知以精察此心之天理﹑又曰﹑精察此心之天理﹑以致本然之良知然則良知與天理爲一乎爲二乎﹑曰佛氏本來面目卽聖門良知曰良知卽是道曰至善者心之本體﹑似夫知性矣﹑又曰無善無惡者心之體﹑又曰無善無不善﹑性原是如此﹑然則人之有性﹑果善卽果惡耶﹑曰良知生天生地﹑成鬼成帝矣﹑曰天地無良知﹑不可以爲天地﹑艸木瓦石無良知﹑不可以爲昔未瓦石矣﹑然又曰﹑良知本體﹑原來無有人心本體﹑亦復如是然則良知之在人果無耶﹑果有耶﹑駁朱朱注曰﹑格物者窮至事物之理也功夫在窮﹑實落在理若上截窮字﹑下截理字﹑但曰至事則其通是矣﹑彼其自爲解則曰﹑致吾心之良知於事事物物﹑則事事物物﹑各得其理﹑致良知者致知也﹑事物得其理者格物也﹑然則致知與格物孰先乎﹑孰後乎﹑守仁之言﹑先後先矛盾而不顧﹑大率類此又有間爲奇險之論以反經者﹑如謂曾孟非孔顏之傳﹑則是顏曾異學也﹑謂知卽爲行﹑則是目足齊到也﹑謂明徳在於親民﹑則是本末先後倒施也﹑謂冬可以爲春則是陰陽晝夜易位也﹑又有故爲互混之論以遁藏者﹑如曰無善無惡心之體﹑有善有惡意之動不知心體本無則善惡之名從何從生也﹑曰不覩不聞是本體﹑戒愼恐懼是工夫﹑又曰戒愼恐懼﹑是本體不覩不聞是工夫﹑不知本體工夫從何別也﹑曰有心是無心是幻又曰無心是實﹑有心是幻﹑不知實與幻有與無從何定也﹑蘇秦張儀﹑縉紳之所不道也﹑守仁則曰﹑秦儀竊得良知妙用﹑聖人之資也﹑孔子之聖﹑生民之所未有也﹑守仁則曰﹑聖人猶金﹑堯舜萬鎰﹑孔子九千鎰也﹑又曰﹑求之吾心而非﹑𨿽其言之出於孔子﹑不敢以爲是也﹑大發千古所無之異欲論﹑欲爲千古所無之異人﹑彼謂不忍操戈而入朱熹之室﹑不知其操戈而入孔氏之室也﹑彼謂朱熹之學爲洪水猛獸﹑不知其自陷於洪水猛獸也﹑當時尙書湛若水﹑與守仁至契﹑亦嘗答呂懷曰﹑邇來橫議﹑湯沸火燎﹑眼中已無堯舜禹湯文武周孔矣﹑尙書張邦奇答唐順之曰﹑今之講學者﹑至於狎侮天地﹑秤停諸大聖人兩分兩輕重之類﹑開辟以來﹑未有無忌憚�若比者﹑本常卿魏校答崔銑曰﹑守仁說行﹑而楊簡逆天侮聖人之書出禍天下﹑其邪說甚於無父無君﹑提學林希元作四書存疑曰﹑天地間自來有此妖怪﹑如許行邪說﹑至爲無謂﹑猶有從之者﹑無怪良知之說惑人也﹑夫此四人者﹑皆世所謂賢人君子﹑且素重守仁者也﹑而力詆之若此﹑是必有大不得已者奪其情也﹑且自國朝以來﹑眞儒如薛瑄﹑已從祀無議矣﹑從祀之道自任者﹑莫如今準從祀檢討陳獻章﹑守仁之徒所推服﹑亦莫如獻章﹑今獻章之書具存也﹑有無忌憚如此者乎﹑彼爲之徒者﹑往往推守仁於獻章﹑而不知其不類也﹑何以明其然也﹑彼駁朱熹窮物理之說曰﹑如求孝之理於親之身﹑求惻隱之理於孺子之身﹑不知熹無是教也﹑又曰﹑亭前竹子﹑窮物不通﹑七日成疾﹑以爲格物誤人不知熹無是學也﹑以一心好酒﹑一心好色﹑爲主一之功﹑證居敬之失﹑不知好酒好色不可以爲敬﹑亦未聞有敬而好酒好色者也﹑如此之類﹑欲以病朱熹﹑而愚天下﹑至指之爲神姦所伏﹑考獻章之言﹑有如此者乎﹑觀其詩曰﹑吾道有宗主﹑千秋朱紫陽﹑又曰﹑一語不遺無極老﹑十年無倦考亭翁﹑吁何其尊之至也﹑守仁之獎借其徒﹑人人聞道﹑處處曾顏曾如哀主事徐愛之亡曰﹑汝與顏子同徳則是顏子在門也﹑別山人董澐之序曰﹑進於化也無難﹑則是自處已化也﹑指王畿心意知物善惡俱無之見﹑爲明道顏子不敢當﹑則是王畿過於明道顏子也臣之郡人楊氏兄弟﹑僅及門﹑而一皆稱之爲聞道﹑此外又有薛氏兄弟子侄之盛﹑又有毅然任道數十人之多﹑則是鄒魯諸賢﹑不足以當臣一郡也﹑獎人以所無之善﹑誘人以僞成之名﹑枉其心之公﹑賊夫人之子﹑惑世誣民﹑莫此爲甚﹑考獻章之言﹑有如此者乎﹑觀其語李承箕曰﹑世卿以歐蘇人物自期﹑安能遠到﹑其論張詡曰﹑廷實是禪矣﹑但其人气髙﹑且不可攻吁﹑何其嚴之至也﹑夫朱注之行久﹑學士遵爲矩矱﹑而求其體驗於身心者實少﹑自獻章以靜入誠﹑養見大無欲之旨﹑廸人﹑而學者始知反求諸內﹑可謂有啟佑之力﹑然其補偏救獘之言﹑亦不無時有稍過者﹑昔程顥有言﹑學者湏先識仁﹑仁者渾然與物同體﹑常時皆謂發前聖所未發﹑而朱熹獨謂其太廣而難入﹑獻章之言曰﹑吾能握其機﹑何必窺陳編﹑又曰﹑此道苟能明﹑何必多讀書﹑𨿽出於救末學之獘﹑而臣亦謂其語意尙湏善會﹑又曰﹑誰家繡出鴛鴦譜﹑不把金鍼度與人﹑則極喜程顥與物同體之說﹑或者病之﹑又謂金鍼之語﹑不當諭學﹑而臣則以程顥獻章﹑各旣已所見至而言﹑朱熹之意﹑則爲聖教而發﹑若乃所引禪語﹑詩家借用﹑似無嫌於同辭者﹑要之聖人無是也﹑夫道中而已矣﹑教中道而立而已矣﹑卑之不可﹑髙之不可﹑賢者立言﹑往往不能如聖人大中而無獘也﹑此聖賢之分也﹑𨿽然﹑不意守仁之好異一至於此也﹑考胡居仁與獻章同時﹑同受業於吳與弼者﹑然尙以獻章之學爲禪﹑使其生於守仁之日﹑將不知指守仁爲何如人也﹑守仁之學﹑實從湛若水而興﹑若水獻章之徒也﹑所謂良知﹑豈能出獻章造悟之內﹑而生平論著滿車曾不見掛口獻章一語﹑嗚呼﹑彼固上薄孔子﹑下掩曾孟者﹑固宜不屑爲獻章也﹑或者比而同之﹑過矣﹑推守仁之意﹑生不欲與獻章齊名﹑歿豈欲與獻章並祀﹑倘儻如守仁者而欲議祀典﹑則必巍然獨當南面﹑而孔子爲之佐享﹑如顏曾思孟周程﹑猶得列之廊廡之間﹑彼程頤朱熹而下﹑當迸棄之﹑不與同國中國矣﹑豈能一日同堂而居也﹑嗚呼﹑此皆由守仁自任之太過﹑𨿽守仁或亦不自知其至於此也﹑臣少時讀書其書﹑竊喜﹑蓋嘗盡棄其學而學焉﹑臣之里人﹑亦有以臣將爲他日守仁者賴天之靈﹑久而悔悟﹑始知其自奇智解者﹑乃工於護短之謀也﹑其借口一體者﹑乃巧於盜名之術也﹑終日招朋聚黨﹑好爲人師﹑而忘其身之可賤也﹑稍知廉恥恥之士﹑所不肯爲於是顏忸怩而心愧畏者累月﹑是以寧謝交息遊遊不敢學媒妁之言﹑以獎進人物﹑寧其中一無所有﹑不敢髙闊談﹑以駭人驚世﹑何者﹑自顧其才非其才﹑其道不敢道也﹑昔馬援戒其子侄曰﹑杜季良憂人之憂﹑樂人之樂﹑吾愛之重之﹑不願爾曹效之﹑學而不成﹑所謂畫虎不成反類狗也﹑裏婦效顰於西施﹑其姑見之曰﹑此吾婦也﹑胡然化而爲鬼也﹑是故守仁之學﹑有守仁之才則可﹑無其才而效之﹑不爲狗成﹑則從鬼化﹑夫人之異於禽獸別於鬼魅者﹑以其平正明實﹑守經守禮﹑𨿽愚夫愚婦可望而知也﹑今若此則又何貴焉﹑然以臣昔日之誤﹑則天下之爲臣者宜不必也﹑以臣之迷而後悔﹑則天下之迷於其說者皆可原也﹑孔子曰﹑天下國家可均也﹑爵祿可辭也﹑白刄可蹈也﹑中庸不可能也﹑夫寧學中庸而未至﹑不欲以一善而成名﹑君子之所以戒愼恐懼懼也﹑負三者之行﹑索隱行怪﹑以爲中庸﹑而欲以淩駕古今﹑小人之所以無忌憚也﹑𨿽然﹑中庸之難能久矣﹑如獻章之與居仁﹑皆學中庸者也﹑苟求其至﹑卽獻章之誠篤光輝﹑臣猶未敢輕許﹑況居仁乎﹑而又何責於守仁也﹑若捨中庸而論﹑則守仁者﹑亦一世之雄。而人中之豪傑也。乞宥言官一疏。其气節足尙。江西廣右之功。其勛名足尙。傳習錄𨿽多謬戾﹑拔本塞源之論﹑亦不免借一體以行其私﹑獨訓蒙大意一篇﹑能道先王之舊﹑而象祠文山祠二記﹑與客座諭俗數語﹑有可以驚發人心﹑其文章足尙。三者有其一已﹑得祀於其鄕﹑合之以祀於孔廟﹑亦似亦不爲甚過﹑乃臣之所爲過慮者﹑亦竊比諸臣之憂耳﹑諸臣之憂﹑實天下之人之所同憂﹑不可不爲之防也﹑書曰﹑朕聖讒說殄行﹑震驚朕師﹑又曰﹑何畏乎巧言令色﹑孔壬﹑孔子曰﹑惡利口之覆邦家者﹑其論爲邦曰﹑遠侫佞人﹑侫佞人殆﹑是以共工之流﹑兩觀之誅﹑自後世觀之﹑皆若大遠於人情﹑而不知聖帝明王皆急急以正人心爲第一義也﹑今守仁挾秦儀之術﹑薄孔孟之教﹑張皇告子佛氏楊簡之論﹑而有謂千古一人﹑舉世皆知其利口巧言﹑而擬於讒侫佞﹑是大舜孔子之所畏惡也﹑我皇上方阪虞之治﹑崇孔氏之學﹑而又以祀異寵守仁之功﹑事𨿽若可以並行﹑義不可以不明辧﹑昔王安石以新學從祀孔廟﹑未幾傷時爲祭酒楊時一言而罷﹑𨿽於國家大體﹑無損光明﹑而安石誤國之罪愈著﹑是非所以尊安石﹑實所以醜安石也﹑然猶幸罷之甚﹑而濂洛諸儒之學﹑得行於時﹑且使爲國史者﹑以是表朝廷納言盛美﹑爲後代英君誼主之勸﹑否則安知後世無孔子者出而作春秋﹑誅姦雄於旣死﹑惜國家之舉動耶﹑夫安石之心術制行﹑臣未敢以守仁比也﹑而守仁之祀﹑猶安石也﹑安石之祀﹑非特其事之過舉﹑亦由其名之不正﹑當其時察之者未詳﹑而見之者未審也﹑今守仁之可疑﹑與其可尙﹑臣已備陳於前﹑是故無難於察與見者也﹑伏乞皇上敕下禮部頒行祀唺之日﹑布告天下學宮﹑明示朝廷所以祀守仁之意﹑原自不妨於朱熹﹑其天下士子敢有因而輕毀朱熹﹑指爲異端者﹑以違制論﹑凡有學守仁者。須學其功業气節文章之美。而不得學其言語輕之失。又要知朝廷崇賢報功之典﹑非有悖於正學明道之心﹑學朱熹者﹑亦當各遵所聞﹑而不必復慕守仁爲髙致﹑庶幾士之學道﹑各得其天資學力之所近﹑猶人之適國﹑不妨於千蹊萬徑之殊途﹑則大賢小賢﹑其旨並章﹑報功與學﹑其事兩得﹑所以成就聖明之舉動﹑非小小也﹑若曰國家報守仁之功﹑有美謚矣﹑有爵封矣﹑又有敕陣專祠矣﹑今孔廟之祀﹑有之不足加榮﹑存之適足爲累﹑旋諭禮官﹑再加詳議﹑使天下萬世﹑知我聖天子有帝堯捨己之功﹑成湯不吝之勇﹑則卽此一事﹑實爲百代帝王之師﹑但疏遠微臣﹑未知於國家事體當否﹑敬述之以備聖裁﹑蓋臣之心也﹑而非臣之所當請也﹑抑臣又有說焉﹑方今累聖熙洽﹑人文宣朗維皇極建極千載一時﹑凡玆重典﹑槪宜更定﹑臣於十哲之內﹑竊擬進一人焉﹑有若是己﹑說者謂宜退冉求於兩廡﹑姑念其陳蔡之誼可也﹑臣於兩廡之內﹑竊擬出一人焉﹑陸九淵是已。但守仁旣已從祀﹑無嫌於議論之髙可也﹑若乃周惇頤張載程顥程頤朱熹五子者﹑謂當附於十哲之後﹑一以明學問之源流﹑一以立吾道之宗主﹑其國家除己準從祀外﹑如尙書羅欽順﹑章懋﹑侍郎呂柟﹑太常卿魏校﹑太僕少卿呂懷﹑皆篤行信古﹑守正不回﹑可爲後進之師﹑祭酒蔡淸﹑經明行著﹑無愧漢儒之選﹑皆當敕祀於其鄕以有待者也﹑又如贊善羅洪先﹑布衣王艮﹑一則江門稽山之稱﹑不辧眞假﹑一則滿街聖人之說﹑附會良知﹑皆不免雜於新學者﹑顧其平生行已大槪﹑一以獻章爲師法故辭受進退。實有可觀。所當並祀於其鄕者也﹑臣之論學﹑不敢不嚴﹑至於論人﹑不敢不恕﹑伏乞敕下禮部﹑參酌布告之文﹑以安人心﹑並舉曠世之典﹑以慰人望﹑則天下萬世﹑斯文幸甚﹑臣不勝戰栗待罪之至﹑

○石經疏

南京戶部雲南淸吏司署川事主事臣唐伯元謹奏爲仰稽祖訓敬獻遺書以備聖明采擇事臣惟古今學術載於書眾言淆亂必拆諸聖蓋書也者天錫之以開萬古之羣蒙而聖人者又天生之以爲時人之耳目也六經語孟尙矣而大學一書說者謂古人爲學次第獨賴此篇之存蓋修齊治平之理六經語孟之階梯在是豈可緩者顧近代所傳只據鄭玄之注其書原系錯簡自宋儒程頤程顥朱熹尊尙以來各有定本而編次互異頤不能同於顥熹不同於頤則知熹所定乃一時之言其觧格物亦仍頤一端之說而未嘗遽以爲至當也豈意正嘉閒新學頓起惑世誣民幸其隙之可舉極力排詆至比之爲神姦爲洪水猛獸反楊墨佛老之不若格物一觧旣成聚訟大學一書若存若亡嗚呼不有夫生聖人如我太祖髙皇帝垂大訓於一代之上其將何所拆衷哉臣請備言其略皇上試垂覽焉程頤格物之訓不一而朱熹章句則獨宗窮理爲觧乃新建伯王守仁駁之曰格至也物猶事也格物者窮至事物之理是其工夫在窮實落在理也若上截窮字下截理字而但曰至事則其說難通吁卽朱熹復熹起必不以人廢言矣乃守仁又自爲觧則曰致良知於事事物物而尙書羅欽順又駁之曰格其心之物格其意之物格其知之物凡其爲物也三正其物之心誠其物之意致其物之知其爲物一而已矣就三物而論以守仁之觧推之不可通心以程頤之觧推之猶可通也就一物而論𨿽極安排之巧終無可通之日吁卽守仁倔彊亦不復能有辧矣𨿽然程朱之娛誤非必其體認之疏也以錯簡也然此駁一出遂生聞者厭惡之心而因以禍乎程朱之道守仁之視程朱如碔砆之於玉也何可同也然片言偶中遂起其徒虛髙之念而因以售其良知之說是故受錯簡之娛誤而程朱坐詘使天下見小而害大者此一觧也因一駁之是而守仁得伸使天下從新而畔舊者此一觧也悲夫不意學術得失之判人心邪正之分其機乃決於此則不如並其書缺之無獘也烏在其獨賴此篇之存也臣嘗合而觀之窮理之觧於文義𨿽稍礙於學者爲得力卽未敢槪於大學者之道要不失爲明善之方循玆以往固有殊途而同歸者若守仁之說則縱橫莽蕩泛泛乎莫知所之矣況朱熹之學窮理以致其知則於致之知在格物者之言爲順守仁謂致良知於事事物物則是格物在於致知故爲程朱者有得有失而爲守仁者兩失之者也此二說之辧也然則格物遂爲不可觧之事乎臣往爲諸生時嘗聞之師太僕少卿呂懷曰物有本末一節是格物也𨿽未盡觧私心識之已而得見尙書湛若水進呈聖學格物通序內述我太祖髙皇帝諭侍臣之言曰大學一書其要在修身而大學古本以修身釋格致而曰此謂之知本此謂知之至也臣乃端默而徐思之正與向所聞符合竊私自喜以爲千七百年不傳之祕其盡在髙皇一言矣蓋萬物皆備於我我亦一物也事者物之事也身與家國天下對而本末系焉修身與齊治平對而終始系焉知所先後格之謂也格通也近道者大學之道也是故修身爲本卽物有本末之本本亂末治卽物有本末之本末固故孟子曰行有不得者皆反求諸己其身正而天下歸之其爲義甚明其爲學甚約似的然無復可疑者矣但以鄭本及程朱定本觀之其未敢自信者有二一則置之知止能得於格物之前似乎先深而後淺一則以儒者學問思辧之功無所容於八條日之內則大學未免爲不完之書似亦可以姑置也又數年而臣令泰和而吉安知府張振之者手一卷授臣曰此古石經大學也詢其自乃從今翰林吉士鄒徳溥爲舉人時所寄其書實臣生平未覩也隨錄一﹖笥之竊疑好異者之爲不復詳其旨趣矣邇來臣官畱曹讀暇曾反復於彖爻之說竊疑大象類大學小象類中庸也會有遺豫章李瓚經疑及尙書鄭曉古言二書者各載古石經大學其次序則卽吉安所錄之書又述漢賈逵序曰孔伋窮居於宋懼先聖之學不明而帝王之道墜故作大學以經之中庸以緯之則大學中庸皆子思所作其經緯之義又若易經大小象然者夫李瓚臣不知其何許人若鄭曉者端人也其言必有所據於是乎竟日觀之不能釋手因而考其知止能得爲申格物之義則其序不差詳其中庸爲大學之緯則學問思辧之功不必其備由是而復繹我髙皇釋格致之說流洽洞貫若決江河而注之海也臣以此則嘆千古絕學續自髙皇聖人生知眞由天授惜當時廷臣無有能推擴而光大之者遂使疑以傳疑窮而生變而邪說者流得以乘間而行其猖狂無忌憚之私臣每讀書至此未嘗不掩卷而三嘆也向使程朱不爲鄭本所惑則格物當不至於錯會使髙皇此觧舊爲大學指南則如日中天有明共見𨿽邪說亦無所容卽古石經不存可也乃程朱旣其娛誤於前而髙皇之說又不得闡明於後一經指摘眾口嘵嘵使大學有開卷之錯而程朱受誤人之罪又何怪乎邪說之易以惑人也哉嗚呼朱注之失未遠也如其不爲新學所奪也臣固可以無論也新學之行未甚也如其不爲朝廷所與也臣亦可以無憂也今者守仁祀矣赤幟立矣人心士習從此分矣在朝廷𨿽曰以祀而報功在儒生不無因祀而信學向之延蔓也止於江南今之風動也及乎天下且皇上以今天下人心何如哉舉業之士則誦程朱矣中常之士則誦程朱矣其才髙敏識稍號有志則無有不驅而之親新學者何者彼其道可以不學而能其學可以不能行而講其術利於媒進而捷於取譽彼其爲之徒者又方樂其朝及門而暮顏曾也何若而不從也閒有卓然不惑之士知非而難舉𨿽辧而不詳反以﹖乎學究之誚其謹願不言學者漫無可否又無益於吾道之重輕他日駕其說以禍天下皆所謂髙才敏識稍號有志者也是則可憂也故程顥曰昔之惑人也乘其暗昧今之惑人也因其髙明又曰人才髙明則陷溺愈深夫人情之好名也如水之就下也邪說之奪正也自古以爲憂也今天下人心大率類是矣執已陳之說則難以服羣心持無徵之善則難以垂法守臣抱有遺經一得之愚不以此時效芹曝之獻是忍於下負所學而上負明時也敬將古石經繕寫二本略爲小疎疏其旁獻上禦覽伏乞皇上存畱一本以備暇豫之觀其一本乞發下禮部與各儒臣參看如果此本可信則望刊正舊本之誤不然則請遵依髙皇格致之觧獨攺一條以式多士其古石經姑付史館以存一種之書又不然則望敕諭天下士子一遵朱注不得背畔以從邪其有輕毀朱熹者乞照臣前疏所匝陳以違制論則同文之化廣異學之徒息道徳可一風俗可同億萬年之太平端在是矣

○古石經大學序

大學表章自宋儒始歟非也韓子原道是己其首章孔氏遺書歟非也原道及夫子必稱經此獨稱傳是已然則是書曾子作乎曰曾子作也十目所視何以云曾子也將意曾子而記門人乎爲之詞者也誰作之歟曰虞松校刻石經於魏表引漢賈逵之言曰孔伋窮居於宋懼先聖之學不明而帝王之道墜故作大學以經之中庸以緯之則大學中庸皆子思作也曰經緯之說信歟曰吾讀易竊疑大學大象中庸小象也及見經緯之說而偶得所同也是故經緯之說信也曰今之所據鄭玄疏也云疏行﹖矣近代諸儒毋論蓋二程朱子於是乎盡心焉矣子何據而獨逵之稽也曰吾稽其傳受而可據也按史玄受之馬融摯恂而傳之小戴聖聖所傳出後蒼孟卿髙堂生而非祕府之藏也逵父徽與其師杜子春俱受業劉歆當漢武時周禮出巖屋間歸祕府至成帝朝歆始表而出之五家之儒莫見焉故逵之傳歆出也其後逵宦中祕又著禮經傳義詁及論難百餘萬言爲學者所宗於時友人鄭眾與逵齊名俱有解而馬融推逵最精逵解故獨行於世眾解不行故逵之言可據也曰二書皆孔思出也曷二之也曰拆而故完也分而故合也聖人系易彖爻不足而又辭傳也是故大學略而中庸詳略者序而詳者理也可略而詳則序淆矣可詳而略則理隱矣淆與隱而聖賢之意煙矣是故其二也乃其所以爲一也曰然則子之知所先後爲格物也必石經而明歟曰非也吾有所受也之嘗聞之師曰物有本末一節是格物也我太祖髙皇帝曰大學一書其要在修身而大學古本以修身釋格致曰此謂知本此謂知之至也皆不必石經解也𨿽然猶經解也如石經則可以無解矣曰原道故遺格物何也曰大學論學也原道論道也原道重於治人專責佛老之遺其外大學先於治己責及管啇之遺其內大學者合內外之學也夫誠意正心以修身而已矣格物致知以求誠而已矣淆與隱立言者之所憂也善乎程子之論也其曰有天徳便可語王道其要只在謹獨蓋與原道互發而默契乎知本之意學者能由二子之言以會我髙皇格物之解可與言大學矣

南京戶部雲南淸吏司署郎中事主事臣唐伯元序

○古石經大學

按魏正始中詔諸儒虞松等考正五經衛覬邯鄲淳鍾會等以古文小篆八分刻之於石始行禮記而大學中庸傳焉松表述賈逵之言曰孔伋窮居於宋懼先聖之學不明而帝王之道墜故作大學以經之以緯之

大學之道【大學者學大也自天子達於庶人】在明明徳在親民在止於至善古之欲明明徳於天下者【明明徳於天下所以親之也】先治其國欲治其國者先齊其家欲齊其家者先修其身【形色天性也修之踐形立極不修達禽獸不遠夫天下國家之本在身學至於修身止矣然身不可以易修也】欲修其身者先正其心【正心所以正身也】欲正其心者先誠其意【誠意所以誠身也】欲誠其意者先致其知致知在格物【不曰先而曰在者明格物卽致知也夫修身之功至誠意止矣然誠至難言物之不格則以非誠爲誠者有之故誠意正心者修身之功也格物致知者求誠之事也以下釋格致之義】

物有本末【萬物皆備於我我亦一物也身與家國天下對故曰本末】事有終始【事者物之事也修身與齊治平對故曰終始】知所後則近道矣【知所先後格之謂也格通也何以言近道下文詳之】詩云緡蠻黃鳥止於丘隅子曰止於止知其所止可以人而不如鳥乎【此止與止於至善之止終同初異】知止而後有定【知止卽知本卽知所先後】定而後能靜靜而後能安安而後能慮慮而後能得【慮而後能得則道其幾矣必從知止得之此格物之所以近道也○知修身爲本則知止能修其身則得止易曰知至至之可以幾也】詩云邦畿千里惟民所止【止居也千里民居聽訟之難也此止與知止之止不同觀釋詩之意可見】子曰聽訟吾猶人也必也使無訟乎無情者不得盡其辭大畏民志【不賞而勸不怒而威○身修故也知此則知本矣】此謂知本【知本卽知止卽知所先後蓋大學之教先自治而後治人治人莫難於聽訟聽訟莫難於千里之民居然惟身修者能之故曰知所以修身則知所以治人此格物之所以近道也○上二節兩引詩及夫子之言又釋以己意皆言格物近道事又總言以結之】自天子以至於庶人壹是皆以修身爲本其本亂而末治者否矣【此本末卽物有本末之本末照應了然○按誠正而不要諸修身佛老所爲空也齊治平而不先諸修身管啇所爲雜也故曰修身修身爲本】其所厚者薄而其所薄者厚未之有也【躬自厚而薄責於人此謂知本故能明明於天下其所厚者薄而其所薄者厚未之有也故民不可新得而親也】此謂知本此謂知之至也物格而後知至知至而後意誠意誠而後心正心正而後身修身修而後家齊家齊而後國治國治而後天下平【心正而後身修然必以修身爲本大學之旨可見】所謂誠其意者毋自欺也如惡惡臭如好好色此之謂自謙故君子必愼其獨也小人閒居爲不善無所不至見君子而後厭然揜其不善而著其善人之視己如見其肺肝然則何益矣此謂誠於中形於外故君子必愼其也【愼獨卽閒居爲善子曰居處恭至矣】曾子曰十目所視十手所指其嚴乎【觀此則非曾子之書】富潤屋徳潤身心廣體胖故君子必誠其意【韓子原道引大學止於誠意程子曰有天徳便可語王道要只在謹獨故修身之學至誠意而止中庸曰君子之所不可及者其惟人之所不見乎故謹獨之功至人之所不見而止○按中庸又有致曲之說與格物互發求誠之義益備】所謂修身在正其心者身有所忿懥則不得其正有所恐懼則不得其正有所好樂則不得其正有所憂患則不得其正【忿懥不曰心而曰身者純乎血气軀殼之用事下文所謂心不在是也】心不在焉視而不見聽而不聞食而不知其味顏淵問仁子曰非禮勿視非禮勿聽非禮勿言非禮勿動【忿懥恐懼好樂憂患非禮也身也勿視勿聽勿言勿動克己復禮也修身也不言正心而正心在其中矣○按釋誠意引曾子釋修身引顏子各有攸當】此謂修身在正其心【此只言正修之相因庸言行相顧上下正己及夫子告哀公論修身始備】所謂齊其家在修其身者人之其所親愛而辟焉之其所賤惡而辟焉之

其所畏敬而辟焉之其所哀矜而辟焉之其所敖惰而辟焉故好而知其惡惡而知其美者天下鮮矣【自齊家至平天下惟是公其好惡此誠意之旨也】故諺有之曰人莫知其子之惡莫知其苖之碩此謂身不修不可以齊其家【中庸言妻子兄弟父母說齊家始備】所謂治國必先齊其家其遂教不可教而能教人者無之故君子不出家而成教於國孝者所以事君也弟者所以事長也慈者所以使眾也一家仁一國興仁一家讓一國興讓一人貪戾一國作亂其機如此此謂一言僨事一人定國【曰一人貪戾曰一人定國言齊家本修身也】康誥曰如保赤子心誠求之𨿽不中不遠矣【有本者如是知修身然後知治人反諸身不誠而能心誠求之者鮮矣】未有學養子而後嫁者也【世儒但知如保赤子之說往往自奇見解不知無天徳者未可以語王道】故治國在齊其家詩云桃之夭夭其葉蓁蓁之子於歸宜其家人宜其家人而後可教國人詩云其儀之不忒正是四國其爲父子兄弟足法而後民法之也【刑於寡妻至於兄弟本在身修身修莫大孚威儀之書目思夫人自亂於威儀劉子曰人受天地之中以生是以有動作威儀之則】此謂治國在齊其家【中庸言舜文武周說治國始詳】所謂平天下在治其國者上老老而民興孝上長長而民興弟上卹孤而民不倍是以君子有絜矩之道也【絜矩是恕之別名】所惡於上毋以使下所惡於下以毋事上所惡於前毋以先後所惡於後毋以從前所惡於右毋以交於左所惡於左毋以交於右此之謂絜矩之道【絜矩惟在同民好惡】詩云樂只君子民之父母民之所好好之民之所惡惡之此之謂民之父民【同民好惡惟在親賢】秦誓曰若有一个臣斷斷分無他技其心休休焉其如有容焉人之有技若己有之人之彥聖其心好之不啻若自其口出寶能容之以能保我子孫黎民尙亦有利哉人之有技媢疾以惡之人之彥聖而違之俾不通寶不能容以不能保我子孫黎民亦曰殆哉惟仁人放流之迸諸四夷不與同中國【孔子識臧文仲竊位孟子以蔽賢爲寶不祥故人臣之罪莫大於蔽賢君相欲平天下莫大於用賢故曰堯舜之仁不徧愛人急親賢也】此謂惟仁人爲能愛人能惡人見賢而不能舉舉而不能先命也【智之於賢否也命也君子有性焉不謂命也一个臣是也】見不善而不能退退而不能遠過也【是謂庸眾人】好人之所惡惡人之所好是謂拂人之性菑必逮夫身【是當放流而爲天下僇矣】詩云節彼南山維石巖巖赫赫師尹民具爾瞻有國者不可以不愼辟則爲天下僇矣【以上言貴徳以下言賤貨不賤貨則不能貴徳】是故君子先愼乎徳【卽是同民好惡】有徳此有人【樂只君子民之父母】有人此有土有土此有財有財此有用徳者本也財者末也外本內末爭民施奪是故財聚則民散散財則散則民聚詩云殷之未喪師克配上帝儀監子殷峻命不易道得眾則得國失眾則失國楚書曰楚國無以爲寶惟善以爲寶是故言悖而出者亦悖而入貨悖而人箸亦悖而出庸康誥曰惟命不於常道善則得之不善則失之矣舅犯曰亡人無以爲寶仁親以爲寶仁者以財發身不仁者以身發財未有上好仁而下不好義者也未有好義其事不終者也未有府庫財非其財者也【以上四殷釋詩與書言道之得失釋楚書與舅犯言財不可聚凡失道皆由聚財】生財有大道生之者眾食之者寡爲之者疾用之者舒則財恆足矣【朱子曰足國之道在乎務本節用非必外本內末而後財可聚也又曰此章之義務在與民同好惡而不專其利此說得之世儒以用人理財並言誤矣】孟獻子曰畜馬乘不察於雞豚代冰之家不畜牛羊百乘之家不畜聚斂之臣與其有聚斂之臣寧有盜臣此謂國不以利爲利以義爲利也長國家而務財用者必自小人矣彼爲善之小人之使爲國家菑害並至𨿽有善者亦無如之何矣此謂國不以利爲利以義爲利也【竊疑堯舜之道不以仁政不能平治天下何大學釋平天下累數百言曾不及此何也曰堯以不得舜爲己憂舜以不得禹臯爲己憂而稷播百谷契敷五教皆舉之矣是故平天下只在絜短絜短只在用賢故曰其人存則其政舉然非反身而誠則賢者不用用者不賢故曰爲政在人取人以身夫子告哀公章詳而盡】是故君子有大道【絜短】必忠信以得之驕泰以失之【無忠做恕不出】堯舜帥天下以仁而民從之桀紂帥天下以暴而民從之其所令反其所好而民不從是故君子有諸己而後求諸人無諸己而後非諸人【此爲君子之責者言也若論自治必躬自厚而薄責於人】所藏乎身不恕而能諭諸人者未之有也【此見修身爲本以起下文】康誥曰克明徳太甲曰顧諟天之明命帝典曰克明峻徳皆自明也【物格知至知止得止是謂自明其本亂而欲末治者是謂昏昏】湯之盤銘曰苟日新日日新又日新【日新從明徳之義也】康誥曰作新民【新民從日新之義也能新民而後能親民蓋百姓不親由五品不遜人倫明於上小民親於下矣是故親民不外明徳謂此節釋親民可也】詩曰周𨿽舊邦其命維新【維新亦從前二新之義】是故君子無所不用其極【大學言新命中庸言中和位育道理規模自是如此時與位俱不論】詩云穆穆文王於緝熙敬止爲人君止於仁爲人臣止於敬爲人子止於孝爲人父止於慈與國人交止於信【以上釋至善下乃言明徳親民止於至善】詩至瞻彼淇澳菉竹猗猗有斐君子如切如磋如琢如磨瑟兮僩分嚇兮分喧兮有斐君子終不可諠兮如切如磋者道也【道者大學之道也以道爲學者道無窮學亦無窮學問思辧亦其一事子曰志於道○道言也學謂學問思辧也如是則語焉不詳恐非聖賢立言之意如詳之則中庸又不必作矣要知大學學其大者詳見中庸儒者缺考子經緯之旨疑其未盡不得已以窮理代格物耳】如琢如磨者自修也【行有不得者皆反求諸己他山之石可以攻玉】瑟兮僩兮者恂慓栗也【純亦不已】赫兮喧兮者威儀也【動容周旋中禮修身之能事畢矣】有斐君子終不可諠兮者道盛徳至善民之不能忘也【道盛不特近之而已徳至善則止矣民不能忘不待親之而自親矣】詩云於戲前王不忘【蒙上文之辭】君子賢其賢而親其親【從保我子孫來】小人樂其樂而利其利【從保我黎民來】此以沒世不忘也【賢親樂利𨿽同民好惡之效必忠信以得之上民道徳盛善者是也故曰修身爲本○按此只論大意至善終不可解故作中庸中庸其至矣學至於中庸而止矣故曰止於至善】今按中庸一書首尾二章舉其要也自君子中庸至察乎天地釋中庸也中庸者至善之謂也自道不遠人至登髙必卑自卑言修身也妻子兄弟父母言齊家也舜受命武纘緒周公成徳武周達孝爲國以禮一本於祭祀之誠言治國也夫子告哀公文武爲天下國家有九經言平天下也言修身而及於治人言齊治平而及於修身大學之道也自誠明至純亦不已言誠也體也自大哉聖人之道至天地之所以爲大言道也用也體與用合故聖曰至聖誠曰至誠業曰配天徳曰達天明徳親民止至善也始乎愼獨終乎愼獨故曰壹是皆以修身爲本其要只在謹獨大學以次序相因言重本中庸以義理究竟言詳事大學之序不可亂中庸之功不可缺大學學其大中庸庸其中此經緯之旨也大學言正心中庸不著大學言誠意中庸止言誠身修身爲本可見

如大學詳則中庸可無作矣大學不可詳而中庸又不作則大學爲不完之書矣故一經一緯其義始備此子思上接曾子之傳而下以俟夫孟子者也

○宮人疏

禮部儀制淸吏司主事臣唐伯元爲循職掌宣主徳達下情兼效一得之愚以端大本事臣惟人君奉天子民孰不愛民如赤子惟是髙拱淸穆之上故常有關睢麟趾之意而不得信於民小民養君自安孰不戴君如父母惟是伏處茆檐之下故常有怨恣愁若之聲而不得達於君斯二者其失不在君不在民則臣工當事者之過也夫人臣爲上爲徳則必承君之意以致之民爲下爲民亦必述民之隱以達之君詩曰出納王命王之喉舌貴宣主徳也又曰載馳載驅周爰諮諏貴達下情也必如是然後君民一體休戚相關上下交而世道泰玆臣分也臣責也臣是以不容已於言也臣於正月二十二日奉到本堂官札副遵旨選取宮人一節已經本司先行各城兵馬司與錦衣衛及宛大二縣去後未報至二月初二日又奉本上堂官吩咐發票行催間密詢訪蓋由京都無知小民妄傳此日宮掖之內法令嚴肅與往時事體大不相同趨蹌稍錯動虞咎譴各家子女年齡弱少生長誾閻豈能諳曉皇家法度以是家家危疑人人逃躲該臣隨傳示各官徧寫手牌差役前去守催﹖令各該地方總甲人等傳諭京城內外居民毋得輕信浮言妄生疑畏方今皇上明並日月仁同天地惟恐覆載中有一民一命不得所以傷天地之和豈於宮掖之內獨肯寡恩外間訛傳皆不可信況今日所選其第一義乃爲皇長子﹖立屆期也祖宗成憲孰敢不遵臣子大義孰敢不恪於是轉相傳聞陸續報到共得女子二千有奇臣卽會同各該城巡視禦史選取九百有奇彼因訛言未息人心疑畏及至送進諸王館之日往往污穢其頭面殘毀其肢體以求苟免於一時其不然者又觳觫驚怖神魂辟易顏容摧損頓換面貌妻不堪觀夫歡悅之容與驚恐之狀其同不同可知也宜皇上之能洞照也故𨿽有九百之多而中選者不能十之一亦其固然怪者及奉旨再選而臣復蒙本堂官分付益加諄切該臣會同各城巡視禦史傳諭各該地方宣布聖天子慈仁英武時而霜雪時而雨露非可易窺屆玆﹖立吉慶大典凡厥有生莫不延頸皇仁思沐帝澤而況於宮掖之內但凡官族大姓軍民人等俱宜報到以俟選擇毋妄猜惑自悔後時彼值外間傳聞近月以來委果內廷法度稍稍寬平遠邇相告頗有喜色時到女子至六千餘人臣以此益嘆徳之易於感人而誠之可以動物帝王之治在於貴徳而尙誠悅近而來遠臣願皇上之深省驗也就於本月十三四等日臣會同各城巡視禦史選取於六千餘人選中只得一千六百有九十有四大抵十歲以上者常二三十二以上者常七八稍長者知識漸開易於教習幼少者淳龐完其養於方來並蓄兼收皆不可缺也其選取之意則以顏儀端莊神思幽靜望之知其案順溫良庶幾詩人所謂窈窕淑女者爲主而不敢求必於全色夫女之難全色亦猶士之難全才也臣之所選十取其二及今覆選亦如之則是二十取一矣於數已盈於選已精臣願皇上之勿求備也每於選完之日臣等傳進地方及各子女之父若母諄諄以皇上一念好生內廷近日寬恕爲諭其父若母者未信臣之言臣固知我皇上雍雍在宮和气燻洽此三日人者𨿽在宮闕之中無異於室家之樂也夫樂民之樂憂民之憂聖主之盛節也上宣主徳下達民情臣子之常分也臣幸而受事皇上幸而聽臣臣分畢矣臣願遂矣而臣又有一得之愚欲獻者惟是皇長子英齡方茂豫養宜端聖學聖修自今日始語曰少成若天性習慣如自然言豫勝也又曰丹之所藏者赤漆之所藏者黑言染先也豫莫急於今日染莫先於宦官宮妾之際程頤爲講官時建言天子方幼宜選宮人年四十以上者侍左右所以遠紛華養徳性蓋老成宮人素閒禮法素知謹畏惟以保護爲重而不敢以逢迎爲悅者也臣願皇上采程頤之言卽將見在宮人選年四十以上慈惠柔良小心端愨爲六尙局中所敬重者令侍皇長子出入坐臥保護身體今次新進諸人姑令教習如周禮婦學法教之婦徳容婦言婦功聽候皇長子大婚禮成之後更選入侍必能維持匡正養成聖徳異時閨闈之內有刑於之美無色荒之失有貫魚之利無專度席之私其所關於治本非細是故宮人不可不愼選也臣又聞孝宗皇帝在東宮時有宦者覃吉侍從常時陳說孝經論語大義及五府六部天下民情農桑軍務以至宦官弄權蠹國情獘憲宗嘗賜賜東宮五莊吉進曰天下山河惛主所有何以莊爲竟辭不受東宮出講必使左右迎請講官每曰尊師重傅禮當如此說者謂吉之賢𨿽儒生不能過而弘治十八年之太平吉之功爲多今內府各監不知其幾豈豈無覃吉其人乎乞行遴選數人分班更侍屬之東宮教導官令如覃吉故事講習詩書周旋禮樂如有不守明訓員貢非幾者東宮官得以奏聞處分庶幾周公抗伯禽以教世子之意則前後左右莫非正人耳目見聞莫非正是事如入芝蘭之室久而不聞其香然而聖徳不早成者未之有也是故宦官不可不愼選也臣又聞之教有三身教爲上得人次之講說又次之未失旣有東宮官責專教導於外而宦官宮女亦多正人以維護於內可謂得人矣然猶其次也教必自皇上之一身始蓋家庭之禮莫非至教父子之間自爲師友古今帝王未嘗不以身教也昔我太祖髙皇帝諭太子曰吾修身制行汝輩所見吾平居無優伶贄近之押狎無酣歌﹖﹖但夜飲之娛正宮無自縱之權妃嬪無寵幸之眤言無偏聽政無私以此自持猶恐不及故與爾等言之使知持身之道大哉皇言則萬世帝王身教之準已至我世宗皇帝赫然中興神聖莫及非不可爲萬世子孫法程也然令讀其遺詔猶若以盡善爲歉而深以貽謀爲憂觀其詔曰一念惓惓本惟敬天勤民是務祗緣多病過求長生郊廟之祀不親朝講之儀久廢旣違成憲亦負初心每一追思惟增愧赧蓋愆成美統伏后賢甚矣世宗望道未見之心其爲聖子神孫慮至遠也伏願皇上遠念皇祖持身之格言近體世宗蓋愆之遺詔一起居一食息如對聖賢如臨師保非必絕情欲也而求中節非必無寵幸也而求不偏近侍𨿽不可狎而慈蓄之意常存宮禁固當嚴明而使令之時常恕春气漸暖聖體漸康時禦朝座時親講幄接賢士大夫之日多察古今治亂之機審內以奠乎蒸黎外以威狄乎夷狄上以遵乎祖訓下以法乎後昆夫是之謂身教伏乞聖明垂察臣不勝惶恐待命之至爲此具本親賫謹具奏聞

附錄

萬曆十九年閏三月十六日傳內閣聖諭朕疾少愈原朕之痰火致患生疾成痼朕食少寢廢𨿽常服藥餌未見瘳愈以致廟享屢遣代行朝講﹖廢乃左右姦頑之激病𨿽暫愈朕玆又見上天示警心甚憂懼反躬省咎乃知小人之蠱惑損朕之徳行擅作威福以長巳之姦惡以致上天震怒星象垂戒姦惡小人今已斥逐矣因諭卿等知之

○請告疏

吏部文選淸吏司署郎中事員外郎臣唐伯元爲奉職無狀憂官成疾乞恩俯容回籍調理以全微生以圖補報事伏念臣受气原薄攝生又乖方在壯歲情欲過度乃於中年血气大損蓋自萬曆二十年丁母氏憂以尙寶司司丞回籍守制廬居三載疾病纏編臣當是時甘爲聖朝廢物不復萌仕進之念矣詎意服制方滿忽接邸報伏蒙皇上起臣原宮旋攺今署疏賤遭逢均屬曠典斯臣至榮之遇不敢言病者一舊事銓臣計資序轉臣科第𨿽深資俸實後伏蒙皇上不次點擢大破常規又臣至榮之遇不敢言病者二皇上神聖卓越千古大小羣工莫及先時五六銓臣多一時海內名士爲臣畏友猶不足以佐其下風往往得罪以去故此一銓曹也昔爲要津今爲畏府臣之才不及諸臣遠甚而戇不通方過之荷蒙皇上一切優容一切不問蓋從前諸臣所不能得者又臣至榮之遇不敢言病者三自是感激竭力馳驅受事以來日與堂官計議如何一淸銓法如何一洗積蠹凡利在百代害在一時者必行不敢少貶以狥浮議凡利在部內害在部外者必革不敢姑息以市恩私幸有堂官主持於上臣與二三僚眾得以執持於下若弛若張若緩若急其初不免呶呶﹖而方定蓋人情難與慮始積獘難以頓除其或思有未合行有未通晝夜籌維寢食都廢積有日月乃粗就緒方將與堂官計議盡舉天下賢才以登皇途於上理少效犬馬於萬一不自知其勞且病也柰之何寵厚而福薄心長智短每遇內外員缺臣度量注擬具呈堂官請自上裁間有奉旨點陪者知上意獨斷也有奉旨另推者知上意愼重也乃至數月以來則有一槪畱中不答者矣臺省郎署方面赴部候補者動至經歲多至盈庭內外官俸多至逾期不得遷轉各邊道事情緊急無可代庖賢愚同滯朝野咨嗟莫知其觧竊惟皇上勵精化理求賢若渴豈不自愛國家臣等幸奉奔走務竭精白豈敢有所朦朧然而擬議不當聖心封章不蒙批答以致遠邇驚疑儒紳摧气臣等逢人則面赤捫胸則內愧上負主眷下負初心每與堂官言及此未嘗不相對而涕零也臣又惟銓曹之職堂官總其成於上臣實專其責於下今之堂官孫尙書丕揚者乃舉世所推爲正人君子而皇上所深信者蓋已爛熳於奏牘而鄭重於溫綸斷斷無復可疑儻有不公不明之罪非臣而誰蓋不惟世人責臣無以自白卽皇上恕臣亦難自解以是主恩日深臣罪日積曠官之咎愈多憂官之病愈重自前月以來飲食無味形神枯槁每懇官代臣奏請而堂官責臣以大義諭臣以調攝又見堂官尙在注籍不敢言去不得已扶病進署勉完選事至於近日則暑濕交功攻脾胃愈弱精神恍惚足力不支備詢醫家必非旦夕可效而堂官之畱臣未已也痛念臣精誠不足以孚主進退不足以關忠際此千載一時之遭徒令後代有有君無臣之嘆負恩悞國罪其何贖方其未病尙費支持今在醫藥安能自效不得不自陳於君父之前伏乞皇上俯從臣請容臣回籍得以一意謂理苟延餘息倘遂生全之幸敢忘銜結之私況今堂官已出視事而臣之選例已滿是臣乞身之會而請命之秋也伏乞敕下本部恩賜放臣別簡賢能早充是選以贊太宰知人之哲弼皇上平明之治臣不勝歡躍瞻竚之至

○再請告疏

吏部文選淸吏司署郎中事員外郎臣唐伯元爲病難就列情非得已再懇聖慈早賜放歸事臣夙有脾胃之病疾近因重發不能進司管事已於前月二十七日注籍今月二日疏請自謂小臣乞恩養病自是朝廷優卹常典可以望幸今候命十日矣尙猶畱中遲遲者得非以臣尙堪勉就職事乎而臣內揣病軀外度事理萬萬不能有不得不再瀆天聽者敢備其始末爲皇上陳之臣聞古之爲君者以愛士爲盛節古之爲士者以逃名爲髙致愛士者搜及巖穴舉及庫盜招及他邦思及異代往往有生不同時之嘆逃名者不見諸侯不謁天子入山思深入林思密惟恐姓名悞落於人間斯二者其事相反其道相成者也斯道也何道也古道也非今日之謂也唐韓愈氏有言今天下一君君四海一國捨乎此則夷狄矣去父母之邦矣故士不得志於時者則山林而已矣山林者不憂天下之所能安也如有憂天下之心則不能矣韓愈氏之言正今日之謂也夫仕以行義不仕則無義學貴識時不事仕則失時生今之時反古之道臣竊以爲過矣𨿽然今之爲士者誠不宜以逃名爲髙其在明君哲主安肯因此而遂賤天下士哉語有之周士貴秦士賤夫士也皆賤如秦豈盛世之所宜有哉詩曰思皇多士生此王國王國克生惟周之楨濟濟多士文王以寧貴士也臣伏覩皇上總攬萬幾之初首徵海瑞王錫爵等數十人一時忠良錄用殆盡轉圜止輦之風時時有之卽詩所稱古帝王愛士何以加焉近年以來則有不然者自臣居銓曹閱案牘杳得朝紳在摘籍者幾百人自去冬至今夏得罪去者又半百人近起補赴闕日﹖而不得補者又二十餘人昔者所進今不知亡去者日多來者日少皇上之愛士視初年何如視古帝王何如然而朝端諸臣依依於內候補諸臣依依於外若鳥之於林魚之於水愈固結愈慕戀愈不可觧者惟是皇上猶天地也世間無所逃之天地皇上猶父母也世間無不是之父母生斯世也爲斯世也更將焉往更將焉歸所望皇上天覆地載父生母育使之以禮待之以恩官之各因其材任之各行其志寬假之各成其名大者致主匡時小者展采錯事皇上不負諸臣諸臣忍負皇上乎孟軻氏不云乎夫人幼而學之壯而欲行之況生逢堯舜孰無江湖懸闕之思人鮮巢由難忘塵世功名之想河淸難竣人壽幾何壯志易灰浮生可憫諸臣心事臣能知之而臣又天下之喜功名人也一念戀主豈後諸臣而肯以病請哉臣惟今之爲士者與古時異而臣之所處又與在廷諸臣異臣之所以異者一曰病深不可以易愈凡人五臟六腑要統於脾脾虛則臟腑皆虛醫藥難效臣之病脾病也一曰權重不可以﹖處銓司關天下人材進退恩怨之府萬口難調例滿不代其誰諒之一曰寵盛不可以過貪節蒙皇上優容備至小臣之寵極矣冒而不止福過災生一曰事煩不可以臥理銓曹夙號要曹而臣司尢號劇司如臣賤淺平居尙慮不支況能扶病而親百冗乎凡此四者皆臣之所有而在廷諸臣之所無是以不能從諸臣之末而赴功名之會伏乞皇上察臣深病放臣早歸臣行之後願皇上修舉初政登選賢能以天下才克天下官以天下人理天下事是泰運來復之期而聖徳重光之日也臣俯伏待命不勝惶恐

