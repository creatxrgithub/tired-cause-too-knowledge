

劉彥昺集明劉炳

欽定四庫全書

集部六

劉彥昺集

別集類五

明

提要

臣等謹案劉彥昺集九卷明劉炳撰炳字彥昺以字行鄱陽人洪武初獻書言事授中書典籖出爲大都督府掌記除東阿知縣閱兩考引疾歸明史文苑傳附載王冕傳中所著詩文本名春雨軒集乃其門人劉子升所編楊維楨嘗爲評定其評亦附載集中維楨及危素宋濓皆爲作序王禕兪貞木周象初皆爲作跋此本題曰劉彥昺集不知何人所攺也炳當元季兵亂時與弟煜結裏閈相保冦至輒郤走依余闕於安慶以其孤軍不振辭歸蓋亦才識之士故詩格伉爽挺拔類其爲人惟末附雜文一卷气象薾弱殊遜其詩知所長不在此特以餘事及之矣案炳事迹具明史文苑傳中而江西通誌引豫章人物志所紀炳歷官本末與史多有不合如史云炳至正中從軍於浙而志乃云爲參政於光使金陵不知所據史云炳以言事爲典籖而志乃云先參贊沐總制守鎭江尋授廣東衛知事考其弔余闕墓文結銜稱大都督府掌記在洪武十二年而哀曹國公詩有三年參記府句文忠以洪武三年領大都督沐英以洪武四年同知大都督府以年數計之不應未授典籖先參贊沐英軍事前後亦相舛迕蓋稗官野史傳聞異詞往往如此今一以史文爲據而並存其同異以備考核又舊本書元國號皆作原字蓋以明初刋板之時猶未奉二名不偏諱之詔故以原代元而傳寫者仍之歟事隔前朝理無避忌今悉攺正從本文焉

乾隆四十六年九月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●劉彥昺集原序

予每情抗物表神凝化初時復吟嘯以豁其滯曠然遐攬乎四始騷人以還篇什名家者輒詠繹其雅趣至於當世才子佳句膾炙人者得而味玩不輟乎口苦亦■﹝罒上干下﹞焉詩𨿽無作其得詩家之眞趣者幾希湖海間大夫士每有以劉彥昺詩見示餘多爲之賞嘆但弗克與之晤語爲憾丁丑冬乃惠然過我歡如平昔相與唱酬有諧金石因取其疇昨所制而觀之有若辟武庫而森乎五兵也聆廣樂而揚乎八音也又若臨巨浸而濤波衝激魚龍出沒抃舞莫測也諷之不能去手匪其才識瑰邁該涉博備豈若是哉可謂肩盛唐而擬諸晉魏者矣夫誰曰不然其睥睨詞林髙出時輩固宜有所珍尙是用鋟木傳之將來洪武著雍攝提格之歲季春下澣敍玄虛羽人

鄱陽劉君彥昺工於詩嘗集其所作春雨軒集以示余且請序之予惟詩之道大矣盈天地之間煙雲之捲舒風霆之震蕩日月星辰之森列山川之流峙艸木之榮華鳥獸之飛走魚龍之變化無非詩也自蘇李下至唐人各以所見自爲一家言獨杜甫氏涵渾浩博兼備眾體所謂傑然者矣予年十六七刻苦學詩茫乎若望洋而不見其涯涘也兵戈之餘年邁而志益衰有愧於彥昺多矣予觀彥昺五言類韋蘇州律詩本少陵樂歌駸駸乎漢魏晉宋齊梁矣何其聲之似古人也蓋若天姿卓犖神思俊逸喜遊名山大川有煙霞泉石之趣閒居靜室奇花異卉淸流美竹焚香鼓琴危坐終日視人間冨貴澹如也故其詩淸新而流麗及馳騁戎馬決勝籌帷奇謀雄辯有古烈士風故其詩悲壯而沈欝詩以言志豈徒然哉君今以文學躋顯庸佐方伯以殿南服偃武修文維其時矣方將隆雅頌之音鳴治平之盛被弦歌而刻金石當不止於今日所觀也僕𨿽無用於時願擊壤而和之翰林學士臨川危素序

予昔與劉君彥昺逰見其賦詩多俊逸心獨奇之及其奉命佐戎幕於閩別去且十年重會秦淮上亟問近什如何彥昺解槖中得數十篇予讀已大驚璞玉輝春蠙珠浴月溫潤淸逸何其似韋應物歟勝軍百萬鼓行沙漠風酸霜苦鐡騎驚秋雄渾悲壯何其類岑嘉州歟英英乎芙蓉濯太液之波楚楚乎蘭茝沐湘沅之雨气韻秀麗何其近謝康樂歟商惇周彜朱湮翠蝕龍章鳥迹欵識獨存典刑古雅若樂府諸題又何其駸駸乎漢魏之風也蓋彥昺天分旣髙人功又深凡有模擬輙步驟似之予今猶舉其槪而言之也嗚呼予昔學詩長薌公謂必歷諳諸體究其制作聲音之眞然後自成一家彥昺之學正與予同自愧跛蹩之行不足以追逸驥尙何言哉然又竊怪彥昺何以能致於斯也頗聞其先人友梧翁乃月灣吳公髙弟善爲詩與文靖虞公文安揭公禮部吳公極相友善遂由縣文學薦入詞林未上而夭其家庭相傳必有卓絕於人者不然彥昺之詩何爲膾炙人口而不厭哉其能埀世傳後當不疑予耄矣文采衰矣不能有所發越矣姑摭昔奇彥昺者爲之序以自附知言之士云翰林學士金華宋濂序

賦詩難而知詩爲尢難蓋能知者固不在於必賦而能賦者固在於必知也永嘉李季和氏嘗與予論古今人詩亦曰千里馬常有而伯樂不常有信矣哉予讀劉彥昺氏春雨軒集驚喜數日忘倦觀其長篇短章體制各殊非流連光景者所可擬也若樂府諸題儼乎漢魏遺響殷殷乎金石之聲悲壯雄渾古意猶存安得起吾季和而見之寧不爲之擊節而起舞乎烏乎大雅希聲寥寥久矣黃鍾毀棄瓦釡雷鳴斯所以謂知詩爲尢難也千里之姿可不表而出之爲之歌曰繄房星兮孕精濯渥窪兮降靈膺鳯翼兮矯矯脊虎文兮英英駕鼔車兮康衢籋浮雲兮上徵遡天風兮萬里期振鬛兮長鳴歌闋彥昺拜而謝曰伯樂一顧價增十倍吾今知駿骨之不虛售也彥昺鄱陽人先大夫友梧君與吾同事場屋辱交於王眉叟眞人之丹房而觴飲焉時泰定丙寅之秋也彥昺於予有通家之契焉信乎其家學之有淵源也故爲題其篇首予愛其詩兼諸體制各殊特爲評點庶不負其用心之苦使知詩者覽焉泰定丁夘進士第承務郎建徳路總管府推官會稽楊維楨序

作詩難觀人之詩尢難人莫不曰詩本情性吁知詩之本乎情性當知其賦詩者或有所感有所爲有得題而賦有偶然而作𨿽有不同然其組織煆煉之工格律句法之妙要歸於情性之正蓋不可易而觀也鄱陽劉昺翁其生平之問學抱負逰宦履歷憂喜哀樂一發之於詩其爲句必煆煉故工致而雅麗其體格必模仿故富贍而有法敍事有次第論事必確實寫懷必和暢可謂得作詩之情性也古體之沖淡長篇之舂容八句之森嚴絕句之簡潔一字煆煉之不茍一句治擇之必精全篇首尾气脈之聨屬華靡不流於艶冶恬淡不失於枯澀此作詩之良苦觀詩之艱難也及觀危宋二翰林之序楊提學之評周侍禦之稱許徐叔度之後序足以知其詩矣竊記僕始冠時侍楊提學周侍禦以嚴事之叔度則友之也今亡矣昺翁與僕俱亦白髮矣而翁竟以詩得名湖海浪迹江漢重蒙賞鑑而刻傳之可謂榮矣然則讀其詩者可不知其用心之獨苦耶凡詩有紀境之實狀景之殊敍事與寫情意之妙其善於模寫能變化融會優柔不迫得情性之正非功夫之到造詣之深者不能也此則作詩之難而觀詩尢難也翁且俾僕著一言自愧衰病之餘其何以措辭姑書此附姓名於篇末云兪貞木譔

●欽定四庫全書

劉彥昺集卷一

﹝明﹞劉炳撰楊維楨評

○賦

歌風臺賦

岱嶽截云黃河觸雷丰沛曼衍靑徐縈回數仞崱屴九層崔嵬危基立壁疊砌欲摧雨剝沙石煙棲莓苔野樹銷沈陰雲晝霾徵馬過之振鬛而躑躅飛鳥欲度斂翼而悲哀顧父老而問曰玆所謂漢髙皇湯沐之邑歌風之遺臺也耶想夫坑灰未冷漆煙尙凝使者獻璧滈池告靈沙丘之轜車未啟四海之鮑魚煽腥望夷鹿失艸澤蛇驚西郊之鬼母屢泣芒碭之龍气已成爾其寶劍始握赤幟一麾龍吟而風雲奮激虎嘯而艸木靡披陳涉感鴻鵠之嘆張耳動燕雀之悲燕趙摩壘齊魏偃旗於以率三軍之眾於以陳九伐之師拯生民於水火蘇大旱於虹霓迨夫闗輔前驅函谷旣辟轟雷隠鼙長云列戟殺气塡空腥煙簸礫劍光迸星麾幢蔽日熊羆震駭虎豹悸栗一戰而土崩瓦解再戰而揚沙走石天地爲之低昻川海爲之蕩潏及夫董翳授首章邯失律諸侯主臣俯伏喘息山東豪傑知入關之先子嬰系頸降軹道之側所謂百二全秦之山河黯其無色矣想夫隆凖龍顏豁達大度扶義而西莫不景附嚢括圖書封籍府庫玉帛無所取子女無所顧示三章之約法動萬民之鼓舞化呻吟於謳歌同赤子於慈母慨相見之何晚恐延畱之不固若夫項王喑啞萬人皆廢方其入闗莫敢仰視一舉咸陽三月之火益重金刀九鼎之勢及漢軍於覇上宴鴻門於兒戱將軍有意於督責敢不逡巡而辟易等餧肉於虎口同埀食於魚餌張良獻玉斗以請成亞夫示寶玦而肆志衝冠已見於怒髮鬥酒何辭於生彘系成敗於毫縷睹天地於一擲嗟夫垓下之歌騅兮不逝徒喑嗚增蓋世之雄知忠厚有回天之力固韓越之告功亦蕭曹之成計也及其羣雄旣削四夷日寜定都宏宮室之制推功誓帶礪之盟論三傑有股肱之效致四皓有羽翼之成想其寛民愛人雄吞八荒已化家而爲國念桑梓之莫忘六轡旣啟八鸞載將黃屋前設紫蓋後張翠華耀虹霓之彩金鉞晃日月之光干羽舞於兩階旌節列於五方千官景從萬騎騰驤馳道塵淸於艸色輦路雨霽而春芳駕鼓車於槖駞奏簫韶於鳯凰宮仗璀璨仙班琳瑯爰止舊都旋歸故鄕萬姓嵩呼裏閈輝煌父老歡騰而謳歌兒童駿奔於壺漿會故人而置酒因起舞而增傷登髙翹首指顧搴裳悲壯慷慨感昔彷徨須千秋之萬歲終魂魄之來翔威已加於四海徳咸被於萬邦慨猛士之何在思守成於四方瞻雲气之昭回歌大風之飛揚思示儆於來裔闡制作於非常乃命太史恊吉呈祥髙山是甸因阜爲岡厥土燥剛厥位面陽旣經且營爰度而量繚版幹之矗矗勒畚築之鏜鏜萬杵旣殷百庸克襄咸鳩工而畢事爭輸力而踉蹌何經始之不日宜庶民之交相也嗟乎姑蘇壯麗銅雀迆■﹝辶裏﹞構炫日之雕題貯如雲之歌妓奏午夜之歌鐘艶三春之羅綺恣聲色於荒淫塗生民於膏髓終麋鹿之來逰亙後世其誰齒孰若我皇海宇一匡安不忘危內修外攘仁以爲紀義以爲綱禮以爲堤智以爲防捲抔土奠乎九域■﹝立乞﹞八柱表乎中央所以成漢家四百年之基業埀鴻猷於萬代而無疆也

太史評曰備盡漢事惜用韻未純耳

修竹賦

繄綠竹兮修修羅生兮庭之幽體匪艸兮匪木質克剛兮克柔非分幹兮淇園之澳必濯根兮渭川之流爰貞心兮自守故堅莭兮獨遒淩霜雪兮素操不攺假雲煙兮繁陰愈稠豈競芳兮桃李欲幹勢兮鬥牛淸韻兮戛玉寒光兮翠浮動西風兮三徑夜雨淡明月兮空庭暮秋其淸也巢由兮未擬其直也史魚兮莫儔其虛也顏回兮屢空於陋巷之下其臒也夷齊兮不食於首陽之陬亦托迹於蔣詡曾結知兮王猷唐六逸兮是隠晉七賢兮實逰或述典謨兮傳簡於翰墨或托宗廟兮列籩於庻羞或同勛兮桑弧或恊律兮鳴球宜比徳兮君子終化龍兮莫可畱也極遐思兮仙子終驂鸞兮莫可求也亂曰君山暮兮湘雲飛洞庭波兮春離離吹參差兮增我悲洞庭波兮湘水深竹上之淚兮秋陰陰歌滄浪兮傷我心

太史評曰語意淸麗可讀

○操

箕山操

堯譲天下於巢父巢父曰君之牧天下猶予之牧犢吾無用天下爲莊子有樊仲父牽牛飲水見巢父洗耳驅牛而還恥令牛飲其下流也

淸流泱泱箕山之陽樛木森森箕山之陰嗟嗟巢父豈洗其耳實潔其心

評曰結語是

崩城操

杞良妻杞殖妻妹朝日之所作也殖戰死妻哭而城崩遂投淄水死其妹悲之

朝從城上哭長城與云齊暮從城下哭長城化爲泥嗚呼城已崩兮猶可築夫君死兮身可贖妾寧化魚淄水底立廟祀君君血食

石婦操

卽望夫石也悲其夫之不還也

朝朝山頭望日日願夫歸夫君不歸將疇依妾身已一難再失寧向山頭化爲石山崩石應墮江水千年萬年淸到底

評曰言婦節也

前旌操

衛后母子壽母欲殺前母子伋而立壽使伋乘舟將沈而殺之壽知之與伋同載舟不得沈又使伋之齊令冦見載旌者殺之壽又竊旌前行盜見殺之伋載壽屍還亦死

同舟幸濟兮予豈無咎前旌喪原兮盜莫之究仰叩天兮靑靑俯呼地兮冥冥爾由我死兮竟沒身於無罪予敢愛生兮致淑徳於無旌嗚呼兮已輿屍於故國誓甘執鞭兮九京

評曰可怨

殘形操

曾子夢見一貍不見其首作

夢生於觸兮貍偶異形吉凶有定兮夢胡足慿嗟嗟巫咸兮不疑何徵

履霜操

尹吉甫子伯奇無罪爲後母所讒見逐集荷爲衣采楟花以爲食作歌投河而死

嗟讒言之構兮父豈無知父將不聞兮母心則離朝履霜兮夕采楟食撫二弟兮惟順弗違嗟嗟蒼天兮父母孔安兒兮兒兮死奚以悲

評曰可謂仁言

桑中操

魯秋胡仕陳歸見采桑婦悅之以金婦不從及歸見母母呼妻出識之醜其夫行遂投沂水死之

秋胡歸陳息桑陰兮見彼美姝悅以金兮重色忘親何荒淫兮嗟彼丈夫無忸心兮婦以義決誠千載之箴兮

精衛操

炎帝女溺死滄海化爲精衛日銜西山木石以塡之怨溺死也

海石白凝雪海波靑照天銜石塡海無窮年但願滄海揚塵化爲土爾無寃兮爾無苦

劉彥昺集卷一

●欽定四庫全書

劉彥昺集卷二

﹝明﹞劉炳撰楊維楨評

○五言古詩

擬古

今人多結勢古人多結心結勢可趨利結心能斷金金堅義亦固利厚害彌深往者不咎昔來者當鑑今

得漢彜簡周伯寜索香灰

古彜多欵識蟠螭漢篆存黃金銷土色翆羽蝕雷文綺席流寒月銀屏度彩雲蘭灰能裹寄長唫晝夜分

春夕直左掖懷周侍郎

晚雨池上晴逶迆淡將夕金莖華月生綺樹流云濕窓虛漏聲永幔捲鑪煙襲憶我同袍人何由共瑤席

簡孔博士

宿雨曉還歇開窓銷鬰沈煙光藹芳樹池上鳴幽禽逶迆瞻郡齋窈窕期盍簪孤懷屢百積羣疑思一箴何時聨夜榻春漏委波聲

評曰仿韋也

左掖門朝退呈吳待制諸公

謬忝金閨籍聨班趨晚朝逶迆西上門窈窕長安橋殘雪帶逺樹夕陽在山腰不有同袍者疇能慰寂寥

張禮部臥疾

殘雪晚還霽窓虛斜日回故人久臥疾空階生綠苔兒童諳藥裹吏牘委塵埃浮榮每爲幻長嘯望層臺

別京邑之東阿

前年別鄕閭今年出京邑悠悠去江漢杳杳事行役所懼心志違況此風波急烏啼楓樹煙雁下蘆洲夕回首望長安蒼茫寸心失

憶園廬

種園在東臬艸荒瓜蔓長日落秋樹涼搴衣獨還往時逢野老憩自足田園賞沿溪暝還歸古寺煙鐘響

示宜學績學甲戌三月題

阿爺五十四憐汝才始生恩育夙夜謹眉目秋水淸行如生鹿跳語若流鶯鳴常時恣嬌頑計日期長成爾祖豪傑姿聲聞州郡欽一顧等成敗片言能重輕田園亙阡陌兵火成榛荊千頃遺寸波百田才一塍官租因訟致薄業寧躬耕不辭生理苦所懼徭役並嗟予早失怙慈親訓遺經遭時風塵黑扶日雲霄靑簪筆侍禁闥通籍居承明衰年遂冉冉薄宦徒營營辭官歸故園葺屋依先塋看花眼如霧種竹髮已星貧無金在嚢家有書滿籯念汝未彊壯立身恐伶仃痛逼骨肉懷感慈肝膽驚男兒在忠孝業學崇勲名題詩冀汝識慰我桑楡情

賦淸華堂詩

皇威戒安逸翰苑遊神機天球列東序玉藻羅北扉蜒蜿紫气潤璀璨虹光輝奎彩動黃閣文光照彤墀鼓枻洙泗源遵舟伊洛湄梁追昭明轍漢軼東平輗瀛洲浮暖吹銀潢演春漪芝蟠五色葉桃發萬年枝墨沼鵝羣浴書林燕子飛花陰移鶴仗竹色來鳯儀共沐恩波潤咸蒙聖澤滋河淸仰文化同軌固盤基

聽雨堂爲安成周氏賦

中年迫宦遊邈若胡與越悠悠煙樹遙杳杳闗河絕況玆風雨夕坐惜鴻雁隔篪塤寧共理孤燈耿還滅懷寶重經濟括嚢貴明哲何時對牀眠慰此膓內熱

敬軒詩爲王達善賦

深巷何窈窕端居掩柴荊素心每無欲寡朴輕浮榮慮靜默自守神淸淡忘形危坐白日晚疏林微雨晴開窓幽鳥啼滿階芳艸靑焚香奏絲桐愛此銷塵嬰孤云野鶴唳絕壑流泉鳴髙懷曠而婉雅音誰復聽古人良已久寸心千古情

郡齋燕集詩呈徐用中廣文諸先生

郡齋文墨暇履端集朋曺春意藹萱艸臘痕封栁條牕暄書蠧散簾深鑪麝飄嘉園剪新韭芳壺湛淸醪靑甘浮橄欖紫馥吹蒲萄舒此羇旅況豈誇樽俎豪禮簡貴情厚心親自神交所念萍水逢回首江漢遙何殊瀛洲步未譲淮南招俯仰慰夙慕綢繆幸今朝題詩謝永好蕪詞慚艸茅

聞魯志敏訃音

故國猶傳箭中原未觧戎遙聞故人死雙淚落秋風

○五言律詩

題呂花園艸堂朱雀橋

何處銷殘暑城南茅屋幽晚煙將野色春樹帶江流愛竹從兒種耽杯與婦謀生涯成老圃不是故時侯

郊居雜興柬陳遂良

桃李漫成蹊茅堂習隠棲泉聲溪碓急山色野墻低相頷原非燕圍腰底用犀不嫌生理拙抱甕灌吾畦

風雨行人少柴門午上扃土花沿砌碧山果墜枝靑病眼耽書癖衰顏托酒星經邦方上武寂寞抱遺經

題朱澗盤捲

遙峯連碧磵茅屋俯靑林徑晚花粘屐松寒雨潤琴酒甘和菊醸詩苦帶茶吟卻憶文園老歸來雪滿簮

寄子升必昭昆季

烏石山頭路秋風已送涼野橋苔浸碧雲碓稻舂黃扇影搖衣桁書聲出艸堂惠連無俗事埀釣濯滄浪

夜直呈翰林諸友

中使傳金鑰嚴兵戒紫扉月髙旗影直風急漏聲微鵲倦驚龍燭螢閒綴鳯幃不眠瞻北斗拜舞敢遲違

○六言詩

歸舟懷善鄯廣海未回

梅子黃垂雨霽橊花紅簇風輕天際歸舟何處日暮柴門自扃歌憶杯痕蟻綠鬢憐鏡影鸞靑心折少年塵夢絳嚢夜照流螢

秋夜對月寄汪宗彜

宮樹涼生絳闕玉階影轉銀河曾侍梨園供奉夢魂猶記笙歌

抗節誓淸瀚海請纓願系樓蘭塵澀腰間白羽猶思射虎南山

辯舌曾歸白璧酬恩盡散黃金範叔綈袍誰念悲歌自爨瑤琴

薄技寧爲雞口雄心每倚魚腸獘矣布袍雙袖禦鑪猶帶天香

拜墓發京柬張子鳴表弟

蓼莪之詩可讀風木之感無邊天涯不堪爲客墓傍猶未有田

思親不堪泣涕匡時未有勲名斷機之訓猶在牽裾之恨幾成

劉彥昺集卷二

●欽定四庫全書

劉彥昺集卷三

﹝明﹞劉炳撰楊維楨評

○樂府擬題

出塞

九重頒鳯詔單於入井陘三邊徵候騎五道出奇兵戰云連陣黑烽煙照漢靑蛇文弓掛月龍气劍流星酬恩不顧命金印斗來擎

評曰又似初唐體格

入塞

旄頭昨夜斂徵兵入漢闗將軍定勲業壯士悲刀環旗裂雕云畫衣穿龍錦團磧月老鄕淚風沙銷箭瘢閨中謾歌舞今日到長安

劉生

健兒如馬駒墮地便有千里足平生忠與孝拳拳惟佩服烈女不自媒美女原韞櫝豈無匡濟心四海作霖雨命左與時違長嘯還鄕裏

評曰不無自信

邯鄲行

白日下藂臺野曠秋風早不聞歌吹聲空遺往來道傷心卻憶平原君墓上牛羊踏荒艸

評曰可慨可慨

寒夜怨

月來愁亦來心憐月去愁應攺樓髙月轉遲停箏坐倚燻籠待月落卻成眠誰知枕冷愁仍在

評曰古調

同云

同云四翳零雨其滂虎嘯谷風鳳鳴朝陽呂望歸周尹摯佐湯仲父齊霸諸葛漢昌气以類感道由義彰功濟九有千載之光

飛龍篇

扶桑戢彩崦嵫匿輝六轡旣逸長戈莫揮盛年不重歔當以欷蘇秦未遇妻自機百里去家炊扊扅棲棲燕與雀安知鴻鵠悲

評曰念歲月之遷功業無成耳

玉階怨

風開翡翆簾霜滿芙蓉葉欲上象牙牀鴛鴦冷還怯

獨處愁

金屋人稀到閒螢去復回攬衣離鳯閣緘思捲鸞臺惟有多情月流連入妾懷

烏棲曲

烏夜啼梧桐樹愁夢回腸應苦蘭膏張照樹光啼烏去夜未央梧桐葉底淸露墜一聲一滴相思淚

評曰語新

河中之水歌寄劉子雍程伯羽同賦

河之水向東北洛陽女兒好顏色八歲畫娥眉九歲自裁衣十歲學識字十一拋梭攀錦機十二刺繡紋十三能賭棊十四彈箜篌十五才上頭鬢偏斜戴金團鳳臂弱不勝珠絡韝羅幃睡起傷春瘦畫閣妝成對日羞十六妖嬈觧歌舞容色比花花不語含愁生怕下階行三寸春嬌云一縷行媒將聘嫁周郎桂柱蘭臺錦作房比翼鏡奩妝玳瑁合歡裙帶繡鴛鴦茱萸露濕珊瑚枕蘇合香燻翡翠牀生憎飛絮催春去不分啼烏怨夜長枝成連理生何幸釵合同心死不忘眼前節物年年度只恐芳華不相顧南陌芙蓉午夜霜東園桃李三春雨君當爲妾秉燭遊東海爲缸糟作丘妾當爲君金縷謳春風莫遣人間愁

評曰香奩之流

烏生同劉子憲賦

慈烏知返哺羔羊乃跪乳嗟嗟世人何其愚不愛父與母飛爲禽走爲獸猶知生所自衣人衣食人食不若禽獸爲孟宗泣竹冬筍生王祥求鯉堅冰穿黃香扇枕席陸績懷橘還郭巨埋子天乃賜之金與寶子路負米遙遙百里不敢難拳拳奉顏色惟恐母不歡陶母能剪髮孟母猶三遷拳拳教子心惟恐子不賢嗟予何敢望古人頓蹋心肝摧生不獲盡養死不獲盡哀海可竭山可夷終天之痛不可回誓當廬墓復銜土庶幾予心千古萬萬古

評曰純孝可念

五雜組

五雜組架上衣往復還庭下雞不獲已炊扊扅

五雜組云錦裳往復還雙鴛鴦不獲已守空房

五雜組牀上裀往復還橋邊人不獲已行負薪

五雜組織翠裾往復還溪中魚不獲已身當壚

燕子樓同周伯寧賦

寶瑟凝歌繞珠箔流蘇結帶黃金索翠香紅裏宿鴛鴦春風人間無此樂杏梁塵暗麝蘭篝黛鎖眉峯掩畫樓殘燈枕冷梨云斷秋雨人間無此愁

評曰再不忍誦

桃葉靑

桃葉靑靑杏花吐樓頭吹笙教鸚鵡紅牙象板按梁州金縷衣裳美人舞離情不似月常圓桃葉靑靑似去年美人不來鸚鵡怨杏花零落畫樓前

烏夜啼練髙同賦

城頭烏啼風瑟瑟露滴銀牀秋月白錦屏金屋醉西施歌長漏短銅壺窄回首繁華散似云姑蘇臺上鹿成羣今人卻憶烏啼月此月還應照後人

邕熹

聖人務徳蠲煩去苛旣舞干羽載奏云和八表雍雍含哺而歌彩霽鉤陳景融羲娥昆侖永峙渤海不波

評曰古調也

來日苦短黃子邕同賦

來日苦短去日苦長人生如朝露不如嘯歌置酒臨髙堂春風不到九泉下盛年一去難再芳老行及之徒悲傷

來日苦短去日苦催人生如朝露不如嘯歌置酒臨髙臺舊時歌舞今已矣章華百尺連靑苔老行及之徒悲哀

惜別詞端孝思同賦

玳瑁筵前海橊樹歌舞翻成離別處花間蔵卻珊瑚鞭手挽郎衫怕郎去

纎腰娥眉眼如醉惜別含羞枕郎臂鴛鴦枕上哭埀埀一聲一滴珍珠淚

評曰艷怨

東武吟

壯年投筆去手提三尺箠戎衣才至骭短劍光陸離國士每自許獨賴相公知解衣衣我寒推食充我饑心懷犬馬報未有涓埃施十年在幕府徒將文墨持前星一夜落天地黯無輝功勛都若夢部曲各分違春艸門前綠空遺櫪馬嘶月痕弓上掛云影斾猶埀霸气風雲散姓名誰復題落日將軍樹淒涼過客悲長哀波浩蕩不盡淚如絲

評曰有托而言義亦可尙

明妃曲

胭脂馬雕鷹旗狐裘蒙茸金絡羈白玉作鞭雙袖埀手抱琵琶紅淚滋黛云半嚲顏如玉春嬌學得娥眉綠自擬將身寵漢宮誰憐薄命歸殊俗窮陰絕漠易悲辛落日哀笳處處聞嚴霜夜鏁闗頭月朔气寒飛磧裏云鴻雁蔽天斜作字駱駝連塞動成羣漢家君臣亦良苦卻將紅粉和邊土廟堂肉食列重裀汗簡如何照今古妾身分得君王憂萬死沙塵心亦休腸斷年年邊地夢心懸日日漢宮愁百年一身何足道妾容不似花容好漢家三十六宮春傾國傾城更有人君王故殺毛延壽特遣單於貢妾身

評曰結句佳

劉彥昺集卷三

●欽定四庫全書

劉彥昺集卷四

﹝明﹞劉炳撰楊維楨評

○樂府

見月行

自憐少小不識月疑是明鏡飛上天但看三五二八夜彎彎缺缺仍復圓悲歡離合每對此風雨陰晴經幾年壯彊已過今老大俯仰嬋娟不勝慨也曾對月客長安蹇驢破帽西風殘砧聲蕭條夜向夕劍影錯落秋生寒也曾對月秦樓夜春寒珠箔梨花謝金釵扶醉曉催雞翆被畱香暖余麝也曾對月抱遺經燈火繩樞掩艸亭虀甕結冰寒走蠧蕓窓露下晚収螢也曾對月楡闗戍百戰沙場士爭死金瘡臥馬瘴煙靑玉帳盤雕陣云紫也曾對月泊瀟湘商賈淒涼野店荒菇米黑沈烏啄雪栁條翠減雁啼霜也曾對月東華道影轉金莖閶闔曉玉殿承恩出苑遲瓊林侍宴簪花早衰病歸來百不成煙蓑雨笠學躬耕壯士寂寞吳牛喘倦翼凋零野鵲驚每慚泛渚袁宏詠那復登樓庾亮情飛蓋靑園歌已逺乘舟赤壁夢何慿月色不殊人自攺搗藥惟應兔長在搴衣弔古倍增悲長跪臨風獻淸酹朱顏易去不復來一日一醉能幾回昨日少年今日老且須置酒登髙臺桂花吹香白露下莫惜爛醉黃金罍舊遊豈無歌舞地銅駝白骨迷蒼苔前人已往今還昔今人寧無後人憶後人復遣後人哀月落銀河瀉空碧

評曰曲折備盡

鬼妾行

閨中女兒白如雪縣官娶作專房妾黃金翠羽繡羅襦枕邊誓死心不渝豈意榮華艸頭露好似靑藤倚枯樹一朝樹倒藤無依埀埀哀哭牽腸肚依稀無復半年春新官到任遣媒人鴛鴦錦帳重還整鸞鳯金釵依舊新洞房更結叮嚀語卻說新情多勝故自分飛花逐水流爲憐嬌蝶無鶯妬傷心認著主衣裳窓前臨鏡照新妝靑銅欲待銷磨盡幾度春風幾斷腸

評曰有諭而作

雙桐生空井

井上雙梧桐秋風易搖落緑葉墮鳴璫淸陰捲重幄紋甃生旅葵銀甁響空索疏枝覆烏臺交柯臨鳯閣美人矜容儀照影傷今昨鉛華逐波逝歡賞隨年薄行客攀轆轤哀聲隔簾箔

紫驑馬寄朱士

正紫驑馬雕鞍鞲來汗如赭恨郎騎馬過章臺醉月眠花尋不來郎若歸時將馬賣無馬尋春郎莫怪

金銅仙人辭漢歌周伯寜同賦

漢家黃金如土積鑄作仙人一千尺緱氏山頭曉日紅太一祠前露華碧璚漿凝彩剪云凘玉屑無痕浸寒液安期日日候神仙王母朝朝見鳬舄千門萬戶建明光上苑南山繞栢梁春滿甘泉千樹綠波涵太液百花香白麟朱雁呈祥瑞寶鼎芝房薦樂章詔遣衛靑將驃騎使通司馬拜中郎待邊親駐狼居外出塞兵蔵馬邑旁龍馬錦韀來上谷蒲萄銀甕出西涼李陵臺畔西風冷蘇武坡前落日荒暮年始下輪臺詔思子宮前雙淚繞壯志淒涼天下悲巡幸東從海上回封祠無成還碣石長生不復望蓬萊鼎湖龍去秋蕭瑟金鳬銀雁燈如漆空遺弓箭慘無神靑龍使者宮車出萬牛如山千里來老涙裂眥銅仙摧前車未攺後車轍昔人不盡今人哀傷心秋艸茂陵苑又見東風銅雀臺

評曰深戒窮兵之咎

蘇小小歌同端孝思賦

棠梨花開春日遲綠窓銀屏鸚鵡啼玉驄慣識尋芳路手綰同心約郎去

上之回

上之回紫闕拂曙紅雲開蛟龍懸旌麗曉日駱駝駕鼓鳴春雷前勾陳后玄武鳯凰來儀百獸舞左黃鉞右白旄萬國稽首諸侯朝玉帛如山不可計天子之壽四萬八千歲

行路難

奉君五彩鳯凰之綺幄七寶鴛鴦之錦牀博山氤氳之水屑金盤沆瀣之瓊漿春風無情不相待朱顏綠鬂年年攺姑蘇臺上鼔如雷四時歌舞百花開當年意气今安在鬼火如燈秋似海

董嬌嬈爲周郁賦

妾家住邯鄲少小矜容顏七歲畫娥眉十歲埀髻鬟十三刺繡人前坐十五秦箏架上彈紅粉樓髙臨大路自恃芳華立門戶鸚鵡春眠芍藥闌驕騘晚系垂楊樹梅點香奩玉作鈿蓮移羅韈金爲步朝歌暮飲綺羅叢東園桃李鬭春風黛疑栁淺勻朝翠朱訝櫻濃洗曉紅燭圍錦帳宵常曙香藹雕籠夕未空秋月春花等閒度誰憐窈窕迎新故夜夜虛迷洛浦云朝朝枉結陽臺雨帶綰同心只自憐枕期連理翻成誤眼前相愛豈相知彈指風光節物移只道靑春鎭長好那知白髮易如絲容顏銷歇鶯花冷歌舞淒涼鞍馬稀昨日樽前雙淚落誰似周郎情不薄得配鴛鴦死亦判願諧魚水生相托靑鳥緘封書莫遲秦樓膓斷夜烏啼君卿豈羨東墻約梁氏應同舉案齊

評曰綺麗綺麗

迎春曲

燕梁彩飄金鳯喧翠襟小兒雙髻懸珊瑚鞭拆金鎖掣九地神牛飛上天東郊轆轤鳴紫犢綠蕪一片玻璃縠栁眉桃臉紅菲菲東園蝴蝶西園飛

虞美人詞

萬人劍气眞羆虎寶玦鴻門悲亞父陰陵失道豈天亡志輕仁義爲降虜淒涼垓下楚歌哀玉碎花飛報危主至今荒冢說虞姬一去繁華名不死君不見玉環香斷九泉扃萬古滄波流不淸

劉彥昺集卷四

●欽定四庫全書

劉彥昺集卷五

﹝明﹞劉炳撰楊維楨評

○七言古風

經撫河遇雪舟中睡午方起

沙溪風寒飛雪狂風大不敢開篷窓蒙頭裹被睡過午柁底浪急聲舂撞岸上楓林茅屋小新年家家無米糶土竈作炊煙滿船灰壓濕薪蚯蚓叫山僮不諳途旅艱靴綻衣薄雙眉攢艱難末路乃如此富貴有夢眞邯鄲卻憶瓊林侍宮膳雪花不入黃金殿酒上朱顏萬國春花簮烏帽千官宴錦箋彩筆賜題詩仙仗頻移出苑遲衣惹禦香羅袖窄馬蹄歸踏杏花泥

弔晉安將軍歌

茘枝城頭花簇簇王孫不歸春水綠黃金臺前煙艸荒傷心獨倚靑雲哭淚灑鑾江江倒流楚魂暮咽楓林秋蕉黃醑綠湘竹語峴山石斷行人愁信陵門下簪纓會珠履筵前幾人在軍中擊鼓夜不眠珠翠成行鳴劍佩王孫王孫眞貴人落筆龍蛇驚鬼神千金散士馬蹄盡鐡甲晝臥雙麒麟桑柘陰陰連大路野市書聲晚當戶部曲淒涼白髮稀甘棠猶指將軍樹玉鳬金雁漆燈殘化鶴千年何日還有酒誰澆趙州土碧血化雨苔斑斑王孫王孫不可招仰天擊碎靑桐瑤寸心何處寫哀素江上年年生暮潮

評曰可哀

承承堂爲洪善初題

天狗蝕月歲靖康血戰於野龍玄黃神鰲夜泣九淵沸翠華日薄寒無光主憂臣辱誓萬死直以只手支扶桑燕山六月雪花大節旄零落肌膚傷闗河蕭條月色苦秋風揚沙吹雁行子卿歸來典屬國茂林樹老愁雲荒至今勛業昭簡冊大書特書遺典章承承堂前春晝永牙笏金魚堆滿牀芝蘭玉樹競娟秀陶令松菊凝秋荒盈缸醸酒介眉壽槐陰覆階萱艸長忠宣盛澤實具美宜爾子孫宜爾昌

題磨崖碑後

錦囊粉黛銷塵土香冷春迷山下鬼梨園弟子散如煙六麼誰按霓裳譜梧桐蕭蕭秋雨愁君王歸來多白頭宮墻瓦落芙蓉苑輦路塵蒙華萼樓牝雞司晨古之訓九齡先識非阿佞漁陽鼙鼓蔽黃埃臨洮戰血生靑燐二十四郡何無人但恨不識顏杲卿國忠旣誅林甫死勤王義斾趨咸京唐室安危誠再造汾陽令公國元老萬邦歸正泰階平九廟無虞靈寢掃大筆特書昭日星龍蛇剝落莓苔靑嗚呼浯水瀉遺恨父老至今雙淚零

評曰直是能寫

題方壺畫爲斯貞侄賦

巨然畫與書法同縱筆所至生秋風墨飛元气瀉沆瀣靑摩斗極連崆峒逺岫平林斷還續苔根斜迸山泉緑釣倚丹楓野老磯門埀碧栁幽人屋壺公騎鯨白雲鄕壠樹綠泫煙艸黃風流文采今寂寞對畫淚痕沾我裳

大梁行

大梁繁華全盛日宮闕浮天耀桃李魏國山河十萬兵信陵賓客三千履上苑春晴花覆闌鬥鷄走馬事金鞍銀燭塡街美人過紫蓋淩雲公子還五侯七貴行人避吐膽傾肝論意气朱亥能移晉鄙兵侯嬴自執夷門轡回首英雄非昔昨輦路人稀秋艸迷舊遊歌舞今何處落日狐貍當樹啼

評曰效盛唐者

題蔡宗文趙氏譜牒後

苔連椒壁云痕濕霓旌無色金仙泣杏花依舊落臙脂梁苑凝煙春艸碧相逢彷佛說前朝譜牒香遺古錦幖前代王孫今老矣天潢如髮際雲濤

漢之季哀故禦史余公闕守舒城死節而作

漢之季洪流何湯湯赤子爲龍蛇蔓於漢於淮割我城邑圖不祥天子曰嘻予何以奉宗廟朝羣臣登明堂曰予近臣禦史闕咨爾撫師古舒國閫以外爾制之賜爾三百衛士斧與節毋黷民毋究刑茍附而安文武並用禮之經臣闕昧死頓首泣主憂臣辱敢不力禦史騎馬來萬姓淚落喜且悲予我塗炭民漢官威儀今見之東市牽牛羊西市羅酒漿紛紛列道左禦史下馬相扶將諭以天子聖且愛明見萬里外宵旰不遑食兵爾饑爾苦顚沛禦史𨿽愚頗知忠與慈惟爾患難相扶持鼔爾鼓旗爾旗疾則疾徐則徐壯者戰守老者居俾爾農桑毋奪時桑靑靑麥茫茫牛羊走丘墟禦史城上行茅屋人家聞讀書以心感人心敵至輙敗不敢窺城東啼虎豹城西嘯熊羆蘄黃攻始退山越什什伍伍來相圍裹瘡戰城南吮血戰城北大船小船捍江列嗟城中如流魚禦史奮臂城上呼悲風揚塵沙起白日無光士爭死廩無粟士气衰朝食城上艸暮煮城下箕癘疫相枕何流離禦史斬愛馬士卒不忍食日久援不來矢盡兵殘益危廹梟騎死野戰烏鳶銜肉流屍殭孤城坐殄瘁土山地道不可當禦史誠不徳握手謝父老爾民多殺傷禦史登城北面拜稱臣萬死無以報陛下闔室竟與城俱亡楚山蒼蒼楚水洋洋禦史之節功烈顯彰天之奎璧地之河嶽人之綱常千載弗渝日光普光誰能置廟復立社享爾祀爾百世及天下

評曰音節古甚足爲余公傳誦之古意可哀瑯然漢魏之音

經白將軍故第

粉墻將暖日依舊栁條新上馬臺邊路春風無一人畫梁暗巢雀綺席委芳塵桃李東園夜餘香斂翠嚬

評曰可念可怨

瞻云堂爲淮西李仲良賦

生逢兵革離鄕邑故家門巷兒時憶壠上蒼苔覆墓田城西喬木連寒石每憶年年寒食時輕煙冉冉落花稀墳前鬥酒無人酹沙際殘碑有字題漠漠長河孤鳥沒九泉路杳嗟何及銀雁秋沈落木黃金蠶春暝寒泉碧漂泊緇塵幾日歸故衣綫斷感春暉終天一掬松楸淚心逐孤云日夜飛

評曰孝思之念

題呂花園艸堂代宋景濂先生作

官馬烏鞾春踏霜鐘聲催眠趨玉堂黃金帶重覺腰瘦錦袍淋漓宮酒香殿前艸詔東風急紫硯光凝墨花濕承恩簪筆立多時華髮蕭疏倦無力聞道城南舊艸堂景勝林幽引興長碧連淮甸晴波暖靑割鐘山曉樹涼種栁萬條金覆井栽桃千幹粉連墻薔薇壓架綃囊綴芍藥當軒錦幄張个个麝香眠石徑雙雙翡翆浴蒲塘紅殘蝶翅翻風靜綠暗鶯吭囀日忙遊絲飛時寒食早車馬城南爭拜掃夕陽影裏賣花聲遊人半醉眠芳艸壚憶黃公酒斾斜竈遺陸羽茶煙裊何時休沐振鳴珂紗帽輕衫試越羅信筆詩成還倦寫憶爾當年郭槖駞

評曰風致有度

寒食客秦淮憶舊

去年寒食長途客桃花落盡梨花白今年寒食客秦淮杏花李花無數開東風凋殘白羽箭落日獨倚黃金臺緇塵蕭騷吹病目破帽烏靴泥漉漉藜杖東山弔謝安悵望飛雲仰天哭淒涼心事更誰憐綠綺可以調絲弦子期已矣伯牙死髙山流水空荒煙王孫不歸芳艸暮解衣沽酒驅愁去誰言一醉可銷愁酒入五腸肝膽露便擬揚帆析木津仍期掛劍扶桑樹志士長懷溝壑憂功名百歲等浮漚雨晴浪暖河豚上載酒滄江弄釣舟

題夏慱士晉王羲之右軍像

上東門外胡雛嘯萬里塵飛洛陽道濳龍東渡晉中興羣馬南浮國重造石城巃嵸昔所都庶事艸艸嗟良圖衣冠簡傲禮樂廢朝廷放曠君臣疏大令平生最超卓早年門第居臺閣內史新除典要樞右軍任重參帷幄擅場翰墨出神奇蔡衛鍾張早得之晝長燕寢森兵衛日暖鵝羣戱墨池來禽靑李囊盛寄裹鮓黃庭醉後題春風三月山陰曲羣彥流觴暎修竹一時簪冕屬髙風百年文藻懷芳躅流落斯文慨古今後代宸聰復購尋小字昭陵傳玉匣數行定武抵千金忽見畫圖雙眼失采采丰神驚玉立羽扇蕭疏晚日晴烏紗彷佛秋塵襲繁華如夢轉頭非典午山河幾落暉惟有鳯凰臺上月春風依舊紫簫吹

評曰晉人風致

墨池謠簡錢本初

夫書未可易言也鳥迹旣兆蝌蚪出焉天雨粟而鬼魅泣河圗出而龍馬傳八卦畫而結繩解三才著而文明宣漆書汗簡去古益剝落魯魚亥豕讀者窮磨研湯銘商彜仿佛欵識在秦封石鼓但見鎖紐連六經多舛誤去聖逾千年倉頡莫可考史籍何茫然李斯程邈更古制篆裏分艸如雲煙王次仲氏作楷法趨時簡易隨方圎蔡邕夢神授八法鍾梁張李尢精專中間作者不可數太令小令聲名絕今古何天經地緯而山峙川融亦玉振金聲而龍翔鳯翥艸字貴尊嚴眞字貴風度大字貴結宻小字貴寛裕樂毅論太史箴筆力殊正直嚴嚴乎忠臣烈士之心告誓文曹娥碑其容何荘敬肅肅乎孝子順孫之儀孤雁賦逍遙篇興趣托髙逺出塵拔俗何翩翩洛神賦畫像贊姿儀特閒雅恭肅莊矜誰敢犯是皆見義以成文非獨擅場而觴濫歐虞禇薛栁與顏方駕並軌何桓桓米蔡蘇黃尙嫵媚趙松雪公眞傑出大書特書勒金石淸苦平生非一日昆山春早鳯雛鳴溟渤霜寒海靑出前輩落落如晨星慨古閉門芳艸生年來此事知者少隠幾看云數歸鳥庭樹迎秋落葉涼墨池經雨蒼苔繞錢郎一年相別多過我顏色如春和臨池刀筆已豹變滿紙墨汁翻鯨波燕子日長休懶惰莫向淸風北窓臥有鳥不鳴一鳴驚人有鳥不蜚一蜚衝天后生可畏未可量也一羽雲霄期勉旃

評曰又是一體

予昔與孟思魯參戎事於三衢監司宋公幕府及兵潰得間道還鄕遂歸休之志故歷敍之

嗟嗟漢燧昔沈耀橫流版蕩糜中畿鬼母啼煙赤電走天狗墮地金石飛勤王涕沾臆義斾懸云昭白日劍擊風雲向夜悲楫誓山河仰天泣君當少年功節殊短衣倒騎生馬駒蠻箋艸檄墨慘淡寶刀斫血腥模糊奏凱對花歌窈窕量沙臥雪宿■﹝毛瞿﹞毺運籌制勝常輕敵憑軾降城不顧軀幕泛碧油陳雅樂漏殘銀燭合兵符孤軍轉戰經千里蕭條楡塞塵沙起秦樹闗河落日低漢營鼓角西風裏婺女妖氛壓斷墻嚴灘殺气連重壘羽書援絕鬥兵稀古道無人畏蒺■﹝艸梨﹞霜銜白骨饑烏下秋入金瘡敗馬嘶虞姬帳下將軍死公子門前壯士歸去國共憐王粲賦望鄕同擬杜陵詩壯志無成還故里城西茅屋苔痕紫鉤簾聽雨更焚香柱笏看云時隠幾自信胸澄渤海淸寜憐气與嵩華比破浪誰擒北海鰲穿林學射南山雉笑傲行將下澤車經綸懶取圯橋履艸荒三徑掩衡門舊事相逢不忍論兩鬢緇塵銷歲月一雙臘屐信乾坤湖上雨晴飛落木與子登臨散幽獨杖藜出郭踏江沙一笑尋僧看修竹

評曰激烈悲壯老馬長鳴

潯陽行

江頭女墻啼野烏亂石如壘驚濤呼潯陽九派控吳澤匡阜千峯回楚墟當時形勝誇彊土連雲宮苑旌旗樹庾亮樓船赴國仇黥王版籍歸英主盛年一去水流東冠蓋繁華處處空兩岸蘆花浸明月滿汀煙樹鳴秋風古戍何人晚吹笛客船莫向城邊系翆袖琵琶夢已寒靑衫易灑天涯淚

評曰效髙適王維者

靑藜軒爲劉子雍賦

頗聞天祿靑藜杖雍也自是今劉向漢啟炎精著五行天符火徳明文象太乙光分五夜深夘金气應三臺上艸堂人稀淸漏長紫薇花開金井涼昭回云漢星辰爛黼黻文章雨露香鏗經九節蒼虯幹叩門絕愛齊眉短桃竹風淸豹髓凝葛陂春早龍膏暖銀燭無神暮雨淒金蓮落艶秋煙滿故人文彩筆如椽制作幹今軼漢賢萬里羽儀調玉燭九重柱石際淩煙

秦淮書捨爲端孝思賦

秦淮水金溶溶羣峯迆■﹝辶裏﹞以走北萬壑曲折而朝東盤礡之秀山川所鍾金精伏地鬥牛爛王气燭夜風雲從以之定九鼎制萬國鳯臺鵲觀之壯龍蟠虎踞之雄春風三月城東路紫陌紅塵映朱戶萬樹嬌花駿馬嘶千條弱栁流鶯度楚榭春妝玉襯鈿秦樓夜宴金搖步鬢墮秋痕曉霧輕眉分晚黛朝云妬洛下誰論杜牧狂臨邛不數相如賦故人結屋對江波厭聽朝朝玉樹歌白薴裁成朝隱幾黃庭寫罷晚觀鵝蕓窓太史三冬足日閱牙籖常百軸志篤孫康映雪勤心濳車胤嚢螢讀舌捲波濤隘五湖气雄島峙吞三蜀南金赤箭如圭如璋泰山北斗景星鳯凰有志未可量也期爾萬里風雲翔

評曰公子而文乎

江都行

蕪城繁華天下美處處離宮斗紅紫彩女龍舟錦作帆內官鳯苑花裁綺芍藥珠簾十二重楊栁禦堤三百里鼔車巡幸翠華畱夷夏梯航覲冕旒縣邑貢眞三祝獻諸侯稱壽萬年酬盤遊酒色何窮侈宴安鴆毒亡邦祀西苑歌鐘午夜遊東遼輜重三軍死寶成殿上奏鸞棲晉陽城外飛龍起故國傷心非昔時五雲宮闕艸萋萋東風寂寞雷塘路月暗秋陰鬼火啼

評曰唐體

寄徐宗周兼柬楊煥文阮宗泰

李家池頭去年別大風揚沙天欲雪贈我鯉魚三十腮楊栁穿來帶寒血今年八月芝山樓我欲少住君不畱蹇驢落日冒秋暑鬂絲汗溢黃塵流近過阮公茅屋底說君沈痾幾不起九月十日方離牀彊健近來差可喜相望片雲危石山來往毎嫌消息艱斯文凋謝少知已恨不連墻相往還卻憶少年従義日聞雞不眠追祖逖殺敵風吹寶劍腥打圍雪壓雕鞍濕諸葛曾懷漢室憂包胥亦有秦庭泣投老相看海嶽淸夙昔患難同離情歸來廬井有桑梓拜掃丘墓除榛荊傳家書在晚還讀負郭田深春自耕愛君窓前修竹大聽雨何時對牀臥卻扶藜杖過楊兄使酒怕渠時罵坐气略頗與常人殊天經地軌談陰符黃岡溪頭懶埀釣未央殿前思上書功名定有國士報肝膽好將民瘼蘇黃金之臺一千尺白日橫飛虎生翼呂望八十方致身五十富貴朱買臣時來勲業自有待豈得甘作漁樵人

澶州行

澶州城頭河水渾南城北城如虎蹲當年敵人犯畿甸烽火照夜驚邊塵廟堂大臣惟肉食幸南幸蜀俱身利臣瓊歷練老知兵臣凖忠肝陳讜議九闗半夜一雞鳴大駕南徵詔書出虎臣武將爭駿奔龍旋豹尾如星屯六軍野宿犯霜雪萬乘路次昭風雲金莭翆支先六轡黃蓋城頭壓妖彗天戈曉渡國威張神箭星馳敵將殪重瞳一顧轉乾坤萬歲山呼震天地敵人气懾不敢當稽首俯伏稱誠惶三邊淸寜海波霽四野桑麥紛牛羊至今惟有萊公廟簫鼔年年歌歳康

評曰曲盡事實可哀可誦

題李陵蘇武泣別圖

臣有千古哀覆水一去難再回臣有三寸舌染絲一黑難再白丈夫瓦裂聲名虧漢不我得將安爲吞聲長途送蘇武忠肝惟有靑天知煙沙蕭條壓冰雪心事淒涼淚成血誰憐寃魄老邊塵空有丹心瞻漢闕目斷闗河夕照迷茂陵煙樹艸萋萋將身不似云邊雁猶得年年故國歸

評曰可痛可痛

題諸葛武侯廟

武侯古廟臨江市碑僕苔荒字殘廢巴西巫峽長父老至今來拜祭木牛泥馬將何施君才十倍當曹丕托孤付國寄大事輔不可輔卿爲之股肱竭力誓臣節五月渡瀘親出師君臣气義出肝膽千古淚落令人悲江流不盡潮聲咽嗚呼遺恨三分國沙際空遺八陣圖蒼梧云暝秋蕭瑟

評曰節義如生

義士歌

鄱陽胡公字振祖當元之季以義起兵克復郡治紀功授饒州府判後從官軍轉戰至浮梁與敵相拒糧盡矢絕義不辱憤罵以身死之鄕貢蔡淵仲先生爲之立傳予作歌以表其節義焉至正甲午也

昆崘晝裂黃河決京畿地毛白於雪鬼母啼秋天雨魚武庫兵鳴劍飛血黃屋播越煙塵張四海感謝思勤王鄱陽胡公軀七尺義旗塞路寒無光鳶肩火色萬里壯虎气電目千夫彊城頭陣云壓鼙鼔釃酒椎牛題露布破金沈船曉更徵嚢沙壅水宵還渡萬乘千旟驃騎營轉戰直薄浮梁城孤軍糧絕朝飡艸間道人稀夜煮冰鐡甲照霜弓影曲寶刀磨月水痕腥旄頭芒射前星落恃勇驍騰身不卻淒涼馬革裹屍歸誰復聲名寫麟閣郡侯紀績茟如椽父老相傳淚泫然三尺荒墳何處是忠臣後代子孫賢

評曰義气悲壯可念

題昆侖雪曉圖

自有宇宙便有此山六丁智力憚疏鑿一气神秀鍾巑岏九龍上蟠日月麗六鰲下鎭滄溟寒西母雙鳬逺莫至周王八駿遙難攀萬仞皚皚太古雪大明中開爛銀闕玉京瑤圃恍瀛洲一洗胸中煩惱熱自非砥柱障狂瀾大地蒼生混魚鱉摩挲此圖雙眼開令我胸次生崔嵬安如盤石奠四海長歌萬里天風來

荊州護衛指揮陳公伯英鞍馬之暇焚香吟詩髙懷雅量令人起敬賦詩承教

將軍少年英气豪學劍論兵談六韜龜紋璅甲紫絲轡虎皮鞍韀紅錦袍三尺雕刀兩斛力八歲龍駒雙佩刀不憤旄頭如火赤從駕南徵破蠻陌鴻雁啼霜瘴月昏駱駝載雪狼煙濕羽檄流星烽火連搴旗誓欲靜三邊銜枚楡塞金瘡苦洗箭沙泉戰血膻栁營日落鳴笳鼔玉帳籌邊月當午酒壓蒲萄壯士歌花挿眞珠美人舞奏凱歸來拜玉墀天恩頒宴畫樓西漢家未數蕭曹業麟閣丹靑姓字題

棲碧軒爲陳指揮賦

瑣窓斜隔紅塵道芳艸滿簾晴不掃階前馬踏落花泥栁外鶯啼春色好羅袍犀帶紫金魚壁上瑤琴牀上書云捲城頭春雨過一庭修竹讀陰符

云湖漁樂圖爲陳茂叔賦

船頭書百冊船尾酒百壺懶騎桃花馬濯纓雲水湖手攜珊瑚竿不掛朱虎符壯心捲笠澤浩气淩東吳寒食春風三月暮暖漲桃花香簇簇弱水三千錦浪紅禹門九萬晴濤綠身被紫團宮錦袍靈槎不厭銀河遙絲綸埀虹八百丈坐弄明月吹鸞簫罡風泠泠挽雙袖手捫箕尾聞云璈醉來晞髮支機石鼓枻天津釣六鰲

棲霞軒爲王文質賦

丹霞爛兮五色光昭回云漢成文章朝逐神龍共寥廓暮隨威鳯同翺翔丹霞炫兮醸春酒階下萱花對晴晝紫簫淸瑟間齊謳衣彩髙堂獻眉壽人生此樂眞良圖奉親報國多淸娛眼中富貴自有待身退功成逰五湖倒騎靑鸞過玄圃池上碧桃花滿路搴衣笑拍洪厓肩醉看滄海珊瑚樹

宿黃州城下懷蘇仙

五雲宮闕芙蓉苑燭襯金蓮賜宮宴翰林風月紫薇花錦袍犀帶黃金硯一朝遷謫來黃州滿頭風雪寒颼颼蹇驢破帽禿雙鬢兒啼妻怒聲啾啾瓶無儲粟家四壁鬥酒誰換烏貂裘饑腸一字不堪煮淸苦占斷人間秋獨倚竹樓題短句酒入五腸肝膽露自揎布袖捲天風繞壁龍蛇起煙霧九重忽報天恩來寒谷得暖陽春回黃封禦宴賜顏色賀客門迎車馬排朱輪皁蓋五花誥赤霄白日登蓬萊人生得失有如此覆手爲云翻手雨我因登眺撫江城歷歷東坡舊逰處臨髙弔古不勝悲落日滄波白鳥飛金馬玉堂天上夢茶煙禪榻鬢如絲

過南湖觜

城頭開船北風起帆輕直過南湖觜上水歡呼下水嗟龍王廟前準燒紙小婦攀罾楊柳磯淮鹽換得鱖魚肥沽來新酒不成醉臥聽鄰船歌竹枝

宿潯陽

潯陽城頭秋雁啼霜寒木落紅霏霏孤舟晚泊日當酉纜系石橋楊栁磯庾樓基廢迷煙樹猶記樓船爭戰處艸店蕭條野客沽女墻依舊官軍戍逝水滔滔送落暉繁華云變不勝題當年司馬靑衫淚翆袖琵琶夢已非

求陸伯瞻作懶云荘圖

老米已矣房山逝江海丹靑少奇祕故人胸次出神奇寫法誰能識天趣倒翻墨汁金蟾蜍珊瑚翡翠相縈紆逺樹浮靑气黯淡遙山疊翠煙模糊洞庭八月波如鏡一片玻瓈三萬頃白蘋香老雁啼霜九點蒼梧落秋影煩君爲寫懶云荘樹根絡石苔連墻丹崖深處三間屋坐弄紫簫書滿牀

送丁兼善還荊州

大邦維襄國門戶軫翼經躔分野次西帶巴樊控楚墟東連吳會跨淮泗淩雲宮闕麗中天府下英豪總世賢賓客那能朱履宴簮纓未數玳瑁筵行旌枉顧溪頭屋瀟灑襟期慰幽獨藍田日暖出奇姿紫畹瓊蘭藹淸馥交情絕愛眼中稀慷慨霏談不忍違只恐王程軍務速靑雲荊樹馬騑騑

送春詩

珊瑚鉤搭黃金索楊花香雪穿珠箔彩雲蟠翠繡麒麟宮衣初試羅衫薄雉扇班移午漏遲麝煤浮硯墨淋漓筆掃粉箋龍影動殿頭新賦送春詩

劉彥昺集卷五

●欽定四庫全書

劉彥昺集卷六

﹝明﹞劉炳撰楊維楨評

○七言律詩

七夕宿天堂寺

西風吹夢宿僧堂誰遣黃金布地裝萬葉寶燈秋弄影九重珠塔夜浮光天連象闕星辰濕云護龍宮雨露涼門外三車何必問大千身色兩俱忘

逰丹靑閣

橋南楊栁亂成行出郭尋僧到上方城拱煙霞開錦繡山圍松竹奏笙簧半簾晚翠環溪閣一枕秋云護石牀安得逺公同淨業白蓮池上挹天香

寄武夷隱者金復嬰

習隱名山四十年羊裘鶴氅鹿皮冠雲中杵臼聞雞犬月下笙簫引鳳鸞霞气濕衣晨采藥虹光穿樹夜燒丹姓名漸覺無人識種得胡麻秖自餐

丁夘立春簡蔡宗文昆季

玉管吹葭已應灰字題春帖手斜裁震司木徳三陽泰律協條風一气回鸞輅憶陪趨禦苑燕釵曾賜出宮醅文園多病歸田早鬢影東風看野梅

靑樓曲劉子雍胡伯淸程伯羽同賦

畫闌落盡絳桃花依舊尋芳小徑斜鬢黛壓釵金有暈臂酥凝釧玉無瑕三千弱水波淸淺十二巫雲樹碧遮郎馬不來春已暮淚痕香斷濕琵琶

繡剩鴛鴦午睡長體嬌無力浴蘭湯生憎寶鏡鸞成匹死恨銀箏雁作行舞罷柘枝低拜月歌殘桃葉懶添香愁來自學秦宮女簾底吹笙引鳳凰

楚腰纎細引纒頭秋怯珠簾半捲鉤云戀陽臺雙作夢月生湘浦獨成愁鸞梭折齒花粘髓螺粉添眉栁帶羞雁過碧天書帛斷誤教人倚小紅樓

寒鎖妝臺粉怯勻步金蓮小不生塵徑迷花雨鶯鶯月枕壓梨云燕燕春衾剰半牀閒翡翠釵分一股劈麒麟玉梅好似郎顏色只見東風不見人

簡戴彥碩

故人結得艸堂低老圃連城近市西碧注硯池荷葉露紅沾屐齒杏花泥書懸牛角朝畊地飯飼魚苗晚灌畦只恐長安雲路近馬蹄催夢聽朝雞

寄徐指揮

報國功成鬢欲蒼承恩分節下南荒劍磨鯨海遺腥血馬渡龍沙帶戰瘡頒宴曉沾仙掌露賜衣春帶禦鑪香信陵門下今誰在萬里雲霄一羽翔

呈西平侯沐都督西徵

西域慿陵久不賓詔書五道出將軍龍光燭劍銷邊祲虎炁揚旌壓陣云周廟昔聞方叔頌漢廷今見貳師勲春風三月鶯花禁歸騎笙歌奏凱聞

和都督馮公韻

鳳城宮闕倚蒼山虎衛旌旗拂畫闌輦路霜淸梅破臘禦溝波暖栁欺寒靑雲每愧班超筆華髮應慚貢禹冠未信壯懷渾寂寞錦衣鞍馬出長安

旅中除夕簡劉子憲助教張左司

麝煤凝鴨鎖窓虛虎衛嚴城禁漏疎鄕夢牽情千里逺客愁隨臘一年除酒痕醸暖春連甕梅粉吹香晚近廚自寫桃符燒短燭壯懷那厭食無魚

元日早朝呈翰林諸公

禁城曉箭漏猶頻仙掌微茫曙色分虎衛鳴鞭瞻紫極鸞輿迎駕擁紅雲宮簾日轉旌旗合天仗風飄劍佩聞班次螭頭簮筆近緋袍因惹禦鑪燻

早春呈吳待制

上林春早陌塵香紫禁觚稜射日光新緑禦河搖栁黛小紅宮樹試桃妝山連曉气蟠龍虎臺枕東風憶鳯凰心折故園幽興獨尋僧看竹過鄰墻

春寒寄魏居敬

上苑春寒花信遲東風不放鎭帷犀栁塘沙冷回鴛夢艸閣梁深落燕泥苔蝕井楣蝸觸角篝連香灺麝凝臍典衣剰欲銷塵鬂暖日城南信杖藜

寄許永明公冕昆季得夫先生

少年曾共請長纓云壓旄頭劍气腥諸葛有心扶漢室包胥無淚哭秦廷九鰲夜徙龍沙黑八駿秋迷鳥道靑一別闗河俱白首斷腸煙樹滿長汀

寄賈文彬巡檢

故人爲別動經春野渡維舟送夕曛銀燭照窓秋聴雨角弓懸壁晚看雲山城旗影中流見艸閣書聲隔岸聞江漢茫茫多舊識猶能俎豆說將軍

文樓早朝柬程邦民諸公

紫禁觚稜曙色微五更三點聽朝雞門開鳳闕鳴鞭肅駕備鸞輿簇仗齊玉座衮衣銀燭爛金罌湯餌翠簾低小臣簪筆還朝晚路繞芙蓉小苑西

與子升弟觀捕魚

栁條風脆已梳黃潮落溪毛石露梁帆腳壓霜寒殺网柁牙移月夜鳴榔載車有獵曾占渭鼔枻無歌豈濯湘義得錦鱗長尺半鄰翁新酒正吹香

呈西平侯沐公

股肱竭力定皇都開國功成與眾殊玉帶朱纓持虎節翠支金鉞護龍車秦闗柱石風雲會漢室山河日月扶慚愧腐儒無補報得從門下曳長裾

簡陳彥友陳伯諧陳伯純陳遂良

飛舄長弓紫气髙驅馳王事寸心勞烏桓月黑迷犀甲雁塞云黃接虎韜禁漏尙聞金瑣闥禦香猶惹錦羅袍劉郎老矣歸來晚花落山中舊種桃

寄徐彥亨有懷操公琬先生

故家文藻獨遺芳喬木陰陰覆短墻艸壓山營迷虎旅樓遺宸翰祕龍章蕓翻蠧影書帷靜竹暎鵝羣墨沼香訪戴眞成風致在夢懷風雨舊連牀

天馬秋髙壓楚墟碧溪晴樹晚縈紆書聲連屋聞弦誦山色當窓列畫圖治縣已聞蝗避去觧官曾有犢畱無百年耆舊多零落白髮相看愧故吾

悼亡呈敬義叔

寂寞凝塵落暗簾綺牕秋鎖月纎纎紅銷蓮粉雙遺韈綠委菱香半掩奩弦斷鸞箏膠擬續鍼閒鳳繡吐還粘最憐稚子黃昏候拜罷靈前短燭添

慶張子明新居

華屋新成曙色開蒼煙喬木帶縈回朱闌暖護宜男艸彩服香浮阿母杯梅瓣粉飄催臘轉栁條靑裊送春來羨君盡得溪山勝不愛雲臺愛酒臺

賦牡丹柬劉子雍昆季並呈黃景昻程伯羽

魏紫姚黃壓畫闌名園三月雨初幹舞回金屋迎飛燕宴罷瑤臺侍彩鸞錦裏獨憐池館在淸樽能共子孫看行雲易逐東風散莫惜狂歌爛漫歡

徐叔度黃子初王仲愚同宿徐彥輔齋次韻

艸堂不厭客過臨淸暑銷塵帶石林溪靜白鷗晴泛影樹幽黃鳥晚畱音綺牕分榻簾陰轉銀燭移樽漏滴深向秀不堪鄰笛感墓亭秋思易傷心

寄表弟朱永容永實昆弟

渭陽河畔畫樓西紅粉闌干栁樹齊窓底折花騎竹馬街頭籠艸斗山雞銀屏褥隠鴛鴦並綺戶香凝翡翠棲回首繁華成舊夢對牀今雨不堪題

拜文公朱紫陽祠堂呈江惟中朱士正蘇明逺

奎壁埀光間气鍾儀刑一代屬成功泗沂道重尊天下濓洛源分出建中僻壌魚虫沾化墨中原麟鳳仰遺風滄洲寂寞斯文獘淚灑秋煙野殿空

過蕪城懷古寄程伯羽劉子雍胡伯淸

珠簾十里瓊花月惟見荒城背夕曛潮落■﹝幹阝﹞溝迷廢壘樹連瓜步帶殘云雄文猶記陳琳檄故苑空遺煬帝墳書劍昔曾趨幕府白頭應愧鮑參軍

淮安懷古

淮陰城北水連空漢將眞成一夢中古廟臥苔蝸觸角故壇迷艸鹿生茸要君固有封齊貴赤族當存定楚功漂母孤墳何處是欲將蘋藻薦西風

鄂城懷古

黃鶴磯頭鸚鵡洲星分軫翼據江流周瑜樓櫓風雲冷庾亮旌旗艸樹秋折戟戰餘潮蝕鐡量沙餉絕夜呼籌賦詩橫槊今何在殘月啼烏故壘愁

長安懷古

西躔東洛建皇都四海梯航稱貢輸楚霸恃彊窺寶鼎越裳遵化錫軿車銅駝臥棘侵羌種野鹿衘花叛嬖奴玉輦金輿俱寂寞離離禾黍感丘墟

襄陽懷古

東連吳會接南荊西引岷峨鳥道靑波漲潭溪曾躍馬臺荒郢樹憶呼鷹鹿門龎老遺殘徑峴首羊公有故城零落斷碑風景異至今父老涕縱橫

梁園懷古

紫炁紅光甲馬營逶迆汴水繞神京侯嬴曾執夷門轡朱亥能移晉鄙兵公子宴春珠結履道君朝斗玉吹笙鑾輿一去繁華攺秋雨荒畿燐火生

秣陵懷古

鳳凰臺倚鎭淮東六代江山指顧中晉邸黃旗曾渡馬金陵王气已飛龍橋通朱雀連丹闕巷繞烏衣接紫宮王謝堂前雙燕子落花寒食又東風

錦城懷古

炎火中微建大旗王師頻出劍闗西烏蠻地控南云險白帝城髙北斗齊霸業三分扶漢室雄才十倍勝曹丕神州未復英雄死八陣圖成國祚移

錢塘懷古

雲開天目界勾陳五衛旌旗拱紫宸甲馬壓潮知北運珠龍沈海失南巡乘鸞王母迷靑鳥飛虎將軍臥石麟腸斷蘇堤堤上栁年年春色翠華新

燕城懷古

廣寒宮殿玉爲樓萬歲鰲峯壓九州島畨國邊僧靑鼠帽天魔宮女彩龍舟鉤陳蒼闕山南拱太液紅橋海北流惟有瀘溝溝上月年年鴻雁不勝秋

姑蘇懷古

城枕姑蘇笠澤西埀虹橋接艸煙迷闔閭老墓騰金虎西子殘池失水犀抉目樹荒羣鹿走捧心臺廢亂鴉啼館娃香徑歌遊處響屧廊空落燕泥

咸陽懷古

勢踞崤函百二雄阿房樓閣鎭當中坑儒硎谷灰才黑系頸咸陽火已紅蛇斷血腥空大澤龍成寶气紀新丰秦功漢業今何處落日沈西渭水東

冬至日蒙賜飲膳賦詩

律回葭管已生陽气轉洪鈞萬國昌五色雲霞呈鳳彩九重日月見龍章官廚分膳羔凝臘宮使頒壺酪泛香病骨龍鐘沾雨露野人無地報恩光

除夕柬丁繼善

荊門樹色雪初幹客捨年華臘又殘衰朽每蒙明主念旅棲多賴故人安篝痕凝翠香煤暖窓影搖紅蠟炬寒自喜明年春信早鶯花澤國趂歸鞍

早朝承恩殿

鈞天仙樂奏咸韶三十六竿吹紫簫閶闔曉開黃道轉蓬萊春近玉宸髙鑾輿仗簇紆龍尾宮扇班齊引鳳毛自慶腐儒頭總白禦香猶惹舊羅袍

燈夕

鬢影東風春雪晴又從元夕客江陵輕寒簾幙家家酒明月笙簫處處燈云擁鰲山金絡索天連鳳闕翠觚稜瓊林歌舞花成陣宴賜黃柑憶昔曾

題王粲樓

漢燧淪輝鼎未分英雄無地托芳鄰中原紫气爭龍虎大野玄陰閟鳳麟地控烏蠻通楚澤城連白帝接荊門登臨不盡闗河壯醉倚闌干筆有神

娥皇廟

南狩軿車六轡摧娥皇遺廟儼江隈繡蟠日月雙龍冕翠嵌雲霞九鳯釵眉黯蒼梧迷徑襪淚封斑竹鎖妝臺祗憐父老猶存敬伏臘稱臣撥篆灰

關帝廟

不憤炎靈國步迍忠肝義膽整乾坤紫髯猶帶風雲色赤驥曾蒙戰伐塵一劍三分存社稷寸心萬死托君臣气淩華夏曹瞞走遺廟空山薦楚蘋

鄱城發舟上荊門

霜淸系船楊栁汀酌酒鼔枻將南徵魯叟乘桴欲浮海學士揚袂曾登瀛白髮彈冠亦奇節金門獻書惟寸誠玉府牙籖三萬軸摩娑老眼慰平生

官果

每蒙明主念微臣官果頻頒品味新勅遣翆罌分紫署恩傳玉食下丹宸蜜脾甘沁薔薇露駱乳香浮茉莉春頭白文園多病在愧無詞賦气淩雲

賜衣

十日江城雪擁門宮衣頒賜念微臣天機織處經綸宻雪錦裁成黼黻新寵被光榮沾雨露暖回衰朽感陽春祗慚蒲栁桑楡景犬馬丹心敢後塵

劉彥昺集卷六

●欽定四庫全書

劉彥昺集卷七

﹝明﹞劉炳撰楊維楨評

○七言絕句

題葉楚庭醉漁捲簡彭敬宗劉子原子載子明

落盡荼■﹝艸縻﹞艸覆裀二分流水一分塵小車都載鵝黃酒蘇小墳前醉過春

渴眠篷底口涎流曲蘗爲池糟作丘便向五湖乘浪死墓題應得醉鄕侯

京口中秋

歸棹前年酒滿缸牽衣稚子慰離腸卻憐月色連秋色依舊他鄕憶故鄕

奉天門進膳

江上風髙未授衣金溝楊栁得秋遲不因宮宴糕糜粥客裏重陽總不知

出龍灣之東阿

行李蕭條出鳳城鄕閭漸逺不勝情客舟今夜寒橋泊腸斷江流作雨聲

京城元夕

五年無路掃梧楸夢裏闗山只淚流誰送寒燈到先壠異鄕明月故鄕愁

泊瓜州懷舊寄顧利賓王又新隱居

潮聲月色滿江船回首春風十六年憶得石橋楊栁巷珠簾銀燭聽歌眠

京城題家書後示善鄯諸侄時玉珊自西河歸

莫遣春泥污短鞾莫將鵝鴨惱鄰家窓前好種芭蕉樹寫字題詩寄阿爺

虎牢雁門通馬邑酒泉黑水接流沙憐爾西行一萬里且喜除夕得還家

別時纎手牽衣送想見了鬟似漆光莫向堂前惱阿母海橊窓下繡鴛鴦

短褐欺寒雙鬢迷當門新築野墻低何時傍竹結茅屋與爾長吟烏夜啼

經露筋祠

珠湖煙雨散晴暉帆落風輕短棹遲春艸斷垣斜日裏行人猶說露筋祠

望丹陽郭經楊子橋

楊子橋邊楊栁新靑簾斜照送行人明日揚州看花去祗憐不似舊時春

暖風晴日丹陽郭處處東風是舊遊記得杏花寒食紫簫紅袖宿江樓

題舅氏亭簡朱原立陳遂良陳原輔

渭陽池館花如霧曲曲闌干面面池記得少年遮妓飲至今楊栁學腰肢

同周伯寧連榻劇談悲歌有感

醉來抜劍斫珊瑚懶向侯門更曳裾夜半聞雞眠不著艸堂秋雨讀陰符

漂零書劍愧無成日夜秋風白髮生倘得黃金三萬兩肯將籌策譲陳平

東湖憶舊簡劉子雍胡伯淸汪宗彜

蕭家巷口花如霧紅粉闌干酒斾斜記得少年曾系馬如今無樹可啼鴉

離懷寄汪宗彜楊孟瑄魏居敬

綠樹啼鴉春又歸雨晴山徑濺香泥楊花不似離情薄猶趂東風逐馬蹄

埀埀江雨作春波江上行人晚唱歌莫遣靑燈照衣袂酒痕不似淚痕多

墓艸寄斯貞侄

江上飛花處處新春山啼鳥似呼人可憐愛酒無虛日忘卻劉伶墓艸靑

送黃彥美還會稽彥美常從故侯買裏古思以兵守越後雪仇報恩一時稱誦

君去應須到會稽故侯墓上艸離離信陵門下三千客零落東風更有誰

少年賓客東南盛金錯龍泉手自提今日蕭蕭鞍馬裏五更趨府候晨雞

暮春寫懷四絕

晴雪飛綿栁樹斜雨餘紫陌淨無沙春衫日日騎官馬兩袖東風看落花

宮筵題就送春詩簮筆承恩出殿遲病目塗鴉不成字粉箋香墨惜烏絲

揚州書記鬢蒼蒼每向春歸欲斷腸剩欲典衣酤酒飲風流無復少年狂

靑梅煮酒蕨芽肥倦客懷家入夢思想得故園風景好一庭香雪落荼■﹝艸縻﹞

劉彥昺集卷七

●欽定四庫全書

劉彥昺集卷八

﹝明﹞劉炳撰楊維楨評

○南詞

虞美人﹝重遊三山感舊﹞

信陵門下簮纓客寂寞頭多白重來無復舊交遊上馬臺邊煙艸不勝秋風流雲散繁華去猶指將軍樹長歌何處弔荒丘衰淚淒涼不盡與江流

又﹝汴梁懷古﹞

春風芳艸梁園路玉輦今何處香銷珠翠舊妝樓惟有臙脂井畔水東流傷心太液池頭月淸影圎還缺萬年枝上野花開腸斷年年不見翠華來

憶秦娥﹝送別﹞

溪頭栁靑靑折贈行人手行人手最傷心處西風重九陽闗一曲長亭酒停鞭欲去仍回首仍回首少年離別老來依舊

滿庭芳﹝壽許得夫先生﹞

白露橫空金風薦爽銀河涼陰西流長庚一點文彩照南洲懸弧當年壯志過庭訓鈆槧燈篝靑雲夢黃槐丹桂東井刼灰浮鉤陳迷太液紫駝蒙雪玉馬嘶秋悵黍離之感多少閒愁短褐歸來老硯生涯舊茅屋滄洲蟠桃熟朱顏鶴髮綠酒滿金甌

又﹝楊煥文赴召還﹞

象闕星辰鳳臺春色觚稜仙掌金莖瓊林侍宴天語記叮嚀日近龍顏開霽紅雲擁雉扇鸞停金溝暖萬年宮樹時聽曉鶯聲賜歸優詔許劍懸蛟影箭委雕翎對寒食飛花流水柴荊自笑投林倦鳥繁華夢誰問功名溪山好船頭載酒醉裏釣絲輕

念奴嬌﹝寄徐指揮﹞

中天日麗轉洪鉤紫鳯黃龍呈瑞附翼攀鱗登慶會誰是晚成之器擊楫中流聞雞而起多少澄淸志鬥牛南射寒光炯炯埀地報道玉塞秋髙虎皮雕羽箭西徵遼水銘勒燕然頭欲白壯矣風雲英气他日歸來堂開綠野富貴功名遂故園松菊鄰翁醸酒同醉

水龍吟﹝己巳端午﹞

海橊庭院初長日梅羽弄陰弄霽驚心莭序艾枝懸緑菖蒲浮碧衣賜香羅憶陪宮宴禦鑪煙細愧相如多病歸來鬂痕如縷往事風流莫記黯江山舊逰凝睇湘波弔雪楚峯淒黛荊云愁壘魚腹沈寃眾人皆醉一樽誰酹獨登臨詞客興亡多恨灑靑衫淚

又﹝題禦溝紅葉﹞

禦溝暖透溫泉栁渾不覺西風早紅葉飛來珠簾搭處始知秋老信步瑤階雁沙香褪韈羅嬌小謾宮袖微揎玉纎輕拾胭脂濕露華淸曉寶硯香燻煤麝拭霜毫龍蛇縈繞芳題錦字翠嚬紅怨帯眞連艸天上人間爲慿流水春心多少謾殷勤寄去無情有恨彩雲靑鳥

卜算子﹝春晚﹞

簾幙楝花寒啼鴂催春去芳艸天涯綠漸迷煙樹無重數老驥蝢長纓猶憶雲霄路流水孤村獨掩門白日東風暮

浪淘沙﹝寒食﹞

野徑土墻斜桃李桑麻紙錢飛處亂啼鴉祭余攜酒去寒食野人家苑樹憶天涯遺恨琵琶銅駞衰艸臥龍沙漢寢唐陵無麥飯暮雨梨花

又﹝惜春﹞

年少爲花愁珠箔靑樓竹西歌吹古揚州翠袖舞低楊栁月醉倒還畱投老憶狂逰往事都休繁華如夢水東流飛絮落花春去也白了人頭

滿江紅﹝寄水北山人徐宗周﹞

水北幽居抱柴門一溪寒玉山萬疊靑林當戶白雲連谷乳燕落紅春又晚桑麻三徑多松菊喜新晴布谷又催畊秧分綠牀頭酒何時熟謀諸婦明朝漉謾黃雞炊黍共邀鄰曲舊夢風雲銷俠气繁華看破知榮辱泛扁舟釣罷晚歸來書還讀

醉蓬萊

正淸秋絳闕華蓋天髙金風銷暑海霽鯨波喜瑞流虹渚黃道星辰紫微雲气擁蓬萊深處萬國衣冠四夷玉帛兩階干羽雉扇初開嬪妃魚貫九奏簫韶鳳凰咸舞內使傳宣記叮嚀天語喜溢龍顏大地丰登九衢甘雨

水調歌頭﹝禁城春闈元夕﹞

鳳苑東風早栁眼已催春禦溝冰泮微綠宿雨浥芳塵燕子歸來時候寒勒小桃未放初試薄羅新九市鬧弦管萬戶慶燈辰對鰲山馳寶馬競朱輪綺羅叢中香藹爭道漏聲頻臺榭花陰如晝巷陌月華如海心事翠眉顰舉酒彊歌笑獨憶去年人

鳳凰臺上憶吹簫﹝丁已中秋感舊﹞

銀漢無聲澹雲籠月汀煙落木蕭蕭悵西風萬里江上停橈玉砌雕闌何處霓裳曲鳳管鸞簫休重問傷心往事都付寒潮河橋當年惜別翠雁濕啼痕斂袵魂銷感新愁磊磈有酒難澆行徑紅蘭香歇低顰念暮暮朝朝銀屏悄定應晚妝宮黛慵描

木蘭花慢﹝辛酉九日﹞

寫長空一雁又景物是重陽甚雨暍東籬數株靑蕋未放秋香搘笻倦登髙處掩柴門衰栁映橫塘日暮江聲滚滚西風鬢影蒼蒼當年歌舞翠紅鄕一曲杜韋娘曾擊碎珊瑚玉人扶醉銀燭成行回頭已成陳迹早歸來茅屋石田荒謾把淸樽遣興都非少日疏狂

春艸碧﹝蕪城懷古﹞

平山堂下東風何處海棠春瓊花月橋上十里珠簾金釵翠袖歌聲徹醉倒玉人扶銀燈揭莫問舊日江山幾多離別卻憶錦帆遊迷宮闕回首故苑繁華豪气五陵都銷滅斷栁鎖寒煙潮聲咽

壺中天幔

年少疏狂儗晞髮扶桑濯纓暘谷北適幽燕東通越爭道中原逐鹿抗節登車悲歌倚劍太華靑如粟聞雞中夜秦庭曾有人哭誰憶萬里闗山塵凝箭羽慷慨嗟髀肉白髮靑衫歸故里多少泥塗之辱卻羨淵明休官彭澤三徑連松菊迎門稚子殘書老硯茅屋

憶秦娥﹝舊春﹞

劉彥昺集卷八

●欽定四庫全書

劉彥昺集卷九

﹝明﹞劉炳撰楊維楨評

○雜文

三才合徳說

堯舜受禪民之幸也聖人之大公中庸之道也經也湯武放伐民之幸也聖人之不幸時中之道也權也守經行權待時而動順天應人奉天時也故聖人與天地合徳

殷之三子說

微子去之不亦知乎箕子爲之奴不亦仁乎比干諫而死不亦勇乎三子者不同道其心一也一者何也曰仁也君子亦仁而已矣何必同

聖人無私說

武王訪於箕子箕子乃陳洪範九疇夫武玉革命之君也箕子亡國之臣也可謂不共戴天矣然則武王箕子之心何以哉曰武王之訪以道也箕子之陳亦以道也皆聖人之大公非一己之私也

君子居易說

君子之窮也耕莘釣渭若將終身焉其達也相湯武而行放伐焉窮亦是人也達亦是人也濳龍飛龍隨時隱見故君子藏器於身待時而動子思曰君子居易以俟命

回也徳說

旭日之光先照髙山聖人之教先成上士故顏子得孔子爲之依歸如時雨之化焉其次則成徳達材答問私淑艾者益下而益逺各因其材而篤焉故孔子曰中人以上可以語上也

上下相成說

周武克商而夷齊采薇光武中興而子陵埀釣宋祖受禪而淵眀遁迹建隆踐祚而希夷髙臥彼四君者能成五子之節此五子者能成四君之義孟子曰故將大有爲之君必有所不召之臣其斯之謂乎

取人以身說

漢之股肱秦時艸野之人也唐之將相隋代棄捐之徒也元之輔弼金室遺逸之士也自古創業之君莫不取材於前代故人材應運而興易曰雲從龍風從虎聖人作而萬物覩誠哉是言也後代驅人材以資敵國至於國亡而不悟焉哀哉

聖賢行道說

或曰臯夔稷契唐虞之賢佐也堯有天下四臣與舜比肩而事堯舜受堯禪四臣與禹比肩而事舜王者之佐莫賢於伊尹五就桀五就湯霸者之佐管夷吾百里奚其尢也管夷吾釋幽囚而相桓公桓公以霸孔子稱之百里奚去虞而虞亡入秦而秦霸孟子許之王者之師莫尊於孔子孟子孔子歷應諸侯之聘孟子遊齊梁之國後代人臣重守節則彼皆非耶迂叟曰聖人以行道濟時爲心然亦未嘗苟合也故出處去就惟義所在以守節而議之者豈足以知其心哉孔子曰君子之於天下也無適也無莫也義之與比是也

智愚同徳說

人心如巨燭然之於有生之初聖愚所同也可以照華屋可以照茅屋無加也無損也然聖人之燭明並乎日月常人之燭乍明而乍滅嗚呼世之人能不滅其燭者幾何人哉韓子曰欲知學之力賢愚同一初

勉學銘

維士也學而不勉何以立身勉而不篤莫由致用以藏以修毋怠毋躁恐筋力之就衰悼歲月之不早前而非者已往而莫追後而來者或庶幾乎其有造惟爾某爲丈夫者果如此而生如此而老耶故銘玆座隅爾其勉諸永終是保

告先聖文

維大明洪武歲次甲子五月戊戌朔越五日壬寅後學某等敢昭告於先聖大成至聖文宣王之靈曰猗歟聖道師表萬代泰山黃河之流峙景星慶雲之昭麗嘉禾芝艸之禎祥麟鳳龜龍之奇異仰之瞻之是則是式髙莫可企深莫可際嗟嗟子衿總角趨庭以訓以謨欽誦遺經早失所怙中罹甲兵駑鈍偸惰內省如焚驅馳歲故年往志存齒髮日悴窮廬悲呻幸守丘墓桑梓是鄰追憶舊習講學有賓涓玆令節旨酒蘩蘋恭率諸生明薦載陳庶假靈威啟我後人洋洋在上虔申告文

闗西義隱傳

關西義隱者楊姓煥文字也其先代爲太尉震之後由關西遷汴再遷江左復官於鄱故至今家焉公生而精偉讀書尙气義至正壬辰四方蠭起兵蔓於鄱公倡義旅保閭閈民賴以安焉或勸其乘時樹功業則俛首不答洪武之初鄕裏有劇寇馬某匿山谷剽刼爲民害官捕之久不獲下令購重賞有能致者給之公因緝其蹤糾有膽勇者數輩往覘其巢冦覺鼔其黨舞戟出拒公嬰其鋒三戰卻之遂逐北冦蹶生縛之械送有司上功幕府以前賞給卻而不受議奏爵其勞公辭謝曰特爲民除其蠧耳豈希利祿耶竟拂衣而歸同郡劉某往拜之曰玆不共戴天之讎微公之計不能殄也獻白金爲壽公笑曰官賞且不受寧受私謝乎爲士者固當除殘去暴況在交遊之讎不與同國乎飲酒三日而別時議多之會朝廷有旨凡民年髙有徳者入覲計議公在行中廷見條治安十餘事上之不報遂告病歸鄕先時嘗涉海適遼覘邊域形勝阨塞及得敵人虛實之情因慨然曰邊務多有可建者爲丈夫者安能坐受敵人之詭僞乎將圖上方略或勸之曰計若遂恐公筋力非少壯之任矣幸審之乃撫膺嘆曰計誠晚矣景在桑楡矣遂絕口不復言毎良辰暇日登髙指顧山川見長雲飛鳥之勢感劉豫州髀裏肉生之嘆因以杖擊石長嘯而歌曰老驥伏櫪志在千里烈士暮年壯心不已此曹孟徳之詩也耶乃與水北山人徐某究五緯河洛之書以耕釣自將終焉嗚呼士生於世蓋將有爲公能不以富貴利達動其心能爲人所難能亦其發於天性之至有足以啟人心厲衰俗者矣可使其義不著白於世耶故爲著闗西義隱傳俾來者將有徵焉

烏石山人傳

烏石山人劉姓子升字也世居鄱陽義城之東父字積仁樂隱不仕以詩禮自尙爲故族也山人性衝默寡欲不妄言笑好讀書修已以爲樂處宗族以義交朋友以信故人多愛之有司嘗以孝悌力田薦嬰疾不應或勸之仕答曰豈不聞四皓之歌乎與其富貴而詘人寧貧賤而肆志耳馬少遊曰人生但取衣食才足乘下澤車鄕裏稱善人斯可矣誠竊慕之宅邊有山山石皆黝色若漆可愛嘉木疏茂石磴平峭可登可坐暇日與知己者或攜酒宴逰擊石臨眺浩歌以寓懷東睇九華列屏空翠如飾可以招飛仙而淩八極也西望則彭蠡如練一碧萬頃滄波西流浩浩無際想夫樓櫓如林旌旗蔽空風雲霸气於今安在哉但見夕陽西傾白鳥孤沒江山如昨風帆出入於煙波野樹之外弔古懷今寧不有感耶而爲之歌曰維山之蒼蒼兮黝石齒齒登髙遐眺兮一碧無際宇宙恍惚兮滔滔逝波人生寓形兮百歲幾何一气聚散兮陰陽之化倐忽委棄兮如閱傳捨仰視俯育兮惟善之修失身辱先兮不孝之尢先哲所懼兮薄冰是戒富貴利達兮何事求外先人舊廬兮以蔽風雨維桑與梓兮必恭敬止寒泉涓涓兮風木之悲蘋藻致潔兮願言永思全生全歸兮先聖之訓克保首領兮蓋棺事定夢幻泡影兮白駒之隙達人忘慮兮樂天俟命白雲可招兮涼風西來撫膺長嘯兮悠悠我懷歌已聞者曰此達士之詞也斯人也心際物表富貴其能羈乎山人性嗜山水之趣故自號烏石山人贊者曰余讀烏石山人傳觀其樂天自信夫軒冕豈能動其心哉抑列禦冦之儔歟洪武乙丑八月

師古齋記

神農后稷氏以耕稼教民爲食今之人亦善耕稼無他師於古也公輸氏善宮室舟車今之人亦善宮室舟車無他師於古也白圭陶朱氏善居貨今之人亦善居貨無他師於古也農工商賈雜藝皆能師於古以成其名而況於士君子者乎周公孔子顏孟其道則仁義孝弟忠信其藝則禮樂射禦書數信之於古傳之於今皆士君子之所當師鄱陽章方太氏以壯年明敏之姿好學不倦以師古扁其齋而屬記焉予聞而嘉之或曰生乎今之時而欲師於古何也予曰不然古卽今今卽古也今人視前人爲古後人視今人又爲古矣曲禮曰人其父生師教之孔子曰三人行必有我師焉故孔子嘗師老聃孟子師孔子之孫子思揚子曰務學不如務求師孟子曰夫道若大路然豈難知哉人病不求耳子歸而求之有餘師是則聖賢皆師於古而況於今人乎夫天之所以與人者豈有古今之異哉惟人學與不學耳其它若異端虛無權謀醫巫卜筮相命皆百工之一技耳又不若農工商賈有禆於時也烏足以當師古哉今方太果能修其身以周公孔子顏孟之學爲業他日致諸事業立身行道埀範後代豈小補哉豈非師於古而用於今乎若循其名而失其實非予之望也方太其勉之

古趣軒記

鄱城之東湖澄數頃煙波釣艇往來搖宕有沙鳥芰荷之景而芝山直其北嵐光云影幽林空翆有杖藜攜酒之勝蓋因山川淸趣之气所鍾往往有俊秀之士出乎其間焉胡伯淸氏以茂年好學予嘗過其古趣軒左圖右史商彜漢刻古今人名畫雜陳幾席客至則焚香鼔琴詠詩煮茗終日不厭或曰古趣可嘉矣未見古人焉伯淸矍然曰孰爲古人猶可見耶吁堯舜禹湯文武周公孔子顏孟其古人也其人逺矣其書存焉在書則典謨政事之治有疏通知逺之教焉在詩則雅頌情性之正有溫柔惇厚之教焉在易則爻象陰陽之變有潔淨精微之教焉在春秋則治亂賞罰之義有屬辭比事之教焉在禮記則禮樂人倫之本有扶導防範之教焉讀其書行其道猶見古人也孔子曰好學近乎智力行近乎仁知恥近乎勇知斯三者則知所以修身矣博學之審問之愼思之明辧之篤行之可不學乎今伯淸有讀書之姿有讀書之時有讀書之地誠能自勗則他日措諸事業濟世澤民著功勲以顯親埀後其可量耶豈止於山川登覽勝槪而已哉故爲記於軒之壁以驗他日之所至焉

懶雲莊記

鄱無無居士扁其莊曰懶云客有過而問曰居士以五尺之軀彊艾之年孤鶴其淸長松其秀出論如傾湖處劇若轉丸政當孜孜惴惴分陰是惜運甓而居考徳問道以待明時之需子嘗直黃扉簪螭頭之筆應列宿宰百里之政未足爲盛徳事也昔申公乘蒲輪之召呂望膺後車之載以居士之年猶爲未也噫嘻客非知我者夫懶也者怠惰金石慵癖膠漆棲遲偃仰縱逸自便或曲肱枕琴或箕踞泉石跣足乎林下坦腹乎北窓以傲以遊匪癡匪戇不檢不飾弗矜弗誇處已失恭接物少莊狼藉圖史闒茸冠履淋漓筆硯顚倒裳衣起居無時外形骸而放浪者爾夫云也者非煙非霧非霞非靄陰陽之聚山川之气絪縕上礡五色爲慶三色爲矞祥光爲景瑞彩爲卿起石出岫抱日浮天儀如鳳鸞如芝如蓋乘風從龍作爲霖雨澤大地而利蒼生者也予玆投老丘壑病目無所爲自念少失所怙無學問功業以少見於世出不能挾太阿之精飲河洛之馬擁盾寒旗鼓行萬里淸邊鋒掃妖彗以匡社稷康濟生民居不能溯洙泗之源緝鄒魯之緒讀六經百子之書立言埀訓於後代顧乃如此而生如此而老耶歲月邁矣髮種種矣文采無所發越矣時時抱膝長歌短吟聊以抒胸中之磊落耳客乃瞿然而起曰懶云懶云侶孤鶴而棲長松乎霖九土而利萬物乎變化有象捲舒隨時有其體必有其用矣居士合掌面壁趺坐笑而不答

弔余忠湣公祭文

維大明洪武歲次已未正月八日大都督掌記文林郎鄱陽劉某恭承公務道經潯陽弭莭舒浦結佩灊嶠敬弔故元夏國忠湣余公之墓夫過汾陽而仰令公駐大梁而懷夷門義之所著心之所感也𨿽音容冺絕而英聲令徳昭若日月仰瞻墓道苟慕義彊仁者孰不興起特以瓣香絮酒致祭於先生焉嗚呼辭曰疾風艸勁版蕩臣忠繄元之季橫流四衝秦失其鹿素靈夜哭大廈之傾支匪一木維公鷹揚拯其頹綱義同田橫忠軼睢陽闔室捐軀與城俱亡大星墮地萇弘之碧昭若云漢烈於金石古舒之濵斷碑嶙峋隧艸黯翠夜臺壘云仰玆令徳載瞻載式攬悲蘭臯屑淚松砌嗚呼哀哉

○附

故府君劉公墓志銘

翰林待制李燦撰

公姓劉諱明字衮明居鄱陽義城之東家世簪纓爲望族公生而挺茂好讀書以恭譲溫和處已與人交際喜色溢於顏面人無不敬從之元季壬辰海■﹝宀禹﹞塵沸蘄兵枝延於鄱燒香以爲信禮佛以結社絳幘赭弁民欲趨之公曰此特緑林之徒耳烏合剽掠宜謹避之遂激鄕閭以義勇保境人獲康靖焉官軍東來公爲向導克復郡邑總兵官薩木丹巴勒平章屢以銀碗宮段賞賜有差運糧間道轉戰鄰邑志在澄亂以匡濟扵時焉流遇戎馬親犯矢石錄功授浮梁州判官從徵信陽俄以疾癘及病篤戒諸子曰先人敝廬足以避風雨郭外之田足以具飦粥讀書爲善淸白傳家足以立身無辱於不義也所恨者殘虜未滅不能盡忠於國耳竟以病終時論惜其志焉公以甲辰年正月生於至正甲午三月歿祖字季父得新娶陳氏子字積人女顏貞媳朱氏孫子升必昭桂華葬於裏之烏石山亥山已向實至正甲午冬十月也爲之銘曰

天狼晝茫義旌奮張釁鼔椎牛楫擊膽嘗視虜如仇孤忠未償胡罹於災天道匪常義城之東梧楸蒼蒼馬鬛泫露魄湮聲揚气爲虹霓上延奎光過者仰止瞻玆銘章

劉府君墓碣

夏谷忠湣公餘闕撰

元至元戊寅八月十六日鄱陽劉君歿旣葬而天下兵亂不克立碣墓左今海宇晏夷冢子昺始刻銘以昭厥志君諱斗鳳字友梧母李夢鳳翥北鬥間而生故名君疏髯偉度倜儻負奇气嘗攻舉子業屢試不利監郡馬公某舉茂材部使者王公都中賢之復交薦授集慶句容校官旣而慨然曰大丈夫坐廟堂佐天子出號令以保艾庶民不然仗節出萬里外气懾夷狄耳柰何棲棲服章逢鄕井耶遂絕江渡淮遡河濟過齊魯之郊遨逰燕趙間周回秦漢故都南還吳楚登髙酌酒弔古豪傑遺迹發爲歌詩皆磊落魁奇當時虞文靖公集揭文安公奚斯禮部郎中吳公師道咸交君愛其才雄贍爭言於中書擢應奉翰林文字未上而卒年三十二以卒之年十月五日葬鄱陽義城東潘超之原遺詩若干捲毀於兵父諱環岫字傑夫兩浙鹽運提舉大父安朝宋國子生君家世簪纓光奕史牒宋贈檢校太尉中書令左僕射封潁川王浩八世祖也君克繼詩書有志弗獲顯庸惜哉配朱氏生昺昱燮三男子昱燮亦夭昺復業儒文聲動搢紳間銘曰

猗鳳鳥昧靈兆壽曷少气則浩跖而老顏而夭匪天道兮

鄱陽劉節婦朱氏墓碣銘

翰林學士榮祿大夫宋濓撰

鄱陽堯山有節婦曰朱夫人諱則中性穎茂知畱意詩書年十五歸同裏句容儒學教諭劉君斗鳳字友梧歸十八年生三子昺煜燮及一女旭貞而劉君亡夫人之年甫三十二又二十四年乃終得壽五十六夫人自劉君歿悉屏脂澤弗禦曰我未亡人也焉用爾爲事姑李氏甚至僕人媵女凡數百指夫人晨起坐堂上命之曰爾爲某事汝爲其事晚各會其成無敢爽期者至於中饋紉縫之職夫人日相親𨿽勞不辭閭井有來謁者必飲食之若賢士大夫則畱浹旬弗之厭行必又有所贐窶人或有斗升之糴司廩者慵於啟鑰難之夫人罵曰彼方懸腹待炊爾可若是怠耶遇歲歉及大雨雪必散粟賑其乏𨿽蔬材之細亦多寡分給於眾族姻之間有構讒言而弗靖者夫人每具食調解乃已尢切於訓子嘗語之曰汝父積書數千卷而不效他人置美田宅者欲爾等知學也爾等不學我將焚其書故內外親若尊者同列者卑幼者皆賢夫人之行無異言歲壬辰夫人家毀於兵昺提義旅隨大將上饒燮已死於癘童禦散盡旭貞亦適浮梁張子鳴氏未幾又爲仇家所害夫人間闗出萬死獨抱昺子玉珊往依張使玉珊衣垢敝服雜蕘兒牧豎中卒有急令竄山澤夫人以身先之每撫其頂泣曰我一家兵禍極矣汝父存亡未可知劉氏一宗若髮懸不墜者賴汝在耳柰何虎豹又窺伺未已耶鬼神若有知得持汝以見汝父我含笑入地矣言訖衣袂盡濕後八年昺從間道歸見夫人相與抱持哭絕而復蘇夫人指玉珊曰吾所以不死者有此故爾見者皆灑涕昺因迎養新安復遷之浮梁竟以疾卒張捨實某年某月四日也塟於發京鄕之史源昺以文學政事向用於時予辱與之交自狀夫人羣行持以詣予拜且泣曰吾母以節自持皦如出日不幸遭離亂以死死又無以暴白於後世不孝莫大焉儻先生憐而俾之銘庶幾可不朽者予不敢辭銘曰

夫人之節石堅玉貞何不享有諸福而憂患是嬰彼宰物者孰屍其平然而徳厚流光如筮斯徵短𨿽一日長或千齡則夫人之不死者愈逺而愈名史源之山封若斧形評騭馴行太史勒銘後數百載尙知爲鄱陽節婦之塋

故處士鄱陽劉公墓志銘

奉議大夫延平路總管兼管內勸農防禦使安成周洪撰

公諱由孫字傑夫號環岫姓劉氏家鄱陽之義城八世祖某唐兵部尙書爲時名卿葬弋陽之旗鼔山里人祠於社其子孫蕃衍居上饒之葛原鄱之淸塘樂平之劉坊屢有聞人而義城爲特盛大父諱朝英宋國子上捨父諱瑞甫有隱徳公生而魁岸長好倜儻之畫以宋季不仕元氏旣下江南郡縣更代徭役特煩裏豪黠囚並緣吞蝕閭左弗支往往蕩析公慨然曰吾獨不能安輯吾裏中耶乃往謁令請自受事事無巨細必核其底卽便於公私亟趨以赴有不可者懇懇以白上下利之而視公爲舉措事以易集費乃大減權橫不得舞其詐而罷人滋息矣乃共推公爲巨人長者而愛之若父母縣有疑獄亦資公爲直由是諍訟有不之縣庭而析於公之一言俗以丕變素多良疇儲谷數萬斛凶歲則減價出谷而貸貧者食或不能庚因貰之弗較凡溪壑之病涉者悉爲橋道以濟人尢便之平居以抑姦輔媺撫良善爲心未及施於政而沒有識悼焉公生某年某月某日卒某年某月某日葬於裏之張家山孺人李氏有懿行姑程氏年踰九十事之極敬愛而睦於姻族數具楮衾艸履及棺槥以給貧乏人謂公之教蓋刑於家矣子三人長友竹能鼔琴好書而善靑鳥之術次友梅集圖史喜賓客而樂花竹之翫次友梧從鄕先生月灣吳公學舉子業部使者王都中薦爲徳興縣教諭未幾翰林虞文靖公揭文安公引爲應奉未行而歿有詩一集孫男十一人營爆光燦燧炯炳輝煜勲燮炳字彥昺友梧之子亦以能詩遊搢紳間距其大父之歿餘三十年而復求予銘是將大其家者也乃悉著之系以銘曰

源之浚其流長繄昔鼻祖盛有唐身教從孰彊禦流亡四集居者吁我庾盈孰阻艱賈商以通羸者飡徳之形庇於邇宜熾厥後復其始維乃孫襲詩禮請銘幽墟列玆誄

澤存堂記

同郡許瑤撰

覩羮墻而見堯觀河洛而思禹蓋聖徳元功著於宇宙澤在人心久而不冺歷千萬歲猶一日也況生之膝下覆育之恩如天罔極劬勞之念敢一日而忘哉故禮記之言曰父歿而不能讀父之書手澤存焉耳母歿而杯棬不能飲焉口澤之气存焉耳鄱陽義城劉氏爲郡著姓元至正之季彥昺劉君以義旅從軍於浙見時政日乖其志莫遂迨龍飛江左以獻書言事受知於上擢官淸要輔政藩閫出宰百里兩考而歸以病告老林下構堂故址取禮記之意而扁以澤存著思親也嗚呼兵革以來故家文獻牙籖錦帙皆爲灰燼而劉氏能存之君復能守之顧諟在前必恭敬止豈特春雨霜露而興怵惕淒愴之思其气發揚於上而動昭明莙蒿之慮終身之慕寧或少替其與羮墻之見河洛之思同符合轍豈不可尙也耶孟子曰君子之澤五世而斬豈其然乎故祭義曰致愛則存致愨則著人子之思其親也思其居處思其笑語思其志意思其所樂思其所嗜況以其手澤之存者乎宜乎其不忍忘也詩曰永言孝思孝思維則劉氏賢予孫登斯堂者必有所觀感而興起於無窮也故爲記於堂之左方焉

春雨軒記

春雨軒鄱陽劉君彥昺之所作也春雨之濡人之所均被也而劉君獨取以名其軒何哉維君之母夫人朱當盛年喪其所天能保其家業以不廢其教諸子使之有成貞節之著凜如冰霜夫何十年之間喪亂薦罹而備歷乎艱險然迄能令其遺孫以紹其先業劉氏之不墜繄夫人之力是賴而今不幸不可作矣君方以文章向用於時宦遊金陵去鄕土日益逺以爲生不及致鍾釡之養死又不能效昔人之廬墓思親之念蓋無時而或忘方春之始雨露旣濡君子履之孰無怵惕之思思之不可見矣故卽夫所履者以名其居然則身之所履者𨿽眾人所均被而心之所思者則固君之所獨知而人莫或知之者矣記曰致敬則存致愨則著敬愨者卽其心之思而著存其猶身之所履乎𨿽然君之居於斯也食息夢寐如或見其親油然孝思曾不與時而變遷秋霜冬日無非足以致其思也豈特有感於春而然乎夫人之墓君旣請銘於太史宋公以予辱有斯文一日之雅復俾爲文以記斯軒嗚呼仁人孝子之思其親推其親亦曷有紀極也哉烏陽王褘記

劉彥昺集卷九

●劉彥昺集後序

右春雨軒詩集一編諸體大備爲詩若干首鄱陽劉彥昺先生之所作也先生以卓越之才際文明之運急英雋之交職典籖艸戎檄觧銅墨以歸休乎田裏故其發於吟詠若是其富有也蓋嘗論之溫柔惇厚詩之教焉迨夫世變相乘與辭偕極要必有正始之意使人得於唱嘆然後爲可貴哉離騷而後漢魏之五言是矣晉代以還嵇阮絕出而陶公爲至宋齊之世雕鏤益工而興寄彌簡梁陳逮隋風骨耗矣唐之興也雅道幾復王楊盧駱之徒出而陳子昻爲至有若李翰林杜工部其得於天分者若殊然皆義存風雅气摩屈宋體裁漢魏趣挹陶阮詞該累葉才括數公故卓然爲詩家準的若元次山儲光羲王孟髙岑崔顥常建之儔悉盛唐之選也大歷已還名家輩出有若韋栁之髙婉邃雅溫李之瑰瑋濃縟李義山之雄麗許用晦之精切皆偉然而自抜整轡徐驅而方駕者之所馳騖規規然意恐役賢者也先生乃約數子之長成一家言以隮夫盛唐之閫奧其哀余忠宣之類則又逼夫漢魏矣蓋其言與事稱有不期然而然者宜夫延譽於大方髙踏乎一時膾炙乎文人之口洪武戊寅先生以爲詞源之沛夫江漢而云夢之足觀逰也挾其所輯以來大蒙賞激𨿽駿骨之市燕照乘之寶魏連城之歸趙不足方也先生之幸會可謂厚矣遂鍥梓以傳則先生之精瑩將遂不朽而膏馥於後人者博哉庸敢摭其崖略蔽以管窺編諸末簡以備後序云爾是歲二月晦日汝南周象初述

