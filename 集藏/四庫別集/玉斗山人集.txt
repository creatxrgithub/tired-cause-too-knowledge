

欽定四庫全書

集部五

玉斗山人集

別集類四

元

提要

﹝臣﹞等謹案玉斗山人集三卷舊本題南宋王奕撰考集中奠大成至聖文宣王文稱至元二十六年歲在巳丑江南儒生王奕等其玉窓如庵記則稱歲癸巳前奉旨特補玉山儒學教諭癸巳爲至元三十年然則奕食元祿久矣迹其出處與仇逺白珽相類題南宋者誤也奕字敬伯玉山人所著有斗山文集十二卷梅嵓雜詠七卷今並不傳惟此集尙存本名東行斐槁明嘉靖壬寅其鄕人陳中州爲刋板佚其詩四首而別附以遺文二篇始攺題今名奕詩稍失之麤然磊落有气勝宋季江湖一派素與謝枋得相善枋得北行以後尙有唱和詩十首其寄周月湖絕句亦有起觀疆宇皆周土只有西山尙屬商句皆以宋之遺民自居則其出爲學官當在巳丑之後然其祭文宣王文稱天混圖書气通南北九域甫一可輿可舟祖庭觀丁歌稱幸際天地還淸寧於新朝並無所怨尢祭曽子文稱某等律以忠孝實爲罪人願保發膚以遂終慕亦未敢髙自位置視首鼠兩端業已偸生隳節而猶思倔彊自異者固尙有間矣集中詩文雜編頗乖體例然無闗於宏旨今亦姑仍原本錄之焉

乾隆四十六年十月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

玉斗山人集卷一

﹝元﹞王奕撰

○東行斐稿

先生文章冠冕照耀六經而气節鋒芒獨鋭於東行一稿歷年三百他作散亡僅存此稿揭之開卷續有稽集爰次而梨嗚呼讀先生之文誦先生之詩論先生之世知先生之心果有不倚於筆硯形骸之粗者述斐稿

東魯義約

僕慕陶歸隠結屋琊峯十載耕云吟計僅足起觀宇宙之間人道之大惟君師而已天門萬里力未能乘風雲依日月汶陽鄒魯之邦吾夫子之宮闕在焉今九域旣一關河無阻學者不能致樽酒辦香之敬是不知有師也欲壯玆行敢吿吾黨伏以闕裏宮墻久矣關河之隔朝廷疆裏適玆文軌之同欲瞻尼山師道之尊合致曲阜心香之敬況洙泗卽非弱水而鄒魯正是中原今旣在邦域之中何自棄門墻之外愧聖師夫子救時猶老於轍環而吾儕小人閱世甘忘於株守敢邀同志用決此行或負笈或攜琴徜徉於長亭短驛可乘舟可策蹇吟詠乎名山大川覽天地之六經弔聖賢於千古慕溫良恭儉讓之徳想仕止久速時之心出處不得罪於春秋生死亦無慚於名教觀黃河登泰岱定有至人過盤谷訪南山豈無隠伴聚糧以俟涓榖爲期謹約

奠大成至聖文宣王文

維至元二十六年歲在己丑八月丁未朔越三日己酉江南儒生王奕等幸際天混圖書气通南北不逺數千里謹袖瓣香致奠於先聖至聖文宣王曰詩書世次以魯繼周匪敢私周寧爲魯謀厥有著龜吿我來猶於以素王於魯之陬姬今爲庶孰衮孰旒此猶南面配以公侯載瞻闗洛每僕不收或翼微言盛行中州昔在建興與馬俱浮有集者鴞覆貽魯羞元化推遷如彼傳郵緬想神靈轍環歸休粵晝與夜積而春秋郭公夏五缺誤難諏欲往從之江漢阻修九域甫一可輿可舟今我不勇歲月其遒豈無他營載籍是憂奎光在天下燭六幽願誘愚衷納以大猷懷疑若剖含思獲抽遂沿泗洙以訖邾鄒望魯千年今眞魯遊何以薦恭秬黍滿卣尙饗

奠先師兗國公顏子

三千同學惟公獨好一畫之復惟公獨當復則無妄其聖矣乎一日而天地萬物皆歸吾仁四代禮樂特仁中一事耳樂莫大焉何憂之有名垂萬古壽莫長焉今夕何夕獲瞻井巷某某士也所希者賢請事勿之一字服膺拳拳以終餘年

奠先師鄒國公孟子

曰戰國去春秋僅百年而人心之剝訖矣子利於父臣利於君士利於權謀學利於僞妄天下岌岌乎殆哉惟公馳仁義之車﨑嶇乎齊梁宋楚之郊擴正塗而窒利罅好辧豈其志哉盡心知性知言養气天爵人爵所以發夫子之未究者居多其有功於人心世教爲何如信乎其爲命世之大才也此何時哉得逰聖域而瞻廟貌耳目鼻口不交於物不胥而爲妾婦禽獸貊蚓之歸皆至大至剛以直養而無害者得所師焉敬潔巵酒以報千古

奠先師郕國公曽子

聖門三千之徒而一字之孝獨與之公不敢毀傷之學至易簀知免然後知生而學死亦學善學聖人莫公若也移孝於忠何後人之不多見耶與之於點造物報人之天者固如是夫秋菊寒泉之思魯人之報於公者則未至焉愚生尙有志焉幸混車書獲瞻儀貌某等律以忠孝寔爲罪人願保髮膚以遂終慕

奠先師沂國公子思

中庸一書性命道徳之根本孟子親傳發爲仁義七篇自漢唐歷五季一千年間學者不得其傳至宋河南叔子表而出之建安朱子繹而明之大經大本垂世立法後之用下土者由之則興舎之則亡建天地質鬼神俟百聖而不惑者也其至矣乎此夕何夕得逰聖域眞足以補平生之大欠某士也參贊之功不得以行所學惟有謹獨素位不爲無忌之小人乃所以報先師也洋洋如在尙其鑑之

祖庭觀丁歌

八月朔獲陪拜杏壇得觀周禮之所在

吾祖河汾文中氏受恩未報夫子靈末孫願言無忝爾幸際天地還淸寧奔波水陸數千里袖香今得拜祖庭天欲使觀周禮在時哉巧值開上丁北方學者曹博士新膺上命來交承聖門不敢負所學事事必欲行六經爾時己丑八月朔大中門辟天微明左開毓粹右觀徳燈球燦爛交流星奎文閣下爇柴燎栢林鳩鵲爭飛鳴金絲堂前班引出笙鏞隱隱金石聲三氏諸孫列左右皎潔宿鷺排圎汀各崇尊長例就位深衣徵及江南生禮官三請詣磬所朱扉咿■﹝口軋﹞開中扃太常金樂交佚奏秩秩籩豆環簮纓首從先聖吿祝後鄒兗次第彛罇傾卻詣齊國父母廟泗沂分配隨重輕五賢推尊孔道者俎豆亦得陳其誠春秋天下祀文廟太常四丁惟魯行靑衿白髮老學校觀丁未有如斯榮儼然淸都聽雅樂耳目變換心神驚南門禮畢飲福胙公堂交錯飛兕觴飲余獨立杏壇下予懷縹緲欣嘅並恭惟素王師萬世道如日月行天晴幾年讀易坐甕牖景仰闕裏眞蓬瀛誰令溟渤化淸淺溫涼親得瞻儀形吁嗟麟踣鳯不至靑霄栩栩飛梁楹想當削迹伐木日諾仕委曲隨人情不知無可無不可與時潛躍無將迎君臣大義要不廢豈應弦轍俱紛更匡圍宋害走列國哀誄漢祠垂千齡誰云木壊文寖喪墓林楷理猶縱橫文謨武烈悉斯燼春秋無復陳嘗蒸皇王帝伯禪林休尼山泗水常朝廷孔林黃屋已八至功與泰山爭崢嶸惜哉祥符天子幸生晚不得隨公卿封疆萬里撤私町冠佩此夕仰大成八表云昏塵瞇目仲孫宣子視獨瞠觀周反魯學益進蒙與瞍語聞驚霆兩生此日旣見聖中道未有傾蓋程簞瓢道不在房杜深慚禮樂孤汾亭歸與玉鬥授論語願與諸子歌菁菁庶乎可以報罔極蠢生未必終頑冥斐然成歌記祀事刋作學者座右銘

八月八日偕廟學教授曹彥禮及孔顏孟三氏諸孫童齊集逰達泉到沂水緬想風雩之樂余乃浴沂作詠歸歌

浴乎沂潄乎達【達泉一溝百步透合沂水淸泠可愛】晞予發兮二水之湄風飄飄兮吹衣髙門出兮雩門歸千八百年之下兮何時得躡遐蹤兮逶迆欣嘅交集兮眇黃唐之莫追已而已而逝者如斯兮予將何之

八月望日深衣抱髙廟禦琴奠酒首歌南風繼作憶顏三氏諸孫環立以聽爲杏壇一時之盛千古之下令人憮然作歌云

秋日暉暉兮槐市成林白鳩關關兮漢柏陰陰杏壇髙兮幾尋奠桂酒兮孤斟蒼梧不可呼兮猶得抱南風之琴哀顏夭之不永兮傷哉兮遺音契千古兮遐心歸兮歸兮乃今不負吾衣之深

孔廟旣拜之後又不逺三百里過泰山過汶河壯哉斯遊上日觀作賓日歌少發葵戀之私

日月東行天左旋丸中久矣知幹圜稔聞泰山有日觀竊疑板墨多夷傳甚言抱雞候其上雞鳴海水如炊煎火輪磨蕩上復下崖撞石裂聲塡塡天門鐘皷報淸曉塵世正爾沈元元幾回掩卷信且惑安得臂羽如飛仙誰知白髮際同軌得來鄒魯拜聖賢竟遊曲阜至岱嶽捫參歷井登其巓濯足就宿會眞殿如乘析木棲微垣是時八月二十夜明月正值奎婁躔窓明斗落懼失曉一宵卜起無寧眠偕行諸子大鼾睡笑我歷轆狂且顚深衣端坐愈不寐湔腸滌胃玉女泉少需道人謂予曰若欲觀日今當前忙迷扶策抉艸莽翩躚攙奪諸公前諸公拍手笑於後被公吞了丹砂元■﹝盤﹞跣一气涉觀項隠隠紅罅開東邊元云荏苒幻紫色金樓寶闕蒸瓊田秋深露重濕我■﹝比﹞扶桑望決眼欲穿須臾眉■﹝代上魚下﹞抹天杪脫然寶鏡開微奩上上下下復上下千辛萬苦方團圎小臣不敢瞠目視九拜塌額肝膽懸起來恍惚抱影泣昔何容易沈虞淵羲和湎滛失賓餞掩覆白日爲元天蚊軀螳臂負不起忍渇未死甘氓廛狨號螭泣虎豹舞單衣尙网得瓦全夢醒忽爾登泰岱稽首再拜淸光還願保初陽守黃道重離赫赫行純乾泣余收淚盻下界西北迆逶生霞煙山如鱗甲水如帶八荒艸木皆新鮮回視秦碑與漢篆神光燦爛生蛟涎古今聖賢幾登此乍覩莫不心虔虔歸來玩愒復弄影入夷出晉誰與憐蒼梧不返放勲死傾戀惟有葵心堅分陰寸晷正可惜人間兒女酰雞然登封觀日世不少作如是觀能幾焉作歌歷歷紀其實後來請驗予長篇

金余元遺山來拜祖庭有紀行十首遂倚歌之先後殊時感慨一也

和元遺山一首【自南而北故先鄒而後魯孟廟在嶧山之下去曲阜七十餘里】

魯橋缷淮舸【淮安登舟魯橋出達】淖塗歷蓁蕪翠嶧倚天末髣髴東南隅薄暮曲紀城【卽春秋紀王咸在嶧山之下】三淸敞仙居平原積磥砢靈河鳴泉珠小徑斗折上行與狐兔俱循崖索斯篆【李斯碑在嶧山】恍惚東封書叢巓集蓮瓣【峯頂名蓮花瓣】巖巖瞰靑徐正途盡茅塞正爾宜羊車【秦二世登丰乘羊車而上】蚌珍不蔽美岧嶤到枌楡【孟廟孟裏皆嶧山之所凝結】南門肅孟廟【廟在鄒縣南門】冠袂先樞趨气大夙有配邾少不必都盥旣覿慈靖【孟母廟在孟廟之東】擇師誰復如【鄒縣闗王廟卽子思教孟子之舊基】

【元遺山詩曰荒城臥魯甸寒日澹平蕪千年素王宮突兀比城隅我昔入小學首讀仲尼居百讀百不曉但有唾成珠少長授魯論稍與義理俱攝齊念升堂壊壁想藏書翩翩七十子佩服見舒徐慨然望闕裏日思膏吾車五原東北晉因循迫桑楡今日復何日南冠預庭趨隱隱金石聲恍如夢淸都偉哉神明觀欣幸當何如】

和元遺山二首

髙垣門十一【魯國有十一門】云是魯城基浮浮化荊榛孔廟存威儀奎門出浩蕩【金時創奎文閣其髙入云】杏壇歷逶迆【杏壇栽杏花在夫子廟前】古今帝王所形僕影卽隨人間此天闕可望不可躋詩書壽老壁孫子綿遺規杲杲不可尙百世當前知

【遺山詩曰殿屋刼火余瓦礫埋荒基入門拜壇下儼然想光儀憶當講授初佩服何逶迆登降幾何人鸞鳯相追隨千年仰階級天險不可躋文杏誰此栽世世相淸規植根得此托在木將何知】

和元遺山三首

聖人與天逰擇地豈必巧袤延十里林老翠鎭盤繞斧斤不可尋兵刼不能燎翁仲儼冠帶【孔墓前石翁仲其髙丈二】麟虎峙彊矯【亦墓前物】書生拜風木起立九腸攪築室今不多馳蹕古應少春秋泉壤幽日月天地曉洙橋一綫流【洙水在夫子墓前小橋小澗僅三尺而已】滲注入萬沼八陵見金椀公相計不早父乾兮母坤白骨無壽夭銜寃絕歸鶴誰復欣華表九原信可作兩觀事未了

【遺山詩曰堂堂魯三檜培植出天巧規模皺十抱奇秀供百繞𨿽言甲戌亂煨燼入炎燎靑煙干云上羣鶴空自矯哀哀嶧陽人腸肺痛如攬魯郊木何限名取惟一少神明信扶持厄運豈易曉雩臺滿荒榛達宮余曲沼紛紛闗成壊何異晏與早道存有污隆物齊與壽夭霜皮眼中見欝欝自塵表君看泰山石萬古靑未了】

和元遺山四首

西偏顏樂園屋角接聖境【顏園陋巷在夫子廟之西偏】想當坐忘時聰明盡黜屏上植松數株下種麻千頃【今皆荒蕪】蛛网結秋絲綿密藏廢井東連勝果寺元此誕荘頴象教剝牀膚■﹝廠外艸內﹞事終不永興亡有定在𨿽帝不可請緬想書云時【荘公臺在孔子廟西卽冬至書云地】五色垂燦炳三家浚深井【栢子井在廟西】錄訖水亦冷卓卓正憲祠【周公太廟正憲之祠】蒸嘗猶定省金縢宗老心復辟直要領照影弔伯禽【伯禽井在魯城中】抱渴空望綆

【遺山詩曰陋巷陋復陋老屋在人境門前軒蓋多閉戶自幽屏近郊無百畆負郭才半頃饘粥聊自供取足惟一井此井越千歲淸節傳箕穎尙想瓢飲初至味久益永徳鄰與周旋聖域期造詣貧中有此樂日暮獨何炳泓然窺古甃一勺試甘冷土地果能神轉盼得深省塵埃竟何有索髮忽垂領共學講我容從之抱修綆】

和元遺山五首

髙門連曲沼上有泮宮臺芹藻莽不復菇蒲弄風埃靈光突其右荒穢良可哀兩阜瓜距地驅車儼臨淮雞虫爭得失擾擾胡爲哉何如袖春服行歌與時偕我來晞白髮歸詠同此懷柴桑志童冠寤寐須偕來酌逵洗逸盻【逵泉在沂水之東淸冷出於石罅】雅趣孰此偕步雩習風腋自覺聰明開

【遺山詩曰泮宮何所有舞雩但荒臺泮水涸已久北風捲黃埃顧瞻魯公宮感極令人哀獻馘亦盛事規模到平淮作計萬萬在而今安在哉獨愛鼓瑟翁不與三千偕宗周方訖錄聖師猶捲懷但欲春服成風乎詠歸來我亦澹蕩人涉世寡所諧浴沂行有日一笑心顏開】

和元遺山六首

壯哉景陵宮龜屓極神猛洪惟大庭庫制度合雄騁聖世尙封崇功擬天地並中天怪事發靈長轉俄頃我登望嶽臺【在黃帝陵後】一慨心自領涿鹿策奇勲自謂出天幸大運旋丸棊捧首歸舊鼎富貴積金臺礎礫揜營屏倘無六籍在詎免胥狒獷下土位人上柰何不深儆

【遺山詩曰大姦何所如猰■﹝犭兪﹞雄且猛𨿽然弭耳伏擇肉會一騁夘也不敗露名與聖賢並天刑竟莫逃不待七日頃曹瞞盜漢鼎僅得保首領與夘均小人脫网乃差幸少偸學不至適足惡鍖鼎不從市曹肆必就逺方屏兩觀余坡陁萬古示頑獷神兵凜可怖過此宜少儆】

和元遺山七首

雞豚鄰柵翁盻盻延允譜仲尼土萬世豈必志百畆誰知弗父何讓徳報以魯蟻宂幾王侯林廟此其所東周禮樂心豈不在文武大器信有神予奪孰敢侮郟鄏鼎鉉雄弱臂竟莫舉大廈庇生民云仍合分廡詩禮世其傳嘉種無莽鹵庭趨揖須眉返此末代古

【遺山詩曰不見講堂處指仍存世譜遺基洙泗間荒惡僅十畆聖師旣已老自衛歸在魯正樂修六經卒業此其所當時季路室宄整逮建武太僕忠且壯持用方禦侮如何盛唐日一廢不再舉中和天地位寧復俟庭廡所嘆世道衰師授日莽鹵空餘千歲林黯黒照終古】

和元遺山八首【魯國惟曽點父子無廟此欠事也故及之】

荒荒望魯甸姬孔廟粼粼允祚五十代顏孟東西鄰旁求侍坐翁艸莽迷城闉豈應髮膚體竟此成湮淪鏗爾續道韻垂此天倫親犂鋤供子職猶裕耕鑿民可能百世祀不廟三省身亦必有壇壝尙稽廓荊榛五賢配西序餘瀝波楊荀肥馬視輕服此景良淸新微言苟不及往迹亦易陳安得沂水上菊泉薦斯人

【遺山詩曰白■﹝土答﹞表佛屋萬瓦靑粼粼何幸勝果寺西與姬公鄰塔廟恣汝爲豈合魯城闉魯人或異教吾道宜湮淪許行學神農耒耜手自親當時子孟子直以爲匪民況彼専門家糞壤待其身一朝斷生化萬國隨荊榛孟氏匪所期安得楊與荀丹靑贊神化舊染爲一新坐令鍾魚地再覩籩豆陳吾謀未反道勿謂秦無人】

和元遺山九首

耕民昩帝力焉用典與謨柰何降衷後气稟分賢愚天錫孔孟氏一整綽有餘廓哉鄒魯地良足容軒車皇皇七十國轍迹何區區誰知百世下流作章句儒掌股弄神器敝跿直棄如遂令桐梓地盡化荊棘塗昬林畏饞啖秉燭來趨隅巫咸倘可問爲我還其初

【遺山詩曰天地有至人六籍賢聖謨聖師極善誘小智祇自愚文章何物伎不直咳唾餘操戈競虛名望塵拜髙車所得不毫髮咎責滿八區公論懸日星豈直小人儒諭彼失相者悵不知所如指南一授轡聖門有修塗陽光照薄暮尙堪補東隅悠哉發深省灑掃今其初】

和元遺山十首

人惟君與師得在天地間蜂蟻失所主生息決不蕃逐日渇未死顧影悲餘年平生東魯心皓首曕聖賢上下二千載歷歷觀遺鐫惜哉數墨子想象成虛傳十章紀大略盡和遺山篇忠腸攪葵漆喉棘不忍言持歸刻■﹝王那﹞石何勒燕然

【遺山詩曰林墓連魯城方廣十里間林間百艸具荊榛死不蕃楷槐作橫理靑靑閱千年懷人成一慨何正召公賢博陵石翁媼名字無畱鐫兩獸墓前物歲久乃訛傳昨我逰魯門規作孔林篇聖人與天大聖道難爲言所見不一記來者何述焉詩成私自愧小子良斐然】

和杜少陵望嶽一首

封禪七十二萬古事未了兩儀一開辟三觀幾昏曉自昔祖龍來訖今歌鳯鳥吾嘗登東山魯亦未可小

和李太白泰山一首

泰山天地極鄒魯聖賢關周匝二千里卓然位其間五文合泗水八荒無競山扶輿淸淑運日夜何曽閒尼山連嶧阜豈徒翠浮鬟軒轅與羲皥孔孟垂曽顏正气盡此出髙哉其可攀

和元遺山太山古句

我來拜鄒魯舟過歌鳯臺登嶧仰東蒙自謂髙矣哉及登東山頂天級眞難階河瀆走罅漏嵪陵塌埏垓已大物自小夙學得所諧聖賢分地步髙下隨其材於道旣有覺沿崖剔碑苔七十二君者謬迷良可哀王侯閧蟻宂休王滋無涯三千六百期治忽知幾回悠哉身後史聊爾生前杯大塊囿軀殻客气行風雷神功一收斂非去亦非來試出亭毒表岱峯赤微埃安得鐵柄箒埽盡兀突堆上下一無極釋然暢虛懷平明下山去天門掛芒鞋金童玉女夾道迎鸞鈴鳯翟紅雲開道逢明復與守道太山已經七十二君來封禪【二公居泰山之前】拊肩攜手歌崔嵬謂予如予看白日請騎黃鵠同上無色空界外蒼梧帝子正與彼倐忽混沌髙臥眞蓬萊

和趙若倫舊題多景樓

大地山河合九州島秋風吹起故鄕愁洛山冉冉機云出漢水瀟瀟巡逺羞東望海連甘露寺北來詩滿鎭江樓金臺萬里天門杳且問東津汶上舟

和羅隱詩再題多景樓

老了英雄費了吟鹿兒化馬不消尋死生壽夭蒼生命治亂存亡上帝心墦塜西來山疊疊焦金東望海深深眼前參透坎中畫始識恆河只寸涔

和盧疏齋多景樓韻

一合乾坤气脈連蜜甜本不■﹝扌東﹞中邊幾千萬刼本同此百八十年何間然北固英雄前去古中原文獻後來賢老懷登此成欣感日落蒼梧生紫煙

題北固亭

杜老當年識恨遺與天爭漢死奚疑伏羱猶憶分三日老驥空悲混一時往事竟隨東逝水新題全是北來詩如今多景樓頭酒免得諸公賦黍離

題焦山吸江亭

甲子三千六百期此山崒嵂起何時雄吞海瀆金獅子霸斷吳門鐵犍兒水鏡照空三國恨浪黿撞破六朝悲後來盡有無窮事畱與他年再賦詩

題焦山客位

鎖斷長江鐵戶門風帆雲海幾朝昏能依佛教綿遺址大勝焦家裕後昆鶴骨已仙羲帖在【焦山有王右軍瘞鶴銘記故云】鰲身不動米碑存【又有米元章所書銘】住山傳得文殊印遮莫前身是了元

題金山金鰲閣

誰槖紅鑪鑄寶刀辟開太極奠金鰲尾搖光嶽星辰轉背負乾坤日月勞潮落潮生通气息帆來帆去動毫毛不知南北車書混此際翻身第幾遭

書趙忠靖公祠堂

老臣將略服先零撐拓淮江五十年不把壑舟移半夜未應杞國墜中天父奢旣不慚諸葛子括胡爲愧仲連節義功名父兄在摩挲豊碣重澘然

到揚州

仙去瓊花不見根津橋明月共誰論百餘載作江藩翰十幾年來薊戶門淮海樓頭諸老眼平山堂外六軍魂翻愁吳楚空遺彥作史無人歲月昏

題維揚

半生書劍走閩甌三十年前欠此遊赤腳有心尊魯國白頭無力賦揚州花明靴巷新朝市艸暗城隅舊敵樓橋上更無何遜迹梅花明月爲誰畱

登黃龍峯

黃龍峯頂接天髙下視塵寰走蝟毛坤野未能休血戰鼎湖誰復戀烏號一杯彭蠡空浮涙萬里長江漫激濤安得駕虯鞭霹靂漲翻溟渤逞雄豪

題陶狄二賢祠

丰碑大字極譽揚並杞淵明與狄梁宇宙事皆吾已分君臣義亦本天常休官彭澤當存晉取日虞淵合爲唐自是後人無逺識不知遺臭與流芳

彭澤新縣靖節祠

已曽采石酹詩仙又拜書巖薦菊泉京口火頭才負乘柴桑處士便歸田馳驅名並諸公駕屍祝誰碑百世賢近代從容人死義後先二尹合俱傳【卽靖莭祠名池陽別駕趙昴發曽尹彭澤徳佑間死於池之從容亭】

玉斗山人集卷一

●欽定四庫全書

玉斗山人集卷二

﹝元﹞王奕撰

四絕呈周月湖

丸中日月妙推移才過三千六百期霽月光風無盡藏不應便黒小圏兒

不畫修眉不易妝篋中猶是主衣裳起觀疆宇皆周土只有西山尙屬商

君住山陽岸口磯風帆雨驛去如飛十年多少金臺客曽有沿津問泗沂

艸帶粘天只辧星燧樓盡化作郵亭栁橋梅驛多來使只寄山中養鶴經

鶴林寺絕句

應是鵑花笑口開火頭天子果何哉逺公蒲眼沽春酒引殺陶潛不肯來

題彭澤舊縣狄梁公祠

周紀唐綱一綫間旋幹容易轉坤難不將廟祔來雄辧焉得宗祧可再安國事固當元老定徳碑畱與具臣看寄言彭澤親民者須學好人爲好官

題小蒜嶺

西風策策麥花涼重把新詩自品量禽不爲人音自好路因無驛裏偏長百年白髮空前軰兩載黃花笑異鄕歸去玉瑘牢閉戶莫教舊隠姓名香

歸途有感

少小從師讀魯書幾回掩卷想風雩得遊鄒魯聖賢地誰創華夷道徳塗地勢𨿽然有離合腳跟卻莫放模糊不知江右明經士曽識春秋兩字無

題池州郵亭

驛堠珠連輳北燕西風落日幾枝蟬唐儀漢令碑上下楚館秦郵世後先新栁不知迎送事短藜聊信去來緣如今亭長皆民尹那復圮橋更授編

九月申屠伯驥【字子逵】同飲壽張蚩尢冢上

蚩尢一夢四千年涿鹿如今又不然柵上懸絲重放下艸門朽骨尙髙眠升烏沈兔人今古點鵲癡蟬事後先醉挿黃花供一笑誰知吟客是喬仙

題泰山仁安殿壁

大極何年誕帝孫中居岱嶽鎭乾坤三千餘載昭明代七十二君來至尊魯甸齊邱雄地勢秦松漢柏護天門兵塵不動綿香火萬里車書壽一元

新州枕上有感二首

尼山拜了又何求馳騖中原作壯遊泰岱峯頭觀日出汶陽城外看河流朝吟闞縣蚩尢冢暮醉新州太白樓從此不消刪白髮畱歸江上對眠鷗

岱嶽名山天下無老來逰玩易嗟吁帝孫池畔秦松老聖母祠前漢柏孤古篆蝕苔悲建武漫碑宿艸憶祥符逄人不解從頭數牢記山名畫作圖

和遺山呈太山倪布山眞人【其年百二十二歲】

江右書生枉白頭杖藜始得北山逰手摩紅日登三觀袖拂黃埃看九州島及下誠明【殿名也】眞气貌方知歲月老春秋更須梓就諸公什熖熖聲名萬古畱

呈申屠禦史忍齋二首

世家矯矯漢申屠博古通今命世儒豪傑雅知眞北學扶搖久已作南圗揚州臺近催騎鶴闞水秋深尙憶鱸好載白雲同一出檐頭新港卽榮塗

壯逰久負子長才斥鷃幾成困艸萊千載幸逢皇極運兩生端爲聖門來誰知白髮餘年健得共黃花笑口開明日西風歸棹逺懷人空憶古罇罍

次韻上雪樓程侍禦

當年雪片大如席獨立樓頭有此翁集霰已知漫大地行窓轉覺舞回風洛陽公子衾誰共姑射仙人夢不同且倚玉欄看世界郢歌一曲月明中

別宣尉王中齋

自笑靈龜久不靈巧逢天地換淸寧典型頓覺空諸老肝鬲未能忘六經朔雪漸深頭轉白洛山𨿽逺眼還靑杏壇寂寂遺音在靠得汾亭有父兄

贄見五峯燕先生

康廬崒嵂撐靑空五峯下有神仙翁黃金爲佩白玉瑣跨虹飛上燕臺穹紫垣蒼瑣白日靜薇花韻的明丹衷帝謂公回久不井爲提明月江西東某邱某壑無隠耳貯見漢庾堆陳紅周官六典冡宰事有功畎畆方爲忠蹇予落魄不耕子半生煮字悲吟窮蓋頭不思戀茅屋負笈逺拜夫子宮黃河泰華幸一見於人須識歐陽公枯根纎芥盡收拾藥籠未必遺芳藭品題願借燕許筆可以報徳歌豳風

再和韻上石塘吳

髮燥聞君響泮宮玉溪旴水限西東惜哉宴罷瑤池晚乃在崇臺拜下風

不能隨調轉商宮獨抱瑤琴過魯東霜滿烏庭無過雀非君誰與借東風

人心六籍未嘗焚千古師存道亦存見說汶陽官路口幾年鞍馬上君門

破笈兵韜久已焚牀頭僅有易書存一觀周禮歸來後依舊白雲深閉門

見陳月觀

鰲轉山空海失深仙人抱月自髙吟春秋兩字尊王義白極一編經世心千載文聲扶學校萬年史筆寄山林太邱古矣元龍老天壽先生續正音

又

仲尼日月幾曽昏自古君師豈必存水陸三千逰聖域風雲萬里望天閽燕臺接武何多隗吳國孤騫未見云觀上又分明月影漫漫長夜與誰論

五絕呈李惟學山長

嘗笑藍仙踏踏歌極知感慨欲如何檐頭白日蒼生共到了聖賢分得多

鑄字爲蠡聲猶冺磨石爲碑字亦漫雜雜萬形歸五化燼余方策更長存

朝飱暮飲逐塵寰淸鏡無情不駐顏千古菊泉香火地名賢多是靠名山

星气西流一擲梭起看斗柄夜如何篝燈急了牀頭易明發開門事又多

隻影隨陽逐稻粱故山元自富蒼筤孤雄不作山梁夢晚歲收聲在鳯岡

呈招討李春埜【太乙翁】

元田種玉不傳方春去春來野自香雁入燕云丹未反笑援明月醉山陽

袖拂䢐徠涉太峯曽同太白舞西風歸程鶴瘦揚州逺著訪吾宗太乙翁

和中丞徐容齋貫戶維揚

嶽到東原掌樣平南州師友樹髙名聖人門戶三千教老子胸懷百萬兵學要絕時須著繼道逢夷處不消爭鳯池烏府皆餘事急拯蒼生作九京

和申屠忍齋隸籍秦郵韻呈苟治書生

笑認鸞江舊佑環大槐夢覺已無關看花要在雪霜裏品士莫於文字間烏府淸風如有約鶴樓明月不教間直須存活蒼生了卻把丹嚢貯九還

登秦郵文逰亭天壁亭長歌

湖天澹澹湖水碧雲風冉冉湖云收湖白幾頃菇米地湖■﹝氵乂﹞幾折蘆花洲幾千萬刼走盡夜三十六鏡磨春秋江南狂客歸自魯騎驢載酒遊文遊文逰已落鐘鼓界斯文喪矣逰人羞蚌胎明月吸莘老【湖有大蚌名蚌湖】鴉背落日悲少遊東坡雙井化異物神光奕奕穿鬥牛文章不逐歲月老精爽常與天地流賞心倘得際美景薄才自許追前修安得老米雞距筆生綃百疋橫戈矛守臺舊卒年九十頥隱於臍肩過頭六十年前邊鄙事且言且泣气咽喉甚言秦欲帝萬世據此要地置急郵海田陵谷無定在如今非項亦非劉王生感慨重抵掌驚起一片湖中鷗鷗飛沒入翠煙裏乾坤納納歸雙眸何當飛出天壁外春風吹散眉峯愁

庚寅五月十二日偕趙平甫拜采石神霄宮太白墳【舊有暮云亭】

孤風吹黃鵠逺客歸自魯瓣香拜公墳梁月重淒楚比曽登太山依韻踵遐武生平景仰心玆夕遂親覩何地無靑山何人無黃土艶艶謫仙翁配月照今古惜哉生死世於道竟無補世乏蹈海人此事與誰語徘徊暮云亭元蟬欣輕暑

登靑山太白墓文

靑山八尺之土不足以揜公萬丈之光采石長江之水不足以洗一死之疑誦公大雅諸詩知公所志眞有關於世教何止於風雲月露之爲憶儀鳯不可以粟呼祥麟不可以繋覊唐朝齷齪組綬何足爲公筋骸之維必朝蒼梧夕元圃飛出宇宙之外然後足以快公之襟期凡睛俗皆何能窺公仙人之姿予浴沂而歸策蹇過此酹荒祠兮一巵其與公華陰倒騎之日越千載而一時安得起公髑髏還公智慧與公攜手跨赤虯兮遊乎天地於是爲之歌曰蘆筆書空兮風淒淒【祠前有手種芒四時常靑】竹墨泌地兮兩垂垂【墓前葉上有墨點】靑楓黒塞兮夢公者誰

靑山二章章四句

靑山美郭李也【二公並祠於靑山】郭僕而李扶李顚而郭策伐木久矣其廢今乃續之

靑靑者山並祠其間郭李遐矣髙義莫攀

山之靑靑策蹇來經千古一日二公之靈

彭澤祭陶靖節祠

嗚呼典午去矣柴桑歸矣黃花老矣徵士卒矣尙饗

謝疊山先生己丑九月被執北行閩士以詩送之倚歌以餞

皇天久矣眼垂靑盻盻先生此一行遺表不隨諸葛死離騷長伴屈原淸兩生無補秦興廢一出誠關魯重輕白骨靑山如得所何消兒女哭淸明

襄漢無人替一肩遂令杞國墜靑天是誰鑄此一大錯此事公知三十年盡愛中都爲宰相豈知上界有神仙縱饒不返南飛翼也合津橋化血鵑

淮安路教謝西溪巳丑二月飲疊山於敬義堂有詩後三月朴至西溪見示時疊山已行矣

收斂眉山艸木英心潛羲孔與時行浣花桂老驚人句采石虞公貫日誠【並川人】合上燕臺爲上宰暫勞楚泮領諸生沈吟敬義堂中句莫贖豪狂禰正平

和疊山到山陽郡學四詩

一水西來衣帶然界開北極與南天軌文齟齬二百載豪傑疏違幾十年幸際干戈屯禍極挽回禮樂泰和先酒廉米賤山陽郡多少吟仙與醉仙

齠時蠧簡剔殘灰皓首誰知吻帶埃負笈有機尊魯國扣閽無力上燕臺茹芝四皓還須出綿蕞兩生終不來中道喜逢傾蓋友相攜一笑亦奇哉

神仙無藥可醫狂未死男兒未易量東海水應隨血碧西山薇亦逐名香君臣分義如能盡天地鬼神終不忘自有人心香火在不消畏壘與桐鄕

一代英雄不數人百年聚散重傷神歌闌牛角天還曉鐸振鱣堂道又春泗水尼山聖賢地江云楚月去來賓淮安蕩蕩朝天路附驥新吟莫厭頻

聞疊山己丑四月七日死於燕

聲名如此付杯羹滿腹瑯玕不得呈諾士倘能如孔子殺身未必死盆成骨埋北壤名山重寃入南天上帝驚當日刀圭成謾爾金華仙籍再書名

和疊山隆興阻風

休將鑄錯悔當年事契天心或不然殷士莫嗟畱楚棹孟婆久送過河船惜哉燕谷空埋骨自是圯橋少授編畢竟火龍科目貴二山忠義貫蒼天【丙辰科文山狀元疊山二甲又皆死於燕】

和疊山送淮安士友韻

金臺去棹倚雲開和餞諸詩已罄懷行計竟爲尊魯出櫓聲相逐過江來定逢歸斾榮桑裏豈料危機伏茗杯願梓新吟畱宇宙也勝蘇武得生回

和疊山小姑廟

舟如飛葉浪如雷寄與江神不用猜貞士偶因諸老出兩生端爲聖門來但沿沂水求雩瑟卽返嚴灘訪釣臺可惜漢江風浪定磯頭不見予卿回

和疊山小姑海門第一關詩

此是長江第一關孤峯矯首聳遐觀人今人古興亡事帆去帆來上下瀾廟有神明司地險舟藏鬼蜮過門難吾儕出處慿天道浪自舂撞意自寛

和疊山舟過瀂港

長江幾載界殘棋未著何知此地危萬舸軍中焉用汝一聲鑼罷竟何之六民墮刼誰階厲百罰鞭只悔莫追欲識開頭搖手處推篷一一問篙師

和疊山拜李白墓

唐朝組綬不能羈驢背人者醉似泥自欲駕虯憑化往不因飛燕誤宮題江涵采石吟天闊月落靑山塜未齊雅廢倫亡知己少靑楓黑塞夢淒淒

再和前韻娥眉亭

天經地緯脫籠羈團拓乾坤作彈泥采石靑山知己少渝川明月爲誰題令公望重恩尢重杜老名齊命亦齊擬和岱吟才气短半眉蛾影暮云淒

和疊山拜虞雍公廟

滴血書箋吁帝言此功端已與之天是非成敗人間事生死去來方外仙龜背豊碑昏落日鴉巢老木倚孤煙廟前萬舸隨風下應笑當年瀂港船

送泰山倪布山眞人

赤松宗世逺嶽地作神仙粲粲龜瞳碧昂昂鶴骨堅五全皇極福三受聖朝宣道徳交前軰聲名在集賢作詩聊紀實歸與世人傳

和徐中丞容齋舊泰山一百五韻贄見

蹇予鉛槧生角角雞鶩食靑衿學校身白髮書傳癖萬卷老邊笥一區守雄宅媚俗懶低眉慕古展長揖少年捈抹技志願靡終畢幾載拂髙駝蒼梧與西極開云上衡山景仰昌黎伯史記在山川遐蹤喜馳轢望嶽企少陵吟岱擬太白惜哉阻闗河逰齒朽塵屐悠悠鄒魯心坐見歲月歷雩壇想風沂恨不沃焦膈文理思楷林手植槐檜柏𨿽難陋巷回豈不束帶赤髫年誦魯論掩卷望天級神哉六鰲轉一夜混藩國驅車上金臺卿相去如織逐日未化鄧心血自撞激旣慚西山夫尙堪東魯客心旌久搖搖夢寐在屋壁忽逄緱山仙扶我王川腋百拜揖溫良敍此宇宙隔秋丁杏壇下展膝陪丈席三聖長幼間罇俎見徐疾翌朝謁林墓稽首龍門蹕【祥符駐蹕亭在龍門之上】大庭與尼屮歷歷撫遺迹書腸廓鄙吝若有鬼物擘慨思今何時文軌混南北春秋一太極鴻蒙再開辟艸木復蘇鮮川原盡疏滌燕趙與秦隴可以勁气吸豈無中原學共此浩蕩臆扶輿久欝翁一發定無敵倘不登岱宗何由俯鵬翼遂偕二三子崎嶇歷阡陌搴裳涉五汶揫爽薄吟錫捫參上天門四海同一碧偃然帝孫尊不放寸山出南衡走奴隸西華失名額中宵展紅輪萬有破元關玉女毓淵泉流作聖賢澤正气吐長林不與■﹝艸錄﹞俱訖洛陽帝王所興廢每不測尼嶧香火期未可限千百傴指登封君令人重驚栗金丸互巧惽何異雉盧擲醜哉驪坑人終然化豝貉刻心假碑篆僥幸脫經兀豈知覲嶽心正在述方職登望𨿽殊時聖狂不可域吟人類夷譽誰復論順逆北方豪傑地罕見吾其惑逰覽下山來低眉恣搜索或采之道途或求之方冊或咨新少年或質古碑刻挑包到東平得士僅六七在昔遺山翁盛美信難匹一笑洗簮膩臨風倚孤飾泬寥大雅余古調寄篇什東南十年間往往家有集想今在十牛安得挹芳苾西方有許平金陵不可襲翼翼望考亭直欲跬步陟四書門戶正蹊徑掃曲筆閻侯上界仙塵溘聊暫謫中興聖人居光焰出晦室亦有河汾翁杜門守貞徳深林見孤熊狐兔盡驅辟淮陽遺一皓畱以鎭東邑復齊上玉樓往恨抱萬億蜂蝶不作雙未暇采纖悉卓有容齋翁夜光難自匿弦鳴風鴈落孰禦箭鋒急所謂魯君子於斯信可必今石太山吟誰不媚封續投崖匹夫勇亦有夷介石雄文痛麾掃與嶽競碕磔一指回萬軍眾質出孤戟古詩三百篇無邪是眞識餘子月在云乍明而乍蝕我來見長篇樓下臥百尺夫乃面餘人又復產今日文采起具瞻巖巖師尹赫北風盡化枳獨此見佳橘橘中有仙翁可望不可摘試把珊瑚鉤輕拂蛟龍脊馮夷坐幽宮海若不敢斥方壺靈山髙借我寸階立從今孕仙气倘可絕塵粒玆行類南鵬九萬始一息越人初適齊語笑遺大國道無傾蓋程握手論疇昔畏刖不三獻荊璞徒自戢舉蔑置堂上更僕數一一保社多吟鷗望歸心未釋春風吹客衣臂羽不可縶願勿距互鄕引手肅之入招賢自隗始敢謂崇臺岌人皆笑麾墻吾獨喜入室他時報國士豈必在岌漆定有雙白璧照我羈窮色山東出相地驛召在目卽乾坤愈浩蕩人才寧促廹願言眼垂靑及此頭尙黒

石塘歌呈吳侍郎

誰剜太素一拳石石殻皴皺涵芳塘塘中淸淑族查滓積成土塊如浮航三千界分有南贍休王帝伯更皇王堯衢漲作九年潦秦火爇成百沸湯入昏出曉烏兔浴韜風蓄電蛟龍藏巫姒鑿開通浩浩女媧煉熟補蒼蒼三山縹緲出塘外人云此是蓬萊鄕誰令海漧白石爛黒風吹散天風裳黿腥蜃穢贔■﹝廠外贔內﹞立蝦螺鰍鱔生毫光西江老子一口吸噴作萬頃澄汪汪何當長嘯挈斗柄與君塘上酬酢傾天漿

謝吳侍郎

屋角梅花枕魯宮柏臺借重過江東月明鳥定文書靜九郡樵樓起烈風

誰道靈光獨不焚孔堂金石至今存皇王帝伯從開辟不毀乾坤一合門

黃池大水歌

玉斗山人歸自魯迂途攜酒酬謫仙丹陽滯畱十日雨坐見平陸成長川不衝不激不澎湃漫髙漫長漫囂塵黃池地勢低且壙築堤種桞名圩田一圩動是數百頃畊民縳舎沿郊邗良苖懷新交翠浪一刻漭作蛟龍淵倉皇老釋競祈禱搬移兒女爭牽連村莊艸屋浮斷梗黃流黒气蒸鮏羴市民運一積堘春危如燕壘懸杗前中宵突爾駃一決盡與河伯裾相牽或云嶽瀆瀦魍魎呴沫吹浪如吹煎昌黎諭鱷許戮蜃古今此理容或然粵從天一中入坎水徳流動隨幹圜彛倫攸斁五行汨君舟民水幾覆顚神姒鑿窟踰九載到今三千七百年三時粟麥天不雨蒼生何賴無瘠捐天變不能違者水民命自以君爲天當今君相卽堯禹蓄積期會誰當先靈均李杜在水部叫天爲我箋長編

回建徳寄馮和峯隱士

王子歸鄒魯知公隠徳鄕道爲千載惜身抱六經藏靑壁丹崖逺黃花白骨香百年交一臂悔不拜龎牀

和李提學存畊鉛山酌亷韻

先生在荷峯此日賦泉石及今義重午領客酌蓮碧教雨落九垓隨地成廉澤師友系天倫豈必同過客孔孟與曽顏日月照不息袖香拜鄒魯歷歷撫遺迹沂水並尼山雩壇儼如昔晞髮濯我纓埃溘盡湔滌歸來見佳吟轉覺肝膽易此事不得再此日良可借自憐飲食身猶受气形役何當坐百原一嘯脫塵屐

過江絕句

玉勒金臺逐去塵十年多少渡江民中流試扣金山老曽有深衣過魯人梅愛

梅

坐至夜三更坐至三更意未平潛以晉來爲己任亮將漢去與天爭是心或可道前哲此理如何語後生莫笑書生窮到老𨿽窮到老也畱名

泰山

扆齊機魯鎭天關左右微垣列兩班大展明堂俱翕受黃河東畔少逰山

茂陵封禪壇

祥符天子舊明堂二丈丰碑宿艸荒人世已非壇更是摩挲老淚濕斜陽

漢柏

膚剝心枯歲月深孫枝已解作龍吟烈風吹起孤髙韻猶作峯頭梁甫音

孫明復石守道祠堂

師生髙掠二山名千載誰云道義輕嶽府柏林風雨夜【振衣亭乃孫明復讀書之所】瑯然猶帶讀書聲

水簾洞

密織多因雨綫添泉紳髙掛月鉤纎洞仙羞見秦丞相故遣東風放下簾

回馬嶺

嶺入靑天不可梯六飛到此盡遭遲異哉猶有秦皇馬回向庭前化鹿兒

玉斗山人集卷二

●欽定四庫全書

玉斗山人集卷三

﹝元﹞王奕撰

摸魚兒

肯堂欲恵書不果借蕭彥和梅花韻見意

問梅花幾人邀詠平生見外騷楚相思一夜羅浮逺姑射仙姿何處心情未吐雄蜂雌蝶空相遇歲年孰與嘆皓首相看冰霜獨抱謾作廣平賦黃昏暮半點酸辛誰訴壽陽眉恨妖嫵南來北使雙明眼細認杏花眞譜私自語道消息孤根還有春風主啟明未舉聽畫角吹殘馬頭搖夢人已山陽路

水調歌頭

舟過桃源適逢初度和歐陽楚翁詞

吾元終不白抝出老揚雄近日靑矜緑髮轉盼忽成翁縮首杞天墜地極力虞淵取日直欲入馮宮迂闊有如此誰不笑王公十年後數椽屋隠瑘峯人嘆乾坤許大酰甕老山中於是泛淮航泗於是沿鄒過魯千古慕雩風造物旣生我斯道豈終窮

沁園春

和趙蓮澳提舉遣懷

耳目肺腸不由乎我更由乎誰也不必君平不消詹尹不疑何卜不卜何疑三徑歸來一時有見豈爲與黃初與義熈天下事但行其可自合乎宜大哉用易乘時縱鳥啄那能食子皮嘆失若塞翁失爲得本嬴如劉毅贏乃輸基大點小癡有餘不足誰必彭殤早與遲眼前物縱銅山金屋一瞑全非

南鄕子

和謝潛庵蔣山

搔首倚燻風一幅畫團塵土中鶴怨猿驚人去也潛龍誰絞香車起蟄松歲月去熈丰世味人情自淡濃春去春來暾不競匆匆蜀羽吳山血又紅

霜天曉角

和韓南澗采石娥眉亭

天無四壁底用量江尺【五代樊若水爲太祖量江於此】徒把乾坤分裂誰與帝扶民彊幾年樊圃缺耳風腔轉笛【三十年前江南笛聲有哭襄陽調】此日雙娥空蹙依然也暮山碧

賀新郎二闋

僕過魯自葛水買舟至維揚又自揚州買舟至孔林登泰山復遂淮楚住復六千里共賦此詞括尺山川所歷之妙眞所謂玆行冠平生者也

有客過東魯自葛水泛舟西下帆開三楚萬里湖光磨水鏡際五老落星煙渚又飛過二姑門戶彭澤栁靑新舊色望九華依約池陽路風雨廟烏江羽蛾眉牛渚皆如故問緣何瀂港汀洲【徳佑敗師之地】江聲無語采石書生勲業在弔錦袍公子魂何處流恨下秦淮商女多景樓頭吟北固笑平山堂裏誰爲主且爛飲瓊花露

醉醒瓊花露買扁舟卲伯津頭向秦郵去流水孤村鴉萬點憶少遊回首斜陽樹又著訪山陽酒侶細剔畱城碑蘚看上歌臺一嘯江東主望鳬澤過鄒魯孔林百拜瞻塋墓歷曲阜少皥之墟大庭之庫竟涉汶河登泰岱候淸光夜半開元圃迆■﹝辶裏﹞問東平歸路蚩冢黃花吟笑罷下新州醉白樓頭賦復淮楚尋故步

賀新郎

舟下匡廬因感巳未歲侍謝虛舟逰山江空歲晚物換星移如之何而不感遂賦此呈燕五峯

帆缷西灣側望匡廬老峯面目舊曽相識歲月滔滔江浪逺回首暮云空碧今想見髮痕全白眠鹿磯頭茅屋爛問艸堂誰管眞泉石還更有靑牛迹老峯點首如招客道十年玉斗窓間兩成疎覿贏得老夫諳閱世不作少年太息看兩余依舊靑山色汶上歸來重過我叢峯頭項新長芝堪摘分半席共橫笛

沁園春

過彭澤發明靖節歸來之本心

八十日官浩然歸去知心者希謂詩有招魂【山谷詩云欲招千載魂斯文或宜出此】姑言其槪注其述酒【陽樂間注述酒一篇】亦特其微不事小兒惟書甲子皆是先生杜徳機看時運與夫榮木【二篇陶詩】始識眞歸黃唐邈不可追慨四十無聞昨已非故懷彼先師策夫名驥志乎童冠寤寐交揮人表何時諸生過魯願企髙風慕浴沂玆壯行也尙庶幾短葛不負公衣【僕有化陶短葛】

八聲甘州

李太白大雅一賦發少陵之所未發惜豪狂詩酒一死疑之過采石賦此千載醉魂招之不醒吾不信也

誦公詩大雅久不聞吾衰竟誰陳自晉宋以來隋唐而下旁若無人光焰文章萬丈肯媚永王璘卓有汾陽老抱文人貞不是沈香亭上謾題飛燕蹴起靴塵安得錦袍西下明月墮江濵靑山冢知幾畨風雨雷霆走精神因過魯攜一樽弔古疑是前身

水調歌頭

過瀂港丁家洲乃徳佑渡江之地有感

長江衣帶水歷代鼎彛功服定衣冠禮樂聊爾就江東追憶金戈鐵馬保以油幢玉壘烽燧幾秋風只有當頭著全局倚元戎攢萬舸開一棹散無蹤到了書生死節蜂蟻愧諸公上有黃天白日下有人心靑史未必竟朦朧停棹撫遺迹往恨逐冥鴻

賀新郎

金陵懷古金陵流峙依約洛陽惜中與柄國者巽皆入牀下遂使金甌甑墮惜哉

決眥斜暉裏品江山洛陽第一金陵第二休論六朝興廢夢且說南浮之始合就此衣冠故址底事輕拋形勝地把笙歌戀定西湖水百年內苟而已縱然成敗由天理嘆石城潮落潮生朝昏知幾可笑諸公俱鑄錯回首金甌瞥徙謾涴了紫雲靑史老楣幽花棲斷礎睇故宮空拊英雄髀身世蝶侯王蟻

酹江月

和辛稼軒金陵賞心亭

英雄老矣對江山莫遺淚珠成斛一箑西風休掩面白浪黃塵迷目鳯去臺空鷺飛洲冷幾度斜陽木欲書往事南山應恨無竹寧是商女當年後來腔調拍手銅鞮曲偃蹇老松𨿽抝而猶一枰殘局烏巷垂楊雀橋野艸今爲誰家緑賞心何處浩歌歸臥梅屋

法曲獻仙音

和朱靜翁靑溪詞

九曲靑溪千年陳迹往史不堪依據老我重來海漧石爛那復斷碑殘礎應訝野王當日三弄罷乍無語髙牙大纛船如屋又少甚笙歌翠云簫鼓流恨入寒箏離合君臣良苦花落幾春無此一番風雨是何人尙秦淮門館栁橋荷浦

賀新郎

秦淮觀斗舟有感追和思逺樓

惆悵秦淮路慨當年商女誰家幾多年數死去方知亡國恨尙激起浪花如語應不爲黍峯蒲縷花隔淸溪燕井濕又誰省此時情緒云蓋擁翠陰午汨羅無復靈均楚到如今荃蕙椒蘭盡成禾黍疑是■﹝豕尨﹞龍穿王气遺恨六朝作古畱與浮歌載醑天外長江渾不管也無春無夏無晴雨流歲月滔滔去

木蘭花慢

和趙蓮澳金陵懷古

翠微亭上醉搔短髮舞繽紛問六朝五姓王姬帝冑今有誰存何似烏衣故壘尙年年生長兒孫今古興亡無據好將往史俱焚招魂何處覓東山箏淚落淸罇悵石城暗浪秦淮舊月東去西奔休說淸談誤國有淸談還有斯文遙睇新亭一笑漫漫天際江痕

南鄕子

和辛稼軒多景樓

豪傑說中州及此見題多景樓曹石當年徒浪耳悠悠歲月滔滔江自流風雪老兜鍪不混關河事不休浪舞桃花顚又蹶嬴劉莫與武陵仙客謀

水調歌頭

和陸放翁多景樓

迢迢嶓冢水直瀉到東州不揀秦淮吳楚明月一家樓何代非卿非相底事柴桑老子偏恁不吹劉半體鹿皮服千古晉貔貅過東魯登介邱感春秋扺掌嫣然一笑莫枉少陵愁說甚蕭鍋曹石古矣蘇吟米畫黒白滿盤收對水注杯酒爲我向東流

八聲甘州

題維揚摘星樓

問蒼天蒼天閴無言浩歌摘星樓這茫茫禹迹南來第一是古揚州當日雙龍未渡風月一家秋中分胡越後橫斷江流百年間春夢笑槐柯蟻穴多少王侯謾平山堂裏棋局幾邊籌是誰教海漧仙去天地付浮漚書生老對瓊花一笑白髮滄洲

臨江仙

和元遺山題楊州平山堂

二十四橋明月好暮年方到揚州鶴飛仙去總成愁襄陽風笛急何事付悠悠幾闋平山堂上酒夕陽還照邊樓不堪風景事回頭淮南新棗熟應不說防秋

沁園春

題新州醉白樓

唐太白訪賀知章浩歌此樓想鬥酒百篇眼花落井一時豪傑千古風流白骨靑山美人黃土醉魄吟魂安在否江南客因來遊勝踐稽首前修悠悠往事俱休更莫遣興衰狂白頭也莫論髙皇莫論項羽誰爲黃帝誰爲蚩尢打破愁城吸干酒海袖拂安梁【二山名】舞暮秋題未了又笑騎白鶴飛下揚州

婆羅門引

憶疊山翁

佳人鬢髮幾回塗抹共嬋娟又何止三千擬侍盈盈寶鑑多少綺羅筵恨妖蟇怪事長夜中天中河影圎淸淚落罇前舞羅霓裳初服肯爲人研算惟有蘂宮天上仙緱山鶴亦欲蹁躚

賀新郎

題揚州瓊花觀

試問司花女是何年培植瓊葩分來何譜禁苑豈無新雨露底事剛移不去偏戀定鶴城壞土卻怕杏花生眼覷先念年和影無尋處遺艸木悴風雨看花老我成遲暮遶欄桿苦憶沈吟欲言難賦根本已非枝葉異誰把贗苗禆補但認得唐人舊句明月樓前無水部叩之梅梅又全無語詢古柏過東魯

沁園春

客山陽偕諸公遊杜康莊劉伶臺醉吟

醉面挾風攜杜康酒酹劉伶臺問漂母磯頭韓侯安在缽山池下喬雀曽回孝說仲車【姓徐】忠傳祖逖忠孝如今亦可哀淸河口但潮生潮落帆去帆來休呆且飲三杯莫枉被東烏西兔催更誰可百年脫身不化誰能五日笑口長開痛飲髙歌胡塗亂抹快活斗山王秀才今天下曰利而已何以乎哉

唐多令

登淮安倚天樓

直上倚天樓懷哉古楚州黃河水依舊東流千古興亡多少事分付與白頭鷗祖逖與畱侯二公今在不眉尖上莫帶星愁笑拍危欄歌短闋翁醉矣且歸休

沁園春

見王肯堂

吾祖文中曽於夫子受罔極恩有宇宙以來春秋而後三綱所系萬古常存列國何時東吳何地十哲之中尙有言況今也與聖賢邦域同一干坤卑飛難傍天閣但勅窣禦香拜聖門要水看黃河山登岱嶽魯求君子學究中原𨿽有他人不如同姓仰止文星出禁垣又安得借蒙荘大匏酌泗水之源

蘭陵午

和周美成西河金陵懷古

江左地興亡舊恨誰記腥風不攪洛山云怒濤乍起淚睚歷落泫新亭碑砄猶臥江際古今事天莫倚廢興元有時系女墻月色自荒荒盡平寸壘舞臺歌榭艸痕深靑溪彌望煙水馬蹄雜沓錦繡市認烏衣六朝東巷西望景物已非人世但長幹鐵鎝巋然相對檐鈴嘈■﹝口贊﹞薫風裏

○附錄

遊懷玉覩玉斗山人遺稿

李夢陽

三百年來見此編畱藏眞識子孫賢溪堂此日尋山到玉斗峯髙想象前

遊懷玉過玉斗王先山故居覽東行斐稿和崆峒李公韻

費宏

兵燹之餘見此編我從文字識鄕賢傳芳尙有詩書種重整山房玉斗前

遊懷玉王斗山書院故址

丁璣

一拂塵衣到上方水回山繞是何鄕老龍吐霧深潭底孤鶴橫云北斗傍天下佳奇幾人識古先蹤迹百年荒我來無限懷賢意獨對燻鑪坐艸堂

歌

李夢陽

懷玉之山玉爲峯四面盡削金芙蓉東風破碎瀑布落有潭十八龍爲澤山頭艸堂開者誰斬木通道予心悲白猿嘯雨巖竹裂石路上天風林吹我聞龍乃變化物羣然處此龍何爲胡不滂沱恵下土一洗四海無旌旗

過梅嵓精舎

李夢陽

南州歲暮蒙蒙雨絕頂人居沁沁寒千古艸堂成棟宇百年巖穴又衣冠登髙自覺諸山小逺到無歌行路難俯視塵寰雲霧裏大江東海正風瀾

余嘗從崆峒李公遊懷玉見尊魯集和李公韻今重過再觀愴然興感念惟鄕先生得如斗山者有幾不能無言並書舊作於末云

無名氏

此道寥寥寄簡編瓣香尊魯史維賢秋風愧乏溪芹薦獨對荒山駐不前

又

言欲侏■﹝亻離﹞髮欲編指迷藉聖繼須賢先生畱句扶風教心事當懸玉斗前

梅嵓初度有感

李夢陽

年今四十身千里生日登臨寓此中憂國未收南望淚憶家猶阻北來鴻寒冬白霧峯巒隠車馬深山道路通學海久傷靑鬂攺振衣眞愧玉嵓風

梅嵓弔古二律

陳中州

萬古雄魂尢骯髒當時此意故蹉跎疊山義恵辭何激【先生疊山故人也元人執疊山北去先生累詩爲行辭甚激烈具如斐稿】塡海寃深事已訛九殿北來新燕雀六經東拜舊山河洗天風雨和陽日積憤曽君洗卻無

又

桑濮延哇只掩吟偶依玉斗瀉孤音荒墳鐵樹存靑骨絕礕丹書走赤心【先生作梅嵓精舍摩崖大書一曰靑天白日一曰古今一人一曰至元逸民具如嵓礕】自我先生堪作古共誰不死到如今山花海月梅嵓舊想見當時抱膝吟

斐稿板成吿墓文

維嘉靖壬寅日南至刋平山東行稿成太鶴山人陳中州潰墨爲裘太羮元酒紅脯緑菜攜其弟子董良材毛朝佐舒沛李廷美等發玉山北走二十里吿於玉斗山人之墓曰先生至元逸民光於柴桑東行斐稿風乎黍離讀先生之文論先生之世因先生之言底先生之心必無所賴於一時不無所待於萬世惟其異之是以戾之嗚呼遺墨在人臭我如蘭枯梨鬥錦汗竹流丹不作奚古不述奚今韓子曰事有曠百世而相感者予亦不知其何心尙饗

玉斗山人集卷三

