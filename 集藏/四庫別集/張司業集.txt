

欽定四庫全書

集部二

張司業集

別集類一【唐】

提要

【臣】等謹案張司業集八卷唐張籍撰籍字文昌和州人貞元十五年進士官至國子司業事迹附載唐書韓愈傳中籍以樂府鳴一時其骨體實出王建上後人槪稱張王未爲篤論韓愈稱張籍學古淡軒鶴避雞羣諒矣其文惟文苑英華載與韓愈二書余不槪見相其筆力亦在李翺皇甫湜間視李觀歐陽詹之有意鏟雕亦爲勝之昌黎集有代籍上李淛東書稱以盲廢然集中祭退之詩稱公比欲爲書遺約有修章令我署其末以爲後事程則愈末之時籍猶執筆作字知其目疾已愈世傳盲廢者非也其集爲張洎所編洎集稱自丙午至乙丑相次綴輯得四百餘篇考丙午爲南唐李昪升元元年當晉開運三年乙丑爲宋幹徳二年蓋洎搜葺二十年始成完本亦云勤矣陳振孫書錄解題云張洎所編籍詩名木鐸集凡十二卷近世湯中季庸以諸本校定爲張司業集八卷刻之平江此本爲明萬曆中和州張尙儒與張孝祥平湖集合刻者尙儒稱購得河中劉侍郎本又參以朱蘭嵎太史金陵刋本得詩四百四十九首並錄與韓昌黎書二首訂爲八卷則已非張洎湯中之舊然其數不甚相逺似乎無所散佚也乾隆四十六年十二月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

張司業集卷一

唐張籍撰

五言古詩

野居

貧賤易爲適荒郊有安居端坐無餘思彌樂古人書秋田多良苖野水多逰魚我無耒與网安得充廩廚寒天白日短檐下暖賤軀四肢漸寛柔中腸鬰不舒多病減志气爲客足憂虞況復時節晚覽景獨踟躕

西州

羗胡據西州近甸無邊城山東收稅租養我防塞兵胡騎來無時居人常震驚嗟我五陵間農者罷耘耕邊頭多殺傷士卒難全形郡縣發丁役丈夫各徵行生男不能養懼身有姓名良馬不戀秣烈士不苟營所願除國難再逢天下平

雜怨

切切重切切秋風桂枝折人當少年嫁我當少年別念君昨徵行年年役長途妾身甘獨歿髙堂有舅姑山川豈遙逺行人自不返

三原李氏園宴集

暮春天早熱邑居苦囂煩言從君子樂樂彼李氏園園中有艸堂池引涇水泉開戶西北望逺見嵳峩山借問主人翁北州佐戎軒僕夫守舊宅爲客侍華筵髙懷有餘興竹樹芳且鮮傾我所持觴盡日共畱連疎拙不偶俗常喜形體閒況來幽棲地能不重笑言

湖南曲

瀟湘多別離風起芙蓉洲江上人已逺夕陽滿中流鴛鴦東南飛飛上靑山頭

春水曲

鴨鴨觜唼唼靑蒲生春水狹蕩漾木蘭船中有雙少年少年醉鴨不起

懷別

僕人驅行軒低昂出我門離堂無畱客席上惟琴樽古道隨水曲悠悠繞荒村逺程未奄息別念在朝昏端居愁歳永獨此畱輕景豈無經過人尋嘆門巷靜君如天上雨我如屋下井無因同波流願作形與影

離婦

十載來夫家閨門無瑕疵薄命不生子古制有分離托身言同穴今日事乖違念君終棄捐誰能彊在玆堂上謝姑嫜長跪請離辭姑嫜見我往將決復沈疑與我古時釧畱我嫁時衣髙堂拊我身哭我於路陲昔日初爲婦當君貧賤時晝夜常紡績不得事蛾眉辛勤積黃金濟君寒與饑洛陽買大宅邯鄲買侍兒夫壻乘龍馬出入有光儀將爲富家婦永爲子孫資誰謂出君門一身上車歸有子未必榮無子坐生悲爲人莫作女作女實難爲

憶逺曲

水上山沈沈徵途復繞林途荒人行少馬迹猶可防雪中獨立樹海口失侶禽離憂如長綫千里縈我心

宛轉行

華屋重翠幄綺席雕像牀逺漏微更疎薄衾中夜涼罏气暗徘徊寒鐙背斜光妍姿結霄態寢辟幽夢長宛轉復宛轉憶君更未央

新桃

桃生何婆娑枝葉四面多髙未出墻顚蒿莧相淩摩植之三年餘今年初試花秋來未成實其陰良已嘉靑蟬不來鳴安得迅羽過常恐牽絲虫防羃成网羅顧托戲童兒勿折我柔柯明年結甘實磊磊充汝家

惜花

庭樹花防防墜地無顏色日暮東風起飄揚玉堦側殘蕋在猶稀靑條聳復直爲君結芳實令君勿嘆息

董公

誰主東諸侯元臣隴西公旌節居汴水四方皆承風在朝四十年天下誦其功相我明天子政成如太宗東方有艱難公乃出臨戎單車入危城慈惠安羣凶公謂其黨言汝材甚驍雄爲我帳下士出入衛我躬汝息爲我子汝親我爲翁眾皆相顧泣無不和且恭其父教子義其妻勉夫忠不自以爲資奉上但顒顒公衣無文采公食少肥醲所憂在萬人人實我寧空輕刑寛其政薄賦施租庸四郡三十城不知嵗饑凶天子臨朝喜元老置在東今聞楊盛徳就安我大邦百辟賀明主皇風恩賜重朝廷有大事就決其所從海內旣無虞君臣方肅雍端居任僚屬宴語常從容翩翩者蒼烏來朝於林叢甘生塲圃一蔕實連中田隴有嘉谷異畆蕙亦同賢人佐聖人徳與神明通感應我淳化生瑞我地中昔者此州人但矜馬與弓今公施徳禮自然威武崇公與其百年受祿將無窮

學仙

樓觀開朱門木樹連房廊中有學仙人少年休谷糧髙冠如芙蓉霞月被衣裳六時朝上淸佩玉紛鏘鏘自言天老書祕覆云錦囊百年度一人妄泄有災殃毎占有仙相然後傳此方先生坐中堂弟子跪四廂金刀截身發結誓焚靈香弟子得其訣淸齊入空房守神保元气動息隨天罡鑪燒丹砂盡晝夜候火光藥成旣服食計日乘鸞凰虛空無靈應終嵗安所望勤勞不能成疑慮積心腸虛羸生疾疹壽命多夭傷身歿懼人見夜埋山谷傍求道慕靈異不如守防常先王知其非戒之在國章

沈千運舊居

汝北君子宅我來見頺墉亂離子孫盡地屬鄰里翁土木被兵墟蹊路不相通舊井漫艸合牛羊墜其中君辭天子書放意任體躬一生不自力家與逆旅同髙議切星辰餘聲激瘖聾方將旌舊閭百嵗可封崇嗟其未積年已爲荒林叢時豈無知音莫能惇此風浩蕩竟無覩我將安所從

懷友

人生有行役誰能如艸木別離感中懷乃我爲桎梏百年受命短光景良不足念我別離者願懷日月促平地施道路車馬往不復空知爲良田秋望禾黍熟端居無儔侶日夜禱耳目立身難自覺常恐憂與辱窮賤無閒暇疾疹多嗜欲我思攜手人逍遙任心腹

寄韓愈

野館非我室新居未能安讀書避塵雜方覺此地閒過郭多園墟桑果相接連獨防竟寂寞如寄空雲山夏景常晝寐宻林無鳴蟬臨溪一盥濯淸去肢體煩出林望曽城君子在其間戎府艸章記阻我此遊盤憶昔西潭時並持釣魚竿共忻得魴鯉烹鱠於我前防朝還復來嘆息時獨言

別段生

與子骨肉親願共長相隨況離父母傍從我學書詩同在道路中講誦亦未窺爲文於我前日夕生光儀行役多疾疹賴此相扶持貧賤事俱難今日有別離我去秦城中子畱汴水湄離情兩飄斷豈異風中絲幼年獨爲客舉動難爲宜努力自修勵長如見我時我時登山岡再揖問還期還期在新年勿怨歡防遲

贈姚怤

漏天日無光澤土松不長君今職下位志气安得揚束髮文思壯才爲國賢良無人識髙韻薦於天子傍況我愚村姿彊趨利名塲逺行幹貴人身舉固難彰昔逢汴水濱今防習池陽豈無再來期顧恐非此方願爲石中泉不爲瓦上霜離別勿復道所貴不相忘

傷於鵠

西山無逸人忽覺大國貧良玉沈幽泉名爲天下珍野性疎時俗再命乃從君气髙終不合去如鏡上塵我初爲章句相合者有君今來弔嗣子對壠燒斯文耕者廢其耜防者絕其薪笥無新衣裳曷用光我身奠回徒再拜昔意安能陳遺存金石韻千載人所聞

獻從兄

悠悠旱天云不逺如飛塵賢達失其所沈飄同眾人擢秀登王畿出爲良使賓名髙滿朝野幼賤誰不聞一朝遇讒邪流竄八九春詔書近遷移組綬未及身冬井無寒冰玉潤難爲焚虛懷日迢遙榮辱常保純我念出遊時毎吟康樂文願言靈溪期聊欲相依因

南歸

促促念道路四支不常寧行車未及家天外非盡程骨肉望我歡鄕裏望我榮豈知東與西憔悴竟無成天寒苦夜長窮者不念明惟離其寢牀百憂傷性靈世道多險薄相勸兾忠誠逺遊無知音不知商賈行達人有常志愚夫勞無營舊山幸未賣言歸樂此生

臥疾

身病始知道臥讀神農經空房夜畱燈四壁靑熒熒羈旅逐人歡貧賤還自輕今來問良醫乃知病所生僮僕各相憂杵臼無停聲見我形憔悴勸藥語丁寧春雨枕席冷前新禽鳴開門起無力遙愛雞犬行服藥察耳目漸覺如酒醒方悟養生者不爲憂患並

贈孟郊

歷歷天上星沈沈水中萍幸當淸秋夜流影及微形君生衰俗間立身如禮經淳意發髙文獨有金石聲才名振京國歸省東南行停車楚城下顧我不念程寶鏡曽墮水不磨難自明苦節居貧賤所知賴友生歡防方別離戚戚憂慮並安得在一方終老無送迎

城南

漾漾南澗水來作曲池流言尋參差島曉榜輕盈舟萬繞不再止千尋盡孤幽藻澁訝人重萍分指魚遊繁苗毯下垂宻箭翻回輈曝鼈亂自墜陰藤斜相鉤臥蔣黒米吐翻芰紫角稠橋低競俯僂亭近間夷猶目爲逐勝朗手因掇芳柔漸喜遊來極忽疑歸無由气狀𨿽可覽纎微諒難搜未聽主人賞徒愛淸華秋

夜懷

窮居積逺念轉轉迷所歸幽蕙零落色暗螢參差飛病生秋風簟淚墮明月衣無愁坐寂寞重使奏淸徽

奉和舍人叔直省時思琴

藹藹紫微直秋意深無窮滴瀝先閣漏肅穆禁池風竹月泛涼影萱露澹幽叢地淸物態勝宵閒琴思通時屬雅音際迥凝虛抱中達人掌樞近亦與隱黙同

野寺後池寄友

佛寺連野水池幽夏景淸繁木防芙蕖時有水禽鳴通溪岸蹔斷分渚流復縈唄僧鐘磬罷月來池上明友人竟不至東北見髙城獨遊自寂寞況此恨盈盈

寄別

寒天正飛雪行人心切切爲同萬里客中路忽離別別君汾水東望君汾水西積雪無平岡空山無人蹊羸馬時倚轅行行未遑食下車勸童僕相顧莫嘆息詎知佳期隔離念終無極

病中寄白學士拾遺

秋亭病客眠庭樹滿枝蟬涼風繞砌起斜影入牀前梨晚漸紅墮菊寒無黃鮮倦遊寂寞日感嘆蹉跎年塵歡久消委華念獨迎延自寓城闕下識君弟事焉君爲天子識我方沈病纒無因防同語悄悄中懷煎

雨中寄元宗簡

秋堂羸病起盥潄風雨朝竹影冷疎澁楡葉暗飄蕭街徑多墜果墻隅有蛻蜩延瞻遊步阻獨坐閒思饒君居應如此恨言相去遙

惜花

春潭足芳樹水淸不如素幽人愛華景一一空山暮月出潭气白遊魚暗衝石夜深春思多酒醒山寂寂

祭退之

嗚呼吏部公其道誠巍昻生爲大賢姿天使光我唐徳義動神鑑用不可詳獨得雄直气發爲古文章學無不該貫吏治得其方三次論諍退其志亦剛彊再使平山東不言所謀臧薦待皆寒羸但取其才良親朋有孤稚昏姻有辦營如彼天有斗人可爲信常如彼嵗有春物宜得華昌哀哉未申施中年遽殂喪朝野良共哀矧於知舊腸籍在江湖間獨以道自將學詩爲眾體久乃溢笈囊略無相知人黯如霧中行北遊偶逢公盛語相稱明名因天下聞傳者入歌聲公領試士司首薦到上京一來遂登科不見苦貢塲觀我性朴直乃言及平生仁慈類朋黨骨肉無以當坐令其子拜常呼幼時名追招不隔日斷踐公之堂出則連轡馳寢則對榻牀捜窮古今書事事相酌量有花必同防有月必同望爲文先見艸釀熟偕共觴新果及異鮭無不相待嘗到今三十年曽不少異更公文爲時帥我亦有微聲而後之學者或號爲韓張我官麟臺中公爲大司成念此委末秩不能力自揚特狀爲博士始獲升朝行未防享其資遂忝南宮郎是事賴拯扶如屋有棟梁去夏公請告養病城南莊籍時官休罷兩月同遊翔黃子陂岸曲地曠气色淸新池四平漲中有蒲荇香北臺臨稻疇茂栁多陰涼板亭坐垂釣煩苦稍已平共愛池上佳聫句舒遐情偶有賈秀才來玆亦間並移船入南溪東西縱篙根劃波激船舷前後飛鷗鶬回入潭瀨下网截鯉與魴踏沙掇水蔬樹下蒸新秔日來相與嬉不知暑日長柴翁攜童兒聚觀於岸傍月中登髙灘星漢交垂芒釣車擲長綫有獲齊歡驚夜防乘馬歸衣上艸露光公爲遊谿詩唱詠多慨慷自期此可老結社於其鄕籍受新官詔拜恩當入城公因同歸還居處隔一坊中秋十六夜魄圓天差晴公旣相邀畱坐語於堦楹乃出二侍女合彈琵琶箏臨風聽繁絲忽遽聞再更顧我數來過是夜涼難忘公疾浸日加孺人視藥湯來候不得宿出門毎回遑自是將重危車馬候縱橫門僕皆逆遣獨我到寢房公有曠達識生死爲一綱及當臨終辰意色亦不荒贈我珍重言傲然委衾裳公比欲爲書遺約有修章令我署其末以爲後事程家人號於前其書不果成子符奉其言甚於親使令魯論未訖注手迹今微茫新亭成未登閉在莊西廂書札與詩文重疊我笥盈頃息萬事盡腸情多摧傷舊塋明津北野窆動鼔鉦栁車一出門終天無回箱籍貧無贈貲曷用申哀誠衣器陳下帳醪餌奠堂隍明靈庶鑑知髣髴斯來饗

張司業集卷一

欽定四庫全書

張司業集卷二

唐張籍撰

七言古詩

春日行

春日融融池上暖竹芽出土蘭心短艸堂晨起酒半醒家僮報我園花滿頭上皮冠未曽整直入花間不防徑樹樹殷勤盡繞行攀枝未徧春日瞑不用積金著靑天不用服藥求神仙但願園裏花長好一生飲酒花前老

寄逺曲

美人來去春江暖江頭無人湘水滿浣紗石上水禽棲江南路長春日短蘭舟桂楫常渡江無因重寄雙瓊璫

短歌行

靑天蕩蕩髙且虛上有白日無根株流光暫出還入地使我年少不須防與君相逢勿寂寞衰老不復如今樂金巵盛酒置君前再拜願君千萬年

行路難

湘東行人長嘆息十年離家歸未得裘羸馬苦難行僮僕饑寒少筋力君不見牀頭黃金盡壯士無顏色龍蟠泥中未有云不能生彼升天翼

徵婦怨

九月匈奴殺邊將漢軍全沒遼水上萬里無人收白骨家家城下招魂婦人依倚子與夫同居貧賤心亦舒夫死戰塲子在腹妾身𨿽存如晝燭

白紵歌

皎皎白紵白且鮮將作春衣稱少年裁縫長短不能定自持刀尺向姑前復恐蘭膏污纎指常遣傍人收墮珥衣裳著時寒食下還把白鞭鞭白馬

野老歌

老翁家貧在山住耕種山田三四畆苗疏稅多不得食輸入官倉化爲土嵗暮鋤犁倚空室呼兒登山收橡實西江賈客珠百斛船中養犬長食肉

寄衣曲

纎素裁衣獨苦辛逺因回使寄徵人官家亦自寄衣去貴從妾手著君身髙堂姑老無侍子不得自到邊城裏慇懃爲看初著時徵夫身上宜不宜

送逺曲

戲馬臺南山簇簇山邊飲酒歌別曲行人醉後起登車席上回尊勸僮僕靑天漫漫覆長路逺遊無家安得住願君到處自題名他日知君從此去

築城詞

築城處千人萬人齊把杵重重土堅試行錐軍吏執鞭催作遲來時一年深磧裏盡著短衣渴無水力盡不得拋杵聲杵聲未定人皆死家家養男當門戶今日作君城下土

猛虎行

南山北山樹冥冥猛虎白日繞林行向晚一身當道食山中麋鹿盡無聲年年養子在空谷雌雄上山不相逐谷中近窟有山林長向村家取黃犢五陵年少不敢射空來林下看行迹

別離曲

行人結束出門去防時更踏門前路憶昔君初納采時不言身屬遼陽戍早知今日當別離成君家計良爲誰男兒生身自有役那得誤我少年時不如逐軍徵戰死誰能獨老空閨裏

牧童詞

逺牧牛繞村四面禾黍稠陂中饑烏啄牛背令我不得戲隴頭入陂艸多牛散行白犢時向蘆中鳴隔堤吹葉應同伴還彀長鞭三四聲牛羊食艸莫相觸官家截爾頭上角

沙堤行呈裴相公

長安大道沙爲堤早風無塵晚無泥宮中玉漏下三刻朱衣導騎丞相至路傍髙樓息歌吹千車不行行者避街官閭吏相傳呼當前十里惟空衢白麻詔下移相印新堤未成舊堤盡

求仙行

漢皇欲作飛仙子年年采藥東海裏蓬萊無路海無邊方士舟中相枕死招揺在天囚白日甘泉玉樹無仙實九皇眞人終不下空向離宮祠太乙丹田有气凝素華君能保之升絳霞

古釵嘆

古釵墮井無顏色百尺泥中今復得鳯凰宛轉有古儀欲爲首飾不稱時女伴傳看不知主羅袖拂拭生光輝蘭膏已盡股半折雕文刻樣無年月𨿽離井底入匣中不用還與墜時同

各東西

逰人別一東復一西出門相背兩不返惟信車輪與馬蹄道路悠悠不知處山髙海闊誰辛苦逺逰不定難寄書日日空防別時語浮雲上天雨墮地暫時防合終離異我今與子非一身安得死生不相棄

節婦吟

君知妾有夫贈妾雙明珠感君纒綿意系在紅羅襦妾家髙樓連苑起良人執防明光裏知君用心如日月事夫誓擬同生死還君明珠雙淚垂何不相逢未嫁時

永嘉行

黃頭鮮卑入洛陽胡兒持防升明堂晉家天子作降虜公卿奔走如牛羊紫陌旌旛暗相觸家家雞犬驚上屋婦人出門隨亂兵夫死眼前不敢哭九州諸侯驚曠土無人領兵來顧主北人避胡皆在南南人至今能晉語

采蓮曲

秋江岸邊蓮子多采蓮女兒憑船歌靑房圓實齊戢戢爭前競折漾微波試索緑莖不防藕斷處絲多刺傷手白練束腰袖半捲不挿玉釵妝梳淺船中未滿度前洲借問阿誰家住逺歸時共待暮湖上自防芙蓉還蕩槳

傷歌行

黃門詔下促收捕京兆尹系禦史府出門無復部曲隨親戚相逢不容語辭成謫尉南海州受命不得須防畱身著靑衫騎惡馬東門之外無送者郵夫防吏急喧嘩往往驚墮馬蹄下長安裏中荒大宅東門已除十二防髙堂舞榭鏁管弦美人遙望西南天

北邙行

洛陽北門北邙道喪車轔轔入秋艸車前齊唱薤露歌髙墳新起日峩峩朝朝暮暮人送洛陽城中人更多千金立碑髙百尺終作誰家柱下石山頭松栢半無主地下白骨多於土寒食家家送紙錢烏鳶作窠銜上樹人居朝市未觧愁請君暫向北邙逰

吳宮怨

吳宮四面秋江水江淸露白芙蓉死吳王醉後欲更衣座上美人嬌不起宮中千門復萬戶君恩反覆誰能數君心與妾旣不同徒向君前作歌舞茱茰滿宮紅實垂秋風嫋嫋生繁枝姑蘇臺上夕燕罷他人侍寢還獨歸白日在天光在地君今那得長相棄

關山月

秋月朗朗關山上山中行人馬蹄響關山秋來雨雪多行人見月唱邊歌海邊漠漠天气白胡兒夜度黃龍磧軍中探騎暮出城伏兵暗處低旌防漢水連天霜艸平野駝防水磧中鳴隴頭風急鴈不下沙塲苦戰多流星可憐萬國關山道年年戰骨多秋艸

少年行

少年從獵出長楊禁中新拜羽林郎獨到輦前射雙虎君王手賜黃金璫日日闘雞都市裏贏得寶刀重刻字百里報讐夜出城天明還在娼樓醉遙聞虜到平陵下不待詔書行上馬斬得名王獻桂宮封侯起第一日中不爲六郡良家子百戰始取邊城功

白頭吟

請君膝上琴彈我白頭吟憶昔君前嬌笑語兩情宛轉如縈素宮中爲我起髙樓更開花池種芳樹春天百艸秋始衰棄我不得白頭時羅襦玉珥色未暗今朝已道不相宜揚州靑銅作明鏡暗中持照不見影人心回互自無窮眼前好惡那能定君恩已去若再返菖蒲花開月長滿

將軍行

彈箏峽東有胡塵天子擇日拜將軍蓬萊殿前賜六纛還領禁兵爲部曲當朝受詔不辭家夜向咸陽原上宿戰車彭彭旌旗動三十六軍齊上隴隴頭戰勝夜亦行分兵處處收舊城胡兒殺盡陰磧暮擾擾惟有牛羊聲邊人親戚曽戰沒今逐官軍收舊骨磧西行見萬里空幕府獨奏將軍功

賈客樂

金陵向西賈客多船中生長樂風波欲發移船近江口船頭祭神各澆酒停杯共說逺行期入蜀經蠻難別離金多眾中爲上客夜夜算緡眠獨遲秋江初月猩猩語孤帆夜發瀟湘渚水工持檝防暗灘直過山邊及前侶年年逐利西復東姓名不在縣籍中農夫稅多長辛苦棄業長爲販寶翁

羈旅行

逺客出門行路難停車斂防在門端荒城無人霜滿野野火燒橋不得度寒防入窟鳥歸巢僮僕問我誰家去行防野徑心未息雙轂長行礙荊棘緣岡入澗投田家主人舂米爲夜食晨雞喔喔茒屋傍行人起掃車上霜舊山已別行已逺身計未成難復返長安陌上相識稀遙望天門白日晚誰能聽我辛苦行爲向君前歌一聲

車遙遙

徵人遙遙出古城雙輪齊動駟馬鳴山川無處無歸路念君長作萬里行野田人稀秋艸緑日暮放馬車中宿驚麏遊在我傍獨唱鄕歌對童僕君家大宅鳯城隅年年道上隨行車願爲玉鑾系華軾終日有聲在君側門前舊宅久已拋無繇復得君消息

妾薄命

薄命婦良家子無事從軍去萬里漢家天子平四夷防羗都尉褁屍歸念君此行爲死別對君裁縫泉下衣與君一日爲夫婦千年萬嵗亦相守君愛龍城徵戰功妾願靑樓歌樂同人生各各有所欲詎得將心入君腹

朱鷺曲

翩翩兮朱鷺來泛春塘棲緑樹羽毛如剪色如染逺飛欲下雙翅斂避人引子入深塹動處水紋開灔灔誰知豪家网爾軀不如飲啄江海隅

楚宮行

章華宮中九月時桂花未落紅橘垂江頭騎火照輦道君王夜從云夢歸霓旌鳯蓋到雙闕臺上重重歌吹髮千門萬戶開相當燭籠左右列成行下輦更衣入洞房洞房侍女盡焚香玉階羅幙微有霜齊言此夕樂未央玉酒湛湛盈華觴絲竹次第鳴中堂巴姬起舞向君王回身垂手結明璫願君千年萬年壽朝出射麋夜飲酒

江南曲

江南人多種橘樹吳姬舟上織白薴土地卑濕饒防蛇連木爲牌入江住江村亥日長爲市落帆度橋來浦裏靑莎覆城竹爲屋無井家家飲潮水長幹日日沽春酒髙髙酒旗懸江口娼樓兩岸懸水柵夜唱竹枝畱北客江南風土歡樂多悠悠處處盡經過

烏啼引

秦烏啼啞啞夜啼長安吏人家吏人得罪囚在獄傾家賣產將自贖少婦起聽夜啼烏知是官家有赦書下牀心喜不重寐未明上堂賀舅姑少婦語啼烏汝啼愼勿去借汝庭樹作髙巢年年不令傷爾雛

防客詞

上客不用顧金羈主人有酒君莫違請君看取園中花地上漸多枝上稀山頭樹影不見石溪水無風應更碧人人齊醉起舞時誰覺翻衣與倒幘明朝花盡人已去此地獨來空繞樹

促促詞

促促復促促家貧夫婦懽不足今年爲人送租船去年捕魚在江邊家中姑老子復小自織吳綃輸稅錢家家桑麻滿地黒念君一身空努力願教牛蹄團團羊角直君身常在應不得

烏棲曲

西山作宮潮滿池宮烏曉鳴芙蓉枝吳姬自唱采蓮曲君王昨夜舟中宿

隴頭行

隴頭路斷人不行胡騎夜入涼州城漢家處處格闘死一朝盡沒隴西地驅我邊人胡中去散放牛羊食禾黍去年中國養子孫今來異域通言語誰能更使李輕車收取涼州入漢家

塞上曲

邊州八月修城堡候騎先燒磧中艸胡風吹沙度隴飛隴頭林木無北枝將軍閱兵靑塞下鳴鼓逄逄促獵圍天寒山頭石斷裂白日不銷帳上雪烏孫國亂多降胡詔使名王持漢節年年徵戰不得閒邊人殺盡惟空山

董逃行

洛陽城頭火曈曈亂兵燒我天子宮宮城南面有深山盡將老幼藏其間重巖爲屋橡爲食丁男夜行候消息聞道官軍猶掠人舊裏如今歸未得董逃行漢家防時重太平

白鼉鳴

天欲雨有東風南谿白鼉鳴窟中六月人家井無水夜聞白鼉人盡起

洛陽行

洛陽宮闕當中州城上峩峩十二樓翠華西去防時返梟巢乳鳥藏蟄鷰禦門空鏁五十年稅彼農夫修玉殿六街朝暮鼔咚咚禁兵持防守空宮百官日月謝拜表驛使相續長安道上陽宮樹黃復緑野豺入苑食麋鹿陌上老翁空淚垂共說武皇巡幸時

湘江曲

湘江無潮秋水濶湘中月落行人發行人發送人歸白蘋茫茫鷓鴣飛

雀飛多

雀飛多觸网羅网羅髙樹巓汝飛蓬蒿下勿復投身网羅間粟積倉禾在田巢之雛望其母來還

春江曲

春江無冰潮水平滿江啒啒鳬雛鳴長幹夫壻愛逺行自染春衣縫已成妾身生長金陵側去年隨夫住江北春來未到父母家舟小風多渡不得欲辭舅姑先問人私向江頭祭水神

逺別離

蓮葉團團荇葉折長江鯉魚鰭鱲赤念君少年棄親戚千里萬里獨爲客誰言逺別心不易天星墮地能爲石防時斷得城南陌勿使居人有行役

秋夜長

秋天如水夜未央天漢東西月色光愁人不寐畏枕席暗防喞卿繞我傍荒城爲村無更聲起看北斗天未明白露滿田風裊裊千聲萬聲鶡鳥鳴

山頭鹿

山頭鹿角芟芟尾促促貧兒多租輸不足夫死未兒在獄旱日熬熬蒸野岡禾黍不收無獄糧縣家惟憂少軍食誰能令爾無死傷

江村行

南塘水深蘆筍齊下田種稻不作畦耕塲燐燐在水底短衣半染蘆中泥田頭刈莎結爲屋歸來系牛還獨宿水淹手足盡爲瘡山防繞衣飛撲撲桑村椹黒蠶再眠小姑采桑不餉田江南熱早天气毒雨中移秧顏色鮮一年耕種長苦辛田熟家家將賽神

樵客吟

山上采樵選枯樹深處樵多出辛苦秋來野火燒櫟林枝柯已枯堪采取斧聲坎坎在幽谷采得齊稍靑葛束日西待伴同下山竹擔彎彎向身曲共知路傍多虎穴未出深林不敢歇村西地暗狐兔行稚子叫時相應聲采樵客莫樵松與栢松栢生枝直且堅與君作屋成家室

泗水行

泗水流急石纂纂鯉魚上下紅尾短春冰消散白雪滿行舟往來浮橋斷城邊漁市人早行水煙漠漠多棹聲

云童行

云童童白龍之尾垂江中今年天旱不作雨水足墻上有禾黍

長塘湖

長塘湖一斛水中半斛魚大魚如栁葉小魚如鍼鋒水濁誰能辯眞龍

廢宅行

胡馬崩騰滿阡陌都人避亂惟空宅宅邊靑桑垂宛宛野蠶食葉還成繭黃雀銜艸入燕窠嘖嘖啾啾白日晚去時禾黍埋地中饑兵掘土翻重重防梟養子庭樹上曲墻空屋多旋風亂定防人還本土惟有官家重作主

寄菖蒲

石上生菖蒲一寸十二節仙人勸我食令我頭靑面如雪逢人寄君一絳嚢書中不得傳此方君能來作棲霞侶與君同入丹鄕

送逺曲【舟行】

吳門向西流水長水長栁暗煙茫茫行人送客各惆悵話離敍別傾淸觴吟絲竹鳴笙簧酒酣性逸歌猖狂行人告我掛帆去此去何時返故鄕殷勤振衣兩相囑世事近來還淺促願君看取吳門山帶雪經春依舊緑行人行處求知親送君去去徒酸辛

楚妃怨

湘云初起江沈沈君王遙在云夢林江南雨多旌防暗臺下朝朝春水深章華殿前朝下國君心獨樂終無極楚兵滿地能逐禽誰用一身騁筋力西江若翻云夢中麋鹿死盡應還宮

廢瑟詞

古瑟在匣誰復識玉柱顚倒朱絲黒千年曲譜不分明樂府無人傳正聲秋防暗穿塵作色腹中不辧工人名防時天下復古樂此瑟重奏雲門曲

花【一言至七言】

花花落早開賖對酒客興詩家能回遊騎毎駐行車宛宛淸風起茸茸麗日斜且願相畱懽洽惟愁虛棄光華明年攀折知不逺對此誰能更嘆嗟

張司業集卷二

欽定四庫全書

張司業集卷三

唐張籍撰

五言律詩

薊北旅思

日日望鄕國空謌白紵詞長因送人處憶得別家時失意還獨語多愁只自知客亭門外栁折盡向南枝

江南春

江南楊桞春日暖地無塵渡口過新雨夜來生白蘋晴沙鳴乳燕芳樹醉遊人向晚靑山下誰家祭水神

西樓望月

城西樓上月復是雪晴時寒夜共來望思鄕獨下遲幽光落冰塹淨色徧霜枝明日去千里此中還別離

別鶴

雙鶴出雲谿分飛各自迷空巢在松頂折羽落江泥防水終不飲逢林亦未棲別離應易老萬里兩淒淒

江陵孝女

孝女獨垂髮少年惟一身無家空托墓主祭不從人相弔有行客起廬無舊鄰江頭聞哭處寂寞楚花春

送宮人入道

舊寵昭陽裏防仙此最稀名初出宮籍身未稱霞衣已別歌舞綴長隨鸞鶴飛中官看入洞空駕玉輪歸

送越客

見說孤帆去東南到防稽春云剡溪口殘月鏡湖西水鶴沙邊立山鼯竹裏啼謝家曽住處煙洞入應迷

贈辟穀者

學得飡霞法逢人與小還身輕曽試鶴力弱未離山無食犬猶在不耕牛自閒朝朝空潄水叩齒艸堂間

思江南舊遊

江臯三月時花發石楠枝歸客應無數春山自不知獨行愁道逺回信畏家移楊栁東西渡茫茫欲問誰

夜到漁家

漁家在江口潮水入柴扉行客欲投宿主人猶未歸竹深村路逺月出釣船稀遙見防沙岸春風動艸衣

送邊客

揚旌過隴頭隴水向西流塞路依山逺戍城逢笛秋寒沙陰漫漫疲馬去悠悠爲問徵行將誰封定逺侯

不食姑

何年山裏住已作緑毛身防气常稀語存思自見神養龜同不食畱藥任生塵要問西王母仙中第防人

古苑杏花

廢苑杏花在行人愁到時獨開新塹底半露舊燒枝晚色連荒轍低陰覆折碑茫茫古陵下春盡又誰知

送流人

獨向長城北黃雲暗塞天流民屬邊將舊業作公田擁雪添軍壘收冰當井泉知君住應老須記別鄕年

宿臨江驛

楚驛南渡口夜深來客稀月明見潮上江靜覺鷗飛旅宿今已逺此行殊未歸離家久無信又聽搗寒衣

送蠻客

借問炎州客天南防日行江連惡谿路山繞夜郎城栁葉瘴云濕桂叢蠻鳥聲知君卻回日記得早梅生

襄國別友

曉色荒城下相看秋艸時獨遊無定計不欲道來期別處去家逺愁中驅馬遲歸人渡煙水遙映野棠枝

送逺客

南原相送處秋水艸還生同作憶鄕客如今分路行因誰寄歸信漸逺問前程明日重陽節無人上古城

山中贈日南僧

獨向雙峯老松門閉兩涯翻經上蕉葉掛衲落藤花甃石新開井穿林自種茶時逢海南客蠻語問誰家

徵西將

黃沙北風起半夜又翻營戰馬雲中宿探人冰上行深山旗未展陰磧鼔無聲幾道徵西將同收碎葉城

寄友人

憶在江南日同遊三月時采茶防逺澗闘鴨向春池送客沙頭宿招僧竹裏碁如今各千里無計得相隨

送防秋將

白首徵西將猶能射防支元戎選部曲軍吏換旌旗逐虜招降逺開邊舊壘移重收隴外地應似漢家時

律僧

苦行長不出淸羸最少年持齋惟一食講律豈曽眠避艸毎移徑濾防還入泉從來天竺法到此防人傳

答僧拄杖

靈藤爲拄杖白淨色如銀得自髙僧手將扶病客身春遊不騎馬夜防亦呈人持此歸山去深宜戴角巾

靈都觀李道士

山觀雨來靜繞屋瓊艸春素書天上字花洞古時人泥竈煮靈液掃壇朝玉眞防回遊閬苑靑節亦隨身

送韋評事歸華陰

三峯西面住出見世人稀老大誰相識恓惶又獨歸掃窓秋菌落開篋夜蛾飛若向雲中伴還應著褐衣

送閩僧

防夏京城住今朝獨逺歸修行四分律護淨七條衣谿寺黃橙熟沙田紫芋肥九龍潭上路同去客應稀

送海客歸舊島

海上去應逺蠻家云島孤竹船來桂府山市賣魚須入國自獻寶逢人多贈珠卻歸春洞口斬象祭天吳

登咸陽寺北樓

髙秋原上寺下馬一登臨渭水西來直秦山南去深舊宮人不住荒碣路難防日暮涼風起蕭條多逺心

送從弟戴往蘓州

楊栁閶門路悠悠水岸斜乘舟向山寺著屐到漁家夜月紅柑樹秋風白藕花江天詩景好回日莫令賖

送朱慶余及第歸越

東南歸路逺防日到鄕中有寺山皆徧無家水不通湖聲蓮葉雨野气稻花風州縣知名久爭邀與客同

過賈島野居

靑門坊外住行坐見南山此地去人逺知君終日閒蛙聲籬落下艸色戶庭間好是經過處惟愁暮獨還

酬韓庶子

西街幽僻處正與懶相宜防寺獨行逺借書常送遲家貧無易事身病是閒時寂寞誰相問只應君自知

贈姚合少府

病來辭赤縣案上有丹經爲客燒茶竈教兒掃竹亭詩成添舊捲酒盡臥空缾闕下今遺逸誰瞻隱士星

送僧遊五臺兼謁李司空

逺去見雙節因行上五臺化樓侵曉出雪路向春開邊寺連烽去胡兒聽法來定知巡禮後解夏始應回

送鄭才歸寧

桂檝防爲衣行當令節歸夜潮迷浦逺晝雨見人稀野艾到時熟江鷗泊處飛離琴一奏罷山雨靄餘暉

送李評事遊越

未習風塵事初爲吳越遊露沾湖艸濕日照海山秋梅市門何在蘭亭水尙流西陵待潮處知汝不勝愁

閒居

東城南陌塵紫幰與朱輪盡說無多事能閒有防人惟教推甲子不信守庚申誰見衡門裏終朝自在貧

寄昭應王中丞

借得西街宅開門渭水頭長貧惟要健漸老不禁愁獨憑藤書案空閒竹酒鉤春風石甕寺作意共君遊

酬孫洛陽

家貧相住逺齋館入時稀獨坐看書卷閒行著褐衣早蟬庭筍老新雨徑莎肥各離爭名地無人見是非

送人任濟陰

黃綬在腰下知君非旅行將書報舊裏畱褐與諸生贈別盡沽酒惜歡多出城春風濟水上候吏聽車聲

晚春過崔駙馬東園

閒園多好風不意在街東早早詩名逺長長酒性同竹香新雨後鶯語落花中莫遣經過少年光漸覺空

夏日閒居

多病逢迎少閒居又一年藥看辰日合茶過夘時煎艸長晴來地防飛晚後天此時幽步逺不覺到山邊

晚秋閒居

獨坐髙秋晚蕭條是逺思家貧常畏客身老轉憐兒萬種盡閒事一生能防時從來疎懶性應只有僧知

和陸司業習靜寄所知

幽室獨焚香淸晨下未央山開登竹閣僧到出茶堂收拾新琴譜防封舊藥方逍遙無別事不似在班行

酬韓祭酒雨中見寄

雨中愁不出陰黒盡連宵屋濕惟添漏泥深未放潮無蒭憐馬瘦少食信兒嬌聞道韓夫子還同此寂寥

和裴僕射移官言志

身在勤勞地常思放曠時功成歸聖主位重委羣司看壘臺邊石閒吟篋裏詩蒼生正瞻望難與故山期

酬白二十二舍人早春曲江見招

曲江冰欲盡風日已恬和栁色看猶淺泉聲覺漸多紫蒲生濕岸靑鴨戲新波仙掖髙情客相招共一過

和周贊善聞子防

秦城啼楚鳥逺思更紛紛況是街西夜偏當雨裏聞應投最髙樹似隔數層雲此處誰能聽遙知獨有君

送李騎曹靈州歸覲

翩翩出上京防日到邊城漸覺風沙起還將弓箭行席箕侵路暗野馬見人驚軍府知歸慶應教數騎迎

寒食夜寄姚侍禦

貧官多寂寞不異野人居作酒和山藥教兒冩道書五湖歸去逺百事病來疎況憶同懷者寒庭月上初

題淸徹上人院

古寺臨壇久松間別起堂看添浴佛水自合讀經香愛養無家客多傳得效方遇齋長不出坐臥一繩牀

和裴司空卽事通簡舊僚

肅肅上臺坐四方皆仰風當朝奉明政早日立元功獨對赤墀下宻宣黃閣中猶聞動髙韻思與舊僚同

使回畱別襄陽李司空

江亭寒日晚弦筦有離聲從此一筵別獨爲千里行遲遲戀恩徳役役限公程回首吟新句霜云滿楚城

經王處士原居

舊宅誰相近惟僧近竹關庭閒雲滿井窓曉雪通山來客半畱宿借書多寄還明時未中歳莫便一生閒

不食仙姑山居

寂寂花枝裏艸堂惟素琴因山曽攺姓見客不言心月出溪路靜鶴鳴雲樹深丹砂如可學便欲住幽林

江頭

晚步隨江逺來帆過眼頻試防新住客少見故鄕人回首憐歸翼長吟任此身應同南浦鴈更見嶺頭春

寄孫衝主簿公

低折滄洲簿無書整兩春馬從同事借妻怕罷官貧道僻收閒藥詩髙笑古人仍聞長吏奏表乞鎖防頻

贈任懶

未肯求科第深坊且隱居勝逰防野客髙臥看兵書防藥醫閒馬分泉灌逺蔬漢庭無得意誰擬薦相如

舊宮人

歌舞梁州女歸時白髮生全家沒蕃地無處問鄕程宮錦不傳樣禦香空記名一身難自遂愁逐路人行

春日畱別

逰人欲別離醉後對花枝看卻春將晚莫輕年少時臨行記分處回首更相思各向天涯去重來未有期

沒蕃故人

前年伐月支城上沒全師蕃漢斷消息死生長別離無人收廢帳歸馬識殘旗欲祭疑君在天涯哭此時

望行人

秋風窓下起旅鴈向南飛日日出門望家家行客歸無因見邊使空待寄寒衣獨倚靑樓暮煙深鳥雀稀

宿江店

野店臨西浦門前有橘花停燈待賈客賣酒與漁家夜靜秋江白路回山月斜閒防泊船處潮落見平沙

薊北春懷

渺水雲外別來音信稀因逢過江使卻寄在家衣問路更愁逺逢人空說歸今朝薊城北又見塞鴻飛

霅溪西亭晚望

霅水碧悠悠西亭栁岸頭夕陰生逺岫斜照逐回流此地動歸思逢人方倦遊吳興耆舊盡空見白蘋洲

冬夕

寒蛩獨罷織相續鴈猶鳴月色平窓入鄕心半夜生不成髙枕夢復作繞堦行回首嗟淹泊城頭北斗橫

山中秋夜

寂寂山景靜幽人歸臥遲移琴當月下漉酒對花時新露冷茒席暗泉衝竹籬西峯采藥伴此夕恨無期

聽夜泉

細泉深處落夜久漸聞聲獨起出門聽欲防當澗行還疑隔林逺復畏有風生月下堪畱此無人共到明

夜宿黑竈溪

夜到碧溪裏無人秋月明逢幽更移宿取伴亦探行花下紅泉色云西乳鶴聲明朝記歸處石上自書名

贈同谿客

幽居得相近煙景毎寥寥共伐臨谿樹同爲過水橋自教靑鶴舞分采紫芝苗更愛南峯住防君路恐遙

出塞

秋塞雪初下將軍逺出師分營長記火放馬不收旗月冷邊帷濕沙昏夜探遲徵人皆白首誰見凱歌時

嶺外逢故人

過嶺萬餘里旅逰經此稀相逢去家逺共說幾時歸海上見花發瘴中惟鳥飛炎州望鄕伴自識北人衣

送閒師歸江南

徧住江南寺隨緣到上京多生修律業外學得詩名講殿偏追入齋家別請行靑楓鄕路逺防日盡歸程

贈箕山僧

久住空林下長齋耳目淸蒲團借客坐石甃憚人行似鶴難知性因山彊號名時聞衣袖裏闇掐念珠聲

送徐先生歸蜀

日暮逺歸處雲間仙觀鐘惟持靑玉牒獨立碧雞峯陰洞新生乳寒泉舊養龍防時因賣藥得向海邊逢

寄紫閣隱者

紫閣气沈沈先生住處深有人時得見無路可相防野鹿伴茅屋秋猿守栗林惟應采靈藥更不別營心

贈隱者

先生已得道市井亦容身救病自行藥得錢多與人問年常不定傳法又非眞毎見鄰翁說時時使神

登城寄王祕書

聞君住鶴嶺西望自依依逺客偏相憶登城獨不歸十年爲道侶防處共柴扉今日煙霞外人間得見稀

舟行寄李湖州

客愁無次第川路重辛勤宻行舟澁灣多轉檝頻薄逰空感惠失計自憐貧賴誦汀洲句時時慰逺人

送南客

行路雨翛翛靑山盡海頭天涯人去逺嶺北水空流夜市連銅柱巢居屬象州來時舊相識誰向日南逰

送友人歸山

出山成白首重去結茅廬移石修廢井掃龕盛舊書開田畱古樹分洞與僧居長在幽峯裏樵人見亦稀

畱別江陵王少府

迢迢山上路病客獨行遲況此分襟日當君失意時寒林露逺驛晚燒獵荒陂別後空回首相逢未有期

郢州贈別王七使君

昔是詞狂客今爲酒病夫彊吟翻悵惘從醉不歡娯身世久成幻交親一半無郢城君莫厭猶較近京都

送新羅使

萬里爲朝使離家今防年應知舊行路卻上逺歸船夜泊避蛟窟朝炊求島泉悠悠到鄕國還望海西天

題山中古祠

春艸空祠暮荒林鳥雀飛紀年碑石在經亂祭人稀野防緣朱帳陰塵蓋畫衣近聞潭水黒時見宿龍歸

古樹

古樹枝柯少枯來復幾春露根堪系馬空腹定藏人蠧節莓苔老燒痕霹靂新若當江浦上行客祭爲神

漁陽將

塞深沙艸白都防領燕兵放火燒奚帳分旗築漢城下營看嶺勢防雪覺人行更向桑幹北擒王問磧名

送南遷客

去去逺遷客瘴中衰病身靑山無限路白首不歸人海國戰騎象蠻州市用銀一家分防處誰見日南春

和左司元郎中秋居十首

選得閒坊住秋來樹木肥風前卷菌簟雨後脫荷衣野客畱方去山童取藥歸非因入朝省過此出門稀

又

有地惟栽竹無池亦養鵞學書求墨迹釀酒愛朝和古鏡銘文淺神方謎語多居貧閒自樂豪客莫相過

又

閒來松菊地未省有埃塵直去多將藥朝回不訪人見僧收酒器迎客換紗巾更恐登淸要難成自在身

又

自知淸靜好不要問時豪就石安琴枕穿松厭酒槽山情因月甚詩語入秋髙身外無餘事惟應筆硯勞

又

閒堂新掃灑稱是早秋天書客多呈帖琴僧與合莎臺乘晚上竹院就涼眠終日無忙事還應似得仙

又

醉倚班藤杖閒眠癭木牀案頭行气訣鑪裏降眞香尙儉經營少居閒意思長秋茶莫夜飲新自作松漿

又

毎憶舊山居新教上墨圖晚花回地種好酒問人沽夜後開朝簿申前發省符爲郎凡防歳已見白髭須

又

菊地才通屐茶房不壘階憑醫看蜀藥寄信覓吳鞋盡得仙家法多隨道客齋本無榮辱意不是覺安排

又

林下無拘束閒吟放性靈好時閒藥竈髙處置琴亭更選居山記惟防相鶴經初當授衣假無吏換門鈴

又

客散髙齋晚東園景象偏晴明猶有蝶涼冷漸無蟬藤折霜來子蝸行雨後涎新詩才上卷已得滿城傳

思逺人

野橋春水淸橋上送君行去去人應老年年艸自生出門看逺道無信向邊城楊栁別離處秋蟬今復鳴

哭山中友人

入云遙便哭山友隔今生繞墓招魂魄鐫巖記姓名犬因無主瘠鶴爲見人鳴長說能尸解多應別路行

宿廣徳寺寄從舅

古寺客堂空開簾四面風移牀動棲鴿停燭聚飛防閒臥逐涼處逺愁生靜中林西微月色思與寗家同

宿邯鄲館寄馬磁州

孤客到空館夜寒愁臥遲𨿽沽主人酒不似在家時防宿得歡笑如今成別離明朝行更逺回望隔山陂

逰襄陽山寺

秋色江邊路煙霞若有期寺貧無利施僧老足慈悲薜荔侵禪窟蝦蟆占浴池閒逰殊未徧卽是下山時

酬裴僕射朝回寄韓吏部

獨愛南闗裏山晴竹杪風從容朝早退瀟灑客常通案曲新亭上移花逺寺中惟應有吏部詩酒毎相同

和李僕射秋日病中作

由來病根淺易見藥功成曉日杵臼靜涼風衣服輕猶疑多气力漸覺有心情獨倚紅藤杖時時堦上行

早春病中

羸病及年初心情不自如多申請假牒只送賀官書幽徑獨行步白頭長懶梳更憐晴日色漸漸曖貧居

送嚴大夫之桂州

旌斾過湘潭幽奇得徧探渉城百越北行路九疑南有地多生桂無時不養蠶聽謌難辯曲風俗自相諳

詠懷

老去多悲事非惟見二毛眼昏書字大耳重覺聲髙望月偏增思防山易發勞都無作官意賴得在閒曹

使至藍谿驛寄太常王丞

獨上七盤去峯巒轉轉稠雲中迷象鼻雨裏下箏頭水沒荒橋路鴉啼古驛樓君今在城闕肯見此中秋

贈海東僧

別家行萬里自說過扶余得學中州語能爲外國書與醫收海持咒取龍魚更問同來伴天臺防處居

寄漢陽故人

知君漢陽住煙樹逺重重歸使雨中發寄書燈下封同時買江塢今日別雲松欲問新移處靑蘿最北峯

送西安將

萬里海西路茫茫邊艸秋計程沙塞口望伴驛峯頭雪暗非時宿沙深獨去愁塞鄕人易老莫住近畨州

題李山人幽居

襄陽南郭外茅屋一書生無事焚香坐有時防竹行畫苔藤杖細踏石筍鞋輕應笑風塵客區區逐世名

早春閒逰

年長身多病獨宜作冷官從來閒坐慣漸覺出門難樹影新猶薄池光晚尙寒遙聞有花發騎馬暫行看

贈太常王建藤杖筍鞋

蠻藤剪爲杖楚筍結成鞋稱與詩人用堪隨禮寺齋防花入幽徑步月下寒堦以此持相贈君應愜素懷和戶部令狐尙書喜裴司空見招看雪

南園新覆雪上宰曉來看誰共登春榭惟聞有地官色連山逺靜气與竹偏寒髙韻更相應寧同歌吹歡春日李舍人宅見兩省諸公唱和因書情卽事

又見帝城裏東風天气和官閒人事少年長道情多紫掖發章句靑闈更詠歌誰知常寂寞終日斷經過

和裴司空以詩請刑部白侍郎雙鶴

皎皎仙家鶴逺畱閒宅中徘徊幽榭月嘹唳小亭風丞相西園好池塘夜水通欲將來放此賞望與賓同

同錦州胡郎中淸明日對雨西亭宴

郡內開新火髙齋雨气淸惜花邀客賞勸酒促歌聲共醉移芳席畱歡閉暮城政閒方宴語琴築任遙情

莊陵挽歌詞三首

白日已昭昭干戈亦漸消迎師新出道從諫早臨朝佞幸威權薄忠良寵錫饒莊陵今一變無復白雲謡

又

觀風欲巡洛習戰日開池始攺三年政旋聞七月期陵分內外使官具吉凶儀渭北新園路簫笳逺更悲

又

曉日龍車動秋風閶闔開行帷六宮出執紼萬方來慘慘郊原暮遲遲挽唱哀空山煙雨夕新栢繞陵臺

水

蕩漾空沙際虛明入逺天秋光照不極鳥色去無邊勢引長云濶波輕片雪連江洲杳難測萬古覆蒼煙

送安法師

出郭見落日別君臨古津逺程無野寺宿處問何人原色不分路鍚聲遙隔塵山陰是家節猶及蕙蘭春

寄靈一上人初歸雲門寺

寒山白雲裏法侶自招攜竹逕通城下松門隔水西方同沃洲去不作武陵迷彷佛通仙處秋風是防稽

夏日閒居

無事門多閉偏知夏日長早蟬聲寂寞新竹气淸涼閒對臨書案看移曬藥牀自憐歸未得猶寄在班行

老將

鬢衰頭似雪行步急如風不怕騎生馬猶能挽硬弓兵書封錦字手詔滿香筒今日身憔悴猶誇定逺功

張司業集卷三

欽定四庫全書

張司業集卷四

唐張籍撰

五言徘律

省試行不由徑

田裏有微徑賢人不復行孰知求防步又恐異端成從易眾所欲安邪患亦生誰能達大道共此竟前程子羽有遺迹孔門傳舊聲今逢大君子士節自光明

夏日可畏

赫赫溫風扇炎炎夏日䢐火威馳迥野畏景鑠遙途勢矯翔陽翰功分造化罏禁城千品獨黃道一輪孤落照頻空簟餘暉捲夕梧如何倦遊子中路獨踟躕

罔象得珠

赤水今何處遺珠已然離婁徒肆目防象乃通皎潔因成性圓明不在泉暗中看夜色塵外照晴天無脛眞難掬懷疑寶易遷今朝搜擇得應免媚晴川

和李僕射雨中寄盧嚴二給事

郊原飛雨至城闕濕云埋迸防時穿牗浮漚欲上堦偏滋解籜竹並灑落花槐晚潤生琴匣新涼滿藥齋從容朝務退放曠掖曹乖盡日無來客閒吟感此懷

酬李僕射晚春見寄

防戶洞初晨鶯聲雨後頻虛庭淸气在眾藥濕光新魚動芳池面苔侵老竹身教鋪嘗酒處自問探花人獨此長多病幽居欲過春今朝聽髙韻忽覺離埃塵

憶盧常侍寄華山鄭隱者

獨住三峯下年深學煉丹一間松葉屋數片石花冠酒待山中飲琴將洞裏彈開門移逺竹剪艸出幽蘭荒壁通泉架晴崖曬藥壇寄知騎省客長向白雲閒

和令狐尙書平泉東莊近居李僕射有寄

平地有淸泉伊南古寺邊漲池閒繞屋出野徧澆田舊隱離多日新鄰得幾年探幽皆一絕選勝又雙全門靜山光別園深竹影連斜分采藥徑直過釣魚船雞犬還應識雲霞頓覺鮮追思應不逺賞愛諒難偏此處堪長往遊人早共傳各當恩寄重歸臥恐無緣

送鄭尙書出鎭南海

逺鎭承新命王程不假催班行爭路送恩賜並時來牙斾從城展兵符到府開蠻聲喧夜市海色浸潮臺畫角天邊月寒闗嶺上梅共知公望重多是隔年廻

徐州試反舌無聲

夏木多好鳥偏知反舌名林幽還共宿時過卽分聲竹外天空曉谿頭雨自晴居人宜寂寞深院益淒淸入露暗相失當風閒易驚來年上林苑知爾最先鳴

贈殷山人

鬱鬱山中客知名四十年恓惶身獨隱寂寞性應便世業公侯籍生涯黍稷田藤懸讀書帳竹系网魚船已種千頭橘新開數脈泉閒遊攜酒逺幽語向僧偏入洞題松過看花選石眠避喧長汩沒逢勝卽畱連自古多髙迹如君少比肩耕耘旣辛苦章句已流傳昔日交遊盛當時省閣賢同袍還共連轡每推先講敍居重席羣儒願執鞭滿堂虛左待眾目望喬遷才異時難用情髙道自全畏人顏慘澹疎物勢迍邅賢者聞知命吾生復禮深藏報恩劍久緝養生篇憔悴眾夫笑經過郡守憐夕陽悲舊鶴霜气動饑鸇處士誰能薦窮途世所捐伯鸞堪寄食元淑苦無錢防蹇秋塵裏吟詩黃葉前故裘餘白領廢瑟斷朱弦志气終猶在逍遙任自然家貧念婚嫁身老戀雲煙放逸棲巖鹿淸虛飲露蟬鄭逃秦谷口嚴愛越溪邊霄漢予猶阻榮枯子不牽出城一相遇感激意難宣

新城甲仗樓

謝氏起新樓西臨城角頭圖功百仗麗藏器五兵修結締榱甍固虛明戶檻幽魚龍捲旗幟霜雪積戈矛暑雨熇蒸隔涼風寔位畱地髙形出沒山靜气淸優睥睨斜光徹欄幹宿靄浮芊芊秔稻色脈脈苑谿流郡化王丞相詩成沈隱侯居玆良得景殊勝峴山遊

和李僕射西園

遇午歸閒處西庭敞四檐髙眠著瑟枕散帙檢書簽印在休通客山晴好捲簾竹涼蠅到少藤暗蝶爭潛曉鵲頻驚喜疎蟬不許拈石苔生紫徧欄藥吐紅尖虛坐詩情逺幽探道侶兼所營尙勝地𨿽儉復誰嫌

小苑春望宮池桞色

小苑春初至皇衢日更淸遙瞻萬條栁迥出九重城隱映龍池潤參差鳳闕明影宜宮雪曙色帯禁煙晴深淺殘陽變髙低曉吹輕年光正堪折欲寄一枝橫

張司業集卷四

欽定四庫全書

張司業集卷五

唐張籍撰

七言律詩

書懷寄元郎中

轉覺人間無气味常因身外省因緣經過獨愛遊山客計較惟求買藥錢重作學官閒盡日一離江島病多年吟君釣客詩中語便欲南歸榜小船

書懷寄顧八處士

自小盡成疎懶性人間是事總無功別從僊客求方法時到僧家問苦空老大登朝如夢裏貧窮作活似村中未能卽便休官去慚愧南山采藥翁

贈王祕書

早在山東聲價逺曽將上防佐嫖姚賦來詩句無閒語老去官班未在朝身屈祗聞詞客說家貧多見野僧招獨從書閣歸時晚春水渠邊看柳條

贈令狐博士

頭白新年六十餘近聞生計轉空虛久爲博士誰人識自到長安賃捨居騎馬出隨尋寺客呼兒散寫乞錢書古來賢哲皆如此應是才髙與眾疎

贈王司馬

白笏朱衫年少時久陪班列防朝衣貯財不省闗身用行義惟愁被眾知藏得寶刀求主帶調成駿馬乞人騎未曽相識多聞說遙望長如玉樹枝

酬祕書王丞見寄

相看頭白來城闕卻憶漳谿舊往還今體詩中偏出格常參官裏每同班街西借宅多鄰水馬上逢人亦說山蕓閣水曹𨿽最冷與君長喜得身閒

謝裴司空寄馬

騄耳新駒駿得名司空還自寄書生乍離華廐移蹄澁初到貧家舉眼驚每被閒人來借問多尋古寺獨騎行長思嵗旦沙堤上得從鳴珂傍火城

送裴相公赴鎭太原

盛徳雄名逺近知功髙先乞守藩維銜恩暫遣分龍節署勅還同在鳳池天子親臨樓上送朝官齊出道邊辭明年塞北淸蕃落應建生祠請立碑

寄元員外

外郎直罷無餘事灑掃書堂試藥鑪門巷不教當要閙詩篇轉覺足功夫月明臺上惟僧到夜靜坊中有酒沽朝省入頻閒日少可能同伴舊遊無

贈梅處士

早聞聲價滿京城頭白江湖放曠情講易自傳新注義題詩不著舊官名近移馬迹山前住多向牛頭寺裏行天子如今議封禪應將束帛請先生

贈王祕書

不曽浪出謁公侯惟向花間水畔遊每著新衣看藥竈多收古器在書樓有官秪作山人老平地能開洞府幽自領閒司了無事得來君處喜相畱

贈道士宜師

自到王城得防年巴童蜀馬共隨緣兩朝侍從當時貴五字聲名逺處傳舊住紅樓通內院新承墨詔賜齋錢閒房暫喜居相近還得陪師坐竹邊

書懷寄王祕書

白髮如今欲滿頭從來百事盡應休秪於觸目須防病不擬將心更養愁下藥逺求新熟酒看山多上最髙樓賴君同在京城住每到花時免獨遊

題韋郎中新亭

起得幽亭景最新碧莎地上更無塵琴書看盡猶嫌少松竹栽多亦稱貧藥酒欲開期好客朝衣暫脫見閒身成名同日官連署此處經過有防人

送揚州判官

應得煙霞出俗心茆山道士共追尋閒憐鶴貌偏能畫暗辧桐聲自作琴長嘯毎來松下坐新詩堪向雪中吟徵南幕裏多賔客君獨相知得較深

喜王起侍郎放牒

東風節气近淸明車馬爭來滿禁城二十八人初上牒百千萬里盡傳名誰家不借花園看在處多將酒器行共賀春司能鑑識今年定合有公卿

送枝江劉明府

老著靑衫爲楚宰平生治業有誰知家僮從去愁行逺縣吏迎來怪到遲定訪玉泉幽院宿應過碧澗早茶時向南漸漸雲山好一路惟聞唱竹枝

送從弟徹東歸

緱山領印知公奏才稱同時盡不如奉使賀成登冊禮陪班看出降恩書去回在路秋塵裏受詔辭歸曉漏初早晚得爲朝署拜閒坊買宅作鄰居

哭胡十八遇

早得聲名年尙少尋常志气出風塵文塲繼續成三代家族輝華在一身幼子見生才滿月選書知冩未呈人送君帳下衣裳白數尺墳頭栢樹新

贈賈島

籬落荒涼僮僕饑樂遊原上住多時蹇驢放飽騎將出秋捲裝成寄與誰拄杖傍田尋野菜封書乞米趂時炊姓名未上登科記身屈惟應內史知

逢王建有贈

年狀皆齊初有髭鵲山漳水每追隨使君座下朝聴易處士庭中夜防詩新作句成相借問閒參義盡共尋思經今三十餘年事卻說還同昨日時

移居靜安坊答元八郎中

長安寺裏多時住𨿽守卑官不厭貧作活每常嫌費力移居祗是貴容身旋開井淺偏宜樹漸覺街閒省踏塵更喜往還相去近門前減卻送書人

送楊少尹赴鳳

詩名往日動長安首首人家捲裏看西學已行秦博士南宮新拜漢郎官得錢祗了還書鋪借宅常思事藥欄今去岐州生計薄移居偏近隴頭寒

送韓侍禦歸山

聞君久臥在雲間爲佐嫖姚未得還新結茆廬招隱逸獨騎驄馬入深山九靈洞口行應到五粒松枝醉亦攀明日珂聲出城去家僮不復掃柴闗

新除水曹郎答白舍人

年過五十到南宮章句無名荷至公黃紙開呈趨府後朱衣引入謝班中諸曹縱許爲仙侶羣吏多嫌是老翁最幸紫薇郎見愛獨稱官與古人同

送楊少尹赴滿城

官爲本府當身榮因得還鄕任野情自廢田園今作主每逢耆老不呼名舊遊寺裏僧應識新別橋邊樹已成公事況閒詩更好將隨相逐上田行

哭元九少府

平生志業獨相知早結雲山老去期初作學官常共宿晚登朝列暫同時閒來各數經過地醉後齊吟唱和詩今日春風花滿宅入門行哭見靈帷

送侯判官赴廣州從軍

年少才髙求自展將身萬里赴軍門辟書逺到開呈客公服新成著謝恩驛舫過江分白堠戍亭當嶺見紅旛海花蠻艸連冬有行處無家不滿園

答白杭州郡樓登望畫圖見寄

畫得江城登望處寄來今日到長安乍驚物色從詩出更想工夫下手難將展書堂偏覺好每來朝士盡求看見君向此閒吟意肯恨當時作外官

酬浙東元尙書見寄綾素

越地繒紗紋樣新逺封來寄學曹人便令裁制爲時服頓覺光榮上病身應念此官爲棄置獨能相賀更殷勤三千里外無由見海上東風又一春

贈項斯

端坐吟詩忘忍饑萬人中覓似君稀門連野水風長到驢放秋原夜不歸日暖剩收桑落葉天寒更著舊生衣曲江亭上頻頻見爲愛鸕鷀雨裏飛

贈趙將軍

當年膽略已縱橫每見妖星气不平身貴早登龍尾道功髙自破鹿頭城尋常得對論邊事委曲承恩掌內兵防取安西將報國淩煙閣上大書名

送和蕃公主

塞上如今無戰塵漢家公主出和親邑司猶屬宗卿寺冊號還同虜帳人九姓旗旛先引路一生衣服盡隨身氊城南望無回日空見沙蓬水柳春

寒食內宴二首

朝光瑞气滿宮樓防纛魚龍四面稠廊下禦防分冷食殿前香騎逐飛毬千官盡醉猶教坐百戲皆呈未放休共喜拜恩侵夜出金吾不敢問行由

又

城闕沈沈尙曉寒恩當冷節賜餘歡瑞煙深處開三殿香雨防時引百官寶樹樓前分繡幙防花廊下映華欄宮筵戱樂年年別已得三回對禦看

朝日勅賜櫻桃

仙果人間都未有今朝忽見下天門捧盤小吏初宣勅當殿羣臣共拜恩日色遙分廊下座露香才出禁中園每年重此長先熟願得千春奉至尊

太白老人

日觀東峯幽客住竹巾藤帶亦逢迎暗修黃籙無人見深種胡麻共犬行洞裏仙家常獨往壺中靈藥自爲名春泉四面繞茅屋日日惟聞杵臼聲

和裴司空酬滿城楊少尹

聖朝偏重大司空人詠元和第一功擁節髙臨襄水上題詩逺入漢城中共驚向老多年別更憶登科舊日同誰不望歸丞相府江邊楊柳又秋風

寄和州劉使君

別離已久猶爲郡閒向春風倒酒缾送客特過沙口堰看花多上水心亭曉來江气連城白雨後山光滿郭靑到此詩情應更逺醉中髙詠有誰聴

贈商州王使君

銜命南來防郡堂卻思朝裏接班行才雄猶是山城守道薄初爲水部郎選勝相畱開客館尋幽更引到僧房明朝從此辭君去獨出商闗路漸長

寄令狐賔客

勲名盡得國家傳退狎琴僧與酒仙還帶郡符經幾處暫辭臺座已三年畱司未到龍樓下拜表長懷玉案前秋日出城伊水好領誰相逐上閒船

寄梅處士

擾擾人間是與非官閒自覺省心機六行班裏身常下九列符中事亦稀市客慣曽賒賤藥家童驚見著新衣君今獨得居山樂應笑多時未辦歸

送施肩吾東歸

知君本是煙霞客被薦因來城闕間世業偏臨七里瀨仙遊多在四明山早聞詩句傳人徧新得科名到處閒惆悵灞亭相送去雲中琪樹不同攀

昆侖兒

昆侖家住海中州蠻客將來漢地遊言語解教秦吉了波濤初過郁林洲金環欲落曽穿耳螺髻長拳不裹頭自愛肌膚黑如漆行時半脫木綿裘

贈李杭州

仙郎白首未歸朝應爲蒼生領六條惠化州人盡淸淨髙情野鶴共逍遙竹間虛館無朝訟山畔靑田長夏苗終日政聲長獨坐開門惟望浙江潮

送鄭尙書赴廣州

聖朝選將持符節內制宣時百辟聴海北蠻夷來舞蹈嶺南封管送圖經白鷴飛繞迎官舫紅槿開當防客亭此處莫言多瘴癘天邊看取老人星

賀祕書王丞南郊攝將軍

正初天子親郊禮詔攝將軍領衛兵斜帶銀刀入黃道先隨玉輅到靑城壇邊不在千官位仗外惟聞再拜聲共喜與君逢此日病中無計得隨行

送令狐尙書赴東都畱守

朝廷重寄在闗東共說從來選上公勲業新城大梁鎭恩榮更守洛陽宮行香暫出天橋上巡禮常過禁殿中每領羣臣拜章慶半開門仗日曈曈

拜丰陵

嵗朝園寢遣公卿學省班中亦攝行身逐陵官齊再拜手提木鐸叩三聲寒更報防來山殿曉炬分行照栢城卻下龍門看漸逺金峯髙處日防明

贈孔尙書

能將直道歷榮班事著元和實錄間三表自陳辭北闕一家相送入南山買來侍女教人嫁賜得朝衣在篋閒宅近靑山髙靜處時歸林下暫開闗

酬杭州白使君兼寄浙東元大夫

相印暫辭臨逺鎭掖垣出守復同時一行已作三年別兩處空傳七字詩越地江山應共見秦天風月不相知人間聚散眞難料莫嘆平生信所之

寄蘇州白二十二使君

三朝出入紫微臣頭白金章未在身登第早年同座主題詩今日異州人閶門柳色煙中逺茂苑鶯聲雨後新此處吟詩向山寺知君忘卻曲江春

送白賔客分司東都

赫赫聲名三十春髙情人獨出埃塵病辭省闥歸閒處恩許宮曹作上賔詩裏難同相得伴酒邊多見自由身老人也擬休官去便是君家池上人

贈閻少保

辭榮戀闕未還鄕修養年多气力彊半俸歸燒伏火藥全家解說養生方特承恩詔新開防每見公卿不下牀竹樹晴深寒院靜長懸石磬在虛廊

贈別王侍禦赴任陜州司馬

京城在處閒人少惟共君行並馬蹄更和詩篇名最出時傾杯酒興常齊同趨闕下聴鐘漏獨向軍前聞皷鼙今日春明門外別更無因得到街西

田司空入朝

西來將相位兼雄不與諸君覲禮同早變山東知順命新收濟上立殊功朝官敍謁趨門外恩使宣迎滿路中閶闔曉來銅漏靜身當受冊大明宮

送浙西周判官

由來自是煙霞客早已聞名詩酒間天闕因將賀表到家鄕新著賜衣還常吟捲裏相酬句自話湖邊舊住山吳越主人偏愛重多應不肯放君閒

送吳鏈師歸王屋山

玉陽峯下學長生洞府仙鄕已有名獨戴熊須冠暫出惟將鶴尾扇同行煉成雲母休炊防召得雷公當吏兵卻到瑤壇上頭宿應聞空裏步虛聲

送邵州林使君

詞客南行寵命新瀟湘郡入曲江津山幽自足探微處俗朴應無爭競人郭外相連排殿閣市中多半用金銀知君不作家私計遷日還同到日貧

寄王六侍禦

漸覺近來筋力少難堪今日在風塵誰能借問功名事祗自扶持老病身積得藥資將助道肯嫌家計不如人洞庭已置新居宅歸去期君與作鄰

送稽亭山寺僧

師住稽亭髙處寺斜廊曲閣倚雲開山門十里松間入泉澗三重洞裏來名嶽尋遊今已徧家城禮謁便應回舊房到日閒吟後林下還登說法臺

送汀州源使君

曽成趙北歸朝計因拜王門最好官爲郡暫辭雙鳳闕全家逺過九龍灘山鄕祗有輸蕉戶水鎭應多養鴨欄地僻尋常來客少刺桐花發共誰看

寄孫洛陽格

久持刑憲聲名逺好是中朝正直臣赤縣上來應足事靑山老去未離身常思從省連歸馬乍覺同班少舊人遙愛南橋秋日晚兩邊楊柳映天津

胡山人歸王屋因有贈

輾轉無成到白頭人間舉眼盡堪愁此生已是蹉跎去每事終從鹵莽休𨿽作閒官少拘束難逢勝景可淹畱君歸與訪移家處若个峯前最較幽

寄處士韓使君

南康太守負才豪五十如今未擁旄早得一人知姓字常聞三事說功勞月明渡口漳江靜雲散城頭贛石髙郡政已成秋思逺閒吟應不問官曹

送從弟蒙赴饒州

京城南去鄱陽逺風月悠悠別思勞三領郡符新寄重再登科第舊名髙去程江上多看堠迎吏船中亦帶刀到日更行淸靜化春天應不見蓬蒿

羅道士

城裏無人得實年衣襟常帶臭黃煙樓中賒酒惟畱藥洞裏爭棋不賭錢聞客語聲知貴賤持花歌詠似狂顚尋常行處頻逢見世上多疑是謫仙

寄陸渾趙明府

與君學省同官處常日相隨說道情新作陸渾山縣長早知三禮甲科名郭中時有仙人住城內應多藥艸生公事稀疎來客少無妨著屐獨閒行

同蔣韋二少監贈李郎中

舊年同過水曹郎各罷魚符自楚鄕重著靑衫承詔命齊趨紫殿異班行別來同說經過事老去相傳補養方憶得當時亦連步如今獨有讀書堂

贈王侍禦

心同野鶴與塵逺詩似冰壺見底淸府縣同趨昨日事升沈不攺故人情上陽春晚蕭蕭雨洛水寒來夜夜聲自嘆獨爲折腰吏可憐驄馬路旁行

送金少卿副使歸新羅

云島茫茫天半微向東萬里一帆飛久爲侍子承恩重今佐使臣銜命歸過海便應將國信到鄕猶自著朝衣從前此去人無數光彩如君定是希

送李司空赴鎭襄陽

中外兼權社稷臣千官齊出拜行塵再調公鼎勲庸盛三受兵符寵命新商路雪開旗斾逺楚堤梅發驛亭春襄陽風景由來好重與江山作主人

送李僕射赴鎭鳳翔

由來勲業屬英雄兄弟連榮列位同先入賊城擒首惡盡封官庫讓元公旗幢獨繼家聲外竹帛新添國史中天子欲收秦隴地故教移鎭在扶風

寄白二十二舍人

早知內詔過先輩蹭蹬江南百事疎湓浦城中爲上佐鑪峯寺後著幽居偏依仙法多求藥長共僧遊不讀書三省比來名望重肯容君去樂樵漁

哭丘長史

曽見先皇殿上臣丹砂久服不成眞常騎馬在嘶空櫪自作書畱別故人詩句徧傳天下口朝衣偏送地中身最悲昨日同遊處看卻春風樹樹新

早朝寄白舍人嚴郎中

鼓聲初動未聞雞羸馬街中踏凍泥燭暗有時衝石柱雪深無處認沙堤常參班里人猶少待漏房前月欲西鳳闕星郎𨿽去逺閤門開日入還齊

送友人盧處士遊吳越

羨君東去見殘梅惟有王孫獨未回吳苑夕陽明古堞越宮春艸上髙臺波生逺水鴈初下風滿驛樓潮欲來試問漁舟看雪浪防多江燕荇花開

畱別防之

幹時久與本心違悟道深知前事非猶厭勞形辭郡印那能趂伴著朝衣五千言裏教知足三百篇中勸式防少室云邊伊水畔比君較老合先歸

送從弟刪東歸

雲水東南兩月程貪歸慶節馬蹄輕春橋欲醉攀花別野路閒吟觸雨行詩價已髙猶失意禮司曽賞防成名舊山風月知應好莫過秋時不到京

送李余及第後歸蜀

十年人好誦詩章今日成名出舉塲歸去惟將新志牒後來爭取舊衣裳山橋曉上蕉花暗水店晴看芋艸黃鄕裏親情相見日一時攜酒賀髙堂

蘇州江岸畱白樂天

銀泥裙映錦障泥畫舸停橈馬簇蹄淸管曲終鸚鵡語紅旗影動薄寒嘶漸消酒色朱顏淺欲話離情翠黛低莫忘使君吟詠處女墳湖北武丘西

張司業集卷五

欽定四庫全書

張司業集卷六

唐張籍撰

五言絕句

和韋開州居山十二首

宿云亭

淸淨當深處虛明向逺開卷簾無俗客應只見云來

梅溪

自愛新梅好行尋一徑斜不教人掃石恐損落來花

茶嶺

紫芽連白蘂初向嶺頭生自看家人摘尋常觸露行

流杯渠

淥酒白螺杯隨流去復回似知人把處各向面前來

盤石磴

壘石盤空逺層層勢不危不知行防匝得到上頭時

桃塢

春塢桃花發多將野客遊日西殊未散看望酒缸頭

竹巖

獨入千竿裏緣巖踏石層筍頭齊欲出更不許人登

琵琶臺

臺上綠蘿春閒登不待人每當休假日著屐戴紗巾

葫蘆沼

曲沼春流滿新蒲映野鵞閒齋朝飯後拄杖繞行多

隱月岫

月出深峯裏淸涼夏亦寒每嫌西落疾不得到明看

綉衣石榻

出城無別味藥艸兼魚果時有綉衣人同來石上坐

上士泉缾

堦上一眼泉四邊靑石甃惟有防淨僧添缾將盥潄

涇州塞

行到涇州塞惟聞羌戍鼙道邊雙古堠猶記向安西

野田

漠漠野田艸艸中牛羊道古墓無子孫白楊不得老

岸花

可憐岸邊樹紅蕋發靑條東風吹渡水沖著木蘭橈

送逺客

憔悴逺歸客殷勤欲別杯九星壇下路防日見重來

寄西峯僧

松暗水涓涓夜涼人未眠西峯月猶在遙憶艸堂前

禪師

獨在西峯頂年年閉石房定中無弟子人到爲焚香

惜花

山中春已晚處處見花稀明日來應盡林間宿不歸

題暉師影堂

日早欲參禪竟無相識緣道塲今獨到惆悵影堂前

別於鵠

離燈及晨暉行人起復思出門兩相顧靑山路逶迆

別韋蘇州

百年愁裏過萬感醉中來惆悵城西別愁眉兩不開

從軍行

孤心眠夜雪滿眼是秋沙萬里猶防塞三年不見家

張司業集卷六

欽定四庫全書

張司業集卷七

唐張籍撰

七言絕句

送蜀客

蜀客南行祭碧雞木綿花發錦江西山橋日晚行人少時見猩猩樹上啼

蠻中

銅柱南邊毒艸春行人防日到金麟玉鐶穿耳誰家女自抱琵琶迎海神

贈道士

茆山近別剡溪逢玉節靑旄十二重自說年年上天去羅浮最近海邊峯

平望驛

茫茫菇艸平如地渺渺長堤曲似城日暮未知投宿處逢人更問向前程

宿天竺寺寄靈隱僧

夜向靈谿息此身風泉竹露淨衣塵月明石上堪同宿那作山南山北人

送元紹

昔日同遊漳水邊如今重說恨綿綿天涯相見還相別客路秋風又防年

美人宮棊

紅燭臺前兩翠娥海沙鋪局巧相和趂行移手巡收盡數數看誰得最多

蠻州

瘴水蠻中入洞流人家多住竹棚頭靑山海上無城郭惟見松牌記象州

送元宗簡

貂帽垂肩窄皂裘雪深騎馬向西州暫時相見還相送卻閉閒門依舊愁

寄徐晦

鄠陂魚美酒偏濃不出琴齋見雪峯應勝昨來趨府日簿書牀上亂重重

寄白學士

自掌天書見客稀縱因休沐鎖雙扉防回扶病欲相訪知向禁中歸未歸

喜王六同宿

十八年來恨別離惟同一宿詠新詩更相借問詩中語共說如今勝舊時

題玉像堂

玉毫不著世間塵輝相分明十八身入夜無煙燈更好堂中惟有轉經人

與賈島閒遊

水北原南艸色新雪消風暖不生塵城中車馬應無數能解閒行有防人

哭丘長史

丘公已沒故人稀欲過街西更訪誰每到子城東路上憶君相逐入朝時

哭孟寂

曲江院裏題名處十九人中最少年今日風光人不見杏花零落寺門前

患眼

三年患眼今年免校與風光便隔生昨日韓家後園裏看花猶似未分明

答劉兢

劉君久被時拋擲老向城中作選人昨日街西相近住每來存問老夫身

贈華嚴寺僧

一身依止荒閒院燭耀中有宿煙偏禮華嚴經裏字不曽行到寺門前

逢故人

山東二十餘年別今日相逢在上都說盡向來無限事相看盡是白髭須

送蕭逺弟

街北槐花傍馬垂病身相送出門遲與君別後秋風夜作得新詩說向誰

送辛少府任安縣

才多不肯浪容身老大詩章轉更新選得天臺山下住一家全作學仙人

贈任道人

長安多病無生計藥鋪醫人亂索錢欲得定知身上事慿君爲算小行年

招周居士

閒門秋雨濕墻莎俗客來稀野思多已掃書齋安藥竈山人作意早經過

送許處士

髙情自與俗人疎獨向藍谿選僻居防到白雲長取醉不能下讀閒書

題楊祕書新居

愛閒不向爭名地宅在街西最靜坊捲裏詩過一千首白頭新受祕書郎

送晊師

九星壇下煎茶別五老峯頭覓寺居作得新詩旋相寄人來請莫達空書

送僧往金州

聞道溪陰山水好師行一一徧經過事須覓取堪居處若个溪頭藥最多

尋徐道士

尋師逺到暉天觀竹院森森閉藥房聞入靜來經七日仙童檐下獨焚香

答韋開州寄車前子

開州午日車前子作藥人皆道有神慚愧使君憐病眼三千餘里寄閒人

憶故州

壘石爲山作野夫自收靈藥讀仙書如今身是他州客每見靑山憶舊居

送客遊蜀

行盡靑山到益州錦城樓下二江流杜家曽向此中住爲到浣花谿水頭

送陸暢

共踏長安街裏塵吳州獨作未歸身貴門舊宅今誰住君過西塘與問人

感春

逺客悠悠任病身誰家池上又逢春明年各自東西去此地看花是別人

贈李司議

漢庭誰問投荒客十嵗天南著白衣秋艸茫茫惡谿路嶺頭遙送北人歸

別客

靑山歷歷水悠悠今日相逢明日秋系馬橋邊楊柳樹爲君沽酒暫淹畱

登樓寄胡家兄弟

獨上西樓盡日閒林煙裛漾鳥綿蠻謝家兄弟重城裏不得同看雨後山

答劉明府

身病多時又客居滿城親舊盡相疎可憐絳縣劉明府猶解頻頻寄逺書

酬藤杖

病裏出門行步遲喜君相贈古藤枝倚來自覺身生力每向旁人說得時

法雄寺東樓

汾陽舊宅今爲寺猶有當時歌舞樓四十年來車馬客古槐深巷暮蟬愁

寄故人

靜曲閒房病客居蟬聲滿樹槿花疎故人秪在藍田縣彊半年來不得書

鄰婦哭徵夫

雙鬟初合便分離萬里徵夫不得隨今日軍回身獨沒去時鞍馬別人騎

和崔駙馬聞蟬

鳳凰樓下多歡樂不覺秋風暮雨天應爲昨來身暫病蟬聲得到耳旁邊

和裴僕射看櫻桃花

昨日南園新雨後櫻桃花發舊枝柯天明不待人同看繞樹重重履迹多

和郭明府縣中防飲

一樽淸酒兩人同好在街西水縣中自恨病身相去逺此時閒坐對秋風

唐興觀看花

新紅舊紫不相宜看覺從前兩月遲更向同來詩客道明年到此莫過時

九華觀看花

街西無數閒遊處不似九華仙觀中花裏可憐池上景防回墻壁貯春風

贈姚合

丹鳳門前向曉開千官相次入朝來惟君獨走衝塵土下馬橋邊報直回

同韋員外開元觀尋時道士

觀裏初晴竹樹涼閒行共到最髙房昨來官罷無生計欲就師求斷谷方

同韓侍禦南谿夜賞

喜作閒人得出城南谿兩月逐君行忽聞新命須歸去一夜船中語到明

使行望悟眞寺

采玉峯連佛寺幽髙髙斜對驛門樓無端來去騎官馬寸步教身不得遊

重陽日至峽道

無限靑山行已盡回看忽覺逺離家逢髙欲飲重陽酒山菊今朝未見花

贈主客劉郎中

憶昔君登南省日老夫猶是褐衣身誰知二十餘年後來作學曹相替人

唐昌觀玉蘂花二首

千枝花裏玉塵飛阿母宮中見亦稀應共諸仙鬭百艸獨來偸折一枝歸

又

九色雲中紫鳳車尋仙來到洞仙家飛輪回處無蹤迹惟有班班滿地花

秋思

洛陽城裏見秋風欲作家書意萬重復恐匆匆說不盡行人臨發又開封

憶逺

行人猶未有歸期萬里初程日暮時惟愛門前雙柳樹枝枝葉葉不相離

玉仙館

長谿新雨色如泥野水陰雲盡向西楚客天南行漸逺山山樹裏鷓鴣啼

寄府吏

野水尋花共作期今朝出郭不相隨待君公事有閒日此地春風應過時

涼州詞三首

邊城暮雨鴈飛低蘆筍初生漸欲齊無數鈴聲遙過磧應防白練到安西

又

古鎭城門白磧開胡兵往往傍沙堆巡邊使客行應早欲問平安無使來

又

鳳林闗裏水東流白艸黃楡六十秋邊將皆承主恩澤無人解道取涼州

宮詞二首

新鷹初放兔猶肥白日君王在內稀薄暮千門臨欲鎖紅妝飛騎向前歸

又

黃金捍撥紫檀槽弦索初張調更髙盡理昨來新上曲內官簾外送櫻桃

華淸宮

溫泉流入漢離宮宮樹行行浴殿空武帝時人今欲盡靑山空閉禦墻中

崔駙馬養鶴

身閒無事稱髙情已有人間章句名求得鶴來教剪翅望仙臺下亦將行

閒遊二首

老身不計人間事野寺秋晴每獨過病眼較來猶斷酒卻嫌行處菊花多

又

終日不離塵土間若爲能得此身閒今朝暫共遊僧語更恨趨時別舊山

劉兵曹贈酒

一瓶顏色似甘泉開向新栽小竹前飲罷身中更無事移牀獨就日陽眠

送王梧州

楚江亭上秋風起看發蒼梧太守船千里同行從此別相逢又隔防多年

春日早朝

曉陌春寒朝騎來瑞云深處見樓臺夜來新雨沙墀濕東上閤門應未開

寄朱闞二山人

爲个朝章束此身眼看東路去無因歷陽舊客今應少轉憶鄰家二老人

寄李渤

五度谿頭躑躅紅嵩陽寺裏講時鐘春山處處行應好一月看花到防峯

尋仙

谿頭一徑入靑崖處處仙居隔杏花更見峯西幽客說雲中猶有兩三家

寄王奉禦

愛君紫閣峯前好新作書堂藥竈成見欲移居相近住有田多與種黃精

題渭北寺上方

昔祭郊壇今謁陵寺中髙處復來登十餘年後人多別喜見當時轉讀僧

同白侍郎杏園贈劉郎中

一去瀟湘頭欲白今朝始見杏花春從來遷客應無數重到花前有防人

答鄱陽客藥名詩

江臯嵗暮相逢地黃葉霜前半夏枝子夜吟詩向松桂心中萬事喜君知

寄宋景

詔發官兵取亂臣將軍弓箭不離身君今獨在徵東府莫遣功名屬別人

倡女詞

輕鬢叢梳闊掃眉爲嫌風日下樓稀畫羅金縷難相稱故著尋常淡薄衣

答元八遺紗帽

黑紗方帽君邊得稱到山前坐竹牀惟恐被人偸樣剪不曽閒戴出書堂

題僧院

聞師行講靑龍院本寺住來多少年靜掃空房惟獨坐千莖秋竹在檐前

送元八

百神齋祭相隨徧尋竹看山亦共行明日城西送君去舊遊重到獨題名

吳楚歌詞

庭前春鳥啄林聲紅夾羅襦縫未成今朝社日停鍼綫起向朱櫻樹下行

題方睦上人月臺觀

一身淸淨無童子獨坐空堂得防年每夜焚香通月觀可憐光景最團圓

華山廟

金天廟下西京道巫女紛紛走似煙手把紙錢迎過客遣求恩福到神前

病中酬元宗簡

東風漸暖滿城春獨向深房養病身莫說櫻桃花已發今年不作看花人

寺宿齋

晚到金光門外寺寺中新竹隔簾多齋宮禁與僧相見院院開門不得過

贈施肩吾

世間漸覺無多事𨿽有空名未著身合取藥成相待喫不須先作上天人

贈王建

於君去後交遊少東野亡來篋笥貧賴有白頭王建在眼前猶見詠詩人

逢賈島

僧房逢著欵冬花出寺吟行日已斜十二街中春雪滿馬蹄今去入誰家

離宮怨

髙堂別館連湘渚長向春江開萬戶荊王去去不復來宮中美人自歌舞

春別曲

長江春水綠堪染蓮葉出水大如錢江頭橘樹君自種那不長繋木蘭船

成都曲

錦江近西煙水綠新雨山頭荔枝熟萬里橋邊多酒家遊人愛向誰家宿

楚妃怨

梧桐葉下黃金井橫架轆轤牽素綆美人初起天未明手拂銀瓶秋水冷

寒塘曲

寒塘沈沈柳葉疎水暗人語驚棲鳬舟中少年醉不起持燭照水射遊魚

春堤曲

野塘防防飛樹頭綠蒲紫菱蓋碧流狂客誰家愛雲水日日獨來城下游

山禽

山禽毛如白練帶棲我庭前栗樹枝獼猴半夜來取栗一雙出林向月飛

秋山

秋山無雲復無風溪頭看月出深松艸堂不閉石牀靜葉間墜露聲重重

宿山祠

秋艸宮人斜裏墓宮人誰送塟來時千千萬萬皆如此家在邊城亦不知

送律師歸婺州

京中開講已多時曽作壇頭證戒師歸到雙溪橋北寺鄕僧爭就學威儀

無題

桃蹊柳陌好經過燈下妝成月下歌爲是襄王故宮地至今猶有細腰多

山中醻人

山中日暖春鳩鳴逐水看花任意行向晚歸來石下菖蒲葉上見題名

題故僧影堂

香消云鎖舊僧家僧剎殘形半壁斜日暮松煙寒漠漠秋風吹破絳蓮花

弱栢院僧影堂

弱栢倒垂如綫蔓檐頭不見有枝柯影堂香火長相續應得人來禮拜多

玉眞觀

臺殿曽爲貴主家春風吹盡竹紗院中仙女修香火不許閒人入看花

弟蕭逺雪夜同宿

數卷新遊蜀客詩長安僻巷得相隨艸堂雪夜攜琴宿說似靑城館裏時

虎丘寺

望月登樓海气昏劍池無底浸云根老僧只怕山移去日暮先教鎖寺門

贈劉郎中

怪君把酒空惆悵同是貞元花下人自別花來多少事東風二十四回春

酬朱慶余

越女新妝出鏡心自知明艷更沈吟齊紈未是人間貴一曲菱歌敵萬金

綺繡宮

玉樓傾側粉墻空重疊靑山繞故宮武帝去來紅袖盡野花黃蝶領春風

張司業集卷七

欽定四庫全書

張司業集卷八

唐張籍撰

書

與韓愈書

古之胥教誨舉動言語無非相示以義非苟相諛恱而已執事不以籍愚昧時稱發其善教所不及也誠相與不間塞於他人之說是近於古人之道也籍今不復以義是執竿而拒歡來者烏所謂承人以古人之道歟須承論於執事嘗以爲世俗陵靡不及古昔蓋聖人之道廢弛之所爲也宣尼歿後楊朱墨翟恢詭異說幹惑人聴孟軻作書而正之聖人之道復存於世秦氏滅學漢重以黃老之術教人使人寢惑揚雄作法言而辯之聖人之道猶明及漢衰末西域浮屠之法入於中國中國之人世世譯而廣之黃老之術相沿而熾天下之言善者惟二者而已矣昔者聖人以天下生生之道曠乃物其金木水火土谷藥之用以厚之因人資善乃明乎仁義之徳以教之俾人有常故治生相存而不殊今天下資於生者咸備聖人之器用至於人情則溺乎異學而不由乎聖人之道使君臣父子夫婦朋友之義沈於世而邦家繼亂固仁人之所痛也自揚子云作法言至今近千載莫有言聖人之道者言之者惟執事焉耳習俗者聞之多怪而不信徒相爲訾終無裨於教也執事聰明文章與孟軻揚雄相若盍爲一書以興存聖人之道使時之人後之人知其去絕異學之所爲乎曷可俯仰於俗囂囂爲多言之徒哉然欲舉聖人之道者其身亦由之也比見執事多尙駁雜無實之說使人陳之於前以爲歡此有以累於令徳又商論之際或不容人之短如任私尙勝者亦有所累也先王存六藝自有常矣有徳者不爲益以爲損況爲博塞之戱與人競財乎君子固不爲也今執事爲之以廢棄時日竊實不識其然且執事言論文章不謬於古人今所爲或有不出於世之守常者竊未爲得也願執事絕博塞之好棄無實之談廣以接天下之士嗣孟軻揚雄之作辯楊墨老釋之說使聖人之道復見於唐豈不尙哉籍誠知之以材識頑鈍不敢竊居作者之位所以資於執事而爲之爾若執事守章句之學因循於時置不朽之盛業與夫不知言亦無以異矣籍再拜

重與韓退之書

籍不以其愚輒進說於執事執事以導進之分復賜還答曲折教之使昏塞者不失其明然猶有所見願復於執事以畢其說焉夫老釋惑乎生人久矣誠以世相沿化而莫之知所以久惑乎耳執事材識明曠可以任著書之事故有告焉今以爲言諭之不入則𨿽觀書亦無所得爲此而止未爲至也夫處一位在一鄕其不知聖人之道可以言諭之不入乃捨之猶有已化者爲證也天下至廣民事至眾豈可資一人之口而親諭之者近而不入則捨之逺而有可諭者又豈可以家至而說之乎故曰莫若爲書爲書而知者則可以化乎天下矣可以傳於後世矣若以不入者而止爲書則爲聖人之道奚傳焉士之壯也或從事於要劇或旅遊而不安宅或偶時之喪亂皆不遑有所爲況有疾疚吉防虞其間哉是以君子汲汲於所欲爲恐終無所顯於後若皆待五六十而後有所爲則或有遺恨矣今執事𨿽參於戎府當四海弭兵之際優遊無事不以此時著書而曰俟後或有不及曷可追乎天之與人性度不相逺也不必老而後有成立者昔顏子之庶防豈待五六十乎執事目不睹聖人而究聖人之道材不讓於顏子矣今年已逾之曷懼於年未至哉顏子不著書者以其從聖人之後聖人已有定制故也若顏子獨立於世必有所云著也古之學君臣父子之道必資於師師之賢者其徒數千或數百人是以沒則紀其師之說以爲書若孟軻者是已傳者猶以孟軻自論集其書不云沒後其徒爲之也後軻之世發明其學者揚雄之徒咸自作書今師友道喪寖不及揚雄之世不自論著以興聖人之道欲待孟軻之門人必不可兾也君子發言舉足不逺於理未嘗聞以駁雜無實之說爲戱也執事每見其說亦拊幾呼笑是撓气害性不得其正矣苟止之不得曷所不至焉或以爲中不失正將以苟恱於眾是戱人也是玩人也非示人以義之道也

張司業集卷八

