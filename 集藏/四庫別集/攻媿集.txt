

欽定四庫全書

集部四

攻媿集

別集類三【宋】

提要

【臣】等謹案攻媿集一百一十二卷宋樓鑰撰鑰有範文正年譜已著錄其集載於諸家書目者或作百卷或作八十五卷而世所傳鈔本有僅存四十二卷者蓋流傳旣久多所佚脫此本原作一百二十卷與宋史藝文志及陳振孫書錄解題所載相同猶爲舊帙惟中缺第七十七卷

據原目爲宣王內修政事光武大度同髙祖二賦玉巵爲壽宅道炳星緯二詩用人安民治兵三防又缺第七十八卷

據原目爲禦試進士舉人臺試館職閣職省試別試解試上捨州學諸試所擬防問十五篇又缺第七十九卷

據原目爲宴防慶賀致語十五篇上梁文四篇勸農文二篇其第七十三卷

據原目缺跋王伯奮所藏文苑英華跋淸閟居士臨修禊序二篇第七十四卷

據原目缺跋劉元城江諫議任諫議鄒道鄕陳了齋五諫帖一篇而第五十六卷

中揚州平山堂記亦缺其後半諸家所藏刻本鈔本並同今俱無從校補至第四十八卷

第八十卷

第八十一卷

第八十二卷

有靑詞朱表齋文疏文之類凡一百六十七篇均非文章之正軌謹稟承

聖訓槪從刪削重編爲一百一十二卷用聚珍版摹印以廣其傳鑰居官持正有守而學問賅博文章淹雅尢多爲世所傳述本傳稱其代言坦明得制誥體葉紹翁四朝聞見錄載鑰艸光宗內禪制詞有𨿽喪紀自行於宮中而禮文難示於天下二語爲海內所稱此言其工於內外制也本傳又稱鑰試南宮以犯諱請防冠末等投贄諸公胡銓稱爲翰林才今集中謝省闈主文啟一首卽是時所作此言其工於啟札也王應麟困學紀聞取其門前莫約頻來客坐上同觀未見書二句載入評詩類中此言其工於聲偶也而袁桷延祐四明誌稱其於中原師友傳授悉窮淵奧經訓小學精據可傳信尢能盡鑰之實蓋宋自南渡而後士大夫多求勝於空言而不甚究心於實學鑰獨綜貫今古折衷攷校凡所論辧悉能洞澈源流可謂有本之文不同浮議王士禎居易錄稱其行盡松杉三十里看來樓閣幾由旬一百五日麥秋泠二十四番花信風水眞緑淨不可唾魚若空行無所依諸句而病是集多叢冗謂表狀內外制之類刪去半部亦可然貪多務博卽誠齋劍南平園諸集亦然蓋一時之風气不必以是爲鑰病也至於題跋諸篇尢多原原本本證據分明不止於居易錄所稱三笑圗贊吳彩鸞玉篇鈔唐昭宗賜憘實勅書三篇毛晉輯津逮祕書摘錄宋人題跋共爲一集而獨不及鑰其偶未見此書歟乾隆四十六年六月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

攻媿集原序

鄮山參政樓公攻媿先生文集一百二十卷建安眞徳秀伏讀而嘆曰嗚呼此可以觀公立朝事君之大節矣蓋公之文如三辰五星森立天漢昭昭乎可觀而不可窮如泰華喬嶽蓄泄雲雨巖巖乎莫測其巓際如九江百川波瀾蕩潏淵淵乎不見其涯涘人徒覩英華發外之盛而不知其本有在也慶元初韓侂冑除知閤門事忠肅彭公力諫攺侂冑內祠彭公予郡公在瑣闥極論之云去者不復侍左右畱者召見無時終不能逺時侂冑之惡未著也旣而竊弄國柄以黨論盡錮天下賢士挑敵棄盟中外騷然天下始服公先見朱文公侍經筵內批予祠公持其命不下曰當今人望儒宗無出熹之右者奏𨿽寢然當邪說充塞之時首倡學者共尊朱公後卒賴其言而學禁遂開道統有續然則觀公平生大節而後可以讀公之文矣公生於故家接中朝文雅博極羣書識古文奇字文偹眾體非如他人窘狹僻澀以一長名家而又發之以忠孝本之以仁義其大典冊大議論則世道之消長學術之廢興善類之離合繋焉方淳熈間鴻碩滿朝毎以奏篇出其援據該洽義理條達者學士大夫讀之必曰樓公之文也一詔令下其詞气雄渾筆力雅健者亦必曰樓公之文也嗚呼所謂有本者如是非耶公旣齾侂冑之鋒退居卻掃者十有四年嘉定初起爲內相俄輔大政向來儔輩凋喪略盡而公巋然獨存遂爲一代文宗徳秀嘗竊論南渡以來詞人固多其力量气魄可與全盛時先賢並驅惟鉅野李公漢老龍溪汪公彥章及公三人而已念昔校藝南宮自事東府或淸言竟日或極論達旦徳秀退而書紳終身誦之其所以猶爲當世善人君子所與而不遂爲塗人之歸者公之教也公季子治以集序見命徳秀何敢辭建安眞徳秀謹序

欽定四庫全書

攻媿集卷一

宋樓鑰撰

古體詩

攻媿齋

余以攻媿名齋兪致翁惠書謂若無媿可攻者讀之悚然不敢當以謝之

聖賢不得見道散固已久學者多自賢鮮肯事師友顚防聲利中悔吝皆自取動言無媿怍未知果然否寡過云未能先聖欣善誘凜凜孟氏言幾希異禽獸參乎病知免遂使啟足手寧知起易簀又在此叚後吾儕況小人气質素凡陋以其所以養孝道亦何有勉前類水馬立處只如舊倘復不自立其末當愈謬毎思攻所媿扁牓銘座右三誦故人書慙汗幾欲澑夫豈爲戲言知君於我厚因之更加警補過尙無咎

謝湖山居士示和陶詩【吳給事芾】

淵明千載人風節仰孤峭豈惟辭督郵蓮社不得召書不求甚解眼髙得要詩亦本無意但寫胸中妙齊梁紛眾作嘈雜春禽叫稚子候檐隙文通劇捜紹矯矯玉局翁尙友謝浮漂飽喫惠州飯追和欲同調湖山老居士宏才蓋廊廟出入官五紀懷歸自年少屢賡歸來辭吾行有先兆老龍臥林壑年髙徳彌劭向來批勅手甘心事耕釣築室據仙居泉石造深奧亭榭望堂皇蓬萊對圓嶠渉園日成趣遇客酒頻釂巖巖鸞鶴姿炯炯雙眸了墮體黜聰明坐忘樂遺照西疇時告春東臯快舒嘯襟期古暗合此事不容詔盡和靖節詩筆走追風驃又如斐旻劍騰空徑投鞘人生嗜欲深山林不供燒何當從公遊翛然寧荷蓧小子敢言詩未免事華彯西施難效顰邯鄲恐貽笑思欲焚舊槁世味輕咀嚼稍尋韋蘇州旁引孟貞曜絕去翰墨畦母鑿渾沌竅尙或庶幾焉未暇期速肖

送袁和叔尉江陰

澄江少日曽經行髙城傍有長江橫君山特立江之汀下瞰淮甸一堂平中港引潮深無聲萬頃灌注滋農耕戰國今幾二千齡黃歇此地猶垂名舊以邑屬南蘭陵疲於奔命吏失寧今焉裂地爲專城獨當一面行雙旌井市𨿽小民厚生四十萬緡輸賦徵舶商輻湊眾貨贏牒訴簡省官曹淸一邑負郭相依憑守宰同僚齊弟兄脈絡貫通易盡情尉職無卑近編氓坐閱是否眞權衡傍郡孔道困將迎我乃靜趣如郊坰安輿並行人子榮況有海錯供庖烹河肫鰣鮮不鯹車螯蛤蟹均藜羮夫君傳家有典刑父子知己人一經詩書滿門不慙卿豈羨漢士黃金籯薦口久已徹帝京九萬自此開鵬程平生寒牕照短檠興亡千古無遁形妙年射防當彤庭歸領後生爲主盟友朋講習誠專精世故多端須飽更京口直下連滄溟官府濶稀行旅驚邊頭久無夕烽靑要在彈壓潢池兵簿書期防勤經營人物酬應審重輕一言行之可終身謹毋失己毋失人贈人以言豈吾能頗嘗於此三折肱舉以送君君試聼

登育王山望海亭

瘦藤拄破山頭雲山溪盡處開危亭平田萬頃際大海海無所際空冥冥乾端坤倪悉呈露飛帆去鳥無遺形蓬萊去人似不逺指防水上三山靑褰裳濡足恐未免倘有飈馭吾當乘是中始覺宇宙大眼力𨿽窮了無礙云夢八九不足吞回視塵寰一何隘曽聞芥子納須彌漫說艸庵捨法界看我振衣千仞岡笑把毫端卷煙海

林景思雪巢

四時不皆雪陸居本非巢髙人興寄逺表此一把茅吾非二祖可夜立寒齊腰吾非鳥巢師結廬置樹梢白日照我心不以見晛消兩腳踏實地風雨無漂揺作詩窮益工寒瘦逼島郊落筆句驚人不復尋推敲客至不問誰淡若君子交直气幹霄上不視鄙斗筲富貴頃刻花疇能等幻泡附離如幕燕自謂漆與膠先生閱世熟兀坐山城坳春陽防有時豈曰終系匏錫山寄雄文凜然防髮毛我非敢言詩爲君聊解嘲

題龍眠畫騎射抱毬戲

緑楊幾枝插平沙柔梢裊裊隨風斜紅綃去地不及尺錦袍壯士斫鬃射橫磨箭鋒滿分靶一箭正截紅綃下前騎長纓抱繡毬後騎射中如星流繡毬飛防最難射十中三四稱爲優元丰防士集英殿金門應奉人方倦日長因過衛士班飛騎如雲人馬健駕幸寶津知有日窮景馳驅欣縱觀龍眠胸中空萬馬駭目洞心千百變追圖大槪寫當時至今想象如親見靜中似有叱吒聲墨淡猶疑錦繡閒牕撫卷三太息五紀胡塵暗幾甸安得士馬有如此長驅爲決單於戰

題羅春伯所藏修禊圖序

東遊登防稽只見蘭亭不見碑北過中山府欲訪此碑不知處間從故家看墨本如此二者絕難遇曽經耶律氈裹去至今薊北猶知慕時將一二餽北使持歸往往快先覩未知玉石眞在否要比江南終近古他日縛取呼韓作編戶勒銘歸來過定武只問君王乞此碑打向人間莫論數

題孟東野聼琴圖因次其韻

誰歟住前溪夜深以琴鳴天髙顥气肅日斜映疎星橡林助蕭瑟泉聲激琮琤彈者人定佳能使東野聼束帶不立朝遙夜甘空庭龍眠發妙思神交窮杳冥不見彈琴人畫出琴外聲郊寒凜如對作詩太瘦生恨不從之遊撫捲空含情

壽安撫伯父

東樓徳澤流無窮我公挺生慶所鐘瓊枝玉樹瑩精彩迥然不墮風塵中少年慷慨吐虹气文彩元不減儕輩胸中妙蘊經綸才剸劇裁繁特餘事曽從蓮幕試牛刀舉城但識劉功曹瀾翻薦口動天聼一語便逾華衮襃上方欲革嶺南獘柬才果得吳刺史不妨一勺飲貪泉淸徳泠泠今可紀憑軾雍容安七閩列郡合詞稱得人從玆十載秉麾節坐令萬里回陽春洞庭風月瀟湘雨君王無復憂南顧抗章乞得半生閒遙指山家賦歸去廟堂未肯閒宏才大開東閣需公來朝隨召節赴天闕夜馳使馹歸長淮廣陵臥治要汲直金節熒煌照熊軾底用腰纒十萬錢且看身享二千石忽思鱸膾寒菇羮拂衣欲遂鄕闗情視去西陽如脫屣意色蕭然同鬭生畫船重泛西湖上水光山色都恙恙主人管領東風回故園桃李倍淸爽六鼇背負三山歸輪囷老檜蒼龍姿了無塵俗敗人意棐兒長物皆瑰奇橫岸綸巾披鶴氅神情直出羲皇上塵事到頭曽不聞臥聼歌臺傳緩響百花堂前手自栽興來一杯復一杯人生亦欲自適爾富貴於我何爲哉仲春況屬懸弧旦使君亭榭風光暖東君豫借一分春不許芳菲作春殿綺羅香深初肆筵弟兄酬酢杯相傳此時更復借一醉君從何處拌垂蓮五侯貴盛徳未美簪纓不滿髙陽裏何如淸白傳家風奕世靑氈盡朱紫燕居今喜相比鄰其如四海須陶鈞羽書鼎來在朝夕何數羔雁徒成羣芙蓉城中有仙室十洲三島環其側此中樂不減商山功成歸作茹芝客

送伯舅汪運幹【大雅】

人生自古悲別離別離今日何足悲試問今日行者誰鄞江名族眞男兒虯須燕頷軀十圍凜凜端有熊豹姿毅然剛立不怒威笑視鼠輩何脂韋州縣小試囊中錐政績今在眾口思姓名通籍黃金閨便泛王儉紅蓮池平時幕府多素屍坐縻公粟遨以嬉只今方當多事時正要名士同驅馳森森百萬虎與貔荷戈分駐淮東西兩淮千里雙使麾幕中僚吏皆耀犀惟公婉畫明蓍辯如懸河不可隄胸中武庫深難窺決防固有堂上奇朔風吹空黃艸齊正恐秋髙胡馬肥萬人相顧目睽睽見公此去多腹非公獨襆被行不疑單車西去徵馬嘶平生气槪衝虹霓恨無尺箠笞羌夷方今天相中興期黠虜戴頭來邊陲顧公速蹈功名機匈奴不滅何家爲出門千里何足辭但願滿引金屈巵

夜月泛舟姚江

秋暑不可耐幾思泛中川晚來興有適溪船偶及門涼月才上平湖可黃昏倚楫縱所如臥看龍泉山長虹跨空濶過之凜生寒坐穩興亦佳夜气方漫漫艸虫鳴東西飛鳥相與還仰頭數明星垂手揺碧瀾主客惜此景不及攜淸樽無酒要不惡徜徉足幽歡幽歡有何好扣舷澹無言

送王正言守永嘉

江頭潮生江月小暝煙緑暗垂楊道有客扁舟送使君道傍不怕揶揄笑向來一別三換嵗正喜親情得傾倒吏民引領望推麾空有離愁滿懷抱使君讀殘萬卷書古事今事俱了了便應珥筆侍天陛不然代言登鳳沼瀛堧山水久寂寥爲屈朱轓來坐嘯帢幘峯髙舊題詠赤城所在經行飽永嘉名郡太守尊靈運後來詩絕少天作雁蕩地爲藏蠟屐穿山未曽到攺轅卻向个中去更得江山助詩好齋鈴靜處定得句不待池塘夢春艸去年海水上平地大風駕浪從天杪蒼生濈濈生魚頭聚落隨波迹如掃今年二麥連野秀田家扶犂事秔稻使君憂國眉不開叱馭徑行仍及早哀哉千里方更生縣官租錢酒力曉縱民自恐上不足誅取何憐下無告邦儲邦本孰輕重肯使疲民困徵擾君不見巖巖千古陽道州政拙催科自書攷

遊龍瑞宮

隔山望危石老面凜如鐵路回兩屏開見此髙嵽嵲偉哉名公卿峩冠防朝列又如鼓迅霆云助擊烈癡云不作雨空翠襲冰雪野水不知源繞徑幾萬折子長眞愛奇萬里探禹穴我家甬水東扁舟輕入越竊此半日閒到處輒淸絕傳聞古洞天瓊臺照金闕神仙杳難問一笑山石裂相逢客路中翻手數年別勝地更躋扳莫厭屐齒折

三日不得過都泗堰

南朝何公棲禹穴嘉遁悠然老髙潔一朝送人都泗埭歸嘆此途於此絕我亦何爲走塵埃數年不記幾往來船橫三日不得度愧想髙風安在哉

宿佛日山

平生臨平山知誦藕花句輕帆幾來往山色澹如故寧知千萬峯中間著佳趣蕭蕭蒼髯翁爲指花城路我來春正濃天寒日將暮云深鐘唄鳴自喜得勝具緬懷玉局仙老筆掃朝霧玉槊儼相持珠旒竟何所惟餘渥窪水蒼龍角牙露人間翻覆手烈日變煙雨俗子炎涼三四錯賦芋道人笑視之萬化隨所寓深坐十笏地一息了千慮个中誰得知幽鳥背人去

求仲抑招逰山歸途遇雨

竹輿繞湖濵宿露尙厭浥徑到玉岑下坐久客始集起穿靈石山萬松介而立梅天气淸潤空翠行可挹古藤幾百年枝蔓兩山及見說暮春時花紫光熠熠直疑老潛虯初起夜來蟄俯玩嵗寒泉齒冷不敢吸相將上龍塵鞅謝羈洞有靈獸居臨深心岌岌魚遊明鏡中巨浪無三級寒苔載水去萬頃潤原隰蒙蒙山雨來歸僕鳥飛急野興殊未已日昃不暇給衝泥上湖船雨陣遽奔襲飄風將急防回旋驚四入中流益蕩兀短篷不當笠停篙亦久之怒勢不少戢我徒方嘯歌弗謂攺豪習但苦瓶罍罄莫問衣裳濕

吳江舟中

阿連久已共一被小別愁生夜無寐風帆將我上徵途回首江中日千里小舟橫臥吳江水夢回依約蕭齋裏五更漏急月黃昏鳥散一聲人未起

讀範吏部三髙祠堂記

三髙之風天與髙三髙之靈或可招小山以後無此作具區笠澤空寥寥幾從垂虹蕩雙槳寓目滄浪獨怊悵筆端不倒三峽流欲遽招之恐長往前身陶朱今董狐襟抱磊落吞江湖瑰詞三章妙天下大書深刻江之隅我來誦詩凜生气若有人兮在江水扁舟獨釣膾鱸魚茶竈筆牀歸南裏先生同是丘壑人只今方迫功與名謝公捉鼻恐未免便看林藪生風雲他年事業滿彞鼎乞身歸來坐佳境不嫌俗士三斗塵容我漁蓑理煙艇

仙都獨峯

漢家武徹求神仙方士搤掌多誇言蓬萊隔海不可到屬車徜徉上喬山傳聞黃帝久仙去胡爲有石髙巑岏遊談不經理欲屈謾言此地藏衣冠縉雲自是仙窟宅萬壑千巖比如櫛突然一石摩靑雲造化應勞巨靈擘仙風吹墮碧蓮花玉井半空人不識望之不計幾千尺八柱擎天此其一伯夷制行髙且孤萬世猶能立懦夫英魂凜凜今不死化作此石山之隅橫斜轍迹依然在我亦何能窮古初

靈壁道傍怪石

飽聞玆山產奇石東南寶之如尺璧誰知狼籍亂如麻往往嵌空類鑱刻長安東南萬嵗山捜抉珍怪窮人間汴流一舸載數輩徑上艮嶽增孱顏當時巧匠斵山骨寘之江幹髙突兀干戈動地胡塵飛坐使奇材成棄物君不見黃金橫帶號神運不數臺城拜三品只今零落荒艸中萬古淒涼有遺恨木人漂漂不如土坐閱興亡知幾許行人沈嘆馬不前石𨿽不言恐能語

括蒼溪漲

雨餘大溪觸山流气勢直欲淩沙洲浮梁中分斷防蝀流沬東去行蛟虯人家嘈嘈避新漲云稼苒苒添平疇漁翁輕生有如此小艇橫絕隨飛鷗

石門洞

扁舟百里繞城回靑山中斷立兩崖淸都虎豹隱不見但見閶闔排雲開峯回失喜大飛瀑聲震萬壑驚春雷掀髯目極九霄外玉虹千丈飛空來一冬靑女靳天雪不知聚此山之隈傳聞神龍臥其上寶藏擊碎眞瓊瑰胸中先自無塵埃到此更覺心崔嵬天風爲我噀空翠春水瀉入騷人懷謫仙曽來寫勝句劉郎又爲開天臺我慙筆無挽牛力醉墨滿壁誰爲裁或言龍湫更奇絕鴈山髙處深云埋我方攜笻往尋訪未知比此何如哉

大龍湫

北上太行東禹穴鴈蕩山中最奇絕龍湫一派天下無萬眾贊揚同一舌行行路人兩山間踏碎苔防屐將折山窮路斷腳力盡始見銀河落雙闕矩羅宴坐看不厭騷人弄詞困捜抉謝公千載有遺恨李杜復生吟不徹我遊石門稱勝地未信此湫眞卓越一來气象大不侔石屏倚天驚鬼設飛泉直自天際來來處益髙聲益烈溟池倒瀉三峽流到此誰能定優劣鴈山佳趣須要領一日盡遊神惡防驪龍髙臥喚不應自愧筆端無電掣輪囷蕭索湍不怒非霧非煙亦非雪我聞凍雨初霽時噴擊生風散空濶更期雨後再來看淨洗一生煩惱熱

連云亭望海中諸山

鴈山本在雲海中波濤千古相撞舂泥沙洗盡見山骨巖壑所在皆玲瓏是誰一口汲水盡平地卓立成奇峯至今往往有遺迹相傳渺漭何能窮我乘單車來自東佳處十數一覽空晚登四十九峯頂曠望巨海煙蒙蒙羣山錯立不知幾朝日照燿天霞紅是間瑰奇定多有鯨波掩蔽深莫通我無太眞燃犀法安得一闖馮夷宮防聞滄海變成陸卻與鴈山爭長雄

寄題張法曹瞻云軒

張侯名軒意可知如登太行看云移我𨿽未得登軒墀不鄙要我巴人詞爾時膝下遨以嬉欲斵數語語不隨娛侍東嘉樂無涯官舍偪仄親不怡安輿相將甬水湄日日東望勞支頤秋風得檄欣星馳歸拜親下聊信眉官事有程不得違欲去故國行遲遲重來橘柚黃金垂霜著新蟹雙螯肥海魚甘鮮一尺圍欲奉色飬春爲期瞻云之思今同之慨然落筆成新詩人間至樂在庭闈何用自縛防官爲君方欲解左顧我亦日思投檄歸相望百里俱萊衣從他天外閒雲飛

次韻翁處度同遊北山

兩夫持鎌行我先巧尋徑路其智專我扶枯藤衣短後意气已出層峯巓何郎鮑叔飽經歷勝處一一手自編我攜舊紀訪陳迹止恐急景不得延徜徉共登靑雲梯今日邀我爲擊鮮始觀神闖靑泚上有石壁來飛泉隱迹遺基平可坐下顧亂石如磨鋋懸崖雙瀑灑空雪來自一握孤雲天郤從下流溯深險﨑嶇直到靑潭邊朝陽射光破幽閟斷虹上下遮潺湲傳聞髙山更髙處雅有行路從西偏同行無乃深好事杯酒自犒腳力全誅鋤荊棘窮鳥道欲進不得意愈堅旋呼童僕累危石笑采野菊聊盤旋捫蘿騰身上苔磴往往歡呼爭著鞭側行危步汗浹背石角或使衣裳褰少焉身在雙瀑上又見髙派衝淵自笑泉石成膏盲愛賞不減蟻慕羶巉巖數峯巧遮護妙處二老初無傳脫迹塵埃到此地便覺神思飄飄然回首江南塵一聚城郭歷歷眼欲穿相期更看水流處步履未倦誇輕翩一上千尺窮山椒碧澗靡迆流蒼煙尋源不能且忘返石猊巍距驚神鐫退求歸徑惘難問藤蘿所在相縈纒我方踟躕風煙表披披衣袂身欲仙晚歸招提各痛飲讀盡屋壁長短篇截筒環山覧淸駛竅出珠穗心亦憐棊枰相與論葛橫琴不妨揮五弦人生易老費扶掖勝具大率須少年伊余歷聘佳山水愛奇切慕太史遷明年炎暑襲故步與君共枕淸流眠

遊白石巖

我遊仙都觀獨峯轍迹𨿽在車不通鼎湖望極幾怊悵悵無羽翮淩天風玆來樂成望白石玉甑突兀摩蒼穹人言眞人老耼裔鑿開洞府遺仙蹤無人共登靑雲梯躋攀伴我惟枯笻縈回約略三十里踏徧萬疊髙嶐嵸斷崖泠泠落殘雨雙石凜凜亭孤松郤從山椒下谷口石欄屈曲遮碧椶頗疑山髙气凝凜古來積雪今未融是誰玉斧妙鐫斵仙洞雙辟驚神工巖深白日尙幽閟別有石竅開天聰傳聞峯頭貯淸泚苔罅涓滴聲冬瓏奮身便與上虛閣海山錯立煙蒙蒙腳防千山行伏龍手揮五弦俯冥鴻霜林搖落當冬長嘯一覽萬象空解衣寄宿旦過寮魂夢亦墮冰壺中曉看日出滄海東蠟炬百萬燒天紅眼髙不數鴈蕩雄行田下笑康樂公未能辟糓追仙翁頗亦有意棲琳宮三山不覺去人逺安期羨門宜相從驂鸞駕鶴太多事但欲禦气遊無窮

約諸公再遊龍湫

昨暮與君上龍湫天久不雨無湍流笑呼拊掌喚不應悵望頗亦令人愁夜來雷鼓驚龍起溪聲已覺亂人耳莫辭重訪尊者居坐看倒翻三峽水

送劉仲起主簿

劉郎鸞棲海瀕邑不減向來人性習凜然軀幹卽之溫語恐傷人中有立論交𨿽厚笑甘醴禦史以嚴無束濕公餘黃卷頻捲舒藝圃工夫日加葺永嘉數多君子僚休沭新盟有淸集伯倫忽去誰鯨吸欲挽不畱情悒悒君年方盛才有餘逸驥寧容在羈期君欲蹈功名機塞艸連云朔風急

王侍禦壽詩

使君威名聞四方南牀凜凜凝秋霜使君和气到甌越幕府初開夜飛雪頗聞此雪近嵗無定知來隨禦史車黃堂洗印未多日慶朝況此當懸弧明年丰登日可數父老兒童爭起舞遲明賀版擁譙門試拾歡謡作詩語使君風度神仙人相門出相寧非眞妙齡兩科談笑得脫趨嚴召依風雲臺端敢言姦聼聳至今讜論時傳誦踏徧巫山十二峯卻尋春艸池塘夢人傳使君威稜稜我知威愛元兼行蒼髯如防面如鐵惠養自有循良稱髙牙入境紛進謁賔屬庭趨躬磬折民生共喜愛日溫吏行獨畏春冰裂向來夔州妙籌邊夷蠻落膽皇靈宣還朝奏課居第一夜半帝席爲之前東嘉今爲股肱郡小試望之三輔近防循故事入三公致君要使登堯舜東風未動春先回梅花照眼歌筵開吏民合詞誦難老一笑千里傳銀杯佳兒恂恂受衣鉢玉樹芝蘭俱秀發江南世冑比長淮更看云來萃簪笏平生知己今上天敢復作嘆寒無氈巴言未足贊公壽載誦峻極崧髙篇鮑淸卿病目不赴竹院之集詩寄坐客次韻

鮑侯少年老文學藝苑優防富耕獲胸中涵養自成趣妙處正恐兒輩覺我慚門巷非尺五字欲問奇誰與防開樽竹院望同醉遮眼腦脂何太虐圓圞十客踏雨來相從不負東風約投壺雅歌了無恨秖恨公車一前卻海棠春深照眼明風物融融悟非昨從教雨洗胭脂淡小摘何妨供把握夜防燒燭照何睡靚妝如在結綺閣墻頭西望爛蜀錦嫣然一笑無聲樂飛紅防地繡作茵正須席地天爲幕要知富貴出天姿艷杏夭桃何足錄主人小築眞好事肯學區區專一壑洞門不鎖要客來笑君太似羊公鶴雨餘珠淚色慘淒一顧正嫌無伯樂忽驚新詩來叩門妙語天然不煩琢坐中傳觀字欲漫我防降幡甘面縛淸明已過雨不休雲霧猶屯四山腳揩摩病目不應遲及此紅英半零落枝頭尙有未開花縱已離披亦何惡知君旣負西岑遊可使一春終落寞防須來此共賦之正要重聞誦新作

贈光孝益老

光孝長老師益蘇魏公諸孫兄延壽爲臺州判官別四十餘年一見歡甚林吏部有詩次韻

原鴒鴻雁行此理懸諸天萬事可變滅天性難推遷顯庵幼出家潔飲同蟬一鉢寄西東悠悠經幾年外慕等浮雲百念灰無煙難兄忽相逢觸動歡喜緣光陰信可惜徵袂何翩翩叱胥掩簿領來問妙峯禪剌剌道家世客淚如迸泉玉堂與黃閣衣鉢親相傳遊宦非爲貧不敢替所先老師𨿽晏坐至情豈唐捐此防非偶爾絕倒秋風前手持詩卷來謂予得無言曉以天性語人生要有原嗟哉僞日薄萁荳本同根一旦成讐敵釡中急相煎寧知有佳人芳艸夢阿連相見無幾時瞥見魚躍淵固知出世法惜別詎不然又當作大觀勿爲愛网牽千山原不隔毋庸對牀眠

送王道州

九疑之南爲舂陵瀟木淸駛山爲城郡齋正據山直上一覽萬家無遺形家君頃年入蓮幕我不得往空馳情先生分符此中去心旌揺颺隨雙旌先生平生飽文學身上著作承明庭奧篇隱帙亦如響一時自許文章鳴髙辭坐奪造化巧凜凜韶濩聲鏗鏘把麾江海非無意親扶版輿賦南徵頗聞楚俗未蘇息糟糠不厭嗟疲氓正資儒術飭吏事拔去彊薤摩孩嬰政成環召事未晚天子日夜開延英風流千古三刺史往繼聱叟陽先生毋庸自書追科攷但願寄我舂陵行

哭王知幾墓

知幾少也爽萬事談笑了自謂頗寡合見我輒傾倒百年能幾見一別迹如掃父子俱埋璧嗚呼何其早向來論文酒和淚傾宿艸此意誰復知寤嘆令人老

仲舅尙書生朝

去年生朝燕稽山館捨朗朗屋百間紅裙合樂飲徹旦坐上眾客皆酡顏今年生朝半歸路竹輿瀟瀟曉衝雨回頭風景非去年當時賔客今何處仕已喜慍曽何分適齊未減楚子文鼻間栩栩固自若世情物態徒紛紛平生知足志閒退歸老鄕關了無悔但欲年年醉西風坐閱人間百千嵗人間萬事日不同尙書人望方顒顒明年舉酒拜公壽安知不在槐庭中

送鄭惠叔司封江西提舉

君名切斗魁步武上霄極蓬萊羣玉府圖書照奎壁郎官應列宿寢覺象緯逼胡爲作使星烱烱向江國仰奉鶴髮親版輿映萊服昔日紅蓮池帥垣資婉畫方將散餘潤連城被膏澤官與民繇丰儉煩振糴小試活國手疲氓賴休息便歸侍玉皇拱立香案側富貴殊未已行行上鸞掖君其妙演綸三能看齊色

次韻胡元川茉莉花

殘暑未盡秋欲來玉刻萬葉瓊英開孤標雅韻一枝足江上紫翠空成堆素娥嘗與明月約靑女細把輕綃裁主人好事趂時買買寘此地眞宜哉墻間閒地方丈所幾年累甓裝層臺春花秋卉紛互發胡葵芍藥參徘徊眼明忽見此奇絕弟畜素馨兄事梅夜深飛香性幽獨未許蜂蝶來相陪糖甖封余有閩土防須掃取添花栽吾聞閩山千萬本人或視此齊蒿萊何如航海上天闕玉色照映琉璃杯新涼徙倚看不足坐見日影敧庭槐

同官登勅局小樓觀雪

去年嵗丰登雨暘應時須所欠惟一雪祈禳徧精廬晚亦粗飄瞥六花舞空虛雲气不待簇風伯隨驅除殘春寒尙深忽見云糢糊撒鹽壓衡茅晨興粟生膚隨班上廊廟恍若登蓬壺岧峣宮殿深朱扉黃金鋪百神衛靈居半天散瓊琚又疑守防嚴寶网絡明珠參差鴛鴦行簪笏皆沾濡退歸冷局中牕間竹扶疎爲思此絕景往往終年無不應憚淩寒閉門守紅鑪爲君登危樓深杯泛酴酥崔巍瞻吳山莽蒼望西湖瓊枝宿饑鷹玉階走韓盧酒興萬里逺容我歌且呼坐欲斵五言所媿李與蘇君與工屬聨灞橋去騎驢

久不作詩喜仲兄遷鄰因成長句

宦遊各天涯皇州今鴈行官居半里所相過復相望西鄰得老屋往來連戶牕水竹占幽勝風雨對一牀十年短擎燈今夜分餘光兒曹亦可樂洛誦聲洋洋天邊有白雲隨風正飛揚相期奉甘防萊衣戲親傍軒冕皆倘來此意可暫忘詩成喜可知且復釂此觴

送林宗丞浙東議幕【劭】

先生風骨天與淸孤松野鶴何瘦生胸中落落笥五經大篇短章筆縱橫壯年文塲諸老驚俯仰世故雙鬢星萬事不理詩自鳴笑視軒冕秋毫輕市者爭利朝爭名著腳往往遭譏評先生四五官神京又復歸去鴻冥冥臺家急賢理不應況復寮舊離觴傾先生自喜行此行祿粟可以號號聲秦望之山髙且平臥龍橫亙環州城鏡湖千頃波不興晉宋遺迹多豪英議幕了無塵務縈撫物弔古皆闗情我亦久矣懷滄溟旦夕欲乘緹油屏相望縱復三四程詩筒尙得尋前盟

臨海縣治琴堂

子賤彈琴眞是琴我今無弦知琴心使我不得琴中趣以修綆誰知音才術髙低不自由單父二子心則侔後人不得彈琴暇勿以戴星爲可羞

送石應之司戶歸剡以室邇人逺爲韻

防徑指終南索價譏少室窮達豈無命踏地胡不實之人吏海隅所吐百未一夷途澹無營君其有終吉年來嘆離羣磨琢殆無幾資凡學益落駑駘費尺箠羨君富春秋發軔方自邇驊驑更著鞭洗眼日千里南明千古秀慶源久益新剡谿照人淸況復屈斯人摻袪不容畱椒觴思拜新他年風雪中扁舟倘知津平生企賢心山川恨悠緬寧知日相見懷抱竟不展樽酒了無暇離情果深淺室邇猶許疎況今乃眞逺

送王仲矜倅興元

蜀道難難於上靑天蜀道易易於履平地蜀山天險固自若視難爲易在人爾王尊眞有四方誌叱馭徑行了無累早登岷峨仕陰城談笑動行千萬里漢中由來說雞肋意謂棄之爲可惜君今此去良似之更欲逺遊尋故迹漢都南鄭啟炎圖秦置石牛山徑辟淮陰拜將余髙臺武伯葬處空松柏大笑出門何慨慷天涯離愁各盡觴荷君走馬卻送我李侯參語夜未央君方往蹈功名機何止別駕歌王祥先正九年遺愛在更攜故笏訪甘棠【仲矜象簡乃參政入蜀時所用】

巾山

兩鼇贔屭隨西行勢欲吸盡西江淸是誰繚以千丈城欲去不去豈不靈化爲靑山鎭東溟首冠窣堵雙崢嶸安輿從東喜逢迎笑指鼇背同來登春殘雨足緑陰成山鳥相和聲咿嚶自從半山經小亭仰望巨石扶軒楹千山萬山擁翠屏陰霾歸靜纖雲興翠防下有長江橫滚滚不盡千古情橫軒俯瞰萬瓦平佳處歷歷堪指名雪蓬蹙云連曲肱蜂房蟻垤棲殘僧扶欄更上三兩層一覽眾物無遺形徙倚未厭茗椀傾長嘯兩腋淸風生親顏甚怡輪爲停我亦色笑喜不勝願我雙親俱遐齡方瞳鏈顏華發星如此兩峯相對靑

沿檄柯山歸別張特秀

我昔志學年侍親宦西安弟兄逰庠校見君平生歡君才獨頴出逸駕不可攀夜牕共檠燈春逰合杯盤虛堂臥雪嶺傑閣橫云槃爛柯上危磴烏巨沿溪灣是時气相髙辧論俱瀾翻一別三十年天街見峩冠殿廬看決科藍袍立淸班黃牒墨猶濕大弨力能彎爾來又五載短書能幾番玆焉捧檄來吏牘方挐煩室邇嘆人逺一朝脫籠樊滿意縱劇談痛飲到夜防十步九太息此事亦孔艱進哭老先生畵圖慘靑綸特顯顧何爲一昔成大還回思我伯氏人琴有餘嘆感今念疇昔相與涕淚潸故人悵無幾恍如春夢殘有酒不得飲有琴不成彈復歸坐冷屋使我凋朱顏我歸不可遲倚門夢連環君言欲舂糧伴我行路難欲去不得去僧房話閒闗年各幾半百後防鬢亦斑何處更有待此心匪石頑羣憂發孤笑屬聨不當慳气岸有如君著身簿尉間鹽車復長鳴防當上天閒摻袪不忍別雨聲爲潺潺君有門戶責慇懃願加餐

次韻沈使君懷浮岡梅花

玉人迥立山谷裏不有使君誰與憐毋庸髙牙煞風景爲著佳句增孤妍寒溪照影漫千樹橫笛吹殘又一年傳聞年後更多發便須躍馬趨平川

送王木叔推官分韻得錦字

王郎天下士中和自生稟澹然初無營見者輙斂袵幕中資婉畫處事極精審與人如恐傷律已淵冰懍深恐馬駃輿要使鴞食葚一寸憂國心幾年不甘寢此意大未酬退靜若已甚使之行所學庶幾人奠枕向來孰閒之未免斯立噤川詠而雲飛賴有東陽沈露章極推轂分韻句裁錦風流有如許不復嘆踔踸如君豈蓬蒿人物妙流品才應奉香火爲養謀祿廩與君幸葛心交今十稔豈惟我惜別行道情苒荏紅蓮色何似翠柏風愈凜願君疏藥裹一意防茵餁棄鼎寶康瓠浮名如拾沈行矣無多言臨岐且劇飲

彭子復臨海縣齋

乾道癸巳冬此邦我經行郁攸气未殄千家眞赤城來訪臨海令瓦礫紛縱橫翹然二尺髙問是戒石銘徘徊重太息更聞愁嘆聲試詢來者誰共言令姓彭我時語傍人此邑其將興迨予來贅倅客館方暫停夜聞簫鼔沸防事先落成起望輪奐美壯觀聳連薨百堵日已作斧斤喜丁丁層樓庋敕書兩廡環中庭久乃逰其間宏大使我驚位置旣深穩斵削仍工精田裏不知役纎粟無輸徵安得屋朗朗突兀有寧馨退食不苟處扁榜皆佳名中虛物自照政平由心平樨柏已可悅況有賢弟兄小亭眞吏隱縣擁髙山靑琴堂𨿽增舊此意宜細評智調天下理誇言笑後生大可以急小恐弗勝舉意屬俄頃立言如所營手足民無措吏姦意相乘不如疎節目示以信與誠施行有次第幽逺無隱情上下始相應溫和亮以淸子賤意不傳僅許勝戴星彭令蓋得此所以千里稱此非以政學淵源甚分明行笑解印去眾心已先傾太守薦之朝一鶚飛靑冥傍無蚍蟻援日夜思歸耕我無薦賢柄直書气塡膺安得采詩官取以徹明廷

送虞仲房赴潼川漕

我來丹丘乘貳車送客往往萬里餘盛山使君別寖久漢中郡丞今寄書公指四明喜鄰境典午何知成畫餅揚旌忽作梓潼行去路六千抑何迥余杭名家多俊奇君於輩行尢白眉雍容音韻足夷曠百家到手無停披向來郎曹天咫尺引山閩山接商舶賈胡嘆仰淸節髙霧中親見越王石此行叱馭不作難手遮西日又長安長安日近公應往未放使星臨蜀山不然一行亦不惡潼川應如錦城樂鄧侯功名凜如在拾遺風采今猶昨流馬木牛諸葛公飛挽正欲修前功蜀民險逺日凋瘵撫摩要令畿甸同況公五絕追鼻祖古眞有兩漢風歸來富貴固未晚爲傳此學川西東

奉口遇雨

七月欲盡八月初天久不雨暑未䢐下田焦卷上田槁愁嘆不止田間夫嘔啞水車日夜響漕河揚塵成坦途喜見此溪深且廣云忽起西北隅林間槭槭冰漚起兩岸人物歡欲呼未聞滂沛潤坼且使萬物聊沾濡船牕飄灑疎篷漏客意自適涼襟裾引身東望雲气薄未知帝城有此無傳聞今日方奏告便有響應來斯須人家百萬苦炎熇君王齋禱幾月餘君王齋禱幾月餘雲師雨師其疾驅

遊天臺石橋

兩龍爭欲起深壑觸破山骨成修梁滔滔共出一門去凜凜直落千丈彊初疑鞭石跨滄海絕勝乘鵲橫銀潢要須髙躡前峯過往叩山中眞寶坊

攻媿集卷一

欽定四庫全書

攻媿集卷二

宋樓鑰撰

古體詩

史少師賜第賞芍藥分韻得木字

帝城有僊山雙徑森萬王洞戶入深突兀見華屋相君領眾客紅藥想芬馥霜刀妙裁翦胭胋防冰縠枝弱不勝花翠葉共斜矗向來爭春風桃李媿粗谷百卉紛何在庭樹擁新緑此花丈人行儼立見幽獨相君戴花笑和气俱可掬人言此花勝相君意傾屬誰知心廣大何物不防幅豈以庭中花而肯棄凡木君看擇勝具所可可追逐自言居閒時情話防親族一花有可觀爛賞費銀燭此心何揀擇寓意本無欲以此宰天下以此鎭藩服兒童與走卒人人歌相國有能逹此觀春風四時足

送錢伯同寺丞守嚴陵

嚴陵錢使君丐外得請外府同僚相與飲餞於錢塘之津某病疹弗得預方得請之初某嘆曰去年送君來今年送君歸君笑曰此節送行詩也臥病枕上口占

去年送君來今年送君歸君善全去就我獨念別離君是忠孝家襲紫傳金龜門戶二百年所寄在一夔少年便老蒼況今更險夷不獨妙言語理窟深莫窺健筆照手澤典刑從可知向來禦祥琴欲把江海麾促召歸舊班退食方委蛇世事等飄瓦人情嘆然萁向非渾金質百鏈豈不衰浩然賦歸歟潔身而去之爲寮曾未幾棄我忽若遺君旣棄我去謫僊復追隨陡去二良友撡袪重分岐前別易再防後見當何時才具素絕倫涵養日以滋且爲牧嚴陵赤手磨瘡痍歸來應不晚靑氈當屬誰願君厚自愛嵗寒尙相期

送楊嗣勲校書守眉山

我生東南陬不識蜀道難觀君眉宇秀想見岷峨山漢廷射防時連璧照鴛班伯氏書萬言逸駕不可攀玆焉從君遊頗得窺一斑僊凡隔弱水接辭良亦艱矧玆萬里別望望何當還三蘇騎鯨去詞章滿人問豈無後來者遺珠有餘嘆願君效樂全飛章逹天闗報國此最急餘事付等閒宜室行見思朝暮當予環別語敢言詩屬聨不容慳

送何道夫祕監守潼川

妙齡冠蜀士名聲振王畿晚隨召節來天朝增羽儀我昔倅丹邱鹿侯掛冠歸羣公俱祖送見公四三詩頗恨著鞭先自言乞身遲拳拳慕下風直欲夢見之還朝挹髙致气宇淸且奇稱者不容口往往同一詞始見荷傾倒笑談欲忘疲況當秋風髙濫吹參試闈鼎臠得一嘗豹班容管窺叔度眞似道莊生信忘機親疎皆不可況容燐與緇諸生得公來嘆曰眞吾師叩簾或三請響答了不疑私謂如此人定應備論思胡爲歸興勇抗章气不衰鼓盆萬里外抱孫更成悲擁麾東川去無人畱孔戣別懷不自勝別酒聴淋漓他時念老成追風且復西公能重來否此意非吾私

送趙子直貳卿帥三山

一蹴登從班人胡謂公遲建牙帥七閩人胡爲公疑公今第一流志操古與期雨州有遺愛江西憺霜威重來長道山批勅兼瑣闈一片憂國心輾轉中夜思正色抗危言傳誦滿紳綏造膝有啟沃削槁知者誰此心與天通此意上所知所以名愈尊萬口同一詞進用恐不速小卻成嘆咨天語自昭然更欲試望之況彼三山重謀帥皆衮衣玆行豈細事報政不待期登門恨最晚臭味忘賤微自慙空惜別不解畱孔戣十連終斂惠居中乃其宜試問行道人但知望公歸

玉版鮮次陸子亢郎中韻

鱘黃不減鯨與鱣迎風鼓鬛噴腥涎漁人不顧浪如山談笑坐致扁舟前不鉤香餌不得去何用大网相索纒揮刀紛紜臠肉骨巨口噞喁誠可憐珍鮓萬甕不論錢頭顱萬里赬行肩星郎日參玉版禪頗厭蔬食供盤筵尙書親作孟宗寄坐覺匕箸生春妍卻笑多事張茂先光怪異說空十年

走筆送僧義衝

一气行太虛流行紛不齊要之本無物洞然無是疑梵志有至言還我未生時燒了似不曾亦有毛僧詞衝師名家子少年習裘箕談吐霏木屑落筆皆珠璣自稱十年來不復念作詩空門坐枯禪綺語知昨非聞之意已消談笑到日西習气終未盡舊編還自攜秀句堪供佛古作力可追愛玩不去手未免成一癡又欲上西湖駐錫來語離我生墮宿業筆硯置藩籬拔擢困胃腎未老神已疲幾欲焚故稿要使淸夷君詩旣不化作何不等棄之萬事都放下一意控機語罷復自笑無使髙人知作詩固無用參禪亦胡爲勸人反自蹈此紙何必揮不知兩俱忘他時體體歸

催老融墨戲

古人惜墨如惜金老融惜墨如惜命濡亳洗盡始輕拂意匠經營極深夐人非求似韻自足物已忘形影猶映地蒸宿霧日未髙雨帯寒煙山欲暝中含太古不盡意筆墨超然絕畦逕畫家安得論三尺身世生緣俱墮甑人言可望不可親夜半叩門寜復聴三生宿契誰得知一見未言心已應巖傾千丈雪散空上有淸池開錦鏡意行忽發虎溪笑許作新圖寫幽勝歸尋一紙五十尺傅以礬膠如練淨自知能事難促迫捲送松待淸興筆端膚寸今何如西抹東塗應略定何當一日快先睹洗我昏眸十年病

獨旦蕈次九五從叔韻

朝菌晦朔𨿽不知食之實冠東南味庾郎二十有七品一見流涎驚絕異擷蔬剪韭皆可卻味苦應無夏虫避大阮哦詩聲未了又索蒸芝今再遺邇來枯枿尙未茁拳拳頗媿臺無餽倘容小摘寄情親防見長髮見芹意

雪

丙午九月才入冬晦日忽驚雪墮空傳聞都城更復早萬官入賀明光宮自從開霽更不雨和气眞似靑春濃斗柄插子日丁邜夜煽裂缺鞭雷公從以震霆至三四驚破蟄戶紛昆虫寜知冥全未究翻手作云千里同暗牕初聴灑珠雹巽二勝六方施工一日喜見瓦溝積忍寒待伴炯不融二日三日遂盈尺髙潤四海恩無窮古來詩人詠不盡巧思橫出昌黎公少時奮筆不肯已老矣防手便疎慵兒曹作戲記昨夢舞狻獰踞金雙瞳誰人若欲撩詩思更作玉山髙數峯移將劉義兩冰柱暉映愈覺淸心胸見之躍躍忽技養起呵凍筆尋詩筒開門一見天宇濶棄蜺百萬飛長空瓊樓玉宇滿妙略幹林寶樹春玲瓏恨無髙臺三百尺從觀萬象淩空蒙固知幻景有變滅一時如入昆閬中僊家俄頃閱塵劫安知此際非神功賸喜年來米價賤便欲扶犁隨老農墻頭濁醪走來過相與痛飲歌年丰

少潛兄眞率防

晝錦坊中作眞率羣從相過無俗物主人就樹折楊梅醉倒薫風涼拂拂小舟傍城登雉堞坐看白鳥蒼煙沒須臾撐出洞天去傑閣三層髙突兀樽前賦詩貴神速十分鈍似遼天鶻從他銀漏促殘更要見林間紅日出

送元聲弟赴水陽監鎭

吾翁積徳厚九子官其六不幸失二人孤嫠紛在目三弟尙白丁升沈猶未卜吾人扶門戶參立如鼎足脫死憂患余偏親須水菽阿連先著鞭去去長江曲弱冠承賞延十載荷衣緑間闗困家食才就五斗粟要知官無卑毫髮當畏肅督耕兩丈圩受輸十萬斛處之誠未易勉防直自朂執別動萬感酌酒再三祝吾子素解自涉世要未熟意行須揆理言輕恐招辱王事究一心言玷復三復細行累大徳陰財損陽祿豈惟贈爾言余亦每自恧公餘稍有暇更取故書讀行矣更自愛家聲要人續

伯中弟生朝賦荼防

春日足風雨不知艷陽天桃李俱成塵懶上西湖船春餘忽微和荼防發淸妍池塘芳艸夢況復向阿連中庭月方午密林澹淸煙防防靑羅帔粲粲白玉鈿幽歡久不講羣從俱讙然銀燭煩髙燒妃子浴溫泉花以酒爲名我以杯相傳爛醉不復辭此防期明年

黃巖令鄭仁叔索委羽洞府詩

君不見王君羽化脫尋厄故山至今名落翮又不見烏程野鶴投氅毛佞臣稱瑞民斯勞何如奉林控鶴淩靑霄蕩然委羽登山椒靑衣出入洞方杳紫气氤氳風尙飄今君頗似丁令威鶴馭久去雙鳬歸山川良是人民非一新琳宮還舊規黃山父老歌循良誦君詩句遊雲房更將山名比堅操百嵗猶能徹骨芳

靑林

郡齋偶休沐驅車出西城依依山水佳瀟瀟松栢聲雪餘春意動新緑生防行行到靑林老眼增雙明主人喜客來倒屣欣逄迎幽居迹甚遐健筆詩方鳴回首幾年別千里搖心旌相見又暌隔此意猶未平不如造齋閣四座酒重傾風流陶彭澤骯髒阮步兵看劍引三尺論文驅六丁緑野秀橫檻山寺傍連甍石罅幽泉溢腳底輕雲生詩盟忝予防奕道從君爭哦詩谷禽應列炬林雅驚淸嘆未云足累句忽已成環坐粲十眉舉酒酬三英滿壁灑醉墨歸夢含餘淸我方媿此集君欲尋前盟吏鞅才防我秋風爲君行

隠淸

右軍訪文君遁迹入深竹我來尋歔歈人亡但空谷靈龜闖澄潭華宇對我瀑若人今何之尙想舊茅屋吾聞古君子千載守孤獨楚些不可招懷我愴喬木

送劉晉父監嶽

濟南劉夫子生來逄百罹乃翁負長才宦遊至京西時當建炎間宼盜紛不齊轉徙入湘廣一家屢阽危五羊買海舟萬里向鮚埼舟破投永嘉有如鳥擇棲哀哀老治中槁葬山之陲母家在衡陽孤嫠往相依久臥漳濵疾羇窮命如絲事母以孝聞執喪禮無虧廬墓屏葷茹至行徹丹墀有詔寵數蕃得官祗奉祠行年六十二霜髯照龎眉慨然念防墓千里來海涯西山如蓮華古今冢累累況此久宿艸蕪穢不復治孝思𨿽甚切冥漠何從催行道爲興嘆智力無所施有僧幾九齡自言記當時君聞亟叩請東崗指荒墓吾師慕公少也從吾師墓中有版識倉猝不暇碑素棺無石槨灰炭周四圍君方感斯言鑽穴從旁窺其言皆可驗自此不知疑惟餘蓋棺木遺骨不堪移斲石表故阡遂塞無窮悲此僧老而壯鬥酒如覆巵與君登山椒下上幾如飛竣事才數日溘然不可爲孝感人益仰眞有神相之君曰某不孝遷奉致失期未得如有失旣得滴滴頤嗟我誠寡陋識君顧已遲一朝來短札謂我從此辭皎皎眞白駒安得施縶維戴侯舊山長參語心相知謂余當此時頽風激澆漓世出世間法君方控機引證卽賸語焉用骩骳詞衡陽尙寄書當有鴻鴈歸後防無日爲賦古別離

王成之給事囿山堂

煙雨望麗陽前山羅紫翠照冰挹南明不與巾子對朅來登囿山一覽萬山防蓮城山固多此地要爲最主人意軒豁物景供曠快山椒湧華屋回立風埃外一物無遁形所在皆鮮芥淸霜肅天壤佳樹隔闤闠俯仰隨取捨左右從盻睞門墻尋故步杖屢許從邁恍然至絕頂更覺宇宙大樽酒屢勸酧棊枰更勝敗秋髙月色皎浮雲了無礙不俟攀僊掌徙手吸溪瀬玆堂極崇敞意若欠深防先植易生木徐待松栢兌望逺仍可喜意滿聊自晦無使山下人或得窺外內但恐趣賜環樹藝或不逮先生味斯言一笑相領解吾將飭園丁隨我添醫薈他時繞扶疎吾廬益可愛

遊初暘谷及白巖

重來遊僊都止欲訪獨峯寜知一峯外佳境無終窮何處頴川子鏡巖便相逄約我遊白巖輕舟借溪翁齋余尋宿諾秋霽波溶溶淸徹見石底鑱刻驚神工昨登初暘谷但見石嵌空玆浮懸崖下萬石森巃嵸上有勝絕地古語畱郭公鬼神謹呵防雷霆掃塵蹤換船到白巖修篁搖淸風縈回進石屋孤竹攢沙蜂洞府僊所閟無由辧西東扣船過巖下數仞如崇墉石趾平如秋奇怪遮蒼穹更尋小蓬萊俯瞰馮夷宮篙師進深窈捫蘿捨枯笻遊子非不多無人解從容我因一日畱幽尋極山中秋旻快排蕩日暖如春融歸坐獨峯下石影橫空蒙急呼醽醁淸澆此磊磈胸幸有濟勝具未能上金龍爲君揮五弦決眥送飛鴻

夜遊獨峯下

峯背正白月舒光峯影橫野萬丈彊仰之彌髙立卓爾蔽遮星斗摩穹蒼半秋風露淸徹骨望望直欲隨風翔歸尋玉虛步松徑月輪正湧門中央

送顏希聖尙書守泉南

聖朝寶運開虞唐太平天子垂衣裳恢張治具崇儒良孰不願依日月光用之則行舍則藏孔門賢徳遙相望朝望方隆位文昌跬步可到中書堂問公擁麾何太忙公獨三淸志益剛兪音一下冥鴻翔行李徑出臨濤翔爭畱公戣動朝行公更傴俯不敢當老成全徳眞圭璋溫如春風嚴如霜栢臺峩豸肅朝綱賢闗之風士气揚大天小天稱公方五年吏姦蓋而彰金華勸講言加詳明主傾聴談皇王盍膺枋除任贊襄名遂身退天所臧明哲保身身更康髙風可仰不可量泉山壤土接臨漳建牙千里開封疆老龍負圖寵煌煌何殊衣錦還故鄕賤子薄宦接王楊曾陪禦史臨文場風簾官燭夜未央劇談獨記聲瑯瑯玆來誤忝尙書郎始尋故步依門墻西風津頭望歸艎挽公不畱逺予將兩宮念公未詎忘公𨿽逺去如在旁庻幾重來上錢塘夾輔大業恢中邦倘有重事須平章

陳順之靈壁石硯山

陳順之吏部靈壁石硯山中有雙澗低處爲硯下米元章題云唐文館校書李羣玉有詩南唐李重先故物也蔣教授文防有詩次韻

名畫法書環四壁中有米家眞寶石壁峯森聳外澗流他物𨿽奇敢爭席舊屬半山老僊人佛印乞之如乞鄰阿章有力負之走一時攘取成紛綸此石天然非琢磨是時有水生巖阿至今硯池尙餘潤嵗月旣久惜不多幾年徒見士夫說一旦喜看形偃月傍連玉立兩於莬主人照映冰壺澈陳侯之富可敵國會有寶光驚四塞呼童吸盡硯中水更爲輕翻玩奇刻不堪回首江南李空唱多愁似春水不如此石千載傳玉砌雕欄等糠粃寶晉得之眞不易身後寜知亦輕棄只今傳玩知幾人當日瑣空自祕端歙爭名南北部勿向雷門揚布鼓銅臺渴瓦更不須秪合觚稜防風雨

跋汪季路所藏修禊序

永和嵗癸丑羣賢防蘭亭流觴各賦詩風流見丹靑右軍艸禊序文采粲日星選文乃見遺至今恨昭明字畫最得意自言勝平生七傳到永師襲藏過金籯辯才畫祕重名以徹天庭屢詔不肯獻托言墮戎兵妙選蕭禦史微服山陰行譎詭殆萬徑徑取歸神京辯才恍如失何異敕六丁文皇好已甚丁寜殉昭陵當時馮趙輩臨寫賜公卿惟此定武本謂出歐率更采擇獨稱善遂以鑴瑤瓊流傳迨五季皆在禦寢扄耶律殘石晉睥睨不知名意必希世寶氈裏載輜軿帝羓旣北去棄與朽壤並久乃遇知者龕置太守防或云政宣間此石歸紹彭又言入內府宣取恐違程焚膏繼知晷拓本手不停疊紙至三四肥瘠遂異形南渡愈難得得者輒相矜我見十數本對之心欲酲汪侯端明子嗜古自弱齡錦囊荷傾倒快覩喜失聲帯流及右天往往字不成而此獨全好防持如有靈尢王號愽雅異論誰與評硬黃極摹冩唐人若無稱贗本滿城南不足呈猶有婺與撫碔砆近璜珩右軍再三作已覺不稱情心摹且手追安能效筆精響折固近似形似神不淸不如參其意到手隨縱橫況我筆素拙何由望羣英近亦得舊物庻幾窺典型此本更髙勝著語安敢輕孤風邈難繼悵望冥鴻徵

送劉徳修少卿潼川漕

淸朝重諍臣選取妙一世矯矯劉禦史一鶚勝百鷙顧瞻最有力步武亦嚴毅一生憂國心千古敢言气气足充所學文能行其意遇事輒奮發觸邪無顧忌乘驄行且止斂手已知避但思補衮闕何暇爲身計獨立當雷霆三進气彌厲去魯固遲遲出晝豈濡滯上終行其言羣賢挽挽致將輸向潼川寓直尙書祕風裁仰淸峻進退審難易伊昔聨周行暌違十餘嵗來爲同捨郎愈篤金蘭契洗眼盼騰上寜知攬徵袂抗章嘆髙絕勇退尢知愧去勿窮日力予環日月冀承君送道鄕硬語吁可畏毋以此自滿當爲不止是臨別提斯語少盡交朋誼萬里句同心吳蜀安有異

次韻李季章監簿泛湖

僊舟共泛滄波去且向蘇公堤下住西風吹就芙容城靑鏡閒妝兩呈露皇家家法常儉素宸心但欲乘啇輅離宮別殿無興作天以西湖共一豫吾儕公退得淸賞酒醆棊枰不知暮深知夕照戀狎鷗又恐昕朝追振鷺自憐三人鳯凰城嵗月黃塵等閒度湖光正欲捲簾看風色更煩褰幙防孤山不見處士廬司馬空尋蘇小墓酒幹人醉歡有餘聨騎還趨湧金路歸路健倒渾不知睡覺燈前裊香霧文人公子眞冰玉曾爲出遊揮妙句匆匆借韻僅成章敢托尊前鸚鵡賦

送楊廷秀祕監赴江東漕

平生楊誠齋可仰不可見去年尺一書老忽忽同傳道山故僊伯再上右文殿蓬萊幾淸淺筆力愈雄健獨挾風雅輈孰敢當白戰一官定一集流傳殆千卷拙工見大匠有技不敢獻誰持所鬃篇徑掣巖下電誦之百寮上慙汗幾被面公今欲何之江左去乘傅鼻間長栩栩仕已忘欣怨英英日暮云薦紳極追戀挽公不得畱觴豆紛祖餞惟應三山髙須公和江練君王念疇昔臨遣尢繾綣公乎遂來歸密侍淸閒燕坐寢淮南謀如彼雪帷見睥睨從容處侵疆歸古汴

送曾無玷寺丞守池陽

我朝衣冠盛名家數三曾南丰曁頴川後起參溫陵邇來騾川族駸駸著簮纓春風雁塔中參差見姓名君才素頴出健筆泛縱橫江右兩壯縣談笑政已成河陽桃李花武城歌聲入朝八九載去擁池陽旌年家有舊好一見意气傾更因劉禦史爲君寫先銘去年少省郎君轉爲寺丞中都但交謁名紙空毛生惟因候賔廡接膝傾交情分陰尢可惜翻恐到屣迎阿連幸爲寮庻幾多合並寜知成勇退拂袖尋歸程秩滿素簡靜不足煩公行要當試盤錯操刀新發硎似聞有劇部或已薦長卿君其少停驂有詔來皇扄

劉望之國錄惠示文卷次韻爲謝

君聞三峽江湍流下無底吾聞岷峩山聳秀且千里坤維气淑靈所產多名士髙文旣鑑然特立亦卓爾久慕黃中劉近有貢公喜气從蜀士問人物定誰比少年負奇節論事如翻水萬里見張胡義激非气使賢闗遂爲寮八尺見英偉諸君皆斂避相與推徳齒惠我春容篇句法參子美再誦平生言作者眞近似戰國信徒勞秦貪不知止漢唐取與守反覆皆造理藩鎭論加詳河朔分鼎峙詞源旣淵深浩博渺無涘從今使諸生教育均防被論議歸正平辭章掃浮靡古人去已逺時毋分彼此君其挽之回續弦須鳯髓

餞李君亮著作守眉山分韻得翠字

天下大峨山雄秀盤厚地山𨿽不在眉所在擁空翠矯矯三蘇公挹此淑靈气文章垂日星照映蓋一世李侯起廣漢射防叩丹陛裒然出羣英東南藹名字來上著作庭行入甘泉侍胡爲把一麾西歸尋藥市吾聞此州俗秉法更陳義厚徳坐鎭之近古翻易治君家義槪堂活人百萬計老親懷故山色養謹承志還家萬里餘赴鎭夕可至不作題柱驕豈有晝繡意班班老萊衣人間眞樂事忠孝兩無心出處固一致他日上思君命駕當不俟此別諒非久毋庸撡徵袂

送張定叟尙書鎭襄陽

武部尙書張公鎭襄陽士夫莫不惜其去昔韓昌黎送鄭尙書詩韻必以來字祝使成政而來歸疾去而願歸蓋人之至情也而公自受隆委謂邊事非可趣辦願加久任庻有成績憂國而不爲身謀聞者壯之某嘗陪郎省餞別分韻得壤字未能措辭繼又隨西蜀諸賢之後始得詳聞臨遣奏請之言被酒夜歸亟述長韻

公家忠獻公勲名照穹壤南軒傳聖學後進斗山仰尙書天分髙百聞眞朗朗日坐四益堂濡染助涵養小出輒驚世發譽自英蕩兩朝倚才辦三接氶睿奬堂堂尹京手風采漢張敞九街寢桴鼓終朝淸訟缿污流化淸溝閙市鋤巨駔鈴齋晝無人士友厚吾黨政成化自行渾笑揮浩穰皇家重閫寄拊髀勞注想頗牧起禁中帝曰汝其往人多惜公去地位切臺兩惟公不擇地引義猶慨慷諏度更周詢千里若尋丈再拜受臨遣因得進忠讜邊臣固多事備禦當素講要須久其任百隨剗磢願假臣嵗月表裏如指掌人材固不乏第一戒欺罔朴拙勝巧心好佞寜不彊願求忠信士枉植謹誅賞更須寛防防奏請應如響上問卿何先安靜最爲上上憂襄漢間吳楚欠遮障公因論形勢衮衮到遜抗是時晉在洛武昌勢相向是爲必爭地南北謹隄防今𨿽居上游事與古殊狀狂宼縱欲來無處可傳向況今三埵靜皇靈方逺暢與蜀相倚角國勢自爭壯尙期效尺寸才疎意非廣忠肝气凜凜秋旻足排蕩上喜憂顧寛趣行開玉帳捐金示優寵諭賜煩上相惟公最得士離別俱惘惘薦紳紛祖餞直欲傾家釀賦詩冩胸臆一一成技癢家聲與國事負荷有餘量邊頭十萬兵公臨如挾纊吾聞胡運窮羣酋欲爭長不戢將自焚前轍有狂煬當爲不可勝有和謹毋倡千載羊叔子制敵恢天网行將友斯人山川固無恙備成撫機動應煩防諸將功髙歸未晚防見登弼亮他時名父子繼踵淩煙像

送鄭惠叔尙書守建寜

十五年前送別詩道山持節向江西今年又見送公別大夭擁麾鎭閩越向來惜別固已深今日撡袪尢動心尙書自是第一人气義相許披胸襟南宮平表平明入列辟傳聞俱聳立壽皇聖孝冠百王三復髙文天爲泣擢處螭防寵數新果然百日掌絲綸拭圭修聘稱應變握節不撓威殊鄰直上銀臺尢振職李藩气槪時批敕嗣皇鋭意新百度筆端眞有回天力星辰聴履冠文昌急流勇退驚朝行望之正欲試馮翊長儒寜肯薄淮陽孤拙自憐銷壯志三入修門空負媿薦人不進終不已獨賴當時言有味公在猶嘆一居州公去無人爲王畱公乎行歸佐天子肯休管晏卑微休

送蘇壽甫少卿赴潼川漕

老坡送江直入海君今歸尋江之源外臺去鄕若不逺爲持使節臨潼川君家家世四海聞單於一問驚胡塵歸來便合上淸禁胡爲日念橫峨岷賢哉羣從傳家風夕郎名節世所宗諸卿亦復載淸徳況君又似尙書公壽皇念舊久更深聖明親擢傳王音君歸寜能及黔突定應召驛來追尋淸獻入蜀攜一龜君今數鶴同載歸他時未免蕙帳怨人在西淸鶴自飛

分韻送孫從之司業使湖南得千字

夫君靜而敏十人已則千讀破萬卷書操筆思湧泉古事與今事一一探本源蚤蜚場屋聲作吏志益堅朅來上淸班漢庭在在先雍容行必書史館躬槧鉛片言寤明主立使登諫垣拳拳憂國心傾倒十三篇司成天下選歸志已浩然赤日送妻子襆被尋豁船諸生慕陽城欲挽不得専竟持湖南節徵袂何翩翩憶昨忝同登於今三十年朝行喜相防終恨非官聨請益殊未饜匆匆啟離筵始以長官來來以繡衣還書生素安分豈問卻與前第惟公輩流自應畱日邊徳星聚南楚予環當茹連事體有闗系臨岐欲無言

送王恭甫倉部知洋州

天淸無雲秋气明好風叢桂傳芳聲乃於此時送君行江空日短難爲情蚤從兩川馳大名眉宇瑩徹春壺冰語輒傾倒心地平大篇小篇韶鈞鳴壽皇一見喜不勝璧水邊山照羣英潼川題輿逺有聲痛洗鹽防疲民醒天子呼來再登瀛典領著作承明庭絕域往陪蘇子卿馬上談笑胡人驚歸來期君侍西淸胡爲西去謀専城士友重嘆君不譍視此進退秋毫輕洋川風物天下稱文翁流詠人載賡當時猶待羣政成君今未到意已傾岢峩大艑秋江澄圖史萬卷鷗與盟殘編防軸恐飄零數輩裝潢手不停我亦重來預彯纓三日不見鄙吝生況此撡袪將長徵欲挽不畱鴻冥冥賜環勿憚萬里程江山多助筆縱橫黼藻王度扶中興

題範寛秋山小景

山髙最難圖意足不待大尺楮眇千里長江浸橫翠畫家雜雲煙戃恍徒意防苟或森三尺便若俗子對此畫格律嚴興寄獨超邁洗眼映牕明妙處乃不昧流泉見原委著屋分向背推車度危橋指路向闗隘輕舟最渺茫浦嶼如有待山稜瘦露骨汀洲橫若帶木蔕黃欲脫秋容儼然在霜餘無片雲歷歷數沙界搜尋因力疲欲賦無可柰近山才四寸萬象紛納芥欲識無窮意聳翠更天外

江西李君千能能和墨及畫梅艮齋許以三奇而詩非所長也

遊藝無小大要皆知本原後人率意作終當媿前賢老潘妙對膠法從玉局傳或假季心名空掃漧鐙煙補之貌梅花疎瘦仍淸妍折枝映月影眞態得之天李君信雅尙二者將求全諸公競稱許試之乃誠然江西有詩派皎皎俱成編玆事未易窺屬君尙加鞭

分韻送盧國華福建提刑得華字

盧侯場屋聲天馬騰渥窪殘膏沾後人奇芬天葩來踏九陌塵去種河陽花向來再去國盛山建髙牙平生長者譽靜篤語不嘩古井絕微波璞玉無纎瑕使星照蜀道惠愛流三巴吏姦賴刮磨民瘼煩搔爬田裏誦虛公兒童知國華白首尙郎潛坐曹如如麻翩翩擁軺車去去向合沙朝行惜君去與酒相邀遮共登獅子峯巨石臨唅呀郤來登湖邊野梅訪萌芽老栁掃黃葉枯荷矗寒茄碁枰戰文楸醉防欹烏紗倚昔送君行相去萬里賖荷君逺寄書得得來東嘉一見又成別感念成咨嗟羨君徑褰帷往戍不待先尋上水船何殊泛仙槎作粥喜奉姊上冢仍過家此計正未疎所恨成天涯尙幾或畱行船皷毋庸撾

題老融畫牛溪煙雨

暝煙吹雨冥冥兩牛半渡深淸京塵久污巾履頗思歸濯吾纓

慧元畫寒林七賢

舊有唐人出遊圖謂宋之問王維李白髙適史白岑參六人多畫七賢不知第七人爲誰或云是潘趙遙然未見所據病起坐攻媿齋元公忽作寒林七賢相寄余方夢寐故山見之灑然戲作數語謝之

羣賢俱詩豪世代不同處安得寒林中聨鑣睇相語誰歟創妙意臭味無今古吾聞顧陸輩寓意或如許桃李並芙蓉雪中蕉葉吐元師師老融淡墨掃風雨作此寄攻媿歸興渺煙渚舊六今則七未知果誰與我欲從之遊詎敢厠儔侶畫我往執鞭欣爲李君禦

李文綬和所贈老融詩復次韻爲謝

鄴侯插架書最多筆力雄奇天所命萬人深中深閉門理窟搜尋到幽夐我詩無律如山謳形穢豈防珠玉映時時歸入夢故山曳杖松間記投瞑因君佳句撩秋思便欲歸尋舊三徑兼旬足痺不良行況復炎蒸如釡甑夜來一雨洗河漢檐澑涓涓淸入防晨興剝啄誰叩門乃有同聲喜相應讀之恍若濯淸風自覺昏眸怯明鏡伊余何幸防班行結交往往多名勝夫君平處顧淸新解道澄江如練淨從今我乃得四友不特官梅動詩興推枕裁詩謝髙致扶憊搖毫心靡定舊聞讀檄愈頭風今賴長篇起衰病

次韻六和塔秀江亭壁間畱題

江外參差列萬山我家深在萬山間好山正不用錢買但要未老身先閒長江比愁終似少江水能回愁不了扁舟何日過西陵鄮山佳處吾歸老

跋袁起巖所蔵修褉亭

悵望當時眞迹臨慕所在支分千載但稱合作誰能有感斯文

定本爲世第一此又在定定前今日錦標玉軸向來不直一錢

送陳君舉舍人東歸

皇天生人物千載非偶然沖和兼萬人始得一美賢夫君乃其人人一已百千飛黃欲追風況復勤著鞭文陣蚤奔放气欲摩靑天短褐東海濵名貫斗牛躔聞道更獨蚤自言若墜淵出登龍虎榜徑上鵷鷺聨中間幾流落淸湘窮溯沿自首始爲郎一見意已傳登臨上麟臺授簡遊兔園擢爲柱下史遂居紫防垣去天眞尺五朝綱賴扶顚龍樓闕問寢萬口爭進言惟君最湧決螭頭屢直前危言破人膽三進加勤拳天髙聴亦髙歸決何翩翩髙風激頽波同列空慚顏君𨿽未必去一去勝九遷我欲畱孔戣有懷不得專況我自欲去何心挽歸船嗟我生何爲與君幸齊年先後才九日相與同气然幾年若契闊班心忽差肩判花同代庖君思如湧泉上房艸數制一房時一篇一篇輒髙妙隗始媿余先春秋隠公傳國史建隆編周官授大防所得俱未全聚散不可料餞別滄江邊君將處於陵我耕綿上田君行無疾驅中途恐傳宣不然遂能別孤防渺風煙夢魂不可制隨君墮中川

次韻趙子野石城釣月圖

石城江頭可憐月曾照六朝淸夜獵古往今來知幾何長江衮衮蕭蕭葉謫僊去後詩盟寒王孫詩瘦淸欒欒詩情浩蕩坐無柰扁舟笑把磻溪笑江平風輕波瑟瑟宿靄捲空天一色東風吹句入長安一卷風流坐中得初得神意淸再讀胸次平回顧明月秪如故世上興廢徒分更想君一葉方掀舞夜靜水寒誰與語船頭有酒且孤斟莫向金陵重懷古

戍溪道中

寒潮髙於埭黃流濯西河人牛俱力壯相與衝流過潮落勢回禦轉櫂依丘阿暮靄起平楚陰雲翳寒莎夜分潮復上櫓聲相擊摩大江無津不知身在何餘生一虛舟兀然聴風波吾親白雲下況爾方臥屙逺遊非吾事歸矣毋蹉跎

哭表弟汪去僞墓

內弟幼而敏抗志欲決科一行試曹掾吏才猶患多謂當爲時用舌在如命何通籍已難阻入幕終蹉跎我生依外家侵尋閱羲娥視君如同气竹馬聲相和少長聨硯席詞場深琢磨相期到晚嵗杖履俱婆娑寜知五年別君隨東逝波憶同戍溪行我馬君乘驘馬駑費十駕驘俊已倍過重來意慘愴樹擁山嵯峩嗟君父與兄相望空山阿宿艸埋白璧寒風撼林柯沈吟痛疇昔有淚如懸河

次韻蔣徳要三徑

居山或稱囚得閒乃賦謫我方樂靜退來作三徑客西山致朝爽膏肓在泉石況當秋空靜萬里看一碧

吳參議逹觀齋

君不見大鵬與鷽鳩自適俱是逍遙遊又不見大椿視朝一修一短終期盡況乎秋毫爲大泰山小莫壽殤子彭爲天漆園老子超眾作立論𨿽奇定非矯鳬脛從短鶴脛長蠻觸亦能成戰場譽堯非桀兩置之讀書博簺俱亡羊世人顚倒名利途躋攀分寸爭錙銖河伯猶驚北海若井蛙醯雞何足誅試同萬眾走城市躍馬途行分賤貴卻登髙處望塵中但見紛紛如聚蟻暫髙猶爾況眞髙神遊八表非矜豪寜能髙舉去人世勿以役役隨滔滔是知逹人有大觀蝶夢爲周聊自玩翛然無入不自得處若終身仕成漫吳侯晚到東海濵飽諳世故無戚欣相逄一笑成莫逆似知我亦个中人

送姜子謙丞於潛

處則有超蓮出則將哦松眉宇無一塵出處皆雍容君看妙蓮花本出污泥中兩松痛掃漑下有簿書叢污潔無二致喧寂本亦同於潛今畿邑蜀道裏通通至今存古意民風尙醇醲一邑旣當問尢宜撫疲癃藍田文最髙後學仰韓公彼言蓋有激昩者但稱工成案漫不省丞哉豈眞聾姜氏太嶽後夷門慕家風教子延名師列碑多儒宗宮庠旣開荒書種慶所鐘換桂雙枝秀益見筆硯功後生日加勉衣鉢傳無窮君才有餘刃壯行气方充功名此椎輪勁翮看摩空我歸幸同社棊酒時相從尊前不忍別吟愁夕陽春我家老揚州五記有遺蹤向來耕織圖爲煩訪溪翁

送從弟叔韶尉東陽

阿連少也爽孤立生气焰壯年淬詞鋒傾心事鉛槧膠庠困虀鹽世科終穏占再興蘭桂堂爾祖眞不忝況將尉東白士友尙歆艷惟我愛子深老矣猶不厭固知爲子喜頗亦動吾念贈子當以言苦口當鍼砭此邑子舊遊歷歷數行店棠陰見郎君遺老喜窺覘其民最服義情僞靡容掩莫恃彩棒威要使慕巾墊子文多立就詞采更華贍吾聞得雋者塞門差反坫前賢最加謹臨用更重檢他時可待取天庭得錦�吾家有素風耳目久濡染毋庸慕豪舉助亷先以儉湎酒更宜戒平地有深塹酣暢當有時勿習杯瀲灩將論毋過髙斯言卻防玷立節毋務奇躐等恐成僣外物思過分檢身但多欠勿嫌一尉卑封淸尙爲傔仕途固崄巘大要進以漸不須若求知眞知奏應剡向來湖海豪四十可收斂寜爲處囊錐莫作露刃劍匆匆撡袪別魚鮮酒方釅刮目待子歸罔俾吾言驗

攻媿集卷二

欽定四庫全書

攻媿集卷三

宋樓鑰撰

古體詩

送制帥林和叔歸

使君一何淸鶴骨天與瘦少年場屋聲六藝飽芳淑一行起作吏所立已不苟立朝凜大節論事幾及霤發言必體國平正無矯揉藜藿爲不采風采照宇宙出入有本末眼見凡三就來不爲苟合薦召乃結綬去亦不好髙三宿除出晝天官豈不貴陳義堅素守贛川嘗報政復來守鄞鄮不求赫赫名實出龔黃右情爲千萬端到眼輒空透撫民過嬰兒閭裏息爭鬭姦胥及彊吏時用霹靂手人誦南山判情通理亦究六合俱帖靜稱贊不容口律身至嚴冷無能掣吾肘吏事精且勤呼燭侵夜漏公退入家塾諸孫後來秀吏卒不識面雒誦出牕牖幾年南塘路來往困僵僕一朝平似掌行歌紛老幼公心信如水古井波不皺榮觀處超然軒冕亦何有翩翩欲賦歸排云屢騰奏廟論終不許斯民方借防上心重閔勞詞官向廬阜闔境極攀戀人人懷杜母君看臥轍人誰能使奔走挽須不得畱百拜願公壽老我幸同朝傾蓋已如舊聨事東西省交情久益厚我歸公亦來門戶托云覆黃堂間參語惟我甥與舅揚旌鳴鼓吹賁此蓬蓽陋淸談不及私翁歸況不受義命孰不知踐履或差謬惟公見善明力行眞耐久有時相與言心同蘭茝臭撡袪寜忍別追送列觴豆公𨿽不好飲勉爲引醇酎公去我亦隠菽水翻防袖花溪何許望望幾雙堠千里共月明懷人重搔首惟應折梅花臨風爲三嗅

賦揚州伯父海檜

潛虯拔地徑天矯騰挐勢出靑雲表爲誰猶向此中蟠坐閱春秋昏復曉團團圓蓋月輪平矗矗蒼叢眾星小枯槎當面結生香外有霜皮細勻繞乃知造化有神巧散覺樛枝窮樹杪𨿽非直幹棟梁材怪怪奇奇樂幽窈獨秀海山臨浩漾駭浪翻空云縹茁芽自有甘露滋弄影幾經霜月皎崢嶸老气本天然後生矯揉何時了我家揚州眞好事買歸但覺千金少夜半有力欲負之防持和璧終歸趙從來冩照無髣髴畫師欲快毫端掃解衣盤礡意慘澹捲起生綃色徒悄我來靑邊立寒峭自憐气與秋髙杳倚笻一笑賔亦歡開尊相與傾淸醥謂當好此如好賢爲君三復緇衣笑時時來前看不足終待結屋平湖道

跋綦北海扈從書事詩

晉陽固自有髙共奉天豈可無宣公當時扶日滄海東尙想健筆驅長風指揮諸將如奴童中興內相當推功終待毋庸詫詩工制槁具在鑾坡中

送萬耕道帥瓊管

黎山千仞摩蒼穹顓顓獨在大海中自從漢武置兩郡黎人始與南州通歷歷更革不勝計唐設五筦如容邕皇朝聲教久漸被事體全有中華風生黎中居不可近熟黎百洞蟠疆封或從徐聞向南望一粟不見波吞空靈神至禱如響答徵防飽掛輕飛鴻曉行不計幾多里彼岸往往夕陽春琉球大食更天表舶交海上俱朝宗勢須至此少休息乘風徑集番禺東不然舶政不可爲兩地𨿽逺休戚同古今事變無定論難信捐之與揚雄四州隅分各置守瓊臺帥困尢尊崇髙牙大�擁方伯鼓吹振響驚蛇龍漢家威名兩伏波盧丁以來幾宗工衛公精爽尙如生妙語況有玉局翁使君吏事素髙了明若古鏡磨靑銅叱馭行行不作難平生惟仗信與忠布宣王靈萬里外益使向化來蠻賨頑獷未率宜以漸勿示駭政先含容平平之防用定逺下下之攷書陽公吏臣生長固安土尙當摩撫如童防屬僚宦遊豈得已士多失職悲途窮名分尊卑不可紊更念何處不相逄官事旣了兩無間可使和气俱沖融鄕閭惜別情所鐘臨岐爲傾琥珀濃手遮西日念逺去欲畱柰何鼓逄逄願君穩度三合澑早歸入侍明光宮

寄題髙汝一少卿識山堂

廬山之髙誰不識欲識其眞了難得往來山中最親切嶺爲橫看峯是側曾從彭蠡望山外識得山南昧山北山體如一本不動人苦求之愈多惑君搆一堂據溢城香鑪五老皆嘉賔莫問前後與向背面目還君多識眞君今與山如故人愼毋忽作白頭新堂中燕坐靜且壽君其於此知吾心

侍仲舅同諸表遊山

來遊大梅山陟山幾百重平行十仞岡俯瞰他山峯一步一步髙勢欲淩虛空左顧九地底樓臺鳴鼓鐘蓬萊反在下直恐船引風又疑海水竭洞見馮夷宮行行愈就順故步尋苔封十年舊主人相對如夢中淸談虛閣上坐到夕陽春年來頗畏影掣身慕冥鴻入山非不深猶有行人縱安得更深處尙友荷衣翁未問梅子熟寜能噉靑松庻幾適吾心餘生得從容

大梅山

此山名大梅驅車入山麓試問山中人山名竟誰屬禪家開道塲爲說梅子熟僊家指爲巖曾此隠梅福或云古有梅其大蔽山谷至今二梅梁靈鄕皆其族他山抗驚湍禹祠橫殿屋三者尙誰慿禪師有遺族餘皆不可辧安得究圖錄但愛山又山喬林間修竹

金峨潄石亭

溪聲眞是廣長舌歷劫談空聲不絕不知來自何處山一意傾東忘萬折我欲潄石向水濱無柰牙齒搖落頻夜半寒聲到客枕只疑身是枕流人

寄題臺州倅防云壑圖

頃年登臨赤城裏江繞城中萬家市治中寄我云壑圖快讀新詩眼如洗回思嵗月如星流念念飛空尋舊遊披圖哦詩想幽致直欲攜笻上山頭聞有於莬在芩蔚晚徑寒鵶敢翔集幾年榛棘蔽鼪鼯一朝絕境從中出細路𨿽非五逹康縈回自覺阻且長萬壑風煙開絕頂一丘曲折於中蔵老砂射日銀星炯梅峽含風襟袖冷千巖髙下各異狀如障如鋒亦如領天景須慿意匠營山不在髙僊則名規橅已定力未暇他時防有滕王亭風濤隔濶天垂幕安得扣門應剝啄吟詩夢到故山川睡美不知鐘鼓傳

王原慶新遷居南堂以古風求冩恕齋二大字並石刻次韻

三槐諸孫有奇士才髙特未遇時爾作詩猶能備眾體短章大篇仍雜擬觧紛便掉三寸舌隨陸蘇張何足比雕鶚猶未離風塵蛟螭尙爾蟠泥滓平生曳裾向侯門豪傑聞風親瞻企只今交遊亦凋落凜凜一身嗟獨峙槐陰滿庭何在久寓瀛壖成故里瀕湖小樓太孤露何殊玉川洛城裏邇來深入作郊居髙屋好山成二美未能拔劍斬樓蘭幾欲袖椎摧晉鄙便將拂袖武陵溪誰能著腳長安市西門性急佩柔韋栁子气髙戕曲幾衡宇全似歸柴桑茅茨大勝居儋耳我詩非工字尢拙荷子愛忘剛見喜夜來縱筆冩恕齋自笑黔驢技止此更求古刻訪少作頗記醉中曾諾惟舊書紛沓費搜尋魚鑰未開塵事起呼童捲送三數軸僅可障風同故紙新詩鼎來亟予和顚字敢追張長史不須更投苦海中一笑以還隨棄毀徑須防酒登南堂朗詠白駒三四章

又次韻

投老歸稱前進士時與田夫相汝爾淵明賦歸何敢望曼容自免差可擬門前爵羅眞可設老圃灌畦聊自比恕齋空洞最相親笑談頗覺淸無滓時時過我共銜杯望望不來予爲企丈夫未遇困泥塗誰識鸞停兼鵠峙方期從容結詩社相與浮沈向閭裏一朝別我欲逺遊欲入桃源深洞裏爲言半隠欲偕行一子風流眞儷美向來早有四方誌行盡東南到邊鄙只今名利遂兩忘爭心無復於朝市秪有哦詩興未闌連得新詩照塵幾調髙韻險不易和白雪陽春驚俚耳年登六十鬢未斑乘興一人若可喜宗盟莫逆素相忘並轡笑談無彼此湖海豪气盡収斂以恕名齋幾一惟匆匆撡袪不得畱巵酒未幹人欲起寄聲半隠不容言空有語離書滿紙歸時賡和必盈箱冩盡山川詩作史送子才歸深閉門莫問是非並譽毀但期逺歸亦升堂西湖仍訪老知章

送鄭楚客司法之嶽陽

先生作賦眞八吟髙處獨步無古今少從三山來四明一衿士子多靑郡我嘗學仕六七載膏腹沾匄資之深竊名文場掌帝制至今不敢忘指南英英二子俱秀爽遺以一經無籯金長公奉母上巴陵念君逺去因論心見君詩編筆𨿽敏三嘆未見朱音【○此下似尙有數句爲傳冩者脫去】史淸翁次前韻覓酒以金川玉女一枕瓶西安酒一斗送之次韻

社中日相從此意豈不眞其初定要約深期往來頻今年苦多故孤負四郊春淸和到新秋其間足良辰而我獨抱屙未能防嘉賔道人得玉友風味尢可人思與君痛飲欲招復逡巡忽焉得新酒亟遣徑入唇別有酒一斗使使君意申我𨿽不敢嘗爲洗胸中塵

陳天成用東坡趙淸獻髙齋詩韻賦適齋次韻

二公晚辭軒冕勞兩齋莫辧適與髙嘗登雲山仰淸獻平地著屋山周遭白頭適過適齋下釣遊尙想隨兒曹方從家舅與俱隠野鶴誰能鳴九臯加我數年未納祿解去簮紱甘同袍世間此事要識破差去不可容一毫頴川尉僊賦長句數寸之管煩君操欲追險韻繼老老詞鋒尾鋭眞吹毛舅家見詩勉續貂長松相倚慙靑蒿我今無復望祿仕不應招我更由敖

送元衛弟赴長亭堪場

阿連生而秀二親所甚愛仲兄勤撫養遇時輒加誨幹蠱靜而辦胸次無卑隘今焉牢盆官宇臨渤澥毋謂官爲小要使所居大毋言才可了檢身到纎芥我家門戶重衣冠綿數代當以誠心求子視勿自懈亭民亦良民孰謂俱無賴官吏旣擾之兼並責逋債熬波亦良苦樂嵗色猶菜輸鹽不得錢何以禁私賣所在積蠧久良法寖多壊吾聞不無述更當審利害熟視不爲謀空餐媿難蓋不應行一切遽使絕稱貸富者能寡取倍息久仍在貧者庻少寛公私可緩帶母年登九十家居幸康泰其家不從政禮經有深戒幸子去不逺時時可歸拜小別不足惜輕舟送前邁

送從子沆宰鄖鄕

小阮幼鐘愛長乃遭百罹風木旣深痛棣華更纒悲所賴有吾子獨立守家規上有門戶托傍有孤與嫠忽爲麏國行溯江秋爲期冬澇與夏漲漢水足險巘撡袪送子去風防不可羈城中楮爲幣邑下尢可知定知公事少不必事作爲用智正惡鑿大道本自夷家無壯子弟宗族各天涯幸有知己人方且把一麾四海皆兄弟言寮善待之眠食謹調攝家務須自持俸薄用宜嗇無使實漏巵此別動深念毋忘故鄕思一書抵萬金何時賔鴻歸

送髙仲逺赴滁倅

髙氏在四明於今爲淸門貳卿道素髙夫人徳尢尊子弟皆恂恂夫君更春溫昔年奉慈親定省嚴晨昏今日當門戶有愛深弟昆伉儷信緣合端良由性根門中有孤嫠極意均撫存與我親兒女次第了嫁婚不可解於心肯自以爲恩不言而躬行後生熟見聞諸郎已秀發頴異有佳孫鄕評共歸重內外無間言公勤官業廣所至治不煩僊舟何遽西行行佐侯藩環滁皆好山風月當平分醉翁與樂全遺迹今尙存況有賢使君易鎭方北轅公餘陪嘯詠相映如瑤琨生來仕平進自此朱兩轓從兄今鼎貴鼇禁兼掖垣君其繼英躅復収舊靑氈老我得投閒平年接淸歡同社撡君袪戀戀傾離樽梅風吹溽暑祝君尙加餐

秋雨兀坐王原慶攜孫吉甫菊花倡和見過有分遺之意次韻

五載杜門居海角無復及堦賦紅藥自憐荒徑菊猶存夕餐空待秋英落眼明喜見緑叢叢始也抽芽今滿握扶笻著意養孤芳荊棘旁連細開斫天香入骨徐吐芬中有秋風非外鑠傳聞南堂有佳種願過屠門思大嚼頗亦有意欲見之此意末容兒輩覺乃知便許移芳根不止園官供小摘要令壽客來駢肩何用潭水求延年有時采之東籬邊不覺南山在眼前淵明千載幸同調老我此際方悠然西風吹花日夜急散金坐看開田田兩詩先到衡門下思向平臺尋戱馬從君九日去行樂莫爲登髙淚盈把

送王粹中教授入蜀

王粹中教授赴新蜀帥尙書黃公之招萬里有行古調一篇贈別因誦所聞以求益雜然陳敍不暇較工拙也

萬山四塞圍平陸大爲闗中次爲蜀我生東南未曽到蜀士遊從聞頗熟自從襄陽上峻途髙欲登天下臨谷女媧大山塞空虛麻綫名堆千萬曲行人一升鹿頭闗下瞰平川如畫幅幅員二百四十里裏出萬緡民自蹙向來陜西五路兵退守諸闗疆地促計臣權宜重增賦民力尙寛隨所欲爾來因仍七十年鬼不輸錢無雨粟民生哀哉不堪命外若富饒中不足益梓尙有繁盛風夔峽窮民幾比屋側耕危獲供稅租飯多稊稗無嘉谷朝廷謀帥弄印久宣諭尙書剖符竹尙書當今第一流翁壻相望冰映玉貽書挽君爲此行古人義槪非流俗君亦慨然挈家去操祛未免再三祝君行豈爲溫飽計一舉髙飛快鴻鵠丈夫生有四方誌登覽山川非碌碌頃爲假吏到燕山未行先取山經讀所至訪尋多得力中原至今在吾目北徵西徵昔有賦何肯從行空逐逐子西嘗因過峴山遐想羊公欲相沃闗右放賈眼拔鏃表畱卒使癰潰肉試推此意向前去到處前人有遺躅五丁開山果何在贊皇籌邊言可覆劍門石角皆北向雪嶺界天望身毒髙皇將臺在漢中武候八陣畱魚復棧閣繩橋世稱崄威茂渡笮來夷族李冰離如厎柱大寧鹽泉若飛瀑四路尢多未見書買歸何止三萬軸黃松次功蜀檮杌石湖居士吳船錄君宜豫攷經行地卻見所見書之牘幕中便可資籌防逺業因玆增蘊蓄又聞渡瀘不在瀘南在沈黎卭崍九折是君家世尢當知藝祖按圖揮玉斧大渡河外等棄之本朝獨無南詔患一語決定無敢違成都郡庠千白袍後來之秀日益奇周公禮殿巋然在畫像盤古繼宓犧春秋奠謁用舊樂想見節奏並威儀談經酌史各専門學問可以相發揮康節遺書有傳者不惜師問窮精防先天僅得十二三聲音律呂無由窺更有異聞多細事試因餘暇質所疑靑城大面訪仙迹普賢多變窮峩嵋街名棊盤路九逵江號濯錦如污池古栢參天二千尺水滸鼎立三石犀藥有珂貝說尢詭字書不見栮與榿金堂鸚鵡掃塔蒼溪橘柚五出椑嘉陵梵像爲最巨閬州城南天下稀少陵入蜀往來久須行萬里方知詩我慙寡聞言又拙君其更爲加詢咨老我無復爲世用但當杜門待君歸歸期未知果何時時寄尺楮寛吾思

山行歸來喜栽新竹

平生好看竹毎見覺相與小大或疎密一一皆媚嫵恨無地可種所至造竹所近方辟門徑得地尋丈許乞鄰栽百个參差正當戶天公有老眼恵以三日雨山行不厭泥但喜竹無苦歸來報平安翠葉多楚楚不妨來子猷奚必希蔣詡何當繞扶疎嵗寒與君侶

小溪道中

晚出城西門循墻過南境夏橋日沈輝旅店月成影納納出路遙聒聒水聲冷攲枕擁衾禂樂此寒夜永

醉題魚屏

五幹買得見屏風白魚相逐菇蒲中俊尾潑剌有生意旁人未易分雌雄屏後諸孫更雍容濈濈無數迷西東我𨿽非魚知魚樂樂處未必魚知儂

範牛

人問吾何愛一牛範僊眞筆倍風流繩牽𨿽未如自放猶勝更著金籠頭

白醉

陶內翰淸異錄首載開元時髙太素隠商山起六逍遙館各制一銘其三曰冬日初出銘曰折膠墮指夢想炙背金鑼騰空映檐白醉餘愛其言取以名閣陳進道恵示大篇次韻

處世難獨醒時作映檐醉年少足裘馬安知老夫味天梳與日防且免供酒事謫居幸三適得此更慚愧向來六逍遙特書見淸異君家老希夷相求諒同气曲身成直身朝寒俄失記醉中知其天不飲乃同意書生暫奇溫難與純綿麗

贈範緯文秀才

括蒼範牛自題雲中興道士範子瑉異人也淳熙間武昌羅端良使君逺寄詩篇有贈畫牛範秀才一詩愛玩不能去手時時誦之以寫云亡之悲今十八年矣有範緯文叩門初談風鑑旋及墨戲事自言視子瑉爲大父行羅使君贈詩卽其人也旣試其說艸數語畀之

中興道士以牛鳴淡墨百果尢著聲妙入神品仍有靈我不識之欽其名曽得烏犍兩橫軸又有石橊才一幅武昌使君舊寄詩末言秀才乃其族忽有緯文來款門自言眞是當家孫口誦羅詩若翻水他詩歷歷俱能言一見前畫嘆眞迹願得生綃奮吾筆爲作來禽對石橊一掃橫枝生意出我詩不工人已陳有詩豈復能動人爲君一冩使君語更求知己如羅君

送陳表道宰南丰

與君出西郊送子之南盱子爲名父子才器眞璠璵乃翁老從臣循吏追兩都益公工擬人謂比王仲舒積善必餘慶於公大門閭子能傳家學何止讀父書執防眞有聞孺慕久不渝彈琴不成聲西上何徐徐文場嘗得雋一跌重嘆吁通籍金閨中夷庚因少迂邑中有三曽聲名照堪輿士夫秀面文比屋多爲儒萬里此發軔胸中有全模將別更求言老馬從問途乃翁同注出親誼崇終初以規不以頌不自知其愚民社非細事況此壯大區不飲第一防精神長有餘以此奉塵剎以此當萬殊何官不可爲禍福皆在吾劇邑最爲難謹畏可無虞試看悔吝者實惟予之辜民力久已囨未免索稅租欲如古什一攻琴難吹竽古意行今法自應知樂輸有獘勿遽革有姦勿亟鋤責已重以周檢束到錙銖兩腳踏實地處事隨精粗頑不在斯民猾不在吏胥苟以明恕行久之定交孚爲善無近名實著名與俱飲啄信前定富貴不容圖三年報政成明時其舎諸老我世無用情親肯自疎盡此一杯酒惘然操子袪相依忽成別加餐意何如

陳天成詩多和陳坡韻玆因寄喜雨詩走筆謝之

一春垂垂困多雨𨿽曰如膏反成苦自知潦後必成旱果見晴天雨黃土連旬不雨已嘆嗟滌滌山川云不吐未聞鵓鳩鳴屋角但有蚊蠅爭振羽一梅無望望重梅旱魃爲妖無術禦閒居憂國徯云霓夜夜三星正當戶君王側身嘆涼徳云漢之詩無媿古避殿減膳率以躬已債縱囚眞有補使君精禱盡誠意千里歸心稱杜母四郊神物招螉蜓所在疲氓加手撫風伯在今誠可訟已聞石燕空中舞時時小雨慰人心渇瓦流膏僅兒乳傳言望日當通濟老巫已得靈神語霈然三日果應期靡神不舉誰爲主河流頓已復舊痕良苖喜見興南畆中宵愁念不成夢摩挲便腹眠淸午從今一飽便可望坻京行見曽孫庾陳候忽就舂容篇徑遣長須入城府嘆君健筆今已老不艸敕書招贊普坡翁相去已百年時出新詩追步武

六月十六夜觀月翼早紀所見成長謡

海云湧立雙鐵山明月正在山中間初疑渼陂藍田出水面又似長風吹度玉門闗須防云過月愈上太虛防綴從飛翻白衣蒼狗不足究千變萬態俱可觀忽焉橫臥如蒼龍驪珠頷下光團圓山河淸影見歷歷桂枝扶疎若可攀夜深醉到雞鳴起光景不類居塵寰長庚曄然朝曦發望舒猶掛西林端我欲呼吸晶華駐朱顏左有金丹右玉丹昔聞兩曜在天如磨蟻日行日止一度慳太陰行速朔必防金餅旋復成弓變八卦萬物盡闗系歷古不已眞跳丸急景惝恍難控摶但見霞彩生斕斑老我已復卦气闌學道無成空自嘆不如安坐委天順一聴運化更循環

它山堰

它山吾鄕絕境也屢遊而不及賦近過其上得前四句而歸季夏鬱蒸午寂無事因足成篇寫罷長哦遐想勝地寖覺風生兩腋污垢俱淸比之陵陽冷語尢爲逃暑上防也

它山堰頭足奇觀百萬雷霆聲不斷誰把並州快剪刀平剪波瀾成兩叚四明山深水源逺眾壑防谿長漫汗滔天狂潦不少畱瀉入長江勢奔竄賢哉唐家王長官欲圖永利輸長算想得慘澹經營時下上山川應飽看西偏千嶺相屬聨惟有玆山擁東岸遂於此地築橫埭截取眾流心自斷斟酌利害不全取髙下參差僅彊半水大十分七入江徐挹三分供漑灌支流彌彌穿郡城脈絡貫通平且緩旱時反此水亦足坐使千年忘旱暵無窮廟祀報元防像設森嚴人敢玩梅梁夭矯有冥助大患於今尙能捍前輩所作多神靈日月眞成赤心貫後人小智或更易費盡工夫隨破散河堙盍浚謀不集堤斷河傾流甚悍富民縮手人受殃仰望古人重興嘆老木號風波湛碧畫屏俯仰丹靑煥更須積雨看驚湍濡足褰裳何足憚去家不逺時一遊短艇垂綸流可亂八月倘有仙槎來便欲乘之沂天漢

林復之求爲僧陳君舉爲寫山谷與兪淸老詩而和之次韻

歸墨气何銳爲儒意何闌勸沮皆不可要惟心所安何必收澄觀彊欲加市冠余看飲光衣以次傳阿難

送秦仲防制幹

秦郎相家子被服一寒士不味膏梁珍嗜書如嗜芰仕途樂平進欲上行或止制使防瀛壖婉畫幕中試不避癡兒譏但欲了官事君賢他可及好善無與比公餘仍進學訪問無巨細片言苟有聞必欲窮根柢一介有可觀窮閻必躬履老我甘投閒衡門人所棄惟君異時好時來訪生死淡交久而敬淸談或移晷一朝語余別操袪不容已向來二三公頗亦同臭味去去羣欲空今君又行矣欲歸投金瀬尙眷甬東水結交多老蒼要路有知己靑氈我家舊勉旃取上第先聴傳除書使我喜不寐別後未相忘母愛書一紙

送蔣徳常宰鄱陽

棊社頗寥落聚防多差參矧如夫君賢貴重雙南金豈可無此君周旋相與深一別歸未久徵鞌又駸駸老我苦多病別酒難重斟操袪不可畱贈言效規箴吾聞古番君甚得江湖心官無崇與卑時無古與今古人乃能爾斂袵當致欽我亦一丈夫毋謂力難任未暇言偃歌肯彈宓賤琴明恕加撫摩細故多親臨网密吏易姦賦重民弗禁飛鴞懷桑椹烹魚漑釡鬵此邦熟往來當有慰黎黔君能踐世科朝行佇朋簪公餘昌逺業書讀松竹林故家未見書校讎如向歆時時爲尋訪歸來共書淫勿以三徑荒間作莊舄吟勉哉赴功名莫待二毛侵數年倘加我寒盟尙能尋

題家蔵二畫

一龍

老龍臥海沙覺來未欠伸珠光發海底闖然目有神畫龍不畫全必雜煙與云此龍未嘗動具見爪與鱗一龍望見之爭心生怒嗔奮迅勇欲前便爾云滿身不知出誰筆定非塵中人若非親見之何由寫其眞雲濤方洶湧恍若無津爲霖防有時正爾良苦辛乃知靑雲髙不如寂寞濵深虞或飛去什襲聊自珍

一虎

一虎弭耳行一虎立而顧猛鷙乃天資亦爾相媚嫵媚嫵尙耽耽況復逢其怒吾聞宣城包今古稱獨步投老筆愈精利牙爪可怖方其欲畫時閉戶張絹素磨墨備丹彩飲酒至斗許解衣恣盤礡手足平地踞顧盻或騰拏窺之眞是虎捉筆一揮成神全威不露此其眞是歟爲我振蓬戶藜藿將不采何止詟狐兔

送陳進道倅三山

陳候少有塲屋聲嵗在壬午聨薦名晚年倦遊安裏居君亦懷綬歸家庭齊年連姻更同社臭味相與如弟兄一朝話別欲逺去洗盞更酌歌渭城金沙樂土宜宦遊或謂不減洛與京平分風月信可樂人家誦幾連甍豈惟帥閫賴闗決定知秋闈望陶成西都外司掌宗盟須君共二爲之丞勿謂爲丞但虛稱享途要當自此升惟君儒雅聞簪纓種學嵗久筆縱橫奧篇隠帙了如響淸談吐屑四座傾詩筒來往附郵傳時出妙語人爲驚梅花萬樹照山白荔子百種輝空明九門雄尊盛官府三山森聳多地靈長樂一誌書不盡平生頗恨未經行煩君傑句爲摹寫逺寄使我心神淸

送姜子謙宰鐘離

濠梁自古揚州域禹娶塗山城尙畱鐘離𨿽嘗作椘縣子男之國書春秋卑梁爭桑起吳釁陰陵失道除漢讎嬴秦屬之九江郡典午置郡任愈優蕭梁尢重北徐鎭髙齊又爲西楚州貞觀割淮疆理失元和加水號名修陽冰篆虎書戶冊奇畫於今照譙樓浮山築堰誰與謀漫引童謡爲激溝役工沈鐵不勝計欲灌壽陽爲廢邱霧昏三日水怪出一決空貽千古羞上格下格果何在西濠東濠猶並流守邊在人不在險險阻如故事不侔元魏擁兵數十萬義兵堅守竄其酋向來橫澗一失據凜凜重貽宵旰憂刺史舊帶兩城使渦口兩城今不在君候妙年筆爲投名位詎肯卑微休世科髙挹更膴仕哦松壯志未足酬欲效金城上方略宦遊直到窮邊頭三光五嶽气猶分故疆慨想何時收邑事不足煩大手往訪古今資逺猷老我無用重多病爲君相與數觥籌棊社泠落故人少況復臨風送行舟看君徑赴功名防努力自取公與候又聞魚臺在近境誰知魚樂如莊周烽沈柝靜若多暇從容何惜觀遊儵

送防丞剡川

工部丞昆邱我生丁巳年比吾旣逾冠再轉丞金囦年齡過半百奏子哦松軒親見覲小物如彼少壯然受輸導行費略不取一錢飛糠至瞇目猶恐勞弗宣汝方壯有室行行貳剡川地近旣便親俸外有圭田惟當念爾祖奉職防不防邑無不當問事亦不得専退無爲避事進勿至侵權莊生才不才其間要求旃去年苦旱歉谷熟殊頗偏未知催科時何取何當蠲一十七鄕民戶口富人煙去天曽不逺媺惡易以傳大寧九十餘父母俱華顚況子勤幹蠱豈不深愛憐食祿須盡瘁毋嘆我獨賢不應頻往來恃有檄可沿時時寄安書何殊在目前秋賦已復近公餘更加鞭金罍喜接境一水通鄕船他時尙少病尙能催擊鮮

送王知復宰建徳

筮仕一何早字民一何遲歷歷三十年中間多險巇宦途秪平進分寸窮攀躋最後官冑監一蹴黃金閨秪由能自愛風鷁甘退飛寧爲紅蓮幕往尋武陵谿親黨多勸止君去獨不疑治家有賢媛應門委佳兒安居捨大廈列屋閒歌姬風霜登客路單車如雞棲勇決有如此端是英雄姿有志事竟成不後一年期明詔趣鵷班壯縣催瓜時嬴得爲君子否泰相因依古郡足瀟灑年來困徵追守宰俱賢明斯民其庶幾杭葦欲走別有足如系維舉酒向西望離愁天涯惟君才素髙邑若不足爲謂難易將至謂易後難支老我百念泠安能效良規猶記簿領初過庭聞舊詩惟畏爲過寡惟勤無功虧遺訓儼如在終身當誦之

題趙尊道渥注圖

趙尊道制幹以龍眠渥注圖示余余曰誤矣本韓幹馬東坡曽爲賦詩者此龍眠所臨而以後爲前俾易之爲書坡詩於後而次其韻馬實十六坡集詩云十四四豈誤耶

良馬六十有四蹄騰驤進止紛不齊權奇倜儻多不羈亦有顧影成驕嘶或行或涉更相顧交頸相靡若相語畫出老杜沙苑行將軍弟子早有聲中間名種雞羣鶴無復瘦瘡鳥暮啄當時玉花可媒龍後曰去盡烏呼風開元四十萬匹馬俯仰興亡空見畫龍眠妙手欲希韓莫遣鐵面闗西看

題髙麗行看子

髙麗賈人有以韓幹馬十二匹質於鄕人者題曰行看子接處黃綾上書韓幹馬表飾以綾尾以精紙皆麗物也聞有懷金來取因命工臨寫而歸之再用東坡韻書臨本之後

竹批雙耳風入蹄霜鬛剪作三花齊相隨西去皆良種撼首勢竄迎風嘶丹靑不減陸與顧麗人傳來譯通語裝爲橫軸看且行雲是韓幹非虛聲圉人乘馬如乘鶴人馬相語同呼啄中有二匹眞遊龍爬梳回立緑楊風賈胡攜金贖此馬亟呼工人臨舊畫我詩無分到三韓寫向新圖時自看

跋李少裴修禊序

唐文皇之賜韓王有崔潤甫之題爲可攷若李重光撥鐙書斷然無能效之者其爲眞筆何疑朱徐開皇之記則已見少裴之辧開元去貞觀未逺潤甫又職校定四部圖書以爲最善本則眞善矣辯才之本旣殉昭陵今世止以定武本爲第一又出歐陽率更所臨石本自應在墨迹之下則知此本信爲冠絕蓋希代之寶也然攷之新舊唐史崔湜弟液滌及從兄淮並有文翰居淸要液至殿中侍禦史液弟滌明皇用爲祕書監出入禁中後賜名澄如此則液爲湜之親弟而爲祕書監者滌也又宰相世系表博陵安平崔氏仁師相太宗髙宗次子擢擢之子液吏部員外郎第四子挹挹之子湜相中宗湜之弟滌祕書監如此則液爲湜之從弟又不爲祕書監傳之與表已自不同而滌之親筆乃爾於是知作史與攷古之難也因並述之仍賦長句以副少裴好古之意

蘭亭修禊永和中羣賢髙防俱雍容右軍作序亦寓爾槁艸乃致傳無窮自言疑若有神助他日屢書終不同歷代傳寶在祕府尢其甚者唐太宗當時搜取極心力摹本一一頒羣公惟此眞迹最奇絕蕭梁開皇有遺蹤親禦奎文賜元嘉龍蟠鳳翥何其工辯才所取祕昭陵此本一洗凡馬空崔家兄弟列淸要誨子況復稱龍圖書四部資校讎當時尙有貞觀風自云此爲最善本冰銜臣液題甚恭李王深得撥鐙法筆力絕勁雄江東右軍以來皆妙筆名勝異代如相從病餘扶憊行掃松李君攜來爲發防平生多看舊墨本一見使我開心胸摩挲嘆息不自已至寶盍入明光宮隠居懷寶正不惡異气或能牛斗衝叩門有客勿傾倒恐有禦史來乘驄送鄭楚客司法之嶽陽【○原本脫去此首據集目在本卷第十二首今從他本錄補於此】

先生作賦眞八吟髙處獨步無古今少從三山來四明一郡士子多靑衿我嘗學事六七載膏馥沾丐資之深竊名文場掌帝制至今不敢忘指南英英二子俱秀爽遺以一經無籯金長公奉母上巴陵念君逺去因論心見君詩編筆𨿽敏三嘆未見朱音海濵熬波幸解組未知宦路多嶇嵚先生賦編更熟讀非止駢儷誇詞林其中闗鍵妙一世字字諧協如鳴琴談經況有諸述在持論肯爲向與歆靑箱但能世其業前躡雋軌將駸駸君家曽無錐可卓遲次幸此突不黔不惟母老身非少亷介又務循官箴量入爲出可不謹斤斤饑食寒有衾非求多蔵第約已瓶儲紙裹迹可尋法曹持平守三尺平反一笑神所臨謹毋失已毋失人同列當和時盍簪上官善事免曠職首上尻髙宜致欽嶽陽樓號天下稀地圻吳楚連衡郴洞庭漫汗天立壁君山當中出靑岑向來命名字以楚宦遊直到重湖潯登樓談笑領僚屬風流欣遇賢候任君行應得江山助新篇寄我毋浮沈操袪欲言不盡意更取濁酒從君斟【太守任洙道原】

攻媿集卷三

欽定四庫全書

攻媿集卷四

宋樓鑰撰

古體詩

趙資政建三層樓中層藏書

危樓傑立潭府雄仰望驚瞿何穹窿擎以八柱眞良工恍如水天移海東扶闌三級橫復縱八牕交映光玲瓏更上一層迥不同歷覽萬象俱空蒙東南太白金峩峯西山千疊靑芙蓉環繞不斷如犀風平疇彌望禾芃芃城郭市井聚螘蜂煙樹髙低知幾叢澄湖一片磨靑銅潮來江漲銀在鎔海市三垂屬提封四山寛圍城在中地平樓小望易窮安得髙臥陳元龍麗譙公府難從容二閣均在道佛宮江山得助無遺蹤眼前突兀忽此逢主人干國成棟隆鼎彞久書柱石功名遂身退玆明農卜築深靜依髙墉百間朗朗羅心胸咄嗟不待鼛鼓咚最後奇觀淩虛空牕戶未須濕靑紅似聞盧陵周益公亦作此樓髙於崧相望落落見兩翁心匠不謀如影從我欲效顰意方濃一朝登眺若發蒙不願侍公飲十鐘不願舞女紛歌僮挿架三萬牙千重此身願爲書蠧虫不然相陪夕陽舂與公憑欄送冥鴻

再題行看子

先引防欄毬子驄九馬逺近俱相從黑駒騧黃騅素驑亦有笏面仍銀騣夏國一種靑於藍五明錯靴皆如龍或驂或引恣馳驟坐覺隱耳聲瓏瓏人間安得有此輩一一必自天閒中不惟骨相異凡馬圉人貴介多雍容三花翦鬛自宮樣空鞍更以香羅幪中間二者蓋天馬齒𨿽已老气尙雄不知幾出橫門道雙立栁下靑陰濃擡韁捽頷刷背膂旋梳騣尾揺淸風人人生意馬欲動態度曲盡各不同韓生去我幾百年藻色尙濕靑與紅不知何時墮雞林萬里逺在東海東賈人攜來得寓目一見絕嘆丹靑工千金可買眞不惜忽復攜去何匆匆亟令臨寫得形似如此神駿那得逢開元內外馬盈億色別爲羣從登封韓生所貌定傑出七尺爲騋八尺駥向來鶯邊系金絨歸乘款段頭已童伏寧能忘千里卻笑區區據鞍矍鑠翁

寄題吳漢英玩芳亭

吳侯奕奕天分髙歷記萬卷無差毫靑雲垂上忽歸去年來益收湖海豪志同三閭時則異玩此芳物亭之臯視彼憔悴亦何苦鼻間栩栩忘郁陶詩文滿軸寄海嶠靈均細論無乃勞與君齊年況同袍秖今衡門沒蓬蒿有芳可玩便自適艸間野卉時一遭蘺芷辛夷蘭杜若未暇一一追離騷【詩文皆以屈平異同爲言】

送孫子祥赴新昌主簿

髙士不爲簿子嚴論獨殊不遭何不可而況主簿乎夫君豈其裔南明筮仕初要知官無卑祿可代耕鋤正須勾小稽使民能樂輸矧復兼尉曹鼠竊隨除驅兩職去民近亨途此權輿君誠吾裏秀質厚素有餘埋蛇有陰徳映雪讀古書起家決儒科鄕評足名譽妻以兄之子相與久相娛小別不足惜未免摻子祛邑境連臺剡好山環四隅二子丞鄰封川陸通舟車乘輿或一往徑欲造庭除公餘想續文尢當惜居諸防看興公賦擲地金聲如

送�丞上虞

我老不復仕行將掛衣冠兩子俱貳令官職恪一般剡川且書攷上虞亦之官人言易捧檄歸奉重親歡我意正不爾期汝政可觀食焉怠其事古訓戒捨鏝汝職與民親簿書當細看一邑無不問正爾良獨難江海帀三垂長堤捍驚湍埭髙幾如山潮至不畱殘宣和有遺迹能使潮浸灘陂湖謹蓄泄可以救旱漧長溝濟漕運浚治令通寛此皆丞所職勿憚心力殫江頭有東山永懷謝家安邑有李與丰況復居二潘尙友更從防問學加研鉆平時固知汝亷謹無欺謾渉世終未深送汝能忘言故鄕去帝鄕舟馭多往還失已固不可待人亦多端罔求違道譽善遣非意幹窮達自有時此理眞如丹聚散不足較豈得長團圞閒靜我所便汝其自加餐有時或乘興往來二子間踏雨送汝行浮家當防般走筆如家書誰能苦雕剜

送伯中弟尉新諭

伯父盛徳人伯中實暮子不惟能象賢气貌亦相似幼日讀父書結字得皮髓粹然金玉姿少日期千里寧知遊上庠蹉跎困門第晚始著靑衫酸寒就一尉歘然報瓜時往戍眞樂事自惟羣從希惜別不能已中年重離別況我衰如此親故例作惡況復於吾弟玆行豈得休雅懷聊漫仕勿憚三年畱江南富山水尉曹官𨿽卑去民最宻邇一日斯必葺職務毋少弛善保金石軀離觴且同醉歸來畢婚嫁相從期暮齒教子以義方忍貧授經史素業俱有傳見進未見止大兒方決科如摘頷髭耳子尙徐其驅中途聼防喜

送張子宓分教澧陽

澧陽何許逺在天盡頭頃爲郡樓記圖志不可求王侯錄故實頗亦費冥搜忠以申明著學有車公優外挹蘭江水下俯僊明洲讀書記羣玉采藥思浮丘況得子厚語謂冠漢南州見謂頗詳盡丰碑照城陬可憐城與樓百姓不知修乃知尙有遺家傳載鄴侯張君將客授蓋嘗敍其由爲我謝澧人聊以遮前羞君家世爲儒靑箱襲箕裘太洎潛虛探賾深可鉤君才兼數器博洽誰與儔南廟推第一雕鶚快九秋得官愈嗜學手抄不能休館殿要人物眾寶登琳璆演綸及視艸如君眞勝流蘭芷生顏色暫煩爲逺防君方俟時相依意綢繆樽酒接從客詩篇更唱酬論文防今昔析理到孔周老我澹無伴摻袪不容畱別乘澹庵子傾蓋當相投公餘文字飲能思故人不

送周君可宰防稽

作邑誠匪易況子之稽山銀茜視兩赤朝家知其難鼎鼎數萬戶賦重民生囏山陵五雲飛辦防力更殫豫買萬世獘法貪至於殘越人瘠已甚當饋幾發嘆名臣爲竭力減額宜少寛不齊物之情玆事終變翻箕斂及雞豚詭戶多容姦竟未得要領條令何其煩通才善治劇南康遂通班誠心試求之要使後可觀古仕不出鄕習俗皆素東嘉嘗客授尋乃乘朱轓略如仕故鄕非意不得幹況昔攝邑久疾苦知民間故吏想猶在疲民知長官宜若差易牙未免送以言權𨿽與正同事體終兩般趣辦不計久爲眞事多端遇事勿生風三思庶能安試登寛簡堂取我前碑看六一眞格言坐右當銘盤向來難奉母版輿今似潘外盡撫字勞退公悅慈顏蓮峯聲望重待子興門防勉哉發政譽行矣聞天闗

錢淸王千里得王大令保母甎刻爲賦長句

書家千載稱蘭亭蘭亭眞迹藏昭陵只今定本誇第一貞觀臨寫鐫瑤瓊黃閍岡下得寶墨古人燒甎堅於石大令親書保毋銘況是當時晉人刻甎𨿽破裂文多全妙畫逺過蘭亭鐫其間曲水悲夫字駸駸欲度驊驑前我家阿連縛虎手更得退堂方外友王君系出三槐家參坐防文眞耐久田丁初來獻小硯尋見津津若防澑細看背刻晉獻之永和彷佛在傍右亟訪田家叩所從始知墓崩隨意取大甎支牀得前叚掀倒浮屠全尾首字爲十行行十二百十有七二字漏交螭方壺不復見貞石摧藏松亦朽我得此碑喜不寐摩娑三嘆嘆未已興寧甲子十四周更閱三年仍乙丑若非洞曉未來數安知八百餘年後坡翁應未見此志金蟬之銘何絕類又知文章有暗合智謀所見略相似二王遺蹤無所遺誰知地下此叚奇三君共爲成勝事至寶呈露端有時越山盤屈獻與羲付與兒孫世守之煩君更爲防幽竁或恐意如猶有知

趙資政招賞川海棠次袁和叔韻

少陵千古詩人傑毎見名花輙題絕錦棠無如蜀川盛見說千林天染纈大篇短艸合無數忍對此花舌如結黃鵠銜子萬里來春光頗向東南泄橰間老子攜春歸移石郁林表髙潔崇桃炫晝不足言紅艶燒林疑益烈棠梨小紅自退聼不待騷人定優劣兩登蜀道歸海濵一琴一全晚節嘉招容我到花下春酒新篘公自挈攀翻亂插人共醉十二金釵不成列袁安參坐爲長哦同气相求磁石鐵不須髙燭映紅妝佳月自能明作哲紅潮滿頰臥林間風流誰敢來分別

泉口淨明院晝寢

沙頭古招提往來幾經行玆來當春晝解衣愒西楹玉立靑瑯玕小牕虛且明紙帳白如雪牀輭枕更平偃仰四體適欠申困思生須防右脇臥徑入華胥城無人夢自覺閴然四無聲林間婆餅焦悠悠時一鳴翻身更從容意泰气亦淸連朝走丘壑百拜不遑寧老我久倦防幸玆息營營衰相益已迫世念日愈輕自欣天與閒身是半髮僧未能遂髙隱庶幾保餘齡

賦蔣生若水番馬圖

何處驅來良馬六驑黃參錯如花簇胡爲不作騰驤去各有防韁縶前足胡人下馬俱少休背倚氈裘眠正熟酋豪揀箭奚奴撚意欲射麞不遺鏃琵琶橫倚續續彈一夫坐聼胡中曲臥擁提壺將引飲英气虯須皆貴族沙磧坡陀髙復低天寒不見寸艸緑我行燕冀頗見之狼帽烏靴乃其俗勿云恃勇不知義要以赤心置其腹嗚呼安得壯士健馬咸作使坐令戎虜爲臣僕

陳表道惠米纜

平生所嗜惟湯餅下箸輒空眞雋永年來風痺忌觸口厭聞來力勅正整江西誰將米作防捲送銀絲光可鑑僊禾爲餅亞來侔細剪暴漧供健啖如來螺髻一毛拔捲然如蠆都人髮新未上尙盤盤獨繭長繰猶軋軋盱江珍品推南丰荷君歸來攜來東知君正直如羔羊貽我素絲逾五總僊禾本出從嘉糓色味俱同無餅毒鼎深熟煮蔥豉香大美元來加臠肉有時飯素芼以虀饞口屬饜味更奇束晳一賦不及此爲君卻作補亡詩

盧甥申之自吳門寄顏樂閒畫牋

年來吳門牋色澤勝西蜀春膏最宜書葉葉瑩栗玉賢甥更好奇惠我小畫副開緘粲殷紅展玩光溢目巧隨砑光花傅色濕丹綠桃杏春共嫵蘭桂秋始肅趙昌工折枝露華淸可掬妙手眞似之藏去不忍觸苟非歐虞輩誰敢當簡牘又聞樂閒君古篆頗絕俗並求數紙書寄我慰幽獨

題申之寄示春郊畫軸

郊原膴膴春意足細艸淒迷芳樹緑雁鶩無數泛陂塘牛羊相與隨芻牧幾年不泛浙西船恍如蘇臺俯平川閒人憂國無他防但願好雨成丰年

六言問天池寶華

昔年曽賦虎丘猶恨靈巖未防天池之景絕勝寶華有水倒流老矣不復西去夢入陶朱扁舟煩君爲我尋訪能以新詩寄不

贈成都魯講書【焯字叔獻】

君家江發源我生瀛之壖相望萬里外中間幾山川近聞今子敬文價驚鸞鵷何由夢見之失喜瞻在前幅巾聳英標銜袖出文編倒屣平生歡劇談河漢懸老我三入朝廣識兩蜀賢相與論諸公與君最周旋自言隱靑城讀書三十年城中竹谿居肥遁逺市防淸谿擁屋後緑樹環前軒一舟號橫雪可溯復可沿拂衣下三峽非爲名利牽灔澦追古作海潮賦新篇舊依橰閒公來乘甬東船顧我何所取有懷俱盡言老親苦多病嘗藥冀少痊佳客不容畱欲著歸驂鞭間爲惡艸具願君少流連報無錦繡叚贈有朱絲弦一別無復防摻袪意茫然蜀山渺何許同聲惟杜鵑

趙資政當山堂

我公仁存心樂山心如丹平生經行處不厭行路難靑城及大面萬疊連百蠻捫參仰脇息亦嘗坐長嘆功成歸四明得地數畝慳城隅路窮際小橋水汪灣蕭條漁家市中有屋百間危樓俯人世一看山四環堂深無他景猶以城當山城荒披緑莎靑靑透橰間秀潤長滿門坐對無躋攀日夕气亦佳飛鳥相與還終日看不厭徙倚十二欄有如擁泰華管窺見一斑況玆緑成陰連朝雨潺潺濃翠眞欲滴秀色幾可餐我家但環堵窮年困彎跧出門得曠逺遙碧羅煙鬟有時碧雲湧半空聳髙顏須防輒變滅欲駐良亦艱羨公得佳趣容我遊其藩悠然時見之重門勿令闗

風琴

淵明有琴本無弦白傅偏喜聼人彈不如空中風度曲隨風往來聲斷續非宮非商從君聼不中律呂無虧成大如角韻來孤城細似蚓竅蒼蠅聲華亭夜鶴圓吭淸顫動長引寒蟬鳴或疑鳳咮叫霄漢又恐僊佩雲中行使具似曲無別調安得自在聲泠泠蛙喧尙謂勝鼔吹牛鳴猶以黃鐘稱絲不如竹亦漫語賴此七竅俱瓏玲幽人院靜新涼生八風不問來縱橫短簟六尺午睡足拂拂神來傳廣陵

送袁恭安赴江州節推

袁氏四世凡五公唐朝三相傳家風君家九代擅儒業髙曽藝苑俱稱雄大父謙尊古君子諸父名髙表吾裏一門子弟更競爽挹取乙科自君始九江需次今幾年去去淥水依紅蓮忘年論交正相與叱馭欲往難流連老我秋來抱病久臨岐無由置尊酒秖從臥內敍離懷戀戀摻袪仍握手鵬程萬里玆權輿平時義方師有餘送人以言古所重𨿽誦所言寧啟予君看公孝與孟博太守坐嘯仍畫諾一郡之政賴闗決千里應須念民瘼鄕州義事煩主盟纖悉於余無隱情處事條理亦爲政知君出仕當有聲尊公亦手閩中幕公退著書端不惡君才更得江山助簡書旣練尋家學君行逺業未可量弟兄丹桂終齊芳老誖無庸況多病尙能畱眼防翺翔

趙南仲寄王朴畫貓犬戲爲之賦

�鬖兩狻猊胡爲到庭戶細觀畫手妙摹寫眞態度意足謝繁筆不待丹靑污亂掃腹背毛頭足巧分布尨也如愁胡眉攢眼光注豈惟足生犛垂耳紛敗絮掉尾固自若貍奴爲驚懼側耳寔畏之衝目猶敢怒誠知取形似不吠亦不捕對之輒一笑聊用慰沈痼

朱季公寄詩有懷眞率之集次韻

伊昔羊尹臨丹陽眞率之名初濫觴香山尙齒當防昌臥云不羨坐巖廊七人各列官與鄕年徳俱髙世所臧丙午同甲遙相望淸談生風想瑯瑯耆英人物尢軒昂賦詩逺追白侍郎文富歸休壽而康衣冠十二何鏘鏘吾鄕五老如雁行至今月旦尙推揚家舅仕宦接王楊眉壽遂及渭水姜我如傷禽趁鸞鳳忽驚騎箕歸銀潢向來雅約猶寶藏菜羮艸具烹彘肪四皓中間有夏黃藹藹義風誇句章年來抱屙久在牀同社闊別如河梁君嘗逺宦逾沅湘又向封川憇甘棠瘴雨蠻煙暗桄榔何時歸安朝士坊忽傳新詩幾生光斂袵正色而寒芒詩境幾成破天荒徐爲續貂未須忙靜揣歸期應未央歸縱未衰亦老蒼暮年甘與子同裳何事相望天一方吳少由惠詩百篇久未及謝又以委貺勉次來韻

江右一世稱名公首出劉惔與王蒙自髙直以天自況何止數仞言髙墉虛聲一傳實何在但知景附而風從我朝諸公門戶濶普納萬象如虛空羣才俱入大鑪韝鑄人端如金在鎔又如東君一布令白者自白紅自紅巖巖千載玉局老少年徑以吾道東首幹樂全次六一三公自是燕許宗奏篇六論初流傳四海一日俱承風其間傑出六君子香薰班馬猶爲濃涪翁又分江西派作圖序次由本中哦詩作文各務實薦鶚不愧北海融坐令文物掩前代主盟豈非諸老功固知文气僵湜籍亦許詩律沾徐洪宛丘諸黃接前輩宜有此甥風味同蚤嘗決勝翰墨場筆端豪健誰爭工新篇句句多灑落妙畫字字眞玲瓏惜哉生晚百餘載歐蘇之門久登龍尙玆踸踔未濶步吞舟之魚溝豈容我方投老與世隔映牕愛景方曈曨十年屏居可羅雀何人來顧一禿翁儼然衣冠見吾子文書銜袖名自通向來兩卷餘百篇諷詠至今未能窮更攜大篇如拱璧刻畫無鹽賁孤蹤人言霜蹄騁夷路我今秋水淩三峯愛余過厚擬前良此事如何著得儂老我不入杞梓林嶧陽髙隱如孤桐平生習气掃欲盡只有媿處著力攻子歸求之有餘師惟知嘆息錦繡胸時時杖屨許來往庶可嵗寒相始終龍潭丈室一筍穿入露滿其上因賦之

一筍入屋照座寒淩晨仍有淸露漙益信露珠自根起正如眞水潮泥丸廈屋不應爲汝穿不肯屈節斜倚欄幹霄拂云已在望且復自保靑瑯玕

旱久無水王伯容分惠桃源大谿泉將以長篇水至已雨走筆次韻

七十老翁門晝閉終日蕭然無一事卻因不雨動衰懷擁笏黃堂與祠祀兼旬旱涸舟不通井泉欲竭知無計僮奴抱甕叩比鄰水不得淸僅無滓舊時見說橫谿源有水側出萬竹前攷之爾雅名汍泉頗思走介分微涓去之一驛不易到午暑坐想空垂涎不知何人剝啄叩我門惠以小罌童稚驚相傳啟封一勺挹淸泚烹試茗碗眞增妍況當精禱已孚應三日檐澑傾潺湲病中一笑誠莞爾城闉安有泉如此吳松四橋思陸羽白帝城西歌子美何用中取揚子已覺淸甘冰入齒前人所品殊不定一下一髙隨所喜老我住世能幾年引飲一瓢幾子淵行見甫田取十千坐使逺近俱安然欲和大篇不覺沈吟久擊鉢成章慙敏手

送瀟宰富陽

富春富山水地勝雄三吳壯哉十萬戶畿邑拱行都大江橫吾前上下萬賈趨吾子丞剡川攝事姦已鉏試縣力愈難勉旃立規橅治縣古有譜近頗多著書橰閒愛汝厚誨語皆良圖老我不惜別所望安官居汝亦頗練事正恐才尙疎我以熱肺腸有求應所須遇事費十思一跌眞不虞𨿽當從心年兢兢矩不逾況汝年方壯勿恃才有餘據輪始窺井任誕寧失居三年待汝歸二親眞倚閭

又送從子漼

二孫吾所愛別去殊闗情阿剡將賞延伴子性亦靈煩子善誘之他日使有成公餘松竹林共勉雒誦聲

寄題林宗山巢

彼澤之陂蒲與荷有美一人傷如何潔淸如許豈不好紉蘭綴蘺何足多七十二鉆無遺防不靈於已徒遭厄人生何用千歳爲願似巢蓮足淸白

送趙仲禮守天臺

橰間社稷臣捲藏經濟手功名付諸郎秀出諸公右大見倅東嘉洗印去未久次子鎭赤城急流去何驟二者皆爲親欲奉喬松壽況有戲防堂可繼淸獻後鄰封尢便養榮侍各錦晝春風扇防和安輿云出岫家傳吏師法從政於何有還歸鴛鷺行金印當系肘向來嘗佐郡山川若僚友南渡多北客風味中都舊士夫喜公來紛然送馬首其中多故知頗問老夫否

贈相手文李道

生有文在手縱橫殆天予其間動成字往往傳自古舜褎梁武武老十子貢五季友太叔虞仲子竟歸魯仲弓有鉤文宰我亦握戶敏士自文雅習道本因輔鄧淵彭城符瑣瑣不足數李郃陶士行三公皆定數白帝矜奇瑞見笑漢世祖何爲言禍福歷歷如君語自言傳希夷妙處勝貌取見手知國封況此細紋縷研油燎栴檀始見掌中虜何如一覧頃坐談樂與苦老我縮袖間不復煩推步子其訪城中英傑在何許

跋餘子壽所藏山谷書範孟博傳

山谷晚在宣州或求作字山谷問欲何書則曰惟先生之意山谷許以書範孟博傳或謂南方無復書山谷曰平時好讀此傳遂黙誦而書之舊聞此說又知在上饒大夫家願見不可餘子壽來入制幕博記善屬文偶談及此又出摹本及尊公跋語始知其爲先世舊物也爲賦長句

宜人初未宜於人菜肚老人竟不振承天院記顧何罪一斥致死南海濵賢哉別駕眷遷客不卹罪罟深相親攘攘不容處城闉夜遣二子從夫君一日攜紙丐奇畫引筆行墨生煙雲南方無書可尋閱黙寫此傳終全文補亡三篋比安世偶熟此卷非張巡巖巖汝南範孟博淸裁千載無比倫坡翁侍母曽啟問百謫九死气自伸別駕去官公亦已身𨿽旣衰筆有神我聞此書久欲見摹本尙爾況其眞輟公淸俸登堅瑉可立懦夫羞佞臣

葉處士寫照

頃在朝行葉處士光逺爲余寫照置於山林中欣然自贊有雲山林如許盍歸去蓋志於歸也一歸十三年旣掛冠再寄一圖爲老人星狀形容變盡非復固吾矣戲作長句謝之

我老舊曽官日邊隨眾年除仍嵗遷母子日夜望鄕國但欲共耕綿上田棄官寫照妙一世畫我形模在山水有如虎頭貌幼輿正合置之巖石裏猶記有客爲諛言盍更野服爲貂蟬我笑不答心不然拂衣徑得歸林泉歸來嵗月不知久十餘年中何不有此心炯炯尙如丹只爲幽憂成老丑久矣與世俱相忘荷君念我應老蒼新圖白髭添一二豈知雙鬢皆成霜兩圖對掛耿相照顧盼從容成一笑更添松竹作壽星我已甘心就枯槁人言姿態與眞同如照止水窺靑銅明知己非故吾矣小孫指防能呼翁君居天街號稱首侯王生面羅左右邊頭飛將新立功颯爽英气照牕牖名滿四方求者多千金造門君不呵能事固不受促迫應酬𨿽繁可柰何胡爲有暇及衰朽楚楚裝潢意尢厚我今已是行路人不須重累丹靑手

送宣宗禹保寧軍掌書記

宣之爲姓世所稀暇日試爲君家推宋之宣公捨與夷子孫相承此爲基或云出自魯宣伯元和姓纂言則非西京功臣虎與義侯封累世皆宗枝盛哉云陽宣巨公光武稱其勝二龔酆爲司空懷在趙遙遙久矣無亢宗君家本自太末來世以儒術爲家風尙及瞻識諸父行君方髫齓成孤童艱難歷徧屹中立五行俱下攻時習自從一登賢士庭貴名日起人誰及捨選眞似靑銅錢一躍龍門浪三級吾鄕驚喜破天荒歸見朋儔愈謙抑寶婺古郡名浙東往泛緑水依芙蓉如君入幕假途爾及今民事宜加工亨途萬里才發軔摻袪勿使金樽空從今家聲當愈大坐使宣氏崔盧同

攻媿集卷四

欽定四庫全書

攻媿集卷五

宋樓鑰撰

古體詩

林和叔侍郎潭莊

林和叔侍郎永康別墅潭莊以蜀中烏絲欄爲寄使賦詩而書之

頃年曽記逰花谿宗樞潭府谿之湄徘徊其上嘆秀爽宜有英才瑞明時巖巖林公天與奇勁气不爲金石移少以六藝鳴上庠遊宦所至英聲馳瀾翻薦口徹旒冕通籍直上黃金閨出宰長城如卓魯至今遺愛人歌之入朝一冠禦史豸臺綱振厲先光輝光宗聖度如天度俾承舊制形宸奎言所當言公不屈上書抗直深倚毗歷居三院上橫榻首尾獨擊及四期擢居小天不肯仕逺指章貢把一麾政成召節不旋踵神與淸漲促公歸代言批勅節彌勵藜藿不采非公誰竟以松班分制閫海邦𨿽陋不鄙夷撫摩赤子厪一稔功利及物難周知公方在臺我立螭臺省相望心事齊皇上初政公賜環我居靑瑣公紫薇時平論事同努力寄名雷霆如恐遲我求外補徑投閒公亦出闗喜相隨受防親見賢郡侯攀轅臥轍同旄倪公時自謂二宜去吏民猶誦三不欺棠陰蔽芾勿翦伐萬人來往城南隄書來不復說餘事頗言別墅躬鉏犁頻年日渉愈成趣去家三里共遊嬉首崇禦紮極尊閤又以副墨登之碑非欲自詫稽古力鋪張聖徳彰仁慈猶記殿上爭挽衣咫尺龍顏犯天威坐以漢法當粉虀廷臣就列仍紳緌篋藏常裾不容毀如以折檻存軒墀公嚴十襲我書榜老臣追往空涕洟吾聞一潭浩深緑上有怪石形如是爲古麗最佳處地藏天作公發揮大谿橫貫地坦平演迆明秀山四圍十峯歷歷可名數餘如芙蓉聳天涯獨此一山亙里許中立壁峻難攀躋堂名娛老正東南比漢二疏公庶幾海棠炫畫繞欄檻細數嫣紅徧繁枝雜花滿地秀而野何殊迂�居洛師千嵗靈巢蓮葉祝公耆壽登龎眉桃花源杳號霞隱木奴霜後黃金垂深可藏書曠可射初篁細香臨月池狎鷗渚邊鷗爲下觀魚梁上魚不疑懸崖石橫筍斜出拒霜爲城媚淸漪公旣垂車棄軒冕鴻飛冥冥不受羈超然但欲適吾意抱甕直欲心忘機我𨿽未到景略序盡錄無心圖畫爲花朝月夕景何限想見晴好雨亦宜落霞孤鶩映西日多少空翠仍煙霏此𨿽見之詠不足彊欲著雨是耶非兩守寶婺行或止無由往叩山中扉舊聞趙公訪歐陽千里命駕如呂稽淸風明月兩閒人萬口猶傳樂府詩我𨿽掛冠病雙足頌系一榻當炎曦荷公𨿽若魚相忘尺書時來自緘題屢索鄙書懶未暇又恐境勝難爲詞玆來督我語益峻逺寄蜀絹欄烏絲爲吾贈詩仍就寫欲待相好無時衰想象試作髙堂賦身知難往心欲飛才固不多老更盡況此病瘁神亦疲不如及今爲公作語成不工不敢辭兩家子弟向後日庶幾二老同襟期

次韻黃文叔正言送日鑄茶

龍圖正言年兄寄日鑄貢品且以東坡詩中妖邪奴等語爲病使爲直之旣與佳客品嘗比平日所得者絕不同仰嘆鑑賞之精也細觀坡公和錢安道寄惠建茶詩一時和韻反爲雙井所牽後在北方和蔣防寄茶則雲沙谿北苑彊分別水腳一綫爭誰先又云老妻稚子不知愛一半已入姜鹽煎人生所遇無不可南北嗜好知誰賢死生禍福久不擇更論甘苦爭媸妍則是此老初亦無定論似不必深較輒次前韻聊爲日鑄解嘲以資一笑

古人養老食而酳後人旣飽須啜茗唐稱陽羨顧渚茶惠建之名猶未省小團花矞雲龍競巧爭妍動天聼要之造化生萬物甘苦酸鹽適其性古來水品多異同茶品知誰得其正芽新火活善調湯種類𨿽殊俱雋永坡翁立論亦疲當一貶一襃何太猛北苑固爲天下最未必余茶盡邪懭越山日鑄名最髙種在陽坡性非冷父老不堪痛摧抑待以奴隸心若鯁艸木端有地所宜此品標奇惟一嶺秖應雜取應人須寖使虛名成畫餅坡公殆未識吾眞眞者如珠光自炯白頭拾遺辧眞贗非是容心爲鄕井寄來雙缶妙絕倫病�新嘗信僥幸七盌自煎成水厄笑看腹似支離癭

長生艸

我方髫齔時已復見玆艸仲舅尉江陽奉親顏色好牕門掛經冬珠絲罩輕縞意爲霜雪殘白花乃明杲世間三友外此有嵗寒操年至十七八童心如木槁隨時到柯山逢人細訪考買之野人手何須訪蓬島嘗爲伯氏壽作詩頌難老經今五十年得自江南道老我日就衰嵗月豈長保一笑哦子詩猶將伴棃棗

又次王防叔韻

仲冬方寒荔挺出仲夏方炎靡艸死若將朝菌北大椿相去何啻千萬里金芝僊艸不可見長生之艸略相似少時曽識靑靑色今日得之乃眞是天工矜憫輕喪生故出珍苖普相示若言神僊可學致自是未得養生理人爲天地最靈物野卉無情猶若此石間薜荔水昌陽捲柏生崖並葛藟是皆艸中號長久末見懸空解葩蘂柯葉不攺耐嵗寒土著靑松那可擬不須丹砂訪葛洪毋用僊方傳李耳未知此種誰爲傳烏有先生子虛賦

寄題閬風劉允叔月波

浮海思乘桴拾月或掛席何如閬風僊渤澥坐中得隱幾時觀瀾黏天四無壁淸夜水不揺孤蟾淨沈璧飄風一過之波光湛空碧萬頃玻璃田蕩以黃金液我欲從之遊尙恐一層隔何當擕珍茶石井試余滴

題楊子元琪所藏東坡古木

東坡筆端遊戲槎牙老气橫秋笑揖退廉博士信酷似文湖州

同倪正甫尙書防西湖

靈芝寺臨西湖倪正甫尙書曰此湖如賢者別久再見儼然如昨感其言而作

舊說西湖比西子君言西湖似賢士吁嗟契濶十五年一日相逢只如此南山北山兩髙峯春波灔灔摩靑銅未能蕩槳窮勝處倚欄一望開心胸老我掛冠隱田裏豈知再見煙連水小須夏日醉滿荷脫屣東歸甘已矣

贈犁春謝耕道

歸耕十三年此來殊欿然一犁正春雨君行欲何處我方買紅船重歸尋舊防君亦早歸來勿荒負郭田

訪李國器於包山同登寺後山庵

訪客包家山相與登層顚嶙峋巨石中屈曲扶欄幹夜來雨初過石罅時涓涓輕輿到岡頭大江橫吾前亭午潮方盛千艘散平川道人茅三間花木羅後先朅來汨京塵曠望爲洗煎山斷塔層層西陵渺蒼煙此道走邯鄲歸心更翩翩

謝林徳久正字惠詩次韻

老我甘投閒晏然十三秋玆來何所似反衣狐白裘京塵素爲緇夢想思首丘低徊未成去黽勉終自羞久聞歌楚騷欲見知無由詩文惠盈軸一誦消百憂便當細論文夜雨同春蒭平生萬事了此去復何求尙貪未見書痛洗千斛愁得此不翅足擕歸老先疇

次韻東坡武昌西山詩

讜論一興誰可回賢路荊棘爭先栽竄流多能擅筆墨囚拘或可爲鹽梅雪堂先生萬人敵議論磊落心崔嵬向來羅織脫一死至今詩話存烏臺憑髙望逺想宏放眼界四海空無埃黃岡踏徧興未盡絕江浪破琉璃堆漫郎神交信如在石爲窊樽勝金罍鄧侯先曽訪遺迹銘文深刻山之隈山荒地僻分埋沒二公前後分莓苔元祐一洗人間怨天地淸寧公道開玉堂同念舊防勝筆端萬物挫欲摧時哉難得復易失弟兄逺過崖與雷北歸天涯望陽羨買田不及歸去來我爲長歌弔此老慟哭未扺長歌哀

盛山十二詩俱在石刻而不見於諸公集中唱和之盛未有如西山者舊軸旣不知所在後來跋語亦僅存錄本爾輒不揣和韻以寓弔古之意仍效周益公用翰苑印章重嘆二公俱曽佩此也

次韻雷知院觀因詩因敍家中銅像之詳

鼻祖家住江東邊推擇爲吏心靜淵朝朝趨邑過圯上時見暗磧光煜然平時奉佛心至謹建立塔廟崇諸天試令便介識所在退公始得來其前揮鉏去沙若有物微見銅像傷其顚須防眾覩全體見端嚴相好巧且堅迎歸供飬備精潔我家舊物猶靑氈銖衣飄揺俱梵相珠纓垂裊穿淮蠙𨿽非丈六黃金身他處像設無能先不知何人妙陶冶防用五色增華妍自玆累葉永爲寶如以衣鉢更相便是時承平最盛際正在景徳咸平間畫工難貌天人妙劫風不動神光圓益知佛教來已逺徧滿震旦尊金僊慈悲無量應成禱影響若與人周旋耳則聞音目可觀此有妙理誰能詮寶光焰焰擁身後貝花葉葉俱成全頂戴天冠工莫及中有一佛立不偏有孫是爲鄕先生決科衣冠遂蟬聨大父持防久廬墓曽以此事形碑鐫起身月卿出爲郡殿上寤主以一言易守鄕邦凡五年寵光赫奕當政宣移至湖心值兵燬精廬灰滅因亡焉初聞諸父話遺迹興嘆欲見無因緣揚州伯父初賦歸慨念孝感如參騫零丁募以十萬錢里巷響應慶愈綿木工先爲小臺殿居以古像小之旃後人事之加篤敬日裊香篆長蜿蜒衰宗幸有此奇特信知福利非唐捐安得東歸奉香火晏坐終老甘三椽

桃園圖

夷堅丙志載桃園圖畫事甚詳曽茂昭尙書以所藏墨本題識其上後見遺余益信夷堅之說不誣作長句以謝

桃園初傳武陵谿靖節作記人不疑其先深避嬴政虐嘉遁與世眞相違尙不知漢況晉魏子孫綿逺無終期正如三韓有秦語傳爲神僊愈難知桃園洞府漁人窺別有天地均四時意必志者塞其谿不然將爲世所羈後人想象作圖畫但見耋稚咸嬉嬉人家隨處成井市畎畝頗亦分塍畦井鬼不照坤之維方士異人多崛奇筠籠二版堅如鐵能刻景物窮纖微淨室給以酒盈斗一昔圖成了無虧同寮欲求第二本版忽震裂人已非夷堅作怪言歷歷何意今乃親見之未知桃源有此否此事茫昧不可稽初疑長房縮地脈又似照影歸摩尼巨麗寫成阿房賦牽連貌出連昌辭采女細數七十二人言霓裳舞羽衣樓閣玲瓏在縹緲其間恐有太眞妃刻畫工巧世固鮮磨以嵗月或可爲彩鸞唐韻已甚防未見神速能如斯尙有漁舟傍階遲咫尺安知前路迷天聖已逾三甲子何人寶藏至今玆南丰丈人惠墨本老眼增明失昏眵固知凡蹤不可到一夢遊僊猶庶幾祕之十襲何以報贈子相好無衰時

吳山井

寒泉堂道流王徳正屢求吳山井記而臨安圖經所載甚略無可考證賦長句以遺之

錢塘東南一都防西湖宛在髙城外鑿爲六井引入城唐相鄴侯功尙在吳山橫亙城中央左右江湖盡襟帶寒泉迸溢淸且甘發自靈源匪分派天目兩乳龍鳳來秀气所鐘此其最海濵斥鹵潤作醎安得一泉獨滂沛四朝駐蹕八十年民聚五方眞眾大抱甕桔橰萬夫汲飛泉仰流筒吸快大旱不幹潦不溢數里頳肩競分賣人言神龍宅其下濟物陰功至今在川澤固多資灌漑此井猶能濟闤闠皇家徳澤如此泉福祚與之俱不攺

代書寄內弟耐翁總幹

我昔生外家半世猶相依至今連墻居日日相聞知諸表如羣從休戚眞同之耐翁生而秀愛惜從兒時文采旣俊發吏才人共推低徊久選調毎毎爲嘆咨玆行佐王人未到聲已蜚郵置屢得書論事語益奇使長首推薦婉畫多所資近觀防稽編分析及毫釐益知足心計薦書徧諸司正欲助才選非敢請以私惜君年欲侵正以逺大期得書再三讀惘然增愕眙非所望於子所言何背馳江湖兩路間弄兵分潢池羽檄以時至廟堂日三思調度供軍需發兵帀四垂吾事誠可慮彼亦安能爲豈曰白頭賊指日當誅夷使子任賊衝尙望羽扇揮如何隔千里遽來奉檄歸長沙屹巨鎭洞庭渺無涯鄂渚屯重兵上防借兵威當思深逺謀胡爲先自萎此言及同寮必爲人所窺歸以語閨門徒驚妾與妻無端使稟議在此何爲辭望子置私憂志立官無卑張巡起縣令力拒百萬師逆徒哽喉牙蔽遮賴渙濉韋寛守玉璧臧質全盱眙丈夫立節義有才尢當施殺身以成仁致命須見危讀書不念此萬卷終何禆但當安義命前定無參差勉哉盡所職造物不汝遺況復受國恩當與相維持今子仕髙沙偶然脫危機正須加義方豈應使同斯向也未得祿遑遑不自支旣入紅蓮幕圖進亦其宜今日寧爲民此乃無聊詞歸來事若定又思登王畿胸中空擾擾禍福不在玆倘能悟愚言便可知昨非著枕必安寢食淡甘如飴老誖非彊聒鄙見不可移少安常毋躁通籍看金閨

題汪季路家藏吳彩鸞唐韻後

舊說僊人吳彩鸞日書切韻歸毫端不應神速有如此令人至今疑稗官相傳此事三百載誰知眞迹儼然在筆精墨妙信入神間以朱丹倍晶彩法言初爲此韻時賸裒文字覺後知寧知遂經謫僊手諱字曽闕民與基經生矻矻盡精力摩以嵗月或可得動翰如飛猶恐遲一日一揮出心畫神僊之說云渺茫僊凡配耦尢荒唐簫史弄玉乘鳳去藍田空說容裴航文簫之遇眞是否豈比虛名傳不朽五篇歷歷爲全書始信傳聞是眞有當時所直才五緡於今千金價未均十年蓋有數百本未知幾本傳今人惜哉字畫太纎細後日傳之知幾嵗秖今已有字不全欲鐫翠瑉固非易我逾七十方見之暫借一觀聊自怡平生願見心便足何必更謀身後爲隋開皇初陸法言與劉儀同等八人論具音韻燭下握筆略記綱紀至仁壽元年始成切韻五卷比之前人韻集韻略音譜等書已不羣矣後有郭知立等九人各有增加惟天寶十載孫愐唐韻最著今世所行廣韻則皇朝景徳祥符重修遂至二萬六千一百九十四言而集韻又在其後也今以廣韻較彩鸞所書東有十七而此本止三字同有四十五而此止十九公有十三而此止於八防有二十七而此止於十二注文亦多不全況法言及愐二序今該立於唐韻之前彩鸞所書旣名曰切韻又首書法言之序則其爲法言之切韻明矣傳記已誤曰孫愐唐韻今亦多以三書爲一或至謂廣韻爲唐韻而彩鸞能書之是皆非也且五篇其四皆於其首書凡若干韻而於上聲獨闕序中辛得源偶言旁有闕文後人遽以東字足之爲諫議非也蓋諮議云

題汪宏輔三馬圖

玉花流云照夜白開元尙想行九街韓李鄭君俱已矣健筆誰能如順齋

樞密府雪後作故韓氏子捨也

平生好流水雅欲臨流賦澗谿或過之眷眷不能去靑山圍故鄕不肯入城府寧知開八表重來尋故步勢家遺故居傳捨偶成寓軒楹立奇石巉巖髙丈許三面立屏障曲沼水深貯荏苒將半載未見有時雨新春積雪余檐聲夜如注曉起推閒窻石穴水噴吐下穿玲瓏餘數尺成瀑布髣髴小龍湫𨿽防體略具退公輒對之相逢歡遲暮有客與同賞酌酒更告語𨿽云京塵深燕坐得幽趣懸崖掛長藤絕頂列佳樹防風一披拂墜防紛無數吾方謀乞身信美難久駐未能寫成圖聊用賦長句

謝文思許尙之石函廣陵散譜

余好彈廣陵散比見周待制淸眞集序石函中譜嘆味不已念無從可得文思許尙之中行雲家有此本後自武昌錄寄深嘆雅尙又以知然諾之不輕也因作是詩以謝之

叔夜千載人生也當晉魏君卑臣寖彊駸駸司馬氏幽憤無所泄舒寫向桐梓慢商與宮同慘痛聲足備規橅旣濶音節分巨細撥剌洎全扶他曲安有是昌黎贈潁師必爲此曲制眤眤變軒昂悲壯見英气形容泛絲聲云絮無根蒂孤鳳出喧啾或失千丈勢謂此琵琶詩歐蘇俱過矣餘生無他好嗜此如嗜芰淸彈五十年良夜或無寐向時幾似之激烈至流涕素攷韓臯言神授托奇詭別姊取韓相多用聶政事近讀淸眞序始知石函祕賢哉許阿訥自言家有此文君昔寶藏人亡琴亦廢荷君重然諾寫譜逺相寄按拍三十六大同小有異此卽名止息八拍信爲贅君逺未能來我老從此逝何當爲君彈更窮不盡意

韓文公聼潁師彈琴詩幾爲古今絕唱前十句形容曲盡是必爲廣陵散而作他曲不足以當此歐公以爲琵琶詩而蘇公遂櫽括爲琵琶詞二公皆天人何敢輕議然俱非深於琴者也丁卯夏秋間嘗有一詞謾錄呈所謂激烈至流涕者也

正聲第一拍名取韓相第十三拍名別姊又一本序五拍亦有名第一拍名井裏史記刺客傳聶政軹深井里人也刺殺韓相俠累爲姊曰榮韓臯知叔夜之托於神授以避禍而不知名拍以聶政事又以見古有此曲也鮮有知者故及之

王叔達以尉彭澤潛玉洞述見示

書巖已奇甚潛玉尢偉哉李君漫盤谷元子空峿臺神不得自祕天應爲君開淵明如得此應不賦歸來

題董亨道八景圖

錢塘怒濤天下無誰將尺紙爲新圖賀家湖上如鏡淨屢向煙波逢釣徒彩虹橫臥吳淞上洞庭一螺浮具區亦曽泛舟彭蠡湖插立千劍名大孤廬山髙哉不得到歷歷五老聨香鑪上鐘下鐘夾湖口半江淸濁涇渭如多景雄據金焦間夕陽防照海門山其餘知名不知處赤壁但歌前後賦江漢至鄂始合流黃鶴樓前鸚鵡洲瀟湘見說靑如染道林嶽麓橫淸秋我欲逺逰嗟暮齒蝶夢翩翩漫千里但欲絕江尋越山歸老故山吾已矣

魚計亭

平生信天公頽然不作計顧我𨿽非魚想見亦相似潛深本其性魚亦非有意浮陽或在渚不能終自祕或爲饑所驅危機在香餌輕絲引纎鉤性命困刀幾魚以味得烹我以名自累安得兩相忘容我從此逝

跋盧申之所藏韋偃三馬

名畫記言韋鑑工龍馬妙得精气從子鶠善小馬有小馬放牧圖傳於代思陵親爲再書尢爲可寶申之求詩感而有作

嗟哉馬之生馳驟乃其性一爲人所羈寸步不得騁局促閒廐中專俟圉人令調服無踶齧始可用朝請戰騎冒鋒鏑或致隕其命繡羈非不華金狨號爲盛靑黃木之此此亦馬所病立仗尢貴重一鳴輒斥屏何如在牧時臥起玩煙景丰艸勝芻荳淸波恣防泳韋侯擅筆精幻出無人境思陵賜珍題昭回光炳炳身方縛名韁三年慙負乘細窺樂寛閒悠然動歸興

宇文樞宻借示範寛春山圖妙絕一時以詩送還

範生本以寛得名不學闗仝與李成筆端自出一機杼理通神防眞其能橫披小軸屢到眼頗亦時能辧眞贗未見大如公藏茂樹喬山春爛漫此圖不是江南山寒空靑嶂疑商顏髙髙下下幾佳處莊家時有茅三間橋梁樓觀各有趣一夫驅驢何處去安得隨入杳靄間布襪靑鞋踏空霧近山忽斷見遙碧天涯一望無中極胸中丘壑誰測知鐵屋石人驚筆力鵞谿六幅髙堂空終日坐對心神融看罷爲我捲還客自此歸余境夢中錢文季少卿以蜀中織成山谷書廬山髙爲壽次韻

七十衰翁年愈髙意气銷盡湖海豪平生萬事不翅足但欲乞身歸故巢幾番掛冠不容去歸夢屢渉滄浪濤縱使不去豈能久命如槁葉風將飄一陽來復值初度方念吹棘心夭夭何期老友加記錄乃爲衰朽親揮毫廬山髙哉山谷字蜀女織就新冰綃安得東歸抱四絕雙鳧飛舄追王喬張圖痛飲信一快更須傳寶畱兒曹慶朝非逺卻圖報別當作頌齊崧髙

以太湖石響板爲季文壽

太湖中心洞庭山千巖萬壑髙孱顏風濤舂撞自太古漱成樂石如雕剜玲瓏中空窮變態奇奇怪怪羅滄灣良工巧手琢威鳳片雲承足同飛翻叩之五聲八音足疑有僊風揺佩環月蜚聲塞宇宙文如九苞瑞世間秖今在治眞若鳳朝陽一鳴聞九闗先從鵷閣掌帝制徑上鸞臺領朝班徳旣不衰石不泐祝君遐壽如彭籛

次韻章樞宻賦吳彩鸞玉篇

文簫躡彩鸞夜半恐不逮山深忽呼名驚喜不得退僊謫無所逃士貧何可耐乃以三生緣遂爲二姓配至人與凡夫伉儷豈其輩鬻書以自給細字如玉碎一一存楷法明珠蔑瑕纇初出鶼比翼久若魚同隊終日了韻編心畫無罣礙人間八百本終古知敬愛玉篇尢可珍何必贈雜佩倘邀千黃金𨿽貧亦當貸摩挲惜見晚老眼看茫昧墨妙饒精神筆勁含姿態次第部居中盤曲法庫內九齡美風度孟博信淸裁書拙無合作見此增愧慨尢物難久假雪牕暫相對遺蹤𨿽已邈眞迹儼然在輒效西子顰小楷書牘背

題太乙宮武林山贈易髙士

易居求賦武林山日困塵勞無暫間我求掛冠欲歸去念此詩債須當還武林山出武林水靈隱後山無乃是此山亦復用此名細攷其來眞有以天目兩乳到錢塘一山環湖萬龍翔扶輿磅礡擁王气皇居壯麗環宮墻湖陰一峯如怒猊勢臨城北尢瑰奇吳越大作緇黃廬爲穿百井以厭之從來有龍必有珠此𨿽培塿千山余中興南渡爲行都崇列原廟太乙廬曽因祀事來登眺闤闠塵中有圓嶠薰風時來洗袢暑緑樹陰陰隱殘照我得暫來猶醒心羨君淸福住年深長安信美非吾土倦翼惟思歸故林

寄題王以道【寧】蘭墅

百卉生深林無人皆自芳楚騷發妙意惟蘭乃能當我欲效潞公賸種坡之陽不須彊披拂風來味愈長君乃先爲之滋畹雙雁鄕正欲生階庭聚書教諸郎父子自同心久之不聞香老我行西歸一造君子堂勉哉篤義方雙雁看髙翔

蕉庵雜言

環植巒蕉數十株幻成方丈一屠蘇幾重靑蒼兩邊合四壁穿空一物無早涼日薄坐其下爽气肅颯風來徐此爲天下易生物不多嵗月眞可廬王愷謾誇紫步障石崇安得靑瑚寓居得地不畝許好事便可傳規模顧余老矣豈久處後來得此自足娛若謂霜雪成摧枯瓊臺瑤室今何如

攻媿集卷五

欽定四庫全書

攻媿集卷六

宋樓鑰撰

古體詩

石時亨飽山閣

乾道七年冬見時亨相與登飽山閣淳熙七年秋又過之今三十有三年矣時亨書來索詩老矣日困憂責之重應酬之繁何處有此慨念舊逰況昔止齋陳君舉洎薛象先諸公往來必逰焉此閣名因以傳黃文叔則又里人也存者無幾並於末章見之率爾有作蕪拙媿甚

層層得好山是處足飽看君眞樂山者心地尢平寛生長山水縣慣見靑巑岏築室欲飫賞憑虛著危欄天亦遂君意俾君老其間塲屋早得名晚始就一官官又不得進甘心樂瓢簞官少家食多知更幾暑寒朝見山嵐髙暮喜山云還山气日夕佳秀色幾可餐晴雨各變態雪月更萬端於山眞屬饜淸明流肺肝膏粱與芻豢與世殊鹹酸久矣謝世紛屏息專內觀鬢無一莖白八十顏如丹所得不旣多愈飽天不慳此閣本不華何處無此山苟爲名利驅人境無相闗吾鄕山苦逺可望不可攀東樓快登眺聳翠羅煙鬟年來勇欲歸匏系未許閒君索飽山詩南明恍在前十年兩訪君共醉苜蓿盤向時多名流與君平生歡秖今幾人在一見良獨難叔度鎭金陵道衡處瀛壖舊逰如晨星相望可長嘆歸夢繞故丘非晚再掛冠何當泛剡谿往從子於盤

林徳久祕書寄楚詞故訓傳及葉音艸木疏求序於余病中未暇因以詩寄謝

平時盛嘆屈靈均離騷三誦涕欲零向來傳注賴王逸尙以舛陋遭譏評河東天對最傑作釋問多本山海經練塘後出號詳備晦翁集注尢精明比逢善本窮日誦章分句析無遁情林侯忽又示此帙正欲參攷搴華英屬余近嵗方苦疾筆硯廢墮幾塵生嘗鼎一臠已知味始知用工久已成況復身到荊楚地詳防蘭芷聞芳馨前此同朝幸相與錦囊詩文爲我傾惜哉不早見此書病中欲續神不寧年老耋及屢求去倘得掛冠早歸耕尙當一一爲尋繹期以爝火禆明星謾揮斐語塞厚意深媿所報非瓊瑩

贈黃眞防道人遊茅山

少年曽上三茅山千巖萬壑窮躋攀煙霏空翠不可狀弟兄聨騎欣淸閒回頭五十有餘載至今夢境猶班班初從崇禧入僊境元符玉晨紛幢幡艸庵精舍不知數各占山麓淸溪灣蓑衣相見黑虎谷蒼然白髮猶朱顏延之土窟款淸論桃皮釀酒無畱殘達道所居更奇絕萬山開豁如重闗一山巉巗似筆格聳秀正矗湖中間白馬眞人尙生气長史舊井藏余丹異石若碎還復合豢龍幾處多澄瀾華陽洞門閉已久傳聞亦有防其藩撫掌浮漚湧如沸僊人捧石手可扳最奇無如大茅峯千尋直上天市壇中峯小峯如雁行下視堆阜羅煙鬟三君司命時歸降往往天風吹佩環人言春日羽衣防胎禽終日來飛翻帝大鼎秦皇璧丹砂六千在流泉地無虺虎與荊棘但有眾藥堪延年洞天凡蹤不易到我欲再往良獨難有時慨想舊逰處陟岡惘惘涕爲潸江夏僊人有僊骨卓爾抜俗甘瓢簞揺鈴眞能徹帝所揮鐝自足驅神姦曽入金華訪初平今往地肺求洞元防經都城道價重拂袖忽厭拘塵煩徑登紫芝繡衣亭咫尺眾眞相往還神僊渺茫信可學秖恐涓塵天意慳但見茅君極僊品誰知求道越岨艱至今丰碑載錫文舟墮千劍如指彈君得此居宜勇退勿使學步譏邯鄲我欲休官未容去歸夢遇覺多愁嘆終當掛冠四明隱捫羅采石紉芝蘭江東日暮云生處安得羽化同霞餐舅氏適齋汪公尙書慕香山之髙續達哉行集香山詩句次韻

脫衣典酒曲江邊不作閒逰卽醉眠大扺浮雲何足道生理何曽得自全朝廷雇我作閒人髣髴緡錢二三千一種共君官職冷收得身來已五年五年炎涼凡十變老後誰能惜酒錢塵纓世网重重縛七十八十百病纒千萬人中無一人自喜天教我少緣六十三翁頭雪白貧家彊健亦天憐毎愧尙書情眷眷爲君一醉一陶然其間气味多相似猶在病羸昏耄前月夜徐行石橋上累累棟宇相連延嵗種薄田一頃余薄產處置有後先更無俗物當人眼遊魚潑潑荷田田爲君舉酒歌短歌不妨兼有散花天

適齋示池水大篇效元白體相答

適齋一片心世人難與比少時發此念樂施到暮齒婚姻成者眾葬埋不知幾義气追古人仁風動桑梓利益及物物方便形事事先正有此言源流固有自外家有天池淸波照叢桂來者不問誰小大聼盈器及其旱將涸一雨復淸泚我舅爲欣然作詩自言志平生欲濟人往往多割已向來俸可分掛冠逾一紀心勤力不逮不得盡如意安得有貲財如此池中水來求則應之吾心斯足矣長篇筆餘力亹亹遂滿紙病足正僵臥三誦爲之起韻險不容次愚言不能止公曰汝答我只用元白體公心與天通言合孟軻氏菽粟如水火此意豈不美黃金土同價但恐無此理求水易足用近止及鄰里上不過飲水下亦止濯洗求財則無厭來不問逺邇應者力已竭求者殊未已有如一富翁獨處百家市終焉遂什一貧富本相濟餘波被四鄰人情皆可喜久之責望重爭訟隨謗毀不言理曲直但謂富者鄙堯舜有至仁獨病在博濟所以漢昭烈其言有深防富者民之怨百萬輒散棄貧富各有分取予尢不易生長在舅側義事熟於耳頗亦知爲人緩急力不計舅言出於仁甥言裁以義二者若不同同歸於一際愛苟無差等兼愛等墨子豈惟道非中安有力及此仁民而愛物要自親親始

適齋約同社往來無事形迹次韻

舅氏年益髙何止七十稀神明曽未衰發黃齒如兒義槪同古人閭裏咸歸依度量海深濶仁愛佛慈悲居然三達尊後生願影隨爲作眞率集率以月爲期平生持謙柄自牧何太卑善學柳下惠不欲慕伯夷一鄕有善士收拾略不遺以此娛我老今是勝昨非何必汗漫遊據龜食蛤蜊但欲客長滿痛飲眞吾師鄕黨旣恂恂朋友亦偲偲凡我同盟人共當惜此時間或造竹所寧容掩柴扉耆英古有約不勸亦不辭此意豈不美謹當守良規達哉杜陵客從他人見嗤

代魏丞相爲錢參政壽

天臺傑立滄海東古今名士長相從神遊八極司馬子擲金作賦孫興公松牕先生千載士文價道骨相與同芙蓉爲裳蘭爲佩一笑坐斷千山峯向來羽扇揮羣雄貔貅給使如奴僮淮南艸木識姓字烽燧一掃邊庭空勲名巍峩謝不有天子神聖非臣功黃扉安坐斷國論精神自折千里衝東山之志意不攺歸來碧落稱僊翁調元老手自燮理鬖鬖緑發雙方瞳蒼生顒望謝公起中興事業須宗工新冬五日記糓旦霜餘和气回春風門墻老生系郡紱欲借壽斚斟吳松祝公壽考與家世山河帶礪俱無窮

代仲舅尙書賦江山得助樓

江山信美非吾土王粲登樓意淒楚麗譙井幹髙則髙未免綺羅相滓污君家華屋照城隅丹壁重重不知數誰令作此三層樓雪脊幹霄千尺所幾番遺書來索詩只許歸田爲君賦快哉今日眞得歸無復黃塵涴巾屨試憑欄幹俯人世城郭村畦可枚數四山云物任捲舒大江波濤恣吞吐曉看紅日上滄溟夜見冰蟾轉天宇四明山水秀東南秖恨靑山不肯入城府我家朗朗屋百間欲創一樓兄未許羨君輪奐日日新鼛鼓一聲紛郢斧眼明見此髙突兀騷人當得江山助我久欲歸未得閒門巷相望才尺五賦詩幸不負前盟但慙筆防無風雨從今造門不復問主人醉倒樓上君莫嗔

代求子紹上魏邸壽詩

皇家基業天與隆金枝玉葉槃石宗我皇聖徳摩蒼穹朱邸森列慶所鐘仲氏吹箎何雝雝云夢八九羅心胸羣經讀徧巾箱中筆端豪气舒長虹殿前玉佩聲冬瓏天人眉宇輝宸楓大名起魏茅土封黃旛豹尾雙鎭雄宣城名郡煩憑熊政績越過黃與龔樓前疊嶂橫云空佳句不減暉工賢王易鎭甬水東陽春有腳皆仁風百蠻面內文軌同坐淸聚蟻驅屯蠭碧海萬里樓船通天子神聖非臣功薰風入弦槐陰濃新荷泛緑橊花紅曉來佳气飛靑蔥驚詫野老田家翁簫鼓動地光融融堂上帝子方雍容淸旦燕賀簪笏叢負弩小吏隨登龍由來降靈自神崧難老何用齊喬松年年箕翼壽兩宮捧觴戲彩俱無窮

代毛崇夫賀婦翁黃圯老生朝

東都競風節淸裁稱巨賢焱馳不自定相與扶其顚獨立黃徵君道周性具全辟舉旣不就言論亦無傳當時論篤士比之孔與顏陳蕃爲三公自媿不敢先丈人豈苖裔徳髙靜而專不淸復不濁量陂渺無邊學問粹然正師友承淵源詞章玉無瑕作者當摩肩向來登王畿悟主在一言校讎天祿閣朱黃手自研郎潛不啻足肯羨嵗九遷淸朝奬亷退擢居先府員膴仕皆坐致髙懷越拘攣出乘使者車徑歸臥林泉出處無戚欣鼻間栩栩然謝公恐未免召馹行著鞭松山介閩浙淑气常蜿蜒隆冬正疑沍愛日回春妍懸弧慶生申飄若區中僊僊風自難老何須記椿年賤子托枌楡掃門如宿緣叨在玉潤選得窺樂廣天川塗阻拜壽舂容陳大篇孺子倘可教願受書一編

贈吏部壽詩集老杜句

刺史諸侯貴春城海水邊層城臨媚景水合數百源山色佳有餘雲門吼瀑泉遊山憶謝公頻逰任履穿三寸如黃金朱橘不論錢瀟灑到江心石瀨月娟娟翠華擁吳嶽誰扶黃屋尊禦榻在嵽嵲佳气拂周旋多除南省郎一麾出守還城中賢府主今之黃頴川筆落驚風雨談論淮湖奔羣書一萬卷分明在眼前老气橫九州黃鵠摩蒼天歷職漢庭久磊落映時賢否臧太常議正直朱絲弦東下姑蘇臺戮力效鷹鸇謁帝似馮唐明公獨妙年列宿頓輝光馨香粉署妍卿月升金掌等級敢比肩巢許山林志虛心味道此邦承平日接近與名藩時節立復度水旱其數然百波漏波濤狂風大放顚江流气不平地軸爲之翻人煙眇蕭瑟茅茨寄短椽凋瘵滿膏盲誅求何多門至尊方旰食鴻雁美周宣平生方寸心窮年憂黎元恐辜明主恩筋力不辭煩晨趨閶闔內應對如轉環制可題未幹禦札早流傳斯人亦何幸已聞動行軒滯務玆一掃煩苛法令蠲撫飬甚分明連檣並米船蜂蠆不敢毒歌笑輕波瀾驕陽化爲霖江鳴夜雨懸公鎭逾嵗月人安若防山且如今年冬祈寒爲之暄蕭蕭理體靜迥出諸侯先何時降璽書誰能叫帝閽絲綸實具新載渥照乾坤借問今何官蓬萊漢閣連鴛鷺回金闕防是正陶甄煊赫舊家聲風流今尙存嚴家聚徳星文雅見天倫曽參與遊夏寔爲親弟昆潘輿送喜頻堂後自生萱國與大名新中堂有神僊令子各淸標芝蘭疊璵璠今朝烏鵲喜僊鶴下人間甘作老人星晨霞朝可餐但求椿壽永何曽借偓佺獻壽更稱觴肅肅秩初筵爛漫倒芳樽華燭蟠長煙淸朝燕賀人佳句染華牋吾非文人特不敢廢詩篇顧惟魯鈍姿喧爭懶著鞭出遊翰墨場常受眾目憐尙爲諸侯客坐客寒無氈未見有知音非理誰與論始知賢主人見我顏色溫包容忻有擊豁達露心肝竊效貢公喜兼盡賔主歡吹噓人所羨推轂期孤騫

琴操

七月上浣遊裴園醉翁操

茫茫蒼蒼靑山繞千頃波光新秋露風荷吹香悠颺心地翛然生淸涼古岸揺垂楊時有白鷺飛來雙隱君如在鶴與翺翔老先何處尙有流風未忘琴與君兮宮商酒與君兮杯觴淸歡殊未央西山忽斜陽欲去且徜徉更將霜髩臨滄浪

和東坡醉翁操韻詠風琴

泠然輕圓誰彈向屋山何言淸風至陰徳之天悠颺餘響嬋娟方晝眠迥立八風前八韻相宣知孰賢有時悲壯鏗若龍泉有時幽杳彷佛猿吟鶴怨忽若巍巍山顚蕩蕩幾如流川聊將娛暮年聼之身欲僊索滿人間未有逸韻如此

楚辭

雪谿僊隱

余讀叢桂堂記而知雙流宋氏之盛觀登科記而知四川類元仲正之名忽過余於寂寞之濵問其所以來則懷閬風之綬而訪其大父閬中君雪谿之僊蹤也其詳見於楊獻子之記矣又言其先君諱庶俊特才多藝閬中素所鐘愛年止四十於是時正仲之生始九閱月爾少長女兄淑仲告之曰汝之生也卜人曰棄之先君不然取洪範攸好徳之言作詩以名汝謂壽富康寧考終是有命焉惟好徳在人爲可勉詩末以世科爲屬自爾刻本誓斷絕世故將從雪谿爲物外遊不幸志不克就汝其識之則又泣曰先君已矣大父之來四明不知其果何在萬里來遊志在此也余聞其言而哀其意爲作楚辭以招之

君之生兮天之西望雪山兮名之以雪谿君之遊兮海之湄隱於雪竇兮杳然何歸子從其父兮孫訪吾祖子志不遂兮孫之心良苦嗟嗟閬中君兮棄家而逺遊蹇胡爲乎不久畱其遂蟬蛻塵埃而僊耶其亦肥遁得道不死而隱於四牕之幽耶捫蘿以尋於爛平兮旣不可見莽白雲之廿里兮欲進兮焉求靑櫺兮實繁莎羅兮花稠鞠侯兮相與羣白鷴兮嘯其儔謂爲逺兮何景物之良是謂在邇耶將徑之何由肖君像兮玆堂謹奉嘗兮良疇君其來兮庶幾其見之君之不來兮徒相羊以夷猶【是集傳寫多訛缺處因無善本參校毎仍其舊此首靑櫺句原缺櫺字鞠候句原缺鞠字今據陸防四明山詩小序云有靑櫺子味極甘有猿謂之鞠俟補入又考寧波府誌宋耕號雪谿世家雙流紹興中爲閬中令後仙去其孫徳之聞其在四明來訪至雪竇山遇蜀僧告以山後爛平山有宋宣教居焉徳之攀躋至巓果見丹竈而終不得耕所在乃置祠其上而歸云足補樓鑰是序所未詳謹附注於此】

攻媿集卷六

欽定四庫全書

攻媿集卷七

宋樓鑰撰

今體詩

姚江髙風閣【邑有嚴先生墓】

不從文叔作三公歸著羊裘大澤中石瀨釣臺非故地雲山江水自髙風煙迷宿艸古遺恨樹擁危樓新奏功僊馭飄颻疑不逺翩然獨鶴度寒空

夜坐

重雲煙雨日冥冥柱礎流津意未晴賴得溪風送云出放開山月照人明紛紜世態長松影荏苒時光流水聲坐久蕭然轉琴軸爲君更作九臯鳴

山陰道中

昨望山陰古道中蕺山直上最髙峯今朝更踏山陰道郤向雲間認八松

卷上疎簾莫放垂迎眸景色自淋漓有云更覺千山秀不雨爭知萬壑奇古道經行盡遺迹羣賢風度想當時奚囊莫怪新篇少應接山川不暇詩

蘭亭別於果鄕

山陰巗壑妙人寰十載扁舟空往還贊府端能慰牢落連朝相與上孱顏龍蟠鳯翥無奇畫霞蔚云蒸有舊山弔古淒涼更離別滿懷秋思到眉間

早行

水余枯枿尙棲苴催促徵夫趂曉鴉細路繚山穿亂石輕輿掠樹得飛花柔桑彌望兩三里修竹深藏四五家徑處不容行客戀可憐一步一天涯

水漲乘小舟

一番凍雨洗郊丘冷逼徵衫四月秋只喜靑山防懸瀑不知黃潦漲平疇登途已厭頻輿轎得意何妨且榜舟處順安貧聊自適未應坎止愧乘流

繡川道中

伏波莫作古胡畱雨意垂垂未肯休不憚徵衫有防濕只愁平地又橫流行人自厭衝泥苦野老方當得意秋倦僕如何致千里登天徒笑傳鳴鳩

過蘇谿

處處谿還捨家家石累墻有時逢老稚無事只耕桑野色撩詩思村醪引醉鄕山川已如許急雨更斜陽

東陽遇雨

萬壑千巗已飽看更尋佳處爲開顏無端早上一番雨遮盡東陽縣裏山

卽事

雨外山光淡煙中艸色鮮斷橋依古岸流水自斜川紫椹余桑表靑藤繞樹顚人情兼物態只合付天然

荊坑道中

古澗隨山轉徵人趁水行懸崖當步險空翠逼人淸石路無尋直沙田不畝平千巗得一二亦足慰平生

馮公嶺

百級山田帶雨耕驅牛扶耒半空行不如身倚市門者飽食丰衣過一生

括蒼煙雨樓

莫爲看山只憑欄逺懷猶恨兩山間坐深卻得無窮趣秪看平川一半山

晚步少防閣

落日謝虛閣橫琴相對閒片雲將急雨一笑失前山

夜坐燒香臺

長晝苦炎熱夜分涼始生電中千嶂立琴外一蛩鳴急雨催詩思遙空打鼔聲誰知一府地得此意淒淸

卽事

睡重不知曉山髙意得秋風來已落葉潦去忽中洲幽閴素所願登臨盡自由瀕溪千萬壑何日上扁舟

卜雨

好風先雨到危欄郤送殘云過別山不用開襟彊披拂自然涼意滿人間

煙雨樓夜坐

暮靄橫空黯未收晚來涼動滿懷秋澹雲影裏千山月殘角聲中百尺樓參坐共爲文字飲髙談不見古今愁夜闌半醉意方適徑欲乘風汗漫遊

晚自擬滁亭轉煙雨樓聼角

兩寺疎鐘夾岸聞荒煙無數亂前村山銜落日云生彩谿澑孤舟水不痕虫羽淒淒鳴綠暗星暉隠隱照黃昏欲歸重到層樓上更爲梅花一斷魂

重陽

佳處逢佳節寜辭望眼勞有樓皆眺逺無日不登髙野栗炊新秫寒萸泛濁醪黃花何太晚籬落上蕭騷

北行雪中渡淮

風捲淸淮夜不休曉驚急雪徧郊丘坐令和气三邊滿便覺胡塵萬里收瑟瑟江頭輝玉節蕭蕭馬上防貂裘歸來風物渾相似二月楊花繞禦溝

泗州道中

宿雪助寒色相看汴水濵輕車兀殘夢羣馬濺飛塵行役過周地官儀泣漢民中原陸沈久任責豈無人

靈壁道中

古汴防流絕餘民尙孑遺髙丘祠漢祖荒艸虞姬垓下空陳迹鴻溝愴近時膏腴滿荊棘傷甚黍離離

陳畱柏

驛門深閉柏參天月可中庭夜影圓人靜好風喧客枕坐令歸夢到林泉

湘州道中

千古興亡一夢驚就中物理似持衡茜花空染朝歌血荒艸猶祠羑里城但見反身知自咎誰言修政欲相傾知音只有昌黎操臣罪當誅主聖明

卽事

行盡窮邊歲亦殫倚門應是念衣單寜知今日幕南地不似去年江上寒乘馬惟欣日可愛逢人長說雪初幹三衾四襖半無用何必重歌行路難

臘月二十五日大人生朝

去年沙岸倚歸舟今日驅車古涿州防服難陪萊子戲巴詞應付雪兒謳客途行及五千里壽宴須開十二樓南望飛雲天樣逺太行山外久凝眸

初出燕山

去國三千里還家第一程都緣人意樂便覺馬蹄輕落日催心速飛雲逐望生莫嫌歸去晚猶得趁淸明

春雨

石斗微防覆淺沙蘭叢短短茁靑芽春花著眼未云久花事於人漸有涯

漫漫平湖接逺天蒙蒙細雨濕輕煙野橋橫著艸深外何處渡頭人上船

送人之官池州

春空吹雨作餘寒去去扁舟不可扳伊昔曾遊三大水到今獨記九華山想君脈脈徵途逺屬我悠悠夢境間回首江山固無恙懷人倚待好詩還

春遊遇雨

公子喜靑春歡遊弗厭頻久晴都不問好雨郤成嗔桃杏紅方入禾苖綠未勻請君停杖履俯念耦耕人

糧料院葵向亭

結屋蒼崖畫不嘩崚嶒亂石繞簾牙濤江渺莾三千頃煙瓦參差百萬家雉堞環山余暮雪龍樓聳闕煥朝霞登臨可是望都省但有葵心向日華

廨捨小軒

衮衮羣山尾橫更此岑塵埃遮物外風物宛山陰作吏何妨隱尋山不用深居然一丘壑便足快登臨

尺五亭

舊說城南社今登山外亭宮墻步可到禦桞望中靑引嘯千巖響哦詩過鳥聽曲欄頻徙倚歸思渺東溟

挈從子滌歸烏戍外家

五年不泛浙西船今日重來倍黯然葦席不重寒刺被菱歌孤唱月揺川吚啞回櫓鳬鷗狎來往輕帆風雨便防檢湖山固無恙鴒原遺恨到黃泉

烏戍道中

田在港西家港東斷橋春水步難通束蘆挾甕穩來去不礙小船分釣筒

重陽寄雪牕從叔

秋意未教籬菊知不妨烏帽著風吹絕憐對酒君歸矣更欲登髙誰共之風雨滿城千里夢茱茰綴席一年期君非俗物敗意者莫爲催租便不詩

次伯舅汪運幹【大雅】所寄韻

遙憶牢之舅功名志欲成離思滿方寸望眼費雙明攬筆四愁詠登樓千里情賢勞休自嘆幢下本書生

佛日山

曉出都城暮入山杖藜蕭防易開顏松風五里未行盡隠隠疎鐘紫翠間

遊香山次王正言【逨】韻

四山過雨翠光流境勝心閒自防頭野鳥叫春多格磔晚風吹鬢故颼飅三年幾作舊山夢一笑喜成今日遊獨嘆寒泉本無意彊隨機械走溪溝

過西興

幾載京塵涴客裘江村乍入倍淸幽柔桑穉麥寒猶在流水落花春又休蒼狗浮空驚易失白駒過隙若爲畱細思誰似垂綸者寘酒烹魚百不憂

攜家再遊姚江

又作泛舟行浮家一葉輕潮生江外晚月比夜來明云盡天容徹風髙水气淸五湖乘興去何苦慕功名

渡揚子

江豚吹浪雨颼飅望斷天涯人白頭一舸乘風渡揚子數鷗導我過瓜州

曉霧

曉霧冥蒙水拍堤稜嶒亂石與云齊扁舟不用兼程去到得稽城日已西

登蕺山

晚步蕺山上休辭腳力窮八松不礙眼萬里欲乘風逸興浮滄海髙歌徹太空羲之不可見猶得想胸中

永嘉試院謝曾使君送酒

一簾疎雨洗塵埃滿架酴釄自在開正恨烹茶殺風景忽驚門外白衣來

脫身場屋幾春秋故步重尋我自羞閉置有如三日婦畫成應遣一生愁與錢誰是老司業送酒更無賢郡侯掩卷出門花下坐眞成一酌散千憂

木蘊之國博遷居

寄齋今日又遷居門巷相過五尺餘王子何妨借人屋淵明不必愛吾廬大千眼裏無非寄三十乘中皆是書祀竈卜鄰無用爾秖今天上有鋒車

名大人稱屈心閒我自餘言詩今子貢作賦古虛鳯沼定平進鷗盟殊未疎潭潭府中去只作寄齋居

次南眞宮龔道士壁間韻

幽捨足畱客疎篁不用林相過幾樽酒淸坐一瑤琴野鶴伴僊隱閒雲寄此心黃冠如有許來者爲低簪

送樂淸姚令行可

長官淸政玉無瑕卓魯循良不足誇前席有期吾黨喜挽須無路邑人嗟才髙雁蕩千峯石惠足河陽一縣花欲信三年渾不擾遊山今日始攜家

入雁山過雙峯

眼前未見古龍湫望望前山景自幽紅日一門千嶂曉翠峯雙聳半空秋風髙落木無邊下气勁閒雲逐處收要識雁山眞面目直湏霜後一來遊

靈峯

老笻扶我轉林丘直到僧房最上頭地擁雙峯遮勝境天分半石閟靈湫空中大士澹相對山罅淸泉空自流人謂石崖宜置我不知來此有緣不

龍湫

地聳峯巒秀天開气象寛九霄銀漢落千古玉龍寒壯觀供尊者幽居稱冷官何時遂肥遁不厭白頭看

又次王瑞安韻

云鎖千峯碧泉飛百尺湫山蹊驚險絕洞府足深幽谷靜揺虛箔巗髙臥老虯賈胡還似我到處輙遲畱

忘歸亭

一峯凜凜插煙霏誰築新亭占石磯標榜未應專一壑此山何處不忘歸

登馬鞍嶺

軋軋輕輿上馬鞍半天嵐翠逼人寒從教宿靄迷淸嶂明日晴空取意看

遊西山次範丞【公興】韻

東風吹我上西岡更覺僧房白晝長艸色已翻新嵗碧梅花秪是去年香好山圍繞屏三面野竹蕭森玉數行千里同遊逢範叔綈袍他日未相忘

喜雪

曉風吹起雪漫漫來兆丰年喜有端玉樹瓊枝無限好雪牕髙閣不勝寒直疑天上梅花落莫作人間桞絮看我欲乘風遊汗漫倚欄空自羨飛翰

同年翁處招遊北山次韻

不嫌屐齒碎莓苔秪要吾人得得來見說飛泉髙落澗待尋曲水作流杯竹林素約羣賢集雞黍相過一笑開政恐淸遊自忘返不應空棹酒船回

丈茂先煙蓑亭

人生逆旅困風波大似寄居鸚鵡螺月白江空無一事不湏更作釣魚蓑

紅梅

南枝零落北枝殘失喜新蕤苦耐寒莫道北人渾不識南人幾作杏花看

秋意次林致甫宗丞韻

河漢秋來淨飛星一防過好風吹暑盡疎雨送涼多紈扇收圑月桃笙捲細波自知恩到骨欹枕夢無何

送春

飛花一片減風光不待紅稀意已傷今嵗餘春能幾許浮生此日更湏忙隴頭有雨麥初秀林下無人蘭自芳夜倚疎櫺誦佳句好風如水月如霜

花披催蝶舞桞暗受鶯遷過眼忽新夢回頭誰少年溪云隨筍供山雨近梅天詩思正無賴一聲來杜鵑

病目初愈張子家有詩次韻

年來視物隔褷防秪有昏花似退之彊起歸鴻聊自放妙穿懸虱恐難爲相親黃奶交親絕見代靑姑事寖危寫照苦添云蔽日不應更誚虎頭癡

許深父餉酒覆於舟中

千里貽書慰寂寥更將尊酒餉今朝先生忽已成烏有用事何因見白超醉裏謾思鯨吸海夢回誰悟鹿藏蕉何時痛飲論心曲云滿江東望眼遙

送朝臣濟宰湘潭

君向瀟湘忽語離江城離思亂雲飛傳聞楚俗尢凋�勿以秦人視瘠肥宰縣要尋行志處監州空有負丞譏此行得句須頻寄直到衡陽有鴈歸

卽事

蕓蕓物態見天機靜裏工夫得細防堦下秋紅千萬防遊蜂一一采香歸

正月庚申朔【淳熙六年】

春來節物一番新今嵗仍逢臘裏春莫訝連宵淸不寐秪緣守嵗守庚申

國淸寺

夾道靑松引客來五峯雙澗擁樓臺丰幹饒舌畱公案隋帝遺書暗占煤最喜親知來里社眞成春月上天臺陰雲掃盡尋幽去佳處端疑爲我開

山中懷仲兄

雁山曾禦九秋風更喜春深到此中芳艸絕憐隨意綠野花眞是映山紅未知方丈景何似直恐桃源路已通起聼朝雞無恙否玆遊恨不與君同

天臺道中口占

路上人家短竹籬繅蠶刈麥自熈熙可憐日對千尋瀑不觧閒吟半字書

宿仙居民家

投暝人家欲睡時雨聲不斷水平池回頭已過三江渡醉看車中總不知

寄管儀通判並同官

執別僧房日未斜別離愁緒滿天涯淸宵已落柔桑葉小雨頓開喬麥花醉裏不知身是客【江南李玉詞】酒闌無柰客思家【歐公夢中句】憑誰寄語三夫子歸路還須好句誇

贈寶藏老道源

骨相昂藏澗底松平生禪窟盡從容幾年大隠淸暉閣今日來瞻獨秀峯打破畫瓶無罣礙大開飯店喜迎逢今朝且逐徵途去何日重來聼曉鐘

過蒼嶺

黃雲滿塢沙田稻白雪漫山薺菜花路入縉雲頻借問碧香酒好是誰家

崇朝辛苦上孱顏泥徑初平意暫閒蒼嶺東頭移野步眼前便得處州山

婺女極目亭

危樓雄據郡城東掃盡秋云快碧空目力不容山隔斷詩情長與酒無窮先分樓下雙溪水髙挹人間萬里風興逸不知眞近逺五聲裏送歸鴻

自阿山歸再過蒼嶺

雨後過蒼嶺平生行路難危層驚步滑絕澗覺心寒就嶺山逾險趨平谷更盤年來輕世故不作險塗看

攻媿集卷七

欽定四庫全書

攻媿集卷八

宋樓鑰撰

今體詩

鹿伯可郎中園池雜詠

見一堂

靈澈淸詩千載傳始聞林下有斯賢傍人只道休官早見一名堂已十年

止室

流行坎止事無多舉世營營自网羅珍重主人眞止矣直如古井更無波

小東山

安石東山誌不渝歸來尋得靜工夫從教更爲蒼生起攜妓何妨且自娛

桂堂

芳樹叢生庭砌間髙枝更許後來攀主人勿戀山中桂招隱還應看小山

云龕

浮雲舒捲原無定此意誰能爲飽參出岫無心歸亦爾不妨今日與同龕

柑隅

霜著芳苞翠作圍數椽瀟灑映斜暉木奴何必須千樹乞得閒身徑且歸

桃蹊

幾樹桃花相映開主人歸路入天臺憑誰寄語都觀前度劉郎不更來

月沼

玉潔冰淸一壑專籜龍何處引涓涓深知月滿還虧缺秪學蟾光一半圓

星潭

山頭分下一淸石甃團團瞰小亭身在赤城名絳闕至今潭影照郎星

三友徑

公是端人友必端世情冷暖不相干𨿽雲門外可羅雀三益還能耐嵗寒

竹塢

幾年種竹未成叢一日歸來翠掃空盡好閉門髙枕臥從今日日是淸風

梅坡

江梅畱待主人還見說歸時得飽看回首殘花飛作雪一峯當戶正髙寒

松嶺

翠云深處曵枯笻挿碧堂堂十八公全似華陽隱君子掛冠歸去聼松風

戲贈張漢卿

張侯理窟妙無窮雅謔於人亦有功渺渺江湖千萬頃未聞餓死信天公

陪沈虞卿使君遊錢園

休沐無官事公庭且放衙城中尋勝地道上引髙牙潭府臨芳徑東巗玩物華山林眞夐絕棟宇謝豪奢陶令親栽菊秦侯晚種裴公餘緑野六一醉瑯玡幽阪森三友飛橋粲百花樹深藏曲折谷險路谽谺道院羅星斗禪房供釋迦鼇峯思禦气畫舸想乘槎佳處城環雉吟邊路繞蛇登山攜翠袖喝道屏銀檛井市花相映湖陂桞半遮髙歌驚野鳥疊鼓亂鳴蛙陛級靑瑉滑秋千防旆斜叢篁穿嫩筍芳艸綻新葩靜憩方開宴徐行更試茶僊醪斟瑪瑙玉指奏琵琶淸絕囂塵逺蒼茫望眼賖詩情彌海嶠飲興渺天涯賢尹民同樂名郎子克家才髙修月戶筆妙補天媧揮麈風流勝憑欄笑語誇追風慚款段倚玉媿蒹葭逸韻迷春蝶淸歡接暮鴉舞茵收地錦畫燭照籠紗耋稚欣相告輿臺靖不嘩防風朝趂馬好雨夜隨車土脈興原隰霖膏潤甲芽相將勸耕去和气滿桑麻

巾山曲肱齋

山立靑冥外人行紫翠間小牕開木末孤塔映江灣平楚一何逺白雲相與閒我來不暇寢冷坐對前山

廣軒夜望

防防萬家燈風淸醉復醒廣軒髙絕處俯瞰一天星

玉霄亭玩雪

羣齋髙晏雪浮空同上山城第一重今日無非銀色界此亭眞是玉霄峯云迷野路舞輕鶴風急瓦溝噓老龍便欲相將遊汗漫剡溪何必訪遺蹤

倅廳雲水亭

山繞澄江江繞城水雲徑接海冥冥萬家曲折在吾目一郡登臨屬此亭今日詩題隨處有幾番醉眼望中醒風流鄭老知何在回首蒼茫島嶼靑

再過鹿伯可

又上先生見一堂澹然賔主兩相忘不知海內淸風滿但覺山中白晝長小雨絡林妨蠟屐靚妝環坐快瑤觴曲終扶杖欲歸去卽詠白駒三四章

天姥峯

剡水迂回徹底淸濫觴從此一澄曉來蠟屐衝寒上防碎山頭十里冰

虎丘

望望古招提玆遊恨已遲池深驚地裂野曠覺天垂聼法人千數談空松一枝從誰訪遺迹惟有石頭知

洛杜老僧聼琴

宴坐蕭齋不作勞謂予何事走蓬蒿從容試問今年幾手植黃楊三丈髙

自言幾載不聞琴屢聼淸彈苦契心少待庭柯蟬噪靜爲師更作醉翁吟

中秋

嵗歳當秋半人人待月明絕憐今夜賞更勝去年晴光彩澄髙露氛埃廓太淸眾心方閔雨卻望暮云生

又次丁端叔韻

好風涼月湛中秋自笑何爲作逺遊不有諸君故人戀未應連日賈胡畱三千銀界俱呈色十二珠簾總上鉤飲罷客歸淸不寐誰知心折大刀頭

遊惠山

石徑縈回入翠林廿年故步喜重尋千山直上云扉啟萬木陰中古殿深泉水澄風拂拂洞門幽杳晝沈沈調琴瀹茗淸無限倦客忘歸到夕陰

遊洞霄宮

宿雨頑雲撥不開紫霄佳處訪樓臺靑山九鎖固奇甚古洞一深如此哉防地千林俱秀潤擎天一柱最崔嵬出山爽气尙相屬數里淸溪送我回

遊徑山

起看海日曉團團更挹神燈照夜防百萬杉松雙徑杳三千樓閣五峯寒蟄龍何在難問古井於今竟不眢但覓靈泉歸洗眼誰能故把細書看

送蘇伯昌大卿

禁路岧嶤欲問津抗章便自乞閒身閔勞劇部皇情厚寓直中奎寵數新飛挽正資經濟手典刑終念老成人赤松未許長爲伴歸取靑氈繼頴濵

甬東曽幸拜蘇天外府官僚復備員前輩風流眞在眼名公談笑辱忘年浙江相對一巵酒婺港欲行雙槳船門鍵馬銜難作逺西風停立但茫然

送劉淳叟博士倅豫章

熟知明主可忠言奏牘方陳意已傳人言能遜千乘國我自能補九重天防山轉石孰難易爛額徙薪誰後先不用更論如許事把君徵袂且茫然

送呂周輔宗丞守崇慶

從昔傅家學當今良史才聲名冠西蜀風節象東臺朝迹收何速歸心挽不回一麾從此去萬里可能來【呂爲四川類試省元曽祖陶爲給事中】

舊矣唐安郡龍潛府號新當年一絳帳今日兩朱輪民意來何暮仁聲暖似春劍南毋戀卻鼇禁要詞人祕甚先天學誰傳陸士龍上方畱自近天豈不相容契托君家厚情惟我輩鐘慇懃訓猶子他日使追蹤

上魏丞相

夢庵深坐宴朝曛秪有梅花對此君今日衣冠有巢許向來元凱佐華勲入山誰解訪洪景載酒時應問子云童諷寫成心未懶可因貪佛贊論文

次韻蔣徳言遊太白玉几兩山

西山不到幾經春玉几猶能一再臨太白峯前成夢境直從總角到於今

少日遊山不要歸老來腰腳不相宜羨君勝具了無勌踏雪尋幽更一奇

賸欲扶笻隨意行要令心迹得雙淸何時同入翠防去丈室先參老淨名

落花影裏步春防飛鳥翩翩相與還若得把茅成小隱等閒來往兩山間

誰能饒舌彊參禪何用談因更說緣生死本來無大事晨朝湏起夜須眠

謝僧道全惠詩並菖蒲

楚楚芳蓀詩樣淸翠苖低防小崢嶸一功借幽根潤六月能令涼意生雁蕩渾如夢邊事龍湫頓覺眼中明閒牕坐對思無限何日隨君繞澗行

趙安國梅坡

隆暑倦行役梅坡得暫閒捲簾南浦岸終日對成山竹裏淸風逺棊邊夕照還嵗寒重卜醉覓句暗香間

資聖寺

野溪淸淺度危橋徑防枯笻上紫霄曉霧暗蒸山寺雨松風深隱海門潮浮杯水漲人何在洗鉢池淸意已消又上樂亭基上望雲山萬里更逍遙

次韻蔣徳言壁間舊題

一鈴檐角自吟風兩面松篁翠掃空山卉更藏無盡意枝頭未作去年紅

上史太傅

一坡煙水綠灣環竹樹樓臺縹緲間但說一丘藏曲折誰知更有四明山

二十里云隨步生潺湲洞裏訪靑櫺山中要識無窮趣看取南雷問答經

衮繡堂中語夜分幾將經史細評論不知世上三公貴秪是東湖八行孫

贈鄭相士

知君冰鑑照人寒我相儒酸未足觀東甬從來多俊秀爲煩著眼細尋看

雪竇道中

城居久矣厭塵勞來訪名山寫欝陶客路行隨流水逺徵人與坐白雲髙千林舞翠吹蓬鬢二麥揺靑照紵袍努力共登天尺五要看飛雪噴雲濤

錦鏡

兩溪赴壑若奔虯此地端能截眾流三版放開千丈雪一匳淸徹四山秋幾年空自存公案今日重新指路頭珍重老師成勝事淸名當與此山畱

妙峯亭

一峯髙出白雲端俯瞰天涯千萬山試向岡頭轉圓石不知何日到人間

隱潭

靈潭深入白雲堆帯雨春雲爲我開乳石半空渾欲墮瀑泉千尺正中來兩軍酣戰鼓鼙急一雨生寒霹靂催中有臥龍君勿狎有時平地起風雷

遊大梅山防聖寺

江東東畔更東山又過東山數里間試問招提在何處萬山深處白雲環

寒云片日忽吹開歷井捫參得得來行盡髙山天欲半不知平地有樓臺

常禪師塔【旁有虎冢】

當時道價極光華鷙獸相隨共一家象去虎亡師亦老不湏百鳥更銜花

從來猛虎性堅剛據石依林死不僵何待寒林班侍者千年陪祖師傍

梅僊巗

梅山遺迹若爲尋怪石峻嶒一徑深未必當時眞隱處淸風自覺襲衣襟

雲巖

但見云生谷初無石似巗得名非舊觀買地作精藍境勝環修竹門深擁翠杉禪林自家處莫問後三三

啟霞冰壺亭

拍拍新漪徹底淸兩山寫照翠光凝笑看風動縠紋起坐我玉壺春夜冰

天童玲瓏巗

捫蘿歷棧上層峯寖覺芒鞋踏半空七竅幾時開渾沌八窻無處不玲瓏已欣古洞容身過直恐丹丘有路通俯視人間懶歸去拂衣徑欲禦天風

送內弟汪作徳赴建徳主簿

今日望春下送春還送行簿書湏著意家世有餘淸瀟灑桐廬郡文章陸士衡【時陸務觀爲守】公餘定多暇無廢讀書聲

南江酒家

南江舟檝飽經行橋外人家最可人賸種寒杉映修竹快沽村酒趂鮮鱗潮痕落艸櫓聲動日腳銜山涼意新酷愛老樟橫臥處他時來此坐垂綸

宿登山

竹輿來訪小梅山山在空蒙紫翠間嵐霧滿林朝漠漠溪聲和雨夜潺潺峯頭丹井隨潮信松下禪房舊祖闗誰是無生誰不死晨鐘未響夢先還

羣從泛湖次叔韶弟韻

倚徧瀛洲十二欄老蟾推出爛銀盤絕憐千頃波瀾闊更覺滿身風露寒境勝能令詩興逸夜深自喜酒腸寛離離掛影淸如許莫惜終霄作意看

送陳君舉守桂陽

重尋漫壁認題名十五年來一夢驚誰料今朝攜客至卻成此地送君行桂陽臥治眞談笑魯史遺編賴發明文定南軒僊去後湖湘又得一先生

永嘉天慶觀

斗口橫安華蓋山茂林修竹路灣環琳宮迥出滄瀛表羽士如遊昆閬間東挹江山窮望眼西臨闤闠笑塵寰自知去此無多日著意來尋一餉閒

次許深甫寄陳頤剛韻

博物曽經辧實沈論兵更覺用功深九閽未進六奇計萬卷空催一寸心流水髙山誰復防寒松春桞解相尋如君豈是長貧者作計無令嵗月侵

前朝折防尙沙沈志士私憂意向深謀國未湏先問陳平戎要且務攻心衣冠舊老知誰在禾黍遺宮尙可尋騎省再新人有望一言坐復故疆侵

勸農

一番好雨潤桑麻和气歡聲十萬家太守勸農出郭老農哺競隨車土膏澤澤地宜稻云物陰陰天養花願得四方無旱潦盡教樂嵗似東嘉

書吳夢予古樂府後

古來樂府近來無筆力如君郤有餘日恐遺音亡正始喜聞新作過黃初不誇藝苑徒工瑟應免侯門久曵裾更向江西詩窟去他年時寄一行書

謝景英送鄭景元篇末見屬次韻

張羅淸似翟公門門外都無野雀喧可但風流追鮑謝直教髙論到羲軒絕憐父子爲知己時把文章得細論个裏是非何足較乍賢乍佞一王尊【○一本此首後尙有一首云觸暑相過憶去年汝南又得見先賢向來喬木今亡矣秪有靈光尙巋然賸記暮年專一壑想聞髙詠和流泉兩公直諒渾相似其末一句缺載不可攷今附注於此】

喜雨次甄云卿監簿韻

四郊苖槁勃然興頓覺歡聲滿郡城行且刈云成嵗事敢因喜雨記亭名昔如魚在釡中活今見龍從地上行憂國願丰同此樂讀君佳句欲風生

又次徐仲宗通判韻

老龍破蟄斬幽闗亂滴天飄不復慳可但甘霖驅旱魃自然涼气滿人寰民心徒切焦熬甚神力毎勞指顧間遙想淸都應表賀紫宸軒陛曉催班

又次鄭性之縣尉韻

槁項疲農病夏畦喜聞煙雨四天垂旋尋秔稻供糜粥驚見新香玉滿匙

閔雨才寛又畏風從朝愁到夕陽舂誰教官到二千石不學當年邴曼容

幾番好雨應先占欣見堦庭綠艸纎秋後陰晴猶未定更看新月臥磨鎌

爰居集魯要先知飛雪侵春久已疑慚愧風師幸安靜敢將虎口闘龍癡

遊隱淸

簿領叢中偸得閒輕輿相與出鄕闗亂流先已登孤嶼采蕨還來上北山藤繞身增贔屭水涵虹影照孱顏老農擁道迎人笑今日使君來破慳

瀑泉奔放石坡陀回首淸遊嵗幾何腳力不知前日健詩盟還喜故人多滕王閣上無韓子逺景樓中欠老坡不謂鄙言成宿防偶因晚泣得波波

窮冬吏鞅解紛纒重入玆山憶少年千里幸同丰嵗樂三生曽結郡人緣幾番山色望空外今日水聲來耳邊坐上何湏聼絲竹與君嘯詠和風前

富覧亭

城郭占佳勝眼髙貞白鼉霜天開浩蕩云屋湧嵯峨四靣山總好東窻江最多腳跟盤巨石吞吐任風波

贈陳居靖道人

潙汭道人身禦風棄家求靜慕僊蹤僊都有石立天半特立要當如此峯

雪中簡林景思劉振之

驟寒忽變雪花飛抱膝長吟況可知襥被可能來過我忍寒相與話新詩

謝林景思和韻

黃昏門外六花飛困倚胡牀醉不知凍合玉樓猶彊項擁衾方詠雪巢詩

送趙子固吏部帥合肥

少年文價重神京遊宦還聞政有聲南省但推韓吏部北方猶問趙先生人傳殿上三千牘上喜胸中十萬兵暫輟望郎分帥閫淮南艸木更知名

老韓同傳我多慙意气相傾自不凡憂患飽更俱白髮班行獨立見靑山羨君眞有虎頭相顧我方爲馬口銜同捨幾何俄話別可堪目力送風帆

襟帶長淮地望崇勲名當繼古英雄吳人止解依濡塢晉將才能過八公可但綏懷邊境靜直湏經略朔庭空折衝不必居遐徼頗牧尢當在禁中

曲竹

放出一頭地出墻梢更新傍人爲稱屈素志肯求伸苦節變甘節曲身成直身靑霄看直上莫忘手援人

寄題汪端明墳庵眞如軒

山藏佳處竹藏廬見說離家百里餘已矣空求眞學士傷哉閒殺老尙書後生自恨登門晚壯嵗寜忘跪履初悵望九京郡可作此心徒切慕相如

萬个篔簹一艸廬傷心埋壁十年餘革聲誰聼尙書履金榜空懸少保書無復遺音追正始尙傳新作過黃初眞成一代風流盡嘆息浮生信六如

題汪季路太傅所藏龍眠陽闗圖

離觴別淚爲君傾行李匆匆欲問程不用陽闗尋舊曲圖中端有斷腸聲

畫出陽闗古別離蕭疎桞質不勝悲行人顧嘆離人泣桞下漁翁總不知

題陳簡齋寄夫人書

行書滿紙遺君丈可見閨門敬若賔應與少丈能協趣定因元亮遂忘貧

題韓氏所藏元祐選尙詔艸

禁臠當年選尙初難兄辭寵意何如裕陵遺防知難攺元祐湛防信有餘今日猶存卯君筆向來誰造粉昆書韓門世寶宜無墜史有遺文尙取諸

秋日懷國仲觀

四明聳秀一溪流曽記經行十里秋行李今從何處住宦遊自笑幾時休兒時故舊今誰在老去光陰不借畱贏得東歸訪邱壑約君同上釣魚舟

客省聼燕樂

曉入金門拜紫宸門前錯立士如雲未容宻侍君王晏秪許鈞天隔殿聞

次李季章監簿韻

跪履巽巗今幾年見君風度喜跫然長編固已翻靑簡老墨猶能寶漆煙遊宦自欣天影近思家猶在夕陽邊時從甥館追淸賞賸寫新詩繼謫僊

賀雪八盤嶺上作

平時臥雪似袁安誰肯淩晨犯苦寒百辟班中因族賀八盤嶺上得遙看層層觀闕瓊樓聳納納乾坤玉宇寛悵望僊山何處是欲從此地徑驂鸞

送林子方吏部將漕江東

光堯三紀煥文章寶閣岧嶤謹祕藏寓直到君才第四皇華禮樂逺增光

望郎三度到長安垂上靑雲作好官暫向江東一澄按卻歸徑著侍臣冠

自說嵇康七不堪上教持節向江南江南父老應相賀見說淸明似晦庵

殿廬官燭對風簾郎捨修篁共一檐別日苦多良晤少摻袪不耐雨纎纎

子方移守四明見於浙江亭

春初送別欠詩篇嵗晚還欣受一廛都騎始聞臨浙水先聲久已詟鄞川里人見說俱延頸海嶠從今定息肩夜夜故山頻入夢爲君端欲買歸船

寄題蜀李氏義槪堂【君亮著作之祖】

養气非爲俠輕財弗市恩仁聲髙月旦義槪徹天閽稱美推賢嗣揚名有順孫活人幾百萬何止駟容門

送衛淸叔著作提舉淮東

漢庭早已冠羣僊闊步登瀛最少年竊嘆豈惟年叵及人門才業總翹然

通防牢盆亙海濵宅家專欲用儒臣淮南艸木生顏色又見龍頭第一人

虎榜先登到鳯池前良多以十年期𨿽知勇退急流去壯嵗功名防及時

羨君持節拜庭闈未老雙親看防衣若過蓋公煩問信坐曹日念舊遊稀【外府舊爲敕局衛乃蓋侍郎壻】

屢從樽酒接從容叔寶風姿照座中他日相逢年益老棊壇尙可角雌雄

送黃景聲祕丞提舉浙西

江夏無雙第一人淸明久矣動簪紳心平气勁無偏黨好在皇朝作爭臣

宅家親擢得眞才柏府蘭堂更外臺未問遄驅向溝壑半途應有詔書催

從來軒冕一毫輕朝迹初收去玉京打破畫瓶無个事不妨遊戲繡衣行

論詩才了便談禪鄙吝冰消更豁然稽首心空先及第敢將癸未論同年

玉節光華照日曦揚淸激濁正當時阿連幸出百僚底正恐翁歸不受私

雪中迎駕

都人久不望威顏驚喜鳴鞘風雪間萬井歡聲迎曉仗九天和气下人寰龍樓笑啟瑤池晏鵷序欣趨玉筍班道上峯頭皆見日絕勝銜燭照昆山

題尢延之給事所藏葛僊翁徙居圖

莫言家具少於車藥褁衣囊自有餘老婦親攜三稚子僊翁獨玩一篇書羊牛相與趨新築雞犬無因戀故廬到處山頭有丹井不知如此幾遷居

又題楊妃上馬圖

金鞍欲上故徐徐想見華淸被寵初後日延秋門下路不應有暇作踟躕

題老融歸牛圖

薄宦六年辭故山故山秪在夢魂間簪紳何苦自纒縛卻羨歸牛自在間

天竺禱晴

早奉天香禱白衣遲明宿霧故淒迷忽驚紅日穿林薄無數碧山明澗溪上竺寺連中竺寺蘇公堤映白公堤湖光一碧幾千頃賸捲荷香送馬蹄

具美堂

明光殿裏早催班亭午天街從駕還已聼歡聲傳市井更看喜气滿湖山聨鑣逺去閒尋勝爛醉歸來夜叩闗但願兩宮千萬壽退公時得過雲間

水月園

具美杯殘意未休相將重上望湖樓樓臺忽已居平地風月何曾識舊遊更挈酒樽過水月坐增詩興滿滄洲春風共約新橋畔遙拜雙龍萬斛舟

三月九日從駕

昨日爲親壽今朝從駕行君親俱有喜家國共增榮淑气浮黃屋歡聲動玉京人心眞易感翻手作升平

湖山次袁起巗安撫韻

同年紫陌再尋春力主斯盟賴尹京山外斜陽湖外雪夜來陰靄曉來晴平波灔灔新添緑凍木欣欣欲向榮此日此身淸潔甚軟紅何苦太忙生

攻媿集卷八

欽定四庫全書

攻媿集卷九

宋樓鑰撰

今體詩

試兪珣長頭筆

倦逰兪老入中州霜兔抽毫飽盛秋平日相親管城子結交今得賈長頭

訪畱昭文於範村山間不得見

黃扉處士掩松闗小立松風去住難可嘆山中眞宰相未容神武掛衣冠

送倪正甫侍郎出使

經帷親見犯天顏口伐何勞抗可汗故國應悲周黍稷遺黎猶識漢衣冠殊鄰諜報終難測累嵗要盟恐易寒馳至京城上方略始知頗牧在金鑾

送王仲言添倅海陵二首

萬卷詩書老雪谿頎然二子和塤箎絕憐伯氏久亡矣猶幸夫君及見之來上鵷行人未晚往舒驥足自嫌遲他時還向雲門否布韈靑鞋尙可期

遂初陳迹遽淒涼擊嘆靑箱極薦揚談笑於儂情易厚典刑使我意差彊重屏舊畫論中主古殿遺文話阿章舊事從今向誰得尺書時許到淮鄕

寄題延平範氏六桂堂

髙門儒效許誰同秀气於今照演峯家學一椿連五桂地靈兩劍化雙龍三人衣鉢淸名接累世簪纓慶事重彼茁孫枝更林立不須萬戶羨侯封

京仲逺尙書爲澹然子作二大字

濃墨新題付澹然松坡爲子老談天憑君推我行年防何日歸耕綿上田

送李伯和吏部題舉浙東伯珍寺丞將漕夔門

奕奕君家好弟兄皇華交映棣華明幾年並列金閨彥同日俱持玉節行萬里往臨夔子國一江先到越王城防聞歸取靑氈舊都似當年老貳卿

送範文叔禮部守彭州

憂國鬢先雪愛君心似丹旌麾𨿽自適懷抱未全寛直道任三黜故人憐一寒蒙陽毋久駐旋復簉鵷鸞

送趙徳老端明帥蜀

身名俱泰老尙書叱馭寧辭萬里途兩地恩榮眞赫奕四川父老定歡呼乖崖袍帶今重見淸獻琴我更無頻向籌邊樓上望歸來方略上新圖

次盧國華提刑所寄韻

持節歸來上粉圍秖今一節又何之樂天好句追長慶元亮髙風挹義熙我恨別多仍防少君𨿽去速豈來遲閩山荔子燻晴晝莫惜登臨賸賦詩

古梅遺張時可

枝封蒼蘚澹花疎一種風流髙更孤試問約齋三百樹林中還有此枝無

李才翁賀除天官次韻

九年奔走只思閒歸夢時時墮故山已媿演綸詞禁上更堪曵履侍臣間官曹顧我空無補世事惟君了不闗但欲相從防物外不應久此玷淸班

我居銓部閙簪裾終羨寒牕只蠧魚每念故交今有幾況如盛徳豈容疎京塵共嘆催人老市道誰知有隱居久苦筆端枯渴甚楚波正欲借君余

劉徳修右史去國示所和從父東谿及楊子直詩走筆次韻

無人爲辧樂羊書卻向空山問艸廬世上榮枯無定在眼前毀譽竟何如寸心未徹九重上百口仍行萬里餘只恐君王思舊學便看飛詔促嚴徐

東谿詩似老彌明傾蓋論詩絕防塵筆墨爲供無盡藏江湖乞得自由身出門逺送成惆悵無計相畱更主臣但願皇天開老眼不應空谷滯斯人

閣下相期久山中把酒稀未能容我去又復送君歸柱史寧終隱威顏暫咫違壯心誰與語看劍一燈防

謝袁起巖侍郎送盆梔奉老母

翠綃飛蓋擁生香冰雪精神試晚妝鶴髮慈親俄一笑玉人何事晚升堂

送曽南仲寺丞守永嘉

六和久坐趣歸鞭卻送旌麾水竹邊無說可俾新令尹有時重送老同年城隅緑竹今安否庭下朱欒定儼然回首東州眞夢境羨君此去若登仙

過上虞懷謝驛喜雨

夢回檐澑作驚湍淨洗炎敲百慮寛咫尺東山見膏澤令人更憶謝家安

答杖錫平老

老我平生不願余歸來但欲賦閒居灌園自足供朝膳日奉夫人禦版輿

送�尉海陵並寄示防

二子俱從宦重親足自怡汝能行防學吾豈恨輕離平日自知己眞心更與誰臨文有遺忘此是憶兒時處已幸寡過居官勿願余動成經嵗別賸寄幾行書公退仍多學心淸任索居但知行所職通塞聼何如

次潘安叔寄新溪詩韻

曽遊明月舊雙谿老去情懷百不宜夢繞新谿身不到更休重和寄來詩

送內弟汪彊仲赴臺州稅官

雕鞍去去不容攀柳下門墻輟往還可但徵商私龍斷不妨拄頰看巾山右軍墨妙惟修禊太傅才髙亦抱闗咫尺親庭毋苦戀有人能作適齋閒

少潛兄再立晝錦坊伯中弟有詩次韻

東樓舊日史君家盛徳於今說孟嘉晝錦門墻再興起烏衣巷口倍輝華𨿽無崔氏聨三防肯學楊家簇五花尢喜桂枝香不斷藏書滿屋是生涯

王原慶訴盤餐蕭然走筆次韻

愁絕詩人太瘦生也無北食與南烹君看俚語亦堪笑何日能塡鼻下橫

莫嗜鰒魚如老曹但應菜飯學參寥坡翁晚節更淸苦玉糝新羮手自調

送趙振文主簿

去去江西不作難片帆雙槳蕩秋瀾已知宦業非時樣尢喜親情耐嵗寒志大自然羞附驥官卑何用嘆棲鸞少卿膝上加文度更比年時刮眼看

病足戲效樂天體

課得退連茹藥逢新太醫居閒幸餘暇養病任多時步屧𨿽非便調琴足自怡晚來風雨急髙臥到晨炊

叔韶弟上連桂堂牓防羣從

我家簪紱百餘年書種於今幸有傳折桂時能取黃牒肯堂賴子抱靑氈一新扁牓照華屋共集樽罍招眾賢須信後生尢可畏要當爭著祖生鞭

題林氏香巖庵

緩步尋佳處林深路欲迷偃松披數畝立竹漱三溪瀹茗憑山檻呼燈照石梯輕輿空翠濕投暝喜幽棲

送汪彊仲還官所

又向丹丘去安書易往還固因官事了莫放舊書閒問訊雪巢老寄懷巾子山經行皆夢境自笑日蒼顏

寄題吳紹古縣尉經徳堂

問捨玉眞下讀書經徳中心期知共逺臭味許誰同吹笛夜涼月舞雩春暮風直須涵泳熟毋負象山翁

送季舅汪江州【大定】二首

淸直如公天自知晚年百順了無虧九城臺下方還斾五老峯前又擁麾題坐喜逢陳仲舉據牀好繼庾元規太平散吏無由到倚聼中和樂職詩

舅甥相與自垂髫防宦歸來鬢已凋坐上可無車武子酒酣時賴蓋寛饒喜公自此驅千騎顧我從今守一瓢閒與適齋同悵望艸堂樽酒幸淸朝

送內弟汪耐翁隨侍因赴臨川推官

之子長才盍要津未知此別幾經春且爲湓浦過庭子徑作臨川入幕賔生長外家身已老周旋中表意尢親從今家問須情實莫事虛文學外人

環村踏雪

一冬求雪雨還晴賸喜春朝見玉霙不爲偶同佳客到誰能深入亂山行雲牕霧閣知何限玉樹瓊枝到處明更喚輕舟同穩泛小谿何似剡谿淸

荀輿衝雪過谿橋流水方東未晚潮白裏不知梅奪色靑邊尢喜麥成苖煙深帶雨參差下空濶隨風自在飄可是忍寒請更切故求野路踏瓊瑤

又次蔣甥仲愚韻

山色空蒙雪更奇滿空撃碎碧璢璃寒侵茅屋春無寐凍合梅花夜不知泛泛輕舟勝路滑洋洋流水樂人饑興來但覺酒腸濶江海安能實滿巵

送元積弟赴永嘉酒官

宦遊五載住中川似與邦人有夙緣昔日江山知好在舊遊人物想依然吾衰無復逢梅福子去惟應夢阿連或問故侯霜鬢未吾言潘令是齊年

我家淸白世相傳工部眞淸更有年百口未曽營活計一生惟喜種心田吾方奉母耕綿上子更移封向酒泉兄弟凋零期自勉只將家訓作靑氈

同王原慶知道遊天童

舊遊曽記夢中身一日重來白髮新行盡杉松三十里看來樓閣幾由旬狎鷗亭外波瀾濶宿鷺池邊艸木春自笑賦歸如許久始來此地作閒人

東谷

舊說東阿谷玆來到此山樹深煙冉冉花落雨潺潺有客禮師塔何人叩祖闗天連秋水逺此意尙人間

千佛閣

平橫云棟塞空虛倒影仍臨碧玉壺千佛威光歸寶所九霄宸藻粲河圖人天共嘆未曽有燕雀相驚不敢逾試問南詢童子看化城曽見此樓無

從子滌濯寒納涼

楊栁陰陰映粉墻宻雲藏雨晚來涼髙荷欲出欄幹上笑挹紅英吸淨香

�謁告歸省復還海陵

吾子逺歸省重闈俱粲然難畱毛義檄又送子眞仙西去仍千里東歸約二年詞場期自力收取舊靑氈

題少潛兄得閒

亭下水吞空輕舟處處通閒情誰得似逸興更何窮詩社率相過醉鄕時一中我家原不逺只在小橋東平日君多暇如今我亦閒人歸眞得地吏隱勝居山煙浪一千頃茅檐三四間天寒倚修竹空翠濕攲鬟

送從子淵宰浦江

誰云宦路足嶇嵚送子之官獨放心亷介有餘無矯亢謙防已甚自崇深安輿何用資三釡慶問時能扺萬金公退讀書三子侍縣齋松竹已成林

慈溪道中

雙櫓眞成鵝鸛鳴客愁厭苦夢魂驚須臾寖覺耳根熱一覺醒來天已明

題惠崇著色四時景物

舊說惠崇眞畫師生綃四幅見天機鷺翻桃岸韶光嫵鵝浴蓮塘暑气防風勁賔鴻霜始肅寒欺花鴉雪初飛分明知是丹靑捲仍欲沙頭喚渡歸

送吳參議【褱】

才气勇無前人推季子賢侯藩聨剖竹制幕晚依蓮勢利從身外風流到酒邊四明欣防遇兩載得周旋爲記題名石仍吟達觀篇畱行何及矣執別但茫然我已甘投老君方欲引年未知重見日目斷五湖船

卽事

十日陰寒雪不成臘殘春近更霜晴深山髙臥如春暖繞鬢飛蚊自在鳴

弔陳衛道墓

平生學博更加詳和防三家盡較量一覺可憐成夢蝶多岐終是易亡羊門前修竹連巖桂道上芙蓉間海棠何似剗除閒艸木靑松一色蔭髙岡

防大梅山梅仙巖

爲憶西京梅子眞人言羽化匪沈淪海瀕古墓已無迹山外髙風寧有神鯁論至今光漢傳淸風猶足蕩秋旻何須更說神仙事終老市門良可人

虎冢

辛勤玉柙更珠繻或見乂牙出骨須鷙獸一心能防法敝帷千載尙全軀餘威凜凜空埋骨遺像耽耽若負嵎及見當年梅子熟自應驚倒老妖狐

謝潘端叔惠紅梅【有序】

潘端叔惠紅梅一本全體皆江梅也香亦如之但色紅爾來自湖湘非他種比自此當稱爲紅江梅以別之王文公蘇文忠石曼卿諸公有紅梅詩意其皆未見此種也感嘆不足爲賦二十絕

舊家桃李種河陽今日紅梅自楚湘根墢送春君意重爲移絕艶到吾鄕

黃姑曽爲防冰肌亦有緇塵染素衣何似胭脂天賜與暗香猶在是耶非

爲君手種向南牕誤認昌州移海棠元是玉妃生酒暈帳中仍帶返魂香

前身施粉忌太白今日施朱恐太紅說似旁人剛不信淸香萬斛在花中

殿後鞓紅色漫穠絳桃空自笑春風何人擊碎瑚樹惱得瑤姬靣發紅

舊見寒花蠟蔕紅寧知沁入雪膚中絕憐金穀佳人墜到地餘香散曉風

梅花幾種盡相聞老矣才欣見此君相與對花文字飲絕勝歌舞醉紅裙

人間丹桂亦防黃未見紅葩觧有香惟喜此花兼眾美麝臍薰徹絳紗囊

初移湘水一枝春賸馥還欣爲我分夢入山房三十樹何時醉倒看紅雲

嵗晚紅英繞凍柯玉人無那醉顏酡廣平賦就如逢汝鐵石心腸可柰何

少陵年後詠花開未見胭脂一抹腮可惜當時詩興動止因東閣看官梅

坡翁著意賦三詩漫說濃香已透肌若見此花應絕倒惜君生晚不逢時

花品無庸定等差國香國色屬吾家海棠正自慚粗俗莫問漫山桃李花

不學江頭玉樹寒壽陽紅粉舊妝殘嬋娟可是慚隨俗莫作金沙鎖骨看

客來試與倚防幹拂拂淸香觸鼻端盡教北人渾不識不應攺作杏花看

全體江梅臘裏芳紫綿新拂漢宮妝臨川借得江梅句傾國天教扺死香

詩老爲花空自忙想應未識此奇芳靑枝緑葉何須辧桃杏安能如許香

只說梅花似雪飛朱顏誰信暗香隨不須添上徐熙畫付與西湖別賦詩

縞帬練帨玉爲肌誰防防頳向北枝若是羅虯見顏色定須將此比紅兒

自昔梅花雪作團紅梅晚出可人看江梅不觧追時好秖守冰姿度嵗寒

山行

行入春山紫翠中入山深處更桃紅一百五日麥秋冷二十四番花信風千頃揺靑幾蔽地四山聳翠欲浮空野橋橫跨溪如練待買輕舟下釣筒

金蹄

金蹄垂耳小韓盧飾以重環馴可呼誰系冬靑碧陰下恍然如見撃桐圖

次吳伯華韻

一身遇坎復乘流景物當前亦自由淺艸人行回作徑水來沙聚看成洲哦詩首爲鉤棘句適意卽是逍遙遊爛醉不知門外事夕陽日日下西頭

從子沨送梅枝戲作

向來地暖見東嘉帶葉江梅殿嵗華不似靑春三月暮南枝梅子北枝花

菁江迓客

菁江十里路透遲兩岸平疇接翠防贏得閒中乘畫舫隨潮西上趁潮歸

午睡聼雨

老年樂事莫如閒午睡醒來夢已防枕上欠伸猶懶起更聼檐外雨

放鶴送潘防叔司理

衝霄六翮困蓬蒿淸唳時時發九臯鵠立固應能獨出雞羣未免嘆徒勞相投顧我憐冰玉欲去知君刷羽毛幸脫樊籠隨所適平平飛去不須髙

宿育王山涵秋

淸秋來此尙涵秋雨後山泉自在流夜暗聲寒鏘玉佩燈明淸影粲珠旒枕流正自憐孫楚洗耳何須訪許由我亦暫來專一壑倚欄耽玩不知休

長女淯歸夫家寄以小詩

胡笳未了遽成歸婦職如何敢失期彈到佳聲重入塞伯喈未免念文姬

太湖響石

何處飛來一叚云太湖風急到江城雲中疑有羣仙過時聼丁東環佩聲

送朱季公倅嚴陵

朱家族裔甲龍舒循吏淸名史特書正爲嗇夫思所部至今廟食盛鄕閭舍人曽賦嚴公瀨季子方題仲舉輿但向棠陰增蔽芾桐鄕今卻在桐廬

以十月桃雜松竹寘缾中照以鏡屏用防韻

中有桃源天地寛杳然溪照武陵寒莫言洞府無由入試向桃花背後看

次周益公韻【有序】

某比從朱南劍獲拜覩丞相益公送行末章齒及舅甥姓氏旣又得盡見詩刻文潞公同甲防之盛世所共聞公與王錢三府名丙午坊尢爲奇事今歐葛二賢士以布衣交五載與齊年之集壽樂未央髙風厚誼古未有也舅氏尙書旣已屬和命某同賦課成五首以謝厚意

天將間气孕山川名世還當五百年已是有官居鼎鼐不妨平地作神仙書林尙欲校三豕筆力猶能驅兩肩前日勲名身旣退斯文畱與後人傳

六一先生葛稚川兩孫俱並相君年詞場鏖戰今成夢潭府齊盟望若仙政路三公舊同甲洛陽四老信差肩坊名丙午眞奇事寫入詩編盍並傳

頃嘗假守向中川公在黃扉已數年毎念夔龍容接武自期雞犬亦登仙入朝終嘆一交臂問道幾思偏袒肩數仞宮墻天樣逺此心何日遂親傳

別駕歸來自贛川相迎方嘆別經年爲言相國珠璣語寄問洞庭山澤仙妙句聳觀親盥手滿城爭玩日駢肩退憐母子方偕隱卻恐虛名似此傳

舅甥相與老鄞川況值慈親九十年畫舫時追唐賀監筍輿聨訪漢梅仙官名自媿偶同轍才望如何敢並肩誤辱品題稱酷似此聲梁楚更堪傳

題施武子所藏老融二牛圖

佳哉淡墨掃人牛一笛橫風各自由平日深知焉用稼如今但欲老西疇

烏犍離立意逶遲鞭防俱忘取次歸騃犢跳風仍卻顧老融於此露天機

謝少防兄惠牡丹

乍觀泉石分新種想爲黟山憶舊葩病後不妨風韻在此花之外更無花

方翦欄幹第四花玉人聨袂過吾家撚紅玉翼皆名品醉眼相看到月斜

簫鼓聲中醉九旬落紅萬防正愁人眼明忽見傾城色更向尊前作好春

戲和�詩卷

琴奕心偏好丹鉛手自磨衰翁防同社吾子楫餘波歌動玉條脫酒傾金叵羅好爲文字飲行樂未宜多山色藍初染湖光鏡始磨竹梢輕墜雨花片亂隨波麈尾揮東晉龍舟弔汨羅莫愁春易老暢飲一春多澄江如練淨新月似鎌磨老栁飄輕絮良苖颭細波歌聲追古郢詩價怯新羅到處還成醉芳醪防且多暮年甘散誕壯志久消磨自媿今摩詰誰憐老伏波淸新慚庾信敏慧謝甘羅惟有詩情在猶能益辧多

過從子澤家

楚楚初篁脫緑苞城居約略似荒郊土膏更得春風力直引薔薇上竹梢

題陸放翁詩卷

沙畫初驚渴驥奔新詩熟讀嘆防言四明知我豈相屬一水思君誰與論茶竈筆牀懷甫裏靑鞋布韈想雲門何當一棹訪深雪夜語同傾老瓦盆

送內弟汪莊仲赴浙西倉幕

家食八經秋玆焉喜宦遊往依王仲寶況事薛居州寄信憑鴻羽題詩寄虎丘飛雲親捨近時望海東頭

贈龍遊術士胡杲

方笑劉郎問大鈞從來禍福本無門世間生老病死苦時至卽行何足論

夜坐

晚來徐步出柴扃萬變浮雲在窈冥濃似鐵山擎缺月薄於春絮透疎星正欣夜久沈天籟尢喜空明鬰帝靑雨气未平龍欲動電光前後射中庭

再送潘防叔

我似冥鴻弋猶慕君如放鶴去還歸我空今日眞成去好伴閒雲自在飛

以六經左氏傳莊子遺伯中弟有詩來謝次韻

手披欲究百家編奴婢年來識鄭顧我幸多千卷蓄念君未有一經全詩書心醉不容醒父子筆耕期有年此但古人糟粕爾更須從此悟眞筌

書種傳來直到今讀書幾似孝標淫欲君終就九經庫與子平分一片心更向漆園窮妙防何殊淸廟奏遺音中郎書籍付王粲想得知余此意深

中秋無月

涼意秋將半深期月影淸昨霄雲防綴今夜雨縱橫睡久何曽著更闌喜暫晴起來聊曠望終欠十分明

贈丁相士

相形何似且論心眼力工夫見淺深古怪淸奇任君說靈臺一片若爲尋

送叔韶弟赴官錢淸

蕞爾錢淸鎭玆行正爲貧九夷猶可處十室豈無人官守無卑小城居緩卜鄰老夫平日事所至若終身

淨明方丈

云深宿雨未忺晴短艇還來叩曉扃山澑擁溪侵石磴天風吹霧暗空庭茵鋪野艸滋新緑玉立修篁洗舊靑老我時時假僧榻夢魂直向醉中醒

新辟門徑或謂太窄

門外頓空曠雙眸豁太虛誰歟列佳樹正爾對吾廬蚤嵗曽修業衰年得定居買鄰賢伯仲衣錦舊門閭未辧三間屋先栽數席蔬歡娛戲萊服晨夕奉潘輿駟馬容𨿽狹齋郎任有餘牀金知己盡瓶粟豈無殊細艸沿堦嫩新篁得雨初竊希仁者靜未覺故人疏晝永翻名畫更長理舊書何妨抱琴醉盡好帶經鋤耋穉同甘苦兒孫共捲舒眼花多掩卷鬢雪不堪梳少飲無求醉徐行可當車此生千萬足秖願老樵漁

小溪道中

簇簇蒼山隱夕暉遙看野雁著行歸久之不動方知是一撘碎云寒不飛

後同環村盡遡防鳳山寺下換輕舟舟人努力雙篙急引得淸溪逆岸流

送從子淵葬

晨起霜如雪天寒水欲冰引舟拖急瀨扶杖立危層北阮苦多事二疏俄喪明山阿埋白璧悲慟不能勝

早起戲作

枕穩衾溫夢乍回閒居不怕漏聲催天明更欲從容睡長被孫兒惱覺來

午睡戲作

早起三朝當一工老來貪睡不相同偶然一次五更起卻用重眠到日中

攻媿集卷九

欽定四庫全書

攻媿集卷十

宋樓鑰撰

今體詩

南山廣莫軒

廣莫垂風隘九州亂山無數防平疇一千里外在吾目三十年來無此遊地下天髙俱歷歷鳶飛魚躍兩悠悠昌黎費盡南山句曠遠還能似此不

送趙至道節推

君來入幕恰三年我幸投閒識此賢婉畫時時因事見素風凜凜信家傳易林律本君須寄月�天根語是圓問訊難兄無恙否相忘千里各瀛壖

湖亭觀競渡

涵虛歌舞擁邦君兩兩龍舟來往頻閏月風光三月景二分煙水八分人錦標贏得千人笑畫鼓敲殘一半春薄暮游船分防去尙餘簫鼓繞湖濱

龍潭方丈

又因寒食此中來牕戶虛明絕防埃山裏春風無間斷海棠開過棣棠開

弔僅老塔

僅老相從五十期來瞻遺塔我心悲當時舊話無人說空有門前洗鉢池

夜攜家登南渡橋

幾過長橋下淸宵得意行風髙江水急月上海潮生空迥寒逾峭更深境過淸扁舟難久駐轉柂問歸程

題夢月上人送鴻小樓

雨洗春山空翠新登樓不見送鴻人薜蘿淸夜月依舊無復新詩泣鬼神

贈於湖劉相士

自笑今年卦气闌壯心銷盡鬢毛殘明知七十無多子只問何時可掛冠

五月望月蝕歷家又言六月朔日蝕

閭巷夜爭呼相傳救望舒偶因風暫破眞似月之初孰謂蟇能瞎端知歷不疎太陽交蝕近試看更何如

題賀監李謫仙二像

不有風流賀季眞更誰能識謫仙人金龜換酒今何在相對畫圖如有神

鬥酒澆詩動百篇鑑湖牛渚兩俱仙早知今日猶相對不向稽山回酒船

病後戲作

河魚腹疾未全除一飯充饑不願余縱有珍羞難下飭眞成頓頓食黃魚

枕上

不守庚申不坐禪老來觸事總悠然天明門外無來客盡好蕭蕭聽雨眠

謝蔣行之送菊

秋老懷情盡自寛眼前只欠菊花團分來三徑雙株秀先得重陽兩日看玉輭金輕無限態風髙露冷不勝寒幽人相對成淸伴正爾落英供夕餐

廳事落成老母置酒喜而成詩

數椽增葺苟全時我愛吾廬喜得歸兒輩粗能勤父蠱老天無不費心機年來每愧逾初望病裏尢知悟昨非從此蕭然無一事但當日舞老萊衣

十月十七日夜

蟄虫坯戶六經旬掣電驚雷若暮春震起昆虫千百億不知何處更容身

織錦棊盤

錦城巧女費心機織就一枰如許齊彷佛回文仍具體縱橫方罫若分畦爛柯未易供仙奕畫紙何須倩老妻如欲拈棊輕且稱當求白象與烏犀

叔韶弟以退堂洪老詩來寄謝

不受人天供甘心樂隱居空窮千里目笑擁一樓書攻媿老無用退堂閒有餘相望可杭葦何日訪吾廬

寄題正卿通判可髙亭

樟坡直上可髙亭未見髙髙秪見名想象豈能勝一覽登臨安得快雙明大龍湫下聽雷吼白石巖頭看日生咫尺好山隨杖屨自應老筆擅詩聲

中秋次從子涔韻

雨餘不見日西沈將謂中秋又作陰佳月忽開千里影騷人滿慰一年心掃除塵翳風難動滓濊太淸云尙深坐待寒光誰防此阿咸爲我發微吟

楊花

杜門無緒看芳菲見說楊花滿路飛謝汝不隨人冷暖因風翻舞到柴扉

送趙南仲丞溧水

不用怱怱恨別離版輿春晝防衣隨往題斯立藍田壁更訪淸眞溧上詩公事毋庸犄牙角鄰封眞是和塤箎日哦新句頻相寄明月淸風慰所思

戲題龍眠馬性圖

狗子已知無佛性馬又何曽有性來伯樂若來休著眼任他騏驥混駑駘

他山

素蜺橫臥作雷吼日射細鱗銀色光安得此身如白鷺翛然終日在梅梁

過盡水禽並野鳬風標惟許一春鉏可憐久立梅梁上不爲谿光秖爲魚

小酌元衛弟聽雨

小閣臨流暑气淸藕花的的照人明移牀更近欄邊坐要聽棊聲雜雨聲

防再往剡中念之尢切作詩寛之

剡縣不爲遠丞官勿謂卑鼓盆知愛重去國倍行遲堂上森三老房中秀一兒加餐了官事莫賦悼亡詩

觀云寄簡講師

蒼狗哦然又白衣來從何處去何歸無心出岫還歸去莫向秋風說是非

過故家

團團桂樹擁檐牙舊日輕黃滿樹花惆悵秋淸無一葉空餘枯枿縋寒

題從子浹娛親

阿戎築屋爲娛親野艸閒花日日新我奉版輿來舉酒祈君親壽似夫人

丹桂

碧雲步肇紫金防風靜秋髙千萬枝嬌額塗黃元自好是誰深傅蜜胭脂

下元日暖甚夜風雨大作早微雪從子潗以酴醿來

眼明喜見早酴醿牕外風號集霰時梅蘂已慙前臘破芳心休用怨春遲納涼除夜昨防似見雪芭蕉今不疑若使洛人眞得此應須更詫百宜枝

送朱�正守南劍

舍人簪筆舊甘泉家學相傳子姓賢未羨夾河爲太守阿連剖竹向封川

檇李曽蜚剸劇聲貳車仍贊虎頭城朱轓小試承流手要繼桐鄕循吏名

萬竹蟠山喉不幹兩龍潛水气猶寒郡齋見說眞圖畫公退何妨一倚欄

下水上山腰帶州人家無數起危樓遨頭不用喧簫鼓秪把淸詩紀勝遊

同盟東下或西徵老我惟知管送迎秖恐政成登省戶未容歸騎向西城

名畫法書知幾編捧銓寧復計求田摩挲賸買新文字歸滿米家書畫船

送杓孫隨侍上虞

阿斗生來十五年未曽一日去翁前聞詩勿廢家庭問習吏仍求城旦篇婚宦有涯眞是幸巾箱所蓄要相傳榮罍𨿽小性非魯口授詩書加愛憐

戲作

二子爲丞分越邑女兒隨壻過江南笑言屋裏成岑寂匹似當初只住庵

諸塋拜掃晚歸長汀

雨意早垂垂寒云晚更低空中時散防道上不成泥緑栁桃相映黃花麥與齊紆回餘百里喜見舊松隄

送朱季公守封川

韶陽生長十餘年城郭重經固宛然嘆息紫薇仙去久尙餘遺墨照山川【先舍人居韶十四年季公生於壬戌】

桐鄕漢有大司農封守今推陳秀公君向邦人著遺愛近追相業遠家風【陳秀公曽守封川有遺愛】

鄕評久說鴈行賢剖竹封川與劍川不用對牀風雨約政成問取舊靑氈

吾鄕棊社寖凋零賴有朱家好弟兄舉酒看看故人少陽闗莫唱斷腸聲

妙舞淸歌有二姝後堂曽見繡羅嶺南太守風流勝不用歸舟載緑珠

以玉蘭贈王習甫

一種香蘭玉色新仙家分得蘂宮春調髙韻勝誰能稱付與能言解語人

華屋翚飛慶事緜芝蘭玉樹喜庭前似聞楚畹芽初茁便看藍田生晚煙

送趙淸臣宰姚江

玉立君家好弟兄藍田風采照花城版輿壽母人間盛千里何曽去送迎

鄞江水與舜江通久矣威名滿一同試問何時到封部數聲柔櫓一帆風

長江東去跨虹橋千丈橫隄捍海潮更向燭谿圖永利坐令百里沸歌謠

才刃恢恢妙撥煩鄰封撫字尙何難更能觸事加長慮自有甘棠向後看

歸家故步懶重尋藏拙年來恐不勝短棹有時乘興去徑登竹所聽鳴琴

楊花

雨壓輕寒春較遲春深不見栁綿飛忽然飛入閒庭院疑是故人何處歸

栁綿無數糝枝頭日暖隨風撲畫樓萬象可觀惟有雪喜看晴晝滿空遊

爲我輕攀緑栁枝帶花低護笑攜歸日長深院微風動要看松綿當面飛

野芳庭艸是生涯老去秖宜閒在家幾日惜春畱不住小鬟爲我拾楊花

送王伯奮守筠陽

三槐名徳萃淸門七葉爲州賴有君道院無忘山谷賦郡齋當繼頴濱文君應膝上鄰文度我向東牀憶右軍振起家聲差易耳便看奏最躡靑雲

別王恭叔

兩兒𨿽近隔江潮賴有王郎慰寂寥遠侍雙親官道院爲同盡室餞西橋腦脂遮眼最闗念客路尋仙勿憚遙別後飛緘問安否數來谷口訪山樵

別長女涓

老我年來百念輕文姬助我以琴鳴等閒相對成三弄遊戲俱彈似一聲舉酒不堪千里別登途知用幾程行郡齋自是神仙窟防有堦庭玉樹生

趙資政園梅篆

小徑回環里許長寒梅森列間疎篁路如古繭縈繆篆身似輕煙繚印香九折阪中經蜀險八盤嶺上趁朝忙歸來遊戲通幽處笑看危途幾太行

示從子

東院敲棋西院琴固知猶勝別勞心少年不比老癡叔且向書牕惜寸陰

贈畫梅呂生

西湖處士賦疎影未似希貞好樂章豈是無情甘澹泊受他風月幾淒涼

防自剡州寄水晶蒲萄

馬乳從他堆滿盤未如淸嚼水晶寒固知一縣蒲萄熟不用勞人數問安

送汪莊仲赴江東倉幕彊仲荊門簽判

不見適齋老於今三四秋弟兄登宦路親黨駐行舟老病無詩思衰懷重別愁外家門戶盛勉力紹箕裘外氏防恩厚文昌獨我知居慚酷似舅喜有寧馨兒遇事行方便禔身謹護持公餘定多暇黃卷有餘師早嵗過秋浦貪程不入闗君今參儉幕時得上齊山膚使資闗決賢俁伴宴閒好音頻寄我借此一開顏之子遊何許平州更玉州山川稱勝絕幕府信風流翠巘寒逾秀金蓮夜不收天涯念鄕國少上仲宣樓見說荊門地如門蔽楚荊舊時爲內郡今日號邊城但守平平防毋求赫赫名勉哉闗決際從此振家聲

送元積弟赴淮東總屬

南徐來往飽經過總餉賓寮入禮羅子去幸陪鄒湛輩君今還是伯休那金閨通籍時方可鐵甕名城景最多我有淨名遺記在試從萬井訪維摩

十人兄弟五人存心事方欣得細論可但衰遲憐遠別只因喜懼有慈尊倚門何止期吾子發防還知望好孫從此三年風雨夜寂寥棊局與淸樽

陳君舉旣亡汪文子攜其所作春秋後傳及送行詩來次韻

名盛望有備枝披實亦繁無由究賢業猶幸立斯言書在經逾顯人亡道更尊九京如可作與子共南轅

送趙伯藏倅永嘉

當代投閒老吏師佳兒官業具而微已煩潘令宰花縣正要王祥康海圻得助江山詩興逸平分風月羽觴揮安車何日迎淸獻又向堂前戲防衣

分教分符恰五年異鄕每若故鄕然歸來幾作池塘夢送別欲隨騶禦仙目斷甘林應飽熟手栽欒實想芳鮮邦人若問老州牧爲說淸霜繞鬢邊

晝寢

彈徹悲風更廣陵滄浪一爲濯塵纓邯鄲枕上夢初覺喜聽檐間風雨聲

喚仙閣

上到危層莫喚仙才憑橫檻挹江天江天如許來供眼何用王喬更偓佺

多少尋仙更不還茫竟墮有無間使其眞有毋庸喚仙自層城我自山

犯暑來登覽松風爲灑然龍泉登古井虹影臥中川萬簇寒林秀四山秋色鮮詩翁不可見況敢喚飛仙

送趙敏之丞彭澤

淮甸歸來涉學深孤云又出亦何心公餘巖下讀書去遠繼風流石橘林

淵明事晉肯臣劉仁傑忠良不附周見說三賢參羽士【尉斯光】盍將吳簿配蘋羞【南唐吳舉爲彭澤主簿有髙節見六一集】

陶令居官八十日始爲督郵方賦歸君家門戶要興起未用飄然詠式微

阿虞試晬戲作

阿虞匍匐晬盤中事事都拏要學翁最是傳家淸白處不將雙手向頑銅

贈別盧甥申之歸吳門

千里何妨命駕遲晤言未厭已西馳子休重賦瓊瑰贈我亦懶歌親戚離好向淸江論樂府更從葉子說新詩樂閒引紙五十尺爲篆離騷繼李斯

又謝申之示詩卷

不見賢甥十一年新詩示我百餘篇古風已喜能行意近體尢欣細屬聨宅相眞成珠在側冷官休嘆坐無氈作詩勿謂今餘事更下功夫繼玉川

送秦仲防通判

淸徳曽瞻啟慶碑孫曽淸更畏人知秖緣一介弗輕取坐使斯民不忍欺瀨水家傳禦書卦宣城手寫送行詩典型尙繼金鑾舊馬氏一門誰白眉

題輿再到海東涯嗜學深於入幕時一字未通終不置五行俱下尙嫌遲情親端有卜鄰意別後空勞望月思老我無因可重見祝君來此擁旌麾

謝剡中沈元龍惠詩

東陽何事到東州百語曾無一語酬深羨松筠無敗葉自言蒲栁已先秋千金旣覺成虛擲雙璧還驚又暗投別後未知何日見但將吾道付滄洲

謝舒景叔寫照見贈

誰寫衰容入畫圖本來面目舊形模幾年老瘦鬢如雪不道今吾非故吾

庭前一蓮著花

門外荷蓮浥露華緑云平地擁秋霞病夫不耐出門去且看庭前第一花

淯月下鼓琴用�韻

老穉團欒鯉在庭文姬爲鼓玉琴聲起來同作悲風曲倍覺先秋月影淸

國仲觀遷居尹隩訪別

晚年未定一枝巢到處蓋頭無把茅又欲浮家過尹隩何殊樂道向莘郊君今去此難招隱老更從誰可定交見說衡門臨野水秋深容我去推敲

仲觀有詩來謝次韻

危機屢見劍頭炊喜及掛冠神武時從此含藏三寸舌算來插得幾張匙讀書牕下頻勤習攻媿庵中老住持速辦小舟頻往返及今精力未全衰

謝王粹中惠白鶴山麟川觀斑竹杖並竹輿

麟川仙館翠瑯玕荷子攜來白鶴山未效葛坡龍種化絕勝湘浦淚痕斑裁爲柱杖一尋許巧作乘輿四尺慳兒子門生俱努力病夫欲過虎谿還

曽無逸中名燕居曰和三續社有詩次韻【欲和防三家以續雙林】

通地通天秖个中千岐𨿽別大都同兩家偶爾流傳盛一貫臨之內外融欲境掃開心在我浮雲散盡月當空感而通者後來語不感須知自有通

老來

老來何以度光陰秖有圍棋與鼓琴棊爲心勞疎對局琴因臂弱倦調音曲肱時復同尼父面壁何妨學少林气習未除秖自笑又還弄筆動微吟

長生艸

玻璃擢葉玉蟠根千里提攜寄海濱雨澤不霑仍自潤土膏無著自長春嵗寒秀色鎭衣舊日暖素英能一新我欲餌之求久視恐君靈已不靈人

謝黃汝濟教授惠建茶並惠山泉

幾年不泛浙西船每憶林間訪惠泉雅好誰如廣文老親攜直到病夫前細傾瓊液淸如舊更瀹云芽味始全或問此爲眞病否其中自有石如拳

史子仁碧沚

相家本有四明山更葺桃源莽間四面樓臺相映發一川煙水自彎環

中川累石勢嵯峩城上遙岑聳翠螺舊說夕陽無限好此中最得夕陽多

題趙晞遠二畫

藻翻數尾已如生妙絕魚兒作隊行不是深知濠上趣未應筆底得縱橫【魚扇】

牕前驚見一枝斜照眼英英十數花千載簡齋僊去後何人更著好詩誇【墨梅】

送陳表道倅嶽陽

垂上靑雲去如何乘貳車輕爲千里別時寄幾行書剸劇才無滯傳家學有餘當塗足知己應不費吹噓聞說巴陵好樓髙占古城湖光千頃白山色一螺明赤壁沈沙防蒼煙老樹精好詩收拾下寄我慰離情

元珍弟酌別賦此贈之

歸來十暑又三霜衰病那知謁帝傍采菊初期老陶令種桃應是笑劉郎不辭白首登鼇禁正欲靑衫及鴈行今夕團欒同醉後未知何日駕歸航

靈芝寺

送客靈芝寺憑欄山有無自從朝北闕始得見西湖煙外移輕槳波間浴野鳬淸寒不可駐回首又神都閭丘醫視脈曰老人之脈如小春有感

老去光陰似小春如何比得少年人君看桃李秋風後縱有花開不是眞

貢闈對硯盤發嘆

老去未忘黃與朱琢成三硯樂閒居豈能更作諸生業但欲頻看後世書視艸北門才已盡持衡南省計尢疎便須再掛衣冠去約汝同歸故艸廬

次韻李孟遠使君與林雪巢子季武詩

古梅巨石瞰淸池觴詠曽陪老啟期別我遂成千古恨傳家空有一篇詩使君尙爾悲陳迹處士惜非同此時若使南樓預淸賞胡牀應奉庾元規

玉堂早起

早起多奔走旬休亦往還偶因二士試始得一朝閒靈鵲花枝上金魚荇蔕間素餐終有媿只憶舊家山

贈徐松

我爲浮名媿引年老餘八十尙飄然不如合卻談天口歸向白雲深處眠

經筵講詩徹章進詩

聖主承丕祚於今嵗幾遷昭回光飾物剛健位乘幹善治新更化當陽獨攬權誅鉏及共鯀擢任列閎顚曩日方謀始宸心最急先未遑親政理首務闗經筵恭儉甘卑室尊嚴拱細旃書居勤已甚坐侍禮無前講徹詩三百時逢運半千諸儒深誦說六義極摩研俯閱毛公傳旁參鄭氏箋慨尋中古意重是素王編舊本三千首終存十二篇𨿽遭煨燼厄三賴詠歌全開迹因農事安民在井田成功時邁酌興業大明緜東國思平賦南山樂得賢艱難由后稷勞來美周宣起自紹熙載迨玆嘉定年闗雎從肇彼殷武遂終焉寵數傳中旨恩光被邇聨神文期繼踵元祐信齊肩內廏頒云騎雕鞌絢錦韉茗分龍焙品香拂禦鑪煙眾俊咸宣力孤生亦備員少時曽學詠老去未忘筌納祿誠休矣歸耕久晏然鋒車俄促召梓裏謂登僊詞禁容揮翰天官命典銓豈知侵暮境重得侍甘泉朽質何能報孱軀殆欲捐尙思求譎諫海嶽效塵涓

題天竺珪老復庵

路從天竺更微南衲子邀余過復庵八法照人瞻睿藻一峯當戶擁晴嵐奇文初動玩羲畫萬物並觀師老耼六用不成均此理楞嚴容我爲同參

爲倪正甫尙書題壯懷堂扁以詩來謝次韻

久矣君宜任弼諧果隨驛召上天階幾年不作相逢夢一日俄傾積別懷情厚夫君幾鮑叔愚如老我類髙柴他時戶冊髙懸後直欲扁舟訪水涯

攻媿集卷十

欽定四庫全書

攻媿集卷十一

宋樓鑰撰

今體詩

送趙徳老觀文東歸

趣還宗老侍經筵宿望訏謨信偉然引疾屢煩頒漢制賦歸先已買吳船去年趨召叨同傳今日求閒媿著鞭未得相隨出闗去羨公徒禦若登仙

往還不過酒三行成敗同觀棊一枰東海敢言成二老西湖自足度餘生朅來便覺廢玆事歸去定須尋舊盟錦裏錦坊秋色裏夢魂先已到江城

送倪正甫尙書守南徐

君如春栁我如松晚嵗重逢意逾通日日公餘搜理窟時時史暇樂談叢友朋罕有心相照兄弟惟應姓不同此別未知何日見摻袪無語對西風

滿腔忠膜與嘉謨空洞他無一物余有語莫非憂國志欲行猶上薦賢書已欣勇退成淸節更喜髙眠卽故廬廊廟須公經濟手不應斂惠向南徐

幾回去國向吳興出處𨿽髙事不平玆以優恩臨北固不妨禁直寓西淸羨君決去行何速媿我求歸計未成淛水東西又千里壯懷堂上未忘情

戲題十四

十四朱欲動時泛商流羽看瑤姬疏不隔如花面聲急還同墮馬兒谿蟹霜餘縈密网檐蛛雨後理輕絲曲終勸客杯無算一吐空喉醉不知

樞密新府

平生苦欲住山間每恨家居不傍山遊倦怱來參宥密公餘卻得對孱顏援琴萬壑自同響緩步一丘猶可攀信美終非吾久處乞身惟待老鄕闗

門號簽書府心存攻媿齋倚欄臨曲沼拄杖看懸崖槁葉鳴輕雨殘山擁半階退公成吏隱足以暢幽懷大雪趙振文寄詩言乘月泛舟淸甚次韻

老我心知筆力衰頗欣臘雪瑞淸時三茅奇觀亦難遇白玉峯頭燈萬枝

萬玉眞妃搖佩琚梁園授簡屬相如莫嫌一水限吳越兩岸交輝合太虛

雪光絕勝水銀銀未覺仙家隔一塵眞境宜君著佳句賞心樂事更良辰

見說中宵泛防舟何人同賞大江流陽冰伯雪應爲伴更約襌人白道猷

舊聞老具擅詩聲夜泛錢塘向鳯城今日淸遊更豪逸雪花和月帶潮生【法具字圓復紹興初詩僧也有月夜遊錢塘江詩云小舟爲我載月白色沙翠竹光相射自從李白下金陵四百年無此豪逸】

酒邊戲作

未年六十已言歸七十重來自覺癡未報君恩歸未許樽前羞聽摸魚兒

葉處士畫貂蟬喜神見惠

重煩妙手費丹鉛貎出衰容信宛然君看頭顱已如許豈堪頭上著貂蟬

頃遊龍井得一聨王伯齊同兒輩遊因足成之

路入風篁上翠微老龍蟠井四山圍水眞緑淨不可唾【一作水從何來不知處】魚若空行無所依勝處𨿽多終莫及舊遊誰在事皆非秖今匏系何由到徒羨聨鑣帶月歸

海潮圖

錢塘佳月照靑霄壯觀仍看半夜潮每恨形容無健筆誰知收拾在生綃蕩搖直恐三山沒咫尺眞成萬里遙金闕岧峣天尺五海王自合日來朝

題施武子所藏醉白堂記【有序】

醉白堂記相臺舊刻已不多見施武子得太淸樓所藏眞迹一代奇寶也魏王尙友香山坡翁詞翰兩絕晝錦故居昔嘗以假吏過其門巷恨不一到其處太淸圖書流傳至此撫捲無非可嘆者事至今日嘆又不足爲之慟哭可也

堂名醉白尙存不詞翰輝光射兩眸天下曾除蘇氏學禁中卻有太淸樓舊碑於世已難見眞迹惟君乃得收感嘆不堪衰淚落林慮山下水空流【魏王以相州城中無水於林慮山引水入城貫第中溢爲灌漑之利】

謝雷季仲樞密惠社餅

寵分餅捲荷深情割肉烹鮮不厭精潭府始知嚴社祭衰門又得詫侯鯖洗杯用薦逡巡酒下箸如餐骨董羮回首枌楡未能去欲隨秋燕問歸程

婁彥發參政【八月二十一日】壽詩【有序】

某伏承生申之旦正得秋而萬寶成眞是一年好處中秋佳月浙江大潮皆每嵗所有芙蓉菊桂俱不復重陳今則實惟巖壑所誇一百省嵗之時況值合宮大禮儲君受冊前星誕育昴宿凝祥相去只五十間賓僚惟公爲舊學都省後堂祝壽之儀久不講此公首當之今又以慶朝按試鼓吹嚴警場輒成唐律發樽前一粲

靑宮冊寶盛朝章王佩珠旒照日光儲寀久資三善得生朝相去半旬彊五千餘卷學尢富一百省年身更康都省先曽同舉酒貢闈最喜又傳觴易逢皓齒令歌曲難值嚴更聽警場慶事方來眞可卜祝公黃髮相虞唐

題孫谷橋墦間圖

墦間不足又之他猶自施施驕室家齊國一人如許爾寧知後日事如麻

因知義利本殊途莫笑墦間乞祭徒正使往來多顯者此中尢要著工夫

肆赦小雨【時章達之樞密在麗正樓上禮畢戲謂余曰君𨿽長未免雨立歸途成小詩】

端門宣赦樂欣然膏澤還應降九天始覺耳邊鳴槭槭漸看笏上澑涓涓我班金闕闌干側君侍玉皇香案前雨立固知同陛楯一言猶幸賴優旃

題桃源王少卿占山亭

納納乾坤一艸亭西山盡見若秋屏霜餘遠水呈天碧雨過遙空現帝靑逸叟眞成陶令隱髙懷長似屈原醒肯堂固賴賢孫子精爽猶疑尙有靈

題汪季路侍郎所藏吳道子天龍八部

妙絕天龍八部圖細看眞不失錙銖聲名自足髙千古題品尢難遇二蘇旌斾冕旒猶可想鬼神人物亦何殊君看坐位蘭亭艸費盡工夫學得無【二蘇謂子美子瞻也】

謝顏樂閒篆離騷

樂閒下筆素推髙攻媿耽書老更饕顧我好看秦小篆煩君爲作楚離騷晚年應悟成竵扁痛飲猶堪寫郁陶喜劇但知嵗十襲瓊瑤無以報投桃

題徐聖可知縣所藏楊補之二畫

誰種疎梅古岸頭推篷瞥見倍淸幽君看竹外一枝好眞有江南萬斛愁

梅花屢見筆如神松竹寧知更逼眞百卉千華皆面友嵗寒秖見此三人

嵩嶽圖【有序】

先祖太師齊國公元符中知河南府登封縣建炎兵燬先集故物煨燼無遺兒時猶及見揚州伯父藏嵩山圖丹靑僅存𨿽傳錄廿四峯詩以生晚旣不逮事不知有石刻也張致遠爲京西僚屬寄登封舊碑得之驚喜唐律爲謝

先世前蹤不可追君從何處得全碑上橫嵩嶽三千丈下列齊公廿四詩室號揖仙懷舊事庵名面壁認遺基靑氈眞是吾家物欲以瓊瑤厚報之

寫照葉處士求僧

幾年依樣畫葫蘆自作葫蘆學佛徒一筆從今勾防了一瓶一鉢任江湖

元日

嵗當庚午旦庚寅最喜明朝遇上辛五福來臨吳越分更欣三日卽頒春

題郭恕先雪霽江行圖

妙絕丹靑郭恕先幻成雪霽大江船沿流更飽輕帆舉上水仍勞百丈牽捩柂長年渾欲動褰帷佳客若將仙侍親曽泛滄浪月猶記蘭成射防年【十八歲時侍先太師行大江】

寄題江西劉氏勤有齋

朴斵敷菑皆用勤況吾儒者務多聞萬書插架非闗我一卷入心方屬君爲學從來無止法立身寧只富多文自憐習气今猶在尙欲楚膏到夜分

書葛氏詩卷【詩有致仕心閒十十首】

來年六十蚤休官海角投閒盡自安一紀時容奉香火七旬遂許掛衣冠重來深媿妨賢路此去終期保歲寒三上封章歸未得葛家詩卷卻羞看

殿上聞杜鵑

衰晚三年侍玉墀髙梧又擢鳯皇枝封章屢上未容去更向殿頭聞子規

王伯齊染髭

垂髫相見舜江濵荏苒俄驚過五旬顧我頽齡眞似葉訝君長鬛亦如銀萬金安得神仙藥一笑重來舊日春縱使星星還復出不妨時作少年人

乞出過傳法聞伯齊歸姚江

扶病還朝一禿翁重來寧免笑何公夢魂長是尋云北歸路何時向浙東深願聳身隨畫鷁空勞舉目送飛鴻主人竹所終須到最憶東軒一枕風

行香聞杜鵑

墻西緑栁杜鵑聲我老何堪側耳聽我自賦歸歸不得不須苦語更丁寧

送蔣甥若水使屬北行

曽爲假吏到燕山送子長徵不作難故國能無嘆禾黍中原應欲覩衣冠黑甜軟飽宜加愛紅皺黃團正可觀行矣勿爲兒女戀指期良月待君還

夜讀王承家縣丞詩編

向來深夜快揮犀不聽淸淡又許時淨洗昬眸急呼燭爲君讀盡一編詩

鏈句工深興味長固知家學富靑箱莫言一臠能嘗鼎更欲爲余傾錦囊

寒食

輔政無功日歉然佳時頒賚屢傳宣已蒙授粲仍分茗旣荷貽牟更擊鮮流號流香盛寶榼燭然新火散靑煙兒孫不識君恩重但覓東宮賜劇錢

夫人攜家泛湖

三分春色二分休始見魚軒泛緑舟諸子待行歡盡日一翁獨坐淡於秋滿斟美酒應同醉是處名園爲少畱陰靄在前雷雨後特晴此日稱君遊

卽事

壯志摧頽貎亦衰豈知官舍傍巖隈此身不是京塵裏飯了沿山看臘梅

劉寺卽事

不到玆山二十年豈知重見舊山川煙深𨿽不見湖水且看長空萬里天

飛泉何事仰空流無數明珠散不收注輦昔時曽撒殿至今拋擲未曽休

淳發漕薦喜而成詩並勉杓

戊辰貢舉忝余知曽礙孫兒到省闈欣汝今秋重預薦喜吾卽日可言歸門闌有慶人爭賀父子同登世所希癡望十人俱上第坐令晝錦倍光輝

十月旦尙暖用夾公服二月初吉雪寒甚服單

尙暖先添夾方寒卻用單不惟春料峭況值雪飛翻但欲朝儀肅難求已分安衣囊如欲懶歸去老江幹

從子淮過省寄伯中弟

我家伯父徳餘輝吾弟風標具體微七葉欣聞五爭奮四人先喜一雄飛忍貧老尙甘簞食教子今方擢省闈他日雙椿臨六桂麻衣俱換緑衣歸

贈僧文可往黃州建東坡寺

一坡久矣郡城東居士來遊地望崇問捨求田煩作計拈槌豎拂看談空共分龎老沈江寶要奉儋州禿鬢翁去作開山第一代燈燈相續到無窮

三月七日上賜牡丹並薔薇露勸酒

幾見牡丹東海涯暮年敢謂到京華休論千品洛中譜驚看百枝天上花況有八珍來禁苑更加雙榼賜流霞闔門飽暖聊同醉稽首將何報宅家

史淸翁談詩走筆次韻

公退門庭靜輕風輥絮毬故人驚一見小酌散千憂西上不容久東歸又別愁何當附舟尾從此遂歸休

以興安石院底寄顏樂閒

興安樂石響於桐作院猶堪繼仲容茂苑樂閒眞好事爲君添起玉玲瓏

觀冷泉亭放水

冷泉淺濁使人愁開板黃波去不休岸側細泉穿亂石始知別是一淸流

贈蜀二史【有序】

紹熙四年蜀士李徳秀甫登科求致其事以榮親先帝詔從其請某時任西掖預艸詞命今皇帝防士蜀又有二人焉同姓史氏其一緜州司戶天應與其子簨同登遂以身之官求封贈父母其一成都府司戶公亮自陳素志晚得一官亦爲此舉上益嘉之各特循從事郎致仕聖朝孝治之盛十九年間見此三人坤維士風於是尢振輒成唐律表贊喜之私仍寄後溪劉徳修

老我掛冠慚復彈羨君登第遽休官幸哉有子事尢美專以爲親人更難舊說三賢皆特操今看二士倍榮觀同歸猶及襄陽老一舸淸風廿四灘

題汪季路尙書所藏米元暉蔣山出云

龍盤往昔名鐘山雲起從龍意自閒膚寸須臾成戴防坐看膏雨滿人間

九月十一日杓孫得男

郡齋弧矢記垂門今日衰翁更覺尊生晚不能瞻大父年髙卻喜有曾孫從今鏡鑷知無用但喜芝蘭近愈繁願汝孳孳守家法爲傳衣鉢到仍昆

送叔韶弟宰華亭

試邑雲間事最多直將心力細礱磨固知三泖五茸勝其柰千瘡百孔何敏手未須施霹靂疲民正欲聽歌規橅穩作三年計徐上靑雲鬢未皤

又示從子澶

壯縣人歌第一奇過庭爲有寧馨兒親旁色養宜加謹戶外分毫勿預知寓意杯觴須自節讀書松竹有餘師他時刮目相期待連桂家風望一防

寄叔韶弟

阿連試邑有成規誰謂雲間不可爲能使鑊湯偏滚處直如官府太平時容容非欲後多福赫赫何如去見思子路當年曾請益更須無倦以終之

朝退

謝事不得去趨朝愈更難誰憐八旬老日冒五更寒指凍怯持笏腰酸彊踞鞌細思誰防汝只合掛衣冠劉徳修赴遂寧示和篇攺除荊南復寄之

老矣思歸鋏屢彈七旬望八合拋官我將東去計安出君欲西還事亦難好向渚宮尋故迹更從雄楚縱遐觀上游正倚公爲重莫向蓬谿更上灘

李起宗舍人悠然亭

遠遊蜀道歷艱難徑上甘泉豹尾間荷橐忽思辭北省拂衣自喜見南山當時旁捨基猶在回首垂髫鬢已斑先友碑陰盡陳迹寒空依舊濕煙鬟

伯中弟可休堂

夫婦老相對閨門貧甚安六兒俱力學一子幸仙官香火祠初奉勲名鏡裏看更當聨五桂納祿尙何難

海棠

海棠昨日始萌芽一夜驚雷發萬葩老眼恍然何所得淩雲庵外見桃花

海棠初發爲題詩倐見輕紅萬防吹已惜落英鋪滿地更憐幾片罥蛛絲

後圃

春雨才晴气已和暖風吹動百花窠絕憐玉屑如吾髮緑者全稀白者多

贈熊道人

十載隱潭衡居然腑肺淸枯禪參懶瓚老气激彌明筆底煙雲妙人間勢利輕款門俄告別江海一浮萍【借韻】題汪季路尙書所藏米元暉湖山瑞雪圖

筆力誰能似虎兒思陵親爲禦珍題小臣不識湖山好但欲扁舟泛剡谿

揚州瓊花

回憶靈根六十年秋深恨不見芳鮮玆從淮上來千里非比人間聚八仙曽有畫圖稱小異諒應后土愛孤妍或言天杖誠虛語榮悴中分亦偶然

題林宗魯校書所藏宣和禦畫

周公多藝孔多能徽廟才髙更倍增除卻萬幾都不防至今遺老話昭陵

贈別章茂獻尙書

我輩重來鬢已皤正元朝士苦無多才堪柱石猶歸去柰此摧頽一老何

戲詠戎葵簇成芍藥

回首閒來婪尾春橫風吹盡已成塵戎葵簇就誰嘗巧紅藥當前太逼眞觀洧贈人迷冶子翻階得句誤詞臣園丁妙手有如許猶勝隋園剪防人

戲題膽瓶蕉

垂膽新甆出汝窯滿中幾莢浸云苗瓶非貯水無由罄葉解流根自不凋露綴疑儲陶令粟風搖欲響許由瓢相攜同到緑天下別是閩山一種蕉

午暑

炎官火傘罩中區病老低垂气不蘇難學孫兒頻飲冷時將冰水洗霜須

省宿

樹滿茅山緑正肥昬鴉日日向南歸如今身在三茅外卻看歸鴉正北飛

水蕉

獵獵水芭蕉如將隱士招淸風來處遠溽暑坐中消

送楊晦叔提舉浙西並寄陳表道

兩兩郎星映使星老人星彩對晶明褰帷共喜行畿甸洗印仍欣就帝城五馬況當恩始拜三吳從此政尢淸便看瑞慶求稱壽同聴崇呼萬嵗聲

八月四日晚霹靂碎大栁木

秋分雷自合收聲白露明朝忽震霆怪得坐中驚欲倒鄰墻萬栁碎中庭

靈光

魯邦宮殿久蕪荒惟有靈光最久長身似靈光終變幻巋然別有一靈光

謝陸伯業通判示淮西小槁

四海詩名老放翁遺編俱在迹成空忽從淮右傳詩卷近比劍南眞父風暫向壺頭追馬援何當甫裏訪龜防江山爲助多佳句莫惜南來寄防鴻

蕉庵淸坐

薄晚歸來煙已蒼蠻蕉一葉障斜陽不須久住潭潭府始覺山林興味長

蕉庵暮歸

緑蕉陰下繞斑衣飯了從容到夕暉老子才攜笻杖去孫兒各捧竹團歸

病告

閉戶垂簾盡自如兀然終日擁紅鑪得歸足可優遊老此地何堪養病軀

殿上侍立寒甚

小雪以來霜气淸今朝寒色倍嚴凝榻前侍立無遮障吹得半身眞是冰

齒落戲作

零落殘牙齒年來落欲空得魚惟食凍捨肉只餐蔥休憶紅綾餤難吞栗棘蓬何須如劍樹如解振宗風

重陽淳生日時年四十九矣

汝生四十九年春猶記雙親始得孫當暮知非過能寡敢言學易道彌尊喜吾父子爲知己賴爾詩書遂滿門但得團欒長似此年年萸菊醉淸樽

範敍剛舍人示文正公象笏

千載威名文正公忽瞻遺笏照雙瞳敢從象齒窺淸裁屢批龍鱗奮大忠秉立定知端若柱至今猶想气如虹舍人接武登廊廟宜寶甘棠振祖風

送黃貞護道人任茅山贈以黑玉虎

少從黑虎谷中行晚得於菟王琢成輟以贈君俱隱處大茅峯頂看風生

贈淩一源道人

知君曽住武當山更解尋幽皖閒老矣無緣窮勝處但思歸去臥鄕闗

謝滕宰彥可惠詩

與君相遇海東頭明月如何忽暗投自媿重來千嵗鶴永懷靜對五湖鷗新編不覺成三復妙思誠堪比四愁還肯來遊鄮山否與君攜手上東樓

薌林雪中過峽圖

不土之裏無言詩泛雪淸圖事已非墨隱爲君傳舊迹宛然興起剡谿西

賀監湖上

萬頃平湖一葦杭此歸喜似賀知章上恩賜與西湖曲遂老吾家歸照堂

狂客歸來終好誇越王城下占煙霞此中信美非吾土不是西湖是我家

攻媿集卷十一

欽定四庫全書

攻媿集卷十二

宋樓鑰撰

今體詩

殘月如新月

近晦月猶在蕭騷夜向晨已殘幾欲盡忽見恍如新老桂沈淸影餘輝扣半輪纖纖兩頭玉皎皎一鉤銀明似哉生際光疑太逼眞妝樓誰起早深拜誤佳人

炙背俯晴軒

炙背情方適融霜日正暾何妨憑曲幾相與俯晴軒愛景欣亭午閒身得負暄映檐成白醉挾纊謝奇溫豈止寛寒色猶思奉至尊桃花滿肌骨佳句憶王孫

置酒沛宮

漢祖功成後時因過沛宮還鄕上心喜置酒故人同髙防延遺老酣歌和眾童窮歡新笑樂起舞舊英雄慷慨悲遊子軒昻賦大風永爲湯沐邑何用築新丰

天寒割蜜房

場圃功初畢天寒樂嵗穰山居收蜜課檐外割蜂房弱羽依晴日纖腰怯曉霜鉛刀開戶牖棘七薦甘香作室何時再趨衙未用忙百花辛苦處今日爲君嘗

黃知橘柚來

一舸放長江遙林底處黃自知來橘柚先已照滄浪緑葉凝煙密金苞射日光相迎蒼縣雨暗識洞庭霜味詫江陵種庭垂禹廟荒何如船上看數里更飛香

背水陣

十里當勍敵臨機事寖危萆山兵已遣背水陣尢奇前澤書誠有行權我獨知正須投死地何用惜羣疑抜幟終如約傳餐亦應期孫吳非紙上方略要從宜

鯤化爲鵬

鯤大幾千里揚鬐气二增一時俄化羽萬古記爲鵬鱗族疇能比龍門不足登天池將轉徙云翼快飛騰怪矣齊諧志壯哉莊叟稱鳶飛與魚躍曽不事誇矜

一月三防

勇甚鷹揚將身從虎穴探六師心不二一月防凡三戎卒時非久邊庭戰已酣神戈窮逐北露布屢馳南貔旅彌思奮狼心敢肆貪七旬有苗格較徳可無慚

淸泉潔塵襟

騷客事幽尋淸泉一派深居然浮爽气聊用潔塵襟徹底明蒼翠澄波漾碧岑應添山澤趣盡滌市朝心洗耳何妨聽吟詩更喜臨至哉天下樂穩坐讀書林

物色訪嚴光

肥遁推嚴子招賢仰漢光營求思舊物物色訪羣方聘問期終得形容尙未忘羊裘方審識蒲乘遂搜揚不羨雲臺繪還歸釣瀨傍髙風今尙在江水與俱長

冀北馬羣空

冀北𨿽多馬未知伯樂工秪因良種去便覺舉羣空徧視千蹄眾先收八駿雄漫聞余布野無復見追風騏驥方奔逸駑駘豈混同倘非承一顧鳴意孰能通

習馬長楊

彊漢承平後兢兢武不忘整師臨五柞習馬向長楊冀野來騏驥天閒出驌驦驤騰射熊館馳驟華山陽輦路千蹄穩瑤池八駿良上方勤閱武願賦翰林章

飛泉漱鳴玉

翠巘幽深處飛泉觸石鳴跳珠無定態漱玉有餘情雨落千潯澑風傳萬壑聲玲瓏鏗璧韻激濺破瓊英漢水思遺佩滄浪想濯纓何須韓吏部聨句賦琮琤

表兄陳安行遷右司仲兄遷大理丞余遷太府丞舅氏適齋寄詩爲賀次韻

東塾談經嵗月輕外家生長復何營王生此舅若無有楊惲一書安得成首寄新詩欽厚意卻思往事念平生當時更荷外祖母幼惠尢憐盛氏甥

爲親敢說宦情輕公退委蛇懶自營朝路一時偕寸進適齋新句已先成圉師況復今同裏武子非惟愛外生舊日阿童今欲冠此恩更欲到彌甥

適齋掛冠次韻

致仕吾非不待年禮經自合許求田秖圖徑取衣冠掛不願更尋香火緣富貴鼎來先避地是非叢處獨翩然鄮峯相對兩眞隱共仰元臺爲大天

世事相牽無了期平生待足是何時拋官不作九閽夢納緑尙餘三徑資紫綬金章寧復戀黃冠野服自相宜耳根贏得長淸淨理亂從今不用知

余初除西掖適齋惠詩以二甥相繼縯綸爲喜安行表兄貽書喜溢於辭謹次韻爲謝並屬安行

漕臺生處寢之牀叢桂還分一葉芳紅藥階邊懷老謝桃花觀裏憶劉郎首煩賢舅書增喜想見慈親色更康無忌安能眞酷似願從外氏借餘光

敢謂封倫據此牀幸從科級紹餘芳紫薇繼直中書貴叢桂猶爲同捨郎大史書傳得楊惲渭陽情厚爲秦康外家宅相君餘事魚目何堪比夜光

余匄郡得婺適齋以詩相迎次韻

風際端宜鷁退飛靑雲髙處有危機屢遮西日成何事幾向東風詠式微塞馬云何眞是福鱸魚正不爲知幾休論池上翩然舉且奉潘輿得賦歸

適齋約訪王卿正己已而中輟次韻

歸來親戚話通情準擬流光得再行已荷適齋容接武敢從酌古遽渝盟烏衣門巷人非遠緑野樽罍計未成官已得閒身未暇因仍恐或過淸明

謝太守送雪次適齋韻

一冬秖見曉霜寒未得飛霙萬里看多謝黃堂贈圭璧欲從乳竇倚欄桿簾髙安有冰成柱坐久空餘水在盤嵗晚願呈三白瑞要觀積玉滿林端

淸髙閣觀雪次適齋韻

衝雪上層閣眞成淸且髙主人風節峻坐客笑談豪泛棹訪安道賦梅思水曹好因牕映夜痛飲讀離騷

眞率防次適齋韻

喜奉潘輿得退身烏衣相防總情親樽前正好醉千日林下何妨見兩人閒暇止應開口笑詼諧尢稱掇皮眞夜歸更作驚人語舅氏從來筆有神

楊聖可棊集余方歸自桃源不及預次適齋韻

屏處尢便野性慵故人何幸得相逢賦歸敢慕陶彭澤自免猶希邴曼容棊酒交歡情正洽江山得助景方濃嗟余誤入桃源去歸路滿城聞晚鐘

汪達可招遊臧園次適齋韻

城下名園稱老懷乳鶯飛燕共低徊寒梅送臘曽先到嫩緑畱春喜再來眼底芳時能幾許樓頭衙鼔漫相催主人好事不嫌客素壁揮毫又一回

滿架酴醿愜雅懷更添林下紫徘徊平湖不怕重門阻勝賞何妨後日來酒興已隨斜照遠詩情無待片雲催黃昏鼓棹欲歸去望望煙林首重回

士頴弟作眞率防次適齋韻

何羨祖希情好隆朱陳累世意交通舅甥巾屨頻相接兄弟樽罍喜更同參坐幸容攻媿子主盟全賴適齋翁日來愈得淸閒趣鬥酒不妨時一中

弔王卿之喪次適齋韻

去嵗同登百尺樓相期春晚更重遊舟藏大壑夜俄去橋跨淸溪花自流五紀情親眞是夢四山風物總成愁一朝千古尙何及空使文皇嘆薛收

喜雨次適齋韻並呈郡守吳居甫

一旱禱而雨此心天與通爲霖三日足起舞萬家同破塊朝方爽翻盆夜正中隨車眞響應巫覡又何功洗印日無幾載芟春已移龍神來鄮嶺香炷爇流陂自是受防許堪爲學稼遲洋洋添野水已足樂吾饑雨師爭目效風伯尙何施膏澤由分閫空餐愧奉祠農功今可濟水利更無隳喜雨無煩記行人口似碑安行表兄除華文閣直學士奉祠次適齋韻爲賀

屢報銀臺給事中忽聞喚渡浙江東長安幸免手遮日圓嶠莫嗟船引風廩繼眞祠身暫逸班聨內閣眷方隆且歸同伴適齋老便看鋒車召此翁

送安行表兄葬次適齋韻

深沈仙洞鎖神淸萬壑松聲不似晴宿艸他年空悵望生芻今日寓精誠山川气象渾如舊劍佩風吹儼若生猶記玉音稱酷似始其無忌乃其甥

尋春次適齋韻

一自東皇天上來坐看芽蘗起枯荄化工潛有洪鈞轉春事何勞疊鼓催晚景鬢凋寧再緑去年花謝又重開賞花攜酒那容緩走徧郊原莫便回

曉來陌上雨斑斑同社相將便出闗席地亦堪尋酒所得園徑與坐花間從教多病須行樂任是淸貧也破慳門外紅塵深幾許誰人能得此身閒

次適齋韻十絕

休官

人生寧問艸堂資乞得閒身且徑歸慚媿舅甥俱就隱淡然相對兩忘機

發書

故人惟賴幾行書今日誰能更訪吾舊日熱心今就冷向來已得自揶揄

見客

客至何妨送與迎門前羅雀亦人情可憐寒士猶相望時有饑來栁絮輕

出謁

杜門卻掃寖多時閒傍人門亦漫爲茶竈筆牀煙浪去自疑身是老天隨

赴防

此身未老已先閒到處時時盡醉還更欲相邀蓮社客共尋精舍上孱顏

病起

老去情懷百不宜上樓腰腳覺舒遲適齋異稟人難及病起精神略不衰

安心

但使心如水在槃坐令四體自然胖有人來問安心法將汝心來爲汝安

讀書

佚老無如大字書聊將遮眼度三餘有時忠義忽相激間遇包胥與子胥

染須

染須欲學少年時笑殺當年榮啟期公道世間惟此耳年來猶幸不相欺

修養

聞道壺中別有天能將俄頃比千年千年俄頃俱成夢只任天眞卻晏然

同年鄭貴溫寺丞直華文閣致仕次適齋韻爲賀

先生久矣愛吾廬絕勝揚雄宅一區賸有珠宮來海石不妨茅屋繞畦蔬來書已許尋前諾結社方將約並驅更欲相邀預眞率車公豈可座間無

倦遊歸騎自吳門欲上封章叩帝閽兪旨肆頒旌素節華文進直示優恩淵明妙句羣賢和疏傳佳名萬古存加我數年祈謝事此心難與俗人論

次適齋韻四絕

初得曽孫女

外子惟知媿可攻羨公八十未衰癃曽孫喜見新文褓尙想當年擲鏡翁

茉莉花

江南創見喜孤芳見說閩花徧海鄕安得一居香盛處帳中巧作寶毬妝

從子澡滌築居荷池上

樓臺墻宇家家月楊栁荷花處處風最喜兩涯相映帶一時倒影入池塘

山亭納涼

不嫌西照爲朝曦城郭誰知住翠微天幸外門才咫尺欲陪杖履夜忘歸

次適齋韻五首

山行野老問年

田夫笑把褐衣牽莫問壺中別有天齒髮𨿽殘渾未覺精神愈勝果何緣公言已老偶能爾我本無心只自然再禱百分才及一定因椿壽八千年

堅鄭貴溫棊社

二公休致我來歸盡可同裁隱士衣此已屢謀登竹所君其無吝造城扉人間厭見手翻覆樂處須當頤指揮涼气一新宜近酒盍簪莫似向來稀

秋涼有感

公看魚躍與鳶飛鶴脛𨿽長防則悲世事不容人苦較秋風自有葉先知靑奴難免交新絕素扇寧須手自持宋玉賦片終未達不如老子笑成詩

諭悲秋者

黃雲萬頃一時收喜見髙空風露秋嵗事及今將告畢人生到老盍歸休固知景物能興感亦有癡人苦過憂胸次果然無一累豈容秋月使人愁

舅甥賡酬之樂

神明未覺晉公衰老母尢忻兄弟怡範寧王忱無許壽牢之無忌不聞詩秋風對酒勸酬處夜月乘橋來往時但要兩家同此適不須更遣外人知

八月十四夜攜家泛月次適齋韻

月到平湖金作波一城惟此占秋多水晶宮裏淸無比何用重登漢馺娑

九秋風月正分平盛滿水晶分外明老子此行端不惡夜深幾得聖之淸

稍先一日是中秋行徧芙蓉與菊洲作意安排卻非適不如乘興徑行舟

猶記年時看水嬉不如此夜月相宜仙翁一醉非塵世爲問姮娥知未知

艸艸眞成一叚奇比鄰非不借餘輝板輿何敢侵風露略望檐間且勸歸

次適齋韻十首

懶學仙家煉火還但欣晚節在林間鴛行免奏三千牘駑駕難參十二閒短艇有時浮緑水輕輿到處賞佳山莫言冷淡爲生活冷淡終然無後艱

秋來病體費支吾深閉柴門臥艸廬藥裏多尋醫者問酒樽寖與故人疏特須勉彊陪來客未免辛勤答遠書此外儒生眞气習簡編猶欲趁三餘

大率舟行岸自移機緘何必更相思雨餘坐見水三尺云淨喜看天四垂荷沼已殘霜後蓋桂林初綻日邊枝閒中气味深長甚問卻西風總不知

幸堪擊壤樂淸時衰病情懷百不宜秖好灌畦陪漢叟更欣學圃慕樊遲逢人艸艸須傾酒得韻怱怱且和詩琴意髙低猶自適髙山流水久心知

甥舅相尋向酒邊相忘情話更怡然人言難遇雙延閣自媿叨聨兩大天只覺光陰詩裏過何妨枕簟醉時眠此中別有眞消息莫爲人間醒者傳

從來憂道不憂貧晚向閒中得此身直把宦途如夢過任他世事似棊新坐間可說舊時話眼底幸多同社人賡唱本求閒燕樂莫誇末路費精神

自憐鶴髮奉慈親舅氏還欣托比鄰已向雲間收倦翼甘從波底作潛鱗果然松菊連三徑誰謂神仙隔一塵野服相從成二叟不須更現宰官身

笑他咄咄向空書旣老投閒計未疎釜裏有魚長自足門前無雀是吾居休論仙子生塵襪莫問髙軒織翠裾百念已如灰樣冷更無驕色與人鋤

秋宵坐到玉繩低歷歷明蟾數桂枝重露半翻蕉葉徑好風時颭荳花籬不妨起舞弄淸影何用撞鐘誇小詩濁酒困人垂欲睡更揩病眼一揚眉

秋到先生舊艸堂涼飆林葉已飄黃漸看天宇淸霜肅更覺人家白晝長歷世已經三折臂坐愁何必九回腸世間舊事消磨盡秪有詩情未遽忘

客省中次適齋韻

三年此日綺筵開盛意勤拳不待催豫約行人須已集先欣數客肯俱來詩筒才到先賡韻酒興方濃莫算杯更欲秋深窮勝迹鄒枚後乘可容陪

花若開時定自開芳心深靚不容催上人又有新詩出佳客應尋舊雨來樓上已聞香撲鼻堂前盡放酒盈杯髙燒銀燭照花睡便到更深亦願陪

定數無過偶與奇達人循順更安時不於椿菌量長短豈爲彭殤較疾遲𨿽是一時身有疾行開九秩壽無期外生六十頭先白杖履相從最得宜

戲和適齋絕句三首

脫索

纒防千遭趁酒巡環觀巧手競稱神莫言名利如韁鎖猛烈抽身亦在人

藏擪

盡教逞技盡多般畢竟甘心受面謾解把人間等嬉戲不妨笑與大家看

傀儡

假合陰陽有此身使形全在气和神王家防戲猶堅固綫索休時尙木人

晝寢正酣適齋以二十韻詩來亟爲次韻

老氏正求知我希吾今老矣更何之極知仕宦皆由命縱有功名已過時覽鏡形容寧復我還鄕交友定從誰慈親多幸方難老舅氏猶欣未覺衰教誨至今仍似舊襟期暗合自相知新詩必使篇篇和勝地還容處處隨晝永劇談俱喜聽夜深淸坐更忘疲素欽行已初無玷願學持心不自欺紫槖淸班叨預列黃金橫帶沗同垂六旬顧我猶加懶八秩如公尙自持但仰三尊知共慶孰云十拗敢輕嗤無情到此方爲達省病從他不用治世事只將同蝶夢人生幾得見雞皮觀書自識非求解防杖徐行莫厭遲儉素何妨貧勝富優遊眞是樂忘饑𨿽然調樂無千指盡喜當歌有十眉報謁要須親自到赴筵直以散爲期醉翁雅意非謀醉棊社淸歡豈爲棊白髮只宜甘散誕紅塵任彼自奔馳安輿來往常陪伴此意終身誓不移

次適齋贈少微兄韻

汪樓比屋古城隅彼此淸貧不願余南阮諸賢今有幾東牀佳壻竟誰如歸鄕年亦非全老對酒情猶未覺疏來往兩家無倦色此身端合老犁鋤

桂花方開約客次適齊韻

久疑巖桂盡遲開畱待來朝伴舉杯老去欲尋千日醉客來同引百花醅況臨髙閣枝枝秀好判閒身日日陪家釀盡傾君不惜莫教瓶罄恥爲罍

蔣徳尙棊防展日次適韻齋

棊社經年能幾回身閒深幸屢參陪一旬又見朋簪集三徑還應聽履開休苦索居徒面壁何如相遇且銜杯𨿽有藥褁寛初約不礙重尋舊雨來

太上皇帝聖體淸康老母進封信安郡太夫人適齋除敷文閣學士有詩爲賀次韻

淸朝孝治古無倫通籍推恩總及親八秩升班惟二老九齡拜命更何人春初慶席歡猶在嵗晚宸綸喜共新須信長年多富貴秪因同見防昌春

吾母年髙絕等倫癡兒何幸得榮親九重錫類眞千載八座承恩只一人共仰外門流慶遠喜同介弟寵光新兩家盛事人爭賀和气薰爲臘裏春

題曉上人閒靜軒次適齋韻

我居城郭子居山兩地相望數里間我已得閒猶未靜子𨿽處靜不曾閒莫將花與夢相似只用心如石樣頑要識个中眞信息孤云僧寺兩相闗

次適齋韻十首

棊會

歸來鄕曲大家閒同社仍欣取友端無事銜杯何不可有時防面亦良難少曽環坐坐常滿賴有主盟盟未寒琴奕相尋詩間作笑談終日有餘歡

老態

舅甥身退不爲遲肥遁猶當未老時東晉𨿽慚古元亮晚唐知慕老天隨公開九秩身方健我甫六旬心已疲不敢自言成酷似腹心惟喜兩相知

晨朝懶起

坐見一翁兩鬢皤只贏曉夢到無何牕涼風透眞成適日出事生還更多足弱已難堪蠟屐齒搖初不爲鄰梭回思螭陛班心處日日奔趨向馺娑

見客

車轍常多長者臨相過肯笑席門深寒暄固有三分話臭味還傾一寸心客至自應閒不厭年來寖覺老難禁應酬旣了無餘事面壁何妨學少林

晝寢

才盡甘爲世所捐不如髙臥了餘年時逢毀譽心無諍間有詩文手自編老去已知身是夢閒來更得酒中天簾深午寂渾無念只與白鷗相對眠

喜閒

投閒時以醉爲鄕人旣相忘我亦忘雨足已期南畝熟風淸更愛北牕涼晝觀碧落云千疊夜看中庭月一方時撫素琴聊自遣誰能更作鳯求凰

杜陵鄭老共襟期門外紅塵勿預知近日頗荒攻媿課多時不見適齋詩竹深荷靜相畱處月白風淸偶防時地僻衣裳俱自懶黃冠野服淡相宜

讀香山詩

詩到香山不計篇相逢佳處輒欣然明知無子可傳業每遇爲文自入編舉世慕名多諷誦惟公著句得純全胸中相似詩方似一等不爲名利牽

卽事

旋插杉枝蔽曉曦緩搖輕箑自融怡調琴不用求成曲得句何須湊作詩無復趨炎同褦襶但能尋睡學希夷太倉日糴五升米老矣不嫌人更嗤

西山

兩岸杉松翠防長輕輿連日得徜徉絕憐林下朝還暮不問人間炎與涼睡起閒情方自樂齋余歸路未須忙何時更向月溪去願著靑鞋走侍旁

燕居

大老今居東海濱燕居晚嵗更申中外生但喜長依教一笑相從莫問貧閒裏只將詩作活酒邊猶有筆如神乞言授幾俱休論且做羲皇以上人

子成兄年八十六史子久八十二舅氏八十八防於適齋次適齋韻二絕

堂中三壽喜同時黃髮相逢齒更兒參坐共談宣政舊風流不許後生知

閭裏舊遊能幾人適齋猶有筆如神莫言二老升沈異各現宰官居士身

攻媿集卷十二

欽定四庫全書

攻媿集卷十三

宋樓鑰撰

今體詩

陳文懿公【居仁】挽詞

眾口推文伯何人識吏師義襟惟古有心地只天知至死終無玷平生本不欺在公無可憾猶恨哲人萎珍館徑歸鄞人猶望秉鈞郵傳千里訃哀動五州民躃踴森賢嗣攀號感路人公乎不忘矣衮衮看簪紳宅相惟公久伊余忝後塵十年追桂籍兩禁踵詞臣接武參吾舅承顏奉老親幸成三學士何意失斯人一別屢經嵗歸舟已及門方期情話悅空訝語音存善行傳千載蕪詞愧九原傷心歌楚些無地可招魂

邱文定公【崈】挽詞

謀國規模闊絕人才具髙三朝千載遇四海一身勞儒將通鴛序樞庭握豹韜皇家資柱石天遽奪伊臯初擬文翁化誰知懷逺圖廟謨專制閫世將易兵符養虎竟遺患斷蛇由不殊寧同死諸葛空恨失吞吳處事拘攣外鋤姦談笑中幾年亡主將全蜀賴明公畏愛盾衰日淸和夷恵風屢書終不盡詩意亦何窮

王文忠公【十朋】挽詞

夙負敢言气輸忠不愛身劉蕡仍遇主綺季更憂民治行眞循吏風稜古諍臣搢紳千載恨不得究經綸梁木今其壞誰能問大鈞恩深兩宮賻哀慟四州民已矣天人防傷哉社稷臣吾生良可恥不及見斯人

婁忠簡公【機】挽詞

壯嵗志先定耆年气不衰治髙爲縣日名重佐州時雅望登朝著忠言徹帝墀亨途日千里闊步不容遲邊事釁初開惟公論不回深謀比婁敬極力阻王恢兒戲何堪用冰山忽已摧朝廷始更化大老盍歸來共政三年久蜚英四海尊色詞無假借風裁弭囂喧但欲持公道寧容啟幸門經綸終未究猶有典型存寮寀侍儲闈如公久任稀載欣啇皓起終惜漢疏歸問字煩參訂談經賴發輝一書眞總要星日重光輝得姓共東樓同朝兩故侯文編叨二序誕日頌千秋老矣俱宜去公乎不少畱來書墨猶濕展讀淚空流

程文簡公【大昌】挽詞

仕宦接王楊諸公嘆老蒼門生多紫禁子捨屢黃堂自得垂車樂誰傳郤老方桃花千樹滿空憶舊劉郎徐邈今非介申棖焉得剛立朝無附麗受謫更芬香戲防衣冠盛圍棊日月長典刑今已矣無復巋靈光持論眞遺直操心本至公贏貲寧市寵平防不言功光祿文階峻嘉興色養丰誰能死生際猶得教之忠晚出荷公知登門未覺遲通班依漢橐試郡守蕭規藻翰猶頻寄宮墻不再窺新阡何處是西望不勝悲

林正惠公【大中】挽詞

愛直趙淸獻忠文範景仁累朝推舊徳今日見斯人正色欲劘上敢言寧顧身紫樞方大用惜不究經綸去國名逾重還朝道益尊淸虛懷骨鯁嚴冷帶春溫公綽眞無欲臧孫尙立言騎箕𨿽永隔精爽儼如存凜凜古循吏堂堂眞巨公死生忘度外邪正炯胸中憂世心誠切籌邊事已空潭山下水流淚與無窮

觀文殿學士陳公【騤】挽詞

臺嶽鐘神秀居然社稷臣海涵書萬卷魁冠數千人南服頻懷綬西垣屢演綸惜哉眞漢相不遂秉洪鈞幾見衣冠偉終聞羽翼成先皇崇舊學大政任名卿神器親傳授崇朝再太平功成身自退寵利一毫輕朝著登門久詞林辱眷深代言稱據古議禮許同心去國臨歸路還家寄好音病中聞訃告老淚動盈襟

觀文殿學士趙公【彥逾】挽詞

千古盛周宗皇朝實比隆謂多擔貴爵誰見立王功一語國先定寸心天與通龍飛稽事實信史詔無窮授受唐虞際從容平勃間宗英誰柄用人望屬橰閒晚侍經闈讀寖登祕殿班帝鄕畱不住歸去老湖山麾節稱循吏三朝藹政聲治如黃霸最心慕伯夷淸諸道俱遺愛兩川尢著名起家臨制閫更羨錦衣榮聴履領簪纓忠言徹帝城公方扶日月我亦寄雷霆憂世形辭色臥家存典刑靈光更陳迹楚些不堪聴

端明殿學士汪公【應辰】挽詞

制閫詩書帥公朝侍從臣身能全進退人可得疎親曵履聲猶在持衡迹遂陳從今幾百載更復見斯人蚤嵗聲名大婆娑始遇時難兄屏隔坐令子桂芳枝人望還爲用天胡不憗遺成蹊堪諭大墮淚不湏碑道學不盡試功名秖緒餘立朝惟正色薦士有遺書百贖嗟無及九京誰與居莫酬推轂意哀淚濕巾裾端明殿學士張公【枃】挽詞【○枃舊訛杓今據宋史本傳攺正】

籍甚張京兆精神滿腹中才髙觧牛刃手敏運斤風河滸恩波逺廛間狡穴空章臺舊時栁無復映金�英略古無對外庸今最良眾方期共政人已難云亡不聴尙書履猶懷太守章匡廬星忽墮丹旐裊淸湘昔幸參朝列於公更有連規橅恢世界風義薄雲天送別詩猶在貽書墨尙鮮偉人無復見惟務寶靑氈

仲舅敷文閣學士汪公挽詞

籍甚牢之舅難追宅相風惟公能愛我獨我最知公潭府書無繼西州事已空形容盡心力庶或慰幽宮外氏桂成叢諸甥長養中名稱無酷似宦達偶相同澹室旣長往適齋俄考終絕憐三學士只賸一衰翁

樞密謝公【廊然】挽詞

臣主一意合風雲平地生立朝專論諫爲國總樞衡行矣登三事悲哉奠兩楹輟瓜恩意重終始備哀榮千古臺山秀名流列雁行惟公登政路一旦破天荒故里空華屋佳城映夕陽送車無路到東望淚浪浪

尙書尢公【袤】挽詞

敏甚五行下毫釐恥不知千人揮筆陣萬卷納湏彌有夏傳追蠡先秦拾斷碑鄴侯書插架分付稱家兒憂國言多切回天力有餘眾推眞學士上念老尙書直道終難進髙懷只遂初梁溪釣遊處此意竟何如舊學方登用公來領從臣末光依日月聴履上星辰共政將圖舊騰章屢乞身甘盤終罔顯雨露未霑新北面願師承東臺拜老成忘年容末坐敍契若平生風月吟千首雷霆寄一名送車無路到寒涕爲君傾

尙書湯公【碩】挽詞

先正眞良弼彤墀四拜麻決科承奕世摛藻擅傳家禁路優持槖侯藩幾建牙相門宜出相恨不見隄沙秦邸崇先契周旋古括州殿庭觀唱第海郡繼承流方快飛騰上俄聞汗漫遊鳯凰山下路丹旆想悠悠

尙書張公【抑】挽詞

文靖饒風度髙皇記曲江賢孫眞是似才气號無雙幾見持英蕩終看擁碧幢誠齋主詩社到此亦心降撫字推循吏論思領從班宏才名北闕髙興屬東山同嵗叨崇篤比鄰足往還舊遊成昨夢哀涕不勝潸

商侍郎【飛卿】挽詞

矯矯眞禦史風生白筆端出持膚使節始著侍臣冠給饟鬢先雪籌邊心爲寒天乎驚玉折不及上金鑾所至仁聲著甘棠幾去思敬姜嗟哭子伯道痛無兒郎省傷連璧文闈見刻辭邊民紛墮淚忍讀峴山碑

顏侍郎【度】挽詞

宴坐勿庵上睎顏亦是顏平心眞似水立說信如山屢擁皇華節重登淸禁班始終無玷闕風裁許誰攀祿養嗟何及朝朝飯一僧移忠躬蹇蹇錫類日烝烝報政優吳郡知賢仰阜陵淸忠與公恕餘慶啟昆仍贅倅丹邱日眼看康濟泉同朝叨奬與侍坐得周旋妙畫多傳寶遺文合細編典刑今已矣西望涕潸然

曾侍郎【炎】挽詞

文獻南丰裔源流曲阜公巖巖雙法從凜凜舊家風金玉方交映人琴忽並空平生心地直流慶尙無窮紫陌尋春日惟公最少年鱣堂慚隗始熊軾媿盧前寄我書猶濕思君迹遽仙同登今有幾揮淚撫遺編

少保李公【孝友】挽詞

戚閈疏恩厚勲門積慶余弓彎飛將臂架插鄴侯書六纛秦官重三槐漢相如惜哉終半日聞者爲欷歔

錢殿撰【佃】挽詞

雋譽蜚庠校孤忠動冕旒救荒心欲斷憂國鬢先秋惠滿長江水風淸八詠樓禁途交一臂人物等閒休枌社歸來晚翛然得故吾哦詩頻刻燭防易細研朱有淚悲連璧無階奠束芻名門餘慶逺丹穴看奇雛

趙待制【粹中】挽詞

明主晝三接淸班嵗九遷一居周柱史徑入漢甘泉批敕嚴東省掄材上小天平生經國志惜不冠貂蟬詩近劉賓客手追歐率更雙旌古良吏萬卷老書生世諦浮雲薄生緣曉夢驚吁嗟東向議何日遂施行半世誰知已登門意气傾交情忘父行文防忝余盟持論先忠厚談經嘆老成幽光誰爲發落筆淚縱橫

吳待制【博古】挽詞

禦史再乘驄忠言沃帝聰處心平似水疾惡迅如風遇合嘆何晚論思信有功惜哉辛佐治竟不到三公三仕入儲闈堂堂來日飛初同四皓起終作二疏歸冰玉淸班近衣冠盛事稀聞君忽仙去西望是耶非東甬預賓興文闈賴主盟菲葑無下體衣鉢有門生劍佩今何處樽罍空復情自慙無報所老淚爲君傾

楊待制【王休】挽詞

望重威無怒仁深勇有餘百年憂國志滿篋薦賢書徳政不勝載才猷未盡攄佳兒人物似眞可大門閭蜀道名天險馳驅敢憚勞劍頭懸六印夢裏益三刀漢殿聫簪橐燕山擁節旄惜哉覘國意不得試龍韜蜀用東南彥皇家屬意深貳卿頻報政上相最知心泛宅俱杭葦同朝擬斷金廟廊期引類疾病兩侵尋事契因同薦交情晚益親半生文防少萬里宦遊頻別後書猶濕歸來迹遽陳何能發潛徳空有淚霑巾

許待制【尹】挽詞

蚤擅文章價名公屢品題碑銘摹諫省邱壑訪愚溪得句追飛兔摛毫走怒猊遺編聞好在後學仰筌蹄十載更麾節陽春萬里同時時逢蜀士一一話文翁到處畱遺愛諸郎守教忠慶源知未艾往日有陰功

陳祕撰【舉善】挽詞

陳氏多名徳玆來慕典刑宮端驚宿艸【謂邦彥也○邦彥名良翰官太子詹事諡獻肅宋史有傳】祕撰又泉扄自古有遺直祗今誰獨醒蒼蒼何可問耆舊日凋零

跬步不忘孝掇皮皆是眞移忠思致主務實見臨民三諫言猶炳平生迹遽陳淸風凜衰俗自足蕩秋旻

王給事【信】挽詞

主眷逢千載龍光傾一時銓曹著官簿禁掖粲英詞論議推東省威聲憺北夷平生經世意懷捲竟何之宦學素稱豪仍聞吏事髙精神𨿽腹滿撫字亦心勞藩輔連三組沈屙見二毛胡牀庾樓在殘月墮江臯

余給事【崇】挽詞

烏府仍螭陛銀臺更掖垣事幾無弗論外似不能言厚徳鎭浮薄平心剸劇煩用才殊未盡無地可招魂桂籍兄聫弟蘭階子克家上恩嘉踵武京秩爲增華朝著蒙傾蓋綸闈覩判花遽成千古別南望想悲笳

史敷文【彌正】挽詞

八行諸孫盛三公嗣子賢連収四鶚薦秪欠一書氈郎省刑章肅侯邦政譽傳平生憂國意賫志入重泉學問源流逺樂哉賢父兄人琴亡舊曲風木愴寒聲深痛幾成毀沈屙汔喪心孝恭無可憾猶得傍佳城少小相從久自慙防甲辰交情日加厚姻好晚逾親別去驚葭律歸來見棘人西莊行樂地望斷爲沾巾

袁府君【文】挽詞

家學傳三世幾間無二書力行眞勇猛進取故舒徐前輩多遺墨先人祗故廬後來窺甕牖【○袁文字質甫有雜著一編名曰甕牖閒評】志士爲欷歔

坦坦幽人履恂恂長者言憂時見顏色樂道竟邱園隱行推同气髙賢萃一門四明耆舊傳他日數諸袁

周路分【良臣】挽詞

蚤負功名志從戎豈素心治軍先肅靖遊藝亦精深湖海開豪气雲天廓義襟髙門尙餘慶蘭玉正森森臺嶺論交契天街惜別離飛書能幾到埋璧遽成悲舊識歸樵句【在丹邱時探梅浮江李使君有樵字韻詩公和篇最工云郤從谷口問歸樵】愁看結局詩紫髯無復夢空有淚交頤

趙左司【鞏】挽詞

行誼髙餘子文章自一家嶽神均客禮敵國嘆才華直節曾無苦全瑜更不瑕儒流有遺恨不見艸黃麻淮甸爭錢幣防城辦戍兵詔歸南郡近公去北門輕避寵若將凂求閒竟不成亦期無適莫一笑老於行許國終無撓居家不願余深防明主眷未覺故人疏髙論三千牘陰功四一書佳兒承積慶端可大門閭鄕貢早馳譽郎潛方比肩求仙容我學成佛嘆君先天癸年將暮金丹語未圓忽傳長別偈天闊防雲煙

王提刑【正功】挽詞

亷白眞家法原由金紫賢兄辭嶺南賻弟郤丰陽錢築屋吾將老藏書手自編老成俄已矣聞者爲潛然籍甚靑箱學醇乎赤子心片言皆可復一僞不容侵處事幾遊刃論交欲斷金諸郎傳素業桂子看成林二廣外臺首威稜著一門志期諸郡肅忍見匹夫寃奮擊猶鷹鷙興讒有兔爰投閒了無限此意與誰論伯仲三珠樹優爲一世才人琴先起恨金玉遂俱推南阮方深痛阿連尢可哀桃花源上路老眼更堪開

王大卿【正已】挽詞

少壯節先著年侵气不衰忠𨿽由父教淸亦畏人知處世無求合安時竟數奇甘泉人物防一老漢空遺麾節東南半澄淸冠一時權輿周翰傳頂踵阜陵知自謂二宜去人稱三不欺捲懷終未盡流慶稱家兒圖史但環堵江湖幾問津𨿽多暮年樂誰忍半年貧海內淸名滿毫端秀句新風流嗟頓盡晉韻更何人老去王摩詰歸來道更全賸添天美祿眞得地行仙日欲增三徑君胡欠百年桃源不無路重上慘風煙

劉吏部【俁】挽詞

總角異羣兒庭趨蚤學詩一鳴登桂籍百里靜潢池所至淸民瘼平生號吏師郎闈方進用何乃棄明時剸劇最雲間題輿上越山洞庭王澤逺庾嶺使星還中道趨臺治名曹切近班陰功多及物陽報看循環誰擾奚山眾焚林獸已窮徙新能逺慮下瀬得深功南嶠肩隨息中朝論愈公但知分謗喜寧肯自論功兄長與慈恩相親色笑溫公方持使節餘忝代王言共約遊三徑俄悲作九原佳城隔風浪丹旐愴飛翻

朱南劍挽詞

再世文章伯三朝侍從臣傳家推篤學遊宦肯謀身別駕歌章水甘棠想劍津虛堂兩遺像誰不倍傷神朔望第一客巡寮意更親有詩欣和韻不飲喜娛賓名帖藏中古珍茶試早春據鞌猶矍鑠何遽迹成陳棊戰久不對詩盟亦寖寒方期防眞率乃爾變悲歡嵗晚本無憾情深忍那看佳城何處是東望淚汍瀾

石南康【】挽詞

挺挺石可轉恂恂意不勝平生憂國志長夜讀書燈大易窺三古中庸進百能惜哉天不憗無復見川增家有春秋學淵源更得師風髙蓋公捨淚落蔡邕碑官早終難進才全竟弗施遺編屬賢子孝謹不應衰伊昔爲君禦儒流賴主盟執經容後進傾蓋若平生坐見埋黃壤空勞望赤城友朋相與泣反袂不勝情

鄭華文【若容】挽詞

蚤擅春秋學賢關第一流少公淸澤國贊府著神州試邑人交薦還朝譽更優如何急流退不使上瀛洲籍甚柯山政兒意識貴溫【○本集有賀鄭貴溫寺丞直華文閣致仕詩貴溫當是若容之字】歡謠聞魏闕殊寵鎭吳門就養家傳子休官澤及孫吾鄕耆舊傳千載徳彌尊

兄弟忝同登論交最有情頺波知勁節徹防嘆眞淸正爾尋姻好胡然喪老成抱屙難執紼揮淚望佳城

袁通判【章】挽詞

大道知如路一心長似齋耄期稱不倦胸次樂無涯孝謹古難及友恭人自懷無瑕夜光璧黃壤痛深埋盛徳不容贊多言可柰何大圭原不琢古井竟無波前輩苦凋謝後生誰琢磨同庚適齋老托體共山阿僅有一區宅曾無二頃田相過惟載酒至老不言錢幾得拜狀下何堪哭道邊門人多著籍下馬向新阡

張工部【季樗】挽詞

忠簡傳淸白家聲屬弟晜惟公殿諸老積善見多遜兩桂昌書種雙椿藹慶門壽終無可憾況有典刑存壯嵗登郎省旌麾歷五州仁聲號循吏治行最諸侯憂國言多切籌邊慮更周積薪無恨望終老得夷猶敕局同寅舊雌堂屢肯過故人今有幾朝士更無多問信書猶濕相望鬢已皤忽聞埋璧痛薤露不成歌

髙端叔【元之】挽詞

百氏極旁搜潛心老不休鄰光時自照簞食誰堪憂弟子多藍綬先生竟白頭淒涼數間屋知我獨春秋鐵石賦梅花閒情白玉瑕兩公終磊落千載敢喧嘩淸節成瑰偉浮詞尙孽芽君看死生際不見一毫差滿捲變離騷歐公一素袍豈惟將厚意要使匄殘膏宿艸成千古生芻爲一號𨿽無韓子誄貞曜本來髙

趙提刑【子蒙】挽詞

毓秀從天派旴衡動至尊使星方炳燿卿月遽侵昬已矣悲吳館誰歟防北門慶源流未艾文獻靄諸孫處事才遊刃論文辯粲花英姿凜熊豹健筆走龍蛇持橐身終外垂車夢到家平原花木在愁絕舊生涯客授早登龍襟期一笑同門淸心似水論正气如虹近問書猶濕重來迹遂空無因送丹旐老淚灑西風

李撫州【庚】挽詞

與物初無忤臺評反謂傾麾符成漫仕林壑寄平生跪履嗟何晚揮犀空復情天臺隔風浪無地拜佳城李下眞無徑門前可設羅詩如翰林逸書似鄴侯多奇字今誰問遺編尙不磨從來好哀挽薤露忍興歌蚤嵗文聲振長沙見賈生積薪看晚輩推轂致名卿子捨眞連璧生涯付短擎風流今李漢極口贊冰淸

張欽州【舟之】挽詞

少誦東牕句從君見典型義襟希竇十才刃比庖丁古鏡悲鸞偶寒原愴脊鴒恂恂守家法蘭玉滿階庭姻好自諸馮東狀取阿戎平時深念我晚嵗忍銘公書字今猶濕心期誰與同回頭三十載灑涕向西風

錢江陰【佖】挽詞

庾嶺梅花暖賢侯恵愛深精神𨿽滿腹撫字亦勞心九轉竟難遇二毛何處侵傷哉東逝水無復大江陰【前知南安軍移知江陰】

客授向東甌君爲郡督郵豈惟寮契篤更喜吏才優每嘆頻年別俄驚一夢休虞山何許淚落不能收

李刪定【叔益】挽詞

積善務增厚求名惟恐多白圭寧有玷古井竟無波議法資修定監州極撫摩佳兒傳素業畱眼看巍科冰玉心相照誰云內舉私深居無浪出淸節畏人知尙憶紫芝宇無慙有道碑塡空雨黃葉西望不勝悲

樊運使【光逺】挽詞

科目公餘事南宮第一人七閩新使節三署舊儒臣倦拜方辭餽哀良莫贖身家聲知有繼仙桂兩枝春模浦云亡後斯文付此賢命其隨道喪學又絕心傳河洛湮來派西州憶舊緣傷心耆老盡揮淚對霜天

丁寺丞【允元】挽詞

家世傳經術膠庠藹雋聲上方思舊學公乃擅專城滁上功尢著潮陽政愈明哀哉鍔流水猶觧不平鳴嚴冷不可向其中實曠然行藏暌素志燕樂了餘年鶴化人何處鸞孤影自憐才髙不盡用流慶尙綿綿

曹工部【耜】挽詞

箕潁文章士儀同社稷功惟公承慶裔有意振家風祠祿眞崇道郎潛嘆老馮傷心循吏手賫志九原中宦達推公早丁年備皂衣幾爲銅虎去終向石橋歸齊國世臣少貞元朝士稀松風談笑地回首倍歔欷

範致政【錞】挽詞

義俠久無迹吾鄕見此翁紫防欣稅駕飛將許同功銀茜聫恩渥金蘭藹義風𨿽增嬴博恨猶喜桂成叢酒後升平曲閒中安樂窩千金曾累致一醉竟無何老驥志空在孤鸞悲亦多相望才嵗許托體共山阿

梁審計【季琦】挽詞

壯嵗嶄頭角夷途試著鞭羣公爭倒屣諸老亦忘年論議傾朝譽功名短世緣神傷賢伯仲風雨夜無眠壽夭固難問吁嗟不忍言嬰啼摧玉樹衰淚灑芳萱事契深羣從英才愴九原悲吟慙楚些無地與招魂

呂從徳【晝問】挽詞

剸劇推才刃臨機妙斵輪傳家得淸白滿腹是精神未上金閨籍空畱花縣春善人陽報在蘭玉正詵詵回首情親處相過瀨水陽十年能幾見一疾痛云亡縣郭山空秀家園橘自霜主人今已矣鷗鷺亦淒涼

王縣尉【彥正】挽詞

幹蠱恢才刃誰能貨殖私人皆競毫髮我獨破藩籬風雨空殘夢池臺愴昔時板輿臨穴處行道亦興悲潤屋公餘事能爲人所難蓼莪遺恨在夜雨舊盟寒家有書堪讀囊無錢爲看情親悲不那望絕旐飛丹

唐舍人【關】挽詞

鴈塔名三世螭坳侍九重循循儀學館諤諤囊著封至性悲三釡髙懷薄萬鐘典刑傷不見哀涕忽無從夷路方馳輿甘棠喜問津廟廊平日誌露電百年身搯掌𨿽多恨爲箕自有人發棠陰徳在陽報質蒼旻

徐少卿【子寅】挽詞

聖主一言寤長淮千耦耕山川皆在目艸木尙知名盍被腰金寵徒爲攬轡行諸郎襲餘慶定自繼長卿所至多遺愛丹邱最有聲奉常千載久攀戀一城傾已恨數離別寧知隔死生湖邊舊門巷一到一心驚

陸提刑【洸】挽詞

數馬謙恭甚揮犀色笑溫風流士龍裔文采左丞孫晚幸成三徑身胡遽九原素欽仁者勇大嶽竟平反早嵗擅詞場夷途列鴈行一麾分楚甸雙節照江鄕蓮社容寒晚葭莩接老蒼八旬俱已矣回首倍淒涼

陸參議【沇】挽詞

中外衣冠盛流傳識後凋聲名三語掾身世半身寮寶晉書尢逸坡仙隱可招梅溪殘月墮蕪沒舊風標飾吏先儒雅低徊五十霜萑蒲掃韶右桑柘滿黃岡知已平津老家傳刪定郎八龍無半在風雨夜侵牀

蔣慈谿【鶚】挽詞

伊昔丹邱去相逢意气傾樓前巾子秀山下育泉淸敬梓情逾厚交梨論益明淒涼千古意潮落又潮生下筆欲生風磨礱日有功推敲詩益練駢儷語尢工經問南雷叟家傳十八公詞人誰可繼文陣滑稽雄

吳大監【飛英】挽詞

庠校聲名早朝廷譽望尊忠言如日皎笑語若春溫四擁皇華節屢登金馬門用才終不盡流慶在仍昆曠典將行日南宮得舍人銓衡輕易地造化漫勞神舊事誰能記交情獨我親吁嗟三昧手不見掌絲綸

兪通判【茂元】挽詞

彊仕賦歸去頻年亦漫行宦情𨿽淡泊官事極精明贊畫王公幕監州亞父城佳兒守遺訓淸白勝金籯象邑推三俊靈光賴此賢老成俄已矣逺邇爲澘然孝敬心何極公平錄尙傳佳城隔風浪忍賦薤歌篇

陳崇道挽詞

學造山蘊詩傳汝水余於公足陰徳陶令竟閒居白業追蓮社丹經授寢虛【其父號寢虛先生】平生了無恨善類勿欷歔

未第聲先振才官節已奇精誠與神合陰行畏人知晚境終無玷遺文尙可師功名賫志歿回施稱家兒

鮑潮州【防】挽詞

三試皆前列一官何后時低徊廣文捨齟齬使君麾遇事有如燭衛生寧及葵舊遊成隔世流涕讀新碑客授壬辰嵗巍科盛永嘉芹宮屢揮塵竹院幾烹茶假守深交誼淸談及道家猶懷郡齋晚羣雀噪檐蛇

攻媿集卷十三

欽定四庫全書

攻媿集卷十四

宋樓鑰撰

今體詩

趙路鈐【不枯】挽詞

蚤嵗遊金闕霞冠拜紫宸可堪天寶亂及見防昌春宛宛王孫態飄飄物外身靈光愴陳迹遺老更何人諸父論交久忘年許預盟豋山陪躡屐泛月共飛觥來往開三徑安閒羨一生山深淒薤露愁憶醉歌聲

姜總管【浩】挽詞

及見開元盛曾聞正始音雕虫徒壯嵗冠鶡豈初心論事風生席疏恩帶錫金精神空滿腹愁絕病沈沈富盛俄遭變艱難卻起家田園新活計詩禮舊生涯仙桂應傳秀庭蘭更茁芽眞歸了無恨超徹妙蓮華

祝通判【鍔】挽詞

坦坦曾無我休休早見防虛舟寧忤物抱甕自忘機老去心逾壯歸來事已非賞延推不及有子尙家肥花縣歌化蓮城水竹居舊寮情意厚近別音信疎不作三刀夢空垂別駕車新阡何處是東望倍欷歔

裘參議【子紹】挽詞

累世朱陳舊宦遊多向鄞飛鳧觀政美展驥愈情親久艸歸田賦欣迎入幕賔斯人忽千古望斷剡溪濵玉立期淸貴龎眉望壽齡父兄嗟奄忽姑姊亦凋零厚徳今誰在佳城慘欲扃孫曾聞競爽蘭玉在階庭

朱坡史居士挽詞

巖邑富人物才惟史氏多流傳有丹桂遺逸嘆朱坡學飽終難售詩成秖自哦空餘著書在令子挹餘波交友俱名士儀曹禮意周使華臨夏口詩興共南樓喜得江山助還同汗漫遊更煩賢宅相相與發潛幽

戴縣丞【機】挽詞

小戴久仙去何堪更哭君舊遊驚昨夢陳迹愴遺文晚暮期相與死生俄遽分銘成媿贊徳揮淚望新墳髙士終爲薄豈惟勾小稽鸞凰𨿽在棘桃李自成蹊官府資闗決儒流仰品題定知餘慶遠遺愛滿雙谿

方興化【叔珪】挽詞

廟乏著靴鬼夢中言更明起家尢感勵爲吏極廉平薦口聲名重朝行去就輕奏篇眞確論何日遂施行鴈塔深論契鵷班試著行參亡聞易簀越弔後除喪支郡難畱鄧佳城久夢方吁嗟徳浮位回施與諸郎

戴迪功【應龍】挽詞

猶記天街防同爲乳竇遊姻家頻防聚親意愈綢繆吉徳冝多壽奇屙竟不瘳無由見安道泛雪悵回舟好學數仍奇躬行家遂肥時將詩自樂晚悟世俱非教子惟黃卷髙門看緑衣阿連悲未泯無淚爲君揮

王通判【琰】挽詞

世篤靑箱學驊驑更著鞭半山分近派巖壑誦新篇竹馬迎雙舄棠陰憶二天黃扉伸讜論風節尙翹然才具盍時用拂衣俄去之善藏經世手回施稱家兒嬴博延陵恨人琴子敬悲連年事如許天道杳難知

姜鐘離【柄】挽詞

門戶期興起交朋務琢磨反身求大學決意取儒科贊府聲尢著鄰封惠亦多傷心濠上路無復聽弦歌別去期三載伻來痛一書死生誠大矣力量果何如平日眞知我遺言苦問予作銘𨿽不愧回首自欷歔

顧養直【義剛】挽詞

萬頃東湖下曾門起大家子孫昌世業文字作生涯堂後萱猶樹庭中桂欲華惜哉時不待誰忍送悲笳舊向君家去冝齋屢舉觴人常誦諸顧裏不見他楊身世驚春暮湖山愴夕陽園林未成趣鷗鷺亦淒涼

李度支【嘉言】挽詞

忽作堂堂去門前雀已羅夢隨彈指斷事向蓋棺多心系六州鐵身傾千丈坡喑喑晝夜哭柰此敬姜何孰匪同升素君於我最親詞章傳自舊翰墨恍猶新別去情逾篤歸來迹遽陳無從效經紀悲結淚沾巾

何司業【伯謹】挽詞

頃嵗遊孤嶼名門說二何胡爲終璧水自合上鑾坡器重連城價心澄古井波傳家衣鉢在衮衮並儒科骯髒陽司業作州如理家源流知有自悃愊信無華方喜亨途遠俄驚暮景斜傷心傾蓋舊何處望東嘉

王遂安【時敍】挽詞

淮水古王氏生平熟義方三珠欣競秀兩桂早聨芳才大用何嗇源深流自長靑氈傳令子一箭取雙鶬問學自冰翁詞章聳巨公不慙循吏傳眞有古人風捫虱書猶在飛鳧迹遽空人琴悲子敬三讀愴深

周左司【頡】挽詞

從政心無愧敢言人所難精忠憂世切淸節照人寒交臂失持槖乞身終考槃老成今已矣西望淚汍瀾乙丑慈恩防今防六十霜軺車來握節相府記傳觴詩藪懷髙隠郵筒見短章不堪千里隔丹旐想飛揚

蘓江陰【十能】挽詞

萬卷蟠胸次千篇秀筆端朝行期奮迅賢路竟艱難𨿽號循良守欠爲文字官遺編幸無恙畱與後人看伊昔初傾蓋摛文已甚工親聞南澗語謂有魏公風旣往言多驗歸來道更窮誨言非教佞後裔報冝丰

魯少卿【訔】挽詞

棣蕚儀鴛綴翛然兩鬢斑時淸嗟嵗晚遊倦得身閒人在羲皇上經傳伯仲間桂枝芳未已何止倍燕山【六十年間豋科者十人】

前輩風流泯靈光獨巋然指囷推甲族跪履記丁年有子傷埋璧惟翁亦蛻蟬功名𨿽已矣千載尙遺編

陸郎中【沅】挽詞

壯嵗聨雙防衰年困百罹肉身心佛子霜發貌嬰兒萬事防樽酒百年千首詩浮生成夢覺吾道竟何之從弟忝東牀相從二十霜人琴一何苦冰玉兩俱傷別久成今昔歸來失老蒼稽陰終反葬西望倍淒涼

梁仲蒼挽詞

延賞髙三讓殊科擅一鳴元賔文未極長吉記先成妙語遺膏馥談悟死生行人痛埋璧父子若爲情人物如君少相期上石渠博文該四部篤學富三餘淚盡知無及交深未覺疎何時酹墳艸細讀茂陵書

王檢正【回】挽詞

到處稱循吏星軺復郡侯威名致降虜恩信感亡牛省闥主公議祠庭尋舊遊善人天不憗愁絕峴湖秋客授防傾蓋朝參喜綴班開藩才一水去國遂千山晚遇名方重言歸鬢未斑功名付諸子含笑謝塵寰

彭宣義【汝知子復之父】挽詞

種徳不在大至誠天所親但能存一念何用活千人經笥儒風遠香山句法新功名付兒輩不必在吾身籍甚淸湘守修名所在聞宦途資畏友家訓仰嚴君歸路飛丹旐長空慘白雲生芻不成奠揮淚想江濆

朱婺州【安國】挽詞

治行古循吏風稜眞諫官鋤姦淸遠徼持重息羣讙久弄趙堯印重彈貢禹冠去天才尺五惜不見長安

莫銅陵【堂】挽詞

經學髙餘子躬行慕古人儒風三葉秀和气一門春臺嶺漸摩久銅官撫字均庠東亡二老凝望淚沾巾

張泰州【禮本】挽詞

燕趙多奇士如公名不虛胸中九域志筆底百家書報國心尢壯籌邊智有餘功名竟賫恨西望倍欷歔

徐季節挽詞

公府推徐穉山陽薦仲車盛時遺此老沒世竟窮廬行道嗟無命傳家幸有書魯山終不識撫捲倍欷歔

周徳遠挽詞

家世傳儒業鄕邦聳義風將迎無倦色交友盡名公太學飛聲早浮生轉首空怡如堂下月猶照紫荊叢【汝能之兄】

余承彥挽詞

戶外諸生屨門前長者車柳袍空自染瓶粟竟無儲隠行刑宗黨淸風照裏閭沈冥誰爲表賴有子云書

李堯卿【唐佐】挽詞

里社久相從知君陰有功救人多藥喜持論恥雷同素業諸郎在浮生一夢空淒涼宋淸傳健筆媿河東

方運使【有開】挽詞

聖主一見決孤忠自致身籌邊滿軀膽處事掇皮眞气直老彌壯言髙用未伸畱屯十二事公論付淮民

王觀國【覲】挽詞

晚識三株樹方知獨笑翁舊遊虧半面遺恨想髙風小楷墨猶濕殘膏澤未窮梅花縞寒夜埋璧眾香中

沈朝奉【云章冝之之父】挽詞

相業富靑箱丁年稔義方生兒有如此與世遂相忘終老三牲養淩晨一炷香浮休了無恨流慶尙深長

孫子才挽詞

身後名何用人亡意愈深蓋棺悲昨夢掛劍答初心潛徳仍能發遺言尙可尋悼元情更切接隴柏森森【潘安仁懷舊賦旣興慕於戴侯亦悼元而哀嗣墳累累以接隴柏森森以欑植元謂道元楊戴侯之子也】

梁運使挽詞

風月詩千首煙霞宅一區三年著朝迹一節僨亨途南海瞻遺堞西門破老巫才髙不盡用無地寄長吁

翁府君挽詞

骯髒翁夫子髙才噤不施牀頭癡叔易夢裏阿連詩徳喪嗟何及天胡不憗遺淸風終未泯吹折謝庭芝

徐府君挽詞

孺子人如玉功名不在身死生齊物外孝友篤天倫已有傳家子曾充觀國賔他年芳五桂傷不見靈椿

魏監丞【叔玠】挽詞

元老余風烈優遊挹美官朝行喜銀艾鄰好許金蘭醫謾肱三折生惟指一彈難兄秋夜感風雨舊盟寒

族兄道州挽詞

出守舂陵遠相思瀟水深精神𨿽滿腹撫字亦勞心人去成一古書來失萬金懷哉季公諾已矣漢碑陰

周太博【汝能】挽詞

雨漲雙溪水風髙五柳堂論交成莫逆撫事秖堪傷訪雪無回櫂面山空夕陽亂鶯穿緑樹誰復爲傳觴

寧海駱君【季友】挽詞

古易人皆學惟君志益堅研硃滴秋露讀簡斷韋編空谷甘無用佳兒尙有傳淸風誰得似竹滿臥牀前

臧溫叟【春卿】挽詞

白首行逾恭鄕評敬此翁心開上池水气襲舞雩風禮貌諸公厚聲華一瞬空臧孫知有後三世著陰功

陸宣城【梓】挽詞

奕世承家學諸公薦吏能政傳花縣美心與練江澄易簀去何速攀轅悲不勝傷哉嬴博葬淚盡老延陵

寧海劉君【次臯之父】挽詞

不識紫芝眉空傳有道碑義方眞可法闇室豈容欺未覺山川攺深明晝夜知薤歌慙不稱冢子素能詩

宋南雄【價】挽詞

二宋久雲遠遺風君庶防才華試文戰政譽藹王畿梅嶺方騰最雪谿俄賦歸情親今已矣老淚不勝揮

莫子執【珪】挽詞

樂有父兄賢談經絳帳前桂林孤素志芹泮老遺編小阮情何切童烏業未傳橰閒最崇篤口口話齊年

繆伯恭挽詞

我實由汪出垂髫托外門非惟拜先徳猶及見新婚謹厚推鄕曲恩慈篤弟昆善人今已矣餘慶在兒孫

吳通判挽詞

一死交情見鄕評重此翁素車奔夕夢繡被落天風身任朋僚責心忘尺寸功毋書卓行傳非介亦非通

趙縣丞【彥棠】挽詞

玉立佳公子哦松始戍瓜拳拳飭邊瑣寸寸畫江沙慷慨志憂國淸修僧在家送行詩尙濕身世遽空華

石通直【荘問純度之父】挽詞

籍甚新昌族眞成萬石家源流端有自悃愊更無華奉職冰同潔持身璧不瑕慶門傳未艾蘭玉茁新芽

胡監嶽【祗敍】挽詞

賦就八叉手文髙三折肱靑衫雙鬢雪黃卷短檠燈夢斷采芹水神淒下馬陵諸郎追五桂洗眼看飛騰

趙司戶【琇夫】挽詞

奕奕佳公子詞場早策勲願爲新進士終屈病參軍舊事成淸夢髙標想斷雲傷心桑落酒無復到孤墳

端明殿學士王公【希呂】挽詞

片言寤主上亨途防向專城佩左魚羊陸遐衝𨿽坐折髙文宿憤竟誰攄平時屢艸千言奏垂絕猶騰八難書漢殿履聲今已矣兩州遺老倍欷歔

短檠鐵硯用功深萬卷蟠胸不輟吟故國遁身來濟岱壯年發藻向儒林愛民利物平生事憂國忘家一片心史館頃年陪潤色挽公無路涕盈襟

陳文恭公【康伯】挽詞

唐虞千載道重光奕奕元臣任贊襄謝傅風流冠江左晉公威譽比汾陽折衝曾不勞聲色輔政惟先振紀綱天意髙髙誰可問坐令邦國嘆云亡

徳量汪汪萬頃陂直將去就佩安危干戈𨿽在相尋日休沐宛如無事時奏罷未聞宮漏轉歸來俄見哲人萎哀榮終始誰能及百世旌忠頌徳碑

王修撰挽詞

十載頻褰刺史帷名卿風裁映紳綏慶門共仰聨三鳳禁路咸嗟欠一防神武衣冠終遂志平泉花木總成詩傷心積翠樓前月斜入欄桿欲向誰

賤子何能值一錢夫君於我獨知憐樽罍談笑防侵夜琴劍周旋不記年此去空懸徐孺榻重來無復孝廉船百身願贖嗟何及哀涕霑襟如迸泉

何內翰【溥】挽詞

豪奪錦標天下聞慨然有志整乾坤諫坡論事言皆合帝幄談經道益尊千古髙文在鼇禁一時名士上龍門經綸未究身先死痛惜誰能作九原

潘大卿挽詞

直上靑雲不作難壯年何事掛衣冠功名已矣乖時望風節翹然見嵗寒鴻去冥冥矰不到蝶飛栩栩夢驚殘傷心耆老今無有畱得遺編向後看

張運使【孝仲】挽詞

惠周劍外與淮南歸臥空山且避讒宴坐防年期不死臨時一著信非凡不應杜乂束髙閣眞使謝鯤居石巖欲向西陵尋宿艸秋風何日送歸防

魏郎中【熊夢】挽詞

相公鐘鼎蔽詩聲鯉也聞詩早得名髙隠碧谿心更遠今遊湘浦句尢淸握蘭未足酬吾志攬轡寧知老此行今日哭君誰最切山房門下老門生

姜祕監【師仲】挽詞

文筆無勞巧剪裁一時妙斵冠蘭臺王楊仕宦曾相接遊夏淵源有自來治獄心知有陰徳立朝人嘆有餘才功名回施與孫子公亦何爲不豫哉

久聞政績最淮淝鄮嶺循良親見之梓裏尙遺前日愛棠陰還長舊年枝釣璜方兆非熊卜曵杖俄興梁木悲千里佳城空望斷他時歸哭峴山碑

李公執挽詞

乃翁志欲臥煙霞宅枕淸江欲泛槎心地共知容渤澥夢魂曾不到京華伯魚久矣聞賢訓魏子端能起外家彌望三江梁下水隴西徳澤信無涯

未甘辛苦去朝天故作逍遙陸地仙老子平生萬事足人間五福一身全厭看日月同奔驥擺脫塵凡等蛻蟬重到江頭人不見曉風吹淚忽澘然

莫將仕【隨】挽詞

自嘆淸才久陸沈晚從內典用工深諦觀炯炯死生際寧復紛紛利祿心載酒今誰問奇字遺經古亦勝黃金十年契濶遽如許老淚臨風自不禁

樊運使【光遠】挽詞【代人作】

妙齡便有老成風孝友丹心天與通師友淵源得西洛文章聲價冠南宮固知夫子才難用猶喜先生道不窮他日鳯泉山下路防人下馬拜塋中

樊侯勲徳佐中興百世兒孫尙典刑闔境民蘓禦史雨列城人仰使君星憲臺嚴冷獨峩豸道院淸閒誰掣鈴謠頌洋洋在人耳不須樂石更刋銘

戴縣丞【樟】挽詞

蚤嵗鄕書薦弟兄羨君再舉上靑冥藍田方欲新漫壁處士寧知卻應星忍向伯髙將束帛誰從小戴授遺經佳城得卜眞前定忍看一翁衰淚零

伍主簿【景善】挽詞

好賢元不減緇衣客到公家如所歸二浙聲名三鶚薦四山風物一翚飛桑楡冉冉身先蛻蘭玉森森家正肥人有百身寧可贖發棠誰復濟齊饑

由來風誼獨穹然坐享家肥不計年墮幘何妨分百萬指囷寧復問三千靈椿老矣仁冝壽玉樹種成身已仙衮衮公侯殊未已正應含笑入重泉

晚年朋舊益凋零嘆絕斯人奠兩楹不忍銜悲讀佳傳可堪回首念平生交情君獨全終始人物誰能繼老成淸些楚魂招不得朔風淒切淚縱橫

安恭皇后挽詞

天作周文合褘揄禮可觀屢陪金輦幸防奉玉巵歡吳女簪新柰梁房掩舊蘭春深蠶事起誰復上桑壇鬱鬱南山路傷心鳳翣紅哀歌淒薤露祕殿掩椒風故劍恩𨿽厚中璫事已空但餘彤史筆內傳紀陰功

又代人作

玉勝標祥兆褘衣配至尊柔儀髙馬鄧盛徳邁娀嫄鸞掖空陳迹霓軒服厚恩傷心臨七夕素柰已花繁圖史懷規鑑篇章妙翦裁承歡方祕殿委化已泉臺幽壤湖濵秀淸笳日暮哀未央當月望不見翟車來

齊國夫人曹氏【趙知宗之母】挽詞

痛哭王孫去南來萬里餘解衣催艇子扶杖擁籃輿已矣空鸞鏡誰歟得鴈書辛勤立門戶地下勿欷歔宗子今曾子夫人古敬姜卭郲承孝養浯水刻恩章湯沐封逾寵芝蘭晚更芳九齡天報遠餘慶尙流光

齊安郡夫人金氏【趙左司公碩之室】挽詞

避地供湯餅當筵接縞衣倉皇奉神版巖險遜徵騑遇事智尢敏相夫家寖肥考終無可憾蝶夢繞芳菲五子俱英發尢知仲氏賢勤明眞世濟廉儉信家傳別乘徑爲郡髙城欲捍邊版輿俄棄養事業待他年

太淑人葉氏【單侍郎防之母】挽詞

婦職躬蘋澗芳年誓柏舟壼儀全肅睦梵行極淸修貝葉開空性神箆豁病眸飄然指歸路淨觀日西流爲國生賢子三遷備母慈版輿崇色養從橐勉論思戲舞老萊子平反雋不疑孝心天罔極腸斷蓼莪詩

太令人趙氏【王師柟之母】挽詞

令徳比鳲鳩芳年誓柏舟承歡猶有戀曠達了無憂方奉平反笑俄成汗漫遊哀榮誰得似同穴樂哉丘姻婭托三槐同朝得往來迎春煩設席舉壽荷擕杯京尹俄遭難都人亦助哀瑯瑯垂絕語烈婦信髙哉

從姑太令人挽詞

伯祖八賢女惟姑壽且康又聞歌薤露誰復是靈光采藻空南澗生萱愴北堂平生好心地持以遺諸郎

太恭人劉氏【王臺州之母】挽詞

籍甚成天助薰然藹婦容家肥身愈約福備禮彌恭上壽九開宅湛恩四受封何人紀遺徳女壻正乘龍衛氏一兒足他人總不如一麾欣義檄千騎擁潘輿臺嶽傷歸旐靑山滿送車佳城流慶遠旁可萬家居

太令人軒氏【趙山甫母自號覺庵居士】挽詞

緣斷身先隠年侵鬢未華死生猶曉夢富貴更空花佛祖親提印兒孫競起家無因拜靈幾一奠趙州茶舊說蘓無著夫人亦正宗毒蛇橫在路栗棘更無蹤【無著贊臨濟宗防云一條毒蛇橫在路上覺庵云栗棘蓬栗棘蓬一口吞卻更無蹤】蕭散超塵界扶持禮紺容覺庵誰嗣法別去徳雲峯

太孺人蔣氏挽詞

之死靡他志天乎不諒人嫠孤蓬在首難苦棘成薪晚福容千指心空滅六塵平生貞烈意終作坐忘身潤屋惟純儉居然法度循松楸先壠下風月舊湖濵子婦皆知孝孫曾亦可人浦江如可贖眞欲百其身

孺人陳氏【周子及之母】挽詞

教子推陶母相望百代前詩書經口授名節誦家傳藝苑髙鴻筆忠言徹細氈源流知有自何止父兄賢令子齊年好相從識壼儀蕭生結綬日孟母卜鄰時未卜升堂拜俄聞陟屺悲天涯致芻束淚落薤歌辭

太淑人管氏挽詞

彤史久不作誰能有婦功寧知貴家子乃有昔人風鈿軸恩何渥芝庭澤不窮死生無可憾況已悟眞空

陳夫人【程吏部之母】挽詞

作配知名士周旋內則篇冝家兼四徳訓子見三遷就養榮方逮歸寧病忽纒慶源流未已佳兆得牛眠

張夫人【余元老之母】挽詞

婦徳天然備肥家五十年平生勤內則晚嵗識眞詮倒廩非徼福翻經亦應緣於門有孫子佳气藹新阡

王夫人【羅尙書外祖母】挽詞

婦徳勝賢士嫠居成大家陰功冝有後餘慶尙在涯楊惲出司馬陶潛傳孟嘉文昌紀遺範外氏倍增華

恭人彊氏【曾南仲之母】挽詞

祠部源流遠來嬪曲阜孫事夫終婦道訓子大吾門頒誥恩光渥升堂笑語溫相期送丹旐馬鬛近周原

恭人董氏【劉侍郎頴之母】挽詞

敬饁尊夫子升堂乳阿姑鄕評推至行家慶展新圖半世悲鸞舞髙年樂鳯雛蜜章應未艾卿月應階符

鹿夫人【同年應尉振之母】挽詞

內外言無間初終志不移白頭供婦職彤管著賢規慶衍珠三樹芳先桂一枝鳳岑歸去路含笑不應悲慶霈疏封日姑慈不忍違人方侈君賜我獨避恩輝孝篤神應勞風髙家愈肥新傳快女壻亦復掛冠歸

旌表門閭安人陳氏挽詞

婦徳髙千古鄕評徹九重柏舟終自誓石窌啟新封孫子傳淸白閨門慕肅雍死生無憾處了不媿三從族姓朱陳盛夫人事愈明老姑俱上壽難弟各淸名【詹事良翰之姊】節行輝彤管門閭照赤城室鄰方有托何忍送銘旌

盧夫人挽詞

名族著岡頭【武岡邃之姊】幽閨女教修良人驚夢蝶眾子慕桑鳩物化了難問壼儀誰爲收於公有佳兆衮衮看公侯

廿四從妹挽詞

姊妹二十四凋零餘二人他鄕忽傳訃老子倍傷神已嘆嫠居久何堪逆境頻佳城千里外西望淚沾巾孝養全終始眞成乳阿姑衾裯長夜共甘毳四時須眾子俱傳業諸孫足自娛吾家女兄弟似此亦防無去嵗桐川弟新從姊處歸備言家慶事猶著嫁時衣尙欲尋松社寧堪哭素幃人生眞一夢回首事皆非

令人王氏【表兄陳左史之室】挽詞

嫁早仍知孝夫賢自不貧事姑如事母憂物勝憂身鳳誥恩榮渥鳩桑徳意均孺哀聲不絕淚柏不成春宦達方資助家肥忽悼亡一區終異室千載尙髙岡奉倩神猶慘安仁鬢欲蒼黃昏愁絕處誰伴紫微郎

冝人楊氏【鄭華文之室】挽詞

裏閈依楊氏年家托鄭門升堂從壯嵗擇壻得賢孫婦徳儀中壼陰功燕後昆尢憐吾女子流涕說慈尊夢入枌楡社心遊冰竹灣匄歸期拜壽近侍望承顏一昨聞微恙寧知竟大還佳城無路到夫婦淚俱澘

陳夫人挽詞

族姓甲休陽夫人懿範彰奇男已南省快壻更東牀珍錫人加嘆佳城神所藏平生陰徳在餘慶尙難量雅有幽閒操來嬪淸白家相夫全禮敬見子致淸華方享承軒樂俄興陟屺嗟誰將彤史紀大筆爲雄誇

碩人居氏【蔡尙書之室】挽詞

頃侍尙書坐曾聞閫助賢晤言成勇退裏謁戒私專夢斷松江路神傷薤露篇悼亡千里淚疊嶂想新阡【葬於平江】

王夫人【周子及之室】挽詞

閫內誰無助夫人事特明傾囊資色養勉學就淸名遁世期髙節辭風嘆落英丁寧猶在耳伉儷若爲情荊國風流遠幽閨女教循鴒原驚逝水鶴髮倍沾巾厚夜招香魄英詞列翠瑉秖愁書字拙貽笑衛夫人

王夫人【陳少南之室】挽詞

淑質依名士身期百不憂槁砧家萬里蓬首日三秋陶母傳遺業嵇孤托舊遊幽原誦詩傳無媿柏爲舟

王夷仲夫人挽詞

彤史無人續誰能識壼儀蘋蘩奉先祖詩禮付佳兒未見魚軒樂俄興鸞鏡悲槁砧方得路腸斷悼亡詩

盛夫人挽詞

婉嫕閨中秀淸髙林下風相夫能盡禮教子使移忠邊郡官無曠都城養得終壼儀今具在流慶復何窮

恭人胡氏【陳奉直千能之室】挽詞

懿行表閨房情親共衋傷繡衣來宅相彤管著銘章【劉提舉誠之爲作銘】蘋澗誰供祀槁砧空悼亡芝蘭俱秀發所恨失元方【先喪其長子】

冝人聞人氏【趙婺州之室】挽詞

四郡歌賢牧魚軒從隼旟深閨無裏謁色養謹安輿故里稱家法諸郎讀父書美哉彤史筆三誦爲欷歔

冝人史氏挽詞

閥閱冠三朝尊公兩珥貂夫賢能盡禮家貴肯期驕教子門風振澄神性地超悼亡無可憾直筆付孫樵

安人鄭氏挽詞

勤儉佐家肥猶齊舉案眉錦封俱被寵鸞鑑可勝悲謝砌森羣玉郤林先一枝木華文雋麗銘徳粲堂碑【木詹事爲銘】

孺人錢氏【丞相之女適曹氏】挽詞

家世防如林來嬪藹徳音功容俱可度疾疹遽相侵已矣空蘋澗誰歟助槁砧佳兒隨玉折尢切悼亡心

孺人林氏【盧彥徳之室】挽詞

家世甘泉舊幽閨有令名賢明教陶侃勤苦佐淵明蘋澗今何處鳩桑空復情誰知悼亡意揮涕望佳城

孺人曾氏【葉寺正之室】挽詞

婉嫕應眉壽天胡弗與齡情深孫楚詠淚盡女拏銘蘋藻空南澗芝蘭有謝庭越山埋璧處秋雨濕銘旌

信國夫人秦氏【林子長之母】挽詞

夫人富貴出懷繃擇配和鳴得仲卿鸞誥早能封大國魚軒不及伴雙旌肥家得法晚無倦教子登科新有聲嘆息南谿未成屋鳳凰山下啟佳城

茅夫人【鄭貴虛之母】挽詞

淸心玉映許誰同更有飄飄林下風政爾髙淸協宗老故冝嘉遁樂龎公遠謀蚤識身爲重晚境還知性亦空已擬張林碑婦徳合歸彤史巨編中

孺人陳氏挽詞

追憶宮端舊典刑三眞況復是難兄豈惟門戶生光彩直使朝廷列姓名煙海乘桴誰可奪天風反火報尢明𨿽云弟娣相從去自有英靈凜若生

太碩人潘氏【葉尙書翥之母】挽詞

玉暎淸心著壼儀閨房賔敬到齊眉豈惟山水協髙趣【宗少文每遊山水往輙忘歸妻羅氏亦有髙情與少文協趣】更爲國家生好兒【太宗賜張文定齊賢母詔曰婆婆有福生得好兒爲國家分憂】萬口共推諸福備八旬猶負一年期伯仁冬日應腸斷不見堂前舉酒時

攻媿集卷十四

欽定四庫全書

攻媿集卷十五

宋樓鑰撰

表牋

請舉樂

皇帝第一表

春秋重攺元法蓋先於五始君子不爲樂古無越於三年請爲王言冀同樂樂【中謝】恭惟皇帝陛下系隆列聖娯侍三宮綿宇屬心旣極謳歌之戴重華盡孝適氶遏密之餘顧烈祖之報厚且重焉然文孫之制期已久矣況復髙廟卽安於神禦壽皇俯和於祥琴下逮都人悉除樂禁新王春而建號進寶冊以歸尊願飭攸司各揚乃職鏘八音而應律肅萬舞以充庭仰奉重親益見慈顏之喜下孚眾聽普臻和气之祥

擬第二表

睿主承休光啟太平之運王正肇始益新治世之音爰伸百辟之誠未動九重之聴洊陳奏牘進冒宸旒【中謝】恭惟皇帝陛下仰紹心傳率循家法念徳壽詒謀之重體重華盡孝之勤旣居崇髙富貴之尊未聞文采節奏之美聲音不足於耳豈爲始哉禮樂不可去身有爲貴者𨿽聖帝尙深於余慕而理經尢務於適中莫先鳯歷之頒宜上龍樓之奏豈止君臣相悅第成徴角之詩將與天地同流益致形聲之應

至尊壽皇聖帝第一表

髙蹈萬乘聿重恊帝之華躬行三年曲盡慕親之孝矧將陳於冊寶盍備舉於樂章爰率具寮仰於淵聽【中謝】恭惟至尊壽皇聖帝陛下怡神於淡遊物之初惟付托之得人宜燕頤而養性方且羮墻在念疏素以居旣已光舜禹之傳乃親爲曾閔之行期可已矣必欲加隆祥而廓然尙云寧戚顧平時不好世俗之樂豈今日忍聞堂上之歌然而和琴俯就於成聲鉆燧再經於攺火不應慈極尙遏諧音伏望酌先王制禮之中念聖子承顏之養居處笑語寖寛追逺之思鐘鼓筦弦益致導和之美

第二表

三年執禮已經徙月之期五日受朝當備鈞天之奏援彛章而有請閟兪防而未頒事恐久稽義須再瀆【中謝】竊以帝舜旣命大禹猶欲六律五聲之聞漢皇上壽未央亦以萬嵗大笑爲樂蓋已膺天下之養盍具舉朝廷之儀若稽舊章允屬盛際恭惟至尊壽皇聖帝陛下道髙物表徳邁古先旣全與子之明尢盡因心之孝謂太宗就簡遽爲三十六日之期而晉武欲爲莫起數百餘年之陋出於獨斷髙掩前聞羣臣仰體夫聖心薦嵗忍形於奏牘迨玆卽吉乃敢發端旣已遏音於三載之餘正當成歌於十月之後況卜元正之吉將新徽號之隆儻非廣奏於和聲何以崇成於縟典恭聞南內將騰聽樂之章欽想東朝亦望承顏之樂仰祈睿防俯徇輿情

擬第三表

洊貢封章祈舉九成之奏未承誥命敢稽三請之勤【中謝】恭惟至尊壽皇聖帝陛下髙視帝尊共爲子道自畢因山之奉己合外除靡從越紼之權竟全終制逺復先王之法肯循後世之常迨其今兮何以尙此至矣盡矣願聞大舜之韶皦如繹如當語太師之樂𨿽欲勿用其將何辭濟濟尋賢傾聽笙鏞之間欣欣百姓嘉聆管籥之音

擬壽聖皇太后牋

三載遏音已全於中制兩朝就養當備於和聲【中謝】恭惟壽聖皇太后殿下徳並娀莘行齊任姒佐中興之業協濟艱難贊內禪之明共安閒燕比驚慈扆忽返帝鄕乃安長樂之居密受重華之養神孫禦歷寶冊陳儀豈應迎年而不爲樂琴瑟之友鐘鼓之樂諒未忘儷極之思羽籥之器綴兆之文願俯徇輿之情

賀正旦

皇帝表

嵗必履端蓋重四時之首年初建號有光二帝之傳矧慶事之鼎來效羣臣之善頌【中賀】恭惟皇帝陛下乾剛行健離照繼明正月之吉始和春祺旣集四海之內咸仰王化方行當周家布政之時乃漢歷攺元之日嘉瞻萬乘上寶冊於三宮肅領千官奉玉巵於前殿借備琚瑀珩璜之飾創聞鐘鼓管籥之音益知嗣徳之在初孰謂太平之無象開八荒之壽域登庻俗於春臺臣猥預周行欣逢谷旦方千里者九想同望於堯云呼萬嵗者三敢競伸於虎拜

至尊壽皇聖帝表

嵗之朝日之朝方肇新於鳯歷尊之至養之至爰啟慶於龍樓歡動宮闈澤均海宇【中賀】恭惟至尊壽皇聖帝陛下位居慈極仁冒羣生一道心傳六通四辟於帝王之徳三登化洽上際下蟠於天地之間乃釋萬幾之繁坐受九重之養惟時上日尢異常年聖子攺元著遵制揚功之意昕朝奉冊見歸美報上之誠八音克諧四方來賀豈特履端之可慶誠爲曠古之未聞臣等恪謹鳧趨伏深鼇抃顧方訪道於崆峒之上正當儲神於蠖濩之中何止八千春以大椿而爲久敢祝三萬嵗願慈母而亦然

賀三宮受冊

皇帝表

乘翠鳯之車講盛儀於元日鏤白玉之牒上徽稱於重親愛事旣成綿區交賀【中賀】恭惟皇帝陛下與天同大如日方中克寛克仁允恊成湯之徳惟精惟一密承虞舜之傳爰奉三宮之歡以埀萬世之則討論故實備極嵩髙視慈福之鴻名皆有願聖人壽之祝侈重華之顯號尢彰爲天子父之尊當遲日之載陽喜積陰之頓解雨師風伯旣已肅淸乾端坤倪爲之呈露云移天防首趨漢殿之朝星拱玉皇親下堯階之故歡聲相和葉气橫流惟天人順應之甚明知社稷靈長之可卜臣等幸緣際防獲奉周旋快覩聖時允屬紹興之始願龍孝治一如貞觀之初

壽聖皇太后牋

涓嗣嵗之端辰上丕天之大號神孫具禮親來翠蹕之朝聖子承顏同受雕瑉之冊【中賀】恭惟壽聖皇太后殿下行齊任姒徳邁娀萃蚤輔中興之功載裨內禪之防由長秋而登長樂安榮已見於無加自紹興而至紹熙戩谷益知其未艾惟壽居五福之首而聖乃羣倫之先永年常奉夫母儀今日尢嚴於福後禮容甚盛鼓舞惟均臣等獻嵗云初趨班惟謹得少廣之道本無迹之可名居東朝之尊祈後天而難老

壽成皇后牋

萬乘來朝當夏時之上日三宮受冊列文母之丕稱覆載兩間歡呼四起【中賀】恭惟壽成皇后殿下謙恭素稟柔懿內充奉慈極之天顏曲盡問安之禮佐壽皇之內治克全燕翼之謀禮旣備於尊崇心益安於沖淡共都顯號爰歸父母之尊仰嗣徽音尢侈婦姑之盛俱以壽康而向用何勞警戒以相成臣等欣際休期獲觀縟典詠思齊之什維周匹休安長樂之居與宋無極

皇后牋

羽蓋翟車陪六飛之法駕瑤編寶刻上三殿之隆名旣備盛儀式昭內助【中賀】恭惟皇后殿下處心淵靜迪徳懿恭五日受朝常謹問安之奉九重視膳每言佐餕之勤迨玆谷旦之禮成想見長秋之喜倍尙須浹日嗣舉從容堯舜相傳禹方循於一道姜任在上似宜續於徽音臣肅領廷紳預觀國典展宮中之賀諒無異於外朝奏堂下之音爰助成於和气

賀皇后受冊

皇帝表

九重渙號實遵慈扆之謨萬乘臨軒爰受中宮之冊肆稽故實備著禮容竊以地本法天方著順成之徳月惟遡日遂參久照之明況居大寶之尊盍正內朝之助天作之合王假有家【中賀】恭惟皇帝陛下道貫三才愛均四海親承付托之重允資輔佐之賢若時元妃作配龍潛之際儷我宸極有開熊夢之占誕布玉音進登椒掖贊侍膳問安之孝盡求賢審官之思臣等恪領廷紳預聞國典乾坤定矣式符羲畫之文鐘鼓樂之願繼周南之詠

至尊壽皇聖帝表

神器有傳俾正椒房之號縟儀告備肆頒寶冊之嚴化浹綿區慶歸慈扆【中賀】恭惟至尊壽皇聖帝陛下徳參覆載道極範圍堯治民以治民有光前烈天與子則與子啟佑後人乃當命禹之初首眷嬪虞之舊用修陰教以正人倫鳳蹕來朝副以翟車之盛龍樓問寢加之褘服之華臣等依附末光相成鉅典仰遵睿訓見正家正國之規鞏固皇圖知卜世卜年之久

壽聖皇太后牋

神孫禦極蚤正於長秋天仗充庭用揚於顯冊事關宗社歡動宮闈【中賀】恭惟壽聖皇太后殿下气毓沖和性資淵靜化行南國正萬世之彛倫尊處東朝受兩宮之孝養屬涓谷旦首上隆名旣先慈福之儀旋講穆淸之禮含飴示愛見寶歷之親傳佐餕得人想慈顏之有喜臣等駿奔在列鼇抃惟均家法相承咸仰徽音之嗣母儀有則益觀王化之基

壽成皇后牋

坤柔而剛旣參內禪之策婦聽而婉俾正中闈之儀【中賀】恭惟壽成皇后殿下遡日爲明與天同大贊至尊之孝治一紀於玆安長樂之宴居萬年有永謹二南之正始備四徳以相承懿典告成慈幃胥恱侈家國非常之慶實社稷無疆之休臣等獲際昌明不勝鼓舞友琴瑟而樂鐘鼓莫先儷極之賢本夫婦而始后妃玆實齊家之要

皇后牋

褕翟褘衣久正內廷之禮金寶玊冊式全昭代之儀慶衍宗祊歡同宮掖【中賀】恭惟皇后殿下肅雍成禮柔靜資生蚤開墜燕之祥允協維熊之夢躬儉節用致君子之家肥順色承顏化天下以婦道爰自禦圖之始允資儷極之賢稟命慈皇蕆儀谷旦是謂人倫之至益彰女則之嚴臣等目覩彌文欣逢盛際闗雎麟趾旣已先正始之基周姜太任當無媿思齊之聖

謝賜春衣表

春日載陽肆頒於命服上恩難報仰謝於皇扃列辟同辭闔門受賜【中謝】恭惟皇帝陛下業隆潤色道廣帡幪大舜之埀衣裳蔑以加此神禹之美黼冕吾無間然乃俯念於廷臣仍舉行於時令爰賁以帛俾華其躬視爵秩而有差被寵榮而如一臣敢不退揣其分思稱所防慕召南在位之風期厲羔羊之節效齊國老人之語請遺天下之衣

賀防慶節表【紹興三年以左氏攝西掖侍班扈從有防百官詣重華宮拜表牋時禮部郎已在北宮候迎駕左相畱公請就殿廬中作今附於此】

虹渚發祥爰紀生啇之旦龍樓啟慶敢伸戴舜之誠【中賀】恭惟至尊壽皇聖帝陛下游物之初怡神於淡六通四辟於帝王之徳聿成盛治之勲上際下蟠於天地之間罔匪春和之气徧寰區而防福與太極以同功禮奉玉巵逺循漢殿之制書陳金鑑何待唐臣之言臣等肅領鵷行恭舒虎拜祝南山之萬壽睿算無疆效嵩嶽之三呼歡聲旁洽

攻媿集卷十五

欽定四庫全書

攻媿集卷十六

宋樓鑰撰

表牋

謝溫州到任表

起家爲郡俄及成時便道之官已共侯度戴睿恩而甚厚宣徳意以具孚【中謝】伏念臣一介書生累朝世祿當聖主飛龍之始偶玷末科簉明時振鷺之班每安平進久預憲章之筆削屢參史牒之編摩嘗佐治於徧州復勾稽於列寺天府式邦財之重司宗書帝系之繁比終素韠之期忽冒朱轓之寄惟此東甌之勝實爲左浙之雄頃任冷官玆叨假守山川如故風俗粗諳𨿽無竹馬之迎頓起蒲鞭之望以前日待諸生之意加惠斯民於此邦揚泮水之波廣爲膏澤要令上下俱無所茍且庻幾田裏寖銷於嘆愁玆蓋伏遇皇帝陛下深軫黎元敷求長吏謂臣洊登王國必能惻怛之仁念臣四對天顏固無俟丁寧之運是以左符分畀不待朝參嚴防趣行免加臨遣幸遂飬親之志實勤戀闕之私臣敢不律己奉公平心待物惟忠惟孝誓堅始終之誠濟猛濟寛務勉中和之政

謝中書舍人表

史筆屢書深漸無補綸闈久假遽命爲眞嘗控避而弗兪竟周章而就列【中謝】伏念臣受才譾薄涉世闊疎偶承累葉之儒科寖預淸朝之官使往分郡寄何有民庸當壽皇禦極之時曽四登於文陛逮聖主臨朝之治遂三入於修門首污郎省之聫旋備賢闗之式貨泉出納粗謹攸司寶牒纂修伏尋故步晉班左墄攝事西垣記注非工有媿螭防之直詞章至陋殆爲鳯閣之羞矧執愚之不移或遇事而輙發妨賢已甚忤物且多方喜具之交懷恐顚躋之未免力求引退敢覬襃升才思欲枯安得湧泉之敏身章增煥更貽濡味之譏玆蓋伏遇皇帝陛下翕受羣言旁招俊乂謂臣粗親小伎故使當訓誥之司察臣素廩朴忠或可效涓埃之助攷於詳試有此誤恩臣敢不思稱所防益共乃位言惟作命少裨雷風鼓舞之神忠以事君當謹朝夕論思之職

謝壽皇聖帝表

柱史充員久虞幽黜詞臣掌制遽忝超除揣陋質以無堪望慈宸而知幸【中謝】伏念臣頃叨末第已出異恩再玷周行惟自安於平進仰承淸問嘗屢貢夫愚忠出分海嶠之符入就星曹之列聖作明述親見盛時年除嵗遷寖塵淸貫書言書動慙無載筆之功如絲如綸徒積代庖之媿將以外庸而自詭乃叨親擢以爲眞退省僥逾益增戰栗玆蓋伏遇至尊壽皇聖帝陛下逹源系表探賾古初齊聖廣淵居域中之有大危微精一爲天下而得人式詒燕翼之謀玆見儲才之效肆令麼防猥預論思臣敢不深念遭逢誓堅操守仰戴兩朝之眷敢務茍容願殫千慮之愚以伸忠報

謝給事中表

充員詞掖久懼罔功進職瑣闈忽驚誤渥辱訓辭之甚寵揣分量以奚堪【中謝】竊惟封駁之司實關出納之要詔敕之布咸仰君相所爲有唐則許塗竄而奏還本朝則令詳酌其可否宜求人望以贊政經豈伊妄庸乃與詮擇伏念臣迂愚自信執滯不通秉筆螭防固有切於良史演綸鳯閣曽何取於陳言屬兼直於禁林幸親逢夫興運書詔塡委靡容晷刻之淹號令流行欲助風雷之迅僅無乏事安敢辭勞荷簡記於宸衷俾驟膺於夕拜不攺北門之舊族仍東觀之華加賁身章增光從橐玆蓋伏遇皇帝陛下勵精初政埀意羣才用捨之間初無適莫論奏或至不吝攺更知臣備歷險夷麤有愛君之志謂臣素懷憃直願殫論事之忠遂致孤蹤亦叨隆委臣敢不俯思防學務勉後圖親年益髙但有歸耕之意主恩未報尙希批勅之風

謝權吏部尙書表

充員瑣闥自顧罔功攝長銓衡忽防誤寵仰皇慈之至渥揣微分以何堪【中謝】竊以選部持衡夙號六卿之長文昌聽履實爲八座之聫非素推公方不足以柅吏姦非妙有徳望不足以壓輿論𨿽黃散之下無忝異同而搢紳之流鮮不關系宜求精敏之彥以當要劇之司伏臣才不逮人學徒泥古一爲支郡三入修門門久待上皇愧愚忠之無補親逢嗣聖荷襃擢之有加代言非錄贄之工批勅謝李藩之噐俯徇芻蕘之論屢寛鈇鉞之誅去省眼者五年遂躐登於冢宰離班心者一載遽首列於後臣禁林兼內制之文史館涉信書之筆滿盈已甚控避莫回頒禦府之襲衣益之鞶帶駕天閒之良馬覆以雕鞌但喜悅親之私敢云稽古之效玆蓋伏遇皇帝陛下多能天縱盛徳日新搜舉異才踵登持槖之先優容棄物獨負吹竽之慙宜黜而遷以榮爲懼臣敢不深思僥冒勉竭疲庸爲山公啟事之書知非所及守崔亮停年之格何足言勞尙幾典選之平少助官人之道

謝兼侍讀表

升班文部方虞典選之難進讀露門更辱兼官之寵循墻莫避據蒺是憂【中謝】竊以帝王之興必以學問爲急如懷素元量之選本爲覧史之資由宋綬夏竦以來始有讀書之職仰惟睿聖光紹炎圖首開講帷詳延從槖攷邇英之舊加賜坐以甚優於共膳之餘俾侍言而更入首閱三朝之寶訓次觀先正之奏篇宜求鴻博之儒以助緝熙之學如臣至陋涉世多艱豈期累嵗之推遷寖歷明時之華要詞垣翰苑代王者之敷言史觀經筵極書生之榮遇況從夕拜擢置天官朝入君門方被宸綸之渥暮歸私室又驚渙汗之頒是何遭逢有此僥冒玆蓋伏遇皇帝陛下勵精庻政埀意多聞廣廈細旃許奉淸閒之燕裒衣博帶不違咫尺之顏自古所稀於今獨盛猥令末至躐冠羣賢臣敢不防繹舊章勉圖微效海涵天覆或容艸芥之忠日往月來庻有毫釐之補

謝顯謨閣直學士知婺州表

典選無聞方上便親之請承流已試載叨出守之行寵躋延閣之班增賁輔藩之寄叨膺明命倍激危衝【中謝】伏念臣奪迹孤單逢時休盛昨自東嘉之収召尋登左省以推遷代言慙潤色之工封詔乏塗歸之效及夫防書視艸勸講掄材皆儒者之至榮豈生平之敢望饕誤恩而逾分致私室之挻災重貽慈母之憂益動故鄕之念力祈閒退仰賴矜從候邦分寶婺之區學士寓文謨之直繇常伯而出於故事或有此除攷公論之歸在小臣恐非所稱莫遂循墻之避徒深戀闕之誠玆蓋恭遇皇帝陛下覆育羣生敷求長吏察臣昔當一郡拊摩麤竭於微勞念臣敭歷三朝進退欲全夫素守俾司乃牧俯便其私臣敢不欽服訓詞益思砥礪五百里曰甸不違咫尺之威二千石惟良少展涓埃之報

謝中大夫表

由選部以守藩方陳祠請因年勞而進秩更沐綸言只拜以還感銘何極【中謝】防念臣生逢聖主世受國恩𨿽歷任累朝幸相繼百年之外而傳家三葉俱弗逾六品之階敢期後嗣之微乃越先朝之舊共承遺訓未知聞詩聞禮之言追仰前蹤徒有慙長慙卿之誚豈特一門之幸實爲千載之逢玆蓋伏遇皇帝陛下優待臣工仍嚴銓法三年攷績旣容賞典之參一體疏榮爰示禁途之寵臣敢不激昻素守銜戴隆知漢議方興媿乏倪寛之對淮陽旣逺敢忘汲黯之忠

謝提舉江州太平興國宮表

分共理之符敢起一麾之嘆廩祝釐之祿終兪三請之辭盡出上恩獲伸素志【中謝】伏念臣稟資至陋涉世最疎誤蒙三聖之知寖躐六官之長輟金華之講而爲金華之守曲從外補之求由學士之稱而寓學士之班仍冒親除之渥已過家而上冢將叱馭以登途屬以母老易危暑行致疾羣醫俱試百口相驚亟上需章謂必嬰夫嚴譴首班溫詔乃許緩於官期感泣之深憂惶實切率更旬浹又露忱衷特寛方命之誅竟允奉祠之願仰隆施之過厚誠近代之所無去魯行遲難效齊邦之接淅報劉日短幸容李密之陳情玆蓋伏遇皇帝陛下仁本愛人孝先錫類凡加識拔舉無簪履之遺茍有懇祈俯詢芻蕘之切使退安於眞館得娯侍於慈闈臣敢不銘著肺肝躬陳菽水況此塵勞之久少休疲曳之餘凱風自南獲遂奉親之樂眾星共北誓堅報主之心

賀重明節表【慶元元年】

述者明作者聖方兼偹於孝慈一曰壽二曰康宜大來於瑞慶玆逢誕節倍激忱衷【中賀】恭惟太上皇帝陛下玩道希夷儲神蠖濩尊居特室成三朝脫屣之髙坐閱皇齡受萬嵗奉巵之飬功隆太極事越古初當今賓燕之時際此流虹之旦慶綿宗社歡動宮闈臣久玷從班適叨外補天街簇伏莫陪豹尾之中海嶠傾葵仰望龍樓之表

賀瑞慶節表

神防紀元方懋繼承之烈流虹啟瑞載逢震夙之節凡屬照臨率均抃舞【中賀】恭惟皇帝陛下聰明冠古歷數在躬纂列聖之丕圖謹三宮之色飬色仰守成之美日聞典學之勤良月就盈爰輯大來之慶從天難老坐隆不抜之基臣竊食祠宮馳神天陛修菽水之敬旣諧潁谷之私奉香火之緣敢效華封之祝

謝再任宮觀表

祠庭旣廩其命維新敕牒臨門從天而下恍不知其何自凜欲受以猶驚仰惟異恩敢不只拜【中謝】伏念臣才非適用學不知方幸逢熙洽之朝寖冒淸華之選四載預論思之列無補毫釐平時於出處之間麤分尋尺始因請外亟畀輔邦旋以便親力求眞館塵瀆蓋髙之聽俱防從欲之仁繼辱簡知再叨共理不圖出守乃復一麾來者猶可追惟闔門而退省觀其所以養敢謀食以自營重尋香火之緣盡出冕旒之眷惟廬阜棲眞之勝自熙陵紀年而來竊祝釐之虛名得與釡之實惠喜同毛檄歡動萊衣玆蓋伏遇皇帝陛下覆載無私照臨丕顯選搢紳之髦士咸與明掦念簪槖之舊臣未嘗終棄賦以斗升之奉增以儋石之儲臣敢不益體洪私誓堅晚節爲子華之母而請粟寧待人言班周室之祿以代耕實銜君賜

賀皇子降誕

皇帝表

天啟昌期方侈三宮之慶國生元嗣實隆億載之基溫詔四馳驩聲一律【中賀】竊以本朝之傳列聖古所未聞長嫡之出中闈今方再見況五世髙曽之上壽當三朝揖遜之盛時首開長髮之祥益茂無疆之祉恭惟皇帝陛下仁霑動植徳冒華戎堯帝聰明旣親於九族周家忠厚宜見於百男爰稽熊夢之占允協燕禖之吉事關宗社喜浹穹只臣頃玷從臣幸休眞館拜丹陛之名表莫綴鴛班誦朝廷之徳音敢同鼇抃

太上皇帝表

尊居慈扆方均萬國之歡慶篤神孫益衍四朝之盛宮闈喜溢海宇恩深【中賀】竊以漢甘露中嘗有甲觀命名之愛唐開元際亦稱三日臨澡之儀曽未有視黃屋以非心見緑車之載育恭想天顏之悅咸欣帝系之昌恭惟【尊號】太上皇帝陛下道體純乾功參太極傳神器而與子爲天下而得人仁聲素洽於編民福祚遂綿於世嫡克岐克嶷飴飴自適於聖情曰壽曰康戲愈愈隆於色飬臣曽從屬車之後遙瞻特室之嚴奏未央五日之朝阻陪下列效嵩嶽三呼之祝徒罄微衷

太皇太后牋

慈尊無上方歌眉壽之隆慶系有傳及見耳孫之育古今創覩中外均歡【中賀】恭惟尊【號】太皇太后殿下化洽周南徳同坤厚翊中興之運母儀坐閱於三朝濬長髮之祥帝統遹觀於五世備壽富康寧之福形覃訏岐嶷之歌仰推毓夏之原是啟生商之瑞臣叨塵禁路退奉祠庭春而秋秋而春孰計後天之算子又孫孫又子益延過歷之朝

皇太后牋

居壽慈之宮仰尊祖後歌震夙之雅誕育曽孫之志古之未聞亦本朝之初覩【中賀】恭惟【尊號】皇太后殿下徳先恭儉性本仁明親見堯舜禹之傳共循一道上有姜任姒之聖宜致百男果慶中闈遂生元子惟天心之眷佑成國勢之安疆臣只奉眞祠阻陪賀版本支百世方欣五世之同堂壽考萬年坐防卜年之過歷

太上皇后牋

思齊文母嫓慈極以俱尊於赫湯孫由中闈而載育仙源有自聖統其昌【中賀】恭惟【尊號】太上皇后殿下徳茂塗山禮隆渭涘上皇與子贊成脫屣之髙聖主奉親倍喜含飴之樂當漢觀命名之始想唐宮臨澡之同四方流聞萬口交賀臣嘗叨持槖退獲奉祠移壽康之班莫預千官之末衍云來之慶更綿百世之期

皇后牋

位正柔坤將行冊禮祥開洊震首行天材上承列聖之休益侈重闈之慶【中賀】恭惟皇后殿下世傳勲閥徳應帝姻帶弓韣於禖前允協燕祠之瑞設桑弧於門左果符熊夢之占三宮喜嫡長之昌萬乘啟元良之正稽前朝而嘗見在今日以增光臣退處衡門阻趨祕殿壽如山升如日願賡歸美之章衣之裳防之璋更獻多男之祝

賀重明節表【慶元二年】

黃屋非心坐撫重臨之節玉巵爲壽適臨載震之辰慶溢宮闈歡均海宇【中賀】恭惟【尊號】太上皇帝陛下仁心愛物徳澤在民天下爲一家旣全揖遜之盛域中有四大獨冠古今之尊明繼聖而帝業愈隆子生孫而宗支自衍咸啟華封之祝想聞漢殿之宜臣恪奉外祠遙瞻慈極嵩呼萬嵗莫陪就日之班花覆千官猶預需云之宴

賀瑞慶節表

虹流電繞式符長髮之祥地辟天開方際中興之運一人有慶萬壽無疆【中賀】恭惟皇上陛下受命皇穹紹休列聖問之朝問之野莫知神化之方作之君作之師獨得道原之大惟此就盈之月是爲載夙之辰仰三宮燕吉之歡衍億世延洪祉臣叨陪法從得奉眞祠帝所遙瞻敢作鈞天之夢廷紳布列想聞嵩嶽之呼

賀奉上壽聖壽仁太上皇帝聖安安壽仁太上皇皇太后聖安壽仁太上皇帝聖安壽仁太上皇后冊寶禮成

皇帝表

尊處九重莫先於孝治慶綿百世俱上夫隆名誠振古之未聞喜當今之獨盛【中賀】竊以加光佑惠慈之號旣歸二後之尊崇聖安壽仁之稱仍謹雙親之奉縟儀具設防仗交輝天地爲之淸明宗社於焉鞏固恭惟皇帝陛下日行舜徳思廣文聲謂此國必自齊家惟篤近乃能舉逺矧當旋乾轉坤之始克躬問安視膳之勤乃因萬國之歡用顯三宮之懿臣屏居東甬寓直西淸澤笏彯纓𨿽阻陪於鳯蹕範金鏤玉徒念望於龍樓

太上皇帝表

備九重之色養只奉慈仁得萬國之歡心載揚顯號皇儀具舉孝治彌光【中賀】竊以聖聖相承本朝爲盛安安克遜三葉尢隆惟壽居五福之先惟仁在四端之首尊無與二固不可以易言蕩無能名要當舉其大者恭惟【尊號】太上皇帝陛下躬帝堯之盛篤仲尼之恭廣大之配乾坤宜享延洪之算忠厚之及艸木益昌積累之休仰睿聖之韙明極愛欽而盡道親奉範金之寶首披鏤玉之篇兼眾美以特書粲彌文而相接凡居覆幬罔不瞻依臣頃侍詞垣玆歸眞館飾琚瑀珩璜之佩莫陪天仗之朝聞鐘鼓管籥之音尙想龍樓之曉

太皇太后牋

尊處東朝坐見魯孫之孝治禮嚴北闕載加文母之鴻稱大冊告成本朝增重【中賀】竊以壽先向用具著箕疇聖本思齊是歌周雅慈爲三寶之首旣以益隆福者百順之名又皆兼偹玆仰鋪張之盛彌功保佑之功恭惟【尊號】太皇太后殿下徳厚柔坤道參太極堯舜禹之相授贊睿防於宮中姜任姒之俱賢播徽音於宇內隆興而後四舉縟儀紹熙之間洊修盛事矧親提於神器付托得人宜首上夫瑤編只承於帝歡傳有載燕及無疆臣嘗玷從班欣逢矌典宮闈再辟想聞天仗之來賀版羣趨莫預廷紳之後

皇太后牋

鏤白玉之牒上徽稱於慈尊建翠華之旗藏縟儀於聖代歡傳宮壺慶浹垓埏【中賀】恭惟【尊號】皇太后殿下徳嫓娀防聖齊任姒再世揖遜實參決於廟謨三宮康寧爰並崇於色養惟神孫之盡孝仰祖後以承休取仲尼五美之言明老聃三寶之訓用形容夫懿範以昭著於彌文臣退處海瀕阻趨天闕瞻壽慈之新牓莫預班聫歌思齊之首章第勤頌禱

太上皇后牋

寶冊誕揚仰奉慈闈之懿徽稱備舉益增母道之光宗祉愈隆華夷交賀【中賀】恭惟【尊號】太上皇后殿下聖齊任姒徳嫓皇英方綿四方之休親受九州之養王母之坐少廣壽固無期騶虞之應召南仁不勝用仰嗣皇之盡孝極禮典以歸尊三殿交歡萬方同慶臣比叨荷槖玆獲奉祠引振鷺之班莫陪進旅而退旅粲雕瑉之牒更聽大書而特書

皇后牋

三殿祲容俱上鴻名之懿一人孝治端由內助之勤凡屬照臨舉深抃蹈【中賀】恭惟皇后殿下慶綿奕世位處內朝陰教所覃有捲耳樛木之美柔儀克謹奉長樂未央之尊聿嚴揄翟之衣同上雕瑉之冊邦彜有耀家法愈新臣頃玷禁途玆安海嶠側聞曠典但知獸舞之歡遙望昕朝莫遂鳧趨之願

賀皇后受冊

皇帝表

廷提大冊克備於祲容位正中圍聿嚴於內治歡傳禁掖喜浹編民【中賀】竊以尊尊親親旣極三宮之奉夫夫婦婦是爲萬世之基頒制綍於嗣服之初飾褘衣於歷年之後禮文惟稱地道有光恭惟皇帝陛下徳本世修合由天作上未央之萬壽方陳漢殿之儀嗣太姒之徽音更篤周詩之慶捲耳之志當佐於君子思齊之聖以禦於家邦朝夕永致其憂勤夙夜不忘於警戒於焉正始豈專爲恩臣退奉眞祠恭聞盛典漢之廣江之永遹觀美化之流行渭之涘洽之陽咸慶舊章之復見

皇后牋

陳儀楓陛具招丹冊之華正位椒塗光被褘揄之事事闗宗社歡動宮闈【中賀】恭惟皇后殿下慶襲安陽行髙嬀汭起家而居爵位蚤締天姻好逑而樂鼓鐘益彰後徳密輔九重之孝治仰承三後之徽音盛典告成內朝增耀臣祝釐惟謹竊粟自慚迹𨿽滯於周南化已行子漢域禁林艸制曽防乙夜之觀從橐趨班阻預長秋之賀攻媿集卷十六

欽定四庫全書

攻媿集卷十七

宋樓鑰撰

表牋

謝大中大夫表

一身去國方叨祠廩以娯家四品頒綸乃次年勞而增秩素餐已甚丹悃知歸【中謝】防念臣少也數奇晚而多幸備皂衣之吏三朝許厠於周行聫紫橐之華四載得陪於從列逾涯自愧補外以行荷聖君從欲之仁賦眞館祝釐之粟班通禁路尙污文謨內閣之嚴法應吏銓遂躐秦官大夫之首寄祿寖髙於世冑被恩得奉於親承視賈誼之超遷固非敢望比申公之卽拜豈不懷慙玆蓋伏遇皇帝陛下器使羣工曲成萬物念論思之舊侍未忍遐遺付品式於有司許容平進周章登受俯傴何言臣敢不祗服訓辭欽承命數老疾而無職事實深稱於閒居優遊不易公卿特未知於報所

賀重明節表【慶元三年】

少暭司秋適屆肅霜之重明麗正欣逢繞電之辰慶浹三宮歡騰四海【中賀】恭惟【尊號】太上皇帝陛下道隆邃古澤潤生民引養引恬自得怡神之樂無倫無敵尢髙與子之明福如日以正中年與天而同久千秋紀節固知黃屋之非心萬嵗爭呼又見玉巵之爲壽自他有耀申錫無疆臣嘗侍宸旒玆遊眞館恭陳虎拜阻陪漢殿之儀遙思龍樓徒效華封之祝

賀瑞慶節表

斗樞電繞良月占載震之祥崖石天齊令名采中興之頌四方來賀百福具宜【中賀】恭惟皇帝陛下夙亶聰明躬行勤儉奉三宮之色養孝治日中得萬國之歡心休祥雲委當重熙而累洽能持盈而守成咸傾舊日之誠仰贊後天之臣頃陪鷺振親覩龍飛上萬年之觴夢徒遊於帝所接千嵗之統心惟祝於皇齡

慰壽聖太皇太后上仙

皇帝表

奉慈尊於四世孝治方隆傳遺誥於萬方哀號何極【中慰】恭以【尊號】太皇太后道髙任姒徳邁娀防三朝居長樂之尊九秋享無疆之壽手提神器親授曾孫功成不居仙去何速恭惟皇帝陛下躬承慈訓圖報洪恩北面昕朝備四海九州之養東朝晏起懷千秋萬嵗之悲忍從五日之哀特用周期之服願少寛於聖抱期益慰夫親承

太上皇帝表

太皇厭代慈扆興哀覆幬所臨悲號何及【中慰】恭以【尊號】太皇太后道妙千古母儀四朝決內禪之訏謨功在社稷受曽孫之色養福等岡陵乃以微屙遽傳晏起恭惟【尊號】太上皇帝陛下仰遵遺訓祗服通喪願寛聖子之孝心勉徇先王之中制

皇太后牋

慈福上賓悲纒率土愛欽素著哀動重闈【中慰】恭惟【尊號】皇太后殿下夙奉太任親承大舜婦聽而婉實爲內壼之觀喪致其哀莫贖終天之痛願遵禮制少抑孝思

太上皇后牋

壽聖升遐慈尊永慕恭承凶問均極悲悰【中慰】恭惟【尊號】太上皇后殿下寅奉重闈恪修陰教方日勤於孝養期仰嗣於徽音胡不萬年忽成千古在人情而難處冀聖念之少寛

皇后牋

光佑訃聞邇遐哀動驟失慈尊之防誤增悲慕之心【中慰】恭惟皇后殿下四世承顏累年逮事雞鳴問寢每勤禕翟之行鶴馭登仙遂有雲霄之隔願推至理少抑深衷

謝再任宮觀表

僻居海嶠推戴上恩洊畀祠官忽頒嚴防慙無報國之所喜便事親之私【中謝】伏念臣潦倒無堪遭逢過分奉身而去徑歸綿上之田畏影自憐更臥漳濱之疾當一喜一懼之交切何三仕三已之敢云幸遂投閒庻幾養志屬書再攷未免有言旣徹九重亟防從欲闔門相賀遂寛乞米之憂連歲何功徒致取禾之誚玆蓋伏遇皇帝陛下纊旒無蔽簪履不遺求齊國之世臣尙其餘幾數正元之朝士今亦無多賜以斗升濟其菽水臣敢不仰銜隆施退適餘生顧朝暮承顏得效老萊之戲𨿽漁樵混迹敢忘魏闕之心

賀重明節表【慶元四年】

繼明而照四方夙紀誕彌之節得秋而成萬寶是當載獲之辰慶溢霄垠歡均海宇【中賀】恭惟【尊號】太上皇帝陛下尊同太極福浸黎元由父作子述之明得內聖外王之道脫履崇髙之表怡神蠖濩之中鳯蹕來朝當電繞虹流之日龍樓上壽皆山呼鼇抃之人睿算無疆洪圖有永臣旣収朝迹洊處祠庭與造物者遊敢陳金鑑之錄獻封人之祝徒想玉巵之儀

賀瑞慶節表

良月就盈出應五百年之運四方來賀仰祝三萬嵗之期宮壼交歡宗祊協慶【中賀】恭惟皇帝陛下行符幹健徳與日新寅奉重闈深思付托之重洊開二閣用廣緝熙之明益增孝治之隆坐振儒風之盛如雲如日喜逢誕聖之辰非露非煙茂郁興王之瑞敢伸虎拜用贊堯齡臣再奉眞祠僻居下國峩冠就列莫陪嵩嶽之呼泚筆歌功願獻浯溪之頌

謝落職罷宮觀表

杜門卻掃幸家食之少安褫職罷祠忽臺評之下及尙從寛典祗荷隆恩【中謝】伏念臣戇直有餘頑冥自信生逢昭代屢玷周行年除嵗遷實由於親擢左提右挈敢借於先容久居封駮之司幾作怨仇之府用過其分思稱所防始求補外以牧人已叨臨遣旋請投閒而奉母又辱矜從五年自放於江湖一飯不忘於君父獲棲故隱可謂幸民然猶通內閣之淸班竊殊庭之厚祿餘生何有惟防防以無他公論弗容尙齗齗而不可煩言果至百謫奚逃仰聖度之恢洪閔危縱之孤露爰施薄罰以示小懲玆蓋伏遇皇帝陛下仁務包荒爵惟馭貴衛纓𨿽許終不可以假人漢印旣銷適足明於無我俯憐簪履之舊猶齒搢紳之間臣敢不屏息訟愆投誠戴徳循南陔而戒養退甘三釡之貧望北闕以傾心莫效一毫之報

謝宮觀表

杜門窮巷將沒世以訟愆賦粟珍臺僅逾時而復舊開孤迹自新之路承大君莫報之恩得之若驚感而至泣【中謝】伏念臣頃承鴛綴親覩龍飛詞禁代言首播絲綸之命經帷進讀不違咫尺之顏一去闕庭四叨祠祿初出懇祈之切兩蒙簡記之思惟此僥逾尢爲憂異雷霆所擊寧忘失箸之憂日月有明忽照覆盆之下豈無望於嵗年之後不謂得於旬朔之間顧防職之告未頒而祝釐之領已繼人謂去珠之再得自憐墮甑之猶全頓增菽水之歡足慰桑楡之晚玆蓋伏遇皇帝陛下仁無棄物道本用中芝柱呈祥方炳靈於太室玉巵爲壽喜親慶於慈闈廣四海以推恩軫一夫之失所有如閒廢亦荷矜存臣敢不仰體隆知益安愚分半九十里深嗟末路之難取三百囷徒切素餐之愧

謝進封開國子加食邑表

職在琳宮方謹祝釐之奉詔分谷璧更蒙與邑之多敢期洪私下及散地【中謝】防念臣頃叨推擇濫預論思自登鎖闈之聫已經采食之賜明時未棄歸猶得於祠官比嵗以前居幸霑於郊霈賤息旣承於延賞先臣復被於追榮獨此加恩格而不下方斯念咎噤弗敢言顧三百戶之逋防知所自念五十里之小相去幾何迨玆祭澤之頒始冒綸言之寵毋升次郡爵進小邦再拜知歸一門增耀玆蓋伏遇皇帝陛下禮嚴宗祀惠及臣工仁不忍於遐遺福靡求於專向遂令逺外亦荷寵光臣敢不俯媿素餐著鉻丹悃奉璋就列莫輸奔走之勞分土疏封安有藩宣之力

謝通議大夫表

祠館無庸猶防八年之課宸綸甚渥俾居四品之官拜命增榮撫躬知懼【中謝】伏念臣才非適用仕止爲貧幸逢揖遜之朝寖冒論思之列久司封駮徒積悔尢親覩龍飛實専內外之制旋升鴛綴更兼文武之銓爰揣分之易盈以治民而自詭母旣登於大耋身亦覺於倦遊力請投閒仰防從欲江湖麤足久甘漁者之爭限簪履弗遺深媿廩人之繼粟方奪榮之是懼何增秩之敢言漢詔聿頒尙得從大夫之後隋官平進猶使陪廷議之餘玆蓋伏遇皇帝陛下圖大澤中謹微接下幽明攷績一付有司之公日月爲功俯及從臣之舊有如衰廢亦玷襃遷臣敢不仰佩鴻私愈堅晚節與之三釡方承戲防之歡加以數年祈遂懸車之願

謝再任宮觀表

孤蹤去國六換嵗華明命臨門五叨祠廩積素餐而自媿拜黃牒以知歸【中謝】伏念臣處世最疏逢時多幸把麾江海因得遂於歸耕聼履星辰今殆成於昨夣賤齒已開於七秩親年旣越於九齡無由陳力於淸朝秖合投閒於故里先疇至薄嘆微祿之未忘吏攷將更驚兪音之洊及豈止寛憂煎於數口又將竊溫飽於二年有何勞能防此撫養玆蓋伏遇皇帝陛下躬操八柄坐制萬方念筆橐之舊臣𨿽無可錄軫蓋帷之至意尙爾不遺使仍香火之緣以遂山林之適臣敢不只承恩渥涵泳化風菽水有餘得效萊衣之戲雲霄在望惟存魏闕之心

謝復職表

四年負譴尙玷從臣之階一札疏恩復還學士之直周章拜賜感激爲榮【中謝】伏念臣愚不知方誌徒泥古頃更郡寄嘗辱賜環屢玷朝行寖叨持槖代言批敕曾何有於論思約史侍經每自慙於玩愒典銓未防懷綬以歸尋力請於眞祠仍寓班於內閣致煩言之俯及甘暮景之冝休敢意矜存曲加枚拭特寛漢律申畀文謨深憐爲養之懃又予祝釐之祿從天而下撫已尢驚玆蓋伏遇皇帝陛下大度兼容至仁善貸謂臣親逢初政曾厠眾賢之後陳察臣自訟宿愆不忍一眚而終棄爰軫蓋帷之念未嘗簪履之遺臣敢不祗戴寵光日思報稱奉百嵗之無益增萊子之歡誦萬年之詩願效封人之祝

賀瑞慶節表【嘉防三年】

踐阼十年益啟升平之運逢辰千載又更震夙之期兆姓交歡一心同戴【中賀】恭惟皇帝陛下儲神淵靜流化儉慈仰列聖之好生守爲家法視四方而兼愛務得民心坐凝稽古之勳增衍後天之算臣屏居海嶠遙睇宸廷見黃河千里一曲之淸第勤善頌效嵩嶽萬嵗三呼之祝莫預周行

謝再任宮觀表

一収朝迹分老瀛壖六畀祠宮誠知帝寵顧胡顏而亟拜徒空食以懷慙【中謝】伏念臣晚幸偸安近尢多病四支而三痛楚幾遂作於廢人十日而九呻吟惟退量於薄命第以慈親之待飬曽無他計以謀生尙存未盡之年更望無功之祿仰於洪造方局地以靡遑敢謂隆寛俄自天而賜允裏閭攺觀耄穉交歡共瞻新渥之光榮又獲全家之飽暖卽衡門而被寵望宸極以銜恩玆蓋伏遇皇帝陛下大度海至仁天覆俯憐簪履之舊未忍遐遺又與升鬥之餘使能麤給豈止一人之受惠實令羣下之歸心臣敢不彊整衰殘愈思感勵奉琳宮之香火每自處於幸民掛神武之衣冠冀終全於晚節

謝落職表

孤臣失察盍寘大呵上聖隆寛止從薄責俄自天而有命幾無地以容身【中謝】伏念臣生則多艱仕皆過分幸遇千齡之防寖叨八座之聫歸奉祠庭猶寓西淸之直坐縻廩粟不勞南畝之耕頃防乘障之除庸示起家之寵方循墻而引避痛陟屺以纒悲顧平時藏拙之最深矧洊歲執防而致毀猥緣親黨非意相干不善防閒自貽伊戚仰公朝之矜恕念舊物之顚連褫學士之班再斯可矣使臣工之肅其在玆乎迨釋服以及朝敢陳詞而謝罪慈蓋伏遇皇帝陛下冕旒無蔽簪履不遺以天地之心爲心何止國君含垢之意謂兄弟之子猶子眞得聖人觀過之仁遂於危蹤止用輕典臣敢不闔門念咎望闕歸恩三黜何言但有動心忍性之戒餘生無幾徐上引經告老之章

謝龍圖閣直學士致仕表

致大夫之仕仰賴矜從進學士之班弗容避免念餘齡之無幾幸晚節之茍全量小已盈感深至泣【中謝】伏念臣學徒泥古才匪適時三列皂衣寖叨嚴近久塵靑遂積怨仇敢自詭以治民爲專求於奉母侵尋一紀孤苦再期耄矣無能每媿祝釐之廩仕焉而已況逢告老之期洊貢封章逺投君父喜下情之上逹荷人欲以天期誥頒東海之濱職峻西淸之直鹿車還裏難忘貧賤之時龍馬負圖乃畀衰殘之何夣寐之敢及亦家世之所無玆非幸歟不翅足矣玆蓋伏遇皇帝陛下徳新惟日仁覆如天俯眷麼微忝螭陛隨班之舊更憐骫骳當龍飛艸詔之初尙問生全不忍遐棄聿頒茂渥式賁窮途臣敢不內誓丹心益堅素節退人以禮已增鏤骨之私教子以忠使效捐軀之報

謝落致仕除翰林學士表

代庖儤直又見卯年之周視艸爲眞復塵乙夜之覧撫危蹤而何幸尋故步以知慙【中謝】竊以詞禁邃嚴宸居密邇有直諒多聞之益乃可預於論思爲溫厚爾雅之文始宜司於播告鼓風雷之大號增日月之末光匪得英髦曷勝遴選伏念臣學惟涉獵才乏菁華頃載筆於螭防尋演綸於鳯閣以先朝之門客爲天子之私人方成王訪落之初預聞國論逮漢家更化之始首被召音惟投閒一紀之餘且告老三時之久玆以晚節衰殘之迹參內朝供奉之班念齊國之世臣所存無幾嘆元和之學士不謂重來玆蓋伏遇皇帝陛下思任舊人聿修庻政朝綱日振急聞忠藎之言疆事未寧尢務坦明之制遂令庸陋亦玷招延臣敢不修葺蕪詞仰裨藻飾尙祈聖度俯矜艸芥之微終俾凋年遂逐桑楡之晚謝吏部尙書兼翰林學士侍讀修史表

比防召節趣歸紫橐之班疊被恩綸盡復靑氈之物徳有乾坤之重身同淵谷之危【中謝】竊以才不可以彊爲人當知於自度非山濤之識量豈足典銓必陸贄之文章始堪視艸露門贊緝熙之益虎觀資潤色之工曽未能其一焉奚可兼玆四者伏念臣旣衰無用已試罔功屏居一紀之餘且經告老入對九重之下恍若更生而乃冒選部之眞除尋禁林之故步進讀淸閒之燕充員筆削之間敢言眼赤之何時深媿汗靑之無日身章愈煥轡飾增華儒生之爲祠臣誤辱公朝之寵天子以賜學士尢加暮景之榮玆蓋伏遇皇帝陛下政務惟新人先求舊取之數路宜廣擇於時髦備於一夫恐徒妨夫防徑淩兢拜命頽墮知慙臣敢不勉防庸愚仰酬眷奬掌選而分文武詎敢辭勞埀車以示子孫終期得謝

辭免簽書樞密院事表

誤恩下逮俾綴邇聫遜牘上陳未頒兪防仰冒蓋髙之聽不嫌再瀆之煩【中謝】恭惟累朝特重右府豈獨無三軍五兵之本抑使聞一日萬幾之微才則甚難官何必備顧愚臣之無取荷上聖之深知起之掛冠聞廢之餘處以持槖淸華之舊彊顏寖久告老未諧尙不堪朝夕之論思何以禆夙夜之宥密進寓承明之直更列元良之賓揣已奚堪逾涯莫甚欲望皇帝陛下俯埀淵鑑洞察忱衷念已迫於桑楡盍居閒地儻未遺於簮履姑置從班別求經濟之材以翌升平之運

謝簽書樞密院事表

銓部爲眞猶未經於滿嵗機廷簉式乃遽辱於頒恩遜避靡遑周章增愓【中謝】竊以官莫崇於執政軄尢重於本兵必求文武之全才以任國家之重事邊圉甫定尙勤宵旰之憂邦域以寧允借弼諧之助豈應疲卒可預防微如臣者資實腐儒仕叨法從由久司於封駮故多積於怨仇十載歸閒仰戴乾坤之施一朝収召復觀日月之明不堪聼履之華伏上埀車之請敢期誤渥俾贊洪樞血气旣衰止合奉身而去軍旅未學曷贊基命之嚴玷書殿之淸班忝儲扃之下客被繡韉於上駟束鏐帶於襲衣采食有加寵榮已甚玆蓋伏遇皇帝陛下人惟求舊政務圖新謂代言於受禪之初未忘孤迹迨趣職於更化之始深鑑凋年豈云術業之可稱蓋自眷私之過厚遂容僥幸倍切淩兢臣敢不深感隆恩愈堅晚節老當益壯固欲殫報主之忠耄矣無能終恐負知人之咎

謝皇太子牋

謬參樞筦仍污紫殿之班兼預儲賓始下靑宮之拜以榮爲懼得寵若驚【中謝】伏念某少也無奇晚將焉用掛冠而去眞成治世之幸民扶杖以觀親覩大君之更化首只嚴召重覲淸光俾視艸於鑾坡旋典銓於選部露門進讀冊府細書舊物復還空積妨賢之愧故山在望但祈得謝而歸敢冀明倫擢登右府致此血气旣衰之迹厠於衣冠甚偉之中揣已奚堪荷恩有自玆蓋伏遇皇太子殿下惟中玉粹學振金聲子職日供肅侍凝旒之側官僚妙選誤収華髮之餘某敢不益勵駑才用酬鴻造退憐已老莫能陪宥密之司勉訟所聞庻或補溫文之徳

辭免同知樞密院事表

宥府選寮忽叨再命需章避寵尙閟一兪爰洊瀆於宸聰冀終回於渙渥【中謝】伏念臣引經納祿奉詔還朝始膺典選之除適預和戎之議旣不能出奇防以彊國勢又不敢抗髙論以竊時名深爲世務之宜遂定從官之論鄰盟已講邊備粗寛魏絳何功姑欲就懷戎之得利張昭𨿽老當使知將相之有人賴聖慈俯徇於和親在臣下盍爲之引咎自媿寡謀之甚難陪基命之司殆無地以寄顏惟竭誠而報主日圖內治之要未知所先靡厭眾言之求尙不睱給有何勞效遽被推遷不勝據蒺之憂徒謹循墻之走伏望皇帝陛下俯埀淵鑑洞察愚衷豈惟微臣懷以榮爲懼之恐仰祈睿算篤居安慮危之心精求文武之才用贊樞密之任

謝同知樞密院事表

簉宥密之班未知圖報拜便蕃之渥弗許終辭自揆僥逾實深感惕【中謝】竊以皇家嚴二府之建任固匪輕機庭分四等之差官毋求備賢相並兼於使領副樞足贊於事幾旣曰才難豈容序進伏念臣少無可用老尙何堪扶病以對便朝幸不違於咫尺彊顏而居舊著顧奚補於毫分假寵已多匄間未得敢謂七旬之後冒參兩地之榮畀興國熙奏之官已爲過分加淳化宼凖之職尢媿無名偶緣廷告之同時因與政途而接踵在法當從旣超筆槖之聫計日而言僅周天地之數並增采食洊被匪頒玆蓋伏遇皇帝陛下懋建大中丕乘興運謂股肱所寄方彚進於時髦𨿽筋力旣衰亦使陪於末議未遑席暖復俾陛升臣敢不仰戴隆私益堅素守邊陲甫定願裨內治之謀里社相望期遂歸休之請

辭免參知政事表

進參政柄誠出誤恩冒貢遜函未回淵聼洊布懇祈之切敢辭俯傴之恭【中謝】伏念臣才不逮中身今旣老十載排根之已甚實倍費於保全一朝収召而復還又屢叨於襃擢非敢忘知止之義蓋欲堅圖報之心今則疾疢交侵徒彊顏而自靦年齡云邁顧納祿之未能使在旬月之間稍有毫釐之補序遷而上已分已逾而況據案牘而書名𨿽具員而益愧對冕旒而奏事無長防之可陳誤寵所加羣言必駭欲望皇帝陛下念經綸之事重思輔贊之才難別選英髦俾作調元之助毋容衰瘁更貽濫吹之譏或畀舊班俯存孤迹

謝參知政事表

充貳樞庭方慙玩愒晉陪宰路遽被推遷倍深臨谷之危莫遂循墻之請【中謝】竊以朝廷建輔號天子之四鄰政事參聞下丞相之一等定名稱於幹徳復官制於建炎必求異能乃副隆委伏念臣頺齡景迫壯志日雕再掌吏銓但守停年之格濫居宥府未寛思職之憂𨿽粗竭於譾才終莫禆於末議負二宜去有七弗堪宿恙漸侵將吁天而致禱誤恩狎至眞蹐地以靡遑況秉鈞當軸之虛貟而知印押班之分日兼與漢章之約仍從商皓之遊命服匪頒復賜天閒之駿爰田增衍更開公社之封昔在本兵尙爲僥冒玆叨助理尢懼曠瘝玆蓋伏遇皇帝陛下盛徳又新至誠樂與折衝禦侮坐底於外寧聚精防神力先於內治揀求俊乂置在弼諧聿令衰退之蹤亦忝延登之數臣敢不益殫愚慮仰贊宏規曰都曰兪願竊慕賡歌之喜知足知止庻幾從告老之私

攻媿集卷十七

欽定四庫全書

攻媿集卷十八

宋樓鑰撰

表牋

代宰臣謝宣示太上皇禦書宋玉髙唐賦傅毅舞賦陸機文賦嵇康琴賦曹植洛神賦王粲登樓賦史節故事段陳羽古意詩蘇軾養生論周興嗣千字文禦跋表

乾道辛卯春被賜眞行艸書總十卷臣下拜瞻玩心目開明竊惟書法自東漢迄於晉唐代有名家然莫不祖述鐘張憲章羲獻而各得一偏未有超軼拔乎其萃者恭惟光堯壽聖憲天體道太上皇帝髙蹈羲皇之上遊戲翰墨之間初若無意而筆力所到自得之妙集乎大成如春云行空千狀萬態逺視前古有不足述固知天縱之能心與神防非眾庶曲學之所可致也帝王餘事猶能至此顧不休哉三月二日臣某恭題

奎畫昭回來從慈極睿思優渥宣示邇聯是何不世之逢獲快爭先之覩【中謝】竊以翰墨有法肇自東都帝王好書無如貞觀𨿽具龍蟠鳯翥之體徒爲心摹手追之勤若夫天縱之能拔乎其萃自得之妙集此大成聿觀歷代以還未有今日之懿恭惟【尊號】太上皇帝陛下宸衷淵靜帝學融明一札細書居多方國之賜六經大訓式畀膠庠之傳旣全脫屣之髙益有怡神之樂坐進此道作新斯文取楚客之賦篇迨梁臣之韻語舒牋自適肆筆而成乃因五日之朝並演十編之富恭惟皇帝陛下茂隆孝治仰識聖心金口登明究羣書之薀奧云章交煥掩二典之光華是𨿽餘事之能然誠非曲學之所及中祕將嚴於尊閣外廷咸預於榮觀臣夙際休期幸瞻鴻藻登牀競取詎敢效昔人之豪鏤玉匪頒尙幾爲私室之寶

代宰臣進吏部七司法表

朝建天官實總吏銓之要詔刊治典恭承聖作之規會眾目以畢張集前編之未備幸終載筆敢後奏篇【中謝】臣竊以皇家韙累洽之期選部有一成之法蜀中興之始爰盡纂於舊章迨更化以來嘗再參於中制惟奇請它比隨日以滋而巧吏猾徒緣姦而奮乃裒四紀之治革修爲一代之經常然而漢定章程止由柱史唐更律令亦任柄臣未有上軫淵衷俯埀明聴凡曰甲令之著首塵乙夜之觀親灑宸毫具標汗簡必使繹尋而盡善更容開釋其所然旣咨可錄之言時出非常之斷合吏封勳攷之目貫敕命格式之文以至黜贓罪之賞延進軍功於流內恩防寛縱例絕扳援莫非近古而便今務在舉宏而撮要筆則筆削則削罔有差訛官言官朝言朝此爲依據恭惟皇帝陛下治先自內名不假人澄三省之源已嚴道揆定七司之制更肅班僚立通用以去煩文申權宜以存故典警捕有酬奬之等陞攺易參照之科使官人之方得以兼明於覈實之次誠非小補臣等粗殫末技莫望淸光事仿石渠稱制仰勤於臨決才非山甫有司終媿於將明尙冀頒行庶憑遵用

代宰臣進仁宗皇帝今上皇帝玉牒表

神文出治光紹三朝睿主膺期系隆列聖鬯皇猷而潤色寫翠琰以齊輝【中謝】恭惟皇帝陛下政用時中言爲世則繼志述事親承太上之心傳遵制揚功盡循我宋之家法眷仁皇之盛際延今日之宏規惟天聖之元實基四十二年之治惟幹徳之懿將繼五三六經之隆爰命儒臣並修史牒登載斯謹會萃不遺稽故事以成編肅昕朝而進禦忠厚之及艸木知積累之自來廣大之配乾坤豈繪畫之能見牙簽初秩金匱祕藏臣獲遇休明居慙典領祖功如在期載纘於無疆帝業方崇當特書而不一

代皇子鄧王辭免冊立皇太子表

丹悃冒陳祈免升儲之命皇恩加厚未頒賜允之書仰叩九重敢伸再瀆【中謝】臣聞元良以正萬國記言世子之能繼明而照四方易謹大人之象以奉粢盛之祀以系億兆之心苟素望之無聞豈盛儀之敢受伏念臣性難語上學不知方仰承君父之規久親師傅之誨奉長安日邊之對蚤乏奇辭辧陳畱牘上之書素無英識戴乾坤之大造升爵位之崇班安知懷徳之維城但媿無功而受祿綸言忽播綺殿爰開實懷不稱之慙難冒非常之寵伏望皇帝陛下特回聖意俯聽忱辭不嫌渙汗之收姑寢震宮之建誓防子職少答睿慈

又代謝冊立表

睿旨中頒誕開宮邸微躬內媿亟上封章恩深弗遂於循墻懼甚有同於臨谷【中謝】臣聞仰觀乾象前星密邇於帝星俯察坤維少海實源於大海歷稽盛古必建元良自非有賢聖仁孝之聞備恭敬溫文之懿何以貳體宸極正位少陽伏念臣學識無長器資非敏實托本支之盛屢叨爵位之崇日就月將幼已慙於慈訓夏弦春誦今未底於多聞自媿孱庸居懷兢懼忽拜玉音之寵冒陞銅輦之榮入侍皇居仰承天序玆蓋伏遇皇帝陛下仁周溥率明照幾微膺列聖之丕圖奉上皇之色養眷求主鬯以重承祧儲徳未充曷副人神之望睿謨素定不由羽翼之成臣敢不益念前修永遵雅誥謹文王安否之問敢怠帥行書唐宗仁孝之詩仰祈札賜

又代謝太上皇帝表

從五日之朝夙荷抱孫之愛拜十行之札俄膺立貳之求仰慈訓之曲臨懼微躬之匪稱【中謝】臣竊以大人有繼明之義蓋取諸離長子爲主器之親故受之震豫建儲嗣𨿽本前規獲奉重親未如今日伏念臣幸以弱植出逢聖時列亞保之崇班初非功致胙眞王之尊爵深愧名浮徒以托體嚴宸承休慈極忽頒丹詔叨處靑宮共知睿斷之不同實本聖謨之丕顯玆蓋伏遇【尊號】太上皇帝陛下徳髙堯舜道合羲黃𨿽與造物者遊自求至樂仍有孫謀之燕以永無疆爰舉曠儀以安神器臣敢不力修四學祗奉兩宮立愛自親仰體承祧之重聿修厥徳敢忘念祖之勤

又代謝皇后牋

坤徳無疆實依厚載震宮肇建遽及凡材【中謝】伏念臣托質天支承華壼則干戈羽籥教𨿽備於四時父子君臣學不臻於三善忽奉襃揚之冊俾當監撫之權仰宸斷之剛明賴母儀之裨助玆蓋恭遇皇后殿下徳齊任姒賢過娀防陰教聿修坐致人倫之正淑謀經逺更圗國本之安臣敢不居近正人力尋舊學祗召而不犯馳道當奉君尊問安而必至寢門益【闕】

又代謝受冊表

銅門肇啟方慙主鬯之良瑉冊誕頒更舉臨軒之禮恩隆天地懼劇淵冰【中謝】伏念臣素乏材猷積叨寵數金印盭綬蚤處於宗藩靑蓋斑輪俄升於儲位復差良日爰禦正衙備金石以盈庭儼纓縷而就列授之寶牒訓以綸言退省其私不知所稱玆蓋恭遇皇帝陛下道髙世表機照物先斷自宸衷豈私於愛子蕆玆曠典蓋重於承祧臣敢不仰體聖謨恪供子職出有師入有保起居惟近於正人親則父尊則君夙夜益勤於順事

代宰臣賀立皇太子表

冡嗣稱賢夙仰吾君之子儲闈定禮果安天下之心歡動兩宮慶均四海【中賀】恭以離著麗天之象繼明實系於大人震有洊雷之文主器必歸於長子辟東朝之縟禮綿列聖之丕基曠古難逢於今創見恭惟皇帝陛下孝如虞舜樂似文王敬奉親嚴屢上玉巵之壽大寧國本首開銀榜之宮慶幼海之澄瀾瞻前星之騰耀一人獨斷非由羽翼之成三善自將克荷宗祧之守臣叨居近列恭覩盛儀日下重光已備夙成之徳嵩呼萬嵗敢忘歸美之誠

代宰臣賀太上皇帝表

神謨早定俾建元儲聖孝丕承誕揚宸制事闗宗社喜動華夷【中賀】恭以甲勸之生嫡王孫但有命名之愛一日而見三天子止聞臨澡之歡載在信書以爲美事曾未有傳神器而與子見東宮之立孫介茀祿於無疆固蘿圖而有永恭惟【尊號】太上皇帝陛下道髙百聖仁覆萬方翼燕孫謀獨享後天之算儲登世嫡共仰前星之輝問安獲事於重親主器仍歸於長子臣欣逢盛際獲在邇聯卜世卜年期過周家之歷重輪重潤願賡漢樂之詩

代宰臣賀皇太子牋

儲徳日新久系於眾望睿謨獨斷爰舉於曠儀覆載兩間懽呼四起【中賀】恭惟皇太子殿下地居冡嫡天與奇姿震一索而得長男宣膺主鬯之寄漢元年而建太子益知享國之長仰九廟之儲休信兩宮之增慶人心自定神器愈安某等肅領鵷行進瞻雞防元良旣正不煩賈誼之言盛美難名莫盡卞蘭之述

代謝吏部侍郎表【以下四首代魏丞相杞】

代言西掖方拜誤恩攝貳東銓復叨攺命循墻莫避臨谷增危【中謝】伏念臣濩落無堪迂愚自信正以經營於菽水故嘗希望於斗升昨自外官恭趨嚴召猥厠內朝之鵷列親覩上聖之龍飛五歷粉闈一參月寺籌邊戎幕無婉畫之可稱將命薊庭幸歡盟之復締冒柱史詞臣之選兼宮端寶牒之司初無左右之先容盡出聖神之親擢忽承帝制俾倅大官一新紫之榮仍假銓衡之長莫回成渙徒激懦衷玆蓋恭遇皇帝陛下虛以受人明於分職憐臣孤立於宦路借以末光謂臣曾歷於劇曹付之重委臣敢不寅遵邦憲嚴制吏姦朝夕論思𨿽素乏嚴吾之譽簿書期防庶勉追裴馬之名

代謝侍講表

攝居選部已困劇曹擢在經幃更承淸問退慙衰朽有此遭逢【中謝】伏念臣幼歷羇艱學無師法顧孤陋寡聞之習但爲決科之資無疏通知逺之經素匪專門之業矧是帝王之大學非爲章句之小儒必求鴻博之人以究淵源之蘊豈容朴學獲奉細旃玆蓋恭遇皇帝陛下巍巍成功謙謙終吉時降至尊之勢兼收可錄之言遂容艸莽之臣亦預金華之講臣敢不黽勉微力綴緝舊聞爲二三萬言之辭敢求釋義暢五十八篇之旨庶補重明

代辭免進國史轉官表

約史何功敢叨醲賞騰章避寵未拜兪音洊貢誠衷仰幹睿聴【中謝】竊以三朝之治迹允爲萬世之成規信傳信疑傳疑已備不刊之典筆則筆削則削屢資多學之儒而臣方貳政之未幾適成書之已久暫領纂修之職曾無潤色之勞使冒賞而不疑則叨榮之太甚而況近辭珍賜陛下固已許其防玆躐崇資公議必傳以爲笑謂少者辭而多者則受謂今日是則前日爲非𨿽故事之有初在微臣而焉敢伏望皇帝陛下俯矜賤悃特寢異恩益使人心知淸朝以名器爲重誓殫愚慮效薄伎於志傳之間

代遺表

生而致主曾亮采之無聞死不忘君豈效忠之可已危悰欲吐老淚先傾【中謝】伏念臣奮自羇單本無僥覬蚤厠熙朝之鵷序親逢上聖之龍飛猥以譾材屢叨隆委凡一時淸切之選皆九重特逹之知兵交而使在其間備更險阻猷告而爾順於外嘗預論思寖歷政塗遂登揆席迄緣朴拙用速顚隮俯憐簪履之遺旋畀屏藩之寄人言噂沓何敢控陳天鑑髙明卒蒙昭雪賦以眞祠之祿予之祕殿之名屏迹衡門銜大恩而莫報馳心魏闕顧一飽以何安今則蒲柳益衰桑楡旣逼老將智而耄及福已過而災生臥疾漳濱恍精神之易散遊魂岱嶽嗟頃刻之難畱僅存餘息之微重結明時之戀伏望皇帝陛下治功惟敍聖徳又新總萬幾之要以充毓天和合羣賢之智以維持國是問安慈極日承尊養之歡注想中原身濟規恢之業臣命隨气索志與辭殫王度淸夷固無煩於屍諌死期迫促徒自切於哀鳴

代知泉州謝進職再任表【以下四首代舅氏汪尙書大猷】

承南服之流忽叨因任進西淸之秩並辱柬知拜寵命以增榮俯懦躬而有靦【中謝】伏念臣奮自寒逺遭世休明分甘州縣之塵勞敢望朝廷之抜擢十年服采寖登侍從之班千載逢辰曲被聖神之眷此𨿽攝六官之長猶未爲貳卿之眞及遂求閒遽超次對退惟愚孱已劇優隆起試外藩以治民而自詭洊更下攷無報政之可書方將重上眞祠之章豈意更升學士之列一變閩俗初無常衮之稱更與泉麾仍繼蔡襄之後已試如此其可再乎無功而遷誠爲過矣玆蓋伏遇皇帝陛下政先實核恩不遐遺念微臣非可用之才麤堪郡寄謂長吏多數易之獘就畀璽書復增延閣之華益重專城之任臣敢不勉其未至究所當行久悉邦風旣無勞於問俗務攻吏事庶不負於分憂

代謝隆興府到任表

上印泉南方遂祠庭之請把麾江右遽叨帥閫之除猥荷柬知若爲稱塞【中謝】伏念臣幸逢昌運忝綴從班昨辭逺於修門效蕃宣於遐服目駐堯天之日月身畱閩徼之山川未及終更已叨因任共知鼯鼠不堪五技之窮自分鷦鷯惟望一枝之足屢申誠悃仰扣淵聰卒蒙從欲之仁獲遂投閒之志千里未還於楡社十連復冒於綸音旋促對於淸光誤親承於睿奬授之方略俾以奉行玆延見於吏民方究詢夫風俗惟南昌之名郡實上聖之潛藩襟帶江湖首尾吳楚雨暘方若正賴春耕秋斂之勤凋瘵已蘇猶借左粥右餐之惠必得循良之吏庶安流宂之民豈應惷愚堪此委寄玆蓋伏遇皇帝陛下恢張治具駕禦人材察臣久被使令旣深知於徳意念臣備嘗險阻亦粗識於民情特畀虎符俾殫駑力臣敢不布宣寛大禁戢姦欺當使田間盡攺帶刀之習且令州縣母存珥筆之風

代賀太上皇帝上尊號表

啟龍樓七十之慶春朝將展於上儀率鵷列三千之臣至朔先加夫媺稱事髙治古懽溢綿區【中賀】竊以薦舜於天堯帝聰明而遜位以武爲子文王逸樂以延年不有極尊之稱曷爲甚盛之舉鏤白玉之牒歸美兩宮建翠華之旗親朝五日書契未有宗社無疆恭惟皇帝陛下道盡事親仁先自內謂富壽之福爲彞倫之所先而父母之年在常人而猶喜況承社稷之托親見春秋之髙自非得九州四海之懽心備五帝三王之全美何以效之慈極副我淵衷爰集廷紳取於經而定大號更推帝澤斂時福以錫庶民上皇增萬壽之昌太姒嗣徽音之懿至矣盡矣不可有加舞之蹈之莫知所自臣退甘屏處莫預駿奔奏薄技於從官之間敢懷故步效三祝於封人之請徒切愚誠

代謝宮觀表

十年念咎蹐地靡遑一日奉祠從天而下孤迹有自新之路聖朝無終棄之人恩重難名感深至泣【中謝】伏念臣猥由寒陋誤辱眷知持槖近班何有論思之益把麾逺郡粗殫惠養之勤鄕闗甫遂於歸休帥閫忽叨於推擇患生意表盜起鄰封調戍卒於屬州授伍符於簉牧不虞宿將反墮姦謀方騰訟過之章乃被督師之命大兵雲集謂當指日而可擒丑類麕奔曾不回戈而內向力追蹤於山谷尙假息於朝晡績旣弗成罪將誰執七旬未格莫寛西顧之憂三褫猶輕難逭南遷之謫獲歸故里已佩深仁自量擯斥之餘宜在孰何之外敢圖鴻造憫其垂朽之年特渙綸言廩以祝釐之祿削刋丹籍叨竊素餐玆蓋伏遇皇帝陛下治本隆寛政先總核動加矜軫豈爲匹夫而求全凡與使令不以一眚而終廢俯憐庸懦曲賜涵容臣敢不擢髮省愆銘肌感徳散材無用深知復玷闕之囏壯志𨿽衰尙得效糜捐之報

攻媿集卷十八

欽定四庫全書

攻媿集卷十九

宋樓鑰撰

表牋

代謝宮觀表【以下三首代史待制彌正】

賦祿眞祠俯從私請升班次對更出鴻恩是何極陋之蹤得此殊常之渥【中謝】伏念臣志徒慕古才不逮人由庠校之諸生叨承延賞勉箕裘之餘習傳玷世科甘從州縣之勞敢覬朝廷之選惟睿主曲惇於舊學故微臣誤簡於淵衷自給札於中書寖彯纓於冊府退量幸冒秖務靖共固嘗持節以言歸旋卽予環而就列寸長尺短第知自竭於愚衷年除嵗遷何意遂塵於法從代言西掖進讀東宮皆老父之故官實儒生之希遇力辭禁筦攺貳秩宗威儀三千玆豈養屙之地春秋八十不勝愛日之思奏牘朝聞兪音夕至廩以祝釐之粟寵之荷橐之聯毫釐莫報於公家頂踵悉由於聖造甫還私室已拜宸綸玆蓋伏遇皇帝陛下政本用中仁惟厚下素矜朴拙初無進取之心重賜襃揚庸示保全之意父子感深而至泣裏閭圜視以爲榮臣敢不增激懦衷稍休弱質循陔承志庶幾棄官歸養之風戀闗馳誠尙勉移孝爲忠之節

代謝皇太子牋

儲禁簡僚久充員於中護祠庭得請仍寓職於西淸退省至愚敢忘所自【中謝】伏念某稟生甚弱賦性尢疎一經徒守於家傳累嵗寖污於朝迹獨惟老父獲際聖君乃眷潛藩曾是甘盤之舊遂容小子亦陪綺季之遊自慚遲鈍之資無補溫文之學丏閒得寵拜命知歸玆蓋伏遇皇太子殿下盛徳在躬勞謙禮士兩宮侍膳益勤愛日之誠千里懷親深察望云之念俾從私志實荷隆寛某敢不只服訓詞仰承色養扶羸東下遽收迹於鵷行矯首西瞻尙馳心於雞防

代謝皇太子宮講堂徹章轉官牋

儲闈進讀嘗預英遊奏議終篇遂遷爵秩曾是優隆之渥亦霑逺外之蹤【中謝】伏念某學匪洽聞身逢盛際宸扆念甘盤之舊俾鯫生獲綴於賓僚經帷繙陸防之書命鶴禁亦爲之訓說備見經綸之用具存仁義之言戒彼覆車實爲可監申其占畢顧有何勞方玆去國以奉祠乃以徹章而受賞被恩有自揣已知慚玆蓋伏遇皇太子殿下任重承祧志勤好古傳聖父誠明之學自得之心玩名臣論諫之文如對其面尙思記誦使遂襃陞某敢不拜手只榮銘心戴徳一物三善固知裨贊之無功九六條更冀講明之不怠

代賀光堯壽聖憲天體道太上皇帝壽聖明慈太上皇后上尊號表【以下六首代溫州曾吏部逺】

熙事備成惟聖人能饗帝徽稱具舉𨿽天子必有尊懽動兩宮化刑四海【中賀】竊以太上立徳本無事於飾名大美不言顧曷資於崇報𨿽九載已都於顯號而一人尙歉於宸衷乃因泰畤之精禋並舉累朝之曠典恭惟皇帝陛下恩被動植孝通神明登大位之崇髙受上皇之付托玉巵稱壽視昔有光寶冊奉親自我作古謂天祖羣物式昭時憲之明謂道法自然更著體元之正兪音誕布盛事一新萬國得懽心共仰仁天之大百姓加徳教益知聖治之彰臣出守偏州恭承明詔捧觴再拜頓回鳯閣之春稽首三呼但想龍樓之曉

代賀太上皇帝表

禮行於郊咸慶縟儀之備尊歸於父聿嚴媺稱之加覆載兩間歡呼四起【中賀】竊以巍巍者至髙之貌用形容於博衍優遊蕩蕩乎民無能名獨著見於聰明文思仰堯仁之天大邁湯徳之日新宜因百神受職之時更益大徳得名之懿恭惟【尊號】太上皇帝陛下怡神於淡遊物之初膺寶籙以興拜授神器而與子凡此知人安民之要傳諸問安侍膳之間黃屋非心樂逍遙於特室紫壇蕆事介福履於慈闈𨿽秉謙尊莫回忱請光之大大之謂聖已陶萬國之歡天法道道法自然益顯百王之冠臣叨憑熊軾莫簉鵷行想漢殿之觴寧免滯南之嘆效華封之祝敢忘拱北之誠

代賀太上皇后牋

備舉盛儀誕揚懿號凡資持載防不懽呼【中賀】竊以迎長者三王之郊旣告防於上帝有名者萬物之母爰歸美於慈親益增地道之光深副天心之願恭惟【尊號】太上皇后殿下徳髙任姒功邁娀防力贊睿謀親授重華之帝尊同太極式安長樂之居受五日一朝之榮備四海九州之養爰因大祀載舉徽音箕疇謂視曰明用顯進賢之志老氏以慈爲寶於昭生物之恩合玆二者之稱仰止一時之盛臣分符有守戀闕無階莫陪椒掖之趨但劇葵心之向

代謝立皇太子降赦表

儲禁宏開宸綸誕布法前星之瑞象仰粲重暉揚少海之餘波沛爲膏澤神人胥悅宗社奠安【中謝】恭惟皇帝陛下道冠皇王仁霑動植端居南面受光堯付托之隆豫建東宮綿有宋延洪之福爰推恩霈下及黎民罄萬國之歡心屬一人之有慶臣叨紆郡紱阻賀闕庭比屋歡呼咸喜元良之正微衷感勵謹宣寛大之書

代謝禦書戒百僚手詔石刻表

詔旨中頒具孚羣聽宸章申錫下及侯邦凡屬照臨舉知感奮【中謝】竊以官刑儆有位之士成湯切戒於三風手書賜萬國之臣光武尢嚴於一札聿稽前代王者之盛未如今日天語之溫蓋九重𨿽備於躬行而百辟或違於徳意玩嵗愒日猶有謬悠拱黙之流易慮洗心尙乏砥勵激昂之气仰勞翰墨下訪臣鄰一新琬琰之刋傳甚置郵之速玆蓋恭遇皇帝陛下循名責實任賢使能形憂勤於宵旰之間十年於此示好惡於用捨之際四海胥然爰申播告之修更勤勵精之始臣叨膺郡寄肅奉訓辭祗率乃僚各共厥職欲令眞僞母亂敢爲欺謾之文會聞上下相安莫有茍且之志

代謝直祕閣表

濫膺郡寄初無善狀之稱寓直奎文忽被寵光之渥拊躬有靦拜命增榮【中謝】伏念臣學昧家傳才非時用猥緣遭際得效馳驅衣以繡衣𨿽謹惟良而折獄置之粉省未知何自以爲郎退尋於越之居俄假東嘉之守四郊菜色重丹扆之憂勤一介萍蹤荷玉音之臨遣首問吏民之疾苦備聞田裏之嘆愁凡所奏陳悉蒙垂應移鄰邦之粟不容遏糴之私蠲下邑之租又免追科之擾罷民粗給和气隨生雨暘以時黍麥增稔闔境方歌夫聖徳誤恩乃及於守臣顧撫字之徒勞媿淸華之非據玆蓋伏遇皇帝陛下核孝宣之名實總光武之權綱民瘼是求尢重専城之寄璽書加勵滋多循吏之賢顧如微臣亦霑醲賞臣敢不仰銜鴻施俯竭駑才未讀五千卷之書已冒登瀛之目加撫十萬戶之眾誓堅報國之心

謝慶壽赦加恩表【代龔參政茂良】

慈皇介壽幸陪前殿之儀慶沛頒春首被通侯之寵循墻莫避蹐地自驚【中謝】竊以堯年符巽位之期舜孝極重華之盛請福壽之祝百僚咸預於駿奔下寛大之書萬國宜霑夫錫賚豈繄邇列獨冒殊恩況骫骳之文嘗獲登於徽冊以蹣跚之質偶進攝於上公固已不勝千載之榮敢意更竊九重之眷封疏故郡地衍多畬端章甫以立朝安識周旋之中禮分茅土而建社自慙談笑以封侯玆蓋伏遇皇帝陛下義篤奉親仁均厚下廣宮闈之至樂用以及人錄臣子之微勞遂先與邑臣敢不誓殫素節仰報鴻私五日一朝密扈天顏之睟穆萬年億載永瞻孝治之光華

代仲兄謝嚴州到任表

負丞棘寺久媿空餐假守桐廬遽叨共理初以還鄕而拜命終然便道以之官被寵過優撫躬莫稱【中謝】竊以子陵舊隠浙水奧區昔爲太上之潛藩今實行都之近輔頻年旱潦寖多凋瘵之民累政推遷宜擇循良之吏如臣者稟生甚陋懵學寡聞猥承延賞之餘甘老徒勞之役偶平詔獄入仕帝京財貨暴如丘山敢辭委吏文書盈於幾閣第謹攸司逮聯敕局之刪修才脫選途之塵穴進參外府曾何補於公家移贊司刑頗服勤於臬事銜上恩而莫報念色養之多違因謁告以遄歸以治民而自詭仰蒙睿眷徑畀左符方少遂於家居忽又承夫人乏蓋歉嵗方勞於旰食謂小臣曾對於淸光頒嚴旨以趣行免內朝之臨遣望龍顏於九陛不勝戀闕之心侍鶴髮之雙親少展循陔之志玆蓋伏遇皇帝陛下天臨萬宇器使羣材培植邦基尢重牧人之任茂隆孝治俯推錫類之仁𨿽久歷於王官必加試以民事有如臣輩亦在選中臣敢不恪奉教條布宣徳意中外本一致顧何有於重輕忠孝無二心誓益殫於報效

謝南郊肆赦表【代溫州莫給事濟】

泰畤陳儀聳百神而受職端門肆眚罄萬國以歸仁覆載兩間懽呼四起【中謝】竊以聖人享上帝旣竣事於圜丘厚福浸黎元爰疏恩於方夏配天其澤與物爲春恭惟皇帝陛下歷數在躬聰明作後治內以治外期臻宴粲之隆事天如事親曲盡寅恭之至粢盛丰潔圭幣輝華風馬來臨已見髙靈之隨星雞載舉喜聞鴻霈之頒不俟終朝遂霑四逺臣逖居支郡莫望淸光趨左右而奉章徒想冠裳之盛率將吏而拜詔更欣囹圄之空【北齊宋良爲淸河太守甚有善政天保初大赦獄內蓬蒿俱滿無囚可赦惟率將吏拜詔而已時溫州兩獄俱空】

代謝舉官不當降官表

守臣繆舉莫蓋前愆司敗議刑尙從寛典仰至仁之善貸拜嚴旨以猶驚【中謝】伏念臣頃自作州屢嘗薦士𨿽昧知人之鑑敢不盡心偶緣入幕之賓實能辦事察之旣至舉者亦多況聞奏牘之交馳皆謂吏材之足取逮升劇縣頗著能聲雀角鼠牙乃寖招夫仇怨瓜田李下曾不謹於嫌疑嘖有煩言自貽伊戚在昔親民之始嘗陳同罪之章歷時𨿽多逃責無所與潔而不保其往祗佩訓詞之溫取人而失之以言深犯聖門之戒僅行鐫削仰賴保全玆蓋伏遇皇帝陛下馭下惟公待臣以恕謂引其類以俱進任則甚專若簡乃僚而弗防咎將誰執臣敢不深思創艾益謹品題應物未明當起懲羮吹虀之念求賢圗報敢萌因噎廢食之心

代謝知瓊州表

一札十行俾逺憑於熊軾四州百洞幸利涉於鯨波首及治封具宣徳意【中謝】伏念臣奮身疎逖賦性愚蒙蚤叨世賞之延屢困宦途之滯字民淮甸慙非制錦之工式政衡陽有玷題輿之選頃分陋郡未及期年資淺望輕易致人言之噂沓地偏財匱不堪嵗計之支吾已甘置散之科安有復然之望豈圗抆拭更任蕃宣眷古珠崖實今瓊筦邈在萬里之外顓居一海之中漢晉廢置之不齊隋唐分合之靡定久服本朝之聲教遂同內地之流風惟黎母錯居當謹邊防之慮而賈胡遙集實爲舶政之源自揆庸虛難勝寄委玆蓋伏遇皇帝陛下仁思濟眾徳務包荒緬懷卉服之人遴選竹符之守知臣嘗更於逺外或可承流謂臣備歷夫險艱庶幾使過臣敢不仰銜恩紀謹布邦條幸依兩伏波之神毋憚三合澑之險仕方行志敢爲乘桴浮海之言忠不忘君徒詠登樓望京之句誓殫駑力用答鴻私

代賀太上皇帝慶壽表

啟七十之慶將傳萬嵗之玉巵率三千之臣先上兩宮之寶冊美備形容之至光增授受之初孝治愈隆生民未有【中賀】竊以子有天下而尊爲父方當祝耆艾之辰徳爲聖人而得其名詎可襲尋常之號一紀再加夫縟典九重尙慊於淵衷玆講未央之儀爰采康衢之頌榮歸慈扆燕及中闈恭惟【尊號】太上皇帝陛下道大難窮功成不有聰明遜位於昭與子之公逸樂延年自得從心之適曰仁曰徳無能名焉乃武乃文紀其盛者【尊號】太上皇后殿下久參太極密贊重離天下濟而地上行允謂相成之道堯南鄕而舜北面實同稀有之期皇帝陛下愛篤嚴君親傳家法謂壽富之福惟彜倫之所先而父母之年在常人而猶喜況承社稷之托獲見春秋之髙不有極尊之稱曷爲甚盛之慶優遊博衍𨿽問之朝野而不知揚厲鋪張要編之詩書而無媿禮文照古云物致祥歡均軒陛之間化浹華夷之外臣預瞻鸞輅入覲龍樓嵩嶽傳呼誠四海九州之至樂赭袍端拜願十年一慶於修齡

代新進士謝賜花表

柳染靑袍叨預天官之燕花裁絳防更分禁籞之春敢望微生遽承華寵【中謝】伏念臣等性根浮弱學植荒疎吐天葩之奇篇初無詞采啟瓊林之茂典咸戴恩榮謝槐市之舊遊尋杏園之故事玆蓋伏遇皇帝陛下仁霑行葦材育菁莪萬國春陽顧豈遺於寒谷九天雨露遂均及於羣英臣等敢不種學績文去華務實芝蘭馥烈但堅自潔之心桃李芬芳共樂不言之化

代趙侍郎【粹中】遺表

負罪屏居方還舊物臥屙垂絕將謝明時顧屬纊以甚危猶戀軒而不忍孤忠未泯衰涕徒傾【中謝】伏念臣起自諸生粗傳末學弟兄射防偶登俊造之科州縣服勞安有功名之望奉聖旨欲收於羣防謂故家或有夫遺才嘗因輪對之初悞辱衮襃之寵神防气合不自知遇主之因年除嵗遷俄寖上從臣之列二史屢書於言動三銓深柅於姦欺承攝瑣闈亦知效古人批敕之節建明謀議欲以奉列聖在天之靈𨿽自詭以治民詎敢忘於報國迨池陽之奏課就苕水以交符投檄得閒歸處四明之舊隠騰章褫職誦言一卒之幽冤固知不辧而自明卒荷容光之必照矜其久困賜以更生通禁路之班許尋故步繼廩人之粟俾盡餘年未酬骨肉之恩俄屬負薪之疾水浮膚而成痼藥苦口而勿靈殘息僅存大期已迫媿論思之無補尙攀戀而有言伏望皇帝陛下寅奉慈闈益隆寶祚以寛仁壽天下之脈以淸靜養主躬之和尊藝祖肇造之功早正東向之位念神州沈淪之久無忘北伐之圖臣易簀何爲蓋棺遂已生無可戀敢言滯太史於周南死或有知尙可抗杜回於輔氏

代陳閣學【居仁】遺表

承命造朝旋抱負薪之疾奉祠還捨遽興易簀之言忍死有陳報恩無所戀明時而何及灑哀涕以空悲【中謝】伏念臣生也無奇幼而孤立自世賞而防進士奉大對於髙皇之廷繇穴僚而登皇官受異知於孝宗之聖晉遊學省出試州麾收寘郎曹殆徧更於宰掾擢居柱史遂徑躐於詞垣陟彼屺以纒哀予之琴而終制誤蒙慈扆屢畀左符際眞主之膺期升大邦而分閫每經煩使實堅徇國之心縱有微勞皆是守藩之職敢意凝旒之眷忽叨召節之頒雲气在前不許三山之到君門甚邇翻成萬里之遙撫薄命以自傷懷孤忠而莫吐卒困陰陽之冦竟違咫尺之顏洊貢忱誠僭幹淵聽念甘泉從臣之已老況正元朝士之無多祝釐之請則卻而後從寓直之寵則辭而不獲仰戴天地生成之造得爲山林休養之謀然而精爽欲離形容盡變抵家而迹未定過信而病益增身方臥於漳濱魂已遊於岱嶽龍光罙厚愧未補於秋毫駒隙易馳將溘先於岱露少畱殘景冒進危衷恭願皇帝陛下寅紹皇圗聿新孝治躬憂勤以致中興之業進英俊以鞏太平之基內修外攘坐復祖宗之舊東漸西被聿觀聲教之行臣假息幾何蓋棺遂已塵勞五紀悵莫賦夫歸田冥漠九原顧敢忘於結艸

攻媿集卷十九

欽定四庫全書

攻媿集卷二十

宋樓鑰撰

奏議

論實用空言【任敕令所刪定官輪對】

臣聞善爲天下者貴實用不貴空言然名爲空言而行可厎績者乃所以爲實用號爲實用而行之不實者適足以爲空言此不可不察也陛下卽位以來大開言路收攬人才慨然念治效之未及鄙無用之空言而務求其切於實用者此誠得孝宣總覈之意而言者不思曾爲實用之說累年以來言者甚眾往往已陳而厭聞於是旁搜曲取毛舉以應故事民力方匱而言利不已法令已煩而變更日增凡此皆號爲實用者言之則眞若可聽行之則不見所益從而委以施行課其成效則且多其圗冊列數以美觀覽然則所謂實用者果非空言乎孟子陳堯舜之道以爲齊人莫如我敬王陸贄論諫於搶攘日不暇給之時未嘗不本於仁義堂堂本朝陛下聰明英睿隆寛盡下而進言之士不聞引今據古訏謨逺猷徒借細故以爲實用而售其迎合之術臣竊惑之唐太宗求治之初魏徵仁義之說自今觀之是爲空言封徳彞法律之說自今觀之是爲實用然太宗斷然行魏徵之言而成貞觀之治外戶不閉行糧不賫斗米三錢幾致刑措蠻夷君長帶刀宿衛且曰惜不令徳彞見之然則孰爲實用孰爲空言也臣誠不佞瞻望淸光之初誠不忍自棄所學捃摭細故以幸於施用且深懼六經致治之成法寖爲空言是以冒天威而進其說惟陛下赦之

論災異

臣聞魏相之事宣帝多以異文爲言李沆之相眞宗每奏不美之事皆忠臣所以事君而良史所以垂教也蓋人主居富貴之極操生殺之柄諂士日進佞說而直者亦難盡言祥瑞之出則潤色而張大其辭災異之見則掩覆而變易其占此二臣之所憂而明主之所察也陛下之畏天可謂至矣四方水旱盜賊之事無有不知知之未嘗不深圗而力行之天之仁愛陛下亦可謂至矣不以休祥爲太平之應而時出災異以示警戒之端夫天人之間相去不逺太戊稱宗實由拱桑之祥宣王復古厥有云漢之詩罪已而興諒非虛語遇災而懼適爲盛徳臣愚欲望陛下深求其故俯詢愚言寛民力錄囚徒凡可以應天者務求其實則治道日舉聖徳日新上答天心下遂人欲今日之異後日之福也臣之論奏動涉迂緩而愛君之心不勝惓惓惟陛下裁幸

論二廣賞典

臣竊惟賞典之設以勸勛勞輕重均一則人心厭服抑揚失當則不能無辭立法之際不可不謹也廣南東路西路轉運使副提防刑獄到任許奏補子孫或期親一名蓋以其逺入煙瘴之地人或憚行故以此勸之頃因言者謂廣西漕憲置司靜江到任不許奏補任滿止轉一官然廣東漕司在惠州憲司在韶州與靜江風土不甚相逺廣西以言者所論而減賞廣東以論者不及而仍舊數年以來未之攺定夫廣南兩路皆有瘴鄕監司巡歷其間豈應以易地而鐫賞若舊法爲是則廣西不應獨減以其太濫則廣東不應獨得比年臣僚以敕令所見行修法難以著爲定令嘗有申請得旨令給捨看詳因循至今未有明文欲望睿旨檢舉淳熙元年臣僚所奏令給捨疾速定議或予或奪著爲成法則事出於一無不平之議矣

論玉牒聖語

臣聞堯言布天下非若後世詔誥之言也蓋其都兪吁咈出於心而應於口行於身而形於言是所謂有徳必有言者也陛下臨禦以來言之聞於外者天下誦而歌舞之臣前載幸獲一望淸光天語之發震服不暇獨念親逢堯帝之聖而寒逺小臣無由時聞玉音旣而蒙恩兼職玉牒始盡見記注所載仰而嘆曰陛下之言隨事而應是皆出於心行於身察見治亂成敗之機質之六經而暗合攷諸三王而不謬備在編簡不一而足臣不能悉舉以進敢取其大者而鋪張之陛下嘗語臣下曰聲色之事未嘗略以經意至於寶貨珠玉侈麗奇異之物心所不好亦未嘗蓄之讀通鑑至楊阜見人主之非則勃然觸之與人言未嘗不道陛下曰人君聽言不可以人臣漏泄爲罪縱使漏泄適足以彰君之美因舉陸防之言曰諫者之狂誣明我之能恕諫者之漏泄彰我之能從又讀至黃皓事陛下曰人主於近習不可不逺昔仇士良教其徒固寵之術可以見矣又讀至馮紞沮張華事陛下曰小人之讒君子其浸潤膚受委曲如此使人主墮其術中而不知紹興三十二年十一月有旨令入內侍省權免進子陛下曰祖宗以來止許人進一子此曹人多則黨盛今人數不少若平居無事猶可漢唐之事是已隆興元年九月有旨已降親札付張浚王彥應兵將官有奏報文字及有陳乞並宜付通進司投入毋得依托左右近侍以進凡此六條皆人主之要道當今之急務愛君憂國之士欲言而不敢且累千百言而不能得其要者陛下於從容問答之間形之於言可以大書於方防可以爲法於後世猗歟盛哉故斥聲色異物之奉容人臣諫諍之直逺近習察小人減內侍之進子禁兵官之依托皆陛下躬行之實心術之妙宜其不假潤色而發於外者如此其巍巍也臣昧死不勝惓惓惟望陛下持之以誠守之以久日行其道日新其徳當如周之文武終得逸樂之福毋使唐之魏徵謂不及於貞觀之初則天下之幸社稷無疆之慶也

論土木之費

臣仰惟陛下恭儉惟徳惇朴爲先宮室苑囿未嘗興作禁禦遊觀之地至有弗葺者自非殿宇之繕修學校之崇飾府庫之辟官寺之徙不肯輕用民力蓋聖意深知土木之功實爲官私之蠧故節費省事以垂後則然臣竊見比年以來工役相繼亦間有不急而可以緩爲之者土役之勞擾非一蓄材植者有彊買之懼事末作者有苛役之擾廣道路則列肆有毀撤之驚撇基址則連甍失已成之業如此等事未易悉數或曰是役於遊手而不妨田裏之農事是出於贏貲而不闗有司之經費物皆給以市直而無科斂之擾勞皆予以賞典而有勸功之心是皆不究夫利害之實者也遊手之役不費於財乎贏貲之用不出於民乎給以市直徒有其名予以賞典不及於下命令之出誰敢不承要不若前數年之無事於此也故嘗謂人君之善儉者當如漢之文帝而善於用言者當如我朝之太宗夫以漢室之富百金之費宜不足惜而文帝以吾之百金計民之常產一臺之費可資十家遂終罷之每事如此安得妄用此所以爲善儉也以王府之貴營一假山亦不爲奢而姚坦之言深切似過太宗時已爲之一聞坦言嘆其傷民亟命毀去言非親聞感悟如響此所以爲善用言也以今觀之民貧益甚下戶之產不直一金田野之夫終嵗勤動而不免饑寒閭閻之人以數百錢爲資生之防一役之興費以千萬計者不知可爲幾家之產州縣之間一金一粟之不輸則鞭笞立至追科之日械系滿前號呼塞耳錙銖積之以充府庫一役之興費以千萬計者不知出於幾人之輸然則文帝之言爲有旨坦之之言爲甚切太宗皇帝之徳卓乎其不可及也以陛下之恭儉惇朴而臣猶敢以此爲言者誠以今日事力尢非文帝太宗之時之比則愛惜浮費當又過之臣愚欲望睿慈念財用之至艱罷土木之不急逺追文帝之美近法太宗之聖更復深軫姚坦之言則節省之益非止一端恭儉之盛冠乎百王日計不足嵗計有餘富庶之源當由於此臣狂愚妄論惟陛下赦之

論六曹法司

臣仰惟陛下垂意章程務極平允爰念吏部七司所闗者大修書之日詳加裁擇書成之後又爲總類名目𨿽分條貫歸一誠以法守之地不可有毫釐之差也臣竊惟修法之事固已周密用法之吏尙有可言蓋七司之法頒之四方而用在吏部長貳郎官年除嵗遷難以必其通習吏人各自行案又未必盡知源流則是用法之責全在法司夫文法之習至以名家要須明練條章旁通倫類習之有素以爲術業然後可以審處是非議定輕重竊見紹興元年臣僚申請七司各有掌法案止系收掌文書卽不共檢條法乞將掌法案攺爲檢法案內手分並於本部人吏內選差諳曉條法之人如本部無可選差許踏逐指差使掌本選之法事有不能決者聽委法司鋪敍條格然後長貳據法與奪此誠用法之要也屬緣節次降旨裁減吏額往往將外差法司充其減罷之數目今𨿽有法司去處亦不抽差諳曉文法之人止是就本部遷補旣非素習又復遷徙案分不常其守安得明習貫穿以資闗決修之甚勤而用之不求其要誠恐有所未盡也臣愚欲望睿旨明詔攸司詳攷紹興元年指揮專置法司厚其廩給而嚴其罪罰久其嵗月而優其遷補使事有所任責有所歸庶幾有以仰稱陛下立法之至意如蒙聖慈采擇以爲可行六部亦乞盡依吏部處分或恐重於多置吏額莫若隨其事之劇易吏戶刑三部則各置二名禮兵工三部則各置一名並擇曉法之吏使之專意於此長貳郎官提綱於上法司守職於下則六部之事皆得其平矣

論治道【任宗正寺主簿日上】

臣聞人主之徳與臣下不同臣下苟有寸長皆可以自見上之人捨所短而取所長則無不可以用者人主天縱多能下視臣庶是必備道全美百行眾善無一毫之歉長慮卻顧萬幾庶務無一事之失然後足以禦四海而圗治功由漢以來人主鋭意修政率不過數年而怠陛下以睿哲之資臨禦二十年而憂勤兢畏逾於初載臣下不足以望淸光尙何俟於微臣之言猥惟人臣之事君非必皆好爲諛悅蓋其心每期君於善一有盛徳謨訓將順歸美惟恐不盡以期人主爲善之心間有不及則敢言者寡故天下之事惟見其全之盡之也人之一身見有無受病之處天下之大見有無蠧獘之原善養病者不以無病而廢調攝善爲國者不以無事而緩戒懼然後爲得也漢唐賢君非無可傳之烈如髙祖之好謀能斷文帝之以徳化民武帝之雄材大略宣帝之償賞必罰光武之身濟大業明帝之幽枉必逹唐太宗之除亂致治明皇之勵精庶政憲宗之剛明果斷有一於此誠足以建功立事措天下於小康然而必有以議其後而民亦有受其獘者正以如前所陳見其所長不見其不及而不能以自勉也是以堯舜之盛曰儆戒無虞曰兢兢業業一日二日萬幾湯以六事自責曰政不節與使民疾與宮室崇與婦謁盛與苞苴行與讒夫興與故儆戒兢業在堯舜爲不必慮所謂六事者又皆湯之所無而聖帝明王舉其不必慮與其所無者日以自勉蓋不惟未嘗一日忘天下亦惟恐吾身毫髮之不盡此漢唐之君所以不能進也方今邊陲𨿽靖而夷狄未賔紀綱𨿽舉而萬目尙疎惇勵士气而防恥不振撙節國用而公私俱匱比嵗丰登民力且困重以嵗旱尢難支吾陛下日昃視朝廣求民瘼無所不用其至臣誠不佞竊希古人責難於君恥不及堯舜之意欲望陛下逺稽古昔俯鑑近代凡其可取者必思兼備於今日凡其可戒者日思所以去之如湯之六事皆今之所無亦從而深求其端倪則聖徳日日新又日新上益有以當天心下益有以澤民物以是而求所欲爲者無不濟矣臣不勝惓惓愛君之心進芻蕘之言惟陛下擇焉

論責成

臣仰惟陛下臨政願治垂二十年孳孳萬幾興利除害誠不爲少臣愚無知竊有進焉凡天下之事君相講求於上士夫獻納於下大綱小紀略已周徧而事之已議議之已行未厎於成而遂止者尙多有之臣嘗攷求其故蓋朝廷議之旣熟成命一頒則謂事已施行下之人奉承約束文移行遣紛紜良久則以具文告於上方其播告之初天下皆謂其必行書之記注亦曰某日行某事其實事未及竟而止矣此所以事緒徒繁奉行者無所適從良法美意日講於前而澤不得下究事不見成績故迄今算計見效未能甚稱陛下大有爲之志也事有大小小者可以立辦一出睿旨隨卽罷行若事涉大體所以爲國家深長之訓者是非磨以嵗月不見其成且如屯田爲富國之本水利爲農事之要陛下最所畱意施行不一然至今不見成效行之太遽者或至擾而無益行之太緩者或至寢而不報豈天下之事終不可爲也臣愚欲望陛下遇事之欲行者俾大臣詳加審訂若度其行之終無益或利賴防末而不足行者悉從簡省若其必可行而稍費嵗月者朝廷置籍記其事端及施行之日月約事之大小爲久近之期以時舉催不辦不已如此則事之欲爲者皆有端緒陛下聽納之勤圖國之妙日厎於成而後治效可覩矣

論宗室右選嶽廟

臣竊惟國家忠厚之徳冠絕前古親睦九族無所不用其至是以慶源蕃衍人才輩出皇朝盛事尢非歷代之所可及近嵗以來修謹好學者日眾士夫敬仰之不暇此皆陛下聖徳感化之所致也然由進任子子爲左選者堂除銓選各有成法無官人有孤遺請給亦足以活其家惟是官右選者人數極多往往逺外無援鮮能自抜於稠人中以求用於時添差又有限員不可多得惟恃嶽廟以糊其口州縣又以窘匱之故俸給不能一一如期所在多有無告之人歷嵗寖久員多缺少已不免待次之窘近降指揮頓減員額大約四分中幾減去其二三凡宗室之賴嶽廟以爲生者待次遂至四年狼狽立見誠可矜憫如此則有官者還不若無官人孤遺請給之優陛下富有四海寧肯於天族較此毫末但以宗室不敢自言故此情無由上逹況夫禮義生於富足一有失所則流蕩爲惡如水就下犯法者必眾尢非所以愛之也臣愚欲望聖慈深軫磐石之宗盡復嶽廟員闕庶得天族各遂仰事俯育之計以助成信厚之風不勝幸甚倘或聖意猶以爲宂則乞明降指揮於前所減數內復三之二或且復一半之數亦可少寛目下艱窘之狀不爲小補

論浙江渡船

臣竊惟江水之險無如錢塘不惟水面闊逺風濤可畏加以沙漲無定日有攺易大駕駐蹕往來尢眾紹興初年渡舟屢有覆溺蓋舟人貪利稇載以行弭櫂中流恣以乞取忽遇風濤舉舟覆沒操舟者獨以善泅獲免是時畱守司轉運使措置官造巨艦舟之受人各有定數立旗賣牌各有色別以賣牌之入爲篙梢及補苴之費自此往來安便所利甚溥成規具在可舉而行中間一再修葺近復廢壞不惟渡舟罅漏成規亦不復遵守人畜雜糅私渡競進近者連日有覆溺之害都人駭愕行道傷嘆臣愚欲望聖慈行下兩浙轉運司修造官舟務極堅壯悉舉元立約束以濟病涉之人在官司爲力甚易而人之受實惠者不知其幾惟朝廷亟圗之

論道學朋黨【任宗正丞日上】

臣聞天下之大患每起於細微明者察之昧者忽焉不惟忽之復以察之爲過迨其旣成又已無及此天下之患所以相尋而不已也後漢黨錮始於甘陵南北二部之謠唐之朋黨始於李宗閔賢良之對本朝元祐黨籍始於二三士夫不得志之徒事之初生若不足憂橫流不止害不可言今日朝廷淸明豈復有此然初見端倪不得不慮是敢先事而言寧犯狂僣之誅不忍自爲緘黙惟陛下察之夫道者天下之所常行學者士君子之所當務秦漢而下斯道不明誦說相誇去本彌逺國家累聖傳授惇尙斯文教風聿興名儒間出講明經術究極精微然後語道者不涉於異端爲學者不至於無用恭惟陛下天縱聖性帝學髙妙體斯道於已安而行之賞不輕予刑不遽施寛猛相濟無有駭政執中之傳也喜怒不私嗜好不聞隆寛盡下有言必從克己之仁也雝雝在宮臨朝尊嚴淸閒之燕不見惰容謹獨之戒也淸心省事湛然凝靜物來斯應無所適莫正心誠意之學也凡前儒講貫發明之大端惟是數者而陛下兼而有之臣愚何足以測識然靑天白日孰不知仰而士大夫之議論則有可疑者臣竊惑焉比年以來曰執中曰克己曰謹獨曰正心誠意往往有所諱而不敢言人主躬行此道於上而士大夫反諱言於下試攷之十數年間章奏無慮千萬未聞以一語及此而又相戒以毋言孟子曰齊人無以仁義與王言者我非堯舜之道不敢陳於王前以爲齊人莫如我敬王者而聖世乃有此風何耶故凡士之端謹好修談論經禮者一切指之以爲道學小則譏笑大則折辱又甚則疾之如仇士之遭此者其間蓋亦有以自取然而俱爲士夫由學以進所謂同是堯舜同非桀紂而何相疾之甚也臣嘗讀大雅之詩曰君子實維秉心無競誰生厲階至今爲梗詩人之意蓋曰厲階之梗由夫好競者之爲之也使士大夫操心無競則何自而至此耶臣嘗求之牛李之事𨿽曰李黨多君子牛黨多少人然徳裕一聞禦史大夫之除則流涕寄謝至其不然則遂爲仇敵嗚呼非競而生厲階者乎元祐紹聖之事又可知矣故嘗以爲近習之排士夫非衰季之世無此若士夫之自相排𨿽盛時亦不能無之漢之黨錮權在宦官乘主之昏而肆爲之無足怪者若唐之朋黨元祐之黨籍則士夫自相傾軋使人主莫知適從爲害尢甚蓋惟人主能用中然後可以消弭於未然而使天下不至於甚獘惟士大夫能無競然後可以眾賢和於朝而使國家不生於厲階今陛下執其兩端而用其中自不應過慮而察士大夫之間未能無競向者猶止以虛言相譏訶而近者頗有其迹矣臣愚欲望睿慈明詔中外咸推無競之心勿徇一偏之見精白一義以承明主之休徳臣前所過慮自可以消弭於冥冥之中臣不勝拳拳惟陛下裁幸

論明政刑

臣聞孔子曰道之以政齊之以刑民免而無恥道之以徳齊之以禮有恥且格孟子曰國家閒暇及是時明其政刑孔子以政刑爲緩而孟子以政刑爲先人或疑之蓋一道也孔子非以政刑爲可廢孟子非以徳禮爲可忘蓋政刑不修無以爲國及其旣立化乃可行仰惟陛下臨政願治二十餘年而憂勤不怠圗治日切今者中外少事朝廷淸明年谷旣登流莩麤息外則邊鄙之不聳內則盜賊之不興旣非賢哲馳騖之秋可謂國家閒暇之日而又延登宰輔共圗事功當此之時若復玩嵗愒日文恬武熙視國之蠧獘爲當然而民之疾苦爲細事置而不講趨了目前使一旦有水旱盜賊邊方之警則必事出倉猝無復優暇今日光陰豈不可惜仰惟國家累聖相傳仁宗皇帝太上皇帝在位最久仁宗開天章閣命名臣條上當世急務乃在慶曆三年太上逐權臣之黨更化善治乃在紹興二十五年皆是在位二十餘年之後非若前代人主始勤終怠之比是以士气振作朝綱不隳嘉靖有邦此實我宋之家法也陛下垂意政刑何事不舉臣愚過慮猶竊有言刑政二端所該甚廣無問內外皆在其中今日冗官之員最多而乏周用之才養兵之費最重而少精鋭之卒遊手倍於農人而趨末者日眾歸明坐困州縣而冒詐者日繁問食貨則國用旣虛又非藏於天下問力役則貧弱日困不能安於田裏加賦之害莫甚於和買而紹興近輔之地斯民無聊未知所以寛卹之術取民無制莫甚於榷酤而行都首善之地設法尢盛日求所以張大之方水旱𨿽曰稍息而蝗蝻遺種尙多安得不爲來嵗之慮盜賊𨿽曰不作而民間愁嘆尙眾安得不思豫備之宜此皆政之大端也如此等事未易悉數未問外攘之說先求內治之謨如以爲小康則眞若無事試加思慮不勝私憂用刑之道在今日實爲公平人主無喜怒之私朝廷無風旨之聞一付有司動循三尺然而四方寃獄尙多有之若無辜陷罪固當痛懲詭法惠姦亦非今典祖宗非不隨事寛宥然當是時法家者流皆是西北彊毅之士堅執成法或至少恩故每使儒臣治獄讞議其間有司旣不失官守而法禁亦不至煩苛今則不然用法之人多言陰徳重辟彊劫亦或失刑𨿽曰忠厚所漸者深然有姦宄不勝之獘刑之不修此其大者臣愚竊爲陛下惜此閒暇故願陛下速爲永圗𨿽未能每事更張擴然一變豈可不深思其故使之日新伏望睿慈采孟子之至言明政刑之二柄般樂怠傲固聖世之所無苟且因循恐良時之易失臣憂國有素不敢煩瀆惟陛下幸赦而畱意焉天下幸甚

攻媿集卷二十

欽定四庫全書

攻媿集卷二十一

宋樓鑰撰

奏議

乞正太祖皇帝東向之位【任溫州日上】

臣仰惟陛下聖孝冠古通於神明諒陰端憂哀禮兼盡稱天定諡博采眾說務極其當臣假守偏郡安敢妄議宗廟以干嚴誅自以世受國恩蒙被使令有懷不言是爲欺天臣竊見近降指揮恭爲大行太上皇帝升祔有期增置太廟一室以奉神靈臣不學無術又在逺外道聽塗說嘗有見聞臣居明州近故龍圗閣待制趙粹中寓居臣鄕裏聞其任吏部侍郎日曾進廟議請觀其書熟復其說臣旣擊服粹中亦深自慨然至於流涕蓋謂太祖皇帝開基創業之盛而不得正東向之尊攷之典禮稽之古誼本無可疑熙寧五年首以王安石之臆說變亂古制陰使章衡倡爲謬論𨿽名臣如馮京梁壽盧士宗司馬光等力辧而不能回孫固反覆論議僅得不廢配天之祀而東向之禮竟不獲伸紹興五年董弅建議孫近李光折彥質劉大中廖剛晏惇復王俁劉寧止胡交修梁汝嘉張致逺朱震任申先何慤楊震莊必彊李弼直皆是其議趙煥奏陳尢力太上皇帝擢弅爲侍從渙爲監察禦史言已行矣而一趙霈獨不以爲然徒以諫大夫之重議不出已橫加阻抑然猶畏公論不敢非毀但以徽宗在逺未當專議遂寢其事淳熙元年粹中以當時羣臣所奏悉加銓次爲陛下言之旣蒙睿旨下之禮官國子司業戴幾先兼權禮部侍郎力沮其說而言無經據粹中又進辟異一書深切著明終亦不行臣詳叩之粹中言幾先本不足以搖大事蓋嘗密言於執政以爲太上皇帝萬壽之日未應議此以致中輟今大行太上皇帝方將袝廟維其時矣陛下親承付托以太祖皇帝七世之孫奉紹興五年制禮之遺意取粹中所進一書申命討論正太祖東向之位參先朝羣臣之說定我宋宗廟之禮省有司增室之役爲萬世不易之法以慰列聖在天之靈臣不勝大願不敢茍避斧鉞失今不論後實難言使他日未先狗馬塡溝壑𨿽有可言之路亦已晚矣惟陛下赫然英斷舉而行之實天下幸甚

貼黃臣照得粹中所集廟議及辟異等書又有雜說一編皆已經進禦或恐內府深藏未易尋究臣嘗傳錄副本乞降敕旨取索謹當繕寫投進臣伏以宗廟之事事大體重不敢聞於外庭如蒙聖慈不以人廢言伏乞睿旨以粹中之書出自聖意付三省施行臣職居逺外合具奏狀正以事當嚴密恭讀中興防要紹興三十一年四月二十四日太上皇帝宣諭宰臣曰臣僚於利害奏札士大夫自合親書不須計較字畫工拙敢循故事以札子親書投進仰乞睿照論恢復【知溫州被旨奏事】

臣仰惟陛下親受至尊壽皇聖帝付托之重兢兢萬幾惟日不足天下之事不勝其繁臣愚以爲當先立乎其大孔子於魯則先三家於衛則先正名豈無他事可爲蓋莫先於此也國家之大者莫先於恢復之計君臣之間所當朝夕以謀之而在天者有數存焉不可以彊爲也髙宗立國於兵戈擾攘之中保全東南兼愛西北蓋三十六年而傳之壽皇壽皇卽位之初慨然有志於中原練兵選將躬親騎射以作士卒之气不惟時未可爲正以髙宗年髙厭兵聖孝承志終守和好以修內治蓋二十八年而傳之陛下陛下念祖宗積累之業痛二聖播遷之禍承兩朝未集之勲軫遺黎陷溺之久今日之事豈復有先於此者臣在逺外固莫窺廟謨之祕若自登極以來詔令爲民而下所以戒飭士夫警防將帥皆足以感動人心今又講搜田之法人固已知聖意之所在臣猶有言者非敢勸陛下好兵亟戰挑彊鄰開邊釁縱將士以邀功而生事也誠願陛下專以恢復之計爲心旦旦而思之嵗嵗而圗之陛下果篤志於此祈上天之助順則畏天之心益謹望祖宗之陰祐則敬祖宗之心益篤思欲如唐太宗俘頡利以奉神堯之歡則事親之孝益至以至欲圗外攘必先務內修則政事日以舉欲謀西北先保東南則邦本日以固非將相無以佐大業則求文武之才必備非儲蓄無以舉大事則用天下之財必儉務求忠良節義以備使用則讒諂面諛凡可以害吾之治者不約而自退務養神气精力以待事機則宴安嗜欲凡可以傷吾之生者不戒而自定邊防以修軍政以嚴如此則遲以嵗月𨿽甲兵未動版圗未歸而恢復之計成矣一旦天道好還天心悔禍文武之士雲蒸霧集王師順動豪傑響應則大計可舉於以攄髙皇之宿憤焚老上之龍庭奉萬年之觴爲重華之壽而後陛下之孝道光矣國家之大恥雪矣若非及今而圗之事機之來豈能以一日之力而得此哉臣區區愚衷犯分進說惟陛下裁赦

乞寛茶鹽榷貨之法

臣聞古者官養民後世民養官蓋古有井裏之法民生而授之以田法度明備養生無憾是官養民也自井田法壊流獘日久尺寸之地無非斯民交易以爲世業而出其租稅以供公上此民養官也後世用度日廣什一取之而不足又重取之又有曰茶曰鹽與夫貨之屬皆出於山澤之利民取之以自養者酒所以成禮所以養生古惟以沈湎爲禁而後世榷之凡此數者國家旣擅其利以供養兵與支費之大端其勢不得不立法以禁切之豈特使利孔專出於上亦所以抑制豪彊恐其專利以陵貧弱也爲政者要當究其本源而興利聚斂之臣不思大體繁文日增至於今日网密甚矣搖手犯禁非所謂易避而難犯細民貪利法出姦生不惟不足以勝之而奉法之吏臨事𨿽欲坐以深文亦有不得而盡行者使其盡行必致生事蘇綽在西魏以國用不足爲徵稅頗重旣而嘆曰今所爲者正如張弓非平世法也後之君子誰能弛之臣嘗感其言而智識短淺未能爲國家建畫長防若從而輕之又恐愚民無知抵冒益眾欲望聖慈軫念元元謂設禁者本有不得已之意而犯法者初非甚可罪之人或有不體國家寛大之徳於是數者更有陳請重設法禁視平民如冦仇於見行條法外創意增添之者惟陛下一切寢而不行甚者或懲其妄言播告中外使天下知聖意之所在則斯民陰受天地之大賜所以保護元气而壽天下之脈者或在是矣

論訓練禁兵

臣聞天下𨿽安忘戰必危自辛巳甲申用兵之後天下狃於無事兵備寖弛壽皇聖帝長慮卻顧外欲爲恢復之圗內欲修固本之計申飭州郡訓練禁兵立揀中之額有路鈐按教之法有朝廷防摘之制𨿽未能盡爲精鋭而每州各有數百人可用俾兵威日振盜賊帖息可謂明效大驗矣臣試郡海瀕恪遵故事月自按試以行賞罰不敢不謹而猶有可疑者兩軍決戰弓弩可以及逺而短兵可以角敵較之二者則短兵之用尢多軍器固不一而足大約弓弩鎗牌長刀皆不可不習至如擊炮以禦敵馳逐以據險皆當習於無事之時乾道元年專降指揮禁軍武藝只得教弓弩手餘外武藝更不教習軍士有長技而不得自見旣以阻其勇气亦恐閱嵗因循無所激勸日成廢墮萬一欲用必至扞格至如定礮之類尢非一日可習州郡但知奉行指揮而逺慮不可不及欲望聖慈旨下三省樞密院議定速賜行下依舊制閱習於軍政誠非小補

論保治【任攷功郎中日上】

臣聞無虞者盛帝之所戒無難者聖人之所懼持盈守成大雅所以稱太平之君子也髙宗皇帝中興之初身濟大業時巡東南艱勤百爲蓋十餘年而後小康晚有辛巳之擾兢畏克終以享九齡肆我壽皇聖帝受禪之初鋭意有爲加以甲申之警𨿽卒從和議而經略之志不忘益勤萬幾聖徳日新比年有旱潦之災寅畏天戒廣求民瘼四方章奏惟恐不聞蠲放惟恐不多賑防惟恐不至愁嘆化爲謳吟姦盜爲之帖息脫履萬乘以授聖子二帝相傳體堯蹈舜冠徳百王皆由兢兢業業以致此崇髙之盛陛下承熙洽之運膺付托之重垂拱以視天民之阜誠千載之一時也縟儀鉅典次第搜舉又足以爲太平之榮觀也中外靜謐邊鄙不聳夫何爲哉況復仰遵壽皇之訓日晏坐朝孜孜聽政講論經理篇帙有加爲臣子者何以仰贊聰明然區區愚忠不勝愛君憂國之心以爲無難之世易於因循此如人之一身時有小疾則飲食起居動知戒謹固有尫羸而壽考者彊壯之人未必無病血气尙盛多恣所欲疾偶未形因謂之安此固良醫之所懼也孟子曰國家閒暇及是時明其政刑今日之無事實陛下聞暇之時也攺元之初三宮徽號之儀長秋冊寶之禮皆不可少後自今凡稽古禮文之事動有重費而無益於治道姑俟於施行務求實效無事虛文軫未雨徹桑之言思大寒索裘之戒旦旦而圗之使事事有備先爲不可勝以待可用之機以保盈成之業於無窮天子之孝顧復有大於此者乎

論流民

臣試郡永嘉本無善狀旣迫替期誤蒙陛下收召使備郎列二年之間粗知利病近聞有流徙之民日夜念之民生豈欲輕去鄕土自非水旱太甚何忍散流去嵗早禾成熟人心晏然螟虫爲孽所損不多晚禾未登偶缺秋雨然未至甚害也而流散不已州郡旣爲之減收苗米招來海商存撫賑防𨿽得少定而去者已多不得不爲之計也臣聞富弼賑濟之政在本朝最爲稱首然攷其時弼知靑州本自無事流民乃自河北而來弼不以非吾土之民而不任其責調護惠養委曲周旋迨麥熟而歸又予之以道途之費收其彊壯以備卒伍今日亦可仿而行之古者徙民歸鄕其徙必有法其歸必有處今之流民扶老攜防顚頓暴露不知息肩之所其有親戚知識以爲歸者無幾率皆茫然逺去以僥幸萬一未至淮上其狼狽於道者已多至而失所則老弱轉乎溝壑壯者不爲盜賊則或爲好人誘略北去以爲奴婢無復生還之日又可慮可哀也臣愚欲望睿慈興念愚民早賜處分行下兩淮監司帥守條畫措置如其已有所依未能自還者聽其自便苟無所投吿願歸而不得者量給貲糧使之復歸如此等人亦足以語化鄕裏使之安土重遷其願備卒伍者欲貸種糧者有宮君子各以富弼之心爲心隨宜措置救於瀕死之際其所以救民心而鎭邊服者於是乎在條目聽其自爲俟其事定各以給貸招撫之數申聞庶幾官無重費而無知之民不致陷於饑餓之水火實國家之仁澤也

乞罷溫州船塲

臣竊惟官冗甚矣而未易遽去其有無用之官徒費廩祿而一司之費又爲甚多貽害公私者不可不去也溫州有造船場一司究其建立之初本因髙宗南巡駐蹕臨安漕臣一時措置謂漕舟全缺而良材興販自處過溫以入於海者眾於是置船場立抽解是時材木不可勝用客販旣盛而漕計有餘州郡系省之錢可以支撥嵗造百艘以供漕運誠一時之利也爾後本司自有船場又近地如明州華亭亦皆造船足以供轉輸之用今則山林大木絕少客販不多系省不足以給費本司亦知其難辦嵗朘月削毎年止造十船而一司尙存凡費如故其所謂益於官者不過十舟若就辦於本司及近地之船場不甚費力請言溫州之爲害者監官初止一員旣增其一已而又增遂爲三員𨿽是宗子添差而皆釐務請給人從並同正官則有俸給之費所養工匠則有衣糧之費造船之日又添以米十舟分爲春秋兩料除材植取於客販抽解貼買不多而有鐵炭灰油之費其起發而來也以運河平底之舟而行鯨海不測之淵虛舟旣不可以進勢必載私商客貨其中逺出海港而復攬載不可禁察又有將校借請篙梢犒給之費少或半載多或數月而後能逹多有覆溺沈破之患此其官司所任勞費之目也若其煩擾百姓則又甚焉十舟梢工輪差永嘉縣有田產船戶每船所用水手則又泛差諸縣瀕海之細民爲之此曹各有漁業深憚此行吏人乘時爲姦追擾迨徧始得人足其實不用自行率以雇人之直納於梢工始得脫身萬一船敗於海上將校等人均償不足又以其名籍追元差水手勒使塡還間一有此嗟怨尢甚臣在任日先究此獘每水手一名除追呼譍官之費錢之實及梢工人止六貫有奇遂舉一嵗之數官爲出數百緡而罷水手之差又恐吏輩久復擾之盡取諸縣水手名籍俟其齊足焚於公庭海瀕細民始得休息然此司不罷終爲勞費而於漕運甚闗利害臣愚欲望睿慈特降聖旨行下轉運司及本州罷去此司以惠一方監官姑給添差之俸聽其滿攷已差下人省罷兵匠收隸廂軍其抽解及排岸司職事使監稅官兼之旣無造船之用則客販抽解亦當蠲減省一州之煩費息百姓之追擾少助仁政之萬一不勝幸願貼黃臣嘗略會計一嵗之費造船工料官兵請給衣糧起發等爲錢三千六百貫有奇米七百餘石監官衣綿將校借請在外伏乞睿照轉運司若以爲難乞令本州詳具細數除官兵請給衣糧外如丁鐵等費及抽解木植出賣量認錢數每年發赴本司以裨造船之費

論寛刑罰

臣聞刑罰所以懲姦也然聖王用之所以弼教非得已也人主之用刑惟當務寛皇朝專以仁恕得天下之心列聖哀矜惟恐一物之失所陛下遵有宋之家法紹壽皇之心傳臨禦以來仁恩徳澤浹洽無外用刑之際尢軫聖心誠斯民之幸也然有司奉行惟上意所向自古已然唐太宗時自張蘊古之刑法官以失出罪爲戒時有失入者人不加罪嘗謂大理卿劉徳威曰近日刑网稍密何也對曰此在主上不在羣臣人主好寛則寛好急則急律文失入減三等失出減五等今失入者無罪失出更獲大罪是以吏各自免競就深文初非有教使之然畏罪故爾倘一斷以律則此風立變矣帝悅從之由是斷獄平允此最千古之龜鑑也壽皇聖帝事事寛卹尢謹於刑乾道元年之冬刑寺定斷陸知微兄弟三人冒官之罪太輕壽皇震怒刑部侍郎王拂大理少卿陳良翰放罷其餘郎官寺郎各鑴一秩天下咸以爲當然在是時正如徳威之言頗有各求自免競就深文之獘至次年春三月壽皇聞之亟下手詔曰獄重事也用法一傾其平則民無所措手足比年以來治獄之吏大率巧持多端隨意援引而重輕之故有罪者興嘆而不辜者罹酷朕甚患焉卿等其革玩習之獘明審克之公使姦不容情罰必當罪用迪於刑之中勉之哉其聽朕命毋忽大哉王言過於太宗逺矣自時厥後刑爲之平邇者科舉之病太甚其欲革而去之蓋不止上之人之所欲也潘顯伯兄弟之獄在兄弟私情則若可恕在貢舉條制則無可逃有司定罪太輕至勤睿斷所謂非常之斷人主專之眾論無不稱快愚臣過計乃竊憂之蓋自陛下龍飛之初覃霈所及與民更始寛卹之詔聮翩而下四方日有刑措之望此𨿽至公之舉終是罪重刑輕況復罰自近始官僚之外上至刑房之吏下及刑寺之胥無不責罰固足以懲姦矣而猶有所慮者官吏震恐或有便文自營之心則讞議之際寧免傅致深文以圗自免者唐太宗以仁恕爲先壽皇聖性隆寛中外具知然前事如此則知陛下𨿽本無尙嚴之心而天威所加事迹相類或恐未免有競就深文之獘臣區區私憂懷此累月矣旣已輪對奏事無路自逹敢因轉對傾心獻忠欲望睿慈深加矜察鑑太宗之咨詢體壽皇之詔旨酌徳威之至論審事迹之近似出自聖意特賜處分或未欲顯頒詔令乞命大臣明諭至意俾持刑官吏毋以此事自艾務從平允以稱明聖審克之心天下幸甚臣一介疎逺不勝愛君之心昧死有言罪在不赦伏惟裁幸

攻媿集卷二十一

欽定四庫全書

攻媿集卷二十二

宋樓鑰撰

奏議

雷雪應詔條具封事【任國子司業日上】

臣某準紹熈二年二月六日尙書省札子三省樞密院同奉聖防近日陰陽不和雷雪交作朕恐懼修省殊不遑寧深慮庶政或有缺失未能消弭可令侍從臺諫兩省卿監郎官館職各條具時政闕失聞奏臣備數學省目覩雷雪之異竊攷咎證無路進言伏讀明詔陛下上畏天戒俯詢朝列此而不言臣則有罪臣仰惟陛下承列聖之正統受壽皇之付托卽位以來𨿽有憂勤之心而初政所施未有以大慰天下之望天之仁愛陛下亦至云矣去嵗皇緯失度其甚異者太白經天臣庶𨿽知而朝廷不聞有消弭之舉天意正以星文不足以示異故以雷雪之變發於都城不用淸臺之測驗不待臣子之奏聞三尺童子亦知其爲災異此天意之彰彰者也陛下發徳音訪闕失此心固足以對越上天然須見之行事之實然後足以應之其他春秋之書五行之說陛下必已熟見瑣瑣細務又不足以敷陳臣請言其大者要者昧死條具如左須至奏聞者

一雷者陽也雪者陰也陽气震動蟄虫奮起𨿽稍先時猶未爲甚雨中間有小雹人已驚駭至於庚辰之朔晡時雷電大至天地晦冥久之方防雪霰繼作夜以至旦盈尺不已辛巳之夜又復增積寒气凝冽幾不可堪是何祥也陽者天道也君道也夫道也君子也中國也陰者地道也臣道也妻道也小人也四裔也天意昭然過於告語惟下至誠惻怛應天以實察察災變之彰明覽時政之已行陽气方興而陰沴侵陵乃至於此此不待屢數而後可知惟陛下聖明黙防天意防微杜漸曲軫宸心然後可以消弭矣

一自古人主遭值災異者多矣請以成湯宣王之事明之湯之禱旱於桑林以六事自責曰政不節與使民疾與宮室崇與女謁盛與苞苴行與讒夫興與成湯不邇聲色不殖貨利以義制事以禮制心顧安得有此六事而深以自責若不能自容者此所以消弭天災而反致勃興也宣王中興大雅以云漢爲首竊嘗攷之止言靡神不舉靡愛斯牲上下奠瘞靡神不宗敬恭明神宣無悔怒若歸過於百神者蓋宣王之意以爲祀神如此不應致有災變其所以至此者必由於我其刻責之深又過於成湯反已之切乃見於言外序詩者所以稱其側身修行而王化復行實始於此臣願陛下逺鑑桑林之禱六事𨿽無亦當自責一或有之攺過不吝三復云漢之詩至誠反已祈以應上天仁愛之意則聖徳日新今日之異適當爲後日之祥也

一臣仰惟陛下初在恭邸英毅神武之姿觀瞻甚聳比登東宮天下屬心猶恐陛下他日或偏於剛嚴聖學日新髙明柔克一於仁厚動以仁宗爲法率循壽皇之訓天下涵泳聖化實宗社萬世之福也然臣聞之天以剛健爲徳君以法天爲先臣願陛下體剛健爲徳本而以仁厚行之剛則不爲物所移健則不爲欲所怠杜請托之私絕牽制之累如禹之惡防酒孔子之放鄭聲則君徳日隆於上朝政日淸於下而始郊見矣大抵疏逺之臣惟願陛下之憂勤親密之臣惟願陛下之逸樂憂勤則幽枉必達下情得通而膏澤及於民矣逸樂則伺顏色干求恩澤而私意得以行矣陛下自雷雪之變必且憂形於色宵旰興嘆是數日間干請必少此皆切近而易察以此推之聖心憂勤恩幸自逺茍日謹一日雍雍肅肅宸襟泰然淵靜鑑明以照百官其視宴遊之惑豈不相萬此非以剛健爲本寧有此耶故臣以此爲應天之要

一臣仰惟仁宗之治最爲盛際陛下所願取法臣觀仁宗專以仁厚養天下而紀綱甚嚴者最以言路之通也大臣奏事或至於首肯內廷請謁未免於付外然崇奨直臣妙選臺諫一言可取斷在必行臣不敢以累數都尉李瑋之貶司馬光敢言公主亦不得無罪此骨肉之愛也遂至防封王徳用進女王素敢言正爲其親近此袵席之事也立命出之言者無罪而主徳益盛此其所以爲仁宗𨿽唐太宗之聽諫勿及也比年以來朝行不聞直聲而有以多言被黜者𨿽蒙寛恩止從外補不加之罪然士气消沮無敢出位而論事者況自去歳又聞宣諭攀援有封駁諫諍之職正以維持國論主張公道干請攀援有出於法例之外者陛下間亦有不得已應之外庭有言遂與寢罷在陛下不爲傷恩而有司得以執法法者陛下之所以與天下共此者也若開宣諭之門則廢有司之守不及今制之日加一日其何以爲紀綱耶臣願陛下力開直言之路杜塞宣諭之門毎以今日求言之切爲心則治道不患其不舉矣

一臣仰惟壽皇之治始終不渝陛下得於親傳臣親壽皇二十八年之治不可形容而其卓冠於百王者非止孝儉之徳最以憂民之憂不以災異水旱爲諱聞之惟恐不早救之惟恐不盡蠲放惟恐不多至於竭倉廩傾帑藏以赴其急乃者水旱連年人心惶惶若非壽皇焦勞於上有司奔走於下竭力而經營之則必有盜賊奪攘百姓流離之患矣丰儲倉所以爲中都之備一時欲用出聖斷排羣議積貯爲之一空俟其事定收糴隨足人心愛戴天意協佑旋致丰穰此眞萬世之法臣願陛下畏天之威光紹謨烈遇災而懼不以爲諱專法壽皇力行消弭之道臣下有隱而弗言者隨事之小大罪之則天下曉然知聖意之所在矣

一臣嘗竊究國家中間陽九百六之防一時臣子誤國非一而蔡京爲首京之誤國非一而其甚者無如禦筆之一事臣三修玉牒因得攷本朝時事之變祖宗累朝未嘗輕以禦筆處分外事神宗作興凡事多出聖裁𨿽邊徼細故亦煩親灑是時蔡京方爲檢正建請差官置局編類爲書遂委京編次此蓋老姦相業之本也徽皇之初京旣收召一旦得君欲逢主意固相位排同列辟公議行私心變法度崇虛文遂創禦筆之制違者以違制論事由於京而書出於徽皇權歸於京而過歸於徽皇時假制禮作樂之名間以惠民之事以文過餙非禦筆一下無敢議者其初猶有正人在朝間有執奏京欲其必行又攺其法違者以大不恭論凡有異議卽致竄逐而紀綱益以紊亂然京自爲之未至於甚比其再相以至三入寵任旣不及舊禦筆一從中出京亦不知所爲商鞅立法親受其獘𨿽欲支吾不可爲矣敗國殄民尙忍言之此實萬世之鑑也陛下兢畏恭儉固必萬無此事然人主作事動爲天下後世之法其端亦不可輕啟臣願陛下一遵祖宗之法戒節有司之守條章明備動皆有則如有非常之斷固在陛下專之其餘細務悉有法在宸翰處分謹之重之若天之雷霆其發必以時而不至於防乃所以彊主威也

一臣聞元符三年九月辛卯鎭洮大雷自初夜至四鼓一百三十餘震墻屋搖動檐瓦防墜人人有覆壓之懼黎明視之雪深二尺熈河機宜文字李復言於師臣胡宗回曰雷風天之號令其發多於盛夏今秋且盡震暴非當終夜不息而又六雪殆將有不測之變因爲規畫密諭守將嚴備又以兵守邈川緩急相應援越月羌果叛攻陷城堡賴有豫備得以破之熙河以安今日銷變之事無所不當慮雷雪之爲災𨿽不至如元符然金人之彊狡實萬倍於靑唐邊備未堅臣實憂之欲望陛下俯采李復之言申飭諸道邊師修備固圉以防不測之警

論進徳養生【任起居郎直前奏事】

臣聞養生可以進徳進徳可以養生人受天地之中以生所謂命也是故中也者天下之大本也和也者天下之達道也喜怒哀樂之未發謂之中發而皆中節謂之和是道也所謂以之爲己則順而祥以之爲人則愛而公以之爲心則和而平以之爲天下國家則無所處而不當堯舜禹之相傳以執中湯之建中武王之皇極皆此道也人之气也衝然而甚微泊焉而易危旣不可過盛又不可過弱惟得其中則養生之要也人之心也操之則存捨之則亡旣不可甚勞又不可甚逸惟得其中則進徳之要也茍能於日用之間謹言語節飲食寡欲而固其本省事而淸其心平喜怒之發端戒愛憎之私徇內外交養表裏如一則壽命可以延長盛徳可以日新矣仰惟陛下以天縱之資撫盈成之運精一之妙固已得之壽皇之親傳臨禦以來立政用人行以大中至正之道黜陟之際惟公議是從是以朝野肅靖海內小康皆中和之效也去冬違豫旋慶康復竊究所自殆恐有差其所謂中者臣誤蒙睿恩擢寘柱下所當罄竭以效萬一天下之事未敢具論惟望聖聰俯聽愚言養生進徳俱以中和爲本視聽言動率務戒謹飲食起居不使過差喜怒之發無所容心事有可喜從而喜之非吾之所喜也事有可怒從而怒之非吾之所怒也如是發必中節不致一偏萬幾𨿽繁使百官有司各任其職陛下以大中之道酌其可否一吁一兪可以坐判聖心休休保合太和日復一日不惟帝徳益隆心廣體胖神气舒暢𨿽有陰陽愆伏安能爲吾之患哉臣言𨿽膚淺意則甚篤冀有益於淸躬伏惟陛下裁幸

論郊廟之禮

臣竊惟郊廟之禮國之重事非臣子所當輕議然事有戾於古而又不宜於今茍得其說不可不陳也仰惟神宗皇帝鋭意作興鼎新百度專置詳定郊廟禮文所命儒學之臣博攷古今裁定儀制帝親臨決而著於令凡今日所行多出於此臣嘗恭覩神宗實錄元丰六年有太常丞呂升卿建議郊祀致齋事理甚明𨿽不見於施用而史臣載其全文有以知時論必以爲是特未見於用爾臣敢約其大略而言之升卿謂郊祀致齋之內不當先詣景靈宮及太廟朝饗遂罷景靈宮諸殿朝謁而天興殿及太廟時饗如故則是其言非不見用特行之未盡爾其言凢有天下者莫重乎饗帝歷攷載籍不聞爲祀天致齋乃於其間先饗宗廟者也獨有唐天寶之後用田同秀言立老子廟號曰太淸宮是嵗將行郊祀以二月辛卯先躬饗焉祝用淸詞饋用素饌甲午又親饗於太廟丙申乃有事於南郊𨿽論者以爲失禮然攷其所齋之日及辛卯饗於太淸宮至丙申殆且五日猶得雍容休息以見上帝也今致齋三日其一日於大慶殿而用其二日三行禮焉古之大祀未有不齋三日而敢與神明交者今行禮於天興殿才齋一日爾其之太廟與郊宮前祀之一日皆嘗用之矣謂之一日之齋尙非全也夫用一日之齋以修大祀未見其可況非全日乎於此奉宗廟則齋之日不足於以奉上帝則齋之義不専論者曰宗廟之禮未嘗親行故因郊祀躬展薦獻臣曰不然人主於宗廟之饗固當嵗時躬修其事其不親饗者蓋後世之失禮也必因郊祀而行之則義尢不可以爲郊禮宜如故事致齋於大慶殿二日徑赴行宮其宗廟親饗並乞寢罷天興殿朝饗乞更不行俟禮畢而恭謝別修太廟躬祠之制毎遇行廟饗之時則罷景靈一孟朝謁之禮廟饗廟齋乞於內殿車駕出人如常儀如此則祀天饗廟兩得其當此皆升卿之言也臣三仕於朝屢祗祀事凡曰大祀致齋三日惟祀事得行其餘悉禁蓋專致敬於所祭也而郊廟明堂大禮致齋三日之內鑾輿再動百官相祀陪祠駿奔惟謹上下俱不得盡致齋之義又太廟行事極於跛倚幾至僵外而以此跛倚之餘致齋於郊宮𨿽彊有力者亦苦於顚頓而恭敬之心衰矣臣愚竊所未安而不敢輕議旣得升卿之說敢采之以獻於陛下仍錄其全文及唐明皇變禮之因列之於前以備采擇伏望聖意謹重祖宗舊典不欲盡行升卿之言臣又從而斟酌其說欲望睿斷攺定儀制毎遇大禮用故事停景靈冬季孟享而於孟享之日行朝饗天興之禮太廟嵗五大饗止於當郊之嵗或烝或嘗親行其一祝詞仍以郊天先告二者致齋並於內殿車駕之出止如常儀專用三日之齋以事上帝陛下得以齋心養性對越上天君臣無並日之勞有司省供億之重攷古驗今於禮爲稱仍乞明詔二三大臣俾侍從臺諫兩省禮官及今集議其當裁定一王之儀其他赦宥賞賚悉如舊制革天寶之變禮以無失祖宗奉天享廟之本意實天下幸甚

論諸州奏案【宜引】

臣竊惟獄者天下之大命也歷代聖帝明王之所甚謹若夫欽卹忠厚又未有如本朝列聖之極致者也臣區區愚忠懷此久矣敢先極論古今之事而後備陳當今之宜惟陛下垂聽夫殺人之事世所不免使甲能殺乙而乙之子若孫殺甲以報之可也如此則將交仇而不已故先王制之刑辟命之士歸以爾之仇麗吾之法而後大定然甲之殺乙則旣殺之矣士師取甲而誅之𨿽以伸乙之冤而士師實以生者就死地死者不可復生脫有錯誤悔之無及又況箠楚之下何求不得間有誣服遂致冤濫此先王所以戒謹詳審惟恐其不至也自古平治之世必以省刑罰爲先嘗求其故矣唐虞畫衣冠而民不犯則曰罪疑惟輕功疑惟重與其殺不辜寧失不經而後好生之徳洽於民心成康囹圄空虛凡四十年則秋官司寇之書極其詳備三代以還享國之久者無如漢唐漢四百年始於約法三章唐三百年基於太宗嵗斷死刑二十九人惟我國家太祖以不殺而得天下髙宗以不殺而啟中興累朝仁厚度越千古太祖嘗讀堯典嘆曰堯舜之世四凶之罪止從投竄何近代憲网之密耶蓋有意於措刑也故自開寶以來犯大辟非情理深害者多貨其死有司言自二年至八年詔所其死嵗至四千一百八人仁宗凡有疑慮奏裁者率貸其死嵗至活千餘人國祚靈長民心固結凡以此也今之士夫不深察其故論重囚則曰漢髙祖約法三章殺人者死安有殺人而不死者乎論彊盜則曰太祖立法彊盜贓滿三貫足皆處死今彊盜之法爲太輕臣又嘗求其故矣秦之苛酷以微罪而坐死者甚眾如曰誹謗者族偶語者棄市之類不知其幾商鞅論囚渭水盡赤豈皆殺人者乎天下愁怨相率而叛之故髙祖約之曰殺人者死蓋言惟殺人者死爾其下云余悉除去秦法則其他死罪皆去之矣此秦民所以大悅亦非曰殺人者必死也律文諸彊盜及傷人者絞殺人者斬古之中制也而唐元和之敕京兆府奏應擒獲彊盜不論有贓無贓並集眾決殺則已重矣周顯徳之敕應持杖行劫不問有贓無贓並處死則又重矣本朝規制日趨於厚由今視之故以太祖之法爲重不知其時正欲革五代之獘法而務輕之也是二者不知深求其故反以借口可乎今日朝廷淸明刑罰當罪𨿽州郡以案乞奏裁有司皆詳處旣不濫及無辜又不至縱姦太甚然臣毎疑州郡成案恐未必一一是其本情近有乞奏裁之獄悉以原勘始末案款繳申大理寺使之反覆閱實然後奏聞報決臣竊是之然恐事至太煩又從而講究其說欲望睿慈明詔有司奏裁之案合貸命中自依見行條法遇有情理無可憫行下依斷者仍下本路提刑司取索本州原案並碎款一一詳審若無可疑則行下依斷隨卽回申或見得碎款情節與成案不同則當懲治官使情獘或鹵莽之罪庶幾間有冤者得以平反實有罪者無所幸免獄吏知畏不至文致重辟益廣陛下好生之徳比之盡取碎款者旣得大體而於朝廷明謹之意益爲詳盡天下幸甚

貼黃臣竊見諸州奏案惟是蜀中州郡者盡錄原情碎款列於成案之前若陛下更欲詳盡乞下刑部擇蜀中奏案碎款詳備者鏤板行下諸州令依此式樣備錄碎款奏聞尢爲幸甚

論君道難易【內引】

臣聞孔子曰爲君難又曰如知爲君之難也不幾乎一言而興邦乎仰惟陛下以一人之身膺上天之眷命承祖宗之基上則奉兩宮之養下則應萬機之繁在陛下可謂至難矣然陛下所謂居得致之位操可致之勢而又有能致之資威制彊敵恢復中原興起祖業以大一統謂之難可也若曰承兩朝付托之重保境而養民以爲內治之事在陛下初無難者兩宮備天下之養一月四朝已有定制如期盡禮則事親之道昭矣大昕受羣臣之朝興居出入皆有定時夙興聽斷則君臨之道宜矣飲燕有節則聖躬日康賜予有度則財用日積采公議以用人才則眾心服開言路以廣聰明則下情通示防恥則可以全士夫之義嚴典章則可以杜僥幸之門聞四方水旱之事勤而撫之則可以消弭盜賊之變知四方事機之萌敏而圖之則可以折姦雄之心國家南渡以來髙宗披荊棘以立朝廷壽皇振綱紀以保治安凡今日宮室之宏麗宗廟之嚴飭百司庶府之備具三軍萬姓之阜繁皆非一日之力陛下安享盈成之業宜無難者天下當爲之事固未易以一二數如前十者陛下念玆在玆日謹一日則事之大者已得其要事之小者當隨以舉矣臣之所陳陛下勤而行之俱爲易事捨而弗圖難斯至矣又況人心易感上徳易見事有不當於人心能言者皆能議之聖心一日見於施行則人心翕然何啻風之偃艸今日大端不過三四明斷之下俄頃可畢而稽畱不決遷延日久四方傳聞徒駭觀聽此在陛下尢不爲難古人責難爲恭而臣顧以爲易者義固不同言各有當其爲愛君之心則一也伏惟陛下裁察

論君心

臣一介孤逺比者待罪左史兼攝西掖感激恩遇不敢愛身間有論奏皆非得已上觸天威下忤人意朝夕惴懼以俟譴呵乃蒙聖慈俾遂爲眞周章控辭旣不獲命退慚僥冒黽勉就職益知陛下不以言罪人而以言取人不惟赦之而又進之有君如此惟當勉竭以報萬一尙有孤忠可以自效天下之事不可勝陳愛君愈切尢不可茍深思熟慮不若求其至要者言之宗廟社稷之重四方萬里之逺系於陛下之一身陛下之身主乎陛下之一心臨禦以來兢兢業業惟恐一事之失度一物之失所周思卻顧若不能自已向者數事𨿽若久而不決處之詳慮之審天下之以爲是者陛下終以爲是公議之以爲當然者陛下終以爲然方其未行人人顒望及其旣行中外稱頌側聞陛下晨興之後未禦昕朝澄心靜慮以待機務天徳淸明夜气沖和照臨百官是非了然此眞社稷之福也欲望睿明保持此心終日幹幹盡善盡美無可言者或恐勤勞萬幾不無遊息之時退朝之暇從容良久更以一二時頃凝神儲思翻閱奏章或可或否不以人廢付之大臣使擇其可而行之則天下翕然知陛下之明斷無甚難者願垂聰聽擇而行之天下幸甚

論賑濟

臣仰惟陛下誠心愛民若保赤子比以諸路州軍去嵗荒歉去處各賜度牒以爲賑卹之備此眞爲人父母之意民之受惠不知其幾然臣嘗在州縣備見荒政之修無有上防蓋年谷丰熟之時家給人足上之人不過撫之而已一旦嵗事不登舉無涯之眾而欲仰食於公家𨿽有孔墨之智亦將不給若州縣之官盡心竭力力之所及者廣則民之獲濟者多所謂博施濟眾堯舜其猶病諸況今州縣少有儲蓄倉猝無以爲備今方春首傳聞宣池沿江等處流莩相望狼狽失所若非朝廷倍加拯救老弱轉乎溝壑壯者或肆敚攘稍失撫禦起爲盜賊特未可知度牒之頒在國家所捐𨿽多恐饑民未能徧及竊見沿江諸州尙有樁積米斛非特防不敢支動積之嵗久陳陳相因欲望聖慈出自睿斷行下諸路凡有合行賑濟去處亟加措置將樁積見米隨宜糶貸以濟急闕鄰近州郡亦許支移仍責官司以所糶錢秋收日糴還今春幸得膏雨二麥可望此去麥熟尙有四月勸分之數恐亦不能接濟國家以樁積之米捐以予民猶不爲過況賑糶於急缺之時收糴於秋成之後旣可大慰民心又不妨以陳易新爲經久之利惟陛下亟圖之

攻媿集卷二十二

欽定四庫全書

攻媿集卷二十三

宋樓鑰撰

奏議

請車駕過重華宮第一札

臣仰惟陛下承壽皇付托之重以天下養猶恐未足以報天地之恩乃者間以聖躬違豫積廢起居宸心靡遑寧處正月九日千乘萬騎衝冒風雪中萬眾嘆仰以爲天子之孝前古未有後又以瘍疾不出者幾半年𨿽臨朝如禮而外人久不瞻望天表進香之日無不鼓舞以爲吾君康復久矣景靈宮以四孟分詣者道逺不可太勞非得已也重華旣近會慶在邇鑾輿一動自此五日一朝之禮必如平時乃二十二日有司命戒於夙昔羽衛環立於廷中百官趨班拱俟鳴蹕而燭殘日出寂不聞聲相顧失色謂邇者陛下無故而不一視朝已駭羣聽今日何日安有不出之理列立又久之進退不可臣以待立爲職法許直前使是時得望淸光必且頓首百拜以請而淸禁嚴防何由伸吐泯黙而退震悚無地中外觖望歡意索然天气晴和又無雨雪乘輿將駕莫知何故然而大臣不敢言臺諫不敢論猶以未知事實之如何昨日本合具聞赴宴貢院忽傳今日駕出人人相賀臣中夜起坐以俟夙興漏且盡矣又無所聞忠誠所激敢昧死上奏伏望陛下深思社稷大計亟降指揮若曰壽皇聖節偶以某事不及上壽今以某日詣重華宮起居則天下之疑議頓解兩宮之聖意交懽孝治無虧國祚愈隆𨿽復費錢百萬極奉親之禮所不當惜親上玉卮爲千萬壽未爲晚也臣拳拳愚忠惟陛下裁幸

第二札

臣仰惟陛下聖主也然有一事臣初疑之已而思之而懼今則憂矣敢爲陛下言之事有至大而陛下以爲至小至重而以爲至輕至易而以爲至難朝夕之所當行而視之若曠典此臣之所以疑而懼懼而憂也文王朝於王季日三武王帥而行之不敢有加焉漢爲五日一朝之禮已爲疎闊本朝家法事母后之禮皆朝夕一再見壽皇之事髙宗以相去之逺勉從五日之制茍非有故未嘗輟也陛下之事壽皇三年之間率循舊典四海悅服去冬聖躬違豫繼有瘍疾暫廢起居人亦無得而言今則無故而屢止此人之所以紛紛也蓋天下之事無大於此無重於此然而在陛下行之爲當然爲甚易進香一出而人心歡然防慶節一不出而人心遽駭事可睹矣朔日不出猶曰有冬至冬至不出而人心幾於離矣朔望比其他過宮之日已非細事特以會慶冬至爲尢重姑以朔望爲輕然聖節至日猶曰毎嵗有之至於聖政之成全載壽皇一朝之事玉牒防要足成淳熙末年之書陛下之所以奉貽謀而鋪張聖父之閎休者止此一事可謂尢重矣一展九月再展十月以聖躬之未安也今則禮儀畢備宰執觀書者三有司習儀者一忽又攺日萬眾震驚固知擇日之不逺終亦不知何故陛下亦思攺日之說乎卜吉旣定豈應復攺正以進呈之後十七日必須恭進又非時節起居之比三書相踵仗衛羅列皆是五更夙辦萬一又不成出則事體利害尢甚故不免爲此一策非美事也欲望聖慈翻然感悟亟降指揮若曰屢蒙壽皇聖防免到宮不敢有違今已奏請以某日過宮此令一出歡聲必聞是日仍須必出雨雪卽賜雨具進書之前得再爲此則人心翕然而定自後不復再展而五日一朝如舊則天下晏然無事矣可謂至易之舉而足以了至大至重之事惟陛下斷然不疑實宗社無疆之慶

同侍從請過宮第一札【同趙彥逾倪思陳傅良等】

臣等比以車駕久不過宮乞宣引同班奏事伏蒙聖慈俾並進於玉陛方丈之地臣等於初七日至東華門伺宣引間續準傳防攺用今日臣等區區之誠正以過宮一事欲得面控悃素臣等竊謂父子之道天性也以壽皇至慈陛下篤孝顧何待臣等譊譊冒混聖聰第以近日之事觀之陛下朔望不出許以進香進香不出許以上壽上壽又復不出明降指揮二十八日必出萬姓歡呼踴躍以望翠華又復中輟重失人心莫此爲甚旋聞展用月旦今又聞欲用十五日仰惟陛下臨禦萬方以信爲本成王剪桐爲戲周公遂封唐叔以爲天子無戲言況過宮美事孝治所系四方所仰而反汗至於再三實恐因此朝廷命令無以行於四方載惟陛下容納直言𨿽小臣忤防亦不加罪然言𨿽容而不行事欲濟而復輟日復一日寖爲常事闗系非輕今臣欲望聖慈確然不易則社稷幸甚臣等幸甚萬一聖心未決姑示順從使臣等無辭可措至臨期不出則又失信於中外良可惜也臣等前居家俟罪本不敢供職旣蒙許以宣引故黽勉就列以冀一瞻淸光如又未決臣等何顏尙在班行非敢數忤雷霆自取誅斥誠以三軍萬姓不知宮禁中事不知聖父聖子慈孝本自無他怨讟橫生至不忍聞恐自此不已馴致叵測非敢以引退爲髙以合班爲喧正欲感悟聖心以消弭未然之患也冒犯天威臣等無任惶懼俟命之至

貼黃臣等伏見防慶聖節合過宮上壽之後方可錫宴今緣未曽過宮遂行展日若因循未出則錫宴難以舉行況天下郡國皆已設宴而中都反未講禮闕典尢甚傳之四方書之史冊是錫宴不行將自今始深爲陛下惜之伏乞睿照

第二札

臣等伏見防慶節在卽十二日禮合進香都人顒望翠華忽又得防免過宮無不失望旣而十三日內教十六日十七日孟饗皆聖躬親臨中外益望陛下必躬上玉卮之壽伏計聖心素篤仁孝知此禮至大至重決意必出固無待臣等再三之請政緣進香之前已有定論旋復反汗是以不免過慮須至混瀆臣等竊惟人子事親朝夕定省自天子達於庶人其禮一也五日一朝已爲希簡今陛下自三月恭謁之後至今八閱月矣皆以壽皇聖防而免至於生辰上壽恭想聖意必欲陛下一來此人之至情也陛下重明聖節旣受羣臣萬年之觴竊聞今日嘉王生朝設宴禁中壽親之際父子歡洽陛下寧不動心上念兩宮延望之意且臣等料度聖意所以久不過宮者或謂陛下有所疑有所畏父慈子孝本於天性壽皇旣以神器親授聖子方頤神衝澹凡軍國之事悉不預聞五年之間初無纖芥斷無可畏第恐猶有左右小人妄生離間撰造言語惑亂聖聽全在陛下深思洞察斷然勿疑臣等竊見今年夏秋之間太白晝見至於經天九月七日金星掩心大星而又黒祲亙天萬目駭觀熒惑見入太微垣逼近內屏房星爲明堂又屬宋分太微內屏均近帝座此皆天變之大者也所在洪水爲災衡嶽山摧正逼祠宇劍門峯墜塞斷谷口今月十六日夜當陛下齋宿之時行都地震有聲如雷夫衡嶽南方之鎭行都駐蹕之所此皆地變之大者也至於人情下而閭閻眾而三軍近而禁衛以陛下久缺定省之禮口語籍籍謗讟紛紜所不忍聞自廟堂大臣至於百辟數進苦言徒勞容受竟不施行莫不憂懼愁苦不能自存此則人情之所甚不安者也陛下乘輿一駕如反掌之易則天地之變異必銷人心之憂疑立解陛下何憚而不爲若聖意固執又復遲疑則天地之變決非虛設人心動搖必至叵測又非去嵗之比矣臣等蒙陛下擢置從列感恩至深目擊事勢可畏如此不忍上負聖知是敢罄竭血誠控告君父伏望聖慈斷然一出不勝宗社之福如臣等所言更不能感悟聖心則臣等皆爲失職實難茍安不免引去以俟罪譴激切之衷傾盡於此伏乞睿照

貼黃臣等伏見司馬光爲諫官上皇帝疏又上皇太后疏臣等今不勝拳拳之忠輒具奏札上進重華宮所有錄本並以繳進伏乞睿照

上壽皇聖帝札子

臣等仰惟陛下功成不居以舜禪禹上繼光堯垂耀萬世臣等素蒙長育又荷拔擢竭忠主上如事壽皇所願兩宮孝慈永久無間使宗社靈長朝廷奠安無愧典謨之盛而半載以來車駕毎欲過宮起居毎蒙聖慈防防暫免蓋昨緣積雨極熱深軫慈眷然而因循日久寖闕禮文觀瞻所系馴致疑惑而皇帝天姿恭謹兢業過甚深念蒙付托之重懷不自安幾若嚴憚倘非壽皇聖帝加意開接毎事慰安切恐漸成疑阻闗系非輕今玆防慶節合上壽伏望睿慈先期勿復更免過宮俾皇帝得以躬率羣臣展前殿玉卮之敬三宮歡洽四海欣慶不勝幸甚竊惟父子至情本無纖芥或恐左右小人妄有間言使孝慈之懷兩不能盡更望聖明以宗社生靈爲念曲賜洞察愈加慈愛勉以必來皇帝素篤仁孝又蒙皇慈委曲如此必無遲回於以釋四海危疑之心於以光兩朝孝治之美臣等無任懇祈激切之至

上兩宮奏疏

臣某等昧死再拜上疏至尊壽皇聖帝陛下皇帝陛下臣等竊惟父子之間人所難言也而況萬乘之貴兩宮之尊崇髙莫大慈孝兼全在於臣子何敢容喙伏見嘉祐中英宗皇帝嗣極之初慈聖光獻皇后垂簾聽政天下安危之機實在於此司馬光不勝愛君憂國之心上疏英宗則專陳子道上疏慈聖則專論母慈又慮母子未能深屬或有疑阻遂並以一疏上之慈聖之慈英宗之孝終於無間顧豈臣下之力然光之心出於至誠未必無助臣等是敢仰慕先正竭盡區區共爲一疏上干兩宮伏惟聖慈俯垂聽納臣等聞聖人之徳無加於孝一人有慶兆民賴之以天下與人易爲天下得人難爲天子父慈之至也以天下養養之至也髙宗以天下授之壽皇壽皇以天下授之皇帝爲天下得人而宗社奠安孝之大者也前則壽皇盡孝於髙宗今則皇帝盡孝於壽皇以天下養孝之尢大者也內禪之盛自堯舜以來未有如今日者再世揖遜不待倦勤輝光今古震耀夷夏若壽皇享爲天下得人之福皇帝盡以天下養之孝則天地祖宗垂佑於上臣民夷狄厭服於下非所謂一人有慶兆民賴之者乎今日之事父子至親𨿽非嘉祐之比然司馬光之言有切於事情者其略曰孔子曰孝哉閔子騫人不間於其父母昆弟之言蓋言誠信純至表裏著明而他人不能間也孟子曰父子責善賊恩之大者蓋言骨肉至親尙以恩意相厚不尙較錙銖之是非也今日之事或見於此𨿽天性無間本無可疑嵗月寖久頗見形迹臣等欲望皇帝深思孔子之言壽皇無忘孟子之戒萬一姦人欲有闗說涉於離間者顯行誅斥以明示天下日遣使介交馳兩間重華篤慈愛之仁南內盡愛恭之實夙整法駕視膳問安及淸和之時講恭謁之禮或邀迎於內庭或娯侍於禁籞使都人擁觀萬國懽舞破羣情之惶惑消眾口之讒謗兩宮慈孝之道昭明於時傳誦於後和气嘉生充塞宇宙變愁嘆爲謳吟化驕陽爲甘澤豈不盛哉豈不快哉臣等欲望兩宮同降指揮指日順動壽皇爲宴設之具皇帝當奉養之儀驩欣交通於未見之先慈孝翕合於無疆之久於萬斯年燕及中外天下幸甚社稷幸甚

論君道

臣聞孔子曰爲君難何爲其難也以爲四海之大萬幾之繁賢否之辧是非之明皆君之難事而未足爲難也以常人之情凡可喜而易爲者人君必戒之絕之凡可厭而難行者人君必勉之進之而後可以爲明君可以服人心可以追三代之盛可以爲萬世之法此其所以難也宮室服用宴飲歡樂聲色俳優馳射弋獵珍禽奇獸寶玉祕玩此皆人情之甚喜者恨無力以致之而人君頤指如意有求必獲然而一縱意焉則亂亡之機實自此始故必戒之絕之是非所謂難乎恭儉朴素憂勤篤謹講論經理攷證古今廣求民瘼招致賢能此皆人情之易厭者𨿽一介之士所不能行而以萬乘之主行之然而一畱意焉則治平之基實兆於此故必勉之進之是非所謂難乎喜人而予之爵賞稍過則爲濫予怒人而加以刑罰稍過則爲淫刑而其尢難者其聽言之際乎巽與之言人所樂聽在人君則當察之不惟察之又當屏之忠鯁之論人所難受在人君則當容之不惟容之又當行之此皆人之至難而人主任天下之重𨿽富貴崇髙無倫無敵而欲去人之所喜行人之所厭是爲艱哉仰惟陛下聖性天縱其所可喜者能戒之絕之其所可厭者能勉之進之是將盡爲君之道以厭服天下之心然臣區區猶恐有未盡者不敢泛引古事多援經史以爲煩瀆直以人情之所甚喜與夫可厭者爲陛下言之誠能深知爲君之難戒其可喜而有大可喜者見矣勉其可厭而有不容厭者效矣大抵爲人君者皆不可以常人之情自恕而以人所難者自勉忍人之所不能忍容人之所不能容謹人之所不能謹戒人之所不能戒人以爲自苦而我樂之人以爲甚難而我安之夫然後可以盡君道矣臣久污朝列無補事功誤蒙聖恩拔擢至此朝思夕慮未有長防奇論以補報陛下聰明於萬一直以愚忠所存懇懇奏陳伏望睿慈略其言而采其意不以爲愚而力行之庶其有涓埃之益以無負責難之義伏惟陛下裁幸

攻媿集卷二十三

欽定四庫全書

攻媿集卷二十四

宋樓鑰撰

奏議

論初政

臣仰惟陛下受天明命膺太上付托之重以承列聖億萬年之基圖覆載兩間無不悅服竊聞陛下臨朝淵黙發言精當尊禮大臣凡事審訂而後行臺諫論列給捨駮議隨卽聽從而聖徳謙抑增置講官收召名儒有終始典學之誠宗社無疆之休基於今日誠千載之幸會也臣至愚極陋備員從班旣得以詞章小技仰代王言奏對之初敢效忠言以禆聖明之萬一自古人君旣位之初多能自彊以鋭意於治天下往往稱誦望太平於旦夕以其富貴崇髙安逸汰侈不期而至在位旣久君子日疎小人日親逆耳之言不聞而諂諛之言日進偃然自以爲安而不知君門之外皆知禍亂之作獨人主不得而知嗚呼秦漢以來賢明之君而至於此或及其身或貽禍於子孫爲後世笑者不知其幾也唐髙宗永徽之初日引刺史十人入閣問民疾苦尊禮長孫無忌褚遂良恭己以聽百姓阜安有貞觀之風而權移房闥幾覆唐宗明皇開元之初以風俗奢靡制乘輿服禦金銀器玩令有司銷毀以供軍國之用珠玉錦繡焚於殿前後妃以下皆不得服珠玉錦繡天下毋得采珠玉織錦繡而末年窮天下之欲不足爲其樂以致天寶之變徳宗動遵禮法罷貢獻罷樂工縱苑獸出宮女淄靑將士投兵相顧曰明主出矣吾屬猶反乎政從寛大藹然有貞觀之風而其後奉天之幸又幸梁州幾不免其身而其尢可憾者初能疎斥宦官親任朝士而後乃疑暗不知所倚任晚又益忌宿將而罷之命宦官分典禁旅終唐之世爲患尢深此三者最其可戒者也陛下聖性髙明惡防酒薄嗜好孜孜以學問爲急而不以位爲樂臣豈當私憂至此以平日讀史見賢明之君不克圖終未嘗不痛之使唐之三君皆能謹守如其初則末年豈至是哉今夫官吏以三年爲任者能爲三年之計則可保其身或茍度嵗月鮮不及者人主修身正家處事發政動爲無窮之計則可以保天下陛下任天下之重承社稷之托兢兢業業終如今日而又日親賢臣益務學問增修聖徳𨿽休勿休天下之事及其小而謀之則不至於大自其邇而防之則不及於逺守之以堅行之以久而後治效可覩也成王訪落之詩曰於乎悠哉正未有艾心誠求之此保治之道也伏惟陛下裁幸

雷雨應詔封事

臣準尙書省札子十月八日三省同奉聖防朕以不徳嗣承大寶夙夜祗畏不遑寧處乃者陰陽謬盭雷震非時淫雨爲災朕心甚懼推防厥咎未知其由凡朕躬有過失朝政有闕違可令臺諫侍從各條疏以聞無有所隱臣待罪東臺職司論駁雷雨爲沴自應論奏仰勤詔防尢切兢惶實以兼直內制適當書詔塡委之時才短思澀日不暇給𨿽有愚悃未能控陳慈敢一一陳述伏惟陛下采擇伏自陛下臨禦之初近自都城逺及四方人心翕然陛下又守之以仁用之以儉憂勤庶政之餘親近儒生講論經理上則盡孝於重闈下則深卹於民隱此宜有嘉祥爲之應而變異乃爾不惟冬雷無此蓋𨿽暑雨蒸鬱亦未有震雷連日夜不止如此者也臣少誦云漢之詩嘗於詔書略發其說而未詳序詩者曰宣王承厲王之烈內有撥亂之志遇災而懼側身修行欲銷去之天下喜於王化復行百姓見憂而求之於詩若王曰嗚呼何辜今之人天防喪亂饑饉薦臻又曰耗斁下土寧丁我躬曰兢兢業業曰憂心如燻曰寧俾我遁等語皆所謂遇災而懼百姓見憂者也若曰靡神不舉靡愛斯牲圭璧旣卒寧莫我聽曰不殄禋祀自郊䢐宮上下奠瘞靡神不宗曰祁年孔夙方社不莫昊天上帝則不我虞敬恭明神宜無悔怒則若怨天之不佑而終篇不見側身修行之言何耶嗚呼宣王之意以爲周家一嵗祀事爲民而祈者不過如前數事今我旣一一爲之而旱災如此無所歸咎其罪在我矣故𨿽無側身修行之言而誠意出於言外故百姓得以見憂而序詩者亦顯然誦言之湯以六事禱於桑林曰政不節歟使民疾歟宮室崇歟婦謁盛歟苞苴行歟讒夫興歟成湯不邇聲色不殖貨利六事皆湯所無者猶拳拳深自克責此宣王所以粲然復興而成湯所以其興勃焉也太戊桑谷共生於朝伊陟曰殆不勝徳武丁雉升鼎耳而鳴祖已曰修徳三君修徳而稱三宗夫所謂徳者非他也至誠之謂也故經之言徳多以僞爲對曰恭儉惟徳無載爾僞作徳心逸日休作僞心勞日拙孟子曰以徳行仁者王以力假仁者霸知以力假仁爲僞則知以徳行仁者爲誠矣又曰恭儉豈可以聲音笑貌爲哉言不可以僞爲也揚子曰有人則作之無人則輟之謂之僞亦言其不出於至誠也至誠之道曰戒愼乎其所不睹恐懼乎其所不聞故君子必謹其獨也文王雝雝在宮肅肅在廟不顯亦臨無射亦保不聞亦式不諫亦入蓋於閨門衽席之間一一以禮法自處誠意著見有不可掩者所謂莫見乎隱莫顯乎微欲人不聞莫若不言欲人不知莫若不爲蓋言之無不聞爲之無不知者易傅曰君子居其室出其言善則千里之外應之況其邇者乎居其室出其言不善則千里之外違之況其邇者乎言行君子之樞機樞機之發榮辱之主也言行君子之所以動天地也夫以陛下畏天之誠心下詔責躬又從而求言方在行內無殿之可避方執通喪無樂之可徹荒政日修徳澤日布可謂得應天之實矣臣區區之愚尙恐有聲音笑貌之爲有無人則輟之僞故敢僭越陳之陛下詢訪日勤恐未免於自用講讀日加恐未免於嬉遊閨門甚正而外間已有好色之謗用度甚節而外間或議錫予之多臣之所聞未必皆實陛下罪已惟懼不及伏望聖明鑑宣王側身修行之意求成湯自責以所無之心凡應天之事一切行之以誠持之以久一如前日雷霆轟轟於上之時斥逺讒邪親近忠直裁節橫恩修明紀綱不以有人則作之無人則輟之然後治效日有可覩矣陛下覩今日爲何等時一人修徳於上則可以弭天變可以安人心覆載所及億兆生靈將自此而有生全安堵之望社稷益固宗廟益尊陛下爲千萬世聖明之主若行之不以至誠姑以聲音笑貌爲之則忠直者日疎防佞者日進不自覺知以至禍亂有不可勝言者成王訪落之詩落始也始卽政而訪問於羣臣也曰於乎悠哉正未有艾將予就之繼猶泮渙言天下之事悠逺未有底止事若將就而又渙然難合此成王之所甚懼以保盈成之業今日正是陛下訪落保治之時臣不敢泛引天下事爲對傾瀝愚悃仰答淸問伏惟陛下裁幸

議祧遷正太祖皇帝東向之位【同從官】

臣等竊惟宗廟至重祧遷之禮尢不可茍今大行至尊壽皇聖帝祔廟有期禮官乞遷宣祖而祔壽皇聖帝此本朝之定制伏望朝廷照應禮典施行無可議者所有太常少卿曽三復請正太祖東向之位就乞上祧僖祖此事尢重非議不可臣等攷之嘉祐中固已建議徒以親猶未盡故虛東向之末以待太祖而太祖尙居昭穆之間治平末年僖祖親盡而祧至熙寧大臣王安石不顧公論不稽禮典直以私意臆決紊宗廟之大經當年名臣與夫紹興之初董弅王普朱震等建議淳熙初元趙粹中盡集前後論議奏陳尢切一時已蒙采錄皆以偏辭曲說阻抑至今仰惟太祖肇造區夏功邁百王廟號太祖蓋以尊無與二非曰尊諡也今郊祀旣以配天宗祀以配上帝而在廟獨不得爲始祖祫享獨不得正東向可乎正緣議論未明故屈受命開基之君而列在昭穆之序其何以示後世揆之禮經僖祖親盡當祧不因遷祔之時此事誰敢輕議況今日九廟旣備尢不可忽而不圖臣等欲望聖斷明詔大臣早正鉅典因大行祔廟之際定宗廟萬世之禮慰太祖在天之靈破熙寧不經之論開千載之惑以昭示無窮天下幸甚社稷幸甚

貼黃自古天子止祀七廟太祖之廟居中三昭三穆實爲六世與太祖之廟而七本朝崇寧按唐之制始立九廟有其舉之莫可廢也今太祖爲始祖則太宗爲昭眞宗爲穆自是而下以至壽皇四昭四穆與太祖之廟而九上參古禮而不廢崇寧九廟之制於義爲允伏乞睿照

治平四年從張方平等議僖祖當祧合於禮典其年三月已自祧遷藏西夾室至熙寧五年王安石以私意使章衡等建議乃復祔僖祖以爲始祖又將推以配天欲罷太祖郊配韓維司馬光等力爭而安石主其說甚堅孫固慮其罷藝祖配天建議以僖祖權居東向之位旣曰權居則當釐正明矣伏乞睿照議立四祖別廟

臣等竊惟宗廟事重作可輕議玆準省札【節文】太祖皇帝旣正東向之位然僖祖宣祖旣祧之主宜有所歸欲用朱震之說藏於夾室則攷之周制僖順翼宣之主不當藏於太祖之廟欲用王普之說祔於天興殿則景靈宮朝獻之禮與唐禘祫朝享之儀同欲用柳冕之之說築別廟以居之則又非合食之義以是三者令臣等集議可謂詳盡臣等請先明其不可行者二而定其可行者一以裨廟堂之末議恭惟本朝去古旣逺禮制不能盡循於古參取漢魏以來以至於唐攷定爲一代之制按唐張齊賢之言曰古者有天下者事七世而始封之君謂之太祖太祖之廟百世不遷至祫祭則毀廟皆以昭穆合食於太祖商祖王周祖后稷其世數逺而遷廟之主皆出太祖故合食之序尊卑不差漢以髙皇帝爲太祖而太上皇不在合食之列爲其尊於太祖故也魏以武帝爲太祖晉以宣帝爲太祖武宣而上廟室皆不合食於祫至隋亦然唐以景皇帝爲太祖太祖以上皆不合食於祫臣等謂齊賢之說本朝之所當取也太祖皇帝開基之初豈不能祀七世推而上之至僖祖而止故用唐制建四親廟以祀僖順翼宣四祖洎太祖祔廟尊爲宋太祖蓋契始封於商稷始封於周故商周皆尊爲太祖唐自涼武昭王暠而下至髙祖爲八世豈不能惟暠爲始祖而以祖虎始封唐公父及已皆襲封於唐唐之建邦啟土比之契稷故推爲太祖而太祖之上親盡則毀故如宣簡公在髙祖時爲四室之尊洪農府君在太祖時爲六室之尊然皆親盡爲祧也太祖之興上無所因與漢髙祖事同故太祖尊爲太祖而僖祖在治平間以親盡而祧入於夾室至熙寧中王安石始攺尊僖祖爲始祖遂屈太祖不得正東向之位以至於今今日旣伸太祖東向之禮僖祖之主當再入於夾室旣協唐洪農府君之制又遵治平已行之禮然在今日則爲未安蓋自熙寧以來推尊旣久難以一日遽還夾室又攷之周制后稷之廟則先公之祧藏焉蓋公劉不窋以至太王王季之主皆祔文王武王之廟則先王之祧藏焉蓋自成王而下皆祔唐有興聖廟以祀涼武昭王故景皇帝旣正東向則獻祖懿祖之主皆祔以不欲以祖先而祔孫子之廟也今之太廟順祖翼祖及宣祖之遷皆入夾室則猶曰僖祖在第一室故三祖之祔爲順今太祖旣入第一室則僖祖宣祖二主之祧所以當議也臣等以爲朱震藏夾室之議旣不可用景靈宮祭聖祖用素饌則王普祔天興之議又不可用也惟唐柳冕之說築別廟以居之朝廷謂非合食之義則臣等有說焉謹按唐陸淳之言曰太祖復位獻懿之主宜有所歸一曰藏之夾室二曰置之別廟三曰遷於園寢四曰祔於興聖然而藏之夾室則無饗獻之期置之別廟則非禮經之文遷於園寢則亂宗廟之儀惟祔於興聖爲是至貞元十九年左僕射姚南仲等獻議五十七封付都省集議戶部尙書王紹等五十五人請遷祔興聖廟議遂定由是太祖始復東向之位臣等以爲僖祖當用唐興聖之制立爲別廟以代夾室順祖翼祖宣祖之主皆藏焉如此則僖祖自居別廟之尊三祖不祔於孫之廟自漢魏以來太祖而上毀廟之主皆不含食今遇祫則卽廟而饗於禮尢稱如朝廷以爲允當更乞行下禮部太常寺攷議制度施行

議明堂【部中集議】

謹按禮記曾子問天子崩未殯五祀之祭不行旣殯而祭又曰自啟至於反哭五祀之祭不行已葬而祭鄭注云郊社亦然正義云未殯哀戚未遑祭祀旣殯而後祀也欲之時自啟殯以後葬畢反哭以前靈柩旣見哀摧更甚故五祀之祭不行已葬反哭殯宮畢而行其祭又引鄭云旣殯以後未啟以前得行祭禮檢準本朝典故緣郊祀明堂間有在諒闇之中然皆在逾年之後別無未葬以前行禮故事若據禮經則已殯未啟可以祭祀某等竊見禮莫重於喪喪莫重於斬衰況事父孝則事天明此禮之本也若皇帝過宮執喪如禮則旣殯未啟可以據經行事今來喪禮未成難以議祭合俟皇帝卽喪次行禮則有司之事可以類舉

再議明堂【禦史臺集議】

某等竊見本朝每三嵗一行郊祀皇祐以來始講明堂之禮二者至今遵行本無可議大行至尊壽皇聖帝之喪未及發引而大祀之期已迫攷之典故累朝間有大祀在諒闇之中而適不在當郊之嵗故無發引以前行事故實攷之禮經在王制則有越紼行事之文在曾子問則有旣殯而祭之說𨿽未葬以前可以行事某等竊以喪莫重於斬衰祭莫重於禋祀因大喪而廢大祀禮固不可若斬衰之禮未備而祀明堂則事天如事親之義安在經曰事父孝故事天明祀曰祀明堂而民知孝又曰祀乎明堂所以教諸侯之孝今皇帝之喪以日易月旣經小祥其去大祥禫祭已無數日而皇帝尙未有至宮行禮之日夫所謂紼者乃菆塗龍輴之索人子居喪不離菆所故大祀則越此紼而行禮今皇帝未嘗一至殿菆之所則何紼之可越某等今議合皇帝卽次執喪之後或依據禮經而用未塟之前或參酌故事而展太祀之期徐議其當則有司之事可以次第而行矣

攻媿集卷二十四

欽定四庫全書

攻媿集卷二十五

宋樓鑰撰

奏議

講筵論資治通鑑

臣仰奉聖訓讀資治通鑑有以見陛下務攷周秦以來興亡治亂之迹以爲鑑戒此誠聖學之要也司馬光爲此書始於周威烈王二十三年命三晉爲諸侯以爲天子自壊其紀綱周衰旣久自此遂不可支故極論禮與名分最詳以爲此書首篇誠足爲後世之深戒然臣嘗攷之此書之作又有深意自古史法皆以編年春秋是也自司馬遷史記創爲紀傳之體無復編年之作荀恱袁宏書又不顯光之此書實繼左氏傳而不敢顯言之春秋一經公羊止獲麟魯哀公之十四年也左氏經終孔丘卒哀公之十六年也而傳終哀公之二十七年其末篇敍知伯事其略曰知伯不悛趙襄子由是惎知伯遂喪之知伯貪而愎故韓魏反而喪之注謂在春秋後二十七年臣攷獲麟而春秋絕筆絕筆二年而孔子卒又七十六年是爲周威烈王二十三年而三晉爲諸侯通鑑之始也其實三晉之分知伯在周貞定王之十六年去孔子才二十七年左氏傳以三晉事終通鑑以三晉事始其實繼左氏傳編年之法此讀通鑑者之所當知也又通鑑首卷起著雍攝提格盡黓困惇太嵗在戊曰著雍在寅曰攝提格在壬曰黓在子曰困惇光豈不能書戊寅壬子而直以此紀年者爾雅釋天篇嵗陽嵗陰甚詳其以甲子乙丑云者在書法止可以紀日光之書此非好爲泥古蓋其嵗陽嵗陰書法當然也伏乞睿照

論通下情

臣聞天尊地卑乾坤定矣卑髙以陳貴賤位矣君臣之分萬世不易之道也然天爲髙矣不以髙爲貴而以下濟而光明幹爲剛矣亢龍則有悔而以用九而爲治在易坤上干下卦反爲泰其彖曰天地交而萬物通也上下交而其志同也乾上坤下卦反爲否其彖曰天地不交而萬物不通也上下不交而天下無邦也此皆聖人之深意也故古之君子分甚嚴而道則同勢甚尊而情則通舜之求於臣者則曰予違汝弼汝無面從退有後言禹之告舜則曰安汝止惟防惟康其弼直孔子教人以事君之道曰勿欺也而犯之禮經亦曰事君有犯而無隠孔子事君盡禮春秋專爲尊王而作而在禮尊君之至至於蹙路馬有誅齒路馬有誅可謂嚴矣而二帝三王之君其所以求於臣者直以爲惟後非賢不又後非眾防與守邦直以爲君之與臣相與共治天下故其見大臣則在輿或爲禦坐或爲起蓋尊徳樂義不得不然上下一體不事形迹是以治功可興而事業可就也中古以還君益尊臣益卑至於晚唐五代猶有坐而論道之餘意太祖收攬權綱以救天下之獘可畏可仰孰敢干犯然與趙普論事心通气合或夜半而至其家其相與何如也累聖相承共由斯道尊如天嚴如神而隆寛盡下容受狂直如出一律本朝隆平旣久中興以來三聖授受綿七十年以至陛下仰惟聖聽恢洪無不覆幬論經理日昃不倦眞古帝王之用心亦藝祖神宗之家法也今日陛下臨朝儼然若帝之臨宰臣而下奔走拜伏莫敢仰視號令之發方尺之紙風動萬物疇敢不應人主之尊不患不及臣愚欲望睿慈嚴上下之分而通君臣之情隆堂陛之勢而明否泰之道陛下體天道之下濟而羣臣得以卑而上行使芻蕘之說不壅於下狂夫之言聖人擇焉則君道愈尊國勢愈隆天下以成其政歡欣交通而後天下可爲也臣言若迂實切於治惟陛下裁赦

論君心【知婺州朝辭】

臣聞庖丁之技因悟養生輪扁之工可以語道言有甚小可以諭大多此類也臣無所取材號爲溫州號爲煩劇若趣了目前簿書期會財賦賓客之事亦可麤辦臣嘗自念受朝廷千里之寄不可止了目前環境之內山巓水涯茍有一夫之失所皆已之責於是分任官僚訪詢者老不自耳目之私私而以眾智爲明𨿽不設鉤距不爲巧術而下情麤通二年之閒茍幸無事矧今立朝七年防陛下拔濯爵髙祿厚授以便郡委寄益重尢當布宣寛大以惠斯民當此違離君父之初尙效論思獻納之益願以涓埃之微細仰裨海嶽之髙深恭惟陛下爲天之子受付托之重天之所覆祖宗之所臨禦陛下以一身應之日晏坐朝躬親聽斷大臣議政羣下獻說崇朝之間應酬已多退閱奏章坐判可否況復聖性恭儉勤於講學人主之道不爲不至然臣竊恐猶是趣了目前未必能致幽逺治道多端未可以爲止於此也臣輩所治一州實恐日力不給陛下所臨如臣輩所臨之州不知其防四方所至幅員動以數千萬里必欲家給人足無不得所則所謂博施濟眾堯舜其猶病諸謂其力所不及則禹思天下之溺由已溺之稷思天下之饑由已饑之人主用心不得不然陛下試於淸閒之燕披輿地之圖不知某路今付之某人爲監司帥臣某州今付之某人爲太守某軍今付之某人爲將帥其人之才不才事之治不治察其事實而賞罰隨之猶庶乎其可乎𨿽好惡之道惟應任大臣先有司而四海之逺治之在心茍不能以吾一心包括宇內每思有以補偏而補獘篤近而舉逺臣恐四海之民將有不安其生者陛下如此存心則下受賜者眾以其非趣了目前而已也臣竊聞孝宗皇帝嘗語近臣曰朕每日於天下遊行一遭此眞帝王之言故延見訪問無一事之不周此陛下所宜取法臣未能知效一官而推廣事理敢以爲獻惟垂聽而赦其愚

論本朝專尙忠厚【召除翰林學士】

臣孤危之蹤頃嵗際遇陛下踐祚之始獲侍講筵進讀資治通鑑至孟子見梁襄王問天下惡乎定孟子對曰定於一孰能一之曰不嗜殺人者能一之是時臣嘗奏曰孟子在戰國時人皆謂之迂闊於事正謂此等蓋當時七雄分據專以殺人爲務所謂爭地以戰殺人盈野爭城以戰殺人盈城殺人多者國愈彊惟秦爲甚伊闕之戰殺人二十四萬華陽之戰殺人十五萬其尢甚者長平之戰一日殺四十萬卒平六國一天下烏在其不嗜殺人而能一之也然則孟子之言果迂闊乎是不然孟子之所謂一者非若秦之一也三代之得天下以仁傳皆數百嵗秦止再傳而四海塗炭嬴氏無遺種是不若不一之爲愈也臣竊惟孟子之言至皇朝而後驗唐自天寶之亂藩鎭盛彊丗襲根本不可動搖憲示剛明果斷武宗成其功烈兵威稍振然他鎭不能盡服僅能羈縻之而已周世宗不血刃而下二闗奪李氏之淮南已爲甚盛之舉至我太祖太宗削平僭僞四方賓服重熙累洽綿百餘年人但知祖宗之善於用兵不知所以一天下者本於不嗜殺人也靖康之禍其何忍言自王安石開邊結怨王韶伐靑唐章子厚開梅山劉彞沈起生事於南蠻童貫蔡攸起釁於北邊有如髙遵裕靈武之潰徐禧永樂之陷殺气妖氛轉入中國使中原百年丘墟天地之大徳曰生豈専以殺而定天下哉髙宗披荊棘而立朝廷外有方張不制之敵內有江湖甚劇之寇而卒能光啟中興正以聖性不嗜殺人天相人助以躋登玆是知本朝家法専在於不殺而孟子之言明效大驗於此陛下玉音稱善至於再三臣違離闕廷十有三年屏居畎畆不敢防君惟陛下聖慈仁孝畏天愛民施之於政皆出誠心是以郊祭之禮上帝昭格年谷順成中外小康眞得列聖之用心而權臣愚好自用輕信寡謀橫挑彊近兵連禍結中外寒心者數月臣竊自惟念天道虧盈益謙好生惡殺我宋立國二百四十餘年專於不殺北敵之彊盛殆將百年專於好殺天意其將孰佑之乎是以去嵗擁兵南來屢有敗衂且多失其酋豪而糧道不繼爲之退散今嵗聲言入敵卒亦不能大入此固國家福祚無疆陛下威徳逺被將士用命民心不離以至今日然迹其所本實曰不嗜殺人積累忠厚之報也臣衰老得謝待盡朝夕仰防柬記更化之初首加收召誠以久苦足趨拜甚難控辭不一而上迫於威命趣行郡守津遣翰苑之除下於裏門皇恐就道復覲淸光誠爲微臣千載之幸顧無以上答乾坤之施敢以昔時經帷之說申言之伏望下采芻蕘之言力行寛大之政光紹前烈益恢逺圖臣𨿽退伏田裏志願畢矣

論風俗紀綱

臣竊惟國家元气全在風俗風俗之本實系紀綱本朝紀綱素定風俗醇厚度越前古自權臣擅朝政以賄成十餘年來無復公道紀綱廢弛風俗淩夷防不復可以爲國矣天開聖明竄殛元惡黨與以次誅斥此如沈屙去體而元气未盡復調防保養不可緩也其要莫如正紀綱厚風俗之二者向者紀綱旣廢貨賂公行苞苴之獘徧及中外仕者朘削民財以奉權臣則美官可翹足而待兵官尅剝士卒以奉權臣則將帥可計日而取是以民力益竭軍政大壊今日盡籍其家數至鉅萬俸錄有限何緣至此則其取於民力取於士卒者不知其防也文武之臣所賴以爲國家之用而專以趨媚爲能奔競拜伏竭資效產不復知有亷恥之道至奴事其僕隸以自進旣得所欲則傲然於外小則驕人甚則害物士大夫茍可自致無不效尢否則爲州爲縣公取竊取以自效舉削或以厚賂而後得然則欲賢令宰以臨民得乎風俗至此不可勝誅陛下寛仁必不欲一一究見其罪亦恐搜求已甚人情不安欲望聖慈念民力之困獘縣官之不給而丘山之積實出於鞭笞膏血之餘縱未能盡捐以予民烏可不思所以救其倒垂之急會計凡目舉以補大農之經費而稍寛州縣之督責使陛下惠養之意曉然示於天下而所以壽國脈者無出於此矣更乞明詔大臣以及臺諌給捨去其太甚以懲其餘使自今以始紀綱益振則風俗庶乎歸厚實宗社無疆之福外侮𨿽爲可慮然治外者當自內始故臣拳拳首爲陛下陳之

論仁徳剛徳

臣聞乾健坤順震動艮止各以其甚者言之幹之下濟未嘗不順坤動也剛未嘗不健震亦有止而艮亦有動聖人之徳亦然文王之武武王之文可知矣人皆曰天以剛爲徳人主亦以剛爲徳此萬世不易之論也在易大有之盛五爻皆陽而君位以六居五曰柔得位而上下應之曰大有擊辭又曰天之所助者順也人之所助者信也履信思乎順又以尙賢也蓋天與人君一也𨿽曰以剛爲徳而尢以好生爲仁臣事陛下於龍飛之初年投閒一紀再防收用日夕思念願有以裨益聖徳於萬一惟國家累聖專以仁厚不殺爲主如積善之家必有餘慶仰窺聖性承忠厚之習如必欲彊爲剛彊之事度亦非陛下所安臣又求之於古周過其歷漢祀四百本朝累聖相承平治最久究其所以𨿽曰積累之厚而周之世世修徳莫若文王漢之結人心無如文帝本朝之盛仁宗皇帝尢爲隆平四十二年之事至今人人能稱頌之文王徽柔懿恭視民如傷亹亹穆穆順帝之則文帝恭儉寛仁專務以徳化民仁宗皇帝聖度如天萬物並育自有諡法以來未有以仁爲諡者天實命之夫以周漢曁本朝盛際自文王及文帝及我宋仁宗不以剛徳爲稱而皆本仁柔以出治陛下聖性隆寛實似之而又謙恭勤約身先天下𨿽欲彊爲剛彊之事亦有所難誠能逺慕文王文帝而近法仁宗使好生上當於天心皇恩浹洽於上下則保治之道何以尙玆臣又有愚見敢申言之文王之赫然斯怒以安天下之民文帝以嚴致平仁宗皇帝干戈鈇鉞之誅未嘗有所私貸所謂仁者必有勇此皆自仁徳發之此尢陛下所當取法也陛下外鉏叛將內誅姦臣雄斷廟謨天下聳服臣願陛下不必攺聖性之所安而於用賢去佞收攬威權懲艾姦惡時出聖斷以裁之則仁足以壽天下之脈而威足以折姦諛之心行之無倦謹終如始則宗社之福誠未艾也

論內外之治

臣竊惟國家馭外之道與古不同藝祖開基未始一日防幽燕之民太宗乘河東兵威亦欲一舉而終不遂眞宗初以邊民苦於戰爭戒邊將各自城守以圖安靜達來之來乘虛而入直抵河上澶淵親徵出於不得已而履此危道自解講之後累聖不復有北伐之舉宣和燕山之役是時中國軍政大壊委於姦人腐夫以取覆敗此又非所忍言臣嘗以假吏至燕親見舊邊所謂白溝河者眞一衣帶水而安肅等處水櫃楡栁塘泊之遺迹亦皆人力設險而又天險也前代𨿽漢唐之盛豈無失徳而患不至此秦之長城千古以爲無防然猶有以限制之自周徳威失楡闗之要石晉獻十六州之地而後中國不復可爲此如編氓之家與盜爲鄰所恃以禦之惟垣墻耳一旦盜入垣墻之內而畫平地以守其勢但多與之金帛冀其勿擾耳故𨿽以累朝承平防止於此況自建炎以來限以淮水蜀猶有險可守襄漢則平陸相接天未悔禍髙宗孝宗豈不痛念勢旣未順遵養至今姦臣擅權狂悖生事防危社稷陛下之所親履又不免屈己以求和和之成否尙未可必臣𨿽預末議非不知振發激烈以攄宿憤敕牓一出外議紛然𨿽浮言胥動不究事實然皆有彊人意者𨿽不可用正自不可以爲不然聞之古語有云主憂臣辱陛下宵旰未防顧臣輩無有長策以盡雪國家之恥其辱惟甚臣觀歐陽修言於仁宗曰元昊叛逆一方而勞困及於天下北人乘釁違盟而動其書侮慢至有貴國祖宗之言陛下憤恥𨿽深但以邊防無備未可與爭屈己買和莫大之辱是時猶以爲莫大之辱則今日之事豈特可爲流涕太息而已陛下以生靈爲念𨿽姦臣以誅而國勢愈弱不得已而屈己增幣尙未保其必從則國家之辱甚矣君臣上下惟當以宗社爲念臥薪嘗膽以圖之臣恐和議一成喜慶相賀文恬武嬉便爲無事則後日之事其何可勝言陛下躬行恭儉更化善治欲大有爲而邊事未靖欲爲未可宜先定規模內修自治之計日夕與二三大臣講明其要次第施行如邊備屯田安集流移葺治戎器節約宂費等事皆爲要切之務臣年過七十本不當仕敢竭丹衷以告陛下退伏田裏死無所恨惟陛下亟圖之

攻媿集卷二十五

欽定四庫全書

攻媿集卷二十六

宋樓鑰撰

奏議

論聽納

臣竊惟人主求言非是止循故事人臣進說必欲有益國家君臣之間各思致治上下相應本同一體而上之求於下下之進於上齟齬不一今古患之前賢之論可謂詳備更有二事臣敢詳陳一是忌諱拘牽一則指摘效驗爲害實廣人或未思何謂忌諱拘牽蓋人主崇髙獻謏者眾以年則稱億萬以祚則謂無疆頌徳則必擬堯舜論治則不數漢唐習聞順指之辭罕陳兢業之戒天文示異則移占於殊域水旱爲災則委罪於州縣姑務一時之美聽本非平日之後言一有立論稍髙出言據正或相苛責以爲過豈知言不激烈不可以動人言無顧忌乃足以達意故禹以丹朱而戒舜周公以商受而戒成王君臣一心不以爲異秦漢而下忌諱實多京房之說王章之言旣大悟於君心又深中於時事可謂一時之至論羣臣之未發止緣權幸側目姦諛蔽欺棄其大端摘其小過因緣人主之諱惡顯坐臣子之非宜致之死地以箝眾口由今觀之驗以漢事使房之說獲用則石顯之徒可誅而孝元之政不壊矣使章之言卒行則王鳳之黨盡去而西京之祚不隊矣拘牽忌諱以至於此此臣之所謂害之一也何謂指摘效驗蓋人臣進言求益於國前有據依後有證驗庶防得事理之實可以回君上之聽傳之簡冊以爲格言如賈誼之論侯國江統之論徙戎言𨿽不用事則果然證驗之明如合符契可謂善於立說者矣然而進言之士指陳事實必曰如是則治安如是則危亂或引商爲鑑或借秦爲諭自是進言之體無非愛君之言正欲人主垂聽可以制治於未亂豈願他日有悔徒取知言之虛名然而未形而言多謂其已甚旣言之後或未必盡然便謂好爲過言不見其效成防夫浸防之閒啟人主厭言之心人臣旣爲君上而言固當不茍人主但求有益於我何問其他且如水旱之始皆謂盜賊可憂賴陛下圖之於初救之備至饑饉者旣得所養姦傑者無所發端至於今日卒以無事此非天道實出人謀在今日事𨿽不然而其初眞有可慮若謂太過則誠不可以此知但當視其鑑戒之言益增警懼之意若始疑其過未指其妄則言者憚矣陛下愛養敢言之气深察羣下之心如臣所陳又何足進竊惟古人之論猶未及此敢因奏對輒罄愚衷倘聖明少賜采擇不爲小補

論帥臣不可輕出

臣竊惟諸道置帥官稱安撫兼兵民之權有分閫之制朝廷選擇甚重不輕比年以來遇有盜賊竊發州縣所不能制者必使帥臣親行𨿽多成功臣竊慮此水旱饑饉旣不能免潢池弄兵安保其無若自此以爲故事帥臣動輒臨戎恐非國家之長防也仰惟神宗皇帝垂意邊事廟謨深逺乃熙寧九年知成都府蔡延慶言乞發陜西兵援茂州兵集自將以往令轉運司攝府事詔朝廷已遣將部兵延慶務在持重毋得輕去成都元丰九年河東經略司言西賊入麟州神堂寨知州訾虎等領兵出戰有功詔虎自今毋得輕易出入遇有冦邊止令裨將出兵揜逐神宗之慮深矣蓋帥守之臣民之司命一有失宜眾心易動當令指授方略調度軍食持重鎭撫以靖一方𨿽有挫衂根本不搖若使輕出利害實大蓋帥臣之行建牙郊野堪戰之士咸在行陳從行兵卒必是單弱而又隨宜遷次登陟險隘脫有黠傑之盜伏隠篁竹乘閒捷出以犯大帥之顏行則賊勢易張國威難振倉猝之頃可勝言哉故延慶有請旣拒而不從訾虎成功亦因以切戒此臣平日之所慮適合信史之所傳無事而言似非時務愚者一得願效君前伏惟俯矜微悃曲畱宸念臣幸甚

論役法

臣竊惟州縣之事其切於民者莫大於役法其害於民者亦莫大於役法役法不明民受其害仰惟陛下愛民如子罷行利害惟恐不及而民猶有未安田裏者蓋役法有以害之也夫民之畏役如避仇讎茍可以幸免則無所不至甲當爲之必曰乙富於我乙當爲之必曰丙之增產倍我民之姦僞百出吏之上下百端州以爲甲可甲不已而訴之運司則以乙爲之乙又訴於常平司則復及於丙矣取其案而觀之則據法援例皆不可破三者交訴不勝不已卒之豪彊得志而害及下戶小人以气相髙往往未被供役之害而生涯蕩於吏手矣臣在州縣見斯獘詳求其故蓋前後臣僚論列有爲朱腳白腳之法者有爲鼠尾輪差之法者朝廷行之正求以便民然而申明愈多法令愈繁有司不知所守而舞文之吏因得並緣爲姦而民益病矣臣嘗求之一鄕而得之其法明而易行簡而易守凡物力及百緡者役一月及千緡者役十月其閒多寡有差大率皆以月計行之旣久上下相安甲滿而乙代之乙去而丙爲之不容吏預其閒而民亦樂其力役之均無復訟訴爲令者誠使他鄕皆然則邑事去彊半矣惟其官司素無定法故難以推而行之臣以爲茍以此施於天下何爲而不可如曰風土有異同版籍有多寡不可一律則使凡鄕之富者或數倍於此則以此法等而上之以三百緡五百緡供一月之役鄕之貧者或不及於此則以此法等而下之以三十緡五十緡供一月之役以天下視之疑若輕重之不同以各鄕視之乃所以爲均也各鄕旣均訟訴皆息是豈不明而易行簡而易守哉然吏之與民疊有利害役法不明則民病民病則訟繁訟繁則吏可得志役法一定則民安民安則訟淸訟淸則吏無所措手爲治者將安從乎陛下如以爲可行茍但付之有司則必有老姦宿猾豫爲後日之計爭執前後成法以撓之者惟陛下斷之果行之必精擇詳練之人使推此法行之一州一州便之則使監司行之一路一路便之則使諸道皆行之而實惠徧及於天下矣

論軍器宂費

臣竊惟國家軍器之備置監以總其要置所以鳩其工器械犀利誠得戒不虞之上防臣愚以謂戒不虞者本以安民也而無名之斂或至於擾民本以衛國也而無用之工或至於蠧國何謂無名之斂每嵗收買軍器物料朝廷𨿽許支錢州縣或無錢可支不免科擾又有津遣之費大率多出於民民輸常賦猶不能給況重之以此乎此所謂擾民者也何謂無用之工本所萬全指揮及東西作坊見役五千七百餘人嵗支錢二十九萬緡約米四萬餘斛用人不爲不多廩之不爲不厚而猶以爲未足更於諸州作院差撥兵士入所又一千餘人嵗支錢八萬餘緡米九千餘斛而諸州又厚有衣糧以贍給之此所謂蠧國者也陛下睿明洞照灼知擾民之獘近已將諸路日前嵗額泛拋軍器物料並皆除放民頗息肩矣惟蠧國之獘未有以上聞者夫以本所日役三千七百餘人茍能汰除老弱嚴禁宂占專擇可用之卒日督其程則軍器不患於不辦今旣以無用之人雜處其中而徒取外郡之卒更置於此重耗廩給將焉用之臣愚欲望聖慈特賜詳酌攷軍器之程計工徒之費如臣言或有可采卽乞睿旨將本所三千餘人專其工役所有諸州兵匠遣還原來去處嵗省公家之錢防萬緡米防萬斛蠧國之害旣衰而小人亦免旅居之嘆有利而無害惟陛下圖之

論福建鹽法

臣仰惟陛下勤卹民隠宵旰求治民生利害無小不聞或罷或行曽不淹日玆非勵精之明驗歟竊惟鹽之法天下通行七閩之法公私尢便上州得鹽下州得米民不淡食官收其贏漕司平其多寡州縣賴以充用田裏之民尢爲樂業而行之旣久不能無獘官無本錢而豪民出其資故大半之利歸於私家縣有積逋而漕司取其數故般運之贏廢於中道支發紊先後之次网船有滯畱之費寖失古人立法之旨議者不知講求獘源去其太甚者而圖其餘使害去而人不知利興而民有賴乃一切欲以榷筦之法齊之行之未防公私俱病賴聖明盡復其舊吏民無不鼓舞然新法之害旣去而舊法之獘則未之講亦未爲盡善也臣愚欲望聖慈行下監司諸州講求監行鹽法有未盡者纖悉必聞舉其偏而補其獘立爲成法俾之遵行以惠閩粵於無窮不勝幸甚臣恭聞仁宗皇帝有欲增河北鹽價者仁宗禦批所奏有曰朕終不忍使河北人食貴鹽父老聞之掬香於手望闕焚之以謝聖恩祖宗徳澤之在人如此蓋鹽者人之所共利立法茍善所被實廣惟陛下裁幸

論主簿差出之獘

臣竊惟縣治主簿專以勾簿書之稽爲職凡一縣稅賦之輸納實總之銷簿對鈔尢爲切而監司郡守循習故常以主簿在縣官中最爲事簡差出不時甚者至沿檄無虛月朝歸而暮出𨿽有勤榦之吏困於往來欲竭力效職而不可得簿書期會比之教化則爲細事在州縣之閒則急務也小民輸官租得鈔而歸官司勾銷名簿則可以優防卒嵗豪彊頑猾據簿之未銷者督之則無所逃罪其閒利害皆系於簿書簿書不明則吏得以肆意爲姦貧民下戶至有已納而更輸豪猾之家苞苴把持或至於幸免則主簿之職若閒而實要如此任職而不勤責固有所歸矣幸走道塗而一旦以不職被譴彼有辭焉臣愚欲望睿旨諸路監司守臣遇有差出輪防諸縣主簿量立定制每嵗不得過兩次又計日月之多寡較道裏之逺近而比折之當差出者不得以請求而免已滿兩次者不得復差庶使小官得少安職守簿書不至猥獘而民被實惠矣

乞東宮官進嘉言善行

臣仰惟陛下深惟天下之大本立儲宮以安社稷置僚佐以任輔導之職眞一代之盛典也臣猥以庸陋備員其閒且得執經從容以侍承華千載榮遇非所宜得思欲殫智竭慮以稱陛下任使之意補太子聰明之餘𨿽太子天資明敏謙勤好學而臣不過於誦說之間可以少效其愚講罷而退𨿽欲陳述古今以資盛徳無由以進退而思之實不遑處臣竊聞祖宗時應東宮王府官屬每五日必使各進嘉言善行一條臣愚欲望睿旨申行故事使臣等毎五日必以一事進如有己見因而詳論其是非當否不問興衰治亂帝王臣子凡古人言行可以勸可以戒者采於百家擇其機要以奉太子則上性愈明輔成儲徳區區之心得逃屍素之責矣王府僚屬亦仿此而行之必有日新之益此故事也

論朱熹補外

臣竊惟欲收天下之人心必用天下之人望帝王之興罔不取此文王作興而二老歸孟子所謂二老者天下之大老而歸之者也晉元帝初鎭建康吳人不附士庶莫有至者一日王導及諸名勝騎從而出吳人紀瞻顧榮皆江南之望竊覘之乃相率拜於道左導因請引二子以結人心二人應命而至由是吳防風靡百姓歸心焉此尢其明驗也下至劉備之入蜀薄許靖而不用法正曰靖有虛譽今主公始創大業人不可戶曉宜加敬重以慰逺近之望備乃禮而用之夫太公伯夷固非後世所及紀瞻顧榮一歸而江左之君臣遂定許靖知無實用先王以其虛譽猶禮而用之事𨿽不侔意則一也陛下不得已而嗣位兢業當百倍於平時首辟經筵刻意典學天下風動以爲新政之第一而又出自宸衷收召朱熹寘之講席渴於一見惟恐不及次對之寵擢於中途當今人望儒宗無出熹之右者𨿽不可以望太公伯夷其視紀瞻顧榮過之逺甚平生爲有用之學非若許靖之虛譽也故天下士夫視其進退以爲重輕及其來前陛下傾待以禮禮記一經又先令講大學之篇學士翕然向風謂將大有補於聖徳忽然去之如振槁然舉朝失色言之喪气此非細故也陛下之去劉正已失之倉猝然曰去宰相而已又去黃度亦爲之紛紜然曰去諫官而已二事已致物議然未若朱熹之舉之爲甚也取天下之人望以收人心陛下旣已得之今又去之人心謂何此可想而知不待臣言而後諭也不知陛下所以去之者曷故熹無職事惟有論議必是論議之間有許聖心知前日所以處之者不以代言不以爲六部之貳俾以次對侍講是專求其言也以言求之而以言棄之尢非所以示天下也抑又有大不可者熹之去就固已闗系甚重始聞此事臣自以備位後省可繳奏以裨聖聰命猶未頒而熹已出門乃知禦批徑以付之皇恐而去此尢不可如此則是命令不由中書不由封駮之地此其利害又甚於失人望矣臣事太上皇帝論事動至十數違忤已甚而事終以不行蓋重惜喉舌之地𨿽有不從不過不報故張子仁終不建節鄭汝諧終於外補陳源終不得俸率逢原終不得告如此等事尙能扶持不致傾危者此太上皇帝之盛徳也今成命未至於後省而禦批已自別行正使聖斷排逐姦邪猶不當爾況施於此乎此臣所以忠憤感激懼職業之遂廢而無以事陛下也欲望聖慈翻然感悟念古人進退人以禮之意無貽加膝墜淵之譏在陛下若反掌之易而气象頓還矣蘇軾論漢髙祖刻印銷印有同兒戲何嘗累髙祖之知人適足明聖人之無我臣實有望焉干犯天威罪當萬死伏惟陛下裁幸

乞賜莫叔光諡及錄用鄭鍔之後【同倪思】

臣等竊惟爲寮潛邸者儒生之榮遇施恩舊學者人君之盛徳仰惟陛下聰明天縱聖敬日躋而終始典學習與性成榮儒重道增光家法凡臣子之執經於初潛輔導於朱邸者寵數特異仰見聖明不遺故舊之至仁其有身爲侍從而不及覩龍飛之盛終於庶寮而不得霑霈澤之餘者有二人焉竊見故吏部侍郎莫叔光性行端良問學該洽立朝正色有仁者之勇始以祕書郎兼平陽郡王府教授後以著作佐郎兼嘉王府贊讀在陛下左右四年嘗賜以恬靜二字後𨿽免兼而朔望必見愛眷優渥陛下憫其蚤世賜以金繒而贈典之外未嘗加以異恩易名定諡故屯田員外郎鄭鍔素明經術通貫古今教導諸生著錄甚眾任祕書郎日先帝時在東宮陛下爲英國公孝宗擢兼小學教授創置一員與知樞密院何澹輪日入侍首尾再期嘗進勸戒元一書尢蒙襃美禦書無逸一篇及學問淸修嵗寒等字以賜之鍔之身後尢爲衰替無家可歸一子逺宦奉九十之母無以爲養一子累舉未第無有爲二人言者臣思臣鑰實與同朝而鍔又臣鑰之師也臣等幸日侍經幄敢以奏聞伏望聖慈特加矜念使恩逮泉壤澤及遺孤簪履不遺民徳爲厚實有補於聖治

乞加贈彭年及錄用其後

臣聞太宗徵遼追思魏徵明皇幸蜀乃祭九齡蓋忠臣之言常時或不見用事有其驗𨿽悔莫追此明主之所宜加察也陛下卽位之初一時舊學多在外服惟彭年自起居舍人擢中書舍人遷吏部侍郎臣同在後省見其無日不蒙召見恩至渥也韓侂冑方有弄權之漸年知其必爲後患上疏力言遂以待制知江陵府而侂冑畱爲內祠是時臣爲給事中林大中爲中書舍人同銜繳奏乞畱年旣不可得再奏年義必不畱言又不從三人相繼去國侂冑因之愈肆以致禍敗今十餘年矣去嵗仲冬之三日甫誅姦臣而大中與臣明日卽蒙收召起於旣老獨年蚤沒不及見更化之盛實可憐憫臣嘗從其家得諫艸敢繕冩進呈伏望睿覽則知年先見之明獻言之力或加贈防或錄用其後仍以奏檢宣付史館上以廣聖君念舊之心下以激忠臣敢言之气實爲幸甚

【禦筆彭年系朕潛藩舊學當權臣用事之始首能抗疏折其姦謀襃防之典理宜優異𨿽已追贈未稱朕懷可特加贈龍圖閣學士其子彭欽與寺監簿差遣】

乞錄用陳傅良之後

臣仰惟陛下自更化以來拔用人物凡曾被選擇而阨於逺外之人存者無不收召如臣等輩皆不遺忘其不幸溘先朝露不及見今日盛際者或加贈諡錄用其後而尢篤於舊學之臣如彭年莫叔光鄭鍔是也惟故中書舍人陳傅良以一世名儒爲嘉邸直講最蒙恩遇陛下踐阼之初置之從列爾後困於排抵幾至危殆起知泉州不及赴而卒其家索然次子已夭長子師轍窮匱孤獨曾經一任攺奏京秩年過五十棲棲逆旅所向不偶誠爲可憫臣與傅良爲布衣交後又同朝俱掌內外制情義至厚眞是畏友其學問文章過臣逺甚實不忍其後之不振竊見紹熙中陛下生辰傅良獻詩大蒙嘉賞親禦翰墨寫其詩篇反以賜之臣嘗再拜而爲之跋奎墨旣已刊之樂石敢以墨本及臣跋語同以上進伏望聖慈俯賜睿覽興念簪履之遺特降恩旨錄其嗣子上以見聖主甘盤遁野之思下以慰傅良沈泉之痛不勝臣子之幸

攻媿集卷二十六

欽定四庫全書

攻媿集卷二十七

宋樓鑰撰

奏議【西掖奏槀】

繳泉州吳淨黨罪案

臣比緣承乏暫攝西掖刑房之事職所當書人命所系尢當加謹嘗攷近歲所斷過四百餘人非不欲求以生之而奏案所言愚民犯法多其自取不敢輕有論奏臣聞之書曰罪疑惟輕功疑惟重與其殺不辜寧失不經經者常也殺人者死法之常也殺人而不死是失之不常也聖人初無意於庇有罪之人而使死者銜冤也特以罪有可疑者可以殺可以無殺殺之則恐其無辜不殺則失之不常寧失之而不忍其不辜而死也國家列聖仁厚凡大辟刑名疑慮情理可憫皆許奏裁率從寛貸國祚靈長此其大者竊詳泉州百姓吳淨黨之事本州見以疑慮具奏以臣觀之亦幾於可憫者矣臣請舉其大略而言之吳淨黨𨿽非良善之人然其所犯止因已醉而求酒旣無殺人之心又初不操殺人之器許應遂惡其穢語先以木扁擔趕打案中明淨黨黨勢迫見有木柄鐵齒爬挐急把起爬挐以枕背打許應遂額中心一下血出倒地再以爬挐木枕背打左邊肋下虛處扇骨上一下傷重於辜限內身死爬挐旣非殺人之具又當夜分之時穢語初無切害許應遂先以木扁檐趕打偶有爬挐而取擊之止於二下遂致重傷原其本心非是凶惡寘之死地罪有可疑欲望聖慈體大舜惟輕之仁廣列聖好生之徳矜愚民之無知察所犯之非故特下刑寺重別定斷儻蒙寛貸亦必杖脊配流或加逺惡足以償死者之冤矣所有錄黃臣未敢書行

小貼子臣詳攷本州奏案許應遂被打之時妻阿曽弟許應明同蘇穗奴扶防許應遂於煮糖竈前坐向火炙救蘇穗奴等依舊打糖則可見當時亦不以爲重傷況本州具奏有云原其所犯本無殺意若便行正斷竊恐不中有此疑慮檢準淳熙敕大辟刑名疑慮奏裁則是本州亦以爲疑竊恐難以正斷伏祈睿照

繳刑部札子【朝防大夫守宗正少卿兼權刑部侍郎鄭汝諧札子三省同奉聖防依】

臣竊見在法大辟情法相當之人合申提刑司詳覆依法斷遣其有刑名疑慮情理可憫屍不經驗殺人無證見四者皆許奏裁此本朝累聖仁厚之至紹興以來凡奏裁者必貸見今所行屍不經驗殺人無證佐而奏案中情理分明者皆自依斷必委提刑親臨察其無冤而後處決不以其奏裁而幸免也其刑名疑慮情理可憫者又皆詳酌罪犯或貸或不貸亦非盡從輕典也年來死罪日報思欲澄源正本以幾刑措而未有以爲防今忽奉前項指揮臣再三防繹𨿽是申嚴舊法欲革淹延之獘深恐未易施行敢因其言條列如後

一謂州郡之吏慮申提刑司未免有財賄之費徑以聞之於朝廷提刑司亦利其安靜無事不惟不復詰問間有申詳覆者亦疏下州郡使之奏聞臣竊以爲未然提刑以提防一路刑獄爲職州郡詳覆而本司之吏利於受賄此當責之提刑非之之也當有以禁止之豈可縱而不問若以爲提刑司之吏利於詳覆之有得則所謂利其安靜間有詳覆亦疏下州郡使之奏聞者官耶吏耶以爲吏則彼方利詳覆之財賄而疏下者非其所利也以爲官則亦當以此責之提刑別議申飭可也一謂刑名初無疑慮情理初無可憫類皆餙爲辭說而以數百幅之案牘上干九重之聴覽中書之務不淸都司之事日積刑部疲於擬議棘寺困於約法臣竊以爲未然初無疑慮可憫飾爲辭說者蓋有之矣然求之於古用刑之際寧過於詳毋過於簡故王制曰成獄辭史以告於正正以告於大司寇大司寇聴之以告於王王命三告參聴之三公復以告於王王三又然後制刑蓋如此其詳唐制諸州斷死罪𨿽非疑慮各三覆奏亦不以爲繁也今奏案之上九重亦惟以視其成而已中書之務不淸恐不專爲此若都司刑部棘寺則職專在此爲此言者恐未免於憚煩之譏

一謂諸州因禁以候奏案之下淹延日久其聞證佐牽聨之人或監或系多有死於疾病饑餓者豈不傷聖世欽卹之仁而上姦天地至和之气臣以爲此論誠美矣奏案之稽畱以至淹延誠爲大患是當別議措置如此令一行州郡承風觀望鍛錬周內或至移情就法茍免駮糾徑從詳覆處斷鮮以上聞殺人愈多傷欽卹之仁姦至和之气必有甚於今日兼恐囚無生路翻異愈繁淹延愈甚囚系愈多矣

一謂欲乞明降指揮應諸州不當奏之事而輒奏者其當職官吏悉坐不應奏而奏之法朝廷知其難行旣以貼去而攺之云今後應諸州軍勘鞫公事如罪犯委有疑惑情理可憫者方許奏裁其有情法相當所犯初無疑慮者令徑申提刑司詳覆斷遣施行臣以爲議者固以必不可行而攺者亦未應如此行下蓋二者自有見行條法不待申言言之先後意有重輕必欲申嚴若曰情法相當者申提刑司詳覆依法斷遣其委有疑惑情理可憫者方許奏裁則其辭尙緩或別議戒諭則可若今所降臣愚實恐州郡妄希風防奏裁之案日少詳覆而斷者益眾𨿽都司刑寺之事簡而殺人愈多此臣所以寒心也

一謂自此敢有違戾者必罰無赦又小貼子內稱間有將賊贓低估價錢止作四貫七八百文以應賍不滿之條若此等類乞今後許從刑部防對將官吏取防施行臣竊以爲尢非也漢景帝之詔曰獄疑者�有司有司所不能決移廷尉有令讞而後不當讞者不爲失政恐人之畏罪而不讞故以此誘之今而曰必罰無赦則誰敢讞乎近蓋嘗以讞之不當而罰檢法之官論者固已深慮而況此明禁之乎低估價錢者取防施行則今後必多贓滿之人尢非臣所敢聞也竊觀自古書傳所載惟務寛宥如與其殺不辜寧失不經之類不一而足矧祖宗以來惟恐有司不以冤獄上聞大中祥符六年眞宗以外郡斷獄有疑及情理可憫者避大理駮糾不卽申奏詔令申提防刑獄官覆實具案附驛以奏聞付大理寺詳覆取防天聖四年仁宗詔自今大辟案情理可憫而刑名疑慮者更不申提防刑獄官並具案聞奏如無枉濫情獘更不駮勘未聞有使之不讞者也

右前件所陳上瀆天聴罪在不赦竊以爲今日斷獄旣未有澄源正本長防使斯民之無犯莫若且仍舊貫無事攺作深恐講之未詳反致已甚拳拳納忠不敢愛身臣非好爲立異利害所在職所當言不容緘黙伏望聖慈詳察寢罷上件指揮實爲天下幸甚所有錄黃臣未敢書行

繳皇后宅恩澤【李孝純等奏合得恩澤一十八名尙有八名乞依安恭皇后宅體例施行】

臣仰惟皇后母儀天下所得恩數自有故事然司封格法但載大禮恩澤數目其冊寶推恩止系特降指揮大率國家循例等事有其舉之莫可廢也有其廢之莫可舉也皇后冊寶親屬推恩舊得二十五人隆興二年因臣寮申請特減七八此安恭皇后之例也至淳熙三年壽成皇后自以別無承受之人於十八人中又乞減省遂又減八人紹興元年皇后受冊先得防應照淳熙三年以前條例及有司別具前後體例以聞得防與十人仰見陛下遵守家法莫敢舉之之意今因李孝純等陳乞卻復八人𨿽比之舊制仍少七人正合安恭皇后之例然已經淳熙三年減作十名及紹興元年特防裁定而今日又復增添在陛下崇尙恭儉之時不宜有此如聖意以李氏三位子孫數多俯循其請乞降睿防所添八人止許奏本宗親如此則旣不失恩厚又有樽節不致泛溢已甚所有錄黃臣未敢書行

繳林大中辭免權吏部郎除直寶文閣事與郡【同給事中尢袤】

臣等聞之蘇軾上書於神宗其論存紀綱曰建隆以來未嘗罪一言者縱有薄責旋卽超升許以風聞而無官長風采所系不問尊卑言及乘輿則天子攺容事闗廊廟則宰相待罪臺諌固未必皆賢所言未必皆是然須養其鋭气而借之重權者豈徒然哉將以折姦臣之萌而救內重之獘也又曰彈劾積威之後𨿽庸人亦可奮揚風采消委之餘卽豪傑有所不能振起此天下之至論也仰惟陛下隆寛盡下和顏受言而臺諌之臣相繼去國者已多侍禦史林大中任言責者三年餘矣最防眷注言聴諌行前因論事除吏部侍郎𨿽去言職遂正從班人皆以爲陛下賞之也辭免一再除職與郡大中以書生起家陛下拔擢至此在大中之分足矣而臣等猶敢有言者非爲一大中也爲臺諌事體惜也非止爲臺諌事體也爲國家惜紀綱之地也大中論一少卿亦不知所言之詳而同日與郡陛下旣以爲權侍臣矣而僅一直寶文閣天下傳聞必以爲朝廷以言罪人乃與所論之人俱坐汰斥實傷國體且虧仁厚之政近年臺諌風采日消正賴陛下主張使之振作以彊主威以尊朝廷以詟姦邪以沮僥幸言脫於口應之如響中外竦動紀綱自張不然則所損甚多來者亦不可爲矣公議皆賴陛下選大中言職或畱之論思獻納之斑度今事勢大中義難復畱敢望聖慈念祖宗之深意鑑蘓軾之至論詳察事體無令言者與被論者同日而去施行稍有次第使得從容引退優禮以遣之養臣下敢言之气全國家退臣之禮猶足以示四方儻陛下慨然感悟曲畱其行則臣等幸甚過望士大夫感悅奮勵孰不思罄竭以圖報哉所有錄黃臣等未敢書行

繳皇后宅門客親屬補官【皇后歸謁家廟親屬推恩數內門客蔣孝曽親屬張孝詵霍淵霍溥白身補官】

臣比者以李孝純等陳乞還給皇后恩澤八名嘗具繳奏乞將所添八名止許奏本宗親奉禦筆特與書行臣伏而思之𨿽比之壽成皇后添此八人然正合安恭皇后之例臣亦不敢固執卽已施行近者伏覩皇后歸謁家廟一行推恩給事中論駮防陛下曲從其言仰見聖主化由近始中宮以義制私朝政淸明中外悅服近來親屬推恩𨿽人數比舊爲多然出自宸斷裁節橫恩大率略盡臣輩尙復何言仰惟陛下從善如流千載一遇詎敢失職以負聖明如李孝純孝友轉行右武郎臣亦不復論列命婦加封親屬轉官悉當書行惟是門客蔣孝曽白身補將仕郎親屬張景詵霍淵霍溥白身補承信郎求之故事旣無比例比之眾人最爲太優蓋白身補官豈是細事官宂已甚不應開此幸門前此止以李氏子孫親屬眾多特防放行恩澤張景詵霍淵霍溥旣是親屬卽合於所添八名恩澤內補官庶免又於十八名之外別添三人反過安恭皇后之例若門客則無補官之例尢不當僥冒補授欲望睿防今親屬三人於所添八名內奏補仍追寢將孝曽補將仕郎指揮或與免文觧一次實爲允當所有錄黃臣未敢書行

攻媿集卷二十七

欽定四庫全書

攻媿集卷二十八

宋樓鑰撰

奏議【西掖奏槀】

繳潘景珪差知平江府

臣仰惟陛下不忘簪槖之舊念景珪家食之久授以大藩本無不可兼景珪屢試劇郡節用明法未嘗有不善於民惟是近歳洊致煩言倍費君上保全之賜王畿輔邦吳門最大而起於散地而遽得之必至公論籍籍恐非所以愛之也士大夫茍無大過淸朝不忍終棄矧如景珪付以一州自可辦治而臣猶以爲言蓋恐未允公議終難區處欲望聖慈攺畀以次州郡俟其治績稍見以序陞遷不過少遲歲月人亦無得而言所有錄黃臣未敢書行

繳劉煒監司差遣【聖防首議禁戢私錢今已見效依舊與監司差遣】

臣與劉煒初不相聞知第聞其爲人頗有志於事功故朝廷任以邊郡權爲淮漕然以前年禁私鐵錢之事觀之則知其人非善於處事者也兩淮鐵錢私鑄太甚浸淫入於內郡合行措置禁戢人𨿽以爲私憂然無敢以身任其事者朝廷以眾言下之漕司煒自任其事故一以委之然而慮之不審處之不詳行一切之令而欲去積年之獘當時公私兵民行啇坐賈𨿽貧富多寡之不同茍蓄一錢則望一錢之用而煒爲之太遽徒以片紙出令使盡失其平一路騷然無不怨憤愁苦其不致生事者特天幸耳是後倍費朝廷調防爲之遣使爲之集議始則降官防終則給交子紛紜久之中外寒心僅得少定至今追咎未已猶未有以爲久久之計識者方且憂之𨿽得私錢粗息所傷已多是何異拔小兒之齒齒𨿽得脫而兒殆矣如此處事誰則不能若非朝廷攺圖幾無以善其後方是時煒亦倉皇無防幸而罷歸得以茍免尙足以爲功乎陛下若念其爲國任事其志可憐前日之擾非始謀所及不忍廢棄則可耳今忽有防以其首議禁戢私錢今已見效依舊與監司差遣若反以爲功而賞之者誠恐此命一出必致大駭物論亦無以謝淮甸之人臣𨿽甚愚知其必不可行故不敢以仇怨爲憚冒昧奏陳欲望睿慈寢罷上件指揮少俟事體平息錄之未晚臣數犯天威罪在不赦惟陛下原貸所有錄黃臣未敢書行

繳陳峴差知靖江府

臣竊惟國家之待士大夫亦厚矣𨿽有過愆陷於罪籍未嘗終棄遲以歲月多抆拭而用之此朝廷之至恩也然亦當視其人之如何彼𨿽有廢放之嘆我則有民社之重平時旣無善狀而又貪黷太甚者自不應復以民社畀之而況師藩乎峴之處家醜聲甚彰棄妻之訟人憤其寃峴之居官污聲尢著帥蜀之迹最不可揜前後章疏指陳實事臣不敢復論頃除鄂渚守臣公議尙且不容隨卽寢罷桂林重鎭控制南方非有才具不足以應事機非有亷節不足以服逺民其可使峴居之乎間廢𨿽久眾尙斷斷臣若不言亦必有論之者欲望聖聰寢新命於未行之時別選良牧以鎭撫二十五州之民庶使士夫知畏公議所有錄黃臣未敢書行

繳鄭汝諧除權吏部侍郎

臣伏見四月二十七日鄭汝諧除權吏部侍郎二十八日給事中黃裳繳奏五月二日黃裳除兵部侍郎於是汝諧與裳俱不就職因仍不決遂至逾月臣下罔測聖意所在今三月三日始有前項指揮臣竊惟給捨臺諫紀綱風采日以振作則朝廷益尊寢以消彌則亷陛陵夷蓋紀綱者陛下之紀綱風采者國家之風采必賴陛下主張然後可爲故自來中外之臣所以畏朝廷者以其有給捨臺諫也所以畏給捨臺諫者蓋以尊朝廷也故非才而得美官無故而求橫恩者皆惴惴然不敢自安始則曰給捨肯故過否一聞臺諫奏事則又曰不至及我否累朝以來務謹重此選使人不肅而嚴蓋未有如今日不振者也況所貴於士夫者爲其能存防恥侍從之官又士大夫所屬望以爲表率也小大之臣一聞給捨臺諫語及姓名不當辦說是非卽合奉身而去脫有不當公論固存不惟伸言者之气正以增朝廷之嚴臣不敢更引古義只以近事明之淳熙二年莫濟以袐書監兼權中書舍人因司諫湯邦彥論韓彥古職名事後有貼黃雲初除職名後省失於繳駮莫濟自念前在後省曽經書行皇恐引咎卽求補外壽皇謂輔臣曰濟何故求去輔臣以實對壽皇卽取入文字掲去貼黃而後出濟終不敢復畱壽皇亦聴其去人皆以濟爲賢而服壽皇之重言路也是時習熟見聞亦不以爲異事近日一二士夫明見臺諌推彈乃敢睥睨復畱名爲引退實有覬望彊愎之气反出言路之上汨喪亷恥取笑朝野不得已而後去言者又與之俱是以風采摧頽無復气焰汝諧士人也一聞裳有繳駮卽已出城待命一再入奏力求外補固已深知事體不復可畱陛下𨿽使就職汝諧必畏公議不敢效尢彼莫濟初無姓名在白簡中推迹其故猶自引去矧汝諧親爲黃裳繳論何顏復就從列黃裳已防陛下眷畱臣不敢復論然終以不得其言而奪封駮之矣而汝諧秋毫不動儼然居職事理顚倒公論不平亦何以表率朝列宣示中外流傳四方重取譏訕𨿽欲以職事自見亦無以爲容矣臣愚欲望睿慈重紀綱風采之地全士夫亷恥之道許其補外以正事之體度汝諧未敢就職必再辭免而從之則陛下退人以禮汝諧處身有義君臣之際頗爲得體實天下幸甚臣誠不肖攝事西掖泯默憤懣寢食不安正以事未經申不論奏今而不言則爲失職是敢不避斧鉞冒貢愚忠伏惟陛下深察早賜處分所有錄黃臣未敢書行

繳鄭汝諧第二狀

臣今月初三日準錄黃鄭汝諧日下赴部供職初四日嘗具奏繳至今未防處分初七日再準錄黃鄭汝諧辭免乞祠祿或一郡奉禦筆依已降指揮供職臣麼麼攝承西掖以論駮爲職言語拙訥不足以動天聴汝諧之奏旣勤陛下親灑宸翰必是已防省覽其言曰自叨除命之後凡三遭省官論奏其意不過欲正國家之事體而存給捨之紀綱是其言可聴者一也又曰論事者罷被論者畱不惟事體不順而紀綱幾於盡廢是其言可聽者二也又曰自始被命至今已四十日矣有合區處施行之事不爲不多乃以一小除目閱日已久何必畱臣以啟多事之原是其言可聴者三也其說皆與臣言暗合以此猶知人情本不相逺此天下之公言也況黃裳一經繳奏陛下察其難以並在從列故處以王府舊職而汝諧之命謝深甫繳之臣又論之矣汝諧必知難以並立深甫與臣又當如黃裳之引去自此一有論奏則先危其身向來猶得與之俱去去非臣子之所憚與之俱去事已可駭今則論事者罷被論者畱臺諌給捨不復可爲𨿽具其官而職盡廢其何以爲國乎陛下若徇其請付以外郡以靖朝列在陛下一舉手之頃耳朝廷則可以正紀綱振風采汝諧則可以全去就知亷恥上下兩得之矣近來事緒日出論駮日至煩瀆聖聴皆非得已陛下本務安靜而滋益多事臣愚不避萬死伏望聖慈采之公論付之無心刻印銷印惟是之從使朝廷肅然是非別白實爲幸甚不然恐紛紛未已徒駭觀聴無益也所有鄭汝諧供職指揮此特其一爾欲望先賜宸斷俯從所乞他日如欲用之亦未爲晚上項錄黃臣未敢書行

繳鄭汝諧第三狀

臣備數左史誤防聖恩兼攝西掖比因鄭汝諧除吏部侍郎曽經給捨繳奏之後得防令日下供職繼又準禦筆批汝諧乞祠札子臣兩具繳奏未承處分又防宣諭書行臣以愚惷固執不敢奉詔伏念臣以麼麼小臣區區抗論實非有他正爲朝廷維持紀綱庶幾後省猶有官守然自知荒陋之文不足以立雷霆之下朝夕俟命靡遑寧處今玆再降指揮仰窺聖意以汝諧爲有才故排羣議而用之萬鈞勢重罪無可逃三諌不從臣可以去不敢更有繳奏但以上件錄黃難以書行臣亦無顏復玷朝列謹具奏聞見今居家俟命伏望聖慈將臣早賜罷黜庶免久妨賢路冒犯宸嚴臣下情無任惶懼戰栗之至所有錄黃臣未敢書行

繳給還陳源產業什告告札

臣竊惟陳源近除內侍省押班後有繳奏防陛下采納𨿽許其趨走於禁中而外廷之議獲伸告命不給俸祿不支仰見皇明洞燭足使近習屏气今來忽有指揮給還物產臣亟取防數目除追納及賣過外所餘不多若不必深較然事體所闗則有不可陳源罪惡貫盈死有餘辜幸防寛宥復備使令陛下旣已伸外廷之議而復還其已沒之物產則賞罰近於無章矣且其前後賜賚及其侵盜其數不貲今其所餘田產不滿萬緡雜物稱是又多不可售之物舉以與之豈惟不足以示恩適所以啟寵納侮且小人無厭之求其勢未必遽止臣愚欲望聖慈追寢上件指揮以絕姦萌不勝幸甚所有錄黃臣未敢書行

繳封樁庫取金銀

臣竊惟祖宗置內藏庫蓋以乘輿服用之餘別儲以備邊費壽皇置封樁庫亦欲蓄於無事之時以爲有事之用非若前代瓊林大盈專以爲私藏而輕費也故累朝惟聞時出內藏以補有司之不給借用或至百萬償還不足往往貰之未嘗無故反取外帑以實之也髙宗皇帝嘗曰祖宗儲積內帑本以備邊陲緩急之用此眞陛下所當取法也今日比祖宗時事力不及十之三四專仰東南以立國取已竭澤矣州縣困乏田裏憔悴重以去年水旱所在饑荒江上流殍盈路往來皆能言之聖慈力加賑卹所濟無幾二麥未熟可爲寒心當今別無生財之道惟賴陛下身履恭儉愛惜財用禁戢貪暴檢柅姦獘尢恐不給而竊聞內庭宴飲無時費用無度內帑所積支用不貲旣不領於有司無從知其虛實然觀屢降指揮多取樁錢物則所謂當亦不妄臣職分戶房每見宣取數多實爲驚懼蓋今日民財竭盡旣不在民則當在官而經費旣不可減用之又如此不節封樁家計所儲正自不多若如此支用又將竭矣內帑旣虛封樁所竭國將柰何古者無三年之蓄猶曰國非其國而況虛竭如此豈細故哉臣職當論奏正以每降指揮必以恭奉三宮爲名故臣子不敢有言然而外議籍籍謂所取之錢多爲內廷浮費不過支散樂工賜予近幸日甚一日如此以江海實漏巵山林供野燒豈有紀極哉州縣上煎下迫不惟民不堪命吏不得息縣旣不可爲州亦無少寛監司例被督責版曹日憂不足椎剝疲民取其膏血百十之逋動遭鞭撻取之盡錙銖用之如泥沙豈不可痛哉今月十三日連有兩項錄黃其一曰令封樁庫支銀八萬兩防子二十萬貫赴內藏庫供納恭奉壽聖隆慈備福皇太后尊壽皇聖帝壽成皇后使用陛下自正月一日行慶壽禮之後至今未曽再駕內外方日夜望鳴蹕之行旣欲以錢糧爲恭謁之用臣敢不書行又一日得防令於封樁庫取金二萬兩銀五萬兩內藏庫送納此項實爲無名之費一日兩指揮前者則爲奉重親之用猶爲有名如後一項則爲不可府庫陛下之府庫微臣安敢方命誠願聖慈惻然興念母以生民膏血供無涯之費以固邦本以保宗社夫二萬之金五萬之銀在陛下富貴之極視之若不多以民間計之不知爲中人幾家之產細民幾萬之資州縣取之於民不知用多少笞箠竭多少資產輟多少衣食而後得此故拳拳爲陛下言之望俯鑑愚衷收還詔防務爲節儉以益聖徳以寛民力實天下幸甚所有錄黃臣未敢書行

繳萬鐘除起居郎兼權中書舍人

臣仰惟陛下卽位以來求賢是急收召人物布滿班行是以政事𨿽有闕遺而紀綱不到隳紊玆忽聞萬鐘爲起居郎兼權中書舍人人已甚駭臣尢不遑鐘之爲人臣所深識性資浮薄舉止輕儇少有不檢之名老無自艾之意世居京邑日偶賤倡至今市井之間咸知姓字凡曰縉紳之彥鮮與交遊重玷臺評難逃物議頃方屏處俄報召還何緣受知不使置散言者彊顏就職固已可羞鐘乃先期入朝如恐不及復居卿列尙曰舊人謬厠從班實污淸選但工諧謔何以當吏筆之嚴僅習歌調何以代王言之重斷然不可眾所共知豈微臣視樊噲恥與爲伍將有正士問元稹適從何來若陛下必用萬鐘則孤蹤謹避三舍議已出口安可同寅詞不逮心姑陳大槪敢祈睿斷凾寢誤恩況玆西掖之司下房最宂身當眾怨力拒斜封今欲使斯人在官是先與羣小爲地亟伸繳奏仰冀聴從重千天威恭俟嚴譴所有錄黃臣未敢書行

攻媿集卷二十八

欽定四庫全書

攻媿集卷二十九

宋樓鑰撰

奏議【瑣闥惷言】

繳馮輔之等轉官【攺易制造頭冠法服等並皆精致幹辦禦藥院馮輔之黃鑑吳思忠李唐卿各轉一官內馮輔之吳思忠遙郡上轉行黃鑑階官上轉行李唐卿轉行遙郡】

臣仰惟陛下卽位之初憂勤抑畏臣子奉職朝廷淸明海內欣快𨿽水潦爲災嵗事壊於垂成而人心不恐者以政事紀綱之可恃也玆奉聖旨以禦藥院攺易制造頭冠法服依淳熙十六年體例幹辦禦藥院四人並特與轉行一官臣誤蒙陛下擢寘瑣闥不敢不以愚忠仰圖報效臣竊惟歷代人主或出於幼沖不知爵賞之可重或彊愎自用不以法制爲當守又以嗜欲荒惑不能自克則左右近習之人乘時肆志引例破法惟其所欲外庭不能支吾則攀援僥幸馴致亂階者多矣陛下誕膺丕圗人心翕然詔書所至危疑之情卽日盡定蓋知陛下仁孝素著而務學爲急習熟世故親履時變反覆史傳之得失洞知小人之情狀無酒色之娛絕器玩之好專欲親近儒生講論經理此不世出之主也所望超然逺覽削去獘蠧排抑僥幸振起紀綱惟祖宗故典是遵惟天下公議是取則太平之期可望今卽位才及兩月而已復容受欺罔遽出橫恩以塞無厭之欲其何以示天下夫人主恃以立臣民之上者以紀綱爲急橫恩一出則是斜封墨敕自壊紀綱陛下心所備知目所親見凡可鑑可戒之事皆當深思切慮力自振抜豈應因仍舊例以黷初政近年以來每遇如此指揮臣僚無不繳駮率蒙依奏後𨿽制造頭冠法服轉行之人亦以繳奏終於回授而況於攺易者乎今來馮輔之吳思忠並系武功大夫遙郡團練使若於遙郡上轉行則皆爲防禦使黃鑑見系武功大夫遙郡承宣使若與階官上轉行則爲橫行右武大夫李唐卿見系武功大夫若與轉行遙郡則爲刺史夫武臣至於武功大夫則爲止法正如文臣之中大夫也武臣大夫實歷七周年用七舉主始轉橫行非有功效顯著不帶遙郡如文臣不爲侍從不得爲大中大夫二者皆有累數十年而不遷終身而不得轉凡有恩賞正許回授此一定之法也臣愚欲望睿斷將上項攺易頭冠法服賞各與轉一官其礙正法人並與依條回授以昭名器之重以示天下之公以窒僥幸之門以光初政之大不勝幸甚所有錄黃臣未敢書行

繳隨龍講官等轉官

臣竊惟陛下龍飛禦天凡舊日攀附之人均轉官資誠未爲過但以國家官宂至此已極而六年之間兩遇覃霈爵賞益濫嘗攷隨龍恩例在祖宗時止轉一官多不過兩官正緣髙宗立國於擾攘之時一行官吏自元帥府執羈靮於萬死一生之中故南京卽阼之初隨龍人並轉四官壽皇朝𨿽轉四官然兩官系用建儲恩並轉非專爲覃恩也太上皇朝四官之賞蓋是失於契勘陛下不以位爲樂不得已而後受臣於彭年黃由沈有開同在後省見其引義力辭其言至切心甚服之臣愚欲望睿斷檢照祖宗之舊典裁節近年之橫恩酌爲中制使隨龍講官各轉兩官曾任藩邸講堂官各轉一官以成舊僚辭寵之賢以示陛下不敢自比於祖父之意天下幸甚臣冒昧進言不避紊煩所有錄黃臣未敢書讀

繳戴勲除知閤門事

臣仰惟陛下龍飛禦天潛藩舊人際千齡之防無不有攀附之幸矧如勲者服勞五年職爲內知聖心記存擢而用之誠未爲過然初除帶禦器械臣僚以員數已足恐其濫額以啟幸門嘗具繳奏今奉使方歸自言閤門舍人今旣故除旣合解罷乞祠祿而遽以知閤處之則爲過矣始八月中臣寮之奏欲少俟他日有闕以頒成命得旨依已降指揮則是除目已定又曰候有闕日供職則陛下所以處之者可謂詳盡矣今乃猥以員數已足欲從朝廷乞一外祠而遂得知閤𨿽曰不要君臣不信也竊見壽皇卽位之初龍大淵曹覿在潛邸尢久亦止除禦帶至次年春間大淵自樞密院副都承旨覿自禦帶俱爲知閤時金安節周必大相與繳論甚切且謂二人攀附𨿽舊過此以往事君之日甚長儻其謹畏有加何患身不富貴奉聖旨罷劇就閒宜允眾論尙玆回繳可特依奏大淵別與差遣覿依舊帶禦器械一時君臣之間如此其盛然猶其進不已恃寵弄權寖預政事貽害甚多太上皇初年譙熙載姜特立徑除知閤無有論者公議深以爲惜然猶是太子春坊又非內知之比如勲本是士人素被眷知使事甫畢且當退靜以俟君命不應遽有此舉上則以禦帶爲未足下則欲乞外祠以徼取其所欲如控囊然若遽以知閤處之則陛下之官非惟不足以厲世摩鈍亦不足以慰滿左右之意臣實憂之欲望睿慈深察愚忠追寢新命今譙令雍旣以持服未可仕宦勲則當用八月十九日聖旨候有闕日供職或恐聖意念其未有職守卽乞如吳炎依蔡必勝例權差候有闕日撥塡庶得允當所有錄黃臣未敢書讀

繳闗禮張宗尹特與隨龍恩數

臣竊見前項指揮頗駭觀聽臣非敢故爲煩瀆實以隨龍恩數自來無有特與之法一開特與之門恐恩幸援來者無已陛下必有難處者伏覩淳熙十六年三月十七日聖旨隨龍講官承受官可各轉四官以承受官厠於隨龍之數已非令典然猶不至如今日特與恩數之濫是時承受官系劉慶祖以無官可轉已於吏部陳乞回授今來闗禮張宗尹若果系承授潛邸奏報兩殿文字陛下念其有勞欲與以恩數乞照淳熙十六年指揮施行庶免開特與隨龍恩數之門以塞後來攀援之路不爲小補所有錄黃臣未敢書讀

繳隨龍人轉官並王倓等八人恩數

臣近者論奏隨龍講官及曾任藩邸講堂官轉官事乞酌爲中制講官各轉兩官曾任講堂官各轉一官得旨依奏仰見陛下虛心應物從善如流臣不勝感涕有君如此何忍有懷而不言尋奉聖旨隨龍官吏諸色人軍兵等開具職位姓名可各轉四官資白身人與補保義郎曾經藩邸應奉人可各轉四官資等臣緣未知前項講官處分未敢論奏今又準今月十日指揮依已得指揮官吏諸色人等轉官補官應千恩數等並依淳熙十六年體例臣僚繳奏數內王倓八人十四日得旨王倓等內有官人轉兩官白身人與補承信郎陛下之不私舊人足以示大公於天下然臣猶未有盡其愚須至再瀆天聽臣前奏謂隨龍恩例在祖宗時止轉一官多不過兩官正緣髙宗立國於擾攘之時一行官吏自元帥府執羈靮於萬死一生之中故南京卽阼之初隨龍人並轉四官等事其理甚明今講官及曾任講堂官已蒙陛下依奏減半推恩則隨龍官例諸色人霍汝翼王徳謙以下各與轉兩官白身人補承信郎曾任藩邸應奉人各與轉一官其王倓等一體照曾經藩邸應奉人推恩則事體輕重與講官等一體實爲允當陛下在位統業以天下爲憂身率以正無敢不服累年橫恩至此裁定天下必當稱誦聖明自此抑僥幸振紀綱惟聖意所尙朝政淸明此其本也臣職在封駮苟有管見不敢避仇怨而負天子伏惟陛下裁赦所有錄黃臣未敢書讀繳鄭熙等免罪【後省看詳臨安府進士鄭熙等連三上書所言無禮奉聖旨並免罪】

臣竊惟陛下卽位之初下詔求言章交公車來者甚眾後省被旨看詳𨿽未能徧其間議論剴切有補於政者猶未暇一一奏聞若鄭熙輩上書再三言寖不遜所乞幸建康事尢無足采得旨免罪仰見聖主寛宏之度然臣又有愚見不得不以奏聞古語有之狂夫之言聖人擇焉以言求人曾未聞有所襃表而遽有免罪之旨不可以家諭戶曉必有輕議於下者況士人上書亦間有無稽之言甚於此者欲望聖慈蓋之如天若此等人一切容之萬一有伏闕邀駕等事自有常規寘之有司以旨赦之庶全國體若因看詳而免罪臣等受謗而不足道恐非所以廣陛下之盛徳也臣一日之間屢有論奏實非得已自非賜以矜察臣實無所逃罪如鄭熙等果有不遜之心免罪之後亦不能禁其妄發不若寢而不問靜以待之臣懷不自已犯分瀆煩無任戰懼之至所有錄黃臣未敢書讀

繳蔣介除右監門衞中郎將

臣竊惟古者侍禦僕從罔匪正人其選擇之遴不徒取其勇力也近時環衛官閤門帶禦器械等卽取武勇之士又參以才諝韜略文學之人誠有古意此國家之美事也如介以右科發身人物議論足以備環衛之列久在閤門得郡逺去陛下親擢稱此選臣亦喜朝廷用人之當除目之下卽已書行徐攷員額則尙有可議伏見初置環衛官以來三十餘年矣元以十員爲額實精其選內以嚴侍衛之職外以示將帥之儲今十員已足而又除介以介之才收置於員外無不可者特以遴選人才之地此門不可遽開一開此門權幸貴要便將攀援而進予援苟濫則名器愈輕不可不慮也臣愚欲望聖慈別賜處分庶免攀援僥幸寖壊成法所有右監門衛中郎將錄黃臣未敢書讀

繳李謙召試閤門舍人

臣竊惟武臣之召試閤門舍人與文臣召試館職無異必其人物才業足以厭服眾論不可以輕予也李顯忠稱號名將而有孫能以文學自好嘗名薦書陛下寵以召試宜矣臣初不知謙何等人攷其家世乃知其父師顏曾任建康府統制於紹熙四年七月十一日乞致仕如此則謙之服父喪方逾小祥猶在服制中也在法小使臣遭父母喪只給假百日本非令典近方有臣僚論奏議更此法見今看詳況本法自有願持服之文正所以待孝子也謙爲小使臣固可用百日之制矣嘗獲文解則是願爲士人而不持父母喪可乎未除而經營召試欲玷淸選則是冒哀求仕尢法之所不容也欲望睿斷追寢成命勒令歸持父喪俟服滿而後從仕觀其見識凡下亦不足以辱召試之寵所有錄黃臣未敢書讀

繳劉詢帶行遙刺

臣照對劉詢兩任簿書官合轉兩官酬賞得旨依劉堯咨趙友仁例特與轉行遙郡刺史臣竊攷之劉堯咨淳熙六年以武功大夫奉使回程特授榮州刺史則是以奉使恩而轉遙郡非以簿書之賞也至八年始以簿書任滿賞特授忠州團練使趙友仁淳熙四年以在殿陛日久應奉有勞將兩任簿書任滿轉兩官恩例特典轉行遙郡刺史此詢所引之例也臣攷之成法武功大夫爲武臣止法今來𨿽有趙友仁例緣友仁系在淳熙四年至淳熙十六年太上皇帝卽位之初所降指揮並不許以泛賞遷轉止依條法施行自此以後凡所以泛賞引例轉遙郡橫行者皆許繳駮或吏部執奏終於回授而後已臣愚欲望聖慈特降睿旨寢罷劉詢帶行遙刺指揮令與依條回授所有錄黃臣未敢書讀

繳王涇等放令逐便

臣伏覩上件指揮竊惟陛下聖孝仰奉三宮以涇等皆醫官舊人故許逐便以備使令然四人之貶罪有輕重未易以一槪論也方髙宗升遐之初涇追兩官勒停一千里外州軍編管馬希古追兩官勒停五百里外編管後省臣僚獨論涇之罪不容誅以其輕脫縱肆所用之藥不依方書不隨病證率意自任致此禍變人人憤郁恨不食其肉罪大責輕縱未置死地乞斷配以副眾心有旨王涇追毀出身以來文字特決脊杖二十刺面配千里外牢城收管紹興三年正月指揮周昭應奉醫藥不謹除名追毀出身以來文字刺配瓊州牢城永不放還臣愚竊謂壽皇盡孝執禮不勝創鉅痛深之心故處涇之罪僅恕其死而已太上皇帝之恕周昭行道之人多知其故含怒蓄憤以致違豫者久之竄之海外聖意可知在今日𨿽經赦宥不應遽使之齒於平民臣以爲馬希古尙可恕也王涇周昭之罪不可恕也欲望睿旨將王涇周昭逐便指揮特賜追寢毋致失刑以累初政所有錄黃臣未敢書讀

繳醫官鄭至逹攺風科入內內宿

臣聞有國有家者立法之制使有司守之有司不能守則君上當治其廢法之罪若徇一夫之請越法自便有司能執法守而上之人反欲以一時指揮而廢法開僥幸之門以來無涯之請則法令俱成無用矣醫𨿽曰伎然先王之所甚重矧國家禁廷之所用上奉三宮所宜精擇元丰之法選保試補其制甚嚴政和少變宣和又申嚴之俾並依元丰法𨿽奉特旨傳宣宣押等仰醫局執奏不行可謂詳盡矣臣在後省所當遵執實緣年來繳奏多急於大者而以此等猶爲細事亦間有書行自知其非今朝政淸明凡僥幸廢法之事遇之輒論陛下俯從如響則在臣尢不敢忽所有鄭至逹特攺風科與差入內內宿其於法制不可行者二而事體之大不可者一臣敢陳之揆以宣和執奏之法一不可也又乾道三年指揮內宿風科醫官以二員爲額見今溢額人且令依舊今後並不作闕差人二不可也是二不可者翰林院醫官局能執奏以爲不可而聖旨特依今來指揮則是臣所謂有司能執法守而上之人反欲以一時指揮而廢法此於事體所系尢重自此苟有勢援之人皆視法令爲甚輕悉以特旨衝之則舊法幾於無用矣此臣所謂事體之大者也臣不識鄭至逹爲何人伎藝之精否攷之案牘則累經繳奏淳熙十二年爲徳壽宮醫官有勞特與免試驗供職差人內內宿淳熙十三年又爲醫藥有勞差充徳壽宮祗應皆爲醫官局執奏奉聖旨特依今來指揮皆爲臣僚繳奏而罷不知懲創又圗特旨以破舊法則其人頑狡可知況內宿風科醫官旣以二員爲額目今已有員至逹又在三人之外又聞大方脈以七員爲額正緣千求不止已是濫額數員可見冗濫今若不行止遏恐來者不已是醫官局能執法守而舊法日以寖廢臣等反失其職矣是以冒昧歷歷言之欲望睿斷追寢特旨庶使僥幸攀援之人自此帖息不勝幸甚所有錄黃臣未敢書讀

繳謝淵請給全支本色

臣仰惟陛下奉承三宮惟恐不能順適聖意然法制之設所以公天下而共守之有不可逾者知閤謝淵爲皇太后親弟請給依韓侂冑例特與依祿給全支本色有以見陛下奉祖後之意然眞俸之支則有不可吳瓌吳琚同爲太皇太后親侄同爲檢校少保節度使可謂事體至切矣然吳瓌之請眞俸已久無有議者而吳琚之請太上皇爲之降旨則黃裳以給事中力陳者三四陛下爲之降旨則黃由以攝給事中又至於再三論奏而後止疑若有甚異者無他瓌在紹興元年十月指揮之前而琚在指揮之後者指揮旣定之後若又開此門則戚裏攀援何時而已兩朝聖明終允其奏韓侂冑之眞俸以淳熙十五年十一月降旨正與吳瓌事體一同謝淵之請切似吳琚臣是以不容不論欲望聖慈收寢前項內批指揮自後若不系南班隨龍統兵戰守之人以眞俸爲請者一切以定制絕之旣以杜僥幸之門於節用之政不爲小補所有錄黃臣未敢書讀

繳傅昌朝攺差幹辦皇城司

臣竊惟皇城司之職不爲輕選臣不知傅昌朝爲何人第以名簿籍攷之淳熙十年天申聖節皇后合得防補恩澤將一名回授與本閤進奉白身傅昌朝補承信郎昌朝所謂之官𨿽元系親屬恩澤而補官之日明言以親屬恩澤回授與主管進奉之人卽顯得本非親屬而主管進奉止系一時非泛補授故頃以親屬賞典轉官先經之部先示後有給捨繳駮皆謂依元降指揮止合轉至訓武郎止不曾施行至今年七月二十七日指揮云皇太后親侄女夫傅昌朝偶用本殿捧香恩澤補官特與依親屬補授出官施行見今吏部申明朝廷未曾轉行武翼郎夫覃恩轉官以千萬數獨昌朝未得放行蓋其出身猶未明白也若止是一時非泛出身其得閤職已是過當難以遽當皇城司之選況昌朝見待幹辦軍頭司猶未赴上臣愚欲望聖慈收上前項皇城司除目俟朝廷取見出身明白放行本人轉過武翼郎然後授之未爲晚也所有錄黃臣未敢書讀

繳李氏等依宮人例支破請給【成國信國崇國三夫人李氏等系太上皇后親屬依宮人例支請】

臣竊惟國家賦祿俱有條式不可紊也紹興元年士歆妻梁氏支給臣僚繳奏謂一命婦之謂給事體𨿽若細微然幸門一開攀援者眾蟻穴之不塞可以潰隄遂蒙寢罷夫以士歆爲宗室大老其妻一有干請猶爲之遽止今無故而給三人尢爲無名吳琚爲太皇太后之親侄謝淵爲皇太后之親弟其請支眞俸陛下不以私害公悉從繳奏而止李氏三人因緣戚裏不從夫爵得授國封已爲幸矣若更依宮人祿式則例支破諸般請給僥冒益甚檢照內國夫人例一人每嵗約計錢近二千緡銀一百五十兩米四十五石綾一百二十五疋羅三十餘疋絹六百疋綿四百兩況一日而並與三人其蠧耗可知陛下恭儉節用爲天下先中外方且冀望裁抑內庭用度以紓國力若遽開幸門自此攀援日至何以杜絕臣愚欲望聖慈收還上項指揮以塞戚裏無厭之請實爲幸甚所有錄黃臣未敢書讀

攻媿集卷二十九

欽定四庫全書

攻媿集卷三十

宋樓鑰撰

奏議【瑣闥惷言】

繳朱熹除寶文閣待制與州郡差遣

臣仰惟仁宗皇帝聖度如天禦史唐介以言事得罪貶春州別駕明日中悔命攺英州已處之善地矣又明日用其言罷文彥博而遣中使護介之行未幾遂復召用此所以爲慶曆之盛臣觀陛下容納直言攺過不吝無愧仁皇朱熹始除宮祠深駭觀聽物論紛紛已而聞仍次對之旨則知聖意之已回臣寮繳奏又加寶文之職而與州郡則聖意又愈釋然矣臣𨿽已論奏玆益進其愚陛下本以閔其耆老當此甚寒不欲使之立講欲望聖慈授以內祠仍令修史少俟春和復還講筵如此則君臣之道終始周盡熹之難進易退陛下素知顧豈以加職爲寵惟陛下待以恩意亟使畱行進之以禮則熹𨿽已去猶未出晝可以畱矣臣茍有愚見不敢不盡伏冀垂聽而采用之所有錄黃臣未敢書讀

繳祧廟事【禦史中丞謝深甫等奏集議祧廟事乞且從禮官第一次陳請奉聖旨恭依】

臣竊惟宗廟重事非可輕議𨿽議禮之家古稱聚訟然在上之人所以擇之者如何爾凡事固當從眾要以不專視議者之眾寡惟其是而已矣本朝自開國以來立四親廟之後凡宗廟之事據經守正本無可議治平末年英宗祔廟僖祖親盡遷之夾室而順祖遂居第一室天下無可議者蓋僖祖之遷夾室於禮爲順太廟者宋之太廟非以第一室爲主也自王安石異論奉僖祖已遷之主復入第一室正東向而議論始紛紛至今神宗祔廟翼祖遂遷亦禮之宜也蔡京用事專務紹述熙寧之政又唱九廟之制復奉翼祖已遷之主入廟當時詔書明言自我作古可見無所經據若太祖東向之議自熙寧以來議者不知其幾至陛下而始定甚盛舉也此事旣定遂又議僖祖宣祖祧主所歸攷之於禮經計之以治平故事止合並遷夾室如順祖翼祖之制正緣熙寧之後推尊僖祖已久又紛然有不當使僖祖下祔子孫之說故眾議中制取唐柳冕之言創爲別廟二事皆已得聖旨恭依矣豈應更有異議比聞朱熹曾入文字未蒙降出臣輩無由辧正是否忽又得旨恭依臺諌之奏且從禮官第一次陳請則是止祧宣祖而祔孝宗所謂太祖東向之禮又復寢而不行臣實惶駭竊謂如此重事陛下再降旨恭依今忽以數語而攺之行之四方實惑眾聽臣未深辧欲望降出朱熹札子庶見得有所據依者何事果能使中外心悅而誠服則攺之未晚若如今日所行則宗廟重事議已定而復搖重事反輕非所以示中外如臣淺陋何足以預議大事苟有所見不敢以畏避而不言伏惟陛下裁赦所有錄黃臣未敢書讀

再繳李氏等依宮人請給

臣近者繳奏李氏國夫人三人請給事伏準禦筆可依皇太后妹嘉國夫人例特與書行仰見陛下尊奉太上皇后念三女兄之意故有上項指揮臣豈應不承威命竊惟封駮之地以出納爲職君命之出從而出之豈不順便惟知其不可而納之是爲舉職況一事之僥幸從之亦未甚害所可慮者幸門一開便以爲例援例而進得之者不以爲恩不得者遂以爲怨此喉舌之地所以必爭正恐其攀援而不已也嘉國夫人淳熙四年初支俸給一時有司失於爭執開此幸門李氏三人遂援此例初失於一今有其三三人旣行則後之攀援者又不知其幾凡曰後族姊妹得之則兄弟之婦援之兄弟之子婦又將援之不知何時而已乎況今日國力甚屈不惟不可以望承平之時比之紹興旣不可及𨿽欲比之淳熙比之紹熙亦不大舛今嵗遭壽皇之大喪待金國之信使固已不勝其費而天時如此救荒不暇朝廷傾貲以爲民民之受實惠者無緣得徧饑疫可指日而俟盜賊所在而萌芽凜乎可懼之時陛下惟當躬率儉素橫恩濫予損之又損猶恐不逮安可聽戚裏之無厭援不得當之舊例不思以義斷恩如此之類侵尋不已何以善後臣是以輒忘忌諱再瀆天聰伏望聖慈終賜寢罷如聖意深念從母毋寧別予之財太上皇帝以吳琚不得眞俸遂賜之錢庶可全肺腑之恩而不廢天下之法更取聖裁所有錄黃臣未敢書讀

繳毛伯益轉行遙刺

臣仰惟陛下嗣服之初愛惜名器間有出於左右求請或並緣賞典或引用近例或出於三宮之親屬茍戾於法有司執奏無不垂聽故朝廷淸明可望治效近有李革以應奉有勞由副尉而轉承信郎亦不可不論正以事體至微不敢瀆冒天聽今忽來有上項指揮毛伯益者知其爲內侍不知有何因緣直以職事宣榮理宜優異與轉遙郡刺史實駭公論夫以內侍甚眾遙郡至嚴有以賞典等事遷轉者猶不可行指揮再三終於回授而況全無來歷內庭趨走安得言勞便嬖使令豈應優異若此門一開凡有無厭之求陛下遽與施行而臣等又不能繳奏則遙郡不已便圖正任正任不已防車畱務以致節鉞何厭之有如此則祖宗之法度朝廷之紀綱將遂蕩然何以爲國自來內侍求請遷轉屢經繳駮皆有一二可言蓋未有如今日指揮僥濫太甚臣是以尢不得不論欲望聖斷追寢上件指揮推究伯益無故僥求上罔聖聰之罪特賜黜責以懲其餘庶幾自此可以少戢此曹不致過有逾分之請實爲幸甚所有錄黃臣未敢書讀

繳重華宮官吏諸色人等及五年推恩轉官

臣仰惟陛下欽事三宮務盡孝道重華宮一行官吏等人用徳壽宮故事服勞五年例轉一官資前此方以推恩爲遲今幸舉行故典本不當有言然臣有愚見如醫官及礙止法人二項不容不論醫官久饕廩祿竊取寵榮本是庸人僥幸在選壽皇違豫之久中外日伺脈狀以候康復而其詞不倫固已憂慮一旦彌畱無不憤痛𨿽其罪不至如王涇之甚亦以一時多事未嘗明正典刑六月二十三日奉太皇太后聖旨醫官大方脈蔚仲堅郭儀李九齡瘡腫科王懋陳世安口齒科兪時雍並罷重華宮祗應此蓋太皇太后明知其醫藥狀而至仁覆露不欲加罪止從罷遣後至八月間因臺官論奏郭儀李九齡蔚仲堅輩庸繆之罪其言某輩則非止此三人也尋得旨僅降三人者一官未幾至十月初王良佐李九齡郭儀又以應奉太上皇帝醫藥有勞而轉官矣其僥幸已甚皆不復論其於重華醫藥失職如此不至嚴譴已爲厚幸安得一例皆與轉官之賞乎其醫官已經降官及罷祗應之人乞更不推恩武臣及內侍等礙止法人數目不少若盡與轉行實爲太濫正引乾道二年之制隠下後來卽次指揮致有今日施行欲乞並照淳熙八年七月指揮回授其指揮使以下礙止法人亦乞照前項指揮依條施行其他人數猥眾宮掖事嚴臣不能一一究知其顯然可論者如此欲望明照三省樞密院及所屬曹部照應逐次指揮及臣所奏二項事埋仔細開具施行庶幾實有勞效者不至遺失僥濫太甚者稍得樽節其於愛惜名器之朝不爲小補所有錄黃臣未敢書讀

繳陸彥端將覃恩並解帶各轉一官恩例特與階官上轉行一官

臣待罪東臺論奏固多皆是爲陛下愛惜名器節省財用排抑僥幸以存國家之紀綱若礙止法人或轉橫行或轉遙刺二事尢當固執一失職守來者無窮不可復爲矣陸彥端事太上皇帝爲隨龍人眾所知以隨龍之故超授官爵不爲少矣若縱其無厭之求則何時而已耶比者太上皇后歸謁家廟彥端於武功大夫並轉遙郡兩宮臣寮繳奏三次以一時人眾太上皇帝聖旨其他礙止法等人並從所請時令與三人者轉行彥端其一也是以一日隨行之勞而轉與二十年磨勘之官矣去年八月又以睿思殿內東門司等歷過日月並使人到闕等泛賞乞於遙郡上轉行後省察見其月日皆是重疊引用繳奏三次乞令吏部契勘年月遂寢而不行今又有此請夫覃恩轉官解帶轉官使其不礙止法則當循序而進何待特旨正以二者皆是泛賞礙止法人不可用故疊以二者冒乾天聽又欲於階官上轉行則是以礙止法不可用之賞而轉右武大夫其爲壊祖宗成法尢甚臣是以不得不論欲望聖斷察其情狀追寢上件指揮庶使退聽且以塞後來無窮之請臣載惟陛下初政猶未及半仁恩隆寛左右近習戚裏之眾干請恩幸瀆紊聖聽動勞特旨臣愚駮論𨿽荷矜從更乞奮威斷擇其干請太甚者有以懲戒之則朝廷益淸紀綱不紊尢爲幸甚所有錄黃臣未敢書讀

繳成立帶行遙刺【禦前忠佐成立該登寶位合轉四官內兩資轉馬步軍都軍頭外兩資轉特與帶行遙郡刺史諸般請給等並依周興體例支賜】

臣竊惟國家名器之重在今日尢宜謹守引例破法之獘在今日尢宜痛革臣待罪瑣闥頃者屢有駮奏不敢顧卹仰惟陛下恭垂明聽從善如流近來方得小定忽準前項指揮義不容己者禦前忠佐止有六資曰步軍副都軍頭馬軍副都軍頭步軍都軍頭馬軍都軍頭馬步軍副都軍頭馬步軍都軍頭六資之外無法可以選補其轉行遙郡刺史者蓋橫恩也武臣轉至武功大夫爲止法非有軍功等不許轉行而況此乎歷攷太上皇帝在位六年放行忠佐轉宮者才二人然皆有迹可攷周興以馬軍都軍頭轉行尢在紹興二年七月是時太上皇帝卽位已三年矣至十月又以陸安爲之中書後省繳奏而止紹熙三年四月又有指揮又以門下後省繳奏而止且以周興之轉行是有司失於執奏者直至紹熙四年再與而再繳至勤禦筆以其久在潛邸應奉有勞特與轉遙刺時方多事因遂放行蓋亦三經繳奏不得已而後行非茍然得之也今可援爲例乎況陸安在太上潛藩隨龍應奉餘三十年錄其久勞猶艱難如此陛下旣位未久若成立引例破法六資猶未曾轉滿徑以四資之恩超授遙刺則今之爲忠佐者又援此例而進不可遽止名器愈濫矣陸安援周興之例止言請給而不及大禮支賜進狀下戶部本部執奏而不行今成立破法所乞指揮則又全備以此知祈恩僥幸之人宛轉攀援無時而已欲望聖斷特賜詳酌其以兩資轉至馬步軍都軍頭者法也則令有司照條格施行其餘兩資則與寢罷塞幸門而守舊法實爲允當所有錄黃臣未敢書讀

再繳成立帶行遙刺

臣近者繳奏隨龍禦前忠佐成立帶行遙郡刺史奉聖旨兩該隨龍可特與書行天威所臨卽合承命然詳究事體輕重寧受一夫之怨不敢廢陛下紀綱寧被方命之罪不敢變有司法守也陛下明知帶行遙郡刺史爲僥幸又知兩朝隨龍忠佐人眾恐開幸門以成立兩該隨龍故令特與書行庶使餘人退聽臣略攷之太上皇帝隨龍人有兵級八十八人內吳翊等十餘人又在陛下隨龍人數如此則未問其餘名色只就成立本等人數內兩該隨龍已有十餘人若成立帶行則此十餘人者必將援例而進不若杜之於初則來者自然絕望一開其端僥求日滋縱之則名器愈輕賜予益濫止之則或得或否不惟無以服其心多方營求不與不已煩瀆天聽陛下將自厭之臣愚欲望睿斷寢罷上件指揮以塞僥幸之路況陛下卽位未久如此等事但當一切止絕若初年不難於發端後省不得而繳論誠恐國家爵賞有限不足以塞此曹無窮之請爲害愈甚矣所有錄黃臣未敢書讀

繳韓侂冑轉一官彭龜年除職與郡【同中書舍人林大中○韓侂冑轉一官依所乞除在京宮觀彭龜年除煥章閣待制與郡】

臣等今月初九日竊聞吏部侍郎彭年內殿奏事退而居家待罪不知其由已而又聞知閤門事韓侂冑見求祠祿方有傳聞謂年論侂冑甚切故皆不自安然而不知所論者何事也今有上項指揮則知傳聞之不謬年以侍郎得次對與郡侂冑解閤門及都承旨職事轉一官內祠有以見陛下之處事不失一偏然臣等愚忠猶有當言者陛下自在嘉邸眷禮僚舊一旦龍飛不惟寵以爵秩延見訪問幾無虛日天下不以爲私而服陛下好賢篤舊之徳不謂三數月間所謂五人者黃裳遽成長往黃由尋遭外艱沈有開陳傅良相繼論罷惟年一人猶在從列經筵又其賦性伉直論事不回尢蒙眷奬必其懷不自已盡言無隠今又去之則陛下之舊寮無遺不惟傷伐木之義而四方謂其以盡言得罪尢害政體此臣等所以重惜也知閤門事及都承旨皆武臣之髙選陛下不難於侂冑之罷可謂英斷然次對不過在外之職序位反下於貳卿防車之升畱務則寵之已至況一去一畱恩意不同去者遂逺不復得侍左右畱者旣曰內祠則召見無時終不能逺人言籍籍尙以爲不平臣等欲望睿慈更加詳處或畱年於經筵則可以不失講讀之舊若其不然則命侂冑以外祠或予以外任事體適平人亦無可言者如年之賢陛下素知顧豈遂將終棄後日召用正自未晚然目前處事貴於得宜臣等誠恐指揮一出難於反汗故敢罄竭愚慮以俟采擇所有錄黃臣等未敢書讀

再繳韓侂冑彭年【聖旨彭年除職與郡已是優異韓侂冑初無過尢屢求閒退罷職奉祠亦不爲過並依已降指揮】

臣等昨繳論彭年韓侂冑事得旨令並依已降指揮施行臣等何敢不承君命然二人者事旣相闗須當適平年以眞侍郎除職與郡若以爲優異則侂冑之轉承宣使非優異乎若謂侂冑初無過尢則年論事乃出於愛君之誠心不顧其身以進忠言豈爲過乎臣等區區不敢更畱年在年進退之義亦不可復畱但直臣去國公議爲之嘆息恐自此無敢有爲陛下出力論事者矣年旣以決去侂冑難以獨畱欲望聖慈俯從臣等所奏予侂冑以外任或奉外祠以均事體以慰公議不勝幸甚再犯天威無任震懼伏惟陛下裁幸所有錄黃臣等未敢書讀

攻媿集卷三十

欽定四庫全書

攻媿集卷三十一

宋樓鑰撰

狀札

知溫州舉胡宗應賢良科狀

右某伏覩本州士人胡宗左朝散郎裒之孫修職郎序之子家世業儒自少頴悟誦書屬文隨見輒解臣乾道七年爲本州教授蚤已見其不凡去此十餘年聞其學問日進有聲上庠玆叨假守首訪人物而邦人又咸言宗習應制舉詞業已就因見其書蓋學有師承文無蹈襲博攷經傳有志於斯文參驗古今將期於世用且其資稟溫良家居孝友表裏無玷言行俱優可謂儒林之俊彥聖世之英才臣謹遵奉詔書保舉堪應賢良方正能直言極諫科於貢舉條制並無違礙今具本人所習詞業防論合五十篇謹繕寫成八卷目錄一卷繳進謹錄奏聞伏候敕旨

除中書舍人舉莫光朝自代狀

右臣伏覩迪功郎臨安府鹽官縣尉莫光朝粹純無玷防介自將種學績文足爲後來之秀臣今舉以自代

舉楊簡劉仲光狀

準尙書省札子奉聖旨令侍從兩省臺諫各舉通亮公淸不植黨與曽任知縣人二名者右臣伏覩奉議郎知饒州樂平縣事楊簡學問深淳操行介潔議論堅正皆有本原愛民之政著於劇邑是臣鄕人素爲畏友非敢私薦公論所推朝請郎監登聞鼓院劉仲光純粹而能剛疏通而有立曾知隆興府奉新縣甚有政聲次歷福州通判又有闗決之譽此二人者實可應通亮公淸不植黨與之選

除給事中舉髙似孫自代狀

右臣伏見文林郎紹興府防稽縣主簿髙似孫夙有俊聲能傳家學詞章敏贍吏道通明臣今舉以自代

舉宗室伯洙師津狀

準尙書省札子奉聖旨比來宗室在朝者少可命兩省臺諫侍從各舉有文學器識者二人以備選擇者右臣伏覩朝請大夫前知處州趙伯洙少登世科退然儒雅操守素堅政事中和若蒙擢寘朝行可以素率宗盟春秋寖髙伏望速加進用儒林郎新池州銅陵縣丞趙師津忍貧好學厲操勤廉舊名師囦嘗在江東與應孟明同爲縣丞一路稱此二人而師津至今沈滯選調窮而益堅不攺其操國家敎養之久宗室賢才日眾臣敢以此二人仰備選擇

除權吏部尙書舉謝天錫自代狀

右臣伏見從事郎廣南西路經略司幹辦公事謝天錫經明行修推重鄕曲一入太學眾譽翕然省試爲上三名防退謹飭至今尙以選調逺宦人皆有遺才之嘆臣今舉以自代

除顯謨閣直學士舉馮端方自代狀

右臣伏覩迪功郎前隆興府奉新縣主簿馮端方學問淹該詞章典麗自其少時已爲故戶部尙書孫覿所稱晚霑世賞筆力愈髙𨿽名士交稱而尙沈選調矧又稟資謙靜吏事不茍臣實不如舉以自代

舉馮端方江疇樓昉狀

準尙書吏部牒奉聖旨令侍從給捨臺諫各許薦舉所知謂如某人學識可任淸要某人材術可任劇敏某人剛正某人疏通下至將士智謀勇略或有所長亦各以名來上者右臣伏覩承直郎前楚州團練判官馮端方性行淳茂文詞瑰偉直可以掌誥代言久沈下僚眾論所惜其人已老欲望蚤賜擢用如淳熙間韓元吉劉孝韙之比從事郎江疇學問精博議論閎放居爲人師頃爲徽州司戶參軍不惟吏事公勤門有諸生授業甚眾可備學官之選從事郎監行在防檢贍軍激賞酒庫所糴場門樓昉少負俊聲記問該洽居有鄕曲之譽文有制誥之體宜居館閣養才之地使之涵養成就端方昉二人與臣皆同鄕曲昉姓氏偶同卻非宗黨如蒙朝廷擢用後不如所舉臣甘坐繆舉之罰

除吏部尙書兼翰林學士舉張虙自代狀

右臣伏覩從政郎新兩浙東路安撫司幹辦公事張虙操履至純表裏如一學問詞采俱有過人舉以代臣實允公議

舉兪應符李兼鄭肇之充監司狀

準尙書省札子奉聖旨攷察見任待闕監司公共薦舉者臣等仰惟國家多事急於求才而監司所系尢重臣節卽當恭承明詔竊謂進退人才者朝廷之權分別是否者臺諫之職臣等𨿽在論思獻納之列不應預聞攷察之事若公共薦舉所不敢辭但以人旣難知知亦不能皆合如列銜其舉復恐所見不齊旣不敢有私資淺之人又不敢太拘資格並是公共商防不敢有私親黨合謹同狀各隨所知開具職位姓名及其所長聞奏謹列具如後

一臣某舉承議郎行司農寺丞兪應符蚤繼世科嘗辦劇邑疏通而有守精敏而善謀朝請郎權知臺州軍州事李兼淸白承家公廉鎭物已著維蕃之績宜爲攬轡之行朝請郎權發遣全州軍州事鄭肇之才猷挺特論議公平使居部刺史之職必有古膚使之功右謹錄奏聞伏敕旨

薦沈端叔王度札子【同從官】

某等竊惟國家自更化以來求賢最急得人亦多其大者固已收召進用其小者亦防揀拔器使然以某等耳目所接猶有遺焉伏見承直郎前監行在左藏西庫沈端叔文學老成操行無玷自爲諸生由捨選釋褐成均多士咸所推重分教章貢振作士气人知向方其時權臣擅國方斥逐上封言事之人而端叔奉檄校試廬陵乃以封事謗木之遺命題又發策言言路之通塞系乎人材之消長議論鯁切不徇時好及在左帑委蛇筦庫錙銖必謹抱負所長不事表暴至今猶困選階端叔處之泊如也從事郎前安慶府府學敎授王度性資粹和詞采藻麗馳聲上庠之久遂由捨選登科屢更憂患幾二十年僅有三攷學殖愈進文气不衰爲安慶府教授江淮士子不逺千里而至居鄕又以孝行有聞某等深攷其人俱知其事茍不以上聞當任蔽賢之責欲望朝廷擢用寘之館學實稱其選

舉閻一徳綦奎趙積謙充邊郡狀

準尙書吏部牒奉聖旨令侍從兩省臺諫各薦舉邊郡太守三二人姓名來上者右臣伏覩朝防郎監登聞鼓院閻一徳出自世家屢更繁劇纂輯經史著古今政事錄以爲規警頃知建昌軍諸司交薦得知泰州以憂不赴今任列院物譽甚美迪直郎前知建寧府建陽縣綦奎名門之裔官業可稱建陽最號劇邑奎勤於撫字號稱治辦列剡政績未防擢用曾叔祖故翰林學士崈禮建炎艱難之時實掌書命著兵籌機要上之奎習熟聞見使之乘障必有可觀通直郎主管臺州崇道觀趙積謙西洛故家少年嘗冠銓闈方爲幕職取知當路不緣介紹遂得攺秩作邑宜興前政實權臣之黨月解拖欠至多積謙方議區畫補解而郡不容積謙謂一時奉命必致鑿空取辦慨然請祠而去人咸惜之臣今並舉充邊郡一徳累經任使尢所當先

薦黃膚卿林椅札子【同倪思】

臣等叨塵從列仍侍經帷旣不勝愛君之心無以效報國之志惟有奬提英俊振拔滯淹使其人有能致身於時則臣等可逭蔽賢之責今得二人焉竊見從事郎前臨安府府學教授黃膚卿志節有稱詞章特出所著北鑑八卷專論本朝昔與契丹爲鄰後爲金人所辱究切事實𨿽祖宗盛時不曾一得志於北朝靖康以來動皆國家失計指陳事實略不忌諱刪削繁文極便觀覽自亂華編諸書以來皆不及此若陛下以備乙覽則必憤累代之世仇痛人謀之致辱臣子讀之則必廣求禦戎之策務爲彊國之謀文林郎紹興府府學教授林椅淹貫經術博攷古今所著周禮綱目一書專論成周法度官職以類相從皆撮精要周公遺制可舉而行旣非泥古以違今直可據經而從事自新莽北周名具實喪熙寧新法專以理財遂使指爲虛言實不可用惟椅之說燦然可觀二人者皆負才名務爲有用之學不惟編載有體其所著論又皆明白洞達有益於世聞其書各自繳進臣等仰惟聖學髙明於經於史皆所畱意而二人所著書實可以上裨緝熙之萬一欲望聖慈特頒睿旨降付三省看詳如其實可采錄乞加擢用以示襃勸

攻媿集卷三十一

欽定四庫全書

攻媿集卷三十二

宋樓鑰撰

狀札

辭免除起居郎狀【紹興三年四月】

右臣準尙書省札子奉聖旨除起居郎者有命自天措躬無地竊以柱下之史密侍於淸光螭頭之班尢先於左陛必得俊髦之士以居記注之司如某者學不知方才非適用自登仕路屢防朝行但期平進之安敢啟超遷之望忽叨新擢實出誤恩已深據蒺之憂更重積薪之媿自知若此公論謂何伏望朝廷特賜敷奏收還成渙攺畀眞才俾退卽於卿聮庶少安於愚分所有恩命未敢祗受

辭免兼權中書舍人狀

右臣準尙書省札子奉聖旨兼權中書舍人者自揣僥逾彌增震惕伏念臣技能至薄見謂頓遲學術素疎且多廢忘躐遷左陛曾閱日之未深密侍淸光懼記言之非稱矧是縯綸之要實參造命之嚴非智略該通不足以裨贊國論非辭章典麗不足以潤色王猷可使凡才而預華選暫承人乏𨿽弗許於控辭退睥時髦顧豈容於冒進欲望朝廷特賜敷奏曲回宸命更選詞臣俾專柱下之官庶愜廷中之議

辭免除中書舍人狀

右臣準尙書省札子奉聖旨除中書舍人者有命自中撫躬失措竊以仕朝廷者以三字爲要知制誥者以一日爲榮前代選才必考言而後授近時攝事多滿嵗以爲眞察之加詳過於明試臣自頃承乏最爲罔功詞華不足以彰播告之修論議不足以效論思之益久虞幽黜敢冀親除伏望皇帝陛下俯鑑忱衷亟收成渙俾仍記注之舊精求潤色之工庶穆師言且安愚分

辭免兼實錄院同修撰狀

右臣準尙書省札子奉聖旨差兼實錄院同修撰者疊拜寵光伏增震懼竊惟髙宗皇帝中興之烈信逺邁於前王必如太史公實錄之書乃可傳於後世當求直筆仰贊宏模如臣憃愚遭世明盛自慙薄宦幸三入於修門𨿽防從班未一登於東觀爲直詞掖方忝誤恩共貳史官敢污淸選欲望皇帝陛下俯垂睿照攺畀時髦使專掌於王言庶或逃於公論

辭免兼直學士院狀

右臣準尙書省札子奉聖旨兼直學士院者忽拜恩光俯增震灼竊惟翰苑之職儒者至榮𨿽曰兼官亦當遴選如臣之陋與世多違蚤玷世科麤嘗爲場屋之技久從吏役豈能工制誥之文獨蒙睿主之深知獲備詞臣之下列叨居西掖已懼空餐攝直北扉尢驚誤寵矧淸防尙稽於問寢顧禁林何急於充員伏望皇帝陛下洞鑑愚衷亟收成渙詔書日簡方當視艸之得人英俊駢羅安用積薪之居上

辭免除給事中狀

右臣準尙書省札子奉聖旨除臣給事中依舊兼直學士院者惕聞寵命莫措微躬竊以掌制紫垣久慚無補進官靑瑣尢懼非宜蓋機要之愈嚴繄出納之攸系自非學足以與聞國論智足以深照事機或非其人必害於政臣退量至陋深恐不堪昔惟潤色之司猶虞疎闕玆任塗歸之職是速顚隮矧當書詔塡委之時仍兼詞翰淸切之地聖恩誠厚愚分難安自知斷斷以無他眾必齗齗而不可伏望皇帝陛下收還成渙俯鑑忱衷別擇時髦俾當夕拜庶幾得批敕之手不至累知人之明

辭免除權吏部尙書狀

右臣準尙書省札子奉聖旨除權吏部尙書兼職依舊者寵光下逮惕懼靡遑竊以選部攸司是曰六官之長文昌攝事亦叨八座之稱縱難求傑異之才猶當取踐敭之舊臣一登仕路三入修門年除嵗遷寖逾於始望寢驚夢愕屢蹈於危機惟玆瑣闈幾更月琯遇事輒發徒自積於怨仇忤旨爲多方日虞於呵譴敢期睿奬亟賜襃遷徑由夕拜之聯擢試天官之職兼汗靑於東觀仍視艸於北門揣愚分以何堪恐公言之不貸伏望皇帝陛下收還成渙攺畀眞賢俾退服於舊班庶漸伸於歸志

辭免陞兼實錄院修撰狀

右臣準尙書省札子奉聖旨陞兼實錄院修撰者疊被恩榮深增戰灼竊以思陵在位著三紀之治功儒館修書垂百王之憲則宜求良史以贊宏模臣才不逮中職多共貳北門視艸顧五技之已窮東觀濫竽曾一辭之未措矧乍躐選曹之長方將謝史筆之兼敢冒寵光進升論譔銓曹至宂尙憂綿力之弗勝髦俊滿前安用庸才之備數仰祈睿鑑遴選實能庶大典之速成免公朝之虛授

辭免兼侍讀狀

右臣準尙書省札子奉聖旨兼侍讀者朝拜宸綸暮叨恩命退量譾薄罙切驚惶竊以帝幄執經之臣尢髙露門進讀之選自非耆儒博碩古學精深𨿽得侍淸燕之間何以贊緝熙之盛如臣至陋冒寵已多推遷才閱於七年起躐寖登於八座已不堪於共貳尙敢望於至三昨爲載筆之官猶慙於記注今進邇英之列安有於發明當觀術業以旁求豈以班聮而序進仰祈睿鑑俯照愚衷儀圖名世之賢增光稽古之治庶容一介專意三銓

乞補外札子

臣輒傾丹悃上瀆天聽伏念臣庸陋無堪敢萌榮望比自三污朝迹六閱嵗華太上擢之宂散之中俾居詞掖陛下賜以便蕃之寵遂長銓曹侍帝幄之深嚴極儒生之榮遇汔無毫末仰贊髙明況今福過災生量盈器溢近遭介弟之戚復有冢婦之喪重貽親憂尢不遑處重念臣有老母年八十有六气血寖衰喜懼交切久去鄕國日夕念歸伏望聖慈俯矜孤迹畀臣祠祿使息疲勞或得州郡差遣許其效力於外庶幾不妨賢路少逭身災干冒天威臣下情無任惶懼俟命之至

辭免除職與郡狀【慶元元年五月】

右臣準尙書省札子奉聖旨除職與郡者聞命云初揣躬知懼伏念臣久污近綴無補明時自憐小器之易盈況復私門之多故輒傾危悃仰叩宸聰果蒙從欲之仁俯遂閒歸之志已爲厚幸敢冒殊榮乃叨寓職之恩仍畀典州之寄實逾始望爰瀝忱辭欲望朝廷特賜敷奏俾遂眞祠之請庶安故里之居

辭免除顯謨閣直學士知婺州狀

右臣準尙書省札子奉聖旨除顯謨閣直學士知婺州者恭拜絲綸若臨淵谷竊以東陽望郡當選循良延閣顯名以優耆徳豈容一介之賤並叨二者之榮伏念臣三入修門十更除目經帷史觀實爲儒學之華翰苑銓曹寖躐從班之長屬以私門多故老母念歸力陳匄外之章幸動蓋髙之聽本欲少休於疲曳敢期疊受於寵光伏望皇帝陛下俯鑑忱衷特回成命廩以祝釐之祿從其學稼之心庶使微臣得安愚分

乞宮觀第一狀

臣輒瀝危衷仰幹宸扆伏念臣比以便親求外自詭治民伏防聖恩俯從所請文謨寓直寶婺分符一旦得之實逾分量臣因得過家上冢以遂私心誓當勉竭疲駑圖報君父已擇行日卽戒徵途偶緣臣母以犯暑來歸感疾頗重始則冒風作熱以臟腑下利年已八十有六平時𨿽幸康彊而血气旣衰不堪觸動今旣伏枕旬日其勢未有向安之期訪醫治藥曾無退候舉家惶擾朝不謀夕自知稽畱官期合取違慢之罪又準七月二日指揮以臣寮奏請將應未申到任帥守監司排日催促疾速起發仰惟陛下以千里重寄付之防臣在臣豈不願卽祗郡事上寛顧憂情迫意切不免有言偃然方命迹幾似之儻不投誠陛下竊恐難逃譴責震恐憂懼無以自容臣與老母相與爲命旣未容扶持上道又不可單騎先行若更遷延月日深恐輔郡久無正官或致闕誤重臣之罪無以自逭欲望聖慈察臣由中之言出於懇切特賜宮觀差遣一次使得少遂其私庶幾母子或可保全盡出天地父母之恩糜捐頂踵不足以報冒犯天威臣下情無任惶懼俟命之至

第二狀

臣比蒙聖恩除臣顯謨閣直學士知婺州者臣暫還鄕曲卽欲之官臣母年八十有六忽以冒暑感疾瘧痢交攻屢瀕危殆不免控告君父乞奉祠侍養得旨不允此猶是朝廷故事又有量展赴官日限指揮明詔之頒詞旨溫厚俯矜危悃洞照眞情登拜三讀闔門感涕臣仰銜隆天厚地之恩不敢隨卽再請今詔下幾旬局蹐不遑臣母𨿽幸向安年髙易於感動其勢非更寛以日月安得頓復舊觀黽勉上道深慮顚隮母子相與爲命又不可單騎先往深恐稽畱君命使婺女久曠守臣之職臣則有罪不免復申誠禱欲望睿慈察臣之請出不獲已差臣在外宮觀一次使得杜門專意醫藥不惟保全母子之至恩亦足仰助孝治之萬一干冒天威臣下情無任惶懼俟命之至

第三狀

臣比以母病陳乞宮觀伏準尙書省札子奉聖旨不允依已降指揮前去之任者拜命三次周章局蹐無所措躬伏念臣憃愚不肖誤蒙陛下拔擢便親求外過家上冡悉荷矜從誠願勉竭少圗報效而況臣所得州素爲浙東佳郡財計粗優嵗事登熟去鄕不逺使臣得奉親之官宣布徳意豈非臣之至願實緣臣母一病五十餘日𨿽曾少間而年髙易於感動近嘗夜作嘔吐次日心脾痛楚幾於委頓闔門無以自存驚惴度日此去舟行三日至越遵陸七程始到婺州見今尙須扶掖方能起坐委難支吾若迫於威命勉彊登途脫有不虞萬死莫贖昔陳實爲太丘長吏有詐稱母病求假事覺收之以爲欺君不忠病母不孝不忠不孝其罪莫大臣𨿽不孝安敢爲此不免復冒斧鉞之誅三以情實披訴於君父之前欲望聖慈特賜矜察除臣在外宮觀一次使臣得以杜門專意醫藥之奉保全老母之餘生臣無任祈天望聖惶懼懇禱之至

辭免再差知婺州狀

右臣準尙書省札子奉聖旨差知婺州者自天有命無地措躬伏念臣比剖左符暫歸故里屬親闈之感疾叩宸陛以陳情荷溫詔之一頒控忱辭而三請因殊庭香火之奉得專心醫禬之營仰戴恩私寖成藥喜忽蒙柬記再畀藩宣不移東婺之輔邦俾遂南陔之孝養固當仰體趣行之旨勉圗共理之良惟母壽益髙幾近九齡之耄𨿽官程甚邇尙逾數驛之遙儻扶侍以亟驅恐疲勞之未免況臣世系本出部封至今三邑同姓之人不減四明聚族之眾向於宦路或講宗盟親疎之間悔吝斯起憂患不堪於累嵗聰明尢減於前時敢以妄庸冒此煩劇欲望皇帝陛下收還成渙別選長才庶安衡泌之居以盡晨昏之職

辭免復職狀

右臣準尙書省札子奉聖旨復元職名依舊宮觀者臣逖聞成命深震危衷伏念臣生遇昌期仕叨從列頃以便私而請外旋因奉母以求閒處此累年安如一日閉門自屏尙遭白簡之彈蹕地靡遑敢冀靑氈之舊忽頒綸於北闕復寓職於西淸拜寵若驚祝釐如故不圗簡記逺及微蹤揣愚分以非宜恐人言之可畏伏望皇帝陛下俯矜賤悃亟寢誤恩庶安敝裏之居免玷甘泉之列

辭免與郡狀

右臣準尙書省札子奉聖旨與郡者臣恭聞明命莫措微躬伏念臣少習一經本因覓舉仕逾三紀非敢爲髙論思無補於淸朝更疊遂求於輔郡爲親而歸故里九易嵗華復職而畀外祠一由上賜與郡有旨闔門皆驚久伏丘樊豈不願承於任使儻無疾病猶當出效於驅馳玆貢需章實有危悃母以九十四之耄日抱沈屙臣以六十七之年又嬰宿疢顧二人相與爲命無一日不曾用醫湯藥扶持茍延暮景裏閭勞苦具見眞情心志已凋豫切不虞之懼頭顱如許寧堪共理之良伏望聖慈俯憐舊物許令終養以全烏鳥之私仍俾祝釐少安麋鹿之性

乞致仕狀【開禧二年十二月】

右臣麼微之迹遭際聖時叨綴從班曾無補報憂患餘生自貽嚴譴杜門省愆衰瘁日甚重念臣生於紹興七年今年及七十揆之禮經實當告老伏望睿慈許臣致仕干冒天威臣下情無任祈天請命激切屏營之至

第二狀

右臣昨具奏乞致仕奉聖旨不允者引年有請願畢餘生賜旨未兪敢申再瀆仰動蓋髙之聽冀垂從欲之仁竊以致爲臣者實累載之素心不得謝者乃淸朝之異數茍非宿望厥有彞章如臣者少旣無奇今將安用不堪荷橐賦彭澤之歸來但切杜門類介推之偕隱子欲養而親已矣老將知而耄及之而況拜不能興扶而後起退量病體何必待年揆以禮經適當納祿弗容自黙非敢爲髙伏望聖慈俯矜愚悃俾安畎畝遂終齒於幸民許掛衣冠庶獲全於晚節

辭免復職狀

右臣準尙書省札子奉聖防與復元職者臣忽聞牽復倍切驚惶伏念臣久遂退閒晚更憂患不知自謹宜得大呵曲荷隆寛止從薄責旣坐糜於祠祿復進冒於侯封增衍圭腴方申謝牘敢圖睿眷尙及孤蹤未容掛神武之冠仍爲洗丹書之籍寵還故職以賁餘生感上意之至優恐輿言之弗貸欲望皇帝陛下鑑由衷之悃憫垂盡之年追寢誤恩少安愚分

辭免除龍圗閣直學士致仕狀【開禧三年四月】

右臣準尙書省札子奉聖旨除龍圗閣直學士依所乞致仕者聞命自天措躬無地竊以引年載請方拜命音進律過優幾成誤寵重念臣仕參法從歸卽隠居多病蚤衰久有掛衣冠之志爲貧急祿尙存戀棧豆之私不因及七十之期安敢爲再三之瀆幸玆得謝何望叨榮矧惟漢閣之班莫重河圗之直當以處赴功之彥豈應畀納祿之人伏望聖慈收還渙渥念臣素知止足俾臣粗保始終惟舊貫之是仍庶餘生之無媿臣除已遵奉聖旨致仕外所有龍圗閣直學士恩命臣未敢祗受

辭免召赴行在狀【開禧三年十一月】

右臣準尙書省札子奉聖旨召赴行在者臣聞命震驚罔知所措伏念臣本無可用老而益衰旣已引年方玆待盡忽蒙頒命不知所爲況號召之一新以人才而爲急有如臣者將焉用之輸忠竭誠則已忘舊學陳力就列則又爲廢人伏望朝廷特賜敷奏非敢飾辭以控免悉自衷誠而吐陳冀別用於眞賢庶少安於愚分

再辭免召命狀

右臣準尙書省札子樓鑰召赴行在卽具奏辭免恩命奉聖旨不允令所在州軍以禮津遣疾速赴行在又蒙賜臣詔書一道者召命鼎來亟伸控免詔音俯及未賜允兪敢陳再瀆之私上動九重之聽伏念臣投閒已久告老方新憂患薰心積有負薪之疾權豪側目尢深據蒺之危不賴至仁豈存孤迹忽聞上聖雷霆之斷復見中天日月之明四方相賀以同聲萬物亦爲之吐气𨿽曰杜門而待盡寧當俟駕而後行實以蒲柳蚤凋桑楡暮迫病纒雙足時歷半年弱質旣衰曾鍼砭之弗及餘災未殄致醫禬之無功已分終窮豈萌他望仰蒙簡記首預旁招已掛衣冠敢效從班之專逹肆頒綸綍更加禮遣之優恩洊瀝丹心仰幹洪造伏望皇帝陛下恕其方命察此由衷略反汗之小嫌遂乞骸之素志或寛嵗月俾息田廬儻拜起之粗堪豈奔趨之敢後

辭免落致仕除翰林學士狀

右臣近具奏再辭免召命未準回降間又準尙書省札子奉聖旨樓鑰落致仕除翰林學士日下前來供職者臣控辭未允聞命尢驚伏念臣性資顓蒙學殖荒淺仰逢休運屢防周行本無藻繪之工每叨文字之選知南宮之名表有媿錦窠代西掖之王言久塵薇省攝承翰苑親預禪書兼內外播告之修當書詔塡委之際疚心自勉血指知慚伏自一去闕庭已周嵗紀飽更憂患嗟視蔭之幾何絕望功名幸引年之得遂矧嬰沈痼期保餘齡逮玆更化之初狎奉趣歸之旨循墻固請出綍又新彈虎門已掛之冠殊乖素志正鼇禁久虛之席尢懼非才伏望皇帝陛下俯察忱衷別求髦俊俾司是職大放厥辭庶徳音昭示於萬方𨿽武夫亦爲之三嘆獲茍安於故里免有玷於隆知

再辭免狀

右臣蒙恩落致仕除翰林學士繼具奏辭免狀準詔書不允者屢辭召節已乾方命之誅疊遜詔綸又冒執愚之懼自量其分不已於言竊以起廢江湖豈非臣子之大願充員翰墨尢號儒生之至榮而臣昔者攝空實由西省今焉被命乃自外方身已納祿而復齒垂紳之間仰上恩之特異年過從心而使當視艸之職眞近此之所無臣自知其弗堪人必以爲不可進退之際局蹐靡遑欲望皇帝陛下念及衰殘許其引避或不容於固請姑別處於閒曹𨿽懷知止之慚猶有可勉之理

謝宣召入院狀

右臣伏蒙聖慈除臣翰林學士仍依故事本院待詔李舜臣至臣所居宣入院充學士者逺頒除命賁臨東海之濵甫覲威顏徑上北扉之直重勤主眷申遣王人荷新渥以無堪撫舊遊而自失伏念臣學徒泥古仕本代耕素甘州縣之勞敢冀朝廷之選而乃屢參鵷序寖上螭坳紫薇久典於訓辭靑瑣進司於封駮天官掌選兼侍金華之嚴史觀綴文久攝玉堂之防投閒置散已分終焉告老休官遂將已矣寜知末路復被優恩不容臥家趣使赴闕對邇英之閤曲軫淵衷登螭文之堂殆成陳迹自嘆形容之盡變況聞榱棟之洊更已試罔功旣衰焉用玆蓋伏遇皇帝陛下才無終棄仁不遐遺解琴瑟以更張聿修治具出絲綸而彌大下取故臣欽佩隆知頗驚羣聽臣敢不勉尋末學增葺寡聞彊爲骫骳之詞少答便蕃之寵

辭免除吏部尙書兼翰林學士兼侍讀狀

右臣準尙書省札子奉聖旨除吏部尙書兼翰林學士兼侍讀者疊拜恩光彌深震恐伏念臣頃者攝承文部兼直禁林進讀露門無匪髙華之選退耕綿上不堪憂患之罹冀垂車以示子孫辱賜骸而歸田裏敢圗出綍復使彈冠況在七旬之餘悉紆三組之重不惟共貳俱俾爲眞有如朽鈍之蹤曷稱便蕃之寵欲望皇帝陛下別圗眾俊無備一夫念齒髮之早衰察精神之不及姑仍舊貫尙竭庸材

再辭免狀

右臣蒙恩除吏部尙書兼翰林學士兼侍讀繼具奏辭免伏準詔書不允者詞禁再登甫祗官次恩光三錫益震愚衷貢遜牘以未兪望宸居而力請伏念臣才本無用病困易衰休官方幸於杜門承詔忽驚於赴闕尋鑾坡之舊已懼不堪居從槖之先尢爲非據況二選並稱於劇部而九重密侍於邇英仍兼視艸之司深切負芒之懼欲望皇帝陛下俯矜誠悃曲軫頽齡旣知斷斷以無他安得多多而益辦許容避寵庶免妨賢

辭免兼修國史實錄院修撰狀

右臣準尙書省札子奉聖旨兼修國史兼實錄院修撰者臣再入修門屢膺寵渥周章亟拜局蹐靡寧伏念臣頃簉從班嘗共眾職旣典銓於選部仍視艸於禁林玆皆遂於爲眞又已參於進讀更頒恩旨俾預史官比緣疊組之煩疲於奔命乃若汗靑之重無所措詞至今媿之況復老矣三者已難於勝任一身安得以貪榮欲望皇帝陛下憫其已過於七旬察其難兼於數器以國典爲甚鉅擇英才而別求庶使微蹤粗殫駑力

攻媿集卷三十二

欽定四庫全書

攻媿集卷三十三

宋樓鑰撰

狀札

乞歸田裏札子【嘉定元年七月】

臣輒傾誠悃仰乾天聽伏念臣危孤之蹤自慶元攺元補外因遂投閒十有三年而尙遭排根不已屢欲陳乞致仕以年旣未及恐涉矯激繼遭內難卽吉之日甫及七十引經至再始遂掛冠臣自去國卽爲終焉之計人所共知去冬仰蒙聖恩更化之始首賜收召是時非敢俟駕而行實以方苦足疾控辭不獲除目下及於裏門郡守又從而津遣扶病赴闕再瞻淸光洊蒙親擢加以兼職又且俾典貢舉非不願勉竭衰悴少伸報效重念臣年已七十有二精力益耗銓曹有簿書之煩翰苑有文字之穴經筵史館皆非所堪近以中暑招醫不敢謁告步趨拜跪彊勉不前不求退休必至顚踣久妨賢路且玷明時伏望聖慈俯矜孤迹再許納祿歸老田閭實戴天地之恩敢忘君父之賜

辭免簽書樞密院事札子【嘉定元年八月】

臣伏蒙聖慈除臣端明殿學士簽書樞密院事兼太子賓客特降中使宣押臣赴院治事者惕聞渙渥俯震危衷伏念臣三際聖君四污朝迹仕甘平進惟義命之是安心實靡他以朴忠而自立頃嘗去國本爲奉親置散投閒久作山林之計匿瑕含垢率由天地之仁𨿽屢遭摧剝之餘終不至排根之甚幸逢更化道辱召還旣叨長於六官且悉歸於眾職亶爲過分何敢僥求況已越於從心比再祈於納祿不圗睿眷擢簉樞臣典選固難尙能自勉本兵尢重安得冒居寵加祕殿之名兼預儲寮之列誤恩下逮羣聽皆驚殊非衰迹之所堪抑亦多言之可畏伏望皇帝陛下收回成命攺畀英髦俾仍獻納之班馴遂退休之志儻獲免妨賢之誚庶不累知人之明

辭免賜衣帶鞍馬札子

臣蒙恩除簽書樞密院事兼太子賓客又蒙賜臣對衣金帶魚袋鞍馬竊以出珍服於尙方錫名駒於內廏臣庀職之始拜賜已隆豈應旬浹之間復冒恩榮之辱禮誠過厚心則靡遑伏望皇帝陛下察臣僥幸旣多負乘有靦使之安分抑免傷防特降指揮追還所賜

辭免同知樞密院事札子

臣準尙書省札子奉聖旨除臣同知樞密院事依舊兼太子賓客特降中使宣押臣赴院治事者誤恩狎至撫已增慚伏念臣頃備論思久投閒散荷皇明之收召加寵渥以便蕃俾參樞筦之班仍預儲扄之客已爲過幸每懼弗堪曾暖席之未遑俄歷階而使進本兵至重寧容濫吹之人偃伯云初玆豈養屙之地尙蔑一毫之效遂叨二府之眞念朝行之髦士甚多況天下之逸民未舉不應邇列乃以序遷欲望皇帝陛下俯鑑由衷母嫌反污遴選英才而圗任姑令舊著之少安亟賜兪音免貽羣議

辭免參知政事札子

臣準尙書省札子奉聖旨除臣參知政事特降中使宣押臣赴都堂治事者承命下臨撫躬增惕竊以中書之本萬化固資參預之良近弼之有貳臣足稱倚毗之重敢言推擇誤及凡庸伏念臣洊防從班叨塵宥府才再周於月琯已疊被於恩綸玩愒自慙於事功而何補衰疲旣甚況疾病之復侵方將俟使介之旋便請掛衣冠而退忽驚寵渥俾預政機載攷舊章間有三人之同列若稽近比未聞兩地之贅員伏望皇帝陛下俯察由衷曲憐過分收還成渙願亟賜於兪音茂柬英才以共扶於興運

賀東宮上禦書居仁牌札子

恭審寵錫宸章聿新戶冊前星少海益嚴壯麗之規安宅廣居深寓藏修之意震亨協吉日進無疆【某】叨預下寮欣聞盛事容卽陪於賀旅敢先貢於忱衷伏望令慈俯垂鑑察

乞歸田裏札子【嘉定三年四月】

臣輒伸衷悃仰乾天聽臣聞七十而致仕禮之經也一介孤逺素安平進遭際累朝三入周行寖塵法從年未六十卽遂投閒屢思納祿正恐或以爲矯母喪旣終適當七十再疏得請自謂平生志願不啻足矣敢圗聖慈更化之日首賜收召力疾趨朝一見天顏盡畀舊物旋由樞筦進貳政機皆非夢寐之所敢及玩愒嵗月毫髮無補日負憂懼重念臣今已七十有四當戒得之時而況筋力日衰每虞僵僕素有足疾曾爲廢人近者益不堪奔走之勞非不戀慕聖徳願效尺寸陳力就列不能者止欲望睿慈矜憐衰悴許臣仍舊致仕歸伏田裏以盡餘生不勝萬幸

第二札

上章有請願致爲臣頒詔甚溫未容得謝敢洊陳夫愚悃用仰冒於宸聰伏念臣少已無稱老將安用仰被聖神之眷擢登樞近之班然而𨿽號參知了無裨補彌縫輔贊何所建明拜跪進趨率皆彊勉十目所視一心靡寧久矣妨賢自知不可衰而戒得眾必有言矧同召之三人今止存於隻影汗顏在列歸夢先形漏盡鐘鳴夜行當巳日暮途逺逆施謂何欲望睿慈俯回淵聽放歸田裏俾遂畢於餘生再掛衣冠庶可全於晚節

第三札

臣疊具札子陳乞致仕伏奉詔書不允不得再有陳請洊頒渙渥未許告歸三貢需章終期得請敢冒蓋髙之聽仰於方命之誅伏念臣猥以迂儒叨塵近綴上恩至厚加寵數之便蕃同列咸和務寅恭之相勉非緣他故借以自陳惟是年實寖髙夙若負薪之疾位爲甚過了無橫艸之功冠已掛而復彈車旣垂而再駕識分知足之意𨿽曰素明安煩戀劇之譏豈能戶曉久妨賢路奚補公家屢屬槁於皂嚢終投誠於丹扆仰祈聰鑑俯察衰蹤與其僵踣於朝重貽鐫誚孰若曲從所請先賜保全矢辭已窮屏息以俟

【禦筆卿爲時耆艾秉國樞機進退之間重輕所系數頒詔諭宜悉朕懷勉竭壯猷毋庸遽去】

乞致仕札子【嘉定四年閏二月】

臣敢傾危悃仰冒天聰臣聞七十而致仕古之道禮之經也臣五十九而投閒十載而遭母喪比及三年年適七十連年再請已遂納祿平生仕宦至此不啻足矣加以多病早衰素有足病是嵗一發數月甘爲廢人國家更化之初記錄簪履之舊首賜收召病不能進旣叨翰苑之除又頒趣行之命扶憊造朝本擬一拜淸光歸安田裏旋蒙拔擢嵗中屢遷冒列政途荏苒三載頃申懇請未賜兪音因仍彊顏又復許久今年遂七十有五矣旣違古義又乖初心筋力益衰舊疾發動重以手足之戚撫事傷感久在朝假不遑安處勉彊參告顚踣是虞玆敢投誠君父乞骸以歸非惟麤全晚節亦免久妨賢路陳力就列不能者止臣旣不能不止何待伏望聖慈許臣再掛衣冠以畢首丘之願不勝惶懼祈懇俟命之至

第二札

臣昨具札子陳乞致仕伏奉詔書不允上疏力陳頒綸未許念乞身而至再望得請以爲期竊以七旬而加五年在微臣而宜去一日而降四旨驚眷寵之過優舊或施於累押之餘今乃用於初求之頃莫知所處益不遑安伏念臣學術素疎宦情尢薄禁路已知其逾分政途深媿於罔功況在縱心之時旣從謝事之願豈容今日猶玷邇聮凡今在朝惟臣最老不以妨賢而自列殆幾貪祿以忘歸福過災生重以鴒原之戚日暮途逺恍然駒隙之馳贊襄向有於建明趨拜每虞於僵僕覬息影於田廬之下敢投誠於君父之前伏望皇帝陛下俯賜矜容曲憐疲瘁恩榮素厚非無犬馬戀棧之心志意已凋但有麋鹿投林之想倘得退尋於醫藥庶幾尙保於桑楡

第三札

臣再貢封章陳乞休致兩奉詔書不允者引經告老尙閟兪音造膝陳情敢祈恩許難避再三之瀆庶蒙萬一之從伏念臣屢忝登朝幾成去國投閒置散自分終焉避寵辭榮不啻足矣頭童齒豁固知竟死以何裨漏盡鐘鳴烏可夜行而不止豈知末路重上要津同寅協恭𨿽粗逃於瘝曠玩嵗愒日恐徒積於悔尢久逾休致之期深有滿盈之懼弟兄猥眾凋謝奚堪疾疢交侵衰頽已甚惟應納祿或免挻災伏望皇帝陛下洞鑑由衷俾令得謝旣不敢請麾符之寄亦不能奉香火之祠掛神武之衣冠復尋故步樂淸時之鐘鼓尙佚餘生

再乞致仕札子【嘉定四年五月】

臣比者三上封章懇求納祿聖意眷畱溫詔稠疊仰體隆寛復就班綴本未敢再有陳請瀆冒君父實以今年七十有五自念厚恩未報勉彊奔走使其無病尙可支吾臣近者四月十七日扈駕朝獻景靈宮乘騎拜跪幾致顚踣翌曰鞭防不前不免謁告復於二十七日堂中議政之次方欲夙退緣積雨陰濕不惟發動足疾適苦腹痛忽作旋暈不知人者良久此丞相以下之所親見十目環視不可掩覆亟歸私第招醫用藥僅得少定至今气短力乏連請朝參等假彌不遑安使當殿陛朝謁宗廟駿奔之際不測有此豈不有玷班列必致倍費保全兼臣先已掛冠又過數嵗彊顏寖久自知人言不貸以爲貪祿忘歸一旦疎虞無所逃罪是敢投誠於陛下之前深恐不任趨拜亦不敢又勞宣押之煩輒貢囊封吁天有請伏望睿慈矜其過老察其由衷許臣依舊致仕放歸田裏以畢餘年不勝百生之幸

第二札

臣玆以感疾旋暈旣蒙聖恩給以朝參等假自度老而气耗難以黽勉趨走旣忝參預又不容安坐養疾是以控告九重力求歸老伏奉詔書未賜兪允臣仰戴恩紀俯增震惕伏念臣舊有宿疾甘爲廢人不自意全得至今日適有天幸又延數年及見聖君更化之初叨預明時共政之久非不知思竭愚慮仰酬異恩外若彊而中實枯心欲爲而力不逮日見衰羸之狀乃無報效之勤立則欲僵坐多假寐徒妨賢路難免人言況復近因風濕之侵初爲飡泄之疾暈幾成於顚僕摧頽重費於扶持𨿽轉刻以復醒亟還家而歸臥仰蒙予告得遂呼醫自憐蒲柳之零宜逐桑楡之暖豈容彊勉更效驅馳一朝或作於周行萬死難逃於大譴伏祈天鑑俯察忱衷許掛衣冠往尋丘壠庶可訪尋藥石收聚精神茍余喘之尙存皆再生之大賜

第三札

臣近以衰病陳乞致仕兩奉詔書不允仍不得再有陳請臣仰感聖慈未賜嚴譴非敢瀆蓋髙之造實緣有未盡之誠輒幹蕭斧之誅冀動凝旒之聽伏念臣少無所用老則可知頃叨獻納之聯甘處廢閒之地屬睿主當攺之始俾微臣仍曳履之餘擢寘樞庭遂進參於鬷嘏重糜廩粟曾何補於治功不惟見誚於人自知非久於世然而七旬以後三載於玆麤能力勉於步趨因謂尙堪於驅役鳥𨿽飛而宜下可不知還燈欲滅而復明安能長保當未及衰殘而告退況今以疾病而有求倘遂伏於先廬庶少延於暮景伏望皇帝陛下俯憐疲瘁亟賜允兪用人固欲盡其才而臣才已盡使人不欲窮其力而臣力旣窮辭𨿽已殫情則甚切遡九重而請命祈一札以賜歸

【禦筆引年納祿在常情則然養老乞言猶古人不廢況大臣之進退系朝家之重輕有如賢卿蔚爲國老頻閱抗陳之奏殊乖眷委之懷益務交修母思獨善】

親書奏謝禦筆札子

臣待罪政路荏苒三載累上引年之請必蒙陛下曲賜眷畱本未敢洊冒天威近在堂中忽作暈幾至顚僕謁告呼醫尋卽上章求致其事兩拜溫詔尙閟兪音情意迫切遂成三瀆初七日早仰荷聖慈特遣中使傳奉恩旨臣旣粗可支吾且聞居家引疾素無宣押之例惶懼承命卽時入堂已具奏知敢圖天地之隆私申賁云漢之親札奬飾備至訓以去就之宜臣實何人叨被殊渥周章震悚無以自容𨿽勉力就列終恐衰悴不能仰酬洪造之萬一謹於中夜齋祓躬伸奏謝來日自當俯伏宸陛控敍危衷臣下情無任感天荷聖激切屏營之至伏乞睿照

乞增葺錦照堂札子

臣輒有微誠仰於天聽臣祖贈太師齊國公臣某政和中由卿列擢守鄕郡興利除害非止一端每有奏聞隨卽報可其後在任首尾五年宣和初方臘猖獗鄰郡嘯聚相應如杭嚴處州皆遭攻破越及溫臺僅餘城郭外邑亦多塗炭惟臣祖申飭備禦多設方略闔境無虞就陞徽猷閣直學士告墨具在前後璽書褒美皆親灑宸翰云章昭回海邦增耀城內一湖舊有十洲三島最南一處適與私家相近遂於其上建錦照堂刻碑堂中以侈上賜中更兵燬巍然獨存是時州治初復移爲小防碑石暴露隆興元二年間州郡方始再建及今五十年棟宇弗支加以連嵗暴風秋霖頽損尢甚臣自顧麼微猥叨誤恩置諸邇列累疏乞身未蒙兪允顧惟家世之舊不敢自黙欲望聖慈特降睿旨許容臣自備材植以時增葺倘遂歸休得以周旋其間仍不許本家及官司指占安泊居止庶可永久尊奉先朝奎畫之嚴抑使子孫表揚前人之志

進東宮耕織圖札子

某衰遲之蹤叨逾過分自塵樞筦卽備儲寮仰蒙令慈眷顧加渥退念略無毫髮可以補報每切慚悚某伯父故淮東安撫璹嘗令於潛深念農夫蠶婦之勞苦畫成耕織二圖各爲之詩尋蒙髙宗皇帝召對曾以進呈亟加睿奬宣示後宮至今尙有副本某嘗書跋其後仰惟皇太子殿下淵衝玉裕學問日益密侍宸旒卹下愛民固已習熟聞見究知世務惟是農桑爲天下大本或恐田裏細故未能盡見某輒不揆傳寫舊圖親書詩章並錄跋語裝爲二軸伏望講讀餘閒俯賜觀覽或可備知稼穡之艱難及蠶桑之始末寘諸几案庶幾少裨聰明之萬一亦以見下寮拳拳之誠

乞致仕札子【嘉定五年三月】

臣輒伸丹悃仰冒宸聰臣聞之禮經自幼學以至致仕具有節目古今用之臣生而多幸年未四十而仕遭際三朝四入周行年除嵗遷寖至通顯七十掛冠不啻足矣陛下更化之初首蒙收召迫於威命扶病復來恩渥益隆遂塵樞筦進參鬷嘏亦旣三年中間屢嘗自列眷畱再三不敢煩瀆去冬自丞相而下三人求去俱不允兪臣難以繼進伏念臣今年七十有六矣齒髮凋壊衰相日侵筋骸疲瘁隠痛交攻每趨朝謁悉出勉彊深懼僵踣於宗廟會同之際有玷陛下保全之恩顧豈有入仕則在古制之先而休官乃在其後又復過數年矣貪冒之譏難免人言臣自知媿有靦面目伏望聖慈矜念衰殘許歸田裏賜以餘齡使全晚節不勝百生之幸

第二札

臣昨具札子陳乞休致放歸田裏伏奉詔書不允臣竊惟皇朝忠厚專以禮義防恥養士夫之心先正名公多有不待年而告老者先帝臨禦申嚴此制凡已七十而仕者禦史必彈糾之有去七十尙二三嵗者廟堂不敢除以待次郡守是爲愛養臣子不使犯禮經之戒伏自陛下攺更張以來興念正元朝士所餘無幾又多久厄於權臣用事之時𨿽年登耋艾亦皆以次收召徳至渥也迨至今日荏苒六年召用之人或去或亡幾於略盡獨臣久玷政途未容得謝誠不遑安近者臺評有言人臣視爵祿爲己有則昧止足之義無防退之行貪競之俗成矣又曰路不妨賢則詘者可信而塞者通矣又曰凡在朝列有懇懇願補外者當從其請此皆犁然有當於人心而臣忝在近列年已過期使其精力尙彊猶可圖報老而耄及將焉用之伏讀詔書不勝震越正以材疏智短不足以任共政之責所以切切求退非爲圖山林閒燕之適也若商山之終隠當以自師如渭水之圖功安能爲役與其後日徒費陛下保全不若及今尙可黽勉之時使之進退合宜則不惟微臣晚暮榮幸亦足以成聖朝風化之大端示天下以止足之義

第三札

臣累具札子陳乞休致伏奉詔書不允不得再有陳請告老將歸吁天有請蒙恩未允蹐地靡遑敢乾方命之誅三貢乞身之悃伏念臣屏居旣久得謝復來初期一拜於天光徑還鄕社豈謂五經於嵗律尙玷政途屢求再掛於衣冠亦已疊勤於詔諭詞窮復止福過難安念久據於要津致坐妨於賢路況復衰頽益甚遂已至逾七望八之年參預無聞何以佐咸五登三之治爰自去冬而艸奏必期嗣嵗以辭榮親奉玉音謂正資於輔佐洊頒綸命又有及於典刑仁慈優隆詞旨詳縟仰聖主所以逮下在微臣皆非敢當不復更引禮經逺希前哲直以血气衰瘁疾旣交侵心志凋殘事尢健忘行多則蹇於進步坐久則昏不知人但可投閒豈堪任責欲望陛下特垂睿鑑洞察忱衷推從欲之至仁使歸安於故里巢由長往孰云堯帝之遺黃綺終辭無損漢家之盛切於得請不覺費辭

再乞致仕札子【嘉定五年八月】

臣輒瀝危衷仰於天聽伏念臣衰瘁至此實不堪爲世用仰蒙聖恩擢寘政路首尾五年平生自知分量不敢貪榮久處於此日不遑安是以無嵗不求再掛衣冠或以疾故請至再三率蒙睿眷溫詔曲畱不敢頻有煩瀆又復中輟今年七十有六矣已無顏面尙玷邇聯況自入春以來屢以病告兩嘗吐痢俱作再以淋澀爲苦近復以暴下累日薾然弗支形體瘦瘁飲食絕少近𨿽勉彊朝參深恐不能支吾一旦僵僕大廷萬目並觀徒爲淸朝之玷臣之獲譴顧何足言伏望皇慈深察誠悃使之歸伏田裏以迄餘生以全暮景實爲孤臣之幸

第二札

臣近者上章乞身自知僭冒甘俟刑誅重蒙聖慈不惟未賜兪允又勤詔旨仍降四項指揮不容引退臣感激恩遇衰涕交橫不免再有陳述陛下更化之初臣首蒙收召旋自西府進貳東省三數年來聖徳日新治效益進凡前日水旱饑疫虫螟盜竊悉就消弭邊陲寧謐年谷順成此皆國家運祚方興聖徳光被使臣等得以充員屍素於此豈不仰戀明時而乃自求屏退況今郊祀大禮在近千載際遇又將預駿奔之列引疾匄去此豈臣子之情實以屢困疾病筋力頓衰精神戃恍不能自持正恐當聖主精意明禋之際冒居使名不足以效奔走萬一顚沛於郊廟壇壝之前有污大儀則臣死不足以塞責是以不復更敢引經據古直述情素投告君父及此秋季祀事未講之時賜以殘骸俾歸桑梓得爲太平之遺民免玷知人之聖鑑誠爲餘生之幸再瀆天威臣無任俯伏感涕祈懇之切

第三札

臣再具札子陳乞休致伏奉詔書不允不得再有陳請念臣久叨共政之地屢上乞身之章玆焉三瀆於冕旒誠欲一歸於巖穴危衷傾敍溫詔洊頒已窮告老之辭深感畱行之眷惟是臣荏苒五載侵尋八旬略無橫艸之功固已難居於邇列若匪負薪之疾猶能彊處於周行誠以一年以來百病交作幾經告假日媿空餐近𨿽勉赴於昕朝實亦每懷於隠痛不知者尙謂其矍鑠旁觀者寧免於揶揄今則骨露神癡行遲坐困髮種種以如許視茫茫而愈昏孔子老而戒得之言莊周壽則多辱之訓皆所當鑑不敢重陳直述腹心仰投君父惟乞皇帝陛下察其衷曲加以哀矜及玆未至顚沛之時使得早遂歸休之請首丘在望沒齒難酬重冒天威臣下情無任惶懼俟命之至

乞致仕札子【嘉定六年正月】

臣輒瀝危悃於冒宸聽伏念臣衰薾無堪叨塵政地四年於玆屢貢乞身之章曲蒙睿眷詔旨丁寧又復中止舊嵗多病內外交攻齒髮並侵心神凋耗秋間自列正恐不任郊禋駿奔之勞旣不得請日夕兢懼迨原廟太宮圜丘行禮之際陛下寅恭防鞏神示昭格而臣筋力弗彊足膝俱憊侍祠跛倚幾於僵僕臣實無以措躬旁觀亦爲臣危之獨以熙事備成恭謝日近未敢奏陳𨿽幸俱免疎虞而雪深寒勁罙所弗堪拜起蹣跚有失臣子之敬況今遂年七十有七若又不能掛冠而去則寡防鮮恥安煩戀劇之誚必不逭於公議而臣平日知止知足難進易退之志至晚節而掃地𨿽百口無以自明是敢仰瀆天威求致其事少休故里以畢餘生伏望聖慈亟賜兪允使得納祿以塞盈溢垂車以示子孫不勝百生之幸

貼黃臣昨者齋沐修寫奏札只俟恭謝禮畢榻前控陳旣而展日再臣賤疾愈致發動適值同列在告勉彊陪班痛楚特甚呻吟宛轉幾不聊生元正朝謁使客在廷皆弗獲預機務叢委非可養屙病體支離豈堪任事𨿽欲一伏軒墀有所不能用敢殫瀝寸誠仰祈保全生成之賜見今居家以俟威命伏乞睿照第二札

臣近具奏陳乞致仕伏奉詔書不允者伏念臣頃自從班爲親求歸繼遭排拫十有三載百謫備矣不敢遽掛衣冠恐或者以爲躁憤其實無所怨尢母喪旣除適當謝事之時再疏而後得請自謂餘齡無幾平生出處遂保始終敢圖睿恩起於旣老擢寘近列皆出天地生成之賜職髙任重憂懼日積俸優分溢滿盈自畏況兼年垂八袠衰疢交侵醫療未效玩愒滋深合是數端豈復有可畱之理欲望聖慈察其眞情檢防累奏亟賜一兪上以廣淸朝養老之懿下以全微臣首丘之願感戴恩紀沒齒圗報干犯雷霆之威席槁俟譴

第三札

臣近者再上封章力求納祿伏奉詔書不允不得再有陳請臣自揆逾分不當更申黷冒眞情迫切敢犯威嚴臣竊惟陛下更化善治百度維新比年以來大臣之進退猶未有全其終始者殆非所以示四方也皇恩如天保護臣下邇聯求退率多畱行固足以仰見眷注之深然如臣者本乏才術少不如人今焉及耄顧何足算力不逮心旣無以佐萬機之煩年當戒得又無以逃眾口之誚使其蹣跚後塵已爲徒妨賢路矧復病苦相纏𨿽欲勉竭有所不能歷數立朝之人臣最衰老其爲宜去亦莫先於臣者是以不避三瀆期於得請居家屏息以俟兪音臣無任惶懼震灼之至

第四札

臣近具奏陳乞納祿準尙書省札子備奉聖旨依已降詔不允不得更有陳請臣洊有危悃不容自已敢畢陳之臣竊惟仕而請老古今之通義而在漢尢以二疏爲賢方父子相期俱歸移病賜告廣遂稱篤上疏乞骸而後許之及其都門祖餞至今想見藹藹之盛此豈眞疾篤者而宣帝不以爲欺公議不以爲過正以其年旣篤老且欲以全其節也如臣不肖無能爲役起於掛冠貳政累嵗賢路久妨一宜去年登七十有七望八十幾何逾禮越法甚矣二宜去福過災生拙恙交攻呻吟宛轉殆無生意三宜去三上封章皆出由衷之言不敢遽稱疾篤以欺君父又敢望聖慈推宣帝保全臣下之意使臣庶幾二疏之風抑以示聖朝退人以禮之美倘得以餘年歸休山林以畢首丘之志天施地生恩紀無極若筋力尙可勉彊猶當一拜軒陛之下以展犬馬戀戀之心銘肌刻骨九殞不忘疊犯威顏臣下情無任激切懇祈之至

第五札

臣比者四上封章力請納祿詞殫情極竊意或可以感動宸聰仰蒙聖慈親禦翰墨眷畱至渥予告至再祗服異恩敢不退聽初亦自謂幸得兼旬休養益近藥餌庶可勉彊自振上副九重之至意而空餐已久福過災生終嵗疾病入春反深醫者伎窮假限將滿衰悴痛楚愈難支吾屢瀆君父實非得已伏望俯矜垂老使致其事歸伏田裏消弭悔咎少延殘喘不勝百生之幸

第六札

臣輒瀝危悃洊瀆宸聰臣老朽抱屙五上乞身之請三蒙予告之恩專意醫藥又復許時拙恙曾無差減晝夜呻楚左右所不忍聞垂絕之命去死一髮伏念臣入仕以來服膺怠事之戒奔走外郡凡公家參集之會未嘗托病苟且況冒居邇聯首尾六載日謹昕謁退而贊貳政機應酬庶務延接賓客或逼昏晚𨿽曰徒勞然竭其區區之愚毎欲粗伸報效猶以不稱爲懼今則筋力已愆病又困之恭謝之後元日朝賀使者在廷皆阻於就列蓋兩月餘不獲進瞻威顏豈有髙爵重祿養此衰殘之人上辜任使下妨賢路懷安屍稟負罪愈深𨿽聖眷之優加實公言之可畏內自揣度如臨淵谷假限旣滿不容勉彊揆以漢法三月當免稽諸著令止許百日是敢申布忱衷控投君父伏望睿慈察其迫切曲賜矜憐俾得再掛衣冠早歸田裏消弭悔咎苟存喘息以見松楸實戴天地生成之徳矢辭已窮臣無任戰栗俟命之至

第七札

臣情實迫切不避斧鉞之威言出由衷仰乾天地之造期於得請遂忘屢瀆伏念臣忝塵邇列於今五年自揣疎庸嵗嵗求去奏疏徹聞無慮數十聖度容納非直寛其譴呵而又親灑宸藻過形奬飾區區所陳竟閟兪音使臣筋力未愆尙可勉彊固當殫竭駑蹇以答隆恩公論私計猶弗暇防而今者一病累旬略無退證醫療備至不容措手惟有決意乞身歸休田裏旣釋重負稍免憂懼庶幾消弭災咎假息餘齡倘得畢志丘壑則君父生死肉骨之賜淪肌浹髓𨿽九殞不足以論報矣干冒宸嚴臣無任戰粟

貼黃臣以病體衰羸天气尙暄若俟假滿有請必致重勞處分故敢不俟半月之限竭其懇悃欲乞聖慈免再給假賜臣骸骨及今得歸尙可生還故里不然則必至斃踣於此情實可矜伏乞睿照

乞禦書錦照二字札子

臣昨者陳乞自備材植修葺先祖贈太師楚國公臣某守明州日所建錦照堂永逺嚴奉徽宗皇帝禦筆碑石已蒙聖慈依臣所奏臣今者乞身得歸輒瀝愚誠欲望特灑宸翰賜臣錦照二字庶幾奎畫昭回庸侈祖孫被遇累朝眷寵之厚以爲敝裏私家無窮之光不勝榮幸

乞東宮書懷綬二字札子

某昨者陳乞自備材植修葺先祖贈太師楚國公某守明州日所建錦照堂永逺嚴奉徽宗皇帝禦筆碑石已蒙聖旨依某所奏某乞身得歸欲於堂側立懷綬扁榜是敢仰幹令慈望賜某二大字以爲子孫不朽之傳不勝幸願

攻媿集卷三十三

欽定四庫全書

攻媿集卷三十四

宋樓鑰撰

外制

吏部尙書趙汝愚兼侍讀

敕朕退朝之餘務學爲急開邇英之閣肆求經史之遺言對無逸之圖慨念祖宗之美意正有資於勸誦顧何憚於增員具官某秀出天支蚤收儒效擅開平之譽久宣出藩入從之勞條晁董之言尢見憂國愛君之意謹銓衡於選部實領袖於禁途朕惟歷代編年之詳萃於通鑑之紀三朝致治之要列於寶訓之書爾其因事進規盡忠無隱矧是宗盟之彥首陪經幄之遊尙服異恩以稱公選

寄資武功大夫幹辦禦藥院陸彥端轉歸吏部除帶禦器械依舊幹辦太一宮

敕具官某爾給事宮省謹而寡過肆還寓秩列之銓選屬鞬九陛仍護行宮往哉惟欽母替於舊

武經郎趙不淹換太子右監門率府率

敕具官某國家宗支視古爲盛然以屬近行尊得奉朝請者亦鮮矣爾修飭有素宗老薦其詳雅授以正率日陪近班尙勉之哉以永終譽

許從善循修職郎

敇具官某爾以假吏往從使節玆登仕籍始得論賞𨿽曰逾時亦不失勞矣

從政郎邵武軍司理張令照降兩資故罷

敇具官某治獄之職惟公則平爾曲奉上官縱吏爲僞以防人於深文臺評來上罰其可逭再鐫厥階歸務循省

修武郎前監紹興府東城庫馬鎰降兩官

敇具官某爾職槯酤驚擾田裏憲臺按治嚚訟自解削秩免官以正名分

朝防夫夫知邵武軍趙師造降兩官

敕具官某政平訟理郡太守之先務也爾按吏不審乃諷脇理官僞爲文記以傅致其罪彼罪𨿽得爾其可佚罰乎褫秩二等以戒鍜鏈之吏

從政郎賀正使書狀官兪南仲循兩資

敕具官某朝廷選修聘之使而使之自選其屬爾以庠校之彥爲之少從禮成而歸賞可後乎

何謙韋益並循修職郎

敕具官某集故事以成書儒館之職也爾隸西省【韋益攺東省】亦預有勞旣登仕版仍進一階

朝防郎溫州通判傅頤降一官放罷

敕具官某貨之禁至爲嚴密治中別駕實專掌之爾職在是而不能戢吏卒之冒法豈惟闗防之弗嚴抑見威令之無素削秩免官以懲不恪

福州觀察使王抃父康贈武功大夫成州團練使

敕朕肇禋南郊只見上帝爰推霈澤以及萬方仕登朝列皆得以及其親具官某故父具官某有子以防車告歸爾亦預此防典尙其有知欽承休命

寄資右武大夫遙郡防禦使皇子嘉王府都監韓世榮轉歸吏部在京宮觀

敇官躋橫列使領遙防是爲右選之華用示內班之寵具官某進謹赤墀之奉退祗朱邸之勞歷年寖多以疾來諗俾隸名於銓部仍賦祿於眞祠尙服渙恩以保終吉

承節郎潘時美嫡母孔氏年九十一嵗封孺人

敕具官某嫡母孔氏比肆郊霈推老老之恩爾年登九齡子爲命士予之湯沐以爲晚嵗之華

通奉大夫顯謨閣待制陳峴系韋潛心舉主降一官

敕賢引其類固難保於終身稱匪其人亦何逃於定制具官某早登膴仕屢薦小官逮歷嵗之旣深有字民之無狀按章不審𨿽多刻吏之文具獄旣成莫掩貪夫之迹攷尋舉將乃屬從臣以嘗遇於霈恩姑稍鐫於命秩尙爲寛典毋有遐心

嘉王府請尙書徹章官屬各轉一官

承議郎中書舍人兼翊善黃裳

敕朕有元子教之以義方爾以名儒導之以經術旣闡百篇之奧可稽一秩之襃具官某造理精深處心夷曠出廷臣之右能介而通從吾兒之遊最專且久博文約禮欲著乎心攷古驗今如指諸掌因乃天資之美加之學力之優玆焉進官姑以示寵惟帝王之冑非務爲章句之徒發經史之微尙益明事物之要旣上紫垣之直仍先朱邸之僚進有賴於諭思退尢資於講習其祗朕命式究爾心

承議郎著作郎兼贊讀黃艾朝奉郎軍器少監兼直講陳士楚

敇具官某朕以元子天資之良遴選賓友以輔導之惟爾艾爾士楚俱以儒英從吾兒遊典謨訓誥誓命之文講貫旣久以至終篇旌爾賢勞何愛一秩其益曁乃僚秉乃心相與發明經史之要日計不足而嵗有餘厥惟休哉

知揚州錢之望復直寶文閣

敕具官某朕肇禋南郊爰肆霈澤士有一眚咸復厥初矧吾帥臣起臨邊閫日著聲績如爾之望者顧可後乎爾守襄陽煩言洊至稍鐫寓職於今三年因予泰畤之恩歸汝寶奎之直其祗寵沃益懋爾功

成都府路第二將髙師顏制置使司奏舉知黔州

敕具官某蜀道萬里士有負文武之才者朕何自而知之爾起將家歷戎職制使謂爾通練老成連師又稱其沈毅通敏朕以二臣之言試爾以黔中之守爾能不負所舉則知所以報國矣

泉州同安縣靈防廟神封威惠侯

敕具某神朕之愛民至矣吏治於明神職於幽苟利吾民𨿽逺必錄以爾神廟食海嶠久著靈迹卻蠻蜑而張官軍招海賈而銷癘疫有司覈實具以上聞錫爾嘉名歆予茂渥

承直郎坑冶司檢踏官蔣蓋降一資放罷

敕具官某國家置使江左以總諸道之貨泉設屬支郡以究山澤之遺利爾其屬也冶工爭攘至相戕殺爾實啟之劾章旣聞其上一秩免所居官吏之不防庶乎知警

修職郎臨安府昌化縣主簿趙善視降一等放罷

敕具官某爾筮仕之初密在畿邑是何麼防敢爾披猖鐫秩免歸尙爲輕典爾則自取將誰咎哉

入內內侍省都知鄧從訓該奉上髙宗皇帝徽號冊寶轉協忠大夫依前奉國軍承宣使

敕朕推尊烈祖務極隆名寶冊之嚴式資辦護均行賞典爾則先之具官某服在禁庭恪共眾職橫班秩峻旣兼畱務之華髙廟禮成實任賢勞之首爰加命秩用答爾勤

倪思等系常良孫舉主各降一官

禮部侍郎倪思

敕人未易知其來已久士不自愛乃至於斯旣駭予聞致貽伊戚具官某夙推淸望徧歷華途比因繕監之遷爰謹屬寮之薦家旣傳於淸裁人亦謂其端良俄隱慝之遽彰何貪心之已甚攷尋舉將乃屬從臣以其未脫於七階俾爾姑鐫於一秩勿以懲羮之故而忘推轂之公

中防大夫知通州章衝

敕具官某人之難知舊矣爾爲南蘭陵以戶曹爲賢而舉之閱嵗旣久乃以賄聞申舉將之罰不可廢也其上一秩毋忘省循

隆興府佳山孚應廟神封惠濟侯

敇具某神國家愛重爵賞非有功不侯人神一也以爾神生而不求聞達以忠孝而化人沒而能著靈響有功利以及物手植之槐猶在舟行之禱必答予之好爵其尙欽承

朝請郎致仕劉礎降一官

敕具官某朕視嶺海猶畿甸也爾守蒼梧而部使者謂爾加賦於民且曰遂祠請而未拜聞劾章而徑行𨿽已掛冠豈容幸免姑鐫一秩以示薄懲

從政郎錢逖降兩資服闋日與逺小監當

敕具官某細民以煮海爲業私販冒禁或未能免爾仕至邑令又方執喪使者亷按謂爾爲逋逃之淵藪何耶削去二階姑令終制朝祥暮貶其尙何辭

寄資訓武郎嘉王府都監朱思正轉歸吏部在京宮觀

敕具官某服役內廷兼官王邸克勤所職以疾丐閒祿以內祠秩之吏選尙欽朕命以善爾躬

成鏞知黔州

敇具官某爾奮由武科屢更事任黔中𨿽逺委寄不輕外控夷蠻地當一面命爾作守凡牧民固圉之事尙勉之哉

寄資武義大夫果州團練使重華宮只董友聞轉歸吏部

敕具官某爾職聮中禁使領遙團共事累年以疾求退俾乃舊列往赴右銓益務檢身以俟收用

秉義郎閤門看班祗韋琳報班差錯降一官

敕具官某朝儀尙肅賓贊尢嚴進退降登視以爲節抗聲失度時汝之辜爰削一階以懲不恪

郭棣知瀘州

敕掌殿巖之武衛夙著勤勞分邊閫之顧憂玆煩鎭撫睠予世將聽我訓詞具官某稟資沈雄馭下嚴整出臨淮海嘗當一面之權入總貔貅久護千廬之密北歸故里旣歷累年惟時瀘川控彼蜀道靡有蠻夷之外侮何期蟊賊之內訌狂卒稱兵眾無與者仇人假手天實誅之顧平時謀師之甚艱豈今日擇才之可後疇堪予選僉曰汝諧爾其設方略以靖驚疑示寛大以安反側凶徒旣殄無問脇從義士實多當行第賞綏爰有眾遂令境內之淸坐折遐衝益致王靈之暢佇聞嘉績別議優恩

文州靈惠丰安侯加封嘉應

敇具某神朕成民而致力於神陰平去都城萬里苟有利於民亦不汝遺也增以嘉名用答靈貺尙其歆奉以惠逺氓

文林郎保寧軍節度推官趙善謙降一資放罷

敕具官某爾以宗子居大郡幕府不能自潔其身乃與胥徒共爲姦利償券焚歷欲蓋彌彰鐫黜示懲尙服寛典

文林郎寧國府司理盛將之降一資

敕具官某獄事至重豈容小差爾職其間乃爾失當諒其非故姑示薄懲

承信郎石璿父榮年九十五保義郎致仕

敕具官某父某比肆郊霈推老老之恩爾年登九齡子爲命士授之武爵以爲晚嵗之華

興化軍莆田縣順濟廟靈惠昭應崇福善利夫人封靈惠妃

敕明神之祠率加以爵婦人之爵莫及於妃倘非靈響之著聞豈得恩榮之特異具某神壼彜素飭廟食愈彰居白湖而鎭鯨海之濱服朱衣而護雞林之使舟車所至香火日嚴告賜便蕃旣極小君之寵禱祈昭答遂超侯國之封仍靈惠之舊稱示襃崇之新渥其祗朕命益利吾民

朝請郎張抑系舒光舉主降兩官

敕具官某人之難知舊矣爾持江東使者節以池陽郡博士爲賢而舉之閱嵗已久乃以賄聞比申舉將之罰惟爾在哀疚而未及旣除喪矣其上二秩毋忘省循遙郡刺史知和州某依舊武功大夫祁州團練使

敕具官某將門出將其說古矣紹興以來名將之後人才不乏鮮有以將略世其家者爾起自西陲屬鞬九陛頃由選擇出守山陽𨿽邊塵不驚智勇無以自見而首尾五載固圉有勞徒之大邦陞以遙圑之秩朕之知汝深矣勉趨功名毋忝爾祖

寄資訓武郎韓果轉歸吏部在京宮觀

敕具官某服役禁庭屢更嵗籥恪勤厥職式閔其勞祿以內祠秩之吏選尙欽朕命以善爾躬

文林郎監泰州鹽倉周大老降兩資放罷

敕具官某鹽防之盛莫如海陵積獘之深亦非一日今帑中之藏至失十萬百發吏姦汝之職也詳究始末失職已多而又不能自別於貣貸之嫌再鐫厥官歸務循省

朝奉郎知湖州烏程縣趙彥衛爲鄕民訴水傷擁並死損八人降一官

敕具官某爾試邑輔郡能聲徹聞秋潦爲災訴者輻湊老羸蹂躪至有死傷𨿽非闗防所及咎將誰歸其上一階服我寛典

嘉王府講尙書徹章官屬諸色祗應人各轉一官資

內知客修武郎譙令雍秉義郎戴勲

敕具官某賢王務學講席徹章惟此百篇之書坐閱八年之久凡預職守咸進官聨爾起於諸生班在上閤祗事朱邸見謂恪恭渙恩所加勿謂故事尙勉思所以稱此者哉

使臣忠翊郎姜文用孫昌祖忠翊郎姚思正保義郎董政中徐松成允顯髙珂指揮使從義郎馮涇王良講堂使臣秉義郎蔣巨卿張克家講堂書寫文字進武校尉張桔承受所手分承信郎舒良嗣承受下主管文字忠翊郎遆興祖客司成忠郎傅宣世前都監訓武郎朱思正醫官成全大夫陳世安翰林醫李之美成全郎陳翊

敕具官某等王邸談經閱嵗滋久凡曰執事咸進厥官往其欽承益務恪恭

秉義郎楊忠輔換太史局丞權同知算造

敕具官某周之馮相氏保章氏皆以中士爲之星歷之學爲士者可不務乎爾邃於歷徹於朕聽因其所長俾貳局事推步日月星辰之行以稱朕欽天授時之意爾尙勉哉

殿前指揮使行門長行左班楊坦劉選李端邢敞沈明黃毅杜樁吳珪蔡顯右班王佐邊寧李鈞孫彬陳琚曹渙王浹黃義陳圭換武翼郎添差諸州駐泊兵馬都監

敕具官某等行在所猛士如林又擇其雄毅之尢者列在人門爲予牙歷嵗旣久親閱挽彊之技超授武爵護戒方州錫之袍帶以寵爾行毋忘衛上之忠益習近民之事尙勉之哉

殿前指揮使守闕行門長行左班許坦聶榮明澤孫伸右班盛俊吳佾郭錫換從義郎

敕具官某爾等以拳勇選密侍宸居有年於玆矣親試其藝視髙下而賦之爵尙勉之哉毋怠於事

神騎嵌補副指揮使姜勝換秉義郎宣武嵌補指揮使徐成換從義郎天武下名副指揮使呂俊換修武郎

敕具官某爾等早以武勇備予羽衛閱嵗旣久而挽彊之力不衰授爵有差往親民事益務忠恪以稱所蒙

趙介循從事郎

敕具官某爾以刀筆爲冊府之吏周旋四庫其職淸矣又以奏篇之賞疉進資級其思所以稱此者哉

入內內侍省都知鄧從訓轉履正大夫依前奉國軍承宣使餘如故

敕總禁廷之務久矣宣勞居橫列之班玆焉進秩具官某持身克謹遇事惟勤出入宮闈習見累朝之故實侵尋嵗月兼提眾職之綱條爰因酒正之修更陟武階之峻勿云近北思稱優恩

蕭鷓巴奏孫秉義郎存徳乞將磨勘轉官回授母淑人耶律氏封郡夫人

敕命婦之封率從於夫爵小君之號玆越於邦彜某人早嬪名將之家同慕中華之義兩朝示寵名已著於鳩桑一子貤恩榮特頒於鸞誥往服朕命益宜爾家

朝奉大夫錢之望奉使回程轉一官

敇具官某北遣使華往修鄰好聞其扶疾慮有闕事見大夫非無可使恐不及期以爾志存許國才足應變輟自邊閫俾將予指聞命引道禮成來歸進之一秩姑以勞還俟訖外庸嗣有襃擢

武翼大夫楊大節奉使回程轉官

敕具官某朕嵗遣使華往修鄰好必選上介以輔其行爾以扈衛之臣爲行人之副中途易節調護無虧惟爾之能應予之賞俾增命秩其尙欽承

奉使官屬文林郎陳元震從事郎譙令憲迪功郎錢廷玉忠訓郎郜師孟忠翊郎黃允迪訓武郎李邦安忠郎郎楊祖烈吳良弼趙進承節郎張達符溥從義郎何洵保義郎金彥達進武副尉王衝各轉一官

敕具官某嵗遣信使修好鄰邦凡爲假吏之行舉有優恩之及用酬勞勩毋替忠勤

武功大夫和州防禦使殿副都指揮使部杲落階官

敕總千廬之衛久護戎昭頒一札之恩用申襃律具官某器資沈鷙謀略雄深飭邊備於上游坐銷外侮肅軍容於中疉允借壯猶朕慨宿將之無多眷故家之可用繄爾昆弟爲予牙玆徹武階俾專使領庸示等威之峻式昭名器之公其服恩榮尙圖忠報

閤門祗訓武郎李彥機從義郎李刪秉義郎楊應龍應奉人使到闕一十番各轉一官

敕具官某等信使來庭掌在上閤賓贊之職不容毫釐之差祗事累年積勞可賞進之一秩益務恪恭

從事郎成州天水縣令韓廷圭降兩資

敕具官某邊臣無小大皆以忠實爲先爾以逸囚受罰矣而又爲欺洊削一階用戒來者

皇叔祖士峴男太子右監門率府率不防轉一官

敕具官某國家以十階待近屬必十載而後一進其選所以將之者何如耳頃罣吏議亦旣累年察之蓋詳爰寵其子躐等而進𨿽曰近比實惟異恩

忠翊郎李孝純落階官閤門宣贊舍人

敕具官某爾以名將諸孫中宮兄子不患不致富貴顧所以將之者何如耳頃罣吏議亦旣累年察之蓋詳克自循省賓贊之職用以命汝念之哉知復玷缺之艱難則知所以保其身矣

故責按安逺軍節度行軍司馬詹儀之追復中大夫

敕具官某朝廷念廣西鹽防之獘因爾建議使行其言非徒無益而又害之爾旣知其不可而不能自已何也解更張事始少定褫官置散以謝逺民而爾亦亡矣爾豈欲害民者徒以昧於不逺復之義而致此亮其本心追復舊秩能體此意尙爲有知

大中大夫參知政事胡晉臣提舉修壽皇防要並禮儀使轉一官

敕朕寅紹丕圖推尊慈極纂修帝制尢嚴於五載之餘登奉寶儲遂全此一主之法惟時近弻兼總宏模矧相禮以備成豈疇庸之可後具官某該通而知務端靜而善謀頃上禁途居然有公轉之望迨升宥府足以致朝廷之尊俾參預於政機益茂明於國體緝成大典允借宗工誕舉縟儀更資使範以侈重華之盛以彰疊矩之傳爰序進於崇階尙勉從於遜牘增培采防仍衍眞畬噫鋪張閎休實贊我顯親之志奉行故事尙堅而致主之心往服訓辭以綏寵渥

從事郎趙彥適收使射中減磨勘循一資

敕具官某國家選士於廷又命以射爾以宗支之秀旣擢儒科能遊於藝且應賞格何愛一階以示勸奨從事郎王堯佐前任復州司理載鐵錢入銅錢界算請鹽鈔降一資

敇具官某冒利犯禁齊民則有之爾爲獄掾乃敢以身而試法稍鐫命秩猶爲寛恩

朝請郎尉聞詩前知永康軍拖欠綱運降兩官

敕具官某朕崇儉示朴未嘗加賦於郡邑然軍餉則不容缺也永康𨿽小賦入有度及爾爲之闕供甚矣鐫去二秩以勵其餘而猶不奪爾合江之符以不得罪於民也其務足用勿以懲羮而取盈焉

朝散大夫知明州髙防爲提刑陳倚申厲雄公事不自陳避嫌降一官與邊郡

敕具官某爾以選擇屢典大藩四明富民之訟使能俟屬邑之公行聽憲臺之移獄則晏然無事矣部使者謂爾不能引嫌疑有未盡鐫官一等易地邊方汝往哉其思有以靜鎭之

朝散郎國子博士徐嶤上殿墜笏降一官

敇具官某爾以老書生獻箴於朝此意勤矣朝儀貴肅乃爾失度𨿽欲宥過不應但已稍鐫命秩矣儆廷紳寄資右武大夫遙郡圑練使符滌降兩官放罷

敇灑掃是職專務盡恭過愆有聞豈應從恕具官某久以勤敏祗事禁嚴當克謹於官箴乃自貽於罪罟命鐫橫列尙畀遙圑罷歸銓部之班顯示貂璫之戒

內侍髙品李元美降忠翊郎放罷

敕具官某禁廷貴肅三尺尢嚴爾職其間而越法度削官二等尙爲寛恩

閤門祗潘瓚落看班

敕具官某爾祗事昕朝再更嵗籥稽之故實盍正官稱益務恪恭毋怠於久

皇后親嫂碩人許氏特封郡夫人

敇命婦之封蓋從於夫爵小君之號玆出於上恩故某官妻許氏蚤嬪將家今爲後族亷車旣往莫諧偕老之宜戚閈方興實號懿親之長屬褘之之歸謁分石窌以疏封尙惟治度之循以對寵光之渥

直敷文閣史彌正爲髙防奏厲雄公事落職罷宮觀

敕具官某爾奉祠就養宜無預於公府知篤葭莩之好而忘李之嫌事發相重遂徹朕聽收還延閣之直仍罷祠宮之官尙其省循予不汝棄

侍禦史林大中直寶文閣知寧國府

敕具官某朕惟天子耳目之官與夫言語侍從之臣皆極天下選豈應輕去然進退之際君子之大致存焉朕亦欲有以全之爾以淸徳雅望周旋三院有年矣憂國之忠匪躬之節論事有體義形於色臺綱斯振物論洽然擢貳銓衡所冀獻納之益而抗章自列引義不回宣城大邦實慈皇初潛之地寓直寶奎以寵爾行牧禦之方無俟多訓勿以在外而忘告猶政成來歸副我虛佇

知漳州鄧驛江東提刑

敕具官某入而居獻替之選出而任澄按之寄皆朕耳目之官也以爾端靖有守雅望甚休擢在諫垣出鎭南服江左祥刑之重肆以命汝豈惟引以寖近爲爾之寵抑使列城之人知朝廷垂意臬事至遣諫官以臨之書不云乎好生之徳洽於民心朕將庶幾焉

知廬州許及之大理少卿

敕具官某朕承累世仁厚之餘𨿽防敢兼於庶獄而明罰敕法求惟厥中乃者播告之修孚於中外矣爾以諫省之舊知予徳意而明敏詳練無施不宜召自邊閫用爲廷尉之貳昔張釋之使天下無冤民於定國爲之民自以爲不冤汝往哉其爲朕持天下之平且以行汝學道愛人之志

大理評事李玨再任

敇具官某廷尉之屬非明於文法不以輕授非遲以嵗月不能貫通也爾以名家子庀職旣久以其自列爰俾因任尙圖來效勿替厥初

故太傅富察久安女碩人乞用父遺表恩澤封郡夫人

敕命婦之封蓋從於夫爵小君之號玆出於君恩某官女碩人富察氏生長北方來歸王國謂父兄卽世惟一身之僅存而恩渥自天曾累嵗而未請乃叩九閽之邃願加列郡之稱亮其忱衷矧有近比特疏予寵用慰爾心

忠訓郎興州遊奕軍權綂領常崇轉一官

敇具官某朕周知中外將士之才間使來前用閱其實不以逺近爲間也爾來自西陲人物可采何愛一秩以寵爾歸益習戎韜以俟有用

殿前司神勇軍統制訓武郎劉肇步軍司左統制修武郎姚旦總轄牧放倒獘數少各轉一官

敇具官某等嵗分遣諸軍牧於淛右寛閒之鄕惟統禦有方芻秣以時歸而閱實生全者眾進之一秩以爲來者之勸

髙夔知廬州

敕具官某爾頃守合肥嘗移之內郡旋守四明又易以邊方乃自制司復分帥閫蓋以爾習熟淮甸有志事功故因以遷焉內有以固吾圉外有以宣王靈爾尙勉之哉

朝奉大夫新知昌州程仲虎爲虧發官錢降一官與閒慢差遣

敇具官某朕崇儉示朴未嘗加賦於郡邑然軍餉則不容缺也廣安𨿽小賦入有度及爾爲之闕供甚矣姑鐫一秩以爲罷軟之戒

皇弟右監門衛大將軍某州刺史多能多助收使父居中遺奏各轉遙郡團練使

敕具官某等朕親睦九族務從優恩而十階之進則謹守舊制未嘗私也以爾父嘗建節旄不及中壽遺奏之澤未請於朝俾爾昆弟俱領遙團之任朕之於爾厚矣尙惟恪恭以綏寵祿

林防閤門舍人

敇具官某爾以武科首選庀職上閤有年矣銜卹告歸免喪入見俾還舊班益務恭恪

中大夫知寧國府蔣繼周磨勘轉官

敕擁千里之麾方著民庸之茂攷三載之績尙伸吏課之公具官某被眷慈皇進班言路以中執法之舊爲東諸之尊政最有聞尙有稽於襃表封章來上何屢請於歸休玆以年勞應於銓法爰峻文階之秩遂登從槖之班大異庶工往祗茂渥

知廣州嶽霖敷文閣待制致仕

敕師閫有嚴方任顧憂之寄囊封何遽來騰告老之章驚爾疾之寖深撫予衷而甚戚具官某秉心端亮遇事詳明少歷艱勤養成畏謹之性晚更事任率有循良之稱念方虎之舊勲擢金吾之近侍一辭軒陛洊閱嵗時起分嶺表之麾俄感漳濱之疾宦遊南海曽無暖席之淹次對西淸用示掛冠之寵尙期自厚以冀有瘳

嶽霖贈四官

敕掛冠有請方聯次對之班易簀可哀宜厚飾終之典云胡弗淑而至於斯具官某出自勲門動遵士檢攬轡登車之寄夙著賢勞簪筆持槖之除實由親擢分五羊而作牧擁駟馬以啟行何恙之深此生遂已念世臣之無幾愴長夜之不晨忍聞垂絕之言寧愛不貲之寵躐四階而進秩按三尺以疏恩用大爾家庶將予意

知贛州趙彥操知廣州

敇具官某爾頃爲列卿攝民曹領京邑以才諝稱今二十年矣屢試劇郡政最卓然南海巨屏實控百粵去朝廷逺委任尢重章貢壤地相接不惟通知風俗之宜南方亦久聞爾之名矣舉以命爾其爲朕綏編甿撫蠻蜑使嶺海之間不異畿甸庶有以副朕不忘逺之意知靜江府趙思集英殿修撰提舉江州太平興國宮

敕具官某朕擇才而用謀帥尢艱廣右去朝廷逺二十五州綿地甚廣爾以甘泉舊臣起家作牧而兩載之間內外晏然治行可覩矣方圖爾功而以疾諗丐閒甚力何耶均逸祠庭遂爾賦歸之志陞華論譔示予篤舊之恩尙勉壯猶毋忘忠報

攻媿集卷三十四

欽定四庫全書

攻媿集卷三十五

宋樓鑰撰

外制

給事中尢袤禮部尙書

敕官建儀曹俾司禮樂制作之事職專宗伯當用朝廷老成之人閱一時侍從之臣極三朝髦俊之選求之公論僉曰汝諧具官某學極羣書才兼數器被眷知於慈扆參寮寀於儲宮出入累年始終一節禁路論思之益有眾人之所難瑣闈封駁之章至三進而未已積玆徳望處以文昌職務惟淸實總夷防之任謀猷可告尙殫積契之忠

中書舍人黃裳給事中

敕朕惟舜命龍出納朕命而名官以納言蓋人君之命不難於出而望其能納也瑣闥之職爲朝廷喉衿古誼昭然尢當遴擇具官某天資直諒學力粹深處之王邸則有講導之益擢之詞掖則推潤色之工是用授爾以封駮之任非以序而遷也事有不可爾則盡言言而可從朕不吝攺惟能知舜所以名官之意則能體朕所以命爾者矣

太常丞章穎軍器少監

敕具官某爾以倫魁之彥【倫魁見漢書揚雄傳是集屢用之一本攺倫爲掄非】端諒有聞進丞容臺預職史筆王邸講誦之益天官銓綜之公惟時名流兼此數器俾貳戎監是曰序遷萃之象曰除戎器戒不虞此亦急務尙勉之哉

吏部員外郎汪義端監察禦史

敕具官某朕選任臺端增置諫列惟六察之分職非一人之可爲泛觀在廷識擢自我以爾早先眾俊屢試長才風儀凜然有禦史之望聲譽籍甚乃故臣之家俾踐世家往贊而長屢更劇郡尙何學邑之拘輟自名曹庸示簡僚之重其祗朕命往振臺綱

右正言胡琢左司諫

敕具官某朕擢卿諫省亦旣再嵗端靖有守論事加詳蓋聞古者有爭臣七人爾獨賢勞念之久矣增置諫列俾正左虛之位其益究乃心曁乃僚相與補拾闕遺以輔不逮俾朕導諫之風有聞於世亦惟休哉

監察禦史何異右正言

敕具官某臺謀之選俱爲甚重而職務自有不同臺臣當糾官邪而諫省專裨主闕爾爲六察亦旣年餘屢進封章凜有風采今予授以拾遺之職滋向用矣以峩豸之風盡造防之益則朕有聴言之美而爾亦無愧於古爭臣矣

大理評事王補之大理寺丞

敕具官某爾家傳文法久任廷評遂爲同列之首賢勞著矣丞貳之職命爾遷焉罪宜惟輕繄古之訓移情就法尙戒於玆

寶文閣直學士程大昌龍圖閣直學士提舉南京鴻慶宮

敕朕收攬羣才緬懷耆徳矧東宮賓友之舊洊從琳琯之防冠西淸學士之班爰峻河圖之直具官某才髙而能下气勁而用衝防學壯行曽不渝於一節出籓入從實有聞於三朝退食自如著書不輟仰天觀象窮羲經八卦之文畫地成圖洞禹貢九州之域玆繼廩人之粟益髙延閣之名故國有世臣尙賴典刑之重乃心在王室毋防猷告之忠

皇伯嗣秀王伯圭故妻秦國夫人宋氏追封兩國夫人

敕伯父行尊已極三公之貴夫人徳配盍疏二國之封𨿽不逮於生榮顧可稽於防典具封某起由戚閈歸我宗英動惟圖史之遵居有珩璜之飾少同甘苦能與家人而防貧晚被寵光固宜君子之偕老云胡不淑弗永其年賜湯沐之大邦旣屢頒於翟茀兼公侯之兩社爰特畀於蜜章【蜜本諸晉書山濤傳所云云蜜印是集屢用之一本訛蜜爲宻或攺作宸亦非】以伸伉儷之情以厚幽防之渥尙惟精爽式克欽承禦史臺檢法官李謙太常丞主簿彭龜年司農寺丞【元系林大中辟差大中與郡張叔椿再辟辭免】

敕具官某等爾謙篤信好學表裏無玷爾年剛毅近仁气節有聞又皆憂深思逺有拳拳愛君之心禦史選也大中之辟叔椿之畱豈其私哉而引義慨然若不可一朝居者朕旣不汝捨而髙爵非所以畱之也容臺農扈分以命汝丞哉丞哉其少安之以俟選擇

都官員外郎趙謐屍部員外郎主管左曹

敕具官某爾祖父以直道佐中興配饗髙廟子孫苟在仕版以次拔用今位於朝惟爾一人外奏筠陽之課內爲秋官之屬恂恂自守尙有家風遷置毋民毋懈於位

趙思璱知徳慶府

敕具官某海康𨿽逺以髙廟潛藩而增重選侯亦不輕也爾以宗支之秀資歷寖髙往撫是邦毋忽民事都大提防坑冶鑄錢耿延年兩浙轉運判官

敕具官某部使者分行諸道在外則鐘官總貨泉之重在內則畿漕任飛挽之繁皆遴選也爾長於心計敭歷已深新安之政興僕植僵徹於予聽鼓鑄以佐用度又優爲之計臺虛位亟以命汝或遄其歸以副朕爲官擇人之意

陳揚善知光州

敕具官某浮光舊爲內郡今實並邊牧民之任不輕畀也以爾嘗守輔邦見稱辦治自去郎省家食有年玆庸授以左符往臨邊徹撫民以寛處事以靜其庶防乎古之折衝者矣

知湖州趙不迹都大提防坑冶鑄錢

敕具官某爾秀出宗支以才自奮三試劇郡辦治有聞惟時鐘官究山澤之利興鼓鑄之饒以佐國用非心計優長風力彊敏之士不足以當之輟自吳興俾趨臺治檢柅吏姦導疏利源匪急匪徐惟正之供則爾之職舉矣

知平江府沈揆司農卿

敕具官某朕臨禦丕圖求賢如渇儲闈寮寀選用無遺蓋舉予所知非止篤舊故之恩也爾以儒學奮身周旋淸貫詞藻之發追配前良肆朕纂承之初最先收召出守劇郡試之益詳矣漢二千石有治理效公卿缺則選諸所表朱邑由北海入爲大司農則其事矣朕之待汝豈惟掌周稷之事哉往祗厥官嗣有褒陟

呂大麟知常徳府

敕具官某本朝衣冠之族爵位相望文獻不墜未有盛呂氏者也至於今日仕者寖寡慨然念之起爾於家以爾素守家法好學不衰宰郡有循良之稱在朝謹靖共之守去國旣久退然自安武陵湖右奧區外控五溪之徼思得賢牧以撫安之故舉以命爾爾尙勉哉能大其家則爲報國

左丞相畱正初除少保封贈

曾祖贈太師耀卿追封英國公

敕朕任賢甚專虛已以聽累奏篇之賞盍膺八命之崇覽遜牘之勤始進三孤之重乃循故事加賁曾門具官某生爲善人世載隠徳傳芳中古由王國大夫之有聞席慶華宗去淸源節度之未逺惟躬行無媿於幽顯故家聲大啟於孫曾是生名儒致位上宰閔書屢錫已登極品之官公社肇開爰胙眞陽之土尙惟精爽歆此寵靈

曾祖母周國夫人藥氏贈周國夫人

敕士有奮身而仕至元臣推恩而爵及曾祖嘗迹所自必有其源豈惟奕世之賢仍多中饋之助夫或加寵婦則從之具封某以柔淑之資嬪儒素之族積功累行𨿽有良人之賢處順安時宜偕君子之老比及後裔是生上臺封旣至於小君寵仍疏於大國不攺周南之舊用配畱侯之祧其祗異恩以利後嗣

祖贈太師沂國公寔追封福國公

敕徳𨿽著州鄕而弗顯於朝廷身不及富貴而乃施乎孫子此古人敢以自必而天報昭然不誣我有宗工恩逮顯祖具官某坦坦幽人之履恂恂長者之風惟先世以來有功於國故餘慶所及遂肥其家果見聞孫進登孤保屢頒霈澤貴極師垣乃更沂水之舊封仍祚閩山之鄕國九京未泯百世不防

祖母楚國夫人洪氏贈商國夫人

敕婦道之修相夫以順家法之懿至孫而興𨿽寵榮不及乎生前而恩渥屢加於身後具封某以幽閒之操崇節儉之風夫婦俱賢蓋非一日之積室家流慶遂見百年之餘賜湯邑於南荊易封圻於上洛以顯漏泉之澤以慰含飴之思

父贈太師衛國公鑄追封魏國公

敕朕惟東周大夫畱氏號稱世賢子國子嗟之父也俱不見用詩人惜之此丘中有麻所由作也朕之用賢則異於是具官某世有潛徳生爲醇儒𨿽富貴不在其身而善慶乃積於後惟我碩輔秉國之鈞尊顯其親貴極人臣斯教忠之效也旣胙武公之土復更畢萬之封父子之賢於是俱顯視東周之畱爲盛矣死而不忘其尙知歆

前母燕國夫人鄭氏贈齊國夫人母秦國夫人劉氏贈魏國夫人

敕婦爵從夫已極小君之號母貴以子洊更大國之封具封某迪徳靜專處家約素相夫以禮躬孟光舉案之勤教子能賢慕軻母擇鄰之訓相夫初政致位上臺秩旣進於三孤貴遂登於累葉表玆閫範用配禰宮攺北國之舊圻畀東藩之新邑【劉氏攺四塞之舊邦畀大名之新邑】申加閔冊增賁宗祧

故妻魏國夫人徐氏贈秦國夫人

敕朕寵任大臣躋榮孤保爵旣加於祖禰恩又及其閨門具封某生有令姿居循內則知巨源之識度相敬如賓勉仲卿以激卬及見其貴𨿽隔幽明之際仍深伉儷之情夏篆通旜顯漢相元勲之重魚軒象服開秦川大國之封九泉有知千載無憾

大理卿王善之直龍圖閣知平江府

敕具官某吳門地大物阜隠然東南一都會也爾生長浙右固已習知其風俗又嘗持節臨之聲聞藹然至今未防矧明練憲章飾以儒術再長廷尉滋向用矣抗章求外自詭治民爲爾相攸無逾於此畀以羲圖之直用寵爾行豈惟不減昔人晝錦之榮吏民聞之不戒以孚足以寛吾顧憂矣

浙東提刑陳倚大大理卿

敕具官某國家以臬事付廷尉而立制視古爲祥治獄者無逾於定法斷刑者不使之鞫囚而卿實總之選顧不重哉爾習於憲章而持心近厚由廷評而上至於爲長踐有年矣綰建寧之符持浙東之節又皆有稱焉肆疇已試還爾舊物囹圄屢空病未能也爾能盡心使刑獄號爲平則庶防乎古矣

知雅州宋南彊知金州

敕具官某金城外控邊陲內連巴蜀有民有兵號爲價藩延藩之餘正須長才以任郡寄擇人於內豈曰無之臨遣而行慮不及事疇咨西南之守就以遷焉以爾有志事功敏於從事其解蒙山之組往撫漢陰之民此而有聞朕將用汝

木待問知湖州

敕具官某儒科首選宦達相望儲禁舊僚收用略盡慈皇初開南省爾則爲多士之先衝人頃居東宮爾則任端尹之寄而十年以來欲仕輒已朕嘗念之惟近臣爲明當途之誣浮議遂定吳興劇郡視古左馮眾所憚爲舉以試汝勿以多言爲畏倚需最課之聞髙爵美官豈於汝吝

費培大理評事

敕具官某李官選屬必先試以文法然對有司之問者易爲工察庶獄之情者難於盡爾爲廷評其以昔之所習見於詳讞之際遇事加勉增益其所未至不倦以終之則爲稱職

福建提刑辛棄疾太府卿

敕具官某爾蚤以才智受知慈扆盤根錯節不勞余刃中更閒退以老其才養邁往之气日趨於平晦精察之明務歸於恕朕則得今日之用焉召從閩部長我外府夫气愈養則全明愈晦則光於以見之事功孰能禦之哉

顏師古知泉州

敕均佚眞祠遂彭澤賦歸之志起臨舊鎭慰潁川願借之心匪曰朕私徒得君重旣去家之不逺俾便道以有行具官某學慕儒先朝推壽俊慨孔戣之去命典外藩念陽城之勞許歸故里而逺甿懷其惠政賈胡服其眞淸攀轅莫畱垂涕相踵此誠心之所感非人力之能爲旣徹聽聞重增嘉嘆方遴選惟良之守要在求已試之才追常衮之遺風當一變於閩俗用蔡襄之故事宜再領於泉麾式遄其驅以副所望

新寧國府林大中知贛州

敕具官某章貢居江右上流控楚粵之要民俗果悍可以義服不可以力勝也非淸徳雅量練達世務者不在師帥之選爾以不羣之資爲有用之學治縣如古循吏入朝爲才禦史彈劾不避於權要論議率中於事機橫榻之風振於一時朕旣分爾以宛陵之符念其家食易鎭玆地先聲所臨百吏望風撫予南邦以寛憂顧朕豈汝防哉

廣東轉運判官黃掄再任

敕具官某朕分遣諫官禦史使行諸道以廉察列郡之吏知予徳意多稱其職爾以端諒之資選在諫省去國未防使於嶠南善最有聞俾之因任旣以慰斯民願借畱之意又以見朝廷不忘逺之仁母替厥初嗣有褒寵

宮人王安安轉郡夫人

敕朕謹乃儉徳固無漁色之私選於後宮亦若審官之遴宮人某稟資婉嫕祗事靜專被樛木之恩蚤預內廷之禦承小星之惠躐升名郡之封其益習於壼彜庶克綏於寵數

直龍圖閣知贛州楊萬里祕閣修撰提舉隆興府玉龍萬壽宮

敕具官某朝廷之於賢者用而盡其才上也用未盡其才而勇退寵其歸而全其髙次也上焉者朕之本心次焉者非得已也爾以淸節雅道冠冕一時髙文大篇追配古作出入中外聞望日休計臺丏歸俾守章貢古郡臥治庶以優賢抗章自列欲畱不可畀眞祠之佚升論撰之華詩不云乎𨿽無老成人尙有典刑朕不汝防也

袐書丞陳損之淮東提舉

敕具官某常平使者之任重矣淮東鹽防甲天下視他路尢重貨泉所聚出入萬計調度低昂在一路部使者事又重焉爾起西蜀慨然有志於當世通練闓敏遇事風生周旋淸塗久攝宰掾彌綸省闥備著賢勞視其官可以知其才矣頃護使客往來淮堧歸論利病如示諸掌玆因求外選而用汝勉哉思所以稱任使之意起居舍人陳傅良經進壽皇聖政轉一官

敕具官某朕惟壽皇在禦務行聖人之政二十有八年傳祚菲躬懼弗克堪旣以申飭史臣謹以事繋日之書又掇其大端可以爲法於萬世者別爲一經追儷二典眞我家之盛事也爾以一代名儒晚登郎省親擢道山付史史事奏篇來上奉之慈極從容進讀冠佩儼然玆焉論賞盍先於眾命增一秩以示儒者之榮尙惟欽哉浙東提舉陳杞本路提刑淮東提舉衛經浙東提舉

敕具官某等浙東部刺史萃於會稽宻邇行都視他部爲重杞以辦治之才爲常平使者就畀臬事任益髙矣涇以倫魁之彥領淮甸鹽防攺授簜節地益近矣其各揚乃職使刑罰無寃公私兼足以副朕掄選之意武翼郎左翼軍統制韓俊供職滿十年轉一官【修武郎馬軍行司選鋒軍統制李郁同】

敕其官某爾出自禁旅護戎泉南【李郁攺陪都】旣歷十年內外靖謐𨿽功名無事以自見賢勞著矣俾循故實序進兩階益習韜鈐以俟選用

參知政事胡晉臣知樞宻院事

敕朕纂承丕緒圖任舊人一日二日萬防之防勤於裨贊三軍五兵之本玆益厚於倚毗乃播綸言式彰枋用具官某气全剛大識造精微以端靖結慈皇之知以忠純爲初政之輔同心同徳人孰知房杜之功嘉謀嘉猷日惟陳堯舜之道居宜鎭於雅俗動有助於沈機察其所安任以不貳矧一登於政地凡三入於樞廷諒憲度之愈明畀事權而增重噫予欲務孝宣之周宻以起治功爾其慕子房之從容用符眷意顧惟宿望奚俟多辭

同知樞宻院事陳騤參知政事

敕贊本兵於右府方借壯猷圖共政於邇聨尢資宿望我有明命告於具寮具官某學探聖源才周世務立朝謇諤素爲君子之儒處事精詳居有大臣之體升之常伯擢在機廷陳告後之謀猷簡而甚切贊基命之宥宻靜以無嘩雅量鎭浮不攺其度正身率下敢幹以私曾不俟於期年俾進陪於大政國以永賴人無異詞噫謨明弼諧朕有望股肱之助任重道逺爾其推腹心之忠永孚於休以副所屬

吏部尙書趙汝愚同知樞宻院事

敇西漢以同姓疏封不在公卿之位東平以至親輔政厥山聲望之隆惟我本朝尢厚皇族始則優加祿爵曾弗仕於外廷後𨿽並用親賢亦無逾於法從玆開宥府蓋得宗英具官某出天潢望髙國器早隨寒雋首冠於儒科出任藩宣久臨於蜀郡侍經帝幄選士貢闈皆故事之所無在爾身而兼備爰以樞機之寄托之肺腑之親必有若人乃堪大任匪固私於異渥將深慰於公言噫開國以來未有今日非常之舉本兵至重當展平生有用之才以增磐石之光以壯維城之勢

刑部郎中沈樞度支郎中

敕具官某爾生長相門明習文法爲郎憲部恪守三尺司度之職凡軍國之用會其入出以周知經費之數欲得淸謹之士爲之故以爾遷焉勿以郎潛爲淹思所以稱其職者

太府寺丞沈作賓刑部郎官

敕具官某郎官必由宰郡而除憲部惟以明法而授行之舊矣爾出名閥通習憲章久歷廷尉之屬宐在玆選向守丹丘曾不暖席而去郡之曰遮道借畱其必有以得此者再入修門養資外府而後遷焉朕之用爾審矣惟盡乃心以稱斯舉

右司員外郎應孟明左司吏部員外郎徐誼右司

敕具官某等宰掾非他官比也調防闗決皆天下事非有才識可以爲守常應變之助者疇克爲之爾孟明介然有守練達民事爾誼能爲可用通貫治體一以序遷一以選授朕方委政於二三大臣惟爾分任其勞使大臣得以綱紀庶務助朕求賢以起治功豈小補之哉度支員外郎王厚之直袐閣兩浙路轉運判官

敕具官某朕惟轉運之任莫重於畿內祗承慈訓率用士人比年以來多稱其職爾庠椊諸生故家人物好古博雅風裁素髙克勤小物而知大體領使淮西聲望籍甚爲郎名曹侃然有守還畀道山之直兼按浙河之閒飛挽以時而用不乏調度有經而民不病表率諸道尙其勉哉

監都進奏院朱致民大理司直

敕具官某詩云彼其之子邦之司直國家明謹用刑遂以名李官之屬近復定制審閱奏當尢不可以輕授也爾以儒學自奮而宰邑丞郡循良有稱入班於朝靖共爾位選以命汝往哉惟欽

司農寺丞彭龜年袐書郎

敕具官某朝列多士皆以賢選𨿽不以日月爲功要必使宿其業爾丞大農屬耳玆又命典中袐書朕不以爲煩人亦無得而言以爾之才望有以當此也道山羣玉之府涵養天下英才異時臺閣髙選於此乎取何止讀未見之書而已哉

中書門下省檢正楊經太府卿四川總領湖北轉運副使張抑太府少卿湖廣總領

敕具官某等國家東巡吳會宿兵楚蜀示天下以形勢給餉之任必選王人居之爾經奮身西南老成詳練樞屬宰掾裨助爲多問以蜀事了辯如響是用使爾於蜀爾抑起自故家見聞殫洽屢持使節所至可紀荊湖風土尢所諳歷是用使爾於楚寵以外府長貳之任將命以行爾二人皆儒士其有以適緩急之宜無乏興無病民使上下百城不擾而兼足相安而有恃則朕之顧憂可寛矣

新知湖州木待問攺知婺州

敕具官某浙河以西吳興爲輔藩浙河以東婺女爲名郡視邦選侯委任惟均爾少爲舉首聲振東南從吾春宮徧歷寮寀今投閒之旣久命起家而作牧引嫌自列易地爲宜是行也非惟不使汝逺去畿甸苟盡心焉課最易聞公論自此而定則朕之眷汝人無閒言矣宣教郎史彌廓系秀王孫女夫轉一官

敕具官某爾以師臣之子娶秀邸之孫不習貴驕能勉家學推恩爾室遂進以官往其欽承益務修進

朝奉郎給事中黃裳朝散大夫權工部倚郎謝深甫磨勘轉官

敕嚴吏銓之課所以示百寮之公優法從之聨猶不防三載之攷具官某再登朝著亟上禁途朱邸橫經久借講磨之益瑣闈批敕尢髙論駮之風【謝深甫云翺翔朝著宻勿禁途三輔政淸久資於彈壓貳卿任重允賴於論思】玆以年勞應於治典爰陟文階之等寖陞官簿之華其服恩榮尙殫猷告

張允中該修玉牒循從事郎

敕具官某慈皇寶牒之成一代之鉅典也爾爲胥吏預有勤勞旣登仕版並進二階

知秀州趙充夫攺知湖州

敕具官某爾守臨汀政最徹聞擢之嘉興尢號辦治理財則不擾而集禦吏則不惡而嚴民甚安之湖在近輔最劇就以畀汝近嵗皇族人才輩出爾宜在政事之科益勉所長爲諸郡率朕將有以表異之

太學正顏棫知常州無錫縣吳獵潭州教授項安世召試並除袐書省正字

敕具官某等國家開館閣以待天下士若必循次而進非所以示招延之廣也博采公言取以數路爾棫由捨法官學省爾獵方宰壯縣爾安世客授湖南一聞其賢俱命給札前此殆未有也指陳時務蔚然可稱登之冊府遂列英躔豈惟養有用之才抑以爲多士之勸庶防巖穴之彥亦將樂從吾防焉

戶部員外郎趙謐陞郎中

敕具官某近嵗郎選日重非外庸之著不在此選非資歷之深猶置員外爾以名臣之孫更踐蘭省積其吏攷就正厥名官簿寖髙益思加勉

蘇大任太學正

敕具官某眉山蘇氏文獻相望爾雅派別以學自奮朕覽薦牘召寘學館得天下英才而教育之何樂如此益勤教事勉繼前良

趙不邌知西外宗正事

敕具官某國家宗支日盛散處郡國而溫陵長樂猶循南西二京之舊各有司存以爾行尊而性淑奮由儒科練達政事往其主盟糾合吾族撫摩孤弱而使之得所教防孝秀以率其不良振振麟趾之風庶有望焉

江東提舉黃黼戶部郎中主管右曹

敕具官某聚天下賢士列之朝行必更外庸而後收用非惟欲重郎選亦以詳試人才亨途由是而薦之焉輕畀也以爾馳聲膠庠資敏而練世故使行江右行部刺史之體召對便朝嘉其忠藎戶曹動闗民事號爲劇煩往旣乃心以副選擢之意

煥章閣學士知襄陽府張枃徽猷閣學士知建康府

敇慿熊軾於上游久資塡撫之略畀麟符於重地尢借保釐之方是爲畱籥之司增峻寶儲之職具官某性資闓敏智識縱橫樂父兄之賢源流有自登侍從之選敭歷已深遇事敢言詞鋒甚厲臨機輒斷才刃有餘輟自文昌出當方面果肅淸於邊徼務宣暢於王靈矧是秣陵實雄江左石城鐘阜六朝之風績猶存大纛髙牙先正之威名未逺俾居連帥益振家聲想具有於成謨顧何煩於多訓

顯謨閣待制知江寧府章森煥章閣直學士知興元府

敕荊楚奧區無若江陵之重巴蜀外蔽實賴漢川之雄我有侍臣更此名鎭峻增延閣之職用寵元戎之行具官某稟气沖和受材宏達早被知於慈扆亟登任於禁途司畱籥於陪都旣騰善最建髙牙於南郡名殿上防眷炎劉始封之邦爲元徳必爭之地【此稱蜀漢昭烈帝之字宋時避廟諱故攺作元】云屯萬竈虎視三秦誦武侯出師之章諒其素志審漢將登壇之防勉乃壯圖毋有遐心往只成命

王藺知江陵府

敕運魁柄於西樞嘗贊幄中之畫開帥藩於南紀玆分閫外之權惟任舊人式孚羣聽具官某器資鯁挺智識開通世傳許國之忠躬負濟時之略明目張膽在朝廷無事不言聚精會神故君臣不膠而固輔予初政正位本兵機謀足以折千里之衝文武足以爲萬邦之憲退安祠館寖閱嵗華蜀道登天之難曲從私請荊州用武之要勉爲朕行諒無俟駕之淹倚聞洗印之報噫比周家之分陜允屬宗工據天塹之上防是爲重鎭尙體規恢之志豈惟塡附之圖

知興元府宇文價知襄陽府

敕唐制以山南分東西二道西則漢中爲巴蜀之捍蔽東則襄陽爲荊郢之北門以是俱號重鎭而控扼之要於今尢切謀帥其可輕乎具官某以學奮身世有名徳壽皇眷知擢寘華近遂居文昌八座之選出鎭漢中於今五年撫安軍民帖帖無事襄陽易地委任惟均方時小康邊鄙不聳輕裘緩帶折衝樽俎以追羊祜之遺風不亦善乎

錢象祖吏部員外郎

敕具官某吏部之司七而右選最爲劇曹涉筆終朝猶恐不逮非夫精敏詳練之士不足以察吏姦而澄獘源也爾明習吏事飾以儒雅分符持節民庸茂焉爲郎未防銜卹而歸不俟造朝亟加選用靜以制動要以禦詳汝知之矣尙其勉哉

將作監主簿李大異司農寺丞軍器監主簿曾三聘太府寺丞

敕具官某等大農外府分領食貨之重各設之丞以贊其長非才不授也爾大異彊記洽聞處事有條爾三聘篤學厲操持論不苟簿正兩監退然安之並進厥官各任以事以才自見今其時矣

秦焴知嚴州

敕具官某爾生長大家少而穎悟力學進徳譽者交口古括之政無愧循良嚴陵爲髙宗潛藩宻邇行闕選而用汝詳試其才益撫吾民以稱朕意

吳宗旦知舒州

敕具官某龍舒在淮右爲名郡士大夫以剖符爲樂而朝廷必選才而後授之爾以學自奮明練憲章法家者流自以爲不及也律身範俗淸裁可紀家食寖久精力未愆往居專城綏靖淮服列卿之舊朕豈汝防

榷貨務監官修武郎陳仲堅董淵孫侁收趂增羨各轉一官

敕具官某等摘山鬻海之利之以佐用度其數實廣爾等協心奉法嵗有贏貲何愛一官以勸來者

新江西運副錢端忠攺江東運副

敕具官某爾以王人給餉江淮才諝著稱俾之將漕需次已久持節有行小疾來諗尢見防靖爲爾易地以遂其私輔養精神庸俟器使

幹辦審計司劉三傑將作監主簿王恬軍器監主簿

敕具官某等爾等在太學爲名流試劇邑爲良吏以薦入朝嵗月當遷分命以勾稽之職而處三傑於大匠恬於戎監職淸而務簡益養賢望以俟甄拔

江西路轉運判官林湜吏部郎官

敕具官某尙書郎爲當今妙選朝行𨿽有名士必更外庸而後授之爾嘗峩豸冠凜有風采按刑浙東將漕江右久攝帥閫所至有稱賜環而歸敷奏詳雅資望髙矣然猶處之小選所以重銓綜之任也其究乃心以贊而長

攻媿集卷三十五

欽定四庫全書

攻媿集卷三十六

宋樓鑰撰

外制

國子司業彭椿年除祭酒

敕具官某祭酒尊者之稱也荀卿任齊最爲老師蓋三爲之後世遂以名冑監之長非夫儒先哲艾徳齒俱尊者豈輕畀哉爾蚤以文行表於諸生歷官朝行好禮不變擢居小司成士論久已厭服爲國學師無以易汝往哉惟不言而躬行使人益觀感於規矩之餘則首善之風振矣

樞密院檢詳李祥國子司業

敕具官某成均教事師道貴尊近歲𨿽長貳不並除而爲士擇師不應以此爲拘也爾馳譽膠庠見謂前輩文學行誼久服眾心諒直簡嚴不移素守郎潛以來藹有師儒之望玆庸命以少司成之職追還古風變而至道於以副朕作成之意尙勉之哉

左司諫胡瑑司農少卿

敕具官某朕之用人謹守成憲惟爾之用獨異他人始以編摩見於便朝奏對詳雅朕心向焉擢典中祕遂居六察居無幾何徑登諌垣期月之間屢獻忠讜引嫌自列執義不回俾貳大農豈朕初志往祗乃事庸俟甄升

同知樞密院事趙汝愚初除封贈

曾祖東頭供奉官士慮贈太子少保

敕國家親睦九族本支蕃衍侯王使相寵祿相望然𨿽在近屬無子孫贈典之文惟爾孫曽進秉事樞追榮之恩上及三世有宋以來實自汝始豈不榮哉具官某冑出熙陵慶綿漢邸生長承平之日涵濡信厚之風不顯其躬以燾於後本兵之任我得宗英推迹本原寵之宮保蜜章之渥賁爾九京

曽祖母龔氏贈髙平郡夫人

敕士大夫遭時遇主致身兩地必有慶源之自仍多內助之先矧在吾宗可無異渥具封某婉嫕之質幽閒之度克相夫子寖大其家孫又生子起爲公輔旣錫曽門之寵並推婦爵之崇惟沁水之名邦實河東之沃壤以示廟祧之寵以增屬籍之光

祖贈秉義郎不求太子少傅

敕唐之宗室大用者九人而李適之爲稱首追榮乃祖襃冊典物焜照都邑行道咨嘆著於史牒今爾之寵視古過之具官某稟資甚賢爲善知樂𨿽事功不見於世而隠行實侔於天是生聞孫首致樞近旣嘗逮事當揆所元用推黃壤之恩爰授靑宮之傅三錫之命尙其未央

祖母太孺人晁氏贈咸寧郡夫人

敕惟晁氏世有名士在濟北號稱華宗女教旣嚴壼彞可紀矧來歸於天族乃深篤於義方宜有後人克顯先世具封某結縭之訓蓋自家傳采蘋之儀實遵禮度相夫以道躬徳曜齊眉之勤有子甚仁兼仲由負米之養三遷之教燕及元孫【元孫之元宋時避廟諱所攺】一命之榮胙之大郡是爲陽報尙服殊恩

父贈大中大夫善應太子少師

敕躬行之實莫著於隠微天報之昭殆同於影響苟能用一日之力何必活千人而興惟深仁厚誼有以過絕於人則陰功隠徳終當暴白於世具官某生長富貴遭罹險艱菽水僅充而事親有臥冰躍鯉之孝伏臘未給而於人有解衣推食之仁片言可質於神明一飯不忘於君父教忠之訓旣著生前篤行之名遂彰身後朕方命爾元子貳吾西樞察其許國之忠想見過庭之學寵之師範冠彼儲僚豈惟禰廟之是崇抑亦宗盟之未有尙其英爽式謹歆承

母淑人李氏贈安化郡夫人

敕朕顯登樞筦旣以崇趙氏之祧加賁幽原其可忘孟母之訓具封某生自名閥歸於賢宗秉志靜專與少文而協趣處家約素爲彭澤以忘貧一門相勉以孝慈奕世俱傳於淸白是有賢子爲予輔臣爰開順化之封用示追榮之寵毋重杯棬之感庶寛霜露之思

妻淑人徐氏贈鄱陽郡夫人

敕朕並用親賢延登宥密𨿽曰家傳之懿如麟趾仁厚之風亦惟閫助之良有雞鳴警戒之道宜與偕老胡不永年用加寵榮以賁冥漠具封某天資柔淑婦徳慈祥冊府道山才及見夫子英遊之際副笄翟茀傷不逮小君命服之榮獨惟南渡以來久寓楚東之近始封此郡尙慰爾靈

知防州趙鞏江西路轉運判官

敕具官某爾起書生有志當世頃由名曹出鎭淮右孳孳邊備論奏相踵易帥防子民夷帖服事有當辯不已於言可謂首公忘私者矣大江之西漕事爲重引以漸近朕意可知順流而歸祗率厥職

江西提刑劉光祖知防州

敕具官某防子之國介於楚蜀之間山川險固民夷雜糅謀帥之重心惟通才爾正色立朝號稱敢言出擁使軺威望日聳旣授以江右之節矣尙玆家食非以優賢分閫之寄易以命汝亟其洗印以安逺民

知昭州莊方知瓊州

敕具官某瓊管以四州之壤屹立海中實與番禺相爲引重大艑獻琛賴以爲歸麾符不輕畀也爾進由儒科練達吏事貳郡濱水承流昭潭必能習知南海之俗往其輯寧蠻蜑勞撫賈胡以稱朕選侯之意

軍器少監章穎左司諌

敕具官某古者箴規之求下逮工瞽矧位於朝孰不進言以諌名官視古已狹選用之際其可不嚴爾蚤以掄魁寖登華序淸標直節照映周行約史東觀橫經朱邸端靖無華物自宗之擢居諌垣允協時望山甫補衮職之闕孟子格君心之非尙惟勉旃以伸素蘊

將作少監黃艾右正言

敕具官某諌省設官備矣大夫而下幾於古諍臣之目比方並建遺補俱以引嫌而去妙選時彥乃今得之爾抱負不凢學爲有用言簡气勁宜備諌列輟自王邸命以拾遺爾其振厲風采別白是非引經據古以佐朕之不逮將虛已以聽焉

資正殿學士正奉大夫蕭燧轉一官致仕

敕朕睠言故老方深仄席之思遽覽封章乃有垂車之請勉從所志殊咈予懷具官某洪毅而裕和【洪毅之洪宋時避廟諱所攺】閎深而肅括擢儒科於紹興之際登朝迹於乾道之初自結主知蓋正人無待於助久司言責使天下想聞其風徧儀論思獻納之班遂參輔贊彌縫之用粵從去國亦旣累年臥疾淸漳興鄴下文人之詠掛冠神武慕山中宰相之髙爰序進於崇階以曲全夫晚節噫漢疏知止旣永謝於軒裳蕭傅素剛尙勉親於藥石

蕭燧贈金紫光祿大夫

敕舊弼退休方徇辭榮之懇奏函踵至驚聞垂絕之言撫往事以慨然愴吉人之已矣具官某名髙一代仕歷三朝官以諫爲名眞得諍臣之體後非賢罔乂俾參鬷嘏之尊𨿽爲故里之歸尙佇壯猷之告云何屬疾亟願乞身載覽遺章尙想伏蒲之气優加卹典以彰告第之恩庸寄予悲務昌厥後噫求馬周儀形之見遂隔九京歌晉公柱石之衰重增一涕

知建康府余端禮吏部尙書

敕朝列選曹妙簡持衡之任位登常伯尢髙荷槖之班玆得名臣式符時望具官某稟資洪毅履行精純慈扆結知蚤預甘泉之侍儲闈列屬久陪少海之遊頃出鎭於雄藩實典司於畱籥旣聞報政亟命還朝矧惟十載以來屢歷三銓之劇士論夙推於平允吏行素憚其嚴明乃於晝接之餘寵以天官之舊老成復進豈惟躬簿書期防之繁忠蹇自將正有賴朝夕論思之益其祗成渙用副虛懷

湖北提舉張孝曽防路提刑

敇具官某防子一道視四川爲差近而山川深險雜以夷蠻民物凋陋困於徵取典刑之使選用不輕爾出自名家敏於吏事持節湖外斂散以時往按蜀門布宣徳意使深山窮谷舉無冤民則庶乎得職矣

右正言何異湖南運判

敇具官某朕監觀四方誌不忘逺寄耳目於部使者猶恐不逮故間遣諫官禦史以臨之爾自登朝行雅有淸望頃因奏對擢居憲臺升之諍臣之列方有賴於規益引嫌求外授節湖湘典司將輸光華煜然夫以峩廌伏蒲之風抗攬轡登車之志揚淸激濁在此行矣有猷以告毋有遐心

四川制置使京鏜權刑部尙書

敕朕體列聖寛仁之訓務謹刑章求一時忠厚之臣俾居司寇久虛此位今得其人具官某器度恢洪才猷挺特蚤結慈宸之眷亟登要路之津修聘殊鄰壯蘇武持旄之節開藩全蜀慨王尊叱馭之行百城咸服其恩威四載備聞於勞烈爰示賜環之寵俾陞聽履之班錫以贊書付之臬事罔兼庶獄朕方推文王敬忌之心明用五刑爾其慕臯陶邁種之徳尙殫辰吿以副予知祕閣修撰知紹興府趙不流職事修舉除集英殿修撰

敕懷會稽之章久煩塡撫報齊邦之政可後襃嘉具官某分派天潢服休仕路頃由淮甸來任飛芻挽粟之司旋尹京都遂登簪筆持槖之選起臨輔郡就擢帥垣迨玆期年知職務之時舉去此一水亦舉言之日聞乃諭柄臣俾陞寓職以璽書示勉勵之意母曰彞章使田裏亡愁嘆之心尙圗來效

梁季珌知光州

敕具官某爾父在紹興間以才敏致位文昌其後未有至二千石者爾守上饒政務簡靜銜卹而去未究職業浮光易治地則被邊舉以命汝委寄爲重尙其勉之母忝前人

李沐吏部郎官

敕具官某爾以舊學大臣之子自奮巍科寖登膴仕出使閩浙有志於民爲養求歸嘉其靖退晉接之頃處以名曹親庭無信宿之遙選部乃攝承之舊往只厥職無復固辭

新知興元府章森攺知瀘州

敕開藩蜀部曾洗印之未聞易鎭邊陲又攺轅而於邁惟首公之有素諒承命而遂行具官某知略該通才猷挺特進儀禁路入陪豹尾之嚴擢殿畱都出擁麟符之重由上流之奏課畀西道以折衝十年而守漢中田叔固宜於久任五月而渡瀘水武侯豈憚於遐徵矧羣情安集之初借元帥撫綏之力推君子之心置小人之腹能坦然而不疑脫慈母之懷立嚴師之傍當翕爾而自定亟祗成渙用寛顧憂

知福州鄭僑知建康府

敕開帥藩於閩嶠曾未彌年司畱籥於秦淮玆焉易鎭渴想儀形之見亟令郵置之傳具官某執徳不回秉心無競論議逺追於晁董文章髙軋於漢周正色立朝尢推批勑之手至公典選允借持衡之權皂蓋頒春出臨千里錦衣行晝就撫三山欲攺畀於麟符仍從馳於驛騎朝受命夕引道諒無憚於暑行退補過進盡忠正有資於辰告入奉受釐之對徐爲分閫之行惟我舊臣服玆休命

廣東提刑李信甫江東提刑

敕具官某爾爲禦史直道而行出守信安旋使南嶠皆有聲績可紀矧錄囚於嶺海煙瘴之地不憚深逺勞亦甚矣抗章求閒未應捨汝其典泉事於大江之東少休馳驅而後攬轡以行亦惟休哉

太府卿辛棄疾集英殿修撰知福州

敕具官某七閩奧區三山爲一都會地大物阜甲於東南負山並海綿亙數千里舉聽命於大府連帥之選豈云易哉爾以軼羣之才蚤著事功壽皇三畀大藩寵以論譔之華於今幾二十年召對便朝擢長外府益平豪爽之气而見溫粹之容朕心嘉焉比居外臺讞議從厚閩人戶知之陞之集賢增重閫寄往其爲朕布宣徳意撫吾赤子以寛一面之顧憂朕豈汝忘哉

著作郎黃由軍器少監

敕具官某著庭之選最爲淸髙矧爾以掄魁之英謇諤之气周旋三館於玆有年經上要津無不可者然朝廷序進人物不厭於詳薦紳綿歷事任不以遲速計也進貳戎監仍攝劇曹益養資望以俟器使

司農卿沈揆權吏部侍郎

敕古有六官孰若天官之重部分四選無如武選之繁玆擇貳卿宜求吉士具官某髙文贍麗古學精深自登周行雅有淸望凡一時華要之選以累載周旋其間壁水道山爲諸儒之領袖儲寮詞掖振六藝之英華屢垂上於禁途復優聞於郡課蔽自朕志召長大農寵之荷槖之聯畀以典銓之寄惟公可以守成憲惟明可以察眾欺倚聞稱職之名用助官人之道

新知襄陽府宇文價攺知遂寧府

敕朕惟今日謀帥之難深以數易爲戒卿有大邦遺愛之舊無嫌攺命之繁具官某學有家傳才爲世用奮身西蜀膺慈皇特逹之知累嵗中朝歷儒者淸華之選佩印屢更於劍外分符最久於漢中峴首名藩方尋羊叔子之迹遂寧舊治更喜郭細侯之來諒去思之未忘宜外庸之益著往祖成渙嗣有寵光

知遂寧府單夔知建寧府

敕逺臨蜀部念頻年跋履之勞易鎭閩邦示鄕國旋歸之寵具官某受才通敏蒞政精明繇廷尉之年蚤被慈宸之眷擢侍臣之列最居羣彥之先祠庭寖閱於十年帥閫雄開乎三峽旋更防府罙著外庸仍次對之舊班畀建安之新組山川伊邇諒少慰乎遐心民社匪輕方有資於善政惟時舊徳服我茂恩

張孝伯司農寺主簿

敕具官某爾以學自奮吏治有聞三入朝行閱嵗滋久凡爾等夷騰上多矣退然靖共物論歸之玆以序遷勾稽農扈尙共乃事以就器業

知廣徳軍林孝友大理寺丞

敕具官某列寺皆有丞惟廷尉之屬其選爲尢重必求通儒以治庶獄已試之效吾其捨諸爾頃居是官見謂稱職出守桐川又以最聞玆還舊班進用無壅惟明克允以副朕好生之意

中奉大夫知襄陽府張枃大中大夫知建寧府陳居仁磨勘轉官

敕夙嚴銓法所以示百僚之公優待從臣猶不忘三載之攷具官某神機敏悟器度閎深禁路升華久聽星辰之履帥藩因任蓋得江漢之心【陳居仁云性資夷曠學問淹該西掖代言雅得深醇之體南邦共理尢明寛猛之宜】玆以年勞應於治典爰陟文階之等益增侯服之光思稱恩勞尙殫猷吿

中奉大夫吏部侍郎沈揆磨勘轉官

敕制祿以官式序百僚之進在法當從乃登四品之崇具官某儒學老成文華髙勝儲寀有執經之舊祠臣推爲誥之工屢結綬於朝行幾問津於禁路攝承民部更一紀而有餘積累年勞𨿽九遷而未艾玆擢天官之貳始伸銓格之優太中不易公卿庸表褒遷之渥大夫旣掌論議益思獻納之忠

新除兵部侍郎黃裳顯謨閣待制依舊嘉王府翊善

敕朕惟國朝謹教子之法王府建翊善之官在太宗務選正人惟姚坦最稱直士自時厥後何代無賢我有論思之臣俾專輔導之任具官某以天下士從吾兒遊自典祕書已參講席𨿽寖歷瑣闈之貴曾不離朱邸之僚誦典謨百篇之書旣得坦明之制正春秋一王之法尢多深切之言力辭武部貳卿之除俾就文謨次對之秩於以究遺經之終始於以示朕意之眷畱尙服訓詞益殫猷吿

成忠郎邕州橫山寨招馬官黃世明轉兩官

敕具官某戎馬之須多自南徼爾招誘盡力累賞日厚並陞二秩以旌其勞

敇賜進士及第陳亮承事郎簽書建康軍節度判官防公事

敕具官某三嵗大比人徒知爲布衣進身之途藝祖皇帝有言曰國家設科取士本欲求賢以共治天下大哉王言朕所當取法也廷防者再乃始得汝爾蚤以文藝首賢能之書旋以論奏勤慈扆之聽親閱大對嘉其淵源擢寘舉首殆畱以遺朕也尙循故事往佐帥幕益懋逺業以須登用

集英殿修撰耿秉權兵部侍郎

敕長才被選嘗擢侍從之聮末疾自言閔勞官職之事丏閒寖久簡記不忘旣加晝接之餘復畀夏官之貳具官某稟資端亮厲操堅剛篤志愛民𨿽細故必加逺慮推誠致主無一事不以上聞屢布藩條率騰善最甫登禁路俄領外祠乃俾賜環再趨文石之陛亟令持槖徑歸武部之班益勵壯猶以答隆眷

皇叔祖少保士峴贈少師

敕屬近行尊富貴旣無危溢年髙徳邵死生宐備哀榮官某迪徳忱恂處心夷曠分暉帝籍𨿽坐致於顯融席慶王門曾不形夫驕吝磊砢維城之望雍容鳴玉之班奉香火於內祠允謂三朝之舊建節旄於輔郡更居亞保之尊胡不百年困於一病驚奉章之上達愴遺老之防何輟九陛之視朝冠三孤而錫命噫髙爵厚祿旣已見於生前防典優恩顧何防於身後尙惟英爽歆我寵靈

武徳大夫鄂州都統制張詔軍政修舉轉一官

敕具官某國家分屯重兵列戍江滸申飭將帥務嚴紀律爾居鄂渚實當上防緩帶輕裘如一儒生而气稟山西沈鷙善斷軍政修整徹於朕聞何愛一官以示表勸益勵戎昭用圖爾功

直袐閣京西運判朱晞顏直煥章閣知靜江府

敕具官某桂林爲嶺右都會控制最逺帥閫久虛掄擇尢遴惟爾儒雅醇明練達世故蓋嘗爲部使者矣當鹽防蠱獘之後協心扶持民懷其惠輟京西飛挽之重還撫南方增堯章寓直之名用爲爾寵內安甿俗外戢蠻蜑人心知向條教易孚予自以爲得人爾其有以稱此哉

廣西運判方崧卿京西運判提舉張釜廣西運判

敕具官某等嶺右分百越之半漕計匪輕京西總三司之繁事權尢重爾崧卿儒雅飭吏廉按有稱是用易以襄漢之節爾父淸白傳家斂散惟謹是用圖爾桂林之居道裏略同委寄無異飛芻挽粟旣資辦治之才攬轡登車益抗澄淸之志爾惟自勉朕不汝防

太常丞李謙浙東提舉

敕具官某部使者任常平之寄一道之休戚系焉朕固不以輕畀而況近防乎爾篤志於學力行其言歌之政見於已試憂國之心形乎辭色輟從朝行畀以使節旱澇之餘嵗事未知周爰咨詢先事而圖浙河以東汝其任是責哉

知寧國府蔣繼周知太平州

敕偃藩巨屏正資共理之良易鎭鄰邦允借上流之重惟時宿望聽我訓辭具官某經術融明材猷挺特歷居言路凜乎中執法之威屢剖郡符翕爾東諸侯之最念千里相安之久爲三年報政之期乃睠當途猶爲重地民風純靜素稱道院於江東訟諜簡稀眞是太平之官府更藩舊徳爲撫黎民矧擊柝之相聞亟驅車而及境雙溪疊障難伸願借之私五馬一驄又得宦防之樂其因詳試遂訖外庸

木待問知寧國府

敕具官某朕念儲闈寮寀之舊防匪極一時之選旣已延登四人爲予宰輔其在外裏居者亦未嘗防也爾事朕有素家食累年起爲二千石以示舊恩相攸久之玆焉始定宛陵爲江右名郡以壽皇潛藩地望尢崇爾其往爲朕撫字吾民篤志賑防以銷愁恨嘆息之心豈惟有以副選侯之意爾亦將由是而進焉

成都提刑楊王休本路運判知閬州續耆成都路提刑

敇具官某等朕臨禦萬方寄耳目於部使者地愈逺則任愈重蜀道萬里成都奧區其選又可知矣爾王休移自潼川方祗臬事易以漕節就按本道爾耆自守閬風頗著能稱俾乘憲以表表列城使民之利病徹於朕聞而朕之徳意布於遐徼揚淸激濁威愛兼舉則爲稱職矣

知常州陳謙湖北提舉

敕具官某爲常平而置使專以惠民選名士以乘軺示不防逺邇服勤儒術抗志事功頃居編摩已著才望甫試繁劇優有治聲往行重湖之區典司義廩之政貿遷鬻海之利務在通商綏靖摘山之徒無致生事佇觀成績嗣有寵章

吏部員外郎雷潨直煥章閣知平江府

敕具官某姑蘇古郡號稱吳門宻輔行都最爲重鎭地大物阜訟訴實繁衣冠走集應酬不暇非寛博彊敏之士其何以居師帥之任乎爾以辦劇之才飾以儒雅嘗以一邑之長膺千里之寄又以十連之帥撫五羊之民召對便朝郎潛選部念未足以究爾之能也視邦選侯爲朕一行加以堯章之職用爲臨遣之寵倚聞異政以稱所蒙

章森依舊知興元府

敕國家謀帥豈命令之可移臣子徇公亦東西而惟命閒因有爲未免從宜具官某文有古風神無滯用以禁路論思之舊爲藩方師帥之良建業畱都允借保釐之略江陵巨屏久煩塡撫之威惟此興元控於蜀道念開藩之未及又易鎭以有行不如舊貫之仍毋庸新尹之吿漢中地重肯形雞肋之書南國教明當息鼠牙之訟尙圖茂渥以答顯庸

吳總知瀘州

敕禁路通班久遂燕閒之適藩方謀帥允資撫禦之良方起家而臨民諒聞命而引道具官某冑出勲門而被服儒雅世傳戎韜而深涉藝文澤笏彯纓舊爲儀於朝列擁麾持節屢宣力於坤維眷此瀘川控彼南徼民生繁阜當勞來安集之餘軍律申明嚴坐作進退之節正賴中和之正往宣寛大之書西平王之在唐固多賢子諸葛侯之仕漢自有美聲益振爾家用固吾圉

知太平州葉翥知婺州

敕聽履而上星辰緬懷舊徳把麾而去江海又著外庸錫以明綸處之輔郡具官某性寛而有制道廣而能周爲天子之從臣最先眾俊主國家之大計殆過十年謀謨備罄於忠嘉仕已不形夫喜慍乃睠文昌之老俾臨寶婺之區姑熟最聞未及賜金之寵括蒼地近何殊衣繡之榮倚觀中和樂職之詩益表平易近民之政其祗隆眷嗣有優恩

劉俁廣東提舉

敕具官某朕嗣服之初首下寛大之諂俾部使者分察屬郡務寛民力爾守嶽陽推誠奉行凡加賦橫斂之病吾民者悉加蠲除幾去嵗額之半薦章交上朕甚嘉之嶺海去朝廷逺畀爾一節專斂散之權推嶽陽之意而行之遐陬其息肩乎

攻媿集卷三十六

欽定四庫全書

攻媿集卷三十七

宋樓鑰撰

外制

同知樞密院事趙汝愚知樞密院事

敕朕延登樞臣方務親賢之並用擢專兵本豈以日月而爲功式隆磐石之宗益聳維巖之望具官某仙源有自天分素髙發之以埸屋之聲名博之以師友之問學論思禁路眞有諍臣之風塡撫藩方著古循吏之績望之堂堂折而不撓元齡孜孜知無不爲卓爾士夫之間居然公輔之器頃爲儲寀已知許國之忠玆貳機廷尢見愛君之篤俾陞右府之長密贊中宸之謀增衍眞腴並昭異數噫三軍五兵之問𨿽未至於廟堂一日萬幾之繁正有資於帷幄朕方越拘攣而圖任爾其勉忠力以赴功惟旣厥心同底於治

吏部尙書余端禮同知樞密院事

敕朝建幾廷實總事樞之要任專軍政尢資副貳之賢乃圖舊人用稱隆委具官某气和而有守資介而能通蚤膺慈扆之知徧儀淸貫爰列儲闈之屬久事初潛禔身有肅括之稱立朝奏正直之徳典銓衡於選部尢推鑑裁之公守管籥於畱都允借保釐之略召還位著益簡予充蓋君臣相知非一日之積而文武並用何二柄之分屢登朝夕論思之班宜居夙夜宥密之地啟侯封之土宇畀采邑之圭腴噫運籌帷幄之中當逺追乎前躅折衝樽爼之上正有望於壯猶尙服寵光毋替朕命

萬鐘司農卿

敕具官某爾以才諝早爲九卿去國久之擢冠宰掾仕已之際不見幾微召對便朝奏論詳雅是用命汝復長予周稷之任王城內外儲粟動以百萬計上下仰給事則浩繁往哉惟欽以稱朕意

通議大夫知樞密院事胡晉臣致仕

敕三年輔政是爲股肱之良一旦乞身欲掛衣冠而去勉從爾請深軫予衷具官某迪徳粹和秉心正直尊賢容眾無一毫忌刻之私學道愛人備四時溫厚之气察其有守任以不疑典封駮於東臺贊樞機於西府進參翮嘏遂長本兵方朝竭節以相資乃以沈屙而有請任重道逺知許國之未量名遂功成奚退身之太早無君子者如蒼生何噫垂車而傳子孫顧莫回於雅志就第而問籌防尙有冀於壯猶其服寵光以綏吉履

胡晉臣贈金紫光祿大夫資政殿大學士

敕抗章自列俯從納祿之言遺奏上聞猶篤愛君之義驚柄臣之已矣撫用事之愴然具官某天賦純誠世推厚徳仁必有勇立朝多謇諤之忠正而不它致主盡忠淸之節自登近弼可謂大臣何抱疾之遽深願辭榮而勇退始猶未許遂不可爲愛之欲其生謂何恙之不已死者如可作微斯人而誰歸加祕殿之隆名極文階之三品俾昌厥後均賜以官噫命方士而求馬周空軫如存之念輟余而奠如防徒增追悼之懷顧一鑑之旣亡嗟九京之何及尙惟英爽歆此寵靈

潼川運判劉光祖奏儒林郎知資州龍水縣楊安益賑濟有方循一資

敕具官某潼川去朝廷逺頃修荒政部使者察一道官吏之能否以龍水爲最而聞於朝進爾選階以示襃表

徐元徳知均州

敕具官某均之爲州𨿽逺以其控制洞蠻置武當之節使塡撫一境任不輕矣爾蚤以經學教授鄕裏旋以聲望登進朝行貳郡新安績用罙著剖符玆土以惠逺民往哉惟欽益行所學

太常博士陳棅祕書丞著作佐郎李唐卿著作郎祕書郎範仲黼著作佐郎校書郎王奭祕書郎正字蔡幼學校書郎

敕具官某等道山羣玉之府聚天下英俊其間所以涵養器業以爲進用之儲也爾棅以容臺議禮之舊爾唐卿爾仲黼豋瀛旣久爾奭爾防學給札著稱或於典丞郎之職或序進著作之庭校讎未見之書不攺共二之故職優選遴孰邁於此其思稱崇奨之意以爲邦家之光

大學博士邵康太常博士曾祕國子博士太學錄雷孝友國子正田澹並太學博士

敕具官某等博士秦官掌通古今員多至數十人國朝稽古建官凡以博士名者皆淸選也爾康學問該洽俾議禮於奉常爾祕資稟純篤俾典教於冑學爾孝友爾澹俱以上庠糾正之職陞教育之任一日而拔士以十數亦足以知朕好賢之意也其祗明命毋曰序遷

費士寅耤田令

敕具官某朕立賢無方視所爲主苟得茂才多列於朝爾以西州之雋襃然爲舉首薦口旣重又當有以表異之往司帝耤實預容臺淸華之選權輿於此惟務靖共以俟甄拔

主管吏部架閣陳希防國子正湯璹國子錄

敕具官某士修於家而仕於朝又典膠庠之教事可謂榮矣爾希防蚤上甲科久爲掌故爾璹首冠南宮未登華途嘉其靜退之風俾參樂育之選雅有聲望司予成規子率以身疇敢弗恪

湖南提舉郭徳麟宗正少卿

敕具官某宗正一星在帝座之東朝廷以屬籍爲重設官以象之卿少之選亞於太常非他寺比也爾以諒直周密久司六察之職出持使節深簡予衷賜環來歸優寘少列豈徒爲飬望之地將有以進汝焉

皇叔祖贈少師士峴追封郡王

敕冠三孤之位旣頒防典之優疏千里之封更極眞王之貴具官某分暉天擢秀宗支琚瑀珩璜允矣朝儀之肅櫜兜防纛居然將閫之禁𨿽平生坐致美官而終老不愆素履逮朕纂承之始方形親睦之風曾頒爵之未遑乃抱屙而自晦云何不淑遂止於斯噫搢笏垂紳愴典刑之安在分茅胙土尙冥漠之有知用慰爾靈益昌厥後

士峴女三人並封縣子

敕某人朕丕承慶基崇篤宗老凡今屬近行尊歷事三朝如爾父者幾人奄其告終遺奏來上粲然三女願賜湯沐朕何愛大邑之封不以慰爾父之意乎益懋壺彛以對隆渥

同知樞密院事余端禮初除封贈

曽祖慶太子少保

敕士有致位廟堂而光顯於時其上世終身韋布而追榮於後惟源流必有所自而貴盛亦豈偶然具官某樂道丘園隱居閭里人無知者實有侔於天我自得之故無待於外比及三世乃生其樞朕方以儲閣舊學之臣擢居宥府基命之地首以宮保之亞用爲曾月之光豈徒顯爾宗之祧抑以爲善士之勸

曽祖母徐氏齊安郡夫人

敕朕延登儲寮進貳樞筦旣已寵及上世又念伉儷之賢必有以相之者故加以小君之號焉具封某生太末之樞盛偃王之族嬪於良士托以終身諒閫範之可稱至曾孫而遂顯擇黃岡之佳郡開石窌之新封賁爾泉扄歆予渙渥

祖鐸太子少傅

敕君子之澤旣被於後人朝廷之恩宜及於先世有徳必大可攷不誣具官某探六藝之遺言爲一鄕之善士𨿽文學行誼不見於用而孝悌忠信能行於家再傳而興致身樞近推迹先祖之自欲亢余氏之宗靑宮六傳舉以命汝尙惟不冺服玆寵靈

祖母傅氏髙平郡夫人

敕儒者篤行不顯於世而能埀裕子孫則亦惟閨門能循法度以爲之助追贈之寵歿宜共之具封某謹蘋蘩之儀佩圖史之訓克事君子相敬如賓是生賢孫爲朕良佐以髙都之名郡爲湯沐之新邑惟爾靈其預享之

父贈通邑大夫繪太子少師

敕信安自趙抃以來仕登宰輔不過三數人我有本兵之賢固由自致迹夫義方之教當揆所元具官某秉心靜淵履行淳固分薛包之田而愛形於兄弟折馮驩之劵而義篤於鄕閭積善有餘固非一日之力延師不倦遂成令子之名周旋淸班登進宥府蜜章加贈屢升法從之階禰廟益親獨簉宮師之選以示教忠之效以寛追逺之思

母淑人虞氏咸寧郡夫人

敕士之家傳固出父師之訓古有胎教實由母氏之賢仕旣顯於朝廷寵宜加於泉壤具封某天資婉嫕婦徳靜專謹以事夫逺追舉案之美勤於教子不媿防機之言𨿽魚軒不見於生前而鸞誥屢頒乎身後玆錫義川之號蓋由樞筦之恩慶則有餘澤其未艾

妻淑人葉氏信安郡夫人

敕大臣許國能有羔羊正直之風夫人起家必如鳲鳩均一之徳旣資內助之力宜啟小君之稱具封某姆訓是遵壺彞甚飭相爾夫子不以事物嬰其心爲時名卿得以亷白厲其操位登兩地之貴恩霑三世之先矧惟魚軒宜爾象服視樞臣而命爵就鄕郡以疏封益肥汝家庸稱予渥

浙東提舉李謙乞將合轉朝奉郎一官回授本生父珝贈承事郎

敕具官某故本生父某朕方以孝治天下凡以親爲請者多曲從之爾世有令徳躬履持操是生賢子而嗣其兄旣以能顯其父母矣願捨外郎之一秩求贈本生之二親淳化淳熙況有故事是用寵爾以廷評之階詩不云孝子不匱永錫爾類爾子方爲部刺史以此風厲郡邑其助吾風化多矣

本生前母王氏本生母陳氏並贈孺人

敕具官某故本生母某氏爾有賢子出繼伯父旣顯其親又追惟本生之重願加贈典有司已援舊比且言員郎所系爲重而其請於義可矜足以勸臣子榮親之孝朕曰兪哉並進湯沐之封以爲泉壤之寵

胡澄知光州趙彥珖知容州

敕具官某等光山之在淮右今爲保障之區容管之在廣西舊爲經略之所選而往寄任匪輕以爾澄起由名家嘗奏郡課爾彥珖秀出天族洊佐藩條往分顧憂當體朕意有政可紀無逺不聞勉哉

四川總領楊經直寶文閣提舉四川茶馬

敕具官某爾以宰椽之長往餉蜀門之師萬里馳驅之勞計當入境四川牧之寄尢在得人與其遴選於中朝孰若就煩於便道載頒英簜寓直寶圭摘山以惠逺人市駿以備戎事惟鄕閭之在望宜利病之詳聞往旣乃心用掦厥職

淮西提舉張同之奏修職郎安丰軍六安縣令陸子虡救活被水人一千四百餘人循一資

敕具官某鼓鐘代鼛淮有三洲詩人所以興嘆也安丰之潦朕聞而念之部使者謂爾有字民之能乃得救災之術進爾一階又以少徇父老借畱之意其亦寵矣益勉之哉

朝奉大夫知敍州計孝似夷賊作過不能彈壓降一官

敕具官某僰道被邊郡將實作控禦之寄而威令不申夷獠侵侮驚擾邊氓害及徼吏久而後定是不於汝而誰責哉其上一秩尙思後圖

朝散郎敍州通判李楰孫節制義軍驚動夷賊降一官放罷

敕具官某逺夷匪茹侵我王略爾爲別駕受帥檄而不進擁義軍以自尊致此猖獗而又貪功幸賞迹狀昭然削秩免官以示邊吏之戒尙爲寛典其務省循

諸王宮教授楊大灋國子監丞黃度並監察禦史

敕具官某等憲防設屬實分六察之司禦史虛員當極一時之選孰堪此任今得其人以爾大灋以端恪之資而達於時宜爾度以深沈之量而敏於吏事舊臨劇縣俱著能聲嘗對便朝各陳讜論尙忠而用夏政旣已先明詔之頒約史而作宋經亦已攷遺編之載並加親擢蓋自簡知爾其助正紀綱振揚風采務求稱職之實毋負官人之能

福建提刑盧彥徳本路運判

敕具官某爾屢持使節爲時老成暫居郎曹復按閩部祥刑之寄方借平反將漕之司又煩調度不攺山川之舊仍頒郡邑之條益靖吾民以稱朕指

知郴州吳鎰湖南提舉

勅具官某爾以冊府之英起當郡寄慈惠之政徹於朕聞夫士之務學固將見之用也始以宜章之最俾任一州繼以郴陽之能得亷一道矧是湖湘之逺方當旱潦之餘醝茗阜通𨿽攸司之甚重倉庾斂散尢荒政之宜先爾能宨心部刺史之職則朕之用汝等而上之庸止此耶

曽集知嚴州

敕具官某贛川之曾人物相望仕至二千石者前後以十數聲績茂焉爾習於家傳有志乎古試以舉寄有志乎民還奏便朝嘉其詳練惟嚴陵之輔郡實髙廟之潛藩分以左符用撫吾民由小州得大州蓋亦寵矣益勉厥職以大爾家

沈維知房州

敕具官某爾以相家子明習文法自致膴仕蓋嘗久於廷評爲丞爲正又出爲二千石矣中更閒退閱嵗滋深起爾於家俾分房陵之符戢吏愛民省刑節用治郡之大端也爾皆知之奚俟多訓

知江州王師古廣東提刑知吉州胡長卿廣西提刑

敕具官某等國家分道遣使以祥刑爲重嶺海之逺尢遴於擇人爾師古奏潯陽之課爾長卿報盧陵之政俱以儒雅飾吏踐嵗久授之軺傳其必能爲朕審用刑章平反庶獄使百城之民自以爲不冤亦惟休哉

吏部員外郎錢象祖陞郎中

敕具官某爾自淳熙初元攝事列曹今二十年矣三易州麾一擁使節凡今郎吏出入省戶未有如爾之久者也玆以積攷始正其名資望俱髙益稱詳練𨿽曰銓法尙服優恩

新成都府司戶李僑乞將所得官資回授父證贈迪功郎母廖氏贈孺人

敕具官某士之發防決科以求仕也爾之子萬里造庭得官名都而求致其事以榮二親此非追逺報本不可解於心者能之乎朕甚嘉之曲從其請於以風厲四方使知慕焉

新徽猷閣學士知建康府張枃依舊知襄陽府

敇金陵爲帝王之宅方借保釐羊祜得江漢之心爰加因任具官某忠嘉傳世才智絕人兼言語政事之科何施不可更彈壓恵養之政易地皆然惟今襄陽在昔畿甸暢皇靈於遐徼控天塹於上游謀帥畱都已畀玉麟之重還車舊鎭諒多竹馬之迎惟首公而忘私遂聞命而引道吏民如故不煩條教之載頒城郭重來但覺精明之頓攺其只茂渥以訖外庸

左司應孟明中書門下省檢正右司徐誼左司員外郎

敕具官某等宰掾之任重矣自爾二人爲之實能謹守程度參稽事宜佐吾二三大臣以平章中書之務大臣亦言其能朕用嘉之以序而遷滋向於用益習天下之事以昌逺業尙勉之哉

何澹煥章閣學士知泉州

敕弄大夫之印方渴想夫嘉猷分刺史之符尙往臨於重鎭眷知有素中外惟均具官某名檀倫魁望髙風憲由辟水師儒之任歷騎省諍臣之班披腹而呈瑯玕獨任臺綱之長把麾而去江海更觀吏治之優矧是泉山實雄閩嶠徒得君重勉爲朕行煥乎文章示西淸學士之寵凜然風采增南國諸之嚴倚聞報政之期其體顧憂之意

樞密院編修官呂棐太常丞

敕具官某三丞號髙選而容臺爲最不惟禮樂是司凡朝廷有大議必咨焉是可以輕畀哉以爾奮自儒科又精吏事持論不苟亷直自將久於編摩擢寘華列惟寅惟淸往贊而長

國子監主簿王源國子監丞

敕具官某胃監以教養人才而金穀細務丞實司之爾父頃在從班有批勑之風能繼世科風烈未逺久服勾稽之職就俾序遷資望寢髙尙思所以稱其家者監登聞鼓院李友直宗正寺主簿監都進奏院羅克開國子監主簿

敇具官某等國家銓擇人才進各有敍勾稽之職在寺則司宗爲淸在監則冑庠爲重以爾友直儒學老成舊傳夫素業爾克開士行修飭自奮於世科進官於朝雅有賢譽俱遷簿領實階華途罙務靖共以祗朕命

潘景珪知湖州

敕具官某吳興名邦今爲輔郡地大而民阜賦重而訟繁視邦選候弗以輕畀爾練逹吏事明習憲章入從出藩踐敭舊矣起家爲二千石顧豈擇地而後安移前日彈壓之威而爲惠養之政尙優爲之以稱朕意

沈瀛知江州

敕具官某大江之險分戍重兵潯水之陽號稱要地軍民錯處牧禦須才爾奮迹膠庠馳聲場屋仕𨿽三已而無慍予豈一端而取人旣輟新安之行復分共理之寄綏靖十同之眾撫安萬竈之屯此而有稱進則未艾承節郎敍州管界巡檢程仲幹因夷人作過被殺特贈兩官與一子進武校尉

敕具官某爾爲徼吏勇於捍寇而捐其軀謀𨿽不足過於逗撓自全者逺矣以二秩告第而官其子庸勸邊臣之用命者

湖南提刑孫逢吉祕書少監

敕具官某道山羣玉之府聚天下英才其間必又求才之傑然者領袖之遴選之久今得其人以爾稟資端方充之以學九流百氏之書該綜無遺良史之才諍臣之風爾實兼之頃由少司成出使湖湘刺舉惟公風采凜然是今日第一流人物也還爲少蓬孰不曰宜來遊來歌以副虛佇

楚州奏忠訓郎添差副將魏昌教習效用弩手轉一官

敕具官某爾以名將之子習於戎昭練兵山陽守將以告授之一秩以勵能者

蔣藺邵公翰奚士遜邵衮並大理評事

敕具官某等理官之屬惟廷評爲甚勞獄成之告必躬必親非習於文法者不在玆選今又試以經術蓋欲兼用儒者也爾等俱以場屋之舊明司空城旦之書而中其科虛位旣久並舉而用各揚乃職使人知引經決獄之效焉

太常少卿薛叔似祕書監

敕具官某朕以冊府爲重選才甚嚴信宿之間旣得逢吉爲之貳又俾叔似長之所謂朝取一人焉抜其尢暮取一人焉抜其尢士論翕然朕亦自樂於得賢也爾問學淵博論議明辯結知慈皇擢在諫省有古諍臣之風逺乘軺車歸貳容臺物望無不宗之旣授以太史氏之職復使正此久虛之位表儀雋防儒者之至榮也雍容養望以俟甄擢

司農少卿詹體仁太常少卿

敕具官某奉常惟禮樂是司而去古寖逺放失尙多非得博物洽聞學有根據者未易輕畀也爾少明經術務爲有用探賾索隠恥一物之不知總餉之久蓋已由郎省而貳大農矣召對雍容效忠無隠其爲朕典禮樂之事鐘鼓玉帛抑末也尙求其本而釐正之

蔡戡司農少卿

敇具官某爾起由名家以甲科自奮登用最蚤敭歷已多深沈之度防退之節朕知之舊矣比總軍儲嘗貳外府升之農扈備予九卿朕欲收拾人才共興治功覽爾奏篇又有得士之喜顧豈獨望以周稷之事然積貯天下之大命也方平糴以爲備尙贊而長使事集而民不擾則予汝嘉

新知泉州何澹兩易知明州

敇起鎭泉山將趨於閩部易麾鄞水並護於瀛壖凜聞憲府之名增光制閫之寄具官某受材精敏履行粹和場屋文鳴蚤先眾俊朝廷徳選寖歷華途屬予纂紹之初賴爾論思之益擢居騎省端有古諍臣之風進長烏臺眞得中執法之益遽收朝迹再更嵗華洊畀郡符俾近畿甸地當一面海帀三陲蔽遮浙河之東控禦島夷之外布宣徳意豈惟欲田裏愁恨之銷敷暢王靈正欲借文武威風之重倚聞成績嗣有殊襃

知明州朱佺兩易知泉州

敕具官某才有小大之異而選用當適其宜郡有逺近之殊而委寄之重則一爾詳練世故敭歷仕途鄮嶺分麾報政久矣溫陵攺鎭易地皆然此則控東夷之要衝彼則據南海之都會內修侯度外暢王靈諒無憚於修途當復聞於善最

司農少卿胡瑑湖北運判

敕具官某朕臨禦萬方寄耳目於部使者又間遣諫官禦史爲之俾遐陬之氓如在畿甸矧湖右實據上游而外臺當軍民錯處之地任顧不重哉爾外靜而內明言簡而气勁一見而決亟寘諫垣雍容論奏多所裨益乃自引嫌遷貳大農丏外再三察其勇退玆用授爾以飛挽之寄爲官擇人非以遂爾之私因事進規無忘愛君之意

髙文虎將作監丞

敕具官某朕旁招俊乂布列周行徳進言揚如恐不及矧以太史氏之舊引疾家居十有四年昔病今愈予環可後乎爾博學篤志承伯父之傳网羅舊聞述史遷之緒采之公論僉曰汝賢再轉爲丞尙居繕監職務淸簡可以卒汗靑之業毋以匠爲嫌也

汪粹軍器監丞

敕具官某爾舊弼之子以才自見出臨邊郡綏靖有方奉最言歸論奏明辯丞於戎監孰不謂宜矧爾久在塞垣有志事功除戎器以戒不虞國之務也亦惟欽哉

戶部侍郎趙彥逾工部尙書

敕攷六典之書實重冬官之職總百工之事今惟起部之司乃得宗英俾居常伯具官某聯休天派擢秀儒科立志孤髙萬鐘何加於我持身防潔一介不取諸人令名逺紹於閒平惠政徧加於楚蜀任國大計爲予良臣朝夕論思有猷必告簿書期防惟正之供勤勞已著於巧咸寵數遂登於八座親賢並用朕方隆睦族之風技巧咸精爾尙敬若工之命

攻媿集卷三十七

欽定四庫全書

攻媿集卷三十八

宋樓鑰撰

外制

太府少卿兼知臨安府袁說友權戶部侍郎

敕朕攬收人才思裕拜用足兵𨿽急要先足食之言大計是謀當求大度之士是爲儒者之效孰曰民曹之難具官某文有英詞神無滯用蚤登館學嘗接武於華途旋歷麾符屢防勲於劇部居輦轂彈壓之任知裏閭銖兩之姦前張后王聲望相繼東賈西萭豪猾自消疊膺晝接之榮擢寘地官之貳損上益下朕欲圖加賦之寛理財正辭爾尙明盍徹之意

直祕閣兩浙運判王厚之直顯謨閣知臨安府

敕具官某國家駐防吳防視古天府民日庶事日繁師帥之寄尢難其人以爾先世嘗爲京尹治行超卓如漢章尊汝實是似故以命汝自其少時博雅篤學世味衝澹若將終身焉一行作吏所至辦治處之以榮觀而超然投之以劇繁而不亂是宜居此官者輟自漕臺加畀延閣用爲爾寵唐人有言輦轂之下先彈壓郡邑之治本惠養此言殆未純也五方之民固爲厖雜九縣之眾尢須撫字威惠交孚則爲稱職且稱其家矣

戶部員外郎黃黼直祕閣兩浙運判

敕具官某部使者之職重矣而畿漕視他路尢劇近歳率用儒者不惟職務整辦惠愛遂及於浙河之東西是不可攺也以爾起由膠庠凝粹而開敏嘗使江東得斂散之宜澄按列城不苛不弛玆由郎省付以漕事寓直延閣以示寵嘉矧在鄕邦周知利病爾能罷行之下有月旦之評上有公朝之論當不日而徹聞矣勉哉

李大卞知洋州

敕具官某洋川在東蜀爲望郡通儻谷駱谷之道據黃金戍之險賢牧風流相傳左符不以輕畀也以爾家世循良明習吏事𨿽安於閒退而閱歳已多勉爲一行以副朕選用之意

虛恨蠻酋首成忠郎袁弄滿三年轉一官

敕具官某國家銓法文臣以四年武臣以五年乃得進秩三載攷績不以施諸庶僚也以爾慕義中華誓保西南塞下郡將有請升爾一階益貞乃心毋替於舊監建康府貨務武翼郎趙公遜修武郎丁昌時收趁增羨各轉一官

敕具官某等摘山鬻海之利之以佐軍需其數實繁爾仕陪都歳課登衍何愛一秩以勸後來

周珌大理寺丞

敕具官某李官之屬率以文法進求其持身無玷缺以儒術飾吏事者尢難其人爾起名家久於棘寺嘗爲丞爲正矣試郡有稱奉最來歸【奉一本作奏與前卷奉最言歸論奏明辦互證當作奉】再轉爲丞復典臬事𨿽若小迂而榮途自此無壅矣隨龍禦前忠佐馬步軍都軍頭陸安轉遙郡刺史

敕具官某郎選在今爲甚重𨿽朝列名流必著外庸而三尺則有司執法以裁正旣進六資則朕之寵命復行上下俱爲得體而爾受之亦宜往刺一州益務中恪

浙西提刑葉適吏部員外郎

敕具官某郎選在今爲甚重𨿽朝列名流必著外庸而後授今得人物之英爲之則又增重矣爾博極羣書洞視千古文章之發追配作者頃由冊府試以郡寄臨事知變就畀使節以寵之天官名曹實爲星省之冠是不於爾而誰屬簡要淸通爾其兼之

判潭州周必大判隆興府

敕詔起東山已報長沙之政符分南服尙提新府之封乃睠元臺載颺明訓具官某閎深而肅括堅正而裕和極論思獻納之工盡輔贊彌縫之用始終一節光顯三朝進退百官聚英才而在列總領眾職任大事以不疑方安蘂館之閒往鎭藩方之逺眷懷不替委寄則均政化流行有類上公之分陜威名孚洽共期大老之歸周惟此南昌尢爲要地爰命三孤之重式遄十乘之行矧爾寓居之鄕實今賜履之下旣喜衮衣之寖近抑欣晝錦之有光先聲所臨羣聽自聳噫令行庭戶當還帶牛佩犢之風福及京師更佇自葉流根之效來綏四國式憲萬邦

朱熹知潭州

敕具官某十國爲連師帥是寄矧長沙控湖湘上游賜履甚廣視邦選侯尢難其人以爾古學粹深風節峻特可以爲世之師仁心仁聞威惠孚洽可以爲時之帥兼是二者往臨藩方聲望所加列城聳服儒先相望士气方振爾其爲朕教之楚俗𨿽安尙有凋瘵爾其爲朕撫之典刑所存奚俟多訓

陳公亮江西運副

敕具官某朕惟郡邑官吏至繁不勝其選故精擇部使者付以揚淸激濁之寄以爾抗直而詳諫由宰掾持七閩使者節按刑畿甸又有能聲是豈可一日使之家食而不在事易節待次姑以徇爾之私大江之西將輸事重益謹厥職以副眷懷

吏部郎中林湜太府少卿

敕具官某版曹總國用之要而帑藏分之有司必以外府處其中所以檢柅財貨之出入不嫌於詳其可以輕畀哉爾奮身儒生習於吏治在縣爲賢大夫入朝爲才禦史澄按兩道攝承十連皆有聲績徹於朕聞召寘郎闈靖共爾位進之少列以慰公言率屬究心使上下兼足爾其懋哉

戶部郎中趙謐軍器監

敕具官某戎監之設本以嚴飾武備而休兵歳久繕修之職各有司存長貳亦惟總兵凡而已以爾舊弼之孫克自抑畏久在郎省能寡悔尢序進爲長仍攝民曹往其只欽毋替於舊

龍圖閣學士正議大夫韓彥直磨勘轉官

敕夙嚴銓法所以示百僚之公優待從臣猶不忘三載之攷具官某材猷通敏政術闓明歷事三朝負縉紳之素望投閒十載號簮槖之舊人心安蘂館之居職寓河圖之峻年勞旣久官簿愈髙用爲晚節之華其服寵光之渥

寶文閣學士大中大夫顏師魯轉一官致仕

敕奉香火於眞祠方徇投閒之請掛衣冠於神武遽騰告老之章𨿽欲挽畱不如得謝具官某性資剛毅政術疏通幼學壯行曽不渝於一致出藩入從蓋詳試者累年往使殊鄰抗節不撓進登常伯典銓尢明一辭宸陛之嚴洊鎭泉山之逺力求閒退方念儀刑不知何恙之深載覽引年之奏俾升官簿以寵老臣眷簡未忘姑遂明農之志始終無玷尙餘許國之忠服此恩光體予至意

顏師魯贈四官

敕垂車得請尙想履聲之餘易簀有言猶存屍諫之意愴老成之已矣念冥漠以憮然具官某受才髙明植操堅特蒞官行法所至有循吏之風憂國愛君直欲任天下之重獨辭榮於八座乃斂惠於一方身退而名益彰年髙而徳彌邵眷舊臣之無幾驚遺奏之遽聞超進文階仍延世賞仰無愧俯無怍何謝古人生也榮死也哀終全晚節眷惟英爽歆此寵靈

正議大夫尢袤轉一官守禮部尙書致仕

敕位列儀曹屢上求閒之請恩隆儲寀俯從納祿之私玆焉告歸於以示寵具官某器資精敏學業淹該隱帙奧篇了辧無爽殘膏賸馥霑丐爲多冊府道山極一時儒學之選詞垣翰苑兼兩朝制誥之工比訖外庸進儀淸禁命之夕拜有唐人批敕之風擢以春官當虞臣興禮之任乃因感疾遽欲辭榮俾陟崇階以華晚節李綱乞骸而去肯久於尙書孔戣得謝而歸仍加於禮部尙祗渙渥無媿前良

尢袤贈四官

敕舊老遺榮猶有畱行之意表章載覽忽形垂絕之言天不憗遺人所嗟惜具官某以時耆徳事朕初潛蚤歳宦遊殆及王楊之接晚年貴重遂從園綺之招古事今事問無不知大言小言進必有補爰曁纂承之日首防侍從之班召自藩方喜典刑之如故擢居闥嘉悻直之不衰圖任方深求歸何亟𨿽弗至甘盤之罔顯恨不許彥博之少閒喪此良臣動予深念進四階而命秩按三尺以疏恩學焉而後臣之正賴多聞之益死者如可作也抑惟斯人之歸或其有知毋悼不幸

起居舎人陳傅良起居郎

敕具官某言動之屬史官固有左右之異朝廷之用賢士豈以日月爲功試之加詳防則有在爾窮百氏之學發六經之文身方在於布衣名已傳於海內外庸旣訖眾望愈歸比再入於修門寖擢居於淸貫叩其著述之業登之記注之司螭陛直前善開明於朕意鳯池共二能震耀於王言執義不回秉心無競稍遷厥職以重此官庶幾朝寧之間猶見儀刑之舊載纂髙皇之典仍陪元子之遊益啟乃心母忘忠告

祕書郎彭龜年起居舎人

敕具官某朕修明官制用之有條識拔人材待以不次惟此柱下史在邇列以尢親取之中祕書迨近時之罕有旣云遴選安得異辭爾操守堅剛論議剴切端公辟屬贊臺院之宏綱冊府爲郎號士林之翹楚擢寘螭頭之直俾陪豹尾之班不循年限而授此官深得用魏謩之意掌錄時政以付國史尙克遵唐室之規益效忠猷以酬異渥

朝請大夫權刑部尙書京鏜磨勘轉官

敕六卿分職皆吾從槖之臣三載陟明優爾吏銓之制具官某謀謨宏達識度恢洪頃膺慈扆之知徑上甘泉之列張旜而使萬里折戎虜以不驕叱馭而鎭兩川撫民夷而咸服召登宸陛下寘秋官玆以年勞應於治典爰峻文階之等益增禁路之光尙服恩榮式殫猷告

兵部尙書羅防落權字

敕尙書古之納言必求徳望之妙武部周之司馬實惟邦正之專肆疇已試之良爰錫其眞之寵具宮某訏謨經逺雅量鎭浮蚤歷近臣自有老成之譽素多仁聞仍全剛毅之資推愛人利物之心爲致君澤民之業詞掖久推於潤色經幃尢賴於講明旅登聴履之聨兼蒞典銓之重儀刑朝著滿歳已深領防從班優賢可後有常徳以立武事正需舊學之規以軍令而振國容方倚壯猶之助往祗成命式贊永圖

兵部侍郎耿秉落權字

敕朕旁招賢士遴選從臣惟我舊人載處五兵之貳不煩滿歳遂頒一札之書俾正厥名敷告於眾具官某姓資剛果器識宏深夙志功名善談當世之務屢更事任専以斯民爲憂故典州則千里舉安而將命則列城防惠徧儀華貫寖簡予衷掄才甫上於禁途引疾遽收於朝迹勿藥有喜盍歸乎來畱寘邇聨方借論思之益願全晚節尢髙亷退之風乃加眞除俾鎭雅俗櫜弓𨿽久豈忘武備之修持槖甚休益謹忠猷之告尙承至意毋有遐心

工部侍郎謝深甫落權字

敕朕昭徳塞違臨政願治乃睠吉士洊兼夕拜之官樂聞嘉言俾正冬官之貳固云試可實示褒升具官某性稟粹純行能膚敏被聖父非常之遇膺周行不次之除嗣服云初首居郎省量才旣審擢寘諫垣顒顒朝望之益髙亹亹奏篇之切當晉登在陛咸推記注之功就尹中都更資彈壓之重持櫜優遷於起部典銓仍領於選曹載輸批勑之忠尢見愛君之篤豈應久次宜遂爲眞疇若予工匪求精於技巧毋替朕命尙益效於論思

汪徳輸知崇慶府

敕具官某始吾髙宗開公社之封實自蜀國尋以崇慶名軍蓋久而後冠以府號地望滋重矣選侯可輕乎惟爾祖首貳元帥府以佐中興爾爲恂恂克守家法簡池之政平易無華畀以左符往守玆蜀念之哉無忝爾祖則不負寄委此邦之意

宮人符燕燕轉永寜郡夫人李進進轉通義郡夫人

敕朕飭修內治靡形色選之私周覽掖庭爰秩婦官之序有嘉女徳用錫命書具封某婉嫕自將柔良有素知小星盡心之美不見驕盈承穋木逮下之恩惟加肅謹寖歷歳時之久備殫夙夜之勤分樂土以疏封賁小君而示寵其祗渙渥益懋芳猷

汪義端知舒州

敕具官某淮右諸郡職優而事簡舒其尢也爾蚤登甲科蔚有時望近膺親擢欲振臺綱引去翩然畱之不可爾才辦劇屢更盤錯是邦簡靜遊刃有餘其與斯民相安於無事以稱朕安邊固圉之意

集英殿修撰知紹興府趙不流知廣州趙彥操職事修舉並除煥章閣待制

趙不流

敕報政輔藩又見期年之變疏恩中扆載加禁路之榮具官某慶席仙源才優吏道頃由輦轂彈壓之任遂爲朝夕論思之臣寶婺分符備著蕃宣之效防稽奏課曽陞論譔之臣寶坐黃堂庭無畱事風行黔首時有譽言登之持橐之職壯我維城之勢帥臨十國方爲久任之圖位列四松不減近班之寵尙祗明命以訖外庸

趙彥操

敕帥閫雄尊著南海於蕃之迹璽書勉勵陞西淸次對之華惟我宗英被玆渙渥具官某才猷敏劭學識該通蚤膺聖父之知道寘列卿之長俾兼天邑有趙張之威名進攝地官熟研桑之心計一辭位著久閱星霜姑蘇宣三載之勞章貢總數州之重頃逾庾嶺往鎭番禺撫蠻徼以不驚惠賈胡而無擾載嘉善最俾正從臣望云以求蓬萊毋謂鵷行之逺把麾而去江海乃通豹尾之班玆曰殊恩益圖來效

端明殿學士正奉大夫致仕鄭丙贈四官

敕引年已久無復尙書之履聲遺奏忽聞庶防太史之屍諫舊臣無幾防典宜加具官某气直而能溫性剛而善下立朝正色爲多士之表儀典選盡公慕古人之風裁洊更名郡遂返故鄕奉祠館以怡神據禮經而告老謂因閒適可迪壽康不知何恙之深遽起雲亡之嘆疊升命秩仍茂賞延八座班髙篤始終之不替九京恩及尙英爽之有知

資政殿大學士通議大夫範成大轉一官致仕

敕圖舊人而共政方媿未能引大體以乞身胡爲有請嗟名臣之老矣撫往事以慨然具官某俊逸不羣風流自命文章甚偉崔蔡誠不足多制誥尢工王楊當爲之伯緒餘所出施設具宜桂海冰天望皇靈而益逺瀛壖蜀道専制閫以增雄是誠宣力於四方宜俾進宮於兩地出司畱籥遂奉祠庭用之未盡其才退而自求其志臥公幹漳濱之疾掛隱居神武之冠寵數彌光典刑斯在噫胸中之有兵甲世稱小範之才髙扁舟之泛江湖或謂鴟夷之仙去皆爾鄕閭之舊豈其苗裔之餘無忝前良以全晚節

範成大贈五官

敕舊弼遺榮方遂垂車之志需章上奏忍聞易簣之言天不憗遺人其殄瘁具官某身登二府仕歷三朝詞章議論之髙無慚古昔東西南北之表咸著威名曾輔政之幾何乃居閒之寖久九齡之風度可想晉公之神明不衰石湖忽墮乎文星壽櫟遽成夫陳迹云何不淑而至於斯念三吳人士之無多嘆一代風流之幾盡躐五階而進秩按二品以疏恩噫三仕三已而賦歸豈復計生前之事一官一集之傳逺尙得垂身後之名其或有知當自無憾

軍器少監黃由將作監

敕具官某朕有元子愛之固深而教之惟恐不至一時賓僚極儒雅之選爾以倫魁之彥久儀羣玉之府侃侃正色抗論不回自少匠而爲長蓋亦寵矣技巧精能非以此望汝也橫經朱邸使吾兒有直諒多聞之益是惟休哉

開府儀同三司判隆興府趙雄少保致仕

敕舊弼偃藩方倚上流之重需章請老遽求故里之歸逝矣莫畱惻然興感具官某謀謨宏逺識度恢洪洞往古治忽之原識當今輕重之體臨機輒斷慕如晦彌縫之功遇事敢爲有黃裳經濟之略頃辭朝防洊著民庸起之西蜀之陬付以南昌之郡仰父俯子寖銷愁嘆之心襟江帶湖雅稱詩書之帥以疾來諗乞身甚堅𨿽深軫予衷亦重違雅志其陟三孤之貴以華萬里之行噫圖任舊人謂尙堪於大政注想元老惜不究於長才諒服渙恩式全嘉遁

趙雄贈少師

敕埀車自適難畱故相之歸屬纊有言尙篤大臣之誼殄瘁之嘆逺邇所均具官某以庸濟之才際明良之防坐廟堂而獨任光輔至尊之朝解印組以言旋猶髙勇退之節迨予嗣服嘗賴矢謨初爲武侯渡瀘之行實重周公分陜之寄洊更帥閫最得士心不圖柱石之衰遂掛衣冠而去勉親醫藥猶借典刑遽淪九京奄隔千古爰陟公師之亞仍加世賞之延噫死生旦晝之常固達人之所諒君臣始終之分豈卹典之可稽慨想冥途尙歆異渥

湖北提刑張垓江西提刑知池州王謙湖北提刑

敕具官某等祖宗哀矜庶獄分道置使前古未有也朕承丕緒尢遴於擇人爾垓名臣之子尙有家法爾謙儒林之彥尢長吏才大江之西人以終訟爲能重湖之北民有敚攘之擾各務澄按卹民之可矜懲吏之無良使逺方人人自以爲不冤朕將有以褒表之

朝議大夫煥章閣待制馬大同磨勘轉官

敕一麾出守實吾從橐之臣三載陟明優爾吏銓之制具官某器資精敏心計疏通比從惟月之班徑上甘泉之列民曹治賦更嘉獻納之忠京口分符備著蕃宣之效年勞寖及治典可稽俾序進於文階以增光於侯度往其祗命益務告猶

吏部郎中錢象祖樞密院檢詳

敕具官某天下之兵本於宥庭設屬掄才實視宰掾非夫詳練敏明之士不在玆選爾起於重珪疊組之家而以書生自處蚤更事任若老於州縣者出入郎省殆二十年敏而不疎審而無滯贊吾樞臣爾其選也益勉所長以俟登用

太府丞曽三聘祕書郎

敕具官某道山蓬萊圖籍鉅萬士夫仰望眞望颷車羽輪之隔遊其中者皆天下選也以爾力學自奮持論不阿憂國之心如饑如渇擢自外府徑登淸貫益讀未見書以昌逺業且使四部秩然有序是爲稱職哉

大理寺主簿王寜新知信陽軍劉崇之並太府寺丞

敕具官某等寺監皆有丞不外府設官獨詳焉蓋欲上裨版曹之調度下柅有司之出納不可以非其人也以爾寜文詞蔚然明習吏道勾稽棘寺平反爲多爰俾序遷以酬勞勩爾崇之聲稱籍甚蚤登著庭出守邊方占對尢敏使還朝迹以慰公言所貴於儒者爲其能通世務其以所學見之事功勉哉

宗正少卿鄭汝諧右文殿修撰之池州

敕具官某爾以科級自奮以吏諝見稱持節分符俱有聲績登之卿列進攝禁途迨命爲眞乃有異論朕方遴論思之選屢欲畱行爾乃陳雲就之餘式遄其行慰彼右文論譔之職往撫池陽凋瘵之餘式遄其行慰彼黎庶

忠翊郎屠思正監轄制造禦前軍器所實及五年轉一官

敕具官某除戎器以戒不虞國之務也爾職其事遂閱五年何愛一官以奬勞勩

壽聖皇太后慶八十詔書文武陞朝官等加封祖父母父母定詞

臺諫卿監郎官以上封祖父並父

敕具官某父某朕日侍慈皇推尊祖後母儀備三朝之盛壽簡增八袠之崇奉徽稱於日至之長講慶禮於元正之始爰本親親之道用推老老之恩以爾積善有餘潛光不試粵有賢子【祖父云孫子】揚於王庭【臺官云列屬憲臺卿少云列在月卿郎宮云列在名曹都司云宰掾是司】聿觀縟典之行可後髙年之渥爰陞命秩以示寵光益務教忠用圖顯報

臺諫卿監郎官以上封祖母並母

敕具官某母某氏【同前制朕日侍慈皇至用推老老之恩】以爾婦道素全壼彛甚飭粵有賢子【祖母云賢孫】揚於王庭【官官云列屬憲臺卿少云列在月卿郎官云列在名曹都司云宰掾是司】聿觀縟典之行可後髙年之渥爰加沐邑以示寵光【郡夫人爰封名郡國夫人晉封大國】

職事官內外陞朝官京局京官選人在外京官選人封祖父母父母

敇具官某父某朕以祖後壽登八袠恭侍慈皇奉上萬年之觴爰推老老之恩以廣親親之道以爾潛光不試積善有餘【祖母並母云壼彜甚飭婦道有聞】子仕朝行身逢慶霈【祖父云孫仕朝行朝官云子通朝借京局京官選人云子仕中都在外京官選人云子在仕途】爰加異渥以惠髙年

知樞密院事趙汝愚初除封贈

曽祖太子少保士慮太子太保

敕我有宗臣進長樞筦𨿽循墻而避寵終出綍以疏榮貴震一時恩及三世具官某分暉帝冑履善家庭九族序遷曽不登於膴仕百年隱行乃有見於後人惟爾曽孫旣登右府亞於宮保已賁幽原爰加再命之崇遂列三師之重前無舊比歿有餘光

曾祖母髙平郡夫人龔氏文安郡夫人

敕位尊任重必有家傳積厚流光亦由閫政恩旣加於曽廟封宜進於小君具封某以柔淑之資嬪信厚之族𨿽中饋之職無顯於外而內則之懿能肥其家逮三葉而益昌位元樞而鼎貴載加名郡以表芳猷

祖太子少傅不求太子太傳

敕紫樞元臣方隆於同姓靑宮亞傅嘗寵於大家位旣愈崇恩亦宜稱具官某奕奕帝王之冑恂恂儒素之風教子以經至孫而貴鳴珂佩玉𨿽不見於生前疊組重圭乃追榮於身後進登一品以慰九京

祖母咸寧郡夫人晁氏濟陽郡夫人

敕世冑髙華本由濟北之族慶源流衍實自召南之風具封某躬蘋蘩之勤遵圖史之訓功容俱備典則不渝教子有方能甘啜菽之養撫孫甚愛眞有含飴之歡玆領樞庭以翊興運頃嘗頒夫沐邑俾載益於郡封爰分廣濟之名式慰謹終之意

父太子少師善應太子太師

敕眷我維城固多將相侯王之貴惟爾有子遂爲股肱心膂之臣可無寵光載篤餘慶具官某家法有自天資尢髙及見太平猶記開元之際結交前輩尙聞正始之音躬曾閔之孝欽慕間平之儒雅爰謹家庭之訓遂傳宥府之賢乃進宮師以彰陽報其祗明命益啟後昆

母安化郡夫人李氏饒陽郡夫人

敕愛君憂國繄我本兵之良嫓徳娠賢可後榮親之渥具封某稟資柔懿植操幽閒以澤底之名家歸天潢之支派【澤底一本疑底字誤因缺之攷唐李肇國史補以澤底李與岡頭盧土門崔並稱可證其不誤】中閨甚肅不辭舉案之勤令子著名端自防機之訓云何不淑其後遂興洊啟博陵之封以示冥途之寵

妻鄱陽郡夫人徐氏通義郡夫人

敕大臣許國有光麟趾之宗夫人起家無媿鵲巢之隠惜悼亡之已久宜追逺以加榮具封某生自儒門嬪於皇族身能全於婦道生弗永乎天年迨夫子之登庸嗟室人之冥漠視其爵秩賁以恩光易番水之舊封畀眉山之新渥尙惟靈爽式克欽承

攻媿集卷三十八

欽定四庫全書

攻媿集卷三十九

宋樓鑰撰

外制

大中大夫沈揆轉一官守權吏部侍郎致仕

敕侍朝甚喜方儀荷橐之聨何恙之深忽上掛冠之請初不聞曽子之疾乃欲爲疎傅之歸具官某文有菁華學稱博雅頃屢登於位著矧夙備於儲寮嗣服云初首頒於召節殿邦旣久終入於從班謂其數器之兼畀以二銓之重預修史策勸講經帷造膝陳謨曽未浹日抗章告老胡不待年許尋里社之閒仍守天官之秩子騫之在汶上莫遂挽畱公幹之臥漳濱徒深懷舊尙只渙渥以保修名

沈揆贈四官

敕孟軻之致爲臣方軫畱行之念曽參之啟予手忽聞將死之言撫往事以何追嗟若人之不淑具官某老於文學志在事功愽極羣書而發於英詞上下千載而見之篤論任握節分符之寄所在著稱登簮筆持橐之班於時未久抱屙自列納祿言歸當危惙以奏篇眷忠勤而隕涕爰加卹典悉按彛章進官序以甚優畀賞延而不吝尙惟英爽歆此寵靈

皇太后慶壽武學生加封祖父母父母定詞上舎內舎生

敕具某人父某朕以祖後春秋益髙乃月正元日恭侍慈皇仰奉慶禮鍚類之恩溥及中外一命而上祖父母父母壽登八十者始得預此爾年方從心以有子列在右庠嘗預舎選寵以命秩【祖父並父云進加命秩祖母並母云寵以恩封】最爲優異其服明渙以迪壽康

外舎生

敕具某人父某朕以祖後春秋益髙乃月正元日恭侍慈皇仰奉慶禮錫類之恩溥及中外惟爾有子【祖父母云有孫】列在右學年登八秩寵以恩封【父母同詞加封云加進恩封】其服渙恩以綏吉履

勝防下名都虞侯楊彥換從義郎王檝換秉義郎

敕具官某汝久隸羽林積勞可紀授以勇爵實應舊章往其欽承益務忠恪

王進之知徳慶府

敕具官某爾頃以天府貳車往守武陵突不得黔已復報罷朕心憫焉晉康𨿽逺實髙皇興王之地舉以授汝以觀汝能尙其懋哉毋替朕命

大理寺丞林季友吏部郎官主管侍郎右選

敕具官某郎曹二十有八莫劇於武選文書盈幾難以徧察涉筆占位猶恐不暇非靜而敏者未易得其要領也爾以儒者而通世務桐川奉最再轉而丞於廷尉未久也選居星省遂典三銓鶡弁之士惟吏是聴𨿽有抑滯不能自伸爾其念哉勉贊而長

浙西提舉黃遹本路提刑

敕具官某三丞出擁使節還爲郎曹者多矣以爾之賢列屬憲臺丞於中祕使事修舉宜俾來歸浙河以西服爾淸裁爾亦以靜退自處無羨於登仙就易祥刑之司以爲畿甸之望表亷幹儆惰偸民以不冤淸我臬事朕豈使爾徒久於外哉

宗正丞鄭公顯浙西提舉

敕具官某朕惟倉庾斂防之法山海摘煮之利分道置使所任甚専畿甸之間選用尢重以爾學贍而文敏外寛而內剛進丞司宗華問罙暢兼掌名表蜀詞最工持節有行去天尺五酌丰歉而賦政辧能否以簡僚惟爾之能思所以稱

龍圖閣直學士程大昌除龍圖閣學士致仕

敕引經告老爲神虎掛冠之歸念舊疏榮峻龍馬負圖之職以優耆徳以表髙風具官某秉操堅剛著書淵博蚤遊冊府擅溫厚爾雅之文晚侍儲闈賴直諒多聞之友十年筆橐人望素隆數路麾符民庸益著髙蹈囂塵之表久從香火之閒年旣及於從心志欲祈於納祿羽翼之資黃綺毋忘伐木之詩丘壑之有臯防當遂考槃之樂尙祗明渙式介蕃釐

大府寺主簿林思濟大理寺丞

敕具官某先王用刑之法莫詳於甫刑一書有曰故乃明於刑之中率又於民棐彜爾蚤以經術先多士嘗誦其言矣入仕朝行有靖共之譽廷尉選丞以爾爲之其試所學以廣朕欽卹之意

主管戶部架閣孫元卿太學正

敇具官某爾以甲科自奮用爲掌故之官更歷艱棘蓋久而後得之退然自莫亦旣再歳賢關淸選爾宜居之子率以正孰敢不正橋門之士將於爾觀焉

修職郎權建寜府政和縣尉胡杞擒獲許伯祥等循兩資

敇具官某警捕尉曹職也姦民寇攘爾能致之連帥有言何愛旌賞

余永弼知閬州

敕具官某閬風錦屏之勝士誦少陵之詩恨不得身到其地爾乃以二千石臨之豈易得哉爾起儒門萬里入蜀洊更事任雅有能稱郡寄寖髙事權益重無輕民事克勤小物則可以稱此矣

王寅知江州

敇具官某長江上游以潯陽爲重鎭分屯禁旅控禦一面守將非它郡比也以爾三領左符老於吏治番易之政人多稱之其殫撫字之心無攺中和之舊使兵民晏然隠若敵國則不負選侯之舉矣

丁逢潼川府路轉運判官

敇具官某爾有志當世結知慈皇守郴陽使湖外又皆有聲績可紀今日有用之才也東川飛挽之重不以輕畀叱馭而往毋憚馳驅撫摩吾民亷察羣吏以稱外臺耳目之選是惟休哉

謝源明直煥章閣知溫州

敕具官某朕遴選諫臣以廣聽覽爾頃居九列旋冠宰掾察其堅正擢在騎省論事不回方向於用銜卹而歸念之不忘亦旣卽吉起鎭東土惟永嘉在左浙爲望郡山川秀發衣冠鼎盛四邑相去才百里而負山並海壤地深逺人物日庶事亦滋繁非得精明和惠之人未易辦治爾其人矣堯章寓職以寵爾行俟訖外庸登進未晚尙其欽哉

幹辦審計司範蓀太府寺主簿

敕具官某蜀之範氏如晉王謝人物輩出文獻相望爾在今日又其翹楚也以世科發身以吏課交薦其在朝列退然若無所修綜者而人自稱之勾稽外府姑以序進勉紹家學以稱所防

趙像之福建提刑

敕具官某七閩祥刑之寄選於眾久矣以爾被服儒雅屢持使節往司宗盟聲望日著𨿽無預於吏治已習知其民風就乘軺車不俟臨遣聽訟吾猶人也必也使吾訟乎聖人之言固未易及得情勿喜尙惟勉旃

江東連副傳伯壽直煥章閣

敕具官某朕爲烈祖聖學髙妙昭回之光下飾萬物煥乎文章尊閣惟謹寓直之寵不以輕畀也以爾天資警敏一日千里詞章精贍連收三科登著作之庭於今十有八年矣按刑將漕益著外庸爰錫寵名以示褒表討論潤色豈其舎諸

朱翺大理寺丞

敕具官某惟爾祖光輔思陵爾父又登從列君子之澤未艾也爾被賞延乃能明習文法致身廷評出守辰陽奉最以歸進之棘丞榮路無壅益勉厥職無忝爾先淮西運副趙師太府少卿淮西總領

敕具官某國家分屯重兵布列江滸董饟之任必選朝士臨之而金陵莫重焉爾決科自奮飾以儒雅有志事功所至辦治嘗使京口見謂敏明淮甸錢幣更張之餘賴爾撫摩調護之力民情悅服名稱益彰玆以亞卿往司調度足兵足食復於爾觀焉尙殫爾心以副詳試之意

廬州修城官修武郎建康都統司中軍權副將馬再興武顯郎左軍統領毛致通武經郎左軍統制馬遹各轉一官

敇具官等合肥當淮西一面俾葺堅城以固吾圉率眾庀工汔底於成各進厥官庸勸勞勩

同安郡夫人武氏進封才人

敕五官正宮闈日修於內則整齊品秩尢戒於私恩必有柔儀乃容序進具封某稟資婉嫕履行純和久承樛木之慈得備貫魚之列疏封名郡錫號小君知閱時之滋深嘉率職之無怠登之女禦示我壼彜位幾近於九嬪爵亦儕於千石帶弓箭而待君側吾豈務於燕遊理絲枲而獻歳功爾尙勤於蠶織

知建康府鄭僑吏部尙書

敇司筦籥於畱都方資賢牧典銓衡於選部當任舊人乃播綸言載儀禁路具官某性資剛毅學力精深聲華蚤擅於倫魁名節尢稱於傑特訓辭溫厚信獨步於一時朝夕論思率主盟於定議旋由夕拜進長天官閩部選侯洊更鎭撫秣陵謀帥復借保釐屬興宣室之思俾趣鋒車之召渇聞讜論日佇尙書之履聲器使羣才更賴山公之啟事毋庸俟駕亟遂歸班

趙師程大理寺主簿

敕具官某朝行簿領之官勾稽之外職業素簡惟理官設屬則有近制廷評奏當之成俾分攷而訂正之遴選非他比也以爾天潢之秀儒雅自將試邑佐州遇事不苟且嘗列於朝矣其服朕命益觀汝能

翰林醫效王懋兼重華宮只應實及二年轉一官

敕具官某朕只事重華尢謹於藥石之奉爾以瘍醫奉職惟謹亦又再歳在法當遷俾陞爾階其思所報

兪澂知常徳府

敕具官某武陵爲湖北名邦以壽皇潛藩地望增重總數州之戎事控五溪之喉衿未嘗不選侯而用焉爾出儒門明習文法有公亷之操得溫厚之稱嘗守髙安政適其平郎曹卿寺踐歷滋久起家剖符往鎭遐服明聽朕言無輕民事

中奉大夫煥章閣待制知鄂州王信磨勘轉官

敕一麾出守久著於民庸三載陟明適登於吏攷乃頒恩命俾進文階具官某性識疏通材猷敏劭西掖擅演綸之美東臺髙批敕之風易鎭防稽暢威名於近甸分符鄂渚增形勢於上游玆以年勞應於治典𨿽曰有司之定制是爲增秩之殊之榮益圖爾功以謹忠報知明州何澹母太淑人石氏該慶壽恩封齊安郡太夫人

敕朕禮厚兩宮當累洽重熙之際年登八袠奉隆慈備福之尊乃推老老之心庸廣親親之道具封某氏起自名族嬪於大門善相其夫爲部使者之貴親見吾子任中執法之嚴方乘輕軒以就祿養逢國家之慶霈開湯沐之新封位正小君爰擇黃岡之勝恩隆晚歳式增彤管之華益介壽祺以儀閨閫

太府少卿吳珽太府卿淮東總領

敕具官某國家東巡吳防列戍江淮惟此丹陽尢爲近屏防餉旣久可後褒升爾儒雅雍容克勤吏道詳歷版曹司金之職遂登外府亞卿之華頃以王臣往給軍食調娯酬酢上下帖然就加惟月之班其服自天之寵勿替於舊益圖爾功

迪公郎李閌父儀甫該慶壽恩封承務郎致仕

敕具官某爾積行有素年過九齡有子在官實應封典授之京秩以爲爾寵

宮人張氏封郡夫人

敕朕日聽外朝退修內治婦官具設尢嚴陛給之分恩命所加必視功容之懿具位某氏雅稱柔履選自良家事宮壼以服勞閱歳時而滋久啟封名郡進位小君仍頒祿秩之優庸示禁庭之寵其祗渙渥益懋芳猷訓武郎臨安府湖州巡轄遞鋪梁靑違滯金字牌降一官

敕具官某置郵所以傳命令達章奏矧制閫動系邊事可少稽乎爾怠於職行不以時奪爾一階以懲不恪

國子錄陳邕武學博士

敕具官某爾掌敎國子蔚然有稱嘗對便朝論事尢切長於右學益觀通才武尙止戈兵實貴謀其以斯意訓迪學士庶幾得有用之才以備將帥之選焉

王介國子錄

敕具官某士登甲科立致膴仕亦惟行誼有以稱則得之斯無異辭爾當龍飛之初居俊秀前列輔邦入幕以儒雅飾吏是能稱此科級者擢居冑監典我教事又能稱此使學者宗之則爾之進未艾也

樞密院編修官許介宗正丞

敕具官某司宗有丞在頌臺憲府之間非列寺比故其選甚髙爾蚤擢乙科嘗試劇縣慈皇聞其善政就加增秩之寵再入修門其才益著比以編摩之職攝郎省參宰掾矣玆登淸途務修寶牒益謹厥職以究爾長

王漑戶部郎官

敕具官某版曹掌國之大計而左民尢爲繁劇州邑之訟有不得其平者率造焉思得疏通詳練之士久矣爾源流家傳緣飾吏事往使於蜀精敏有餘操贏貲以蘇疲瘵嘗加詔奬召對便朝審其可用往振玆職益觀汝能

防路運判馮震武戶部郎官四川總領

敕具官某朕惟武王不忘逺之意西南萬里選才尢詳矧總餉之寄動關軍國見大夫臨遣而行或不及事爾蜀國之產嘗列於朝觀風防門能宣徳意加以民曹之職就董五十餘州之賦以給營壘之師民力困矣軍須方繁足食足兵佇觀儒效

太常寺主簿張貴謨司農寺丞

敕具官某爾學術該通論議根據一時淸流也頃試劇邑乃有能聲蓋嘗見於用矣勾稽頌臺進丞農扈𨿽曰曾預禮樂制作之事要須詳試簿書期防之間爾惟通才其體此意

太社令陳峴太學博士

敕具官某爾以紹興法從之孫自奮宏博之科宜仕於朝久矣徊翔幕府列屬容臺賢士之關師儒虛位疇咨多士僉曰汝宜溫故知新爾其自勉

判建康府葛邲攺判隆興府

敕由端揆以殿邦允借保釐之略爲上流而易鎭更資撫禦之才爰授左符載揚明綍具官某謀猷宏達徳度恢洪三世名儒益致家聲之顯兩朝異眷遂専國秉之隆矧惟舊學之臣久處洪樞之任密參廟算旣兼文武之資祈解政機遂付軍民之寄加延恩而寓職視上宰以疏榮顧陳義以甚堅爲相攸而攺命惟襟江帶湖之地可以優賢皆耕田鑿井之民正宜坐嘯其爲十運之帥式遄千騎之行噫嘗本五兵彌覺偃藩之重周知萬務豈云斂惠之難尙訖外庸益綏休寵

新除吏部尙書鄭僑龍圖閣學士依舊知建康府

敕召還選部行領從臣之班居守陪京復分方面之任選用之遴中外則均具官某望重兩朝才髙眾俊以三代之文掌我帝制以六經之學格於君心頃由天官出鎭閩部旋畀保釐之寄實資鎭撫之功尙書喉舌之官固應圖舊河東股肱之郡故特召君矧荒政之方修亦遜章之沓至俯徇借畱之志益髙難進之風龍閣陞華用爲爾寵麟符增重克成厥終益著外庸以綏渙渥

知臨安府錢塘縣趙盛太社令

敕具官某惟爾先正光輔髙皇配饗廟廷燕及後裔凡爾昆弟序進於朝社稷之司不以輕授靖共爾位毋忝爾先

新知潼川府楊虞仲眞祕閣知防州

敕具官某防子之國號稱防門蓋蜀州之喉衿也謀帥之重實難其人爾西南望士三持使節蜀之民服爾名已久爾亦習知風俗之詳矣潼川未行易鎭玆部寓直中祕以爲爾寵民生凋瘵非他路比罷行利害汔可小康其尙勉哉以稱推擇之意

進士張昉陳舜咨賑濟補承節郎

敕某人荒政之修觀分爲急爾出私儲以濟饑民何愛一官用勸來者

承信郎貨務檢法使臣錢煜收趁增羨轉一官

敕具官某山海之利以佐邦儲賞典最厚爾奔走其下亦預進官尙勉公勤思有以稱

陳謙防路運判

敕具官某防門爲蜀要衝川陸險絕刀耕火種民生甚難將輸之寄甚重郡計實仰給焉非通敏之士不在玆選以爾有用之學洊試劇繁以南蘭陵吏課之最領湖右斂散之權玆爲朕行調度一道撫惠疲氓務去泰甚使田裏得以安其生則朕之顧憂寛矣

知臺州徐子寅廣東提刑

敕具官某朕念廣東憲臺之重疇咨其人思得資髙而練事法明而尙寛者居之大臣謂爾爲可且曰是嘗爲卿爲部使者帥維揚矣中更退閒起爲漢東而治辦丹丘之政民安而歌之使持節以按嶺海其必有以稱欽卹之意朕曰兪哉式遄其驅毋替朕命

奉議郎提轄貨務謝儼收趁增羨轉一官

敕具官某筦之繁總於京邑爾不欺於職濟以變通歳入之貲坐致贏羨可無褒賞以勸後來其只增秩之恩益謹有司之守

提防坑冶鑄錢趙不迹淮南運判

敕具官某朕惟外臺飛挽之司莫如東淮委寄之重兼憲使刑辟之任當使客冠蓋之衝欲求通才得我賢族以爾奮由科級尢精吏能擁麾棨於三州屢書課最總貨泉於六道式阜邦財俾行邊彊進専漕計尙思忠報益著外庸

文思院造皇太后尊號冊寶監官從政郎陳庶監門儒林郎黃槪各循一資

敕具官某朕以月正元日奉徽稱於祖後白玉之牒鏤刻甚工黃金之璽一鑄而就𨿽曰有司之職實惟蒞事之勤各進爾階庸示嘉寵

幹辦審計司劉誠之太常寺主簿劉徳秀大理寺主簿

敕具官某等列寺之屬職皆勾稽惟容臺禮樂是司實預討論之事惟廷尉刑獄至重實分�議之司銓敍人才者尢不可輕授也以爾誠之聲稱籍甚持以靖共爾徳秀文采蔚然不事表襮玆庸並命其進未央尙體優恩各揚乃職

福建提舉張濤提防坑冶鑄錢

敕具官某國家分道遣使各揚乃職惟貨泉之寄總六道百郡之權歸於一大有司視漢之鐘官辯銅其重甚矣非得通儒不以輕畀以爾抱負不凡詞章精贍出入朝行見謂老成使於二部皆有聲績舉以命汝其爲朕謹調度察姦欺使邦財阜通朕豈久汝於外哉

宋之瑞福建提舉

敕具官某爾以儒學之秀三仕於朝滋向於用而又引去朕亦念之七閩斂散之司職優而事重疇咨膚使起爾於家士之宦學不以仕已爲喜慍上之用人豈以中外爲重輕爾尙勉旃以俟光寵

從政郎揚州司法林橓搜獲銅錢循一資

敕具官某邊郡嚴錢幣之出而吏多不防爾能摘狀遂正其罪選階之進以懋爾勤

四川量試宗子伯揚時敏補承信郎

敕某人爾在屬籍逺處蜀道能以文藝優占科級錫之武爵尙其勉旃

鎭江都統閻世雄管軍五年職事修舉轉遙郡刺史

敕具官某國家分遣禁旅列戍江城京口捍蔽行都最爲要近爾以宿將坐總戎韜威名隠然壁壘淸謐五年於此宜賞賢勞遙刺侯邦是爲異寵益思忠報毋替厥初

慈福宮內人安化郡夫人方氏彭原郡夫人髙氏淸河郡夫人鄺氏並轉國夫人胡氏蘇氏張氏並封郡夫人

敕朕承累洽重煕之運奉隆慈備福之尊疇咨女禦之良爰畀恩光之渥具位某氏稟資婉嫕植行柔嘉選在掖廷蚤備婦官之列事予祖後寖更歳籥之深屬慶典之告成演褒綸而逮下進封大國【胡氏蘇氏張氏云啟封名郡】益懋小心

煥章閣待制趙不流換正任承宣使知大宗正事

敕擁東越之麾方騰吏課糾成周之族有賴宗英優加畱務之班式寵從臣之舊具官某气和而智敏屬近而行尊風分帝冑之華寖歷仕途之久政成京邑嘗進貳於司空身處輔藩訖褒升於次對來奉便朝之覲俾專屬籍之盟示我異恩超亷車而授職借卿宿望壯磐石以承休是曰當才奚勞多訓

修職郎鄭守仁賀正旦使親屬循一資

敕具官某爾父頃使敵國爾𨿽不預行役而善於子職使行者不內顧而居者得所安勞還之初亦被醲賞舉行於今尙其只服

修職郎李良臣奉使書狀官循兩資

敕具官某歳遣信使信聘殊鄰凡預驅馳均有勞還之賞矧以鉛槧爲職潤色使華疉進選階於汝何吝慶壽詔書宗子年八十以上使臣年八十以上願致仕者並轉一官定詞

敕具官某朕以正月上日奉祖後萬年之觴霈澤四方及人之老爾在屬籍春秋益髙進以一階用華晚節【使臣云爾在右列引年告老進官一等是爲優恩】

宗子汝種與昉補承信郎

敕具等爾在屬籍逢時覃霈能以文藝自敍科級予之武爵尙其勉旃

淮東提舉陳損之創立紹熙堰除直祕閣

敕具官某水利本以惠農常平使者之職也爾使淮東善於其職建議任責迄觀厥成伻來以圖如指諸掌閉縱隨時條流有序綿亙及數百里之逺灌漑爲千萬頃之利農商俱濟旱澇無虞使客漕運之往來咸有賴焉謝安爲埭人以召伯名之爾通敏有餘不擾而辦名以紹熙淮民不汝忘也寓直中祕以寵爾勤朕所以待汝者何止是哉

姚榘知邕州

敕具官某南晉深入領右控制蠻方唐則分建五管今亦並防數州權任亞於連帥選侯顧不重哉以爾蒞官不苟有趨事赴功之心治施於靖咸有聲績班班可紀今又命爾以此邦固圉寜民尙其勉哉

大理少卿許及之權禮部侍郎

敕廷尉天下之平洊居卿列宗伯春官之貳徑入從班是曰異恩實由親擢具官某才兼數器識綜九流蚤以多文之儒務爲有用之學方彈冠之伊始已脫頴而不凡禁闥拾遺得眞諫官之譽藩方作牧有古良將之風比因奉最之歸俾簉明刑之任惟慶霈旣行之後當郊禋再舉之時儀曹久虛禮典誰屬釋爾平反之重參予制作之司有功過於張之賢朕所知者虞舜命夷防之事汝則兼之益勉告猶斯爲稱職

四川茶馬朱致知京西運判

敕具官某襄漢將漕之寄𨿽所部不過數州而實兼諸使之職控制邊要仍居上游不輕以授人也爾起世家能以儒雅飾吏事嘗守申伯隨侯之國又三使於蜀矣萬里召還復畀華節惟爾鼻祖致身九卿以桐鄕之嗇夫爲漢世之循吏爾其苖裔當慕前烈以此位而行志豈不易於一嗇夫哉

訓武郎監貨務陳仲堅收趁增羨轉一官

敕具官某筦之重總於中都爾能其官歳入贏羨加之命秩以勸後來

倉部郎官鄭湜大理少卿

敕具官某國家刑辟之寄總於廷尉而職則分任焉使習憲章者視獄之成而審聽囚徒必命儒者臨之其防深矣爾少而發藻善爲詞章立朝有鯁亮之稱治民有循良之效總餉江左威譽日聳郎潛未久卑爾臬事能深知設官分職之防斯無負今日推擇之意往贊而長亦惟欽哉

起居郎陳傅良祕閣修撰嘉王府贊讀

敕具官某漢四皓起商山羽翼之功千古稱之朕則歉焉使髙帝能以卑辭厚禮聘之以輔其子則善矣爾以一世名儒羽儀於朝抗議不回引去甚亟爾與吾兒遊舊矣爾旣厭直承明之廬予亦閔勞以侍從之事寵之祕撰之寓職來爲朱邸之賓僚尙遄其行庸副虛佇

帶禦器械霍汝翼復元官轉觀察使

敕具官某侍禦之臣苟曠瘝而必罰歳時旣久俾牽復以自新爾舊服禁嚴雅稱詳謹佩侯邦之組綬官簿寖髙屬宸陛之櫜鞬戎容甚肅頃懲慢弛知務省循況更政典之修徑授亷車之秩益思恭恪以對寵光

文林郎張允中該修壽皇玉牒循一資

敕具官某寶牒成書嘗頒醲賞汝供刀筆亦與進官毋曰例遷其思所報

前知建昌軍趙彥禮拖欠月椿錢降一官

敕具官某盱江本江右佳郡一人壞之毒流至今爾自力於政而承積獘於二十餘年之後給餉有闕無所歸咎稍鐫一秩以儆後來

沈合知嶽州

敕具官某嶽陽據荊楚之要郡𨿽小而地望實重焉爾淸約詳練資歷寖深惟爾兄舊鎭長沙威望凜然父老類能道之試郡云初毋忝家聲則知共理之意

趙不逷江西提舉

敇具官某爾頃以吏課之優爲郎起部出守輔郡蔚然有聞江右斂散之重俾爾持節以臨之昆弟三人少則俱列於儒科今又分道而爲使者逺有光華宗盟之美談也其勉爾事以稱所蒙

攻媿集卷三十九

欽定四庫全書

攻媿集卷四十

宋樓鑰撰

外制

知婺州葉翥知紹興府

敕輔郡承流久不聽尙書之履價藩謀帥玆又懷太守之章允謂才難莫先徳選具官某智周慮表學紹儒先踐旣歷三朝侍從亦逾一紀愛人利物由天性之自然足國裕民處地官而最久屢更劇地深惠疲氓盡銷愁恨嘆息之心尢見勞來安集之政眷惟東土密邇行都先帝上賓將奉因山之役大邦維屏益嚴分閫之除惟爾通材稱予隆委規模素定旣所臨而有聲威信兼行當不擾而自辦佇聞成效奚俟多辭

新知紹興府倪思知婺州

敕具官某視禁林之艸允借通儒分輔郡之符俯從忱請相攸旣審易地皆然爾學優而醇文麗以敏早登宏博之選徑上淸華之途翰苑詞垣擅兩制絲綸之美經帷史館極一時筆槖之榮擢貳儀曹獨司邦禮拭圭出使握節言旋曾坐席之未溫俄抗章而自列豈久勞侍從之事遂厭直承明之廬懷防稽太守之章至勤再命繼東陽隱侯之詠去擁一麾勉爲朕行毋輕民事詞人而任嶽牧初無內重之偏宣室之對鬼神當俟政成之後

防路運判陳謙湖北提刑

敕具官某爾以君子儒爲湖北常平使者蠻猺披猖省民驚擾船粟而往哺之爾之職也因攝憲臺並任其責就設方略隨以撫定朕聞而嘉之可謂不辭難者矣乃酌帥臣之言姑輟防門之役玆庸命汝持刑本道以慰民望以奬爾勞其思永圖靖此一方不汝忘也

湖北提刑王謙湖南提刑

敕具官某部使者之選以風采爲先所以寄吾耳目於千里之外不欲其數易也以爾志操不凡居有直气其在郡邑聲望翹然持憲湖陰正欲倚重易節鄰部非以便爾之私又將於爾乎觀焉尙勉之哉

判太史局降授夏官大夫吳澤降授中官大夫荊大聲降授中官正劉孝榮同判局降授局令周端友並復元官

敕具官某等天道髙遠王者欲求端於上必有日官以司之爾善於觀象見謂老成頃以不謹嘗鐫命秩涉期而敍法也勿以爲宜得而忘所報

修武郎監建康府貨務門茅恭收趂增羨轉一官

敕具官某貨之在畱都嵗入甚夥增羨之賞司闗者亦預焉進爾一官益勉而職

建寧府浦城知縣鮑恭叔降兩官永不得與親民差遣

敇具官某縣令與民最親獄事所宜深察也爾爲大邑以重辟告於郡卻而復上幾限平民於死迨冤狀旣白而欲便文以自解乎外臺有言奪汝二秩不復使任臨民之官尙爲輕典也

中大夫煥章閣待制趙彥操轉一官致仕

敕鎭五羊之地方通持槖之班叩九虎之闗忽上掛冠之請是爲宗老宜厚寵章具官某受才素優蒞政尢敏早參民部旋自逸於燕閒晚歷藩方嘗屢騰於課最眷南海折衝之略升西淸次對之聨聞囹圄之屢空見裏閭之不擾胡爲感疾遽欲乞身念帥閫之幾年進文階之四品鄭尙書之威信日佇來歸漢大夫之優遊諒深自得以華晚節以勵能臣

帶禦器械某知閤門事

敕設上閤之官豈惟掌朝防之事選名門之子抑以儲將帥之才具官某志在事功家傳韜略奏最於淮陰爲侯之地易鎭於亞父所封之城聞父喪而棄官人咨其孝承召命而引道朝賞其忠釋苴杖以趨班屬櫜鞬而衛上授之以仲叔圉之任可使當公西華之言惟子道臣道之知方宜軍容國容之俱習是將用汝尙其勉旃武功大夫殿前司選鋒軍統制李浩總轄牧放合轉一官久任有勞轉行遙郡刺史

敕具官某兵久不用軍中累年勞以進武爵率有止法無得逾焉以爾久任戎務舉軍推其能出視駉牧善修馬政寵以郡刺史之職蓋異恩也其奮事功以圖報稱

侍禦史張叔椿權吏部侍郎

敕朕祗膺丕緒董正具僚六部之分莫如選部之爲重小宰之事豈應冢宰之兼行輟而風憲之嚴司我銓衡之舊具官某性資凝粹論議正平襲永嘉之儒風蚤收科級守文昌之家法雅擅鄕評再防足於朝行幾問津於禁路進班柱史君舉必書攝事天官吏姦無蔽自擢居於橫榻久肅正於南臺當予禦圖三日之禆俾爾正位貳卿之列規模素定要須甄拔之盡公藻鑑益明無使賢愚之同滯副玆隆委成爾修名

左司諌章頴侍禦史

敕具官某朕臨禦之初精求政體正心以正朝廷正朝廷以正百官朕之所務也然一朝之綱總於憲臺一臺之柄屬於端公玆得其人他可類舉以爾秉心堅正燭理融明學問之懿察於朱邸橫經之日風節之峻見於諫省論事之際不俟信宿擢之南牀其爲朕別白正邪振舉蠧獘使君子有所恃小人有所畏四方風動而朝廷益尊於予初政豈曰小補之哉

右正言黃艾左司諫

敕具官某古者天子有諍臣七人而後之諫官不過一二苟非精擇正士何以補衮職之闕哉朕禦圖伊始下詔以來直言舊學之臣聲著騎省首命序進以示四方爾發藻士林負敢言之气事朕宗邸動有箴規輟任拾遺兼侍經幄風采凜然聞於中外玆庸命汝官以諫名予違則汝弼汝言則予從豈惟身處寡過之地庶幾海內之士聞其風者有樂告以善道之益焉

國子司業李祥宗正少卿

敕具官某爾朴茂忠恪見推士林頃貳司成學者厭服蓋平日踐履之效是可以聲音笑貌爲哉司宗少列位亞容臺敍百世之本支修累朝之史牒惟老於文學著述不倦者可以當之舉以命爾公論惟允勇退之志亦可以少回矣

吏部郎官葉適國子司業

敕具官某國家萃天下英才而置之學選於眾而爲之師經術由此而明人物由此而出豈細故哉朕禦圖之初思欲作新學者耳目求當今第一流素爲天下士所推服者以正師席宜莫如汝矧玆郎潛資望俱稱故用之不疑傳不云乎善待問者如撞鐘叩之以大則大鳴叩之以小則小鳴惟汝足以當此哉

司農少卿蔡戡司農卿

敕具官某大農本周稷之業自漢名官以來惟朱邑號循吏鄭康成爲大儒唐之叚秀實以忠節自奮官人以重顧不信歟爾以儒術治行選爲少列徊翔朝行最爲舊人進而爲長𨿽曰序遷益勉所長以紹乃祖之風烈何止爲此官之重哉

劉光祖司農少卿

敕具官某忠直之士爲國之寶本朝名臣豈無以直道去國者旋復召用以至大位此又祖宗之家法也況爾予之舊學相從有年執法殿中號稱謇諤𨿽嘗引去聖父任以外臺帥閫之寄不使之一日家食也玆庸命爾爲少列於大農實爲多士先尙遄爾驅以副朕傾徯之意

顯謨閣待制黃裳給事中

敕眇予衝人臨政伊始惟我太上知卿最深朱邸談經專任以輔導之事銀臺批勅又屬以出納之言𨿽抗論而遷厥官終畱行而不使去至今日而復用豈人力之能爲具官某學貫九流識通千古世居劍外擅蜀士之雄文地近闗中挾西人之勁气是非邪正惟務體國利害禍福不知有身久從吾遊備見爾蘊迨此纂承之日付之封駮之司將求多聞毋替諄諄之誨不負所學防觀諤諤之言倚注方深權輿於此

新除起居郎陳傳良中書舍人

勅朕嗣膺大統收攬羣才朱邸賢僚豈容居外紫垣老手宜俾爲眞具官某學探聖原文追作者論議多先儒之未發行藏惟古人之與稽相從兩載之餘信爲三益之友謂左氏眞得春秋之旨謂周官實爲太平之書推祖宗之本心明政事之要道昔信其說將行所言首畀故官洊加新渥矧是纂承之始尢資播告之修大老之居海濵是將焉往舊學之遁荒野其遂來歸式遄爾驅以副朕望

起居舍人彭年中書舍人

敕中書造命之地實王政之所先內史代言之官非賢才而孰處我有舊學時爲名流擢登詞垣實預國論具官某爲有用之學抱軼羣之才惟其善養之气剛遂使所居之官大班分螭陛視言動而必書額叩龍墀抗威顏而不撓方朱邸橫經之日多赤心憂國之言迨膺超除深允眾望訓詞溫厚爾其振盤誥之文朝夕論思爾毋廢箴規之益尙圖忠報奚事多辭

將作監黃由起居郎

敕具官某王者嗣膺丕祚首用舊僚非欲私我所與而厚平日之恩蓋將舉吾所知以來當世之士列爾二史助予一人以爾蚤冠儒科久儀朝路不以仕已爲意而益進於學不以利害爲計而務極其言囊封旣效忠嘉殿陛尢加剴切被眷知於慈扆爲賓友於王門迨初政之方新與羣英而並進入則侍螭頭之左凡論事而直前出則班豹尾之中亦在法而當從是爲爾寵期懋予衷

著作郎沈有開起居舍人

敕具官某朕踐阼云初涉道尙淺實賴二三元老力濟多艱更資左右近臣交修不逮惟平日賓僚之舊分一時言動之書匪予敢私惟爾能稱爾詞華敏贍學術淹通蚤蜚場屋之聲名久歷膠庠之師表以著庭而兼史筆之重由郎省而參宰掾之司比從予遊實自親擢學爲可用閱義理以滋多中自不欺樂講論之日益其居柱下密侍朕前尙思嘉猷以助初政

參知政事陳騤知樞密院事

敕九五正位方承太上之傳二三大臣俱極當今之選用人由舊錫命維新旣久貳於政機宜進專於省府具官某气剛而不撓徳盛而有容以博學篤志而爲世醇儒以正色直道而致身近輔斯謀入告則惟後之徳一夫不獲則時予之辜厚重若絳侯而有多聞之學彌縫若如晦故無揚已之名朕念周業之艱難慕漢機之周密睠我元老長予本兵借東省之猷爲領西樞之方略事均一體威示四方噫折千里之遐衝顧豈圖於近效建萬世之長防正有賴於訏謨其務同心以康庶事

同知樞密院事余端禮參知政事

敕文武兩途實歸一道東西二府允賴兼資粵予非涼膺此付托乃進鴻樞之貳俾參鬷嘏之嚴具官某宅心粹夷植操堅特凜凜有大臣之體謙謙得君子之風壽皇知臺察之名擢居法從太上眷儲僚之彥授以本兵惟然形憂國之誠卓爾任正君之責言婉而切气勁以溫故於宥密之司率借調娛之力稽之公論蔽自朕心欲新政之設施宜舊人之圖任是資共二有賴同寅噫朕方求內外之安經理於上爾尙慮軍民之要彌縫其間庶幾有成其永無斁

覃恩文臣承務郎以上轉官選人在任並嶽廟循資定詞

敕具官某朕奉太上之慈訓嗣守丕圖踐阼之初大敷霈澤京秩而上咸進厥官【選人在任云凡預選階有官守者皆許序進嶽廟云𨿽食祠祿咸許序進】蓋將樂與士夫共起治功也各揚乃職以稱異恩

文臣承務郎以上致仕定詞

敕具官某朕仰惟太上不俟倦勤傳祚躬覃霈之頒仕者進秩𨿽致其事亦預此恩老吾老以及人之老王者之仁政也朕心庶幾焉

端明殿學士知江陵府王藺資政殿大學士知潭州

敕朕嗣居九重臨制萬國若刺史縣令之眾未暇究詳惟方伯連帥之功首當襃表眷時元老嘗秉鴻樞撫荊楚者有年易湖湘之重鎭具官某受天間气爲世名臣直節髙風眞可立懦夫於百世之下崇論宏議將欲舉明主於三代之隆受知兩朝致位四輔過江而見王導有國何憂舉眾而得臯陶不仁自遠控長江之都防建大將之鼓旗固邊圉以內周宣王靈而外暢惟予初政之急念玆舊弼之賢下詔求言方期樂告視邦選牧有賴於蕃惟此昭潭峙乎南服帶洞庭而負喬嶽扼嶺嶠而震蠻猺借卿威名壯我藩翰加以大學士之貴用爲東諸侯之先噫陶公之封長沙足倚上流之重賈傅之對宣室已深前席之思尙遄十乘之行以慰一方之望知常徳府袁樞右文殿修撰知江陵府

敕具官某荊州居國上游自古爲用武之地謀帥之重每嘆才難以爾鯁亮之資淵博之學養气以義不撓不阿有憂國愛君之心有憤世疾邪之志一辭禁闥家食累年起鎭武陵治行昭著寵以論譔之職以殿是邦朕承丕圖臨制四方萬里之遠謂斯民宅生於刺史故大明黜陟以示好惡由支郡而受閫寄爾實爲初政第一選固圉靖民可不懋哉

兵部尙書羅防父奉直大夫朝俊覃恩贈中散大夫

敕朕祗荷慈謨嗣膺大統爰敷曠蕩之澤以及中外之臣矧喉舌是司兼領典銓之重而松楸在遠方深陟岵之思乃分寵光用賁冥漠具官某天資純茂族系繁昌早爲君子之儒稱於里社自樂先王之道老矣丘園尙及郗超入幕之賓不見紀騭隔屏之坐素多隱行遂爲大門玆登五品之崇足慰九原之望賢子方用侯封未央其歆綸誥之恩繼有蜜章之渥

參知政事陳騤該覃恩封贈

曽祖太子少保斆太子太保

敕朕只膺慈訓勉紹丕圖允賴邇臣共濟萬幾之務爰因惠澤特推三世之恩具官某積善素深本心無競恂恂有守旣髙月旦之評坦坦無營自樂衡門之老侈厥餘慶流於後昆進參政地之崇追賁儲僚之峻肆由亞保薦錫明綸用昭寵靈以慰冥漠

曽祖母始興郡夫人成氏河南郡夫人

敕朕履位云初均福於下有如近輔之重可後曽門之光具封某生於儒家嬪此名族動謹珩璜之飾克供蘋藻之儀是有聞孫晚參大政易翁源之舊壤開河內之新封陰報可知寵光未艾

祖太子少傅防太子太傅

敕圖大宅中方布維新之令建極斂福寔均共政之臣爰舉彜章加賁先世具官某履行純固稟資粹和福祉未央見生子生孫之盛人門俱勝無慙卿慙長之名申命九泉遂登六傅【○六傅見晉書何劭傳一本作太傅與下句意義混不可從】玆進在前之職用爲有後之榮尙惟不忘其克祗服

祖母和義郡夫人朱氏博平郡夫人

敕惟時近臣翊予初政厥有霈澤光爾前人具封某素稟嫕柔能循法度中饋攸職宜其室家慶源旣深有此湯沐載啟博平之號益崇石窌之封是爲異恩以詔幽穸

父太子少師讜太子太師

敕維予衝人嗣大歷服無疆惟休均曁海宇凡列朝籍皆得以榮其親矧二三大臣顧可後歟具官某尙友古人爲世善士安時處順不求聞達蘊蓄弗露是宜有子旣執政柄寵及泉壤義方之訓蓋可驗矣乃進宮師以慰雨露之感英靈不昧其尙寵嘉之

前母平樂郡夫人成氏文安郡夫人母咸寧郡夫人王氏濟陽郡夫人

敕大寶是守賴玆臣鄰湛恩普覃燕及禰廟具封某克遵壼範能謹婦儀舉案事夫聿追徳曜之羙斷機教子無愧軻親之賢旣陟近臣屢揚卹典玆載疏於新寵用加峻於小君以寛吹棘之思庸示漏泉之澤

妻東牟郡夫人宣氏封魯郡夫人

敕丕緒紹隆方履重熙之運臣工翊贊宜均內助之恩庸頒鸞誥之華以詔魚軒之貴具封某靜專自守儉約有聞作配名卿能勉以正克主中饋用肥其家視夫爵以疏封由霈恩而攺命乃疇曲阜載錫贊書尙迪令猷以祗茂渥

禮部侍郎許及之該覃恩封贈

父朝奉郎樞贈朝請郎

敕朕祗荷慈謨嗣膺大統爰敷曠蕩之澤以及中外之臣矧吾貳卿欲罷先世可無渙渥以發潛光具官某坦坦幽人恂恂長者惟居鄕不變其素守而教子能知夫義方隱行有聞陽報如響親見儒科之擢蚤欣宦牒之榮遠奉安輿旣愴九原之隔玆持禁橐何勝三釡之懷超官簿以升階冠郎曹而視秩是爲曠典少慰孝思

故母安人呂氏贈令人

敕九五正位方承與子之傳小大羣臣俱有榮親之典載頒明命以示寵光具封某淑靜自將柔嘉可度嬪於善士克共蘋澗之儀生此名卿徒起棘薪之嘆旣更事任遂陟禁嚴爰疏告第之恩以顯漏泉之澤尙其冥漠式克欽承

繼母太恭人五氏封太令人

敕【此下同前九五正位六句】具封某雅著壼彞恪循婦道儉勤自詔允爲中饋之賢甘旨承顏坐享安輿之奉旣登眉壽茂擁多祺乃因霈澤之行超示疏封之寵其祗朕命益侈爾榮

故妻安人洪氏贈令人

敕凡我從臣均此大霈爰及閨房之秀並膺綸綍之華具封某鐘慶相門流芳女範蚤從名士將仰望於終身胡嗇永年曽不登於中壽迨躋顯用嘗賁卹章玆超命服之榮用錫幽扃之寵姑從告第以慰悼亡

妻安人潘氏封令人

敕【此下同前凡我從臣四句】具封某稟姿靜專處已衝素動遵女戒克循待傅之言躬習婦儀果見從夫之貴治組紃而有度奉溫凊以尢恭象服是宜鸞牋增寵其服恩光之渥以彰內助之賢

煥章閣直學士中奉大夫丘崈磨勘轉官

敕具嚴銓法所以示百僚之公優待從班猶不忘三載之攷爰頒命綍俾進文階具官某以抜萃之才負爽邦之望進貳民曹之重心計有餘出臨井絡之區威名益遠方謀陟典適防年老遂升漢大夫之名用爲蜀太守之寵其祗渙渥嗣有殊襃

見任侍從該覃恩轉官

兵部尙書羅防【以下首尾詞同】

敕朕嗣膺鴻祚祗遹燕謀九五正位之尊何徳以稱二百餘年之業得人乃興眷惟禁路之英皆我慈皇之舊爰因覃霈首示優恩具官某以經世之才爲致君之學早登朝著益顯時名久居侍從之班務竭論思之蘊末光之依日月旣親遇於三朝聽履而上星辰足儀刑於百辟方借嘉謀之告亟升命秩之華其務同寅以光初政

工部尙書趙彥逾

具官某砥礪亷隅磨礱事業挺身徇國是爲貴戚之卿正色立朝遂陟文昌之貴

翰林學士李巘

具官某徳必有言文斯貫道蚤儀鵷序徑登紫槖之華進直鸞坡久被金蓮之寵

刑部尙書京鏜

具官某學博而智明才髙而用大出分方面曽遠憺於王靈入踐文昌實坐司夫邦典

兵部尙書耿秉

具官某持論不阿修身無玷參華武部久儀法從之班共二瑣闈克振塗歸之職

工部侍郎謝深甫

具官某忠結主知才周世務雍容禁槖屢形批勑之風潤色邦條雅得稽經之意

給事中黃裳

具官某性稟精忠學窮奧義潛藩勸講賴誘進以最深瑣闥除官冀塗歸之如昔

中書舍人陳傅良彭年

具官某學貫九流名滿四海【彭年云學識純明謀猷深遠】橫經朱邸遂依日月之光光制西垣期鼓風雷之號

吏部侍郎張叔椿

具官某迪徳粹和受才膚敏久居橫榻實髙風憲之嚴玆任小天允致銓衡之重

戶部侍郎袁說友

具官某器度恢宏風神峻整宣威天邑政允號於神明掌計民曹道深知乎取予

禮部侍郎許及之

具官某智術疏通詞章精敏拾遺諫省雅有諍臣之風掌禮儀曹克守先王之典

起居郎黃由等該覃恩轉官

起居郎黃由起居舍人沈有開【以下首尾詞同】

敕具官某朕嗣應鴻祚祗遹燕謀九五正位之尊何徳以稱二百餘年之業得人乃興眷惟近臣實有舊學爰因覃霈首示優恩爾早負時名進多朝望曵裾王邸熟陳六藝之格言載筆殿防允謂三長之良史方借嘉謨之益亟升命秩之華其務同寅以光初政

祕書少監兼權吏部侍郎孫逢吉

爾學貫古今識分邪正比當年責是爲諫諍之臣玆典選曹雅善銓衡之職

侍禦史章穎左司諌黃艾

爾早陟殊科進多雅望曵王邸熟陳六藝之精微執法憲臺【黃艾云澤笏諫垣】獨振一時之風采

監察禦史並卿監郎官該覃恩轉官定詞

敕具官某朕嗣服云初求賢以自助仰惟慈皇招徠眾俊寘在周行殆畱以遺朕也覃霈之恩其可後乎爾職在六察【祕書監云擢長道卿云列在月卿郎官云列在郎曹】序進一階往其祗命之思所以助我者以報

在外大中大夫以上官知州府該覃恩轉官顯謨閣學士中大夫知紹興府葉翥【以下首尾詞同】

敕朕奉上皇之慈訓承列聖之丕圖霈乃渙恩覃於海宇矧是文昌之舊往宣屏翰之勞爰錫明緡俾躋命秩具官某材猷通敏徳度恢洪聽履禁途坐閱十年之久分麾帥閫實爲九牧之先方歌求助之詩仍加進律之寵在漢比千石之秩於今爲四品之階其務欽承益思猶告

煥章閣學士大中大夫知明州何澹

矧惟中執法之舊往爲東諸侯之行爰錫明緡俾躋命秩具官某學探蘊奧名冠倫魁入總臺綱見藜藿之不采出臨制閫致波濤之不驚方歌求助之詩仍加進秩之寵在隋始大夫之號於今正三品之階

通議大夫煥章閣待制知建寧府陳居仁

矧是詞臣之舊往宣藩服之勞爰錫明緡俾躋命秩具官某稟資端亮秉徳忠純擅西掖之雄文最宜爲誥奏南邦之最課尢號近民

中大夫煥章閣待制知鄂州王信

矧是闈之舊往宣藩服之勞爰錫明緡俾躋命秩具官某詞源浩博才刃恢余西掖東臺嘗備更於淸選武昌夏口正倚重於上游

中奉大夫煥章閣待制知鎭江府馬大同

矧是文昌之舊往宣屏翰之勞爰錫明緡俾躋命秩具官某性資沈毅政術闓明持槖禁途嘗主民曹之大計分麾京口實當天塹之要津方歌求助之詩仍加進秩之寵昔倪寛則以誦書而擢若晁錯則由對防而除龍圖閣學士正議大夫知建康府鄭僑

具官某學通乎百氏文根乎六經領豹尾之班雅有公臺之望分麟符之寄實爲方面之雄

徽猷閣學士中大夫知襄陽府張枃

具官某才髙一世气壓萬夫聽履漢廷有張京兆之英譽分麾峴首追羊太傅之流風

中大夫敷文閣待制知建寧府單防

具官某才猷膚敏政術疏通持槖禁途坐閱十九年之久分麾侯服屢稱二千石之良

煥章閣直學士中大夫知興元府章森

具官某風儀峻整學術疏通持槖禁途嘗典銓衡之重分麾帥閫屢專方面之雄

大中大夫敷文閣待制知瀘州吳總

具官某家聲素著政術甚優四松而班殿廷實視從臣之淸貴五月而渡瀘水正資邊徼之威名

大中大夫煥章閣待制知太平州蔣繼周

具官某才名素著經術尢髙憲府宣威尙想聞於風采侯藩共理亦屢賦於中和

寶文閣學士奉直大夫知遂寧府宇文價【知潼川府閻蒼舒同詞】

具官某稟資膚敏植行粹和聽履禁途【閻蒼舒云持槖禁途】嘗出漢廷之右擁麾帥閫屢登蜀道之難

攻媿集卷四十

欽定四庫全書

攻媿集卷四十一

宋樓鑰撰

外制

在外大中大夫以上任宮觀該覃恩轉官

龍圖閣學士正奉大夫韓彥直【以下首尾詞同】

敕朕奉上皇之慈訓承列聖之丕圖霈乃渙恩覃於海宇矧是文昌之舊屢從閒燕之居爰錫明緡俾躋命秩具官某才周庶務仕歷四朝進長地官職論思而最久退安眞館奉趨謁以甚恭方歌求助之詩仍加進律之寵爰陟文階之等遂冠侍臣之班其務欽承益思猶告

煥章閣直學士朝奉大夫謝諤

具官某純誠自守全徳兼容聽履而上星辰已髙勇退之節把麾而去江海竟尋嘉遁之風

通奉大夫顯謨閣待制陳峴

矧是瑣闈之舊久從蘂館之居爰錫明緡俾躋命秩具官某天資通敏門第髙華入處東臺早儀簪槖之列出臨西蜀遂安香火之閒

中奉大夫敷文閣待制吳益

矧惟次對之舊久遂眞祠之遊爰錫明緡俾躋命秩具官某稟資和粹植行端良壯嵗逢辰已列甘泉之侍髙懷去國惟求蘂館之閒

大中大夫煥章閣待制劉國端

矧是論思之舊久從閒燕之居爰錫明緡俾躋命秩具官某秉心無競持論不阿橫榻宣威徑上甘泉之列西淸寓職遂安蘂館之遊

大中大夫敷文閣待制賈選

具官某才周世務識照事機憲部持平蚤列甘泉之侍閩山報政遂安蘂館之遊

在外大中大夫以上致仕官該覃恩轉官

龍圖閣學士通奉大夫張大經【以下首尾詞同】

敕朕仰奉慈謨嗣膺聖緒肆頒大霈覃及萬邦當代英才𨿽賜環而畢至前朝故老乃上印以言歸顧注想之方深豈渙恩之可後具官某純明而有執亮直而能容諫大夫之伏蒲明行甚肅大常伯之聽履物望愈髙挹神虎掛冠之風寓龍馬負圖之職居然壽考允矣典刑比歌求助之詩庶有乞言之福爰陟文階之峻用爲晚節之華其服寵光益介繁祉

敷文閣直學士正奉大夫汪大猷

具官某性通而自節道廣而能周雍容簪橐之班凡有謀而必告出入麾符之後乃未老而求閒辭滎上北闕之章寓職峻西淸之舊

正議大夫寶文閣待制沈樞

具官某風猷髙邁政術淹通揚歷禁嚴嘗任宮端之重周旋郡寄遂專帥連之雄聨次對之淸班樂辭榮之嘉遁

朝散大夫敷文閣待制李昌圖

具官某才周通變气稟直方登蜀道之難屢稱膚使出漢廷之右遂列從臣通次對之淸班樂辭榮之嘉遁中奉大夫萬鐘直龍圖閣守本官致仕

敕具官某朝廷用人豈容其無故而去臣子納祿或遂其知止之髙爾以文奮身以才用世外臨兩郡旣治行之有聞內列九卿非宦遊之不達方將執筆於左螭之陛乃欲掛冠於神虎之門畀以河圖之華成而緜上之隱是或一道毋有遐心

著作郎李唐卿江東提舉太常丞呂棐湖北提舉

敕具官某等朕惟一人之聰明不能周知天下之故分道遣使不惟寄耳目於外臨遣朝士又得以宣布予之徳意志慮於民常平以斂散爲職括山澤之利事顧不重哉爾唐卿心平而論篤久於著作之庭爾棐气勁而言忠丞於禮樂之地俱以儒學老成見於有用治縣稱最寘彼周行輟從郎曹將我使指一往大江之左一往重湖之北各揚乃職朕不汝忘

知建康府鄭僑吏部尙書

敕金陵爲王者之宅固有借於保釐吏部有天官之名尢欲精於流品粵求舊徳復領從班具官某執徳不回秉心無競舉明主於三代之上倡諸儒以六經之文論思不憚於犯顏封駮尢髙於批勅出臨鄕部載守畱都肆纂承丕祚之初乃董正治官之日亟頒召節方欲聽尙書之履聲盡付銓曹豈令書幹木之紙尾佇聞猷告其疾爾驅

太常少卿詹體仁太府卿

敕具官某容臺之禮樂外府之財用其實皆政也後世治出於二而後有流品之分然禮以養人爲本又曰樂以殖財惟知古道者能言之爾好古而志於用頃由道山冊府出爲常平使者遠護軍儲能聲益昭歸處少列明禮修樂亶惟其長序進卿長上以佐民曹之調度下以柅有司之出納以若之才不勞而辦朕將思所以用汝者焉

監察禦史曾三復太常少卿

敕具官某憲府設屬以六察爲重容臺少列非七寺之比壽皇厭朝士之數易禦史峩廌或二三年而不遷若其察事能審敢言不阿擢居禮樂之司不以爲吝士亦以此競勸朕之用爾蓋此道也爾气剛而克和才敏而能詳其在周行表表自立報政於輔郡簡僚於南牀助正臺綱閱時最久朕知其有靖共之譽故拔而用之禮方從宜大饗伊邇引經據古使禮行於上而人孚於下朕於是望汝焉

李壁祕書省正字

敕具官某惟爾父爾兄並遊英俊之躔有臯綬之遺風無歆向之異論能繼厥後爾惟其人自登世科亟寘冊府銜卹萬里素冠三年召收來歸復畀舊物豈惟以是正簡冊望汝史事甚重爾有家傳朕將於汝乎求之

知樞密院事趙汝愚該覃恩封贈

曽祖太子太保士慮少保

敕朕祗膺慈訓勉紹丕圖允賴邇臣共濟萬幾之務爰因惠澤特推三世之恩具官某宅慶璇霄聨芳寶牒少而從宦𨿽官政之莫施孝以宜家諒躬行之無媿侈厥餘福流於後昆進參宥府之崇嘗賁儲寮之峻玆疇故典遂陟孤卿用昭寵光以慰冥漠

曽祖母安郡夫人龔氏崇國夫人

敕朕履位云初均福於下有如近輔之重可後會門之光具封某生於儒家嬪我皇族動謹珩璜之飾克共蘋藻之儀爰及諸孫進居兩地遂啟封於大國以錫命於小君陰報可知寵光未艾

祖太子太傅不求少傅

敕圖大宅中方布維新之令建極斂福實均共政之臣爰舉彜章加賁先世具官某履行純固稟資粹和生長承平及見累朝之全盛始終信厚遂臻後葉之繁昌進秩靑宮申命黃壤玆以湛恩之布徑躋亞傅之榮尙惟不忘其克祗服

祖母濟陽郡夫人晁氏濮國夫人

敇惟時近臣翊予初政厥有霈澤光爾前人具封某素稟嫕柔能循法度中饋攸職宜其室家慶源旣深有此湯沐載啟濮陽之號益崇石窌之封是爲異恩以詔幽穸

父太子太師善應少師

敕維予衝人嗣大歷服無疆惟休均曁海宇凡列朝籍皆得以榮其親矧二三大臣顧可後歟具官某孝友實根於天稟躬行無愧於古人爲吾宗盟之表善言善行稱於搢紳卽世之後隱然不忘是宜其有子也寵及泉壤遂冠六傅玆以周官貳公之秩以告於第且以慰雨露之感英靈不昧其尙寵嘉

母饒陽郡夫人李氏申國夫人

敕大寶嗣守賴玆臣鄰湛恩普覃燕及禰廟具封某克遵壼範能謹婦儀四徳備全恊山水之髙趣三遷垂教爲廊廟之鉅賢屢錫恩封以昭寵遇乃開申伯之國載徹饒陽之封以寛吹棘之思庸示漏泉之澤

妻通義郡夫人徐氏安定郡夫人

敕丕緒紹隆方履重熙之運臣工翊贊宜均內助之恩具封某婉嫕自將柔嘉可度克相夫子遂爲當代之名卿乃嗇天年不見機庭之異數亶敷寵渥豈間幽明用疇涇水之封載徹眉山之舊尙惟英爽欽此卹章

簽書樞密院事羅防初除封贈

曽祖起太子少保

敕延登邇臣翊贊初政維時偉望進參宥府之嚴庸錫明綸以厚曽門之寵具官某持身無玷制行有嚴寡悔寡尢自潔幽人之履以嗣以續遂開餘慶之源厥聞惟彰其後乃大爰畀靑宮之秩用疏黃壤之恩尙惟不忘其克只服

曽祖母陳氏臨川郡夫人

敕參宥密之司是謂百僚之表煥顯揚之典宜加三世之榮具封某婦徳素充姆儀尢備柏舟自誓知勤苦以成家彤管有光篤義方而教子至孫曽而遂顯信陰報之不誣錫命小君疏封鄕郡以侈漏泉之澤以彰告第之恩

祖琢太子少傅

敕士有積徳在躬弗見於用施及後嗣追榮厥先於百年之後豈人力所能致哉具官某孝友天稟義槪素篤人不間於其昆弟之言深沈不二安分知足長者之號著於鄕黨積此慶羨篤生樞臣申命九泉遂登東儲六傅之秩如有知也庶克自慰

祖母鄧氏新興郡夫人

敕登用大臣所以贊廟謨也錫命之初則必有以寵其先世又所以示優典也具封某勤儉柔淑如古賢婦克相夫子以廣義風爲族婣之所依賴含飴之愛素篤於生前𨿽不及親見其貴而湯沐之頒方來未艾榮亦至矣新興名邦用賁冥漠惟爾靈其預享之

父贈中散大夫朝峻太子少師

敕積厚流光旣陟機庭之峻位髙寵厚肆崇禰廟之恩厥有故常式昭渙渥具官某操履純固性資靖夷共被對牀素深同气之愛指囷倒廩尢髙周急之風是鐘令子之賢親見儒科之擢速超登於近著嘗屢被於卹章進位宮師疏榮泉壤庸示教忠之效庶寛追遠之思

母齊安郡夫人繆氏封通義郡夫人

敕遴選名儒密贊紫樞之貴推恩賢母式頒鸞誥之華具封某性秉賢明動循鑑戒從夫協趣克共蘋澗之儀教子有方首擢桂林之秀承顏甚樂就養有年受福祉而未央見寵光之狎至玆易眉山之號用崇石窌之封其服異恩益介遐壽

妻贈淑人黃氏永嘉郡夫人

敕進秉事樞實倚朝廷之重載疏湯沐以旌閨閫之賢具封某稟姿懿柔處已莊靜毓慶儒族知女則之不逾作配名卿循婦儀而克謹云何不淑弗見顯庸玆疇甌海之雄用錫鸞牋之寵姑從告第少慰悼亡

妻淑人陳氏封咸安郡夫人

敕進秉事樞實倚朝廷之重載疏湯沐以旌閨閫之賢具封某鐘慶相門流芳女範無違夫子形鵲巢積累之風宜其家人有鳴鳩均一之徳克謹旨甘之奉居惟法度之循玆開名郡之封用錫贊書之寵其祗異渥益懋芳猷

中書舍人彭年兼侍郎

敕朕自臨帝位首辟經帷詳延舊學之賢不攺潛藩之舊具官某始以徳選久從吾遊素知朕意之所安況有詔書之備列不待多訓自應具知惟孟軻所著七篇之書非戰國以來餘子所及蓋嘗三復其說間有一得於中若知言養气之難存心盡性之妙人無不善聖可踐形正須反覆屢陳使予通徹無蔽若夫爵祿之制井地之規凡諸所傳皆我當講食云則食坐云則坐朕當審尊賢之方義莫不義仁莫不仁爾其務正君之學

給事中黃裳禮部尙書

敕朕嗣膺大統首擢舊僚然建安七子之賢先推徐幹商山四皓之盛最數黃公徑躋八座之崇庸侈一時之盛具官某學足以充其性辯足以達其心貫穿經史之言而纚纚可聽論議古今之變而歷歷如睹自予幼學屢得良師若夫上皇委任之專潛邸遊從之久無間於我未有如卿規過舉則何止血山之言執正道則不數邪蒿之說開性天之所蔽知學力之自來幸不容甘盤遁野之行是宜被伯夷典禮之命孺子王矣方夕惕以爾勤良言旨哉尢日資於獻納其祗予訓益勉爾忠著作佐郎王容範仲黼並著作郎祕書郎王奭校書郎蔡幼學並著作佐郎

敕具官某等學士大夫以道山冊府比之蓬萊瀛洲之勝而著作之庭又其髙選也爾容學博而文優爾仲黼忠純而意篤旣皆升處其長奭之遠業幼學之英才又均使爲之佐或以倫魁而聲稱昭於時或以名門而學問世其家是皆稱此選者朕篤意人材共興治功公卿將於此乎取何止以史事而望汝哉

祕書省正字顏棫祕書郎項安世吳獵並校書郎

敕具官某等比嵗一日給札而得三俊館閣之盛舉也然秀頴之才將於此乎養之以待用若棫之聲名發於上庠獵之才略著於劇縣安世之節槪又士論之所推是三人者不惟老於文學又俱練於世故舉而用之何所不可況年皆自彊而艾固無俟乎菁莪之育也玆命棫典中祕書獵與安世爲校讐之職姑以序遷朕將有以用汝焉

浙西提刑黃遹湖南運判江東運副傅伯壽浙西提刑

敕具官某等朕分道遣使以寄耳目於外地有遠近職有劇易選任之意則無不均爾遹以諒直之姿抗澄淸之志使於近畿威望甚聳引疾求退故畀爾以湖外漕計少休其勞爾伯壽以精敏之才在文章之選使於江左職業日修惜其久外故授爾以畿甸臬事引以自近然飛挽讞議二者俱重事也一日不理則必有受其獘者其各勉旃以稱予選

知樞密院事陳騤初除封贈

曽祖太子太保斆少保

敕朕嗣守大寶凜乎重器所賴左右大臣輔其不逮乃由政地進陟機庭追榮厥先是有彜典具官某隱徳不耀躬行有餘孫子相承代傳淸白之訓施及三世遂登廟堂推恩泉壤至於再三是必有以致此也玆舉周官孤卿之秩以告於第尙惟歆承嘉命佑爾後人

曽祖母河內郡夫人成氏滕國夫人

敕夫人之號古者謂之小君歷觀在昔蓋未有無因而得之者也具封某躬節儉之行有柔嘉之徳克相夫子以肥其家陰功所昭至於孫曽而後見湯沐疏寵蓋嘗歷始興河內之郡今玆封國間於齊楚庶幾冥漠其克自慰

祖太子太傅防少傅

敕學士大夫必知尊祖非獨禮典之攸尙至於爲世顯人往往推迹先世之所自隱徳彰著其應不誣具官某出太丘之華冑生赤城之儒族棲遲衡泌不以利欲貳其心躬行之篤見信鄕黨𨿽不及施用於世而積厚流光屢被追榮之典玆登亞傅品秩益崇如有知也可以無憾

祖母博平郡夫人朱氏崇國夫人

敕婦人之爵必從夫子若夫異恩之頒加賁王母非二府大臣則不預此具封某動遵圖史雅習組紃婦道甚飭隱然朱陳之好也含飴之愛素篤𨿽不及親見其貴而積善之效乃暴白而不可掩疏封一國以爲廟室之光

父太子太師讜少師

敕陳氏著姓自嬀汭之後歷三代建國不絕漢以來多名卿大夫百世相望君子之澤未泯亦可謂盛矣具官某以隱逸遂其性以詩禮訓其子內行之積旣有以大其門閭而教忠之效卒爲朝廷之端士存歿𨿽異哀榮則均夫三孤之長貳公洪化有子如此遂申命於九泉豈惟慰爾子深長之思亦所以示予體貌之意

前母文安郡夫人成氏杞國夫人母濟陽郡夫人王氏信國夫人

敕延登樞臣所以贊廟謨也錫命之初必有以寵其先世又所以示恩典也具封某稟姿婉嫕處已儉約有光彤管之訓不愧采蘩之詩是有賢子爲吾近輔副筓六珈屢頒石窌之封矣玆徹沐邑攺命於杞伯所都之地【王氏云命於廣信之區】以勸天下之爲人婦者

妻魯郡夫人宣氏封魏郡夫人

敕朕初膺丕祚晉用近弼惟東西二府兼以任之夙夜匪懈是可不厚其內助之恩乎具封某性資賢明能循法度歸於名士用勤儉以起其家閨閫之政不以累焉使得一意精白以承休徳是足嘉者玆啟大名之郡以詔予寵其尙祗服永綏燕譽

知樞密院事陳騤該覃恩轉官

敕朕祗荷慈謨欽承丕緒萬幾之務每懼弗堪共政之臣實資夾輔因霈恩而申命覽遜牘以力辭序進一階僅同百辟具官某忱恂而堅正渾厚而溫恭久處從班以嘉謀而入告自居宥府任大事以不疑比當內禪之初嘗求小毖之助善調庶事動懷永圖執義示公惟知議軍國之利害忘身徇主豈復計官資之崇卑乃詔攸司俾行故事不已循墻之避遂忘反汗之嫌矧東府彌縫之是兼尢當代觀瞻之所系姑循防謙之志稍行進律之褒噫文武兼資尙深思於並用內外無患當益勉於交修惟肩乃心以翊予治

參知政事余端禮該覃恩轉官

敕朕以寡昩之資傳泰安之祚旣登九五之正位允賴二三之大臣盍因覃霈以疏恩終以謙辭而攺命具官某崇深而有裕莊肅而能容幼學壯行終始勿渝一節出藩入從精白不形二心比參鴻樞實贊初政俾進居於東府仍兼領於宥廷一日萬幾之繁旣調娛而曲當三軍五兵之問又該綜以無遺𨿽官簿之當升曽身謀之不顧命由中出事則公行何陳義之益髙乃抗章而不已姑徇三辭之請僅升一秩之華噫訏謨遠猶乃所望於賢輔髙爵厚祿豈有吝於予懷其尙欽承以副隆委

四川制置使丘崈煥章閣學士再任

敕乘幹徳以禦圖始受四方之籍念坤維之作牧久分一面之權眷威惠之並行豈恩榮之可後寵加延閣因任帥垣具官某道廣而能周才髙而善下躬履冰霜之操手揮河漢之文握節擁麾所在著神明之政簪筆持槖周行推仁義之言頃出鎭於成都實總臨於諸道先聲所曁遠俗自孚瀘川除暴之餘施賞刑而曲當武興闕帥之久借方略以無虞兵民無不歸心姦宄爲之破膽封陲宴若政績炳然東西六十州敢違號令幅員數千里燕及羌髳寛朝廷之顧憂信京師之流福堯章增煥正學士之淸班蜀道借畱慰吾民之素望示予隆睠表爾異能徳裕籌邊何止山川之洞見孔明識治或言禮樂之可興益懋前功以需登用

朱熹煥章閣待制侍講

敕朕初承大統未暇他圖首辟經幃詳延學士眷儒宗之在外頒召節以趣歸徑登從班以重吾道具官某發六經之蘊窮百氏之源其在兩朝未爲不用至今四海猶謂多奇擢之次對之班處以邇英之列若程頤之在元祐如尹焞之於紹興副吾尊徳樂義之勤究爾正心誠意之說豈惟慰滿乎士論直將增益夫朕躬非不知政化方行帥垣有賴試望之於馮翊不如置之本朝召賈傅於長沙自當待以前席慰玆渇想望爾遄驅

翰林學士李巘寶文閣學士知婺州

敕登鼇戶以摛文久資潤色分虎符而出守有賴蕃宣中外𨿽殊眷倚無間具官某性資淵靜學問該通視八代文章之工欲齊驅於藝苑極三朝辭命之選幾獨步於禁林周旋十年終始一致古事今事問無不知公門私門行皆可迹方進遷於翰長何遽動夫歸思寵西淸學士之班仍寓宸奎之職爲東方諸侯之長更當寶婺之躔是誠嶽牧之用人宜有江山之爲助徒得君重其爲朕行勉著民庸以觀儒效

檢正應孟明太府卿

敕具官某爾以純一之徳惻怛之誠見於牧人禦眾之間備著愛民利物之效召由帥閫徧儀宰掾蓋朝列之老成士林之標表也外府上佐大農之調度下柅有司之出納卿士惟月實艱其選舉以命之公議允諧問津要途自玆始矣

右司徐誼中書門下省檢正諸房公事吏部郎中錢象祖右司刑部郎中沈作賓檢詳

敕具官某等朕初政是圖惟二三大臣夾輔之賴樞機至重當先其大者豈可以細故縈之於是詳擇掾屬以次而遷爾誼深沈而善謀爾象祖詳審而無滯爾作賓在郎曹有通敏之稱其爲朕簡節疏目淸東西府之務俾吾大臣惟振綱絜領以贊予遠猷則爾爲稱職矣

吏部郎官李沐將作監

敕具官某東都李固好學尋師同業不知爲司徒郃之子其所成就復爲李公爾以輔臣之子退然寒生蚤擢甲科仕進甚緩文敏而蔚追企古作郎潛旣久避遠繁劇處之繕監以遂其志素尙如此遠業未可量也軍器監承汪梓倉部郎中大理寺丞周珌刑部郎官

敕具官某等列曹爲郎其選俱重非治郡有聲績者不預焉國家行之幾三十年弗可攺也已爾梓博涉文學有志事功出守都梁邊防甚飭爾珌明習憲法恪意操守濡須之政田裏妥安況俱以名臣之子嘗在朝列奉最而歸宜登玆選肆令並命以究爾能積貯者天下之命寛仁者累聖之規深體至懷各贊而長

兵部侍郎耿秉煥章閣待制知太平州

敕入而奉上爲言語侍從之臣出則殿邦任蕃宣屏翰之寄士之從官是爲通顯國之用人初無重輕第於臨遣之間終惜老成之去具官某天資鯁亮政術精詳自其居下位之時已有澤斯民之志功利及物旣所至而可稱懇惻愛君凡有猷而必告甫上甘泉之列亟求故里之歸旋卽賜環復令持橐爲眞武部固有賴於論思攝事瑣闈尢見推於抗直比力祈於補外亦深察其由中畀以當塗眞是太平之官府寵之次對仍聨兩禁之淸班用昭眷懷增重侯度訪民碞之疾苦諒無假於訓辭控天塹之要衝尙往圖於方略勿以在遠而忘獻言大宗正丞李大性軍器少監兼權司封郎官

敕具官某朝士之職優而事簡者無如二監非所以處才者然而銓序人物具有差等不可廢也爾一門競爽刻意記問出而丞邊郡入而簉周行心計有餘遇事多辦進貳戎監仍攝郎曹益務靖共以俟選擇

大理寺丞彭演大宗正丞

敕具官某朕惟國家本支百世繁衍盛大髙出近古旣擇屬近行尊之賢者以糾合宗盟又選學士大夫以貳其事職𨿽淸簡不以輕畀也以爾經術該綜吏事精明丞於外府於廷尉踐揚旣久而後登此蓋亞於三丞之選仕益進矣優遊養望其進未央

大理司直朱致民大理寺丞陳朴大理司直

敕具官某廷尉天下之平而國家設屬爲尢備囚徒之聽自昔以吉士臨之奏當之成今又使分董而察焉以爾致民儒學老成久預臬事故俾升而爲丞爾朴才具資品皆應近制故以爲邦之司直朕嗣服之始專以祖宗家法爲務𨿽罔兼於庶獄懼不獲於一夫各旣乃心毋懈於位

太府卿詹體仁直龍圖閣知福州

敕具官某朕覽長樂之志知其地大物阜眞東南一都防也帥守掄才初政爲急以爾學問該洽性識深明試之劇繁所在辦治入爲九卿向於用矣願求閩部求便其私徑疏晝錦之榮仍畀河東之直跨州連邑要風气之不殊並海負山賴威名而爲重倚觀政績以究爾能

廣西運判張釡直祕閣知廣州

敕具官某朕臨禦萬國一視同仁嶺海之遠待猶畿甸矧番禺重鎭實控南服謀帥之際其何可輕以爾紹興舊弼之孫以家學登世科潤飾吏事所在稱辦湖湘明斂散之宜廣右謹將輸之要就移五筦之長以當一面之權寓直道山以爲爾寵爾其塡撫遠氓招徠海賈斥貪殘奬亷介以稱予倚任之意是惟休哉

知建寧府陳居仁知鎭江府

敕由詞掖以偃藩久騰善最分輔邦而易鎭用奬賢勞宜錫明緡以昭寵數具官某風猷凝粹心地平夷識者嘆其遠道之資望而知爲大度之士文華緯國久從鳯沼以代言愷弟宜民屢以虎符而出守恩威並用寛猛適時不惟人樂其中和所至嵗爲之登熟眷玆京口控彼江津城郭增雄有山川之映發兵民雜處無牒訴之浩繁屬旱魃之爲災賴賢侯之勤撫毋庸臨遣亟望遄驅坐理南徐其首修夫荒政時登北固尙有賴於良籌惟服訓詞嗣圖襃表

瀘州安溪寨蕃官王鑑男天麟承襲補承信郎

敕某國家塡撫萬邦燕及方外惟爾父祖恭順相傳爾之承襲請命於朝武爵之頒益務忠謹

江西運判趙鞏直顯謨閣知隆興府

敕具官某國家選侯甚重謀帥尢艱旣懲數易之繁重戒迎新之費就移使節俾正帥垣爾受才甚髙得譽最早以文學之彥爲慈惠之師其在合肥極論淮錢之獘迨移防子載言蜀戍之詳主漕計以宣勞總邦條而攝事撫綏凋瘵賑救凶災因江西頌韋侯之言念河內借宼君之意徑令洗印以遂開藩俟訖外庸成爾歸志

沈淸臣江東提舉

敕具官某士有自重其身而輕視軒冕嘉遁於世而獨樂山林是𨿽出於一槪較之浮競者相去遠矣此有國者之所當與也爾以古學爲任不計時之用捨頃遊館學從予潛藩儼然自持古之畏友也玆予纂紹念爾退閒起以江左之節用慰家食之久其尙少安以俟恩渥中書舍人蔡幼學兼侍讀【以下二首嘉定元年以吏部尙書兼翰苑偶西掖無兼員用故事行詞並附於此】

敕春秋天子之事具存一國之書筆削聖人之公實爲萬世之法朕久勤講貫期廣見聞玆擇名儒共論斯道具官某深知經旨素有師承未冠而擅論魁士皆取則旣壯而登膴仕人以爲遲近升禁路之華庸代王言之重予欲旁通夫六藝豈容弗措於一辭所以至日昃而不遑庶幾學古訓而有獲懲惡勸善其力究於微言攷古驗今將益明於大體

蔡幼學講詩終篇轉官

敕朕踐阼十五載尢先講貫之勤誦詩三百篇端賴緝熙之益談經旣畢第賞可稽具官某早冠時髦寖爲朝望踐揚已久旣昭著夫外庸獻納於今喜時陳夫讜論謹鳯掖代言之職當金華卒業之辰序進文階以酬儒效其罄格心之學用爲報上之忠

攻媿集卷四十一

欽定四庫全書

攻媿集卷四十二

宋樓鑰撰

內制

擬進郊祀禦札【紹熙五年也是年七月光宗禪位寧宗未嘗郊祀篇中有寖歷六年云云蓋在光宗未禪位時豫擬而事不果行】

朕只膺慈訓嗣守洪圖仰天地之儲休以綏四海賴祖宗之垂裕寖歷六年欲涓長至之辰載舉親郊之禮膏澤可占於農扈信盟久締於鄰歡汔可小康敢忘昭報率由舊典無事虛文上萬壽於重親式嚴孝治均蕃釐於兆姓匪鄕朕躬按令甲以陳儀體先庚而申命朕以今年十一月只事於南郊播告中外之臣咸謹駿奔之職其飭爾事毋愆於儀故玆札示想宜知悉

擬立皇子喜王皇太子制

朕只若大猷紹休列聖念承祧之重允屬元良惟主器之嚴莫如長子仰稽古制詳攷舊章匪予一人之私繄爾四海之望誕揚明綍敷告天廷皇子具位某夙稟謙恭動循儀法生長帝王之冑周旋詩禮之經迨予纘承勉爾諭教宏開邸第寵之茅土之封妙選英賢爲之羽翼之助而能服勤講貫尙論古先閱義理以滋多屏驕奢而不顧朕惟儲貳不可以曠位國本宜先於正名其從朱邸之尊入防靑宮之重於戲立嫡以長所以綿宗社之休爲下得人所以系臣民之望

擬進登極赦文【紹熈五年七月五日】

朕共爲子職日守宗藩烈祖上賔曽未釋服聖父違豫防不勝喪屬上意之倦勤屢思退托防太皇之出令遽命纂承眇玆衝人膺此大器驚惶失次涕泣固辭謂二百年社稷之傳豈容執遜惟億兆人謳歌之戴久已屬心仰有體於慈謨俯難違於眾志只承丕祚以撫萬方自維寡昧之資深思付托之重祈天永命用綿龜鼎之休發政施仁首播風雷之號可大赦天下【云云】於戲奉三無以勞天下敢懷以位爲樂之心斂五福而錫庶民盍布與物惟新之澤罔閒遐邇之眾咸瞻曠蕩之恩

季秋滛雨震電罪已責躬詔【紹熈五年十月】

朕臨禦以來三閱月矣廼者洚水爲災畿甸尢甚悉意賑撫未知攸濟而又陰气爲沴天作滛雨繼之震電信宿猶未已也時維季秋實已孟冬玆豈其時耶變不虛致朕甚懼焉豈朕之徳薄不足以承祖宗之休烈抑眇躬有過朝政或闕而致然歟云漢之詩遇災而懼終篇惟及靡神不舉靡愛斯牲等語蓋言如此而天災之見罪必在我側身修行之誠見於言外此朕之所當勉也朕欲應天以實而方執壽皇之喪避殿撤樂皆無以自見惟是罪已責躬其曷敢後布告中外使知朕恐懼修省之意

孝宗祔廟徳音【紹熈五年十二月】

朕躬繩祖武日懋孝思萬邦之君允有貽孫之典七月而適當同軌之期悵莫報於皇慈惟謹襄於大事卜夏禹巡狩之地近髙廟衣冠之藏載謀載惟旣營神域必誠必信已窆靈輿迓吉仗以言旋肅太官而班祔縟儀云備舊制可稽固已遵三年之通喪體累朝之儉徳蠲除浮費戒節虛文然念遺誥初頒都下有奔號之擾因山之際國人多供億之勤未免煩防稽之徒宜特肆櫟陽之赦神只效順咸議恩封官吏宣勞均行賞賚寛井裏之賦調淸囹圄之縲囚庸推澤物之仁用繼憂民之志於戲蒼梧不返人心惟慕於重華溫洛未歸陵邑尙安於永阜咨爾有眾服予異恩

攺嘉定元年詔

朕嗣承大統勤撫庶邦更星紀之一周見歷元之三易頻年相繼寰宇多虞邊釁遽開顧生靈之何罪虫蝗爲孽與旱潦以相仍皆權臣誤國之致斯在菲質應天之敢慢方今典刑已正綱紀益張乃因正月之和適際三陽之泰誕揚大號亶告多方取啇宗嘉靖之言曁周王耆定之義用光嗣嵗式迓休祥庶防葉气之薰太平可望行見萬民之集得所爲期衍丕祚於無疆與斯人而更始其以明年爲嘉定元年

戒飭貪吏詔【嘉定元年三月十四日】

朕臨禦以來仰遵累朝恭儉之規菲食卑宮靡敢怠遑庶防躬行以移風俗而志勤道逺觀感未孚況以姦幸防權故相同惡上下交利賄賂公行贓吏債帥益無忌憚監司爲吾澄按之官郡守受吾民社之寄至相仿效貪婪無厭反恃苞苴狼籍已甚席捲帑藏或盈鉅萬郡縣經費秏蠧防盡軍民衣食椎剝無餘積敝有年𨿽悔何及大臣簠簋不飭殆弗容遷就而爲之諱也朕方厲精庶政與民更始申加訓飭以警有位繼自今各務精白一心以承至意其有並緣公家以濟其私尙爲故態必罰無赦至如互送無藝屢形切責遐方循習曽不少悛並當禁戢或徹聴聞攷驗有迹皆以贓坐嗚呼咎莫追於旣往法欲勵於將來宜存素絲之風毋蹈覆車之轍使人知自愛罔或敢幹冀民力之少蘇期士風之益媺朕意厚矣尙其戒哉

戒飭四川將士詔【嘉定元年四月九日】

朕端居法宮慨念蜀道敢泄邇而忘逺庶一視以同仁自叛將之旣誅與斯人而更始已講休兵之防冀臻徹戍之期惟是師徒屢更徵役暴露久矣夙宵惕焉毎咨督餉之臣仍飭列屯之師究心調度加意撫循然而養兵於無事之時在國家而靡吝效命於多虞之日乃吏士之當爲儻饋運之或愆及勤勞之弗卹罔孚朕志豈逭官常凡爾在行亦宜深體其有狃於姑息不知律紀之遵妄肆讙嘩防失等威之辧流傳易惑闗繋匪輕爰頒一札十行之書用嚴三令五申之制各思戒儆毋抵憲章

閔雨求言詔【嘉定元年閠四月二十六日】

朕惟祖宗傳祚之重只懼靡遑而自去嵗以來蝗蝻爲災冬旣無雪春又不雨以至於今陂澤揚塵種未入土夏且半矣祈禬不應間有霢霂未能通濟天災流行固亦有之在於今玆闗繋實重邊鄙甫定流徙未復漕運不至糴價日增苟失嵗事何以保邦朕於宮中齋心致禱又將躬謁於靈神且飭臣鄰廣求民瘼六官帥漕各令條具可以慰安人心消弭天變者矣載惟云漢之詩靡神不舉靡愛斯牲祈年孔夙方社不莫祈於天以及父母先祖不見責躬之言蓋宣王謂周家祈禳之典旣已備舉而旱旣太甚是必在我有以得罪於天其遇災而懼側身修身之意藹然見於言外朕心慕焉固知大軍之後必有凶年不敢以此自解也傳不云乎屋漏在上知之在下人苦不能自知其播告中外凡朕躬之不逮朝政之缺失與夫田裏愁嘆之由軍民疾苦之狀盡言無隱朕將采而用之庶防以實應天冀消災沴以迄康年無小無大惟旣乃心稱朕意焉

右丞相錢象祖等以旱蝗星變待罪不允詔

朕臨禦寖久兢惕靡寧更化以來厲精深切𨿽邊鄙有息肩之日而民生當望嵗之時旱魃爲災飛蝗肆孽方陽光之煜畫見太白之爭輝豈天道之難知實朕躬之自致無所歸咎惟知反身尙虞抑塞之未伸正欲交修於不逮騰章來上憂國良深有何愆尢而欲引去退惟涼徳詎可不移於大臣所冀同心庶以靈承於上帝尙安厥位益逺乃猷

趙彥逾再上札子辭免端明殿學士並執政恩數不允詔

卿以起部太常伯領防從班主耳忘身預陪國論金陵吾之北門固以謀帥爲重文明之峻職政府之異數所以寵卿之行今欲辭二者而之鎭顧豈若畱卿以自近乎朕慮之甚審久而後發不應至此乃復反汗無以多言爲也

新除安徳崇信軍節度使伯圭辭免不允詔

朕肇禋重屋懼弗克堪贊予盛儀賴我宗老首頒祭澤無加於達尊者乃因舊鎭益以漢東之大國備三公之典防兼兩鎭之節旄先正以爲異數非如卿者其孰能當之何用防謙以避斯寵

新除少傅周必大辭免不允詔

卿三朝元老身佩安危退處東山直欲棄置人間事顧豈以爵秩爲心哉朕初臨禦注想不忘下詔乞言疏恩進律亦可以見朕意矣覃霈之頒無逺弗屆安有達尊如卿而可但已保傳一間不必固辭遜艸甚力非朕所望

趙汝愚再辭免提舉編修國朝防要不允詔

卿進専國秉總領眾職無所不就固無待於兼官也國家以史事爲重故必擇其尢重者屬之上相疊畀三組旣已再命而又欲辭其一何耶防要之書故實所萃諸儒載筆坐總宏摹兼人之才豈復憚此其只成渙以訖奏篇

吏部尙書鄭僑辭免兼實錄院修撰不允詔

髙宗中興臨禦三紀一代之史簡冊挐防設官累年汗靑無日朕旣命大臣爲之典領思得鴻儒耆徳爲諸儒倡卿自陪都還朝表儀從班論撰之重非卿誰屬矧惟舊物不待疇咨趣上奏篇毋勞謙避

吏部侍郎彭龜年辭免兼侍讀詔

朕開邇英之閣瞻無逸之圖上慕唐虞近法祖宗正有賴於啟沃之助卿以舊學之臣勸講多益升之進讀亦惟序遷朕方汲汲於舊卿欲濟濟相遜固經帷之美事也然𨿽有徳齒之尊不曰朝廷莫如爵乎其毋固辭徒稽朕命

王藺再辭免知潭州不允不得再有陳請詔

惟有周之盛時以分陜爲重任故煩舊弼往鎭邊陲升祕殿之隆名易昭潭之巨屏輿言允協憂顧滋寛胡爲再辭至勤三命粵漢詔流行之旣久諒楚人徯望之已深倚聞叱馭之行毋執循墻之避

新除四川安撫制置使趙彥逾辭免不允詔

蜀道險逺人所憚入一之爲甚其可再乎然朝廷爲官擇人不免於推轂以遣忠臣忘身徇國豈難於叱馭而行昔趙抃以匹馬入蜀爲政簡易及其再命神宗諭之曰近嵗無自政府復往者卿能爲我行乎抃曰陛下有言卽法也顧豈有例哉今朕知卿淸節著於蜀遂用熈寧故事卿能體抃之忠其得辭行乎

新知鄂州吳琚辭免不允詔

卿奮自戚閈被服儒雅𨿽齋壇授鉞棘位通班人終以用未盡其才爲言矧襄漢上防嘗騰善最武昌重地宜分顧憂何必固辭亟其只命

趙彥逾再辭免新除端明殿學士中大夫四川安撫制置使兼知成都府不允不得再有陳請詔

蜀道天下之極險也然以爲難則難於上靑天以爲易則易於履平地是在人爾卿嘗總軍餉度歷五十餘州公防明恕蜀人誦之玆庸命以制閫之寄蜀父老聞卿之來必有不待教而孚者矧視儀政地位望愈隆尢足以示朕不忘逺之意謀帥之重蓋無以易卿者矣趙汝愚辭免大禮加食邑實封不允詔

朕只事總章懼弗克堪卿以端揆實専使領天地並貺神明顧歆熈事備成顯相之力也賦以多邑具有故實旣免告廷之禮何事循墻之避

新除刑部侍郎梁總辭免不允詔

卿少習憲章歷觀棘寺爲郎爲卿皆以此選正以明練吏事心計有餘遂持使節遂董軍餉擢貳民曹俱稱職若今秋官虛員捨卿尙誰屬耶明允篤誠若自道萬里使使還徑俾爲眞僉曰汝諧何辭之有

吳琚再辭免不允不得再有陳請詔

朕立賢無方惟才是用亦不必曰右賢而左戚也爾嘗主漕計總軍餉出帥襄陽皆有治狀可紀而彊仕之餘使之奉祠燕處可乎鄂渚兵民雜居號稱難治正倚才刃勿復謙辭

王藺辭免覃恩轉一官不允詔

朕嗣位云初覃霈四方小大之臣罔不均被卿以元樞舊徳出鎭雄藩序進一階亦惟彛典忽披遜牘殊咈眷懷其服恩光毋畱朕命

周必大再辭免少傳不允不得再有陳請詔

朕勉紹丕圖方修初政首推霈澤溥及羣工惟予元老之賢宜陟孤卿之秩偃息而藩魏室何必在廷寅亮而命周官是爲進律載披來奏殊咈眷懷卑於公尊於卿亦惟均耳一而俯再而傴何以多爲玆系具瞻毋庸固避梁總辭免奉使回程時轉一官不允詔

卿輟自從班逺使鄰國服勞已甚成禮而還序進文階厥有舊典往只渙命何事謙辭

知明州何澹辭免曽任藩邸講官轉一官不允詔

卿頃以儒英授經於朕逮予嗣服眷注不忘求之近比當進兩秩舊僚遜避俯徇其請在卿又何辭焉宜遂欽承毋至於再

知泰州韓同卿辭免攺授正任觀察使在京宮觀不允詔

朕勉承丕祚肇正中宮爾爲後父之親召自淮壖之守眷惟相種本出儒門屬王姬下嫁之恩致武爵流傳之眾玆優戚閈超授亷車俾仍奉於內祠蓋一遵於故典是爲允愜其又奚辭

賜觀文殿學士致仕李彥穎銀合茶藥詔

朕只紹丕圖緬懷故老卿前朝舊弼佑我烈祖遺榮告歸世推典型比進嘉言尢見忠藎一水間之日勞注想爰頒飲劑以實寶奩問勞有加將予至意

賜龍圖閣學士致仕程大昌張大經敷文閣直學士致仕汪大猷顯謨閣待制致仕程叔達寶文閣待制致仕沈樞敷文閣待制致仕李昌圖銀合茶藥詔

朕寤寐賢俊懷思老成卿頃侍孝宗夙著聲望引經告老【張大經攺垂車告老】世推典型逮予纂承渇於一見爰加問勞仍有匪頒體予至懷無忘忠告

資政殿大學士黃洽辭免覃恩轉一官不允詔

朕踐阼云初訪予落止緬懷舊弼嘗下求言之詔矣乃因覃霈俾進文階國有彛章非有私於卿也其服訓詞毋煩多避

周必大再辭免少傳不允不得再有陳請詔

朕嗣膺洪祚注想宗工比升孤棘之班實霈蓼蕭之澤𨿽云恩厚非曰予私凡卿之言近已行於一二顧朕所與辭何至於再三若夫貤爵之科尢匪尊賢之意尙承眷渥毋事勞謙

殿前都指揮使郭杲辭免修蓋大內福寧殿等特轉一官減三年磨勘回授不允詔

朕俯徇羣臣之請歸安廣內之宮顧棟宇之崇成命工徒之勞止卿親臨鼛鼓祗事殿巖訖役云初懋官可後旣有貤恩之命毋煩避寵之詞

知樞宻院事陳騤乞歸休不允詔

卿儒學老成有大臣體肆朕纂服方原倚毗何爲露章遽祈間退謀猷克壯神明未衰其謹輔予無事力請新除知樞宻院事余端禮辭免不允詔

朕惟宥廷之任事體至嚴非長材不可以濟時非壯猶不可以經逺卿兼資文武久贊樞機輔政以來輸忠無隱輟自中臺之貳進専西府之權蔽自朕心益隆兵本是爲妙選非以敍遷公論具孚遜章可略

新除參知政事京鏜辭免不允詔

卿以通敏宏達之才受知烈祖擢之法從付以全蜀太上召還文昌有意大用肆朕纂服登貳西樞闗決籌帷動稱朕意是用進參機政以究經綸之蘊鎭浮應變卿所優爲眷倚方深毋庸多遜

新除同知樞宻院事鄭僑辭免不允詔

卿久儀禁路人望最髙垂上政途詳試帥閫天官之長至勤三入西樞爲貳蓋已晚矣朕訪落求助二三大臣是托以卿宏才素蘊練達國體急於登用以冀治功其只成命以圖回本兵之務勿以謙避爲煩也

正議大夫陳騤辭免除職與郡不允詔

朕惟釋政機而均逸者大臣全進退之宜畀華職以示寵者累朝篤始終之眷矧惟耆哲朕所倚毗専西樞本兵之權兼東府基命之地俯徇忱請暫分外藩恩禮加優典章可攷少須除命何用謙辭

王藺再辭免覃恩轉一官不允不得再有陳請詔

朕勉承基緒猶懼弗堪實賴臣鄰相與協濟不有近輔孰爲之贊襄不有價藩孰爲之屏翰霈恩所逮中外惟均矧如舊弼之賢方倚上防之重需章洊至渙號難回其遂欽承毋爲固避

禦史中丞謝深甫辭免兼侍讀不允詔

進讀雲門自昔髙選肆朕纂承之始首務詳延妙擇法從之賢不以輕畀以卿器資端亮學問淹該議論正平實長風憲俾侍經幄士莫之先胡爲引辭尙畱朕命令行弗反倚聴嘉猷

新除資政殿大學士陳騤辭免不允詔

卿器資剛毅經術該通久任事樞臨機輙斷力祈閒退善始以終況辭藩屏之除願處祠庭之佚由衷有請反汗無嫌若規殿之隆名乃大臣之彛典再披遜牘殊咈眷懷用榮買臣衣錦之歸毋作考父循墻之避

攻媿集卷四十二

欽定四庫全書

攻媿集卷四十三

宋樓鑰撰

內制

新除戶部侍郎袁說友辭免不允詔

版曹天下之劇任也而卿爲之之時尢難向來國家多故事緒浩穰經費之外又增不時之須屬嵗大祲調度不給卿儒學俊茂舊曆淸華通敏有餘獨任大計內之無闕供之急外之無誅求之怨滿嵗有奇勞亦甚矣爲眞已晚又何辭焉

新除少師永寜郡王郭師禹辭免不允詔

阜陵之役重事也朕不得躬執紼之勞祖遣有行號慕弗已卿以王之元舅國之信臣辧護宣勤爲朕任送終之責往來順濟上下無嘩禮備安虞歸祔太室卿得以報孝宗之恩朕可忘所以賜卿者哉進長孤棘仍加王爵旣渙告廷之命何煩避寵之詞亟其欽承朕言不再

伯圭辭免兼中書令不允詔

中書造命之地令公師長百僚淸貴華重古人謂之鳳凰池者也國朝之制率以寵異親賢然祥符天禧以還久不除此官矣惟公明徳懿親貴重無二三公兩鎭何以加此爰舉曠典以賁宗正旣無兼管內樞之煩復得老成典刑之重渙汗大號毋庸固辭執謙𨿽勤禮難曲徇

太府卿吳珽辭免換授正任觀察使在京宮觀不允詔

卿生長戚閈儒雅自將佳公子也名曹繕監踐有年縂饟殊方寖升卿列賢勞旣久寵以賜環亷車內祠用循故事非以爲襃美也春秋方富而才可用豈遂投閒哉毋事牢辭其只朕意

新除觀察使謝淵辭免不允詔

卿以祖後至親往爲使介風埃萬里不憚馳驅成禮而還襃升可後亷車之峻遂登從班毋庸空辭思所以稱此則善矣

知紹興府葉翥辭免除龍圖閣學士不允詔

孝宗因山之役凜然懼不克奉大事文昌老成尹玆東郊遂委己以聽焉神明不衰心計有餘酬酢萬變調度百出卒之禮成而無缺典用足而節橫費朕心嘉之絕江不風入山而雪謂非卿之力耶進職龍圖姑以示寵朕之所以待卿者非止此也而又何辭焉

知樞密院事余端禮辭免攝太傅持節孝宗靈駕及奠諡冊諡寶監掩攢宮轉一官不允詔

比者營圖東越襄奉阜陵卿以本兵之崇親臨復土之重往來俱順上下無嘩塗潦方深蹇蹇盡王臣之節顏色尢戚欒欒有棘人之風朕方篤孝思幸周大事旣賴送終之助首加進律之襃是所宜然無可辭者

郭師禹辭免備禮冊命宜允詔

卿以只奉阜陵顯頒制綍升孤卿之峻秩封異姓之眞王冊命之儀朝廷當備控辭甚力引義尢髙𨿽俯徇於謙沖顧豈忘於嘉嘆

趙汝愚辭免不允詔

卿輔朕初政備宣忠力玆奉孝宗大事厥功茂焉襃崇之典所宜優異正以卿素執謙沖避逺權勢凡有進擢辭遜過禮或至迫而後受故尢思所以處卿者初拜右揆已授此官還以畀卿是不爲過毋復牢辭朕必不爲反汗也

宜州觀察使孫璫辭免孝宗隨龍特轉一官不允詔

列祖上賔孝思日切仰戚靈之如在率禮不違念攀附之幾人獨汝無怠爰自亷車之秩特升畱務之班其服異恩寜容反汗

參知政事京鏜辭免孝宗祔廟畢特轉一官不允詔

朕尊奉皇祖無所不致其厚而送終之禮祔廟尢嚴卿以輔臣相此盛儀已事而竣可後襃賞進以一秩誠不爲過賞有先後旣已均及卿可獨辭乎

皇伯祖伯圭辭免贊拜不名加食邑實封不允詔

天下有達尊三爵一徳一齒一而未及言親也惟公徳明爵齒俱尊而又孝宗同气之親太上皇之伯父而朕之大父行也貴窮人爵思所以尊異之非舉曠典不足以稱紫微令公旣以謙辭而不受朕其可遂已乎不名之禮蓋自尙父保衡以來實朝廷之殊禮前朝嘗以寵待親賢百有餘年無有可當此者舉以命卿人無異辭尙形遜避朕不敢從邦之榮懷亦非朕敢私也

知樞宻院事余端禮辭免兼參知政事不允詔

朕圖回治功方倚二三大臣以爲重卿頃自參預進長樞廷宰席偶虛俾兼政地玆惟故典亦今之宜非卿通才何以任此亟其承命無事謙辭

新除觀文殿大學士知福州趙汝愚辭免不允詔

卿以肺腑之戚爲社稷之臣翊戴躬輔相初政力足以任天下之重識足以斷眾志之疑倚毗方隆引去何速𨿽有議者亦無異詞遂釋臺符往分帥閫極祕殿之殊寵實累朝之舊章事君以忠卿旣全出處之致退人以禮朕當篤始終之恩尙冀告猶毋庸辭命

余端禮辭免權提舉編修玉牒監修國史日曆不允

朕惟國家以史事爲重典領之任必命大臣寶牒之設蓋古者書之於策之遺意日曆則以事系日後之信史實基於此卿問學通博攝行相事非卿其誰宜司之成命已行毋容多遜

參知政事京鏜辭免權提舉實錄院編修國朝防要不允詔

髙皇帝中興之烈當遂特書累朝庶政之規尢宜分類故實錄則取史遷之舊而防要亦用唐室之餘爰命大臣職此二者卿素推該洽俾視纂修其躬率諸儒以趣成大典玆爲故事何必謙辭

寶文閣學士知遂寜府宇文價乞奉祠不允詔

卿以文昌舊徳往鎭蜀藩居外數年所在稱治方此政成於大府正資臥護於逺民忽騰諗疾之章欲遂奉祠之請眷倚之重神明未衰其訖外庸毋違朕志

提舉臨安府洞霄宮趙汝愚辭免觀文殿大學士不允詔

大臣進退之宜固知有義人主始終之遇尢當示恩矧惟宗工祈解機政念忠勞之素著曽倚注之未衰歘然賦歸若此勇決閩山舊鎭旣避寵之甚堅書殿隆名豈升華之可已諒還寓裏暫佚眞祠其體眷懷毋爲多遜少保周必大再乞致仕依已降指揮不允詔

七十致仕𨿽著於禮經二三大臣難拘於古制矧惟元老嘗冠中臺周旋兩朝負荷重事旣於蕃於南國終退處於東山神明未衰徳望彌劭奉眞祠之香火自樂隠居掛神武之衣冠胡爲早計抗章再至陳義愈髙顧難徇夫衝懷尙少安於素履

寶文閣學士知太平州李巘乞宮觀不允詔

卿老於文學久處禁林出守當塗日徯報政胡爲諗疾欲遂求閒朕方念典刑之舊望屏翰之良卿豈不能體此眷懷爲斯民而少畱乎

余端禮辭免右丞相不允詔

朕承付托之重思紹祖宗之大業志勤道逺悠防未艾置相之際其何敢輕寜槐位之暫虛必疇咨而後授卿純明篤厚秉徳不回入從出藩望實兼著本兵貳政三載於玆論事有諍臣之風謀國得宰相之體具瞻攸屬顯拜不疑惟今亦多故矣朕欲賴卿以濟書所謂若濟巨川用汝作舟楫卿其以此自任副朕倚毗萬斛之載惟卿爲宜而又何辭焉

新除知樞宻院事京鏜辭免不允詔

朕惟聖人不畏多難而畏無難於今𨿽曰邊鄙不聳而宥宻之司正當爲不虞之備無競維人朕於是注意焉卿以慷慨宏逺之資有志事功立節於殊鄰宣威於全蜀纂紹之始一見而決擢貳樞筦風采凜然預政未防復爲之長迹若序進實繇徳選當仁無遜其又何辭

新除參知政事鄭僑辭免不允詔

朕以寡昧嗣無疆大歷服惟二三大臣是賴凡今日徳望在人爲國家用皆兩朝選擢畱以遺朕者也卿周旋從班雅有公輔之器登之樞筦人以爲晚顧豈以日月爲功乎參預政途僉言爲允宜遂佐朕宏濟多艱引避抗章非朕所望

新除端明殿學士簽書樞宻院事謝深甫辭免不允詔

卿始以縣大夫奏事孝宗一見以爲有唐人風親擢再三如恐不及上皇用卿於諫省試卿於天府而登之從班肆朕纂承輟秣陵之行而寘風憲之長進讀金華引以自近用卿之意久矣寵加書殿升貳防廷卿豈未知朕意耶何避寵之力也亟其只命毋用費辭

新除權兵部尙書張叔椿辭免不允詔

卿出入朝列歷最深凡今要途多出卿後文昌入座乃爾世官端粹亮直之資視名父以無愧臺綱諌省久矣賢勞進長夏官朕命惟允往其率職何事謙辭權兵部尙書張叔椿辭免兼侍讀不允詔

惟卿先正以經術侍孝宗於潛藩逮居文昌實兼露門卿立朝不阿雅有父風聽履之初仍命進讀此搢紳美談也何辭之有

右丞相余端禮辭免權提舉編修玉牒實錄院編修國朝防要不允詔

史冊之成欲傳於萬世國家所重莫盛於三書大事則續爲鏤玉之編中興則未就汗靑之簡況舉綱而撮要欲踵事以增華宜有宗工並修鉅典卿嘗兼二者未浹四旬旣進秉夫鈞衡俾盡専於筆削宅百揆而熙帝載惟爾之休總眾職而稱上心非卿孰可

參知政事鄭僑辭免權監修國史日曆不允詔

朕惟史事至重功用浩博惟以事系日謹而書之則後之信史於此乎取分命諸儒而領以大臣國家之令典也卿以儒英出入冊府有年矣玆參大政命總宏摹良史之才加以學識公議所屬尙何辭焉

戶部侍郎袁說友辭免兼侍講不允詔

卿性資闓敏儒術該通𨿽當主計之繁每切愛君之念方禦圖云始首辟經帷而建議獨先能發朕意前所陳請旋已施行近因獻納之餘復上課程之奏深嘉忠藎俾與講明惟讜論之是求何需章之爲遜亟就邇英之列以禆典學之勤

新除吏部侍郎林大中辭免不允詔

卿天資鯁挺論事不回比以久居臺端慈皇蓋嘗命以小宰之職矣去爲劇郡召歸近班旣殫批勑之勤庸畀典銓之任踐惟舊選用匪輕淸吾文部以助官人之能不亦休哉避寵丐閒非朕所望

新除吏部侍郎兼太子左庶子婁機辭免不允詔

天官貳卿之司有資銓綜春宮中護之職尢遴選掄卿性稟深淳才猷挺特以天下士從吾兒遊頃尋里社之閒久樂祠庭之適玆方更化首遂建儲思得老成之人以重元良之輔亟頒召節重上從班毋庸固辭式副虛佇

新除開府儀同三司充萬壽觀使楊次山辭免不允詔

朕維新庶政豫建儲闈屬時戚閈之賢久安均逸進視鼎司之貴豈曰示私卿素迪忠勤居懷靜退謹容儀而就列允爲耆艾之英養戚重以闔門尢服滿盈之戒逮玆播告曽靡異辭覽防牘之亟陳顧謙懷之難狥其只成命毋咈予衷

新除權兵部尙書兼侍讀倪思辭免不允詔

朕惟姦臣竊權上下防蔽諛獻佞習以成風卿至朕前獨效忠讜誼气足以激頹俗英詞足以發壯懷鳳鳴朝陽何足以諭迨玆更化可後趣歸來對便朝言議益偉武部之長露門之讀姑引卿以自近耳往其承命毋執牢辭

新除禮部侍郎兼侍講章良能辭免不允詔

卿夙富靑箱之學來居紫槖之班兼直北門典司東觀朕惟親軍旅之務非以待詞翰之臣儀曹旣俾爲眞經幃仍資勸講爰總夷防之任實親禇馬之賢僉謂汝諧卿毋多遜

右武大夫文州刺史知閤門事楊谷辭免除觀察使不允詔

爵惟馭貴當昭示於至公恩以及親遂優加於彛典卿起由戚畹列在朝紳入儀賔閤之司歸服家庭之訓克存孝謹不見驕盈爰稽閱歲之勞超進觀風之秩需章來上防不自勝渙汗旣頒固難曲徇其益堅夫素履庶長保於令猷

右武郎知閤門事楊石辭免除觀察使不允詔

名器至嚴豈容於輕授恩榮加厚遂越於常規卿毓秀后家通班朝路素有義方之訓密參賔贊之司居存忠勤深避權勢爰攷踐之舊躐升亷問之華成命旣行固難反汗遜辭來諗尢見益恭其體至懷以永終譽兵部尙書倪思辭免兼修國史兼實錄院修撰不允詔

國之大典尢貴於擇人史之良才當先於求舊卿蚤嘗再入素擅三長孝宗擢之著作之庭先帝處以獻納之任皆參筆削具在簡編玆當更化之初方以得賢爲喜式資班馬之體追配商周之書允謂汝諧尙何多遜禮部侍郎章良能辭免攺兼修玉牒官不允詔

古者大事書之於策玉牒之所由起也唐始建官而未若本朝之重寫之精縑庋之邃殿他書莫嚴焉以卿比司記注久居史館是用任以大事之重凡例昭然具有書法翦繁撮要作宋一經以詔來世方以此望卿而又何辭

吏部侍郎婁機辭免兼太子詹事不允詔

召還紫槖固有賴於吏銓肇廷靑宮尢遴求於端尹卿性姿凝逺問學老成久爲資善之寮實謂甘泉之舊雍容引去恬然自如屬玆更化之初矧復建儲之重載煩哲艾以輔元良毋庸固辭服我休命

攻媿集卷四十三

欽定四庫全書

攻媿集卷四十四

宋樓鑰撰

內制

端明殿學士四川宣撫副使安丙乞宮觀不允詔

卿沈毅善謀尢長將略內鉏臣姦外禦彊敵履天下之至難爲全蜀之司命虜實畏卿如所謂祭北門祭西門者然彼之披亦窮矣乃睠西顧嘉嘆不忘方升書殿之班以重閫外之寄胡爲引疾願解印章朕方賴卿以當一面賢於長城逺矣卿其身任保障之責以稱朕意京西湖南北路宣撫使宇文紹節辭免除寶謨閣學士不允詔

入陪經幄外暢王靈旣物望之愈隆豈襃章之可後卿受才挺特抗志崇深不惟誓報於國恩尢欲仰追於祖烈宣威邊徼遂寛北顧之憂寓直文謨益峻西淸之職尙殫忠藎嗣有寵嘉毋事牢辭亟只新渥

新除寶謨閣直學士李寅仲辭免召赴行在不允詔

朕志於有爲心不忘逺矧惟簪槖之舊具宣藩翰之勞旣頒優恩仍趣歸覲卿素全忠孝備著事功豈惟勁艸之知實障狂瀾之倒峻西淸之職未稱眷懷望東海之來方深渇想尙騰遜牘未就鋒車式遄其馳勿重有請

禮部侍郎章良能乞宮觀不允詔

卿以該洽通敏之才洊直鼇禁亦旣三載身兼數器宣勞翰墨之間夥矣朕更化之初大述作多出卿手方有賴於論思之助遽欲以目眚求退非所樂聞也卿𨿽欲奉身而去使朕幾似於棄才者可乎其安厥位勿重有請

新除觀文殿學士趙彥逾再辭免不允不得再有陳請詔

朕更化之始登用賢才宗老典刑無如卿者閔勞以官職之事雍容進讀以冀日新之益進班延恩少示眷意一辭贅矣況於再乎身其康彊謀猶克壯少親醫藥毋復重陳勉爲朕畱以系人望

侍讀趙彥逾倪思宇文紹節侍講章良能辭免進講毛詩終篇轉一官不允詔

朕日禦邇英講明經理三百五詩至是終篇敍進官聨厥有故典卿爲宗老【倪思章良能云卿居從列宇文紹節云卿𨿽處閫外】實助緝熈毋事固辭益思所以輔朕之不逮

新除刑部侍郎曽防辭免不允詔

朕更新治化欽卹刑章遴選貳卿久令攝事以卿性資直諒器度寛洪承東魯之儒風襲南丰之家學比安閒外促使來歸入對便朝喜聞正論刑惟弼敎方有望於老成徳本好生當務先於明恕亟只隆委勿事牢辭

吏部侍郎梁季珌乞宮觀不允詔

惟卿先正受知髙皇旣登聽履之班尢多活國之計是宜有子爲予從臣比更民曹浩穰之司又歷銓部公方之選胡爲引疾乃欲求閒尙安厥官以副眷倚之意刑部侍郎曽防辭免兼同修國史兼實錄院同修撰不允詔

昔在先世嘗繼列於史官爾爲近臣亦洊司於直筆間居自適更化惟新召還獻納之聨兼畀纂修之舊豈特助成於國典抑將大振於家聲明命旣頒遜辭可略福州觀察使鎭江府駐札禦前諸軍都統制兼知揚州畢再遇乞奉祠不允詔

牧守之良方圖久任將帥之重尢戒疊更惟卿沈鷙之資拳勇自奪身經數載最多汗馬之勞賞不逾時亟上亷車之峻領京口戎旃之寄鎭淮堧制閫之雄深明保障之圖日講畱屯之策流民寖復信使始通甫臻按堵之期遽上奉祠之防良民爾位以訖外庸

皇太子某辭免毎遇視事令侍立宰執赴資善堂防議不允詔【嘉定元年閏四月】

朕惟古者立國必建儲闈共爲子職實資主器之重惟予元子篤意問學年未及冠綽如成人朕欲俾爾習知國家之務侍立吾左預聞政事師賔防議皆吾大臣朕方一新治體兼聽公言爾當周旋其間日增聞見以成溫文之徳尙其勉旃毋事多遜

四川宣撫副使安丙再辭免資政殿學士不允不得再有陳請詔

朕更化以來愛惜名器未嘗輕以假人其有度越拘孿超資級而授者非如卿之雋功茂績不予也書殿升華以所以待執政者待卿其內撫兵民外飭邊備使全蜀之境奠枕無虞以稱朕委任之意以保爾功名之成可矣服我休命毋爲固辭

皇伯嗣秀王師揆生日詔【嘉定元年五月十五日】

薰風南來當朱明之方半望舒東出慶伯父之始生是曰宗英宜膺天壽匪頒惟舊寵數益新

新除吏部侍郎章良能辭免不允詔

卿以剛勁之資濟以博洽之學爲吾詞臣仍兼數器其在儀曹事有不可者堅執不移朕所嘆嘉進貳天官其以處儀曹者處之柅吏姦明銓法庶使無賢愚同滯之嗟何爲固辭更欲求去非所望也

新除侍衛步軍副都指揮使夏震辭免不允詔

卿赤心體國忠勇自將久攝殿巖尢見勞效步旅謀帥卿實宜之其爲吾協和三軍訓之以義密衛行闕以折遐衝胡爲固辭其服休命

開府儀同三司楊次山生日詔【嘉定元年六月二十三日】

卿志樂燕間躬持亷靖時當初度宜介多祥是爲戚閈之華爰厚上方之錫

知閤門事楊谷乞祠不允詔

卿戚畹之良周行素謹職司賔閤寵畀亷車忽求祠館之閒欲侍家庭之佚且弟兄並列於朝著以何嫌倘父子退休在眷私而有歉惟益崇於謙靖亦奚慮於滿盈其服厥官毋庸有請

寶謨閣學士前四川安撫制置使楊輔乞宮觀不允詔

朕以國家多囏更化善治收用耆耉如恐不及慨念舊學存者防人就傳之初卿爲首選蓋吾烈祖之所親擢向者持槖未久翩然西歸朕念此弗忘也非不知制閫之重有賴壯猶而圖任之意則有所在召節旣往注想待卿控辭愈切殊用憮然載覽封章宣示邇列備見愛君憂國之志益知尊主庇民之學然與其獻言於萬里孰若造膝而陳前乃欲引疾求間效蜀莊之沈冥何耶矧西蜀之士卿爲標表肯爲朕行則後生英俊將於於而來矣三命益勤朕志不易勿復有讀式遄爾徵京西湖南北路宣撫使宇文紹節乞祠不允詔

卿以通敏之才淵博之學起趨勲名之防欲報家國之仇輟從經帷出撫邊徼修好伊始息肩可期有如賢勞盍還舊著屬以繕修備禦之未畢勞來安集之方勤將圖爾功少俟其定忽上眞祠之請欲爲便道之歸在卿則固所願焉於朕則豈所望者其攄長算毋有遐心

右丞相錢象祖乞解罷機政不允詔

方國家多事之時任廟堂一相之職卿蓋屢形於固避朕亦自知其甚難然而朕以更化云初尢冀和平之福而卿受恩最厚素爲忠孝之家正使慮有未周力有弗及猶需同心協志求以尊主庇民而況察卿之才爲眾所服寵以告廷之拜豈曰歷階而升幸邊瑣之粗寜恐事機之難測中外未能小息臣主靡容自安旱魃旣馳星文未格日不暇給他何可言偶防爽於節宣宜倍加於攝養勿念去計共圖治功宵盰實勤曷嘗以位爲樂燮調有賴安得奉身而歸

新除禦史中丞章良能辭免不允詔

朕惟振朝廷之紀綱當先重紀綱之地新天下之耳目必遴求耳目之官卿鯁亮之資淵深之學自奮於韋布之日有聞於搢紳之儒𨿽徧歷於淸華亦屢更於夷險處身無玷疾惡如風欲堅塞於幸門曽不辭於怨府彈撃之任簡求實宜其力辧於官邪以共扶於國論發卿所蘊助朕有爲勿騰避寵之章益勵敢言之气

衛涇乞解罷機政不允不得再有陳請詔

居九五之正位方以遇災而憂何二三之大臣皆欲引身而去豈朕所望於卿奚安尙賴同寅而協恭庶幾轉禍而爲福要須持久或可圖功𨿽屢請以難從毋再辭而爲贅

錢象祖乞歸田裏不允不得再有陳請詔

朕慨踐阼之旣久念治效之不進不惟不進殆將阽危是以惕然攺圖勵精更化庶幾更也人皆仰之之意首論一相得卿之賢旁招俊乂如恐不及前此寒心數月方幸交鄰少定可以盡力內治自卿及執政以至論思之臣造膝而言無不傾聽君臣之間了無疑阻卿等以災異請去朕方側身自儆不容重陳而數日以來廟堂五臣而三求退畱行之詔屢下請猶未巳不惟朕失所望四方傳聞其謂朕何卿以勤勞致愆調攝惟益謹藥餌以速痊愈所謂故國者有世臣之謂也非卿而誰其體一心勿致三瀆

褒語卿相予未久備整忠勞方圖內修正借協贊知卿小疾予告甚優佇聞有瘳勿復言去

刑部侍郎曽防乞祠不允詔

朕延登耆雋列在邇聨豈惟資讞議之平眞有賴論思之益卿夙髙譽處久樂燕閒粵從一節之趨增重貳卿之選惟明克允方持憲以盡公非道不陳曽閱時之未久忽披來諗遽欲告歸有嘉易退之風殊匪趣還之意刑章方簡議無待於過三史筆至嚴職何妨於共二少安定著難徇謙辭

禮部尙書倪思乞祠不允詔

朕召收舊人以圖新政比者凡有一事宰輔相與謀於廟堂侍從相與議於臺省粗無過舉朕心以懌今玆未能略定而求去者紛然從班亦有一二矣矧卿素爲敢言自陳讜論不畏彊禦不避怨仇歷歷爲朕陳之擢長儀曹以示襃表亦爲此舉何耶朕求其故豈朕有以致此耶相應以文止見辭費惟當一切不聽庶防以一天下之觀瞻其體眷懷勿復有請

簽書樞密院事林大中乞仍舊休致不允詔

朕更化之初未遑他務求賢甚急首召耆英起自掛冠之餘擢居持橐之長延登樞筦增重朝廷言必出於內心謀實稽於古訓倚毗方切而疾遽侵衝養有來何恙不已胡爲騰奏卽欲告歸尙精醫藥之調以繋搢紳之望

江淮制置大使丘崈乞致仕不允詔

朕惟屯禁兵百萬而邊鄙是虞開幕府四三而畱都尢急畀以樞廷之寄增吾天塹之雄卿久安裏閭洊分帥閫徒得君重肯爲朕行上寛宵旰之憂外撫貔貅之眾盡護諸將獨當北門艸木亦知其威名狄鞮想聞乎風采力禆廟論卒靖封陲人皆望歸衮之期卿乃有掛冠之請矧方叔之謀猷克壯而晉公之神明不衰益堅體國之心毋作明農之計

寶謨閣直學士李寅仲乞祠不允詔

朕緬懷巴蜀之民未嘗忘逺夢想淵云之彥尢務招來卿蚤冠倫魁久騰英譽洊登朝迹嘗爲獻納之臣出殿侯邦尢著蕃宣之績特立搶攘之際實增嘉嘆之深升學士之班旣以旌其風節趣鋒車之召誠有望於謀謨何辭之煩以疾來諗萬里云逺當已戒途三命滋恭諒無俟駕

右丞相錢象祖辭免提舉國史院實錄院提舉編修國朝防要不允詔

纂修史冊深賴於公平防稡典章尢先於鴻博允資碩輔坐總宏摹卿識洞古今學該流略接詞華於奕葉用則有餘攷故實於累朝藎其素習舉以並命了無異辭毋遜牘之重陳期奏篇之俱上

參知政事雷孝友辭免權監修國史日曆不允詔

宻贊政塗日預萬機之決參提史筆正資數器之兼卿早冠詞場寖登冊府迨通班於侍從已嘗賴於纂修朕慨大典之未興選鴻儒而坐領趣就累朝之策仍嚴系日之書故事當然謙辭可略

刑部侍郎曽防辭免兼太子詹事不允詔

朕遴選從臣方賴論思之益精求儲寀尢資輔之功卿累葉儒風半生朝迹何止衣冠之偉實爲簮槖之英擢處宮端允符公論亟承明命毋庸固辭

觀文殿學士侍讀趙彥逾乞歸田裏不允詔

朕更化之始起大老於東海之濵明徳懿親老成典刑趣行造朝國勢增重訏謨逺慮見於進讀圖任共政束於定制偃息藩魏人望所歸小疾旣痊正宜休養大臣不可以暑行其爲朕畱庶幾猶得奉露門之從容也

吏部侍郎梁珌乞待次州郡不允詔

朕惟論思之臣欲全進退之義若其未可以去則亦難以遽從卿爲國宣勞旣云累嵗任予典選實號劇曹胡爲抗章必欲求外冕旒密侍正有賴於協恭符節屢更顧奚煩於詳試尙安舊著以副眷懷

禮部尙書倪思乞待次州郡不允詔

卿以一時人物之望召還未久拳拳獻納朕所樂聞何嫌何疑屢欲求外此固足以見難於韓退之節非朕所以待卿者且更疊之制豈爲卿輩設防

江淮制置大使丘崈再辭免召赴行在不允不得再有陳請詔

卿以超世之資篤濟時之志久安故里曽不忘畎畂之思洊鎭陪都専以徇國家之急言皆底績事不辭難禦侮折衝旣以著偃兵之效聞命引退謂不應俟駕而行一歸疑丞之班足爲宗社之重旣頒溫詔日俟來音共政而圖舊人注想以待元老而乃抗章至再稱疾愈堅極知難進之風殊非虛佇之意況聞老而益壯气不少衰式遄其馳以副所望使朝廷得以諮訪而搢紳視爲表儀務逺乃猷以弼予治顧何恙之不已諒無說之可辭

知平江府李大異辭免除寶謨閣直學士不允詔

朕惟斯民宅生於牧守苟有治理效者仿虞朝攷績之法取宣帝增秩之意不惟示勸抑以數易爲重也卿以諍臣出守吳防政聲上徹朕所深知進職西淸庸示襃表成命已頒尙何辭焉

賜皇太子生日詔【嘉定元年八月十七日】

敕某商顥中分良初度賜生設醴用爲宴衎衎之資授粲貽牟仍厚匪頒之寵共期難老益體隆私

通奉大夫趙師辭免復寶謨閣直學士依所乞宮觀不允詔

卿起臨近甸嘗著外庸旣辭制閫之行仍徇祠庭之請念宣勞於北固欲華爾歸俾寓直於西淸但仍其舊卿毋多遜朕不汝忘

觀文殿學士何澹再辭免知建昌府仍奉祠祿不允不得再有陳請詔

以金陵而爲陪都保釐素重護天塹而開制閫委寄尢隆卿以時名人爲予舊學蚤膺擢任屢嘗入從以出藩尋遂登庸俾爾貳公而洪化【洪化之洪宋時避廟諱所攺】方權臣之用事宜正論之多違久鎭三山時稱治最言歸數載朕不汝忘屬邊鄙之甫寜擇邦侯而分遣惟大使之所蒞非良弼其誰宜朕方躬宵旰之勤卿當體股肱之寄聞命引道知己屈於中途奉親爲榮顧何妨於色養毋格成渙式遄爾驅

鎭江府都統制畢再遇乞歸田裏不允詔

卿以拳勇之資挾忠毅之气撫士最爲得眾遇敵幾於無前外則營壘之不嘩內則裏閭之甚靖屬邊陲之甫定亦信使之交通諸將於焉少休來奏亦求引退乃眷維揚之重鎭實爲淮甸之要衝其爲朕以少畱豈於卿而獨後總周廬而入衛終當誰歸歌出車以勞還固應有日

京西湖南北路宣撫使宇文紹節辭免召赴行在不允詔

卿以勸誦之近臣往宣威於遐徼邊陲以靖邦好汔修爰念賢勞亟頒命召何控辭之未已義引疾以爲言朕渇想風儀急聞方略俟交符於制閫卽趣駕於歸途毋復重陳副予虛佇

何澹辭免兼江淮制置大使不允詔

國家間遣輔臣往營邊事粵從近代加以大名不惟欲憂顧之寛正以增使華之寵疇咨於眾喜得其人卿以舊弼之賢畀畱都之寄英聲有素輿望已孚疆場甫寜先上宣威之組江淮並護再隆分閫之稱其爲朕行徒得君重獨當一面正資經理之良坐使諸軍咸屬指呼之下往只成命毋致牢辭

新除煥章閣學士攺知江陵府充京西湖北路制置使李大性辭免乞奉祠不允詔

謀帥以鎭上游素爲重任分閫以護兩道尢賴長才卿久列從臣屢更藩服比奏三吳之課繼擁七閩之麾方塞北之休兵屬荊南之缺守仁聲夙著僉論攸推進學士之淸班益隆眷倚總邊庭之諸將咸蒞指呼引道旣前遄驅毋緩爰事循墻之避佇聞洗印之期

新除同知樞宻院事丘崈辭免不允詔

朕厲精更化當饋思賢樞庭旣得於耆英宣室實深於注想謂何恙之不已故申命以益勤載覽封章備陳疾狀使翦須而可療亦所當爲倘賜幾而肯來自應增重宜進萬金之藥勿爲三命之辭

攻媿集卷四十四

欽定四庫全書

攻媿集卷四十五

宋樓鑰撰

內制

右丞相趙汝愚加食邑實封制

門下朕只膺丕緒肇祀合宮賴天地之靈儼百神而顧享嚴祖宗之配綿萬世以承休惟時大臣贊我縟禮肆頒祭澤敷告朝倫具官某寛博而崇深裕和而肅括學造聖賢之蘊才兼文武之優有經濟四海之志而行之以忠有酬酢萬變之智而決之以果擢由樞筦進秉國鈞是爲社稷之元勲非止衣冠之盛事處心無競休休多容物之仁守道不阿蹇蹇盡匪躬之節予所毗倚國其庶幾頃卜仲辛恭修大饗上稽皇祐之故典近遵慈極之宏謨致精三日之齋防奉九筵之制惟辟公之顯相厥有賢勞顧熈事之備成敢云専鄕增多采邑並衍眞畬以隆巖石之瞻以壯維城之勢於戲載貂蟬而展采固宰路之所同被衮繡以侍祠實宗盟之未有惟親賢之並用於邦國以增光其服渙恩益圖治績

賜告口宣有敕卿爲時上相贊我盛儀是宜與邑之多用見疇庸之渥其只成命毋事謙辭

士歆加食邑實封制

門下朕嚴九筵之禮是曰肇禋逆三神之釐若防昭答餕恵所曁臣鄰斯均矧惟屬籍之尊可後恩光之渥集廷紳而誕告示詔綍之匪私具官某徳性寛洪風猷端粹重珪疊組生長富貴之中簜節騂旄雍容閒燕之久惟夙夜之匪懈仰春秋之益髙實長周家之宗盟是爲劉氏之祭酒玆崇宗祀預贊上儀冠班列於三孤聳儀刑於九族乃加井賦仍侈圭腴以表耆英以隆孝治於戲祭有十倫之義莫如同姓之先備者百順之名益介遐齡之永願如壽俊奚假訓辭

賜告口宣有敕卿位冠孤卿望髙宗老旣奉合宮之祀宜加采邑之封𨿽曰彛章是爲新渥

郭師禹加食邑實封制

門下朕只事總章荷神只之來格廣施恵術普中外以惟均顧予元舅之親嘗預羣工之相肆加異數明告周行具官某迪徳忱恂飭躬謙靖祖後實爲同气壽皇尢篤優恩淑旂綏章蚤授齋壇之鉞篆車希冕近升棘位之班疏三吳公社之封廩萬壽祠庭之祿能屏膏梁之習自忘圭組之崇比卜季秋親祠重屋茂對三神之祉宜先四姓之賢用衍爰田載加眞食於戲兢兢業業以事上帝朕敢懷専鄕之私洞洞屬屬而存小心爾尙介方來之寵益昭吉履永保修名

賜告口宣有敇禮畢九筵恩均百辟賜予伯舅之胙均玆宣室之釐與邑宰多頒綸可後

周必大加食邑實封制

門下朕嗣守邦圖肇修宗祀父天母地祭旣重於合祛尊祖敬宗禮尢嚴於並�予一人越紼以行事爾多士奉璋而侍祠眷舊弼以興思顧慶條之可後誕揚渙號敷告昕廷具官某簡重而閎深直方而膚敏典誥上規於姚姒詞章逺軋於漢周弼亮兩朝未究經綸之蘊鎭安四海有懷康濟之功偃藩南國之雄均逸東山之勝比以霈恩之渥升之亞傅之崇注想不忘乞言方切屬伸大報爰啟合宮載謀載惟聖父嘗頒於先甲我將我享季秋乃卜於仲辛熈事旣成蕃釐來介申衍多田之賦仍加眞食之封於戲明堂王者之堂方荷神休之答二老天下之老宜先祭澤之施尙迪逺猷永綏殊寵賜告口宣有敇卿嘗位冡司均休眞館屬總章之竣事賦多邑以示恩其卽欽承以只眷渥

師防加食邑實封制

門下朕寅紹丕圖防修大饗親惟伯父旣有助於多儀神介蕃釐詎敢云夫專鄕亶敷命綍用告昕廷具官某履行粹和稟質端靖生長神明之冑源流詩禮之傳出分顧憂見民庸之甚茂入趨班綴奉朝謁以尢恭建六纛以承家視三公而命秩屬講肇禋之禮適當越紼之行攝事太宮降登有度陪祠重屋顯相無違庸推祭澤之優可後宗盟之懿爰加井賦並衍畬租玆謂恩施式昭名數於戲奉犧牲粢盛而告聿嚴布政之宮拓山川土田之封益示展親之義其只異渥以對靈娭

賜告口宣【吳瓌吳琚同】有敇禮成重屋賚及萬方宜首及於懿親用申加於多邑載頒明命其服殊恩

吳瓌加食邑實封制

門下朕穆卜季秋躬修大祀靈只授職幸熈事之備成多士在廷賴懿親之顯相宜頒恵術敷告羣工具官某謹畏自將純和無玷聨四姓小侯之貴承三朝外戚之恩入侍中宸屬櫜鞬而甚肅進班上閤飭冠佩以尢嚴頃建齋壇退安琳宇旋視孤卿之秩並開公社之封逮及禮於九筵實均釐於萬國乃增采邑仍衍圭腴以彰寵數之優以表肅雝之助於戲搜上儀於陽館豈惟黍稷之馨鍚蕃祉於後家可後脈膰之賜尙綏吉履以服彛章

吳琚加食邑實只制

門下合宮肇祀實只奉於慈謨宣室受釐爰大頒於霈澤惟時懿戚夙著賢稱庸舉徽章式孚渙號具官某美由世濟才應時須登簮筆持槖之聨惟知避寵更握節擁麾之選不専爲恩比崇建於齋旄旋寖加於孤棘逮玆大報贊我上儀禮旣備於八階胙惟優於四姓俾增多賦仍衍眞腴於戲文徳以講明堂幸神只之顧饗賀慶以親異姓宜福履之均霑𨿽曰邦彜尙承恵渥

郭杲加食邑實封制

門下朕頃用盛秋防修宗祀奉犧牲以薦備陣重屋之儀賴爪牙之良肅領千廬之衛旣云竣事可後均釐我有明綸告於列位具官某生資沈毅世濟忠勤气稟山西期逺追於起翦書傳圯上自有合於孫吳久専將閫之雄入侍殿巖之邃屬只孝饗務罄齋誠奉璋惟多士之賢執防有元戎之重肆疇采邑仍啟侯封以介靈休以彰異渥於戲茅檐蒿柱朕方躬大禮之嚴玉節雕戈爾尙體中權之寄益思忠報以答殊知

賜告口宣【蕭鷓巴同】有敇禮嚴重屋澤及羣工錫多邑於巖除啟新封於侯甸【蕭攺眷我勁臣疇玆多賦】其只明命益勵忠猷

蕭鷓巴加食邑實封制

門下奠圭瓉以薦誠旣防修於宗祀執豆籩而在列宜咸被於靈娭眷我虎臣董玆羽衛厥有渙恩之錫式彰顯相之勞具官某智略雄深性資沈鷙望云就日夙肩面內之誠建旐設旄馴致總戎之拜奉眞祠而均佚視左棘以疏榮乃因霈澤之行增畀爰田之賦申加眞食用侈神休於戲承異眷於三朝蓋屢覿彌文之盛敷大賚於四海顧可無寵數之優益綏令圖以保終吉郭師禹特授少師封永寜郡王加食邑實封制

門下朕纂上皇之丕緒承列祖之通防復土告功旣克襄於大事提綱置使實有賴於懿親爰播明綸肆加殊寵具官某小心自牧吉徳著聞蚤席慶於椒闈寖升華於棘位恂恂家法靡矜金穴之奢侃侃朝班久遂琳宮之適玆卜防稽之麓往營永阜之陵靈駕徐驅飭廞儀而肅靖重臣主辦訖閟寢之固安粵惟元舅之崇可忘醲賞之報翳勞之稱匪朕敢私衮服命圭顯冠孤卿之秩金印盭綬進封異姓之王仍旄鉞於東秦徹土疆於南晉申陪井賦並侈轅疇以昭四姓之華以篤三朝之眷於戲節侯仕漢得謹畏謙恭之聲尙父在唐有富貴繁衍之盛豈其苗裔見此親賢其踵前人之休以爲密戚之勸

賜告口宣有敇阜陵復土元舅策勲旣升冠於孤卿仍疏封於王爵其只渙渥毋事謙辭

皇伯祖太師嗣秀王伯圭特授兼中書令加食邑實封制

門下朕只紹炎圖遹繩祖武追仰抱孫之愛謹奉菆塗實繄同气之賢式専使領克襄大事悉按舊章昭示殊襃用孚羣聽具官某聨休皇極正位泰階直大以方厚載體坤爻之二爵齒與徳達尊全天下之三惟我孝宗最崇秀邸眷乃象賢之懿襲玆開國之封敬其所尊愛其所親今當推於宗老反也如疑往也如慕況密防於廞儀每入臨於朝晡曽不避於塗潦能以從心之嵗躬爲復土之勤有司莫敢不哀行路爲之感動語必流涕誓報平生之恩賞不逾時肆舉非常之典是兼紫防令之重以爲大父行之華仍衍爰田並丰眞食匪以爵而馭貴恨無言以酬公於戲隆専席之榮蓋用祥符之故實第中書之攷曽參尙父之勲名以增師尹之嚴以侈邦家之盛益綏壽嘏庸對寵光

賜告口宣有敕卿貴隆人爵尊襲王封親臨永阜之藏寵冠中臺之列是爲殊深尙體眷懷

右丞相趙汝愚特授銀靑光祿大夫加食邑實封制

門下聖人因親教愛蓋本於躬行大臣以道事君莫先於協贊朕方遵皇祖之訓形四方之風眷我宗英相予孝理惟忠勞之備著繄命數之宜加爰集具僚載申襃律具官某崇深而行簡直諒而能容學有淵源究前聖天人之蘊志存節誼立本朝社稷之勲相業素髙民瞻允屬自擢登於右揆獨光輔於衝人於皇孝宗克振炎祚朕旣荷緑車之鐘愛遂紹於重規卿亦防丹扆之異知寖基於大任惟推心而相勉念圖報之尢難三年之防服勤敢怠七月而葬宣力居多因山爲陵得邱原之爽塏稱天定諡極寶冊之鋪張迓吉仗以來歸奉太宮而班祔誠信無悔哀禮有餘仰慰在天之靈實由同徳之助是用超文資之峻徑授三階衍井賦之腴幾盈萬戶勉從遜牘少屈恩綸於戲明徳懿親旣居金鉉黃耳之貴勞謙終吉僅登銀章靑綬之聨益成防退之名尙副倚毗之意賜告口宣有敕卿只奉阜陵爰加賞典班旣髙於百辟位亦次於三公其體眷懷亟只成命

皇伯祖太師嗣秀王伯圭特授兼中書令加食邑實封制

門下朕丕膺寶祚加厚皇支惟我祖之君萬邦旣訖因山之禮顧天子之謂伯父實參置使之行眷吉仗之言旋豈襃緡之可後視儀宰路敷號廷紳具官某賦敏給之資擅溫恭之譽分左符而出鎭嘗専制閫之雄易畱務以歸班徑擢齋旄之峻迨衝人之臨禦進孤保以疏恩鳳闕晨趨見朝儀之甚肅鯉庭日侍知家法之尢嚴匪惟族姓之光允謂衣冠之盛比營東越崇建阜陵願躬除道之勤往防成梁之役久安閒燕退若無慿小試才能燦然可覩宜加寵數以答賢勞公府肇開遂擬三師之貴珍臺兼領並增千戶之封用侈宗盟玆爲使相於戲有是父有是子俱膺華衮之榮拜於後拜於前克紹緇衣之美勉圖休問以對殊私

賜告口宣有敇惟予伯父表我宗盟爰升衮鉞之華已播絲綸之寵其只異數毋事謙辭

知樞宻院事余端禮特授銀靑光祿大夫右丞相加食邑實封制

門下稽古建官莫重王朝之論相代天理物必資揆路之得賢朕臨禦惟艱疇咨敢怠爰命紫樞之長進居黃閤之崇乃輯廷防誕制綍具官某溫恭而气勁凝靜而謨明智周萬事之原學貫九流之邃孝宗擢之於庶列亟躋法從之班聖父召之於畱都遂處輔臣之任益殫忠藎力贊政防迨予嗣歷之初尢借同寅之助疊掌東西之二府兼明文武之兩途內則密勿廟論以慮四方外則整齊戎律以令諸將淸規足以範俗深謀足以濟時進退百官詳試知人之鑑調娛眾務究觀識治之才蔽自予衷與之國秉用正鈞衡之寄毋勞夢卜之求超授文階增陪井賦以示奮庸之選以昭注意之隆於戲夙夜基命而單厥心朕欲起太平之盛朝夕納誨以輔臺徳爾其繼良弼之名表正士風訪求民瘼及間暇而修政刑之要専燮理以致陰陽之和若股肱耳目之相位若天地祖宗之臨汝懋承明渙期底成功

賜告口宣有敇卿比領樞廷兼行相事玆延登於石揆已誕布於明綸注意方深拜恩可後

攻媿集卷四十五

欽定四庫全書

攻媿集卷四十六

宋樓鑰撰

內制

伯圭再辭免両鎭節度使不允批答【紹熈五年九月】

省表具之朕恵於宗公務隆於體貌相予肆祀可後於恩襃位已極於人臣官無加於師尹兼授齋壇之鉞倍多井賦之租是曰彛章未爲異數儀刑所繋以爲泰乎俯傴之恭再斯可矣

口宣有敕卿位冠三公望髙九族玆相合宮之祀用頒雙節之華其服恩榮毋爲謙避

伯圭再辭免両鎭節度使不允仍斷來章批答

省表具之朕尊寵帝師惟恐不至優崇元老尙竊慊然故因大饗之成曲示異恩之渥載加少府之節復登上將之壇城南天下稀舊臨樂土漢東國爲大並領名藩式慰具瞻益綏多祉旣無反汗之理奚事循墻之恭口宣有敕卿徳齒俱尊名位皆備欲侈三卿之寵遂疏兼部之恩何必固辭亟只成渙

侍講陳傳良朱熹宣赴經筵供職曲謝宣答詞

有制朕務明政體首辟經帷嘉舊學之來歸喜耆儒之同集其思忠告以副疇咨

初講畢案前致詞降殿曲謝

陳傅良

有制首頒召命渇想忠猷聳聞講貫之詳恍若從防之舊克諧朕志益啟乃心

朱熹

有制久聞髙諧傾佇嘉猷來侍邇英之防講明大學之道庶防於治深慰予懷

余端禮辭免知樞宻院事不允仍斷來章批答

省表具之卿自簉本兵積隆時望有致君澤民之志有憂邊思職之勤迨參政幾又嘗共二其於基命宥宻之地詳練久矣玆疇樞長非卿誰屬夫本彊則精神折衝制千里之勝者其機實在於廟堂尙究逺圖以只寵命朕志決矣勿復有辭

口宣有敕卿精白承休勤勞匪懈爰自政途之竣載登宥府之崇成命旣行牢辭勿再

京鏜再辭免參知政事不允仍斷來章批答

省表具之本兵之任方倚於壯猶共政之求更資於夾輔朕圖回治道選用柄臣眷一相之處中有嘉同徳惟萬防之甚眾允借協恭卿之長才朕所深識奏陳剴切剖決精明進防鬷嘏之嚴益冀訏謨之告旣頒再命毋事三辭

口宣有敕卿召歸全蜀旋貳洪樞玆膺共政之圖實倚告猶之益何勞謙避其遂欽承

鄭僑再辭免同知樞宻院事不允仍斷來章批答

省表具之朕惟孝宣樞機周宻用以中興漢道於今本兵之地尢號才難卿以魁碩之才爲士夫儀表踐揚最久望實具孚玆焉登用朕非以私於卿所以尊朝廷也朕方庶防孝宣之治卿志在體國其遂秉徳以陪朕顧豈以執謙爲美乎

口宣有敕卿屢分帥閫三總吏銓玆進貳於機廷方允符於輿論亟其只命何必固辭

郭師禹再辭免師不允批答

省表具之朕惟三孤之貴卑於公尊於卿異姓之王苴以茅胙以土皆本朝之所重非懿戚而誰居以卿徳量有餘忠誠匪懈受隆知於烈祖不専爲恩防大事於阜陵克勤乃職迨玆歸報可後襃嘉旣敷號以明揚𨿽循墻而安避毋爲苛禮徒咈眷懷

口宣有敕位尊三少爵重異王用酬使領之勞已播廷揚之命洊披遜牘其服殊恩

郭師禹再辭免少師不允仍斷來章批答

省表具之卿世爲懿戚仕歷累朝惟孝宗之恩毎思所報故阜陵之役獨防其行人徒見闔門而養威今乃知任事而能辦位列三孤之長封疏五等之崇揚於大廷協彼公論何爲固避屢卻復來其亟受於寵章毋重陳於遜牘

口宣有敕阜陵庀役總使有行旣竣事以來歸乃疏恩而示寵其只一札何事三辭

伯圭再辭免中書令不允批答【慶元元年】

省表具之卿以伯祖之尊上公之貴名位已隆而無事任之累冨貴已極而無危溢之虞壽考康寧子孫蕃衍此於人間世尙何慕焉獨惟烈祖孝悌之至則友其兄朕追仰音容如在左右古者思其人猶愛所憩之棠況我祖同气之親乎是以因使範之勞加寵數之重夫髙允之在魏子儀之在唐俱以令公名者豈惟爵秩之崇蓋以徳爲貴也惟我父師尙何辭於此哉

口宣有敕卿爵齒俱尊忠孝兼備玆授令公之秩爲皇族之光毋復固辭亟宜只命

伯圭再辭免特授兼中書令加食邑實封不允仍斷來章批答

省表具之朕攷國朝官制尢以中令爲重親賢如魏魯陳韓諸王爲此官者僅六七人元丰中曹佾以帝舊兼令有司謂無給俸之例則其稀闊又可知矣卿爲達尊執徳彌劭久虛之典非卿尙誰當之近命元子寵兼衮鉞恩禮之盛萃於一門邦之榮懷匪曰予私辭之至三斯可已矣

口宣有敕卿位極人臣徳髙帝冑爰拜中臺之長以彰元老之尊寵命旣頒謙辭勿再

余端禮再辭免右丞相不允批答

省表具之君臣相逢謂之千載上下協濟本乎一心必能如風雲之從斯可不膠漆而固惟卿朴厚副朕倚毗𨿽累年務罄於論思而近嵗又殫於忠力眷政府樞廷之更踐知文事武備之該通儀圖老成宜置左右試之已久斷然不疑惟昔宗盟嘗居冢宰之任若時卿衮亦應柘溪之祥尙期逺邁於前人相與共興於大業朕所望者卿何辭焉

口宣有敕卿比握兵機實専政柄乃徑登於次相仍累進於崇階其服寵光勿爲多遜

京鏜再辭免知樞宻院事不允仍斷來章批答

省表具之朕惟本兵之司有國所重必得樞機周密乃可圖功自非智略縱橫何以稱職卿之能事朕所素知分制閫則推師師之良登政途則著輔弼之望威名日起遐邇具瞻其勵壯猶益運幄中之算坐銷外侮以收堂上之奇宜已需章毋畱朕命

口宣有敕卿資兼文武望聳華夷輟東府之大臣長西樞之重任明綸已播遜牘毋煩

鄭僑再辭免參知政事不允仍斷來章批答

省表具之朕修明庶政務興起於事功圖任舊人乃布揚於命告卿行爲世表文擅國華瑣闈銓部則著忠蹇之名侯藩畱籥則備恩威之美再儀禁路增重朝行旣擢貳於本兵玆進參於鬷嘏其體責成之重毋爲避寵之煩

口宣有敕卿擢在樞廷久隆人望玆進參於大政庶益重於本朝洊貢忱詞亟只明命

謝深甫再辭免簽書極宻院事不允仍斷來章批答

省表具之朕惟九五正位毎切圖安二三大臣所當遴擇乃眷防廷之貳必求禁槖之英卿外寛而內明气和而才劭凡一時淸切之選以數載周旋其間封駮之嚴屢回主意抨彈之勁益振臺綱勸誦以來陳謨尢切玆肆頒於一札俾防掌於五兵出命惟行抗章可已口宣有敕卿備歷華途寖髙雅望玆自憲臺之長入防樞筦之嚴朕命旣孚卿辭毋費

余端禮再拜辭免右丞相不允仍斷來章批答

省表具之啇宗之命傳說也爰立之初訓告具存惟說以天下自任只若休命不敢辭也朕之論相則又詳矣大號揚廷與眾共之需章以來旣已再卻而猶未已何耶朕之菲涼有賴啟沃式克欽承卿其可使古人専美於前乎三命而僂其可已矣

口宣有敕朕妙選儒英俾登揆路欲専裁於庶務顧俯事於三辭難徇勞謙亟命成命

賜右丞相錢象祖襃語

朕更化之初論相爲急注意已久無逾卿者大臣義當體國勿爲牢辭往哉汝諧毋稽朕命

附札子臣防望淸光仰防聖慈開納芻蕘之言不勝千載之幸再被宣旨令撰右丞相錢象祖襃語進上竊思制麻已宣無可辭之理臣退方供職所有答詔章良能必已撰述臣謹撰襃語進呈更合取自聖裁【開禧三年十二月二十四日翰林學士知制誥臣樓鑰】

新除右丞相兼樞宻使錢象祖再辭免不允批答

省表具之漢之丞相無所不統孝宗正名委任罙重朕更化善治注意尢精以卿忠孝之家臺輔之望踐敭中外多歷年所邇者再預政機能斷國論去凶舉賢人望愈歸播告廷紳士夫至於相賀何謙何疑固辭不已矧是邊陲之未靖尢資右府之壯猶三命而僂執謙甚矣朕志已定決無反汗之理卿其自任天下之重稱朕意焉口宣有敕卿兼文武之資體家國之重旣已頒於制綍何尙執於謙詞毋違朕言亟正臺席

新除防知政事衞涇再辭免不允仍斷來章批答

省表具之朕更化之初惟二三大臣是賴以卿倫魁之彥宻在邇聫贊決廟謨擢升獨坐尋畀洪樞之任仍參鬷嘏之嚴玆焉正名以贊臺揆內則百實之欲治外則三邊之未寧此爲何時而執故典其體責成之意勿爲遜避之煩

口宣有敕卿近以樞廷遂參政地玆焉錫命止用正名尙禆當軸之謀無執循墻之謹

新除參知政事雷孝友辭免不允仍斷來章批答

省表具之朕躬覽萬防與民更始欲解琴瑟之舊允借股肱之良卿久矣蜚英居焉難進比處代言之任實懷憤世之心預同宻謀卒殄元惡擢居瑣闥遂長憲臺欲新億兆之觀瞻尢急二三之輔弼其只予命亟贊政防國事匪輕謙辭可略

口宣有敕卿由中執法爲吾大臣正資經世之猷以贊濟時之相朕志先定卿辭勿煩

新除端明殿學士簽書樞宻院事林大中再辭免不允仍斷來章批答

省表具之卿養气以剛秉心無競出藩入從榮利澹然久安燕居不容何病朕一新治具急欲求老成典刑以鎭服中外起舊徳於垂車之後還人望於持槖之班矢謨朕前尢見克壯亟升書殿進貳宥庭人無異辭國以增重時則可矣尙何遜焉

口宣有敕卿禁班老成人望久屬擢寘防庭之貳正資兵本之謀尙復奚辭往其只服

楊次山再辭免開府儀同三司不允批答

省表具之朕愛惜名器惟賢是予由掌武之官而視儀揆路品職益崇其可輕畀卿以肺腑之親服在爵位靖共自飭防介有餘爰示優恩用孚至意而又何辭焉毋復重陳亟宜就列

口宣有敕卿聫芳椒掖均逸琳宮爰開公府之華實視臺躔之貴其只茂渥毋事牢辭

經筵進講毛詩終篇宣答詞

宰執赴聴講致詞謝

有制朕臨禦今十五載講詩終三百篇卿等同觀朕心惟懌尙其協贊助我緝熈

侍讀侍講官奏賀

有制朕日勤三接共講四詩旣徹篇章實資問學深賴主文之諫載嘉歸美之勤

宰執率經筵侍立官再奏賀

有制朕積朝夕之勤終雅頌之業究觀六義用蔽一言尙冀輸忠毋忘進戒

皇太子再辭免侍立防議不允批答【嘉定元年閏四月】

省表具之近頒中詔命元子以侍朝仍諭大臣集東宮而防議是爲令典非用前規顧予教爾以義方俾爾預聞於政理躬臨五學旣親賔友以交修宻拱九重具見君臣之相與爾能進徳予自忘疲何以辭爲再斯可矣口宣有敕爾爲元子年近成人俾入侍於昕朝且預聞於防務勉親多益毋事牢辭

衛涇乞解罷機政不允仍斷來章批答

省表具之朕厲精更化遭時多虞延登俊良列在輔弼當經綸之始賴協力以共謀迨平定之初乃奉身而求退朕所未諭卿尢無他知出處之素明見忠勤之曲盡五十而服官政在古訓以甚明三千而惟一心矧大臣之無間倘遽欲去吾誰與居勿爲封奏之煩尙體眷懷之渥口宣有敕卿以同徳任吾大臣一爲進退之圖實有重輕之系尙安位著庸副朕心

襃語卿貳政更化之初備宣忠藎朕所眷屬何人異辭告歸無名理難曲徇

妏媿集卷四十六

欽定四庫全書

攻媿集卷四十七

宋樓鑰撰

內制

提舉淮南東路常平茶鹽公事陳損之奨諭敕書【以常平司見在米麥及收糴物斛分撥入州軍賑糶共二十萬石】

朕嗣服之始旱潦相仍宵旰興懷務行實恵首形詔告所望部使者推廣上恩初不以重費爲憚也卿使淮堧蓋嘗久興水利玆又能發其餘蓄上不仰給於大農下有以平八郡之糴邊民被恵已廣而又將爲後日之儲有臣如此實寬顧憂載覧奏章良深嘉嘆

賀金國生辰使副梁總戴勲到闕傳宣撫問並賜銀合茶藥口宣

卿等逺聘殊鄰旋歸近境念舟車之勞勩頒茗劑之珍芳仍命行人往將予意

賜銀合臘藥敕書

荊湖南路安撫使王藺

卿西樞故老南國元侯念玆觱發之辰賜以奇之劑體予至意勉爾壯猶

四川安撫制置使趙彥逾

卿視儀兩地出鎭四川錫品劑之奇珍慰風寒之匽薄益厚頥養用寛顧憂

主管侍衛馬軍行司張師顏

卿肅領騎兵分屯江國頒寶奩之珍劑慰玉帳之凝寒其體眷懷益恩忠藎

禦前諸軍都統制閻世雄皇甫斌張詔趙廞劉忠劉震

卿等肅提禁旅列戍藩方念久處於轅門俾匪頒於奩劑毋云例捲其服恩綸

禦前諸軍副都統制馮湛張國珍田世輔李世廣王宗防王知新田臯

卿等逺臨外戍宻贊中權念營壘之嚴寒錫禁庭之上藥尙思奮勵以答恩私

報登寶位使副鄭湜範仲壬到闕傳宣撫問並賜銀合茶藥口宣

卿等握節言旋及門伊邇厚荈劑珍芳之賜勞川途跋履之勤庸序爾情特將予意

賜銀合夏藥敕書

荊湖南路安撫使王藺

卿嘗位元樞往臨南椘爰錫珍芳之劑用淸暑慍之祥將以寶奩賁於帥�

四川安撫制置使趙彥逾

卿不辭叱馭諒已開藩爰加珍劑之頒仍賁寶奩之賜用示恩於宗老期解慍於吾民

侍衛馬軍都虞侯張師顏

卿總提騎將往駐金陵當溽暑之在辰出珍芳而分賚尙綏眾士如濯淸風

禦前諸軍都綂制閻世雄張詔趙廞劉忠劉震田世輔

卿等分戍價藩撫安戎壘出上方之涼劑分內府之珍奩坐覺生風諒欣承命

禦前諸軍副都統制馮湛張國珍李世廣王宗亷王知新田臯

卿等分提禁旅宻贊戎和乃馳賜夫芳珍冀逺淸於蒸鬰惟玆解慍可以忘勞

賜銀合夏藥敕書

知潼川府費士寅

卿舊居兩社出撫東川緩帯輕裘逺著藩維之效寶奩珍劑往寛炎鬰之煩益謹節宣以綏寵渥

四川宣撫使安丙

卿仕聫執政職佐宣威蜀道籌邊想帥垣之多暇暑風屆將珍劑以分頒豈惟淸遐徼之塵抑以解吾民之慍

江淮制置大使丘崈

卿恩視政塗任分制閫炎威將熾念戎幕之賢勞靈劑匪頒均上方之珍品庸昭渙渥以滌歊煩

四川安撫制置使兼知成都府吳獵

卿寓直從班鎭臨制閫增雪山之重念撫禦之良勞當南風之薰冀節宣之撫爽爰頒珍劑庸示優恩

京西湖南北路宣撫使宇文紹節

名在經幃威宣將閫上流增重念袢暑之賢勞良劑匪頒助薰風之淸穆其均此賜以慰彼民

殿前副都指揮使兼江淮制置使趙淳

職領殿巖任隆制閫屬風埃之甫定當溽暑之寖隆爰錫珍奩用將寶劑坐消煩鬰仍助節宣

侍衛步軍都虞侯措置防捍江靣王處久

肅領衛兵出臨天塹壁壘多暇濤波不驚屬當炎暑之隆宜厚珍芳之錫尙承殊渥以豁煩襟

侍衛馬軍行司權管榦本軍馬職事張良顯

肅提精騎分駐畱都當溽暑之寖隆屬氛埃之甫定爰頒珍劑用滌煩襟益謹節宣以圖綏靖

禦前諸軍都統制李郁畢再遇秦世輔王大才彭輅

某等肅提戎律綏靖邊陲當溽暑之寖隆屬風埃之甫定永懷勞勩宜助節宣爰畀珍芳以銷煩鬰

禦前諸軍副都統制周整莊松何汝霖劉元鼎魏友諒薛九齡王鉞

某等協佐戎昭克勤軍務撫帥徒而整暇當炎暑之蘊隆緘寶劑以分頒卽栁營而加勞

賜安南國王李龍翰嘉定二年曆日敕書

敕安南國王某朕仰稽天運豫受民時爰分歷象之書徧及方隅之境眷惟南國世奉中朝此疆𨿽逺於山川嗣嵗先頒夫正朔用均恵利尙克欽承

金國弔祭使人赴闕口宣【紹熈五年十月】

盱眙軍傳宣撫問賜禦筵

有敕卿肅持使指來慰國哀眷入境之云初豈肆筵之可後往宣予意以勞爾勤

鎭江府賜銀合茶藥

有敕卿等肅擁使華逺將慰禮經鐡甕山川之險錫寶奩茗劑之珍宜體眷懷用安旅次

鎭江府賜禦筵

有敇卿等來趨素幄行次丹陽𨿽深銜卹之悲不廢示慈之宴是將厚意式寵行人

平江府賜禦筵

有敕卿等逺從燕驛近及吳門深嘉唁問之勤宜備賔筵之渥其承異眷益進來程

金國弔祭使人赴闕口宣

赤岸賜酒果

有敕卿等逺將慰問來屆近郊先之防酒之頒增以嘉肴之錫少安次捨用息勤勞

賜禦筵

有敕卿等握節載馳赴疆來弔將展國喪之禮宜先郊勞之儀其體眷私少休匽薄

賜被褥鈔鑼

有敕卿等逺致奠儀久勞客路爰厚寢衣之賜仍分盥器之珍跋履之餘撫存加渥

宻賜大銀器

有敕使華旣接弔禮斯勤宴已備於饔飱器仍加於銀鏤是爲異渥少慰賢勞

賜生餼

有敕卿等少安賔館旣畢弔儀按聘禮以受饔命廩人而致餼諒均徒禦咸體眷懷

賜內中酒果

有敇卿等禮謹弔喪退將卽次頒酒殽於內府示恩寵於來賔意則一餘物惟俱稱

朝見訖歸驛賜禦筵

有敕卿等慰此國哀見於喪次爰暫休於燕館用初秩於賔筵首示殊私嗣加好賜

就驛特賜衣服金帯銀器衣著

有敕卿等弔喪自逺率禮無違器分山溢之珍衣有身章之寵𨿽云多品未盡至懷

賜內中酒果

有敕卿等肅將使節來唁防幃嘉有客之多儀出尙方之珍品甘芳俱厚寵眷彌加

在驛特賜射弓酒果

有敕卿等旣肅哀儀難修賔射𨿽輟主皮之藝仍加設醴之勤殽核俱頒情文尢厚

特賜射弓禦筵

有敕卿等交鄰有道序賔以賢屬當變禮之時仍飭初筵之賜穿楊何取折爼惟優

特賜射弓例物

有敕卿等慰予國卹厚乃賔儀𨿽觀射之未遑顧匪頒之可後悉從常禮以表眷懷

朝辭訖歸驛賜酒果

有敕卿等弔哀事畢贈賄禮成將遄車馬之歸載厚壺籩之錫其承嘉貺復啟長途

賜禦筵

有敕卿等旣趨素幄遂別彤墀禮下替於權輿恩更加於觴豆尙安旅次徐屇歸程

回弔祭國書

皇祖上仙嘗馳赴問衝人嗣位方服通喪荷信使之逺來辱弔儀之加厚益堅盟好彌切感懷哀疚旣深敷陳難究

回賀登寶位國書

只奉慈謨勉承丕祚比飭行人之告玆勤信使之來儀物有加書函尢備旣荷禮文之厚益欣盟好之堅爰謹報章用陳謝悃

報謝登寶位國書

祖武是繩孝思方切勤使華之逺曁知盟好之彌隆品物具陳情文俱稱比已騰於報櫝爰再飭夫行人仍致彞儀用將謝悃

報謝賀慶元元年正旦國書

三陽攸慶方夙戒於行人萬里交歡復逺勤夫信使恵以函書之厚加之篚幣之丰爰飭報章備宣謝臆惟益堅夫世好冀均介於春祺

金國弔祭人使回程口宣

賜龍鳳茶並金鍍銀合

有敕逺修�問玆遂旅歸茶分北苑之珍器備南金之飭是爲異渥用慰遐徵

赤岸賜酒果

有敕卿等返斾云初出郊於邁加六壺六籩之饋致三辭三揖之勤式慰爾歸用將予意

賜禦筵

有敕卿等成禮雲歸啟途未逺意方勤於郊送恩宜視夫賔初旣厚眷私益堅信睦

平江府賜禦筵

有敕卿等弔儀旣備使事言旅行已次於蘇臺恩仍頒夫鎬燕禮及加厚客路具宜

沿路賜使副冬至節絹

有敕使且北歸日方南至載念修途之役俾加厚幣之將其服恩榮尙寛旅思

讀祭文官

有敕卿逺陪膚使歸遇新陽爰頒束帛之溫以助重裘之燠益昭眷渥庸慰賢勞

三節人從

有敕長至維時逺歸在道言念禦寒之具特加實篚之珍賚賜有差恩私無異

鎭江府賜禦筵

有敕卿等來修慰禮旣畢使儀望北薊以還轅至南徐而憩節庸加燕衎其悉眷私

盱眙軍賜禦筵

有敕卿等來成使禮歸吹邊疆更加燕豆之勤不替權輿之舊其承眷禮遂戒徵途

金國賀登寶位使人赴闕口宣

盱眙軍傳宣撫問賜禦筵

有敕卿等持禮逺來入疆伊始念川途之匽薄加燕勞之優隆徒禦少休賔儀無爽

鎭江府賜銀合茶藥

有敕卿等來擁使華逺申盟好念舟車之勞役頒茗劑之珍芳爰飾寶奩以迎玉節

賜禦筵

有敕卿阼云初親仁是務肅使華於近鎭謹賔禮於初筵益屇來程以承眷渥

平江府賜禦筵

有敕卿等逺持賀禮來次輔邦再加燕衎之私庸示眷存之渥少休跋履且慰勤勞

赤岸賜酒果

有敕卿等來次郊闉肅將賀禮寵以上尊之賜加之碩果之珍式佇來遊以堅信好

賜禦筵

有敕初禦丕圖逺勤信使旣次郊闗之近載如燕豆之優其體眷私以承虛佇

金國賀正旦使人赴闕口宣

盱眙軍傳宣撫問賜禦筵

有敕卿等逺將聘禮來賀嵗元旣加壹勞之勤首示肆筵之渥其只眷意益謹賔儀

鎭江府賜銀合茶藥

有敕玉節方來寶奩是錫取雪芽於北苑輟珍劑於尙方並寵行人用昭眷意

賜禦筵

有敕卿等逺持華節近來次方行登象日之畿重錫需云之宴益加盛禮庸示眷私

平江府賜禦筵

有敕履靖之始修聘甚勤行旣次於近藩禮宜加於載燕是爲異渥其服多儀

赤岸賜酒果

有敕卿等逺從萬里來賀三朝望觀闕以非遙賜壺籩而加腆尙承眷渥以締歡盟

賜禦筵

有敕履端之始將命以來旣聞畿甸之登宜厚賔筵之錫春私所逮使介維均

賜使副春幡勝

有敕防杖土牛方舉春郊之禮寶幡金勝爰如使客之恩和气所鐘歡盟益厚

賜三節從人春幡勝

有敕卿等修好時重履端爰加厚於使華乃分頒夫節物儀𨿽辧等意則均優

朝見畢歸驛賜酒果

有敕卿等旣覲軒墀歸安次捨俾厚壺籩之賜少休車馬之勞毋曰彛章實惟至意

賜生餼

有敕卿等進講賀儀退休賔館旣設豆籩之渥仍加饔餼之頒尙體眷懷以湏異數

賜內中酒果

有敕卿等來趨日正玆遇嵗除出禦府之甘芳助驛庭之晏集益修賔禮用介春祺

賜被褥防鑼

有敕卿等來趨元日將覲大昕爰加賜於寢衣仍分頒夫盥器用安次旅以示恩私

入賀畢就驛賜酒果

有敕嵗律更新使軺逺曁酒致屠蘇之勝盤隨椒栢之芬均受春陽益增和气

玉津園射弓賜禦筵

有敕玆開禁籞用設射侯旣觀捨矢之能爰錫在公之燕有發必中不醉無歸

朝辭畢歸驛賜酒果

有敇卿等甫辭殿渥尙憩賔郵載爲川陸之行更厚壺籩之錫益只眷渥以示初終

賜大銀器

有敕卿等旣成聘禮將治歸裝乃頒什器之丰皆用五金之次是爲異渥式助遐徵

回程賜禦筵

有敕卿等成禮言歸登途欲逺仍特頒於載燕曽不替於初筵春日尙寒賔僚加厚

賜接伴使副春幡勝口宣

有敕卿等往迓使軺還趨行闕值陽和之屆律加好賜之如儀其服殊私益只厥事

金國賀登寶位使人到闕口宣

賜被褥防鑼

有敕卿等肅將使指來賀君臨爰頒盥洗之珍仍致衾茵之麗用安次捨其服恩私

賜使副春幡勝

有敕卿等逺修邦好適遇春陽爰加節物之頒庸示使華之寵尙只渙渥益締歡盟

賜接伴使副春幡勝

有敕卿等迓客於畿還朝有日當此新春之始特加好賜之優其體眷私益修使事

賜三節人從春幡勝

有敕春起於東使來自北舉防杖土牛之禮頒寶幡金勝之華儀則有差恩無所異

朝見畢歸驛賜禦筵

有敕卿等來致賀儀歸安賔館念川途之勞勩設樽爼之優隆庸示眷勤少休跋履

賜酒果

有敕卿等拭圭修聘將幣成儀爰加芳醖之頒仍厚嘉殽之錫少休徒禦以俟賔筵

宻錫大銀器

有敕卿等陳儀旣備執禮滋勤欲深示於情文爰宻頒夫用器非金之貴惟意之將

賜內中酒果

有敕卿等來修邦好克謹賔儀分禦府之甘芳示使軺之華寵𨿽云例捲蓋出殊恩

賜生餼

有敕卿等旣謹朝儀退安賔次俾廩人之致餼冀使者之加餐異數相望眷懷增厚

特賜禦筵

有敕卿等趨朝甚謹授館方安修客禮以無違秩賔筵而有楚特將予意庸慰爾勤

特賜酒果

有敕卿等進謹朝儀退安賔館賚此壺尊之腆加以肴核之珍蓋示殊私尙承好賜

玉津園射弓賜酒果

有敕卿等肅駕使軺共修賔射諒慰四方之志想聞百發之能爰錫甘芳少休勞勩

賜射弓例物

有敕卿等講射寶津視儀相圃爰首頒於弧矢仍加賜夫金繒張弛具宜恩私愈渥

朝辭畢歸驛賜酒果

有敕卿等講射寶闕事畢言旋錫列甕之芳醪洎加籩之珍果少休賔馭行屆歸程

賜禦筵

有敕卿等履勤入覲玆遂告歸更加籩豆之優不替權輿之始尙只燕禮徐戒行裝

特賜銀

有敕卿等備成使事俱趨歸程特頒山溢之珍用助淸馳之役毋云故事蓋示優思

回程赤岸賜酒果

有赦卿等已只聘禮初計歸程乃馳賜於上尊仍分頒夫碩果少安旅次徐屇徵逺

賜禦筵

有敕卿等持禮言還戒途伊始爰啟在公之燕用華修聘之歸旣秩賔筵遂登客路

賜龍鳳茶金鍍銀合

有敕卿等邦好旣修回途未逺珍茗選春芽之賜寶奩分山溢之餘是曰殊恩用將厚意

平江府賜禦筵

有敕卿等賀禮旣周歸程寖逺甫卽蘇防之次載修鎬燕之儀益向長途毋忘厚意

鎭江府賜禦筵

有敕卿等逺來致慶倏遂言旋念北客之攺轅卽南徐而錫爵眷私無替禮貌罙修

盱眙軍賜禦筵

有敕卿等來持慶禮回次邊疆欲締好於兩朝復陳儀於四簋行當上道更祝加餐

金國賀正旦使人到闕回程口宣

賜龍鳳茶金鍍銀合

有敕卿等將命言旋登途寖逺飾寶奩而加恵實珍茗以分頒深示恩私式安行役

平江府賜禦筵

有敕卿等來賀履端更勤歸報洊錫吳門之宴用津燕驛之行春日尙寒徵途加防

鎭江府賜禦筵

有敕肅持玉節還次丹陽仍優宴豆之儀用慰川途之役其均旣醉毋憚遄驅

盱眙軍賜禦筵

有敕卿等逺賀元正汔修使事爰肆筵於邊服將夙駕於歸途眷禮之私始終無異

報謝使副林季友郭正已回程到闕傳宣撫問並賜銀合茶藥口宣【慶元元年正月一日】

有敕卿等握節言旋登載告至想風寒之匽薄念川陸之艱勤茗劑寶奩並加存撫

金國諭成使赴闕口宣【嘉定元年八月】

盱眙軍傳宣撫問並賜禦筵

有敕卿等載馳原隰始屆疆陲當和議之旣成喜歡盟之復締首加勞問仍示宴私

鎭江府賜禦筵

有敕卿等持節鼎來楊舲旣濟望信書之漸近啟賔燕以加勤其體眷慈式遄行邁

鎭江府賜銀合茶藥

有敕卿等肅擁使華來修邦好爰厚寶奩之錫用加珍品之頒庶滌煩勞式只延佇

平江府賜禦筵

有敕卿等逺將信幣來次近畿嘉膚使之再馳宜賔筵之三錫是爲異數用賁行人

赤岸賜酒果

有敕卿等徒禦逺來郊圻宻邇爰再頒於甘醴仍分錫夫嘉肴行色休休賔儀是飾

賜禦筵

有敕卿等遙驅使傳切近國郊將修昕旦之儀重錫需云之宴式昭眷意益謹前窺

賀生辰國書

使介載馳伸講誕辰之慶郵音垂諭少遲良月之期防致函書逺將篚幣用祝無疆之算益堅有永之盟施及黎元同躋仁壽

攻媿集卷四十七

欽定四庫全書

攻媿集卷四十八

宋樓鑰撰

內制

明堂禮畢告謝五嶽四瀆祝文【○原集此首前有告謝天慶觀靑詞滿散朱表今刪】

伏以只奉慈謨親行大向多儀旣備景貺孔昭實惟山川之靈陰相馨香之薦尙歆誠悃滋介純禧

明堂禮畢祭謝五嶽四海四瀆祝文

伏以肇祀合宮告成熈事惟二儀祖宗之禮皆已備修凡五嶽河海之神悉均望祭𨿽靈祠之尙逺顧防報之敢稽

明堂禮畢奏謝諸陵表文【○原集此首後有瑞慶節建康府茅山崇禧觀啟建祝壽道場靑詞滿散朱表今刪】

伏以嗣歷云初奉先爲大適三嵗當郊之際只薦總章惟列聖在天之靈俯垂陰佑𨿽潔齋之粗備懼誠悃之未孚髙厚顧歆神明來格旣訖成於熈事敢恭布於深衷遙望陵宮不勝感涕

安穆安恭皇后攺諡告太廟祝文

伏以仰惟烈祖將祔太宮易別廟之舊稱從成孝之尊諡先期以告英鑑其臨

大行至尊壽皇聖帝靈座祝文

伏以集百官於南郊首定稱天之諡奉二後於太室攺從祔廟之名將舉盛儀敢伸昭告

奉上孝宗皇帝諡冊寶成穆成恭皇后攺謚冊寶奏告天地社稷十神太一祝文【○原集此首前有瑞慶節滿散道塲賜三省樞宻院殿前司馬軍司步軍司乳香口宣瑞慶節萬壽觀滿散道場靑詞滿散朱表瑞慶節太一宮設醮靑詞滿散朱表又此首後有天慶觀報恩光孝觀靑詞太上皇帝本命萬壽觀設醮靑詞滿散朱表今並冊】

伏以壽皇卽逺方定於尊稱祖後俱從當更於舊諡將嚴寶冊敢告神只

孝宗皇帝謚號下日攺換銘旌奏告祝文

伏以烈祖在天南郊定謚旣遵節恵之典載飭神明之旌仰惟威靈俯鑑誠恪

孝宗皇帝欑宮神圍除去鋪屋窠木等奏告昭慈聖獻皇后永祐永思陵祝文

伏以皇祖上仙期方臨於七月稽山庀役地實近於諸陵暫撤徼廬稍開宰木懼有驚於神禦敢先叩於威靈仰冀洪慈俯加陰祐

孝宗皇帝祔廟修制祐室太廟殿宇廊廡權奉安祖宗神主於初獻防時前奏告祝文

伏以仰尊烈祖將祔太宮奉二代之宗祧飾累朝之祐室暫遷神主敢告威靈

權奉安神主祝文

伏以崇飾太宮奉遷神主少寓齋居之邃以須祐室之成敢冀慿依用伸防告

祭祀太廟土地祝文

伏以修崇淸廟升祔孝宗念斤斧之交興懼神只之或聳敢先昭告願相多儀

閻仲續康伯修奉欑宮傳宣撫問並賜銀合茶藥及喝賜一行官吏工匠等犒設口宣

有敕卿等視役山陵宣勤夙夜勞風寒之匽薄頒茗劑之珍芳好賜有工徒無怠

孝宗皇帝梓宮發引祝文

啟欑

伏以阜陵旣飭靈駕將行遂從禹穴之蔵式啟啇楹之殯攀號何及昭告宜先

前及日初昏奏告

伏以窀穸有期念終天之永訣靈輿卽逺痛詰旦之將行重惜分陰罙增孺慕

發引時前祭告

伏以六紼有行九京寖逺追念抱孫之愛阻伸臨穴之勤少駐須臾不勝哀殞

啟奠行禮

伏以扵穆孝宗將趨神穴爰諏谷旦肅引靈輀顧挽紼以難畱遂遵途而卽逺音容愈邈慟哭何堪

祖奠行禮

伏以陵宮旣備愴我祖之何之紼翣啟行痛仙防之不返拊龍輴而永訣駕鯨浪以遂東祖祭是修哀號愈切

下皇堂時前奏告

伏以扵皇文祖將就菆塗愴永閟於衣冠痛莫親於兆域式安玉體絕望天顏

掩欑畢迎奉禦容詣下宮奉安

伏以明明我祖奉窀穸以旣安雝雝在宮痛威容之愈邈天顏惟肖神宇具依不勝追逺之悲敢致妥靈之告孝宗皇帝梓宮發引奏告天地社稷太廟別廟太一宮祝文

伏以烈祖上賔阜陵告備慈啟菆塗之舊將趨兆域之蔵敢告先期仰祈陰佑

至欑宮奏告帝後祝文【按原集此首前有天慶觀報防光孝觀靑詞此首後有冬至莭孝宗皇帝幾筵水陸道場齊文皇帝本命萬壽觀靑詞散滿朱表今並刪】

伏以奉皇祖之菆塗勉襄大事近累朝之兆域敢告威靈未遑洛邑之歸尙奉防稽之仰祈孚佑咸遂妥安孝宗皇帝虞主自浙江還重華宮鼓吹導引曲

孝宗純孝前聖更何加髙蹈處重華丹成仙去龍輴逺越岸暮山遐波臣先爲捲寒沙來往護靈槎九虞禮舉神只樂萬世佑皇家

孝宗皇帝神主自重華宮至太廟祔廟鼔吹導引曲

吾皇盡孝宗廟務崇尊鉅典備彌文巍巍東向開基主七世祔神孫追思九閏整乾坤環宇慕洪恩從今宻邇髙宗室千載事如存

孝宗皇帝虞祭畢卒哭行祭禮祝文

伏以阜陵復土旣修易奠之虞班祔有期遂卒無時之哭仰遵禮典莫究哀悰

孝宗皇帝神主祔廟並成穆成恭皇后神主同時祔謁升祔奏告祖宗後帝祝文

伏以竣事阜陵旣畢九虞之祭寜神祏室實同二後之升祖宗是依昭穆以序實循禮典敢告威靈

孝宗皇帝祔廟樂章

聖人之徳無加於孝思皇孝宗履行立教始終純誠非曰笑貌於萬斯年是則是效

太廟修置太祖至髙宗室帝後神主祏室畢工時前奏告還殿室祝文

伏以班祔孝宗崇新淸廟備累朝之祏室奉列聖之神靈敢告先期冀垂昭格

還殿正奉安祝文

伏以阜陵竣事太室鳩工爰蕆禮於宮庭用妥靈於宗祏以享以祀來燕來寜

孝宗皇帝祔廟時前告遷成穆成恭皇王神主詣幄次權行奉安以俟同時祔謁升祔祝文

伏以阜陵竣事奉神主以卽安室祏致嚴妥柔靈而並祔稍遷邃幄將奠太宮惟時之良敢豫以告

孝宗皇帝神主祔廟前二日奏告祝文【原集此首前有太上皇帝本命太一宮設醮靑詞滿散朱表今刪】

天地

伏以尊祖禮嚴因山事畢用宏開於宗祏將升祔於靈儀信宿之先潔齋以告仰祈昭鑑永賴孚休

宗廟

伏以於皇文祖旣畢安虞爰攷禮於前朝盍妥靈於太室仰瞻列聖敢告先期其永無疆克昌厥後

別廟

伏以惟我孝宗將登淸廟設九虞而旣畢奉二後以同升永世是承前期敢告

太社太稷

伏以永阜訖功孝宗升祔惟億載萬年之鉅典告九土五穀之明神願鑑先期式垂孚佑

太一宮

伏以烈祖上賔太宮升祔國之大事其敢弗防天之尊神是當先告冀垂昭格用妥威靈

攺元慶元奏告昭慈聖獻皇后永祐陵永思陵永阜陵成穆成恭皇后欑宮表文【○原集此首前有天慶觀報恩光孝觀靑詞今刪】

伏以仰奉慈謨勉承丕祚將興嗣嵗首議嘉名惟慶曆最爲盛時而元祐尢伸公道履端伊邇敷號云初敢告威靈式祈孚佑

攺元奏告祝文【原集此首前有皇帝本命萬壽觀設醮靑詞滿散朱表今刪】天地【景靈宮天慶觀報恩觀同】

伏以纘緒何堪攺元惟謹稽仁祖致平之盛洎泰陵嗣徳之初合取嘉名用綿丕祚敢伸昭告仰冀孚休

宗廟【景靈宮帝後諸陵表文同】

伏以承列聖之休謹逾年之制合太宗明皇之號有唐實創於嘉名仰慶曆元祐之時我宋尢稱於盛際爰筆新於嵗紀敢防告於威靈

社稷

伏以嗣位承休逾年攺號取慶曆元祐之盛期紹重規仰勾龍后稷之神用伸昭告尙祈靈佑益介炎圖

太一宮

伏以嗣歷云初紀年敢後合兩朝之盛爰號慶元告十神之靈用祈福佑尙惟昭鑑永助丕基

上辛祀感生帝以太祖升侑奏告祝文

天地

伏以祀感生之帝蓋已有年侑創業之君始從今日敢伸昭告仰冀孚休

宗廟

伏以推功藝祖旣居東向之尊升侑感生玆謹上辛之祀仰瞻列聖豫告先期

社稷

伏以感太防之精夙只大祀推藝祖之烈升侑明神惟社稷之炳靈設豆籩而致告

諸陵諸欑宮表文

伏以上辛谷旦大旅盛儀爰推立極之功克配感生之祖遙瞻陵域敢告吉期事體至嚴威靈斯鑑

僖祖順祖翼祖宣祖還正殿奉安祝文

伏以新廟是營羣言允協爰卜太宮之右用安四祖之靈敢冀威神式歆典祀

奏告太廟祝文

伏以肇舉盛儀宏開別廟祧僖宣之祀視夾室以尢嚴遷順翼之靈祔先公而惟謹仰祈列聖俯鑑忱衷

春分前修飾欑宮奏告諸陵祝文

伏以嵗序流易春陽正中旣當雨露之濡益愴宮陵之念繕修惟謹種藝以時敢告先期尙祈昭格

進奉皇太后生辰表詞【原集此首前有太上皇帝本命太一宮設醮靑詞滿散朱表今刪】

伏以尊居長樂方歌難老之詩時屆芳春適啟誕彌之節邦家均慶宮壼交欣【中賀】恭惟壽成皇太后殿下徳合坤元心同天大贊淳熈之內治恭儉具孚命菲質以嗣興恩私未報方具防神澹泊玩志淸虛益觀過歷之期坐閱後天之算臣夙承大造獲奉慈顏含飴防孫咸仰姜任之盛戲防爲樂惟祈箕翼之年

伏以修蘭亭之禊事方樂春陽上椒殿之壽觴仰尊祖後壽成皇太后殿下恭願坐膺多福日介修齡國治家齊合三宮而同慶天長地久見千載之太平

太陽交蝕祭告太社祝文

伏以季春五陽日食於朔側身修行朕不敢怠伐鼔於社彛章具存尙抑羣陰以助陽徳

陰雲不見交蝕祭謝祝文

伏以淸臺獻占太陽當食引咎自省方切兢兢東方未晞陰雲布濩實惟神賜敢恃天休

孝宗皇帝小祥奏告永阜陵欑宮表詞【○原集此首前有皇帝本命萬壽觀設醮靑詞滿散朱表太上皇帝本命太一宮設醮靑詞滿散朱表又有太一宮祝延太上皇帝聖壽設醮靑詞滿散朱表今並刪】

伏以念玆皇祖遽驚新谷之升瞻彼阜陵罙切髙山之仰恭惟【尊號】皇帝恢宏帝業垂裕孫謀玆當祥練之初敢後馨香之薦馳誠惟謹隕涕無從

攺元嘉定奏告祝文【開禧三年十二月】

天地景靈宮天慶觀報恩光孝觀

伏以只奉洪圖寖逾周紀屬時多故欲開嗣嵗之祥乃選嘉名用冠新元之首敢伸昭告祈介宏休

宗廟諸陵

伏以承列聖之休方深夕愓紀新元之號式介春祺開景運之亨嘉期武功之耆定仰惟敷佑敢不欽承

太社太稷

伏以爲國家者尢謹於紀年有社稷焉敢稽於蕆事仰冀神靈之佑庶開嘉定之期肇易美名爰伸昭告

太一宮

伏以國之大事莫重攺元天之尊神當嚴昭告願介亨嘉之防遂成耆定之功益卑多祥以興嗣嵗

諸陵欑宮表文

伏以只奉洪圖寖逾周紀屬時多故欲開嗣嵗之祥乃選美名用冠新元之首取啇宗嘉定之防睎武王耆定之功仰冀孚休敢伸防告

閏四月起居諸帝後表詞【嘉定元年】

諸帝旦表

伏爲積分成閏適當孟夏之餘告廟有儀敢飭先王之典恭惟【諡號】皇帝徳參髙厚仁及華戎仰賴在天之靈益綿奕世之慶式供嘉薦用妥威神

諸後旦表

伏爲元年建巳閏月定時旣當視朔之初爰謹奉先之禮恭惟【謚號】皇后坤隆厚載世嗣徽音慨莫望於聲容尙永綿於慶羨式修孝敬敢薦馨香

諸帝望表

伏爲閏以正時方謹居門之日月惟旣望敢修朝廟之儀恭惟【謚號】皇帝澤寖羣黎慶緜百世望僊防而𨿽邈席丕祚於無疆爰薦孝思用循彛典

詣諸後望表

伏爲四月維夏閏式紀於歸余先後在天禮用陳於攺望恭惟【諡號】皇后母儀如在神禦卽安永陪衣冠之防用綿宗社之慶奉承思孝奠薦惟馨

洞霄宮徑山天目山龍井祈雨祝文

伏以國方多事所願年丰春夏以來甘澤未足種不入土遺蝗已防當寧興思旱气甚廣近𨿽得雨猶未霈然遣官禱祠齋心以俟庶祈響答三日爲霖大慰九農敢忘伸報

故皇子肅王垍興靈前夕敕祭祭文

嗚呼哀哉頃欣嬪禦得此誕育晬盤將設何去之速情之所鐘念念顰蹙苗而不秀無乃太促一奠寓哀往從幽卜

成肅皇后小祥奏告永阜陵欑宮香表詞

伏以祖後上賔尙想含飴之愛嵗華遽易忽驚鉆燧之期遙瞻陵寢之嚴倍切音容之感期已久矣儼追慕以如新練而慨然顧加隆而敢怠肅陳寶炷用表哀誠

雨澤愆期奏告祝文

天地十神太一九宮貴神嶽鎭海瀆

伏以旱魃爲災間有不免在於九嵗利害尢深疆埸甫寧流徙未復中外空匱正望有秋屬玆常暘種或未入苟失嵗事何以有邦顧慚菲涼久防敷佑髙髙在上【皇地只云后土靈只】俯鑑哀祈三日爲霖庶以活國側身引慝恭俟嘉應

宗廟別廟

伏以時方常暘憂懼實甚種未入土何望収成間有一雨未能霑足齋心致禱靡神不宗在天之靈願垂矜憫有請於帝救此下民沛爲膏澤徧及遐邇迄用康年以壽國脈

太社太稷雨師雷師風師【○原集此首後有天壽觀報恩光孝觀靑詞今刪】

伏以社稷與君以民爲重民之司命以食爲天時方多艱仰望一稔久矣不雨雨又復霽傾心禱祈願垂嘉答廣布甘澤普濟羣生報以秋冬其敢不飭

禳蝗祝文【○原集此首前有皇帝本命萬壽觀設醮靑詞滿散朱表今刪】

天地

伏以稼穡維寶方興播種之功蝗蝻爲災備舉禬禳之術𨿽都城之少靜顧畿甸之尙防逺邇何殊焦勞則一敢祈上帝【地云后土】俯念斯民旣敕酺神盡屏眾多之害更令田祖益昭秉畀之靈

社稷

伏以禾苗方茂社稷焉依𨿽旱魃之已驅復飛蝗而爲孽神旣職幽冥之事朕不勝宵旰之憂爰致禱祈願垂感格掃螟蟊而無迹庶穡稼之有成

酺神

伏以比以飛蝗之作孽嘗遵故典以祭酺都邑頓淸無非昭答郊圻未免敢怠祈禳惟盡除振振揖揖之災庶防有薿薿芄芄之望

雩祀祝文

前一日奏告太宗室

伏以旱魃挻災禱而旣應覆出爲虐其害愈深爰卽紫壇仰祈淸昊熈陵之徳實配彼天豫告威靈願垂昭格有請於帝蘇此遺黎

上帝

伏以旱气方隆禱旣如響飛蝗肆孽禳之亦消柰何常暘又以示譴朕實不徳民則非辜只祓郊丘謹修雩祀仰祈上帝哀閔下民蚤興雲雷大沛雨澤無有逺邇均被滂沱坐變凶年復成樂郊邦本所繋惟天佑之

太宗

伏以天災流行固知代有今嵗之旱尢所弗堪禱雨應期方幸周浹陽居大夏玆焉益驕爰卽泰壇恪修雩祭稽諸故典作主侑神曽孫菲涼宜致疵癘殃及萬姓實惟焦心在天之靈願垂矜閔亟頒甘澤以迄康年

皇地只

伏以至哉坤元厚徳載物生我百谷以活斯人比雨應祈種幸入土苗而未秀又復亢陽滌滌山川物意焦灼國有故典禱旱以雩後士資生敢伸防告願垂大恵敕使百神三日爲霖溥及萬域以蘇焦槁以致丰登庶幾有邦可以長保

再奏告宗廟別廟

伏以顧惟菲涼負荷至重常暘之罰乃徧黎元飛蝗未淸雨而復旱投誠列聖威靈在天閔予曽孫以及赤子亟垂昭格沛以甘霖迄用康年保邦是賴【別廟雲雨而復旱玆焉致禱願昭感通】

太社大稷嶽鎭海瀆五方山林

伏以惟民之生以食爲命聰明正直亦惟相依今玆旱災日旣太甚側身致禱徧於百神仰冀爲霖沛然四洽庶有秋之可望豈嘉報之敢稽

內中禳蝗文【按原集此首前有成肅皇后中元節水陸道場齋文今刪】

伏以旱魃云初遂致飛蝗之作孽雨帥旣應不圖遺種之滋防逺侵閩楚之疆近集郊闗之內遇災是懼惟帝焉依願敕百靈盡除螟螣之害俯令萬國咸保稲梁之丰

祈雨感應報謝祝文

天地

伏以渉春以來旱气甚廣種未入土上下隱憂宵旰齋心日致忱禱皇皇后帝【皇地只云坤元后土】實賜鑑臨曰雨而雨隨時孚應藝我稷黍寖成小康盡彼萬物不足以報矢詞告謝少致衷誠

宗廟

伏以亢陽爲災防害穡事國計所系無所控祈夙夜投誠父母先祖敢期上徹在天之靈霢霂滂沱防無虛日旱魃退聴良苗勃然所在中熟實逾始望傾心報謝其敢弗防

別廟

伏以亢陽已甚嘗致禱祈甘雨以時實爲孚應玆成中熟獲濟民生幽贊爲多可無致謝

十神太一九宮貴神

伏以民爲邦本食乃民天嵗一不登何以爲國頃以旱甚禱於尊神【九宮貴神云禱於貴神】如饗應聲隨車滂沛肅時雨若易歉爲丰敢罄謝誠尙求終恵

嶽鎭海瀆五方山林

伏以國方多事豈堪旱災防誠禱祠靡神不舉時雨之降實由山川三日之霖四逺霑足嵗事將就防謝敢稽太社太稷雨師雷師風師【○原集此首後有天慶觀報恩光孝觀靑詞今刪】

伏以顧惟菲徳致此亢陽仰賴百神鑑予忱禱風雨時至雷霆疾驅逺邇均霑成此中熟一祈一報敢怠此誠尙惟居歆益加敷佑

祭告酺神

蟊賊爲災秉卑有資於田祖蝗蝻肆孽掃除實賴於酺神旣隨禱以盡消俄蔽空而復至人心相恐嵗事可憂疑有物以驅之殆非力可及者載修祀事仰叩髙靈俾食葉食心之妖罔存噍類成多黍多稌之慶還保丰登

攻媿集卷四十八

欽定四庫全書

攻媿集卷四十九

宋樓鑰撰

謚議

孝宗皇帝諡議【奉敕撰】

臣聞帝王之出治丰功茂烈生則著見於天下而其流傳於後世者則待節恵之名要皆取其盛者而傳之文王一怒而安天下非無武也武王告取成而作洪範非無文也取其盛者而傳之則備道全美可以一言定也甚哉孝之大也虞舜之大武王之達自漢歷唐無不論帝爲孝本朝累聖相承皆用舊典若夫集孝道之大成則未有如大行之盛者也恭惟大行至尊壽皇聖帝繩藝祖之武重光堯之華以天縱之能日新之徳臨禦天下二十有八載巍巍煌煌不可備述若形容天地繪畫日月則不容無辭方在初潛龍徳而隱學聚問辧師教不煩日就月將君徳昭著防鞏勞謙共爲子職日趨朝謁威儀雝肅𨿽莫窺其涯涘而中外屬心天人協應光堯內禪髙視唐虞嗣位以來勵精庶政召收故老尊禮元臣臨朝若神待物如春崇節儉以革奢汰之風振紀綱以起偸惰之習事無小而不察人無微而不記機務𨿽防酬酢無壅立法定制動爲後則以科舉爲未盡則立待補之法以搜遺才以武舉爲未盛則優入仕之級以收智勇年勞並用以裁濫賞而不致於累遷銓闈加嚴以抑任子而又爲之限節攺秩必使之作邑謂舉以親民而使之治民禦史必取之賢宰謂受人之察而後可察人以周行速化必使試郡而後爲郎以延閣淸華必俟有功而後除職監司守將必延見而臨遣癃老昏繆之人不得而隱藏姦贓之吏必窮治而斥逐淸介潔防之士則從而防用朝士闕官乃除遂無待次之淹要郡畱闕選才遂無輕授之宂黜贓吏之世賞進軍功於流內長慮卻顧守之至堅故𨿽日不暇給而四方靡然向化矣於時疆場未寜戎車方駕激厲將士嚴備邊陲張皇六師明見萬里中原起來蘇之望殊鄰多歸附之民撫而有之還以爲用天威旣振彊敵畏詟𨿽犂庭掃閭未快初志而信使復通減幣殺禮至今無煙火之警苟非雄斷逺略何以臻此臨政旣久治道愈明物來能名事至輙斷精神之運上際下蟠於天地之間智慮所闗六通四辟於帝王之徳行公道以銷黨偏之蔽推平心而絕喜怒之私間有水旱之變應天以實而禮文尢備州縣之奏恐其不速蠲復之數恐其不多傾囷倒廩以濟其急賞勤罰惰以勵其餘民不知其有凶嵗亦隨以登熟幸太學幸祕省廷防貢士布文教以振士風禦鞍馬親弓矢申嚴軍法立武事以張國威內外大小之臣無不列之屏以待黜陟山川險要之要無不指諸掌以立防閒治具畢張風化已成方且玩意希夷而無奉道之過防心寂寞而無佞佛之迹作歌天之圖兢懼愈深辟延和之殿諏訪愈切躬講讀之勤設遺補之官其於保治有始有卒至於脫屣萬乘燕居重華授受之際尢爲雍容嗚呼身退而道彌髙尊極而用彌儉是宜萬有千嵗永處慈扆而厭代登遐歸於帝鄕此羣臣萬姓所以攀號擗踴泣盡而繼之以血也逺日有期恭定尊諡請之南郊以詔萬世謹按謚法曰能官賢才曰哲帝徳廣運曰文應變無方曰神保大定功曰武持盈守滿曰成慈恵愛親曰孝迹無知人而善任使文武各得其用非所謂能官賢才乎修徳以來逺人矢文以洽四國非所謂帝徳廣運乎酬酢以周萬防圖回以盡眾智非應變無方乎妙韜略而不用極聰明而不殺非保大定功乎守基圖之廣大延國祚於綿逺非持盈守滿乎若孝道之盛非惟臣子所不能稱贊𨿽攷之諡法求之六家語其甚盛者曰慈恵愛親而已是則未足以彰大行之孝也報本反始而奉郊禋尊祖敬宗而事廟饗惟髙宗爲天下而得人太皇盡母道以愛子而大行天賦至性不可解於心備四海九州之養謹五日一朝之儀委曲周盡猶恐不及兩宮九閏終無間言固已風動四方震服荒裔髙宗屬疾則衣不解帯躬自嘗藥及棄天下則勺水不入於口倚廬有過於哀鄙漢文之短喪陋晉武之無斷身服苴麻禮盡苫塊行有匹夫之所難哭則哀動於左右鄰使來弔止許朝於喪次顏色之戚哭泣之哀鄰使退而嘆曰皇帝聖孝乃如此大臣或進諭解之言則流涕被面曰大恩難報羣臣感泣莫敢仰視易月之制旣終因山之役旣畢孺慕無已追逺弗勝遂舉大寶以畀聖子不曰倦勤不曰求逸惟曰不得日奉先帝之幾筵躬行聖母之定省又曰俾予一人獲遂事親之心永膺天下之養於是禦素服於乘輿尊幾筵於內殿退處堊室以終三年之喪哀疚不忘齋潔自若欽事慈福溫凊無違嗚呼玆豈非集孝道之大成又豈慈恵愛親之所能盡也大行至尊壽皇聖帝宜天錫之曰哲文神武成孝皇帝廟號孝宗謹議

成穆皇后攺諡議【奉敕撰】

臣聞帝王之興皆有天命夫婦大倫尢非偶然曰天作之合曰天立厥配正始之道王化之基於是乎在焉矧汾陽大家多爲後族唐室憲宗則有懿安之盛皇朝眞廟則有章穆之賢姓系相承是生聖女慶鐘戚閈實嫓壽皇生不及禕衣之榮歿而膺寶冊之禮久安別廟將奉太宮宜攺尊稱以從帝諡恭惟安穆皇后柔明懿淑慈順溫恭蚤儷王藩克盡婦道設桑弧於門左屢占熊夢之祥帯弓韣於禖前每啟燕祠之瑞云何不淑遽奄九原迨烈祖之禦天眷元妃而追冊欲歌流荇傷不見於令姿正號長秋遂疏恩於幽穸固已嚴烝嘗之奉崇節恵之名綿慶祚於三朝介洪休於萬世重華厭代方服大喪吉竁因山行當升祔念今日遺弓之痛旣切於神孫愴昔時故劍之求用承於先志爰因安穆之懿式遵成孝之規謹攷謚法婦徳均一日成徳化肅雍曰穆安穆皇后窈窕好逑有闗雎之美用心専壹有鳲鳩之徳非婦徳均一乎孝欽以奉舅姑和平以儀閨門非徳化肅雍乎伏請攺上諡號曰成穆皇后

成恭皇后攺謚議【奉敕撰】

臣竊惟至尊壽皇聖帝臨禦之初仰奉髙皇首隆孝治化家刑國百度具舉而中闈久虛陰教斯闕乃奉親命乃諏卜吉攷正古制閎建長秋安恭皇后淑範懿徳冠於後宮君子好逑遂正乎內坤承乾而時行月遡日以爲明禕揄盛服助成九廟之奉縱具禮欽承兩宮之養母儀旣尊後徳有輝而曽未數嵗祲纏椒掖方隆大練之飾終符素柰之祥求賢審官未展周南之志感今懷昔空形宋文之防固已極襃崇之典議安恭之謚祭於別廟迨今二十有八年矣壽皇上寶萬國起號弓之慕孝孫盡禮七月庀因山之役有司奏請定謚南郊二後在天皆應攺號以從成孝之名謹攷之謚典曰夙夜警戒曰成謙而好禮曰恭安恭皇后共繭館之職以贊親耕之勤謹雞鳴之戒以勉相承之道禁切外家不幹裏謁玆不曰夙夜警戒乎躬節儉之徳服澣濯之衣卻貢獻之珍麗遵圖史之箴規玆不曰謙而好禮乎伏請攺上謚號曰成恭皇后

劉忠肅公【大中】覆謚議

資正殿學士劉公輔政於紹興七年未防而薨距今五十有餘年矣中更權臣當國之久故家泯然無聞公又爲趙丞相鼎深知同寅之人尢無敢言者迨今始得出處之詳於行狀太常又明其立朝體國之大節謚以忠肅可謂當矣嗚呼髙宗皇帝身濟大業披荊棘而立朝廷一時人物𨿽經崇觀政宣之摧折靖康建炎之流離而元祐流風猶有存者趙公身任天下之重甄抜人望布滿中外論思勸講皆極天下選由是王政日修國勢日隆以啟中興是豈惟將帥攘卻之功哉抑聞之趙公入相之初首白髙宗必欲得公與王公庶爲執政以自助二人遂並用方是時君臣上下日夜講求恢復之計外與敵通使而爲備甚飭所謂行在所止爲時巡之謀若不可以一朝居非若後日之晏然於此也公之同心輔贊力正國本太常之言皆家世舊聞參以記傳炳炳如丹而後公之名益顯望之如神人然公議之不可泯謚法之有益於天下如此可不務哉

王節湣公【倫】覆謚議

馬或奔踶而致千里士或以負俗之累而立功名夫泛駕之馬跅之士亦在禦之而已此𨿽非古先用人之道漢武帝所以能得奇才爲用蓋以此也靖康艱難事出倉猝承平百年衣冠如雲習於久安不知所爲平時經明行修襃衣博帯之士狼狽失守不計其防至有助桀爲虐忘君賣國不忍言者樞宻王公名臣諸孫跌蕩不羈浮湛閭裏不見其異一旦慷慨奮發論事激烈抗章敢言欽宗爲之攺容擢於布衣待以國士天下方知其爲奇男子也帥府旣建首爲勸進之舉髙宗募忠勇之士往使不測之敵罔有徇死以行者惟公機智勇辯气吞彊敵往來三忠肝義膽折服倔彊和議之成爲力最多公之志蓋未已也故毎當陛辭必以乘機用兵爲請勿復以臣爲意此其志豈止於和戎哉使被畱音問斷絕誘以髙爵而不就脇以嚴誅而不懼引義南向仗劍以死郡邑爲之震動至畫像而祠之回視小亷之士其能以忠徇國視死如歸如公者寡矣太常易名曰節曰湣無可議者傳之來世抑以見取士之無方不應以細故而棄才也

楊恵懿公【偰】覆謚議

謚所以易名也法苟應謚𨿽功烈不見於世亦必隨其人之所宜而稱之此孔文子之所以爲文也故特贈光祿大夫少傅楊公某生長富貴不知天下之憂患而抗志不羣篤志問學隆師親友嗜書好古若有不能自已者古人以公子而厲布衣之操者公實近之已而防太學擢上第優防都城以致顯方是時四方無事朝廷尊安周旋淸華尢無以自見於事然因所職而建言類老於世故者自詭治民休有恵愛晚登禁途益有志於效忠孜孜論思時見一二不幸所蘊未伸天不假之年而遽忽焉惜乎未見其止也官簿已髙一贈而至光祿禮官卽其已行者揆之以法謚以恵懿得其實矣尙何異辭

攻媿集卷四十九

欽定四庫全書

攻媿集卷五十

宋樓鑰撰

進故事

唐鑑

李絳對憲宗曰人臣死生系人主喜怒敢發口以諫者有防就有諌者皆晝度夜思朝刪暮減比得上達十無二三故人主孜孜求諌猶懼不至況罪之乎帝善其言【舊唐書李絳傳不載此新唐書載絳見浴堂殿帝曰比諌官多朋黨論奏不實皆陷謗訕欲黜其尢者若何】

【絳曰此非陛下意必憸人以此營誤上心自古納練昌拒諫曰夫人臣進言於上豈易哉君尊如天臣卑如地如有雷霆之威彼晝度夜思始欲陳十事俄而去五六及將以聞則又憚而削其半故上達者才十二何哉幹不測之禍顧身無利耳𨿽開納奨勵尙恐不至今乃欲譴訶之使直士杜口非社稷利也帝曰非卿言我不知云云與此大意同而詳約其異】帝謂宰相曰太宗以神聖之資羣臣進諌者猶往覆數四況朕寡昧自今事有違宜卿當十論毋但一二而已【○舊唐書憲宗本紀元和二年十二月丙辰上謂宰臣曰朕覽國書見文皇帝行事少有過差諫臣論諍往復數四況朕之寡昧涉道未明今後事或未當卿等毎事十論不可一二而止與此無異意而語句不盡同】

臣嘗謂近古敢言者在唐太宗時無如魏徴太宗嘗賞其直言徴對曰陛下導臣使言所以敢爾不然臣敢數批逆鱗哉在憲宗時無如李絳而絳之言如此不惟曲盡人臣之情蓋亦躬自蹈之而後能言之以此知一介之臣敢言於人主之前者至鮮惟在人主有以導之憲宗有意貞觀之治【原集因避宋仁宗諱魏徵作魏證貞觀作正觀今並更正】謂事有違宜卿當十論毋但一二而已絳旣能開廣帝意憲宗又能勵其羣臣如此中興唐祚不在玆乎仰惟陛下和顏聴言好善忘勢凡有奏對無不俯納臣宻侍淸光實親見之而臣猶援憲宗李絳之言者蓋當國家閒暇人心易弛朝廷之上罕聞直殾又曰聖躬康復以來羣臣深恐仰勞聴覽奏事不敢遲久言而簡切固不在多第恐相習成風各務省事朝刪暮減恐無二三情實不輸事理不究羣臣苟免煩瀆之過陛下因謂無事可言私憂過計昧死陳述願陛下厲太宗憲宗之志俾廷臣竭魏徴李絳之忠知無不言言無不盡上下交泰以興治功聖度優容擇其可用者力行之顧何事之不濟哉竊見陛下視朝之際宰輔奏事已久亦難以坐至日宴壽皇在禦之日多於進膳之後便殿引見臣寮得以從容詢訪此實陛下家法可舉而行也

資治通鑑

武徳九年【○九年舊本訛八年今據資治通鑑攺正】房齡嘗言秦府舊人未遷官者皆嗟怨曰吾屬奉事左右防何年矣今除官反出前宮齊府人之後太宗曰王者至公無私故防服天下之心朕與卿軰日所衣食皆取諸民者也故設官分職以爲民也當擇賢才而用之豈以新舊爲先後哉新而賢舊而不肖安可捨新而取舊乎今不論其賢不肖而直言嗟怨豈爲政之體乎

貞觀元年或上言秦府舊兵宜盡除武職進入宿衞【○進舊本訛追今據資治通鑑攺正】太宗謂之曰朕以天下爲家惟賢是與豈舊兵之外皆無可信者乎汝之此意非所以廣朕徳於天下也

三年濮州刺史龐相壽坐貪污解任自陳嘗在秦王幕府上憐之欲聴還舊任魏徴諫曰秦府左右中外甚多恐人人皆恃私恩是使爲善者懼上欣然納之謂相壽曰我昔爲秦王乃一府之主今居大位乃四海之主不以獨私故人大臣所執如是朕何敢違賜帛遣之相壽流涕而去

九年岷州都督髙甑生坐減死徙邊或言甑生秦府功臣寛其罪太宗曰甑生違李靖節度又誣其反此而可寛法將安施且國家自起晉陽功臣多矣甑生獲免則人人犯法安可復禁乎我於舊勲未嘗忘也爲此不敢赦耳

臣聞書曰官不及私眤惟其賢爵罔及惡徳惟其能蓋官爵者天下之公器人主所以厲世摩鈍犇走天下而天下爲之服役者以其用之公也唐太宗由秦王嗣位其平日陪從於左右者往往經百戰之餘冒矢石犯霜露出萬死而得一生及見興王之盛者蓋無防也太宗以至公爲心𨿽有故人舊勲而求遷官者未始輕予祈入衛者不肯偏用至於坐貪污者𨿽憐之而終遣之去犯法者𨿽不忘而終不敢赦惟其見之明而行之果是以能成貞觀之治本朝列聖故事一一可攷陛下毓徳春宮之久攀附之人官之祿之其人甚多旣歷四年而扳援求請今猶未已動煩宸衷曲爲區處臣願陛下逺鑑文皇之公心近遵列聖之定法裁抑僥幸使各安分而退聼則外此而妄求者亦當息心朝政淸明非爲小補

唐鑑

太宗貞觀三年帝謂侍臣曰中書門下機要之司詔敕有不便者皆應論執比來惟睹順從不聞違異若但行文書則誰不可爲何必擇才也房齡等皆頓首謝【○舊唐書太宗本紀及資治通鑑令百司自今詔敕有不便者皆應執奏毋得阿從云云並載在貞觀四年七月與此作貞觀三年異】

臣聞機要之司譬之人身則喉舌也舜之命龍曰夙夜出納朕命惟允蓋命令之出或出焉或納焉惟欲其允而已然必先之曰命汝作納言以納名官正欲其能納也命令之頒於天下猶飲食之入腹也飲食不擇則身必病命令不審則下必傷人之飲食也柔則當茹剛則當吐喉舌之責也若不問剛柔知茹而不知吐一過喉舌所傷必多𨿽欲悔之已無及矣大雅之稱仲山甫曰出納王命王之喉舌惟其或出或納如喉舌之謹焉夫然後賦政於外而四方爰發也太宗其可謂知此者矣不惟聴臣下之言又敕責而使之言範祖禹亦曰朝廷設官分職非徒使上下相從欲交修其所不逮也苟取充位而奉行上令則是胥吏而已仰惟陛下平心處事虛已聴言後省間有論奏率防賜可不憚更攺是將比隆大舜予違汝弻之訓而臣猶以太宗之事爲言者言切而易明事近而可鑑亦工執藝事以諫之意惟陛下行事毎毎如此則聖徳益新朝政亦淸貞觀之治不難致也

三朝政要

太宗淳化七年六月以左諫議大夫魏庠司封郎中知制誥柴成務同知給事中事凡制敕之有所不便許依故事封駮以聞八月命樞宻直學士向敏中張詠同知銀防通進司凡天下章奏案牘必由二司然後進禦先是中外奏報但由尙書內省籍以下有司有司或行或否得緣而爲姦禁中不得知外司無糾察之職至是始命敏中等謹視其出入而鉤稽焉事無大小不敢有所畱滯矣九月以給事中封駮隸銀臺通進司應詔敕並令樞宻直學士向敏中張詠詳酌可否然後行下富弻等釋曰古者詔令皆中書奉行門下省審封駮攺正厥有司存太宗親選向敏中張詠同判通進司等以察稽失二府奉行之過皆得攺駮闗防之意謹之於始也今之羣臣多不舉職官有封還之名未聞駮正之實所以命令不由此司十有六七蓋因循之蔽也

臣竊惟唐給事中之職凡百司奏鈔侍中旣審則駮正違失詔敕不便者塗竄而奏還謂之塗歸李藩爲給事中制有不便就敕尾批卻之吏驚請聫他紙藩曰聫紙是牒豈曰批敕耶唐制之嚴如此中更五季寖失其職太宗皇帝深究治亂之源特振其職業妙選名臣爲之曰凡制敕有所不便許依故事封駮曰應詔敕並令詳酌可否然後行下則是事無輕重政無大小官無尊卑封駮詳酌是其職也近者給事中論奏除目或謂止當駮論橫恩不當及此臣深恐此論有誤宸聰使後省寖失其職紀綱廢紊所闗者大是敢仰稽太宗致治之要爲陛下言之庶使後省臣僚得舉其職言聴計行以禆聖治臣不勝惓惓

漢書

髙帝紀六年上歸櫟陽五日一朝太公云云詔曰人之至親莫親於父子故父有天下傳歸於子子有天下尊歸於父此人道之極也

臣聞文王之爲世子也朝於王季日三武王帥而行之不敢有加焉父子之道天性也一日不見豈容自安漢髙帝五日一朝其父比之文武𨿽曰稍疏然文武皆以世子事親髙帝已有天下曰見則有所不暇故立五日之制焉本朝列聖務盡孝道凡事祖後母后於宮中見之無時至尊壽皇聖帝之事髙宗正以異宮而處不得已俯從漢制二十八年終始不倦陛下今春過宮者再恭請者一人情感悅歡聲四起自玆以後積雨旣不可出極暑又難進拜因仍至今五閱月矣都人顒顒日望翠華之駕今則雨師灑道之餘仲秋新涼之始伏望早降睿旨夙戒有司講定省之禮上以奉兩宮之歡下以慰兆姓之望臣不勝惓惓

資治通鑑

唐貞觀六年監察禦史馬周上防云云太上皇春秋已髙陛下宜朝夕視膳今九成宮去京師三百餘里太上皇或時思念陛下陛下何以赴之又車駕此行欲以避暑太上皇尙畱暑中而陛下獨居涼處溫凊之禮竊所未安今行計已成不可復止願速示返期以解眾惑上深納之

臣竊攷唐太宗時髙祖以太上皇居大安宮而太宗欲往九成宮避暑馬周切諌以爲車駕此行欲以避暑太上皇尙防暑中陛下獨居涼處溫凊之禮竊所未安又曰九成宮去京師三百餘里太上皇或時思念何以赴之此皆忠臣愛君之切足以感悟主聴垂憲後世仰惟陛下誠孝著聞乃去嵗之冬及至日嵗旦三詣重華都人歡呼中外慶快今猶未久也霜寒陰雨固難屢出竊聞壽皇近曽宣醫外間傳聞日望翠華夫以九成宮去大安之逺馬周切切欲太宗之速還今則鳴蹕至近伏恐壽皇思念敢望出自聖意亟修定省之禮實天下幸甚

攻媿集卷五十

欽定四庫全書

攻媿集卷五十一

宋樓鑰撰

序

止齋春秋後傳左氏章指序

春秋後傳左氏章指二書故中書舍人止齋陳公傅良之所著也春秋之學不明久矣啖趙之後至本朝而後有泰山孫先生復尊王之說彌顯公是劉先生敞權衡意林等書訂證尢詳伊川程先生頤𨿽無全書而一序所該聖人之大法備矣自王荊公安石之說盛行此道幾廢建炎紹興之初髙宗皇帝復振斯文胡文定公安國承伊洛之餘推明斯道勸講經筵然後其學復傳學者以爲標準可謂大全矣東萊呂公祖謙又有集解行於世春秋之義殆無遺蘊止齋生於東嘉天資絕人誦書屬文一旦迥出諸老先生上斂然布衣聲名四出六經之說流行萬里之外而其學尢深於春秋鑰非深於此者嘗涉獵諸公之書非不明白然亦不過隨文辯釋間有前後相爲發明者亦不見體統所在鑰自客授之初卽從止齋遊𨿽不得執經其門嘗深叩之同在西掖時始以隠公後傳數篇相示因爲道春秋之所以作左氏之所以有功於經者其說卓然且曰自余有得於此而欲著書於諸生中擇其能熟誦三傳者首得蔡君幼學蔡旣仕又得二人焉曰胡宗曰周勉遊宦必以一人自隨遇有所問其應如響而此書未易成也未幾去國而鑰亦歸𨿽若相忘於江湖而友朋之來必以此書爲問𨿽親炙之者跪以請則曰此某身後之書也迨卒於嘉泰三年而此書始出其壻林子燕最得其傳又四年而後長子師轍與其徒汪龍友以二書來鑰老矣如獲希世之珍屏去他書窮晝夜讀之始盡得其大意嗚呼盛哉蓋未有此書也先儒以例言春秋者切切然以爲一言不差有不同者則以爲變例竊以爲未安公之書不然深究經防詳閱世變蓋有所謂隠桓莊閔之春秋【○原集因避宋欽宗諱凡桓字皆作威今攺正後同】有所謂僖文宣成之春秋有所謂襄昭定哀之春秋始焉猶知有天子之命王室猶甚威重自霸者之令行諸不復知有王矣桓公之後齊不競而晉霸文公旣亡晉不競而楚霸悼公再霸而又衰楚興而復防吳出而盟諸夏於越入吳而春秋終矣自杜徵南以來謂平王東周之始王隠公遜國之賢君其說甚詳而公以爲不爲平王亦不爲隠公而爲桓王其說爲有據依又其大節目如諸攺元前所未有齊魯諸大國比數世間有世而無年至記厲王奔彘始有紀年古者諸無私史乘與檮杌春秋皆東遷之史也書齊鄭盟於石門以志諸之合書盟於咸以志諸之散是春秋之終始也隠桓莊之際惟鄭多特筆襄昭定哀之際惟齊多特筆諸専徵而後千乘之國有弒其君者矣大夫專將而後百乘之家有弒其君者矣宋魯衛陳蔡爲一黨齊鄭爲一黨公防齊鄭於中丘而後諸之師衡行於天下罪莫甚於鄭莊宋魯齊衛次之而父子兄弟之禍亦莫甚於五國是可爲不臣者之戒矣齊桓公卒鄭隨朝楚夏之變夷鄭爲亂階侵蔡遂伐楚以志齊桓之霸侵陳遂侵宋以志楚莊之霸足以見夷夏之盛衰矣書公孫玆帥師書公孫敖帥師書公子季友卒皆見三家之所從始首止之盟鄭伯逃歸不盟則書以其背夏盟也厲之役鄭伯逃歸不書蓋逃楚也夷夏之辧嚴矣自隠而下春秋治在諸自文而下治在大夫有天下之辭有一國之辭有一人之辭於於戈無所不貶於玉帛之使則從其爵勸懲著矣文十年而狄秦又三十年而狄鄭又五十餘年而狄晉狄鄭猶可也狄晉甚矣貶不於其甚則於事端余實錄而已矣此皆先儒所未發至僖之三十一年四卜郊不從乃免牲猶三望極言魯之用天子禮樂以明堂位之言爲不然惠公始乞郊而不常用僖公始作頌而以郊爲誇引祝鮀之言爲證此尢爲前所未聞也若左氏或以爲非爲經而作惟公以爲著其不書以見春秋之所書者皆左氏之力章指一書首尾専發此意昔人以杜徵南爲丘明忠臣然多曲從其說非忠也公之章指謂君子曰者蓋博采善言禮也者蓋據史舊文非必皆合於春秋或曰後人增益之或曰後人依仿之或以凡例義淺而不取或以例非左氏之意蓋愛而知其惡者乃所以爲忠也又言莊公元年至七年及十九年以後訖終篇多無傳疑有佚墜公之求於傳者詳矣嗚呼與止齋遊前後三十年不得卒業於其門旣興殄瘁之悲而後得二書其間尙有欲質疑而不可得此所以撫卷三嘆而不能自已也

息齋春秋集注序

吾鄕四明慶曆皇祐間杜楊二王及我髙祖正議號五先生俱以文學行誼表率於鄕杜先生又繼之講明經術名公軰起儒風益振厥後伊洛二程先生之興得其傳以歸者惟故禮部侍郎髙公公天資純篤濟以勤敏師友淵源學問精詣入上庠登捨選已有盛名諸公貴人爭欲壻之拂衣而歸建炎二年升補上捨紹興攺元徳音免殿試賜同進士出身十三年髙宗初建太學遴選名儒爲四方所推服者爲少司成公實應選士子雲集凡學之規則皆所裁定明年三月車駕幸學講易泰卦於上前擢貳卿將向用矣以直道忤時宰一斥不復家居累年中壽而歿洎端明汪公登從班奏言公學行出處之詳始詔復次對官諸子而公之名愈顯矣自頃王荊公廢春秋之學公獨耽玩遺經専以程氏爲本又博采諸儒之說爲之集注其說粹然一出於正然猶未行於世也仲子得全知黃州始取遺槁刻之而屬鑰以序鑰生長外家汪氏於公有連𨿽生晚不及承教而猶記拜公牀下竊聞之公旣投閒杜門屏居略不以事物自攖日有定課風雨勿渝此書之所以成也嗚呼泰山孫公明復【○前篇書名此書字故異】著尊王發防深欲明夫子襃貶之防伊川先生則謂後世以史觀春秋謂襃善貶惡而已至於經世之大法則不知也自有春秋以來未有發此祕者公亦曰仲尼懼先王經世之法墜地莫傳欲立爲中制俾萬世可以通行故假周以立王法而托始於隠公焉且以文武之道期後王以周公之事業望魯之子孫也以此推之春秋固非一王之法乃萬世通行之法也其推明伊川之意類如此昔曾子每誦夫子之言則必曰吾聞諸夫子子夏使西河之民疑汝於夫子曾子罪之說者曰言其不稱師也觀公之序直引伊川之序不更一辭可謂稱師而知其所本矣伊川有序而傳未成公之書成而未有序此當屬之深於春秋者鑰何人而敢預此黃州言之再四竊幸因得托名於不腐乃弗敢辭公諱閌字抑崇子孫能守家法其興蓋未艾也

古文孝經指解後序

古文孝經實吾夫子之舊秦火之後出於屋壁而顏芝所藏十八章已先行於世翼奉張禹等五人各自名家古文惟孔安國馬融爲之傳而又不顯隋開皇中劉炫爲作稽疑一篇已多譏笑唐陸徳明亦云古文世旣不行隨俗用鄭康成注十八章本獨一劉知幾以爲行孔而廢鄭諸儒爭辯蠭起明皇亦以今本注而序之書以八分刻之經臺猶在長安童而習之皆此也司馬文正公僅得古文於祕閣之藏爲之指解嘗以進仁宗哲宗而範太史祖禹繼爲之說噫自漢以來何其好者之寡也故信州使君季公天資純孝篤學好古尊敬此書又爲詳說不惟發明夫子之防又以文正公之解隨文演暢用意甚勤辭亦詳備如愛敬可行於匹夫而惡慢不可行於天子如論忠順之不可失如不敢遺之機甚防而其效甚大又曰要路云者言所敬者寡所說者眾也曰至徳云者言所敬者廣而所因者本也皆有所啟發非苟然者紹熙五年七月皇上踐阼有詔求賢公以八月進此書未幾中書舍人陳公傅良又爲之繳進於經筵初欲刋於廣信而不及公之子淇念此書之未行將刋於家求爲後序經曰故自天子至於庶人孝無終始而患不及者未之有也明皇注云始自天子終於庶人尊卑𨿽殊孝道同致而患不能及者未之有也言他此理故曰未有此說非也古文小異故自天子以下至於庶人文正公則曰始則事親也終則立身行道也患謂禍敗言𨿽有其始而無其終猶不得免於禍敗而羞及其親未足以爲孝也季使君又以明皇之事証之是矣鑰竊以爲猶未爲詳且明敢申言之夫聖人一經可謂詳矣而其立教之要専在此數語孩提之童無不知愛其親是人之於孝未有無其始者夫子所以爲曽子諄諄言之正欲人之有終也夫子首以總言孝道次分天子諸卿大夫士庶人之孝大小之分固自不同而又於此謂孝道有始而無終未有不及於禍患者此則無有貴賤之別後𨿽具述孝治聖治之效以至終篇然其教人之最切無過於此上下一體俱當盡心焉明皇惟不知此所以不克其終可不戒哉篇末云孝子之事親終矣止爲喪祭之終猶未爲孝之終也若所謂孝之終與此孝無終始之終蓋爲立身行道死而後已者也故𨿽曾子旣啟足手以其能全而歸之自以爲知免矣然而易簀一節猶在其後蓋大夫之簀猶非其正也嗚呼聖人之言可謂深切而能有終者亦豈易易乎鑰餘生無幾深知兢懼得正而斃所願加勉故以告有志之士且以補二公之說云

範忠宣公文集序

惟昔賢者皆後世之師表而學者之慕古人則自各有不同如汲黯之慕袁盎司馬子長之慕藺相如若有不可解於心者本朝先正名徳相繼如泰山喬嶽景星鳳皇事近而易考嘉言善行皆當取則而區區之愚少而讀元祐丞相忠宣範公言行錄反復終始正學大節偉識宏度贊嘆不足於諸鉅公間尢願執鞭欲追逐其萬一而不可得也如奏議國論等書責人如責已助亷成徳之訓又若避好名之嫌則無爲善之路等語皆當終身誦之每恨未見其家集也嘉定五年三月甲戌公之從曽孫中書舍人之柔見過謂鑰曰忠宣文集未行於世晚而謫居永州三年邦人至今懷仰比因沈使君圻赴郡以家藏本屬之旣已刋就而舊無序引徑以見委鑰謹謝之且曰托名不腐豈非晚進之幸豈非平日之願頋年衰學落何足以預此三辭不獲則取而伏讀越兩日而盡得之蓋公天資誠確篤志學問承文正公之親傳愽之以泰山孫明復䢐徠石守道盱江李泰伯三先生師友之益發爲詞章根柢六經切於論事無有長語而一出於正文忠蘇公序文正公集有曰其於仁義禮樂忠信孝弟如饑渴之於飲食欲湏臾忘而不可得又曰𨿽弄翰戲語率然而作必歸於此故天下信其誠爭帥尊之公眞是似者哉而鑰之所尊敬者此又其餘事自其立朝出鎭廟謨相業具載史冊不待贅言惟公本於忠恕得二者之功用深入吾夫子閫域非淺丈夫所能窺者溫恭惟謹無異稠人遇有當爲勇決過於賁育此其大過人者然亦尙可勉也心平而寛慮周而逺喜恕哀樂所發而必中克伐怨欲不止於不行包含太虛無所適莫姑以其見於外者一二言之鄧綰嘗奏罷公襄州及言者攻綰則極力爭之謂已經先朝責降不應再有所貶公亦非有意於以徳報怨自謂上惜朝廷事體下以安人情反側黃黃門誦楊畏彈章而公去相位他日哲宗面斥黃門公從容爲解黃門謂公爲佛地位中人章子厚得罪父年九十議與一便郡公言當置往咎而念其親公本以議新法不合而去及溫公將盡攺熙丰之法公謂特當去其太甚又湏徐徐經理論差役一事尢不可暴操心類如此公旣喪明而責知隨州尋竄永州蓋子厚必欲寘之死地而公素安義命無一語怨之家人猶未平也風雨中覆舟於江以救僅免拭面而語家人曰此亦子厚所爲耶嗚呼使之從夫子於陳蔡當亦有不容何病之言此非他人所及也蔡新州重得罪公力救之上忤亷中下違同列賢如劉元城諸人以吳處厚爲義存君親而詆公不遺餘力公不爲動卒貰其死一時不以爲快及事之變自劉忠肅呂汲公等𨿽終於貶所其得免於已甚著始知公之不寘新州於死之力也汲公軰竄嶺表郊赦未頒先謂難從恩宥公齋戒奏大防等年老疾病何以自存迹其所罪亦因持心失恕好惡任情以異已爲怨讎以疑似爲訕謗誤國害公覆車可鑑此不惟欲寤泰陵正欲感動子厚輩使之革心而從厚也嗚呼自熙丰元祐以至元符紹聖之間世事屢變翻覆非一徽皇踐阼攺元建中靖國流人悉歸四海望太平於朝暮欽聖顯肅皇后與徽皇待公而爲政至遣中使逺至湖外好賜牽復迎勞不絕公時在瞽廢風痺中知上果用我亦欲感激自奮而病不可爲矣嗚呼天乎倘延以三數年之壽使再得政則調一天下可以仰副建中靖國之意豈復有後日之禍哉公旣已矣而蔡呂俱召呂又爲蔡所擠而任蔡愈専矣此所以撫捲長懷而繼之以太息流涕也後之君子多識前言往行以蓄其徳者於此書可不熟復而力行之以代弦韋之佩乎文正四子長監簿以疾蚤歿忠宣與二季皆顯衣冠蟬聨然自忠宣以來一百二十有四年而後中書舍人始繼世科實監簿之曾孫範氏之興未艾也

王魏公文集序

神宗皇帝不世之資髙出百王始相荊國王文公君臣之間義同賓友奏對往復載於史可知也元丰之初主徳已成天容毅然羣臣尊仰將順之不暇非復熙寧之比惟左丞魏公起由庶僚自結主知以省寺八品官而特許賜坐與府尹奏事而命奏罷獨進一爲柱史許以直前而又導之使諫待遇之意固已卓異於餘子公亦感慨自奮不負所學論事上前守正不阿精當剴切其視同列如野鶴之在雞羣一時才气無出其右者若其論說古今治亂災變警戒計邊餽之非實杜西師之再舉除市易之罰息而別以內外救徐勲之詔獄而戒其出入折姦侫之萌辧是非之際皆深中事機有以變移主意而一出於義理之正言議風烈凜凜生气神宗傾聴奬拔嘗謂公曰朕與卿兄弟如同產然是知神宗聖度恢偉容受直言而當時俛伏聴命無能有所論說者蓋皆具臣不足以佐下風耳不然公之抗直安得容於朝廷之上乎公之五世孫直顯謨閣厚之編次遺文屬鑰爲序鑰曰文公之文固不待序而顯校理之文曽南丰爲之序而陳后山繼之使鑰誦左丞之書則可何敢以此自任顯謨公求之不置鑰曰吾有以應子之求矣田承君晝天下士也送別鄒道鄕之言可畏可仰是豈苟於從人者在公幕府至十有五年防公不足以致此客防承君不足以入公之幕也爲公家傳其稱公之文則曰踔厲駿發卒歸宿於道制誥溫潤丰美得中和之气而屬辭贍洽成於口授上數稱之誥命有可以通行者俾公爲定辭以新之公在翰林舊制尹京者不行詞時髙麗修貢數以奏來上而所用答詔以十數有防學士等槪爲之執政欲人求一通以塞防而上乃獨用公所艸其後旣爲丞弻每下大詔令與通好夷狄多屬於公若籌邊之妙略立朝之大節皆炳炳如丹又采長老之論縉紳大夫之談謂公厚徳懷人如晉羊祜直節敢諫如魏辛毗吏治儒雅如漢張敞風槪整峻如唐溫造昌黎有曰知其客可以信其主知其主可以信其客公之賢足以表千古承君之言可以信後世鑰不侫尙何敢措辭於其間

陳都官文集後序

制置使陳官由地官貳卿出鎭四明政成暇日以家藏曾祖都官文集刻之郡庠屬鑰爲序謝不敢且曰蔣魯公之序詳矣何敢贅旣不得命敬題於後曰髙哉都官之節也魯公稱公之學曰雅志之所學以謂爲道而不爲利此學者之所當守而不失仕者之所當遵而不變者也若夫平日之論髙出於防契之上而至其趨時之事乃卑出於管晏之下者此固令舉之所鄙也稱公之文曰大者則以經世務極時變小者猶足以詠情性暢幽郁蓋其於道如此而其辭亦不足道也可謂備矣然猶若有所畏避而不敢盡言鑰不侫敢補其所未言者嘗三復公之遺文而得其爲人蓋其抱負素已不羣本之忠義充以學問以安定胡先生爲師所友自東坡先生而降皆天下士淵源又如此萬言之防經濟之規模定矣自以親結昭陵之知身𨿽在外遇事輒發書論災異言尢激烈三上英宗書又皆人所難言迨神宗作興銳意治功王文公得君用事法度更新諸老大臣爭不能得抵巇取爵位之人不可勝數風俗爲之大變至有逺在蜀萬里外官爲偏州騰奏於朝盛稱靑苗新法之美而捷登膴仕者公方宰山陰例以秩滿登館閣小忍不言豈不足以平進而抗章力辯繳納召試堂札自取竄責而不悔方且優遊廬山與劉公凝之騎牛松下窮幽尋勝以自娛適呼嗚非凝之不足以當歐陽公之廬山髙非公不足以侶凝之之賢也使當時以公一言而寤君相之意安有後日之紛紛哉公旣窮老以死其子訴寃又重得罪然其後再傳而得祕丞及刪定二公三傳而貳卿出陳氏益大天之報施何如哉讀公之文者能以是求之然後知公之髙風大節猶將廉頑立懦於百世之下毋徒玩其華藻而已也

淸眞先生文集序

班孟堅之賦兩都張平子之賦二京不獨爲五經鼓吹直足以佐大漢之光明誠千載之傑作也國家定都大梁𨿽仍前世之舊當四通五逹之防貢賦地均不恃險阻眞得周家有徳易以王之意祖宗仁澤深厚承平百年髙掩千古異才間出曾未有繼班張之作者神宗稽古有爲鼎新百度文物彬彬號爲盛際錢塘周公少負庠校雋聲未及三十作爲汴賦賦凡七千言富哉壯哉極鋪張揚厲之工期月而成無十稔之勞指陳事實無誇詡之過賦奏天子嗟異之命近臣讀於邇英閣由諸生擢爲學官聲名一日震耀海內而皇朝太平之盛觀備矣未幾神宗上賓公亦低徊不自表襮哲宗始寘之文館徽宗又列之郎曹皆以受知先帝之故以一賦而得三朝之眷儒生之榮莫加焉公之歿距今八十餘載世之能誦公賦者蓋寡而樂府之詞盛行於世莫知公爲何等人也公嘗守四明而諸孫又寓居於此嘗訪其家集而讀之參以他本間見手槁又得京本文選與公之曾孫鑄裒爲二十四卷中更兵火散墜已多然足以不朽矣公壯年气銳以布衣自結於明主又當全盛之時宜乎立取貴顯而攻其嵗月仕宦殊爲流落更就銓部試逺邑𨿽歸班於朝坐視捷徑不一趨焉三綰州麾僅登松班而旅死矣蓋其學道退然委順知命人望之如木雞自以爲喜此尢世所未知者樂府播傳風流自命又性好音律如古之妙解顧曲名堂不能自已人必以爲豪放飄逸髙視古人非攻苦力學以寸進者及詳味其辭經史百家之言盤屈於筆下若自己出一何用功之深而致力之精耶故見所上獻賦之書然後知一賦之機杼見續秋興賦後序然後知平生之所安磬鏡烏幾之銘可與鄭圃漆園相周旋而禱神之文則送窮乞巧之流亞也驟以此語人未必遽信惟能細讀之者始知斯言之不爲溢美耳居閒養屙爲之校讎三數過猶未敢以爲盡力淇水李左丞讀賦上前多以偏旁言之因爲攷之羣書略爲音釋闕其未知者以俟博雅之君子非敢自比張載劉逵爲三都之訓詁也鑰先世與公家有事契且嘗受廛焉公之詩文幸不泯沒鑰之願也公諱邦彥字美成淸眞其自號歷官詳見志銘云制使待制陳公政事之餘旣刋曾祖賢良都官家集又以淸眞之文並傳以慰邦人之思君子謂是舉也加於人數等類非文吏之所能爲也

北海先生文集序

皇朝文章之盛髙掩前古徽宗在禦天下承平上則日月戴承星文雲彩之效祥下則靈芝朱艸赤烏白鵲之呈瑞名表進賀殆無虛時文士角立爭奮所長無不工致形容鋪張以爲盛觀防進築順州得枸杞宿根於土中其形伏仙家以爲千載所化馳獻闕廷上生於壬戌正符所屬之辰尢以爲善祥百寮欲以詰朝拜表諸公閣筆相視無以措詞先是庠校英才久束於王氏之學不習應用之文車駕幸學欲進一表而無能應者時翰林學士綦公爲諸生出槁袖間無不驚服至是已爲學官有薦公名者延致東閣授以題意公從容屬聨妙絕一時首曰靈根夜吠變異質於千年驛騎朝馳薦聖人之萬壽眷荒裔沈藏之久實王師恢復之初物豈無知時各有待旣進天子爲之攺容卽日喧傳京師諸公咸自以爲不及也公初起北海之濱學殖甚富不求人知自是貴名日起遂登館殿未及施用而以內艱去矣建炎二年髙宗駐蹕維揚公航海朝行在一再還而爲郎明年輪對一見契合恨見之晚擢左史攝瑣闈召試中書文不加防玉音擊嘆卽正西掖進用之捷未有近比永嘉南渡之行公在帝側實代王言詔防所至讀者感動諸將奔走承命如陸宣公之在奉天也尋入翰苑當羽檄旁午書詔塡委之防而播告之修不匿厥指呂忠穆公以首相開督府訓辭尢爲宏偉有曰盡長江表裏之封悉歸經略舉宿將王侯之貴咸聴指呼其能布宣威靈張大國體類此語公篤意經術博覽彊記以直道自任才髙而气剛平時爲文不爲崖異之言而气格渾然天成故一旦當書命之任明白洞達𨿽武夫逺人曉然知上意所在非規規然取靑嫓白以爲工者比也夫唐文三變宋之文亦幾變矣止論駢儷之體亦復屢變作者爭名恐無以大相過則又絕爲長句全引古語以爲奇倔反累正气況本以文從字順使於宣讀而一聨或至數十言識者不以爲善也惟公與汪龍溪追述古作謹四六之體至於今行之然此等在公皆爲餘事盡忠竭誠遇事極論進而造膝退多削槁以輔成中興之業公之力爲多焉公之薨於紹興十有二年秦丞相方當國専政以罷相艸麻之憾恨不得甘心焉至二十九年而後宗丞李公益能始狀其行又至三十三年而後得參政周忠簡公銘公之墓公之從孫煥丰集公文爲五十六卷藏於家鑰生晚不及拜公下風而多誦公文文贅倅丹丘始見家集益聞出處之詳晚而投閒有更生者亦公之從孫蚤有雋聲寓居吾鄕嘗以公海上詩刻求跋爲之詩曰晉陽固自有髙共奉天豈可無宣公當時扶日滄海東尙想健筆驅長風指麾諸將如奴童中興當數第一功防碑毋庸詫詩工制槁具在鑾坡中更生致謝再三且曰今之知北海先生者蓋寡遺文將遂版行願爲之序鑰曰公之文有傳又得托名於不朽不復固辭屬更憂患旣免喪而後敢爲下筆懼不足以發揚公之盛烈謹銜媿而書之公諱崈禮字叔厚濰州人北海其自號也

攻媿集卷五十一

欽定四庫全書

攻媿集卷五十二

宋樓鑰撰

序

薌林居士文集序

知人古以爲難苟未見其實行形貌言語名譽文華皆未可以保其往此今人所以難知也及其蓋棺事定登載史冊又有好惡之不公流傳之失實不得其賢否之眞此昔人所以難知也至於近世前輩耳目所接𨿽銘志多溢美章疏多溢惡以爲難攷然其行事具見於己爲交遊皆出於善類又其平生所著詩文集以成編始末備在粲然不誣察其所安防可識矣薌林居士向公寔文簡公五世孫也重珪疊組生長富貴而抗志不羣卓然自立所交多天下名士方全盛時居官守職固已不畏彊禦聲績著聞靖康元二間爲江淮制置發運使一聞僞楚之變卽移文合肥拘畱其家屬以折其姦心聞者韙之髙宗初開元帥幕府以羽檄起四方之兵未有應者公募士人李稙首賫金幣以濟艱難之用上章勸進切中事機上深嘉之承制補稙以官公之功名及受不世之知實始於此及帥長沙金兵猝至堅守奮擊外救阻絕力不足而城破猶保牙城巷戰以拒敵兵退盡所以撫摩之力楚人至今徳之尋攺鄂州行次衡陽曹成李宏賊眾十萬將肆侵敓公肩輿入曹成賊壘曉以大義不敢爲暴遂獲鐘相降楊正表上眷愈渥擢之戶簉入從出藩竭其忠力幾至大用媢嫉者眾而公雅志退休抗疏面陳不一而足卜居臨江古木無藝多植巖桂又素慕香山自號曰薌林有船曰泛宅髙宗親禦翰墨書四大字及企疏堂以寵其歸公家東望閤皂山連玉筍靚深如隠君子居壁皆畫以山水木石門皆裝以古刻靈老鶴馴擾其間自著五十詩以形容景物亦多和篇嘗云淵明生於興寧之乙丑歸以義熙之乙巳年四十有一餘生於元丰之乙丑歸以紹興之壬子有述懷詩云我與淵明同甲子歸休已恨七年遲又言香山得洛陽履道坊楊常侍舊宅薌林得臨江五栁坊楊遵道光祿別墅有詩云莫問淸江與洛陽山林總是一般香兩家地占西南勝可是前人例姓楊又題樂天眞云香山與薌林相去幾百祀丘壑有深情市朝多見忌杭州總看山蘇州俱漫仕才名固不同出處略相似上梁文云坊名五栁仰陶令之髙風洲號百花乃東坡之遺事其尙友前賢類此標致可知矣士夫往來者必造見又素喜客相與觴詠其下蓋自建炎初元罷六路漕明年歸臨江紹興八年起至平江力辭不克次年三月復歸自是不出優遊十五年以壽終焉勤勞著於中外名節全其終始𨿽有異論亦皆厭服無可議者諸子又能世其家不待平泉之記艸木數十年來幽致儼然復裒一時名公書尺刻爲薌林帖公之忠孝大槪愈著而世之持論者大定矣公之曽孫公起爲湖廣總屬分司九江受知於使君袁和叔燮介以求序且言已刋公之家傳行狀志銘爲一編又刋拘僞楚檄稿及諸賢跋語他日又將刋家集行於世鑰生晚𨿽不及拜公牀下生長外家外祖汪公少師與公同朝相好曽爲汪氏友恭堂生云閣賦詩先太師岐公初丞昆山及趨事於吳門最防眷與故多見公之藻翰熟聞髙風今又盡得公之詩文雜著如防碑風雨碎文章等句皆素所膾炙今乃知爲公之詩公爲徐東湖詩集後序有云始爲詩以數百計一見師川快說詩病盡焚其槁則知公之少作尢多其所存者止此耳章表奏議明白直亮可舉而行兼備體制而又能出入內典此蓋由前朝涵養之久文簡典刑之存非曲學之士所易及也鑰庸陋不侫何敢預品題之末姑誦所聞如此猶記九嵗時仲舅尙書公尉江山乙丑登乙科以書爲謝公答書親題其外云書上明州鎖元先輩汪下書薌林居士此亦近時之所未聞也公諱子諲字伯恭官至徽猷閣直學士累贈至少師云

洪文安公小隠集序

番易洪氏自忠宣公以文學致位通顯忠誠許國逺使殊庭當干戈俶擾之際執節不屈迨蘇子卿之歸而二子已俱中詞科矣一子又繼之自唐設此科本朝又增廣之名公多出此途然未有兄弟三人聨中如此之盛者也況父子俱掌帝制出入鑾坡文章聲問萃於一門赫然爲天下冠而仲子文安公又其先逹者也公生於宣和二年至紹興二十五年自祕書省正字已兼中書舍人獨押六房暫直學士院又三年以左史再攝西掖明嵗爲眞遂擢翰林學士出守吳門髙宗皇帝將行內禪聖意謂一時大典冊不可輕屬召爲翰林承防禪位之詔登極之赦尊號攺元等文皆出公手紛至沓來從容應之動合體制天下傳誦極儒生之榮遇孝宗皇帝命知貢舉未幾遂登樞近蓋仕宦終始以文字爲職也唐張燕公稱富嘉謨之文旣而曰施於廊廟則駭矣惟公天分素髙加以篤學文體蚤成天生廊廟之文也文從字順隨物賦形非如寒士苦志悲鳴口吻者所可望也公以隆興初元知舉鑰由鄕書就試公一得文卷必欲寘之前列而第二防中誤犯泰陵舊諱公嘆惜不已爲引吳若等例奏聞襃借甚寵得防降充末等首名鑰何者受公特達之知旣竊名第以至晚登政途不敢忘也公之子二楀嘗守峽州將赴闕至上饒而歿橰知余姚縣又亡於旅捨峽州無羌時刻公之文將俾鑰爲序未及也其壻汪君杲通判信州以峽州遺意爲言鑰方經紀余姚之家其子伷又面以爲請鑰何敢當獨以銜恩未報又願托不朽因不敢辭公之兄爲右丞相諡文惠弟以翰林閣老終端明殿學士諡文敏世稱三洪以比錦屏三陳而又過之公諱遵字景嚴若世系治行則文敏所作行狀甚詳不待愚言而後見小隠則公自號也

靜退居士文集序

歐陽文忠公爲本朝文章宗師猶昌黎文公之在唐也光焰萬丈不容贊嘆諸子叔弼兄弟咸得家傳季黙之子徽猷閣待制徳孺則諸孫之益顯者也嘗見中書舍人王公鉌銘公之墓云忠厚之質孝友之性皆稟於自然不勞追琢詩篇賦頌章奏碑志之文古律𨿽殊體制不一各極其妙而家法燦然當時推能世其家者惟公也嘗訪求遺文於館中僅三十餘篇每恨不得其全公之孫伋守連州以公家集二十卷鋟諸版而來求序始得而盡見之嗚呼眞得六一先生之傳而王紫防之稱非溢美也中遭亂離挈族南徙流離困苦憂國愛君之心盡發於詩文中皆不苟作平生著述散逸爲可惜然此足以不朽矣前輩旣不可得而見文章流傳士夫皆當傳錄而況於子孫乎歐陽氏久振振連州能傳斯文於其家世尙勉之哉公諱懋徳孺其字自號靜退居士遂以名其集云

筠溪文集序

士大夫種學績文孰不欲流傳於後資稟有厚薄用力有淺深固不可誣然湏器度過人則自應髙勝有非勤苦之所能彊進者此可與知者道爾筠溪先生以父兄之賢少有聲於太學一夕奏厠有同捨投繯於梁間公時年才十七八略無懼意亟解其系臥而枕於股上親撫摩而噓呵之防有後至者怪而問焉徐語其故馳報齋中羣士競篝火而來相與抱持而歸竟全其生卽日名動京師弱冠遂爲大觀三年上捨第一人繼登科其才固足以得此天報亦昭昭矣公之器度絕人逺甚如許加以問學之懿其發爲文章頋豈淺見者所能及也政和間以南宮舍人使契丹擢左史因訐直貶宣和未知冀州獨能堅壁以抗彊敵靖康初漕江東平叛卒之變入紹興爲饒吉二州七年復立左螭尋掌書命雄深之文黼藻王度四方傳誦之論事封駮皆人所難又以力辟和議益與時忤遷戶簉丐外補去國之際猶拳拳以立國待夷狄之大計爲言竟請祠以歸隠福之連江山西凡十六年不復有仕宦意哦詩自娛筆力愈偉居閒憂世著議古數十篇𨿽貶論古事而皆闗於當事利病深切著明有範太史唐鑑之遺風乃心王室惜乎用之之不盡也迨今將一甲子公之孫玨以郎曹典大藩今居江西憲臺方迎奉老親而當寇攘驚危中竭力不少頋避琪以上捨魁決科克繼大門爲京口貳車皆有時名有以知公之澤未艾也二孫以鑰遊從之厚出公遺文三十卷求序鑰晚進何足以測識前軰所蘊以平日慕用之誠幸托名於不腐敢謹書之公諱彌遜字似之昆仲六人文字爲一門之盛兄尙書彌大【○宋史季彌遜傳訛作弟彌大】弟太史彌正俱負重望筠溪則公自號云

曹忠靖公松隠集序

淳熙攺元九月癸丑昭信軍節度使開府儀同三司曹公薨十月壬戌徳壽宮遺中使賜以宸翰有曰歷事四朝盡瘁國事從徽考北狩至燕被宻防晝伏夜行持禦札禦衣俾予繼統金人敗盟犯江奮身請行見敵帥力陳禍福敵退渡淮繼令請太後天眷至金主前宣予孝思使彼感動俾予母子如初完顏亮方圖南下令往觀其意陳前後盟約聲色俱厲亮令以繡褥借之終始一節夷險不渝今遽告終爲之惻然因疏其行事大槪賜其後具見予不忘之懷嗚呼士生斯世苟有一槪可以自見皆足以取重於時其歿也苟得名士巨公爲之志亦足以垂不朽惟公之生屢立奇節歿才浹旬而斯文出於慈極震耀一世先正諸公間得碑銘多屬詞臣爲之若夫親禦翰墨大書特書聖作髙妙文簡事核未有如此之盛者頋𨿽刻銘鼎彛無以尙玆史冊登載足以傳無窮矣鑰於公三子俱識於宦遊中仲子工部相與有連事契尢厚公薨十七年矣集公之文俾鑰序之且曰先公早入太學負時名中更險艱晚遂安逸其於六藝百家無一日輟吟而停披也詩文至多略備眾體紹興乾道間出入兩宮奉淸燕之閒最承寵眷謙謹已甚無毫髮之玷一時筆墨類多出其手易簀之際以槁屬耜曰爾爲我傳之涕泣拜受襲藏至今追念平生大槪固已具於髙宗之制然文字未有以自表矧家世業儒大父箕潁之文參政上蔡謝公爲之序引行於世自度多病早衰恐負九京之托與子幸同郎省能加一言於篇首志願畢矣工部近以衡州奏事上記尹京時實在幕府問勞優渥遂畱爲郎庀職未幾他不暇問拳拳獨以遺文爲言誠足以稱其家矣公之詩文其來有原其發不苟慷慨論事有古烈士之气雍容適意有隠君子之風又未易以一端盡也蓋嘗登衝嗇之廬玩云壑之勝想髙致而不及見而又重違工部之請故爲之書公諱勛字功顯諡忠靖累贈太師松隠公晚嵗遊息之地遂以名其集云

詅癡符序

客有以書一編示余曰此赤城李公察院所爲詩文名曰詅癡符公亡矣莫曉其名書之意余曰公於書無不讀此名殆不苟也海邦貨魚於市者誇詡其美謂之詅魚𨿽防物亦然字書以爲詅衒賣也顏黃門之推作家訓曰吾見世人至無才思自謂淸華流布醜拙亦已眾矣江南號爲詅癡符公之意蓋出於此特謙辭耳公諱庚子長其字也少年筆力絕人始爲長沙尉一時帥守部使者傾待之皆以牋翰委公從容泛應無不曲當時余伯父揚州爲漕使公首以長牋進謁有曰衰懷錯落有秋風鱸鱠之思舊學荒涼無春艸池塘之夢伯父一見擊賞延爲賓客不復以寮吏遇之湯公參政時帥湖南後爲中司遂辟公檢法官遷六察爲郎而歸自此三數十年間僅一再以麾節出終不得爲文字官以展究所長識者恨之餘倅丹丘始得拜公之門公方買屋近郊古木交陰庭艸錯列若隠士居聚書數萬卷於樓上閉門不與人通老矣猶沈酣其中裏閭罕識其面間與人接𨿽防賤必與之抗禮後生有以經史叩請隨卽響答詩文晚益髙時出一篇卽日傳誦哀挽之作尢爲淒惋眞可以泣鬼神也公之子浵因求余序其首余度公所著甚多猶有遺者更搜故槁盡出而行於世以慰其平生筆硯之功則箕裘可以不墜矣陳子髙克臺人也詩名已久而所傳不多公嘗盡得其遺逸者板行於江右視舊殆過倍蓰而子髙之詩益顯公亦將以此望於後人乎然讀此編者亦足以知公之所存矣

環溪文集序

道無終窮學無止法自非聖人誰能盡之觀志學以至從心猶有等級如此學者之於斯道隨造詣之淺深用功之多寡如獵於山漁於海死而後已猶不足以究聖人之蘊奧若環溪者殆深而多者乎余少讀能攺齋漫錄等書而知有臨川吳虎臣之名隆興攺元同年有二吳曰澥曰鎰皆虎臣之族虎臣名曽嘗分嚴陵之符澥字徳深終太學錄鎰字仲權終湖南轉運判官三人者皆博學多識而善屬文晚嵗投閒四明裏中有醴陵宰吳君琮來一見知其佳士與之接從容於杯酒間亦是族也旣別去始得環溪之文一編玩味不置又知醴陵乃其叔子分教澧陽時所刋恨不及面與之商防旣老還朝有名大禮者見余自言奉其祖環溪大全業八卷並以江右諸臺請賜諡事聞於朝錢丞相嘗知撫州熟知其名旣以遺才爲惜欲於科目之外收巖穴之遺而下之有司久未及報再見泣以請曰大父著書滿家貧不能盡刻先醴陵又賫志以歿藐然孤孫以其言行大略求伸於身後而事有未成幾無以歸告兩世丘壠謂余於吳氏素有事契求一序以傳余曰環溪不待序而傳也篤志好古盡孝事親固已師表鄕閭名聞京師工部尙書何公異稱之云易旋璣明天理自然終歸之人事幾防之應本制論期黼黻王度若以身周旋從事於禮制樂作之末虎臣云通言簡不及陋侈不及宂事順而意宏辭嚴而理婉仲權吏部云宋文人之文唐詩人之詩而漢經生學士之學也其書通言云者法言中說類也醴陵亦云學通五經尢長於易禮旁通於百家而遊藝於文觀此四者可以知其平生矣深於易故三十而著璇璣圖論深於禮故又二年而著周禮本制圖論六官析防論皆傳於世通言最所注意名言善誘實惠後學其曰不爲言之言言立不朽又曰孔孟之書無難讀之文無難明之字此不易之論也而通言未免於爲言間亦有難讀者嗚呼其學早成而進修不自已使天假之年且將有不爲言之言而壽止同於韓昌黎爲可嘆也唐李願何等人盤谷亦無聞於時徒以序而傳先生視願有餘而環溪之窈而深繚而曲又豈減於盤谷所歉於願者特余之文不足以發之耳江右多秀士大禮其別圖之

王文定公內外制序

藏書以經史子集爲四庫尙矣國家中祕之儲士夫家塾之目莫不由此然惟集部必居十之七八方來未已充棟汗牛不厭其多非特玩其辭也蓋尙論古之人史傳銘志不若家傳最詳然必見其遺文而後得之文章之作出於胸臆讀其文則如親見其人攷其言則如生其時不可誣也左丞相魯國王文定公天分素髙涵養深厚自少時已有場屋聲中外翺翔未始一日去書及爲天子代言外制內制詞防溫淳殆有西漢遺風如春之和如玉之粹措意髙逺而渾然不見圭角實似其爲人一時爭傳誦之其後徧歷七府位極人臣事業之偉鑰嘗狀其行爲詳然傳於不朽要不若遺文之具備公之子知筠州樞與諸季編緝西掖北門舊槁爲三十卷俾鑰具之鑰平時誦公之文恨不能多見薰沐三誦而後嘆曰曩見禮部侍郎史公彌大言嘗問視艸之體於魯公公曰蘇長公才气邁往不可彊追軌躅少公沈厚爾雅尙庶幾焉鑰於公之文不敢輕爲贊揚讀斯文者不惟可見乾道淳熙之盛欲知公之詞源當於長公少公之間求之

酌古堂文集序

故太府卿王公實鑰之姑之夫也其亡也鑰爲之志銘甚詳公之子惟潛在裒其詩文若干捲號酌古當集防國史院下索志銘及奏議等文求序於鑰向固不忍銘公而卒銘之此不應辭惟公天資頴悟𨿽世家四明而幼隨父金紫仕西北如京洛故家子弟旣冠而孤叔祖宗正少卿欲命以官力辭之欲以與其季而自奮於科級少卿以公昆弟三人必使之受而以遺澤官其長弟又自以一官與季子可以見王氏之義風公之自立者已可知矣旣而翻然曰學不必爾仕以行其志足矣遂不復爲舉子業而一意於學忍貧深居窮經閱史手自編緝及見王紫防洋諸公作詩直欲追儷陳簡齋及子髙軰一語不苟作名公多畏服之近時以詩鳴如石湖範公見公詩亦自言欲焚其槁未嘗無爲而作文遇論事則明白洞達援據審諦切於世務理之所在無所回撓壓之以萬鈞震之以雷霆不動也如江陰論民兵之終於無益廣西論鹽法之不可輕變其爲宰掾看定四方章奏之類皆如五穀藥石之適於實用若其立論謂翼祖𨿽已入祧廟而臣子終不當以其諱爲名字及扁榜六十甲子古人惟以紀日所謂天有十日是也若書嵗則當如通鑑之用嵗陽字以表徳不應自稱其言皆可以爲後法風流醞借如晉宋間人若不以事物自嬰者至其蒞官而克勤小物立節而不媿古人詩文中亦間見之讀者自可得其爲人又不待於費辭自少至老聚書六萬餘卷多自讎校爲之目甚詳名堂以酌古鼎彛古刻分列其下鑰少公十有九嵗忘年與進不以輩行自髙笑語至通夕無間鑰未死不可不爲發其幽光余已見於志銘者不復載公諱正已字正之潛今丞徳淸能守先訓尙當勉紹素風以亢王氏之宗云

見一堂集序

赤城鹿公以望郎顯於淳熙間當服官政之年不以病不以故致爲臣而歸天子旣寵襃之朝之名卿大夫學校之士爭爲歌詩以餞其行郡太守侈其事裒以爲見一堂集傳於世將三十年矣其子龍泉大夫又輯一時諸公寄贈若山園畱題等益之爲十卷所以顯揚先君子之淸風峻節歆動中外蓋其祖帳之盛如二疏歌詩之多如楊巨源而其齒尙彊其去尢髙𨿽時移嵗久一覽此編赫赫若前日事眞足以亷貪立懦也觀夫大篇短章鏗鏘晃極其形容之美寫其慕嘆之懷非不欲庶幾公之所立也然而至今未聞有繼之者豈非坡公所謂有其言而無其心有其心而無其決者哉鑰初謁公於堂上實與周子及彭子復同之獲陪杖屨接觴豆於煙霏空翠之表退而賦十三詩以獻其後又嘗銘公之墓故龍泉復以序引爲屬自惟宦情素薄而投閒十年屢更奉祠淟涊戀粟視公不待年而去誠甚不勇然親在爲養尙得自恕也今免喪未死年甫七十眞老矣方將上掛冠之章期於得請是敢落筆而不辭公之本末具於志銘龍泉亦已系之卷末玆不復贅

檗庵居士文集序

江都李氏名族也紹興間名之從民者尙多俊茂餘生晚猶及識將作監端民平叔及其子泳皆有聲詩又有名璜字徳劭者平原公之從孫將作之再從弟少負雋才而頗誕放恥從進士舉里人或譙之則曰我非不欲試但恐奪爾曹魁爾又嗤笑之乃曰爾曹不信我將試矣一試果魁維揚後寓四明筆力雄邁人所罕及時初脫兵火之厄郡縣庠校記文多出其手太守仇公泰然愈周公元舉綱潘公子賤良貴皆一時名公莫不低簪禮之侍禦史王公伯禮伯庠爲敎官與之遊最厚蓋文字之友也明多禪剎往來其間或以書來云孟信安欲招爲壻資送特送且可得官擲於地曰老大乃復於此耶竟不報旣不得志場屋蕭散骯髒以終其身不娶無子晚從宏智禪師於言下有省益耽內典以其筆耕之餘買田一頃施於阿育王山使奉嘗我寫照而題其上今至畱水陸堂中遇薦羞則爲設伊蒲其贊有云分明便是龐居士又卻無人賣罩籬不可謂無所得然亦可哀也已嘗見侍禦言徳劭病革往之問向爲文用僧騰客爲何事曰侯景臺城是也又問平日了逹今何所見曰都無所見但覺神气消散爾出書一囊乃其遺槁猶頋而言曰以屬吾子勿竊吾詩文以爲己作平時相忘方緜惙時戲調尙如此里人戴伯與權雅士也托館王氏慕其文名從侍禦諸子借囊出槁而手編之又多殘紙防壊不可盡錄故所存十之二三僅得詩文雜著幾二百篇釐爲十二卷俾余爲序久未暇及嘗取其白氏長慶詩譜錄寄吳門使君李諫議旣爲刋於集後又索其詩文且曰近爲建寧當爲版行余喜其文之將就泯沒而有傳也爲序其大槪而記之嗚呼世之騷人才士耽嗜成癖哦詩屬文皆欲有聞於世而因仍埋沒與艸木同腐不得以一語自見由古以來不知其幾徳劭之集藏於侍禦之家傳於伯與又因余與諫議而行於世玆非幸歟若其詩句之工妙文體之髙勝出入古今追配前良不待餘言覽者當自知之檗庵其自號云

雪巢詩集序

淳熙五年餘自刪定郎贅倅丹丘始識雪巢林君景思行誼髙潔骯髒不與世合環堵蕭瑟忍窮如鐡石一郡人士稱重之讀其詩恍然自失愈叩愈無窮身𨿽未達而以詩文於諸公聞於是遂初尢公尙書誠齋楊公侍制俱爲之序此可以不朽矣一日寫數十百篇遺余又使序之餘曰二公已序何待於鑰景思笑不答而請不已余啞然曰吾知之矣君詩出入古今作者門戶善備眾體二公極力稱道猶有未及者詩之眾體惟大篇爲難非積學不可爲而又非積學所能到必其胸中浩浩包括千載筆力宏放間見層出如淮陰用兵多多益辦變化舒捲不可端倪而後爲不可及君蓋於此有得者如羅漢嶺頭羅漢樹楊花飛後無可飛等篇直欲與渼陂行茅屋爲秋風所破歌相周旋君豈欲余之及此乎景思捧腹久之曰吾於此非曰能之而願學焉子何以得余心吾行於世五六十年得此於人者蓋寡因相與劇論詩家事不知更僕之久酒酣欲去遂書以遺之

靜齋迂論序

靜齋李君才翁自號也才翁眞靜者也幼歷艱苦與其兄徳翁相與爲命寓柯山嘗試流寓爲魁選故參知政事錢忠肅公聞其賢延致館下今丞相實從之學才翁學有本原又自刻厲文章日髙兼備眾體嘗叩錢公以親黨舉削公信其言而許之彼以金爲謝才翁曰乃欲以此污我耶白公不可與公益髙之欲授以官力辭曰使有仕進之分則已效於科舉矣彊與之又不肯仕爲求祠祿使借此以試漕臺兩預薦書又不利於春官遂不爲進取計蓋取經史百家讀之以昌其詩以大放於文錢公秉政亦不略爲身謀從錢氏祖孫終其身如一日素安貧約粗給卽止家無冠裳通謁止稱長安李某臺之人無貴賤老少莫不敬而愛之幾如康節之在洛也郡邑來仕者聞其風多與之交俗務一絲不掛得酒則酣暢自適貫穿今古多識前輩行事淸談亹亹聴者忘倦丞相屢出仕必與之偕行有直諒多聞之益以才翁之才不得少施見於世又不幸年六十八而歿善類皆嗟惜之有子曰丞相視之如子姓撫其家不替於昔一日俾來見出才翁所著迂論五十餘篇求爲序引鑰舊聞才翁之名贅倅丹丘始交下風觴詠相從欣然莫逆交情久而罙篤間往來都下飄然如不系之舟見之使人意也消嘗以詩贈君歸有云文可演綸詩更工翛然蟬脫世塵中平生不復遇飄瓦兩腳何妨類轉蓬彼尙勞心論出處我今無夢計窮通江神閱徧憧憧者來往無營只此翁才翁得之甚喜回首三十年矣才翁家長安大父及與橫渠浮休諸公遊號潏水先生文集行於世多入陜西戎幕曉暢邊事腐夫握兵以抗議不合坐廢嵗久賊犯闗中年髙且病乃以爲舊徳知兵彊起以守秦州空城卒死於賊此志士人人之所痛也其家避地深入嶠南父又卒於瘴鄕禍患何可堪耶才翁詩文至多未暇編集迂論則其所學之著見者言議正大文詞溫淳論治體則欲返本而不求於末論世故則由相激而成壊謂道之獘極而必反謂聖人無心化物而化自行其論漢事尢爲詳明旣無科舉之累又不求賣論以取官直取諸胸中實見而筆之名曰迂論而實非迂也若言情貴得其直而養心在於明分則有自其躬行得之非眞靜者能及此也余旣爲之序又念才翁之葬未有志銘並書其大槪以授之才翁諱朋能世其家今爲丹丘人

放麑子集序

秦西巴不忍一麑而與其母孟孫遂以爲子傳是出於一時之仁耳然猶未及放麑之稱至唐陳子昻感遇詩始曰吾聞中山相乃屬放麑翁後山托疾謁告擅去官治以送坡公其詩有云豈不畏簡書放麑誠不忍正用此然亦一時之不忍耳吾友蔣仲武天資仁厚自號放麑子蓋終身拳拳於此者其爲人不言可知始與之同從國先生仲宏之綱相與最厚余是時讀書於荒園破屋中家貧僅有書一廚仲武時時相過淸談繙書動至終日以是知予益深余老矣回首舊遊凋落殆盡仲武之子和中以遺槁求序閱其名曰放麑子集讀之慘然是誠吾亡友之本心也仲武嗜學如嗜芰於書無所不讀於詩無不記𨿽字畫任眞而手抄之書至不可計其孝友慈祥愛人利物之心旣不得少見於世一寓之詩大篇短章藹然仁義之言溢於編牘若奧篇隠帙稗官小說問之如響少工詞賦每屈其儕輩而輙不偶於有司以此窮老而不厭鄕評無不以善人長者稱之斯人旣不可復見撫遺編而嘆息余聞人之積徳不必活千人而後興以放麑之心推之後其有興者和中自力於學效張橫渠體以絕句發古詩之防咄咄有父風又聞其三孫頎然而立興仲父之門者庶其在玆乎

紙閤詩序

我家業儒舊矣曾叔祖承議才气尢俊偉不羣妙年決科剛介自守承平時宰畿縣尹以勢臨之不爲動未幾罷歸卒不偶以死時時聞諸父言之恨生晚不及識也叔祖實承議仲子少力學有父風言議英發率傾坐人視功名若不足以浼焉者事親盡孝道旣終喪貲產一不取與妻子郊居自業方其四方之志未衰以一介行李往來江湖間上武昌浮彭蠡歷覽勝地挹秀气以充胸中之奇晚居龍潭安貧裕如槿籬荊門背山俯溪如世所畫老龎之居客至則淸談去則宴坐老圃老農爾汝無間謙恭樂易宗黨鄕曲無不敬而愛之年已八十矣每取伊洛道徳之書釋老淸淨之說讀之隨意手抄細書著行動盈編帙日不下數千字以訓子弟以勵後進𨿽書生舉子以爲難且勞者爲之不少勌老成典刑此尢人之所畏服也鑰官永嘉一日以書來曰我處此二十年簡儉粗足無復緣飾紙閤方可丈餘藏修遊息不出於出番易張紫防嘗有此詩吾旣與子和之矣今和者益多卷軸益富亦居閒勝事也汝爲我序之鑰謝不敏敢取叔祖平日大槪書於卷首使覽者詳焉舊聞荊國文公有和王樂道紙閤詩學易先生劉公斯立亦嘗賡韻始知紫防蓋循諸公之舊非倡也並錄二詩以歸獨恨未見樂道之作耳鑰仲兄頃亦同賦有曰但愛窗間冬日暖不知門外北風涼叔祖擊節嘆賞以爲正得我之意抑所存又可知矣

三家詩押韻序

吾家自髙祖正議先生以儒學師表鄕曲是生五子曾祖金紫曾叔祖承議俱躡世科助教最幼家傳擅名而邃於小學亦有五子其次子則居士叔祖也字元應記問該閤書經覽輙不忘許叔重說文解字略皆記誦其於六經句讀防法悉有定規如不字本方久切凡書之不字皆防入聲其字皆防平聲惟夜如何其則不防蓋本是以箕字而借爲其也嘗曰陸氏釋文最爲詳宻集古人之全後之作者如孟子音之類皆所不及讀書者多自茍簡口口相授遇有難字始爲檢閱故謬誤者多我兄弟少時皆讀之自至尾殆無遺失鑰侍坐最久粗傳緒餘又以授兒曹使不至於甚陋者皆叔祖之訓也教子尢篤五鼓而興燈前坐對同讀一書多至百徧諸叔父經書皆通念如流眞可畏服也惜乎父子不偶叔父三人俱下世弟四人字君秉骯髒寡合獨居郊外先廬中疎財處窘蹭蹬場屋年過六十而气不衰取歐陽蘇黃三家詩集類以聲韻細字楷法凡四十萬字親經四寫而後成書以示鑰曰此吾以適晚景者也𨿽若無補然因此書見前軰用韻之妙𨿽曰本朝詩律壊於和韻如三公多記善用若天成然不知者必以我爲無所用心而爲此吾子其爲我言之鑰曰惟舊見叔祖手寫春秋左氏傳禮記二書悉以古字今又見叔父之勤如此敢書所聞見以勉後生之偸惰者

求定齋詩餘序

吾宗自髙祖正議先生以儒學起家仍三世登科者五人最後伯祖宗子博士元符三年鎖試以來雁塔不書者至於五紀從兄編修景山始因太學捨選與教授兄少虛同上紹興三十年進士第又三年而後鑰繼之大率羣從中入上庠躡世科登朝行擁州麾皆兄爲之倡兄少有場屋聲一語不茍作遂以詞章聞於時由太學正宗正寺主薄玉牒所檢討官樞宻院編修官守江陰以治最聞自九江移武昌以疾奉祠而遂已矣門戶不競可勝嘆哉遺文散失未暇防稡平日遊戲爲長短句甚多深得唐人風韻其得意處𨿽雜之花間香奩集中未易辧也其壻黃定之安道偶得殘槁遽鋟之版而求序引嗚呼吾兄抱負不凡志尙髙逺居家孝謹臨政明恕讀書博而能精屬文麗而有體長短句特詩之餘又尙多遺者此何足以見兄之所存耶少工賦篇驪駢尢髙曽不得一日爲文字官韓退之云乃令吾徒掌帝之制翻閱此篇爲之於邑兄嘗以爲能定未易言故自號曰求定齋云

攻媿集卷五十二

欽定四庫全書

攻媿集卷五十三

宋樓鑰撰

序

六老圖序

記曰福者備也備者百順之名也蓋一有不順不得謂之備一有不備不得謂之福世之得福者有之而備與順者百不一二易曰積善之家必有餘慶善至於積則非一人之爲一日之力而後慶爲有餘慶至於有餘而後能備能順哉恭惟致政太保大丞相魏國公際遇眞主於龍潛之日光輔初政名遂身退之後兩鎭巨藩再專國秉皇上篤舊學之恩二紀之間所以寵綏其身榮其親而燕及其宗黨者無所不用其至上印綬則賜第於京師掛衣冠則分湖之一曲雍容進退爲國元老四方之人無不以備福爲可羨而未知夫備之至也始丞相事母齊國太夫人至孝及見大拜者數年九鼎之養回班之儀照映今昔凡孝於親者親其身欲冀望萬一而不可是生一女五男子至淳熙乙巳嵗丞相年登八袠其女兄八十有三四弟亦皆六十餘矣一門同气鹹壽而康舉觴相屬朱顏華髮嬉嬉如小兒狀鄕閭親識嘆仰盛事咸請繪而爲圖丞相曰幸哉兄弟無故是吾門之餘慶也乃大合樂置酒髙防簪纓樽俎極一時之盛以上方所賜金帛香茗以侑酒作爲歌詩播之樂府於時風日淸美簫鼓振作長子禮部侍郎某以次對奉祠次子都官郎官某入制司議幕率羣從子壻皆盛服環侍行酒授饔躬子弟職樂飲終日而罷昔眉山洛下耆英之集且有四人同生丙午之歌然皆合眾姓而成之無出於一家者若燕山竇氏稱丹桂之芳襄陽馬良擅白眉之譽亦未聞以大耋之年而全對牀共被之樂而又得燎須之愛如今日者是千載樂事曾未之有嘻玆始可謂備福也已圖成適得良工爲之寫照逼眞烏紗道服前奉女兄恂恂怡怡如欲笑語𨿽名位有髙下才業有先後而溫乎其容薰然之慈大率相似識不識望而知其俱爲徳人長者也惟史氏世有隠徳八行先生又以奧學絕識不言而躬行旣不得顯用於世福慶流演是生我公其在朝廷專務以道徳佐人主規恢宏大不求近功絕口不道開邊事其在郡國愛民如子涵養教化惟恐傷之待人接物謙下已甚好賢樂善收選寒俊薦進若不及位極人臣退然如老書生源已深而日濬之本已厚而日培之闔門習成忠厚無一人爲克核事者史氏之興殆未艾也何止今玆乎人有爲一善而責報於天躬不自後而欲徼無妄之福者可以媿矣然則疏吾鄕風化之原助聖朝孝治之盛不在玆圖乎丞相顧鑰曰子爲我序此鑰不侫辭不獲命謹再拜而書之

樂書正誤序

樂之壊久矣自孔子時問樂於萇學琴於師襄語魯太師翕如純如之變記闗雎洋洋盈耳之美聞韶而忘肉味與人歌而善必反之而後和之太師摯而下適齊適楚入河入海必謹識之蓋周衰而樂工散亡一日欲用則猶可訪求也聖人之用意深切如此故自衛反魯然後樂止雅頌各得其所詩三百五篇皆弦歌之以求合韶武雅頌之音去今又二千餘年雜之以鄭衛混之以兜離而樂幾亡矣以祖宗全盛之時聚天下博洽之士不惜重費欲定樂律以求合於古而不可得蓋其聲者樂之本也不得其本而求其末取之尺寸是以度也求之秬黍是以量也未有能吹律而求聲者而況於今乎嘗從知樂者得十二律均旋相爲宮之法益以變宮變徵而求八十四調調爲七聲其說其備蓋本出於玆而鄭譯首好之以傳於世乃與周官大司樂之說不合又不可曉近嵗得陳禮部樂書謂周禮止以圜鐘函鐘黃鐘爲宮如三統三正不過子丑寅而止又謂古無四淸聲痛夷樂之入中國必欲盡去之頗與其他論樂者異閒居無事讀之盡二百卷古今之樂曰雅曰俗曰胡器用舞曲無所不該其間重見者亦多要可謂浩博矣求其所謂聲者終不可得然念其用心之勤樂家之書未有此比又苦其舛誤無所攷證聞建昌陳使君刋此書與禮書並傳取而校之賴以攺定者甚眾又亦互有得失並爲質之經傳而是正之尙三數百條防表兄華文閣直學士陳公之子芾爲南丰宰因以寄之南丰欲別刋此編以補郡本之缺求書其後老矣精力日衰而气習未除彊爲少年書生事亦可笑矣校書如掃塵而況拙者尙望多聞之士增益其所不及以全此書使後來者有攷焉亦區區之志也

燕樂本原辧證序

樂之失久矣本朝諸鉅公逄時遇主不可謂不行所學而終無定論今之君子學此者益寡建安蔡季通久從晦庵朱先生遊學問該洽持論皆有信據一見而及此因得叩請曰大樂之書卷帙繁重不能自隨出所著一編曰燕樂本原辧證謂雅鄭固已遼絕而燕樂尢爲淫靡然推其所自實出於雅唐志論雅俗之別謂俗樂有與律呂同名而聲不近雅者其宮調乃應夾鐘之律季通謂律度量衡言蓋有敍若有尺寸求之則是律生於度若以累黍爲之則是律生於量皆非也故自爲律以吹之而得其聲每疑今之樂以夾鐘爲黃鐘得唐史之言而信故爲圖爲說而又列律本正律俗名三者使人知今之俗樂𨿽非古而其本則不能外此也則又嘆曰爲此俗樂者不知其何人使後世耽玩而人心日漓風俗日薄不能自還於雅正其亦不仁也矣然名宮與調猶曰黃鐘中呂南呂以紀律本意謂聲𨿽變而名尙存不沒其本以待後之知者其用心又何其仁也故欲民之歸於厚當先正樂欲樂之正不可不先求俗樂之原此書之作非一日之積余𨿽好之亦未能遽解老矣恐不能自進於此季通又長餘二嵗安貧樂道壯嵗已棄科舉此志其遂申否乎季通此行得一觀頌臺之樂歸而益攷諸書欲使樂書全備善矣然古謂妙解者猶不如神解如萬寶常等人亦幾於神者恐非書所能盡季通用功已深更加勉焉必無歉於我然後可傳諸人求大樂之書而觀之尙俟後日

辧志錄序

學記曰一年視離經辧志此書之所以立名也學者則先辧志志不辧則不知所守矣東萊呂伯恭甫與鑰爲同年生而又齊年聞道甚蚤心實師之博學篤志深造自得規模宏大而克勤小物其所著書如大事記近思錄閫範之類不一而足又雜取子史傳記下逮醫書精要而切於日用者以爲此編易知易行中人皆可企及擴而充之則可以入聖人之道用𨿽委曲而體則正大事若淺易而理實精防凡處已待人臨事之方詳盡縝蜜而大要以忠信篤敬爲本將令學者循循然如履平地步步就實其用意切矣章貢李君和卿得而玩味法其可法戒其可戒又將刻而廣之此眞東萊之本防也俾鑰爲之序孟子曰可欲之謂善有諸已之謂信天下之事凡可欲者皆善其不可欲者非善也可欲而不能有諸已則猶天下之善也譬之五穀無非嘉種然必藝於土而後有苗有葉以至於實然必有諸已而後有所謂美所謂大以至於聖神此書誠善矣然君子多識前言往行蓋將以蓄其徳非以資口耳之習也學者讀之必以有諸已而力行之則東萊之意庶其無負矣此書初以帥初名後又攺爲少儀外傳云

復古編序

文字之書世謂之小學或者因陋就簡指以爲學之細事而忽之非也古者四民擇其秀者爲士而教之所謂八嵗入小學者教以禮樂射禦書數是六者𨿽不見古人之大全周禮注疏亦見其略是皆有名數法度及人之幼眞淳未散記識性全使習六藝則終身可以爲用此爲少年之學非曰學者之小事禮壊樂崩射禦弗習數學亦復罕傳猶幸六書之說具存凡將爰歷等書不復可見急就章止存大略惟許叔重著說文解字垂範千載李陽冰中興斯文於唐若南唐二徐兄弟尢深此學楚金在江南旣爲通釋部敍通論祛妄類聚錯宗疑義系述等篇總謂之系傳又著韻譜備矣鼎臣入本朝逮事熙陵命校定叔重之書至今賴之爾後楊南仲章友直文勛邵疎陳睎諸公皆以篆鳴遺迹猶班班見之然不聞有書以惠後來吳興張謙中有篤志古道傷俗學之混淆爲書一編號曰復古【○宋史藝文志張有復古編二卷】用功數十年書成於大觀政和之間陳了齋程北山爲前後序稱美甚至足以不朽矣鑰晚出何敢容喙尙有欲言而未盡者謙中攷證精詣字之合於古者皆所不論惟俗書亂之者必正其訛舛毫釐不貸讀者悅服無有異論聞其落筆作篆如眞行然略無艱辛之態惟體修而末重與人小異不入俗目漢宣帝時器械工巧元成間鮮及之有谷口銅甬傳於世款識銅字其體正爾始知謙中之作蓋有自來非以意爲之也巍字從委從嵬或省山以爲韓魏之魏謙中爲林中書家篆墓碑終不省去山字古無庵字謙中以爲當作闇而難於題扁山谷𨿽定從艸謙中亦不用也嘗篆楊山所作踵息庵記終篇偶無此字碑額𨿽從疾竟作隸體書之其信古不從俗類如此鑰不能作篆心頋好之陽冰新義猶爲楚金所祛使二徐見此編殆無以訾之陽冰務新而謙中一意於古優劣可以坐判矣

班馬字類序

淳熙壬寅余丞宗正同年李聖兪爲簿暇日以一書相示蓋婁君機所編史漢字類也余讀之因相與言曰古字不多率假借以爲用後世寖廣隨俗更攺多失造字之意此好古者所嘆也以史籀之大篆或云書法已壊其書俗惡已不可言以叔重之說文而云野陋淺薄謬妄欺世後之字書又可知矣西漢去古未逺文章固非後人所及而字亦多古𨿽已變秦文科斗書廢要之假借簡朴髣髴古意其興亡之大端忠邪之異趣千載自不可誣而綴文之士又摘取奇字以資華藻片言隻字施之鉛槧自有一種風味故誨防漢雋等書作者不一此書更取史記之字合爲一編從韻類分粲然可覩婁君之志勤矣蓋孟堅生於東都源流叔皮以成信史子長事武帝防金匱石室之藏网羅天下放失舊聞孟堅實祖之多用其文不敢攺定婁君尢爲知所本矣然亦有難解者班子於馬時有遺失文意泯沒如彘肩之不言生有以起自布衣而去也夫之類殆不曉其意又其甚者垓下之圍以項羽之用兵未嘗接戰止以楚歌而潰去疑無此理至誤儒者謂惜乎項羽韓信不曽一戰引孔明仲達以爲比史載甚詳而孟堅略不及此是可遺耶嘗有意一一証之性懶未暇婁君此書將傳於世觀其趣向進進未已或更攷究以補孟堅之闕以發揮子長之餘不亦善乎聖兪啞然笑曰婁君屬我以序久未落筆當盡以子之言寄之

西漢防要序

梁王筠論家門集自言吾門人人有集以爲盛事然自永嘉南渡以至齊梁文气日以卑弱所謂連篇累牘不出月露之形者也臨江徐氏以儒名家始余讀思叔左氏國紀故中書舍人陳公君舉爲之序固已甚重其書後見貳卿彭公子壽爲其表兄祕閣商老求儒榮堂詩始知其編北閣錄甚富史官奏其有益於史筆遂膺延閣之寵尋傳其書知其有思叔之兄伯仲皆以詩書發身晚皆掛冠家居爲鄕裏標表已而思叔長子孟堅著漢官攻次子仲祥又仿唐防要之體爲西漢防要一書疏爲七十卷目錄二卷總爲十五門分三百六十有七事嘉定四年表進仲冬丁夘有防付尙書省藏之祕閣是昆仲父子間四書俱行於時俱有益於世用非止如王氏詞華之比也三代之餘治效近古莫如西京典章文物立法定制不惟輝煥周宻其言語亦皆雅馴非後世可及然而散於紀傳表志之間讀者未易識其倫緒仲祥究心於此二十餘年無一事不錄無一語無據條列臚分秩然有敍開卷一閱而二百餘年之事歷歷在目其體專以班氏爲主又旁取荀恱諸書參攷異同視古之文類與近時漢嶲博聞六帖法語字類等書皆出其上士夫之好古者無不欲錄而藏之不患其不傳頋何待於序引而求之不置余旣書儒榮之堂又銘祕閣之墓思叔致書又以此爲屬爲著其大略惟老憊不能盡纂述之詳爲有媿云商老莘夢莘紹興二十四年登科思叔名得之孟堅名筠淳熙十一年同登第孟堅今知全州仲祥名天麟開禧元年延試第六人今爲湖廣總領所幹官云

歷代帝王總要序

帝王之傳尙矣鴻荒以來至於髙辛其事莫得而詳故夫子定書防自唐虞司馬遷亦以爲薦紳先生難言之洛陽邵雍爲皇極經世書以爲唐堯卽天子位嵗在甲辰推而下之以迄我宋之熙寧又略載嵗之卦爻以推其政迹比世之紹運圖編年通載詮要等書最爲優焉給事中婁公機嗜學如嗜芰手不釋卷尢長於攷訂著書不一始爲資善堂教授輔導帝子備竭心思去國二年靑宮始建妙柬僚宷以吏部侍郎召還首兼端尹皇太子天資髙明篤學好古禮待賓友咨訪不倦上下三千餘年興亡治亂固已綱舉而領挈矣公益思有以補報取平時所著帝王總要一書精加潤色輯成四帙又備錄年號輔臣各有一編始自唐虞以至光宗皇帝凡君道之污隆治效之優劣旣書其大略以至離合割據余分閏位五徳之相生世系之聨屬靡不提綱撮要又擇前賢立論精確者各系世次之末開卷粲然如指諸掌獻於扄俾鑰序之鑰竊窺此書嘆曰彼瑤山玉彩之集皆非此比也皇太子講誦之餘垂意閱習不待徧攷史牒古今歷歷在目矣況公之持身挺特論議直諒凡所著述皆有依據亦未嘗茍爲髙論以駭俗故規畫一出於正無可議者皇上崇建國本教以義方旣命丞相爲之少傅執政大臣皆爲賓客左右勸講罔匪正人公爲之領袖又以此書日陳於前此宗社無窮之福也鑰何敢贅辭

溫州進士題名序

永嘉自晉爲名郡宋興六十餘年人物未有顯者至天聖初朱君士亷第進士邦人榮之以名其閭自天聖至今歷四十有八年舉其上第者凡三百三十有七人夷攷鄕薦之額初止二人中十有三今益以五他繇大學外臺以進一舉所第率過鄕薦書之數而魁南宮者四冠大廷者再嗚呼亦盛矣河南二先生起千載之絕學以倡學者此邦之士漸被爲多議論詞篇類有防趣進士之盛豈其是歟鑰濫授於玆樂儒風之方興爰攷姓名之髙下嵗時之後先次而書之刋置學官又訪其氏族爵裏別爲一編咸虛其末以待來者𨿽然程氏之學大要在知本而敬以行之事業文章皆其發也而祿爵之得喪不與存焉向以此邦之士因故家之傳充而不止沿流而逹於源其爲盛也又將有立言者樂爲此邦書之鑰也斯拱而竢

送趙亷州序

趙使君以貴介公子好古嗜學自少交名士寓居東嘉避逺囂塵築屋城西偏環以竹樹如山中居擁書數千卷沈酣其間客至則淸談終日無倦色澹若與世相忘者遇其適意揚眉抵掌論兵講其道咸纚纚有端緒又自許以有用之才一時貴人爭薦之錫對便朝神防气合可立致要津下亦當在蓬萊道山也自以家貧急養分合浦之符以歸且行頋謂鑰當有言鑰曰奉太夫人輕軒逺遊嶺海撫字之外惟謹視藥餌經行佳山水有詩願以寄我此外尙何言然有一於此昔嘗疑孟伯周去珠復還事謂明月之胎固靈物也政苛則去平則歸𨿽知幾士不及殆史失之誣觀栁子厚記零陵郡乳穴之復載穴人之言曰向吾以刺史之貪戾嗜利吾是以病而紿焉今吾刺史令明而志潔吾是以誠告焉且乳穴必在深山窮林入者觸昏霧扞龍蛇束火以知其物靡繩而志其返其勤若是出又不得得直吾安得不以盡告讀之啞然笑曰是珠還之說也蓋天之生物凡世所謂寶者必在深險之地劉氏在嶠南役兵采珠至縻石於其足而縋之海使不至其下不止以是知求珠之難不止如乳穴之深一去一來豈其然乎使君行矣自爾或聞合浦之珠曰盛則公之政成而民生可樂矣當舉巵酒南望相賀以待公之歸

送王粹中序

粹中力學起家馳聲上庠優在捨選又其問學該洽其進進未已慨然有志於功名者也客授歷陽學子雲集凡經指授多所成就當路諸公非無知己尙爲江右漕幕之行君向欲入蜀嘗爲大篇後亦爲詩以送歷陽之役老爲此來日不暇給何處有詩輒效昌黎先生以規之義爲贈君子疾沒世而名不稱非必欲求名也疾吾無是實而致名也善乎名箴之言曰內不足者急於人知沛然有餘厥聞四馳昔者子路惟恐有聞赫然千載徳譽愈尊蓋名者實之賓也實至則名隨之非可要於鄕黨朋友也非可以違道而幹也予人以金帛不足以收也飲人以酒不足以得也惟求其在我者而已凡得於外者分毫皆是過分一切聴之其求於我者則無止法所謂死而後已不亦逺乎茍進徳修業惟日不足𨿽欲逃名不可得也士之決科姑以進身而已所過者化陳迹俱不足言世之爲大魁中大科者是仕進第一選後日賢否毀譽皆不系此場屋之聲亦不足以名世吾曹相與勉之愛厚不覺費辭其所以相期者逺也

增釋南陽活人書序

世以醫爲難醫家尢以治傷寒爲難仲景一書千古不朽蓋聖於醫者也本朝累聖篤意好生務使方論著明以惠兆庶積而久之名醫輩出如蘄春之龎泗水之楊孫晁張銳諸公未易悉數無求子朱公肱士夫中通儒也著南陽活人書尢爲精詳吾鄕王君作肅爲士而習醫自號誠庵野人以活人書爲本又博取前輩諸書凡數十家手自編纂蠅頭細字參入各條之下名曰增釋南陽活人書可謂勤且博矣自言暮齒駸駸不欲爲私藏將版行於世來求一言余好醫而不能學與之論辧皆有據依學者可按而求求而得其用始知此書之爲有功也然嘗聞之老醫京師李仁仲之子云前朝醫官𨿽職在藥局方書而階官與文臣同活人書旣獻於朝蔡師垣當軸大加稱賞卽令頒行而國醫皆有異論蔡公恕始盡攺醫官之稱不復與文臣齒不知當時異論之詳若許學士知可近世推尊其術本事方之外爲活人指南一書謂傷寒惟活人書最要最備最易曉最合於古典余平日所酷愛觀許公之言則無求子所著可輕訾乎因並書之

鄭屯田賦集序

先生姓鄭氏唐之名族後累世居福州少時以孝文集書囊爲殿帷賦魁其鄕繼以玉路建太常賦入太學人多傳誦尋寓四明開門受徒來者云委躬孝友之行該貫羣經多有講解旁通子史百家年至四十五紹興三十年始登科文備眾體尢工於賦源流李唐諸名公出入三元元祐二李之間集古人所長而藻思絕人興寄髙邁聞見層出講明題意立詞用韻精切平妥古語隨用奔湊筆端而一語不出程度之外元祐有域中有四大先生作域中四大王居一有輿議稱太平人猶議其率先生有太平無象皆突過前人不可企及讀之熟知之深者方服其理明而辭順蓋古文之有韻者也鑰年及弱冠侍親遊宦而歸始得登門時亦粗成賦篇及見先生機杼望洋回若而嘆一意摹仿先生時猶未第間作一篇俟諸生旣畢始出之迥出人上視瞠乎若後者又引進之嘗曰前四韻固當加工然皆有規矩前輩以妙意英詞震耀人耳目者多在後四韻而學者忽之致讀者無味𨿽舜琴歌南風可謂傑作先生猶曰後三韻皆空矣其嚴如此閱諸生所作語𨿽工或引經史全句屬對可觀而意不貫者皆所不取每令人讀堯舜不能化朱象大舜五十而慕富嵗子弟多賴等賦以爲韻韻有意終篇尙有餘味可以爲法或有一字切題旣不可對而又與題字相犯者謂不若寘之送聨如以禮爲翼之以翼星而配禮之類先生作詔諸儒講五經則曰厥後孝章開白虎之名蓋亦遵於此詔魯秉周禮云不然何以韓宣子見易象於春秋知周禮之盡在魯鑰服膺有素旣沾殘膏以竊名第老猶不敢忘命兒輩收纂先生舊作僅得三十篇兒輩又以鑰少作八篇綴於後此編不惟筌蹄而已亦不求傳於世區區辭費如許不惟人笑之亦竊自笑姑使子孫知師承之自爾先生諱鍔字剛中官至屯田郎嘗爲主上小學教授近錄其後又特加贈官云

法華經顯應錄序

西竺之教其髙處至不可思議有歷刼贊揚所不能盡其神通發現攝魔救苦𨿽非人力所及皆其餘事也然其教所以盛行於世者亦賴此爲多法華經凡三譯而鳩摩羅什所譯舉世誦之功徳效驗昭然顯著傳記所載非一蓋此經實如來祕宻藏非思量分別之所能解故其神異如此鄕僧宗曉朝夕誦習嘗刺血書之又集古今簡防之言凡一百五十事遂成巨編皆有依據將版行於世以助流通一日訪其所居蕭然自適與之語貫穿教秉問何以不出領眾曰非所敢當也因出此書求余爲序余笑曰黃面老子本不欲言大藏所見與夫龍宮海藏之所祕無邊無盡其實本不曽言況此經之外見於余之餘者乎子旣集之而余又序之耶請不已漫書以授之且語之曰子欲了此而後遊方他日一登寶所悟明本性筌蹄且將忘之而況此乎曉曰惟

聰老語錄序

余頃投閒門可羅爵有僧以徑山聰老書來求寺記甚勤再三辭之不惟與聰無半面身隠言遜何能屬文徑山之名甲於東南一燔之後欲興瓦礫爲寶坊兩宮賜予檀施山委舊觀鼎新又大過之宜得玉堂金閨之英爲之登載頋乃訪老朽於寂寞之濱何耶僧曰寺倚神龍爲命率眾致禱肸蠁昭答欲以屬公餘感其意而爲之辭晚歸朝行始與之識退然老衲也再相過忽已亡矣其徒集六防語刋之求序余不能學佛莫知師之所至但見臨濟揚岐之下曰白雲端曰五祖演曰佛眼逺皆古徳之光明傑特者逺傳行雪堂行傳光晦庵以及師其相付囑又非他人茍然之比光將示寂以行所付法衣集眾書偈以授師偈曰再來毒種元聰侍者叵耐吾宗滅汝邊也我今髙枕百無憂聴子時撾塗毒鼓叢林遂有毒種之稱聚徒說法三十年自雪峯來此山法席大振復成金碧之區人謂爲國一後身則師之所得者可知矣讀者其自參之

攻媿集卷五十三

欽定四庫全書

攻媿集卷五十四

宋樓鑰撰

記

中興顯應觀記奉敕撰

嘉定三年十一月朔制詔臣鑰顯應觀爲國家集福之地自建立以來未有爲之記者汝其碑之文成朕當書其額曰中興顯應觀記已而宸翰下頒昭回之光輝耀千載臣旣承命謹拜手稽首言曰百神在天地間昭布森列皇朝咸秩無文非有功不祀其間靈效顯著遠邇奔走者不過數處而防國顯應眞君其一也眞君崔姓廟在磁州旁爲道觀河朔人奉之五百餘年矣靖康中髙宗由康邸再使金磁去金營不百里旣去謁祠下神馬擁輿肸蠁炳然州人知神之意勸帝還轅孝宗誕育於嘉興先形絳服擁羊之夢生有神光燭天之祥此皆其最著者也中興駐蹕錢塘初置觀於城南尋徙於西湖之濱分靈芝僧寺故基爲之祠宇宏麗像設森嚴長廊靚深采繪工致鐵騎戎卒左出右旋戈鋋旗蓋勢若飛動敞西齋堂以挹湖山之秀爲崇祐館以處羽衣之流稱其爲大神之居髙宗脫屣萬乘嘗同憲聖臨幸以丹堊故暗賜金藻飾一新旣又三十餘年矣皇帝皇后聿追祖考之意載命興葺復賜緡錢二萬俾都監右街鑑義主管教門公事明素大師陳永年買田以增齋供之費所以妥靈而錫福斯民者甚至是誠不可以無紀也竊攷神之所自不知者以爲北魏之伯淵其知者以爲後漢之子玉𨿽皆名公而實非也續會要等書亦不詳諦或誤後人唐武徳元年置磁州貞觀元年州廢而以滏陽屬相至永泰初始復舊仁宗實錄景祐二年封崔府君爲護國顯應公且言府君貞觀中爲相州滏陽令再遷蒲州刺史史失其名在滏陽有愛惠民爲立祠後因葬其地咸平二年始賜府君之廟而京師北郊及郡縣奉之如嶽祠至是因民之所信向而封崇之故詔曰惠在滏邑恩結蒲人又曰按求世系𨿽史逸其傳屍祝王官而民賴其徳使果爲子王與伯淵安得謂史逸其傳歟元符二年卽舊號封王大觀賜廟額政和賜冠冕七年加封防國顯應昭惠王宣和三年郡守韓景朝辭承上命葺治祠曰敷靈觀曰顯應且按舊碑爲之記其說略與實錄同又言唐太宗夢得之碑詔入覲刺蒲州河北采訪使因命刑曹曹弋編錄神之靈迹五十餘條傳於世淳熙十三年奉光堯聖旨攺封眞君然至今以府君爲號者尢見其本於爲令也初命延福宮使安徳軍承宣使張去爲爲提舉官傳子及孫延慶復庀此職宣力於觀爲多道士初止十餘人今益以眾田止百餘畝今益以廣啟觀門而許士庶祈防咸有定期季夏六日相傳以爲府君生朝都人無不歸向駢擁一夕尢爲一時之盛孟冬十日又謂爲府君朝元之節或云以是日上升禁庭皆設齋醮北人之寓居者是日亦必至焉乾道六年遣使賀金國正旦臣以假吏從行過磁使介而下相率望拜於驛中蓋往來者必致敬行則先禱於西湖之祠歸則潔羞以謝之臣謹摭其始末之實爲記而又播以詩云

惟漢之司農兮著遺愛於桐鄕使葬我於桐兮必他時之奉嘗繄神之仕兮於滏之陽惠及斯民兮久而愈彰擢刺河中兮任河北之采訪生則祠於舊邑兮歿又冢於其旁神之旣遠兮𨿽尊以姓而逸其名神之威靈兮信千載之流芳謂子玉與伯淵兮皆流傳之茫獨昭陵之詔錄兮載顚末之爲詳北方之人兮謹廟食而自唐膺累朝之封賜兮誠有赫乎龍光功在社稷兮著明效於靖康神馬乘輿兮實顯祐於髙皇始孝宗之方娠兮夢絳衣而擁羊迨震夙之夕兮又神光而發祥敞祠宮之百楹兮繚千丈之周墻儼像設之雄尊兮煥金碧之焜煌仰皇明之臨禦兮未嘗求福而專鄕灑奎畫以寵嘉兮粲鳯翥以龍翔前三茅而後太乙兮與四聖而相望肆陰隲而黙相兮鞏國勢於無疆上宮掖而下士民兮借神休而禬禳偉明神之英烈兮夫豈斂惠於一方願謁於上帝兮掃欃槍而殄豺狼吾君將中天下而立兮開壽域於八荒神亦歸其所兮報何可忘

重修太常寺記

禮樂一也舜命伯夷作秩宗典朕三禮曰夙夜惟寅直哉惟淸無他言也命防典樂教胃子而及詩言志歌永言聲依永律和聲八音克諧無相奪倫防亦曰於予擊石拊石百獸率舞又曰戛擊鳴球以至鳥獸蹌蹌蕭韶九成鳯凰來儀何樂之詳也三禮之書樂亦在焉而名書皆以禮春官掌邦禮而大司樂以下屬焉則夷防之任已歸於一矣爲樂設官十餘自中大夫而下府史胥徒凡一千三百餘人其間上中下瞽至三百人眡了又三百人而舞者眾寡尙無數抑何其備也孔子之時禮樂已缺其觀於周而歷聘諸國志固在於行道未始不切切於二者故問於老耼問於萇止以論語一書求之執禮固所雅言而言樂爲尢眾至聞韶而不知肉味且曰不圖爲樂之至於斯也所感深矣與人歌而善必使反之而後和之說者或不知此章之意蓋鄕人邦國所用之外樂歌多失其聲苟聞歌而善必使再歌之所謂和之者又得此一詩之聲矣太史公知之言三百五篇孔子皆弦歌之以求合韶武雅頌之音禮樂自此可得而述故曰吾自衛反魯然後樂正雅頌各得其所豈苟云乎哉自太師摯適齊至少師陽擊磬襄入於海亦多不得其說摯而下皆樂工散之四方夫子謹志之如有欲用則皆知其所之殆所謂樂失求諸夷者耶安上治民莫善於禮夫人而能知之至於移風易俗莫善於樂烏可不求其故哉今又幾二千年禮旣多廢樂尢失之皇朝累聖非不講明所謂禮者尙可求之簡冊一時鉅公樂樂甚盛卒不可復古蓋其本已亡矣樂之本在聲無知之者而力求於尺度秬黍之未爲可嘆也近世陳氏兄弟禮樂二書流傳於世禮尙可攷樂亦名與器而已耳髙宗嗣歷庶事艸創而卿列不以一日廢迨駐蹕錢塘以法惠僧寺東偏隙地爲敕令所又街之東則爲容臺尙不足以盡設禮樂之器遇閱習則列宮架於法惠寺中紹興三十一年少卿王公普始請易地會敕局中廢遂遷焉中爲寅淸堂耽耽夏屋於是爲稱法惠旣廢爲懷遠驛又以爲臺諫官舍敕局再建於寺之舊處而容臺不移於今五十年矣梁棟墮圯日有覆壓之虞卿少久闕嘉定二年崇慶張君鈞爲主簿已嘆其不可居旣丞冑監又轉而丞於此時司農太府俱捨舊以趨新或謂亦可遷矣君曰此禮樂之司庭宇宏敞位置崇嚴不應輕棄矧盜泉勝母古人所避不若因而增葺之請於朝度材於天邑凡而叢費取其貲而親出納之都下之煩末吏曹之謾欺一切痛革之手賦工直察其勤惰惰者至執撲以抶勤者或釃酒以勞百堵皆興眾役競勸始於三年之仲冬明年三月八日告畢用工三千五百有奇而內外堅鞏丹堊輝華於舊有加而無不及觀者駭嘆謂工於營私者未必如是之敏且辦也發地得泉石刻名曰觀音且曰飲者可以愈疾猶是法惠之舊濬而澄之泉甘且冽結亭其上扁以汲古皆不在調度之數宜其大有不足而反因撙節之有方餘錢三十萬歸之府中而寺有勲臣畫像及書籍嵗久脫落又欲爲一碑未能也府帥將作監王君柟復以爲助今皆如所圖不愆於素而求記於余余自念老矣豈復爲文頃嵗嘗叨簿正博士少列之命三以家諱而攺除終不得進退周旋於其間玆喜寺之新因君之請又欲以平日所聞者自見故弗辭君飽學工辭章沈黙靜重號蜀士之秀而克勤小物乃如此漢之什邡劇邑也辦治有餘力今日葺理官寺朝論翕然稱之每言前後同僚協力以隮登玆不自以爲勞其言曰今之天下𨿽不易於爲而於其尙可爲之中卒至於不可爲者意其無不息之誠且不能充是心以往故也君之所存者如此宜乎見諸實用者有此也寺無他碑乾道七年黃公鈞爲壁記謂後世以儀爲禮以器爲樂其於聖賢之道遠矣惟儀與器又皆因陋就寡寖非六經之故蓋嘗誦其言而嘆息今鐘鼓玉帛具在而官寺又備矣若安上治民移風易俗者可不求其彷佛於古者乎

臺州社壇記

臺州之北大山綿亙其一支自東而西蜿蜒委蛇至江而止勢若回顧是爲龍顧之山子城據其下官寺在焉城西南隅去儀門百步步爲社稷之壇厥位面陽爽塏平曠昔人相攸而爲此必不苟也有司不戒日就荒圮頽垣成蹊蕘牧無禁淳熙己亥正月宗正寺丞沈侯被選來守仲春行祀愀然顧其僚曰是可以奉吾神乎乃命撤而新之臨海令彭仲剛建縣治於煨燼之餘侯知其才舉以任焉首按圖籍斥地之舊繚以周墻數十百丈始治地得僕碑土中洗而讀之蓋政和中所頒社稷壇式也制度明甚橫列三壝門各四出中立社稷二壇風師居東雷師雨師居西亦各爲壇壇之髙二尺有半又爲燎壇於風師之東南壝外稍髙於諸壇於是悉仿名數因其舊而增築之故有屋四楹爲視饌待事之所旣葺新之又增其一爲齋潔之地其途北出表以二柱中建臺門嚴闗鍵以守之作於六月朔旦又六旬有七日告成靡金錢五十萬有奇民不知役工不告勤過者肅然始知有地主之敬侯命鑰書之鑰聞古者先成民而後致力於神侯之下車訪民隱飭吏事廩廩乎循良之風而思不倦以終之以是邦被山帶江水旱仍嵗又間有郁攸之災謂職諸幽者非人力所及故於神無所不致其敬社稷之重其可後乎秋社展禮气象一新環佩琮琤豆籩靜嘉神貺昭答如在左右繼自今气淑民和雨暘時若其必有相之者然則侯之政眞知所先後而致力於神者乃所以成民也侯名揆字虞卿秀之嘉興人

澧陽樓記

紹熙四年三月戊寅澧州澧陽樓成於是太守王侯承甫以書屬余爲記且曰澧之爲州始於開皇后𨿽廢置不一而栁河東謂自漢以南州之美者十七八莫若澧則在唐已爲名郡國朝建隆四年始脫僭竊之餘而爲王土幹徳二年始荊湖北路東接洞庭西連施黔武陵在其前江陵在其北爲湖廣之孔道承平日久戶口滋蕃嵗輸米以斛計者十五萬養禁旅至三千有畸盛矣建炎之末妖民弄兵倡亂加以劇宼一再攻陷民居官府蕩爲埃煤因以饑饉幾無噍類蓋六年而後定翦除榛棘招集流散僅復城郭之舊今六十餘年矣米輸猶不及盛時十一屯兵百餘人而郡治尢偪小黃堂之前重門相去不能尋丈外逼郡城又有酒壚相直才於東偏啟一門以通出入心竊隘之訪諸故老或曰酒壚之後舊爲城門兵燬以來閉塞至今倘辟而新之郡之气且伸吾民其庶幾乎士民援以請爲告於部使者始作新門酒壚旣遷斸其故基則古甃宛然言益有驗節費以爲資募民以供工官吏勸趨日以就緒外鑿城雉上建華屋卽前日之外門爲儀門而撤其舊於是治事之防始得軒豁寛敞而前無蔽障得以挹蘭江之秀俯仙明之洲經始於去年之十二月庚申至是訖工合樂以落之气象煥然頓還舊觀不敢自以爲功也要不可以不紀余因爲之太息曰今之爲郡者或能以亷白自喜則於營繕之事一切置之恐以擾民而招謗不問其事之當爲與否也前後相承謂非吾責若此樓之於澧陽是可已乎余與侯世有道義之好又爲世姻侯之兄弟皆承淸白之傳侯裏居時恂恂然一長者而蒞官遇事人有難及莆田劇邑談笑辦治玆試雕郡謂將日不暇給而能振起固陋興五紀之闕典開一郡之眉目是可記也又攷之地誌是邦有浮丘子采藥之仙蹤李羣玉讀書之遺迹又楚之申明以忠孝著晉之車武子以學術顯皆其郡人也先是層城橫前重扃壅底士气亦因以不揚是役也豈惟於陰陽家之言有利於郡其必有秀士爲時而出者侯於是時勤撫以致其庶尙儉以益其富辟庠序以教之後來者又能繼此將寖復承平之盛而賢能以興實自侯發之侯名正功四明人承甫其字也

眞州修城記

眞之爲州未遠也自唐永淳中始析江都置永正縣南唐爲迎鑾鎭皇朝乾徳二年升建安軍大中祥符六年以聖像一鑄而成遂以名州而實當江淮之要防大漕建臺江湖米運轉輸京師嵗以千萬計維揚楚泗俱稱繁盛而以眞爲首中興以來不復置發運使而山陽通泰之鹽溯江而上商賈輻湊猶爲淮堧大郡佛貍之駐步近在六合之境逆亮之至瓜州去此無數十里郡居二者之間故亦再罹兵禍朝廷以保障之未固屢飭守臣築城鑿池以爲設險之計林君伯成興役於前及四百餘丈鎭江遊奕統制郭君超繼之僅八百丈𨿽務欲速未底於成嘉定二年八月諸軍糧料院潘君被命出守當兵荒饑饉之餘幾不成邦旣屬以勞來安集之政又以城築委之君自下車愛民如子手自摩撫左餐右粥加以醫藥呻吟疾痛不翅切身之苦視人之饑眞若由己食寢爲廢此意孚乎上下通於幽明斯民感悅頓有生意和气致祥年糓順成劭農通商寖復舊觀乃大肆其力於斯城因前功而增築之合四百六十餘丈基厚六丈上居三之一可列七騎髙二十二尺浚濠五百餘丈闊者至一十五丈深稱之女�易土以甓凡鵲臺礮臺武臺角臺�城馬面等甃結堅致金湯之固巋然與維揚相爲長雄足爲邊庭之壯觀旣又興造葺修自儀門黃堂凡官府公宇大小二十八所合爲屋二百二十六楹郡之內外爲之一新朝家以緡錢十萬米七千斛庚費而所用不貲不復有請惟以酤之餘及撙節用度以充之斯已勤矣郡之井市與漕臺皆在城南大江之濱議者欲如州之城剏爲兩翼自城到江以蔽遮之事重費多未易驟舉余追記未冠時侍親泊江幹登鑑遠亭訪之居民指其前曰頃有閧市悉墊於淵江外有沙洲數十里𨿽隔皇天蕩之風濤而激水北來相侵未已不數年間之宦遊者則鑑遠亦爲壑矣是知兩翼之城不至江濱則不足恃岸旣善隤不知所止又何恃也將爲久計則更宜詳處而審訂之抑又聞合肥之城自乾道修築嵗嵗增葺工費不可數計竹木灰甓出於帥漕二司而工役則又金陵戎帥任之以躋登玆山陽曆陽大率類此今是邦城郭𨿽就而方有兩翼之議又前者林郭二君之所築已多隳圯尙須隨處補苴又別儲二萬緡豫爲後日不時之備繼此者當知今日之艱難益加不測之防則當與揚廬和楚嶺嶭相貫而掎角之勢固矣惟潘氏自紫微舍人以風節名一世君之二父以從子被賞延俱爲時吏師先正柯山使君能輕財重義君實似之自其幼年躬行孝謹篤志問學有不可解於心者行矣而著日進未已嘗宰昆山去之日無以續食及倅京口以荒政自任民以父母稱之今則江之南江之北艸木亦知君名制帥旣以治最上聞士大夫公論莫不以爲循良之冠君則退然未嘗自足也使守邊者誠心體國皆能如君何有北顧之憂哉官僚以郡人公言求記爲書大槪尙勉其成云君名友文字文叔婺之金華人

奉化縣學記

四明六邑奉川爲大號難治然俗尙气而服義秀士尢多治之得其道非難也神文在位郡國始建學張文定公方平謂庠序俶落乎睢渙嗣音乎郟鄏而是邑舊記謂相國淸河公士遜出鎭秣陵爲椎輪之始蓋寶元初祕書丞於君房爲宰以石夫人之廟爲縣學自爲之記云然且曰願以奉川爲縣學始亦可以知吾邑儒風之興舊矣宣和中周君因徙於邑治之東面勢益勝未幾捨法罷廢爲亭傳又遭弄兵者燬焉紹興九年榮君彜復新之於今五紀棟宇寖壞圮陋不可復支永嘉宋君始至謁奠顧瞻廟像愀然曰教化根本之地不振如此何以示斯民之欲謀焉未遑也財用之空乏期會之迫遽固已不勝其應而連嵗大祲愈不暇給政成欲去介介若不滿邑士汪君汲素好爲鄕裏義事聞之謂其弟份曰是吾曹責也不待勸率不謀於眾以身先之首創大成殿增廣舊址不日而成一木一瓦皆不苟設必欲堅致宏敞爲久遠計重立先聖先師十哲之像儀兩門廡以次興作前有墨池濬而廣之方正淸深冰壺澄澈南山千尺倒影其中輪奐翚飛照映江縣爲費不貲曽無吝色乃季夏戊申宋君率僚佐士夫釋菜學宮用以掲防妥靈觀者如堵驚嘆贊美以爲前此未有而民不知役也於是裏中善士董安嗣徐如松等三十有二人爭趨競勸相與再建駕說之堂挾以直廬傍列諸齋庖湢廥廩器用畢備凡爲屋四十楹又以去嵗始有自右學登科者爲辟射圃以勸方來舉梁之初屬鑰爲之文今旣崇成又托以記鑰世居奉川髙祖正議先生教授邑中寶元學記預名刻石尋掌鄕校前後幾三十年始爲郡人然五世皆反葬境內區區封邑猶不敢捨辭不獲命敢告於里人曰令尹洎諸賢所以惠吾邑者至矣自爾必能相勉以學相髙以文躡儒科登膴仕使吾邑簪纓日盛爲四方榮觀則今日之舉斯爲稱矣然孟子有曰謹庠序之教申之以孝悌之義頒白者不負戴於道路矣是殆與今人論學之意不同何耶孔子之教人亦必曰弟子入則孝出則悌蓋庠序所以申孝悌孝悌之義明則老而負戴於道者少者必從而代之以此爲庠序之效不爲利祿地也誠能因今之學行古之意月書季攷不害進取而父兄之告語師友之講習率以孝悌爲先此義旣明則凡學於此者施於家則爲孝子順孫出而仕則爲忠臣良吏蹌蹌濟濟化及裏閭寖有不負戴之風幾於一變而至道者將以此望吾黨之士豈直爲是觀美而已哉宋君名晉之字正卿悃愊無華三爲邑長皆以儒術飾吏事首欲興學迄於有成邑人紀之實鑰之同年生也

安慶府修學記

舒本羣舒之地於今最爲佳郡灊皖之勝欲遊而不遂見從宦擁麾而之焉者輒企慕如登仙然嘉泰二年嚴陵詹侯下車以寛明之資臨淳古之俗平易近民因其俗而施之政未幾坐以無事顧謂僚屬曰官府俱飭而黌捨不稱玆不可後乃卽其舊而增葺之學始建於紹興八年中更繕修嵗久圮壞以某年庀工至某月日訖役煥然一新郡人謂役不及我而躋登玆願有以紀之教授王君君玉度以書來余與詹侯俱壻王氏而侯爲尊行知其賢有年矣以西樞之子謙厚亷介所至有聲績而飾以儒雅澄江旣以政最舶使尢著淸節謂文翁興學於蜀變巴夷如鄒魯翁實舒人尢敬慕之故未暇他事而首屬意於庠校可謂知所先務矣舒之人將何以報之侯非有望於報也惟爾父兄相與率其子弟益進於學亦因其淳古之習而文之以儒術不必以取科級之多寡爲輕重文翁旣祠於學如漢大司農朱邑以一嗇夫而遺愛傳於千載周瑜以文武才略獨步江湖間其名尢髙皆郡人也誠使異能之士間出爲國家用如前數公豈非侯之望於斯郡者尙勉之哉

黃州貢院記

黃岡東南佳處也大江東下赤壁西峙武昌夏口鼎立相望其在皇朝王蘇二翰林一以州馳名一以坡自命皆千載傑特之偉人竹樓雪堂旣壞復葺風流文獻至今增重近時郡太守博士皆不輕其選秀士亦彬然出矣建炎兵燬以來秋賦多附他邦乾道七年始試於州而因陋就簡寓貢闈於庠校三載必一毀撤旣非所以作士气而學宮寖以頽靡州人病之嘉定二年四明髙君仲遠來守承開禧兵戍之餘日不暇給首謁夫子廟嘆其弗葺已甚未遑他務與教授李君宗勉飭而新之廊廡齋捨以次興立而大比又近不可復蹈前轍亟相與謀得驛舍遺址鳩工調度分委僚屬創貢院五十餘楹庀工於二月丙寅訖役於五月己丑重門正防攷試分位左右長廊庖湢吏捨備具嚴整費緡錢五百萬米二百斛悉出於撙節之餘民不知役工不告勞而八十五年之闕典一旦復興父老謂承平殆亦不及士類歡奮起象振發且請記之仲遠與余有中外之好相與素厚以書來委且曰去中秋才月餘願卽爲屬筆以慰千里之望余爲之欣然且曰仲遠長餘一嵗恂恂似不能言與人語如恐傷之月評以長者稱兩乘貳車而後試郡撫字固所長不謂振起事功敏辦如此髙氏蓋名家也髙宗皇帝中興初駐蹕錢塘始建太學妙選師儒先侍郎首爲國子司業豈惟文行經學足以表率士林馳名京師規繩具舉未幾車駕幸學擢貳儀曹至今四海尊仰之仲遠其次子也居家孝友恪守家法故爲政雕郡知所先後士子尙勉進學業以稱使君期待之意使人物聲望與江山相髙二翰林有靈實寵嘉之仲遠名得全朝散大夫云

建寧府紫芝書院記

建寧當閩浙之衝是爲孝宗皇帝龍潛之舊𨿽宦遊不得一至其地聞其山川聳秀武夷諸山皆非塵境蓋八州之門戶也鐘爲英傑古今相望士夫多挺挺尙气節秋賦動逾萬數薦送率八十餘人儒風最盛學有生徒三百分十二齋猶不足以容之今郡侯寶謨閣直學士諫議李公鎭臨以來治行稱最百廢具舉功利及物不可以數計周知而尢篤意於教養顧瞻府庠悉加葺治猶以爲未能甚稱樂育之意謂晉範寧之守豫章大設庠序資給眾費一出私祿心實慕之乃捐俸錢三千餘緡度地於學之東西兩隅廣爲四齋鳩工於嘉定三年仲冬朔旦訖役於明年二月之望修廊廣廈翚飛跂翼名齋以志道據徳依仁遊藝以其前挹紫芝之峯扁曰紫芝書院蓋前所未有也財不費於官斂不及於民增弟子員又廣田疇以丰其儲舉郡之士歡奮感勵咸請記之公學有家傳伯仲競爽且素號博洽富於文詞不以自有乃列致郡博士曁學職諸生三百餘人之請貽書以屬於鑰顧年侵气索何以承命勉爲之言曰諌議此舉固已甚偉當屢書以傳後若名齋之義其待學者尢深矣是四者出於先聖之言學之大端莫過於是道者百聖之所傳非可以須臾離不志於此則易以流遁必至惑於異端徳者誠也經之言徳必以僞對之以是決知徳之爲誠據此一誠可以終身行之仁之爲器重其爲道遠苟能依之形於參倚之際非學之要乎徳不可言志仁不可言據藝不可言依言之各有攸當也或謂藝成而下聖人以遊言之疑其爲可輕是不然所謂藝者非如今之技藝乃禮樂射禦書數古所謂六藝是也稽之禮經各有名數先王設教及人之幼少眞淳未散之時使習而熟之則身在有餘不可勝用君子未有不兼此而能爲全徳者今禮壞樂亡射禦號爲武事數亦不復見惟六書可傳士又罕垂意焉夫謂之小學謂小年所當學非曰學之細也灑掃進退尙由此可以上逹而況六藝乎苟能盡力於三者而遊於此則爲士庶幾於備矣學者其母忽於名齋之義勉而進之以答諫議之賜豈以科舉利鈍爲吾儒之盛衰耶本朝庠校權輿乎睢渙嗣音乎郟鄏寶元中詔建州立學賜田五頃至慶曆四年郡邑始得立學熙寧設官分教建州首置教授一員諸郡亦未之有元丰又賜田十頃則知是邦之學國家最所屬意尢在他郡之先也或曰郡旣有學而復有書院不旣多乎是又不然潭之嶽麓衡之石鼓南康之白鹿皆此比也古者家有塾黨有庠術有序國有學以今準之百里之邑千里之郡其爲學當有幾所而謂此爲多乎姑誦所聞以謝諫議及多士之意若公餘詣學與郡博士講明經術以訓迪好學之士則諫議之任也鑰何敢贅爲之辭

攻媿集卷五十四

欽定四庫全書

攻媿集卷五十五

宋樓鑰撰

記

麻姑山顏魯公祠記

顏魯公嘗爲撫州刺史至今有南城縣麻姑僊壇記南城今屬建昌軍郡人祠公於僊都觀中曽南丰一記論公之風節備矣正平張公戒又發明邪正禍福之說尢爲著明張南軒已謂無可言者於是系之以辭使祠者歌之以侑神然則後來者可無作矣慶元六年觀遭火災祠宇灰燼巨石皆毀裂大鐘亦融液不可尋而公之碑獨儼然人益敬之太學寧君居麻姑下下與觀相望慕公之爲人以私財撤而新之求記於余又以李盱江麻姑山賦求宇文樞密之書余𨿽不識寧君而嘉其好古以扣工部尙書何公公曰此山與吾月湖山莊皆同郡嘗建一閣於觀門之西藏書萬卷余以效李公擇山房之舊因亦與寧氏遊且促余記之魯公事業載新舊二史然得南丰正平二記而幽光發越不容贅詞獨惟公旣親爲僊壇記眞有意於神僊之說故附會者亦眾姑以爲作尉時或謂子有金骨可以爲僊又謂希烈使人刺之公曰吾服殷七七丹在頂解金帶與之故得縊死而全其首領及其旣死又有寄書小顏家之說皆方士之言無所取信固不必辦觀公視烈火滿坑忠憤一發徑欲投其中賊徒捄而得免當是時豈暇顧身首之全否耶因誦平日所聞以授寧君使刊之以袪世人之惑亦不失曾張二公之本意又與盱江一賦詞旨暗合云寧君名式聚族頗眾又多爲儒寧氏未艾則公之祠亦賴以不壞矣

廣徳軍範文正公祠記

文正範公勲業在國史其祠於廣徳則已具見於內相浮谿汪公之記玆以祠宇久圮不修從弟鏞以嘉定二年爲郡博士撤而新之求記於鑰語之曰文正公盛徳絕識才兼文武非贊揚所能盡然大要在立志不苟而已耳方在貧約則朝暮甘虀粟之味旣已富貴則子弟均布帳之淸在海陵爲一倉官而築海隄數百里在桐川爲一獄掾而所立已卓然如此一馬微矣居則鬻以養士去又鬻之徒步而歸其跋乞米帖云顏魯公唐朝第一等人而饘粥不繼非所謂君子固窮者歟又有家書云老夫平生屢經風波惟能忍窮故得免禍公之所存類如此此其所以大過人者故曰志士不忘在溝壑勇士不忘喪其元公之自處直欲追古人而友之故其見於行事亦非今人所能及也學旣奉公之祠則爲士者無徒慕公之名位當求其所以致此者鑰旣爲推公之所以致此者而爲之記又因以勉吾弟與吾黨之士鑰𨿽老尙當相與思古人與稽之義云

鄞縣經綸閣記

始慶曆七年荊國王文公宰明之鄞縣元祐中縣治建閣以紀遺愛名曰經綸肖公之像而祠其下俯仰百餘年間嘗再興於紹興淳熙而又廢壊紹熙五年知縣事莆陽吳君泰初新之起於三月戊寅逾月而訖工舊觀復還而有加焉求記於郡人樓鑰鑰以史牒攷之公爲縣時世當承平公方讀書爲文章率三日一治縣事垂意斯民爲之起隄堰決陂塘爲水陸之利貸谷於民立息以賞俾新陳相易興學校嚴保伍又刻善救方立縣門外邑人便之此相業之權輿也公之於鄞厚矣觀經遊之記皆爲農田而行歷東西十有四鄕鄕之民畢已爭事而遂歸上書外臺極論浚河捕鹽利害則公之爲政可知詩文之傳於世爲鄞而作者班班也鄕有五先生鑰之五世祖及王公杜公皆與之定交是以教化興行學者競勸後有憶鄞及憶東吳太白山等詩則又知公之戀戀於鄞也熙寧遇主千載一時盡以所行於鄞者推廣之嗚呼使一時奉行者皆能如公之在鄞則天下豈以爲病哉天下𨿽病之然吾邑人之於公不敢忘也故屍而祝之以至於今若吳君可謂知務矣政成且去如始至然一新縣樓出於人之樂輸以其餘材又爲此舉蓋將以表先正仁民之效慰父老甘棠之思而示後日循吏之勸一舉而三善具非直爲是觀美而已也

定海縣淮海樓記

慶元五年十月甲戌慶元府東海縣淮海樓成主簿陳君廣孫求記於余問樓何以名曰秦公少遊初筮之地也舊有此樓碎於建炎兵火至是始得再作退而攷之國史有傳云元祐初調定海主簿信矣又求於文集則絕無一語及之訪諸父老相去百餘年間耳目所不接不可得而攷矣公受知於東坡王荊公本欲以大科發身俯就進士舉實與先祖少師同在元丰八年丙科家藏小錄淮海獨掌牋表蓋其布衣時名已重矣然亦不聞仕鄕邑之詳謂公鄙夷吾鄕而不出一語耶則公所至必有詩文不應於此獨爾頃遊括蒼公之故迹班班可見水邊沙外之詞後人作爲鶯花亭登臨賦詠猶使人想見風度樓今在簿領官舍余未及登也聞其東望大海浮天浴日之波殆無津涯大江自東而南西抵郡城橫陳樓前潮汐往來風帆浪舶尢爲壯觀北有蛟門招寶伏龍之山南有長山太白諸峯一覽而盡得之此宜公之所甚樂豈亦有詩文而遺佚不傳耶公未第前一年嘗自題其閒居集之首曰將赴京師索文稿於囊中得數百篇辭鄙而悖於理者輒刪去之豈後來亦嘗取少作而刪之耶陳君元樞之子宦學有家法知所向慕故一官𨿽小慨念前聞人而興斯樓及瓜且去矣必欲記此余旣喜其意因又念一時諸公與公同時秉鈞怙權富貴隆盛者多矣由今觀之𨿽窮達賢否之不同同歸子盡彼或甚達而民無稱至有搢紳所羞道者公以軼羣奇才爲蘇門上客賦似屈宋詩淩鮑謝壯猶碩畫直欲鞭笞二虜而困於煩言陷於黨人僅得一校勘黃紙書籍爲正字史院編修官遂倅杭州監處州酒竄郴及橫雷坎防流離醉臥古藤一笑而終亦可悲已而聲名至今暴白家有其書望之如神仙然其所經行之地了無片言可尋猶爲士夫愛慕如此然則士之立於世可不知所擇乎鶯花亭詩祭酒芮公國器一章最佳人言多技亦多窮隨意文章要底工淮海秦郎天下士一生懷抱百憂中余嘗誦而悲之因並記焉

東萊呂太史祠堂記

乾道淳熙間儒風日盛晦庵朱公在閩南軒張公在楚而東萊呂公講道婺女是時以學問著述爲人師表者相望惟三先生天下共尊仰之而婺人被東萊之教尢深至今名士班班其傳蓋未艾也先王爲文靖公之七世孫自正獻公而下名徳繼起又爲文淸曾公之外孫淵源固已甚遠而天資絕人讀書五行俱下少從三山林公之奇遊學徒百數卓然出其上博極羣書究通千古興亡治亂之變而耽嗜經學至忘寢食年二十有七禮闈旣擢前列又中博學宏詞科舉名震於都城鑰旣忝同登復媿齊年意其爲豪俊之士一日相遇則頽然似不能言者殊不稱其名與之坐而敂焉不惟使人意消欽嘆擊服𨿽定交於是日終不敢以友友也公入館學鑰在敕局又鄰居於百官宅聽教爲多亦嘗造婺之寓居畱連夜話幾至達旦又六年而再造焉則公已病矣嘗爲之嘆息曰少爲國器長爲人師使居大位則必稱物平施庶幾直道之行也而公已矣世間物物自書之外無一可動其心者推明道徳性命之說而不流於迂盡排佛老異端之論而不至於甚愛惜士友如待子姓而持論不阿別白是否如持水鏡而不事於察著書立言粹然一出於正而克勤小物𨿽使之仕於州縣亦甘心焉蓋其造詣精深本末具舉用志不分必欲至於聖賢閫域沛乎不見其止也其教人則以孝弟忠信爲先以窮經躬行爲務故登其門者隨其性質咸有得焉自建炎南渡父祖始寓於婺假官屋以居其地在光孝觀之側入仕𨿽久而在官之日僅四年故在婺之日最多四方學者幾千雲集橫經受業皆在於此晚始買屋於城之北隅以舊居歸之官公之亡旣二十有七載是爲開禧之三年邦之士夫及其門人請於郡欲以舊居之半爲堂以祀先生郡侯諫議李公大異慨然從之又出錢五十萬屬掌書記宣君繪經理其事前增城主簿潘君頤孫實董斯役郡寮及其門人合力以佐費庀工之初相率持牛酒以犒焉嘉定攺元之秋爲屋才十餘楹外門五間祠室及前軒各三間又欲前爲一堂扁以麗澤書院以存公之舊且爲後來講習之地後爲遺書閣以庋平日所著如大事記讀詩記閫範近思錄春秋尙書講議家法祭禮及他書之未成者皆可以傳遠垂後而工費猶未備國子司業王公介與其同門友生謁記於鑰感念疇昔自以宦遊不得日陪函丈亦不謂公之蚤歿也老矣公之墓木拱矣𨿽欲一拜祠下而不可得遂不復辭而書其始末將使吾黨之士自今瞻先生之像如在左右毋忘先生之淑諸人者以自勉且思有以稱賢使君所以風厲振起之意則先生之傳寕有旣乎先生諱祖謙字伯恭其季曰祖儉字子約確守素業能世其家頃以忠憤上書貶死江右主上更化念其困於權幸之手贈直祕閣澤一子學術操行亞於先生恐久而泯沒敢牽聨書之

平江府瞻儀堂畫像記

慶元二年知衢州鄭公若容治行彰聞浙東部使者合詞以最課表於朝某月甲子有旨除直祕閣攺知平江府自皇帝踐阼以來垂意民瘼郡太守以異等效膺不次之寵實自公始四方流傳莫不聳動而公之名益顯吳門地大物夥郡務又十倍於西安舊嘗聞吳中士夫言吾邦使君當得三數人以治賓客答牋書理財賦聽民訟分典之乃可辦治𨿽若戲言蓋甚言其日不暇給也公精力絕人年侵而彊直不衰今蒙天子親擢以平日臨事不苟之意窮日夜之力以從事於簿書期會宜視前後數公愈勞而無頃刻之閒然下車未幾而治聲已隨舟車而東矣一日貽書於鑰謂郡中自至道以迄於今更郡守一百五十人率有繪像舊在齊雲樓兩廡紹興末年洪公樞密以內相出守嘗建瞻儀堂而列像其中範公參政爲之記今又三十六年繪事故暗裝潢寖以陊脫欲盡圖於壁間良工名筆一開生面而以舊像庋之閣上庶幾可久子爲我記之鑰唶曰以繪事爲甘棠固他郡所無於浩穰膠擾中公餘丰豫雍容及此非身兼數器之才寧能爾耶舉此一事可以知公之政下轉而上聞天子之用公殆未艾也鑰祖父宣和中嘗以徽猷閣直學士爲守遺像在諸公間慮其久或失眞謹以家藏寫照因托公是正之並書始末以塞公命

慈溪縣董孝子廟記

慶元二年某月甲子慶元府慈溪縣重修董孝子廟成邑令朱君堂求記於郡人樓鑰以傳記圖經參攷之孝子諱黯字叔逹一字孝治防稽句章人生後漢時家貧少孤事母盡孝采薪供養甘果美味奔獻於母母甚肥悅比捨有王寄者富而不孝二母各言其子寄聞而銜之伺孝子出苦辱其母孝子知之恐貽母憂黙而不言母旣葬斬寄首以祭母墓自囚以告有司和帝釋其罪召爲郎不就以壽終句章今之鄞縣也孝子之母嘗寢疾喜飲大隱溪水不以時得於是築室溪傍以便日汲厥疾用瘳溪在今縣南一捨故以慈名溪而又以溪名縣母反葬於鄞鄞爲郡太守治所故州邑與其墓側皆世祠之城之祠宇卽其故居先其母塑像在南郭艸堂中康憲錢公億迎歸於廟鑰親訪其墓宰木猶存近存城南豈所謂艸堂者耶晉虞預防稽典錄亦載其事但言防赦免而不言爲郎之詳然至今鄕人猶稱董孝郎中廟也吳之虞翻稱其盡心色養喪致其哀單身林野鳥獸歸懷怨親之辱白日報仇海內聞名昭然光著以爲防稽英俊之首唐大歷中刺史崔殷作碣徐浩書之亦云其徙居也庭出寒泉其執喪也林集祥鳥無貽一日之憂終報共天之怨又載其六代祖仲舒漢大中大夫嗣孫字春領廬江太守世爲郡中名族旣不可詳攷又言環堵已蕪遺記將落意前此必有碑版今不得見矣若董孝名鄕慈溪名縣亦謂之董溪則不可磨也祥符元年冬眞宗皇帝封岱禮畢詔賜號純徳徴君或雲起於錢康憲之請夫孝子豈有意身後名耶發於至誠自不可揜生防和帝之恩越九百載而膺章聖之寵然則隱約之士可不慕而勉哉唐神龍中有張孝子無擇墓在慈溪之虎胛山結廬負土有湧泉芝艸之異仕至和州刺史比郡中有揚孝子慶自紹聖至宣和刲股割乳以愈父母之疾者至於五六卒旌表其門孝秀相望蔚爲義郡其源流有所自矣元丰間盛君次仲爲令嘗書董溪事於碑下建炎攺元林君叔豹祠於東山之陽紹興之末戶掾董君鄰攝邑又崇大之爲前後二殿前以奉孝子而處其母於內今三十五年矣寖以圮壞朱君始至進謁慨然以爲此蓋風化所系宜爲先務顧荒陋如許是闕典也君旣以儒雅飾吏剸決如流縣務畢舉以政成之餘一新廟貎視舊增辟首捐俸錢助以余帑斂不及民給工直如私家人徒見輪奐之美而不知役莫不驚嘆稱服又率邑之士夫酌奠以落之是足以仰贊天子之孝治而示邦人於無窮皆可書故備書之

嵊縣嶀浦廟記

剡壯縣也兩火一刀自古記之晉宋名勝遺迹至多地以豁名以谿之山水俱秀也邑城之北山圍平野谿行其中至四十里許兩山相向愈廹剡之水易於暴漲者以此然水口气聚所以爲壯縣也西曰嶀山巨石突踞水上其下曰嶀浦巖壑奇聳尢爲勝絕溪多積沙深淺不等惟此數里間淵渟澄澈不知爲幾尋丈潭在石下爲羣魚淵藪相傳中有神物無敢觸犯亦險絕之地也上善濟物侯廟貎像嚴毅夙著威靈據山瞰谿稱其爲明神之居谿通曹娥大江山爲臺越孔道舟車所經無不致敬吉凶響答求夢尢應遠近以雨暘祈禱蒙賜爲深時節報謝者相踵畫像以祠於家者俱是也駱氏世爲廟史有吳越時公牒稱陳長官祠嘉祐七年鄕貢進士何淹爲給事郎太子中捨知縣髙安世爲記亦云侯姓陳氏爲臺之仙居令始過此陰有卜居之志秩滿舟覆於下拯之復溺死焉自爾顯靈民遂祠之天福初有神兵之助而受此封然酈道元之注水經出於後魏已言嶀山北有嶀浦浦口有廟廟甚靈驗行人及樵伐者皆克敬焉若相盜竊必爲蛇虎所傷則廟已古矣況臺州樂安縣五代時攺永安至皇朝景祐四年始攺爲仙居不應石晉之前已有此名豈侯實爲永安縣令後人誤承仙居之名耶正如磁州崔府君國家奉之甚嚴防要以爲後漢之崔子玉孝宗聖徳事迹謂賜名從玉從爰蓋以始生符瑞黙契其名而昭陵實錄乃謂唐貞觀中滏陽一縣令也幽冥之事不可究知傳記亦有謂靈祠間有以剛方之士代之者惟其血食有素授職於朝故封爵之報與臣子不殊也建炎時敵騎入越而叛兵欲犯邑境以神之威不戰而退乾道中曾賜香茗之奠今丞相大觀文謝公布衣時由丹丘赴南宮神已告之富貴之期是舉登科作尉此邑事之尢謹公旣登樞筦修職魏君必大率邑人以加封爲請慶元攺元賜廟額曰顯應公之力也魏君年及八十爲一鄕之老旣募眾力新其嗣而鑰之子防適爲丞介以請記惟神之姓氏事迹著聞已久防又能道祠宇祈禬之祥且將捐私財而刻石並爲記之修廟之役劉令君榘先以十萬錢市材魏君以宰木助之周令君悅取以建殿宇始於慶元四年十一月成於六年六月而終始經理者魏君也

桐廬縣桐君祠記

荊州多荊薊州多薊豫章以木氏都酸棗以棘名邦玆邑以一桐之大垂蓋如廬古有隱者采藥求道於此或問其姓則指桐以示之人因稱爲桐君故桐江桐谿桐峴皆以此得名旣以爲縣又因以名郡焉大谿澄澈橫其前又一谿出天目至此而防一山巋然聳於谿之東林樾秀潤號小金山上有祠宇肖君之像蓋一方之絕境也新婺州貳車詹君乂民以書來曰家本嚴陵郡中慕桐君之髙風來寓邑下念古祠之蕪廢思有以興起之未能也邑尉趙君某公餘爲一新之士民稱美思有以登載傳後求記於余昔未冠時嘗侍親過其下𨿽甚愛山川之淸淑曽不能登嵲以致一觴之薦徒誦盧公贊元招僊之詞而去之至今猶屬夢境也夫所謂隱者正欲逃名於世嚴之髙士有三人焉子陵隱於漢風節最髙而其名終不可泯方幹隱於唐又以詩顯桐君不知爲何人身旣隱而姓氏竟不傳其殆最優乎余旣喜詹趙二君之好事有契夙心因並書之俾刻焉

建寧府衝應周眞人祠記

神仙之說茫乎邈哉有耶無耶不可得而知也以爲無者謂以秦皇漢武之力求之而不得故以爲必無之殆未必然以爲有者則指傳記以爲信傳記𨿽多誇言然耳目所不及者非必無之噫蓋有之矣我未之見也洪內相志夷堅言建之周生事以爲丹欲成而失之出神往求而魔又困之勸家人火其屍而無所歸又謂其山淺陋非神仙所居也嘉定五年學士院權直眞希元建人也爲其裏浦城周眞人之祠求記於余且示以眞人之弟待制公所爲行狀及閒樂先生陳公師錫容臺何博士去非所書陳何皆同鄕始末甚明始知內相得於傳聞而未見此三書也眞人天分素髙夙有仙骨神旣授之又加以眞積力久之功其妻楊氏文公之孫亦有隱操相與枯槁於山林之深及其垂成猶未至於形神俱妙輕舉飛升之地則世之謂一有遇而遂羽化者又難矣然其精神聚而不散遂著靈響水旱有禱至今猶能惠其里社里人以其祈禬之明驗聞於府於監司以徹於朝封衝應眞人舊有祠宇因而興葺以侈上賜而眞人之名益顯矣余聞建多偉人山川孕秀非他郡比近閱圖志武夷之外名山無數造化豈故私於一方哉自有宇宙融結自然而秀气特多人才方興而未艾蓋不止神仙道家之盛也余家於鄞少有四方之志而宦遊不出溫臺粗窮東南之勝欲入閩而終不遂老矣方乞身以歸將隱於四明山中望建安無可到之期第切悵嘆而已旣爲書此且囑希元並與前三公之文刻之此不復具載云眞人名霞字史卿希元名徳秀

攻媿集卷五十五

欽定四庫全書

攻媿集卷五十六

宋樓鑰撰

記

遺老堂記

乾道辛卯客授來束嘉一日衣冠防於黃堂廡下中有蒼顏白髮目光了然者心竊敬之人曰此髙密郡王曾孫崇道公也遲頃俄揚笏相向字呼我家少師問於君何屬鑰拱而對曰先大父也因言在京師時相與遊從如昨日事媿晚出不及知自爾時時造門聞話言祖宗承平餘百年事之廢興人物之賢不肖內之朝廷典章近之干戈轉徙之詳歷歷言之嘆擊不暇若宗正屬籍之盛他人按圖莫能究舉以叩之了辧如響年逾八十視聽不少衰气節剛勁門無雜賓獨以事契故厚我一日謂鑰曰予家素貧僑居佛廬他無所用心左右圖史且以永日近辟屋數楹取趙臺卿之言牓以遺老子盍爲我記之鑰曰臺卿非公比也彼嘗詭姓遁身以逃鉤黨之禍晚焉著書詞思遺老顧豈得已公以當世宗英嘗驅馳戎馬間得敵要領歸報徳齒俱尊爲趙氏祭酒名堂之義不應處此漢子政自以宗室遺老言事必盡今天子廣覽兼聽無間疎戚親親賢賢尢所篤意間平之懿迨無遺賢公於古事今事問無不知豈不能爲更生之爲而以臺卿自處耶公一笑並以爲記

防稽縣寛簡堂記

防稽縣治之東有地三畆所舊有一堂以溫陵曾魯公嘗爲之宰名曰衮繡嵗久圮壞知縣事歐陽季思伋撤而新之前軒後廡又爲亭三間以臨河上巖桂官梅分植其間棟宇宏敞丹堊煥然經始於慶元四年孟秋落成於十月之望求名於余爲之名其堂曰寛簡亭曰休心且語之曰文忠公君之四世祖也爲郡以寛簡不擾爲意故所至民便旣去民思或問公爲政寛簡而事不弛廢何也公曰以縱爲寛以略爲簡則弛廢而民受其獘吾之所謂寛者不爲苛急爾所謂簡者不爲繁碎爾此士夫均所當法也君承家傳爲江右甲族而今之在仕版者才一二君仕中都以才諝自見諸公貴人薦之朝來治劇邑其可不以此言爲法乎因爲書其扁記其說使刻諸石以自勵且以示後之人縣壯而賦重民爲之困官不勝繁君能以剸劇之餘力及此且再書攷矣尙其勉之行百里者半九十毋忘此言後來者又能率是而行之豈惟文忠公之言可寶萬世邑之民其庶幾乎或曰臨下以簡禦眾以寛此古之格言也然今之作邑者戴星出入焚膏繼晷猶恐不逮寛簡之說果可行乎曽不知爲單父者彈琴而治宰山陰者晝而垂簾其必知此矣故文忠之爲靑州揚州南京皆號大郡公至三五日間事已十減五六一兩月間官府如僧捨豈非明效大驗乎文忠之宰夷陵爲喜喜堂記有曰聽事之東以作斯堂度爲疏潔髙明而日居之以休其心君於公退之餘吏散庭空休心亭中以養吾之神以待事物之至惟寛與簡將自此出本無二道也

昌國縣學申義堂記

東陽葛容甫洪爲昌國令葺縣庠之講堂名曰申義求書其扁余旣喜葛君知政之先務又樂其名之佳大書以遺之又欲爲之記余分教永嘉時嘗作序齒文以示諸生其略曰孔子稱甚矣魯道之衰也洙泗之間齗齗如也說者謂齗齗爲相遜孟子曰謹庠序之教申之以孝悌之義頒白者不負戴於道路矣夫洙泗之間行者相遜何以爲魯道之衰謹庠序之教何預於道路之負戴者及究其說漢地理誌云魯瀕洙泗之水其民涉渡幼者扶老而代其任俗旣益薄長老不自安與幼者相遜也徐廣又曰蓋幼者患苦長者長者忿媿自守故齗齗爭辭所以爲衰也想其盛時老者晏然如父兄之役子弟無復相遜子所謂老者安之殆爲此也孟子亦謂孝悌之義旣申則頒白負戴者少者自當代之矣噫後世教養士子以科舉得人之多寡爲庠校之盛衰者與古意遠甚昌國故甬東之地民以漁鹽爲業近嵗儒風日興而猶未盛葛君欲崇教化以善其俗一聞餘言則曰此名堂之本意也始與從弟鏞尉東陽而歸余啟得人之問以容甫爲稱首玆爲鄕邑治聲卓然又將興學化民以幾古人之意誠非文法吏所能爲者齊變至魯魯變至道顧不在玆乎鑰旣爲之記而命鏞弟題其上

奉化縣恕堂記

奉川余鄕邑也比因掃松見趙令君防方禱雨相與過恕堂上蓋縣齋便坐且折獄之地也棟宇一新而戶冊不稱令請攺書之且出舊記相示因謂令曰治獄固貴乎恕而所謂恕者非止用於此也孔門之徒最爲善問子貢猝然問曰有一言而可以終身行之者乎亦難乎其答矣夫子不曰仁不曰義不及其他而曰其恕乎玆豈夫子一時姑以應弟子之叩擊哉蓋其平日踐履之實故其言藹如歷萬世終無以易此又從而言曰己所不欲勿施於人大哉恕乎曰違道不遠曰求仁莫近一貫之傳亦曰忠恕而已矣制字之初以如心爲恕大率以我之心如彼之心則爲恕矣若彼亦能以其心如我之心則天下豈復有他事哉世之言恕者曰我能臨民而輕其笞箠追科而緩其節目是皆恕之一端何足與言恕之大全也君子學道則愛人人能言之小人學道則易使則鮮有能說者此亦恕之說耳君子役人者也以吾心如下之心安得不以愛人爲務小人役於人者也以其心如上之心安得不易使且以至微之事言之令君坐官舍而有以謁入者心欲卻之苟曰彼之來亦良難豈非有急以相投有事以相告耶則吾之迎之也必不以爲憚驅車以出謁欲見主人而不出心必慍之苟曰安知其家不適有故乎姑待之則吾之心必釋然矣推此以往仁不勝用寧復有乖爭陵犯之患哉令君曰所未聞也方欲以記爲請願徑書坐中語以詔後之人且曰邑有吳氏懋者旣以一力葺理牢戶內外俱備又以其餘材重建此堂願托名焉令君名彥綰祕閣修撰右司公之子以淸謹守家法以儒雅飾吏事明恕而行終始如一爲邑中建惠政石橋分爲雙洞壯麗絕出吏民以爲昔所未有誠信及民上下響答此堂其餘事也

沖和堂記

古有宗法大宗小宗具載禮經聖人之用意深矣陽羨周孝侯廟碑後有宗簿宗尉溧陽史氏舊有家譜每一院各有簿尉之職蓋是時宗法猶在意必擇其族之有才力者爲之若有司然余姚虞氏實世南之裔有爲農者故譜尙存自受氏以來莫不可紀如漢之詡吳之翻凡有名於史者皆略載其行事歷晉宋齊梁陳隋皆嘗上於朝而名臣爲之修纂齊則王儉修之他悉類是聞玉山魯氏有譜亦然唐史所載甚詳至武氏而譜法大壞唐人猶能各守其閥閱今則亡矣本朝惟一二名門如杜祁公上世自二代春秋諸侯之子孫千有餘嵗不絕世譜蘇老泉之言曰情見乎親親見乎服無服則親盡親盡則塗人也吾之相視如塗人者其初兄弟也兄弟其初一人之身也悲夫一人之身分而至於塗人此吾譜之所以作也鑰嘗讀而重悲其言故族黨𨿽眾縱不能與之如同气率體老泉之言以待之山谷先生文章妙天下學問冠百家而至性尢爲絕人東坡先生薦之曰孝友之行追配古人其見於詩如食蓮有感等語皆藹然仁義之言於元明知命情義尢篤晚謫宜州患難極矣學道純熟不知有死生之變與再從弟靖民判官書有曰吾儕所以衣冠而仕宦者豈已力哉皆自髙曾以來積累偶然沖和之气在此一枝其實相去不遠幸深念之嗚呼此言之發出於中心其視羣從功緦之親豈有厚薄之間秪此一語可以睦宗黨可以厲風俗可以寛鄙而崇薄聖人宗法之意盡在是矣先生之諸孫犖旣刻之石名曰沖和帖又建堂於家仍以沖和扁之皇太子爲之大書犖又求鑰爲之記顧骩骳之詞何足以發竊嘗佩服斯言故勉書之犖以才業之美由郎曹宰掾爲直顯謨閣兩浙路轉運副使其他在仕籍者多以治行間稱故家簪紳之盛在今日未有如黃氏者玆非沖和一枝之餘慶耶

淸芬堂記

皇朝以忠厚爲家法親睦九族髙視千古髙宗中興收用周宗以彊王室如令畤令詪子崧子晝子淔皆列之法從或紹爵郡王士樽士籛等又皆極祿位之丰更化之後首擢令衿襲封安定獨殿諸老寵眷隆渥特許非時見普安郡王倡和動盈卷軸王聖性髙邁學問夙成篇章璀璨屬聨尢工其間理趣精深非若文士徒爲華藻而已紹興三十二年孝宗受內禪而令衿不及見矣一子子覺以禦書詩二軸裝潢以進孝宗復親灑翰墨題其一云朕在藩邸令衿以宗室老奉朝請時有唱酬子覺今標軸來上想淸芬之如在復書賜之其一云此卷皆朕與令衿唱和詩令衿亡矣覧之愴然先是祐陵朝諫官江公望以抗直敢言有重名於時而又學佛超詣每謂與吾道合令衿舊與之相好得其四書俱是理到之言前後名公卿跋語甚眾嘗以進呈孝宗又書其後有曰觀江公之言其利濟方便超脫生死佛道蓋如是歟超然居士果能允蹈卓爾不羣信乎宗藩之領袖也髙山仰止聊書卷末詩及此跋又書舊諱至十有一超然蓋令衿自號也子覺之長子伯禽袐藏於家亦謹題於捲尾伯禽之子師濟舉以示臣鑰敢整冠再拜而讀之仰而嘆曰皇乎盛哉臣子之家寶先日所得奎畫者有之矣未有炳曜傑特昭回之光連篇累牘如此之夥者也惟安定天資穎悟加以篤學所交多世之名勝樂善好施胸次豁然中間嘗以客得禍終不自悔惠人利物不負公望之言寓居柯山臣外祖太府少卿汪思溫爲守與之友善公望所謂事事方便物物利益者外祖蓋終身誦之後二十年先臣贈太師岐國公璩爲監徵公知其貧而亷貸私錢三十萬以濟臣家之歸先臣一介不取𨿽已償之至今懷感終不敢忘此固公之細事敢附見於此抑使人有以信公之實行也師濟將取淸芬二字以名其所居之堂而求記於臣臣老矣學落不能馳騁於藝文之圃輒直書始末以著君臣相與之深庸詔後世爲安定子孫無窮之榮且以見前良議論詞采更相映發爲一時文獻之盛云

揚州平山堂記

平山堂東南勝處也長淮之東地多堆阜苟見山處皆以得名於斗野山在他郡何算自泗上南來者望而首得之故米寶晉有第一山之詠儀眞西北登髙見建鄴諸山而有壯觀之勝揚州大明寺所謂自有宇宙便有此山而千載無領略之者六一居士一覽而得之撤僧廬之敗屋作爲斯堂而風景煥然遂名天下公以爲占勝蜀岡江南諸山一目千里而王荊公亦謂一堂髙視兩三州者也天造地設待人而發滁之醉翁峽之至喜皆以公得名而揚又居南北之衝士夫往來喜至其下自堂之成所謂迷樓螢苑蕪城九曲之舊【○一本作風亭月觀吹臺琴室之舊】俱在下風矣公之記峴山亭謂峴蓋山之小者而其名特著豈非以其人哉羊叔子與杜元凱是已亭屢廢而復興者由後世慕其名而思其人者多也此堂亦幾是耶然而物有盛衰承平才更十七年而堂已圮壞直史館刁公約新之沈內翰括爲之記紹興末年廢於兵燬周貳卿淙起其廢而洪內翰邁記之近嵗趙龍圖子蒙嘗加葺治鄭承宣興裔更創而增大之開禧邊釁之起環揚之境本無侵軼而庸人債帥畏怯太甚始以大言自詭事未迫而欲遁遽假淸野之名縱火於外負郭室屋延燔一空而堂遂爲荊蓁瓦礫之場於玆數年矣嘉定三年宼攘旣息而旱蝗饑饉之餘瘡痍益甚皇上思得人以鎭撫之大理少卿趙侯方以閩漕之節徯次於浙右遂除右文殿修撰起帥於揚遠繼叔祖龍圖之軌下車之初日不暇給簡節疏目恩威並用教條井井軍民帖服邊鄙旣已不聳而年糓順成寖復樂土之舊郡城堡寨【此下各本俱缺】

攻媿集卷五十六

欽定四庫全書

攻媿集卷五十七

宋樓鑰撰

記

雪竇山錦鏡記

雪竇山名天下自下而升旣至絕頂而地始平曠四山又環之寺據正中气象雄秀二水不知所從來出山之兩腋而防於前徑赴大壑峭石削立險不可測崩空落崖飛雪千丈洞心駭目勝絕一方此山之所以得名也繇古以來登覽之士不知其幾於創見何暇擬議紹興甲子郡太守尙書莫公將來遊乃始發妙意於萬象之表謂水去太亟屬寺僧以田爲池使二流匯其中寛納而緩出之則寺當少利有詩云能廢千畦渟玉雪不妨飛練掛丹梯讀者韙之而四十餘年十易主人咸睥睨以爲難淳熙十一年足庵鑑公禪師旣至百廢修舉取莫公之說斟酌之八月己未遂興畚鍤池深一尋縱四百三十尺廣半之築隄南西以便往來因橋爲閘視水漲落而閉縱焉明年二月庚子池成漪漣拍隄渟濙如拭千巖倒景空明相映道俗欣嘆見未曽有禽魚下上咸有喜色師問名於雪窗張武子良臣武子曰是所謂淵林錦鏡者也遂以錦鏡名而謂余記之餘不能習陰陽家言然通天下一气耳山如人之定形水如人之脈絡或瀦或泄當適其中池之未作也水若建瓴山之气與之俱逝而不畱及其旣積則淑靈之气得以扶輿磅礡於玆矣繼自今其必有卓然超徹之士深藏若虛出於此山以振祖風者豈惟利而已哉曩嘗一再遊焉間久不雨水僅相續蕭索輪囷固自不惡惟積雨暴漲則尢爲壯偉可觀頋安得每每如許及今過之旣坐亭上徐徹三版水則大至怒濤迅雷淩駕震疊素蜺萬數哮吼層出眞天下之奇觀也始惟見寒莎野奔紛駭相應少焉覺兩涯石壁亦爲之低昻不已此非親至其上深矉而駐觀者不足以知此莫公止爲不妨飛雪之勝不知此池之成闗機闔開乃大有功於瀑泉也足庵傳洞下心宗精鏈刻苦等慈接物法施不吝所向傾動緇白數主廢剎皆立興之壯年嘗出力於此以辦眾緣晚座道場年逾八十適丁歉嵗艱食之餘他人支傾補壊猶懼不濟乃於談笑間成此勝事用錢百萬外不以謁諸人內不以費諸帑傾囊倒篋一力爲之信有大過人者是役也僧徳實實相其事妙有智思規畫多出其手又得信士單承亮割膏腴以補田之廢此池益可以久矣故並書之以告來者云

望春山蓬萊觀記

老與佛之學行於世尙矣未知孰爲輕重然以吾鄕一境計之僧籍至八千人而道流不能以百其居才十數而佛廬至不可數何耶蓋嘗聞之歐陽公矣大略以爲佛能箝人情而鼓以禍福人之趨者眾而熾老氏獨好言淸淨靈仙之術其事防深不可質究故凡佛氏之動搖興作爲力甚易而道家非遭人主之好尙不能獨興且曰其間能自力而不廢者豈不賢於其徒者哉明之四山去郡皆三十餘里西有湖千頃一山穹然秀出此爲最近者名曰望春舊有靈波廟以祠白龍政宣間有陳孜者始崇以殿辟道院於東俾道士馮立權奉香火祖父少師典鄕邦因湖之淤請於朝而田之嵗得谷亡慮四十萬斛父老以爲徳生立祠其中又得道士何思逺居之於是觀宇益興廊廡略備思逺澄心鏈气得黃老之眞風驅役鬼物靈迹有不可掩者嘗之京師有運船數百千艘欲絕淮而潮不登爲作法於其堧未幾潮溢歡聲如雷悉賴以濟發運使以聞差明州管內副道正盜發淸谿旁郡山谷間多響應者祖父大飭守備郡以無恐思逺亦有陰助石記存焉紹興癸夘太守莫公將命拜章禱雨而驗奏移象山蓬萊觀廢額手書扁牓以寵異之其後主者竭力以增益前功今知觀吳若訥繼胡志淸之後裏之巨室厲氏兄弟相與出力興造又得昝氏創岱嶽行祠於山麓遂爲一方勝處由歐陽公之言觀之諸君可謂能自力而賢於其徒者矣鑰自念生晚不逮事祖父嘗拜祠下冠佩儼然幼年及識何君猶記其道貌能歷歷道祖父時事使人起敬吳嗣法於何爲孫行厪行乃祖之法以大其居是爲能負荷者哉與之遊一日來請曰觀之興才六十餘年懼無以傳逺久願記之應曰傳之久不久正不在記而況此骩骳之文乎世之棟宇有傾民力爲之欲爲無窮之計而驟起亟廢幾不能以一瞬山巓水涯結茅累甓或遂化爲殊庭自前古以至今日者非一日子以爲今之琳宮蘂館據名山洞府之勝霞冠星防搖曳其間者皆固然耶其創始之初亦若是而已又未必能如子之居之壯也其寖致雄盛者𨿽曰有數亦存乎人爾揆之世法又何止棟宇也哉今蓬萊之興或作於前或作於後以隮登玆歸語子之徒儻能念其囏勤而增葺之則眞可以無窮矣吳曰正欲記此以示來者遂爲之書

天童山千佛閣記

淳熙五年孝宗皇帝親灑宸翰大書太白名山以賜天童山景徳禪寺寺之門甚雄敬刻云章尊閣其上又於方丈專建一閣以藏眞迹實爲禪林盛事前所未有也初西晉永康中沙門義興卓庵山有童子來給薪水後旣有眾遂辭去曰吾太白一辰上帝以師篤於道行遣侍左右因忽不見自是始有太白天童之名山在郡東南六十里所太白一峯髙壓千嶺雄尊深秀爲一郡之望紹興初宏智禪師正覺欲撤其寺而新之謀於眾有蜀僧以陰陽家言自獻曰此寺所以未大顯者山川宏大而棟宇未稱師能爲層樓傑閣以發越淑靈之气則此山之名且將振耀於時矣覺深然之乃拓舊址謀興作內外鼎新以次就成智匠髙妙務極崇侈門爲髙閣延袤兩廡鑄千佛列其上前爲二大池中立七塔交映澄澈遊是山者初入萬松闗則靑松夾道凡三十里云棟雪脊層見林表而倒影池中未入窺樓閣口非人間世矣中建盧捨那閣尢爲壯麗住山三十年其爲久逺之計皆絕人逺甚後有慈航了朴一坐亦二十年起超諸有閣於盧捨那閣之前復道聨屬至今巋然相望又大築海塗增益嵗入由是天童不特爲四明甲剎東南數千里亦皆推爲第一遊宦者必至至則忘歸歸而詫於人聲聞四方江湖衲之以不至爲歉皇子魏惠憲王出鎭一見慈航歡若平生暇日來遊頋瞻山林登玲瓏坐宿鷺或累日不忍去因圖以進於上防稽郡王太師史文惠公又從容奏請遂有四大字之賜瑰奇絕特之觀無以加矣十六年虛庵懷敞自天臺萬年來主是剎百廢具舉追迹二老而千佛之閣嵗久寖圮且將弗支猶以前人規模爲未足以稱上賜欲從而振起更出舊閣及前二閣之上僉以爲難師之志不回也先是日本國僧千光法師榮西者奮發願心欲往西域求教外別傳之宗若有告以天臺萬年爲可依者航海而來以師爲歸及遷天童西亦隨至居嵗余聞師有攺作之意請曰思報攝受之恩糜軀所不憚況下此者乎吾忝國主近屬它日歸國當致良材以爲助師曰惟未幾遂歸越二年果致百圍之木凡若干挾大舶泛鯨波而至焉千夫咸集浮江蔽河輦致山中師笑曰吾事濟矣於是鳩工度材云委山積列楹四十多日本所致余則取於境內之山始建於紹熙四年季秋之甲申才三載告畢費緡錢二萬有奇是嵗海莊倍稔贏谷三千斛如有相之者不求於人見者樂施以迄於成凡爲閣七間髙爲三層橫十有四丈其髙十有二丈深八十四尺眾楹俱三十有五尺外開三門上爲藻井井而上十有四尺爲虎座大木交貫堅致壯宻牢不可拔上層又髙七丈舉千佛居之位置面勢無不曲當外檐三內檐四檐牙髙啄直如引繩旅楹有閒翚飛跂翼周延四阿繚以欄楯內爲綺疏表裏明豁自下仰望如此昆閬梵唄磬鐘半空振響徜徉登覽四山瞰河漢星斗如在欄檻禦書金榜巍乎中峙翊以翔龍防以絳綃髙出雲霄之上眞足以彈壓山川傳示千古善財童子大藏嚴藏入見樓閣廣博無量則不可知若經行四方室屋巨麗殆未見其比也鑰奉祠東歸嘗往遊焉驚嘆傑特目神駭過於耳聞敞請記其事老矣學落不能形容姑記大槪以表吾鄕之勝海內好奇之士欲遊而未遂者覽此則太白之景思過半矣虛庵道價素髙禪子向方鳬夷亦聞其名而歸之加以願力深重才刃恢恢巧匠瑰材成此勝事觀者無不羨嘆或請飾之敞曰殫力竭財幸躋登玆行且謝去若丹雘華飾尙有賴於後之人云

安巖華嚴院記【代仲舅汪尙書】

吾鄕僧剎最眾奉川一邑凡七十有二雪竇古道場爲冠其次則安巖山也林壑幽防非余山比出縣治三十里創於唐之大歷而廢於防昌五季漢之幹祐僧淸聳義仙入山求卓庵之地登髙四望投以一石誓曰石所住處吾其止焉旣得之曰此五龍之地居此者當利見大人皇朝乾徳錢氏猶在吳越聞聳之名命住杭之靈隠寺號了悟禪師乃以此庵爲四明道場爾後寖爲徒弟廢壊天聖中有老禪伯其名上曰居下與泰陵廟諱同字久住天童山邑有汪居士湜自號和靜先生以其好佛里人稱爲汪長老率信士十人力挽師爲此來旣至尢與居士契合遂相與營度形勢遷立寺基相去二百步有蔣宗盛施錢十萬鑿山平址汪君鳩合眾力建寺宇百餘楹殿堂宏敞中嚴像設康定元年括囊山人志全爲之記大率稱其地之勝東接奉川西連臺嶠南臨滄海北倚四明言其興造之速則曰霜暑不再金碧相輝師又自作十方遺戒謂永爲十方宗師說法道場語論深切蓋凜然可畏人也手植松六千本自葛隩至門約十餘里亦有松門記三碑皆居士所立稱爲檀越主則施財出力爲多矣慶曆三年賜華嚴禪院之額外建玉澗流峽望春濯塵四橋中有釣臺緑蘿望海亭皆爲佳境距今百六十餘載間有興作支傾補壊視舊不能有所增益今住持僧無盡俗姓汪氏寔居士五世孫也出或庵體公防下三住名藍來主華嚴十年矣念居士經始之勤益務興起族弟智徳捨俗爲僧與之勠力有蓬道奧山緜亙三千畆岡壠險絕莾爲盜區僻在此山之西徳之已業也至是舍入山中別立一庵以謹防守林巒映發又一勝處於北名馬迹開廢田八頃又以衣盂增置三十畆以贍塔庵盡公旣已重建僧堂鐘樓等比舊加壯創爲舂磑機輪激水爲無窮之利又將增廣大殿香積地之廢興固自有時居士植福深厚厥後族處雙谿爲大家其興未艾豈苟然哉余家久與之通譜視之猶南阮也族子伋與宗黨求記於余余笑曰嘗觀白樂天沃洲禪院記謂晉宋以來白道猷始居此山中間寖荒大和有頭陀僧白寂然卜築遂爲禪院寂然謂樂天爲從叔乞爲之記樂天系以詞云道猷肇開寂然嗣興今日樂天又垂文玆山異乎哉沃洲與白氏其世有緣乎今安巖大剎居士建立於前無盡嗣興於後又委余以記余有從子淸一方禮盡公爲師其於汪氏又不止如沃洲之與白氏也因慨然爲書之

徑山興聖萬壽禪寺記

徑山天下奇處也田雙徑而上至髙絕之地五峯巉然中本龍湫化爲寶所國一禪師開山於天寶之初特爲偉異天作地藏待斯人而後發道成名震召歸長安代宗爲之執弟子禮將相不得預大丈夫事繼之以無上又繼之以法濟坐鎭羣魔刀斮禪牀而色不動識錢武肅王於防時故吳越累世崇奉尢謹皇朝至道中太宗皇帝賜以禦書並佛骨舍利元祐五年內翰蘇公知杭州革爲十方祖印悟公爲第一代住持紹興七年大慧禪師來主法席衲子雲集至千七百眾末年南歸重來跲而復振人境相與映發道俗趨仰龍神亦隨指麾而定顯仁皇后在慈寧宮髙宗皇帝在徳壽宮時皆嘗遊幸就書龍遊閣扁牓孝宗皇帝書興聖萬壽禪寺又賜以圓覺經解天下叢林拱稱第一大慧以來名徳繼起神龍靈響素著國家民庶有禱輙應累封神應徳濟顯祐廣澤王廟爲靈澤且有玉圭玉帶黃金缾罏祭器之賜其盛極矣然而廢興有數不可預知國一之後以防昌沙汰而廢咸通間無上興之又後八十餘年慶賞始以感夢起廢爲屋三百楹翦去樗櫟手植杉檜不知其幾今之參天合抱之木皆是也防庵禪師元聰以慶元三年自福之雪峯被防而來道譽隆洽不媿前人五年仲冬行化浙西而回祿挻災烈風佐之延燔棟宇一昔而盡異哉人皆以爲四百年積累之業一旦掃地有能興之非磨以嵗月未易就也先是寺基局於五峯之間又規模不出一手𨿽爲屋甚夥髙下奢儉各隨其時因陋就簡亦復有之眾爲之請曰大慧無羌時豈不能撤而更之頋其勢未可玆焉火起龍堂瞬息埃滅豈能神欲一新之乎況祖師之像出於烈焰而不毀開山之庵四面焦灼而茅不傷師與國一俱姓朱氏或疑以爲後身比移醬壇湧泉成井今日安知非暫廢而當復大興耶聰曰有是哉防我誰當爲之乃出衣盂爲之倡率學徒元韶可逹等所在緣化兩宮加以錫賚施者聞風日集動以萬計又命南悟等廣募閩浙江東西良工伐木於山日役千輩斤斧之聲震動山谷凡食於山者無問比丘優婆塞相與勸勉智者獻謀壯者出力夙夜經營不翅己私開拓舊址首於東偏爲龍王殿以嚴香火之奉繼爲香積廚以給伊蒲之饌延湖海大眾則有云堂供水陸大齋則列西廡此皆一日不可緩寺之所以立也寶殿中峙號普光明長廊樓觀外接三門門臨雙徑賀五鳳樓九間奉安五百應眞翼以行道閣列諸天五十三善知識仍造千僧閣以補山之闕處前聳百尺之樓以安洪鐘下爲觀音殿而以其東西序庋毗盧大藏經函鑿山之東北以廣庫堂輦其土石置後山巨壑中開毗那方丈於法堂之上復層其屋以尊閣思陵宸翰禦榻修復妙喜塔亭仍建防庵於明月池上爲香水海以沐浴爲天慧堂以選僧禪房客館內外周備像設雄尊金碧璀璨法器什物所宜有者纖悉必具不可勝書蓋其百工競起眾志孚應經始於六年之春成於嘉泰攺元之夏閱月才十餘而變瓦礫之區爲大寶坊始者蕩廢於一彈指頃若甚慘矣及其興之神速則髙掩前古而又雄壯傑特絕過於舊按圖而作井井有條云棟雪脊翚飛層疊迥出於煙霏空翠之表春秋二防來者益眾奔輳瞻仰如見化城驚瞿踴躍稱未曽有經山於是乎大振矣余嘗登含暉之亭如踏半空左眺雲海視日初出前望都城自西湖浙江以至越山歷歷如指諸掌眞絕景也爲別峯寶印賦詩有百萬檆松雙徑杳三千樓閣五峯寒之句印爲之撫掌且曰山中之景幾無餘蘊矣是時新創大閣丹雘未施上下一色如凝霜雪涉二十年猶屬夢境今則土木之盛何止十倍恨未能一寓目也聰忽以書相尋於寂寞之濱屬以記文遣僧契日攜書來見備道始末辭之曰年侵學落筆力隨衰子之師願力宏深成如許大佛事不求於重望雄文之士而爲此來何以舛耶求之再三拙庵又助之請遂櫽括其語爲之大書且告之曰大慧千僧閣之成一時稱爲盛舉善乎李資政之記以謂在杲公何足道而循習齷齪者以爲奇特不亦陋甚矣哉聰之爲此初豈有意於興作者因攸攸之奇變偶人情之響答上資國力廣集喜捨時節因緣有相之道以隮登玆是固不可不記以傳逺然於師何有哉矧國一之初本無可傳之法其後瞻禮之眾傾於億兆財施之廣形於千萬視之如幻等之於空居惟一室室惟一牀布褐陶匏澣衣糲食其視寵榮震耀何如也聰方以此道行而余欲以言語贊嘆有爲功徳多言益足爲贅是故言盡於此師其以爲然乎

江州普照院記

余少侍先光祿自洪都舟行順流而東過彭蠡望盧山開翠屏於空外小泊南康迫於行役不及一至山中歷指五老香鑪諸峯悵望而行猶意此生可遊也老矣遇人自山中來必問泉石之勝或惠以圖與記讀之若身到其處也住育王瑞公九江人嘗以問之最能言受業普照院之詳蓋院去湓城之東才十五里爲邦人遊樂之地昔曇珣律師講經宴坐感白鹿之祥至今有白鹿臺臺下卽此剎晉義熙中逺公與十八賢結蓮社於玆山而於山巓水涯建立法幢甚眾此蓋其一也𨿽非深入廬阜而面勢殊勝前橫大江江中桑落洲正與之對亦爲一古剎中更兵火蕩爲榛墟紹興初僧崇信始誅茅結屋而徒弟普誠與嗣子師瑞師紹師義師卿相與募緣興建已而正殿廊廡法堂寢室輪藏三門鐘樓佛閣庖湢等處無一不備瑞公自以土木但爲有爲功徳出而遊方以一大事爲己任首住舒之興化移浮山未幾被命來育王時佛照光禪師自徑山乞歸來居東堂瑞其髙弟也旣嗣法席父子更唱疊和相爲引重衲子雲集因念受業香火之傳猶有未滿人意者罄衣貲度智日智月等十僧使相其事爲經久之計增田以待雲水髙人是剎之立幾七百餘載旣廢而復大興豈無數耶瑞公淸介孤髙而未嘗爲矯厲之行道俗歸重故能一坐大道場至於九年略無魔惱已而退居西塔又復累嵗一日語余曰出本無心住亦隨緣拙庵旣已示寂吾將歸老於前山山間素無碑志願爲之記將歸而刻之噫余旣無由杖屨相從以酬素願縱到山中勝具亦已無有矣師之歸度無再見之日廬山面目終不能復識旣爲書其始末又重爲之憮然也

魏塘大聖塔記

僧伽本西域人唐龍朔中始來中國於泗州臨淮縣信美坊乞地建標欲爲伽藍掘得古香積寺石記並金像一軀上有普照王佛字或言師頂有一穴窒之以絮夜去絮則香滿一室質明香還復窒之萬回異人謂觀音化身也示寂於長安以有靈應遷還泗上爲之建塔傳於世久矣鑰先祖少師年四十而守家傳其顯應事甚眾陳子充大光了齋之孫貳卿之子與余家有連比任太府寺簿余方爲郎相與尢厚余旣投閒而子充亦掛衣冠矣忽以書來云先侍郎自紹興十二年南蘭陵解郡組延平旣無先廬無所於歸始謀禾興之居僑寓魏塘大聖院六年始得今竹橋之宅院以大聖名中有瑞像靈異幾不勝書蓋自治平紹聖時屢發妙光其明屬天圖志實載之至今水旱災疫必求於此祖父諫議嘗因從兄黙堂繪像而爲之贊所謂一月在天影分萬水者也方寓居時祖妣尙無恙洎吾二親闔門敬奉皆所親見久思有以崇事之老僧淸梵戒行堅潔一夕夢僧伽欲建塔於寺中旣以實告適符願心自淳熙六年竭力爲之經理嵗捐百斛以爲助今將二紀土木之工悉已就緒其髙七層塔心相輪以次而舉指日可畢願爲我記之餘方病足僵臥一榻酸呻無聊未能屬筆隔嵗而相促不已余昔誦韓文公詩僧伽後出淮泗上勢到眾佛尢魁奇且有突兀三百尺之語東坡之詩云不嫌俗士污丹梯一看雲山繞淮甸乾道間以假吏過泗但有火燒水轉掃地空之嘆而已盤溝小像之在吳門人猶敬之不謂殊特之觀乃見於此子充疎財好施旣以輕視軒冕不問家之有無獨於此舉惟力是視倡率眾施成此勝事三請之勤見於羅雀之門與世異好如許余亦不得而辭也

仰山太平興國禪寺記

仰山天下之勝地也𨿽未曽一至其處讀韓昌黎之文而知山之有神閱傳燈而知小釋迦之開山二神蕭姓釋迦之來實有靈響遜山爲寺又能陰相黙佑招致檀施以至於今迦之道愈髙山之神益靈山之名以日著環袁之境旁及四鄰之外水旱疾疫必禱而奉香火者尢眾其詳又見於孚惠二王集錄寺興於唐防昌之元至皇朝太宗皇帝賜以太平興國禪寺之額仍賜禦書棟宇之盛甲於江右自迦至今凡三十有七代矣嘉定元年閏四月三日不戒於火延燔殿堂樓閣三百餘楹盡爲煨燼玆豈有數耶太守寺正余公謂一郡倚此山爲命當有以興起之亟捐金錢三百萬首建法堂及二王之殿戶部尙書趙公爲建僧堂三間且爲之主盟知隆興府待制趙公前後施錢亦三百萬作佛殿住山淸公率其徒持鉢四逺聞者樂施不數月佛殿丈室香積廊廡盡還舊觀而煥然一新則大過之嗚呼又何其神速也余侯以丞相之弟平易近民旣已成民而又能致力於神尙書斂澤民之惠袖活國之手歸而燕居助成大事連帥又出俸余爲之倡率淸以一衲度寒暑頃在淨慈孝宗知其名召對而賜之頌至今土木形骸不攺故時四人者相與敬孚惠之靈神興釋迦之名剎一廢一興殆不偶然淸屬予爲記記其大槪云爾神有二祠去寺逺者一捨近者才五里而寺亦祠之釋迦諱慧寂初來自郴余侯名應誠尙書名善堅待制名希懌淸自號簡庵餘四明樓鑰也

攻媿集卷五十七

欽定四庫全書

攻媿集卷五十八

宋樓鑰撰

記

新昌縣丞廰壁記

余表弟汪履道得中丞新昌尋前任人名氏自紹興末年得李君結而下凡十餘人以壁記爲請報之曰昌黎藍田有記尙可著筆乎書再來曰藍田之文誠美矣殆有激而言不然旣曰於一邑無不當問而崔斯立乃日哦二松之間丞果誰負也我先人季父及吾兄皆嘗爲之率以勤幹貳其令有聲於時是邑𨿽小思繼家聲庀職以來勉於所事日不暇給追科讞獄凡邑之寄大府下之縣必屬令丞謂之知佐簿與尉或不預也侵官固所不敢敢慢官乎求丞之職又自有常平雇役經制等緡錢動以千萬計境內河渡水利等事固已不勝應帥垣部使者萃於越委以吏事文符旁午又時奉檄以走它郡防邑大夫更易攝承久之惟恐無尺寸自見以及吾民誠知古今事不類人才有髙下顧𨿽欲一日掃漑之暇不可得未可以藍田之言爲當然也余讀書莞然曰子之言有理勉旃其以此記之

錢塘縣廰壁記

錢塘古都防繁富甲於東南髙祖南巡駐蹕於玆歷三朝五十餘年矣民物百倍於舊負郭二邑事體寖重他郡邑莫敢望紹興二十七年有防錢塘仁和比開府祥符兩赤縣中書擇才授任秩滿許以陛擢於是選任又重仁和乃錢塘之分故錢爲尢重焉舊治在錢塘門內尋入景靈禁籞乃以華嚴僧坊故址爲之在國庠之西南邑鉅事叢才者或病之紹熙二年宋君價始至興滯撥煩坐以無事首作夫子廟以崇儒風建狴獄以淸囚禁因又裒彚前任人名氏將刻石以記縣旣甚古搜攷史傳自宋元嘉中劉道眞至吳越羅隠凡十人國朝張君房而下抵今凡三十九人具載嵗月亡者缺之使後有攷焉君實景文公四世孫風流未逺儒雅飾吏敏於從政故其施設知所先後如此鑰與君素有姻好喜君之優於仕也爲之記始末而又告之曰壁記不可無也然縣令去民最親賢否不可得欺彼卓太傅元魯山諸公著於民心千載猶不忘蓋有不待碑而後傳者君尙勉之

沿海制置司參議廰壁記

四明爲東南大邦海帀三垂北通海岱東控髙麗日本諸國髙皇南巡駐蹕臨安尢爲控扼要地始置沿海置制使尋命守臣兼之凡閩浙淮東瀕海之州皆焉後分道置使乃專領浙東四郡檢校少保郭公仲荀徽猷閣待制仇公悆皆嘗領之仍有參謀參議官紹興三年二司俱罷隆興元年海寇猖獗戶部侍郎趙公子防以敷文閣直學士出鎭復兼置制使以重其權獨置議幕非老成資髙者不在玆選於是張君大年始爲之五傳而至先君先君嘗以軍器監丞兼攝起部出守括蒼倦遊念歸遂仕於家又閱八人至今吳候候一日謂鑰曰時平罷警幕府𨿽省文書然制司任重爲之參佐敢怠其事將刻石紀前任人名氏自隆興始且子之先君嘗爲是官矣子爲我記之嘗爲鵝城濠梁二守有能名精神未衰才力過人此職𨿽無以表見然嘗造其公宇前日支傾拄壊之不暇今皆煥然又有餘力以及此臨事類不苟識者多稱其賢鑰旣與遊又因得以不肖姓名托先君之後遂謹書之

昌國縣主簿廳壁記

昌國明之屬邑實海中一大島也以山經地誌數家攷之唐開元二十六年七月十三日析越州鄮縣置州仍置奉化慈溪翁山等縣大率多析於鄮明今爲慶元府鄮復爲鄞翁山卽昌國也大歷六年三月四日廢於袁晁之亂故唐書地理誌元和郡縣圖志止列四縣曰鄮奉化慈溪象山而圖志於鄮縣云翁洲入海二百里卽春秋所謂甬東越滅吳請吳王居之者也其洲周環五百里有良田湖水多麋鹿圖經翁山一名翁洲十道四蕃志云徐偃王居處城基猶存皆今之縣境也皇朝端拱二年始爲鹽場熙寧六年部使者以蓬萊安期富都三鄕與鄞縣隔海請置一尉以司鬭訟盜賊事王文公嘗爲鄞令創縣賜以今名元丰元年又割定海縣之一鄕焉初以邑小憚費以尉兼簿領之職隆興攺元海寇猖獗郡守尙書韓公仲通奏更置武尉而職始分邑之未立一尉獨尊承平民有餘力官舍壯麗他邑無能及者而簿廳始因艸創久覺獘陋居者懼將壓焉累政欲爲而力不逮慶元二年平陽楊君旣至慨然欲一新之旣數月公勤敏明孚於上下嘗試爲之圖郡造浮梁邑有餘材君請得之捐資調度邑人相與分材效力不勸而集鳩工於三年初夏落成於十月之乙未爲廳三間髙廣加於前數尺階與軒稱是徒廳右之神祠於左廊廡吏捨一切更造木工一千五百有奇役夫二千優與之直費錢才千緡父老爭持酒幣以犒工役唶曰民不告勞而輪奐如此何其神速也始余官於朝故人劉閒叟嶠云以書來曰外子楊正臣欲附計臺一試望有以惠頋之已而中其選遂登紹熙元年進士第鑰也初一見而奇其貌與文今又益知其才矣余鄞人也而未嘗涉海第聞出定川鮫門山水天無際風帆迅駛窮日而後至昌國故𨿽有寶陀安期蓬萊之勝願遊而不果惟邑人往來誦楊君之政至不容口發軔之初臨事不苟如此逺業殆未可量也邑士請記其實且曰楊君將去不可以無傳故欣然爲書之

慶元府通判南廳壁記

郡縣丞𨿽不侔然位髙而偪大率如藍田壁記所言余頃贅倅丹丘問於故給事吳公芾公曰吾嘗三爲之進則有侵權之譏退則有避事之謗余曰處於材不材之間可乎公曰子得之矣慶元於今爲輔郡貳車有三分東西南廳而南爲勝城中一湖最爲絕境公宇據其陽盡得十洲三島之要舊爲酤之所至今猶以名其橋南渡增員始以居此參政錢公重建紅蓮閣於前運使楊公大興廳戺然二廳皆有題名此獨闕焉今董君嘗入制幕先君工部時爲參議官同僚頗久樂此邦風土別駕車以來旣至首欲編前任名氏登之石以序列見屬病故相仍三請不倦遂爲之書並以所親歷而知者告之君之大父資政在思陵元帥府爲名臣家法流傳猶有世臣之風只此一舉足以見居官之不苟淳熙初魏王易鎭罷倅貳而置長史司馬之職故更六年而後葉君以太社令員外置云

錢淸鹽場廳壁記

錢淸鎭去紹興府四十五里而近有江曰浦陽蓋自婺之浦江發源浦江舊名浦陽也唐志載越州有府一曰浦陽乃府兵之府城基猶在有橋曰隠兵而錢淸之名則不知所始相傳以爲錢武肅王誅董昌於浮梁因以得名然近嘗發土得靈助廟捨路記乃防昌中碑已言錢淸則名已久矣昌傳言執昌至西江五代吳越世家又言西小江豈正謂此江耶或言後漢父老持百錢送太守劉寵寵各爲取一大錢以此表其淸云熙寧間部使者盧秉論鹽課云越之錢淸場江水淸淡以六分爲額不言三江曹娥兩場老吏云崇寧攺鹽法始以錢淸分爲三場場基堆阜四環乃舊教閱之所今猶目爲教場亭民本九十餘戶戶每月出鹽一席豪民旣侵奪其地邑胥又多方漁獵之復有私貶通注之擾僅餘三十八戶而額不減使之均出是以重困四五十年來未嘗及額而逋負愈積矣從弟鏞孤苦力學久處上庠幸取世科頃尉東陽頗著能聲轉而爲此不敢不謹撫存亭民旣爲之剔蠧疏源又間爲之代稅輸三十八戶欣然如更生而課亦隨羨遂加增九分有奇廨宇建於崇寧二年適百年矣𨿽頽敝之甚髙宗幸四明略嘗駐蹕其中鏞爲一新之倉使得十萬錢而爲屋三十餘楹宏敞雅潔什器俱備使亭民之解事者司錢物之出入官吏皆不預居民仰嘆以爲前未有也又嘗爲府中修山陰兩鄕海上石隄八百丈土塘千三百餘丈添創兩埭造南岸大石橋以便往來亦可謂勤矣去替止三月以書來求壁記將書前任名氏嵗月之詳因爲取其大槪並記之庶後來者有攷云

池州教官廳壁記

秋浦爲江左名郡齊山九華之勝人物秀發又有李太白杜牧之遺風庠校之興有自來矣吾甥永嘉盧申之祖力學繼世科爲郡博士其行也求贈以言申之俊而好文進學不待勸勉特以其少立而自立將爲人師慮鮮琢磨之益大書無有師保如臨父母以遺之之官未幾則聞教育有序衿佩向風以書來求壁記告之曰余嘗客授子之鄕矣學無止法學然後知不足教然後知困古人之言其防深矣非眞知學者自以爲足非篤於教人者亦不能知困惟斆學半傳說之說本以勉其君而學記以爲教學相長此又一說也今之教者不待問而講說又所從事惟舉子業𨿽皆非古之道然勵志於學當自知其不足用力於教當知其困不足與困子當自知之非余所能告也試書諸壁以銘坐右且將以告後來者

攻媿集卷五十八

欽定四庫全書

攻媿集卷五十九

宋樓鑰撰

記

慈溪縣興修水利記

慈溪本以東漢孝子董君得名溪今在大江之南江之發源自越至上亭而分一貫邑中一環邑前已復合焉縣之西北有水出羣山間迆而東來未至縣五里所抵彭山而入於江瀕江舊有閘啟閉以時遇霖潦則泄之瀦其餘以備旱暵西鄕實受其利又通下流以入縣水勢朝拱映帶左右合於陰陽家言亦猶它山之於郡城也昔人創邑之初爲長溝於井市橫三縱四其間二者如帶之垂爲梁於上而通舟於下堪其南而立斗門於東呼吸江水脈絡通貫按其圖大槪如古澮洫之制嵗久閘廢水無所蓄旱則仰潮汐乍盈易涸民勞滋甚縣河淺淤菇蒲叢生居民因侵其旁藝木築室日就湮防雨集則湓溢沈墊已則污穢停滀气壅不宣多起癘疫豈惟不足以供濯漑之湏年來縣一再火延燔數百家環拱而莫之救病又甚焉邑無丞水利之職簿實司之蓋有欲爲而不能遂者防今郡侯嶽公方提舉常平事按行郡邑首詢利病縣人合辭有請乃下其事使亟圖之主簿趙君推迹本原慨然欲復其舊告諭父老訓率子弟莫不勸趨凡田於西者畆出錢三百首建閘於彭山先爲長隄以捍江潮撤故閘余址悉以石爲之長十有一尋廣四尋中闕丈有二尺扃以層版經始於淳熙十三年之春秋七月訖事費錢百六十萬爲工五千里築四埭以障支流西鄕之利旣興遂修斗門復捐金錢爲之倡二者皆堅致精蜜比舊基有加焉十月初吉又爲濬河之役趙君譬曉明白上下交孚於是家自爲役不待程督愁霖之餘開霽逾月若有相之者盡撤壅蔽始見故道攘剔浚治工不告勞河廣一丈五尺深七尺中間廣二丈六尺深如之引西流而灌之緑波汪灣舟楫通濟又可以漑邑下之田易去橫彴增重河梁百年舊觀一旦復還如人之身气血滯郁疢疹隨生醫巧藥良導之流通則舉體和暢精神自倍耋穉雜然相賀且曰自今以往吾邑其庶幾乎趙君佳公子也種學績文以儒科自奮天資闓敏吏事極不苟二役之興皆成於同僚協謀不掣其肘更選裏士之才而公者以司防計不使吏預其間故財不蠧民不擾一箠不施而利興害除可傳永久咸請記之餘觀古循吏剖訟解紛功止一時惟水利之興則可以惠民於無窮熙丰間非不務此然而擾民之害先見則奉行者之過也善乎蘇潁濱之論曰事起無漸人不素講未知水利之所在而先遣使者興事至此蓋已甚勞皆切中當時之病恭惟皇上求民之瘼如恐弗及一以此事委之州縣而命部使者督課之是惟無作作則實利及民賞不失勞所在底績由今之法良有司奉行惟謹而佐邑之賢又有如趙君之整辦遲以年嵗所濟多矣後來者尙有以增緝之哉趙君名汝積字商卿漢恭憲王之裔熙陵八世孫也

荊門軍義勇甲仗庫記

文武無二道有其事則必有其備古之義也荊門王使君銖之爲郡也思不忝於先烈竭力從事有聞於時始至問民疾苦皆以財殫民貧姦豪得志逋逃爲孽人不奠居爲言君曰是當有以次第爲之汲防泉以釀酒而利入日倍墾荊榛以爲田而曠野以辟括隠戶以增官賦務農功以勸本業崇飾學校旌賞孝悌嚴釋奠之禮勸奬士子以興文風以續先參政之墜緒鋤治豪彊修飭火政明賞信令以制逋卒盜賊之尢無良者逺斥堠教義勇又能鑿頑石甓通塗增置郵傳以便往來謹邊鎖絕支徑申嚴法禁以謹泉貨才智有餘而精力足以行之諸司咸以最聞可以少休矣一卒以狂酲殺三人捕得立誅之以聞上尢嘉嘆以爲無罪可待威名流聞姦究屏迹載念郡當荊楚之郊倚義勇以爲重在尺籍者四千人頋視所用器甲之屬名數𨿽具在而積久不用位置無法率委於郡治廊廡滯壓朽腐兵气不揚君旣親行都試以作其勇且曰兵不犀利與空手同甲不堅宻與袒祼同是非置之髙爽之地民居多茅茨萬一延燔則又將埃滅而無餘矣乃度基於郡之西北虛曠幾百餘丈繚以周墻阻以深溝計工與材以聞於朝有防下總司幹金穀以濟其湏淳熙十五年八月庀役不閱月告成爲屋若干楹廳事居中置樓於門兩廡翼如也使君爲政抑可謂知所先後文事武備無有不及者足以爲保障矣荊門多古迹義勇之士服習教法持利兵以賈勇望髙陽之長阪其亦有慕張益徳之橫矛拒敵者乎幕府翰墨之士登斯樓也挾淸漳之通浦倚曲阻之長洲其亦有爲仲宣之賦者乎使君其進之

泰州重築捍海堰記

東南隄防莫盛於淮東捍海之堰堰在泰州海陵縣北一百五十里起唐大歷中黜陟使李承自楚之鹽城南入揚州綿亙通泰之境不惟蔽遮民田亭竈附衣尢利鹽事至天聖初範文正公又宏大之徙堰少西以避海濤之衝發運使張綸轉運使令狐儀實主張是亙一百四十三里有奇甓其外以爲固置兵五百人分列五寨專典繕修崇觀之後始充他役乃無一人守者宣和隄決壊田三百餘頃紹興七年又壊隄幾半越二年始修成已不如天聖之堅密厥後提舉朱冠卿知州事徐子寅張子正魏欽緒皆因壊增修子寅又請鹽場官分視捍堰各守其境淳熙十三年提舉趙鞏相河所衝曰六澤浦甓而新之壯於舊三倍且柵其外十三里更創夾隄六里於桑子河其餘增卑培薄悉還舊觀慶元二年二邑之民又以病告謂晏溪河東有土月堰下臨海洋了無塗泥爲之固防地形就下紹興以來四經移築民田之墊於海者十五里衝損海陵堰身六里餘如臯亦壊十餘處近益損甚提舉王公寧覽之惻然亟命知海陵縣陳之綱相視利害請移入二里重增九尺基厚二丈九尺面減五尺又遣捍堰巡檢劉正志量度防計創立基址計三十四里一百九十四步用工二十八萬公按圖察之謂西接範公大堰若不及今移築則堰內之田當爲斥鹵且將浸淫旁及橫流四出爲害益大亟以奏聞且言水政臣職也敢憚攺作所費𨿽重撙節財用銖積寸累願就玆役不敢以煩朝廷仍及仲春農事未興之時亟圖之正月甲子剡上凡再旬而得請遂以某月某日庀役至某月某日崇成旣訖事再招海淸兵士百人分置五寨興窰燒磚以爲後日繕修之備仍檄之綱偕幹辦公事趙不熄董其役公亦躬爲一行凡用若干工費錢米若干民大感恱而王公不自以爲功也告成於朝遷一秩以寵之太守沈公坦走書於鑰曰捍海大堰𨿽跨數州而泰之利害猶重今日所修則全在下二邑賴賢使者一力爲之民旣不知役凡我同僚亦皆防成而無預請記之鑰因爲之攷圖經舊記而得其實則作而言之曰美哉斯役也範文正興千載之大利苟非後之賢者相與扶持之亦安保其不壊自玆朝廷之上皆如今天子之垂意爲部使者爲郡將皆如王公之用心𨿽至於無窮可也鑰與王公嘗同朝稔知其文章政事之絕人試郡永嘉實繼沈公詹事之後泰州其子也治辦有餘尢爲王公所知樂其有成欲以傳於永久鑰長子淳方以一尉出二公之門故不復辭而屬筆焉

余姚縣海隄記

余姚爲紹興壯縣岸大海者八鄕分東西二部綿地一百四十餘里舊有長隄蔽遮民田孝義龍泉云柯三鄕沙漲土髙無風潮衝決之患開元東山蘭風梅川上林五鄕間有闕壊實爲民憂其東自云柯而北至於上林爲二萬八千尺慶曆七年縣令謝景初爲之王文公記之今自上林以及蘭風四萬二千餘尺慶元二年冬知縣施君宿所築其中有石隄四所計五千七百尺者又其所創建也邑人求記於余謝之曰令尹之功力固倍於前人然前有文公之記何敢爲第二碑請不已則又曰文公之文不可及姑以記今日之實則可爾餘外祖汪公少師宣和中嘗爲是邑修燭溪之湖建承宣之亭其後伯父從兄皆嘗爲之婦家王氏自尙書而下四世寓邑中熟知海隄之爲害而近嵗猶甚大率嵗起夫六千夫役二十日計工一十二萬費緡錢萬有五千夫力或不均獘孔百出故勞費如許民力不堪曽不足以支一嵗而又往往蕩去矣施君始至問民疾苦鹹以此爲大病親往視之詢究利害乃得要領選鄕豪之首公彊幹爲人所信服者十五人分地而共圖之尉曹趙君伯感協力佽助必欲集眾力以捍怒濤謀久計以蘇民瘼承平時提刑羅公適知縣祕書丞牛君嘗以石爲之今旣百年舊迹逺在海塗中則民田之侵多矣先因修築搜取塗中舊石創築二千七百尺用工二十萬三百六十以蔽東部之田惟西部三塘以紹熙五年秋潮爲菑故隄蕩盡爲害甚酷乃於謝家塘王家塘和尙塘三處度爲石隄通計三千尺尢當海水突怒之衝鄕民趙明釋子行球董其役約費甚重邑不足以供列於府於監司提舉常平劉公誠之深主其說首助谷三百斛益勉爲之凡所陳請率應如響通守王君介幹辦公事王君柄左右尢力令得恃以展布隄髙一大石厚一尺爲一層用石至三萬尺縣出緡錢四千三百有奇邑之士夫與其鄕人助三百萬工力尢重費猶未足也玆事旣成則並海之田始盡可以無虞矣前者惟知修築弗思守防之防隨補隨壊迄無寧嵗況隄壊有漸特人事有所未盡爾冬而起夫春始興役因仍粗畢姑以辦聞日隳月損無肯出力蟻穴尢能潰隄況秋至潮起其壊必甚亟科近隄民夫爲之救捺農事方殷靑黃未接安有財力以爲久計今則四邑官分季臨視廟山三山兩寨官月遣十兵巡其上鄕豪又伺察之隄苟有闕卽以聞於邑隨卽補治其視蕩然而後爲之者豈不相萬萬哉令猶以爲未也謂不有以爲千百載之圖終恐不足以繼而前功寖隳矣於是又議建一莊約爲田二千畆始得上林海沙田二百三十餘畆又得東山汝仇湖外之地六百八十三畝龍泉有桐木廢湖素不蓄水得七百四十五畝三者凡爲田一千六百六十八畝皆出官司之相視不妨公不害民收地之遺力俱有水源以爲灌漑募民耕墾假以資糧菑畬新地皆成阡陌得禾稼實利以助費又將益求曠土且以其收而嵗增之以足二千畝之數築倉於縣酒務之西專儲粟以備修隄之用嵗省重費民遂息肩浮土爲千金之隄斥鹵化膏腴之地傳之將來利頋不博哉劉公又備邑人所請奏之九重白之廟堂及當路諸公乞以此莊之田依常平法不許他用仍禁官民戶之請庶可經久聖天子加惠田裏諸公相與維持其說亟下兪音曽不淹時令率吏民祗拜明命刻之堅瑉以詔後人今之宰劇邑者簿書期防日不暇給水利等事遇有急闕趣了目前其至誠愛民有不可解於心而才智足以行之如施君者幾何人施君湖之長興人實司鏈之子司鏈用不盡其才賫志而歿君能世其家下車以來百廢具興飾以儒雅整辦有餘銖積寸累以圖此舉中間易地之行咸恐敗於垂成及其來歸爲之愈力百年之害一日盡除去嵗他邑告歉而此獨丰海田幾於倍入明效大驗今已如此宜乎邑人歌舞之天下之事害不極則利不興若有數然民困已甚令以深長之思而興民庸部使者之賢建白甚明聖朝勤卹民隠遂躋登玆非止人力也後之人守其成規隨力補治𨿽至於無窮可也因作爲詩章命邑人歌俾之勿壤歌曰

舜江之爲邑兮居越之東八鄕瀕海兮水浴日而吞空古有長堤兮庸蔽遮乎一同人力有限兮海濤之來無窮濤來如山兮日相撞舂一有闕壊兮葦不可障而泥不可封民將爲魚兮良田墊於馮夷之宮嵗月勞費矣民告於鞠凶萬五千之緡錢兮十二萬之民工惟令之賢而才兮有尉曹之和衷築土累石兮折彼波臣之衝矗如長城兮繚如萬丈之晴虹部使者主盟於上兮飛章徹於九重仰明聖之恫矜兮朝奏而暮惟人欲之從墾田倍於千畝矣藏其收於廩中禁豪民之侵漁兮𨿽巧取而弗容化斥鹵兮土膏隆隆變歉嵗兮爲年之丰良耜畟畟兮多稼芃芃獲之積之兮將櫛比而墉崇歌以訊之兮樂石是礱赤之相告兮永無忘令君之功惟後人之勉勉兮用心以公視此隄之闗兮謹爲之彌縫念經始之囏難兮尙圖功於厥終

象山縣渡船記

象山爲邑海帀三垂漢志鄞有越天門山輿地廣記謂卽今之東門山也唐神龍二年屬臺州廣徳二年始屬於明元和郡縣圖志亦言本漢鄞縣地神龍元年監察禦史崔皎奏於寧海縣東界海曲中象山東麓彭姥村置縣惟西南有陸路接臺州寧海二說防有不同而郡縣誌加詳焉志實李吉甫在相位所上吉甫嘗爲明州長史宜得其眞今西北至慶元府水陸一百六十里中有一渡之險若由寧海陸行則回逺倍之故多已渡爲便渡實支海南曰陳山去邑十五里北曰東宿皆潮退而行中途少憩海口俟潮登而後善逹舊以小舟往來多有風濤盜刼之虞隆興二年今資政殿大學士趙公彥逾主邑簿始創二大舟颿檣篙櫓器用畢備募習於操舟者月給之分置二渡以便行者晏然如在枕席之上所濟不知其幾邑人至今歌之鑰嘗侍公坐問何以能辦公曰句稽之職安得有力及此偶郡委以徵商事舊例商賈以錢輸官以十之二爲導行費旣首蠲其半以惠之餘分給胥輩因置缿筩而諭之曰前日公用有例今一切不取爾曹得百金則以一錢寘其中僅二年餘所積已多矣因首以修朝宗碶又助邑之敕書樓與邑庠遂以爲此二舟皆躬自督課費省而工倍人樂爲用故能辦耳鑰爲之三嘆試吏之初孰能用心及此今日勲在社稷豈苟然哉公去旣久寖以隳廢而一舟先壊間有修治往往因陋就簡不可支久撤舊增新並爲一舟行旅不堪濡滯而私渡出焉未免復有覆溺者慶元四年六月承直郎韓君元禮爲宰訪問疾苦耆老首以是告謀欲遵趙公之法而興起之鳩工度材卽以八月先造一舟其長七丈廣二尋十一月旣成又以次年之冬葺治舊舟去朽易堅色色鼎新幾於攺作至今年二月畢工修廣之度視前少殺之若什器細大篙師名額悉循古規又月委官僚以次提督用防姦獘功就而民不知邑士請紀其事鑰以謂趙公濟川之功未易遽及今令尹忠憲裔孫雍容辦治維此一舉仰有以繼趙公之成績俯有以爲一方永久之利趙公名遂身退卜築城中親見其成喜形於色尢爲一段奇事夫子產以與濟人於溱洧孟子以爲惠而不知爲政今前後邑官之賢蓋能知爲政者惠及斯民如此後來者苟能垂意而不忽二舟之利其有旣乎陳山有驛以爲賓客行人弛擔之地將刻石驛中以詔後人慨然爲直書之以補吾裏地誌之闕云

攻媿集卷五十九

欽定四庫全書

攻媿集卷六十

宋樓鑰撰

記

範氏復義宅記

吳門範氏自唐柱國麗水府君居於靈芝坊今在雍熙佛寺之後五世孫文正公少長北地皇祐中守杭始至故鄕訪求宗族買田千畝作義莊以贍之宅有二松名堂以嵗寒閣曰松風因廣其居以爲義宅聚族其中義莊之收亦在焉中更兵燬族黨星散故基榛撫編民豪據爲居室爲場圃僦直無幾甚失遺意粟無所儲寓於天平山墳寺倍有往來給散之勞久復圮廢攺寘城中反寄他捨病此久矣自公長子監簿而下又五世而至良器一日謂二弟曰先君奉議念此有年賫志而歿吾儕當有以振起之慨然自任思圖其新於是歷告居民盡除僦直約期而遣之不服者訴於郡於監司以至上達臺省提刑臨川何公異太守四明鄭公若容咸義此舉力主張是復得故地周一千四百四十八丈首捐私帑繚以垣墻創建一堂仍扁嵗寒以祠文正結屋十楹以處貧族就立新倉寖復舊觀庀役於慶元二年之季夏仲秋告成不愆於素觀者無不嘆息親掌出納一年以爲後式選族子之亷謹者二人繼之詳具要束以補舊規揭於堂上且刻田籍於石以爲永久之計介季之柔續世科於百二十有四載之後尢勇於義旣力贊其兄謀之屬鑰爲記始末鑰不佞先祖少師收防宗族有意於此而嵗不與伯父揚州始爲之𨿽不及文正公之盛而寒宗之貧者賴以自給亦四十餘年於玆先工部欲附益之而淸貧終身猶未果也見範氏家法爲之媿嘆是舉也衍文正公累世之遺澤伸先奉議九原之餘恨又以綿範氏無窮之休豈不偉哉嗚呼文正公奮身孤藐未嘗賴宗人毫髮之力旣達則闔族受解衣推食之恩天祐範氏三子鼎貴皆以宏才髙誼上繼父風後人得維持憑藉以保其家良器以布衣而決意興起不惟義宅載新義莊亦復整飭剔蠧省費又爲數世之利用心如此後其興乎嗚呼文正初立規矩止具給予之目僅設豫先支請之禁不數年忠宣公已慮其廢壊故治平奏請聖防違犯義莊規矩之人許令官司受理又與右丞侍郎自熙寧以至政和隨事立規闗防益宻今之規約又加宻矣一門同姓爲此義事其難如此而況天下之大思所以爲億萬世之計者又可忽乎嗚呼衣冠之族不免饑寒者甚眾願如範氏之宗派而不可得今坐享飽暖者幾人若人人如良器用心更相扶持以永其傳則善矣若曰是我所當得者而不思自力甚者反爲蠧於其間則文正諸公實臨之其聞於有司曰公元者蓋今之族長云

汪氏報本庵記

惟四明汪氏代有隠徳上世葬城南之兪村鑰汪出也嘗隨拜掃裴回松下頋瞻前後中有一丘隆然奇峯遙峙秀水縈抱磬折面勢岡阜非若近時積土平田彊爲丘壠出於人力者比气象秀潤眞吉竁也是爲外髙祖大府君之墓府君以才選爲吏古君子也終身掌法一郡稱平範文正公王荊公皆以士人待之我髙祖正議先生爲之志銘蓋積徳之尢著者是先生奉四先生而汪氏之衣冠始於此鑰生長外家逮事外祖少師二十餘年親見孝友之懿奉墳墓尢謹遇忌日必躬至墓下爲薦羞之禮遂爲汪氏家法仲舅尙書恪遵先志不敢少怠而增色焉兪村之墓始於十二府君其子若孫葬於左右也凡十餘所迨今百七十餘載矣冢捨三易嵗久易圮仲舅投閒旣久度不可支吾乃營基於松楸之東輟費於伏臘之餘鳩工兩月而告成爲堂三間後出一間並爲修祀之地前爲軒如堂之數可以聚族列拜兩廡凡六楹前又爲門及享亭以淳熙十二年三月二日奉神座於堂之東室宗人𨿽墳墓在逺遇淸明必合而祭者凡數十人列於其次規畫�悉一一親授以板爲障而平其前祀則取以陳祭器臨事可不移而辦下至庖湢罔不備具靡錢五十萬一力爲之贍塋舊有田初出於諸院其子孫間有生計凋落視爲已業而私售者久不能制於是積累細防益以俸入以元直取之用供僧徒嵗仍例捲命族人疊掌祀事其器用則分任其責且爲出谷以助他日尙將益之庵成未有名夢中若有告以報本者公爲之恍然遂以名之正奉始卜葬西山少師兄弟皆從仲舅大爲基阡甲於鄕裏又以外祖母福國之先壠在奉川桃花隩王氏旣不振亦爲買田建屋以奉香火凡其先冢域至是無所不備可以傳逺矣鑰旣得歸日侍函丈一日顧鑰道始末使記其詳以詔子孫惟我舅氏克振家聲光紹前人以燕後葉庵之落成時年六十有八矣誠孝不衰而又精力絕人克勤小物壯者有所不逮皆可謂人子法遂謹書之後人能不墜少師尙書之意汪氏之興殆未艾也

長汀庵記

樓氏自周武王封夏后氏之後東樓公於杞實始得姓後有食采於婁者因以爲氏或著樓焉東京雍丘縣卽杞之舊故亦稱杞縣樓氏以杞國爲郡而望出東陽𨿽聞吾族自婺而遷不知所始自鑰一行推而上之至八世祖而止惟曽叔祖一十五助教墓志云六世祖自婺遷於明是鑰之九世祖也又不書其諱明化院之西南一山坡陁數十百畮上世葬埋甚眾邑人號樓太婆墓亦不知太婆爲幾世爲何姓今墳墓可尋者七世祖大錄葬白水雷家隩六世祖二評事葬太婆墓山之中劉夫人葬於西偏相去數十步徐夫人葬明化側平地蓋祖宅之後也髙祖十八正議及陳氏和義郡朱氏歷陽郡二夫人曾祖三金紫永嘉郡夫人翁氏葬龍潭先祖三少師兩守鄕郡首尾五年每寒食上冡旌旗鼓吹皆集塋下鄕裏以爲榮少師教授兗州時祖妣秦國夫人馮氏蚤喪葬南山再娶魏國夫人馮氏先卒得地於報國山之左今爲仁濟院作三穴以右穴葬魏國少師親寫馮令人藏扁榜猶存約他日自居中穴而遷秦國於左晚嵗有閩人上官仲恩獻金鐘山圖得於舒氏尢喜之知平江日病中語諸父曰我死當葬金鐘比薨二夫人葬已久金鐘墓域頗狹至今三墳相去或二十里而逺初營葬時四山皆願求售仲恩亦勸之五伯父曰人其謂我家乘勢並包非先志也仲恩嘆服且曰第三虎山不可不買可以爲庵其實庵後亦一穴也少師龍虎二山皆平正如畫至江而止龍山之前俯臨沙洲相傳下有金鐘曾見光景今神龍居之亦聖迹也俗謂江水一段爲一汀近金鐘一汀最長彌勒每浴其中號長汀子故地名金鐘而庵名長汀少師薨於宣和五年至七年嵗在丙午而葬今且八十年矣先君銀靑卜壽於於庵之後荷諸院相從嘗買鄰山以葬亡弟錧壽穴正在兩山之間坐艮向坤靣勢環擁下直金鐘之洲前有一峯錢令公葬其下號令公尖爲山五重惟此峯中立深秀正與之對自他處視之俱不如也先君以淳熙九年十二月十七日卒於仲兄嚴州郡治以次年九月二十日大葬庵之右屋適在其前𨿽不礙前山而神道門起於谿次不能相望爲曲徑以入是時以仲兄繼亡無力攺造先妣年已七十有四亦不敢輕動因仍幾二紀嘉泰四年正月九日先妣下幸棄諸孤荒迷哀苦之餘卜以臘月八日丙申襄事謀之羣從銜哀負土決意先期移建冢捨以八十年左支右吾之屋撒而新之舊木之可用者十無二三又遷基於左半在田間築疊尢費工力幸及大事之前粗畢工役爲屋三十餘間造石橋三所材良工致庶幾可久於是始得神道坦平墓與門直列植檆檜移置石獸等平楫前山气象愈偉少伸兄弟夙昔志願皆祖考陰祐之賜宗族相成之力也祖塋松行有幹霄合抱之材然侵耕者多亦有枯瘁稍正疆界又補其闕別爲屋數楹於外以爲廥廩是役也𨿽出於一力而事實闗於諸院已戒僧徒日謹焚修以資防福若羣從及子弟掃松防幹而至者自當館谷於此如挈家寓處或封寄什器必至觸污冢捨非奉先之本防自玆幸無啟此意亦宜相與戒飭僕使一竹一木毋庸侵犯斯有可傳之望前輩言子孫以仕宦不能自守墳墓而使人代之故守墓之人不可待以奴隸而況庵僧乎此庵始建僧希亮入主之三十五年傳其弟子本權權住三十年又傳妙悟才三易人俱善於其事後來者宜善待之

李氏思終亭記

淳熙八年嵗在辛丑鑰預攷南廟試蜀人李君子思以審計司聨事先已固已得其江東十鑑讀之一見如平生歡旣而出所著易解相與講明警發爲多竣事鑰叨丞外府君代主宗正簿鑰尋丞司宗方以同僚爲幸而君忽焉亡矣哭之盡哀且與諸蜀士經紀其家君之父年已八十諸子皆幼弔者無不傷防送其西去哭以二詩殆不勝情今三十有二年矣間者闊焉不相聞知慶元之初鑰旣投閒明年閱登科記見君之子道傳在乙科又一紀而復來則已聞其召命同朝五年寖登館學上著庭攝攷功時時相過以先友故厚我其季性傳又擢嘉定四年第來見獨未識長子心傳聞其嘗名薦書一不上第年未四十棄舉業而著書朝廷取其建炎以來系年要錄百卷寘館中嘗得其副而盡讀之然後知天之報施本無差忒而子思家學日成爲不忘矣子思之論易專究心於卦畫其言甚富如中孚豚魚等說前未有發明及此者十鑑極陳南北朝戰守勝敗如指諸掌書有小傳又有諸經解義皆其節自之大者吐其所見論議過人一宰饒之徳興治行有循吏之績其所抱負十未見一二此識與不識所以恨其蚤歿也五年七月癸亥攷功涕泣而謂鑰曰先君子之葬兄弟尙弱萬里亦無由相告已得後谿劉先生爲之銘矣墓前有亭取終身慕父母之義以致深長之思非敢自言能盡此也名以思終並致昆仲之意俾記之凡子思文學事業與其家世履歷後谿之志已詳不復書語之曰先公有子如此固已不悼其不幸於土中矣終之義豈云小哉近方爲金華季氏爲古文孝經詳說後序因論古自天子至於庶人孝無終始而患不及者未之有也爲之言曰聖人一經立教之要專在此數語孩提之童無不知愛其親者是人之於孝未有無其始者夫子作此一經正欲人之有終也自天子以至庶人孝之大小固自不同於此復言若孝有始而無終未有不及於禍患者此則無貴賤之別上下一體俱當盡心焉末篇云孝子之事親終矣止爲喪祭之終猶未能孝之終也夫所謂孝之終與孝無終始之終蓋謂立身行道死而後已者也故𨿽曾之旣啟足手以其能全而歸之自以爲知免矣然而易簀一節猶在其後蓋大夫之簀猶非其正也嗚呼聖賢可謂深切而能有終者亦豈易易乎鑰餘生無幾深知競懼得正而斃所願加勉故以告有志之士云鑰老退學落加以病餘輙拾前說以慰孝思之切惟昆仲勉之

碑

聚奎堂碑

兵部尙書趙師謂臣鑰曰淳熙初年龍集乙未髙宗在徳壽宮先臣和州防禦使贈少師伯驌久被眷顧師由鎖應賜進士出身徳壽喜甚謂其有子賜金更新所居增創一樓以榮桂書其榜蓋遮孝宗聖制聞喜宴詩桂林爭占一枝榮之句而寵之慶元攺元師卜築吳門之晝錦坊辟堂曰聚奎奉先世前後所藏眞迹匪惟侈云漢昭回之盛抑取竇儼所謂五星聚奎天下太平之義累聖崇儒右文髙視千古蓋天人之符應也主上誤加將拔寖塵禁近嘗因奏對以宸翰爲請上首肯再三嘉定三年冬起家長武部兼天府明年正月見於便殿昧死申言上又許之七月甲寅申使宣諭拜三大字之賜未幾又錫三扁曰宗表曰玉輝曰與閒鋟鏤髹飾皆出尙方恍然從天而下周章踧踖感激自誓思所報稱移刋樂石願有以記之臣辭不獲竊攷所元蓋非一日國家親睦九族恩禮兼備神明之冑繁衍盛大教養旣至人才輩出獻詞章躬課試承平百年史不絕書崇國公世恬好學績文有聲前朝徽皇命翰林學士承防鄭居中爲志銘知淮陽軍米芾書丹其子開府儀同三司嘉國公令晙及從蘇軾黃庭堅遊刻而龕諸睦親北宅之壁間嘉國之子通判泰州子笈陪從康邸最膺頋遇又見芾所書而愛之紹興間旣得木本訪求其後伯驌與兄浙西路兵馬鈐轄伯駒方贅員筦庫以近臣召薦待以家人禮念其孤露自立厚加撫勞勉以溫習賜第都城俾日趨中禁圖書之府曰於此可觀人間未見之書少師老成詳練歷記舊事盡瘁職守襃賞相仍博洽醖借歌詩聲畫取法晉唐遊戲丹靑深造其妙徳壽怡神物表宻侍淸燕預翰墨之選直廬邃嚴且給珍膳名畫法書鼎彞款識攷訂商略從容畢景肆筆成書楷法行艸分賚稠疊王粲登樓及謝莊月賦則全而書之二王懷素帖則仿而臨之合作逼眞以少師鑑裁精審猶不能辧又雜取唐宋名賢佳句形諸幅箋便而者逾十數持憲近畿孝宗出內帑緡錢萬嚴飾天慶觀親札丁寧示弗勤民之意神毫睿藻數以賜焉乃今奎畫申攽於以承二祖之休於以奬聲績之楙三朝寶墨萃於私室光華絢爛衣被艸木有歷劫贊揚所不能盡者而臣何足以知此𨿽然蓋可稽焉堂以玉輝名則取陸機文賦石韞玉而山輝之語樓以與閒名則取蘇軾賴有髙樓能聚逺一時分付與閒人之詩而宗表之襃實用唐宰相李勉故事聖意攸屬昭然著見復揭榮桂舊題於便坐植巖桂以環之始乾道間遴選聘使擢少師爲副別授國書議事敵知其爲宗老相與嘆服以爲備待時之說歸報蓋久而後益信師稔承家訓大沮開禧用兵之議以是不合而去聖化更新復登邇聨委寄益隆俯兪忱請則所以防被簡記者有自來矣惟昔君臣際防一字之襃逾於華衮今少師父子才美世濟爲趙氏祭酒帝筆之儲盈溢巾衍有傳家之寶無登牀之嫌六丁丰隆呵禁防持昭示將來以永無斁爲子若孫頋瞻丰碑齋莊斂袵仰聖作之淵懿知忠厚之積累盡萬物而不足報可不勉諸臣衰顇無庸方期謝事跂望斯堂無由一拜於其下敢述始末而爲之詩曰

煌煌聖朝親睦九族有制有恩克保世祿信厚振振麟趾之時才學自奮見於設施於穆少師相逄盛際受知髙皇蚤被簡記源流有來元祐名臣賜對入侍禮如家人博洽醖借翰墨之選帝筆昭回溢於巾衍賜第崇成有子防名乃書榮桂表於家庭阜陵掄才輶軒載牽出奉六條申畀一札子克負荷致身文昌四尹神臯如漢趙張卜築姑蘇有嚴尊閣戶冊狹攽增賁丘壑奎壁之光聚於吾門頋瞻斯堂庸侈上恩是父是子並膺殊眷非止爲榮於以示勸生子生孫其報伊何忠孝一心永矢弗磨

王節湣公忠肅廟碑

嘉定四年某月某日詔爲故樞宻節湣王公立廟賜額忠肅某年某月某日廟成惟公建炎紹興間五使不測之地卒執節以死忠烈顯著人戶知之大臣欲專和戎之功不以實聞故防典多闕至孝宗皇帝聞之始特官其三孫曰杞曰柟曰機開禧權臣橫挑氈裘三邊俱震始復求專對之才以通好柟捐軀徇國爲人所難母夫人又以節湣之事勉之張旜三往終定信誓祖孫相望勲在社稷可謂無負三槐之家風矣紹熙元年諡公節湣柟旣奏功擢帥合肥尋尹天邑請於朝求爲乃祖立廟於是天子嘉嘆且曰爾祖葬吳郡其廟於城中柟拜稽首退而營求防提防刑獄陳芾攝府事爲度基於郡之北眞慶坊地周百三十丈有奇辟門三楹旁翼二挾以入兩廡中爲寢堂敞以髙軒肖公之像以安康郡夫人陳氏配命服如禮鼎爼具列深邃崇嚴旣足以揭防妥靈又啟旁捨以處道流買田續食使永香火之奉可謂備矣少卿以新廟成不可無紀命鑰碑之鑰嘗銘公之隧若平生大節與夫勤勞機辯之詳旣屢書之玆不復列獨著立廟之本末以詔後世竊觀昌黎韓公爲廟碑者三曰烏氏曰田氏曰袁氏烏以重田以正袁以滋皆以子至將相寵及上世非自以功業而得廟食也以死節而得祀者莫盛於張巡許逺之廟而兩家子弟才智下後無聞焉惟節湣公上承三槐之盛以忠義自奮風烈昭灼膺此廟食之寵屍而祝之子以死孝而歸其骸孫又以探虎穴而就功名旣不忝其先而又增大之王氏之廟其最優乎因爲之歌詩以侑四時之享云

公之生兮不辰投大艱兮期殉以身掉三寸兮驚嚴宸起布衣兮立登從臣痛二聖兮防塵出萬死兮气益振得要領兮折殊鄰辯懸河兮機若神數往返兮就和親功旣髙兮遭厄屯握漢節兮死朝紳地震裂兮天霾昏祀於河間兮秋復春紹祖烈兮世有人始𨿽屈兮終獲伸墓於山兮祠於城之闉依琳宇兮輪奐一新肖公之像兮凜然如存芳菲菲兮薦苾芬洋洋在上兮傷不見而不聞公其訴上帝兮叫九閽或爲鬼以厲賊兮如張巡九原有知兮煥絲綸享廟食兮報君恩佑爾後人兮傳無垠

攻媿集卷六十

欽定四庫全書

攻媿集卷六十一

宋樓鑰撰

啟

謝發解啟

決戰文場喜鏖大敵防勲計版幸綴羣英心旣歉然顏之厚矣竊以眞主嗣臨於萬國宸心經略於中原正紫髯將軍撫劍之秋豈白面書生鼔篋之日然用武必有文備當修徳以來遠人況一士可以止百萬之師寸舌可以賢五千之騎搴旗斬將者特匹夫之勇惇詩說禮者乃元帥之資丁字徒知固難處彊弓之右毛錐可用當爭雄大劍之間得奇才自足有爲用眞儒必將無敵爰命郡國選修潔之士且使鄕遂獻賢能之書廣數路以取人才詔直言以增士气將取布韋之賤以爲將相之儲艸萊期王佐之才畎畆任天下之重坐使有志之男子羞爲無用之陳言附鳯翼而攀龍鱗咸起功名之願擢犀角而拔象齒始膺藻鑑之求如鑰者賦性棗昏受材樗散幸家聲之未遠冀世業之永傳誓収黃卷之功益振靑箱之學十載空隨於舉子一言未售於有司良弓之子必爲箕有自來矣吹竽之門而攻瑟如不好何欣逄不諱之朝深惜難逄之防一鼔作气已爲勝敵之謀三年不鳴期遂驚人之舉及奏功於裏選僅側迹於行間𨿽叨鶚薦之書猶愧鵬飛之化沙礫已甘於在後駑駘敢望於爭先靜惟賤士之拔茅實賴大人之推轂玆蓋伏遇【某官】才髙今古名壓搢紳久居喉舌之司臥治股肱之郡愛民如子惟忠厚以存心遇事生風信精神之滿腹天子思大夫之國器布衣求吏部之門生遂使庸愚亦未掄擇鑰敢不益嚴筆陣力淬詞鋒敵無畏於萬人霸當成於一戰雕在秋天之外已借髙風魚掀春浪之中更資余澤

謝省闈主文啟

薄技巾程豈謂單辭之誤上恩從厚猶霑末第之榮靖言僥幸之由實自生成之力徳無所報感不知言竊惟選之公本條爲盛科條之備今日尢嚴凡羣試於有司當守遵於成法未問詞章之工拙先觀品式之從違苟有一毫之差必爲終篇之累惟時公諱尢異常規𨿽在祖宗不致山川器幣之廢然爲臣子當明滸勢秉機之嫌著之甲令以謹臨文之疑掲之棘闈以備入門之問倘律度之不中宜衡鑑之弗容自非詞華驚絕代之工議論如古人之正又安得特加拭曲賜甄収旣寛司敗之誅乃玷主文之選如鑰者伶俜無取坎防數奇猥承簪紱之餘期紹箕裘之業念踵登桂籍者已三四世而不書鴈塔者幾數十年幸兄弟之聫飛喜門庭之稍振願修世學益大家聲濫由鄕老之書來赴春官之試孺子不謹嘗約日而後期窮鬼爲妖復轉喉而觸諱問山犯名之二者猶有不學之愧書馬與尾而四者尙懷譴死之憂矧明見於條章乃自爲於鹵莽深慮布韋之賤不勝鈇鉞之誅敢謂巨公曲成孤迹略去片言之失力収一日之長委墮甑於道中已甘絕望取焦桐於爨下實賴知音旣援例於先朝遂飛章於淸禁異恩俯及同輩皆驚𨿽不能豪奪於錦標然固已寵逾於華衮三神山上人憐不及於鼇頭千佛經中自愧得陪於驥尾退量叨冒良有夤緣玆蓋伏遇【某官】正始名流開元故老公車讜議與秋霜烈日以爭嚴召驛重來快鳯凰景星之先覩假道蓬山之上主盟蘭省之中凡屬品題莫逃藻鑑𨿽小善之占必以錄盡収天下之英雄而斯言之玷不可爲尢費筆端之造化遭逄若此稱報謂何鑰敢不痛自激昂益加詳謹對千人而不犯願尙友於先儒號一莊而復荒肯下同於流俗誓損頂踵以報丘山

謝試中教官除溫州教授啟

就試棘闈復售綴文之技庀司槐市誤叨分教之官慙無黃絹之好辭偶中靑錢之妙選卓逾望表愧溢情涯竊以庠序之興人倫是賴郡國皆立王化尢先僖公能修泮宮致一時稱其多士子產不毀鄕校蓋千載以爲美談在西漢李唐之盛時有乂翁常衮之循吏變蜀郡如東魯至司馬氏而昌其文化七閩如上州有歐陽生而爲之倡是知自京師而首善亦必崇鄕賞以勵賢惟我皇家歷參古制開學宮於四海延師席於諸儒慮擇士之或遺復設科而俾試攷之經以察其識命之賦以觀其材人寡鑑精禮優選遴欲中有司之意必兼舉子之長如鑰者術業空疎詞章骩骳受過庭之教敢言匡鼎之解頤【原集避宋朝廟諱凡匡鼎匡衡匡廬之匡皆作康今攺正】習雕虫之工難及溫生之乂手比幸登名於蘭省夫何困迹於銓曹念舊學之未蕪幾此途而妄進操觚染翰是皆已試之才斂板趨風咸望非常之遇顧如孱質乃預英遊方期六鷁之退飛敢謂雙雕之連中獲離場屋之餘習復逃州縣之徒勞載維永嘉實名東浙鼇頭屢占在紛紛白袍之間黌舎宏開無靑靑子衿之廢苟非儒匠難主文盟好爲人師素守孟軻之戒此非子坐恐招有若之機念得寵之過優復去家之不遠無非僥幸端有夤緣玆蓋伏遇【某官】旋斡化權主張吾道內治外治旣陶萬國之泰和小成大成仰贊一人之化育善類悉歸於眞宰危蹤尢累於洪鈞久憐書馬之愆欲収置於門下玆試不龜之藥偶獲預於選中亟畀除書實由大造鑰敢不益堅素履無負初心學不如務師曾何知於善誘教然後知困顧敢忘於自彊庶上副於眷知以少圖於報效

回交代李教授【冰】啟【以下十五首溫州教授任內】

陪鴈塔之題名如昨夢叨鱣堂之選猥繼後塵荷委貺之洊臨愧馳緘之已後恭惟【某官】性天夷曠才地髙明筆陣摧風得雋膠庠之彥儒林振藻飛英俊造之科尙淹三館之遊俯作諸侯之客一方士子固已樂吾教中當路薦書皆欲出我門下倚聞嚴召徑挹超除鑰托契已深承顏不逺此非子坐正慙溫故之稱必有我師全賴告新之益

通添差教授王太博【信】啟

賔興鄕國曾叨推轂之知客授侯邦尢得摳衣之便撫躬甚喜剡牘先之恭惟【某官】賦軋兩都名髙六館文章攀桂再登俊造之科閶闔排云首上治安之防詔開言路章交公車英詞獨徹於細旃襃語寵逾於華衮先生入太學方將育天下之英才廣文獨冷官何乃爲諸侯之賓客俯從新制大屈公言風引仙舟𨿽覺三山之暫遠云垂鵬翼防防萬里之橫飛鑰少欲傳家長而懵學閉門覓句初無虀臼之稱仰屋著書空有醬瓿之誚頃借鶚章之薦遂叨鴈塔之題不知七年待次之遲但喜一旦同寅之幸豈止日沾於膏馥要當力踵於步趨旣非中行待我以眾人方謹舊恩之報如使西河疑汝於夫子難逃良友之譏

通太守曾吏部【逮】啟

恭審疏寵宸庭承流侯服凡居庇幬防不欣愉竊惟左浙之奧區獨以永嘉爲名郡人才秀發接王謝之風流城望雄尊控甌粵之衝要海物惟錯生齒日繁屬嵗事之多虞致天災之代有風駕浪萬眾爲魚烈火焚廬一昔而燼八潦七旱田野無以爲生九牧十羊吏民疲於奔命闔境告病淵衷顧憂正借虞升卿爲開錯節不有龔渤海誰治亂繩旣入奏於明光諒疾驅於逵道恭惟【某官】乘珠照夜衡玉懸秋學自得於家傳美蓋由於世濟矧惟我宋衣冠之盛無如曾氏閥閱之髙閩嶠勲名藹相門之淸議南丰術業擅昭代之詞宗未若於門卓稱江左弟兄輝映競馳雲間日下之名門戶熾蕃遂爲澤底岡頭之族顧如偉望立卜要津早瞻使者之星來近長安之日握蘭密勿銓衡無同滯之嗟聽棘平反囹圄有屢空之效暫從均逸亟畀於蕃將使官府復見於太平閭裏盡銷於愁嘆報齊國之政諒無五月之淹趣曹相之裝卽聽三公之拜鑰學不知道才非瘉人偶霑末第之名濫作諸侯之客敢圖防遇獲事賢明歡寒士之顏願托千間之廈順下風而請敬持一瓣之香

通太守莫給事【濟】啟

恭審榮膺宸誥起鎭侯邦瑣闥需賢將復甘泉之舊左符共理暫爲滄海之行先聲所加眾聽皆聳恭惟【某官】學該四部文擅兩科渾然金玉之相凜若松筠之操經綸自任直將舉明主於三代之隆雄挺不回信能立懦夫於百世之下韜蔵旣久聞望益髙獨由直道以致身自結九重之知已防書東觀徑躋瀛洲學士之聫典奏南宮已有鳯閣舍人之樣上方修明號令鼔舞華夷爰念制詞思復深淳之體肆求卿列首推橫博之才俾代予言仍參內相大述作多出其手豈惟復見常楊近詔誥自爲之文端欲上規姚姒還直螭坳之祕進趨雞防之嚴更借剛方之資爲專封駮之寄危言造膝嘗有志於回天勁气逆鱗曽不難於去國坐命時論之推重惜無諌列之拜章退安香火之祠自得林泉之樂惟永嘉之古郡實東淛之奧區乃命承流以遂均逸一麾出守肯爲顏步兵之詩五馬自隨姑尋王右軍之舊矧髙門之名勝著此地之聲華南院世官猶有甘棠之遺愛阿連客授尙存絳帳之餘風自聞成命之肆頒惟恐使君之來暮山川攺觀城郭增輝地控甌閩正有資於韜略道傳伊洛尢仰賴於範模第恐廊廟之資尢被冕旒之眷賜環在邇豈容早蓋之行春視艸居中復見金蓮之照夜遂大拜以佐中興鑰學不知方才非可用末科厠迹自憐書馬之愆再試得官人笑畫蛇之贅敢恨入年之家食第慚多士之主盟好爲人師眞成不韙此非子坐日懼弗堪仰千騎之鼎來幸二天之在望飛鴻遵渚咸歌姬旦之歸兮泮水采芹猶喜魯侯之戾止

通邵通判【範】啟

別駕功髙夙仰聲華之茂廣文官冷幸依庇防之餘念行遂於趨鳧顧敢稽於饋鯉恭惟【某官】風儀峻整政術髙明試以劇煩井井有條而不紊遇諸盤錯恢恢遊刃以有餘矧是永嘉甲於東浙地望控甌閩之要人才承王謝之流正資賢治中以佐明太守撫摩凋瘵振起教條稔聞五月之政成盡出貳車之力贊少舒驥足不妨風月之平分入簉鵷行防見雲霄之獨步鑰才非適用學不知方𨿽記問以尙疏在淵源而何有謬司芹泮偶及時樂英才而教之固知非據事大夫之賢者尢得所依

通趙通判【侃】稟啟

題仲舉之輿凜先聲於海嶠開馬融之帳竊大庇於雲天仰徳旣深遡風知幸恭惟【某官】派分銀漢秀挺瓊枝撐腸富萬卷之書落茟掃千人之陣儒科振藻仕路蜚英非錯節於笑談破大觚於俄頃歌合江之桃李邑人猶見於去思依上幕之芙蓉府主但聞於坐嘯眷玆名郡密邇行都屬頻年有饑饉之災況比屋被焚漂之酷公私窘匱民吏彷徨方欣郡政之一新更喜治中之鼎至湖樓風月豈惟景物之平分春艸池塘防見精神之頓攺來播海沂之詠佇歸禁闥之班鑰才不及中學非語上淵源無自敢謂好爲人師教導未明政恐此非子坐不圖幸防獲在帡幪闔境傾心想望貳車之風采冷官修敬預通記室之姓名

回錢錄參【佖】啟

久矣向風恨無半面之雅玆焉聫事幸逄三語之英拜履非遙捫心知慰恭惟【某官】淸姿冰潔奧學淵深玉斚瓊彛壓倒千人之筆牙籖緗帙讀殘萬卷之書淮山小試於梅仙海嶠更煩於阮掾獄市無擾長賦池塘春艸之詩兄弟聫飛行繼雕鶚秋天之武鑰家傳𨿽久客授何堪喜聞都騎之來遂竊靈河之潤朋緘委貺驚珠璧之暗投短牘陳誠愧瑤琚之匪報

回瑞安胡縣丞啟

一行作吏敢興獨冷之嗟再轉爲丞喜見眞淸之彥髙詞先辱謙徳有光伏惟【某官】澤底名家雲間妙譽仕途詳練兩淹黃綬之司薦口瀾翻果上金閨之籍謂宜闊步徑登要津通雨道晴又聽下邳之論事哦松掃竹不妨藍水之風流預想登仙由玆假道鑰宦遊無取客授何堪騎气方來【○騎气見史記天官書一本攺气爲驥誤】將快爭先之覩緘書敬遣少陳未見之心

回陳司戶【僖】啟

芹宮客援慙博士之不治槐笏宦遊喜參軍之稱絕聞風久矣拜賜懽然【某官】理窟精深詞源淵奧早射廣庭之防合窺蔵室之書誰謂偏州乃淹賢掾俸錢寡狹固非京兆念珠曹吏事精明共防琰之霹靂手髙才如許迅召何疑鑰行遂同寅庶幾承教日入疆之告忽驚將命之臨廣文冷官𨿽有聲名而何用孟公尺牘但知蔵弆以爲榮

回前寧海沈主簿【輿傑】啟【沈在秦師垣館下登第後駮放不復仕】

竊伏海隅久壓斗南之譽宦遊仙裏屢聞月旦之評首勤車騎之臨門更有文書之銜袖勞謙過矣自視缺然【某官】涵泳聖涯翺翔藝苑振三都之鼔吹韻五典之笙簧漢閣招賢貴人欲出我門下堯階賜第天子謂入吾選中一官猶恨於棲鸞萬里忽嗟於退鷁𨿽當邪正初分之日乃有疑似難明之人顧得喪苟無愧心𨿽聖賢未免流議沮魯如臧氏之子能使予不遇哉於齊主侍人瘠環好事者爲之也科第空傳於拾芥功名髙視於浮雲収還四海之虛聲自作一鄕之善士尋伊洛之故步窮洙泗之遺經仰屋著書期立言以俟君子閉門覓句推殘膏以丐後人坐歷十年事更幾變沈舟而閱千帆之過翦翮而防百鳥之翔公論自明識者增嘆紛紛餘子蠅營𨿽見於復還落落髙懷馬喪安知其非福然而休期難再大器晚成毋忘結綬之心當起據鞌之志鑰晚生無似客授何堪久懷望履之私未遂升堂之快掩關卻掃素欽靜退之風忘年定交猥及庸虛之子焉有瓊瑤之爲報但驚珠璧之暗投誦廣文官冷之詩喜遇同襟之客讀東陽郊居之賦防求撫掌之歡

回永嘉徐主簿【緦】啟

孺子名髙方屈臨於簿領廣文官冷乃先辱於緘縢摛詞粲然爲禮過矣伏惟【某官】學耽八索識洞九流提筆以赴文場前無堅敵彯纓而遊帝所自致巍科精金百鏈而愈剛良玉三獻而後售宜在瀛洲之選往觀蔵室之書俯就鸞棲尙淹鵬運髙士不爲主簿𨿽曰徒勞君子不卑小官何妨行志防聞妙擢徑上要津鑰晚出無聞散材焉用黃卷自樂豈敢好爲人師絳帳方開正恐此非子坐獨幸佳郡素多賢僚匡衡鼎來可共說詩之樂鑿齒一詣便勝讀書之功

回瑞安林主簿啟

宦遊伊始方淹枳棘之棲客授無堪徒愧蒹葭之倚先聲竦甚華翰先之伏惟【某官】人物粹夷天資爽邁寶甘棠之笏自有家風讀牙籖之書盡傳世學小試勾稽之職倚防趣召之行鑰久矣聞名玆焉同事髙士爲主簿固知公議之未平廣文獨冷官但喜疎蹤之有托

回平陽李縣尉【煥】啟

登漢庭之第猥繼英遊訪吳氏之仙更逄隠吏方謹先聲之伺遽勤華翰之頒恭惟【某官】學有本原辭無枝葉論議醇正所得蓋自於名儒气貌粹溫不問已知其長者騰踔合登於要路酸寒乃就於尉曹不容警捕之淹防膺召對之寵鑰家傳𨿽久客授何堪逄君子之僚已伸素願篤年家之好尢激義風

回郡庠職事啟

冷官無取豈敢好爲人師佳士有聞不當列於弟子伏惟【某官】性天俊茂才地髙明玉斚瓊杯壓倒千人之筆牙籖錦帙讀殘萬卷之書三年已見於驚人一第何足以慁子倚觀奮發自致功名鑰久矣聞風欣於識面辱貽書之加寵嘆陳義之甚髙喜荷之私敷宣岡旣

通交代徐教授【嘉言】啟

讀鴈塔之題久欽間望典鱣堂之教獲與交承旣慙揚粃之在前敢俟及而受代通名伊始修好在玆恭惟【某官】學造聖涯文髙藝苑評彼處士孺子宜當爲先求之古人有功未見其比能似鼻祖今爲耳孫旣已飛英聲於千佛經中固宜追俊遊於三神山上何爲歷嵗始就冷官惟此邦余王謝之風而多士知伊洛之學正有資於模範俾益究於淵源君子之育英才是誠所樂諸公之登臺省防見同升鑰夙昧家傳偶叨客授望親庭於咫尺較吏攷之毫釐日冀先聲得遂歸歟之志顧瞻淸峙用寛仰止之心

謝除刪定官啟

投誠恩地倍煩大冶之陶鎔定法淸朝俾預有司之筆削密附聲光之末親承約束之嚴榮喜交深淩兢冞甚竊以國家備百王之制章程垂萬世之規小紀大綱秩然有序奇請他比或以滋彰肆當核實之朝爰舉久虛之典宏開書局共議邦條上勤元老之尊坐總羣言之首假刪詩定書之目以名其官凡摩研編削之流可知其選豈容濫吹有玷知音如鑰者才不適時資非近道雕虫何取謾成童子之虛聲書馬有愆幾作詞場之奇祟敢嘆十年之不調但知三省以加功徳之不修學方圖於爲已斯未能信仕豈專於爲貧乃因客授之行益究家傳之防力攷淵源之所自務求斆學之半功抱素志以自憐庶此生之不苟竟緣色養來叩化鈞璞三獻而就知防五技而成拙屬正人之登用矜寒士之滯畱謂當在藥籠中必欲出我門下誦佳句於百僚之上有味其言持長綆於千仞之艱不遺餘力卒令弱質亦入化鑪𨿽知隔仙府之幾塵猶使及天朝之速化適承人乏獲厠英遊自爲之謀不過於此玆蓋恭遇【某官】主盟公道厚禮人材諷贊九重不顯彌綸之用精白一意曾何適莫之容然無私乃能成私惟不徳是以有徳如弟兄之不振荷造化之特深之遴顯以文之亨著以功取言競爽公山用於前正禮擢於後實出殊私鑰敢不益勵廉隅進修職業舉數事以塞詔何敢自欺慕國士以報恩豈容弗勉

回詹狀元【騤】啟

淸禁傳呼喜聞第一之選長牋委貺更驚駢四之工恭惟【某官】學富三冬才優六館馳雋聲於藝苑承一門詩禮之傳奉大對於昕庭爲四海英雄之冠賢關增气里社重輝盍從臺閣以問津防見功名之發軔鑰頃由殿幕先揖辭華待尼父於季孟之間愧文衡之非據舉公孫爲賢良之首仰天鑑之獨髙敢意謙防反爲巽謝通浙東安撫李參政【彥頴】啟【以下九首通判臺州任內】

便親求外仰防化筆之餘貳郡之官適在帥垣之下依仁有自稟令無嘩敢修大府之恭庸效小夫之智恭惟【某官】爽邦哲匠名世眞儒以平生不欺之心爲古人有用之學澄之不淸淆之不濁儼然公輔之資來非可招去非可麾卓爾朝之望至公待物直道持身辭色不以假人毀譽未嘗經意上以此信於人主下以此服於眾心久爲朝夕論思之臣遂登夙夜宥密之任進參政柄實領宰司豈惟奉養之微曽不攺於儒素若其酬應之確了無間於戚疏苟曰才能各隨器使𨿽有浮競自應意消故國是不容動搖而朝列爲之肅靖坐鎭雅俗遠追謝安石之賢共致太平咸望楊公權之相旣明且哲善始以終出殿大邦寵分祕殿七州訟理民無恨於田裏之間數月令行人自得於湖山之外𨿽少畱於蓬島曽不遠於長安防聞衮繡之歸亟正鈞衡之拜鑰登門最晚辱眷惟深涉筆金科顧如知於八律兼官玉牒曾弗措於一辭叨陪典領之嚴備費生成之造防聞半刺許置外員幸下攷之再書援新制而三請匪蒙深照安得此行望故里以非遙奉安輿而在卽獲承菽水之養盡出丘山之恩展驥無堪徒以負丞而增愧【負丞見韓愈藍田縣丞防璧記一本攺丞爲乘不必從】登龍未遂尙須假事以有行愛日方舒寒威將勁願爲宗祊之重益精茵鼎之調

通吳給事【芾】啟

甘泉宿望久懷晞驥之誠別乘贅員喜有登龍之便敢修柔削以代先遊恭惟【某官】命世偉人爽邦哲匠才雄萬夫而持之以正名滿四海而取之甚廉出入兩朝周旋三紀選部賴典銓之鑑瑣闈髙批敕之風劇寄屢分外庸尢著侯邦訟理民舉安於田裏之間帥閫令行人自得於湖山之外掃蠧源而略盡淸狡穴以一空不惟所去以見思抑使所居之官大乃守東山之志屢賡彭澤之辭均逸祠庭猶俾斯人之有望告歸神武直將與世以相忘容與千巖之中傲睨羣物之表凡煙霞勝絕之地皆杖屨經行之區下流水而上靑山固知自適身赤城而名絳闕豈得長閒況資元老之壯猶將任舊人而共政丘壑臯防衣冠巢許民具爾贍股肱蕭曹腹心良平公其母遜鑰晚生無似薄宦徒勞涉筆金科倐更三載兼官玉牒弗措一辭惟父母之年益髙念菽水之養多闕偶逄新制適契初心得請治中將遂親迎之樂彊顏員外未知貳郡之方幸門墻之是依信典刑之斯在使獲附聲之末如見古人倘粗傳士之苴余願爲弟子炎威方熾仙隠獨淸顧茵鼎之茂調爲宗祊而自重

通韓運司【彥質】啟

伏審拜恩天陛將漕日畿龍馬負圖久寓邃嚴之直水牛挽粟允資斡運之才凡部封舉深抃蹈恭惟【某官】乘珠照夜衡玉懸秋赫赫元勲具載鼎彛之刻言言餘烈尙存帶礪之盟仰昆季之橫翔見門庭之益振竹樓赤壁增大江形勢之雄檇李嘉禾偉近輔恩威之洽剔蠧源而俱盡掃狡穴而一空齊民欣冬日之溫老吏凜春冰之薄矧是外臺之重適當虛席之初肆求能臣乃擢賢守借一州之斂惠俾列郡以觀風問津淸禁之途接武昕朝之列致身自奮行預嚴徐之襃活國有謀小試管蕭之亞不勞鞭撲坐致錢流便登簪槖之聫俯慰搢紳之望鑰行能無取學述尢疎涉筆刑章顧安知於八律預名史牒曽弗錯於一辭惟親年之益髙念色養之多缺偶逢新制求倅偏州乘鴈雙鳧顧何加於多少懸疣附贅適有愧於駢枝莫知關決之宜幸屬按臨之下願廣萬間之大庇俾霑九里之餘波展驥何堪徒以負丞而興嘆登龍正阻尙須假事以有行

回王主管【銖】啟

東閣同趨曽防傾蓋南州半刺首辱飛緘瞻髙隠以非遙荷謙光之過厚恭惟【某官】神鋒秀整筆力縱橫克紹家聲善寶甘棠之笏親傳世學盡讀牙籖之書盍上亨途以攄雅志依芙蓉於邊徼俄賦歸來奉香火於仙都姑爲自適正恐精金之價定不容美玉之櫝蔵鑰佐郡無堪登門自喜屬暑行之疲甚媿瑤報之闕然

回寧海湯知縣【烈】啟

蝕粟周行力圖補外贅員別乘恩許便親喜同事之相依荷貽書之先辱伏惟【某官】詞場前輩聖世名流棲枳海邦借甚一時之望采芹泮水盍從三館之遊尙爲墨綬之淹小駐靑雲之武循良所在登用可期惟慕向之已深喜瞻承之伊邇縱橫老筆嘆才气之增雄踸踔徵塵媿報章之弗稱

回石司戶【宗昭】啟

聞公子之名逾於十載識荊州之願始自去秋旣服持衡之公更蒙傾蓋之好玆來佐郡深喜爲僚素知三語之無同未省千人之小異荷貽緘之先辱審沿檄之將歸喜不自勝言何能盡伏惟【某官】學期於古用適於今髙挹儒科振家聲於奕世首爲戶掾贊郡政者累年豈容州縣之勞防登臺閣之選君旣不爲駢儷之諛語我亦欲言去就之私心自惟無堪顧將焉用三尺所出四年其間用之則行舍之則蔵詎敢論古人之懿往而不返入而不出要皆非吾道之中惟親年之益髙愧色養之有闕每切望云之念懼乖愛日之誠幸下攷之再書援新制而三請置之員外處以治中豈求半刺之優正恐負丞之誚玉川之異自異或恐未然防莊之才不才未知攸處旣逄直諒之友良佩切磋之規賀下之先請益爲便凡此地當知之事與平生有用之言不鄙其愚願悉以教

回添差錢節推之稟啟

處以治中自慚無用置之員外所向適同喜傾蓋之非遙荷貽緘之先辱伏惟先大家聲赫奕性地純明早聫紳笏之華未快雲霄之武六月而息欲爲撃水之遊三年不鳴必有驚人之舉暫煩婉畫來佐賢候不移桑梓之邦徑入芙蓉之幕防聞交薦別遂超遷玆叨佐州甫及視事一笑莫逆俱爲駢拇之流同官爲僚尙恃斷金之義

回寧海方知縣之啟

附驥同登恍如昨夢飛鳬來下忽聴先聲方慙佐郡之無堪深喜爲僚之有托伏惟文之性資通敏問學邃深屬辭甚工屢得文場之雋從政何有寖蜚仕路之英旣通籍於金閨聊假途於墨綬惟玆海縣在四明天臺之間久矣邑人有卓茂魯公之望矧叨末契尢切寸一辱華翰以過優媿短章之匪報

賀明州範參政【成大】啟

恭審詔起柄臣權分制閫九重前席方深共政之圖千里褰帷暫屈於蕃之寄山川頓攺號令鼎新凡屬按臨舉增抃舞恭惟【某官】儒林師表聖代宗工英主有爲出際五百年之運嘉謨允合遂叨九萬里之程羽儀天朝金玉王度縯綸祕掖追還盤詰之風抗節殊鄰平詟疆梁之气威名日著宸眷冞隆謀元帥於東南憺皇靈於徼塞令行八桂世稱伏波銅柱之規澤浸兩川人服武侯羽扇之略進參鬷嘏光輔太平遽辭丹陛之風雲髙蹈石湖之林壑奉身而退與世相忘屬名藩弄印之初喜元老賜環之速首頒帝綍並防瀛壖姑爲試馮翊之行了無薄淮陽之志仰體皇上憂顧之重俯矜民生凋瘵之餘叱馭徑行不待東方之千騎望塵雅拜欣逄刺史之二天傳塡撫之先聲極撫摩之至意吏民相賀知有所依旬月之間坐以無事輕裘談笑澄瀚海之驚瀾健筆流傳播雞林之佳句盡消愁嘆倐變謳吟諒課最之易聞恐公歸之難緩臺星兩兩重觀齊色之祥泰山嚴嚴式副具瞻之望鑰夙叨鑪冶久去門墻贅員於玆阻奉維桑之敬賜履之下實云擊柝之聞尙爲假事之謀少遂趨風之願敢憑慶牘敷敍勤誠畫防靖深薫弦和暢祈爲冕旒之眷益精茵匕之調

攻媿集卷六十一

欽定四庫全書

攻媿集卷六十二

宋樓鑰撰

啟

謝除宗正寺主簿啟

容臺列屬方驚出命之從天宗寺勾稽更許引嫌而易地事應如響人以爲神倍煩致曲之私益戴不貲之賜伏念鑰頃持孤迹入玷周行叨金科筆削之司三嵗於此預寶牒討論之末貳職最優念親年之益髙思色養之多闕偶逢新制幸遂贅員天臺四明喜家山之在望治中別駕奉菽水之餘歡甫更二攷之書復捧三州之檄苟逃吏責來赴朝參登光範之門始尋故步索長安之米甘作畸人素防一顧之隆重辱千金之諾屏身逆旅忘意洪鈞不圖信宿之間忽被生成之渥力羣才之競進或累月之曲畱是何庸愚首勞記軫俾居制作之地得以周旋其間𨿽公府無私諱之可疑而人子有至情之當隠範蔚宗謂郭防爲太司馬遷以趙談爲同彼𨿽千載不刋之書亦有一時隨宜之例矧從兄正有近比而律經端爲此文非敢爲循墻之恭姑以避入門之問洊勤敷奏許以徇私再窺天派之慶源恍若華胥之昨夢輕舟浮海方虞風引於三山零雨自天終賴云興於四嶽玆蓋伏遇【某官】聖時間气王佐眞才進退百官而坐廟朝悉從公論總領眾職而稱上意專乾化權矜雁塔之舊題惜龍門之下客遂由遠外徑被甄収鑰敢不仰首厚恩服膺髙誼況獲居典領之下猶得附聲光之餘譜磐石之宗益加修纂圖國士之報誓竭疲駑通溫州交代沈詹事【樞】啟【以下三首知溫州任內】

偃藩滄海眞有古方伯之風易鎭溫陵庸示東諸侯之勸乃容賤子獲繼後塵敢言一月之間再辱五云之貺防謙甚矣揣分悚然恭惟【某官】學貫九流气髙八表天分已超於凡品心傳自得於遺經嚅道眞泳聖涯信師友淵源之遠穿天心出月脇仰文章黼黻之工首振臺綱早膺睿奬洊居宰椽遂陟禁途儲寮推商皓之賢朝望出漢庭之右粵從壯嵗已著外庸使節帥垣凜威名之猶在閩山江國懷惠愛以如新獨瀛壖未識於旌旄故上意特分於符竹教條所及掃狡穴以一空政務日淸剔蠧原而欲盡期年而變百堵皆興精力如黃潁川而事不勞方略如薛馮翊而用自省撫摩多暇賦詠流傳繡口錦心在昔接王楊之舊風樓月觀從今齊沈謝之名忽傳舜詔之頒更與泉麾之重佇聞歸奏別拜襃遷刺史之爲三公厥存故事人主之論一相用佐中興伏念鑰晚出無堪冥行自信當血气盛彊之際不能大所居之官矧父兄憂患之餘豈復有敢爲之志玆叨郡寄遽迫戍期𨿽懷烏養之私未識牧民之體仰惟耆徳嘗拜下風庭內芝蘭已見朱轓之賢守門前桃李居多黃閣之名臣望重儒先年爲父行退慙孤遠敢謂交承瞻之在前知堅髙之可慕瞠乎若後豈可逸之能追尙須修敬之初躬請告新之益署風淸潤燕寢邃深願精茵鼎之調仰副冕旒之眷

回瑞安吳知縣【惇義】啟

朱轓就道未知郡太守之宜墨綬臨民正須邑大夫之助同寅爲幸良覿非遙伏惟【某官】璧水勝流桂林秀士絺章繪句蚤騰場屋之名錯節盤根尢藹簪紳之譽尙淹闊步俯就徒勞已報政於羅川更字人於安固一同何幸獲依明府之仁三異有聞行應淸朝之選鑰疎愚自信憂患何聊忽爲雙旌五馬之行欲訪孤嶼中川之舊人情物態𨿽曰素諳吏事邦條正資恊濟曽未馳於尺牘乃先辱於朋緘欣荷良深敷宣罔旣

回沈主簿【興傑】啟

別十五年願復爲李君之禦官二千石又獲在鄭公之鄕入境云初飛緘未暇不圖前輩先辱英詞伏惟【某官】厚徳鎭浮髙風立懦蚤勤學殖視富貴若易然晚悟性空置功名於度外笑孟嘗之下客爲羲皇之上人以濟南伏生之年抱西河子夏之病隠居求志之士吾見其人焉耄期稱道之賢蓋僅有存者行見鶴書之聘仍加鳩杖之扶乞三老之格言爲千載之盛事鑰頃因客授獲預英遊玆叨銅竹之分方厚金蘭之好拔薤一本惟忠告之是求束帛十端懼寡聞之貽誚敢俟及階也而相帥冕便當從牀下以拜徳公

回楊祕監【萬里】啟

鑰猥自右庠謬參外府兼史牒討論之職皆英躔吹借之私垂問甚勤防謙良渥再念一登末第曽因公諱而退飛三入容臺率以祖名而引避𨿽曰周人事神之義亦惟窮鬼轉喉之妖敢因修謝之餘並發自公之粲瞻依益切感敍奚殫

回王原父主簿【沬】啟

頃傳新作慙妄正於雌黃玆荷勞謙喜再來於尺素志期遠到學有雋功曽日月之幾何覺詞章之頓進伏惟【某官】才由天與業本家傳孔鯉過庭素佩學詩之訓相如入室肯希用賦之圖旣決世科寖登宦路移平昔窮經之力爲一時應用之文今日侍親旣供子職他時遇主可代王言尙云老馬之智專不鄙雕虫之技小謂白圭之玷固曰可磨而淸濟若毫豈如無有不量哀朽輙指纎瑕非惟欲補於聰明抑亦願加於砥�今則下語俱當屬聫更工回念舊編如出兩手𨿽未至飄飄淩雲之气然已有咄咄逼人之風盱衡以觀刮目相視要知駢儷之有體不必怪奇以爲髙旣不當窘於邊幅之間又不可施之廊廟而駭文從字順意足气全苟進學之未央諒蜚英之有助君如斵輪者須得手而應心此若持衡然懼俯首而至地果或亮我尙惟勉旃

回李希嶽先輩【詢伯】啟

澤底名家素聫枌社雲間俊譽未覿芝眉辱華翰之先臨喜髙詞之創見伏惟【某官】天資近道學力過人繡口錦心期赴功名之防金昆玉季已蜚場屋之聲豈大才之未逢何小敵以猶怯然焚舟而進者有決勝之志手劍而盟者乃敗北之餘試防今日著朱騎馬之流多是前年防額暴腮之輩防見出一隻手竟當取第二籌欲大振於家風惟益修於賢業自慙朽拙莫助掀騰輙馳緘以附鴈足之還方洗眼以俟龍頭之選

回張子宓教授【虙】謝作辧虛跋啟

虛以擬仰儒先之述作言不盡意冀學者之發揮惟後世之子云有本朝之君實探賾索隠著書立言頃尙多於闕文旋獲逢於全帙蓋丁年得之張禦史之手謂蜀本出於範太史之家且言令慈水之時親曽覩徳深之說旣逾三紀始遇一編專窮象數之微備見淵源之蘊輙伸末議具載舊聞初未有演義之篇故尢欽於絕識及今見發微之論乃盡掩於前功念其生不得用於時賴有此可少見於世況家傳之甚的實鄕義之所推掠而有之忍亦甚矣不勝憤懣並爲辧明豈惟慰九原之英抑亦表一介之善伏惟【某官】義尊從祖力取世科知奧學之有來發幽光之不泯懷問一得三之喜極駢四儷六之工荷意甚勤非吾敢望蔵於屋璧何殊孔氏之遺報以瓊瑤徒愧衛人之厚

回上虞杜君昆仲啟

伯氏決科出世眞成於一佛華宗積慶克家又見於二難琴劍踵門文書銜袖大篇見憐才之切長箋知種學之深陳義甚髙防謙似過有如衰悴自揆庸疎論道徳則虛負於初心言文章則難追於古作徒勤盛意秪益厚顏尙冀融明均垂孚照

回陳勝私先輩【屺】啟

謁次通名初喜見秀公之裔世家論契乃知爲侍講之門握手定交傾蓋莫逆伏惟【某官】父書素讀天分更髙盤萬卷於云夢胸中巢四松於匡廬山上及見開元之故老尙聞正始之遺音古事今事問無不知儒家道家應皆如響稍窺新作嘆溫厚爾雅之文側聽髙談眞直諒多聞之友言誠可用學有自來蚤負俊聲眞是昆山之片玉晚甘肥遁竟成滄海之遺珠退念少時熟聆慈訓遭戈兵之肆毀寓冢捨以偸安荷先正之相求辟數椽而共聚窮百家之奧防信一代之偉人三紀以還尙求過於仲舅交臂而失恨不拜於下風豈於暮年得逢賢嗣自幸無涯之樂且聞未見之書遊邊忽作於宵徵訪別更厪於夜辱餘生能幾再見未期相送仙舟第有加餐之祝防從傔籍或觀破賊之章

回翟司戶【大正】啟

服忠惠之英名固已逾於四紀聞孫曾之競爽曾未識於一人喜戶掾之鼎來撫衰蹤而自幸伏惟【某官】家傳未遠天分更髙書讀五車多是牙籖之舊仕因三語密參蓮幕之遊諒無暖席之溫卽有交章之薦杜門老矣承問欣然倒屣相迎及見故家之人物揮犀晤語尙傳前輩之風流

回劉監場啟

客授仙鄕夙聞俊譽屏居海嶠喜聽先聲知望履之匪遙荷飛緘之下及伏惟【某官】性資純厚問學邃深毓秀簫臺眞得江山之助防名楓陛榮登將相之科宜徑爲結綬之行乃俯就熬波之職時則可矣君其升乎退念衰蹤再瞻英峙回思三紀知故舊之幾何來共一樽庶笑談之莫逆

回奉化趙縣尉【伯鳳】啟

居閒已久喜逢梅隠之來投分素深知是雪齋之子貽緘先辱修報何遲伏惟【某官】挺秀天枝傳芳祖烈翩翩佳公子稟資固自不凡顯顯世豪英遊宦已知自立暫宣威於防棒防接踵於靑氈舊識二難又迎一尉輕輿徑造豈惟桑梓之必恭先壠相望正爾松楸之有托

回曽簽判【棨】謝復官啟

賢者受誣輿情久郁聖恩牽復公論終明方深贊喜之私乃勒言謝之寵伏惟【某官】世傳淸白政本廉平蚤通籍於金閨旋字民於花縣方政譽之旁達俄毀言之上聞乃以干餱之愆重爲白圭之玷叫閽徒切欲復雁門之踦投匭莫伸屢索長安之米忽聞昭雪盡釋猜嫌首畀故官遂登上幕自此升矣已知復玷缺之難惟其有之行遂赴功名之防比傳邸報尋辱郵音荷雅眷之未忘愧蕪辭之不敏容容多福固匪吾人之當言皓皓易污願全君子之終吉

回賀致仕啟

頃自投閒已作終焉之計迨玆告老亦惟仕者之宜況平生不敢爲髙至今日自應知止過防褒拂深荷謙勤及神虎掛冠之年幸酬素志若龍馬負圖之直實出誤恩方此控辭未遑致謝敢輸微悃以報先施

回西安髙寺丞【文善】啟

七旬得謝方報君恩千里貽緘仰欽友誼誦髙詞而增嘆附陋迹以何堪鑰仕本爲貧才非適用數奇命薄何望寵榮年除嵗遷寖逾涯分積有妨賢之媿遂叨宰郡之行自頃投閒已作終焉之計逮玆告老亦惟仕者之宜奉母九齡都無外慕執喪三載苟幸生前偶當納祿之期始上叩閽之請平生易足非敢爲髙今日旣衰固應知止兪音初閟遂過神虎掛冠之年誤寵太優乃有龍馬負圖之直控辭弗獲修謝頗稽不圖防謙俯加贊喜伏承【某官】曲崇鄕黨不倦詞章能於劇部之餘閒俯念陳人之末路予之題品賁此哀遲來日無多但欲堅杜門卻掃之志褒言已甚詎敢爲驚世絕俗之誇矧災星之尙存致宿恙之不已軒裳俱脫旣無是中有鬼之嗟藥石弗靈未見其效如神之速呻呼一榻之上荏苒再朔之餘舊學已忘豈知雕篆之習報章自勉慚非駢儷之工何足拜嘉適堪取笑幸投苦海母玷文盟

回畱校理【元剛】啟

中宏博之科夙聞令譽陳治安之防首見雄文喜承祕省之異除乃辱私門之謙謝摛詞甚麗陳義尢髙伏惟【某官】冑出相家名標學海牙籖象軸讀殘萬卷之書玉斚瓊杯壓倒千人之筆始膺妙選徑上周行給札北門大明當世之務防書東觀更用先朝之官忽防駢儷之工猶見淵源之自惟我宋文體之盛掃晚唐風格之餘楊劉始以藻麗擅名歐蘇惟以才气獨步後來爭奮分寖差凡詞采之有聞或雕鎪之未免不圖晚景獲見勝流洗末習而一空視前良而無愧何有報酬之稱第知蔵弆之榮

回眞正字【徳秀】啟

給札北門首閱治安之防防書東觀先勤駢儷之文退視歉然勞謙過矣伏惟【某官】乘珠照夜衡玉懸秋宇量邃深吞云夢者八九胸襟宏放貯文字之五千連中異科徑登左學玆更化之云始以急賢爲最先落筆萬言無非當世之務奏名九陛遂結明主之知擢處道山尙迂俊軌𨿽百家之富未及於盛際而四部所蓄孰比於祕蔵嗟朽蠧之日侵亦校讐之幾廢倘絕意軒冕之進能埀精竹素之間竭其心思磨以嵗月豈惟辧正於訛舛抑以多益於見聞遠業罙昌貴名增重此時冊府其推爲行祕書他日玉堂信可謂眞學士有如衰朽喜見豪英頃聞禮闈之言頗以裏俗爲念知所存之甚大致相與之尢深彊飾蕪詞以酬雅眷文不足以意或可通

回趙昌甫監嶽【蕃】啟

書寄鳧飛喜見章泉之姓氏亭名魚計曽觀小宇之賦篇驚二寶之俱來顧千金其何算伏惟【某官】學緘八索識洞九流𨿽離鄭甫之居猶是趙家之玉舊傳文獻不知幾世淵源時出詞章自然一種風气流傳寖廣慕用良深恨無半面之恩忽枉五云之貺惟上饒夙名於佳郡而南渡猶多於寓公東萊文淸之重名典刑斯在南澗稼軒之妙語酬唱相從接絺繪之王楊爲衣冠之巢許到霜降水落之後擅日光玉潔之稱不圖加念於陳人使得遠沾於賸馥鑰倦遊旣久得謝重來慚共政之無堪嘆妨賢之已甚屢嘗求去猶苦畱行陽杲杲其未光首肅大昕之藹景翳翳以將入尙通殘客之來當血气之旣衰以筋力而爲禮心存北闕欲報未能日暮西山不歸何待況玆逾七望八之際安有駢四儷六之工猥以蕪辭妄希雅好曽不盡意無以爲顏

回張伯修【汝礪】結交啟

貴賤𨿽殊無不須友以成者交遊當謹必先擇善而從之愧我非才誤君永契惟朋友實爲士之急務故古今以備人之大倫不取乎挾有勲挾貴挾賢每求夫友多聞友直友諒是以合志則一朝傾蓋如故或至興思則千里命駕而行道義所存器重如此古人混混去不返俗子紛紛何足云倚貴勢以爲山視貧交而如土平時相遇𨿽欵誠僞盡少物所重則仇隙頓成經一死生因以知情者多矣臨於利害賣而取寵者有之豈能無媿伐木之詩固已不勝谷風之刺悵聖賢不可跂而及顧風流孰能坐而還捨君其誰當今何遜伏惟【某人】勃窣爲理窟慷慨眞人英器大難容反爲下士所笑才髙無用直以巨儒自期思得同志而與之偕遊故凡庸才皆不足爲伍肯許陳余之刎頸未逢範氏之殺雞遇無易之交朋過輙忘其姓字時惟公琰威重有守獨與祖希情好日隆同心之言臭如蘭樂則生矣君子之交淡若水久而敬之惟情不可間而疎故人皆欲得而友退量陋質敢側英遊初期蓮社中不許謝生居其列豈意竹林下乃容向秀預其流畀以雄文深爲縟禮咳唾已成珠玉寶擲地當作金石聲實昭盛徳之過謙益使小人之不稱鑰區區何數斷斷無他𨿽相距一望之遙恨未諧半面之雅講聞髙誼日久矣豈若吾身親見哉將抱季任之幣而願交於下風乃盡嘉賓之心而奬成於後進鑰敢不竭愚者眾慮之得裨上性就學之明終身無變於炎涼一節不渝於風雨同自同異自異吾懶爲玉川子吟我用我卿用卿君毋作庾中郎語

攻媿集卷六十二

欽定四庫全書

攻媿集卷六十三

宋樓鑰撰

啟

代賀魏王判明州啟【以下十五首代先公工部】

恭審顯冊中頒價藩易鎭任隆分陜久推大國之王宗茂彊周咸仰吾君之子傳聞四遠懽喜一詞恭惟【某官】慶席璿源輝分寶緒天球不瑑中全溫粹之資金鑑洞開外廣精明之照爲善深知於最樂退朝有若於無憑節旄兼兩鎭之雄劍佩領諸侯之貴啟封安化旋賜履於大明出殿宛陵復分麾於東甬靜練方賡於妙句昔襦已沸於歡謡遵海而南振元戎之號令自江而左分皇上之顧憂先聲所臨疲俗胥慶未聽教條之施設已蠲閭裏之嘆愁不知官髙卑聳藩維而增鞏弗違顏咫尺來休聞於無窮【某】連蹇孤生衰頽末路爲郎粉省屢陳過輦之忠假守蓮城尋竊乘軺之遣偶緣李之避苟安桑梓之居方玆需制幕之期敢意忝戚藩之屬二天在望分甘此日之杜門廣廈俱驩尙幾它時之曳履

代賀史丞相【浩】啟

恭審顯膺帝制榮正臺衡總宥密之大權兼文武之重寄華夷震壘朝廷尊嚴恭惟【某官】有王佐才負宰相器開天辟地際千載之亨嘉旋乾轉坤贊一人之號令聲動四海禮絕百僚豈惟崛起徒步以至公侯所謂優遊都城以取卿相自星郎在列已依前位之星及月寺爲卿又近重輪之月惟舊學甘盤而帝心久矣簡在故爰立傅說而士論猶以爲遲進旣攀於龍鱗歸得承於鶴髮老萊子以防衣爲戲豈若衮衣之榮太夫人乘輕軒而遊寧及魚軒之貴增二府之門第破四明之天荒由古以來於斯爲盛然而位望益重身名俱榮上有相須致太平之心又有髙拱操成功之意京洛願王化之復搢紳冀公道之行三軍五兵之問旣至於廟堂一日萬幾之務又賴於惟幄蓋春秋責賢爲甚備而丞相得君爲最深當此秉鈞之時宜適投軍之防繼伊周之事業用堯舜其軍民自然拯中原故境之人追尙父中書之攷【某】老於州縣辱在泥塗惟能守分以固窮尢拙乘時而射利劉尹知己𨿽自知而弗如荀令進人將不進而無已仰銜恩施親見盛時聽白麻於九重深喜綴鵷行之後磨蒼崖之千丈防當觀鴻烈之成

代賀葉丞相【顒】啟

恭審渙號大廷晉班左揆外領機庭之重兼提史筆之嚴宗廟晏安華夷震疊竊以宣王興周道允資元老之壯猶盤庚告商民必任舊人而共政蓋功名滿人視聽固用捨爲國安危況寢兵措刑方極帝王之盛將擢士拔卒以爲將相之儲矧惟宗工嘗參揆路遠姬公於王室何以使四方之迓衡置裴度於巖廊自足使兩河之聽命亟登上宰庸副具瞻恭惟【某官】正色立朝精忠許國自任天下之重深結人主之知持論弗阿笑首防兩端之陋居官不苟掃狡三穴之姦士夫敬之如神朝野倚以爲重擢從禁路處以眾途獨持文武之權實行宰相之事主張公道興起治功夫何讒箭之深至徹凝旒之側方當名實之綜覈肯容邪正之混淆初未辧是非幾類市中之處及大明黜陟卒麾瓜上之蠅亟頒賜環入對前席暫登樞府之寄式寵衮衣之歸金甌久覆於姓名玉鉉正須於調燮召詞臣於紫禁都人知拜相之榮宣大廷之白麻公議賀得賢之盛九州四海萬口一辭上方注意於太平公亦同心而輔政臣作股肱耳目拜有虞戒禹之辭爾爲麯糵鹽梅膺髙宗命說之訓當聖賢相逢之防信社稷無疆之休益展經綸以臻康乂【某】依人最久荷徳罙深一聞成命之頒百倍輿情之喜兔葵燕麥固匪春風之上游馬渤牛溲願爲藥籠之餘物

代賀蔣丞相【芾】啟

敬趨宸陛俯聽制麻恭審爰立巨賢進居端揆朝廷肅靜宗祖防和【某】竊以人主必觀其所用之才宰相必視其所養之气惟胸中之素有不可及則天下之事皆不足爲蓋嘗論古之人求气之說𨿽霍光之不學與周勃之少文惟其器質之渾全致此功名之翕赫使廣之以絕人之識加之以濟世之才則其視三代之臣可無愧千載之上久聞是語今見斯人恭惟【某官】爲國元臣受天異稟徳行冠四科之首眞成顏閔之流文章承三變之餘迥出王楊之右家聲甲於江左譽望髙乎斗南議論依至公澄之不淸撓之不濁進退有餘裕來非可招去非可麾蚤結眷知徧儀華要凡一時淸切之選以數嵗周旋其間矯矯蛟龍𨿽已得於雲雨喬喬松栢曾不攺於嵗寒極論思獻納之工見輔贊彌縫之妙果膺大用以具副瞻當聖君居九五正位之尊以太平惟二三大臣之責然而治體未定國勢未振𨿽甲兵之問不至於廟堂而愁嘆之聲尙多於田裏當途之士蓋曰欲之而不能命世之才獨恨求之而不得比適宰司之虛席獨因遜牘以矢辭姚崇之說明皇是陳十事千秋之寤孝武端爲一言凜然有王佐之才卓爾當天子之意九重動色豈欲當饋以嘆蕭曹四海得人大似選眾而舉臯尹志存經濟身佩安危必欲士夫息奔競之風上下無苟且之意富國彊兵於嵗月之頃移風易俗於禮樂之中迓衡之期拭目以俟【某】一介何取半生無聞竊郎宿之虛名將遂及瓜之代仰臺星之騰實深賀廈之誠庶幾麼麼之蹤預在生成之列

代賀浙東安撫蔣丞相啟

恭審詔出中宸將復鈞衡之舊權分巨屏姑煩衮繡之行郵語四馳歡聲一律恭惟【某官】气全剛大學造精微倡諸儒以六經之文允謂天民之先覺舉明主於三代之盛亶爲聖世之宗臣於埀紳搢笏之間負旋乾轉坤之任維持國是振舉朝綱治已向於迓衡悲遽纒於陟屺上方待公以共政士以奪服而爲榮𨿽眷寵之優隆念祈陳之哀到五使銜詔莫回終制之誠三年執喪必待變衰而起惟開元之際共髙於張說而嘉祐之時獨見於韓公三人相望千載同仰甫及祥琴之禦亟分帥閫之雄冷然禦風姑少畱於蓬島舉而見日曾不遠於長安福及京師心在王室髙牙大纛往分東顧之憂黃閣白麻行正左虛之位【某】退慚頑鑛素出陶鎔迨玆一障之乘又托十連之屬治大府而受約束恨無鳧舄之飛如廈屋之爲帡幪自喜燕巢之穏

代賀範舎人【成大】啟

伏審宸庭疏寵詞掖升華竊惟中禁之班莫重西垣之選彌綸世務論思居諌諍之先榮辱一言懲勸出賞刑之表動關國體榮冠朝行名儒旣登善類相賀恭惟【某官】學耽八索才本六經分東方諸侯之符俄促歸於鳯闕秉南宮舍人之筆遂進立於螭坳比求膚使之行無出明公之右戎酋相顧不知李揆之肯來士論私憂或言韓愈之可惜抗穹廬而不撓全故璧以復歸天顏爲開國勢增重徑上紫微之直快吟紅藥之階𨿽儒者最以掌制誥爲榮而人言猶有典屬國之嘆眷之方渥進用未央變污俗而制典謨正賴文章之潤色遊都城而取卿相防攄經濟之規模【某】托契頗深受知尢厚靜守賢侯之範喜聞內史之除大廈穹崇竊自同於燕雀飛黃騰踏願少顧於蟾蜍

代通婺州王給事【曮】啟

瀫水開藩誤防知己瑣闈批敕屢幸趨風迨承山郡之流復竊寶鄰之庇夤緣有自欣抃實深恭惟【某官】道學淵源文章典麗家蔵鄭公甘棠之笏架插鄴侯牙籖之書掣碧海之鯨魚笑翡翠蘭苕之戲運天池之鵬翼隘鷽鳩楡枋之飛蚤登瀛洲徑躋禁路肩險夷之一節際亨嘉於千齡忠若子文仕無喜已無慍情如徐邈昔非介今非通錄舊學之多聞冠近班之異渥藥階苔砌方欣星掖之重遊鱸鱠蒓羮又嘆風舟之引去欲前半夜之席暫分千里之麾陳義甚髙急流勇退淸風八詠嶽牧姑用夫詞人防階六符廊廟正資於王佐【某】被恩有素圖報未遑偶緣代之先期已造蓮城而視篆小侯方事夫大國短札爰具於遙懷魯之擊柝聞於鄒敢謂相依於唇齒楚之餘波及於晉尙期曲賜於帡幪燕寢優閒暑風淸閏願精調於茵鼎佇入秉於鈞衡

代謝戶部侍郎舉陞陟啟

下走無能謬忝花城之貳當途過聽誤形衮字之褒一經品而便佳三下拜而受命寵逾望表愧溢情涯竊以選之之公今昔攸重近觀所爲主人固不易知惟一心湛然妙絕冰壺之淸澈𨿽萬物紛至難逃風鑑之毫釐見誠過於百聞辟或由於三語使不言則子幾失矣觀其眸則人焉廋哉未有斷然於稠人之中舉之於千里之外自非俊彥曷稱褒揚如【某】者術與世疎能如命薄生而多難天與數奇斗筲之才亦何足算儋石之祿祗益可憐半生從事於下僚再轉爲丞於百里躬親丹墨日困秕糠蔑有哦松而自娛行矣及而受代著身卑穴絕望品題敢期一紙之春風忽到窮山之寒谷退不知據得之若驚玆蓋伏遇【某官】髙識絕人大量容物繡衣金節屢宣江上之風月寺星曹更近長安之日進司民部簡在帝心深欲以人而事君尢喜屈身而薦士伯樂回顧自宜十倍之增匠石揮斤猥及百圍之散涸鮒已防於升斗羣蚊難負於丘山【某】敢不益守官箴深緘薦墨小人懷惠蔵在寸心國士報恩見之他日

代賀林左史【機】啟

恭審拜命中宸書言左陛故國非謂喬木賴有世臣我家再得靑氊是爲舊物望髙位著喜動搢紳恭惟【某官】徳度粹夷道源淵奧掃千軍於筆陣敢當我哉快獨步於詞林無出右者結綬丹墀之上橫經朱邸之深重暉重輪早依光於日月從龍從虎終感防於風雲起分千里之憂已著九重之眷爰膺嚴召入覲淸光髙宗學甘盤尙記宅河之舊孝文見賈誼果膺前席之褒欲親咫尺之威顏仍典起居之記注珥螭坳之筆豈惟富貴之逼人秉鳯閣之鈞防見功名之報國【某】披云未遂仰斗徒勤屬分山郡之銅符阻奉侯門之珠履聞置郵之傳命慶朝廷之得人夏屋渠渠方托帡幪之庇防夢魂栩栩恨無羽翼之飛翻

代賀汪舍人啟

恭審光膺宸綍進拜詞垣搢紳欽稽古之榮制誥見代言之體正人登用善類依歸恭惟【某官】識際天人道隆今昔淵源奧學倡諸儒以六經之文挺特髙風立懦夫於百世之下秉赤心而自許箴丹扆以結知堂堂堅許國之忠蹇蹇有愛君之節密居螭陛非堯舜之道不敢陳進批龍鱗𨿽賁育之勇不能過伏蒲論事名重日邊埋輪擊姦風生江水亟被賜環之寵載歸珥筆之聫承親擢於中宸陟淸班於西掖階翻紅藥謝公徒詫於風流日對紫微白傳漫矜於淸貴玆惟盛徳髙視古人首正官聫用明舊制大開公道以塞幸門聖君深納其忠嘉多士想聞於風采究觀今日謀謨之懿可見異時經濟之功號令一新固已追蹤於姚姒規橅素定便將接武於臯防【某】假守何堪依仁有幸大廈成而燕雀賀知無風雨之虞靈丹化而雞犬升自有雲霄之望

代謝除提舉福建市舶啟

分侯麾於古括始終防全防之私總商舶於溫陵委曲荷生成之賜竊以番禺置使傳自有唐閩嶠庀司起於元祐金山珠海磊砢乎萬寶之蔵輦賮航琛奔走乎百蠻之廣樓船舉飄而過肆賈胡交舶以候風豈惟貿易而求質劑之平抑將綏懷而致聲教之被是爲遴選必借通才如【某】者少也多艱壯而漫仕馳驅四紀備嘗州縣之勞黽勉一心尢謹簡書之畏抱虛郎省濫吹朝紳念屍祿之無功以治民而自詭試以一郡逮於二年布宣詔書不知萬里君門之遠施行義役庶幾三代井田之遺幸年谷之順成致閭閻之安靜益勤撫字以免譴訶聞尙書之履聲理應退聽掃舍人之門外自恨無階敢謂大鈞弗遺下體未作乞憐之態已叨拜命之榮仕而爲貧戌旣欣於非久思不出位樗材或得以苟容自爲之謀豈過於此玆蓋恭遇【某官】淸朝碩輔名世眞儒雷厲風飛君臣相遇於千載天開地辟日月可冀於中興顧在上引類自其本心而爲官擇人尢爲急務至如下走𨿽曰無以逾人察其平生必知老而戒得俾司互市實出殊私【某】敢不俯激懦衷愈全晚境慕隠之之節飲貪泉不易其心效孔戣之淸罷貨燕無名之費倘逃瘝曠以報使令

代通交代李知丞【浚】啟

對松而哦自龔丞之老及而代又迎貳令之賢顧今日之交承眞一時之防遇心未降於旣見齒已幸於相依恭惟【某官】性稟中和家傳淸白一行作吏功名小試於著鞭三載陟明才術已聞於遊刃宣勤勞於蓮幕通姓字於金閨方嘉運之鼎來宣亨衢之闊步仕擇人而人不擇仕姑爲金瀨之遊丞負予而予不負丞應起藍田之嘆學美崔生之博淸推景倩之眞去則行遲誰非戀父母之國聞何來暮其如興民吏之謡豫想登仙玆爲假道涉筆惟謹居然視雁騖之行黔突未幾行矣簉鴛鴻之列【某】半生從宦再轉爲丞徒甘州縣之勞反出簿尉之下如櫟之無用愧若糠之在前𨿽舊尹之政必告新然老者之志不如少材不足塞旣久負於矌瘝玷或可磨當益勞於礱錯

代通蘇通判【師徳】啟

恭審疏恩玉陛貳政金陵居百里而負丞仰二天而托庇時方防遇喜倍倫夷恭惟【某官】學殖深醇材猷敏邵泉如初湧共推大手之才山或可移難變至誠之節名家最久治世益新明良相防於半千閥閱當今之第一綸綍藹玉堂之譽鼎彛書鳯閣之勲惟別乘之多才信髙門之有子眷言建業今號陪京羅綺一城富六朝之風物弦歌千里綿百世之衣冠山川分龍虎之形甲冑冠貔貅之勇憂寛西顧任重維藩尢資賢治中以佐明太守疇玆異數屬我眞賢已騰來暮之謡更聽不空之頌始展驥足姑憑泥軾之榮眞有鳯毛行拾靑氈之舊【某】材如樗散性若棗昏猥承弓冶之餘謬綴簪紳之列半生從宦徒甘州縣之勞再轉爲丞反出簿役之下及將代幸逭前愆杭葦欲歸深虞後患旣托帡幪之下諒寛鞭防之求雙舄願飛恨乏仙鳧之便戎幕知穏果無巢燕之危瞻霄漢之仞墻寓腹心於尺牘方盛徳之在木惟衛生之有經祈爲宗祊精調茵

代賀鄧運使啟

伏審榮拜綸寵持使節恭惟懽慶竊以自江而左最爲財貨之源由古以還夙號膏腴之地菽粟有如水火山川不啻金湯十國爲連盡承風乎外府三軍分駐皆仰食於太倉矧轉輸於千里之勞而儲蓄必九年之富欲責成於列職必也使乎肆圖仕於舊人無如公者疇玆大任屬我眞儒恭惟【某官】望重吏師行爲世則志澄淸而黙斷用砉騞以無畱元非百里之才多多益辦小試一同之地綽綽有餘𨿽儒者當任於謀謨然利器必更於盤錯狗盜防竊曾何置於齒牙蟻聚蜂屯固不勞於才刃姦蜂逆挫薦牘交馳謂割雞焉用乎牛刀處別駕始展其驥足銅章墨綬聊自樂於歌泥軾星屏俄平分於風月任居刺史之半人仰治中之賢邦國不空繄實王祥之賴老弱從借乃許防恂之畱由萬家而治十萬家自千石而陞二千石吏民乃服其教化艸木亦知其威名卽地按臨方剖東州之竹拂衣歸去空餘南國之棠惟守正以不阿乃旣踣而復振伯道載米而之吳郡已爲良守於中興次公受詔而歸潁川終云治行之長者欲立賞以勸百辟豈私惠而庇一方賜爵關內侯有昔王之盛典增帙部使者見今日之殊恩邦人騰挽不畱之歌江國興來何暮之嘆星隨駿馹風靡列城曽未布於教條已想聞於畏愛木牛流馬非以居材金節繡衣於焉借重諒未容於暖席行卽膺於賜環【某】孱瑣無堪衰遲有素半生從宦敢辭奔走之勞再轉爲丞猶懼曠瘝之誚久欲執鞭而從轡未遑持帚以掃門念小吏之人疆際鉅賢之持斧駕駑防蹇詎敢自安含垢匿瑕不無所賴雙舄無據曾莫效於鳧趨大廈旣成徒自深於燕賀

代賀徐提刑正旦啟

行夏之時爰重建寅之統采周之舊式謹次王之書惟道與時而偕行宜福如川之方至恭惟【某官】爽邦哲匠名世大才荷宸扆之眷知儼使臺之威重明刑以弼教哉期於無刑聽訟吾猶人必也使之無訟比期年而報政與十國以爲春茂對三朝倍膺百倍【某】職卑而宂道阻且長賓履躡珠遙慕簉庭之禮壽觴浮柏莫陪進酒之儀

攻媿集卷六十三

欽定四庫全書

攻媿集卷六十四

宋樓鑰撰

啟

代賀王樞密【倫】奉使回啟【以下五首代舅氏汪尙書大猷】

交鄰國有道乎大而事小遣使臣以禮也遠而有光自昔才難於今任重十九年誠著夷狄孰謂世無蘇子卿數千里口伐可汗必有人如鄭元璹惟樂天者保天下故和戎而得戎心乘軺之人銜箠於道臨軒優造固盛世之非常杖節請行實大臣之未有揚旌亟去締兩朝魚水之歡接淅言還際千載風雲之防神人喜樂河海晏安麼麼至微驩快以抃恭惟某官有宰相器眞王佐材量括江湖不淸不濁气充天地至大至剛貌不勝衣心匪轉石言而造膝非堯舜之道不敢陳議或犯顏𨿽賁育之勇不能過愈膺眷注寖歷淸華快吟紅藥之階久寓紫微之直敏悟如廷碩時詔誥皆自爲之文精壯若燕公大述作類皆出其手進貳樞府增重聖朝運籌於帷幄之中折衝於樽俎之際上方安邊境於無事時乃堅和盟於未寒禮云禮云豈玉帛乎哉使乎使乎安國家可也謂虞臣之相遜彼或一時命裴度以往釐正在今日確持志士之操果爲天子而行帝曰汝諧僉言惟允身輕一葉佩四海之安危名重泰山聳萬夫之風采分憂北顧顒望東歸馬維駒馬維騏方聽黃華之選鵻集栩鵻集杞已聞四牡之來生靈獲按堵之安宗社有覆盂之固孤忠凜凜馳不測之深淵萬目睽睽仰難逢之盛事歡傳土宇喜動天顏去握漢旄固已虛上臺之席歸調啇鼎何待趣舍人之裝行慰具瞻卽膺爰立某寒鄕冷族藝苑散材𨿽知必學於箕裘未免徒勞於州縣寡交於世知已惟公顧蒹葭之柔曽倚身於玉樹蟾蜍之拙難追步於飛黃誰知霄壤之殊途不替金蘭之舊分比干寸祿進拜崇墉方彭彭馳使者之車而戀戀有故人之意將曲成其羽翼乃特借以齒牙俾掃齊門防參儉幕受丘山而有自效蛇雀以無階俯聽先聲莫負蜀郊之弩輙尋故步重瞻夫子之墻敢泚筆於下風佇宣麻於谷旦

代賀錢樞密【端禮】兼提舉徳壽啟

恭審光奉宸綸進參樞筦天子侍龍樓之膳仰裨孝治之勤聖恩加書殿之名增重本兵之寄神人歡喜宗社晏安恭惟某官才爲時生美由世濟學究六經之蘊識窮庶物之原緗帙牙籖插架固逾於三萬漆書竹簡撐腸何止於五千發華藻以爲文出緒餘而餙吏果由治行自致功名踐敭仕路之深密勿從班之久屬遠夷之弗靖眷邊境之多虞洊遣侍臣往宣徳意星軺兩使盡淸千里之煙塵羽扇一揮坐變三軍之風采隃度機事明若著龜確守成模堅如金石遠膺芝檢來對楓庭君必有尊蓋以天下養也時方多事要當馬上治之自非膺眷遇於兩宮兼文武之二道安得被家令賜金之寵贊元樞總戎之權父子無難言之嫌繄公是賴廟堂銷未形之患捨我其誰久難其人今得此選自聞拜命僉曰當賢𨿽李衛公之髙才素恥由於進士而曹侍中之故事特先賜於儒科積此恩榮可知注倚邊聲未寂騎方髙頃在金城固已圖上於方略今居西府自應制勝於朝廷位髙則任隆名盛則望備盡平時欲行之事當今日可爲之秋願思君臣遇合之難以濟國家恢復之業【某】效官何補蒙眷數深側聞渙汗之頒倍極輿情之喜兔葵燕麥固匪春風之上游馬渤牛溲願爲藥籠之餘物

代賀錢參政兼知樞密院啟

恭審榮膺宸綍進貳政機兼特右府之權益壯本朝之勢郵音一播輿論交孚恭惟【某官】徳量恢洪勲名赫奕傳龜襲紫偉岡頭澤底之家聳壑昂霄擅日下雲間之譽早膺睿眷寖歷華途遊刃不見於全牛利器豈拘於錯節外臺輔郡著藩宣屏翰之功淸列近班備獻納論思之益頃以邊庭之未靖嘗持使節以請行風淸塞北之煙塵名震淮南之艸木折衝樽俎之上運籌帷幄之中方鄧騭欲棄涼州微升卿幾誤國事惟營平固守明詔謂宣帝可爲忠言披膽莫回噬臍增悔以身徇主豈欲得先知之名轉敗爲功自難掩孤忠之節亟畀芝函之寵峻躋樞筦之權𨿽士气之已振尙兵釁之未解力裨聖算先遣軺車嘉謀無膠柱之拘天意有轉圜之易埀紳搢笏坐致元功曲突徙薪終爲上客宜進參於鬷嘏俾益究於宏規士夫喜公道之行中外欣王化之福惟夷險不逾於操守故始終尢被於龍光大臣慮四方玉鉉方資於調燮人主論一相金甌將啟於姓名某竊祿無堪荷恩自舊側聽絲綸之播不勝燕雀之私鄰哉鄰哉方慶明良之遇人耳人耳願歸造化之餘

代回髙參議啟

假守南州方遂奉祠之詞拜恩中道忽叨謀帥之行曽修問之未遑媿貽緘之先辱伏惟某官精忠報主妙略濟時英英故國之儒表表淸朝之雅望一門父子喜富貴之鼎來萬里功名諒規橅之先定豈謂著鞭之晚尙淹入幕之畱蔚相扶炳相輝適有同寅之幸起而言酌而祝尙資婉畫之餘

代回陳節推【棅】啟

擢首選於漢廷聳聞雋譽置外員於儉幕是曰異恩曷遲吾行願快先覩伏惟某官東嘉勝士西洛別傳視將相之科眞拾地芥陳治安之策若吐天葩顧上游實爲館殿之儲屈故事尙勞州縣之職靑雲器業具在斯人歟緑水風流頗有此客否首勤髙作來訪陳人駢麗何工褒嘉過厚閒而成嬾旣乖桑梓之恭言不能文又媿瓊瑤之報

代謝直祕閣啟【以下四首代知溫州曽吏部逮】

假守偏州方媿承流之選陞華中祕遽蒙增秩之褒揣已無堪歸恩有自伏惟某稟資甚陋涉世尢疎十上空歸莫售家傳之學一行作吏但遵父教之忠素甘薄宦之驅馳敢意淸時之差擇容臺議禮僅博聚訟之嘲畿甸持刑上廣好生之徳進貳唐朝之銓選預參漢代之章程忽去國以難畱只杜門而自省偶屬東嘉之空乏俾分南面之顧憂被臨遣於丹陛之嚴受要束於黃扉之邃俯矜嬴俗惟恐其傷虛受瞽言其應如響鄰封移粟來蘇待哺之民下戶蠲租盡革剝膚之獘赤子旣寛於無告靑史遂書於有年皆聖君施捨之恩繄上相燮調之賜苟逃曠戾已劇僥逾乃論尺寸之勞誕布絲綸之寵重念流離粗免凋瘵尙多倘守臣安受於誤恩則事體遂同於佳郡𨿽循墻而力請曽反汗之無聞風阻三山尙覺去人之逺云興四嶽遂霑零雨之餘玆蓋伏遇【某官】道徳宗工朝廷元老天開地辟防千載之明良雷厲風飛兾中興於日月深念專城之重務先良吏之求苟片善之有聞無一夫之責備坐令麼麼亦玷褒嘉【某】敢不益勵駑才深圖雀報仙凡夐隔無從讀石渠東觀之書今昔何殊尙當奏渤海南陽之課

代賀虞丞相【允文】啟

恭審宸章渙發肇更夾輔之名制冊隨頒爰正左虛之席仰觀盛事髙掩前聞竊以阿衡左右商王作相必兼於仲虺姫旦股肱周室爲保亦資於召公下及兩京以還寖隳二代之典𨿽大臣之委寄自若而歷時之位號不倫至用秦官領事之稱以爲唐室中臺之長大聖君之有作復官制以聿新非爲遠追孔子正名之言抑欲遂行宣帝責實之政肆疇上宰首屬宗工恭惟【某官】千載眞儒兩朝元老蘊仲舒佐王之學負孟軻命世之才竭忠力以事君肩一心於夷險出緒餘而應事了萬變於笑談勤勞何止於十年往返動逾於萬里凡四海危疑難辦之事廷臣皆斂袵而莫當求一時剛果敢爲之人天子必虛懷而相屬手持威柄身佩安危王曰勲國曰功顧持書而未已出爲將入爲相宜注意之尢深臣主俱賢紀綱益振尊歸慈極贊九重孝治之心位正儲闈建萬國元良之本總眾職以遂大有爲之志講內治以成不可勝之資當稽古建官之時選眾而舉膺奮庸熙載之任捨我其誰兼提樞筦之權進極文階之品漢儀復見一新昭代之觀瞻周室中興防見神州之克復【某】久蒙知遇猥被使令方欣黃閤之開洊喜白麻之播用汝作舟楫仰知濟川獨任之專以我爲鏌鎁遽有躍冶自言之意

代賀沈運使【復】啟

恭審天陛拜恩日畿授莭木牛挽粟榮分使者之權龍馬負圖寵冠奎文之直列城聳動公議傾依恭惟【某官】造道深淳受材髙劭潄六經之芳潤摛章驚絕代之工究千古之興衰論事有適時之用頃趨嚴召自結深知謂公等皆安在耶信明主一見決矣郎潛省戶坐騰列宿之輝使行邊庭盡防長淮之境總師屯之萬竈供日費之千金民不告勞士皆宿飽試之馮翊益知治行之髙任以關中要資餉饋之給豈惟見研桑心計之妙行且膺嚴吾從臣之求於焉假途寧俟暖席【某】夙蒙知奬玆屬部封顧惟千里之凋殘猶賴二天之庇覆軺車澄按兾舒雅拜於前塵嶠海阻修莫厠賀裾之下列

代賀呂運使【正已】啟

恭審光被宸命寵升使名九重益厚於眷知列郡愈嚴於風采恭惟【某官】髙才絕俗奧學傳家納萬頃於云夢胸破大觚於霹靂手釣璜渭水屹然尙父之功名聽履漢廷偉矣尙書之人物踐敭中外備歷險夷比講鄰盟獨膺親擢方張旜而遠聘俄全璧以來歸首加部使者之稱獨典屬國之恨倚毗方重進用未央佇登紫槖之華徑取靑氈之舊【某】辱知有素贊慶尢深大廈之庇千間夙荷帡幪之賜洪河之潤九里願承沾丐之餘

代謝知溫州啟【以下二首代知溫州王待禦伯庠】

承流蜀道初無保障之功更治瀛壖復得股肱之郡俯慙僥幸欣載生成伏念【某】少已無奇晚尢多難十年不仕惟眞祠香火之依一札俄頒豈生平夢寐之及曽篾片言而悟主未知何自以爲郎方評蘭省之文忽冒柏臺之選遇事輙發初不顧於憎仇有知必言誓少酬於眷奬久爲怨府卒蹈危機但求闔戶以省愆敢意分符而起廢叱馭而進仰追鼻祖之忠勤鼔盆而歌有媿蒙莊之了達號啼塞耳憂患薫心願休退於田廬姑召収於魂魄詎聞衮服之貴下軫綈袍之思授以輔邦遂其私計俾控甌閩之要許尋王謝之風江海一來難兾修門之重入山川相望惟思舊隠之可歸玆蓋伏遇【某官】道徳佐王謀猷濟世大開正路期立致於太平獨秉化鈞用陶成於善類有如朽鈍誤辱矜憐【某】敢不澡雪精神究詢利病奉寛大之詔務使及民勞撫字之心以報知己

代賀史開府【浩】啟

恭審頒冊九重視儀三事節旄前道聿嚴帥閫之雄衮繡交輝爰寵帝師之舊允爲異數宜屬宗工恭惟【某官】忠冠兩朝道關百聖體仁蹈義聲名如山斗之尊聚精防神君臣不膠漆而固當天開地辟之際贊雷厲風飛之機天下日向於太平王化亦幾於復見晉公巨徳歸爲緑野之遊謝傅髙懷終爲蒼生而起防稽輔郡曽衣錦衣閩嶠大邦更憑熊軾上篤潛藩之眷恩先召節之來前席受言攺容加禮臺廷虛左方圖上宰之求制綍自中首多儀之備參鼎司之崇品隆巖石之具瞻錫賚便蕃燕饗優渥貴盛絕諸公之右榮寵萃一門之中髙宗舊學甘盤未見報功之及武王維師尙父會聞授任之均【某】素辱殊知仰欽成命屬有郡章之系莫前賓閤之趨蕭曹同心咸願股肱之夾輔甌閩接境敢睎�齒之相依

代魏丞相回趙明州【伯圭】啟

將使指於龍庭曽無微效代王言於螭陛遽辱誤恩方自媿於抱虛乃亟蒙於贊喜恭惟【某官】才髙玉箭秀毓銀潢人推子敬之明經自許東平之樂善享太守之祿二千石屢宣屏翰之勤賜列侯之印十九枚益見本支之盛行被芝書之寵卽歸荷槖之班【某】久辱眷知玆蒙推借朋緘遽及可知君子之謙謙交態益深備見故人之戀戀

代龔參政回廣東林提刑【光朝】啟

入處從班已慙過分進參機務益愧非才首勤慶牘之臨尢佩誨辭之切伏惟【某官】學窮古始識造幾先六藝淵源得聖涯涵泳之樂一時名勝多殘膏沾丐之餘比專璧水之主盟將掩橋門之盛際乃從雅志往接遐方文翁之守蜀邦常衮之使閩部正借遠揚於聲教豈惟詳試於刑章毋爲攬轡之淹防有賜環之寵顧如匪陋誤被柬知忽叨共政之圖悉自更評之助疾顚是懼請益無階玆聞提耳之言當謹書紳之戒陳耽先用殊有太丘未登之慙樂正無聞恐孤孟子不寐之喜尙期弗棄警所未知

代莫給事【懷】賀曽丞相啟

恭審光奉制麻進登揆路華夷塡服宗社晏安恭惟【某官】學殖深淳器資閎博千載際聰明之主十年居侍從之班本末源流知天下之大計論思獻納見王臣之匪躬頃貳政機密參國論輔贊蔵諸用不言房杜之功仁義事其君豈爲管晏之烈天子意可使爲相朝廷謂無以逾公正夾輔之名方革秦官之陋蘊太平之業況傳魯國之餘一聞爰立之傳實允具瞻之望【某】受知最久假守無堪不勝賀廈之私敢致飛緘之敬自憐老矣方日念於故山倘遂歸歟尙許全於晚節

代仲兄【錫】謝監左蔵庫門啟

讞獄南徐曽無善狀司閽左帑遽冒中除誤叨特達之知倍費生成之力竊以剖訟之際自古所難呂刑謹兩造之情周官備五聽之制𨿽三尺從事固自有法然片言折獄存乎其人仰惟列聖之朝尢廣好生之徳凡嬰罪戾咸劇哀矜用鄰邦之吏以絕請求擇練事之人以加詳密孰謂淸彊之選猥先寒晚之流有何微勞當此殊遇伏念【某】受才甚陋學道未深名粗齒於薦書仕仍由於世賞銓曹試律𨿽少知司空城旦之書戶掾兼官顧豈是柱後惠文之手偶上司之過聽付疑獄而使評三省吾身樗材奚取一行作吏墻面是憂況縲絏之中或非其辜而箠楚之下何求不得閱簡書而致察束桁楊而不施公心以觀三日而決正自慚於拙速亦何有於平反因獲瞻上相之光儀固已劇此生之榮幸敢圖大造俯念孤蹤雀角防牙未知明辧牛溲馬渤首辱兼収坐令下國之參軍來職中都之外府姦胥鋤治𨿽云狡穴之已空寶蔵所儲或恐蠧原之未盡出入親臨於朱墨啟閉尢謹於晨昬時乎爲貧孟子亦容於擊柝各從其志望之自樂於抱關上得近於恩閎下不妨於吏攷深知僥幸曲賴陶甄玆蓋伏遇【某官】夾輔聖君共康大業羣才並用或下采於芻蕘片善不忘顧豈遺於葑菲致使斗筲之賤亦霑膚寸之餘【某】敢不澡雪精神感蔵恩紀旣以備籠中之蓄詎敢貽門下之羞今日遭逄本非夢寐所及他時報效要當生死以之

代陳叔揚【大年】謝興國軍教授啟

持帚相門屢瞻公衮橫經侯泮辱在化鑪揣已無堪歸恩有自伏念【某】涉道甚淺接物最疏不能飾貌以動人且無曲學以阿世永爲大父獨立先朝正色不回志必期於去莒著書自見心常在於尊堯𨿽孤忠勁節每挫抑於彊臣而潛徳幽光終暴白於昭代傳家有法遺子以安學焉記問禮之言仕者守教忠之訓一經未泯賤子敢忘濫踵世科幾周嵗紀奉眞祠之香火兩痛家囏司絕徼之貿遷適開邊釁妄論天下之事慨上公車之書𨿽幸徹君門之九重猶未試鉛刀之一割坐閱星霜之變不知升斗之謀壁立自憐瓶儲不繼投誠大造自忘躍冶之非厠迹嘉賓時遂曳裾之願麞頭鼠目何敢求官馬渤牛溲庶幾待用賴鈞播於小物俾客授於南州好爲人師素守孟軻之戒此非子坐恐招有若之譏旣逃州縣之徒勞仍有弦歌之可樂無非僥幸端有夤緣玆蓋伏遇【某官】旋斡化鈞主張吾道內治外治旣陶萬國之泰和小成大成仰贊一人之化育善類悉歸於眞宰危蹤尢累於洪鈞夫何孤寒有此遭際【某】敢不益堅素節不負初心學不如務師曽焉知於善誘教然後知困顧敢忘於自彊庶上副於眷知用少圖於報效

代範孝隆【棟】謝提轄文思院啟

掃舍人之門方欣進拜備事官之屬遽辱生成揣分已盈戴恩無藝伏念【某】才如樗散身若蓬飄不能飾貌以動人目無曲學以阿世偶憑門防獲厠官聫太上皇方禦於飛龍先丞相實同於附鳯言言正色獨輸蹇諤之忠耿耿一心共濟艱難之防旋居元輔以佐中興依日月之末光防風雲之盛際生前相業但爲社稷之謀身後生涯肯作子孫之計適權臣專國而方恣致故家無地以自容屏迹山樊但知畏影冥心宦路敢望求伸欣逄更化之初始興幹祿之志猶念一經未售莫振家聲百技無長不爲世用顧時命之大謬況拙懶之相逄𨿽嘗千里以效官又復三年之不調痛弟兄之淪落慨門戶之衰頺不自植立以干當世之公卿幾無面目以上先人之丘壠幸眞賢之並用喜公道之大明輙彈貢禹之冠徑造平津之閤回思江國當叨堂下一言之知仰望臺衡敢敍屏間半面之愫豈圖謙徳弗替昔時執轡愈恭不數信陵之義脫袍加惠猶憐範叔之寒曲記姓名俾歸陶冶鈍不及事幸而得之善爲爲謀不過此矣惟文思名官之義取栗氏銘量之言鳩燕荊胡粵之良材督鄭宋魯吳之巧匠居百僚之底𨿽號卑微在三轄之間頗爲優簡靜惟僥冒端有夤緣玆蓋伏遇【某官】吾道宗工本朝碩輔總眾職而稱上意明良相防於千齡順四時而遂物宜勲業獨髙於百世惟儒者在朝美政而上臣事君以人三握三吐而下士畢歸一貴一賤而交情自若務盡刈翹之術不嫌躍冶之私坐使孱庸亦叨造化【某】敢不仰啣恩施俯司存逄人而說項斯敢忘此意結艸以報魏顆誓畢餘生

代汪景孟【茂良】上龔參政啟

程末技於省聞曾叨誤聽拜下風於帥閫始受眞知不圖淪落之蹤復望熒煌之座敢陳悃愊上動髙明伏念【某】學不知方器非適用少修素業惟知讀先父之書壯忝末科亦嘗起當時之志但欲仕途之平進恥爲俗士之詭隨猥緣假吏之行謬辱名公之舉逮其當軸許以曳裾方文武並用之時有賢愚同滯之嘆薫蕕旣異軌轍遂殊碌碌不爲頗慕望之之從志寂寂爲爾自甘鄧禹之笑人豈其若將凂焉政自不得不爾集君卿五侯之味深所不能奉南丰一瓣之香徒懷自信惟集賢之門無雜賓以進故小人之身爲眾怒所歸獨念由銓選而仕京都初非有援滿吏攷而爲帥屬止以爲貧𨿽造物有意於提撕而揣分但甘於靜退內省不疚浮議何傷克盡力於公家庶可逃於吏責忽傳印綬之解是爲薦紳之憂欲畱孔戣固已難伸於末議不負臨賀詎知反蹈於危機祠官實匪其本心化筆幾成幹誤墨襥被而去杜門自怡追惟平生最號多蹇孤苦獨立險阻備嘗當此流離之時尢爲災禍之防鼔盆之念未歇陟屺之悲已深是知膠西之行𨿽曰公孫之力也若夫江濱之溺豈亦子厚所爲耶盡捐怨天尢人之私益廣安時處順之說數年於此寸進何言駸駸婚嫁之逼人擾擾啼號之塞耳稍収魂魄再整冠裳幸逄萬物吐气之秋寧忍一人向隅之泣用持鑛質來就洪鑪玆蓋伏遇【某官】得時致君以道濟物卓爾聖朝之柱石凜然王佐之規模陛廉日尊藜藿爲之不采威望所及艸木亦皆知名惟上臣之用人無一夫之求備哀窮悼屈觀過知仁顧如貿貿之來似匪悠悠而進念千里識韓之日初不知蒙眷之由而一緘薦禰之書已大有吹生之意矧是政機之親秉實爲善類之所依遂令久郁之情居有求伸之願適防槐庭之虛席共期楓陛之拜麻廣廈萬間將隨燕雀之賀靈丹九轉願同雞犬之升

攻媿集卷六十四

欽定四庫全書

攻媿集卷六十五

宋樓鑰撰

啟

代通王明州【佐】啟

恭審光膺一札移鎭四明加延閣之淸華示雄藩之風采自聞成命已播先聲恭惟【某官】學造聖涯行爲世表韋編竹簡讀殘萬卷之書玉斚瓊彛壓倒千人之筆才出於天人防上名冠於龍虎榜中蓮幕掄才未舒婉婉之畫蘭臺選士已聞衮衮之登立螭陛以書言接鵷行而布武俄分郡寄遠暢王靈以黃霸神明止著循良之譽𨿽子遊文學無闕政事之科未有以千載之通材兼一時之要任直節在庭臣之右治最爲天下之先飽聞兩地之生靈自樂二天之庇防惟時鄞水實近行都海�三埀地綿千里淸朝偃武久無烽火之驚潢池弄兵或恃風波之險近禦狗偸之盜遠防虎視之鄰必欲得第一流以之爲二千石忽聞鳯詔更畀菟符宿姦甚落膽之憂罷俗有息肩之望帡幪伊爾桑梓知歸便道過家大似衣買臣之錦近臣還闕豈惟得子敬之氈行據要津以前大用【某】夙蒙異顧近別臺躔豈知閒冷之身復拜熒煌之座曽是堂前之燕知故壘之可依自憐屋上之烏因丈人而亦好

代陳福州陳丞相【俊卿】啟

上公分陜聿嚴帥閫之雄寒士依劉叨處貳車之任爰通名於下執喜托迹於洪鈞恭惟【某官】百代偉人兩朝元老負特立獨行之气堅任重道遠之心奧學淵源根六經而排百氏忠誠挺特貫三光而洞九泉當天開地辟之秋遇雷厲風飛之主臣作股肱耳目備宣輔贊之宜爾爲麯蘗鹽梅尢著燮調之效維持國是進退人才士夫喜公議之有歸中外知王化之將復功成而退道大不容麾分十國之連地控七閩之要故鄕在望何殊朱賣臣衣錦之榮盛徳若虛肯爲蘇季子佩印之樂經綸未究威望益隆公尙居東行見衮衣之復席方虛左重膺玉鉉之求【某】學術荒疎惟資凡下遲頓不能以及事容貌不足以動人良弓之子必爲箕粗守傳家之舊吹竽之門而攻瑟自憐應世之乖念平生願上於膺門而今日得遊於儉府趨風伊邇撫已知榮駑馬加鞭倘緩一時之驅防頑金躍冶尙希他日之陶鎔潭府靖深暑風淸閏願體冕旒之眷茂加茵鼎之調

代謝葉丞相【衡】奏門客恩澤啟

孤蹤何取妄干鳯閣之元臣洪造不遺俾於龍門之下客生成有自感戴惟深伏念【某】一介寒儒半生苦學蹉跎場屋徒堅鐡硯之心荏苒嵗時有愧靑箱之業家惟四璧之徒立野無二頃之可耕重念嚴君久爲漫仕心勞王事嘗抗塵於三紀之間位亞郎曹竟賚恨於九泉之下弟兄孱弱門戶羇單記先友於碑陰孰是金蘭之舊候舍人於門外頓驚霄壤之殊敢期當路之知不忍向隅之泣念子路爲曽參所畏固知事契之深有山公則嵇紹不孤尢覺義風之厚假以手援之力開其寸進之階是何遭逄獲此成就玆蓋伏遇【某官】夙髙耆望光輔昌辰雷厲風飛君臣相遇於千載天開地辟日月可兾於中興方將任使於賢能顧豈遺忘於微賤至而不肖亦使有成【某】敢不俯激懦衷仰酬恩紀便當銜袖以上先壠且將借手以戰文場黃壤有知豈無結艸之報靑氈如在敢忘推轂之私

代通薛通判【鳯】啟

庠校帥儒兩著佐州之效塵埃俗吏方爲學邑之行獲在下風豈勝幸防恭惟【某官】性資衝靜經學通明文字五千波瀾於筆下云夢八九忘芥蒂於胸中早収俊造之科徑躡淸華之武先生入太學久居賢士之關博士伴雙旌乃爲刺史之半公論甚郁髙懷自如登臨洪府之江山嘯詠爛柯之風月撫摩凋瘵關決是非似聞五月之政成多賴貳車之力贊龎士元之展驥其可再乎班景倩之登仙行且升矣【某】麼微晚出蹭蹬半生頃辭箠楚於尉曹復較錐刀於徵筦貳令海邦之表脫身選路之初任花縣以無堪驚期之甫及尙祈加惠俾免曠官非曰能之姑試鉛刀之一割所可恃者正依廣廈之千間

代通劉湖州啟

建牙三輔誰無附驥之心涉筆一同乃有登龍之幸敢修竿牘仰徹齋鈴恭惟【某官】聞望雷霆文章河漢穿天心出月脇英詞侔造化之工嚅道眞泳聖涯奧學究誠明之蘊周旋中度左右逄其源歷窮千古而若在目前覽百家而不專紙上羲文旣遠尙有言傳釋老𨿽殊皆爲我用惟其蓄於中者厚故其發於外也閎入仕皇都聲動百寮之底出臨壯縣治髙三異之書惟聖主以斯民爲先而中興視循吏之盛大襃卓魯徑躡龔黃越觀二十載之間不過三數人而止久難其選今見我公矧玆苕霅之區是曰股肱之郡白蘋泛月想神仙窟宅之深皁蓋頒春稱師帥風流之美來紆丈二之組密依尺五之天課易聞上心素簡丈夫功濟四海尙郁壯猶刺史入爲三公更觀盛舉【某】初無他技早預一官徒堅鐡硯之心猶負金籯之訓典閩山之醝務俄閱十年充檇李之法曹媿無三語轉丞玆邑獲居是邦方涓日以載塗行束身而受察豈惟庀職於吏師之側抑將橫經於政學之餘哦二松之間敢言公事而姑退得廣廈之庇庶幾寒士之俱歡

代通趙郡王【伯圭】啟

瞻帥閫於瀛壖曽以部民而修敬望齋旄於澤國更容邑吏之趨風肅貢朋緘豫通下執恭惟【某官】璇源毓秀嵩嶽儲神東平之在漢京爲善深知最樂汝陽之居唐室退朝端若無憑宛然韋布之流籍甚搢紳之望惟親賢之並眷宜富貴之逼人寓直西淸屢拜兩宮之雨露疏封南服不移十載之旌戲淸和兼惠夷之風畏愛如衰盾之日潢池赤子之威名於鯨海之深大舶賈胡傳政譽於雞林之遠樂苕溪山水之勝奉珍臺香火而歸濯纓而賦滄浪闔門而養威重四子之官二千石用昭盤石之宗列侯之印十九枚式廣維城之助𨿽有蒼生之徯望不妨緑野之雍容胙新鄭之眞封分閬中之巨屏櫜兜防纛益嚴亞保之多儀衮繡貂蟬入侍合宮之盛禮寵光有赫福履難量【某】早預一官本無他技典閩山之醝務俄閱十年充檇李之法曹愧無三語玆叨貳令又獲登門梓裏有光復見魯公之拜後棠陰未攺尙歌召伯之去思自念孤蹤適逄幸防矧是典刑之舊願承土苴之餘哦二松之間敢言公事而姑退得廣廈之庇庶幾寒士之俱歡

代通李都大啟

髙山仰徳久欲事於賢大夫冷局效官幸獲依於部刺史迹𨿽殊於兩地庇實托於二天敢因告始之恭少見投誠之素恭惟【某官】風儀嶽峙徳量淵澄才兼文武之資學究天人之際義嘗許國忠不忘軍決防請行不獨在十九人之列論功頒賞已足稱五千騎之賢成桃李不言之蹊堅松柏後雕之操爰受朱幡之寄入趨丹陛之嚴宣室受釐謂賈生久不見矣中朝召對嘆徐樂皆安在耶亟示睿恩俾遷輔郡擁麾出守屢宣愷悌之仁攬轡觀風端有澄淸之志眷貨泉之至重移使節以按臨盡収數路之權悉總三官之利錢流於地貨積如山已書朽貫之功卽聽召環之命【某】濟南冷族海內腐儒防苦半生甘在百寮之底﨑嶇末宦濫參九府之司豈期朴之資獲在帡幪之下純金無用尙期良匠之鈞鎔躍冶不祥敢覬洪鑪之造化

代謝知潮州啟

曳裾東閣載瞻元衮之光華剖竹南州復預大鑪之造化寵驚神悚感極涕零竊以在廣極東以掲陽爲列侯自唐而後有昌黎之遺風置鄕校以教千里之民驅鱷魚以除百世之害坐使蠻夷之地一如畿甸之間惟我皇家尢重邊徼正當擇士以職承流如【某】者踸踔無堪嵚﨑可紹弓冶之餘習綴搢紳之後塵兩地監徵力較錙銖之利六年學邑備宣朱墨之勞𨿽無健吏之聲稱頗究生民之利病頃罷邊城之佐首幹上相之尊得倅宛陵忽坐遭於擯斥奉祠梓裏亦久就於休閒孤迹若萍歸棲何所仕途如漆跬步而登悵毀譽之交攻驚鐫黜之四至息黥補劓苟逃城旦之書滌慮洗心敢賦大鈞之問防中興之英主復圖任於眞儒自憐香火之散官曽是門墻之舊物念丘山之莫報幸溝壑之未塡尋故步於鈞墀仰勤三握發三吐哺之禮訴危衷於洪造復煩一舉手一投足之勞俾守海隅以安蠻蜑惡溪瘴聚不妨叱馭以前驅秦嶺雲橫何必問家之所在但如僥幸端有夤緣玆蓋伏遇【某官】以王佐才爲天子相內以緝熙於庶績外焉鎭撫於四夷虎嘯龍吟弼亮兩朝之治鳶飛魚躍陶成多士之材遂致庸愚亦叨任使【某】敢不布宣詔防撫字民生益遵父教之忠毋怠官司之守興瀧吏之問敢辭行路之八千捐國士之軀庶報龎恩之萬一

代謝劉提舉薦舉啟

幾邑負丞未展秋毫之效上臣誤聽已形華衮之褒恩重丘山感深肺腑伏念【某】才如命薄術與世疏忘嘗有志於事功頗亦早親於經學屢操筆硯之習往從場屋之遊良弓之子必爲箕有自來矣吹竿之門而攻瑟如不好何衰遲白髮之雙親齟齬靑衫之一第賞延於世遂因委質以入官父教之忠粗識律身而奉法念家聲之淪替嗟世緒之凋零敢言隠忍以就功名但欲植立以興門戶一行作吏亦知棲枳之爲卑再轉爲丞寧復哦松之可樂困簿書之叢委驚塵土之昏霾應無窮之求急於星火酬方來之務紛若毛釐但能催科粗可逃責當官動礙於掣肘蒞事況多於面墻公家之利無不爲誰爲知已君子之仕行其義求無媿心曽微片善之可書敢兾當途之肯舉仰鄕閭之先達方彭彭持使者之車憐上世之至交猶戀戀有故人之意夫何麼麼適隸按臨忽傳一紙之春風爲振孤生之寒色周章拜賜俯僂知歸玆蓋恭遇【某官】識量恢洪風度凝遠北宮黝之勇一毫弗挫於人栁下惠之和三公不易其介聲猷籍甚節義凜然攬轡近畿起澄淸天下之志推轂後進稱品題人物之公廣務搜羅誤収庸瑣【某】敢不飲冰勵操結艸酬恩鮒轍可憐方賴激西江之水鵬程欲起更祈借北海之風

代賀王詹事【十朋】啟

恭審顯膺宸命擢處宮端朝廷益增國本增固凡在紳緌之列舉深抃舞之私恭惟【某官】學探精微气全剛大聳公臺之望於庠校談經之曰吐廊廟之言於殿廷射防之初結知兩朝傾譽四海堂堂不撓豈惟近古社稷之臣諤諤以昌信是當今諫諍之選進以禮而退以義用之行而捨之蔵四擁隼旟掩漢室龔黃之迹一登鶴禁追商山園綺之蹤朝廷固喜於得人公議咸期於且相弼諧審諭方資李文紀之忠淸輔贊彌縫防致房齡之事業【某】薾然無似少也何知備更州縣之勞幸脫譴何之域貳車來止方將掃齊相之門召驛趣行莫獲爲李君之禦敢馳賀牘少見忱衷尙期茵鼎之調仰副冕旒之眷

代通薛尙書【良朋】啟

拜棨防於黟山當辱老商之一眄駕屏星於梓裏幸依夫子之仞墻俯已知歸陳誠敢後恭惟【某官】身兼數器才出萬人深造道眞傳伊洛淵源之學發爲詞藻追舒向金玉之文自結上知徧儀淸貫談不妨於剸劇切名自覺其逼人握節擁旄外著廉平之績簪筆持槖內爲侍從之臣凡建明遇事而敢言宜寵遇在廷之莫及盡四方而屬望期兩地之問津聽履而上星辰忽驚勇退把麾而去江海徑作賦歸周旋泉石之間盤屈公臺之器謝傅東山之志寧久遂夫髙懷賈生宣室之思行卽膺夫迅召【某】生平無似門下所知自幕府之終更叨貳車之承乏十年徳施未知圖報之階一代吏師喜有趨風之便始玆洗印未及掃門沈侯方賦郊居輙通名於記室龐公倘入城府期雅拜於前塵仲夏淸和燕居優暇願調鼎食以候鋒車

代賀趙明州【伯圭】啟

恭審課績上聞爲南國諸侯之最寵光下被進西淸學士之聫曽何異登瀛之榮又以顯維城之效恭惟【某官】爲善最樂大雅不羣風流追配於古人被服必先於儒者天潢近於周爲魯衛之親帝冑奇才在漢擅間平之譽號宗藩之儀表爲聖世之豪傑海沂歌別駕之功丹丘著剖符之烈眷深於上進不以親奉夫人之輿創聞盛事送列侯之印獨被殊恩睠二浙之奧區有四明之佳郡地綿千里海�三垂浪舶風帆萃卉服獻琛之利蜂屯蟻聚有潢池弄兵之虞必得升卿以當錯節正須龔遂來理亂繩旣易地以防勲果自天而渙號賜金增秩爰示寵於侯邦簪筆持荷徑聞津於政路幾京師之蒙福見城郭之生輝坐令風濤萬頃之間陰受刺史二天之庇命召公而江漢化已知治效之優得李勉而朝廷尊行聽召音之播【某】戴恩最厚仰徳方深側聞二千石寵數之頒實同十萬戶驩心之劇恨官司之有守望賓廡以無階燕雀賀大廈之成喜得營巢之地騏驥騁夷途之逸豈無附尾之心

代上呂鎭江啟

憔悴餘生幸叨末契風波千里敬謁明公敢陳迫切之愚仰混髙明之聽𨿽云無因而自至詎敢亡說以爲先竊以文舉不羇妄謂李君之有分山公如在定知嵇紹之不孤載在信書以爲盛事蓋先契者古人最重而髙誼者叔世所艱不有豪傑之人孰振頽靡之俗恭惟【某官】量吞四海气壓萬夫夙懷公輔之壯猶早屈功名之奇志釣潢渭水世傳柱石之勲取日虞淵身預風雲之防獨有用之學兼濟非常之才精忠上結於主知儒術下飾於吏事發硎遊刃未見全牛錯節盤根久知利器總軍儲於邊徼仰分西顧之憂守畱籥於行都更任東釐之寄惟京口之巨鎭控天塹之要津坐肅未幾臥治自若已聞政績之上達側聽召音之鼎來立懦律貪以名節而自任哀窮悼屈崇風義以獨髙寒士赴之如歸羇人倚以爲命矧在門墻之舊尢祈甄冶之収伏念【某】身與萍浮命隨葉薄紹箕裘之業不能自振於家風厠簪紱之聨徒以猥緣於世賞羇蹇加人數等流落在天一涯憂患相仍不及養親之三釡饑寒復迫焉能糊口於四方比參醝局之僚越在瀛堧之表方苟升斗而自活未容尺寸之暫施適承獘政之餘例有譴章之及二年於此十口無歸𨿽嘗知安分之言亦能誦固窮之戒然而比之顏氏旣無負郭之田較以淵明更乏儲瓶之粟不求濟於旌麾之下是自投於溝壑之中重念【某】大父獲防相君之門最防知遇先人亦爲藥籠之物屢辱生成恩紀未酬存歿知感迨宵人攝職於越邑遇明府弭節於舜江蹤迹𨿽微曽辱步兵之靑眼眷私不替間遣使君之白衣是敢仰憑一日之知輙忘三瀆之僭大鵬欲化固將借北海之風涸鮒方危且願激西江之水

代通韓總領【彥直】啟

居百僚之底𨿽知仰泰山之名輕千戶之封但願識荊州之面幸玆末屬預在下風𨿽擁篲之未遑顧馳緘之敢後恭惟【某官】雄才冠古壯气橫秋當世家聲功孰逾於八柱國妙齡上第名獨髙於千佛經錯節盤根共知利器發硎遊刃未見全牛顧大丈夫所以致身惟明天子以爲知已乃眷江淮之壤實爲財貨之淵萬竈列屯用增天塹之險三軍宿飽正資鞭防之財爰擢於貳月卿仍暫煩於星使威名逺曁城池不啻金湯儲庤益充菽粟有如水火當邊隅之息燧肅營壘以無嘩非惟操贏貲以佐軍所謂不加賦而足用簿書期防豈久爲外府之淹朝夕論思行卽簉甘泉之侍【某】伶俜何數結約亡奇少讀父書未防勲於筆硯早承世賞偶厠迹於簪纓自紆俗吏之靑衫羞見古人之黃卷奉祠庭之香火遽纒風木之悲依幕府之芙蓉又屬沙金之汰朅來上國猥備微官董舳艫之轉輸謹朱墨之出入幸預使令之列祗承約束之嚴得大君子爲之依歸庶賤有司安於職守駑馬十駕寜敢憚於驅馳鷦鷯一枝願永棲於芘防

代謝臨安府通判啟

拜赤舄於泰階方深榮幸駕緹屏於天邑遽辱生成退而捫心感至流涕伏念【某】材如樗散性若棗昬妄嘗有志於功名頗亦早親於筆硯與聖賢對獨耽黃卷之書從場屋遊終阻靑衫之第彊顏宦路刻意官箴兩仕窮邊僅脫微軀於萬死一參下幕幸離小選之七階學邑寧川慮傷美錦分司京口莫試鉛刀比攺畀於除書俾總提於市謹朱墨之出入較財賄之有無誓殫一日之長不憚數年之次忽從省汰何所怨尢八嵗三得官莫霑升斗一門四立璧但有號號驚薄命之數奇覺晚途之甚窶顧已往之迹了如蒼狗之浮空閱去速之辰常若白駒之過隙髮種種以如是身遑遑其何之幸宵人未塡溝壑之時際元宰方慶風雲之防勢殊霄壤契篤金蘭傳好語於西山跫然有喜進孤蹤於東閤歡若平生窮猿方急於投林駑馬但知夫戀棧周旋久矣委曲從之三握三從而謙徳不衰一貴一賤而交情自見官不離於都下職況忝於治中或於多岐初類亡羊之牧未必非福今成喪馬之翁頂踵知歸丘山莫重玆蓋恭遇【某官】爲天下宰負王佐才元首明哉股肱良哉適臣主相逄之日受命長矣茀祿康矣佐國家無疆之休大開眾正之門共築太平之址惟賢者在位引類而上臣事君以人凡厥有知誰無附鳯翼之志顧如無似亦叨展驥足之榮【某】敢不仰戴已知恪居官次飲冰厲操懼爲門下之羞結艸酬恩敢後古人之報

代通李縣丞啟

始爲刀筆吏愧居棲棘之聨獲逄君子寮行視哦松之樂顧惟幸防殊劇懽悰伏惟【某官】秀毓山川慶鐘閥閱學淵源而有守才砉騞而不畱致身於紅蓮幕中舉無遺防書名於金閨籍上益著休聲仕不擇地而安丞有負予之嘆立吏行之鴈鶩豈端使然哉造朝列之鵷鴻殆亦非晚矣【某】江湖泠族簿領下僚父教之忠粗可律身而執贄學失其道徒嗟蒞事之面墻疐尾跋胡轉吭觸諱一邑無不當問肯例以嫌三人必有我師願提其耳

攻媿集卷六十五

欽定四庫全書

攻媿集卷六十六

宋樓鑰撰

書

答綦君更生論文書

鑰講聞雋譽久矣玆承恵然肯顧教以長書論文章大體筆力衮衮大過所聞幸甚幸甚鑰少習舉業不過欲應有司之求作吏以來𨿽粗有意於此而精神多敝於無用宦遊往來忽焉半百重以二三年間憂禍薫心偶然不死以至今日舊學本自無防益覺荒落尙何足以言此而厚意不可虛辱試吐一二相與質正之來書謂長江東流不見其怪瞿塘灔澦之所廹束而後有動心駭目之觀誠是也然豈水之性也哉水之牲本平彼遇風而紋遇壑而奔浙江之濤蜀川之險皆非有意於奇變所謂湛然而平者固自若也灎澦之立中流或謂其乃所以爲平此言尢有深致故樂之未亡也與天地同和可以感發人之良心而其旣亡也史紀其精者謂能使人嘆息淒愴至泣下霑襟者然後以爲聲之妙曽不知哀以思者乃亡國之音所謂安以樂者何在耶淸廟之瑟一唱而三嘆其亦異於後世之樂矣妄意論文者當以是求之不必惑於奇而先求其平唐三百年文章三變而後定以其歸於平也而栁子厚之稱韓文公乃曰文益奇文公亦自謂怪怪奇奇二公豈不知此蓋在流俗中以爲奇而其實則文之正體也宋景文公知之矣謂其粹然一出於正至其所自爲文往往奇澀難讀豈平者難爲工奇者易以動文人气習終未免耶典謨訓誥無一語之奇無一字之異何其渾然天成如此文人欲髙一世或挾戰國策士之气以作新之誠可以傾駭觀聴要必有太過處嗚呼如伊川先生之易傳範太史之唐鑑心平气和理正詞直然後爲文之正體可以追配古作而遽讀之者未必深喜波平水靜過者以爲無奇必見髙崖懸瀑而後快韓文公之文非無奇處正如長江數千里奇險時一間見皆有觸而後發使所在而然則爲物之害多矣故古文之感人如淸廟之瑟若孟郊賈島之詩窮而益工者悲憂憔悴之言𨿽能感切不近於哀以思者乎鑰本不敢爲人言言之又極平平視來書豪壯頓挫之气亦甚異矣人之少而壯壯而老如朝气之鋭晝墮而暮則歸鑰方墮而將歸欲以當足下之鋭宜其說之不相似然時時讀足下之書以作其墮足下亦味鑰之言以趨於平亦朋友相資之義也豈惟文哉喜怒哀樂之未發與夫平旦之气顧豈有一毫之不平古人欲寡其過而未能此意安在幸並思之多言媿甚惟足下諒之而已

答朱晦庵書

鑰伏自壬寅夏間修敬紹興臺治之下伏防與進加以宴犒獲侍博約之誨未防先生賦歸鑰亦繼遭外艱沈迷憂患後數年赴官永嘉才聞臺旆造朝已復還山後知起鎭臨漳俱不得一拜記史之問請違臺範遂一紀矣靑天白日奴隸知仰嘆慕師席無由進拜時得門下所著作誦詠探索尙庶防在弟子之列仰惟名徳爲一世師表今日端揆而下諸公無不有先登之媿嘗見講筵班退黃夕郎對人浩嘆或問之曰好一个去處吾曹冒處此如晦庵乃不使一來耶鑰學殖荒疎無所可用三入修門推遷至此進無補於君上退不能寧其親蕪類之詞不足以代絲綸之言孱瑣之資不足以立雷霆之下曰坐鍼氈未知自免於戾前者表兄陳舎人之子赴楚州戶曹一見卽言嘗拜牀下防齒及賤姓名固已慚愓感著之不暇蔡季通傾蓋如故亦言軫記之意晚出何以得此季通定交日淺而得益已多而況得親炙於先生乎諸公方謀以麾節彊起門下庶防因得伏謁以遂師承之願因季通歸敢此少見悃愊不敢累牘以爲苛禮顧𨿽承顏接辭未有其便或以爲可敎欲得警誨使知所歸不勝幸甚易學啟防之書反復熟觀無從叩請亦托季通寓下意一二何當摳衣以請伏紙馳誠之切

答杜仲髙旃書

鑰向者天街一別忽忽四五年玆辱恵書以慰以荷鑰杜門郤掃荷上恩再畀祠祿仰以奉九十之親俯以自適不肖之軀不翅足矣況老態日見夏秋間病足延痛左腕嘗作醮詞云四肢而三痛楚十日而九呻吟其況可知近方稍安九十者其家不從政但當虞侍膝下暇日則以故書遮眼而昏花已不可視細字矣鼓琴足以自娛奕棊可以遣日此外一不以經意來書論出處大致意甚篤詞甚偉佩荷𨿽深然非所敢當也寄示新詩快讀降嘆杜詩集注等書恨未盡見發防一編誦之數過卓乎髙哉賢父子眞足以發少陵之防意非淺識者所及來書云云姑置是事且說杜詩以寄逺懷如何杜之詩韓之文如王右軍之書皆古今一人而已近世士夫水墨積習之工類不甚至唐人多能書歐虞褚薛是其尢穎異者疲精竭神各名家終不足以望右軍閫域若詩與文可以力取而彊進之耶詆之爲村夫子者固自難言然王荊公以爲與元气侔蓋極言詩之髙致若曰所以拜公像再拜涕泗流正爲茅屋爲秋風所破嘆一詩用意之大東坡謂自是稷契等輩口中語正謂其語似稷契輩爾唐史贊之詩人以來未有如子美者皆極口稱其詩工部之詩眞有參造化之妙別是一種肺肝兼備眾體間見層出不可端倪忠義感慨憂世憤激一飯不忘君此其所以爲詩人冠冕後人著意形似亦有可雜之詩中而不可辧者至其奔逸絕塵𨿽諸名公恐未免瞠乎若後此難與不知者道也然儗人必於其倫以言取人先聖所難若直以上比禹稷與孔孟之進退則亦愛之過甚此老如在亦未必敢當鄙見如此更試思之非面言不能究也如中自誅襃妲前輩嘗稱之而陳將軍之不沒其實未有人能發此者發防如此者非一末篇尢佳嘆誦不已又記一二事𨿽非詩之大節因並及之畱花門詩連云屯左輔百里見積雪以趙次公之詳且博略不注釋四明舊有卞倅養直圜爲注甚詳竟不得其書嘗與之論及此亦止云意其偶有積雪爾蓋花門卽回鶻也鑰嘗攷回鶻之俗衣冠皆白故連屯左輔而百里如積雪然不旣多乎以此意讀之方覺語意精彩頓別又嘗與蜀士黃文叔裳食花椑因問蜀中有此乎黃曰此物甚多正出閬州杜詩所謂黃知橘柚來極爲佳句然誤矣曾親到蒼溪縣順流而下兩岸黃色照耀眞似橘柚其實乃此椑也問之土人云工部旣誤以爲橘柚有好事者欲爲之解嘲爲於其處大種橘柚終以非其土宜無一活者又云嘉陵江水何所似一本作山水者是蓋嘉陵江至閬州西北折而趨南橫流而東復折而北州城三面皆水故亦謂之閬中閬內如河內然地勢平闊江流舒緩城南正當佳處對面卽錦屏山蓋山如石黛水如碧玉故云嘉陵山水何所似石黛碧玉相因依眞絕唱也此皆前所未聞恐可以助異聞之萬一又信乎不行萬里不可讀杜詩也信筆爲報惟爲逺業目厚防昆仲並道甫問訊爲荷

答柴殿院之子楙書

鑰承長書之貺且示以事目甚詳區區非不知之鑰自叨典選凡滯案至前必究觀之可行則屬使胥輩施行若必不可行求其說而不得則必悉以底蘊明告之使知其決不可以幸望息心而歸且曰毋徒爲逆旅也是皆未嘗問識不識求盡吾職而已況如先殿院厚徳前輩幸及同朝今見賢子來理遺澤豈不願奉周旋重防垂諭不得不詳布之遺表自重官之外舊日惟中奉中散大夫以上方得一名若先殿院生前持服時中奉大夫之告已下未及授而捐館則尙可料理捨此則無說矣何也以爲帶貼職朝議大夫與不帶貼職人事體一同則鑰之外祖汪公帶直顯謨閣二十年轉朝議大夫數年而後致仕未嘗敢陳乞遺表恩澤蓋無此法也來教所謂一職合比四官不知何所據而言亦所未聞也以爲已該唐勘轉中奉大夫之人則苟未授告猶朝議也鑰之親伯父紹興三十二年已下磨勘告未及下而終於朝議大夫亦不敢求遺表蓋告未下則無緣可得也觀尊意所以未能決然者以猶有虞氏之例也亦甞爲之求其說虞君終承議郎無可得遺澤之理以其寓直龍圖閣乃在朝請大夫之上想是時有人爲之地以其寓直之髙故特與之致仕一名若先殿院所寓之職則猶在朝奉郎之下況已得致仕恩澤而欲以此更得遺表一官求之法例無一而可旣必知其不可而不以明告徒使左右久旅營營則鑰之所不安也病中艸艸授筆吏以爲報切幸加亮

答趙共甫書

易補音之作所謂鮮不抵掌爲迂闊誠然誠然鑰雅好吳氏詩補音今者皆取其說然尙有當言者如幡幡之下注文用之不盡似有未圓處不若全用或節去不甚親切者如卽鹿無虞不葉中字亦可若以音五公謂詩葉蓬豵則上章葭豝又尙何葉此一音可去之詩必有韻易則有不必葉者又不可彊通也車之音斤於韋昭之辧只得寫詩補音全文節之意不完難曉艮卦薰心【思尋切】此不可曉如此則是本音非葉也注中引易林太乃葉鄰民豈誤音耶小畜象獨富乃取詩瞻卬補音內引老子二項知足者富彊行者有志可用如以正葉富吳氏之意不可通不若易之大率古語多韻跋語所謂言出而聲諧辭比而響順不待勉彊牽屬而自中音節者極然如聖謨洋洋嘉言孔彰作善降之百祥作不善降之百殃之類甚多隻如補音首論服字方悟漢書順天者昌逆天者亡名其爲賊敵乃可服作蒲北切方可通耳吳氏以集韻爲據而不深攷說文解字之書如碩人盼字注文未爲甚當說文盼恨視也從目兮聲胡計切盼詩曰美目盼分從目分聲匹莧切眄目偏合也一曰衺視也久目丐聲莫甸切三字甚明蓋盼如孟子使民盼盼然眄如老商之一眄又眄庭柯以怡顏以匹莧一切爲與倩絢二音不相葉又似太甚若眄則防不成字則以不攷信說文之故也姑舉此一端耳江不與陽唐相連而綴於三鐘之後上去入皆然蓋古音江【音工】謂之轉聲與東通亦有據否有疑處必有攷證方可決然定說不然寧闕之爾毎疑十二齊不綴於支脂之防之後而與十三佳十四皆相比久不得其說後因觀後漢語如天下中庸有胡公萬事不理問伯始五經紛綸井大春之類皆是七字爲句而四字一韻下三字一韻若天下模楷李元禮方知楷與禮葉齊之所以近佳皆也非好古者亦不語及此不知者不止謂迂闊而已來教所說屯離蹇乾隨臨噬嗑革卦中諸字今本旣葉如王鄭諸家攺字不同皆可略而不問如幹之若厲等十二處有不可通者不必彊通只如潛龍勿用亢龍有悔見羣龍無首吉𨿽欲通之不可得也但當采吳氏之說通其可通者足矣如晦庵之說亦及叶韻漸卦上爻以陸爲逵𨿽攺經文於儀字卻葉雜卦之末蓋雜而又雜不可終窮自大過顚也而後更不復反對坡公疑之攺從反對大非古意觀其韻葉可見非差如歸妹女之終也未濟男之窮也可求反對乎此皆晦庵之說爲是若實之從去聲則似未然更湏詳攷此亦未暇入聲之葉去聲恐無此例有則韻皆少差如讀之爲讀【豆】復之爲復【扶富切】覆之爲覆【敷救切】宿之爲宿【秀】無有從其本字之去聲者盡入聲韻中只有厭【入】厭【去】二字通用本音卻是實有此二字義又不同實爲去聲恐難從也如伸正當爲敬比輔也比吉下順從也履艮同人卦首合別著卦名賁彖天文上闕文旅彖兩小亨當是衍來說皆然但流傳已久不可輕攺然亦不可不知也鑰又別有跋語見他紙可用否午暑連日揮汗方能辦此余不暇及亦不可爲不好者道也

答徐敬甫書

鑰辱示及主敬扁牓艮齋眞迹文昌章公跋語固深嘆服然不敢著語者頃竊聞之太府卿王公字正之鑰姑之夫也嘗言此字本翼祖廟諱𨿽已再經祧遷而在臣子終不當以此爲名字及齋室之名張南軒以此爲字向不以爲然鑰又嘗見文潞公帖或勸以爲翼祖已入夾室可復舊姓潞公云老夫弼亮四世未敢遽攺蓋是時猶是七廟也徽宗朝立九廟翼祖復入廟祏又以爲諱後至欽宗祔廟始復祧遷省元錢敬直永嘉人也鑰忠告之遂攺易直此不可不知也特臭味相與敢及此切幸加亮

答趙郎中崇憲書

鑰久不嗣音正爾馳仰辱書翰以慰以荷防示諭濓溪書院尢見政最之餘儒術潤飾甚休甚休謹爲冩四字去但谿字當如此寫溪出於陽冰之變體非古也二者俱寫去惟臺意所擇濓字有少曲折見之別紙望詳覽九江江古郡於今爲重鎭幸有周先生之遺迹表而出之又使士子得以館谷於其下儒風自此愈興賢使君之名與之無窮矣鑰衰瘁求未得尙爾勉彊艸艸修報不究欲言並防臺察

濓谿之濓字書所無鑰少時見林侍郎黃中知江州曾作濓谿祠堂記今想尙有石本便中望以寄示其中亦似說濓字如元次山之峿浯出於意見近嵗得晁氏參記許氏文字一書以道所編也有云濓【徐力鹽反唐力簟反】從水從兼徐本曰薄冰也一曰中絕小水唐本曰薄冰也或曰中絕小水又曰淹也或從亷徐本闕濓字接素問夏三月之病至陰不過十日陰陽交期在濓水楊上善曰溓水靜也七月水生時也然則從兼者亦古文防字非兼並之兼以上皆以道之說徐本謂今世所行徐鉉所定說文解字也以道得唐人本時以校其不同者鑰按素問二十四卷陰陽類論夏三月云云在溓水注溓水者七月也建申水生於申陰陽逆也楊上善云溓防檢反水靜也七月水生時也唐本旣曰或從防則非無濓字晁氏之書甚佳止有三冊若因刋之尢佳

攻媿集卷六十六

欽定四庫全書

攻媿集卷六十七

宋樓鑰撰

書

答楊敬仲論詩解

鑰蒙示教詩解以病故相仍近始讀竟荷開發鄙陋至多感嘆擊服之餘恨未得一遂請益於門下若夫發明無邪之思一貫之旨天人同心大道至平古說難盡信𨿽載之左傳者亦不可據爾雅亦多誤大學所引亦有牽合詩序多失經意釋文多好異音詩人諷詠或自包於事實制度名數不盡合於禮典先王皆在商世難拘以周禮文王以服事商不應作禮樂如此類未易槪舉皆前輩之所未發者尢用服膺然惟尊意每不自以爲足而欲人之言鑰亦不能自已欲效所見試陳其甚明者正欲反覆論辧以歸至當非恃相與之厚非愛此書之深不及此也

葛覃毛詩傳曰覃延也其義未安覃本義深也葛葉大而蔓小故墜焉而深下俗謂墜下曰覃徒紺切而廣韻集韻無此字音釋文徒南切方音不同不可知也而謂延也則未安曰覃及鬼方由中國而覃及之則中深旁淺實有覃義實覃實訏后稷之聲深廣也故水中深旁淺曰覃加水以別其字先儒徒因葛推義釋覃曰延然施卽延也無乃重復乎大田以我覃耜覃者深也耜宛然有微深之狀故曰覃耜毛傳殆未親見耜徒見易有剡木爲耜之義故以覃爲利後儒求其說而不獲又轉音爲剡又轉字爲防今正其字義平聲如字

覃爾雅釋言流覃也覃延也郭注皆謂蔓延相被及說文�長味也從鹹省聲詩曰實覃實訏徒含切又�篆文覃省潭說文從水覃聲集韻一說楚人名深曰潭潭字在六書中爲形聲如江河之從水而工與可止取其聲而無義潭從水覃亦取其聲非有義也潭有深義今之言潭潭是也覃欲無深義字書凡有意者如人爲爲僞人言爲信之類皆入防意之科王荊公字說所以不能傳者往往以形聲諸體皆入防意故有牽合彊通之病以葛之蔓延故施於中谷亦未爲重復也覃耜之音剡疑是方言集韻以爲利耜止以詩傳釋文爲據如八月剝棗剝音普卜反荊公以爲養老者剝棗之皮而進之後行田野間羣兒相呼撲棗方知釋文之有自來此二覃字更望攷之

鵲巢維鳩居之爾雅釋鳥云鳲鳩鴶鵴郭云布谷未安音如布谷者不居鵲巢音如鴶鵴者乃居鵲巢爲鸜鵒魯昭公二十五年鸜鵒來巢而公如幹侯此亦假他巢之應也故文成之世已有童謡曰鸜鵒跦跦公在幹侯矧鸜鵒亦鴶鵴之音凡鳥名多用其音埤蒼云鴶鵴方言云戴勝今審究戴勝首有竦毛鸜鵒亦有之而鸜鵒身色黒戴勝身色毼而稍長大豈埤蒼攷之未審歟布谷其音渾然鸜鵒其音亟然獲谷毛毼頭有斑者李氏亦以鳲鳩爲鸜鵒

多識鳥獸艸木之名攷之當如此之詳然鳲鳩之爲鸜鵒甚明浙人呼爲八八兒川人呼爲阿八所謂音如布谷者乃今斑鳩俗謂之步姑其姓𨿽拙粗能爲巢戴勝首有竦毛向後鸜鵒竦毛直上又自不同鳲鳩之刺不壹正謂鸜鵒也郭景純云布谷固已失之歐公言拙鳩極然不知此乃鸜鵒呂氏具載皆未當也

簡兮日之方中在前上處將祭習舞以日中爲期碩人在前列上處方中將中也碩大也大徳之人俁俁徳容也

前輩曾云日之方中則明而易見之時在前上處則近而易察之地君猶不能見況幽逺者乎此意甚切

氓於嗟女兮無與士耽士之耽兮猶可說也女之耽兮不可說也耽樂也說解說也今俗說亦以女淫爲大醜

毛傳云女與士耽則傷禮義鄭箋云士有百行可以功過相補至於婦人無外事惟以貞信爲莭然功過相補則士可耽也每疑其害教近得一說無與士耽已是自悔而反正之言蓋其初抱布貿絲來卽我謀後又以車來則非女之奔之也其言曰始者以士之耽兮故我今日猶可說也若是女之耽兮則我不可說矣如此則得詩之意又免功過相補之害教也

兔爰雉離於羅雉文明比君子

非爲其文明也羅之設所以取鳥獸兔狡如小人爰爰緩行不至觸冒雉性耿介多罹其中世亂网宻小人多幸免而君子多防於罪言文明則意差

萚兮此詩凡言女皆指君也女者愛之之辭

民勞王欲玉女是用大諌此意尢明又捲阿俾爾彌爾性之類不惟是愛君如古之稱我爲朕未至如秦以來分別之嚴也

出其東門聊樂我員我自有員姓者吾妻也

此說未然毛鄭不解員字疏言樂我心云耳云員古今字助句辭也唐員半千齊州人其先本彭城劉氏十世祖凝之事宋爲起部郎及齊受禪奔元魏以忠烈自比伍員因賜姓員古無此姓也況此詩解內云陸徳明以爾雅云䢐存也牽合上章思存攺且作䢐甚無謂也且語助也於義自通何必牽彊又攺字以此知員亦語助耳

侯人維鵜在梁不濡其翼不濡其咮鵜鶘啄長尺餘頷下胡大如數升囊羣飛入水食魚今也在梁不濡其翼咮長如此而亦不濡是當食魚而不得食諭賢者宜得祿而不得祿

歐陽氏曰此鵜當居泥水中以自求魚而食今乃邈然髙處魚梁之上竊人之魚以食而得不濡其翼咮如彼小人竊祿於髙位而不稱其服也鵜不當以諭賢者不若歐陽氏之說爲長

不遂其媾小人富貴縱肆好色淫恣而棄其婦媾婚媾也

毛氏曰媾厚也張氏曰不遂其媾不稱其寵待也今人謂遂意亦曰稱意

薈兮蔚兮南山朝隮婉兮孌兮季女斯饑董曰集注作嬒蔚文也南山朝隮蝃蝀也人莫敢指者乃陰陽交感不正之气南山諭在髙位朝隮諭淫縱淫縱者惟其意所溺固有其妻𨿽婉孌而自不說者如衛莊姜𨿽美而不見答蓋不樂於靜正而放於情欲季女者年少之義以其未嘗相親如不爲婦也故曰季女不說之則失所至於斯饑矣

張氏詩曰林木南山薈蔚時工斤樵斧兢朝隮舉知趨利靑防上不念幽居季女饑陳氏曰壯者趨利於山則弱者餒窮於室小人肆志於上則君子困窮於下張陳二說𨿽未必盡得詩人之意然其說猶雅馴今爲一媾字一嬒字又婉孌季女遂生此說然朝隮實非蝃蝀也彼蝃蝀之詩首章曰蝃蝀在東莫之敢指故次章曰朝隮於西崇朝其雨至今朝日在東則虹出於西夕日在西則虹出於東鮮有見於南者且此詩初不言虹而徑以朝隮爲蝃蝀則不可旣曰季女如有齊季女而曰如不爲婦亦覺費辭若以南山諭髙位朝隮諭淫縱亦不成詩語宜有以更之

七月一之日觱發二之日栗烈觱發者寒气勁發萬籟盡鳴如觱栗也野俗有語籬端吹觱栗謂烈風吹籬端之虛管作聲也栗烈者丑月寒气益烈人股戰栗也毛傳謂栗烈寒气也其以是歟

毛氏曰觱發風寒也栗烈寒气也王氏曰風而寒尙非其至也無風而寒於是爲至只如此說足矣觱栗乃胡樂一名悲篥一名笳管羌胡玆之樂也其聲悲栗胡人吹之以驚中國馬后世樂始譜其音以爲眾器之首周時安得有此俗語尢不足取股戰而栗漢人始有此語

二之日鑿冰衝衝鑿冰之時擇沖和之日慮寒气之傷人也豳公之愛民如此

毛氏曰衝衝鑿冰之意孔氏曰衝衝非貌非聲故云鑿冰之意左傳曰深山窮谷固陰沍寒於是取之豳尢寒盛冬安得有沖和之日不如只從毛說

東山鸛鳴於垤婦嘆於室毛傳曰垤螘冢也將陰雨則穴處先知之鸛好水長鳴而喜也孔疏曰將雨則螘避濕而上冢鸛鳴於垤詩意與零雨其蒙同婦嘆於室聞其夫將歸感傷而嘆也

毛公齊人必自知之解不甚詳孔疏亦未明皆不見於垤之義惟胡徳煇珵蒼梧雜誌言之最明云新經釋鸛鳴於垤謂垤爲丘垤非螘冢蓋荊公未嘗到山東螘冢有極髙大者如冢墓然每天將雨則鸛集螘垤而鳴螘知雨鸛喜雨以其類也方說得於垤字分曉正以雨將作故婦嘆於室如殷其雷之意正念其勞也若我徵聿至自在下句婦嘆於室意聮於上孟子所謂丘垤以是知丘是自然髙處垤乃螘冢下王洪盤馬於螘封亦謂此也

狼跋老狼有胡進則躐其胡退則跲其尾周公欲進則成王未授公以政如狼跋其胡欲退則又深念民人社稷之重欲退不可如狼防其尾

周公𨿽進退不可亦何至如狼之跋防故程氏有云狼獸之貪者猛於求欲故防於機穽羅縶前跋後防進退困險詩人取之以言狼之所以致禍難危困如是者以其有貪欲故也若周公者𨿽在危疑之地安步舒泰赤舄幾幾然也又云先儒以狼跋防不失其猛與周公不失其聖猛奚若虎豹胡獨取狼也詩人比興以類是以香艸譬君子惡鳥譬小人豈有以豺狼興聖人乎程氏之說美矣然詩中無機穽之意猶未爲盡也嘗得其說於蜀人楊少卿民望云狼之遇人先旋繞於人之四旁甚疾人爲之戰懼自失然後食之詩人蓋以狼之跋防比四國而周公處其中不懼也此說最爲得之

常棣儐爾籩豆飲酒之飫兄弟旣具和樂且孺妻子好合如鼓瑟琴兄弟旣翕和樂且湛孺有柔義兄弟旣具猶曰皆在於是和樂且柔孺言辭气柔巽也其妻其子情好合同言夫婦父子和順孝慈如琴瑟之和毛傳曰翕合孥子也湛和樂之至

此解亦平然說詩意未出此詩極言兄弟之間如伐木極言朋友之間前章引陳曰兄弟之急難相救助如此及其旣安寧乃謂兄弟不如友生乎此正詩之本意也此二章言凡人以儐爾籩豆飲酒之飫爲樂若兄弟旣具如謂兄弟無故其樂又何止籩豆飲酒而已其和樂又且如孺子之眞情如孺慕之孺有不可解於心者凡人妻子止以好合尙能如鼓瑟琴之和若兄弟翕合而無間其和樂不足以盡之又且湛矣如湛酒湛色然如此方見詩意

六月棲棲六月建巳之月也棲淒也淒淒有泠意時有麥秋之寒也

毛氏曰棲棲簡閱也蘇黃門曰棲棲不安也李氏曰與論語棲棲同注棲棲猶皇皇言其不安也𨿽未爲定論然以爲棲棲有泠意麥秋之寒則不可俗諺云江南兩浙春寒秋熱若中原北方則立春便溫和入夏便熱入秋便泠冬則極寒宣王在西周四月豈復有泠也

車攻不失其馳捨矢如破惟善禦者兩驂不猗𨿽馳而一無所失

此一段不盡其義蘇黃門曰四黃旣駕兩驂不猗禦者之善也不失其馳捨矢如破射者之善也蓋不善射者必待禦者爲之詭遇則獲故王良爲之範則嬖奚不能獲一惟禦者不失其馳而捨矢如破方見射者之善不惟此詩意明孟子一段亦皆煥然

吉日旣伯旣禱毛傳曰禱禱獲也禱未必爲獲也云云禱者禱其無傷人也弓矢驅馳之間或偶傷人故禱歟

毛以禱爲禱獲固已贅矣此謂禱其無傷人亦未爲的當將田而用馬故禱於馬祖不必専爲獲亦不必専爲求無傷人與廏焚不問馬之意不侔

漆沮之從禹貢雍州漆沮旣從從者從入渭水然則天子之所其在渭漆沮之防歟

漆沮旣從禹貢自說治水此詩自說從漆沮驅禽而至天子之所似不必泥此從字

庭燎毛傳曰庭燎大燭也云云秋官司烜氏凡邦之大事共墳燭庭燎故書墳爲蕡鄭司農云蕡燭麻燭也然則與庭燎有異焉今俗曰�盆者庭燎歟�麻滓也音詵毛傳以爲大燭未安

今說亦未安�乃麻餅毛謂大燭司農謂麻燭皆是也古者如男子夜行必以燭童子隅坐而執燭又如顏叔之秉燭非如今之蠟燭也凡防火而明者如麻骨樺皮松明之類可以照者皆謂之燭今祭祀所用庭燎以麻骨一大束立於地而然其上照耀一庭故毛謂之大燭司農謂之麻燭卻非�盆也

斯幹如跂斯翼如鳥之跂立而張兩翼鳥首如棟甍兩翼如二霤

孔氏曰如跂如人跂足直立若如今說下三句已言如矢如鳥如翚矣不應又以跂爲鳥之跂不若只用舊說如人之跂立翼言其翼然不必謂鳥之翼也

小旻人知其一莫知其他不敢暴虎不敢馮河此固膚近柔懦之士所執常論然而人知其一莫知其他不知聖智所及當大有爲亦無所懾但聖智𨿽不懾亦無慢易忽略而亦戰戰兢兢

範氏曰人皆知虎不可暴河不可馮而不知小人之不可不畏臨深履薄懼之甚也此說似勝不必更加委曲也

小宛交交桑扈率塲啄粟哀我塡寡宜岸宜獄握粟出卜自何能谷桑扈名竊脂食肉之鳥也云云今不得食而率場啄粟諭食肉富貴者今猶失所困乏而況於疹病孤寡貧弱之徒宜其尢甚於入犴獄也云云民窮苦握粟出卜問曰何自而能谷善耶此章言貴賤皆困窮

前輩大率如此說意旣不屬亦覺其言泮渙桑扈竊脂爾雅釋鳥自有兩義非名竊脂也其曰夏鳸竊秋鳸竊藍冬鳸竊黃桑鳸竊脂棘鳸竊丹者竊皆訓淺注竊藍靑色然則竊脂謂其色淺白也其前又別有兩句云桑鳸竊脂鳭鷯剖葦注云食肉好盜脂膏蘇黃門古史序有云聖人之不爲不善如騶虞之不殺竊脂之不谷小宛正謂此竊盜脂膏之義此章蓋言遭誣防而無告者桑扈食肉而謂其率場啄粟可謂是非顚倒矣惟其塡寡宜乎防於岸獄也此事甚易見試握粟以卜之謂握粟以試桑扈彼何嘗能食穀乎言是非在目前分明如此而上不能察若以爲卜筮之卜則意差矣

何人斯維暴之云詳觀是詩非刺暴公也刺其從暴公者也

此詩之序必有所傳詩不言蘇而序言之一詩中只有維暴之云一句不知果暴公否鄭氏以蘇暴皆畿內國名孔疏云蘇國在河內溫縣是東都之畿內也春秋爲公者多是畿內諸侯徧檢書傳未聞畿外有暴國今暴公爲卿士明畿內此說亦不定記得鄭漁仲曾辧此云周之畿內無所謂暴者更當攷

巷伯防防幡幡幡幡者隨風翻覆反覆不定之狀如此

幡幡誠有反覆之意然謂之隨風翻覆則是今釋道所立之幡也恐古無此秦已有幡信之書未知幡信起於何代更攷

北山或王事鞅掌在腹曰鞅此詩士子其職卑矣其鞅在掌方駕車馬故任此勞故世以煩勞爲鞅掌毛氏曰鞅掌失容也孔氏曰鞅掌煩勞之狀只湏用孔說今說頗迂韅靷鞅靽皆在馬之身惟轡則在禦者之手鞅旣在馬腹如今之肚襻不應在人之手掌也

陸機艸木疏

機當作璣非晉之陸士衡也呂氏讀詩托皆作璣又答論易

鑰何敢言易間有聞見輙以一二求教玆蒙下問以口耳之所得錄呈恐可以少裨聰明

坤元亨利牝馬之貞

坤利牝馬之貞說者止謂取其順爾曾不知聖人取象皆曲有妙理禽獸之牝者皆順惟牝馬之性最貞防牝率以一牡引十牝𨿽雜以千百苟非其偶他牡犯之則踶齧不可近坤之卦𨿽主乎順惟其能貞乃成地道故曰至柔而動也剛至靜而徳方也妻道臣道豈曰順而已哉

答張正字論莊子書

鑰比自同朝初欲相親而未能髙才飽學深蔵若虛亦不可得而親也後始得稍稍承教蒙以莊子講義借示遂得以窺見素蘊每切感嘆謂請益未艾也忽爾去國爲之恍然亟令傳寫元本九冊謹以納還伏幸視至聞尙畱闗外無由執別尢增悵惘平時讀蒙莊之書安能如執事用功之深士友來言處得喪之際鼻間栩栩則造詣可知略閱講義開發爲多然亦有一二鄙見疏之別紙更望示誨治萬里之船何時可行尙容別布今之隠幾者非昔之隠幾者也郭象云子防常見隠幾者而未有若子綦也非也講義略之

此意甚妙方子綦隠幾而臥未有以異於人也仰天而噓嗒焉似喪其耦則講義所謂超然萬物之表而萬物無與爲對者也隠幾𨿽自若忽然有覺則今之隠幾者別是一人非適之隠幾者矣昔有適也故子綦善其問且曰今者吾喪我

吾遇天難講義雲天難注與疏皆不解安易云雷屯剛柔始交而難生動乎險中則天造之難也

竊尋上下文恐不爲此前曰天忘朕耶後又曰天降朕以徳則是云將謂鴻蒙爲天矣講義亦云云將再見鴻蒙而謂之爲天蓋天其施也前則云將三問而鴻蒙曰吾弗知又三年願聞一言而鴻蒙遣之使歸不盡告也故云將曰吾之遇天可謂難矣故願聞一言而鴻蒙始告以心養等言不必求之屯卦也

以瓦注者巧以鉤注者憚以黃金注者昏講義云以操舟博塞明之又云博塞之事以瓦注爲戲則得失之心忘而其智巧以帶鉤爲注得失之心漸重而憚以黃金爲注則得失之心愈重而昏今之博者謂所出錢物爲注王冀公所謂以陛下爲孤注是也

然莊子前此說操舟本無博塞之言而博者亦不至以瓦爲注蓋注者抵擲也謂如玉抵鵲金抵竈之類試欲抵物以瓦抵之則巧以鉤抵之則已有憚心以黃金抵之則必不中此所謂外重則內拙也鉤亦刀之異名如吳鉤是亦不必帶鉤也

答徐丞【適】書

鑰比爲從弟致謝承報章甚勤且蒙示恵忠壯公事實伏讀不勝嘆仰靖康之變死事者寡世以爲恨迨五路之失執節守義者眾人以爲闗陜多豪英而然若忠壯生於大未而忠勇兩盡是無待而興者也馮通奉之狀之誄範君之傳皆能以雄文發幽光足以傳不朽矣惟後篇稱蕭參政奏請者乃王仲言明淸揮塵第三錄第二卷

具載此文自竊惟國家而下至少厲偸俗之則仲言所見而失所著人姓氏者也自此紙頃歲而下至有道處士迥之兄也則皆仲言所述也蕭參政臨江人恐或者謂李邈是其鄕人而爲此奏是又不然此文之作蓋是朝廷未知三人之時據馮公之狀建炎三年十二月忠壯死事明年賜諡贈節度而蕭公乾道始仕於朝爲宮教至淳熙始居言路登政府不應始有此奏今當易去蕭參政某奏請六字而攺題云王通判明淸揮塵第三錄則爲得之恃臭味相與不自外如此若更以程北山所作志銘編入則尢爲全備也並防垂照

攻媿集卷六十七

欽定四庫全書

攻媿集卷六十八

宋樓鑰撰

書

上宰相書【代叔父】

某聞天地之所以爲天地者無私也而人或見其私蓋其生育長養以爲事有時乎私而實非也寒冬沍寒萬物憔悴春回自東一元磅礡於太空而一艸一木咸有生意造物未嘗私也間有朽枿枯株𨿽無萌蘗之生而其根荄餘潤猶未自絕於造物者一元之气必且爲之融液浸潰費施生之力而不憚𨿽其生獨後於眾卉而終亦不在造化之外故人或疑造物之私於此而不知其非私也恭惟【某官】弼亮兩朝經略四海巍巍勲名與嵩岱齊聚精防神仰贊聖天子治內治外之務方且收拾人才躬周公吐握之勞視平津東閤爲不足道挾鑪錘以造化天下人物正如一元之運行無有偏頗當是時而有匹夫匹婦之失所是當春而有寸卉之不萌也敢不投誠於造化而俟其生成哉【某】受才最卑賦分最蹇入仕三十餘年曆州縣者七任兩宰劇邑一佐邊郡𨿽綿力不足以爲國家使令而父教之忠粗知亷勤以自守庚辰之春仰於光範之門蒙大丞相恩造俾倅宣城方且自喜萌蘗之得生日望成就而需次之間有報罷之命今日之來其窮甚矣正猶朽枿枯株大費造化之力大丞相秉化鑪於上枯者吹之使生肯使【某】遂老於窮哉寒穀之黍彼吹律者猶能使之長而況造物者乎願大丞相擴無私之造使萌蘗於今日而備用於後𨿽吹之噓之若私於小物而亦豈有累於造化哉天地不可報之恩猶當糜捐以報萬一

上宰相書【代人】

天地萬物惟其時而已矣聖人作易幽贊神明然於卦言時必大其義用是知易之作亦明其所謂當其可之時以示後世後世好言機而不及時以爲機卽防也竊以爲不然聖人言防而不言機蓋防者動之微而機者事之要後世之所謂機者似時而非也言機卽近於人爲气象迫促惟恐失之時則出乎自然者我心休休庶績自達天何言哉四時行焉百物生焉四時自行百物自生天則付之於無私而已一艸一木華實各有其時或先之或後之妄者以爲奇爲瑞其實則反物之妖也天之於物尙爾而況於人乎宰相操造化之柄區區然欲以智力運元化則亦勞矣故當觀萬物之變而聴其時之當然我之用捨時也事物之蕓蕓於前者亦時也推無一夫不被澤之心以待天下然其自窮自達自進自退若不由乎我而惟物之時之聴夫然後不煩智力而王佐之气象見矣方今聖賢相遇千載一時神防气合此豈可以人爲求之耶相公上佐天子下理萬務四海之求於相公者一一以智處之則且將不勝其應究極化原在乎坐以觀萬物之動植隨其時之可而應焉此相公之所以大也【某】何爲者曩者猥叨龍虎榜之下陳則固已爲今日張本屢拜下風誤蒙知遇相公之欲提撕於眾人之中久矣有其志而未有其權有其權而或非其時故【某】辱在泥塗𨿽知相公之不遺微賤而不敢有求於相公之門相公秉鈞當軸二年於玆矣而【某】適在心制中杜門海嶠實不敢求聞達於時今者收召魂魄彈冠而掃門相公一見便有曲成之意玆非【某】之時乎敢誦言所聞於平日者以獻古人云君相造命𨿽曰造命非時不可今日則眞可以言命矣惟相公矜而進之【某】如蟋蟀之秋吟非敢鳴其不平也時焉當鳴蓋有不容自已者干冒鈞嚴俯仰俟命

上蔣參政書【代範孝隆】

某聞君子之所以得人心者能以天下之心爲心而以吾之心爲天下之心天下之溺何預禹事禹豈無一席之地以容其足哉而其心視天下之溺猶已溺之也天下之饑何預稷事稷豈無一飽之計以充其腹哉而其心視天下之饑猶已饑之也二君子孜孜汲汲罄竭以拯天下凡能以天下之心爲心而以吾之心爲天下之心也公卿世家爲之子孫者孰不願自植立以振門戶其願之從違系乎子孫之賢否然此心則人之所同也夫己欲立而立人己欲達而達人吾夫子以爲仁人之用心況夫己已立而人或未立己已達而人或未達仁人見之得無動心乎恭惟【某官】懷絕世之才輔之以碩大光明之學文章雅奧足以規姚姒謨謀忠嘉足以配臯稷領宥宻參機政天子虛席而論相閣下其選矣仰惟先正太師魏公勲業譽望爲前朝第一等人彪炳俊偉具在史冊子孫以似以續持槖擁麾代不乏人以至於閣下閣下以經術魁儒科以詞章鳴海內優防都城中極天下淸華之選凡書生之所夢寤而古人之所歆艷者無不親歷之人望益隆主眷益深卒以此取卿相蔣氏之家聲日大以肆天下以是知魏公之有孫而閣下之光於前人也閣下以王佐自負一意於尊主庇民固不以是區區之軒冕爲事然如閣下之爲人子孫可謂盛矣有人焉業弓冶之餘而弗能修播獲之職顚沛流離而叫呼攀援於門下閣下其念之也必矣伏念【某】先丞相妙年自布衣以防於天子風節翹然有聞致位上宰憂國愛君之心終身不少衰至今數紹興中興名臣然亦不在第二流也惟是諸孤不肖旣不能以家學取世科委靡闒茸又不能少自振拔於搢紳之列加之憂患相仍三兄淪謝相繼惟一弟相與爲命又皆困躓連蹇碌碌州縣間退揣庸虛之質顧何足以求當世聞達惟是痛念先丞相之迹未陳而門戶衰落遽已至此防無面目以上先人之丘隴矣罷官三年固窮田裏非曰絕意榮望顧當路未有爲之地者故不得已而爲此待時之計一日有聞於人曰朝廷大用蔣公矣問其家世則曰太師魏公之曾孫也【某】也釋然悟躍然喜曰吾之窮其少瘳乎或曰子於蔣公之門無一日之舊而勢位如霄壤之隔子乃以爲往必得所欲何耶【某】應之曰吾聞蔣公之爲人其心則禹之心稷之心也公與魏公相去四世巖巖相望如此【某】爲先丞相之子而沒沒不振如此以此求之其必有以哀我者故今日之來索手無以自見不自知其不可也伏惟仁慈薫然垂徳於不報之所引手於內溝之際使他日有以少見於世士之歸心於門下者多矣豈特【某】哉

上洪丞相書【代表兄孫公和】

某聞臧孫諌君以徳而君子知其有後於魯管仲受下卿之禮而君子知其世祀於齊方二子之爲此也求盡乎人臣之事何嘗有意於徼福而此亦豈徼福之具哉然愛君合禮天相神祐百順不期自至而子孫碩大繁衍君子已能逆知於未然嗚呼彼皆一時陪臣效小忠循常禮而天之報施已如此矧本朝鉅公以身徇國建天節排大難功成困讒身不得有爲於時天亦媿之必擁佑其後光明俊偉亦非止如�管二子而已也恭惟先正內相忠宣公以文學志誼結主知致身華近一旦當戎馬倉卒之變翠華南狩騩馭未反此正主憂臣辱士君子畢命效死之際而肉食者類多選耎蓄縮爲保家室計無肯出萬死以報國者獨我忠宣公毅然自奮仗節請行不可回挺平時徳望固已聳服夷裔而専對正辯又足以彈壓倔彊不廷之眾故𨿽間闗險阻節旄盡落而中心如丹卒締金石之盟還長樂之駕向者三十年邊鄙不聳而南北無煙火警誰之力也上天助順佑我國家爲生賢佐而所以報忠宣公者亦昭昭可知蓋丞相首以文章鳴而一門之秀連中宏博異科洪氏之文遂擅天下此𨿽在丞相爲餘事而四海由是人知洪氏之名而家有洪氏之書此天所以侈忠宣公之報而示爲善之利也權臣當國眾能勝天方忠宣公還朝被太上皇帝寵遇之厚駸駸大用讒人罔極一斥不復故權臣能貶其位而不知適所以大其聲能抑其身而不知乃所以昌其後天定復有以勝之未防而朝廷更化金昆玉季繼踵登用福善禍淫可謂差耶恭惟【某官】以顏孟之學負伊呂之才周旋外服而隆巖石之瞻翺翔華要而結兩宮之眷比者槐鉉虛席久至閱歲此古今之所未聞而四海所顯望卒之覆金甌秉魁柄者丞相也明良相遇千載一時決非偶然者是𨿽報施常理皆人所不能及由是輔中興於無窮而成忠宣之大功天於此不爲無意也【某】不佞一介鄙人無所取材獨念先吏部【某】早受忠宣公之知君子交情見於尺牘先吏部流離兵火之餘故時圖籍往往埃滅而忠宣公咫尺之書蔵弆巾箱爛然可觀先吏部旣捐館捨【某】𨿽無似亦知寶祕以俟今日是敢躬自裝褫百拜以獻有以見先世之契不爲不厚亦以少裨門下手澤之富比之掃舍人之門者猶爲有因也恭惟丞相竭誠節以相天子鞏國勢於千載而衍家慶於綿逺八葉宰相七世內傳將不足爲今日道痛念先吏部以筆硯起家忠鯁獨立終於一郡人亦嘆其餘才未施而不肖之孤又不能少振於後宦路如漆四壁枵然防塡溝壑偏親垂白菽水不繼猶彊自植立以苟升鬥得官安陸困於逺次之官有期矣固將奉板輿攜孥累爲數千里之適以圖一飽然喜懼之年惴惴朝夕所以謀寸進而爲親榮者尢切切於中仰惟閣下仁慈薫然軫念先世一日之素興哀於無用之人道援天下之餘力一振於窮困之地則髙誼絕俗寒士歸心【某】亦當摩頂放踵以效萬一九原有知先吏部亦不當後結艸之報惟閣下哀之

上趙憲書【代趙推】

某聞疎不如親親不如賢詩曰豈無他人不如我同姓曰瓞曰葛藟親親之謂也周公相武王封姬姓五十三國而天下不以爲私人皆曰周以宗彊噫宗故可以爲彊也宗而非賢其何以彊使受封者五十三而不賢焉天下不以我爲私乎無競惟人四方其訓之周以宗彊蓋以賢彊也我國家聖祖神宗惇厚同姓封爵祿廩務極隆異親親之道盡矣賢賢之義則未也乃復慨念宗室𨿽有才而不得試於是設教養之法開選舉之科人才班班得以自見近歲修潔博習之士因以益眾與寒雋並驅爭衡天子又搜舉其尢才能者擢寘周行授之以持莭擁麾之寄視有周無媿焉恭惟【某官】以光明俊偉之才輔之以淵源該洽之學髙義慷慨薄乎雲天勁气崢嶸沮乎金石間平之儒雅勉石之事業閣下誠優爲之在中爲鯁亮之臣在外爲循良之吏中朝士夫數當世賢者必以門下爲稱首朝夕論思自此升矣激濁揚淸顧爲閣下胸中自有定論然人才方賴以主盟倘從州邑之吏視天族之可以收拾者長養而成就之俾有以自見於世則親親之道賢賢之義足以仰贊朝廷之盛矣【某】疎族無似蚤歲而孤上奉孀親下撫幼弟家四壁立無以資其身攻苦讀書不能自已辛勤百戰始得一官爲寮於玆亦防年矣亷勤自飭不敢少越規矩之外以爲終身羞史君察其無他而未敢求知部使者冠蓋相望而棄之不顧每自念言是豈惟孤寒之難於進蓋未有當世明公以爲之引重也閣下按臨曵裾旅進天壤勢異誼不可以冒幹然而決於自獻者誠以閣下方主張公道愛惜士類宗族之末尢所矜憐倘引而進之則他人必指之而曰是子也而首受知於宗英其必有以取此也假寵乞靈【某】之寸進有望矣故【某】平日之不敢爲不肖以幸今日之遇非徒以親親望門下也古語有之爲山九仭功虧一簣故士君子於舉士之際多以垂成爲辭嗚呼九仭之虧固爲可惜然所以致九仭者不由覆一簣而進乎今日之進固有望於閣下之開其始若其終之則在他日

上葉樞宻書【代人】

某聞念子桑之饑者有褁飯之仁憐範叔之寒者有綈袍之恵故舊之情誰則無之故窮則相防達則相引或故舊之不及用則從而收其子孫此古人之所甚重而今之時絕無而僅有者也故山公在則嵇紹不孤而優旃之戲亦能封叔敖之子載在前史以爲美談寥寥髙風非當世大臣孰能振起之恭惟【某官】道徳配古人聲名滿天下秉大政行公道行將入相明天子以共起中興之功而獨於故舊之情尢爲垂意此所以能主盟吾道而振風教於千載之後也伏念【某】門緒衰微生涯淪落環視一身無寸長可錄獨賴先世遺澤得官而蹭蹬連蹇絕人數等齒名仕版今防三十年矣頃者得闕桂林待次數載望嶺外之地邈然數千里而偏親垂白不堪逺去重以久居浙西遭去歲邊警士夫率皆東徙轉寓於越之屬邑羇單可憐無與爲比痛念先君之後零丁如許今欲之炎荒之地則有狼狽之憂坐以無防則忽不知歲月之換而寸進愈茫茫矣分奇才薄失於初計尙誰咎哉然猶有冀寒灰復然者賴有閣下使【某】不於今日伸啄而一鳴是自棄於溝壑也方閣下歌武城先君宰剡豁獲與閣下有同僚之契而荷致遇爲最深今日不肖之孤貧悴無聊至於此極此閣下之所宜動心也然閣下方坐廟堂而進退百官而【某】也微賤疎逺尾百僚之底前時末契何足恃此以進君子之門獨以向者閣下擁麾毘陵【某】得以桑梓修敬固已蒙眷顧之厚謂【某】爲故人之子有惻然興憐之意今也【某】之窮益甚而閣下振拔滯淹一舉手力而今日之進不爲無因敢冒鈇鉞以干造化區區之命垂於閣下之手伏惟薫然之慈有以憐之振之不勝幸甚

上宰相書【代人】

某聞養才之法不一也養大才者勞之養小才者優之譬之植木彼楩楠檜柏之屬不貴其拱把椽之用也生於陰巖絕壑中風雨之所浸蝕霜雪之所摧折外益枯而中益腴磊砢多節目而材益剛夫然後數十百年而以爲棟梁而不橈明堂之柱非此不能勝也然爲巨室者棟梁之外椳闑扂楔之用不知其防故必有養小材之法焉若朴小木欲求近用苟不植根於膏腴壤墳之地使之遂其生長則將枯悴萎薾蕩然𨿽求拱把之材亦亡矣孟子曰天將降大任於是人也必先勞其筋骨餓其體膚此養大才之法也小雅曰薄言采芑於彼新田於此菑畆此養小才之法也才大者用大而志亦大故必先勞之而苦其成小才者用小而志亦小故必先優之而責其近未易以一槪論也伏念【某】生無一奇學無一成猥以賞延登仕版防四十年矣平時碌碌以備國家之使令𨿽不能卓然拔茹於流俗而以功名自期然謹守父教官箴以從事思有尺寸以見乎世比仕東都自計司而爲均輸之職亦不敢以爲勞且宂方且躬朱出墨入之煩居無何而以罪去退念妄庸孱謬獲戾爲宜而一時旁觀莫不搤腕太息知其寃而莫敢辧【某】亦不敢自明以速戾何也坐廢田裏於今五年堂有八十之母而闕旨甘之奉室有數百之指而困啼號之迫日復一日防不自聊嗚呼是朴之才而遭風雨霜雪之所置之陰崖絕壑將遂摧折於無用之地是大君子所宜動心焉者也恭惟【某官】以不世出之才輔贊兩朝舉天下之物皆在陶冶而進退士大夫於一舉手之頃比者起東山以鎭壓倔彊不廷之國如鳯凰麒麟一出而鴞怪妖自然逃遁陰受公相之賜者不知其防千萬人而猶孜孜以人才爲意不倦吐握之勤此周公之用心也重念【某】孤危之迹屢玷大造而公相寵遇撫存之非一日也今日以窮來歸棲棲如飛鳥之依人人將憐之而況公相耶噫【某】之此來則窮甚矣公相遂收錄之耶則他日必有尺寸之效以報門下今日棄之則遂將槁項黃馘與糞壤俱腐𨿽欲糜捐以爲門下用終不可得錄之棄之【某】之命懸於公相矣伏惟公相哀憐之干冒鈞慈【某】下情無任戰栗之至

禮書

馮仁叟表兄請婚任氏書

族緒單平猥紹大馮之裔人才凡下敢齒諸任之間偶因媒妁之言獲締婚姻之好伏承【某人】幽閒秉操素知蘋藻之誠而【某長孫某】孝謹傳家粗習箕裘之業玆諧燕爾夫豈偶然往之女家想見結縭之戒願爲有室遂成合之歡敢薦薄誠拱聞嘉命

不愚弟請婚馮氏書

見舅氏於渭陽慚非酷似尋世婚於髙宻玆謂好逑蓋將締百年之歡豈惟合二姓之好伏承【某人】素鐘淑質久中饋之儀【某男】幸忝彌甥不待東牀之選蚤荷千金之諾敢稽百兩之將宜其室家旣無嫌於齊鄭傳之孫子俾弗替於朱陳

少虛兄請婚孫氏書

托契髙門承風久矣求婚猶子得諾欣然屬事緒之因仍閱歲華之荏苒敢持薄禮逺尋舊盟維鵲有巢正欲資夫內助迨冰未泮深有望乎來歸方當相忘於江湖之中可以盡索於形骸之外

從子澤請婚舒氏書

定五世之交久篤金蘭之契合二姓之好敢稽雁幣之恭惟【令女】素習婦功【某男】粗修子職旣無嫌於齊鄭將永好於朱陳逺不容刀何待買鄰千萬之費告先近日倚觀結縭九十之儀

內弟汪文可請婚薛氏書

敍百年之親素聮葛合二姓之好玆始權輿旣情話之相通曾媒言之不費【令女】夙姆訓【從子】粗習家傳了無耦鄭之嫌乃有齒任之幸旣承面命欲奉婚期嘉禮具存何妨三者之備官占云吉尙防五世之昌

沈虞卿侍郎女許陳氏書

襟期莫逆久爲研席之交臭味不忘玆遂松蘿之托欣然承命捨是焉求伏承【某人】詩禮素傳稔聞於父教而【某女子】蘋藻是訓未習於婦容嘉納采納幣之同時實有室有家之伊邇潘楊方睦當豫卜於三星吳越相望尙將杭於一葦

史侍郎女許秦氏書

老矣從心猶有愛孫之念爲之求耦幸逢列鼎之家【某人】秀出相門素傳詩禮【某女】幼疎姆訓未習組紃荷鴈幣之多儀知鳯占之協吉深喜潘楊之睦自此權輿旣無秦晉之卑庶安家室【又鄭府云旣無齊鄭之嫌】

�納幣張氏書

合二姓之好荷親誼之甚髙尋十年之盟喜宦逰之相遇況老境篤抱孫之愛而兒曹懷歸養之思男女及時幸勿愆於柔日幣帛將意媿不辦於多儀共存素風一洗末習

季舅第三女許顧氏書

閭裏相望其來已久婚姻之好實始於今【某人】秀出輩流方謹詩禮之習【某女】幼居閨壼未纂組之工旣協鳯鳴辱貽鴈幣一言決矣正湏坦腹之求百兩成之當謹結縭之戒

汪表兄之子請婚書

桑梓相望夙惇雅好金蘭合契幸締華姻【某人】素習婦功將歸千歲龍魚之裔【某人】粗傳家法適得五世鳯皇之占二姓是求一言而決欲將厚意敢稽納幣之儀佇俟嘉期終遂肥家之吉

婦弟知道長女許李氏書

裏捨相望曾未諧於識面媒言一定乃屢辱於貽書臭味旣同婚姻敢後伏承【某人】世傳儒業況是太史公之外孫【某女】幼習婦容未熟曹大家之女誡知鳯鳴之葉吉荷鴈幣之先臨往送之門媿不盈於百兩願爲有室庶仰望於終身

少及兄女許舒氏書

師友從逰爰自宿昔婚姻求偶至於四三況一水之相望宜兩家之合好【令子某】蚤傳詩禮尙餘獨坐之儒風【某女】幼習組紃未解大家之女訓旣葉鳯鳴之卜首勤鴈幣之臨佳耦曰妃但覺門防之喜色同聲相應尙何媒妁之多言

次女許鄭氏書

鴈塔題名夙講同登之契鳯占葉吉玆諧嘉耦之求一笑相過片言而決伏承【某人】幼而岐嶷早有成人之風而【某女】資亦善柔方親慈母之訓俱生丙午之歲眞是甲辰之雌惟臭味之旣同在禮文而宜簡禦之百兩首勤納幣之儀加我數年當展齊眉之敬

從子淶請婚陳氏書

潁川譙國均著聲稱孟公君卿俱爲防俠相望千載之下始諧二姓之歡【某人】柔婉有聞素姆訓而【某】孤防自立粗習家傳了無間阻之言遂定婚姻之約幸玆葉吉孰云齊鄭之嫌其或自今益締朱陳之好

治請婚吳氏書

識北平之三世素知事契之深牽張氏之一絲喜有姻親之托鳯占云吉鴈幣是將伏承【某人】出鄞水之外家遂歸於我而【某男某】生臺山之傳捨爰娶於吳旣無非耦之嫌殆有夙緣之幸一言而決因締交於延陵子之門二姓相求用徼福於東樓公之裔

攻媿集卷六十八

欽定四庫全書

攻媿集卷六十九

宋樓鑰撰

題跋

恭題直學士院所賜禦筆

畱正少師判建康府趙汝愚右丞相

臣紹熙五年待罪西掖兼直學士院際遇主上龍飛之初書詔塡委時翰林學士李巘去國新除中書舍人陳傅良未至臣以非才當內外制斤斤幸無闕事一時冊後封拜加恩等皆次第而舉八月二十七日忽蒙宣召不知爲何事入院而禦筆至亦不聞知旣啟禦封畱正除少師觀文殿大學士判建康府汝愚除右丞相故事命相必設金鑾殿詞臣面受聖語是時主上猶禦重華宮仍鎖南內翰苑故以禦筆賜臣二者皆有訓辭而汝愚者尢詳遂具載於二制中退不敢以語人讀者往往不知所自也又九月二十三日伯圭加兩鎭節度使十月八日以季秋淫雨罪已降詔慶元元年正月八日汝愚除特進依舊右丞相十三日師夔除開府儀同三司四月四日余端禮除右丞相臣千載幸遇猥以蕪陋之詞視艸摛文堂錄本例畱院中臣得珍蔵宸翰以爲家寶未遑勒之堅瑉謹齋祓裝褫以傳子孫仍識嵗月大槪於右

嗣秀王伯圭免奉朝請並聖節批答

紹熙五年皇上踐阼之初臣叨掌內外制時從臣方同班一奏事然後以次獨對臣猶未及進也七月二十九日嗣秀王伯圭以衰老乞免奉朝請內批降詔不允懷不自已輙進狂瞽之言仍有貼黃雲聖意若允其請不必行出伯圭札子徑論大臣降一指揮尢爲盡善仰蒙聖慈徹去貼黃禦筆批依八月十日羣臣上表請以十月十九日誕聖之日爲天佑節內批宜允臣又亟奏少俟三表卽再得內批降批答不允尋三請而後從之臣謹寶蔵二奏中宸翰禦寶於家使世世子孫仰見聖主從善如流不以人廢言之盛抑以記微臣際遇之榮仍錄所撰詔書及三批答於前以著事實後以契丹僞號中有天佑二字始攺瑞慶節云

恭題知貢舉所賜禦札

皇帝禦極十有五年嵗在戊辰禮部試進士五千餘人二月甲辰以禦札付臣等臣亟率同知貢舉臣思臣幼學臣時曁防詳防檢試卷官以下三十三人班列於庭望闕重拜退而啟緘伏讀莫不驚喜感嘆以爲前此𨿽間有之未有如今日之盛舉也仰惟皇帝陛下以濬哲之資承付托之重淸心寡欲崇儒典學不懈益防乃者權臣開邊塗炭生靈陛下憂形於色外鋤叛將內誅元惡處之晏然而天下復定所謂淵黙而雷聲神動而天隨者也方且厲精而躬覽臨政而更化廩廩向治安矣先是三錫宸翰於貢闈其二皆以不及臨軒故戒主司以審取捨今嵗親防造士而又豫戒臣等至於再三蓋自比年以來姦幸弄權公道防泯舉場寛縱以私害公士類嗟惋不勝其敝又慮人之議已也専爲蒙蔽杜絕人言仰賴陛下聖心感悟首下求言之令繼頒溫詔博采芻蕘眞社稷之福今聖訓有曰去取之間趨向所系使精加考閱擇文體醇正議論精確者又曰或因問獻言實有可用𨿽涉訐直勿以爲諱陛下隆寛盡下髙視千古屬意人才興起治功煌煌帝謨五三六經載籍之傳敢諌之鼓誹謗之木何以尙此猗歟休玆臣等旣以宣示寮屬更相勸厲又以聖意發防俾士子盡言無隠矣伏念臣等受國厚恩平日所願推賢遜能圖報萬分矧以孤學誤蒙委以文衡回念場屋之舊固不敢輕於抑揚恪遵告戒謹拔其尢異者寘在前列然士子局於文體𨿽有奇才恐不得騁又臣等智識荒淺深恐上不足以副陛下求賢之切下不足以得人物之眞驚惕祗懼夙宵靡遑敢以奎畫登諸樂石以詔四方仰惟國家設科得人最盛然山林巖穴之士必有逸才髙節非科目所能致爵祿所能誘者惟陛下推此心以往不憚孜孜而求之當有魁壘不世之才出而爲陛下用野無遺賢多士濟濟臣等不佞尙庶防見之

恭題賜陳傅良宸翰

臣仰惟皇帝陛下龍潛嘉邸毓徳進學一時宮寮皆出遴選嘗逢誕辰咸獻詩頌旣而置酒髙宴初酌黃裳次酌陳傅良各授文書一通致謝再三其一曰上呈翊善其一曰上呈贊讀禦名謹封因請問所以謙賜之由陛下爲言二公之詩𨿽因爲壽而作皆寓警誨之意輙依所恵親書一本復以爲贈以示不忘裳與傅良跽謝而退陛下踐阼之初擢裳禮部尙書傅良中書舍人未防裳以疾歿傅良奏請以宸翰刋之堅瑉玉音賜許是時臣鑰待罪瑣闥與傅良同直北門嘗過其家傅良以跋語示臣大略曰季札觀樂歌頌而曰哀而不愁太史遷讀虞書至於君臣相敕維是防安未嘗不流涕也成王作頌推己懲艾可不謂戰戰恐懼善始善終者哉益頌者不専於美盛徳之形容皆有警戒之義秦斯以來此義殆絕臣爲之矍然作而曰偉哉論也自時大序言以成功告於神明無有以頌爲警戒者舜臯賡歌世但以爲盛事非司馬遷不足以發聖賢相敕之防自李斯頌秦専務溢美人亦不以爲過韓愈有曰不以頌而以規亦不悟頌之有規也而傅良能發之臣於傅良平日所畏至是益以嘆服促使刻之傅良曰今旣刋奎畫於上方不敢使人代書適有目眚當俟小瘉曽未信宿而已報罷臣尋亦去國相忘於江湖者十餘年傅良下世訪遺槁於其家則不知所在矣其子臣師轍求跋其下將碑之以傳逺臣旣傷傅良不及見更化之日敢直書始末上以彰陛下好賢樂善之素下以侈傅良等際遇之寵抑使後學知古人賡歌頌詩本非専於形容稱美而諷諌之切未嘗不寓於斯云

恭題仁宗賜董淵宸翰

臣竊考皇祐五年三月辛丑朔壬子崇政殿試禮部進士圜邱象天賦辛酉放鄭獬等五百二十人前所書十四日是爲甲寅蓋廷試後二日又自言以大理丞景福殿祗應豈非爲諸位官耶孟子曰國家閒暇及是時明其政刑是時神文臨禦已三十餘年正月平儂智髙朝廷無事而肆筆匪頒小臣猶不忘保治之要𨿽止二字足以示萬世法印文左曰帝右則古筆字也見義云章臣髙祖先臣【某】以是年中第爲第三甲第八十人臣家衣冠實始於此感嘆再三謹附書下方

恭題仁宗賜懷璉禦頌

臣仰惟紹興初元髙皇帝南巡慨念天章所蔵祖宗宸翰墜失殆盡求訪山林所得不多惟明州廣利寺住持僧淨曇悉以宸奎閣中仁宗皇帝所賜懷璉贊頌寶墨上進上大悅賜以禦札謂卷軸旣丰防持有道又書佛頂光明之塔以寵之孝宗皇帝賜以妙勝之殿皆口登之樂石惟淨曇摹勒昭陵詩翰𨿽至今珍蔵而因仍七十餘年未稱尊奉之義今住山臣僧宗印始盡摹而刻之以補名山之闕典而後累朝云漢昭回之美於焉大備眞東南禪林第一盛事也山君海王益當來朝以謹其蔵若禪頌之深妙宸藻之交輝則非小臣贊嘆形容之所能盡也

恭題仁宗賜張中庸卹刑敕書

臣家蔵賜吳紹儒卹刑敕書後止書日不知何帝時祕書丞兼權兵部郎官臣張鈞以其從曽祖中庸所蔵仁宗皇帝暑月敕書一通示臣凡二百五十字紹儒者二百二十七字而同者一百七十有九字始知紹儒者亦昭陵所賜也紹儒當是郡守故有云方伸共理之良中庸爲部使者故稍詳焉聞之故事每更一朝則敕字別爲一體此二書𨿽作字不同而每行皆九字璽文大小如一未有敕字絕甚相似則是同時無疑日子不同蓋以頒降逺近爲先後至今先下川廣次及諸道或恐非一嵗之書也臣仰惟藝祖開基仁覆天下好生之徳洽於民心開寶二年四月詔扇暍泣辜前王能事卹刑緩獄有國通規今朱夏旣臨溽暑方甚睠玆縲系深用哀矜宜令有司限詔到日其囚人枷械囹圄戶庭吏每五日一檢視灑掃蕩洗務在淸潔貧無所自給者供給飲食病者給醫藥小罪卽時決遣重繋無有淹滯太宗太平興國六年詔當鑠石流金之候在黃沙聚棘之中亦有灑掃供饌之文雍熙三年四月詔曰當此炎蒸之際念其縲絏之人宜伸欽卹之文庶協長嬴之候宜令諸道州府軍監縣等凡禁系之所並須灑掃牢獄供給漿飲械系之具皆令潔淨疾病者爲致醫療供送飲食畫時傳送無令邀難減刻無家屬者官給口糧無歸法者侯處防之時給與酒食小罪逐旋決遣大罪窮究其情無致淹延以稱朕意蓋又加詳矣自是每嵗首夏下詔卹刑遂爲定制眞宗大中祥符仁宗慶曆皆有詔防而條約大率如開寶雍熙之詔乃知此二敕書實本朝之家法累聖遵行尢以炎蒸爲念肆我主上當盛暑時臨軒疏決分命諸道慮囚悉如故典至開禧二年復因論囚又命提防刑獄使者仲冬巡歷如仲夏之法每嵗必再舉行又命禦史劾其不防者欽卹之恩又益廣矣鈞蜀人也禔身肅括持心篤厚行其所學不苟於職朝譽藹然力求外補今爲潼川憲使奉訓詞之丁寧寶前朝之敕書宣揚徳意於萬里之外使逺民自以不寃如在畿甸眞可以仰副臨遣之意矣

恭題向公起所蔵仁宗宸翰

臣頃見故祕書省正字陳師道跋修起居注江休復之孫端禮所蔵仁宗皇帝禦書善法刑政四字又言其璽文曰帝籙竊疑其不倫後見昭陵他刻正用此印臣尋考之其字曰�蓋古文筆字也出義云章始知師道誤以爲籙字爾宻州觀察使贈太尉向恵節公傳範蒙賜以飛白帝筆二大字七世孫新知桂陽軍臨武縣公起刻於石以示臣云漢昭回不容繪畫敢以舊聞再拜書於下方

恭題趙時穆家穆兩朝賜碑

臣三造朝行四官玉牒凡聖語禦筆在法當書嘗預修仁宗皇帝朝玉牒十年求所謂二者絕無而僅有有則必謹書之蓋以臨朝淵黙防欲無言云漢之章尢不輕畀有如尹孝齊公叔充乃獨蒙忠孝之褒則其賢行眞可以信後世矣三子決科神宗皇帝又寵異之益彰麟趾之慶君子之澤流衍至今五世孫剡夫與其子時穆以家蔵二碑示臣端拜敬誦仰嘆累朝崇篤親賢之盛事孝齊公立身訓子之懿美一時名公或序或議雄文相照碑制古雅書札精到抑以窺見承平文物之大槪竊考印章左曰帝人所易識右曰筆義云章中古字也昭陵多用此印退傳張文懿公士遜富蔵書畫友正能世其家擅書名有晉宋風度此二碑皆其奇畫世所罕見友正不仕故銜中無職守養髙故第中三數十年非孝齊公父子之賢且厚未易得其書丹也剡夫寓四明有鄕曲之譽時穆登世科爲開化尉奕奕佳公子也其益寶蔵以無忘先朝先世之典訓

恭題神宗賜沈括禦札

臣仰惟神宗皇帝經略西事纎悉周宻萬里風煙俱入長算時四明沈公括帥鄜延閱月才十有六承宻詔至二百七十三道元祐編裕陵禦集悉已上送官此祕貯所存者盡元丰五年十月蓋以永樂事而公亦歸矣臣頃在都下嘗恭覩宣諭楊公繪宸翰筆法與此卷絕類倉猝戒諭邊臣而字體莊重廟謨逺矣再拜欽嘆謹識於後視張丞相魏公浚潭州舊題恰六十年矣

恭題徽宗賜沈晦禦詩

宣和六年禦試防問非舉子所能條對惟胥山沈公晦以軼羣之才精通象數借箸籌之一揮數千萬言炳如也祐陵喜於得人聞喜宴以禦詩寵之云章昭回具在金花箋上至今如新勢欲飛動是時以貢士人眾特添省額一百人廷試士子至八百有五人文物盛一時沈氏其世世寶之使後來者猶得以想見承平气象胥山遭時多艱不得躋時於舜禹之前能捐軀盡瘁於干戈搶攘中而去就出處卒保名節褒然舉首可謂不負徽皇知人之哲矣

恭題宇文紹節所蔵徽宗禦書修禊序

臣嘗觀蘭亭修禊序艸本流傳千載唐太宗求之尢勤自謂心慕手追一人而已唐人作字無不效之者故南唐後主謂善法書者各得右軍之一體若虞世南得其美韻而失其俊邁歐陽詢得其力而失其溫秀褚遂良得其意而失其變化薛稷得其淸而失於窘拘顏眞卿得其筋而失於粗魯栁公權得其骨而失於生獷徐浩得其肉而失於俗李邕得其气而失於體格張旭得其法而失於狂獨獻之俱得之而失於驚急無蘊借態度觀此言則是終無有得其全者恭惟徽宗皇帝天縱多能遊心六藝筆力超邁髙掩前古自出機杼眞書禊序於靑繒中𨿽曰出於薛稷而楷法精妙何止靑出於藍而已臣世受國恩先臣大父【某】受不世之知俾守四明鄕郡者防五年寵光狎至細書方國之賜聮翩而下𨿽遭兵燬遺刻猶有存者玆焉恭覩簽書樞宻院事紹節家蔵禦書眞迹昭回之光照耀凡目感嘆不足謹流涕再拜書於左方歸其書於宇文氏

恭題徽宗賜張繼先禦詩

嘉定五年嵗在壬申郊祀慶成中外交賀乃季冬甲午皇帝恭謝太一宮臣扈駕陪班旣已峻事知宮事髙士臣易如剛以所蔵徽宗皇帝賜虛靖先生張繼先詩翰示臣且求跋其後竊惟漢天師道成於蜀而教傳於龍虎山至三十代而虛靖出仙姿絕人道術驚世人謂天師復生誠不爲過祐陵親禦詞翰爛然如新再拜禦瞻蕩耀凡目勒之堅瑉以鎭名山已爲晚矣嗚呼人知祐陵之崇道教不知仁心實本乎爲民人知虛靖之仙去而蜀之靑城猶有見之者此詩尢不可以無傳也

恭題欽宗禦畫十八學士圖

唐文皇十八學士猶在秦府蓋武徳四年也仰惟欽宗皇帝毓徳春宮以仁孝恭儉聞天下手臨舊畫而又親灑宸翰以志之誠有慕於貞觀之盛也臣嘗觀後周光祿丞杜良作文皇畫像記曰太宗已定天下而髙祖已登九五矣太宗於閭閻疾瘼干戈勤勞且盡知之於仁義之治興太平極治之功容或有未究焉耳旣作文學館延四方英俊講貫防繹薫陶耳目者莫非帝王之事彼十八登瀛人必曰爲如是事而治爲如是事而亂以太宗之明刻記於心肯圖衰亂乎一意於求治而已仁鑪義韝道薪徳火日往月來就聖神之模其爲宗廟社稷生靈者炳焉與三代無以異矣故太宗之功烈自漢髙以降莫之與敵十八人之力也此眞得太宗之意嗚呼欽宗遊戲翰墨而爲此固爲萬世法由今觀之豈不爲臣子萬世之痛哉抑聞後世人君能用材者無如太宗然許敬宗乃得預議者謂如摘瓜手耳取之旣多其中不容無濫此又足爲世戒故並載之

恭題髙宗賜胡直孺禦札

髙宗皇帝垂精翰墨始爲黃庭堅書今戒石銘之類是也僞齊尙存故臣鄭億年輩宻奏豫方使人習庭堅體恐緩急與禦筆相亂遂攺米芾字皆奪其眞嘗覩寫詩自周南至商頌全袠上有帝筆印記天縱多能人固莫及聖度恢然其視使臣下爲拙筆書者霄壤矣

徐府及洪芻兄弟皆庭堅外甥有酷似之稱俯題雙廟詩有云向使不死賊未必世能容不惟自巡逺以來未有此論蓋亦隠永樂之痛庭堅亟稱之且勉諸洪進步非此舅安得此甥也然卒致大用殆亦不喜劉蕡之助云

恭題髙宗賜陳正彚禦札

陳瓘之在四明遣正彚往浙西過杭州遽告變蔡京旣得其情必欲寘之死地又欲並以此殺瓘旣就逮瓘以勁言得免猶謫通州故其放還謝表云突教子素存不二之風曽參殺人寧免至三之惑又雲海島萬里不如無子之無憂淮壖一身彌覺有生之有患徽皇聰察僅得貸正彚之死旣至沙門無復歸望島上巡檢知其爲名家子招致館下又有神祠甚靈嘗謁之卜以桮珓且曰若得生還求百聖珓擲之至百皆然未防欽宗卽位召歸而瓘已下世痛不及見遂得心疾上殿已不能對賜以名方猶傳於世髙宗眷遇又如此擢其子大方爲郎瓘之孫大年實正由之子也爲臣家壻故得聞其詳謹書之以補眾人之未及者

恭題汪逵所蔵髙宗宸翰

紹興五年禦書廷試防問

髙宗皇帝踐阼之九載當紹興五年嵗在乙夘二月車駕始自平江還臨安八月癸亥防士於行在所射殿時敵兵敗退厲精求治親禦翰墨咨以當世之急務一士條對剴切褒然爲舉首則信之汪洋也自幼天資髙邁十行俱下筆力絕人其在布衣名已聞於當世臚傳第一年始十有八聖意寤寐英傑得之喜甚且曰惟昭陵天聖八年王拱辰魁多士年實相似賜名應辰誠爲儒林盛事旣負重名益進於學八年爲祕書省正字尋以論和議不合權臣惡其不附己屢擯於外防二十年而其學沛然莫禦更化之明年始入爲吏部郎望臨一時自爾入從出藩四方以其出處爲世輕重位𨿽止於內相文昌用不盡其學至今學者尊敬眞有泰山北斗之望可謂不負親擢矣公之次子逵能繼世科恪守家法仕爲吏部尙書太子詹事博學多識綽有父風一日謂臣鑰曰先公所試防問思陵禦墨旣傳於外得爲私蔵禁中裝潢亦非人間所及是殆天賜以爲家寶也其爲逵識之臣鑰再拜聳觀嘆仰驚前所未覩竊惟國家三年一廷試士子固必有首選惟此舉防問旣出奎畫下寵多士云漢昭回照耀編簡汪公一代眞儒魁天下今賢嗣又得眞迹蔵弆以詔將來光明俊偉未有如此者其家法書甚富此特爲希世之遇𨿽夏之雕戈商周鼎彛款識甚髙古者亦當在下風矣謹識於後而歸之公少名師閔故字孝伯旣得賜名丞相趙鼎字之以聖錫云

禦書中庸篇

髙宗皇帝自履大位時當艱難無他嗜好惟以翰墨自娛始爲黃庭堅書攺用米芾動皆逼眞至紹興初専仿二王不待心慕手追之勤而得其筆意楷法益妙五年防士首得汪應辰九月十九日言者乞依雍熙故事賜新進士儒行篇以勵士檢有防仍添賜中庸送祕書省校勘正字張防校中庸篇髙閌校儒行篇二十二日閌入奏儒行𨿽間與聖人之意合而其詞誇大類戰國縱橫之學蓋漢儒雜記決非聖人格言欲望止賜中庸一篇庶防學者得知聖學淵源而不惑於偏邪駮雜之見上可其奏禦書中庸以十月四日賜之仰惟思陵書六經以幸承學之士此固餘事然中庸無慮三千五百餘字萬防至煩而浹日之間書就中篇書生勤篤者亦安能及此尊經崇儒之意眞可爲萬世法時趙鼎爲左僕射例得墨迹爲家蔵仍摹刻分賜鼎晚謫海上而素重應辰遺言以此卷歸汪氏應辰次子逵旣以禦題示臣並示此卷可謂汪氏二寶矣髙宗壽考遐不作人鳶飛魚躍儒風日盛中興之業實本於此應辰上不負天子下不負所學躬行直道以終其身以及子孫君臣際遇猗歟盛哉流傳千載何止一時之榮也

恭題孝宗禦書心經

淳熙十四年嵗在丁未孝宗皇帝元命之年也十月二十二日防慶聖節親灑翰墨書心經於禁中觀堂先是上天竺山再建觀堂旣成住山妙珪求記於臣嘗旣登之石矣嘉定二年孟夏之十日珪又來言蒙皇帝賜以孝宗所書眞迹願得跋語並刻之山中臣仰惟孝宗皇帝聖學髙明度越前古是時在位已二十有六年不倦於勤治體已定而進徳不已退朝餘暇遊心內典深味禪悅毗盧五千餘卷而此經獨名以心蓋千經萬論之至要也列聖在禦相傳以仁忠厚積累福祚延永蘇軾有云惟佛與佛乃識其眞臣謹齋祓書於下方以詔後世

恭題曹勛所蔵迎請太后回鑾圖

臣嘗恭讀光堯太上皇帝宸翰稱譙公曆事四朝盡瘁國事始終一節夷險不渝且言令請太後天眷至金主前宣予孝思使彼感動俾予母子如初恭惟太上皇帝睿性仁孝天地助順以遂長樂之歡而乃推功臣下堯言炳然亦惟譙公忘身徇主有以得此也臣自爲兒時聞臨平道中太后回鑾之盛恨不身見之曁官玉牒預聞史事才得窺一二今從譙公家獲覩迎請圖丹靑煥爛賦篇贍蔚然後一時慶事歷歷在目敬拜嘆仰嗚呼休哉夫以譙公功成之初乞身退歸無一毫矜伐意此圖之作非欲自明其功蓋所以發揮太上皇帝聖孝之迹過於方冊逺矣是豈惟其家所當寶蔵後之太史氏尙有取於斯焉

攻媿集卷六十九

欽定四庫全書

攻媿集卷七十

宋樓鑰撰

題跋

跋王順伯所蔵二帖

鐘繇力命表

始順伯示余以定武蘭亭序書賜官奴樂毅論余謂小字無以復加矣順伯笑曰未也又有邁此者乃出鐘繇力命表諦觀久之心爲之醉字畫精到乃至是乎順伯博雅好古蓄石刻千計單騎賦歸行李亦數篋家蔵可知也評論字法旁求篆隸上下數千載衮衮不能自休而一語不輕發先鐘後王字家固有定論以此三者坐判優劣豈爲知者道耶

定武修褉序

順伯好石刻成癖蘭亭善本收至三四未已余家無一名帖心顧好之把玩不忍去手𨿽未若順伯之膏盲然疾在腠理矣豈所謂不治將深者耶

跋秦淮海帖

山谷晚遊浯溪題詩磨崖碑後見少防所書文潛詩嘗恨其已下世不得妙墨刊石間時少防醉臥古藤下未久也而山谷老人已有此恨矧今相去幾百年此帖灑然如新得而讀之寧不感嘆

書仰孝子行實後

先生孝行出於至誠本不求人之知淸朝官之以風厲天下而後先生之名顯永嘉名臣輩起爲浙河東西冠嘉遁之士至行卓然必有繼先生者第其深處巖谷不求聲稱故潛徳幽光未之或發鑰不肖願與邦人訪之聞於州於部使者於朝廷使此邦之風義益髙而先生之名不孤不亦可乎

跋陳氏續蒙求

徐堅作初學記中山劉子儀愛其言曰非止初學可爲終身記此書出入史傳援據精確何止應童蒙之求耶

跋吳生畫卷

李廣射虎

史言將軍射沒鏃謂沒矢者殆未必然臨右北平盛秋匈奴避之畫不能眞似尙可想見也神气如此而恂恂如鄙人此所以爲李將軍耶

山水平逺

延陵生丹靑無不工適興作山水尢深逺有意趣宦逰三載歸心蕩搖渡口喚舟殆屬夢境

跋韓幹馬

舊讀坡翁詩恨未見此畫今日得之便覺詩畫互相映發此詩此畫誰當看豈無所待耶

跋徐薦伯橫槊醉槁

上馬能撃賊下馬作露版古人惟以許傳修期薦伯儒者由右學以奮論議慷慨談兵如流擊賊何足言讀其詩頓挫淸厲有壯士橫槊之气倚馬而作露版有餘矣修期何人哉

跋徐子田菊坡圖

徐君傲睨菊坡不復出仕故其樂同彭澤令少日便賦歸而三徑已就荒松菊僅有存者則夫火馳宦途碌碌忘返之士顧有一適如君者耶

書元章簡公神道碑後

章簡公名徳隆重詞章典裁蓋平昔之所慕者玆來佐州披圖牒訪故迹始知甓城牐門疏河建隆梁以爲此邦無窮之利者皆公之力曽孫康曽適爲監徵叩其家世始得碑銘而讀之益加嘆仰若蘇魏公之雄文韓南陽之奇畫又皆可寶也

跋任氏香圓記

齊晉安王以蓮華供佛願竟齋不萎七日齋畢華更鮮紅視甖中稍有根須史稱其孝感然猶借於水也香圓垂之空中而敷華結實可謂異事此理殆未易致詰輕下注腳卻成蹉過

跋王淸叔畫卷

防崖小枯木

醒庵古木大似梁鵠書有劍拔弩張之气

全幅枯木

此幅筆勢尢瓌壯雜之文湖州射澤中未易辧也

橫披山水

觀此圖當作煙雨半開登髙臨逺時想苟求形似便失妙意要不可以畫家三尺繩之

跋霍氏球川圖

霍君來爲赤城理官垂去矣益不得誌書銜袖過余曰漫仕三年不逢已知圖家之球川得名勝詞翰盈巨軸以此西歸賢於薦書逺甚余頗愛其言展捲久之字呼曰子登宦情如水而家居勝絕乃爾君之歸似晚矣他日有客道南蘭陵捨舟金斗門外徑造竹所者必我也君其容之乎

跋王少保行述【參政敏肅公父】

士夫以重名致大位𨿽才業足以自奮要其先必有所自來而積善累功之人亦往往取必於後防政一代偉人恨生晚不及見得此書於公之仲子始知自無怨公以還世有隠徳遂爲名臣大家天之報施端不偶然後來者又堅肯堂之志湯湯淮流寧有旣耶

跋丁端叔所藏鼎彛欵識

右商周以來鼎彞尊鬲等八十有六予防南蘭陵從丁端叔借觀商周逺矣器之存於今者蓋寡識者望而知之以爲商質周文世愈逺則文愈簡然周器亦有甚簡者不知何以別其非商也盤誥詰曲聱牙商周皆然其他訓誥誓命之文初不相逺者商頌𨿽止五篇求其體制比之淸廟維淸之詩加詳焉豈髙識者他有見於此耶古人不可復見而得其器器又不可得有乃摹取款識之文茫昧難讀顧有何好而深好之是殆難與不知者道也

跋陳忠肅公表槁

範忠宣晚年益以天下自任尢畱意人材或問其所儲蓄爲今日用者曰陳某又問其次曰陳某自好蓋言忠肅公可以獨當天下之重也宣和末年或問防公察院以當今可以濟世之人曰陳了翁其人也元城先生嘗因公病勉以醫藥自輔天下將有賴於公當力加保養以待時用讀公表槁及紙尾數語气凜然如生折而不撓有大臣之風三公眞知言哉

跋百醉老人詩

百醉老人詩追七子淩鮑謝諸公論之已詳逰別圃有句雲中原戎馬場故國虎狼窟言歸成黙傷念之中心栗鑰讀而悲之此詩人黍離之嘆少陵一飯不忘君之意也百醉間一醒豈眞醉耶

跋史魏公與心聞禪師帖

太傳史魏公得法於心聞愛其子孫至今不忘明書記其從孫也持魏公書偈來讀之益信二老相得之深傳播叢林又爲裴相國與黃蘗禪師添一重公案

跋趙淸憲公遺事【○憲一本訛獻攷宋史趙挺之傳謚淸憲與趙抃異】

右丞相淸憲趙公遺事其孫誼錄以示鑰遂獲窺先正之風烈嗚呼建中靖國初徽皇鋭意於治親擢公爲禦史中丞裕陵人物之舊收用無餘黨論𨿽興猶有如公者屹立於諸公中讒謗競起而主意不移維持國是尙有賴焉使左右皆薛居州事寧至此耶三讀遺編爲之感涕

跋戴伯與石屋詩卷

莊子秋水篇言埳井之蛙擅一壑之水陸士龍逸民賦富貴者是人之所欲而古之逸民輕天下細萬物而欲専一丘之歡擅一壑之美半山詩曰穰侯久擅闗中政長恐諸侯客子來我亦暮年専一壑忽逢車馬便驚猜蓋用其語語則工矣惜乎其不大也石屋之勝余未及識伯與以妙思尋幽而無専擅之意思與好事者共之豈不宏哉

跋劉杼山帖

先子嗜書如嗜芰平生富蔵名流翰墨而獨謂杼山先生之書光前絕後尢袐寶之鑰自遭家艱文字散落惟此二番宛然巾箱中疑有神物爲防持焉謹帛其縵而新之以續先子之志

跋朱灊山自撰墓志

灊山先生少年以詞藻表見一世士林傳誦追配前良銘中之文如霜降水落掃盡翰墨余習非飽諳世故晚歲見道不及此尙何疑於死生之際哉

跋徐狀元奭祥符五年敕牒

歐陽公歸田錄載眞宗好文𨿽以文辭取士然必視其形神器識或取其所試文辭有理趣者徐公鑄鼎象物賦云足惟下正詎聞公餗之欹傾鉉乃上居實取王臣之威重以爲第一嗚呼公之擢舉首逺業已見於此非徒爲偶儷之工祖宗之取人如是宜乎名臣之眾多也

跋楊伯子詩卷

平生未識誠齋而多見其詩每深向若之嘆璘師示以此卷讀之灑然知其爲誠齋之子也筆力駸駸眞逼人哉

跋秦淮海戒殺帖

秦淮海妙墨前輩所推余頃得此本愛玩不能去手時在校官念此邦日事鮮食物命不可勝計欲傳於人未暇也玆來假守遂登之石釋氏戒殺誠是而言之太過不若逺庖廚之言爲適中然則何取於此嘗感汝南周顒之言曰變之大者莫過死生生之所重無逾性命性命之於彼極切滋味之在吾可賖讀者宜動心焉

跋鄭屯田鍔蓬萊山詩

先生風神蕭散肺腑淸徹不以事物自嬰故出語輒驚人晚歸自道山來賦此詩未幾遂仙去元丞相微之云我是玉皇香案吏謫居猶得小蓬萊先生殆是耶

跋杜祁公艸書詩

鑰在郡庠直捨時薛君文老以近鄰相過出杜祁公艸書云詩嘗跋之云歐陽公答祁公惠詩言無俗韻淸而勁筆有神鋒老更奇二寶收藏傳百世豈惟榮耀詫當時薛君所蔵詩𨿽出於唐人而艸聖則公眞迹也歐陽公二寶君得其一矣玆遂登之於石

跋薛士隆所撰林南仲墓志

淳熙四年冬鑰備員敕局陳君舉任太學錄官居相鄰一日同林伯順大備相過愴然曰薛寺正之亡吾儕之所痛也嘗爲伯順求先銘於寺正書以古篆恐其難辧又作楷法於後已授我而亡之矣後從薛氏子沄得其槁茫不知何語子能辧之否鑰不善篆而素好之一見才識十二三餘皆奇古難知白仲氏故嚴州使君相與徧閱字書攷究幾月而後盡得之寺正於書無不讀耽玩鐘鼎古文搜奇抉怪凡易識者多不用古文所無間以小篆補其闕眞好古哉君舉伯順得之喜甚又十二年假守東嘉二君來見曰寺正所授眞篆二本後得之故書中取以校昔所攷無差者並爲刊石以授伯順使寶之以成其志以存寺正之遺迹抑以見吾兄弟用心之勤俯仰皆有感焉始伯順葬父於金舟如寺正之志後以五年九月壬申攺葬於親仁鄕龍門山合其母陳氏云

書周禮井田譜

防稽夏君林以篤學名於鄕紹興間有旨郡給筆札錄其所著書以進郡出錢百萬就姚江置局謄寫幾千卷春秋易有解律曆有書余從其孫壻袁起宗鼎得其周禮井田譜讀之井田之廢久矣林勲本政書最爲有志於古然僅載田制他書亦未有如此之詳且明者井邑丘甸寓兵於農凡出於井田者無不毫分縷析又皆圖以示人如指諸掌文中子曰如有用我者當執周禮以往其講之熟矣事大體重固非歲月可爲惟仁政必自經界始此先王經國之本也故爲廣其傳思與學者共講之刋旣就錢文季文子指其間有不合者胡太初宗亦相與講明而黃君毅又作問答一卷皆有益於書陳君舉許以序引自湖南逺寄詞雄義渾尢爲著明遂並刻之惟文子之說以俶裝薄遽不及附見當俟他日夏君年八十餘無一日不著書其精且博如此以上書補官一試吏而止不得少見於施用爲可憾云

跋諸名公翰墨

韓魏公

司馬公

王文公

韓康公

富韓公

文潞公

王宣徽

晏元獻

陳文惠

韓南陽

右諸名公翰墨米寶晉題跋過江以來鮮有之或謂得之揚州擾攘中蓋故家物眞可寶也司馬公書必施於所尊其論出處大致凜然不可奪晏元獻屬其弟於人以爲不可溫顏玆非前輩之言耶是時士夫書必以小紙圓緘故多用圓印而書無折痕禮簡而意厚字畫又不苟類可傳後今世専以錄子往來語多浮溢紙尾書銜全是吏牘體𨿽有詞翰之工欲襲藏之終覺不韻重可嘆也

跋汪季路所蔵書畫

徐騎省篆項王亭賦

舊見岸老筆談載騎省竵匾之說近有敷原王季中彥良實襄敏諸孫余及見其暮年嘗問古人篆字眞迹何以無燥筆季中笑曰罕有問及此者蓋古人力在�不盡用筆力今人以筆爲力或燒筆使禿而用之移筆則墨已燥矣今觀此軸信然子孫非不甚工惜其自壊家法反以端直姿媚售一時後進競仿之古意頓盡但可爲知者道耳

龍眠九歌圖

三閭大夫見楚先生廟圖畫古聖賢怪物而作天問龍眠讀九歌而爲之圖一段風流視楚人何逺

王晉卿江山秋晚圖

宋大夫聞襄王之夢孫興公見天臺山圖皆想象爲之賦文章之妙如此若丹靑非親見景物則難爲工晉卿固自名勝然方其以金狨防冶都城嫩寒中安知江山秋晚時事不有南州之行寧能盡寫浩然詞意耶孫浩然詞云一帶江山如畫景物向秋蕭灑水浸碧天何處防霽色冷光相射橘樹蓼花洲掩映竹籬茅舍天際客帆髙掛煙外酒旗低亞多少六朝興廢事盡入漁樵閒話悵望倚層樓紅日無言西下【右離亭燕】跋元丰八年進士小錄

先祖少師以是年登科爲三等第十人建炎中金兵至四明諸父倉猝避難室廬遭燬故物一不遺章公擇申公子也實爲同年生其孫澥與鑰同登隆興元年進士科家蔵此書至紹熙攺元始得傳錄以篤年契以示後人是時當泰陵在諒闇貢闈旣試而火時有狀元焦之謡已而果然嘗聞之長老焦之文精而麗亞魁劉公之文渾然天成主文爭或不勝則曰魁恐終非逺器焦竟不及祿而劉遂爲近臣是書大略與今日相似而不同者九終牓無一宗子蓋天族未有試進士者任子當有自鎖試進亦不見一人旣無廷試止書第一第二等期集所供職才二十五人卷首止以二版書雜事試官書知舉而不及參詳以下猶有明經科謝恩延和殿賜優牒於崇政殿門外又不曉優牒之義四月二十九日奏號五月二十日禦史拆捲封三日奏名六日奉敕放榜此皆事之變汪公澥職糾彈秦公觀掌牋奏玆又一時之盛也

書張武子詩集後

武子拱人也父避地南來往返明越遂家於明隆興初與余爲同年生自爾益相好人物髙勝筆力可畏非敢以友友也不幸賫志而歿吾黨共哀之其季以道裒詩二編期以行逺遂初尢貳卿爲之序以道示余泣且言曰尢公知吾兄之詩而不深知其平生知平生者惟子爾更爲我言之餘曰尙忍言哉武子天資絕髙少以流寓名薦書文已怪怪奇奇或誚之笑曰吾寧僻無俗寧怪無凡此意卒不變然亦以此不偶閒居好與諸禪逰佛日宏智皆入其室頴悟超卓學亦與之大進結交老蒼聞見多前輩事聴之使人忘倦丞相壽春魏公作尉姚江一見君奇之君亦歸心投以詩曰願同醜萬輩終老孟子門後二十年試南宮魏公得其三防心知爲武子之文袖以見知舉張公眞定曰適得一卷舍人如欲取時文則不敢進果欲得士人否張公曰吾嘗言寧取有瑕玉不欲取無瑕石讀之以爲佳魏公曰此某故人張某之文也舍人異而記之比掲牓驚謂魏公曰果張某也魏公罷相居小溪山中武子日從之防如裴迪之在輞川兩仕都城司糴於外司帑於內皆甚劇泊然如在山林苟非所知𨿽貴而欲見不造也平時若不以事物自嬰而官業井井可觀惜乎不見用惟詩傳於江湖間爾余嘗跋其詩卷云與武子評詩謂當有悟入處非積學所能到也君讀之以爲得我意嘗曰山谷晚年詩皆是悟門愛其金狨繋馬曉鶯邊之句又曰四更山吐月殘夜水明樓東坡嘗賦五更五詩詞𨿽工蓋惟四更爲佳爾又嘗自哦其詩曰客向愁中都老盡只畱平楚伴銷凝又哦其詞曰昨日豆花籬下過忽然迎面好風吹獨自立多時其大約可見矣閉門讀書室中無一物凴案開卷終日凝然性𨿽嗜詩未嘗輕作或終歲無一語故所作必絕人妻孥至不免饑寒或謂君不爲歲晚計君曰水禽有名信天翁者食魚而不能捕兀立沙上俟他禽偶墜魚於前乃拾之然未聞有餓死者其夷澹雅謔類此詩不必贊也其淸麗粹潔上防古作旁出入禪門寄興髙逺遽讀之或不易了而中有理窟覽者當自知之

跋趙君靖所蔵張紫巖帖

丞相魏國忠獻公名遂身退又在閒廢憂患中與友壻趙君家問悼亡方切而憂國愛君之言炯然自以爲中心未嘗須防寧時紹興辛已邊事方擾故公尢以爲憂忠肝義膽不徒因事而後見也

跋東坡上樞宻論開邊書

裕陵鋭意攘夷晚乃信用兵不是好事樞臣得公書惜乎不蚤以聞徒流傳至今也

跋陳簡齋戲學

劉子曰玉屑滿匣不可以爲圭璋余則曰𨿽不可爲圭璋要可寶也於此書亦云

跋李伯和所蔵書畫

東坡所作文與可硯屏贊

老坡文如河漢而寂寥短章措意曲折不窘邊幅大似老泉名二子說而又過之使但言竹石之工何以爲文湖州耶

薄薄酒二篇

兩頭纎纎終不如月初生虛飄飄終不如花飛不到地薄薄酒後作者寖不及前詞人務以相勝似不若別出機杼

蘇氏璇璣圖

晉史載竇滔妻蘇氏始平人名蕙字若蘭善屬文滔苻堅時爲秦州刺史被徙流沙蘇氏思之織錦爲回文旋圖詩以贈滔宛轉循環以讀之詞甚淒惋凡八百四十字卽此圖也與武氏所記多不同未知孰是又武氏謂二百首而龍眠止得百二十六首細推之殆不止此也

跋安光逺所藏祖廉訪詩跋

廉訪公以文受知徽皇屢將使指劉延康之守眞定公實佐之分守京城又引以自助尋執節以死公與其三子寶學公以下防喪間闗兵火中送之建陽未至而死於道其爲人可知鑰頃以假吏過趙石橋色深碧而累甃堅致中爲大洞跨水兩旁橋基各爲小洞三若品字洞中多前良題刻不能詳記意公詩在其中也此軸多北刻無別本安氏尢當寶之

又張總得與其父子伸帖

總得翁才气髙邁其子紫防公文采名重一世議者猶謂不及其父所與安君子伸二帖稱嘆如許欲得名章俊語爲定山中故事求新詩以矜式此翁豈輕爲許可者耶

跋撫州崇仁縣義約

媺哉義約之立也風俗之媺惡繋乎士大夫先正名公有以孤生薦於鄕歷求裹糧於親故終不滿千錢憤且慙掛錢於城門矢之曰我且顯當徙族以去已而果然非輕去父母之邦蓋病其裏俗之不可變也崇仁固多士有因此約而成名他日得志必益思有以媺吾之俗凡濟人利物之事相與講求而興起之下至田裏必有出入相友守望相助疾病相扶持之風近者悅逺者慕一變至道當於此乎取何止爲目前寒士之利也耶

書魏丞相奉使事實

隆興二年金以兵壓境朝廷選使右丞相壽春魏公時在淮東宣諭司議幕見大夫無可使者召對便殿遂授使節敵勢方張事變叵測所謂飛矢在上行人在下而公握節抗議動中事機气勁詞直要約遂定迄今三十年邊境晏然厥功茂矣此書所載皆其實迹也方來歸時鑰適在都下士大夫皆謂必有醲賞殊渥迎勞境上以寵其至至則論賞如格與平時泛使無異公亦退然卽司宗官次而不自言久之而後爲右史又久之僅遷左螭亦以序進而已蓋平時壽皇鋭意恢復中原紹祖宗之大烈敵未退聴嘗詔公盡以禮物授督府爲犒軍費𨿽卒就和議聖意不以自安也公旣登從班典銓縯綸封駮相繼上眷日隆一歲九遷乾道元二間以夕郎攝大夫徑除同知樞宻院兼防知政事不數月防預爲眞是冬遂登揆路宰相代天理物固非賞功之官公之大用君臣遇合殆不以使事至此也制麻初攽賀版如織有客歷敍奉使大節旣而曰逮玆登用咸謂疇庸在宵人竊謂其不然待丞相不幾於太淺使蘇中郎亶典屬國固難酬抗匈奴之功然富韓公卒爲大臣豈専以使契丹之故公讀之以爲佳公之意可知矣元丰中裕陵命蘇魏公纂修南北通和以來國信文字賜名華夷魯衛信錄仍別錄一本付樞庭聖謨逺矣中更喪亂書遂不全嗚呼攄髙文之宿憤必有任其責者於此書尙有攷焉

攻媿集卷七十

欽定四庫全書

攻媿集卷七十一

宋樓鑰撰

題跋

跋汪季路書畫

王岐公立英宗詔艸

昭陵以英宗爲皇子詔曰濮安懿王之子猶朕之子也思陵以壽皇爲皇子詔曰藝祖皇帝七世孫也明白洞達曉然使天下後世知之前聖後聖其歸一揆大哉王言玆豈詞臣之力也哉

魏野艸堂圖

冦巴東終於無地起樓臺熟魏三山居乃如許宜乎不肯以此而易彼也

蘇子美詩

嘗見滄浪補懷素艸書至不可辧𨿽天才豪逸自謂信手縱筆何嘗畱意然非水墨積習亦未易至此

東坡祭範蜀公文

唐人贊狄梁公云取日虞淵洗光咸池潛授五龍夾之以飛公稱蜀公云導日而升燦如長庚事固不侔詞意亦卓然過之

東坡與歐陽叔弼兄弟帖

蘇以歐而顯歐以蘇而尊薦士蔽賢後人當知所擇

東坡與林子中論賑濟帖

荒政無第一手蓋蓄積無素聚饑民以千萬計仰給於官活者𨿽多其不免者亦眾盡心力而爲之尙庶幾焉爾坡翁亦自言懲熙寕流殍之禍公私皇皇曉夜措置僅免狼狽九年耕必有三年之蓄古制旣不明此賈誼所以哀痛公私之積也

黃太史書少遊海康詩

祭酒芮公賦鶯花亭詩其中一絕云人言多技亦多窮隨意文章要底工淮海秦郎天下士一生懷抱百憂中嘗誦而悲之醉臥古藤誠可深惜宜人者宜於人竟亦不免哀哉

蔡京自書竄謫元符黨人詔艸

裕陵裁決庶政動出親札是時京方爲檢正建請差官置局類而爲書因委京編次迨事徽皇遂以爲相業之本違禦筆者初以違制論後又以大不恭論其實皆出於京也黨籍之設臣子所憤纎悉見於此槁尙可掩乎比其再相以至三入寵任旣不及舊禦筆一從中出京亦不知所爲商鞅立法親受其獘隕身覆宗誠自取之敗國殄民中原丘墟豈不痛哉

跋喬仲常髙僧誦經圖

始余從鄕僧子恂得羅漢摹本舊有跋云姚仲常善畫而不易得一貴人待之三年一日欣然索匹紙爲作應眞數日而成其本已經四摹固知失眞已遠而筆意尙卓然可觀眾像之外人物鬼神山水樹石無不畢備以璢璃瓶貯藕花小緣茄而上童子隔瓶注視末有大蛇橫行水簾中節節間防而意象自全皆新意也恨不得見眞筆後又見摹本於蘇卿伯昌家則已題爲龍眠矣大率事不深考又不謹於闕疑見唐人畫則指爲道子摩詰不知有盧楞伽輩見國朝畫則指爲龍眠亦不知有喬君也今見此圖洎巖壑跋語爲之醒然且知姚之爲誤也是僧黙誦何經而仙佛諸相縹緲自其口出鬼物俯聴於後皆有妙思又使人之意也消

跋遊嗣祖所藏帖

歐公與薛公期駕部帖

歐公有送公期得假歸絳詩山行馬瘦春泥滑野飯天寒餳粥香最爲人膾炙簡肅公絳人也公爲之壻稱其淸徳直節家法嚴子弟多賢材公期豈其人耶

山谷艸聖

艸聖可習無如俗何以山谷之髙勝晚乃得脫此耳

唐子西與遊氏帖

蜀士鄭太玉與先生遊俱好世出世間法嘗曰文章習气盍痛掃除雕琢肝腎徒勞人耳先生戲答曰吾寧盡此生筆硯間寂然之樂俟來世尙未晚也其用志如此先生嘗謂其子曰我胸中有見成論五百篇當以授汝未幾疾作遂歿紫微公以爲終身之恨云

跋王順伯家藏帖

蘇子美錦雞詩

滄浪文采絕羣正似錦雞𨿽欲爲木雞可乎悲哉

範文正公與尹師魯帖

師魯自筠州輿疾至南陽托範公以死蓋平日之相與者如此

韓魏公與尹師魯帖

嘗讀安陽集及家傳公之慮事精審非他人所及此帖尢可見兵凶戰危安保必勝或記師魯謂公置勝敗於度外者過矣

王荊公書佛語

公詩有云世間好事佛說盡豈爲此等語耶公之書自有來處非無意於工者

林和靖與通判帖

通判不知何如人承平無事時佐錢塘佳郡又得此老爲州民樂哉

右軍章艸

章艸之絕久矣嘗見皇象所書急就章象時有張子並陳梁甫能書甫恨逋並恨峻象斟酌其間甚得其妙中國善書者不能及【○蒨本自張子並以下六句間空七字今據三國吳志趙逹傳末注文塡補】惟如此然後可作章艸此帖信是合作正使非右軍眞迹決非近世所能爲者是可寶也

米元章三帖【一行書一篆一隸】

孔融遺張紘書曰前勞手筆多篆書毎舉篇見字欣然獨笑如復覩其人以是知古人作書亦有以篆者寶晉行書妙絕一世此卷四十三字尢髙而不善用二短何耶

跋陳聞遠所藏了翁山元城帖

楊山嘗宰余杭今贊府陳棠則了齋之曾孫也出家藏二公及元城先生手帖家問凡十二紙邑大夫江君相與刻石於縣庠名徳翰墨前後照映整襟讀之凜如三君子相從於一時百世之下尙當興起矧聲迹尙未遠耶

跋曾氏獨醒雜誌

余比官成均臨江曾無逸爲僚嘗言其先君子平生示以書一卷蓋狀其行事樊少從博士爲之哀辭者端明忠簡胡公遺墨二畫得艮齋誠齋諸公爲之跋誠齋又序其獨醒雜誌嗚呼備矣無逸又曰先子非無意於用世蚤嵗得疾遂棄舉子業専務古學能懸腕作行艸追配前良向也視富貴若不足浼而曰浮雲居士久益髙尙又以獨醒名齋晚號歸愚所造愈深故死生禍福之至了達如此家有章伯益友直飛跂墨戲數幅初未嘗摹仿落筆輙過之一日於敗紙寫二虫精彩勝絕未幾遂下世故並手澤藏焉余曰畫不足爲居士道也以誠齋之親且厚猶不知遊藝之妙其蘊蓄不見之外如此畫者多矣可勝嘆哉尋得獨醒志讀之益知其爲博雅篤論之君子徐節孝平日黙處一室幾若與世相忘至其論天下事則衮衮不倦有不出戶而知天下之稱然猶居山陽往來之衝若居士遠在江右而中原故事歷歷能言則又過之矣

跋趙伯山責僞楚晝

段太尉奮然擊朱泚人徒知出於一時忠憤栁河東拳拳錄其遺事以見非出於苟然者延康二書觀者無不興起近讀其行狀在承平時遇事一一不苟故能自立於搶攘中士大夫平日苟不務操履一旦臨大節能不奪乎

跋姚編禮【辟】敕牒

議禮之家名爲聚訟彼惟不得卓然名儒而雜進異議故爾嘉祐治平間朝廷淸明元老大臣欲修因革禮而於下位拔用姚蘇二人書成而人無異詞爲官擇人要當如此而後可以服天下成事功矣

跋謝觀妙混元實錄

道家者流出於老氏而支分別去本寖疎道藏之書雜取百家士之有聞於世者多以拜章役鬼煉气金爲能此皆燕齊方士之餘去本又遠矣觀妙本儒生學道於皇甫淸虛蓋知尊老子者博極書傳薈粹成編窮搜約取自號實錄且言凡十六變之說事迹隠晦其餘間見紀傳不載時代者不述與夫放光見瑞示夢傳言靈驗等事非化身下降者亦不復載庶幾傳世不誣然靑羊白衞之靈迹瓊臺玉局之奇祥此類尙多果皆實歟嘗誦公是先生之言曰蒼茫六合外莽三皇初近旣未必有遠亦非必無信如斯言安知其非實也

跋李武義【翼】行狀

天寶之變擁彊兵坐而觀者相環也而賈賁以一尉討賊張巡以縣令起兵朝不坐燕不與古人不免有是言忠臣義士惟知盡節不以位卑爲辭也李侯官不過徼吏而獨奮一臂抗方張不制之敵矢死不屈凜然如生三復遺事爲之流涕

跋朱巖壑鶴賦及送閭丘使君詩

承平時洛中有八俊陳簡齋詩俊巖壑詞俊富季申文俊皆一時奇才也南渡以來詩俊文俊皆爲執政大臣相與力引巖壑之名始以隠逸召用於朝而骯髒不偶終以退休鶴賦之作其有感於斯耶使其羽翮一成豈不能翺翔寥廓往而不返猶思以靈藥仙經求報主人愛君之意又見於此餘生晚不及見猶識蘄州史君淳誠篤實似古君子宜巖壑相與之厚也

書張待制【字發】行實後

余嘗過越與士人語靖康建炎間事嘆曰李鄴以吾州降金𨿽苟全一時之民而貽我千載之辱余慰藉之曰彼但自隤其家聲安能污大府耶欽宗倉卒遣使廷臣多畏避苟免中書侍郎陳公慨然請行欽宗爲之泣下特免其行見大夫無可使者卒遣之其副則待制張公二人皆奮不顧身深入虎狼之區淪陷十餘年竟握節以死忠義之風凜凜如生是豈不足以刷會稽之恥哉士曰然皆吾鄕人也玆讀張公行狀因記於後

跋袁起巖所藏閻立本畫蕭翼取蘭亭圖

此圖世多摹本或謂韓昌黎見大顚或謂李王見木平皆非也使是二者不應僧據禪牀而客在下座正是蕭翼耳吳公傅朋云書生意气揚揚有歸全璧之色老僧口張不嗋有遺元珠之態【元珠之元宋時避廟諱所攺】亦非也翼以權謀被選遠取蘭亭首奏乞二王雜帖三數通以行至越衣黃衫極寛長潦倒得山東書生之體方卑辭以求見銜袖之書乃是禦府所賫野童自隨亦攜書帙此正畫其納交之時後旣得蘭亭則以禦史召辧才曉然告之不復作此儒酸態矣且其時此僧爲之絕倒良久何止口張不嗋而已右相不惟丹靑精妙其人物意度曲折尢非後人可及也

跋姜堯章所編張循王遺事

栁河東以段太尉逸事上史館自言好問老校退卒能言其事考其所載者三戮郭晞之軍士撫焦令諶之農者不受朱泚大綾之幣顧太尉忠節顯著何必俟此三者而後爲賢蓋惜其逸墜且以見太尉之平昔非一時奮不顧死以得名者舊唐史之傳𨿽詳以未見河東之狀故三事皆闕而不書宋景文公謹謹書之其爲佳傳之助多矣堯章慕循王大功而惜其細行小節人罕知者矻矻然訪問而得此將以補史氏之遺其志可嘉也

跋東坡獲鬼章告裕陵祝文

永樂之禍可勝痛哭鬼章生禽宿憤遂攄太宗平突厥髙宗平髙麗當告陵廟蓋以唐髙祖蓄憤於北狄太宗鋭意於東夷武功未終後聖繼志亦旣平蕩所宜啟告此長慶中奏語也不知當奏告時有雄文如此否

跋東坡送劉道原歸南康詩

劉凝之棄官居南康歐陽公所爲賦廬山髙山谷謂其忍貧如鐵石者是生道原坡公亟稱之所謂古君子卽凝之也司馬公通鑑一書賴道原爲多其子壯輿亦奇士坐客問此詩本末因爲道此

跋嘉祐二年進士小錄

鑰曾大父登治平二年乙科大父登元丰八年丙科近嵗傳得小錄又因並錄紹聖二年者大率與今小異今又見此書四者俱以前一葉盡錄雜事而此又分試題爲三等殆不可曉同年生無分職姓名下每事輙容一字事之因革類如此不能詳考矣是嵗得名士十五六人而蘇長公少公皆在焉此眞千佛名經也

跋揚州伯父賦歸六逸圖

淵明聨句

山谷西軒

眞長望月太白把酒

玉川啜茶

東坡題詠

嘗見古畫六逸圖孫登長嘯阮孚蠟屐淵明以巾漉酒韓伯休貨藥邊孝先晝眠畢卓甕下皆非同時特取其逸耳非若竹溪六逸之同遊也滕子濟藏唐人出遊圖亦六人宋之問王維李白髙適史白岑參雲林子跋云據其名題或有弗同時者而揚�並驅睇盼相語以爲得意忘象者揚州伯父所圖是豈可與俗人言耶

又四賢圖

謝安遊東山

張翰思蒓鱸

子陵釣臺

淵明臨流賦詩

謝公𨿽爲蒼生一起而東山之志不渝子陵出見劉文叔終不肯爲三公以歸季鷹淵明尢爲髙尙伯父擁麾持節十餘年興寄髙遠尙友四賢晚而得歸殆不負此志矣

跋了齋有門頌帖

鑰舊讀了齋集見有門頌一篇莫知其防慶元二年八月上澣有二僧叩門袖出了翁眞迹及與延慶第四代明智講主論此頌二帖讀之恍然因問天臺教觀之說云智者大師所說四門一曰有門一曰空門一曰亦空亦有一曰非空非有其實一可貫四四實歸一公之爲有門頌蓋謂此也近世士大夫用力不及前輩只如學佛或僅能涉獵楞嚴圓覺淨名等經及傳燈錄以資談辯爾若唐之梁補闕諸公本朝楊文公楊無爲張無盡及了翁皆畱心教觀深得其趣讀此頌及書可以知其所造之深矣惟公忠言大節照映千載身罹百謫視死生如旦晝平時學問深造自得固自應爾方在丹丘時逆境尢多而心地泰然深入不二法門公之學佛得力豈易測識哉二僧欲刋之石以信天臺之傳謹書於後而歸之二僧曰妙珣了怡云

跋施武子所藏諸帖

鐘繇墓田丙舎帖

慶元二年孟冬壬子見余姚施令尹蓋司諌之子也出其家所藏墓田帖碑石餘誦山谷之詩曰平生半世看墨本摩挲石刻鬢成絲爲之三嘆

王右軍東方畫贊

李陽冰上李嗣眞論右軍書有云畫像贊洛神賦姿儀雅麗有矜莊嚴肅之象視之信然

黃庭經

硬黃小字臨黃庭平生所見三四非精筆不能到第未知玉軸黃庭比此何如耳雲林子以陶隠居之言證此經非逸少書而隠居與梁武帝啟自以黃庭爲逸少有名之迹若遂以爲興寧以後宋齊人書恐亦未易定也

王大令洛神賦

大令好書洛神賦而李陽冰論右軍書與畫像贊同稱右軍之迹不復可見不知更勝此否栁公權記於前璨題其後何止公慙卿耶

東坡救月圖贊

舊未見此圖直不知贊之所以作東坡竹樹猶傳之文與可玆以一防成月一抹成蛇曲盡妙趣蓋自得之若曹不興誤墨成蠅子敬爲烏駮防牛髙道興墜筆亦成畫彼皆工於畫者坡乃以遊戲至此眞天人哉

東坡醉中書對客醉眠詩

公自言我書意造本無法防畫信手煩推求然豪逸邁往如此者不多見毎毎言酒气從十指間出而飲酒正自不多豈所謂醉中醒者耶

跋卞居讓攝泰州長史牒並宣徽院公文

余平時見士夫家故物未嘗不起敬亦因考其所自竊考此卷前曰敕泰州團練使乃檢校太保姓荊者敕授之官如今之公牒前必曰知某州軍州事之類也自牒奉處分以後則泰州之公移也旣差卞君攝長史故爲之詞其後列銜皆泰州之官印文凡七皆泰州團練使印唐朝固有紙告而此非告也後一紙宣徽院之文姓柴者禹錫也禹錫以太平興國七年四月拜樞宻副使至雍熙二年冬方罷而此文乃八年九月所給故知其爲禹鍚也國朝舊制宣徽二使通掌院事共院異防止用南院印又南院比北院頗優或兼樞宻亦掌本院皆與此合石晉天福五年除翰林承旨攺殿前承旨爲殿直或云淳化三年始攺殿前承防爲三班奉職蓋蘇易簡以是年除承防而其次子耆續翰林誌云舊有殿前承防其父拜翰林承防上以其稱呼不別又以其與淸貴混淆詔攺爲三班奉職以避其稱因備載之然此卷乃卞氏故物相傳二百餘年又出於兵火煨燼之中是可寶也

跋溫公題劉雜端孝叔奏槁【○孝叔名述神宗初爲侍禦史知雜事王安石始參知政事述疏論權數不足任云云最爲切直宋史本傳失載尙見東都事略】

士大夫特立獨行無待於助然亦賴巨公正人以爲重韓忠獻論事切直有本末王沂公稱其不負所職諫官宜若此而忠獻益自信劉雜端之奏槁司馬文正公以爲純忠懇至深識治本明主宜置座側以爲觀戒雜端可以自信可以不朽矣一時得喪其猶足存耶

跋陳昌年梅花賦

皮日休賦桃花欲狀其天冶専取古之美女以爲況此賦形容淸致故又多取名勝髙人以極其變梅固非桃可比體物之工亦又過之

跋孫徳輝作薛持國所居記

南朝何子季築室秦望山山發洪水樹石皆倒拔惟子季所居巋然獨存太守衡陽王元簡命鐘嶸作瑞室頌刻石以旌之薛君家再脫郁攸之災鄕人敬之水火𨿽不同亦可名瑞室云

跋李光祖所藏遠祖遷定海縣丞告

天福八年乃石晉髙祖之末吳越第三世佐之三年自同光攺元武肅王建國以來二十有一年矣是時吳越𨿽奉中原正朔事皆専行令丞銀茜之賜豈復有闗於晉朝況此告不稱敕而稱制蓋吳越國承制而行者也或者猶疑官制印文等全似中朝考之五代史吳越更名所居曰宮殿府曰朝官屬皆稱臣遣使冊海中諸國封拜其君長又通鑑言建國之始儀衞名稱多如天子之制教令下綂內曰制敕將吏皆稱臣惟不攺元置百官有丞相侍郎等又範魯公五代通錄云自稱吳越國工參佐稱臣僭朝廷百僚之號府曰朝廷但不攺年號而已通鑑又有寶正之稱五代史十國年譜載至六年而後已平章事等官𨿽不可徧考亦有可言者中書侍郎曰鄭遨五代史一行傳有鄭遨隠居華山唐明宗以左拾遺晉髙祖以諫議大夫召之皆不起則是隠居不仕又天福四年已卒且不與吳越相干非此鄭遨也翰林學士行禮部侍郎知制誥元徳昭後爲吳越丞相及事佐與俶至顯徳三年周世宗使吳越出兵擊南唐時猶在相位所謂元丞相不欲出師者元本危姓危仔倡以信州降武肅武肅惡其姓遂易元氏徳昭卽仔倡之子熙寧中參知政事章簡公絳厚之卽徳昭之孫也蘇魏公爲章簡公神道碑言曾祖仔倡又言祖徳昭武肅王稱制用以爲相官至右僕射兼侍中晉國公銘曰憲憲公祖遂相錢塘然則此爲吳越之告無疑如給事中曰輦右丞曰亮皆未詳若門下侍郎平章事曰鼎者疑是林鼎武肅以羅隠林鼎爲賔客元瓘以鎭海節度判官林鼎掌教令恐至佐時爲平章事未可知始武肅嘗列賔佐將校名氏於紀功碑陰者五百餘人而見於史者如沈崧沈瑫皮光業輩不過十數人其他不可得而見姑敍其可見者以俟博古之君子云五代亂世仕於晉朝與仕於吳越不足爲輕重要欲辧其所自耳李氏藏此告二百五十餘年得以存先世之舊信可尙也光祖所記淸泰三年閏十一月正當後唐廢帝之末晉髙祖攺元天福之際幹祐元年則漢隠帝之初也並書之

又蘇黃門帖

蘇少公謫居筠陽今有雜著一編別行於世吾鄕李光祖一日攜其曾祖屯田所傳筠陽唱和集見示時在元丰間雍維瞻度支爲守屯田字君績爲倅與潁濵及一時士夫唱和甚眾余旣假而錄之光祖又攜此一帖及二刺字來考之遺老傳少公以著佐爲簽書南京判官長公以詩得罪從坐而謫監稅居五年移知績溪縣此帖云已離洪州正赴績溪時也余帖旣歸蘇氏此尢當寶藏之舒中丞志屯田公墓謂𨿽老翰墨篇章益遒瞻可喜然則宜其與少公相好也

書董資政【耘】元帥府事迹

髙廟中興之初紀載時事者類非一書間有異同無從質正初史官奏請詔隨龍人與藩邸帥府舊僚並前宰執各令記錄事迹撰爲一書以進禦取其實而不誣者降付史官計當時臣僚應爲此書者多矣而髙廟獨以屬四人蓋妙選也大資政董公預焉是髙廟深知公之必不誣也舊嘗見一二編未問登載之工拙紀事之虛實往往因而自列其功狀故見者多疑其私公初爲大元帥行軍錄遇盜亡失旣無復見今讀此編據一時見聞之實以事系日炳炳如丹扈從之久亦云勞矣曾不自言止載二奏札之可考者若制詔書檄及李綱宗澤之表奏何烈之小史徐偉之忠謀錄及痛定錄等皆公以爲可信者並裒而上之然則此編是所謂實而不誣者眞可備史氏之采擇以信後世豈特爲董氏之家寶也

跋魏忠壯侯【勝】行實

乾道初余嘗過山陽望淸河口弔忠壯魏侯戰死之地故老猶能言當時事相與悲吒久之又嘗從老校退卒問知守海州事甚眾猶記一二侯有鍮石具裝明光甲冑日射如黃金出入行陣敵望之膽落嘗被甲坐城樓觀戰備駿馬城上望見我師少卻怒甚推去雉堞飛騎而下徑入陣中敵望風奔潰又嘗戰北門旣防忽回騎徑出南門人不知所謂蓋慮酣戰於此或擊吾背也已而敵果襲南門以數矢卻之三軍敬服後得參政錢觀文所記言隆興二年仲冬敵出淸河連艘而下侯率神勁弓射之矢盡而船出不已以戰艦拒之中流爲敵眾所乘矢下如雨勢不可支棄船登岸敵已渡者眾被圍甚急冒東南而出身中數箭拔之復上馬告急於大軍而救不至侯膽勇善鬭而人馬被傷已十七八士气已竭進退無所因墜馬遂死之而大軍亦喪气矣觀文時爲淮東宣諭使當得其實嗚呼使當時擁彊兵坐而觀者稍出數十百騎爲之聲援豈至是哉今覽行實爲之三喟子孫多壯士尙其勉旃

跋蘇魏公所臨閣帖

此蘇魏公所臨閣帖也譚訓云嘗於相國寺置得閣本法帖十卷甚奇畢文簡公賜本也魏公記誦絕人固由天分博極羣書蓋出學力觀此卷臨摹之工其勤可知申人自怠而欲追及前輩可乎

跋華氏中藏經

余少讀華佗傳駭其醫之神奇而惜其書之火於獄使之尙存若刳腹防臂之妙又非紙上語所能道也古汴陸從老近世之良醫也嘗與之論胍云無如華佗之論最切曰性急者胍亦急性緩者脈亦緩長人脈長短人脈短究其說未暇也一日得閩中倉司所刋中藏經讀之其說具在蓋貳卿姜公詵爲使者時所刋凡三十餘年而余始得之序引之說頗涉神怪難於盡信然其論議卓然精深髙遠視脈察色以決死生𨿽不敢以爲眞是元化之書若行於世使醫者得以習讀之所濟多矣惜乎差舛難據遂攜至姚江以叩從老從老笑曰此吾家所祕不謂版行已久因出其書見假取而校之乃知閩中之本未善至一版或攺定數十百字前有目錄後有後序藥方增三之二閩本亦間有佳處可以證陸本之失其不同而不可輕攺者兩存焉始得爲善本老不能繕冩俾從子漑手錄之蘄春王使君成甫聞之欣然欲於治所大書鋟木以恵後學且以成余之志因以漑所錄面授而記其始末於左藥方凡六十道亦有今世所用者其間難曉者有之恐非凡識所及佗傳稱處齊不過數種又未知此爲是否好事者能以閩本校之始知此本之爲可傳也

攻媿集卷七十一

欽定四庫全書

攻媿集卷七十二

宋樓鑰撰

題跋

跋陸宣公奏議總要

阜陵喜觀陸贄奏議故紫防崔公爲總要一書上之東坡先生曰如贄之論開卷了然聚古今之精英實治亂之鑑然奏議繁重尙勤乙覽是書摭華芟宂因門分類名言確論一閱而盡得之所以開導聰明禆益治道多矣易曰納約自牖崔公有焉

跋石曼卿古松詩

曼卿上世家幽州燕俗勁武少以气自豪書體兼顏栁前輩謂愈大愈奇餘三見眞迹禮部尢尙書家西師詩有旗光秋曉起甲色夜江橫之句歐陽氏籌筆驛詩有意中流水逺愁外舊山靑之句今又見此詩影搖千尺聲撼半天尢爲人膾炙皆警防也歐陽公稱文章勁健稱其意气余以爲字畫尢有劍拔弩張之態吾鄕郡從事官舍中先有籌筆驛石刻久矣今趙君致逺又欲刻此是爲二妙也

跋周公禮殿圖

余近得臨江周公禮殿圖石刻紹興十七年向薌林刻於學宮疑與先人所藏畫本不侔聞大資政趙公帥守成都嘗摹禮殿本爲八軸借而校之丹靑煥然自盤古而下位次向背不同者十八九虙羲八卦上下各有字位置亦不倫防之球爲鐘無傅說像孔子弟子中多徒父叔魚原亢又一人闕名石刻中有梁鱣字叔魚而形貌不類卻無顏路公孫龍冉季公祖玆漆雕從狄昱公良孺奚蒧叔仲防容蒧顏之僕左郢而有蜀太守李冰又一人無名第七軸畫文翁司馬相如衡蕭徳仁戴聖王吉嚴君平揚雄劉向服防陳實鐘繇諸葛亮崔桓平福王濬杜預張華杜畿豆盧第八軸畫漢武帝蕭何張良叔孫通陸賈陳寛賈誼司馬遷董仲舒漢光武鄧禹桓榮班固張湛廉範馬融第五倫鄭公孫兒寛丹靑愈工皆石刻所無益州刺史張收未知在漢何帝時後漢諸名儒或在其前若鐘繇諸葛亮王濬杜預張華等皆魏晉間人旣在張收之後豈後人所續耶武帝光武列於諸臣之間次序亦多不可攷蕭徳仁崔桓平福名不甚顯豆廬復姓不知何名姑記大槪以俟攷證

跋孟蜀王與周世宗書

余家藏此書旣以五代史證其事玆閱張次功所編蜀檮杌載此尢詳因具書於後

廣政十七年周世宗卽位攺元顯徳周師至仇池攻秦州韓繼勲鳯翔王萬迪請益師昶遣雄武監軍使趙季札率師赴之季札怯懦不進乘驛而還成都震恐昶怒斬於市十八年五月李廷珪髙彥儔呂彥珂總眾以禦周師九月戰於唐倉監軍王巒被殺我師敗績廷珪退保靑泥閏月周師克秦階成等州雄武節度韓保正棄城遁十一月又克鳯州執節度使王環監軍趙崇溥二十年六月周世宗歸我秦鳯之俘昶遣使致書謝稱大蜀皇帝世宗不答昶曰朕郊祀天地稱天子時爾方防竊作賊何得相薄耶二十一年荊南遣使來致書言周世宗已定淮南請通職貢昶不許

跋任氏所藏外祖汪少師帖

鑰生長外家事外大父少卿二十餘年屢侍筆硯書問多出親札外祖母王夫人居奉川任氏與舒董諸家皆至親相與篤厚類此忽瞻遺墨肅然起敬陳后山謁龎丞相墓有云少日拊頭期類我暮年垂淚向西風陳簡齋跋存誠子帖有云客來空認袁公額淚盡慙無楊惲書三復二詩重增悲嘆

跋參寥詩

參寥以東坡門人得罪黃師是坡之姻家時爲京東漕使坡與之書曰參寥以某故竄兗州望爲之地師是曰昨方有兗州樓教授見過其人必長者遂以爲屬教授鑰大父少師也領其意而行旣至兗與之定交後宰登封一日閽人告曰有僧攜行李徑欲入門自言與知縣故人不可止遏少師笑曰必參寥也已而果然館谷縣齋嘗同登嵩嶽之頂遊從倡和參寥集中所稱試可卽少師之字也諸父猶及見登封時事兗州一段舊得於師是從子叔愚子魯云珣公所藏二軸皆其得意詩翰墨飛動眞可寶也集中有九江與東坡話別詩雲霅水黃樓赤壁間勝逰長得共躋攀坡亦云算詩人相得如我與君稀周旋如許何止工詩而已耶少師遺文碎於兵燬僅存二十四峯詩與師喜雨詩有云一聲雷碾靑山過萬里風驅白雨來之句玆見師詩重增感慨然卷中和愚上人二首開字奉字鵶字三絕漪漣齋一首皆不見於集以此知遺亡者亦多矣

跋桑澤卿和林和靖詩

和靖詩似其爲人自然髙勝不特梅花爲絕唱也澤卿一一細和間有不能辧者風度又可知和靖絕筆一篇云湖外靑山對結廬墳前修竹亦蕭疎茂陵異日求遺艸猶喜曽無封禪書此則不容和矣

跋從子深所藏吳紫溪防絲書

錢塘何傳朋遊絲字前無古人黃給事仲秉鈞嘗稱蜀士仲明舉詩云春蠶一縷來不防萬鈞筆力歸毫芒佳句也然未若參政漢濱先生王公瞻叔之詩爲工伯父揚州嘗得二紙於吳公從子深求書王公之詩於後

又題所書羅端良文三篇

新安羅端良願公輔器也止於鄂州世所共惜劉子澄淸之爲倅亟以其詩文爲小集以不暇求全也所作無不精妙而陶令祠堂記社壇記爾雅翼後序尢爲髙勝端良方無恙時嘗以此三篇見寄意亦其最得意者余每爲子弟誦之從子深請書此卷後有作者欲論淵明及社稷事恐無以過此爾雅翼一書深恨未得見之也

書吏商贈趙仲堅題其後

余從兄之子伯時一女謹擇所歸近以歸趙仲堅佳公子也旣尉新城以此卷來求餘言老矣幾與世相忘素不長於吏道又非能言者何以告子惟仲堅大父龍學少師一世吏師光顯於朝精明彊敏誠有不可及聞其在上虞時忍貧如鐵石已爲半刺猶執捲田間躬視僕夫糞田灌蔬竟日一肉故曰人有不爲也而後可以有爲知宗長子也繼有賢譽仲堅廉謹詳練師祖若父尙何他求爲書栁河東吏商以贈而系以此仲堅勉之哉

跋周尙書武仲詩軸

余少讀山先生集見周憲之墓志知公孤立於宣和中獨祐陵知之甚深公以禦史觸忤權貴屢蹈禍機詰王黼拒梁師成極論童貫蔡攸之罪至往來使不測之敵伏節不屈建炎元二間爲刑部吏部尙書髙宗欲柄用之而不及剛毅之气可畏而仰玆讀公詩詞翰俱髙尢使人起敬公諱見詩注憲之其字也建之浦城人嘗爲貫所誣謫黃州三年日以詩酒自適無漂泊流寓之嘆卷中多黃州詩意其正在謫居中蓋宣和末年也又稱公以文學名於世餘暇畱心翰墨得歐陽率更筆法至是尢可信矣

跋虢國夫人曉妝圖

虢國夫人承主恩平明騎馬入金門卻嫌脂粉污顏色淡掃蛾眉朝至尊余每疑此恐非杜少陵語後乃得於張祜集中蓋集靈臺第二篇

也素聞同年林子長家有虢國夜防圖甚佳而未之見或謂此曉妝圖也豈正畫平明騎馬時耶

跋範石湖遊大峩詩卷

文殊示現於五臺普賢示現於大峩光景殊勝大略相似舊見無盡居士淸涼傳書五臺事甚詳亦有詩紀所見今石湖先生大峩數篇尢爲奇偉張公素不善書必不能如此翰墨飛動然無盡後謁無業禪師塔塔上五色光現有詩云四入臺山禮吉祥五云深處看熒煌而今不打這鼓笛爲報禪師莫放光尢爲禪林稱誦使石湖再登大峩必須別有一則佳話也

跋徐神翁眞迹

海陵漢晉間有樂眞君子長或云徐二翁其後身也如蔡魯公之東明呂東平之善守尢爲著驗此卷脫去白字遂爲桑公大夫登第之祥可謂神矣然使吾得爲二翁道成之後閉口藏舌何用管人間如許間事

跋姜氏上梁文槁

姜氏在京師以財雄南來吾鄕子孫遂以儒顯舅氏適齋尙書汪公跋語甚詳七夕書此卷閱兩旬而下世殆絕筆也鑰以外門之故向來親見上梁文屬槁之初宣奉公慶七十時丞相壽春魏公見委以樂語有云生長東都親見開元之盛際從防諸老及聞正始之遺音又云今日王孫猶有承平之故態當年竹馬得見防昌者幾人丞相頗以爲然姜氏家風蓋有自來其興則未艾也上梁文必言兒郎偉舊不曉其義或以爲惟諾之惟或以爲奇偉之偉皆所未安在敕局時見元丰中獲盜推賞刑部例皆節元案不攺俗語有陳棘云我部領你懣廝逐去深州邊吉云我隨你懣去懣本音悶俗音門猶言輩也獨秦州李徳一案云自家偉不如今夜去云余啞然笑曰得之矣所謂兒郎偉者猶言兒郎懣蓋呼而告之此闗中方言也上梁有文尙矣唐都長安循襲之然嘗以語尢尙書延之沈侍郎虞卿汪司業季路諸公皆博洽之士皆以爲前所未聞或有云用相兒郎之偉者殆誤矣因附見之

跋傅夢良所藏山谷書漁父詩

漁家無鄕縣滿船載稚乳鞭笞公私急醉眠聴秋雨右山谷之父亞夫詩也谷之詩旣刊諸石此𨿽僅得三之一殘圭防璧要自可寶谷嘗有古漁父詩云四海租庸人艸艸太平長在碧波中殆此意耶

又孫鴻慶作傅和州墓銘

鴻慶孫文昌一代文章伯也志人之墓固未免於稱美玆爲和州之志有云其學自六經太史氏百家諸子浮屠黃老之書無所不讀其文自歌詩賦頌表箋傳序箴銘紀志亦無所不工又曰文章閎麗可當大典冊詩語精深可列於歌頌以薦郊廟此非心服其能不作此語也夢良爲余鄕邑三年且去矣膴仕當未艾若禦民一以寛簡聴訟如家人無疾言厲色如和州之在蘄亷直有父風所蒞皆有迹又不減繁昌之政能世其家者也【和州諱諒友繁昌諱鞏】

跋可壽上人所藏史文惠公帖

於襄陽問紫玉如何是黑風吹其船舫漂墮羅剎鬼國玉云於頔你者漢問恁麼事作麼於當時失色玉云只者个便是漂墮羅剎鬼國於於是有省於在襄陽傲上虐下號爲襄樣節度猶能有此前輩賢達所以好與有道髙僧遊者正以富貴隆盛諛言塞耳若不得此等人安能深錐痛割如許太師史公地位中人與師爲方外交此詩帖皆其迹也二人相得必別有鍼鋒相湊處非外人所知不然安得相與如此之深耶

跋禇河南陰符經

陰符經說者甚眾以文義不貫頗費牽合蓋嘗疑之唐李筌傳驪山老母之言曰此符三百餘言百言演道百言演法百言演術上有神仙抱一之道中有富國安民之法下有彊兵戰勝之術分爲三章又有六注謂太公範蠡鬼谷張良諸葛亮及筌也繋以正義不言誰作後序中謂出於驪山老母亦間有無主名者略計太公之言八張良之言九鬼谷六諸葛五範蠡才一見而筌及正義尢詳又與世所版行注本不同後有防章三贊又道士希嚴不知何許人作贊三十九首可謂備矣或總題其後云觀注者粗得一二而贊者略無彷佛信其奧妙不可以智知而言說姑存之耳誠哉是言也比歲於都下三茅寧壽觀見禇河南眞迹注本始知上古眞仙各出語一二以至三四自愚人以天地文理聖【○此句似有脫誤字】而彼不言爲誰其間有若相應答亦有防意全不聯屬者將由羣仙之集而爲之耶抑髙眞薈祽而成此經耶初有道流攜以求售索價不貲未幾羽化於觀中遂爲三茅寶藏摹得其本以歸玆因徐粹中醇一爲慈谿至道宮建藏手寫以遺之凡見河南所書三本其一艸書貞觀六年奉敕書五十卷其一亦小楷永徽五年奉防寫一百廿卷及此蓋書百九十本矣二者皆見石刻惟此眞迹尢爲合作字至小而楷法精妙河南卒於顯慶三年年六十有三書此時計四十五歲而永徽所書則五十有九矣豈惟筆力不可跂及亦安得此目力耶然三本詳略亦自不同艸書本又冠以黃帝陰符經要當以此本爲善仍命長子淳細書臨摹於後尙存舊本之萬一云

書石門披雲集後

縉雲川谷惟石門最可觀誦太白之詩舊矣乾道五年先工部守括蒼侍旁見石門洞文躍躍然欲防未能也明年冬先君解印綬余適分教永嘉奉雙親東下登覽勝處爲題詩壁間淳熙末自溫守得防奏事復過其下相羊竟日盡見巖石畱題恨不能悉記奉祠裏居而羽士王君愚叟訪余於寂寞之濱自言嘗住此觀裒古今詩文爲一編將歸而刻之閱一再過如蹈夢境少作非工亦列其中又荷好事者爲之次韻老矣無由更尋故步慨然爲書於後而歸之愚叟好棊與琴詩有佳語又能集此以永山中之傳信雅士也

跋趙淸臣所藏濮議

嘉泰元年三月乙巳訪余姚令君趙淸臣觀書閱畫久之淸臣曰嘗見濮議乎余曰固嘗見之君所藏何書也曰頃丞金壇得於蘇氏云歐陽公以此議獻之神宗而出鎭道遇蘇魏公語及此事徑以奏槁授之遂爲蘇氏家寶余歸而閱近歲廬陵所刊文忠公集則此卷列在一百二十卷以後首尾俱同而錄本多誤亦間有勝於版行者因並爲手校而歸之公序此議而進之神宗時罷政而出爲觀文殿學士行刑部尙書知亳州以年譜攷之實治平四年正月蓋神宗卽位三月公得亳社故序稱先帝議稱英宗其第四卷

札子注云是歲十月撰不曽進呈謂治平三年也三月以言者指濮議爲邪說求去不允十月成而不及進者英宗時已服藥故並進之神宗也其爲後或問二篇及漢魏五君論晉問未知所著年月公薨於熙寧五年壬子年六十六此書進於治平丁未年六十一矣因並見之

跋桐陰韓氏家問

蘇魏公嘗言韓忠憲教子嚴肅不可犯知亳州日第二子舍人自西京倅謁告省覲坐中忽云二郎吾聞西京有疑獄奏讞者其詳云何舍人思之未得已呵之再問未能對遂推案持梃大詬曰汝食朝廷厚祿事無巨細皆當究心大辟奏案尙不能記則細務不舉可知矣必欲撻之眾賓力解方已諸子股栗累日不能釋家法之嚴如此所以多賢子弟也或疑其言爲過觀此家問可信不誣亦是亳社時事可畏而仰哉象君令君猶能守家法邑事整辦庠序一新又刊此卷寘之學宮眞桐木韓氏之子孫也

跋張徳深辧虛

余少時嘗得儀眞所刊司馬氏潛虛中多闕文不能遽解隆興攺元先光祿官奏邸檢詳新安張公爲僚同寓直捨時在侍旁日從之防自言家有潛虛全書亟借而傳之又言爲慈溪令時有張氏徳深漢邃於易元【○元謂揚雄所作者宋時避廟諱攺書今仍之後同】蓋未識潛虛也嘗示之一見卽言其大義歸閱數日著辧虛一篇洞曉其說因略爲餘言之自此始知虛之大槪獨未見所謂辧虛者相去幾四十年與新澧陽郡博士張子宓防語及此書子宓曰徳深從叔祖也始得見之凡十餘篇兼綜易元二書易曰卦元曰首虛曰名卦有爻首有贊名有變二體四位十等之象八物五行與生成之數幹中元之所以始一三五之所以虛與夫揲法占法皆若異而實同又辧气體性名行命與蓍虛之得此幾無餘蘊徳深之學眞有淵源而總序則檢詳爲縣令時所爲也檢詳又云虛之書未成而已傳溫公晚始以全書授範太史淳夫遂傳於蜀後以問蜀士曰非也觀物先生張公兵部行成所補托爲此言耳觀物先象數之學著述衍翼元元包總義潛虛演義經世索隠外篇衍義通變等七書近百卷世號精博嘗取演義讀之爲卷十六潛虛之書章分句析尢爲詳盡比辧虛不啻數倍果如蜀士之言非此人亦不能補此書然觀物之書未出而徳深能辧之此其所以尢難也檢詳又言通鑑爲溫公之筆學潛虛爲心學方疑總序中不見此說玆又得發防論攷之則衍總序而爲總論遂及筆學心學之說直以爲出於已而沒徳深之作自元以準易虛以擬元論而下有九篇八篇皆徳深之舊止有變論一篇論律呂者在此書之外猶恐是其本文而此所傳者或闕焉又不載五宮天軌歲紀三圖徳深辧名之末謂齊處大中之內斟酌造化其斗之任乎今發防論乃曰處大中之內在天其北極之任乎輕攺一言失其防矣土分王於四季齊亦土也居中而斟酌造化故以北斗之任非謂若極之居其所也檢詳爲察院時以發防授司馬侍郎季思伋其兄漢章倬爲湖廣總領遂以版行實乾道二年也淳熙十一年檢詳之子南金又刻之世罕有知所自者鑰非欲與檢詳辧誠不敢沒徳深之實而惜其不少見於世也徳深兄弟讀書躬耕其兄宗丞亨時濟得薦送而歸其父題於門曰三四郎今年免耘田専掌送茶其朴茂類此徳深耽嗜古學天文地理無不該貫此特其一也

劉允叔夢紫而作捨萌題其後

退之送窮而延上坐子厚乞巧而甘抱拙若允叔之舍萌則眞驅之𨿽未能絕紫之生畏君之詞自爾當不復敢入吾夢矣然此種一名不落彼夢滿甑三顆不妨甲科釋褐者殆以此又似不必力驅之也爲書其後以壯昆季西上之气

跋朱叔止所藏書畫

徐季海題經

趙氏金石錄目錄第七卷

一千三百四十唐徐浩題經天寶中立歐陽氏集古目錄云經首有楞伽阿跋陀羅寶經一部乃浩所書而經則呂問姚子彥等寫也在嵩山經藏院叔止所藏𨿽不見所書之經而季海所題爲可寶又足以攷天寶中官制之一二云

李公垂書樂毅論

李公垂短小精悍詩最有名時號短李其在翰林與李徳裕元稹同時又號三俊傳稱以文藝節操見用余固嘗見石刻大字不知其小楷精到如此今世以海字本爲第一殘闕已多此卷比右軍所書甚小墨迹具全尢爲可珍詳視印章蓋巖壑老人故物也

龍眠蓮社橫捲

余得蓮社圖髙三尺橫二尺筆力精勁五采煥發妙絕一世龍眠眞筆也此爲橫軸大略相似時有不同元中之記云童子蹲而汲水者一人而有二書猿一麞一而猿亦有二麞則鹿也元中書甚工旣非其親書疑別爲一圖作記余所藏童子汲水及猿皆一而麞亦鹿也龍眠爲此圖妙意非一自知愛重或縱或橫意必有數本恨未能盡見也此卷謝康樂不爲長鬛捕蛇翁亦欠朴惷之狀必有能辧之者

跋李孟達含章六世祖少卿詩卷

少陵之祖審言山谷之父亞夫再傳三傳而詩遂名世自李早梅而下傳數世而詩益昌盛哉

跋沈雲巢帖

雲巢妙於楷隸諸書備古今體寸墨尺紙落筆輒爲人爭取富池靈神猶知防惜子孫尢宜寶之也

跋吳僧若逵所書觀經

太府卿蘇公伯昌諤爲明州長史僧有獻少公維摩經手澤蓋爲老泉小祥書此後以示蜀士士曰蜀有長公書圓覺經與此同時字體亦相類以所攜石本示公且許求墨迹以來後不知曽得之否若逵二經元祐諸名公爲之跋而增重觀經儼然如新不知法華經何在安知他日不能復合耶

攻媿集卷七十二

欽定四庫全書

攻媿集卷七十三

宋樓鑰撰

題跋

跋揚州伯父所藏魏元理畫卷

蓮荷

爾雅釋艸言荷最詳其莖茄其葉蕸其本蔤其華菡萏其實蓮其根藕其中的的中薏觀魏君墨戲曲盡形狀殆無餘蘊又有熟芡生菱鳧茈之屬一一如生袢暑尢宜觀之所謂宛然坐我水仙府也

桂花

伯父揚州持節擁麾幾徧東南襟度髙勝所至多與雅士遊若魏君元理之畫徐公明叔之書皆擅名一時者桂花才一枝諦觀佳處疑有秋風生其間

跋龍眠二馬

余家藏白氏長慶集久矣近又得吳門大字者周伯範模欲得舊本以所藏龍眠二馬遺余古有以妾換馬者矣以書換馬自攻媿始可博一笑

跋趙共甫古易補音

小學之廢久矣陸氏經典釋文可謂詳盡近世讀書或至苟簡率意誦習字有不識者始加閱視有訛謬終身不自覺知而況補音乎吳氏好古博洽始作詩補音𨿽不能變儒生之習而讀之者始知詩無不韻韻無不葉祛所未悟有功於古詩多矣吾友趙共甫又取其說以補古易之音用志甚勤逺以示余閱之不去手鑰老矣習气未除頗爲是正一二目昏成嬾媿不能盡力也噫凡將爰歷等書今不復見惟許叔重說文解字爲小學之本顏黃門家訓稱其檢以六文貫以部分櫽括有條例剖析窮根源集韻𨿽博贍於攷古則未可全據共甫今本諸吳氏多以集韻爲證更當以說文解字定之可傳無窮吳氏之書不知者以爲苟然而已共甫祖其餘論鑰又喋喋及此皆謂之癖可也𨿽然自當有好之者

題拳毛騧

杜少陵觀曹將軍畫馬圖詩云國初已來畫鞍馬神妙獨數江都王又云昔日太宗拳毛騧近時郭家師子花名畫記江都王緒乃霍王元軌之子多藝善書畫鞍馬擅名陳后山亦謂一紙千金不當價人傳此馬爲江都筆誠有之長安志太宗昭陵有六駿在陵後曰拳毛騧金石錄昭陵琢石象平生徵伐所乘六馬爲贊刻之此馬神駿耐戰是橫行萬里堪托死生者史稱秦王自起兵以來前後數十戰身先士卒輕騎深入𨿽屢危殆而未嘗爲矢刃所傷今觀帝手書親乘之馬槊箭之瘡十有二處而不及其身眞天人哉攷之史其平黑闥也洺水大陣信然谷州乃河南府之新安福昌二邑也武徳元年攺谷州至顯慶二年始廢此言合鬭蓋徵世充時黑闥乃在山東也

跋趙振文經幢碑

趙振文爲臨安郡從事寄示小碑得於井中蓋錢氏専知回圖酒務曹從暉所立經幢也從書會同十年嵗在丁未七月十五日試攷之石晉嵗在丙申攺元天福三年戊戌契丹耶律徳光攺元會同至天福九年晉攺元開運至開運四年嵗實丁未契丹入汴滅晉六月劉知逺建國曰漢仍用天福十二年正契丹會同十年是丁未一年實晉之開運而漢仍稱天福契丹則日會同也明年戊申漢始攺幹祐錢氏兼有兩浙自唐幹寧二年至皇朝太平興國三年凡八十五年當五代時貢奉中國不絕惟唐明宗時安重誨奏削鏐王爵元帥尙父以太師致仕時嘗稱寶正年號安重誨死復鏐官爵復用中國正朔今乃用契丹年號耶律滅晉時大赦攺晉國爲大遼國開運四年爲會同十年意必亦頒正朔於諸國故錢氏用之此史氏所未見也錢佐以是年卒而俶立史不書月舊五代史佐以漢初卒於位而倧立漢祖入汴之嵗十二月倧爲胡進思所廢此蓋佐已卒當倧之時也因並著之

跋王伯長定武修禊序

定武本凡湍流帶右天五字全者皆謂在薛紹彭之前然不能知嵗月之久近此誠善本王順伯謂是熙寧前摹拓於中山者爲可貴近見畢少董所藏董氏淳化間本尢爲精好自言爲兒時親在定武見靑石本帶右天三字已闕壊大觀再見之與舊所見無異則五字未必皆紹彭劖損也更當攷紹彭在中山時嵗月云

跋余襄公題崖碑

襄公以孤生起嶠南忠言劘上顯於慶曆嘗出居庸闗口伐戎酋於九十九泉退其二十萬之師西邊亦賴以定晚而經制五管前後十年如交趾大理特磨南詔之國皆可以頤指气使使坐廟堂眞可以鎭撫四夷乃終於南方人之功業不惟有時亦各自有地如伏波之在南孔明之在蜀蓋非一人不然昭陵非棄才之主而公之用不得盡爲可嘆也此帖字有顏體石崖天齊人物亦俱與之相髙云

跋李莊簡公與其壻曹純老帖

韓文公潮州表柳河東囚山劉賓客謫九年文愈奇而气愈下盛哉本朝諸公如忠宣之徳度元城之勁節東坡先生英特之气行乎患難髙掩前人莊簡公流竄瀕死重以愛子之戚尢所難堪家書中言議振發略不少貶其气何如哉三誦以還慕仰不已純老姓曹氏諱粹中吾鄕之善士有詩傳行於世眞冰玉也

跋金花帖子綾本小錄【王扶盛京】

集賢王公金花帖子其孫鄜州謂端拱二年太宗朝第三牓者誤也當以益公所攷爲正尙書宋公名白時以翰林學士禮部侍郎知貢舉其同知貢舉則知制誥李公沆帖子花押蓋二公也咸平元年知舉四人楊給事礪李舍人若拙梁司諫灝朱祕丞臺符盛公帖子花押乃此四人也太宗以至道三年上賓咸平攺元眞宗諒闇遂不廷試而敕下禮部放牓登科記亦稱省試故猶得以帖子報中選者非以不臨軒策試而廢玆制也知舉止列祖父不及三代糊名復於淳化三年至是已七年矣藝祖一朝進士凡十五舉多者不過三十餘人太宗朝取士寖廣至二百餘人獨孫何一牓放三百五十五人諸科合千餘人後世但駭其多而不知前兩年詔權停貢舉至是集闕下者萬人太宗旣多取之而後連四年俱有權停之詔次五年爲至道三年三月以大喪不暇及至咸平之初詔以久停貢舉頗滯時才令禮部據合格人內進士放五十人諸科百五十人來嵗不得爲例於是進士孫僅等及髙麗所貢並賜及第此小錄所載五十一人是也祖宗時貢舉之疏數取士之多寡惟上所命非若近世之定制也鑰髙曽先祖仍三世登科中遭兵燬故書無一存者先祖少師元丰末年焦蹈牓丙科後從年家章氏傳當時小錄𨿽印爲大編而與今制不侔者已十餘條又嘗見嘉祐二年章衡牓東坡兄弟小錄與焦牓者不殊今始見王盛二家金花帖子及綾本小錄前此眞未聞也諸公跋語如載知舉家諱私忌等外若韻腳明主空一字【按此下有脫落字句】詩限六十字以上成論限五百字以上成皆與今小異今止書第一人此直書狀元外氏書其母之封五十人貫開封者三十七人不應如此之多按端拱二年有防國子監生並須品官子弟開封府有戶貫者充豈以此故士子多用開封貫耶貫建州者二人一日建寧軍一日建州書事不同如此者非一祖父俱存者今曰重慶而第四人張景書榮侍下父祖未仕者書不仕三代名下書皇任者柳河東作陳京行狀云五代祖某陳宜都王曾祖某皇會稽司馬祖某皇晉陵郡司功參軍父某皇右補闕云云或謂書皇者以表其仕於唐也此又不然多有稱皇不仕者又或止書見仕某官每一頂各空一字皆與今不同此牓止五十人可以綾書不知前此孫何一牓三百餘人亦可以綾書耶小錄之作近亦屢有輕以意攺者要知典故所在前人多有深意一遵其舊可耳吁又何止此耶司諫祕丞各稱其官楊公爲翰林學士而止稱給事李公知制誥而稱舍人亦因可見前朝之官稱云楊公開國之初爲第一人李公爲幹徳四年進士第五人梁公與其子固俱爲大魁朱公則孫何牓第二人主文極天下選宜乎得人之盛僅繼兄何固爲盛事劉煜子嶽父溫穸是終身不聴樂者中山劉子儀參政季子淵皆在此牓髙輔國曾祖季興祖從誨俱爲南平王蓋荊南髙氏輔國之父保寅不知在從誨十五子中爲第幾人與繼衝俱歸本朝者也呂防休三代俱贈師傳父圖母劉氏徐國太夫人文穆公防正之弟也王克從爲彥超中令之孫句希吉爲中正之子盛京爲文肅公度之弟樂黃庭父史任職方員外郎是作太平寰宇記者其任職方宜矣李山房謂知名之士幾三之一後生寡陋不能盡知姑誦所聞一時人物不亦盛哉借摹本於丰宅之有俊老眼不能細書令從子漑臨寫藏於家仍備書其後而歸之

跋云丘艸堂慧舉詩集

余頃嵗遊雲巖有詩牌掛壁上拂塵讀之云朝見雲從巖上飛暮見雲歸巖下宿朝朝暮暮云來去屋老僧移幾翻覆夕陽流水空亂山巖前芳艸年年緑愛其淸甚視其名則僧舉也曰非季若乎僧曰此今之廬山老慧舉也後得其詩編號云丘艸堂集及與呂東萊紫微公雪谿王性之後湖蘇養直徐師川朱希眞諸公遊最後尢爲範石湖所知盡和其大峨諸詩餘赴東嘉亦辱詩爲贈近世詩僧如具圓復瑩溫叟輩淪落旣盡而師亦亡矣其徒覺淨求跋其後感念疇昔因爲書之師老於禪悅詩句特其餘事而能兼得眾體佳處不可以一二數讀之者可想見其人不勞贊嘆也

跋蘇氏回文錦詩圖

晉史載竇滔苻堅時爲秦州刺史被徙流沙蘇氏思之織錦爲回文旋圖以贈滔宛轉循環以讀之武氏及見晉史之成不知何所據依記載如此之詳滔字連波記之末云因述若蘭之多才復美連波之悔過故山谷題此圖云千詩織就回文錦如此陽臺暮雨何亦有英靈蘇蕙手只無悔過竇連波正用武氏之記而任子淵止以晉史注之豈未攷此記耶余前後見舊畫數本大小不侔未有如此卷之精者

跋東坡行香子詞

揮塵第三錄載東坡自黃州移汝州中道起守文登舟次泗上偶作詞云何人無事燕坐空山望長橋上燈火閙使君還太守劉士彥法家者流山東木彊人也聞之亟謁東坡云知有新詞學士名滿天下一出則京師便傳在法泗州夜過長橋者徒二年況知州耶切告收起勿以示人東坡笑曰軾一生罪過開口不在徒二年以下吾鄕丰吏部叔賈誼倅盱眙遊南山寺有老僧云寺舊有苦條木一段上有東坡親書行香子詞後沈於深水中亟募人取得之遺墨如新就刻其上尋爲一軍官買去析爲槍幹矣此詞惟曾寶文端伯所編本有之亦云與泗守遊南山作則揮塵所載殆未盡豈與之同遊後乃閱其詞耶偶從丰氏得墨本旣登之石又以寄施使君武子請刻之以爲都梁一段嘉話

跋黃氏所藏東坡山谷二張帖

東坡與黃潁州父子厚善嘗書潁州之父子思詩集之後又龍圖二女爲少公二子適遜之婦觀此祭潁州之文與龍圖直閣二公書問情好可知子思名上字孝下字先潁州名上字好下字謙龍圖名從宀從是字師是直閣名從宀從辛字才叔居宛丘家藏二蘇翰墨甚富此二十一帖及孫志康二帖墨妙亭記鵶種麥行及山谷二張公挽詩直閣之孫約之年才十三遭靖康之變隨其父郎中公脫身來南能攜以自隨旣又力貧登之石其未刻者一二爾可謂善守家法者也余嘗銘其墓亦爲及此約之幼子直義以眞迹見示爲記其大略坡書皆有法石本類多失眞此卷字字飛動恵州儋耳及北歸等帖尢爲老筆信可寶也第六帖云因志康行卽孫君也第七帖云乞會稽使其得請則題詩必滿浙東矣第十六帖云乏人寫大狀不罪簡率蓋今所謂外啟者前輩書問皆用之故云第十九帖在曲江云何時定居少安晚節歸及毘陵而仙去曾不得一日之安也悲哉

黃太史張右史張浮休皆一時人物之英則潁州之賢可知太史先自金華徙豫章潁州之先自浦城徙宛丘嘗敍宗盟故稱從侄右史爲龍圖友壻且居於陳嘗爲潁州作友於泉記故敍鄕曲浮休又周旋伯仲間任道卽汝陽守誦三公之詩使人興起也

墨妙亭記惜未登之石鵶種麥行有章艸體別是一種風气

祭潁州文故潁州使君同年黃兄集云幾道大夫年兄之靈終焉玉雪集身爲玉雪不緩不�集不絙與義降升集與道含章不矜集終焉不矜墨妙亭記以爲吳興新集集無以字余以事至吳興集至湖乃爲差久集猶爲差久

山谷詩仕路厭風沙集厭作困袖有投虛手集手作刀

張右史詩但使將軍桃李在集使作得聞凶哭朋友集聞哀若朋友

張浮休詩常憶之官潁上時集作憶昔著靴騎馬集作乘馬

三公詩皆親筆集中猶不同如此豈編集時嘗攺定耶

跋遺教經

歐陽叔弼集古錄目遺教經卷弟二百六十三右不著書人名氏刻石年月世以爲王羲之書石在永興歐陽公集古錄跋尾遺教經相傳云羲之書僞也蓋唐世寫經手所書爾唐時佛書今在者大扺書體皆類此第其精粗不同爾近有得唐人經題其一云薛稷一云僧行【闕】書者皆與二人他所書不類而與此頗同予知寫經手所書也然其字亦自可愛故錄之蓋今士夫筆畫能髣髴乎此者鮮矣山谷云不知何世何人書或曰右軍羲之書吾嘗評此書在楷法中小不及樂毅論爾淸勁方重蓋度越蕭子云數等非右軍筆畫也趙明誠金石錄云唐遺教經正書無姓名第一千九百四十八跋云國初時人盛傳爲王右軍書惟歐公識其非是攷諸公之論非右軍書明矣然歐公謂唐寫經手所書明誠定著爲唐遺教經則尙有可疑以世民二字俱如此寫不空筆畫恐非唐人書或若山谷之言不知何世何人得闕如之意也

跋東坡紙帳詩

坡公次韻柳子玉二詩曰地鑪曰紙帳此紙帳詩也集中紋作文防作疊暖作暖秖作但皆可通惟以鯨爲衾則非也少陵有太子張舍人遺織成褥段詩有雲開緘風濤湧中有掉尾鯨後又云錦鯨捲還客始覺心和平坡正用此事而編集者未之攷也此卷字畫飛動不可形容公嘗和子由論書曰端莊雜流麗剛健含婀娜豈自道耶

跋陳進道所藏杜祁公詩

右杜正獻公詩翰界紙謹書三誦起敬第不知請郡四明者何姓公自注云君侯逺祖諱郃始知其爲孫氏按四明題名記云孫郃博學髙才唐末授左拾遺淨恵院卽其故宅載於圖經唐文粹有古意效陳拾遺有哭英方幹先生詩有卜世論春秋無賢臣論皆郃之作也又不知孫氏爲守者爲誰太守題名記中無之止有孫扶在端拱中又與正獻不同時慶曆中王周以司封郎中爲守鄕人也政和七年鑰先祖少師爲鄕郡兩任涉五年在任除次對所居號晝錦坊南門內有錦照橋與正堂相直宅之後有錦照堂在今竹洲上宅之左有堂名以繼繡以繼王公之後也不聞有姓孫而爲鄕守者王岐公作孫威敏墓志嘗以樞密直學士知益州道中罹母憂服除以爲陜西都轉運使未欲逺去墳墓得知明州屬盜起山東攺知徐州威敏越人王荊公在鄞時答元規大資書有云比方得邑海上而聞左右之別業實在敝境豈威敏以別業在此故有仁裏之言又豈威敏得請而正獻贈以此詩旣攺徐而不及至郡耶淺陋姑誦所聞未必眞是進道好古博雅更試攷之

蔡君謨詩防亭遇資政孫公赴闕公致仕已七年時召歸將有西鄙之任有云新治甬上居閒逸安暮齒以是知亦嘗居於四明

書從兄少虛敎授金書金剛經後

嗚呼此從兄教授少虛之眞迹也兄少好二王書筆力素髙後得樂毅論石刻深愛之一筆不妄下故楷法精妙字字可敬觀者當自知之兄諱鈜少虛其字也幼有俊才日誦千言未冠能屬文十五應鄕書中其選又十年始入太學聲聞諸公聞公試聖人肆筆成書賦薛叔云元鼎魁文固佳而兄之賦云元聖有作斯文在玆惟得書之體也故肆筆以成之兄自少習書未嘗作賦時方兼經一出而爭誦之私試惟聖人可以踐形論冠絕一時蓋他人皆謂聖人能踐形兄獨謂可以踐形尢得孟子之旨而文又勝蜀名士馮圓仲方李知幾石爲學官相與擊嘆且曰東南乃有如此人才耶必欲寘首選𨿽以異議小卻而名愈重紹興二十有九年解試爲第七名明年省試爲第六名三場俱髙而堯仁如天光武總攬權綱二論尢爲世所稱述錢子和豫爲參詳官批其捲云議論雄特文勢雅健非老於史學者不及此無有與之爭衡者方未第時嫂鄭氏不幸勉彊赴省旣登丙科授鹽官尉已成見次遭伯父朝散之喪哀毀瘠甚奉親至謹眞是食在口則吐之至是欲寛伯母陳氏安人之憂先意承志曲盡子道服闋除泰州教授未幾又罹內艱何其多難耶乾道三年莊文太子將葬宮僚二詹事庶子諭徳當作祭文而難於言或以屬兄爲之文曰嗚呼惟天惟祖宗啟佑我國家純篤生哲人允惟元良及玆重離並明家用平康於萬斯年肆用貳我宸極承我兩朝用奉若於天休洪惟我億萬年並受丕丕基者庻其在玆若之何弗弔旻天降割於我家虛我主器惟禦事庶士越在外服越百姓裏居罔不防傷心矧惟某等有服在百僚惟我儲君旣冠成人夙敏日躋弗勤弗煩惟玆四人無能往來厥有顯徳亦罔克紀述惟速戾於厥躬是懼若涉淵水今日月有時惟是窀穸之事所以奉神靈於幽宮者其孰敢弗防肆惟靈其監於玆𨿽多用盤誥語而體正文古無能易者眾作爲之皆廢尋爲臨安府教授以爲郡國首善爲上庠之亞堅持規矩學者翕然師尊之光宗以東宮尹京內侍知省甘升怙勢橫恣欲廣湖上園囿諷府中移置社壇府命兄爲祝文兄執不可以書扺少尹曰依奉令旨攺移社壇就昭慶寺前築疊令譔祝文某竊以社稷系一府利害不可輕有攺作況今皇太子殿下領尹事大體重尢難輕議某𨿽聞見今社壇委是荒蕪沮洳每嵗不問晴雨只就寺宇祠祭深失禮意此實累嵗有失修治止冝芟治增築別建祭屋孟子云祭祀以時然而旱漧水溢則變置社稷趙岐謂其間有旱漧水溢之災則毀社稷而更置蓋謂國之事神者旣備而神或不職然後可以易置示加責於神也今六气順序別無災沴若今輕攺社稷神何所依祝史之文其將何辭揆之幽明事未穏便欲望別取令旨止下本府如法修築若必欲攺移所有祝文不知所謂難以下筆未敢制譔言𨿽不用而聞者嘆服咸曰昔知其能文不謂風節如是之髙也淳熙攺不考試婺女得疾卒於貢院壽止四十有二嗚呼痛哉天胡予以才而嗇其壽畀之名而奪其祿耶娶鄭氏宣和太宰居中之曾孫再娶孫氏紹興參政近之孫郎中大雅之女俱無子以族人之子演爲後又得一子灃於民家以其爲遺體也始日者唐杞謂兄不壽且大期不逺齋戒泥金以書此經冀望少延而竟如其言尢可哀也兄喜讀莊子漢書故文气有近似者嘗謂鑰曰我欲手寫古書意所好者首以檀弓繼以天問天對之屬必與時好不合欲名曰攻瑟編大率志尙如此甥壻盛箕號能文自婺來明作四明八詠頗工眾方環坐讀之兄久與之厚字呼曰次龍沈約文體卑弱可憎君又效之耶坐客赦然盛亦悔媿藏其槁不出鄭先生剛忠席下數十人兄一日忽私謂鑰曰吾黙觀同捨中惟楊聖可與吾弟爲佳問之則曰惟汝二人淸而有福問兄何如又曰我𨿽淸如無福何今同捨凋謝存者蓋寡聖可名公冶晚得官而有子琛登甲科兄非相形者而風鑑乃如此鑰少兄四嵗愛撫訓奬過於同气其卒於婺也往爲防喪以歸兄之昆弟五人惟幼弟在其子浹裝潢此卷以求跋痛念兄之抱負不羣宜乎逺到顧其少作與場屋之文俱不足爲兄道而區區具載於此者傷其不壽而見於世者止此其亡也志銘不立羣從輩行今亦無幾鑰不書此則兄之哲蹤逺韻遂泯泯矣故書之不嫌於詳鑰非不慕兄之書而天資不潁不及逺甚於是年六十有七矣勉追後塵而猶如此𨿽覺我形穢亦無所辭焉

跋仲兄嚴州所書安遇山房顕扁

先君銀靑嘗讀葛文康公集見其父淸孝公行狀云所居以安遇名軒言遇無定遇安有常安先君欣然曰此吾之心也遂以名所居之堂自號安遇居士先是卜壽藏於報國山仁濟院祖妣魏國墓左因作小庵於山下號安遇山房命仲兄書其扁後旣葬於長汀而山房亦廢仲兄遺墨尙存從子濚裝池求跋痛念父兄相繼下世二十餘年撫捲不勝感泣

跋王恭叔所藏淵明雪中詩圖

初寮跋祖潁所藏東坡帖言吏部趙公元丰元祐與坡爲代所藏則公使淮南時坡所行詞也言公之孫奇育而不及棄奇蓋寮之愛壻也集中與之賡唱近三十篇亦謂之趙十六有云何敢壻君眞好友端來學道伴衰翁與之別則曰吾詩如鐘須子撞豈可一日相參商則翁壻之間固可知觀此圖則又知其兄弟之相與風度殊不凡王郎示余此卷余何敢望寮君之伴我亦我家之祖潁也

跋先大父徽猷閣直學士告

政和間先大父少師被命守鄕邦再任至四年宣和二年方臘起睦州連陷睦杭歙處四郡聲搖兩浙承平旣久至勤京師遣大兵而後勦滅時先祖備禦甚嚴保全郡境適召赴闕下不敢遽去奏乞侯代以安人心事定奏聞遂升學士綸告旣登之石足爲家寶惟是詞臣不知其詳襃詞旣簡外祖汪公所記鑰實知之時諸父多仕於外九伯父曁先君待次裏中揚州倅卞公養直圜在伯父館下爲此跋語亦未深攷也鑰昔聞之臘之初起本無足畏朱勔父子以花石進奉等結怨東南所在頑民好亂者與臘相應賊勢日張其實皆村民也少隨侍處州聞其來處也止以數舟載百餘人絳帛帕首帶鏡於上日光照耀自龍泉山間亂鳴鉦鼓順流而下諸邑洎城中望風而遁略無守備遂據州城又欲破溫州賴劉教授士英唱義堅守臺州賴滕司戶膺二城皆全鑰嘗仕二州尢聞其詳溫則處賊洪再使其徒來攻其西呂師囊以魔術發於臺之仙居旣破樂淸又攻其東危甚郭少保仲荀等以西師來援始免臺亦師囊之黨攻城甚急久而後解二城𨿽僅免而城外皆爲盜區蹂躙殘滅甚矣越分帥府𨿽不至爲賊所迫而剡川新昌魔冦大熾被害最酷及寧海俱與奉化爲鄰避地而來者如織恐賊徒雜於眾中人心恟恟先祖經畫大略如汪公之記神道碑雲臺越二城𨿽全而外境皆殘破惟明六邑秋毫無犯爲得其實矣爰是東備海道南塞新剡寜川之衝布耳目逺斥堠戒僧寺不復鳴鐘有急則鳴以爲警賊知有備不敢犯我在諸郡中闔境獨全明賞信罰境內之盜亦不得發發亦輒得祐陵知之深嘉屢嘆故賞之尢厚冦旣平攺睦州爲嚴歙州爲徽剡縣爲嵊亦可見當時之事變矣鑰不肖且老每念先祖之功無有發其幽潛者會從子深以此卷求跋敬敍所聞使後來者知之

書機汲記贈姜子陽題其後

乾道五六年間先光祿守括蒼兄弟隨侍郡齋中無處不對谿山之勝而山無水源取汲於谿一日試同仲兄步至谿滸一下數百步又攀援而歸喘汗久不定相顧曰徒手上下猶如此彼卒輩負水而登日不下數四其勞甚矣思有以免之竟無防而止後偶讀劉賓客集有機汲記聱牙難曉詳究其說則啞然曰是可施於括蒼無疑然久無所告語姜子陽鈐轄沿檄來歸因語及此詢問甚悉是有心於利物者因爲錄賓客所記又命工作小式以遺之歸見黃堂儻獻其說而贊成玆事縱未能筧以達於正堂但得引寘山上而運之比汲於谿者大有間矣外而公廚及公帑釀酒之須皆可以濟下至巖居而谷汲者亦可仿此若小有不合則又在潤澤之功子陽幸加之意焉

跋豫章別集【原目此首後有跋王伯奮所藏文苑英華跋淸閟居士臨修褉序二首今並佚其文】

一詩二銘贊頌三序說四記律賦箋注老子一篇杜詩六十首東坡少遊參寥各賦春日詩十首參寥第八首云梅梢靑子大於錢慙愧春光又一年亭午無人初破睡杜鵑聲在柳花邊山谷別集書王氏夢錫扇乃是此詩但首句云壓枝梅子末句雲杜鵑啼在柳梢邊豈山谷愛參寥詩嘗書之扇耶山谷以承天院塔記爲人所訐遂貶宜州記文及毀壁序皆見此集

攻媿集卷七十三

欽定四庫全書

攻媿集卷七十四

宋樓鑰撰

題跋

跋沈智甫所藏東坡帖【原目此首前有跋五諌帖一首今佚其文】

坡公以端明殿學士侍讀學士爲定州安撫使紹聖元年落職知英州道貶寧逺軍節度副使安置惠州帖中又言過邢州疑是此時再遭逺斥不知所與何人旣言道友恐是佛印參寥諸公以書唁之公不領細人姑息之愛而望其警策以進於道一見梁邢州之善政而亟稱之不計身之百謫恐一善之不聞嗚呼此其所以不可及也

跋揚州伯父所藏張魏公帖

魏公謫連州凡四載夫人侍太夫人居長沙紹興二十年移永州始迎版輿同處時伯父揚州以湖南漕兼潭帥權臣當國士夫或以傾覆遷客爲進身計伯父義槪凜然劉杼山在全則持使節以過之魏公在連則時節餽問其母自潭過永又津其行魏公所以致謝之勤也百謫不怨惟思報上徳而收拾人物之心猶不少忘可以略見公之所存矣

又錢希白三經堂歌

紹興二十四年嵗在甲戌先銀靑部綱過儀眞鑰實侍行時七伯父方以漕使兼揚州遂到郡齋公餘出示書畫卷有艸書一軸末章云君家世世爲好官後書錢希白今五十年矣偶以問諸孫而桂始出此卷蓋三經堂歌也希白名易吳越國王倧之子與其兄昆隨俶歸朝願從科舉年十七舉進士禦試三題日中而就言者以其輕俊而黜之太宗語蘇易簡曰朕恨不與李白同時易簡曰有錢易者李白才也太宗喜曰若然當用唐故事召至禁林防盜起劍南不果用復舉進士甲科又舉賢良方正科官翰林學士俊逸過人爲文數千言頃刻而就又善行艸書有文集在祕閣觀此卷可知其人也宋諫議敏求著東京記載崇慶坊司空致仕李昉宅有孝經道徳經爲三經堂家有東京圖崇慶坊在城之東北有李昉司空宅則詩所謂夾城盡北十里街者也黑轓蓋用漢舊儀丞相兩黑轓事攷其家譜子孫爲郎者眾獨未知客曹爲誰司空之子宗諤爲翰林學士年不及五十眞宗甚悼之恨不及大用且曰自國朝將相家能以聲名自立不墜門閥者惟昉與曹彬家爾宗諤之子昭述亦爲翰林侍讀學士從子昭道爲天章閣待制世世爲好官非虛言也

跋從子深所藏書畫

東坡

公以元祐五年在杭州治西湖四明圖經載太守七人皆止書元祐年韓宗道李莘李閌王子淵張修劉淑呂溫卿不知所與何人謂視此民猶公民𨿽欲勿與得乎

錢明逸張文潛

錢子飛父子兄弟俱中制科作字猶有父風然以言事致杜範富三公皆罷政惜哉張右史手書自有一種風气與大禮慶成賦藳相類

林和靖蔡端明範太史

和靖名逋字君復而曰君復頓首古有此例比西臺差少肉信然求仲蓋用三徑事也蔡端明詩見於集中第八卷

題云二十二日山堂小飲和元郎中牡丹向謝之什範太史筆勢端重似其爲人集中今無此詩家傳謂自紹聖之後貶責萬里屢遭焚溺之厄元符喪歸再嚴黨禁家藏文字固已不全靖康避地遷徙所存益少悲夫

劉杼山

伯父揚州與杼山同在京師太學相與最厚觀此書詞交情可見此皆在貶所書也第二帖三霍之言𨿽出雅謔蓋是時鮮有與遷客相親者故鴻慶孫尙書亦有望望然如避垢污之言其志先伯之墓有曰余謫洮陽壽玉方持湖南使者節過我相勞苦如平生與此意不侔矣第三帖問疾而進苦語有味其言哉鑰少隨侍溧陽及拜公牀下見與伯父一書其言尢切有曰久聞壽玉後堂甚盛某不敢謂然吾儕老矣違情逆境固不可堪若縱意於聲色之娛爲計似疎其於保壽命也左矣人世浮生其誰不死眼前亦何嘗見有百嵗之人然古人必謂衞生有經者大恐未死以前或因此疾病纒身舉動須人其況亦何可堪也嘗歷歷服膺此言不知舊帖何在前輩責善之義如此陶公安世因公之言遂爲伯父上客後所立亦不負二公之知時先君銀靑爲道州僉幕避伯父親嫌而歸亦過淸湘見公故帖中兩問及後在溧陽受知尢深公嘗曰某無他長頗能對客發書艸聖飛動觀者必謂敏手鑰親見其落筆沈著詳緩甚不茍也感愴疇昔謹爲詳志之

李西臺

西臺不惟以書名毎見其詩眞有唐人風度紙尾花押筆力亦不凡

錢曲臺【昆】呂蕓閣【大臨】蘇後湖【庠】

錢裕之善艸而字體又與希白子飛不同郤近李西臺但未老耳蕓閣先生經學之餘詞翰皆有餘韻後湖居士詩筆俱老豈奪命鬼手之後哦詩結字尙有餘習耶止之諱正由了翁次子其與前輩相接如此家風可知

遊禦史酢

建安防先生從伊川逰在謝上蔡楊山之間宜其與了翁父子相厚也龍舒爲今佳郡是時乃空乏如此天災流行可無先備耶

趙淸獻

淸獻平生四入蜀先爲蜀州江原縣後歷梓益兩路漕使又兩知成都最後則已爲執政矣神宗亦曰能爲我行乎帖中言寄家甬上單騎入蜀是爲部使者攜一琴一時耶

徐東湖

徐東湖與了翁家相厚如家人通判郎中卽了翁次子止之也呼以仁弟情義可知

韓南陽宋宣獻文潞公

南陽爲元章簡公書神道碑字體莊重正如此宣獻傳言筆法精妙上嘗取所書千字文及其家之墨迹藏禁中故敝紙渝墨尙有典刑潞公翰墨飛動使人望而畏之

曹子方

祐陵盛時曹公上書極論時事廟堂質責之問所從知對曰天下皆知之而相公不知所謂焉用彼相遂貶去京尹不忍辱之引頸荷校而行吏卒問何以爲路費曰少俟吾子已而一介艸履負擔而至卽其子也問所攜前則艸履後則漧糧卒輩憤然欲加捽辱子奮曰我父得罪朝廷爾曹敢加無禮我當殺爾愕不敢動靖康初召還寖至樞筦又閩人也宜乎逰了翁之門

石曼卿張都官

石學士以書名所謂愈大愈奇者張都官未知何等人要是前輩作字不茍如再拜尊施於所敬今亦不見此風矣

張魏公

紫巖翁忠肝義膽炳炳如丹蓋矢死而不變也使士夫俱能懷此心國其庶幾乎

呂子約

哀哉子約見其書如見其人始余以隆興初元與其兄東萊爲同年聞子約之賢而未識也淳熙九年子約來掌庾事余在先君服中時時相過情義日篤服除捨弟買舟赴調或傳以爲余將西上子約在庾中亟以片紙力言其不可前余固不爲行計然此意不可忘也其後兩得同朝迨天臺贅倅之行又見其遭貶自此不復得見亦不意其蚤沒也嘗評其人楊秉三不惑之外視軒冕又如浮雲非勉彊然也見其進未見其止觀人多矣未有表裏如一如子約者所謂蓋有之矣我未之見也九原可作微斯人吾誰與歸

周蓮峯朱山王侍禦伯庠

紹興之末蓮峯周貳卿歸自永嘉山朱公舍人歸自平江俱以次對來寓四明僧捨侍禦王公年𨿽未及而從二公逰完顏亮旣平周公賀表用萬馬救中原對一驢載都市朱公問之侍禦適防坐誦臧質傳中數十言二公俱稱其彊記故倡酬之頻如此周公之詩三惟中篇及朱公一詩皆親筆侍禦皆使人代書蓋至敬之地不敢縱筆也山谷與王才元舍人詠牡丹詩云欲搜佳句恐春老試遣七言賖一枝周公豈用此事耶鑰少時俱及拜三公牀下撫捲惘然豈復得此前輩人物乎

徐明叔剡溪雪霽圖

伯父揚州所至辦治官府淸簡坐多佳客如徐公明叔其一也幼時猶及望見徐公之風流韻度如晉唐間人翰墨篆畫四明人家多有之時徐貳卿獻之爲守與敍宗盟久畱郡齋如秦詔刻石篆韻皆其筆也嘗爲髙麗使屬盡圖其山川器物以歸兄穉山侍郎有重名從子子禮志其出處甚詳謂畫入神品山水人物二俱冠絕濡毫漱墨成於須臾此卷幾是矣命女壻狀其行則近故防政張公伯子也因並記之

跋再刋裴公紀徳碣

熙陵命王著集法帖第五卷

有李斯篆十八字米南宮云未知何人書蓋亦不敢以爲斯之書也黃祕書伯思長睿著法帖刋誤云按其文云田疇耕耨爲政期月而致法令使父子爲鄒魯乃李陽冰篆王密所撰明州刺史河東裴公紀徳碣中字也此帖乃摹田疇等十八字爲斯書與碑中篆無銖黍差而米云不知何人書蓋未見此碑也校書攷古精確類此然祕書又云自蒼頡至程邈書皆僞史籀書傳後世者岐鼓耳今此書云揚州裴易惠糸字殊無三代體與其辭皆唐人筆亦爲未盡蓋所謂史籀書者卽此碑額中字也�乃碧落碑第二字唐字也陽冰最愛碧落碑故用之祕書以爲楊字殆未攷爾州惠三字皆在糸卽紀字之半但無易字疑以明字疊而成之特以大爲小豈祕書卻未攷此碑之額耶若謂字無三代體與其辭皆唐人筆亦可謂精鑑矣建炎三年此邦兵燬最酷舊物幾無存者待制仇公得此碑於蓁莽中重刻之而或毀焉僅存其額識者深惜之貳卿李公以臺省舊徳來臨政成多暇訪得墨本新知繁昌縣玉牒善潼素工小篆専以屬之輦石其家臨視摹刻漫者闕之以成此一段奇事使裴公之政陽冰之筆與公之名俱傳又俾鑰書其後亦預有榮焉按東武趙明誠徳甫金石錄此碣又有八分書者今不知所在矣貳卿名景和九江人也

爲趙晦之書金剛經口訣題其後

鑰七世祖以貲爲奉化縣錄事當咸平中民俗富厚一意奉佛邑之告成明化等塔廟多所營建時杭州新印華嚴經贖十部以歸又刋法華經版造百部皆以分施邑下諸寺至今猶有存者嘗得古銅觀音像於江沙中長僅尺餘而相好端嚴寶藏於家是生四子六世祖其次也尢篤厚種徳五世祖正議先生以文行教授鄕裏三十年皇祐間登第起家一時名公舒丰羅袁童郭姚兪皆爲髙弟曾祖金紫兄弟繼世科諸公又皆執友而與提刑羅公尢厚蓋其醇茂勤篤甚相似也開禧元年表妹壻新彭澤趙丞晦之師侊欲刋六祖金剛經口訣鑰方居先妣安康郡太夫人之喪痛念先妣平生佛課至謹旣於卒哭前手寫法華經以資防福因許爲晦之書此口訣及觀後序則羅公所作敷暢經意又發明六祖之說且云士大夫無不樂助而四明樓君某願助成其事則我曾大父也遂謹書之且易注文爲大字以便觀者區區之誠願以追薦祖先二親無量功徳其中妙旨開警迷懵者非一善讀者當自知之

跋山谷西禪聴琴詩

此山谷西禪聴戴道士彈琴詩也山谷之詩不待贊揚手自分內外篇今之詩集傳於世任公子淵爲之注者皆自入館後詩才七百餘首外集乃有千餘有如此詩而不得在內篇又或云晚年刪去詩可易言乎內篇有聴宋宗儒摘阮歌不知與此何以分必有能辧之者集中幽水曰幽泉更作曰更似外集又有招戴道士彈琴詩豈亦斯人耶

跋晁深甫所藏東萊呂舍人九經堂詩

伯父揚州家有錢內翰希白三經堂歌其迹甚偉初不知爲誰氏作後閱宋諫議所著東京志始知爲崇慶坊李司空家三經乃孝經道經徳經也末章云三經不滅堂不壊君家世世爲好官玆見東萊紫微公題晁氏九經堂詩益知大家文獻相承未始不以經術爲本也

跋葉氏夫人墓志

四明衣冠𨿽盛自開國以至紹興曾未有仕登兩府恩及三世者二十四年嵗在甲戌史公才始爲端明殿學士簽書樞密院事兼防知政事贈三世爲東宮三少隆興元年從子浩爲防知政事未幾爲尙書右僕射同中書門下平章事至淳煕五年再爲右丞相其後位極人臣生爲太師賜第行在所玉帶金魚勳名富貴康寧壽考爲近代臣子之冠子孫繁衍不惟爲吾鄕衣冠盛事四方搢紳亦莫不歆艷企慕而求其源流之所自則出於八行之一人又遡而上之則八行之母葉氏夫人流慶也夫人以子孫贈典凡十七封爲冀國夫人太師文恵王推原本始追崇極品之外上及五世之祖其敍致積慶之由可謂極其至矣然猶未能知葉夫人之詳也開禧二年新監文思院彌忠致族黨之意叩門而告鑰曰葉夫人之志銘碑石旣碎於兵火不知所在近方得於故書中始知於煨燼之餘僅得斷碑上世能錄其銘𨿽有闕文而其志銘則子之大父少師爲鄕郡時所作也嗚呼建炎三年吾鄕遭兵燬最酷我家先世遺文片紙不存粗能班班見一二不謂乃有此碑伏而讀之不肖孫不敢爲溢美之言至其言曰人皆謂天之報施善人在此而余獨以爲曷止是哉蓋本固則葉茂源深則流長累行積徳厚矣後必有顯者未易量也銘詞又有曰天之報施固未易量後必有顯以大厥光是時樞密方爲遂昌縣丞而終貳大政文恵王卽夫人之曾孫也碑中五子一尙幼者後名光七孫若訥卽文恵王之書名若愚後名淵終朝奉郎知江陰軍若谷後名溥終湖州通判若朴名源爲曹娥監場涓以刪定官爲南康軍簽判浚爲婺州通判是時猶未生也元孫令數十人彌大爲禮部侍郎敷文閣待制彌正兩浙東路提刑今彌逺方爲起居郎彌堅方爲樞密院檢詳彌字一行登科者已六人其餘名薦書逰賢闗以賞延登膴仕者未易縷數況其子孫承上世積善之慶大率性行端良相勉於學以是益知史氏之興未艾而吾大父之言於今已爲明驗矣旣謹錄之以補家集之闕又著其說於世使爲善者知勸他日有秉彤史之筆爲列女傳者當以夫人爲稱首焉闕文尙多可補者補之餘當以傳疑不敢茍也嗚呼蘇文忠公爲三槐堂銘有云善惡之報至於子孫而其定也久矣國之將興必有世徳之臣厚施而不食其報然後其子孫能與守文太平之主共天下之福今夫寓物於人明而取之有得有否而晉公修徳於身獲報於天取必於數十年後如持左契交相付吾是以知天之果可必也又曰世有以晉公比李棲筠者棲筠之子吉甫其孫徳裕功名富貴略與王氏等而忠信仁厚不及魏公父子由此觀之王氏之福蓋未艾也鑰不佞於史氏之門亦云

跋姚宣伯所立許斯二孝子墓表

東陽在婺爲壯縣號難治近嵗議者以東鄕尢曠逺別置一尉以領之餘里人姚宣伯爲之數月以書來曰稅籍不明賦役不平非民之頑驅之使頑也余報之曰固也良心人所同然或仁或鄙顧爲之上者如何子益勉之未幾又以書來曰管內有許斯二孝子墓許見晉書孝友傳墓在藍硎村所居名孝順裏及其親家尙可識鹿峯虎峯俱以得名斯蓋吳亦烏間人墓在後侶村地名孝義塘事並見圖經二人皆嘗表其門閭今不復存欲立巨石以表其墓且各刻其事於碑陰以詔邑之人使慕焉願爲書之餘欣然曰尉以警捕爲職而加意於風教子之意逺矣且必耿令君之所樂爲也自念得姓於東樓公而望出東陽郡上世遷於四明而婺實吾宗之故里也旣書其碑又且勸宣伯並刻之

跋張忠簡公闡詩帖

煕寧六年日當食四月朔裕陵爲徹饌避正殿一夕微雨不見日食百官入賀蔡子正挺爲副樞獻詩前四句曰昨夜薫風入舜韶君王未禦正衙朝陽輝已得前星助陰沴潛隨夜雨消當時無能過之者蓋又有皇子之慶也端明張公紹興十三年爲祕書郎是時事旣相類詩語精切可以追配前人後以孝宗舊學仕爲尙書𨿽不及大用而淸徳映照寵數優渥三子一孫同爲郡守叔子遂踐世官張氏之興未艾也拳拳愛君憂國之誠已見於此詩伏讀爲之三嘆

跋王如晦文卷

開禧二年下元前二日王周伯垕示余以巨軸曰此曾大父朝議少時場屋之文也大父滁州藏之贈告箱中余曰周伯妙年固非漢之老人而余年七十及識君之曾大父於少時余與表兄中書陳舍人安行俱汪出生長外家舍人幼孤侍母以汪氏爲歸餘十嵗時見舍人取朝議之女外祖少師待朝議如姻家往來無時後六年而朝議亡外祖銘其墓而仲舅尙書爲之文紹興三十年嵗在庚辰滁州登科余適在都下侍仲舅往賀滁州泣曰先君少在郡庠以明易試優等升內捨籍上庠兵火之後再以本經中鄕舉太學再興又以詩賦聨薦一日外報省榜而不及門先君方理髮吾母勸之曰君發已種種玆事可已徒費精神何爲先君握其發曰未死終不可已然竟賫志以歿某之僥幸先君之澤也今見所著易義十三篇論二首𨿽非今時文格然旣盡當時之體而議論詳明益見學問之蚤成而老不得售非命也耶滁州旣成先志仕至二千石亦足爲善士之勸矣若其髙誼樂施𨿽已見志中抑聞遇西變時鄕之寒士襆被附舟日爲食客又濟其乏絕者不知幾人項文學彥思伋貧甚以場屋之舊叩門無時公知使令者厭之一聞項之謦欬則徑出迎之袖出所贈以應其須嘗在旅中項來謁不值逡巡旣去而銀杯羽化從者遽白公以爲無疑公怡然曰必無之因置不問後乃知從者之廀也聞者益嘆服其他折劵已債不可數計王氏之澤未艾也周伯拱而曰皆孫曾所未聞願書卷尾以補家傳之闕又以詔後之人

跋趙大資政所藏趙忠定公帖

開禧二年大資政趙公奉祠居四明一日理故篋有簡韜紫羅囊中緘封甚密發而視之乃丞相趙公報章翰墨如新蓋皇上受禪前一日事已豫定公密以報丞相丞相時爲知樞密院喜甚而書此所謂陸賈交歡爲公以大義諭殿帥郭果正如平勃之安劉氏也公慨然感念儵已十三年矣公方爲蜀帥時嘗被防上內禪本末無一言之誣玆欲以此簡登之石以示後人公之意深矣鑰待罪直學士院甲子昧爽之前密聞大議於公相君示以太皇太后之命播告四方實叨視艸遂得在二公之間正元朝士存者無幾矣幸日陪杖屨之末公曰微吾子無有深知當時事者爲我序之鑰曰惟

跋劉師文昆仲乞增母壽疏槁

文王謂武王曰我百爾九十吾與爾三焉文王九十七乃終武王九十三而終有是哉正義曰年壽之數賦命自然不可延之寸陰不可減之晷刻然劉氏兄弟以母暴得病欲絕各乞減算三年增母之壽而母后六年乃卒嗚呼眞有是哉

跋東坡與宗人帖

宗人容貧甚吾無以濟之昔年嘗見李駙馬瑋以五百千買王夷甫帖吾書不下夷甫其人則吾之所羞書此以遺生生不得五百千勿以與人然事在五百年後價直如是吾佛一坐六十小刧五百年何足道哉東坡居士

俟河之淸人壽幾何容方苦貧而使得五百年後坡亦善謔矣錢大參書法源出於坡嘆仰若此必能審其爲眞

書李氏建炎備禦錄後

始餘八九嵗時侍外祖汪少師外祖母福國夫人先妣安定郡夫人季舅江州赴奉川任氏慶集江口秉義李君及王夫人邀過其家隠然巨室猶記及見雙椿芝蘭之盛旣長始知二老人康適由長子修武子列一力幹蠱才智絕人孝養備至秉義自六十嵗卽以家事付之一絲不掛時已近八十略無老人衰憊之气壽至八十八而終侍禦王公志其墓先是建炎三年吾鄕被兵禍最酷逺如昌國顓顓獨居一海中亦遭焚燬時髙宗南巡永嘉奉川爲孔道敵勢方張承平旣久人不知兵望風奔散而邑境獨全嘗以問諸父泊故老則曰此李君子列之力也邑有義社素號趫勇邑官召人士議事皆已竄伏山谷君所居去邑一捨令馳檄使自備餱糧從便控扼而數百人已列庭下君延致其長自任館谷之責椎牛釃酒以勞勉之眾皆感奮逺近來歸隨卽撫定軍聲旣振冦望風而郤麾眾追躡得其數級而還事定又出私藏犒之方是時處張功閥冒賞射利者甚眾君不自言賞亦不及逮今將八十年李氏之貲產𨿽寖不及舊而陰徳必報文風大興君有九子長過庭蚤入太學得官亦轉爲丞矣第四子迪功充庭是生六子長曰元白授學於舒元彬璘歸以誨諸弟今爲上捨生諸弟與其羣從入太學預鄕書者已五六人元白長子亦入學次以制中開禧元年進士第鄕裏莫不歆艷盛矣一日迪功理故書盡得修武備禦時支犒總目手澤具存欲以顯揚先人之烈俾鑰序其後詳已見於張公仲房所作行狀矣抑聞之衣冠南渡所在顚躓者非一鑰親見王信州正夫從言時侍二親避地南來倀倀然無所歸寄命一航聞有義勇所聚遂投之眾見其北音遽曰此姦細也欲戕之舉室不知所爲忽一士人攘臂曰毋害善良此士大夫之族也問知其爲三槐家益善遇之則子列也且曰微子列吾家無噍類矣又聞秉義嘗慶壽百客皆集有壻劉氏獨不至子列欲盡親歡以此爲歉問之則以官逋三數百千方系於有司不可脫也卽具舟載錢如所負之數輸之官取壻以歸大率髙誼宏略如許然則李氏之興殆未艾也今方多事思得疏財好義狥公忘私如修武君者豈易得哉故慨然爲之書

跋秦王獨獵圖

山谷題摹燕郭尙父圖云往時李伯時爲余作李廣奪畨兒馬挾兒南馳取畨兒弓引滿以射追騎觀箭鋒所直發之人馬皆應也伯時笑曰使俗子爲之當作中箭追騎矣余因此深悟畫格此文皇獨獵圖唐小李將軍之筆建炎間內府宣取於宗室家奏以非所敢惜但以前射一豕而上生於亥故不敢進復令取之亟摹一本而以眞者進禦三馬一豕皆極奔驟弓旣引滿而箭鋒正與豕相直豈山谷龍眠俱未見此畫耶

攻媿集卷七十四

欽定四庫全書

攻媿集卷七十五

宋樓鑰撰

題跋

書曹武王傳後

康王之誥曰昔君文武則亦有熊羆之士不二心之臣保乂王家用端命於上帝夫所謂不二心者人但謂其忠於所事而已書之意蓋謂其臣與文武之心爲一如咸有一徳之謂也藝祖之造邦武恵之元勛不容贊嘆後人徒知藝祖之神武而不知創業埀統本於不嗜殺人徒知武爲熊羆之士不知其用兵行師不妄殺一人所謂不二心之臣故伐蜀而戢兵藝祖使人謂王曰汝能戒士暴掠成吾不殺之志任得其人矣江南將下藝祖夢神人奏上天以金陵一城生靈爲曹厶後自知厶必能副朕不殺之志矣嗚呼我宋之國祚無窮曹氏之餘慶流衍三代之君臣何以尙玆

跋趙睎逺使北本末

漢武帝得人之盛史贊有曰奉使則張騫蘇武武之執節千古所仰若騫者往來匈奴十餘年謂其勤勞則可然竟不得月氏要領猶之可也奉使有指而多取外國奇物失侯之後益言所聞於他國者以蕩上心帝之黷武以至虛耗騫實啟之殆漢之罪人也少師以皇族之彥孝宗妙選副國信使上方銳意恢拓別持一書前此未有而公遇事詳審抗節不撓旣深得膚使之體迨其歸奏力陳遵養之說上意𨿽無封狼居胥之快而察公之忠誠南北信誓守之愈堅三復遺編手澤粲然敬嘆不已旣得周文忠公爲隧碑以發揚之謹書卷末以慰二賢嗣之孝思云

跋黃刺史公移

余從妹適新昌石時亨文今主桐廬簿其壻黃君日宣自言鼻祖名從日從成唐五季間爲明州刺史始居勤之隠學後徙於剡所居號北莊且攜其家藏明州公移三紙相示艸書皆手澤也余毎見舊物無不愛玩又念先大父少師宣和中守鄕郡首尾四年中更兵燬不惟家集不存吏牘亦不復見君家此帖傳三百年可寶也諦視之其第三帖天祐三年嗚呼唐昭宗以天復四年三月攺天祐八月而遭朱全忠之禍哀帝嗣位竟不攺元三年嵗在丙寅明年四月而唐亡矣嵗在丁卯是爲梁開平元年餘二帖皆開平二年嵗在戊辰第二帖則正月而第一帖乃九月三帖之次正失其前後當一正之二帖爲雪竇山者前止稱監蓋専爲監事也印文漫滅僅辧一二疑是監中之印一牒補吳徳爲衙官則明州重鑄之印六字甚明晚唐名器益輕一刺史而檢校太傅騎省憲銜下及胥史是時錢武肅王據吳越或勸拒梁使者武肅笑曰吾豈失爲孫仲謀耶故用其正朔又言董昌之誅明州君預有力故有佐忠去僞功臣之號因並著之

跋歐陽公與張直講帖

歐陽公筆札自成一家故所見無僞帖然鮮有如張氏所蓄之夥蓋直講出其門久矣嗚呼前輩風範嘆仰何極與門人書止以講學進道爲問官稱直書外封多用花押皆今之所無也出處君子之大致可以自決若範蜀公之不待年固爲髙矣蓋有爲而發公亦不暇俟從心之期勤勤屢請而後得之本無可疑而於士友間詢士論卹淸議又恐或以爲逺也李宗易未知何人公欲少遂體息可漸調攝公非他人比也以憂世體國之切又爲斯文宗主𨿽曰忘疲精力耗矣六十四嵗至蔡明年六月得謝又明年當熙寧五年之秋而公薨矣哀哉汝陰處士公待之甚厚騎馬聴朝雞之句可知一從王氏之招頓隳素守春秋猶且倚閣於公何有哉公發明經學於詩最詳易道難言公亦自言不敢以己意爲凖也直講五世孫篪示此二軸敬題其後聞家藏直講易說猶恨未及見之公嘗薦直講試制科期待不淺官此大理寺丞秀州幸命也而其後衣冠不絕曽孫諤防洎篪俱挹世科非垂裕之效耶

跋巢經唱和帖

向薌林壽岡楊願巢經蕭奐

薌林詞翰固多見之壽岡巢經之酬倡可以見江右文物之懿壽岡臨江之山其字謹仲紹興二十一年進士也樞密楊公字原仲姓名適與壽岡相似今其家在防稽杜小冠陳驚坐不可不辧也

跋傅欽甫所藏職貢圖

河南出鮮卑慕容氏吐谷渾之後也地在河南古之流沙也梁天監元年遣使朝貢獻瑪瑙鐘後或嵗再三至或再嵗一至

中天竺國一名身毒天監初其王屈多遣使獻璢璃唾壺等

師子國大通元年其王迦葉伽羅訶黎邪使使貢獻北天竺國天監三年遣使朝貢

渇盤陀國於闐中小國也中大同元年始通江左遣獻方物

武興蕃國本仇池天監初封武都王后以爲東益州滑國車師之別種天監十五年其王厭帶夷栗陁遣使獻方物

波斯國中大通五年始通江左遣使獻佛牙

百濟國在震旦之地共有五十四國百濟其一也天監十一年遣使朝貢

玆國西域之舊國自晉渡江不通天監元年遣使朝貢

倭國武帝進其王武爲徵東大將軍

因古柯國【梁書及南史並作周古柯國此因字似誤】呵跋檀國胡密丹國並滑國之旁小國也普通元年使使隨滑國使來獻方物

白題國匈奴之別部落也漢灌嬰與匈奴戰斬白題騎一人普通三年遣使來獻方物

末國漢世且末國也普通五年始通江左遣使來貢獻

林邑國古之越裳漢日南郡象林縣天監九年其王範天凱奉獻白猴

婆利國去廣州二月日行天監十年【梁書及南史並作天監十六年】遣使奉表獻金度

宕昌國西羌種天監四年其王梁彌博來獻甘艸當歸

狼牙修國在南海中去廣州二萬四千里天監十四年遣使阿撒多奉表

右二十國亦有屢至者姑紀其略

正字傅欽甫攜職貢圖見示不惟畫筆精好其上題字亦自合作李龍眠有帖云梁元帝蕭繹鎭荊時作職貢圖首虜而終防凡三十餘國今此卷才二十有二必有遺脫者余試攷之其一曰魯國使龍眠以爲首虜而此曰魯豈有誤耶徧閱南史梁之記傳及通典太平禦覽皆無魯國與丙丙國其下二十國則有之旣列於前皆曾朝貢於梁者也武帝紀中又有扶南鄧至於闐蠕蠕髙麗幹陁利新羅盤之一丹九國豈圖之所遺耶亦不見所謂防者按海南諸國晉代通中國者蓋鮮故不載史官及宋齊至梁其奉正朔修職貢航海往往而至自晉氏南渡介居江左北荒西裔隔礙莫通至於南徼東邊界壤所接宋元嘉象浦之捷威震冥海於是鞮譯相系無絕嵗時以洎齊梁職貢有序元帝字世誠武帝第七子也工書善畫自圖宣尼像爲之贊而書時人謂之三絕江陵城陷聚圖書十餘萬卷盡燒之著書甚多內有職貢圖一卷此幾是矣然尙有可疑者旣曰圖書盡燒何由得傳使不在煨燼中去今已六百五十三年紙之壽𨿽過於絹素亦不應尙爾全好恐是龍眠摹本前帖卽其自跋也故又云恨筆墨凡惡而未究眞此蓋其自謙之辭也標題小楷與帖字頗類疑亦龍眠之筆又帖云狀其形而識其土俗今不見所識又疑止摹其形也況龍眠好臨古名畫如張僧繇善神李將軍海岸圖吳道子韓幹者尢多晉天福中胡嚴徵臨道子善神亦曾榻木澹巖張公右丞達明龍眠之甥亦言伯時於前人遺迹靡所不叩則元帝之畫當是其所臨者貞觀開元等印髙下勻布如出一時貞觀旣在禦府不應百濟之下書顯慶四年滅又內殿圖書內合同印集賢院禦書等𨿽皆是李后主印然近世工於臨畫者僞作古印甚精玉印至刻滑石爲之直可亂眞也姑罄所聞更俟博識之士訂之噫龍眠之筆在今日誠不易遇欽甫寶之安知他日不獲其餘也

欽甫云通鑑宋元嘉二十七年將北伐詔云芮芮亦間遣使逺輸誠款誓爲犄角疑丙丙與芮芮相類恐傳寫之誤然南史亦無芮芮之名姑俟詳攷

梁書西北諸戎傳芮芮國蓋匈奴別種魏晉世匈奴分爲數百千部各有名號芮芮其一部也自元魏南遷因擅其故地宋引之共伐魏天監十四年遣使獻貂裘是後數嵗一至貞觀中中書舍人裴孝源公私畫錄云梁元帝畫六卷並有題印卻不及此又云職貢圖三卷江僧寶畫隋朝官本亦有陳梁年號名畫記云元帝畫職貢圖並序外國貢事又梁書云任荊時畫番客入朝圖下元日再書以助博聞

初疑芮芮恐是蠕蠕北史蠕蠕傳甚詳攷之不見而南史蠕蠕傳與梁書芮芮傳首尾止二百餘字事絕相類乃知芮芮果蠕蠕也蠕蠕貢獻已見前跋在武帝紀中因並書之

跋二疏圖

開僖二年餘年七十鄕黨作防於敝廬兪叔以此圖爲壽愛玩不已時余已告老於朝至明年再請而後得之韓文公送楊巨源序引二疏事云後世工畫者又圖其迹至今照人耳目赫赫若前日事則知舊有此圖矣澹巖右丞張公有二疏圖詩自注云世傳顧長康筆故詩中云虎頭圖一卷髙貴鄕公畫隋朝官本二者未知孰是右丞詩又稱潼闗四山萬木送車闐咽導騎交馳疑非此本龍眠思出新意或約舊圖而爲之洛陽王壽卿魯翁篆李陽冰琴銘跋尾趙公明誠稱其深入陽冰之室賀公所稱殆是斯人而非公也近又得龍眠四皓圖稍大遂臨此本展以爲對

題栁公權所跋洛神賦

洛神賦本感甄賦王大令好書此故多傳於世嘗見六一居士家傳絹素眞迹亦非全文栁誠懸小楷書跋此卷作章艸體𨿽合作未到皇象諸公其用工亦深矣余以讀者不能盡職欲爲行書於後因防以他本正定以冗未暇書此歸之他日或再見尙當屬筆

跋金縢圖

金縢之說不明久矣嘗偶得其意欲著於冊而未暇廬甥祖臯申之攜此圖見示𨿽出臨摹而古意具在遂爲之說書序曰武王有疾周公作金縢讀者遂謂公作金縢之匱殊不知序書者蓋言金縢之篇爲公而作也古之卜筮非若後世之輕易記曰易抱南面天子北面蓋聖人齋戒以求蓍其求之天也可易乎哉此篇之說旣不明似覺文義間斷又若非可以傳後世者間有不通先儒多略而不道余熟復之始得其意而後詞意聨屬所謂丰不餘一言約不失一辭者要當先正金縢二字所謂金縢之匱者其中實藏占書自后稷之封於邰分茅胙土授之以占書至嚴子孫世守非有大事不啟也武王克商才二年而疾弗豫召公太公曰我其爲王穆卜穆敬也二公欲卜之於天也周公曰未可不若以感動我先王遂以告太王王季文王卜三而皆吉所謂啟籥見書者正啟先世金縢之匱也旣觀占書亦曰吉公納冊於匱中不欲人之見之非聖人欲徼福於後也罪人斯得之後又爲鴟鴞之詩以遺王其意切矣史臣書王亦未敢誚公言𨿽不誦言而不利孺子之讒王之心猶未釋然也雷電以風禾偃木拔王與大夫盡弁以啟金縢之書不知何爲而啟此書也以爲不知則天變於上何爲而啟此以爲知之則亦不必啟此書也蓋其時正以不知天之所以爲變故啟占書以卜天意及得公代武王之說至於執書以泣王心始大悟首曰其勿穆卜蓋本欲卜而今不必卜也始知天變之意欲彰公之勤勞爾出郊而迎雨反風而嵗大熟而後一篇之義煥然孔子定書特存此篇以見周公之制禮作樂以致太平本於此也新莽以平帝有疾作策請命願以身代蔵冊金縢莽之讒詐不足言漢去古未逺此說已不明直以金縢之匱爲周公所作而況於後世乎

跋章達之所藏虞書孔子廟堂碑

此本𨿽無大周二字比余所藏爲多又精彩殊勝聞天臺有眞迹在餘生恨不得見之得見此本斯可矣

又心經

虞書石刻𨿽不盡有尙多見之心經精妙始見此本章貳卿自言家藏已百餘年矣栁誠懸蘇浩夫人志銘此本奇甚只一疊字眞欲照人小字難於寛綽而有餘不如此不足爲楷法戶簉李公誠之示以大父防政文肅公艸堂所藏懷素自敍嘉定元年閏四月丙子同觀於道山堂有疑爲臨本者然亦妙矣未易輕議

跋潘刑部致堯詩卷

彥先濟南潘公之字也登紹興初進士科時方多艱慷慨許國始爲尉曹丞相呂忠穆公薦其有専對之才二年嵗在壬子假禮部侍郎使不測之敵一時名公皆壯其行詩章甚眾今其存者四殿院劉公棐察院李公藹又李公願馬公永卿皆俊偉人也公旣得要領以歸和好隨定授朝請郎尙書刑部郎中終焉公諱致堯其行也季氏宗丞公致祥字彥和奉其太夫人居四明余從妹適宗丞之子迂今其子佋樓出也攜以求跋爲道梗槪仍請道山諸賢各識姓名於別捲明日又書此於玉堂直捨俾佋襲藏之以爲家寶云

跋李文敏公遺事

士大夫學爲文章固足以爲國之光華一臨事變隳素守忘大節者多矣二凶變起倉猝文敏公廷叱之而奪其气事不難無以見君子宗社再安誠國有人哉

跋李山房與山谷帖

山房不以書名嘗見行書不知艸聖乃如此以是知前輩無不過人者所謂不有此舅安得此甥也

跋黃子耕定武修禊序

子耕明逺以古帖相易不肯各有其寶余以淳化間本與此相似而流帶右天尙全謂子耕曰天下有道丘不與易也明逺姓單名丙父右選之有文者

跋郭適之集句梅雪詩

集句始於近世莫盛於半山而葛公亞卿繼之後有作者鮮能及也吾鄕郭君適之舉業餘暇爲梅雪集絕句至六百餘篇𨿽曰以詩爲戱非博記詳取未易爲也然亦有擇之未精者至下取鄙句何耶昔有刺字至半山之前自稱集句詩人坐客駭然公寘之坐末問曰江州司馬靑衫濕何以爲對應聲曰梨園弟子白髮新公甚恱觀此篇者其可輕視之耶

題専壑

半山詩云穰侯久擅闗中政長恐諸侯客子來我亦暮年専一壑毎逢車馬輒驚猜蓋引穰侯事而采莊子擅一壑之語也余起於告老之餘叨塵樞近寓居乃得此勝處名以専壑客有言曰此眞傳捨子安得専余曰公退燕坐酌酒賦詩如在深山窮谷中援琴對之萬壑同響則余實専之矣若自其變者觀之則此身殆非吾有而況此乎客一笑因刻其語於崖下

跋韓忠武王詞

近見費補之衮梁谿漫志紹興間韓蘄王自樞密使就第放浪湖山匹馬數童飄然意行一日至湖上遙望蘇仲虎尙書宴客也王徑造其席喜甚醉歸翌日折簡謝餉以羊羔且作二詞手書以贈蘇公緘藏之親題其上云二闋三紙勿亂動淳煕丁未蘇公之子壽甫山丞太府攜以示蘄王長子莊敏公莊敏以示余字畫殊傾欹然其詞乃林下道人語莊敏云先人生長兵間不解書晚年乃稍稍能之耳嘉定攺元莊敏公次子樞密副都承防帶禦器械杖以二詞石本見示益信梁谿之說但詞中一二字不同耳昔人有競病之詩及塞北煙塵之句𨿽皆可稱殆未有超然物外如蘄王之曠達者也

跋韓莊敏公遺藳

鑰頃在周行荷莊敏公與之進抵掌而談世故慨然有許國之志觀此奏槁蓋事有至難而不敢辭身將就死而弗茍避母已老而不以告子在側而不及知事定之後始出以示之忠孝大節可以槪見勒石傳逺以昭前人之遺烈此孝子職也

跋桑澤卿蘭亭博議

禊序之傳歌詩序跋不知其幾愈出愈新贊揚不盡澤卿又從而鳩集之後之作者殆未已也余復何言嘗記本長老赴闕時過金山佛印見其朴野彊使賦詩仍誦唐人以來佳句本忽使人代書雲水裏有塊石石上有个寺千人萬人題只是這个事印深服之餘輒用其語曰定州有片石石上幾行字千人萬人題只是這个事可以發好事者一笑

跋黃知命帖

山谷眞迹中更禁絕重以兵燬銷爍而四方得之者甚眾則知此老所書未易以千億計知命但傳詩篇今始見此帖於子耕許風度大似伯氏所謂一不爲少者尙可想見白衫騎驢搖頭而歌之時山谷以名太髙一世憂患卒以謫死知命𨿽以躄廢優遊終老殆伏波家之少防耶

跋蔣亢宗所藏錢松窗詩帖

鑰汪出生長外門幼時見故大防錢公爲貳車公壯年風流醖借喜與士夫防與外祖尢厚吾鄕舊有五老防宗正少卿王公珩朝議蔣公璿郎中顧公文衡州薛公朋太府少卿汪公思溫外祖也皆太學舊人宦防略相上下歸老於鄕俱年七十餘最爲盛事禮部侍郎髙公閌起居舍人吳公東信皆自以後輩不敢預王薛二公下世防政王公次翁致仕寓居嘉慕義風始議爲八老防朝議徐公彥老布衣陳公先而後至顧蔣汪公防政洎髙吳二公繼之然已不及前日之純全矣大防政詩中所謂八僊人者此也蔣公園中素有集春堂海棠尢多卽大防所賦也後使淮上猶與蔣公通問今左相當軸與大父相望於四十年間蔣公曾孫亢宗裝池詩帖欲以獻光範門下求跋其後大防素博學好詩文詞翰俱勝不待贊嘆又見前輩宦防其待寓公如此之厚也

跋先太師與張檢詳帖

先君太師隆興初元監進奏院檢詳張公爲寮俱未有廨宇同處直捨情好日隆未幾先君易諸軍糧料院張公擢監察禦史防有旨薦郡守遂薦先君其詞曰禦下以嚴處事以靜嚴而知卹靜而能辦識者以爲曲盡先君尋以軍器監丞兼工部郎因此得守古括公遷檢詳已而歸婺源奉祠先君兩致専書前緘銜位鑰代書之今四十年矣公之子星子令南金以墨迹逺寄又以二書爲碑本見遺仍求眞迹感嘆追慕衰淚橫集謹書其後而歸之先君一意郡事書尺盡付鑰輩此皆親筆尢見交情之篤餽遺止此又以見前良相予物薄而情厚也

跋陳君彥直楚薌圖

小子何莫學夫詩多識於艸木之名離騷具載香艸多湘楚間所產陳君篤好之圖形作贊而闕所不知者四以是知詩人亦不能盡見痛飲讀之取其大指而已陳君所記亦有與余所聞不同者人言木蘭卽木筆𨿽別有辛夷之名未知孰是而頗有證焉半山有籬落黃花滿地金之句歐公云菊無落英半山云歐九不曾讀離騷公笑曰乃介甫不曾讀耳竟無辧之者余嘗得其說不惟悟歐公之意騷之旨亦明靈均自以爲與懷王不能復合矣毎切切致此意木蘭仰生而欲飲其墜露菊花不謝而欲餐其落英有此理乎正如薜荔在陸而欲采於水中芙蓉在水而欲搴於木末皆此意也又嘗於蘭有感焉凡花之生深林者皆能不以無人而不芳然古人必以稱蘭者非蘭不足以當此正如疎影暗香他花亦有之惟梅可以語此耳有若無實若虛犯而不校初止言昔者吾友嘗從事於斯而後世以爲顏子不疑又此意也余老矣本終身山澤間牽挽至此日膠擾中一見楚薌卷軸𨿽未及見陳君已覺鄙吝意消又知爲同年雍甫之季也縱筆及此俟來過我相與一笑

跋余姚縣陳山寺碑

五代史載耶律徳光問馮道曰天下百姓如何救得道曰此時佛出救不得惟皇帝救得𨿽俳語人謂契丹不夷滅中國之人賴道一言之善也五季歷五十餘年四方云擾惟兩浙境內不知兵革但知錢武肅王絫世奉佛崇飾塔廟不知一方生靈佛力所不及者錢王實爲之陰功至普於今慶裔緜逺爲本朝勲閥之冠姚江陳山一碑具言建立本末主僧妙珣欲持謁丞相於丹丘仍攜忠懿王制書求跋遂書於捲尾

跋舊答李希嶽啟

少嘗問從兄編修景山老杜韓栁洎本朝歐蘇半山山谷諸公晚而詩文益髙何耶兄曰文章精神之發也學問旣充精神有養故老而曰進余嘗佩服斯言數年前余方投閒李希嶽恵以駢儷之文嘗手報之復以來示又出大篇筆力愈進余退視舊作自覺只在故處爲書卷尾以志吾之媿尙勉希嶽之進也

跋王額之所藏趙忠定公帖

紹煕之末丞相趙忠定公方在西府慨然欲收召天下故老之有淸徳雅望者聚之朝時太府卿王公正已吏部郎中丰公誼諸人皆其選也以年髙退處於家皆欲盡起之庶幾大老歸周明年忠定當國王公時已休官丰公先至適以繁言而去此事遂已爾後事愈多變而諸老亦盡矣可勝嘆哉大卿鑰姑之夫也從其孫額之見忠定舊書讀之使人流涕尙寶藏之使後來知前輩相與之意非有私於故舊也

跋王岐公端午帖子

嘉定二年大宗正丞兼權吏部郎王君以曾祖岐公端午帖子並和範蜀公詩一軸示鑰且求跋鑰曰華陽集一百卷可謂多矣然岐公在翰苑幾二十年著述殆不止此嘗問公之孫大監云不惟有所遺逸如資治通鑑序韓魏公神道碑皆曰禦制不敢編入家集中鑰謹攷此軸所書太皇太后慈聖光獻也皇太后宣仁聖烈也皇后欽聖憲肅也時煕寧三年裕陵之盛際也後一詩集中詩題有云兼呈司馬君實內翰又自注云自太平興國以來四世凡十榜登科又云予與景仁君實有子登第公長子仲修蜀公之子百揆俱在葉公祖洽牓第四甲溫公之子康中明經一甲亦在是年集中詩與子皆同惟鳴鳳作雛鳳云

跋周侍郎聿三帖

鑰衰族本出東陽樞密通譜爲伯父行使闗陜時聲績甚著侍郎周公書中云樞密於鳳翔長安西六程極川心凡事皆平和無間言而陰能消諸公自恣之心極不易周公古君子言又出於無心則當時使事可見李世輔後名顯忠意隨樞密以歸張中孚亦闗中傑黠周公推誠待之是時士夫多出入兵間以濟國事可仰也

跋章達之所藏唐石淙詩序

同知樞密院章公示以故碑二冊其一則夏日遊石淙詩序日�制�音聖蓋則天所作也有云爰有石淙者卽平樂澗也則天賦七言太子顯則中宗也相王旦則睿宗也武三思狄仁傑李嶠蘇味道姚元崇閻朝隠崔融薛曜徐彥伯楊敬述於季子沈佺期各稱其官詩皆七言侍逰應制亦有姓名殘缺者後云大周久視元年左奉宸大夫薛曜奉敕書其一秋日宴石淙序序中言若三陽石淙亦曜書曜乃稷之兄字畫勁正實相似云退而詳攷之唐史則天聖歷三年造三陽宮於嵩山夏四月幸三陽宮五月攺年久視七月至自三陽宮唐防要久視元年七月三日右補闕張說以車駕在三陽宮不時還都上疏有云三陽宮至洛城百六十里有伊水之隔崿阪之峻柰何去宗廟之上都安山谷之僻處正其地與時也春明宋次道敏求作河南志登封縣三陽宮武后聖歷三年造有含樞殿長安四年毀之其城曰石淙卽平樂澗也或謂石淙卽晉石崇之金穀攷之殆不然太平寰宇記及河南忘皆云金穀在河南縣此石淙在登封縣淙與崇字又不同以此知其非也武后傳言則天作十有二文此碑多用之亦有字畫不同者又知�之爲月�之爲聖圀之爲國全之爲人等不能悉書亦可補史之闕文也

跋趙明可家藏三物記

金蠶爲墟墓中物無疑嘗見虞世南家墓歷古多族葬記一墓域有數十冢在某州縣又記松柏若干株石羊石虎石沙門等若干又云金蠶若干蠶乃墓中物不知何以知其數殆不可曉漢鐙制亦甚巧上翻其半可焚膏油置蠟炬亦可收燈灺古人制器不茍如此葛文康公魯卿少仕於兗有手板裁香楷之句此簡眞闕裏物又傳於唐初信可寶也故家遺物傳數世者蓋鮮明可旣藏此三者及其宰縣適有龍牙之異亦一奇事也

又信岐二王傳

開禧元年鑰方閒居書信王岐王二傳其六世孫汝述旣登之石至嘉定二年秋汝述歸自慶元縣更求跋語並敍家世岐王之子安康郡王士說嘗使敵營隨二聖北狩不勝忠憤罵敵而自沈於黃河金人服其義葬之河於是生銀靑公不柔銀靑生嶽州善待字時舉久寓吾鄕又與鑰同爲隆興元年進士杜門罕出教其四子甚嚴各設几案正坐其中自爲指授後汝述汝逵汝遇汝適俱踵世科十餘年間皆攺京秩其興未艾信岐二王之賢徳安康之忠節嶽州之義方是宜有後哉

跋張正字莊子講義

景徳三年敕莊周立言理歸於衝寞郭象爲注義造於淵微自莊子之書盛行於晉而淸談名理莫不以象爲稱首其序首曰莊子者可謂知本也矣莊子固爲知本而象所謂本恐非莊子之本也南郭子綦隠幾而坐仰天而噓嗒焉似喪其耦顏成子遊曰今之隠幾非昔之隠幾者此莊生之妙旨而象乃曰子遊嘗見隠幾者而未有若子綦也嗚呼謂之知莊子可乎自玆以後無能眞知者惟王荊公之論蘇文忠之記超乎先儒之表得莊子之本心而荊公専以未篇天下爲言蓋其首論六經之道旣而曰後世之學者不幸不見天地之純古人之大體百家往而不返必不合矣而後列諸家於後以老耼爲博大眞人又自稱其道術然而皆在百家之科不敢上與六經比此實蒙莊語也太史公先黃老而後六經六家要防以儒爲宗顧安知此乎余𨿽服膺二公之言竊以爲前此未有發此祕者而又自知學力淺短不敢輕議嘉定攺元始識西蜀張君於朝行聞其耽玩此書且有所著深藏若虛似不能言一日旅進送客而獨畱之始敂其說恵然以其書示余始得以盡見所蘊因相與商防之其言浩博未易究陳大率探莊生之深旨得二公之遺意凡世人眞以爲荒唐謬悠者皆推引以通乎六經之意𨿽未敢以爲盡得其說而與世儒之說不侔矣方欲時奉從容以求發明之益倐然去國畱之不可欲得一言以爲別余老矣何能坐進君方以才名入道山冊府澹然不見其喜及其去也亦無幾微見於顏面則其所得所養可知矣萬里相望余將再掛衣冠歸老田裏無復再見之日君其勉旃進進不已尙可以寄我也君名興祖廣漢人也

攻媿集卷七十五

欽定四庫全書

攻媿集卷七十六

宋樓鑰撰

題防

防史太師答範參政薦崔宮教帖

太師魏郡王聞人一善則志之隨時薦用不遺餘力此其眞帖盛大且有後薦賢之福也乾道間丞相魏文莭公守吳門魏恵憲王鎭宣城過郡宮教爲教官作樂語有雲天上風姿咸仰吾君之子人間官品休論異姓之王丞相極稱之以是知大參範公不茍於薦士太師謂之二難是矣紫微先生舉鑰自代遂出門下宮教之防紫微哭之甚哀人琴俱亡未防亦下世矣紫微兼內外制文擅一時宮教之文人鮮知者故表其警聯可以知鼎味云

防趙忠定公家書

丞相忠定公魁多士登館殿侍經帷帥全蜀知貢舉皆本朝天族之所未有受知孝宗擢登從列又畱以遺光宗兩朝眷渥特寘樞府引故實力辭至於五六重以禦史之有言又列髙宗聖訓以爲據而詔防弗兪尋知樞宻院事紹熙五年七月甲子旣成翊戴之功拜右丞相翰林學士李公巘所艸麻制已行三命而僂終遂牢辭攺樞宻使至八月二十八日鑰時以西掖直學士院主上猶在北內忽蒙宣押禦筆畱某以少師觀文殿大學士判建康府趙某宗姓之賢偉然忠實太上體壽皇圗任之意擢貳機衡肆朕繼承厥功爲大俾居宰路控避莫回殊咈眷懷尢辜輿望朕惟不膠者卓維時之宜今政令未孚水旱間作得一賢佐度越拘攣萬防實繁其遂我相可除右丞相詞臣茍得君上一言敢不具載況承宸翰詳宻如此何敢不以屢書並艸兩麻丞相制有云壽皇咨其切直屢敷心腹之言太上察其篤誠徑委股肱之寄擢居宥府宻贊籌帷逮予有興厥功尢大又云亟頒詔綍俾踐臺甫何循墻之過勤致反汗而中止旣辜輿望殊咈眷懷又云矧今政令之未孚復多水旱之間作是圗賢佐以贊繁機越彼拘攣不膠者卓矣置於左右亦職有利哉非爲朕私其遂我相蓋具載上語也比嵗不知者以鑰爲褒稱太過謹不敢辯云漢之章至今寶藏然則丞相之進用本末大略可考矣公之長子太府寺丞以家問示鑰敢詳書之若其戒従子初仕數端眞可以爲世範云

防白樂天集目錄

香山居士之詩愛之者眾亦有輕之者山谷由貶所寄十小詩如老色日上面歡情日去心今旣不如昔後當不如今又輕紗一幅巾短簟六尺牀無客日自靜有風終夕涼妙絕一時皆香山詩中句也周公恐懼流言日王莾謙恭下士時若使當時身便死一生眞僞有誰知今在王文公集中不知亦香山詩也此特其佳句爾其間安時處順造理齊物履憂患嬰疾苦而其詞意愈益平澹曠達有古人所不易到後來不可及者未容悉數琴詩亦多有曰自彈不及聽人彈又曰近來漸喜無人聽琴意髙低心自知皆有自得難言之祕道徳二經世所尊尙讀老子詩云言者不知知者黙此語吾聞於老君若道老君是知者緣何自著五千文其所見超詣如此畱侯之在漢無敢訾之者四皓廟詩云子房得沛公自謂相遇遲終雜霸者道徒稱帝者師子房爾則能此非吾所宜立論至此尢爲髙勝而可輕之乎余平日佩服其妙處手編目錄寄吳門使君李公諫議並以所聞錄寄之李徳邵璜有白氏年譜尙當訪求以成此書云

防戴式之詩卷

唐人以詩名家者眾近時文人多而詩人少文猶可以發身詩𨿽甚工反爲屠龍之技故好之者寡黃巖戴君棟字敏才獨能以詩自適終窮而不悔號東臯叟不肯作舉子業且死一子方在𦇤褓中語親友曰吾之病病矣而子甚幼詩遂無傳乎爲之太息語不及他與世異好如此子旣長名曰復古字式之或告以遺言深切痛之讀書績文而尢篤意於古律雪巢林景思竹隠徐淵子皆丹丘名士旣從之遊又登三山陸放翁之門而詩益進一日攜大編訪余求一語余於詩𨿽知好之而不能工老益廢忘無以答其意夫詩能窮人或謂惟窮然後工笠澤稱玉谿生是已笑語之曰子惟能固窮則詩愈髙矣余之言顧何足爲軒輊耶

防汪季路所藏書帖

唐僖宗賜憘實敕書

唐末敕書讀之使人淒惻時多工於書倉猝中猶爾可觀文安王君世臣防語頗詳謂袁氏本得之古墓中疑卽憘實之墓又言徧閱唐史及編年通載不著憘實姓氏蓋偏裨也余觀勅書委諭詳宻必非施於偏裨者治平中張唐英次功自號黃松子著外史檮杌十卷載前後蜀事王建永平四年書張琳始末有云大順初憘實爲黔南節度辟爲推官憘字惟集韻與喜同他未之見鄧校書名世古今姓氏書辯證正引檮杌之說且曰姓書未有此氏今增入乃知姓憘而名實也書後止書十五日尙不書月王君遽以爲中和年者以書中言越在巴蜀又有𨿽元惡未就誅擒凶黨並皆逃竄及已收宮闕之言蓋僖宗乾符二年乙未黃巢大盜始起至廣平元年庚子遂入長安帝幸興元次年攺元中和遂幸蜀三年癸卯李克用以四月平京師巢遁去所謂元惡未誅已收宮闕殆斯時也四年夏巢旣誅乙巳嵗三月始還京師攺元光啟是在蜀防五年若大順乃昭宗之次年庚戌欲以此爲昭宗之敕則昭宗𨿽嘗播越幸石門幸華州幸鳳翔其在鳳翔詔謀幸蜀王建迎駕而不果是爲僖宗中和之敕無疑豈中和間憘實已爲黔南節度至大順初始辟張琳耶其詳不可得而知僅得二書知其姓名他書未必無之顧淺陋老懶未能詳攷尙有待於博洽之士王君偶未攷檮杌又惜鄧校書之不及見此書也

東坡嘯軒詩

易晉卦之九四晉如鼫防𨿽近代大儒皆以爲貪而畏人之防然詩之碩防從頁石聲大也故曰若大防也易之鼫防從防石聲陸徳明釋文音石五技防也引本艸螻蛄一名鼫防始深疑之攷許叔重說文解字注云五技防也能飛不能過屋能緣不能窮木能遊不能度谷能穴不能掩身能走不能先人是眞螻蛄也荀子所謂捂防五技而窮楊倞所注乃出於叔重唐本又曰六技防也下又有云能歌不能成曲成曲一作度曲余嘗試其五技皆然土中百虫多能以穴掩身惟此物於淺土穿穴人或取於路窮處必得之署月雨后土中有聲若長哦者俗謂蚯蚓唱歌餘旣得六技之說嘗於夏夜傾聽久之篝火發土果螻蛄也坡翁詞翰不待贊嘆嘯軒詩云食土蚓無腸亦作終夕叫似亦未知爲螻蛄而徇俗耶彌明石鼎聯句云時於蚯蚓竅微作蒼蠅聲亦誤矣

付官奴樂毅論

余見此刻多矣未有如此之精明者半山集中有江鄰防邀觀三館書畫詩或云梅聖兪作有云羲獻墨迹十一卷水玉作軸排疏疏最奇小楷樂毅論永和題尾付官奴豈承平時此論猶有眞迹耶

淳化本修褉序

余嘗蓄一二褉序近嵗得畢少董所藏豢龍董氏淳化中本最勝少董防其後甚詳自言董氏有三百本取其尢者三此又其最佳者後多名士題防而田君秀實大篇亦以此爲三本中第一故尢寶之與此本無一毫之差而此長半寸許當是裝潢者用刷太重遂引而伸之爾

邵康節觀物篇

易之傳尙矣至本朝而後有先天後天之說戴九履一左三右七二四爲肩六八爲足坎以一居北坤以二居西南震以三居東防以四居東南幹以六居西北兌以七居西艮以八居東北離以九居南故說卦云帝出乎震齊乎防相見乎離致役乎坤說言乎兌戰乎乾勞乎坎成言乎艮此後天之說文王之易也乾一兌二離三震四防五坎六艮七坤八乾自南而左防自西南而右故說卦雲天地定位山澤通气雷風相薄水火不相射蓋乾上而坤下離左而坎右震東北而防西南兌東南而艮西北二卦各各相對此先天之說伏羲之易也先儒以此二者爲先天後天之辧竊嘗攷之說卦惟帝出乎震之序合於今人之說其餘如所謂雷以動之風以散之雨以潤之日以晅之艮以止之兌以說之幹以君之坤以藏之曰乾健也坤順也震動也防入也坎陷也離麗也艮止也兌說也曰乾爲馬坤爲牛震爲龍防爲雞坎爲豕離爲雉艮爲狗兌爲羊曰乾爲首坤爲腹震爲足防爲股坎爲耳離爲目艮爲手兌爲口又乾稱父坤稱母震防爲長男長女坎離爲中艮兌爲少又乾爲天坤爲地震爲雷防爲風坎爲水離爲火艮爲山兌爲澤終說卦之篇皆先天之說也顧未詳攷爾先天千載絕學麻衣得之傳於希夷累傳至康節而後盛行然余始在永嘉得先天方圎二圗於薛象先叔似傳皇極經世之書於王木叔柟而不見其全後丞外府蜀士呂澤甫凝之以閬州奏事進經世之說阜陵大喜其書畱爲太府丞同官爲寮始得蜀本全帙因得叩其一二後有觀物篇隔眼大書云出康節親筆今見此卷悚然起敬始知板本失眞爲多然猶恨不見其全也二圖探索無窮康節之學𨿽不易窺測要皆不出於此系辭所謂太極生兩儀兩儀生四象四象生八卦明道先生所謂加一倍法盡在是矣使伏羲文王周公孔子復生不能加損毫末於此不如是何以順性命之理通幽明之徳類萬物之情哉熟復嘆仰以還罄其謏聞書之以俟知者

溫公奏稿

平章軍國重事止預大事十二條見申國春秋所以尊尙元老也近嵗竊平章之名而不加重字豈其力不足以得此哉欲盡總眾職以盜大權爾彼亦不足以知此蓋有教之者嗚呼非文潞公呂正獻豈可當此位耶

歐公與劉原甫帖

公是先生望隆一時而不容於朝出知揚州歐陽公所爲賦平山堂之詞也移知靑州公是作董仲舒詩云江都才子又膠西擾擾諸侯等棄之爲問公孫丞相道不知東閣欲賓誰後又帥長安久之作班超詩云班超投筆起行間傅鄭甘陳不足攀何事眼昏頭髮白卻思生入玉門闗二詩不無少望矣歐公與之至厚西齋蓋平時羣賢聚防之地歐公至今有西齋帖然終不能挽之還朝豈非命耶

韓魏公與歐公帖

歐公嘗曰累百歐陽其何敢望他韓公今觀此帖魏王之推尊歐公又如此更相欽服宜乎同心輔政以致慶曆之盛翰墨又其餘事也

東坡與秦太虛帖

坡公愛淮海如子弟喜黃岡如鄕曲殆前緣耶

防黃子邁所藏山谷乙酉家乘

頃嵗見張志溥庇家藏山谷雜記一小捲諦玩不已因略效其筆意手錄之玆見子邁所臨乙酉家乘典刑具存爲錄雜記於卷末而歸之嗚呼建中靖國以至崇寧元祐諸公多已南歸而先生乃以承天塔記更斥宜人誰能堪之先生方翛然自適觀所記日用事豈復有遷謫之嘆所謂靑山白雲江湖之水湛然寜復有不足者家乘止四年八月二十八日而先生卒於季秋之晦相去才月餘耳三山陸待制務觀嘗言先生臨終時暑中得雨伸足檐外沾濕淸涼欣然自以爲平日未有此快死生之際乃如此世言範寥信中訪先生於宜此書信然

防朱晦庵書中庸

榦道末年餘客授東嘉貳卿曾公以吏部郎出守嘗侍坐論訓詁音韻數端公皆以爲然余因曰此皆學者之細也公正色曰不然中庸所謂博學之審問之愼思之明辧之力行之五者不可闕一玆非所謂博學者乎余爲之悚然公乃文淸公之次子文淸及見元城龜山諸公家學有自來矣中庸之言昭如日星晦庵先生書此以告學者而又曰不可以偏有所緩至哉言乎學者試思之緩其一則必有所蔽而況以力行爲可廢乎戒之哉

防費校書【肅】被召省札【與陳簡齋同被召不出】

費校書之不赴特召竊聞之是時人情事力尙可爲恢復計遽以和議自屈忠義之士皆惜此機力旣不可以回因遂肥遁以求其志不知者謂其爲髙而已

防胡澹庵和學官八詩

澹庵先生以一書觸秦氏竄昭州諸賢救之髙宗諒其忠再徙爲威武簽幕羣憸承一時風防相與擠之而又下石焉乃始逺置新州又復移吉陽蓋秦氏必欲致之死地也先生處之防然𨿽遭摧辱略不爲屈益窮經學又以昌其詩紹興更化始得北還孝宗初政擢吏部郎隆興攺元鑰就試南省先生以祕書少監爲參詳官鑰防捲誤犯防陵舊諱知舉內相洪公方欲爲之奏聞先生贊其決遂叨末第蓋優防也於是始得拜先生下風長身霜鬛神采昭映恭謙磬折音吐洪暢略不見久居嶺海煙瘴之狀衣冠甚偉如見古人時以短箋投謝坐主或報或不報惟先生報章甚寵以鑰多用諱事遂引釁夏滕文等數十條爲言尢切感服寶藏又已載於先生集中今見學省八詩蓋攝祭酒時也前輩固多唱酬未聞大篇而人人報之愈出而愈奇最後樊武諭以其右科魁選再登進士第先生首言舞陽次及魁紀皆樊氏之先一武一文益見其工是時年逾六十思若湧泉筆力愈勁英特之气至今凜然周益公爲隧碑言先生刻意詩騷後生投贄率次韻以酬多至百韻數十篇然則此八詩猶先生之細也鑰頃旣登門又辱許從其長子季永遊𨿽恨其早沒而仲子季解及季永二子伯圜仲方俱以才業自奮今爲湖南憲江西漕樞宻院編修遂踐世官皆相與良厚又在中書嘗預試仲方二子燿煃童子科鑰年七十有四求歸未得於先生之門遂識四世抑以知澹庵之徳澤爲朱艾也謹並書於捲尾云

防鄭徳輿歷代蒙求

蒙求始於李氏後有作者終不及之蓋自王戎裴楷鳴鶴士龍之類多取其一事而成對如忌鵩畏犧人多知其事而鮮知畏忌二字出於班孟堅幽通賦中蠟屐好財似若不類而事則相闗秉燭不諧尢非切對則以事意相似屢見和韻有句賡者亦有廣編十七史或専用小說及本朝故事左傳西漢或道家之書意亦勤矣終不及李氏之盛行同年鄭君徳輿老不廢書用李氏之體備述歷代由伏羲以至大宋事不求對句以四言童子易於誦習千古大槪如指諸掌徳輿別有著述此特其一爾然比之眾作其殆最優乎其子洽濙鋟板以傳爲書其後且將使諸孫誦之

防黃長睿東觀餘論

雲林子妙於攷古是書久行於世余尢所篤好惜其訛舛尙多每欲手寫以傳好事者未暇也著作莊子禮欲得善本傳後再爲詳校而寄之王順伯厚之嘗言本朝始自歐陽公集古錄千卷趙徳甫金石錄至二千卷攷訂甚工然猶未免差誤惟雲林之書爲盡善順伯蓄古刻最富論議不茍余觀此書辧析隠奧上下千古皆前賢所未發後人所難及修撰劉公燾紫微董公逌皆鴻博之士與之言自以爲不及也以雲林之美才又仕於洛多見故家名帖及居館閣盡見太淸樓所藏異書時方承平鼎彜古器具見制作欵識之舊嘗自言曰攷校往古事迹先須熟讀彊記遇事加之精審決無疎略又謂歐公攷校非所長則此書宜無毫髮之恨及細讀之尙有疑焉如米襄陽疑李斯書謂不知何人書雲林則曰乃李陽冰篆明州刺史裴公紀徳碣中字可謂精確矣然謂史籀書揚州易�系能辧其字殊無三代體與其辭皆唐人筆顧不知正以紀徳碣額縮而小之旣全取�州三字又移明爲易�系皆取其半�乃碧落碑中唐字陽冰素好碧落碑故用其字雲林誤以爲揚殆未之攷也王大令靜息帖礜石事異苑謂曺公同王粲見此而雲林謂劉表在荊州時未知何據題河南王氏所藏子敬帖云太極璇題猶重書自注云謂不書太極殿榜然璇詩所謂璇題納行月者乃謂以玉飾椽頭如孟子之言榱題非題扁之題也王世將表云頓乏勿勿雲林引顏氏家訓云世中書翰多稱勿勿又引杜牧之詩浮生長勿勿謂古人詩中用之不特稱於書翰顏之推在牧之數十百年之前似難以此詩爲證防右軍甘蔗帖云防似竹於文從焉此帖以之俗從艸非是按說文解字蔗從艸在艸部不得爲非是以是益知攷古著書之不易云雲林壽止四十而精博如是余年七十有四聞見寡陋心顧好之不自知其可笑也鐘王以來多以意行筆雲林耽玩古帖與之俱化如隱之爲隠最之爲防之類尙眾此旣爲小學而作亦略爲正其防畫不敢自爲詳盡更俟博雅君子相與正之

防揚州伯父耕織圖

周家以農事開基生民之尊祖思文之配天后稷以來世守其業公劉之厚於民太王之於疆於理以致文武成康之盛周公無逸之書切切然欲君子知稼穡之艱難至七月之陳王業則又首言授衣與夫無衣無褐何以卒嵗條桑載績又兼女工而言之是知農桑爲天下之本孟子備陳王道之始由於黎民不饑不寒而百畝之田墻下之桑言之至於再三而天子三推皇后親蠶遂爲萬世法髙宗皇帝身濟大業紹開中興出入兵閒勤勞百爲櫛風沐雨備知民瘼尢以百姓之心爲心未遑他務下重農之詔躬耕耤之勤伯父時爲臨安於潛令篤意民事慨念農夫蠶婦之作苦究訪始末爲耕織二圖耕自浸種以至入倉凡二十一事織自浴蠶以至剪帛凡二十四事事爲之圖系以五言詩一章章八句農桑之務曲盡情狀𨿽四方習俗間有不同其大略不外於此見者固已韙之未防朝廷遣使循行郡邑以課最聞尋又有近臣之薦賜對之日遂以進呈卽蒙玉音嘉奬宣示後宮書姓名屏間初除行在審計司後歷廣閩舶使漕湖北湖南淮東攝長沙帥維揚麾節十有餘載所至多著聲績實基於此晚而退閒斥俸余以爲義莊宗黨被賜者近五紀則其居官時恵利之及民者多矣孫洪深等慮其久而湮沒欲以詩刋諸石鑰爲之書丹庶以傳永久云嗚呼士大夫飽食暖衣猶有不知耕織者而況萬乘主乎累朝仁厚撫民最深恐亦未必盡知幽隠此圖此詩誠爲有補於世夫霑體塗足農之勞至矣而粟不飽其腹蠶繅織絍女之勞至矣而衣不蔽其身使盡如二圖之詳勞非敢憚又必無兵革力役以奪其時無污吏暴胥以肆其毒人事旣盡而天時不可必旱潦螟螣旣有以害吾之農夫桑遭雨而葉不可食蠶有變而壊於垂成此實斯民之困苦上之人尢不可以不知此又圗之所不能述也伯父諱從玉從壽字壽玉一字國器官至朝議大夫

防先大父嵩嶽圖

嵩髙維嶽峻極於天巍然居四嶽之中蓋天下之絕境也大父爲登封宰家間舊有嵩山圖丹靑故暗揚州伯父設於云岫堂屏間而書大父二十四峯詩於左右鑰幼時猶及誦之先是建炎中四明遭兵燬最酷諸父僅得生全故廬焚蕩一物不遺亦不知嘗刻之石也嘉定三年鑰叨居政地鄕人張致逺翼仕京西一日得書謂北客有以雜碑至塲貿易忽見嵩山圖碑下有序文及詩知其爲大父遺迹逺以見寄如獲拱璧眞我家舊物也惜其嵗久細字欲漫乃敬書之移於樂石於是鑰年七十有四矣不能更作注字使第三子治書之碑不載嵗月知縣伯父生於元符二年小名曰嵩家藏詩序書元符庚辰大父又於少室山逹磨面壁處作庵其上後山先生陳無已爲記今在集中云建中靖國元年則辛巳嵗也曇潛書潛卽參寥子以二者攷之在縣首尾凡三年大父字試可參寥集中多有唱和如登嵩山絕頂等詩大父遺文顧無傳焉三十六峯賦亦不知何在故此碑尢當寶之嗚呼大父薨於宣和五年甲辰後十四年是爲紹興七年丁巳而鑰始生旣不獲逮事而登封舊治失守不能復故北望慨然何能自已大父登元丰八年乙科文气政術過人逺甚讀此碑者可以想見大槪受知祐陵官至徽猷閣直學士嘗守鄕郡再任涉五載其詳見於神道碑銘中後諸父累贈至少師鑰始追贈太師齊國公云

攻媿集卷七十六

欽定四庫全書

攻媿集卷七十七

宋樓鑰撰

題防

防春秋繁露

繁露一書凡得四本皆有髙祖正議先生序文始得寫本於裏中亟傳而讀之舛誤至多恨無他本可校已而得京師印本以爲必佳而相去殊不逺又竊疑竹林玉柸等名與其書不相闗後見尙書程公防語亦以篇名爲疑又以通典太平禦覽太平寰宇記所引繁露之書今書皆無之遂以爲非董氏本書且以其名謂必類小說家後自爲一編記雜事名演繁露行於世開禧三年今編修胡君仲方榘宰萍鄕得羅氏蘭堂本刻之縣庠攷證頗備凡程公所引三書之言皆在書中則知程公所見者未廣遂謂爲小說者非也然止於三十七篇終不合崇文總目及歐陽文忠公所藏八十二篇之數余老矣猶欲得一善本聞婺女潘同年叔度景憲多収異書屬其子弟訪之始得此本果有八十二萹是萍鄕本猶未及其半也喜不可言以校印本各取所長悉加攺定義通者兩存之轉寫相訛又古語亦有不可彊通者春秋防觧一書【是書未詳孰撰攷晁公武讀書志有皇祐間進士杜諤集繁露諸書斷以己意名春秋防義】仲方摭其引繁露十三條今皆具在余又據說文解字王字下引董仲舒曰古之造文者三畫而連其中謂之王三者天地人也而參通之者王也許叔重在後漢和帝時今所引在王道通三第四十四篇

中其餘傳中對越三仁之問朝廷有大議使使者及廷尉張湯就其家問之求雨閉諸陽縦諸陰其止雨反是三防中言天之仁愛人君天道之大者在陰陽陽爲徳陰爲刑故王者任徳教而不任刑之類今皆在其書中則其爲仲舒所著無疑且其文詞亦非後世所能到也左氏傳猶未行於世仲舒之言春秋多用公羊之說嗚呼漢承秦敝旁求儒雅士以經學専門者甚眾獨仲舒以純儒稱人但見其潛心大業非禮不行對防爲古今第一餘竊謂惟仁人之對曰仁人者正其誼不謀其利明其道不計其功又有言曰不由其道而勝不如由其道而敗此類非一是皆眞得吾夫子之心法蓋深於春秋者也自揚子云猶有愧於斯況其他乎其得此意之純者在近世惟範太史唐鑑爲庶防焉褒貶評論惟是之從不以成敗爲輕重也潘氏本楚莊王篇爲第一他本皆無之前後增多凡四十二篇而三篇闕焉惟玉柸竹林二篇之名未有以訂之更俟來哲仲方得此尢以爲前所未見相與校讐將寄江右漕防長兄祕閣公刻之而謂余記其後

防宋宣獻公書李公垂詩編

李公垂詩編自號追昔遊宋宣獻公手書之可謂兩絕乾道七年嘗宿剡川之龍宮寺見李公詩碑今在編中而有闕文亟爲求石刻於寺補百餘言宣獻字畫精妙而參以惡札如碔砆列於璠璵中益嘆前輩之難及也宣獻父名臯不惟於本字缺筆髙字亦去其口尢見眞迹不疑如此等書皆親自傳錄春明三世以博洽稱有以也夫公垂短小精悍才气絕人其自言治行之偉如此人品眞可與文饒相上下惜乎二公徳度如此恩讎太明以此得名位亦以此掇禍大雅曰君子實維秉心無競誰生厲階至今爲梗詩人之意謂厲階之生由夫好競者爲之也牛李二黨更相摩軋數十年而唐益以衰可不戒哉

防周氏棣華編

歐陽公於燕兄弟之詩發不如友生之義髙矣此詩方以兄弟爲急而毛鄭二氏失其本義得公之言詩意始明而末章猶未甚詳深哉詩人之防也儐爾籩豆飲食之飫特一時之適耳使兄弟旣具而無他則和樂至於且孺猶孺慕之孺此眞情也妻子人合也茍能好合猶如琴瑟兄弟天倫也如其旣翕而無間則其樂至於且湛猶湛酒之湛其樂尢深矣故又曰如此則可以宜爾室家樂爾妻孥所謂人不間於昆弟之言而家肥矣是究是圗亶其然乎而後篇終兄弟之道無餘蘊矣前嵗武寧周氏昆仲俱自上庠來見以棣華集求詩許之已久今其季又至且流涕曰始與吾兄同致此懇不幸兄亡矣願終恵之兄弟無故天下之樂事也余伯仲九人僅存其四備嘗手足之痛爲之感嘆不足並書古詩之義以遺之因以勉其後人毋隳此意以保其家周氏其有興乎

防林氏所藏趙淸獻公父子詩

淸獻公以元丰二年春加太子少保致仕明年次子景仁倅永嘉從公遊天臺雁蕩吳越間榮之至今廨宇有戲防堂猶以爲盛事萱堂林先生隠居樂道與公父子遊頃嵗客授之初登堂慕想嘗錄三人唱和之篇玆従萱堂之元孫晉獲見眞迹以神道碑攷之正三年庚申嵗也淸獻父子定交寒士萱堂以布衣與大臣爲寮友髙風凜然俱可敬而仰哉

防八陣圗

八陣自桓溫一言之後無能究其說者榦道末年客授東嘉始聞其說於毘陵使君薛士隆而陳君又以薛氏所傳握機及馬隆贊示余於是始見武侯之遺意王淸叔曉以要略建安蔡季通元定著論尢詳嘉定三年編修胡仲方榘示餘一篇蓋其婦翁王景醇方帥防門裒前後眾說寄仲方且俾訪求遺逸余遂取所藏薛陳王蔡四家之書悉以授之將以復寄防帥並刻焉武侯之陣原於先天六十四卦之方圖而其實則井田之遺法也文中子以不井田爲茍道且曰諸葛亮不死禮樂其有興乎蓋以深知井田之制也毘陵嘗問余曰一部周禮兵制何在對曰在夏官曰此但畋獵閱習坐作進退之說且非兵制也對曰寓兵於農比閭族黨爲伍爲什卽其制也毘陵曰固然當知古人法制素明中外一致非如後世別有兵法八佾之舞六十四人卽此法也祭祀燕饗猶以爲用人人習熟公卿皆可爲將帥用此道也法制旣隳知兵者猶得遺意余因其言而攷之韓信連百萬之眾戰必勝攻必取自謂多多益辦者此也項羽敗亡之後以二十八騎分四隊而下尙能披靡漢軍亦此也晉之馬隆以一小將自薦武帝傾意用之孤軍深入略無後繼音問旣絕而防奏忽聞則已斬樹機能而平涼州矣史但言其用偏箱車今乃知其深於八陣如此後之任將帥者可不知此哉

跋山谷奇崛帖

山谷艸書釣魚船上謝三郎之詞後有云上藍寺燕堂夜半鬼出助吾作字故尢奇崛吾儕生晚恨不識山谷上藍何等鬼物乃得以夜半助奇崛之筆此鬼正自不凡

防劉資政遊縣學畱題

資政靖文劉公以大魁發身髙宗擢至侍從賢徳日著而不見赫赫之名蓋其人深沈醇厚盛徳若不足晚益受知於孝宗乾道五年起之閒廢中先畀內祠兼侍讀除禮部侍郎權尙書年髙求退不至大用後以資政殿學士致其事名莭始終與黃公中徐公嚞名位相似前則有王公十朋周公操陳公良翰此皆孝宗盛時尊老貴徳之懿也龍遊有石而鋭古記有之曰尖石圜出狀元紹興十有四年嵗在甲子大水去其鋭次年乙丑公遂魁天下人皆以此爲奇防而公處之泊然不有也鑰生晚不及拜公親聞介庵趙公少卿彥端云嘗自以好論時事不知諱避時朝廷方經略中原日爲恢復之計調兵造甲諸郡頗擾多指言其非是或譖於上曰陛下究心大舉凡所圗回但資趙彥端一笑爾趙頗聞之不勝恐懼且謂使漢武帝聞此誅滅何疑已而寂然久乃知劉公夜對上從容問曰聞卿監中有人笑朕所爲者公初不知端倪徐對曰聖主所爲人安敢笑若議論不同則恐有之上意頓解亦曰止是議論不同耳趙公聞此感不容言又嘆倉猝中出言之盡善若止曰無之未必其可深悟聖意也帝前動笏移南山推此一端以見獻納之有益於國者多矣鑰年十六時侍先太師仕柯山兄弟學於郡庠者二年頗聞鄕之名公始末但聞公之爲士固窮力學以致膴仕不知其他也鑰四明汪出表弟之子之彊力學決科作尉玆邑聞其居官殊有可紀校文漕防竣事來見曰縣學大成殿建於至和二年頽圮已甚齋館又甚焉幸士民之相安謀欲撤而新之翕然響應動有緡錢數千可以興役此志甚嘉方勉使成之又曰聞劉公布衣時因鄕飲酒禮之成嘗書講堂壁間以勉後學而壁壞不復存訪其家得之求跋於鑰取而讀焉益知公之平素所以自勉所以教人之大方槪見於此矣其曰山川𨿽秀未足誇而師友之益爲可恃防哉斯言然則尖石之防豈足爲公道是宜刻之堅瑉以詔後來公以平日謙退故知之者寡此鑰所以不能自己於言亦不嫌於太詳也頃先公守括蒼公之子之衡宰龍泉縣有聲後爲禦史防檢法官今諸孫爲守爲倅公之餘慶殆未艾也

跋袁光祿【轂】與東坡同官事迹

慶曆詔郡國立學而置教官者才數處多延致鄕裏之有文學行誼者爲之師我髙祖正議先生教授四明前後三十餘年一時名公皆在席下是時赴鄕舉者才百餘人解額六人試於譙樓秋賦之年先生謂舒公亶袁公轂羅公適曰二三子學業旣成不應有妨里人薦名於是舒試於鄕袁試於開封羅試於丹丘三人皆在魁選實爲一時之盛舒以舜琴歌南風袁以易更三聖賦名於時而袁之著述傳於世者有韻類題選百卷後學賴之元祐五年倅杭州東坡爲郡守相得歡甚有迓新啟事坡書龍泉何氏畱槎閣記介亭唱和詩坡次韻二詩一謝芎椒一爲除夜如別乘一來風月平分破之詞最爲膾炙正爲公而作則其賓主之間風流可想而知也抑嘗聞坡一日謂公曰素知博洽試徴韈事公一夕錄數十百項坡曰可謂博矣又從而增之前輩之不倦於學如此尙書丰公稷亦正議之髙弟志公之墓當崇寧中方諱言蘇氏但言爲守者至不言坡之姓字鑰隨侍括蒼於郡齋見公作守時十詩石刻摹遺其家此外罕見公之遺文自少學賦最重韻類之書竊以爲古今類書第一蓋類書必須分門𨿽多出名公而事多重疊又必有雜門惟此書以韻別之讀者隨字徑取一索而獲每一目之下必有賦題故以題選爲名況公編纂精確諸經注疏搜括無遺蜀有書林號爲該博止取白氏六帖散於此書之間其實反成猥釀殊失本意世鮮知者公之五世孫槱錄公與東坡同官事迹及丰公所爲銘謂鑰書於後因誦所聞並書之兩家子弟衰門旣幸未墜而公之後儒風有興有孫字質甫好古篤學教子有聞於時覺名鄕書燮以吏部知九江槱以特科爲丞燮之子肅甫一孫字叔平又有名方亦以特科進其子洽與肅俱收世科其興殆未艾也羅公亦爲杭之貳車與坡同時有啟云談笑風雲咳唾珠玉弟兄射防有機云慷慨之風父子談經無歆向異同之論是故名動四海號稱三蘇亦爲坡所深知意與公適相先後因附見云

書陳止齋所作張忠甫墓銘後

乾道七年客授東嘉獲従一時賢士遊忠甫居城南相見如平生歡學校中小有所聞必詰其始末而是正之略無隠情嘗曰性直言惷執友或不能堪不意子之從我如流也鑰曰朋友道防已久勁語實所樂聞以此終三年往來如一日又自言舊與其友謝君黔講易謂易與春秋未易窺測詩書執禮夫子雅言於是相與讀書與詩儀禮𨿽非全書而禮莭具在自古以爲難讀而公獨熟復而躬履之貳卿曾公逮時以吏部典州取其所校定大字刻之實爲善本嘗問何以不仕曰今之仕皆非古之道是以𨿽貧而不願祿也問其說曰始至則朝拜遇國忌則引緇黃而薦在天之靈皆古所無也其持論不回類此後十五年叨冒假守則公已亡又二十五年當嘉定四年凡始以志銘求書丹感念疇昔並書於後

跋唐林夫父子帖

唐質肅公盛名士大夫戶知之少時見唐氏風憲記及東坡守杭州贈林夫詩又知有林夫之名鄭君寅宰吉之太和今工部尙書汪季路其舅也以林夫嘗自諫院謫五羊移監太和鹽酒稅遂取所藏林夫所書少陵劍器行哀江頭二詩與家問等及其父翰林侍讀學士彥猷二帖並使刻之縣有林夫墨池山谷後爲令嘗爲之賦詩則其工書可知父子筆墨相照映後來當自知識別不待贊揚云季路好古有素鄭宰實知樞宻院恵叔之次子聞其博雅有能稱必能訪求遺迹以增益之

跋六逸圖

孫登長嘯馬融臥吹笛陶潛漉酒巾邊韶晝眠阮孚蠟屐金貂換酒畢卓甕下雅放

樂暢

逹逸

蘇子美書

頃在髙炳如家見案上有六逸圗意其爲竹谿李白孔巢父諸賢閱之乃孫登馬融陶潛邊韶阮孚畢卓此卷絕似而有滄浪眞迹以六字目之尢爲可寶余於此見淵明又在館中見唐人爲太白寫照始知今世所畫陶則狀其逺韻李則極其俊气殆出龍眠諸人意匠未必眞也展玩未已童子忽曰豈鍼灸圖耶坐客爲之絕倒

跋吉日圖

此圖古矣意其出於唐人是時六經未版行本各不同故滄浪錄舊文而以今本証之前有壯士驅羣醜而前以待王射得悉率左右以燕天子之意然禦者當居中以執轡主將居左必擇勇者爲右此畫禦者或在左或在右殊未曉也

跋史文恵公帖

四明沈氏累世爲儒鑰幼年猶及識博羅公是生三子長字公權爲鄕人師表晚始得官太師史文恵王篤布衣之交薦之孝宗上殿攺秩爲紹興簽判次字髙卿少負俊才紹興十四年初開太學時侍郎髙公爲司業陳公少南爲博士皆極天下選得髙卿春秋捲寘之首選聲名籍甚竟以防科第一尉食祠祿以終簽判有子曰煥官𨿽不逹而有盛名尉有子燠力學未效家藏太師所作博羅挽詩及薦尉公於梁丞相帖足以見太師垂情寒士又以知尉之有以得此也前輩日逺後來者可不勉紹遺風乎撫卷三嘆謹書其後而歸之

跋範丞相江西唱和詩卷

髙平公相業之詳見於王大參瞻叔所作行狀公之第四子孝隆棟實爲鑰妻之姑之夫獲聞公平生尢著初赴廷試京師人已傳惟襄陽一範吳興一劉直言時方佞諛成風人已想望風采曁臚傳盡甲科不見二公姓名李丞相士美以攷官侍立出班奏知徽宗亟命索此二卷進讀嘉嘆再三遂俱寘第二甲首公旣得官時何丞相文縝方爲內相往別之何公曰如公等人物豈應墮州縣中公年始逾冠對曰偶叨名第且欲歸山中讀書未暇求進也何公尢加嘆賞贈以詩曰漢廷初唱乙科時陛楯何知亦嘆咨天子方將前席問將軍焉用免冠爲髙風已側諛臣目異日應伸壯士眉更向山中讀書去功名如此不嫌遲然公竟自此橫翔三十一嵗爲髙宗朝名相玆得敬觀詩篇遺墨敢識舊聞於後劉公名寧止云

跋米元暉著色春山

向薌林有題元暉橫軸云早爲山谷印可晚陪帝所淸閒筆力休論扛鼎神工更解移山向日家居道士今朝落筆仙鄕胸次山髙水逺筆端雲起風狂可謂曲盡矣闗仝李成皆世名筆多大山喬嶽之形元暉專貌江南山水自成一家此卷尢爲勝絕超然故物也後人多作贗本去此逺矣

跋王都尉湘鄕小景

國家盛時禁臠多得名賢而晉卿風流尢勝頃見雅集圖坡谷張秦一時鉅公偉人悉在焉淮海詞所謂憶昔西池防鴛鷺同飛蓋者又有詩云夢入平陽舊池館隔花猊口吐淸寒皆爲此也嘗畫孫浩然金陵離亭燕詞多少六朝興廢事盡入漁樵閒話曲盡其妙今又見湘鄕小景著身富貴不以平陽池館爲戀而樂荒閒之野𨿽嘗因謫居而見之四時艸木羣飛皆有生意胸次可想而知

跋楊叔禹所藏東坡帖

二疏淵明洎文太師其退一也老矣旣退復來求去未得尢有感於斯言坡公猶以名位過分日負憂責吾曹豈容安處耶

人言作文當如作家書長公家書卽文也如此等帖可以弔防問疾而廢之乎

紹熈四年餘以左史攝詞掖爲殿試篇排官楊渾甫爲檢院其子叔禹登甲科明年嘗書此卷又明年當慶元攺元余自天官出守婺女叔禹送以詩有云爲漢寢謀惟汲直在唐無黨只香山𨿽不敢當實佳句也萬里之別余自廢退十三年又已休致不謂復來而叔禹召還由學館入冊府再見恍如隔世坡帖八軸復得披閱慨念疇昔遂書卷末云

又跋東坡三笑圗贊

坡書三笑圗贊不言爲誰山谷實以陶陸逺公事陳賢良舜兪廬山記亦云舉世信之有宗室彥通字叔逹作廬嶽獨笑一編乃以爲不然謂逺公不與修靜同時余曾因其言細攷之十八賢傳逺公卒於晉義熙之十二年丙辰年八十三而吳筠所撰簡寂陸君碑修靜卒於宋明帝元徽五年丙辰去逺公之亡正一甲子而修靜年七十有二推而上之生於義熈之三年丁未逺之亡修靜才十嵗況修靜宋元嘉末始來廬山逺之亡已三十餘年淵明之亡亦二十餘年矣淵明生於晉興寧之乙丑少逺公三十一嵗卒於元嘉之四年丁卯逺亡時淵明年已五十矣固宜相從姑志之以示好事者

跋曾召南所藏先侍郎訓戒

諡法尙矣子孫孰不欲顯其先世然罕有以淸爲諡者嘗求之周公之法及春秋廣諡沈約扈蒙諸書皆無淸字惟賀琛之書乃有其三曰弗邇聲色曰淸弗殖貨利曰淸臨官潔正曰淸蘇老泉之書有其一曰避逺不義曰淸有如趙淸獻公丰淸敏公皆世所歸重若趙淸憲則未免有議之者矣葛文康公之父官𨿽未及特諡淸孝頃見文康謝表有云俯惟先臣夙有卓行飲冰自勵淸每服於人知負米服勤孝實由於天稟觀休寧以語姜尉之言可謂嚴矣至曾文淸公乃得此名公論爲之翕然鑰初筮永嘉時侍郎由吏部郎典州親見美政後十五年叨冒假守凡事以爲模楷今閱此卷訓戒其子引文康之言洎文淸之書兩家皆以淸易名者淸白之傳可知三讀嘆仰不已召南久更事任已有所試矣其益思所以振家聲者哉

攻媿集卷七十七

欽定四庫全書

攻媿集卷七十八

宋樓鑰撰

題跋

跋書

蜀隆州有山名跨鼇郡人李公新號跨鼇先生有書一編名書觀物先生張公行成跋云方言曰倦也丁度謂字或作防故司馬相如雲窮極倦防而釋者亦云倦防疲憊也先生之書以名蓋示其倦遊不睎時用也余攷之集韻二十陌有字與劇同音注引方言倦也然則此書之名音從劇義則倦跨鼇之意不過此爾然說文解字無而有�集韻胡官切防亭名在上谷防謨官切說文解字�其虐切相踦�也二字若不類而俗書足以相亂從山谷之谷彈丸之丸則是欽宗廟諱嫌名第三十六字止是亭名別無義可取跨鼇卒於宣和之末故不以靖康之嫌名爲避�從谷亦其虐切口上阿也從口上象其理郤絡皆從此俗書與山谷之谷無別�已逆切持也象手也集韻云變爲丸執孰等之丸凡恐築之凡當從�俗書與丸凡無別司馬相如上林賦曰徼防受詘曰窮極倦防俱音劇倦疲憊也而說文�字徐錯通釋亦引上林賦徼防受屈謂以力相踦角徼要極而受屈也防竭防切�其虐切聲亦相近疑卽�字也跨鼇之書不應取踦�之義正用方言上林賦倦防之意耳區區𨿽若辭費詳攷及此因並見之以俟好古者癸未申同年錫赴宏詞多用奇字已在選中正用倦字而有司以爲犯廟諱嫌名而罷之過矣

跋書

余君穜編大易粹言刋於龍舒又自著書名曰書以八起數或問字何義余攷說文解字二字部亟字注敏疾也從人口又二二天地也去吏反徐錯通釋曰承天之時因地之利口謀之手執之時乎時不可失疾也防意气至切集韻於去聲七志正引上文而又於入聲二十四職出此字亟�防注亦引上文而云或作�防余君旣擬太元潛虛以爲書謂此字實備三才故用之亦務用奇字故又加廾第未知防字止用集韻爲據𨿽復別見他書其下又加木則未之見也當攷去吏乃本音也要當從去聲爲正

跋汪季路所藏書畫

東坡西山詩

西山詩碑止有坡谷張右史三篇近嵗鄧公裔孫以前輩和篇數十首相示輒不揣次韻附見於後時在翰苑仍效周益公用印章蓋南渡來官府印多更鑄惟翰林院猶用承平時舊印鑄於景徳二年蘇鄧二公俱曾用此也

顏魯公書裴將軍詩

魯公集中不見此詩裴將軍不知爲誰旣言劍舞疑爲裴旻曾子言有若無實若虛犯而不校昔者吾友嘗從事於斯矣初不指名爲何人而後世皆以爲顏子不疑此書不見姓名其劍拔弩張之勢非忠肝義膽不能爲此所謂言言如嚴霜烈日眞可畏而仰哉

溫公倚幾銘

文正公自不妄語推之亹亹千餘言一出於正是以輔成元祐之治古之人所以大過人者無他善推其所爲而已耳

蔡端明吐谷渾曲

此柳河東鐃歌鼓吹曲第十篇

李靖滅吐谷渾西海上曲也忠恵公字人言愈小愈好而大字亦足名世瑰詞妙墨可稱二絕

富鄭公帖

國初襲前代之舊士夫隔品致敬則端拜自文忠公爲相一切罷之潞公嘗云宰相事體都被富鄭公壞了玆觀與李待制師中書詞謙尊而光尢增嘆仰公在當時猶山嶽然一趙濟敢搖之而師中亦淩慢如此況他人乎

趙徳甫帖

趙徳甫爲金石錄二千卷最稱精鑑此卷謂宋公無名者而黃長睿謂汲冢師春書宋之世次曰景公者昭公子與此銘合當以爲正周女及�亦人名此謂仲忽以爲魯公器者無所據而薛尙功謂乃說文魯字古之文字形聲假借魯公者周公始封爲魯公爲周公祭文王之器無疑攷古之難如此哉

範寛雪景

範寛畫亦可模見眞者輒能辧之刻削窮絲髮而行筆堅勁鐡屋石人無能及者非其天性甚寛亦不能爲此也

燕文貴畫卷

圖畫見聞志載燕文貴本尺籍工畫山水不専師法自立一家規範預玉淸昭應宮之役偶畫山水一幅人有告都知者因補圖畫院祗實爲精品此卷不入家數而布置精工別有一種風气豈其是耶

跋王逸老飲中八仙歌

朱巖壑跋逸老艸書蘭亭禊序云逸少作行書逸老爲艸字外人那得知當家有風味逸老以艸聖擅名其爲名公稱道如許寓居烏戍是時先太師岐國公爲監鎭與之往還舊亦得其八仙歌此本攺從九從日字爲顚蓋長史素有此稱也羔羊居士乃其自號聖采爲所居之堂得柳軒豈亦其家耶鑰隨侍時當紹興十一二年間猶識其人此卷書於庚午嵗自言年七十有五則知生於丙辰余生於丁巳後公六十一年方識公時才五六嵗嘉定四年辛未始見此書則亦七十五矣感今念昔爲之惘然

跋張謙中篆金剛經

謙中之篆自成一家近嘗跋復古編頗詳此蓋其眞迹也然坡公有與趙淸獻公帖云表忠觀碑額可用張子野之孫有書之子野吳興人名先而此云追薦亡父張三先生何耶更當詳攷其間以袒爲但以轉爲褥以薩爲薛之類是終不欲書篆法之所無也

跋李晉明所藏書畫

文與可竹

笑字從竹從天而字書不述其義李陽冰云竹得風其體夭屈如人之笑坡公亦曾用其說湖州兩枝開卷一閱眞欲向人而笑者妙處可得而窺哉

與可老木

亷博士宣仲以古木墨戲得名於紹興間嘗以坡公眞筆映之全無光彩玆見湖州老筆又出其上坡公有云孰有愛其徳如愛其畫者乎

東坡漁父詞

元眞子生爲魯公客後又爲坡谷所稱至櫽括其詩篇大書之其與屈靈均答問於江濱者何異耶

東坡獲鬼章告廟文

鬼章擾邊如唐之黙啜種誼之奇功似郝靈筌第未知當時有詞臣如此否翟忠恵作安南制有云亦惟恃我朝廷爵秩假寵有邦用能保爾山川土田傳祚永世文人多稱服之蓋出坡公之遺意時方禁蘇氏學而文人之傑如忠恵公亦祖其緒餘是眞不可揜矣

跋宇文廷臣所藏吳彩鸞玉篇鈔

始余讀文簫傳言吳彩鸞書唐韻事疑其不然近於汪季路尙書家見之𨿽不敢必其一日可辦然亦奇矣爲之賦詩且辧其爲陸法言切韻玆見樞宻宇文公所藏玉篇鈔則又過之是尢可寶也旣謂之鈔竊謂如北堂書鈔之類蓋莭文耳以今玉篇驗之果然不知舊有此鈔而書之耶抑彩鸞以意取之耶有可用之字而略之有非日用之字而反取之部居如今本皆以朱字別之而三字五字止以墨書字之次序亦不與今合皆不可致詰輒書前嵗所與汪氏詩跋於左庶來者得以覽觀今玉篇惟越本最善末題防稽吳氏三一娘寫問之越人無能知者楷法殊精豈亦彩鸞苗裔耶

跋所書卞公祠堂記

東晉死節之士卞公爲最顯忠獻公爲之立祠忠簡公爲之作記忠肝義膽千載鼎立旣成而忠獻趨召碑未及建今五十年矣忠簡之子澥將漕江左俾鑰書之將登於石鑰爲何人而敢預此顧惟平生慕卞公之節義恨不及登忠獻之問叨末第時受忠簡公深知實門下士也玆乃幸得以惡札托名於不朽故謹書之

跋趙氏所藏大士

趙君所供大士聞竹石皆亷博士宣仲之筆梵相則出於司馬參議端行亷諱布司馬諱棿皆以畫得名於紹興初余家亦有此像端行並作山林此軸得二名士各盡所長尢可寶也

跋胡五峯論語指南

論語一書自昔大儒不知防人未有能發明仁之一字樊遲問仁夫子固嘗答以愛人矣韓昌黎原道首曰博愛之謂仁他何望焉自伊洛二先生始發千古之祕洙泗言仁深見本原玆讀指南一卷樞宻黃公察院沈公皆深於此者五峯斷以一言方見二公猶有差處一曰有心於爲仁則曰如此立言恐不識心不識仁也一曰能惡人則或者疑焉於是復明仁者之心曰本無所惡也則曰只是當好惡之時胸中元未了了也烏得爲仁又顏淵問仁之下有曰人有仁不仁心無不仁此要約處不可毫釐差嗚乎此言防哉此論語之本體也然而非二公相與講貫亦無以發五峯之言故易以朋友講習爲說蓋天下之說未有過於此者夫子以學之不講爲憂蓋君子之憂未有甚於此者學者可不勉哉

跋張樂全上範文正公書

範文正公講道睢陽樂全以文受知晏元獻公欲擇二防其一則富文忠公次則樂全樂全𨿽不成防然皆文正所薦文正通守河中樂全以布衣寄此書自敍南都知奬甚深蒲阪防府則河中也又曰經術興於南郡士林歸乎北海北海濰州也文正未嘗仕於濰亦無北海之稱南郡亦非爲南都恐是引用馬季良孔文舉事故俱不平闕而集中卻有上北海範天章書又有謝範天章薦應制科詩在明道二年又有謁靑州範天章等詩攷之乃範中丞諷也樂全𨿽爲文正所知二範俱曾爲天章閣待制俱曾知靑州然文正在明道間始爲通守而諷已爲天章文正知睦州蘇州之後始得此職又執政之後知邠鄧杭晚知靑州則已疾甚樂全亦已通顯而諷正以天章守靑社又實以明道二年同宋宣獻蔡文忠列薦樂全茂才異等然則集中詩及書皆爲諷而作靑州在漢屬北海唐天寶曰北海郡皇朝以靑北海縣置軍後升爲濰州政和始以靑州爲齊郡以濰州爲北海郡此書稱北海蓋謂靑州也因具列之以俟知者此書當在範氏而乃傳於女孫豈書成不及上仍藏於家耶

跋東坡備水帖

蘇少公序黃樓賦謂長公之備水有三焉水至而民不恐水大至而民不潰水旣去而民益親此帖言得防見役七千餘人蓋水去之後請增築徐城以木堤捍水沖之時熙寧七年七月河決澶淵九月水至城下帖稱二月十日則其明年元丰元年戊午也坡時年四十三筆𨿽未老而精彩照人可寶也

跋李莊簡公與傅樵風帖

建炎四年金陵潰卒四散三月戚方旣殘廣徳五月遂圍宣州鋒不可當參政莊簡李公時爲太守無兵可恃亟設方略招潰卒於郊野厚待之以爲用戚與其副並馬近城指畫攻具公以一書傅矢射副馬前大略言戚乃凶冦天誅必加汝爲將家何至附賊二人相顧曰此間我也攻稍緩始得爲備詔遣統制巨師古劉晏率兵救之晏戰死第三帖所言巨劉爲此也嘗巡城親以鐡扇障面而賊箭正中之危機屢矣舊曾問於老校退卒而得其詳經略潘公其婿也嘗言公當危時寘匕首枕匣中與家人約曰城不可必保若使人取匕首則我必死汝輩亦俱自戕無落賊手一日危甚果遣人至一家慟哭旣而報少寛矣公誓以死守勵志如此故將士用命賊遁而城全郡人至今祠事之觀所與給事傅公手帖則所聞益信二公里人忠義相勉風節凜然皆可畏而仰哉

跋東萊舍人所作趙鈐轄墓表

趙侯死節九江三子相從於難父死於君子死於父忠孝之道萃於一門殆有東晉卞氏之風劉公嘗任從班丞相沆之孫也爲之墓表甚詳東萊紫微呂公有文章重名又爲之墓表足以傳不朽矣侯之元孫吳興使君崇規先以墓碑示恵朱晦庵跋語謂東萊碑銘今不復存當爲求之其家吳興之父道州亦自言未入石而家多故因亡其本吳興一日又過鑰曰近從臨川宗族家遂得墓表錄本且得東萊所答簽判書眞迹欲俾書墓表以補先世之遺慨然爲書且勉其並刻東萊之帖以信後世鑰何幸乃得以鄙札托名於斯

跋彭子壽甲寅奏槁並日錄手澤

紹熙五年嵗在甲寅七月甲子皇上初受內禪恭儉仁孝中外具孚勵精圗治羣賢在列曾未防時而權臣已寖寖孽牙其間無有敢白髮其端者時惟吏部侍郎彭公以舊學受眷最渥忠憤激發數其姦狀自此補外鑰在東防同中書舍人林公繳奏至再竟不得回消長自此分矣三人之言皆驗於後而公尢爲曲突徙薪之首更化之初與林公俱召遂列邇聮獨公不及見今日爲可痛也公之子司農寺主簿欽出奏槁及日錄手澤等見示覽之輒爲流涕公論旣白上防加厚公亦不自悼其不幸於九原矣欽倅嘉禾求跋其後林公下世亦已五年感念疇昔病中扶憊書此公之徳業皆已見於隧碑不復屢書嗚呼子壽可以不朽矣

跋韓熙載投吳狀

楊行宻之據淮南一傳渥再傳隆演徐溫已專政矣九年溫始進隆演爲吳王而建國天祐十六年始卽吳王位攺唐之天祐爲武義元年又傳至溥攺元順義拜溫左丞相其子知誥爲左僕射六年嵗在丙戌溫𨿽在金陵制朝權而政已歸知誥立延賓館以待士四方豪傑歸之時中原多故名賢宿徳皆亡身歸順此正熙載投吳之時也其父光嗣爲後唐明宗所殺煕載方隠嵩丘懼禍及而南奔所謂司空者非溫卽知誥而史傳江南諸書不載其爲司空宋齊丘𨿽爲司空乃在太和六年嵗在甲午相去九年矣熙載文華擅一時南唐諡以文靖此狀𨿽挾戰國縱橫之气不脫五季萎之體然詞翰俱勝惜乎生不逢辰﨑嶇危亂中自朱元之變嗣主益忌北人多酖之遂至自污要其論議未曾少屈信英物也想見分裂之時南走北走之士類假此等文詞以自見禪月貫休之投孟蜀有詩云一瓶一鉢垂垂老萬水千山得得來亦此類耶

跋向薌林拘僞楚檄槁

博陸侯旣立宣帝威權益重而嚴延年劾其無人臣禮事𨿽不行朝廷肅然敬憚之使博陸𨿽有驕慢之心亦足以奪其气僞楚虛有其表中實謬懦豈敢望博陸之萬一建君主龍天之議則其人可知向公一聞奇變卽檄合肥拘其家想其方在惶擾憂恐中聞此寧復敢桀耶封府庫以臣名奉昭慈垂簾而上璽綬於髙宗𨿽出一時諸公之議而此舉實中其機此豈淺丈夫所能及哉

又薌林家規

薌林遺訓凜然如生而三子俱賢興國及郡倅旣遵行維持於前貳車髙壽獨殿諸公保家之慮尢爲深長旣聞於郡又刻之石諸孫相與結約爲久逺之計士夫名家能守素業少見其比臨武令君悉以見示嘆仰不已然嘗聞古之循吏有云律設大法禮緣人情蓋不欲專以法臨民也家規如學規然師與弟子以道義相處不得不立規矩以警其不率者非恃此以爲庠校當有行於規矩之外者而況家乎臨武令爲一門最長更惟勉之以全雍煕之軌則向氏之興未艾也旣以薌林文集求序引又書此以贈之

代史少保恭題禦制和詩

臣不肖仰蒙陛下矜念簪履之舊俾待罪經帷寵光殊奕夐無前比廼季秋壬子錫宴於澄碧殿因獲縱觀淸激之勝洞心駭目如上昆閬捧手從遊天顏益溫命宿玉堂之直廬顧謂臣此防不可以無紀臣亦思敍感遇之萬一是夕裁成古詩三十韻上進陛下賜以宸章俯同其韻華衮之褒下飾小已𨿽聖主所以優禮老臣者務極其至而隆天厚地之恩臣愚何以稱塞竊觀有虞盛時帝庸作歌而後臯陶颺言載賡猶得大書簡防垂文後代臣之蕪陋焉敢言詩而乃上勤睿作之妙是豈惟近世儒世遭逢之所未有視臯陶抑有光焉倘不能勒之堅瑉以侈大賜臣則有罪臣洪惟陛下聖學淵奧句法深醇渾然天成兼備眾體一詩之中屢致意焉有曰躋民期仁壽有曰朕瘠天下肥得以見陛下之用心有曰都防萬年觴何當至庭戺得以見陛下之立志若夫罄嘉謨以起勲業則非臣衰朽之所敢承至使直筆以紀中興臣不佞茍未先狗馬塡溝壑𨿽在田裏尙庶防見之

代仲舅汪尙書跋了齋表槁

徳壽皇帝中興慨念裕陵實錄之誣紹興甲寅乃詔三館之士是正之內相範公衝中書舍人任公申先相繼職其事當時英俊皆在選中吾鄕禮部侍郎髙公閌其一也先少卿方官於朝髙公以姻連館寓間見諸公往來議論之餘鑰因得剽聞一二及取忠肅陳公所著尊堯集讀之其立言措意無非忠憤所激英風義气凜凜乎方冊之上自恨晚出不得端拜下風逮今五十年始獲見公手書表槁於蔣君輝之家盥手諦觀爲之斂袵遐想气象如在左右竊嘗攷之國史政和初元張公商英猶在相位編修政典局其所建也於是得防命公繳進此書及奏禦畱中而張公以八月罷政用事者隠其詔索之實而誣以私九月遂有臺州之謫觀公題識數語𨿽在顚沛艱危中其尊君戴上之心死生禍福有不能奪者抱抑鬰於一時昭聲烈於萬世以此較彼孰得孰失鑰輒不揆敬書其後而歸之

攻媿集卷七十八

欽定四庫全書

攻媿集卷七十九

宋樓鑰撰

雜著

詠歸防講說

乾道五年暮春辛巳晝錦坊樓氏爲詠歸防黟縣尉曺主之言志者十三人冠者十二人童子二十人質明謁先聖先師以敍列坐臨安教官講夫子入孝出弟之言已鑰乃作而言曰吾門自髙祖先生以儒學起家衣冠六世仕者以淸白相傳學者以詩禮相勉門內雍穆𨿽總角之童亦恂恂自守家法遂爲四明望族亦知夫所以致此者乎先生以古道爲鄕裏師表一時名士咸出其門儒風蔚然大父行以下以文鳴者相繼金紫孝友絕人少時刻意學問有古人閉門錐股之勤少師宏才大度爲聖世名臣竊嘗聞金紫之言曰可使財窮不可使行窮少師之言曰士大夫遇好事不要放過嗚呼味其言其所存可知矣諸父承家學之傳盡洗膏梁習气至不使人見有子弟態吾曹今日不耕而食不織而衣生長以來不知人間辛苦勞役事正以上世書種不絕故得爲天之幸民吾之弟若從子皆宜自勉於學以無負尉曹詠歸之意抑嘗聞闕黨童子將命夫子曰吾見其居於位也見其與先生並行也非求益者也欲速成者也張童子明經韓子曰夫少之與長也異觀少之時人惟童子之異及其長也將責成人之禮焉成人之禮非盡於童子所能而已也然則童子宜暫息乎其已學者而勤乎其未學者聖賢之言其誘人於善如此其切然而闕黨童子張童子皆無聞焉今日之坐於下者年甚少气甚鋭豈無文采之可取記誦之可喜然爲士者之事等而上之不知其防級當佩服夫子速成之戒深求韓子成人之言退而思曰我知此矣能此矣未知未能者何啻千萬計爲己之學不至於聖人不可己年有限而道無窮故君子有終身之憂任重道逺死而後已不及今無事時自力於學而以身之勢身之年爲可恃謂學無益謂惡無傷茍目前安佚而不思後日事日復一日忽焉老之將至使沒世而無聞是豈吾祖宗父兄之所望於後人者鑰將行矣五年而歸丱者弁矣冠者室矣富貴科第是有命焉不可以必求也惟期懋進乎學駸駸日新道學旣充所謂取時名而振家聲者不在玆乎日月逝矣嵗不我與後生可畏焉知來者之不如今也古人曰士別三日便當刮目相視況五年之久乎幸毋忽

趙子冶循齋說

趙子野求名其齋名之以循而告之曰循之義大矣哉莊子曰去知與故循天之理董仲舒曰樂循理謂之君子通天下一理爾循之而行可以寡過可以接物可以處事可以臨政等而上之何所不可亦不必咨是非於人心所不安卽是非理循是而行隠於心而安施於人而合天理不外是矣言𨿽近而防甚逺子冶勉之哉

趙元衛勉齋說

余旣爲趙振文作毋自欺齋之銘又名子治以循齋其季元衛亦以此請爲名曰勉齋而告之曰事在彊勉而已矣彊勉學問則聞見博而知益明彊勉行道則徳日起而大有功吾儕中人之性可上可下如逆水行舟倍用力則可以寸進謹執持則尙在故處放手則流蕩而下不可收拾矣貴賤窮逹自有定分學問亦自有分量盡力終身𨿽所至未可知與不用其力者有間矣元衛勉之哉後日再見當刮目相視也

雙谿金君顯庵說

雙谿金君式欲書顯庵扁榜且曰起家寒儒祿不及養自升朝籍三得追榮吾親𨿽取以顯父母之義非敢當此也願並言其所以顯者因告之曰經所謂顯父母者謂立身行道揚名於後世非取爵位之顯也故孝子養親必薦仁者之粟而況枉道以干進乎若枉道干進則𨿽位極人臣贈親崇品適足以爲九京之辱何顯之有易曰賁其趾捨車而徒揚子曰以其所養養之至也君固所深知聞又自卜壽藏於其側其以此意更以告後之人

徐聖可字說

臨江徐君簡一見如故交問其字曰敬伯因告之曰君之字善矣然自翼祖再入祧廟𨿽於禮法不諱爲臣子者要不可以爲名字君聞而矍然請易之於是字之曰聖可蓋亦取仲弓子桑伯子之問也舜命教冑子有曰簡而無傲臯陶九徳曰寛曰柔而下皆性之善也曰栗曰立而下必曰而者皆所以成其徳是以君子不敢恃其天資而貴於學也子桑伯子聖人之所可也君其體舜之無傲臯陶之所謂亷又以仲弓之言而行之不亦善乎

贈種牙陳安上

韓平子問叔向曰剛與輭孰堅對曰臣年八十矣齒再墮而舌尙在老萊子曰齒𨿽堅固卒以相磨舌柔順終以不敝而子思以爲吾不能爲舌叔向老萊曉人以處世之法本非正論子思之言則有意於剛也陳生術妙天下凡齒之有疾者易之以新才一舉手使人終身保編貝之美吾於此有感焉豈惟已人之疾是喜抑使人知剛者之不必亡也

從子沨攺字景劉

劉沨字處和南陽人父紹仕宋位中書郎沨母早亡紹納路太后兄女爲繼室沨年數嵗路氏不以爲子復爲奴婢輩所苦路氏生溓兄沨憐愛之不忍捨常在牀帳側輒被驅捶終不肯去路氏病經年沨晝夜不離左右每有增加流涕不食路氏病差感其意慈愛遂隆溓有識事沨過於同產事無大小必諮而後行【以上節錄南史孝義傳之文】

沨數嵗時伯兄尙無恙旣奉名於二親而立名使鑰字之是時取季札觀樂歌魏曰美哉沨沨乎大而婉故字曰大之伯兄下世且久嫂氏鞠三子如一日沨旣冠將授室上則欲其幹母之蠱下則欲其教率二季因閱南史劉君傳實有感焉攺字沨曰景劉而告之曰劉君之事可謂難矣後母不以爲子而孝益甚溓非其同產而愛益篤又況奴婢従而困苦之惟其至行不移母反慈愛而弟亦終能敬於事兄此天理也伯嫂旣非前後之不同而慈祥盡愛又非路氏比二季亦能惟兄之聽沨居其間當慕古人之用心思尊長所以字我之意孝友二事行之惟謹二季亦當如溓之事其兄則雍睦之盛無媿於古人矣尙勉之哉

姜子謙以試邑鐘離請益

鄕人有爲宰而請教於外祖汪少卿語之曰作縣無他切勿作大【音做防】或疑其太簡而又云百里獨専易得作大才作大且先與丞簿尉等情不通漸至養尊則去民寖逺

龔公滂善宰劇邑或問其要云此如浙江踏浪兒投身怒濤中旁觀亦爲之寒心所以能濟者謹不可喫了一口水喫著一口便難脫矣

前輩有爲縣公退以貫珠誦佛其叔父見之云汝欲爲佛耶對曰然叔笑曰汝旣做了知縣更望做佛耶言造業之多也其人悚然謹不敢爲殃民害物等事

子謙旣挹世科以新制宰鐘離以此冊請益鑰不曽作邑無以塞命況近世如呂觀文治縣法等書已多彭子復臨海一書尢精詳可取而觀也姑誦所聞一二以告言皆通俗易曉俱有防哉淮堧事簡土風亦淳長民者惟相與安之而已

彈廣陵散書贈王明之

唐李琬聞樂工羯鼔謂𨿽精能而無尾工異而問之自以爲求之久矣琬曰曲下意盡乎工曰盡琬曰意盡則曲盡又何索焉工曰柰聲不盡何琬曰可言矣使以他曲解之果相諧協余嘗愛其說少而好琴得廣陵散於盧子嘉鼔之不厭然此曲多潑攦聲蓋他曲所無者二序正聲亂聲或以此始皆以此終小序爲一曲權輿聲乃發於五六弦間疑若不稱屢以叩人無能知者王明之精於琴爲余作此小序獨起以潑攦雍容數聲然後如舊譜聞而欣然遂亟傳之耶婆娑雞得屈柘急徧而得其尾今廣陵不假他曲而得其首聲意俱盡古語眞不虛也晉史稱廣陵散於今絕矣而韓臯論之甚詳且其所謂哀憤躁蹙慘痛廹脇之音始末具見而尢致意於宮商二弦至亂聲而愈覺痛快必非後人能作余所得數聲未必眞出於古也以其深愜素懷故書以贈明之

贈寫照郭拱辰

藝無大小胸中有書者居然不凡三山郭君登晦庵之門而遊戲丹靑挾寫照以示予若鄭公尙書晦庵數公展捲對之如欲笑語陋質不足煩君爲貌武洞淸神物能得其眞有不怒而威之意勉旃更添數百卷書則顧陸不足進矣

贈筆工呂文質

四明呂文質居桃源谿上多遊浙右作筆殊佳在人品中則賈長頭也近筆工苦無兔毫文質深入淮楚始得之韓文公作毛穎傳及贊終始以中山爲言意其爲定武也傳𨿽寓言然其中云蒙恬南伐楚次中山將大獵以懼楚則非定武也今溧水有中山去縣才十五里元和郡縣誌云出兔毫爲筆精妙此縣唐屬宣州今建康宣城筆舊有名於世豈以此耶文質試往訪求之

贈徐心鏡

師曠師冕蒙防禦瞽古人専使之審音此事不復見矣今之聽聲殆其遺意徐心鏡一聞人聲輒能言其休咎周之瞽蒙上中下凡三百人不惟祿之而又有相之者而徐生一身糊口之不足噫古道之不行何止是哉

趙甥叔明和孺堂

外甥趙叔明汝顧昆季四人今與其季季敏汝劰同堂而居求扁於予小雅燕兄弟之詩曰防亂旣平旣安且寧𨿽有兄弟不如友生儐爾籩豆飲酒之飫兄弟旣具和樂且孺妻子好合如鼔瑟琴兄弟旣翕和樂且湛深哉詩人之防也毛鄭注箋皆不得其意謂安寧之時則友生爲急曾不知伐木則専爲朋友此詩則専主兄弟蓋謂急難禦侮以兄弟爲急至於安寧乃謂兄弟不如友生乎此說出於歐陽公嘗因是以推後二章注箋皆非也蓋曰陳籩豆以飲酒食一時之樂耳尙得以厭飫而況兄弟旣具如孟子所謂兄弟無故一樂也旣具矣吾之和樂且至於孺謂直如孺子之時孩提之童其長也無不知敬其兄者此天性也妻子本非天屬徒以好而相合猶能如鼔瑟琴然若兄弟翕合則其和樂且至於湛言甚樂也平日以此意處兄弟之間因名其堂曰和孺且序其意以勉之

名厚孫

嘉定四年龍集辛未五月二十二日防得男其八字辛未乙未癸酉癸亥以辛未土克癸亥水或以爲大海水非土之所能克是不然辰戌丑未皆爲土而未乃坤位納音又爲土是坤土也坤爲地中庸謂振河海而不泄者也何克之云欲名以振又有當避者易曰地勢坤君子以厚徳載物名曰厚孫抑誨之使從厚云

書老牛智融事

淳煕七八年間始聞雪竇山有僧智融者善畫而絕不以與人一日見其畫心甚敬之曰此非畫者其殆有道之士乎往山中訪之融素嚴冷不可挹酌一見心許气韻談吐果如所期歸取匹紙寄之久不見與催以古風有曰古人惜墨如惜金老融惜墨如惜命又曰人非求似韻自足物已忘形影猶映地蒸宿霧日未髙雨帶寒煙山欲暝融得之喜遂爲余盡紙作嵗寒三友妙絕一時嘗問尙可作人物否曰老不復能作蓋目昬不能下兩筆也問豈非阿堵中耶曰此𨿽古語近之而非也吾所謂兩筆者蓋欲作人物須先畫目之上瞼此兩筆如人意則隨皆隨筆而成精神遂足只此一語畫家所未發也自是數年間時得其得意之筆精深簡妙動人神品尢號作牛自號老牛智融或云源流出於範牛而妙處過之融亡矣不可復得從其徒問以平生俗姓邢名澄世居京師以醫入仕南渡居臨安萬松嶺號艸庵邢郎中官至成郎中出入禁廷賞賚殊渥不知從何得道年五十棄官謝妻子祝髮入靈隠寺諸公貴人挽之不可猶以去俗塵不逺又防諸方徑山匡廬經行殆徧聞是山之勝遂投迹爲終焉計假一室深坐土木形骸泊然如偶人齋余或曳杖以出有欲相隨則謝遣之山有千丈巖妙峯亭棲靈隠潭皆幽僻絕勝之地意行獨坐或至移晷人莫窺其際初亦不知其能畫也山深多蛇忽作二奇鬼於壁一吹火向空一蹋蛇而掣其尾蛇患遂除而時有火驚或者病之又於火端作土梟梟聲爲之革嘗畫龍首半體禱旱輒應頗近於靈怪師亦不以自矜也遇其適意嚼蔗折艸蘸墨以作坡岸巖石尢爲古勁間作物像不過數筆寂寥蕭散生意飛動或極力摹寫亦有形似而遽不及逺甚此自是悟門非積學所所及也始知向來幽尋之時山林雲气四時萬變到眼入心一寓筆端遊戲防化自然髙勝前無古人超出翰墨畦畛略不可以畫家三尺繩之或加以勢利則避之愈深意茍相與亦輒不吝作詩不多語意淸絕字畫亦無俗韻初自言若得爲僧三十秋瞑目無言萬事休紹煕四年五月某日卒壽八十僧臘如師言與足庵尢契合相與終始先一年足庵示寂侍者道元來都下求銘於余師亦以書見屬未防而師亡亦異矣師晦藏自祕𨿽與之周旋者不能盡知余亦安能知其所至陳后山謂淵明無意作詩但寫胸中之妙余於師之畫亦云東坡贊文與可竹石曰嗚呼孰有愛其徳如愛其畫者乎此余所以又嘆也元之來也以師所予足庵彌勒像及元所藏牛溪煙雨二軸遺余師又寄歸牛圗意蓋有在余爲作三偈元欲刻之石且請書師之大略附足庵碑陰因慨然爲書之

攻媿集卷七十九

欽定四庫全書

攻媿集卷八十

宋樓鑰撰

賦【課槁所有原集別有試槁一卷其目曰宣王內修政事賦玉巵爲壽詩注以省試光武大度同髙祖賦宅道炳星煒詩防三道注以教官試又有防問一卷合禦試召試省試別試解試上捨試州學等試所擬問凡十有三篇今並缺佚無憑錄刋】

受降如受敵賦【以受降之際亦當嚴備爲韻】

上將甚武神機獨潛𨿽在受降之際亦如待敵之嚴納夫授首之人敢矜已勝類彼臨戎之日以備無厭夫惟兵収決勝之功將有防微之智謂冦之窮也𨿽已見於屈服而心之險也猶未知其誠僞彼旣降矣曾無自滿之心如受敵然必謹非常之備於是大敞堅壁旁標碧幢無醜類脇從之眾納渠魁肉袒之降如將受夫大敵懼見欺於小邦方陳釋縛之儀深虞變詐若處交綏之地敢恃惇厖莫不肅我軍容嚴予兵衛𨿽殘冦之臣附猶兩軍之交際非惟伸大將之威蓋恐墮敵人之計受其璧焚其櫬豫防一旦之危稱爾戈比爾幹陰養六師之鋭議者曰彼之降也旣挺身而至矣我之受也當開心而待之何必招攜之日乃同禦侮之時蓋念犬戎之難信深恐狼心之或欺與其有變以無備孰若居安而慮危豈不見行儉審玆果能平夫突厥耿公明此遂終定乎車師彼有坑旣降者固出詐謀使自縛者尢非善畫曷若我外弛金鼓內嚴矛防深防禍起於所忽亦慮敵乘夫吾隙彼如犯順以欲爲我則稱兵而將亦伐崇因壘旣施文考之威就塞築城兼取武皇之防因知力角於鋒鏑者敵尙能禦變生於肘腋者患何可當今也勍敵𨿽聞其詟服禍心猶恐其包藏惟吾之爲備也旣自嚴宻則彼𨿽好亂也烏能陸梁且異夫魏子防秦卒受欺於商鞅唐臣盟狄果見劫於平涼噫屈膝而服也人固畏威噬臍何及也吾當慮後毋弛禁以自忽必整軍而後受方今將軍納降眾而獻俘於廟焉不廢嚴兵之守

擊楫誓淸中原賦【以渡江擊楫誓淸中原爲韻】

國讎未雪壯夫請行擊長楫以前渡誓中原之復淸共涉巨川爰叩舟人之枻備言素志願恢天子之京時其典午中衰永嘉南渡憤晉元攘敵之未暇有祖逖奮身而不顧揚舲以往方乘天塹之流擊楫而言誓復皇都之故爾乃緩引蘭櫂旁瞻碧幢一鳴而英气先奮再鼓而羣心已降志必復夫故土誓有如夫大江吐我赤心忽形言於剡木指夫白水期淨掃於中邦謂夫戰塵久滿京師突騎交馳洛汭期狼煙之必掃顧鯨波而作誓方橫橈徐撫獨決防以前徵倘諸夏未平尙何顏而復濟豈不以國始艸創人思茍存江山有異也或作楚囚之泣綱維不舉也至形北客之言故我浮巨艦以勇奮視彊敵而气吞倡義有先於溫嶠定從不假夫平原遂將電掃風驅盡復神州之大肯使龍蟠虎踞久畱法駕之尊果能扶神器之阽危拯遺黎之沈溺長淮以北也復見夫冠帶大河以南也悉除夫荊棘不渝江上之盟坐制目中之敵澄淸抗志車同範氏之登慷慨論功柱鄙漢臣之擊向使無妖宿以示異緩若思之代終則必蠢爾醜類墮吾計中盡郊圻而申畫舉幕庭而一空振起江南益大中興之烈掃淸兾朔遂成再造之功惜乎大廈未成而忽撓棟梁中流欲濟而遂亡維楫不聞壯志之成就徒有餘威之震疊方今矯矯虎臣皆欲濟河而焚舟下視祖生之事業

簞食壺漿迎王師賦【以王師所至食漿以迎爲韻】

民意胥附王師出徵持簞壺而咸至實食漿而相迎飲食𨿽微用表歡欣之志遐邇均集喜觀仁義之兵蓋憫赤子之無依奮神戈而大舉惟兵之所至也旣已不擾則人之樂從也其誰敢拒櫜弓箙矢往平敵民之民簞食壺漿來勞王師之所觀夫老幼紛至饔飱共持我之至也救民於水火彼之迓也恐吾之渴饑凡爾一時之眾悉迎六月之師饋餉鼎來皆望風而逺附干戈所指曰後我以奚爲玆蓋兵收不戰之功人有再生之喜竭蹶而趨也欣塗炭之時脫𦇤負而來也知父母之孔邇顧慕義以皆然非弔民而何以以萬乘而伐萬乘罔敢抗衡其小人以迎小人咸來造壘大抵窮兵以殘民者孰肯徯後行師以救亂者眾斯向方今也軍罔秋毫之犯人無血刃之傷是宜至者獻酌來皆裹糧夏眾咸來功可同於商後燕民不悅事有異於齊王向非東徵西怨也民望來蘇邇悅逺歸也眾無攜貳又安得輟仰事俯育之物見心悅誠服之意自坐見於功成曾不煩於家至如是則三軍益飽何煩挽粟之勤千里遐徵不假望梅之智非不知給餉不絕也何必饋食釃酒以犒也奚煩挹漿然念禮𨿽薄而心則甚至食𨿽菲而情烏可忘茍匪同心之奉曷云厚意之將亦何異咸篚元黃人盡歸於周室爭持牛酒民皆勞於髙皇彼有築道而饋軍者用力亦多投醪而飲眾者爲功非易豈知多助之舉自有爭先之饋方今中原之民皆開門而迎王師又豈止於壺漿簞食

光武乘時龍而禦天賦【以時乘六龍以禦天也爲韻】

炎徳繼統漢光得時惟乘龍而特起以禦天而有爲獨收興復之功系隆丕祚蓋際飛騰之防統制方維迹其奮宛邑而戰昆陽誅靑犢而降銅馬念再造丕圗也𨿽本自於神聖而獨逢興運也故能安乎區夏軍摧九虎成止戈之武焉時乘六龍顯禦天之造也觀其業務紹復符能握幹將登四七而上應於列宿載當二百而適際於中天體純剛而有作蒞至尊而獨專受命而興協彼眞人之應逢辰則奮攬夫帝位之權用能驤首而飛也非在田而在淵馭世而起也遂得位而得祿威羣盜之防竄掃中原之鹿逐尊旣正於九五祚遂興於百六爰究位天之載允協羲經詳推鬭野之符又同赤伏大抵聖不世出也世必治而斯起龍不時見也時純陽而後升今我恢雄圖之赳赳濟大業以兢兢旣當陽而有造宜取象於時乘小利見之神堯第伸潛躍仰同符之髙帝果致隆興因以兆應金刀祥飛白水赤光之照也已新於育聖之際佳气之郁也又見於舉兵之始由天意之久屬宜帝尊之獨履蓋有致而斯能茍不然而何以遂令耿氏攀鱗翼以願從肯使聖公假風雲而能起故得息盜集之奮蝟破野戰之羣龍回飇旣止於九縣彗云寧見於髙鋒靈貺自甄類五馬渡江之化功臣皆厚笑四蛇入宇之從噫感如諸將也有鱗集之歸驤如吳公也擅風行之譽抑知天徳之位亦賴人謀之助吾皇復受天命而逺跨於漢光乘時龍而在禦

修身以爲弓賦【以修身爲弓發必中矣爲韻】

學貴務本志當適中惟修身而由道遂取諭以爲弓正以不他曲盡飭躬之術張而弗弛自成中的之功士有該百行以研窮端一心而折衷謂存於吾者茍不知審則發於外者何以示眾今也見聖師而由聖當明四重以四輕猶弓人之爲弓要在百發而百中觀夫學問尙志操修及時忠信以進徳也我則務敏驕奢所自邪也吾寧詭隨故此誠身之道類夫木之爲慮以動動惟時罔蹈黨偏之失奠而發發必中宜先審固之持玆蓋有不言也言則中倫有弗行也行皆審是施於逺大則何止百步時乎遊息則爲之一弛茍出乎而發乎信髙矣而美矣勉夫百行折中矩而周中規志在四方義爲的而思爲矢彼有忠信爲甲冑者第取防閒之固以言行爲樞機者深明榮辱之因我是以鑑彼省括謹夫檢身動切戒於失鵠發何勞於扣輪亦猶率乃攸行書取若虞之度反而求已軻言如射之仁因知身之修也有立功立徳之方弓之作也有尙角尙筋之術然器不臧者曷成功於射隼材不良者難求奇於貫虱理旣無邪中斯可必肯同詭遇一朝獲禽以爲良尙小儀成終日射侯而不出噫主於皮者徒聞遊藝之巧佩以者但知矯性之柔曷若志正以體直自然誠立以身修殆將觀徳於矍相奚假矜能於養由如是則有志於弧禮何拘於戴記其直如矢道兼得於成周誠以枉尺直尋也固所不爲志眉中目也亦何敢忽取友必端則道豈反害與人無爭則行何有闕又當兢兢業業以修吾之身肯廢前功於一發

尊賢則士願立朝賦【以尊賢則士願立於朝爲韻】

士固自重君宜罔驕惟克尊於賢徳斯願立於王朝上懷樂道之誠必加優禮下起充庭之望不待旁招凡稱命世之才俱有事君之願然而世或崇儒則與朋類以偕進時乎慢士則𨿽佚遺而不怨惟明主有尊賢之意每務防謙則羣髦興入仕之思誰甘肥遁時也晉晝接下鼎烹養賢徳行道藝則必預旌表忠信孝友則皆防薦延此旣加於體貌彼寧甘於棄捐神聖謙沖毎優崇於儒術英豪歆慕咸樂效於官聯自是來榮軒冕之華去恥山林之入望旒纊者拭目以期見候旌車者比肩而竚立謂邦有道兮於時可見故心欲仕兮如是其急聖人在上旣聞有禮之三君子於行願厠亂臣之十大抵士𨿽貴於求仕位尢慙於茍居視君好惡以決已進退觀道興廢以卜身捲舒𨿽尊徳樂義而見或嗟晚則離蔬釋蹻而來惟恐徐莫不有道賤焉而恥也豈若吾身幡然而攺於立或無方必負割烹之鼎待如不次自投衒鬻之書是何君専行爵之權士守立身之則倘恃祿位者因明月而按劍則安義命者必冥鴻而避戈是故好仁文後有海濱二老之歸慢罵髙皇致商嶺四人之匿譬如鳥巢不覆則鳳集阿閣駿骨必市則驥來四極今也世遇右文之盛朝惟有徳之尊語而前席者非鬼神之論見而賜璧者非捭闔之言又孰不思棄商築來趨舜門盡令雝水之西同爲振鷺肯顧鐘山之北猶念驚猿王者以是攺容就不召之臣式閭禮非常之士俾乘駒以去者賁然而至臥廬以隠者幡然而起是之謂王公尊賢士乎士乎可以出而仕矣

濟河焚舟賦【以濟河焚舟志在立功爲韻】

戰欲必勝歸寧豫謀旣濟河而赴敵遂決防以焚舟涉彼大川肯思還於故國火其巨艦誓死報於彊讎昔秦穆違蹇叔以襲人越晉邦而趨利二陵之敗也旣自咎於覆將三年之戰也又貽譏於拜賜全師再出俱懷奔北之羞雪恥不忘常起向東之志孟明乃慷慨發憤歡呼卽戎謂將之屢敗也固難以語勇而君之専任也當先於效忠昔也防師曾媿萬全之防今焉賈勇願収一戰之功由是提虎旅以䢐徵絕鯨波而永逝念解驂之遺辱遂捨舟而自誓兵茍勝也仇則可報功不就也我寧復濟顧吾戰志已爲死戰之期慮彼士心猶作生還之計莫若揚一炬以獨決聚萬舟而畢焚烈焰奔電長煙走云俾歸者以絕望庶往焉而立勲回視歸途渺洪濤之千頃示無還志激壯气於三軍故得我師奮臂以長驅鄰國斂兵而自戢縱橫馳河內之地談笑取王官之邑指茅津而反濟封殽屍而灑泣挫夫彊晉旣聞國恥之湔威彼西戎尢喜霸功之立玆蓋捨生而往也非徒誓於擊楫好謀而成也非不悔於馮河百敗而勇气不詟一戰而戰功愈多歸志與灰而共滅盛烈如山而不磨誓必破於秦師類湛船之項籍悲不還於易水小叩築之荊軻噫秦將之忠也旣懷報國之心秦伯之任也不數覆軍之罪茍因一眚而遂棄徒使終身而自悔又焉得千載之下仰焚舟之風凜然如在

本彊則精神折衝賦【以本彊則以精神折衝爲韻】

本旣彊固人斯服從得英雋以制勝致精神之折衝俊士朋來益鞏尊崇之勢威風逺曁坐摧奔突之鋒竊原君得士則昌國以賢爲本茍並謀兼智也能以徳而爲固則懷姦伺隙者自聞聲而逺遁蓋朝廷爲諸夏之本能制勝於九重故精神折千里之衝自宣威於四逺觀其多士同徳一人勵精肅爾幄中之妙算凜然堂上之奇兵勢旣聞於克鞏勝自全於不爭朝有徳而益尊人皆奠枕敵望風而引去孰敢爭衡玆蓋威稜之振也足以聳動於華夷譽望之隆也足以永爲夫儀則人咸想於風采我何勞於聲色宜其上兵伐謀大邦畏力晏子不出於尊俎兵自罷於鄰疆齊威必勝於朝廷防果來於敵國大抵千里制難者以重任於賢士匹夫敢爭者以輕量於大臣今也俊乂垂紳而搢笏臣主聚精而防神惟用儒而無敵宜不戰而屈人止須裴度之神明以威悍將不假魯連之談笑坐鄙彊秦譬如猛虎在則藜藿不采於山神龍居則网罟不親於水今也紀綱法度有以鞏固威靈气焰不可向邇國家安堵以無事鄰敵從風而自靡顧厭難於無形非得人而曷以賢五千之騎隨何徒詫於片言止百萬之師處厚亦稱於一士噫子玉不去則爲晉之患季梁猶在則挫楚之彊矧多士之濟濟佐中國之堂堂赫然臨之則夫誰與敵望而畏之則彼烏敢當豈不見汲黯居朝寢淮南之異議仲尼相禮歸魯國之侵疆彼有威卻匈奴者未免於窮徵口伐可汗者猶勞於面折未若此動容貌而鄙暴斯逺宣靈武而姦邪盡絕方今優遊於巖廊之上而精神折衝九有自聞於有截

嵗星所在國有福賦【以嵗星所居宜其有福爲韻】

國旣得嵗祥斯應期占是星之所在有其福以誠宜仰以驗之木精適居常次致當臨之邦域咸被純禧原天下之妖祥系嵗星之贏縮且運於上者象不虛示則居其下者應爲甚速爰占景曜適當所次之躔俯驗吾邦誕受非常之福觀其瑞色明潤重華陸離應以仁也旣存生育之理王於春也又司長養之時旣循度而至止則錫羨以宜其右行於天居一辰而不忒下臨無地備百順以無虧是宜君明臣直而世格昌期時和年丰而人欣樂嵗師之興也戰則必克政之舉也事無不濟由龍宿之所居故鴻禧之可繼越人遇此終摧吳國之彊晉室得之果挫符堅之鋭大抵事將兆於休咎星乃爲之疾徐超而前者或棄次而旅次行而失者或當居而不居事各有證象誠非虛惟嵗之在也無東西之去則福之來也有山阜之如可以伐人請驗馬遷之史所之得地願稽班固之書彼有國之昌也由太白之當期國之厚也以塡星之居久況此應王者而紀於號令主嵗事而爲之統首茍非次捨之當居安得休祥之備有豈不見淫在元枵之次徒致鄭饑旣居析木之津遂興陳后因知嵗之行也𨿽本於天度嵗之居也實昭於徳馨今也太史奏瑞淸靈炳靈生治國之百樂開寶運之千齡如是則賢士已登不必驗少微之象刑章防措何煩占貫索之星王者以是攷星次之攸居知天心之所與斂時福而民罔不錫討有罪而人莫能禦方今天相中興而嵗星臨之孰敢犯王師之所

髙祖好謀能聽賦【以天性明達好謀能聽爲韻】

髙祖獨奮漢圗以成蓋有好謀之徳又兼能聽之明顧夙負於英姿乘時以起尢樂聞於羣議擇善而行迹其提三尺以初興念四方之未定謂不咨於眾則孰判利害不擇其言則曷分賢佞從吾心之所好謀之其臧屈羣防之兼收又能審聽觀其逐鹿崛起斷蛇勃興善欲納則如恐不及防可用則何爲不能惟大公至正之是取豈小智淺私之自矜功爲最髙𨿽獨稱於赫赫計將安出每嘉納以兢兢莫不說辭或悅於監門謀主或資於亡命食而吐哺也恐彼敗事言其逆耳也知其利行設施皆合於眾智明逹蓋由於天性顧將軍何以教深圗東向之功非夫子無所聞爰下南浮之令非不知雌雄之勢可決於一戰甲兵之利可服於諸侯蓋念至仁伐不仁也何必恃勇多算勝少算也敢忘用謀我是以疑切戒於築室從有如於順流爲眞王爲假王悟陳平躡足之語趣刻印趣銷印用張良借箸之籌帝之性也非不聰明帝之度也非無豁逹然而助桀爲虐者欲居秦室之富養虎遺患者防遂鴻溝之割謀茍匪於能用亂何由而可撥所以闗東欲棄問不憚於據鞌戍卒能言見豈嫌於衣褐難者曰趙王之立也不顧叔孫之爭匈奴之伐也反囚婁氏之賢謀不詢於多士智難合於敷天殊不知過𨿽聞於有此攺必見於幡然遂令信彼四人爰割體膚之愛封之萬戶深懲械系之愆至玆騎項𨿽倨也諫而必從溺冠𨿽慢也賢非不好吾不愛於兼聽人亦爲之樂告故能舉秦如鴻毛而取楚若拾遺翦一時之彊暴

子使漆雕開仕賦【以開未從仕聖人使之爲韻】

夫子善誘漆雕受知念從仕之未也爰因言而使之顧至聖以何心惟均教育視吾徒之可用俾效施爲蒙嘗尙友及門潛心諸子仕焉非茍於利祿學也所期於官使眷玆尼父當日則何以哉謂彼漆雕可以出而仕矣觀夫心本愛日誌思澤民惟可行之道不試於事以有用之學私淑諸人及門之士也皆欲效職升堂之子也誰忘進身惟此魯人頗能參於聖學𨿽當周季俾往厠於王臣開也倐爾有聞欿然自視謂吾之學也固欲見於行事而學之優也乃可施於從仕茍吾信之未能何已長之足恃斯言旣發殆門弟之未聞此意孰知惟聖師之獨喜議者謂士之仕也固所素願師之言也宜無不從然念道之將行則急於一命才或未充則難求萬鐘𨿽尙遲於奮迅聊自適以從容所以進則未能垂嘉言於頴逹喜其志道激髙論於司農噫有帝王之學者使之爲邦在言語之科者使之辭命茍非此子之善學安得發言於將聖今也師以爲可而猶切於退托道旣未成則尙資於涵泳志有同於曾防姑樂舞雩藝或及於冉求始當從政彼有求價而沽者賜亦陋矣幹祿而學者師何過哉豈若此心不求於爵祿迹寧滯於蒿萊歷攷闕裏賢惟子開固異夫何必讀書子路飾有民之說使之學邑尹何非制錦之才誠以志則在於恬愉心不謀於富貴才已成而已則猶歉師之可而吾猶曰未使斯人也出而仕焉功利之及民也尙何有旣

天下可傳檄而定賦【以今天下可傳檄而定爲韻】

世仰英主威行普天旣望風而應也【一作乘破竹之勢也】可傳檄而定焉王旅旣興將大蘇於逺邇軍書所至當自底於安全夫惟信已結於人心助遂多於天下彼陷於塗炭也無不徯我則聞吾號令也孰能禦者赫然一怒皆延頸以望焉於以四方可傳檄而定也時其士勇咸鼓民思已深萬里起簞壺之念中原徯車馬之音茍用十行之札足安四姓之心寰宇𨿽遙已欣聞乎大號尺書所至自平難於當今是宜敍百世之仁恩收三軍之勇果書至河西則驚萬里之明見莭入北軍則舉一麾而袒左何在我之能然蓋斯時而固可極彼不毛之地咸已順從馳吾挿羽之書自然安妥大抵彊人之服者必假徵誅之及従民之望者止煩命令之宣今也久矣願王師之至歡然聞軍檄之傳自然姦雄畏力而屈膝老穉聞風而息肩所以光武陶儀圅紙首安於平廣淮陰遣使尺書亦足以降燕或曰民已見於歸心國何煩於馳檄殊不知近者已附而逺或未至弱者欲來而彊猶作敵故我形惻怛之言也慰云霓之望振威猛之詞也若雷霆之擊俾爾懷徳而畏威俾爾敉功而底績掉舌而賢五千騎豈勞辯士之隨憑軾而下七十城何用狂生之酈向非戴商之民家則相慶思漢之人心焉悅隨則何以當率土之紛擾也可空言而聳動之興可冀也亂斯已而固異夫通彼夜郎止諭意於蜀道守夫鴨綠卒遺誚於髙麗皇乎哉鉛槧之儒也旣務於討論帷幄之臣也又加於審訂俾萬姓以咸悅聳百蠻而退聽方今檄書風馳而人望中興不假一戎衣而大定

仁孝二致同源賦【以仁孝之道二致同源爲韻】

仁孝至重性情所根用若出於二致理蓋同於一源究此兩端皆良知之固有初無異體以大本之中存嘗聞才非曰於爾殊人或多於自異語其大體則似有異用本之一貫則了無餘事惟玆仁孝在人皆可以廣充究厥本源是理曾何於二致觀夫惻隠素稟愛欽自持行之閨門則致終身之慕散之民物則由一念之推莫匪斯心之舉初非二道之爲皆是物也孰能外之總百行以率先悉由所性𨿽兩兼之難備安有他岐豈不以親其親而因不失親老吾老以及人之老篤近舉逺𨿽則有別舉斯加彼率由內抱信此理之不殊推是心而足保顧施物事親之際𨿽曰殊途如鉤深探賾而言孰云異道大抵孝之化也先以博愛仁之實也本於事親茍志於仁則豈好犯上有一非孝則適能害仁𨿽運用或疑於前後而本原不離於眞淳當戒波流之蕩曾何泒別之因本立道生載攷魯論之訓功多事寡備形延篤之論是源也防精粗於一致之中合內外於同歸之地使兼愛者知厚親之道而敬親者備仁民之意重輕非復於銖兩先後豈殊於源委尊而安義道同曾子之三愛則無差本異夷之之二厥後道不明而去本益逺性好偏而所施不同剔股孝也而深溺鄠人之過摩頂仁也而或淪墨子之風是皆得於此失於彼我則觸而長廣而充純若顏回可並有虞之體徳如閔子豈殊管仲之功以是知天下之得蓋以其仁聖人之徳無加於孝見於日用𨿽有殊品求之吾心初無異教信夫仁孝之道𨿽二致而本同源又何必分其大較

孟荀以道鳴賦【以二子皆以其道而鳴爲韻】

周孔旣逺孟荀挺生以斯道而自任在當時而善鳴仰玆名世之賢同宗一聖抱此覺民之術茂著英聲當六國之下衰有二賢之可攷以亞聖之才而無所施用以宗王之學而終於窮老其遇於世何如也旣不逢辰不得其平則鳴焉獨能以道觀夫名重楚國學傳子思優入聖人之域卓稱王者之師恐斯文之防也振吾道以鳴其顧二儒仁義之言一根於正用六藝詩書之教大警於時玆蓋二百餘章兮皆立教之文三十二篇兮悉綴文之美闡其前而振其後著乎心而入乎耳蔑千載未光之病豈沒世無聞之恥時將駕說鼓木舌於諸儒經本吐辭和金聲於夫子誠以軻之辯也非出於得已況之說也不貴於難持柰何承道傳之也嘆徳衰之已而如艸木無聲而風或撓矣如金石無聲而人或擊之茍非一鳴之善曷能萬世之知久而益盈固異震雷之諭大而且逺允同木鐸之爲寧不由別王霸之尊卑明禮義之統紀一時衛道也信同聲之相應後世聞風也有徳音之不已顧響應以能然非言揚而何以假於韶樂鄙弗能之後防鏘若鈞天小爲文之韓氏故能倡正道以相和詆異端而力排南蠻之觖兮豈巧舌之能騁天下之鴞兮豈好音之孔懷俾眾議之不惑由大聲之孔皆且異夫卿云最其善焉文徒稱於壯麗魏晉未嘗純也辭只見於淫哇噫大醇小疵也𨿽或不同立言指事也未嘗有二羣儒敢飾於邪說處士不容於橫議然則先王之道至今在人耳者無他由孟荀之不墜

攻媿集卷八十

欽定四庫全書

攻媿集卷八十一

宋樓鑰撰

銘

胡徳容安靜室銘

民生之初未嘗不靜私欲害之羣邪交騁不操而存必也元聖勉旃學者無非中性乃若異端寂滅淸淨死灰不然何有於應寜知聖心塵不著鏡妍媸坐分不將不迎吾嘗從事萬慮悉屏求靜得擾薰蕕終勝師乃有言求則增病必有事焉勿忘勿正安則何敢庶防游泳吾誰與歸將求安定

趙振文毋自欺齋銘

上欺乎天謂其甚邈下欺乎人意其防覺事親而欺所厚者薄事君而欺陷於大惡所利幾何所喪甚博惟不自欺乃無媿怍一不妄語所守至約事是今日勿謂爲昨推此而行餘裕綽綽心惟至靈神不可度戒之戒之惟謹惟恪君如美玉欲資磨琢他山之石可以爲錯

族兄徳潤硯銘

惟端溪下巖之石藏古麗州之樓氏用以射防閱三世孫子相傳寶千祀

王端本硯銘

四圭兩圭同一邸未聞一璧踞十趾玉有五色今乃紫磨以禹圭滃雲起羲獻傳家不知防傲睨揮毫約詩史淮水不絕璧不毀書種緜緜尙百世

贊

伏羲像贊

不履而跣不冠而髮是何人歟以治以察手持圎蓍畫卦以八嗚呼是所謂古之聰明叡知神武而不殺者夫

東坡畫贊

出則鳳鳴處則龍臥論議觸海翻聲名塞天破百謫九死一毫不挫嗚呼固已知前無古人後有作者殆恐無有過之者也

呂眞人贊

神气旺雙瞳碧一劍橫飛萬里瞬息旁人道是呂洞賓堪笑旁人初不識

自贊

平生愛讀書眼昏健忘不如故平生愛爲人只有照管不到處老矣百事好罷休山林如許盍歸去惟有媿處便須攻攻到無時方始住

伯氏小昆山贊

昆山片玉大不彌掌數峯天成暗合心匠懸崖崚嶒咫尺千丈主人樂山一見技癢環以淸泚碧樹增兩海岸孤絕大士俯仰我亦膏肓誰防淸賞援琴對之萬壑同響

十六叔祖畫贊

猗歟先生嘉遁巖谷中無一塵髙視流俗面壁燕坐形骸土木是誰丹靑寫此面目旁觀未知旣笑而嘻此身見在何以假爲先生粲然徐曰不然若謂是假何必此畫咄哉此身又豈其眞

趙禹川畫贊

一室懸罄萬緣俱掃道窮而志益堅心灰而形不槁予實敬之蓋宣和西洛之貢士而淳熙宗室之遺老也

陸從老眞贊

綸中野服河目海口膏肓泉石而能起人於九殞之餘銜杯漱醪眞欲遁迹於千載之後是將傲睨塵埃之表蓋隠於藥而逃於酒者也

莫子大畫贊

目光深碧長鬛如漆少從諸公故身處韋布而有素官之風自適其適故年將六十而有孺子之色是將坐安輿脫世故洗眼以看令子之翺翔而逍遙乎仁壽之域者耶

叔韶弟畫贊

是何爲者獨立突兀目視云漢若書咄咄江山數千里而气益增齏鹽十九年而志不屈故能起連桂之墜緖收靑氈之故物今旣漸失布衣之髙是將斂湖海之豪而歸尋理窟者耶

髙防之畫贊

風標秀整興寄髙逺淟涊京塵而素衣之色不緇浮沈宦海而鐵硯之志不淺吾欲與之一局以消白日五弦而送歸鴻蓋所謂向若而嘆自崖而反者也

趙景瞻畫贊

寫照求贊其詞多妍子求箴規意已卓然余訥於詞爲誦道家之言其言曰和暢命生卑退徳生淸靜道生慈儉福生君能行此四者而又文之以學富貴何足論當遂爲河間東平之賢

馮義叟畫贊

曵笻者誰曰小馮君謂爲山澤寒儒而有食肉之相疑爲貴介公子而有驚代之文孤標如峯尖之秋隼秀句如春空之行雲退然不言無異稠人若飛書走檄之敏髙文大冊之工有能試之老矣是筆力猶足以挽千鈞者耶

汪彊仲畫贊

頭圎骨緊短小精明種雙芝之秀擷叢桂之英宦學有傳淸白是承勉之哉資稟如此毋曰賢於俗人斯可矣冀有以振吾外門之家聲也

丰叔宜眞贊

志行超卓風神灑落襲淸敏之餘慶傳黃梅之家學弟兄怡怡親髮如鶴故居鼎新朴斲丹雘已而意慕山林身去城郭掃漑松楸以自伸其志甘守簞瓢而不攺其樂蕭然松廬一邱一壑捜蒼石之空洞引瀑泉之濺撲信盤谷之可序而輞川之可貌也惜乎急景不可以久畱泉石之膏肓又不得而藥吾聞其風欲從之遊意九京其可作耶

從子澤修淨業以彌陀像求贊

彌陀何在云在西方垂一隻手接引無際視日入處知幾由旬一念感通如覿面見莊嚴五采聚紫金光全體現前若在淨土汝以色相欲見如來一念或差萬里懸隔惟此世尊眾稱慈父汝能供養懺悔歸依家有慈母與佛無二事母與佛其畢此生

觀音像贊

宜興蔣雲起示余曹仲元觀音像上有宣和禦題筆妙在吳道子之上且曰上天竺瞻禮大士者眾今將摹刻山中使來者得此像以供養用資二親冥福乃稽首爲之贊

慈悲廣大相好殊勝筆意精微乃與佛稱自在在心固不在相察至秋毫出道子上攜此西還刻之天竺流傳八方植無量福

定光佛像贊

虫蝕成文屋漏成痕贈之以中天然者存擬議則錯思量則昏斷是無人能防徒自饒舌紛紛直教喚出南安巖主也只解說無門風鈴搖殿角柔櫓過江村

南山律師贊

曰禪曰教無非爲人惟玆律儀尢切於身仰止南山與佛無間人天師尊不容贊嘆

靈芝律師贊

南山旣逺教道中微化身再來是爲靈芝持律益嚴護法甚勞靈芝之風南山相髙

佛法自天竺流入震旦久矣而四海之外奉之尢謹今有日本國僧俊芿慕南山靈芝之法航海求師首畫二師之像求余爲贊芿公恪守律嚴究觀諸書旣得其說欲歸以淑諸人余非學佛者吾儒曲禮三千散亡多矣然見於日用者如入公門而鞠躬上東階而右足𨿽造次不可廢也詩曰我心匪石不可轉也我心匪席不可捲也威儀棣棣不可選也此非律之說乎歸矣使律之一宗盛行於東海之東於以補教化之所不及其爲利益豈有窮哉

哲老眞贊

本是六一居士後裔郤做臨濟老子兒孫拈槌弄拂便習成出家兒事橫說豎說都不見文忠之文若是金剛圏渾身透過栗棘蓬作一口吞直得齒如劍樹口似血盆呵佛罵祖惟我獨尊眞个了此一段大事也不枉了打破家門

湖心竹谿政講師贊

諸佛諸祖都知源流一片靈臺莫之與儔萬論千經縱橫受用一段辯才壓倒大眾定交方外一別九年再見似黃面老子依舊說教說律說禪指望他一口吸盡西湖水郤成火裏打秋千季札掛劍於徐君之樹吾亦說偈於老師之前師豈遂無知耶當亦盱衡而爲余欣然也

鑑堂昕老贊

咄這老頑頑於石鐵喝倒又起棒打不殺急裏翻身當機便拶若教撾鼓說禪也防七七八八咄把似口羅舌沸何似耳聾眼瞎

瑞巖益老贊

鋪席多年欲捲收又攜一錫海東頭雲門不絕僅如綫命脈有人能續不

塗毒防老贊

塗毒已化一絲不掛誰模其形彊爲描畫是見佛便呵見祖便罵者我銘其塔已成話霸更要注腳我則不暇爲此老從來顚蹶不知今在何許而精爽猶爲可怕也

雪庵瑾老贊

俊辯不窮靈臺無比庵空無人雪消成水若道成水流轉未巳一防洪鑪永超生死

英老眞贊

豎起硬脊梁論交鐵拄杖棲雲庵中若將終身十字街頭蹴踏龍象大地一變直教寸艸不畱大廈將傾敢將一手扶當翩然去之逺隔風浪維摩示疾幸得無恙且須畱取這老古錐要與住山人作个榜樣

壽上人眞贊

年甚髙業甚茂火冷云深松枯鶴瘦對鬼神而獨說有翻河之辯口人望爲大道師終不出一隻手邁祖風之髙絕挽末俗之卑陋求之吾鄕蓋前有顏聖徒而今見此山之壽

瞎堂逺老眞贊

少識師於柯山之庵晚見師於靈隠之南荊棘林中吞栗棘蓬觀堂深處見古瞿曇雲歸列岫月印寒潭眞圓悟之嫡子而杲風之同參也

圓覺庵澄師眞贊

淸淨緣深塵勞念絕𨿽見比邱尼身有古貞女之潔居然是圓覺庵第一代住持更不須橫說豎說

偈頌

雙峯二偈

莫把資深兩處尋此心心外更無心道人欲問資深話自得元無古與今

道非身外亦非中左右逢源作麼逢繞寺尋山無好處不知門外有雙峯

新昌石佛

費盡三生心與力造成石像一百尺相好端嚴具足尊五采黃金妙裝飾道不是佛郤不得若道便是也不得上盡層樓郤下來何曽見得眞彌勒

遊金焦兩山以雨而輟

余沿檄行浙西冒秋陽之暴烈漕河絕流日有焦槁之嘆至京口假舟遊二山適是日風雨大作江頭尢甚豈俗語所謂平生不賣漿者耶回城道中因憶本長老金山偈戲續其韻

金山寺裹山焦山山裹寺風雨勸我歸也省兩頭事本長老金山偈雲水裹有塊石石上有个寺千人萬人題只是這个事

跋惠峯詢老所編類海

古徳手段決裂剝地破防地折說道不立文字未免橫說豎說艸庵文字太多隻爲老婆心切若不作恁麼看將謂多口饒舌

題老融畫彌勒

乘風欲去東南回頭此意誰參當時蹉過足庵郤來攻媿同龕

戲贈怡云平老

深山中拔出閒身閙市裏尋得靜處相逢了白話三通那个是末後一句不因聞所聞而來不爲見所見而去嶺上白雲君自怡何時許得同龕住

送淸道者住投子山

一鉢一衲一邱一壑非去非住無相無作一腳踏著投子機不被旁人輕摸索

戲題珪老借庵

莫道庵子是借底只你也是借將來勸君莫作來生債盡底還他亦快哉

不知當初問誰借至今久假而不歸畢竟還了方是了郤須還我未生時

次仲舅韻寄拙庵

涵秋古澗落珠旒防欲相將作勝遊芒屩未穿心已嬾不如莫莫且休休

明月堂前玉几山倦遊雙徑卻來還舅甥相與成三隠城郭山林等是閒

公居山外我城中不見成疎見亦空要是歸來當一見待攜藜杖訪支公

莫把坐忘成坐馳歸來須是識眞歸壺籌投盡無人拾澹坐藤牀風掩扉

送雪竇璧老住雪峯

雪竇移將住雪峯兩山雪色本皆同莫言此去八千里明月往來含太空

遊雪竇雙塔登云檐有懷海印云老

來禮二師遺像小立云檐一餉欲見徳云比邱卻在別峯頂上

金峩本老領優婆塞眾求寫選僧堂三大字示以數語

行者堂中選僧眾僧堂中選佛人道是我卻不不如莫待僧伽梨便與豎起脊梁骨大丈夫休汨沒一粒爆起冷灰豆十分鈍似遼天鶻赤腳踏透祖師闗神錐擊碎精靈窟君不見盧能只在碓坊前解道本來無一物

題壽居仁獨說圖

向來八萬四千偈舌端辯才若翻水山空月落說向誰不如出口入吾耳當時受者亡是公烏有先生子虛子我卻曽見語錄來秖有空空數張紙

題璧老笑庵

笑甚底笑甚底若要笑時笑殺你說夢夢中洗泥泥裏頭上安頭以水濟水个个一般滔滔皆是我也要笑來終不欲開唇露齒

題宏老空谷

君看空谷自然空聲有洪纖應則同正爲中虛聲自應莫將應處做神通

昕老自號鑑堂來住蘆山山中先有鑑堂

鑑堂來住鑑堂中兩鑑相磨只一同要是非堂亦非鑑但見寂照含虛空

跋塗毒與惠老偈

我銘師塔而不識面一瞻頂相爛爛巖電橫說豎說不待饒舌塗毒一聲百獸腦裂

次韻伯父與心聞偈

紹興二十四年伯父帥維揚時在郡齋見所與心聞一偈慶元六年昕老示及眞迹恍如隔世敬次舊韻

法器何妨待晚成一朝防鐵便成金拽開鼻孔力無限坐斷舌頭功更深揚子江頭言在耳靈山防上笑傳心自憐鈍置無香气四十年來只似今

汪耐翁以最首座十談見示

十首談已贅疣勞君頭上更安頭若還又有九百漢葛藤相纒幾時休

題龍眠畫西域聖僧

放兩不借疊雙足自在在心機在目黙然深入不二門不知師唱誰家曲

戲答益老寄方竹杖

瑞巖益老寄方竹杖書云不可削圓也一笑又舉大徳拈起拄杖全得這个力話謂攻媿下語下得一任提持下不得奪卻作麼生區處快道快道

家家竹杖只圓光此竹如何得許方削得團欒無可笑驀然奪去亦何妨咄哉得力處不在這个

答東山一老二偈

卽心是佛本無難錯郤絲毫隔萬山知有毗盧五千卷誰能分寸費躋攀

閉門深坐日知味無限好山都嬾遊城裏山中俱是隠江湖不若兩忘休

送一老住廬山歸宗

久向東山捲藏經鬼神推出舉軍驚從來要去廬山住好就山中過此生

啐啄同時不偶然史君提起正當年向來閙市難行道今日人天聽說禪

千古名山大道塲止因賦重遂荒涼後之君子誰能弛試向山前問老蒼

歸宗法窟寖湮微拭眼余風靡孑遺法鼓一聲精彩變要如光弼用軍時

廬山面目非難識橫嶺側峯皆是眞若待出來方識破不知何用个中人

題庠老頤庵

下震上艮下動上止分明兩片口唇包著許多牙齒禍自此出故以言語爲戒病自此入故以飲食爲忌庠者養也頤者養也名庠而住頤庵知他養个甚底直待吞郤栗棘蓬更與吸盡西江水莫問這邊那邊都是一个道理

題慈溪張氏坐化頌

慈溪董君之妻張氏坐化作頌云有身有苦無身無礙撒手便行這回自在柏泉諸人稱之爲下一轉語

苦是自苦有誰縛汝礙是自礙非身爲害旣知一物本來無何待行時方自在

書全無用語錄

全公無用無用之用生前已自無用死後葛藤何用𨿽然如是善用者必自有用不善用者不如勿用試問大眾如何則爲善用有時拈起一枝艸作丈六金身有時把丈六金身郤作一枝艸用

跋正法眼蔵

正法眼蔵當時滅郤那得許多落落索索問著則差答著則錯喝也喝不住棒也打不著妙喜更得工夫時與下个注腳休休休莫莫莫若要拈花微笑底事不二法門也低一著

攻媿集卷八十一

欽定四庫全書

攻媿集卷八十二

宋樓鑰撰

祝文【案原目此卷前有致語十五首上梁文四首勸農文三首合爲一卷已缺佚無存又有靑詞三十四首別爲一卷疏文九十六首分爲二卷大率道場祈醮佛寺功徳求僧募緣之作今並刪去】溫州修大成殿祝文【教授】

殿久弗葺隳蠧日甚神像在玆懼將壓焉易敝從新飭工伊始恐驚神靈不敢不告

臺州謁廟祝文【通判】

東嶽行祠

泰嶽以膚寸之澤及天下功利之在民物者何止一邦鑰佐郡此來伏謁祠庭巖巖之瞻邈在天外神聽則近尙其顧歆

靈康行祠

惟神之祠肇於永康而靈響之著盛於臺城乃崇寜元祀曾祖來守以神之陰功聞於朝是以有仁濟之封鑰佐郡此來所以事神者何敢不肅祗事之始先欵祠下靈康之謁少俟朝夕惟神其鑑之

諸廟

州之民吏治其明神理其幽神之血食於此旣久功利之及民者深鑰佐郡此來祗謁祠下吏之事不敢不勉惟神其陰佑之

靈康正廟

王之威神震於一方疫癘雨暘罔不禬禳昔曾大父來守海邦列功於朝侯封有光鑰玆叨佐州祗敬靈響巋然祠庭襟山帶江千載喬木郁乎蒼蒼再拜致謁肴鮮酒薌願廣陰佑保綏此疆十雨五風丰年穰穰吏責茍逃神賜敢忘

辭廟祝文

先聖

夫子曰君子學道則愛人鑰未知道而願學焉羨員此邦所未底於戾者夫子之教也今去矣敢敬致辭然夫子之道無乎不在鑰之心亦當無乎不勉蓋夫子之廟可辭而道不可須臾離也

諸廟

鑰贅倅此邦首尾二年年谷順成無菑無害神之福吾民者如此而吏之被賜也尢爲不貲今去矣只拜祠下非敢邀福於身願神之福吾民者千載猶今日也

溫州謁廟祝文【知郡】

先聖

夫子之道萬世所尊夫子之尊萬國所共鑰頃嘗分教今十五年奉釋奠之舊儀葺大成之廣殿玆叨假守尢仰師尊夫子有言曰敬事而信節用而愛人使民以時鑰𨿽不敏請事斯語惟夫子實鑑之

諸廟

永嘉內外百神咸著靈響【祠山云惟王威徳著於東南創祠此邦民已受賜海神云惟王勲業冠於唐室威徳著於是邦】鑰頃嘗客授祈報屢矣玆焉假守獲共香火之奉今嵗旱災甚廣獨吾州有年神之賜厚矣國家張官置吏凡以爲民祀典所載亦惟有功於民者祀之秋气方中岌岌然以風濤爲憂愁霖未止願亟開霽以全農功鑰不敏竭力以祗王事惟神有以相諸幽則吾民其庶防乎祗謁之初敢敬以告

祭酺神祝文

惟周禮族師之職春秋祭酺鄭康成云蝝螟之酺慶曆之制有蝗虫則祭煕寕議臣欲每嵗春秋行禮終不果行乃閏五月丙戌以虫螟爲害祭以致禱賴神之賜隨卽衰息玆當晚禾秀茂之際又有食其心者士民以前日之靈異來請不憚再瀆復舉斯典詩云靡神不舉靡愛斯牲而況明神見之禮經著之祀典専職於蝝螟者吏不敢辭其勞神其不倦於應俾田祖之神畀之炎火以全嵗事於垂成不亦休哉

辭廟祝文

先聖

嗚呼聖人之言可寶萬世而況吾夫子集大成而又拔其萃者乎夫子之言曰道千乘之國敬事而信節用而愛人使民以時鑰不肖試郡以來伏謁之始固嘗請事斯語黽勉萬一由是得二年之間田裏相安今去矣敢以展謝四五年間十修釋奠之禮顧瞻廟庭不忍遽去若拳拳願學之志又非止乎此也

諸廟

惟明神福永嘉之民民之謹奉香火於玆有年矣鑰試郡此來荷神之休凡有禱祠無不響答今歳尢幸十雨五風以迄康年晚禾闕雨不免煩瀆秋髙气淸忽霈膏澤豈麼麼能動神聽蓋千里之幸也吏之撫民不過二三年鑰拳拳此邦無異鄕社今去矣旣謝靈貺神其加惠斯民於無窮哉

工部加贈焚黃祝文四首

國家蕆事於南郊大賚四海鑰以叨列朝籍贈先考爲中散大夫嗚呼惟樓氏世有積徳衣冠相襲旣百三十餘載矣自曽大父金紫而下階官至朝議者三人俱不及生登五品我先考歷仕防一甲子謹廉周密始終無玷闕官簿益髙壽七十有六而束於新制乃今而後得之仲兄旣不勝喪遂不得同致卹典焚黃九京追痛罔極伏惟昭鑑歆承寵渥

鑰伏自淳熙十四年七月假守永嘉辭拜塋下聖朝恩賚動及泉壌先君贈典乃至於八前四者固嘗燔黃以告矣今皇帝登極已而鑰遷秩中奉又遇明堂大禮累贈先君爲正議大夫今者鑰由權吏部尙書丐郡得婺按故事以請於是遂有正奉之贈歸掃松楸涙沾宿艸敢以四告並侈上恩惟我先君位不稱徳積慶流衍十年之間寵渥踵至不肖子鑰蒙被遺澤年除歳遷寖逾分量幸逃譴何得遂一歸皆先君之賜也尙惟祗服命數以佑我後人於無斁

惟皇帝禦宇之四年親祀南郊霈大澤於天下追榮之恩普及泉壤嗚呼顯考積厚流光鑰不肖祗服義方慿借陰佑幸不墜門戶以爲先君羞十有四載之間告第燔黃至是而九玆敢以宣奉大夫之命薦於塋域顧瞻松楸音容如在尙惟歆鑑式綏寵渥

伏自嘉泰三年郊祀大禮考加贈銀靑光祿大夫妣加封安康郡夫人恩命未頒顯妣遽棄諸孤憂苦摧割未遑蕆事去歳天子宗祀合宮又贈考金紫光祿大夫妣安定郡夫人嗚呼顯考捐館於今二十有六年告第之典至十有二今旣視秩天官追蹤曾祖顯妣克享上壽石窌啟封至再至三康寜考終洊更大郡餘慶所曁燕及孫曽世受國恩存歿俱幸惟是奉顯妣色養之久近經初忌又首行燔黃之禮鑰等不勝哀慕之劇謹並以四告三黃展儀塋下

移長汀庵祭告祝文

三代並陪葬位

鑰等罪逆酷罰母氏大寜郡太夫人汪氏傾逝伏自淳熙十年先考葬於長汀祖庵之後是時卽議少遷冡捨因循二十餘年玆以母氏卜日合祔移庵於左敢先奉祖考神主於享亭庶免斤斧工役驚動神靈俟新庵之成復還廟室伏惟鑑察密賜陰佑俾大事克修鑰等不勝哀痛感激之至

先君工部

嗚呼先考之葬二十餘年矣體魄安靜子孫蒙休久議遷移祖庵不敢輕易天禍我家母氏大寕郡太夫人以正月九日棄諸孤攀號擗踴痛割何極鑰等忍死力貧已豫卜十二月八日丙申奉太夫人之喪祔先考之墓將以此月二十二日丙辰解屋塡基伏恐驚動神靈先於今日設祭昭告惟我先考黙相大事使區區孝誠早遂素志永奠二親九原之居不勝悲痛感激之至防典將頒燔黃未果寒食之節以凶服不敢墓祭掛旛追薦並惟歆鑑痛吾母之不及見也

土地

先祖少師之葬建立庵捨今八十年其鎭安松楸保佑存歿惟神是賴玆以母氏大寕郡太夫人之喪將祔於先考光祿之墓豫卜吉日遷庵於左方伏恐有冒明神謹用昭告奉神位稍就西廂俟工役訖事別當築室妥靈永祗香火惟神鑑察尙陰相之

畢工奉安神主

長汀建庵垂八十年物各有數撤而新旃顯考之藏安康合焉惟此舊基實蔽新阡忍死竭力徙於東偏土木初興神主告遷玆焉訖役奉以言旋載髹新位敬書掲防捨舊從新憑依永傳佑我後來慶系其綿

鄕校奉安先生祠堂祝文【代工部】

惟我曾祖以古學起家不務仕進退而教授鄕校一時名公橫經授業最爲盛際里人推本文風之所由興相與祀於學有年矣近又請於郡願徙祠東序以致尊尙之意郡太守欣然從之遂爲四明美事衰族預有榮焉粵子孫不敢以是勤鄕曲身任其責堂宇一新像設嚴備其率子弟祗拜祠下以妥先生之靈世蒙余休懼弗克稱繼自今歳時瞻敬其勉進學業惟孝惟友以庶幾先生之風以無負里人之意惟先生其鑑之

立皇太子祭諸廟祝文【以下代溫州守】

皇帝惟宗祧之重豫建太子以固國本爰推恩沛惠綏萬方凡郡國大小之神有功及民者命長吏咸致敬焉惟神廟食玆土法應得祀謹涓吉辰【一作謹遣某官】奉酒醴牲牢以薦馨香神之聽之相我千里之民自今無或有旱潦疫癘之災仰以答上之賜俯以爲邦人之休顧不在玆乎

海神廟祈謝祝文

祈雨五首

惟神相唐若旱作霖精爽凜然廟食歳深民以旱告吏實疚心潔齋致禱罔或弗欽願沛膏澤視古猶今庶幾嘆愁變爲謳吟

海邦之民神所勞驕陽傷農下無告吏實不肖心是悼三日再瀆神勿躁旱魃旣虐風亦暴吹云使醨气不冒平疇良苖日就燥安得上天陰雨膏神兮至靈隨所禱牲牢馨香敢忘報

夏旱致禱神旣應之驕陽復興實慙再瀆暑气日甚嘉谷將槁吏無所告惟神是求願爲甘露迄成歳事靈應益彰報敢後哉

頃歳夏旱秋而得雨農功𨿽失尙收桑楡惟今之災秋晚未巳千里內外日以告病間有火驚無敢安處麥不入土後日可憂瀆神再三顧豈得已願爲膏澤捄此疲氓

三時務農以神爲命雨暘不若隨禱輒應農事旣閒人亦少休旱暵吿病惟神之求連甍而居甘井枯竭宜寒而燠疫癘將孽神芘斯民尙聽禱祈三日之霖拱而竢之

迎神像行道祈雨

旱災致禱𨿽日造於靈祠甘澍愆期意尙虧於舊禮願同佛像周曆郡城列處黃堂慰萬眾瞻依之切悉裒緇侶盡六時諷唄之勤庶神力之益彰俾雨師之速應人所欲者神其聽之

謝雨四首

夏旱而雨功歸於神神安厥居蓋亦未防秋陽爲虐於於復來不以爲凟而不我聽三日之澤如響應聲苖興勃然一稔可待神之賜也敢謂偶然敬拜於庭神其來格

神居是邦民之司命曰雨曰暘來禱必應亢旱旣久千里告病迎處黃堂用彰禮敬人心惶惶神實來聽以陰以雨不俟雩禜肅神之歸如初之迎掲防妥靈牲酒斯盛或言海气則風之證祈佑農功俾終有慶

秋日亢陽正此無告海風助虐其何以堪吏之不徳不能銷去精祈未旣靈貺已昭神之愛民若父於子隨禱而應是焉可誣尙請於朝以伸陽報

旱災之餘人心易恐雨小不應千里嗷嗷所不甚恐惟神是恃衛公精爽凜然如生膏澤所霑闔境告足率屬來謝其敢不防尙冀時若以汔稔歳

祈晴二首

惟神廟食之久於民有功曰雨曰暘調護無爽吏政實愆致此陰沴雨雪不已欲耕未能怨咨無告惟神是賴毋以吏故而害於民廓淸頑陰使遂開霽吏敢不勉重爲神羞

春耕欲雨多則告病人旣無厭神亦難應然念此邦倚神爲命滛霖未巳陰沴日甚嘉種不蘗汨於深濘東作茍失曷爲農慶日在甲子占匪休證驅斥雨師惟神之令有禱於玆神其來聽

謝晴

春霖太甚良農病之吏求於神日俟嘉應上勤宵旰徳音四馳曾不淹辰廓淸氛翳回視四野物物昭蘇神實相唐功著千載燮調之妙又及我朝曰雨曰暘尙期終惠

祈雨雪

惟玆東嘉歳事屢愆神厚其賜書大有年農隙而旱敢瀆神聽泉竭麥枯人亦告病歳雲暮矣暖然如春又恐疫癘重困吾民立云滃興密雪交下益以霢霂潤及原野是在明神不勞餘力倘終芘之何以報徳

謝雪

冬溫不雨爲嗣歳憂致禱於神靈應如響微雪欲作先集於霰報神之賜庸有旣乎

發海舟

郡祗天子命遣巨艦數十艘由海道以戌四明惟神廟食此邦靈應如響願陰相之俾往來鯨波如乘安流無有驚畏則所以報神者敢怠哉

禳謝風三首

永嘉災荒首尾十年今歳之稔近所無有時暘時雨神賜實宏秋霖未巳害我穡事積陰之久或致風窮民易驚愁嘆相屬垂成之賜惟神是依驅除云師使見白日風伯退聽鳴條不聞倘終惠之其敢忘報

魯有爰居止於東門展禽曰今其有災乎是歳也海多大風先事之占有可信者此邦歳苦風邦人畏甚春有飛雪以秋爲期暑雨未休深恐馴致惟神靈響千里具依是用祗謁祠下豫罄邱禱曰暘曰雨神已佑之於前其終惠之汔我穡事

吏實不肖無功於民神曷芘之隨禱輒應反風之感𨿽曰偶然如神之靈答貺昭甚震風淩雨一夕掃除祗謝祠庭其敢不恪

龍女廟祈雨祝文二首

旱潦有數天實爲之千里之潤神實司之歳以旱告將困吾民天髙難諶用求於神幽蟄奮起霈然膏澤俾成丰年何以報徳

靈貺在民廟食久矣靈𨿽不渝祠則甚圯旱禱未答或其在是吏職養民視饑猶已神相於幽休戚共只願噓云沛澤千里何以報神葺祠舊址丹靑相輝棟宇丰侈神之聽之誓有如水

二龍潭請聖水祝文

歳以旱告靡神不舉百谷方仰於膏雨神龍猶臥於靈湫爰遣屬僚修郡故事仍將緇流諷唄致禱挹彼注玆𨿽曰聖水一勺之多賦靈於中端如泰山膚寸之潤三日之霖將於此乎求之神尙肯來慰此渇望

迎四龍王行道祝文

深山大澤是生神龍旱魃爲災迎之幽宮聖水一勺神在其中甘霖未施吏罔措躬旗旄幡幢往從紺容願驅妖沴回祿祝融願呼羣靈屏翳丰隆尊居黃堂指麾成功膏雨浪浪黍苖芃芃策勲而歸報神何窮

巾子山龍潭請聖水祝文

記曰天降時雨山川出云然惟神龍所居則膚寸之雲雨輙應之郡苦亢旱祈禬之禮徧於羣神云出相望膏澤未下竊惟巾子山一郡之望眞龍之所居也謹命縣大夫修敬靈湫勺聖水以伸誠禱願興雲霓沛以甘雨以慰渇想以蘇千里以示神應於無窮不其休哉

九龍潭請聖水祝文

神龍之居實爲靈山旱憂吾民神不得閒從人之來奮起幽蟄來卽公堂杯水可挹云四興千畝含滋爲此澤者非神而誰求之於初萬目所矚於以將之其敢不肅神乎旣居願安幽宮節宣雨暘相予屢丰

平水王禱旱祝文

亢陽爲虐方憂誠禱之未孚故老有言始悟靈神之在邇謂護國通天之號有濟民惠物之功比歳以來幽祠寖廢旣上雨旁風之未免何西廂東序之足觀𨿽吏民已謹於祈禳而守宰久愆於禮敬旱旣太甚咎或在玆聞之惕然其敢寜止爰陳菲奠來謁明靈伏願矜小己之寡聞憫斯人之無告沛乎百里之潤爲之三日之霖誓率耄倪益謹牲牢之報且令棟宇聿觀輪奐之新

郭先生廟祈雨祝文

維玆斗城先生卜之歷千百年民用安之亢陽有禱神又聽之廟貌之崇後其圖之

祭勾芒神祝文二首

正月惟閏旣望始春甘雨霢霂土膏墳興祀牛於門協气是迎司我穡事惟帝與神歆此菲奠用介丰登維時發春盛徳在木帝實主之神實輔之乃祀土牛用介穡事其尙居歆以迄康年

春賽諸廟祝文

惟神功利及物廟食此邦維暮之春聿修歳祀涓辰致潔徼福於民神之聽之惠我無疆

畢文簡公祠堂奉安祝文【臺州】

興國之初臺爲王土擢公朝行首綰郡組宣暢皇風蠲除虐賦去歷華途爲公室輔遺愛一方美談千古君子人歟章聖天語乃昔尢侯建祠黌宇遺像未設闕典思舉傳之番易冠佩容與道貌睟然爭先快覩鑰去二百年叨繼前武敢曰尙友庶防趨步於以奠之掲示儀矩曰士曰民惟敬惟慕

鄕校序拜奠謁祝文【代鄕人】

先聖

夫子於鄕恂恂爲先鄕人飲酒後杖者出正月之吉敬拜殿庭退序長防仰遵聖訓玆與鄕人飲酒以齒謹以淸酌薦籩式陳明獻

兗國公

惟公亞聖苦孔之卓非禮勿動不攺其樂願言晞之敬拜於學玆與鄕人飲酒以齒釋菜於先聖謹以薦籩之禮配陳明祀

鄒國公

學以明倫孝悌具申徐行後長舜予何人鄕黨尙齒遺言是遵玆與鄕人飲酒以齒釋菜於先聖謹以薦籩之禮配陳明祀

攻媿集卷八十二

欽定四庫全書

攻媿集卷八十三

宋樓鑰撰

祭文

孝宗皇帝靈駕發引祭文【同侍從】

維紹熙五年嵗次甲寅十有一月戊子朔十五日壬寅具位臣某等伏覩哲文神武成孝皇帝靈駕發引臣某等謹於道左恭陳薄奠攀慕龍輴臣等謹泣血頓首死罪言曰恭惟尊號皇帝道全徳備仁熟義丰列聖儲休承藝祖神明之冑中興垂統紹髙宗揖遜之傳亶超今冠古之資妙旋乾轉坤之略髙出百王之表規恢億載之圖若孝徳之大成蓋聖人之未有永惟四海之養仰奉兩宮之歡以萬乘之尊躬行舜慕以三年之久親執堯喪釋神器以不疑事慈闈而盡禮方且凝神泰極介壽無疆乘飇馭以上賓攀龍髯而何及千官號慟兆姓悲摧玆當同軌之期旣庀因山之役臣等叨塵班列夙荷生成痛靈駕之莫回俯濤江而欲濟同傾丹悃敢薦芹誠臣等無任號天摧絕哀慕感切之至臣等泣血頓首死罪謹

祭龔參政【茂良】

嗚呼哀哉先生之生殆不偶然先生之用人則望焉先生之貶自古有此先生之亡則天道亦不可知矣嗚呼哀哉尙何言哉聖度如天斥者多還使先生少須臾毋死且少北矣而何朝露之遽先嗚呼禍福之變處之晏如疾在血脈而居非人之所居以馬伏波之堅壯猶不堪飛鳶之墮況愛嫡埋玉之痛𨿽有鐵心石腸能無動乎斯人也而有斯禍玆非命夫玆非命夫鑰受知先生十有七年出入東閤托身陶甄旣驚嘆於云亡又哀夫父子之相隨於九原也聞旅櫬之言歸愧生芻之闕然向風一慟有淚徹泉

祭謝樞密【廓然同寺監丞簿】

丹丘之境上應泰階名徳輩出未躋公臺惟公特起抱負奇才遇事風生遊刃恢恢一言寤主風雲壯懷含香蘭省峩豸栢臺言聴諌行天顏屢開靑霄直上富貴鼎來洪樞運動大政參陪謂當自此麯糵鹽梅天乎不淑梁壊山頽上意震悼生榮死哀某等叨列周行屢登翹材劍佩儼然公安在哉乃列斯殽乃酌斯罍失辭一慟我腸九回

祭王丞相【淮同郎官】

嗚呼魯公气備才全結知三朝運逢半千紹興之季已任諫垣敭歷中外再歸日邊巍巍壽皇尢急親賢知公日深擢之邇聮憂國孜孜愛君拳拳無喜無慍不黨不偏若不勝衣似不能言臨機輒斷得君最專愛惜名器避逺勢權旁求髦俊坐鎭浮儇其崇如山其澄如淵宰輔七府十有四年彌縫藏用海內晏然縟儀大典奉以周旋無器可名靡勞弗宣經綸未究精力未愆名遂身退來歸林泉舜亦命禹龍飛禦天甘盤舊學盍歸帝前上意傾屬虛左待旃嗚呼慶門多故天命不延嬴博痛念風木悲纒竟不勝喪一病弗痊兩宮震悼四方驚傳某等叨列郎吏久與陶甄絕望衮衣阻拜新阡敬以菲奠逺致幾筵矢哀以詞有淚如川

祭羅樞密【防】

嗚呼天之生才足用一世如公之生爲國之瑞气勁而和色溫而厲立登要津以學自致年不可及眾惟大器亹亹九遷逼以富貴而公謙虛得寵思畏樂善貪賢惟恐弗至公爾忘私力捄時獘憂深思逺語輒歔欷論事剴切無所顧忌退省其私不攺端粹謂如若人宜居大位上以舊學眷寵尢異擢貳西樞望以經濟才五浹旬一疾而逝天胡不仁孰主張是賦以宏才登之兩地乃遽奪之哀哉殄瘁平生無玷俯仰何媿母方逺歸子不及侍公之賫恨有此一二某等仕同班列情均兄弟同寅協恭相勉忠義比日扈從尙得聨騎一宿九原驚悼喪气潭府方新賀弔相繼矢詞寓哀痛哭流涕

祭趙觀文【彥逾】

惟我朝之天族兮分銀潢於仙源極富貴於承平兮盛人才於瓞之緜仰髙帝之子孫兮固龍種之不凡惟我公尢爲傑出兮掇儒科於妙年初小試於簿領兮騰政譽於瀛壖葺水利於不朽兮兩舟之濟人不知其防千由宰縣以佐郡兮聲名上徹於細氈阜陵畀以三輔兮藹遺愛之流傳上不畏於彊禦兮下撫卹於黎元鉏積蠧之狡穴兮伸累載之幽寃將使指於諸道兮振風采於兩川一介不輕取予兮信靡勞之弗宣出藩入從兮擢文章之邇聯當紹熙之末年兮鯁論至於駢肩公實領袖於時髦兮心鐵石而愈堅劇羣情之危疑兮方憂夫杞國之天發大計於丹衷兮皇天后土實臨公之一言彼頌梁公之取日兮謂咸池與虞淵未若公之善斷兮定防於萬眾之先進忠謀於長樂兮又從容於平勃之間覩大明之繼升兮措世於泰山之安無官可以酬公兮視政路之淸班偉君子之勞謙兮推勲名而弗專望蜀道而再登兮兼制閫於帥垣服袍帶而攜琴兮追軌躅於趙張之賢方讒邪之競起兮若蜩螗之羣喧馳睿旨於萬里兮俾書龍飛之末與顚陷宗臣於罔測兮將於此而求旃孰知公方平心直筆以進兮無一語之黨偏守陪都之管鑰兮歸佚於橰閒繙萬書以自適兮若將終其身焉痛妖孽之肆行兮裒凶鞠頑而盜大權又妄興於兵端兮致塗炭於三邊公𨿽身在外兮切憂時而拳拳豁天地之開辟兮更漢化而攺起大老於海濵兮詢黃而罔愆屈故事而不得共政兮爲帝師於經筵俄引疾以吿歸兮返錦裏而名全猶薦賢以報上兮又開東宮之新編曾經濟之未究兮忽一疾而不痊邦國爲之殄瘁兮惟我十倍於哀纒悵登門之𨿽晚兮幸接武於甘泉頃丐外而投閒兮亦來問捨以求田登百尺之樓兮十載奉公以周旋約五日以往還兮澹若水而無閒然酒三行而棊再戰兮望之者或以爲仙時抵掌以劇談兮若相和之篪壎忝賜環之同日兮祖生先我而著鞭我方困於沈屙兮尙踸踔而蹣跚陪露門之進讀兮又聨鑣於九閽公旣扁舟而東下兮謂將相隨而出闗乃匏系而不得去兮徒尺書之翩翩謂獨居而無偶兮幸蚤歸而毋畱連荷公之心相知兮夢曰繞乎故園何天之不慗遺兮棄塵區而蛻蟬念吾母之窀穸兮公之賜及乎九原感二子之受知兮正禮舉於後而公山舉於前繄龍門之髙峻兮殆吾父子之宿緣何云翰之未幹兮驚身世之遽遷寄薄奠於繐帷兮慘東望之風煙尙乞身以掛冠兮期執紼於南陽之阡相距才四歲兮亦豈久於人寰爰矢心以致辭兮灑哀涕之潺湲

又【塟事】

惟公操厲冰霜忠貫日月東西惟命險夷一節求之古人蓋以安社稷爲悅者也功成不居橰閒道尊更化還朝進讀露門人望所歸尙秉政機難進易退竟歌式微送公江幹欲隨出闗匏系於玆夢寐故山寄聲促歸相從暮年我未得去公已登仙疾不及問喪不得慟尙期執紼少展悲痛抗章乞身六請未兪聞公窀穸哀不足而媿有餘亟遣長孫往致芻奠東望佳城老淚如濺

祭趙侍郎【粹中】

嗚呼惟公族糸盛於山東貂蟬風烈衣冠所宗建炎南渡名勝昂顒源深流逺古今貫通父子兄弟師友磨礱惟公問學俊气如虹詞場策勲雁行雝雝一登朝班雅望已崇上嗟見晚眷意日隆年除嵗遷龍飛雲從容臺道山螭坳儲宮瑣闈批敕仇然獻忠天官銓綜姦一空論議從厚古人追蹤遇事敢言執節始終煌煌藝祖配天其功東向之議公論所同引經據古昭若發蒙言𨿽未用後當折衷出守池陽吏凜民雍自玆倦遊冥冥飛鴻僧坊蕭瑟暮鼓晨鐘人不堪處公方沖融捲不去手圖書橫縱顏筋栁骨翰墨尢工一觴一詠其樂無窮四明尙齒猶存古風𨿽有鄕老亦賴寓公公居其間俯首鞠躬人化其徳事之滋恭慶霈旣頒盡還故封宜對宣室自玆登庸胡爲小疾樂石弗攻一朝傾摧如千丈松某等辱居裏閭許入社中登臨歗歌樽酒從容回首不堪頓失兩翁遺像儼然素髮方瞳有酒旣旨有殽斯丰公乎來乎淚如奔洪

祭莫侍郎【叔光】

嗚呼國之用賢夫豈易然成徳如公而壽不延稟資中和宅心靜淵決科者三其勇無前朝行恂恂似不能言義有不可論正而堅璧水道山柱史掖垣揚歷淸華斤斤十年直如朱絲思若湧泉簡知益深擢居右銓進也未央何疾之綿方將引歸朝露忽先一子秀發衣鉢有傳公固無憾人誰捨旃矧如我輩俱忝官聮不見防何遽驚蛻蟬相率來奠尙陳豆籩公能來乎有淚如川

祭陳閣學【居仁】

惟公少馳雋聲晚以文鳴徳望寖隆俊偉光明海內孰不知仰而知公之深者非至親不得其眞情蓋公之性資渾然天成如渾金與璞玉器用莫得而名故人知其坦蕩蕩而不知其日用之矩矱人知其無不可而不知其胸中之渭涇其治郡也但見惠利之及物而孰知鋤姦之若談笑其立朝也但見文章之經國而孰知獻納之出於忠誠以是舉世稱其長者士夫以爲儀刑周旋五州有衰之愛盾之畏出入四朝有惠之和夷之淸嗚呼人不爲不知而知之不盡才不爲不用而用之未盈可以穆天縡而謀王體可以運樞極而秉鈞衡於皇孝宗知公至矣謂使是人而坐廟堂自然安靖而和平大哉王言大用之意已形天胡嗇之殊遷之命交臂而失十年外庸身益逺於昕廷皇上趣歸旣及帝京眾心顒顒謂今必用矣而一疾困之身欲進而不能君門咫尺而成萬里舟欲至而風引去於蓬瀛奉祠而歸人已觖望猶庶防復起而爲蒼生豈知到家才越信宿而千丈之松已傾矣親黨爲之慟哭逺邇於焉嘆驚天蒼蒼而難問遂將埋玉璧於泉扄耶鑰生長外家小公九齡挹叢桂之芳潤攀紫薇之餘英相與事諸舅如諸父而中外親密如一門之弟兄卒不欵於情話徒追痛於幽冥朗朗百間可以安享於上壽乃不得一日之寧登虛堂而進拜悵遺像於丹靑銜悲送公鬱鬱佳城舉一觴而致奠不知涕淚之交橫也

祭史敷文【彌正】

八行之孫三公之子術業傅家公實是似小試詞場再拔其萃才名已昭所欠一第入丞大農蘭省攝事持節擁麾所至可紀太師年髙貳卿卽世相公煌煌惟公是倚拂衣賦歸一則以喜周旋數年先意承志一旦執喪不堪哀毀窀穸之奉杖而後起遂抱沈屙忽若蟬蛻使假嵗年顧何止此嗚呼長才蓋棺已矣【某】等托契素深遊從晚嵗持憲者五遽隔生死存誠觴豆玆乃來祭感今念昔相向出涕

祭王侍禦【伯庠】

嗚呼公之學術能世其家公之操履終始無瑕出遇聖明風雲千載正色立朝藜藿不采退居裏門善刀而藏天子念之起殿大邦防子萬里蕭然一舸尙無圖書安問蜀貨一來東嘉益見眞淸愛民戢姦郡政向成公病已侵公志益壯孜孜於民以至屬纊閭裏相弔老稺涕洟正人云亡善類疇依精爽如生尙歆薄奠奉公之喪不敢不勉

又【同官】

惟公少年有場屋聲晚登霜臺四方威名出入蜀門淸節著稱凡我士夫想望典刑一聞公來奔走出迎待人之謙與人之誠相顧嘆仰如見古人孰不自勉以事父兄郡政一行風采已新庭訟無畱日益精明恂恂拊摩薰然慈仁時濟以猛宿姦震驚博洽諒直如劉更生剛正亷介如宋廣平此眞吏師所願奉承盛徳如公宜百其齡天胡不仁奪我老成飲泣巷哭嗟嘆相聞矧在僚吏若何爲情巵酒未酹悲涕先傾

又【路祭】

嗚呼公之來兮雙旌紛馬輿兮往迎公之去兮丹旐慘千里兮相弔曾日月兮防何樂何少兮哀多欲攀轅兮執紼變歡謠兮悲歌嗟若人兮宜久蹇何爲兮中壽巷哭兮失聲紛雨淚兮如澑設祖祭兮道周奠單杯兮泣柩瞻望兮弗及此恨兮何究甘棠兮峴碑尙千載兮不朽

祭薛寺正【季宣】

嗚呼天之不佑斯文耶如公之道學而施不昌天之未欲平治耶如公之宏才而用不彰議論之醇操履之剛根六經而貫百氏闡微言而蹈大方破千載利欲之謬妄掃諸儒章句之披猖蓋書無不通事無不練一話一言皆絕人意表橫騖別驅窮極幼眇而究其旨歸貫之以一初無相去之尋常施之政事著之文章眞所謂不見其短又惡知其所長者也斯人也而不及中壽福善禍滛之道柰何乎蒼蒼嗚呼公之聲名海內所尊然形之於外者不茍徇乎衰俗之見蘊之於中者人亦莫究其所存故不知者以爲徒剛而已爾而知之者亦惟稱其直諒而多聞知公之深不過防人言之則大而似誇矣尙何言哉相向而哭失聲者蓋嘗登公之門者也巵酒之奠相與悼善類之不幸一哀而出涕又何止爲薛使君而已耶

又【辭靈】

鑰登門最晚受知獨深人之云亡百身何贖解組東去莫預執紼英爽如生諒歆菲誠知己之報嗟無及矣尙行所知毋羞九原淚盡辭窮嗚呼哀哉

祭鄭龍圖【伯熊】

嗚呼和气生物本無偏頗惟公之生得之者多徳量淵澄而不見其涯涘性質玉粹而不勞於琢磨其形於文也渾然天成而上軋於周漢其進於道也怡然理順而深探於雄軻與之遊如在春風之中登其門如入泰山之阿是非至明而涵容不顯其迹進退至切而雍容不見其他至於蒞官則有不惡而嚴之風憂世則有哀而不傷之意發而中節玆又皆其所以爲至和者也外庸旣積物望罙重是當羽儀天朝登進法從獻納論思而格君心輔贊彌縫而藏諸用何皇天之不憖忽兩楹之奠夢仰絕識之超詣豈死生之能動惟慈母之垂白反銜哀而擗踴𨿽行道而心折矧爲公之伯仲者耶【某】等登門最久渉學昏瞢時摳衣而請益或執經而折衷聞公之亡相與嗟痛喪不得束芻而酹葬不得執紼以送馳菲奠以寓哀徒向風而一慟

祭呂太史【祖謙】

嗚呼才難之嘆豈謂凡才治不如古亦云久哉思得一人庶防於此才非不多未知孰是必也學窮本源行有根柢古今貫穿而守之以約規模宏大而不遺其細議論正平而得事機之要人物兼取而無愛憎之累表裏如一俯仰無愧若人者夫然後退可以爲後學之師表進可以居朝廷之大位覬斯民之小康抑吾道之不墜惟公其人歟胡爲抱道而不得試也嗚呼天之生公其亦甚難而不易賦之徳而嗇其壽誘其衷而不使伸其志蓋天子欲用而公已病病不可以有爲矣臥家優遊尙足以矜式於一世何疾困之宿昔而逝嗟此數年凋喪善類天乎天乎又奪吾大賢是眞可爲痛哭流涕者矣【某】等登公之門嘗聞餘論之一二顧平時師仰之不暇尙何敢知公之所至詩不云乎人之云亡邦國殄瘁抑公其人也相與設奠而哭以斯文是豈曰吾徒之私意也耶

祭呂寺丞【凝之】

嗚呼澤甫百夫之特學博而通文麗以則雅量鎭浮長才辦劇妙齡世科幕府婉畫乘邊二年日著聲績分符閬風再登上國入奏帝前漏下數刻論事衮衮濟以亮直庸節之學茫昧莫測君得其傳若數白黑往古來今可驗可索上意響合動容嘆息曰卿毋行其在予側俾丞外府始有朝迹雁序橫飛家聲赫奕行且用矣何喪之亟向也聞君才气無敵迨入修門已見病色惟我同僚得友三益毎懷私憂勉親藥石戊辰之朝末疾俄得徑走君家已云易簀嗚呼天與以才而壽之嗇祕此絕學不使究極樽酒論文談笑翰墨俯仰之間已爲陳迹岷峨西來萬里泛宅今將安歸行道嗟惜難兄乞州經紀甚力庶防孤嫠同此休戚鑰定交𨿽晚義深匍匐遇哀一動涕淚如激

祭從舅汪刪定【大辯】

嗚呼惟舅甥之間兮固曰至親粵我之於諸舅兮有異於他人蓋生長外家兮非一朝一夕之積公亦依於伯父兮自齠齔而爲羣飛黃著鞭兮媿駑馬之弗進一日千里兮悵奔逸之絕塵無詩不酬兮無樽酒之弗與琢磨至切兮亦遊焉息焉而是均迨公之鼓篋上庠兮我亦繼薦於鄕老喜南宮之接武兮相與賜第於楓宸情好益篤兮防類於同气年不相遠兮亦忘其分之卑尊仕於百僚之底兮气出萬夫之上小試以事兮無不闗於細氈之聞逢此百罹兮凡三仕而三已鼻間栩栩兮眇軒冕於浮雲不負臨賀兮反貽怒於柄臣引經諏律兮又以激僚友之紛紜捲懷於家兮志則在於當世沈酣經籍兮益以探聖賢之深醇進於朝兮可以使藜藿之不采居於外兮可以使功利之及民投以所問兮惟明時之所用此公之所自許兮人亦以期於君忽奇禍之作兮眞出於意表曾一指之傷兮害右肱之屈伸驚一世之英兮奄蓋棺而事已紛孤嫠之叫號兮何蒼蒼之不仁嗚呼鑑裁至髙兮不以我爲不足語詞章之雄兮若謂我其可以與於斯文顧憂患之沈迷兮荷撫憐之日至登公之堂兮君今其安存望丹靑之圖像兮何精神之逼眞念一息之千古兮不知淚涕之沾襟翩飛旐之南徵兮今其已矣言不成章兮尙何問於穹旻

又【同鄕人】

嗚呼景孟天賦奇倔少小孤立气已英發一登上庠徑挹簪笏讀書俊甚如千里之駒遇事敏彊若遼天之鶻知已在朝聲動魏闕當夷途之欲驤驚霜蹄之屢蹶浮湛裏閭中不自屈方且橫騖藝苑深探理窟冀此生之有用恥修名之泯沒𨿽矯矯亢亢髙視一世而和之者寡然揆之公言顧豈非明時之人物也耶況復顙廣頤張生有奇骨音吐洪暢辭條丰蔚充其所養壤劘刜何奇疾之遽嬰禍乃生於所忽迨親友之及知則已蓋棺而竟歿矣嗚呼今而後裏有疑謀孰爲之析理於茫昧事有難辦孰爲之應變於倉猝此士友之所痛而以福善禍淫欲歸之於恍惚者也家四壁立夫將安施孤嫠一慟行道傷割某等義篤金蘭契連瓜葛悲埋璧於黃壤攬寒涕而執紼嗚呼景孟精爽何之尙能聞此言於髣髴矣乎

祭姜總管

惟公生長京華起自戚閈積習富貴遭時多難乃能奮身自喜吏乾天資精敏儒雅飾緣治絲之紛解繩之亂投以劇繁談笑立辦結交老蒼眾口爭薦中外筦所至增衍郡國韜鈐足當一面五十餘年宦遊不倦晚而退休雍容閒宴爲生有涯雅意作善結廬百間藏書萬卷蘭玉秀發簪笏輝炫外臺薦書上閤賓贊寓公寄客如公者鮮壽防八帙鄕閭歆羨胡爲沈屙奄如露電嗚呼中原戰氛陸沈赤縣開元舊事於今防見承平王孫少日更練靈光一荒有識相喭某等里社從遊交情戀戀嵗月侵尋驚此物變曰樽曰醑曰爼曰饌矢哀以文有淚如濺

祭劉宜人【王臺州母】

猗歟夫人婉嫕靜專生自名族嬪於太原夫人之夫學行推賢樂善好施餘慶綿綿夫人之子壯嵗騰騫髙牙大纛名郡蕃宣相夫一心教子三遷防衣斑斕孫曾滿前慈祥愷悌舉無間言五福兼備富貴俱全丹丘赤城版輿輕軒壺彛婦則誰其比肩自奉愈約執謙愈堅待人愈厚奉佛愈防一語不妄一言不偏坦夷眞醇得全其天少疾考終忽如蛻蟬壽開九帙尙何憾焉某等托在鄕曲又忝姻連升堂進拜於玆有年慈容如生望之退然設奠矢哀涕泗潺湲

祭史宜人【太傳女兄】

惟靈八行之孫拾遺之婦孟母之賢共姜之守古稱五福其一曰壽夫人尢盛年帙開九惟我魏公視姊如母【唐楊愼矜兄弟友愛事姊如母】躬率四弟備極孝友俱登髙年世所未有六老成圖夫人稱首慶事方隆疾已在腠進粥燎須醫禬趨走夜半訃聞悲哽心疚防惟此風俗可歸厚女壻乘龍芝蘭俱秀終始哀榮何憾何咎某等出入相門於玆嵗久薄奠薦羞淚落巵酒

祭族兄心上人

惟我鼻祖四子俱賢仲生先生衣冠蟬聨曰伯叔季仍居奉川旣富且庶後乃日朘人物雕零賴有達源天乎不淑朝露溘先壽𨿽已穹惜不少延達源之生俊气騰騫使其起家必收靑氈少從釋氏白業精専結交老顏直與比肩曰律曰教又參枯禪說祖正令室中機緣通貫一理如珠在穿旁及百家覃思鉆研纂言記事細大不捐出其緒餘翰墨詩篇流傳江湖聲價愈喧世晚寖薄空門亦然耕而鹵莽乃蕓人田耳剽塗說妄誇眞詮行有說空誑欺人天惟師髙蹈得味中邊或勸出世如墜諸淵先君愛重挽之使前陳義甚髙萬牛莫旋我倅丹邱來遊萬年欲與同車往尋只園曰無累我徒驚林猿踏徧勝境徑歸海壖孤云悠悠獨鶴翩翩念之意消望之若仙詩晚益工節窮益堅一鉢一衲遂以終焉我媿晚出最辱愛憐家有書種俾其力傳名節器業俾其勉旃我恐不稱服膺拳拳師棄塵世其猶蛻蟬有骨已灰無銘可鐫敬書梗槪以贊遺編茗盌三酹淚下迸泉

祭謝雲臺【傑】

嗚呼謝公人物之英爰自上蔡斯以道鳴繼以大參又有列卿文獻奕世不殞其名惟公巋然見謂老成文如綺錯辯欲河傾誘掖後進糾合宗盟髙懷骯髒不以事嬰漫仕委順浮湛半生一邱一壑自喜獨淸永嘉名邦來爲郡丞闗決之餘名流合並風流醖借至今有稱然諾不侵自主門庭有如不肖一見心傾忘年許交語必盡誠去秋末宦寄徑赤城衝熱遠臨握手通情黃山密邇詩筒屢賡自言多病懶入帝京慨然奉祠欲爲此行冀幕府之裨助望前輩之典刑喜而不寐日聴先聲茍孤縱之未汰當倒屣以逢迎訃音忽聞心折魂驚痛斯人之云亡傷耆老之雕零覽翰墨以猶濕乃遽隔於幽冥亟馳菲奠以寫中扃望東山以興哀尙髣髴其來聴

祭周通判【去非】

嗚呼直夫而謂止於斯乎始𨿽同登各天一隅余分郡符君方憂居間至偃室退公之餘講易談元爲之躊躇劇論世故發蒙砭愚再仕嶠南備歷﨑嶇代答一書曲盡錙銖倘不忘逺當有取諸前宰劇邑赫然有譽遇事不茍動有規橅憂患燻心篤志弗渝渇然自憂求方於余謂當良已乃終弗除抱負不凡有銜不袪曽是半刺僅得緋魚近傳短牘周姓言孤啟緘恍然乃君遺書死生大矣何其舒徐揮翰寄別其言穆如數五十五尙明堪輿明月淸風猶能自悟通乎晝夜晏然不殊嗚呼直夫而又何憾乎下交私情驚愴欷歔對客三誦淚與之俱淨光東麓遙望故廬矢哀以詞奠之生芻

祭陸提刑【洸】

陸氏家聲源流雲間左丞儒宗振於陶山大漕徙鄞及見盛際雙椿偕老八龍列侍公尢秀出三薦漕臺漫登膴仕益展長才荊門擁麾課最上徹孝宗一見畀以華節斂散得宜流殍再生就陞憲車刑期無刑大獄株連平反甚勇煩言俄興公不爲動得請祠庭賦歸翩然士師辧明卒如公言宏逺之業捲藏退處卜居斯成生計楚楚里社相從期公長年小病困之卒隨逝川窀穸有時來致菲奠矢哀以詞有淚如濺

祭趙安國【鎭】

惟君孝於奉親友於羣弟自信淳直澹乎世味心計有餘能振其家乃築新堂不陋不華優遊卒歳足以自適忽焉已矣天乎莫測靑山滿門寒梅滿坡公則云亡傷如之何喪此善人鄕裏嗟惜舉觴一酹涕淚霑臆

祭張梅州【祖順】

嗚呼刺史爲千里之尊人生以五馬爲貴茍仕宦之平進率以次而馴致今之士夫孰不爲之何於君而獨不以畀公之才足以辦劇其嚴足以戢吏折獄則敏於片言理財則優於心計謹於奉法鋭於立事此眞良二千石之選也而屢得屢失得又不久終不得以行其志自宰龍遊政聲甚美擢守武當時方壯嵗旣而數奇三仕三已往倅番禺薦牘交至就秉一麾謂自此升矣而遽以不起予之早而奪之屢引之深而寘之於煙瘴之地是果有司之者耶豈造物小兒之見戲也嗚呼逾嶺來歸川陸迢遞一家累然行道隕涕矧鄕黨之素交而同社之深契公之將行開樽盡醉曽嵗月之幾何而舉觴以爲酹靈其來乎庶知此悲痛之意嗚呼哀哉

祭趙運使【善�】

公生於荊南長於五嶺與七閩居乎樂成卒於杭而葬於鄞余與公傾蓋稽山尋忝姻家中𨿽屢見而莫從容於永嘉望公自此向用矣而送公之喪於啟霞嗚呼是豈偶然也哉惟公才具有稱旣敏而明受知孝皇擢寘列卿謂宜持槖仍尹神京流離數年起擁雙旌飛芻江右轉餉帝城文母上賔因山爲陵公方力疾辦護訖成跬步要津徑登西淸疾勢寖革大命以傾天子震悼親黨嘆驚夫孰知公此理素精悟死生幾如旦晝知吾身之不可以久生也謝醫郤藥湛然中扃爵祿在前不復入於心恩愛至重不以闗吾情泊然長往無物可嬰然則公之自處者如此吾黨亦何爲而哭失聲耶鑰投分素深齊年爲兄爰設薄奠以寫此誠蓋一死一生而交情乃見余亦不知夫涕淚之縱橫也

祭舒簽判【琬】通判【璘】

猗歟舒氏何其多賢昆仲飛英俱自少年西美元英旣已玉折於往嵗所賴以主門戶者惟傳正傳道元質之鼎立而乃相隨於九原耶惟吾傳正負气敢言晚對大廷直聲凜然止或尼之不至帝前尉於武昌恩威並宣日剖滯訟自以不冤五溪峒蠻動興戈鋋匹馬深入且諭且鐫投戈解仇羅拜馬前遠邇驚嘆詠歌四傳通籍金閨將宦閩川一疾困之遂至沈綿祠祿甫頒朝露遽先惟吾元質良知自天蚤登上庠受知南軒一日千里師友淵源學道愛人中心拳拳新安客授範模陶甄橫陽撫字吏畏民安私淑諸人春誦夏弦本思無邪貫三百篇處以治中傷哉士元嗚呼二公之亡也固無所憾於其身我之弔也傷吾今不復見此二人兄之於事如燭照而數計季之於人如熙然之陽春主盟義風聲至響臻事無劇易人無故新鄕有曲直不於公堂而惟兄之愬人有叩請不之他人而惟季之親今而忽焉連璧沈淪嗚呼天之於舒氏何多予以才而不使究於用不予以利祿而彊其名豈名者造物之所甚貴有非利祿之所能均耶我有疑慮從誰咨詢裏有後生繄誰是遵悲夫傷哉靈輀有行雙旐相因薄奠寫哀豈吾儕之私情上爲淸時惜此人物而下爲吾鄕痛二公之不得伸也

祭從兄少微縣丞

惟我大父二十餘孫列爲五家同出一門嵗久凋零僅有十人兄爲之長又殞其身兄號秀頴早登成均謂收世科致身靑雲畱落久之始預搢紳數年之間爲尉爲丞介然自守不緇不燐歸而後病卜築湖濵奉祠香火女嫁男婚庶可佚老而疾已成抱屙視防傷哉沈淪諸父盛時遊宦頻仍禮智二院久矣比鄰兩家子弟情誼尢親讀書從師調琴相應方期晚嵗杖屨逢迎幽明遽隔孤嫠惸惸葬從其先遠日數旬酌奠送行涕淚霑巾

祭李府君【奉化鄕人】

東郭之外湖水淸澈修梁駕空霜筠茂樾居者何人如湖之淸有隱君子隴西先生先生之家爲儒絫世上捨之孫香彎之弟仰屋著書其書滿家不偶於世鄕閭之華鸞鶴精神方瞳華發望之儼然叩之斯發三絕韋編究極微言身則已矣此書當傳謂君百年後進承楷一疾困之無不傷駭原始反終旦暮死生書種有繼何戀何營惟今來者非親則舊典刑之亡使我心疚窀穸有期來奠一巵哭者失聲先生何之

祭表兄馮耤田【端方】

外門汪氏諸表森然惟我與兄始終周旋姻好絫世生又齊年嬉則同隊學則差肩惟兄敏悟得之於天加以篤學經史貫穿長而屬文思若湧泉俱從鄭師尢工賦篇鴻慶孫公一代儒先見兄駢儷嘆驚屬聨得兄百韻報以長箋二文照映至今流傳盍登靑雲操筆如椽命胡數奇場屋迍邅年及半百始沾賞延所至文鳴筆力翩翩詞人所長多工一偏兄備眾體詞妥意全間見層出左右逢原持之以謙似不能言晚尢淸修一室罄懸久依相門賔主俱賢貴名日起益壯益堅擢居掌故進司耤田享途伊始一疾弗痊薦紳嗟惜親黨涕漣兄我所畏猥先著鞭吾徒掌制媿在盧前極口贊揚未嘗捨旃喜兄欲達而乃忽焉繐帷咫尺欲酹無緣亟遣兒曹往陳豆籩矢哀以詞歷歷究宣言不盡意老淚如川

攻媿集卷八十三

欽定四庫全書

攻媿集卷八十四

宋樓鑰撰

祭文

祭叔父彬州【代工部】

嗚呼我父是生五子惟我與弟年差無幾幼則同隊長則共被矯矯三兄雍熙同軌歲星一周淪謝相繼雁序雕零門戶亦替相與爲命二人而已平生宦遊動則幹裏晚食祠祿俱還桑梓築室比鄰爲終焉計弟室先成如跂如矢我家未就猶費經理寓止外舎相去密邇有景共賞有酒同醉杖屢相過中有眞味所期百年同此燕喜弟抱防屙時作時止我官於朝祖餞如禮執手郊原勉進藥餌時得安書亹亹盈紙猶子來調得官辟水弟𨿽臥病頗亦自慰歸侍十日遽已疲瘁醫禱百端竟以不起嗚呼哀哉才術之施十不一二兩宰劇縣一佐邊壘精明絕人所至可紀蒞官行法治家處已內外斬斬無小不治謂宜進用以繼先世天乎不淑遽已亡矣吾之幹祿聊復爾耳爲饑所驅未免漫仕又謂小別不甚爲意安知數旬便隔生死心摧肝裂哀淚如洗使吾之心知其至是𨿽有萬鐘詎肯捨爾他時賦歸浮湛閭裏隻影翩然寧忍念此今也死不得撫其棺葬不得臨其隧向風長號不知有生之爲美防酒嘉殽遣子以祭情傷不文姑寓哀防嗚呼九京其有知乎猶以少見吾手足之義

祭安康郡兪夫人【蔣防議母代工部】

起於名門作配君子壼助之賢輝於彤史惟子惟孫斑衣盈庭子列朝行孫秀而文嵗時上壽簮笏相映家慶成圖一時之盛年登八十胡不百年日月云吉將祔九原【某】等相與有連事契不薄哀而送之奠此淸酌

祭伯母馮恭人【同兄弟】

巨族之冑華宗是歸婚好益締室家具宜事夫如賓捧案齊眉撫族以和恩愛無虧秩秩子捨兟兟孫枝撫循鞠育夫人是依季父遊宦十年秉麾夫人從行魚軒生輝方期來歸慰此離思親戚團圞情話嬉嬉何意中途一疢寖危繼以訃聞舉宗傷悲靈轝西旋郊迎奔馳不覿溫顏徒瞻靈旗涕灑百行何悲如斯矧此仲春窀穸有期嘉殽在俎防酒在巵情寓於文靈其聴之

祭王樞密【剛中代仲舅】

猗歟王公生宋八葉身歷四朝險夷一節貫穿百家藝苑耕獵其在江湖名已超躐出陳治安爲天下甲道山峩巍金門岌嶪鳯掖優處螭蚴獨攝大哉王言與典謨接坤維謀帥公論誰協帝曰汝諧往卽功業蜀道之難捫參仰脇尊爲忠臣叱馭不懾朝無顧憂威動邊堞奉祠以歸髙臥鄕邑東山雅志鷗盟不歃邊塵忽驚騎四匝羽檄星馳軍書夜急尺一趣還承明再入首定國是終始堅執忠肝義膽越見眉睫臣主相遇神防气合樽爼折衝敵人震詟智略縱橫闗機開闔王師增气一月三防侵疆復歸信使響答遂登西府以贊調燮人皆謂公行矣爰立大廈梁棟巨川舟楫輔成太平光明煒熠天何不憗變生呼吸人之云亡孰不嗚唈天子震悼爲輟朝集見之恨晚用之無及存歿哀榮贈賻雜沓鑰列官於朝莫拜馬鬛靈輿啟途丹旐帖帖哀以送之千載一訣

祭鄭衡州【若容代仲舅】

嗚呼衡州才大屈宋筆擅雕龍調髙吐鳯妙年馳聲出冠鄕貢吾州多賢不利首送惟公開荒徑挹晁董吏事精明萬口歸重亨途方辟八駿飛鞚防口含沙巧發奇中退墜諸淵公不爲動天定勝人復爲時用惟公之文盍儀禁從淸廟作歌追配雅�驥足方馳三刀形夢悠然漫仕無所修綜閉閤卻掃胸次空洞至寶橫棄稱屈彌眾公乎云亡鄕曲嗟痛來祖公喪爲之一慟

祭趙路鈐【不枯代仲舅同鄕人】

惟公派出天潢生長昭代政宣隆平出入廣內艱危奮忠脫身騎卒歸行闕官以寖大來歸四明逾四十載待人謙恭處身靜退蓮社從遊今爲前輩樽酒相過雍容貴介揚淸歌以歡洽談中都而感慨蓋今日宗室之遺老猶使人識承平王孫之故態也年逾七十風度不攺郊廟侍祠峩峩冠佩屬近行尊富貴未艾一疾困之遽至危殆嗚呼安閒一堂眞率髙防忽焉陳迹樂不可再相與設奠以致哀尙英靈之如在也

祭徐少卿【子寅代仲舅同鄕人】

惟公骨相奇龎徳量汪汪和而知介圓而能方早繼家聲明習憲章旋自幕府徑登朝行乃分左符乃奏明光畱屯之策結知壽皇委寄日隆寵賚相望富貴逼人進用未央賦歸十年林壑徜徉漢東天臺尢稱循良持節逾嶠澄按南邦云胡不淑季子夭傷情鐘弗堪公亦云亡歸途千里兩旐飛揚行道霣涕而況州鄕【某】等從遊日望歸艎玆登公門繐帷在堂遺像如生奠此一觴相向失聲尙其來享

祭趙恭人【王滁州之室代仲舅同鄕人】

嗚呼彤史不書女教不修閨門之間動多悔尢賢哉夫人獨異輩流天予淑質婉嫕和柔不虐不妬不忮不求事姑以孝與物以周舉無間言丰裕優遊宜備五福益髙春秋胡爲累年心燻百憂使君旣亡二子不畱馴致末疾遂不可瘳【某】等辱在親黨具聆芳猷設奠一哀非爲膳羞尙爾後人壼彞是收

祭袁通判【章代仲舅同鄕】

嗚呼惟袁氏四世五公盛於東都五世登科望於鄕閭惟吾叔平尢爲耆儒少鳴膠庠文髙行孤中年漫仕日著令譽晚益倦遊有宅一區安貧樂道隨時捲舒古所謂篤信好學守死善道居處恭執事敬與人忠者惟公兼之而有餘壽登八帙皤鬢霜須出則舎車而徒字則蠅頭細書外和內剛不可得而親疎勞謙終吉矢死弗渝進不聞呂父之卜獵退不見申公之安車祿不及子二孫蚤孤養不至於列鼎仕不過於題輿人或不堪其憂而公處之則晏如也沈屙來侵水已浮膚天不憖遺奄歸泉途識與不識聞者嘆吁惟餘齊年往來舒徐凡我同社視公步趨有幾有杖有琴有壺載平時問字之酒奠今日一束之芻欲寫餘悲言與淚俱嗚呼尙復有全徳篤行博物洽聞之君子如吾叔平者乎

祭魏丞相【代王知道】

嗚呼惟公盛徳不可涯涘𨿽欲屢數莫究一二竊窺緒餘蓋本實地故其設施不誣不僞少而篤學寢食不置壯而從政動施實恵其奉太夫人也旣備於色養又及手足之愛以承其意其事明天子也旣盡於輔贊又罄啟沃之忠以順於外敵再犯境淮甸鼎沸見大夫無可使者召從幕府張旜出使所謂飛矢在上行人在下而公神色不動講解而歸和議至今南北之人受公之賜者又不知其幾也晚居碧溪不渝東山之志潭潭之居固已因其舊而山林日涉隨其髙下蓋天作地藏以爲公宴居之計益覽載籍出入釋老觸物而詠遇客則醉其雍容蕭散野老爭席風流醖借有晉宋之風度則又其餘事也人皆望公再登端揆使其小卻猶當出侯藩方使萬物爲之吐气不然處之林下尙可以典刑於善類天不憖遺奄棄塵世詩不云乎人之云亡邦國殄瘁其公之謂乎【某】等先祖諸父俱托夙契來官異縣獲拜簪履憐其孤防視猶子弟引而進之極力於噓枯吹生之際頭顱如許莫報洪施再拜公前俯伏流涕嗚呼公乎尙歆此蘋蘩之意

祭王令人【代陳閣學】

惟陳氏世家閩中我先少卿兄弟始徙鄞川叔父之外他無期功之親族猶未大也乃嵗在丙戌余得庶子是時年方壯而處貧不得已鞠於趙氏迨今十有九年夫人無恙時屢以爲言謂趙氏有子可以歸矣庚子之秋旣哭子曅因念夫婦俱涉半百而子姓凋疎玆有意請於趙氏因仍至今夫人忽以疾亡而言猶在耳此子已不得逮事於生前豈應更緩於今日二子鞏芾扶靈轝以東卒哭在邇且將卜塟以十二月戊午之吉命子歸伏喪次使執喪如禮以成夫人之美意以廣陳氏之嗣續又以全諸子手足之愛且俾無忘趙氏撫育之恩夫人有知尙臨此言嗚呼尙忍言之

祭劉宜人【代陳閣學】

嗚呼夫人之徳柔恵淳直夫人之福康寧戩谷相夫而夫聞於鄕教子而子顯於朝年益尊而無一事之遺家愈肥而無一毫之驕自奉至約以施則饒言無枝葉聞者意消母儀婦則眞可以表儀於閨閫蓋八十四年處之如一朝晚嵗尢盛賢侯宴喜安輿徐行去鄕密邇幹騎奉迎金章拱侍含飴弄孫斑衣濟濟乃開慶筵大集珠履歡謠雜然洋溢千里云何不淑禍福伏倚內外防傷幾爲罷市夫人之身固無憾矣他人爲壻猶曰半子我壻王氏維子是似撫愛之辱今逾三紀室人云亡神傷未巳夫人訃聞痛哭流涕效官詞掖欲歸無計喪不得摩其棺而一慟塟不得臨其穴而盡禮敬狀行事不敢溢美𨿽已大書特書而淑徳懿行終有不能盡言之媿也二甥東歸致奠甚菲東望長號靈其歆止

祭王參政【之望代曾吏部】

惟公負卓犖不羣之才養剛大不屈之气富閎深自得之學奮經綸四海之志出其緒餘十不一二蓋文章直欲追兩都之風而政事已足絕俗而驚世矣正色立朝官曰諫議明白賢佞公非公是振舉綱紀使君子有所恃而小人有所畏督師淮堧長城千里雅歌投壺坐卻敵騎進參政機人謂且相而翩然去之髙蹈赤城視富貴如脫屣東坡先生稱張文定公曰上不求合於人主故𨿽貴而不用用而不盡下不求合於士大夫故悅公者寡不悅者眾然至言天下偉人則以公爲首者豈公之謂耶【某】登公之門俯仰二紀假守海邦猥繼英軌欲一拜公於牀下而公已屬疾欲見不遂巍巍巨公何恙不已人之所以期公者未艾也而泰山其頺千丈松崩聞者爲之流涕嗚呼吏民方相與泣於甘棠之下亟遣薄奠以寓千里去思之意尙當力追公於步趨之餘庶乎不爲九京之媿也

祭劉衢州【朔代曾吏部】

嗚呼天之生賢其嗇已甚鐘山川之靈委造化之和不爲不靳予之以賢授之以才而獨短其命伯牛之疾顏淵之夭豈獨其身之不幸人物器業有如公者儵焉奪之蒼蒼者又何其太忍耶嗚呼我公受天異稟當今人才在第一品處之孔門未必不升堂而在寢居之廟堂上可使藜藿之不采下可使斯民之奠枕南宮一鳴萬口皆噤風節日新利害益深激貪立懦議論鯁挺不事孫劉身不得一日安於朝廷之上小試兩州皆足以追龔黃之遺軫三仕三已重以疾病正路坦坦孤蹤凜凜四方屬心謂公之未達者天將降以大任孰知夫堂堂王佐之才百不一騁而遂至於隕乎嗚呼公之純孝溫靖定省鶴髮在堂公必不瞑公之友愛不見畦町十年相望俱負重名於時忽相從於九原此尢薦紳韋布之所悲哽也【某】慕公風髙歲月良逺假守東嘉方視公以爲繩準惟玆邦人崇仰最謹君子服道徳之教小人懷撫字之政訃音一聞哀感萬井詩不云乎人之云亡邦國殄瘁要當爲天下惜爾何止爲海隅之一郡耶

祭王詹事【十朋代曾吏部】

惟公行出乎誠學根乎經髙見逺識特立獨行射策論事仲舒賈生面折廷諍汲黯王陵功成羽翼政如神明人或一得公集其成公論之興公爲主盟事失其平公爲權衡一有抑揚人爲辱榮一有去就國以重輕人亡一鑑夢奠兩楹明主震悼善類失聲天亦惜之爲之隕星【某】昔拜公屣履以迎公去不回誰其典刑往哭不可郡紱是縈設祭道周酹公之靈精爽凜然尙其顧歆

又【代莫守】

嗚呼【某】之於公殆有夙契稽山定交歲逾一紀晚寮靑宮益敬益畏道義相勉艸木臭味哭公之喪義如同气玆焉假守實公梓裏九京不作何所則視公𨿽云亡道在百世嘗錄遺事上太史氏盛徳大節略具是矣嗚呼我公詩不云乎髙山仰止景行行止奉以周旋未敢失墜視焉如生庶幾無愧欲酹宿艸相望一水馳奠告哀澘然出涕

祭薛士正【代曾吏部】

惟公學博而知約行髙而不孤政嚴而無苛論正而不迂求之海內未見其比意者天生斯人其必將回狂瀾於千載之絕學建功名於萬里之亨途才小試而奪之蒼蒼者又何其忍乎公之守吳余在故廬我來剖符公歸裏居固嘗服髙風於踐履之舊聴宏論於謦欬之餘方將日親直諒多聞之益盡讀篋中未見之書曾不見於幾日驚死生之頓殊寓哀情於短章灑衰淚於生芻嗚呼吾老矣不知餘生尙復見人物如公者乎

祭鄭司法【頡同官】

嗚呼徳升止於斯乎早名薦書而不得上太常之一第晚歷曹掾而不能脫七階之選途欲試無所有銜不袪旁觀者爲之嘆息而君處之則裕如也方其釃酒劇談裁燭賦詩精神爽拔不見衰相謂當收功名於桑楡孰謂夫江風匽薄得疾膚腠一入膏肓而不可除方瞳了然彊忽笑語凜如對面而蓋棺事定靑衫已上於畫圖矣嗚呼倡酬之詩易而爲哀挽之歌淸飲之樽今而酹祖奠之芻徳升尙能飲而聴之否淚盡詞殫空相與望君於路隅君則已矣有子是似古人所謂非在其身在其子孫者其在斯人歟

祭陳司戶【僖】

惟君之家世篤儒學君之皇考尢號淵博噤不得施晚而君生謂興吾宗教之以經齠齔秀發書無不讀中童子科老生嗟服遊學十年暮鹽朝虀乃登上第乃瞻龍飛得官戶曹千里跬步云何不淑至此大故君之於家孝友天成收防孤露糾合宗盟君之於文亹亹不倦自公之餘手不釋卷君之於義勇於敢爲親舊有急匍匐救之積是三者宜其逺到壯年長才廢於中道峩峩閩山靈轝何歸歸旐翩然云何不悲惟我同寮周旋最久菲奠薦誠疚心疾首

又【路祭】

嗚呼武仲學甚富而命甚奇也气甚髙而位甚卑也天畀之以才而不與以時也又嗇其壽使不及四十之期也一疾困之遽成九原人皆悼其不幸而同寮之心又何其悲也詩盟文防書名居以爲永好非君主之而誰也靑衫畫圖宛宛乎君之芝眉也炎天赫曦道阻且長丹旐翩然君將安歸也官則有守欲送不可惟君家暑行之無恙猶可慰我之思也祖奠於郊外向風長號不可及已嗚呼武仲知乎不知也

祭湯寧海【烈】

惟君之資如玉之粹惟君之辭如綺之麗來宰寧川政尙平易悃愊無華彈琴而治玆方及束擔歸計奇疾困之一旦長逝囊無襲衣室有孤累吏民興哀幾於罷市矧同王事休戚所系不圖善人忽焉隔世𨿽有菲奠不得自致君其歸乎望望揮涕

祭陳安人【詹事良翰女兄旌表門閭同守倅】

臺之著姓朱陳是推旣生自陳朱子誠歸一門孝友累世不虧夫人贊之室家具宜之死靡他面割耳剺夫人視之婦道與稽夫人之姑年登期頤孝養旣勤壽祉孔齊夫人之弟名徳峩巍同气是似爲家門楣月評升聞寵光陸離旌表髙門彤史有輝【某】玆叨假守欽嘆壼彞思播淸風以勵幽閨爰設菲奠來瞻繐帷節孝有閭過者式之

祭劉天臺【孝憲同守倅】

名父之子徒勞州縣悃愊無華夙宵不倦平易近民民罔怨咨生無赫赫死則痛之知君淸貧賻贈加厚知君無歸謀葬山阜更率同僚奠此一觴君而有知庶其來享

祭周侍郎【代侍從】

惟公惟識淵衝智略輻輳悃愊無華持心近厚趨事赴功力瘁心疚險夷屢更介然有守五溪深入四蜀奔奏給餉數年簡在斯久擢主大計亨途方驟云何末疾遽啟足手位不稱徳年不及壽急義首功可以不朽信息從班於公何有天其或者欲昌厥後【某】等爲僚屬耳底蘊未究忽拜繐帷孰不疾首乃陳斯殽乃酹斯酒矢哀以文公乎知不

攻媿集卷八十四

欽定四庫全書

攻媿集卷八十五

宋樓鑰撰

事略

髙祖先生事略

樓某字子文其先婺人不詳徙居之始居奉化縣世以財雄於鄕祖以選爲縣錄事有陰徳及人父某尢積善以古學爲鄕人所尊慶曆中州縣立學掌教縣庠者數年郡學尋又延請至十餘年遂居城中爲郡人登皇祐五年進士第調舒州廬江主簿祿不及親不欲出官以繼母無以養弟妹未成立具見辭墓祝文旣歸遂致仕授大理評事其孝行節操如此自後又主郡庠十餘年爲州縣士子師前後凡三十餘年號樓先生四明五先生某其次也成就一時人物甚眾丰尙書稷舒中丞亶兪待制充袁知府轂等皆其門人又羅提刑適自天臺來學諸公學業旣成舒公試鄕裏袁公試開封羅公試臺州一舉三處皆魁選其亡也舒公爲墓銘丰公書丹袁公篆額羅公以仕北方不得預後爲浙東提刑拜墓下用闕裏故事手植數木今有存者祭文見赤城先生集中郡邑學中皆立祠碑志登載甚備莫教授冠卿一書尢詳子常光孫弁異五世孫鍔鈜鑰鏞六世孫汶皆踵世科異受知祐陵仕都司大卿前後知泗秀蘇州再典鄕郡居晝錦坊宣和初盜發靑谿攻陷旁郡一路惶擾異調兵守備軍聲甚振羣盜望風而退郡境獨全以功進徽猷閣直學士諸孫以門蔭入仕者又數十人有文集藏於家

行狀

亡妣安康郡太夫人行狀

亡妣姓汪氏諱慧通字正柔明之鄞人曾祖元吉不仕祖洙明州助教累贈正奉大夫父思溫左朝議大夫仕爲太府少卿直顯謨閣累贈少師妣恭人王氏累贈越國夫人明今爲慶元府亡妣生於大觀四年歲在庚寅五月八日少師長女也先君諱璩曾以軍器監丞兼權尙書工部郎官知處州終朝議大夫累贈銀靑光祿大夫先君之祖諱常朝議大夫累贈銀靑光祿大夫父諱異徽猷閣直學士朝議大夫累贈少師兩家少師實爲中表金紫無恙時始命締婚年十九而歸於我紹興十六年封孺人二十三年封安人二十八年封宜人乾道三年封恭人淳九年十二月先君捐館十二年鑰該郊祀恩封太令人十三年髙宗慶霈封太碩人紹興五年壽聖皇太后慶壽恩封太淑人慶元五年光宗聖體淸安天子行慶於下封信安郡太夫人六年明堂恩進封大寧郡嘉泰三年郊禮進封安康郡不及拜四年正月癸酉以疾薨於晝錦坊之第室享年九十有五子九人鐊右迪功郎徽州績谿縣尉錫承議郎權發遣嚴州軍州事鑰顯謨閣直學士通議大夫提舉江州太平興國宮錧登仕郎鏘奉議郎知福州永福縣事錙文林郎監淮東總領所鎭江府太平惠民局兼戶部大軍倉鋁鍨迪功郎溫州司理參軍鉼女二人蚤夭孫三十一人沨澡迪功郎新泰州海陵縣尉漵滌淳從政郎紹興府上虞縣丞蒙防從政郎紹興府嵊縣丞淜淶涔濚溗洎潗涷治承務郎況濓淛防洔潯浯濋防淔濡溍渟渥溧孫女十二人【○此下長適次適云云百餘字間空弗連屬今防節去】曾孫男十六人棟機杓登仕郎椷枝樾槱格枚札桔櫑櫟機柯檉曾孫女十人第二人許適戴闓之第四人許適陳篚余在室二兄及錧鏘漵蒙棟第二第六第八孫女皆先卒先君葬於奉化縣金鐘之原將以十二月丙申奉亡妣之喪合焉亡妣幼而敏悟五歳從外祖教授雄州歷歷能道河朔所見及邊上風物騎射之詳日在親側凡箋書往來皆能記其人之名字親庭或有遺忘問之如響將嫁外祖曰吾之紺珠往矣數歳已能作家書越國賢明口授詩語教以裁剪紉縫纂組之類不待習而工平正端整皆可爲法外祖爲王府贊讀敵犯京師事定防家南京以歸亡妣及笄籨具遭亂散失余又壞於漏舟不以爲懟也先君自少淸介亡妣實爲合徳事李氏姑及伯父伯母如公姑之禮曉練世故謙抑遜順被服寒素內外交稱之先祖有幼女亡妣愛育如妹隨事教飭箱篚直與共之爲擇良配遂歸王公正己仕至太府卿與之偕老王公之父提舉時方宰長興而外祖知湖州挈往郡治相與爲結縭之助罄所有以送之王氏初得賢婦致謝再三是時亡妣年才二十有七秖此一節過人逺矣自爾同先君宦遊內助亷平言不出閫或有觸怒必勸使從寛有所饋予必贊予從厚故廬旣碎於兵火先君仕不加進生計日削多寓外家亡妣因得盡晨昏定省之敬二舅出仕參理家務上下歡服旣遂終養執喪盡禮自以不逮事舅姑歳時祭祀蠲潔誠至必躬必親晚𨿽分命子婦猶臨視之先君乳母劉氏本中原人惠愛子孫亡妣待之甚厚卒老於家又以亡姑三人無後春秋皆預饗焉節序薦新未始少廢竣事飲福必欲家人俱集齠齔不遺暮年髮不勝冠或勸裹以烏紗則曰非所以爲禮也謹守家法至於終身澹於榮利素不蓄財有則緣手而盡不喜爲時世妝衝靚雅正無珠璣之侈飲食有節靡務精鑿毎言避宼時僅以澗水進脫粟飯有饋以豆豉者其甘如飴今日所享不翅足矣篤於教子至質貸以供束脩諸子粗有成立或問何以爲訓曰平生不曾對兒輩出一不義語故薰染至此耳一視九子無嫡庶之間方授室時視家之有無以爲丰殺平心處事自無間言其遣嫁女孫亦然女孫有嫁及逺適者多誦北方安夫人之詩有曰女長終爲婦親邊不是家睦婣存古訓勤苦是生涯之句以勉之先君有再從弟妹幼孤無依取而育之亡妣爲畢其婚嫁其他解衣爲助者不能悉書也喜周人之急家藏奪命丹祕方歳營珍劑以爲施治疾起死甚多先君在烏鎭時友婿陳公膏已自禦史貳外府亡妣毎聞有除目則爲女弟贊喜遣賀惟恐後無分毫羨慕及欿然之意少卿忽下世輕舟入都以慰之其達識類此嘗在親戚家聞從子過省之報喜不自勝坐中以夫夫人之子也問得其詳唶曰心地乃爾耶先君壽終固已難堪未半載而嚴州兄又以毀卒亡妣年已髙皆憂其不能處而曠度了達晝夜之哭哀至若不可解哭已則胸次豁然起居不攺其度人尢以爲難鑰守永嘉迎侍爲八十之度暇時領婦孫周行郡圃不假扶掖擷黃甘以分啗略無衰相鑰亦仰體慈訓不敢以嚴苛臨民在後省嘗以封駮久不決跪以告曰朝夕且得嚴譴恐一有斥逐徒驚尊抱莫若先歸故里脫不可逃寧身當之亡妣曰我亦念歸久矣盡室爲之東下嗣歳復來時仕者間自引去同列或謂鑰曰子有親老可明告於朝使子弟奉以歸非他人比也鑰亦以告亡妣曰吾兩陷圍城中還鄕又脫宼厄以是知生死眞有定分在此則猶知事宜外方傳聞多過徒亂人意鑰竦而承命不敢復請聞者無不嘆服鑰自吏部尙書謀補外亡妣聞之曰可去卽去毋以祿位爲累也旣歸見親黨道舊故甚自適也越國生二女一子仲舅尙書諱大猷引經告老而陳氏從母之子諱居仁爲中書舎人終華文閣直學士裏有一舅二甥三學士之語從母及舅母亦皆封贈至夫人外門切鄰亡妣年九十尙書公亦八十里之族姻孟春爲慶旣報之又合樓氏年過七十者男女二十餘人別爲一席以侈其盛仲春爲尙書慶酬酢稠疊奉爲重客季春又夫人生朝也簫鼓之聲幾無虛日未幾聖朝推老老之恩亡妣授郡封尙書公進直學士郡太守致上命羊酒粟帛之賜焜燿兩家先君在日固已贏八十口逮今二十許年未問納婦及婿惟孫曾子女增四十有五人童丱滿前愛撫惟均歡笑雜沓不以爲厭問安直頷之而已晚歳備福誠世所鮮儷也奉佛素謹甫三旬已閱大藏經取龍龕手鑑以正奇字越國嘗再誦及半又與二舅補之近年猶作梵唄時舉因果以示人晨餐以前無非佛事寒暑如一晝靜多觀大字未見之書不問多寡必自首至尾而後已書傳過目如素所習諸史舉大端興亡之際賢否之著者類能道之稗官小說所見尢眾性復善記非出彊勉二族交婚如朱陳然親連至多姓第之外姻婭宗如燭照數計後生取質焉及見宣和盛時曁靖康間事言之皆有端緒如痛定泣血等書間能指其不然者後得夢華錄覧之曰是吾見聞之舊且謂今之茶褐墨綠等服皆出塞外自開燕山始有至東都者深嘆習俗之變也太師史文惠公丞相魏文節公見必加敬數年間遇舉壽則大資趙公郡侯洎倅貳而下俱集或嘆曰人間縱有此壽若斑衣珠履之盛則未之見也旣倦於行或過諸院近則鑰輩抱持稍逺則子若孫親扶板輿每過笑以爲樂客或求升堂苟非有疾未嘗不見問勞周悉旁及其近親之安否談舊事不少差咸仰神明之未衰也燈前則與諸婦爲依經馬之劇或至夜分不倦去年方覺頓弱𨿽齒豁體羸已久而耳聰目明如鑰比防恩與郡以九十者家不從政力辭亡妣亦以爲然疾旣革元日猶自力危坐以待賀者鑰痛念嚴州兄祿不及後郊恩以奏從子澡歳首受命亡妣猶能以手加額六日忽命浴且理髮自此叩之則應不復出語面西側臥時若防哂三日不動以至屬纊殆善業之報也仁慈薰然待妾媵有恩人人懷感不待鞭朴而自馴服去者必使得所歸閭巷匹婦有來者一以恩意接之故弔者無不盡哀聞者無不傷嘆已而大資率鄕之士夫近百人制帥尙書黃公郡縣官及鄕校正錄而下各來致祭多有哀辭以形容甚羙與哀榮終始之備且言上壽全福無可憾者嗚呼人子之心豈有窮極況自父兄凋喪以來母子相倚爲命年彌髙懼彌甚不敢一日輕去膝下而天禍我家遽降酷罸不孝罪逆以至於此尙何以生爲哉方忍死以襄大事追惟吾母淑質懿範著聞逺邇若其容徳廣大孝敬淳篤髙明諒直慈祥淸粹曲盡人情而動依大義非惟閨閫之賢婦所不能及有烈丈夫名薦紳之所難能者不肖子鑰自省事以來親見實行聞格言舊矣是敢泣血具載以少伸哀痛孺慕之誠非不欲極意贊揚而屏伏苫塊肝膽潰裂魂魄紛亂不能盡究始末以發濳徳窀穸有時未敢求銘於當世大賢輒援曾文昭公亡妣之稱效後山陳公先夫人行狀之體敬刋之石以對先君之碑銘以示子孫使毋忘哀哉餘生無母可事長號擗踴冀相尋於九原之下耳嗚呼痛哉嗚呼痛哉孝子樓鑰泣血謹狀

先兄嚴州行狀

曾祖常故任朝議大夫累贈金紫光祿大夫妣翁氏贈永嘉郡夫人

祖異故任徽猷閣直學士朝議大夫累贈少師妣馮氏贈秦國夫人馮氏贈魏國夫人

父璩故任朝議大夫主管亳州明道宮母汪氏封恭人先兄諱錫字予善一字申伯世家明之奉化今居於鄞蓋自我髙祖正議先生始四明之樓實出於東陽不知所遷其可尋者自兄以上才八世先生以古學教授鄕後來者又繼之衣冠彬彬焉先公嘗以軍器監丞攝工部郎有忠厚亷平之稱太保魏國史公爲墓銘生九子兄其仲也兄天資穎悟精力絕人自幼從學迥出流輩年十三遊郡庠三山陳公元裕典教事鑑裁甚精兄一試占髙第祖居遭建炎之燬依外家以居先公攝事平江母氏攜伯氏繼往兄已能理門內如老成人自爾舉業之餘幹蠱尢篤樓汪二族吉防防集人夥事叢他人智力所不給兄爲主辦則應酬中度談笑自若遇事有膽略不怯不躁委蛇曲盡無劇易必舉故𨿽未冠而中外親識已極口稱其能而期用於世矣先公久欲問舎而無其貲兄承親意竭力圖之銖積寸累以立堂宇先公懷太守章歸寓奉川兄慨然曰親年益髙玆可緩耶入城謀度日以就緒落成奉二親定居而後待行蓋一力任事米鹽靡密有無相通以全其家者幾二紀隆興二年以先公遇郊祀大禮奏補將仕郎乾道攺元中銓授右迪功郎秀州司戶參軍先公赴處州兄率諸弟分掌家務雞初鳴時左右至受謁聴訟則俟於屏內公退伺顏色承命惟謹書尺之繁委行李之往來一不以累先公之心故先公專意郡政無有內顏旣赴戶椽太守徐公蕆曾公逢一見如故交事多資決糾曹懵甚守方委兄恊濟俄有防使錄事曹典獄漕使呂公正己行郡部民有訴獄寃者以詰糾曹呿不能答兄前曰玆事甚明是時新制未行錫預聞之因引姓名歳月與事之始末辯數明暢四座屬耳呂公嘆曰作吏不當爾耶顧吏一依兄所言糾曹得解而訴者伏辜防鎭江有軍校訴於朝且自言久掌軍用力校貸錢以萬計知其欲訴將殺以滅口脫身而來後必有追者出此門則不得生矣丞相虞公駭其言具奏於上先令郡置獄盡系所訴者欲遣理官以往今丞相梁公方參大政慮搖軍心請敕漕臣擇州縣淸彊官許以理寺推獄行時胡公昉新爲東漕與呂公合詞薦兄呂言秀州事胡曰自淮南易節以來密訪人物至秀稱樓君者如出一口徑取防以檄兄二公使來見面趣之行兄曰事闗軍旅君相所屬意錫試吏未半歲豈應預此二公不許曰隆暑不可久系獄吏已於郊外數日以待子之來也請械軍校以自隨途中時與之語鉤得其情比至桁楊滿庭所系有官橫行者兄以所訴貸錢之目詰之皆曰誠有此而悉已償矣各以左捲來有須防問於軍者頌系一二餘卽日縱遣復引訴者謂之曰爾妄明甚察爾之情欲逃而死耳上防朝廷下駭軍伍死有餘責卽吐實尙全爾生其人頓首感服一箠不用僅三日而竣事大理吏跽請曰事體甚重今遽已後必有悔兄曰我不知觀望惟盡其情而已汝第爲我行文書他日有責我當任之旣出尙書蔡公洸爲守握兄臂曰何其神也始得制書府庭爲之震動非君來某亦無所逃責然尙疑兄年少气鋭或有疎略因爲備言之唶曰弗可及已歸塗比文案該敍請密老獄吏所不能爲二漕聞兄及門大驚旣見道所以喜甚曰吾二人舉士不謬矣亟呼吏艸奏兄曰已具於此讀之又大喜過望涉筆書名卽攜兄詣丞相府先入白相唯唯問安在自賓戺徑以便服謁見色尙不怡曰折獄誠敏然訴者肯黙乎亦得所謂伏辯者乎二漕相目兄曰伏辯有二如使吏曹附口語代書辭容有誣服今其親筆也袖出囚辭數百言視首辭筆迹不少異又無一字揩攺注乙者相始大稱賞且曰使者誠知人翌日與梁公奏聞上爲之嘉嘆因共薦兄謂如此等人不應使沈州縣請以中都官處之適左帑吏有巨蠧旣正典刑以兄監都門相謂兄曰是何足慁子特不欲使子捨祿而遲次也旣就職潤色成法隨請於上積寖銷在法譏訶出入得其過失者賞有差故𨿽名同事而偵伺甚嚴或成仇隙兄曰吾儕爲國主藏任責匪輕各謹攸司錫亦不願得此賞也由是相處甚歡而事益集南庫闕官朝旨命兄兼攝兄視寶貨品目至繁而位置紛糅躬督帑吏彚分之各得其所列屋有定數而總其凡於籍標識粲然未幾上忽遣中使臨視兄執籍取物如探諸囊使無以返命卽取屋角敝繒將封以歸奏官吏失色兄徐曰是非軍衣所需蓋裒以備賜花等用數實若干籍具在也神气湛然使無以詰尙書張公津曰某號典領初不得親臨胥輩又不任事防君吾其殆乎張公由此受賞兄不屑也任滿主管都茶場防子庫闗陞右從政郎上方畱意楮幣兄服勤其中纎悉明備凡事皆立成規吏不得搖手日造萬紙無不精好一日謁丞相曾公有同僚力言省罷之便兄立其後具聞之僚顧見兄踧踖而退兄亦不之便果罷已又進謁曰相君曰國家賴楮幣以資用度今罷已何敢復言然度必復於後吏曹失業散之四方他日恐難遽集況作僞者他皆可爲惟貫百例不能亂眞故多敗此曹無聊若冒爲之智者不察也願擇可用者分隸官司使得以自活丞相曰子不謀身而逺慮及此卽白於上如兄言旋攝主管尙書刑工部架閣文字遂爲眞職最淸簡靖共自守垂滿欲詣銓部時史魏公再相素以兄爲可用力薦上前丞相趙公又舉鎭江獄事贊之且奏曰是時虞某卽欲處以職事官今丞相𨿽知之尙避鄕曲之嫌未敢遽言上曰朕猶記向時事信可用豈應顧小嫌耶遂除詳定一司勑令所刪定官以薦章及格攺宣教郎時方修一司一路酬賞法取諸路專降指揮五千餘項立條一千三百繼又編類海行法兄夙夜疚心筆削損益多出其手書成奏篇轉通直郎輪對首誦主上孝儉之徳上曰朕之卽位卿預觀否對曰臣是時𨿽不及見今叨朝列冬至正旦親見陛下拜太上皇壽眞千古盛事也上顧而笑再奏請明詔有司議立科目凡是則是效有一於此者令郡國察舉以聞擇其尢者尊顯以風厲天下孝者舉則忠臣可以求亷者進則贜吏不必治又論乾道修法久已奉行間有抵牾重加審核𨿽已出於睿防修定新書止緣頒降尙遲州縣無所依防胥吏因得爲姦反致淹延獄訟欲望頒行使得遵守續有陳請自編別敕仍下諸道且用舊法理防免致因循待報遷太府寺丞又以輪對論紹興和買事謂防稽一郡賦額最重然經界之初物力及四萬錢者始敷一絹今乃半之旣無物力之增徒有科敷之倍止緣下戶舊與免科聖朝優卹之恩反爲豪戶欺隠之地上焉者財力丰裕與吏爲市莫可究尋盡以本戶之田析以占籍五等分立砧基多至百本卻致中產之家和買歲增偏重已甚乞以產錢均敷不復更問等第議者必曰始科不及下戶蓋卹之也今反加賦可乎是大不然今名爲下戶者實富室也眞是貧乏十無二三若仍舊貫不爲更張則必盡歸五等之籍無復可敷之絹矣又言身丁錢者皆出於下戶欲將所取之額總計爲絹若干與和買絹數合爲歲額止以產錢均開上戶𨿽就和買敷身丁而和買之敷則頓減下戶𨿽就身丁敷和買而身之免丁則甚優上下各得其利而官賦所入無虧鈔書仍以和買身丁爲名用防異時重疊倍敷之患若有丁無產之民則又可以全免而爲太平之氓矣上褒嘉再四且曰卿所陳利害甚明朕卽爲漕臣與郡守共措置而又論左帑權出之謂出入之吝具有科條物貨權出勢不能免此等旣非正支止是私置文記遇出卽注才入卽銷𨿽有據憑終難檢柅萬一久假不歸因有重出不無姦欲從外府印給二簿付都中兩門專記權出之物門者以時拘收太府每季稽攷上曰其如此朕殊不知卽命行下至今遵用之宣諭宰執天語甚寵兄前後再對所陳九事皆防睿奬今錄其施行於時與其最著者遷大理寺丞獄人之司命廷尉又天下之平因所當謹兄尢恪意從事謂天獄追逮非他處比一夫所向閭裏驚搖每見吏牘必詳究其人擇不可已者始稟卿長而行之旣至則窮日之力親加聴察茍無用拘畱則亟去之或先有案卷者豫審事節一問卽得故囚之宿於獄者寡拷掠尢稀闊視之如傷情實俱露而猶有爲廋隠者僅施十數囚徒至前未嘗厲威以臨之斥退吏卒使得盡其欲言遇有婦人孺子深以驚迫爲戒適有大獄三數皆晻昧翻覆最爲難事兄究見底蘊處防公平不爲勢力顧忌亦不詭法以惠姦軍民鬭訟例送寺中是非立決率皆厭服而去由是廟堂相知愈深士大夫則曰此眞得人矣始至寺吏曰是爲初官時能決詔獄者久之熟見兄官業咸謂未之見也兄久去親庭力求外補九年四月差知嚴州時謁告歸省拜命於家未幾交代奉祠有旨趣行不俟臨遣便道之官九月到任郡更旱潦之餘財用空匱陋不成邦逋負動以千萬督責交至以郡計訪寮屬具訴煎熬困急之狀先是曹掾筦庫之官分往諸邑公吏五百又旁午於道日不暇給兄曰郡尙可爲也何亟如是悉使歸之一迹不畱也諸邑旣已肅然然後使來受要束盡取財賦本末審緩急之序與夫當蠲而未蠲已發而更催者人皆得以自言首尾七八日朝暮相處如父兄之詔子弟凡可蠲者落筆掃盡其他或爲之倚閣或爲之分限其應輸者皆指期至郡倅貳以下爭以爲不可兄不爲變邑無官吏之擾又罷無名之斂期防寛而信欣然承命以行且各置二歷緘以紫囊公文之外守宰欲有所言親題歷上不時往還吏不得預聞其間脈絡貫通了無壅滯文移簡寡上下安便及期無一金之負寮吏聳服郡始少蘇矣木栰出於歙郡由城下以趨錢塘郡帑賴此以濟比歲苛取商賈不通兄爲之簡節疎目按舊額而寡取之防計甫畢牙儈一爲保識卽縱之順流而下賈人更相告語來者益眾以故三閱月而錢之入大農者逾十萬緡曾不倍徵也版曹漕司差官相踵至則與之道其所以然甚悉又隨所索而應之相與嘆其通敏且曰下車幾何時洞徹乃至此耶歸語諸長故兄之譽益彰民訟多據案親決各適其平受責者亦無辭舉手加額稱誦神明者相屬也外邑番訴間取其甚者自處之必窮其情狀而抑彊扶弱不爲己甚有訴喪衣囊於津亭者期以餔時必獲已而果然學校頽圮所未暇及兄爲之區處表裏一新像設嚴整士類感嘆人不知役或以疑事來諗從容響答動中要領而以愛民近厚爲先務近城本埸苦於潦水築墻則善隤挿籬則易壞或以請兄應聲曰種木以環之則可久矣聞者以爲難及大率迎刃而解庭無畱事馭吏接物廚傳賓廡下至舟子軍士之差次具有方略人情翕然愁嘆之聲化爲謳吟傍郡之訴於監司者亦求直於兄其感化流聞有非人力之所及者十二月丁先公憂徒跣扶喪哀感行路郡人如失慈父設祭於道者相望巷哭以送之在官僅八十餘日人謂良二千石終更以去者未必得此戶部侍郎曾公選當今吏師謂人曰試郡而辦事者有之若樓嚴州爲政平靜百廢具舉𨿽老於治民者未易過也旣歸追慕摧割不可解於心力貧謀葬顏色深墨十年四月感疾去卒哭未逺也閱七日至五月丁卯竟不勝喪以歿嗚呼痛哉享年五十官至承議郎娶馮氏封孺人子男三人澡濚滐女一人適承務郎新知紹興府余姚縣蔣綸將以十一年八月壬午葬兄於奉化縣龍潭正議先生之墓左澡錄兄之行事以告於鑰與之相抱持而哭語之曰吾忍言哉子之所不知者吾爲汝書之嗚呼兄之所以過人者天才之優也然人之有才者或量不足以容物或學不能以自將恃气而兀傲矜敏而怠惰察以爲明嚴而近刻爲已而嗜進計利以自丰者間有未免惟兄器度恢洪莫見涯涘受人之觸傍觀爲之憤怒而辭色不少異朋友同寮所閱多矣無不得其嘆心居家作吏幾無暇日而學問不倦尢好說詩得風雅之深旨兩薦漕臺卒困於南宮筆力日進動翰如風對客作書眞行俱精瞬息數函不見其勞嘗見徐公兢作篆心顧好之下筆輒工好事者爭求扁牓流傳甚多晚更斂制稍尋斯冰之體近方攷證說文仍集張氏復古與鐘鼎遺文從韻昈分欲爲一書竟不就餞別慶賀間爲詩詞皆淸新切當壓倒坐人此其見於外者至涵養饜飫增益徳性委運自適則又其所安也和气薰然無貴賤長少與之盡禮人有所求惟力是視告以急難必傾身以應之或就之謀事先防情實能道人胸中之欲言者爲之致曲不翅已事人亦感其誠而許之故率能如請者之意濟則如身得之喜否則介介若有失焉蓋其資性篤厚雅存濟物之心而才又足以行其志此所以爲不可學遇有不可亦必曲爲其言所以不可者以曉之人亦不以爲忤克勤小物略不茍簡所居一日必葺船居旅次容膝之地亦務整潔創造器用巧思橫出人取以爲法終日矻矻有古人運甓之志每日勤則不匱一有自惰則不足以立身矣人之情僞絲髮不能逃而自晦其明含垢匿瑕如弗聞者動有規矱不以己長望人人有弗及率歸於恕徊翔筦庫知已滿前不一登權貴人之門昔人所謂性至通而自然有節者兄爲近之心計有餘使之利析秋毫有不足道而防財尙義不問家之所有貧無告者時推以濟其須俸入不足以給用而食客無虛日間遇士子就試親賓坌集兄豫爲館谷之計帷帳器用咸備手行觴豆彌月無倦色少間又問勞其乏絕商防文義人人自以爲親已婦家寖窶輟衣食之資以助之外舅姑之喪及葬皆兄爲之存歿無憾再從弟鏞幼孤求師所在兄曰是吾叔父子愛子也飲食教誨積數年遂入上庠東陽有族子曰溥以窮來歸兄育其數口又爲謀資身之防溫飽至今少遊西安與張元晦汝明厚善乙未張赴省闈兄取其新作讀之曰君文誠工而久不售者正坐用意太深爲取前三年程文數十通使熟觀之曰是未必勝於子惟以筆端無滯礙耳張爽然悟場屋中一揮成篇旣在選謂所親曰吾霑一第益友之賜也其於故舊類此嗚呼在私門爲亢宗之子在公家爲有用之才徳之感人者深惠之及物者廣況復容貌頎偉素少疾病謂必將建立事功爲時聞人而止於此是可痛也故斂之日親戚交遊下至閭裏耋穉皆相向慟哭搏膺盡哀傳聞訃音交相驚悼久而後信之至今弔者尙未絕也兄亦自度抱負不凡抗志宏逺紹興和買之請旣行郡民聞之無不鼓舞且曰不知是何官來惠吾州耶帥奏催科方急未易遽攺上尢注意令省限滿日取旨近臣復有請者遂遣漕臣以行僅能蠲減宮及寺觀撥賜無名之額終未能盡如兄之言兄深惜上意之未究益訪利害期申言之而無及矣兄之賫志於地下何止此哉嗚呼兄之孝友篤矣伯氏喪於丹丘星馳防喪治葬撫孤甚有恩意第八弟鍨之生先公以多男子之故命兄育之撫愛如子以至成人澡之居喪鍨實同力以報焉方伯氏之亡而諸弟尙幼每與鑰相語曰仰事俯育之類吾二人分任之鑰自度才具智略去兄逺甚一聴命焉而悉以意佐其傍處宦從宦更爲勉勵欲寡其過以毋貽親憂官敕局丞外府適相後先連檐以居並轡以趨非敢以爲榮父母俱存兄弟無故誠人間之一樂也先公七十同歸拜壽壬寅屬疾又同時省侍己而先公益安而兄得輔郡奉雙親西上鄕曲艷其盛丞相史公魏公率裏之士夫大合樂以送之兄曰當以一身服爲郡之勞而使家女子子極奉親之歡躬調旨甘又間以政事施設具言於庭闈以請益甚適也不幸天禍我家先公棄諸孤兄號慕深切大事未涯百口仰給憂苦鬱結以殞其身天乎哀哉遊宦許久不足以糊其口生事日廢幸能以器業自奮攺秩才四年而得郡紱卒不及澤其子竟何爲哉竟何爲哉今日之事固有能言之者豈眞有定數不可逃耶世言陰徳隠行有益壽之理未問兄之平生以棘寺數月治獄平允之心嚴陵一時臨民循良之效亦宜得祐於神明而大禍之餘復不自免福善禍淫豈又有時差耶不可曉也垂白之母晝哭之淚未幹而重以晝夜之哭門戶責任之重以兄當之猶懼不能勝鑰何以堪之嗚呼不可活矣與澡等忍死以圗窀穸之事又雪涕以書此或曰子之志𨿽切詞不亦太繁乎鑰泣曰吾兄之亡防吾手足不足以諭其痛且重悲夫人品才气如此而不得顯於用特書屢書猶未能形容大槪以寫吾之悲也吾暇文乎哉乃號號授澡而使之求銘焉謹狀

攻媿集卷八十五

欽定四庫全書

攻媿集卷八十六

宋樓鑰撰

行狀

皇伯祖太師崇憲靖王行狀

曾祖世將華州觀察使贈太師福國公妣李氏封淑人贈商國夫人

祖令譮武略大夫贈太師益國公妣劉氏封宜人贈齊國夫人

父子偁左朝請郎祕閣修撰贈皇兄太師中書令追封秀王諡安僖妣張氏封秀王夫人

本貫玉牒所諱伯圭字禹錫年七十有八狀

鑰仰惟皇朝以忠厚仁澤涵養天下累聖家法相守一道本支繁衍日熾而昌親睦九族恩禮隆備眞足以度越千古恭攷國史開國以來屬近行尊貴窮人爵富溢萬鐘不知幾人然皆生長宮邸専奉朝請𨿽威望彰明有如周王亦未嘗著民庸於外自熙寧間稍就外補才業寖顯各以所長自見爲世豪英代不乏人曾未有位極人臣出處系海內重輕者若夫歷事四朝寵光赫奕以間平之賢躬曾閔之行出爲龔黃之政入有旦奭之望兼是數者而又壽考康寧子孫盛大始終無憾二百四十餘年間其惟崇憲靖王乎鑰四掌玉牒嘗攷福國公藝祖皇帝之元孫也建炎元年安僖爲秀州嘉興縣丞孝宗實生於官舍安僖生不及進用歿有追封賜諡之寵尋又築祠堂於行在所建園廟於塋域如濮安懿王故事又升秀州爲嘉興府所以寵賚之極矣王其長子也安僖被服儒雅由舎選擢宣和元年貢士第交遊皆一時名公王在髫齡有成人風安僖肅重客必命王侍植立拱聴長而彌謹安僖任子請以先外表張似之安僖大喜𨿽銓曹以法不許王之器識自少已不凡矣紹興七年明堂恩奏補將仕郎十三年安僖薨王號慟哀毀見者隕涕有防令秀州應辦王傾橐以襄事一毫不取於公家十八年授廸功郎秀州華亭縣尉邑苦多盜王周行境內以五家爲甲一家警盜則四家應之一家容姦則四家同坐盜無所容焉有鹽鐵塘自金山海口屬郡城二百里而近嵗久淤塞鹽運不通王建議疏鑿卒賴其利齊國之喪以承重解官二十五年調宣州司法參軍旣至防常平帑廩事發興獄逮系甚眾守將案前政王請寛假守不聴王曰法固甚重然官劾吏竄則亡失者不可復得若少假嵗月庶可償納懲治未晚也代者得以保全尋爲補足有囚當死王疑而爭之守是獄掾觀望者隨靡王辯愈力後加詳讞罪止流役戚方出戍道郡境津險而梁敝檄郡爲桴筏期防迫甚郡以屬王且行且謀凡官地有林木皆黙識之歷津梁則度廣狹材旣周用馳詣軍中勞以牛酒且告戚云筏材已具役民恐不及事又非所習若調軍士五百繕治之可立辦也方旣樂從王臨視優犒士卒競勸甫畢而師至民不知役守益嘆服三十年孝宗自普安郡王爲皇子封建王是冬以舉主循從政郎明年夏添差兩浙西路提刑司幹辦公事未赴特攺宣義郎尋添差通判明州三十二年六月孝宗受內禪八月除集英殿修撰知臺州隆興元年十二月以職事修舉擢敷文閣待制二年秋潦暴漲加以潮溢亟遣舟濟溺者水將入城囊士塞門補苴罅漏水殆及女垣不爾則民幾爲魚矣細民多以鬻鹽抵罪王深念之諭巡尉使嚴譏邏獲鹽則歸之官而縱其人獄訟爲之衰息而嵗課自若也以治行攺知明州充沿海制置使敵再犯邊嚴海道之備傳檄不絕驚譌訩訩王命邀郵筒於遠郊宻受以入民始晏然乾道元年嵗大歉饑民麕至分處寺觀發廩振救多所全活眞裏富國大商死於城下囊賫巨萬吏請沒入王曰遠人不幸至此忍因以爲利乎爲具棺斂屬其徒防喪以歸明年金人致謝曰吾國貴近亡沒尙籍其家今見中國仁政不勝感慕遂除籍沒之例矣來者且言死商之家盡捐所歸之貲建三浮屠繪王像以祈壽島夷傳聞無不感悅至今其國人以琛貢至猶問王安否六月以獲海寇功陞敷文閣直學士二年冬以邦人舉畱再任益思所以恵民者定海有沈窖湖豪右侵築民失其利開浚復舊蓄泄以時規模宏固抵今賴之又有茅砧碶與慈谿接畛定海居上流旱則足以漑灌水則以慈谿爲壑紛爭久不定王以帥事行縣親視其宜俾浚舊溝溝成兩邑皆利而爭者息矣三年秀王夫人寢疾藥必親嘗衣不解帶旣遭內艱擗踴攀號絕而復蘇溢米不入於口喪行邦人擁道送之面色深墨哀動行路四方賻禮日至自以俸余足以終大事悉辭之五年服除八月再知明州下車謁先聖顧瞻學宮頽敝大出緡錢葺之自大成殿禦書閣稽古明倫二堂以至齋舎門廡爲之一新增置書籍月課諸生所習以酒醴勸之宗子不遵防檢者俾入學舎閒以規矩與生員同後多修飾取科級者於是相與立生祠於東序制司水軍舊屯於城外之江東時得防移定海軍於平江之許浦王請於朝謂定海控扼之衝不可撒備移制司軍以實之增葺舊營度容萬竈又造鎧甲器械甚備璽書襃焉歸正揀汰軍士來者無所歸王爲度地城隅爲屋數十楹以處之頃嵗膠西大防之後海波不驚而降者言始謀本欲直犯吾境或譌傳連結髙麗者上下疑之王益治戰艦嚴閱習以張軍聲遣郡人徐徳榮覘之得要領以歸遂寛東顧之憂六年陞學士海寇葛明張甚王以方略授將佐毎遇必勝王曰兵不可久也遣人諭以逆順禍福遂降羅拜於庭股栗莫敢仰視王爲卻兵衞霽威嚴以問始末明感泣悔懼願自效又進其黨詰之其脇從者縱使復業寮屬謂明之罪不可貸且恐其飽則颺去王曰旣懷來之反其鋒以爲用餘孽不足平也奏請授以官有以佚罰爲言者王復奏曰誘之降而殺之後日何以使人遂補將校又有倪徳號倪郎尢爲難制遣明禽捕人尢危之恐其合而爲一也明感恩盡力徳技窮亦從招服明年王以此轉一官願以分及將士復請以徳爲禆將自是賊之巢穴虛實動息皆知情見力屈姦黨破散海道一淸以王善撫二人而用之也八年陞顯謨閣學士九年陞龍圖閣學士皆以郡人借寇之請也嵗饑糴價翔踴王曰此富者閉糴以幸災治之則益甚乃出二十萬緡遣人糴於浙西閉糴者計窮爭先出糶米舟尋亦踵至其價大平饑而不害官無一金之失而行者又得其利王之慮事周密類此在郡前後十年政尙中和寛猛相濟平易近民千里安之禮遇寮寀人樂爲用兩造在庭必據案究其情實多勸諭使平之其抵於罪率從未減平反死囚至數十百人嘗獲鑄銅者數輩謂曰汝欲希利而冒重禁耶人與錢二萬使易業碎其器而書姓名於籍後犯決不貸也亦無敢再犯者每曰節用愛人不易之道與其苛取急徵以資妄用孰若量入爲出以求裕乎不飾防傳不事包苴鄰郡交餽盡歸公帑行之旣久沛然有餘百廢具舉斂不及民以郡之西湖爲放生池扁其堂曰廣生列石於側刻采捕之禁待遇賓客不爲豪侈而尊爼風流恩意周洽寓公寄客皆得其歡心而不敢幹以私也自以久去松楸屢求閒退𨿽優詔狎至而歸志不回淳熙元年十一月始得請除端明殿學士提舉江州太平興國宮去郡之日貴賤耋稺攀轅挽畱出境不絕三年積官至朝奉大夫二月換授安徳軍節度使提舉隆興府玉隆萬壽宮九月加開府儀同三司充萬壽觀使九年九月充明堂大禮橋道頓遞使至是始見孝宗天顏感動淸問款密王性素謹不敢以語人又朝於徳壽宮髙皇喜曰久欲見卿撫勞甚至禮成加少保封滎陽郡王髙皇曰吾欲自見篤睦之恩賜以玉帶十二年充郊祀別廟亞獻十四年髙宗登遐王奔赴見孝宗於素幄龍輴啟塗事大體重詔充總防使十五年六月加少傅八月充明堂禮頓使十六年二月光宗龍飛以皇伯加少師紹興元年三月詔入覲加太保嗣秀王仍賜甲第於安僖祠堂之側屢欲奉孝宗幸祠第王力辭憲聖慈烈皇后賜水月園堂曰瀛燕亭曰玉林湖州私第中又有堂曰慶遠圃曰小隱樓曰溪山勝防扁榜皆三朝宸翰也紹熙中憲聖洎孝宗光宗皆同中闈屢嘗臨幸光賁林壑詔益其地並湖爲復閣有司旣度材矣王恐重費縣官又固辭焉每侍淸燕之閒兩宮皆待以家人禮王執禮愈恭語不輕發一日孝宗宴私隆洽不覺前席密問潛龍時事王遜避良久徐奏臣老矣不復記省問至再三終不敢言孝宗笑曰何太謹也然以此益加愛重嘗召王及諸子宴於北宮之靜齋孝宗曰近者元夕簫鼓之聲不絕斯民自得其樂不欲禁止然物戒太盛爲之惕然是夕不飲酒僅啜一杯湯而已大抵人君不可不事節省若肆意所爲將何所不至王對曰陛下兢業如此𨿽堯舜無以過自古人君誠能不溺於宴安則怠荒之念何從而起孝宗深然之二年六月判大宗正事宗司任法太過天族固賴以整肅而頗虧親睦之意王處以平恕厲以亷恥鮮犯令者每言要當先教導而後齊之嘗建議別立宗學月書季攷以教天下之宗子請出余祿以助贍給又以減宮廟員闕之多請復增數以優之事𨿽不行識者韙之三年六月拜太師五年辭大宗正事七月主上登極加皇伯祖免奉朝請九月充明堂亞獻詔加兩鎭於是兼崇信軍節度使十一月充永阜陵宮禮儀使慶元元年以復土拜中書令王以曠典五辭禦筆答曰遜避莫回勉從所請可別議襃崇之禮乃詔贊拜不名嘉泰攺元賜第爲火災延燔乞還湖州故居守園廟二年春趣召賜肩輿至殿門令子孫扶掖命有司復營舊邸四月王丐歸九月癸亥薨於正寢遺奏訃聞上震悼輟視朝三日賵贈加厚賜棺含以蟬冠朝服斂遣內侍押班左武大夫保康軍承宣使吳思忠等五人防喪設祭之文甚寵曰藝祖造邦源深流長子孫繩繩百世其昌巖巖秀邸不顯其光積久愈厚篤生賢王濯濯祥麟玉質金相允文孝宗則友其兄召繇外藩賜第於京乃分茅社於彼滎陽赤旂金節絢爛綏章文考念功曰篤不忘建祠秀園舊履是荒太師維垣衮衣煌煌爰曁衝人應龍初翔宣力百爲調娯多方予嘉乃勲臚句不名紫防是令遜避勿遑貴極愈謙年耋益莊逾七望八熾昌壽臧子侍孫攜蟬冕相望王比來朝精神方彊謂當百年鎭此宗盟不遠伊邇降此弗祥維大父行生死哀榮王實無憾典刑云亡緘辭往尊寄哀一觴又遣太常博士錢易直等軷祭於都門外文曰我伯祖父標的宗英奉釐列邸隱然維城天胡忍予殱此老成爰飭邦典命使以行遙致奠斚以賁泉扄爰以量幣淸酌齊牲粢盛庶品用薦哀誠十一月癸卯諸孤奉王之喪葬於烏程縣永新鄕成山之原王娶安徳帝姬之女信安郡主宋氏父保慶軍承宣使駙馬都尉邦光實徽宗皇帝外孫也封衞國夫人先二十四年薨追贈齊魏國夫人夙有懿範嫓徳娠賢用肥王家子男十人長師防興寧軍節度使開府儀同三司充萬壽觀使以王之襄奉哀毀而薨贈少師追封新安郡王諡恭滎次師揆檢校少保奉國軍節度使提舉佑神觀兼秀安僖王園令次師垂定江軍節度使提舉佑神觀次師稷蚤亡次師禼深州防禦使提舉佑神觀先五年卒贈昭慶軍節度使追封信國公次師禹慶遠軍承宣使提舉佑神觀次師臯保慶軍承宣使提舉佑神觀次師嵒朝奉郎新權發遣通州軍州事次師彌奉議郎添差通判嘉興軍府事次師貢宣教郎添差通判廣徳軍事師嵒師彌師貢俱得防除直祕閣未拜女三人長嘉興縣主適故朝議大夫直祕閣知蘄州軍州事鄭嗣宗蚤亡次永嘉郡主適故宣教郎添差兩浙轉運司主管文字張似續次新安郡主適朝奉郎直祕閣新權發遣髙郵軍事史彌堅孫男二十四人希道朝散郎新權發遣嚴州軍州事希明承議郎新權發遣黃州軍州事希遠通直郎添差通判慶元軍府事希徳通直郎添差權通判衢州軍州事希永武翼郎特添差兩浙西路兵馬鈐轄湖州駐札希顏故儒林郎紹興府上虞縣主簿希行故將仕郎希古武翼郎特差行在防檢贍軍激賞酒庫所幹辦公事希純奉議郎添差通判衢州軍州事希閔右千牛衞將軍權主奉秀安僖王祠事希忼右幹牛衞將軍希訓太子右監門率府率權充秀安僖王園令希憕忠翊郎特添差兩浙西路兵馬副都監嘉興府駐札希栞承事郎新差監臨安府糧料院希諟太子右監門率府率希呂忠翊郎希怟成忠郎希復忠翊郎希邛承事郎餘五人未賜名補官孫女十人長永康縣主適通直郎知江陰軍江陰縣事胡元卿次適承務郎特攺添差監兩浙轉運司造船塲範莘次適保義郎新差幹辦禦前中佐軍頭引見司吳璞次適從仕郎特添差婺州觀察推官林爕次適承事郎特添差通判嘉興軍府事韓杞次適承節郎新差幹辦禦前忠佐軍頭引見司吳珙余未行曾孫九人未賜名補官曾孫女十五人長適文林郎特攺添差婺州觀察推官沈煜余尙幼嗚呼杜甫謂汝陽王爲眞天人鑰謂崇王天人也其生也秀王夫人夢彩仗傳呼導朱袍而冕者直至寢所奏鈞天之樂旣覺聲猶在耳免乳之際香霧滿室終日方散及爲安僖卜宅兆銜哀走數百里惟烏程之菁山最佳卜之而吉然念力不能致裴回其處一叟忽前曰官豈姓趙而欲求葬地乎王矍然曰汝何以知之叟曰嘗夢神告我矣指所卜之地以售今寢園是也方丞郡時居湖心僧捨夢有形狀獰異而繡衣者乘小舟環繞數四訶問之則曰公他日當爲地主故巡防爾旣爲守又嘗夢其人言有召公者過小橋人之憔悴與支體不具者紛紛求拯援甚哀尋見所召者曰適所見得無動心乎此曹久不安居願庇之惟而覺莫知何故後出郊過一橋恍如夢所見而道旁槁葬累累有暴露者王悟曰神豈以是望我耶悉爲掩瘞之晚嘗率鄕人禱雨道士伏章王盛服端立左右見嵲屼久之暝而不跌頃之語人曰適覺神遊帝所以閔雨告帝旣許我矣翌日膏雨如注闔境告足翰林學士洪公邁載於夷堅志尢詳神異之事固爲難言如王之交於神皆明白而又有驗於後故屬纊之日起處如平時夜尙觀書甫二鼓始覺體中有異集子孫告之曰時至矣了無怛化殆仙去矣嗚呼王眞天人也王風姿秀挺襟度粹夷忠孝誠篤恭儉謙勤皆其天分加以好學善持論春秋二丁必具盛饌祭先聖於家塾率子孫拜之四十年未嘗廢每曰熟讀論語一書平生受用不盡又喜誦孟子間舉二書之疑與客反覆論辯又摭其防而爲言曰食色𨿽重禮義以安之富貴可求非道則不處又旁取釋老二家而爲之說曰愛欲煩惱對治法門又曰願有情皆得度無情保長生書之坐隅以自警嘗有方外之士書廣大慈悲方便忍辱八字以獻其徒復爲之辭幾數百言王書其旁曰廣大聖之事也慈悲仁之用也方便智之功也忍辱謙之徳也防要在此奚俟多言其人愕而退蓋其所存者如此喜玩法書字畫溫秀如其爲人賦詠賡酬愈出愈新多記詩詞筆端富麗棊品甚髙皆其餘事居聞則以此自娯也寛厚有餘事秀王夫人尢謹迎養在官退食娯侍夫人必勉以恕服膺慈訓不嚴而治未嘗案一寮屬作尉時有部使者責以躬督人舟王無難色使者見王徒步亦悔之後其子將丞屬邑久之不敢進王趣之且曰何待我之淺也終爲剡奏丞至感泣燕居自怡申申夭夭無疾言遽色侍側勝冠者眾童丱紛如也皆假之色辭第戒以謹守儒素下至臧獲未嘗怒辱之不以貴盛自居嘗見丞相魏文節公於山間先屏騶閧及門下車趨就賓廡吳興太守旦日拜表僅畢而謁已入矣賓客至前少賤亦爲之加禮總角朋遊𨿽寒左皆能記憶至錄其小字以示不忘鄕人爲眞率之集以勢位遼絕不敢有請王曰非所聞也竟與之周旋自奉至薄食不重味器不華飾衾襦用布浣濯紉補不棄也買屋而居稍加葺治詹事王公十朋爲守嘆曰某起書生築屋尙窮事力意邸第必極輪奐之美今見之使人媿嘆親舊之貧者月有廩給嫁娶病故隨髙下濟之雨雪日久則令人走閭裏賑施嬰孩遺棄則募乳者收育之蓋用之以義者則所不吝也鑰父子兄弟出入王門晚預班綴時得進拜眷撫有加焉王在朝端山立玉色貂蟬寶帶進止有度照映班列固已增重朝廷紹熙末年往來兩宮調虞密勿若不動聲色而外廷屬目倚王以爲重造厀從容多有獻替一語不露於人或有以傳聞求質者但曰無之故莫得聞焉此鑰所親見者兼直禁林王之加恩兩鎭拜中令三制皆忝視艸迨丐外而歸隆暑中訪別於官舍屏居海角不敢以姓名入修門王賜之書且致酒殽之饋若施於敵已者銘於心不敢忘也王之訃聞識不識皆有殄瘁之痛惟明之人去思最深至流涕相弔葬旣不及爲執紼之役亟走五詩以寓哀挽之私王之諸子自少保而下遠寄事實俾狀王之行將以求墓隧之碑鑰不佞竊惟王之抱負非淺陋者所能究識爰自建節之後富貴逼人名位日尊而所蘊自是無由表見於外人但見其養威重保明哲而已盛徳全美細事本不必書王自少涉歷至多克勤小物持循有素故能善始以終爲一代宗工重臣正以平時踐履積而至此故亦不得而略也敢具列之告於太史氏以備采擇謹狀

攻媿集卷八十六

欽定四庫全書

攻媿集卷八十七

宋樓鑰撰

行狀

少師觀文殿大學士魯國公致仕贈太師王公行狀

曾祖本累贈太師魯國公妣陳氏贈魯國夫人

祖登故任承議郎累贈太師魏國公妣陳氏贈魏國夫人

父師徳故任宣義郎累贈太師楚國公妣時氏封魏國太夫人

本貫婺州金華縣大云鄕安期裏王公諱淮字季海年六十有四狀

王氏系出太原五季避地至婺居義烏之鳯林後徙金華遂占名數八世爲儒至魯公守道自晦始辟家塾延名士以訓子孫政和二年魏公以科第起家知潭州湘潭縣是生四子次曰師心繼踵世科仕爲吏部尙書終顯謨閣學士其幼卽楚公也倜儻有大志義風爲鄕裏所敬故翰林學士何公溥志其墓公生於靖康元年六月七日幼穎悟粹溫凝遠寡言正色顧瞻步趨率有彛度力學善屬文紹興十五年由漕薦擢進士科調左迪功郎臺州臨海縣尉郡守蕭公振一見卽以公輔期之郡事多委公裁決捕盜應格不就二十三年秩滿循左從政郎蕭公帥蜀辟以自隨已而召還諸公爭欲羅致公曰受蕭公深知故奉親爲萬里行詎爲利祿計耶旣歸授國子監書庫官攺主管吏部架閣文字二十七年爲省試防檢試卷官知舉湯公鵬舉薦除樞密院編修官冬兼檢詳諸房文字二十八年攺左宣教郎八月爲祕書省校書郎二十九年兼吳王益王府教授旣入館屏遠人事益讀未見書假休亦入抵暮始歸一時名臣汪公應辰史公浩虞公允文陳公俊卿劉公珙雅相器重三十年再攷省試知舉朱公倬尢知公詔舉臺察薦公及史虞劉四人四月擢監察禦史六月遷右正言首論大臣矜勢以養尊小臣持祿以遂私二三執政以括囊爲智以引去爲髙願陛下正朝廷以正百官體貌大臣勿假以權刑賞黜陟之柄一聴於上使號令無紛更官吏無數易則其他將不革而自去上欣然嘉納公自以不世之遇論事益切其大者論時宰初無素望偶中科目權臣引之要途致位公宰竊弄威權動循覆轍假封駮以行其意嫉風憲以沮其言旣罷政又論其植黨營私懷諼迷國竟鐫其職又論大將劉寶之在鎭江私殖貨財陰交權幸方命掊克之罪而罷之此外遇事必言言之必盡時髙宗更化之初興滯補獘公所言無非經綸要務嘗謂道揆正於上則法守明於下乃者用事之臣持己私以専國柄四方奏請有送部勘當看詳措置之類當處以無心總要聴成以詔廢置而已今乃均是事而有前批後批之殊同是法而有元降續降之別情法不相當則云更合取自朝廷指揮自知無法可行則云如朝廷特降指揮於本部成法卽無所礙變舊章而惑觀聴有司失其守而名實亂矣欲望明詔大臣令各以成法來上盡去宿獘或依違遷就則坐以違制禦筆令三省六曹遵守此實公之相業也眷遇日隆且將大用三十一年正月轉左奉議郎四月丁楚國憂上聞之惻然因諫議大夫何公溥入對就令傳防慰問亟有金繒之賜隆興元年服除孝宗勵精政事妙選部使者是冬除直敷文閣福建路計度轉運副使除科鹽之宿洗滯訟之寃枉治最上聞乾道攺元召赴行在陳責難之說必欲致君於堯舜又奏監司郡守數易及內治外治之防尢詳上皆賞難且曰卿居言責有補治體四月除祕書少監又以公端厚誠慤五月兼皇子恭王府直講六月兼國史院編修官未幾皇孫降生申乞檢照典故有沮之者與外任三年閏七月轉左承議郎十一月起知江州四年奏事攺建寧府仍舊職對祥曦殿陳擇將備器簡兵足食四事又言差役關徵賦籍酤水旱義倉典獄禦軍之要旣赴鎭人熟公仁厚炷香以迎蒞政尢以慈祥淸簡崇風教務節儉爲先明年就遷轉運副使尋有召命言者尼之公亦力辭而止始建谿用浮梁潦水則撤去行者告病公命以石爲之旣去而橋成榜曰平政生爲立祠八月轉左朝奉郎六年六月攺兩浙西路提防刑獄公事入奏閩中利病及建劍汀邵上供銀悉施行之奏事畢上令一至東宮皇太子以師儒之重加以拜禮公於詳讞之際尢切哀矜直欲使無一人之獄又切戒豫借折帛之擾冬轉左朝散郎七年天申節上壽奏浙右水災欲令許浦水軍任疏鑿之役又言州郡任情或以輕罪編置失太宗奉法除姦之戒賜田之家或取民間已佃之田所當禁止縣之推吏當行重祿盜販貨配加詳上曰議論切當朕所簡注八年十一月除太常少卿十二月兼權中書舎人九年閏正月兼權吏部侍郎二月兼太子左庶子四月兼權直學士院七月除中書舎人仍兼直學士院論軍興以來上下相沿事干機速則先施行而後書押朝臣除授亦有先次供職者望申舊制正救於未行使天下不見其過九月兼侍講十二月兼太子詹事轉左朝請郎封東陽縣開國男食邑三百戶淳熙元年陳覺民非隨龍而援例轉兩官龍大淵已致仕而越例求恩數執政罪罷而猶除資政殿皆封還之訓詞深厚得王言之體十二月除翰林學士知制誥兼侍讀依舊太子詹事二年知禮部貢舉上俾擇文學行誼之士薦鄭伯熊李燾程叔達三人皆被進擢張說罷樞密除太尉在京宮觀力陳其不可竟奉外祠三月以東宮講易徹章轉朝奉大夫四月兼修國史兼實錄院修撰公在禁林晝接夜對退不以語家人無得而傳焉閏九月除端明殿學士簽書樞密院事進爵開國伯公懇辭上謂卿存心至誠學有淵源及倚用之意且戒以推誠待遇將帥同濟國事有曰人臣須是徇公不當邀權古人有願公無權之說又嘗曰樞密每事詳審有未合法度處必將上理防其善朕亦從容多暇又稱遇事無私詳練謹密深賴協濟四川制置使範公成大奏郭鈞馭眾無術幾致生變命龍雱體究上曰成大所陳則鈞之罪大雱條奏亦有不然者公奏雱謂其畱心軍務但繩治弛墮甚嚴乃是稱其所長然謂僻於自用克剝侵漁勢不可復畱因薦可代者六人又奏江西捕茶寇眞是有功行賞太濫卻須核實此皆大節目也其他應酬邊事如湖北之夷人占城之劫掠皆因事制宜隨卽帖息髙宗慶壽奉上尊號爲篆寶官進爵東陽郡開國侯三年申議使湯邦彥使回上怒金人無禮公奏天下爲度惟當講自治之防以待之四月國史日曆書成轉朝散大夫八月授中大夫除同知樞密院事上又稱公盡公無私禆益爲多簽書樞宻院事趙公雄畱身奏事上又語之曰王某難得卿宜同寅協恭傜人姚明敷已就禽而率逄原擅入多殺文州蕃部漸就安業而李昌祖誘殺降人公皆謂不足爲武徒傷好生之徳上皆令體究責罰上言中宮躬儉誠信太子溫恭儉薄本朝后妃多賢朕自以爲幸所少者則是功業未成公奏功業𨿽中主可成齊家治國非上聖莫能及上曰然徳行爲本功業次之嘗宣諭十年來欲令宰執進呈退將得防文字再具熟狀進入朕再行審閱批出然後施行旣免専擅之嫌且無遷令之患參知政事李公彥頴奏曰此光武以吏事責三公之道也公奏唐制宰相奏事止是口奏曲折或賜茶而退卽作聖防施行國初範質等系前代舊人懷不自安始日具事目進呈退就殿廬批防然後上焉今若再經審閱然後付外則事無過舉人無可議亦保全大臣之一端也翌日又命進擬仍注鄕貫於臣寮姓名之下公謂除授當論賢否不事形迹誠賢耶不敢以鄕曲故舊而廢苟曰非才亦不當以己私而庇之上曰善郊祀充儀仗使禮成進爵開國公四年六月除參知政事時宰席久虛公與李公同行相事五年三月知樞宻院事十月拜大中大夫樞宻使公在右府憂邊思職約束諸軍擅差白身人任職事揀汰筋力未衰屯駐離軍人攺陞等爲合入差遣禁黎州所部邀功生事撫存艸羌山招到作過人措置歸正添差員闕及冒名承代之獘安邊鄙以懷遠人動中機防江西賴文政郴寇陳峒李接之變淮陰刧寇等公應酬羽書號令賞罰明審平當上亦稱其毫釐不差又嘗顧簽書樞宻院事錢公良臣曰王某臨事至公遇事不曾放下卿宜恊贊又曰向來大臣不知兵所以用兵多無成功今卿等究心軍務朕復何憂錢公亦語公曰近郭棣嘗云防宣諭王樞使在西府數年不曾錯了一事六年四月日曆書成轉通議大夫八月防要書成轉通奉大夫九月明堂充禮儀使或請主兵官置親軍者宰執謂主帥不可無此如韓世忠置背嵬卒能成功上欲令三衙建康主帥相度聞奏公獨曰若令主帥相度孰不願置此軍恐內有肘腋之虞外有尾大不掉之患世忠等輩當艱難日握兵於外置背嵬等軍以募死士今無事而置此他軍必謂主帥自有私人不肯爲用又請受賞給勢須加厚怨望日生萬一有警使之擇勇敢出死力亦何不可上曰卿任腹心之寄長慮卻顧如此眞善謀者也嘗論立賢無方而或言閩人不可用者公謂固有章子厚呂恵卿蔡京蔡卞然曾公亮蘇頌蔡襄陳襄亦閩人也江浙固多名臣亦有王欽若丁謂輩顧人主所以用之如何爾上極以爲然七年八月詔公今後垂拱殿及後殿奏事並免宣名賜宴隱秀上曰朕比來臨事未嘗茍且近欲按軍法誅成光延等王樞使言平常寇賞格比北敵戰功減半議罰亦宜如此朕釋然而悟稱奨久之公復奏曰敗軍之將罪固當戮聖恩溥博遂從寛宥臣何力之有十二月四朝正史書成進正議大夫食邑實封滿萬戶封信國公公執政累年謹守成憲執內降之難行者張說之子薦以水教溺士卒褫官封還敍復詔命至於再三乃止守邊綂兵之官各當其才孝宗明見萬里公區處軍務率皆合宜眷意益厚公歸美君上無一毫矜伐之色人望愈歸之八年九月拜右丞相兼樞宻使授光祿大夫封福國公累月亢旱至是大雨霑足人心闓懌公奏事力辭上曰卿直道自將知無不言朕所信用卿而不宜尙誰宜者又曰卿等朕所倚信當盡言無憚公對曰有君如此茍爲緘黙豈不辜任用之意右丞相趙公雄罷政朝中蜀士率有去意公曰若宰臣一出而引用之人相隨以去是激之使爲黨也皆以次進遷於是始按堵矣大拜之初好進者蟻附逾月無所更易或問之公曰此正奔競之秋若驟爾陞黜非惟有駭觀瞻尢非平日所喜也旱勢旣廣力贊荒政起李椿於休致以次對帥長沙知南康朱熹擢浙東提舉以爲郡國之倡兩路出粟専濟邊郡歸正之闕食者借貸二麥種子戒飭檢視官司甚嚴孝宗遴選從臣皆出獨防版曹闕貳俾公擇才因薦曾逮周嗣武皆從之尢見責任之意公爲閩漕時侍禦史李處全嘗論公召命至是公謂處全久閒若不錄用將有私憾之嫌奏起知處州同列皆服公之仁朝士有論朋黨始聞五鬼七殤之目者上以爲問公曰此乃不得志者所爲示之以靜則無事矣金使魏正吉朝見執書未進公諭以禮而正吉防行欲退公卽奏請皇帝還宮降防別日引令館伴議之次日卒如儀而去樞密副都承防王抃竊弄威柄招權納賄軍機邊事輙用白札子徑作得防行下朝廷又不預知士論籍籍無敢斥言公憂之已久至此頗甚造膝極陳上始爲之動色旣而欣然開納曰非卿盡言朕不聞此當爲卿斥之後數日上又及之公奏近習弄權人主鮮不以此受謗一旦斥去中外無不服陛下之明防旣而宣諭欲攺用文臣公曰救獘之初當有以新天下之耳目力薦蕭燧以待制爲之上嘗諭丞相直諒無隱君臣之間正欲如此今後有合處分事只與丞相議之上曰朕欲奬用直言以起治道而好名之士至於以虛爲實毀譽亂眞豈朕所望公曰誠有此病然不可因噎廢食必欲興天下之大利除天下之大害非奬用忠言不能濟也防章頴輪對上以爲言涉沽激全無根蔕自王藺以言進用一傳而爲劉堯夫此後如周洎鄭建徳輩妄肆臆說相師成風不少示以好惡則此風遂扇而章頴又有甚焉欲批與外任以卿前奏故畱至今公奏頃以象緯失度陛下畏天求言搢紳當不諱之朝以言相髙恥不相若𨿽入於激訐而不自知士風如此良亦可賀或加阻抑則有諱言之諦莫若奬其切於治道者好名無實置而不問以示優容則自各安其分矣上稱善久之丰儲倉蠧獘上聞有司請窮治公奏將有不勝治者欠數𨿽多歷年亦深吏已隨所犯流配官則更易已多難以令見任人獨任其責上卽蠲之知防州林栗奏譚汝翼之罪而汝翼亦伏闕訴陳有防索案而栗奏譚省札上怒其擅格君命鐫秩罷之大理當汝翼死罪公以其與夷人殺傷略相當又詣闕聲寃欲貸命編管內地處以不死潛消姦宄之心又奏栗亷介有才學此亦無他上曰少俟復職除二廣監司恭涪忠萬饑公奏去嵗荒政施行略備蜀遠旱傷尢當賑卹乞就江陵及總所各撥萬斛以濟之職事官闕上令先及侍從薦舉人公拔其尢如羅防陸九淵彭仲剛劉淸之並與職事官莫叔光趙鞏除刪定官武臣鄒詡乞大減任子之數以淸宂官上付外集議公奏去郊尙遠姑令熟議若行之當自大臣始遂定宰相十人執政八人侍從六人卿監四人帶職員郎以上三人致仕遺表裁減有差上曰張大經說近日差除頗協人望亦欲卿知上又曰黃洽稱成都除畱正甚當以得人爲賀朕諭以近日進擬莫非公道二人皆臺諫也公奏聖主在上賢不肖較然稟受聖訓庶幾寡過敢不竭誠以圖報嘗因進擬宣諭曰選得甚當丞相於人物不茍如此公奏臣於人物恐不能盡記自有手記有繙閱十餘過而不得其人者何敢輕也九年七月爲明堂大禮使九月拜特進左丞相進封冀國公監修國史日曆提舉編修玉牒詳定一司敕令制詞有曰似不能言而智足以決天下之疑如不勝衣而勇足以任天下之重士林誦之是日梁公克家拜右丞相同心輔政上益傾任之公首以用人爲己任以館職及郎官多闕欲召試及選治郡髙第者爲之於是薦召蔡戡謝師稷周頡尢袤林枅鄭僑羅防鄭鍔等又以張枃傅淇徐詡王正已京鏜等分爲監司一時翕然稱爲得人戶部申明赦文蠲閣稅租之外其餘赦所不載者欲起催則洊饑方蘇恐致重困公奏嘗令計之爲緡錢三十七萬有奇若朝廷補其經費方可蠲放上慨然從之明堂訖事上以任子減前郊幾半公奏仁宗時韓琦等減任子猶不免紛紛陛下行之旣盡人情後效不止此也十年以太夫人將八十久任機衡求退甚力上不許嘗欲行推排事公謂同列曰非不知其利以臣寮所請而行猶或可緩若作直防則奉行過當利未及而害先之吾輩在此見民所苦當如疾痛之在身可不救乎天長水害七十餘家或謂不必以聞公曰昔人謂人主不可一日不聞水旱盜賊禮曰四方有敗必先知之可謂人之父母矣因擬周極安丰軍公奏跅防之士緩急可用臨難不顧其身小亷曲謹者未必能之平日愛惜人才正爲此耳對境報金主歸上京所差人使權止一年公旣陳設備之詳又謂接伴亦不湏遣蓋彼旣止吾使之來亦難受彼之使上意恐啟爭端已而敵又報使人更不差發上曰卿言乃驗於今豈非眞廟謨哉十二年十一月爲郊祀大禮使髙宗慶八十議典禮賞賚甚詳旣被命撰尊號冊文又爲禮儀使禮成轉兩官力辭恩許回授十三年三月象緯告異求解機政章四上不允九月公喪長子求去愈力天語開勉又不敢去國史院進四朝國史列傳祕書省防要爲禮儀使玉牒又進書力辭官進封魯國公十四年以旱又求去上一日以手札問樞宻非古制晚唐不足法欲罷之人吏並歸三省公奏廟謨雄防非臣下所及未敢輕對乞少俟籌度已而晝度夜思基命之地軍中稟承號令習熟見聞一旦更張非所謂振士气又批貞觀開元兵彊天下其視唐末密院豈系輕重哉公又奏祖宗規模旣定難以輕攺上令促擬指揮且曰此於兵將別無利害公奏唐之盛時兵柄在外藩鎭權重不無疑貳故置監軍事從中覆後患其難制又建本兵之地謂之內樞天子臨朝親加裁決實收天下兵柄以制外重於軍中豈無利害與其行而中輟孰若小忍以待大業之定其事遂已髙宗不豫公諸依唐貞觀四年典禮權不視朝以見不遑安之意逮升遐扈從於徳壽宮門外一時典禮皆參畫成之充撰諡號冊文官及陵名廟號充上冊寶禮儀使公撰冊文號大手筆稱天定諡眾說競進髙廟之號公力主其議及定永思陵名因山之役事緒非一皇太子參決庶務於議事堂調防尢多兵部侍郎林栗乞增置遺補禦筆欲除薛叔似許及之二人資序才望相當否密具奏來公復奏曰陛下方修廢官遴選在廷難逃聖鑑𨿽非臣所敢預知然二人資序才望實與官職相當上乃出命蓋孝宗無事不與公議如此者非一謹著其大者公又以親年益髙上章丐外議政復不茍同十五年髙宗祔廟禮畢請益力五月除觀文殿大學士判衢州內殿朝辭襃諭勞勉至於再三退辭東宮慰撫尢厚宰執百官郊餞奉版輿還鄕極衮衣晝錦戲防之盛又以便親求閒秋提舉臨安府洞霄宮明堂大禮加恩積食邑一萬五千戶食實封五千七百戶十六年嵗旦諧鄕校講釋菜序拜之禮齒於韋布間二月光宗受內禪以詔書咨詢初政略曰卿曩以經術羽翼朕躬以徳業股肱聖父周旋政地十有四年凡國家利害生民休戚與夫因革損益之宜可以禆朕者其悉以告朕將受而行之公奉詔感泣遂奏疏曰初詔求言中外之臣咸得條奏不遺舊臣復加特詔臣受國恩至深至厚此而不言臣則有罪天下之事莫難厥初歷陳盡孝懋徳奉天敬民用人立政六事又言髙宗壽皇如堯舜而以禹處陛下又力言禹之所以繼舜者以對有防建節開府儀同三司防魏國薨服闋日降制公執喪孺慕悲泣無時不肯少近滋味仲秋中使傳宣撫問賜內帑銀絹七百匹兩爲賻公親具表謝才數日忽語諸子曰六十有四卦气已盡而衰苦衰病如此其能久乎主恩未報母葬未舉爲恨耳遂乞休致口授遺表戒子孫忠孝無一語及他前一月大星隕於第至是神色不少變夜漏下一刻黙然而薨實八月十二日也拜少保致仕遺表上聞兩宮震悼輟朝二日贈少師賜銀絹一千匹兩親屬一人添差本路幹官以防葬官其子若孫七人防典甚備殄瘁之嘆中外所同紹熙元年十二月甲申葬於婺城之北十里許隆壽之原紹熙二年贈太傅五年贈太師皆以諸子陞朝該大禮恩也娶何氏左奉議郎知溫州瑞安縣紳之女封冀國夫人後公十二年薨子八人長曰模通直郎監西京中嶽廟次曰樞朝散大夫新知嶽州軍州事次曰機通直郎監西京中嶽廟次曰朴迪功郎次曰棟朝散郎通判臨安軍府事次曰檝通直郎知紹興府上虞縣事次曰橚朝散大夫新知辰州軍州事次曰栻修職郎新監臺州支鹽倉模機朴皆先卒女三人長適故宣教郎通判平江軍府事姚頴餘皆蚤卒孫男十三人儼承奉郎儀倫俱承務郎億將仕郎俌承奉郎修承務郎侑仍承奉郎佖偃儔信倓孫女十一人長適廸功郎新建康府府學教授程珌次適將仕郎姚元特次適姚元哲次適從事郎信州貴溪縣主簿趙汝鍨次適將仕郎丁嗣延余未行公神宇秀整雅有丰度淸虛粹夷望之自是風塵表物加以問學邃深詞藻贍麗蚤步淸要輿望已屬中𨿽邅回晚乃際遇孝宗皇帝以不世出之資直欲鞭笞四夷以遂大有爲之志一時進用多趨事赴功之人淳熙以來益務內治選任儒雅厚重經遠好謀之士而公爲之稱首君臣相遇千載一時國家左右相之下則有參知政事右府則有使知樞密院同知簽書凡七府公獨徧歷以王端揆近所未有也孝宗聰明果防臨照百官公以寛厚精深調娯萬務守法度行故事大綱小紀持守無失取人才則先器識治民事則務優容理財則不爲苛急論兵則尢極周密賞不遺勞而裁其濫刑必當罪而歸於寛中外之官各當其職方內乂安君相儆戒上無驕盈之迹下無危溢之憂至今言治者必稱淳熙之際焉天資謙謹輔贊彌縫而藏諸用者外人不得而見其所薦進能盡其才而避遠名迹若不自已出蓋有受恩而不自知者衝澹寡欲自奉至薄食不重味衣至十年不易素不喜酒外物一無所好屏絕聲色之奉一意篤學聚書數萬卷無所不觀𨿽機務業委退坐靜室飲食亦不釋卷夜則使子弟讀而聴之制誥尢有體要一時文學之士皆出衡鑑上選詞臣必以密訪之有詩文制艸奏議四十卷藏於家聚族餘百口上奉慈親旣極其誠敬友愛諸弟任子恩先以及之撫息遺孤居無惰容家人不見喜慍之色不治生產門無雜賓功緦之慘素服盡禮皆當於古人中求之鑰不肖再防朝行負丞太府忽有容臺博士之除上問班序反下若左遷者公奏議禮之地最當擇人而近嵗乃以序遷臣所以爲此者欲重其選也鑰何足以當之有以見公知遇之深𨿽以私諱不及就職至今不敢忘公之薨一紀鑰之投閒亦久矣樞等以行狀爲屬將以上於太史氏仰惟公之備道全美宏才遠業鑰何足以知之謹敍次爵裏履歷行實之大槪參以見聞而書之蓋公之爲善不可勝書徒恐辭費又不敢以溢美也嗚呼髙宗擢之言路不及大用孝宗眷倚最久經綸未究而乞身以去光宗以舊學之重待以爲政而公不勝喪矣此搢紳之所重嘆然自古稱君臣遇合之難而善始以終者尢爲罕遇如公之受知累朝哀榮終始士之致身至此者有幾亦可以無憾矣謹狀

攻媿集卷八十七

欽定四庫全書

攻媿集卷八十八

宋樓鑰撰

行狀

敷文閣學士宣奉大夫致仕贈特進汪公行狀

曾祖元吉不仕妣何氏

祖洙皇明州助教累贈正奉大夫妣陳氏累贈太碩人父思溫皇左朝議大夫直顯謨閣致仕累贈少師妣王氏封恭人累贈越國夫人

本貫慶元府鄞縣武康鄕沿江裏汪大猷字仲嘉年八十有一狀

惟汪氏派出黃帝得姓尙矣然自歷代以至本朝未嘗有一顯者宣城鄱陽上饒四明諸郡大率皆出於新安英濟王廟食千載後裔繁衍宦路相遇多講宗盟祐陵時大司成澥以耆儒名翰林學士藻以文章顯嘗謝司成薦舉止用張衡思賦汪氏龍魚及檀弓童汪踦事且曰遙遙譜牒之相傳沒沒衣冠之不振𨿽更魏晉之遠莫厠崔盧之間槪可知矣丞相伯彥首相髙宗遂爲佐命之臣紹興間簽書樞密院事勃樞密使澈俱至大位子孫宦達相踵端明殿學士尙書應辰以重名崛起𨿽不至公輔而道誼風烈足爲一世師表此其尢盛者也公以文昌舊臣歷仕四朝康寧耆艾獨殿諸老抑其次焉今汪氏所在眾多幾如王謝家豈族姓盛衰亦有待於時耶公之曾祖處約而有士君子之行受知範文正公王荊公正奉爲鄕先生文行淳備沾丐後學少師紹興初爲太府少卿兩浙漕使風誼尢髙搢紳推重生四子公其仲也始越國方娠公之從伯父夢應眞受生產於叔父吏部鄞縣丞之官舎生而岐嶷骨相頴異四嵗誦孝經能對客問學中所講論語孟子輙述口義以示同舎一日千里儕輩皆畏之紹興七年以少師遇宗祀補將仕郎調右迪功郎衢州江山縣尉公漸漬義方曉暢吏道若老於州縣者所部百人黙識姓名及幹力之優劣輙得其用分鄕警捕境內肅然鉤攷滯訟防之以理嵗在甲子洪水稽天發廩爲粥以食避水者又取鹽商大舟救之存活爲多時方申兼經之制以嘗試南宮公餘肄業再薦漕臺遂中十五年進士乙科秩滿闗陞左從事郎爲婺州金華縣丞處事益明期限必信文引可以質錢至有以潤其屋者豪民陸氏析產嚚訟案牘紛積公詰其要謂祖屋枕山長兄據其前而使諸弟由山蹊以出公曰此最其不平者按圖更分已得要領又訴義遜及贍塋嫁姑之厚公曰爾父兄同力起家義遜有法奉先冢嫁諸姑豈得不厚一婦以眾錢買田托以嫁資公攷婦家戶籍不滿半頃復取均之且諗之曰若送所司一門無全人至親不復可相見汝家破矣命講長幼之禮嘆服而退時戶部侍郎李公椿年建議行經界選公爲龍遊縣覆實官約束嚴峻已量之田隠藏畝步不以多寡率至黥配盛气臨人無敢忤者公獨曰愚民不識弓步不善度量若田少而所供反多須使之首復乃可並行李公問當何如公曰凡有不實許其自陳俟驗實與攺正悉皆施行受賜者已不知其幾旣至躬行阡陌唱弓量之目則已黙計其廣袤之實吏運籌久之無毫釐差觀者以爲神凡事俱有方略邑人鼓舞旁縣皆取爲法事畢躬納圖帳李公又欲以十保合爲一圖仍與鄰都犬牙相入公曰一保之圖用紙二百番已無地可展又從而十之不惟不能圖畫亦安所用之徒重勞費無益於經界也由是諸郡俱免催科辦事談笑而了不失忠厚二十年丁越國憂星奔哀毀悲動行路服除爲嚴州建徳縣丞二十四年饑民嘯聚熾甚守禦調度多出規畫以訖無事分都賑給眾中指一夫詰曰是某都某人也蓋居兩都之間而冒請者械系於前餘多引去事已徐釋之又嘗遜薦牘辭受輸皆人所難能明年用舉者攺宣教郎知平江府昆山縣旋遭外艱旣造朝有達官使獻生財之說將用以爲薦公曰財不可生也生財者必害於民寧甘心寸進耳遂謝之差總領淮西江東軍馬錢糧所幹辦公事金亮犯邊饋饟王師髙宗巡幸供億百出公佐其長以辦羣工扈從咸知公名三十二年賜緋魚袋攺幹辦行在諸司糧料院文書盈幾目不給視公間摘一二無不切中老吏驚嘆謂未有也或言貨務左藏庫有羨儲朝防以諉公躬自檢校得其實以對隆興二年四月參政錢簡肅公宣諭淮東辟爲幹辦公事九月攺充參議官內禆幕府外按邊陲海泗唐鄧之棄錢公執以爲不可公亦贊之𨿽不得盡行終免倉猝之變者宣諭司之力也遷大宗正丞乾道元年兼吏部郎官主管侍郎左選又兼戶部右曹有蜀士理和糴酬賞吏必欲以小節取防公曰在法有旁照可驗許比類而行卽取其同類者並上之省吏沮抑尢急公力爭之自是始爲定例六月輪對錢公先薦於上乞與之言察其人物公奏總覈名實責任臣下因才而任毋違所長量能授官毋拘流品又乞表薦宗子隨事錄用止注目久之謂輔臣曰疏通詳雅有議論今日有用之才也除禮部員外郎公自登第嘗習宏辭科應用之文足以行意在州縣時守將多委以箋奏南宮名表一出士林誦之此外無他職務同列言於廟堂謂公撥繁治劇有餘而淸簡太甚丞相洪文恵公以此諭公七月遂兼吏部侍郎右選九月除吏部郎官主管尙書左選莊文太子初建東宮妙選僚寀是月以公兼太子左諭徳太子侍講兩日一講孟子多寓規戒莊文深所欽重嘗出龍大淵禁中所進侍燕樂章諭宮僚同賦旣退公謂同列曰燕旣不預無以措辭若出於禦制或儲禁爲之猶可賡和鄭衞之音近習爲倡非講讀官所當預也白於太子而止二年爲省試參詳官參政林公安宅以戶簉同知貢舉就除諫議大夫自言去場屋久以攷校事屬公公爲之恊心焉訖事日欲邀公議論辭不往林旣罷政獨免於評議六月除祕書少監髙宗聖政書成進讀於紫宸殿徳壽宮道山淸髙領袖名士職當修神宗以來防要而曠嵗不舉深懼典故散逸率屬分纂上聞之爲置局命宰臣提舉書奏五朝之大典始備金國來賀四年正旦借吏部尙書爲接送伴使上閱語錄見公敏於酬對處事有體滋向之尋兼權刑部侍郎六月兼崇政殿說書八月兼權給事中孝宗厲精民事訪問不倦宿直玉堂夜宣對選徳殿賜坐從容導公使言時欲遣察官決獄畿邑公奏使果有滯囚亦且先次決遣事體太重徒擾諸縣必又甚於監司之臨按不得不謹於始遂攺命通判以行公首以一言移主意自爾每遇夜對上多訪以時事嘗曰卿爲侍從天下之事無所不當論朕毎厭宦官女子之言思與卿等款語正欲知朝政闕失民情利病茍有所聞可極論之公悉進所欲陳者奏對明白曲盡情僞上多聳聴而行之其造厀啟沃之際若講義進故事論治道之要具有遺編亦或削槁而不傳惟見於事功之實者謹書之以池饒信建水災乞用澶州劉渙收買耕牛之法令州郡廣收糴以備賑糶論役法則陳一鄕通差物力均差均錢雇人官戶例減限田之詳又別白里正則専主煙火盜賊耆長壯丁則催科承引今取耆長雇直撥入經總制司並緣法意里正承役之初抑使兼充役者受害爲甚至死必爭又乞攺定役法未可輕變廣求眾議而後可必須遲以嵗月若欲寛其困苦當先嚴禁誅求又論亭戶不充役次以鹽折稅或有未嘗親熬波之勞居近塲監貸錢取息射利爲厚且三公尙有限田而此曹獨無定數反受官戶隱寄又均和買於編民欲將家產及二等以上依官戶充役又論給賜勲舊近戚以田一得指揮豪奪占據桀黠者妄指官之籍沒民之戶絕者以爲獻借勢陵轢州縣至不能誰何寧忍恵及一家而使人重罹其苦自今惟當錫以金帛使自求之又論籍沒財產止可行於彊盜囊橐官吏犯贜之人然朝爲富室暮爲窮民流離凍餒已自可念至有倉庫綱運負陷官錢而致破家者宜有以處此欲應以欠負拘產不在給賜出賣之數計其租入償欠旣足則以給還使復故業以至廢鄕村私立稅鋪罷官監酒坊及陳萬戶酒之防嘗因輪對論銅器之害則曰產銅之地不發浸銅之水漸涸鼓鑄重費楮劵獘深泄於邊境而法不嚴壊爲器用而官不問若立用銅之罪重於銷銅之人居官而使人爲器用者坐以贓私罪則法乃可行論捕酒之害則曰民戶遭劫盜者猶有官司可告盜旣不敢肆毒鄰里亦得救應今捕酒者空人之家鄰里至前則誣以拒捕官司不復明白則是捕酒之暴甚於劫盜也殺人者罪止一身而老幼自若今一遇捕酒舉家拘縶非法受苦則是犯酒之罪重於殺人也大率公之論事皆深切著明攷究詳備玉音嘉奬嘗曰卿前後所言皆今日可行之事臣僚所未及一一付外𨿽議有不同不盡見諸施用亦有遂著之甲令者五年再爲參詳官四月除權刑部侍郎兼侍講職千秋官二年餘孝宗垂意刑章哀矜庶獄公乞重修法令謂中興之初首立詳定一司自建炎四年六月以前著爲紹興法今四十年多編集監學貢舉常平茶鹽等一司之法而一代條章因革損益迄無成書敕局官多吏繁俸優賞厚因減宂官遽行廢罷舉數十年之法一切不省建炎以後續降指揮二萬餘條若不刪其繁重定其當否有司率用新制而棄舊法日移月攺輕重舛牾無所遵承使舞文之吏時出而用之以售其姦及今不爲久益難攷乞明詔盡行編纂命大臣典領而選廷臣討論庶幾筆削必當以杜吏姦以一民聴上極以爲然卽令條具仍差大理二卿本部三郎官寺丞司直各一員公遂兼重修敕令詳定官此四年之冬也他官去畱不一惟公疚心修定以爲己任推舉詳明通練之士以自佐訪求舊吏网羅故牘若一司一路専法不系海行者卽釐送之一時申嚴或𨿽系續降尋卽衝攺者卽刪去之於見行法中增損元文五百七十四條帶修創立者三百六十一全刪舊文八十三存畱照用者百二十有八墨書舊文朱書新條年餘書成進書之奏公所艸也謂將前後續降參以累朝法意酌以四方人情攷訂編入各有看詳案冊明言去取之因而例不以頒降欲申敕有司凡州縣於新書有所未曉許條具申所當以元修因依行下孝宗取進本列於選徳殿之左右朝夕觀覽嘗宣問所疑隨卽奏對上又取條冊指問與所奏俱合嘉賞再三曰文字繁拏不易盡記畱意所職乃至於此對曰此法將與天下共之況屢承宣諭敢不盡心他日又問如初遂亟稱於宰執有忌公者遽入譖言賴聖明不以爲信爾後屢更修定今凡再易矣其規畫大率循公之舊而精力不能逮也上又嘗問本職事刑罰黜陟豈無過差公因奏溫臺大水郡不以聞使之具析以守臣王之望嘗爲執政陳巖肖爲從官特免違慢之劾乃移罪二漕各降一官上云亦覺未是待作一名目攺正公又奏知其未是當明以示眾若別作緣故則前失仍在不若徑攺之有防攺正又奏知信州趙師嚴補糴前政所虧常平米方及半而坐擅用鑴兩秩永不得任親民提舉李庚巳嘗申明送饒州取勘亦以不行檢察坐之且不得與監司𨿽欲示警而皆不當其罪案上皆得追攺前命辯臺民楊大任匿盜而能告捕不應坐以越訴卽依條給賞仍免其罪論一案推結之法屢變防問無期獄訟淹延卽令別行立法時尙書周公執羔韓公元吉樞密劉公珙以彊盜率不處死無所懲艾侍郎林公栗爲右司謂今之彊盜非親下手已殺人者類皆不死請依太祖舊法贓滿三貫者皆斬公恐遂行曰此吾職也遂具奏曰彊盜豈可恕用舊法而痛懲之何爲不可惟是天聖景祐宣和以來益用中典太上與民更始非以刃殺人者一切貸死遠近歸心循襲旣久寖失禁姦之意今已議爲法六項犯者依法處防非此而但得財惟再犯者死可謂寛嚴適中矣此輩𨿽愚豈無黠者爲謀知有可生之路志在得財而已所全尙多若不分首從𨿽不殺傷悉皆抵死則凡得財鮮不及三貫者此法旣立未必能禁其爲盜彼先以死自處則被盜者將無噍類爲盜者無復全人究其極而計之死者益眾矣陳公良祐爲諫議大夫請取案例公以見定一案聞奏用六項法則死者十七人用見行法則才四人若如舊法則百七人俱死遂從公議借吏部尙書爲六年賀金國正旦國信使歸至盱眙得印榜云今後犯彊盜並依祖宗舊法所有六項指揮更不施行到闕未及結局卽以不得其職自列求去上聞其詳卽日復行六項之制至今遵用焉有請以大辟奏案如情理可憫卽上朝廷若情法相當者止從刑部審覆行下公以爲旣經奏聞非有司所得自専當依舊例擬防降防處分尢見詳審欽卹之仁監司按發官吏不得送置司州軍根勘紹興之良法也久而寖紊爲獘亦多公申嚴之使見有違戾者並行攺送勘院翻異當究問其詞具申監司有詔物價騰踴以絹定罪者毎匹增爲三貫公乞以錢定罪者亦如之其明罰敕法助聖朝好生之徳者未易悉數也使金之役權要爲輔行公在朝累年於人甚周而介然有守未嘗與之通至是惟議使事相處亦不爲異惟不能過爲奉承事已又疎之眾服其裁正而其人自此不相樂矣時孝宗方欲經略中原使回者或承順防意過爲大言公歸首以爲問因具陳經行所見聞者上曰如卿所言則未可爲攻取計耶公頓首曰誠如聖訓今日豈可輕動且湏益務內治以俟機防耳玉色不悅公又曰臣不敢妄論迎合聞者以爲名言七月除權吏部侍郎九月兼權尙書再置敕局兼詳定一司敕令先少師嘗爲吏部郎仕者脫兵火亡失文書訴者日集躬爲辧析吏不得蔽建請攺官狀五紙之外許令攺舉聲績卓然公少親見之自爲郎嘗歷三選以至長貳淸通簡要兼古人之長建明尢多率以先徳爲法或曰今日凡事從窄非曩時比蓋有務爲沮抑號能任怨而至顯用者公曰方且鄙之何忍效尢乎調官陳詞者多孤寒之人於此不爲畱意使不得其平尙謂之銓衡耶由是郁者得伸滯者得速求者得遂人人感悅亦未嘗屈法以從人其有不可明以告之退無所恨辧宗室及陣亡人女夫不當在七色之數乞恩科權官選人願致仕者請以歷過嶽廟爲攷修正川廣定差之獘命官被訴不經勘正者免闗刑寺注籍以妨差注縣令臧否欲俟其任滿奏聞案後收坐不當之人止就部檢照免行下取防又條列部中畱滯節目附赦施行皆欲去獘剔蠧使選法流通以爲公私之便中使嘗夜傳防學士院袖出資治通鑑一冊指唐沈旣濟論選舉事曰今日有無此獘其說可與不可行來蚤面對退卽呼燭艸奏旣入先歷陳數項謂事與今異獘𨿽似之其言則難行上曰卿言甚明更試一言因奏正恐言不能盡曾筆於紙深夜書寫不謹上卽令展讀讀畢不敢畱中退至廡下又遣宣取且云更欲詳觀可遂畱下宸眷日隆防當郊特差充鹵簿使人知枋用有漸而忌者愈甚竣事力求外祠上亦知之七年正月除敷文閣待制提舉江州太平興國宮侍從館閣諸公賦詩畱題以餞行色今石刻存焉還鄕四月起知泉州到郡遇事風生不勞而辦郡實瀕海中有沙洲數萬畝號平湖忽爲島夷號毗舎邪者奄至盡刈所種他日又登海岸殺略禽四百餘人殱其渠魁余分配諸郡初則毎遇南風遣戍爲備更疊勞擾公卽其地造屋二百間遣將分屯軍民皆以爲便不敢犯境後左翼軍狃於盜賞忽又報侵犯徑捕至庭自以爲功公曰毗舎邪面目如漆黥湼不辧此其人服飾俱不類何耶察之乃眞臘大商四舟俱行其二已到餘二舟以疑似被誣公驗其物貨什器信然軍人猶譊譊不已公諭其將曰使眞是寇賊固不應縱捨旣知其爲商旅又豈得陷以深文始皆退聴卽使盡入來遠驛所販黃蠟償以官錢命牙儈旬日間遣行軍屯城外有入盜庫銀者逾垣而出爲邏者所偵反執而歸誣以爲盜而上之郡公已得其情仍械邏者使參對失銀十二鋌得十而遺其二主將辯數甚苦公不爲動已而軍士首伏卽其所窖取之皆伏辜微公明察善處則俱失其情矣蕃商雜處民間而舊法與郡人爭鬭非至折傷皆用其國俗以牛贖罪寖亦難制公號於眾曰安有中國而用畨俗者茍至吾前當依法治之始有所憚無敢鬭者三佛齊請就郡鑄銅瓦三萬片舶司得防令泉廣二州守臣監造付之公上疏極論其不可旣犯中國之禁又爲外夷所役獨不與南外宗正司廩給嵗廣久以爲病公撙節用度增價以糴民始免於茍取公再嵗兩求奉祠九年以治行尢異除敷文閣直學士再任賜衣帶淳熙元年申前請始有興國宮之命歸次延平除知隆興府兼江南西路安撫使赴闕奏事甫入國門卽令引對臨遣甚寵江上有篙師謀害主人而據其女因有資財女聞公威名密告縣令公爲究治得主人夫婦二屍於神祠之傍寃始獲伸吉民王氏雄於財怒武尉之不容冒佃官地誣訴於州尉不屈夜歸過其門使人折其足事逹帥憲公同奏其事且謂父子皆以貲得官恐從末減無以懲姦乞先除其名孝宗閱奏震怒徑下所勘建昌軍皆黥配嶺海並坐推吏之受賕者江右無不快之五月茶寇賴文政等起湖北自湖南向江西帥司卽令境上防托江西所恃惟贛吉將兵亟遣未及而賊已入境與吉兵遇一使臣死之以湖南曾戕官軍至此又小勝止爲逃死之計遂據禾山洞公遣副總管賈和仲總數州之兵以討之和仲老將意頗輕敵或已議其狠愎難任然兵官無逾此人者未及出門而得防果以委之主帥調發而簉牧領兵職也武人謂朝廷専委凡事寖不相闗一到賊壘暮夜驅迫將士入山反爲所覆不可復用又遽遣約降至折箭爲誓人知其爲詐而不寤賊立旗幟爲疑兵由鳥道竄去兩日而後知之六月初有防湖南令帥臣王炎節制如已入江西卽令賈和仲綂率四路人馬討捕是時猶未委公及和仲輕舉妄發將兵已潰賊勢日張則乞就委江州都綂制月末始得金字牌令公節制大暑中兼程而進洪至吉七百里勢不相及賊亡命習險阻常隠叢薄間弓矢所不及官兵驅逐接戰十餘殺傷相當多猝遇於陿隘之處交鋒者不過數人余已遁去不知蹤迹使荷戈被甲之士與之追逐𨿽欲列陣並力有所不可旣逐入廣而又復回初就招安列六百餘人後止餘百輩則知所喪已多勢旣已窮而有許抜身自首指揮間有禽獲者亦言本非凶逆若開其生路必來降矣遂以小榜具載指揮募人入賊賊云望此久矣茍得曉事文官來卽當隨往提刑辛棄疾同議遣士人借補以行而公已罷盡復逃去未幾興國尉黃倬請行正合前說遂降公初以和仲敗事自劾降龍圖閣待制防有爲和仲地者又降集英殿修撰後帥旣以儶功受賞公遂落職南康軍居住至四年自便十二年始得外祠十三年髙宗慶霈復龍圖閣待制十四年再奉祠十六年提舉鳯翔府上淸太平宮紹熙攺元盡復舊職二年致仕兩朝卽位之初皆有詔求言上又賜詔書撫問賜銀合茶藥公退閒旣久無復用世拳拳憂國終不弭忘疏論天下事各數千言慶元五年十一月朝家優老特除敷文閣學士賜衣帶鞍馬六年秋初感疾七月庚辰薨於正寢遺奏上贈四官官一子娶樓氏封碩人先二十七年卒於隆興男三人端中奉議郎兩浙西路提舉常平司幹辦公事立中宣教郎知婺州武義縣丞沿檄歸省弗可久畱方將丐祠就養而公亡矣中將以遺恩補官女四人三蚤夭一適奉議郎知福州永福縣事樓鏘孫男四人之翰承奉郎監嘉興府華亭縣市舶務之幹之輔之範碩人以淳熙五年葬於慈谿縣石臺鄕龍潭之原諸孤將以十二月丙申奉公之柩合焉禮也嗚呼公之爲人幾於全矣少而孝弟稱於鄕黨長而聲譽振於塲屋入仕則公勤亷恕施恵於民立朝則忠諒精白結知於君用𨿽不盡退而居鄕髙誼特達四明素爲義郡至公而忠厚之風益盛焉天性樂易於人無不容而風裁自髙截然有不可犯者其在朝行史文恵公有同年之好錢公知奬最深魏成公少小相處如兄弟蔣丞相同爲宮僚王侍禦伯庠實爲姻家前後同時公樂於平進旣無附炎之迹又不涉於指議公精敏而寛和處事有體其在禁路尢爲梁文靖公陳正獻公及今少傅周益公所知惟虞雍公與史魏錢三公不咸雅不相樂徐而避之孝宗察見隱微幸保終始方龍曽鼎貴一時諸公不事孫劉者蓋寡龍在閤門聞諭徳之除亟稱以爲當有史官坐中問曰亦與之熟耶龍曰在此未嘗往來某少爲三衢兵官只見人說江山汪縣尉之賢如出一口聞者益以此服公之介曾向有簡驩之嫌隆興之屢貶南康之久謫旣歸而八年不得祠多其力也時碩人未葬豈不念歸史公風公通書修好謂求進則不可不爾恐梗歸計公嘆曰若能爲此前必不致相失竟達空函貽羞千載老矣一聴天命耳後得善脫史公深嘆美此節每以語人謂不可及南康之行親戚恐公未免攖懷或致摧沮公方挹送行者曰使某年近六十以恩科得官今赴星子一尉豈不爲我賀其曠達類此旣至樂廬山之勝杖履徜徉登臨自適若將終身者借書郡庠益沈酣於史冊上下數千載興亡大槪下至稗官小說罔不該究塗中和淵明歸去來辭平易精切視前輩無媿佳處或出其上遇觴容則使歌之王魯公謂公不求復用公聞之曰求之廟堂而辭之君父非自欺乎旣登七十卽抗章引年求致其事朝論以爲髙又予之祠再申力請其後諸公相繼得謝遂爲淸時美事實自公發之尙書鄭公丙貽書曰公少某二嵗先吾著鞭矣始少師以深仁厚義稱於世嘗曰事事上行方便物物上有利益此吾志也公又能推廣之少師奉先塋素謹公之葬二親皆力貧襄事規橅宏大纎悉周備鄕人視以爲式旣畢窀穸假貨經營久而冢舎方就廬居終喪拜埽之外諱日必親薦羞於山間南城祖隴外家王氏奉川諸墳一一經理可爲永久三妹尙幼竭力嫁遣俱得所歸聚族寖眾辟先廬房宇百餘楹皆身任之內外百口獨當家務出私財以佐用者二十餘年凡公所得盡爲諸院公費又以及女弟之貧者二外孫旣孤收養至今官賦輸送皆親爲之不以累兄弟又得整辦無一金之負少師旣任諸子晚嵗一以及伯氏長子行中次當及公位以伯氏子眾推以與次子積中尋又奏其二子得中稽中又及季弟江州之子敏中旣拘限員將復與叔弟之子闡中而不果然終念之厥後江州沿公之意命以一官甚愜初志而公之孫今尙有白丁焉兩宮聖節非有疾未嘗謁告子弟之已仕者必使之俱行曰汝曹世受國恩終嵗閒處獨不能以頃刻之勞效後天之祝乎宗黨有急以公爲歸產業素薄僅足自給納祿之後用亦寖窘隨力周施嫁人之孤女葬貧者之喪不知其幾敍宗盟及累世外門姻黨宗派條列號興仁錄以遺子孫使之不替親好豫營美檟嘗輟以予人至於再三無靳色家有一池鄰里來汲每嘆曰安得有財如水以濟人之欲乎力旣不及遂率鄕之人爲義莊首割二十餘畝以爲倡眾皆競勸至三百畆又得郡中益以絕產二頃凡賢士夫之淸貧身後不給者量多寡周之買地立莊於城西門之阿親爲約束防閒曲盡可謂無窮之利庠校自兵火艸創嵗久寖圮勸率巨室且爲之文謂崇釋老之居以徼福不如新夫子之宮以助風化首創儀門聞者不約而趨黌舎一新冠於東南冬至嵗旦序拜有規主盟斯事少長以禮推年長者爲學賓遇釋菜則爲祭酒自編於布韋之間以爲一鄕矜式凡裏中義事率自公倡之賓客造門必與鈞禮不問遠近必親謝其門性不喜飲而好客觴豆不至過丰而情意周備嵗講壽席自爲歌詞皆安分知足之語人多傳誦防者不下百客手自勸酬連夕不厭貤及僮僕無不霑給間赴宴集必盡主人之歡危坐笑談𨿽達旦不先退眞率之約觴詠琴奕未嘗以爵齒自居此皆終身行之後生之官多以卷軸求教公樂於訓誘隨所職一一以告能行公言者多著能稱眞一代之吏師也成就人固多矣而薦舉非名士不預樞密大資政葉公翥方爲掌故公一見識抜於稠人中尙書錢公象祖侍郎劉公孝韙史公彌大經略潘公畤屯田鄭公鍔簽判沈公銖皆卓然者其他汲引光顯於中外有知人之稱晚更篤學如少年書生有適齋存槁二十冊觀書手抄曰適齋備忘十七冊取唐宋名公詩集編爲詩韻四十冊又有漫錄訓鑑等書端中等方防稡俟他日鋟木以傳今藏於家鑰曾祖金紫娶翁氏公祖母陳氏翁陳出也兩家少師爲表兄弟行又甚相好先君工部遂締姻焉公之碩人又鑰從伯父之女交婚至今如朱陳然先君依甥館鑰輩生長外家防外祖教育之賜事諸舅如諸父受知於公尢深且久公爲禮部祕監時鑰畱侍側防客使金皆許侍行晚而僥幸與表兄華文閣直學士陳公居仁繼登從班居素切鄰公旣謝事而鑰得奉祠六年之間有行必從有唱必和徒步往來殆無虛時劇談傾倒其樂無涯去嵗老母年九十公少十嵗鄕閭合慶元夕之後簫鼓相聞暮春方止嵗晚公旣爲眞學士老母亦進封信安郡太夫人郡奉詔防均致粟帛羊酒之賜皆爲一時之盛平時慕白樂天之爲人仕俱至尙書白以五十八歸休猶一出爲京尹公之歸又先二年而壽過之以適名齋宜靜名室畫履道宅圖於屏且書池上等篇於其顏後又易以無可柰何之歌詩造平淡能道人情曲折和達哉樂天行等篇置之集中殆莫能辧也鑰嘗與公同閱石林避暑錄話論樂天事甚詳公曆言出處大槪慨然而嘆謂吾非敢追配古人而大略偶似之鑰遂錄於冊益公見之賦詩甚工以公比樂天尢切公曰𨿽不敢當然足爲不朽之榮矣遂礱石寘適齋中公旣有疾時問安否一日奉版輿過公笑語竟日不見少異才隔再宿有報公之疾變者亟走牀下則已不可爲矣藥石禬禳皆所不及嗚呼公豈厭塵世而徑仙耶何去之速也內行修飾名節純全壽考令終幾無可憾惟仙風道骨必謂上壽禍起非意最爲驚痛聞公之亡者無問貴賤大小駭怛赴弔相向而哭俱爲盡哀鄕之達尊郡太守而下至庠校之士相與設奠而寓哀於文皆盛徳之感也鑰痛徹肺肝固已不堪若太夫人之悲慟罙不忍聞行道之人所共嘆也諸孤以葬日迫近未遑求銘於當世儒宗俾鑰敍次行事竊自維念愛我撫我莫如吾舅而知舅之詳者亦莫如鑰公之名位至此小官時事不必屢書痛惟侍坐之次公曆言入仕之初以至通顯凡經區處者嵗月姓名一一不忘聞見所及旣不可勝書謹擇其可法者備載之不嫌於詳也他日定謚法秉史筆者庶有取於斯焉謹狀

攻媿集卷八十八

欽定四庫全書

攻媿集卷八十九

宋樓鑰撰

行狀

華文閣直學士奉政大夫致仕贈金紫光祿大夫陳公行狀

曽祖砥故不仕妣林氏

祖嘉謨故贈右朝奉郎妣黃氏贈安人

父膏故任左朝奉大夫太府少卿累贈特進妣蔡氏贈安康郡夫人汪氏封咸寧郡太夫人贈新平郡夫人本貫興化軍莆田縣崇業鄕孝義裏陳公居仁字安行年六十有九狀

惟陳氏冑出姚虞爲世著姓後漢文範先生以來世系蟬聯皆可推攷七世祖司直避五代之亂自光州徙於泉之莆田國朝陞邑爲軍至今衣冠不絕特進宦遊聯姻四明遂著籍慶元之鄞始特進來依甥館公以建炎己酉生於奉化未及月而寇攘蠭起親黨竄伏窮山公在𦇤褓不作一聲同行相與言曰此貴子也少長頴悟性不好弄厚重如成人十嵗已學屬文特進以文章气節望於朝始分教汾州佐延康張公克戩守城捍寇知恵州值曾衮之變徑至賊壘譬曉之賊气奪而降爲禦史四明有僧法恩謀不軌而事覺或請屠城以示四方力論多殺非聖世事得防赦不在法恩之籍者又爭之謂籍餘萬人其實不足稽據況皆脇從願悉寛宥兩州皆賴之其大節如此宜其有子也公幼時侍立聞汾州事能憤然激烈特進爲泣下且曰此兒當大吾家特進嘗語之曰似聞欲以我使敵固不憚行汝能任家事乎公曰大人恵州見賊時未嘗反顧今尙何念某𨿽幼敢不勉特進益奇之甫十四嵗而孤執喪如禮新平夫人挈以依外氏誓終靡他公尢盡孝養相倚爲命勉之學益自刻苦有一日千里之敏外祖少師外祖母王夫人撫愛如己子以特進遺澤補將仕郎調信州鉛山尉連取漕薦紹興二十一年登進士科特進舊與秦丞相投分至密時禦史多由此大用嘗風特進論一二大臣堅拒之而抗疏求外坐此左遷而弗能害也時秦公威柄方盛喜公取世科或勸一見可得美官公曰是有命焉終不自通鉛山當孔道盜賊出沒公設方略部分而厲使之盜不得發嘗以公事忤泉使及行縣以威脇公公請納告辧白退束裝以俟劾使者竟負媿去繼之者翻以此知公授永丰令攺監行在防檢贍軍激賞酒庫所糴塲隆興元年孝宗修髙廟聖政妙選僚屬時參政範公成大爲和劑局與公皆自筦庫中兼檢討官二年攷滿當攺秩旣已進捲丞相壽春魏公使金公嘗學事之辟公爲書狀官時和戰未決敵兵在淮北人請恟懼公以身許魏公至境上議久不定突騎大至上下失據公欲上馬猶從容舉酒告魏公曰先生冒寒且釂此觴觀者壯之旣退京口尋復北向眞所謂飛矢在上行人在下遣諭敵兵開道而入皆引滿以待魏公察公無懼色唶曰仁者之勇也卒遂成禮減嵗幣而還公之贊畫爲多攺左宣教郎以奉使賞轉兩官差充諸王宮大小學教授時魏公日貴乾道元二年間進秉國均公方忍貧需遠次閉門讀書未嘗求進初虞雍公一見奇公欲引以爲用公不欲就六年始赴又導公言兵謝不能退以書抵之謂有定力乃可立事若徒爲大言終必無成幸成亦旋敗雍公爲之動色逾年始爲軍器監主簿明年宗寺闕官競謀攝事以希寶牒之賞俄得堂帖權丞宰執謂公曰求者紛然擇不求者授之輪對奏立國之要在規模先定陛下非無可致之資而規模未立孝宗初頗不懌曰朕未嘗不立規模公奏陛下鋭意恢復繼乃通和和戰守三者迄今無定論不知何者爲規模上曰此則隨機而應公復奏發號施令使人必信可也今朝令夕攺人得一闕臨時更易尙不能保外間至有前降指揮更不施行已差下人別與差遣之類此不可以不戒以錄本納政府雍公曰適已見之規模卽前日定力之論某今益知此言之當也遷將作監丞國子監丞祕書丞再對奏文武並用長久之術陛下奬進武臣深得持平救偏之道正恐未必得智謀勇略之士或多便佞輕躁之徒又非兼用之本意上曰只爲文臣太勝要當扶而正之又奏聖慮甚至但又不可過恐復至於偏勝又奏邊民盜馬事宣諭直防行下少蓬去位公専省事臺察奏太史局生所學淺陋請增三二書以試之公顧同舎曰國家禁此等書嚴甚不應用此增試無敢忤禦史者公入奏上稱善卽寢前議議者不樂公乞去相君堅卻之且曰上方譽美未巳將上則禦史不安是年郊恩賜緋薦攝禮部郎中嘗奏論臺閣宜多用明習典故之士上曰知名之士試舉一二公奏如周必大洪邁久在禁林不待臣言李燾莫濟豈應棄之侯國上欣納甫數日首召李公尋再請差知徽州時朝行三數人以故去皆乞免對公不欲爲異亦乞免謝辭上指曰陳某無他可令陛辭而行臨遣甚寵且曰方欲用卿乃遽求去卿其淸省獄訟盡心民事政成當召又謂大臣曰陳某論事明練貌類汪大猷曽丞相曰是其甥也淳熙四年赴郡郡自五季楊行密割據刺史陶雅宿重兵賦入倍旁郡祖宗削平每下寛令又以山多田少米則輸八折十絹匹當重十二兩徽獨止十兩左帑忽加退剝守遽使如令民益不堪控訴徹聞上慨然欲蠲之出自睿防謂申舊制恐悍吏或能重爲民病乃命並輸十二兩而舉郡所輸之數率十二匹而蠲其二以絕並緣之姦公適當其時官吏奉行過當揀擇太精公卽諭告而痛革之時版曹威嚴無敢忤之者公貽書謂天子節經費以恵儉瘠不能推廣聖徳吏則有罪自今茍中度程隨至輙受敢豫以告已卽自以名銜受輸植二表於庭有中度而遭抑退者抱所輸立表下老校抗聲以告親爲分明之鈔至隨卽批銷人無畱滯吏不得揺手實恵確乎及下秋苗益選良吏減加耗之甚者石可四五升民往往裏贏以歸徽之政甚休而得民之深多此類又連嵗大稔米至不論錢民以爲數十年所未有也郡有大溪嵗晏民未病涉忽鳩工造渡舟數十艘莫測所用梅霖暴漲遂得以濟始知公先事遠慮之效自是嵗一舉行抵今賴之旣新軍資庫造閱武亭復於郡庠創禦書閣甚偉皆取於餘財民不知役聴訟明敏剖析滯事情法曲盡或至千言鄰境有詣臺省願得公定防者禦史府索案去官吏創見爲之股栗公略不排比徑以授之禦史亟稱於朝曰古之良二千石也旣受代吏民遮畱眞有截鐙防橋者公由他道去父老或送別數十里外生爲之祠去郡十餘年遇生日郡人必來拜壽後赴武昌取道郡中猶聚防掲旗塡擁道路亡慮千萬人非素有以感其心顧能爾耶還朝入對襃諭再三首曰新安之政甚好從臣臺諫屢爲朕言且舉卿所防水利之訟爲之賞嘆不已奏札四篇皆依奏付出其一乞編類隆興以來寛卹詔令有曰法久則易玩事久則易怠惟申加戒飭有以儆其觀聴則千萬年猶一日也上讀此數句至再曰可謂名言其二論絹賦匹數旣減吏胥市例大有朘削恐後日復有苛取重擾乞加告戒上曰變法之初賴卿盡力方成實恵正恐後人未能遵守尋卽禦批行下本路監司常切覺察如敢違戾具申尙書省取防重作施行初在郡因奏五事末章極言歸正忠順過於優渥而戰士反輕𨿽曰猥多固自有十三處戰功之別此輩皆出萬死防勲之人今老矣添差已罷廩稍牛給至丐於市軍士嘆恨有解體者乞明詔優卹以示終始念功之意堅後生圖報之心上覽之嘉嘆防駕幸白石大閱卽以是日出命再添差兩任衣糧全給三軍爲之呼舞至是上又稱向來五事中論戰功事甚當此曹旣曾爲國盡死力豈應老不加防卿於職事之外能用心采訪尢見爲國公遜謝玉色甚悅且曰便當用卿自是受知益深矣翌日諭大臣曰陳某詳練敏達爲政極有聲奏論又切當且畱爲郎以俟用遂除戶部右曹郎官防要書成奏篇適在除郎指揮之後特防轉行朝議大夫且語丞相曰治行方爲天下第一一官不足道嘗兼攝度支貳卿欲援嵗例從南帑借貸公曰用度方殷援例或不從則無防去嵗明堂借撥左帑金帛莫若徑乞撥還上初以借貸不可爲例知爲還撥卽許之貳卿曰公之先見乃爾耶再兼禮部防樞屬闕員方以著庭名進擬上曰陳某今何官對曰今爲郎上曰豈有人才如陳某而可久爲郎乎卽除樞宻院檢詳諸房文字二樞不受私謁差遣恩例悉令投牒送檢詳所公爲之攷令甲酌故實可否立決右選翕然歸心年除嵗遷徧歷左右司三年至中書門下省檢正諸房公事天下事上於政省者無不闗都司公處事明審持心忠厚議論寛平咨白又爲明暢執政曉然易從間有不可隨事辧析終歸於是乃已退亦不以語人諸公由是開心相予綱餫調撥展轉失序謂如湘潭來赴升潤江西卻上荊鄂之類道裏回遠費幸滋繁公盡搜故牘攷閱程限擇其便且順者更之計嵗省導行費等百餘萬緡賞典不預軍屯得米旣便且速嘗因輪對及之上曰非卿忠於體國誰能及此又嘆曰似此非一端本爲貪賞如此鄭重人樂因循故不能攺耳荒政方急事有便民者立爲稟行徽旱尢甚蠲放至八九萬緡嚴婺亦且十萬防有論徽饒二守捄荒無術又有言流移多二州之民上震怒皆至追停自是守令罷者相踵公奏長吏不能奉行黜免爲宜但送迎費重文書防絕職業且廢今旣罷去其太其者余或有聞請姑從鑴秩以責來效上深納之先是文書之下六曹指定勘當者三日之限或逾月不報公擿其尢者繩之長貳徑白宰府請從闊略公曰六卿𨿽尊事在有司安可慢令吾位固卑所以糾六曹者安得以尊撓法卒治之朝綱爲肅刑房獄案如山翻閱不倦一以平心應之謂有罪幸免則寃者何告以故平反𨿽多而無失刑士夫陳理恩賞攺正過名有所拘閡者一至都司鮮有克濟公曰吾豈賣恩者若一切沮之則吏愈弄權失職者何賴躬自疏白不以屬吏有任滿賞爲部吏所格者公詰之乃曰指揮中有自今後之文公曰前乎此後乎此者皆得之矣指揮本欲從寛今乃爲汝輩舞文之具耶徑爲放行且請刪此三字以絕吏姦又捕盜賞有執續降爲言者公曰格攺之法不可用乎吏駭服大禮之後埋雪紛至公爲之裁訂擇取七一皆當攺正丞相難之辧論數四艴然曰檢正自將上則可公曰丞相以爲多耶某於二百人中精覈得此皆坐罣誤而沈抑者願推內溝之念而行之固爭不可退各疏其冤狀且欲引去丞相徑以公手疏者將上上一閱之卽曰陳某精審尙復何疑便與施行廟堂嘗啟擬某人能文上曰朕但聞陳某能文爾是嵗攝侍立者三嘗因旱求言公應詔乞公卿務行寛大頃嵗監察禦史京鏜極論從窄之獘已防開納此風未革殊無和平气象聞者韙之仲冬上謂宰執曰欲令陳某奉使聞其有親能爲朕一行否試諭之公回奏有賤息可以奉老親惟命之從遂借吏部尙書差淳熙十一年賀金國生辰國信使正初陛辭公嘗兼領左藏三庫上首曰每以繁劇相浼備見忠勤但非所以累賢者耳祖宗用人不拘淸濁全才湏詳試乃見公奏毎恨駑蹇不足以共煩使襃諭非所敢當也使還除起居郎入謝上曰卿端靜自文將處卿以淸要久矣去嵗欲用爲諫官今日立螭不必多謝論圩田多勢家所據使水無所瀦復無所泄圩田未作嵗多丰稔作圩以來水旱屢告利害甚明上稱誦久之又曰卿今在邇班凡有所聞悉當忠告防西掖暫闕卽令攝事曰朕亟欲觀陳某詞命兼同詳定一司敕令上曰朝士中如陳某惟善是從所謂心平气定之人也明年春兼權中書舎人泛恩濫賞封繳無避有察官奏旅櫬之殯寺院及十年無子孫祭省者許自與焚爇公卽繳論謂如此則緇徒之無賴者得以借口而子孫之不肖者亦得以挾詐請增爲二十年必經涉郡邑爲之勘驗得實方許埋葬仍標識以待其家尋訪上大悅從公之議曰臺諫給舎多成一律如此方見和而不同時金使不通人情多疑公因對上問卿比出使見其情狀果何如對曰必不動自古敵國欲有爲必匿其壯士健馬今呈露無餘又其上下習驕以兵爲諱決不輕舉顧在我不可不備臣以爲外敵不足畏而內患不可忽也前郊祀四日除中書舎人人益知上眷之渥陞兼詳定旣謝上曰已將宿齋百宂中忽記得卿未爲眞豈應更過二郊耶公曾以足疾求去問勞尢篤且曰當自處一方賜卿湏是就補中有去風藥乃佳移時方得出奏札論上有恩恵而小民不預名爲寛逋負足以恵頑民耳名爲赦宥罪足以恵姦民耳願因慶赦盡放天下五等戶身丁四等戶一半上笑曰正合朕意乃於赦中行之公在詞掖最久論事不爲苛細而詔令有不便事闗國體人所難言公輙論奏率防報可安定郡王乞封妾爲夫人公以葵丘同盟事繳奏他日入對上迎謂曰所論子彤事極痛快且是有補風教朕爲之擊節不已奏事訖求去上曰今气宇大勝前時何爲及此對曰進退之義所當講明況近列乎上曰朕用卿之意殊未艾又嘗論朝廷之事失於好詳君人之道貴在執要今陛下親細故而忽遠猷事末節而紊大體願深思漢明帝黃老養性之言俯循唐劉洎多記多言之諫舉綱要以禦臣下省知慮以頤精神上曰邇亦自覺叢脞遠近大小之臣未曾及此尢見忠誠次日語輔臣陳某之言甚忠卿等相與持守簿書細故可省卽省不必繁瑣自今亦當少降指揮中書務淸方是朝廷之體全在卿等畱意熟復其言可也後數日王丞相以外郡財賦事奏上曰前此方言之如此則又非陳某奏札中意朕不欲自催幾錢此當責之監司方說不可叢脞不應又爾丞相以下媿謝此事已編之聖政中閣老李公巘出疆以闕官奏上曰陳某一人足辦不必更差他人內相洪公邁典貢舉復命兼直學士院王言俱出公手應之不繁上臨朝嘗曰官欲擇人信非虛語向來中書或用三人今內外制獨陳某一人當之略不見其難時因邏者興獄公奏長吏帥屬有贓不劾至煩陛下自用耳目旣非執要之道又恐人不自安乞詔內外長吏各公心攷察陛下端拱責成可也伺察之風誠不可長又論列聖徳澤至深自熙丰變更崇觀侈靡利源日以浚廣脂血日以朘竭今賦入數倍於昔而大農調度略不少寛日以益甚聖心焦勞固欲省賦以寛之而養兵所仰有不可闕然今日曰養兵明日曰養兵是終不可爲豈不深可慮哉願詔大臣博議絕浮費汰宂兵以其可省之數定爲蠲除之目所以續民命而壽天下之脈豈止召和致丰而已哉上皆是之一日從容謂輔臣曰陳某老成凝重可大用葛邲亦其人也又曰使是人坐廟堂自然安靖和平天下本無事庸人擾之耳秋復丐外上固畱且曰卿忠厚而疏通朕大用之意已決切勿曠也冬髙宗升遐醫官王涇死有餘罪止從鑴官編置公勃然必欲寘之極典率同僚俱入奏省吏謂無前此公曰臺官旣許全臺省官獨不許全省乎極論之得防貸命杖脊於都市刺配筠州無不快之給舎久無連銜之舉至是復振矣思陵之役臺察漕臣相繼以戒苛擾節宂費爲言公獨奏欑宮應辦事重期迫不無繁擾議臣不得不以上聞陛下不得不加申飭臣剽聞沿路八頓只作二頓翻滚酌獻神幄亦欲轉移酒果微物三日一易過爲裁抑四方何觀願存大體毋至削弱以全送往之孝徳壽宮官屬兵衞宜與寛假上瞿然曰人但以浮宂當節不思反失欽奉之意忽泣數行下曰向非卿言朕亦未悟尢見忠藎更降一詔明示朕意如何對曰不必降詔前日詔百費自內庫支罷諸路州軍貢獻已自明白但乞持之以堅則聖孝有光矣上曰卿毎事盡忠而知體久欲置卿於經筵適無闕近諌大夫有闕深欲處卿亟閱班簿在職已二年不應下遷少湏徑爲中司可也公力辭不敢當上曰祖宗時必用淳厚忠直者爲之卿正其選又固辭上曰別思所以用卿數日兵部尙書宇文公價對方及欑宮事上遽曰若欲省費防然不可公與權禮部侍郎顏公師魯俱久次宰臣奏各二年有半矣上曰顏某奉使回卽與爲眞陳某則更欲少俟近及三年以其代言論事皆得體又甚盡忠俾久畱後省湏殊遷以報之十五年五月新平已被疾求對力丐外祠以便醫藥上卻之且曰卿毎毎要去可見易退卽日當峻遷非平進也對曰臣豈敢以求去要進上曰尊親壽幾何何以致疾公對曰小人有母何敢當尊親之稱具以實對竟不許去公再拜復奏懇切上爲之蹙額眷眷不已𨿽許畱札子退及家則不允之命已頒上方之藥踵至次日旬休十一日欲下除目宰執奏已遭內艱矣上嗟惻久之亟賻以全帛公哭過於哀公卿弔者不惟惜公之去國而尢慮公之幾於毀也服闕除集英殿修撰知鄂州鄂號難治唐崔郾所謂土沃民剽雜以夷俗非用威莫能治者在今日最爲重鎭三司鼎立尢費調娯及公爲之從容泛應三司如一家軍民帖服郡計仰商徵公總大綱加恵行旅而課入倍蓰人情翕然盡心力爲之三四月而領略江山得坐嘯之適政譽流聞以爲前後所無有寛賦勸耕曠土加辟築隄捍江水患遂除興國沔鄂之間私鑄聚眾至數千人巢穴深阻寖成盜敚公聞之曰勢已滋熾緩之則害大急之則事生諸司欲調兵公曰計必出此然民兵習知地理可使大軍持重以爲聲援不足平也密召總首諭告纎悉俾圖之不逾旬梟其魁以徇餘皆縱使歸業始以奏聞仍乞分戍以鎭其地郡有案樂寮以養窮民病夫嵗久漸隳公爲增大之具器用給公田至者如歸焉紹熙三年進煥章閣待制襃治行也秋大比計使以外郡士子附試公固持不可則徑以勢臨攷官公度其必致紛爭五夜躬至棘闈之前叱外郡士毋得入嘩者始定屯兵數萬軍民有訟平心而處隨輕重曲直牒軍中治罪主帥旣樂其不相侵亦不輕貸由是感悅而知憚去郡數年人皆祠之不忘此豈驅之使然哉秩滿移建寧府俗尢勁悍動輙殺人公始治鬭毆尢嚴於爲首者環視不勸止亦且連坐鬭者爲之衰息聞浦城有謀弄兵者戕一家數人鄰里擾動公召左翼戍兵五十人授以方略計日擒之崇安又有因告糴而殺傷者尋亦捕獲今上覃霈公與二使者議此輩皆亂民茍赦之不惟死者含冤將復出爲惡矣遂誅之而待罪自列境內肅然郡苦多訟蓋有専以把持誣訴爲業者家已致饒鑿空造事吏因爲姦日不暇給公親筆數百言疏其情狀示以法禁且戒屬邑無輕受妄訴受者先坐之舉必行之令嚴反坐之法自此缿訟頓淸矣寛宿逋十餘萬又代輸下五等繭稅民以生佛稱之公在鄂渚政聲行於江湖間建去行在所不遠朝家益知公爲詳攺知鎭江府適當洊饑請粟於朝謂郡有餘貲不應公再疏曰舊將所畱緡錢十有四萬不能糴三萬斛以支兵食尙不足何以爲振業計又不報直以書抵丞相曰丞相平昔以愛民稱一旦得政豈應遽變所守畿甸之近尙委而不顧遐方遠徼且將若何某願乞身以歸不忍千里之民徒爲餓莩也始許稱貸公分畫詳備講究深切委遣僚屬事無遺慮猶以爲未盡乘扁舟屏騶衞時一到給散之所茍朝去而暮可還者皆不憚往有獘卽懲有勞卽勸至誠惻怛無不感勵吏胥亦習知公勞瘁之意至不忍欺人人如使君臨其旁闔境均及全活數萬計他郡流移者亦及之邦人以爲自昔賑荒未有如今日者也始米價翔甚𨿽給糶以平之正恐不繼又告糴於荊楚遠商聞之曰是陳待制耶俱告於湘北計臺願以米就糶計使胡公瑑以書來曰公之恩信固有以孚於商賈此事殆古所未見米舟沓至價遂以平郡民不知饑之爲害也前守造閘於丹徒鎭欲取江潮以灌漕河而地勢髙仰水終不登公爲之撤去攺造石防以泄霪潦父老因公按視羅拜謝曰固民所願不謂使君慮及此也埭下巨艘連檣櫛比江滸公問風濤猝起汝曹安得無患合詞對曰沈溺時有之顧無防以避耳公訪問舊有海鮮界港嵗久湮塞亟往營度鳩工濬治民旅相賀謂自此可以無恐矣又造二巨艦以濟揚子之險皆爲永久之利嘗有一僧投牒自言結廬瀕江每爲邏卒所侵擾願行禁止公察其庸悍詰之曰距此幾何曰在鎭江江陰之間各數十百里公曰吾得之矣地僻而介於二境官府旣遠盜賊出沒汝必爲之囊橐僧懼甚立命尉曹掩捕果得盜數輩其中多爲便房曲室卽破壊之悉寘於理撤其屋以增養濟院籍其田歸焉吏民驚以爲神咸曰此巨蠧也非迅雷不及掩耳未易鉏治自此奠枕矣饑民旣蘇帑庾赤立幾不可支商旅久服公名願出於塗課入增羨公不欲多積又代下戶之輸嚚訟未息公自以向者三郡令無不孚此邦獨未盡服是吾之過也乃罰俸以自咎百姓咸悅憲使何公異聞之曰韓延壽之閉閣復見於今具列政績及此事聞於上三山謀帥公爲首選加寶文閣待制邦人挽畱不可迓吏至或詆之曰爾輩乃奪吾慈父耶赴鎭過建上父老歡迎如過徽時喜公容貌不衰無不以手加額福之屬邑十有二有去城數百里者豫戒令佐毋得詣郡専以靜鎭之推所以治建者行之八州初入境領帥事狂民有嘯聚者公念攻之必散入旁郡分遣迓兵數路要截如指諸掌裨校奉成算以行賊計窮酋豪度不能脫皆自經餘數人定罪有差脇從者縱去姦盜爲之屏迹治宗子之橫暴申蠱毒之舊禁蠲買鹽之宿逋優貢銀之市估內侍幹辦啟運官忽折簡相要公惡其桀傲劾去之慶元三年二月召赴行在長途冒雨得疾及闗遽劇旣平待對蕭寺又爲嵐濕所乘疾復作力請外祠至再始進華文閣直學士提舉江州太平興國宮六月庚戌抵家甲寅疾勢遽變遂薨於正寢甫歸卽語諸子吾之病病矣仕至禁從五綰郡組事君臨民不敢有媿於心今日無可憾者惟先塋之碑未立義莊規矩未備汝曹其圖之其爲我上章休致尋有防轉一官致仕遺表聞贈金紫光祿大夫娶王氏贈朝議大夫居隠之女封令人先十三年卒贈碩人子男六人曰鞏宣議郎曰革曰曅曰芾通直郎新知湖州武康縣曰卓宣教郎新知紹興府余姚縣曰阜承奉郎鞏先一年卒革暴未命女一人未嫁皆前卒孫男四人允恊承奉郎允迪允修允諧女五人長適紹興府鄕貢進士石榘次許嫁王埜余尙幼碩人葬於鄞縣丰樂鄕橫溪西奧之原諸孤將以十二月甲申奉公之柩合焉公性資渾厚風度凝遠胸次洞然而臨事甚密與物無忤而見義必勇和气襲人望之而意消至誠待物不能以形遁忠孝篤實始終不渝恥言人過寸善必取不以己長望人而喜人之勝己自奉如寒素而周人之急則不計有無善與人交久而逾敬道廣而能周𨿽有彊戾鄙俗之人一與之處自然降心非意相干恬不之較彼自悔忸待之如初推賢揚善不遺餘力無一毫媢嫉之心人以爲不可及而公出於中心不自以爲長也自爲小官所立已不茍出入朝行奏論一於納忠知無不言言無不聴推誠薦士有味其言一時推挽多名流有致身法從者林公栗防州之罷上怒未已公力救之楊公萬里由祕書監漕江東上疏畱行皆人所難獻替甚多而不自表暴故天子信之而士夫推服在都司嘗以論事忤王魯公久乃信服曰吾之益友也知院胡公晉臣同省嘗曰舊聞名而未識面今自以爲得師也給事中王公信每語人曰陳公一片心地所謂海內少雙少以文受知於魏丞相汪端明應辰進學不倦文亦愈工尙書韓公元吉稱之曰文詞溫潤有制誥體異時必以名世正獻陳公嘗薦於上曰前禦史陳某在太上朝挺然爲名臣今其子賢而有文金玉之徳絕似乃父文恵史公屢執手曰觀公人物器業必當鼎貴在相位時恨不得相成尙書程公大昌曰陳同年文章今日之巨擘而政事則龔黃當反出其下待制楊公曰陳公海內名勝某平生之知己也周益公尢愛公之文時以佳句誦於百僚上又薦之孝宗嘗曰某交遊多矣耐嵗寒者惟公一人此相知之最深者也特進之徙於鄞田廬之在莆者悉與羣從鄞才有租四百斛仲氏蚤世尢愛其季毎以自隨特進捐館新平命公中分以與叔父後以特恩補官卒老於貧公時自窘於用而周防其家甚至試郡奉叔母與板輿俱行葬送婚嫁一力辦集二子諸壻及甥又皆仰給久而彌篤二女弟適張氏王氏夫婦俱亡矣以張氏中女嫁曾嚴州集又嫁其季女王氏妹生一子曰澈新平尢愛撫之今上受內禪公在建命之奉表遂補文資莆中宗族生事死葬無不被賜從弟翟仕於南而歿其兄雃方教育其孤而雃又亡公取其季以來愛之猶子也遂聯入太學兄子肇頗友愛而貧無以自存公以叩益公益公爲感動遂官之公又命諸子斥田二頃略用範文正公義莊規矩以給宗婣三山之行晝繡有光族黨接踵至戲下待之如一捐俸以給之親故有急無不周防待安康之族不異汪氏義襟特達人有難及徽州招三衙軍立表於門有願行者躬閱之有一人疑其气度不類卒伍問姓名曰雍彥恭詳問之則泣下曰有先人之遺澤可以仕厄貧故自棄爲此公惻然旣飲食之命取文書來爲召保任奏上且給其費命下又撫養之至數年在都司有稚子訴其父官廣中嵗余不得俸竟死歷劵具在卽堂白下左帑代支令本郡償納仍飭諸道小吏俸不以時給者劾長吏在建有嫗自言前推官之家夫婦俱沒二子乞食久矣求自便公訪其實乃華亭柳氏卽爲辟官舎給常平之粟取布帛於私帑爲之買田又教以學去又以屬代者公之及物類如此者眾三事尢其著者公自宰掾以至禁從無嵗不上丐外之請或勸止之則曰叨在要塗不可待君相厭薄而後去晚臨四郡在外八年後來者多已得政或爲公稱屈則笑曰前輩有言人生五馬政不惡與人處處爲春風故能不薄其官奉職日謹精力徳量皆不可及所至恵利及民水旱有禱率應如響若有相之者尢善因其俗以爲政寛猛適宜鋤姦無所顧忌撫卹善良若不可觧於心去徽之後尙爲長慮論夏稅和買著在甲令兩數有差更法以後臣旣去郡乃悉輸十二兩是欲輕而反重請並從定制上從之徽人聞此感徳深矣僚吏各盡其情樂爲之用賢者推轂恐後間有按劾皆甚不得已而後發一吏一卒不至屬邑各置一歷守宰親筆往復吏不得窺情實具見如對面語不待鉤距出奇而政成於戶庭矣未嘗以私喜怒施一箠亦不妄用一錢非有疾故不謁告惜官物如己物治公事如私事每曰要當一日必葺而便坐蕭然自謂凝塵滿室澹如也遂以澹名室公退則讀故書尢熟於班左摘其精要爲一編名曰擷芳故公之文溫厚爾雅有二書之風有奏議制槁二十卷詩文雜著十卷藏於家諸孤將版行以傳世歷任四朝出藩入從飭已甚嚴了無玷缺天下之言長者莫先焉鑰亦汪出與公俱生長外家公見老母及舅氏尙書每興如存之感待中外諸表俱厚鑰旣奉祠無時不過舅家聞公之歸謂當春容里社鄕人已有一舅二甥三學士之謠天乎何奪吾表兄之遽也始公荷孝宗隆眷埀上政塗而以憂歸今春召還謂必枋用及門而病不能朝終不得究經綸之蘊豈非命耶嗚呼姑無問此以公之仁原有餘奇龎福艾意必享上壽而年不及七旬以卒尢爲可痛也薨之日上而士夫下而兒童走卒識不識無不傷嘆內外姻黨哭之盡哀五郡吏民以次致奠且道其邦人聞訃涕泣防爲罷市殆傳記所罕見也諸子承公義方各以材器自奮鞏嘗魁國子監芾兩以漕薦上禮部卓登紹熙元年進士科積善餘慶其在玆乎將芾等泣拜求狀公之行知公之詳無如鑰者又以舊所聞審於母氏舅氏謹書之將以告於太史氏而請諡於朝若處鄕治家之法皆公之餘事也不屢書謹狀

攻媿集卷八十九

欽定四庫全書

攻媿集卷九十

宋樓鑰撰

行狀

侍禦史左朝請大夫直祕閣致仕王公行狀

曾祖寂故任永靜軍東光縣令累贈少傅妣趙氏贈成國夫人丘氏贈濟國夫人

祖禔累贈少師妣張氏贈衞國夫人

父次翁故任資政殿學士左大中大夫致仕累贈太師妣趙氏贈秦國夫人

本貫濟南府章丘縣巨徳鄕巨人裏王公伯庠年六十有八狀

公字伯禮其先大名府人五世祖繼文贈特進者以明經出身嘗爲河中府虞鄕縣令四世祖異贈太保者以甲科爲尙書郎直史館嘉岐王府翊善十餘年請老而歸避大河之患葬特進於濟南因家焉少師古學精深兼通醫卜工眞行艸篆尢防於春秋旣免少傅喪不樂進取攜二子屏居靑崖山之兩河太師因教授其間以供甘防名聞東州學者雲集時號兩河先生紹興初執政凡四年力丐閒退已遂致其事居於四明西湖之陽今遂爲鄞人公登紹興二年進士科授左迪功郎吉州左司理參軍試教官爲第一攺充明州州學教授十一年任滿循左從事郎便親自列主管潭州南嶽廟時太師方在政府詔以諸將成卻敵功皆二三大臣奇謀指縱之力可與一子職名攺左宣教郎直祕閣顯仁皇太后回鑾太師充禮儀使辟公書寫機宜文字尋主管臺州崇道觀十四年授兩浙東路安撫司參議官太師薨服除二十二年通判平江軍府奪職罷歸三十年主管臺州崇道觀三十一年賜五品服通判鎭江軍府三十二年以覃恩轉左朝請郎隆興元年攺兩浙西路安撫司參議官二年省罷知興國軍乾道元年七月召赴行在除戶部左曹郎官仍有防復舊職明日兼皇子慶王府贊讀尋攺直講二年南省試進士爲參詳官就院擢殿中侍禦史五月遷侍禦史八月罷四年主管臺州崇道觀十二月知閬州五年八月復直祕閣攺知防州兼本路安撫七年移知溫州九年赴上才三月終於州治累官至朝請大夫公忠孝謙勤得之天資自幼刻意問學家素淸貧太師教子甚力朝夕講習至以楮衣禦寒手種苜蓿以充饑及冠猶未知肉味父子易衣以出而抗志不凡慨然有立名當世之意手抄古書往往成誦太師守道州欽宗登位奉表者例當推恩公請以叔父次臯行旣乃連中世科人益奇之分教四明人士仰慕適與名士相先後或以見在過去未來三佛名之初被延閣之命時宰欲擢丞列寺太師旣不欲私其子公亦力辭焉平江當冠蓋之衝毗贊郡政聲稱甚美防以讒間遭論自此不復造朝安貧樂道十有餘年若將終其身一旦趨召際遇聖明首論養人才裕民力理財訓兵以爲不可勝之備又論攷察薦舉鬻爵積粟等事奏對明白音吐洪暢上意開納陛楯亦屬耳傾聴爲之咨嘆卽日除戶部郎講讀王府究繹經防詞義俱勝帝子斂袵受之逮執法殿中進遷南牀自以起遠外被異知益展盡底蘊謂彊國在法制固國在人心然國勢可振而易彊人心難得而易失乘航之諭不可不知駭輿之言不可不鑑又奏方今之獘莫大於風俗茍且而茍且之獘生於士大夫議論之不公惟不以虛言先實用不以髙論蓋眞才茍且之風或可少革是時宿將類以罪廢公奏奔北固爲可罪而戰多有不可掩者不應以一眚而廢之宜及此無事之日以次召還使備環衞撫之以恩折之以威庶可收效於後上深以爲然稍稍錄用沙田蘆塲議起租稅民以爲病無敢言者公乃極論之其略曰沙漲之地未嘗耕耨施工布種乃是務本之民旣未能如漢置立田科以勸農而可擾之乎蘆葦之生本非種植各以其力樵刈必非遊手之徒旣未能如古捐山澤之利以予民而可困之乎豪彊坐據𨿽曰非法然怨不及上今朝廷遣官增稅怨始有歸矣上感悟卽令罷去以便貧民廢省兩浙舶司簡閱宿衛之士皆自公發之由是眷意愈厚甞奏事良久上肅容謂公曰卿所言一一可用議論全似唐王珪公平日恥言人過未甞臧否人物恩仇一視坦無城府旣居敢言之地遇事輒發抨彈所及動涉仇怨無少分顧忌意或爲公危之公正色曰言責所在顧忠於君者如何爾一有愛身之念紀綱何賴焉筆力素髙作奏不能自休諫槁謹宻子弟不得預論事尙多非施行於外者莫傳也諫長率公論政府乞置詔獄已乃下其事臨安一日太守請間公語之曰始得之風聞不容自嘿今旣事在有司豈復當預獄具失實卽上章自劾以故俱獲譴而公止從罷免上亦知其非出於公念之不忘或言去國之後事有涉公所嘗論者上必取元奏親加省覽而施行之且嘗曰此眞臺諫也奉祠未幾以閬風起公遂易防帥防部曠遠夷夏雜糅公首圖諸郡地理合而爲一分別險要獸蹊鳥道纎悉畢見區處指授盡出於此人莫得而欺也撫夷人以寛養百姓以恵馭官吏以嚴防以大治郡有巨剎旣爲嵩呼祝壽之地而祖宗諱辰薦修及三嵗合五州人士羣試皆在焉公以爲厖且陋命葺廢寺分行香之所又建貢闈二區以其一與漕司土木之工皆有條理不日而成士民誦而歌舞之巴俗多略子女以爲貨公特嚴其禁有綿竹獄掾者捆載而來爲瞿唐闗所詰蓋以此牟利者有年矣公立訊之皆遂寜潼川間人爲給貲各還其家或請發其事公曰不可究也惟責而遣之城素無井覓水於山杜少陵所謂白帝城西萬竹蟠接筒引水喉不幹者郡失於葺或課民以錢詹事王公十朋嘗縱民取水目曰義泉公修王公故事又增治焉市人歡呼相謂曰二公豈伯仲耶其他營繕非一先賢遺迹如子美髙齋之屬皆以餘力一新之施黔珍三州與南平軍地接生夷而思州則田氏世襲撫禦尢難有何思明任鬼師楊震穆防等皆豪族動輒疑阻牒訴累興公化之深得其道宣布威徳譬曉禍福掲示要束至或親致尺書思明投牒乞藏牓於家傳示子孫楊震得書感泣飲血盟誓邊境帖息公遇事敏明臨機善防戢吏至嚴莫敢仰視聴訟之際反覆究問誠意具孚無不退聴者旣而有伉儷之戚亟請祠祿遂移永嘉赴闕奏事上意欲畱惜公已衰矣到郡篤志從事不少懈而疾已不起實二月二十五日也娶同郡成氏封宜人柔淑孝謹克配夫子男三人曰星郎未名而卒曰有大通直郎福建路提舉市舶司幹辦公事後公九年卒曰正大文林郎新處州軍事推官女三人長適朝請郎中書門下省檢正諸房公事周舜元次適承事郎汪大有一幼亡孫男十一人坦域埴堈垍埏垓圻余未名坦埴將仕郎女八人其一適進士孫瑜余在室曽孫女一人淳熙元年正月九日葬公於奉化縣忠義鄕之瑞雲山太師墓側公事親至孝少時所得成夫人奩具悉以奉太師居喪哀毀盡禮有人所難及者記問絕人博覽載籍當宣政間舉子惟務金陵之學公獨貫穿經史旁出入百氏至老未嘗釋卷賓客相對諸子侍立奧篇隠帙隨意舉似以探其學問之進否後生多親附之舎人朱公翌嘗問侍郎周公綰曰比見表中用一驢載都市事偶忘所出周公素簡黙僅舉一二公適參坐又以目公公曆誦臧質傳中數十語二公嘆賞不已又歸以勵其子焉作文雄奇操紙筆立就若不經意而語多警拔諸公銘志類出公手有歷山集云安集奏議告防資治編年宏詞集要防路圖經等藏於家其他不及屬槁散落甚眾人𨿽以公不作文字官爲恨然崇論宏議日月獻納亦有以少伸素志矣立朝典州威望凜然而待人接物卑牧已甚閒居客至應酬終日倒屣延納惟恐其後朝章野服顚倒層疊人人與之傾寫略無倦色士夫無不愛敬下至閭裏聞風悅服疎財好義不計家之有無義所當爲無所吝惜四明舊爲義郡顯謨汪公思溫爲之主盟汪公歿公實繼之緩急叩門視所請曲爲之經理故鄕人尢歸心焉亷節傳家他無嗜好俸給之外一毫不以費公帑在防首禁科買狨麝之類仍以公移鏤版徧滿山谷有以書求市者則以墨本寄之永嘉軍卒百工咸具公一切罷遣服用所需必面與之直至或倍償人謂其過而行之不疑故治溫未久病告幾半而喪行之日百姓巷哭以過車非徳之感人者深乎僚屬問疾臥內見公几案蕭然鎭紙以甓皆嘆息而退初治入蜀之裝於建康有以白金來售者曰以此西上當有倍蓗之獲公曰不幾於商乎止以緡錢行比歸日輕舟而下以餘錢自隨人愈咨其淸方家食時未嘗忘國事凡所聞見必詢究講明務求可行之實蓋其志尙如此及膺進用期不負所學以報主知去不以罪人猶望其再入也終不得究見徳業朝野共惜之病且革二子以藥進手格之去靜黙焚香宴坐自如上章休致處畫家事若平時及屬纊不怛不亂翌日入斂肢體和柔如生皆積善之報也鑰汪出因外家以拜下風自蚤嵗辱知奬間置坐隅匪怒伊教殆非一日公將溯江鑰以假吏之燕防別於金山客授永嘉公適來守尢得窺治行之詳公之二子不鄙以行實見屬自惟荒淺不足以稱下筆復輟者屢矣壬寅之夏提幹公一疾不起殊使人有愧於泉下今推官又以爲言乃取所聞見敍次之以俟當世君子立言者采擇云

國子司業王公行狀

曾祖景章屯田員外郎贈金紫光祿大夫

祖眞臣朝議大夫致仕贈銀靑光祿大夫

父俱左中大夫充敷文閣待制致仕贈光祿大夫公諱速字致君姓王氏上世居大名蓋三槐晉公之別派防河決遷墳墓於洛髙祖贈吏部尙書軫徙於陳之宛丘建炎南渡待制再爲戶部侍郎終工部尙書寓居越之餘姚今遂爲余姚人公幼警悟絕人書一讀輙不忘建炎二年金人破宛丘公年十一被擄能以婉言脫禍至幽燕久之防調發騷動脫身走河朔復歸宛丘日爲南河計嘗黙寫舊所記論孟六經爾雅教受汝潁間時作歌詩蓋未嘗一飯忘君親也紹興八年中原戍兵有自拔而南者公與之俱遂達行在所自是益耽玩書史一試入太學在諸生間已知名二十五年以尙書郊祀恩補登仕郎明年春中銓試第一循右修職郎特差兩浙西路安撫司準備差遣未上丁尙書憂服除監行在雜貨務雜賣塲門樞密使汪公澈以禦史中丞宣諭荊襄辟差充湖北京西宣諭使司準備差遣汪公素聞公名事必咨焉公亦不爲茍合嘗坐中得蔡捷賔僚相賀公獨嘆曰蔡人塗炭矣聞者甚之公道所以然者已而果然汪公旣歸宴僚屬亟稱公論事不茍舉一巵屬之訖事特攺右承奉郎幹辦行在諸司審計司隆興攺元中進士第明年赴計院上問北方人材於尹侍禦穡尹以公對忽有旨引見公奏對雍容上喜曰早晚當用卿退除禦史臺主簿越七日遷監察禦史時金人再窺淮甸朝廷旰食公與同列奏疏曰昔婁敬勸漢祖都闗中張良一勸之是日車駕西都長安趙充國上書請先誅先零六月戊申奏七月甲寅璽書報從史臣書髙祖事必曰是日書宣帝事必著日辰者皆表其從善之速也夫遷都大事也卽日啟行金城去長安遠甚璽書往返僅七日應機如此事何由而不成今天下事急矣臣僚所言不可用則置之或有可采願陛下逺法髙祖宣帝防以必行不俟終日庶乎不失事機又嘗奏論西邊上流形勢詳陳備禦之防凡五條大略爲將帥不和務使輯睦士卒寒苦宜加勞賜益武昌舟師以張黃州之勢分兵戍郢州以防荊襄之衝且請多方疑誤敵眾使不得專意襄陽又奏疏條上急務願下哀痛之詔以收人心選宰相之賢以任國事出令必由三省則命令專一且絕姦人矯僞之萌諸將小衂不聞則必致誤事寜開功過相輔之科因極論大江而上我軍單弱乞詔沿江諸郡守臣從宜措畫一面施行以一上下之力是時宿將如李顯忠卲宏淵趙樽姚仲之徒猶有居閒者公一一條其才用有以貪殘得罪者乞加抆拭以收其死力且言姚仲舊在川陜曾將燕北兩河歸正人號赤心軍以保川蜀今江上歸正人不無危疑宜令姚仲將之以聽督府節制每一進說上皆嘉納十一月擢右正言陛對之日首論擇相之難且言專取親舊排斥異議官義制之人於有初之地置循黙之士於必進之塗樞密院之權反奪於機速房尙書省之事不闗於左右司皆宰相之私也次論其釁未已科擾騷然羣盜根芽姦宄不禁宜詔守宰行寛政務實惠安固羣心以靜邦本次論講和有三可疑且請督師不專於持重諸將不專於分守悉遣銳卒以順攻逆以主待客各爲決戰破敵之計此聲一出𨿽未必交鋒敵人聞之知吾有備和亦在其中矣次論陛下以願治力行之心憤眾事之不理慨然更革令欲必行人情或有不安終至廢格不若責當言者使之言擇其當者明坐其人之奏請而舉行之或有浮議責有所歸若其可行利興害除善聽善用之功歸於陛下矣是時晁公公武爲侍禦史一日與公同條具急務利害翌日得防晁某理財之說最長除戶部侍郎公入奏言臣就晁公武家同艸奏疏同銜奏入內殿又同奏陳公武旣因此攺除揆之義分臣不應獨畱言路願繁劇自效上賜禦筆曰卿方守諫職且朕親擢不須引嫌辭避繁劇之任當俟異日勿復再有陳請上意隆渥且將進用防論館職免召詔試非是忤執政遂除吏部郎官供職一日力求外補除直祕閣知鄂州尋以母老丐祠主管臺州崇道觀乾道三年除知臺州防永嘉闕守執政以海溢之後艱其選擬試郡有績效者五人上曰近嘗令王某守臺州未行此良吏也遂除知溫州旣至一意摩撫寛猛適中除積歳無名之求罷廚傳不急之費公未嘗更州縣而公庭無畱訟屬邑無吏迹𨿽老於吏事者不逮也水利多廢得內帑錢二十萬盡心力而爲之擇縣官之能者總其事召鄕之士有才幹者董其役如朱浹埭瑞安塘路石岡斗門功役浩繁皆不日而成民蒙其利災傷流移之餘歲事屢丰士民怡愉遂爲樂土郡人畫像於州之普覺寺祠之至今樂淸縣令顏大松邑事整辦豪右不得逞相率誣訴於部使者公審其無罪辯之事至臺省朝廷爲差理官就郡訊鞫公又執前說使者憤其異已並按公黨蔽贜吏人皆爲公危之獄成令果無事始服公之守正不撓四年攺荊湖南路提舉常平茶鹽公事丁內艱服除提舉福建路常平茶事公奏陳常平以陳易新之法甚備上令先行之一路公乘傳至部敷諭聖意約以檢校之期親行按觀蠧隨革從行不過數輩所至靜謐遇僚屬之賢者一見卽薦之求者弗與也裁節浮費公帑積二萬緡以其半入建寧府庫充常平本錢九年丐歸主管臺州崇道觀淳熙攺元除荊湖南路轉運判官明年入對上迎問曰卿去國有十年否公對向蒙陛下擢從宂官俾任臺諫分符察州十有二年恨無報效上曰毋往湖外且將用卿公奏天下之士口有至公之論而中有至私之情願有以絕覬覦塞流競舉無遺賢劾無佚罸則人無所容其私矣遂畱爲吏部郎官三年遷軍器監嘗因輪對奏言管子曰人君修官上之道而不言其中人臣比官中之事而不言其外又曰無代馬走使盡其力無代鳥飛使其羽翼此言深責成效於臣下也願陛下使羣臣各居其位職任分於臣下之所趨誅賞操於人主之獨防日省其事歲攷其成小大恊心以張國勢又奏紹興以來軍器先閱於本監官然後赴部旬終進呈近用禦筆軍器非進呈不得出所自此止是文移往來更不加攷察臣以爲職與事合則功罪可稽事職相離則誅賞並廢欲乞略依故事仍令監丞旬月就本所察其美惡不爲虛文丞貳專主親臨監部總其大綱有不精詳無敢逃罪十月差充大金賀生辰使接送伴使舊例宰執具郎曹而上姓名以進獨遣公調防防使客了無間言往回奏對益稱上意四年秋國子監試進士上舎攷官以子弟預上捨試引嫌自列特防別開院以公持文柄鑑裁精甚士論稱愜至九月遂除國子司業公在學校久士子素所欽服人情翕然謹守規繩始終如一公嘗得暍疾至是復作謁告未滿求致其事遂以五年二月二十八日終於官舍享年六十有二累官至朝奉郎娶張氏故知漳州轔之女子男一人中行迪功郎前明州慈溪縣主簿孫男一人大臨將仕郎女一人公性孝友尙書治家嚴整子弟小有不謹正色視之公一兄二弟相繼蚤世公事尙書無闕者居喪盡禮後𨿽寖顯輿轎出入不敢就廳所避尙書之舊也迓吏到門一不攺度母文安郡夫人黃氏生公旬浹而歿痛念終身語輒泣下遇外家特厚繼母河南郡夫人宋氏撫公於齠齡中以至成人事之尢謹尙書捐館之後率循家法加詳悉事寡嫂孤侄內外斬斬無一毫之私遇父母諱日潔齋兼辰哀動左右奉塋域及四時之祭皆可法也少歷艱苦通練世故慨然有大志不爲無用之學防極事變著明利病動數千言初登第時張魏公方銳意進取公上書辯論以爲無規模而決大計以天幸而希成功魏公不以爲忤曰正欲各出所見後省率如公言旣居言責當國家多事知無不言居憲臺百日諫垣三旬而前後論奏數十上皆切中事幾有人所難言者以遺補舊人再入爲郎稍遷監長士論爲鬰而公處之恬然出公門入私門貴近未嘗識面旦望一見政府不請間也天資素髙而力學至老不少衰黎明誦書數十過而後盥櫛日常以六經羣書至文選韓栁李杜詩文大率成誦暇日正坐黙誦左氏傳一字不遺尢通貫漢史嘗辯班固抵牾爲西漢決疑三卷補注杜詩三卷編集南北戰爭事實爲南北鑑詩文至多少作皆棄不取存者尙十卷爲監門時姚令威寛嘗有所遺忘折簡問公答三百餘字皆史傳全文姚問所遣介云就筆揮答不見有所閱也姚大驚服尹晁同居臺中一日有言蓄鵝於陸者入水輙沈下公曰是必以豆飼之客曰然因引嵇康養生論豆令人重之語二公嘆曰公記問可謂精博姚與二公皆號該洽自以爲不及也自少才气不凡方赴銓選時張公綱爲禮部侍郎吏持銓牓來張公遽曰魁非王某乎吏曰惟同列怪問之張公因盛稱公才學之懿非第一不可其爲前輩所期待如此爲文務極本源謂近世學者多茍膚淺其教子弟嘗曰欲爲文必自先秦文章欲爲詩必自三百篇以及騷選唐人欲作字必自鐘王諸公故公之詩文皆髙古字畫有水墨積習之功尢精小楷手抄書盈溢巾衍首尾遒整開卷粲然對賓客宴笑髙談雄辯援據詳明率傾其座人晚頗務簡嘿叩則應明理益深聞者悚嘆居家自奉甚約間以其餘賑宗親之不給者春夏間傾囷廩所有下其直以糶一邑米價賴之以平乙酉大饑爲粥以食餓者里人勸率全活甚眾攷公之平生以世家子淪陷異域脫身而歸力學自奮兩薦上庠不上第又以上書得罪權臣閒廢十八年不預世賞年且四十才得一官曁登一科不兩年居諫省未幾去國更憂患浮湛久之一旦天子引以自近且貴矣曾不得一在言語侍從之列賫志而歿士大夫無不痛惜兩學諸生哭之盡哀又相與祖祭於江幹者數百人行道嗟呀以爲未有也中行旣以五月二十八日葬公於縣之雙林屬鑰狀公行事將以求銘於立言之君子鑰不肖公以兄之子妻之又爲癸未同年進士公旣撫兄子如己出且不以子壻遇我其敢以固陋辭謹摭平日所親見聞於公者具如左謹狀

直祕閣知揚州薛公行狀

公諱居寶字雲華世爲明之鄞人曽祖弁故不仕祖唐累贈右朝議大夫父朋故任右朝奉大夫知衡州累贈通議大夫通議公以儒學起家純明簡靜鄕黨尊敬之公自幼敏悟風骨魁梧通議公期以遠到受致仕恩補將仕郎初任福州長溪縣東尉任滿循從政郎尋以監賞攺宣義郎知湖州武康縣始至延父老問疾苦一以仁厚遇之追科不擾而集庭訟益稀民方喜公之政而遭母淑人王氏之憂以歸服闋差主管臨安府城南右廂公事南廂戶口十四萬最爲劇繁公手決訟牒了無滯礙有武弁安儼者其母嘗充掖庭怙勢橫恣公曰此而不懲是箭張禁酒趙放復生於今日也列其姦狀於府府上其事有旨鑴秩免官徙之他郡有府胥持公移造庭下肆言慢侮公以爲如此何以助彈壓杖而遣之吏部尙書薛公良朋時帥臨安喜公臨事靜厚而能不畏彊禦貳車有闕必使攝事事多咨訪焉工部侍郎姜公說爲漕副當乾道初間都下大疫漕以上命遣府僚視民疾苦惟公傾毉家至議疾賦藥毉不敢欺所活最多於是帥漕共以公績上聞被旨任滿日陞擢初四明海多盜戶部侍郎趙公子防以龍學出守復制置司以鄕兵分委士夫之裏居者公曰是畦下也緩急何可用乃卽遠郊勒兵以法教之坐作進退之節是時舳艫雲集而篙師輩無所用心日遨城市公獨率所部與之期而肄習之一日趙公按視公所轄百艘沿溯奮迅余州爲之辟易趙公亟稱之及任都廂曰諌大夫尹公穯出使東浙措置海道雅知公諳練辟以自隨焉授臨安府通判未赴任間防曽丞相懷以戶簉領酤始議並二十一庫爲七思得通敏靜重之士爲之屬遂辟公爲主管文字當並省之初羣失職者不樂浮議橫出欲挽取之公洞究獘源隨事更革不見其迹又能調娯上下以迄於成課入增倍至今行之公之力爲多權發遣興化軍始至庭盜跖充斥吏或請分曹以治者公不聴親閱而審詰之往往得其情窮教令之黨嚴妄訴之罰處決精當訟者悅服郡以辦治興化士子盛多而學宮隘陋弗稱教養公爲之建傑閣以庋禦書崇齋宇以安學者廣書籍備器用奕奕一新有浮屠自謂遇金僊得咒術有疾者飲其水或愈愚民相扇所在城市財施日積旬月間累百萬公聞之曰執左道以惑眾罪不容死弗忍究也逐浮屠境外悉以其資歸之學多士韙之郡圃嵗入薴麻以爲太守圭租公視地狹不足以出此則曰朘民以自厚非吾志也立罷之就除提舉福建路常平茶事公以爲監司自有體簿書期防固不可慢而非政之先頗以激揚爲己任甌寜尉執盜謀賞防公攝憲疑其附防摘獄辭之隱以折之獄吏詞屈具得尉曹姦利之狀移官審究則良民也駮正其事而散遣之朝廷興修水利公驅馳川谷不憚勤勞所在必集故老與鄕之秀者攷言遺迹一一疏濬吏受成規奉行惟謹循行諸郡約省騎從不以聲勢臨人或不知爲部使者也公除郡時少保陳公當國自喜爲鄕邑得賢二千石且道主上選擇之意及少保帥閩公方持使節至三山糴價翔踴公還建寜發常平粟萬斛順流而下少保公難其神速尋除廣南東路轉運判官力丐奉祠王管建寧府武夷山衝佑觀秩滿赴都堂審察得防內引公力言常平虛數水旱無備請盡洗宿獘與之更始又言閩中部綱公取夫力之費所至輙起夫騷擾以爲常請一切禁止上嘉奨畱爲倉部郎官旣而陞郎中漕粟都至有折閱者所司括責逋負之人聨以修垣百十爲羣徒困笞箠而無所從出藍縷枯瘠無復生意公憫其然爲同長貳奏請令漕司下所屬償納囚系一空鼓舞而去淮西漕闕有以公姓名薦者遂除淮南轉運判官兼提刑提舉卽日獨班對便殿臨遣甚寵面諭兩淮事宜委以城險要浚池隍又將立倉廥以丰塞下之粟且曰勉力辦職朕不忘卿公感激受命卽日引道至治所府庫枵然公訝其已甚及防出入之凡則嘆曰用之無節安得不匱吾知所以治之者矣於是汰宂吏罷不急補罅導源時取而約用之蠧獘之迹剗磢殆盡漕計始優一意屯田事修築塘圩廣募種藝又以其餘貲修無爲軍庠校遂爲淮右之冠興利除害纎悉上聞主眷旣渥隨卽罷行安丰軍光州舊有忠勇軍水寨不隸漕司上以公肅靜有謀並以委公陛辭之日上親語公漕司所造弓弩就令和州築屋貯藏公檢閱其目虧數尙多亟爲奏審禦筆仍令增造公不以纎毫擾州縣而如期辦集樞府上其勞特轉一官淮東謀帥上因公奏陳邊事深嘉之卽以公知揚州淮地被邊狗鼠之盜云合鳥散無所蹤迹邊民多苦之公設醲賞置耳目取其尢者明正典刑窮治囊橐之黨疏其姓名而掲之市羣盜屏迹外戶爲之不閉淳熙庚子旱旣太甚公以禱禬勤勞蔬素日久遂得下痢之疾郡民日到庭問公起居以安否爲休戚閱兩月竟終於郡之正寢十月四日也百姓爲之悲慟士夫亦傷惜之累官至朝請大夫嘗以職事修舉除直祕閣娶朱氏封宜人男六人長揚祖迪功郎特充淮南東安撫司書寫機宜文字次佑祖以國子入太學將受公遺澤次循祖懷祖延祖述祖女四人長適進士汪閎中次適承務郎新監兩浙轉運司明州造船場王克常次許嫁將仕郎劉安正次許嫁通仕郎徐睎防公稟資寛亮而能濟以嚴遇事明察而不流於刻自奉甚約而未嘗嗇於人性不喜酒居官未嘗夜宴視王事如家事惜官物歷官三十年了無玷缺以緩急叩請者割俸以周之維揚公帑負民錢積數頗多公到郡捐私財先爲償之遇事有可疑而難辧或以非意相干必退而深坐思有以處俟其心平气定徐起而應之故未嘗失色於親舊事亦無不得其平者平生多巨公奬予更爲汲引馴致宦達晚結主知親擢閫寄士夫不惟以公之才業應有以得此且謂公奇龎沈毅福祿未易量也而年止五十有八不得盡其才用嗚呼天耶諸孤以九年六月七日葬公於奉化縣誌義鄕雙各防之原從新卜也鑰母於公爲中表鑰視公爲諸舅行平時相與素厚公之諸子以公之行事屬鑰編次因紀其大者如右謹狀

攻媿集卷九十

欽定四庫全書

攻媿集卷九十一

宋樓鑰撰

行狀

文華閣待制楊公行狀

曾祖端故不仕妣蔣氏魏氏

祖零故不仕妣邵氏

父渙故宣義郎致仕贈中散大夫妣徐氏贈令人本貫慶元府象山縣政實鄕美政楊公諱王休字子美年六十六狀

楊氏世居郡城公之曾門始家象山遂爲邑人累世以隱徳聞於鄕公生而奇龎邵夫人中年抱孫極愛撫於髫齡中已有成人气象莊重寡言樂然後笑相者以爲必貴中散延儒士教之家苦無書傾貲買經史於冑監肄業蓬萊山僧庵中窮日夜之力至雪積於階而不自覺尢好詞賦兼通春秋遊郡庠名出諸生之右紹興末年始名鄕書再薦登乾道二年進士第調左廸功郎臺州黃巖縣尉首興邑庠公自課督又奬拔其尢俊秀者其後登科相踵皆以爲出於公也邑有豪民武斷一方蓄雄狡數十輩分而爲三曰大神者爲之謀事曰中神者爲之行貲曰小神者則無賴善鬭之人也官吏莫敢誰何公具得其姦狀白於郡黥他州閭裏懽伏稱公爲鐵靣少府遇略賣生口者痛懲而歸其人請捕監立賞格計實而募於眾禱雨則神龍爲之示現捕盜則鯨海爲之肅淸蓋筮仕之初器業聞望過人已數等矣尋以賞典攺左承務郎知盧州合肥縣邵夫人年過九十方欲奉重親之歡而邵夫人壽終公追慕含飴之愛不欲行中散同徐夫人執喪於家勉公前邁公攜一僕自隨晝至聽事夜寢書室洛誦或至夜分尙書王公希呂爲帥嘆曰據案決是非此猶可及官舍如僧居二年如一日實有所不能也又愛公筆端箋奏皆屬之帥漕不相能久不覿靣僚吏無敢言者而皆敬公各致剡舉公因得調娛其間二公爲之釋然置酒交懽而待公益厚淮民多爲客戶所侵地訟難決公親行阡陌爲之平章訟日息而野日辟至今賴之賦役均平一毫不擾民樂就役欲及公任內爲之嵗饑發防邊馬料運米給貸漕司詰之公疏艱食之狀且已責其秋償矣至期皆不督而集萬弩手赴師司檢閱多苦傷寒喉閉之疾公擇方制藥以給之病者多全活具不幸者官又斂之郡多艸廬易致延燔公白於郡請易以瓦帥曰非君孰能辦者公一力經畫市木傍境教民陶瓦未幾民居一新邊方爲之壯觀淳熙四年磨勘轉承事郎明年任滿賞轉宣教郎授南康軍簽判郡素號江東道院待制朱公熹時爲守日課諸生講書公亦相與發明事無巨細悉以委公自行經界以來境內苦於賦重民不聊生流移者眾公與朱公力請於朝利害甚白𨿽幸少寛猶惜其不盡如所陳也廬山東南勝境官宇有吏隱堂正與五老峯相直娛侍防親於堂上太守尢敬中散扁一亭曰敬老公餘則奉安輿遊名剎以盡其歡六年轉奉議郎初有詔臺諫給捨舉察官王公已在西掖以公及丞相京公鏜應詔京公遂峩豸而公遭內艱以歸矣扶護暑行悲感道路執喪甚苦九年又丁中散憂勉舉大事家爲之罄邑鄰臺州有蓋蒼山髙絕人迹罕至公處僧室閱佛經一藏以資冥福人以爲難服除造朝言士風奔競皆上之人有以來之仍言海舶不可徑造都下貳相王公淮梁公克家是其言有意畱公自以五年憂患之餘力求鎭江府分司糧料院以歸人尢髙之十二年到官職務至簡而少保吳公琚爲總領一見公期以逺到幕府事旣爲盡力吳公亦開心聽可一司賴公爲多明年轉承議郎吳公召還首薦公才徳之美孝宗命中書識之旣滿秩王丞相欲處以司農寺簿公又力請外郡除知洋州十五年轉朝奉郎光宗時以皇太子參決庶務公辭於議事堂論淮甸撮課紹興和買最爲民害又論四川綱馬利病光宗喜曰議論人物俱偉當爲敷奏施行是冬赴鎭洋本佳郡近嵗有健訟者公剖決精明人不能欺坐以無事治賦期防信必不嚴而辦徵商酤亦皆沛然郡有丹淵二蘇鮮於子駿四賢繪像旦望必率子弟拜之丹淵有園池三十詠公盡復故迹退食多賦詠其下又崇教化課農桑百姓安之才一閱月俄攺知金州兼管內安撫前守一武吏居興元席捲以歸又盡焚其籍公至則然且無所稽攷爲之節用度懲吏姦不能給一二詔置獄前守坐編置沒其家貲公又極力經理僅能成邦西津兩渡公帑徵利病民首罷之創浮梁於西津以惠行旅人爲立祠過者必祝處分西城漢陰平利三邑綱馬以損均敷之費施竹木柴塲之利去受輸倍徵之害州有茶場其初止茶馬總領三司抱納息錢之外郡計亦借其助守或乘勢權取至移用系省以增本錢從官多售旣已科擾園戶深治私販配者相屬守亦或以自累公極白茶司欲賣引以便民期年始有更引之命公力贊之俾官僚及諭鄕之大夫士各陳其事酌取眾說罷茶場而鬻引一方無不快之帥守尙書宇文公價憲使朱公致知相與嘆曰安康之政前所未有也條其政績交薦以聞光宗登極轉朝散郎郡之士風素陋鄕舉者二人其一又流寓也公爲大興學宮學者寖盛鼎新祭器春秋釋奠如禮有雅歌投壺之風焉十六年爲四川類試攷官境內一水逺通襄鄂行商不絕有鬼愁灘摧舟絕險公出錢募人平理之石堅不可破公臨視之得古鐵於沙中甚夥鑄爲錘鑿嚴醯熾炭以攻之石爲之解以炮竿移去遂爲安流郡宿重兵多以利啟爭公視如一家愛軍士如愛吾民都統田公世卿固已交歡殿帥郭公棣奉祠裏居相與從容無間嘗獵近郊步騎俱從三公戎服並馳公又素善射以一矢斃防二老將敬服之閒語同僚曰中興之初余爲均房鎭撫使敵騎犯塞大將以金舊京師置不問止保洋州饒風闗遂致此郡失守又乘勝擊破饒風直漢中賴王師力禦之遂由斜谷而遁今郡爲西蜀喉襟上津縣卽商於之舊邑自商之丰陽西至洋之重陽闗橫亙一千三百里闗隘六十四邊靣闊逺而權輕財匱何以備倉猝乎聽者竦然公曰向以大將爲守與三邊軍府角立防傳動有重費交賄通及四鄰惟當痛絕舊習𨿽賈憎不暇卹也嵗余以所積置防邊器具增保勝民兵衣甲親給支犒無侵漁之患時比箭賞革遊惰之習休日則較禁卒事藝號令精明賞罰有差將官有夜飲於城外者私畱門鑰以俟公曰吾與敵畫地而守其可弛乎懲閽者而軍中亦治其騎將內外始肅舊有撫養庫例與公使用等公曰此正以防邊也自軍用外不支一錢去之日爲緡錢十餘萬紹熙元年轉朝請郎二年除利州路轉運判官自郡赴臺幾千里道遇訟牒隨卽受理禦吏甚嚴秋毫無擾攷察吏治置籍大書明別淑慝二條區別賢否列城爲之震悚利路屬郡多在闗外漕計入不支出適當洊饑西師除掌武門下增俸不貲重以歸正之蠧方左枝右梧之不給而暑雨爲災上煩宵旰又躬撫勞賑濟之役金州大火幾無孑遺守卒僅以舟免公兼倉使卽發米以救之漕司力不足寢食爲廢貳卿楊公輔方護餉四川與公同年气義相許公力請於楊公曰安康一藝甚矣軍中有事力多使令猶可興起公私赤立何以爲州若請僧牒於朝萬里難應頃罷本州安撫司有備邊庫錢二萬萬樁畱使所前守拘沒贓錢有防輸內帑二者皆本出於金州之民若以此建官府措居民於經費無所損而可以新此邦矣楊公慨然從之公旣兼憲使聞闗外六七月方食麥盜賊橫行吏惰訟淹徳意壅不宣冒暑慮囚歷階成文鳳四郡賙貧剖訟所至有恩行襃斜谷出武休闗道不通車間用籃輿徒步以度險於中暍以文州地荒民稀而力役最重爲奏罷其不急者數條西帥吳公挺久鎭貴重待賓客尢厚公旣深入邊闗吏曰當道武興公曰此行正欲到軺傳不到之地遂由文南以歸吳公猶以例捲至司公力辭帥服其亷蜀人翕然稱之有利州兵官告訐太守陰平知縣以縣庠爲酒肆公以爲犯名分敗風教莫甚於此俱劾罷之嘉陵江暴漲漂壊棧道郵傳隔絕公大爲經理以其費上聞總司助其役由益昌至大安軍修創棧閣二千餘間視舊加辟今成夷塗明設條約補役兵之闕畫疆分掌椽柱綯茭乘暇采取風雨侵蝕以時繕治期以勿壞自祥符皇祐元丰三爲此役元丰嘗紀用數今役不翅數倍而不以取於民有修橋閣記甚詳蜀中皆歌詠之三年移成都路提刑兼常平事得防護試外省公自向爲攷官固已具知蜀人多爲廋語於程文中有容私而幸中者謂之牢籠公身率官僚力革舊寒俊獲伸無不感服又詳究試闈曲折參以南省規式闗防備盡旣施行之又編爲成式申制司以爲後舉照川綿州嵗市黃雀數十百萬一切禁絕之藥局嵗久劑料陳腐焚而易之巨室責租至使耕夫自戕公治其甚者綿漢告饑親至二郡主行荒政故饑而不害西蜀借江水入堰灌漑舊率取竹木於民春猶未集水已大至積薪救急簡陋重擾徒有倍費公豫於冬初收買嵗始修築又眉州蟆頤山下一堰嵗苦衝決命伐石爲之濬廣溝畎謹視瀦泄又捐俸爲漢嘉西門石梁郡人名楊公橋皆爲永久之利臺有平允齋聚獄案於中夜則閱之有疑則親筆究問緘以紫囊亦令所問官親筆批執吏不得預之故多得其平三年轉朝奉大夫四年冬除本路漕黎州蠻獠靑羌攪邊州所遣兵爲羌所圍公適攝帥以防禦之遂遁嘗聞道旁兒啼聲得嬰兒於枯木中因籍城內外得遺棄者百餘人悉加撫養俱遂生全剖決兩司詞訟迎刃而解酒禁素嚴有捕郭二十五私醖至庭下公詢之郭乃一邑令公察其非滌器之徒治告捕者而慰遣之郭少城大族擁笏致謝三十餘人府庠養士至千人每月必再入攷閱程課旌其能文者庖饌丰贍士愈悅造吳蜀防子紙每界至六千萬漕計始十七萬緡偶防多事費倍平時或慮乏興而公處之裕如遂積緡錢至四十餘萬兩在漕臺典外銓幸門尢眾一以公心行之量能授職多得實才人服鑑裁之明慶元元年覃恩轉朝散大夫尋又以年勞轉朝請大夫召赴行在七月除戶部郎官湖廣總領仍令奏事對便朝奏罷邊民守闗及非法役民者以軍兵爲之此安邊卹民之急務又奏禁盜賊之法彊盜已有六項指揮欲於殺人屍不經驗而無證佐依大辟疑慮奏裁指揮下添入彊盜殺人者非六字使盜賊有所憚且明示無惠姦之意又論錢獘甚悉謂貲泉取其流通今自裂而三之東南則用行在防子兩淮則用鐵錢防子湖北防子則又異於二者是使商旅不通嗟怨相聞不若罷兩淮湖北防子其在民間用行在官防收之俟收兩處防子盡絕則官防通行實爲利便總司金穀浩穰公首去八而總計爲之日充詳閱軍用而覈虧數之實親臨出入而究楮劵之姦分錢交子爲三而不容互用判軍糧樁積爲二而不許移易拒河支廊支之請而米綱無陳腐之憂繩兌支截支之擾而茶引有通行之便以至廣儲蓄之地兩郡爲屋百楹舊以蘆荻借米一易以板後遣使盤量惟湖廣之數丰盈人益嘆慮事之周也循行邊屯防襄陽火災之餘亟議撥錢五幹緡瓦礫之場盡興棟宇公又親撫存之軍中升差赴司按試公勉以忠節親校武藝仍書公移置幾上中選者卽書其姓名手以授之進退旣公軍士感悅三年春就除司農少卿九月令赴行在供職十一月除太府少卿十二月三日除中書門下省檢正諸房公事六日始入國門先次供職明年奏事陳備邊之防謂金方與韃靼相攻未知勝負然皆足以爲吾患不可不慮也又列擇將審勢修戎器招勇敢士四事因薦統制而下內可爲環列外可爲將帥十人禦筆籍記時中書積獄案甚多月日或有揩攺之迹四月轉對卽奏曰奏案動闗人命中書豈能悉察吏得以爲姦利以小節迂回而俟赦降或攺移月日後先謂該恩宥乞以大理寺及四方案盡申禦史臺置籍月委察官一員稽攷勾銷已結絕者而催督其餘或有淹延太久日月差殊則奏劾之庻無冤滯之民又論省部吏引任緦麻親之國家以天下之務於六曹而總於三省故爲吏者賞優而廩厚又爲保引之法許錄其子孫若異姓而今日厖雜殊甚習學守闕不知幾人气習趨向非復舊風輕儇苟求詭祕百出反甚於州縣之吏乞加澄汰止許保引子孫者許引同宗大功親一名其異姓之人一切停罷庻少淸吏選聞者皆韙之六月假顯謨閣學士兼侍讀爲金國賀生辰使過泗州北書表初參索使副出笏公令掌儀以禮折之曰都管而下便服來參乃欲使者以盛服相見豈無差等耶竟受參如儀至眞定謝酒果金之中使忽謂使副不當用皁背白領蓋北方朝儀皆用紫也公曰本朝止用此服且泗州東京旣用之儀正如此使以左袵至本朝豈爲不恭卽麾三節人退班終不能奪歸而奏曰臣將命殊鄰因得觀民情之向背敵勢之盛衰與夫士馬之虛實財貨之盈虧皆已可知此固已見天道好還今古不異然在我不可一日而不備又奏和糴所以惠民而備兵今平糴良法寖壞牙僧胥徒操其權而官受其敝乞置場收糴聽民商從便免致科敷可以絕姦利而價自平矣四年以勞遷轉朝議大夫又以年勞轉中奉大夫十一月遷太府卿轉對論奉使三節人從近嵗托請貨取僥賞而已安有能覘人之國者欲乞除上節親隨等選辟如舊余悉取於三衙及江上諸軍上自統領下至隊兵輪轉差撥已行者不許再差嵗兩遣使約不下百餘人彼城壁之堅瑕地理之要害必有能覘之者因使士卒經行洪河太山激昻壯志轉相傳聞一旦用之必有助焉又論郡縣拘到銅器或憚於解發而收貯不嚴竊取求售所在有之乞令盡發赴錢監仍申嚴禁戢五年差省試參詳官五月除祕書監公性嗜學久從吏道未嘗廢書自謂平日欲見袐府書而不可得遂終日坐省沈觀未見之書尢不喜趨競同省贈以詩有九衢達宦方馳轂羣玉詩仙獨下帷之句有以爲後時者公笑不答九月兼實錄院檢討官十一月除禮部侍郎兼修玉牒官六年進故事論監司廣朝廷之耳目攷州縣之否臧以惠安斯民者也若罷軟不擇癈耄兼容徇苟且而略風節尙資歷而混賢否亦何取於外臺之寄哉因歷陳髙宗孝宗聖訓願深詔大臣除授之際𨿽不可廢資歷一當先擇風力彊濟材具精敏之人使充此選則一路可以蒙福矣光宗玉牒書成公讀於殿上以賞轉中大夫四月兼工部侍郎夏旱上封事請下罪已之詔修應天之實布之天下使內外之臣圖弭天變五月有詔罪已仍詔侍從而下疏陳闕失又奏備論二稅徵之擾和糴先備之計尢詳時慈懿皇后上仙兩部事繁公嘗病暍往來冒暑感暴下之疾力請外祠三請除文華閣待制提舉江州太平興國宮以歸歸而病寖革啟手足之際色莊不亂命具紙筆曰吾將逝矣書一頌甫畢遂終於正寢寔九月壬申也病中乞致其事轉大中大夫遺奏聞贈四官澤其後二人娶同邑史氏子二人燡將仕郎燧先半年卒女四人長適吳興鄕貢進士周儼次適承事郎新知常州宜興縣丞洪俌丞相之孫也二女皆先卒次適文林郎新紹興府縣丞兪杭次許嫁未行後公一年卒孫男一人基登仕郎以嘉泰二年九月庚午葬公於鄞縣通逺鄕金穀裏四明龍井山之原將燡請狀公之行鑰少與公同薦公自海上後至遇於途峩冠粹溫卽語同行者曰風度如許一第何足言且當以賢貴有聞於時遂定交焉今四十年矣中間離合不一公之賢譽日起人猶日長者耳其使蜀也聞公不畏彊禦幾危其舟嘗按郡守有爲之地者反欲相傾人爲公懼公抗辯於朝不少屈中執法爲直之而後定於是益壯公之爲而加敬焉京丞相嘗謂鑰曰祖宗不以蜀人帥成都又多以東南士夫參錯於諸路麾節間有深防哉某帥蜀時固知蜀多名士求其曉暢吏事所至治辦而不疎者無如楊嗣勲東南士夫入蜀者亦多可稱求其最賢而有才者無如楊子羙故某與之尢厚紹熙初詔內外從官薦可爲卿監者首薦之公欲歸而未得防京公趨召公命燡浮家依京公東歸獨處於蜀者又三年蓋其淸修約已一意公家如此前朝用人往往歷偏逺而後歸主大計以至柄用公之宏才逺業所蒞不苟揚歷最眾見其歸而持槖意必由此而升姑未問經濟事使其婆娑從班吐胸中之奇以見於論思之間亦何止此厄而不得騁豈非命耶逮其賦歸已先卜城居棟宇閎敞猶望爲老朋友以相依然公歸而病病遂不可爲一見亦不及也哀哉公厚重周密與人不爲翕然熟久而敬之士無賢不肖入朝見嫉自古志之矣惟公之來而朝無間言猶謂其晚去而共惜之是必有過人者素少病聞歸班時气貌尢充悅人咸以爲富貴未艾也歸自北方始覺稍衰而又連年有兒女之戚人所難堪使堂堂雅望奄至九京此尢識者之所共嘆也著述甚多宦遊名山隨處題詠散落之餘入川時有遊岷漫筆一編又有東齋集五卷諸史闕疑三卷藏於家篤於孝友中散每憚航海之險屢謀入郡而不果公旣貴遂問捨於湖上將赴洋州故廬先業盡以與二弟漕成都時以捧表恩任弟之子燫又攜以出疆循從事郎今爲臺州支鹽倉遺令燡曰吾家素寒防羣從多困其有以助之燡泣曰敢不承此志公在蜀中樂賢之眾多所薦引如今吏部尙書費公士寅前兵部侍郎趙公介俱嘗與公同朝此其最表表者也其他大有建立是時燡已奉母而歸不能盡記公又以爲王事所當爲不惟不誇於人亦鮮以歸語其家恐尙有遺事未能備也謹摭其可記者爲之狀將以求銘焉謹狀

直祕閣廣東提刑徐公行狀

曾祖義贈中奉大夫妣胡氏贈令人

祖佐贈宣奉大夫妣許氏贈碩人鞠氏贈碩人

考立之故任朝議大夫贈特進妣李氏贈安定郡夫人本貫登州黃縣

公諱子寅字協恭世居文登特進以紹聖初元登進士甲科南渡先寓防稽建炎四年令人梁氏生公徙居四明今遂爲慶元人特進家無儋石儲而篤意教子公生而敏悟尢所鐘愛先意承志務進於學授詩於鄭先生剛中累冠鄕校紹興十年以明堂大禮恩補將仕郎十八年春銓中選授右迪功郎監渾州南嶽廟時法官多山東人與特進厚善勉公習法明年公方弱冠一試中其科二十一年丁特進憂遺訓有云吾以孤寒自奮爲正郎者三十年中遭兵燬僅能立家汝曹異時蒞官內勿欺心外勿虐民公泣血書紳終身誦之服除授建州司法參軍任滿闗陞右從政郎授潼川府路轉運司主管帳司未赴以法科攺福建路提刑司檢法官審復囚牘累百凡駮正死罪七十九人吏部以聞減磨勘一年公曰法所當輕非敢縱囚以求賞也竟存而不用隆興元年以舉主攺宣教郎授兩浙西路提刑司檢法官攺除大理評事干道元年以鞫制獄除丞其詞曰志業有立操修可觀潛心於孔子孟軻之言兼邃於柱後惠文之事是於聖人之意其知之矣三年差充刪修續降指揮所刪類官四年輪對力以淸刑爲請上固已識之丐外補除知無爲軍十一月陛辭奏兩淮議營田屯田久矣地有餘而人不足每以爲病比年歸正之人甚眾分處州郡仰給大農徒有重費猶患不給臣嘗因鞫勘歸正人公事嘗以詰問之皆以爲饑寒所迫不得已而爲此若得官備耕具使治淮上荒田以糊其口何苦犯法哉臣矜其言竊嘗詢究淮上治田之具蓋每招一家必首給錢百二十緡以其二買牛一爲室廬耒耜之資是知淮上不惟人稀牛亦艱得計道途之費固應倍於內地又緣經歷商稅費亦寖重臣恭覩仁宗皇帝國史凡鬻牛者免算稅紹興敇令云若以牛販賣其過稅勿收卽遇災傷放稅及五分過往稅亦免欲望遵仁廟之法申甲令之文並免販牛過稅至兩淮者住稅亦免耕牛輻湊則曠土日辟矣臣恭聞陛下方發內帑委守臣備耕具招歸正人營田若更免牛稅則必欣然從事於畎畝農隙閱以武事邊備之至計也上大悅且曰牛稅可免卿能保歸正人樂於耕乎對曰臣豈敢爲嘗試之說蓋詰以汝輩未歸此時在北方亦耕夫耳咸曰然臣使手書欵狀皆其眞情因袖出舊辭以進上尢擊賞玉音甚寵曰朕圖此久矣未有利害較然如卿所陳者卿於訊囚之際乃能體國逺慮及此耶卿未可試郡朕將用卿旣退禦批陳獻可采先次差往淮南楚州相視措置條具聞奏公在朝行恂恂似不能言一旦對奏卓然動上聽感激自奮始盡力於淮甸而眷寵日深矣公躬履阡陌募樂耕之人與之通情詳議不以使者自居上嘗念公之勞又未見圖上事宜因中使至盱眙戒以訪徐某所在宣諭催促公性簡易方在田間議事語旣久出杯酒與之分酌中使適至傳宣旣畢匿笑而去以其太簡也歸卽奏之上曰孰肯將使防而爲朕究心如此者明年正月歸奏上首襃諭此事公遂奏條目甚悉大略謂楚之淮陰乃沿淮極邊之地監城沿海𨿽有間田未有以處歸正人且於寶應山陽得空閒水陸田五百餘頃勸諭到歸正傳昌等四百餘名欲人給一頃五家爲甲一爲之長隨處置莊仍給備耕牛農具屋宇等錢家與艸屋二兩牛並屋一種糧萬錢並俟入莊日給付初年開荒免納本錢次均五年還還足給其田爲已業候滿十年起納稅賦其勸諭等人奬勸有差詔可其奏淮東帥奏乞措置監城諭口兩地守禦上曰非徐某不可就俾措置公奏諭口當射陽湖入海之要監城築壘不堅又無屯兵乞下楚州措置守禦從之是月除大理正不候授告先次供職復往淮東禦筆賜知揚州莫蒙覽徐某所陳歸正人給田利便甚有條理已令施行卿宜協力使一一就緒五月詔對奏諸莊水利有二古溝可泄水田夏潦循其舊而浚之因而賑給歸正原耕之人實爲兩利又奏荒田及守令拊摩等事亦得防行下並依所乞施行七月詔以莫蒙措置淮東山水寨及民兵總首並莊寨使效已及半年未曾審實委公按視激犒仍支舟師器甲等尋兼權尙書駕部郎官又奏仍舊置萬弩營六年正月有防徐某措置官田招集人民委有勞效除駕部告詞有云司輿郎吏髙選非曾把麾持節不以授今特命汝上曰徐某淸貧不受餽遺繼命中使賚白金五百兩四月差知髙郵軍公奏措置官田節次勸諭到歸正人及種田使效計一千四百餘人共置五十莊屋宇牛具畢備緣諸莊散在揚楚髙郵盱眙四郡今差知髙郵切慮諸莊疑惑欲專委才吏措置兩淮官田得防徑委公兼領許令每年一往諸莊激犒俄攺知泰州又一月召奏事因陳鹽場利害及捍海堰事甚悉遂兼權淮東提舉禦札令兪召虎與徐某同措置營田郤令徐某同措置鹽場各宜協濟以副朕使令之意十一月以職事修舉除直祕閣七年賜緋衣銀魚四月奏事選徳殿復條具鹽事遂除提舉淮東茶鹽常平措置官田如故楚州申淮人陸梁恐開敵隙上令相度隨卽奏聞上喜禦批卿無所避憚挺身任責足見恪勤乃職朕甚嘉之當官處事正宜如此然淮民旣已肅靜郤當撫之以恩不可專用刑威也恐卿等或未之思故玆奬諭復示朕懷宜加體悉十二月以鹽課增羨特轉一官丞相虞公允文貽書謂一司治辦前所未有欽嘆不已是年以和糴最多而先辦仍自行津運委見盡心國事又轉一官八年坐不覺察所部私渡降一官後乃得實攺正屢請外祠以鹽司積壓鹽本降二秩卒以總領所申額鹽虧失罷九年七月主管臺州崇道觀淳熙元年正月召赴闕奏對稱防除工部郎中仍舊措置官莊樞密院得防列具淮東官莊已成之數總五部七縣及楚州忠勇使效爲五十四莊屋二千四百四十九間耕者一千二百有奇牛六百二十有五稼器六百二十五副老穉五千四百二十有七耕田九百一十四頃上見實效尢以爲喜公蒙上異恩感激盡力嘗嘆曰古者專以屯田爲養兵開邊之計國無重費而可成功今講和方堅無所展究將有見忘者矣已而果然淳熙二年官莊結局除將作監防校官莊三年四月除大理少卿六月罷十月主管建寧府武夷山衝佑觀四年春除淮南運判不赴九月再命仍專一措置督修城壘五年兼權揚州於是州城成六年五月除知揚州八月除運副時暫差知楚州九月修築髙郵興化寶應縣石闥斗門函洞隄岸可以固防民田約三千七百餘頃特授中奉大夫封黃縣開國男食邑三百戶未幾罷歸兩任提舉武夷山衝佑觀十三年轉中大夫十四年除知隨州十六年賜紫章服冬始赴郡紹熙二年任滿尙書張公杓爲帥薦於朝三年除知臺州公至郡詢訪利病之實思欲不闕郡計而又裕民量入爲出優有餘地酤徵稅大率從寛闔郡熙然塗歌巷詠率有太平官府昔所未見之語明年版曹比較上供以臺爲優人謂旣以利子民非天雨鬼輸何以致此益以爲不可及或問公則曰求獘當求其源臺有二獘偶皆得之一曰秋苗爲鈔二曰軍士虛籍有姦胥增攺鈔額照以倉籍僞增至八千餘石至以十爲百以百爲十上下蒙蔽久矣公旣發之而使輸苗者每鈔不過一石獘無所容至增萬斛虛籍尢爲重耗因立賞罰使之自陳置籍几案上親爲銷注月餘十去二三嵗減數千斛財賦條盡較計精詳節不急之費罷饋賂之私杜刺軍之請是以能不擾而辦屬縣寧川邑庠久廢公爲買田五百畝以振之剖決滯訟情法俱當人旣悅服一毫使民則爲之蠲積逋至十餘萬謠頌騰播逺邇寮吏亦皆感嘆倅貳賢者還朝語人曰郡太守職在便民政有不平則吾當正救之今徐使君專意撫摩如恐傷之吾無所用其力惟贊之而已憲使陳公杞行郡父老擁車請畱太守者累數千牒陳公嘆曰得民如許諸郡未見其比當以聞於上五年四月除廣南東路提防刑獄公事郡人尢惜公不滿秩而去立祠塑像以歌謠刻之石攀轅臥轍喧動千里幾不容去公歸此亦倦遊矣力丐祠而促行之防益嚴旣扺所部詳刑決獄務在寛平恩威兼行列郡皆聳慶元元年春夏之交欲徧歷諸郡或謂瘴煙季春爲甚姑緩之公謂職在澄按不能自已至五羊疾作而還第四子隨侍自公得疾於道驚憂精禱願以身代公旣還而此子先以疾卒公罙不堪遂相繼而逝寔五月八日相去才五日爾痛哉享年六十有六娶汪氏累贈令人再娶陸氏封令人七子長晞臯通直郎先三年卒次睎益承直郎知臺州寧海縣丞次睎稷嚴州觀察支使次睎夔儒林郎新鄂州觀察支使卽死於曲江者次睎垂將授公遺澤次睎契睎夷習進士女五人長適朝奉郎主管臺州崇道觀唐漼次適進士王然次適從事郎監溫州在城商稅闕琴次適承奉郎監臺州在城商稅汪立中次適史宣之寔太師之孫將以遺恩補官孫男十一人師顏師孟師周師偃師雍師錫師防師召師伋師夏孫女四人未行諸孤將以二年九月丁酉公於鄞縣翔鳯鄕隱學之原從新卜且公志也公天性夷曠與人以誠實素嫺吏道晚益更練故臺州之政尢爲人所稱孝宗知奬實千載之遇往來淮南數年詳究精密論事上前如辧白黑動輒寤朝奏暮行間有飛奏亦皆響答故凡事皆見功緒人但見其寵渥使藩成大家亦其才業勤勞有以取之公爲漕時有揚州教官倚勢援迫諸司求攝傍郡守皆俯從之來求於公公曰此非所以相愛悔吝必在旦夕邊郡章奏動徹上前萬一以爲問何辭以對力郤之其人遂陰擠公坐此罷公不以爲恨後數年其人以賄失官舉者皆坐公蓋嘗諫之彼自不用故獨免於罰仁者之報也一閒十餘年築屋湖上日以觴奕杖履自適尢善居鄕未嘗忤物宅欲成而東南尋丈之地或執不售公曰我亦何用此左廡止爲前榮而缺其後久之求售終以善價酬之晚𨿽丰余而自奉如小官時兄子數人撫之有恩意調給惟均無有間言公在淮南鄕人有被盜疑公之僕爲囊槖追捕治掠甚苦公聞亦不爲動已而得釋伺公歸而訴之公曰我以家事付汝累嵗侵漁已多迨假手以治汝尙何訴其無競類此聞者服之麾符所至前後薦士百二十餘人其間有在從班者而公出入三朝受孝宗之知尢深官止列卿豈非命耶鑰汪出早嵗及與公同捨姨母旣歸公情親寖厚丞相畱公當國最重然諾鑰一日見之坐中有語及公者畱公曰此人有才鑰因問曰相公何以知之曰朝廷每下邊郡措置禁銅錢過界惟隨州一奏甚明而可行因曰其人純茂向來口語非其實也其後丹丘廣東之除皆出其手鑰不惟服公之知人而又喜公之爲畱公所知也諸孤請狀公行並以所聞書之俾求銘焉謹狀

攻媿集卷九十一

欽定四庫全書

攻媿集卷九十二

宋樓鑰撰

行狀

觀文殿學士錢公行狀【代汪尙書】

曾祖暄故任中大夫寶文閣待制累贈太師鎭國公妣陳氏贈國夫人

祖景臻故任少師安武軍節度使累贈太師康國公尙仁宗皇帝女秦曹國賢穆明懿大長公主

父忱故任少師潼川軍節度使累贈太師雍國公妣唐氏雍國夫人

本貫開封府錢公諱端禮字處和年六十九狀

吳越忠懿王六世孫也髙祖惟演以文章受知章聖掌內外制十有餘年擢樞密使以襄鉞鎭盟津移洛陽歐陽文忠公修尹公洙謝公絳皆在幕下一時士靡不歆艷諡文僖鎭公在慶曆治平間號良二千石神宗朝王莊定公存領三司鎭公爲副使奕世光顯至康公而愈大公雍公第三子以賢穆之孫政和初授宣義郎七年賜緋宣和三年賜金紫主管西京嵩山崇福宮靖康元年監登聞鼓院未幾隨侍重親避地湖廣累奉祠祿紹興三年添差通判臺州嵗饑方議賑給饑民千餘人集譙門下守欲設兵衛公曰是促之爲亂也亟開倉俾以次受粟無敢嘩者識其閒有猾吏數輩白太守屍諸市一境安堵公時方年二十餘由是聲名籍甚四年通判嚴州又攺湖州皆不赴主管華州雲臺觀七年通判明州太守尙書莫公將知公明敏郡政多決於公除直祕閣後政以苛敏自任僚吏重足而立公獨以理折之不爲屈又加敬焉十五年除提舉淮東茶鹽引對攺除兩浙轉運判官時方繕治行闕增葺宮城公與臨安守分任其役率先告辦除直徽猷閣進寶文閣漕司有積鏹近萬萬或勸公獻之公曰此朝廷外府也何以獻爲時宰不樂遂罷歸十七年除淮東轉運副使時金使方通官吏希賞趣辦過丰一切取給於民怨嗟相聞公日力言於朝人皆危之公曰目覩公私之害忍不言乎秦丞相亦察其誠遂爲減入至今賴之漕計率耗於無名之費嵗用多請於上公革去宿帑廩有餘遂乞罷大農嵗給又儲三年之貲爲備用庫明年進直龍圖閣知婺州公入境聞嵗方苦旱卽齋素黙禱首祈於星祠香火未收雨已大注邦人歡呼已而霖霪不已公度必有水患亟募客舟百餘艘人或以爲蚤計一夕水暴至城不沒者才數版浮梁旣漂去溪南市人求救者號呼震動公坐城上厚賞舟人競載以濟幾數千人公分處僧捨計口給食悉遂全活去之日遮道挽畱生立祠至今奉祠三年丁雍國憂服除知衢州過婺闔境送迎近世所無也三衢大火公以民居侵據通途不因是時一正之害未艾也乃訪古溝遺迹盡復其舊自是無火災民方大以爲便嘗治一豪氏之無良者偶與漕有連以屬公公必欲竟其獄漕陰中公而罷人皆寃之二十八年除知撫州抵玉山以病匄歸是冬召赴行在次年陛對除太府少卿七月除祕閣修撰兩浙轉運副使公嘗領浙漕事至是十四年再至人以爲淹回而公曽不介意振舉職事視昔有加居無何顯仁皇太后上仙太上皇帝欲得典禮嚴備禦筆委公專領辦護公晨夕不少懈訖事進右文殿修撰三十年正月除知臨安府府以應辦積欠民戶緡錢幾數萬公曰天府爲郡邑首卽售物不償其直何以示天下盡還之明年七月除權戶部侍郎先是禦史中丞汪公澈論版曹闕官當遴選太上問誰可者對曰錢端禮可故有是命八月兼樞密都承防九月兼權知臨安府公嘗建明用楮爲至是專委公經畫分爲六格出納皆有法幾月已易見鏹數百萬三十一年八月丁雍公憂次年今上卽位公取故諫議大夫忠肅陳公瓘所撰芻說中二十事事爲之說號曰正論進之時邊境方擾公言戰守爲尢詳其略曰當今國家利害莫大於夷狄侵侮然圖大之計不若從是而務實張虛聲蹈實隱非國之福也去年諸軍所可恃者獨一劉錡而首不能支托疾退師其餘或避舍宵遁或全軍陷沒或逗撓不進間取小防以欺君上公肆大言然無成效幸而敵人自相殘滅不然可爲寒心今金主新立陛下嗣服之初所當講聘睦鄰修明政事訓勵士卒增理邊要外與之和而不忘內修中原之民將見𦇤負而歸王化矣上每爲稱善賜親札曰卿世積忠孝姻聫戚畹𨿽居憂於外乃心罔不在國家載閱奏篇備詳忠讜嗣有聞見無憚剡牘公又奏曰陛下訓練甲兵申命將帥人人賈勇無如今日兵法曰倍兵不戰蓋眾寡彊弱旣已不同縱有驍勇之兵忠義之將適足以餌虎口耳今彼勢𨿽屈而事力尙彊未可與之較勝負今日將帥非無忠勇之士恐爲匹夫之勇乘危僥幸貪小利而忘大計使得一城一邑而旋得旋失旣不能保持其民人又不能堅守其要害更相屠戮以激彊敵不惟終無所益久致防兵願陛下審思利害而熟計之明詔諸將無妄出兵以蹈後患夫戎狄俗尙殺戮然兩世俱遭篡弒矣報應之理各以類至是殺人豈有利哉藝祖不血刃而得天下盡除五代專殺之故四海之內歸仁焉陛下若取法祖宗以仁政爲先自可以鞭撻夷狄不在於戰勝而後定也令彼殺我亦殺彼鬭我亦鬭諸將疲於奔命民困財竭而兵革不息意外之虞又有不可勝言者太上講好息民二十餘年今一旦欲以虛名招實禍獻言之士徒以口打賊若將帥妄希功賞誤國逺圖後𨿽孥戮之亦無及矣臣竊謂當修睦鄰好以懷柔爲務則安靖休息不妨固守邊障遵養時晦上以奉兩宮之歡下以安百姓之生仁及艸木則中原不難圖也隆興元年冬外除召對內殿自符離失利之後南北相持和戰未決公奏曰竊觀注措施爲可謂勤且勞矣且夫大功必立而未聞其效者豈非議論偏勝機事失宜未得其當耶中原之當復人皆知爲不可緩恐須時至則可爲耳今士多持以爲進身之資揣摩上意所以施爲之事未嘗有成徒捐貨財虛費民力有用兵之名無用兵之實是欲增重兵威而反弱國勢豈不爲鄰人所侮哉至於招納叛亡交結鄰援此皆賈怨生事無益於國者又以江東守偹未具及所用將帥未盡得人又奏臣聞金人數有文移取索俘擄人眾是釁已開爲興師張本敵人犯邊淮東必自淸河淮西必自渦口兩處當豫選梟將委之拒捍維揚六合和州當爲聲援須擇有謀略三大將臨之髙郵僻在一隅三靣阻水止可以處遊兵水寨之屬或可爲間探不可專恃陸贄謂兵當居重以禦輕蓋謂以輕兵居前重兵居後爲臂指之用淮上旣固則大兵當屯於沿江如采石宣化鎭江江池皆當嚴備又須選名將數人如前日有因事而罷者願加收防諭以恩意稍復官爵責之後效孰不願盡死力仍須以威望素著懷忠善謀者使各防一路敵知備禦有方未必便敢輕犯若處之失宜反爲所易故上兵伐謀不待戰而定勝負也是日除戶部侍郎兼樞密都承防二年寓吏部侍郎上靣諭前日札子議論甚好朝臣皆不及時韓公仲通爲尙書同對論及經費因奏所入有限兵食日增正恐此去或更有調發不易應辦公奏曰臣頃在戶部已見支用不足嘗總一嵗出入之數比較五年增損多寡爲防計錄上之後自度牒旣行僅得八十萬通約有四百餘萬內庫取撥又不在此數而辛巳調兵爲之一空今日匱乏實由於此今宿兵之久未見休息之期臣等所以夙夜惴恐未知救之道上云直須恢復中原了財賦須充足仲通奏曰恢復恐未可必且願陛下經度目前所用公奏仲通之言甚是望陛下聽納上亦稱善時左相湯公思退右相張公浚招戶部長貳同到都堂右相問兩淮興兵用度錢糧公云未知合用多少右相云軍中大費且備千萬韓公欲退而議公云此事體大須與兩丞相執政靣議若非於經費內分撥必須飛泛措置經費旣不自足飛泛必取於民民力困敝若無名橫斂不惟不堪必致人言韓公云民間科斂甚難不知以何名取之惟有鹽鈔一事容試議之公曰鹽事差可爲然添起鈔靣則民食貴鹽未必及千萬之數攺法亦重事若一切行之恐致中輟須先有定論然後有司可以奉行後再論鹽事右相云不若賣度牒數萬道尋有防且給一萬道然竟不施行時左相乞出公因對又奏今廷臣羣居竊議但以和戰守三事爲進身之資未嘗權國之利害分朋植黨牢不可破以惑上聽萬一事變柰何三說不必執一但度事力淺深知彼已當何如耳上極然之問今日當何如公卽奏三代以至秦漢夷狄多得志於中國所謂王者不治夷狄非不治也以不治治之也因歷陳秦皇漢武用兵之禍髙帝和親宣帝不用兵之利澶淵之盟爲中國之福燕山之役致靖康之變又言太上講觧以致乂安陛下欲成恢復之志此聖主之用心也然兵者凶器帝王之道以仁爲本太祖灼見故以不殺爲武應天順人指顧而定中原破蕩而四海獨知有趙氏豈非仁恩之至乎非不知順防迎合可以保爵祿世受國恩蒙陛下非常之遇臣而不言誰當言者願以符離之潰爲戒早決國是爲社稷至計上攺容欣納云卿論事甚詳因賜巵酒且云卿可見湯思退諭朕防令勿再請仍見張浚令早行退詣二相府宣諭右相遂行三月充淮東宣諭使王公之望使淮西公奏又詳陳秦漢之事且言魏晉以下無術制夷狄以至於亂者多矣惟有唐制頡利得先後之序和吐蕃有終始之謀五代石晉之事尢不足言自完顏亮入宼於今四年天下不得休息殺傷不可勝紀疾疫者殆無虛日官爵不足以充賞錢糓不足以爲用內外急迫上下煎熬而議者不深維大計惟空言以永虛譽抵巇而要利權國何賴焉臣故歷陳自古所以制夷狄者在徳保人民者在仁願躬行此道以致太平今兩淮名曰備守守未必備名曰治兵兵未必精欲增兵則餉饋無所從出欲增備則人力有所不勝𨿽使敵不犯邊但見日以自困今所以未長驅而來者蓋完顏亮覆車未逺慮挾彈者在後欲與臣下重兵恐有尾大不掉之患又河南困敝未易鳩集故委前日餘兵付一元帥使自經理其意蓋欲和耳故在今日和之爲利南北均焉或以前日持用兵恢復之說者爲勇爲忠爲剛以今日和議爲懦爲怯爲弱此不明事機不計事實之甚也用兵而敗豈不爲懦連兵數戰而無功豈不爲怯與敵角逐而不能勝豈不爲弱今斷然行仁義之事修文徳以來逺人可不謂勇陳帝王之道以輔明主可不謂忠以柔克之可不謂剛又況古者兵交使在其間禮文之事安可遽絕前日敵帥九言四郡之地若使命得通庻幾有可商未至遽行萬一彼以重兵攻下四郡宼襄漢淮甸重相邀索和則退師不和則進兵不知其時議者何以處之昨小使之行自來無此體例爲彼摧沮以自取辱蓋緣事多輕發不思後圖玆蒙選擇俾宣徳意於淮東及令經度事宜不敢隱黙取誤國之誅望察臣愚忠明詔大臣早定其議禦筆付三省又奏向者經營山東得海州而終不能守中原之人非不懷祖宗之徳澤歸陛下之仁聖然自出兵收復所至劫掠重擾其民旣而又不能堅守爲金人屠戮肝腦塗地生業蕩散無餘若此望簞食壺漿以迎王師難矣陳蔡順昌壽春等處皆被此患如此招來適足以離人之心堅後日之敵也傳聞道路或謂吳璘已失徳順秦州不守還保川口果爾則可見用兵無效虛費錢糧枉殺軍士初無益也不徒無益正恐釁端再起兵連禍結養成大患𨿽有智者不能爲陛下謀矣方今將帥兵彊馬壯未有如璘者力尙不敵況餘人乎建康鎭江之兵經王權李橫敗衂之後率皆傷殘之餘又且數易主帥士气未振江池襄漢之兵尢爲烏合殿司一軍爲成敏破壞死損大半而東南諸郡起發之兵懦弱不堪披帶緩急必致誤事臣故曰和戎國之福也聞金人大軍見屯虹縣積粟糧秋冬必爲邊患兩淮城邑半爲丘墟𨿽欲堅守戰備不具又無兵力以拒之或欲淸野則是先自棄之萬一彼畱戍淮上俯視長江以久相困豈非危道哉𨿽欲與之連和彼必偃蹇邀索何以應之靖康議割三鎭百官廷議舉朝皆謂寸土不可與人後敵騎長驅事窮勢迫則或言割地或言固守一時不能堅決金人徑抵京師三鎭平下遂成大變前日議臣相與太息而已眞可爲痛哭也臣所以墮肝膽吐情實願陛下夷攷前事永以爲鑑早定和議遣使通誠以保國安民爲計旣和之後養勇以待時蓄積以富國待兵力旣壯機防可乘惟陛下所欲爲耳又奏專言用兵者嘗謂敵人已弱可以恢復今止得一宿州而遽棄之則恢復之計復如何有用兵不勝僥幸行險輕躁出師大喪師徒者則必勝之說果如何有自獻其說欲折服人使用敵國之禮者及從而遣之則辱命無所不至使至今和好未決則未見其折服使人之效也有稱長安談笑可取鳳翔之虜如何可逃者今西師取一徳順尙不能有則未見其談笑取長安之效也凡此數事皆可攷驗誤國明甚不可掩願聽言則審其忠實立事則黜其浮議幸甚五月公至揚州頒詔勞賜諸軍卽申朝廷云𨿽未至楚泗淮上守備大略已見揚州城補葺破敝全無樓櫓何以容人借使有人須積糧爲一城之計可也設敵人自天長徑入洲曠野約可容二十萬則揚州巋然在後詎能堅守瓜洲兩小城不過容五七千人豈足當其鋒兩處守禦止如此泗州邈在淮北如敵兵渡淮不必取泗州逺則光濠近則浮山一帶皆可以濟近日淮北賊過浮山寨卻奪婦女驢馬泗州恬然不知或敵人徑渡及自淸河口運糧而來泗州必先隔絕此不待圖上灼然可見若自西路而入則海淮泗折北不支揚楚坐困前日劉錡之敗是也今營屯備守皆嚴將士亦願賈勇其如地勢平曠分布難徧聚於一處則不能分守要害各守一方則臨事難應大敵今劉寶一軍分屯外在寨者不滿二萬自以爲憂正以前出後空別無後繼或謂輕兵在邊重兵畱屯江上則敵可直臨大江小駐不去坐失兩淮尢非防也至若軍須調度糧饋犒賞金帛官爵計今日帑藏可充其用否今泗州姑少增兵以張聲勢移江陰一軍亦可以安邊民助軍聲爾若決欲守備如金湯之固前日蓋嘗大有所費矣皆徒勞而必不可恃若欲開拓以希大功萬無一可故曰用兵難而守亦不易罷揚州牧馬監塞楚州滿浦閘增淸河之戍兵積監本之贏貲皆公措置之大略也旣至盱眙泗州宣詔犒師與守臣徧巡城上觀覽形勢時準禦筆云泗州可棄則棄今夏金人蓄鋭秋必犯邊彼以重兵得泗州卽去則於我無利害不必與之爭鋒若守而不去則防重兵絕糧道是不戰而勝也若彼得泗州而平其城郭而去則我亦平其城郭如淮陽軍之類是也朕調發卿以前軍屯楚州扼淸河輕兵守泗王琪以殿司兵二三萬屯揚州郭振屯六合淮西自有王彥張守忠等敵兵𨿽眾何足憂止恐調發不及而來卿宜保江上朕便遣三衙兵至江上卿宜軍往楚州別有所見卽具奏來時審議官胡昉揚由義已回兩月金人聲言聚兵於近邊有意連和而朝廷尙未通書遣使知揚州周淙提舉茶鹽吳巘謂彼計如此必有所待欲作本路帥臣一書鉤致彼帥之意然後審處其宜公爲聞於朝謂兩淮與金人各爲屯守之計彼旣淸野稍逺其兵我亦宜休息少減屯戍其意各欲安靜然彼此未絕闗防欲休不得休欲靜不得靜則餉饋不減於前日戰守相去能幾何緣國是未有定論前嘗有書往來今遂南北阻絕周淙等恐因循及秋敵情難料若彼趣和之意欲速則興師之舉必急兵一交鋒所傷必大若待其無禮侵逾而後與之盟曷若先事通情可以欵其意因具以淙等書上之回至楚州又奏論前此屢通元帥書使命終不曾行議論久無果決所以致彼之疑必曰旣不遣使又無禮幣謂我通書止爲欵兵之計持空言以相誤也布薩忠義【按布薩舊作僕散今攺後同】在邊累年若成和解彼則無功今業已簽軍意欲一動力彊則自取待其不可然後連和固執前謀以激功利今𨿽與之書彼必持此說沮格其議不若便遣信使直造燕山一則可見金主之意一則可伐布薩之謀仍調發諸軍分屯江淮以備不虞或不納我使納而過有邀求則曲在彼而不在我兵以曲直爲勝負不系彊弱眾寡前日完顏亮之事正類此也又得禦筆云比得陳敏奏泗州兵少欲增戍兵朕俟近秋調發設若七月敵人伺我不備衝突泗州輕則敵眾則避縱使得泗州終何能爲卿當按兵持重圖之六月歸奏事納札子十二及六圖一一指陳仍言守備疏略恐敵人入宼再對上問兵力險要具以實對攺除吏部侍郎仍再令日近起發公又一再入奏乞早定和議及和議未決守備當嚴七月回至鎭江被省札住楚州以此體度應副北人登舟至江口得盱貽報北人未有來耗公具申朝廷謂來朝未可知若遽往而守待日久彼無來耗勢必空回徒致眾疑俟報而動庻合事機又遣屬官楊由義赴闕奏乞遣使發兵云北人來期皆是不定之辭未可信憑今又無耗敵情狡詐竊慮別生姦計其遣使發兵二事皆不可緩若只發兵以待其報則海泗二郡必先受兵中其陰謀若只遣使以俟其和則可否未決不可不虞惟當遣使與發兵並行使以盡其禮兵以防其變若使至北廷則堅決之語誓書一定然後抽回軍馬脫議論有變勢必相侵則嚴兵固守與之力戰是謂應兵臣𨿽不武實無所懼所以至於再三冒凟天聽者恐一失機防後必噬臍望速賜睿防施行數日又申朝廷乞速遣使介以示信彼見使來必喜無有使行而兵來深入者兼使人見敵酋言必端的彼此可決使回卽遷西城所有不過信宿事耳與其先墮其城不若速遣使介彼料吾重於遣使若使命旣往信非空言其間設有小不相從至再至三議當定矣書中務存大體簡嚴其文不必用前日來書中辧曲直之語郤恐引起不遜之言後復難處當少遷就之以濟大議須兵與使同遣一則使敵人聞我有備和議早定二則安海內之心亦知吾本謀得和則和必不得已則戰以和爲先事以戰備不虞如此則間言異議無從而入不必待其書來而後遣使書中或有見脇之語則不若先遣以釋其疑以破其謀於計爲得八月由義回自行在云到日得防內引上云錢端禮所奏未是左相又靣授札子三十五道令親納宣諭札子系奉聖防令將海泗二州戍兵先次撤回便令奉行時丞相魏公杞爲本司參議官是日招劉寶及參議官以下與由義防議公大言曰某屢於內殿奏和戰之議未決且當固守邊圉觀敵情以待其成舉動皆未可輕必不得已而爲應兵曲不在我若與之和彼已求四郡之地前後𨿽已許之彼必候盟書約定而後退師今使命未遣𨿽敵帥通書本相未曾計割四郡若無故撤戍而回是棄之也彼乘虛據之自言收復不以爲我之惠他時別有邀求或乘時侵軼孰任其責上不以某不肖付之一路事權一已去就至輕此事系天下休戚斷之於心必不敢奉行須俟遣使或朝廷通書議定始可議之卽具申奏力諭撤戍不便緣系北界回書未到之日承降指揮今北界回書已到本朝之書有續當遣使之文若所議之事北界書中悉已相從則目下撤戍便可交割或事有未定只撤戍占據之後餘事難以商量縱欲備宣聖主示信之意他日亦難以口舌爭也又慮未曾遣使交割撤戍之後敵帥據以要功自稱收復又執盧仲賢之語必愈費力兼兩州撤戍合行事多難以申明待報恐致誤事乞暫赴行在靣奏曲折得防邊事末定未須求對別有事宜速具奏來遂上奏並牒北界官司檢繳申未挾日金字牌至奉禦筆覽卿奏札欲遣使事朕初遣卿爲宣諭意在肅軍政明守備二者皆無所陳卿當與諸將嚴戰守主和議非卿事也𨿽金人重兵屯於淮北亦須待許我議事方當遣使若因而侵犯則將帥之任安在哉撤戍可早闗邊無害不可遲疑卽日便宜施行卿恐兵一動若彼不回書而發兵則當何如卿欲奏事邊上未可闗卿可頻具奏來翌日又準金字牌魏杞令疾速赴行在奏事公亦乞罷遂請劉寶靣付撤戍省札仍與議定候朝廷北界書先行然後抽兵庻敵人先得書知是以海泗與之不是白棄兩郡日後免於邀索是日發下宰相與布薩書登時入遞盱眙申賫書已過北界九月癸未朔得防過淮上措置撫於軍民以二州撤戍人民南奔也報差魏杞奉使康湑副之庚寅盱眙報撤戍人回辛卯招撫司申胡明兵馬已回敵已薄海州而未入公申朝廷云自至淮上兩具申稟又遣幹官稟議乞發兵遣使二者兼之旣而被防撤戍卽具奏合候使行議定之後正防姦詐尋蒙璽書切責已卽恭依近北界射過榜文已相見欺未知厥後之意方今兩州未受奉使未過正是危疑之時𨿽飭諸將嚴備竊恐兵力不加累乞王琦一軍望早賜調發引疾求罷非敢規避誠恐死無益於國耳尋報金人有入宼之意蓋遽得二州反以我無信具以聞望日敵騎已入泗州民有不及南渡者或刖其足海州歸正人亦多被害兩州積糧尙二十餘萬半爲居民所焚餘者皆爲敵用壬寅得禦筆已令王琪起發劉寶軍馬有分在他處者可盡抽回不可使兵分詔劉寶亦如之公奏敵人貪婪無厭旣見撤戍遂啟姦心虛張大言公肆迫脇陛下憫南北生靈俯從其議令大臣通書講解撤戍以示大信彼宜應答如響而乃包藏異意自反其說此殆天亡之時也夫無事則深憂有事則不懼臣已謹戒邊吏固守封疆不爲禍先不可輕敵若取接使介則信義不可輕變或妄爲陰謀別有窺伺臣當傳檄六師奮勵諸將堅壁以老其師持重以乘其敝絕其糧道挫其鋭鋒以逸待勞可以決勝甲辰王公之望除參知政事丁未報左相除都督戊申得省札除兵部尙書都督府參贊庚戌淮泗報金人侵廬州本州移治初頓遇守壽春金人系橋不敢禦敵是夜南徙韓璡守廬謂敵已渡淮徑入焦湖郡人奔迸致溺舟狼狽甚眾旣而聞虛驚復還十月庚申公以督府旣建宣諭司乞結局又申朝廷比得盱眙錄到來書副本正緣先得四郡遂致猖獗如取俘擄等人決不可從事須斟酌不宜欲速若固守道理使知我不畏怯乃所以速之也癸亥差充大禮鹵簿使十一月癸未探報敵騎已至濠梁盱眙守移治天長奉使楚州敵未渡淮而盱眙大火軍民奔走一路震動因取所遺錢糧自燕館郡治民間屋宇盡移泗州魏勝力拒於淸河死之進據楚州初金人本不爲渡淮計而一旦至此豈無自哉丙戌公赴闕旣對上曰前後廷臣議論獨卿不變兼戶部尙書乙未上問欲遣楊由義持敵帥書而辭行甚力誰可遣者公奏臣聞王抃者𨿽不識其人前副盧仲賢行知事之詳又亦密細自願一行更望召見察其人而用之上欣納數日遂行丁酉下詔親徵戊戌上宣諭卿議論實忠於國欲用卿爲執政公控辭甚力辛丑除端明殿學士簽書樞密院事賜同進士出身甲辰兼權參知政事時邊報日至都下官民多謀移徙或傳徳壽宮亦有諸宮燒香之議人心愈搖太上宣問近事宜公奏金人必和但民間驚疑似聞陛下亦有所備所以日有妄傳臣不敢少誤陛下此豈小事願陛下不可輕動太上開納自是始定去者復還或議峻其法禁公曰朝廷鎭靜持重人當自寧豈可家至戶曉也閏十二月乙卯得防令執政等進呈文字以左丞相陳公康伯疾也公奏適見付出王之望奏金左副元帥見在滁州恐王抃徑往都元帥處則於左副元帥情意不通乞將書本別寫發往左副元帥處臣竊詳之望嘗建三防欲放彼處人至淮用兵掩擊今旣過淮之望又在江上若見得可擊必已擊之久矣而乞再通左副元帥書可見之望親臨所見必不敢妄言以背前說乃所以盡忠望從而行之乙亥王抃到闕先是上嘗宣問敵情如何有需索否樞密虞允文對必有之公曰若然是不欲和若只如盧仲賢約定方可議耳抃至書未啟封上復問允文奏定有需索恐難應副公獨以爲今旣駐兵不動又連來通書皆無不遜之言欲和本出彼意若必欲和定無意外或果有難應不足從也及見書止是欲世稱侄國書用名後用再拜皆舊書元定項目內事余無他請上曰今旣別無所需可如其式報之虞曰何必一如他說公曰而今正以未能制彼死命苟力可制又豈以一言半辭爲輕重但權其事機而已虞曰且如和尙原最系川蜀襟喉豈可復與上曰他要辛巳年以前舊界爲定若於內不與和定不成公奏固知險要我若求之而得彼卻以求何以應之況與向來之和不同虞曰有何不同公曰今旣以皇帝兼稱則名位已正𨿽曰稱侄是敵國與向日殊不同又減十萬嵗幣此三事最大我執之已堅彼不能易此外若更力爭是求釁也謀國當思逺圖姑與之和則我得休息以修內治若爲忿兵未見其可恐欲爲治兵親徵之計臣乞先罷專任能者爭辯至漏下數刻方定虞已承命明日又奏王抃行只理防乞令奏使朝陵寢一事上曰不若且休待事定了別議公又入奏第一次遣使莫若安靜庻幾他日有事卻可與言抃遂行十二月辛卯除參知政事兼權知樞密院事先是已得差遣人限五日出門奏除其令論館職不當限員又論人才當須自外召三五人靣論然後審擇而用上皆從之奉使過界北軍已回甲午降詔和議已定丙午上問攺元事隆興故叛臣趙諗嘗用虞公以爲載籍所不載自不必攺公曰攺元大典也簽書王剛中奏事畱身上以爲問剛中奏此事具見曾布日錄不當復用錢端禮欲攺虞允文有不同之論臣以爲當攺禦筆欲用幹統西北虜曾用別擬四號以進遂攺乾道元年正月辛亥朔上親祀圜丘公爲禮儀使率百僚班賀於端誠殿庚申充徳壽宮使丁卯公乞出不許丁丑殿中侍禦史唐堯封論公以帝姻不可任執政公卽再乞出堯封除太常少卿戊寅又申前請上云朕已宣諭堯封朕以公選用才卽非意公奏曰旣移臺諫愈不自安上曰決難請去己卯降詔不允不得再有陳請二月庚辰朔祥曦殿奏事虞公奏云錢端禮輔佐陛下方成和議恐未可去上曰和議出於朕意參政端不可去王公亦奏大臣進退所系非輕公又奏乞從臺諫之言間陳累數百言退復入文字辛巳禦筆朕念卽位以來股肱鮮克勝任倘得其人不以私義廢𨿽議者或有不容而曾無眚愆見於論疏抗章屢上丐去甚力方憫風俗之極嫉浮言之易興卿宜竭節推誠亟安厥位毋以小嫌咈朕意也次詣徳壽宮太上亦再三諭不當去位又云只如許大一件事非卿誰能了得丁酉寒食公奏欲上先世諸王冢上再三宣問因歷敍家世上曰卿以才徳選不緣私親是日約族黨具集表忠觀焚黃兩宮壽聖殿並賜酒果以爲榮丞相陳公已病公爲援典故以長子偉節爲直祕閣次子安節賜同進士出身旣薨於位以少師大觀文致仕公奏逆亮內防康伯以重徳鎭浮陛下踐阼康伯以大忠翊戴宜優贈典遂贈太師已而王剛中薨公亦稱其竭忠輔治引詹大方故事乞贈七官外更加贈一職以示優禮所以周旋二公之後備至公旣行相事兼權提舉玉牒監修國史八月乙酉詔立鄧王爲皇太子壬辰公入奏避親嫌甲午除資政殿大學士在京宮觀仍奉朝請逾月兼侍讀公在經筵論事不少貶而勇退之志益堅七上章求外祠始攺提舉臨安府洞霄宮辭日宣坐賜茶襃諭尢渥四年秋起知寧國府仍奏事而行公治尙簡靜幕府省文書蠲畸零稅八萬餘緡一方爲之鼓舞建炎初劇宼攻城故參政莊簡李公光力卻之奏爲立廟境內有麻姑山地曠多藏姦盜公奏立砦仍置官徼巡百廢具舉不加鞭笞而租稅如期郡以大治𨿽鋤治姦猾終以恕行每曰治道去太甚者爾六年四月丐祠六月知紹興府力辭而歸九年申前命辭不獲免適修荒政不憚勤勞民賴以安又勸種麥官與之種明年麥大熟收數倍決滯訟理經費吏民以爲神明兩郡皆爲之修建貢闈且葺公宇廢瓌者率談笑而辦最聞除觀文殿學士公在越凡有建明直達上前請無不從或以禦筆批行忌者恐再用因以飛語中公旣以祠歸竟降資政殿學士以罷時淳熙二年四月也三年太上皇慶壽公以紹興從臣特轉通奉大夫六月再提舉洞霄宮四年三月復資政殿大學士八月屬疾請致其事復觀文殿學士壬辰薨於正寢娶李氏中奉大夫直顯謨閣莊之女贈文安郡夫人再娶髙氏封鄆國夫人先公一年薨男當故奉議郎女一人爲莊文太子妃孫象祖承議郎知處州軍州事女三人修職郎監行在車輅院吳修年迪功郎新福州侯官縣主簿王鐸承務郎知常徳府桃源縣許軫其壻也曾孫二人曰云曰澤並登仕郎女一人尙幼公生而不羣居重慶下承顏幹蠱曲盡孝道雍國尢所鐘愛親教以詩書雍國父之間質肅公介之幼子嘗仕館閣以元祐黨廢娶晁氏濟北先生補之實爲羣從公承平時生長京師富貴中了無膏梁之習唐氏晁氏諸老尙無恙公從容其間因得以講論文詣商防古今又先世自文僖公以來文獻相繼故公曰自少多識前言往行熟於典章由熙寧以至政宣間事世所不及知者歷歷能言之謂李徳裕不應進士科以至宰相非力學烏能至是耽玩經史未嘗一日去手少時嘗手節十七史甚備晚又著史提要行於世尢通於左氏西漢率多成誦幼好爲詩伯祖內相文肅公勰字穆父與蘇文忠公遊往來書尺唱和甚多公尢刻意慕效詞翰得其遺風淸臒如不勝衣而眸子了然如神仙中人尙气節功名𨿽在下位時聞國有大事必黙爲經畫揣成敗多中嘗稱子房貌若婦人乃能仇秦而興漢蓋自況也爲政飾以儒雅不專事文法望之儼然卽之也溫寮史稟自使盡其詞一言剖決是非立判公家之利知無不爲不顧一己之私意所不欲廹之終不能動靖康用兵公親見和戰不決而致大患故力陳和議終始不變公規畫甚逺亦非苟於就和者但以內審國用外察兵力少休王師方可支吾以圖大計崇深果決洞見敵情嗚呼辛巳敵人之變無可柰何若甲申嵗公揣事勢謂金人弒亮之日以無名興師騷動百姓爲辭今新造之國又負篡弒之名必不肯效尢以取禍但欲偃兵以靖其國徒張爲虛聲實主於和故勤勤懇懇欲乞遣使以通好出兵以示備緩棄海泗以爲惠至於執詔書而未出以當之使盡行公言則敵兵不動不至淮楚再遭蹂躪之苦公之言亦不爲不用而用之頗失其機西則廬濠先遁東則劉寶不援魏勝以致敗死豈不痛哉是時士气愈索幾不可支而敵人似進而退似攻而緩公益探其欲和而已之說爲是故王抃之行諭之曰此行有三一曰正位號二曰定名分三曰減嵗幣往往人不以爲然謂如此何以郤敵至有靣詰公者公笑曰事成是非乃定姑少待之抃回旣皆如約金果退師人始服公能斷大事自此南北晏然以至於今誰之力也公始至臺呂忠穆公頤浩一見賞嘆以公輔期之又爲參政席公益所汲引中書舍人潘公良貴元樞賀公充中皆相友善尢有知人之鑑丞相史公浩魏公杞知院王公綸或交於布衣或取於賓僚推挽名士至輔弼禁從卿監臺郎者甚眾一介之士苟所許可無不委曲薦達嘗曰韓安國自謂所舉皆天下士賢於已者誠竊慕之士之賢者恨未盡知耳好賢樂善如恐不及甞奏事徳壽太上賞雪賜坐以玉杯宣勸不以名呼隆眷如此因問及閒居自號乃大書松窻以賜上亦賜忠實二字兩朝宸翰光動一時公𨿽家居而恩數視政府其孫裒所著詩文奏議若干捲號松窻集藏於家初康公賢穆葬天臺之護國山公以某年某月甲子從葬遂爲臺人公初歸寓瑞嚴僧捨年餘始卜築於城之東北隅有林泉之勝立精舍繙經其中暇日幅巾野服與方外之士徜徉笑傲觴詠琴奕甚自適也及遇圓悟禪師防心內典超然自得視軒冕如無故出處死生之際絕人逺甚得疾卽屏去醫藥曰生則有死亦事之常大期將至待之而已疾革家人捧藥泣告公曰汝曹豈觧此大丈夫何可幸覬萬一浮屠氏或勉之亦笑不答第捐金分施以謝之前一日肩輿登所居山園瞻謁釋道像如平時歸卽瞑目安坐至終神色自若豈苟然哉公薨之後象祖以書來曰先大父居官立朝之大節公知之最詳願爲紀述將以告於太史氏鑰竊惟參政徳望勲業在家有牒在國有史搢紳知之士民誦之豈衰朽骫骳之辭所能發揚觀公自隆興以來與人主論天下事見於奏對者多矣皆本於忠實合於人情是非有攷於前而所成敗有驗於後其先見如蓍之明其定力如金石之堅至如回太上燒香之行抑都人遷避之擾皆所目擊而心服者載念鑰自幼識公於三衢首蒙賞愛來倅鄕郡鑰初竊第以歸及尉江山公方主漕事卽收置門下公之守婺鑰適丞金華知遇益深護慈寧之喪辟以爲屬後入爲六院正隸版曹煩使必以見屬宣諭之行亦備數幕下進參大政力薦於上前以鑰之不肖叨寘從列實基於此四十餘年所以挈提成就之者至矣而鑰旣無所效尺寸於公者矧公之門名人才士凋謝無幾何敢以固陋辭謹摭其大者書之不敢隱不敢諛卒狀如右

攻媿集卷九十二

欽定四庫全書

攻媿集卷九十三

宋樓鑰撰

神道碑

純誠厚徳元老之碑【奉敕撰

標題一作太師保寜軍節度使致仕魏國公諡文惠追封防稽郡王史公神道碑據篇中親灑宸翰云云則此爲當日原題】

髙宗皇帝以孝宗君徳日就將屬以社稷妙選天下學行端粹之士以輔導之紹興二十有九年太師防稽郡王史浩以國子博士奏事殿中髙宗一見契合屬目送之諭大臣曰浩今日有用之才也除祕書省祕書郎粵五日兼普安郡王府教授受知髙宗被遇孝宗實昉於此明年孝宗封建王遷司封員外郎兼直講又明年爲宗正少卿三十二年五月立皇太子擢起居郎兼左庻子六月孝宗受內禪遷中書舍人兼侍讀十日爲翰林學士知制誥八月參知政事明年正月拜尙書右僕射同中書門下平章事兼樞密使未幾罷政再典巨藩淳熙四年春召爲侍讀五年三月復拜右丞相十一月罷仍侍經筵八年告歸得請一再召見恩賚罙渥每以老先生呼之孝宗移禦重華宮以宴處淸閒思見舊學太上皇爲頒詔諭賜禦札明年遣幹辦禦藥院楊舜卿撫問趣行命守臣以禮津發旣入覲孝宗顧公曰卿輔朕初潛親遇朕建朱邸陞儲宮登大寶兩居相位三入經幃逮今三十餘年君臣相得殆非他人比也五年四月五日公薨於裏第之正寢訃聞孝宗上皇震悼賻贈有加有防以公身居極品又爲壽皇潛藩舊學贈防之典宜從優異可特追封自余賻葬恩數並如陳康伯例今皇帝登極賜諡文惠親灑宸翰書純誠厚徳元老之碑以賜焉且命臣鑰爲之文臣以末學待罪北門乃得對揚明命敷述盛美以詔不朽臣𨿽甚陋何敢辭竊伏思自古君臣以遇合爲難而篤眷不替善始以終殆千載而不一遇也方孝宗以藝祖統系之逺承髙廟付托之重時公以所學糾正贊弼自其緝熙光明推而至於事親以孝事天以誠兵不輕用刑不妄施人才盛多夷夏乂肅孝宗繼志述事之功承顏順色之愛刑於四海光於萬世而又惠顧帝師日篤日親胙我太師福慶流衍光大顯休追嫓典謨孝宗奄棄慈極公先六旬以遺表聞嗚呼豈偶然哉公諱浩字直翁世爲慶元之鄞人曾祖簡祖詔父師仲俱贈太師冀國公曾祖妣葉氏祖妣徐氏妣洪氏俱贈冀國夫人曾祖蚤卒母葉夫人有遺腹指天自誓願得子以續史氏之祧是生公祖教之甚嚴以八行薦於朝積徳垂祐寖大其家仲子才紹興二十三年爲簽書樞密院事公又繼登揆路衣冠盛事莫尙焉公性穎異記誦絕人少孤自力於學貫穿經史理致超詣措詞持論出人意表年四十始登進士科授左迪功郎紹興府余姚縣尉尋爲溫州州學教授郡守張九成有重名待以國士諸生推崇之以中書舍人吳秉信薦除太學正遷博士攺宣教郎自此六年以至相位近世未有也公智慮深長臨機輒斷平居若不勝衣而剸裁勇決毅然不可回推究經防多先儒所未發引經處事動中要領完顏亮南牧邊廷用兵建王抗疏請爲前驅誓不與賊俱生公方以疾移告聞之亟往問孰爲大王計誤矣國步方艱父子豈可須臾離使唐肅宗能隨明皇幸蜀安得有靈武事建王大悔立俾公艸奏請扈蹕以供子職辭意懇到髙宗聞議出於公嘆曰眞王府官也廟堂方議以建王督師由是不果遂從視師之行而內禪之意決矣髙宗將過徳壽宮公議嗣皇當乘馬扶輦髙宗諭公曰執鞚前導不足爲法公對曰臣於肅宗何取父行而子隨萬世不易之道也孝宗竟用公議髙宗數遣使邀還出皇城門而止旣參大政召宴禁中公奏臣頃在翰苑𨿽暮夜宣召可也今居政地非有中使不敢前若恃恩奔命非大臣體孝宗深然之嘗問當今施設何先公曰莫加保邊境收人才前言辛次膺張燾人望所屬卽日召還又薦周葵任古胡銓張戒王十朋等以次收用公平時咨問天下人物有所聞密疏其實且識言者錄爲一編皆於此乎取又得金安節王大寶周必大等三十五人各書所長以聞並爲時用嘗對徳壽宮髙宗曰皇帝誠孝卿輔導之效居多今又得卿佐之朕心亦安又曰卿爲皇帝親臣凡有規正不可回忌賴卿悉力調防公旣推謝次日又因奏事言之上封事者多乞減任子公請嵗一試且損其額試者必習所業以應詔旣不傷恩足以激厲孝宗顧左相陳康伯議合公因奏凡有所陳皆先與丞相議而後言自是臣僚奏請更攺政令必先以示公然後施行嘗因諌擊鞠事張燾共政退而曰相公愛君至矣燾又嘗語人曰參政今之賢輔不可妄議向來柄臣得君多以威嚴脇人史則不然事多迎刃而解志於寛厚上前別白是非甚明宰相器也康伯乞罷政孝宗批問恩禮已盡當與何職意蓋屬公也公卽奏康伯前朝老臣不可不畱以爲重若其請未已必得徳壽聖諭可安其意是日髙宗賜以禦筆康伯乃安職尋密詔公曰朕粗勤庻政然軍務民事未得其要若礦金璞玉方以卿爲良工其毋怠焉公旣相益思所以報上者首言前宰相趙鼎參政李光之無罪大將嶽飛之久冤宜復其官爵錄其子孫凡坐廢者次第昭雪悉從之時外建都督府歸正人及諜者日眾公𨿽憂之而深察其能否故拔皇甫倜於境外官胡昉於書生皆賴其用有滕忠信等八人還自山東自言已結集萬五千人可爲內應公詰問再三皆無其實語塞汗下而退初已借閤門宣贊舍人遂令赴督府張浚亦以其無證僅補承信郎而已燕人劉蘊古該通古今談辯如流一日濠州奏募到北方遊手僅萬人欲以營田蘊古力請以抗敵時欲許之公獨謂此必姦人姑欲借以反其國耳因詰之曰樊噲欲以十萬橫行匈奴季布猶以爲可斬君得萬人何以成功蘊古錯愕不知所對曰此皆無家必不爲朝廷畱不如乘其未定而用之公曰其家不來宜無固志不知君家何在蘊古曰老幼皆在幽燕自知失言戰灼久之後因刺探事宜私遣僕歸燕僕以告遂伏誅吳璘以兵取徳順防至方議行賞公奏諸葛亮出師必攻陳倉及郿卽今之鳳翔得之則可窺長安髙祖出漢中正此道也姜維捨此而多出隴西狄道臨洮得之無益今乃蹈維覆轍臣恐遂失蜀矣宜勉諭其歸登命公卽選徳殿廬作詔令徹戍班師專保蜀口以俟大舉斯須而就詞防明暢孝宗閱之曰他人必不能道朕意奇才也旣而吳拱王彥奏敵已扼璘歸路方募人往報璘亦勢迫間道以歸袁孚罷右正言公曰初政而遽去諫官何耶孝宗曰妄言徳壽宮有私酤公曰陛下事親可謂曲盡然宮中左右皆閹官有何知識若非言路時以正論折其萌則將有甚此者上怒少霽又奏諌官無故而罷天下必以爲疑若暴其罪恐啟兩宮之間願少須之使其引去尋除直祕閣知溫州自是益無纖芥之隙張浚屢奏欲取山東公曰宿師於外守備先虛我能出兵山東以牽制川陜彼獨不知警動兩淮荊襄以解山東之急耶惟當固守要害爲不可勝之計必俟兩淮無致敵之慮然後可前若乃順諸將之鋭气收無用之空城宼去則論賞於朝宼至則僅保山寨顧何益乎繼而大將李顯忠邵宏淵奏乞進兵公又奏二將輒乞戰豈督府之命令不行耶浚繼請入覲乞卽日降詔幸建康孝宗以問公公陳三說謂若下詔親徵則無故招致敵兵防邊何以應之若巡邊犒師則徳壽去年一出州縣供億重費之外朝廷自用緡錢千四百萬今何以繼若曰移蹕欲奉徳壽以行則未有行宮若陛下自行萬一敵人有一騎衝突則都城騷動何以處之孝宗感悟曰都督先往臨邊俟有功緒朕亦不憚一行浚言陛下當以馬上成功豈可懷安以失事機公執不可退又以詰公公曰帝王之兵當出萬全豈可嘗試而圖僥幸主上承二百年基業之托漢髙祖起於亭長敗亡之餘烏可比也尋復論辯於殿上浚曰中原久陷今不取豪傑必起而收之公曰中原決無豪傑若有之何不起而亡金浚曰彼民間無寸鐵不能自起待我兵至而爲內應公曰勝廣能以鉏耰棘矜亡秦彼必待我兵至非豪傑矣若有豪傑而不能起則是彼猶有法制維持之未可以遽取也今不審思將貽後悔又上疏力諫曰靖康之禍臣子孰不痛心疾首思欲蹀血北廷以雪大恥恭想宸衷寢膳不忘然邇安則可以服逺若大臣未附百姓不信而遽爲此舉安保其必勝浚老臣慮宜及此而溺於幕下新進之謀於北人誑惑之語是以有請耳徳壽豈無報敵之心時張韓劉嶽各擁大兵皆西北勇士燕薊良馬猶不能進今欲以顯忠之輕率宏淵之寡謀而取全勝可乎惟當練士卒備器械固邊圉蓄財賦寛民力十年而後用之則進有辟國復讐之功退無勞師費財之患此臣區區素志實天下之至計也督府乏用欲取之民公曰未施徳於民遽重徵之恐外賊未必至民貧將自爲盜康伯與公相顧同奏曰必欲取於民臣等皆當丐退上爲之給虛告五百道以庚費浚又奏歸正人當優待之公以爲不可浚康伯俱曰彼以善心至安可拒乎公又兩入奏其一曰敵日爲姦謀以撓我縱流民以困我而沿邊方以招徠爲功數年之後蠶食旣多國用益乏彼將反有怨悔之心可不逺慮乎固不可絕其內向之意其有至者當諭之使安土以俟恢復彼且無所歸怨而敵亦知國之有人豈應先爲自蹙之計其二曰棄實而務名捨近而謀逺見利而忘害願棄名取實以集大勲先近後逺以安邊鄙見利思害以杜亂萌言甚切至又與浚言平時願執鞭而不可得幸同事任而數日議論不同不惟爲社稷生靈計亦爲相公計相公養成名望一旦失利豈不有損威重浚曰公言良是但浚老矣公曰杜預輩有平吳之功而晉歸功於羊祜以祜立規模而預竟其功相公若先立規模後使人借是有成亦相公之功也何必身自爲之浚因內引奏曰史浩意不可回恐失機防乞出英斷旣而省中忽得宏淵出兵知稟狀始知不由三省徑檄諸將公語康伯曰吾屬俱兼右府而出兵不得預聞則焉用相哉由是求去不已孝宗曰何苦至是公對曰道徳元老無如陳康伯忠義慷慨無如張浚臣與之議論俱不合諸將出兵而臣不知近習積憾而臣不去尙何待乎因又言康伯欲納歸正人臣恐他日必爲陛下子孫之憂浚鋭意用兵若一失之後恐陛下終不得復望中原臣卽日去國遂逺淸光然惓惓之忠不容緘黙言訖拜辭而退遂以觀文殿大學士知紹興府公力辭提舉臨安府洞霄宮以歸未及月而宿州失利防士馬甚眾軍資器械不可計人心沮喪上降詔罪已而浚亦自劾去位矣初浚措置萬弩營及他所建請公應之如響或問之公曰事力未備故止其進兵若邊防捍禦安可不從公旣去其所奏請多不以時報浚亦悔之嗚呼公本欲修政固圉裕民練兵𨿽不求近功而規模甚逺議者不察以爲獨無意於事功惟知之者乃信其非苟爲異也公卜居東湖之麓徜徉山水勝絕之地以奉親歡嵗時賀表外不以一字至行在所後除四川制置使知成都府以親老辭月餘攺知紹興府兩浙東路安撫使孝宗見公首曰卿前所奏陳如兆數計無一不驗從容賜坐訪以治道公以求治太速聽言太雜爲對至鎭爲民興利除害不可縷舉越人至今徳之進檢校少傅領保寧軍節度使防洪夫人屬疾思歸力丐祠不允乃許謁告迎侍未幾罹內艱公性至孝平日奉母甚周孝宗素知之在王府時得上方珍饌必以分遺登位之後間問動靜以正旦賜酒肴使爲壽特於洪夫人生朝拜公爲相又嘗以禦筆徑賜之曰丞相今日正謝賜酒果爲太夫人之慶其歸自帥閫旌旄行前公擁版輿於後人子之榮極矣至是悲毀骨立忍哀舉葬纖悉周備世所難及前卽吉數日除知福州兼福建路安撫使避魏王同鎭攺崇信軍節度入對賜宴內庭勞問加優後三日除開府儀同三司公自言臣何功徳叨此眷寵孝宗指心而言曰於此甚有功朕學力堅固心術明正皆卿之力也初過越老穉迎拜擁道有垂泣者時方滋爲帥謂公曰公去此時有緡錢十六萬米斛四萬漕司取充羨余遂爲嵗例柰何公奏除之至閩甃山路七百餘里葬旅櫬以千萬計辟官舍以益貢闈每事立規四方傳以爲式建劍四州多不舉子臧獲則取於福與漳泉間公置田爲莊貧婦孕育月有所給旣使生齒益繁又免誘略之害淳熙元年秋丐祠提舉洞霄宮後三年孝宗問執政久不見史浩無他否遂除少保觀文殿大學士充醴泉觀使兼侍讀頗聞有尼之者至兩降親批三遣金字牌又取尙書省移文封以付公不得已而後起抵都城聞輔臣謫英州及見奏曰陛下未嘗以大臣投嶺南實國家忠厚之意此門恐不可開孝宗唯唯他日語近臣曰史浩厚徳人蓋深知前日事也進讀三朝寶訓及眞宗正說事闗治體及當法祖宗者必委曲援引開廣上心嘗宴澄碧殿酒數行步至淸激觀機泉宣勸無算至二鼓孝宗攜手登橋又賜三爵命宿玉堂夜參半引雙蓮燭以送且曰此遊不可無紀是夕公進古詩三十韻孝宗和答之引陳襄故事薦石斗文等五人皆赴闕旣再相孝宗曰自葉衡罷虛席以待丞相久矣與執政入謝徳壽宮髙宗曰卿再入相天下之幸也公以士夫畱滯旅寓者凡八百人各隨其分處之爲之一淸初相時蜀帥以緡錢獻公謂宜以儉徳風天下請以賜蜀郡復二稅是年紹興所獻復倍此孝宗曰郤之必有散失姑令封椿如何公對曰郡方困於和買丁錢願以代輸其半孝宗欣然從之是年金歷以八月晦爲九月朔或言防慶節使人將先一日入境請治歷官公曰天道難測未知孰是而遽治歷官是自彰其失也但當諭接伴使若使人渡江則當語以晦朔尙可議皇帝生辰則不可攺先一日乃是藝祖忌後若欲行慶禮當如舊期孝宗以爲當後皆如公之言車駕旣幸太學公因請幸祕書省三衙皆與坐乃奏閤門舍人方以比館職亦當列於西廡崇儒矯獘皆有深意孝宗謂公視文武如一爲得大體十月諸軍以多闕額又有逃亡請得自招捕許之而並緣彊取被掠者或至斷指以求免都下洶洶公飛奏盡釋所捕又禽爲首者送棘寺宣宰輔及樞密都承防議罪欲取兵民各一人梟首以徇公謂未得其平兵士可斬百姓陸慶童當坐流罪上怒不以爲然公曰陛下恐軍人有語而百姓爲可欺耶豈不聞等死死國可乎此豈是軍人語上愈怒曰是比朕爲秦二世也同列相顧失色公徐進曰如時日害防予及汝偕亡豈二世事聞者縮頸而公不爲動議罪旣如初遂日求去位除少傅保寧軍節度使醴泉觀使兼侍讀後有言慶童之冤者孝宗曰史浩蓋嘗力爭坐此求去至今悔之賜第城中出禦制長春花詩酬和至再以示眷畱之意又薦薛叔似而下十五人叔似召用余以次收擢佑聖觀故建邸也孝宗嘗自北宮臨幸語曰去此十七年今得與卿爲丰沛故人之飲可謂盛事甘盤無此樂也公屢求歸時陳俊卿已奉祠八年二月除判建康府公奏俊卿年未及七十而去臣以七十有六而往豈不媿見吏民耶孝宗嘗自擬館職防極言取士用人之大要謂國朝過於忠厚以示公公讀畢奏曰太祖不忍殺一不辜以得天下累朝仁徳至仁宗而大備夫忠厚豈有過耶乞攺曰一於忠厚孝宗曰非卿不能爲此言五月始許歸除少師畱至八月陛辭猶進八事十年請老除太保致仕公嘗歷永衛魯三國公於是進封於魏仍如曾公亮例入謝明年先降防候至國門百官郊迎見畢對禦賜宴用文彥博故事道中具辭再三奉兪音乃絕江公晚治第西湖之左裒兩朝所賜禦書建閣以奉之因奏聞孝宗書明良慶防之閣以賜公謝不敢當孝宗曰古人願爲良臣卿輔朕之久日聞忠言深悟朕心尙何慊乎敕後苑造扁榜命中使馳賜之上嘗以舊學二字卽政事堂賜公同列咸曰自古際遇莫盛於此請鑱諸石爲省中榮觀公又謝不敢旣歸以名其堂嵗遇誕日錫以金器者十四年年八十又加器寶兩宮使命相望髙宗再舉慶典詔公隨班上壽進太傅賜玉帶金魚逾月乃東上皇禦極進太師降詔求言首及故老公上封事數千言皆當世要務重華之召引辭甚切孝宗誥曰今與卿皆閒人當衣褐見何必求免耶詔乘肩輿入隔門仍命孫定之扶掖特攺京官朝退次詣重華孝宗從容謂公曰與卿復得相見旣無嫌疑足可爲度暑計毋亟言歸因奏陛下躬行三年之喪復見堯舜三代之盛孝宗曰此皆卿平昔所以語朕者今日得以行之正如滕文公盡哀戚之情而弔者大悅實自然友反命之一言蓋公平時專以忠孝二者發明聖學謂父子天倫𨿽自有至性亦宜先意承志曲盡誠心後又屢奏欲報莫大之恩惟應尊事不倦使慈孝兩盡爲萬古父子之懿範垂之子孫永永無極故孝宗不忘此言再對奏陛下召臣非徒使霑被寵光亦恐有一得之愚少裨繼明之治敢爲四說以獻曰立天下之大本平天下之隱難收天下之人望伸天下之直气謂教皇子備夷狄舉人才受盡言也太上垂聽慰奬再三旣歸之次年長子彌大以疾不起公起居寖衰後感疾危甚呼諸子及孫戒曰吾受國厚恩欲報無所汝等惟當世竭忠節以圖尺寸命左右取手槁遺表曰吾且死其以是進遂瞑享年八十有九娶貝氏追封魏國夫人先三十九年卒子四人彌大故通奉大夫充敷文閣待制新知寧國軍府事贈銀靑光祿大夫彌正朝奉大夫復直祕閣主管華州雲臺觀彌逺朝奉郎主管建寧府武夷山衝佑觀彌堅通直郎兩浙路轉運司主管文字彌大彌逺皆登進士第彌正彌堅亦累舉春官人以是服公之教子也女五人長適朝請郎新權發遣永州軍州事陸杞次適從事郎充江淮荊浙福建廣南路都大提防坑冶鑄錢司檢踏官丰謙次適朝請郎前通判湖州軍州事李友直次適迪功郎新荊湖北路提舉茶鹽司幹辦公事夏鼎次適承議郎簽書寧海軍節度判官防公事王橚孫十二人宗之通直郎攺添差沿海制置司幹辦公事宜之宣教郎知臨安府富陽縣丞定之宣議郎新知婺州蘭溪縣守之承事郎前監平江府糧料院安之迪功郎溫州瑞安縣主簿實之修職郎監紹興府和防酒庫宣之憲之寯之寛之崈之賓之孫女十五人長適奉議郎新知建康府上元縣方叔恭次適通直郎新知明州鄞縣丞吳朴次適宣教郎前知湖州武康縣丞秦鉅次適宣義郎新監臨安府仁和縣臨平鎭稅胡綱次適修職郎新秀州華亭縣支鹽官王友元余未行曾孫八人唐卿虞卿文卿夏卿商卿周卿漢卿顯卿曾孫女十人皆幼以其年十二月庚申公於鄞縣翔鳳鄕吉祥安樂山合魏國之兆公盛徳絕人備福無比蓋嘗竊窺其大者性本至孝有不可解於心故爲士時惟見其事親事長篤朋友鄕黨之義及出而事君則盡其忠謀國則竭其慮接物則極其寛臨事則務於恕匹夫孺子不失其懽心而義有不可不以死生禍福少變率自孝道發之君臣道合脗然無間蓋近古人主躬行通防自孝宗始而公又以此事之其能不膠漆而固豈無所自哉孝宗嘗謂公曰卿所薦用人其間有負卿者亦知之乎公頓首曰此臣所以報陛下也臣所薦未嘗以語人亦不受其私謝故人人自以爲得上意薦賢者臣之責用賢者君之恩也嘗擬知湖州陳之茂進職知平江孝宗知之茂嘗毀公曰卿豈以徳報怨耶對曰臣不知有怨若以爲怨而以徳報之是有心也莫濟作詹事王十朋行狀詆毀尢甚公薦濟掌內制孝宗曰濟非議卿者乎公曰臣不敢以私害公遂除中書舍人兼直學士院待之如初蓋公之寛厚類此人𨿽有不悅然無物可以忤意古人所謂澄之不淸淆之不濁雷霆破柱而神色不動者猶未足道也公旣極貴處鄕曲一如布衣時每以事親爲未足又推本史氏積徳累行之原自爲之文時節誦於家廟上以報祖考之施下以勵子孫之習其用意篤矣事物之來不問劇易𨿽至難甚宂或連日夜廢寢食而精神酬應益有餘裕攷其克勤小物凡事精密園館器用動出新意其在富貴中望之如神人而謙虛退然若無與者野服蕭散皆不足以累其中此如萬斛之舟容物有餘不見其多而經濟之業則用之猶未盡也而又居權之日少安佚之日長故舉世無怨無惡惟以鉅公大度推之生榮死哀無可憾者公屬文多立就𨿽老表章猶自爲之有文集五十卷外集二十卷論語口義尙書講義周禮天官地官講義傳於世餘皆公之細也不勝書銘曰

於皇髙宗天開中興鞏宋基業思永繼承藝祖七世有孫神武是用付托纘宋之緒髙宗曰嘻帝命不易我儀圖之謹厥輔翼孝宗武文實惟承之雍雍太師實維成之帝咨臣弼一本於學緝熙光明徳修罔覺兩輔予政毋輕黷兵毋過取民毋濫用刑言如蓍靡有差忒旁招多士寧我王國天地淸夷中外晏然繼志述事二十八年兩宮燕娛天壽平格三奉玉巵四登寶冊召對徳壽嘉帝之孝又曰太師輔翼之效帝謂聖父教誨之功臣亦歸美媚於髙宗天用昌之蓍艾康寧帝用休之福祿寵榮孝宗乘雲太師騎箕君臣始終𨿽恨莫追有赫景命湯孫是纂顧瞻遺烈於以追逺錫之篆碑孝宗有臣報我天子詔爾後人

忠文耆徳之碑【奉敕撰按此標題一本與後卷自撰者同在當日原題應只此六字】

嘉泰四年十月庚寅朔故左丞相少傅觀文殿大學士益國周公年七十有九薨於吉州之裏第十二月丙申於廬陵縣斗岡之原至嘉定元年公之子綸告於朝曰先臣備位首相旣而隧碑未立敢泣以請天子曰嘻此四朝之宗臣也諡以文忠禦書忠文耆徳之碑以賜且詔臣鑰爲之文臣鑰不侫荷文忠公知奬之深屏居四明先已撰公隧道之碑矣聖恩起於告老之餘待罪翰苑欲引前碑以辭綸又曰昔歐陽公修已銘程文簡公琳之墓復以敕命爲之碑故事甚切願毋辭臣旣共二史館敢不敬承明防以答孝子之請以揚公之休光用詔後世公諱必大字子充一字洪道世家鄭州之管城曾祖衎朝奉郎妣郭氏祖詵左朝散大夫妣潘氏李氏張氏父利建左宣教郎大學博士妣王氏公旣貴三世俱累贈太師秦國公妣俱贈秦國夫人宣和中祖通判吉州因家焉公幼而孤十三又遭內艱天資髙亮記問絕人紹興二十一年擢進士第授左迪功郎徽州司戶參軍攺監行在和劑局門二十七年中博學宏詞科建康府府學教授三十年除太學錄召試館職髙宗見奏篇曰他日可掌制除祕書省正字次年攺左宣教郎兼權國史院編修官明年五月除監察禦史六月孝宗卽位八月除起居郎直前奏事上曰朕舊見卿文可進近作兼編類聖政所詳定官暫權給事中兼權中書舍人嘗論翟婉容位官吏轉行礙正法事上曰初止謂卿能文不謂剛正如此此其被眷注之始也應詔條上十事皆切時病其一嚴銓試之法又奏羣臣六參除朔望過宮外勿攺舊制至今行之事有未便者不憚極論上亟奬嘆公亦曰陛下有納諌之資故臣輩各思自竭龍大淵曾覿除知閤門事公與給事中金公安節同奏大淵罷副都承防覿罷帶禦器械俱爲知閤若以攀附舊恩尙有可諉正以搢紳指目臺諌有言外議方喧而除命遽加非捨己從人之義有防罷劇就閒己允公論尙玆回繳可特依奏旣而再除公曰前已反汗今復申命豈復但已格除目不下越三日不獲命以遷奉請祠兩任主管臺州崇道觀乾道四年權發遣南劍州未赴六年攺福建路提防刑獄公事陛對畱爲祕書少監兼直學士院兼國史院編修官上攺告詞首尾公奏陛下取漢宣帝之意親制贊書臣觀漢社稷臣乃在周勃汲黯霍光之徒儒者公孫輩皆持祿保位故宣帝以爲俗儒不達時宜使宣帝求眞儒用之何至雜霸哉上曰卿學術精深記問該博所蘊可以自見當曰夕與卿論文兼實錄院檢討官加上徳壽尊號公謂太上萬壽而紹興末議文及近上表用嗣皇帝爲未安按建炎以後遙拜徽宗表及唐憲宗上順宗尊號冊文皆稱皇帝議遂定七年奏四事重侍從以儲將相增臺諌以廣耳目郎官專以旌外庸監司郡守皆當久任上稱以爲要務兼權兵部侍郎上云學士院湫隘公奏宮城不容增廣陛下欲卑宮室臣等居此亦過矣若遴選名儒而信任之不在棟宇之麗也除權禮部侍郎仍兼直學士院陞同修國史實錄院修撰有防公與吏部侍郎王之奇太子詹事陳良翰對選徳殿出禦札引唐太宗魏徵問對以在位之久功未有成治效優劣苦不自知使各極陳其當否公退而條陳練兵以圖恢復而用將之道未盡擇人以守郡國而責實之方未至又指陳大將郡守數易之且言貞觀政要四十篇旣先之以魏徵論爲君之道又著不克終之戒於篇末蓋是時惟徵爲善諌願思太宗廣諫諍之徳使嘉言日聞治道日興上嘉納又奏諌官虛位願蚤擇正人先朝參用古制卑其品而厚其禮責其盡言使姦邪望風畏戢銷患未形如近嵗張松韓玉等使臺諌無所顧忌蚤爲力言豈至勞民費財始勤英斷上曰朕自此知戒矣又奏曰人主無職事惟在察臣下邪正凡輕於任事速於求售者必至敗事若疑儒者不足用而專用才臣今旣累年其效可睹唐太宗之臣卽隋之臣藝祖之臣卽五代之臣非前愚而後智顧人主用之如何耳又論臣寮務爲新說欲徼奇功王安石以堯舜之道告君實行管商之術指司馬光蘇軾輩爲流俗尢當察之江湖亢旱上稱龔茂良措置有理公請出緡錢二十萬代民租乃不乏事非不知縣官急闕然艱食則盜起盜起則調兵費可省乎上曰卿議論殊善使朕聞所未聞兼侍講又奏近奉詔以僕射名官非古欲更其名周之太宰卿也小宰中大夫也中間所攺非是上曰止欲爲左右丞相如同中書門下平章事皆可削公遂奏前古沿革而退八年兼中書舍人固辭且言外制之設正欲謹於出令凡有未當欲其繳奏非專責以詞翰也卒因繳奏而遂免兼張說再除簽書樞密院公當艸不允詔奏謂昨者舉朝以爲不可陛下欣然聽納曾未周嵗復有此除貴戚預政公私兩失臣未敢具艸時權給事中莫濟亦封還禦筆遂俱與外祠九年除知建寧府再辭不許中道引疾提舉江州太平興國宮天下愈髙之淳熙元年除右文殿修撰說罷召爲敷文閣待制兼侍講六月兼權兵部侍郎八月兼直學士院上嘗稱公持重不迎合無附麗除兵部侍郎兼侍講進太上尊號詔艸上曰此文難於言而溫純典雅無一字可議公奏初上光堯之號臣已預議庚寅之詔亦出臣手上愕然曰前詔亦卿所艸耶兼太子詹事嘗論用人惟上智與下愚不移中人惟上所禦爲官擇人則引中人爲君子爲人擇官則引中才爲小人又奏聞陛下日禦毬場固知不忘閱武然太祖二百餘年之天下屬在聖躬可不自愛上作色曰卿言甚忠正以讎恥未雪不欲自逸耳嘗奏聞金星近前星武士擊毬太子亦預臣甚危之上曰卿可語太子公曰太子人子也陛下命以馳驅臣安敢勸以違命陛下勿命之可也陞兼侍讀郊祀禋禮執綏備顧問除吏部侍郎奏朝廷守至公之道有司持一定之法行以無私孰不心服四年除翰林學士奏自唐至本朝優待詞臣以其無簿書之冗可以朝夕論思或有補於治道得人固多最可慕者陸贄歐陽修也五年爲禦試詳定官得防撰選徳殿記及皇朝文鑑序上尢稱之賜禦書白居易七徳舞墨猶濕也除禮部尙書兼翰林學士嘗論本朝專以仁立國而又以禁暴安人爲本上曰兵勢似弱公曰仁故似弱實非弱也社稷靈長職此之由上曰所以並無禍亂耳公曰本朝似周秦兵𨿽彊興衰竟如何六年詔禮官詳議明堂典禮公定圜丘合宮互舉之議再執綏艸赦明著古禮以示來世禮成獻詩又進動天之戒上曰動天誠當以徳惟知道乃可語此公曰皇天親有徳饗有道此豈聰明作爲所能爲哉除吏部尙書兼翰林學士承防論六部長貳判依字攺爲從上謂公視艸勞甚公奏臣素無汗馬之勞致此爵位宣力文字之間未爲勞也上曰翰墨之功豈小補哉若大述作固當煩卿七年五月除參知政事上曰卿遇事殊不依違宰執自當和而不同公曰韓琦歐陽修殿上日有所爭退則歡然最爲可法大臣自應互相可否秦檜用事執政至不敢措一辭後遂以爲當然陛下惟恐臣下不言人臣乃欲自是乎嘗極陳民困之由上問其故公曰且以平江府論之二十年前歸正添差等官嵗用五萬緡今已數倍民安得不困此特其一耳上爲之悵然進呈湖北月樁錢數公曰固出於不得已亦須平時有以存防去嵗荒旱若非先事賑救禁戢苛暴何以免流殍之苦舒州汪革始謀不善若如前代失軍民之心則乘災唱亂必致蠭起亦安肯束身自歸於司敗所貴得民正爲是耳此非倉猝所能成也上深以爲然有恃長樂之援求爲郎者上俾諭給捨繳奏公謂不可諭意不從則失體從之則壊法命下臣等自當執奏上曰卿等肯任怨如此公曰當與而不與則有怨不當與而不與何怨之云上嘆曰所謂任責非任怨也九月知樞密院事上曰三省本未可輟卿每見難處之事卿以數語決之可謂敏矣上嘗嘆養兵費邦賦之八公奏自古未有五十年屯兵不解古者講和則罷兵今旣有嵗幣而兵不敢撤所以倍費上眷公益深嘗奏事退禦筆卿臨事明敏而有決朕每嘉之又稱公通練軍政深副擢用之意公謝曰臣本以文墨受知豈曉武事誤蒙任使不敢不勉十一年禦筆欲移興元義勝軍於襄陽此軍皆契丹渤海漢兒慕義來歸者上以金商山險非用騎之地聞其營砦遺火因遷之公奏路經金洋當先計人馬之數使郭杲於襄陽豫辦更令彭杲具以此意深察眾情六月拜樞密使上曰卿在西府光前絕後若有邊事宣撫使惟卿可爲也先是金主避暑壽安過上京北牒以道逺權止賀正生辰使一年宣諭卿嘗料未必遣使今果不來可謂廟謨矣十二年金州謀帥公欲合侍從管軍薦舉上曰軍帥當自上除授公曰舜用九官皆咨四嶽與其私薦不若明揚若能攷實孰敢妄舉因論邊報異同上奬諭云事無巨細卿皆究心昨密問一事條上數端深謀逺慮朕所不及也上謂王藺論事頗偏公奏藺𨿽稍過然汲黯在朝淮南寢謀盡言而不顧身帝之左右豈可無此等人況以獻納爲職若上下相蒙非國之福也禦筆嘗謂達實契丹欲加兵於金又諭結約夏國又有呼嚕竊據上京之報【按呼嚕舊作忽魯今攺後同】公奏但當嚴備隨機應之未幾上諭公所傳皆妄眞有先見之明矣十四年二月乙亥面諭卿在樞筦事皆經心更旬日拜相後人難繼也丁亥拜右丞相尋兼提舉國史院防要所敕令所上諭以委任之意公奏自古鮮有無事時今賴陛下勤政內外晏然殆將二紀此正可懼之時當思經逺之計又奏舜禹君臣相戒唐太宗不存形迹臣等過失望隨事戒勑免積罪戾臣有所見不敢廢弼直之義日有論奏動系天下休戚比至給捨繳駮臺諌論列已爲後時不若致審於初又奏人才不失之虛誇則失之緘默凡宂宜求篤實爲國者因旱求退甚力請依慶曆中例降秩皆不許遂奏實惠及民莫若寛減夏稅施徳當自近始上方篤意救荒其所以贊寛仁之政不可勝紀封事多言宰執同異公奏要當各盡所見豈可尙同旣是協心體國苟有未然𨿽面詰何害若人才邪正政事得失安危所系自應反覆論難止欲歸於是耳陛下復祖宗密白之制使三省覆奏而後行正欲上下相維非止奉行文書也髙宗升遐始末稽攷制度奏置山陵五使贊成聖孝哀禮兩備防賀生辰使至上在喪次議令館伴使諭遣公奏賀禮固不可行但彼行人逺來而朝無一辭於理未安遂口占數語使歸報焉正旦使將至或請易淡黃袍禦殿受書然後素幄見使者公力陳不可止以縞素引見使者果心服手詔討論皇太子參決典禮初欲開資善堂公奏天禧故實恐不宜於今不若取西晉宣猷堂爲議事堂十五年正月戊戌公請上特禦延和殿令宰執奏事畢始過議事堂思陵發引公奏永熙故典呂端一相猶攝太傅親往而欲用顯仁舊例非是遂再拜請行乃以公攝太傅上慮使人堅欲上壽公奏必無爭執上欲先令侍從臺諌集議公曰國之重事謀之帷幄有不必詢眾者上尢稱奬卿能如此國之幸也仲冬之初奏乞骸骨忽宣諭以病倦欲傳位太子卿須少畱公奏聖體康寧止是孝思稍過豈應倦勤上曰禮莫嚴於事宗廟而孟饗多以病而分詣孝莫重於執喪而不得日至徳壽欲不退休得乎朕以此委卿公泣而退十二月壬申密賜紹興傳位親札辛卯畱身議定二月壬戌之吉又命公艸詔專以奉幾筵侍東朝爲意十六年正月己亥拜左丞相壬子因奏事始諭二府旬日當內禪又令公獨呈詔兼提舉玉牒及監修日曆二月辛酉朔降傳位詔翼日上吉服禦紫宸殿公奏陛下巽位與子古今盛典再見聖朝中外同慶臣等輔政無狀自此無由日侍天顏無任依戀之至哽噎幾不能言上亦然曰正賴卿等協贊新君光宗首問當世急務公奏用人求言二事尋卽降詔公積階至特進爵自管城縣開國男至滎陽郡公曆封濟許二國公三月拜少保益國公公以三孤之官不應以覃霈而得力辭不可又乞回授至於四五不得已而始受之奏以朔望之次日朝重華宮五月求去方力而諌省有言請益切除觀文殿大學士判潭州言者不已殿中助之遂以少保充醴泉觀使而歸孝宗賜金器勞問紹熙攺元判隆興府辭不赴二年除觀文殿學士判潭州罷倍稅牙契錢二十萬緡郡事皆親理之三年四月復元職七月坐所舉官以賄敗降滎陽郡公四年八月復舊封冬易鎭隆興力求奉祠主上登極求言於舊弼公奏聖孝敬天崇儉久任四事皆切於世用遣閤門官賜少傅告控免至再始許貤恩慶元元年於是公年七十矣三表引年遂以少傅致仕嘉泰元年布衣上書及公姓名臺評降一官明年乃復遺奏旣聞上爲震悼輟朝二日贈太師賻銀絹各千累食邑一萬五千六百戶食實封五千八百戶娶王氏監察禦史葆之女封益國夫人先一年薨一子卽綸也朝請大夫新知筠州軍州事孫顥宣義郎新監饒州浮梁縣景徳鎭兼煙火公事孫女五人長適承事郎監嘉興府糴納倉蕭彖余尙幼嗚呼天之生公固授之以間气公之出仕亦可謂千載之遇矣自決科以至考終五十有三年始以文字受知髙宗孝宗以至位極人臣晚輔光宗之初政退被主上之休寵孝宗在位二十有八年公實相爲終始其中以十年出入翰苑時方承平極鋪張揚厲之美以十年輔政秉鈞盡輔贊彌縫之妙兩以逆折姦鋒深忤上意事定言驗得眷愈隆致身元宰出處爲時重輕幾無纖瑕防纇之可指文章則追配作者論議則究極古今風度如張九齡謀謨如崔祐甫宋廣平之守文杜如晦之善斷公幾兼之乃所願則尢切切於陸宣公歐陽文忠此非臣之私言也平日著述爲書十餘種總爲二百卷行於世校之前碑撮取其名節國事而略其餘謹再拜特書以對揚休命銘曰

巍巍孝宗天錫勇智二十八年是爲盛際猗歟益公善始以終始進以文終察其忠再折姦萌逆鱗以批事定言驗表表忠規獻納論思知無不爲彌縫輔贊百工惟熙三聖相授同守一道公實佐之家有宸藻憂邊思職具存宏模臨機輙斷華夷謐如告老旣休著書自若拳拳斯文以惠後學天不憗遺殄瘁興悲旣銘公墓又勒丰碑生榮死哀身美君顯是爲宗臣後慶其衍

攻媿集卷九十三

欽定四庫全書

攻媿集卷九十四

宋樓鑰撰

神道碑

少傅觀文殿大學士致仕益國公贈太師諡文忠周公神道碑【按前卷忠文耆徳之碑作於此篇後二年原目以奉敕撰列前今仍之】

孝宗皇帝在位二十八年厲精求治久而不倦聖徳日新先紹祖宗宰相凡十有五人明良防遇可謂盛矣求其相爲終始全徳備福亦未有如益國周文忠公者始公親見龍飛禦名之立已嘗預議中間再以力排權幸沮其枋用忤防去國略不少貶士大夫之過計者謂公不復用矣聖明洞照愈加襃擢遂至元宰任天下之重周旋密勿終贊與子之決以孝宗之實睿實聰公之明敏肅給眞千載之遇而又事光宗於春宮夾輔初政功成身退旣掛衣冠猶被主上寵光者十年嗚呼其可謂聖朝之宗臣矣公薨之二年嗣子綸以書抵四明樓鑰曰先公旣而隧碑未立謂鑰荷公之知晚而益深又嘗待罪太史氏俾爲之辭且示以今參知政事李公璧所作行狀鑰不佞謹摭其大槪洎平日見聞之實而書之公諱必大字子充一字洪道世爲鄭州管城縣人曾祖衎朝奉郎祖詵左朝散大夫父利建以上捨魁登第終左宣教郎太學博士以公貴三世俱贈太師秦國公曾祖妣郭氏祖妣潘氏李氏張氏妣王氏俱贈秦國夫人宣和中祖爲吉州通判因家焉外祖給事中靚知平江府靖康元年公生於郡治幼孤歸信州外家從汳人陳持學太夫人躬督誦書率至夜分十三而太夫人卒公記誦絕人徒手入舉場有問者應如響文又工致遂名薦書紹興二十一年擢進士第授左迪功郎徽州司戶參軍攺監行在和劑局門以鄰火罷二十七年中博學宏詞科循左修職郎建康府府學教授三十年除太學錄召試館職髙宗稱奏篇謂他日可掌制除祕書省正字循左文林郎三十一年攺左宣教郎兼權國史院編修官三十二年五月除監察禦史六月孝宗卽位八月除起居郎直前奏事上曰朕舊見卿文有近作進來此眷注之始也侍立講筵奏勸講非爲分章析句正欲從容訪問以禆聖聰究治體兼編類聖政所詳定官暫權給事中兼權中書舎人嘗論邊事上以蜀爲憂對曰蜀民久困徵求願降詔撫諭許以事定寛其力又奏比嵗史官不備故記注多闕欲先自六月十一日修纂前未備者並修之論翟婉容位官吏轉行礙止法事上曰初謂卿止能文不謂剛正如此公奏前宰執侍從依赦復職亦有不合人望當繳奏者上曰固然卿論事但令適中朕無不從也應詔條上十事皆切中時病其一嚴銓試之法又奏羣臣六參除朔望過宮外勿攺舊制至今行之安穆皇后追冊祔饗公奏神主謁諸室前殿則不以欽宗服而廢祖宗之樂別廟奉安則乞備而不作金人來邀舊禮詔從臣指陳定論公率同列奏向者祐陵未卜慈寧未返以講好之故寧親寧神兩遂所欲禮𨿽屈而志則伸今而遽許之必謂我怯將有難塞之請使者之行當再用鄰國之禮彼或有辭則告以通好於用兵之後以何名而屈以何名而受耶事有當駮者皆極論其不可上亟加奬嘆公亦言陛下有納諫之資故臣輩各思自竭龍大淵曾覿除知閤門事公同給事中金安節奏大淵罷副都承旨覿罷帶禦器械俱以閤門處之實遷也若以攀附舊恩尙有可諉正以搢紳指目臺諌有言外議方喧而除命遽加陛下於將相要官或罷或貶一付公論略無適莫獨此二人乃爲之遷就諱避殆非舎已從人之義也有旨罷劇就閒巳允公論尙玆回繳可特依奏已而二相宣示禦札謂給舎爲人鼓惑議論羣起小事豈應如此公等奏言昧於事體専徇流俗輕瀆天威居家俟罪再乞重賜竄責俱不允入謝上曰朕察卿務舉職但朕欲破朋黨振紀綱耳旬日二相又道上意已再除兩知閤且云後省想亦無他公曰前已反汗今復申命豈敢但已格除目不下右揆以聞越三日不獲命以信州遷奉請祠兩任主管臺州崇道觀乾道四年權發遣南劍州未赴六年攺福建路提防刑獄公事陛對論帥臣有名而無其實將副具官而非其人又論雜舉中外文武之才以備選用益縣令之俸而責其亷及捕盜官六攷行賞執政奏擬祕書少監上可之仍令兼直學士院防艸晁公武知揚州不允詔禦筆攺定公引故事乞罷不許兼國史院編修官初鄭聞艸公制上攺首尾詞公奏陛下取漢宣帝之言親制贊書明示好惡敢因訓詞推廣聖意臣觀漢社稷臣乃在乎周勃之鄙朴汲黯之少文霍光之不學至於儒者持祿保位則公孫輩實爲之故宣帝嫉之以爲俗儒不達時宜蓋有激而云爾使宣帝求眞儒用之何至雜霸哉陛下以漢爲監則士風趨向歸於正矣上曰卿學術精深記問該博又嘗曰平昔所蘊可以自見矣自此當日夕與卿論文兼實錄院檢討官加上徳壽尊號公謂太上萬壽而紹興末議文及近上表例用嗣皇帝爲未安按建炎以後遙拜徽宗表及唐憲宗上順宗尊號冊文皆稱皇帝議遂定趙丞相雄以中書舍人奉使賀金主生日宗室伯驌爲介禦札生辰使兼賫國書一封理防受書公立具艸有云尊卑分定或校等威叔侄情親豈嫌坐起後四日對祕殿上曰朕未嘗諭國書之意而卿能道朕心中事可謂大才賜坐久之欲退而不記來路上指示之命內侍導而出七年奏四事重侍從以儲將相增臺諫以廣耳目郎官専以旌外庸監司郡守皆當久任上稱其爲要務皇太子領臨安尹公旣艸制因奏恐別無被受欲依詔書體式降付東宮兼權兵部侍郎上云學士院湫隘公奏宮城不容增廣陛下欲卑宮室臣等居此亦過矣若遴選名儒而信任之不在棟宇之麗也除權禮部侍郎仍兼直學士院升同修國史實錄院修撰有旨公與吏部侍郎王之奇太子詹事陳良翰對選徳殿袖出禦札引唐太宗魏徵問對以在位之久功未有成治效優劣苦不自知各極陳其當否公退而條陳練兵以圖恢復而用將之道未盡擇人以守郡國而責實之方未至又指陳大將郡守數易之獘且言貞觀政要四十篇旣先之以魏徴論爲君之道又著不克終之戒於編末蓋是時惟徵爲善諌願思太宗廣諌諍之徳使嘉言日聞治道日興上嘉納且曰方圖力革二獘又奏諫官虛位願早擇正人先朝參用古制卑其品而厚其禮責其盡言使姦邪望風畏戢消患未形如近嵗張松韓玉等使臺諫無所顧忌早爲力言豈至勞民費財始勤英防𨿽天縱濬哲安能盡見上曰如人奕碁當局多誤惟旁觀乃見之朕自此知戒矣又奏人主無職事惟在察臣下邪正凡輕於任事而速於求售者他日必至敗事不可不察若疑儒者不足用而専謂才臣能趣辧今旣累年其效可賭唐太宗之臣卽隋之臣藝祖之臣卽五代之臣非前愚而後智顧人主用之如何耳又論臣寮務爲新說欲徼奇功王安石以堯舜之道告人主實行管商之術指司馬光蘇軾輩爲流俗尢當深察之上曰蘇軾卻是流俗可謂顚倒嘗奏江湖大旱上稱龔茂良措置有理公請出南庫緡錢二十萬代民祖乃不乏事非不知大農急闕然艱食則盜起盜起則調兵費可省乎上曰卿議論殊善使朕聞所未聞謝曰臣惟以不欺事陛下兼侍講上以雨雪愆亢欲加精禱公奏洪範肅時雨若此殆言路曠官之證臺端一日不可闕今乃五旬不除上言未有人公奏百執事何至乏才兼禦史臺令殿中闕具察官姓名取旨差權苟未欲輕用人亦可舉行此制上驚曰朕不知此遂宣諭宰相具上又奏近奉詔以僕射名官非古欲更其名周之太宰卿也小宰中大夫也中間所攺亦未可用上曰太宰今吏部尙書爾止欲爲左右丞相如同中書門下平章事皆可削公遂歷奏前古沿革而退八年權中書舎人公奏西浙爲今日根本之地而賦稅供億反重於他路且戶部旣理財朝廷又理財爭肆漁取致以隠漏爲名增無實之稅上曰此漕臣之繆公曰陛下旣知何不攺正因辭西掖且言外制之設正欲謹於出令凡有未當欲其繳奏非専責以詞翰也上曰正有望於卿因奏閩漕陳峴議變鹽法恐擾民難行又奏曹耜除府推事上曰知其人才欲與寺丞公曰臣卽有文字上意不悅退而繳詞頭願別擇俊寮協贊元良耜知嚴州公亦免兼矣張說再除簽書樞密院王之奇賜出身並命公當艸不允詔奏謂昨者舉朝以爲不可陛下欣然聴納嘗云玆事誠誤旋卽攺命曾未周嵗復有此除貴戚預政公私兩失若謂西府間以武臣願擇大將有威望者畀之臣非欲専任文吏也且當是時之奇亦曾論奏今乃與說同升恐亦未當遽受也臣未敢具艸時權給事中莫濟再封還禦筆遂俱與外祠又趣公出門匹馬便面翩然徑行九年除知建寧府再辭不允中道引疾提舉江州太平興國宮天下愈髙之淳熙元年除右文殿修撰說罷召還除敷文閣待制兼侍講六月兼權兵部侍郎嘗論攺官舉削到部放散之制後𨿽潤色然自公發之八月兼直學士院上稱公持重不迎合無附麗除兵部侍郎仍兼侍講進太上尊號詔艸上曰此文難於言而溫純典雅無一字可議公奏向者初上光堯之號臣已預議庚寅之詔亦出臣手上愕然日前詔亦卿所艸耶兼太子詹事上論史事公奏李燾於史學如嗜飲食長編攷證異同罕見其比嘗論用人惟上智與下愚不移中人惟上所禦爲官擇人則引中人爲君子若爲人擇官則引中才爲小人今不及數月已望遷擢後將無官可遷願力革此風愛惜名器又奏兵將官刻削等事上曰今不如此且言王友直極亷安有刻下公曰昨聞殿司進羨餘二十萬緡此何從而得上曰朕已不受公曰𨿽則不受當思其所自來上曰綂制官不治財賦綂領卻治之可相闗防不致妄費公則曰此尢非也主將而下須令各得懽心今因小利更相猜察情旣不通緩急何由得其死力又奏聞陛下日禦毬塲固知不忘閱武然太祖二百餘年之天下屬在聖躬可不自愛上作色曰卿言甚忠得非憂銜橜之虞乎正以讎恥未雪不欲自逸耳又奏聞金星近前星上曰止是略近公曰天道髙遠當論人事武士擊毬太子亦預臣甚危之上曰卿可語太子公曰太子人子也陛下命以驅馳臣安敢勸以違命陛下勿命之可也陞兼侍讀大禮執綏備顧問除吏部侍郎奏朝廷守至公之道有司持一定之法行以無私孰不心服近乃有任怨之說法行以公人自無怨上曰朕每諭大臣彌縫人情無有是處四年除翰林學士奏自唐至本朝優待詞臣以其無簿書之冗可以朝夕論思或有補於治道得人固多最可慕者陸贄歐陽修而已若乃進則有隠退則不密擠人而利己揚己以取名安能逃日月之照哉上曰學士宴見無時至爲親近五年爲禦試詳定官屢乞去上問文士可代者聞呂祖謙能文公謂翰苑須用有學問者祖謙涵養旣久習知典故史院甚得其力不但文字之工也得防撰選徳殿記又命書之後內直宣對別令中使引至碑下傳防記文詞采贍蔚召卿觀覽旣見上又有博美之稱歸至玉堂禦書白居易七徳舞賜之墨猶濕也後進呈皇朝文鑑序上曰卿之文在廷莫及眞匠手也除禮部尙書兼翰林學士嘗論本朝専以仁立國兵非不用而以禁暴安人爲本上曰兵勢似弱公曰仁故似弱實非弱也社稷靈長職此之由上曰所以並無禍亂公曰本朝似周彼秦兵𨿽彊興衰竟如何六年詔禮官詳議明堂典禮公奏祀帝祀天以祖宗配此前朝已行之制世俗止誦孝經之語未嘗深攷其義致以今日爲疑由是定圜丘合宮互舉之議公再執綏艸赦引周漢故事有曰俶經路寢有皇祐之彛儀徧秩羣神有紹興之近制蓋明著古禮以示來世也禮成獻詩又進動天之誡上曰動天誠當以徳惟知道乃可語此公曰皇天親有徳饗有道此豈聰明作爲所能爲哉除吏部尙書兼翰林學士承防論六部長貳判依字遂攺爲從嘗奏祖宗涵養善類名卿才大夫相望自章蔡沮士气以壊風俗奬讒諂以植黨與卒致播遷之禍中興一洗前得人爲多秦檜以患失之心濟忌刻之資引庸人以充侍從對畢輙納副封旣出其門無所不有人才衰落貽患至今論思之職上規人主次及大臣下及四方安可納副封耶願博求文武之英布列中外上曰如曾開輩今豈易得又及舜之無爲非皆無所爲也特不爲期防之屑屑耳又言自古上自人君下至士庶鮮有不爲左右前後之人所牽制者上謂公視艸勞甚公奏臣素無汗馬之勞致此爵位正使宣力文字之間未爲勞也上日翰墨之功豈小補哉若大述作固當煩卿七年五月除參知政事上曰近見卿遇事殊不依違執政之於宰相事任非遠自當和而不同公曰韓琦歐陽修殿上日有所爭退則懽然無間最爲可法後又嘗曰前此宰相議事執政更無語今乃肯各述所見公奏大臣自應互相可否秦檜用事執政至不敢措一辭後遂以爲當然臣嘗以紹興初聖語示同列勉其協濟況陛下虛心無我惟恐臣下不言人臣乃欲自是乎惟小事不敢有隠則大事何緣蔽欺八月以久旱禦筆付三省求直言初回奏慮所在因是皆有賑濟之請公言上明目達聰而吾儕不能將順獨不愧於心乎萬一上自行之或以此奏示外豈不獲罪公議相亟從之又奏聖明在上星變旱災殆繇臣等所致上曰若封事及大臣朕須畱中公曰付出何害未聞有過而人不知也昌化有箭穀得米相以上再三及此議宣示外廷公曰天若爲瑞必無水旱乾道間有以九華山竹米爲瑞而得罪者且宣和有此豈是休徵遂已有乞攺常平不以赦原之法公奏紹興中因孔括申請遂與謀叛等同科乞令削去只從海行法遇兩赦或非次赦聴原公嘗極陳民困之由上問其故公曰且以平江府論之二十年前歸正添差等官嵗用五萬緡今乃數倍支移折變之數日有所增齊民安得不困此特其一爾上爲之悵然進呈湖北月樁錢數公曰固出於不得已亦須平時有以存卹去嵗旱荒若非陛下先事賑救禁戢苛暴何以免流殍之苦舒州汪革始謀不善若如前代失軍民之心則乘災唱亂必致蠭起彼亦安肯束身自歸於司敗所貴得民正爲是耳此非倉猝所能成其來有漸矣上大以爲然上嘗謂樞密非古官公奏在唐止司傳導五代始置崇政院分宰相之權神宗亦有意廢並聖諭可謂盡善但二百年官制難以驟攺不若且令二府互領更加熟慮有恃長樂之援求爲郎者上俾諭給舎公奏臺諫給舎與三省相維持豈可諭意不從則失體從之則壞法命下之日臣等自當執奏上曰卿等肯如此任怨公曰當與而不與則有怨不當與而不與何怨之云上嘆曰此所謂任責非任怨也上嘗言唐鑑一書興衰治亂之理甚明公奏祖禹著書皆可備乙夜之覽篇篇卽是諌疏九月除知樞密院事上曰卿才堪其任三省本未可輟卿每見難處之事卿以數語決之可謂敏矣上謂公如綂制官之類可時與之接以觀其才公因奏雷世賢說淮南地形緩急欲守滁臣謂不然廬和則當其衝滁沮山林可自守而不可以禦敵楚州舊屯軍八千雷世方乞止差鎭江軍五千人公奏山陽控扼淸河口韓世忠實屯重兵今無故減戍他時或增必致敵疑揚州武鋒軍有眾八千本屯山陽若嵗撥三千同戍誠爲兩便十年奏白气自西南亙天宜爲兵備上曰日腳之气冬常有之公言此日官相寛之詞然有備乃能無患上嘗嘆養兵費邦賦之八公奏自古未有五十年屯兵不解古者講和則罷兵今旣有嵗幣而兵不敢徹所以倍費文州蕃部刧殺二漢人吳挺止申照防公請督其根治使知朝廷事必畱意不敢忽略日有萬幾不察於微獘不勝救上曰自昔多因不防其微馴致禍敗溫州軍士喧悖憲司欲先定汪義端刻削之罪仍正紀律公奏此風不可長恐兵愈驕郭杲請移江陵萬二千人與其孥永屯襄陽公言止當以兵之半分戍杲謂襄陽爲要地而江陵亦在江北爲吳楚喉衿爭辯甚力乃許萬人且令騎兵盡行上眷公益深嘗奏事退特命中使賜禦筆卿臨事明敏而有決朕每嘉之宣諭金主避暑壽安所徙器用倍多且分諸子出鎭或謂欲至東都秋間議過上京公奏當豫爲之備甚詳上稱公通練軍政深副朕擢用之意公謝曰臣本以文墨受知豈能曉暢武事誤蒙任使不敢不勉彼方恫疑虛喝正恐我或先動所當精擇邊將鎭之以靜上曰朕嘗戒臣下以公心人自無說公曰所以私者欲收人情其來無窮得者寡不得者眾若不裁以公道恐譽者不若毀者之多以陛下聖明臣等智慮所不及則有之何敢有所欺也十一年奏廣中鹽法旣更州縣空乏事勢可憂詹儀之胡庭直皆賢而才短故鋭乎革獘而不能計其後已而果然公言趙汝愚在福州百廢具舉孜孜國事殆不多得王希呂緩急可當一面彼小亷曲謹𨿽無瑕可指卻恐誤事上曰如趙雄汝愚希呂皆帥才也義勝軍皆契丹渤海漢兒慕義來歸屯於興元禦筆以金商山險欲移襄陽用騎之地聞其營砦遭火因以遷之公奏路經金洋當先計人馬之數使郭杲於襄陽豫辦方可議遷更令彭杲具以此意深察眾情禦批卿謀慮深遠良用嘉賞六月拜樞密使上曰卿在西府光前絕後若有邊事宣撫使惟卿可他人不能也呈諸軍陞差籍公奏已及一季欲間召一二𨿽不専用此取人亦因以察其能否使主將不敢容私上令赴樞密院審察後池州李思孝自言正將二人不能開弓乞與罷軍上曰此皆樞使措置之效北牒以上京道遠權止賀正生辰使一年宣諭卿等料未必遣使今果不來可謂廟謨矣王希呂乞增兵戍廬州上以萬弩手民兵已多止可分數千人公奏須與萬人蓋當以正軍爲主則帥司可立帥司旣立則沿淮歸正山水寨民兵皆爲我用矣十二年畱正申西兵巳免起二年今年取防上以三衙不可闕欲令發來公奏襄陽兵少閻世雄欲得此人敵不得志於四川又嘗送死淮南深恐睥睨荊襄遂與一年金州謀帥公欲令侍從管軍薦舉上曰大帥當自上除授公曰舜用九官皆咨四嶽與其私薦不若明揚若能攷實孰敢妄舉因論邊報異同上奬諭云事無大小卿皆究心公又曰天下安有不可措置之事上曰昨密問一事卿便條上數端深謀遠慮朕所不及也上謂王藺論事頗偏公奏藺𨿽稍過然汲黯在朝淮南寢謀盡言而不顧身者陛下左右豈可無此等人況以獻納爲職若上下相防非國家之福也先是禦筆達實契丹欲加兵於金果有之在我豈得漠然固不可違誓或有釁端何以爲詞公奏彼一方小警何至移文宿泗若果有釁何患無詞急在間探精審耳至是又諭結約夏國事公奏頃嘗因任令公帛書通信金以示範成大夏國難保如此似未可也後又報呼嚕大王據上京上問公公奏玆事體大當隨機應之未幾上諭公所傳皆妄樞使眞有先見之明矣廣東帥潘畤以擅斬逃兵自劾上批無罪公奏帥無便宜之文不經錄問詳覆而斬四人𨿽鋭於除惡然人命至重不可輕許洪邁守婺誅首亂六人止是放罪後不妨旌賞十四年二月乙亥宣諭卿在樞筦凡事無不經心更旬日拜相後人難繼丁亥拜右丞相尋兼提舉國史院防要所敕令所上諭以擢用人才及委任之意公奏東府事繁非西樞比自古鮮有無事時今賴陛下勤政內外晏然殆將二紀此正可懼之時當思經遠之計又奏舜禹君臣相戒唐太宗不存形迹臣等過失望陛下隨事戒勑免積罪戾臣有所見不敢廢弼直之義日有論奏動系天下休戚比至給舎繳駮臺諫論列已爲後時不若致審於初又奏人才不失之虛誇則失之緘黙凡宂宜求篤實爲國者大旱求退甚力上曰方賴卿等協贊若捨朕而去誰與共此又請依慶曆中例降秩一等亦不許徧禱羣望下詔求言遂奏實恵及民莫若寛減夏稅施徳當自近始防稽和買詭避至多請權免一年徐議釐正秀州乞權減大軍總制錢二萬餘緡吏擬勘當公曰此豈勘當時耶奏蠲之上方篤意捄荒其所以贊寛仁之政不可勝紀封事多言大臣同異公奏豈可尙同要當各盡所見臣每謂同心體國茍有未然𨿽面相詰責何害止欲歸於是耳若人才邪正政事得失安危治忽所系自當反覆論難陛下復祖宗密白之制使三省官覆奏而後行正欲斟量可否上下相維非止奉行文書也髙宗上仙始末稽攷制度奏置山陵五使贊成聖孝哀禮兩備初欲用顯仁例遣三使公固謂事體不同不當曲徇防賀生辰使至上在喪次議令館伴使發遣公奏賀禮固不可行但彼遠來朝無一辭於理未安遂口占數語使歸報後正旦使將至或請權易淡黃袍禦殿受書然後素幄見使者公力陳不可止以縞素引見使者果心服手詔討論皇太子參決庶務典禮初欲開資善堂公奏天禧時仁廟尙幼始見輔臣恐不可用西晉有宣猷堂今作議事堂可也十五年正月戊戌公請上特禦延和殿令宰執奏事畢然後過議事堂思陵發引公奏陛下旣行三年之喪又用七月之制永熙故典呂端一相猶攝太傅親往而有司欲用顯仁舊例非是遂再拜請行乃以公攝太傅上慮使人堅欲上壽公奏引見受書卽是成禮上壽時不過隨班拜舞若奉觴致詞皆無所預臣等保無爭執上欲先令侍從臺諫集議公曰國家大事謀之帷幄中有不必詢眾者況事理曉然不必徒爲紛紛上尢稱奬卿能任責如此國之幸也仲冬之初畱身奏臣歸自陵下卽欲求外緣京鏜使回聖慮來賀者求報復令臣少待人使已行願乞體骨上奬勞再三忽宣諭比年病倦欲傳位太子卿須且畱公奏聖體康寧止因孝思稍過豈應遽爾勌勤上曰禮莫大於事宗廟而孟饗多以病而分詣孝莫大於執喪而不得日至徳壽欲不退休得乎朕方以此委卿公泣而退十二月壬申密賜紹興傳位親札辛卯畱身議定二月壬戌之吉又命公艸詔専以奉幾筵侍東朝爲意十六年正月己亥拜左丞相壬子始因奏事宣諭二府旬日當內禪又令公畱身呈詔艸兼提舉玉牒及監修日曆二月辛酉朔降傳位詔翌日上吉服禦紫宸殿公奏陛下巽位與子古今盛典再見聖朝中外同慶臣等輔政無狀自此無由日侍天顏無任依戀之至哽噎幾不能言上亦然曰正賴卿等協贊新君光宗問當世急務公奏用人求言二事尋卽降詔公積階至特進爵自管城縣開國男至滎陽郡公曆封濟許二國三月拜少保益國公公以三孤之官不應以霈恩而得力辭不可又乞回授至於四五不得已而後受焉奏以朔望之次日朝重華宮五月求去甚力旣而諫省有言請益切除觀文殿大學士判潭州言者不已副端助之遂以少保充醴泉觀使而歸孝宗賜金器勞問紹熙攺元判隆興府辭不赴二年除觀文殿學士判潭州親理郡政不以簡貴自居罷倍稅牙契錢二十萬緡三年四月復元職七月坐所舉官以賄敗降滎陽郡公四年八月復舊封冬易鎭隆興五年力求奉祠主上踐阼詔求言於舊弼公奏四事曰聖孝曰敬天曰崇儉曰久任皆訏謨也遣閤門官賜少傅告一再辭免始許貤恩慶元元年公於是年七十矣三上表引年遂以少傅致仕嘉泰元年布衣上書及公姓名臺評降一官明年乃復四年十月庚寅朔薨年七十有九累食邑一萬五千六百戶食實封五千八百戶遺奏聞上爲震悼輟朝兩日贈太師賻銀絹各千仍命弟之子縝添差江南西路轉運司主管帳司以護襄奉尋賜諡文忠娶王氏監察禦史葆之女封益國夫人先一年薨一子卽綸也朝請大夫行大理司直孫顥宣義郎新監饒州浮梁縣景徳鎭兼煙火公事孫女五人長適承事郎監嘉興府糴納倉蕭彖余尙幼初益國夫人葬廬陵縣斗岡之原十二月丙申奉公之喪合焉公在髙宗朝已擢臺察事孝宗最久始皆以詞章受知可以平挹美官而秉心不欺遇事輙發不復顧身屢跲復奮上久而深察其精忠北門之官有四公徧爲之前後十年兩宮極孝治之盛講慶壽加尊號親祠赦宥立後升儲過宮出郊無非盛事大典公皆在屬車間鋪張揚厲實有以佐宋之光明若水旱災異夷狄冦盜之辭咸無焉自參預樞筦以歷二揆又涉十年榻前論事出入經史練習典章動有援據不爲空言故天子聳聴嘉奬而同列自以爲不及以國事爲己任進退人才一本公道養民擇守憂邊訓兵仰贊睿謨慮周而敏被遇日隆數當大事典禮論議裁處曲當內禪尢爲至重吉日徽稱宮名母后孝宗獨與公素定於數旬之前近將浹旬始諭宰執注意委任可謂不膠漆而固矣天資超穎非凡材可及而體夫子忠恕之道大易勞謙之義孝友淳篤事從兄如諸父自奉甚約絕聲色之娯周防族姻具有恩意官同姓者六異姓者五少自號省齋居士中年曰靑原野夫旣貴而閒曰平園老叟孝宗生於丁未一時輔相多在丙午丁未間公及丞相王公淮參政錢公良臣同爲參樞人謂三府爲丙午坊公嘗作詩用文潞公同生丙午之韻告老之後猶引故等夷之齊年者遇生朝同防用韻賦詩者數年方其端委廟堂一介之善收拾如恐不及退而均逸汲引無虛日士類莫不歸心焉以文苑英華及六一居士集訛舛太甚率同志者朱黃手校如老書生鋟板家塾以恵學者卜築貢院故基公實預薦此地故以充賦名堂作唐虞二典閣藏兩朝內禪詔書洎崇陵宸翰又爲玉和蜀錦二堂皆自爲之記晚嵗康彊神明不衰天下猶望公之再起不謂天之不憖遺也嗚呼殄瘁之痛四海所同有如鑰之不肖素辱知遇假守東嘉屢有收用之意未滿秩而公已歸比忝代言公之除少傅曁加恩兩預艸制又四作不允詔書嘗蒙摘句稱賞投閒以來書函詩筒倍加奬予當世銘記多求於公間使鑰書之公已書丹或徑以賤姓名題蓋此意甚厚皆非所敢當也嘗竊謂公初入禁林自謂所慕者惟陸宣公歐陽文忠公公之始卒絕似二公者無事不言無言不盡而卒至大用上不負天子下不負所學旣不媿於宣公而得時遇主無追仇盡言之患文忠晚居於穎望瀧岡而不得歸公乃優遊平園使里人矜式是兼二公之美而又無遺恨者也若克勤小物誘掖後進皆公之細不勝書有省齋文槁別槁平園續槁掖垣叢槁玉堂類槁詞科舊槁政府應制槁歷官表奏奏議奉詔錄承明集玉堂雜記龍飛錄親徵錄及閒居紀錄等書總二百卷藏於家其行於世者已多屬文之士傳誦以爲模楷公之文不待贊揚微至題跋之語攷古證今嵗月先後通徹明白讀者嘆服末爲三忠堂記謂歐陽文忠楊忠襄胡忠簡皆郡人也精確簡嚴幾於絕筆嗚呼一代風流於焉盡矣鑰何足以銘公銘曰世非乏才何謂才難有君無臣自古所嘆吝驕平凡動則爲己不合是憂安得奇偉直道而行無患失心一有遇合奚翅斷金於皇孝宗才選於眾誕謾畏縮慨不足用堂堂益公負王佐才始以文名蕓省蘭臺髙文大冊追配古作獨步禁林不負所學二十八年相爲始終屢跲而奮致身上公堯旣授舜舜亦命禹首贊大議龍飛再覩功成身退樂哉平園晚陳四事不已於言旣掛衣冠無與世道胡不百年遺此一老星隕於堂人之云亡不亡者存文章光芒惟子是似觀行取則後其有興視此銘刻

攻媿集卷九十四

欽定四庫全書

攻媿集卷九十五

宋樓鑰撰

神道碑

簽書樞宻院事贈資政殿大學士謚節湣王公神道碑

嗚呼靖康之禍慘矣自古所未有也而一時伏節死義之士絕無而僅有之人皆以爲祖宗涵養幾二百年不應至是殊不思自熙寧時當國者惟務變更尙同忌前風俗大敝至章蔡用事日甚一日凡忠臣義士禁錮困苦不容立於世如是者有年矣一時攫取美官當事任者非諂佞姦宄則闒茸貪黷之人禍變忽起搏手無防首尾衡決廟謨顚倒甚則賣國抵巇以圖身利安知所謂主辱臣死之義哉當是時而有奮身犯難國爾忘家者自非豪傑之士不待文王而後興者安能及此建炎以來募有能使絕域蹈不測之淵者冠蓋相望然亦多以髙爵重祿所誘若夫捐軀盡瘁機智勇辯忠義出於天性而又有以濟國事及其事出倉猝執節抗敵卒徇以身如節湣公者比之前後諸公又其卓然者其可無傳乎公諱倫字正道世爲大名府莘縣人六世祖祜以文章起家事太祖太宗爲名臣是手植三槐者也終兵部侍郎贈太師尙書令兼中書令追封晉國公生三子仲子文正公旦相眞宗而王氏益顯始居京師季子諱從九從日官兵部郎中贈太尉則公之五世祖也曾祖端通議大夫贈太子太保妣李氏贈秦國夫人繼李氏贈魏國夫人祖元朝請大夫贈太子太傅妣趙氏贈福國夫人繼晁氏贈定國夫人父毅朝散郎贈太子太師妣李氏贈慶國夫人太師在政和間嘗上疏論蔡京罪惡乞正典刑因是得罪然則公之气節有自來矣公生於禮義之門而少有大志不護細行喜立奇節輕財好施貧而無悔讀書見古人義槪事必慨然慕之往來京洛浮沈俗間頗以俠自任聞士夫之賢者傾心事之宣和之季知天下將亂欲入廬山爲道士靖康敵犯京城公以太平日久官軍驕惰不可用於是上書言民兵之利欲使貧富相資以弭內憂書奏召對翼日授迪功郎充都大提舉守禦使司幹辦公事敵先攻通津門拐子城公說綂制官鄭建雄選健卒縋而出戰敵失利小郤錄立功姓名爲之謁都太守禦使孫傅傅欲置籍次第之公曰首戰獲防行賞豈可緩耶願以便宜從事傅從之士气十倍是以一拐子城敵攻之兩旬不能下十二月戊申敵自宣化門入公往麗景門見綂制官渠慥曰事亟矣請速分兵扈法駕上召見公宿禁中乞命慥將兵保東華門班直蔣宣等率眾聲言奉皇帝奪萬勝門以出入欲劫內帑公復乞以慥兵三百與左言俱入斬蔣宣等餘皆股栗聴命或云始公欲入而未得日掃李丞相邦彥之門防有防前宰執赴殿廷議事公又懇曰此某效鳴之時也李擕以入忽於殿下嵩呼欽宗愕然使問之卽大言曰臣眞宗朝故相王旦之孫也有致君澤民之術無路自進比嵗嘗上書言大遼不可滅女眞不可盟果如臣言今無他防京師豪俠臣皆識其人平日能服役之當募死士數萬奉陛下侍上皇挾諸王決圍南幸欽宗忠之慰勞甚厚解所佩夏國寶劍以賜命整齊六軍召募死士且以片紙批曰王倫事成可除尙書兵部侍郎旣拜賜以出次日再對自言已得數萬人悉願效死幸陛下勿疑且請上禦祥曦殿慰安中外時有勸上幸靑城者宰相何防已主和議將用其說上以問公公曰此必誤國非臣之所敢聞上悟曰倫之言是也防進曰萬一誤國臣當伏死公怒髮衝冠防叱曰若何人敢至此耶公亦叱曰爾何人乃至此耶又面斥其不材寡謀必誤大計或至天子防塵𨿽誅相公數百輩何益防怒謂狂生言旣不用恐爲亂請上誅之且乞就令衞士執之上意未決公執禦批立於從班中以免又次日防畫防送禦史府將置之死地賴上全防獲免用事者乞換公左武大夫吉州防禦使帶禦器械公皆不拜止循修職郎已得間出都矣二聖北狩公見張邦昌問國璽安在何不賫迎大元帥康王同韋拱侍淵得璽遂行防聞大元帥已次南京卽與淵倍道奉璽勸進髙宗移蹕維揚公走行在上書自伸前志乞使沙漠問二聖起居時髙宗正思擇人卽轉朝奉郎借朝議大夫試尙書吏部侍郎河東大金軍前通問使制詞略云冑出公侯資兼智勇朕方俯同晉國命魏絳以和戎汝其遠慕侯生禦太公而歸漢金帥尼雅滿防焰熾甚【尼雅滿舊作粘罕今攺後同】公與之抗辯旁若無人金帥憤怒畱之雲中從行者多不堪公談笑自若勉以節義然尙未知兩宮安否日禱於天以朝通夕死爲言有啇人陳忠告使臣楊永亨曰二聖太后在黃龍府公以語副使朱公弁及洪公晧曰此天所贊也卽遺之金使逹上意由是兩宮始知本朝中興而江南之信通焉一日尼雅滿使烏陵思謀至驛尢爲桀驁公藐視之語及契丹事公曰我道君皇帝與大金先大聖結盟海上約爲兄弟大金與契丹相持師老糧盡使使告急卽遣兵進援於委頓之時使成雲中之功豈非有重恩於大金耶契丹已滅大金之臣屢請南下先大聖恐敗盟約終身不從後忽稱兵至使二聖北狩生靈塗炭但知貪目前之利天地神明安可欺也大金累年喪失人馬不可勝計殆先大聖冥冥之中必有所不佑比渡江深入﨑嶇敗衂可見我朝徳澤深厚人未厭宋今主上法令一新賢才並用必圖復讐盍爲遠謀歸我二聖太母天眷復我土疆講兄弟之好使南北赤子免肝腦塗地之苦幸爲贊成大計思謀沈思曰侍郎言是也當達此意明年春尼雅滿忽來盛陳兵衞延入問曰使人來者數輩於吾所問皆未知對今乃遽欲議和決非南朝實情直侍郎私意爾公曰主上臨遣若非尋盟來復何人人眾能勝天天定亦能勝人惟公裁之尼雅滿不知答紹興攺元乃以公歸議事二年秋入境有防趣覲具奏覊畱曲折敵情底蘊天語勞奬特轉右朝議大夫充右文殿修撰主管萬壽觀賜銀絹二千匹兩官其二弟一從子公之將歸曰洪皓母老請以所議付之尼雅滿不從遂攜皓弁書歸奏各授其家時劉豫犯邊和戰未決三年韓肖冑使還金遣李永壽王詡踵至驕倨不可告語上聞之曰非王倫不辦此召問之公曰彼性貪但邀賂耳上問幾何時在禦書院奏曰但得案上物足矣上聴取去凡筆格鎭紙之屬皆精金爲之公袖之拜以出徑入驛與道雲中時事且曰主上喜公等遠來故加勞賜宜拜以謝一人不自知防之屈也借左朝議大夫尙書吏部侍郎充送伴使廟堂擬除邊帥公謂前在敵境知烏珠幾爲我禽【按烏珠舊作兀術今攺後同】山東河朔久望王師機不可失力陳進取大計詞意剴切覬上親徵大臣難其請主管江州太平觀居防稽七年春徽宗皇帝顯肅皇后訃至除公徽猷閣待制借直學士左中大夫樞密都承防充迎請梓宮使至南京僞齊授館於鴻慶宮移文取國書及使指公曰國書當納金主使指無他報謝訃音迎護梓宮而已明日又來曰大金與齊一也國書當赴齊相府驗實遞至軍前俟得報然後可進公曰有死無二願勿復言再三迫取不遂頓鑴餼廩增兵圍守莫不失色公曰無能爲也金遣接伴以九月渡河見金帥達蘭於涿州【按達蘭舊作撻辣今攺後同】問過淮已久何來之遲公備言劉齊邀索住睢陽者數月因言豫在本朝曾擢臺諫外朴內姦營私掊刻民怨神怒方欲喬噬兩朝能保他日不爲大國之患乎恐妨遠圖敢布腹心問曰若將豫與南宋能制之否公曰皇帝聖孝神武臥薪嘗膽志在恢復但以天下爲度不忍輕以動兵豫之父子忘背國恩孰不願食其肉倘欲驅除何難之有痛言利害淚滿茵席達蘭顧謂烏珠曰江南有忠臣如此何慮不能立國越夕使人導意云侍郎少休已馳奏矣是冬廢豫使謂公曰歸報皇帝彊梗掃去自此和議無復間沮但有當議者須不倦以終之於是仗節來歸上在建康嘉嘆累日好賜特異徑除所借職任明年又往見達蘭於祈州出諸軍招誘蠟彈旗榜八百餘通詰公南朝欲和而沿邊日獲姦細文字語言無理奉使只是款兵相陷耳公曰奉命三至専以講信修睦諸將徒見往返猶豫各欲乘時求尺寸之功若和議一定朝廷明降約束豈復敢爾二酋相視無語初公之族有畱京師者季父存欲結太行義士徑搗敵巢聞公拘雲中密以書來公大喜報曰某自恨疲駑無以佐中興辱示正愜素心幸竟斯事未及發而謀泄捕存黨囚之地窖至是知爲公之族押存付公存旣還攺合入官金遣張通古烏陵思謀報聘使者朝謁進止祥華曲盡臣禮上因賜之酒思謀從容進曰陛下知劉齊之廢否始因王某極言遂了此事眞口伐也北朝將相重之如山斗眞社稷臣也上欣然領略於公益加信任禦札令公籌度別以金器龍腦茶具賜思謀公亦拜賜復借龍圖閣學士爲迎奉梓宮使兼請太母淵聖祖宗山陵上念東朝之歸尢切丁寧告戒曲盡聖情公泣拜以辭期於必濟旣見達蘭具宣上旨願親見郎主敬請達蘭曰非不欲侍郎至闕下但九州之外荒寒殊甚恐不堪疲勞公請益力明日遂行旣見金主謝其廢劉豫且伸祈請金主喜公之來撫存加厚且曰山川太遠不易跋涉公曰今日獲遂所請少效使臣之職𨿽死之日猶生之年詎敢以登頓爲勞嗟異良久宴犒連三日遂決大議歸奏上大悅除龍圖閣學士侍讀金遣蕭哲石慶元來及境而不肯進揚言曰此非他使之比豈可用平時禮數相待邀索百端迓客者無如何副使藍公佐密奏乞命公一行借端明殿學士侍讀充計議使哲等聞之卽日渡淮相見有慙色曰何煩端明遠來旣就館舎公索副書及議朝見哲愕然旣不肯道所以欲損朝儀公曰如此則當再詣河北軍前議之退取旨欲行以足瘡未能陛辭哲問館伴使兩日不見王端明來議事何耶上聞之卽俾公力疾入令子弟扶掖賜坐命以調防哲問連日何不一見公曰簽宣不遵故事已被命再行當少須回日議定二人作番語久之徐謂公曰不決於此遠去何爲公曰旣不相聴何憚一行哲方肯啟國書割地講和許還兩宮及梓宮旣入見起居進書如儀上下喜懌九年春眞除端明殿學士簽書樞密院事賜進士出身充迎防梓宮奉還兩宮交割地界使兼東京畱守公旣交河南寛卹疲民大發倉庾以賑窮乏烏珠畱數百人取僞齊畱貲名落後司公聞其紛擾盡逐之民始安堵烏珠一親信人見公若欲有言公屏人問之遂言烏珠有害達蘭之意公厚遣之卽密奏乞令張俊守東京韓世忠守南京嶽飛守西京吳玠守長安張浚建督府盡防諸將以備不虞上以示大臣持不行連促北去六月渡河北至防寧府聞向之主和者盡爲烏珠所屠事皆變矣旣見金主令耶律紹文作宣勘官傳言問公還知元帥達蘭等罪否答以不知又問交了許多疆界而略不及嵗幣卻欲一一如請只知有元帥不知有北朝耶公曰前日蕭哲等賫書至本朝許割河南歸梓宮太母淵聖天下皆以金國不忘海上之盟庶幾與民休息行人則往來通兩朝之好耳豈有他哉是日風雪寒苦詰難數十反公忠憤激烈辭气不少沮見者爲之喪膽歸館又遣紹文就驛受辭公對如初度必不得歸通夕密語副藍公佐曰前過汴都已知事變亟奏上矣知閤若歸乞檢前奏急命諸將分守所歸侵疆無令輕失中原敵至今日已如彊弩之末烏珠不達時變貪而無親將自取斃往回幽燕父老談道本朝未始不泣下咸知君明臣良必大恢復忍死以待太平金之貴臣往往輸誠相結眾叛親離久矣他日若來請和當盡復土疆則可與議又去年嘗稟宰執乞不發歸正人切無苟且以失後圖自是四旬無所聞十一月庚辰紹文至驛傳言問公向拘雲中本無還期曾不知恩反貳我君臣今遣副歸以待待報將分驛與公佐酌別云區區悉已前白無一語及其私畱河間六年金以公爲平蠻三路轉運使公力拒之驅迫日甚公曰君命無貳臣之節也貳而苟官爵倫實恥之又脇以威且曰受命則生不受則死公乃振衣冠南望行闕再拜稽首厲聲言曰先臣文正公旦勲業炳然臣爲國將命猥被拘畱復以僞命見逼敢愛一死上孤國恩以辱君命於是大慟斥罵使者聴其絞死實十四年七月戊午也是日秋宇澄霽忽陰雲晦冥風雹雨雪咫尺不相覩城郭內外地皆震裂數日不已河間人懼甚急立公祠家繪公像以奉之明年公之訃始聞天子震悼特輟視朝報其家贈左通議大夫賜銀絹各千敕就平江府安葬仍令有司應辦享年六十有一娶陳氏封安康郡夫人二子述朝請郎通判光州軍州事贈奉直大夫逸朝請大夫主管華州雲臺觀述之子五人朴承奉郎棣承直郎監三省樞密院激賞庫杞修職郎監行在打套局枏中奉大夫守將作監兼知臨安府主管兩浙西路安撫司公事樞將仕郎曾孫五煥炎從事郎新監衢州都酒務炳郯剡女七逸之子四人梓通直郎機文林郎新臨安府觀察推官棠迪功郎新光州錄事參軍枃迪功郎新監常州薛堰犒賞酒庫曾孫八焯從事郎隆興府分寧縣主簿焌焴燧爚熺煇燦女九公之亡也時相専和戎之功又忌公之死節令公家止稱在金身亡故卹典有未盡孝宗淳熙初搜訪知之始命杞枏機皆爲將仕郎述自聞凶問擗踴號絕勺飲不入口者五日是冬冒萬死與從兄遵同北方豪俠訪得公之骨於河間歸葬於長洲縣陽山大石塢之原嗚呼古之膚使止以専對爲能若公前後五反烏珠尼雅滿達蘭等皆貪如狼暴如虎未易以口舌辯也性根忠義藐視凶酋隨宜應對悉中事機以濟大事投身鼎鑊刀鋸之間气不少詟智意橫出他人莫及臨死生之際又洞達勇決如此非烈文夫能之乎述等摭公言動及使事始末懼禍久不敢出郎中鐘離公松嘗爲使屬知公尢詳乾道間始敢狀公之行紹興元年請諡於朝禮部尙書倪公思爲太常博士議以節湣易名鑰時在攷功爲之覆諡又二十有二年當嘉定之四年公之諸孫求銘距公之亡蓋六十八年矣比嵗權臣妄開釁端橫挑彊鄰以爲功在旬月兵連禍結始謀講解無敢行者枏時爲城南廂官帥臣言其有異才又自以大父之志未展被命辭母而行至再至三卒就和議可謂不忝其先矣擢帥淮西進尹京邑皆有聲績其進用未艾也於是列公之節請於朝特贈資政殿大學士廟號忠肅而公之名益顯矣鑰妻祖工部尙書俁實與晉公分派居宛丘公最後出疆之時語尙書曰此歸當講宗盟而竟不還兩家尋此盟久矣閩舶淹公之從孫行也與鑰締婚又助之請鑰生晚竊慕公之節義有年矣謹摭行狀之大槪參以槐庭濟美集中興小歷遺史雪溪王公銍所作禦劍銘序與其子明淸揮塵錄及网羅舊聞以就此碑大懼骫骳之文不足以發潛徳之萬一抑聞之韓信不顧酈生之烹李靖以唐儉爲安足惜故使絕域者惟恐其用兵於後公毎先以酈生唐儉自處將行必請戒飭諸將練兵備器脫有可乘之機不必以臣爲慮𨿽閒居於外時時貽書宰相請措置兩淮山水寨以陜西弓弩手法行之沿邊以俟大舉間有召命家人相賀則泣曰大將富貴俱極誰肯進討見上必傾盡愚直又將觸怒大臣未知死所何賀之有然則公之志豈専以求和爲功哉嗚呼天未悔禍彊敵尙存九京之英必有遺恨此忠臣志士所以痛憤而不能自已也一時假吏必取通儒與之俱其有才智可與同患難者𨿽屠沽所不廢自以品秩𨿽微事君以人不敢不勉聞有欲以貨取者輙矣曰是豈所以遺子孫取及其被畱士子十餘人競願從公止許畱七人有蜀士張大時者年最髙且多病終不相捨其能得士心又如此烏珠之犯順昌也逆風暴雨戎壘深濘大爲劉公錡所破烏珠輕騎宵遁行一舎間知不雨始稽顙三嘆曰小人不信王端明說南朝國富兵彊徒虧和好咫尺不雨是天不容南牧而小人違天也乃折箭誓不復敢輕舉三日馳至韓州劉公後親以語公之長子且曰畫淮之約何遽如許苟繹公之言徐與之議則版圖歸復何止河南而已劉公之言必不苟嗚呼此尢非人力之所能爲也公初自奮於稠人中驟膺欽宗之眷後又身任南北之議其事日偉及其死節則𨿽有異議者至是翕然嘆服惟公之終始天下喜聞而樂道之而登載於書者各誦所聞不能齊一今特表公之大節以厲世之爲臣子者其間小有異同尙可略云銘曰

三槐之王族系繁昌衣冠鼎盛名徳相望公生其間不扶而直少慕奇偉人未之識干戈云擾忽逼神都主憂臣辱顚倒廟謨奮由布衣親上方略欽宗忠之賜劍予槖徒手一呼得數萬人欲奉兩宮決圍南巡謀不及用出狩於北奉璽勸進求使絕域髙皇聖孝五以節行防酋虓暴望者震驚惟公忠勇以死自誓視之無如而奪之气隨機肆辯出古入今得其要領以副上心事成功髙忌其大用晚遭囚拘疑有陰中欲啖以官死生立分痛哭怒罵卒殉以身天作風雹地爲震裂或者蔽之使不上徹有子死孝終歸其骸卹典𨿽頒烈士所哀公之有行請益兵備機有可乘𨿽烹何畏分驛之際語不及私死輕鴻毛了無異辭公亦勤止萬里往反全軀之臣尙糵其短迨其執節無不心降鬼必厲賊公乎不亡孫有祖風捐軀將命屢探虎穴和議以定帥淮尹京得請於朝隆名世祠寵數孔昭我作銘文防稡眾說萬世臣子仰止忠烈

寶謨閣待制贈通議大夫陳公神道碑

嘉泰三年集英殿修撰陳公告老於朝天子嘆曰此吾舊學且書命之臣也除寶謨閣待制遺奏聞贈四官錄其後所以飾其終者如故典門弟子哭之失聲里人聚而相弔四方士夫聞之無不防傷者蓋非他人云亡之比也公諱傅良字君舉其先自閩徙溫州瑞安縣帆遊鄕湗村裏至公八世矣曾祖靖祖邦父彬皆不仕父以公貴累贈朝請大夫妣徐氏贈令人朝請邃於易教授鄕裏以篤行稱公天分髙勝其於學問心悟神解而苦志自勉精力亦絕人隆師親友有不可解於心者興化劉復之朔以南省第一人來爲司戶參軍攝教官得公程文以爲絕出公之年甚少也而名已髙開門受徒於仙巖僧舎士子莫不歸敬薛寺正士龍見公問所安公曰毋不敬士龍曰比參倚如何公釋然增進歸心薛氏後又相從於滆上讀書一日千里其爲薛氏祭文云我昔自喜壁立倚天見兄梅潭忽若墜淵梅潭卽仙巖也伊洛之學東南之士自山楊公時建安遊公酢之外惟永嘉許公景衡周公行已數公親見伊川先生得其傳以歸中興以來言理性之學者宗永嘉惟薛氏後出加以攷訂千載自井田王制司馬法八陣圖之屬該通委曲眞可施之實用凡今名士得其說者小之則擅塲屋之名大可以行於臨民治軍之際公遊從最久造詣最深以之研精經史貫穿百氏以斯文爲己任綜理當世之務攷覈舊聞於治道可以興滯補敝復古至道條畫本末粲如也本朝名公鉅卿不可縷數自韋布而名動宇內者不過數人公自爲舉子業其所論著如六經論等文所在流播幾於家有其書蜀中文學最盛讀之者無不動色文體爲公一變至傳入夷貊視前賢爲尢盛乾道六年始入太學士無賢不肖斂袵下風八年公之髙弟蔡公幼學爲省元公次之徐公誼又次之薛公叔似鮑君防劉君春胡君時等皆鄕郡人非公之友則其徒也尢爲一時盛事旣登甲科朝野想望風采授泰州教授以歸參政龔公茂良帥江西以書幣招之願與定交公曰此古人羔雁之禮不行於世有年矣善辭之未赴防太學錄闕求之者眾龔公實行宰相事奏孝宗曰待次不攺闕初官不堂除陛下良法也太學錄一闕而睥睨者眾臣欲擇取名儒爲士林所推者越拘攣而用之則人自服矣上問爲誰以公對上曰是朕所素知者除命一下果無異辭就職幾月車駕幸學攺承奉郎龔公旣罷政亦寖有相嫉者添差通判福州帥相梁公克家得公喜甚以政委之公悉心禆贊不事形迹卒以専擅論罷時淳熙七年也尋主管臺州崇道觀起知桂陽軍閒居八年始赴郡提舉荊湖南路常平茶鹽事就遷轉運判官攺兩浙西路提防刑獄公在桂陽蠲除宿負罷弛斜科倉司則補糴諸郡米至十萬斛漕司亦蠲錢數萬緡力講荒政所及者廣進登極銀三千兩屬方救荒力不能辦申請減額損三之二實恵遂及一方以服勤使事嘗感寒疾至是以奏事再入修門須鬢如雪丞相畱公正一見嘆曰幾年陳君舉尙可使外補耶奏畱爲吏部員外郎初對上曰卿去國幾何時朕欲見卿久矣知卿學問深醇有所著書進來時上臨朝淵黙罕有聖語公敬謝而退以周禮說進擢祕書少監訓詞曰朕日禦便朝延見郎吏有郎白首色夷而气溫儐者贊其名則汝傅良也朝列傳誦實黃公裳之詞也兼實錄院檢討官皇子嘉王府妙選官寮以公兼贊讀未幾除起居舎人兼權中書舎人期年始遷起居郎紹熙末年龍樓問寢不以時自大臣而下更進讜言從班多連名騰奏或同班叩請公自以受不世之遇必欲身任其責請對直前幾無虛月剴切痛憤指陳利害無所不用其至蓋嘗贊嘉邸爲中宮言之又嘗奏疏謂臣等在王邸於古今父子君臣之際人之大倫天地之正義以開導賢王而防慶闕上觴之禮長至虧稱賀之儀區區口耳之感必不能勝躬行之化紙上之習必不如家傳之法今旣上失三宮之歡則臣等講讀皆爲空言矣其餘骨鯁之言有敵已以下所不能堪者上終不加譴而言亦不用一日奏云陛下屢許臣以出又令傳旨於廟堂而復不然臣貪戀厚恩未忍決去容臣遂思補過更圖入奏若不垂聴則有致爲臣而去耳又從而艸奏曲盡事節犯顏極論度上意不回遂上掛冠之奏上𨿽不受玉音賜可公卽申省乞致仕宰輔畱之不可旣行授祕閣修撰嘉王府贊讀皇上禦極以中書舎人召還兼侍講兼直學士院實錄院同修撰謂可行素蘊矣而言者指其學術不正罷爲提舉江州太平興國宮慶元二年復劾其在太上朝奏對狂率降三官罷祠嘉泰二年敍復元官再畀祠祿遂除泉州以病力辭除集英殿修撰病革謝事遂有次對之命十一月十有二日終於裏第享年六十有七積官至朝議大夫爵永嘉縣開國男食邑三百戶娶張氏名幼昭字景恵主管禮兵部架閣文字孝愷之女以婦徳著聞先公九年卒子男二人師轍迪功郎安丰軍壽春縣主簿師朴承務郎女七人長適迪功郎監鎭江府淩口酒庫潘子順次適從政郎新福州連江縣丞薛師雍次適迪功郎處州州學教授林子燕次適迪功郎新福州連江縣尉徐衝次適進士張紹次適進士張疇一尙幼令人葬於前山開禧元年三月庚申二子奉公之喪合焉嗚呼以公之抱負偉傑學博而精觀書別有髙識作文自出機杼類非今人所可企及求之古人亦未易多得也受知三朝掌內外制經帷史館不爲不遇而名髙多忌卒不得究其經世之學爲可痛也公行誼著於鄕曲述作擅於當世不待屢書敢摭其論奏之大者列之然後知其非諛墓之詞也公之赴郡免奏事而去歸覲光宗以舊欲奏之孝宗者陳之蓋公憂國之心澤民之具其說不易謂藝祖創業垂綂無非可傳之法而深仁厚澤裕我後人則専以愛惜民力爲本攷之故牘自建隆至景徳四十五年間南徵北伐未嘗無事而金銀錢帛糧艸雜物七千一百四十八萬計在州縣不防古所謂富藏天下者也諸道上供隨所輸送初無定額畱州錢物𨿽盡曰系省而不盡取大中祥符元年三司始奏立上供稅額熙寧用事者始取藝祖之約束一切紛更之新法旣行增上供之額一倍至崇寧遂增數倍此特上供耳其他雜物熙寧則有令項封椿元丰則有無額上供宣和之經制紹興之總制月樁皆至今爲額而折帛和買之類不預焉茶引盡歸都茶塲鹽鈔盡歸貨務秋苗以十之八九爲綱運是皆不在州縣於是取之斛面取之折變取之科敷抑配贓罰而民之困極矣方今之患何但夷狄蓋天命之永不永在民力之寛不寛豈不甚可畏哉上曰莫急於此但以處置爲難公奏第三札子乃是處置之說旣奏襃美再三其大略曰嗣位之初詔爲寛民置局講究而民窮如故蓋以裁抑細微或蠲空張之數未有以稱明詔慰民望也國家財力竭於養兵又莫甚於江上之軍故毎欲省賦朝廷以爲可則版曹不可版曹可則總領不可總領可則都綂司不可以謂之禦前軍馬𨿽朝廷不得知謂之大軍錢糧𨿽版曹不得預中外勢分職掌不同事權不一施行不専𨿽欲寛民得乎使都綂司之兵與向者在制置司時無異總領所與向者在轉運司時無異事出一體而後可議寛民力矣轉對又論藝祖治大而不治細以上書人文字令知制誥看詳升降以聞次對章奏下尙書省參詳人主所自擇不過臺省長官豈不甚易行哉又嘗論役法謂免役錢者本以卹民使出錢雇役而逸其力也自罷募戶長壯丁而取其錢今隸總制之類於是役者白著而法不得不壞保正長催科是以保甲法亂役法而行之也熙寧自有役法五等簿是也自有保甲法魚鱗簿是也五等則通縣計之魚鱗以比屋計之保甲但以稽察盜賊與免役初不相闗熙寧七年始以保丁充甲頭催稅而耆戶長壯丁之屬以次罷募利其雇錢而封椿之法起矣元丰遂著爲令以甲頭同大保長催科元祐匆匆復舊隨卽紛更至紹聖二年催科悉用大保長役法轉而爲保甲嘉祐以前固無此法至此又非王安石之舊特章厚爲之今士夫恥言安石之爲人指章厚爲罪魁而方世守其變亂之餘以爲成憲萬古設法一安石能攺之章厚能力行之此斯民最大之害乃若出於三代之舊而莫敢議有議之者則付之有司不過檢坐見行條法申嚴行下此臣尢所未諭也誠能不以保甲法亂役法𨿽未足以盡寛民力亦可謂至恩矣進故事以眞宗詔兩浙福建荊湖身丁錢並特除放其論尢詳以爲減折帛不如身丁切於窮民此皆公平時攷古驗今可舉而行非若泛然美觀之言卒不得見於用若其封還詞頭遇事輒發未易悉數如請還黃裳給事中則引唐呂元膺紹興程瑀以爲比論張子仁之建節則請先處分畱正之去畱吳挺之除代而其甚難者莫如陳源與率逢原二者源之貫盈幸不及誅忽除內侍省押班瑣闥攝事者繳章五上人皆傳誦大臣力請觸雷霆之怒防不自全一爲書行公議沸騰黨與凶焰不可向邇而公獨當之逢原麄暴恃有奧援所至凶橫其在池陽防至軍變爲總領鄭湜所發按其偏裨上命樞臣鐫戒方待罪間自副統制陞都統公又論之源供職自如而詞命不行終不得俸逢原先被宣札已自書銜而公於二者執奏再三終不奉詔以至乞身而去公去未防而內禪子仁訖不得節鉞源亦罷去逢原以病廢惟此三事無敢嬰其鋒者公神色不動來則繳奏旁觀者爲之寒心而外間罕知之者鑰與公同生於丁巳少我九日自分教東嘉爲布衣交義兼師友後𨿽一同朝迹而情義日篤一旦同在西掖同攝北門相與如弟昆然至於同寅協恭尢非他人之比藝祖東向宗廟大典集議至再始正百年之禮而臺誎有異論鑰極論之丞相趙公宣防鑰又執不可公從旁力贊其決而事遂定謝知閤淵以太母之弟有旨請給等依祿格全支公已書行而鑰駮之再命特與書行公上奏先具鑰之駮章且曰樓鑰委是允當始知臣失於防檢不及論奏若更書行臣有三罪一則迎合聖意不敢執奏二則衝攺旨揮使有司無所憑守三則恥過遂非無見善則遷之義欲望追寢禦筆仍正臣鹵莽之罪其事遂已嗚呼孰有負重名於時致身至此而服義引慝同濟公議如公者乎汲引人才如恐不及在湖南應詔薦宋文仲吳獵蔣礪楊昭在朝則薦朱熹葉適吳仁傑王明淸修中苟知其賢不復以私嫌爲忌其他成就延譽使就聲名者不知其幾也博極羣書而於春秋左氏尢究極聖人制作之本意左氏翼經之深旨著春秋後傳左氏章防二書蓋經止獲麟孔子卒傳止韓魏反而喪之之後殆未有此書也願見不可得則曰此吾身後之書近旣得之誦讀不已不揣而爲之序其門人遂以銘爲請鑰欲述公行事或恐有觸忌之嫌自以投閒十有三年已掛衣冠視防幾何知公爲最詳若畏避而沒其實豈不負吾亡友防稡未集而病深恐溘先朝露不究此志小愈遂扶憊而畢之公風度髙遠動輙過人詩律之精深字畫之遒媚登覽髙致吟諷低昻親之則使人意消王謝韻度尙可想也方主上在宮邸時寮寀以詩爲壽惟翊善黃公與公之詩皆有諷諫上爲置酒各親書所上詩謝之公後嘗奏知以禦札登諸石而跋其下以其稿示鑰未及刻而公歸訪求此槁不可復得猶記其略云季札觀樂歌頌而曰哀而不愁太史公讀虞書至於君臣相勑維是幾安未嘗不流涕也成王作頌推己懲艾可不謂戰戰恐懼善守善終哉蓋頌者不専於美盛徳之形容皆敕戒之義秦斯以來此義殆絕鑰讀之爲之感咽嗚呼此又先儒之所未發也銘曰溫居瀛壖儒學之淵間气所鐘挺生斯賢舒向金玉遊夏淵源羣書博極本末貫穿退然布衣名震八埏晚登周行帝席爲前典刑具存訓詞是専王邸螭陛史館經筵獨當雷霆力欲回天經世澤民賫志終焉天之生才夫豈偶然儲神毓秀其必有年宦匪不達受才則全道之不行賴有遺編後有百載復見儒先哀哉止齋見此銘鐫

攻媿集卷九十五

欽定四庫全書

攻媿集卷九十六

宋樓鑰撰

神道碑

寶謨閣待制致仕特贈龍圖閣學士忠肅彭公神道碑

皇上踐阼之十有四年十有一月乙亥詔樓鑰林大中赴行在大中先至首言故吏部侍郎彭年之忠乞賜襃贈嘉定攺元鑰求對又以爲請且錄其諌艸以進皇帝爲之愴悼詔贈寶謨閣直學士仍與一子陞擢旣又禦批彭年系朕潛藩舊學當權臣用事之始首能抗疏折其姦萌襃卹之典理宜優異𨿽已追贈未稱朕懷可特加贈龍圖閣學士其子欽與寺監簿差遣三年禮部尙書章頴侍禦史劉榘起居郎黃中就講筵同進公家所被賜禦書禦制正邪論且言公之盡忠知無不言首論侂冑之姦爲其沮抑抱恨以歿乞賜美諡上賜諡忠肅又云是肅敬之意恐有司行之遲緩當爲批出八月三人又因晚講奏謝上云彭年忠鯁可嘉宜得此諡使人人如此必能寘人主於無過之地先是紹熙五年七月甲子上受內禪公時以右史兼嘉王府直講上在重華宮一時舊寮惟公最承睿眷宣召幾無虛日未幾由西掖遷貳卿方趙公汝愚決大防之初曾遣韓侂冑奏憲聖慈烈皇后有一日之勞至是寖以出入兩宮始有竊弄威權之漸公極論之且乞去公除職與郡侂冑罷知閤門等職事轉一官內祠時鑰爲給事中大中爲中書舎人同狀繳奏上批彭年除職與郡已爲優異韓侂冑無罪辭劇就閒可與書行鑰與大中再奏年以貳卿得此若以爲優異侂冑無故轉承宣使非優異乎若以侂冑爲無罪年以盡忠陛下直言無隱何罪之有年一去必不復來侂冑內祠日在左右若並使出外則人言自息矣鑰遂爲吏部尙書大中竟由給事中爲吏部侍郎尋皆補外郡鑰得婺不赴而奉祠公在荊南亦以疾丐閒林公在慶元罷歸三人者鐫職罷祠至於一再惟公之謫尢重侂冑檀權之久罪惡貫盈妄開兵端舉世震動主上奮發威斷加以誅殛中外稱快故翌日而二人趣還獨公不幸已成千古不及見更化之盛士大夫莫不痛惜之公字子壽世爲臨江軍淸江縣人曾祖廣祖愈考文通俱不仕考以公貴贈朝奉大夫妣楊氏累贈碩人公七嵗而孤奉母盡孝如成人幼穎異讀書能曉大義比長得程氏易讀之至忘寢食年十八薦於鄕三預計偕登乾道五年進士第授左廸功郎袁州宜春縣尉時丞相趙忠定公將漕公以書言月樁錢病民趙公因計爲緡錢七十萬而無名者彊半皆出於苛斂趙公首取最甚者如宜春麯引之類先罷之乃以聞獲盜八人自以爲非親捕不就賞公方初筮而利民自立已如此闗陞從政郎調吉州安福縣丞縣有寅陂灌田萬三千餘畆彊宗錮其利嵗以旱告按圖疏治陂成而嵗稔郡委檢察保甲而無其籍憮然曰是縣之根本不務可乎乃以法聨合綂紀又戶別其老病彊弱之丁士農工賈之業租稅有無多寡之數調夫旣均後有賑貸按籍立辦他日檢旱賴此尢得其要蠲放不及二分而民間歡服以爲前此未有得實如此者請藏此牘以爲後法育嬰兒救疫疾𨿽不禁巫覡之禬禳而各使勉病者以服藥全活尢眾淳熙十二年用舉主攺宣教郎以母碩人年髙丐祠便養主管建昌軍仙都觀自初第而歸益篤於學以毋自欺名齋以書問南軒張公中庸語孟大義至是義理愈明開發後進摳衣北面者日眾復與劉子澄淸之往復問辯時相與折衷於晦庵朱公而學愈成矣再請祠未滿而丁內艱執喪盡禮誠信備極葬之日觀者嘆其可法以致敬致樂致憂致哀致嚴裒集格言類爲一書名五致錄晚又定祭儀行於家服除吏部尙書鄭公僑兵部尙書張公枃同薦之得旨引見時光宗初卽位內降頗多公首論正始之道願以仁宗杜權要請屬爲法以崇寧禦筆爲戒公又言嘉王傅相少而侍禦多請用司馬光令伴讀官提舉左右之議使府寮之勢重於侍禦道義之訓密於宴遊光宗首肯久之且曰當世急務也又以開樂之初進逸豫之戒謂國家大讎未復而內外宴安猶襲宣和之舊淫侈成習光宗曰風俗驕侈太甚至此極矣朕日夜思所以革之因奏陛下爲之不難風俗之變未有不自上始也二月除太學博士時殿中侍禦史劉公光祖因論帶禦器械吳端攺太府少卿公上疏乞復其位又貽書宰相云祖宗嘗攺易差除以伸臺諫之气不聞攺易臺諌以伸幸臣之私有諫大夫同知貢舉欲大變文格下太學選經義詩賦論策各二百篇爲式長以督課學官公獨不可曰使士明經術熟古文則文格自正校文已爲下策又使之習時文此非所謂教也𨿽忤諫官意然遂不復選二年兼魏王府教授六月除國子監丞郊禮遇雨祠於望祭光宗意鬱鬱不豫至展恭謝之日公具嘉祐中文潞公因設醮宿殿中故事白廟堂又言重華命押醫官下都堂亦欲大臣共此憂責次日乃聞內引宰執三年許國公始朝參公爲言保富貴之道無過恭儉又集禮記論孟子史中朝見之禮爲朝參須知且言𨿽與嘉王同行在禮世子不可與同名非惟名不可同色色不當相似至生日又以恭儉惟徳爲韻作四詩壽之六月侍禦史林公大中辟公充禦史臺主簿謂公操行堅正不爲詭隨遇事通明不事沽激八月以舊班對乞復經筵典故謂勸講之臣當用明經之士人各有長經須素業不應不問所學例以序遷又謂宣召講官多用晝接不如夜直之有益也光宗云親儒生最有益十二月林公以論事除吏部侍郎公乞去張公叔椿代林再奏乞畱卒不就四年正月除司農寺丞三月除祕書郎先是外傳召姜特立公白丞相畱公恐非虛傳至是果然畱公引李絳事乞退公率同館論奏又勉樞廷爭之遂寢五月兼嘉王府直講論說經理精切明白禆益爲多不勝書書其大者嘗論梁燾辧邪正之奏公曰此正是元祐末年小人將進君子將退之時不可不詳覽王曰君子小人不可參用參用則小人勝公因具述元祐紹聖君子小人進退之大略王一日親制邪正辧以賜公正指燾奏而發又嘗賜所書瑤山詩乃光宗在東宮時作有雪詩云閭閻多凍餒廣廈媿膏粱公言人主當如是用心嘗因講詩王曰下以風刺上已是人臣委曲要知爲君者須使人臣直言其事方是公曰願大王無忘此意而推廣之則善言至矣讀曾肇奏議因言用人須先識邪正王親題其說於奏議上贊讀沈公有開講三風十愆謂十不可有一王曰要是病根全在比頑童一比頑童何事不有公稱贊不已亦請王題講義上聞王宴居書知人難三字於坐右公質之於王王曰然畢竟人如何知君子以小人爲小人小人亦以君子爲小人正恐錯看爾公曰堯舜亦以爲難也光宗久不詣重華宮公與同館入疏又以防慶節未舉進香之禮自上封事力請俱不報十二月除起居舎人明年正月直前奏事光宗曰久欲見卿說話此官待有學識人方除公謝且進內治聖鑑奏以祖宗家法集爲此書光宗曰祖宗家法最善漢唐所不及待外戚尢嚴不可容易壊了公對曰聖論及此天下之福祖宗不委以權乃是愛親戚之道此書宦官女子之防尢嚴恐不得進禦光宗云不至是三月直前奏起居注乃系日之書言動無不記者今一月四次書免到宮陛下半年不出如此已書三十餘次以貽後世實累聖徳四月駕幸玉津園公言於宰相謂近捨聚景而遠幸玉津不奉三宮而獨出宴遊宰執以公言乞恭請公亦入奏防被命禱雨因言兩宮不和則天下不和天下不和則天地不和蓋天地和則雨未有不和而雨者自是屢許過宮或仗集而不出侍從奏陳不效皆居家待罪公又獨奏誤以臣充嘉王府講讀之官正欲臣等教以父子君臣之道臣聞身教者從言教者訟陛下以身教臣以言教者也言豈若身之切哉五月重華不豫已奏告公與侍從臺諫請對不果八日戊辰公繳納告敕乞竄逐待命江滸戊寅壽皇服藥赦下始入城癸未公念屢乞對及求去至今日不可不極諫拜訖獨不離班位伏地敂額久不已血漬甃甓搢笏取札子置龍墀上再拜欲辭出始傳旨上殿光宗云知卿忠直理防何事公奏今日無大於不過宮事光宗云須用去公又極言陛下屢許羣臣一入則又不然內外不通禍亂不聞臣實痛心光宗爲之慘然曰終當去六月戊戌壽皇升遐七月甲子主上受內禪是晚召公對於大堂聖容蹙額云前但聞建儲之議亦自可息浮言豈知遽踐大位泣辭不許至今怔忪公奏此乃宗廟社稷所系陛下亦不得而辭首乞奏知太上皇因擬札本上卽寫入又問初政及人物明日再見猶云朕一日不曾食因泣下又言昨太匆匆參決可爾公奏今只得盡人子事親之誠心再擬起居札子乞日進一通又與翊善黃公裳同奏往朝南內因定過宮之禮乞先一日入奏率百官恭謝壬申擢中書舎人庚辰上朝泰安宮至則寢門閉矣拜表牋而退上嘗問恐太上皇未肯過泰安如何公奏陛下本出於不得已必不以位爲樂況宮室乎壽皇梓宮在殯且居喪次於禮爲正旬日間三降防經營泰安紛紛不定太上微疾未瘳不若且居南內以休息聖躬陛下少畱重華以居喪聴政從之代言之初李孝純孝友轉右武大夫帶行遙刺公封還詞頭謂固當推恩母黨然上事三宮禮有隆殺恩有後先乞候三宮戚屬次第推恩內侍符滌得罪於太上而差幹辦泰安宮劉慶祖已帶遙郡承宣使而以太上隨龍人落階官公皆繳奏上於劉慶祖事批可與書行公又奏曰慶祖無官可轉止有建節若念其忠勸不若任之以事不必優之以官臣非爲慶祖惜此一官蓋爲朝廷惜此一門陛下自登大寶聴言如流忽於此事首降可與書行指揮夫可與書行乃近世敝令也使其可行臣卽書矣何待再令使不可行豈敢因再令而書哉上嘗言中宮未建聖節未立隨龍人恩例之類直俟祔廟後施行公卽極口稱贊聖徳後隨龍命下封還再四且言祖宗隨龍人止轉一官元符中方轉兩官如徐勣何執中除待制侍講亦止轉一官靖康以後方有四官之例誠是太優今於巳分正當過爲裁損酌中推恩命遂寢因對上語公曰朕尙未見父母如何敢恩及下人孰重孰輕且稱繳章爲是然公亦以此等故不久而遷矣上問講筵所奏諒闇罷講舊例公奏多故以來兩三月不與儒生講矣不可不以爲急務上袖出二紙一具太上講筵書目一具潛邸講堂書目謂講筵講書太少公奏今有機務不比講堂専一讀書上云朝退亦無事恐自怠惰況酬應萬務非多讀書不可又奏人君之學與書生不同惟能虛心受諫遷善攺過乃聖學第一事不在多也他日又出二紙一禦書經史十件春秋禮記詩書孟子通鑑唐書三朝寶訓奏議長編節本一書臣寮十人黃裳陳傅良彭年黃由沈有開朱熹李巘京鏜黃艾鄧馹公請聖意上云朕欠讀書太上讀許多書養徳東宮垂二十年今欲添講官至十員各専講一件兩日一次五人上講早二件晚三件早依舊講殿上晚只用小衫依講堂例坐講公曰講學愈切此帝王之舉也若少讀而精庶幾有益又曰十人充講官否陛下若招徠一世之傑如朱熹輩方厭人望不可専以潛邸學官爲之尋除侍講而待制朱公中書舎人陳公俱以召至公引傅堯兪乞班蘇頌之下以請繼除侍讀三辭而後受禦筆舉禦史有不植黨與之言公奏但當察君子小人不可問黨與元祐黨籍第一人是司馬光小人陷君子變白爲黑何所不有又言近差除多自中出此不足爲威斷適爲小人所賣耳九月除吏部侍郎公知事勢漸變乃陳四太之說其略曰用臣太驟處臣太髙臣迹太危臣分太滿因震雷暴雨言近日好出不測之號令故天應以不測之風雷因極陳今日小人竊弄權柄皆起於號令之不測借吏部尙書充金國弔祭接送伴使至平江奏漢元帝時日靑無光恭顯指爲堪猛用事之咎及斥堪猛復有日變始切責言者小人機心古今一轍楚州應詔一疏尢極剴切謂信任君子之意未孚於人而暱比小人之迹已見於外君子告陛下之言小人或得預聞而小人誤陛下之事君子或不能知送伴至楚聞朱公奉祠又奏君子小人消長甚詳皆不得報及歸屢乞對不許自知不能久矣明堂禮成封淸江縣開國男食邑三百戶公見廟堂之權日輕侂冑之勢愈重言官又多出其門於是歷數其姦大要云進退大臣更易言路皆初政最闗大體者大臣或不能知而侂冑知之假托聲勢竊弄威福陛下總攬之權恐爲此人所盜矣時十二月九日也上聞奏甚駭且曰只爲親戚故信之不謂如此奏事退已聞下之中書晚又聞復取以入知必不濟再入一奏丞相以聞上云侂冑是親戚年是舊學講堂五人一死一憂去二人俱罷只有年在又性直肯言今當如何丞相陳兩畱之說已而侂冑𨿽罷職而予內祠公除職與郡給舎繳駮不能回也除煥章閣待制知江陵府荊湖北路安撫使公旣去丞相竟論罷矣公至荊罷和糴以平米價罷沙市官買之敝治牙儈以寛商旅撙浮費以除魚湖之輸復奏修長隄教民兵乞支還備邊庫錢俱不報公遂以疾丐祠一請而提舉江州太平興國宮慶元二年六月以論列落職罷祠五年言者以蔡璉誣告公與趙丞相言政和中嘉王事乞加貶竄於是追三官勒停嘉泰三年秋復元官再奉興國祠開禧二年起知贛州以疾力辭除集英殿修撰提舉建寧府武夷山衝佑觀俄以疾甚致其事除寶謨閣待制三月二十三日終於家享年六十有五遺奏聞特贈中奉大夫娶敖氏先三十年卒贈碩人生二子欽承事郎守司農寺主簿鉅迪功郎新特差充荊湖北路提防刑獄司幹辦公事女四人長適進士陳復之次適鄕貢進士胡夢得次適從政郎揚州江都縣丞章瑢次適進士敖淸之再娶燕王宮宣州位宗室潭州益陽縣丞贈中大夫伯攄之女封碩人後二年卒生一子鉉承務郎新監江州在城稅務孫男二人滋沄孫女四人俱幼七月壬午諸孤奉公之柩窆於縣之建安鄕金家井之原從治命也公性資剛方學識正大而議論尢爲簡嚴勁直善惡是非務盡道理義所當爲白刃可蹈正色立朝其愛君憂世之誠先見之識敢言之气皆人所難及故公議浩然歸重晚旣投閒専以養性讀書爲事扁所居曰止堂悠然自得幾微不見於顏面賓客非親與賢不妄交郡縣吏乘時羅織公之親黨文致之罪潛窺陰伺欲捃摭細微以媚權幸公視之如無彼亦不得毫毛之隙自僞學之說興鮮不變者公於闗洛之書益加涵詠著止堂訓蒙一書蓋終始不變者也聞蘇師旦爲節度使曰此韓氏之陽虎也其禍韓氏必矣及聞用兵曰禍其在此乎皆如公言著內治聖鑑二十卷訓蒙經解奏議外制並表牋雜著合爲若干捲藏於家塾鑰幸同朝一見如故相與日厚公之三子求銘謂知公之深者莫如鑰偶然未死尙何辭銘曰

矯矯彭公天予剛介學問淵防言議正大自其筮仕憂國愛民登朝屢奏心乎愛君嘉邸簡寮極天下選遇事獻規務納於善重華違豫問寢有愆朝夕思慮不已於言螭陛直前龍墀敂額言𨿽不用忠節愈白聖主龍飛風雲是依無日不召擢居綸闈開口論事略無顧避志欲回天側目多忌權姦蘗牙惟公先知抗疏逆折鳴鼓攻之上色爲動公言益切聞者縮頸驚嘆膽決一去一畱消長遂分言者𨿽力無救絲棼聲生勢長附炎日盛太阿倒持竊弄威柄橫挑彊敵塗炭斯民赫然天誅公論復伸攺之初與世更始曲突徙薪如公有幾嗚呼天乎不假之年身不及見徒爲知言恩光優渥施及其子公凜如生誰顙有泚九京可作非公誰歸金井之原過者式之

寶謨閣待制獻簡孫公神道碑

開禧三年嵗在丁卯余以衰疾引年幸而得謝因自念以凡才叨近列一時同朝多君子寮投閒以來相忘道術遂隔死生者多矣忽得故吏部侍郎孫公從之之子新瑞金西尉鐩之書寄示從之行述且曰先公不幸薨於慶元五年四月之丁丑葬未有銘因仍八九年重不幸二兄俱蚤世凜然門戶之托惟先友有以碑於隧道以恵顧九京以少贖不孝之愆余執書以泣曰方公之薨余方遭嚴譴不得致生芻於前已而又自遭內艱憂苦無生意以至於今悲愧多矣老而學落本不足以銘公義激於中有不容已閱五年始克謹摭行實之大槪序公平生而系以銘公諱逄吉從之其字也先世居南蘭陵五季避地於吉之太和五世祖徳弼奉其父銀靑霸之命徙名數於龍泉今爲邑人曾祖文妣李氏祖叔遇通經博古倜儻有奇節雅不喜王氏學棄科舉不就尢爲里人所推晚以經旨授諸孫卒昌其家公以按行阜陵恩特贈承務郎妣李氏考宜文行尢髙兩上禮部而不及祿以公貴累贈奉直大夫妣羅氏贈令人奉直三子公居長次逄年終上猶令季逄辰終袁州守俱中儒科里人有三傑之稱公生於紹興五年時方俶擾學士解散公就學𨿽晚而資實俊邁課藝頴出父祖奇之自弱冠三薦於鄕隆興元年擢進士第調左迪功郎郴州司戶參軍乾道四年校試長沙塲屋喧動同列逾垣避之公諭以義理眾方帖息尙書沈公介爲帥給事黃公鈞領漕計相與愛敬沈公畱寘幕府禦吏剛嚴無敢迕其意者公自以受知之深知無不言未始一語詭隨始若難合終必垂聴豪民匿罪越訴捕之不獲吏執其子於嶽麓書院沈公怒甚旣得其父必欲並杖之公獨不僉書且曰父有罪子不知情何可從坐爭之數日而後得因力辭攝事而歸沈旣薦公闗陞旣而又畀以京削或謂公未可用沈公曰但知舉賢安知其他歸欲力薦於朝而不果七年陞左從事郎黃公還朝薦於廟堂欲處以學官公以二弟遊宦懼闕子職授常徳府教授防侍郎李公燾出守常徳以史局自隨熟聞公之該洽先以書約見於公安傾蓋之頃質以數疑公了辯如響恨得之晚且曰儀曹有京削畱以待鄕人今日不可失士亟以畀公樞宻劉公珙少司成鄭公伯熊劉公焞皆有重名薦章交上初不識面淳熙五年攺宣教郎太令人春秋髙不忍去左右閱兩嵗令人彊之始授袁州萍鄕縣公以學道愛人爲心不爲赫赫名而慘怛恵利之政出於至誠值嵗大祲待哺者數萬荒政皆有實恵不爲便文逃責事已而得雨又教民芟旱苗養禾孫是嵗饑而不害例有添給別貯之久而盈溢輟四十萬市谷創社倉以濟貧乏擇賢士主之民賴其利催科不亟不徐行雨露於膏火中民亦樂輸縣計旣裕稍蠲其餘還以予民邑之西北土瘠民窶受役甚苦公與錢市田教之義役縣苗稅素重爲裁酌而損其額又以餘力代貧民之賦爲錢四百餘萬馬驛三在境內嵗有繕修芻槁之擾事又不集公旣葺其陋又糴粟以給之遂有經久之計修學市書督課諸生身爲之師士風大振公之政直可比古之循吏非有矯飾求名之心而邑當孔道謡誦藹然起居舎人吳公燠出使湖陰過縣貽書江西諸司曰部有賢令如此𨿽欲蔽賢可乎諸臺競列上治最有防籍記士民亦至今歌之代還丁內艱服闋家居又久之十三年幹辦行在諸軍審計司十五年九月遷國子博士十六年光宗覃恩轉朝奉郎賜緋衣銀魚六月陰司農寺丞兼實錄院檢討官紹熙元年五月徙祕書郎八月兼皇子嘉王府直講二年二月雷雪交作詔求直言公疏八事以獻一曰去蔽防二曰親講讀三曰伸論駮四曰崇气節五曰省用度六曰惜名器七曰抜材武八曰飭戎備明白剴切深中時獘輪對論今嵗初郊請遵用隆興三年詔書節用恵民以當天心上諭公曰圜壇不尙華飭亦事天簡素之意又曰中外支賜合從減省復勸上容納狷直並論和買折帛之獘上喜悉可其奏防諫官鄧馹請增諌員卽擢公右正言首奏帝王經世之學根於一心大而陰陽寒暑之變化小而人民事物之綂紀皆系於此心之運此心融徹發之政事則天地可位萬物可育舉無難者其言甚備時營繕寖廣一第之建撤民居數百咨怨者眾公力言其獘公自以受天子特達之知思欲補報切磨治道七旬中章二十上多人所難言者期於不負所學無復顧忌故亦不得久居其職臨安守潘景珪交結謀進鄧公疏其罪反以計傾之鄧移大匠公曰名爲優遷而罷其言職後不可爲矣兩疏不報再對復論言路壅塞諫臣結舌天下利害無由上聞願畱神於逆心遜志之戒則𨿽失之於前尙可收之於後也並論景珪脇持臺諫蔑視紀綱連章劾奏竟逐之未幾公亦有遷官之命大臣奏踐阼以來屢易諫臣非所以示中外若以二監處之必不肯畱遂除國子司業辭不拜上諭旨曰士論所推此師儒之選也不得已就職而求去愈力公之初除或議其弱丞相畱公正曰是有仁者之勇上之親擢得人矣及是丞相曰某有獻替上豈能一一垂聴然不敢以是求去也公對曰宰相與諫官不同宰相平章國事不能無可否官以諫爲名是専以言爲職業也不得其言而不去人將狗彘我矣烏可與丞相比哉君相知其不可奪九月遂除荊湖南路提防刑獄公事兩學之士數百人出祖闗外人謂中興以來才一再見公褰帷入境風采凜然守法度識大體不専按刺傅經決獄多所貸宥案牘盈幾披閱參攷決遣如流未數月文書爲淸民亦自以爲不冤尢篤意人物太府卿項安世吏部吳鎰方銓工部徐應龍皆所薦也五峯胡先生宏之子大時元城劉先生安世之曾孫孝昌俱隱衡嶽公請官之以繼賢人之世事𨿽不行聞者韙之兩攝漕事通融有無深得計度之體衡之茶陵秋輸特重公曰昔祠官使臣大軍仰給於邑不免加賦今則咸無焉尙取贏可乎量出計入蠲十之三令下歡聲如雷邑人相與作佛家道塲三晝夜以報伐石刻詞至今屍而祝之也愛惜公帑不以毫髮自奉諸臺月餽隨以還之一無取焉參政陳公騤首疏六名士公在其中上亦念公久外嘗曰孫逄吉好士人三年九月召爲祕書少監訓詞有當今第一流人物之襃承上意也五年朝謁重華不以時公數具疏援引古誼深言之又率同館列名以進七月主上受內禪登用舊學越三日擢公兼權尙書吏部侍郎初公入諫省翊善黃公裳曰孫直講問學醇正勸講多益今遂失助上曰言路得斯人尢可慶也又言所論有不樂者上曰旣爲言事官豈可不使之盡言蓋上之在嘉邸知公已深至是首陳初政有曰陛下嗣膺大寶蓋非得已願起敬起孝數申溫淸撫接宗戚俾之開釋太上推明陛下之本心乃若建立長秋推恩隨龍人之屬皆可緩也又請進學以養其明揆事以審其防凡立政造事皆明以先之防以輔之則守經事而得其宜遭變事而達其權天下可運於掌矣上欣然納之覃恩轉朝奉大夫九月除權尙書吏部侍郎賜金紫服明堂恩封廬陵縣開國男食邑三百嘗告丞相以和買折帛之價太重宜因初政稍議蠲減庶可固結民心丞相舉行之然止限以三年非公之本意也十月擢兼侍講公在嘉邸嘗集羣經格言以獻至是請講論語蓋公平日潛心此書有自得之趣欲以遂格君之志也差充孝宗宮按行使朝方議撤祕書省以爲壽康宮而以東宮爲館閣公毅然力爭謂於理非順地狹屋敝不可以奉慈極事亦竟止待制朱公熹在經筵持論切直忽奉祠而去公於上前爭論甚苦因講權輿之詩反覆防繹以爲諷上曰朱熹所言多不可用公曰熹論祧廟獨與眾論不合他所說皆正理未見其不可施用願畱之以重經幄冬有震雷詔求闕失公言過失所當謹者二曰奉親曰親儒闕違所當講者二曰謹爵祿曰節用度又論治體之要曰治化之原肇於宮壼而達於外廷宮壼嚴則內外之禁肅外廷正則上下之職修后妃之家多啟私謁嬪禦或養私身願擇老成宮嬪佐六宮之政內侍本備掃除自閣長而上願遵舊制選年四十以上者知內省之事樞宰之職論道經邦願萬幾之暇從容與之議政近習之臣職在禁密願全其恩數勿使預事上深然之十二月假煥章閣學士提舉萬壽觀兼侍讀充館伴金國賀正使金使需竹牛角之屬期以必得公奏皆難得之物戎心無厭當遏之於初大璫王徳謙典司國信所密請匪頌公卒卻之慶元元年正月兼實錄院同修撰使事畢入對因奏臣比緣館伴刺求北事竊聞自孝宗上賔寖有輕視中國之心比年公卿習安將帥習媮士卒習惰風俗習侈上恬下嬉無復有枕戈復讎之意願陛下拔材賢旌循良核名實蓄財用選將帥簡精鋭城要害備器械講求孝宗內治外攘之防上尢嘉納而公於是時已有不見容者矣待制朱公熹之去公力捄之侍郎彭公年補郡又論不應爲近習而逐正人忤韓侂冑之意又嘗扈蹕有馬上回揖之者公獨不顧彼又以爲簡驩也一日防食部中或報王喜除閤門祗候公曰此乃優伶嘗於內廷效朱侍講容止以儒爲戲者豈可以污淸選當抗疏力爭否則於經筵論之有飛語上聞五月內批與郡而王喜之命亦寢或以爲出於誤報而公憂國愛君之心亦云至矣潛邸恩轉朝散大夫七月除知太平州累章丐祠九月提舉江州太平興國宮三年轉朝請大夫五年三月起知贛州言者始疏前事沮之公素有徳量未嘗語人以去國之由杜門深居時事一不掛口書史自娯不以得喪介意至是以言者傳播公之直節愈顯而公已屬疾上章納祿矣終於裏第壽六十有五五月除集英殿修撰致仕嘉定五年上以公舊學軫其遺忠特贈寶謨閣待制仍度越彞典賜諡獻簡娶李氏累封令人與公相繼而卒子男三人銶承奉郎監鄂州在城鹽稅務錤迪功郎新臨安府余杭縣尉季卽鐩也女五人進士李三聘李拓羅沂迪功郎前臨江軍司戶羅晟通直郎前知南康軍都昌縣事胡杙其壻也孫男四人渙溱��女一人尙幼六年十一月乙酉葬公於萬安縣龍泉鄕緜津之原公資稟醇澹於外物一無所好惟刻意經史不可解於心自幼至老手不釋卷務爲有用之學尢精於國朝典章事物之源委宦族之譜系除拜之嵗月與夫前代疆理卒乘之法封國行河之利參貫融液無不通流修世教植治道誠有志焉發爲文詞以理爲主以意爲先體制具備闗鍵嚴宻簡而有法不爲綺麗之習晚嵗自號靜閱居士有文集七十卷外集三十卷藏於家左規右矩言笑不妄恂恂似不能言遇人無賢愚貴賤少長咸接以禮平實誠慤表裏如一修身踐言樂於聞過遜賢達善心無媢忌喜怒不形於色而正大剛方之气有臨大節不可奪之風以鑰平昔之所見聞攷之胡君之行述不隠不誣足以傳遠而瑞金必欲以銘見屬老復病瘁豈敢言文念公之三子而失其二餘亦視防幾何有不能已者與公爲同年初未相知晚幸定交情義至篤爲少司成則實爲交承出入從班又爲寮於講讀之官余與給事林公大中於晚講之次論救呂祖儉之貶公從旁贊言尢力嘗論日食事謂上卽位未久多有陰翳一得明照必有背气等變三月朔去正陽之月一間先一日大雨謂必以陰雲不見至朔日乃暸然使萬目見其剝蝕天之示戒如此公又奏曰至次日則又雨此𨿽片言爲助多矣當紹熙慶元之間上旣隆寛下亦多盡言余幸周旋其間固有激於忠憤不容不言惟公天與諒直事君不以犯顏爲難與同列不以忤意爲憚劉徳秀爲諫官以私意劾左史劉光祖公謂之曰人君寄心膂於宰相寄耳目於臺諫皆當以天之心爲心倘任私以害忠良如彼蒼何願自此三思而後行其盡言類此居之不疑惟義所在嗚呼斯人而在諫爭論思之列可謂天下選時非不遇位非不至而道卒不行任以史事尢爲當才相與論修史之規模甚備汗靑無日而身去矣嗚呼殄瘁之悲識者所同孰知余心之悲有在於此乎銘曰

帝王之興四門以辟無人不言猶恐不力官以諫名惟言是職視古已狹言又不得憂世之士所共太息孰爲敢言爲糾邪慝矯矯孫公古之遺直學爲有用博聞多識其處友朋直諒三益幕中之辯不爲婉畫一登諫垣身任言責有犯無隠攖鱗之逆天姿則然不動聲色鯁論日聞不容暖席召還蓬山上方禦極首擢從班寵光赫奕經帷史館人望丞弼遑遑靡寧期補君徳飛語中人又成去國命非不通而道之塞不容何病爲天下惜銘以昭之後人斯式

攻媿集卷九十六

欽定四庫全書

攻媿集卷九十七

宋樓鑰撰

神道碑

資政殿大學士致仕贈特進婁公神道碑

國家中興八十餘年四朝以聖繼聖相守一道夫豈不欲復大讎歸侵疆而申締鄰好遵養時晦以俟天命蓋其廟謨深矣比嵗權臣竊弄威柄富貴已極猶以爲未足假恢復之名以逭危溢之禍其黨又相與嗾之平章軍國益無忌憚一旦妄發以債帥爲方召以驕兵當犬羊人人知其必危競進者方縱臾以苟爵位不在其位者固不容彊聒仕於朝者𨿽面從而腹非無敢有誦言爭之者時惟婁公機以直諒之資抗議無所回撓一爲禦史卽上疏明辯之是時權臣𨿽倡此議猶未敢自任鄧友龍初不知兵將漕淮右騰書投合妄薦大將旣叨召還専主此議爲侍禦史爲給事中公皆與爲寮每語及此未始不奮然力詆以爲必敗國事友龍至不能堪曰不逐此人則異議者不已公亦自以不合丐歸除職與郡竟求奉祠防泗州獲防友龍上表稱賀自以爲勢當如破竹羣讙競和諫大夫遂以詆公褫職罷祠此開禧二年之五月也已而延敵致寇塗炭數郡姦黨失措始媿公之言八月再畀祠祿明年二月復職十一月元惡旣誅大明黜陟天子思公之忠十二月除吏部侍郎兼太子左庶子嘉定攺元正月到闕兼太子詹事五月除給事中兼權工部尙書七月除禮部尙書兼給事中八月擢同知樞宻院事兼太子賓客十月參知政事蓋公天資忠鯁不畏彊禦逆折兵鋒言𨿽不用而後日皆驗先見敢言人所畏服旣坐廟堂不以詞色假人相與維持和議密贊更化惜乎年髙疾侵奉身而退居無何考終於家經濟未究孰不興殄瘁之悲諸孤以鑰同宗同朝交情之厚旣葬而求銘義不得以老退爲解先書立朝之大節系以言行履歷之詳而銘之惟樓氏自武王封夏禹之後東樓公於杞而始得姓後有食采於婁者別爲婁氏其實則一宗也建信侯在漢爲劉蟬聨數十世至防事吳越避武肅王嫌名始復爲婁仕左千牛衞上將軍占數嘉興五傳而至公之曾祖諱億億生乾曜俱爲將仕郎父壽朝奉郎以公貴三世累贈少保少傅少師曾祖妣杜氏祖妣鄧氏顧氏妣郭氏爲譙國崇國榮國成國夫人少師荘重有家法教子甚嚴公其第三子也字彥發幼而頴悟日誦數百言能自刻苦長益奮勵該貫經史百家之書作文直欲以左氏班馬韓柳爲標的或謂其持論太髙公曰他日以此致君澤民要當自立詎可苟徇時好蓋其立志已不凡矣兩上鄕書乾道二年賜進士出身授左迪功郎臨安府鹽官縣尉丁成國憂服除主和之含山簿銅城有八十四圩遭夏潦大壞僅存其一郡以委公役工三千有奇設廬以處之優給庸直時犒酒炙器用材植一出於官民樂勸趨兩旬告畢邑人歡服礱石以記七攝淮邑率以治辦聞薦章交上尋丞於潛漕使檄公攝宰之闕潛川以蠶桑爲命織紡貿易至於再稅公首罷其一民甚徳之酒坊縣計所仰久廢弗葺公大修酒政嵗羨息錢近二十萬日以寛裕先代輸貧民之奇稅寖以及四等戶所被廣矣版籍旣亡有產去稅存之害公一新之獄訟幾絕庭空圄虛治行稱最邑素無學大比無應選之士公首建夫子廟啟庠序擇師儒士有以養李廷光首預賓送擢賢科親書桂枝坊以表其廬士益知勸政聲上聞有旨都堂審察以少師得疾而歸旣遭外艱士民莫不借畱匍匐奔慰縞素盈門公性至孝居喪盡禮手書華嚴法華等經以伸冥報免喪爲江東提舉司幹辦公事嘗易淮東已而復舊淳熙十二年以舉主攺宣教郎知衢州西安縣十六年光宗覃恩賜銀緋縣當舟車之衝號難治公以學道愛人自任不可幹以私有騰謗者不爲動巨室買地爲塋域發地遇石復索元價公曰設得金將誰歸守督賦峻厲公不忍施一箠課亦不乏親閱案籍豫定役次民服其公紹興二年通判饒州五年皇上踐阼轉朝請郎慶元二年到官事多闕決而無侵官之嫌滯訟隨以淸省一重囚獄具欲上察其誣白郡覆鞫之得不冤死又二人已經詳覆以其可疑者同太守以聞俱得減等參政袁公說友帥蜀辟議幕不就攝州及南康諸臺益稱其能相率列薦內相洪公邁稱道尢不容口謂公學有源委工詞章身端行治旣以敍公所輯漢隸字源又以監司科薦之丞相京公一見卽除幹辦諸軍審計司五年之七月也輪對奏祖宗盛時吏祿兵廩嵗不過緡錢十數萬熙寧月支四萬南渡無嵗不用兵月猶不及百萬乾道已支百六十萬欲請裁損經費又論刑名疑慮之獘六年十一月遷宗正寺主簿嘉泰元年爲太常博士祕書郎請續編中興館閣書目又請寛防淮浙被旱州縣時皇太子以恵國公始就外傅遴選學官以公兼資善堂小學教授國公鋭情學問公日陳正言正道又以累朝事親修身治國愛民四事手書以獻寘之坐右朝夕觀省嘗謂公曰今日甚熱禁廷深邃尙爾閭閻細民豈能堪之公以奏之上問昨日與先生說何事國公具言之上喜曰唐文宗但云人皆苦炎熱我愛夏日長更無一句及百姓此意過之遠矣又嘗語孝宗戒食蛤蜊事國公曰此無他只是廣好生之意公隨事開明多所禆益三年除太常丞仍兼資善旋兼右漕郎官五月爲祕書省著作郎尋以民曹事煩攺兼駕部以専訓導都城大火命百官條具闕政公力言三獘謂朝臣務爲奉承不能出已見以禆國論外臣不稱其職至苛刻以困民財將帥偏禆務爲交結而不知訓閱以彊軍律時公年七十丐閒上以資善倚重不允周旋四載不懈益防同寮予告公每當之首尾如一日國公睠顧最親字畫少差必求是正公深於小學辧析如響又著廣幹祿字一編國公得之尢喜命講官戴公溪爲之跋四年六月擢監察禦史講未退而除命已頒國公戀戀幾不忍捨公亦爲之感涕入臺省論近時士風薄惡聞者聳然又論京官必兩任有舉主年三十以上方許作縣又論郡守輕濫太甚貽害千里時小史蘇師旦怙勢妄作蒙蔽自肆語及者必罪去而獨憚公嘗與閤門納謁公於寒暄外他無所及師旦俛首不敢吐一詞而去兵端方開惟公極口沮之謂恢復之名非不美亦孰不願今士卒驕逸遽驅於鋒鏑之下人才難得財力未裕萬一兵連禍結久而不解柰何權臣聞之不悅所議愈宻外廷罔測公又上疏極論𨿽宻謀人莫得知而羽書一馳中外惶惑友龍方爲臺端主議甚力公日以苦語勸之且曰今日大將爲誰計臣孰任正使以殿巖當之能保其可用乎開禧攺元六月除右正言兼侍講首論廣蓄人才乞詔侍從臺諫學士待制三衙管軍各舉將帥邊郡一二人召問甄抜優養以備緩急八月除太常少卿兼權中書舎人閏月眞除今丞相史公樞宻宇文公同省毎防坐親見公力詆友龍用兵之說防有防令宰執侍從臺諫集議公義形於色略不少變聞欲以公宣諭荊襄公昌言曰使往慰安人情則可必欲開邊啟釁有死而已不能從也春初卒以此去四月聞諸道進兵謂吾老矣無所施力惟晨香致禱願天佑國家以安邊境及聞泗防愈增憂危且曰若自此成功以攄髙文之宿憤老臣𨿽死亦幸謫官尙何言但恐進鋭退速禍愈深耳未幾還朝徳望益隆鸞鶴精神照映朝列人莫不想聞風采見上首論三事謂至公始可以服天下權臣以私意橫生敗國殄民今惟當行以至公若曰私恩未報首爲汲引私讎未復且爲沮抑一涉於私人心將無所觀感矣次論兩淮招集敢勇不難於招而難於處若非繩以紀律課其勤惰必爲後害仍請檢柅權臣內侍等所籍家貲専爲養兵之助天顏悅穆玉音嘉奬曰太子尙小煩卿教導待卿久矣公謝以衰暮耄昏恐無以補儲徳上曰昨已除詹事猶未知耶皇太子念公最篤嘗親書問安否以多事未果發聞公來歸問信絡繹仍致前書以示不忘之眷自是簡注尢深而東宮愈加愛重矣公在選部守法革獘吏銓爲淸有里人故任天官喪未舉而子赴調公謂彼旣冒法禁而部胥不之問卽撻數吏使之治葬而後來聞者韙之上望治甚切公奏古人爲國之心頃刻不忘而望治之誠未嘗以日月冀夫子無欲速之戒誠以維持成就非可亟圖而驟致也又言貢舉貴公乞下禮部具朝官親族有赴廷對者並與免差禦試諸位官以絕異議嘗繳奏海巡八廂親從都軍頭指揮使年勞轉資恩防太濫乞收寢未應年格之人年已及者予之上顧宰臣曰所繳極當庶不爲小人欺隠又稱至再三上以皇太子春秋鼎盛欲使預聞廟論諳知民瘼命日侍昕朝宰執並兼宮官仍時赴宮防議公爲宮端益思所以禆助遂取舊所著歷代帝王總要一書加以潤色上下三千年間君道之污隆治效之優劣綱舉領挈燦然畢陳俾鑰爲之序以備參決之餘可用攷訂儲扄尢以爲要覽時以飛蝗求言公奏和議甫成先務安靜葺罅漏以成紀綱節財用以固邦本練士卒以壯國威又謂臺諌論奏以爲月課若政有闕失人有非賢或除授之不當患在不知知之則恐去之不亟當隨事輙言無嫌於數所論皆切於時旣登兩地當干戈甫定信使往來之始瘡痍方深獘蠧紛然公彌縫協恭禆贊爲多重惜名器持循法度進退人物直言可否不市私恩不避嫌怨有舉員及格當攺秩作邑而必欲內除公曰如此則有勞者何以勸孤寒者何以伸若至上前自應執奏堂吏寄資未仕而例以陞朝官賞陳乞封贈公曰士夫辛勤一第非通籍不能及親汝輩乃以白身得之防不可行嘉定二年八月臨軒行皇太子冊命公攝中書令讀冊於廷百辟傾聴九月明堂爲禮儀使前導趨拜如少壯然儲君與公俱生於癸丑𨿽相去一甲子而生日同在仲秋先後才五日賜生餼詔曰九秋風露之淸裒時英气三吳山水之秀生我耆儒固已寵甚是年七十有七盛典縟儀適聚旬浹間都省後堂久不講祝頌之禮公首當之貢闈方按鼓吹嚴更警塲五使同坐堂上正用公之生朝鑰退而慶以詩公與諸公皆屬和尢爲晚景一段美談冬再納祿不允三年五月以禱雨感疾復四上告老之章詔曰太公旣老猶起海濱畱侯𨿽病彊輔太子公弗敢復言孟冬分詣原廟疾又大作求歸尢切上猶未許方形詔旨云年𨿽耄矣初未聞知慮之昏志方浩然亦未見精神之憊公復敍四說以進懇請不已皇太子又遣宮寮勉畱而去意堅決除資政殿學士知福州力辭提舉臨安府洞霄宮以歸延見親故上冢燔黃寖復康彊尋上休致之請忽感微疾猶取表奏展閱檢視命筆書偈顧諸子曰大期迫矣勿以藥來是夕遂薨實四年十一月辛酉也享年七十有九累官正議大夫除資政殿大學士致仕爵至嘉興郡開國公食邑二千六百戶食實封六百戶國史實錄敕令防要皆嘗提舉纂修遺奏聞上爲之震悼輟視朝贈金紫光祿大夫旋以東宮徹章加贈特進賞延防典如制皇太子賻奠加厚可謂哀榮矣娶徐氏大晟府典樂申之曾孫封吳郡夫人先公四年卒子三人紹曾迪功郎紹彭從事郎紹耼承務郎以公參預俱監西京中嶽廟女一人適故朝請大夫直煥章閣知慶元府程準孫二人續祖承務郎知於潛縣丞同祖尙幼女三人長適進士史沾次適承務郎監兩浙轉運司慶元府造船塲程端節次適進士魯之績曾孫一楚孫女一五年三月甲寅葬公於嘉興縣履仁鄕東州之原公天分素髙加以篤學而家訓尢嚴親聞公言初第拜親少師戒之曰得官誠爲可喜然爲官正自未易爾其謹之義方類如此又禾興輔郡紹興間寓公寄客多時英賢朱少卿自號巖壑最爲名勝次如董公彌大將方公景南云翼祝舜兪師龍鮑任道仔聞人務徳滋皆源流前輩詞章政事學問論議各有所長公從之遊聞見益廣所著諸書悉有功於後學旣以此發身又自初筮歷官所至可紀逢辰𨿽晚譽望已髙擢用甚峻而士論遲之主眷日隆注意大用皇太子垂情宮寮𨿽在遠外念之不忘惟公侍資善最久輔導最勤顧遇尢渥然方居急流而抗議以沮權姦翩然求閒不復顧忌一歸若將終身焉憂國一心耿耿不少變再爲聖主一出幹霄直上建立愈偉老而益壯然用之太晚耄未及而疾困之性篤孝友少師囑公以二弟模年貌相若愛之固深棟未冠而孤撫育訓飭卒爲善士近嵗先卒貤恩贈官詔特從之嘗命諸子以遺澤任二弟之子居鄕以誠接物不事緣飾是非枉直判於語下不爲後言人𨿽憚而服之周貧濟急尢篤姻黨生理素薄輸送自同編民門無雜賓亦無敢幹以私者故廬僅庇風雨旣歸辟丈室於左以東宮所書一軒榜以銀題朝夕遊處庭前殆不容旋馬淸裁若不可犯而樂善好賢稱奨人才不遺寸長又訪問賢能疏列姓名及其可用之實以備采取其所薦進亦不欲人之知也近時小學日微公素耽嗜字源幹祿用意最深好之者始知其爲工作字遒美行艸俱勝隸古小篆動皆有法尺牘人多藏弆扁榜亦所在寶之鑰初未識公而同年李吏部聖兪嘉言同在宗寺出班馬字類致公之意俾爲序引則知公之相與有年矣旣老復來公亦賜環而歸防當集議傾蓋於政事堂一見如平生歡同入兩地協心無間議政餘閒啇防古今論文說詩亦時出法書名畫淸談從容溫然如春事有不可剛毅不回久而益敬眞畏友也執別而歸書問時往來墨猶未漧而訃聞云亡之痛固非稠人比旣受銘文之托偶以多病心志凋耗筆硯盡廢日過故府惕然於中乞身欲歸僅能屬稿旣不能發明潛徳終有媿於公云銘曰

婁之得姓實本東樓在漢爲劉自建信侯後復厥初乃因避鏐累葉嘉禾義丰徳修惟公國器河圖天球文以發身仕學俱優立朝正色告後嘉猷寖登要津貴名日休權姦専國欲挑氈裘債帥總師妄人運籌眾莫敢言徒懷私憂公獨抗論力遏狂謀六月出師石爍金流人厭綌絺士困櫜兜僅取邊壘防書置郵自謂破竹期功於秋老師致寇气索語偸幾如鄧騭欲棄涼州謂公立異屏居林丘一偓不容眾楚競咻初謂沮軍末乃思婁元惡旣誅舊徳是求四皓來漢二老歸周間於兩社克壯其猶同寅協恭厚徳鎭浮饑饉寇攘瘡痍未瘳彌縫調燮相與咨諏勢方向平公去不畱哀榮𨿽備急景已遒典刑已矣後孰與儔殄瘁悲深爲銘諸幽尙爾後人先烈是侔

集英殿修撰致仕贈光祿大夫曾公神道碑

宋興崇尙儒術振起一代之治直史館贈太師密國公南丰曾公致堯以文鳴當世直道正言事太宗眞宗爲名臣是生博士贈太師魯國公易占有文章政事材而仕不合爲文十餘萬言又著時議十卷荊國王文公志其墓蓋首稱之六子皆登進士第達者三人曰鞏爲中書舎人以道徳文章名世學者宗之號南丰先生曰布位宰相諡文肅曰肇終翰林學士諡文昭當元祐盛際徽皇初政再爲詞臣气節論議尢挺特卓偉名儒如上蔡山俱謂端嚴有大臣之風其後亦最盛後六十餘年曾孫刑部侍郎炎與從弟吏部尙書防相繼取世科同爲天子從臣故家文獻表表一時而南丰之曾益重於天下矣侍郎字南仲祖纁明春秋擢第奉使數道歷知髙郵軍舒州甫彊仕終承議郎贈左中奉大夫父協年十九以詞賦魁冑監一上不第則攷古著書有雲莊集行於世終朝奉大夫知永州贈正奉大夫自文昭三世皆娶彊氏文憲公家永州始居湖之徳淸公幼警悟能言卽知讀書正奉語公曰吾家由密魯二公至而祖𨿽皆取科第然師友淵源非止利祿而已汝當志其遠且大者因銘其書室曰求已以勉之公服膺義方益自刻勵從名儒授毛鄭詩紹興三十年入太學端明汪公應辰爲司業深器之隆興元年賜進士出身授左迪功郎防州海陵縣尉兼主簿時敵騎驚擾所在寇攘官吏多解散公曰巡徼職也吾其可去乎乃廣爲榜諭以安集之親捕劇盜數十輩不以賞格介意而言於理官兵燬之後宜從矜貸類得末減臺郡爭論薦將羅致幕下竟守職不就秩滿以闗陞及酬奬循左儒林郎調徽州教授篤意教養更新學宮課試精審有自旁郡執經席下者奉二親就養與其季燮俱公立三樂齋以見志丞相周文忠公必大參政李忠文公彥穎繼爲禮部侍郎與當路交上京削垂滿丁正奉憂服除再爲溫州教授如所以治徽學者凡經指授皆爲時名人淳熙八年攺通直郎知建康府江寧縣事轉奉議承議郎江寧軍民雜處治訟多牽制公不以利害回撓一意字民獄犴屢空催科無擾民感其恵皆先期樂輸推排陞降悉得其實至役有不俟差而願充者公先於暇時摭前輩賢令嘉言善行與法令之所當守者爲邑政總類一書講畫旣詳故施於臨民迎刃而解父老詣臺府借畱參政錢文恵公良臣帥江東偕監司上治最吏部侍郎沈公揆繼將漕又請亟加奬拔以爲天下治邑者勸任滿命赴都堂審察十五年以明堂恩賜緋衣銀魚十一月幹辦行在諸司糧料院光宗覃恩曁年勞轉朝奉朝散郎紹熙元年八月遷大理寺主簿以新制兼左評事究心詳讞稱爲平允輪對請選劇縣嵗命近臣舉歷任二人以授之無拘資格隨事旌賞治有殊績則待以不次又請申飭酤徵稅之禁利害詳明時論韙之二年八月除司農寺丞被防和糴米石五十萬選屬吏之才者授以成算戒以苛取不趣而辦三年轉朝請郎九月丁母碩人憂五年十二月擢知溫州慶元元年三月陛辭復申劇邑薦舉爲令之議又請稽版籍聯保伍汰巡尉之罷輭者永嘉號多士素服公化故教令所下不誡用勸辟良田以贍學養濟院以醫廩其廢疾無告者民產子棄而弗字月以公錢給乳哺者費全活甚眾二年秋未獲颶風淫雨海溢爲菑樂淸尢酷具舟筏畚梮以濟捍之極意賑防奏蠲丁錢數千緡水退修築瑞安石岡及平陽三斗門爲東塘以殺其衝皆使可久至今人賴其利公正身帥下細大畢舉戢吏拊民以循良稱里社生爲立祠且碑以紀其徳丞相葛文定公邲鎭越及諸使者皆以最列二年轉朝奉大夫三年召赴行在所四月入對勸上垂意經術恪守祖訓嘉納忠諫斥遠私暱杜絕用例之獘申嚴贓墨之科遴選邊將久任帥守停印造以重楮劵禁銷泄以羨銅錢廣和糴以厚邦儲蠲逋負以寛民力皆當世急務除尙書戶部郎中治左曹事躬理文案滯訟頓淸九月充金國正旦國信使將行值憲聖慈烈之喪旣越境諭使去樂接伴納哈塔厚之以他辭解抵故京地前導奏胡伎公叱止之比押宴者至猶然公避席不拜引義詰責往復論難竟去口宣賜樂等語始就位授館燕山凡命宴皆請去樂及罷燕射悉勉從使還未嘗道其事惟以講求內治諄諄爲上言之始文昭嘗使朔方增重國體及是有問公家世以南丰對稱嘆名家者再知典刑之所存也四年以竣事轉朝散大夫六月復除戶部郎中總領淮西江東軍馬錢糧諸郡賦不時入侵期移用其目實繁綱運蠧特甚緡錢失期者三百萬餘他物稱是師不宿飽公奏請下諸路期以兩月起發且議賞罰上可之公復手疏屬部約以不多爲文書不遣吏卒要束旣定輸送以時凡部運當進秩者面以奏剡授之競知趨勸軍給以饒五年轉朝請大夫七月除直敷文閣福建路計度轉運副使首亷所部疾苦民有被訟久系而訟者反匿不出乃戒郡縣必兩造俱集始得予決自是良願無擾姦無容欺奉詔上便民事公奏請委部使者以翻訴之多寡當否爲縣令殿最詳列賦稅於契劵之首以革產去稅存之患二稅不許髙價折估獄案以時奏報定物力選獄官多見施行又奏倚閣上四州積負鹽本並免州縣所負正稅及虧收錢合十有六萬緡累嵗困於郡邑囚系者呼舞散去而漕計視始至增鏹百萬悉付來者以寛氓徵嘉泰元年三月詔入奏計因論屬縣掊克之獘謂縣有內外內縣於州取給故苗稅徵商悉歸於州若外縣則俸給衣糧與凡支費不一而足今爲郡者苗稅或槪輸於州倉徵商或使他官吏侵擾爲縣者反借以旁徵巧取肆行無忌小民赴訴郡不敢詰宜戒其交相規奪上嘉納之除樞密院檢詳諸房文字歷右司左司郎中兼刪修勑令官二年三月遷中書門下省檢正諸房公事嵗中徧居宰掾禆贊爲多四月除起居舎人因直前奏事請捜舉遺逸長吏禮遣詣闕以備咨訪九月敕令所修進慶元條法事類轉朝議大夫十一月除起居郎兼權刑部侍郎同詳定敕令十二月轉中奉大夫尋攺兼國史院編修官實錄院檢討官三年四月除權侍郎賜服金紫經筵讀兩朝寶訓終篇轉中大夫公持心忠恕臨事明審每謂刑獄爲生民之命必使姦豪畏法吏不舞文乃可言政廣右鉅商虐死其弟流竄逃歸輙從外臺攺正復有訴者下棘寺閱實權門諸用事者表裏寺吏曲爲道地綴補文書肆爲誕嫚公察其姦執付京兆獄吏求解萬端公持不少貸且並劾商人罪卒以是去六月提舉江州太平興國宮史院進孝宗光宗實錄轉大中大夫郊祀恩封曲阜縣開國男食邑三百戶開禧三年轉通議大夫嘉定攺元皇上更化盡起故老二月公被命守婺未幾攺姑孰暑行抵郡適師旅饑饉之後勞來流徙寛逋節費政聲徹聞至秋感暈疾防合肥擇帥詔以集英殿修撰移鎭公曰臣子事君東西惟命今旣屬疾焉可冒爲丐免之章數上有旨輟行治姑孰如故𨿽整軍息民爲國遠慮而疾日以侵求去益堅二年二月竟遂祠請復提舉隆興府玉隆萬壽宮宗祀禮成進封開國子加食邑二百戶四年自爲奏述出處大槪乞骸骨詔以通奉大夫仍本職致仕越數日薨矣實正月二十日甲辰也享年七十有一遺奏聞以光祿大夫告第官其後如格八月丙午葬於臨安府錢塘縣欽賢鄕西谿山先塋之次從所自卜也娶九江王氏封碩人克有令徳善相夫子先十年卒子掄承務郎前監嘉興府都稅務女適承事郎新知婺州東陽縣陳貴誠孫仲良登仕郎公資稟純明器識凝遠事親盡禮謹守家法妙年決科安於平進自海陵赴調有同姓爲聘使者金人問其氏族自言蜀人又問南丰後孰在班列旣歸以告於是朝廷始加搜訪時相意屬公而公方欲從校官卒故業遂爲新安之行不復以姓名通未受代三十六日遭外艱旣免喪或以銓制方嚴欲爲圖賞典以補餘日公亦不顧竟遲次六年而前舉者皆無恙恬於勢利乃如是先世資產推與其季又以正奉遺澤及公郊恩任二從子內外族姻以至鄕黨鄰里婚葬急難必賑而助焉待人接物謙抑有加而律己持正不可回奪敭歷中外徊翔久之始登禁從旣不得其職而去杜門卻埽谿園數畆杖屨徜徉自號覺翁因以名庵晚年意象簡黙所造益深由少至老好學不倦六經子史手自校定且以諸史傳記攷釋資治通鑑續於攷異後短章大篇凡所述作率皆溫潤典雅而楷法行艸見謂精詣尺牘書判好事者藏弆爲榮有覺庵集與邑政總類藏於家公旣葬掄以校書郎陳君貴謙之狀來曰先君子於法當得謚將有請矣願先爲銘詩表於隧道慨念在昔先太師岐公初掌奏邸正奉接武周行一時列院有子若弟多爲新進士鑰於公事契旣深襟期莫逆攝事西垣公丞大農俱奉親輿升堂展敬兩仕永嘉載筆左螭皆有在前之媿及鑰起於掛冠公方奏最藩部同年生落落如晨星日徯公歸以慰遲暮而公薨矣鑰長於公四嵗亦豈久於世者死生契闊撫事興悲衰顇何足言文惟公不負文獻之傳故立本朝使鄰壤挺挺有祖風烈詩云惟其有之是以似之非公之謂歟銘其可辭銘曰惟曾受氏曲列始封舞雩之傳望於南丰有戶部郎事我二宗博士繼之顯不在躬六子聯芳弟上攷功徳望彰徹曰文昭公本厚源深實生覺翁學以求己中積外充早挹世科奏最一同翺翔周行敭歷西東仗節殊鄰气詟夷戎外庸旣訖從上法宮進難退易先哲之風聖化更新起於閒中由畀鉅藩疾已內攻施弗盡才奄其令終西谿之原父祖是從後來方興銘詔無窮

攻媿集卷九十七

欽定四庫全書

攻媿集卷九十八

宋樓鑰撰

神道碑

簽書樞密院事致仕贈資政殿學士正恵林公神道碑

開禧三年十有一月四日有旨樓鑰林大中召赴行在先是平章軍國事韓侂冑専國弄權妄啟兵端禍及南北生靈國勢幾殆主上赫然震怒俾誅殛之更化善治之始才一日而有此命公足以當此矣鑰何以堪之公字和叔婺之永康人曾祖祿太子少保妣陳氏延寧郡夫人祖邦太子少傅妣姚氏髙平郡夫人考茂臣太子少師妣李氏信安郡夫人皆以公貴追贈初少傅隨母嫁盧氏再世承其姓公始復爲林公少篤志問學文章自出機杼紹興二十七年入太學文行俱髙士論歸重三十年登進士科調左迪功郎湖州烏程縣主簿貧甚俸薄郡欲月有增餽卒謝之所立已如此乾道六年丞貴池用薦者攺左宣教郎淳熙三年知撫州金谿縣郡督財計太急公堅請寛以數月不敢有負又貽書至四三不聴公取告敕納之州求劾而去守媿謝許之邑民感公之深恐其受責競輸於郡已而視嵗額反加焉差役盡公多端寛防受役者無異詞有先一年而豫定者丁少師憂役人泣曰反誤我矣七年知湖州長興縣在浙右號難治公益究心官事民情孚洽若有相之者縣境髙於太湖嵗旱河涸米價翔貴已有攘奪之患民寡蓋藏官無贏蓄公方憂慮而無防夜半湧水自荻浦灌河聲震數里米舟輻湊闔境以爲神和買比經界前增四之三公必欲寛之推見眾獲免者五千餘戶增輸以實者帖然訟牒必竟曲直不許私和或謂恐益多事公曰此乃省事之法也以是缿訟曰稀期限寛而信可展而不可違去如始至所下文移無一紙遺於民間二邑遺愛迨今未泯也詹侍郎儀之力薦於朝十年幹辦行在諸司糧料院十二年冬求補外同擬者四人孝宗皇帝指公與計衡姓名曰此二人佳可除職事官遂除太常寺主簿十四年遭內艱十六年夏除諸王宮大小學教授時光宗皇帝初卽位詔侍從舉察官戶部葉尙書翥等四人俱以公薦擢監察禦史論事無所回挺紹熙攺元三月禦批賜公等曰臺綱正則朝廷理委寄匪輕言事覺察各有舊制玆示朕意宜務遵承公謂臺官不當逾越分守誠如聖訓然居此當以抗直敢言爲稱職遂與同列答奏又曰職有常守期各務於遵承言所當言庶不孤於委寄自是風采益振五月遷殿中侍禦史二年八月除侍禦史三年三月兼侍講公之論事根於忠實上不求合於人主下亦不避嫌怨而愛君憂國務存大體毀譽皆有所試抨彈無不聳服在臺首尾四年最爲稱職知靜江府陳賈將奏事之任知潭州趙善俊得防奏事皆極論而寢其命其論善俊也謂若欲收用宗室以彊本朝當擇其賢者善俊何人而可當特召上問孰賢公以知福州汝愚對退又申其說禦批善俊與郡又兩日遂召汝愚此諌行言聴之始也鄧司諫馹以忤防移將作監公請曲加優容俾復舊職丞相畱公正丐去公率同寮奏乞宣諭使安相位遂不果去身居言路而伸諫省之气誦宰相之賢他人不敢爲也有薦公入臺而論其多可而無特操不可爲執政與公舊故而論其回邪不靖不可典刑獄戶簉督迫州郡太甚公上彈章上曰別易一部何如對曰昨爲刑郡専爲深刻易別部亦不可章至三上宣諭宰臣遣都司道上意公曰言事不行只有一去更無可商防者此語旣聞竟與郡而去監文思院常良孫以賄遭重劾公奏此人死有餘責然其曾祖安民爲元祐名臣髙宗念其以忠直斥死擢其子同爲中司願特免其眞決寧加遠竄公勇於逐方用之從臣而拳拳於一累囚如此排擊固多此皆其著者至其論議尢爲切直而當理首論君子小人大槪曰趨向果正𨿽小節可議不害爲君子趨向不正𨿽小有可喜不失爲小人正者當益厚其養無責其一節之過差以消沮其直大之气不正者深絕其漸無以一節之可喜而長其姦僞之萌則君子得以全其美而小人無所容其姦又論今日之事莫大於讎恥之未復此事未就則此念不可忘然事變不常我有備而後可爲彼有釁而後可乘恢復固未容輕議惟此念存於心則陵寢如見於羮墻故都如見其禾黍於以來天下之才作天下之气倡天下之義根本旣立綱紀日張而治功可得而成矣雷雪求言公以事多中出疏曰雷電之後大雪繼作則陰勝陽之明驗也當毋使小人得以間君子夷狄得以窺中國女謁得以行於外嘗論邊事謂今之言備邊者皆其細務當遴選行實才略之人付以江淮荊襄經理之任使文武合爲一道慶曆中分河北陜西各爲四路悉用文臣爲大帥武臣副之平時使之通情而共事則緩急可以協濟而成功無事則同任撫養士卒之責有事則獨當號令行營之寄久其任重其權則邊防立而國勢張矣又奏律有別籍異財之禁祖父母父母令別籍者減一等而令異財者無罪淳熙敕令所看詳亦然今州縣不明法意父祖令異財者亦罪之知美風教之虛名而不知壊風教之實禍欲申嚴律文疏議及淳熙指揮若止令其異財初不析開戶籍自不應坐父祖之罪其非理破蕩所異田宅者理爲己分則不肖者不萌昏賴之心而其餘子孫皆可自安實美化移風之大要也詔頒行之至今爲便江浙四路以和買折帛重困公奏有產則有稅於稅絹而折帛猶有說也和買其初先支錢而後輸絹中以錢與鹽分數均給後遂白納防絹今又使納折帛反成倍輸全失立法之本意欲求對補之防以寛民力而固邦本於是減其輸者三嵗公初論版曹齟齬者幾月僅能去之繼論棘卿至四章不報遂明以姓名申尙書省而力求補外攺除吏部侍郎丐外祠除直寶文閣與棘卿俱與郡後省同奏畱公且言當與被論者有別公尋知寧國府攺贛州而卿以祠去何正言異因對上謂曰林某好人朕甚念之已爲易章貢見次矣贛爲劇郡公一以平心處之文移期防動有成規裁斷曲直不可動搖聴訟初有數百後惟十餘紙猾胥豪民爲之束手所奏便民五事一論州之宂官無職事而糜廩祿者可罷二請添置土軍弓兵三請以錢分給諸邑而禁科罰四乞禁廣東之民誘致盜掠郡人賣爲奴婢五謂贛縣兩武尉乞差文臣一員皆郡之急務五年七月主上登極趣召公還贛石至險公欲行不雨而水髙數尺怪石盡沒俗謂之淸漲殆出神助趙淸獻公以後惟此時得之九月除中書舎人十二月遷給事中尋兼侍講公代言得制誥之體而繳詞批敕風裁如臺中時侂冑來見公接之無他語因使人通問願內交又笑卻之防彭侍郎年抗論侂冑甚切有防侂冑特轉一官依所乞除在京宮觀年除煥章閣待制與郡公尙在西掖鑰在鎖闥連名上疏謂次對不過在外之職序反下於貳卿亷車之升畱務則寵之已至況一去一畱恩意不侔去者不復得侍左右畱者旣曰內祠則召見無時終不能遠請畱年於經筵不然則命侂冑以外祠奉禦筆年除職與郡已爲優異侂冑初無過尢罷職奉祠亦不爲過可並書行又同繳奏年以眞侍郎除職與郡若以爲優異則侂冑之轉承宣使非優異乎若謂侂冑初無過尢則年論事乃出於愛陛下之誠心豈爲過乎恐自此無敢爲陛下出力論事者年旣已決去侂冑難以獨畱望予外任或予外祠以慰公議初趙丞相登政府汪義端爲監察禦史力攻之不得遂罷去至是侂冑引爲右史公又駮之攺除公吏部侍郎蓋兩以言事得此官竟不拜除煥章閣待制知慶元府時慶元元年鑰素聞贛上之最慶元鄕郡也奉祠家居公之善政實親見之公淸心寡欲無一物可以動其念日坐黃堂非二膳不入克勤小物如爲長興宰時剖決民訟是非立辧人固不敢幹以私亦無可幹者始居郡齋有盜若鬼神之狀人人皇惑公以爲此黠賊也必欲捕治已而果然前政所失器物亦皆得之由是姦人屏息公亷明敏皆安而行之不可屢數精力有餘足以行其志城南有河而江浦抵隄下者數處河漲潮登幾混爲一行者病之間遇潮退隄決河水盡傾鑰自幼卽熟聞此害不知自舊幾年矣向之有才知者屢謀而未遂公聞之初不以語人在郡才數月撙節浮費得贏貲二萬緡一日委官置局命富室才力兼備者七人分董其役悉以石爲之吏不得預民不知擾指日而成砥平繩直自甬水橋以至北渡凡二十五里有欲記者公曰何用而利及永久民用歌之二年求祠至於再三始得請郡人曰守有三林後林尢冠謂侍郎栗郎中枅皆在前有聲也得守如此未聞有所襃進又不畱以福吾州乃聴其求閒耶未行銀臺駮論鐫職罷祠而歸耋穉攀畱嗟惋如出一口公怡然而行五年四月提舉武夷山衝佑觀六年引經有請復元職致仕未幾禦史承風防論列摭四明異政一二爲最謬再落職公道安在哉嘉泰三年十月再復職一閒一紀退然一布衣也去邑居三里所得潭之勝作莊園其上最得一縣勝處時挾書以往客至則擷杞菊取谿魚以佐酒談笑自適亭榭隨意有獨樂之風或謂公不以書入修門縱不求福亦欲免禍公則曰禍福皆天也豈智力所能移乎邊釁旣啟朝夕憂之嘆曰恢復之名則不可議權臣之心則不可知今欲宗社再安非息兵不可欲息兵非去權臣不可旣有召命令州軍以禮津遣又促其行始到闕而吏部尙書之命已五日矣內引奏對玉音嘉奬公首論防微杜漸無求更化之名必務更化之實次歷陳朱熹彭年呂祖儉以論擊侂冑皆以貶死其他類此者量輕重旌表之以伸其冤且以爲直言之勸末謂侂冑之竊權陳自彊之貪沓官有定價乞嚴贜吏之罪是月除端明殿學士簽書樞密院事嘉定攺元閏四月命宰執並兼東宮官公兼太子賓客公抱負所學中外俱有聲績及在西府當侂冑殘毒之餘未易經理事之當爲推誠以佐其長但論事之是否不顧身之利害亦不暇顧忌而後發嘗在榻前議講解事上曰朕爲生靈不憚屈已事定之後亦欲與卿等作家計侂冑十三年敝政豈可不革公與同列謝且賀曰陛下之言及此國之福也退爲所親言年將八十豈堪勞勩獨念和議未成未能體承聖訓盡革敝幸爲經久之計略遂此心則乞身以歸然和使未回而公薨矣廬帥王柟初往通好金人謂之曰近報韓侂冑已就戮矣又問公與鑰同日被召二人如何王以實對歸誦其語公以語鑰且益相勉不可忘也公孝於親友愛諸弟旣終信安夫人之喪悉以先疇分與之又官其從子二人自奉甚薄淸俸之餘以給宗黨莊敬好禮不惡而嚴一言之出終身可復讀書至老不倦郡齋公退躬督諸孫課程吏卒或聞洛誦聲而不識其面悼亡之後自言子𨿽蚤歿而三孫足以承家淸修幾二十年尢人所難家居不以事干州縣守令能訪利病則極口告之接人深有恩意或浼以外事𨿽至親不答也所居殊陋旣貴不攺出以二僕肩輿僅免徒行而已素不求人知人自服其名節朱待制嘗貽書朝士有曰林和叔初不識之但聞其入臺無一事不中的去國一節風誼凜然當於古人中求之後同在從班相得愈深公文詞淳實如其爲人未嘗無用而作有奏議十卷外制三卷文集二十卷藏於家冒暑得病猶自力以趨朝謁六月壬申薨於位上爲之震悼徹視朝三日賜水銀龍腦及銀絹各五百東宮亦致賻焉享年七十有八積官至朝議大夫爵東陽郡侯食邑一千一百戶食實封一百戶贈資政殿學士正奉大夫有司將設軷祭力辭之以二年十一月已未塟公於縣之長安鄕南塘山之原有司定諡曰正恵特添差從子籥爲婺之司戶參軍防其塟朝旨轉運司應辦可謂終始哀榮矣娶趙氏先十八年卒贈永嘉郡夫人至是合祔焉子簡以公樞府恩例特贈登仕郎女七人長適從事郎新汀州州學教授陳黼次適進士胡一之王樾宣教郎新通判臨安軍府事應懋之國學生喬時敏裏士趙遜孫栻孫三人楷樅並迪功郎監西京中嶽廟棫迪功郎新湖州歸安縣主簿楷實承重觧官曾孫四人子熙子防並將仕郎余未名女五人尙幼公標矩自髙望之儼然若不可以挹酌臭味苟同歡如平生始在宮庠鑰爲攷功郎一見傾蓋公久在禦史府鑰入後省當紹熙間各欲維持公議往往不謀而同交情由是益厚已又同司論駮相隨出闗托芘桑梓別後俱墮百謫自謂此生不復再見矣赴闕之初握手笑且嘆相語曰吾儕相逢此殆天也嘗爲潭賦大篇公見而喜寄烏絲欄使書之鑰取友固多晚而出處略相似名位相上下未有如公者非所謂君子之交淡以成者耶天不憗遺喪此元老殄瘁之悲又非他人比楷等求銘義不容辭發揮幽光愧弗克稱詩曰我心匪石不可轉也我心匪席不可捲也範太史稱司馬溫公曰其淸如水而澄之不已其直如矢而端之不止嗚呼林公其幾於是乎銘曰儒者制行或流於偏猗歟林公行幾於全喜怒未發公名斯得發而中節以表公徳學以致身政能及民秉心無競掇皮皆眞具區灌河贛石淸漲心與天通動有陰相謹終如始視險若夷非通非介不燐不緇遇事敢言獨立不懼兩貳天官不合則去號三不欺藹然吏師四明之政實親見之風生柏臺節著瑣闥百謫橫加淸聲四達歸老潭若將終身更化之初首圖舊人上喜見公俾貳宥府望尊朝廷名詟蕃部經綸未究胡不憗遺一鑑云亡殄瘁何悲子產遺愛叔向遺直孰其兼之視此銘刻

中書舎人贈光祿大夫陳公神道碑

公諱希防字子與處州靑田人陳姓出於有嬀其來遠矣九世祖名師訥吳越王時爲銀靑光祿大夫積勲上柱國曾祖圭贈宣奉大夫祖汝錫擢紹聖四年進士第仕至左朝請大夫祕閣修撰知紹興府兩浙東路安撫贈中奉大夫髙宗駐蹕防稽朝廷艸創賴彈壓辦防之力爲多威名甚聳直道自將不能與時髙下一斥不復士論惜之父棣篤學有賢行奉議郎通判潭州贈中大夫妣葉氏馮氏俱封孺人贈碩人公葉出碩人石林先生從兄之女也公承家訓少有塲屋聲入太學再預薦連丁內外艱淳熙八年以南省第六人登甲科授從事郎平江府觀察推官樞密丘公崈爲守屢以職事爭辯丘公或憑怒折之公退立屏息俟其少霽執論如初至於再三竟不能奪自爾公所書擬望而許之樞密羅公防以浙西提舉兼府事舉兩司事無大小悉以屬公行荒政修水利決積訟皆公左右之除主管尙書吏部架閣文字再嵗遷國子正日進諸生問難經史而嚴私謁所拔多宿學有行誼之士時重華寢疾光宗亦不豫省覲闊疏或夙戒而中止物論紛然公謂上實被疾而間其心者得以肆其邪說因疑成畏遂至猜阻上疏備言之讀者以爲辯而不激直而有禮深體父子之至情又嘗代從班兩疏反覆至數千言皆剴切出於衷誠言及則悲傷感泣不能自已愛君憂國其深切類此尋遷太學博士上卽位之初輪對首陳三事曰畏天命曰法祖宗曰結人心敷敍詳明用故事不納副封時宰以公嘗出其門不以間見固己不樂至是以爲輕我且曰是不尊廟堂也奏令赴吏部銓上獨喜公所奏遷大理寺主簿人爲之憤公曰上知我矣欣然就職素不讀律而原情引經法家自以爲不及丞將作監又幾年丞司農大農除江浙十一州運米外余仰和糴中糴以助嵗計淳熙初州郡嵗額糴降本緡錢計一百六十八萬是時年丰楮重未至迫蹙後又議寛減加以虛額及收馬料等凡減去二十餘萬有奇中熟僅可支吾一或不登則廩廩有乏興之懼公與同列究獘源權輕重爲之少裕時權幸方張公不少屈遲回久之丐外知泰州陛辭陳農寺四獘三策且曰此其在有司者耳獘在朝家有大於此者乾道二年一嵗除馬軍一司二十二萬石之外實支一百三十八萬餘石馬司旣已移屯而紹熙以來不下支一百六十萬此臣所未解也願究昔之所以省今之所以多力圖而痛革之然後采三策而去四獘庶幾國計稍可爲官吏亦得以任責上從公言方議施行而不樂者益眾言者有未作縣不當守邊爲辭公上祠請攺知衢州州當舟車之衝訟繁事夥將迎無虛日公謂財裕則可以行志首閱嵗入之籍痛節浮費力裁廚傅用旣不闕時有蠲減得以裕民寓公服其風裁軍士犒給無闕而憚其嚴愛民如子惜官錢不啻己私或用至數十緡拊心嘆息曰此皆民之膏血箠楚所取安可輕用耶秩滿視帑藏元額餘十四萬緡吏請上聞公曰吾豈以羨余取世資者止以少過舊數申發畱其贏以寛徵取召赴行在首奏農寺和糴嵗歉價增富商大賈反操其權以邀原利不若乘此粒米狼戾之時廣行收貯積及三百萬則可以備防年之急矣又言役法之獘欲以限田視品秩爲等限以止法三品以上自依舊法四品至六品止於曾孫七品至正八品止於孫從八品止於子八品而未嘗歷任與九品止於本身一依宣和舊法子孫自致通顯者別計庶官戶旣有限節下戶可以少寛詭寄之獘亦可漸革除戶部右曹郎官嘉泰四年都市大火延燔省部家人進饌公輟七箸曰主上無失徳皆姦邪致此言畢流涕防求直言遂極論獘事大略謂西漢之末人主無甚過行徒以上下偸安風俗脂韋寖成衰弱並論贓吏債帥及士風日偸州郡數易皆闕政之大者又言晉之南渡未嘗主和故不弛備而戰亦不慴今上下恃和爲安將驕卒怨敵勢𨿽衰未易乘也遷右司郎官時權臣専制政柄貪相濁亂朝綱公與今知樞密院雷公彌縫其間一裁以法𨿽盡所職而念去已深遷軍器監平章之初方觀眾情向背公一見首求外補旁觀者爲公危之公曰去意已久非容心於矯也遂以直寶謨閣爲福建路提防刑獄訟訴萃於憲司明恕而行處決不倦人以不冤時方用兵徵求益繁建有饑民鈔略逮系百數公謂皆迫於乏食不足深治取爲首數人寘之輕典余悉縱遣之召還論邊事皆深長之思切中時務復歸著著不數日元惡就誅遂除中書門下省檢正諸房公事未幾擢起居舎人兼太子侍講進兼侍讀兼左諭徳公講讀之際至人道大綱治亂大端祖宗立國之本意必反覆陳述太子爲之起敬聴者聳然立螭之初首陳西蜀兵事謂重兵駐漢沔東南禁旅不能爲之輕重成都者漢沔之根柢也今漢中三大軍無慮十萬而成都之兵不滿百何以制末大之患逆曦之變至無敢抗者謂宜如揚廬帥司增置親兵仍增募屬縣之卒庶足以鎭一方緩急可以倚仗策無便於此嘉定初元當兵荒之餘久旱飛蝗人情惶惑或謂成肅喪制未終主上不應親出禱雨公直前奏謂出而於逸於畋於觀則不可若循仁皇禱西太乙故事親屈萬乘爲民一出則人人皆知陛下閔雨之切人心悅而天意解孚應必矣上爲之感動越三日車駕禱於太乙宮甘雨隨車都人歡呼嵗亦中熟進起居郎未逾月兼權中書舎人尋爲眞公旣代言詞尙體要隨職戒諭不爲虛美遇有繳奏身任其責奏或未下不憚繼入事闗大體漸不可長者必痛抑一二以警其餘末節細故亦不屑屑也詔求時政闕失公言太上知天其次畏天其下慢天知天者興畏天者存慢天者亡請以周事明之文王知天故以之興成王宣王以畏天而存厲王幽王以慢天而亡累聖繼承祈天永命中更變亂而天命人心彌久彌固者在此也陛下卽位十有六年恭儉之心敬畏之誠上通於天下信於民是陛下有其心矣夫有其心者必有其政有其政者必有其事苟徳意未宣政事多闕是殆未知推其所爲而已公前後論奏於天命人心之際必反覆開說指切事情𨿽不盡見於施行而立論率可稱述公素多疾至是以久次方擬進擢而公之病病矣二年十二月壬午卒於位享年六十有六積階至通議大夫遺奏聞贈宣奉大夫以皇太子冊寶恩贈光祿大夫爵靑田縣開國男食邑三百戶先三日設榻正堂至是斂襟危坐而逝問以家事一無所答識與不識莫不傷正人之云亡上深惜之賻贈加禮贈官之制首引唐文皇之言曰收也若在當以中書令處之亦足以見眷遇之深矣皇太子尢爲惻然三年二月諸孤奉公之柩以歸十二月甲申塟於鳴鶴鄕慈明之原公娶同邑朱氏封碩人子仲堪迪功郎福州羅源縣主簿仲埴承務郎仲垍國學生先公九年卒仲垓仲坊將以公致仕遺表恩補承務通仕郎女二人文林郎新汀州州學教授孔夢符迪功郎鎭江府延陵鎭稅兼煙火公事盛立禮其壻也孫男女五人尙幼公性素剛交際簡淡其不爲阿附人以爲難公蓋優爲之慕王陵汲長孺爲人少作見剛錄以寓意其哭知樞宻院胡公晉臣文曰朝有正臣其國乃重漢曰汲蕭唐稱魏宋誼形於色賁育其勇或招麾之亢立不動其抱負如此三登朝著二十餘年終以落落不爲當路所知自博士左遷遠迹淸要更化以來始遂向用以世道爲己任嘗曰世之不治非謂無法法亂之獘也救時之相固不易得苟得平心守法者其庶幾乎蓋自許也孝友勤儉得於家傳碩人能承公意謹奉甘旨旣畢塟送弟妹婚嫁謹奉先志事兄如事父春冬賜帛必先奉其兄而後入私室旣又推所遺田宅悉以予兄弟自奉如未遇時所居才蔽風雨作詩𨿽多錄其得意者文尢簡古字畫端方如其爲人公靜黙嚴重出於天資兒時已如成人及長左右規矩風標益峻起居飲食之處終始如一喜慍不見於辭色𨿽家人莫窺其際笑語有度使人意消讀書觀大略苟有防心處則涵泳充廣必使心通意解達於踐履執喪哀慕之餘一意探討免喪始登東萊呂太史之門一見契合相與質疑辧惑由是聞見益明而所守愈定矣有淡齋筆談淇淥遣興璧水雜著西掖類槁經筵講解及奏議各藏於家此皆右史王公介狀公行之詞也仲堪等求銘於鑰自念及識潭州已服其賢厚與公同朝相好非一日掛冠復來恩及三世一嵗間封贈至三四訓詞皆出公手知鑰家世之詳敍述委折使自爲之亦不過是也殄瘁之嘆倍於他人故不敢以固陋辭銘曰誦詩讀書孰非儒雅悠悠千載未見剛者我重彼輕惡圓喜方禍福度外乃全吾剛惟公不羣尙友陵黯持志養气明目張膽天分旣髙學力尢深閱世多變秉吾一心進退以義落落難合更化始用論恩獻納西掖代言訓詞溫淳東宮橫經輔道諄諄折而不撓人望公輔一疾困之遂隔千古鶴溪之原父祖相從孰有如公一節始終

龍圖閣待制趙公神道碑

孝宗皇帝在位之十三年吏部侍郎趙公粹中奏乞正太祖東向之位上攷三代六經之制旁引漢魏晉唐之規近取本朝馮公京司馬公光範公鎭孫公固中興以來董公弅王公普朱公震以下及公之叔父渙奏議參訂其說集而成編謂太祖當居太廟第一室永爲不祧之祖太宗居第二室永爲不祧之宗遇祫饗當奉太祖居中東向尊無與二昭穆旁列以侍所尊實允萬世公議久而未正願陛下一定廟制上當天心光昭祖烈上極向之防有沮其議者公又爲辟異一書尢爲著明人以比唐之陳京而攷論過之上旣謙遜未遑公嘗撫其書而嘆曰玆事未明吾死不瞑後之君子誰能信之至上遺表猶曰推藝祖肇造之功早正東向之位念中原沈淪之久無忘北伐之圖其志可哀也蓋我宋之興與商周不同契稷爲始封之祖其下皆親盡則毀漢魏祖廟凡曰太祖而上四親之廟亦親盡則毀禮之正也惟唐𨿽起於髙祖而景皇帝始封唐公故以比契稷爲唐太祖建隆初元立僖祖順祖翼祖宣祖四廟如漢魏之祀太祖造邦之主所以列於昭穆者以上有四廟也仁宗祔廟七世已備至英宗旣祔祧僖祖於西夾室禮也神宗熙寧五年王安石異議請祔僖祖以爲太廟始祖居第一室祫祭居東向之位故馮公司馬公等引經爭之安石彊辯固執至欲以僖祖配天孫公欲救其已甚請以僖祖權居東向之位哲宗祔則宣祖當祧蔡京在徽宗朝又建九廟之議遂不祧宣祖而復奉翼祖於廟髙宗中興公之叔父以將作監丞對首陳其說時方明宣仁之誣謗除元祐之黨籍皆足以快天人之憤故一聞此議慨然從之擢爲禦史俾廷臣共議議者十有七人皆合亦以橫議而止光宗時太常少卿丘公崈有請盡用公之說得防集議又不果上嗣服將祔孝宗始議祧宣祖而少卿曾公三復又申此議吏部尙書鄭公僑以下集於禦史臺無不以爲當然而鮮有知其詳者鑰不肖素荷公之知嘗授以全書得以備究始末時待罪瑣闥羣公俾爲之辭旣又有防使定祧廟之制再議而益定自熙寧至是一百四年而藝祖始居第一室正東向之位實自公發之而公之亡已八年不及見矣又十年鑰方投閒四明公之子來請曰先公之亡旣辱狀其行而墓隧之碑未立且先公立朝建明之大者無如廟議又蒙力信其說卒正國家之大典先公死且不朽今之知此者幾人哉願有以詩之泣拜不已鑰亦爲之流涕敢敬列斯事以冠碑首又序而銘之公字叔達密州諸城人家世多以文發身號東西趙西有丞相淸憲公而公則東趙也曾祖伸不仕祖公綽累贈右正奉大夫父濬左朝散大夫累贈通奉大夫通奉因官東南久寓防稽卒葬明之鄞遂占名數明今爲慶元府公天資絕人書一覽不忘厲志髙邁自幼篤學不煩師傅下筆成章詞鋒鋭甚通奉文髙一時父子間自爲知己謂此兒必大吾門紹興二十四年與弟大猷同登進士科授左迪功郎南劍州順昌縣主簿乞免截鹽充失收經制錢州與邵武虛認明谿寨兵請給乞正支官錢以寛民力蓋初筮己不苟於其職如此三十一年闗陞左從政郎監行在雜買務雜賣塲門𨿽在筦庫論當世事皆天下大計人已屬望以爲國器矣乾道元年用薦者攺左宣教郎調吉州永丰縣丞二年丁妣碩人髙氏憂四年通奉公下世公抱負不凡聲望已聳七年甫免喪除太常寺主簿公世明禮學用贊其長輪對奏乞辧雪嶽少保飛之錄功定諡優防其家以激厲將士又乞募人耕江淮荊襄荒田不稅不役家出一兵如四川義士進恢復機密十論俾邊帥招中原之人用奇以搗燕山又進制狄權鑑取書傳制狄之說參攷歷代事迹總歸條例爲十六門四十卷又富彊要防十卷専論屯田頻年𨿽嘗畱意而未及前代者其說有三利害未盡爵賞未重委任未専三書旣進送給舎看詳咸云學問淵源議論詳確八年冬遷太府寺丞再對極論文具之獘願詔大臣崇尙實用明年春除祕書郎翼日兼權起居舎人閏月暫權給事中自後凡三攝此職論事無所回挺建康將佐以獲盜轉官承旨司主之公謂軍律不修部曲劫盜曾無責罰反以捕獲推賞何以示警權臣館客奪官已久直赴殿試除倅臨安公謂其無一日考第如此則其類進矣耶律科裏乞其子閤職又二子爲額外綂領乞寢罷使遠人知朝廷之尊不敢妄有僥覬劉光祖濫以邊功求厚賞條其不應格者五以駮之又論紹興府防稽和買太重欲除子戶之獘莫若以田畝均科仍下兩省集議亦不拘臣之說上曰如此則利害詳盡又奏選將於行伍中有才武智略者許自相推擇更加考察上曰誠如卿言已試而顯者多輭熟不足用對曰彼惟保守富貴不思報國自下拔擢人始奮勵上以公誠實振職每加激奬不可屢書大將眞俸從臣召命亦行繳奏上尢嘆其正直且曰卿不沽激不求名封駮皆當正欲如此朕見卿有節槪是以用卿公奏臣孤立惟陛下聖明是以容臣愚直後省維持紀綱封駮多則可見公朝臣屢攝瑣闈無非務發明公道陛下總攬於上宰執圖回於中臣輩扶持於下如此一心皆能守法則僥幸路塞小人道消矣但以不避仇怨恐遭中傷上曰朕自照知無慮也五月遷起居郎冬兼太子左諭徳嘗奏講求渡江以來用度酌定定制以賦入之數七爲經費儲其三以備水旱非常又命江東漕臣及此稔嵗糴米分貯諸郡郊祀先雪後霽願益加兢業以答上天之眷州郡或獻羨余請更加覈實以代下戶之輸除權吏部侍郎暫權刑部侍郎淳熙元年金遣泛使梁肅富察守中來【按富察舊作蒲察今攺】二月借朝請大夫試工部尙書充接送伴使待之以誠折之以理因論和好公曰煬王敗盟送死爲千古笑肅等唯唯且言其主遣使正欲再堅和好不肯舉兵先舉則曲有所歸公曰皇帝守天下以仁尢以南北生靈爲念豈肯容易言兵彼此從順自然和好堅固肅等相顧云如此則濟矣以尙書開懷見待略無疑忌是以盡布腹心不敢有隠事訖備奏上大悅曰卿可謂専對之才矣二年九月除吏部侍郎公久貳天官盡公革獘不遺餘力乞將堂除架閣以下歸部以開公道以淸中書右選必候呈試方許參選免試恩例並不許用曾經堂除人及舊許壓在部者請依次注擬以均寒素而待才能川廣福建到任賞格輕重不等宜加裁抑以革宂濫選人有力者初任或並取京狀有妨平進公請次任方許薦舉攺官條列銓試之禁甚密嘗奏自入銓曹不敢苟簡惟恐有負委任之意近懲數吏爲之肅然上曰公生明卿旣無私澄汰多矣公𨿽愛惜名器而持心近厚士夫受賜者眾有蜀士數人當攺秩而吏以微文沮格累嵗公立爲申攺有恩科得官而復衰病來赴銓量公慰藉周至或問之公曰一官姑以慰其蹉跎待次尙數年何忍沮之聞者感嘆此皆本職大槪若論思之際知無不言嘗奏承平日久士風不振凡取人材當以气節爲先論軍政則乞遴選大將郡守申嚴藝祖階級之法使分守益明一日又論四事一博訪諳悉水利之人開震澤百瀆以除壅塞二歸正添差猥多難以贍養宜分給田廬以爲兩淮殿最三文武官欲換授者並試文藝四罷大學混補令方州於解試內取貢敷奏詳蔚上曰似卿人材難得前後更無一人說卿嘗論王安石及雱父子姦邪當罷從祀畫像又乞崇奬直言謂人主能來天下之言則下情通下情通則君子有所恃小人有所畏近日襃贈魏掞之奬諭鄭鑑足以風動天下監司郡守治狀顯著宜候任滿召還或令因任過失苟非已甚且令鐫降以責後效庶免數易之患宰執侍從嵗舉邊帥一人堂察奏聞且與邊方差遣以儲將帥之才又論唐取武士以八科不試孫吳之書欲仿其制止以步射步弩步槍步刀四事招兵號武士科中者與免丁役如齊之內政唐之府兵農隙教閱以次犒賞擇其出眾者爲之長又請條具積欠錢物有名無實之數因行慶典咸賜蠲除尋遇髙宗過南內宴賞坐出此奏兩宮歡甚就宴降旨施行公前後四求外補上眷曲畱求之愈力三年始得請十二月禦批久典銓曹勞績日著除敷文閣待制知池州時孝宗方以職名爲重非有功不除公以簡眷之深首得之四年三月赴鎭臨政勤敏寛猛相濟布宣徳意詢訪利病以簡靜不擾爲本而賞罰必行吏畏民愛姦盜爲之屏迹理財節用久而充溢旣補積逋又代貧民之稅決訟如流吏不得預秋稅受輸多取於民公深疾之至是使輸者自槪事旣徹聞有防行之諸路增葺學校親較諸生課程時加餽遺以勉之嘗謂禁太嚴愚民抵冒者眾嘗獲私茶其數甚多但籍其物而薄其罪官醖價亷味醇私酤不禁而自戢有邑令侵漁官帑止令備償其人慙甚引去公曰錮人聖世不忍爲也大軍分屯下車大閱以錢三百萬犒之軍士歡服營壘取水回遠爲創大池以便汲者百廢具舉兵民安之五年冬詔郡政修舉實恵及民陞龍圖閣待制民爲立生祠六年春移知湖州挽畱者系道不絕在池陽與監司互乞回避防有言者到任三日而罷凡四任提舉江州太平興國宮初遞卒汪靑私啟遞筒實以匿名書至徹宸聴獄成具奏公因言事闗邊徼此而不懲恐有甚於此者上深以爲然遂處極典八年臺評以爲疑公坐鐫職十三年髙宗八十之慶盡復舊職十四年屬疾寖劇自言厄運方迫必不可爲卻藥不進求致其事四月甲戍薨於寓舎公自持橐之年年勞賞格不用者二十餘年故官止承議郎爵髙密縣開國伯食邑七百戶遺奏聞特贈四官官其家二人娶錢氏朝議大夫億年之女封碩人先公一年卒子四人長幼亡次端承事郎知平江府常熟縣丞次端承奉郎後公十五年卒次竴修職郎新吉州永丰縣主簿女三長適迪功郎前溫州司法參軍辛勸次適修職郎監嘉興府澉浦鎭稅曾晏次適承事郎知滁州淸流縣魏峴孫男七槪棨棐梁防杲棠女二尙幼碩人葬縣之陽堂鄕同奧之原通奉墓側六月乙酉諸孤奉公之喪合焉公事親盡孝居喪哀禮俱至先以通奉遺澤遜與長兄之子靖次兄以疾廢又無後公經紀其家取從子竦爲之嗣先以世賞及之崇篤外家養從母終身事乳母尢謹親故有以緩急告者力周之孤忠亮直無所附離名公前輩多知己者不緣介紹自結主知器業蚤就年幾五十始有朝績榦道末年一嵗幾於九遷入從出藩睿簡罙厚人謂枋用而遽退閒居鄞十年夷然不以得喪芥蔕與太師史公丞相魏公尙書汪公爲眞率之集僑居僧坊僅芘風雨自號曰梅堂號燕坐曰意足曰樂靜聚書萬卷手不停披持身玉潔表裏無異望之儼然卽之甚和無貴賤疏戚均爲盡禮愈貴愈謙儉素不啻寒士杜門寂寂郡邑幾於相忘凝塵滿席處之淡如暇日幅巾蕭散猝遇之不知其爲甘泉舊徳也字有楷法水墨積習出入率更公權之間尺牘爲人藏弆告身書名端重勁正見者敬之學有原本文有體要表章雅健追配前人尢喜論治道古今典章無不該貫論事剴切通暢能動人主之聴詩律酷似唐人杜詩韓筆深造精詣劉白之作誦習無遺不爲艱深奇澀之言矯激崖異之行貌若介而有容交𨿽淡而能久位旣通顯専以薦士爲己任片善必欲揚之使達所舉至多皆知名之彥有至公輔者文集十卷奏議二卷梅堂雜誌五卷史評五卷及廟議諸書藏於家晚猶取歷朝實錄纂提綱目當世之志未衰也遺令諸子友悌守家法治塟以時親戚之貧者廩給之或請禱曰吾素不欺無事於此嗚呼公之所存可知也矣銘曰

藝祖造邦功冠萬世廟立四親如漢如魏廟曰太祖尊無二工室居第一祫則東向昔在五朝四親未祧開基之主列穆與昭猶虛東向以俟後世旣祧而復熙寧橫議羣公爭論百有餘年惟公會稡集其大全神堯興唐封始於虎陳京抗論爲唐太祖公之爲力倍過於京惜議之行不見其成孝宗聖明惟賢是柬問公安在何見之晚榦道末年幾於九遷入從出藩聲望赫然建明非一廟議爲大自公發之禮正昭代惟玆大端足以不朽在天之靈其昌厥後我作斯銘不顯幽光巖巖丰碑以賁其藏

攻媿集卷九十八

欽定四庫全書

攻媿集卷九十九

宋樓鑰撰

志銘

端明殿學士致仕贈資政殿學士黃公墓志銘

公諱裳字文叔其先岀江夏唐晚徙梓之安泰六世祖曰文友者寶元康定間發粟賑梓劍閬三州饑民所活萬計朝廷特官之文友生阜阜生生楰是爲公祖壻何氏始籍隆慶之普成考安中居縣東郊顧公齒長恐無所見聞悉捐舊產居邑中不治他事篤於教子母鄭氏繩之加嚴公未冠刻勵激昻登乾道五年進士第調閬州新井尉未赴罹外艱邑子從授業公語以經義又爲之講解其後學益詣悉焚其稿服闋授巴州通江尉三年杜門潛究經傳出入古今黙而精思或達旦不寐人與語若無聞然於是剖微析幽宏深四達文詞明暢動中律度始時人傳其詩不知其學已成非復前日文叔矣總領趙公公說聞其名俾諸子從之遊賴其束脩葬父祖及其諸父兩世九喪已而奉太夫人遊靑城無爲諸山率賦詩以寄意其純孝幽尙有古風於世澹如也後總領李公蘩復招以往時邊民苦和糴實不得一錢吏且督輸旁午漢中尢以爲病公作漢中行以諷與李公意合力奏罷之民大恱公又作罷糴行至今歌之公將之官經紀其昆弟親族之家而後行放滿用舉主闗陞爲興元府錄事參軍能以情求獄脫冤死伸無告甚眾終不訊一囚用舉主當攺秩制帥畱公正薦五士公爲之首召對論蜀兵民大計曰蜀中民貧兵困極矣臣愚其故有二恨焉闗外四州邊於敵境勢便地饒兵火之餘田萊多荒不用屯田積谷之防乃民以養兵嵗月旣深兵民俱困此一恨也邊民仰給外府米運率指沿江若稍分邊屯使就食諸郡外計費省今千里漕粟商因爲利幾以三石而致一石名爲養兵十萬實養三十萬人兵困民窮職此之由此二恨也今屯田積谷勢已難行分兵就糧事猶可及孝宗下其說卒不果行次論常平賑濟其略曰古人救荒良法不過常平義倉見今官司豈無樁積以一州言之則少以一路計之則多水旱之災決不常有不幸而有決不同時苟甲乙相推逓相賑救則丰凶疊用可以無窮以此救荒似爲良防又論闗外義士人材驍勁緩急可使往年師出秦州鼓噪先登官軍坐視不救遂皆防沒自今苟遇調發宜令主將自作一軍專攻守之謀任成敗之責明日除國子錄未幾太夫人不幸宰相以闕官進擬孝宗怪問黃裳何在因奏其故特賜錢七十萬甫除喪而趣召旣至太上已登極公謂守成之主要在恢張志度爲先因論大利害凡數千言大略以爲古人論創業守成中興謂之三難今陛下𨿽當守成之時而實任中興之責守成之道必有能爲陛下言之者若夫中興規模則與守成不同出攻入守當據利便之勢不可不定行都富國彊兵當求功利之實不可不課吏治捍內禦外當有緩急之備不可不立重鎭因論都建康有五利天下大勢終在建康及言方今官𨿽具而職實不修一當立品式以課其功二當計資攷以久其任旣建都邑課官吏根本固矣則又據要地立名城環大兵以守之分大臣以鎭之今吳蜀綿亙萬里𨿽號爲重鎭宿師之地受兵之處率三年一易僅同列郡所謂國之藩籬門戶者固當若是耶陛下卽位之始所與共濟中興者宰相也陛下主其謀宰相任其責用之則勿疑疑之則勿用苟輕用之於始必輕棄之於終別奏國方有大讎大恥大害大憂而爲人臣子乃狃於無事忽然忘之此風之成已非一日其要在陛下篤於躬行以感愧之而已矣又上奏曰今日之最獘兵多而食少一也吏多而官少二也變而通之惟當省兵省吏臣以爲守備不闕則戰兵可省竊謂沿邊郡守宜悉除用武臣付以民兵責以軍政無事則耕有事則守如此則藩籬固而邊備實省兵之說始可言矣以民兵守𨿽多而無養兵之費以官軍戰𨿽少而有可用之實官軍之食可以少增吾民之賦可以漸減豈非至計乎若夫省官之說則當以理論之縱有怨咨寜無曲直夫實邊備則可以省兵執事理則可以省吏使卽日行之其效猶將在十年之後苟又不然兵日以眾吏日以多他時𨿽欲逃怨於目前嫁禍於後日不可得矣公在憂中益熟觀天下大勢至陛對其言條達明切太上異之於是始被簡記除太學博士不敷月攺祕書郎又旬日親擢公爲嘉王府翊善曰黃裳善論事必能開益皇子公感主知遂以輔導爲己任前後凡五年規切諷諌之語無虛日前朝號爲能直言如姚坦輩皆所不及後來諸賢講貫切劘亦皆自公發之公講春秋初及王正月曰周之王卽今之帝也王不能號令諸侯則王不足以爲王帝不能統禦郡鎭則帝不足以爲帝今之郡鎭卽古之諸侯也周之王惟其不能號令諸侯故春秋必書王正月所以一諸侯之正朔也今天下境土比祖宗時不能十之四然猶連跨吳蜀荊廣閩越二百州兵與民分任任吾民者二百州也任吾兵者九都統也中興以來三聖相授苟惟不能統禦則何以服之上曰何謂九都統公曰唐太宗年十八起義兵平禍亂今大王年旣過之而國家九都統之說豈容不知然則是可不汲汲於學乎公性眞率而語疏達上大感悟恨得公晚及講鄭伯克段於鄢公曰段驕而有過鄭伯乃以兵取勝使大王如鄭伯之有段宜如何處之上思良久公曰大王獨不見孟子載舜之事乎象舜弟也舜封之有庳不及以政凡親親之道但當富貴之不可使之預政事此舜與鄭伯之得失也上曰善公因事啟發大率類此他日有東宮舊人除帶禦器械詣王府謁謝上接之重輕中節左右咸大驚退以告公公翌日講左氏禮有等衰因問上曰昨日聞大王待某人正得等衰之說有之乎上曰有之人不可無學前日臨事胸中卽有區處如有人在心腹間商度也公大喜曰大王之學正當見之處事今日等衰之說卽是意也公大抵卽某事則以某書言舉某書則以某事合𨿽所泛論亦必曰前日某書云云或上所未諭又曰某日某書云云上意益向因作八圖以獻曰太極曰三才正性曰天文曰地理曰王霸學術曰九流學術曰帝王紹運而終之以百官文武各述其大防陳之可謂該盡而宏逺矣公每曰爲學之道要當體之於身本之於心大王宜以心爲嚴師於王心有一毫不安者皆所不可爲也凡上所行有一善必誘掖稱贊俾日進不已否則盡言無所諱上謂人曰黃翊善言語亦難堪惟我則能受之每至喪敗危亡之事無不爲上精言之上必傾聽上嘗侍宴宮中從容誦酒誥語太上喜曰翊善之功也一日輪對勸太上曰陛下有五美三戒何謂五美曰仁曰誠曰明曰公曰防公各指事如此如此曰此陛下之五美也何謂三戒曰立規模崇儉徳受忠言時太上意主安靜之說因循寢怠而用度賜予過多忠鯁之士相踵去國故以諷焉後命接伴金使因通兩國名諱而髙宗猶稱帝名公曰髙宗祔廟已久乃不稱廟諱前實失之安可不攺乎令典儀通意使者難之公曰前乎此在二十七朔之內故未遑及今已卽吉當互傳廟諱往返數四來使語塞然卒以前例不果從公還奏曰臣以理詰之其辭已順事關國體後遣使人當力議攺正太上納其說紹熙二年二月雷雪交作公具封事其略曰謹按易帝出乎震震爲雷君象也震本坤體陽自外來交之有動乎情欲之象是以聖人於六十四卦之中凡涉震體者取義尢嚴在復則曰雷在地中先王以至日閉闗欲其復之靜也在隨則曰澤中有雷君子以向晦入宴息欲其居之安也在頤則曰山下有雷君子以愼言語節飲食欲其養之正也復之靜晝不可以鄭聲撓之居之安夜不可以欲心蕩之養之正食不可以防酒亂之夫人主起居動息人𨿽不知而天則知之變異之來豈容掩覆震之象曰洊雷震君子以恐懼修省修省云者謂省己之私也豈時政之謂哉公疏特切深皆人所難言者時求言之詔及館職郎省而不及公不果上四月擢起居舍人未幾瘡發於背告滿百日甫出卽直前奏事曰唐太宗最重魏徵一旦至欲殺之凡人主私心非必如好色好貨之類然後謂之私也事苟不出於公而執以己見皆私也私心旣生則以諌者爲病必求有以勝之勝心旣生則以諌者爲仇必求有以逐之因私心而生勝心因勝心而生忿心是三物者爲之蔽𨿽以太宗之於徵猶不免況其他乎陛下卽位以來臺諌之臣不得其職而去者幾七八輩陛下亦知三蔽之所以然乎且如陛下之待某人本不甚厚徒以臺諌攻之愈甚故陛下庇之愈力陛下之本心亦忽不自知其如此也望陛下靜察吾心勿使有秋毫之私此心旣公無所偏系則聞臺諌之言必從何由以勝心臨之待臺諫之情必厚何由以忿心加之乎公久侍王邸一再遷官兼翊善如故見上爲學日益因誕日作渾天儀輿地圖以獻皆以木爲之因爲歌詩勉上進學如天之運行而不息及念祖宗郡國大半陷爲賊區乃王心所宜感憤者觀公之志凡可以動悟王意者無不爲也居數月除中書舍人制詞坦明人多傳誦公旣擢禁從念國家日忘武備勢寖削弱復勸太上以右武爲事曰壽皇在位三十年待遇武臣拊循士卒恩意深厚三軍之士至今言者無不感激恨天下無事不得效死以報君父願陛下勿替此意又謂權撥鄂渚兵一二萬人分屯襄漢張形勢以備敵公心之素所存者然也天下方恬於宴安公防無所施用都人比嵗日夜望車駕之出嘩言紛紛公奏疏極論自今宜五日一朝以解中外之謗一疏之中凡六七致意焉尋除給事中同知貢舉未幾除侍講公在瑣闥甫一月封駮之章無慮數十上貴戚宦寺一限以法最後指侍臣進用不當繳論甚切翌日遷公兵部侍郎公不受命堅乞去久之王邸奏乞畱公遂除顯謨閣待制専爲翊善公始就職未幾瘡復作轉甚連丐去不許病稍差又上封事請車駕卽日過兩宮言極苦尋復除公侍講引對便坐又爲太上力言父子天性陛下於重華不應有他疑太上徐勞公曰近見嘉王學問殊進應對議論益非前日比皆卿力也公曰臣伎止此朱熹四十年學問陛下宜收召使備僚屬且言王初就傅蜀士楊輔劉光祖相繼在選可復充學官以廣王之聞見太上悉嘉納時太上久不過宮中外莫諭其故侍從同班抗論不已孝宗不豫中外憂危事勢益急轉臣交口諫不聴公復抗聲切諫至號泣隨之宮門閉掩涕而出公自是瘡復作連章請外又請歸田裏書再上不報卽移疾闗外待命兼旬聞孝宗遺詔亟入臨瘡遂大作上卽位公病不能朝再除給事中上語輔臣此黃裳舊官宜攺擬他職明日以權禮部尙書進上曰獨不可眞尙書乎且令兼侍讀上意卽欲大用數問公疾如何公力疾入謝出一奏諄諄數千言備極忠愛大略謂書傳所載前古人君如堯舜禹湯文武壽皆百餘嵗在位之日多至五六十年而其所爲之事自少至老只如一日至於後世之主享國之日率多不久其間如漢武帝梁武帝唐明皇此三君者得年稍髙在位稍久而其平生所爲是非美惡如出兩人治亂安危亦全相反此非他故由其持心之一與不一也持心一則始終如一否則有始而無終陛下今日正如涉大川行萬里固未知登岸稅駕之期臣請略舉已行之事諭之且陛下新卽大位初臨萬幾虛心忘我委任大臣政出中書萬事坐理此正得人君好要之道使大臣得人常如今日則陛下𨿽終身守之可也臣恐數年之後陛下應酬日熟聰明日新亦欲出意作爲躬親聴防左右迎合之徒竊窺聖意因而獻說謂陛下委任大臣意非不善然事皆決於外庭權不歸於人主日積月累恐成亂階陛下聞之能不介然於心乎臣恐是時委任大臣不能如今日矣若不委任大臣必須借助左右小人得志何所不爲陰竊主權潛移上意引用邪黨殘害忠良其爲禍患何所不至乎臣之所憂者此也陛下深鑑近奬用臺諫每有彈劾無不聴從善惡區分綱紀振立此正得祖宗設官之意使臺諫得人常如今日則陛下𨿽終身守之可也然臣恐自今以往臺諫之言日闗聖聴或斥小人之過使陛下欲用之而不能或暴近習之罪使陛下欲親之而不可所言滋多不能無厭厭心旣生不能無怒左右迎合之徒竊窺聖意因而獻說謂陛下奬用臺諫本以革獘然臺諫得志遂使人主不能自由陛下聞之能不怫然於心乎臣恐是時奬用臺諌亦不能如今日矣夫朝廷所恃以分別善惡使君子小人不相侵亂者専在臺諫陛下苟厭其多言不復聴用則爲臺諌者咋舌閉口無所論列君子日退小人日進而天下亂矣臣之所憂者此也此二事者朝政之大者也若自其切於陛下之身者言之又有大者焉因條舉曰陛下篤於孝愛如是勤於學問如是薄於嗜好如是然臣亦恐陛下自不能保其常如今日也又曰天下之事不可勝言也人君之憂不可勝計也姑自臣所言數事思之其可憂者已如此其眾而臣安得不以爲憂乎昔唐太宗老於世故在位日久魏徵猶以十漸戒之一謂其漸不寡欲二謂其漸不愛民三謂其漸不利物四謂其漸疎君子五謂其漸貴異物六謂其漸疑大臣七謂其漸好畋獵八謂其漸輕臣下九謂其漸倦朝政十謂其漸忽水旱使徵生於今時其所以爲陛下憂者又當如何夫心者動物易縱難收人主之心又與常人不同溺於富貴放於安逸朝善暮惡固不可保陛下欲求所以持心之說臣請終言之自古及今有治則有亂有安則有危有存則有亡使人主之心常知亂知危知亡則又豈肯須臾自放於安逸之地書曰予臨兆民凜乎若朽索之馭六馬又曰栗栗危懼若將隕於深淵又曰心之憂危若蹈虎尾此聖人持心之法也世豈有馭六馬臨深淵蹈虎尾而安危存亡之念不闗於心者乎凡首末皆主此意公絕筆之作也明日上復召公移坐與語從容良久後數日有旨充明堂禮頓使公疾寖羸不復可出時時獨語曰五年之功無使一日壊之度吾必不可爲矣後之君子必有能任其責者蓋憂之深也公連三嵗病瘡至是以積憂故瘡𨿽損而他疾乘之九月二十四日卒不起方疾亟命子弟秉筆口占遺表大抵不異前奏意曰陛下好爲之上大驚詫傷悼卽日批出除公端明殿學士致仕他恩禮悉依執政朝廷上下聞公死皆撫手相弔以爲國之不幸也丞相爲上言至泣下不能已遂贈公資政殿學士所以賻防之加厚公寛簡樂易不爲拘拘平時於利害是非若不經意至忠義所激奮然忘身每論事人主前其气平其辭切其事核其理盡人但見其發於造次若天機之自然不知其燕居深念索之精而見之切也爲人喜思慮樂辛勤而對客輙懽然言笑終日飲酒無算其爲學恥一物之不知苟一家言無不與之交而究其說推賢奬善憫孤卹貧蓋出天性外內僅書一十攷積官至朝請郎公娶蘇氏繼王氏王氏旣喪又連失二孫每語人曰富貴眞博禍之具也旣病客視公公嘻笑曰僕甚愛田間與耕夫爲伍此時稻芋蓊然豆飰藜羮山中之樂眞無央也倘得乞骸骨以歸足矣嗚呼公之立朝終始大節如此朝野望公卽預大政而天遽奪之壽止四十有九惜哉皇考贈承議郎母妻皆贈碩人一子瑾承務郎女二人許適進士何鏜前進士何伯巽鑰與公同在後省年餘相與甚厚抵掌談世故言議多合各誦所聞終日不倦地相去萬里而肝膽相照傾倒無不盡嘗笑謂鑰曰前後得制詞數篇皆出君手思有以報未能也尙忍言之左史劉公光祖狀公之行瑾以請銘於鑰因盡得誦公遺文髙處殆不可及平處亦自有一種風气至論事之書明白洞達夫入而能知之若其剴切精忠憂深而思遠撫卷三嘆使人流涕而不自已也惟左史之作文實事覈敬俾載於石而系之以銘銘曰井絡之區爲東西川鐘秀在人名士出焉有卿有云有武有淵三蘇諸範踵登英躔巖巖劍門山險地偏勢連闗隴秀气弗宣涉歷千載扶輿蜿蟺萬山之中乃生斯賢英特雄邁髙視八埏輔以學力窮探本源移孝爲忠立朝卓然大放厥辭亹亹百篇惟我慈皇識之最先俾侍嗣聖設職惟専官𨿽屢進職終不遷公能盡忠左右累年引經據古指事陳前義所當爲執之彌堅死生禍福咸委於天神防气合奉以周旋夾日以飛入侍細旃將降大任忽焉登仙上心震悼恩賁九泉炳炳八圖今寘經筵殄瘁之悲心折涕漣嗚呼余嘗評之先見如呂中丞勇決如範蜀公敢言如蘇文忠蓋司馬公自以爲不及者公或過之而皆得其全嗚呼尙何言哉惟知公之深者然後以余爲知言

朝議大夫祕閣修撰致仕王公墓志銘

紹興七年有旨王勲召赴行在所三十二年有旨王正已不畏彊禦節槪可稱三省詳加訪問其人如在可與甄錄尋召赴行在二人蓋父子也先是公之父知湖州長興縣有治聲髙宗皇帝以廣南舶政大獘命二府大臣擇士人修潔者爲之樞密沈公與求參政陳公與義俱以爲薦旣對擢提舉市舶果以淸裁著名嵗大疫夫婦繼歿賈胡哀之率錢二百萬爲賻公時才冠固卻之且曰吾父以亷直聞吾𨿽貧旅猶能負喪以歸不媿亷叔度也聞者嘆服以爲有是父而有是子公在海陵當孝宗皇帝厲精之初旣有訪問之寵至淳熙元年詔求亷吏以勵末俗丞相葉公衡方在政府以公辭賻事爲稱首又復召用嗚呼人亦有言亷者士大夫之所當爲古者在位皆節儉正直故不以亷稱然攷之周禮天官小宰以聴官府之六計獘羣吏之治一曰亷善二曰亷能三曰亷敬四曰亷正五曰亷能六曰亷辧說者曰獘斷也旣斷以六事又以亷爲本然則成周盛時亦以亷爲難而況亷恥道喪之久惟王氏仍父子以亷顯父不究於用而子卒爲世名卿皆自此發之盛哉公舊名上字從小從眞下字言以避孝宗嫌名攺焉字伯仁父舊字正之至今以舊字行其先桐廬人六世祖仁鎬仕吳越爲明州衙推因家於鄞之桃源曾祖說以學行爲鄕裏所宗師實五先生之一也以季子宗正少卿珩贈銀靑光祿大夫祖玩贈朝奉郎父提舉也終左朝散郎贈金紫光祿大夫母蔡氏元氏薛氏贈武陵永寜普寧郡夫人公蔡出也事後母尢謹幼警悟少長益嗜書史旣免喪首以金紫遺澤奏長弟少卿尙無恙自欲任公又請與季弟必欲自取世科少卿諭勉再三始授將仕郎旣而幡然曰仕行吾志不負所學足矣何必爾遂不復事舉業而與信州王使君從相與通經攷古務爲有用至今二王爲桃源之望焉爲洪州丰城縣主簿漕檄部綱方詣臺受要束使者卻謁叱鈴下卒迫遣公不勝憤遽乞休致遂遭重劾公處之如平時使者罷乃免帥以公易理官有寓公爲時相姻之先與一富民有他憾會冢捨失瑞香花以疑似誣之逮系郡獄諷公文致其罪公證其無他又忤帥意竟稱疾而去遊宦之始所立已然歸而攻苦食淡左圖右書饘粥幾不繼泊如也又二年始授婺州司法參軍詔舉縣令會稽郡王史公浩爲司封郎以公姓名進知泰州海陵縣張忠獻公浚募萬弩手官吏畏怖奔走恐後公獨以邑民方脫兵火之酷募旣難從聚亦無用陳利害以獻旁觀爲之股栗公亦謁告以俟忠獻以書遜謝慰勉安職人始服公有守而嘆忠獻之樂善也隆興攺元正月對拱殿上意向納攺宣教郎幹辦行在諸軍糧料院乾道二年詔薦監司郡守丞相魏公杞在瑣闥薦對祥曦殿權司農寺主簿知江陰軍在任得旨沿江郡籍民爲兵防江守城爲大軍聲援公抗疏列上徒擾良民無益備禦者七條且言舊嘗爲山水寨騷動兩淮競進圖冊謂得勝兵數十萬完顏亮深入乃無一人爲用敵退起焚官寺聲言欲燒棄山水寨案牘以絕後害此最深切著明者公以此罷而他郡亦徒擾如公言起知饒州攺嚴州復攺饒州以事忤憲司劾罷主管臺州崇道觀以葉丞相之薦除尙書吏部員外郎權右司郎官遂爲眞葉公去國公亦遭論再奉祠除嚴州攺婺州內引奏事尢加襃納至漏下數刻治婺數月攺荊湖北路轉運判官移知湖州未半年罷而版曹以一全年逋欠奏公鑴兩秩不辯也又爲外祠除廣南西路轉運判官議臣請行客販鈔鹽薦浙西帥屬胡庭直至二廣議可否公首貽書於胡又奏其事胡還朝盡變前說議臣亦駮公所陳金字牌踵至必欲施行公不爲屈復辯析甚苦大略謂西路官賣誠非鹽法之善然科折有獘尙可禁止若客鈔有虧無法可救漕計立見空匱諸郡取辦勢必不勝獘而又變矣臣去替不遠計任內決可支吾豈以利害不及身遂爲詭隨以欺陛下移公漕湖南而議臣帥桂林以庭直代公且領鹽事行其說庭直身受其獘以憂死旣而公私告乏民不聊生孝宗聞之震怒議臣坐嚴譴而法果變矣爲江西提刑易節江東未到攺運判又移淮南以職事修舉直寶文閣江東運判俄除左司遷中書門下省檢正諸房公事借禮部尙書接送伴金國賀正旦使正使者之非儀折儐者之踞肆無不聳服太上皇帝踐阼賜金紫遷宗正少卿自以任子不當預玉牒史事力辭攺太府卿丐外除祕閣修撰江東提刑俄攺浙西以未疾求歸主管建寧府武夷山衝祐觀旣再任紹熙五年八月乞致其事十月以今上覃恩轉朝議大夫慶元二年三月二日屬疾卻藥不進翌日終於正寢享年七十有八娶樓氏徽猷閣直學士贈少師之季女封宜人先七年卒贈防人子男五人汲洌渙皆蚤世澤文林郎監紹興府都稅務潛登仕郎洌出繼少卿爲曽孫女六人文林郎鎭江府金壇縣丞延平陳大應武節郎閤門舎人開封朱年同郡樓錝將仕郎延平陳仲紱宣教郎新提領建康府戶部贍軍酒庫所幹辦公事廣漢張忠恕其壻也一幼亡今惟朱氏樓氏二女在孫男八頤之顒之額之顯之頔之頡之穎之顥之先一年顒之卒孫女五長適同郡樓滌次適毘陵張篪余未行曾孫男四惟賢惟寅惟明惟淸女三俱幼諸孫以五月丙申奉公之喪合於恭人之墓是爲午嶺之原公資不凡而自力於學多識前言往行曉暢事理立身立朝所守一定不可回奪尢安義命置禍福於度外始則不畏上官之嚴久益自彊𨿽壓以大君之命亦固執而明辯之仕以此多齟齬上下旣信服亦以此踣而復振云平生惟是之行視人所難揆以古道謂彼亦人也吾何爲不可人駭其不易而自處恬然亦不以此干名於時廣東一節有孫偉奇甫者知名士自號七澤老漁作蔣周翰傳具載始末公嘗刻於金紫碑陰以彰先徳而削去辭賻數十言則公豈干名者耶未嘗求合於人而當世大賢相知甚眾孝宗擢公於下僚奬待尢渥漕淮南時或言鎭江軍帥張詔不法幾中深文特命公竟其事公爲辯明止坐薄責前此監司未有越所部而治事者眷倚之意可知然中外踐敭終不得一登禁近非命耶身退之後聞朝論欲再起之笑曰少欲掛衣冠老乃彊吾顏以進耶風力素髙晚而益嚴絕不可幹以私剖符數郡持節幾半東南所至無聚斂之政省鞭撲之苛不徒以文法臨賔屬而有父兄教子弟之意薦舉必公按刺至寡而端毅簡黙望風畏之及其卽之也溫洞見肺腑一善可取口之不置臭味苟同忘年忘輩行與之傾倒風流韻度如晉宋名勝又使人意也消藏書至二萬卷手抄爲多號酌古居士又以名其堂詩文似其爲人少嗜山谷詩造詣已深爲紫微王公洋所擊賞晚又以杜少陵蘇長公爲標準石湖參政範公成大見公近詩唶曰不惟把降幡殆將焚筆硯矣有文集若干捲藏於家始孤撫養弟妺妺得所歸二弟教之有成正功今爲蘄州正民倅天邑鑰不肖晚出以威姑之故辱在親黨省事以來防誨予特異比防朝行聞公林泉甚適夢寐欲侍巾屨歸而相得愈歡以爲不負我所期也劇談痛飲或連日不倦人之云亡有識共嘆豈鑰一夫之私哭之以詩曰槁梧誰共語空防伯牙弦嗚呼尙忍銘公也哉銘曰

士爲民瞻莫先於亷惟公父子持身特嚴父不究用子以是顯終始一節百行俱善皇皇孝宗知公最深視公之心如日斯臨風裁日髙譽望日偉三仕三已踣而復起毅焉而和介焉而通老成典刑今孰逾公人惜公歸公自謂晚一丘一壑往而不返我銘斯阡匪哭其私繄爾後人尙其似之

攻媿集卷九十九

欽定四庫全書

攻媿集卷一百

宋樓鑰撰

志銘

朝請大夫致仕王君墓志銘

吾鄕五先生俱以文行師表士子惟桃源王先生曁我髙祖之後皆大蓋其啟迪後學徳澤之及來裔者源深而流長矣先生之子宗正少卿珩孫廣南提舉市舶勲繼登進士科提舉疎財尙義以亷節著所積尢厚是生三子長太府卿諱正已次卽君也朝請大夫諱正功季知安慶府諱正民三人以節誼政術能世其家嘗一嵗同奏子興固未艾也嗚呼昔者鑰旣銘太府之墓才八年而君與季相繼下世旣葬矣君之諸子以國子正袁君燮之狀求銘惟王氏樓氏自二先生以道義定交至太府壻吾門姻好稠疊感今懷昔乃摭其大槪爲之書而系以銘君舊名上字乃摭其眞下曰思字有之後以避孝宗嫌名攺焉遂字承甫曾祖說先生也贈銀靑光祿大夫祖玩贈朝奉郎父贈金紫光祿大夫娶蔡氏元氏薛氏贈武陵永寧普寧郡夫人君薛出也家世之詳已載於太府之志惟君生而不凡幼篤於學不待彊教已如成人以金紫遺澤補將仕郎紹興二十四年由銓選授右迪功郎撫州宜黃縣主簿尋易處州靑田有訴夫死於毆者君按視則更曰自經君察其必以賄故卽用初情訊之具服隆興初調筠州司理參軍筠號道院而獄事亦繁精意推鞫狴岸屢空乾道二年循右從政郎四年爲荊湖南路轉運司主管帳司給事黃公鈞主漕計以嚴明稱寮屬僅取充位君果於立事滯訟見屬剖析無畱難黃公舉以厲同列之持兩端者尙書沈公介爲帥尢簡貴威重裁決無敢輙經外臺者理或未安君攺之不疑沈公更加敬異不以爲忤也二公爭薦之又爲延譽不期月舉削應格七年攺宣教郎知興化軍莆田縣縣素難治始至牒訴數百懲其非實而決其久滯者遂寖以淸省宋氏子怙勢突入毆吏林公枅守信其從父太學諸生也喧競於庭皆捕治使服而徐釋之且戒曰後復爾不汝貸也感謝而去林公由是知君後爲監司嘗表薦之邑岸大姓鬻鹽因爲冦鈔捕獲數十人其黨篡取殺傷卒徒篡官亦被數創救至得免而郡怒其生事君曰拒捕至此而賞罰不伸何以厲其後卽窮治之而賞官兵焉又修陳霸斗門以永灌漑之利淳熙六年賜緋衣銀魚七年通判潮州推誠佐郡守貳無間言郡人有爲憲屬者武防鄕曲徵利於近郊君裁以法不勝慚怨擠之不遺餘力君用是罷將歸會劇冦沈師逼城民走依官寺君開門納之力贊郡將修戰守具甚悉賊知有備而退眾唶曰是已罷官而爲民深切乃如此耶至其行多涕泣者九年簽書武安軍節度判官防公事十一年攺淮南皆以伯氏將漕引嫌十四年主管湖北安撫司機宜文字紹熙元年差知澧州陛辭論沙毛錢及雜賣塲二事上亦深知其獘嘉嘆再四三年到郡帑庾枵然廩祿累月不給君去其侵蠧之已甚者節浮費汰冗食補罅漏郡計無乏及期而用頗裕乃從邦人之請卽州治之前辟城通道建澧陽樓前俯大江巨麗軒豁遂爲一方偉觀嘗屬鑰記之由是人心闓懌士气振厲比舉多決科者藥園寺僧以稔惡聞邑令發其端謂罪不可赦而以賄緩其獄君詰之治始急復賕於上司之吏移文使先縱遣而以牘來君曰欲以勢力求免耶卽日杖之五年奉最還朝奏事重華宮行內深稱上意遂知蘄州自私錢之廢淮民多窶鮮有蓋藏遇霪雨至絕市無糴君以慶元四年視事急發廩而損其直且多邀米商許以蠲徵舳艫輳湊又念嵗收才能自給而巨商率先以他貨來售禾始登塲厚取其贏君以爲遏糴固非古訓而坐視民食之空咎將誰執力請於朝乞禁止商販許之民相謂曰使君通變如此自爾有足食之望矣有言銀礦發於山者君欲遏之而未得其說耆老訴云往嵗嘗有此事官不熟計而遽行之非徒無益冶戶以虧額坐深文鬻產以償者數百家痛猶未定也君爲奏罷之佛燈大師者自稱戚裏挾權要書走州縣攫取無藝人病其擾莫敢詰君出郊有訴者立捕之寮佐勸止不聴比至一黥隸爾致之法六年除廣南西路提防刑獄公事嘉泰元年賜四品服廣右之俗輕於冒禁而上官以不按吏爲從厚君深病之劾其貪暴之尢者請托一無所聴始知悚懼而君亦寖危矣興安令之子蹴小吏至死逮系郡獄令脇治獄者欲變之君怒曰臺治所在可使死者抱冤乎劾令而移獄鄰路令誣訴於言者公遭論而歸自以無慊於中處之怡然二年冬主管建寧府武夷山衝佑觀三年正初屬疾癸未終於家享年七十有一娶同郡伍氏贈宜人先二十九年卒今宜人應氏子男六人深從事郎新無爲軍巢縣尉迪功郎新池州靑陽縣尉洙迪功郎太平州蕪湖縣主簿登紹熙四年進士科泌將以遺澤補官女八人長適從事郎監紹興府防稽縣戶部贍軍上臯酒庫毘陵張符女後君半年卒次適進士伍遵第五第六女蚤亡余與第四第五男俱有廢疾孫男三人仁之儀之信之信之先一年卒二女一夭一未行先是伍宜人葬於鄞縣桃源鄕排隩之原諸孤以四月己酉奉君之柩合焉君資稟忠信不發一妄語妻子不見喜慍之色開心見誠吐露情素孩孺有問亦告以實不敢戲侮之田夫野老市井小人過而挹之俯接惟謹或遇機穽險巇之人一對以誠彼自意消以是善與人交終始不變筮仕之初或言邑令有心術亦當有以牢籠之太府問客言何如君曰以誠待之爾何術之可用卒與令甚厚至執手不忍別人但以君爲恂恂自謹之人而遇事敢爲毅然不可幹以私每曰食君之祿徇情撓法以取悅於人自爲計則得矣其如體國何亷潔守家法俸入非令所載者謝不受澧陽終更吏白有資送錢三百萬悉拒之惟備舟浮家而歸郡人嘆服所至未嘗飾治器用不市一物莆陽荔子最盛有以名品餽者堅辭之怡於仕進不求知於人而人自知之丞相趙魏公樞密使軒山王公每欲汲引丞相京公尢稱其眞淳力薦於上晚歷麾節皆其力而君不自知也張侍講栻風裁甚髙在潭遊從雅相愛重呼君爲齊年兄淸貧自處質貸以給奉已至薄得祿不足以償逋負如是者三十年然持損有餘補不足之說有義事亦勉爲之後旣稍裕親故有求隨力以應隆冬細民乏食賑與無倦色幼孤鞠於兄嫂少長省事自念孝養無及以事親之禮事之嫂卽鑰先祖少師之季女也伍宜人亦順適君志躬執婦禮旣亡祔於廟以時奉祀太府諸女之行竭力以助籨具良厚皆人所難者性嗜學多錄未見之書唐諸帝實錄略備今寫本及版行者各萬餘卷少喜爲詩周旋太府與王信州之間佳句與之相下上暮年益造平澹有荊澧集行於時余藏於家嗚呼書曰吉人爲善惟日不足捲阿之詩言求賢用吉士也漢文帝初立召田叔問曰公知天下長者乎周家用人以吉士爲首文帝之化防三王實基於此王氏父子兄弟皆有以自見於世惟君制行醇篤立身處家施於有政風誼聳然而其本體蓋所謂吉人吉士長者人也故鄕評卒以是歸之使其得位而行可使鄙夫寛頑夫亷而風俗庶防於古小試緒餘感化已多一區之宅始成求田足以卒嵗天假之年亦可表率鄕曲而遽已矣此鑰平日敬嘆毎以語人者今也四子俱列仕版家道肅穆天之敷佑如此爲善者亦可以勸矣銘曰

恂恂王君家世儒雅君尢篤恭視如朴野周云吉士漢言長者君其人歟力行不捨藍田皆眞元規非假施於有政不言而化義所當爲勇於施舎麾節倦遊求田問舎謂宜上壽式是鄕社云何不淑棣華凋謝髙其門閭尙容駟馬詩以颺之用慰泉下

叔祖居士並張夫人墓志銘

居士姓樓氏諱儀字元應明之鄞人也先世居奉川後徙焉曾祖杲不仕祖郁以古學全徳爲鄕先生登第主廬江簿以祿不逮親不復仕進終大理評事累贈正議大夫考肖正議之季子篤學晚不衰以特奏名補和州助教居士世其家者也讀書敏而勤百氏之言無不該貫句讀音訓攷證是否有先儒之所未發朱黃讎校學者取法焉小學尢精鄙流俗簡陋手以古字寫春秋左氏傳禮記莊子以課其子用志如此然澹於榮利少舉進士一再不遇已甚厭之遂不復爲塲屋文而學問益髙娶夫人張氏里人詢之女勤儉靜専克相夫子早嵗居貧甚夫人心計有餘而濟之以識知所取予未始與人爲怨二人同心而家益饒兄弟五人居士處其仲性孝悌和州病沈綿累嵗下二弟二妺皆幼稚未立所以奉甘旨畢婚嫁者維力之盡夫人承其意無不周悉他日罄先世家產四分之獨不取一金夫人亦無難色且贊其決正議好著書手澤盈篋兵火倉猝居士尢以爲憂夫人捐金募人窖藏至今得爲家寶居士中年益薄世故好浮屠氏之說名山古剎意有所寓假榻宴坐一鉢一衲或累嵗忘返間過親族所至如歸爲人樂易無少長與之無間豪飲劇談衮衮竟夕道古今涉經史旁出入釋老稗官之說如畫一二坐客傾聴不暇倦遊還家屏處一室乾道癸巳嵗於是年七十有五矣正月十有六日感疾以卒夫人旣率諸孤以是年十二月二十有一日葬於陽堂鄕梅湖之原持門戶愈謹奉佛愈嚴平生自奉至薄見華靡之服至瞑目不觀曰吾以儉之故不妄取不妄用𨿽不能甚富亦未嘗困乏此夫人治家之要也至賙人之急𨿽多不較病給以藥死給以棺者日相踵寺觀營繕隨所求而應之晚益了悟嘆曰吾焉能以垂盡之年尙較米鹽耶聚族而謀盡以家所蓄分給子舎戒以自力毋輕費淳熙壬寅四月十有四日卒享年七十有八將以明年閏十有一月十一日啟居士之墓而合葬焉子男五人曰由仁曰行仁先居士卒曰珹先夫人卒曰球曰琰俱業儒承居士之訓書傳如流女二人福州懷安縣丞杜友直其壻也一早亡孫四人鋙鍰鉉錦女六人長適翁烜次適丰有基余未行曾孫一人嗚呼樓氏自先生起家皇祐中衣冠相傳六七世矣豈惟祖考積善所至蓋先生教授鄕校三十餘年諸生皆當世名士一門書種賴以不絕有如和州居士𨿽不得施用而力紹世業流傳典刑使後生猶得沾丐其所以維持之力爲多後來者可無念乎居士實先祖少師之從弟葬之日夫人以墓銘見屬鑰自念生晚少見前輩毎侍居士則愛誨良渥尙歷歷能記餘論又爲字鑰以大防也嘗爲詮次行事未及成而夫人又亡矣乃以二叔之命並序而銘之銘曰

學焉甚博行也無闕窮通有命不系巧拙達人大觀欣戚泯絕不亡者存厥有髙節孌彼賢配千載同穴孰發其潛視此幽碣

盛夫人墓志銘

孺人姓盛氏世爲余杭人有曰蟠者仕吳越位通顯錢氏納土始居嚴之建徳又徙嘉禾因家焉曾大父偕徳興令大父兌贈通直郎父師聖迪功郎尢戶部經界所措置官徳興公且老猶提五子試塲屋各明一經號六經家孺人年十有八歸於洪氏夫曰懷祖今爲通直郎賜緋魚袋實吏部尙書文憲公之次子也元祐中孺人之伯祖僑以名儒爲國子司業文憲公從之遊雅相器重遂爲忘年交旣銘徳興之墓又締婚焉孺人資凝重喜怒不見於色平居斂袵危坐一語不妄發有所醻答惟而已笑才啟齒若懼有所聞閫內雍如也孺人厚貲裝嬪大家舅又鼎貴而自處衝靚食不兼味裘葛無副未嘗有所表襮姑文安郡夫人尢愛之通直夙登仕版而宦情甚薄兄升朝籍弟亦補京秩通直公固不屑意孺人亦安之也文憲多孫孺人之長子藏年始髫齔文憲愛其穎悟欲先奏補孺人力辭至泣下文憲爲之嘉嘆然卒先之遇下有恩意待子婦如賔客未嘗見惰容妾媵有過告諭至再三不加鞭撲故有終身不忍去者淳熙乙未秋七月屬疾藏官泉南孺人念之甚苦疾遂革以二十八日卒享年六十有三防通直引年休致明年以郊霈贈孺人子男八藏新處之松陽令�新建康府司法參軍皆從政郎曰蘧先卒曰芹曰謁曰薈曰藝曰薫女四長適姑蘇翁浩次適丹丘錢起二人未行孫男八伯景仲杲昭孫叔旦會孫晧孫曽孫防孫孫女六長適延平陳仲達餘皆幼以其年十二月八日葬孺人於臺州寧海縣鳯潭西之原通直與諸子哭之甚哀松陽一日過予泣曰藏不孝素爲吾母所鐘愛宦學垂二十年輙不偶無以奉一日歡隨牒遠方又不得終養恨不得卽死以從吾母於九京願得子銘吾母之墓以塞無窮之悲予於洪氏有連又與松陽厚也不得辭銘曰予於善而壽不洪安於儉而報不丰夫與偕老而生不得被其封子旣彊仕而養不洎於千鐘嗚呼其命耶斯銘也尙以詔於無窮

江元適墓志銘

始余遊柯山聞南塘徐誠叟先生之名其學本於伊川欲見而不得今二十餘年乃聞其江徒君之賢於其鄕之秀士且曰南塘之門顯者固多而江君則得其傳而不仕者也君諱泳字元適世居衢之開化大父以上潛徳弗耀考沔從常山起家主饒之安仁簿辟泉司屬以卒君其季子也束髮知讀書一以爲已爲本手抄中庸大系置座右口誦心維寒暑不廢弱冠有聲庠序漳守陳公杲得君諸生中以其予妻之子蓋張出是爲右史文潛外孫紹興初黨籍解詔沒者官其子孫一人無後者許授異姓親右史與龔公夬俱無後龔氏以官予外孫壻臧珙陳公欲以右史之澤與君君辭焉乃及其友壻戚竢旣欲奏以他官又不就至是君之年益壯學益明再應鄕大夫舉不利絕不爲舉子語旣遭外艱廬墓毀瘠除喪因弗去遂不復謀仕而行其志於家號所居爲西莊堂室軒館下至器用悉有銘記以便觀省創樓西偏掲先聖像朝夕瞻仰如親見而師之榜家塾曰明善命其子震升謙蒙革肄業其中所訓先徳行後文藝絕口不以利達啟其心亦不使預家務而治家自有法中閫有亭以限僕妾細大條理擇謹厚者董其凡不勞而辦不事生產家業無所增益伯氏仲氏貲息日倍人以百畝與之謝不取樂以所聞見告人願學而力不逮者教且食之曰吾非養其口體養其才也常有小疾一日出就外寢焚香黙坐間一諷詠不異平時惟勵諸子以毋忘疇昔之訓語畢而逝實乾道八年八月二十九日享年四十有九以其年十二月二十六日庚申葬於祿墩之原遺文曰西莊題意曰朋遊講習曰天籟編曰因心錄易中庸有解他論述尙多藏於家未傳也葬之五年始得以銘諸墓嗚呼人孰不欲仕如君才足以取事足以得而其學又可見於用乃翛然自適以終其身余惟孔門有用之學上可以爲邦南面而其流亞皆可使從政觀至人與防說漆雕之意則知樂道者之爲髙而以政學者皆自欺也余於道未有聞而仕仕而未能優也聞君之風有媿焉故爲之銘銘曰

仕以行志而或害義孰若不仕以全吾气允矣南塘源由二程有派其流君挹其淸徳成行修不用於世淑諸人者抑君之細命維匪長後其熾昌銘以訂之觀者勿忘

知嵊縣季君墓志銘

皇帝卽位之六年五月壬戌有旨季光弼所獻文字有補治道可與循兩資制曰上書公車日以百計髙則近迂卑則涉諂至於出入經史動含諷諫覽爾奏篇朕甚嘉之進官一列不獨爾私庶聞其風亦克用勸先是四月戊辰朔日有食之君摭光武十事備論以進目曰美芹文簡而旨深意篤而言婉訓詞旣頒士夫相與傳誦聖天子導人使諫盛徳日新而君之名亦由此暴白於天下君居八年再上萬言書敷繹前說又泛論當世之務不報一日聞西府除目愀然曰樞筦與中書並立系朝廷輕重其可忽諸遂攷唐之宰相起自武徳裴寂終於天祐楊涉作編年錄論說二百五十有五去取抑揚皆有微意苟位之非據假以隆名𨿽元勛如郭子儀亦不得預讀者爲之聳嘆嗚呼才不得究賫志而歿著書一二亦足以不朽矣君字觀國其先家處之龍泉七世祖超爲吳越錢氏常侍始籍於溫居平陽之桂源曾祖宗喬祖文瑩俱不仕父惇習以君陞朝贈宣教郎妣林氏贈孺人宣教公早世君方在髫齔號慕如成人祖母猶無恙與林孺人自釐家務卑君一意問學君少穎悟痛自激昻於書無所不讀詩禮左氏春秋及諸子古文皆手自編寫寒暑不少變年十六授室益加刻苦視生產作業與閨房之私一不經意羣試庠校輙出其輩行而器識凝邃不見圭角閣學林公待聘待制蕭公振裏之先達少所許可咸器重之兩薦於鄕紹興二十七年遂登進士第授左迪功郎調福州福淸縣主簿以祖母憂不赴服除授臨安府鹽官主簿秩滿用薦者闗陞左從政郎特旨授左儒林郎充邵州教授丁太孺人憂授福州寧徳縣丞攺通直郎知紹興府嵊縣磨勘轉奉議郎代者且至俄疾卒於縣治享年五十有七時淳熙十年四月四日也嗚呼君之抱負厚矣學行政術皆欲以古人自期而見於用者止於州縣間所在皆著聲績而其甚可稱者數端鹽官邑庠久不振君召張橫浦髙弟於恕郎曄勉以身率士子課試皆臨視之咸自奮勵登巍科如張少良等數人邵陽僻遠士無師承君遇諸生如朋儕程度甚悉鄰郡縣之士至者相屬凡經指授多成美才如陳偕謝特起輩有聲湖湘間此君之善教養者然也浙西漕河淺淤例調民運水以濟往來嵗旱民勞水愈不至君相地形鑿河引潮以灌之至今爲便閩有僊湖爲豪右所田君按黃諫議之舊疏濬以廣灌漑此君之善興民利者然也君之聴訟不爲鉤距一以至誠臨之公而生明無不洞察羅源尉鍛錬平民爲盜以希賞連帥丞相陳車公命君鞫治悉從平反公欲騰奏又力辭之有母攺適而子有後言訟其不孝君曰不爲伋也妻者是不爲白也母安得以不孝坐之申公稱其引經之決剡民張僖之子爲盜所戕疑怨家黃氏爲之黃無以自明君察其非殺人者故緩其獄得子之衣於東陽遂禽眞盜又有王生與僧有隙匿田家之子使其交訟之旁引曲證僧自誣服君獨以爲疑求之竟得於其家告者遂伏辜焉君之救荒不爲文具皆出於惻怛之意所至疚心受賜者眾隆興之初畿邑大歉尙書薛公良朋尹京以事屬君君列急務六條獻之隨卽施行給事程公叔達以六察行縣喜曰使諸邑皆如君尙憂饑民哉丞相史魏公聞丞之才常下君所陳盡發常平裁價分糶民爲之謡曰饑不憂與之庾儒林季公民之父寒不憂今有袴儒林季公民之母旣爲縣又遭洊饑山谷窮民易致嘯聚君加意拊摩豫令富室致吳中之米七千餘斛丐於府得常平緡錢二萬於鄰邑始得按堵而嗣嵗尢甚禾未登場民已菜色祕丞朱公熹力舉一道荒政尢詳於越君求哀諸司得米四萬斛縣有二十七鄕凡爲賑糶塲賑濟場養濟坊三十餘所戴星出入以課督之數月之後須髮爲變朱公每貽書勞勉曰省刑緩賦以回天意非體國愛民之切不及此也君爲丞貳則悉心以贊其長謀事甚詳請於長而後行及爲長則待寮友如兄弟莫不樂爲盡力故所至皆有可紀而去輙見思卒之日剡中耋穉相持聚泣至巷哭以過車識與不識皆唶曰善人亡矣平日安於義命論說甚明儒林之命旣下人謂君且通顯君曰吾豈以此釣爵位耶竟客授湖外以去巨公知巳甚眾亦有欲薦於朝亦或有尼之者君𨿽聞之不以介介至義所當爲則奮然直前無所顧忌親故以出位抗論得罪後當敍理無敢保任君方爲簿領慨然許之有貴臣過縣境冠蓋相望或勸俱往君爲詩曰不堪枉道依陽虎可是無心簡子敖聞者韙之亦以是終不得爲時用可哀也已娶同裏周氏淸儉端恪克相夫子先君十年卒後以明堂恩贈孺人男五人復之泰之蒙之俱習世業次兼善舉善早世女二人長適進士林仲明次適陳權皆周出也君天資篤厚孝謹過人少小孤立奉祖母及母甚至未始暫去厀下有疾必躬治湯藥執喪以毀聞與弟兄光度友愛誦書作文自爲師友終身無間言無他嗜好惟以論著自娛奉養寡薄俸錢多以買書別有文集八卷藏於家爲文渾厚典雅言皆有用庶幾乎一飯不忘君者雅愛東山林泉之勝築室其下樓曰雙淸軒曰靜寧欲爲晚嵗歸休之地竟不得一日之適顧非命耶諸子將以某年某月甲子葬君於邑之某鄕某原以君之甥朱徳成之狀來求銘鑰頃官東嘉一見辱定交盡得君之書讀之相與益厚今其可辭銘然君志不負所學而見於行事者僅如許旣已屢書於前惟所著之書當表其大者以示後世銘曰

惟君之生未爲不遇位𨿽不丰朝有顯譽章交公車君獨進禦美芹之書一言而寤唐三百年曰宰曰輔泛論其尢姚宋房杜君獨究觀一一論著忠邪昈分咸有旨趣位非其據勲如汾陽而不與事有責備徳如晉公而不恕上可以發潛徳而誅姦諛下可以垂世鑑而切時務細繹乎義命之說磊砢乎經濟之具使用於世則必古人之與稽使之作史亦必大明於勸沮嗚呼尙何言哉後之君子必有撫是書而太息者銘實昭之用以載君子名於不腐者也

攻媿集卷一百

欽定四庫全書

攻媿集卷一百一

宋樓鑰撰

志銘

朝散郎李公墓志銘

公諱宗質字文叔世家於濮六世祖文定公相眞宗仁宗隠然爲社稷臣子太子少師柬之諡懿靖又以名徳世其家徙洛中號西京房生中散大夫贈金紫光祿大夫孝孫則公之曾祖也金紫生朝奉大夫偉偉生晟承議郎知懷安軍贈奉直大夫配曰劉氏贈恭人公八嵗而孤未防而所生母展氏去嫡母四子又散於靖康之亂從兄提舉宗臣攜公入蜀聞叔父直閣旼亦在蜀中間闗尋訪至則已下世惟叔母劉氏在又公之從母也柔順賢明撫之如已子竟以直閣延賞命公紹興八年補將仕郎公有姊歸司馬文正公之諸孫與之俱詣行在所至江州水南始遇展氏於廛中物色良是司馬氏姊見之而信抱持相哭人以爲孝感別十餘年而得奉色養者二十年贈安人赴調授右迪功郎監明州大嵩鹽場九年到官惟李氏代有顯人子孫目濡耳染爲世吏師公年尙少筮仕筦庫臨事極不苟秩滿之日例裒花帶錢五十萬公悉謝遣之因家於僧坊晚卜居名塘遂爲明之鄞人矣十七年爲洪州新建縣丞二十年闗陞右從政郎就差處州遂昌縣令饑冦作於傍郡或告豪民將率數百人侵昬犯邑者公亟捕首惡斃之杖下而後聞於州羣黨帖息授湖州長興丞遇主上登極恩循右文林郎隆興元年攺右宣教郎知紹興府蕭山縣未赴給事吳公芾爲帥以會稽劇邑非健吏不可爲奏攺命公旣至剸裁有方政譽甚休賦租素重公思有以寛之先是以奉永祐宮免三鄕支移折變公請依永安祖宗陵寢儀制舉邑皆免仍豁除折帛止輸本色吳公具以聞亦浹日而得上防父老歡呼拜詔至今紀之丁展氏憂服除權通判明州引寓居之嫌攺隆興府時江西大旱安撫龔公茂良垂意荒政多以事屬公賑濟盡力全活者眾倅防有贏資頗丰致之公帑帥以助公之歸不得已以其半分給吏卒義不受一錢龔公益嘉嘆之提轄行在雜買務雜賣場攺通判鎭江府外臺以淸亷公勤列薦於朝差知臺州陛辭上曰久聞卿才宜以節用愛民爲務公只上命罙自奮勵聽訟必先抑告訐懲姦惡郡有靜鎭堂退公不入私室危坐堂上吏抱案牘至前隨卽決遣庭無畱事暇則黙而觀書治家尢嚴外人無識子弟面者內外斬斬人不能欺理財精察量入爲出無一毫妄費帑庾爲之充衍增田於學以養士者防百畝上下贍足凡事整辦簿書器物位置粲然惟公之精力足以行之嵗時按閱及調戍兵遣海舟咸設方略羣立庭下厲威以臨之號令簡明凜有風采舉眾聳聽無敢嘩者伍符尺籍一閱而識其人間有廋隠隨卽擿發人以爲神以故威名逺聞寇不得發發亦輒得治獄𨿽以寛縱爲戒而重囚苟有罣誤之迹必求有以生之郡縣吏重足承命而未嘗輕用鞭撻每曰此曹但欲其不犯吾令然亦民也可魚肉之耶有婦人訟前母之子不孝者親子實使之公深得其情責以子不順母弟不恭兄一等繩治母不忍視求爲母子如初諄復訓諭使之攺事而退聞者服其平允年餘擢提舉兩浙東路常平茶鹽公事始至庫藏枵然八閱月而罷所蓄已四萬緡蓋公之儉勤過人食不兼味自奉至薄以其行於家者移於官眞有古人竹頭木屑之智所至不加賦而用以饒侵尋暮境倦遊而歸不復有當世意尋差主管建寧府武夷山衝佑觀官五轉至朝散郎淳熙十一年公於是年七十有三矣素少病俄致其事或勸止之不可拜命才數月遽感疾六月十五日卒於正寢若前知然娶夏氏朝奉大夫知徽州承之女能相其夫亡十九年矣贈安人以十二年十二月辛酉合於天童山南奧之原男四人長文鑄通直郎通判臨安府先公一年卒次文鎭次文錡卒於隆興次文鑑將受公遺澤文鎭實遜之亦以成公之志也女二人長適姜處俊再適夏祖禹次適登仕郎王祐之孫男五人澤涇津潛源孫女三人尙幼公系出名門而遭時多故且以孤孽不得於親挺身自立艱難險阻有人所不能堪者先世舊物不遺一簮致位部使者退而燕閒生理頗裕皆公刻苦以至此時出其餘以濟人遇嵗寒散廩以食貧者安分知足未病而掛衣冠可謂賢矣然惜其不究於用也先君工部久與公周旋鑰贅倅丹丘以父執事公公相與殆忘輩行治郡之績皆所親見侍坐從容猶得窺中原故家典刑年來憂居公時時相勞苦庖饌有珍解必畀以奉甘防方爲林下游從之約而公亡矣公抗直有祖風不輕以詞色假人不知者或以爲忤獨於鑰拳拳如許使人不能忘二子求銘公之墓義不得辭銘曰矯矯李公文定之孫奮身孤藐思大其門事無劇易遇之輒辦低徊宦塗惜用之晚丹丘之政尙有可紀使其用大所立必偉未疾引年得終其天公乎不亡視此銘鐫

洪子忱墓志銘

余故人洪子忱以名家子力官業而試邑之始橫遭上官摧折心實念之事旣白會余從兄編修作州摩撫扶持使得自見一旦聞子忱之訃乃道逺不得摩其棺一慟其子以書來求銘言甚悲請甚勤紀遺事甚備愴然其不能自己也子忱諱蘩姓洪氏其先丹陽人曾大父固贈特進大父擬紹興初爲吏部尙書終徽猷閣直學士左通奉大夫丹陽郡侯累贈左金紫光祿大夫諡文憲父光祖右朝奉郎通判湖州以君郊祀恩贈朝請郎妣王氏贈安人尙書晚居臺之寧川君以婦家在南丰因家焉紹興二十四年通判遺澤補將仕郎二十九年授右迪功郎監興國軍在城酒稅未赴間以綱賞循右修職郎攺監行在戶部贍軍糴場君少孤有意自立一嵗金穀出入以千萬計幸門至多挾勢行賄變亂色價君一切裁之以公無敢犯者樞宻林公安宅時以戶簉領糴事庖人以緘題補吏君察其僞白林公公治庖人甚峻奨君於稠人中時人兩賢之秩滿陞右從政郎又以賞循右文林郎授鎭南軍節度推官屬邑奉新有苖米五百餘斛名存而實亡公私交病宰以書抵君君爲閱簿書得其始末告於帥而蠲之參政龔公召還尙書汪公爲代問寮吏能否大參言君首公任怨臨事不苟尙書與君有連素知君者由是益善君督捕茶寇引以自隨無一日不同艱難功未及成而罷君復還官次分寧宰謝君磐忤後帥意有妄訴者降攝旁縣酒官囚系滿獄君深知其誣會以漕檄行縣中父老皆詣君訟冤歸白漕使趙公汝愚始解一日帥俾君訊問卽呼訟者究詰之皆無實狀官吏俱按堵如故府西門火延燔數十家兵官五人捄焚甚力徹旦方止帥欲委罪兵官劾章已具君歷道其焦灼勤勞之狀始寢其奏五人者相率系謝君無徳色淳熙五年攺宣教郎知江州徳安縣始視事民以丞暴弱羣訴於漕臺迹狀昭晰丞竟罷去郡將芘之不可遷怒於君督責日峻君謀避之有以告守守益怒移徳安丞吹毛鍛鏈遽按以聞君時到官方月餘人皆知其無他尋置獄筠陽竟遂昭雪守去而君亦歸矣邑素劇至是愈不可爲逋負不貲君力請於郡吏責少寛始得整頽綱而一新之春霖暴漲田家無所得食斂手待盡君載米家至損直以糶間有無貲者以私帑償之夏亢陽躬禱名山率家人蔬食逾月徹蓋行烈日中或至忘食發廩蠲徵弛刑緩逋以次舉行無不極其至已而甘澤霶霈謠誦相聞疫癘繼作飭毉藥謹防視賴以全活者眾崇飾縣庠誦不輟有刲股以奉母者奨勵有加邑人勸焉初癸夘嵗旱民負官租七千餘斛至是猶未及半君曲爲之圖糴及三之二從漕司和糴米以足上供期以年嵗償之可以寛箕斂之煩林公枅嘉其意俾郡給千斛未能盡行也君惓惓三請謂不及今爲之他日必至重擾迨從其言而君不及見矣人尢哀之君自禱雨得疾猶勉親細務寖不自堪顧孺人曰我父年五十三水浮膚而卒我年旣及而疾又甚似殆不免矣遂以八月十七日卒於縣治之正寢神色不亂三日而斂如生也娶曾氏封孺人吉州教授發之女男五人柟孫棣孫栝孫桂孫椿孫女二人長未行幼早卒孫男一人諸孤將以某年某月日於某鄕某里君天資孝友推誠待物髙誼過人自痛祿不逮親且以蚤鞠於外家因仍未能還鄕嵗時祀享東望松楸追慕淒愴不能自勝幼妺未行舉部綱所贏又益以曾孺人槖中物歸李君司法順之季兄芑爲邵陽從事逢郡侯之怒捕擊甚急君聞之垂涕徑走湖外往來都下願納祿以贖其罪移獄江西又哀訴於當塗諸公卒脫吏議閱數嵗始得官廣州道由君家別三日而僨於道銜哀星奔防其喪歸南丰又挈其孥於邵並育伯兄之子甘苦同之勉以學問弟葆聚首二十年使之有室周給無倦隆興寓客胡峽州括掛冠家居貧不能堪縣不加禮至以逋租沒入其田君請計嵗入以償責還半俸以活其家南丰宰盧君孝孫與君定交嘗以公事忤貳車旣賴君解紛其死也又周之葉君大辯免官待命邑下君念其淸貧餉饋無虛日且爲求直於有司而君已病矣縣主簿之妻以免乳暴卒君驚惻不已委曲調護其家遇人有急難惟力之視人或負之曾無怨言方窘辱時亦有下石者已而待之如初更覆護其所不及人以爲難民有姓胡者險健好訟君治之鼠伏又善諭之絕迹不至公庭君之喪胡泣於前甚哀良民失所依至巷哭以過車君在官名爲二年蒞事之日才半其得人心乃如此潔亷自將祿粟圭租有升斗之贏必懲其人而歸之然剛直自任胸中無畱事一有不平空臆肆言不肯詭隨以徇人𨿽以此故所在整辦然亦以此寡合君殊不暇顧卹久而人亦亮之惜乎天不假之年見於事爲者止是可悲已銘曰

惟文憲公策名中興丹陽之洪藹然簪纓君志自立家訓克承試邑九江罪罟是嬰人皆謂君否終則傾賫志以歿聞者嘆驚急誼首公尙有令名勒銘山阿以詔昆仍

蔣徳言墓志銘

仕宦以作邑爲難而又有甚難者姚江爲越壯縣戶口繁庶士夫駢集令才而勤猶不暇給四明蔣君徳言以便親爲之宰貌不勝衣年又尙少平時簡易和同或慮其不能辦吏民亦望而易之去鄕近當舟車之衝毫髮不及悔吝必至此其甚難者府主丘公崈一世吏師威望赫然君一見白事已當其意退而視篆遇事風生曾未浹日聲稱流聞滯訟見則冰釋兩造至前或片言折之無不厭服得君書判者傳播道路皆以爲神明催科徭役綱目簡明不妄施一箠而官賦夙辦受役者俛首以聴令丘公及部使者大稱之以爲今日之最則又以其餘力修學校葺傳捨講序拜以崇義風歌鹿鳴以勸多士應酬曲當下情益通進見者人人自以爲親已殆無一人議其後才半嵗而屬微疾不閱月而不可爲矣闔境相弔如喪所親日相與聚哭於門喪舟之行耋稚長號江滸𨿽古之循良久於其職者未必得民之深如是是豈可以力致哉蓋君家以詩書相傳父子自爲知己者累世君少俊邁近嵗尢刻意向學刳心好問進進未已故其敏於政如此以是知非作邑之難顧其人不易得爾嗚呼斯民之不見徳久矣如君能變愁嘆爲謳吟於旬月之間曾不得究見所蘊天遽奪之其不仁哉丹陽金壇蔣氏自東漢有封義興函亭侯者代爲聞族君之曾祖猷事徽皇爲中執法終徽猷閣直學士左宣奉大夫累贈少師忠言直道冠冕一時龍溪汪公志其墓曰至今論宣和賢者必曰蔣公嘗守明州靖康來避寇難卒於海山隠學山子孫遂爲鄞人祖謨右朝散大夫贈金紫光祿大夫父臺卿奉直大夫皆篤厚君子也母恭人張氏君諱綸徳言其字也以乾道三年郊恩父任爲將仕郎五年試銓闈六年授迪功郎饒州安仁縣尉淳熙三年之官八年以彊盜賞攺承務郎知信州貴溪縣丁奉直憂不赴十年授姚江十三年七月到任磨勘轉承奉郎三月丙寅卒於縣治六月癸酉於定海縣太丘鄕富都奧之原與父祖之藏相望也君之在安仁已能卓然有立當路名公知已甚眾盡力所職殺傷者驗視必親人以不冤盜賊不敢發發亦輒得攺秩之後憂患相仍祖母安康郡太夫人兪氏旣喪而父行三人俱以毀卒君性至孝執喪甚哀調娛上下內外婣族了無間言君之志得行於其家而不得仕者七年性不喜治生而好周人之急客至必置酒不問家有無以是益匱得祿曾未信眉而已矣君之才有餘而壽甚嗇又素多病見於用者止此豈造物者不能延其定數姑使之發名譽於是數月之頃乎使又不得此則君之所長益無以自見而人未必信其能過人也今邑人稱頌之於前防不容口追痛於後久而未忘是亦足以不朽矣君昆弟四人叔氏早喪君哭之不能自勝至於成疾與伯氏季氏友愛尢篤傍及羣從切磋學問觴詠相從甚適也去秋君以視篆之初不及秋賦伯氏季氏皆在選中又相繼之官搢紳以爲榮太恭人首過姚江方將往來諸郎之間一旦禍起不堪晝夜之哭行道所不忍聞而況於親黨乎始余仲兄嚴州止一女爲欲得快女壻戊子嵗就試漕臺歸而喜曰吾得壻矣有蔣氏子從其兄入場屋動翰如流取而讀之駸駸逼人父母少之未欲其覓舉上書請行气宇爽甚閱三年成婚翁壻俱名薦書卽徳言也徳言於余最厚旣嘗爲之狀奉直之行今忍銘君耶仲兄之亡相抱持而哭且曰外舅旣不可見事公猶舅也今女侄旣失終身之托君以兄子爲後曰興仁晚得一女曰余拊之輒心折因君昆仲請銘於辭亦不忍也哀哉銘曰

君之往兮秋風藹流聲兮與江俱東手摩兮瘡痍居無何兮民歌之忽不見兮何當歸父老頓足兮咨嗟涕洟君歸兮柰何風搖搖兮水揚波英爽兮如在托體兮山阿山可傾兮水可涸惟姚江之名兮不磨

太府寺主簿周君墓志銘

君諱元卿字景仁別字聖予舊諱冬卿字成甫世爲處之遂昌人曾大父諱從諌不仕大父諱逷贈少傅父諱綰左大中大夫敷文閣待制致仕贈正奉大夫以君陞朝贈光祿大夫文學淸裁有重名兩娶李氏尙書諱南公之女孫贈永嘉郡縉雲郡夫人君縉雲所出也年十三以郊恩補將仕郎旣冠授右迪功郎池州建徳縣尉光祿由祭酒遷吏部侍郎更今名奏承務郎監潭州南嶽廟充福建路安撫使準備差遣未赴丁縉雲憂尋監左藏西庫又丁光祿憂服除差充兩浙西路安撫司幹辦公事監左藏西庫提轄文思院提轄貨務都茶場行太府寺主簿淳熙十三年閏七月十三日以疾卒年四十有七積官至承議郎賜五品服娶樓氏封孺人伯父淮東帥諱璹之次子諱鏜之女子男二人長大受從政郎監泰州鹽倉次未名而夭女三人長適葉相次適樓椅次蚤亡孫男三人文之前君半月卒遷之將受光祿遺澤次復之三女皆幼明年九月辛酉君於明之奉化縣松林鄕桃花西奧之原君性明悟過人光祿爲當世儒宗教子甚篤防伯仲俱歿於壯嵗叔氏寖長晚乃得君愛之尢切常撫之曰吾不患汝不能學然亦不彊汝之苦學受命之後見葉氏甥肄業慨然曰吾舅也反不若耶遂發憤進學不半載下筆成文眾皆驚嘆自爾手卷不釋博貫經史雅有父風尢精班左二書前賢詩文稗官雜說動輒成誦鼓琴善自度曲挽弓能左右射舞劍擊刺圍碁投壺無不精到釋氏教律禪宗之說道家符籙錬養之法陰陽筮占推步之術一聞則心通類解記輒不忘發爲文詞筆不停綴飲酒餘斗不亂席聞賦詩敏若風雨似不經意而語出驚人後或十數年問其故作歷舉不遺一字商防古今抵掌劇談通暢磊落四座傾嘆間出雅謔應口如響又莫不絕倒也加以臨事能防有志於當世之務張魏公當國上書論十事皆國家大計魏公聳然異之欲擢置朝行而未果除左帑以旌其言又嘗集漢唐事迹切於今日者著要鑑三十篇獻於朝士友相期功名不足爲君道長養成就當爲一世偉人平時少病精力兼數人而小疾困之挾日而逝可痛也已帥幕多不以事物自嬰君曰食焉而怠其事可乎帥知其才試以滯訟剖決如流有防降神勁弓俾帥司制造以頒諸州君實董之且持檄徧閱於外工力精致至今爲用西帑最爲浩穰君處之裕如又以其餘閒溫習故業登名薦書間有綱運稽程調度偶闕上下搏手無防君臨時制變動中事機一日郊賚甫畢而嵗幣迫期當市銀七萬餘兩君威信素著老吏巨駔無不厭服出錢才數千緡以次分授約期償直不日登足版曹賴以無恐尢器重之任滿增秩蓋朱出墨入二年無纎毫詿誤乃始得此同僚皆借君以濟文思雜用金玉寶貝綾錦之屬尢難稽攷君始創簿物以號別之至今遵用北使之來凡錫賚器皿下至徒禦衣衾等物皆以職守次第按視至勤禦覽君以爲此特分賜行人不應過禮以傷事體起部以聞上深然之支用余羨嵗久積腐君請於部編估而鬻之得錢數萬萬以給工費侍郎李公昌圖賞嘆不已力引於朝又以邊郡薦之筦嵗額八十萬緡類多虧數君始就職皆曰君來則嵗事無慮矣旣視事宻詢訪得數十條皆名數期防所當先吏輩匿之以爲奇貨未始輕出間因白事君引類擿發旁通無餘愕眙相顧莫知其所以然後𨿽有不在條中者亦不敢隠以是未嘗汲汲趣辦嵗未終而額已溢矣乙巳南郊攝符寶郎先郊三日命宿八寶於奉常君謂寶國重鎭也今先兩夕置於外非便日者祀明堂設寶於殿左宜卽其所俟駕興以從防宰執取旨不及遂已然識者咸謂君知體焉勾稽外府方向於用左右揆知君素深自爲筦庫時皆略去東閤苛禮見不以時君亦自喜有朝迹將因是以見天子一吐胸中之奇使見於用當愈出而愈髙孰謂其止是耶然上而受知於當世名公往往期以國士與人無髙下賢愚又悉與之歡有以急難告輒傾身赴之匍匐救喪尢爲周盡見有陷於罪者苟可以營護之無不至故位𨿽未甚顯而聲名已籍甚才𨿽未盡用而恩之及人者多歿之日朝列皆爲之痛惜親黨鄕曲下至閭裏無不咨嗟相弔蓋其得人心者如此括蒼達官最盛皆與君至厚亦欲引而致之華途未能也光祿晚益淸苦君性至孝奉承左右常時誦書以娛恱之父子兄弟自爲知己談經論文侃侃如也執喪哀毀過禮叔兄已先喪一力任門戶之責襄奉勞苦人所難能自郡至蓮峯所凡三百里水陸險絕又適大雪君徒跣露拜以禱喪行日光粲然道中灘水激舟防至傾覆君號呼入水負舟以出人共哀之初光祿與鑰伯父俱將漕湖南始議締婚伯父由淮甸丐閒以歸光祿入蜀道還使江東君乃就成於四明光祿自永嘉奉祠寓於鄞置田欲爲終焉計後𨿽還鄕治命俾叔氏之子守墳墓而俾君來依外舍然君未嘗忘鄕國也君與人甚周而待鑰尢厚相從之日又久兩仕於朝復更爲鄰無一日不奉周旋頃鑰遭外艱銜哀星奔委家不暇顧經紀其後君之力爲多思欲一致泣謝未果而以訃聞矣間過君家有慟而不知所從也大受乞銘銘曰

括蒼之周文獻有傳光祿大之世推儒先君濟其美有志當世天分最髙身兼數器中都十年始有朝迹夷途發軔何壽之嗇千載之英閟此一丘尙爾後人有發其幽

鮑明叔墓志銘

友人鮑氏明叔將其子萬里萬石萬容踵門再拜求銘於余余爲之悲始餘數嵗時侍二兄從李先生若訥學明叔亦與其兄徳光受業於門旣冠矣余兄弟皆以兄事之明叔二十六而入太學猶時時相過友誼日篤隆興攺元試南宮明叔與鄕人張伯玉璧王彥方惇義同邸余與從舅汪公刪定求分�以處而舅甥偶在選中今又二十四年矣回首舊遊徳光與伯兄俱蚤世伯玉亦不祿彥方止於一尉淳熙十年春仲兄與余防先君之喪歸自嚴陵明叔來弔甚哀未防聞明叔之訃爲之失聲又兩月而仲兄不幸甲辰之冬刪定亦亡矣憂苦之餘親朋凋喪俛仰感觸尙忍言哉明叔之亡也余方在苫凷中不得摩其棺一慟今其可銘君諱俊徳字日新明叔其少時字也世居明之奉化曾大父遂良大父智俱不仕父璿以君故該慶典封迪功郎母江氏封孺人大父力穡起家迪功愛二子之敏入城就師友能相勵勉洛誦聲徹夜旦不休賦篇素工兼長於書多記經史子傳之文喜爲人講說纚纚可聴以其餘力爲詩詞發語淸麗倡酬無虛時君性端重簡出自奉隨力不爲異三兄繼歿獨任仰事俯育之寄經理生事米鹽靡宻處之裕如與人交闗務適其平門戶𨿽大若無事者孝謹和易率子弟以學延名儒訓督之皆嶷嶷自立君尢篤親故見單寒者親解衣以遺之無徳色間有造門觴豆畱連談笑彌日不倦庠校二十年閱人甚眾交情終始無纎芥之間儕輩或致位通顯曾不以毫末干請人尢敬愛之兩上禮部竟以不售病且革戒其子母爲禬禳事遺言瑯瑯有序三月六日卒享年才五十有六嗚呼可哀也已娶丘氏女一人孫男二人長曰初幼未名孫女一人諸孤卜地於嵩溪王奧祖塋之側以十四年正月己酉襄事銘曰

吁嗟明叔而止於斯少也篤學防忘寒饑足用皸瘃目侵腦脂勵志愈確期用於時命之不淑十上空歸孝友眾知月評則推有子克家尙其似之我作銘詩維後之詒

攻媿集卷一百一

欽定四庫全書

攻媿集卷一百二

宋樓鑰撰

志銘

朝奉郎主管雲臺觀趙公墓志銘

公諱善譽字靜之一字徳廣系出太宗皇帝後曽大父仲暹防州觀察使贈開府儀同三司少傅嘉國公大父士迨武翼郎考不晦忠翊郎四舉進士以節行稱贈通直郎公弱不好弄年十二三誦詩書屬文如老成人未冠失怙恃固窮自立手不釋卷足不越戶不知饑渇寒暑之變兩試冑監乾道五年試禮部俱爲第一登進士第調明州昌國縣主簿昌國邈在海嶼公介然有守不鄙夷其人爲辧曲直皆明達平允邑人相與愛服之或訴於郡多願決於主簿今太師嗣秀王時爲守俾攝邑事對易定海慈溪三年簿領而無撫字之寄逾二期三邑父老猶能道其惠政海盜竊發捕得全黨郡欲奏以上賞公言攝令捕盜不足爲功誠不欲以人命希賞典嗣秀王爲奏貸羣盜殊死力薦之朝公未始聞也授兩浙轉運司幹官忽報攺秩知撫州臨川縣縣在江西最爲繁劇公始視事卽爲文徧諭鄕井出於愛利之誠心告教旣孚乃具爲條目日限量地之逺近以定期約里長月不過一再至訟事皆躬自予奪頃刻卽釋去牒訴日省縣久困於豫借吏以嵗例來白且謂不爾必不繼公命取稅籍閱之逋負實繁蓋上下蒙蔽無有發此者按籍徵催不擾而辦有無額官地嵗入頗多以資妄用公白罷之復請並罷諸邑類是者或議虛市比之私創稅場請撤屋罷市公力沮之以從民便太守趙公曄葛公郯列治績十數條奏之有防中書籍記去邑五年人相與立生祠於縣治邑宰陸侃之記可攷也添差通判常州浙右饑饉躬行賑濟一郡賴以全活倉使以荒政論薦太師丞相史公上章舉士備言文學政事之美召審察差監都進奏院遷大理寺主簿秋旱下詔求言公艸封事上之凡萬餘言其略曰陛下兼收眾善而言者志在投合搜抉隠微條目益廣而姦僞益生甚者唱爲任怨之說竊徇公不阿之名一切付之不卹下情安得不壅習俗安得不薄和气安得不虧乎天下之習日趨於褊狹機巧之域而無有優遊舒泰气象士不畏義民不畏刑則是二十年來攘臂建議爭以爲功者果何補歟壽皇嘉納爲大理丞有以左帑宿蠧告者逮系天獄官吏重足以俟譴公察其無辜謂將自其作俑者罪之則不可勝誅若防以一二年來且有刑罰不均之嘆上覽奏開悟得末減平江民唐贇之獄皆以爲凶惡無可矜之理公條可疑狀十六謂證無實情款抵捂卒釋之十一年充省試攷官六月除提舉荊湖北路常平茶鹽陛辭壽皇曰朕精擇得卿公論士大夫爲已之心重則愛民之誠必虧營私之念切則奉公之志必怠得失之慮深則伏節死義之風必泯上深然之先嘗進南北攻守類攷上曰卿向所進書可謂有志至是又進易說謂聖人以斯道寓之書上又曰聖人以此寓之於書天何言哉易學要須兼通天人卿史學如此經學又如此及臨遣又曰卿向來學優則仕今乃仕優則學朕得人矣數日有請薦擢宗室人才上復言公經學文章𨿽士林中亦罕有之湖北大旱鼎澧尢甚入境一日躬走村落撫慰饑羸得戶四萬餘口二十萬通融諸郡常平之儲盡以爲用賑糶貸濟三者並行動得其實疫者藥餌兼之奏閣貧弱夏稅是嵗粟麥倍收禾稼丰盈民至扶老攜幼來謝初行賑貸或謂洊饑將無所取至是民爭負以償諸郡充足嘗奏買撲稅場十餘河渡四十五嵗入甚微而豪民大爲民害盡罷之十三年除潼川府路提防刑獄重囚讞議州縣鬭訟稽攷平反細大不遺才三閱朔漕使闕上稱公儒者可使治財就除轉運判官公嘗論國朝置轉運使本以收藩鎭之權絕妄用之蠧脫斯民於暴徵苛斂之苦近時司漕計者特以賦斂爲事號爲材能者務趣辦而事督迫州縣之困民力之寛乏未始問也故其視州縣如一體有無緩急皆得上達悉力以應之諸郡所貸緡錢至十餘萬俾守貳置籍約以期年優裕乃償自是蜀東諸郡舉無憂熬窘缺之狀十四年詔諸路監司條陳民瘼公言賦役不均獄訟不平徵斂繁急酒稅苛暴四事且曰陛下延見牧守固將以觀人才也而計臣請以奏札之一陳上供之數郡守垂滿者莫不督責舊逋宿負徵商酤肆行苟虐以借手求進近議者有刑輕之疑帥臣治盜輒先斬以自劾而求彈壓之名使其皆當不過能速殺之而已倘歸之有司按鞫亦不免於死萬一愚誠不能自明寃恨之气豈不上干陰陽之和乎兼遂寧郡事闔郡熙熙民有爭競且曰公未始擾我其忍負之公措置常平深察宿擇官就倉和糴石增百金市有增損亦隨低昻聴民隨所有求售亦不限日糴之數實惠及民官儲充積公私便之所至就郡庠立學以教宗子率知向學持節東蜀凡三年士民愛之如父母遂寧尢所歸心寢疾二旬上章力丐歸主管華州雲臺觀百姓始則朝夕偵問相率禱祈及歸耋稚奔送涕泣不肯去旣達寓裏屏絕家事獨處一室圗史自娛一日忽謂家人將歸正寢且欲自爲志翌日天將明燕坐榻上瞑然而逝十六年八月癸卯也娶錢氏僅再嵗而亡贈孺人再娶杜氏祁國正獻公之後封孺人子男五人汝傅修職郎新監舒州山口鎭次汝伋以公遺澤補將仕郎次汝儼次汝何國子進士次汝仲一女許適承奉郎楊防孫男一人崇揆孫女二人以是年十一月甲申於紹興府余姚縣緒山之原通直墓左公天資髙明識見超詣研精性命之說發爲議論及所著易說明白簡易晦庵朱先生一見嘆賞以爲擴先儒之未明頤正郭先生嘗序易書謂貫三才之理於其中一諸儒之說於其外二公師表一世於公特厚晦庵屢以書來相期甚至頤正出一編書公以奏之上孜孜好學公退不少懈率夜分乃寐嘗卽國史所載深求藝祖開創之微意爲書十四卷曰皇朝開基要覽又爲皇朝聖政類編不幸寢疾僅成數十卷其他如南北攻守類攷晉載記年表皆行於時又有論語說鐃歌鼓吹曲祝堯文等詩文六十卷號恕齋類槁藏於家公孝行根於天性自以祿養不及祭祀務極丰潔悲慕不少衰弱弟稚妹備殫鞠育教之有成仲弟善與同登科季善亦以取應得官女弟再適人皆竭力資遣遇母家桂氏特厚舅氏旣卒訪其遺腹子爲之嗣且厚給之其他篤故舊撫姻族恩意稱是亷靖自將一介不妄取行郡例冊皆擯不使前按例饋遺者悉歸公帑刺舉尢所盡心苟賢矣不待其請舉奏牘面授之其在他州則郵置以達人知其不可以有挾無敢以浼公者間有按劾不以彊有力爲憚所部肅然楚蜀之士夫類能稱道之公抗志不羣砥節礪行不泥紙上之空言必欲施所學而見之行事尙友古人思與之齊人或疑其好異公不顧行愈力久而益安人益信之攷求世故貫穿今古直欲立事業以傳不腐少名齋以宗迂以勵其操後名以恕其志將以及物也出而從宦苟有利於民圗之甚於饑渴救荒施捨之外又所在爲經久之計在昌國已能勸勉富室買田與山専爲編氓嫁娶喪之資在湖外則率十四郡買田各畀郡文學司之毎三嵗則以給士之預計偕者在潼川則以漕計之餘使州縣置舉子莊孕者產者俱給之米皆至於今賴之使天假之年處以大位益攄所蘊膏澤必將下於民而官止於員郎壽止於四十七識者痛惜之嗚呼豈以多記損心憤世疾邪而至是抑果有數不可逃耶鑰與公相見之日可數而相與特厚汝傅妙年躋世科大似其父率諸弟力學以守素業汝伋入太學蓋前所未有義方之訓可知汝傅防稡公行事來求銘采其可銘者書之餘弗著銘曰

熙陵諸孫嘉國好文流傳至公遂爲儒門公起孤藐立志堅正尙友古人期與之並學貫經史仕更麾符學仕俱優形於帝兪平心濟民一變齊魯志勤道逺中道而阻賫志何言勒銘山阿有子繼之尙其不磨

太府卿王公墓志銘

公諱卿月字淸叔世居開封府祥符縣曽祖壊左朝奉郎大理評事祖阜和安郎父思正翰林醫痊累贈朝議大夫朝議辟地轉徙寓居臺州今爲臺人公生於贑上嫡母太恭人商氏夢月墜於前以裾承之僅得其半是夜陸宜人實生公故以名命焉公頴悟不凡未冠而失怙恃固窮自守必欲以學奮身隆興攺元試入右庠乾道二年中其科授承節郎徳安府復州漢陽軍都巡檢非其志也益進於學五年遂登進士第調溫州樂淸尉到官值海冦充斥制司督捕甚急諸將皇遽公處之自若宻使人扼其境路所出相繼就擒以授諸將不自以爲功爾後獲盜不一公謂此曹𨿽有凶暴實以失業至此多爲寛其獄識者知其爲偉器憲使程公大昌奇其才薦於朝乾道七年十一月召對稱防攺承奉郎守宗政寺主簿九年三月遷太府丞六月爲祕書郎兼吳王益王府教授淳熙元年七月除起居舍人十一月除起居郎閱日兼權中書舍人二年兼直學士院公起尉曹不四年擢用爲文字官制詞溫厚眞若素宦嘗艸胡公銓詞云吾寧身蹈東海獨仲連不欲帝秦至今名重泰山微相如何以彊趙人多稱之論事尢不避權貴是嵗爲殿試編排官宣召之日繳奏池州守臣忤時宰之意因以帥才薦之五月除直祕閣知廬州時方年三十八在廬僅七旬而陸宜人年髙嬰疾請祠而歸日侍毉藥衣不觧帶五年春除荊湖南路計度轉運副使八月丁內艱哀毀盡禮甫終喪起知靜江府當李接陸梁之後專務摩撫八年秋閱先期有告效用將殺將官以叛公廷詰而叱之曰前帥平賊功賞有不明何預我事我待此曹如子弟汝乃誣之耶械以屬吏且曰事畢當行軍法監司遣僚佐來欲用他日公不爲動陰部勒以制其變仍攜家縱觀以安眾心效用謀旣泄而形格比訖事無敢嘩者歸卽取告者謂當反坐汗喘不能言公曰妄人無知不足以膏吾斧鉞叱遣之效用又率其眾訴曰前日誣枉已蒙辧明而市井訛言不已願納軍器於庫以釋疑謗公善諭之羅拜而退爲出錢五十萬於市許告捕訛言者翕然而定其處事類此時臣僚有謂廣西鹽法不便於民欲罷官鬻而行鈔法詔監司帥臣條具可否公力言鈔法之害五千餘言𨿽一時不能回卒如公所料十年七月移帥襄陽觀覽形勢極論事宜致於元樞周公大要謂襄陽重地當屯三萬人乞移荊南之屯並歸襄陽仍以鄂兵萬人隸荊南分荊鄂爲二軍以襄陽爲都統荊南爲副未防壽皇令條列邊防利害公徑以此書繳進才一年均州報金人侵地數里削木大書曰移封疆過此均人詾詾謂必開邊釁公知其妄奮筆爲檄告諭邊民安業西府馳問所以公以家族保無他毎嵗敵騎多逼近境公與兵帥先期圍獵於郊視舊加逺敵騎遂不至又嘗虛傳有警爲之出遊峴首抵暮而歸終以無事赴鎭之初遭嵗洊饑竭力賑濟奏陳至於五六田裏得免流徙十一年言者乃謂公恬不講荒政十二月罷歸十二年再主管建寧府武夷山衝佑觀十五年冬除利州路提刑旣奏事進直顯謨閣攺帥瀘州敍人與石門蠻互市紛爭蠻被殺傷者三公謂蜂蠆有毒不可不備奏易守臣練兵習武時忘戰日久士卒驕惰分習勁弓彊弩躬自教督軍聲大振其後石門蠻王特錯果貽書卭部川都蠻王墨崖欲借兵以侵邊又集蠻眾二十部兵事勢甚急公𨿽已素備不忍戕民於兵令蕃漢耆長王文通父子諭以禍福蠻人堅欲得前敍守而甘心焉相持數月公諜知蠻中有郭萬肆者最號桀黠爲之主謀致此邊患以厚賞生致之或請誅以示眾公曰此易爾恐復因此生事奏請縻以重役迄今役於神泉監蠻旣失心腹之人始以印狀設誓待命下吏邊徼以寧紹熙元年進龍圗閣再任明年召還三年正月始至行在所除宗正少卿尋兼中書門下檢正諸房公事六月假吏部尙書爲金國生辰使未行除太府卿已而瘍發於背或勸其辭行公曰君命不可辭也七月壬午行次揚州卒於舟中享年五十有五積官至朝請大夫娶趙氏先公十年卒贈宜人子三人好謙迪功郎紹興府諸曁縣尉好問好生並將仕郎女二人在室孫男曇將受遺澤孫女二人尙幼諸孤以十月己酉公於臨海縣之牛極山合趙氏之墓公性警敏記誦絕人先以武舉進旣精習兵書武事又登儒科詞章贍蔚隨事立就議論通暢灑灑可聴古事今事問無不知旁通釋老之書百家之學遊藝多能爲士林第一醫卜星歷動皆精詣琴奕雅鄭入手輒工儀表瑰偉神情灑落唱第之日壽皇屬目良久簡記蓋有自矣從遊玉津一發中的亟被金帶之賜在瀘南教士卒眾列兩旁百矢出帳中蝟集帖上無不駭服至於攷辧鼎彞古物遊戲翰墨丹靑一一造妙其他世故叩之無窮而又貫穿文法練習吏事恩威兼舉所在辦治心計有餘秋豪可察而持心忠恕事率從厚僚吏有請度其可用𨿽忤公意幡然從之故人樂自盡公亦不勞而事集疏財容物尢所難及歷官𨿽久用度之餘隨以散施親舊無所計惜月給嵗賦旁及鄰里之鰥寡孤獨者身後才有田六十餘畝書畫圗籍之外儲蓄無防暫攝檢正於讞議之際務從寛典亦有譏其過甚者公不防也居鄕恭謹無貴賤與之均禮閉門省事而不絕物不以一毫之私幹州縣鄕人以此益加敬愛築圃北山之麓取孔徳璋移文中語列爲扁牓泊然若與世相忘者徜徉盡日望之者以爲仙平日有志事功畱意世務擁麾防徧東南所至觀山川問風俗歷歷胸次獨恨未識中原張旜有行欲周覽洪河大山以贊國家規恢之略而賫志以歿薦紳痛惜之諸孤彚其遺槁僅得三十卷藏於家鑰客授東嘉始以同寅相與特厚贅倅丹丘周旋二年見輒傾倒嘗與之論兵公曰兵不易言也指授大略則又曰謹之戒之惟忍於殺人者可以言吾儕皆不忍也毎嘆服之公自蜀歸一見卽自言此行他無所得嘗從康節先生孫曾傳易數甚詳以兼官玉牒時時相過論人窮達壽夭奇驗甚眾許以傳授久而弗得語其家人曰今年我當厄防萬里之行其能免乎一日取其書細焚之而去未防遂下世豈偶然也哉好謙兄弟來求銘余亦痛公之不得行其志也遂爲之銘銘曰

穆穆王公世家開封寓居赤城乃亢其宗始以武進旋以文顯一尉討賊賞謝彞典召對明光結知至尊不四三年西掖北門於廬於桂於襄於瀘所至稱最復歸中都司宗司府拭圭北行望舒感夢卒止於卿人皆期公出入將相賫志以歿天乎不諒六尺之軀才兼百人死而可贖人百其身我志且銘辭無溢美以詔後人以慰孫子

知婺州趙公墓志銘

公諱師龍字舜臣太祖皇帝九世孫曽大父令蘧邕州管內觀察使累贈少師追封昌國公諡孝良大父子翔修武郎累贈武節大夫父伯述武翼郎攺贈朝散大夫前母錢氏贈宜人繼郭氏封太恭人建炎南渡公以紹興十三年生於長興先大夫宦遊遷徙尋定居於紹興府之餘姚公幼穎悟嶷如成人七嵗聴講春秋能觧其義太師史魏公初爲邑尉二子與公同研席公日記千言下筆成章魏公奇之未習聲律以古體著雪賦甚工三十年取應授承節郎監潭州南嶽廟壽皇登極轉保義郎隆興二年以鎖試登丙科攺授左承務郎監建康府糧料院郡委受輸庾吏以壓案銀來公正色叱去盡革宿俾自槪量邦人已稱之有民田在大江中流訟久不決官吏憚風濤之險無親臨者率不得其實公輕舟徑至田所訪之耆老曲直始明帥閱其辭稱奬不已疑獄多以屬公仍兼領獄掾帥漕交薦秩滿調知武進縣訟牒塡委剖析如流落筆精當老胥聳服縣爲士夫淵藪豪民倚勢縱橫嵗輸殿諸邑送使緡錢負數萬公諭以理而嚴其期防翕然樂輸不費鞭箠先期以足乾道六年騎軍徙屯旁郡屬邑分造廬舍將校邀賂公不從徙之磽埆地倍費工力公躬自督工落成又先他邑愛民禦吏寛猛適宜而若老於吏事者而公年始及壯人尢服之守知其才事無小大皆與公謀年少行卑而俾兼尊長司攝郡博士宗子儒流又皆驚嘆譽益聞部使者列薦於朝權知邵武軍陛辭所奏皆郡邑利民事進止詳華占對明辯壽皇嘉納且曰秀王之孫與卿同名孰爲長公對曰臣爲兄行遂命幼者更名皇族更名實自此始郡以運鹽爲嵗計積蠧殊甚用度益匱僚吏俸給至累月不支公剗磢百規畫一新課入增衍去郡之日帑藏充溢至今賴之土俗慓悍至白晝以刃相殘有手刃十餘人者又多盜公重爲之禁俗爲衰止嘗捕彊盜至庭公一閱知其非縱釋之邦人疑其太匆猝已而得眞盜眾始駭嘆以爲神有富民兄子尙幼燻其目又寘毒食中幽囚以覬其死偶以他事到官須其兄子爲證逾期不至俾搜其家得於僻捨瞽廢骨立非復人形公爲析其產命醫用藥復爲全人眞生死肉骨之恩也興郡縣二學增其廩給鼎新貢闈士气益奮遂有以經學冠南宮者造鎧甲承命最後而辦集最早試於禦前彊弩不能徹而第賞乃次他郡上供溢額亦不自言郡人刻石以紀政績監司入境耆艾遮道攀畱不可數計憲使謝公師稷首以聞漕使柴公瑾錢公佃繼之有防審察還朝欲使持節嶠南公辭以親老除知滁州未上丁先大夫憂服闋除眞州奏事睿奬尢寵儀眞酒政廢闕稅課日虧公爲之削酒價以便民蠲徵取以通商用度頓饒防南北泛使交馳供億數倍處之從容又以公帑之餘助漕計前此未有也飭武備修社壇百廢具舉諸司爭言治狀歸奏民兵及兩淮備禦之策擢知溫州溫在東浙爲劇郡人士尢繁公延見盡禮務以儒雅緣飾春秋釋奠於學元日序拜皆宴以觴豆儒士歸心焉閱牒訴數百紙不以屬吏治豪猾雪冤誣或持短長囂訟者得其情不欲已甚正色誚責之媿謝而去不敢復至庭下缿筩爲淸積逋殘欠追逮日繁公悉蠲之四邑不下數萬緡而公樽節有方不以乏告也吏有僞爲符印以盜庫金亦爲印鈔以欺鄕民者公據法黥竄吏重足一迹無敢犯者防嵗疫甚公盡力調護全活者不知幾人年餘以謡誦轉聞徙知婺州首蠲宿逋減折苗以寛民力罷酒務敷賣之擾人尢樂之才閱月而公病一日謂家人曰吾數將盡平生不泥佛老不諂鬼神不好禨祥不信陰陽卜筮方術之書毋爲禳禬使我爲畏死戀生者名醫四集皆以禮遣之又曰吾死無憾惟八十之母不得終養爲吾大恨吾婦吾子能孝能養有加於前則吾死亦瞑矣易簀之際不怛不亂以紹熙四年正月壬辰終於郡治之正寢享年五十一娶聞人氏封宜人子男四人希醇髙郵軍髙郵縣尉希一泰州如臯縣尉希白湖州烏程縣主簿皆迪功郎三人累薦冑監未上禮部希章尙幼受遺澤女四人長適文學應宗度及幼女皆先亡余未行孫男三人長與慶次俱未名女三人十二月庚申諸孤將公於縣東石堰西防之原以祕書省正字顏君棫之狀來求銘余與公同登進士科相與素厚假守東嘉去郡數月而公至如臯又娶舅氏汪韶州之女契好益厚正字嘗在公幕下所載詳實可攷爲掇其大者而序之嗚呼公簡重而周於物謙退而敏於事務淸勤謹然諾事父母盡孝居父喪哀毀防不勝錢宜人早喪殯於靑田公自幼聞之每深霜露之感卒遷奉以歸以公遺命於先大夫之近山弟妹嫁娶身任其責門內專守禮法長幼進退有度事無巨細動有防約內外肅然篤於教子𨿽吏道倥公退必使之環侍講貫經史商榷人物或通夕不倦故皆有場屋之效家素窶忍貧如鐵石食不重味衣無華采藏書外無他嗜好姚江一區之宅僅庇風雨觀者若不堪而公以數十口處之泰然治移於官吏事心計有不習而能者故所至可紀亷介自厲而以恕待人方在郡時親舊及寒士隨力周防各盡其意𨿽居閒亦以其餘周人之急作文若不經意而援筆輒就嘗采史傳治亂成敗之迹爲博古摘華三十卷臨江築小室號翠霞有詩防千篇以名其槁他文稱是嗚呼惟我國家慶系繁衍賢才輩出進與寒畯並驅仕爲朝廷重臣漢唐之盛不及也以公之才抗志尢髙而進學不倦使遂登用必有以大表見於世天不假之年其所施設著於四郡而止君子以其所已爲足以知其欲爲者可銘也已銘曰周彊以宗宋祚尢隆本支日繁人材日丰公生明時不爲不逢惠洽四州聲流南東然而宏博之習以早達而事不就逺大之業以中壽而位不充家學有傳餘慶所鐘詩以颺之尙詔無窮

益陽縣丞趙君墓志銘

紹熙四年冬餘待罪西掖臨江彭子壽年以祕書郎擢右史一日相與論近世皇族人物之盛余曰自元祐初子湜始見於進士題名至紹興十五年有伯攄者登甲科余時已省事人皆言南渡以來所創見此人必遂通顯矣後聞其沈滯選調而賢譽益髙子壽曰子之論乃及此耶此吾之婦翁也其仲子興化使君今夏遭母太宜人曹氏之喪以歸將祔於吾鄕淸江縣建安鄕磐石之西宅原君之墓以君之行狀來欲並求銘於朝士子其爲我銘之君字徳蘊藝祖皇帝七世孫也曽祖世統贈安化軍節度使濟陰侯祖令杳贈昭慶軍節度使吳興郡公父子暉武經郎君生於東都睦親宅幼而穎悟不爲兒嬉五嵗誦書數千言儼如成人吳興愛而拊之曰是兒必以詩書光吾門靖康避地徽之婺源武經赴調君年才十四幹蠱有條道方梗逾年不聞問君晝夜泣禱一夕然臂武經心爲之動投袂徑歸人以爲孝感武經官臨安母孺人王氏屬疾君侍奉甚謹藥非嘗不進衣不觧帶居喪哀毀悲號感動行路兒有歌呼過門者長老呵止之汝不聞趙孝子之泣乎里巷肅然從祖令畤以王爵司宗必欲官之君以願學辭及隨侍臨江聚防數十人君盡力調娛羣從幼孤未立友愛備至躬率講習其後聨名薦送有登科先於君者髙宗嘗諭宰臣曰朕閱取應宗子伯攄程文多引詩書良不易得可令赴正奏名及臨軒放進士劉章以下至第九人見君名顧廷臣曰是能力學取髙第誠可嘉也召見稱奬欲加進擢君不屈於當國者止依格授左迪功郎徽州司戶參軍用特恩循修職郎太守初亦易君後知其亷勤而臨事明敏嘆曰平昔自謂善料人防失之趙掾殆未易量也經界法行君躬按阡陌抑彊扶弱不容姦欺樞宻何公鑄繼爲守見君文體典雅牋奏悉以屬焉汪公勃歸自西府聞鄕人譽君甚曰吾頃爲廷試諸位官嘗愛其防恨未識之防君沿檄至黟一見如平生歡卽薦於朝秩滿循從政郎爲鄱陽縣丞洪公興祖守饒亟稱之曰棄膏粱之習躬寒素之行宗室之標的也防政程公克俊方閒居與君論詩文或至終日二公俱薦之調栁州州學教授武經勉使之官不得已畱家侍傍單騎以往至宜春慨然曰深入瘴鄕重貽親憂仕進非所急也遂乞侍養以歸初陳文恭公康伯知貢舉擢君爲舉首及登防預聞君赴調喜甚延譽時宰欲振耀之防銓曹有南安教官闕君曰是可以便親他何求焉陳公欲畱之不可曰此非所以處賢者姑以成公美志爾將之官代者祈少緩君與之同年爲遲遲防年而後進防陳公入相或勸申前日之語君謂方安於此苟求非吾願也郡在庾嶺下君訓導有方士皆奮勵誦寖廣甫書攷遭武經憂哀禮有餘治惟按之禮經略陰陽拘忌之說曰者藏也卜宅兆而安厝之禮也親喪分當卽死敢徼福乎服除轉爲益陽縣丞張公孝祥方師湖南邑事多以付君訟久不決君徐詰其情折以片言莫不恱服有求薦於提舉範公成像者範曰非敢惜此章欲畱以待一賢者君眎篆首以剡上蓋與君嘗寮知之尢深也乾道四年夏君以勤職而又禱旱重爲暑气所乘疾如痢瘧屏去醫藥起居如平時七月四日晨起猶對問疾者已而不言但以手加額若誦佛然而逝家人環泣忽顧曰母擾我良久復瞑目旣晡卒於官舍之正寢享年五十有五興化通籍朝列累贈君朝奉大夫太宜人少君五嵗開封人左宣教郎知海門縣棟之女有賢行安其夫之貧故能保其家而又教子以有立君之以其年十一月壬申太宜人之卒以五月二十七日其祔也以九月庚午子四人師侗從義郎永州兵馬監押師俠卽興化也官朝奉大夫師攸師翰俱爲承信郎監潭州南嶽廟女二人長適通直郎知文州軍州事王沇次適子壽朝散郎試吏部侍郎兼侍讀【子壽彭年之字因已見前是以此不書姓】孫六人希諫蚤世希謨承節添添差監永州在城稅務希律希訦希詢希許女七人長適王節之次許嫁王汝嘉次適承節郎胡晉余未行曽孫女一人抑聞君之爲人誠以處已恕以接物寛以待下儉以居家嘗教子弟曰人福力有分量當重惜之仕宦盡其在我不可苟求妄進與其有求於人不若無欲於已與其取賤於人不若以賤自安嗚呼賢哉君以二弟少亡撫教諸孤不翅已出君之長女未笄武經久已許嫁文州君方遭外艱語所親曰介弟諸女已長求配當先於吾女迨終喪則從子受室女出適又嫁一表妹然後畢王氏婣事親族之長者以禮待其幼以慈有疾或喪竭力赴之寒暑風雨不顧也未嘗談人之短聞人有善若已有之爲人謀必長慮郤顧爲經久計而忠告之性酷嗜書經史百家無不該究手抄者至數百卷動以書自娛曰老矣豈以求進但欲賴此收放心免爲外事撓耳奉佛尢謹旦必課經終身不替世味衝澹不蓄長物其容退然而所存甚逺使盡其才用於世必有大過人者厥後孝宗尢親睦九族搜取人才中外進用不減周宗而君止於中壽墓木拱矣豈非命耶興化能以才諝自見庶將大其家銘曰

猗嗟益陽宗姓之望也少登巍科中興之倡也受知思陵迨文恭之相也竟沈下僚何天之不諒也道行於家而賢譽之暢也使盡其用防今之劉向也我問其賢而銘於旣也後人勉旃尙惟宗之亢也

永寧郡夫人孫氏墓志銘

夫人姓孫氏池之石埭人世爲大家曽祖某祖某父某夫人幼而警敏事父母以孝長歸故中書舍人直學士院王公鎡公以一時名儒篤學洽聞典內外制光顯於朝每語人曰我方窮約時刻意於學夫婦攻苦食淡久而愈相安及從仕以來尢能齊家治內賔祭省禮略不以累吾心所以得專意宦學者皆其助也以是人益知夫人之賢舍人書無不通尢精於易一日自卜卦顧家人曰吾殆將死矣遽捐館捨年甫四十有三夫人不堪其憂時舅姑在堂幼孤滿前舍人淸貴無生業家道艱窘姑實繼室性又嚴厲夫人身任一門之責娛侍阿姑率能當其意舍人有弟爲廬州錄事防軍亦早世孤嫠又眾夫人經紀其家撫愛其子女不翅已私憂樂與之同婚嫁與之均人尢以爲難孀居十餘年二子長立從仕則盡付家事不復介意且曰我辛苦教子幸爾輩能任事吾何求哉安輿往來兩間優遊自適專精佛課諷唄無倦色暇則歌酒爲娛含飴弄孫如此防二十年長子宰鄂之崇陽迎侍滿秩夫人以微恙卒於郡中頭陀寺之寓捨淳熙二年九月五日也享年七十有三二子長曰漑朝請大夫直祕閣知平江軍府事次曰渥故朝請郎守大理少卿致仕女五人承議郎新通判施州湯允徳迪功郎臨安府教授章綱進士李昌齡汪渺李熙載其壻也孫男七人長木蚤卒次克昌從事郎充四川都大茶馬司幹辦公事次伯昌迪功郎次東文林郎江州彭澤縣主簿次夢昌次汝昌次楠迪功郎嚴州壽昌縣主簿克昌曁東俱嘗上禮部而夢昌兩預首選孫女二人長適承事郎監建寧府大挺場葉延年次適承事郎監無爲軍昆山鎭虞方簡夫人始於石埭之黃龍山少卿嘗位於朝方以才奮而遽下世東其子也痛其父賫志而歿日者又盛言黃龍山之不利紹興三年啟夫人之穴謀攺卜焉平江時方將漕西蜀旣歸遂以五年九月望相與遷於九華山下鑰少嘗誦舍人之文三入修門不及識少卿及平江爲戶部郎一見如舊識慶元攺元自吳門貽書以夫人之銘相屬且示以巴之通江陳宰淇所狀遺行而鑰已得婺而歸今日又以書來曰子旣得閒其遂成吾志惟夫人淑範懿行皆可得銘因平江之請勤甚敢敬書之銘曰

惟紫微公掌內外制謂將枋用而不永世二子克家以才致身熟知閫範自孫夫人夫人之賢用心均壹始任其勞終享其逸九華之麓千載是藏我颺以詩後其允臧

攻媿集卷一百二

欽定四庫全書

攻媿集卷一百三

宋樓鑰撰

志銘

髙端叔墓志銘

余與端叔遊舊矣宦遊契闊而情好愈篤蓋其淸苦勤敏皆余所畏而與人薫然又不得而疎也投閒來歸攜變離騷一軸遺余曰試讀之當相與論其當余退而讀之擊嘆其精深而悲其志方將與之痛飲而極論之而端叔已病病久而不可爲精爽猶前日也一日遣女奴來手札炳然以所藏歐陽公爲進士時白襴及其史槁詩章見遺且曰吾將亡以此爲永好辭之又至未幾而亡矣實慶元三年九月癸丑也往而哭之哀將葬其門人來告曰先生葬有日願得銘其墓余爲之泣曰向固嘗狀其先君之行今又忍銘端叔耶卒敍而銘之君姓髙氏諱元之端叔其字也韓國武烈王曾孫曰士擥朝議大夫是爲君之曾祖祖公仔右宣教郎燕山府路宣撫使司主管機宜文字考世埴修職郎致仕母洪氏封孺人髙氏家薊門五代之亂徙濠梁又徙亳是爲蒙城髙氏後居京師建炎衣冠南渡修職始寓明州今曰慶元府著籍於鄞安貧而喜教子君性穎悟絕人勤篤亦絕人居近市獨處赭山蕭寺顧無書得易一編晝夜誦不輟遂曉大防鄰士異焉稍借以書君下意質疑謹聽彊記執禮甚恭人亦樂告之饑寒寥落辛苦萬狀人或厭且怒至排擯不容瀕死者屢矣而志愈厲夜依佛燈寒擁敗楮或數月不盥櫛由是博通經史諸子百家之書少未知名屯田郎三山鄭公鍔一見奇之俾訓其子鄭公爲鄞士師表人以此加敬始寖得束脩以奉親且力於學今漳州使君傅公伯成爲教授折節定交不以諸生遇之由是門人益眾殆數百人少讀襄陵許公翰書及從沙隨程公回故尢邃於春秋博采諸儒所長搜抉無遺聞人有書曾不憚遠裹糧徒步而求之前後凡三百餘家訂其指歸刪其不合者防稡爲一書間出已意號義宗蓋十餘年而後成晚多所更定專務明經自三傳而下不盡以爲可吾鄕及旁郡之爲春秋者多出君之門或其門人之弟子也嘗病學者不務下學上達驟而求之太髙故自天文地理稗官小說陰陽方技種藝之書靡不防極𨿽庸人一技可取亦盡禮問焉佛氏大藏經五千卷讀之再過他可知也含英咀華以昌其文困阨多故其思苦憤悱極故其得深眞有劌目鉥心穿天出月之工旣乃日造平淡以幾於古作詩數萬存不能什一自謂樂府不媿前作嘗謂離騷之學幾亡矣爲之九篇曰湣畸志曰臣薄才曰惜來日曰感回波曰力敶曰危衷曰悲嬋娟曰古誦曰繹思深得三閭大夫防意且曰變離騷者沿流於千載之後而探端於千載之前非變而求異於騷所以極其志之所歸引而達於理義之衷以障隄於隤波之不反者也又者班固揚雄王逸劉勰顏之推揚之者或過其實抑之者多損其眞宋玉賈誼東方朔嚴忌淮南小山王襃劉向之徒皆悲原意各有纂著大抵防續緒言相與詹詠而已原之微防不能有所建明噫君以爲騷人之本意將亡君之意又將誰明之耶性嗜書家藏數千卷手自防勘寶之如珠玉遇所未見解衣輟餐不計其直又好周人之急有古人內溝之心田不滿半頃或割十畮以遺親黨事父母盡孝浣濯炊爨必身親之初入郡庠一羮胾必以奉甘防而食淡自如人設異饌不敢嘗必歸以遺親平居無疾言遽色彊力而忍訽薄之以患難而不可奪教導生徒勤慤盡誠如訓己子貧者致貨財則卻之而訓愈力有念其孤苦衣食教誨卒名於鄕君無徳色也婺士柳義老於逆旅君哀其窮率鄕人供給之死爲之棺斂至殯於家皆人所難乾道四年薦於鄕淳熙攺元又爲第一凡五上春官卒不第僅得因慶霈以榮其親去年當受特恩不就年才五十有六而卒疾旣革不食者月餘自分必死卻藥屏醫而處之怡然區處身後事纖悉無遺獨以不得終養母氏爲痛修職葬奉化之察亷岡力疾作書以母氏他日事屬其門人屠君槐以其居近察亷也且爲書以別親舊君子曰終豈不信哉豈不哀哉娶朱氏裏士友聞之女先三年卒子男三人子髙子亯子文一女淑尙幼家貧無以葬門人相與經紀其家以十二月甲申葬君於桃源鄕蔣山新盛隩之原始修職生名門實爲殿撰睢陽劉公棐之甥君學問固有自來蚤受知於殿撰從子侍郎孝韙周公侍郎綰周公年八十有二爲君記謙齋稱君之刻苦𨿽聚螢積雪和膽刺股不能過也屬文贍蔚咄咄逼人學益富文益進行益修此其志欲立於萬人之上而以謙名齋可謂有志之士矣客遊括蒼吏部何公偁風裁最髙愛君之才教以詩律其子參政公遇君尢厚至今不衰也禮部防稽陸公遊文章少所許可以詩人稱君君又好前輩遺墨故物對之則起敬如見其人得之則喜而不寐以遺餘者一二也老校退卒與之語中原及兵家事抵掌忼慨有封狼居胥之志故論兵法尢精或得其一防以干時宰諸公爲之驚嘆使得少分自見且將著於事業而坎防終身不得一官以死豈非命耶義宗百五十卷又有易論詩說論語傳後漢歷志解各一卷揚子發揮三卷詩三千雜著五百號荼甘甲乙槁藏於家嘗結廬察廉在大小萬竹之間著萬竹先生傳自言爲人達生任性不拘拘儒者之節好學而未至於道好文而不中繩墨好閒而刳心於古澹苦吟而不能自已鄕評亦謂君有不可曉者三貧而疎財貎古气嚴而樂易已甚衣冠垢敝望之如木雞而胸次灑落綽有晉韻知君者以爲然銘曰

君之生兮何爲君之往兮何之學窮百氏兮五上而空歸蓄書萬卷兮竟死而何裨天不可問兮吾將誰訴君視如歸兮吾又何悲志在乎魯史之義宗文存乎楚人之騷詞噫後有欲知萬竹先生者其視諸斯

工部郎中曹公墓志銘【代汪尙書】

公諱耜字仲本姓曹氏世爲開封府祥符縣人曾祖之器宣義郎祖組由太學登宣和三年進士第晚因郊祀進祥光賦徽宗稱賞召試中書省換授武階兼閤職仍給事殿中仕至道州刺史有箕潁集參政謝公克家爲之序父勛得世父官歷事四朝爲昭信軍節度吏開府儀同三司累贈太師諡忠靖三代皆贈至太師宣義爲嘉國公道州爲魏國公忠靖之亡也髙宗皇帝在徳壽宮悼念平昔賜以宸翰具言其嘗從徽廟北狩親被密防持禦札禦衣以歸俾予繼統且達二後書信請梓宮太后之還盟烏珠而卻其師【烏珠舊作兀木今攺後同】使逆亮而得其情且曰終始一節夷險不渝厚其賻贈之禮因疏行事大槪賜其後且見予不忘之懷搢紳讀之無不感嘆以爲君臣之際古所未有也公爲忠靖仲子幼而敏慧孝謹好學屬文忠靖尢愛之紹興十九年忠靖爲保信軍承宣使以郊恩奏補成忠郎二十六年添差幹辦翰林司二十九年忠靖北使適當危疑之時髙宗念其忠勤無以示寵遇之意乃召公赴中書後省試防深喜其才特攺授右承奉郎差充奉使大金國信所親屬十月充顯仁皇后宮總防使司幹辦公事三十年幹辦行在諸司審計司三十二年除軍器監主簿隆興元年知大宗正丞二年遷宗正丞乾道二年以便親主管臺州崇道觀四年差通判紹興府五年除太府寺丞俱不赴添差通判明州公未嘗歷州縣而曉暢吏事通練人情如素宦者時嗣秀王出鎭多以郡事委之公亦盡心禆贊相得甚歡八年太上皇帝時以皇太子尹京妙選寮宷除公臨安府推官尢被眷奬未幾隨府罷出知嚴州年未四十初試畿輔爲治得寛嚴之中吏民安之尙書張公枃亦以妙年爲別駕俱敏於政庭無畱事至今相與如兄弟然錢塘江岸爲風濤所壊大興工役公進錢萬緡石版五千片以佐其費朝廷嘉其不擾而事辦特轉一官以寵之淳熙元年秋丁忠靖憂執喪盡禮號慕毀瘠聞者稱美始忠靖旣奉梓宮太后以歸功髙眷渥見忌於權臣因丐外祠卜居天臺至是奉喪歸葬遂爲臺人四年起知徽州到官尢篤意民事剖決滯訟皆得其平山城民生甚艱下至薪炭防物必竭力而後得之公知其然因細民負重至城而不能售遂以官錢居之以俟嚴冬用元價以應民之須初非有規利之心故人皆感其惠因此乃反致繁言江東大饑公拊摩如不及荒政備舉而百姓終以艱食未免流移孝宗皇帝深軫疲甿令言者以徽饒二州流民獨多謂不峻其罰則無以勵方國遂與饒守俱鐫三秩停任於是列郡聳然民益受賜公退而安之不敢自辯尋主管建寧府武夷山衝佑觀十三年差知衡州十六年冬陛辭奏事太上一見曰此吾尹京時賢寮也問勞甚寵畱爲尙書司封郎官以職兼司勲避父嫌名攺工部郎中旣出親擢朝士不知所自或告之故且曰曹工部宦逹最久今日卿相在小官或布衣時已嘗丞宗正矣公以故家子雍容省戶言議文采丰蔚可觀人始翕然稱之謂其宜有以得此也紹熙攺元夏上章求外補差知常州未赴以諭罷明年復任衝佑慶元元年差知蘄州待次裏第三年閏六月乙未卒於正寢享年六十有一積官至中奉大夫祥符縣開國男食邑三百戶服四品娶洪氏吏部尙書擬之孫通判明州光祖之女封令人子男二人恕承奉郎志忠翊郎攺奏授迪功郎處州松陽縣主簿俱先卒孫一人復將以遺澤補官是歲八月丙申葬公於臨海縣靖安鄕小石保之原忠靖奉佛老甚謹卽小石建精舍以延往來公奉先志又加葺焉先一年自營壽藏於其側從新卜也公生長富貴而以儒素自將幼少無驕矜之色忠靖出入禁中手擅筆墨而謹畏無比有萬石君之風避遠權勢辭謝寵榮髙宗知公爲愛子又閱其詩文故擢之朝列後受知於太上進登郎省然三十年更歷內外才不見於施用迄止於此非命也耶忠靖樂桐柏山水築庵於西偏髙宗書衝嗇二字榜之傍有云壑尢勝公閒居日久增飾其舊徜徉於中意度蕭散不復嬰拂世故獨好以餘財爲鄕曲義事爲邑中建西橋甃通途谷貴則損其直以平市價雪寒則散所積以賑貧民死喪者助以棺斂逆旅者濟其空乏野有暴骸爲之焚瘞建佑聖殿於松隠山爲一方祈福之地水旱爲沴必齋戒躬禱多獲嘉應自邑入郛有三渡之險爲置大舟以濟不通民戶無擾邑人徳之故死之日士夫相率致祭歷言其事鄕閭無不嗟痛嘗過越上見茶園路僻雨濘則不可行又天姥一嶺尢巉巖難進皆捐金平治加之以石爲利大矣官至六品賞延未及其子先以奏弟之子怤今爲奉化縣尉宗族親黨倚以自給者甚眾風誼出於天性非勉彊爲之者達於時變自以再世由文華際遇累朝亦欲以此自見旣不得與寒畯爭執每遇吏事必疚心圖之觀其所已見者如此使得盡其才設施必有過人者旣感疾卻藥弗進嘿無一語及家事恬然而化又可知其所存矣修謹潔亷仕途略無玷闕新安𨿽坐嚴譴無有爲之明白者及得毘陵言者止謂引疾丐去不應治劇當別與閒地然其中卻稱在徽之政捄荒自有條理而人或咎其有膏梁之習夷攷其迹乃大不然罷非其罪人多冤之由是知人有善可稱者公論自不能掩也噫公今亦可以無恨矣【某】女弟爲洪文憲公孫婦與公有連又素相好也公之將葬復在齠齔奉祖母洪氏之命求銘余旣哀公之不究於用子皆蚤世不得詳載行事姑掇其家所錄參以平日見聞者爲敍而銘之銘曰

有周振鐸始封於曹參起相漢至當塗髙中更累代達者蓋鮮惟我國初武惠最顯猗歟太皇門多侯王公家晚著奮於潁昌曰文曰章名馳宣政忠靖繼起閥閱益盛公實鐘愛克世其家蚤登三丞荏苒歲華受知太上始在郎列卒不得施蘭摧玉折二州遺愛一鄕陰功孤孫秀潁其報必丰天臺赤城父子仙去我惟銘之以詔不腐

孺人兪氏墓志銘

紹熙四年餘爲殿廬諸位官臚唱之日掌以甲乙科號名奏禦時前五名婺人居其四君相以下皆動色以爲一郡之盛喬君行簡則第五人也余從父弟鏞嘗與喬君兄弟同研席又與行簡爲同年生同以表牋事人期集所時相與見過故與喬君尢稔慶元攺元余旣丐外得婺而歸喬君有書介鏞以來則知去載季冬之癸酉遭其母太孺人兪氏之艱矣未幾又以教授李君誠之所爲太孺人行狀至且曰行簡不孝不得以一日之祿奉吾母菽水願求銘以賁九京余哀其言又知李君非溢美者遂摭其實而書之太孺人世家東陽曾大父羲大父咨益父嗣回年二十嫁同邑喬居士森時舅姑已歿恨不逮事事其神主於正寢如生問其平生所嗜如古人所謂昌歜羊棗者歲時祭祀必供焉見親黨之事舅姑者每加羨慕且曰宜善事之吾不及盡此禮矣治家嚴整內外肅然自奉甚薄時儲酒肴以待居士之須賓至則奔走治具晤言燕語必以善道有犯者諭居士以不爭居士深於黃帝岐伯之書鄕有病者多卽之頗厭其繁必勉之曰是可以濟人不務規利何厭也由是所活滋多比鄰以室廬求售成劵已久忽欲復取人皆難之則贊其夫曰法不可復取矣然彼戀故棲而我必取之則非所安也居士卽還之其人感悅終身居士憂二妹之嫠而貧孺人慨然曰吾未有以報舅姑況君之同气忍坐觀其失所耶並其子挈以歸撫養皆有恩意有子不責以營生惟勉之學里巷舊無學者喬氏獨辟家塾延師儒以爲之倡逺來者館谷之誦日相聞助成居士之羙皆此類也寡居之後身任家事一毫不以累諸子子嘗手揣輕重曰是猶足存耶旣不得求師四方則合鄕之秀士相勵以學業當論文時往往立屏間傾聽記其要處退必詢究之不防於中不已也故士亦樂與其子遊升堂進拜禮如家人春秋寢髙子屢舉不得志念無以慰母心則諭之曰吾欲汝爲善士豈求必於進取乎行簡以上第歸鄕曲歆艷孺人視之淡然徐省其私持身益謹不以驕人始爲之喜及屬疾旣革則又曰吾生於宣和之三年至此不爲不壽汝曹第求自見於世以顯其親祿養不及吾無憾焉人以是知孺人之教子眞有義方非夫慕富貴以爲悅者也子三人長徳佐先三年卒次子驤業儒幼卽行簡也從事郎饒州州學教授女二人長適王元諭次適杜之琮孫男三人從龍次龍元龍女六人尙幼先是長子旣喪孺人於婦孫慈愛有加至是冡婦鄭氏以毀卒亦可以知婦姑之間矣十一月丙申將合葬孺人於居士之墓孺人嘗該慈福慶壽恩故得封云銘曰

柔而寡識閨門則均愛而失教婦人之仁猗歟夫人乃異於是以義相夫以學教子子登甲科喜猶未深察其所安始慰於心壼彞之懿莫此爲盛我銘諸幽尙篤餘慶

趙明道墓志銘

慶元二年趙共甫自丹丘來主鄞簿粹然佳士也已而其長兄見過晜仲俱賢意源流必有自一日共甫爲余雪涕言曰先君之葬三十餘年矣旣不及銘願有以表墓道庶幾有傳焉以贖不孝之罪且以行實來餘悲其意矧共甫之言篤實必無溢美爲次而書之昌陵皇子燕懿王徳昭生彰化軍節度使舒國公惟忠舒國生定州觀察使博陵侯從實博陵生保康軍節度使開府儀同三司房國公世彊是爲公之曾祖房國生皇兄昭慶軍節度使安康郡公令防是爲祖武徳郎子祐公之父也武徳南渡轉徙久之始寓於臺公諱伯直字明道建炎二年三月詔宗室羣試於有司特授承節郎累轉至訓武郎初監南劍州沙縣鹽稅歷臺州黃巖縣酒稅明州奉化縣稅婺州兵馬監押以親老不赴三任嶽祠再調贑州興化軍兵馬監押明州兵馬都監又以外艱不赴遂主管臺州崇道觀乾道三年八月辛丑以疾終於家享年六十有五十有一月丙寅葬於臨海縣大固鄕蔡嶺之原去武徳墓西少南三十步娶程氏以紹興二十一年五月庚子朔卒殯於白龍潭之精舍至是合焉四男子師弦今爲忠訓郎添差充潭州排岸次師泉亡矣次師絳保義郎添差監婺州都稅務次師防修職郎共甫也各以科目進二女長適修武郎李蒙次適成忠郎張萬孫男九人希魚希瑉希賀希淵希魯希防希韺希韶希梴女十人公生承平時習見富貴而天資端靜莊謹自將長好儒學善屬文治尙書博觀史傳尢習知國朝憲章性至孝兵燬流離事親就養無闕武徳晚嬰未疾藥必先嘗而進十餘年如一日居喪毀瘠兄弟和樂無間言介不絕物和不同流聞善則勇於必爲見惡則避之若將浼焉居無緣飾動有典刑𨿽退然若不勝衣言如不出諸口至是非利害剖決明辧人以爲不可及橫逆或加未嘗校也蓋其質本夙成而歷世故蹈艱險困心衡慮多識前言往行故能躬行如此居官廉恪禦下多得其心在章貢日羣卒忽擁門告曰軍且變恐並害公盡徙公家出城而後去公始諭之不從乃防服間道以入迨羣集郡庭則公從中出眾愕相顧因開譬禍福羅拜聽命事遂息公𨿽不自言而郡人甚徳之自奉𨿽薄而丰於祭祀教子嚴篤觀其義方之訓可知仲弟早世公善撫其孤卒使有成有子師酇今爲承節郎公恬於利祿北客之同寓居者如參政賀公錢公皆欲力挽其進公謝曰國家多難大父而上陪葬山陵悉淪異域痛心北望不如無生祿仕實非素志家貧親老無以爲養故未能自已而暇求榮耶二公皆愴其言不欲彊也晚號老圃每愛歐陽公吾欲四時攜酒去莫教一日不花開之句負郭卜居手種花卉時節互秀無日不徜徉其中帶月荷鋤臨風曵杖防吟舒嘯自適其適旣不事生產祿又不足代耕因以別畦藝蔬日鬻以助用安分自足與物無競超然獨樂以終此生嗚呼賢哉使其得試於用其志決不在富貴而已惜其終不少見於世然胸次夷曠無毫髮怨尢形於詞色識者可以見其所存矣余以淳熙五年贅倅丹丘一介之善多與之接聞公之風已後之矣幸因其子之請得爲公銘姑以致尊慕之意云銘曰

王孫翩翩舊聞其賢篤學自立詞采燦然孝以事親欽以奉先半生漫仕樂以窮年教子義方科目相傳定交令子獲聆緒言老圃之適吾將學焉爲發幽光見此銘鐫

奉議郎黃君墓志銘

君諱仁儉字約之姓黃氏本出建寧浦城谿東之族慶曆皇祐間髙祖銀靑仕於中原因家於陳之宛丘曾祖好謙朝散郎知潁州贈通議大夫祖宰承事郎特贈直祕閣累贈金紫光祿大夫父子遊朝請大夫以君升朝贈奉直大夫母武氏贈恭人紹興初奉直自度支郎出守臺州遂居明之奉化縣十三年之任補將仕郎次年監潭州南嶽廟次調嚴州淳安縣主簿秩滿以奉直年髙不敢去左右再奉祠未幾遭外艱服除監臺州支鹽倉歷處州靑田縣紹興府余姚縣永綱賞循從政郎孝宗覃恩循文林郎髙宗慶典循儒林郎引年致仕授通直郎賜緋衣銀魚今上登極轉奉議郎慶元二年四月丙子卒於黃巖長子官舍享年八十有三娶髙氏建昌軍通判公惕之女後族也先四十一年卒再娶陸氏處州通判康民之女實左丞諸孫先八年卒皆贈孺人子三人直行迪功郎監臺州黃巖縣鹽監管押袋鹽次直古早卒次直義女二人長未行而亡次適進士陳經孫男三人正蒙正需正師女四人長許適進士鄭樞君先葬髙氏於縣之寶化山又自卜壽藏於禽孝鄕車盤隩之原旣葬陸氏今諸孤以十二月庚申奉君之喪合陸氏之墓君家世多名徳性警悟長於記問史記兩漢杜詩韓文黙誦連數百言無遺忘及見前輩逮事直閣公典刑具存多記承平舊事談之纚纚不倦內明而行以至誠不事外飾居家孝友端願絕口不言人過有徳於人亦不道也確守官箴亷勤自將不爲矯激沽名事韜晦恬淡不與物競人莫窺其際淳安俗獷悍競渡多致殺傷尉懼而在告君攝事處之以術帖然不嘩邑人謂未有也嚴歲取米數萬斛於婺多不得全數君被漕檄受米於蘭溪去取以公吏不能欺婺旣如約嚴乃得實用焉在臺攝郡幕給軍衣有紕薄者羣卒掉臂忿怨坐上倉惶失措君徐呼其長諭以禍福羅拜曰黃佛子有言安敢不聽汔事肅然邑隸縱貨受賕不盈尺而法當流君攝法官曰法重情輕可從輕乎吏以爲不可君曰法本忠恕非爾所知請於守詹公儀之卒如君議赴靑田日道由縉雲今樞密葉公自戶簉居喪一見道舊久之且曰靑田鐵阬錢多以促辦害民今得長者爲丞民其少蘇乎君期防寛而信課反盈於舊永嘉遣海舟詣軍前旣籍篙師爲兵乞取家屬樞密院下其事帥司檄君覈實小人憑勢妄指怨家妻女以爲其家人君悉究其實吏曰此軍事恐有不可測者君曰如此何名覈實彼豈不能徑取之不爲動人多懷其徳始奉直公間闗南渡聚族頗眾身任其責君又從旁經紀之宦旣不達家道益困未嘗問也先世與二蘇公爲同年且通婚姻書尺甚多兵火之後所存無幾君力貧悉刻之石君書法甚精源流二王而遒勁似歐率更至老不衰在黃巖年餘眞艸行書幾滿屋壁見者驚嘆臨終初無疾苦對客歌笑如平時少焉就寢則已逝矣豈非善人君子之報乎鑰妻祖尙書王公舊居宛丘娶君之祖姑奉川又爲同郡識君諸父及昆仲甚稔二子求銘銘曰中原故家存者無幾典刑尙在言議可紀惟君壽考龎眉兒齒上接前輩終殿餘子舊事歷歷及聞正始靈光獨存今焉已矣吉徳之報手足爲啟後其昌兮勒銘千祀

周伯濟墓志銘

周氏爲鄞聞族始慶曆中殿中丞造以進士起家是生三子曰處厚溫厚師厚伯季俱躡世科仲亦以特恩入官父子兄弟皆以儒奮家聲卓然伯知建州永州季爲荊湖兩路轉運判官終左朝散郎累贈銀靑光祿大夫娶範氏文正公之女二子皆有俊聲鍔登元丰二年第以宏才直節有志當世坐黨籍仕至左中大夫知南雄州而止公論嘆息銖登崇寧二年第仕爲邑令小不合棄官而歸鄕裏尢髙之中大夫長子衝任右迪功郎監潭州南嶽廟憂患之餘又更建炎兵燬慕叔父之節不復仕進優遊終身蓋自崇寧至淳煕相去八十有七年歲在屠維作噩有煜薦於鄕焯薦於漕臺紹熙攺元焯遂登第鑰時待罪朝行問之鄕人曰此周伯濟之二子監嶽之孫也惟周氏名士繼出仕不甚達而多以退爲髙中大夫望最偉而不究於用伯濟守家法有隠徳不務進取鄕人亦罕識其靣故其二子能振發如許鑰晚出及拜監嶽下風而隨侍遊宦在都下嘗見其二子而聞伯濟之賢獨未之識旣而奉祠裏居慶元四年二月壬申聞伯濟之亡因往弔之二子一日率諸季泣以請曰先君𨿽不及定交而托契已數世先君嘗卜通逺鄕金穀裏銀山之原去祖塋二里而近將以九月丙午襄大事願有以銘君諱楫伯濟其字也莊重剛簡幼不喜嬉戲從濟南劉壽夫學凜如成人扃戶誦書率至夜分家人不得而入抄書用楷法旣冠一舉不售卽棄舉子業而耽翫書史以詩自娯好讀杜工部韋蘇州詩至忘寢食故下筆有二公之風對客淸談無一語及名利事監嶽燕居好客日與賢士夫從容觴豆君無兼侍奉承惟謹朝廷搜訪黨籍之後欲加錄用淸敏丰公少尹夏公之家皆以此登仕版君爲中大夫適長孫郡上於朝未報連遭內外艱遂不以介意又不事生產奉祀之餘僅取自給田有逋租未嘗訟於官公賦則先期而輸間至質貸了無慍色寡言若訥不爲諂諛克勤小物憂深慮逺舉足如蹈規矩遇人無少長與之均禮眞有不欺闇室之意教子甚篤每以門戶之重訓飭之且曰吾家以淸白相傳使汝輩能自奮勵貧非所患也延禮師儒意不少懈躬自督課始終如一鄕校月書季攷焯焯屢占前列君曰吾方以此卜汝之進否投卷必以實年兩際慶霈防年不及或爲惜之君更喜其不欺焯拜恩以歸賀客滿門君以爲幸不失舊物繼此有望矣亦不見其甚喜也焯之官請君禦安輿以行曰吾方蕭散物外寧能閉置車中自爲局促耶晚益杜門簡出入絕嗜好薄滋味康彊少疾不近藥石先一年忽以脾疾不喜食他皆如平時歲除祀先不攺其度正旦防覺困憊疾遽侵矣諸子日奉毉禬不效竟卒於家享年七十善人云亡識與不識相與嗟悼是宜銘矣娶林氏子男九人煇曄焯煥防炤煜煒燀長子及炤煜早卒焯迪功郎臺州臨海縣尉女三人壻孫輈劉佃紀橒皆裏士孫二人塤坦女四人在室銘曰

周爲名門中有人豪世以學爲業而仕以退爲髙猗歟夫君閱世滔滔哦詩擁書隠居以自遨有子克家爲時髦君則已矣後其有遭乎

知江州汪公墓志銘

外祖少師生於熙寧十年後自太府少卿爲兩浙轉運副使年六十一季舅始生年丁巳時庚申皆與少師同深異之母氏歸寧亦以是年生鑰又長於外家與季舅艸角嬉戲少長同研席年十三同冠而公已受世賞周旋二十餘年相與不翅如同气中𨿽遊宦南北見輒傾倒對酒劇談幾忘輩行不謂去歲一別遂成千古每拜繐帷哭之未嘗不盡哀也將葬內弟求銘何忍銘吾季舅又何敢不銘公諱大定字季應世爲鄞人曾祖元吉有隠徳於鄕祖洙爲鄕先生以特恩補官贈正奉大夫父思溫左朝議大夫直顯謨閣贈少師母王氏封恭人贈越國夫人所生母沈氏贈宜人公性開爽宏達了無城府十四歲遭越國憂伯仲二舅未及歸弔客盈門公哀毀擗踴如成人受弔盡禮宗黨稱之少師撫愛尢篤甫冠又丁外艱服除授右迪功郎特監潭州南嶽廟未幾沈宜人下世隆興二年差兩浙西路安撫使幹辦公事未赴省罷監行在排岸司乾道五年就充賀金國正旦國信所官屬六年任滿七年以奉使賞循文林郎監鎭江府貨務都茶場請兩浙轉運司文解九年到任務場歲課三百萬公平時不屑防計至是躬親簡書乃以增羨受賞獨厚淳熙元年循承直郎四年攺通直郎知紹興府上虞縣以賞典用新制對實歷凢十年至朝請郎公在上虞政務平易吏民相安事日以理邑有寓公吏部丰公誼左司潘公畤皆淸介之士相與如平生觀魏王薨於四明將葬於越詔遣刑部尙書謝公廓然運副韓公彥質防喪使者旁午州縣震動官吏股栗他邑不過供頓之勞惟上虞通明一堰最爲髙峻潮汐𨿽登僅過數舟則已涸矣公相視地形復興舊閘增浚渣湖別於支港創小堰以通余舟募遊手二百人別以旗色分列左右俟大舟入閘立柵旣定引湖水灌之水溢堰平眾力掖喪舟以進略無欹側舳艫相銜序進而不嘩俄頃俱濟二公驚嘆稱不容口至邑復見館捨三十餘區一一整辦器用精明帟幕華煥祭饌頓食尢爲珍腆上下翕然迨至府中貽書求假供張之具公又擇新潔者七十襲以應之二公旣歸言於廟堂諸公以爲一路之最故公之才益顯贊府嘗以縣錄事小忤其意不以闗白徑杖之吏來謝且訴公曰本縣丞何爲不可撻汝輩尙敢訴耶更加懲治丞始媿服聞者以公爲善處事也九年郊祀大禮恩賜緋衣銀魚通判揚州大鄕趙公子蒙爲帥政事嚴明公謹事之而從容忠告開心相與禆贊爲多間遇其怒徐而解之終爲之平僚屬恃公以無恐久而相知益深移憲浙右握手惜別時人兩賢之稅契一司有所謂導行費者吏引例以啗公公正色卻之曰我知勾攷簿書盡吾職而已他日代者以此得譴獄吏推尋根源公汔無一毫之累漕司交歲幣於金遴選其人命公與幹官權公安節俱行敵貪而愎齟齬萬狀至欲易白金四之一濡滯逾期𨿽已過淮北使者辭疾不出一日與權公誓曰今日不決斷不可空回於是襆被爲畱宿計始相感嘆遣人遜謝不待有請而事畢漕使以聞權公以是進擢公不自言也知韶州郡計惟仰諸邑常賦而令多攝官去來不一幾不可攷究舊者未足新者復積計逋緡錢三萬公曰民貧可重困耶徒費文移且以飽吏貪爾盡蠲舊負惟新是圖五邑欣然承命民亦樂輸焉舊有漏澤園在光運寺之側其廢已久遺骸多貯以瓶罌垂之梁間累累無數公因勞農見之其間亦有遊宦不能歸者惻然興念而未有以充費防曲江尉許君教老無妻子卒於官下公旣爲之經紀葬送篋中尙餘數百千公悉舉以辦役掩骼埋胔各得其所曰以此爲許君植福勝於他用逺矣邦人尢徳之幕官陳光祖爲之記甚詳經略趙公彥操漕使黃公掄倉使吳公昭夫各以所知薦漕又與憲車李公信甫倉使趙公不迂列於朝其略言以寛得眾行簡臨民勤儉公亷慈祥愷悌庶幾古循吏之風代還朝廷用諸司薦書而嘉其才遂除知江州江素號名郡訟簡財裕可以臥治及公之至大異故時帑藏不盈萬緡而負諸司之錢幾二十萬官兵俸給亦積至萬五千公爲之矍然日與同寮圖之蓋徵賦旣弗辦而遊士耗之又特甚公曰浚民膏血而使往來者挹取之以邀虛譽吾不忍爲也防有防申遊謁之禁公奉行尢嚴凢有挾而來者止以尊酒謝遣之或恐由此起謗公不爲動剔蠧剗獘謹朱墨節浮費飾廚傳稱過使客之事一切略去屬邑舊逋蠲貸之如曲江不三數月而用粗足補解諸司十七萬緡吏俸亦以次支行民不加賦益安公之政而不得志者萋斐寖成矣公竟以此罷歸郡人冤之相與語曰不知誰爲飛語厚誣吾賢侯耶有曹官坐侵用郡帑吏乘爲姦旣下有司公曲爲保全姑與易地以息眾嘩彼更以爲怨鼓倡遊言巧爲陰中人尢爲不平二倅張君泌陳君邕總幹王君興翁皆一時名士情交意浹驩然莫逆有賴葉濟數月政成公退觴詠相樂前此未有惜公之歸尢眷眷不忍別二郡皆有大兵屯駐待軍帥一以誠意敬公亦有加焉士卒有犯結證明白送軍中使自懲戒了無間言兩造至庭究問詳盡俟其首服多歸於恕惟姦惡盜竊之徒治必盡法爲之屏迹則又仁者之勇也水旱有禱隨輒響應舊祭社多委寮吏代行寖以弗防公曰社稷重事豈可憚勞乃躬修祠禮貳車有詩曰九江代拜嗟從昔五馬親祠始自今公自以由支郡升巨鎭荷朝家選委之重洗手奉職罙自奮厲又素著廉潔而橫遭口語皆出風聞不能無怏怏去郡尙無他重罹風雪之苦將次池陽忽得防疾一昔歿於舟中寔慶元四年正月丙辰也嗚呼痛哉享年六十有二官朝請大夫娶陸氏故發運使寘之女明慧勤約內助甚飭相夫教子俱有可稱先二十六年卒贈宜人子男五人敏中從事郎撫州軍事推官教中將受公遺澤余幼亡女八人其三亦先卒一適陸森宜人弟之子其次迪功郎監鎭江府延陵鎭趙希一從事郎臺州臨海縣丞趙師侊裏士黃沐皆壻也一尙幼孫男一人之綱迪功郎臨安府富陽縣主簿始宜人葬於慈溪縣石臺鄕龍潭之原敏中等將以十二月壬申奉公之喪合焉公之處家居鄕出而從宦表裏如一明白空洞不問大小待之鈞禮故所至與人無所怨惡檢身謹密杜門省事又不治生產了無贏餘婚嫁交迫俸入緣手而盡處故廬西偏欲少增辟竟莫之遂外家友恭之名聞於時仲舅尙書任兄弟之子猶子也叔舅運幹蚤世澤不及子公奏闡中以官其篤於友愛有父兄之風焉訃音至鄕親故無不隕涕母氏洎仲舅皆以髙年見公之亡傷悼尢甚公素少疾持心近厚孰謂其止於此耶公洊以臨遣奏事上動兩朝之聽其一論韶州岑水場兵匠之獘甚悉謂諸路配隸之餘選以應役或聚而爲盜害及一方若從鑪戶之便添認銅額可省廩給之費其到場及四年者照舊格給據縱遣餘人以次歸元配州軍實逺方經久之利敢書大槪庶幾後人或有取於斯銘曰猗歟汪氏積徳數世先生淳篤文行兼備少師起家深仁厚義舅承其傳慈祥愷悌載擁州麾仕非不遂胡嗇其年歿而賫志公之爲政慕古循吏害公客耶亦命之制龍潭之原往從伉儷有銜不袪慶在來裔

攻媿集卷一百三

欽定四庫全書

攻媿集卷一百四

宋樓鑰撰

志銘

知梅州張君墓志銘

龍遊爲浙東壯縣號難治自紹興間陶安世定有聲之後歷數政不以善罷四明張和卿由袁州萬載尉以捕盜賞攺右承務郎年壯气鋭往爲之宰親黨或勸止之旣至謁廟以亷勤公平自誓上不負於君下不欺於民終始如一神其臨之聞者竦然首定規畫凢聽訟追科出納簡稽公吏抱案進退皆有程度鄕胥姦獘智者不能盡察君左右參驗甲乙相紏簿籍更川薄楮以防削攺字畫分明欺僞略盡有宗室子與彊民爲仇各聚眾至數百期操兵夜鬭於市尉趨告公曰安有是事命置酒尉股栗不敢飲吏又告將合矣君笑不答俄散去約明日復至遲明召二人者至庭謂曰汝自相仇彼眾何罪而使濫被殺傷乎不如挺身持刃決雌雄於前兩人者相顧欲退公曰官府有法可容爾耶分囚廡下至累月始悔過求免邑眾爲言願相保任使自新卽縱之俱媿惕感服君旣歸猶以時節致書問起居者數年設保伍之法繪爲魚鱗圖居處向背山川逺近如指諸掌又籍其家之長幼姓名年齒生業纖悉畢載其崛彊無行鄰里可以紏告或犯法未就捕而君已知其人私忿鬭毆鄰不爲勸止者與同罪牒訴誣妄必坐其教令者法令易行井若畫一欲以獻之朝通行天下未果也豪右並大溪爲舂磑以擅利久爲舟行之害聞有廢之僅能徹去浮屋君始並其基址去之初謁太守司諫施公元之迎謂曰邑大未易治蓋以君尙少也君曰正恐上官以爲易今知其難則可爲矣守待寮屬嚴一日令賦外別輸四令奉命惟謹君獨爭曰使某左枝右梧月獻緡錢千計未爲甚難如貽患後人何守盛怒君辭益堅且曰寧棄官以歸已束裝矣守曰試子爾乃能剛果如此更薦之後日書問如待子姓家事亦或咨謀焉白革湖鎭當水陸之衝戍兵經山不翅寇盜莫敢誰何君白帥府以軍法齊之無敢嘩者有一士籠禽於市爲惡少年侵侮君責其不學送縣庠從師受蒙謹其程課居數日而後杖其所侮者人皆悅服視事才三月有訴君於部使者覈其言不根反以此受知又訴之朝洎付有司乃扳引前令事爲言其人旣伏辜君之治行益白久之謡誦雜然如十徳詩能官賦十可喜歌頌鋟木鏤石幾不勝數流聞四逺境內多立生祠惟靈耀成志二寺至以神事之或致禱焉帥憲具績效奏聞有防候任滿赴都堂審察淳熙初元旣造朝幹辦行在諸軍審計司俄攺差權發遣均州制詞有云風力敏彊有聲劇邑是時孝宗皇帝垂意民事由治縣而擢爲郡者不過數人如丞相葉公衡自於潛守毘陵卒至大用均有管內安撫之權人謂君自此升矣四年陛辭奏事稱上意且屬以有機密事奏來而臺評以資淺論罷五年差知興國軍前論者又以爲言攺通判筠州遭所生母安人方氏憂服除通判衡州旣授代而報罷紹熙二年主管臺州崇道觀四年通判廣州幾年適梅州闕守諸司奏辟未幾而屬疾慶元三年十月丙子歿於郡之正寢享年六十有一官止朝散郎嗚呼命矣夫娶伍氏封安人子男五人度廙庠序廉度將以君遺澤補官孫男六人奇之湘之衡之環之次俱未名先一年奇之卒孫女三人尙幼君之入廣從行者多困於瘴癘第四子序卒於梅君念之切閱月而君亡安人來自富家善事其姑君旣受命悉以祖產歸諸兄而又不事生產安人攻苦食淡閫助爲多人無間言奉祭祀未嘗不躬親撫庶子不翅如已出初封孺人後得今封率諸孤扶君之喪逺歸悲苦勞勩人所難堪歸而治葬尋亦感疾五年三月乙巳不起始公卜壽藏於鄞縣淸道鄕邵家橋祖塋之側旣以四年十一月丙申大葬又以五月壬寅祔安人於君之墓鳴呼天之禍張氏何其酷耶先是君之諸子爲君求銘以君旣葬而遲之弔安人之喪又哭踴以請余於君有連又以齊年相好尙何辭惟張氏自仲以孝友稱衣冠代不乏人永嘉南渡始居於吳五季之亂避地東來有官於四明者因家焉君之曾大父綸累贈宣奉大夫大父寅贈朝散大夫父邦彥政和二年繇太學上捨擢進士第官左朝散郎贈朝議大夫自叔祖宏舉經明行修爲吏部郎遂爲鄕之望族君諱祖順和卿其字也生七歲而孤當紹興十四年以朝議致仕恩補將仕郎性資明悟執喪如成人長從鄕先生僉判沈公銖遊沈公愛之至育於家曉暢世務以气義自許庻幾大其家者居官所至可紀萬載有盜竊發躬勒部伍禽得之念其窮無所衣食而致此以爲案問自首盜得不死衡陽歲饑道殣相望君遽發廩賑給而後報監司不罪其専而以才具優長薦之提刑姚公恪轉運張公縯提舉陳公傅良謂君敏彊精勤防平簡素不詭隨而失守不彊梗以侵權嘗稽其簿書條目𨿽多撮爲一編上収下支日總其最簡當精密無所容姦委之決獄酌情參法隨手剖析人稱平允相率列其狀於上今諫議張公釡爲廣帥以歲有登歉欲廣儲蓄以備緩急爲經略司樁備倉創立未久専以委君爲之條畫綱紀辦事旣速了無遺防張公亟稱之梅在萬山間官舍民居率以茅竹爲屋公慮火災更以木瓦自驛舍庫廩兩獄先以公帑爲之民亦樂從郡計匱竭爲之經理而用稍足又能葺學校爲養士計汀贛接境歲晚輒百十爲羣名曰負販實爲剽掠松源石下爲二州淵藪淳熙間有嘯聚者自是幾無寧歲君下車卽用龍遊魚鱗比伍之法行之羣盜爲之屏迹郡治之後茅葦彌望君令民築室兩傍者復其身遂爲通途舊以土客戶社丁供州家之役各有科調爲罷去之皆起來暮之嘆惜其見於用者止此也與人樂易持論平恕而勇於立事不顧彊禦毅然不可回奪居官防約爲令時鬻產以繼祿又好周人之急力竭而無倦色嫉吏姦如仇洞見肺肝人不能欺衡陽之劾良以此也平居念當世利害擬爲奏艸以待施用久遂成編名愚見錄藏書教子尢所畱意朝議有經解雜著數十卷大書編次寶藏甚飭對之輒泣下嗚呼古人以方六七十如五六十猶可以行志爲邑宰而得名於史傳者眾如君龍遊之政可以不朽故余表而出之家有治縣捷徑等書皆公見於已試者後來尙得以攷其規撫云銘曰

張氏著姓孝友惟仲漢良晉華支派尢眾永嘉南渡始爲吳人或官於明遂大於鄞君起孤藐以才自奮所至可紀芒刃不頓龍遊之政絕後光前治聲炳然徹於帝前謂自此升欲起輒僕晚試於梅遂罹變故抱負有餘賫志而亡哀哀賢助又不勝喪邑人屍祝足以不朽銘以表之尙啟厥後

黃仲友墓志銘

余從兄編修娶黃氏諸曁名族也嫂氏兄子定之又爲編修壻定之佳子弟聞其父推官之賢恨未識也一日以書來訴推官亡於上饒之官舍歸葬而求銘爲摭所錄行實而銘之君諱宗諒字仲友世居洪之雙井與豫章先生俱本於婺州之黃五季有避亂而居剡者又遷諸曁遂爲縣人七世而上失其譜矣曾祖舜卿贈正議大夫祖彥朝議大夫贈大中大夫父克寛朝散大夫贈中大夫君幼而孤刻意問學手卷不釋紹興初建太學以弱冠上優選月書季攷屢占前列馳聲二十餘年秦申王當國之久士子習爲諛言漢唐非七制三宗不道時文中不復及興亡治亂事至不識資治通鑑爲何書二十六年歲在丙子髙宗更化之初公道大開申挾書之禁防閒甚密秋賦多趑趄其行君以素業賈勇而前登名薦書儕輩嘆服時命不偶淳熙五年始以特恩補將仕郎明年中銓授處州遂昌尉年近六旬而勞苦不憚警捕之職甚舉境接建安俗獷悍小歉則盜竊公行里正嘗以嘯聚聞君亟率所部操兵往逐之凶徒相顧駭曰黃佛出矣忍犯之耶相與遁去一境晏然十年任滿調臺州司法參軍到官適歲大祲義倉出納惟謹尋授信州軍事推官慶元二年始入幕國正季君翔爲守布衣交也郡事多以委君幾於畫諾君老而益壯剖析滯訟案牘山積推究無遺據法予奪不容一毫之私二年間類爲四冊近五百事四年之夏忽苦脾濕𨿽多在告竭力公務不見惰容痼疾復作遂求致其事轉承事郎方將俶裝東歸放意林壑以樂餘年未幾疾革竟以十月戊寅卒於正寢享年七十有七娶趙氏融州觀察使贈開府儀同三司潤國公士筏之女聯姻天族袒免親法當補官君獨不就識者髙之子四人與之先六年卒次卽定之登仕郎次一之尙之皆業儒女二人長蚤亡次許嫁姚銓參政令憲之諸孫也孫男三季雅季文季野孫女四諸孤將以五年季秋某日葬君於縣之孝義鄕魯墓之原合趙氏之墓君資彊毅而與人謙和及見前輩源流有自他無嗜好惟教子甚力交遊至多未嘗失色遂昌邑庠艸剏二丁祭器亦不能備君悉力整辦爲之一新課試士子翕然悅服尙書王公佐方尹京邑貽書相賀有辟黌捨以延生員爲斯文宗主之語在丹丘時直閣田公渭以倉使按郡一見唶曰老先生尙爾淹卹乃令吾徒冒乘傳之寄自顧歉然卽以舉削來詞曰學髙前輩政有典刑允謂老成尙堪繁劇人以爲知言禮部尙書尢公袤時居西掖以詩寄君有云金馬玉堂慙我輩靑衫白髮念君遲三數公皆上庠故人故知君尢深推此可見君之爲人垂絕不亂命諸子無他言惟以進業保家勉之自號隠退老人有文集二十卷藏於家銘曰

吁嗟黃君馳騁文囿少蜚雋聲不爲不售晚服官政感嘆耆舊逾七望八不爲不壽日月逝矣用不及究善積慶余尙啟厥後

趙深甫墓志銘

長兄績溪尉蚤世三子五女以次婚嫁丘嫂最愛季女聞小溪寓居趙氏家法媒妁之言曰武徳夫婦偕老杜門約居教子甚嚴諸子聯中科第多有賢稱其第三子師信旣以淳熙二年賜進士出身得尉臺之臨海矣請婚審於鄕評曰然遂以兄之子妻之後以近制攺師潯字深甫旣壻於我與之遊處被服儒雅略無膏粱之習慶元二年君旣悼亡謀葬於通逺鄕白石裏石營保之原而後之官甫四年而君亡矣哀哉母安人馮氏尙無恙一女二子哭聲不忍聞石營去所居才里許將舉深甫之喪合焉求銘於余忍銘君乎哉君實爲藝祖之帝系孫贈保康軍節度使髙密郡公令儇君之曾祖也贈武義大夫子蓋祖也主管臺州崇道觀伯武徳也武徳生長承平南渡流落居四明之鄞縣大抵居官防儉謹蓄俸余以爲待次計與鄰里不以財交故內外肅然深甫生而奇龐長服義方自力於學登第五年而後授室彊敏自喜始調官或賀之曰臨海尉多以捕盜攺秩者君以爲非吾志也在官果兩得彊盜一獲私鹽甚夥皆應受賞照驗明備終不自言又達於吏事以此受知於諸公邑民自經而有傷又以移屍興訟令受私謁諭君毋生事君正色曰事干人命今日正欲得實耳長揖而起終直其事人皆稱平令慙且不樂時以職事相窘君弗卹也有士將雄狡無賴前政莫敢誰何偶有犯當治輒肆言曰尉欲治我不望攺官耶君寘之理窮詰宿過卒逐之餘皆聳服尋爲衢州西安丞工部尙書謝公源明時爲守趨召轉運使潘公景珪問曰郡中有賢丞乎謝公以二人對而以君爲優備言防勤曉暢民事之詳潘公曰得之矣俄列上謂才術優長可以作邑兩易知嚴州桐廬縣最號難治君爲之談笑而辦才譽益顯任滿授紹興府錄事參軍丁武徳憂不赴服除防有防侍從臺諫各舉宗子二人余在西掖薦君之兄師津今知樞密院謝公深甫臺人也極知君恨舉員已足未有以及之方爲禦史中丞而吏部尙書劉公徳秀爲監察禦史問人於憲長謝公亟稱君之賢劉公慨然薦之其詞曰奧學有源素履無玷𨿽歷官未久而聲聞益彰並及辭盜賞事爲逺到之識乞以備朝廷選擢初不識靣眞公舉也天族蕃衍人才眾多昆仲屏居山間憂患之餘名徹天聽照移狎至幾於羔鴈成羣者鄕人榮之本無意於干進僅以此俱得添差幕官君授建康府節度推官畱守尙書張公枃多以滯訟屬君處之當人情合法意眾議有未定者獨招入郡齋議之或至夜分而後退大資趙公彥逾素知其才見其盡心贊畫受輸決事無不曲當首授京削參政又爲之延譽諸司交薦僅二攷而歸旣調嚴州節度掌書記爲部胥所賣再往都下久之得疾逆旅遂以五年四月戊寅卒哀哉若人之不淑也始旣辭盜賞而不用蹉跎至此知已方當路可以伸矣而止於儒林郎素壯彊飯年五十有二何疾遽困之耶子希偘希�女未行君性質直忍貧自立職務之外進學不倦垂意經史同寮賡和往往傾其座人心計精密治公事如家事言不妄發持論甚正孝友勤謹自奉淡薄不務華飾思有以自見於世遂吞志而已矣方鼓盆時手記費用之目甚悉其子請曰何用爾君忽曰我且死汝輩從此爲之玆聞訃音變起倉猝昆仲方議經紀之希偘等出舊所編按以從事適奢儉之中噫豈有知耶葬以六月某日銘曰

父子之賢聞於鄕閭兄弟之美徹於帝都君才甚優知已當塗謂進未艾而止斯乎兄子旣殂又銘其夫尙惟諸孤承慶之餘

安光逺墓志銘

淳熙十二年餘方懷東嘉之綬於家頗聞安君光逺詩聲一日褏長箋臨門倒屣迎之貌甚偉文甚工與之語纚纚可聽而忘倦也又六年過余於外府求跋其大父詩卷比余投閒裏居故人罕不見者獨光逺未能相過已而聞其病遂不起寔慶元四年七月丙辰也六年諸孤將以四月丁酉葬君於鄞縣之通逺鄕建隩南山其次子踵門以銘爲請手編先集列載行實粲然可觀余旣哀光逺之不遇愛其子之克家遂屬筆焉惟安氏系出唐忠義傳金藏五代後唐中書門下平章事金全之後國朝勲籍節度畱後守忠卽君之九世祖司徒忠果雄勇功臣習七世祖也曾祖希文崇信軍節度使祖防武徳大夫眞定中山府路防訪使者父時從義郎三世皆娶趙氏家開封祥符縣建炎避地著籍於明今爲慶元府居小溪鎭四十年矣君諱昭祖娶軒氏亳社左承議郎中美之孫子男四勝非辟彊去華棄疾女二長歸馮季參次未行孫男一女三君世爲名將至防訪始以文采受知祐陵與樞密宇文公虛中雍帥蔡公靖遊尢與寶學劉公子羽厚善劉公狀其行自謂急難之義天屬莫加也從義仕不顯而家學尢懿見於張公總得祁之帖正字土公衜之銘兄弟終鮮承父祖之傳幼敏悟力學抗志髙邁從義指物命題脫手成句見類書輒屏去曰此豫以不能待人者性端靜衣或數歲一瀚繙書已熟若手未觸者舉動不苟絕無子弟過從義年逾四十得君篤愛之擇師以教日益秀發父子短檠相對至十餘載自爲知己出入不能相捨旣冠同客都下從義得疾委頓君憂惴願以身代旋卽東歸竟至捐館執喪哀毀悲感行路母素嚴重家政至是益肅君亦敬事盡其歡心及疾革醫禬未效至刲股以進家人竊窺而後知之喪葬俱備哀禮自以世襲衣冠未有以文發身者扁其室曰觀行朝暮激昻期紹先志蹉跎至五十始慨嘆曰科舉之不效命也遂一意於義理性命之學捨後築圃中辟一徑自號通村老子好爲古文尢工於詩平澹敷膄不爲艱深之詞每曰工夫到處卻無奇特有文集二十卷名通村遺槁丞相壽春魏公退處碧谿山中之客惟雪窻張武子與君從容觴詠如裴迪之在輞川也鄭黃中王徳新龔養正薛淸卿湯孫將諸君皆相與爲文防酬倡之友致仕應君良弼一鄕推爲長者老而益髙君尢與之厚嘗銘其墓人以君爲應之亞匹云與物無競不見喜慍之色每戒子弟勿與人辧是非待其自釋又曰橫逆之來如在荊棘中徐行緩解而已禮法自將不識公府以誠待人久而相孚內外無間言喜事愛客客至趣備酒肴擷蔬買魚陶然徑醉气同志合或館致累日室無長物惟好古不衰先世遺書殘編斷簡皆手自整比書尺往來有可觀者亦謹藏之筆札素工稱其文骯髒髙簡莫窺其際客去則取所聞見者劇談示訓諸子不待出門而家傳充然有得也自卜葬地無復世間意參閱內典旁接諸禪跌坐至深夜不動年才五十有七而疾病垂絕猶大書偈語詞意超詣亦足以知君所存矣銘曰

窮亦樂困而亨奚其爲政不言而行惟卒不施以昌其詩江山爲助筆乃縱橫優遊田裏以得此生彼其憂於心而毀於後𨿽曰得志未知與此孰重而孰輕安氏之積厚矣非此其身後其有興者乎

朝奉大夫李公墓志銘

太師史文惠公兩登相位其持論以求賢用吉士爲先蓋其天資寛宏務爲忠厚家傳孝謹以此教子以此擇壻玉局李公刪定其一也公諱友直字叔益世家紹興府之餘姚太師爲尉與公之父遊見公所爲文奇之又喜其端粹遂締姻焉公甫冠入上庠太師鼎貴公退然未嘗自言同捨有不知其爲丞相壻者其恬於勢利自爲諸生時已如此太師尢器重之旣登科而太師再相孝宗垂意人物一日問太師子壻孰賢以公對卽除詳定一司勑令所刪定官時淳熙五年二月也有以資淺爲言者𨿽寢前命至七年再除始就職朝論翕然以爲眞吉士可謂冰淸玉潤矣公曾祖尙邕州太平寨主簿祖竑從事郎累贈奉直大夫父梓承務郎累贈朝請大夫妣茅氏贈宜人公幼警悟蚤已能綴文父祖奇愛之稍長益自刻厲主簿學行爲里人所宗以貢入京師晚才得一官延師儒訓子孫孫曾四人踵入太學公最以詞賦得名屢占上游自名薦書後以恩免舉將再上禮部俄遭外艱乾道初試上捨中優等又丁茅夫人憂淳熙攺元該免省者五人公獨不就遂登二年進士第授迪功郎明州慈谿縣主簿易太平之蕪湖未上而有勑局之擢才半載以修進條法事類特攺承奉郎輪對便殿進止詳雅敷奏明白歷陳救荒漕運附試三事孝宗嘉納悉以付中書或諷公謁廟堂施行之公曰吾知盡愚忠爾後議者立附試之額卒如公言同列序遷方擬以客臺博士處公言者又以爲驟得防外補丞相王魯公諭使求倅謂杭則不失故步明則可以便鄕公止匄祠魯公深嘆其逺識也九年主管臺州崇道觀十一年通判婺州旣至郡參正李公彥穎中丞蔣公繼周爲守皆知公賢厚每事咨焉公外寛內明政務大體而略苛細恂恂若不能言而從容裁決無不均當謙和樂易事上官以禮𨿽不爲異亦不肯希意苟合惟是之從不可幹以私僚屬吏民敬而信之不忍欺也旣歸宦情愈薄去國且十年未嘗以一字自媒於諸公居歲餘復求郡丞遂倅湖州劇郡數易守公間行郡事輒稱治吏引例捲以攝承當增俸叱去之一金不取也提刑陳公公亮提舉黃公遹將列薦於朝公力辭之趙公不迹來守彊敏明察官吏嚴憚且謂公必不合公不攺其度守爲之降色辭公亦以吏師事之始終賓敬不可得而親疎時人兩賢之後守至未煗席劾去外臺怒未釋偵邏日至符移旁午先是郡有舊胥爲守家吏與之俱來已而頗肆籍其家得守與其壻數書戎官將發之公曰何忍發私書以隮人於險乎亟焚之止械其人以前使者聞之弗罪也後窮詰之守果無預事遂白微公幾殆矣秋賦多鼓噪之患公爲監試前期以訪鄕老具得其情爲之區畫無敢嘩者攷官以去取求決於公辭不可以詞賦定取四人時預計偕者十一人獨此四人擢上第人深服鑑裁之精也尙書程文簡公大昌舊爲司業素知公嘗曰公澄之不淸撓之不濁眞淵乎似道者哉侍郎莫公叔光代公爲刪定郎嘗貽書曰公如美玉固未嘗掩瑕而綷粹之至無瑕可指此平昔之所敬慕未易及也其爲名勝所重如此慶元攺元制曾兩任通判者方許拜州曾經擢用者方許除職事官交親趣之起勉至修門謂公必畱而一造相府卽以小壘自詭丞相余公謂何取之廉耶許知臨江軍命未下已謁告歸矣五年夏以疾求閒甚力今左丞相京公意謂憚逺委曲勉諭旣不可回又爲之易廣徳且諭公曰地近事簡可以臥治毋惜一行也時廣徳守已得祠需公之至公謂求閒居而得便郡辭逺次而就見祿君相之恩誠厚非本志也復申前請攺成都府玉局觀後兩月疾益侵求致其事竟以其年八月乙亥卒於正寢享年六十有六積官至朝奉大夫賜緋衣銀魚史宜人有賢操先二年卒蓋宜人朝祥而公以暮捐館舍人尢哀之子四人曰賡曰康迪功郎婺州浦江縣主簿曰庸曰庲以公遺澤補官賡庸皆蚤世四女長適迪功郎臨安府新城縣尉趙師固而卒次適修職郎監紹興府和防酒庫史實之實之亡矣余在室孫男三人該將仕郎謐詡女一人諸孤將以六年九月辛酉葬公於縣之蘭風鄕新湖劉公隩之原合於宜人之兆嗚呼公金玉人也簡淡無嗜好經學防於二禮屬文長於駢四儷六間爲人艸箋奏談笑成篇初若未始經意詞防明切號爲得體他有碑志銘贊等出輒爲人取去無畱槁公旣沒僅裒二百餘篇藏於家詞气雄渾似其爲人字畫遒美鄕有石刻必求焉凡公所長不以自衒也性至孝祿不及親終身以爲恨故於族黨恩意有加訓子若弟示以趣向使自知勸誘掖後進絕口不言人過杜門卻掃或十餘年不至城邑令佐歆其賢多就見之淸修謙謹無賢不肖一接以禮犯者不校不見喜慍之色故哭公之喪者無不盡哀裏閭耋穉亦咨嗟痛惜謂無復見若人矣康少而幹蠱卽委以家事俾毋闗我築堂曰竹隠一丘一壑不啻自足多焚香黙坐得喪榮辱不以介懷疏財諭義不事生產而趨人之急成人之美恐力不及旣無徳色或莫之知也先卒一月忽告二子曰吾以進士起家仕至二千石將以善終無可憾者遽屏醫藥至屬纊無一語亂膚色溫潤竟日無小異家人幾不忍斂顧非寡欲積善之效耶鑰父子出入太師之門識公甚久旣又同朝婦王氏之侄歸康與鑰之次子實爲僚壻稔知公平日大槪故康來求銘康謹願克孝濡染有自來嘗薦漕臺進學不已是能世其家者銘曰

溫良恭儉先聖規撫門人從事有無實虛猗歟李公渾金璞玉終始如一慊不自足施於有政如古循良進稱於朝退淑於鄕云胡不弔喪此吉士慶必有餘昌爾來裔

知復州張公墓志銘

孝宗龍潛妙選寮寀端明張忠簡公與太師史文惠公實爲贊讀直講內禪之際二公翊贊爲多文惠旣相忠簡爲工部尙書告老而歸上意恨用之不盡恩數優渥視簽書樞密院君臣相遇可謂盛矣公諱仲梓字才卿忠簡次子也世爲溫之永嘉人曾祖稹祖忱贈中奉大夫忠簡諱闡母盧氏累贈魏國夫人公資彊敏少承義方力學博記年十四入上庠時中興學校更新在選多名士已能與之相下上月書季攷率在前列又兩預薦書紹興三十一年以明堂恩補將仕郎非公志也明年授右迪功郎監潭州南嶽廟隆興二年丁忠簡憂乾道五年差監行在丰儲倉九年史公以使相帥福州過闕力薦其才孝宗念舊學之子卽日召對閏月攺宣義郎三月除大理寺主簿淳熙元年遷太府寺丞四年乞外補知通州七月陛辭因論常平利病敷奏詳明上爲之嘉嘆問闕在何時以實對卽許攺除且諭公曰他日蒞職毋忘所陳遂攺荊南路提舉常平茶鹽公事六年持節入境體臨遣丁寧之意疚心區畫利興害除因劾寮吏之慢令者忤同事意防遭論罷公之仕進自此齟齬矣十年主管建寧府武夷山衝佑觀後知江州再知通州俱不赴凢三授祠祿至慶元攺元始爲兩浙西路安撫司參議官秩滿知復州四年赴郡古號竟陵廢置靡定旁枕襄沔地卑水匯間三四歲僅一熟富商歲首以鹺茗貸民秋取民�大艑捆載而去公至首訪民瘼嘆曰種未入土民已無所告糴可無以處此乎騰書帥漕借所儲粟禁止商販又廣爲収糴之計倉廩充實邦人賴之野曠多盜重爲民害公分置鄕兵部分嚴整犯者痛懲以法盜爲引去期年公感未疾視事不少懈未幾寢革遂以五年十月辛酉卒享年七十有一積官至朝請大夫娶周氏朝議大夫奉先之曾孫視永嘉先生行已爲大父行少公一歲先一年二月甲午卒封宜人男三人爚通仕郎旣冠而亡次烜燠俱以公任補將仕郎女三人孫一人埴當授公遺澤孫女二人公蚤歷艱苦忠簡晚旣貴家事賴公經理性介特不好華飾圖史之外他無長物通經餘暇諸子漢晉唐諸史鉤奇撮要手自抄錄所爲詩文盈帙簡古防深今藏於家旣登仕版又再薦於外臺四上禮部竟不偶中間困於煩言才不得試孝宗簡記擢守九江亦不果出卜築謝池陶然自樂終不見戚戚之色家傳有自來矣宜人幼潁悟嫁時公家尙窶相與刻苦以奉忠簡閨門無間言善相其夫者也二子將以六年十月甲申奉公及宜人之喪合葬於縣之吹臺鄕西山法濟院之右來求銘鑰於公家爲有連歲在癸未與公之弟尙書公春卿爲同年進士獲拜忠簡下風迨官勑局公之季弟延卿爲寮公方丞外府居又比鄰客授公鄕後又假守昆仲偶皆家居春卿同列從班公入議幕交情事契日益加厚公之在復春卿以華文閣學士守鎭江延卿爲濠州伯兄之子晦之爲泰州一門四郡守諸孫秀發人皆嘆忠簡君子之澤夫何公與春卿繼卒於郡逺不能致束芻而駭悼實深故不得辭而爲之銘銘曰

忠簡深醇求之古人位嗇臺輔望壓薦紳君承義方蚤入太學嘗顯於朝卒困流落復政未報而乃忽焉哀哀介弟相隨九原君子之澤其流未已我惟銘之以詔孫子

攻媿集卷一百四

欽定四庫全書

攻媿集卷一百五

宋樓鑰撰

志銘

朝請大夫史君墓志銘

四明衣冠之族紹興以來莫盛於史氏自八行先生以純徳奧學積善餘慶是生樞密公吾鄕之登政地者實自公始樞密兄之子是爲太師會稽郡王文惠公位極人臣而史氏益大故君之髙曾皆重疊追贈者四十年不惟賞延繁衍而決取世科者累舉不乏人其興又未艾也盛哉君樞密之子也諱浚字堯翁世爲明州鄞人今爲慶元府曽祖簡祖詔俱贈太師冀國公曽祖妣葉氏祖妣徐氏皆冀國夫人樞密諱才嘗任端明殿學士簽書樞密院事官左朝奉郎致仕累贈金紫光祿大夫妣孫氏封齊安郡夫人累贈大寧郡夫人樞密以紹興二十四年歸休三十年致其事奏君將仕郎授右迪功郎監潭州南嶽廟以便養三十二年丁樞密憂服除引孝宗登極恩循修職郎再奉祠乾道六年調福州古田縣尉九年文惠公帥閩以避親不赴崇憲靖王知明州辟爲定海制置使司準備差遣淳熙四年秩滿闗陞從政郎用舉主攺宣教郎知紹興府新昌縣十三年差權通判婺州十六年光宗覃恩轉朝防郎紹熙五年今上覃恩轉朝防大夫余以年勞積官至朝請大夫嘉泰元年引年致仕三年九月旦卒於家享年七十有五嗚呼君年三十而得官歸自婺女才六十有三已無復宦情其見於施設者止新昌婺女兩任而所至聲績可紀其奉親立身處家居鄕又皆以古人前軰自期是亦爲政豈虛語哉樞密之歸君已壯矣謂君曰吾之進退固自無歉第郊恩不能及汝耳公拱而對曰大人方欲全晚節豈當以某爲念樞密喜曰吾姑試之而气貌泰然足以成吾志矣參政李莊簡公守永嘉樞密爲簽幕待遇極厚君方就傅附學郡齋每旦必束書以俟戶外寒暑如一李公奇愛之樞密赴余杭君侍大寧次長安埭時有數百艘相持旬餘公猶總角爲之登岸處分使往來之舟以敍而行已舟獨殿不日遂通樞密被召將行吏有以白金遺僕夫者公侍側奮然曰是將污我當發之樞密喜曰吾兒可謂淸白吏子孫矣性篤孝大寧旣下世樞密年益髙父子相與爲命娛侍左右藥非親嘗不進未食不敢食執防盡禮旣葬結廬其旁捨城居而家焉致敬家廟旦旦集家人拜謁風雨不渝蔬菜之屬未薦者弗敢嘗祭祀備極誠潔滌濯烹飪必躬必親將奉祀則衣深衣以寢諱日先期齋素哀慕涕洟如始防生朝不爲宴樂在官吏民無知者同气惟一女兄適周氏事之甚篤見其卜居以金谿別墅遺之制幕例得僦直君曰吾有先人之故廬在僕從亦以鄕曲不當用悉辭之魏王來鎭君以職事迎謁境上典客謂當庭拜君曰此必非王旨揖而出王首以此見重遂被論薦將校捕海寇防百人吏欲逮治匿贓事君曰彼出死力得盜以贓爲賞亦不爲過若以屬吏是爲賊報仇也誰復用命王爲寛之皆感激盡力海道亦淸幕寮蔡君大成亷明有守或污蔑之將寘於法君力辯其非辜及出又厚爲之禮東錢湖積葑膠轕王欲開治之有請於朝欲給錢谷及設醲賞且以屬君君引嫌以不敏辭又白王曰今爲民興利所費非不多水軍有舟楫畚臿之屬儻優給軍士當必樂趨第嚴爲紀律毋令擾民足矣請列杙岸旁取葑積之日久自成隄矣若屬之官吏必致煩擾民疲於奔命吏急於言功止得目下彌漫可觀根蔓不除適滋後害爾已而皆如君言始至新昌待制朱公熹時爲提學一見如舊卽以滯訟委之天臺有王烏頭者中產之民以析戶交訟三紀矣案牘山積君盡召其黨諭之曰至親終訟未有不破家者我非不能處防一有勝負汝必將復訴詞意願款察其感動遂與酒肴使交相悔謝明日俱拜庭下曰今不復訟矣朱公深爲器重自是親戚有訟率以此處之或使之拜起揖遜於前而去得罪於父母者輕重亦惟父母之聽曰吾盡法則傷恩矣由是無不感厲自新蓋平時鄕鄰有失孝弟之義者必諭之以禮曉之以法不悛者或媿辱之感悟則與以酒食之資使其奉父兄之歡乃已其有暴戾恣睢狠於鬭昌於貨者亦誨之諄諄俾歸於善故見於政者專以風化爲本也君於催科不擾而集嘗曰寛之於粒米狼戾之時而迫之於半菽不給之際是罔民也乃爲之曉諭謂及今不卽輸納將來不免追催諒勤周悉無慮數百言讀之者𨿽頑鈍之夫亦知感悟租賦不待促而辦部使者至以移示旁邑至今邑人猶傳誦之邑在山間異時趣辦役夫以稱過使客近鄕之民一月或至數四君令鄕各置籍據籍防差出歷爲信自輦輸官物之外一無所役三年間戶不過再及之逺者或終不及也大谿自天臺而下漑田甚廣舊有隄以障狂潦而善壊防無寜歳君曰人力不至爾出官錢屬耆老督民修築民競勸趨其他陂埭經君修繕者無不堅久鄕吏銷鈔不以時遇有防追擾及已輸之民者多矣君深慰勞其人問其道裏期防之費官爲還之罰吏金以償官吏困於輸金其獘遂絕有士與民訟田君謂士直而牘未具士復來謁君曰玆事已決彼當無辭今見諭則成請求之私移丞佐決之後無敢有私請者僧訟一民負錢至數百緡君疑之問民妻安在曰近鬻於人矣卽詰僧曰此人甚窶何屢貸之汝必私其妻妻鬻故訟爾僧詘又有訴僧寺殺其子而屍亡者君念筍蕨方盛此必爲盜被擒而竄爾責僧令防訪而寛其期防獲之一訊而服豪民以稱貸獲利倍蓰償者無所出則以錢百萬獻於官公問錢安在曰散於民間官取之易耳君曰以此餌我而欲自爲計也卽受其獻而列名及數悉蠲之無不稱快或殺人於野而未獲尉兩以他盜塞責君察其非是皆縱使去旣而眞盜乃見猶微服至其處覈之與獄辭合縣計初無百金之儲而逋負以萬計君攷歳入之目窮蠧耗之原曰吏姦耳吾能裕之先是歳用一吏司出納號場典羣吏表裏假貸爲姦君使日一易之凡一日之入暮歸諸帑久而寖饒曰此理官錢法也規模旣立上下寖以相安再歳所用益衍重門頽圯眾以爲請區畫自出一物不取之民有與官爲市及就役者加與之庸直有獻木者君曰官自足用此汝先壠中物或與族黨不平將假手於我耶卻之先嘗籍諸鄕之盜日飼之而拘焉民間無復犬吠之警旣數月相率而訴曰某等失業爲此然朝暮惕恐未嘗得飽食安臥如今日也各已知悔且望少寛許其日就傭役夜必歸宿及是皆執役於官元夕落成棟宇華煥鄕民不知有役咸聚觀以爲神縣庠久敝欲新之而前迫於民業一徑防不容車馬君謀辟地或曰其家富饒未易得也君召與議卽以爲獻厚償其直於是面勢軒豁新殿廡列棨防觀者唶曰吾邑文風其昌乎其後名薦書取儒科者相踵元日爲敍拜禮衣冠畢集爲陳尊爼設介僎敍長少獻酬雍臾無敢嘩者且曰鄕飲之禮昔固嘗行之未有濟濟如此者耋穉皆相與觀禮焉君資明而健決兩詞至前情僞立見書判數百千言反覆切當每曰久訟廢業實官司不決之過惟詳盡不可轉移則安居矣故一經予決𨿽宿姦巨猾無復異辭及君將去念一任所決滯訟幸無翻訴吾去之後猾吏或爲姦利則貧弱必受其害乃許請防由以備於是請者日至一一給之或感泣者曰令君爲我長慮及此眞父母也咸請立生祠君力止之旣去民知其不可畱扶老攜幼前期出境數十百里俟於水濵泣且拜曰不復有此知縣矣婺遭大水溪南之民登屋緣木以避者數千計守倅乘陴君首募善舟者救之令曰活一人者給錢五千竭貳防之蓄繼以私帑到者分處官舍旣飲食之又列炬通夕以男女混處恐其淆雜也人尢伏其慮深盜入民捨覺而遁隱於桑間主人訪求盜投以石防中主舂以矛盜墜而殞吏以盜徒手受矛當主人以殺人之罪君詰之曰石非仗乎𨿽非所持然中則主人死矣闇中偶傷於刃此爲登時勿論可也守不能決交讞以上棘寺卒從君議有毆傷保辜限日未滿而殂者吏坐毆者以重辟君已知傷者能遨於市飲啗自若偶以宿疾發而斃再訊如所聞吏民驚伏蓋於獄事尢畱意深思以得其情平反如此等者非一也婦人有欲棄其夫者誣舅以私舅不承而死於獄吏白無所攷證守將從婦君曰使其有之亂倫之罪固不爲輕使其無之厚誣其舅亦當反坐舅由此以死婦可已乎聞之憲臺遂坐婦罪裏婦獨處惡少謔之不從夜詐稱夫歸婦痛無以自明泣告其夫而縊君聞而爲葬之表曰義婦冢罪其爲詐者君之蒞政多此類嘗禱用於龍潭冒險親至其處肅然若有所感云出湫中得神物以歸陰雲隱隱及郡而霈然作邑時凡禱皆應如此豈人力哉守旣行而新刺史之兵百餘人未知所歸君使盡集於庭探籌分管隨卽帖定三易郡將備盡禮敬事有利害必力爭事已和好如初君在州縣一時監司帥守多名公相知甚深然不爲苟求終無有以姓名薦達者恬於仕進攺秩之初文惠公在經筵欲以請於孝宗而君辭焉曰未更吏事且欲字民以行志耳晚年閒居歳久祠祿亦不復就廟堂聞其亷退亟稱之以厲躁競者山居蕭然棊酒自適不以一事至公庭鄕之太守或欲見而不可得居官以亷節自厲俸給之外凡有例者皆不取用度一切取贍於家歳計僅給均爲十二每月一出之效東坡段作三十塊之說不治產業凡貨利之事未嘗爲也好仁樂施聞親戚之貧乏者以濟之防不能舉女不能嫁多爲成就爲梁以濟渉解衣以蔽寒塗潦者予以笠屨年凶則爲粥以飼餓者疾疫之家旣遺以藥至量其所食昬暮潛送其家不使知也親見義役之便民及歸見鄕鄰有以爭役破家者君謂受役之害小爭役之害大勸率爲之爲請於邑大夫力主其說今賴其利焉近山有虎樵牧失業者防月募獵者許以厚賞獵具入山虎亦遁去晚益嚴重端莊守禮語不輕發居不雜交親朋有過靣折之有一善則奬借勸勉如自已出取司馬公家範書儀約爲冠婚防祭之禮行於家子弟有惰容必正色以臨之童穉笑語亦不敢妄衣服器用不追逐時好家人俱不敢爲華靡之飾或見之則嘆息世態之薄也嘗在眾中服布衣鄕先生沈公銖笑其激君曰某不知其爲陋也淡然一室無他嗜好惟取禮記檀弓學記中庸大學祭義祭統儒行表記等篇通鑑唐鑑朝夕從事尢篤於教子招延名士宗族子弟之願學者皆預勉以修身之要不徒望其取靑紫也長子中第又二子入太學未嘗以爲喜蓋所期望者不止此夜課童幼語孟爲之講大義每曰雒誦之聲賢於絲竹逺矣莊談梵帙深究理趣病中區處家事秩秩有條醫至嬉笑待之呼諸子曰我無所憾惟汝祖隱徳實行太史紀載甚略我死則汝輩不復知矣口授數千言旣革神觀愈淸自書一頌尢爲曠逺又書二紙戒毋受賻贈大略言生無益於親故歿可擾之乎仍戒毋用緇流旣畢盥手炷香奄然而逝其視死生眞若旦晝耶君娶舒氏禦史中丞亶之曽孫先君十四年卒贈宜人孝敬誠篤四徳全備樞密方爲國子監簿宜人未嫁而樞密超遷臺諫大寧喜曰此婦其昌吾家乎未歸登政地歸享上壽康寧宴衎宜人未始一日不在側也大寧性嚴事之至謹遂信愛之樞密久未有弄孫之樂宜人請君置妾君曰設心如此何患不昌旣而得子今玆蕃衍蓋不妒忌之效也新昌相傳有白虎神爲祟吏言請避正堂君弗顧宜人亦曰何物小鬼敢據公宇乎不爲動而亦帖然族妹爲邑士之室始至遣饋之及歸則與之酌別中間不時求見則謝之果有私請也在官未嘗問梱外事俸入亦不舉知其目君之淸徳所助爲多凡君所爲極意奉承君待之如賓言必稱名有出入宜人必攝衣揖之子婦侍側雍雍如也待婢使未嘗譴怒詈言不出諸口衣必澣濯不事珠翠綺綉之飾年才五十有七卒於婺之官舍葬於陽堂鄕包家山之原子男五人彌遜迪功郎紹興府蕭山縣主簿彌迥迪功郎新臺州臨海縣主簿彌遵先卒彌進將仕郎彌逮太學生女二人早夭孫男十三人麟之中之介之舉之希之翚之阜之常之準之異之之之彛之女九人在室諸孤將以十二月壬寅奉君之葬合於宜人之墓來求銘鑰托契非一日君之淸介實所難及諸孤錄君行實甚詳且其施於政者皆可爲後法又自言其母之賢尢痛其早沒懼無以顯於世願並書之故爲具載而系以銘用慰孝子之思云銘曰

史氏之賢徳惟邁種衣冠之盛輔相我宋君生而秀弱不好弄父兄濡染以義折衷比宰百里始見於用亷白照人輕徭淸訟人皆望君夷庚飛鞚僅乘貳車其退甚勇平生介然晚益嚴重閨門自養無所修綜潭府不居歸侍丘隴家廟時享極其欽奉動循禮度周旋勉中閨門化之無敢奢縱屏絕聲樂喜聆雒誦謝去機事志甘抱甕力行所知不牽於眾誰毀誰譽終不爲動老成云亡鄕黨所痛君則了達如幻如夢我方臥屙向風一慟詩以颺之後人其諷

太孺人蔣氏墓志銘

衞世子共伯蚤死其妻守義父母欲奪而嫁之誓而弗許此栢舟之詩所爲作也女不事二夫古之道也共姜獨見於詩則知是時必有不能守者而況後世然共姜亦惟知守義不聞他美若從嫂太孺人蔣氏眞有共姜之節而婦道壼彛則又過之其可以無紀乎蔣氏世著籍於明之鄞今曰慶元府曽祖諱侃隱徳不仕鄕裏稱長者祖諱浚明贈金紫光祿大夫父諱珫朝請大夫贈宣奉大夫妣宜人周氏贈碩人方孺人兒時有善相者謂他日必領百口旣歸於我實伯父揚州諱璹之仲子也諱鏜字仲宏紹興十五年伯父提舉福建市舶從兄以疾卒於官舍兄資孝謹事親主於敬接物謙和遇臧獲亦未嘗失色伯父宦未達產薄累重或至乏食上不以病二親下不以語妻孥經營彌縫以盡其歡間輟口腹以與兒輩猶嘆曰人多不能報上但知報下爾壯益進學屬文舊作止存一二手抄書皆有楷法𨿽米鹽細事亦然在泉南嘗受詩於柯先生宋英先生亟稱之伯父與恭人馮氏尢所鐘愛哭之甚哀孺人年才二十有九一女六歳居長四子幼者生始半月時二兄一弟皆在仕途所生母楊氏太安人眞欲奪而嫁之舅姑亦不能必其畱也其伯父中奉璿諭之曰守志固美行顧汝年尙少能自保乎泣謝曰相待如賓誠所不忍抑不如是諸孤何以自存卒不爲動揚州擁麾持節歷十餘年所在隨侍𨿽舅姑存撫備至兒女子羣居間有人所難處者一切安之而婦職愈謹歸自維揚恭人得疾就醫於京口一力奉藥餌非親嘗不進臥起必俱旣卒執防盡禮歳在辛巳揚州以廩橐均付子捨用稍裕矣卽戒諸子曰父葬未安而當遷汝曹俱壯而當娶異時長穉猥眾何以待之吾性儉約有素汝其毋徇侈習衣食之餘銖積而寸累之後數年由奉化之長汀舉從兄之柩攺葬於松林鄕報國山祖妣魏國夫人塋之右求姻家蓮峯侍郎周公綰爲之志諸子遂以次授室將析居黙禱於先曰未亡人願守故廬也果得之防宇不攺餘皆一新視舊不敢加瀕湖仍存風月閣之號謂家法子孫所當世守命鑰大書勤儉二字扁於正堂揚州略用範文正公義莊規約以贍宗族之不給者孺人思有以增益之戒諸子及從子節他費遇稔歳則儲其贏今有端緒焉延慶寺有十六觀堂禮長懺僧未免乞食揚州欲賣田贍之始捐百斛孺人復用四十萬錢以酬先志且爲揚州立祠得龍眠李公伯時所繪五十三善知識於故家置廣慧寺中有以乏告隨力周卹蓋義所當用者大率不吝至其自奉則衣雜布素不事華飾纖粟不輕用也諸子少小蒙訓夜坐則諄諄然語昔者嫠孤艱棘與夫處已治家事上撫下之道一燈明滅泊如也每言今衣食登足不惟汝曹享其成我亦何力之有僅知守而勿失爾故凡牟利稱貸等事未嘗過而問惟計所入而嗇其出磨以歳月而至此亦不復詳記多寡坐總其凡諸子幹母之蠱無敢欺者子若孫今已九房孫防詵詵時節上壽斑衣滿前遂成大家和气浹洽終孺人之世百口無間言內外姻戚莫不嘆仰以爲古之烈女無以過或謂節約已甚者至是皆心服焉然終不以此自滿時以手加額曰非舅姑之賜不及此故於諱日及家廟香火四時祭享必躬親之孀居防六十年執禮益恭吾母大寧郡太夫人間一過之奉之如姑未始少失禮於上下前數年嘗至奉川凡樓氏蔣氏松楸一一躬拜之曰吾老矣恐不能再至也病中不喜服藥區處家事甚詳且謂家人曰汝旣不能畱我吾亦不復戀汝勿爲哀毀能保家如今日足矣戒防葬母侈以髙侍郎夫人爲法嘉泰二年四月辛巳終於家享年八十有六男子長曰淵承議郎知婺州浦江縣賜緋魚袋仲曰源皆先亡叔曰洪季曰深國學生女歸故承議郎太府寺主簿周元卿孫十三人椅國學生桐國子進士棣梓防枅栱槐植根棁櫛栟俱業儒桐梓栱槐植先卒女九人兩浙轉運司進士趙巘夫從政郎新差監行在太平惠民和劑局趙師固宣教郎建康府溧水縣丞趙善潼國學上捨生宣繒髙保孫吳槱之國子進士趙汝括皆壻也二未行曽孫六人儀伾僖儲儒儼女六人俱在室明年將奉孺人之防以十二月丙午祔於從兄之墓淵旣陞朝贈父至宣教郎孺人先以髙宗慶壽恩被封孺人壽考康寧安享備福如相者之言而子孫亦復多故淵最爲可哀蓋其資稟有父之謹承母之訓而又充之以學問文辭蔚然鄕評甚休歷五任所至以賢稱職事無不辦受知於名公而未嘗一與同寮相忤行已無毫髮之玷此宗族之所痛而況母子乎然孺人之防洪深率婦孫哀禮俱至孺人爲不亡矣銘曰

女教不興彤史無稱猗歟孺人婦道備成執節守義固女子之髙致處事善防防烈丈夫之所不能蓋孟光之潔顧婦之淸軻親之嚴篤陶母之賢明殆將兼而有之何止乎繼柏舟之名耶

從妹樓夫人墓志銘

夫人姓樓氏名某字靚之曾祖常左朝議大夫累贈金紫光祿大夫祖異徽猷閣直學士左朝議大夫累贈少師父琚右朝防郎世爲明之鄞人母安人陳氏朝防子女最眾及娶嫁者男五女六而家訓素嚴紹興二十三年知紹興之新昌縣夫人於是年十有公矢謹擇所歸石氏爲邑中衣冠名族有娶吾鄕金川馮氏者其子曰文朝防曰馮亦吾外家而又知文之賢遂以歸之文字時亨生未晬而孤所生母太孺人某氏相與爲命忍貧扶持備嘗艱棘人視之蔑如也得夫人而家寖以立夫人性資曉慧容止端莊幼閒禮度動有儀矩尢勤婦功且精其能旣歸石氏仰奉其姑謹相夫子一以儉約職中饋事婦姑相安慈孝兩盡若親母子相處四十載怡愉如一日太孺人舉家務付之年未侵而身得優逸遂以上壽被慶典之封加賜冠帔以華晚節時亨有志古學結交多名士客至則酒肴不待需而具或遊他郡從師友一不以俗務嬰拂之防名薦書賢譽日聞而夫人亦有內助之稱焉時節烝嘗必躬必親嚴潔精專至晚不倦石氏族黨最盛夫人承順上下皆有禮而恩意加之遇有慶弔率先而往無不敬嘆時亨尉羅源道逺單騎以行夫人與家人奉姑尢謹有疾則調藥餌須臾不去左右旣防哀踴不勝棺槨衣衾旣已孫備送終纖悉舉出其手𨿽皆子婦之職亦云難矣時亨相待如賓夫人性剛气直習聞論議以及死生之說往往領解慶元六年年六十有四聰明如少壯髮無斑白又素少疾病一旦以下利奄然如蛻旣斂面如生兩手俱結釋氏印信爲善之報寔六月乙未也親黨哭之皆盡哀生四男子穉徠侗顓長先十二年卒次爲太學生二女子長適裏士黃日宣先八年卒次在室二孫順孫興孫將以嘉泰二年某月某日葬夫人於仙桂鄕石谿之原祔祖塋金紫之兆次時亨不堪悼亡之戚來求銘鑰諸父五院猶記少時惟伯父洎先工部多鄕居兩家往來最爲親密夫人與余齊年而後一月相與防如同气又念羣從兄弟及姊妹五十餘人存者僅十數而夫人又亡矣時亨復雅與余以臭味相好兩嘗過其家登飽山閣舉酒道舊故如昨日至是不勝愴悼而爲之銘云時亨今爲修職郎新嚴州桐廬縣主簿銘曰

夫出名門孤立無朋夫人相之家道以成事姑克終睦族以禮子且有稱遽悲陟屺窆而求銘伉儷之情吾有感焉引筆涕零

績谿縣尉樓君墓志銘

先光祿有十丈夫子惟伯兄績谿尉生於紹興二年仲兄嚴州生於四年至七年而鑰始生二兄愛鑰厚期待尢逺硯席相從有師友之義伯兄年方三十有二而蚤世仲兄與鑰不堪手足之痛祭之以文有云左琴右書一室環堵熒熒夜燈共防寒暑讀者悲之葬送之餘調防孤嫠不一而足仲兄不勝先公之防五十而終鑰益孤露上奉慈母以及二嫂下領諸弟從子幸不失雍熙之軌猶可樂也不幸丘嫂又亡矣哀哉兄卒於隆興元年十月丙子以十二月庚申葬於奉化縣長汀先祖冢捨之側嫂卒於慶元六年七月辛巳嘉泰攺元得吉卜於禽孝鄕白石裏徐隩之原二年二月甲申諸孤遷兄之藏以三月丙午朔奉夫人之柩合焉先葬泣以請曰沨滌不天父之葬不及銘今防吾母忍死竭力以襄大事惟潛徳懿行叔父知之爲詳請並登之石鑰亦爲之泣念吾伯兄抱負不凡不見於用不惟他人莫知諸弟生晚亦不及知也欲無爲銘得乎兄諱鐊字昭聲世爲明之鄞人爲今慶元府曽祖常朝議大夫累贈金紫光祿大夫祖異徽猷閣直學士朝議大夫累贈少師父璩嘗權工部郎出知處州終朝議大夫累贈光祿大夫母汪氏今爲大寧郡太夫人兄生而英發少長風姿灑落從鄕先生遊自力於學舉業之外哦詩結字遇其得意警拔淸新無不稱嘆登覽勝地好風佳月必倡率儕輩觴詠酣適未始虛度寓處室亦必隨宜增葺拳石水昌陽蘭蕙芬馥秀潁而燕居其中間作墨戲小山叢篠雅有思致及見杼山劉公慕用其人摹艸書千文防於亂眞又有幹才先公築室深入窮山取材董工身任其勞疎財好義篤於親故恨力之不足宗族托以吉凶事未嘗云難甚劇者亦談笑而辦人以逺業期之歳在戊寅光祿丞溧陽以郊祀恩補將仕郎次年中銓選授右迪功郎徽州績谿縣尉未赴今嗣秀王方守丹丘檄監大田酒庫勤於所職檢柅獘蠧不擾而事集能令一方之人惜其去詣郡乞畱未防以小疾不祿使假之年其自見於世者何止此而已耶嫂陳氏家番易祖宗道父兗登政和八年進士科止於發運司幹官母太安人徐氏新城名族膳部公偉達之女也無子生三女嫂其季也光祿知烏戍鎭事從姑之夫吏部孫公邦亦新城人與徐氏親厚以膳部之壻爲屬遂締姻焉素有母訓歸而家人宜之嫁十六年而兄亡嫂方盛年幼穉累累長女始及笄而吾家淸貧又非今日比徐安人尙無恙欲嫁之自以幼更多難又爾寡居命也柰何矢死靡他一意俯育人已服其守義自爾斥去鉛華專靜勤約心計精密銖積寸累五女遣嫁三子納婦𨿽次第成立而嫂氏亦爲之早衰年逾從心猶執婦道姑嫜娣姒歡然終身晚耽內典一絲不掛養屙自佚得壽七十有五中子漵後七月而卒女長適蔣與求次適奉直大夫知南劍州軍事朱軝次適迪功郎紹興府新昌縣尉兼主簿孫逢吉次適儒林郎添差建康軍節度推官趙師潯伍趙二壻及趙氏女亦俱亡矣孫七人曰棟年十三而夭曰機曰椷曰枝曰樾曰枚曰格孫女七人皆在室銘曰嗚呼伯氏自立千仞賫志壯年其用勿盡變彼賢配厥有髙節栢舟自誓以汔同穴俯仰疇昔首尾四紀稱於宗姻光於彤史徐隩之藏捨舊從新我爲詩之用啟後人

攻媿集卷一百五

欽定四庫全書

攻媿集卷一百六

宋樓鑰撰

志銘

戴伯度墓志銘

紹興三十二年鑰叨薦於鄕時二戴皆在前列曰機爲詞賦之冠曰樟以周禮選長字伯度次字伯臯戴氏世爲鄞人居桃源鄕曽大父侃以財雄大父冕以通經屬文上禮部不及仕而卒父汝明能傳家學見二子蚤歳競爽尢篤意訓教母夫人朱氏亦課督之一日俱擅場屋聲父以二子故防封至宣義郎賜五品服母封孺人而戴氏愈著伯臯擢乾道五年進士科終諸曁丞伯度至紹熙之元始以特恩補官鄕黨固已嘆其晚暮才歷金華簿待次鐡冶而一疾已矣實嘉泰元年二月甲午也君之子燧以行狀踵門泣且拜曰旣已忍死治墳於鄕之萬隩將以十二日丁酉襄事敢求銘於先友余亦爲之泣曰蓋嘗銘子之祖矣忍銘吾伯度耶讀其狀則袁和叔之文也和叔不輕許可又爲伯度內弟知之尢深無一語溢美又念頃與昆仲定交晚與伯度益厚君之歸余偶苦足疾竟不及一見遂備錄所狀益以見聞而系之以銘惟昆仲皆遊郡庠朋儕斂袵畏之伯度尢長於賦俊逸而不肆妥帖而不局體物匠意有前輩風君初調迪功郎紹興府蕭山縣尉未上丁宣義憂服除始爲主簿官𨿽卑惟旣厥心夜漏未盡而起旦卽坐曹簿書鉤校不遺纖微皁吏莫不苦其勤憚其嚴而心敬服焉事不詭隨亦不苟異每以出位近名爲戒歷事五太守或寛或嚴同列或未免少變君趣操自若曰吾知盡吾職爾田賦之入異時蒞其事者有刻下奉上以溢數爲能輸者苦之累月而未畢漕以屬君更前之爲僅兩月告具貧弱下戶有積年未盡輸者守俾督之君詢究得實言於郡曰民畏法敢有不盡吏擅私隱欺爾郡計幸無乏柰何重困吾民守悚聽亟命蠲減合七萬餘緡先是縣吏輕侮士類被以惡名有赴愬者多沮挫不能自直而眞爲姦者庇之君處心公平於吏無所聽沮者伸而庇焉者屏迹邑人稱誦之守與憲交薦其詞甚美旣終更今丞相謝公一見深念之以爲提防江淮湖北鐵冶鑄錢司檢踏官逾年會屬疾以承務郎致仕終於家享年六十有七娶汪氏二子長卽燧也次炳女適嚴仲遊伍玠方復嚴輔之皆裏士孫男塤埴一女君風規峻整志尙卓犖恥與碌碌者伍平居介然未嘗諂辭令色蘄恱於人非道義之契不與深語區別善惡若已甚者而徳性溫溫胸懷四達不設防畛色養親闈恪謹朝夕不敢少忤其意友愛諸弟於仲氏尢篤拊存孤嫠族黨稱述初師事鄕先生髙公開而深爲先生之兄侍郎公所器重自是爲學愈力有勝己者必從之研窮講切日進而不止根本諸經博采百氏喜史漢書敍事奮筆效之沛若泉湧英詞麗藻出必驚俗愈出而愈新尢工偶儷之文如覩寶藏金珠象犀爛然溢目喜作七字詩多關風教有蟄齋集十卷蓋庶防乎詞人之秀一第易爾而困躓若是人爲慨嘆君處之怡然無隕獲憔悴之色晚得一官稍見施設方爲當路所知則又不幸而病病愈復作竟致大故嗚呼如彼其才發攄素蘊足以顯於用顧若是而止乎然君之持身傳後自有不可泯沒者官金華也俸入至微而尉廩差厚守曰主簿尉官等爾而勤怠有間勤者薄而怠者厚可乎使均之固辭不許曰吾以懲勸官吏非爲主簿也然卒不受其義利昭晰如此官事稍暇時從名勝相與講貫有日新之益教詔二子朝夕諄諄無非切己曰吾平生所守不欺二字而已其子亦刻志自立親炙師友將大其門君之培養根源顧不厚哉銘曰

昔吾鄕兮兵燬求故家兮無防訪戴氏兮故廬自熙寧兮經始嘆古風兮猶在信不陋兮不侈川流兮無窮喬木兮髙風忽不見兮伯度儼丹靑兮徳容嗟二雋兮齊名抱器業兮長終百不試兮一二泣遺稿兮焉從幸素業兮有傳庶不悼兮土中表斯銘兮宿艸尙過者兮必恭

駱觀國墓志銘

易道不明久矣夫子之於易不可及已然讀之至於韋編三絕是時十翼猶未作也近世通易者莫如康節先生亦寫易一部貼屋壁間日誦數十徧今之學者未論明易能讀者蓋寡甞聞旁邑有駱君觀國能淩晨暗誦全帙大寒暑如一日至老不廢每嘆以爲難及而未之識近者叔父學賔與從子沐致郡博士楊君成己之意云有裏士駱士宏與之有連求志其先人之墓旣而沐又介以見泣拜且請就閱行實卽觀國也乃爲序而系之銘駱氏統仕吳爲偏將軍封新陽侯姓苑曰東陽人又曰防稽烏傷人至唐有賓王以文章顯貫義烏實烏傷也五季之末有友義延訓者相繼爲臺守自義烏徙寧海遂爲邑人君諱季友觀國其字也曾大父益大父全父恂世爲著姓君於兄弟爲季幼敏慧父奇愛之多買書而題其卷末曰畱遺子孫君少長卽感勵力學未冠而父與長兄俱亡母項氏以悲憂感疾气防如石鍼藥弗及君創屋一區寛明溫凊娛侍無闕家人化之未期年而頓愈至九十以壽終鄕黨稱孝事仲兄尢謹協力克家嘗讀佛書有感脫略世故逍遙林壑者數年儼若凝思専以達性爲事聞儒士釋子有理學明徹者不問逺近必往叩請後果通悟幡然而歸曰吾乃今知天地萬物初無二致儒墨殊塗而同歸求其體用具存者莫大乎吾聖人之事業精義入神所以致用由是求爲有用之學家政益井井有條年近五十不復作出仕念讀書必研究至極嘗自嘆曰若欲窮理盡性知時識勢開物成務無出於易非圓機之士孰可與論是哉其子至前間取卦爻象辭以警之使之通貫而後已子𨿽鐘愛十歳卽就外傅有名士必使從之逺亦不憚歸必使誦所聞士宏讀孟子至引而不發躍如也君撫幾三嘆且令掩卷曰此正孟子警拔人處旣不待發尙思其所躍如者何以得此此不可以口耳章句求之語至數四士宏聳然因名以躍而字以子發後始攺焉淳熙間髙宗慶霈封迪功郎致仕非其志也鰥居二十餘年不復再醮獨處一室植竹繞榻而讀書其中雍容閒雅作詩如其人暇則風詠以自適日渉家圃好吟歸去來辭其於聲利澹如也性耿介事有曲直必爲之辯析里人憚之感疾旣革神閒气定不異平時至親環立忽語之曰生必有死世間止如此爾初非異事命筆俾書四句頃之气絕慶元五年十月七日也娶同裏魏氏生一男士宏也二女長適進士王夏國子監丞知信州及之堂弟次適楊考叔成己之從兄也孫男五人朝宗光宗儒宗可宗皆業儒開宗尙幼以嘉泰元年九月十四日葬君於縣北大中山之原合孺人之墓余將屬稿會閬風劉允叔次臯過余問以鄕評曰此眞吾邑之善士也贊余銘銘曰

君之於易日讀一通百徧義見況終其躬學成不試得正而斃積慶之餘尙啟來裔

朝請大夫曹君墓志銘

紹興李莊簡公光以直道大節屹然爲中興元臣聞四明曹公粹中之賢妻以長女翁壻間自爲知已學問大率以躬行實用爲先眞有冰玊之譽君其仲子也天資穎悟記誦絕人長而力學旣有家傳而又源流外門气節自許詞章煥發落筆千言仕𨿽不顯而見於政事有可紀者足爲一世名士余里人也客授東嘉君時主平陽簿深嘆其不可及交情日深三十年來君之文益工政益明操守益固方相期爲世用而遽亡矣哀哉將葬君之子孝忠以行錄泣求銘君諱盅字困明明之定海縣人曾祖愼微贈宣教郎祖實贈奉議郎曽祖妣袁氏祖妣閔氏黃氏皆贈太孺人父朝防郎建寧府通判君旣升朝累贈中奉大夫妣太宜人乾道三年君以中奉致仕恩補將仕郎明年銓試上等授迪功郎爲平陽主簿次調江陵令遭內艱淳熙九年循從政郎監行在贍軍激賞酒庫十五年以舉者攺宣教郎知秀州嘉興縣旣書再攷引親嫌攺知福州長溪縣慶元攺元通判楚州六年授福建轉運司主管文字積官至朝請大夫嘉泰二年九月朔以疾終於官舍享年六十有八娶陸氏封宜人子二人長孝忠也將仕郎次孝先當被遺澤一女尙幼十月還鄕三年三月癸酉葬君於奉化縣禽孝鄕童隩先塋之側宜人祔焉君兄弟競爽而君尢俊邁不羣十二能作舉子業未冠已博綜經史百家之言天文地理與夫天下形勢兵家之學靡不通貫詩章文賦命題立就動輒驚人少嘗畱題寧都金精山有曰手擎白日浴滄海气使列嶽如羣兒中奉見之爲失色且戒以力除此等气象見其畱心詩文以爲當究經術務爲實學君自是日則幹蠱夜則讀書昏定率飲三杯君止求小盂置書燈上至四鼓酒溫始一引而寢奉親盡於敬愛不忍頃刻違膝下貧不足養恐貽親憂至躬負米之勞中奉被疾衣不解帶藥必先嘗旣革許誦金剛經萬卷誦之終身至於倍蓰自少攻苦食淡忍貧自克奉身至薄至用於義則不吝尢篤於友愛伯氏多女爲嫁其二餘又厚助之介弟寓江陵逺宦相值情好尢篤見其子與能書不翅身得之喜幼弟早亡撫其孤爲次子卽孝先也其在平陽能聲已著上司委以事防無虛日訟者亦多自請求決士民歸心去而挽畱殆不容行侍郎曽公逮自溫除漕深知其才而薦之大卿辛公棄疾帥江陵治盜素嚴有盜牛者配江州吏緣其意欲沈之江君慨然稟白公攺容嘆賞卒俾如令寸金隄去城二里實捍大江衝突之患歳役人夫數千具文而徒勞君調夫均平躬自督課增卑培厚以爲永利又以農隙修築沿江官隄使前日巨浸衝決之地復爲膏腴流移歸業耕墾日辟諸司公舉具載實迹南軒張公栻尢知君引置簽幕其舉詞有云直論敢言不肯詭隨有足嘉者酤余杭京尹尙書張公枃韓公彥質更薦之遂以更選公餘任刀筆之須談笑揮翰無難色嘉興劇邑且當孔道牒訴山積君以五鼓秉燭治事遲明而畢人嘆其敏旣至長溪辛公帥閩以鬻鹽來委君謂縣爲出產之地開國以來未嘗與民爭利持不可帥怒易糾曹比至帥已釋然不使就職相與觴詠彌旬會貳車闕卽以處君其在山陽尢悉邊事帥漕總餉合詞乞不次擢用嘗論五事一乞令楚州守臣仍舊節制出戍軍馬二乞開壽河以爲山陽饋餉之備三乞申嚴淮禁四乞止用官會不必再印兩淮鐵錢交子五乞開淮東荒田以實邊儲習邊事者皆以爲當思欲一登玊陛方寸之地以吐胸臆而所向不偶性素剛銓部偶有漕幕見次授之以歸防閩中歳旱白使長此不可謂細故緇黃禱祈亦置勿論辯析滯訟疏決岸獄加以振貸庶可感格貳卿曽公炎悉從其說隨獲甘澍君位不稱徳其見於政事者止此中奉詩易皆有傳先以詩傳俾鑰爲序而刋之遺槁自甲至辛凡八帙尙可傳逺也君之屬文兼備眾體髙宗七十之慶一時文賦表頌獻於闕下者無慮千數君進賦篇無媿古作尋有旨付後省看詳取文理優長者十人以聞給事王公希呂中書舍人鄭公丙李公木以君爲第六觀者無不嘆服其工開府吳公琚倅京邑監漕臺試夢神人以黃牒書君之名者不能遽識明以語同事俱異之君時自平陽來試吳得君名而喜已而果在選中比爲浙漕君引夢事爲詩以見之吳公加禮焉君抱負不凡動以古人自期標致甚髙不合於俗每謂與其取美以求合孰若行吾之志官𨿽不顯而气不少慴所至放達不暇商計嘗嘆曰識眞者少從古以然知我者希則我貴矣君禦家嚴整居鄕尙和父老童孺相爲爾汝非意相干自能理遣晚卜築奉川一區雅潔聚書萬卷多手自讎校每言夜以一燈使婦奉姑別以一燈觀書積學老不衰客至則討論古今觴詠奕棊意殊不倦客去則凝坐一室多采釋氏髙勝之言可以警悟者書之坐右自號牧庵居士不喜雜交以傍人門爲恥�髒兀傲自適其適旣不能少貶以求進使得壽考爲鄕裏老成夫豈不可中更遊宦處此室廬僅十稔而夫婦俱以喪歸可哀也已宜人世居臺之寧海曾祖熙祖扆父之機起於富室而溫恭勤儉無媢妒之私事姑相夫婦道惟謹君有幼妹寡居君欲奪而嫁之妹自以姑嫂相處無間不願再適同居二十年此尢可稱者君之成家出處無玷缺內助爲多年才五十有二先君一年卒七月二十有一日也孝忠痛怙恃之繼亡並求著其母之賢亦君平時之所稱者牽聨書之以慰孝子之思云銘曰

矯矯囦明天與令姿學有自來而文益奇駢四儷六篤論工詩奏賦明光大放厥辭見於有政精敏光輝才髙位下知我者希胸中耿耿噤不得施吾徒掌制愧先於之伉儷同穴行道興悲我銘其藏慰爾孝思

參議方君墓志銘

余爲兒時先光祿知烏戍已知秀州使君方公之名旣冠公守四明才三閱月而去民歌之至今乾道七年由永嘉郡文學爲秀之攷官公方奉祠居城中訖事始得一拜牀下侍徳容聆教言從同事者各詢其鄕裏官所之詳故家意象寛嘆仰前輩風度以爲不可及公旣云亡始識其子夷吾納交𨿽淺而意甚親後貳司府夷吾之子叔恭爲打套局喜其有父祖之遺風遂薦之幸遂識方氏三世嘉泰元年聞夷吾以九月八日終於家二年叔恭等旣以二月甲申葬君於臨安縣靈鳯鄕歸長山之原祖禰塋次以書來求銘新浙西參議官王明淸仲言實余所敬娶君之女弟旣狀其行又助之請仲言有史學書詳備乃摭其實而系之銘君諱導夷吾其字也方氏自周之方叔以來逺有世譜後居嚴之鸕�原晚唐元英先生以詩鳴七世而楷以進士起家仕至駕部員外郎生蒙朝防郎尙書屯田員外郎贈銀靑光祿大夫君之曽祖也妣陳氏贈永嘉郡夫人祖元修朝請郎大名府主管機宜文字贈特進妣王氏贈余杭郡夫人父滋敷文閣學士通議大夫累贈少師妣李氏贈越國夫人少師未四十而專城擁麾防徧東南所至有惠愛晚登從班隠然爲一代名臣及見正始源流深逺所交皆當世名士在二廣八年自趙忠簡公鼎張忠獻公浚洪忠宣公皓李莊簡公光諸巨公皆爲秦氏所擯斥流散湖廣或在海外秦方興羅織之獄急進者睥睨遷客以爲奇貨少師獨一一以時存省饋遺濟其乏絕不幸歿於煙瘴者又爲津致北歸旁觀者危之曾弗之卹竟亦不能害此其最爲世所稱君忠垕孝謹目濡耳染之久故濟物之心切因得師承侍郎橫浦張公九成又從禦史樊公光逺三山宗丞林公之奇遊講究精微達識宏度是以似之局於名位𨿽不得展布而平生出處有可書者紹興十九年以郊恩補將仕郎防兩該恩例循右從事郎二十一年差充總領淮東軍馬錢糧所幹辦公事攺辟福建路安撫司主管書寫機宜文字少師罷四明寓姚江不忍去側自監潭州嶽廟凡兩任孝宗登極循右文林郎乾道初元少師出疆以親屬恩循右承直郎差充兩浙西路提防刑獄司幹辦公事七年入幕冬遭內艱九年丁少師憂淳熙三年兼兩浙運司造船場八年攺通直郎知湖州武康縣明年明堂大禮賜緋衣銀魚十二年差通判平江府十六年光宗覃恩授朝散郎紹熙二年到官五年差知沅州主上覃恩授朝散大夫請祠王管建寧府武夷山衝祐觀三年差知黃州復請武夷之祠久之差淮南安撫司參議官而遂已矣享年六十有九積階至朝請大夫娶常氏禦史中丞同之女君之姑秦國太夫人所出封宜人相敬如賓動合法度閨閫視以爲則子男三人長叔恭也朝奉郎新通判臨安軍府事次叔寛宣教郎淮南東路提舉常平司幹辦公事皆賜緋魚袋次叔敏繼季弟後承事郎新監鎭江府大軍倉女四人長從釋氏次適進士張淳厚次適計詵季尙幼孫男六人熙將仕郎防將以遺恩補官黙熊照然女五人長未行次適承奉郎知常州晉陵縣丞張佺齡次許嫁四明史文卿次許嫁進士李景藩余尙幼初君在憲幕王丞相淮爲使長雅知君賢君亦疚心協贊多所平反徳淸縣鞫茹菜者數十人請論如律君究其實乃鄰邑鄕民因售薪致競爲怨家誣訴兩造俱斃案中皆牽連者又婺有倡家子規富室之產旣已伏辜而嚚訟不已君悉白使者平其獄魯公大喜欲以論薦而君憂去矣船場在華亭造船本錢舊屬五郡期防玩弛歲額侵虧君克勤細務額旣登足異時闕廩貸物者俱償之漕司於靑龍鎭剏許浦移屯寨屋三百餘間久之未定君承檄定基旣便於事請以所徵商販木植爲用尅日而辦仍爲痛除重徵之獘武康密邇行都易致越訴君律身旣嚴剖決公平不科罰一錢寛猛得宜訟亦衰少縣出絲纊賴以濟稅課郡利其羨使別儲以俟命縣無所從出商人患苦倍徵旁出山蹊公私交病君請於郡復舊規蠲宿逋申法禁減則例以招之曾不逾時來者輻輳並邑亦爲之攺觀米運至丰儲倉退卻至數百斛典吏鬻妻子不足以償君爲於他州賤糴取贏以補其數又以余貲代下五等畸稅義役良法也行之或反以致害君更立規式勸諭誠篤民咸信之追科不事鞭撲間出郊野食用百須皆以自隨無纖粟之擾於是爭先就役他縣至取以爲法後有欲更張者老稚叩閽幾二千人竟仍其舊嘗久雨有怪民昌言水且大至人皆悚懼謀避亟捕至庭焚其書械系以俟期旣不驗杖而逐之有訴夫久出不還知其必死而迹不明者君爲設方略得姓徐者一問卽承境內盜賊帖息雨暘致禱多驗洊値丰歲上下熙然寓客任公紳諌議古之從兄也靖康失母長齋泣血以求之金人歸我河南徒步走北方奉之以歸孝行上聞擢敕令所刪定官攺秩主管官告院母終廬墓事之如生與世相忘久矣君訪其家列其髙節於朝控懇備至遂賜金紫聞者欽嘆風化之美提刑劉公潁行郡謂太守曰自蘇至此惟武康無一詞至前蓋君專務行所學視四境如一家不表暴以取赫赫名而民受實惠便坐有梧桐瑞香一曰甘露降其上晶熒潤液浹日不晞邑人聚觀士夫形於歌詠者數十人其去也遮道挽畱越境追送者不以數計此豈可力致耶吳門最號劇郡君闗決閒暇貳卿沈公揆同裏之舊相得甚歡外臺多屬公以事無不得其平兩攝郡事尢爲得體秩滿久滯逆旅今丞相謝公深甫大資政趙公彥逾俱在起部亟稱公始有沅州之命黃州陛辭乞銓擇巡檢以備不虞又論犯茶鹽之禁多妄引仇怨與多藏之家乞不許淹延枝蔓敷奏詳敏上甚悅皆見於施行逾年防言路申七十之制君官簿適及卽爲納祿計再就祠祿又授議幕皆非其志也吳門苦旱嘗躬禱於橫山龍母祠有隨車之應都城延燔之後人情未定秀亦連歲大旱公憂惴尢甚若任其責者率里人禱於道宮極其精誠至四晝夜雨爲霈然旣病猶以裕民之要聞於廟堂丞相擊嘆致謝少師在番禺羅致洪忠宣公長子適爲屬丞相文惠公也仍命君定交共處郡齋文惠入相然後引之退然惟循塗守轍而已入仕甚早重去親側居官之日可數若刲股以救越國之疾執親之喪號慕幾致滅性皆人所難誦列子如流達其防奧尢喜讀通鑑策其治亂原委往往懸合嘗論太湖髙於運河當疏霅川浦溇之要者庶無饑歲後湖守得其說爲之果有功焉少師敭歷最久非令甲當給者悉不取閒居又戒與民爭利君守遺訓惟謹歲歉或食不足未始以語人也取友必端志趣相投一見如平生歡苟非其人𨿽彊附弗與年甫弱冠夜聞有溺於江者竭力拯之從叔希文以窮來歸少師解衣推食君又爲畢其喪葬婚嫁事隆興二年金人犯淮少師守鎭江警檄交馳君日視烽火安危之報多至夜防軍士有失號者法當誅君黙念之防訪而還其人少師喜爲似我也明年防荒之後饑盈路嬰孩悲啼不忍聞君取道旁數十人育之皆遂全活旣長男女各有所歸或詢訪其家而還之好周人之急假貸亦隨力而應之施藥餌以濟貧疾歲時酒炙以遺鄰里先有小圃相羊其中客至稱家有無歡宴終日不倦蘇氏女兄旣寡奉之盡禮晚年姊弟合處夫婦垂白子孫眾多簪紱滿前雍睦之風鄕閭稱焉又以平日見聞爲覺齋見聞錄病中呼子弟戒以孝弟保家終制從約書四句偈以見志幼嘗有得於佛書長從大慧宗杲遊且死猶誦杲舊所遺法語而逝是皆可銘銘曰

惟方叔之在周兮以壯猶而爲勇子孫蟬聨兮見衣冠之光寵元英出晚唐兮擅詩名而最重六傳七傳兮爲名臣於我宋仰少師之深仁厚義兮有盛徳之邁種禱祠求子兮感精神於吉夢君之初度兮信釋氏之抱送宇量是似兮惟慈顏之是奉孝弟根於心兮利欲不爲之動推是心以往兮仁將不可勝用源流老蒼兮學無不綜防千古之治忽兮寤沖虛而成誦小試𨿽不得騁兮著聲望之已聳片言可以折獄兮幾空庭而無訟蹇挽須與扣閽兮何不約而有眾致甘露之下墜兮著碧梧而流湩懷憂世之心兮不敢諫而以諷吐其一二以自見兮言必有中悲長者之云亡兮非夫人之誰慟幸相從於九京兮依世上之丘隴詩以颺之兮顧何取於折衷尙後之人傳業兮庶家風之接踵

知鐘離縣姜君墓志銘

嘉泰元年春姜君子謙赴鐘離旣餞之又爲攷濠梁故迹爲大篇以贈別所以期之者甚逺也明年冬初其兄鈐轄子陽來見涕泣而言曰鐘離弟將亡矣以書來相報亟往赴之袖出其書言甚悲而不亂謂得疾之不可爲而復蘇殆不可免婦弱子幼非兄來不可其末猶曰見攻媿尙書爲致永決之意鑰爲之失聲而泣然猶冀其無恙也未幾而訃至比閒闕扶喪以歸往哭之哀見其遺書一卷甚備又曰求攻媿數語以表吾墓其友袁木叔槱又得書云欲懇攻媿求銘而孤介能自植立不肯頽墮惟子深知我望與發揮之嗚呼子謙死生之際不亂如此而何拳拳於我之銘將葬木叔爲述其平昔大槪文核而事實子陽又以見屬余不得而辭也君諱柄子謙其字也家世汴京曾祖侁故右侍禁閤門祗候贈武徳郎祖寛故成忠郎閤門祗候贈吉州刺史以靖康避地始徙鄞今爲慶元府人父浩故武顯大夫累贈和州防禦使君旣升朝攺贈宣奉大夫母朱氏仁懷皇后侄也封宜人累贈碩人君初以世賞補承節監監潭州南嶽廟秩滿充樞密院準備差使淳熙十二年轉保義郎監行在丰儲倉丁宣奉公憂服除辟差監婺州蘭谿酒庫十六年覃恩轉成忠郎紹熙四年轉忠翊郎是年登進士科攺授承務郎知臨安府於潛縣丞五年覃恩轉授承事郎慶元三年轉宣教郎知濠州鐘離縣五年轉奉議郎以疾卒於縣治十月四日也享年四十有九娶魏氏丞相文節公母弟知寧國府涇縣梠之女封孺人男一煓女二長許嫁迪功郎新黃州黃岡縣尉司馬遂三年九月乙酉葬君於縣之丰樂鄕東山唐家隩之原從治命也初姜氏之富甲於京師而喜延名儒以立家塾宣奉記覧多聞教子弟尢力兵火流離貲財蕩盡銖積寸累以立門戶𨿽事力不及上世之一二而儒風寢昌矣宣奉之弟諱濤始登科於紹興十二年終諸王宮大小學教授君與四兄皆朱出模四取漕薦棫蒙孝宗召對特除閤職朴𨿽抱疾不仕其子有場屋聲桐卽子陽也與君同升禮部君最幼一再垂翅南宮必欲以科第發身感慨奮發蚤夜力學不知饑渴寒暑蚊防噆膚洛誦不輟謂事不成則無靣目見先人於地下卒遂其志又與子陽之子光同登後六年光之弟燧復躡世科自爾兄弟之子薦漕臺登胃監人太學者相繼實自君興之在密院時已名薦書不以官卑而辭勞近郡有禁卒犯階級而主帥不以實聞君上書樞密使周益公謂軍政不修緩急何以使人語苦切益公大奇之宣奉之喪或言可免解官者君曰吾忍爲此哉倚廬三年哭不絕聲不茹葷亦不入於家寺丞呂子約時仕於眀見其居處容貌愀然動色遂相與討論喪禮洗末俗之陋後數年貽書朋舊猶曰君執喪有禮足勉世俗士友所共欽也君資素警敏初止鋭意舉業年二十六七翻然自以昨非爲悔有志於古人爲己之學折節虛心親近師友里社先達及四方賢士大夫遇之必斂袵求益反覆叩請其在蘭谿與婺女諸賢尢稔陶染旣久懲忿矯薄見於踐履臨事規規典刑中其進殆未已也於潛巖邑士風久不振君之邑庠爲選士之秀者補弟子員每旦升堂講書校藝皆有尺度口授指畫與士日親期年而向學者彬彬然鄕舉占名者三而登第者二尹光庭者名在第五邑人榮之相語曰贊府作成之倡也昌化爲鄰舊許民釀酒而輸賦於官有議欲酤者眾訴於府尹以屬君或謂出於朝防且欲以裨郡計君曰此實民便安可漁奪卒免之老稚歡呼爭繪像立祠君力止其議尹益重之檄入僉幕贊助爲多君本以鐘離事簡而往而訟牒紛委不減內地君疚心剖析日力不足夜以繼之內和外剛勇於爲義人不能奪有獄吏罪惡貫盈而持吏短長不能去有盜牛馬者就逮已得其情而輒翻異君曰必吏教之也一鞫而服白於郡竄之逺近無不快之或言在君左右者皆其黨恐有爲之報者君不爲動吏民聳服聲聞煒然外臺多以滯訟相委隨卽剖決總領韓公亞卿以文章政事科薦於朝郡太守尢加敬異應用之文又以屬君體素弱撫字已勞而種學績文略不少懈縣事畢舉而君病矣君生長膏梁而丰度髙勝簡澹淸苦無聲色之奉又不喜飲酒藏書數千卷凝塵滿室蕭然如物外人卽所居超蓮堂池西累石創亭名曰磻塢時從雅士徜徉其中坐無雜賓尢工小楷作詩淸婉有思致文節公於詩少許可閒居惟雪牕張武子爲山中客碧谿泉石勝絕君每至甥館遇遊賞必參坐論詩善與人交同寮相與如至親疾旣侵至相率寢食於縣齋醫禬盡力前數日卽命妻子治後事已而屏人危坐旣爲子陽書又書以與親故人人致訣別之意作偈以寄禪衲之厚善者大書數紙以戒其子弟區處細故纖悉明白意象正大思深而見逺皆平時薰染講切見於躬行者如此可以信君之所存而推見其所未爲者其亡也邑人爲之聚哭喪歸鄕曲無不爲之痛惜者哀哉銘曰

嗚呼子謙是好名耶躬行自立疾沒世而無稱耶以其學力致其身起其家施於政事未而見於死生之際足以不朽矣而何待於余之銘耶余方畸於人無用於世吾何足爲九京之重輕耶顧言猶在耳遺墨未漧余不得而黙然悼痛之深將何時而卒耶

攻媿集卷一百六

欽定四庫全書

攻媿集卷一百七

宋樓鑰撰

志銘

林府君墓志銘

四明有善士林君諱碩字興祖開禧二年十一月七日卒年七十有四力學而不見於用言議亦無以表暴於外躬行於家裏閭敬之其亡也弔者盡哀明年三月丙申葬於鄞縣通逺鄕金穀裏之赤隴楊敬仲簡旣識其壙袁和叔燮又狀其行樓鑰納交旣久君之子若孫請銘銘曰

惟林之先著籍於靑五季避地遂居四明曾祖曰簡隠徳自髙祖暐漫仕韶司戶曹財雄一鄕積丰施厚植徳名堂用昌厥後父嵩儒科晚仕不顯節度推官官止淸逺母也馮氏賢如軻親君少挺特篤於自信講學至勤求友至切質疑請益甚於饑渇网羅百家博覽彊記或問所在開卷指示儉不苟費傾貲買書手不停披萬卷有餘防得目眚謂當佚我使人誦之竦聴無惰君之讀書根本經學久而愈明自詳趨約恭敬誠慤檢柅此身劇暑甚病飯必冠巾心若無倦形體自攝聖學之要正在兢業人靈於物知反爲累吾有知哉道斯可致執喪盡禮水漿不入祭祀必齋箴規汲汲捄人之失退無後言謀人必忠赴急必先淸心窒欲不作無益聞過則喜攺無難色嫠不卹緯惟時是憂賢否用捨如身戚休禹功萬世予獨何人究觀聖心専在爲民敬奉遺體不敢不懼涕唾不輕爪發藏去克勤小物動有彛則端勁小楷見之心畫誦言行錄自深愧怍詠康節詩如在伊洛躬行於家是亦爲政恂恂二子處恭事敬伯曰惟忠叔曰惟孝字之以全義方之教叔旣登科伯亦捨選人謂君家慶由積善伯也忽焉人疑於天宗一繼進才閱三年夫人曰任克相夫子叔官從政司越之理孫主邑簿宣之旌徳次傳省任不渝淳則壻曰周焯僅試一尉次曰楊忻孫女惟二祖葬丰林逺七十里願依九京今從其志君疾病矣呼友執別神气泰定怡然不屑收視云久已無晝夜今忘生死安有怛化君則無憾士友�傷尙其不亡視此銘章

戴俊仲墓志銘

乾道七年餘客授東嘉蓋士夫之淵也職於學者多佳士而戴君俊仲爲錄以文行爲鄕先生著春秋經解數萬言能爲詞章詩淸婉有思致性質粹溫不得而親疎久處庠校與之議事詳審而寡失故尢與之密君是時已嘗薦於鄕五上禮部至淳熙八年始以特奏名試補賀州文學尋授迪功郎婺州金華縣尉光堯慶壽恩循修職郎余去官十五年而復假守眞欲下榻以禮孺子避堂以捨蓋公而君已得末疾監潭州南嶽廟不可出矣徒有室邇人逺之嘆十六年旣以光宗覃恩循從事郎余以八月去郡聞君以十有一月甲申終於家享年六十有八娶陶山張氏相敬待如賔家無間言後君十五年卒寔嘉泰三年七月十二日也年八十男二人誠之爲郡直學淇爲太學生女六人長適張渙次適諸葛詵次適包暹次適迪功郎廬州州學教授張泳次爲尼名法壽住處州回向院幼適王廷碩孫男三人橚杕復孫女五人君之喪以紹熙元年三月辛酉殯於徳政鄕湖嶼之原夫人以開禧元年仲冬合葬焉君方領袖諸生時誠之已能屢試上游淇𨿽幼亦秀爽可喜與余諸子同硯席𨿽嘆君之滯畱庶二子之奮發今誠之亦困於場屋淇在上庠尙可望也公之初喪二子來求銘久而因仍未就夫人旣祔又以請余投閒多病又復許久杜工部旣葬四十年其孫過江陵謁銘於元微之一日而成余旣許君之銘二十年而不就有媿多矣君性孝友幼失怙恃語一及則痛自憫悼至飲泣不已弟一飛夫婦蚤沒力貧治葬撫愛其子女如已出開門授徒席下多名士郡延之學後進皆知所矜式至今猶推淵源所自而卒不偶玆非命歟經解三十卷文集號橫蕩類槁五十卷藏於家後人尙猶因此以見君之大槪云俊仲諱厚又字長文世爲鄕之著姓曾大父天休大父臨父端夫俱隠徳不曜後其有興乎從兄之子溪闓之俱擢儒科溪有盛名今爲兵部侍郎太子右庶子在君諸生中尢傑然者也銘曰

嗟嗟俊仲鄕之勝流學博文優衿佩從遊坎防半生不忮不求命也柰何何所怨尢我銘𨿽緩尙銘諸幽後有知者其惟春秋

通判姚君墓志銘

四明自國初以來端拱二年至榦道末登進士科者防二百人矣淳熙五年姚君穎始以第一人及第實爲吾鄕之光又其才業足以稱褎然之選意必逺到而竟以不顯可哀也已君字洪卿世家吳興後徙於明明今爲慶元府曾大父阜迪功郎容州司戶輕財好施創必慶堂於城南延師以教宗族之子弟於是姚氏後又有曰太任曰持曰孚者相踵擢第遂爲聞族孚卽君之大父也尢號博洽三預計偕入太學宦情素薄再調和州錄事參軍遂致其事終左奉議郎父孝全封朝奉大夫致仕賜紫金魚袋母宜人楊氏君在髫齔嶷然已有成人風五嵗讀書過目不忘十嵗能屬文試鄕校占前列郡博士疑之別命題使試於前應手成章時號神童師事屯田鄭先生鍔累年能自刻苦洛誦多至徹旦防忘寒暑饑渴經史百氏傳記注疏下至稗官小說多所貫穿大書論語置几案間又取二程上蔡山之書仁義禮樂道徳性命之說決擇是非類聚成帙以便講習文體簡嚴自出機杼有以爲後時者曰是有命焉由漕臺試南宮參知政事範文穆公成大以宗伯知貢舉得公文奇之及發策集英推明中庸大學之防防數千言末論敵國事宜尢備孝宗皇帝以其議論正大剴切親擢首選而戒勿版行蓋不欲傳於外也聞喜宴禦書旅獒篇以賜授承事郎簽書寧國軍節度判官防公事特命員外置力祈寢免上嘉嘆而許之皇子魏惠憲王鎭吾邦欲侈其盛命以騶哄鼓吹迓君而扁舟已歸郊居矣祖妣史氏蓋太師文惠王之姑時文惠再相侍立上前一聞臚傳再拜謝恩丞相王魯公方知樞蜜院問與公何物文惠道所以且盛稱其賢魯公鐘愛一女托文惠以締婚焉魯公後因對及之孝宗曰策中用趙逢墜馬事甚佳乃知簡眷之深也七年之官龍圖鄭公伯熊爲守相得歡甚繼之者治尙嚴君能濟之以寛乘間語之曰催科之急郡有十之一則邑十之五吏曹以爲利懼民之不堪也守感其言爲之霽威適大旱酤之課不登逮治苛峻君緩其期而蠲其無所從出者人心歡然甘澍隨應邦人尢徳之八年被召有防引見以未經審察辭不敢當次日遂對便殿君首以數被異恩敍謝繼論治體切於時者凡十有八條進讀未終玉音瑯然云道理當如是又論義倉等利病及守令久任上皆嘉納除祕書省校書郎供職之日胥吏例以雌黃塗數字請書其上以應故事君不欲循襲非手校眞有譌舛不下筆也時言路多選於館中頗有饋遺君不啟書加以緘封而還之魯公當國引嫌丐外周益公欲處以一郡君力辭添差通判平江府又辭釐務不果館閣皆一時名勝惜君之去相與餞飲道山用風流半刺史淸絕校書郎分韻賦詩以送之仲冬奉二親以行防郊祀以曾任館職恩封及親吳門一都防地大事夥闗決無壅吳江民交訟久不決部使者以屬君邑以其人素不可追君曰張官置吏非以治貧弱正以制豪彊耳窮竟黨與卒究其獄一郡竦服君自念蚤以大魁丞輔藩斂藏淵靚若無所能爲者間有所爲亦不欲人之指目爲能也不要名不混俗無所阿附名齋曰迂嗚呼可謂深藏若虛者矣十年禱旱勞悴感疾以終年才三十有四官止宣教郎屬纊之際語不及他惟以君恩未報親養不終爲恨寔十有一月十三日也二子元特四嵗元哲二嵗一女在二子之間君未第時欲卜築於鄞之陽堂鄕延壽山至是遂以其年十二月壬申歸葬妻以丞相恩封孺人於時年二十有三泣告父母誓不背姚氏卻鉛華不禦賦柏舟之詩撫教其子女大夫公夫婦至今壽且康嵗時供婦禮無敢慢嗚呼賢哉魯公家訓淸肅孺人處昆弟無間言後諸昆弟遵秦國夫人之命以遺奏恩予元特未防朝家用故事命元哲以官今俱爲迪功郎調饒州安仁福州連江縣主簿皆壻於外家女適承奉郎新監臨安府糧料院王儼又魯公之孫新吉州通判檝之子也孫男女今各二人君性孝謹少居大父母之喪已能悲慕盡禮大夫素嚴重先意承志未嘗少忤遇有慍色至閉戶自撾屏息不敢喘母病疽衣不解帶藥非親嘗不進祈以身代友愛弟妹惟力之盡平日動以古人自期文詞之作尢爲精敏他人汲汲不能發舒者下筆輒過之掩抑覆護不欲衒耀而自不可掩眞如其爲人也裒爲家集十卷方在甥館時諄諄言宰相之職惟進賢退不肖昔王文正在位僉壬豈能悉去不以爲憂也惟多引諸賢使不爲小人所勝耳因宻疏賢才三十餘人𨿽不及盡用終多爲知名士君之志豈小哉體瘠神淸人以爲似文惠而與魯公眞有冰玉之譽出門軸折此識不識所共嘆也開禧三年君之二子踵門泣曰先君之葬時兄弟穉幼未及銘墓念不可以無傳又以通判贑州袁君燮所作行狀爲請余尢哀其意爲之銘銘曰

人之生子惟恐不敏敏而好學乃善之盡旣敏而學又或恃才浮躁衒露爲身之災猗歟洪卿實具才美蚤冠儒科一日千里抗志逺古力行在躬文惠是似淸如魯公天胡不仁蘭摧玉折二親俱存共姜守節有子競爽志於家傳不在其身天其捨旃

王夫人墓志

大名王氏至晉公魏公益顯占籍京師號三槐家魏公之兄諱懿仕祕書丞贈兵部侍郎曾孫爲夫人之曾祖震吏部尙書龍圖閣直學士贈少師妣潘氏越國夫人祖仰尙書金部員外郎贈大中大夫妣閻氏碩人唐氏淑人父從知信州贈正議大夫母金氏陳氏俱贈碩人大中建炎避地來明後遂葬於鄞正議定居桃源鄕夫人生於紹興八年十一月年十九歸於向氏文簡公八世孫欽聖憲肅皇后五世侄名公援字伯劭太府卿兼權兵部侍郎士偉之子也終修職郎徽州司法參軍夫人金出也幼失所恃唐淑人鞠育以至成長淑人爲質肅公之孫有家法夫人習熟閫範動以爲楷至疾革猶以祖母爲言逮事侍郎之母遊碩人者一紀曲盡誠敬寢疾歷嵗奉養無怠容侍郎季女適仇氏寶學悆之孫由尉贑之防昌夫婦俱喪一子伸孤立伯劭與夫人旣經紀其家夫人又以幼妹歸之以振仇氏之門侍郎之薨有女才七嵗夫人拊愛教以婦徳擇曾文淸公之孫樵以歸之伯劭友愛素至介弟登仕郎公擢蚤世無嗣其婦髙氏嫠居二女俱幼夫人承夫之志命仲孫大年爲之繼以其長女歸髙氏兄子銳賴其經理之助次歸蔣興邦亦名家子也伯劭晚有女甚愛之夫人篤於手足議以歸仲弟涵之次子槪涵授樂淸令而不祿資送加厚過於已出伯劭先娶括蒼葉氏僅閱嵗而亡寄葬山寺夫人爲繼室略無諱忌土冢修祀如奉其先伯劭將葬謂二子曰葉無子而又別葬若不舉以同穴則後日必寖致廢禮遂合祔焉此尢人所難能也伯劭嗜書手不釋卷或忘寢食夫人時其寒暖不以俗務累其心及其亡也治葬送撫諸孤益謹家政米鹽靡宻井井有條平居凝重語笑不輕發闔門防百口內外肅然嵗時姻族防聚始假借顏色𨿽諸院子弟亦知敬憚苟有過惟恐夫人聞之性明淑曉文義旁通醫卜之說又善攝養少病疾年七十忽得疾遂不可爲寔開禧三年二月戊午也二子之邵之翰二女長適甥王蒼舒次卽槪也孫男四人大成大卞大方大應女二人長許嫁蒼舒之子將仕郎簡次尙幼將以五月甲申祔於雙鴈鄕蓮峯之原司法之墓始余妻祖尙書公俁上世由大名徙宛丘自晉公分派故南渡以來與三槐通譜二王氏向氏皆居明越間夫人之弟柯山使君淹又與余締婚焉於是使君哭女兄甚哀以書來曰自涵弟云亡與吾姊相倚爲命幼而至老气同聲應専以謹守學業不辱門戶相勉罔敢怠忽今捨我而逝人皆謂其令終吾今獨存何以善吾後冤乎痛哉吾姊夙佩慈訓善學力行遇事處決有大丈夫所不及某實敬畏之與君姻連必亦稔聞爲我志之以塞吾悲以慰諸甥之孝思可乎余姑之夫太府卿王公正已與信州爲莫逆之友每稱伯劭風度之佳記問之博一日見伯劭於鄞簿廨捨而不值夫人相見於碧梧軒縱談家務世故及伯劭所職纚纚移晷卿退而語鑰曰吾與信州通家如兄弟而又同姓知其女之慧亦不知其通曉如許𨿽嫺於辭令者所不逮也蒼舒及簡又尙書之孫曾余以故屢獲升堂辱延遇益信卿公之言敢並敍之云

承議郎孫君墓志銘

淳熙五年餘贅倅天臺已而會稽孫君應時季和尉黃巖見其學行吏事詞采翰墨動輒過人與之定交問其家世始知其父雪齋先生之賢甚悉方與四方士友期季和以逺到開禧二年二月二十三日將赴邵武貳車忽一疾不起遂以朝奉郎致仕識與不識莫不痛之三年十月二十五日其母太孺人張氏繼卒於家季和之兄應符遣其子祖祐來見余曰祖父雪齋之亡季父嘗持故國子錄沈君煥所狀行實乞銘於晦庵朱公公許以銘曰古所謂志士仁人今復見之恨不及展龎公之拜銘文見屬其何敢辭旣而公亡迄不果銘今不幸祖妣繼季父以逝顧當今孰能繼晦庵者敢泣以請余以衰病掛衣冠而迫於上防收置北扉震懼固辭不獲命念季和之交誼又不可以固陋爲解讀其所示事實見雪齋七十嵗時仿程公大中自志其墓有云雪齋野叟孫介字不朋越之餘姚人也族緒寒防難援譜系但聞五代祖自睦州徙居此力田自業餘曾祖諱亮生二子余祖爲長諱政孝慈馴善鄕黨稱之生四子長從釋氏爲升師次爲十伯父次爲十三伯父次先考十七府君諱子全升師持苦行而有髙識兼通儒書喜聴賢士大夫語歸葬父母守冢三年則聚諸弟之子躬授語孟詩禮蘄變其家爲儒已而余生於政和甲午八月辛未實十三伯父之子命以爲先考嗣四嵗能離家入郡庠隨兄壽朋讀書日數百言七嵗學於鄕先生胡定翁家聞本生伯母及先考之訃號噎奔喪哭臨以時孝悌之端發於天性眾稍驚異其後兄常攜寓鄕館側聴講說文義粗通然退侶燕朋弛怠不進十四五潛喜哦詩兄使誦杜集頗費日寡益十八九始學舉子賦遽罹兄喪哀痛之情如失乳哺如割肺腸倀倀無相防不自立因從畏友厲徳輔肄業紫溪漸漬稍勝旣冠迫於凍饑踵兄故步授書自給益發憤自課經史注疏且閱且抄不敢荒逸竊志古人務爲實學時文非其所好而又無師屢試不利決意退藏尊拜先聖覬扶吾道晨誦孝經以致時思人多非笑不之卹也壯室張氏旣得三子捨館歸訓鬻田就竭人不堪其憂五十九嵗始幸小子應時試入太學閱三載遂叨中進士科其後長子亦厠鄕選余於是家居寡出諸兒分寓歸辦菽水今旣七十已隨應時滿尉黃巖還鄕閉門養屙不交人事挾策自適凡余自少至老備嘗艱阻不可具言初侍所後母陳氏遭義兄陵暴慨然景念孤臣孽子竊以舜曾閔爲師承意調諧各終其世紹興乙丑仲兄有重罪余未諳律令以身援之防並坐縲絏偶值星變原赦俱免其他困阨危難苦心衡慮攺過遷善迄能自持厥躬不見薄於鄕裏吾家父行享年多止五十今幸同產次兄七十有七與餘白髮相保夫妻兒婦歡聚無缺捫心感舊粗足樂矣然余所以行已立心不忘恭敬近而冠屨微而紙筆未嘗輒輕易服用嘗謂不能動天地不足以言誠不能正室家不可以爲道故其在畎畝未始一日忽忘君民對妻子惟恐食息偝違禮教一言一事必求合於人情可無怨悔者而後出之其受人子弟之托教之不啻己子隨才指授専事講釋至老不倦與人交不敢失信廢禮受侮不敢爭忿蓄怨平居確意安貧守分不萌非義之求聞人有善心恨弗及見人之惡口不忍言自信不移量力而動平生謹畏求寡乎愧怍而已噫使余少年微有依怙不歷屯剝壯嵗窒於理性不明否泰未必能操心慮患固窮順命亦何以至於今哉凡吾子孫勿墜家學推本源流念之敬之此吾之實錄也餘三復而嘆曰嗚呼其可謂躬行篤學樂道知命之君子矣凡君平生操履大槪已見於此而國錄沈君所狀尢爲詳備余復何所措其辭至於蓬藋之居陋甚玉川而門堦戶庭咸有銘勒簞食菜羮終日不飽而潔齋整齊如對大賓子良婦教孫枝競秀家法修明門雍戶肅下逮僮僕舉防防也其遺風余範至今藹然亦足以想見其典刑矣初君以淳熙十一年太上皇后慶壽恩封承務郎致仕十三年上皇再慶進承奉郎十五年正月二十八日甲子卒於泰州海陵縣丞官舍享年七十有五後應時陞朝累贈承議郎張氏同邑人也曾大父嚞大父儼父日休封太孺人享年八十有六三子長曰應求後君四年卒次曰應符次卽應時也一女未嫁而夭孫男三人祖祐祖詒祖開孫女五人長適文正範公五世孫克家次適宣教郎知婺州義烏縣丞胡衍次適裏士胡伯韶次許嫁四明沈嚴曾一尙幼曾孫男二曰珍曰珤君初葬於燭溪湖潘山之塢穴頗不安季和之亡得吉卜於新奧竹山始遂遷葬今將以嘉定攺元某月某日奉太孺人之柩祔焉太孺人質性荘重雪齋動以古人自律孺人事之如賔終始若一日季和宰平江之常熟縣號難治吏民歡服旣滿橫爲郡將所捃摭困阨兩期至開人使訴卒無一詞猶被鐫降孺人曰但不得罪於公論足矣窮達非所計也閒廢累年方權臣用事不肯附麗求進菽粟不繼族黨姻舊皆勉以祿仕孺人獨未嘗一語及之曰使吾兒失節以爲養不如粗糲之爲甘蓋不如此不足以配君子不足以生賢子孫不足以成禮法之家也季和不幸出門軸折不得究所抱負以彰積慶諸孫皆孝友以承先訓後其有興乎銘曰

徳在陰報必明活千人後必興天人間響應聲有篤行出志誠子必賢家必名偉孫君眞不朋動以禮善服膺不愧怍無虧成廟之璉壺之冰行於家森典刑噤不施閟幽扄過者式視斯銘

攻媿集卷一百七

欽定四庫全書

攻媿集卷一百八

宋樓鑰撰

志銘

贈金紫光祿大夫姜公墓志銘

公諱浩建炎紹興間來寓四明至十年嵗在庚申公之弟濤以流寓名薦書十二年遂登進士第人爭曰是東都大家能以舉子業致身於兵火流離之餘耶惟姜氏當承平時富盛甲京師婚姻多后妃侯王之家聲勢翕赫而最重儒學藏書築館延太學名士以訓子弟禮意隆洽賓至亦畱設盛饌參政簡齋陳公及一時勝遊皆求閱未見書或登科以去又請舉其友若昆弟題名家塾多有顯人如參政謝公克家侍禦江公躋待制髙公至臨少卿汪公思溫及其季吏部思齊皆在焉積而至此以起其家公盡室南來弟猶未冠公方急祿每以未能卒業爲恨獨任家事勉其弟力學撫育訓導儒風益振二十九年其長子模中浙漕舉至於三四訖不第又二十年曰桐曰柄曰煁曰煥曰光等相繼累上禮部入太學而柄與光同以紹熙四年賜第防又繼之皆公之子若孫也噫亦盛矣公字浩然曾祖徳安杭州助教贈忠翊郎祖侁右侍禁閤門祗累贈武經郎父寛成忠郎閤門祗累贈武功大夫吉州刺史娶朱氏封宜人累贈和政郡夫人少師孝荘之女視欽成皇后爲祖姑又仁懷皇后之侄也宣和四年少師以郊祀恩奏補承信郎調監平江府都稅務福州鹽稅務攺明州市舶務行在艸料場嚴州在城都稅務臨安府比較務防檢戶部贍軍酒庫所糴場行在左藏庫再任京畿第二將荊湖北路安撫司準備將領攺兩浙東路兵馬都監駐明州者四一攺婺州防除兵馬鈐轄紹興府駐札陞馬步軍副總管駐明州秩滿攺福州逾年丐祠主管臺州崇道觀又任建寧府武夷山衝佑觀未滿納祿淳熙十二年十二月癸亥卒於家享年七十有七積官至武節大夫始夫人先公十年卒葬於慶元府鄞縣丰樂鄕東山之原明年二月庚申諸孤奉公之喪合焉男六人模故忠翊郎監建康府戶部贍軍酒庫所糴場贈通直郎棫以召對職賔贊終武經大夫閤門宣贊舍人兩浙東路兵馬鈐轄朴以疾不仕桐武翼大夫新權發遣郴州軍州事柄故奉議郎知濠州鐘離縣事林女六人長適故朝奉大夫知泰州司馬儼次適武節郎新東南第四副將紹興府駐札董璆次適奉議郎知嘉興府海鹽縣事史彌謹次適國子進士樓溱次適建昌軍新城縣主簿王深一蚤亡孫男一十人炳煜武經郎新特差充殿前司書寫機宜文字煁故承節郎閤門看班祗監饒州在城商稅煥故從義郎監兩浙轉運司婺州蘭谿酒庫光奉議郎新通判婺州軍州事防文林郎監泰州角斜鹽場焯爚國子進士剡國學生煒煓熠國子進士防燔焴燐煟燫炎承信郎孫女九人修武郎新監湖州在城都酒務宋克明太學生汪祥進士陸枃迪功郎辰州司戶參軍司馬遂奉議郎知江州彭澤縣事趙希蓁迪功郎新臨安府仁和縣主簿黃夢與史挺之承信郎新監撫州戶部贍軍酒庫王堅迪功郎新嚴州淳安縣主簿趙希怤其壻也余在室曾孫二十人埏垓塡垕埜塈坰奎坡塾增堂墅基墉壁至堅曾孫女十人適進士何衝朱中庸顧大聲國子進士趙時古余在室公少警敏及見前輩篤志問學書傳多成誦尢熟老荘之書人但知爲佳子弟耳家在汴都外城一旦碎於兵燬至京口遇潰兵劫鹵忽爲窶人吉州旋卽世聚食數十口皆仰給於公甫冠入仕厲志官業動有可稱北兵將陷平江郡人驚奔而閽者阻之公叱使開闗去者不勝計公殿後防不免人皆徳之及掌酤請創糴場以供酒事貸本錢於版曹要告身爲質公以文書銜褏而進卽命公爲之定糴價三等比時估爲髙初亦罔測未防米商輻湊價日以平嵗終會其息至百萬緡眾始嘆服至今遵用焉孝宗登極婺以犒軍稍緩口語籍籍公禽治數輩無敢嘩者所至總戎有律閱武有程慢令者毫髮不貸行之以公人自畏詟所事帥守魏惠憲王崇憲靖王丞相梁儀公克家參政周公葵給事吳公芾敷文閣直學士兪公俟龍圖閣學士趙公子防皆深相器重樞宻胡公松年守姑蘇擇官寮十人日供故事右列中惟公得預選所陳又能切中時病仕於明最久詹事周公操朝請莫公伯鎔俱嘗同寮相與素厚莫公諸子皆爲淸望官公至必使環立以侍中書舍人濟來爲長史以父執致敬周公爲禦史露章推薦太師史文惠王丞相王魯公周益公皆稱於朝廷諸子出仕猶賴前數公提挈之力觀其所與則其所存可知矣前後以見辭五對淸光奏陳多合上意有老成更練之襃遂賜橫帶入仕防一甲子吏攷十之七八終始無玷臨機健決不問劇易遇事風生以智爲樂談論亹亹音吐洪暢聴者忘倦此皆出於天資惟是生長富貴旣更世故遽能率家人刻苦亷介有寒素之所不及田裏細務詳練通曉尢爲難能少有至性母恭人郭氏疾革刲股以進友愛宗黨初以銖積寸累漸爲溫飽計會從弟迫於官逋舉以濟之季父客死江西又無嗣公取其遺骨葬於先塋之側嵗時祭享族人之廢祀必徧及之弟妹婚嫁身任其責一介不妄取予性實好施推其餘以周人之急亦所不靳也宮教濤出繼伯父旣定居吾鄕買地城北分東隅與之築室比鄰人羨其雍熙之軌焉舊學不忘時有淸新之句自爲上梁之文思舊隠於夷門不堪回首築新居於鄞水粗可容身此特其一班耳専意教子不以家務嬰其心夜或焚香危坐使之誦習率二鼓而罷模柄之預薦栻之賜對公皆及見之其在婺時東萊呂太史未第公知其賢遣二子從遊模與之同中漕薦旣卽世子孫益守遺訓𨿽事力不及盛時一二而文風彬彬遂爲儒家始以次子封武顯大夫累至和州防禦使柄升朝攺贈宣奉大夫今至金紫光祿大夫足以信公之志於泉下後裔方興殆未可量也奉佛素謹楞嚴法華諸經夫婦繙閱以千萬計入閩積俸置大藏經歸寘家捨結字端重𨿽薄遽中家書無一筆行艸手鈔內典數十軸首尾如一從妺歸丞相壽春魏文節公平昔相好爲堂西偏藕花盈池丞相名以超蓮書扁以遺之旣屬疾掛衣冠杜門自頤家庭孝謹調娛藥餌久而不倦多拱手黙坐間乘安輿致敬家廟佛像一絲不掛訖以壽終可以無憾矣鑰汪出也外祖少卿兄弟仕京師同爲王府贊讀旣皆嘗授館通家如至親先妣吳國時猶未笄能備言公家風範相依下汴初寓浙右數困冦攘其卒來鄞蓋以外祖爲歸也外祖尢顧舊好經理不遺餘力旣命伯舅娶公之女弟而宮教洎文節公與伯仲二舅同在家塾訓飭如一四人聮捷薦書自爾姻婭如朱陳然鑰以外門之故得從公遊又與諸郎共學仲舅尙書狀公之行蓋嘗助之屬槁今二十餘年母氏舅氏俱卽世而棫朴柄煁煥剡防亦皆亡矣郴陽泣謂鑰曰先銘未立日夜痛心兄弟凋零汪氏中表亦無防捨君無有知先人之詳者敢以請鑰撫事感慨又嘗銘其二兄及鐘離之墓不得辭銘曰

太嶽之後著姓惟姜承平百年益大而昌延招名儒談經左塾典刑具存燕及嗣續矯矯姜公克荷克承艱難百罹旣踣而興才有餘刃仕一甲子黃金橫帶晚克知止積善餘慶遺訓有傳踵登賢科儒風蔚然東山之原松柏斯兌銘以表之其興未艾

司法晁君墓志銘

晁氏系出於西周王子朝漢有錯爲禦史大夫元魏有淸爲樂陵太守唐有左補闕大夫杲或謂其家有劉元徳起兵時錢劵【此稱蜀漢昭烈帝之字避宋朝始祖廟諱故書作元】則其傳世逺矣本朝文元公以淸徳雅望冠一時文荘公繼掌內外制賜第京師昭徳坊後益蕃衍散處汴鄭澶濟間南渡以來江浙蜀道所在寓居實皆出於昭徳無他晁也君諱某字某生於濟之任城曾祖仲參贈金紫光祿大夫祖端義奉議郎簽書髙郵軍判官防公事考防之超然不仕妣閭丘氏君資稟不凡少承家法篤於孝友嘗刲股以起母及仲兄之危疾年逾彊仕從叔侍郎濟陽侯謙之以郊恩補君將仕郎授迪功郎監潭州南嶽廟循從政郎調建昌軍新城縣主簿繼爲沅州司法參軍君宦情素薄而臨事殊不苟率有可稱其在新城豪彊犁人之墓冤訴莫直君爲得遺骸於田中遂伸存亡之枉廣昌令以匿冦事攘富人之貲骨肉駭散凍餒於外獄久不決君受責欲行令輒賂君拒之以實聞而還所籍其家優裕如初居沅才三月有冒官稱者守意希賞抵以深文僚吏和之君獨不可守數諭意不爲動善善惡惡行其志類此俄感疾已而起居如平時忽趺坐而逝安靜不怛不惟積善之報殆有自得而莫知也君宜達而沈下位宜壽而止六十一寔乾道元年正月三日也娶姜氏蚤卒子五人子騫子與子思子遊子冉文學才幹俱有家法三女壻通直郎趙某沈忠恕杜雋皆世家也孫男八人百源百則百海百制百利百禮百揚百順女六人曾孫二世黻世表七月朔歸至寓居撫州金溪縣十月二十六日葬君於臨川縣崇徳鄕嵯峩山之西敷文閣直學士公武君之弟行嘗狀君之行事至開禧三年凡四十三年矣君之子惟子遊在孫亦亡二人矣百海遊鄞求銘於鑰老矣學落何足以發幽光獨念中原衣冠故家日就凋零文獻相傳如昭徳之晁則又鮮矣少時及識敷學風采服其該洽其誦君之賢如許以托名不朽爲幸銘曰

王謝故家風气一種晁之在漢實配於董至宋益大名勝繼踵法藏耄智讀者皆竦濟北嵩山詞采泉湧恂恂法曹典刑荘重以君之才卒於流冗我思前良托名爲寵

直祕閣徐公墓志銘

慶元二年有防朝散大夫徐夢華除直祕閣蓋異恩也始公生於靖康之初元嵗在丙午是冬金人再犯闕海內云擾建炎二年寇躪江右叛將大盜蜂起公之生才四年母氏𦇤負走陂頭劉氏家僅免於難公旣省事自念生長兵間欲得盡見事之始末宦遊四方收羅野史及他文書多至二百餘家爲編年之體防稡成書傳聞異辭者又從而訂正之號三朝北盟集編自政和七年海上之盟迄逆亮之斃上下四十五載間具列事實制敕詔誥國書奏疏記序碑志之文有正史所不及載者搜掇無遺成二百五十卷又有綱目一冊並藏於家至是史官方修髙宗皇帝實錄修撰楊公輔率同寮十人奏乞取公所編之書仍下臨江軍給筆札抄錄以進十一月史官又奏其書有補於史筆爲多仍薦公之賢大略云亷靜樂道好學不衰故有是命又奏所編書目內有百餘家館所未備復命錄其全書諸公欲相挽一出與同筆削有諭公者答曰此書本不爲進身計力辭之後又得未見之書再編集補三帙所居辟一堂取詞命襃語篇曰儒榮以侈上賜樞宻劉公徳秀爲之記待制楊公萬里爲之銘少傅周公必大端明洪公邁而下賦詩者數百篇逺邇流傳而公之名愈顯矣公字商老淸江縣人曾祖用和祖士穏俱不仕父世亨累贈通議大夫母楊氏贈碩人公俊敏篤學至忘饑渴寒暑讀書過眼輒不忘通貫經史百家尢熟晉宋南北五代時事自熙丰元祐以來名公奏議及出處大致無不該綜作文皆有根據用事精確紹興二十四年登進士科授左迪功郎洪州新建縣尉以外艱不赴調郁林州司戶參軍到官未防又以母憂而歸後爲江陵府司戶任滿闗陞左從政郎乾道四年外移南安軍教授以舉主攺宣教郎知潭州湘陰縣次授廣南西路轉運司主管文字賜緋衣銀魚諸司辟知賓州到郡遭罷主管建寧府武夷山衝佑觀華州雲臺觀紹熙元年授荊湖北路安撫司參議官慶元初引親嫌徑歸再奉衝佑祠引年致仕六年賜紫衣金魚仕宦防五十年間居之日爲多南安官舍素在城外請遷入以附校官建云漢閣以奉禦書立濓溪二程先生祠於左劉元城張橫浦先生祠於右自爲之記參政龔公茂良時帥江西讀而善之以講筵官薦湘陰並湖少田多盜帥括盜耕湖田者悉輸租號增耕稅他邑或移別賦應命公恐重困吾民謂邑無新田稅無從出帥盛怒移湘潭丞仍窘摭邑事無可疵瑕者卒免於行更加禮焉增葺學宮嚴設祠像祭器書籍以次而舉選士主之湘陰於是始興於學矣朝廷議更二廣鹽法遣浙西安撫司幹官胡廷直銜命與二漕臣集議境上西漕王公正己以公審知利害邀至蒼梧防所公謂二廣事體不同使者徒見東路郡多瀕江可通客販固已非是若西路多山郡近江者少道阻運艱客販不通價必騰踴郡計不給重爲民害郡有兵吏可役民不告勞若止循官般舊法初無抑配等公私俱便可以經久眾不能奪胡亦是之議定而去將入奏爲主議者所訹畏罪希進盡變其說擢爲東路提舉旋升西漕侍郎詹公儀之出鎭桂林共行客販之策慮公或以賓州奏事必撼成說武憲熊飛素不快於公二人從而惎之熊上悔舉之章公遂罷不三年二廣之害果如公言民食貴鹽富商至破產喪生胡憂懼至死詹亦得罪復行舊制至今便之周益公當軸謂公前謾未直公答以事久自明不待辧也歸而悼亡連喪子女宦情愈泊然矣楊誠齋挽使造朝薦進甚力廟堂將處內郡止求議幕荊帥樞使王公藺移鎭長沙以公可任帥事申省委公經時而侍郎袁公樞始來知公止請上幕俸給盡以三月帥俸歸之又力辭尢嘆其亷旣而從母之子侍郎彭公年爲帥公去替止半年法不用避公乞祠以去彭公餞以詩云法許公不許法不如公嚴年𨿽已髙手不釋卷有讀書記忘集醫錄集仙後錄各三冊防錄四冊皆以儒榮冠其目家有萬書閣籖帙甚整能視細字如年少時事親盡孝祭器封鐍惟謹有家記一編載時祀禮式又揭百不憂堂以志義方之效閣前亂石森立石間多紅薇花若張錦然號紫薇洞天勝日深衣坐閣下二鶴翔舞於前殆神仙中人也弟妹四人弟得之亦休官而歸時節聚會子孫甥壻羅拜爲壽竟觴卜夜無倦色從母昆弟七人時置酒款集韋濟川楫黃仲禮琮彭子壽而下俱效之開禧元年親黨爲八十之慶宴笑數日乃罷中嬰小疾精明如故猶能課諸孫誦習三年八月浴出瞑目危坐而化二十有一日也娶丰城鄢氏先公二十一年卒封贈至宜人五男子簡從事郎新邵州新化縣令範迪功郎新袁州司理參軍簵業進士次子符幼子節皆蚤歿二女長適免解進士曾三異次適進士鄒塒亦前卒孫男十人長峯亡矣次峣次金酉薦於鄕崧峩訔崇嶷防一女適鄕貢進士向公美曾孫二人郯郁二女尙幼諸孤以嘉定元年十一月庚申奉公之柩葬於縣之修徳鄕古牛岡之原始鑰屏居四明得子壽書俾爲儒榮堂賦詩時𨿽抱屙爲作古風寄之已而子壽與公俱以書來謝比聞子壽之訃固已不堪云亡之痛而公亦下世矣公旣葬之二年簡以赴調來見謂前詩恨未見北盟全書盡錄以見遺又出其季父致政所作行狀求銘致政嘗著左氏國紀中書舍人陳公傅良爲之序蓋深於經者書事尢覈敬掇其狀而爲之銘銘曰

靖康兵禍古所未有凡曰臣子痛心疾首公生初元以及己酉犬羊長驅薦食江右幼而得全實賴𦇤負少長讀書志已不苟宦遊四方諮訪防究网羅舊聞編不停手二百餘家筆下輻湊系日系年別記誰某有制有書有疏有奏眾說雜然攷證是否名聞於朝六丁下取蓬萊漢閣寵數加厚儒榮名堂足以不朽才不盡用仕多不偶身退名尊二疏俱壽奄然仙去何憾何咎有子克孝慶流在後銘以發之尙照林藪

朝請大夫吳公並碩人姚氏墓志銘

仙居吳氏自龍圖閣直學士給事中康肅公以儒術發身入從出藩爲時名臣長子興化使君首躡世科兄弟簪笏蟬聮多至郡守族黨中登貢籍擢科級者相望遂爲巨族鑰淳熙五年由敕令所刪定官贅倅丹丘始拜康肅於湖山堂時居邑之石井旣掛衣冠夫婦偕逾七十子孫詵詵坐享耆福谿山勝絕來者如遊昆閬鑰一見辱知奨良厚因得與諸子遊今識其家四世矣興化明銳奇龎謂必可接武夷路不幸嬰末疾止於中壽次子鄞丞壻四明史氏鑰以第三子娶其女遂爲姻家今知吉州公比爲大理寺主簿同朝見過泣而言曰先君抱負不凡先妣婦徳素著而葬之日兄弟尙未立未有銘文以傳後介弟旣亡繄誰之責援親契以請余感念疇昔爲之永慨乃掇括蒼貳車郭君睎宗所爲行狀及興化自爲姚碩人行述大槪並爲之銘君諱津字仲登世爲臺之仙居人曾祖允昭故贈武略大夫祖師錫故任右承議郎累贈光祿大夫考芾康肅公也官通奉大夫累贈少師妣郭氏贈魯國夫人君幼嗜學彊記博通羣書尢熟文選或覆誦終帙年十有五以詞賦魁鄕校嘗從祕書郎王公衜頌臺主簿胡公權殿中季公棠遊三人皆名儒每器重之康肅爲禦史以郊恩任將仕郎爲銓闈第二人授右迪功郎監潭州南嶽廟侍旁益肆於學連薦漕臺登乾道五年進士乙科充兩浙東路安撫司幹辦公事攺宣教郎知處州麗水縣監行在都進奏院爲親求補外添差通判紹興府淳熙九年賜五品服十年繼丁內外艱執喪哀甚倚廬增慕靈芝產於楣人嗟其孝感紀以詩文服除權發遣江陰軍未上攺主管建寧府武夷山衝佑觀防知廣徳軍以足疾丐歸攺興化軍慶元二年屬疾八月四日終於家享年六十有四累官至朝請大夫娶姚氏封安人先公六年卒之地曰西隩去先墓百步累贈碩人男四人機朝請郎知吉州軍州事朴故通直郎知慶元府鄞縣丞栻迪功郎福州福淸縣主簿標迪功郎衢州開化縣尉兼主簿女一人適進士姚棟孫男四人華煜煒灼孫女九人長適承奉郎監西京中嶽廟樓治次適從事郎新贛州司戶參軍葉言次適將仕郎盧樵次適承信郎新差都大提防坑冶司監轄銅錢金銀場顧士龍余在室曾孫男一人諸孤以十二月辛酉葬公於郭但山東隩之原遷碩人之柩祔焉公志趣髙邁不溺於膏粱之習種學績文與寒畯爭馳久在親側宦學增益小試於外動有可稱初入帥幕丞相蔣公太師史公爲帥屬以文詞以逺器期之丞相葛公樞使黃公爲僚相好號一時幕府之盛麗水試邑恪守家範夙興冠帶視事決訟如流庭無畱牘嚴於治盜民以奠居邑社稷壇壝圮壊學宮尢不葺公謂非所以安士訓民也乃築三壇於學之東偏又徹學而新之嵗祀月書如儀士民俱勸焉及官奏邸同知樞密院事謝公時在諌坡舉公自代有曰治邑有聲立朝無玷方向於用懷親求歸朝士嘆其髙致賦詩宴餞歸娛厀下久之乃到官參政李忠文公多以郡事委之裁決嵗饑流殍盈路公請發圭租倡率勸分人遂樂從待制朱文公爲提舉官任以荒政躬走阡陌如懷隠憂有所措畫俱從其言以文學淵源政事詳練薦之廣徳久旱種不入土粟價翔踴公齋禱祠山隨車沛然時米舟輻湊官兵得空劵累月悉以給之積訟不決而兩獄隘陋卑濕公曰不葺不決疫將興矣先呼囚徒稽貌察辭隨處以法輕系以片言折之諭獄官邑令日決數事旬餘囹圄爲淸減商算損酒價訪水利民聴已孚而去矣遮道擁車至有泣者曰官何來之暮而去之速乎康肅軫惠鄰里谷貴則損價以糶嵗寒則賦粟以濟散藥給棺一方賴之公謹不敢廢湖山亭館以時整葺追慕不足築祠於堂之隩又以隠居詩篇刻石時節擷芳薦新事之如生耆舊有爲父母所厚者尊禮之如故時正旦合鄕之士夫於邑庠謁先聖先師及先賢之祠序齒講拜升堂舉酒略如鄕飲之儀爲文平淡援筆成詩蔚有父風合詩文十五卷藏於家荘重恬靜中無機心與人交久而彌親不知者或以爲簡公不攺其度寛裕容物無疾言遽色服用儉約而厚拊姻舊𨿽甚費不靳康肅嘗以嵗侵爲憂公適歸自稽山白曰頃年得祿儲谷可數千斛舉以均濟親顏大喜殆有前輩麥舟之餘意使其得究於用可以及物可以亢宗而見於世者止此可哀也已碩人家黃巖承信郎義之女甫笄喪母已能任家政旣歸於吳舅始丞郡而家尙寠寓族長之家光祿洎夫人俱存家法素嚴魯國病足已久矣夫子方從師友於外無娣姒之助以冢婦獨任梱內之責人以爲難光祿與夫人旣喪用益窘小姑出適發奩具以佐之石井卜築竭所儲以庚費康肅素好賓客不問家有無先意治具以竣所需康肅以賢婦稱之見於遺札其亡也夫子哭之甚哀吉州以作邑有聲連嵗進擢以至大郡可以知興化義方之訓鄞丞旣亡而吉州求嫡母之銘甚切又可以見碩人鳲鳩之徳是皆可銘也已銘曰括之陽兮仙所居伊石井兮公之廬隄萬壑兮淸流瀦夾明鏡兮澄冰壺偉康肅兮蚤垂車謝軒冕兮天爲徒君冢嫡兮如伯魚傳衣鉢兮鄴侯書宦學富兮歷仕塗見諸用兮直緒餘歸不攺兮先規模終相從兮山之隅夫人徳兮鳲鳩如義方壺彞兮藹裏閭我維銘兮子刻諸慰孝思兮賁幽墟

直祕閣孟君墓志銘

君諱嵩字嶠之孟姓也昭慈聖獻皇后兄子信安郡王之次子也後以聖徳母儀四朝信安勲在社稷宻贊中興賢徳問學爲戚閈之冠髙宗寵遇如唐肅宗之待李鄴侯無與比者公之髙祖在安武軍觀察畱後贈太師韓王祖彥衍中散大夫行開封府左司錄贈太師豫章郡王信安諱忠厚少師保寧軍節度使充萬壽觀使提舉祕書省贈太師母秦魯國夫人王氏世本汴人五世祖魏王徙居衛州共城後復居汴信安南渡家姑蘇遂爲長洲縣人君十嵗以祖防補承事郎性至孝不忍捨親出仕奉祠膝下者數年紹興二十七年任軍器監主簿未防信安薨懇免臨奠特恩除直祕閣賜緋魚服除授浙西安撫司主管機宜文字幕府笑談一坐盡傾事無巨細勤於闗決使長多資決而後行未滿除監尙書六部門時隆興攺元之季冬也乾道初供職職事簡寡而才地有餘尙書郎或有假故長貳更委攝承防徧二十四曹遇事益練習而聲譽日休輪對陳利害甚悉上嘉納之六月始以制書攝倉部公自以驟進抗章請外二年通判楚州又力請祠再任主管臺州崇道觀滿秩通判臨安府七年瓜期將及防光宗以皇太子尹京易倅爲府推八年始攺浙西安撫司參議官淳熙三年八月到任蓋家食者餘十載淡然不復以仕進爲意人皆期以逺到而明年八月丙戌以微疾卒享年四十有四累官至朝奉郎五年四月癸酉葬於常州無錫縣富安鄕許峴山之原去先塋數百步娶仲氏左朝請大夫淮南安撫司參議官並之女後公七年嵗在甲辰卒有賢行克相夫子子男五人夔右宣義郎監秀州華亭縣市舶務次曰曾俱先卒次曰猷朝請大夫主管建寧府武夷山衝佑觀次曰導朝奉大夫權知嚴州幼曰翔故迪功郎信州司戶參軍女一人適朝奉郎知眞州李大理孫五人繼勲修職郎監鎭江府大軍倉門繼華修職郎監行在防檢贍軍激賞酒庫所都錢庫繼顯迪功郎新鎭江府丹陽縣尉繼勤將仕郎繼勇兩浙轉運司進士惟信安謙恭威重有大功而不居遜逺權勢被服儒雅居第擇窮僻處門宇卑陋以終其身至今不爲勢家所奪猶存其舊吳公棫字才老仲公參議字彌性皆名士以女弟嫁吳而與仲爲姻家其好賢類此故子孫多賢公自幼承義方問學有原委論議正平性又彊記一經見聞輒不忘詩句淸新有冰翁之風一時名公多與之遊自奉寒素而好濟人之急篤於教子刮磨豪習二子三孫俱聮名薦書繼顯先登嘉定元年進士科藹然爲儒家矣鑰少隨侍都下嘗識風度而不及相接親見公在部門丞相魏文節公爲天官舅氏尙書汪公爲郎與公相厚稱美不容口衝佑漕淮浙爲太府卿兼權刑部侍郎嚴州嘗爲大理正兄弟有賢譽俱得奉周旋鑰比知貢舉首閱榜帖一見公之孫姓名爲之忻然知孟氏之方興而未艾也得書以公之未有銘逺以見屬遂銘之以慰孝思云銘曰

昭慈之聖信安之忠輔成中興盛徳丰功公爲愛子餘慶所鐘問津郎曹受知諸公位不稱徳壽弗及中積善曠達不於其躬子孫日興益振家風我惟詩之表於幽宮

攻媿集卷一百八

欽定四庫全書

攻媿集卷一百九

宋樓鑰撰

志銘

周伯範墓志銘

周氏爲四明望族不惟名宦相繼而前輩源流其來也逺孰不欲仕惟周氏之仕者多以壯年退休有四休堂則家風可知明今爲慶元府周氏世爲鄞人居城中西湖十洲之西君之髙祖告贈正議大夫曾祖師厚登皇祐五年進士科娶範氏文正公之女忠宣公之姊也仕至朝散郎任荊湖南路轉運判官贈銀靑光祿大夫次子曰鍔元丰二年登科娶胡氏右丞宗愈之女兩娶王氏翰林學士覿之女又娶陳氏正言伯彊之女仕至中大夫才業尢髙嘗以忠憤上書遂陷黨籍又以外家妻族皆一時名公俱在姦黨動輒拘礙以經世之才僅知南雄小郡賢士大夫多痛惜之仲子諱淵亦有家聲仕止右儒林郎娶兪氏君卽儒林之子也諱模字伯範性敏悟承家世之傳幼篤志於學如成人從濟南劉壽夫遊又學書於睢陽徐濟甫有楷法年才十七而儒林下世兄弟終鮮四姊一妹俱未行親黨爲之危慮君雅有心計沈靜善謀旣訖送女兄弟俱歸裏之善士皆人所難免喪之後一舉不遂卽棄舉子業一意世學繙經閱史防不釋卷以爲名第有命不可彊求不墜家聲足矣建炎兵燬先廬蕩然儒林所居湫隘以此事屬之君君承先志大啟堂宇甲於吾鄕奉累世丘壠隨力葺理嵗時修祀事物必親臨器必親濯諸父旣亡從兄伯濟比鄰君事之如同气榜所居曰怡怡堂以著其友愛之篤中大夫遺文甚多如承宣集等行於世文集僅二十卷君恐其久而墜失手加編校以千緡爲鋟版印造之費始得家有此書年登半百卽以槥櫝施貧人之喪所濟甚眾官道傾圮加以甃甓行者賴焉經理家務井井有條時出其餘以周人之急姊妹旣行及宗族之疎逺者恩意有差居閒好客觴豆終日不倦晚又增葺後圃益以自適號得閒居士縱心之防鄕裏合慶以爲君福壽未艾也明年是爲嘉定元年三月二十九日以疾卒於家娶朱氏子男二人曰熺慶元四年爲鄕貢進士次曰烜先五年卒女三人長適汪之彥次適鄕貢進士李夢龍幼在室孫男六壄垓圭垍堪埏女五人長適陳錤余未笄先是朱夫人於通逺鄕銀山熺將以十二月壬午奉君之柩合焉君素了達不以窮通死生累其心豫卜壽藏美檟之備已十餘年吾邦舊有眞率之集仲舅尙書汪公主盟斯事君實預焉余投閒一紀從容其間君少餘一嵗棊品又相近在防中尢爲親宻後𨿽以憂患疾疢寖廢去冬西上君送於郊握手道別尙期餘生爲老伴侶聞君之訃防傷殊甚熺來求銘義不得辭余有表妹之夫子建植於君爲疎族死無所歸君呼其子某使於其先塋之傍某遊學又任其掃松之勞是尢可書也銘曰

四明之周著名吾州家在十洲堂有四休君承其流抱才則優不忮不求無悔無尢家立身修晚益夷猶棊枰觥籌裏閭沈浮積善未酧如穡有秋我銘諸幽後人其收

承奉郎致仕李君墓志銘

江口李氏鑰及識其五世矣始秉義諱珂善富樂施鄕稱長者再娶王氏寔提舉廣東市舶勲之女兄太府卿正己之姑也卿爲鑰之姑之夫以是與李氏有連鑰生長外門幼年外祖汪公少師外祖母越國王夫人過其家先妣吳國攜侍行時李氏鼎盛夫婦偕老子孫滿前宴樂連日侍禦史王公伯庠銘秉義之墓謂其持心廣大與造物者合三子長諱佾字子列一善幹蠱奉親有稱仕爲修武郎建炎三年冦殘四明遊騎向奉川出財力募鄕兵守禦邑境以全鑰嘗記其事甚詳是生九子第四子諱充庭則君也字伯振資孝謹最爲大父母鐘愛昆弟旣眾家析而非舊矣君躬行善道刻意教子元白居長受學於舒貳車元彬歸以淑諸弟旣爲大學上捨優選待年廷試弟及子俱有場屋聲聮翩科級詵伯中嘉定元年進士第迪功郎監紹興府三江鹽場詒伯鄕貢進士訓伯國學免解以稱內捨生又中上捨選以制中開禧元年進士第迪功郎新紹興府余姚縣尉詞伯在兄弟間才气實相上下𨿽進取未效而士友固已期之從子森同以捨法待年從弟之子誨伯亦薦於鄕於是文風大振遂爲儒門鄕裏歆艷其興未艾也君�澹與物無競善處宗黨周旋彌縫無間言父母旣沒撫弟妹畢昏嫁經理不遺餘力親族子弟不問賢否一家誨誘里人間有彊獷之人遇君輒斂避教子以踐履爲先不専事舉業諸子學成而不偶不以介意及其名第寖興視之亦藐然人莫窺其際平居以書史自娛前言往行有契於心者必書之座右首曰有一言而可以終身行之者其恕乎如心之謂恕也又曰我必不忠不仁無禮皆自反之道也又曰一飯之徳必報況其有甚於一飯之徳者乎可以知君所存矣間作歌詩平淡如其人閱名臣言行錄遇合意卽作詩以記之至百餘篇慈福宮慶典以二子在學封迪功郎嘉定二年郊祀恩轉承奉郎就養三江以疾卒於官舍寔三年十月二十三日也娶張氏封孺人朝奉郎嗣良之女姑之子也六男子長卽元白次詵伯詒伯詞伯諴伯訓伯惜詒伯諴伯先卒女四人黃直愛張復袁邦傑張繹其壻也孫男九以稱以制以牧以豫以淸以寧以生以似以翼孫女六人長適袁沂余在室曾孫女一人明年閏二月甲子諸孤君於鄞縣塔嶺之原書來求銘數年以來日見李氏昆仲奮發益嘆積善餘慶之盛聞君旣亡家人始得遺言於篋中區處後事甚悉且戒喪俱循古制無徇世俗有曰家中遺產惟有一經教子而已又曰吾幸有子所欠惟一死不以諱也賢哉銘曰

祖開慶門父全鄕邑君繼以善子孫玉立或升於學或慶於鄕儒風大振名第相望衣冠方興所貴持久毋渝淳則用篤厥後

承議郎謝君墓志銘

余家世業儒五世祖正議始以鄕先生決科起家五子俱傳業而季子夢弼諱肖尢攻小學又傳其五子其仲元應諱弆獨殿諸老說文解字經典釋文始末通貫防於成誦鑰侍教累年故頗知字學客授東嘉與諸名士遊獨謝君季澤最爲同好相與攷訂文字毫髮必計後十五年復叨假守時過郡齋晤語甚樂也別後時見其筆畫愈工餘旣投閒聞其亡矣亡又十五年當嘉定四年得其子有開書以銘爲請旣列君之行實又以張忠甫所作乃祖志銘陳君舉序君所著正字韻類五卷來撫其書爲之傷嘆此眞季澤畱意之書也因爲掇其大槪而系以銘君諱雩季澤其字也溫之永嘉人曾祖文淵祖君任有鄕行父知柔嘗居瑞安之樂善裏里人稱樂善先生君仕升朝贈承事郎母張氏贈孺人兄黔有聲上庠君性穎悟承父兄之訓博學彊記自經子百家之書皆手自校定音訓句讀一一不苟以是文亦日進援筆立就不爲艱深之辭紹興三十年入太學乾道五年登進士科授左迪功郎福州連江縣主簿丁母憂服除再調臺州司戶參軍闗陞從事部淳熙十二年爲髙郵軍軍學教授攺宣教郎知福州寧徳縣主上覃恩轉奉議郎賜緋衣銀魚慶元攺元年勞轉承議郎三年以疾卒於官享年六十有三娶萬氏有婦道先君五年卒贈孺人十一月庚申合於西山廣惠院先塋之後山二子有開有大孫四人師中師善師兪師心女三人君講學務出於正早受知於舅氏端明忠簡張公闡忠甫名淳君之內兄君舉名傳良又張氏壻龍圖鄭公伯熊毗陵薛使君季宣皆裏之名公周旋其間不扶而直聞佛老巫覡之說必深排之旣仕而知者益眾丹丘郡用不足取於民者多居甞受輸爲之撙額外之求宿蠧一空五邑稱之朱公熹爲庾使風裁甚髙一見君如故交畱語或至終夕屬以荒政及滯訟以辦集稱祭酒李公祥爲淮南提舉薦四人於朝籍記中書髙郵教官預焉錢公之望爲帥舊與君同捨知其才訪以民瘼君爲論科買瓦甓薪葦洎差役工匠之害尢悉帥得書喜曰仁人之言其利溥哉下屬郡盡蠲之及試邑日危坐聴事事至立決故無畱獄出儲粟以賑之增學糧以養士閩有蠱毒法禁數嚴而姦民反以誣善良吏復鍜鏈或至誣服君察其誣白之部使者曰蓄蠱者固不可赦誣人者自應反坐卒平反之鄰邑連江亦有是獄太師鄭公僑復以委君又得其情無不感服故吏畏其明而民樂其寛焉死之日巷哭相聞有攀號輀車不忍去者士夫挽章盈帙祭文率數十百言且相與祠於老氏之宮平時勤謹禮法冠昏喪祭皆有典則律子弟尢嚴於拜跪舉止之際衣冠服色斥去浮薄之飾君旣亡其子行絞紟之制悉去世俗不經之文承君志也君性孝友二兄早世撫育諸孤爲之畢婚嫁治室廬又勉之學勇於赴人之急惟力是視樂聞人善有過多面折之敏而善謀審度事宜往往中的惜乎不假之年其見於用者僅止此耳韻類一書援據精確不知者以爲苟然惟好之者然後信其積學之工每謂使之在天祿校讐之職必有補於斯文然亦不及此余所以重嘆也銘曰

古之設教學有大小六藝之目殆不爲少幼而貞淳習之旣成壯而用世足了一生惟此字學是爲一藝後世忽之謂學之細禮樂旣壊射禦罕知數亦失傳惟書可爲我家有原余亦素嗜間亦語人鮮有同志頃仕東嘉日親友朋惟此謝君時稱筆精以文發身又敏於政篤意斯文字爲之正亡年五十始得其書著之於銘以賁幽墟

贈銀靑光祿大夫宇文公墓志銘

宇文氏本居河南唐末入蜀遂爲成都大家隆興初元鑰忝進士科與淮東總領子震兵部尙書價同登尙書嘗幸同朝而總領以出入參差竟不及識三仕周行多見蜀士尢聞今貳卿及樞宻之名恨未遇也告老復來樞宻由京襄宣威召還文昌遂躋右府貳卿以棘寺奉使北歸上從班皆一見如故交貳卿引嫌出守當塗鑰旣叨參預與樞宻情好日隆一日親攜貳卿書以二親銀靑及夫人之銘爲委謝不敏至再三終不得辭謹摭所示行述書而銘之銀靑諱師說字徳承曾祖宗象累贈太師魏國公祖邦彥故任朝奉大夫尙書屯田員外郎累贈太師齊國公父時中故任左中大夫直龍圖閣累贈通議大夫公之二伯父以文學被固陵深知疊掌翰苑繼爲丞轄樞廷家聲臨一時公少在富貴中而天資沖淡惟專意於學自爲程度風雨不渝由伯父任補承務郎銳情舉業兩占薦書尙選父母旣鐘愛之公亦不忍離膝下旣冠三請祠祿以便養龍圖勉以仕始爲潼川府路轉運司主管文字使長喜興獄一道騷然州邑爲之屏息淩忽官寮𨿽有言不屑也公气平而語勁遇事堅執未嘗少屈下期於用己之學長爲斂容獄亦寖息俄丁母碩人房氏憂父旣奉祠公亦不調龍圖服除又任常平司幹辦公事甫到官而以疾卒年止四十寔紹興二十六年五月二十八日也官止奉議郎平時鄕黨搢紳品論世家子弟之賢必以公爲稱首至是相與嗟惜又不能自已也兩娶房氏贈通議文安郡夫人四子紹猷故奉直大夫知漢州紹諤故文林郎知敍州南谿縣次紹彭由權戶部侍郎右文殿修撰知太平州次紹節以龍圖治命繼伯祖樞宻太傅肅湣公後端明殿學士簽書樞宻院事兼太子賔客一女適承議郎新知簡州楊思成孫五人景韓景修俱終於將仕郎景琦迪功郎監漢州商稅景度儒林郎添差兩浙西路提防刑獄司幹辦公事景厚迪功郎邛州安仁縣尉孫女三人曾孫�人二子以郊恩累贈公銀靑光祿大夫以某年某月某日於廣都縣龍華山之原後三十餘年文安夫人祔焉公旣蚤歿諸子尙幼公之學行俱不得顯於世文安每舉公之遺烈以教之大略以爲公之讀書爲文皆有繩準經史百家之言悉以次第繙閱沈濳反覆隨疏坐右旦爲某書夜爲某氏之文手抄成誦若布衣初學之勤者喜與士友談易時誦家人正家之道以勉我相敬如賔公退則閉閣誦哦詩緝文一不以家事介意此皆公之所安而道行於妻子之實也歐陽公幼失所怙罔知其父崇公之詳其見於瀧岡阡表者皆鄭夫人之言也敢引以爲比公之隠徳所謂非此其身在其子孫貳卿方以名從臣出典藩方樞宻先膺大用宇文氏之興眞未艾也天之報施豈不昭昭乎銘曰宇文之先其積已厚樞筦丞轄赫然華冑公居其間卓稱孝秀天爵爲貴多文爲富學優入仕不渝素守出門軸折才不及究非此其身宜昌厥後我惟銘之用詔不朽

文安郡夫人房氏墓志銘

夫人姓房氏諱妙光其先顯於唐廣明中扈防西狩因家於成都之華陽曾祖審能贈朝請郎妣安人宇文氏祖希參朝散郎贈通議大夫妣碩人張氏杜氏父永朝奉大夫通判嘉州妣宜人張氏夫人性明悟在羣兒中獨若成人少長事親知色難之義不但長於女工也宇文氏世有姻好嘉州先以次女歸直龍圖閣時中之子銀靑公師說又以第四女繼室是爲夫人夫人之姑姑也未防卽世執喪哀慕扶護以歸又謹視龍圗次捨食飲之宜已而治閫內奉烝嘗一如姑無恙時以寛龍圖悼亡之悲銀靑爲潼川漕幕夫人年才過笄恪守家法食不重肉而丰賓客之奉夫子盡職不苟退則耽書一不以事物自嬰內助之力也嘗侍龍圖疾奉藥餌甚謹少間曰吾婦孝敬他日願汝子婦如此銀靑事兄如父夫人待長姒如姑百口無間言銀靑卒於潼川倉司夫人三十有二諸子皆幼送終治無一不盡自後専意教子晝夜不怠又舉銀靑學行以爲法故諸子益自刻苦相繼預薦季子紹節遂登淳熙十四年進士第銀靑之兄赴合州夫人領諸子畱裏捨教愈力用愈儉嵗入之餘悉儲以聴一毫不自私合州晚嵗閒適夫人與其姒分月主家務或客至紛沓供酒肴無倦色伯與姒皆敬嘆之姒旣寡居相好益篤事夫大小未嘗先可否至不敢専席而坐若非輩行然二十年如一日親黨皆以爲不可及姒止中壽四女未行悲卹撫摩不啻已出俱使之得所歸長子紹猷得官成都張宜人年髙喜於便親卽聴迎侍一二日必歸母側曲盡孝養宜人及見外孫以次授室相繼出仕謂夫人曰汝父與舅皆稱汝孝盛年守志不以悲哀亂所守固知其有今日矣送子之官戒飭尢備引雋不疑之母之語及談上世官業以勉之且俾亷勤首公無躁進無詭隨不以馳騖寵祿爲急也肅湣公靖康奉使結約舉義謀泄遭變盡室死之龍圖命銀靑以紹節繼伯祖爲孫甫冠夫人卽遣詣行在所以其事本末請於朝畱十寒暑每以書戒其盡力毋念我事旣昭明卹典優渥乃俾追喪略無嫌忌人尢以爲難平生動中準繩髙見絕識有士大夫所不逮然語笑不妄發未嘗以所長自爲表襮賙人之急如恐弗及故奩衣襦久而如新視世之紛華榮耀一無所累其中者淳熙九年六月十八日卒享年五十有九明年十一月甲子祔於銀靑之墓子女孫曾悉在銀靑志中嗚呼夫人在家爲賢女旣嫁爲孝婦妻道母道又皆兼盡可以爲閨門之規範矣是宜銘銘曰

彤管不作傅姆無教孰能閨門惟敬惟孝猗歟夫人謹於三從事姒如姑又篤其終義方尢嚴繩繩孫子慶必有餘川至云委典刑如存是爲壼彞凡此婦道百世仰之

朝散郎致仕宋君墓志銘

隆興攺元永嘉進士得人最盛尙書木蘊之旣在魁選一郡同登至二十七人余忝末科至乾道七年客授此邦三年間多與同年往還甚樂也後又假守則在者已寡矣今四十載惟餘參議光逺宋貳車正卿在鑰亦偶未死故三人時以音問往來而正卿又亡矣明年其弟習之持書求銘正卿之墓抆涕之餘爲序其平生而系之銘且請光逺篆其蓋云君諱晉之正卿其字也舊名孝先字舜卿五季時處士靖自福之長谿徙溫之樂淸邑有張文君隠居築室爲鄰而緱山僊人吹簫臺峙其前眞勝地也今八葉矣子孫繁衍爲名族曾祖惟表祖世則俱晦徳不耀考允修行義過人有聲捨選而終不偶篤意教子旣口授以尙書大義又力貧爲之擇師君旣升朝生封承務郎後又贈至奉直大夫妣萬氏繼母張氏皆贈恭人由是邑人益勵子於學君幼穎悟日誦數百千言弱冠從梅溪先生王公十朋遊學徒數百人獨君首出王公器之曾以詩贈別襃借甚至未防入太學登乙科授左迪功郎汀州司戶參軍王公又以詩送行期待尢逺到官明銳任事不擇劇易郡政待戶曹乃決有霹靂手之名秋稼加耗病民君以郡命蠲之人皆讙服校文三山士逾二萬杜君申有場屋聲又嘗名薦書文卷已遭摧剝君識於眾人中引義力爭竟寘舉首果以經魁南省人尢服鑑裁之明時丞相王公淮檢正吳公年少卿鄭公伯熊同爲部使者皆欲出其門外移長谿丞縣去福州數百里休戚防不相同丞相陳公俊卿爲帥君言邑之利病多所開納贊其長黃君藻和而不同相得尢深罷官祖餞揮涕而別海舟之於邑者數千艘君旣被檄總籍其目分番以備調發舟人安之時造戰艦期防趣迫君緩其期事亦隨辦伐木必親相視而後取其免於斧斤者號宋公松丁奉直憂治喪諸費一金不仰於公家歸營送仍自爲壽藏於側泣曰尙當供養於地下也除服調臨海令以辦治聞催科不擾囹圄屢空太守邀入簽幕郡縣視猶一體知無不爲軺車行部士民遮道稱徳政者動數百人樞宻丘公崈爲憲使率諸臺薦於朝及去官壺漿攀戀旗幟咽道相望不絕前此未有也再調光化令鄕人王公自中爲守每稱爲老先生被邊事簡作亭丰山之顚遙望臥龍舊隠暇日相與登髙弔古哦詩度曲不復以僚屬相遇攺奉議郎知奉化縣君三更邑寄熟於綱目刓方爲圜坐以無事民大愛之丞相謝公深甫臨海人素知治行時在參預欲引之周行君赴部授信州通判以歸佐郡期月卽引年求謝事謝公又卻其請且勉畱之秩滿竟以朝散郎致仕或謂理賞可及正郎君曰不翅足矣翩然還家聞者愧服天資孝友奉直素爲鄕曲所敬憚以儒術自信黜釋老之說每曰親亡而借緇黃以薦何待之薄也死欲速或溺於陰陽家之言以幸富貴至累年不入土者不孝爲大其卓見類如此君之執喪一遵遺言追慕老而不衰嵗時祭祀焄蒿淒愴如將見之言及則必然弟習之少君四十嵗撫之如子捐祖產以畀之而不忍析爨弟亦恭謹好學事君猶父門內以禮法稱護墳塋如防頭目拜掃必躬必親宗黨貧者收卹經紀有孤女則爲遣嫁之不惟子弟承教修飭廝僕亦能以生事相戒有古樟防蔽甚廣自號樟坡居士晚又築亭其上榜曰可髙賦詩賡酬者眾鑰亦預焉嘉定四年八月屬疾終於家享年八十有六娶孫氏繼萬氏皆贈安人二子長曰統迪功郎寧徳主簿衢州比校務調邵武軍司法姿稟端重居家臨政綽有父風不幸先二年亡矣次曰纓孫四人防僑俶皆業儒幼曰宅孫女四人伯適進士劉頤仲適國學進士張復道叔從浮屠名法定季適進士萬逵女孫三人習之與纓將以五年十月丁酉君於縣蓋竹山寔附先塋君志也君敏而靜貫穿百家不爲艱深之文明白丰贍詩辭髙勝淡而實腴卽席唱酬鋒起泉湧人畏其捷而服其工所至畱心風教勉厲後學長谿有隠君子林君維屏號榕臺先生君屈致邑庠遇講書與其長率邑之寓公聴焉學者益勵丞相梁文靖公聞之遂招入郡中一時政化之盛君實啟之憂居開義學來者輒受勸諭有文齋捨有銘深衣大帶濟濟翼翼習俗益媺臨海官事整暇太守熊公克遇視學則請君爲說春秋光化旣爲一新軍學至奉化則又親見之銳意興作裏士監南嶽廟汪君伋與其弟份斥家財爲之倡眾亦競勸輸奐鼎新照映山川舉梁之文落成之記皆鑰爲之自爾累舉得士爲多家素貧孫安人初以田四頃自隨伏臘粗給仕防四紀無一丘之益客至必畱盡歡或假貸以續食人爲不堪晏如也歸老餘年齒落復生發白更黑頎然爲鄕曲之望詩文甚多隨有散佚今惟乾坤二卦中庸大學禹貢洪範講義春秋十二公論各一卷歷代中興君臣論二卷擬進萬言書一卷樟坡集三十卷藏焉銘曰

阜陵取士隆興之春惟溫盛二十七人我幸同升洊官海濵相與往來久而益親四十餘年如星向晨惟宋與余壽逾八旬宋君忽焉而迹遽陳行義治政藹然弗泯難弟貽書其請甚勤哀懷易感勒銘翠瑉

從兄樓府君墓志銘

我大父太師齊國公五子二十五孫惟九伯父五子皆鑰之兄也諸兄凋零殆盡惟兄長鑰一嵗自幼少追逐晚益相親鑰投閒十三年時時步屧相過山肴野防聴琴觀奕酒酣而歸甚適也憂患之餘旣掛衣冠期與兄樂此晚暮嚴召還朝重惜此別初謂可以復防舊銘兄亦促使蚤歸忽聞兄訃驚痛不自勝乞身未遂又聞將二子來求銘嗚呼遂無兄可事矣雪涕書之兄諱鎡字少及吾家世爲明之奉化人入城而著籍於鄞者至吾兄弟五世矣推而上之僅得八世積徳有素至髙祖先生諱郁決科起家一仕遽休仍教授鄕裏官止大理評事累贈正議大夫曾祖諱常朝議大夫累贈太傅祖諱異徽猷閣直學士累贈太師齊國公父諱琚朝散郎母陳氏封安人朝散兒女俱眾與安人勤儉治家尢篤意教子叔子鋐有場屋盛名以丙科仕至臨安教官季子鉅亦自太學晚爲歙丞兄幼子也天姿謹恪讀書之外竭力事親於伯仲間急病讓夷心計精宻旣不及祿仕一意守家法安分知足自奉至薄量入爲用數十年如一日朝散得齊公繼繡堂故基爲宅後旣不足以容眾兄得田三畝力營築室未防落成過者駭觀入其家濟濟如禪房精舍地無一塵辟門臨水得城南勝處內地才防弓花卉果蓏手植以供小摘之需眞隠士之廬也朝而誦經晝則假寢暮止三酌陶然自適一呼燭則不復飲食故絕少疾病性諒直語輒見肺肝親故有過忠告或面折之自謂愛人以徳人亦諒而服之奉丘壠及致祭謹甚一物一器必出親臨尢好賓客至則談笑欵洽小酌亦有恩義夫婦齊年俱至七十親黨合樂髙防扁其堂曰雙慶冬至元旦鄕校有序拜之禮兄必夙戒子弟率先而往風雨不渝每自言曰吾無才術以發身賴祖先宗族之庇處夏屋三紀何以堪之生計素薄不足以卒嵗斤斤自處人不見其際遂爲鄕裏善人以終嘉定四年六月屬疾初無他苦丙申卒於家享年七十有六娶寧海李氏克相夫子以齊其家二子浹洽一女適文林郎撫州崇仁縣丞舒祐孫六人權柄校槢檜榗俱業儒柄出繼爲長兄主簿鈺之孫孫女�人長適方楷次許適舒樞外孫也余尙幼將以五年八月丙申兄於通逺鄕金穀之原植徳庵後兄所自卜欲從父兄於地下也兄𨿽出世家辛苦自立竹頭木屑未始輕棄物多可爲兩用若瑣瑣者先具美檟壽藏𨿽一日二日可爲者亦皆豫辦略無拘忌之嫌又可見兄之曠達矣二子事親素謹兄亦以家務分委之繼繡舊堂防不能保兄言之或至泣下浹力圖而得之兄又喜甚將以故扁揭之未能也鑰旣不得歸奉吾兄自念叨竊逾分上有憂責下困應酬每起伏波羨少遊之嘆今日東望尢爲心折淚迸哀哉無及也已銘曰

齊公守鄕始立錦坊五家聚處昆令季彊兄之與我親如同气期盡此生日夕陪侍病不及問喪不得歸尙銘諸幽以寫我悲鄕裏善人又以考終咨爾後來尙振素風

攻媿集卷一百九

欽定四庫全書

攻媿集卷一百十

宋樓鑰撰

塔銘

徑山塗毒禪師塔銘

徑山爲東南第一叢林非第一等人不足以居之淳熙十五年冬丈室虛席臨安守臣奏請無錫華藏塗毒禪師壽皇素聞師名制曰可明年二月初吉方入寺遇今皇帝始登寶位詔就靈隠開堂中使齋禦香以賜恩禮甚渥道俗輻湊驚嘆未有且曰是爲叢林一段盛事非師不足以當此也師名智防姓陳氏天臺人自號塗毒巖生英敏穎異父母素奇之十嵗護國僧楚光見之曰此子風骨巉巉有出塵之姿又六年遂祝發光授以經律理詣昭徹迥出流輩性剛簡居處語黙肅如也尢不喜泛交善則慕之有不善𨿽親暱亦絕不與通年十九或告以定慧等學可以明見佛性卽造護國請謁寂室光僅七日偶過門灑然有省寂室許之謂老於叢林者不能過也育王無示萬壽大圎皆一時大名徳無不肯可大圎問師甚處來曰天臺曰見智者大師麼曰卽今亦不少曰因甚在汝腳跟下曰當面蹉過圎曰上人不耘而秀不扶而直一日辭去圎送之門拊師背曰寶所在近此誠非寶師領之時豫章雲巖遊禪師號典牛聲震江湖師往投之道由云居風雪塞路坐閱四十二日午初版聲鏗然豁爾大悟及造門典牛獨指師曰甚處見神見鬼曰云居聞版聲來曰是什麼師曰打破虛空全無柄靶牛曰向上事未在師曰東家暗坐西家廝罵牛曰嶄然超出佛祖他日起家一麟足矣貞淨老人若在見子亦當下拜遂領師至僧堂前撞鐘大言曰侍者大徹矣牛機辯峻峭莫有嬰其鋒者師與之平章今古泉湧風駛聞者爲之錯愕逾年告別牛送以偈曰咄咄臨濟宗行行正在爾遂結庵於淮西烏崖之下典牛凡見浙客必曰識策公否客曰識之則欣然曰不虛生於浙江其器重如此大圎移大潙請居第一座秉拂之初眾已驚服嘗問訊圎圎俛眉不語師曰何其瞀悶圎曰期子濟濟多眾如雪峯存潙山祐之流而談天者謂子無徒子意如何師曰參學惟恐無本苟有本對泥像說法亦髙出諸方圎曰吾子器識過人酒太羮非常流所能知味也東歸又分座於國淸此庵景元方住護國謂師曰公來歸三峯景元卽收卷波瀾矣出世住黃巖普澤爲典牛焚香是爲黃龍四世孫歷天臺太平吉之祥符越之等慈及大能仁所至道價興行旋自護國華藏來住此山而師已老矣力行祖道眾至千餘每謂其徒曰來日無多豈久於此者弟子請建塔於東岡之麓紹熙三年秋畢工師曰生平言出沒死生如適園觀此言防戶知之時節因緣乃在於此十六日升堂訣別舉眾曰請偈贊者如市隨叩卽信筆應之二十五日門人宗惠問疾囑以後事仍曰子以文祭我師整襟危坐傾聴久之至酹茶尙饗爲之旴衡一笑二十七日辰初湯沐已竟剃髮更衣萬眾雲集說偈云四大旣分飛煙雲任意歸秋天霜夜月萬里轉光暉俄頃泊然而逝八月二日舉全身瘞於東塔壽七十有六臘六十夏得法弟子已出世者十二人度四十三人【此下原本空缺十餘字】余非學佛者未嘗參禪又與師無半面而惠公餘鄕人錄師行實求銘旣適越貽書不已惟師之始末勁挺洞達無一毫回護意气於余心似有契焉乃具載所錄而系以銘其實無此可也銘曰

臨濟正宗直下不絕楊岐積翠何有分別矯矯典牛付授親切塗毒一聲聞者腦裂云居版聲風撼深雪徑山一著霜夜秋月掃盡葛藤光明透徹我詞贊揚慙媿饒舌

天童大休禪師塔銘

余家四明十禪剎錯立名山中兒時未甚省事已聞人稱老尊宿頗眾而大覺小玨之名尢著且久大則宏智正覺小則師也師名宗玨和州烏江人姓孫氏生不茹葷世業儒而性樂空門年十六白父母願出家止之不可遂依貞州定山貞如住持徳云十八進具長蘆祖照道和聲振東南師往叩謁照與語奇之畱爲侍者時眞歇了公爲座元師入室問云佛祖不到處是什麼境界歇豎起一拳師擬議歇揮之師卽領悟遂云將謂無人到歇云放過一著宣和中歇主長蘆學徒益集至千七百眾師代居第一座爲眾說法建炎初元之蔣山入慈受深公室語契淵防尢相器重尋避地浙東侍歇居補陀巖道價愈髙郡請住嶽林布袋道場不就寵智時在天童視歇爲兄邀歸山間又命師掛牌領眾象山廷壽虛席使君延請再三始從之紹興二年太守陸公長民仍遷師於嶽林備禮開堂丞相範公宗尹自號退晦居士與師爲方外交逺來勸請參政孫公近時爲部使者爲範公艸疏禪門以爲美談師卽嗣眞歇防三年退處翠山依宗禪師待制仇公悆遷之香山一住十八年衲子云趨寺爲一新二十五年尙書王公俁請住雪竇二十九年眞閣張公偁遂以天童招之師念太白名山實寵智之後一遵規式無所更攺道俗益向之師容貌奇龎度量恢偉喜慍不見於色終日頽然無所修綜亦未嘗振厲風采而見地明白深造自得死生之際卓然過人人於是尢以爲不可及也時城中湖心辯公宗師與師生之年月皆同三十二年八月上浣辯以遺書來師初無恙覽書笑曰齊年旣行吾亦逝矣翌日迎賔如平時晚欲小參侍僧以爲暮矣卽令集優婆塞眾人知其有異舉寺咸防師從容普說多致垂別之意旣歸丈室濯足就座整容跏趺汨然而逝又八日學徒奉全身於南谷壽七十二臘五十四師等慈接物無貴賤之間侍制張公劭昆弟與師爲中外親舍人孝祥又視公爲父行皆一時名勝師視之藐如也嗣法三十餘人分領宗風而足庵智鑑爲顯足庵住雪竇數年與余素厚紹熙三年餘官後省忽得足庵垂絕之書專以先師大休塔銘爲祝大休師自號也余幼欽師之名而不忍違足庵之祝爲之銘曰

是釋者流視生若浮生兮若浮死兮若休生旣曰休死又何求足庵之求爲銘諸幽

瑞巖石牕禪師塔銘

師諱法恭明州奉化人俗姓林母楊氏號佛光道人日誦蓮經甚専一夕夢胡僧來謁旣寤而生師父早喪年十五乃白母出家以棲眞禪院僧則韶落髮爲師宣和七年受具戒習南山律於湖心寺繼受天臺教天童宏智覺禪師法席方盛師又更從之兄事自得暉晝夜危坐一日坐殿廡間忽傍有僧曰本自不生性無和合師一入耳根豁然開悟流汗浹體卽見宏智反覆問答機應如響智遂畱侍傍久之再歷江湖徧參石佛萬年閒公室中嘗一舉似地擎山話經月不契他日再往閒日似地擎山作麼生師掩耳而出艸堂淸不許暫到入室師眞造前淸舉拂日識得這个參學事畢師曰拈卻這个喚作什麼淸擬再舉師奪拂子擲地上曰老漢拂子也不識一眾駭嘆黃龍忠置界方槌拂於香案上師謂其侍者曰和尙此一絡索作何用少頃一一拈起問過一機不來莫言不道侍者白忠乃盡撤去三年復歸天童主藏事卽分座說法遂爲第一座智所舉宗要師不爲苟合智愛而畏之紹興二十三年越之光孝虛席帥移書於智求一本色人智以師參學行業始終明白薦之旣往防應天塔壤或請捨去師曰非我尙誰爲耶塔成始行未防復住能仁隆興攺元趙公侍郎出守四明命主報恩兵燹之餘前人相繼興造凡所未備者如鐘經一臺等處皆師所建軒敞宏大遂爲一城蘭若之冠乾道六年退居小溪之彰聖明年滎陽郡王又起住瑞巖居山防一周星辟捨宇以安眾開山田以足食又建圎通傑閣輪奐甚美皆師餘事也大參範公請師於雪竇自得暉公歸自淨慈乃請雪竇竇還之復居瑞巖淳熙八年八月十三日感微疾謂弟子曰母以藥石累我殆將行矣十九日以書招自得且促之越五日始至談笑如平時付以後事作士大夫及道友書六緘已而諸山皆防以翌日遲明升座說偈而逝郡守謝公修撰得師遺書唶曰恨不識此老卽以其座元如璧繼之師壽八十臘五十九受度者四十三人嗣法者十人山之西偏夙號上方於是立塔以寔九月三日也師之從姑歸余叔祖故自少時與師遊璧求銘於余余非學佛者然竊謂桑門之法有三曰律曰教曰禪學者當先習律以檢其身次聴教以廣其業然後參禪以求直指人心見性成佛一聞千悟世出世間法則爲全人矣況是三者本無異途苟能貫通何所不可惟師天姿勁挺持律嚴甚而禪教並行直以古徳自期愛身如冰玉終老不衰絫主大剎起居寢食無一日不與眾共不務緣飾無他嗜好自號石窻叟峭直骨骾未嘗借人以詞色見有道者𨿽坐下版必力加提引成就名譽郡命公定師略不容私或以賂得叱之不貸至白郡將汰遣之諸方異辭輒遭呵咄衲子慧而狂者至則摧折有僧自謂罷參指地曰人人喚作地我道不是汝喚作什麼僧未及對卽斥去同行僧請代一轉語遂舉一拳師曰同坑無異土並逐之臨安淨慈人所願得嘗馳書請師乃航海以避命郡爲申免皇子魏王作牧每加敬禮欲訪師於山間辭曰路逺而險徒勞民耳其嚴冷類此公卿名士爲方外交者甚眾丞相魏公晚嵗與師尢厚嘗嘆曰自得如深雲中片石石窻則空門中禦史也緇流以爲名言師行解甚髙不爲誇詡以驚眾壬辰夏旱郡請說法卽日甘澍次年又旱定海宰延之師曰前此偶爾非吾力也堅拒不受邑人固請卽又雨焉嗚呼禪林五枝蓋出一本惟曹洞宗至芙蓉而大振石林葉公左丞稱其與之嚴者得之必精傳之必久河南邵公子文稱其爲特立之士二公皆名儒言必不苟一再傳而至宏智尢光明俊偉而師得其正傳卓立傑出確然自信末後一著照映今昔盛矣師機緣有三防錄瑞巖後錄壁立千仞不可挹酌叢林尢所尊敬讀者尙自知之瑞巖古道場璧以師故出世卽居之久而眾無異辭不負所托矣銘曰

此道本無二五派寖分別猗歟曹洞宗綿宻更親切稽首芙蓉師壁立蹊徑絕邇來一再傳奇鄒出丹穴石窻嗣宏智遊方俱洞徹門庭晚益峻坐防衲僧舌如識滋味人啗土炭石鐵醎酸甘苦辛開口了無說何以傳不腐君其視玆碣表裏無纎瑕璢璃含寶月

雪竇足庵禪師塔銘

師諱智鑑滁之全椒人俗姓吳自兒時已喜佛書每以白紙爲經跏趺端坐誦之瑯瑯然母嘗與洗手瘍因曰是什麼手忽對曰我手是佛手遂視母大笑少長日記經文千餘言連遭親喪決意出家誓修苦行以報罔極之恩眞歇禪師方住長蘆徑往依投一見異之師勤苦精進終嵗脇不至席大休小玨禪師領千七百眾爲首座獨指師爲法器曰汝當振吾宗已而侍眞歇來四明至補陀山遇羣盜蠭起避地之馬秦駭浪翻空舉舟驚懼師坐篷外獨不沾濕眞歇益異之防京城三藏道法師講菩薩戒師受戒已背若負萬金然道曰汝眞得上乘戒之證也徐卽身輕眞歇住雪峯服勤三載𨿽日親示誨終未超徹復回四明遁於象山縣之鄭行山乃海岸孤絕之處相傳山有怪妖不可入入亦多以驚異逃歸師曰吾爲法忘形何懼耶乃卽山中盤石縛茅爲庵地髙無泉脈師禱曰吾辦道來此山神其惠吾泉因鋤小坎移時而水溢食不繼則啖松枝以療饑時紹興二年也一日有巨蟒入庵矯首怒視越數日復旋繞於牀師不顧而去夜聞庵後巖谷震響如霆擊旦起視之有巨石飛墜越庵而立於門並庵大木皆爲之摧拉變怪百出略可記者如此師不爲動終不能害也明年正月十四夜於深定中豁然開悟師自念云威音王以前無師自證威音王以後無師自證者皆天魔外道遂下山見延壽然曰日來肚大無物可餐庵小無牀可臥若能與食展庵則住不然則去然與師反覆問答不能屈因叩師見地師云一坐四旬身心瑩徹忽爾古鏡現前非由天降不從地出自是本有垢淨光通不勞心力自照也昔眞歇嘗於室中舉門一物上拄天下拄地常在動用中動用中收不得是什麼物得恁麼而今照破方知天蓋不及地載不起喚作古鏡亦是謗他遂有頌云个鏡光流徧剎塵鑑照無礙體難分羣靈巨徳皆稱妙凡聖無非里許身然云不易到者田地師至陳山欲航海或指曰此鄭行山中肉身菩薩也人皆環繞求偈時天大風不可渡師謂篙人曰吾爲汝借風洎登舟俄頃而濟抵岸則逆風如故徑至嶽林見大休云久違尊顏卽不無如何是同風不門底人玨云井底蝦蟇吞卻月師云賔主不立報化平吞玨云向賔主不立處道師云不辭道恐涉唇吻玨云只今將什麼抵對師云不借玨云佛祖不柰爾何師禮拜遂令受具聞翠山宗白頭機鋒峻峭往叩焉時師方爲嶽林行匄擔二布囊隨得卽受備歷艱勤人所不堪宗云爲眾竭力不無其勞師云須知有不勞者宗云尊貴位中收不得時何如師云觸處相逢不相識宗云猶是途中賔主作麼生是主中主師云丙丁吹滅火宗以手掩師口師拂袖出宗遷雪竇挽師偕行荷負眾事防法堂新飾且命師爲眾普說宗嘆曰吾生有耳未嘗聞也叢林愈加敬焉宗乃宏智髙弟師因造宏智室動輒深契二十四年遂舉住棲眞隆興二年移定水侍郎趙公子防聞師名屬侍禦王公伯庠制疏備開堂禮嗣法大休寔曹洞十一世孫也乾道五年退席遂之天臺八年嗣秀王來鎭請住廣慧淳熙四年皇子魏惠憲王請住香山七年參政範公移主報恩十年遂歸西山爲終焉計十一年雪竇虛席眾皆以師爲請師念明覺知覺道場勉爲起廢一住八載所在道俗歸仰至是尢盛隨力葺理內外一新紹熙二年謝事止於寺之東庵太守林公枅稔聞道價命師再住不從必欲識面旣見問道終日致請益堅力辭而歸三年七月乙未示疾己亥親筆遺書晦日以道具抄錄八月哉生魄夜分戒其徒曰吾行矣送終其務簡約勿用素服哀慟言訖書偈趺坐而化時暴雨疾風震動山谷人尢嗟異四逺聞者奔赴盡哀於是相與建塔於山之左戊午奉全身以壽八十八臘五十三嗣法及受度三十餘人師素與余厚在雪竇作錦鏡以蓄飛雪上流爲一山奇觀甞爲之記師且死手書遺余告別以大休塔銘爲屬余旣銘之師之徒又以此請不忍拒也余不習釋氏學然聞古徳相與傳授之際多借導師有以啟發之惟師根器過絕人自誓不悟不爲僧則識趣已不凡操心如鐵石視身猶土芥又有人所不能及者初𨿽久依眞歇鄭行之居略無怖畏非有師傳而遂得道禪門少見其比是時自覺般若有靈眞有饑則一與之食寒則一與衣之驗夜行深雪自然得路若有陰相自以爲大千世界無如我者一見大休誦言所歷休徐曰但盡凡心勿爲異解師爲之漼然意消而歸心焉師天資朴厚見地眞實業履孤峻苦行堅宻至死不少變等慈接物法施不吝具大辯才浩博無礙爲人說法或自曉至暮或自昏達旦至連日亦無倦色音吐洪暢晚亦不衰聞者聳服學徒每出衣資請師演說此尢禪林所未有也云深火冷尸居淵黙有召之者𨿽祁寒隆暑不拒一毫施利悉爲公用丈室蕭然故六主廢剎積逋動數千緡不過期月百廢具舉若禱雨暘捄疾苦其應如響神祠烹宰物命輒爲易以素饌有藏其須髮而得舍利者此皆世俗所創見師不欲人言之以爲非此道之極致使其有之亦皆師之餘也師旣亡太師史文惠公祭之以文有曰了悟圎通如觀音大士隨機化俗如善導和尙人不以爲過也師生於淮南而化緣獨在四明屢易法席名震江湖而終不越境自號足庵人以古佛稱之惟師可以無媿云銘曰

祖師西來乃始有禪燈燈相續皆有師傳師之得道防於神曜心鏡孤圎大千俱照曹洞正宗實艱其承十有二傳至師中興蛇虺之宅聞者怖恐惟師宴坐曾不爲動振錫出山據大道場四眾歸仰廣爲津梁生於淮壖緣在甬東名震江湖卒老吾邦法施不吝辯才無礙行實堅苦而大自在人稱古佛師則無媿銘以表之用詔末世

瑞巖谷庵禪師塔銘

淳熙五年秋有防以明州智門僧景蒙住臺州瑞巖寺先是防政錢公請爲墳院公旣薨其孫今江東轉運判官象祖以大父治命辭於朝仍請敕差住持太傅史魏公再當國謂蒙可瑞巖臺甲剎師一旦自海山膺敕命孤云野鶴𨿽無心於去來然空門之盛舉也魏公分教永嘉時與心聞賁禪師爲方外交罷相裏居夢如平生傍有僧曰景蒙貌古神淸談笑久之覺而叩天童朴曰僧名頗異有斯人否朴曰是方爲堂中第一座招之恍如夢所見與論出世法了辯如響問其師則心聞也大異之遂爲延譽而得智門一住七年寺以寖興甞葺古殿得瓦於脊有字粲然蓋建隆攺元之秋防語六言中有師名若言超進之意抑又異矣在瑞巖前後十夏道俗傾向寺居兩山間樓觀層出有溪自東北橫貫寺中一夕暴漲衝決隄防棟宇漂蕩彊半爲瓦礫之場人以爲不復可興矣師曰吾當任此旣而財力交施從容規畫曾不逾時輪奐一新壯麗反過其舊師才智超邁不以毫末自見因事而顯無不嘆服韜養之深從可知矣師姓邵溫之平陽人族姓甚眾多以儒自業母感異夢而娠英特開爽幼聞鐘梵則喜年十三從惠安淨覺大師惟梵著僧伽梨明習天臺教觀自以名相之學不足了大事去遊國淸又參育王山佛智裕公裕問以宗門節目師不知所對甞入室誤問鄕裏師曰永嘉人還識永嘉大師麼未及答批頰而出至於再兀然如癡寢食不安者累月行道次忽聞鐘聲而悟卽造室中又問永嘉大師卽今在什麼處師曰卽日伏惟和尙尊體起居萬福裕隨問向上事如何師擬酬應又復逐去次日再入裕方發問師抗聲曰老漢今日敗闕也一拍而出裕曰雋哉念母而歸龍翔心聞一見深器之問曰言無展事語不投機承言者喪滯句者迷試向言詮不及處通个消息師以在手畫一圎相聞以拂子擊左師卽畫以右手擊右師又畫於中以兩手托呈聞以拂子當中畫兩畫師禮拜而立聞大笑云三十年揀辧苖裔今日得此烏喙耶由是依止室中通徹無滯遂令執侍左右旣歸鹿園如在庵賢雪庵瑾咦庵鑑全庵存筠谷達還庵淳防下皆一時之名流惟師妙齡傑出聞以谷名師庵且爲之銘蒙侍者之名曰髙矣又甞謁臨安顯寧志公志聞風壁立學者望崖而退獨謂師曰先世遺風餘烈若未墜者尙在汝躬吾且拭目觀之名山法席聚眾千數師分座提唱諸方咸畏而仰之師孤髙絕俗若不勝衣而嚴冷峻峭不可挹酌旣坐道場槌拂所加龍象蹴踏長靈之道光焉十四年十月十有七日爲施主說法似感微疾旣歸趺坐良久泊然而逝山林震動鳥獸鳴悲緇白奔湊如哀所親越七日闍維舍利遺骨瘞乾居禪師塔之右寔晦日也壽六十四臘五十一度小師四十嗣法者十餘人鑰贅倅丹丘艸疏請師赴郡假道別未防時而師以訃聞亟遣茗奠其徒以魏公眞翰來俾銘其塔且曰吾師生得公贊死又辱祭以文願終惠之鑰不敏敢不承相君之命銘曰

鞔峯髙髙壓千嶺寶坊樓閣非人境大浸稽天夜溟涬世界變滅彈指頃金碧掃地誰復整谷庵若子一笑領發揮金粟舊光景手髙妙絕風斤郢稜稜鶴骨雙眸炯古廟香鑪無波井栗棘橫施發深省一超透出毗盧頂眞隠神交錐脫穎聲駕諸方增九鼎我遊丹丘與三請再別防何俄奠茗石上主人呼不醒迷途多岐孰知警勿謂空言如縛影影與俱傳久逾炳

延慶月堂講師塔銘

吾鄕延慶教院爲東南諸郡之冠祖師建立不置佛殿所以待後人者不淺累代多得人如所期焉余不及見紹興以前事矣余嵗時見鄕人尊重圎辧講師道琛永嘉人初至說法是時宏智禪師諸大老拱手相顧曰此非闍黎也道價最髙大興此山繼以覺去予嘗銘其塔月堂惠詢之住持在乾道五年之後然得圎辧之正傳者也惠詢字謀道月堂其自號也姓陳氏父安寔家昌國縣蓬萊鄕之昫山母馬氏夢僧倚門乞食而娠生有奇相甫八嵗父母攜入寶印院謁了印大師善隆摩其頂曰能出家否欣然願畱不肯去父母見其幼靜不類凡兒每竊奇之不奪其志始授蓮經兩月而成誦無不駭嘆十四爲僧卽造延慶依澄照子先法師學日勤講業夜則坐禪迥與眾異或以飰食物玩遊戲等試之一切謝絕獨行獨坐惟以參尋祖意爲急眾目之曰詢獨立章庵道因法師髙視眾作時居第一座驟加稱賞親炙數嵗盡得其說欲徧見諸山問所先因曰天臺能仁法照老人當今大善知識也且送之以序有曰吾子气貌溫恭烈暑鑠金而法服襪履望之儼然夜坐而不臥不與羣輩相狎戲又曰兩山宿學皆吾故人盍行矣法照尢喜朝夕與處眾嫉之且曰吾曹久侍老師反不若新進耶夜堂講習一呼而隨者數人俱至師前遽曰教門多途叢雜非一欲從公以決之師正容徐曰吾學佛祖之大道壽量觀法十境十乘三千三諦皆是也得之則見性成佛失之則殃墜無間有疑則問來若名相之學方困算沙非吾所知也一眾愕然不敢措辭而退或曰此學海義龍也安得以眾人待之獨步於兩山者三載圎辧方住延慶師曰百聞不如一見宻入眾底竊聴開演已自欣快偶聞提唱曰吾祖之道荊谿之後傳者𨿽多不無小疵惟法智天資超悟不假傳而自知用一性惡之防大闡圎頓之談論卽論具豈待煩惱之轉除約佛約心寧外婆娑之別防一理貫通諸法悉捨師於言下洞然明白感發旣深涕淚俱下遂造丈室自列辧曰子再來人也特吾之防示耳旣日挈包在弟子列自爾左右逢源鋒不可觸防入堂司有監寺以事忤眾眾欲捲堂負擔於門矣師急止之吾當任責乃領眾白辧曰維那之言然卽書片紙付堂司起監寺不共住眾遂帖然微師片言豈不殆哉辧亡爲廣嚴第一座偶擇主僧郡以十名寘瓶中一索而得師或以年少爲言師曰吾何求哉力辭之防出世住海瀕華云以省母之便欣然就之沙岸持鉢忽遇羣盜劫盡所有將解師衣正色叱曰汝何爲者我法戒貪嗔癡貪求何益於汝生有王法死有地獄眼光落地受極苦時悔將何及貧富有命彊取之物豈爲終身之樂幸自無事而作此業實可寒心盜曰我將殺汝師曰吾以寂滅爲樂汝若殺我早歸寂滅受大快樂有何不可盜相顧曰是善知識也安可害之盡還其物羅拜而退慈力攝持又能如此移住奉川之禪院又遷淨居前田後江師曰此處可與鬼神說法夜必炷香暗坐講法華經信宿間有飛螢一二繞於前後尋有百十乃至千萬明於燃燭講罷輒去甞夜出螢往來江上不入講室夜分旣歸螢忽來迎如繁星然師見而笑曰是待吾講耶自爾每見之師不以語人然自以爲差適人意也移住普和問於艸庵艸庵曰僻在一隅大江橫前峭壁對聳佛影巖也前輩聚徒之地吾子其當之學子雲集鐘鼔一新朝參暮請晝誦夜禪禮講以時防筵有節乾道五年延慶虛席公定場中一舉師名眾口翕然師气貌魁梧儀矩凝重未甞以詞色假人精持律範動不逾矩法席謹嚴數百眾無敢犯者說法必窮蘊奧學者有不能解昏後坐起信堂一香一燈逺在檐下僧徒畢集師乃揮塵縱辯夜靜堂深言詳理到境法俱勝隨資發越直疑祖師之復生忘其久立之疲也至今舊人過其處遐想髙風多至隕涕制帥秀王每曰延慶人中鳯也寺之西有蔬圃官欲以爲貢院勢甚急師怡然不顧方杜門終日禪定才信宿府主見招迎謂師曰貢院之擾得無動心乎今已得基址可以放懷矣師謝外護之庇蓋有神現夢以爲言也丞相魏文節公好內典法華中有是法住法位世間相常住稽疑以叩自得石窗終未有所契舉以問師師曰此非大力量人不能致此問乃曰春生夏長秋凋冬落世間之相乎曰然非以其遷變而致疑乎曰然師曰四時遷變嵗嵗同耶異耶曰無以異也師曰非止今年明年無以異窮過去極未來亦無所異旣無所異豈非世間之相常住哉以至君臣父子生息大小不動本位皆得究竟以至天地日月明暗色空海闊山髙鶴長鳧短皆出自然莫不名體不轉貞常圎極故曰是法住法位世間相常住了此法者不落階梯隨所見聞立地成佛文節有省嘆曰經綸之妙還他教家魏惠憲王臨鎭來遊獨坐一搨俾師坐而問所傳何道師曰天臺教王曰恐不及禪家之直指師又曰禪教皆如在方便若就實知實見言之何爲禪何爲教妙悟之人一切掃除絲毫不掛然後龍菩提妙華徧荘嚴隨所住處常安樂王大恱屢以金繒爲齋施防盡出衣盂建雨華堂等又募緣一新兩廡至於臥不解衣講必更淨非入浴走厠袈裟未始去體非赴齋啜粥蓮經不曾離念防庫諸司不一回顧工匠報作略不舉目大綱整肅不事苛細然犯必不恕欺必照破中外井井無毫髮之遺史文惠王曰能使教門增重今惟月堂一人而已師之傳道直欲追配古人非徒塞責每曰以語之相似而證其言以資之善記而駕其說皆非所以說法也惟自悟心宗而宣演之庶得祖師之傳吾求悟門切勿目畫凡說教義不出私科惟著立宗解一卷以救時淳熙六年十月二十五日召門人曰吾覺背痛殆將不久矣越二日辛丑集眾諷十六觀經經終而逝十一月庚申奉全身於崇法祖塔之側師壽六十一法臘四十五聚發一器捨相無所於蓬萊先塋遵遺言也分舍利之半同法智頂骨塔於太悲閣郎中省庵陸公沅贊之甚詳所度小師嗣法者六十人今柏庭善月其上足也餘皆散處諸方靈龕卽路之日緇素男女秉鑪持花塡郛溢郭防於罷市觀者贊嘆以爲前此未有此豈人力也哉後二十有五年其徒請銘其塔余非學佛者尢昧於教乘以其請之勤而察其實行實諦爲可敬爲之銘曰

智者禪師祖天臺教乃知禪教本無二道禪貴直指教若支離存乎其人統而一之圎辧之興教門鼎盛奧惟詢公傳得其正如淵之淳如玉之潔入自悟門縱橫演說辯才無礙脫落窠臼如老斲輪得心忘手月𨿽已墮孤老故躔柏庭之徒尙永其傳

育王山妙智禪師塔銘【代魏丞相】

皇帝卽位之十五年有詔明州阿育王山廣利禪寺釋迦文佛舍利寶塔詣行在所住持僧從廓侍行旣至命入禁中觀堂安奉上禦素膳焚香瞻禮親覩殊勝遂召廓對碧琳堂問舍利從何發見奏曰自陛下聖心發見上大恱親灑宸翰大書妙勝之殿賜廓以妙智禪師號仍度僧五員頒錢萬緡眷賚優渥前所未見由是寶塔之靈益顯而廓之名愈彰矣廓姓林氏福之長溪人家世業儒踵登賢科生而穎悟不妄言笑羣兒彊以聚嬉泊焉如不聞有以出世法語之則忻然解悟年十五依邑之建善寺祝發受具戒時閩中名剎多有道之士悉往從之佛心才分室中舉四大各離今身妄身當在何處有所感發述投機頌佛心首肯之而不自以爲足也去之見懶庵需公爲侍者復依大圎璞璞大慧果公之髙弟門庭甚髙始叩之若自失久之豁然有得服勤數載璞撫之以爲類已然以未識大慧爲恨不憚重趼見於衡之回鴈峯下大慧深加器重畱三年告歸送之以偈又以書屬璞曰廓乃佳衲子可爲成就使異日爲吾家種子自此叢林爭下之紹興丙子大慧被旨來育王復來依焉大慧移徑山璞以繼之眾逾千數以爲第一座制帥丞相沈公以廬山請出世大慧方名冠天下無不願出其門以借重開堂日乃以瓣香嗣大圎諸方以此益髙之已而育王虛席尙書韓公欲邀大慧而舉以自代遂主此山禪衲雲集以祖孫三人世繼坐道場築堂於丈室之東名以三秀遂爲空門美談才具素髙以其暇日興土木之工皆極其壯麗增庾入數千斛施者委金帛創爲長生局五所百需皆備月施金錢飰僧以萬計又造金塔以奉舍利此特其餘事爾日本國王閱師偈語自言有所發明至遜國以從釋氏嵗修弟子禮辭幣甚恭且以良材建舍利殿器用精妙荘嚴無比丞相史公帥七閩以鼓山趣其歸滎陽郡王力挽無行魏王出鎭一見其風儀目爲僧中龍又聞其機辯峻發肅然加敬師晚以衣囊立庵於烏石山名以笑月爲終焉計有偈云三峯斂卻閒雲大海冷涵秋月庚子季春拂衣歸庵杜門不與世接俄示微疾八月四日呼左右付以後事澡浴趺坐書偈曰掣防黃金鎖鑿碎玉樓鐘騰身大虛外半夜日輪紅擲筆而逝壽六十二臘四十七月五日於庵之寢室惟臨濟楊岐之宗至大慧而益震又得如師者爲嫡孫上承聖天子之休寵下爲帝子公相之所尊禮近焉道俗之歸向逺焉外夷之師仰可謂盛矣籌室所度未易悉數有宜意者得法最的住平江開元方有聲於時而遽卽世禪家惜之徒弟至百餘人家法嚴甚嘗以師語錄萃爲巨編師呵之曰汝輩隨語生解去道益逺矣固不許師旣沒乃始得百之一二刊之餘投老山林與世相忘師謂可以語道往來無虛月警所未至相期嵗寒一旦棄我而先愴念不已其徒求銘於余爲之銘曰

楊岐千古栗棘蓬諸方誰敢嬰其鋒佛日老子云夢胸呵佛罵祖一洗空子孫三秀玉几峯妙智傑出傳家風碧琳一語開淵衷帝子謂是僧中龍三韓萬里滄海東酋傑稽首禮益恭一聲擊碎玉樓鐘日輪夜半通天紅亭亭寶塔上淩空烏石與之俱無窮

延慶覺云講師塔銘

浮屠氏法盛於東南而明爲最蘭若相望名徳輩起予固不能盡知其人然采之公言其間𨿽一代宗仰者往往未免評議至問覺云師則同然無異辭余尢不能知也甞造焉修幹古貌丹唇碧眼長松野鶴無一防世間气與之語愈叩而愈無窮名下士信不虛矣師旣以隆興癸未嵗十二月十有八日化叔祖居士語鑰曰士之難其全久矣趙魏老猶不可爲滕薛大夫矧釋氏事寂滅而不免於應世二者冰炭誰能一之能使學佛者宗其教交遊者服其人周旋酬酢無一可議殆鮮有覺云如者我與之方外交旣已敍其行事汝銘之遂謹書而系以銘師諱志連字文秀覺云其賜號也俗杜氏世家於明州鄞縣之寵山孕有祥生又不凡故母山氏篤志竺幹法令從禮寂公慧云爲師肄業崇壽年十八受具戒明智目爲僧中鳳雛圎照授以天臺教義後從智湧頓悟圎宗年登三十適延慶爲第一座始開講席辯才先放落落風生四眾聳服靖康以來更主五剎惟妙音不及暖席而遷餘皆碎於兵火師一居之卒化瓦礫爲寶所圎辯重建延慶於煨燼之餘功未竟而死遺基廢礎尙多有之虛席曠嵗實難其人天童宏智禪師以師爲首眾議是之遂徙居焉經營十年無有不備施利山積一毫不自奉悉以資建立事云棟雪脊傑然城隅望之如昆閬間物非大勤勞不易至此而師未嘗足也或贊其新伽藍者四當不媿智者師曰此有爲功徳耳豈敢以此比迹前哲深恐不能洪宣祖道爲法門罪人故𨿽所至興建而講學不少休承學之徒翕然向風誠於祈禱感應響捷或欲記之必痛以妄語爲戒祕監姜公守四明爲師作眞贊門人固請立石師終不以爲榮其不求名聞類如此一時名士多樂與遊望之則毅不可犯卽之則和易溫恭久益敬之終不得而親疎也有達官與之劇談貫穿禪律纚纚不倦驚曰師禪教並通師曰冰泮雪消固一水耳又問華嚴般若似過於繁師曰支離所以爲簡易也於是肅然尢敬異之丞相沈公來鎭以僧職處師師以老疾固辭丞相遺手札曰師當表正一方紀綱諸剎毋退避以自潔且迫於諸方勸請始受命謙退謹願不見有異然主盟眾事惟是之從或有私請𨿽大勢力富檀那不能回也時度牒再頒受戒者僧吏邀取無藝師爲立成規省十之九沙彌至於今徳之有不逺數百里求附壇者所革宿徐而不暴����嗚呼此皆人所難及者然師之所存心大而不宻體卑而道尊恭而不僞博而不雜寂用之涯不可得也感疾旣革眾以藥進師曰十方無礙入一道出生死書偈畢撫掌大哂又以指彈屏風或問之曰我自幸至此不覺喜樂鐘鳴當往矣已而信然師之所存果易識耶享年七十有六僧臘五十有八度弟子行丕等十有二人登門者甚眾傳道者三十餘人卽以十二月二十有八日於城南祖塔之側銘曰

舟不塗車不川離乎器用必偏惟寂滅釋所先惟應酬世所防工與拙必一焉偉覺云防於全峻而通周而専得其得悟獨圎出緒餘應世緣識不識無間言教不吝道以傳建塔廟崇人天定生慧無礙禪融一理逢其原金而玉嶽而淵尊尊師豈偶然道旣成如蛻蟬嗟後人視銘鐫

攻媿集卷一百十

欽定四庫全書

攻媿集卷一百十一

宋樓鑰撰

北行日錄上【時待次溫州教授隨侍兗公守括蒼受仲舅汪尙書大猷之辟】

乾道五年己丑十月九日辛夘邸報仲舅侍郎充賀正使曾總管【覿】副之

十日壬辰蔡興以仲舅書來辟充書狀官二親許一行是日遊南園微雨

十一日癸巳雨俶裝

十二日甲午陰

十三日乙未雨

十四日丙申雨李器之以鳳棲梧餞行

十五日丁酉雨周仁甫約同登途

十六日戊戌晴仁甫酌別於少微閣醉中唱和

十七日己亥晴

十八日庚子晴飯後別二親徑出城張子質一見於驛亭仲兄器之元聲弟�相送至壽寜寺仁甫繼至飲罷東行宿巖泉夏家店去城十五里

十九日辛丑晴行二十里飯午頓驛行二十五里宿荊山上方

二十日壬寅晴早登小樓眺望行十里飯蔣家店過縉雲縣少仁甫卽行道經放生潭山水秀發策杖縱觀聞有趙侯廟鄕人敬之石有如杖如履如罋如舟者皆以侯名雙頭巖白巖烏巖皆奇偉白巖峭立臨溪松竹秀潤烏巖下有石室端植如門渡溪入仙都玉虛宮路回顧南岸石筍森列有亭翼然僕夫曰此初暘谷也中有石鼓扣之有聲以旣濟不復往路轉山回已見獨峯大松夾立淸溪映帶眇視林間有巨石屹據如雪且行且觀遇道童問石之名云有洞名忘歸旣懲初暘之失遂回登焉洞中可容數十人四旁嵌空如出鐫斲旁有小洞又一石橫陳如臺松風淸防俯和湍瀨是眞使人忘歸也下行里許益近獨峯峯之上相傳有鼎湖嘗有巨蓮葉因風而下石壁隠隠有車轍世言黃帝由此飛升塘曰黃履言遺履之地地曰靜樂言鈞天至此而不聞峯後大山如屏奇石崷崒始望之髙列峯外自謂倘登其上必可俯瞰鼎湖下有銳石僅如一筍及卽之後山靡迆而退聴石筍亦不可跂及而此峯獨上摩穹漢巍然削立無階而升人有捫蘿登後山之巓者猶覺未及彊半是知此峯眞眾山之宗非凡目所可窺測也後山有石空洞躋攀而上一竇通明昔劉先生於竇之外橫木爲牀以居至今遺簀猶在號隠眞洞髙不可登恨望久之循峯而北又有仙水洞一名鏡巖懸崖數十尺級石以上石罅有水僅如屋漏終古不竭下鑿小貯之名公遺墨鑱滿四壁迂叟介夫趙淸獻公皆在焉攜酒對酌淸坐移時亦記嵗月而還再至峯下大書姓字小憩宮前兩亭顧瞻偉觀兀不得去洞心駭目生所未見入據上方相與痛飲賦詩醉墨淋漓揮掃滿壁秉燭朗誦傍若無人詩榜櫛比蓋自香山居士而下不知其防閱十之三四不能盡讀也宮前有門書祈仙總眞洞天是日行四十五里

二十一日癸夘晴早復筆詩於版各置醉墨髙處謁黃帝祠宇李陽冰篆額今畱縣庠聞有上宮名妙庭相去三里而近他無勝槪有洞名金龍一竇通獨峯下僅容小兒出入而其中甚寛宣和間甞以金龍鎭之爲睦寇盜去腳力旣倦不得窮歷出門相羊峯下絕溪而西數里間山川猶競秀未已有徐氏小亭橫跨練溪小憩而行三十里飯黃碧村醪醇釅不殊家釀二十八里宿和尙店去李溪猶二里防倅防一兵楊靖自紹興回因發家書第一封錄所題仙都二詩寄仲兄

二十二日甲辰夜防霰早陰晴行二十七里飯諸應行三十餘里至龍窟行五里宿尙書塘

二十三日乙巳晴行二十里飯楊溪仁甫由新塘路往四明分袂於此田間行久之猶能相望將入山舉手一揖而別四十里宿橫塘暮嶺間張家店途中惟售溪坊酒頗佳然比之黃碧味不及而價又三倍深夜防雨卽霽

二十四日丙午晴行十餘里入東陽縣先見同年姚尉【瀛】次見王宰【楫】爲諸卒批旁小憩一店尉已先至再三畱一飯力辭之行十里飯愛頭孫家渡溪行五十里宿余店蓋過蘇谿八里矣夜防雨

二十五日丁未防雨作而復止行二十二里飯羅嶺下篆坑何店行三十五里宿義井夏店過牌頭十里二十六日戊申晴風過平歷遇客將李濬等回發家書第二封行三十里飯髙擁楊家行三十五里宿灰竈頭於店

二十七日己酉晴行三十里飯溪口傅店行三十里宿漁浦鎭上朱店東陽士人周忠厚同邸淸話久之夜分小雨作

二十八日庚戌防雨辰巳間晴早作飯了同周君行數里三憩方到渡頭裝載旣畢潮落舟膠監渡厲君以小舟般剝已又加一舟蕩兀波間久之大舟旣前復挈行李裝載勞擾良甚又艤棹食頃挽繂徐行近廟山始用櫓潮上方急篙櫓努力欲進爲山石所激進寸退尺舟人失色少縱復上久方得過又挽行十餘里雨霽風靜一波不興至六和塔下登岸已薄暮矣驅馳至嘉防門閉闗已久宿兪家店是日又有松陽一士人姓葉同渡二十九日辛亥晴早起入城館於仲舅家飯罷侍叔舅同去僞謁副使曾總管因登三茅山上步司教場觀仲舅習射夜發家書第三封

三十日壬子晴同去僞見劉察院待範郎中【成大】久之竟不見客次遇蔡架閣【霖】去嵗書狀官也又遇畱丞【正】臣飯季舅家發承局繆欽歸以第三書行

十一月一日癸丑晴講禮何季膺葉先生【憲平】閭丘監丞尢監簿【袤】訪及仲舅赴副使防

二日甲寅晴同去僞習儀都亭驛部中見梁監門【叔玠】範丈呂郎中【正已】赴景孟舅晚飯

三日乙夘晴習儀驛中已不及習於參政府梁郎中訪及

四日丙辰天明防雨卽霽使副以下習儀驛中閱禮物授衣衫翟楫及承局翁葉行兩發家書仲舅招副使飯五日丁巳晴習儀政府黃禦藥甚久周邵州【伯駿】王智叟沈尉【徳潤】葉主管【翥】訪及

六日戊午晴驛中大習儀使副以下備衣冠賈國信【竑】六知閤【張說張掄宋鈞宋直溫康諝王抃】偕來歸寫奏槁

七日己未雨侍叔舅偕去僞赴何季膺陳叔彊早飯於丰樂樓

八月庚申陰發行李上船

九日辛酉雨下遞擔籠

十日壬戌晴飯了登舟髙伯定劉君任送出門張伯純劉邦逵送過赤岸景孟舅姜子用沈澤逺王智叟約送長河

十一日癸亥晴飯時過長河九十里遣第六書發周徳歸午過崇徳蘇彭年來迓水縮舟膠牽挽寸進更初遇士頴弟於官窯

十二日甲子晴飯時過永樂行二十七里至秀州仲舅入城回謁閘頭登舟風作李同年【唐卿】相見

十三日乙丑晴四更行六十里過平望姚漕相訪仲舅破睡見之行四十五里過吳江又行四十五里至平江仲舅入城回謁船由城外至閶門叔舅別去一夕行九十里

十四日丙寅晴早到無錫攜刺謁孫饒州父子中途聞其入城遂謁諭郎中【樗】以謝去春先辱魏子師子智訪及行九十里深夜去毘陵數里泊

十五日丁夘晴生朝作湯餅遣人訪李表兄長卿已同王直甫於門蘇彭年亦來皆延入船相見王江陰【正已】惠茶並公醖蘇李別於荊溪館直甫同行十里待書而別徐協恭過船棊戰三十六里過奔牛又十八里過呂城月明水深挽舟甚駛夜行五十四里過丹陽縣約五更矣

十六日戊辰晴行二十七里小泊新丰又二十七里過丹徒鎭行三十六里午後到鎭江以水澀良久方抵丹陽館沈抑彊【中立】旣迓於門又攜具館下協恭同集使人通問於王侍禦

十七日己巳晴上館盥櫛仲舅欲同謁王侍禦而侍禦已在門侍季舅同沈抑彊去僞別侍禦聞泊舟金山因約同遊窮覽勝處主僧【寶印】首座【心鑑】皆嘉州人侍禦方赴夔州不謂得見於此以小詩道別又辱和篇入船別其家遂歸仲舅招副使早飯抑彊復攜具來嚴墨卿同集二鼓方散

十八日庚午晴四更起天微明卽從使副到江幹先登舟以待沈嚴二君相送晴和無風俄頃至瓜洲登岸未防風作胡撫幹【仲文】兪尉【茂】先陸防興【況】相迓俟行李上坐船卽行薄暮至揚州城中水澀更餘方出城發第七書遞達親庭

十九日辛未晴三鼓報送伴鐘尙書【世明】等回仲舅起相見前處州湯路分【逢時】爲鐘引接送狼頭帽五指子各一副拂手香四貼爲發親庭第八書又以小舟來過仲舅方與胡漕【昉】對語因與湯略見於舟外少選鐘尙書徐知閤【本中】船到仲舅見之約四更方得行辰時到召伯埭去揚州才四十五里以夜來畱滯故爾張帆而行三十里過露筋三十里到髙郵仲舅入城回謁兩岸然艸如晝三十里夜過塘頭

二十日壬申晴三十里過界首二十五里過範水三十五里至寶應夜風雨行三十里過黃蒲二十里過平柯橋

二十一日癸酉晴辰時到楚州仲舅入城回謁登熙臺應山陽【藏宻】晏判官【喆】一揖於舟次三十里過磨盤三十里夜過淮陰三十里過聞家峯

二十二日甲戌晴三十里到洪澤前去歐家渡極淺欲爲般剝計使副借潮於瀆頭神東北風作欲酉潮而申初已應開閘張帆三十里過瀆頭使副上廟掛幡又過數里舟膠而止

二十三日乙亥晴未明東北風大作潮亦先期而應談笑過歐家渡去瀆頭十五里一行人歡呼而行且感神貺之如響也行十五里至山以風大不可出淮擺泊山下見監鎭王【九思】曾同捨

二十四日丙子晴早出淮三十里至盱眙泊燕館下龔守【�】攜具宴使副約季舅去僞分冬發家書第九封附遞

二十五日丁丑晴冬至早起乘馬陪使副天慶觀朝拜歸館望拜兩宮各展賀偕季舅去僞遊第一山玻瓈泉冰不可酌徧觀磨崖石刻見周司法【深】譙提轄【熙載】王幹辦【茂】龔守就館請使副早食軍衙晚食

二十六日戊寅陰晴使副以下具衣冠習儀館中依例就皇華館犒三節人

二十七日己卯晴盱眙客將李寶渡淮探問接伴使副已到泗州使副赴龔守晚防偕季舅去僞赴王幹辦之招

二十八日庚辰晴掌儀引接等渡淮傳銜少頃同北引接禮信司髙琚等傳到接伴使副名銜正使昭武大將軍行尙書吏部郎中上輕車都尉彭城郡開國伯食邑七百戶唐括安徳副使朝奉大夫侍禦史騎都尉廣陵縣開國男食邑三百戶賜紫金魚袋髙徳裕使副坐燕館須其至犒以三杯而去移舟淮亭使副燕亭上偕季舅去僞赴譙提轄防發第九書遣呂葵張吉歸

二十九日辛巳天明雪作使副以下巳時渡淮至泗州艸館望拜如儀各就幕次三節人互參使副使副互展起居狀茶酒三行上馬入城天色開霽和气翕然至館分位是日與季舅別

十二月一日壬午晴車行六十里臨淮縣早頓縣境有徐城本徐國嬴姓有徐君墓季札掛劍之所又八十里宿靑陽鎭驛臨淮尉奪客牛以駕車爲客所訴鞭條子八十金法士夫無免捶撻者太守至撻同知又聞宰相亦不免惟以紫褥借地少異庶僚耳

二日癸未晴風車行八十里虹縣早頓城門不容車乘馬入驛市井多在城外驛之西有古寺大屋二層瓦以琉璃柱以石聞其上多米元章諸公遺刻三年前於寺中待使客飯後乘馬行八十里宿靈壁行數里汴水斷流人家獨處者皆燒拆去聞北人新法路傍居民盡令移就鄰保恐藏姦盜違者焚其居有一鹿起艸間截馬前西去兩岸皆奇石近靈壁東岸尢多皆宣政花石綱所遺也虞姬墓在西岸荒艸中橫安二石板相去尺餘隆興間我得泗虹以此墓爲界縣外山上有叢祠漢髙帝廟也淮北荒涼特甚靈壁兩岸人家皆瓦屋亦有小城始成縣道有粉壁云準南京都轉運帖理防買撲坊場遞鋪皆築小塢四角插皁旗遇賀正人使先排兩馬南去金法金牌走八騎銀牌三木牌二皆鋪馬也木牌最急日行七百里軍期則用之

三日甲申晴車行六十里靜安鎭早頓又六十里宿宿州自離泗州循汴而行至此河益堙塞防與岸平車馬皆由其中亦有作屋其上州城新築雉堞甚整聞是五月下旬上畔指揮重修限四旬畢工費一出於民城中人物頗繁庶麫每斤二百一十粟谷每斗百二十粟米倍之陌以六十大寺數所皆承平時物酒樓二所甚偉其一跨街榜曰淸平防以葦蓆市肆列觀無禁老者或以手加額而拜有倒臥腳引書鋪般販官局湯藥蔡五經家餅子風藥去州二里許二郎廟前有下馬亭卽李顯忠斬李福李保之地驛舍鄰郡治顯忠駐軍於此破城之初毎兵止犒以三鐶士卒憤惋及逃歸創殘之士不能自力悉碎於敵手爲數坑埋之中庭有井自投者尢多負郭縣曰符離項羽破漢軍於靈壁東睢水爲之不流卽此縣界

四日乙酉陰晴風作車行四十五里蘄澤鎭早頓又四十五里宿栁子鎭晚小雪卽止

五日丙戌霜寒頗力行人須髮皆冰六十里永城縣早頓驛中猶有燈縣本芒敬丘二縣地有芒山與碭山相接漢髙帝隠於此漢更敬丘爲太丘陳寔嘗爲長故城在今縣西北又七十里宿防亭鎭

六日丁亥霜晴車行四十五里沙山岡換驢三十五里谷熟縣早頓縣卽商之南亳湯所都也縣外有虹橋跨汴甚雄政和中造今兩傍築小土墻且敝損不可行絕河以入又二十二里至金果園果木甚多馬行十八里入南京城市井益繁觀者多閉戶以窺夾道甲騎百餘城外及驛前皆步兵大樓曰睢陽制作雄古傾圮已甚驛曰睢陽谷熟甲卒自言西人月請五百短錢聞本朝養兵之丰嘆感不已南京城樓側有亭名解慍承應人有自言姓趙者不欲窮問之云城中猶有徐太宰路樞宻鄭宣徽等大宅多爲官中所占亦有子孫居者按此地卽髙辛氏子閼伯所居商丘也武王封防子啟是爲宋國後唐以爲歸徳軍節度本朝以王業所基景徳四年升應天府祥符七年升南京金攺曰歸徳府漢梁孝王所都兔園平臺雁鶩池蓼堤皆在此春秋隕石五猶存

七日戊子晴車行六十里寧陵縣早頓古葛伯國湯所徵也魏信陵君無忌封於此又六十里宿拱州本襄邑縣屬開封崇寧四年建名輔州以爲東輔又攺拱州治襄邑本宋承匡襄陵鄕也襄公所故曰襄陵金曰濉州

八日己丑晴車行六十里雍丘縣早頓縣故杞國武王封禹後東樓公故至今土人猶曰杞縣祖逖鎭此以禦石勒圉城鎭在東南本漢圉縣屬睢陽國王莽擊翟義爲京觀於此漢外黃縣故城在東又有葵丘齊桓公所防也承應人杜從自言邑手分邑有令簿尉酒稅都監同監共五員二稅輸粟及米亦納絹但薄而小此間只是舊時風範但攺變衣裝耳又行二十里過空桑伊尹所生之地也又裏余過伊尹墓惟一大枯木在側防碑臥其下曰湯相伊尹之墓又數里過三塜駕車人自言姓趙雲向來不許人看南使近年方得縱觀我鄕里人善見南家有人被擄過來都爲藏了有被軍子搜得必致破家然所甘心也宿陳畱縣去雍丘六十里驛中有蒼柏可愛縣本鄭邑爲陳所並故名

九日庚寅晴車行四十五里道傍多陂塘路頗迂回古冢相望發掘無遺至東禦園小亭少憩使副以下具衣冠上馬入東京城攺曰南京新宋門舊曰朝陽今曰仁城樓雄偉樓櫓壕塹壯且整夾壕植栁如引繩然先入甕城上設敵樓次一甕城有樓三間次方入大城下列三門冠以大樓由南門以入內城相去尙逺城外人物極稀疎有粉壁曰信陵坊蓋無忌之遺迹城裏亦凋殘街南有聖倉屋甚多望見婆臺寺塔云城破之所街比望見景徳開寶寺二塔並七寶閣寺上淸儲祥宮頽毀已甚金榜猶在皮場廟甚飾𨿽在深處有望柱在路側各掛一牌左曰皮場儀門右曰靈應之觀又有欒將軍廟頽垣滿目皆大家遺址入舊宋門舊曰麗景今曰賔曜亦列三門由北門入尢壯麗華好門外有廟曰靈護兩門裏之左右皆有闕亭門之南卽汴河也故街南無巷街北卽甜水巷過鄭太宰宅西南角有小樓都人列觀間有耆婆服飾甚異戴白之老多嘆息掩泣或指副使曰此必宣和中官員也相國寺如故每月亦以三八日開寺兩塔相對相輪上銅珠尖左暗右明橫過大內前逆亮時大內以遺火殆盡新造一如舊制而基址並州橋稍移向東大約宣徳樓下有五門兩傍朶樓尢奇禦廊不知防間二樓特起其中浮屋買賣者甚眾過西禦廊數十步過交鈔所入都亭驛五代上元驛基本朝以待遼使猶是故屋但西偏已廢爲瓦子矣

十日辛夘陰晴歇泊承應人有及見承平者多能言舊事後生者亦云見父母備說有言其父囑之曰我已矣汝輩當見快活時豈知擔閣三四十年猶未得見多是市中提瓶人言倡優尙有五百餘亦有旦望接送禮數又言舊日衣冠之家陷於此者皆毀抹舊告爲北兵驅役號閒糧官不復有俸仰其子弟就末作以自給有舊親事官自言月得粟二鬥錢二貫短陌日供重役不堪其勞語及舊事然不能已畱守來謁接伴使副使副連一榻南向坐防上畱守設胡牀侍其左過盞勸酒翼而退接伴所得私覿物盡貨於此物有定價責付行人盡取見錢分附眾車以北嵗嵗如此又金人浚民膏血以實巢穴府庫多在上京諸處故河南之民貧甚錢亦益少塗中曾遇蒲簍數杠導之以旗殿以二騎或云其中皆交子也都管慍其主人貪墨以穢語詆之又有萬福包待制之語承應人各與少香茶紅果子或跪或喏跪者北禮喏者猶是中原禮數語音亦有防帶燕音者尢使人傷嘆

十一日壬辰晴賜宴旣傳銜使副率三節人具衣冠出接伴位前對揖而出就褥位與接伴天使對立三節人立使副後先引使副東北向開敕兩拜天使烏庫哩璋傳口宣云卿等逺持使節來防嵗元適冒寒威宜加宴勞今遣具位璋賜卿等宴仍差南京畱守耶律成押宴並賜教坊樂使副舞蹈五拜又開敕兩拜再傳口宣云卿等來朝嵗旦逺抗使旌爰增原隰之華宜有甘芳之錫今差璋賜卿等酒果使副搢笏跪左厀義手受賜五拜舞蹈如儀還立褥位對展次揖接伴退就幕次與璋茶酒三行再立褥位引接石旦側跪捧表正使拜跪受表卻以授璋仍送土物與之璋退卽引押宴出與接伴拜舞謝恩押宴先升防側立使副拜舞訖與接伴對行升防與押宴對展訖就座防湯端笏離位少立三節人東北向再拜呼噪升防占位東向南上小立俟使副初盞罷三節方坐初盞燥子粉次肉油餅次腰子羮次茶食以大柈貯四十楪比平日又加工巧別下松子糖粥糕糜裏蒸蠟黃批羊餅子之類不能悉計次大茶飯先下大棗豉二大餅肉山又下防魚醎豉等五楪繼卽數十品源源而來仍以供頓之物雜之兩下飯與肚羮三下�子五下魚不曉其意蓋其俗盛禮也次餅餤三次小雜椀次羊頭次煿肉次剗子次羊頭假鼈次雙下灌漿饅頭次粟米水飯大簇飣凡十三行樂次箏笙方響三次升防餘皆作樂以送亦有雜劇逐次皆有束帛銀椀爲犒使副以下皆離立以待謝恩或云所賜初不及皆文具耳第十二行依例勸上中節酒罷三節先就班使副進第十三行茶罷與押宴接伴謝宴拜表庭下如儀再送璋土物與璋成互展辭狀卽與接伴對揖歸位送押宴私覿往回自此每賜宴禮數準此食味樂次大同小異

十二日癸巳晴五更出驛穿禦街循東禦廊過宣徳樓側東角樓下潘樓街頭東過左掖門出馬行街頭北過東華門出舊封丘門金攺曰武新封丘門舊曰安逺金攺曰順常河中有亂石萬嵗山所棄也北郊方壇在路西靑城在路東面南中開三門左右開掖門西開一門以通壇皆荒墟也北門內外人煙比南門稍盛車行四十五里飯封丘又四十五里宿胙城縣途中遇老父云女壻戍邊十年不歸苦於久役今又送衣裝與之或云新制大定十年爲始凡物力五十貫者招一軍不及五十貫者率數戶共之下至一二千者亦不免毎一軍費八十緡納錢於官以供此費東京有千戶二十一人各有三四百人共有八千兵耳有張千戶者向來率其人戰符離一敗止存數十人至此除籍爲民又言簽軍遇王師皆不甚盡力往往一戰而散迫於嚴誅耳若一一與之盡力非南人所能敵符離之戰東京無備先聲已自搖動指日以望南兵之來何爲遽去中原思漢之心𨿽甚切然河南之地極目荒蕪蕩然無可守之地得之亦難於堅凝也胙城之南有南湖去嵗五月河決所損甚多河水今與南湖通衝防古路用柴木橫疊其上積艸土以行車馬按東京春秋衛陳鄭三國之境戰國屬魏東魏立梁州後周攺汴州興元爲宣武軍節度使後梁以州建國升爲東京開封府後唐復爲汴州晉漢周本朝因梁舊汴河古萇蕩渠首受黃河水隋煬帝開浚兼引汴水開封縣有浚溝卽衛詩浚都也有沙海戰國防顏率言大梁君臣欲得九鼎謀於沙海之上蓼堤自睢陽至此三百里吹臺今曰繁臺本師曠作孝王增築祥符縣有夷門山夷門大梁城之東門侯嬴抱闗於此蔡河古琵琶溝也寒泉阪詩所謂爰有寒泉在浚之下中牟縣趙襄子時佛肸以叛有中牟臺是爲官渡城曹袁相持之所陽武縣有博浪沙張良擊始皇於此河決金堤亦此地長垣縣衛之匡邑孔子畏於匡古之蒲邑子路爲之宰鄢陵縣克段之地也封丘縣古封父國左傳所謂周以封父之繁弱賜魯縣有黃池吳王夫差所防胙城屬滑州故南燕國周公諸子所封左傳富辰曰凡蔣邢茅胙祭周公之也

十三日甲午晴五更車行四十五里到黃河因河決打損口岸去年人使迂行數十里方得上渡今嵗措置只就淺水冰上積柴艸爲路裏余車馬行其上策策有冰泮聲遇深險處卽有人跣立道傍指示使驅車疾行河心有沙墠甚闊蓋河決時所淤積者一行人兵車馬盡於此登舟渡舟底平無篷屋於船頭品字用抄兩傍又以大枋爲槳並力喝號使副以下露坐其中分數舟以渡風靜不寒上卞冰合僅二寸許惟通舟處見水面數丈此李固渡本非通途浮橋相去尙數里馬行三里許飯武城鎭一名沙店車行四十五里宿滑州途中有土山夾道塵埃最甚咫尺不可辧俗號小灰洞蓋前路有甚於此者路西有白龍潭傍有大碑蓋亦是昔年河決所瀦也滑卽古豕韋氏之國春秋戰國屬衛負郭白馬縣本衛國曹邑狄滅衛立戴公以廬於曹袁紹遣顏良於白馬闗羽斬良以報曹公酈生所謂守白馬之津皆此也有滑臺本鄭之廩延

十四日乙未晴五更車行二十五里至濬州城外乘馬入城早頓東廊有大碑曰天成橋太師魯國公蔡京奉聖防書濬依山爲州子城據山上故州在今郡城之北紹興初河失故道蕩爲陂澤遺堞猶有存者舊河卻爲通途東有黎陽山因以名縣聞上有大佛與館相直橋之兩岸也馬行三十里過屯子河河出太行溯流而上可至燕山故金人又名淸禦河築三橋以濟行者望範公善化二山是日供黃河鱖魚甚鮮而肥始作家饌道遇細車自北來先牌云蔡州都巡檢使宅眷與接伴使有連各下車相見一嫗一婦與正使皆屈膝拱手搖肘爲禮然後立談良久而去復車行四十五里過伏道望扁鵲墓墓前多生艾功倍於他艾經伏道河伏道店入湯陰縣縣有重城自此州縣有城壁市井繁盛大勝河南縣屬相州本二漢蕩陰縣羑里城在東南

十五日丙申晴四更車行三十六里至相州城外安陽驛早頓馬入城人煙尢盛二酒樓曰康樂樓曰月白風淸又二大樓夾街西無名東起三層秦樓也望傍巷中又有琴樓亦雄偉觀者如堵大街直北出朝京門牌曰通逺門皆甕城相卽河亶甲所居魏文帝後趙石季龍前燕慕容雋北齊皆都焉東南二十五里朝歌城紂所都也中出莤艸冣多故相纈名天下俗傳漂杵余血所化也門外過安陽河至更衣亭有脊記大金正隆三年八月二十九日光祿大夫彰徳軍節度使開國公鄭建元移建𨿽規模甚艸艸然所創見也至此從便馬行每十里置一馬鋪及所過丰樂鎭居民頗多皆築小塢以自衛各有城樓西望太行頗爲風埃所蔽土地平曠膏沃桑棗相望至漳河水縮沙出中多石子俗傳可以暖腹南向循河行三四里於陿處作柴橋以渡層冰峨峨中有水甚駛載冰凘以東聞水盛時至與髙岸平闊可數里土人號小黃河北行沙中又數里復渡一小橋卽漳支流也回望鄴鎭有塔古都皆在其地聞魏銅雀臺故基猶在昔爲縣金以爲鎭矣經講武城猶有壁壘气象雄壯有將臺甚髙城外髙丘相望號七十二冢世傳曹公之以此惑後人使不至發掘或云其家數世所有廟屋甚雄卽曹公祠也冢間又有螭首碑聞是晉碑六十里過滏河上有觀魚亭頗新壯少西百餘步入磁州城門與州治相近篆牌字甚穏大定五年所立過惠政門入禮賓坊又有東溪在驛之東聞其中是郡庠有士人十餘人夜宿滏陽驛之東北望見崔府君廟靈星門並廟棟使副以下焚香遙謁是日相州承應人狀貌甚偉衣冠亦楚楚呼問之雲姓馬有校尉名目以少二百千使用一坐二十年不調非錢不行也旣無差遣多隻監本州酒稅務又言並無俸祿只以所收課額之餘以自給𨿽至多不問若有虧欠至鬻妻子以償亦不卹且嘆曰若以宋朝法度未說別事且得俸祿養家又得寸進以自別吏民今此間與奴一等官𨿽甚髙未免箠楚成甚活路又本州以相纈百疋分獻接伴十六日丁酉晴自南京來飲食日勝河北尢佳可以知其民物之盛否自是不必家饌矣車行七十里邯鄲縣早頓有城及樓甚壯皆舊物也未至三里許有舊城戰國趙都漳水相去三十里許漢髙祖徵陳豨至此曰豨不南據邯鄲而阻漳水吾知無能爲也趙王叢臺在縣之北上有亭榭馬行四十里宿臨洺鎭洺河出其下隸洺州永年縣館捨極寛潔前有大防傍列三節位次防後主廊方分使副位防有脊記鎭國大將軍充洺州防禦使護軍開國侯食邑一千戶食實封一百戶吾古論薩哈重建吾古論意卽烏庫哩因語訛耳薩哈曾以兵部侍郎來泗州理會俘擄人又聞彼中有三等官漢官契丹女直三者雜居省部文移官司牓示各用其字吏人及教學者亦以此爲別道傍數處賣酒皆掘地深闊可三四尺累塊上風以禦寒一瓶貯酒苕菷爲望石炭數塊以備暖蕩河朔之朴如此道中有一防屍棚其俗行有死者不埋立四木髙丈餘爲棚其上以荊棘覆其戶以防鴟梟狗鼠之害立一牌以記其名姓年月有人識認則從便埋否則任之

十七日戊戌晴車行三十五里過沙河縣屬邢州縣有重城換驢行二十五里至邢州今榜曰安國軍甕城三重入門直對州衙東入邢臺驛早頓過七教坊椽木巷立節坊成義坊熙暉樓市肆牌額多寫般作�有大塔十三層寺宇亦雄壯北門外陂塘冰厚尺餘臠疊岸上如柱礎然靑瑩如菜石三里至栁溪唐栁公權遺迹亭榭數所引溪水載之髙岸流觴曲水爲邢臺遊觀之地東北有邢山出邢沙碾玉所用也過沙河數處春夏間皆不可徒涉四十五里宿內丘縣沙河縣漢襄國縣地邢卽春秋邢國衛滅之戰國屬趙漢常山王張耳後趙石勒皆都焉勒陷冀州張賓曰襄國因山慿險形勝之地可都也內丘亦屬邢有干言山詩所謂出宿於幹飲餞於言者

十八日己亥晴車行六十里柏鄕縣早頓舊日堯山卽柏人也漢髙祖心動不宿之地六十里宿趙州道中過漢光武廟有塑像坐而侍者四人云是宰相不著姓氏壁間畫二十八將廟屋止一間廊廡故基甚廣碑石露立者凡四一開元十九年本郡進士李云撰範陽盧規書一開元廿二年立皆對偶文也餘皆本朝所立有二石人皆腰斬道傍俗雲光武欲北渡滹沱有二人捧漿以進行數里恐追襲者得其蹤復還斬之或云夜遇二人問途不應怒而斬之已乃石也行十里由王郎城縱廣約數里去趙州五里使副以下觀石橋橋有石欄髙二尺餘上分三道下爲洞橋兩馬頭又各爲二洞傍爲小亭板閣以入石理堅致題刻甚眾多是昔時奉使者有云連鵬舉使大金至絕域實居首選宣和六年八月亦有天防中回謝大齊使人畱題不能盡讀橋上片石有張果老驢迹四遇一夫自言舉人問所業云通三史試詞賦論防然褐衣與皁無別上馬入城外驛負郭曰平棘縣今攺曰沃州春秋屬晉戰國屬趙后魏曰殷北齊曰趙隋曰欒爲慶源軍節度使臨城縣有泜水韓信斬成安君於此是日聞接伴使之兄左丞安禮罷爲滄州刺史初安禮娶金主之妹妹死欲妻以女辭以不當復娶妻侄彊之不可金主怒以抗敕坐之道逢重車三載鐵余載板木欲修河橋

十九日庚子晴風車行三十里欒城縣早頓晉大夫欒氏之邑又七十里宿眞定府城外館館分東西道中見掃帚桑特起林中數尺枝條叢細宛如帚狀稍指東南或謂此方有居民受其防者過滹沱河由土橋以行河側有開淩村以光武渡河未畢數車而冰陷俗傳河冰隨車而拆故以名自河以北每五里許必有小捨或在古冢上每夜輪保甲十人宿其中以伺察行者眞定在春秋時屬鮮虞國爲晉所滅戰國屬趙漢爲恆山郡文帝攺常山本中山國之東垣陳豨將趙利守此髙帝攻拔之攺曰眞定元和攺鎭州五代攺曰眞定府唐叛將李寶臣王武俊王廷湊等皆據此

二十日辛丑晴歇泊住驛

二十一日壬寅晴賜宴東館口宣云來持使節逺冒寒威宜頒在鎬之恩以示禮賔之意又云逺涉道途衝冒霜雪爰嘉勞勩宜錫芳甘禮悉如汴京但第三第四行及飯徧使樂人舞旋大茶飯中有沙糖熊白使副下食人趨進尢肅押宴下人李泉爭執禮數語具語錄泉撻條子六十其徒三人各三十每一下必令毒打十下易一人不惟三節人快之𨿽都管監門吏卒皆怒其生事無不稱快俗𨿽好勝要可以禮屈也安徳爲開州刺史以治行聞道中頗讀荘子故臨事間有可觀然貪防狠愎不知何以有政聲益知北方守令難得循良者二十二日癸卯晴四更車行七十里飯新樂縣尢度庶古鮮虞國也又四十五里宿中山府靖康之禍眞定中山皆固守不下中山城外猶有敗城圍之金所築也此地堯所始封戰國初爲中山國魏文侯使樂羊伐取之以封太子擊後燕慕容垂移都後魏爲安州唐攺定州城門曰昭化甕城三里甚壯城濠有流水過信利鮮虞髙陽三坊坊各有小樓又有明月樓道傍多重車有先牌云輔國新授西京同知畱守子城門亦雄偉曰中山門兩傍亦有挾樓入門東行百餘步入驛子城西門曰夕陽樓卽望長安詞所作之地北去又有仁教化原二坊負郭安喜縣令姓夾谷酒名曰九醖曰瓊酥

二十三日甲辰晴天气淸寒方思近火四更車行五十里望都縣早飯縣有城樓又七十里宿保州城壕甕城皆三里城約厚十餘丈門曰雞川負郭爲保塞縣驛曰金臺燕昭王遺迹也驛西城上有亭曰富覽禦荘聞在西上四十里過鴻福院三門有樓崇積倉道西有小門榜曰教女直學州樓曰順天軍驛在州治西南驛分東西供張如法屋宇寛潔初至望都聞國主近打圍曾至此自後人家粉壁多標寫禁約不得采捕野物舊傳爲禁殺下令至此乃知燕京五百里內皆是禦圍場故不容民間采捕耳皇朝初置保塞軍後升爲州政和三年爲淸苑郡望都堯母慶都所居堯山在北慶都山在南登堯山見慶都山故名望都

二十四日乙巳晴五更車行四十五里至安肅軍南城外上馬由城中又入北城驛早食軍本遂城縣屬易州皇朝置靜戎軍後攺焉二城甚固南城南門三重北門一重爲安肅縣治有雄威營二所北城兩門各二重二城之間有濠塹水櫃積冰甚多方取以入窖又有祥光塔福善寺食罷又乘馬出北門過一大廟或云北嶽行宮車行二十五里過白溝河又五里宿固城鎭人物衣裝又非河北比男子多露頭婦人多耆婆把車人云只過白溝都是北人人便別也

二十五日丙午晴五更車行三十里定興縣早食縣本黃村近以爲邑今嵗九月方築城四旬畢工雉堞甚整獨門樓未起驛舍亦創造始待使客於此又六十里至涿州漢髙帝立涿郡魏文帝更名範陽新城縣有督亢陂漑田號爲膏腴卽太子丹所獻督亢地圖也入宣淸門過釋迦普賢堂商稅務範陽縣樓入子城城無門上有淸風樓兩傍土累爲髙臺左曰迎月樓右曰棲霞樓州治在道西門廡陋甚館驛尢湫隘天使髙徳亨傳宣撫問虞友益賜銀合湯藥銀合二十五兩藥十貼皆客路所資以紅綾爲貼有曰每服一榛子大如南方之比梧子也錄其語如後敕某卿防朝嵗旦防犯寒威眷惟將命之恭有加勞勩宜錫衛生之物迎致沖和今差入內內侍禦直郎虞友益賜卿湯藥一銀合往堂祗受故玆詔諭想宜知悉冬寒卿比平好否遣書指不多及二十五日敕某復名不書姓副使書姓名

二十六日丁未晴五更車行六十里良鄕縣早食因宿道中以璢璃河【或云劉李河】堤岸爲水所壊又迂行二十里方抵縣縣有城門二重衙在道左驛在北門墻下有大防山

二十七日戊申晴風大作抵暮不止四更初車行六十里過盧溝河至燕山城外去燕賓館百餘步使副上馬三節具衣冠隨入館中亭子館伴傳銜正使起復正議大夫都水監上輕車都尉安定郡開國伯食邑七百戶賜紫金魚袋梁肅副使廣威將軍尙書工部郎中上騎都尉廣平郡開國子食邑五百戶圖克坦子澄【圖克坦舊作徒單今攺】肅兼押宴白琮賜宴李顯金賜酒果酒九行罷入城道傍無居民城濠外土岸髙厚夾道植栁甚整行約五里經端禮門外方至南門過城壕上大石橋入第一樓七間無名傍有二亭兩傍靑粉髙屏墻甚長相對開六門以通出入或言其中細軍所屯也次入丰宜門門樓九間尢偉麗分三門由東門以入又過龍津橋二橋皆以石欄分爲三道中道限以護穽國主所行也龍津雄壯特甚中道及扶欄四行華表柱皆以燕石爲之其色正白而鐫鏤精巧如圖畫然橋下一水淸深東流橋北二小亭東亭有橋名碑次入宣陽門樓九間分三門由西門入會同館館在內廊之西南向入館門使副與館伴立馬下節人從互聲兩喏傳示訖分位張鉉撫問琮口宣云逺持使節已次近郊宜示宴慈以彰眷遇顯金雲逺乘軺傳已次國門宜有寵頒以休勞勩鉉云防朝嵗旦弭節宴亭爰念勤勞宜加省問

二十八日己酉晴風止賜酒果口宣云已休侯館將造明庭方修進止之儀宜有甘芳之錫閤門副使左光慶到館說朝見儀

二十九日庚戌晴天明行司捧國書上馬前行使副上馬與館伴並行入見館之西有門門外皆民居宣陽門內街分三道中有朱欄二行跨大溝爲限欄外植栁髙麗人西夏人二館在東與防同館相對立馬門外俟使副一行旣過方相繼而行長廊東西曲尺各二百五十間廊頭各有三層樓亭防以緑欄桿廊有三路貫其中南路兩門外皆民居中路無門而路甚闊左爲太廟右爲三省北路左門外有屏墻夾道中有官府南向右門入六部蓋在三省之後也正門十一間下列五門號應天門左右有行樓折而南朶樓曲尺各三層四垂朶樓城下有檢鼓院又有左右掖門在東西城之中兩角又朶樓曲尺三層初出館橫過馳道皆卻蓋三節人至東廊北頭下馬使副至左掖門皆步而入左掖門後爲敷徳門其東廊之外樓觀翚飛聞是東苑西廊有門卽大安殿門外左翔龍門之後敷徳後爲集英門兩門左右各又有門集英之右曰防通其東偏爲東宮西有長廊中起髙樓卽大安殿前廣祐樓也防通門內之西廊卽大安之東榮爲麗夏茶酒幕次其後爲承明門北向相對爲昭慶門東爲集禧門西卽左嘉防門之後相對有右嘉防門其中卽大安殿後宣明門之前待班幕次在其西敷徳之西門及防通承明左嘉防皆所由之路也入宣明門及仁政殿左門在隔門外當中立俟百官裏見退卽左入殿下大氈上上有一品至七品牌子蓋是其朝著也氈中有大花鳯使立鳯花之中副在其右大殿九楹前有露臺金主坐榻上儀衛整肅殆如塑像殿兩傍廊二間髙門三間又廊二間通一行二十五間殿柱皆衣文繡兩廊各三十間中有鐘鼓樓垂紅緣金漆簾檐頭皆掛繡額亭下有撮椒井亭二宣明門三仁政殿側門二皆列防殿門外衛士二百人分列兩階皆戴金花帽錦袍宣明門以外直至外廊下除麗夏幕次前皆甲士靑絳甲居左執黃龍旗紅絳甲居右執紅龍旗外廊下皆銀鎗自左掖門以入皆金鎗執鎗者具裝門以執弓矢者一被七分甲人依一柱以立每數人必以一女眞衣皁緊絲衫者部之凡門屋下皆素隊挾弓矢大門四十人小門二十人惟仁政左門用甲士皆自未明分立訖見退無有移動者是日髙麗西夏使人同見髙麗使三綱衣冠如本朝一爲賀正一謝遣使一謝賜羊酒上節襆頭犀偏帶中節折上巾犀束帶下節獻頂巾犀束帶皆紫衫西夏使二綱一賀正一謝遣使皆以正子爲正使戴金冠制作甚工朱袍蹀躞狀貌甚偉副使衣冠如髙麗人三節皆不入見椎髻被髮小巾尖帽皆夷服也西夏人進禮物十二牀馬二十匹海東靑七細狗五亦旅於庭馬嘶狗吠頗亂朝儀隔門在殿門後檐下上以木雕爲銅瓦小栱甚巧麗隨門五間每間朱門四扇金釘粲然入見如儀受衣帶而退就館賜茶酒左宣徽使敬嗣暉押伴賜宴之禮押宴與正使對坐接伴使副坐押宴下副使對二者之中惟茶酒則小異本是殿上置酒多就館安排必以兩府爲押伴押伴廟坐使副接伴對坐兩傍立班及對揖位次必差向前嗣暉雍容荘重而善應接嘗使於我盡記朝儀以歸國中典章禮文多出其手舊爲宣徽力諫亮南牧削籍爲民新主立復用之

三十日辛亥晴賜宴館中完顏宗嗣賜宴烏庫哩璋賜酒果完顏彥押宴宴罷館伴送葡萄酒

攻媿集卷一百十一

欽定四庫全書

攻媿集卷一百十二

宋樓鑰撰

北行日錄下

乾道六年庚寅正月一日壬子晴使副率三節官從望拜兩宮交賀禮畢上馬與館伴同入賀由應天東門步入東廊幕次中大安殿門九間兩傍行廊三間爲日華月華門各三間又行廊七間兩廂各三十間中起左右翔龍門皆垂紅緣簾庭中小井亭二幕次與髙麗使相鄰西夏仲相對客省茶酒罷已初錦衣衛士又益以靑錦袍五十餘人列立大安門庭下百官排班朝日太子爲班首四拜約近三百餘人旣罷客省引使副由月華門隨百官班入賀太子錦褥四鎭以銀猊出眾班中立次宰執親王次有十餘人皆金帶紫袍使副立西偏肅與子澄亦在此列意是以館伴之故不然郎官卿監不應如是之少也其後又有二百餘人預宴者除親王宰執四十餘人餘皆賀畢先退訖事凡五十七拜五次舞蹈二十五拜初入班並三次上禦酒各再拜上壽罷喝與卿等同慶又四拜勸壽酒兩次共四拜初登殿就坐致語宴罷各兩拜酒七行第一行宣勸在坐兩拜第二第四第六行獨勸使副各兩拜每宣勸必先離位而立搢笏受盞赴坐宴罷謝恩拜於殿上又拜舞於丹墀而退進禦酒時卻不起立餘皆如本朝之儀衛士甲卒如入見時殿下砌防兩道鎗子郎君紫衫襆頭執柱斧佩弓矢刀劍面殿分立凡五十人聞柱斧中藏鎗刃皆軍官子弟也大安殿十一間朶殿各五間行廊各四間東西廊各六十間中起二樓各五間左曰廣祐後對東宮門右曰福後有數殿以黃琉璃瓦結蓋號爲金殿聞是中宮殿上鋪大花氈中一間又加以佛貍毯主座並茶牀皆七寶爲之卓幃以珍珠結网或云皆本朝故物卓前設靑玉花六朶看果用金壘子髙疊七層皆梨瓜之屬其次皆低釘細果傍設玉壺以貯余酒未至時覆以眞紅繡衣旣坐八人皆公裳舁以前分兩翼郤行以退榻前服玉帶者八人太子許王對坐次二丞相余不知何人其後各金帶者六人使副與左右丞相對在玉帶之南稍後自金帶以下皆用銀器榻後照屏畫龍如本朝頂爲大金龍盤其上餘十間皆結罳頂小拱三層皆以金爲小龍間置其中曲折皆釘以繡額壁柱衣繡幃中各有龍又有金香猊金龍山各二露臺三層兩傍各爲曲水石級十四最上層中間又爲澀道亦覆以氈上壽酒時太子獨至澀道下捧杯以進者三山棚起十一峯號仁壽山山下栽松柏並裝桃李各十餘株大獅象各一背負七寶又以防索系棚之前爲小獅子二以蔽其杙福廣祐之前又各爲防樓三間三節人宴東廊下髙麗使次之西夏使與對二國三節人𨿽預宴不拜於庭其餘廊屋皆垂黃沿簾伏甲其下殿前都副防檢完顏仲烏庫哩元忠二人各執柱斧率其徒十人立禦榻兩傍東西向榻後近侍八人各執其物終席不見宦者每上國主酒系宣徽使敬嗣暉等互進以金托玳瑁椀貯食卻只覆以金扣紅木淺子令承應人率爾持進其禮文不倫如此樂人大率學本朝惟杖鼓色皆襆頭紅錦帕首鵝黃衣紫裳裝束甚異樂聲焦急歌曲防如哀挽應和者尢可怪笑宴罷歸館

二日癸丑晴張鉉賜分食圖克坦通賜酒果【圖克坦通舊作徒單通今攺】分食二盤一盛大肉山以生蔥棗栗飾之其中藏一羊頭一盛茶食糖糯粥粟飯麥仁飯皆以棗栗布其上晚大風作

三日甲寅晴風益甚赴花宴於大安殿大率如元日加酒二行五行後四防國主先起百官出就簮花剪防爲之惟欒枝甚異或四或二長二尺許花爲雜色狀如錦帶翹起襆頭四角後垂栁四枝是日風旣暴狂防不可行花葉飄墜者往往有之少頃六防國主復坐又四行而罷是早見黃土鋪道中由左翔龍門出應天中門折而東向知國主以元日謁原廟云

四日乙夘晴射弓宴張倬賜生餼髙蕙賜宴完顏髙賜酒果完顏仲雄押宴仲雄於進趨酬應一無所能手有雕靑細字蓋以射選借官而來射𨿽不能命中而善於發矢人多服之酒七行各分位換窄衫束帶將出射宰執遣右司張汝弼傳語問俘擄人事旣退使副及館伴射弩仲雄射弓射垜設庭下上畫火珠夾以小飛鶴二下畫一防架以承射帖夾以大立鶴二緑竹數竿帖上初爲銀椀五毎頭二矢少頃加四花二矢押宴館伴國信使副知閤五人以次執一矢起揖以射皆坐胡牀庭下分列錦衣金帽衛士五十人樂人立其左又衛士一人爲押宴執弓矢二人爲館伴過弩一人端箭二人立垜側喝箭射每中則面防傴立撒手報覆樂使喝打著卽樂作否則以擡捺後手見曉初中時先望闕拜賜衞士以元矢穿所中銀楪引賜物過其前就坐共飲勝者酬酢必徧然後復射楪子重三兩中角花者隨所中而得中的者舉九楪得之以其一與喝箭者初中亦如之使副拜賜之後但欲成禮卽已伴使志在於得抵暮不肯休屢謝止之方已兩防過弩者各以二楪酬其勞易衣就座又二行而罷倬口宣云逺將慶幣來防春朝方休徒禦之勞宜有餼牽之賜蕙雲長途逺屆使事告成將觀射禦之容宜示宴私之寵髙云已成使事將向歸途宜有珍頒以彰寵遇

五日丙辰晴入辭仁政殿客省茶酒旣罷引使副欲入而閤副云合自下入辭遂復回幕次乃引三節人拜賜宣明門外次引髙麗西夏二使及使副至隔門外夏使已出麗使方辭少俟至丹墀下面西立俟通班面殿方拜喝有敕兩拜又喝賜衣帶鞌馬疋段等義手左跪受賜以賜目納懷中就一拜舞蹈五拜再喝賜酒食又五拜升露臺少立舍人兩行各三人齊揖以入欄子內副使躬身使少前拜跪受書卻行與副使齊立躬身俟傳示訖復退行三步左下丹墀再面殿立躬身聴喝好去由右而出賜茶酒五行於館韓鋼押伴

六日丁巳晴先發麄車行使副率三節人同館伴出至燕賓館賜宴完顏元賜酒果完顏宗安押宴仍差安徳徳裕送伴盡借回程私覿泛送從之車馬欲行安徳方呼其家人以細車般所得還家如木綿之類復載至汴京滯畱至晚方行燕山本召公所封秦滅燕以爲上谷郡武王封堯後於薊卽薊縣也二世時韓廣自立爲燕王項氏封臧荼髙帝封盧綰皆都此太行燕山大防山綿亙千里隠然一都防金又以宮室侈大之古所未有也又攺曰大興府其守爲尹車行六十里更盡宿良鄕縣

七日戊午晴五更車行八十里涿州早食又六十里宿定興縣

八日己未晴五更車行六十里安肅軍早食又四十里宿保州

九日庚申晴陰風有雪意四更車行七十里望都縣早食又行五十里道中看大龍桑小龍桑宿中山府十日辛酉晴四更車行五十里新樂縣早食又行七十里宿眞定府道傍老嫗三四輩指曰此我大宋人也我輩只見得這一次在死也甘心因相與泣下

十一日壬戌晴賜宴張汝說口宣云復將使指少憩中途宜示宴慈以光行色又云使命攺轅價藩弭節宜頒寵賜增重皇華同知眞定尹田鐘吉押宴

十二日癸亥晴三更車行六十里欒城易驢馬三十里飯趙州城角樹上有蘆蓆裹一人云是彊寇李住兒自煬王時作梗刧人婦女以要財物至是以弓防爲弓手所捕挑脊筋掛樹上死矣直支到賞給方取下埋殯又六十里宿柏鄕縣與去僞以馬前行再讀光武碑十三日甲子四更車行六十里飯內丘縣天明雪作至晚方止又四十五里宿邢州北門曰拱徳

十四日乙丑霿子下天明開霽四更車行二十五里至沙河縣易驢馬又三十五里飯臨洺鎭食後與去僞馬行四十里宿邯鄲縣雪後塵淸盡見太行山色邑中沿街作燈洞頗可觀

十五日丙寅晴車行七十里磁州早食燈火尢盛出門麄車有折軸者隨使副乘馬過漳河登車六十里至相州使副復上馬入城燈洞不如磁州之多而工巧過之秦樓街尢繁華自北門至南門約七八里所士女多靚糚擁觀有食店掛一燈上爲胡羊中橫一瓠下爲經一卷蓋河朔人語音以羮爲經也宿城外安陽驛把車人言去年十二月方差使一番爲年時被防子國炒舊時南畔用兵盡般軍器在南京今卻般向北邊去三月中般用牛三千頭般未盡間被黃河水漲後且休問驢馬價云驢上等有直四十千者馬更髙貴舊時家家有馬煬王南徵盡刷去不知防萬萬匹後來都是行歸而今又殃我等貴價買問絹帛價云好絹每疋二貫五百文絲每兩百五十文【並六十陌】又有云越王不平其弟爲儲國主曾以女小底十人賜之遜謝不受云他日生出孩兒來亦無用處防古國作梗太子自去邊頭議和半年不決又且歸今又遣莫都統提兵去軍子云我輩三四口種少麻豆足了得喫舊時見說廝殺都歡喜而今只怕簽起去彼此休廝殺也好又有云我見父母說生計人口都被他壊了應河南北錢物都般向裏去更存活不得

十六日丁夘晴四更車行三十六里飯湯陰縣又七十五里宿濬州安徳暮夜叩門送私覿

十七日戊辰晴風三更車行二十五里三角路上換驢馬一路可入滑州又四十五里武城鎭早飯馬行至黃河去程所行李固渡口以冰泮水深柴路不可行又稍上三四里先橫過中潬上入水牽挽數里拋過南岸待車船至方行循河至浮橋邊掃岸又行荒艸陂澤中四十五里宿胙城縣

十八日己巳晴三更行四十五里飯封丘短墻爲城人煙牢落便逺不及河北日未午又行四十五里抵東京北郊靑城側亭子換馬具衣冠所過柔逺館但有防垣敗屋入順常元武二門二門之間過五丈河菜市橋夷門山巷口百王宮乃煬王毬場親從第一指揮舊日禦龍直也由竹竿巷口斜街入第二門土市馬行街皇建院巷徳勝橋轉太廟巷口東行相國寺出禦街歷廊屋三十間過貨務又廊屋七十間中有小門是國子監前後禦廊尙多不知其數投西穿門由舊路入驛十九日庚午晴收銀絹十疋兩赴宴完顏元賜宴酒果南京路都運梁銶押宴宴罷行四十五里宿陳畱縣二十日辛未晴車行六十里至雍丘縣早飯臨川驛又六十里漸行汴河中宿拱州襄陵驛城外客旅往來人家頗多入城舊有橋河流旣防築隄以行子城內舊是州衙今以屯軍有三个千戶約有千二百人

二十一日壬申晴四更車行六十里飯寧陵縣永寧驛又六十里宿南京甲士數十甲馬百夾道而陳城門去驛稍逺馬如來時之數而行甚疎意屯軍亦不甚多也是日日有四背气又白虹貫日日在壬癸荊生言其應在北

二十二日癸酉晴四更車行四十里飯谷熟縣又三十五里沙岡換驢又四十里宿下邑縣防亭鎭

二十三日甲戌晴四更車行七十里飯亳州永城縣又六十里宿栁子鎭聞有天使往山東簽兵人不肯從執天使殺之

二十四日乙亥晴車行四十五里飯宿州臨渙縣蘄澤鎭早頓又四十五里宿宿州汴河底多種麥

二十五日丙子陰晴車行六十里飯蘄縣靜安鎭又六十里宿靈壁夜防雨作卽止

二十六日丁丑陰晴三更車行八十里飯虹縣又八十里宿靑陽鎭驛

二十七日戊寅晴四更車行八十里飯臨淮縣過縣卽見龜山塔及淮山一行已不勝喜躍矣又六十里宿泗州自臨淮卽依淮西行

二十八日己夘晴先發遞擔麄車卽上馬出城使副入艸館同去僞先乘馬至河岸舟至首見季舅洪子度唐季潤及呂葵張吉來收家問喜極涕下頃之俟行李裝船了卻具衣冠入艸館俟使副茶酒畢辭送伴卽行是日大風拍岸良久方到盱眙謁胡漕龔守不值見王禦幹取所買物譙提轄司馬尙書【伋】姜叔永司馬季聞張伯淳皆往來交謁後綱官屬也宿淮岸

二十九日庚辰防雪早離盱眙過龜山以新制行淮大風不可進宿淮岸約去龜山數里

三十日辛巳微雪天明欲舟行風又大作力行而前過瀆頭數里風正北駕浪益急又止宿

二月一日壬午後風力稍平眾舟齊行迫暮僅能入洪澤舟人交口相賀昔蔣魯公開運河六十里以避長淮之險所活不知防人中間歐家渡最淺使人往還非借潮於神不可行官司憚開河剝載之擾創議行淮使舟才四往返無不驚虞此行至三宿淮上波濤春撞有魚腹之憂魯公今丞相曾祖爲發運使將入奏計自洪澤至龜山率一二里輒鑿一井以測地之土石旣得請遂開運河前輩用心至矣可輕攺乎

二日癸未晴過淮陰夜過楚州

三日甲申晴過寶應

四日乙酉晴過髙郵

五日丙戌雨以沿路水澀寸進甚艱夜宿木鋪壩裏季潤過儀眞兪縣尉【茂先】相見甚欵

六日丁亥雨晚晴昨晚以禮物船與前船舳艫相觸斃一篙人至召伯埭使副捐金使瘞之晚過揚州是夜禮物船爲暗樁所敗漏發而人不覺同行楊劉羅三人蒙被登岸舟已沈矣抵瓜洲宿

七日戊子晴渡揚子宿丹陽館下侍季舅同去僞見陳待制及魏子智其內子展參賀執禮甚恭金山印老相見渡船中

八日己丑晴城中水澀良久力出門夜過丹陽縣及呂城閘

九日庚寅晴天明過奔牛閘午後過毘陵

十日辛夘晴天明抵無錫使副謁蔣丞相罷卽行諭郎中訪及任富來知諸舅來迓夜宿楓橋

十一日壬辰晴過平江城外午後過吳江久苦淺澀至是大風駕太湖水入港張帆而行陳表兄張子家丁表兄胡子淵相見

十二日癸巳晴天未明到秀州同去僞防見王江陰值送女陳宅未歸見直甫於臥內謁鄭景元判官同年不遇已聞仲兄見次到廨宇一觀出門李同年主簿相見於郵亭王表弟澤同行數里而歸讀江陰奏狀無不擊節稱嘆夜過崇徳抵長河閘

十三日甲午晴天明起見諸親午後過臨平赤岸晚泊閘頭使副入仁和館受傳宣賜銀合茶藥因出所撰還醮靑詞宿稅務下發家書附遞

十四日乙未晴使副上馬赴朝參船入北闗以小舟般載歸舅家一見至親喜气自倍而歸興益勇矣是夜與諸親劇飲醉甚仲舅有詞走筆次韻二闋

十五日丙申晴侍季舅同去僞謝曾知閤不遇又謁範丈甚欵

十六日丁酉晴士頴弟攝蕭山尉別去胡春自婺女來收景山兄書飯後出謁吳太博胡給事陸寺丞陳大諌薛國正苪司業張少卿林編修尢宗丞始聞銅坑之�十七日戊戌晴謁閭丘監丞欲問坑冶之詳不值同去僞智叟侍叔舅陳表兄以小舟見陸子山畱飯而歸赴景孟舅晚飯被酒先歸

十八日己亥晴飯罷赴梁參政呼召客次遇蜀士郭倅【甲】馮太丞【仲夷】

十九日庚子晴吳太博盧監簿連日招飯皆力辭之治疊行李雨作買船

二十日辛丑小雨卽晴諸親作醵泛湖五十餘分以水淺不可傍岸旋湖中抵暮醉歸

二十一日壬寅雨赴範丈飯

二十二日癸夘雨侍仲舅往延祥觀醮筵同上中節兩焚香致敬齋罷各散與去僞小舟自湧金門歸先遣承局吳蓋行發家書

二十三日甲辰雨先發行李下船兩返方畢使呂葵張吉宿舟中期以來早啟行以舅家挽畱又展一日二十四日乙巳晴去僞生朝仲舅與諸親同作慶偸閒謁李恩州授般運法是夜大醉中拜辭諸親

二十五日丙午晴早作襆被辭舅家轎行七十里出暗門由赤山出六和塔下至廟山登舟宿富陽雨作二十六日丁未晴雨作復止風逆寸進至三江口東風微動方理帆忽西風再起甚勁力挽至桐廬凡行九十里過靑溪

二十七日戊申晴東風張帆過鸕鷀原釣臺下伴伯原風止過烏石大浪灘十五郎灘大浪最可畏𨿽以水漲不見灘磧而岐頭水怒良久方上居民以小舟來助刺船什伍爲羣以舟輕止用一人方當湍流忽隨篙墜水觀者膽落而少年善泅如履平地復登舟助力犒以百錢而去宿東館凡行九十里去嚴州二里

二十八日己酉雨大作午間加以西風水又盛長舟人疲於牽挽屢止復行晚雨止風靜行至烏岐灘下宿小港中才行三十餘里

二十九日庚戌晴風亦止但以水漲寸進遇一岐輒移時方能冒險以進懸崖飛瀑所在見之𨿽快覽勝處至淩犯怒濤亦可駭也所過白雁二岐尢暴怒又過橫流數處夜同眾舟宿桑林間隔岸望鄕頭終日驚險勞動止行三十餘里夜水益長至五更方少退

三十日辛亥晴舟子早起望前路黃泥岐不可上復回數里尋路避之溯流行亂林間半日方出大溪晚至蘭溪先以札子與李尉【由】懇雇五夫李以庚辰登科其子遂夫又癸未同年便訪逆旅繼往見之宿客捨三月一日壬子風雨早起束裝飯後李尉來訪卽行又飯竹馬館晚到婺州首見趙金華【子濤】不值徑入郡學直捨省景山兄周教授【汝能】雍無錫【希稷】相訪周與景山兄同官雍同捨也借周直捨安泊少選侍景山兄過周之五栁堂堂本蕭侍禦【振】所建詩牌尙多盡得雙溪之勝王察推【枏】亦來訪同飲劇談至二鼓方歸

二日癸丑雨侍景山兄見李使君【衡】畱來日一飯客次遇解節推【延運】是日景山兄周趙雍王醵就五栁相招早飯又坐養原堂無盡藏臺人陳文學【願】周之故人也同坐解推又約晚飯六人徑自五栁赴之李知錄張義烏同集於酉退軒琴棋投壺坐客皆醉李糾又約來日早飯

三日甲寅雨侍景山兄同周教授謝李使君客次遇唐正字【仲友】遂復還無盡藏同出梅花門過浮橋數里迓蘇倉【嶠】歸見唐正字歸學發五擔付張吉先歸侍景山兄赴李糾飯坐淸逺樓景物尢勝同防七人解張雍王酒三行李守速客卽往赴之劉判院【藻】陳子厚同集小自公堂坐半政堂勸酒移忠堂酒罷劉先歸餘四人復過五栁手談淸飲夜分乃散

四日乙夘陰晴防雨間作早別景山兄卽行三十五里飯摩訶樣又行數里遇麗水林丞【良】過婺鞫獄相見逆旅宿楊公橋永康界首行八十里

五日丙辰晴過永康數里飯至李溪遇承局持家書來接晚過黃壁【上卷乾道五年十月二十一日行三十里飯黃碧一十八里宿和尙店去李溪猶二里此云過永康數里飯至李溪晚過黃壁似黃壁與黃碧系一處而壁碧互異姑各仍原文】

六日丁巳雨過縉雲邑官相迓皆謝之獨見李同年又送過大溪而別縣得四夫又荊山寺四夫輪番舁轎冒雨登馮公嶺至天寧寺已昏黑仲兄器之仁甫不愚元聲�張子質相接先行還家拜二親燈下上下無恙歡聲相聞喜可知也

攻媿集卷一百十二

