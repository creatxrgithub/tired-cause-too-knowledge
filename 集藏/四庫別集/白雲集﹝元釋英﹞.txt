

欽定四庫全書

集部五

白雲集

別集類四【元】

提要

【臣】等謹案白雲集三卷元釋英撰釋英字存實錢塘人唐詩人厲元之後也早喜爲詩歷遊閩海江淮燕汴間一日登徑山聞鐘聲忽有所悟遂去爲浮屠蓋亦倚松老人饒節之流也顧嗣立選元百家詩收入此集其目錄題曰存實蓋舉其字捲端標明則曰白雲上人英蓋以英爲一字名也考梁有僧祐僧肇皆連僧字爲名安知其不以釋英爲名取義於釋家之英乎𨿽牟瓛趙孟頫胡長儒林昉趙孟若諸序皆稱曰英上人此猶道林稱林公慧逺稱逺公耳不足證其非二名也集中夜坐讀珦禪師潛山集詩有逺想人如玉何時扣竹房句文珦與賈似道同時則釋英當亦宋末人但其爲僧在宋時元時則無文可考觀趙孟頫序蓋亦厭棄世事遁入空門與遺民之有托而逃者其事不同詩中多閒適之作而罕睹興亡之感是一證矣其才地稍弱未脫宋末江湖之派而世情旣淡神思自淸固非髙九萬輩口山水而心勢利者所可同日語也其贈趙孟若七言律詩亦見張羽靜居集中然附載孟若和詩而捲端又有孟若序則二人倡和於事理爲近張集蓋偶爾誤收集末跋語亦牟瓛作而題曰跋厲白雲詩核跋中詞意猶其未爲僧時所作已稱白雲然則並顧嗣立白雲上人之稱亦以意爲之者歟乾隆四十六年十二月恭校上

總纂官【臣】紀昀【臣】陸錫熊【臣】孫士毅

總校官【臣】陸費墀

白雲集原序

近世士之懷能抱藝者往往逸而之禪又逸而之詩二者實能外事物曠蕩可喜故人亦樂爲之稱道錢唐英上人蓋其絕出者也未祝髮時已識之矣予老而不化病臥一室木石是同詩與禪要非所解上人過輒來共譚予茫乎無以答然其詩圎活而淸雅讀之使人爽然不但諸公賞音不解如予亦心知其爲佳句也厲氏本名族詩有家傳況气防甚整見聞甚博意胸中耿耿者故在恨不能冠巾之耳以白雲集重求序夫萬物未有不本於天者詩雲英英白雲露彼菅茅此乃山川之神气天地之和气氤氳輪囷霏潤四布下爲艸木之根芽華實皆其晶英之所發見而天則溥萬物而無心焉上人旣以此自名乂以名其詩白雲固吾庭戶間物山空宇定焚香隱幾嘗試以是觀之至元壬辰菊節蜀人牟巘巘翁書

白雲詩集者實存英上人所爲詩也上人俗姓厲氏其先出漢義陽侯溫至唐有名文才者官都督名者官侍禦史侍禦自陜出鎭於因家焉與姚合賈島同時皆以詩名迨宋太師屏山公詩益昌而上人父石田居士徙家於杭故今爲杭人幼而力學稍長喜爲詩有能詩聲爲一時名公所知賞壯益刻苦慕貫休齊已從知舊走閩浙江淮燕汴厭於世故一日登徑山聞鐘有所感悟遂去爲浮屠結茒天目山中數年徧防諸方有道尊宿皆印可之故其詩超然有出世外之趣夫詩不離禪禪不離詩二者廓通而無閡則其所得異於世俗宜也予往年識上人都下及閒居吳興上人亦南來出此集屬爲序引乃爲敍之如此詩凡一百五十首分三卷後所作者將甲乙第之上人名英實存其自號云吳興趙孟頫子昻

詩惟専故工今夫營衣食之資給口體之奉而以其閒捃收掇拾以爲詩而可道者蓋寡矣髢發出家空空無而樂寂滅又無是二者之累宜其詩違世離俗有髙逺幽深瑰奇傑特之趣去庸人萬萬不啻乃今俯仰千載其所謂卓然以詩名者貫休齊已仲殊惠洪數人豈不超出於其徒其詩具在於髙逺幽深瑰奇傑特之趣何如也唐宋鉅公往往羞道之顧専而無其累者又不得而有之矣或曰有得於其道則其詩不待専而自工數子者於其道誠未有所得也實存英上人攜其白雲詩集視予讀之竟一編曰此其専而無累於世者與於其道有所得者與何其詩之工也實存生長名家世有詩人自其幼時已有聲士大夫間又嘗有家室歷貴仕一旦棄去衣緇褐渉逺道求名尊宿而爲之役略不見勢利貴富驕泰矜誇余習此於其道非有所得能若此乎詩之工於數子而出其上者正不足論也予特論其有得於其道者而爲之序云城石塘胡長孺

詩有防禪亦有防禪有悟詩亦有悟實存英上人所作白雲集脫然已入空趣其防而悟者歟唐人夜半之鐘非詩人得句卽髙僧悟道詩禪之悟寜有二哉集中謂詩悟必通禪又妙處如何說悟來方得知上人嘗自道之矣余復何言粵人石田林昉書

詩禪從三昧出不可思議拈花微笑夢艸淸吟曷常有二哉實存英上人夙悟於禪而發於詩白雲一集無蔬筍气有泉石心造淸虛冷淡之境掃塵腐麄率之談唐人所謂中宵吟有雪空屋語無燈渉此地後有此詩有此詩卽悟此禪山中白雲肯持寄否尙洗耳聼之春洲居士趙孟若書

欽定四庫全書

白雲集卷一

元釋英撰

對山曲

靑山作賔翁作主山翁持觴山鶴舞山翁對山傾緑醑靑山對翁嘿無語山本無情翁無心靑山不飲翁自斟酒闌對山撫掌笑山鶴一聲山月沈

秋夜曲

西風不起凝空碧霜花霏霏炯秋色層霄輾上玉一輪竹影參差光欲滴洞房深寂湘簟寒夢回孤枕疎漏傳鴈聲低度吳天逺素壁靑燈瑤穗斷隔云聽徹五更鐘鴛鴦屏冷初日紅

陌上桑

陌上桑葉緑采桑人如玉使君何處來一見動心目君心良亦厚妾意不可移鴛鴦各有偶寜得參差飛家中待葉蠶正饑采桑采桑我亟歸

陌上花

江南三月芳菲菲雜花生樹鶯亂飛美人一去幾斜暉城郭空在人民非山河滿目艸離離畱得歌聲落翠微猶自叮嚀緩緩歸

古意二首

靑松如妾心好花如妾面好花有時衰松死節不變

其二

憶郎去不歸淚向東風落不恨郎恩輕自恨妾命薄

鳯兮吟

碧梧髙髙碧天寥寥陰風四起斂舊巢時哉時哉日將暮兮鳯不來白雲送目寒徘徊

絕句

正月梅花落二月桃花紅榮枯元有數不必怨東風

贈錢琴先生

有客夜半來山中橫琴坐石彈松風松風曲罷抱琴去落月一聲天外鴻

雪夜

淸夜無錢沽酒折鐺獨自煎茶門外雪深三尺只愁凍殺梅花

六池庵

絕頂庵𨿽小靈蹤逺近聞天將六池水澤及一方民叫蒼厓月龍歸古洞雲山翁頭似雪不識市防人

浮生

浮生空役役誰肯死前休今日復明日黑頭成白頭百年身世夢兩字利名愁輸與僧閒好眠云看瀑流

寄蘭壑宗長

同宗同在旅彼此系微官所去無多逺其如相見難連云秋樹老捲雪暮濤寒幾度空江上思君獨憑闌

客夜有感

十載紅塵海漂流笑此身山川孤館夜風雨獨眠人嗜茗眞成癖工詩不療貧還家須及早垂白有雙親

維揚春暮

煙籠桞影老鶯啼雨濕芹香乳燕飛二十四橋春又盡江南詞客正思歸

呈林且翁隱居

公車徴不起髙枕白雲眠五字詩中妙一名天下傳書窻分夜月茶竈出晴煙冷淡生涯足梅花繞屋邊

夏晚泛湖

楊桞陰中艤小船芰荷香裏聳吟肩雷聲驚起雲頭雨塔影倒揺波底天羣鷺逺明殘照外一僧閒立斷橋邊菱歌裊裊知何處滿袖淸風骨欲仙

贈淨慈沅禪師

僧中麟一角尊宿徧防來詩體得活法禪心如死灰看云寒坐石踏雪夜尋梅湖上經行熟沙鷗見不猜

宿睦州祖師庵

庵依兜率寺小憇俗心灰竹宻暑不到窻虛風自來山昏飛鶴下磬斷定僧回拂拭殘碑看年深厚緑苔

金華道中

芳艸平鋪山逺近小橋低跨水西東人歸矮竹籬邊去啼鳥數聲煙雨中

訪孫伯宇明府別業

風流如靖節出處自分明昆仲多黃甲交遊少白丁掬泉揺樹影枕石落松聲不下靑山去日髙門尙扄

寄呈天目山髙峯和尙

冷坐深雲裏巖扉盡日扄齊眉髮半白信口語多靈入定山神防談禪野鹿聴何時香一瓣永立雪中庭

送徐君輔權院歸嚴陵

鏖戰文塲四十年歸來須髮已皤然可憐東魯辭家客又逐西江上水船塞漠風髙孤雁落汀洲春暖白鷗眠湖山一去音書斷極目遙林起暝煙

倪秀才歸越

君歸何處所迢遞浙江東千里故人別一尊今夜同客愁燈影外蛩語月明中潮水將離思茫茫逐去篷

荷

晴波弄影翠浮光欲整還欹柄柄長可愛晚牕涼思好一池風攪碧雲香

奉贈趙似之架閣【張羽靜居集亦載此詩而無趙孟若和詩】

萬人海裏獨知機六六金鱗避釣時靖節歸來多嗜酒休文瘦損祗耽詩艸靑湖岸春遊健潮落江城夜臥遲老去淸豪渾未減一驢猶向雪中騎

【附】和英上人韻

古汴趙春冽孟若

相逄握手兩忘機且喜新吟勝舊時山色自佳宜問隱江濤如此政關詩數莖白髮何妨老一防靑燈未覺遲卻憶渡淮前日夢瓊花開處鶴曾騎

湖上晚步

畫橈歸去歇笙簫水影山光共寂寥一叟相逢雙鬢雪向人猶自話前朝

贈徐一初國錄

兩鬢秋深世念疎竟攜琴鶴賦歸與子期心古金難鑄韋老詩成錦不如負郭有田多種秫杜門無事飽看書胸襟可是容塵俗翠竹千竿繞故廬

夜坐讀珦禪師濳山詩集

詩從心悟得字字合宮商一防梅花髓三千世界香捲翻燈影斷葉墮漏聲長逺想人如玉何時叩竹房

湖上避暑

湖山疊翠螺湖水鏡新磨一夜雨聲歇滿天涼意多芰荷香幾席風月醉笙歌少壯不行樂人生柰老何

白雲集卷一

欽定四庫全書

白雲集卷二

元釋英撰

答劉秀才送竹杖

一枝蒼玉瘦雅稱地行仙不但挑詩卷猶堪掛酒錢看梅敲雪落引鶴啄苔穿祗恐風雷夜化龍飛上天

重遊淨慈憶沅禪師

慧日峯前閣重來百感增空存黃面老不見白頭僧遺偈書猶在埋銘刻未曾有詩行已久何必上傳燈

古意

嗟嗟誰家女汲泉來古井綆短不可深俯首弔孤影

其二

嗟嗟誰家女牕下事機織靑蠅適何來一防黒不白

贈鄭炳文

兩鬢星星小幅巾蒼松气節鶴精神居常倒屐迎佳客貧不將詩謁貴人踏雪抱琴梅嶼曉典衣沽酒桞橋春若非道眼髙明者誰肯甘心寂寞濵

送人之平江投知已

送君何處遊一劍古蘓州螃蠏黃花節鱸魚碧水秋尋碑松塢寺按曲酒家樓況爾多能者膺門必見畱

曁陽別友

渺春風生緑波故人離別思如何陽關一曲移船去飛絮滿江殘照多

贈王商翁處士

家住鏡湖陰龍鐘雪滿簪一生欠詩債半是忍饑吟有水釣明月無錢修破琴鷗飛雨下句聲價出雞林

客夜憶傳森

深夜相思浣水邊情懷堪恨復堪憐雲山千里書不到風雨一樓人獨眠蛩帶秋聲吟壁下防窺燈影出牕前去年記得西湖上醉倒荷花香滿船

送曁陽田丞

三載浣花溪松邊日賦詩一官淸似水眾口好如碑明月輕歸棹晴風亂防旗怪來肥骨瘦爲不食民脂

池亭夏夜

方牀岸幘坐來遲拂拂涼風半醉時好句忽圓人拍手鷺鷥驚起藕花池

越上人別範景文

君家難弟兄當世結詩盟五字關風雅千年說姓名逺煙挹樹色薄月瀉灘聲又作耶溪別何時話此情

冬夜懷方仲容

鴈聲歷歷起寒沙人住五云深處家魂夢隔江飛不去依然和月在梅花

客夜有懷

欲洗閒愁把酒傾酒醒愁思又還生靑燈背壁客孤坐黃葉滿堦蛩亂鳴千里有懷頻入夢一身如寄若爲情山長水逺知何處兩岸葦花空月明

讀李芳卿吟捲

一編才百首詩好不須多半世尙淸苦五言能琢磨淡中有含蓄平處忽巍峩深夜挑燈看使人消睡魔

劉國寶隱居

三徑皈來日生涯付醉鄕自言行路險不似在家彊風撼松聲冷雨蒸花气香如何閒不得猶爲作詩忙

涉世

涉世情懷冷似冰狂歌醉飲任騰騰隨緣卽是無心佛逹理何拘有發僧但得遺風追賈島不須虛譽繼盧能歸山未有謀身計空憶閒雲鎖碧層

山中春日書懷

溫飽非吾志簞瓢獨固窮看云知世變對竹悟心空犬吠庭花日鶯啼野樹風市朝榮辱事那得到山中

書朱性夫吟捲後

新編寄我白雲中句法淸圓防趣空底事略無煙火气吟時和露立松風

贈王昭

一室如斗大妻兒半忍饑隨身無長物到處愛吟詩燈下坐揺膝月中行撚須不須將此意輕與俗人知

廢寺

白晝閒房一兩僧山門深掩蘚花靑西風不管鐘魚破自在斜陽語塔鈴

山中景

半啟柴扉曉東風昨夜狂樹頭花落盡滿地白雲香六月山深處松風冷襲衣遙知城市裏撲面火塵飛山翁苦愛山山中結茒屋夜來風雪深壓折庭前竹

贈陳逸人

峨眉山中住古貌骨淸奇劍在神應防丹成鶴未知有錢須換酒無日不吟詩卻訝多人識孤琴到處攜

次韻餞別趙似之架閣

小雨變輕雪餘寒欺酒巵忽成千里別又是隔年期世路誰靑眼人生易白髭幽懷禁不得沙上立多時

徑山夜坐聞鐘

涼气生毛骨天髙露滿空二三十年事一百八聲鐘絕頂人不到此心誰與同憑闌發孤嘯宿鳥起長松

山居

古書堆滿案栢子當香燒好句無心得閒愁轉眼消野茶和月煮畦韮帶春挑賴有天知我生來懶折腰

山中作

世事無因到翠微禪心詩思共依依白雲爲被石爲枕臥看巖前雪瀑飛

白雲集卷二

欽定四庫全書

白雲集卷三

元釋英撰

呈徑山髙禪師

防禪非易事況復是吟詩妙處如何說悟來方得知天風吹沆瀣霜月照漣漪賴有師兼善當今一白眉

天目山

東西峯對峙麋鹿日成羣四月猶飛雪半山長是云洞香仙藥徧天黑聖燈分千古錢唐勝登臨愜素聞

山中偶作

年來懶爲利名愁未老先尋退步休山色滿牕山鳥寂一牀淸夢白雲秋

步月

夜深月上靑石闌滿牕虛白坐蒲團興來出門步明月一聲老鶴天風寒

題遜翁自在廬

居然人境外不爲利名移四壁空無物一身閒有誰孔明髙臥日康節獨吟時下視塵埃裏勞生易白髭

文心之訪山中

逺訪孤峯頂乘涼見道情別來多少事話到二三更

歸宗祐上人髙僧詩

一集半千首冰花玉屑妍行須隨手看病亦枕頭眠不作煙火語自成文字禪倘非知道者愼勿易流傳

山中二絕

一聲山鳥啼幽夢忽喚醒起來開竹扉日上中峯頂牕前瀑布寒林外夕陽薄淸風何處來撲撲松花落

張氏書樓

一樓暾碧石湖陰簾隔輕塵翠竹深月色滿闌風滿案分明呈露聖賢心

愛梅

我愛梅花好情同骨肉親瘦於唐島佛淸似楚湘臣折處香浮樹吟時雪滿巾孤山林處士應想是前身

寄祖雍上人

破衲捲秋云入山深更深似聞營梵剎應不礙禪心寒瀑瀉蒼壁晚花生古林遙思明月夜誰聽頴師琴

書自眞

不入君王夢徒勞顧愷工有身皆幻物無相卽眞空大節死不變五行生得窮鬢毛惟欠白好个住山翁

寄州信長老

軒昻頭角法中龍攫霧拏云興已慵見說深山居幾夏只披壊衲過三冬鳥銜臺上出生飯虎避巖前入定松近日諸方知道價傳燈應可張南宗

贈余秀才歸釣臺

雪上鬢痕新歸耕碧隴春可憐窮作祟空有術如神野徑多黃葉寒江老白萍斯文天未防將見起陳人

答畫者問詩

要識詩眞趣如君畫一同機超罔象外妙在不言中珠蚌照滄海玉蟾行碧空安能起摩詰握手話髙風

勝禪人遊廬山

飄然廬嶽去破衲共枯藤此地山林勝令人肌骨淸蓮開千柄雪瀑掛一條冰五老如相見煩君爲寄聲

寄劉仲鼎山長

我已浮屠隱君仍冷掾遊向人空說項何地可依劉風雨殘燈夢關河落木秋近聞吟更苦應是雪盈頭

家則堂大參南歸

故國衣冠已變遷靈光此際獨依然一身幽薊三千里兩鬢風霜十九年歸去午橋非舊日夢飛秋塞隔遙天江南遺老如公少靑史名髙萬古傳

雪竇瀑布

一道飛來翠竇中喧雷噴雪冷含風老僧月下遙看處千尺玉龍垂半空

禮覺庵眞禪師塔

一死𨿽無憾平生亦可憐道髙人不識語妙世空傳舍利光含日浮圗影挿天修名淸似水宜葬太湖邊

重到楓橋

晚泊楓橋市防搜憶舊遊月明天不夜江冷水先秋岸曲依漁艇林低出戍樓堪嗟名與利白了幾人頭滕州荊僧正院陪苑防史王直卿同知諸公防作

蕭寺有幽致甘雨祛塵氛髙槐展宻防靈艸散奇芬上方敞東閣虛牕來南薰坐對紫荊花傾倒緑酒樽大笑天地窄談河漢翻異鄕一邂逅此意良殷勤戀戀情未終悤悤手遽分浮生貴適興名利徒紛紜古人在何許靑艸埋荒墳後防未可期千山生黃雲

遊鄒縣嶧山

嶧山山髙數百尋山下咫尺仙凡分紅白花明淺深樹髙低石架玲瓏云紀王祠韋賢墓千年陳迹今何處紫煙翠霧鎖空蒙恍然誤入桃源路洞口仙人坐芝石雙臉凝丹髮垂素見人長揖無一語松間指看三珠樹左金童右玉女捧螺杯擘麟脯霓裳曲奏胎禽舞玻璃瀉薔薇露浪遊乘興不知醉一覺黃梁天地外啼鳥數聲幽夢醒業風吹入紅塵境生來結得山緣熟每見好山如骨肉看山看水二十年神仙窟宅今拭目不須更走匡廬間老死嶧山心亦足何時五花峯頂結茒屋自斵白雲種黃獨

觀李仲賔侍郎墨竹

妙筆奪天巧寫出碧玉枝焚香靜相對髣髴生淸颸桃李不可儔霜雪那能欺寥寥此君心惟有居士知

梁秀才南歸

交情方脫略忽爾話歸期萍水相逢處梅花欲寄時蠍多投店懶馬瘦到家遲去去西湖上春風桞未絲

奉贈李仲賔侍郎

太白醉吟詩百篇龍眠能畫兼能禪二老淸風今儼然息齋家法得正傳胸中造化妙斡旋眼髙四海空雲煙若非天上人定是地上仙數莖白髮籠烏紗學佛未肯披袈裟長鎗大劍不畱意脊梁鐵竪雙結跏蒲團漏泄眞消息毛錐迸出優曇花有時或賦詩風號雨鳴神鬼悲麗如天孫織成云錦衣奇似波神捧出珊瑚枝有時或寫竹宻宻疎疎翠新沃三竿兩竿風外斜千防萬葉煙中緑淸處夷齊心透冰瘦時郊島肩削玉不然翰墨淋漓灑黑雨紙上蛟龍欲飛舞法度忽似幹祿帖規模又入蘭亭敍或說有或談空龎老維摩立下風毛拂掃漧蒼海水兔角杖擊破須彌峯君之三昧何從得太白龍眠俱不識我來叩君君不言一笑相看逺山碧題海云寺西庵惠長老令師眞禪師道行捲後

空色俱明了何心渉世緣髙名爭共仰頑石不須防篋笥無遺物衣盂有的傳西庵今跨竈光照海云邊

客中聞鴈

南地春光老行行向北飛可憐雲水客不及爾知歸

別李寄閒

客氊未暖各西東望斷吳山杳靄中燕子不來春又老滿襟離思落花風

讀周尉越山吟稿

擁毳披新詩寒生坐禪石山空四無人笑看孤月白

燕山九日

九月燕南客三千里外家無人送白酒一笑領黃花

山居

翠微深處結茒廬著我閒身一事無防得白雲三萬頃年年不用納官租

寄天目山雍長老

天目之山靑岧嶤道人防屋靑山椒白雲出山不歸去春風吹老黃精苗

言詩寄致祐上人

作詩有體制作詩包六藝名世能幾人言詩豈容易淵明天趣髙工部法度備謫仙勢飄逸許渾語工致郊島事寒瘦元白極偉麗休已碧雲流顯洪【雪竇顯覺範洪】大法器精英炯胸臆芳潤沃腸胃發爲韶濩音淨盡塵俗气禪月懸中天古風扇末世専門各宗尙家法非一致參幻習唐聲雕刻苦神思竭來入禪門忽得言外意長吟復短吟聊以寄我志匪求時人知鬻幻名利始信文字妙妙不在文字食蜜忘中邊無味乃眞味寒山題木葉此心頗相似霜重千林空啼螿四壁起古人不復作三嘆而已矣

宿山庵

榾柮罏頭無主賔蒲團久坐自生春夜深一片虛櫺月寫出梅花面目眞

山寺阻雨

遊子家何許欲去復延竚曉來雷破山門外正風雨

贈永中禪人

之子兩峯來問我西祖意欲答還無言風吹花落地

書定長老自保銘後

名利等膏火業風吹焰起世人競趨附至死不知止霍光竟赤族季倫終棄市名利豈害人人自害之耳上人自保銘大意良有以慧日破昏防慈波蕩浮靡法輪轉無時後學攀逸軌

送金子仁之桐廬

不必念離羣男兒看防勲子能行此道天未防斯文雨气沈江樹春帆帶海云憑將無【闕】一說向桐君

送明李上人逰方兼寄蔣山忠禪師

忽忽離天目迢迢問石頭如何當九夏獨自上孤舟瑞必乘時出身須爲道謀謝郎今老大月下正垂鉤

解嘲答致祐上人

世外難爲友吟邊僅得君寄將西嶽句差似北山文眾雀爭叢棘孤鴻戀舊羣勢須同白社志不在靑雲

白雲集卷三

