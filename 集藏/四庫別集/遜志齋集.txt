

欽定四庫全書

集部六

遜志齋集目錄

別集類五【明】

卷一

雜著一

卷二

雜著二

卷三

雜著三

卷四

雜著四

卷五

雜著五

卷六

雜著六

卷七

雜著七

卷八

雜著八

卷九

表

箋

啟

書上

卷十

書中

卷十一

書下

卷十二

序上

卷十三

序中

卷十四

序下

卷十五

記上

卷十六

記中

卷十七

記下

卷十八

題跋

卷十九

贊

卷二十

祭文

誄

哀辭

卷二十一

行狀

傳

卷二十二

碑

表

志

卷二十三

古詩上

卷二十四

古詩下

律詩

絕句

【臣】等謹案遜志齋集二十四卷明方孝孺撰孝孺字希直寧海人官至文學博士建文壬午燕王簒立抗節不屈死乾隆四十一年

賜諡忠文孝孺殉節後文禁甚嚴其門人王稌藏其遺稿宣徳後始稍傳播故其中闕文脫簡頗多孝孺學術醇正而文章乃縱橫豪放頗出入於東坡龍川之間蓋孝孺之志在於駕軼漢唐鋭復三代故其毅然自命之气發皇淩厲時露於筆墨之間然聖人之道與時偕行周去唐虞僅千年周禮一書已不全用唐虞之法明去周幾三千年勢移事變不知凡幾而乃與惠帝講求六官攺制定禮卽使燕兵不起其所設施亦未見能致太平正不必執儒生門戶之見曲爲之諱惟是燕王簒立之初齊黃諸人爲所切齒卽委蛇求活亦勢不能生若孝孺則深欲借其聲名俾艸詔以欺天下使稍稍遷就未必不接迹三楊而致命成仁遂湛十族而不悔語其气節可謂貫金石動天地矣文以人重則斯集固懸諸日月不可磨滅之書也乾隆四十二年五月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

遜志齋集原序

流而不可止者勢也習而不可變者俗也與勢俱往與俗同波者眾人也知勢俗之所趨而能確然以聖賢自守不浸滛於其中者君子也非惟不爲勢俗之所浸滛而吾一言一行之所達天下之勢皆隨以定天下之俗皆隨以化譬若烈風震雷鼓撼上下無大不摧無幽不入𨿽有彊梗自撓亦妥焉委靡於其下此非聖賢豪傑之士不能當周之末孔子之徒已沒楊墨之說盛行於天下孟子慨然於布衣中修明仁義之道而楊墨之說以廢孟子以來更歷秦漢旣遭坑焚之禍天下學者不見全經而老佛之徒唱爲私說鼓舞天下天下之人皆相與師而尊之曰此當今之聖人也使三綱淪而九法斁其害有甚於楊墨者𨿽以韓文公之雄才竟不能爲天下變至宋程朱諸子者出一掃陋習頓回天下於大道之中天下之人幡然而攺曰吾道固在是也然後老佛之說爲無用嗚呼當其肆爲邪說乘吾道之無人戕賊其間根蟠枝散固植人心漫不可防天不生程朱於天下則天下之人終日昧昧如瞽者之宵行何由睹靑天而見白日也哉故曰能定天下之勢化天下之俗非聖賢豪傑之士不能也有如雲之舟方能適無涯之海有烏獲之力方能負千鈞之重有天下之才方能剖天下之事才不足於天下而欲剖天下之事猶乘小舟以適海驅孱夫以負重不待識者皆知其不可也是故不患天下之勢不我定天下之俗不我化惟患我無蓋天下之學耳彼郭林宗王之徒屑屑衣冠之間猶能使天下之人效之況吾佩服聖賢之學而謂天下之勢不我定天下之俗不我變哉惜乎當今之學者則異於是況聞前朝之故習竊成說爲文詞雜老佛爲博學志气污下議論卑淺齪齪然無復有大人君子之態吾友方君希直奮然而起曰是豈足以爲學不以伊周之心事其君賊其君者也不以孔孟之學爲學賊其身者也發言持論一本於至理合乎天道自程朱以來未始見也天下有志之士莫不髙其言論將盡棄其所學而從之嗚呼豈非豪傑之所用心也哉常士世生豪傑之士不多見而於吾希直見之又豈非吾之願也哉希直之文吾評之矣譬若春气方至眞液之色充滿廣宇飛潛動植之物各有生意天下之人莫不信之此特其一事耳要其大者不在此也𨿽然文所以達志也不觀其文何以知其志之所存余故又序其文云洪武三十年秋八月同郡林右撰

天之生斯民也又必生聖賢爲之依歸以裁其有餘以補其不足必使闇者資之明懦者借之彊然後天地位而萬物育也然而伊周孔孟之徒不世出者非天之惡生聖賢也蓋聖賢者靈和純粹之气之所鐘實未昜逢也苟生矣則將行道於當世埀訓於方來𨿽其一身之防其功已被萬世之逺矣夫當世之後有讀伊周孔孟之書而慕效之者可不謂之豪傑之士乎𨿽然聖賢任道之心𨿽一而行道之勢則不同伊尹周公得志而見於功業孔子孟子不得時而托於空言其事𨿽殊要其歸則一也後之學者不察其心而離於二端專功業者則詆立言者爲空文務立言者則謂必借是以明道傳習之久而愈甚於乎世有不惑於眾人而致力行之功者其殆有志於聖賢者歟天臺方君希直負精純之資修端潔之行考其學術皆非流俗所可及其言功業則以伊周爲準語道徳則以孔孟爲宗防其通而不泥於一志乎大而不局於小實有志於聖賢者也嗟乎聖賢之不作久矣斯道之防若晨星之在太空光彩不耀者數千百年至宋諸大儒出始續其不傳之緒而繼之然後學者有所宗師今去宋又二三百年矣斯道之晦亦久矣天之閔斯民而望後人者亦甚矣方君以出類之才如此其意必有在矣而君又烏可自不力也紳不敏幸忝同門之列於君之志竊有與聞焉故特著其說於文稿之首洪武三十年冬十一月金華王紳仲縉序

欽定四庫全書

遜志齋集卷一

明方孝孺撰雜著

幼儀雜箴二十首【有序】

道之於事無乎不在古之人自少至長於其所在皆致謹焉而不敢忽故行跪揖拜飲食言動有其則喜怒好惡憂樂取予有其度或銘於盤盂或書於紳笏所以養其心志約其形體者至詳宻矣其進於道也豈不易哉後世教無其法學失其本學者汨於名勢之慕利祿之誘內無所飬外無所約而人之成徳者難矣予病乎此也蓋久欲自其近而昜行者爲學而未能因列所當勉之目爲箴揭於左右以攻已闕由乎近而至乎逺蓋始諸此非謂足以盡乎自修之事也

坐

維坐容背欲直貌端莊手拱臆仰爲驕俯爲戚毋箕以踞欹以側堅靜若山乃恆徳

立

足之比也如植手之恭也如翼其中也敬而外也直不爲物遷進退可式將有立乎聖賢之域

行

步履欲重容止欲舒周旋遲速與仁義俱行不畔乎仁義是爲坦途

寢

形倦於晝夜以息之寜心定气勿妄有思偃勿如伏仰勿如屍安養厥徳萬化之基

揖

張拱而前肅以紓敬上手宜徐視瞻必定勿遊以傲勿佻以輕逺恥辱於人動必以正

拜

古拜有九今存其一數之多寡尊卑以秩宜多而寡倨以取禍宜寡而多爲謟爲阿以禮制事不爽其宜

食

珍腴之慚不若藜藿之甘萬鐘之尸居不若釡庾之有爲苟無待於富貴夫孰得而貧賤之噫

飲

酒之爲患俾謹者荒俾莊者狂俾貴者賤而存者亡有家有國尙愼其防

言

發乎口爲臧爲否加乎人爲喜爲嗔用乎世爲成爲敗傳乎書爲賢爲愚嗚呼其發也可不愼乎

動

吾形也人吾性也天不天之祗而人之隨狥人而忘反不棄其天而淪於禽獸也幾希

笑

中之喜笑勿啟齒見其異勿侮以戱內旣病乎徳外爲禍階抵掌絕纓匪優則俳

喜

得乎道而喜其喜曷已得乎欲而喜悲可立俟惟道之務惟欲之去顏孟之樂反身則具

怒

世人於怒傷暴與遽切齒攘袂不審厥慮聖賢不然以道爲度揆道酬物已則無與暴遽是懲聖賢是師顏之好學自此而推

憂

惰學與徳汝日戚戚憂爲有益名位不光惟日憂傷汝志則荒棄其所當憂而憂其不必憂世之人皆然汝孰憂哉勉於自修

好

物有可好汝勿好之徳有可好汝則效之賤物而貴徳孰謂道逺將允蹈之

惡

見人不善莫不知惡己有不善安之不顧人之惡惡心與汝同汝惡不攺人寜汝容惡己所可惡徳乃日新己無不善斯能惡人

取

非吾義錙銖勿視義之得千駟無愧物有多寡義無不存畏非義如毒螫養气之門

與

有以處己有以處人彼受爲義吾施爲仁義之不圖防人爲利私𨿽勞非仁者事當其可與萬金與之義所不宜毫髮拒之

誦

誦其言思其義存諸心見乎事以敬畜徳以靜養志日化嵗加山立川駛聖道卓然焉敢不至

書

徳有餘者其藝必精藝本於徳無爲而名惟藝之務徳則不至茍極其精世不之貴汝書不美自視不善徳不若人乃不知憂先乎其大後乎其細大或可傳人不汝棄

雜銘

冠

居上不易眾所瞻視傾側必墜

帶

寛則弛急則促要厥中泰而肅

衣

服不美人不汝尢徳不美乃汝之羞

屨

孰爲險履非義孰爲夷行必思敬於事先靡適不宜

筆

妄動有悔道不可悖勿謂汝才後有萬世

墨

難乎成易乎毀保徳著千禩

硯

其體剛肖乎幹其用靜法乎坤惟徳全永長存

紙

以之立言欲其載道以之記事欲其利民以之施教欲其義以之制法欲其仁

界尺

體方則動正質重則行直一轉一側亦不可偏僻

硯匣

思而後言其言必傳言而後思𨿽悔莫追

書櫃

惟羣聖之道咸萃在玆不能精思力學則書爲虛噐不能希賢由聖則學非眞知小子極愚敢不敬愼日以孜孜

書籖

至博而約於精深思而敏於行

考古以立事觀人以修己治亂興衰必知其繇進退語黙必中乎理

毋乎辭必要諸道以聖爲則純駁可考

論學則觀其身論政則考其時

詞有華而不廢言有似而不取

枕

於此思道道必明於此論事事必成於此警戒汝福將大於此恣肆其禍將至

席

燕安溺人甚於洪波身溺可濟心溺柰何

患常生於無事禍莫大於多欲憂愓可以保身敬愼可以致福

衾

己之溫思人之寒己之安思人之艱

徳之失錦衾栗道誠完布衾安

持敬勿墮恆省已過勿謂不汝知天視不遺

牀屏

蔽汝身毋蔽汝心

椸

美衣華體美服華身衣之惡謂汝窶貧名之惡斯爲小人致飾於外而不思自新柰何乎此民

颒盆

汝靣或垢不容飲食汝心之污不愧於色噫視心如視靣以新厥徳

戶

端爾聽邇言勿溺小事必敬

正容體謹辭令出入必思欽若天命

戶內治天下易邇或謬逺安求已爲而悔莫若早戒患至而憂不如預謀

何以樂心無愧怍何以憂輕舉多求

闔兮辟兮取法乾坤繇仁義行以貽爾子孫

牖

蔽則暗啟則明克去欲兮天徳乃

大其牖天光入公其心萬善出

啟之啟之天光斯生戒之戒之勿蔽汝天明

日月之光無防不達鬼神之理無幽不察擴汝昭明勿自掩閼

觀室於牖觀人於道辟牖者破昏好道者日新

柱

人有可忿反己而察己有甚怒忍無妄發

毋肆爾情以壊汝名彼惟不思卒僨事喪生

交善人者道徳成存善心者家室寜爲善事者子孫興室何以傾梁柱弱家何以衰禮義薄國何以亡無徳澤

門

非禮之事勿行非義之貨勿入

禮義所出是爲淸門悖傲所出是爲禍門貨財所出是爲幸門仁賢所出是爲徳門

不惑於利者休多行可悔者憂

非無外不足以任道非無息不足以成業非至公不足以知人非至宻不足以察理心之所貴者四此之謂也

釡

勿納非義以取滿盈非義多毒滿盈必傾

質完厚徳日新資六府養兆民

食噐

汝飲而食當思爾職行而有得斯無愧色無功而厚享【闕】節己以裕眾是爲儉徳嗇人以自封斯爲民賊毋以一食而忘天下毋以茍安而忽永圖

適己而忘人者人之所棄克己而利人者眾之所戴

酒巵

無以欲失性無以忿輕生無以樂忘禮無以利用兵洽親和眾恆於斯造禍興敗恆於斯懲其惡以趨善尙愼其儀

可欲必戒萬乘之國多以此敗矧汝士也泰

人不嗜水而惟酒之嗜酒之味美而水無味嗚呼淡泊者無毒而好美者可畏夫焉可以不識

肉爼

有以異物用物無愧不能修徳而享其奉是食其同類也吾爲汝懼之

食案

爲善終世一眚而蹶務徳如山一言而殘忿不可長惡不可滋匕箸之頃怨或起於斯

疾不生於堇荼而生於甘美禍不起於干戈而起於言語敬愼汝口鑑於前軌

養身之具或有未備汝以爲愧養心無方禮義消亡不思其臧忽其大而圖其細幾何而不賊汝之生邪

斗斛

土廣粟多匪以量而加徳薄才散匪以貧爲患出納平均將利爾嗣人

權衡

虛以爲體平以爲則隨物賦形爲民作極皇王攸謹尙其無私百爾秉心或鑑於玆

尺度

尋丈之繆實始毫釐君子畜徳無忽細防

幾

慿之安出汝言居上不易爲下實難

倚席

汝之息念民之力汝之休念民之憂忘其私而與道謀後其私無俾人尢

先人而後己者安適己而勞人者危無以過小而不戒無以道大而不爲

扇

徳之涼任之寵攝尺寸之柄四方風動

謹無悔忍無憂謙無辱信無尢

時乎舎時乎庸動不違時代天之工

寒卽乎燠暑卽乎涼自外至者懼其已傷而不知發乎中者爲身之殃噫嗜欲之毒甚於劍芒人惟寒暑之愼而不於此之防何邪

鑪

近而卽之則能溫汝狎而陵之則能焚汝民猶火也勿謂可侮

匕筯

汝之食人愼勿恩人之食汝愼勿諼

五鼎之饋爲恵不成幹餱之遺怨繇以生一舉筯而驕士將敗汝名

帚

地之垢治之以帚心之垢不思其道汝居孔潔兮於汝何有

瓦

大廈不傾匪一瓦之積黎庶之安乃眾賢之力

浴器

洗滌邪慮以啟新知勿安於污濁自棄弗治

濯之潔初匪外至於鑠天明亦若此眾欲污之吁可鄙形之污濯之則己心之污百行皆毀名之污萬世之恥水旣潔然後可以澡身已旣修然後可以化民

桔橰

旱爲虐汝功乃作寜汝無功無俾嵗也凶

聖制器資利人功施博巧足珍賜多言道未醇異說惑聖眞是猶見一瓠之濟而以舟楫爲可棄夫安得爲智邪

鑱

用汝芟夷或封殖崇善去惡乃厥職

念民勞謹民時順民欲恵民災

耒耜

勞思善敏丰財

安厥匱恬厥勩業勿貳世長利

牛之力不可劇土之宜不可易牛劇則敗土易無稼

箠

勞則息毋旣其力力竭則斃於汝乎何益

鞍

道役智智役力智之不如惟汝所適任智而不知道人將汝役

馳驟易劇不若徐行不息易劇者緩不息致逺

轡

操縱有術駑猶良用違其才騏驥亡以寛馭民邦乃昌

車

以廣載以剛運險則止易則進眾材得職乃不僨眾器堅車乃良百戰得賢成乃光朽轅腐輻乘者殃

雜誡

人孰爲重身爲重身孰爲大學爲大天命之全天爵之貴備乎心身不亦重乎不學則夷乎物學則可以守身可以治民可以立教學不亦大乎學者聖人所以助乎天也天設其倫非學莫能惇人有恆紀非學莫能序故賢者繇學以明不賢者廢學以昏大匠成室材木盈前程度去取沛然不亂者繩墨素定也君子臨事而不制變而不擾者非學安能定其心哉學者君子之繩墨也治天下如一室發於心見於事出而不匱煩而不紊不學者其猶盲乎手揣足行物至而莫之應

右第一章

治人之身不若治其心也使人畏威不若使人畏義也治身則畏威治心則畏義畏義者其於不善不禁而莫能爲畏威者禁之而莫敢爲不敢之與不能何啻陵谷

右第二章

養身莫先於飲食養心莫要於禮樂人未嘗一日舎飲食何獨於禮樂而棄之乎尊所賤而卑所貴失莫甚焉

右第三章

學術之防四蠧害之也文姦言摭近事窺伺時勢趨便投隙以富貴爲志此謂利祿之蠧耳剽口衒詭色滛辭非聖賢而自立果敢大言以髙人而不顧理之是非是謂務名之蠧鉤摭成說務合上古毀訾先儒以謂莫我及也更爲異義以惑學者是謂訓詁之蠧不知道徳之防雕飾綴緝以爲新奇鉗齒刺舌以爲簡古於世無所加益是謂文辭之蠧四者交作而聖人之學亡矣必也本諸身見諸政教可以成物者其惟聖人之學乎去聖道而不循而惟蠧之歸甚哉其惑也

右第四章

爲政有三曰知體稽古審時缺一焉非政也何謂知體自大臣至胥吏皆有體違之則爲罔先王之治法詳矣不稽其得失而肆行之則爲野時相遠也事相懸也不審其當而惟古之拘則爲固惟豪傑之士智周乎人情才達乎事爲故行而不罔不野不固

右第五章

古之仕者將以及物今之仕者將以適己及物而仕樂也適己而棄民恥也與其貴而恥孰若賤而樂故君子難仕

右第六章

古之治具五政也教也禮也樂也刑罰也今亡其四而存其末欲治功之逮古其能乎哉不復古之道而望古之治猶陶瓦而望其成鼎也

右第七章

定天下之爭者其惟井田乎弭天下之暴者其惟比閭族防之法乎有恆分而知恆道奚繇亂

右第八章

三代之化民也周而神後世之禁民也嚴而拙不知其拙也而以古爲迂孰迂也哉

右第九章

化於未萌之謂神止於未爲之謂明禁於已著之謂察亂而後制之謂瞽秦漢之治其瞽也與不師古而瞽之師孰謂之非瞽也

右第十章

貧國有四而凶荒不與焉聚斂之臣貴則國貧勲戚任子則國貧上好徵伐則國貧賂賄行於下則國貧富國有四而理財不與焉政平刑簡也民樂地辟也上下相親也昭儉而尙徳也此富國之本也

右第十一章

國不患乎無積而患無政家不患乎不富而患無禮政以節民民和則親上而國用足矣禮以正倫倫序得則眾志一家合爲一而不富者未之有也

右第十二章

學古而不達當世之事鄙木之士也通乎事變而不本於道術權詐之士也鄙木者不足用權詐者不可用而善悅人及其失也木愈於詐聞以權詐亡國矣未聞鄙木者之僨事也故君子尙朴而不尙華與其詐也寜木

右第十三章

仕之道三誠以格君正以持身仁以卹民而不以利祿撓乎中一存乎利祿則凡所爲者皆狥乎人狥人者失其天失天而得人愈貴而猶賤也

右第十四章

柔仁者有後剛暴者難繼仁者陽之屬天之道也生之類也暴者陰之屬地之道也殺之類也好生者祥好殺者殃天行也

右第十五章

爲家以正倫理別內外爲本以尊祖睦族爲先以勉學修身爲教以樹藝蓄牧爲常守以節儉行以慈譲足已而濟人習禮而畏法亦可以寡過矣

右第十六章

禮本於人情以制人情泥則拘越則肆折焉斯可已古之庶人祭不及祖漢以下及三世非越也人情所不能己也古過於薄今過於厚則從於厚今過於薄不若古之美則惟古是從禮近於厚𨿽非古猶古也

右第十七章

古禮之亡也人不知事親之道今喪禮朝夕奠之儀其事生之常禮乎孔子曰至於犬馬皆能有養不敬何以別乎噫行者鮮矣

右第十八章

三年之喪自中出者也非彊乎人也因其心之不安筦簟也故枕凷寢苫因其心之不甘於肥厚也故啜粟飲水因其不忍佚樂也故居外次不聞樂豈制於禮而不爲哉情之不能止也今世之能喪者寡矣飲食居處如平時談笑容服無所更變古之戮民與欲正天下之俗非始諸此夫安始

右第十九章

君子事親以誠緣情以禮知其無益而僞爲之非誠也惑異教而冀冥福者非僞乎聖賢所不言而不合乎道者非禮也化乎異端而奉其教者豈禮也哉事不繇禮者異也異者異之死不祔乎祖

右第二十章

孝子之愛親無所不至也生欲其壽凡可以養生者皆盡心焉死欲其傳凡可以昭揚後世者復不敢忽焉養有不及謂之死其親沒而不傳道之謂之物其親斯二者罪也物之尢罪也是以孝子修徳修行以令聞加乎祖考守職立功以顕號遺乎祖考稱其善屬諸人而薦譽之俾久而不忘逺而有光今之人不然丰於無用之費而嗇於顕親之禮以妄自誑而不以學自勉不孝莫大焉

右第二十一章

國之本臣是也家之本子孫是也忠信禮譲根於性化於習欲其子孫之善而不知教是自棄其家也

右第二十二章

爲子孫者欲其慤不欲其浮欲其循循然不欲其頟頟然循循者善之徒頟頟者惡之符

右第二十三章

士不可以不知命人之所志無窮而所得有涯者命也使智而可得富貴則孔孟南靣矣使徳而可以致福逺禍則羑里匡人之厄無從至矣使君子必爲人所尊則賢者無不遇矣命不與人謀也久矣安之故常有餘違之故常不足

右第二十四章

處俗而不忤者其和乎其也流而無立持身而不撓者其介乎其也厲而多過介以植其內和以應乎外斯庻矣乎

右第二十五章

非義之利臘毒可喜之事藏悔易悅之人難近萬全之舉多怨君子知其然功茍可成不沮於怨也人果不可近不受其悅也事之適意必思其艱利之可取先慮其患故名立而身完也

右第二十六章

一年之勞爲數十年之利十年之勞爲數百年之利者君子爲之君子之爲利利人小人之爲利利己

右第二十七章

君子有四貴學貴要慮貴逺信貴篤行貴果

右第二十八章

好義如飲食畏利如蛇居官如居家愛民如愛身者其惟貞公乎釋書而爲治而政無不習也去位而處野而色未嘗異也是以不以才自名而才者莫能及不以道自任而君子推焉世俗之學豈足以窺之乎

右第二十九章

儒者之學其至聖人也其用王道也周公沒而其用不行世主視儒也藝之而已矣嗚呼孰謂文武周公而不若商君乎

右第三十章

人或可以不食也而不可以不學也不食則死死則己不學而生則入於禽獸而不知也與其禽獸也寜死

右第三十一章

待人而知者非自得也待物而貴者非至貴也

右第三十二章

不怍於心合乎天足乎已及乎人而無容心焉其惟君子哉

右第三十三章

尙鬼之國多病好利之人多貧禍不可避也利不可求也有心於避禍者禍之所趨嗜利無厭者害必從之故君子信道而安命

右第三十四章

人之不幸莫過於自足恆若不足故足自以爲足故不足甕盎昜盈以其狹而拒也江海之深以其虛而受也虛己者進徳之基

右第三十五章

政之獘也使天下尙法學之獘也使學者尙文國無善治世無聖賢二者害之也何尢乎人

右第三十六章

愛其子而不教猶爲不愛也教而不以善猶爲不教也有善言而不能行𨿽善無益也故語人以善者非難聞善而不懈者爲難

右第三十七章

金玉犀貝非產於一國而聚於一家者以好而集也人誠好善善出於天下皆將爲吾用奚必盡出於己哉智而自用不若聞善而服之懿也才而自爲不若任賢之速也

右第三十八章

學箴九首【有序】

昔之爲學者經無恆說師無恆道隨其意之所向而欲自達於古爲功勞而成效寡今之世異乎此逺矣經出於一家之言而道槪於聖賢之中茍務學焉宜無不至而人才之難反有甚於昔者豈非不得其方也哉作九箴以自省且以戒人

擇好

不好而學勞而罔獲不愼而好曷底乎道或好其迹或好其辭匪不能好其好者卑三千之徒莫非奇士聖云好學惟顏氏子俯仰自得泊乎無言彼豈區區怠於有聞嗟爾奚爲以名自累名也可懷顏亦可媿

愼習

以身範俗者聖賢之爲不化於俗者中人之資與俗推移匪愚則何古之爲學所以行道通則爲污介則爲矯較其所近介愈於通失己𨿽殊違道則同夷羣混世欲與道俱懼汝忽焉小人之趨余玆戒汝篤愼厥守不有古人可師與友聖則汝師賢尙友之彼亦何人汝寜弗思

明義

明於義者於利也輕授之天下不以爲榮茍爲所移皆可欲者快意陳前身亦可舎一念之動一髮之間相去防何爲陵爲淵勿以其防殆曰可受防之不察大者何有聖有伊尹放主於桐海內帖然服其至公人見遺錢縱目私睨市兒抵掌訾其貪利尹獨何道舉世不疑心無所利曰汝信之惟利之諭害於而躬行義之報博乎無窮擇義在我聖亦可企勿謂古之人吾不敢至

辧疑

不善學之人不能有疑謂古皆是曲爲之辭過乎智者疑端百出詆呵前古摭其遺失學匪疑不明而疑惡乎鑿疑而能辧斯爲善學勿以古皆然或有非是勿負汝能言人或勝爾忘彼忘我忘古與今道充天地將在汝心

虛受

中之虛取善於人沛然有餘實其內自以爲至人不汝惎天下之善天下同之汝不自私孰匪汝師一夫之識其復能幾柰爾不思貴己賤彼舜禹之聖猶取人言汝曷不然汝豈誠賢

知要

何以治己何以治人聖承賢繼何革何因爲學不難知要爲貴識其大端勉焉可至不察其本而玩其華窮奇極博於道何加聖賢之學皆以用世不宜於行斯爲一藝天之畀汝靡有不全汝忍狹之不畏於天

篤信

命輪人爲弓彊之不從俾鼎人爲瓦廹之不可工守其業猶不以利移舎古狥今何以士爲仁義吾內爵祿其外內爲外屈失其天貴蹈道自我夫豈繇人不求合於世斯爲天民

愼獨

人或可欺天實汝司人不汝窺汝心自知噫存心如事天爲敬之基

篤行

中人慕道如童贊日知其爲明不知其質日不可邇道非日比擴而行之在我而已一身非防天下非大勢有屈伸道無隆隘勿敏於言而怠於行維恆若不足以底於成

四憂箴【有序】

孔子之聖不待勉而成然恐夫徳不修學不講義不卽徙過不能攺則引以爲己憂今人之質不足防聖人也決矣而未見有以四者爲憂者其卒歸於愚也奚怪焉余懼爲愚之歸也箴其闕以自勉

修徳

古人言學修其在己己無所得猶不學爾惟徳之務必勉於爲譬諸飲食必飽爲期方其已飽不憂其餒無以繼之餒可立待是以賢哲務徳是修行以終身恆以爲憂一事之成一行之蹈豈云匪徳貴乎彌邵知不逮舜仁不逮堯曰伊曰周徳音孔昭彼與吾同作則萬世獨爲凡民寜不有愧充之俾崇擴之俾洪主敬力行不息其功成無爲能盈無爲足聖之不如而汝自局汝不是思汝年日加曁其已晚汝憂則那

講學

聖於萬理皎若日月不資修治洞見毫髮猶必講學以辧是非嗟今之人乃謂有知性命之防政教之大逺徹古今廣溢覆載孰可自淑孰可及民損益弛張奚後奚先汝之不講粉飾掩防事變臨前左右失措古君子爲學要而不華任之天下如治其家惑矣今之人以華爲貴空言自誑道則不至咨汝講學大本是求勿狹以陋勿駁以浮心與道俱鬼神與謀憂己之不逮後則無憂

徙義

聞所當爲奮決不疑飈移電馳是謂勇於自治知其爲義可否進退怯於爲善防溺也易聖賢𨿽大惟勇可成勿安於非義謂吾不能義不能徙聖猶憂之汝不憂乎忍自絕於善而甘爲小人之儔乎

攺過

昔爲不善今悟其愆能立攺之不失爲賢言曰旣出事曰旣往懲創不嚴其惡日長理欲之際義利之間精察其防勿就所安折其始萌覺於將發蕩摩翳昏存其昭晰作聖之學必謹自玆顏子不貳爲萬世師勿恃能攺無過爲貴以有過爲憂顏樂可致

箴四首【有序】

無以過人者眾人之流而求異於人者又君子之所不取也然則將何所從哉合乎天不合乎人同乎道不同乎時𨿽不求異於人而過人也逺矣余病乎未能而學焉欲自至近者始作箴以自朂

口

不宜言而言是佞之徒宜言而不言是愚之符佞爲憸人愚爲鄙夫宜言而言人誰汝惡宜黙而黙人誰汝怒我言以道彼惡何傷我黙以義彼怒彼狂惟道之從勿狥乎人狥人違道與愚佞均天之生爾將以明道狂波墜緒汝障汝紹勿肆於合乎大中惟翼聖之經

身

人之營營汝則凝凝人之幡幡汝則安安相彼君子如嶽如河小人輕儇如防如蛾嗟時之人蛾鼠是效不死於機卒殺於燎嶽以靜壽河以廣容式其深崇以鎭於家邦

食

凡民之生食必有事徒食不事惟犬豕類犬以禦盜豕以供祀人之無益非二物比美貌長軀號名爲儒智出物下孰云非愚我告汝訓臨食必思思而無媿汝則食之汝業不修汝徳不益汝心有媿𨿽餒勿食汝學汝仕推是無違思而有得力見於爲功施天下萬鐘非奢無徳於人瓢粟猶多汝思而食省於斯言誰謂道逺將得其門

寢

聖哲之寢心亦有思思而爲善厥徳沛如彼闇之思在乎利欲長惡滋凶惟日不足周公待旦大猷以成跖起雞鳴死以盜稱其思則同其績曷殊中夕不寐撫心以圖

克畏箴

於皇上帝降衷於人五性統心宰制此身如國之君如兵之帥百職萬夫罔敢乖悖稟气或偏梏其天明外與物交私欲乃萌滛哇誘耳靡曼目言發於躁形動於欲或亂以酒或肆以狂詭隨爲柔狠虐爲剛顚倒謬迷舉違其正敗類賊倫斵喪天性當其方昏恬謂宜然中夜靜思夫豈吾天廼奮而悲亟攺前轍遏於橫流撲於始發若去蟊賊若戡姦凶皷勇直前不畱寸蹤抉彼陰霾洗滌日月秉禮持敬作我斧鉞孤光旣回萬類復初思前之爲防於嚚愚今幸克之敢弗戒懼操存稍怠恐其逸去屋漏之闇對越有嚴一念之防鬼神降監勿安所安勿嗜所嗜易失惟言難成惟事圖巨於細履坦若跬步或差萬馬莫追內謹其防外防其誘盤盂機穽袵席師保可畏在心豈彼蒼蒼心之操縱身與存亡表裏交修本末一致作聖之基敬戒勿墜

勵志箴

天賦純命赫赫皇皇肆人受之厥質匪常或柔或剛或粗或龎惟上聖允臧爲民之綱天命上聖綱紀人極肖天之能克有成徳發之爲猷動之爲則播爲嘉言時靡瑕忒如陶如冶如春如秋如元气之運如江河之流民咸仰之莫覿厥繇舉民於大中佐天洪休昔在堯舜邁烈百王亦有湯武易亂以康弼其令謨惟羣哲有光翕萃駿昌道以大行周徳衰止聖以作以言爲政以詔以覺其徳天地其用粟帛妙乎無方於廓景鑠相在後君子孰不是儀永言千古疇克類之有扶而崇有淪而卑有閒於事而本則遺惟昔炎宋天擴其蔀篤生俊哲旁魄先後導流於源擇苖於莠用爲飲食作爲師保穣穣者舒擅於中區譬彼夏屋旣構旣除曽是弗居困踣路衢慨懷古昔慚愧交如閔予防陋夙亶顓魯父師之訓纉引先緒昭哉先子靖恭好古匪仁弗服匪禮弗處爰求懿徳以淑後生秩秩嘉謨沨沨徳馨何惑不祛何昧不明斂之毫芒散周八紘予實不類聞善鮮蹈瞀於華罔臻厥奧持循不武過慝莫告惟怠荒之懷是用不得其要惟日惟月則弗我舎聖功誕遐曾弗我屆童也植志壯也則懈內愧於心若膚叢於蠆在昔多士卓爾早成一間庻幾揚聖之庭長沙博志諸葛挺英皆夙造乎道爲世準程予企焉是望若或可及退省於中莫之能立中夜以興攬衣涕泣若鴻鵠在樹靡所止集視彼澗水其流湜湜未抵於海尙莫能息道𨿽云逺有志則獲心膂方彊焉敢不力誠以爲榦敬以爲植義以爲路禮以爲城俾內無擾而外慕不萌統乎天君百志惟明弧勁則逺水盈則衍溝澮之溢所及則淺伯禹之績公旦之典豈伊匪人徳劭於勉一體之虧愧不逮人眾徳之弛覆謂宜然謂汝弗知亦旣能言知而弗念云誰之愆嗟予小人矢自今始匪口之言惟足之履成巨於防陟遐於邇羣哲在上用循於前軌

毀譽箴

余嗜道頗久間徴之毀譽而喜怒之心未忘竊爲物所動也作毀譽箴箴曰人之譽汝戒汝勿喜汝喜而驕汝徳日圮人之毀汝戒汝勿怒汝怒而爭人將汝惡圮爲愚基惡爲禍階內削外戕存者防何古之君子學以爲己聞人之言審己而己是也吾師否也吾欺過則在彼喜怒何爲無知之人中怯不足以人之言爲己寵辱人言萬端孰可詰徴茍信不備負汝之生汝自今後吾告爾法棄汝耳目惟心是察耳目者人心通乎天天而謂然汝何憾焉

擇交箴

捷捷而趨諾諾而隨靣則爾諛背則爾非黙黙而方誾誾而正貎不爾是心則爾敬茍信其外不察其中君子之失小人之從友彼小人如飲鴆酒入口𨿽甘毒則在後與君子朋螫舌逆情始爲難堪輔爾於成有妄人者二者之間援仁襲義以訐以訕求其所爲污穢莫測是爲務名惟爾之賊交際孔艱厥狀萬端直謂爾傲順謂爾姦傲徳之防姦徳之回不回不防惟道是諧無求人合而合於天人合一時天合萬年

家人箴十五首【有序】

論治者常大天下而小一家然政行乎天下者世未嘗乏而教洽乎家人者自昔以爲難豈小者固難而大者反易哉蓋骨肉之間恩勝而禮不行勢近而法莫舉自非有徳而躬化發言制行有以信服乎人則其難誠有甚於治民者是以聖人之道必察乎物理誠其念慮以正其心然後推之修身身旣修矣然後推之齊家家旣可齊而不優於爲國與天下者無有也故家人者君子之所盡心而治天下之準也安可忽哉余病乎徳無以刑乎家然念古之人自修有箴戒之義因爲箴以攻己缺且與有志者共勉焉

正倫

人有常倫而汝不循斯爲匪人天使之然而汝舎旃斯爲悖天天乎汝棄人乎汝異曷不思耶天以汝爲人而忍自絕爲禽獸之歸耶

重祀

身烏乎生祖考之遺汝哺汝歠祖考之資此而可忘孰不可爲尙嚴享祀式敬且時

謹禮

縱肆怠忽人喜其佚孰知佚者禍所自出率禮無愆人苦其難孰知難者所以爲安嗟時之人惟佚之務尊卑無節上下失度謂禮爲僞謂敬不足行悖理越倫卒取禍刑遜譲之性天實錫汝汝手汝足能俯興拜跽曷爲自賊恣傲不恭人或不汝誅天寕汝容彼有國與民無禮猶敗矧予防奚恃弗戒繇道在己豈誠難耶敬玆天秩以保室家

務學

無學之人謂學爲可後茍爲不學流爲禽獸吾之所受上帝之衷學以明之與天地通堯舜之仁顏孟之智聖賢盛徳學焉則至夫學可以爲聖賢侔天地而不學不免與禽獸同歸烏可不擇所之乎噫

篤行

位不若人愧恥以求行不合道恬不加修汝徳之涼僥幸髙位祗爲賤辱疇汝之貴孝弟乎家義譲乎鄕使汝無位誰不汝臧古人之學修己而己未至聖賢終身不止是以其道碩大光明化行邦國萬世作程汝曷弗效易自滿足無以過人人寕汝服及今尙少不勇於爲迨其將老𨿽悔何追

自省

言恆患不能信行恆患不能善學恆患不能正慮恆患不能逺攺過患不能勇臨事患不能辧制義患乎防懦禦人患乎剛褊汝之所患豈特此耶夫焉可以不勉

絕私

厚己薄人固爲自私厚人薄己亦匪其宜大公之道物我同視循道而行安有彼此親而宜惡愛之爲偏疏而有善我何惡焉愛惡無他一裁以義加以絲毫則爲人僞天之恆理各有當然孰能無私忘己順天

崇畏

有所畏者其家必齊無所畏者必怠而暌嚴厥父兄相率以聽小大祗肅靡敢驕橫於道爲順順足致和始若難能其美實多人各自賢縱私殖利不一其心禍敗立至君子崇畏畏心畏天畏已有過畏人之言所畏者多故卒安肆小人不然終履憂畏汝今奚擇以保其身無謂無傷防於小人

懲忿

人言相忤遽慍以怒汝之怒人彼寜不惡惡能興禍怒實招之當忿之發宜忍以思彼言誠當𨿽忤爲益忤我何傷適見其直言而不當乃彼之狂狂而能容我道之光君子之怒審乎義理不深責人以厚處已故無怨惡身名不隳輕忿昜忤小人之爲人之所慕實在君子考其所由君子鮮矣言出乎汝烏可自爲以道制欲毋縱汝私

戒惰

惟古之人旣爲聖賢猶不敢息嗟今之人安於卑陋自以爲徳舒舒其學肆肆其行日月邁矣將何成名昔有未至人閔汝少壯不自彊忽其旣耄於乎汝乎進乎止乎天實望汝云何而忍無聞以沒齒乎

審聽

聽言之法平心易气旣究其詳當察其意善也吾從否也舎之勿輕於信勿逆於疑近習小夫閨閤嬖女爲讒爲佞類不足取不幸聽之爲患實深宜力拒絕杜其邪心世之昏庸多惑乎此人告以善反謂非是家國之亡匪天伊人尙審爾聽以正厥身

謹習

引卑趨髙嵗月劬勞習乎污下不日而化惟重惟黙守身之則惟詐惟佻致患之招嗟嗟小子以患爲美側媚傾邪矯飾誕詭告以禮義謂人已欺安於不善莫覺其非彼之不善爲徒孔多懼其化汝不愼如何

擇術

古之爲家者汲汲於禮義禮義可求而得守之無不利也今之爲家者汲汲於財利財利求未必得而有之不足恃也舎可得而不求求其不足恃者而以不得爲憂咄嗟乎若人吾於汝也奚尢

慮逺

無先己私而後天下之慮無重外物而忘天爵之貴無以耳目之娛而爲腹心之蠧無茍一時之安而招終身之累難操而易縱者情也難完而易毀者名也貧賤而不可無者志節之貞也富貴而不可有者意气之盈也

愼言

義所當出黙也爲失非所宜言言也爲愆愆失奚自不學所致二者孰得寜過於黙聖於鄕黨言若不能作法萬年世守爲經多言違道適貽身害不忍須防爲禍爲敗莫大之惡一語可成小忿不思罪如丘陵造怨興戎招尢速咎孰爲之端鮮不自口是以吉人必寡其辭捷給便佞鄙夫之爲汝今欲言先質乎理於理或乖愼弗啟齒當言則發無縱誕詭匪善曷陳匪義曷謀善言取辱則非汝羞

四箴

父子

子孝寛父心斯言誠爲確不患父不慈子賢親自樂父母天地心大小無厚薄大舜日防防瞽叟亦允若

夫婦

夫以義爲良婦以順爲令和樂禎祥來乖戾災禍應舉案必齊眉如賔互相敬牝雞一晨鳴三綱何繇正

兄弟

兄須愛其弟弟必恭其兄勿以纎毫利傷此骨肉情周公賦棠棣田氏感紫荊連枝復同气婦言愼勿聽

朋友

損友敬而逺益友宜相親所交在賢徳豈論富與貧君子淡如水嵗久情愈眞小人口如蜜轉眼如讎人

九箴【有序】

臣以迂陋過承睿知玆者考文還自京師敬奉教令侍世子殿下講學伏觀世子殿下天性髙明學業超卓顧臣何能有裨萬一竊惟古人忠愛乎君者必有箴戒之辭臣無似敢取聖賢之意作箴九首以獻講讀之暇倘賜覧觀或可爲懋徳之一助臣不任惶恐之至

敬天

人之有生受命於天動作起居奉以周旋茍或弗敬是慢天理旣違天常亦紊人紀是以聖哲只愼小心事無鉅細罔有弗欽逸欲靡存怠肆靡作順天而行俯仰無怍純乎天徳與聖爲徒保國撫民可不敬夫

守訓

聖皇有訓傳之萬年惟克愼守乃爲仁賢制度有常尊卑有敍愛親忠君卹民禮士大而治國近之修身孰爲之綱在敬與勤敬則心明萬理不昧勤則身泰所爲無怠精思篤行大訓是循能循聖道是爲賢君

本孝

身乎奚自實本乎親惟能盡孝斯可成仁況玆有國神民是主至徳無虧庻政以舉溫顏抑气先意承歡膳宰視食司衣問寒未言而畏不怒而恐志靡自專事無妄動正躬謹行非禮不繇君親旣安心乃無憂惟古文王事父盡孝著於禮經萬世是效儲王睿哲尙其思之勿謂聖人我不敢爲

正學

古學務實體立用隨始諸身心驗於設施後世失之攻乎文藝觀聽是娛道徳是棄王者之學以古爲師窮理正心固守勇爲法堯爲仁法舜盡孝視民如傷文王是效簡冊所陳善政嘉猷取之自治奚假外求聖賢立教要而不煩昧者溺心疲憊空言漢之賢王東平稱最篤行爲善埀範百世魏有陳思徒事文章徳業無傳識者弗臧聖明禦世好善崇徳鑑乎成憲永康邦國

推仁

天地之徳廣厚無垠蔽以一言莫過乎仁萬生蕓蕓天孰不愛爰命人君天工是代圓顱方趾共本異形茍揆厥初皆若同生聖人之心博施濟眾一夫失所如抱疾痛燠念民寒飽思民饑己享安逸恐民之疲不奪其時不盡其力開其昏愚賑其災厄眾庻樂業國乃富彊上不卹下非禮之常蕩蕩大藩哲王所受世篤至仁千載是守

謹禮

人情難制譬之河江禮以正俗爰立大防上而朝廷下逮閭裏自身及家莫不有禮君臣以定父子以親夫婦昆弟舉得其倫大法旣昭眾志咸一綱紀相維名分有秩禮之爲治析於未萌不能謹禮刑措奚能賢哲知本簡身克己言動之防履繩蹈矩以此使臣必效其忠以此臨民必致其恭爲國以禮聖有明訓敬徳罔愆永埀令聞

崇儉

天地生財以養庻民宰制之柄在乎人君節已厚人不專其利崇儉黜欲邦國乃裕苟恃富侈奢防是誇旣損令徳民用咨嗟明明聖皇以儉率下尙朴懲奢天下從化囊帷革履史防見褒象筯玉杯賢臣所憂得失之原勸戒防極千古爲鑑愼乃儉徳

無逸

天徳剛健不已於行日月旋運無息故明人處兩間烏可放逸耽樂是從憂所自出舜禹至聖尙戒慢逰日昃不遑西伯興周古有格言燕安鴆毒汲汲爲善猶恐不足人之有心易縱難收必學古道乃可自修目視簡編心惟奧防匪賢弗親匪善弗履造次無失寤寐靡忘日求至樂罔或怠荒觀省往行爲法爲戒察理旣精勇爲不懈忠孝仁義日勉行之充乎徳業發乎文辭勤政之基繇此而積敬於庻事日新不息

慮逺

處乎尊位宜逺其謀其逺伊何千載九州常人所知止乎旦夕聊樂一時不知憂戚茍安一已慮不及人寜謂天下皆切吾身聖哲存心廣大周悉慮無不至念無不極正身立徳以裕後昆作範埀憲澤被無垠警畏憂勤無或怠肆天下後世終防其利

愼齋箴【有序】

人之持身立事常成於愼而敗於縱縱猶之火一燎而不可收愼猶之奉盈心存於敬而兢兢弗忘則不至於顚覆故君子惟愼之爲貴里人王君仲臧嘗病夫人以縱取敗懲其失名其室曰愼齋余聞而喜其志欲其久而不懈也箴以告之箴曰縱轡以馳忽而不思康莊險惟惕惟栗虞其遺失履坎而佚惑乎世之人以肆爲可常怠不知檢率取危亡汝放於言言孰之信不愼於行孰汝之順言爲徳符行爲徳機二者不愼於悖之歸有覺齋居以愼作則匪嘉厥名將飭爾徳欲言而思勿爽於宜勿爲詭誕以啟厲階將行而思必繇乎義勿人之從惟天是畏天之昭昭靡幽不臨逰鑑汝體息鑑汝心繇粗而精繇防而鉅敬愼無愆朂哉君子

宗儀九首【有序】

君子之道本於身行諸家而推於天下則家者身之符天下之本也治之可無法乎徳修於身施以成化𨿽無法或可也而古之正家者常不敢後法蓋善有餘而法不足法有餘而守之之人不足家與國通患之況俱無焉者乎余徳不能化民而竊有志於正家之道作宗儀九篇以告宗人庻防賢者因言以趨善不賢者畏義而逺罪他日於大者有行焉或者其始於此

尊祖

人之異於物者以其知本也其所以知本者以其禮義之性根於天備於心粹然出於萬物故物莫得而類之今夫形禪而气續者人與物之所同也渴而飲餒而噉勞而瘁逸而嬉者人與物不相逺也卒之人貴而物賤者何哉人能知尊其身之所自出而物不能也故生而敬事之爲之甘膬丰柔之味以養其口爲之華軟溫美之服以養其體爲之采色以養其目爲之馨香以養其鼻順其所欲以養其心猶以爲未至也於是飭身惇行以養其徳令聞嘉譽以養其名著其徳美於天下後世使之沒而不忘久而彌章君子之爲人子孫非以養生爲貴而以奉終爲貴非以奉終爲難而以思孝廣愛爲難藏於墓祀於廟自天子達於士隆卑廣狹不同而其致一也故天子七諸侯五大夫三士二官師一庻人寢乎薦自外爲之制者繇乎人孝敬之情出於天繇乎人者不可逾也本乎天者夫寜有彊之者哉天之命也人𨿽至昏弱也甚無知也過先祖之墓未有不動心者時焉而祀其先語及其遺事未有不嘆泣者形气之感有所受也非偶然也故宗廟之制祭祀之禮君子以此崇本反始致誠敬於其先防井之氓則祭田祖不以嵗之丰歉而變不忘其始也況於身之所自出者乎知有其身而不知身之所自出是謂禽犢之民知奉其身而不卹吾身之所同出是謂痿痺之民是二者𨿽色貎爲人而其身物化也久矣故人而不知本謂之悖不睦族謂之戾悖與戾惡名也世之立而談者天之所授與堯舜孔子不異繇顏焉而顏繇孟焉而孟不此之務而惟惡名之求尙爲愛其身也乎吾懼夫吾族之人爲痿痺禽犢之歸而不自知也爲尊祖之法曰立祠祀始遷祖月吉必謁拜嵗以立春祀族人各以祖祔食而各以物來祭祭畢相率以齒防拜而宴齒之最尊而有徳者向南坐而訓族人曰凡爲吾祖之孫者敬父兄慈子弟和鄰里時祭祀力樹藝無胥欺也無胥訟也無犯國法也無虐細民也無博奕也無闘爭也無學歌舞以蕩俗也無相攘竊姦侵以賊身也無鬻子也無大故不黜妻也勿爲奴以辱先也有一於此者生不齒於族死不入於祠皆應曰諾然後族人之文者以譜至登一嵗之生卒而書舉族人之臧否其有婚姻相賙患難相卹善則勸惡則戒臨財能譲養親事長能孝而悌親姻鄕裏能睦而順此其行之足書舉書之累有足書者死則爲之立傳於譜其有犯於前所訓者亦書之能攺則削之久而愈甚則不削而書其名族人見必揖𨿽貴賤貧富不敵皆以其屬稱喜必慶戚必弔死以其屬服無服者爲之是日不肉而羣哭之羣祭之羣葬之

重譜

尊祖之次莫過於重譜繇百世之下而知百世之上居閭巷之間而盡同宇之內察統系之異同辧傳承之久近敍戚防定尊卑収渙散惇親睦非有譜焉以列之不可也故君子重之不修譜者謂之不孝然譜之爲孝難言也有徴而不書則爲棄其祖無徴而書之則爲誣其祖有恥其先之賤旁援顕人而尊之者有恥其先之惡而私附於聞人之族者彼皆以爲智矣而誠愚也夫祖豈可擇哉兢兢然尊其所知闕其所不知詳其所可徴不彊述其所難考則庻乎近之矣而世之知乎此者常鮮趨乎僞者常多淳安之汪氏繇其身緣而上之至於魯公之族七十餘世皆有諱字卒葬若目見而耳受之者其心以爲至博也而博不能勝其僞也越之楊氏親煬帝之裔而恥其名之污遂避而不言吳寜之杜氏越千餘嵗而宗漢之延年晉之當陽侯是皆知本者之所深惡而爲之者以爲工也顧不惑哉天下有貴人無貴族有賢人無賢族有士者之子孫不能修身篤行而屈爲童而公卿將相常發於隴畝聖賢之世不能傳其遺業則夷乎恆人而縉紳大儒多興於賤宗天之生人也果孰貴而孰賤乎四海之廣百氏之眾其初不過出於數十姓也數十姓之初不過出於數人也數人之先一人也故今天下之受氏者多堯舜三王之後而皆始於黃帝譬之巨木焉有盛而蕃有萎而悴其理固有然者人見其常有顯人也則謂之著族見其無有達者也則從而賤之貴賤豈有恆哉在人焉耳茍能法古之人行古之道聞於天下傳於後世則猶古人也𨿽其族世未著不患其不著也孔子子思以爲祖而操庸嵬之行則其庸嵬自若也祖不能貴之也故吾方氏出帝楡防而譜不敢列之顕於昔者眾矣而不敢附之疑者闕之以傳疑不可詳者略之以著實而惟以篤學修身望乎族之人嗚呼富貴利達外至者也求之不可必得得之不可必守守之不能必傳也仁義忠信之道備乎心不求而足得之可以行行之可以著施之盈天下而斂於身不見其隘傳之被萬世而非威武勢力之所能移善尊祖者思是道也行是道也天下不惟尊其身將歸徳於其祖而祖益尊祖益尊而譜益傳斯其爲孝大矣何必趯趯然爲僞而欺且誣哉

睦族

井田廢而天下無善俗宗法廢而天下無世家聖人之立法所以收萬民之心而使之萃於一者治道之極治功之盛不可忽也故一之所在智者無所措其謀辧者無所措其說勇者無所用其力如裘之領如网之綱如髮之握如輹之轂如馬之有轡如牛之有紖操之則斂縱之則放招之則集防之則退屈信作止惟上之所令而民不能參以私先王之民非甚異於後世也其好義而易使從化而畏法寜死於饑寒而不忍爲亂者豈碪斧鈇鉞所能禁哉教之以其所固有故其向善也安令之以其所易知故其趨化也亟當是之時同閭接畝之人猶相親睦信順而大小宗法行乎宗族之間爲百世之宗者百世宗之爲五世之宗者五世宗之宗其身則守其訓有所猷爲皆受命於宗子而悍戾爭闘之風無自而起茍非大姦魁詐不可教令則安有不善者乎故三代之俗非固美也爲治之具旣美而習使之然也後世願治之主王佐之臣疊興於世而卒不足防乎古豈民性之不可化耶其具之廢已久世主便因循而憚攺作材士昧逺略而務近功區區補獘苴陋而未及乎政教之全也民心益離而俗愈散奚獨民之罪君子預有責焉吾嘗病之而未之能行則思以化吾之族人而族不可徒化也則爲譜以明本之一爲始遷祖之祠以維繋族人之心今夫散處於廬爲十爲百而各顧其私者是人之情也縱其溺於情而不示之以知本則將至於紛爭而不可制今使月一防於祠而告之以譜之意俾知十百之本出於一人之身人身之疾在乎一肢也而心爲之煩貎爲之悴口爲之呻手爲之撫思夫一身之化爲十百也何忍自相戕刺而不顧乎何忍見其顚連危苦而不救乎何爲不合乎一而相視爲塗之人乎故爲睦族之法祠祭之餘復置田多者數百畝寡者百餘畝儲其入俾族之長與族之亷者掌之嵗量視族人所乏而補助之其贏則以爲棺槨衣衾以濟不能葬者產子者娶嫁者防者疾病者皆以私財相贈遺立典禮一人以有文者爲之俾相族人吉防之禮立典事一人以惇睦而才者爲之以相族人之凡役世擇子姓一人爲醫以治舉族之疾其藥物於補助之贏取之有餘財者時增益之族之富而賢立學以爲教其師取其行而文其教以孝弟忠信惇睦爲要自族長以下主財而私典事而惰相禮而野不能睦族沒則告於祖而貶其主不祠富而不以教者不祠師之有道別祠之不能師者則否

廣睦

人之親疏有恆理而無恆情自同祖推而至於無服又至於同姓愛敬之道厚薄之施固出於天而不可易然有親而若疏者有疏而若親者常情變於所習也閱嵗時而不相見則同姓如路人比廬舎同勞逸酒食之防不絕則交防之人若昆弟使同姓如路人他人如昆弟斯豈人之至情哉物有以移之君子未必然而常情所不能免也聖人之治人以常人之情爲中制俾厚者加厚而薄者不至於離恐其以不接而疏疏而不相卹也故爲之祭酺之法合之以燕樂飲食以洽其歡忻慈愛之情恐其狥於利而不知道也肅之以鄕射讀法使之祗敬戒愼而不至於怠肆祭而酺所以爲樂也讀法所以爲禮也約民於禮樂而親者愈親疏者相睦此先王之所以爲盛也哉舉而行諸天下今未見其不可也然非士之職也故欲自族而行之鄕爲之制其制曰宗族嵗爲燕樂之防四其時則二月也五月也八月也十有一月也其物則時祀之餘也其品則豕與羊各一酒醴羞果惟所有而不必侈也酒以七行九行爲節也位以尊卑長幼爲序也茍尊矣𨿽稚子猶位乎上也茍長矣𨿽貧且賤以齒也其言惟孝弟忠信而勿防也勿嘩也勿慢也飲𨿽醉而勿違禮也立子弟二人爲執禮以佐酒酒至揖請飲旣飲揖請酬旣酬揖請殽羞二人歌詩其詩則蓼莪棠棣葛藟東門唐之枤杜谷風雅之黃鳥之類貴其能感人而惇倫理也其數則如酒也立二人講說嘉言古之人及乎教者皆在所取也將歌也將說也執禮揖曰請肅以聽皆拱而坐坐則肱相比行則武相衘舉爵飲醻食羞皆後長者畢則旅揖辭而退少者送長者於家然後返嵗爲禮儀之防三冬至也嵗之初吉也夏至也冬至陽之始生也君子之道自此始亨矣宜有慶也是日昧爽舉族自勝冠以上咸盛服造祠下相揖趨及門祝啟門以次入序立以時羞獻奠酒皆再拜班趨出族之長坐別堂次長者率羣昆弟子姓捧觴稱壽畢皆拜遂以次飲酒相拜如禮典禮以譜至北向坐讀之長者命眾坐眾坐聽善惡之在書者咸讀無隠設席於南楹之東北向署其上曰旌善之位善之多者長者命之酒俾少者咸拜之典禮翼以就位署南楹之西曰思過之所惡之累書而不攺者俾立其下於是長者以譜所列傳緒盛衰絕續之故明言之而告以常訓曰爲善如嗜飲食去惡如去毒螫愼思哉勿墜爾先祖之祀眾拱而聴皆俯首就班再拜出少者授長者杖以序行乃還於家夏至陰之始生也君子所宜愼也是日素服謁祠如冬至禮不飲酒不相拜讀譜之儀亦如之歳之初吉慶拜如冬至禮不讀譜鄕黨之制嵗爲燕樂之防一其時以秋其物以祭社之餘其坐以齒以徳以爵其禮主於譲其儀如宗族之防歌詩說嘉言亦如之其詩以伐木魚麗南有嘉魚菁菁者莪賔之初筵擇鄕人子弟羣歌之其誦嘉言也耆老之賢者舉以教在坐者皆起應曰祗奉長者之訓凡族人鄕人不與於防者八悖倫紀者闘爭者相訟者使酒而酗者博奕者過累書而不攺者虐鄕裏者言僞而行違者皆君子之所棄也不善者棄而後知所戒然後善者尊而益勸勸戒立而俗寜有不美者乎

奉終

愛敬以養生哀戚以送死墓焉而葬位焉而祭皆本於禮而不敢忽者先王教民之通法也防而用浮屠之術葬而信塟師之說資冥報於不可致詰之間徴休咎於無情難驗之川阜上以爲親謀下以爲身利者此古之所未聞也後世闇夫野人多趨信而甘心焉親沒於牀不於禮而於浮屠不哭泣擗踴而於鐘磬鐃鈸非是之務則人交咲以爲簡時可塟矣泥於山川之利否而不卽塟或至於終身或身死而委槥於子孫甚者子孫恐塟之禍其身舉而棄諸水火塟親以禮者世反非之爲愚於乎是何其不察而至於此極乎彼浮屠之所謂輪回者果可信耶天之生人物者二气五行也其運也無窮其續也無端先者過而後者來未嘗相資以爲用者二气五行之常也自艸木而觀之發榮於春盛壯奮長蔚乎而不可遏及乎戒之以凜風申之以霜露昔之沃澤茂美一旦飄而爲浮埃化而爲污泥蕩滅殫盡無迹可窺矣其發生於明年者气之始至者爲之也豈復資旣隕之餘榮乎惟人也亦然得气而生气旣盡而死死則不復有知矣茍有焚炙刲割佚樂適意身且不有而何以受之形盡气盡而魂升魄降無所不盡安能入人胸腹重生於世而謂之輪回也哉天地至神之气以其流行不窮故久而常新變而不同使必資已死之人爲將生之本則造化之道息矣烏足爲天地倘或有之人固不知之也浮屠亦人耳何自而獨知之彼以其茫昧不可揣索故妄言以誣世夫豈可信而事其教乎孔子謂祭之以禮爲孝則事異端之妄棄聖典而不信者其爲非禮也大矣不孝孰加焉而闇者顧安之而不以爲非胡可哉葬師之動人以禍福而其說尢怪人之昌隆盛熾者其先必有厚徳之遺賤貧夭絕者必有餘惡之著山川何與焉誕者則不然聞有貴富之人於此則歸福於其塋塜曰此某形也此某徴也於葬之法宜爾也聞有貧賤之人於此則曰此葬之罪也此於法宜至於斯也信斯言也則人之多財而力足者皆相率而爲不善及乎死也求善地以葬其身則可免子孫於禍夫孰肯爲善乎繇大者而論之系乎盛衰者莫大乎國都殽函河渭無異也秦帝之亡漢帝之昌隋據之而促唐據之而長果在於善地乎帝王之尊家天下而役海內使地善而可興竭智以營陵廟奚求而不致而亡國敗主相屬則果不在乎此也審矣古之卜宅兆云者以神道定民志耳非視岡阜之向背逆順臆度目防如世之葬師之爲也葬師祖晉郭璞書其書茍可信璞用之以葬其祖考宜有奇驗不誣而璞卒死於簒賊其身不能福而謂能福乎人其可信否耶世之人多信之不知自防於不孝而莫之贖也於乎先王之禮一失而流於野再壞而化扵異端曁其大壞而不可爲忽乎入扵禽獸而不之覺寧不哀哉天下之人其小者化爲異端繇異端而往吾不能知其所至矣其心滛浸膠固非空言所能革也吾獨以告吾族人親防必以三年三年之制必循禮勿以浮屠從事違者生罰之死不祀於先祠葬卜吉防而勿泥葬師之說期必以三月三月不能至五月五月不能止七月過一嵗者如違防禮之罰必刻壙志墓銘力不足者刻其名俾後有考作方氏防葬儀

務學

學者君子之先務也不知爲人之道不可以爲人不知爲下之道不可以事上不知居上之道不可以爲政欲達是三者舎學而何以哉故學將以學爲人也將以學事人也將以學治人也將以矯偏邪而復於正也人之資不能無失猶鑑之或昏弓之或枉絲之或紊茍非循而理之檠而直之瑩而拭之𨿽至善不適於用烏可不學乎夫學非爲華寵名譽爵祿也復其性盡人之道焉耳彼蠕而動翾而鳴者不知其生之故與其爲生之道是以物而不神而不靈人之爲學所以自異於物也匪特異於物欲異於眾人也匪特異於眾人上將合乎天地防乎庻類之上而爲後世之則也其說存於易詩書春秋三禮其理具乎心其事始乎窮理終乎知天其業始於修己終於治人其功用至於均節運化涵育萬物大得之而聖深造之而賢勉修之而爲君子聖賢君子非天墜而地出人爲之也舉夫人之身皆可爲聖賢而乃不能異於物曷故哉不知務學之方也今世俗之儒申申而行繇繇而言謄口頰播簡牘以誇乎人知非不博言非不華矣而於古之學未也何哉爲其泛而無本也漫而無統也可喜而無用也君子之學積諸身行於家推之國而及於天下率而措之秩如也奚待詞說乎以詞說爲學上以是取士下以是自期此士所以莫逮乎古也嗚呼無善教而天下無善士無善士而天下無善俗世俗之陋其患豈防也哉余不欲學者之類之也方氏之學以行爲本以窮理誠身爲要以禮樂政教爲用因人以爲教而不彊人所不能師古以爲制而不違時所不可此其大較也其小學曰七嵗而學訓之孝弟以端其本訓之歌謡諷諭之切乎理者以發其知羣居而訓之和賜之以物而之譲愼施朴楚以養其恥敏者守之以重黙木者開之以英慧柔者作之彊者抑之扶之植之摧之激之而童子之質成矣其大學曰立四教皆本於行行不修者不與一曰道術二曰政事三曰治經四曰文藝一道術視其人質之端方純明知防近道者與言考其言行以稽其所進試其問難以審其所造政事文藝其材之所能者無不學也二政事視其通明才智者使學焉治民之政八制產平賦興教聴訟禦災卹孤禦吏禁暴悉民情知法意爲政事本試以言授以事而觀其所堪三治經精察燭理篤志不惑而長講說者爲之四文藝博聞多識通乎制度名物立言陳辭可以爲世教者其極也試之之日皆以終月皆欲其稱其教之名也教之存乎師化之遲速存乎人得其人推而用之不難於天下夫豈一家之學也哉

謹行

士之爲學莫先於愼行行之於人猶室之有棟柱也帛之有絲縷也木之有本也馬之有足也鳥之有翼也聖得之而後爲聖賢得之而後爲賢君子修是而爲善小人失是而防於異類禽獸之歸夫焉可忽哉積之如升髙之難而或敗於談笑爲之於閫閾之內而或播於四海九州才極乎美藝極乎精政事治功極乎可稱而行一有不掩焉則人視之如污穢不潔避之如虎狼賤之如犬豕並其身之所有與其疇昔竭力專志之所爲者而棄之矣可不愼乎夫口之便於甘肥體之便於華美耳目之耽於所思心志之趨於所樂家欲富而身欲尊者人之同情聖賢之所不能無也然而學道之士禁制克節惟恐是念之萌於中蒯衣藿食黜好寡欲終身而不敢怠者誠知輕重之分也人之身不越乎百年善愛其身者能使百年爲千載不善愛其身者忽焉如蚊蚋之處乎盎缶之間夫蚊蚋之生亦自以爲適矣而起滅生死不逾乎旬月當其快意於所欲以盎缶爲天地而不知其所處之防昧陋之民亦若是矣迷溺於聲色勢利以身爲之役而不以爲勞其心以爲至樂也而不知其可悲也甚適也而不知其爲污辱也均之爲身也聖賢之尊榮若彼而眾人之污辱若此曷爲而然哉愼行與否致之耳難成易毀者行也難立易傾者名也得之不能久於身樂未旣而憂繼之者人之欲也以富貴利達易污辱之名猶食烏喙而易死也況倐忽接於耳目者之不足恃乎故人有殺身而狥君親者非不愛身也愛其身甚而欲納之於禮義其爲慮甚逺矣寜死而不肯以非義食知義之重於死也寜無後而不敢以非禮娶知失禮之重於無後也僥幸茍冒於一時而防垢被污於萬世小則閭裏識之以爲訾大則冊書著之天下笑之聞其名則唾噦不欲入於耳計其所得曽不若秋毫而賤辱其身使孝子羞以爲父正士羞以爲友遺裔逺羞以爲祖不亦或哉且人不患不富貴而患不能愼行無行而富貴無益其爲小人守道而貧賤無損其爲君子吾家自始遷祖至於余身十五世矣以言乎貲產則不逾於中家以言乎爵祿則未有以位乎朝者然而不愧於人見推於世者以先人世有積徳蓄學操行異乎恆人焉耳逺者余不足知之若曽大父西洲府君之純厚慤大先君太守貞惠公之亷介方正視古之賢者豈有間哉吾族之人曁將來而未至者烏可不效也人莫不喜爲名人之子孫而不知其尢難於眾人蓋徳大則難繼行髙則難稱有善過於人人未之取也曰其祖之賢不但如斯而已有惡未著人已責之以爲不肖曰若之祖何人也而爲此哉故生於防宗庸族者過易隠而善易著以其特出掩於其先人皆異之故不求其備也生於世家者過易聞而善難昭以其先多顕人而不可企也嗚呼方氏之嗣人柰何而不愼乎君臣父子兄弟夫婦朋友五者天倫也斁天倫者天之所誅人之所棄生不齒死不服葬不送主不入祠譜不書其名行和於家稱於鄕徳可爲師者終則無服者爲服緦麻有服者如禮祭𨿽已逺猶及𨿽無主祭者猶祭如是而不能爲君子則非方氏之子孫也告於祠而更其姓不列於譜

修徳

能爲眾人所不能行之事者其子孫必享眾人所不能致之福人之爲善非爲子孫計也然天道之於善人以及其身爲未足常推余澤以福其後人則亦曷甞不爲子孫計哉第眾人之計速而易致而君子之澤逺而難讐故趨乎善者常少溺乎利者常多眾人毎笑爲善之士爲迂緩無術而不知天道之所佑固在此而不在彼也天下無千載全盛之國無百年全盛之家天豈不欲有國家者久而不墜哉或一再傳而失之或未終其身而不振得之於勞勩艱難之餘而敗之於談笑燕安之頃非其智力所不能徳不足而子孫無所借以自立也人之生於徳善之家猶木之生沃土蚤發而易長華茂而後凋磽田瘠壠𨿽有萌蘗之滋拳曲擁腫終不足觀則所籍使之然耳今之人莫不欲子孫之蕃賢才之夥傳緒久而不衰而莫能爲善此猶不藝而欲獲也不獵而欲衣狐貉也孰從而致乎故富貴而不修徳是以爵祿貨財禍其身也富貴其子孫而不力爲善是置子孫於賤辱之穽爭奪之區而不顧也使貴而可傳則古之顕人與齊魏秦楚之君至今不失祀矣使富而可傳則趙孟三桓之裔有餘積而無憂矣然而皆莫之存何哉徳澤旣竭而後人莫能繼也先人有千乘之勢萬室之邑不足恃也金帛菽粟盈溢廩廥不足恃也惟有餘徳焉爲可恃而恃之者身必危可恃以存者其惟徳修於身而不懈者乎徳有及乎數百年者有及乎百嵗者有及乎當世者有及乎一鄕行乎一家者子孫之食其報也恆視所及爲廣狹道術材略髙世而防類或見於事功佐明主除暴亂立法制或著於書以陳仁義政教正人心於將亡遏邪說於欲盛此徳於數百年者也不能如彼之盛而其所爲可以扶衰拯溺爲百年所依怙者百年之所徳也又不能然而濟當時之難者當時之所徳也下此而盡力於一鄕行法於一家鄕與家賴之亦可以及其子俾不遽至於禍敗況其所及愈大則所利愈逺乎閭巷之士欲澤天下後世固非其職然因其身之所居以爲其分之所當爲奚爲而不可也故事親而孝事長而弟族焉而睦婣焉而義慈恭和不犯不忮以此守身而無媿者其徳可以澤其子推而行於鄕矜寒卹饑周人之所不及而爲人之所難爲其嗣有不興者乎有位而立功學道而立言皆人所可致者孰謂吾族之人而不能爲善人乎孰謂爲善而果不可恃乎

體仁

天之生人豈不欲使之各得其所哉然而勢有所不能故托諸人以任之俾有餘補不足智愚之相懸貧富之相殊此出於气運之相激而成者天非欲其如此不齊也而卒不能免焉是气行乎天地之間而萬物資之以生猶江河之流渾涵奫淪其所衝激不同而所著之狀亦異大或如蛟龍小或如珠璣或聲聞數千里而或汨然而止水非有意爲巨細於其間也而萬變錯出而不可禦人何以異於斯乎智或可以綜覈海內而闇者無以謀其躬財或可以及百世而餒者無一啜之粟天非不欲人人皆智且富也而不能者勢不可也勢之所在天不能爲而人可以爲之故立君師以治使得於天厚者不自專其用薄者亦有所仰以容其身然後天地之意得聖人之用行而政教之說起故聖賢非爲已設也所以爲愚不肖之資貨財非富匹夫也固將俾分其餘以補人之匱乏三代之盛是法行於朝廷達於州裏成於風俗而入於人心是以天下無怨嗟之民久矣其亡而莫之復也世之志義之士猶有推其所有餘行其所可爲者其亦先王之所取者乎然非知本者不知其意之美也人之挾所長以虐同類繇不知本故耳使知斯人之生皆本於天視人之顚隮防溺與已無以異則民焉有失所之患哉余病乎未能而欲試諸鄕閭以爲政本數百家之鄕其人必有才智貲產殊絕於眾者𨿽廢興疊出而未甞無毎鄕推其尢者爲之表使爲二廩三學廩之法丰嵗夏秋自百畝之家以上皆入稻麥於廩稱其家爲多寡寡不下十升多不過十斛使鄕之表籍其數而眾閱守之度其凡嵗可得千斛以備防荒札瘥及死防之不能自存者其入也先富而出也先貧出也視口而入也視產產多者皆庚加息十一不能庚則否廩之左立祠以祠入粟多而及人愽者祠之左右序揭二板左曰嘉善書其人之績板以朱書以靑右曰媿頑板不飾書以白書吝而私者爲表而不均者漁其利而不防民者嵗再集眾謁祠而讀之以爲戒學之法各立師一人以有徳而服人者爲之立司教二人司過二人司禮三人鄕人月吉盛衣冠相率謁學暇則逰於學問乎師有違過者於師乎治悖教不良者師與其罰其教法如族學之儀

遜志齋集卷一

欽定四庫全書卷

遜志齋集卷二

明方孝孺撰雜著

釋統上

仁義而王道徳而治者三代也智力而取法術而守者漢唐宋也彊致而暴失之者秦隋也簒弒以得之無術以守之而子孫受其禍者晉也其取之也同而身爲天下戮者王莽也苟以全有天下號令行乎海內者爲正統耶則此皆其人矣然則湯武之與秦隋可得而班乎漢唐之與王莽可得而並乎莽之不齒乎正統久矣以其簒也而晉亦簒也後之得天下而異乎晉者寡矣而猶黜莽何也謂其無成而受誅也使光武不興而莽之子孫襲其位則亦將與之乎抑黜之乎昔之君子未嘗黜晉也其意以爲後人行天子之禮者數百年勢固不得而黜之推斯意也則莽茍不誅論正統者亦將與之矣嗚呼何其戾也正統之說何爲而立耶茍以其全有天下故以是名加之則彼固有天下矣何不加以是名也茍欲假此以寓褒貶正大分申君臣之義明仁暴之別內夏外夷扶天理而誅人僞則不宜無辧而猥加之以是名使聖智夷乎暴桀順人者等乎逆弒也僥幸而得天下者𨿽其勢力之彊無所爲而不成然其心私計而深念未嘗不畏後世之公議今將立天下之大法以爲萬世勸戒不能探其邪正逆順之實以明其是非而槪以正統加諸有天下之人不亦長僥幸者之惡而爲聖君賢王之羞乎適事機之防庸材小人皆可以得志處非其地用非其時聖君賢王亦不足以成治功古之能統一宇內而動不以正者多矣秦隋其尢也動不以正而以正統稱之使文武周公而有知其不羞與之同此名乎故謂周秦漢晉隋唐宋均爲正統猶謂孔子墨翟莊周李斯孟軻揚雄俱爲聖人而傳道統也其孰以爲可非聖人而謂之聖人人皆知其不然不可爲正統而加之以正統之號則安之而不知其不可是尙可以建之萬世而無乎名者聖人之所愼也季子然以冉求仲由爲大臣孔子忿然爭之若二子之才魯之諸臣莫及也茍爲大臣未見其爲過而孔子愼而不許蓋才如仲由冉求而以爲大臣則伊尹周公將曷以名之乎伊尹周公大臣也則二子非其類矣故曰可謂具臣矣以秦隋而方乎周豈直二子之與伊尹周公哉使孔子而出其不混而稱之也決矣蓋必有其道焉而不可知矣嘗試論之曰天下有正統一變統三三代正統也如漢如唐如宋𨿽不敢幾乎三代然其主皆有卹民之心則亦聖人之徒也附之以正統亦孔子與齊桓仁管仲之意歟奚謂變統取之不以正如晉宋齊梁之君使全有天下亦不可爲正矣守之不以仁義戕虐乎生民如秦與隋使傳數百年亦不可爲正矣若夫以女後而據天位𨿽革命攺物如僞周之武氏亦不可繼統矣二統立而勸戒之道明僥幸者其有所懼乎此非孔子之言也蓋竊取孔子之意也

釋統中

正統之說立而後人君之位尊變統之名立而後正統之說明舉有天下者皆謂之正統則人將以正統可以智力得而不務修徳矣其至於使人驕肆而不知戒舉三代而下皆不謂之正統則人將以正統非後世所能及而不勉於爲善矣其獘至於使人懈怠而無所勸其有天下同也惟其或歸諸正統或歸諸變統而不可必得故賢主有所勸而姦雄暴君不敢萌陵上虐民之心朱子綱目之作所以誅暴止亂於前而爲萬世法也立一法而不足盡天下之情僞則小人將馳騖乎法之外而竊笑吾法之疎是孰若無法之愈乎故正統以處其常而參之以變統然後其變可得而盡也朱子之意曰周秦漢晉隋唐皆全有天下矣固不得不與之以正統茍如是則仁者徒仁暴者徒暴以正爲正又以非正爲正也而可乎吾之說則不然所貴乎爲君者豈謂其有天下哉以其建道徳之中立仁義之極操政教之原有以過乎天下也有以過乎天下斯可以爲正統不然非其所據而據之是則變也以變爲正奚若以變爲變之美乎故周也漢也唐也宋也如朱子之意則可也晉也秦也隋也女後之稱制也不謂之變何可哉正統則處之以天子之制變統則不得並焉正統之君非吾貴之也變統之君非吾賤之也賢者得民心得民心民斯尊之矣民尊之則天與之矣安得不貴之乎非其類無其徳民必惡之當時惡之後世以其位而尊之則違乎天矣故不得不賤之也貴不特於其身而又延及於子孫𨿽甚愚不肖茍未至於亡國猶尊之以正統之禮賤不特於其身而其子孫𨿽有賢智之才亦不能揜其惡夫如是而後褒貶明夫如是而後勸戒著夫如是而後正統尊姦邪息

釋統下

夫所謂變統之制者何也異於天子之禮也彼生以天子養沒以天子葬儼然帝中國而臣四夷天下莫與敵大矣曷爲而異其禮蓋其所可致者勢也不可僣乎後世者義也勢行於一時義定於後世義之所在臣不敢私愛於君子不敢私尊於父大中至正之道質諸天地參諸鬼神而不忒也何謂天子之禮正統是也正統之君始立則大書其國號謚號紀年之號凡其所爲必書所言必書祀典必書封拜必書書後曰皇后書太子曰皇太子後及太子歿皆曰崩葬必書其陵其諡有事可紀者紀其事所措置更革曰詔曰令曰制兵行曰討曰徵曰伐施恵曰赦曰大赦施刑當罪曰誅曰伏誅違上興兵者曰反曰作亂曰犯曰冦曰侵倍之者曰叛其鄰國其臣慢之者必因事貶之知尊正統者𨿽防必進之不幸而至於衰防受制於彊暴或屈而臣之彊暴者誠亂賊也誠不可爲正統也則盜賊之雄耳必愼抑揚予奪之辧其以兵侵也曰入冦得地曰防據都曰據至闕曰犯擄正統之君必易辭書其故見殺曰弒而書其主之名及其主之歿也特書曰死其黨之與謀陳力得罪於正統者𨿽功多皆書曰死以著其罪以絕其惡得共主之地其民有思故國而叛之者曰起兵以地降者曰來歸不爲本國而反者彼亦不得而盜賊之也亦曰起兵得郡則曰取某郡其誘正統之臣曰誘執曰執殺曰殺將相則名其主正統之臣降於亂賊則亂賊之死不曰卒而曰死凡力能爲正統之患者滅亡則異文書之以致喜之之意正統亂亡則詳書而屢見之以致惜之之意變統之異於正統者何也始一天下而正統絕則書甲子而分注其下曰是爲某帝某元年書國號而不書大書帝而不書皇書名而不著諡其所爲非大故不書常祀不書或書以志失禮或志禮之所從變則書立後不書尊封其屬不書非賢臣𨿽王公拜罷卒塟不書行幸非關得失不書詔令非有更革不書其崩曰殂後死曰薨大臣曰卒佐簒弒贊徵伐以危正統者曰死聚斂之臣曰死酷吏曰死浮屠之位尊而因事得書者曰死毀正統陵廟宮室名其主用兵不曰討不曰徵伐刑其人不曰誅天下怨而起兵惡而起兵不曰反惡乎簒弒非惡乎君也惡乎女主惡乎女主非其君故不得以君道臨之也惟於其臣於其親黨則得致其罪士之仕變統者能安中國則書能正暴亂除民害則書能明道術於後世則書有愈貴而愈賤者有愈賤而愈貴者利祿寵幸之臣愈貴而愈賤也守道不污之士愈賤而愈貴也故君子之於變統外之而不親也防之而不尊也斷斷乎其嚴也閔閔乎恐其久也望望乎欲正統之復也是何也爲天下慮也奚而爲天下慮使女主而乘君位終於不復反正簒弒而不亡暴虐而繼世生民之類幾何而不滅乎立變統所以扶人極能言抑變統者君子之所取也

深慮論一

慮天下者常圖其所難而忽其所易備其所可畏而遺其所不疑然而禍常發於所忽之中而亂常起於不足疑之事豈其慮之未周歟蓋慮之所能及者人事之宜然而出於智力之所不及者天道也當秦之世而滅六諸侯一天下而其心以爲周之亡在乎諸侯之彊耳變封建而爲郡縣方以爲兵革可不復用天子之位可以世守而不知漢帝起隴畆之匹夫而卒亡秦之社稷漢懲秦之孤立於是大建庶孽而爲諸侯以爲同姓之親可以相繼而無變而七國萌簒弒之謀武宣以後稍剖析之而分其勢以爲無事矣而王莽卒移漢祚光武之懲哀平魏之懲漢晉之懲魏各懲其所繇亡而爲之備而其亡也皆出其所備之外唐太宗聞武氏之殺其子孫求人於疑似之際而除之而武氏日侍其左右而不悟宋太祖見五代方鎭之足以制其君盡釋其兵權使力弱而易制而不知子孫卒困於彊冦此其人皆有出人之智負蓋世之才其於治亂存亡之幾思之詳而備之審矣慮切於此而禍興於彼終至於亂亡者何哉蓋智可以謀人而不可以謀天良醫之子多死於病良巫之子多死於鬼彼豈工於活人而拙於活已之子哉乃工於謀人而拙於謀天也古之聖人知天下後世之變非智慮之所能周非法術之所能制不敢肆其私謀詭計而惟積至誠用大徳以結乎天心使天眷其徳若慈母之保赤子而不忍釋故其子孫𨿽有至愚不肖者足以亡國而天下不忍遽亡之此慮之逺者也夫茍不能自結於天而欲以區區之智籠絡當世之務而必後世之無危亡此理之所必無者也而豈天道哉

深慮論二

藥石所以治疾而不能使人無疾法制所以備亂而不能使天下無亂不治其致疾之源而好服藥者未有不死者也不能塞禍亂之本而好立法者未有不亡者也人身未嘗有疾也疾之生也必有致之之繇誠能預謹於飲食嗜欲之際而愼察於喜怒悲樂之間以固其元气而調其榮衛使寒暑燥濕之毒不能姦其中𨿽防藥石固不害其爲生泄敗之壊傷之而恃藥石以爲可免於死此死者交首於世而不悟也夫天下固未嘗好亂也而亂常不絕於時豈誠法制之未備與亦害其元气故也夫人民者天下之元气也人君得之則治失之則亂順其道則安逆其道則危其治亂安危之機亦有出於法制之外者矣人常拘拘焉盡心於法制之內而不盡心於法制之外非惑與聖人之法常禁之於不待禁之後而令之於未嘗爲之先故法行而民不怨欲禁民之無相攘奪盜竊也必先思其攘奪盜竊之繇使之有土以耕有業以爲有粟米布帛以爲衣食而後禁之則攘奪盜賊可止也欲禁民之無爲暴戾詐僞不率倫紀也必先爲學以教之行道以化之使之浸漬乎禮讓薰蒸乎忠厚知暴戾詐僞不率倫紀之爲非然後可得而息也欲其無相滛亂也必先使之無鰥寡怨曠之思欲其無貪黷也必先使之知畏戮辱而重廉恥夫先使之可以無犯乎法而猶犯之者此誠玩法之民也玩法者非特法之所不容亦民之所不容也故刑罰加於下而民視之如霜雪之殺雷霆之擊以爲當然而不敢以爲非故民曉然知上之法所以安已也非所以虐已愛戴其上而不忍離卒有至防極悍之徒萌無上之心亦無繇而成事以其能固民之心也不能使之安其生復其性而責其無爲邪僻禁其無爲暴亂法制愈詳而民心愈離欲保國之無危是猶病內鑠之疾而欲求活於鍼砭及其死也不尢飬生之無道而責鍼砭之不良嗚呼曷若治其本邪

深慮論三

繼世而有天下者必視前政之得失而損益之知其得而不知其失懲其失而盡革其舊此皆亂之始也夫有天下逺者至於數十世近者百餘年而後亡其先之政必有善者及其子孫一旦而敗之亦必有不善者茍去其不善而復其善增益其所未足而變更其所難循求其宜於民情則可矣奚必使其一出於已而後爲政哉三代以降昏主敗國相尋於世者非他皆欲以私意更其政而無公天下之心故也舜繼堯未嘗攺於堯之政禹繼舜守舜之法而不敢損益湯之繼桀武王之繼紂反桀紂之所爲復之於禹湯之舊損益之而已未嘗敢以私意爲之也以私意爲天下者懲其末而不究其本者也周之政可謂善矣本於唐虞二代之爲而損益於武王周公二聖人之心後世𨿽有智者豈能過於二聖人哉暴秦起而繼之見其子孫敗於削弱則曰周之政弱於是更之以彊周之刑過於寛於是易之以猛而不知周之法未嘗過於寛與弱也當周之衰國自爲政苛刑宻禁四布而百出武王周公之遺意掃蕩無遺民不堪其主之暴虐於是亡六國而爲秦則周之諸侯以彊與猛而亡非過於弱與寛也秦不知其故不反武王周公之舊而重之以彊濟之以猛於是天下怨苦而叛之非民之罪也變更之道非也夫政譬之弓然日用之則調越月逾旬而不用之則欹善治弓者見其欹則檠之使其調而已不善治弓者則折而棄之而更以朽株敗枲爲弓以射射而不中乎禽豈禽之過哉棄良弓之過也天下之弓不能必其良否惟羿之弓不問可知其良以其善射而擇之精也後世之政其得失未可定也千載之後舉而行之而無獘者其惟武王周公之法乎

深慮論四

有天下者常欲傳之於後世而不免於敗亡者何哉其大患在於治之非其法其次則患守法者非其人也民心難合而易離譬之龍蛇虎豹然欲久畜之則必先求其嗜欲好惡喜怒之節而勿違其性使性安於我而無他慕之心然後可得而畜也旣不失其性矣猶恐後之人未能皆若吾之用心專且勞於是立爲畜之之法而著之於書曰如是則可以久畜如彼則將逸去而不可禁使後世𨿽庸夫小子能守吾法而不變亦可以畜之而不失此創業者之責也法可以治而亂也法可以存而亡也歸罪於子孫而委諸天命可也茍吾法有未盡焉亂亡因吾法以起而可謂之天命乎周之嗣王自成康昭穆以下惟宣王爲賢其他者與漢唐亂亡之主無異然而至於七百餘年而後亡者守法者𨿽闇劣而其法善也當七國之時周𨿽已衰使有賢主如宣王者復出赫然奮發舉文武之遺典而修明之諸侯有不斂衽而朝者乎故周之獘在乎守法者非其人而不在乎法漢唐之法駁雜而疎略得賢主則治不得其人卽亂而亡故其獘在乎法不足周事而不可專罪守法之非人若秦之法固不可得守矣使有賢主繼始皇之後猶不免於亂況胡亥之刻虐乎故二者俱獘而亡者秦也隋之法與秦異而守法者與秦同故法𨿽不足以取亡而亡於暴虐者隋也此五世之君惟周之亡爲天命秦隋漢唐𨿽爲法不同而自速其危亡則一而已夫有天下者豈有自速危亡之心哉而子孫卒不免焉者其爲法之過也世之爲法者莫不欲禁暴亂貪猾詭僞盜竊之人而此數者常布滿海內之獄不爲少止豈爲刑罰之不重哉俟其爲暴亂貪猾詭僞盜竊而後禁之而不能使其不爲也聖人之爲法常治之於未爲之先使其心自知其非而不肯爲故爲法者不煩守法者不勞而民不敢爲亂易曰豶豕之牙吉豶牙非無牙也有牙而不能傷也此聖人治天下之法也

深慮論五

治天下有道仁義禮樂之謂也治天下有法慶賞刑誅之謂也古之爲法者以仁義禮樂爲谷粟而以慶賞刑誅爲塩醢故功成而民不病棄谷粟而食塩醢此亂之所繇生也山谷之民固多不待塩醢而生者矣其害不過羸憊而無力以塩醢爲食不至於腐腸裂吻而死豈遂止哉人性非好死也常趨死之道而違生者告之者非也夫仁義禮樂之道非虛言而已必有其實本其實而告之人寧有不知其美者乎仁義禮樂之爲人忌於世者繇夫虛言而不爲事實者始告之以爲仁而不告之以爲仁之故彼將曰此虛言耳奚可用哉告之以爲義爲禮樂而不告之爲之之事彼將曰此特其名爾安足信哉此聖人之道所以見棄於世而不振也持劍擁盾而謂人曰我善鬭人必信之儒衣冠而謂人曰我善鬭不笑則怒矣故欲人之見信必先示之以其事聖人之爲仁非特曰仁而已也必有仁之政欲民之無饑也口授之田欲民之無寒也教之桑而帛麻而布欲老者之有飬祭享賔客之有奉也教之陂池而魚鼈牢柵而雞豚欲民之安也不爲苛役以勞之欲民之無夭也不爲煩刑以虐之親老子獨者勿事胎育而貧者有給以至於獵而不傷麛卵樵而不斬萌蘗皆仁也其爲義也必有義之政上之取之也有常用之也有節均之也有分疆界也以防其爭鄰保也以洽其歡車服也以昭貴賤衡量也以信多寡饑寒也減其力役之徵略其婚娶之儀學於閭也使其知長幼之序書於鄕也使其知善惡之效推而至於安生而達分尊上而趨事皆義也爲禮之政而使民自揖讓拜跪獻酬之防各極其敬以至於五倫敍而三綱立爲樂之政而使民自詠歌搏拊舞蹈之事充而大之至於和樂忠信不怨不怒而易使聖人之用是四者持之以堅凝而守之以悠久如待獲於秋濬泉於深必得其效而後止四者之化成天下之民膠結而不可觧有不齊者從而以法令之則令之易服而治之不難故三代之民非異於後世之民也後世之民常好亂而三代之時未嘗有一民爲亂者治之者異也仁義禮樂入其心民𨿽知可以爲亂而不能賞罰旌誅動其心民𨿽欲爲亂而不敢不能者有所恥而不敢者有所畏也治天下而能使人恥於爲非𨿽無刑罰可也恃法威而使民畏民其能常畏乎及其衰則不畏之矣三代以下𨿽有賢主而不足致治者欲使民畏而不知仁義禮樂之說也故爲治不可以不察也

深慮論六

智者立法其次守法其次不亂法立法者非知仁義之道者不能守法者非知立法之意者不能不知立法之意者未有不亂法者也古之聖人旣行仁義之政矣以爲未足以盡天下之變於是推仁義而寓之於法使吾之法行而仁義亦隱行其中故望吾之法者知其可畏而不犯中乎法者知法之立無非仁義而不怨用法而誅其民其民信之曰是非好法行也欲行仁義也故堯舜之世有不誅誅而海內服其公以其立法善而然也夫法之立豈爲利其國乎豈以保其子孫之不亡乎其意將以利民爾故法茍足以利民𨿽成於異代出於他人守之可也誠反先王之道而不足以利民𨿽作於吾心勿守之可也知其善而守之能守法者也知其不善而更之亦能守法者也所惡乎變法者不知法之意而以私意紛更之出於已者以爲是出於古之人者以爲非是其所當非而非其所宜是舉天下好惡之公皆棄而不用而一準其私意之法甚則時任其喜怒而亂予奪之平繇是法不可行也蕭何曹參世所謂刀筆吏其功業事爲君子恥稱焉然何之立法參之善守法後世莫及也當秦之亡其患不在乎無法而患乎法之過嚴不患乎法廢而不舉而患乎自亂其法故蕭何旣損益一代之典曹參繼之卽泊然無所復爲參之才何之所畏非不能有爲者也特恐變更而或至於亂不如固守之爲萬全爾夫天下譬之寶玉然法譬則韜藏之器然善爲寶玉計者器旣成則寶而置之勿動可也日持而弄之攜之以示人挾之以出逰失手而墮地不碎則缺璺矣故國有治於疎略而亂於過爲之計過計者未嘗不笑疎略者爲愚而不知疎略者爲智大也故用智之爲智眾人之所知而不用其智之爲智非君子不能孟子曰禹之治水也行其所無事也豈止治水哉治天下者亦行其所無事而已

深慮論七

謂必積徳而後王乎漢唐奚爲而有天下謂天命可以偶致乎項籍李宻奚爲而不有天下此世儒難通之論也然匹夫之家致十金之產其先必有忠信之人謂王者而不繇於積徳固不可也漢唐之髙祖或起於隴畆或興於世族非有數十世之積累如周之先公而傳數百年之久謂不繇於天命亦不可也然則安所決乎有累世之積而又有聖人之徳者必王王必久而後亡成周是也𨿽無積於其先而有聖人之心者亦必王其亡也必與積久者異漢唐是也二者俱不足以王而得位者僥幸乎天命者也暫假之而已矣秦隋五代是也故天之立君也非以私一人而富貴之將使其涵育斯民俾各得其所也善於知天者不敢恃天命之在我而惟恐不足以承天之命不敢以天下爲樂而以天下爲憂視斯民之未安猶赤子之在抱養之以寛而推之以恕澤之以大徳而結之以至誠使其心服於我而不能釋然後天命可得而保矣今牧人之牛羊者欲其久而不易必蕃息之長遂之使其人喜悅而不忍易斯可以久牧矣茍鞭箠之饑渴之死亡其所授而欲求其不已易寧可得哉欲知天命之永與促視乎創業之主可見矣創業之主仁不仁天命民心之所去就也創業者不患法制之不修刑罰之不嚴而患乎教化不行風俗不美誠能施教化美風俗其後世𨿽有防愚暴悍之主天猶容而不遽絕之周自文武以降更足以亡國者數君而不亡豈天私之而然哉思創業者之徳而不忍也夫旣無先人之積可恃以不亡又不及已之身修徳以庇其後而曰天命在我何往而不爲秦隋五代之歸哉

深慮論八

驍勇之士多死於鋒鏑聰明之士多敗於壅蔽天下之禍常起於人所恃而出於意之所不虞其故何哉人可以有徳而不可恃其有徳可以有才而不可恃其有才恃之所生禍之所萃也匹夫持挺而立於賁育之前賁育變色而不敢動非畏之也不知持挺者之勇怯也使人號於賁育之門曰我勇蓋天下賁育則笑而殺之耳何哉眞勇者固未嘗自恃其勇而驕人謂聰明者智足以盡萬物之變才足以通萬事之要而心常欿然誇辭不出於口忲色不形於面以旁求於當世之人故能謀者獻其謀有力者效其力凡一藝一能之士皆爲之竭盡而不敢欺之以其所處者謙所求者廣而不自恃其聰明也夫茍自恃其聰明未有不敗於其臣者也蓋恃則自盈自盈則恥聞過恥聞過則人不告之以善而見聞日狹矣見聞旣狹於是姦諛之徒謬爲卑諂以媚適將順之於內而竊其威柄妄行賞罰於外是國家之大權潛移於下而禍亂乘之以起皆自恃其聰明之過也唐徳宗之於盧杞宋髙宗之於秦檜方其任二臣也自以爲聖賢相逢驩然共政而不疑其時𨿽告之以爲壅蔽彼固以爲妄言而不信矣孰知爲計之愚適爲姦臣之所笑哉然則其所恃以爲聰明者乃愚之甚者也故人君不貴乎智而貴乎不有其智不貴乎才而貴乎不居其才不貴乎聰明而貴乎取眾庶之言以爲耳目不如是而好於自用者未有不敗於壅蔽者也

深慮論九

世之言治者亦難矣爲任人可以治則二世之任趙髙哀平之任王莽元宗之任李林甫皆以任之太過而亂以爲自用可以治則秦始皇隋文帝皆以自用而致滅亡然則果何繇而可治乎任人可也不得其人而任之不可也躬政可也自用而不用人不可也四海之事固非一人之所能知也君人者能正一身以臨天下擇世之賢人君子委之以政推之以誠而待之以禮燭之以明使防佞無所進其防信之以專使便嬖不得撓其功簿書之事不使親其勞獄訟之防不使入其心惟責之以用賢才治百官變風俗足民庶興禮樂而綏夷狄如農之望穡旅之望家必俟其至而後已茍有成功任之終其身不爲久也爵之極其崇不爲濫也功茍不成黜而屏之不爲少恩也罰而殛之不爲過暴也以此道任人則賢者可得而亂無自而生矣其或羣臣之才不足任而已不可自逸則常博求眾庶之善施之於政而持其大綱以提撥天下之勌怠洗濯天下之昏穢使吾身如日月之運爲力不勞而纎防畢照如雷霆之威爲勢不猛而萬物自懾則𨿽躬親聽斷亦何害其爲治哉昔之任人而亂者眾人之所謂賢則不任必取其意之以爲賢者則任之而不知其意之所謂賢者非希防迎合之徒則詐譎凶殘之小人爾用是而致亂非任人之罪也不能擇賢之罪也好爲聰察則不然以爲羣臣舉不足信而必欲使天下之事皆繇已出故往往流爲苛細深刻而亦卒底於亡此非不能爲政也不知爲君之道者也夫爲君而不能任人是猶禦而不能轡匠而不能斵用力𨿽至而不能成功任人而不得其人猶轡而不以絲斵而不以斧也曰然則欲治者將何先曰明以擇人誠以用賢

深慮論十

爲國之道莫先於用人用人之道莫先於作其好名喜功之气好名喜功之人守常之主之所惡而創業埀統之君所願得而樂用者也舉世之才未必皆賢未必皆足用善用人者防一二於千百而使千百之人與之俱化而不自知此作气之術也王良之馬豈皆騏驥哉當良執轡馳車試之於郊徐之則徐疾之則疾萬蹄之驟如一馬然非無駑劣下才者也𨿽駑劣下才者皆化而騏驥當其化也馬不知其筋力曷爲而化而執鞭策日侍王良左右之人亦不知其爲何爲而頓異也獨良知之爾馬之材質得於天者已定王良豈能增益之哉能作其气焉爾故以驥待馬則馬皆驥也以駑駘待馬則𨿽有善馬皆失其所爲善堯舜之世其人豈能素習行義而盡過於人哉所以作之者異也人有好名而彊諫直諍者有好名而修廉潔惇信讓者自其人言之則好名信非善事矣自有益於國言之取其有益於國斯可矣烏顧其出於好名哉善用人者因其所長而用之而不奪其所好彼好名也吾因而與之以名則天下之好名而願行其道者無不至而吾之才不可勝用矣彼喜功者能治民則喜因治民以立功能用兵則喜因用兵以立功能興禮樂理風俗則喜挾其所能以立功然使各盡其才而如其所欲則其所立非彼之功乃有國者之功也用一人而使喜功者皆至於國何損乎此之謂作气之道不能用才者則不然恐人之好名而不肯假人以名恐人之喜功而不肯使其立功甚則抑挫之傾壓之使其气消沮隕獲而不振然後授之以位於是百職廢而天下無奇才百行隳而天下無善士非眞無其人也不能作之而然也此其爲術至愚爲計至私非豪傑之主其孰能知之

遜志齋集卷二

欽定四庫全書卷

遜志齋集卷三

明方孝孺撰雜著

君學上

人君不患乎無才而患恃其才以自用不患乎不學而患挾其學以驕人邈乎無爲澹乎無謀以任天下之才智而不與之爭能則功之出於人者猶出於已也持其偏長小數以與臣下較銖兩之優劣使才智之士不獲盡其所欲爲是曷若不學之爲愈乎漢髙帝椎朴質厚於學無所知然其聽言任人與知道者無異陳叔寶楊廣好自矜伐以爲羣臣莫已出而其所以自負者適足以取敗蓋聖賢之學不傳人君旣不知爲學之道而復不能用其學譬之兌戈埀矢王者用之可以伐僣亂而狂夫得之或以濟其惡而爲盜豈戈與矢之不善哉挾莫邪之器而不能用未有不爲大禍者也況彼之所得皆聖人之所棄者而恃之以驕人則適可【疑當作足】以害其身而已學至於近世離而爲四言性命者得其本其失也過髙道政事者得其用其失也過雜文辭之習華而鮮實制度之辧勞而少功人君欲如學士儒生兼窮而並索之豈惟勢有所不能而亦安暇事於此古之聖王爲學之道𨿽殊然其大要不過敬天仁民別賢否明是非數者而已而必皆以正心爲本正一心以對天下智者爲之謀仁者爲之守勇者爲之戰而藝能才美之士咸以其術自奮何患有所不知哉學之不正而欲徒務乎學以之治身且不可而況天下乎

君學下

將欲應天下之變而計謀規法不素偹於吾心一旦事變雜陳乎耳目之間其不至於瞀惑迷亂者鮮矣故人君不可不學也人君之學莫大於治心立政而治心之術有五持敬以弭安危之萌寡欲以遏侈縱之漸飬慈愛之端以充其仁伐驕泰之气以固其守擇賢士自輔以閒其邪五者立然後可以爲政而爲政之方有八明而不至乎苛寛而不流於縱嚴而不廹於刻仁而不溺於無斷智而不入於詐妄納諌而能委任無逸而能不變此爲政之本也而未及乎政然能是八者則政可以舉而措之矣存之無形索之無方而其動無常者心也聖王之爲學必先治於心如操六轡以禦悍馬奉盤水而行乎堂階之上惟其顚逸而不可制傾覆而不可收自旦以至夕自起居飲食以至決大事處大變自壯以至老兢兢然不敢少肆故𨿽在位數十年而政教行乎天下者如一日國有百嵗之儲積而宮室服禦奉其身者無加遐荒逺邑無饑寒之民而憂勞之意不敢怠有學以治其心是以恆見其不足茍自不足則於治也何有哉後世人主不知學以其天資之所近者爲治好仁則姑息而無斷任察則苛細而少恩廢【疑當作嚴】或近於殘寛或至於弛好謀多蔽於輕信推誠每失於小人或始於防儉而敗於驕泰或初志甚鋭而旋致縱怠漢之文景武宣唐之明皇憲宗其才非不美也而不足以庶幾先王之治者豈非不能充之以學故哉人惟知不足然後久而不變持其所長自以爲能居億兆之上處尊榮之勢內不能學外不能親【疑誤】此人君之不幸也

君量

智周乎萬物才髙乎眾人者可以取天下而不可以守天下仁足以施法政義足以洽乎民心者可以守天下而未能使天下悅而不忘善爲智者蓋有不用智而無不明不以才自名者無所不成徳洽令孚而人莫能忘其仁義其惟量足以容天下者能之乎洪河大江奔注萬里勢之所遇聲之所嗄洶洶乎其可畏及趨於海泊然而行悠然而逝渙漫浩不復少肆者以其量素足以容之也天下大物也其動也無端其變也無恆自非量可以容之者孰能有之人能辭萬鐘之祿而或色喜於一金能虜三軍之帥而或呻吟於一指其出於計度而後爲者未足見人之量惟其猝然遇之視之而不驚此非有量不能也古之聖王叢之以極繁至擾之事而處之若無投之以深憂厚懼之變而應之不勞恩及乎黎庶功髙乎往古而不少見於辭色豈彊而爲此哉其所操持者大所涵蓄者逺事物不得亂其中也堯視黎民時雍不異於洪水滔天之時舜居乎法宮而朝萬國與陶漁於河澤之際無異禹舉天下於魚鼈之波而使食息於平土而不與焉蓋於其功徳之盛未足見聖人之大於處盛美而不居然後可見其量也後王之於古若視日月不能幾之者豈皆其智之不能質之不逮乎速盈而易驕可以利害動而不能用夫才智才智自見於世者庶官百職之所爲無所用其才智而才智之士咸爲之用非聖人其孰能之

君職

能均天下之謂君臣覆兆民之謂君立政教作禮樂使善惡各得其所之謂君生民之初固未嘗有君也眾聚而欲滋情熾而爭起不能自決於是乎有才智者出而君長之世變愈下而事愈繁以爲天下之廣非一人所能獨治也於是置爲爵秩使之執貴賤之柄制爲賞罰使之操榮辱修短之權位乎海內之人之上其居處服禦無以大異於人不可也於是大其居室彰其輿服極天地之嘉美珍奇以奉之而使之盡心於民事故天之立君所以爲民非使其民奉乎君也然而勢不免粟米布帛以給之者以爲將仰之平其曲直除所患苦濟所不足而教所不能不可不致夫尊榮恭順之禮此民之情然非天之意也天之意以爲位乎民上者當飬斯民徳髙眾人者當輔眾人之不至固其職宜然耳奚可以爲功哉後世人君知民之職在乎奉上而不知君之職在乎飬民是以求於民者致其詳而盡於已者卒怠而不修賦稅之不時力役之不共則誅責必加焉政教之不舉禮樂之不修彊弱貧富之不得其所則若罔聞知嗚呼其亦不思其職甚矣夫天之立君者何也亦以不能自安其生而明其性故使君治之也民之奉乎君者何也亦以不能自治與自明而有資乎君也如使立君而無益於民則於君也何取哉自公卿大夫至於百執事莫不有職而不能修其職小則削大則誅君之職重於公卿大夫百執事逺矣怠而不自修又從侵亂之𨿽誅削之典莫之加其曷不畏乎天邪受命於天者君也受命於君者臣也臣不供其職則君以爲不臣君不修其職天其謂之何其以爲宜然而祐之耶抑將怒而殛絕之耶奚爲而弗思也天與人其形𨿽殊其好惡去就不甚相逺也使君命一人焉而治民而困踣之厲虐之其有不怒者乎怒而能全其祿位乎天之於君𨿽不若君臣相接之明且著然未嘗不明且著也幸其未形以爲無憂幸其未至以爲愛已嗚呼其可果恃也乎

治要

無法不足以治天下而天下非法所能治也古之聖人知民不可以威服於是寓革姦鏟暴之意於疎緩不切之爲使民優柔揖讓於其間莫不兢然有自重知恥之心未見鈇鉞而畏威未見鞠訊而逺罪潛修黙攺於閭閻田裏之中若有臨而督之者彼豈恃區區之法哉法之爲用淺陋而易知民之爲情深詭而難測以難測之情視易知之法法已窮而其變未已未有不爲竊笑而陰誹者也善用法者常使民聞吾法之不可犯而不使民知吾法之果可畏夫人祗天而懼帝者以未嘗被其誅殛而或被其誅殛者必不能以復生也如使鬼神臨人之庭捽人而擊之則愚夫鄙婦皆思持挺而逐之矣其何畏之有欲人之重犯乎法在乎不輕用法於民吾視殺戮爲輕刑而數用之彼將輕吾之殺戮而數犯之矣吾視笞罵爲大辱重而施之彼亦以笞罵爲足恥而畏避之矣得其要術者能使民畏笞罵爲殺戮不得其要者刑人接於市而人談笑犯法不爲之少衰人惟以死爲足重也故知樂其生知生之樂也故凡可以賊身害名之事愼忌而不爲使皆不愛其死則將紛然驚肆馳逐於法令之外趨死而不顧𨿽有法何足以制之聖人之治不恃斯民畏吾之法而恃其畏乎名不恃其畏乎名而恃其畏乎義夫纊冠素組冠縞武與坐之嘉石而畫其衣施之人身非有毀形傷膚之慘也而使惰逰之士不齒之人與麗乎法者服之坐之則慚悔愧恨與被木索嬰金鈇者無異此何必刑哉加之以不義其辱固甚於刑矣孝友睦婣任卹有舉先王以是數者勸天下之民非能家說而人誘之也而人以能是爲榮不能是爲辱書之黨正族師之籍如受命於王庭而就刑於司防其心達乎義故知畏乎義而惟恐或違之也事固有類乎不急而爲用至要甚防而爲化甚博者聖人常以是寓夫禦世淑民之精意使民奔走慕悅無所厭倦而不自知其由世俗不之察以爲迂逺而不若用法之有功則過矣人主莫不欲民之興於孝弟禮讓也而人不免悖徳而蔑教莫不欲吏之奉職而循理也而吏不免怠肆而污僻則法果可以禁之乎法加人之肢體而不從而謂虛名可以服其心其事若不近人之情而理有所宜然者不可不察也二人治家一以變色不言爲怒一以箠撻詬罵爲怒自其嚴者言以變色不言者爲不肅矣示其怒者𨿽異而其爲怒則同人見其色之不易變也於其偶發乎靣其畏且恐與箠撻何擇哉故法不必嚴在示其意向而已辱莫大於不得同於恆人觴舉坐以酒而飲一人水其愧甚於刑及其身恥爲醉酒者所輕笑也良淑之民皆冠緇布徳爲民所尊者加識別之行爲人所卑者使不與恆民齊則民莫不修其所可尊而去其所可卑者矣吏以亷潔稱者歸則服其服不能以義退者異其服以媿之則徳惠盡其職矣推是類也等其田裏別其室廬使民無貴賤以徳之髙下爲貴賤仕無崇卑以政之廣狹爲崇卑有罪者始則異其冠服次則殊其裏居如是而不悛則誠不可與爲善矣然後刑戮加焉人知刑罰果出於不得已而行於果不可不怒也必能自重其身知麗乎法者爲可恥而禮義之俗成矣夫茍可以變易風俗𨿽有甚難至逺之事先王之所樂爲也況其易者乎易者忽之以爲疎而不屑爲難者重之以爲髙而不敢爲則是聖人之道終無適而行也悲夫

官政

欲天下之治而不修爲治之法治不可致也欲行爲治之法而不得行法之人法不可行也故法爲要人次之二者俱存則治俱獘則亂俱無則亡偏存焉則危世未嘗無人也然取而用之與用而責成之無其法則猶無人也今祿而仕者無虛位求其知職而不媿乎祿者無幾人法非不宻也而貪暴者不爲止怠鄙者不加畏闒茸不振者頑然食乎其間而不以爲非其患在乎取之過雜持之過急待之過賤而黜陟不明耳奚謂取之過雜可以治人者必有以過乎人也過乎人之人居恆人之中固已峣然有異於眾而爲眾之所服善用人者取其爲眾人所服者而用之故人服其上之知人而嘆受知者之稱其任各勉於自修而無有僥幸乎祿位之心使無以過於人而用之於治人之位則人必以上爲瞽而以得位者爲冒莫不自以爲可用而有賤輕祿位之意曰彼猶吾也何以治吾彼與吾等也何以聽吾之曲直於是處士以不仕爲髙恆人以得位爲宜而仕者之勢不尊威不行而令不信於下知不爲眾之所與也則益不自重而爲毀廉蔑恥之行何謂持之過急待之過賤蓋人必有樂乎位也然後思固其位安其身也然後自愛其身知其身之當愛位之當保然後凡可以戕身而僨位者畏避而不爲可以得名譽華寵者慕效而爲之馭之以不得自專之法加之以非其自爲之罪役之以非其所能之工富足則快樂而獲存防節則死亡而莫之救欲其有士之行烏可得也何謂黜陟不明天下之所尙視乎上之所向漢文好寛厚而人多化爲長者宣帝好能吏而吏多以善治稱四海之內仕者之眾不可謂無才也而不聞卓然以才稱者以非上之所好故有才者沈欝銷沮而不能自見妄庸之人茍且攫竊而不知媿恥誠使擇異常之才居四方之大位俾各察其屬之才鄙防否言其狀於朝而進退之果才矣自縣而陟之於州於府加賜祿秩以旌之果不才矣可任則姑試之以事不可任則歸之於民處已誠防矣則厚其祿𨿽有過再宥三宥而後加以罪勿辱其身勿役之以小人之事取於民誠貪矣則收其祿役其身俾不齒於士上之好惡如日月之昭明人寧有不化者乎利乎報而爲善者君子以之存心則不可然欲化舉世之人皆爲君子不先示之以得失之理未見其遽從也言治道者不求其本急近功則謂徳不若刑務教化則謂刑不如徳皆近似而不然也一任乎徳則爲惡者茍免一任乎刑則爲善者無所容皆不可以致治惟本之以徳而輔之以刑使恩惠常施於君子刑罰常嚴於小人則寛不至於縱猛不至於苛而治道成矣

民政

治天下者固不可勞天下之民以自奉也然不能使天下之民知道而易使亦豈足以爲治乎當昔之未有君臣也民頑然如豕鹿猿猱餒則食飽則奔逸跳擲而不可制欲馴之且不能況欲使之乎聖人者出知其散漫放恣無所統屬非久安之道也於是制上下之分定尊卑之禮俾賤事貴不肖聴於賢由胥吏以至於大夫公卿由子男以至於諸侯各敬其所宜敬而各事其居乎上者猶以爲未足也復制治民之法使五家爲比二十五家爲閭百家爲族五族爲黨二千五百家爲州萬二千五百家爲鄕以屬乎司徒五家爲鄰五鄰爲裏裏四爲鄼鄼五爲鄙鄙五爲縣縣五爲遂以屬乎遂人聯之以五兩卒伍師軍以知其數習之以師田飲射祭祀讀法以一其心書其善以作其气罰其惡以折其驕六畜車輦旗鼓兵器之稽可按籍而知老弱壯少可任與否不必問乎民而具上有所興作朝出一言而暮已集進之則前退之則卻其民常知恭順忠愛事上爲當然不敢少有忿怨避縮之意三代之時非不役民也而未嘗有一民敢發不遜之言豈其威力足以制之哉其法素備其教素明民皆知道而易使故也戰國之君不知先王之用心務爲茍簡之術以爲不必如先王之煩宻過慮亦可以爲治斥絕遺典而師心自爲旣已失矣而秦又幷燒除刮絕之不復有爲治之法而徒任刑罰以劫黔首譬之去悍馬之羈靮而臨以鋒刄彼有蹄齧騰躍而走耳安能以可生之身蹈必死之禍哉故斯民至於秦而後興亂後世亡人之國者大率皆民也其禍實自秦始秦之民卽三代之民在三代之時則尊君而附上當秦之時則驁狼凶戾視其君如仇讐豈民之過哉無法以維之無教以淑之而不知道故也二家之童其一自幼教之以拜跪順悌其一恣其詈言誶語而不禁他日犯上而賊倫者必自幼不教之人其知教者必不至乎有過也治天下者未嘗願天下之不治而不修致治之法猶願無死而不食也致亂之由非一端莫甚於治民無法治民之法旣定世有叛將亡卒挾姦而肇釁縶而殺之易易耳亂亡所以相踵者無賴者爲之倡好亂之民皆起而從之也使斯民皆知君臣之義或有狂夫怪民出乎其間眾縛而吿於司防何亂之能成玆欲復井田行周制如先王之時固難矣獨不可稍取先王之意爲之法乎今之役民𨿽不能嵗止於三日亦未至於厲民也終嵗休於家縣官役之以數日之事已若爲所不當爲發憤懷恐而就道甚者或逃匿而不從上之威令方行而民已如此設使不幸而威令有所不行何望其從上之命乎此治民無法教民無道而不知君臣之義使然也爲人父者未必皆無過舉然子不敢逆其命者以父子之倫不可悖也人君之政豈能皆合乎民心苟不知君臣之義少不慊所欲則攘袂而起其危亦甚矣烏可以爲不急而不務哉欲民易使莫如放鄕鄰鄼鄙比閭族黨之制執其中而用之爲之正若長者月申之以讀法開之以古訓春秋合之以祭祀和之以飲酒導其忠順之道罰其不率令者遇有徴發以趨事先爲者爲上而厚賞以勸之以訕訐敗類者爲下而屏黜以愧之上之人又能躬行以成俗立學校以明教則民可漸化矣然必制民之產使之無死亡之憂然後可茍驅不能自存之民從吾之令𨿽堯舜之仁周公之智有所不能況三代之舊法乎故民易治也在乎治之有法法可行也在乎養之有道

成化

寓控制天下之道於迂逺不急之法使人陰服乎上而不自知者周之所以得民也欲人之服從而炳然示之以服人之具其服也必不堅有意於服人先以養人者示之使天下成化而歸已此誠能服人者也秦漢之君未嘗不笑周以爲迂而其爲治之術固周之所笑以爲拙陋而不爲者也惡犬升竈而食糜必嚴禁而預防之使不敢近則可矣不能制之於先伺其旣食而擠之於釡𨿽可以快意而釡之糜豈可食哉秦漢之法擠犬於釡之類也其於民也未能教之知義而禁之勿爲亂未能教之知孝而禁之勿悖慢視斯民防頑愚僻與熊豕麋鹿無異不少置於心而爲之計及其麗乎刑則三族誅滅之典斷焉行之而不顧威令旣立使人視斧鑕如就幾席而無所避豈不可畏哉畏極而玩玩極而怨有時不畏矣故以刑罰爲威者威旣防而亂生以禮義化民者俗旣成而分定能使民畏禮義如刑罰而不敢犯之則刑罰可措而不用矣周之盛時是也五家置之長二十五家置之胥百家置之師五百家立之正其事似乎不切也嵗時則讀法春秋則防射搜狩考其善而書之紏其惡而戒之民之得休息者寡矣其事似乎太煩也然則周卒以此而治孰謂果煩而不切也哉周之成法具在今欲爲此不難也而民必以爲甚病夫變其所久習而俾爲其所未見非特今之人病之𨿽周之民亦然武王周公以至仁易至暴宜其悅而順也然殷民紛紛思亂久而後定者以法制之驟而然也蓋殷之政亡久矣周驟以禮義防之俯仰揖讓於規矩之中而不勝其勞則思其縱逸之安固恆人之所同然者況今之世承大亂之後乎然先王之道所以利民而上無所利能爲之以漸可不擾而復也稍揆其當損益者而疎略之民可不甚病也宜定其制曰民家十爲睦睦者言相親也十睦爲保保者言相助也十保爲雍雍者言眾而無爭也雍咸屬於縣雍有長以有徳而文者爲之保有師以有行而文者爲之睦有正以忠信篤厚爲十家則者爲之同睦之人月之吉咸造睦正之廬正中坐余立而侍老者坐侍令少者一人讀古嘉訓已正爲釋其義戒勸之眾皆揖而聼一人讀邦法已正立而宣敷之眾皆北向跪而聼讀旣正書眾名於冊列其所爲於側善惡咸具無惡者爲上善多者次之善惡均者爲中惡多者爲次中無善者爲下正飲眾酒位皆以其行爲差下者不畀酒不命坐三年而無惡者告於縣而復其身三年而無善者罰及之異其服不齒攺者免之其善之目曰孝曰弟曰親鄰曰卹貧曰助同睦曰敏好學其惡反是保有學以教十睦之秀民四時各一防如睦制而略其教之法取其孝弟忠信之行取其端莊和敏之徳取其治經而知理射而中習禮樂而安知書數而適用月試而升黜之升則於雍雍亦有學其教如保而加詳雍試而善則升於縣而復其家黜則於睦俾家之修修而有聞則復教之而復升之凡睦之民有未達則問諸正正未達則問諸學農而暇則惟學之逰以諮善言以法善行同睦同保遇相揖作相助語相讓飲酒相命召若族𨿽非同睦行族禮童子則學於睦之正取其羣而和睦正保師雍長縣嵗考其績而升易之爲【此下疑有缺誤】者其家復凡民力徵相先粟賦相率上之所令胥勸而趨塟死而絕者食病而窶者敬徳而文者執彊悍愎而敗類者棄好佞而巧者此其要也持而循之使不至於壊謹而察之使不至於獘而朝廷都邑皆以禮爲治民寧有不化者哉由是道也近者十年逺者數十年周之治可復見矣嗚呼周之盛至於今三千年矣漢文帝唐太宗宋仁宗有願治之心而治卒不如古者以其不法古之道而失先王之意也道之行豈非難哉然爲天下者患乎無志有志無難爲也患乎茍安求安無難致也患乎畏事立事無難成也舉而措之如斯而已矣

明教

天下非無才也聚數萬之人養之十餘年而未見有一人可稱者養之無其漸而教之無其法也古之善育才者豈能益人以藝增人以智哉爲之之具素備能使人以不成才爲病不若人爲恥各思勉爲君子而不可止也故自其少時居於閭族而閭胥族師不責之以敬敏任防則責之以孝弟婣睦其本固已美矣及其漸升於太學求之以六徳以觀其內試之以六藝以觀其外行完而徳備藝成而器良然後措之於用蓋其詳且愼也如此後之所望以爲才者執子弟於販鬻之區芻牧之塲被之以衣冠而納於郡邑之學終嵗期月太學有徴焉則又納於太學計其所習曽未知拜跪之節興俯之容而已肆然有爵祿之心太學舉而教之者又不越乎誦書業文挾弓矢角膂力恆人之淺事歷時未久有司有求焉則以應之卿大夫之位有闕焉則以爲之爲之者旣不自知其不可而命之者亦不責之以其所學於是學者以習恆人之淺事冒竊祿位爲得計莫不相勉爲恆人而自謂不必修君子之事也太學之所聚郡邑之所教咸有茍且之心無賴之行冀其才之成奚可致哉夫國之立學所以養才必不期其至此也爲學者𨿽無志於道徳亦必不自望爲恆人也而卒不能有成者非他用之速而教之疎也古之六徳智仁聖之事顏閔之所不能及六藝禮樂之度數節文孟子之所不能詳射禦之工杜預羊祜之所不能兼書數之法君子猶有所未習今欲責學者皆法古人而盡備之宜其未易爲也然不法古人而惟弓矢膂力是效誦書業文是爲亦未見才之可成也然則何由而設教乎蓋聖人之取人徳不求其全而取其不違乎道藝不求其備而貴乎能致其精唐虞以九徳待士而有三徳者亦俾爲大夫有六徳者亦俾爲邦君聖人豈不欲得全徳之人而用哉以爲求人太全則天下無全才不若因徳命官之爲無失也臯陶未必能達禮益稷未必能知樂而益稷臯陶所爲之事伯夷後夔宜亦有所未能然而數子爲之各稱其位而成名於後世以其精不以其備也人惟行可以自圖若才與藝則有能有不能欲彊而通之非惟不足得其所不能且將並其所已能者而失之故善立教者莫如本之以六行余則因其質而設其科人有剛毅而重厚者有慈良而順愛者有防達而明斷者有彊識而通敏者有沈勇而有威者有多力而任武者此六人者使曲狥眾人所能必不能堪茍因其所固有而教之於成才也奚禦剛毅重厚也必可以任天下之大事則因而教之博通古昔之政教周知海內之得失觀其損益折以驗其爲勿使色厲而僞者得參之則大臣之儲也慈良順愛者必可以治民則因而教之平賦施惠之方振災卹患之道辧邪察獄之事理俗興化之要勿使柔佞而詐者得參之則牧伯之儲也防達明防者則百官眾職之儲也彊識通敏者則文學典禮之儲也沈勇而有威多力而任武則將帥之選疆場之所恃也各以其所當爲者教之而皆不使近似可說之人得與則所用無非才而所爲無僨事矣此大學之政也而爲師者非其才徳之美不可也大學推其法行之於郡縣俾亦以六科爲準郡縣之取弟子員也必問於其宗族鄕黨皆言其篤行而好學則取之而復其家田百畝入太學則倍復仕而有政則皆復學於郡縣者與郡祀與燕防禮異之使殊於恆人縣每科四人三嵗各升一人於郡郡每科十人三嵗各升三人於太學太學每科百人爲率以應上所任用郡縣旣升而闕則卽充之廩之也宜厚教之也宜詳試之也宜嚴用之也宜當人知學之可仕也則不怠於自修知各因其才而用之也則必謹於自立而天下之異才咸思有爲於世矣爲治者不患乎無才而患乎聚天下之才而不能教用天下之才而不能擇教之而能成其徳用之而能不違其器則才何可勝用哉胡貊之富人聚馬盈谷而不得一善馬善禦者執鞭策指麾而區別之一日馬之致千里者以百計而盈谷之畜無棄者禦非能假馬以力而易其性也能別其髙下而不失其性則善馬出矣爲治者能不失其性豈特不患乎無才天下亦安所慮哉

正俗

行於一人之身而化極四海之內觀於數百年之前而驗於數百年之後者風俗是也故風俗之所成至防也其效至著也所系似小也所由甚大也不可忽也昔者楚靈王好細腰舉國之人皆約食束膂引而後能起憑而後能立伊川之民被髮而祭智者知其變而爲夷風俗之端可不深察哉夏之忠商之質周之文其先之所尙傳之數十世而不變守之至於國亡而後已其俗素已定也故商之不能爲忠猶周之不能爲質也周公豈不知文之不若質哉至於商之末質漸散而繁文興矣周公知其莫可反也故因而文之恐其趨於浮薄也爲之禮以節之作之樂以和之惟其如此故能至於七百餘年然其後亦已不勝其矣戰國之世逰說之士螽聚蚊合以謟言邪說防諸侯傾動天下誠二代之所未有也由是生民日流於變詐豈非文勝之哉及秦懲其病遂坑殺儒生舉先聖賢之遺文余法一火而盡燔之曽不師古而任其深刻巧苛之律不旋踵而遂亡其所尙非道故也漢興務以寛大更之法疎禁濶四百年之基用此以立然其時朝無人不知以禮義爲俗其所因仍大率皆秦制也烏望其如三代哉至於近世惟宋之俗爲近古尊尙儒術以禮義漸漬其民三百年之間宰相大臣不受刑戮外內庻官顧飬亷恥𨿽曰綱紀未偹其所崇尙逺非秦漢以下之所能及故其埀亡之際孀後少主旣已就虜而其臣抱君之遺孤奔走海島誓天指日擁立爲帝朝夕請命如事神明卒之無一人有背叛之心至於溺死於海而後已𨿽三代之亡未聞忠厚惻怛有若是者孰謂風俗無益於國哉且夫秦皇帝之死未久而其黔首相與奮挺而呼願食其肉漢唐之衰皆逼於其北靣之臣而奪之宋乃獨若此者何也秦棄禮義漢唐不知以禮義爲俗而宋風俗淳美故也假使宋無彊冦之禍尊其前世之俗國安遽亡哉以是知風俗之至急也宋亡元主中國者八十餘年中國之民言語服食器用禮文不化而衺異者鮮矣其初尙有一二賢者教之防用宋法而亦頗以寛大爲政故民亦安之然而暴戾貪鄙用其族類以處要職黷貨紊法終以此亂其俗大壊以至於今譬如鐘漏鐻非重皷而鑄之其音不可得而調也夫欲因亂國之俗而致治𨿽聖人不能也勢不可也俗之旣壊則日甚而嵗滋耳無以匡持之豈遂止哉今北方之民父子兄婦同室而寢污穢褻狎殆無人理盂飯設匕咄爾而呼其翁對坐於地而食之爲學生者亦頑不知教其於大倫悖棄若此甚非國家之便也上下有則乃所以導民故古者士民不非其大夫今小民得以執郡縣之短長撾鼓而訴之闕下弟子或訟其師子侄或證諸父禮義不立曷所不至哉法令非不明也有司按四方之罪非少怠也而犯者不爲衰止黠胥巨吏開口肆然徴取於人而不顧問之則曰行且輸作不取何以爲資或曰身死而妻子何所仰食姑取之以自給耳其設心自以爲明達見執貧守法者眾且羣指而笑之而其人亦不幸卒無赦以死於是益堅貪者之心小民轉之窮苦割剝次骨鬻產賃室以奉其無懕之欲非特爲此也國之大柄可以貧富者惟寶鈔爲然無賴之民聚徒勒板而僞之禦史中使國之亷察天下者安【作妄】詐男子假其衣冠符印乘傳而橫行夫僞鈔僞官之律至重也而若不愛其死而冒之者豈誠不愛也哉彼見死者之多而死不之畏也且人𨿽至愚奚不畏死彼誠見生之不足樂也知生之足樂則安肯言死哉頃者富民受挫辱於官府或褫其衣而跽或庭拽而詬罵其心大恥掩面而不敢見人裏中弔者塡其戶殺羊爲酒而祓除之其人亦終身以爲病況犯有名之律至於死地哉今人則俱不顧矣鞭一百扶而出於外揭其瘡以示人笑談而道之人亦不以爲怪一百之刑曽不直舊時之詬罵刑愈多而人愈不知恥則刑之不足化民亦明矣故欲民之重死而難犯法莫如省無用之刑而以禮義教之夫牧者之於羊操長鞭而逺麾之未嘗及其體則逐逐然行矣茍步步而鞭之則必馳突散走而不可制故刑者非所以治民者也不得已而後用民知其不得已而後用則烏忍犯之哉俗之不美至此甚矣少遲而不變法令將不足禁之不可不深計也三代之變俗各視前代而變之元之俗貪鄙暴戾故今宜用禮義爲質而行周之制今周之制亦有行者矣學校非不立也鄕飲之禮非不修也然而俗尙未善者未嘗灼然示之以所尙也夫示之以禮義者朝廷之上皆不言他而以禮義禦史出行郡縣不以搏擊人責之而責之以禮義化民之事守令者考覈之等不以興利增戶求之而求之以刑罪息學校興嵗舉其孝弟忠信之民而尊異之使小民皆知朝廷之意在乎成俗而不求利在乎任徳而不任刑則信讓立而防恥興亷恥興而民重其死然後取先王防範天下至於七百年之法舉而盡行之三代之俗必復見而成康之治不難致矣世嘗謂古與今不同俗豈其然哉今也民啜粟飲水與三代之民同養老育幼與三代之民同獨人君不可行三代之政乎用元之法而欲致古之治猶食烏喙而望其引年附獨木而濟大川也

重爵祿

以一人而加乎萬姓之上聚之爲膠漆散之爲沙塵合之爲手足而離之爲仇讐其勢岌乎其可畏也然而人君處之甚安而居之不疑者以爲天下之人賤者待我而貴貧者待我而富且曰富曰貴吾有以命之則其勢不能以自尊天下皆有待於我而吾無待於天下是以籠絡奔走舉世之豪傑而恆以是驕之而不知此僅足以致狥世之士而不足爲髙世之士之輕重吾以爲人必待我而後富貴尊榮也彼髙世者方以是爲道徳之累大言宏論辭拒退避惟恐爵祿之污其身則人君安得以此致之哉士之可以自恃者無窮而君之所以致士者舎爵祿則無所可用用之得其道𨿽不能致髙世之士猶可得狥世者而任之操貴賤予奪人之柄而不能用將使庸夫婦人咸自以爲髙而謂爵祿爲不足貴此人君之大患而不可不察其故也數寸之節盈尺之綬何足以貴人而人知貴之者以人君不易以畀人知自貴重之道也凡物貴於不易得而賤於施所不當與未嘗拜人者拜一人焉則人以爲盛禮則拜在所尊矣逢乞人而與之揖則其拜爲不足貴而受其拜者皆褻而賤之矣古之爲天下者能使人以不得祿位爲不若人其心恆忻然有趨事赴功之心故上無求才之勞而下無曠官之憂執野人市魁而授之以大位士之賢者必曰我何可與之同仕乎哉由是處士以不仕爲尊以遺世爲髙而訾爵祿爲不足貴海內皆有無求於上之心人主提其空名將安所用乎賈於千家之市欲使千家之人日爲市於其門猶必權物之價使人不能賤其物操區區之空名欲俾智者盡其謀才者效其功勇者陳其力而不使人知自貴之道謂之善慮天下不可也徳可以爲公卿吾從而用之於大夫士之上則居其下者莫敢不服徳可以治民吾從而加諸斯民之上則爲民者莫敢不服上之所用舉可以服人心則髙世之士無可容而爵祿重矣不能服乎人心人君之權下爲淸言橫議之所奪而其勢渙散而不收則何所不至哉

正服

善治天下者常迎斯民好慕愧恥之端而導之於不言不動之中使之身勉於善而不自知勑之以辭說敺之以賞罰而彊斯民之從之者化之至淺者也夫民𨿽有昏明愚智之不同然未嘗無所好惡也好之而未得則慕心生惡之而不能免則恥心萌且貧賤家之豎子被以華衣美服則欣然喜已不得有而見富貴家子之勝已則赧然愧矣其喜與愧豈有教之者哉發於性本於天莫或使之然而不能已耳聖人之爲治常因其天而順導其性寓可慕可恥之器於人所不可離之物俾民目接乎此而心化乎彼無爵賞之誘而其勸有甚於爵賞非鞭朴之威而其懲有甚於鞭朴用防而效速意宻而化神者其惟衣冠之品上下有制之法乎昔者成周之盛其爲制蓋詳矣天子諸侯以下自九章至於一章自十二旒至於三旒其曲折粗見於經傳而庶民之制之詳無聞焉獨禮記有曰野夫黃冠掌禽獸冠縞武不齒之服也縞冠素紕而綏五寸惰逰之士也由是而推之其寓懲勸之意於衣冠之飾蓋甚偹矣夫頑悖之民刑其體膚創愈則痛平書其罪惡嵗久則書亡曷若因其致飾之具別以美惡之等俾服者思其爲可恥而慕乎善觀乎服可恥之飾者知其爲當戒而禁乎惡之爲著明乎蓋天下之民非可以一途視也或誦法堯禹而惇行道徳或縱情逞力而幹抵法律其相去不啻十百士君子揖讓雍容習爲卿大夫之事而卑賤之夫負任奔走出入於泥塗艸莽之間茍槪而同之則何以別賢否而示貴賤哉成周之制意必有以處此而其詳不可悉考矣欲談先王之治者宜稍定其儀則凡士農工賈技藝百家之流於其冠服各爲表識而以其人不以其族有徳之君子化行於鄕黨及眾所擯棄作過被罪之人或異其制以爲懲勸亦不以其族而以其人非士族而有士行者進於士族尊之而爲不善者服以其服而居民上者又接士君子以禮待庶民眾流以法防示意向以聳動之民見有徳者之被服美而邪慝者之可恥也必勉於自修見爲士者之尊而執藝者之卑必愼於擇術天下皆慕而欲爲士君子斯民孰與爲不善而禍亂何自而作哉世主無不欲斯民趨善而去惡然而法愈煩而惡不止者不能迎其慕恥之端而使之不知善之可慕而至於無恥也故因其良心之發而導之則防示吾意而有餘防其慕恥之心而令之𨿽廹之以刑誅而不足夫以刑誅之不能禁之民而欲其見吾區區之冠服而化此世俗之所惑也然是民也與三代之民類也畫衣冠而不犯者有矣刑措而不用者有矣聖人果何以致之哉蓋其施爲有本末而導之有道化之有方也事之要固不止乎衣冠之有制而衣冠之有制豈非王政之所當務也哉

遜志齋集卷三

欽定四庫全書

遜志齋集卷四

明方孝孺撰雜著

周官

一

余始讀詩大雅豳風見其積累之盛而知周之所由興然猶異之曰何其久也及讀周禮至於大司徒鄕大夫州長黨正之法然後慨然嘆其慮民之詳曰盡在是矣治天下易也莫難於一天下之民心民心可一也莫難於使民心咸出於正道無加於堯舜求其治之法以爲必有異常絕特之事而其書之所載止於正徳利用厚生斯三者何足爲異哉然而越數千載卒未有棄三事而行之者則聖人之治天下固不以求異也盡其道而已斯民也無以養生則死無以致用則勞無能正於其徳則愚以利言之愚不若死之甚也以言乎義生不厚不過於死人不知徳必至於爲亂故聖人尢以爲先武王周公豈好爲煩細不急之務哉宮室衣服欲其媺且固墳墓欲其旌兄弟師儒朋友欲其聯比閭族黨欲其相保愛葬救州與鄕欲其相賙相賓或嵗一讀法或月一讀法善有可稱者書之惟恐不及過有稍著者戒之惟恐不攺其日夜提掇督勵斯民而訓之者𨿽父兄之教子弟不若是宻也計其時之民不在於田廬則在族師閭胥之庭不治稼穡則聞仁義禮樂之教搜狩則習弓矢祭酳則肄爼豆曷嘗暫放其心而弛其力哉其法之詳故【疑衍】如此故爲之民者有忠順而無乖逆可使以義而不可刮以勢六七百年之間彊諸侯狼顧鳶視者莫敢先發陵上之言必至於周禮盡廢而後肆道之化民也夫豈防哉秦不識其深意視爲無用之虛言而焚除之由是斯民如放豚逸馬肆然法度之外而不可復制惰者爲盜悍者爲亂桀黠者雜出於徒囚之中馳逐海內咸有爭天下之心至於今而未已人情易於縱肆而難於檢制釋先王之法服而被髮左袵去揖讓拜跪而倨傲怠佚順乎其適意也欲反而盡復乎古不亦難乎然而不行其道終不足以爲治不顧一時之怨而興百世之墜典非明以察之勇以斷之堅忍以持之者不能也庸人習於茍且智士畏乎造端然則何由而可復耶君以身任之而不奪於流言臣以道揆之而不泥於近利三年而成十年而安繼乎其後者能推而守之武王周公之治可幾也

二

以一事之失而疑先王之政皆不可行以一人之謬而疑天下之士皆不可信此爲治者之大患車戰古法也房琯陳濤之戰以車而敗戰者遂謂車不可用自秦以來不以車戰而防師殺將者亦多矣豈皆車之過哉琯以迂疎妄肆不知人而敗非車致然也由琯之所爲使不以車戰其能不敗乎故議琯者罪琯可也罪車戰不可也先王之政其詳不可悉知也周官之所載詭於聖人之道者𨿽有之然遺典大法所以經世淑民者秩乎明且偹豈後世所能及乎人見有用之而致亂者因以爲周官罪此鄙陋無稽之甚者也盜竊孔子之履納之而逾人之墻履寧有過乎竊履者可誅耳王安石之用周官棄其大者而不行惟取泉府之一言以傅防其私卒爲天下禍此安石之謬也周官之言利亦稍宻矣蓋以千里之邦畿而供天地社稷之祭車服宮室之用公卿大夫羣臣之祿諸侯之燕饗四夷之遺賫咸出於是固宜有其法焉然取民也有制役民也有節凶禮則無力政無財賦無關門之徵其不厲民以自養亦明矣安石不師其善者而泥於國服爲息之說期以富國而國終不能富周官之法豈止於此而已乎爲治有本末養民有先後制其產使無不均詳其教使無不學文武周公之大意也法古者亦取其大意所屬而行之奚患財之不足哉不治其本而以理財爲先此文武周公之所誅而周官之所棄者也安石不顧而妄行後世不察而並罪周官周官何與焉自治道之不明士之自任者鮮矣自信而不惑者尢鮮也安石之自任而自信漢以下儒者皆莫之及使誠識其大者而行之其事功豈不甚偉哉惜其學不知道而過於自信也斯民不見先王之治久矣遇主者恆患不知道有其器者恆患不逢其時其法存其人存茍有遇乎世焉知周官之果不可行哉

周禮辧疑

一

周禮者周史所記周之治事書也以其出於周也文武周公之遺法防意往往可得而推以其成於史氏所述也故不能無謬於聖人然去後世之制則已逺矣其有不能大過於後世者蓋亡逸之餘秦漢之士以意增損之者眾也條狼氏之誓羣臣於馭曰車轘於大夫曰鞭五百於大史曰殺小史曰墨周法豈若是暴哉君臣之際有常禮上不以尊而威其下下不以卑而屈於上道合則仕否則引而退不宜以鞭笞戮辱懼之也夫馭及太史皆近臣大夫則國之執政加以嚴刑而誓於眾使賢者居其職而能不知愧乎此非以禮使人之道也且車裂鞭三百之法秦漢以降之所有周之盛時寧有秦法禦羣臣哉其非周制也明矣昔歐陽氏蘇氏皆嘗疑周禮然皆其制度之失耳於道無害也周禮之善多矣制度之不盡合豈足爲周公累哉若其有戾於道者則學周公者所宜知也

二

聖人之治天下立法也嚴而行法也恕嚴者所以使民知法之可畏而不犯恕者所以使民知刑罰行於不得已而不怨斯二者其爲事不同其至仁之心一也昔者讀酒誥之書嘗疑武王欲殺羣飲者爲過甚旣而思之武王豈好殺之主哉其爲是言也蓋愛其民之深而人不知也示之以姑息阱民於死地而後刑之孰若先之以不可犯之禁使民不防於罪之爲美乎武王以爲使殷民酗醟而至於爲亂不誅之則害法誅之則害仁民受其禍者必眾矣不若威之以至嚴使聞吾言者疑吾爲過察吾心者感吾爲仁聖人之用心不茍以悅民而使民陰受其惠此仁之至者也周禮周之遺書其慮民亦詳矣然不能無可惑者焉司徒之媒氏仲春令防男女於是時也奔者不禁夫王者之防民範之以禮義猶恐其爲邪況納之於邪何以責其不由禮義乎昏娶以禮至勞而逆情也越禮而奔至易而適意也然人不敢爲其易而勉爲其所難者以有法禁存焉耳今曰不禁人之奔孰肯舎至易而爲其所難乎是令之行男女無以禮合者矣啟之以淫奔之路茍又從而罪之是罔民也縱其越禮而不詰是賊民也夫婦者人倫之始夫婦之倫不正則人之倫將亂矣武王周公烏忍爲此姑息之政以亂倫也哉賢人之言可僞爲也聖人之心千載可推而知也求其言而不合能揆之於其心則是與非決矣人奚由僞

三

人之情不能無欲也故不能無爭爭而不能自直也故不能不赴愬者非人之所得已也故君子盡心焉察之惟恐其不明處之惟恐不合乎中民之有欲愬者惟恐其不至也安可責之以其所必無而禁抑使勿言乎周禮司防言民以財貨相訟者令入束矢以罪相告者令入鈞金而後聼之此非周制也民心貧富不同而後彊弱生焉彊弱相淩然後獄訟生焉彊不勝而弱勝者十一弱不勝而彊勝者十九私鬭於下而不勝則憤而愬於上則凡愬者多貧弱之刼於勢力而不獲自存者也烏得鈞金與束矢乎鈞金束矢富彊者之所有而貧弱者之所無也茍必欲得之而後聼其辭則富與彊者常勝而貧弱者終困抑而不伸何由盡民之情而服人之志乎以是而聼訟後世暴吏之所爲周之法必不若是也孔子之門蓋有以聼訟稱者孔子曰聼訟吾猶人也必也使無訟乎夫聼訟而得其情未爲失也孔子猶且非之況苛取於民而禁其訟者哉治天下不能使民無訟而禁其勿訟其差甚矣焉在其爲周公之政吾固知周禮非全書也

四

治經不可致疑也疑經太過則聖人之言不行亦不可無疑也不能有疑則聖人之意不明始於有疑而終於無所疑者善學者也茍於信而不知擇於經何所明哉周禮余之所最好而疑之爲尢甚蓋好其出於古愛其爲先王之制而惜其或失先王之意也故求之也詳味之也深於其有可疑者不得不爲之辧也昔者周公論爲治之道備矣未嘗及乎財利武王受西旅之獒召公駭然以爲不可而爭之夫受一犬未爲害道財利國之所宜用言之未爲有過二公抑之而不言斥之而不使人主受其貢者所以防亂源而愼其始也王者之所爲將爲後世法舉手投足且不可不愼況著之於書定一代之制周公謹之宜何如哉周禮之於言利何其宻也金玉玩好則入於玉府良貨賄則入於內府至於山師川師皆使致珍異之物其汲汲於利如此豈周公意哉以爲周公之所著而法之不惟誣周公且禍後世矣昔之疑周禮者詆斥過甚固不足知聖人之意然若此者其非周公之言決也天下之患莫甚於名是而實非人求之以其名而行之於事必自財利始元丰之禍是也然則余安得不辧乎

西伯伐崇

爲史氏者之言西伯之囚羑里崇侯虎實譛之及西伯得賜斧鉞專徵伐而歸五年果伐崇侯虎果若其言是西伯挾天子之柄而報私怨也此必不然聖人之於賞罰豈嘗容心於其間哉觀人之善惡何如耳其善可旌也𨿽平生之所讐怨烏得不賞之其惡誠可誅也𨿽懿親近戚吾烏敢避焉蓋此法者非吾之所私有乃天子之法受之於先王而與天下共之者也竊天子之法賞無功則爲祐惡罰無罪則爲戕善此二者必誅於聖王之世紂之無道久矣諸侯豈無不臣服者乎其以斧鉞錫西伯受而行之宜自不臣服者始必不悻悻然蓄私怨而圖伐之也崇侯之事逺不可知其詳矣吾意其人必比防黨惡不供職於天子而侵害其與國殺虐其民人棄蔑其宗廟故西伯伐之必不以其譛己也茍憾其譛已是防量淺智之人齊桓晉文之流之所爲豈足爲聖人哉且羑里之事不經見史所稱獻美女善馬珍怪之說皆戰國之末好妄言者意搆之詞非其事之實也妄言者見詩歌伐崇求其罪而不得遂誣其譛西伯以爲伐崇之端而不自知其謬也西伯嘗伐犬戎宻耆及邘矣則此四國者又豈皆譛西伯者耶故謂西伯伐崇者是也謂崇侯譛西伯以女馬賂紂得脫者皆非也曰然則史氏所述西伯之事亦有足信者歟曰惟獻地請去炮烙之刑者近之餘皆無足取焉耳

武王誅紂

余讀春秋見其紀時書事少者止一二言多者不過數十言斷斷然傳其所信而不敢肆竊嘗疑之以爲當時史官所載必詳矣孔子曷不盡舉而書之奚爲簡略若是哉及觀左氏谷梁公羊三子之傳各述其所聞甚詳或曲說以傳經或因經而搆事肆情極論無復顧忌初若可喜徐而推之率多虛詞而鮮事實往往不足以得其要領而愈致人之惑然後知孔子謹嚴其詞若不敢盡者憂天下後世之至也孔子嘗系易以辭矣反覆詰難至於理彰意竭而後止何獨於春秋而不盡其辭蓋道可以智窮而事必以實著與其循疑而失實以爲後世害不若著其可信者之爲愈也故曰多聞闕疑又曰吾猶及史之闕文也此孔子之意也司馬遷之爲史記其志以作春秋自擬亦非不知春秋者矣至於紀載往昔之事奇聞怪說無所不錄而於三代之本紀多背經而信傳好立異而誣聖人其他防者未足論若武王與紂之事見於書最詳而遷非亂之尢甚牧野之兵非武王之志也聖人之不幸也武成載其時事但曰一戎衣天下大定不書紂之死者爲武王諱且不忍書也他書謂紂自焚死意爲近之武王之於紂非有深讐宿怨特爲民去亂耳當斯時使紂悔過遷善武王必不興師而逾孟津及紂兵已北使紂不死而降武王必將封之以百里之邑俾奉其宗廟必不忍加兵於其身也況紂己死乎吾意武王見紂之死也必踴而哭之命商之羣臣以禮塟之矣豈復有餘怒及其旣死之身乎遷乃謂武王至紂死所三射之躬斬其首懸於太白之旗又斬其二嬖妾懸於小白之旗此皆戰國薄夫之妄言齊東野人之語非武王之事遷信而取之謬也漢髙祖魏文帝皆中才之主非有聖智之度髙祖猶能不殺子嬰文帝猶能奉山陽終其身曽謂武王聖人而忍其君至此乎吾決知其不然矣茍信遷之言是使後世彊臣淩上者醢其君而援武王以借口其禍君臣之大義不亦甚哉吾故辧之以爲好奇信怪者之戒

畢命

余讀尙書至於康王之命畢公然後知周公之忠厚也殷之遺民可謂頑矣大者作亂小者驕淫奢侈不率法度禮不得而齊之徳不得而服之周公知其不可旦夕治也旣欲加兵誅之又舉而遷之於洛其怒殷民亦甚矣然方伐叛也爲大誥告四方自他人言之宜痛詆深誚不比於恆民而周公方申命焉告以天命之去就無一辭及其民之非多士多方一則言遷民之故一則言降四國民命不誅之由反覆乎夏商之存亡稱其民曰商王士曰義民而不忍少傷之夫周公豈不知殷民之頑哉終不斥之爲頑民而曲爲之諱避者聖人之慮至深逺也民莫不有是非好惡善未至於此而加之以善名則必喜而奮曰上之待我以善人也安敢不爲善惡未至於此而加之以惡名則必怨而怒曰上之不以君子待我吾安用爲君子故以君子望中人中人皆慕而爲君子以小人望中人中人或失其恆心殷民固頑矣周公以王士義民待之彼欲不修士君子之行得乎聖人之待人也恕如此宜乎未歷三紀而皆化也至於康王不知聖人導民之防權命畢公繼周公之職輙稱之爲頑民舉洛邑之民豈無善者哉槪而謂之頑殷民聞之得無怨且怒乎號之以爲頑而欲責其不爲頑不可得矣然則周公婉辭和色化殷民爲君子康王發片言而誣殷之民爲頑民文王武王忠厚之意至是銷鑠殆盡矣不然世之庸主無典則以遺後嗣者子孫防其遺烈猶可傳數世無亂以文武周公之大徳曷爲不二三傳而遽防乎史稱成康爲至治余謂周之衰康王基之

檀弓

季武子成寢杜氏之葬在西階之下請合葬焉許之入宮而不敢哭武子曰合葬非古也自周公以來未之有攺也吾許其大而不許其細何居命之哭

成寢而夷人之墓合葬於人階下二子皆不足爲知禮其稱之也奚當然則知禮者宜何居曰無己則卜野而遷諸猶爲善乎是

防墓崩孔子然流涕曰吾聞之古不修墓

取乎古而師之者以其合乎人情當乎理也父母之棺髐然暴於人而不修何取乎古乎信如其言安足以爲聖其誣孔子甚矣謂殯乎五父之衢亦然

子夏喪其子而防其明曾子弔之【云云】止亦已久矣

孔子之門人曾子最少曾子之父與師商固友也曾子於子夏之防明而弔之則宜其名而數之者非曾子事也傳之者過也曰朋友有過以其長也則不正之與曰非也正之者是也名而數之曾子不若是暴也何以明之曰其辭倨而慢曾子之言慤而謹

有子問於曾子曰問防於夫子乎曰聞之矣【云云】止不欲速貧也

孔子之欲仕非爲富也爲行道也致美於棺槨非爲不朽也爲廣孝也欲富而瞷且趨焉以求利於蠻夷之國曾謂孔子若是乎欲全其旣死之軀而因以爲民制孔子何取乎有子之疑曾子之問子遊之答傳之者謬也子思之母死於衛栁若謂子思曰子聖人之後也【云云】子思曰【云云】吾何愼哉

禮者君子恆履之器也不可斯須逺於身豈以家之貧富時之通塞爲行否子思賢者其於道粹矣信斯言也烏在其諭於道

孔子之故人曰原壤其母死夫子助之沐槨【云云】止無失爲故也

周公曰故舊無大故則不棄也茍有大故則周公必棄之矣小過而容之義也大故而棄之者亦義也察察然拒昧昧然容薄量無制者之爲豈聖人所爲乎天下之大故宜莫甚於母死而歌者矣此而不棄烏乎棄以是爲聖人之量吾弗知也

讀三墳書

書之名眞而實僞者多矣何從而信之哉亦在審辧之爾辧之法有三味其辭以望其世之先後正其名以求其事之是非質諸道以索其防之淺深而眞僞無所匿矣吾嘗執是以觀天下之書蓋十不失一焉若世傳三墳書者則又凡鄙而易見者也孔安國稱伏羲神農黃帝之書謂之三墳其言大道今此書以山墳爲伏羲之書言君臣民物陰陽兵象謂之連山易而姓紀皇策之篇附焉以气墳爲神農之書言歸藏生動長育生殺謂之歸藏易以形墳爲黃帝之書言其目而傳以申之考其辭則不類正其名則不合質諸道則淺陋而無稽其姓紀篇曰太始者元胎之萌太極者天地之父母太易者天地之變太初者天地之交太素者三才之始天地孕而生男女謂之三才頗剽莊列之餘言而造爲異說此其道之淺陋無稽者也其論物則曰木爲金所克服陽臣十干此後世歷生之常談伏羲之時曽有之乎論民曰四民之物以貨爲本伏羲之時曷有四民之名乎謂封拜之辭曰策策始於漢而謂伏羲氏有策辭可乎祭天地於圓丘大夫之妻曰命婦周禮始有之而謂天地圓丘恩及命婦爲黃帝之事可乎相人之術起於衰世而謂聖人以形辧貴賤正賢否爲神農氏之書可乎此其名之不合者也其辭皆後世俚野之談而其尢謬者曰山月升騰川月專浮山云疊峯气云霰彩山气籠煙川气浮光雲气流霞皆唐人爲詩之語其政典篇往往竊取書易而損益之如曰惟天生民惟君奉天民惟邦本食惟民天出言惟辭制器惟象動作惟變卜筮惟占先時者殺不及時者殺皆是也或者未之察顧謂書所謂政典正本諸此而定爲上古之書其亦異哉然世之僞書眾矣如內經稱黃帝汲冡書稱周皆出於戰國秦漢之人故其書𨿽僞而其文近古有可取者此書則又僞於近代者也其後有序不著其姓名自謂天復中隱於靑城之西因風雨石裂中有石匣得此書於匣中其文絕與此書類天復唐昭宗時也豈卽靑城隱者所僞邪𨿽然聖人之經猶日月然其道猶天地然使孔子時有三墳書孔子固不得而刪存其名而亡其書孔子猶嘗言之今孔子之系易但云伏羲氏畫八卦神農氏爲耒耜黃帝埀衣裳未嘗言三皇有所謂三墳書也孔子不言安國何據而言之耶然則安國之言亦妄矣彼僞爲書者因其言而復僣襲周禮三易連山歸藏之名以爲伏羲神農之書周易不可襲則以歸藏先坤後干名黃帝者故曰坤乾其亦妄之妄者耶以區區俚野之文而欲托於三代唐虞之上是猶瞽夫懸破鏡於空中而欲自比於日月也其亦惑之甚耶於乎世之擬經者亦可以知愧矣

讀夏小正

夏小正凡三百九十餘言先儒以孔子所謂行夏之時者卽此書且以時之正令之善釋之自今觀之其書記十二月之候有關於人事者二十有七若采蕓采蘩祭鮪攝桑剝剝棗納蔚取荼之類皆備記之求其大者惟服公田綏士女萬用入學剝鱓頒冰始蠺祈麥攻駒頒馬王狩陳筋革十一事而已豈所謂令之善者止於斯乎孔子有取於夏時以建寅之月爲嵗首耳豈誠謂此書乎使此書果夏之遺書孔子曷不編於禹貢徵之間乎孔子倘見此書奚不曰得夏小正而曰得夏時乎孔子未嘗指而言之後乎孔子者乃從而實之豈固別有所受乎或者信其說遽謂汲冡書之周月觧呂不韋之月令皆本諸此果何以定其先後乎聖人之經傳之萬世而無惑者以其明道也於道茍無損益𨿽謂出於孔氏之壁成於堯舜之時謂之古書則可矣吾安敢信哉

讀汲冡周書

汲冡周書十卷七十觧或謂晉太康中出於汲郡魏安釐王冡故曰汲冡以論載周事故曰周書宋李燾以漢司馬遷劉向嘗稱之謂晉時始出者非也此固是矣劉向謂其書爲周書卽孔子刪定之餘者則非也何者其事有可疑也略舉其大者言之武王之伐殷誅其君弔其民而已其世俘篇乃曰馘魔億有十萬七千七百七十有九俘人三億萬有二百三十夫殺人之多若是𨿽楚漢之際亂賊之暴不若是之酷而謂武王有是乎所誅以億萬計天下尙有人乎周公之用人不求偹於一人其官人篇乃曰醉之以酒以觀其恭縱之以色以觀其常臨之以利以觀其不貧濫之以樂以觀其不荒以詐術防人而責人以正𨿽戰國之世縱橫權數之徒所不爲曽謂周公而以此取人乎王者之師禁亂除暴以仁義爲本其大武篇則曰春違其農夏食其谷秋取其刈冬凍其葆不仁孰甚焉其大明篇則曰委以滛樂略以美女不義孰甚焉此後世稍有良心者所不忍爲曽謂王者之用兵乃若是乎其爲文王之言曰利維生痛痛維生樂樂維生禮禮維生義義維生仁此稍知道者所不言曽謂文王大聖人而爲是言乎其文傳篇曰有十年之積者王有三年之積者霸霸之名起於衰世周初未嘗有之謂王者不以道徳而在乎積谷之多是商鞅之徒所不言而以爲文王之言可乎其他若是者甚眾及載武王伐商之事往往謬誕與書不合由此觀之決非周書謂孔子刪定之餘者非也其中若諡法周月時訓職方之篇又與爾雅月令間有合者竊意漢初書亡隱士縉紳之流所僞者以爲周書而司馬遷不察故引而用之劉向因以爲古書耳其中芮良夫篇最雅馴其曰後除民害不惟民害民害非後惟其讐民至億兆後一而已寡不敵眾後其危哉嗚呼君子之言三復其篇爲之出涕

讀司馬法

周司馬有用兵之法至齊威王欲尊用田穰苴遺法乃論古司馬法附穰苴之書於其中號司馬穰苴司馬法漢藝文志百三十篇今所傳者五篇蓋周書之存者寡矣而其言論猶有先王之遺意焉先王之兵非黷武好勝也將止亂而已此書所謂以戰止戰者得之先王之兵以愛民爲本此書所謂不因防不加防冬夏不興師者得之先王之世寓兵於農農隙講武此書所謂忘戰必危者得之以徳不以力王道之盛也非此書所謂六徳者乎正名而不尙詭王道之要也非此書所謂徧告諸侯彰明有罪者乎所謂舉賢立明正復厥職則興滅繼絕之事也所謂以仁爲本以義治之則王者之政文武之所由興也若是者非穰苴所能言其爲遺書無疑至有駁而不純譎而不正者則皆穰苴之法而亦非戰國之談兵者所能及蓋兵書之近道者也嗚呼王者之不作也久矣人心之趨下也日以滋矣於是英君謀士以譎詐爲奇以屠戮爲武若唐太宗李靖之問答惟知有孫吳之術而司馬法爲虛語矣況有出於孫吳之不忍言者乎悲夫

讀三略

三略三篇或謂太公之書非也蓋後人僞而托焉太公之言於書無所見孟子以爲天下之大老與伯夷並稱則其人可知矣三篇之中大率皆平淺鄙狹雜援軍防以足成之夫防書起於戰國之後太公之時曽有之乎中略之末謂三略爲衰世而作太公之佐文王果衰世乎其間曰攬英雄曰侵盜縣官曰姦雄相稱曰霸者制士以權皆漢魏以後之言曰非譎奇無以破姦息冦非陰謀無以成功曰豪傑事職國勢乃弱其詭謬害理𨿽太公之奴所不屑道而妄謂太公之書可乎復有六韜者其誣聖賢尢甚論六兵則皆竊孫吳之所陳至其所自言猥細煩曲無足觀者至於避正殿用騎卒之說又其僞之易見者也近世三山施子美爲之講義曲爲辧釋以其博卒不敢言其爲僞其愚陋無識特兒童之見耳而世乃傳而誦之

讀子華子

余始聞太史公言子華子爲僞書近求其書以觀其辭婉麗可喜未覺其爲僞也及詳味而徐察之始知爲僞書無疑蓋子華子程氏名本子華其字晉人與孔子同時孔子所與傾蓋而語者也夫孔子周逰四方道途所遇若楚狂沮溺荷蕢荷蓧文人之流皆不足知其意至於嘆息而不已子華子一見而得聖人之歡心亟觧束帛而贈之豈非當時之賢者哉其言論宜有過人者今所傳十篇之中語道徳則頗襲老列之防專對則仿左氏之文辧黃帝鑄鼎事不能直排其謬而曲爲之說傅防不經與晏子論儉𨿽爲近正而起人君奢侈之端答北宮意祥瑞之問善矣乃恐後世巧詐誕譎之臣作爲聲歌薦之郊廟似指漢武朱鴈芝房之事其子車氏猳之諭復竊韓愈所作栁宗元墓銘論代播州之意醫藥之技孔子罕言之則劇談之而不置八卦以宮言孔子贊易時未有也而曰坎宮震宮觧字之不類時之乖錯者甚眾以爲子華子之書豈非誣哉其首有劉向序亦與向文殊蓋亦僞也僞之者不知爲誰晁公武以爲元丰以後人以字說而知之或以爲王銍豈或然歟嗟乎人之著書上欲以淑來世其次亦欲揚聲光於不朽而僞是書旣不足以淑諸人而又不能少見其名果何爲哉果何爲哉

讀曾子

曽子十篇一卷其詞見大戴禮𨿽非曾子所著然格言至論雜陳其間而於言孝尢偹意者出於門人弟子所傳聞而成於漢儒之手者也故其說間有不純如曰喜之而觀其不誣怒之而觀其不近諸色而觀其不逾飲之而觀其有常又曰神靈者禮樂仁義之祖也又曰君子將說富貴必勉於仁若是者決非曾子之言顧其言孝有足感予者予少之時事二親嘗謂人子無所自爲心以父母之心爲心今此書曰孝子無私憂無私樂父母之憂憂之父母所樂樂之防乎其有味哉一何似予之所欲言也然少時知之而不能躬見之及今欲養而二親已莫在矣疾病篇有曰親戚旣沒𨿽欲孝誰爲孝誦其言輟業流涕者久之

讀荀子

道之不明好勝者害之也周衰先王之遺言大法漫滅浸微孔子出而修之斯道皎然復章聖人之業煥然與天地同功彼處士者生於其後務懷誹訕之心以求異於前人其心以爲堯舜之道孔子旣言之矣復附而重言之何以云云爲哉於是各馳意於險怪詭僻渙散浩博之論排擊破碎先聖人之道以伸其嵬一曲之偏智若楊朱墨翟宋鈃列禦冦莊周愼到之徒是也孟子生乎其時懼聖人之道敗壊於邪說乃敷揚孔子之意而攻黜之然後復定蓋彼之說偏駁易辧故其入人也淺可指其過而聲之也若荀卿者剽掠聖人之餘言發爲近似中正之論肆然自居於孔子之道而不疑沛乎若有所宗淵乎執之而無窮尊王而賤霸援堯舜摭湯武鄙桀紂儼若儒者也及要其大防則謂人之性惡以仁義爲僞也妄爲蔓衍不經之辭以蛆蠧孟子之道其區區之私心不過欲求異於人而不自知卒爲斯道防賊也蓋數家者偏駁不倫故去之也易荀卿似乎中正故世多惑之惜無孟子者出以紏其謬故其書相傳至今孔子曰惡紫爲其亂朱也惡鄭聲爲其亂雅樂也夫欲擯悖道之書而不用必自荀卿始何者其言似是而實非也

讀孫子

戰非聖人之得己也聖人之所爲戰者不城而人莫敢逾不池而人莫敢近無戈矛劍防弓矢之器而姦謀邪慮消沮於萬里之外是之謂道徳之師其次導之以禮樂申之以政令誅暴而伐罪救民而不求利不戰而服人不殺一卒而勝國是之謂仁義之師下此則以材相用以詐相欺而已矣若孫武子者亦其一也然其十三篇之所論先計謀而後攻戰先知而後料敵用兵之事周備明白𨿽不足與於仁義之師茍以之戰則豈非良將乎視彼恃力之徒驅赤子而防之死地者猶狼殘虎噬耳嗚呼武亦安可得哉

讀吳子

衛人吳起書六篇兵書也起嘗受學於曾子故其書間談仁義然起烏足以知仁義哉起嘗殺婦而求將囓臂與母盟其天資固刻忍之人是以見棄於曾子之門而卒以兵顯觀其論兵則孫武之亞也而武之說爲明備矣起嘗與魏武侯言在徳不在險信戰國時之名言特以無行見少於世亦可以見聖人之教入人者深而是非之公終不可泯也於乎豈不足爲喜功者之戒哉

讀愼子

世以愼到與鄧析韓非之流並稱到𨿽刑名家然其言有中理者非若彼之深刻也其謂立天子以爲天下非立天下以爲天子不猶儒者所謂君爲輕之意乎其謂役不得逾時不猶不違農時之意乎其謂用人之自爲不用人之爲我不猶舎已從人之意乎其謂不設一方以求於人不猶無求備之意乎其謂人君任人而勿自窮不猶任賢勿疑之意乎但到不聞聖人之道不知仁義之治墮於曲學而流於卑陋爾夫豈其性然哉

讀公孫龍子

君子無用乎辯也豈惟無事乎辯亦無事乎言也充乎心不得已而後言正言之而理不明不得已而後辯辯而無所明言而不出乎道則亦無用乎言與辯矣若公孫龍之辯不亦費其辭乎孔子所謂正名數言而煥然矣龍術爲白馬指物通變堅白名實之論枝蔓繁複累數千言然其意不越乎正名而己傳有之曰有徳者必有言有徳之人一言而有餘不知道者萬言而不足故善學者必務知道

讀尹文子

尹文子一卷劉向定爲刑名家書仲長統分爲上下二篇且以劉向之論爲誣然向謂爲刑名家者誠是也特善於鄧析田駢者耳其說治國之道以爲人君任道不足以治必用法術權勢術者人君之所宻用羣下不可妄窺勢者制法之利器羣下不可妄爲非刑名家而何但其爲民之心頗切末章尢中時君之使舉而行之名實正而分數明賞罰嚴而事功舉亦足以善其國然其苛刻檢柅而難於持循蹈履非王者之道以故君子不取而統獨好之遂因以斥向殆有所激而然耶

讀鄧析子

鄭人鄧析所著無厚轉辭二篇其言皆嚴酷督責之行韓非李斯之徒也嗚呼先王之澤竭而仁義道徳之說不振刑名者流著書以干諸侯用之而亡國者何限其遺毒余熖蔓延於天下生民受其害至今而未己不亦哀哉予擇其可取者二百言著於篇餘皆防之

夫水濁則無掉尾之魚政苛則無逸樂之士故令煩則民詐政擾則民不定不治其本而務其末譬如拯溺錘之以石救火投之以薪

爲君當若冬日之陽夏日之陰萬物自歸莫之使也恬臥而功自成優遊而政自治豈在振目扼腕手據鞭朴而後爲治歟

心欲安靜慮欲深逺心安靜則神防生慮深逺則計謀成心不欲躁慮不欲淺心躁則精神滑慮淺則萬事傾怠生於宦成病始於少瘳偏生於懈慢孝衰於妻子

目貴明耳貴聰心貴公以天下之目視則無不見以天下之耳聽則無不聞以天下之知慮則無不知

讀尉繚子

尉繚子二十三篇尉繚子或曰齊人或曰梁人以其有惠王問答語也三山施子美稱其有三代之遺風其然哉三代之盛未嘗有其書也非惟無兵書而兵亦非君子之所屑談也君子之道圖亂於未萌防危於旣安本之以徳禮導之以教化同之以政令使兵無自而作俟兵之起而後與戰𨿽孫武吳起爲將且恐不救而況云云之書豈足恃乎故好言兵者賊天下者也著書論兵者流禍於後世者也皆不免於聖人之誅也尉繚子不能明君子之道而恣意極口稱兵以惑眾其重刑諸令皆嚴酷暴苛道殺人如道飲食常事則其人之刻深少恩可知矣武議原官諸篇𨿽時有中理譬猶盜跖而誦堯言非出其本心是以無片簡之可取者謂之有三代之遺風可乎然孫吳之書與尉繚子一術彼以兵爲職無怪其然若尉繚子者言天官兵談制談戰威守權十二陵武議將理原官治本戰權重刑令伍利令分塞令束伍令經辛令勤卒令將令有似乎君子而實非者也予不得不論之

讀戰國策

文武之道至於春秋之世委地矣孔子之作春秋傷周道之衰也夫豈知春秋之法復委地於戰國之世乎嗚呼朝覲防同之禮不修於天子之庭禮樂徵伐之柄或輕易於諸侯之雄君臣上下之紀隳而簒弒爭奪之事起此孔子之所甚痛也然其時天下諸侯猶知以尊周爲義狼攫狐顧而不敢肆其無厭之欲蓋道之在人心者尙有未泯耳及乎戰國則不然諸侯或遣一介之使而讓周或興師臨之而徴其鼎或責王入朝一旦而遂滅其宗廟其所自來者久矣功利熾而仁義銷矣防說行而亷恥衰矣譎詐盛而忠厚之風息矣觀乎十二國之所載繁辭瑰辧爛然盈目及求其指意非謀以奪人之國則以揺人之位非間人之骨月則皆昡惑人之事或大言倨禮以激之或佯疑曲問以入之或卑聲屈體以冀其哀或正貌詐心以釣其名或揣其志而施其計非不博且富也欲一簡之合乎道而不可得豈惟不合乎道欲一簡如左氏所傳公卿大夫之言亦不可得矣先王之遺澤余化漫盡而國家繼之以亡豈不哀哉然其待士之禮猶有存者故得以廣聼周知匡扶其國久而後俱幷於秦至秦之始皇則自任其智棄天下之士而不用燔三代之言而不法巍然獨伸其尊以爲可恃而其危亂不旋踵而卽見於是戰國之遺法復委地矣悲夫

讀呂氏春秋

呂氏春秋十二紀八覽六論凡百六十篇呂不韋爲秦相時使其賔客所著者也太史公以爲不韋徙蜀乃作呂覽夫不韋以見疑去國嵗余卽飲酖死何有賓客何暇著書哉史又稱不韋書成懸之咸陽市置千金其上有易一字者輙與之不韋巳徙蜀安得懸書於咸陽由此而言必爲相時所著太史公之言誤也不韋以大賈乘勢市奇貨致富貴而行不謹其功業無足道者特以賔客之書顯其名於後世況乎人君任賢以致治者乎然其書誠有足取者其節防安死篇譏厚葬之其勿躬篇言人君之要在任人用民篇言刑罰不如徳禮達郁分職篇皆盡君人之道切中始皇之病其後秦卒以是數者僨敗亡國非知幾之士豈足以爲之哉苐其時去聖人稍逺論道徳皆本黃老書出於諸人之所傳聞事多舛謬如以桑谷共生爲成湯以魯莊與顏闔論馬與齊桓伐魯魯請比關內侯皆非其事而其時竟無敢易一字者豈畏不韋勢而然耶然予獨有感焉世之謂嚴酷者必曰秦法而爲相者乃廣致賔客以著書書皆詆訾時君爲俗主至數秦先王之過無所憚若是者皆後世之所甚諱而秦不以罪嗚呼然則秦法猶寛也

讀法言

揚雄子云法言十三篇子云爲此書嘗自擬論語而後世大儒或儕諸荀卿其自擬者僣也儕以荀卿者亦非也論語述聖人言行猶天地之化子云方且竊之焉雕鏤藻繪而蘄類之其僣甚哉然自聖人沒明道者莫尙於子思孟子彼荀卿者乃攘袂訐斥而詆生民之性爲惡其妄孰甚焉子云則不然措言持論不敢違乎聖人至其爲善惡混之說及以韋成與顏子並稱皆其不智而過言耳非若卿之妄也曰子云勝卿與曰否卿才髙而果於大言故其過多子云才劣而篤於好古故其過少其未聞道則一也曰好古曷事莽乎曰好古而不能擇義則將奚所不至故士貴乎聞道

讀風俗通義

風俗通義三十篇後漢末應劭所著今所存者皇霸正失愆禮過譽十反聲音窮通祀典怪神山澤十卷而已其辭固無他奇然語怪神之事一以理勝之足以觧流俗之又載當時人品而具評其事非按經受禮不敢略於中臆之說故至今傳而不廢也後世著書者厭常喜異設爲詭激邪曲之辯以爲髙一時𨿽可以動人而無補於世終不能如此書之傳者眾矣天下之物山嶽有時而崩金石有時而毀惟至理之言與天地並存立言之士其不可不務知道哉

讀漢鹽鐵論

鹽鐵論六十篇漢桓寛所著當武帝時兵革薦興財用匱竭而均輸鹽鐵之徵橫出天下疲孝昭卽位大將軍請詔郡國舉賢良文學問民所苦鹹願罷鹽鐡酒均輸官禦史大夫桑羊爭難之以爲不可罷寛襲其意而設爲問答之詞以盡其辧善乎其言也於乎爲天下者曷嘗患乎無財也哉天下未嘗無財也茍用之以節治之有道夫何不足之有以漢言之文帝在位二十三年免民租者近半其時非有均輸鹽鐡之徵而府庫充溢錢貫朽不可較武帝之天下卽文帝之天下而又加之以百出之斂未嘗免一嵗之租宜其富矣而反愈困乏何哉蓋文帝節儉而武帝徵伐營繕以糜費之也人君茍不節儉𨿽積金齊泰華蓄貨擬江海不至於亂未見其厭足也武帝之天下宜亂矣而文景之澤猶在人心重以霍光知所緩急從而稍稍罷其害者故一變而弭元元之憤不然漢豈可冀哉此書也其於道徳功利之際論之當矣不特文辭足法而己也

讀荀悅申監

荀悅申監五卷其論治亂興亡之理詳矣悅生漢之衰丁靈獻之際彊臣竊柄天下潰潰日非漢有悅𨿽侍講禁中而天子拱手受制知其莫之有爲著此書以宣其志悅蓋有用之材又親見世之亂故其言愈有徴據從而行之可以爲治而自漢以來鮮有言之者縱或言之特以其文辭而已著書之不足恃如是哉然秦熖之餘聖道滅息唐虞三代之大經且廢而不講爲治者視之以爲空言而共嘩笑之則夫悅書之不用又無足怪也余讀其書至曰以智能治民者泅也以道徳治民者舟也怳然失色而悲之

讀崔豹古今注

文之道有二載道紀事而己載道者上也紀事者其次也然道與事非判然二途也孔子入太廟每事問學詩而多識鳥獸艸木之名豈不以事物爲道之所寓耶舎是二者文𨿽麗無補於世終不能傳逺茍有補𨿽俚談野語亦不得而棄之予始讀太公家教其辭俚雜可笑自隋唐以來卽傳之李翺大儒也至與文中子並稱蓋其言間有合乎理者故也及觀崔豹古今注釋名辧物其言固不成章然晉時之人以文名者何限求如豹此書之用世絕少豈非以紀事故耶由此言之世之好奇防質者可以惕然而思矣

讀博物志

君子之學貴乎博而能約博而不得其要則渙漫而無歸徒約而不盡乎博則局滯而無術孔子孟子可謂博矣然而孔子曰吾一以貫之孟子謂將以反說約也則其用心可知也蓋盡萬物之變而能會之於一心窮萬事之情而能析之以一理此聖賢之所貴也索乎人所不可知攻乎道所不必知以俗驚世此曲士之所務君子不取也世稱張茂先爲博物吾觀其所著書何其異哉詩曰天生蒸民有物有則此物之至要而不可不求其理者也至於鳥獸艸木之名狀與古者之異言怪說有所不知何病其爲君子茂先獨汲汲焉纂述惟恐其不詳而於至要而當知者反無所明焉其所務若此可謂知所先後乎哉身爲輔相視亂倫悖教之事皆不之顧至於張林孫秀犬豕之徒卒見殺於其手博物之智果安在耶士不知道而多聞之爲務適足以禍其身而已

讀聱隅子

士未嘗不欲聞於後世也然徒務乎聞斯無聞矣爲其所志狹而所望者私也聖賢安顧其一身哉上之欲善天下次之欲淑來世遑遑終其身而不卹著之書以明道孔孟是也或者覩其烈光傷己之不若悼世之不見稱亦述諸書以自表若揚雄王通之流其自爲之意深而衛道之功寡君子病之矣至於黃晞聱隅子之爲又慕乎雄通而作者也晞蜀士生宋仁宗時其言論不違理者頗有之然晞狠愎無忌人也故防然自信而不疑其論以漢髙杯之言爲仁以屈原爲愚以張良得聖人之安蕭何得聖人之變劉向得聖人之力以唐太宗爲武王之後一人論性則詆孟子之言爲非是皆其大謬者不知道而務名無怪乎其然也然其間謂井田肉刑鄕飲裏選冠禮家廟之法不復弗足爲治又以生不能澤物爲恥嗚呼晞亦有志之士哉

讀朱子感興詩

三百篇後無詩矣非無詩也有之而不得詩之道𨿽謂之無亦可也夫詩所以列於五經者豈章句之云哉蓋有增乎綱常之重關乎治亂之教者存也非知道者孰能識之非知道者孰能爲之人孰不爲詩也而不知道豈吾所謂詩哉嗚呼若朱子感興二十篇之作斯可謂詩也己其於性命之理昭矣其於天地之道著矣其於世教民彛有功者大矣系之於三百篇吾知其功無媿𨿽謂三百篇之後未嘗無詩亦可也斯道也亙萬古而不亡心防而得之豈不在乎人哉

讀陳仝甫上宋孝宗四書

予始讀仝甫論史諸文見其馳騁爲驚人可喜之談以爲仝甫特尙气狂生耳未必足用也及觀其上孝宗四書不覺慨然而嘆毛髮森然上豎嗚呼仝甫豈狂生哉蓋俊傑丈夫也宋之不興天實棄之使孝宗之志不伸者史浩沮之於前湯思退敗之於後及仝甫上書之時孝宗之初志己衰矣當隆興間孝宗茍聞此言將不逾時而召用之寧使同甫至【闕】

報死於布衣而不用哉設用同甫聼其言從【闕】則未必無成功而卒不用者天也宋之不【闕】

孝宗也興亡天命非予所知予所憾者以同甫【闕】而不得一展以死又豈非天哉展弗展不足以論同甫予所深悲者世愈下而俗愈變士大夫厭厭無恥有言責者不敢吐一辭況若同甫一布衣乎人不以爲僭則以爲妄得全身進退以死於牖下若同甫亦幸矣尙何不用之足【闕】世之相逺二百年而【闕】相下如此使同甫而見之當何如耶

遜志齋集卷四

欽定四庫全書

遜志齋集卷五

明方孝孺撰雜著

夷齊

聖人之道中而巳矣堯舜禹三聖人爲萬世法一允執厥中也不及不謂之中過亦不謂之中請卽此而論之伯夷叔齊孤竹君之二子其父將死遺命立叔齊父卒叔齊遜伯夷伯夷曰父命也遂逃去叔齊亦不立而逃之其後周武王伐商去隠於首陽山恥食周粟遂餓而死孔子嘗稱之曰古之賢人孟子嘗稱之曰聖之淸誰得而議之哉𨿽然抑有說也先君之國受之於祖宗者也父子傳次以嫡以長古之制也易此必亂昔周太王三子長防伯次仲雍次季歷太王欲傳位季歷以及昌防伯知之卽與仲雍逃之荊蠻以順父志以成王業孔子稱之以至徳且曰民無得而稱焉夷也茍知父志欲立齊當效防伯順父之志隠然退避於治命之日不當行己之志顯然辭譲於亂命之餘也叔齊亦不立而逃之幸有中子以托國焉茍無其人其如先君之社稷何湯武之徵伐卽堯舜之揖譲天下歸周天之命也潔身自逺斯可己矣何乃恥食其粟獨食其薇也庸非周土之毛乎斯皆過乎中者也於乎亷頑立懦足可爲百世師過中失正恐未臻乎堯舜禹之道此孟子之所以譏乎其隘而孔子至徳之稱在泰伯而不在夷齊也厥防深矣

有子

孔子旣沒天下之好爲言論皆自托爲孔子之徒而竊擬其說以折義理之得失至孟子時相去猶未逺而其言己紛然淆亂不可勝辧孟子毎深斥其非然亦不能止也不幸重之以秦火孔子之防言幾不復存於是儒生愈無所憚肆口恣意摹效語言不特托爲其位而直以孔子自命孔子之言滋以不醇今雜出於諸子家語禮記之書者多附防鄙妄不可盡信者也然孔子時詩書錯繆賴孔子修而定之故人不惑於邪說今孔子之言乖亂甚矣後世無聖人者作則其說何由而有定耶猶幸其出於道術不明之時其論不能精深故學者得以窺其缺漏而知其爲僞不然其禍可量也耶喪欲速貧死欲速朽未必爲孔子之言然未爲甚過也有子聖人之徒奚於此而疑之以中都棺槨之制而謂不欲速朽以命子夏冉有之荊而疑不欲速貧此尢誣聖人且誣有子也孔子之於仕止皆曰有命何汲汲於得位而先之以子夏與冉有耶使孔子誠急於仕乃急於行道也豈爲不欲速貧哉爲貧而謀仕於蠻夷之地瞷且趨焉惟恐不得者鄙夫之所爲曾謂孔子爲是乎四寸之棺五寸之槨攷諸王制參諸人情使君子致仁愛於其親非特不欲速朽也欲速朽者自爲之道不欲以身爲天下費也棺槨之美者事親之道不敢以天下薄其親也二者固各有當矣有子賢而知道者奚疑於此而非之此不惟非孔子之事決非有子之言也孔子之道猶天之賦物物受之者各異而因其所受者皆足以有成故其言近而未嘗不該乎逺淺而未嘗不極乎深上而可通乎下粗而可溯其精及其門者惟顏子庶乎近之而未至也孟子以下皆未免滯而未化矣有子未及孟子其言豈能似孔子哉爲是說者非惟不知孔子亦未知有子者也故觀論語春秋者當因其辭以求聖人之意觀禮記諸子者當以聖人之意折其詞

鬻拳

鬻拳以兵諌楚文王而自刑左氏稱之爲愛君余謂不然君臣之際固有常道矣賢者之事君不爲違道之行以危身不爲難繼之事以駭世順其常不徼異名守其職使後可法如斯而己不敢僥幸以圖志之必達事之必成也故君有過舉則積誠以諌三諌而不從則避其位而去之安可臨之以兵脇之以威而刼其君哉語之而不聽則詟懼之咄吒之俾不敢肆此制嬰兒之術耳烏有北面事君而以嬰兒視之哉先王立爲上下尊卑之分俾爲臣者嚴守之而不敢僣所以杜亂也馬之在原野三尺牧豎鞭之而無罪及加覊靮而入君之閒𨿽國之貴臣不敢視其齒而蹴其芻豈誠重馬哉尊其爲君之所禦也齒馬蹴芻細故也先王所以嚴爲之禁者其慮天下深矣況以兵刼其君者乎或謂君爲非義則將危社稷大臣以安社稷爲心行權以格君宜若無罪焉是豈得爲權哉事固有可以行權者矣然賢者猶難之若君臣父子之分天下之大經也父暴而違道子烏可行權而誶父乎舜聖人也瞽瞍頑夫也舜視其父之惡防防然順之不敢見於色設於詞舜豈不欲格父哉盡子之道而使父化乃所以格父也紂之暴可謂甚矣箕子紂之戚防子紂之兄二子皆賢人也至親且賢事暴君而不敢失人臣之禮或屈而爲奴或待其亡而去之二子豈不知社稷重於君乎終不忍刼其君者知君臣之大經重於社稷也鬻拳之君𨿽有過非紂之甚鬻拳爲臣非若二子之親且賢乃忍刼其君而不顧蓋激於小忠而不知大義者也焉得爲愛君乎君子之予奪人將以法戒於後世不可茍也刼君而謂之曰愛君將使姦臣亂賊欲行簒弒之事者皆挾愛君之名以自文其禍後世可勝道哉然固左氏啟之也

鄭靈公二首

天下之事成於大度之君子而敗於私智之小人智之於人固可以成事然用之以私意則流爲詭詐險側而智能之士莫爲之用故惟足以取敗大度之士其計謀畫防未必過於私智之人惟其度足以容物故有智者爲謀有力者爲戰有才者爲之治所爲無不成所欲無不得蓋惟不自用其智乃能役舉世之智而私用其智者適足爲眾智役此事之必致者也人之度量相去亦殊懸矣世有棄萬金如涕唾者亦有吝杯羮而不肯與人者自棄萬金者言之則巳之所處者大而他人爲愚自吝者言之未必不以己爲智而笑他人之妄也周衰諸侯之事亦多吾觀鄭靈公之死未嘗不深哀其智之小而笑其失君臣之道至於不忍杯羮之故而殺其身也且靈公非愚也其不與子公之羮亦非誠吝也特忿子公之笑而言夢爲輕也故不與之羮使其夢無徴而乖其素望此兒女子相詭之恆情小人譎詐之私智爾子公怏怏而染指笑而赦之召而賜之可也靈公欲殺之則過矣茍知其心不忠果不利於宗廟正其大罪而誅之亦可也卒不能決遂死於子公之弒計其所爲豈不愚甚矣哉君臣之際難矣尊卑之禮不肅則必至於僣上下之情不洽則必至於離惟賢主能嚴其分於朝廷防同之時而洽其情於私覿燕享之頃朝廷之儀或有不欽𨿽親賢有所不避燕享以和樂爲本茍察其末節細禮而罪之則人人自危簒殺之事或階之以起故當容之以寛推之以恕使人咸得盡其情則嚴不至於離而和不至於僣矣靈公旣不能預嚴君臣之分陵夷至於鼎爼之前而方責之小禮逞詭詐之智靳於杯羮以取彊臣之憤其致殺身豈足怪哉故巵酒杯羮防物也善用之可以重於茅土之賜不善用之干戈酖毒皆由於此人君自非以度容天下而挾小智以禦其臣𨿽食之以大牢皆鄭靈公之續耳豈足爲智哉

禦臣之術難矣禦小臣之難不若禦大臣之難禦大臣之難不若禦權臣之難也小臣有善賞之可也有過罪之可也大臣有功而賞之浮於功則驕不稱其功則怨有過而罪之當其罪則怒不當其罪則肆然猶不敢爲亂也至於權臣則不然其威足以懾百姓其勢足以脇人主其喜怒足以爲禍福故善禦權臣者能陰銷其威而使國之大柄歸於己者上也其次則莫若制之以禮嚴之以分惠之以恩使自戢其權而不至於僣又不能然則不取其怨怒而巳取其怨怒則危矣世之取權臣之怨怒者非爲責其政事而然也非爲詰其專橫而然也其始出於爭不急之小務蓋侮慢之私智怨蓄於纎防芥蔕之中而禍發於簒國弒君之大昔之所聞不可勝道而靈公之於子公尢其最著者也子公之爲鄭卿蓋久矣靈公始立而爲君徳澤不加於境內威令未信於朝廷其於國之權臣宜撫之防之徐而收其柄銷其威然後國可得而治也不勝其一笑之憤靳杯羮而不與以取怨卒致弒逆之禍烏得爲智乎今夫吾力足以勝人而後嘲之侮之唾罵之以致其怒故毎鬭則勝茍不自量而好侮有力之人未有不勝於人者也況子公者久執鄭國之政於嗣君之立得杯羮之賜則誇以爲榮決然而靳之不與寧不失其素望而慙同列之人乎雷同而受辱𨿽鞭撻不足較而恥一人於千百人之中其辱甚於死何者恐爲千百人所笑也況子公斗筲飲食之人而挾無上之噐其得志於杯羮則喜否則爲亂固小人之常情其罪安足論乎獨靈公之失則世之禦權臣者所宜知也昔者漢文帝以諸王入繼國統絳侯周勃挾誅呂氏之權常有徳色帝待之益莊一旦臨朝而問谷錢決獄之數勃不能對慙愧流汗遂謝病不敢居相位不責其徳色之不恭而引職事以問之若文帝可謂能禦權臣矣蓋勃之功烈聲威素行於臣民茍責其不恭其心怏怏未必服禍或因之以起矣吾固假之以寛置而不問而以其職問之文帝豈不知其不能對哉出其不意問其所當知使其不對而自慙慙而不敢怨怨而不敢怒其驕慢之虛气至是索然銷鑠而無餘天下之大柄不待發於聲色而盡歸於巳𨿽有勃軰十百亦無足異矣此其得禦權臣之道者也使鄭靈公有文帝之行烏有殺身之禍哉後之人主不幸而遇權臣以文帝爲法而以靈公爲戒庶乎其無患矣

豫讓

士君子立身事主旣名知己則當竭盡知謀忠告善道銷患於未形保治於未然俾身全而主安生爲名臣死爲上鬼埀光百世照耀簡策斯爲美也茍遇知己不能扶危於未亂之先而乃捐軀殞命於旣敗之後釣名沽譽世駭俗由君子觀之皆所不取也蓋嘗因而論之豫讓臣事智伯及趙襄子殺智伯讓爲之報仇聲名烈烈𨿽愚夫愚婦莫不知其爲忠臣義士也嗚呼讓之死固忠矣惜乎處死之道有未忠者存焉何也觀其漆身吞炭謂其友曰凡吾所爲者極難將以愧天下後世之爲人臣而懷二心者也謂非忠可乎及觀斬劍三躍襄子責以不死於中行氏而獨死於智伯讓應曰中行氏以眾人待我我故以眾人報之智伯以國士待我我故以國士報之卽此而論讓有餘憾矣段規之事韓康任章之事魏獻未聞以國士待之也而規也章也力勸其主從智伯之請與之地以驕其志而速其亡也絺疵之事智伯亦未嘗以國士待之也而疪能察韓魏之情以諌智伯𨿽不用其言以至滅亡而疵之知謀忠告己無愧於心也讓旣自謂智伯待以國士矣國士濟國之事也當伯請地無厭之日縱欲荒棄之時爲讓者正宜陳力就列諄諄然而告之曰諸侯大夫各受分地無相侵奪古之制也今無故而取地於人人不與而吾之忿心必生與之則吾之驕心以起忿必爭爭必敗驕必傲傲必亡諄切懇告諌不從再諌之再諌不從三諌之三諌不從移其伏劍之死死於是日伯𨿽頑不靈感其至誠庶幾復悟和韓魏釋趙圍保全智宗守其祭祀若然則讓𨿽死猶生也豈不勝於斬劍而死乎讓於此時曽無一語開悟主心視伯之危亡猶越人視秦人之肥瘠也袖手旁觀坐待成敗國士之報曽若是乎智伯旣死而乃不勝血气之悻悻甘自附於刺客之流何足道哉何足道哉𨿽然以國士而論豫譲固不足以當矣彼朝爲仇敵暮爲君臣靦然而自得者又譲之罪人也噫

樂毅

樂毅不防二城夏侯太初以爲庶幾乎湯武蘇子瞻以爲行王道之過余曰鄙哉二子之言也天下豈有行王道而不興者乎觀人之賢否當先觀其所爲之事求其事而不得當求其用心之邪正湯武所以伐人之國其心曷嘗有利天下之意乎不忍斯民之困於塗炭挾大義而拯救之使取錙銖之非義殺一介之不𨿽奉海內之籍而歸之湯武不肯正目而視也其心顯然著於天地之間故防一城取一國他國之民惟恐其來之不速翹足舉首而望之此其爲王者之師也使湯武之心少出乎利匹夫匹婦將持耰鋤而逐之矣何以爲湯武哉彼樂毅之師豈出於救民行義乎哉特報讐圖利之舉耳下齊之國都不能施仁敷惠以慰齊父子兄弟之心而遷其重噐寶貨於燕齊之民固己怨毅入骨髓矣幸而破七十餘城畏其兵威力彊而服之耳非心願爲燕之臣也及兵威旣振所不下者莒與卽墨毅之心以爲在吾腹中可一指顧而取之矣其心己肆其气己怠士卒之銳巳挫而二城之怨方堅齊民之心方奮用堅奮之人而禦怠肆巳挫之讐毅𨿽百萬之師固不能防二城矣非可防而姑存之俟其自服也亦非愛其民而不以兵屠之也誠使毅有愛民之心據千里之地而行仁政秦楚可朝四夷可服況蕞爾之二城哉湯武以一國徵諸國則人靡有不服毅以二國徵二小邑且猶叛之謂毅爲行王道可乎湯武以義而毅以利成敗之效所以異也蘇子乃謂王道不可以小用小用之則亡王道特患乎人之不行耳小用之則小治大用之則大治猶之菽粟之療饑小食之則不死恆食之則充實奚可謂菽粟不可少食而寕噉糠覈之爲愈乎太初曲士不足論獨惜蘇子之易於言也

曹參

天下有不治之治而君子有無功之功非通乎道者不知也人皆知治之可以治也而不知求治而得亂人知有爲可以成功也而不知有爲適足以獲罪者功與罪固非人臣之所計而治亂之來不可不審也孔子曰如有王者必世而後仁昔甚疑之以爲王者之於仁宜其致之速奚待歷世而然哉及觀乎古之求治太急而致亂然後知孔子之言百世不能攺也夫民新脫於創殘之中不休息之於無事而遽騷之以制度文爲之說使勉而從我則所以仁之者乃所以暴之耳凍溺之人不可以近火久餒之人不可以飽食出溺而近火者必僵餒甚而飽食者必死且火與食者豈有殺之之心哉求其速生乃逺其死之道也故善治天下者先以不治治之曹參之相惠帝日以飲酒爲樂掾吏縱酗置而不問弛然不復加意於政教朝廷之間幾於亂矣而海內以治何邪若參可謂知治亂之方矣秦之亡不在乎無制而患乎多制不患乎法疏而患乎過宻使參而相漢復苛推而詳禁之是續亡秦之焰而熾之也故參寧受無功之名而不忍圖有功以禍當世則利澤陰施於斯民民安於漢而不離漢業借以久逺者參之功也史以參比蕭何參亦自謂不及然何非參比也何智謀𨿽過於參而不學故干戈甫定而役民大治宮室其意務媚於主而無撫民之心參茍居何之任必不爲此以何代參則何亦不能如參之明於國體而無所變更也漢茍無何則參之才足以立法茍無參而他有才者繼之則漢之法亂矣天下易得也而安之爲難安之爲易也而使民安於吾之法爲甚難參蓋嘗聞君子之道矣故其所爲近道如此而先王安民制治之大法固不止如參之所爲而己也於乎道之不行也久矣哉

婁敬

將興之主惟恐人之無言將亡之主惟恐人之有言天下固非一言所能興亡也求其興亡之故未嘗不自一言始以一言之善而取之天下之賢者必曰取善若是之周也吾奚爲而不言以一言之非而罪之天下之賢者必曰其諱過若此之甚也吾曷爲而與之言人皆欲告以善是集天下之善於其身也人不欲告以善是以其身推天下之善也有此二者而欲不興亡皆不可得也漢髙帝以雄武之姿匿智下意以用當世之俊傑旣夷剪海內可畏者而廓淸之亦可以少休矣聞婁敬遷都之說卽奉宗廟百官而從之夫敬徙謫之虜布衣之人山東之賤夫耳語其辧不若陳陸語其智不若張蕭無夙昔之故左右之薦卒然脫挽輅而入見若渉無人之廷而論國之大事其術可謂甚疏其禮貌可謂甚野矣在廷之臣見其言論必且笑其妄而帝卽日下詔與之俱西如不能視者從相之言不能聽者觀人之指屈天子之貴斂絕世之威而惟敬之信當時不以爲輕動後世不以爲無謀而子孫果安其利是知善不必自己出貴乎能用人之善人君不必兼眾人之所長在乎因人之長而用之髙帝之才非能逺過於人也智非能慮事而皆中也其不可及者有容人之量也唐太宗好學有謀愈於髙帝然所爲不及帝之盡善者量不若也能用魏徴之言智矣而幾致不能容徴誅蓋蘇文而伐髙麗武矣終以不用道宗之言而敗太宗器量狹以能勉彊從善故致貞觀之治及功成治定驕气漫盛而無以制之故量盈而惡人之言古之聖人明道以勝私使其心海受而天覆用其善不計其他取其智不忌其名任其力不奪其功恭黙南面若無能然而舉世之賢才咸爲之盡而莫敢負之夫能使賢才皆爲已用則其所爲與出於吾心何以異乎髙帝常自謂能用三人傑故勝項氏三傑帝素所重者用其言爲甚易未足以見帝之美疏賤如婁敬而用之不疑此漢之所以興也

條侯傳論

天下之賞罰必有所受受於人者必制於人大夫受於諸侯諸侯得以賞罰之諸侯受於天子天子得以賞罰之惟天子之大柄受於天而天不屑屑然與之較古之聖人恐其無所畏而肆也於是立史氏以書之史氏者所以賞罰天子而立天下之大公於世故天子之所賞而濫天下莫敢問史氏得以奪之天子之所罰而僣天下莫敢言史氏得以予之天子之身所爲有當否乎其下者莫敢是非也史氏秉大公之道是非之故天子之賞罰信於當時史氏之賞罰信於萬世天子之賞罰可以賤貴一世之人而史氏之賞罰可以懲勸於無窮榮辱於旣死君子謂史氏之柄不在天子下彼以其位此以其公也使史氏之予奪而不以其公後世何所取信哉漢初輔相之臣多出於一時亡命屠販刀筆之流其人皆習熟世故迫於利害善避禍趨變而堅守臣節求諸髙惠文景四世間如王陵周亞夫輩無數人而亞夫尢得大臣體在景帝時以爭皇后兄信及匃奴降王之封忤防遂用他事下獄以死夫封無功者以亂先帝之法納外國之叛臣以啟爲臣不忠之心此誠宰相之所宜爭也亞夫爭之豈爲過哉彼景帝者私刻忍人也欲封其後之兄而亞夫不從其心固有殺亞夫之端矣特未得其名耳及降王而不封其怒宜愈甚特無以屈其說故忍而未發官甲楯之告景帝方幸其有名以誅之遂卒寘之於死求其所爲事確乎有大臣之風景帝罪之者私恨也爲史者宜有以明之而司馬遷反詆之爲守節不遜以取窮困嗚呼人臣如亞夫乃可謂之不遜乎夫朝廷之禮君臣之分固有當遜者矣至於爲一事而亂舊典起邪心爲害於國甚矣茍阿意希防從而附和之此小人反覆之計謀一身而不顧職業之所爲烏可謂之遜乎人臣者以義守職以忠事君利害有所不卹茍畏窮困而安利達則無所不至矣亞夫之心豈以窮困爲戚者哉遷不稱其能守官而詆其不遜不閔其死不以罪而悲其困窮史氏之論若此何以信於後世此吾嘗論遷善紀事而不知統善陳辭而不能斷有良史之才而不達君子之道亞夫傳之類也

霍光

霍光以朴直見知武帝輔少主廢昌邑立中宗功烈爲漢伊尹而身死受赤族之誅世嘗疑之曰是烏足疑哉光之獲全其軀亦己幸矣賞罰生殺予奪者天之大柄授之天子使奉而行焉者也故是六者惟天子得專之然猶不敢私任其喜怒好惡以爲輕重而一決之於天功懋焉而後賞曰非我賞之也天賞之也罪盈焉而後罰曰非我罰之也彼得罪於天也其於生殺予奪莫不裁之於天而不敢預存於心以可專之位持之以恭謹至於如此猶且或有不中禍及於身而殃及乎子孫況於無其位者乎且以伊尹之聖以徳則天下莫加以位則爲之師而當阿衡之任以功則相湯取天下致太平三世而至於太甲其格於天而著於民亦巳久矣其於太甲也未嘗廢之特奉之居憂於先王冡上俟其修徳而迎之以歸其於進退宜無不可時之人孰敢非之然而伊尹旣復政於君卽決然請去其位不敢略有顧戀遲畱之心何者誠知天之大柄不可以久持也夫伊尹聖人不任其私以賞罰生殺予奪亦昭昭矣猶畏且愼如此彼霍光者自度何如人哉以徳則僅若恆人以功則非有平暴亂安宇內之績特以謹願偶爲人主所信而托以非常大事計其平日操天子之柄以制羣下者幾何年矣其於輕重緩急己不能無私意行於其間乎哉【疑衍】然立昌邑旣不審隨數而廢之天下之人見其所爲蓋已側目視光者久矣非特天下之人吾意中宗未立之時亦疑光之爲人矣不待參乘而後疑之也爲光計者當中宗之初立社稷宗廟旣有所托不負先帝顧屬之心卽宜力辭而引去不許則宜辭朝廷之政不與而以列侯就第庶可少紓中宗之疑而息眾庶之怒光則不然一歸政而不受則肆然而居之至於身死而後巳且中宗是時年近壯矣其於民情國體究之熟矣光曷不思乎當昭帝之初立燕王上官之變非昭帝之明光之誅其得免乎在執政未久之時且若此更廢一主之後其生殺予奪賞罰之際妄用者多矣使重有告於中宗光其可免乎吾故曰光之不底於戮幸也以其昧於去就之義而不知天之大柄不可僣持也𨿽然光不學無術其昧於去就不足責也中宗之待光宜亦不能無過焉當歸政之時封之以上國榮之以顯號優遊以師傅之禮而擇【闕】

其【闕】之權使光有明哲之知禹雲山等知威權之不可以太盛而思退戢之道焉光身死之餘豈有赤族之禍乎故赤族之誅不在禹雲山謀逆之時而在光秉政之日中宗之疑霍光不在許後之死而在乎廢昌邑之時故取族滅者非禹雲山也光也光之得罪於天非廢立也僣持天之大柄也嗚呼世有不幸而居光之任者得吾言而思之其可免於禍乎

丙吉

君子之於天下盡人事而後徴天道天道至防而難知也人事至著而易爲也捨易爲而求難知則爲不知先其防而後其著則爲失序堯舜禹益相告戒之辭詳矣傳道則曰執中用人則曰九徳治民則曰六府三事至論天道則歷象授時之外未嘗有片言焉三聖賢之於天道豈有所未達哉棄所宜爲而求之恍惚詭誕之域者固聖賢之所不取也宰相之職上有以格君下有以足民使賢才列乎位教化行乎時風俗美於天下倫理正而禮樂興中國尊而夷狄服有生之倫各遂其性而無乖戾鬭爭則可爲盡職矣不必漆漆然探其所難知以爲觀美也能盡其職𨿽日月失明寒暑不節無害其爲治職有未盡使天地位而萬物育亦安所益於民乎漢史稱丙吉不問死傷而詰牛喘以爲知大體此非君子之言民不知道至於相殺傷於都市之內政教不振而俗隳壞其爲變亦甚矣豈非宰相所當憂乎捨此不問而恐陰陽不和何其迂且妄也子路問事鬼神子曰未能事人焉能事鬼不先盡事人之道而事鬼且不可況不務人物之性而徴不易知之天道烏在其能爲相乎且宣帝時俗之獘非特相殺傷而己一歲中子弟弒父兄妻妾弒其夫者二百二十餘人幾不可以爲國吉不能佐其主以仁義使革風易俗陷斯民於禽獸而惟一牛之問謂之知所緩急不可也漢儒之學泥於術數而不知道其流至於蔽而不通愚而信怪𨿽可稱如吉者猶溺焉而不以爲異況不足稱者乎天下猶人身然風俗血气也災祥肥瘠也戕刺其體膚而不問見瘠者而問之人必以爲惑矣察於細而忽於巨惑莫大焉而以爲知大體可乎然則洪範之說皆不足信歟非然也庶徴九疇之一也必以人事爲之本盡人事而後徴天道者吾之所知也信災祥而遺人事者漢儒之謬洪範之蠧也非君子之道也

黃霸

漢史稱黃霸爲相功名損於治郡時昔者嘗惑之謂豈有才如黃霸而不能爲相者乎後觀其爲張敞所奏然後釋然知其故蓋宣帝不能盡霸之才非霸不能也天下之患非才之爲難而用才者之爲難夫騊駼駃騠可以不載駕而致千里不遇善禦之人𨿽欲一日百里不可得也宣帝善任守令而不善任相知愛民之情而不知爲國之體其天資善察好挾數以用而持法太嚴丙吉魏相之徒號爲賢相不過逡逡然行乎防墨之內醇謹僅足而巳非能有所創建施爲可爲後世法也豈二子之才止於此宰相之功業視人主人主善任相𨿽中才亦足以爲治不能任相𨿽俊傑不能以成功霸之治郡時得以意操縱斷制行於民而達於境內故可以得人心及入而爲相欲飭法令則人將以爲過欲行教化則人將以爲迂欲守亷隅則人將以爲拙沛然行於一郡而莫敢禦者今皆窒沮而不可惜乎𨿽有有爲之才安能立不可爲之功致不可得之名哉其敕上計吏之事教化之一端耳眞宰相之所宜爲古之人先務教化【闕】霸豈爲過哉張敞遽毀訐之謂其教民爲僞而宣帝亦遽聽之蓋宣帝之素志以爲漢家自有制度從事乎督責苛刻之間而惡聞教化之說久矣敞之言正與帝意合故帝信敞不疑而尢霸之非霸𨿽欲有爲豈可復得哉王猛慧黠小才非有絕人之智超世之量符堅斬除異議之臣而親任之卒並彊國而雄視海內非猛難遇用猛者難遇也任人以位而不假之權猶不任也假之權而不用其言行其道猶無權也今霸治郡則爲良吏爲相則爲恆人任之以良吏之道彼則以良吏自效也束之以恆人之制𨿽欲不爲恆人安可致哉噫才有餘而不用者士之責也用之不能盡人之才者人主之責也

東漢

天下之患固不可逆料而預防之也吾計禁乎此後世之患出乎彼吾謀杜其西後世之患生乎東禍亂之端神藏而鬼伏常發於人所不疑之地而起於世所倚賴之人𨿽知者何由而盡備哉然古之善慮國家者毎事揆其始而考其終喜其成而憂其敗四海之事千載之業綜包參覈於吾之胸中而定他日爲患大小緩急推其得失而爲之偹使禍害之發不至於亂亡則庶乎可以盡吾心焉耳固非迷塞消沮能使之久而無患也武王周公之初定天下其心豈不知封建之獘必至於並吞削弱而不振也哉然恐易此道而更爲異法未必若封建之可以安且久也故且勉而爲此使治之有道者可以無亂失其道者亦不亟至於亡不敢過爲矯激難守之法以爲將來患也乘舟而渡水時有覆溺者人終不以一溺而廢舟駕馬行逺或有躓跌之失人終不以一跌而不駕在乎補其罅漏不完之處習其馳騁疾徐之節使愼之而己前漢王莾之簒在乎元成失道上無明主下無正臣故莽得恃太后之勢而行簒竊之計非以三公輔相委任之權太重而然也光武過懲其獘而力矯之不任三公以事而政歸於臺閣其後遂成宦寺之禍而漢卒以此亡光武以爲莽之得成其簒者權太重耳今吾奪其柄則其害可除矣孰知宦寺之禍反有甚於輔相者乎此不熟究其大小緩急之故也夫莽之簒以母后臨朝外戚預政而致然豈委任太專之罪哉光武能著爲令典藏之宗廟俾後嗣有幼君在位當選厚徳大賢之士爲三公以輔之而不許母后外戚臨朝預政則其害可以息矣不此之思而惟罷三公之制宦寺之興始於此矣蓋宦寺恆以傳閨閤之命受𦇤褓之寄而妄作威福茍外有良輔以持其柄內無母后爲之依怙𨿽曹節王甫充溢乎宮闥亦何患哉可疾者不疑而疑輔相末路之獘也遂使三公除拜皆以賂遺宦者而得𨿽欲免乎亡亦難矣三公之位古所謂共天職治天民者也茍擇當世之賢才而置諸位撫手而責其成功可也專橫之禍何自而致哉事變亦眾矣然不察之以至明推之以至公處之以至當狥斯須之細故而輕於變更惜哉光武之銳於求治而未達乎大體也

漢章帝

治天下之患莫甚於矯前世之失而過於中天下之事可矯也而不可過也然矯之急者必致於過失火之家三日不熟食走而躓者終身不禦馬躓與火豈馬與食之罪哉而爲之不食不禦此矯之過也蓋懲之甚者攺必速畜之久者發必肆方其前人之所爲不合乎心其心悱然思有以易之而未能一旦據可爲之勢力矯其獘不暇顧理之是非則所失者愈多矣往昔之事類此者甚眾𨿽漢章之賢亦未能免乎此也魏曹丕謂明帝察察章帝長者章帝豈眞長者哉其天資亦明帝之流耳聞羣臣言前代過於苛刻故深矯之以寛其寛也或過乎中而時自出其所爲又恆過乎嚴是以當時文物典章𨿽有可觀者而朝廷幾於不治內則以皇后之譛殺四貴人而廢太子外則竇憲奪公主田園而不能加罪張林楊光恃勢貪殘而不知省鄭以太尉言竇憲而收其印綬以死此其失反有甚於明帝何足爲長者乎漢之稱長者以其持心謹厚而無害以徳化人而人自服之也若文帝者是也而章帝非其人也文帝嘗曰長者固殺人乎然則無罪殺貴人譴三公縱貴戚酷吏虐民而不問皆不得爲長者明矣斯其矯獘不以道之過也王者之道不貴乎太寛亦不貴乎太察太察則善者或不能自容太寛則惡者或可以茍免二者俱政之獘不足以爲中道明帝失之察章帝矯枉而兩失之然章帝之心稍近乎寛非明帝比也漢四百餘年曆二十四帝稱善治者僅數人而章帝與焉其功徳可少哉且猶不能盡善也今有善弓惜其偏而欲矯之也必問諸弓人豈智之不若哉其智專且習也欲矯天下不求天下之士而問之謂之智可乎章帝賢矣惜其不得天下之士而輔之也

嚴光

君子之處世必乎仕則忘其身必乎不仕則忘其民忘身不智也忘民不仁也皆非君子之事也譬之水之在川通則流障則止隨其所遇而水不與力焉故隠不求名仕不規利各當其宜而已嚴子陵之不仕光武或以不事王侯爲子陵之髙子陵豈爲名髙而隠者哉使有意於隠而偃蹇不屈以邀人主之尊禮則樊英之流釣祿位之術耳吾知子陵不爲是也賢者非事君之爲難而行道之足貴故量其主而後入察其幾而後動不使吾君有得賢不任之譏吾身有竊位負國之愧子陵與光武布衣研席之舊知其志趣徳量之淺深審矣茍光武推誠善任子陵寧不少貶相輔以濟斯民乎以其事觀之不任三公而政歸臺閣大臣以切直死者有之羣臣以非防而見罷黜者有之子陵剛介人也不黙黙以固位必諤諤與之爭光武豈能堪之與其用而使人主有疏薄故舊之嫌則孰若不仕以全君臣之義哉此子陵所以爲君子而後世莫能窺其本心者也王良友人誚良曰不有忠言奇謀而取大位何往來屑屑不憚煩也嗚呼爲此言者其知子陵之志也乎易曰君子見幾而作子陵近之

竇武

禍恆發於大忽而事多敗於不斷爲天下之大事者當畏可恃而危埀成不以已之有恃而易人不以彼之不足偹而肆志故所舉無不成而身完功立竇武之謀誅曹節王甫其志可謂忠矣而身不免受其殃世常悲之不知武有以致之也宦官擅政天下之所同惡也陳蕃及同謀之士天下之所稱以爲賢者也女爲太后而身爲大將軍以天下之賢而誅天下之所惡宜乎去之如拉朽發腐事之成可以萬全而卒不成者以恃其可成而忽之也宦官之威行於中外久矣其根榦盤結宮省甚固爲誅之之計當使防謀預定於外一旦防在廷之臣白太后及帝防而夷之如雷霆之擊山嶽之壓使之不暇生變拱手伏則不盈朝而大患去矣今武則不然自五六月謀之至於九月而始發言於太后者再三而蕃復上防陳其罪惡請太后宣示左右及攻其同黨不嚴爲之偹而從容歸府使宦豎得發宻奏刼帝爲變其失計不已甚乎執犬於牢猶恐其噬而以兵自衞況節甫宮省久吏烏可謀誅之而不爲備哉武蕃之賢非不知此特忽其不足畏故耳爲計旣疏遂使太后變遷身亡家滅海內賢士戮殺殆盡而漢隨以亡其志𨿽忠其才不足稱矣小人之謀害君子其爲心忍爲慮周爲計決故君子多不能免君子之誅小人持以不忍之心行以疏略之計而不虞其足以爲害故反受其禍者甚眾此天下所以治難而亂易忠義之士於是無所成功也有國家者可不愼其始哉

崔寔

昔者觀孔子之書見其於子貢仲由之徒善於說辭必深折而重抑之明足以億事未爲有過也而傷其多言以仕爲學未爲違道也而惡其口給而近佞心常以爲惑奚孔子不貴於言若是耶及觀戰國之際天下之士皆棄道徳仁義而不修以口舌磨切世主而覬勢竊柄大者亡人之國小者自殺其身又甚焉者著爲邪說以爲後世害紛然出乎斯道之外流於刻薄荒鄙誣民敗俗之歸而不自知也然後喟然嘆曰此孔子所以聖乎其預知之矣凡亂之生必有所始也芻靈之獘必至於以人殉葬象箸之獘必至於瑤臺璚室孔子之教人以勿易於言而周卒以口舌縱橫之辧而亡夫言豈可茍哉快意於一言或足以禍萬世發憤立一事或可以禍異時矯當時之失不求古今之變而輕於持論非知道者也彼崔寔者獨何人哉憤時君之柔闇則論柔闇之失可也遽爲邪說不顧理之是非而謂凡爲治者必以嚴而治以寛而亂此豈理也耶周秦之效夫人之所能識也寔不察乎此而亟稱宣帝之賢夫宣帝漢室基亂之主苛以爲明忍以爲斷督責以爲能當斯世也斯民競知其可畏而不知其所可愛於是髙惠文景之澤竭矣譬猶服金石恣聲色之人其外𨿽若未衰而其中之虛壞己甚至於元帝繼之稍失其術則漢因以衰非元帝之罪也寔輕信而不知道敢爲異論而不顧其無稽至誣文帝以嚴致平何惑妄之甚哉漢之久而亡者文帝之功也且使宣帝處文帝之時是生一秦也宣帝固非秦比也率其所爲行於甫定之世則其異於秦者幾希而豈能治哉治道固有本末先之以政教而後刑罰者秦漢以下皆是也文帝能參之恭儉忠厚之化故治其餘則守法而已故未旋踵卽不免於危漢室至於光武猶再榮之木其膏澤將盡矣明章能扶植培擁之僅至少康孝安以降漸衰而亂固其理也自非仁賢若文帝承之猶恐其不救而寔欲濟之以嚴刑峻法此欲救將萎之木而斷其根鄙哉愚儒好髙之論也仲長統乃從而稱之此其知與寔何異哉自孔子之末學者不明道而阿世韓非之愚至以堯舜爲土木而以刑罰爲膏粱所聞者卑而所習者陋無怪其爲此言也漢之諸儒惟賈誼董相及王吉爲庶幾如寔與統時人所推爲大儒而其論至於與韓無異於乎其所從來逺矣豈特寔之罪哉

馬融

馬融以通經術稱名儒旣事梁冀復爲作章奏請誅李固節義喪敗而不惜蓋其心在乎利祿也然卒不免冀手未幾髠笞徙朔方二者無一得而徒取惡聲孰若不食冀祿之爲髙哉茍謂事冀爲不獲己當其欲害李固杜喬之初毅然引大義而爭之以此得罪死有餘榮曲附姦回以圖身利而終蹈乎禍豈不足爲患失者之戒乎

趙苞

趙苞爲遼西守鮮卑刼質其母而攻其城苞曰昔爲母子今爲王臣義不得顧私恩力戰破之母遂遇害余曰苞善守官矣然而未知義也千金與盈尺之璧孰重人必曰璧重函璧之櫝與千金孰重人必曰千金重璧固重於千金矣以櫝而敵千金不可也君固有重於親者親亦有重於君者使守一城而君在焉城存則君存城亡則君亡冦𨿽刼母以脇降吾盡死以存君可也苞之所守者漢之君恃此以爲存亡乎抑土地而已乎如土地而已土地者璧櫝之類也固不宜以此易母而不救也況善於謀者未必失君之土地乎彼鮮卑者眾多而可以計取性貪而可以利誘其質母而攻城也所欲得者貨財耳能出數十萬賂之而以母爲請彼樂得吾之利未必不從者也茍利未足盈其心則求而避之彼𨿽得吾城吾徐以計攻之未有不勝者也不此之圖而使母死於冦手𨿽可以存天下君子猶不忍也況一城乎義者合乎道而宜乎人心之謂也不可以固而不知變也棄母以全城與全母而棄郡其非義則一然不若棄母之愈甚也權其輕重使合乎宜上不失親下不失職惟達於義者能之惜乎苞之不足以及此也

許劭

不以窮達易其守者君子也不以治亂攺其節者良臣也屈挫於困約者必不能不驕於富貴處衰世而爲亂者豈能效忠於平治之時乎許劭謂曹操爲治世之能臣亂世之姦雄昔人以爲確論余意劭特畏其刼而陽爲好言以恱之耳姦黠之人譬之虎豹豺狼明主在上制之以法束之以威虎豹豺狼之去夜而就白日特不敢肆其噬囓而己豈遂化而爲麒麟騶虞也哉夫能臣者以義處其身以道事其君惟以忠國家成事功爲職而身之禍福用捨不與焉如漢諸葛公唐之郭子儀者近之矣故受任於敗亡之際復起於退閒之餘有蓋世之功而欿然不居挾震主之勢而人不之忌彼其存心積慮一本乎至誠而不以絲毫之僞雜乎其間是以上而君安之下而民悅之其功業之盛卓乎無繼者以是故也彼曹操者以權詐爲智以巧譎爲略寓誅殺於嘻笑藏猜狠於簡易此其事主禦人應物達變者捨詐與譎莫先焉故𨿽梟張烏合於一時能盜漢之天下而不得天下之心使其遇英明之主譬如彭越之歸漢李宻之降唐亦終爲誅滅而後己何以爲能臣於治世固當爲亂世之治臣操何徳而堪之吾故曰劭之論刼於操而發耳非所以論操也

華歆

士固有徳有餘而不善用者然操履不失乎正𨿽不長於用無害其爲士也若華歆者專制一郡拱手而見奪於人其才不足稱矣又不能固守而役於曹操爲之弒天下之母此誠小人之無恥者而當時謂之良徳有徳者果如是邪史乃以其少時鋤地得金視而棄之與管幼安揮去不視分優劣幼安百世之士淸介之行老而不衰與其初志正稱以歆比之不啻犬豕之於神龍懸絕甚多世俗論人槪以小亷細謹信其大節早年所踐料其平生義士仁人不以可欲惑志而好名之士多飾詐以釣名夫豈可不深辧邪

諸葛孔明

以庸常之人而問於賢人君子者人之情也以賢人君子而求所不及於庸常之人此非人之恆情而君子之盛節也爲天下之大事者必力行乎眾人之所難勉使所爲果有服乎天下然後可以驅馳籠絡天下之士而用之茍無以大異乎眾人則爲人役之不暇何暇用天下之士哉諸葛孔明以布衣至於爲相而人不以爲速以討賊爲已任而不任將帥人不以爲自用兵敗而功不成人不以爲無勇斷一國之政賞罰予奪無所貸人不以爲專世皆謂孔明才智之可以服人而不知不自肆其才智而取諸人此孔明之所以服人也三國人才吳爲眾魏次之而漢又次之然漢之孔明二國之司馬懿周魯張陸之徒皆不能及當是之時天下一孔明耳而無所與讓及其爲相顧乃深有資於僚佐而懇懇求忠益之言以孔明之賢豈待乎僚佐之益舉全蜀之士豈復有出於孔明智慮之右者乎賢人君子之用心也逺而期望也大常自見其不足而不見其有餘常恐已闕之不聞而不敢謂人言爲不可惟不自恃其才智也故能用舉世之才智茍露其才智與人角錙銖分寸以求勝則有才智者皆吾敵也吾安得而用之孔明之爲相欿然虛已以求聞已之過秦漢以下爲相者皆不及也而陳壽之徒比之爲蕭何豈不辱孔明哉事功之成敗不可以論人也久矣禹稷與天地並而顏子陋巷之窮人伊尹佐商有天下而伯夷餒死無以自存其身之所處殊其所爲又殊其志之所向亦殊孟子獨謂顏子可比禹稷伯夷與伊尹皆得聖人之一偏若孟子可謂善觀人矣夫善觀人者不以所至爲優劣蓋成敗利鈍天也天之所命𨿽聖賢有所不能爲聖賢之道寧有不至哉其所不能者非道之過也以孔明之賢興漢而致治其素所蓄積者不幸而功不成天也安得以成敗論孔明哉推孔明之心伊尹周公之亞也而其所未至道不逮也使孔明聞道則爲聖賢矣惜乎其未有聞也於乎道不勝其才智玆其所以爲孔明也歟然其過秦漢之士則逺矣

龎統

三代之時人才皆本於學故有才者必明於道徳之要知道者必通於爲治之法自周室旣衰上不知所以教下不知所以學於是人各就其性之所近而攻之而學術治才析而爲二天下之士明於經術者未必能見諸事功優於世務者未必能本於學術其獘至於秦漢之間世主以儒生爲無用而司馬徽之論人才亦謂儒生俗士不識世務識世務者在乎俊傑其謬豈不甚哉儒者之道大之無不該細之無所遺近不以爲易而不舉逺不以爲迂而不爲固無有不達乎世務而可以爲儒者也其不達世務者謂之非儒可也安可謂儒生不足用乎自徽所稱者觀之若諸葛孔明之言論事爲其不中乎道者鮮矣謂孔明非儒者不可也然徽以孔明龎統並稱吾竊有疑焉論者惜統早死故功業不及孔明余謂使統不死終非孔明比也孔明之學庶乎王道而統之言皆矯詐功利之習劉璋之迎昭烈或說昭烈就取益州昭烈恐失信於天下統則請就其來迎而襲殺之昭烈之不卽從所以堅益州之民服從之志猶有王者之用心也統獨切切焉欲奪璋之位其器量何淺哉王者患乎徳不道不洽不患土狹民防也昭烈居荊州之地能諭之以道俾民樂生而趨義吳蜀之民固將棄其主而歸之矣茍爲不然以四海之眾而見奪於亂臣所少者豈地與民哉統不能輔其主以仁義敷大信於海內而導之爲齊桓晉文所爲之事其才智不足稱矣安在其爲俊傑哉或者以昭烈得益州故能抗吳魏不知其不能興漢之業者自取益州始昭烈非有匹民寸地之基特以區區之信義感激人心所至人皆樂從之及乎虜璋而據其位由是魯肅得以讓誚闗羽孫權得以分裂荊州而昭烈之聲威損矣此功名之心勝而不知道術故也先王之智謀兵力非能逺過於後世其能以弱制彊以小服大獨何耶以其養才立教無不可用之學無不知道之人也夫行一法而使弱可彊小可大𨿽不求功利而功利豈不逺哉而世主顧忽之以爲儒生不可信之言【之言疑衍】謂之善治殆猶未也

諸葛誕

諸葛氏兄弟三人仕於三國才气𨿽不相類然孔明之下瑾與誕亦人豪也誕當司馬昭僣竊之時拒賈充之說起兵討之事𨿽無成身不失爲忠義豈非凜然大丈夫乎世俗乃以是訾之謂蜀得龍吳得虎魏得狗爲斯言者必賈充之徒自以鬻國弒君取富貴爲得計論人成敗而不識逆順是非之辧者也豈非揚子云所謂捨其沐猴而謂人沐猴者邪

晉論二首

書不可盡信也而紀載之詞爲尢甚同時而仕同堂而語十人書之則其事各異蓋聞有詳略辭有工拙而意之所向好惡不同以好惡之私持不審之論而其詞乂不足以發之能不失其眞者鮮矣況於世之相逺或數百年耳不聞其言目不覩其事身不預當時之得失意揣心搆以補其所不足而增其所未備或有所畏而不敢直書或有舊恩故怨而過爲毀譽或務奇愽而信傳聞之辭或欲駭人之視聽而駕爲浮辧自左氏司馬遷班固不能免乎此獘況世之庸史其能傳信而不誣哉茍不因人君之賢否以考其政之治亂因行事之忠詐以定其人之功罪而欲盡信史之言則姦邪或幸免而無所懲豪傑之士咸有遺恨矣司馬師之於魏莽操之流亞也東闗之敗以司馬王儀引罪於已而殺之其暴虐不仁狼虎而冠者耳史氏又謂朝廷欲貶諸將師不許曰此我不聽傅公休之過也諸將何罪悉宥不問而削其弟昭之爵師一人也兵敗一事也由前之言則爲小人由後之言則𨿽君子無以加之將孰據而信哉使二者俱得其實何暴於王儀而仁於諸將乎其必不然矣蓋盛徳無繼者善多閟而不彰姦雄有後者惡多隠而不著師兄弟連執魏政弟之子遂奪魏而有天下子孫諱其先祖之惡而史氏亦畏而不敢直言故於師之紀傳則過稱其美於儀之事則謹志之以防見頌師之美不亦輕於信乎孟子於武成取二三冊武成以聖人之事孟子猶不信而非之況庸史之所述姦雄之事爲柰何盡信之乎信其所宜信而斥其不可信者此篤於信者也徒信而不知其非安在其能信乎孟子非不信書也不爲茍信乃所以善信也余非不信史也蓋學孟子而未能也【防見下疑有缺】

有天下而無天下之慮是以天下與人也天下固非知慮之所能守也然而先王終不敢忽人事而不修以爲盡吾所當爲俾無復遺失然後可以奉承天之與我之意天之子奪豈偶然哉其得也必有所自其失也必有所致天非不欲人得其全且久也然數百年而僅一見者人不能盡其道天𨿽欲與之而不可得也拔人於眾庶而命之官孰不欲其久哉其或不免於危敗者有以致之非其君之不與也自書契以來享國最久者莫如周本於積累之深逺固然矣求其經久保大之法上輔乎天道下宜於人情山川艸木之性鳥獸虫魚之類莫不曲盡而各有以處之堯舜之治不若是之詳也聖人豈好爲是煩悉乎不若此而至於亡者皆閼天之命君子不謂命也漢之境土分裂數十載自司馬氏父子襲蜀虜吳起而一之可謂盛矣其赫然南面而帝不惟識者知其宮闕將傾子孫不保姦雄外國亦掩鼻而笑之而何法盛尢其去兵過蚤立子非賢之所致孰知其失有大於此者乎誠使法立而制定余教遺徳流溢於海內𨿽刻木持以面南諸侯臣民猶將稽首屏息而尊事之況君之嫡乎中國外國不使相淆彊弱富貧不使相懸上下有分內外咸敍𨿽揖讓而治可也奚獨於兵之恃晉之君則不然禮失於上而不知法弛於下而不舉風俗獘壞而不能振教化缺失而不能修視其朝則大臣分黨而相軋貪墨而無厭視其野則姦民雜處於近畿而不爲之防庶人奢縱僣侈於下而不爲之禁𨿽以中才之主繼之不能免於亂矣況騃豎悍婦居乎位而重之以倫頴之徒犬防之屬哉懿師以狡計詐力潛攘黙竊歷數世而後得僅一傳而失其十九骨肉相殘卒爲彊敵所轢籍有國以降未有子孫受禍若此之甚爲中國害若斯之酷者也豈非取之不以道守之無其具故耶取天下而不以道者禍必及其子孫漢之呂氏唐之武氏宋之金冦或戮及其妻子或後嗣幾無遺類𨿽人事之變亦天道之不可誣者然此三代者以其有守之之具故危而復安衰而復盛而晉之旣防累有簒弒之禍以其治具之不完也取天下而不以道是以天下禍其子孫也守天下而無其具是使子孫禍天下也

司馬孚

斯道之在天下猶日月之在天也滛風怪雨彌時而止日月未嘗不行乎其間亂臣賊子恣橫乎世而天理之在人心者終不少變秦能滅六國之君而不能使六國之民不思其故主王莽能竊漢之位而不能使海內之民一日忘漢之徳力可以服人身而不可以服人之心智可以擾人紀而不可以滅天之道先王所以欲明斯道於天下者豈誠欲務迂逺難行之事以爲觀美乎其意以爲茍徒用法以禁之使不敢爲邪不若使之各知斯道自不能爲亂之爲愈也周自昭穆以下皆可以亡國彊侯鉅伯環擁而疊興皆可以兼並然而卻視竦顧莫敢發口萌犯上之言者非其勢力之不及特以斯道猶有存者畏受悖道之名而不忍也秦之土地兵力豈皆過於諸國哉卒至於刼其主而不顧者彊暴之俗教化不明君臣上下不知道也一家之敗必始於不學之人一國之亂必興於不教之地天下之禍常發於無道之國先王必以教化爲先務而不敢忽者豈茍然哉曹氏以詐力得國而不知所教當是之時斯道不明甚矣故丕叡父子坐席未暖而司馬懿已瞷其旁而欲攘取之臨終涕泣托以幼孤少不合意則引其手而易其位如易偶人然公卿大臣迎合將順莫以爲非積習旣久至於弒君簒位以爲常耳而不復怪蓋舉中國而從之矣而其宗室之中若司馬孚者獨懇欵悲痛不忍與其謀子姓爲天子而身爲王公可謂尊顯矣獨慚愧若不忍居者身死於晉猶願爲魏之貞士夫魏之亡已久姦佞小人若賈充之徒咸以爲堯舜之禪無以過而孚獨拳拳懷其舊君豈有所求而然哉吾以是而知𨿽大亂之世斯道未嘗亡國可以滅而斯道不可滅也求之二千載間生於逆亂之族而不爲所變者三人司馬氏之孚武氏之攸緒朱溫之兄全昱皆能知簒逆之非惟攸緒辭位避去不受寵祿爲最賢孚固非全昱可及然卒至受王爵而不辭其歸與全昱無異全昱故羣盜惑於利而失其本心無足異者惜孚知忠而不知遷義之方也使孚爲魏而死謂之魏貞士可也魏亡而不仕乎晉謂之貞士亦宜也旣分土而居之是與師昭無別矣猶欲自托爲魏臣其不智豈不甚哉𨿽然孚當廢弒之際不失臣禮使曹氏之臣皆能如孚師昭𨿽暴終不敢奪魏而自立也然則孚焉可少而斯道烏可忽哉

殷浩

自先王養士之制亡而天下無全才士之生於世者其學術各隨世之所尙而變觀乎世之所尙而士可知也西漢尙經術故士多通經而達理東漢尙風節故士多能自重而不役志於利祿唐尙諌諍故抗直之士眾惟晉祖虛而尙淸談故士之生於是時者能以恬淡寡欲治身而以簡朴不煩鎭俗釋然有等貴賤齊死生之意王導以此興江左謝安以此勝符秦庾冰王彪之之流皆以此見重於世士之用學術猶工人之用器器之用𨿽不同然利者愈於鈍有者愈於無挾其所聞知以應當世之事其不合者鮮矣方未用時計畫規度天下之得失利害素已定於心及居乎位則舉而施之如出物於懷入手於袖取金帛於藏而陳之中庭快乎其無難沛乎其不窮矣宜其無不當也若諸葛孔明範仲淹身在布衣而已有宰輔之志人亦以其志望之及其得志果不失人之所望是豈待言語而見哉以言語自表異者類多誇誕之士若殷浩者誇誕之尢也人莫貴於自知自知而後可以知人晉疑桓溫勢盛而借浩抗之浩自計才智可以敵溫否乎溫握兵擅命久矣使才智與溫等猶不易況浩不及而居之不辭求免於禍難矣彼溫者志趣𨿽有不純而其才足以有爲且當是時晉室之衰甚矣使浩爲相能與驩然相下說以安國家利社稷不當以相軋而以信義諭之溫必感奮而恢復其外浩修爲相之職而輔其內不越數年中原必可復也浩不此之究而輕動自用爲不能爲之事而圖不可圖之功疏姚襄而致其敗信敵國之間而自將以襲人其智術之疏殆與豎子無異固識者之所竊笑而俟其敗者卒取廢辱豈溫之罪哉溫謂用爲令僕其宜欲以浩爲相浩不惟不可將相亦非其所能爲也蓋浩率易而不知國體觀其欲殺蔡謨固知其人之誕妄而不可有爲矣其視導安之持重嚴簡相逺不亦甚哉非名不足以取士而以名取士者又多失於虛名之人唐四防李元平及浩者皆名過其實者也自古不覈名實而取名實不副之人其不敗者幸也

郭巨

郭巨埋子世傳其孝嗟乎伯奇順令申生之恭君子弗謂孝也大杖不走曽子不得辭其責從父之令然且不可夫孝所以事親也茍不以禮𨿽日用三牲之養猶爲不孝況俾其親以口體之養殺無辜之幼子乎且古之聖人行一不義殺一不辜而得天下不忍爲之故禹思天下有溺者猶已溺之稷思天下有饑者猶已饑之放麑不忍君子羨之況子孫乎巨陷親於不義罪莫大焉而謂之孝則天理幾於泯矣其孝可以訓乎不可以訓其聖人之法乎或曰茍爲不孝天曷以賜之金吁設使不幸而不獲金死者不復生則殺子之惡不可逃以犯無後之大罪又焉得爲孝乎俾其親無惻隠之心則已有則奚以安其生養志者固若是歟徼幸於偶耳好事者遂美其非義之行亂名教而不察甚矣人之好異哉豈其然乎或者天哀其子而相之歟不然則無辜之赤子不復生矣

王彪之

人恆病乎才略不足應天下之變才略足以應變而或不適乎事理之宜則其病反有甚焉者是以君子不特貴乎才略之優而尢貴乎用之得其當譬之干將莫邪用以誅擊盜賊則爲義用以爲盜賊之事則爲亂用之同而所用異善惡判焉如水火故君子有時而智有時而愚皆以適夫義而已焉可茍乎桓溫之於晉猶漢之曹操魏之司馬懿也少緩不死則簒晉必矣入朝而廢海西公是簒弒之漸也於斯之時立朝之士才足以任天下之重力抗大義而拒之使犬防之徒無所肆其噬囓之姦則善矣不然則奉身以死之亦可以明事君之節乂不能然則狂稱疾勿預其事焉或可也而王彪之於禮儀未定大姦動色不知所爲之頃乃爲之艸具儀制朝服當階神采毅然定太后令而廢其北面正嫡之主此何爲也哉眾情疑懼方若鋒刃之迫膚而能處之從容正色厲聲決以大事非勇者不能也然使彪之能以是折溫於朝奮笏擊之豈非剛正不屈之大臣哉助彊臣以廢其主作其聲勢以成姦謀其罪不在郗超之下而後世猶謂彪之爲才能之臣才固才矣惜其不善用也宋侍中謝朏當蕭道成自立使之解宋主璽綬陽爲不知引枕而臥朏才智非彪之比然於廢興之際能全乎義孔子所謂其愚不可及者殆朏類耶

梁武帝

疫癘之生必自內不足者始疫癘不能擇人也內有不足則虛虛則自疑自疑其疾疾有不至者乎異端邪說者道之疫癘也其入人者外【疑作內】虛無主而多疑者必先奸之飫於粱肉者不求藜藿身無罪戾者不問赦宥豈忽於味而薄於惠哉足且無疑也梁武帝以帝者之貴區宇之富驍雄英果之才力足以奪取人之國家勢足以制萬姓修短之命及其志得功成顧屈辱於佛乘素車食瓦器服庶人之衣冠而願爲其奴其志獨奚求乎蓋生於疑且悔也恆人少壯時挾勇往之气爲逆理異常之事以爲當然而不怪至於旣老而所爲畢成所志盡獲其气亦且衰矣於是追計平生之所爲可愧可恨者雜然心目之中思可以自贖之術而一灑之當此之時有告以佛氏之說者必將善而從之矣武帝以詐力攘人之國而弒其君滅其子姓其用兵略地攻戰捍禦無辜而死者以千萬計春秋旣髙靜思而熟念之孰非可悔者乎悔甚而疑疑而思釋之之道觀佛氏之說有觸於心以爲惟此可以贖吾之罪凡佛氏所禁者皆不敢爲佛氏所云利益於身者皆不吝而爲之卒至捨其身而不顧而不知其終無補於危亡也佛氏之大指歸於誕妄武帝之所務又佛氏之所賤棄者豈恆理也哉王者之法有贖刑惟殺人不可贖使殺人而可贖則殺人者愈多矣天之常道善惡各以類應爲惡而知悔少貸其罪則可矣今其言謂𨿽窮防極暴之人能幡然自悔則可以成佛是教人視爲惡爲無罪而啟僥幸之門也其妄不亦甚乎且有爲而爲善者爲利無爲而爲善者爲義以義存心者爲君子以利存心者爲小人利於免罪而爲善其心已陷於小人而梁武欲以此自釋固已蔽於擇術矣欲免於禍得乎使梁武稍明王道知前之所爲不足以順天服人則勉爲仁義正家而正天下子弟輯睦小民親附則可爲善國矣棄所當爲而惟異端之從蔑倫悖教無事之時子弟已叛於下身幽於盜賊擁兵者環顧而不救憤怒而相屠不至身死國亡而不已向之所爲適以爲害夫豈有利哉古之聖人不忍殺一不辜行一非義而取天下所以正其始也不敢捨仁義禮樂而左道小數必屛絕之所以善其終也始以詐力終以異端此梁武之所以亡也

魏孝文

昔者舜命臯陶曰明於五刑以弼五教周人亦曰伯夷降典折民於刑豈非禮者刑之本而刑者禮之寓乎故禮之與刑異用而同歸出乎禮則入乎刑法之所不能加者禮之所取也春秋聖人用刑之書也而一本乎禮酌乎禮之中參乎其事之輕重斷以聖人書法之繁簡則春秋之防可識而天下難處之變可處矣文姜桓公之夫人而與弒其夫其罪爲重故於其去魯也削其姓氏曰夫人孫於齊哀姜閔公之母而與聞乎故其罪爲輕故於其去也不削其姓氏而曰夫人姜氏孫於邾然其事𨿽殊而子無讐母之義則等也是以於其葬也皆謹書之而無貶辭焉其稱孫於前以正天下之大義書葬於後所以全母子之至情皆本乎綱常揆乎人心合乎伯夷之典臯陶之刑而無悖者也元魏馮太后酖其子獻文帝而獻文之子孝文帝宏爲馮氏行期年之喪動循禮制君子取焉先儒有爲異說者以爲非所當服其說謂孝文於馮太后有不共戴天之讐烏得而爲之服吾意不然天下固無無父之國而豈有無母之人哉獻文於孝文則父也於太后則子也母𨿽不慈子不可以不盡子道使太后有殺子之心而不果殺爲其子者尙不宜以欲殺已故而弗爲服況孝文乃其孫而可以父故而讐祖母乎知其親而不能推其所當尊禽獸異類之道也因吾之親以推吾親之所親因吾之尊以推吾親之所尊此聖賢之教所以異於禽獸異類而爲萬世通行之典也母殺其子而孫得讐是知有父而不知父之有親也豈人情與天理乎假而不幸遇若文姜之母預殺吾父爲子者欲讐之則子之弒母與婦之殺夫其罪固無以異弒母而復讐欲爲孝而益重其不孝猶且不可故聖人於文姜之卒書葬以明母子之恩況馮太后直哀姜比耳母生之身而母殺之死者且不敢怨而孫乃欲追讐其祖母而絕不服喪果何義者乎論者徒知父之讐不共戴天而不推孝子之於親縱受其虐不敢疾怨固非常人之比茍惟伸子之情而不明父之於母猶吾之於父是惟知有父而以祖爲路人商鞅韓非之法猶不至此顧欲妄援春秋以斷之春秋之義曽若是戾乎故馮太后之殺子固獲罪於春秋而非子孫之所得讐也孝文之盡心乎喪禮其於禮也合矣其於人子之情厚矣孔子曰人之過也各於其黨觀過斯知仁矣聖人於人之過求人之仁而論者乃於人之美而求其過其亦異乎聖人之教而甚於責人也哉或曰子無讐母之義固然矣唐之武后論者惜五王不告於廟而誅之何也曰馮太后之惡惟在乎殺子故孫不得而讐之武氏滅唐之宗廟社稷殲唐之子孫易唐之國號是唐之簒賊也子𨿽不忍讐之唐之祖宗其捨之乎五王爲唐討賊中宗勿與知焉其可也是亦春秋之意也故春秋之法罪輕而不悖乎禮者不以公義廢私恩惡大而爲天下所不容者不以私恩廢公義能權事物之輕重然後可以用春秋不然其不受誅於春秋者鮮矣

崔浩

子路問成人孔子答以臧武仲公綽卞莊子三人者之所長而必謂文之禮樂而後可其意猶若不足於此者殆誦而思之以爲何成人之難如此耶旣而得其說然後知聖人之言窮萬世而不可加損也徒智而不能無欲則將舞其智以爲姦徒勇而不能無欲則將恃其勇以爲亂無欲而不能燭之以智行之以勇則將局爲狷固陷於愚僻而終不能有成兼斯三者而又有禮以節之樂以和之庶乎合於君子之道矣不然三者特一行耳操一行者天下豈少哉秦漢以下諸葛孔明視成人爲近之張子房備是三者而禮樂不足謀海內之事無遺防可謂智矣而未能不離乎詭棄三萬戶而不受辭權利而不居可謂無欲矣而未能不近乎矯報讐秦項之間不遺知力可謂有勇矣而未能皆合乎義然比之當世之士則無過子房者矣固一世之傑也若聖賢之大成則豈如斯而止哉拓拔氏之崔浩嘗自謂其才可儗子房而稽古過之浩信多智矣【闕】不肯屈爲之臣及遇髙祖則曰沛公殆天授遂從而輔之不去子房非茍云爾也君子莫先乎擇主有濟世之術而不知擇可輔之主則爲棄其術遇可輔之主而無濟世之術則爲速其禍髙祖寛厚長者子房知能用吾術可以有功能不受其位可以免禍也故天下旣定則欲引而去之使君臣之間坦然無疑昔之料敵制變出人意表者今皆斂戢韜祕不使毫髮發見於外說客謀士之態一旦化爲醇儒靜士而人不之覺髙祖𨿽欲疑之豈可得哉此子房之智也浩之主氐羌之雄猜暴之人耳而浩之術又皆出乎推步占驗譎怪恍惚之說參之以揣摩縱橫之辧智術蓋於其國權勢行乎羣臣之上使人主忌其智同列畏其威固有致禍之道矣況重之以專挾之以私觸其所甚諱者暴之於外而身不知退卒取族滅豈足異也哉子房旣智而守之以無欲故全浩以智濟其欲則歸於不智而已人之有智猶地之有水然用之順其道物資之以生地利資之以成茍無以制之則浪溢泛濫適足以爲地之害君子之爲學必也本乎仁繇乎義立乎其大者而用其智智發乎仁義天下之大智也不仁而欲用其智幾何不爲崔浩哉

蕭懿

大臣之義守死非難也死而利國家安社稷爲難使惟知守死之爲得而不顧社稷國家之存亡烏在其爲大臣也哉齊東昏之惡浮於昌邑王逺甚率其所爲亡齊決矣蕭懿之入爲尙書令也誠有忠藎之心告於宗廟擇其昆弟之賢者如寶寅輩而立之而廢東昏以侯還第則齊祀可延姦雄執兵柄者𨿽有跋扈不臣之心亦無自而作矣懿則不然知其主之昏狂而不能爲之計斂手就戮而卒無益於天下惟憂其弟之爲國患而竟亦莫之能禦也𨿽曰守死不二而豈足爲忠乎𨿽然晉宋齊梁之間彊臣陵上不少顧忌視廢辱其君如易奴懿勢可以爲亂而不忍爲也其才固短於應變而其執志不回豈非亦可尙哉

甄琛

人君之職爲天養民者也然一人至寡也天下至眾也人君果何以養之哉惟用天之所產以養天民而已五材百物不能自察其可用而用之故人君者導之以取之之方資之以用之之要使生乎天地之間者不至於無用用天下之物者不至於無節此君人者之職也後世人主不知其職在乎養民而剝民以自養凡物之適於用者盡籠而取之而與民爲市於是茶鹽之類皆屬於官而責其稅於民民弗惟不防其利而橫被其害者多矣此豈天地生物之意邪元魏甄琛請罷鹽池之稅其言曰一家之長必惠養子孫天下之君必惠養兆民未有爲人父母而吝其醯鹽富有羣生而其一物者也善哉乎斯言天下名言也而當時羣臣有沮其議者以爲其禁旣罷利歸富室而小民不獲預語其障禁倍於官司夫利爲豪彊者之所擅特不能制之以法使然耳誠能爲之制俾逺近之民以口多寡受鹽立官一員聽其爭鬭之訟而不取其利豈非王政之善也哉上有好利之君言利之臣繇是甄琛之言世俗訾笑以爲迂而不適於用不知世俗之所謂迂者皆先王之所取也

沈約

爲非常逆理之事者其身𨿽周旋俯仰於眾人之中而其心常懷慚防愧於獨居深念之頃方其年壯气盛猶可以自勝及乎年邁而衰气餒而病所爲之事與所負之人或見於影響或形於夢寐凜乎在前皆其讐敵此理之自然而豈自外至哉齊侯之彭生呂后之如意司馬子元之賈陵道王淩沈約之齊和帝皆是物也而是物者非果能爲禍祟也穿窬之盜多夢牢獄巫覡之流多覩妖怪彼其心之所慮習之所積有以致之耳齊和帝之天下爲梁武帝所奪使其靈則梁武當見之矣何爲而但斷沈約之舌哉國家之勢已歸於梁假若沈約不言其能止乎不禍梁武而禍約非齊和帝能禍約也利其國之亡而賣之以圗富貴其心惴惴然未嘗不內愧於天天固有斷其舌之理矣君子之學仰不愧天俯不怍人天與鬼神且不能違之而何夢寐之見乎故心無愧怍視死猶生也將死而覩鬼神異行者多行可愧者也

袁粲

管仲王者之罪人也孔子蓋恥稱之然至於論其功則深許之爲仁管仲之非仁孔子寧有不知者乎終不沒其善而與之者其意以爲律之以王道則天下無全人有功於王而不免於誅則人不復知尊周爲美而亂臣陵上者愈肆矣故取其事而不究其心稱其可稱者而其罪自不能掩聖人之行法如雷霆霜露𨿽以殺伐爲威而生物之意未嘗不寓乎其間大義與大仁兼用而不相悖人焉有不勸者乎後世之好爲言論者持法太刻而責人太備或以已之不及而意人之皆然極排曲詆使義夫智士不獲自全乎世此大患也沈約齊之鬻國小人袁粲宋之忠義大臣也粲拒蕭道成而不納結諸將而謀誅之勁气峻節可比漢王陵王允凜然有古豪傑風視禇淵輩直狐防耳其計之失在乎知人不審而以謀語淵乃淵負粲而敗非粲負社稷也使天未遽亡宋斬道成而夷其黨於粲何有哉其不能成功者特以威權去已道成之勢已盛而然非粲過也約不明其本心而文致細故以罪粲謂粲不肯當事門無雜賔物情不接故及於敗此何足罪粲乎論人之事當考其時君之所好惡攝裳露脛於朝廷之上則爲慢渉水之攝裳𨿽及股不可謂之不恭何者非其本心也宋明帝以苛暴禦下不欲政出羣臣內外之臣有威望者必剪除之粲不敢招權以抗其君故遺釋勢利使其君不疑競進趨附之徒卻去而不與接事君之義宜是也夫豈有過哉約攘利鄙夫不達君子之道觀其罪粲之言其心可知矣區區富貴曽何足言而求之者棄名節損禮義不顧軀命而惟恐失之如約之所得不足以當一笑甚至於鬻國弒君以固其寵而卒不免悵悵而亡奚若守道以死之爲愈乎後之患失而貪得者視粲與約亦可以知所處矣

周齊之事

姦雄之主國其慮患極於精防防禍極其周宻除其所忌惟力是視不使有萌蘗之存其爲計莫不自以爲工矣而不知禍患之生常出於其慮之所不及力之所不能報應之速不失分寸而其圗人者適以自圗滅人者適以自滅也觀於周齊之事何其著明哉初髙洋旣簒魏氏而奪其國忌元氏宗族彊盛恐其久得民心而復興也悉聚而殺之其心以爲無足慮者矣後十九年而髙緯爲宇文氏所虜髙氏之族皆死於宇文氏卒與元氏無異宇文氏之計行亦自謂莫之能侮矣後五年而後父楊堅拱手奪其位宇文之族幼子單孫無一存者其受禍之酷亦如髙氏焉髙齊之滅元氏當陳武帝永定己夘宇文氏滅在宣帝大建辛丑始終僅三十三年而三姓相滅俱盡而無遺當其盛時气焰熾然逞其威虐於勢窮力屈之人自意𨿽天不能違之而瞬息俯仰之間灰銷澌盡同歸於殄滅然後知天道不可誣也區區智力曽何足恃乎三代聖人不肯殺一不辜而取天下者非惟道之當然不忍以一身之貴富易子孫無窮之禍也故無功而得天下禍其身者也殺人以逞而欲保其國家禍其子孫者也

隋文帝

隋文帝以詐力取尊位其子侈縱以致敗亡君子陋之至與秦並稱然當時戶口蕃殖國用富溢外國𨿽彊大不敢少與之抗若漢唐之盛矣夫果何以得此也昏惑之主欲富國者必厚斂民以適其欲而文帝躬履節儉謂有司曰寧余於民無藏府庫斯言也豈惟中主有所不及𨿽前代賢君或愧焉此非富國之本乎罷鹽酒之禁減庸調之額死罪三奏而後行刑褒賞治民有政迹之吏此非戶口滋殖之本乎吐谷渾之子嵬王訶謀執其父而降則詔之曰溥天之下皆朕臣妾各爲善事卽稱朕心嵬王卽欲歸朕朕惟教以爲臣子之法不可逺遣兵馬助爲惡事卓哉言乎不以小利廢大義眞可以服外國之心矣其爲人𨿽猜忌苛忍而能撫有華夏赫然續數百年之正統亦有以也哉後世人主語及秦隋則羞與爲比求其所爲不及秦隋者多矣此類是也茍不彊爲善而徒羞比於秦隋使秦隋之主有知其不羞與之比者幾希

蘇威

可以生可以死可以貴可以賤者君子也惡死而慕生貪富貴而戚貧賤者小人也以死爲可惡寧知死有善於生者乎以貴爲可樂寧知賤有安於貴者乎君子之於世視生死貴賤如手之俯仰不以動其意而一以義裁之義宜死也𨿽假之以百齡之壽不茍生也義宜賤也𨿽誘之以三公之爵不茍貴也其好惡豈悖於人情哉眾人狥於利故好惡失其中君子於義也明故審於輕重也當天下之亂常以世無知義之士而小人眾也危邦敗國有知義者立乎羣邪之間使小人之爵祿不足以誘威刑不足以脇則尙可以興也不然𨿽全盛之天下其誰與守隋之亡也非甲兵少而才用竭朝廷無知義之士而莫爲之死也輔相舊臣惟一蘇威拜伏蹈舞勸進頌美於羣盜而不以爲愧威在文帝時富貴已極寵遇已厚國危主辱力不能救則朝服立朝數羣盜之罪而以身死之使覬覦僥幸之徒知君臣之分不可犯豈非大丈夫哉惜死而不忍決屈身於羣盜其辱甚於死而威不悟然人不至於死不止也與其恥辱而生孰若速死之爲善乎威事功殆亦有可取使死得其所固隋之名臣也一陷於非義身名俱喪天下至今羞稱之則其生也適所以累豈不悲夫𨿽然威固不善處其身矣而隋之處其羣臣者亦有以致之古之君必以禮貌待其臣者豈僞爲爾哉養其气而厲其節平居則有犯顏忠諌之益不幸而臨禍患則可殺而不可辱寧捨其生而不敢負國隋氏父子之遇羣臣詐籠而威役之𨿽將相之貴少有疑隙則箠殺於殿庭之間凡仕於其時者皆挫辱之餘無恥之人气不足以有爲節不能以自守其屈身於盜賊固勢使之然豈足深怪哉不以君子待之而能以君子自爲者惟君子爲然素以小人待之而欲望其爲君子之事此中人所難也於蘇威何惑哉

唐

有志於非常之功者必有非常之禍常者聖人之所務非常者君子之所惡而非常之功尢天道之所不與也人未嘗不欲有功也而不可有喜功之心以有功爲喜必以無功爲恥茍自恥其無功乃急於成功不顧難易而爲之天下必有受其害者矣先王之治天下爲其所當爲而不彊其所難爲使天下民物各循其性終身行之猶有不及何暇他務哉後世之君多好徼功於外國故其衰也常受外國之禍而唐爲尢甚皆太宗啟之也古之人君非不欲廣地眾民非不能攘逺伐亂而未嘗以逞於外國者知外國之不可以仁義懷不足以兵力取而恐爲中國之患也甘心於異類者必有禍馮婦之子孫多死於虎學王良之術者多死於踶囓非惟力不武而習不精殆天道也太宗旣平羣雄而盡有海內其心思立希世間見之功以誇示後嗣命將出師獵遐荒之窟而獼之縲其酋長致之闕下襲以冠帶而俾之宿衛當其盛時自謂胡粵一家三王五帝之所未有至於宗盡用胡人爲邊將任以疆場之事祿山思明遂因之以起而唐幾於亡其後二百年間回鶻突厥吐蕃之冦不絕於邊郡盜賊之興卒自伐南詔始而五代四主皆出於雜胡徳光桀黠遂子臨中國之主而號令宇內洎晉以降受外國之禍亦未有若唐者也較其成功僅快適於一時而流患儲害歷二十餘世而不止太宗之支庶始翦於武氏再覆於祿山黃巢殱之崔朱溫芟之太宗於民有徳不宜若是酷也寧知非喜功之報耶西漢之主惟武帝喜功最甚武帝諸子鮮不以惡終蓋兵之防也久矣創業而以兵取者必有天禍喜功好刑者必難乎其後不得已而用兵若湯武之爲心在拯民而不在圗利庶乎可免哉不然是以一時之功易無窮之禍也

唐髙祖

人之恆情多耽於所樂而不忍捨自十金之家以上推而至於天子盡地之所產以爲富極人之所尊以爲貴其爲可樂亦大矣自非明智聰達用心於事物之表者𨿽十金之防猶不肯釋以畀人而況其至大者劉項以此戰爭曹馬以此而淩人之孤寡世之亂臣賊子以此陷滔天之誅而不辭皆知其爲可樂而然茍知其爲不足貴則持以與人可也而況父子之親乎古之人主眷眷於有位或除其所可愛或吝於所當與旣老而諱言死將終而不立嫡者眾矣識卑而量狹不知盈虛消息之道爲宜然是以卒至於禍敗而莫之救也唐髙祖固中智君也而能於天下始定之時授太宗以位而無顧戀之態豈其明達有以與聞乎道耶是蓋不獲已耳太宗以藩王一旦殺太子於宮內使其心膂武力之臣操兵至於君父之側而髙祖不知其事亦危甚矣髙祖之心蓋深爲之懼潛爲之怒而知其柄已下移莫可如何也於是亟以太上皇自號而避其廹人之勢而太宗亦安然處之以爲當爾而不怪吁此其時爲何時其事爲何事耶傳位之後又閱十年而崩髙祖不能忘情於天下也審矣太宗貞觀之治爲甚美太宗之早得位天下之幸也其所以早爲政於天下者太宗之不幸也後之君子書其事於其前曰秦王世民殺太子建成立世民爲太子於其後曰太子卽位而髙祖不與焉然則其傳禪之實不亦著明乎

唐文宗

人君不患無才而患徳不足輔其才不患乎無徳而患乎不能用其徳有徳矣無才以用之則近於愚有才矣不本於徳則流於譎兼而備之者惟聖賢爲然自三代以下漢之武帝中宗唐之太宗宣宗皆優於才而病於徳者也元帝之仁柔文宗之恭儉徳有可稱而才不逮者也二者均失也然揆鄕閭之行則才不如徳論天下之功則徳僅可以自守而才尢可以有爲與其願慤而制於人不若剛果英毅者之易輔也文宗之操行唐諸宗皆不能過然而無益於危亂內困於刑臣外削於藩鎭者何耶有圗治之心而無爲治之略有獨善之徳而無濟世之才也治天下與爲家異謹言篤學持小亷守小信無怨惡於人匹夫之事得矣爲君則不然明以別賢否而處之各當其位仁以立政教而使宜乎民心勇以及事之幾而致其決智以通物之情而盡其變剛而不猛柔而不縱簡而不怠自疆而不勞而後天下可爲也斥李徳裕而用宗閔訓注不可以爲明不能革厲民之政不可以爲仁可防之幾陳於前而不知應之之術不可以爲勇蔽於近習姦佞之徒賞罰不適乎功罪不可以言智惟恭儉之節粗若可取亦特匹夫之行耳𨿽恥爲凡主何能免乎然自昔人主鮮能自知其過窮兵黷武則妄儗於湯武之師優防姑息則比於堯舜之政言利則以利民爲辭廢嫡則以擇賢借口較其所爲皆蓄禍致亂之道而其心方欣然以爲聖智者甚眾文宗獨愧嘆自謂不及赧獻其天資之美蓋可與爲善者也使得賢者濟其所不及豈遽不若宣宗哉然則非特才之罪也

張九齡

張九齡爲相而能使宗無過太子不廢小人困不得志九齡出而綱紀壞唐室漸亂而幾亡國或曰九齡古所謂大臣哉曰九齡忠矣而不能擇義善事君矣而未善處身安得爲大臣乎古之大臣正其身以爲天下準不可以位拘不可以恩狎立乎朝廷而君不敢爲非義邪佞畏伏而不可肆待之以禮則畱外貎少衰則引而去之其決於去就非不欲行道爲欲行道故必審於去就也楚王戊不設醴於穆生生曰不去楚人將鉗我於市醴之不設何遽至於鉗哉然禍發必有幾人心之敬怠必有漸不設醴必至於不進食不進食必至於不命之坐不命之坐則必至於笞辱防詈笞辱防詈又不足不至於鉗而不止然則不設醴之去戮辱直毫髮間耳烏可不預爲之計乎九齡臨事規諌近於以道事君者惜其知不可爲而不速也九齡必欲殺安祿山行敗軍之誅宰相職也且已知其有反相寧可已乎當宗之不殺九齡宜以死爭之爭之堅不許則宜如禇遂良還笏而請宗茍悟而從則可除天下之害不從亦不失去就之義而無愧九齡爭之不力而遂已焉宗以王夷甫見詆又忍而不去宗寧不以貪富貴疑九齡哉九齡於此固可去矣及沮牛仙客之封李林甫以書生侮九齡而宗亦深慢之無復敬禮之意其當去也明矣而復不辭終至見斥而後去何其昧於幾而不知義九齡欲畱而盡其言乎則二者可以見矣欲畱而行其道乎則未有待人不以禮而可以行道者也九齡之賢必不慕區區之富貴然觀九齡之事若未能超然於富貴之外者豈其心在君與國而不暇爲身謀耶世未有詘其身而可正天下者九齡或未思之乎使九齡獲聞聖賢之道以古之大臣自望其事功必不若此而止也自道之不明通達者流於權詐卑陋者局於貪鄙求之於唐如九齡者不過數人亦豈易得哉然則九齡𨿽未足爲古之大臣亦可謂唐之大臣也夫

郭子儀

寓髙世之意於眾人之迹受天下之疑被身後之謗而不辭者君子之用心也名譽不修固眾人之所恥而名譽大盛者尢君子之所畏挾莫尙之功負蓋世之名居危疑之地自古鮮有不敗者而郭子儀能以功名終此其人之賢宜若有特立絕俗之行而史氏謂其窮奢極欲而人不非之論者尢史氏之妄以爲子儀必不至此而不知子儀所以爲智也有忠正之心而不見信於主有安當世之才而不能使當世安乎已以盡其用皆有以致之而然耳子儀之賢其思之熟矣提大將之節奪海內於羣盜之手而歸之唐威聲震乎異域功徳加乎羣臣此中主之所不能無疑者況肅代之陋狹徳宗之猜忌乎於斯時也子儀之子猶意其薄天子而不爲則庸夫小人之過揣謬度子儀之心者多矣𨿽置萬喙自觧於天下猶不能自明也子儀以爲使已見疑於君陷吾君有殺功臣之名不若少狥眾人之迹以自污使君臣俱全而已獨受奢欲之名之爲愈也故其事𨿽類乎眾人之爲而其心實在乎安國家利社稷使巧佞之徒知己之不足疑而其君釋然不復知其爲可忌其深慮逺計邈乎不可及非眞有意於奢欲也明矣而論者至今疑之望子儀太髙者以爲必不肯爲待子儀太淺者遂以子儀果不忘情於利欲奢而至於窮欲而至於極稍知禮義者之所羞爲子儀曷爲而爲之乎求其迹而不察其心宜乎知子儀者鮮也沛公入闗而財物無所取婦女無所幸範增疑其有大志而勸項籍急擊勿失使子儀不以此自污寧知朝恩元載不以疑沛公者譛子儀乎裴度功名不及子儀逺甚李逢吉之黨謗其名應圗防非敬宗察之度幾不免矣子儀𨿽受謗於羣小而未有以不臣爲言者尢可見子儀之智非度可望也𨿽然名者人之所惜也子儀受污穢之名而不辭豈其所願哉故人處危疑之際而行不失義若伊尹周公後世之法也不得已而以利祿自累此子儀之智也亦子儀之不幸也夫

唐莊宗

唐莊宗以童子提數萬之師虜劉守光父子滅梁而夷其冡廟命將入蜀取王衍若縶苙之豚據千里之地而號令天下何其壯哉及志得功成勲臣外潰奴內叛疋馬獨出歸身無所流矢一集骨燼廡下妻子傾散屠戮人手與其初若二人之爲者何也人之所恃以呼吸簸運萬物之變而與之推移者气而已有以飬之則細入絲毫而不爲歉大塞天地而不爲盈挫之以困辱而不屈處之以尊榮而不驕弱壯老耄更易乎其身如閱一日之旦暮彼有以爲气之主故也惟隨其所使而不窮隨其所寓而皆安眾人之於是气也萬物爲之主而反爲气所使如喪將之兵如朝霧之氛如暴雷疾雨之湧水其始也非不可畏而可恱假之斯須之時則已潰散消涸而不見其迹矣莊宗者非眞知義與利之辧明於君臣之道者特假尊唐之名以求遂其欲得之心耳故其初皷少年之鋭气足以惑驚駭庸常之人而稍有識者固已竊笑之矣及其所欲旣充向時之鋭已盡則索然沮壞不復自振而蠱於嗜欲便佞騃夫弄豎皆得防覆而蔽壅之於是刑政隳紊表裏俱亂繇其爲气所役而莫爲之主故也均是气也有所養者爲正气無所養者爲虛气爲气之正者不變於物持虛气以應無窮之機其有不頽散者乎有志乎事功名者茍不明道集義以養其中而惟用區區之虛气求以有成非君子之所知也

遜志齋集卷五

欽定四庫全書

遜志齋集卷六

明方孝孺撰雜著

毀譽

一人之所好可以信其爲善人乎一人之所惡可以信其爲非善人乎未可也一人易私也眾人之所好可以信其賢乎眾人之所惡可以信其不賢乎亦未可也眾人易誣也然則惡乎從從其時之君子其爲人也君子其是非也必明其去取也必當其爲言必可信而無阿一君子之所好惡不問可信其爲賢否也眾君子之所好惡不問亦可知其爲賢否也何者恆人有眾寡君子無眾寡也通齊國之人皆惡匡章孟子獨取之而齊人之言皆廢眾誣而孟子直也舉滕國之民皆信許行而孟子獨斥之而滕民皆以爲然眾私而孟子公也茍非君子𨿽眾不足信而況其寡乎茍爲君子𨿽寡不可忽而況其眾乎然則聽言之道亦可知也君子之守不可移也一人曰是可罪君子不信也必察焉稱人之善也亦然不惑於恆人之毀譽故足以爲君子人毀而毀焉譽而譽焉於恆人也何擇嗚呼今之君子何其易於毀譽也不賢人也或告之曰某也賢則從而賢之果賢人也或告之曰某非賢則從而不賢之賢與否人也賢之否之者吾心也奚不以吾心賢否之而以毀譽之言爲賢否乎曷爲不思也恆人之毀人也有端其譽人也有由有忌而毀者五有忌其才而然者有忌其名軋已而然者有忌其位髙不及而然者有忌其貲多不分而然者有忌其爲世所重而然者惡而毀者四惡其直諒不比也或毀之惡其正而不可以私動也或毀之惡其賢而彰已之惡也或毀之惡其得君而不獲自肆也或毀之恆人之毀不出乎此者鮮矣出乎此而信之以行誅責焉行威怒焉則賢者遇禍而不賢者得志矣其譽人也有二利之而譽者四利其徳已也利其賜已也利其勢可倚也利其名可衒也畏之而譽者六或卑而畏之或以其貴而畏之或以其臨而畏之其勢盛也或脇之其黨眾也或使之其名震也或詟之由是而譽非其本心也不察而信之慶賞因之而施爵祿因之而頒則不肖者愈熾矣鄰乎號道乎吠而從之者雞犬也取於物而不求諸心斯其爲物也焉有君子而可以毀譽動乎𨿽然以毀譽易心者不知人者也以毀譽自變其行者不自知者也古之君子信道也審而自知也明其中無缺萬人毀之所【疑當作漠】如也其中未至也萬人譽之確如也彼豈以外易內哉人知之也未嘗喜人之不知也未嘗慍其心方師友乎聖賢而以百世爲旦暮蚋集而蛆散者於我何哉嗚呼不以毀譽觀人者吾弗得見之矣能不變屈於毀譽於道也其庶矣乎

鄕原

或曰鄕原奚謂徳之賊也曰以其僞也奚爲其僞也曰務同乎眾而不知道也一鄕之中有善人焉有不善人焉君子惟取乎善人而已不善者𨿽彊附以從不取也怨怒以謗弗顧也於善如是也於不善如彼也斯爲君子已矣使善不善咸悅而無殊焉寧知非不善人之徒哉鄕原者欲人咸悅而不擇義理者也欲人咸悅者鄕原之情也君子不可以利悅小人可以貨誘者天下之勢也以其私情動天下之勢必不可兼致而偏勝焉則與鄕原合者必毀君子不合乎汗者必惡鄕原之人鄕原之不善於君子則思所以擠排擯斥之於是視君子如仇讐而善人之類銷矣其賊徳也孰大於是曰若是則盜也奚原乎曰以名則盜凶而原吉也以言其禍與其原也寧盜虎皮而虎質可備也羊其外而虎其中不受其禍者鮮矣方大剛直者其內必疏通而不回詭佞而下人柔和而易喜者其險且戻莫測也故能餌人以甘言者必能中人以危法飾小謹以釣名者必能爲巨虐以厲民以鄕原致位者胡廣也以鄕原竊國者王莽也無他由僞也

閔俗

何曾於晉非名相公孫五樓於南燕爲亂臣趙括於趙氏爲敗子然括能讀父書傳五樓料劉裕用兵曾知晉室將亂後世稱材智者有所不若也嗚呼豈特賢者不如古哉

斥妄

君子之於眾人其生與死同惟生而有益於世死而無愧於心者爲君子其不能然者爲眾人此其所由異也使飲且食焉以養其生而於世無補𨿽有喬松之壽猶無生也不能奉天之道盡人之性自致其身於無過𨿽談笑而亡猶不得其死也古君子所以汲汲若不及者未嘗以生死入其心惟修其可以無媿之道焉耳天之全以賦我者吾能全之而弗虧推之俾明養之俾成擴而施之澤於天下後世於人之道無所愧𨿽不幸而乖於天迕於人死於疾病患難何害其爲君子哉不能盡人之道而欲善其死者此異端之惑也異端之徒其立心行已固已大畔於君子視倫理之失夷然以爲宜爾而不怪其身𨿽生其心之亡已久矣而猶務乎不死或尸居以求其所謂性命或餌金石服艸木而庶幾乎坐化而立亡以預知其死爲神以不困於疾病爲髙彼旣以此誇於世愚者惑者又從而慕效之不知其所云性命者果何道而預知不困者果何益耶孔子曰窮理盡性以至於命斯聖賢所以爲教而人所當爲者也窮天下之理而見之於躬行盡乎三綱六紀而達之於天道尭舜禹湯周公孔子之所傳人之爲人不過學此而已生者知此而後可生死者明此而後可死入乎此則爲人出乎此則爲鳥獸不可毫髮去也異端者果足以知此乎其所云性命者果不異於聖賢之所云乎其去禽獸果逺乎皆不能然而惟緩死之求審如其言能閱千載而不死與木石何異曾何足勝於人而效之耶況其生死亦與恆人同其不爲疾病所困而預知其死之期特寡欲淸心使然耳不足以爲異也苟以隠幾而死爲異則植物皆立枯茍以預知爲神則鳥有知死而哀鳴者此二物者亦足異耶故不能盡人道𨿽不死而無益盡人之道𨿽不得其死猶不死也記禮者稱孔子將終曵杖負手而歌聖人之於生死宜先知之然不若是不害其爲聖人也聖賢之於道不茍同於人於迹不茍異於俗道欲其同則枉已迹欲其異則駭世皆非聖人所爲也舎聖人不效而惟異端怪術之師幾何而不防於禽獸耶

啟惑

天地之生物有變有常儒者舉其常以示人而不語其變非不語其變也恐人惟變之求而流於怪妄則將棄其常而趨怪故存之而不言後世釋氏之徒出意欲使天下信已而愚舉世之人於是棄事之常者不言而惟取其怪變之說附飾其故以警動眾庶其意以爲此理之祕傳者人不及知而我始發之遇一物之異常輒張大而徴驗之欲稽其故則荒幻而無由欲棄其說則似是而可喜凡民之愚者皆信而尊之奉其術過於儒者之道而不悟此眞可悲也夫運行乎天地之間而生萬物者非二气五行乎二气五行精粗粹雜不同而受之者亦異自艸木言之艸木之形不能無別也自鳥獸言之鳥獸之形不能無別也自人言之人之形不能無不相似也非二气五行有心於異而爲之𨿽二气五行亦莫知其何爲而各異也故人而具人之形者常也其或具人之形而不能以全或雜物之形而異常可怪此气之變而然所謂非常者也非有他故而然也今佛氏之言以爲輪回之事見無目者曰此其宿世嘗得某罪而然耳見罅唇掀鼻俯膂直躬者曰此其宿世有過而然耳見其形或類於禽獸則曰此其宿世爲鳥獸而然耳不特言之又爲之書不特書之又謂地下設爲官府以主之詭證曲陳若有可信而終不可詰此怪妄之甚者也天地亦大矣其气運行無窮道行其中亦無窮物之生亦緜緜不息今其言云然是天地之資有限而其气有盡故必假旣死之物以爲再生之根尙烏足以爲天地哉譬之炊黍火然於下气騰於上累晝夜而不息非以已騰之气復歸於甑而爲始發之气也茍人與物之魂魄輪轉而不窮則造物者不亦勞且煩乎非特事決不然亦理之必無者也且生物者天地也其動靜之機惟天地能知之𨿽二气五行設於天地者不知之也使佛氏者卽天地則可今其身亦與人無異何以獨知而獨言之乎多見其好怪而謬妄也今有二人其一人嘗遊萬里之外而談其所見則人信之茍其身亦與我俱處於此而肆意妄言則喪心狂惑人耳𨿽鄙夫小子亦知其妄且誕佛氏務爲無稽之論正類乎此而人皆溺而信之豈皆不若鄙夫小子之知乎何其迷而不知悟也悲夫

言命

方子灌蔬於圃客有言祿命之術者方子曰若欲知命之說乎窮乎天理之紀推乎日月星辰之行參乎气運往復之端而後可以言命之粗而余何暇言之而若亦何暇聽之然吾方治蔬試與子言蔬可乎始吾與二鄰人藝蔬各數十畦其土同樹之時同蔬之種又同其一人薅之甚時漑培甚宜其蔬爲最盛藩籬不固一旦牛逸而踐之無遺植也其一人怠而不治時雨旣畢艸處其上而蔬伏其中萎翳隕獲無復生色吾閔二人者之爲葺吾籬使物莫能逾數耘屢漑俾蔬無所害故吾之植獨盛以大玆三者亦可以言命否乎世之敏於封植進取以致富貴而不虞外患者踐於牛者也不能自修而困賤貧者勝於艸者也於命何預焉今徒言丰嗇禍福制於天者有必至而不察修治警戒由於人者有未至天人之道離而命之說窮矣𨿽然此吾庶民之圃之諭也非王者之圃之諭也萬民者王者之蔬也九州之內王者之圃也仁義徳澤其培漑之具也政教刑罰所以剔污萊而理之也夷狄盜賊踐吾蔬者也酷吏橫斂敗吾蔬者也聖人在乎上敗吾蔬者耘之除之踐吾蔬者斥之攘之而嵗免其租月賜之酺同其好惡而卹其窮孤故其民多富而少夭好善而無殃斯時茍以六物推民之災祥豈無短折貧困者乎而卒不售者人事修而天莫之違也及其不然可以踐敗之者有所不修而可以培且漑者有所不行故其民多不能遂其性而樂其生然其命之出乎天者豈無壽福康寧者乎亦卒乖戾者人事廢於下而天亦莫能違也故盛世衰世之民其命皆不可推宜然而然不然而不然此人所能知數之所該也不然而然宜然而否此理之所不可徴天地之所不能易而況於區區之數乎若行乎今之世其操術必精矣閱乎世之人必眾矣亦嘗見有宜死而壽宜賤貧而富貴如吾之所稱者乎茍有遇焉則幸以告吾將擷圃中之蔬歌太平之盛以與子言命

越巫

越巫自詭善驅鬼物人病立壇塲鳴角振鈴跳擲叫呼爲胡旋舞禳之病幸已饌酒食持其貲去死則諉以它故終不自信其術之妄恆誇人曰我善治鬼鬼莫敢我抗惡少年慍其誕瞷其夜歸分五六人棲道旁木上相去各裏所巫過下砂石擊之巫以爲眞鬼也卽旋而角且角且走心大駭首岑岑加重行不知足所在稍前駭頗定木間砂亂下如初又旋而角角不能成音走愈急復至前復如初手栗气懾不能角角墜振其鈴旣而鈴墜惟大叫以行行聞履聲及葉鳴谷響亦皆以爲鬼號求救於人甚哀夜半抵家大哭叩門其妻問故舌縮不能言惟指牀曰亟扶我寢我遇鬼今死矣扶至牀牀裂死膚色如藍巫至死不知其非鬼【牀裂二字疑誤】

吳士

吳士好誇言自髙其能謂舉世莫及尢善談兵談必推孫吳遇元季亂張士誠稱王姑蘇與國朝爭雄兵未決士謁士誠曰吾觀今天下形勢莫便於姑蘇粟帛莫【闕】

於姑蘇甲兵莫利於姑蘇【闕】

今夫王【闕】

將【闕】

而不【闕】此防鬭耳王果能將【闕】中

原可得於【闕】

士誠以爲然俾爲將聴自募兵戒司粟吏勿與較贏縮士嘗遊錢塘與無賴懦人交遂募兵於錢塘無賴士皆起從之得官者數十人月靡粟萬計日相與講擊刺坐作之法暇則斬牲具酒燕飲其所募士實未嘗能將兵也李曹公破錢塘士及麾下遁去不敢少格搜得縛至轅門誅之埀死猶曰吾善孫吳法

右越巫吳士二篇余見世人之好誕者死於誕好誇者死於誇而終身不自知其非者眾矣豈不惑哉遊吳越間客談二事類之書以爲世戒

明辧

或曰蘇洵子之論明事約而功多其可爲善言也乎曰其謂有大知小知者是也其所謂大智小智者非也聖人之治天下豈用詐術揣量天下之人情以爲賞罰哉亦惟用其誠而已譬之天地之化陰陽誠運日月星辰誠行風雨雷露霜雪誠施寒暑晝夜之敍誠平物之囿乎其中者順之則生逆之則死其生與死天地豈以私意爲之哉物各有以取之耳故物之生者不以生爲恩死者不以死爲怨以天地無意於生死也聖人之於賞罰豈異於是政教誠立禮樂誠備五刑五服誠陳隨其功罪而各得報焉爲公卿大夫爲士爲剕爲劓爲墨爲宮爲大辟非聖人賞且罰之也聖人之法賞且罰之也非法有意於賞罰也受賞罰者自致之也故聖人埀衣坐乎廟堂而四海之人攺徳繕行行於千萬里之外萌一惡心則栗然內懼恐其君之知之而不敢爲修一善行則欣然自喜必其君之已知而不敢怠聖人豈能家察人視而使之然哉誠立乎此而應乎彼此明之大者也蘇子之言則不然以爲人君之賞罰當若雷霆雷霆之擊物不測故人畏之如蘇子之言是天以詐術待萬物豈足爲天哉世以天以雷霆罰暴惡吾不知其果然否也使其果然吾意天遇暴且惡者則罰之必不操狙詐之道盻盻焉瞷人之不意而使人駭且詟也夫務出人之不意而使人駭詟者市井相傾之小智稍知輕重者不爲曾謂天而若是乎茍謂暴惡者不可得而盡誅故警一二以懲千百尢非也夫警一二以懲千百者亂邦姑息之政畏其眾而莫敢問不得已而爲之耳非聖人之道也道貴乎至公善惡各當其報者道之常也今使千人而叛父母褻神明惟一人受雷霆之誅則此一人者獨何不幸而餘人獨何幸乎誅止乎一人爲暴惡者將曰天之誅不能徧乎人吾何懼乎則其不善之心愈肆矣復何畏憚之有乎故謂雷霆誅暴惡者未必然也謂天以不測使人懼者非知天者也皆小智之私論也曰然則齊威王用此道而諸侯震懼者何耶曰彼固霸者之餘術耳烏足語夫王道且使威王而明則四境之內將不能欺之矣蔽於左右之人至於九載而後悟安在其智乎賢者非特卽墨大夫不賢者非特阿大夫因左右之毀譽而賞罰斯二人其他有賢過於卽墨不賢甚於阿者不幸而左右不言則無所賞罰焉則爲鄰國之笑亦已多矣何震懼之有哉謂諸侯震懼者史氏之謬詞也蘇子信而取之過也彼蘇子者好於奇謀而不知道喜爲異論而不守經吾恐世有好其說者以私智爲明而禍天下故辧之

學辧

人莫不爲學孰知所以爲學也所以食者爲饑也所以衣者爲寒也至於學而不知所以其可乎哉夫人之有生也則有是心有心則有仁義禮智之性是性也惟聖人不假乎學能生而盡之非聖人之資也茍不學安能盡其理而無過哉故凡學者所以學盡其性而已不能盡其性而人之倫紊矣此人之所以不可無學也而學必有要焉何謂要五經者天地之心也三才之紀也道徳之本也人誰不誦說五經也而知之者寡矣茍不足以知其意𨿽日誦諸口而不忘謂之學則可矣而烏足爲善學哉夫所謂善學者學諸易以通陰陽之故性命之理學之詩以求事物之情倫理之懿學之禮以識中和之極節文之變學之書以達治亂之由政事之序學之春秋以參天人之際君臣華夷之分而學之大統得矣然不可驟而進也蓋有漸焉先之大學以正其本次之孟軻之書以振其气則之論語以觀其中約之中庸以逢其原然後六經有所措矣博之諸子以覩其辧索之史記以責其效歸之伊洛關閩之說以定其是非旣不謬矣參天下之理以明之察生民之利害以凝之踐之於身欲其實也措之於家欲其當也內燭之於性欲其無不知也外困辱而勞挫之欲其著而不懈畜而愈堅也夫如是學之要庶幾乎得矣發之乎文辭以察其淺深覈之乎事爲以考其可否驗之乎鄕邦以勉其未至日量而嵗較晝省而夜思之功旣加矣徳旣修矣出而任國家之重位則澤被乎四表聲施乎百世矣處則折衷聖賢之道稽纉古今之法傳之於人著之於書以淑來者豈不巍巍然善學君子哉今之學經者吾疑焉童而誦之勦其虛辭以質利祿有釡庾之入以食其家則棄去而不省問其名則曰治經也問以經之道則曰吾未之聞也或者談治亂講性命於平居之時及登乎大位則惟法律權謀是行問其故則曰經不足用也於乎是可以爲學經者乎經而無用亦可以爲經乎然非經之過也學之者之愚也非學者之愚教之者無其術也𨿽學猶不學也吾故曰人莫不學而知所以爲學者寡矣爲其近利也浦陽山中有倪君正年四十餘而爲學不輟予慕其好學而異乎世之所云者辧爲學之道以贈焉

指諭

浦陽鄭君仲辧其容闐然其色渥然其气充然未嘗有疾也他日左手之拇有疹焉隆起如粟君疑之以示人人大笑以爲不足患旣三日聚而如錢憂之滋甚又以示人笑者如初又三日拇之大盈握近拇之指皆爲之痛若剟刺狀肢體心膂無不病者懼而謀諸醫醫視之驚曰此疾之奇者𨿽病在指其實一身病也不速治且能傷生然始發之時終日可愈三日越旬可愈今疾且成已非三月不能瘳終日而愈艾可治也越旬而愈藥可治也至於旣成甚將延乎肝膈否亦將爲一臂之憂非有以禦其內其勢不止非有以治其外疾未易爲也君從其言日服湯劑而傅以善藥果至二月而後瘳三月而神色始復余因是思之天下之事常發於至微而終爲大患始以爲不足治而終至於不可爲當其易也惜旦夕之力忽之而不顧及其旣成也積嵗月疲思慮而僅克之如此指者多矣蓋眾人之所可知者眾人之所能治也其勢𨿽危而未足深畏惟萌於不必憂之地而寓於不可見之初眾人笑而忽之者此則君子之所深畏也昔之天下有如君之盛壯無疾者乎愛天下者有如君之愛身者乎而可以爲天下患者豈特瘡痏之於指乎君未嘗敢忽之特以不早謀於醫而幾至於甚病況乎視之以至疏之勢重之以疲敝之餘吏之戕摩剝削以速其疾者亦甚矣幸其未發以爲無虞而不知畏此眞可謂智也與哉余賤不敢謀國而君慮周行果非久於布衣者也傳不云乎三折肱而成良醫君誠有位於時則宜以拇病爲戒洪武辛酉九月二十六日述

溪諭

金華兪君子嚴受學於太史公將歸余送之溪梁之上指水而告之曰子知溪流之不息乎其爲地卑也其爲量有容也其爲源深且逺也玆其所以不息也九仭之岡其形嶄然其勢巍然時雨過之如走建瓴不逾時而失之矣甕盎之器大者受石小者受斗石滿斗盈欲加防滴則旁出而橫溢矣蹄涔斷潢行潦是資雨霽潦幹則枯涸繼之矣斯三者以其爲地髙爲量狹而無其源也夫學亦何以異於此乎以孔子上聖之資猶且學乎詩書易禮至於耄老而不敢怠知學之不可無源也當世之人無足與侔矣而猶問乎老問乎師襄問於郯子問於太廟之有司見婦人哭則問之見習水之丈人則問之其於人無所不問豈人之智有過於孔子哉知學之不可自狹也至於徳已成矣足以比尭舜而友周公矣人稱之爲聖則驚駭嘆息而不居而顧自儗於老彭之好古左丘明之知恥人問之農則曰不如農問之圃則曰不如圃與三人行則以爲必有我師其自卑下者又何如哉此孔子所以爲聖也夫人之患莫過於自髙莫甚於自狹而莫難乎不得其源源乎周公孔子之道則固終身資之而無窮用之生民而有餘矣茍他求焉吾未見其不涸也廣其中惟眾之容充其內不拒乎細於學庶乎有得矣自貴而賤人自盈而拒物吾未見其善學也歉然而若虛凝然而若愚戚戚焉如恐不及而失其塗學而有得焉庶乎可守矣嗜名而務耀衒智而自材吾未見其能至也嗚呼之水未足以諭乎道取其類而已子其觀乎海哉爍之以九年之旱而不見其涸灌之以百川之流而不見其盈舟檝載之而不重蛟龍魚鯤鵬蝦蠏巨細並育乎其中而不以爲功然海之致此者其爲地卑其爲量有容其源深且逺亦無異乎溪之爲也嗚呼子其去而益浚其源哉無若岡之髙也無若甕盎之狹也卑取而廣容得之勿以爲足守之益致其恭太史公之爲教若是而已矣𨿽孔子之道亦若是而已矣子其行哉余深有望於子

越車

越無車有遊者得車於晉楚之郊輻朽而輪敗輗折而轅毀無所可用然以其鄕之未嘗有也舟載以歸而誇諸人觀者聞其誇而信之以爲車固若是效而爲之者相屬他日晉楚之人見而笑其拙越人以爲紿已不顧及冦兵侵其境越率敝車禦之車壊大敗終不知其車也學者之患亦然聖人之道離之爲禮樂政教法度文章合之而爲性命之原仁義之統其事業在詩書其功用在天下粹而全大而正確乎其無不具也不幸而敗於私欲折於異端昧於眾人之不知窒於學者之多岐於是世各以資之所近爲道願者以小慈爲仁剛者以嚴刻爲義能言者溺於言而不求於所不言嗜名者以詭僻立事而未嘗要之於至理人人莫不自謂得聖人之全而聖人之大全卒爲天下裂譬之摧輈斷轂之車置而不用猶或可以欺世茍責之以任當世之重其不僨人之事幾希故人不知學足以害其身而不能禍天下學不知道而多才能其爲害也大矣是以學以知道爲貴知道以識其大全爲貴存之於心體之於身見之於事而著於言一以聖賢爲師少有未至自視凜然若耳目手足之不完也恆以爲已憂則爲善學矣挾其易成之技而不求道之大全者皆敝車類也仙居陳憲直與其同姓之友子頴奉其縣大夫之命謁予山中將率儔輩從予以爲學予固求聖人之全而不得者自度不堪師人且今學校之所學者將以爲道乎將以爲進取之計乎抑將以任當世之重而推所得以及人乎如止以期進取則無用吾言矣茍志乎行道以及人舎聖賢將誰師哉而奚取於吾徒也夫所慕者聖賢也所法以自期者亦聖賢也則其行事幾於道也必矣舎聖賢之不師而僕僕焉求吾徒之愚者而師之吾懼憲直子頴之爲善學者笑也𨿽然觀其細可以知其大於吾徒也猶不之遺而況聖賢之道乎然則憲直子頴之取善也周矣其所慕者殆非進取而已也不惟進取利祿之慕而以道爲歸余𨿽魯且病固將以憲直子頴爲友於其別而去也欲無說得乎

公子對

越諸公子問於方子曰竊嘗聞之聖賢之道其廣猶天其深如淵微顯鹹該陰陽同太上得其全其次致其偏見之於事功橫被乎八埏則可以使蒸民各樂其性鳥獸魚鱉萌芽生植皆全其天茍不能然猶可以整齊前古之墜典刮磨往哲之遺編開生民之錮蔽埀皇極於千年故君子身無間於出處位無間於崇卑莫不欣欣自適無往而不致其樂焉今吾子懷淑明之資循正中之塗所準者莘尹叔旦攸師者仲尼子車談經則融成坐斥稽史則遷固受誅幽探神祕明執道樞洞燭千古遐瞰九區由暴須鄙賜億柴愚睨不嗛心恐受其污神交顏閔防與之符其於今世宜何如也胡乃志抑气斂恆若不豫瞠乎若有望而又失焱乎若欲求而弗遂愴乎疑有懷企乎如有慕不知吾子奚與古之樂道者異也方子曰惟哉否否吾有所思也𨿽然公子試以吾意言之公子曰人情之交咸有歆嗜自非聖智不能絕去今豪族貴冑穹門防戶畫棁雕楹文簾瑉礎蘭芬麝蓊錦爛綉昈燕趙之姝秦越之女環居雜處置酒髙防叩鐘擊鼓奏云和之琴列陽阿之舞駢跣更進奠巵獻簋態姸意姣目挑頥許其味則熊膰豹胎蛟脊麟脯天鶬海獸江瑤林雉珍怪譎詭燮舌暢齒𨿽易牙之善調不能知名而徧數其歌則按宮協商和律附呂開闔造化咀嚼今古抗聲則云驅而風湧含調則瓦震而莛舉庭鳥爲之逥翔星辰爲之吞吐聽者忘疲醉者復寤𨿽師曠重生不能別其音而較其譜酒防歡極狂發气駛令徒召卒弓礪矢被盤龍金縷之裘跨希驥騊駼之馬長防麾前短兵夾輔遇者防伏觀者魚駭殱林罄谷不遺飛羽割肝爲炙刳血爲酒鞍負車懸羅列左右暮出朝歸樂以忘老亦何快與子則羮藿被褐坐擁簡冊帷裂不聨牀敗闕足介狷無失困抱孤獨寧不有思於彼乎方子曰公子謂顏回慕跖乎滛樂田獵狂夫所好君子不談吾不思此也請更陳之公子曰學之所貴以能行也處下不能以施逺故願得意而偶時也唐虞之世內有四嶽外立羣後設牧十二命官惟九契司廸民防典飭冑行必全於兼資徳必絕乎虐傲備三則爲大夫得六則爲邦君言語明試車服旌勲斯時之爲士者亦可謂難矣下逮成周制完典郁惟徳行藝三物咸六乏一則見少於鄕具美斯獲預乎祿𨿽有俊傑之姿偉特之才分旣大定向無設公卿之位析侯伯之爵周之士子亦何其碌碌也逓防疊興更統二千𨿽因革各異華實多愆然較其任賢容眾銖十【闕】桶【闕】有若於今之易易然也今國家濯穢滌污天覆日明掄山攟穴旁取遐徴士有一藝者不以其賤而不用生乎四裔者不以其夷而見輕或自萌隸而有國邑或自寒酸而爲公卿或以韋布拜二千石或以一言之美而擢令丞於古之起漁釣相板築無以異於文王武丁矣士之據崇座寢大廈禦吏控胥呵咄叱吒【闕】五馬靜途羣臺轡馬過者爲趨乘者爲下聽訟理政冠帯孔都喜則死灰復然怒則豫章立枯耄倪延頸而嘆息姦詐側足而睢盱其或善者則慕循良之爲敷惠和之治羣生霑其澤千里受其惠暴夫戾士【闕】之威棓削【闕】骨髓殺戮慘逮嬰嫠聲張勢盛顯抜鸞旗丈夫至於此也豈不足以自恣也哉吾子之思思謂是矣方子曰位以行道非是之謂也且富貴不可求吾何思此哉公子試稍髙之公子曰烝民之生紜紜兟兟憧憧奔奔外則寒暑燥濕之動其志內則饑渴嗜欲之情役其身茍不有人以治之爭奪戕戮之禍作而仁義忠信之道泯有皇上帝鑑觀下土擇其賢智神武者而俾爲君土廣民眾俗變事殷非一人之所獨治故必舉賢哲而爲臣臣惟千百曷以使之久而彌惇譬之九罭之网必揭之綱目乃不棼六馬之車必節之轡乘乃不僨故宰相者上以佐天子中以和百官平陰陽撫夷狄而下以養兆民得其人則朝廷社稷安而眾庶驩非其人則兵革興四夷橫而區宇分故其位至重而天下莫與爭其居也華榱刻桷亞於天子之廬其行也旌節導前上駟文軒【闕】

辟易車殷則雷霆騰闐變色則海內膽裂微笑而八荒春溫在人主之前進退否臧黜邪進良唇虛緩絞齒利劍鋩九卿執事望門膝行叩顙階頳屛息气僵手司榮辱心制短長睚眥必酬巵酒必償賓客竊其餘威可以脇僚吏子弟借其緒寵足以納逋亡防徳而誦業者投刺而請見迎意而希合者向望而搆裳中機則爲雨露忤防則爲風霜權利鼓動當世休烈埀之無疆位至於斯亦可謂極崇也矣吾子豈思之乎方子曰位崇信美也然有道以處之則易以爲福無道以處之亦易以取禍且吾聞君子不患無位患無以稱其位公子之言誇尙權勢非守位之道吾不爲是也請談其他公子曰乾濡坤茁人物肇發絪緼紛紛雜沓轇轕非聖立極何繇自別伏羲至神人文始孽旁覩凝矚仰窺俛察奇偶變易畫三卦八六合旁魄如嚢斯括姚姒繼轍益闡彌晰握操簡筆紀徳敷業商承周擴閎衍軒豁昭羅星火交揭日月罝罟千紀搜獵羣物大政宏猷纎微恍惚籠絡綰結山載海畜厲幽污蔑典法遺脫天孕巨聖手秉神鉞鏟刮蕪穢誅伐驁逆搜亡緝絕以有六籍典謨雅正訓誓激切三盤懇至諸誥惻怛詩道民情振滯宣欝頌純而和雅肆而達【闕】維【闕】商魯維【闕】風有正變憤怒蕩潏怒而不爭刺而不訐正樂【闕】

春秋主斷嚴簡予奪易幽而微大傳辧黙周禮主政論有本末宏充宇宙細析毫髮其宜孔多存者猶闕樂亡靡徴器數漫滅更秦之熖而中厄矣後儒區區摩簡續韋韓轅申毛說詩之師書出耄伏口語嗢伊孔壁嗣興安國訓治易禮春秋說者紛披各黨攸聞攻擊他岐錯忤迂誕異舌同辭其流謬妄至雜以防緯湼以虛沮於名物道愈乖離有宋羣哲紹而定之提聖之心表之通逵砭去積疢掃除目翳經至於此亦可謂無遺矣而或猶謂詩書失乎贗河圗近乎誣禮駁不純春秋難知呫呫乎其未有所底也吾子之思殆謂是乎方子曰經吾所盡心也𨿽然聖人旣逺學者忽常好大喜爲謗排吾竊不取傳注至於近世亦可以止矣吾安敢訐前人之缺失以取不遜之名哉則聖者立言賢者述之傳注之儒功少而事左吾不敢慕也公子曰聖殂教分別爲異門曰有先師維孔元孫上紹參傳知道之原述爲中庸性命是言枝葉交橫本乎一根斂入無朕散被無垠厥於鄒闖聖之垣遂登其堂據道發論齊梁之君南面僣尊兗衣大圭視若孤豚狙詐相傾辧說如雲告以仁義耳塞不聞退緝道要埀諸空文防華讓崇菽粟儗珍河海恥富綺綉推溫違者𨿽彊而踣循者𨿽弱而存防鑿齊功典謨誥訓峻極莫繼深絕倫揚雄喫而靡暢王通談而不純舂陵後奮黙契化元揭圗著書要而不煩河洛之間有伉弟昆關西之英參翔以騫敬以立懦禮以攝昏洗濯塵鑑然如暾遺書之多寶璐璵璠支衍而南大發於閩手抉眾流屬之昆侖絲繅發櫛緒引毫分此七君子者皆所謂立言者也他若荘周荀況糠粃當世瓦礫諸子污漫淪無有涯涘老禦冦與周同軌虛澹泊棄蔑禮義管商功利晏墨吝鄙非析翊虐秦斯詐詭六國之間述者如蝟不韋致客呂覧以敍采掠攘掇咸有綱緒屈原申憂怨不至誹瑰奇雋抜爲詞賦始劉安叛誅其書甚斐事糅道厖猶傳不毀賈生智敏計謀孔偉仲舒守正於道有取遷修厥職事核文史造端創法綜統遐邇班固繼迹辭直而理東京至隋質喪聲靡退之在唐裂去綉絺易滛以淳反麗以俚觝嘲異端軻雄是儗栁李皇張胥和俱峙金石鏘鳴黼黻交煒載越六代四氏繼起丰約溫深各臻厥美此𨿽未足亞乎立言亦可謂述者之次也吾子豈非思法乎上者而恐力未迨欲就次者之事而心猶恥之故恆有所思乎方子曰立言之任吾則豈敢嘗願學焉然古之聖賢不得已而後言非其所樂也公子曰一气之胚人物以滋孰戚孰防奚尊奚卑禆海吾池鎭嶽吾坻中國吾家兆庶吾肢肢疹則唏家悖則悲賢聖不治不媿何爲洪水之難三聖嘆咨跋履九州尫瘠胼胝防鑿爲夷民用恬熈夏桀亂虐成湯拯綏爰有元聖立極修彛文武易暴叔旦是釐慮深制備靡有闕遺澤潤數世不刑而威嬴酷項悍漢武以國歷年旣安而鮮有徳文以淸淨景以私刻法防佐庸孰徴成績唐任齡晦小康乃覿宋之眞仁僅臻富殖蓋上下數千載而冶者如斯否者可識也生民之困烏得不極【闕】

仗鉞抗旌踐

江作京東披西勦朔伐南徵陸屠狼豕水斬蛟鯨殱扶魑魅焚炙鼯狌殫智疲神大憝以平於是更制定律造政明刑重修人紀肇植天經嵗郊時廟日省月程乃作帝宮乃鞏禁城憲臣思法戎衛握兵小大相維內外疊承經營一紀而庶績丕凝已云至矣則而守之邦國可貞矣然聖謨炳然如日運天猶歉焉有陋往代而卑漢唐之意蓋欲追三王儕二帝而永皇祚於萬年滄海之波非一山之泉武庫之弧非一絲之弦立功埀紀固非一人之智獨士之賢所能盡其大全也然則設施建述之序何革何因何后何先行何徳而民裕用何道而化遷將補罅而塞漏將攺範而陶甄將徼近效而速成抑圗深植而久安將使民懾而服抑使民悅而不忍捐將王而巍巍抑霸而烻烻將漸之以禮讓抑道之以詐諼孰當孰非胡易胡難此志士賢人所宜深究而熟謀時習而勉旃者也吾子之所思者意其在是乎方子曰嗟公子何言治亂之理邦國之事有位者之所宜思也鄙小且賤安敢僣妄爲逺大之論乎然回也布衣而問爲邦聖師韙之子車遊於諸侯舉稱尭舜君子大之若予則願學聖師之道者也公子有問敢終黙乎且公子之所陳廣矣髙矣奧矣幽矣余不能酬矣然鄙人之志不可不爲公子言之也昔者聞之爲國之道安於均定於分人成於序同於和而後可及其餘也虎豹熊羆處乎山而爭啖相噬聖人養之同圈而寢分肉而食不敢他取此均之有道也先王知養民之不可不均也於是度田而井之冠受老傳通勞並獲業專而心一顧徳而行式維之以井邑丘甸縣都聨之以鄰里鄕黨州閭故其民無邪僻也崇閎峻墉穿窬不窺敝藩穴戶童子攘資先王知分之不可不嚴也故天子尊於公公尊於卿卿尊於大夫大夫臨士士異於民諸侯降於天子伯降於侯子降於伯男降於子諸侯𨿽尊不敢蔑天子之卿士公卿𨿽貴不敢齒天子之路馬朝覲聘問行於上巡守錫予報於下殊禮加土以旌賢貶爵行罰以懲憤分定於上而不紊故內尊而外安先王病民之無敍而乖也教之以禮使父子兄弟以順以悌婣戚朋友以敬以愛三讓而升百拜而飲視毛避路遇杖斂衽故暴戾之風息而民易使爲酒食饗防以合其歡忻爲歌詩琴瑟以通其滯滛爲羽籥於戚以道其倦怠故民樂於爲善而不能爲亂夫然後有教焉教之不循有政焉政之不從有官府之治焉故民終身不可使之見刑罰之威夫穉子在抱而啼告之以可畏之人則止使可畏之人立於其姆之前而威之則不畏矣見之習則玩之也民可使之見仁義禮樂仁義禮樂習其心則善思生刑罰習其心則不善之思生故爲治者不可不愼也此其大凡也推之極其詳致之盡其公而又行之以弗厭此先王所以治且久也訾之以爲迂玩之以爲愚則吾不能知之矣自漢以降諸葛亮有大賢之才而不聞聖人之道司馬光範仲淹有君子之風而無大賢之才余亦欲講一王之法推往昔之軌正而不窒通而不泥施之於人足以富庶而知方用之於後可以世守而無茍無得乎時猶將折衷性命之防損益禮樂之事以傳之後世此吾之思也若公子之所云𨿽美吾焉能若是哉公子逡巡離席辭謝變色而言曰吾乃今知君子之思小子不敏請服明訓終身不敢言事【多有缺悞】

余頗妄志於聖賢之道以爲天下之事皆所宜爲故所著公子對其言大而近誇夫言誇則駭俗所以人不好之故未嘗敢以示人吾友浦陽鄭君叔度獨誦而喜之謂余曰君子之所爲揆於道如何耳奚顧人之好惡子言誠戾乎道則人以爲誇也誠不戾乎道寧知世無知之者耶而子何疑焉余愧其言不能詰乃書一通並識其說歸諸叔度

蚊對

天臺生困暑夜臥絺帷中童子持翣颺於前適甚就睡久之童子亦睡投翣倚牀其音如雷生驚寤以爲風雨且至也抱膝而坐俄而耳旁聞有飛鳴聲如歌如訴如怨如慕拂肱刺肉撲股面毛髮盡豎肌肉欲顫兩手交拍掌濕如汗引而嗅之赤血腥然也大愕不知所爲蹴童子呼曰吾爲物所苦亟起索燭照燭至絺帷盡張蚊數千皆集幃旁見燭亂散如螘如蠅利觜飫腹充赤圎紅生罵童子曰此非吾血者耶皆爾不謹褰帷而放之入且彼異類也防之苟至烏能爲人害童子拔蒿束之置火於端其煙勃欝左麾右旋繞牀數匝逐蚊出門復於生曰可以寢矣蚊已去矣生乃拂席將寢呼天而嘆曰天胡產此微物而毒人乎童子聞之啞爾笑曰子何待已之太厚而尢天之太固也夫覆載之間二气絪緼賦形受質人物是分大之爲犀象怪之爲蛟龍暴之爲虎豹馴之爲麋鹿與庸狨羽毛而爲禽爲獸躶身而爲人爲虫莫不皆有所養𨿽巨細修短之不同然寓形於其中則一也自我而觀之則人貴而物賤自天地而觀之果孰貴而孰賤耶今人乃自貴其貴號爲長雄水陸之物有生之類莫不髙羅而卑网山貢而海供蛙黽莫逃其命鴻鴈莫匿其蹤其食乎物者可謂泰矣而物獨不可食於人耶玆夕蚊一舉喙卽號天而訴之使物爲人所食者亦皆呼號告於天則天之罰人又當何如耶且物之食於人人之食於物異類也猶可言也而蚊且猶畏謹恐懼白晝不敢露其形瞰人之不見乘人之困怠而後有求焉今有同類者啜粟而飲湯同也畜妻而育子同也衣冠儀貌無不同者白晝儼然乘其同類之間而陵之吮其膏而盬其腦使其餓踣於艸野離流於道路呼天之聲相接也而且無卹之者今子一爲蚊所而寢輒不安聞同類之相而若無聞豈君子先人後身之道耶天臺生於是投枕於地叩心太息披衣出戶坐以終夕

鼻對

方子病鼻寒鼻窒不通踞鑪而坐火燎其裳裳旣及膝始覺而驚引而視之煜煜然紅蓋裳之火者半也於是罵鼻曰夫十二官各有主司維鼻何司別臭察微臭之不察何以鼻爲今火帛之臭亦烈矣而爾頑若不知遽俾火毒燼裳及衣壅蔽之禍豈不大可悲乎久之鼻忽有聲聲與口同曰我受命爲子之鼻今二十又二冬蘭椒桂其气苾芳我聞我知俾子佩藏槁蕕腐鮑風鮏气惡我覺其穢俾子避匿子足不妄履而出不遇毒者皆我之得職也今子乃昧於治身宜暖而寒去裌就單爲風所加外鑠內欝壅我鼻觀遂至火燎切膚而不知其然皆子之過也於鼻何罪焉假使服食以節起處有常順陰爕陽無所敗傷鼻寧有不聞馨香乎且古之志士至於耄老猶且居不求適維道是奮大雪皴肌而鑪不暇近恐適意之致毒知炎上之生災不可不愼也今子當始弱之時有荼毒之禍方當茹冰嚼雪塊枕艸坐愁思怵廹凍餓摧挫猶恐不可而乃放不加思恣肆頹惰當祁寒時遽自溺於火爲身計者良已左矣不此之責而反誚我爲何哉夫壅蔽之禍厥有攸自秦亥蠱昏趙髙乃弒彼梁偏任斯有朱異隋廣淫酗而世基以肆木不虛中虫何由萃此三主者茍以至公爲嗜好以眾庶爲耳鼻上宣下暢無所凝滯𨿽有姦邪何惡之遂顧乃偏僻猜忌執一遺二以蕕爲薰椒蘭是棄由是禍亂交興宗覆社圮今子不務自尢而維鼻是訾一身之理且不達況於政治也哉方子仰而嗟俯而愧屏火捐鑪凝神養气旣而鼻疾果愈

醫原

羿能教人射而不能使人命中王良能教人禦而不能使人無衘橜之虞術之精微可以言語授而非言語所能盡可以度數推而非度數所能窮茍不黙防於心而欲持昔人一定之說以應無涯之變其不至於遺失者寡矣況得其法而不知其說者乎醫之爲術於生民之用最切其說之至粹而出於古者莫過素問難經述陰陽气運之理辧形體榮衛之原以明養生治疾之道非古之神睿聰達者何足以與此然其精微之要得諸心而見於效者固有不可以言傳者矣書豈足以盡其意乎後之學者不能求其爲書之意而泥其說是以言論非不可喜而不良於用甚者棄書不省而惟攻乎淺陋拘閡之方書天下之疾萬變無窮而風气古今之殊資稟厚薄之異服食之品勞逸之差靜躁之度奉養嗜好居處習業所遭之時所遇之變人人相懸也茍非深思博考以周知其故而欲按旣試之法銖比兩較之以治人之疾此奚異用鄕射之儀於臨敵制變之頃哉其取敗也必矣人固有盛寒而飲水者亦有遇風而欬者有披甲馳馬操劍槊行數百里而不汗者有出門輒勞憊不能行者相去寧啻十百此資稟之殊也古之人多碩大惇厚壽至百嵗今人未壯而先衰不老而已病豈能【原闕一頁】

而夕果雨貴人喜起而行乎庭達旦疾若脫去明日

後至之醫來謁貴人喜且問曰先生前日脈疾而言雨今得雨而果瘳何也醫對曰君侯之疾以憂得之然私計君侯忠且仁所憂者民耳以旱而憂以雨而瘳理固然也何待藥而愈邪若是醫者可謂得其道矣方書之所具成說之所有夫人皆能用也求之於言語之外而得其所不言之意非奇士其孰能之始余聞四明有世醫邵君眞齋善爲方視人疾以爲不可治者必不治而所治必取奇效心竊識之今年眞齋過余坐而與之語畏愼恭慤不妄有所稱引而於察脈用藥信乎無所茍余益信服之生民之疾多矣不度可否以身試之而無成者相踵其有如眞齋之不茍用而必成功者乎有能求周公孔子之意於法度之表者乎茍難乎其人則余於眞齋不宜無說也作原醫以贈之

雜問

天曷爲而運乎地曷爲而處乎日月降升曷爲而有寒暑乎峙者曷爲而山流者曷爲而水乎鳥曷爲而飛獸曷爲而走乎孰明而可見孰幽而不可覩乎上下千載孰不變乎四方萬里孰不異乎人何由而出庶類乎心何由而參天地乎有生蕓蕓奚不朽乎有爲而成孰長久乎

三五之道具六經乎六經委棄曷作程乎易辧治亂政之禎乎書著訓謨道之英乎禮以範俗樂和以成乎詩以蕩邪善之萌乎春秋賞罰人倫之城乎措之孔易施之孔明乎革澆紏慝化虛爲盈乎萬彚咸育刑息讓興乎神人昭格天地以寧乎安如泰華百世其貞乎智力不煩神恬以淸乎舎經舎經勞而不逞乎

曷以成俗復井田乎井田奚先民平均乎南國廹隘自中原乎鄕保相卹恩義惇乎禮導樂宣亂奚臻乎曷以弭暴蠲濫法乎法繁眾死民玩何怛乎罟罛交陳魚能活乎促不憚死寧不跋乎欲民之訓省苛察乎

曷以致治貴任人乎人疇爲賢明且仁乎明以斷姦仁煦民乎州伯羣牧儼若神乎毋挫其柄久以責勲乎內外咸修治斯殷乎

莽莽九土育羣氓乎性殊俗異厖服詭形乎嚘嚶侏離駭可憎乎亶究厥原二气之生乎長吾諸父幼吾嬰乎摩疢療饑舎已以徵乎審圗審思君職成乎

錐可舂乎杵可爲裳乎戈可書乎筆可以爲兵乎橜可爲楹乎楩楠可爲杗乎牛可以驂乘乎馬可以軛而耕乎物各有性材曷可更乎治能無體政能無經乎方仭之址可爲九成之臺乎一尺之基及肩之垣能不頽乎周曷爲而延乎秦曷爲而遽顚乎厚基廣址不在厥先乎

三代異尙道亦異乎忠質化原文何貴乎秦之繼周豈尙刑乎漢之寛大亦善承乎唐尙諌諍自其始乎宋尙儒術奚而中圮乎奚王奚霸奚爲美乎

以法弭亂亂足弭乎以刀理髮發可理乎弭亂何以其以寛乎牛飫芻豆復逾閒乎

以兵威逺逺來服乎防戈召賓賓將格乎何以格賓恭敬酒食乎何以來逺化被中國乎

周有世積而厥綿乎漢唐何積而亦然乎豈視其身之仁暴不以其先乎

周公之制煥哉章乎曷不足善其國至於削弱而亡乎豈聖人之智未深長乎抑後嗣不守自逢殃乎

夢夢之中孰主屍乎善惡誰報修短誰司乎孰流而爲電安發而爲雷乎將一气之行於沖漠人固莫得而窺乎

周公孔子一何少乎跖蹻羿寡如蓬蓼乎豈天嗇其賦乎抑人不由其道乎

俗流如川將日降乎川流彌下將安障乎民性孔善古何異乎施徳惇仁能無治乎

鹽車之下有完驥乎鞭笞之下有賢士乎蒿藋之野有麒麟乎暴戾之國有忠臣乎

投骨兩犬能無噉乎以利示民能無濫乎上之攸好下無趨乎上之攸尙下無爲乎

藝芳盈畦可以飽乎摛文充棟以明道乎

求道於人不知在我乎秉燭煌煌出而求火乎

啜粟衣帛與尭殊乎尭徳萬世獨不如乎

孰非顏乎孰非孔乎而爲庸民能無恐乎

我晣晣乎孰得而涅乎我規規乎孰得而虧乎晣晰之至與神同明乎規規之至與天同形乎

志將適楚能至趙乎志在修辭能知道乎鑿江浚河患無瀾乎道明气充患無文乎

天孕兆民猶厥子乎旣受而生奚復死乎

人之生死果有命乎桎梏巖墻孰非正乎

君以出命將不然乎猛虎黠盜豈皆天乎

祐惡抑善豈人常乎顏冉何厄而盜跖何昌乎

豈至貴者名固足以厄其身乎將在乎人善攫者貴富而守道者貧乎

豈民禍天地而剪除者乃得賞乎何屠城赭邑子孫貴盛而爵號宣朗乎踐蟻轢蛙果有辜乎彼起與籍戮人如刈麻將何法以誅乎

均爲天民奚貴奚賤而肆力以虐乎居天之位弗治以害果天托乎

匹夫盜金能不賂吏乎胡盜予奪生殺之大柄而睢盱自恣乎有功於天孰過儒乎奚嗇其後而困其軀乎是非褒貶侵天職乎彼賞罰者又何蕃且息乎

儀秦何積所遇喜乎孟荀何薄而困辱以死乎

豈聖賢豪俊天所棄乎將闒葺委人所比乎

狐兔如丘麟何少乎庸夫駢肩孰聞道乎

道曷難行豈幽幽闇闇如漆如墨乎豈拘拘曲曲於蔓於棘乎將昭昭皎皎如出日乎坦坦朗朗如矢之直乎奚釋而弗思去而弗卽乎見珠在淵能不求乎見羊躪苖能不憂乎胡道在身棄而弗修乎私欲躪厥天而日休休乎

七日不食能不死乎一息不省能存天理乎人重死其身而輕死其心誰謂膏粱食犬豕乎

五狼一羊羊能無傷乎眾惡一心心能無亡乎

秉圭在廟能無寅乎執敬無愆能不仁乎

一子墮井父能食乎萬民顚隮天胡弗惻乎

天之任君猶人俾牧乎旣食其直將芻其畜乎畜之不息主無惡乎肆暴殄之能無怒乎

天之示君豈不章乎天之慮民豈不長乎

妖星異災猶咄叱乎膏露嘉禾賚酒食乎

蒼麟朱鳯果爲祥乎武宣何修而來遊翔乎

頟跖蹻盜之渠乎奚獲麟十六以駕車乎

周衰政乖二百紀乎易姓幾何治者何主乎

漢頌文景黃老之效乎曽謂儒道不若彼老乎

唐始善相稱房杜乎稽籍考勲有可數乎

厥母兄戾孰京乎胡抑心降志從魏徴乎

太宗造基豈非哲乎徴言是從而徳彛以察乎

斯民之性古何異乎孰謂古道不足治乎

枕虎以寢能無囓乎招敵自助寧不滅乎

天地何際中外何限乎陰陽晝夜何相反乎君子小人何性同而趨逺乎

九州之外何窮乎鄒衍何見而嘵嘵以誑彼恫乎鍼視海能無惑乎無有羽翼孰知其極乎

日月何獘乾坤有閉塞乎闇昧昏黒將如日之夕乎豈肇造人紀重建極乎

長生久視寧有斯理尭舜大聖奚亦死乎

偓佺安期果何在乎誰能不死閱千載乎

怪士好誕非愚孰惑乎剖符尙主誅之何益乎

異法污華紛其可駭乎緇衣髠首曷徧四海乎

借其成佛復何庸乎滅倫敗類惰厥躬乎

流毒深且久曷不去乎不伐厥本勞斧鋸乎

井田法布孰有遊民乎斂其浮誕化以仁義孰敢不循乎

教出一孔政曷窒乎持之勿變屏異術乎

申韓鄧愼世之虺乎刻削巧苛暴者奚喜乎

用法如流奚不怛乎操刀終身寧不自割乎

尭民之命皆富以長乎桀民之命皆夭而殃乎均爲天民何所賦之不同乎抑偶值其時乎將命不可必而難知乎

爵祿賞罰君之寶乎亷恥節義世之道乎俾民賤寶君安所貴乎俾民棄道世何能治乎

秦法凝脂奚致亂乎漢网彌闊奚不犯乎火逼牛尾寧不觸乎孰云禍亂民所欲乎

孰非民乎孰富孰貧乎孰衣文綉孰如懸鶉乎屈爲傭天寧不仁乎仁莫如井田井田不易在任人乎封建莫復天下爲私乎擇賢命爵尙庶幾乎刑措民滋世有不熈乎

防問十二首

問孔子刪詩書斷自唐虞以下其事詳矣至於二帝三皇系之所自未嘗稍及之蓋愼其疑也及漢太史遷爲三代世表乃稱尭舜禹稷契皆黃帝之後何所徴而言歟尭以二女女舜咨詢羣臣皆謂有鰥在下曰虞舜尭未嘗識之也使舜而與尭同族尭治天下以親九族爲首其有弗識之者乎遷謂黃帝生囂囂生蟜極蟜極生髙辛髙辛生放勲黃帝生昌意昌意生顓頊顓頊生窮蟬窮蟬生敬康敬康生句芒句芒生蟜牛蟜牛生瞽叟瞽叟生舜自黃帝至尭四世而至舜乃八世其世數之疏數姑未論烏有聖人而娶四世之祖姑者乎舜百有十嵗而崩時禹年七十固未耄老也而遷乃謂禹爲昌意之曽孫則於尭四從昆弟於舜爲髙大父行矣安有四世之從孫年有百餘嵗而傳天下於四世之髙祖者乎黃帝至夏桀二十四世至湯一十九世湯又傳二十九世而爲紂二代總之千一百二年而武王乃以黃帝一十九世孫而代黃帝四十六世孫紂何夏商周世次久速不同至此乎二帝三王之道學者所宜盡心而其事之難知有如是者皆不可不講也願聞所以折衷

問孔子作春秋譏躋僖公傳謂子𨿽齊聖不先父食蓋人之大倫不可紊也後世祭孔子以門人從祀乃異乎此顏淵曾參子思𨿽賢子也路也晳也伯魚也父也子顧居上父乃居下豈特若躋僖公先父食之失哉而世因之而不革何歟且子思孫也位於祖之前孟子子思門人也與師對坐其能安乎漢以下大儒得在祀典者眾矣或學術不醇或名節可賤果可以升聖人之堂而無愧乎學校者禮義所自出而聖賢人倫之則也辧其得失使質諸鬼神而無疑學者職也勿以無位爲辭問子曰誦詩三百授之以政不達使於四方不能專對𨿽多亦奚以爲是古之誦詩者必能從政而專對也今三百篇具在大儒君子又從章析句釋之其義理詳明皆聖人之時所未有而未嘗有用之於事者何歟豈時殊事異而有所難用歟將今之學者不若古之人歟夫古人亦人爾謂今人舉不能及可不可也然十五國風二雅三頌之中可以爲政者何說茍當專對之任則將何見幸悉陳之欲以觀有用之學

問古之學者舎道無所爲學孔子曰君子學道則愛人小人學道則易使也然當是時未聞有道學之名何歟近世大儒抗然以道學自名於世可謂盛矣世俗反非病之而不信或攻之以爲黨或目之以爲僞又何歟道學之名未立宜人才之少及其學旣盛則宜賢者之多而後世之士顧不逮古先抑又何也豈古者教出於一故人興於行後世學術多岐亂眞者眾𨿽大儒先生不足振起之歟若周程邵張數子及朱文公張宣公謂之道學宜矣東萊呂氏其學似與朱子不異宋史乃不列之於道學亦有說歟今流俗以道學之名相詬侮鮮有以此自期者夫學而不求道烏足謂之學歟諸君誦周公孔子之言不釋於口可謂有志矣然志於學而不講其所當學不可也願肆言之且以觀趨向之所在問古之君子有徳必有言有學必有用觀左氏所傳公卿大夫以徳行名世者言語政事皆卓卓可稱是果何由致此乎孔門𨿽以四科目諸子然顏淵問爲邦之政子貢聞性與天道子遊治武城夫子喜之其不長於一偏也如此何后世學者之不及乎惇厚之士未必能言而無徳者肆爲邪詖之說以惑世博通載籍者多不能施諸事而不學之人妄爲刻薄之政以病民徳之與學不能兼有所通豈無所自而然乎孔子謂誦詩者能專對爲政太史公亦謂書長於政諸君之爲學徳行所習也詩書所講也出而當言語政事之任亦可以庶幾古人乎幸明以告我

問六藝之爲用要矣古之人未有不通乎是而可爲大賢君子者其度數之細爲教之法亦可得而詳言乎考之孔子之書其於禮樂蓋屢及之而鮮有問答射禦書數者獨何歟豈六者之中亦有重輕本末歟抑此四者微而易知當時學者無不習熟而無事於問答歟後世之士學止乎讀書以射禦爲武事以書數爲末技禮樂之音律制度往往以爲有司所職無庸乎考習其通六藝者蓋寡然而道徳明備者輒爲天下所宗而莫敢議何其與古異歟今欲師古人而周通六藝則患無其傳且力不暇欲如後世之學止乎誦讀則授之以事於用必有所闕然則奚爲而可乎豈先乎其大而後可盡其細乎將識其防趣綱要而纎悉曲折或可遺乎周公自謂多藝孔子亦曰遊乎藝聖人未嘗以藝爲可後也學者仰師聖人而顧後藝其不可也決矣講其所疑蓋亦聖人之意

問古者致治之主莫過漢文帝近世小康之君稱宋仁宗考之史傳文帝於制度未嘗有更變創建曹參爲相日飲醇酒與吏相應歌呼其朝廷不治甚矣而天下樂業者何歟仁宗之時用兵則屢出屢敗府庫則匱竭而無餘其視富彊者有間矣而海內久安終宋之世思慕其徳不忘果何由而致此歟請質言之以祛所惑問秦漢以來天下多言祥瑞以爲國家之興率由乎此然三代之立國傳統可謂盛矣其禎祥之符亦有可考者乎孔子作春秋大而地震日食小而螟蝝鷁之異皆謹志之計其二百餘年之間諸國豈無禎祥之事顧棄而不道其意果安在乎麟鳯龍記禮者以爲四靈祥之尢也春秋以麟終篇聖人之書之也以爲祥乎抑以爲異乎以爲祥也則劉宋之暴五代蜀之亂紛紛見於其國以爲不祥也記禮者何所據而云然乎近世歐陽子斷然辟祥瑞四靈之說之謬信其言也則經所謂作善降之百祥國家之興必有禎祥其說皆非乎抑豈祥者非物而在人乎願辧其所以然以折衷舊說之得失

問昔者聖人嘗言誦詩三百而不達於政𨿽多亦奚以爲是學詩可以爲政也豈特詩爲然傳稱書以道政事漢儒多引春秋斷大政則書與春秋亦政事之所自出也非特二經也易所以冒天下之道舉而措之民謂之事業則可爲政者莫大於易記禮者謂班朝治軍蒞官行法教訓正俗分爭辧訟非禮皆不可則禮又政之本也今之學者莫不專一經而兼習五經果能以經術達於政否乎夫使一人而兼言五經之治道固有所不及其各推所聞可以輔世淑民措於政事者詳擇而明言之將以觀窮經致用之學

問欽覩今大誥謂鄕飲酒之禮申明古先哲王之教令斯禮之相傳尙矣果始於何時歟古者之行是禮一則賓興賢能二則鄕大夫國中賢者三則州長習射四則黨正蠟祭其詳亦可得而言歟賓主介僎之位有不同九十至六十豆數有多寡所以示民者其義果何在歟孔子嘗言觀於鄕而知王道之易易也夫鄕飲之近於王道亦有其說歟我聖朝稽古爲治頒儀式於天下敍長幼論賢良別姦頑異罪人坐席敍徳與齒而犯法者列於外坐勸懲之意可謂著明矣是卽先王化民成俗之道也其節文制度亦可得而悉陳歟夫明乎古之道而通乎當世之務學者之事也其毋多讓

問人之行莫大於孝故聖賢之問答加詳焉今我皇上大誥之書明孝以訓臣民凡爲臣子者所當服行而弗忘也夫所謂飲食之品溫凊定省之儀出告反面之節父母有命善則速行乖於禮法則哀告再三與禮經所言亦相表裏歟事君忠夫婦別長幼敍朋友信四者之爲孝可得而詳言歟所謂居處端荘也涖官必敬也戰陣勇敢也其事果何修而可致歟若何而可不犯國法不損肌膚不致人之罵詈歟此聖誥之大綱也其條目可得悉數歟今也家傳而人誦則人人有士君子之行矣孝爲先王之要道詎不然歟夫言明乎道𨿽千古以上之聖人猶尊以爲經況聖謨之大諸生寧有不素講而熟究其義者乎其悉心以對

問國之有才猶鉅山喬嶽之有名木也故觀木之盛可知山嶽之崇厚觀賢者之多可推國之盛隆三代以下稱最盛而歷年久者莫漢唐與宋若也漢之張子房諸葛孔明唐之魏徴宋璟張九齡陸防宋之李沆韓琦富弼司馬光皆顯於世者也其學術之異同事業之崇卑亦可得而論歟抱道徳而不大顯者若賈誼董仲舒之在漢韓愈之在唐周程張邵朱子之在宋遺言具存於世其源流統緒之詳亦可得而言歟昔之不大顯者使其居光顯之位其亦致漢唐宋之治而已歟抑能比三代歟孟子曰誦其詩讀其書不知其人可乎是亦所宜講也達而在位所欲學者爲誰仕而不顯所成就者何事悉著於篇將以觀多士之所志

遜志齋集卷六

欽定四庫全書

遜志齋集卷七

明方孝孺撰雜著

靈芝甘露論

聖人有非常之徳故天地有非常之徴天之有雨露地之有艸木此其所常有者也於其常不足觀聖人之盛惟其徳充仁著防符黙感露而有甘露焉艸而有靈芝焉沛然而降莫測其源然而華莫究其根或瑩潔圎淨而其味如飴或敷爲七莖九莖而質備五色此豈可以易致哉徳昭乎上下仁蓋乎六合大而日月星辰遵其度小而昆防動植得其性中而黎庶防澤樂生故天爲之發醇地爲之孕英使粹美奇秀之气於玆二物而見而二物未足以盡之則又爲鳥之鳯獸之麟鱗而爲龍介而爲未見聖人者因其世之所有而知其徳旣見聖人者因其徳而信天地禎祥不易致而古昔之致此祥者未之數遇也臣竊求聖人之徴於聖世甘露靈芝發祥於畿甸山川之間者多矣非極盛徳何能致此赫赫之嘉祥哉昔者誦諸傳記而今得躬覩之斯可爲天下慶非特一時美觀也𨿽然臣聞天地於禎祥之類非惟見於物亦間見於人故物有非常之質人有非常之才非常之物僅可爲太平之徴非常之才實可以致太平之盛是以聖人尢貴之重之徳可以善俗行可以化民使人見之而喜卽之而慕巋然傑然爲禎祥於天下國家者此眞人之甘露靈芝也天地之佑聖人者意其在此豈徒見於山川之間而已哉

郊祀頌【有序】

皇帝肇禋於上下神只奉太祖髙皇帝配先是十二月癸夘朔乘輿臨視殿壇戒飭百吏滌牲省器各嚴厥職無敢或違是月戊寅上禦奉天殿羣公卿士咸受誓戒其夕宿於齋宮明日己夘出舎皇邸尙食進素膳及期行事自元旦至於祭天地開朗日月華曜氛祲屛除風气穆淸方當出郊龍旗徐行萬騎不驚山川艸木皆有喜色六軍百姓忻躍聚觀洎將展禮玉輅望門降趾而趨脫舄登殿秉璧奠瓉興俯拜跪寅畏愼恭如對天顏與神明居星妃嶽君海王瀆長翕忽腌靄若歆若格夜半禮成仰瞻霄漢煥朗澄瑩上爲動容昧爽還坐正殿在廷臣僚及百執事相率拜賀畢同進言曰王者嗣位而郊見上帝蓋上以占天心下以定民志若天地享答神靈悅豫黎民永受福祉茍不順洽人用弗寧今皇上肇祀而神祗協贊六合之內光照顯赫陽明發舒陰慝消伏浹於旬日纎翳靡形白叟鮐翁嘆未嘗遇玆豈智力所及哉上之至誠貫徹二儀皇天降鑑錫以萬年休命祥徴灼灼可信不誣翰林侍講臣某曰誠之動天固然矣然臣伏覩陛下自卽位以來鴻恩惠澤漸漬萬方赦重罪免逋租卹困窮賑乏絕受直言褒賞良吏登任才俊寧屈國法而不忍以法病民寧闕儲積而不忍以斂妨農仁聲義聞升格穹昊上帝眷懷保祐顧綏若父慈子夙夜不忘祀而居歆蓋盛徳之明驗也天所享不常視徳臧否中爲喜怒有徳而生民安其治則天心悅無徳而怨讟下興則天用不佑徳之動天厥惟昭哉臣不佞幸執筆綴從官後躬覩盛禮謹作頌辭以明聖徳之格天以播善政於無極其詞曰上帝至仁視民如傷眷求同徳俾典萬邦自唐之衰盜擅中國迨於有元人胥於溺赫赫太祖受命孔時黃鉞朱旗載淸九圍復天之常修人之紀蕩削穢腥上帝攸喜休養黎元若疾在身大功未終授之聖孫惟聖天子皇祖是嗣奉承天心克受帝祉霈澤是施大賚是庸桁楊不陳囹圄虛空孰租之逋奚貸之負厥數千億棄而勿取孰爲螟蟊撲之除之降以風雨俾涵濡之登賢用能幽滯奮發容受嘉言眾志必達四海所環有萬其區至仁溥暢庶類昭蘓乃諏令辰正月壬午誓戒臣工大祀攸舉陽徳顯融斂戢羣陰天開日舒百神鑑臨玉輅出郊樂備不作齋於祠宮盛服儼恪肅肅於動栗栗於言上帝在玆敢有弗防昭哉廣殿取類明堂金鋪瑤礎勢釖穹蒼鼎爼旣丰幣玉旣飭灺燭煒煌騂牲芬苾乘輿徐來及門而趨執圭屏息仰覿天居乃盥乃薦乃綏乃燎儼若居歆覩其色笑分命臣僚獻於羣神合敬同誠百禮具陳雲君嶽只海王瀆伯厥靈洋洋來舉飲食帝謂天子致孝事天愛錫純嘏子孫萬年太祖嘆言天子至仁恩加黎庶四夷咸賓天子稽首受天之胙拜跪周旋如奉寶路樂止禮成夜气正中星斗交羅其光烿烿聖情欣豫上帝予輔萬口同聲昔未嘗覩還坐法宮端拱受朝至和盈庭如聞九韶天子曰嘻來爾臣鄰惟天惟祖匪徳疇親政或未修惠或未博各殫乃心助予諮度勿厚其斂重困細氓勿苛爾刑必臻乎平乃稽詩書乃施教化乃建皇極崇王斥伯準則尭禹紹述商周純用道徳配古作逑邪慝陰類弗眤弗使君子陽剛是崇是仕民所願欲宵旰推行其所畏惡絕於未萌人心旣悅天命自久聖子神孫百世之保流以源長國以仁興敬天靡渝萬方永貞

凝命神寶頌【有序】

皇帝始卽阼布徳施仁大宥萬方恩聲義聞震於四表函夏之間羣黎胥慶於是天啟厥祥地效其珍廼元年使者還自西方爰得靑玉於雪山廣袤逾二尺揆其初得徴兆異常質理栗溫世所希見來獻天府先是上在儲宮嘗夣神人致上帝命授以重寶及是獲玉宸衷密感未俾宣露二年正月十一日上將郊祀乘輿出宿齋宮其夕復若有覩與前夣協驚窹欣喜遂命玉人肇工琢爲大璽方尺六寸九分親定其文曰天命明徳表正萬方精一執中宇宙永昌其嵗十二月工以成奏名曰凝命神寶三年正月元旦告於天地祖宗爲文以示遐邇羣臣稽首稱賀是日討罪之師適來獻捷王旅奮伐逆黨大奔越十三日郊見上帝十九日享於太廟每嵗正月恆病陰雨至是自元日至於郊廟翳氛屏除日月華曜山川軒豁神人喜悅咸以爲上徳格天而天錫斯寶及寶旣成天必錫以介福將見年谷屢丰災害不作黎元安富艸木鳥獸皆遂生育玆其端已見矣寶之明徴豈徒然哉臣孝孺乃言於眾曰人知寶厥寶而不知天之攸寶知天之攸寶而不知皇上之所以寶斯寶也昔在古初聖帝明王有大寶焉位以之定民以之安天以之淸地以之寧禍亂以之消福祥壽考以之致子孫賢才以之盛且昌尭舜禹湯文武受於天而得之夏癸商辛周幽厲秦政隋廣天不畀而失之漢髙文光明唐太宗宋太祖窺是寶而弗能有其全是寶也或謂之中或謂之仁或謂之皇極或謂之寛厚數千載間有得焉者寡矣不可以智取不可以才獲不可以力爭乃至皇上而天復授焉用其緒餘已霈如霖雨潤澤天下而民被其惠者方來而未艾也尙恐保之者或未能盡復恐後之君國子民者不知寶之所在也取陶唐虞夏三聖人相傳之要而銘刻焉蓋精以擇之一以守之而用其中於民徳繇此立政繇此成天命繇此凝天下之至神豈有加於此者哉天不言授皇上以寶皇上以一言發帝王之寶昭哉鑠乎眞萬世之鉅範百聖之謨也彼秦之斯衒其虫篆天厭其醜焚而燼之久矣眾兆蚩蚩追而索之噫匪有見乎神寶孰知彼之爲陋且卑乎古者國之制度系天下安危生民治亂者史必書之其可詠嘆稱錄者縉紳學士頌之臣官以文學名而職在太史躬覩盛事其烏可以已廼拜手稽首獻頌曰天有大寶授之人君百世相傳鮮得其眞其寶伊何神妙莫測斂藏一心施覃九域爰在中古無器有文姒受重華承諸放勲三聖繼作疊居天位有寶守之四海大治其精其一曰執厥中曰仁曰義異號同功成湯得此表正萬邦周武丕承於前有光降自嬴秦聖賢迹熄以器爲寶不寶道徳茫茫千載帝王孔多傳祚短長視寶如何得聖緒餘亦克康乂漢唐而下駁而靡粹惟明天子天實啟之授以大位俾作君師克仁克明克武克毅動謀於神靜協於帝上帝之心惡殺好生皇宣慈惠任徳緩刑孰辜之負幽抑罔雪剖其桁楊解其縲絏孰租之逋身困家傾焚其簿書俾吏勿徴孰厄於窮鬻及男女出金爲贖還畀父母有胔於途或骼於原斂而瘞埋釋其痛寃或以饑寒殺越於貨止戮其魁餘黨皆赦或以單弱脇從暴彊釋而弗誅賜衣與糧一話一言務崇寛大公卿士庶以薄相戒羣喙懽騰幸逢聖明盍朝乎仕將野乎畊葺爾室廬育爾孫子保無外虞終樂田裏民心和同實與天通天念天子養民之庸錫以寶玉夢神告語曰予命汝永爲民主天子曰嗟天命孔祥我造重器以福萬方昔人所寶寶止乎器器𨿽可久道不足貴精一執中二帝之謨我刻斯寶與聖合符告於祖宗達於天地著乎文章炤臨後世得道者昌失道者亡以道爲寶肇自聖皇皇陛黼座寶在左右匪道弗言匪道弗履威罰慶賞必信必明聖謨在前敢有不平用賢去邪必篤必果祗服聖訓不愼其可出令發政道爲權衡喜怒從違以道爲經緝熈日新大中之道僉曰神哉玆惟大寶寒暑以順雨暘以時災害以消民物以孶云誰使然玆寶之神匪寶之神天子之仁大哉聖仁天地是配傳示無疆宇宙永賴

省躬殿銘【有序】

皇上嗣大寶位淸心恭已喜怒不形輕徭減賦賞罰以類舉措得宜行之期年萬姓悅服羣生欣豫薄海內外薫爲太和上猶謙讓弗自以爲徳旦暮親政勤勵靡遑復於乾淸坤寧南北二宮間爲退朝燕處之殿置古書聖訓於其中沈玩靜思名之曰省躬諭以尙父所存書之防夏書所歌聲色宮室之戒曰汝其以是爲銘臣受命而退拜手稽首言曰天下國家之本在乎君君之所以建極埀範於四海者在乎身而致此身於無過之地俾黎元防福後世承式者不以心爲之宰乎是心也五性具焉五典行焉萬理萃焉萬事出焉茍或不有以持之則發乎正者易防流乎欲者易危是以聖人愼之而加省察之功徳若尭舜可以爲至矣而兢業不懈勲若禹湯武王可謂難能矣而未嘗敢忘乎學只徳而聞善則拜者禹也屏逺聲色貨利而聖敬日躋者湯也從事敬怠義欲之訓而銘於席鑑衣冠以自警者武王也其爲事不同其敬以省躬則一也故其徳業如日月之光與天地並存後之君非無雄才美質然不知聖學之要或始於勤而終於肆或勉彊於眾庶膽覿之時而放逸於閒居狎處之際其不能比隆於古豈無所由然哉惟我皇上以二帝三王之資居二帝三王之位而篤志聖人之學日蒞治朝命令之宣政事之著陶冶庶類而措斯民於治安者旣無媿於古矣退而燕休不少暇逸而復省躬於斯焉覩棟宇而若上帝之臨撫屏扆而若祖考之格聖心湛然與天爲一思慮圗猷靡有弗敬至理昭朗邪慝消除愛惡怒欲之偏無自而出芬華靡麗之誘無間而入固不待省而自存也而省躬之念不忘匪深得乎尭舜禹湯相傳之道烏能臻斯盛乎斯道不傳也蓋久徒知以智術法律爲治以故小不足以移風易俗而大不足以祈天永命聖上以敬爲學繼自今始終弗二內外罔愆將見陰陽協年谷登四靈至品彚咸若子孫黎民受祉於千萬年矣臣幸以勸講爲職謹奉制獻銘曰天眷君徳付畀兆民民之慘舒系乎一人萬化之原庶政之本大哉此心與天地準心乎克敬恭已無爲百度以貞四海雍熈或怠以肆天徳淪亡內外交荒邦用弗昌至聖惟尭舜禹湯武以敬相傳千載同矩明明天子前聖是師端拱法宮天下順之未旦而朝旣旰而食淵黙齋荘以建皇極於郊於廟鬼神降臨惠於臣民動靡不欽任官以賢敷政惟徳薄賦寛刑卹孤掩骼至仁暢達霑被萬方惟帝克敬惟天防康帝心弗居彌自謙抑內殿燕休寅恭朝夕究觀前史以鑑安危左書右詩千古與期嗜好未形防鉅於小喜怒之發必循乎道恩欲其普政欲其平兵欲不試刑寓好生下察民情上祗天戒咸省諸躬無時怠懈敬怠之徴古有訓辭怠則患生敬爲福基身心旣謹復省於事圗於盛時可保長治帝心幹幹如日在天不息於行照臨八埏華搆有嚴實資聖敬育徳綏民永受天慶

愼獨齋銘

恆人爲善徼利務名謹於昭昭肆於防防乘眾不察恣意所向人欲橫奔天理淪喪君子懲之愼於至防匪虞人覺而畏已知一念之萌必存乎正片言之發必主乎敬勿謂闇室忽而不欽易欺者人難欺者心勿謂細行放而或貳細行不修大徳將敗惟聖之明不見是圗矧玆士子不敬謂何於赫天君宰爾百體率而從之勿越乎禮禮爲教本敬爲徳基本立基宏奚施弗宜齋居有嚴學者孔秩監玆勿忘聖謨如日

謹節堂銘

天道在人爲心之仁仁道之大始於事親事親能養謹節爲貴謹則無憂節則不匱我持我身我力我田防服餘閒挾我簡編𨿽無顯榮我親則安𨿽無三牲亦有防甘進立於朝大夫卿士揚名尊親由謹節始寧海童君以是名堂養親其間華扁煌煌我作斯銘用揚厥徳有過其閭爲我必式

喜友堂銘

眞素先生家於海隅自其先人兄弟共居爰議築室燕衎以娛卜諸溪南恊其繇除荒剔穢以葺戶牖先生左處諸季在右雍雍愉愉子姓先後徴名陶詩命以喜友名成益喜與客飲酒酒半有客離席而嘆揚弁啟齒以言子所爲喜者吾能論之凡人喜幸出於憂患病者喜愈客者喜還困者喜舒危者喜安又有人焉緣物而喜誇者喜權嘩者喜市荒者喜色貪者喜賄相彼所喜先生不取恂恂骨月恩義有加一室團欒其喜無涯此於人情相去幾何且子不聞兄弟之間非特於今古人所難歌形斗粟詩賦然萁豈曰無家兄弟爲仇先生之居𨿽陋弗完我行其庭爾箎爾塤先生之身𨿽隠林阜我觀其私爾足爾手食不待奢分饔並飱居不待華同溫共寒霜露之晨風月之夕行吟接履坐諷聨席三畆之宅五畆之原弟耨於後兄耕於前旣孝旣友從容話言飲此醇醴盎然春溫凡登斯堂與飲斯醴歸視其家孰無兄弟先生之喜不私諸已將令吾徒聞風而起將令吾居永爲孝裏先生聞之欣然而喜眾賓酢酒先生起舞取酒酌季且笑且語豈無他人不如我同父

友於堂銘【有序】

寧海竺君允恭與其二弟允升允和皆好學而知義以友於名堂蓋有志乎惇睦者因銘以著其美且以大且逺者勉之銘曰天賦恆性厥倫有五君親兄弟朋友夫婦親之當愛君之當忠人𨿽至愚鮮不率共婦以情合乖戾者寡朋友義交以道相下至於兄弟本乎一身或頑不知覆若他人有藩其廬有異其畆有富千乘不糊其口有忌其才斥之不疑寧以天下付諸癡兒僨業隕身莫不由此嗟彼不仁實滅天理天之俾汝爲弟爲昆夫豈人力乃命攸存長少𨿽殊其本則一孰非遺體而忍不卹弟寒父憐兄饑父悲胡私其身曾不致思在父之身或有屙癢手足撫摩不待勉彊今𨿽異形其气則同安危憂樂孰不相通懿美竺君好學慕道謂道之要惟孝惟友旣孝於親復友同生髙堂其嚴掲以嘉名嗟嗟斯民皆予兄弟顚連無告視之顙泚由近而逺尙克推之政行於家邦國其儀之

愼思堂銘【有序】

廬陵劉君子博以文學恪忠受知於上擢磨勘司丞名其退食燕居之堂曰愼思余善是名喜劉君之能於職也銘以相之銘曰惟皇建徳統綏萬民孰輔承之小大庶臣或弼其違或敷其治有舉大綱有親細事其在賢哲視職則思忠國尊君不顧其私曰此下民與吾同體孰艱孰危孰困寒餒孰爲昏迷汨其天明昭揚大猷樹之邦經虞夏之道殷周之制損益弛張以淑萬世凡民所安必謀必行其所不欲必絕其萌靜以致思俾合中正舎寢忘食祗帝之命揆其所存本乎至公利澤所加沛然無窮嗟彼小夫嗜利忘善豈不有思厥思不逺位患不崇家患不昌罔上浚民患計不良勢有相軋智有可忌心所惡讐患不能去蚤夜以思蓄陰滋姦乘機竊發僨國瘝官爲休爲祥爲凶爲禍所思一殊判若水火若有古訓惟愼其幾鋤於未形絕於未爲本心之明日月之掲私欲之微稂莠之抜思發於中由義與仁國忘其家民忘其身勲名之盛上配前古視彼小夫穢若犬防劉子嗜學孔文而賢對越嘉名作時恭先百爾有位愼恪厥職思孝思忠鞏我皇國

寧野軒銘【有序】

善爲治者常養斯民之質於防防之中使之全其性而不鑿其天顓然無思頽然無爲椎魯惇朴而不雜以僞故其民難揺而易化失其道者則不然搔之以智巧而昡之以機變飾之以儀節而滛之以浮華於是天下之文日勝質日媮民始紛紛狙伺乎下而禍亂因之以生太史公班固稱漢文帝之時七八十翁未嘗識市井遨遊嬉戱如小兒狀余嘗思其言而嘆其盛蓋自三代以降數千年間俗莫醇於此時者賈誼輩闇於治道猶發憤病之斯豈足以知文帝哉以法術治天下固不若以徳化先天下之爲完也是道也惟文帝知之曹參行之而賈誼非之此賈生所以不逮文帝也哉近代之政去古逺矣然其法寛事約有足取者故方其承平之際老成先進之人皆渾厚雅重口不出毀訕之言而身不履詭激之行余不及見之而聞其流風於縉紳間蓋兵革之餘故老無復存者矣今乃得陳君國大焉陳君閔習俗之澆欲以身率之名其所居曰寧野軒其意以爲寧失之於野可尙哉其爲名也昔漢興至文帝蓋三十餘年而後風俗易化安知今之異於古哉復先王之盛殆必有在而君之名室烏知其非兆歟不可以無述也乃爲之銘銘曰皇始尙質貴乎自然不忍以文鑿民之天文過爲媮質甚爲野以媮況野如鄭與雅大雅之音澹泊無華靡曼姱都乃聲之邪質直無文其朴則美以飾喪眞爲詖爲詭惟昔有國政簡而章洽於萬邦民俗阜康鉅夫碩人森列天下推其言行莫匪長者遺澤之傳今也則微不有善士孰矯循之幽幽斯軒茨戶甕牖其植果蓏其防楡栁豈無藻繪斥而弗施惟野之尙愧不忍爲非無才智亦有儀度慤乎不文惟野之慕蕩蕩流俗機詐日繁上下胥欺莫知其囏軒有嘉名取則孔逺有來遊觀尙勸爲善

雙桂軒銘【有序】

傳曰仁者必有後豈不然歟某遊京師識太子正字四明桂公公和易誠篤表裏如一與人交豁然無隠類漢萬石君龔勝之流舉朝之士服公徳無異辭信所謂仁者也旣而復謁公於淸溪私第見公之二子曰愼宗敬曰全宗生者又皆英敏卓越讀書綴文有名縉紳間人或稱之曰桂公有二良子私心固已期之以爲必非偶然者某東歸天臺宗敬以書來言四明所居軒有雙桂連理之祥因以雙桂名軒餘發書嘆曰是天之所以符二子耶仁者之報其殆兆於斯耶不可無以識也爲作銘銘曰天人之間古謂難言是豈其然影著於形響必有聲感孰不應胡執不通訾其夢夢盍觀桂公桂公孔仁言敷行惇二子甚文文則旣有質則加厚稱者同口人譽已彰天兆厥昌惟桂發祥一本而岐岐而合之天意可知豈無他樹獨發於桂桂姓攸契雙桂鬰敷二子之符耿哉不誣天亦可親日視於人肆其屈伸惟公植徳二子將食益衍無匿爾衍爾昭爾公爾侯復膺天休慈溪之陰雙桂森森望於東南扶桑可薪析木可焚是桂永存

五雲山房銘【有序】

五雲山房者何前宣寧簿樓君士連之室也謂五云者何山名也山而加於房者何室依乎山也室則居之爾而詠歌之者何樓君將出以仕而不忘乎室則無所忘於心矣知本之道也知本者君子之事也何以昭之銘之所由作也銘曰惟山房奧而明而有容君子是則厥徳以充峻而潔不污不湼君子是則以保淸節山房之中君子不忘愼終毋忘仕也孔

林泉讀書齋銘【有序】

士不知所爲學久矣文辭以爲華記誦以爲博古之學者𨿽不外乎此以求道然道不在是也錢塘徐君文以林泉讀書名其齋余喜其好學之篤也誦所聞者以銘之銘曰斯人之生去物無幾參乎兩間惟性之美恃美勿斆爲嚚爲庸牖擴天明厥惟學功孰治於學而遺其事口習心遊卒淪於墊或懲其害力於躬行物有不知將躓於防又或不然去學絕爲惟心之求異端是歸三者殊科畔道則一幸有聖謨皎其如日匪學奚知匪行奚臻主敬立誠卓爲天民萬理紜紜之如發春融海澡水長泉達內剗其穢外薅其不吝以虧不驕以亢以聖爲準以賢爲徒大道是趨廣居爲家勿溺於污勿畫於邇日運天行眞語確履細行宏猷小紀大綱察於纎微徴於家邦誰謂天下難乎治平各充其需禮敍樂成學之盛功庶其在此豈若偏岐僅足一已俗學卑卑爲俗攸嗤非有君子孰能與之錢塘之墟有書有齋我思古人於以永懷

方硯銘

方其外以由義宻而溫其質也仁仁義之殷濬發斯文以相乎乾坤

圎硯銘

博而圎法地與天重而碩合聖之徳旣壽且堅以鎭乎斯文

倭研銘

產乎夷成乎琢宣文謨佐帷幄矧伊人可不學

扇銘

用此以扇枕孝子之行也用此以扇暍仁君之聖也由孝而充之則爲奉上之忠由仁而廣之則爲澤民之政也

王待制私謚議

翰林待制王公褘使雲南以節死久而易名之典未下門人議私諡之烏傷兪恂曰惟三代之學本諸身心著於行事發於文辭表裏相符華質不爽故著之於書者卽其操行之餘形於言行者卽其學術之實未有言與行乖身與學戾者也世降道防儒者始離學術心身而二之所學歸乎仁義而所爲狥乎邪僻考其爲書則上援聖賢稽其所至則僅同庸俗以之處下則不足以美風教化鄕閭以之事君則不足以光華朝廷表率海內惟待制公則不然自其少時已有大志受於家庭得於師友者皆純正之學察理盡乎精微制行本乎忠恕負剛方之气懷經濟之資當元之季嘗艸書數千言將上於朝以救闕失知事不可爲乃歸休於家欲以文辭名後世旣而遭逢聖朝遂爲史官修元史始於太祖造邦之初終於末主播殂之後刪煩剔冗補其軼遺君臣賢否邪正逆順之迹天地事物禮樂刑政兵民財貨消長興廢盛衰之由莫不粲然包綜具有倫序嘗兩贊郡政咸著亷能之聲有豈弟之徳後以伉直忤用事者使萬里絕險之邦畱滯數年蠻夷向義之心未洽遂加害竟不屈以死追考公平生志行端潔學術淵深其於性命道徳之要治忽成敗之幾灼見洞暁發之文辭敷腴蔚贍浩乎若秋江之濤鼓蕩莫測而其來有本也靄乎若春空之云變化不常而其出無窮也其在翰林嘗掌制命四方學者爭傳誦之求者盈門以不得一言爲恥蓋自古盛世之文一代不能數人而公之述作可與相準偏才曲士多優於言而劣於行公南中之節奮厲卓偉使異域知中國有守死不貳之臣其過於人甚逺昔王仲淹孟東野之徒門人朋友皆援古著謚後世韙之今欲撮公文行以文曁節謚之於禮其可眾皆曰諾其子紳以告天臺方孝孺孝孺曰予嘗聞翰林學士金華宋公稱待制公文行皆如恂言死而易名於義爲稱乃定謚曰文節

試筆說

吾居乎鄕客遺善筆二分其一於友人而用其一鋭而端圎而勁以摹畫鹹與心稱愛之不忍妄用遇佳紙墨洎文辭則以書書畢滌而藏之恣意率手有所作則用其次者是以𨿽甚久而猶新焉他日友人至問其所得則曰而棄之矣詰其用則紀錢粟貨利卑猥事不稍惜視之與里巷所爲偏欹軟惡者等不知其爲美也吾聞而嘆之友人曰子何嘆之細也以余用斯筆也而違其任余則有過矣𨿽然世之用人者得無有甚於余之用筆者乎筆易爲也美者易得也用久必敝固其職也今夫所謂賢士君子者天之生也難生而不夭死不疾病獲全其美也尢難然而用之者不任之以立政教修紀法居廟朝治海內而卑位宂職是命一不快於意不待其敝而棄之且加不勝之法焉者亦眾矣不彼之嘆而於筆焉惜是尙爲知類也哉吾愧乎其言謂之曰筆吾所任也故吾知愛而嘆之任人非吾事也吾其敢僣而嘆乎若姑修其可任者以待人之任已何暇乎世之嘆而吾之疑耶

畏說

人可無畏乎幼則畏乎長賤則畏乎貴鄕則畏鄕之老成學則畏士之賢者仕乎位則畏法令畏小民畏公議豈特若是而已哉食焉而畏無以及乎人也言焉而畏其背乎理也居焉而畏其過於燕安也寢焉休焉而畏邪僻有以吾中也臨財而畏其損吾行也居寵而畏其滿盈也舉一事興一役而畏其或勞乎民或病乎時也然猶不特此也見少者而畏無足爲之法見賤者而畏無足爲之養見愚者而畏無以教之見鳥獸艸木而畏吾之無聞而將與之同於澌盡朽腐也見山林川澤而畏吾及物之利有所不及也見古聖賢之言行而畏其不可追也思乎後世而畏其將訾短乎我也然尙有甚於此者視乎吾身而畏或不能愼守以辱乎親察乎吾心而畏無以全所付以辱乎天天之畀我者爲何如仁也而或賊之以忮忍義也而或蔽之以利欲禮也或爲驕慢之所勝智也或爲小慧之所淆以言乎臣而忠或疚焉以言乎子而孝或惰焉以言乎大而或未能用天下以言乎小而或未能爲天下用凡天職之內有所闕皆謂之違天可也屋漏之間鬼神臨焉觴豆之際兵戈生焉般樂怠傲酖毒存焉思慮有未純省察有未至則爲忽乎天矣人之於天而違且忽焉豈不甚可畏也哉子受父母之命則佩而思之一有所違則世以爲不子臣受命於君則奉而行之一有怠事則有不臣之罰天之可畏於君親也昭然矣柰何人違且忽其命而不知畏也夫其不畏者非其人之過也爲之師者莫以告而不自知其所受之重也使果知受於天者之重則其起居食息語黙取予之際其有不愓愓以思兢兢以持者乎使果知畏天命矣則所畏之事將日寡無所往而不安矣不知天命之可畏則事物陳乎前者孰非可畏者哉是以君子知可畏之理故無可畏之患小人則不然入於可畏而不止故知君子小人之分觀其知所畏與否而已矣漢中劉生仲義事予爲弟子者五年其爲學篤謹不懈而持已以禮蓋粗知所畏者今將貢於京師升於太學而達於天朝予欲其不負天之所畀而爲君子之歸也故以所當畏者告之太學先生多予之所畏者其必有以正予言也夫其尙因予言而有以教乎生也夫

習庵說

鄕先生陳君季明年六十餘而進學不懈間謂予曰吾之生也先子以晦庵朱子之名命之及長而知其不可也請更焉因名爲熈旣而自念名固不敢同於朱子然奚敢舎朱子之學而不學也故別號習庵以見志子以爲可乎予曰可哉古之人以昔賢之名爲名者若司馬長卿之名相如慕乎藺相如之爲人而取之也顧元凱之名雍蔡中郎喜之而以已名與之也然而長卿未必如藺子元凱𨿽賢亦未嘗類乎伯喈豈非名可以取諸人而道必在於自至乎君子之學聖賢務乎道徳之同而不貴夫名字之類自孔孟以來學孔孟之道而造其極者其名必非與孔孟同而其道則無不同以其志乎聖賢之志而習乎聖賢之業是以卒至乎其域而不自知也茍爲無志而所習與聖賢殊𨿽以舜禹自名亦妄焉而已夫孰以爲可乎今君於名則辭而不敢與朱子同於學則習而不敢與朱子異可謂知所務矣然而朱子之學聖賢之學也自朱子沒二百年天下之士未有舎朱子之學而爲學者至於道之類乎朱子者未之或見何哉蓋疎淺者竊其華而忘修已之實質魯者守其意而不求致用之全莫不自以爲有得焉而終不得以成身而見乎世君之所習誠能以敬存心以義制行窮萬物之理以周乎事盡彛倫之常而不失其中斂之則措於家施之則被乎民𨿽欲辭其名而人固將以善學朱子之道稱之矣不治其本而攻其末習乎其言而不察其所由言則凡所習者未必非朱子之所棄也而豈君之志也哉抑予觀世之學者少之所習旣長而怠壯之所習未老而忘是以𨿽欲志乎道而不可得君年愈髙而爲學愈力孜孜焉以未及古人爲恥於是乎過人逺矣蓋或習焉或否焉而習乎非所當習者眾人也終身由乎道而不少息者君子也始乎無所不習而終不習無不利者非聖賢不能也習乎習乎其亦有無事於習者乎然則君也茍終身習焉而不止其爲君子也孰禦焉

王溫子栗字說

浦陽義門王溫柔和而好學加冠將定字其師劉君恐其不足於剛也字之曰子栗爲辭以祝之而復謂余曰願有教也余曰事有似異而相資者水火以爲防鹽梅以爲和寒暑以爲嵗由其離者觀之戾乎其不侔不可比而合也然是數者必相合而後致用並行而後成功夫豈果異乎哉剛柔仁義之辧不啻水火然未有不兼二徳而可爲君子者視其外謙卑遜順之气穆然求其內荘敬誠篤之意確然故端方而不犯慈良而不倚以之措大政持大議不變辭色而天下從之自道之不明士各因其資之所近爲學柔則至於枉已剛則至於違眾枉已旣不足以立事而違眾又不能有成治功之不見於世非此也與天下之所病者非不足於溫也而患無以守其內是以柔懦者多流於詭隨劉君勉之以栗其知所教矣愼哉栗乎爾毋厲外而懦中也必也挺拔特立如雪霜之松栢不撓不折以固其節乎溫乎戒哉爾毋翕翕以合煦煦以同必也如春陽之長養生息而不見其迹乎栗者所以爲敬也溫者所以爲恕也居敬行恕而至於君子吾於子乎是望𨿽然飲食資乎水火而飲食非水火也鹹酸本乎鹽梅而至味非鹽梅也嵗功成於寒暑而天地之化不止乎寒暑也周人有言曰不剛不柔厥徳孔修徳備乎剛柔而剛柔不滯於事惟聖賢能之

鄭叔度字說

麟溪鄭君叔度與某同學太史公之門謂某曰吾之生先子貞孝君以楷名之及冠太史公字以叔度字之義公嘗欲教我矣而未之暇幸與吾子相好子能知公之意乎知則盍爲我言之某曰予未之聞也以臆言之公之期叔度者不其至乎度者先王所以齊萬物一民志之器也天下之物至眾也姑舉一二言之布帛綺錦出於人之爲其長短侈狹鄕異而家不同茍無度以絜之爭奪之端何由而弭乎造宮創室羣材旣備百工咸集木之宜圎宜方爲柱爲梁長之爲棟楹短之爲楔杗茍無度以絜之何由成匠石之功乎作樂制器範金爲鐘斵石爲磬絙弦爲琴瑟刳竹爲簫管穴匏爲笙搏土爲塤革爲鞀鼔木爲柷敔其長短丰約之制至不同也茍無度以絜之則音何由而和乎任土制邑建都立國或畫田爲井或樹城作屏大而四海之內山嶽廣逺無際置疆分界立爲郡縣以統之設爲上下以縻之揆裏行令數圗責貢茍無度以絜之孰得其數而爲之限域也哉度之爲用亦大矣𨿽然度有二公家之度懸之國中而四方之民各以其物來就而平焉忮者不敢怒智者不敢欺吝者不敢惜彊者不敢違以其折中至公而無私也由國而郡由郡而邑莫不皆然三家之村足不履官府之門耳不聞法令之教削蒿而爲度以竈煤節其分寸量布揣帛自以爲可也茍律之以公家之法則爲辟矣夫人之爲學何以異是閭巷之氓飾詐任情自用其愚行之於家非不可也折之以聖人之道則過矣故聖人之道公家之度也取法乎天地合明乎日月前同乎三王后符乎萬世若周公孔子者爲度於天下者也其次若子思孟子之徒明聖人之道爲一時所師爲度乎一國者也次能修身繕行以善化俗若郭林宗徐孺子之流人稱忠信者爲度乎一郡者也次能篤願自持動靜不悖乎法取與不過乎義者若元紫芝陽城之流出能盡其職隠能固其志爲度乎一邑者也下此則卑矣今叔度之家秉義聚居者十世堂序之內秩然而禮穆然而樂林宗孺子之行人人操之而叔度蔚有文聲已足爲一郡之度矣而太史公復以度期之豈非欲進於其大者乎大莫大於聖人之道一民志而齊萬物者聖人之事也叔度日懋而學之其不得爲賢者乎其不得爲一國之度乎豈非太史公意乎抑亦貞孝君之志乎若夫漢之亷範黃憲皆以叔度爲字而後之同者甚眾二子𨿽賢而不爲叔度言者將以大者望之猶太史公之意也

王氏兄弟字說

翰林待制烏傷王先生有二子曰綬曰紳次第加冠於首各請字於金華太史公公字綬曰孟緼紳曰仲縉而某告之曰美哉二子之名與字也其爲用貴矣朝廷宗廟之禮穆穆在位百辟布列登降俯仰之際鏘然有聲者非佩玉乎卽而視之天子之玉白也公侯之玉山也大夫世子水蒼曁瑜也士則瓀玫也而貫之者非綬乎綬則皆綬矣又卽而辧之天子以組公侯以朱組大夫以純組世子以綦組而緼組則士也緼者赤黃之色而孟緼之字以之豈非望其修士君子之行而不爽於用者乎嗚呼綬以貫玉而嗚乎朝廷宗廟之中孟緼嗜學綴文煥爛而和平某深願孟緼之貫道以鳴國家之盛也𨿽然綬之所系者非大帯乎大帯之埀者非紳乎大帯之博四寸素而朱裏者天子也而裨以朱緑素而裨埀者大夫也而裨以華練而裨埀之下者士也而裨皆以緇士之紳三尺有司去其五寸紳與帯非二物也謂紳爲帯可也謂帯爲紳亦可也其等𨿽異而其爲用約身而縉笏者則一也笏之制天子諸侯大夫士以球玉以象以魚須文竹以竹木凡四等而將事執玉之時皆搢於紳是紳者一身之束約而敬之本也端冕之捲然衮繡之班然非紳以約之未見其服之稱也球象之溫然文竹之燦然非紳以搢之未見其有所措也而仲縉之字以之豈非望其謹飭自持而致於用者乎嗚呼紳之用要矣昔之稱大儒君子曰縉紳先生某深願仲縉益勉而思以嗣待制君之徳也抑又聞之待制君之名爲褘而字爲子充褘亦服之貴者昔太史公嘗推其義且相期以文顯亦旣有徴矣今二子也亦有美名而某何人敢繼太史公之後哉𨿽然二子也其尙無沗厥父某𨿽愚又安敢不勉

戴樂和之字說

事有不相謀而相感者金石土革絲木匏竹是八音無知覺運動之靈世之所用以爲樂者也仁義中正孝友人之所爲以善其身世之所謂徳者也徳修於已己知之人未必深知之況此八物者何由而知之乎然而徳盛則八音之樂隨之以盛徳衰則其音隨之以衰非八物之有知人之誠足以感物物有所不能自止也舜之韶紂之靡靡皆資於八音者也而其音之不同猶陵與谷然者非所以感之者異哉故八音可以人力爲也能使八音和而不失其正者非修徳以和之不可也自三代以來八音未嘗絕於天下然終未有及乎韶之遺音也非其器不若其徳不逮也茍有太和之徳𨿽操牛尾而叩缶以爲節將有天育神化之意矣不然𨿽後防之器尙存而欲其和胡可得也浦江戴先生名其子曰樂問字於太史公公字之曰和之蓋勉之以徳也古人於樂無所不用而今也惟有天下國家者得備而用之其於無位者宜若無與焉然君子禮樂未嘗斯須去於身者非有器之樂之謂蓋無器之樂也有器者固有今與古之殊不待器而和者今何異於古哉視於其身慈讓忠信之色晬如視於其家親睦信順之意翕如此樂之本也奚待於器乎戴氏自徳聖以禮樂爲學先生學焉而至者也和之試求樂之本於身推之於家懌乎其無乖秩乎其有儀則凡接於耳目者皆樂也余將於是而考其徳

傅氏字說

古人之於字名所以自別而稱於人不計其美惡也商以前質略蓋有徒名而無字者周之文盛矣周公孔子文之所從出也其加字名於子宜有異焉而乃禽魚稱之斯二聖人豈不欲其子有美名稱哉而卒不然者以人之美不在乎名字也徳誠足尊矣𨿽微字以代其名人猶不敢名之茍無足尊者𨿽極字之美人不之字也盡名之美終不能名於後世也學者亦勉乎徳而已何以名字爲哉然今之人不敢忽乎名字者以爲因是或可以勉其徳曰仁而踐仁焉曰義而思義焉果能因名字之美而服行之則名字不爲無益矣烏傷傅君循淳慤有士行其族之兄武昌守伯長字之以希道其號甚美也而願餘發之夫道之在天下豈以言而著哉顧知之審與略行之至與否耳知之而審也行之而至也道固將積乎身豈特希之云乎如使知之未審行而未至𨿽欲希之安可得也千仭之木不自言而人稱其爲千仭號檉椐以梧檟人必檉椐之是豈名之爲貴哉有其實之爲貴也希道因名字也而益進乎其實則爲希道也較然矣不如是名字且無與於人餘言安所益乎

陳野翁字說

天下之事不患其未備而患其太備方其未備也有才智者皆可因其迹而繼之及乎旣備而至於無以加傾於極盛之餘而蠧於至飾之後自非聖人矯而持之鮮有不爲大患者故帛之未繪也五色𨿽未著而黼黻文章之質已具爲爲黃無所不可恆有餘美焉或者不察而采色繪畫之炳然溢乎目者固若可愛而物之至美亦窮若先王之治天下常養斯民至美之朴於政教之先使之不以物遷不以習變而不至於不可繼是以安化而易使和柔而易制茍爲不然籠之以智巧誘之以權詐彼將各逞其所長以馳騖於世紛紛狙伺乎上者日新而無窮而上之所操者已殫矣國家之亡罕或不在乎此昔者孔子每病周末之文而欲從忠厚之先進孔子豈惡乎文哉惡乎朴之散而文無措也去先王之世益逺是朴不知其所在者久矣求之於通邑巨都茫乎其不可致也求之於華顯之位邈乎其異於斯也反而求乎深谷窮山之間蓋猶有可徴者焉茍無好古之君子與不溺於習俗之者天地之至美幾何而不至於胥亡也哉常觀乎閭裏之防凡耆舊老成之士發言履行多質實近厚有古昔之遺風而少年英鋭往往飾智以相詐挾奇以相髙可喜者旣過而可悲者繼之吾以是知孔子之嘆有以也四明之南有邑曰奉化奉化之桐炤裏有士曰陳先生性髙守介類古卓行君子年六十餘矣教其子甚嚴待鄕人有禮而和始名曰文而字爲允章旣老而觀先進者之日微也復更名質而字野翁余違古人亦已久矣持其身以行乎今之世心恆惴然恐爲淺薄之歸而不獲聞故老之儀刑何幸乃得先生乎今之俗可覩矣革旣之文而復乎野以全斯民之朴宜必自東南始東南文之勝處也然則先生更字之意焉知非其兆乎余𨿽鄙且賤猶及預聞之

王子文字解

人非名字則不能自別於眾人然其異於眾人者不在乎名字之美也視其徳與行焉耳虺虫之厲者也而仲虺爲良臣蠋蝡動之微也而王蠋爲貞士滅惡徴也而子羽爲君子疾不祥也而樗裏以智聞夫豈在乎美其名字乎賢聖仁義惠哲忠孝此八者天下之美號世之人以之自名者多矣人未必以是稱之而蓄徳謹行者𨿽未嘗用之爲名字人必以是號加焉故以美言爲稱謂不若踐之於身見諸行事之可寶也自有名字以來人以美言加其身者宜亦眾矣而傳於世者可得按籍而計豈非躬行有不至乎士或能以名字達於一鄕而不能達於通國或稱於一國而不足達於天下然有達於當時而不聞於後世者焉百年傳之久而遂亡者焉蓋其名世若是之難也沮溺謂孔子爲魯孔丘則是時與孔子同姓名奚特一二哉然惟孔子傳後世爲學者師而彼咸無聞由是知名字之不可恃茍無足稱𨿽襲聖人之名以自號無益也而況於美言乎人不修其可傳者惟名字之務美寧非惑歟浦陽王君其名曰江而其師友以子文字之其字信美也然斯文也周公孔子之所終身學焉如不足賢人大儒竭心思智能欲庶幾而不敢望者子文乃取以自別於人其可不懋於徳乎水不必皆若湘沅也惟能自達於海者則皆謂之江浦江其一也其水不可容舟楫浴牛馬而以江名者取其不資巨川之助而能趨海爾夫由眾人而視聖賢何異水由遐荒而趨海乎然而水無微而不至於海者以其不息也思是名也學聖賢之道審能如浦江之於海則謂之子文也無惑

黃晏仲晦字說

浦陽黃君晏其生之時當元至正中四方兵起天下大亂民倀倀在干戈之間奔走伏匿無一朝寧其父孩而抱君曰是兒之生庶其有晏乎遂名之曰晏及乎眞人應命而起掃除殘賊宇內晏然十五年間遂至平治而君適當加冠方斯時士之揚材露技以干世者又皆騷然不得安其居其賓贊相與言曰欲晏者惟自晦而已於是字之以仲晦而俾予暢其義夫士之生大之欲顯功名於天下著譽聞於後世次之猶欲顯於一國下之猶欲顯榮於鄕邦而奚願於晦哉蓋晦者顯之根也曷不觀於大澤之龍蛇乎當天地閉藏之時遁形於沙泥之下曽不如暖井之跳蛙惟其善自晦也一旦出則興雲霧而雨九土矣古之君子其顯之至者曷嘗不由於自晦哉或晦於屠釣或晦於魚鹽或晦於畝晦之久者受抑挫憂患必深所以增其智慮而助其材能者亦眾矣故一有用於時天下無難爲之事而立非常之功豈彼自衒者所及哉然其晦也非直與庸眾人逐逐同污也𨿽晦其身而其心未嘗不經營乎天人之際上下求乎古今之豪傑而尙友之也茍亦逐逐然與恆人同視彼自衒者又何異乎喜功好名之士挈其所有以試於人非不足以立取貴富誇耀其鄕裏驚駭乎眾庶然而其憂殆不勝其樂其安亦不足償其危也豈非不知自晦之使然耶黃君之父自危亂之時思宴安而以名其子字之者又知所以保之之道可謂善名字矣黃君茍能以古之君子自思而勉學焉則夫顯融之來可坐而得矣不亦善於爲子者乎

劉士安字說

廬陵劉君子博善士也名其子曰善而其友字之曰士安旣字而問其說於天臺方某曰事有一言而可以行於身充諸家推之蓋乎天下非士不足以知之非君子不足以至之非聖賢不足以盡之者其惟善也乎由天地而觀之發育鬯達盈乎其間者是理也由人而視之慈愛惻怛與天地同體者亦是理也有形之類孰能無之而眾人或防乎惡者患乎不學者耳士君子之爲學豈能加毫末於斯理之外哉由是而發言焉則爲善言矣由是而制行焉則爲善行矣由是而措諸事爲見於徳教則爲善政矣言善言行善行施善政則善播乎天下矣其身庸有不安者乎故士之安乎善猶眾人之安乎利也以利爲安者安未至而危辱繼之茍能安乎善則貴賤富貧佚愉憂戚變乎外者𨿽無窮而其心未始不安也劉君有學行仕於時其勢可以爲善而其心休休然有樂善之色是其善之可稱者亦眾矣又欲傳諸子而因名若字以教之豈非知所教也哉士安居乎家則取於父逺焉則取法天下之善士又以爲未至則上而取法古之聖賢以爲師則其進於善也何惑焉

蔣伯孚字說

予嘗觀乎大澤之陂而知易中孚之義矣方其一碧千頃涵山浸空淸恬靜帖鱗介呈露已而風蓬蓬焉生拂林動谷而加乎澤也恬者沸帖者震絲縈縠動濤廻浪噴萬皺相因變怪莫盡則仰而嘆曰斯所以爲中孚也乎聖人之取象精矣夫澤至靜物也孰得而感之茍以石則石沈矣澤何能感以火則火滅矣澤何能感以雷則虛聲而不動物澤何能感天之髙也地之厚也有生成之力而欲一感之不可得也必也其風乎風動則澤應有不待逾時而感者矣若此者以其中固有相孚之理也而斯卦也巽悔而兌貞巽風而兌澤於象爲中孚又巽順也兌說也以順感民則民說而信矣於義爲中孚又二體之中畫皆陽有誠之義全體中虛有虛之道斯聖人之取義又精也夫人之心至深而不可測猶澤也將何以孚之哉茍以威刑感之則猶以石沈澤也徒撓之耳以智計感之猶以火投澤也徒自勞耳以號令感之猶以雷動澤也徒震撼耳能感之者其惟誠乎以誠感民則有不言而信者矣豈惟居上位者爲然也𨿽公卿大夫亦然以誠事君則君信以誠蒞事則事治以誠享神則受福矣豈惟公卿大夫爲然也𨿽士亦然親親也匪誠則離處鄕黨也匪誠則怨交朋友也匪誠則爽豈惟士爲然也惟藝亦有然者孔子曰人而無恆不可以作巫醫恆者常理也謂誠也醫而非誠將孰信之哉烏傷蔣伯孚士而醫者也而其名曰誠徴予說予故釋其義以告之伯孚能審乎此爲政可也醫云乎哉

蔣氏異辧

東陽蔣宗顯藝之圃得異焉並蒂而駢實紺色而璧文圃人異之曰自吾一人詎知從事乎玆獲多矣未有若斯之異者其殆祥乎不敢取以告宗顯宗顯視之果異也不敢以食奉之而歸或曰此祥也天下之物異於其類者爲祥爪牙角鬛之倫兟兟也人恆見之不貴也其異乎類者曰麟麟不可多得也人貴焉故麟謂之祥羽翮而飛者充天下人不貴之者必其多者也其不可見者曰鳯故鳯謂之祥萌而生者眾矣而獨貴乎朱艸湧而出者眾矣而獨貴乎醴泉豈非以其寡哉今夫家藝而人食之累千百未見其狀之若此也而蔣氏之圃獨見之安可弗謂之祥乎或曰不然物皆本乎气化而莫能相通各囿於天而不知其所由木之樛者曲者岐者詭形怪質萬變而不齊人不能詰其端𨿽木亦不自知其所以然也謂木有意於爲之木未嘗有知也謂造物者使之然造物者不若是屑屑也然則物各役乎天而不自知也明矣何預於人事乎人之指有岐者脇有駢者人不知其曷爲而然也夫人之靈且不能檢其形況是也植物之微者自知爲異爲祥乎艸木之異常者皆气之變也於人事乎何與而人以爲祥豈不惑哉二說者相持久不能決宗顯以問余余曰謂之祥者是也謂之非祥者亦是也君子之道大極乎天地微通乎鬼神能充其用雨暘寒暑自我而施況一艸之異乎故有以致之則謂之祥可也茍無以致之𨿽使禾頴同乎隴木理連乎庭災害之來猶有莫止者祥烏可恃乎蔣氏於東陽爲望族忠信孝友著於鄕疎親聚食合爲一身斯人之祥也祥乎斯世者也又何以蔓生蓏實之怪爲足尙哉且一之異於其類猶聞於人而名於世況夫徳之異於眾庶者乎蔣氏其益務滋乎徳而勿異乎他日治民者奔告於天子以爲東南之邑有祥民者必蔣氏也耶

遜志齋集卷七

欽定四庫全書

遜志齋集卷八

明方孝孺撰雜著

考祥文

孰爲祥乎匪物由人子孝臣順父正君仁是之謂祥數者咸備𨿽星殞地裂不足以爲殃茍失其道上下易職尊卑乖序𨿽芝生宮寢麟鳯在郊於祥何取世之人弗思求祥於物不知已之躬有祥攸出爲善於家祥實基之不勉已而循物禍之所隨

戒妖文

人知物之妖而不知人之妖知人之妖而不知妖自已招山崩川竭𨿽爲可畏嬖庸賢遁尢爲可懼牝晨羝乳人以爲異斁倫敗俗其禍尢著嗟乎今之人樂妖爲祥行如跖蹻喜色揚揚哲夫旁觀股栗心掉彼謂無憂酣喜嘩笑天縱汝爲妖吾則莫知茍自人興汝寧不思

誚伯牙文

世傳伯牙事陋矣張文潛爲賦哀之其辭信美而其義尢陋也余讀而鄙之爲文誚伯牙且正張子之陋其辭曰戰國之士好誇嗜毗恆詭實以求合不顧人之是非於斯時也求自重而違世者嗟吾舎子而稱誰然於子有憾焉蓋惜子爲藝也善而爲識也卑君子之學自得而已茍余中之有樂遑卹世之慍喜感子期之見知遂絕弦於旣死悲乎陋哉子之志也知子一人不知舉世使夫人能識子則何名爲絕藝俚歌巷語嬰孩啟齒惟其不知乃爲至貴子之不幸子期是值忘子之惡舉子之愛俾爾望於人也過深而得於天者不至子誠有以自適天地日月艸木庶類舉目欣然皆識子意茍爲不得𨿽子期接踵譽言盈耳亦何預於吾子且夫全於天者不求合於人志乎逺者不取效於邇嗟伯牙乎爾曷不以萬物爲一身以太虛爲知已等毀譽於浮說而遊心乎沖漠之鄕下迨乎無窮上溯乎無始以與無耳者聽無言者語奚爲棲棲焉隘狷而可鄙此藝之所以爲小技而予固不足與聞乎此也耶

弔茂陵文

祗明祀而言旋兮指槐裏以西徵停防憇於道旁兮覩髙丘之崢嶸卽故老而訊之兮惟漢武皇之茂陵整冠裳而疾趨兮蹐遺廟以屏營淒風起於叢棘兮鼪鼯嘯於幽塋慨雄心之靡托兮悲防志之無成惟君皇之禦極兮遘炎靈之方熾陋尭禹爲未足遵兮卑祖武而弗肯繼內瘠民以自殖兮外震威乎遐裔騁車轍於八荒兮神人於海澨建千門與萬戶兮殫土木之奢麗希軒轅之騰化兮永傲倪乎斯世何盛業之易隳兮洪謨欝而難宣𨿽暫弱於戎胡兮生民疲而不痊奇禍機於巫蠱兮妃丁毒而銜寃諒逞心於屠滅兮抑天道之致然辟土疆之宏廊兮曽宮之莫固赫兵革之繁庶兮委守衛於艸露城闕之崇敞兮求斷礎而無所後宮之韶冶兮僅或傳其冢墓像祈連以旌武兮想壯魄之已腐嗚呼哀哉形必有盡兮孰不有亡匪君皇之獨然兮尙奚爲隠憫而廽遑惟祈生之已甚兮或妖誑而過望謂長年而卒老死兮斯足埀戒於昏荒明固有所不達兮智固有所短偉才略之英邁兮哲與愚其相半賴表聖而黜邪兮兼善悔而能斷𨿽人恫而財竭兮終克免乎危亂悼往者之無知兮尙來者之可諫感盛衰之相襲兮仰昊天而永嘆

吁天文

維洪武十四年嵗在辛酉六月乙卯朔下土臣某謹稽首昧死言維天生人厥質匪恆君之惟後淑之惟師匪後無以厚生匪師無以惇理位有隆卑其任惟鈞天降疵民不靖乃生越二紀玆甫受師後之功孰廸彛訓俾弗沈迷時惟臣師實宣若皇命肇小大遐邇民咸若徳蹈則庶邦底寧忠順徴嘉不自引伐亦旣致厥事心罔或弗念帝室肆仲子元孫顯被寵命咸率履攸行弗越謂後惟天惟父惟天下烝民主曷敢不祗順曁躬曁嗣人曷敢弗伏思錫繼忠孝於將來時飲歠曰斯我後之徳時逸燕息曰斯我後之惠逺臣耆艾童弱戴後徳允若臨視栗栗肫肫罔有違乎昭憲誠亶篤宜聞於天天曷不易諶乃裁降之大戾恫厥家播流於西邑耆臣黃髮邦之寶灼知幾先邦之水火灼資民庸邦之粟帛民賴以生今曷使匪踐艱荒民罔不大惻曰曷自遺耉成人繼自今民何鑑何式何賴以永存如父母罹凶災罔豫矧臣承導【闕】愛愛徳施章肇閔閔心隠痛若弗能生念凡民師猶父母父母疾眚子吁祈於天天必閔應臣自玆始祗陳厥由臣有壽年祿慶在天未逮臣身願輸弗享以延師之修齡啟帝心俾師克復故里居建乃家勿墜庶海內民有仰邦國有望臣死罔悔惟天鑑民誠誕敷休命匪臣防嘉徴將兆民是賴臣聞曰民𨿽卑誠靡不格天天𨿽尊惟誠之從嗚呼皇天其尙閔玆臣小子未有知惟天其惠綏休命

告風伯文

舟楫所資惟風與水二者皆得一日千里其或不然水戾風違咫尺莫進如受縶維今赴京師舎車從汴河決梁陳茫無畔岸所冀淸風送我於南風乃逆施不可以忱篙人艣工流汗成雨白浪湧騰抑退軒舉嵗當大比羣士畢來天府奉詔俾擇其才時有常期勢不容後風茍尼之果誰之咎帝禦九州事天敬神凡爾百靈孰匪帝臣邦國大事在乎取士不能體國亦神之恥咨爾風伯幸停怒威亟北其旋翼舟以飛三日之間達於畿甸我期不愆神亦罔怨百靈洋洋儼乎在前豈吾之私帝命是防

里社祈晴文

民之窮亦甚矣樹藝畜牧之所得將以厚其家而吏實奪之旣奪於吏不敢怨怒而庶幾償前之失者望今嵗之有秋也而神復罰之嘉谷埀熟被乎原隰滛雨暴風旬月繼作盡撲而捋之今𨿽已無可柰然遺粒委穗不當風水沖者猶有百十之可冀神曷不亟訴於帝而遏之吏貪肆而昏防視民之窮而不卹民以其不足罪固莫之罪也神聰明而仁閔何乃效吏之爲而不思拯且活之民𨿽蠢愚不能媚順於神然春秋報謝以答神貺者茍嵗之丰未嘗敢怠使其靡所得食則神亦有不利焉天胡爲而不察之民之命懸於神非若吏之暫而居忽而代者之不相屬也隠而不言民則有罪知而不卹其可與否神尙決之敢告

告佑順侯文

古之人以守鄕邦爲榮者豈以父兄宗族親戚友朋之所在一旦出人所不意傲然官府之上賞罰予奪千里之內爲之榮哉吾生乎斯長乎斯飲食乎斯學問交遊莫非斯郡之人則知其風俗之盛衰究其民人之苦樂莫吾若也幸而得民牧之寄除其所苦副其所樂革吾平日之所甚惡施吾平日之所欲爲使一郡之民皆與被吾澤斯其所以爲榮也𨿽然守之任有常嵗人之禍福不齊有及終嵗者焉有二嵗者焉百一之中或至於三年則又徙而他之矣𨿽欲盡其心智殫其材力不可得也今君侯以永康之人生𨿽不得守鄕郡沒而爲神受帝明命合享廟食於數百里之內朝廷褒幽徳錄利功錫爵爲侯冕旒被裳秉桓圭坐乎殿堂之上鄕郡之長老子弟奉幡幣具牲酒備樂歌拜跪裸伏乎階圮之下無間深山窮谷望望而有之今二三百年矣君侯之榮勝於守鄕郡者豈不逺哉然榮之大者其責任亦大不可不思也某天臺之書生愚不足以知鬼神之故以所見者料之上帝不猶人主乎君侯不猶守令乎今有守令受人主之爵祿而不治民事又見小民之急而受其貨財酒食旣已得之而漫弗省其所苦小民不赴而訴之則人主且察而誅之矣今當六月而天不雨禾黍焦然欲死小民無所控語持牲醪禱乎君侯之廟者相繼也君侯端坐而享之未嘗有所或拒又不告之帝乞防滴之水以潤下土在他人不悉生民之苦者猶不當爾況君侯父母之邦乎君侯不能辭其責也審矣然而守令若此則上有人察之下有人訴之上帝之憂閔下民豈有任不職者而不怒其怒與否固不可知然而小民亦不訴者以無所訴而遂止是小民至愚而不知禮也惟禮年谷不順成變置其社稷土谷之主有功於萬世一不順成且得而變之況君侯乎君侯不可自恃也明矣夫禮天之經也人奉天經以行則猶天之爲也未見其不可也人謂神乃帝所命人不得而變是不然帝無所私其好惡視乎人人之好也帝亦好之人之惡也帝亦惡之向以此郡之人懷君侯之徳故帝以命君侯帝之命君侯者以君侯能澤一郡之民而知其利害也今君侯有民而不卹受民之祀而不辭帝茍聞之責君侯豈其難哉君侯若此非特此郡之人可廢君侯也君侯之厲民不仁也受祀不義也以此二者有能率民數君侯而墟其廟廢其祀是天之所甚予也況君侯天下之偉男子以生民爲心之日久矣其忍視民之窮困而不救乎君侯其勿謂某不爲也某腰下有三尺劍欲爲四海除患救害每見民之憂苦輙作蛟龍鳴思擇其尢者而少試之君侯幸無忽倘三日不雨當先拆君侯之廟投之於水恐君侯或蔽於左右近習而不知故先以告君侯其深念之無悔

覈咎賦

敷言而【闕】兮秉吾志以陳辭質尼父以爲理兮要子輿而無私爰抗志以邁往兮星火中以爲期匪道術吾弗懷兮匪聖哲吾弗師朝旣遊於貝闕兮夕又息乎瑤之圃睹珍瓌之溢目兮胡獨【闕】猶豫而不取豈味惡乎斯類兮恐心淫於可喜寧不美乎琛璧兮匹夫懷之而禍已防余馬乎防稽兮探神禹之祕穴悼道文之湮喪兮【闕】

之惟輟北吾濟乎大江兮抗呂梁之驚濤衝風擊以溧潏兮虯螭號進咫尺其莫遂兮忽回薄如羽毛繂絙設而奚施兮慘恆沮以煩勞豈好逺而負重兮將毅以作聖茍斯道其可望兮𨿽瀕死吾何病朝一飡而忘味兮夕假寐而不安若芒刺之窒吭兮旣決去而能言踵四瀆而東騖兮挹山川之龎淑岱宗屹乎北屏兮鳬與嶧其聨矗兩觀芨其如塌兮欽明刑之震肅跽舎萌於杏壇兮盼佳植之森若迹𨿽存而世久兮欲咨詢而未能魯周公其已衰兮文獻泯滅而誰徴倚壤垣而太息兮問吾生之已暮俾覿聖而友賢兮【闕】豈不顧乎此度喟揭復乎盛時兮固宜防趨而彊步昔子輿之有言兮謂凡民乃有俟豪傑謇其時出兮微文王猶興起余𨿽不及古之人兮幸賦予之靡異帝旣命之以至純兮親又廸之以逺志曰聖言具在兮爛日炳而大示能潛心於求索兮敬典敬其【闕】致何有積而不增兮孰云行而不至恭昭訓而自省兮震雷霆其若驚從洋洋之江海兮蹈疑澌之始冰遌微入於中流兮【闕】舟檝

而【闕】

兮執汝操之弭貞神安余以【闕】兮

【闕】

昭明而光大兮曽不越夫一語無峣峣以爲大兮無【闕】以爲頗無矯矯以爲直兮無營營以爲阿詭而弗卑兮正而弗亢無易合而難知兮有難近而可尙剛聖之所取兮柔【闕】

彼務私而茍悅兮知其中之匪仁道乃貴乎有名兮【闕】

所【闕】處眾忌而莫辭兮同羣猾之攸【闕】懷斯言之不能忘兮【闕】吾意之未堅始敬【闕】而不怠兮玆少【闕】

逢悠楊蛾眉之姣好兮眾女怨其殊特系孤鳯於雞鶩兮【闕】與之兢食屈姱麗於文辭兮黨人譖而放黜賈正言

而【闕】

兮椎魯惡而逺斥頥蹈道而則聖兮邪交謗爲鬼蜮【闕】立言而輔經兮憸鄙訾其悖徳自古昔而有然兮矧菲薄之極愚彼設而坎穽兮懵不顧而徑趨鳶帖翼而下搏兮孤鶵以爲【闕】狼妥尾而伏伺兮犢衝突以爲侶禍恆隠於不測兮謗恆發於不疑悼不智而受侮兮何彼人之足尢覽先哲之好修兮【闕】微而不揚方進鬻【闕】而其所爲相兮趙堯果代乎周昌語終而降拜兮美郭奉之善誘【闕】縱賢於同類兮夫豈足爲師友以倒屣而見粲兮知枯之將貴修虛挹於周英兮曰非【闕】

抱朗明之精誠兮又重之以無【闕】在此曹無損兮【闕】

其見如先後之胥接兮固代謝之恆理擠俊而訕哲兮【闕】

而何恥繄人厥有之命兮豈毀譽之能移諒勞心而何益兮【闕】哀徳【闕】

於人兮毀與皆可師譽【闕】

兮毀【闕】

昔忠人謂何兮明憯戚於細故神【闕】

不於【闕】兮【闕】乎九土前三秋而無始兮後百世而無終【闕】何異蜉蚍與蠛蠓馴麒麟以駕軛兮系【闕】兮【闕】元气而淩鴻蒙吾將視天【闕】

閴兮【闕】

責【闕】於外物兮【闕】期企乎【闕】

靜學齋賦

惟昊穹之黙兮備恆道以示日月煥其錯行兮紛布【闕】

展肆一呼而一吸兮爲發育與揫斂羣物從而榮悴兮【闕】陰陽其舒慘大莫逾於嶽瀆兮小莫至於昆虫顯何遇而弗【闕】兮隠何感之弗通且深廣兮夫何術而能【闕】極靜靜乃動之根兮【闕】

五气上喿行

而妄動兮庶類之營庶類之營化【闕】

其無成矧同人一心兮應外觸乎紏紛匪澄明而靜一乃如絲而如棼【闕】者聖師之無憲猶日【闕】

潤指昊天以示人兮欲無言而黙運猶賜之善辧兮謂辧予謂未知顏氏顏氏如愚兮亟揚言其庶幾嘉禾納之近仁兮佞之爲【闕】

而潛思兮猷之在玆維周氏後作兮興紹千載之遺統揭道奧爲圗書兮曰主靜以制動何明者之通達兮瞽者從而逺之道昭昭其孔彰兮昧者棄而材之得失兮恐利口之深詭𨿽榮盛而【闕】切兮何異【闕】螻蟻余少志乎行道兮獨慕乎前修有虞信莫京兮余可以以爲逑摽禮樂以爲檝兮施仁義以爲舟濟澷【闕】之洪波兮冥斯民於樂丘忽有悔【闕】不然兮知余臺之未至欲以靜而爲學兮庶來者之可冀且潛心於沖漠兮夕重之以干幹攝眾眾而靡形兮中扁湛其若淵交至而弗勞兮如水涵而鏡受未至吾弗迎兮旣往吾弗咎懷明徳之在已兮恥流俗之狂獧若黙【闕】而行正兮惡夫飾貌與多言示狙猿以周禮兮競叫噪以【闕】固嘆知我之無人兮嗟斯道之難遇何朱氏之好修兮先【闕】之中情敢靜學之嘉名兮銘齋居而服膺賢聖匪防自【闕】兮修道以立成尙愼終以弗怠庻言之可徴

憫知賦哀葉廷振

塊居幽而處獨兮藐昧陋而遘屯視冥芒而無覿兮聽矘而無聞疲精思於編簡兮馳志慮於遺文悼往古之莫吾與兮愧當今之莫吾親夙吾秉玆姱志兮泏宇內而求友【闕】旣髙【闕】采兮亦微容而寡受紛瓌琦之豈無兮逞珍麗之叢揉驟而俄踦兮或始揚葩而遽朽棼蕓蕓之易逝兮莽悠悠其何之恍晤言之猶新兮倐墓艸之已滋睇昊天而太息兮俯長川而增悲望斯人之不淑兮慨吾道之將微惟【闕】之靈霄兮美之子之挺秀質顓醇篤敏兮父師申之以告詔博載籍之淵粹兮騁俊力於文囿鉤羣言而交貫兮迥孤舉而【闕】奏應薦書於辟雍兮再而再進卻曰吾慮道之未修兮行吾志之靡獲眾喧闐以衒鬻兮兢攘竊而不怍茍得之以爲宜兮失怨悱而不釋快庸目之蒙眊兮機詐陳而自賢蘇腐櫟以爲芳兮譽沈檀而斥龍涎進實豆兮毀搗珍爲穢膻獻蒯枲以爲領兮謂錦纈可苴履舞山雞以效祥兮威鳯羞而【闕】羽旣自欺以惑世兮世亦安之而不顧孰若子之誠一兮【闕】於名而實富在【闕】嵗之孟

春兮斂舒舒而來翔繩吾以儀則【闕】

以

文章醉稱觴【闕】

以孰寐兮【闕】

九州之廣大兮固三代

之疆址何賢哲之寥廓兮不逮古之多士天旣生而偃之兮人莫窺其太始將忌能而嫉智兮天與人其同致昔洙泗之啟聖兮異才森其並出大或僈於造邦兮小猶易夫千室使僅得其一二兮眞足極斯世之遺失嗟乎不及古之人兮又無友孰自律受形气於大化兮知終盡之有期生有益之爲美兮何壽夭之足議松栢薪於空山兮與朝菌又何異生有樂而可恥兮死有厄而足貴吾曠觀乎宇宙兮等萬古於一漚揆庶彚之消長兮審二气之所由山有圮而【闕】合兮川有壅而爲丘化昭明於腐兮鑠覆載而不少畱彼天地山川且有澌滅兮矧天人復誰【闕】重曰佩美兮襲芳宛可慕兮難忘朅逝去兮何爲生不永兮使人悲庸多壽兮哲夭般【闕】兮誰究誰考遊太初兮返其眞愚風霆兮挾星辰帝視下兮察其仁異才降矣後復【闕】

友筠軒賦

惟靑靑之玉立俯漪漪之軒搆憇樂矣之幽情處蔚然之深秀蒼雪灑乎涼颷緑陰蔽乎淸晝春之時也暖律乍起和气方剛對穆穆之龍孫列斑斑之鵷行風節持以雅素體質直而端荘其夏色也南薰解籜丹鳯來儀香馥累累而貝簇宻葉重重而翠圍笙簧弭乎節奏佩玉鳴乎參差防佳麗以褒雄據靜便而伏雌若一塵不到之際萬事脫覊之辰渭川致乎斯景黃岡寓乎此身風徐來而韶合雨初歇而香勻至若色侵書帙涼溢芳樽日穿漏以噀金水環逥而銀座擁碧筒之杯地敷翡翠之裀或彈棊而雅歌或觧衣而脫巾或焚香而啜茗或聨句而鼎眞固平生以足樂𨿽百罰而弗醺越若秋之與冬金气肅兮萬木凋冥降兮羣陰驍履霜兮冰將至擁枯拉朽兮焉逃稟抗雪之英姿健淩雲之髙標或彊董宣之項或折陶潛之腰或簇白雲之調或作重華之韶旣不婉以不麗亦弗矜而弗驕世上有玉堂之貴此豈無甕牖之安乃緩步以當車復謝崇而慕閒彼將聽晨雞而拜楓陛此獨咀明霞而扃柴關忘情於漢庭之寵避世於商陽之山至於侶魚蝦而友麋鹿豈復對隆準而瞻龍顏采玉芝於蒼煙之表洗兩耳於淸溪之灣然而淸則淸矣未有得玆軒之眞樂者也辭曰淸淸兮嵗寒之心溫溫兮瑯琳之音君子居之兮實獲我心正俟命兮履薄臨深君子處兮慨古傷今古人汨汨兮誰爭子所蔬一器兮酒一觴樂以忘憂兮嵗月長羗彼五陵豪富兮乃積乃倉朝重白璧兮莫手粃糠松花飯兮荷葉衣瞶兩耳兮逺是與非朝其遊兮莫而歸安得從子兮其樂有餘

鄭氏四子加冠祝辭

浦陽義門鄭氏十世之長仲徳父以禮冠其從子杓及諸孫燧爚燿而以字爲屬余惟冠禮之不行也二千年矣舉曠古久弛之禮而行之夫豈爲耳目之美哉亦曰以古君子成人之道望乎子若孫爾上以古道望其身而不能以君子自望謂之愛身不可也余欲四子者爲君子故因字以勉其徳杓之爲用惟絲是理字曰叔理欲其精敏不懈以周乎事燧以攺火民用是資字曰允資欲其致用於世而不爽於宜爚爲光明明不進乎上則不能逺字以允進使進乎善燿者輝之著茍充其內則其輝也益遐而防允充是字俾篤實其中而致其昭也大餘於四子蓋各有望焉不爲無意也四子也豈可不勉以違父師之志乎祝辭曰加爾元服維玆令辰匪飾其外貴乎成人昔未有知徳或未備人曰童子宜有不至旣峩爾弁而童厥心人謂之何責望也深一言之善終身行之今字告汝維名是徴杓之爲器絲用以理觧類析紛莫切乎此以理字杓其義孔章用之於身旣要而詳天下庶事紜綸舛錯如絲之棼不可控索急之則亂久之則艱無爲則弛有爲則煩曷以治之其要甚寡知要則爲優於天下人心之明與天地參何逺弗該何微弗涵養之以敬以澄其內制之於義以應乎外肫肫其誠允烈其光如揭日月以燭四方以理庶事靡有滯失孰能致然大本旣立由身而家自家而推有以應物何適非宜曷以惎爾聖賢之事勿謂難能與汝不異○生民所資菽粟爲甚茍微水火曷以烹飪火之爲用與菽粟同【此落二句】古者用燧以寓政機楡柞桑槐各資其時字曰允資於義其可望爾致用比徳於火酒醴牲牢或可暫違一日匪燧民實阻饑凡此生民孰資以立蓋有君子進其不及養之俾生導之俾成植其彛常牖其天明致用之功與燧無異何能濟物是在材智爾欲爲燧惟徳之修有以資民民咸汝求人之有心孰不思善惟其無學所思不逺學以爲本篤行培之仁居義途勿怠於爲政飭於家洽比閭裏曁躋於位惠澤彌溥率履弗越斯謂允資貴成厥躬賢者自期○惟古有訓冠爲禮始曷始於玆備服致美端而袒人必尢之佩而不冠則爽於儀致飾於外惟備之務盍思厥徳寧有未具爾生名冑有伉其門曷以永家在爾後昆爚爲爾名光明是勉明不上進所及不逺字以允進以逺爲明匪字之美尙躬於行日之方升其輝耿耿愈進而崇無物不炳譬諸爲善其始甚微日進月升譽聞赫熹恆人之身望爲聖賢其功之難有如升天進而向上靡有弗至謂吾豈敢斯爲自棄天賦明命曷有不完久蔽而昏盍識其端人怠以嬉獨奮於學學功旣進乃亦有獲眾怯於善獨勇於爲善集於身進徳之基勿怠其易勿畏其難勿移於昏惑於人言日有孜孜惟道是信緝熈於光明斯爲允進○古制名字以號其身匪欲務美以誇於人後之命名取義甚備能思而行猶古之意爾名爲燿燿爲輝光曷以字之允充孔惟天之運厥章爛然日月疊行星辰照宣天胡致斯陽體充實積中旣久光華外溢地厚而廣克配乎天實弸乎中至文發焉其在聖哲煥其有章秩秩而陰煌煌而陽視乎其身威儀甚都發爲辭令爲世大謨豈欲的然外施厥美道徳內充不能自止至足而流至美而發雲蒸雨潤靡不暢達今爾何學稱玆嘉名茍能充之何徳弗成出言則思聖哲是效舉足則思前武是蹈於親而孝而弟而兄自卑而尊無不敢承曰聖若玆我猶未及夫豈非人敢不汲汲仁覆天下智周萬彚吾獨何爲而有未至知之使明踐之使反求諸心使及於誠涵蓄旣深遵養旣美光耀旁燭孰之能禦世不知道習陋安卑聞師古人不訕則疑愼勿類斯勇往獨覺允擴充之匪聖焉學

釋思辭

翰林待制華川王公子充奉使雲南十年而未復其冡子綬作思親之堂以寓其望慕之意而少子紳復爲賦以自閔其志切其辭悲讀之可以流涕也夫父子之恩天性也豈有紀極哉孰不樂乎字養承事於安泰之時而有不獲者命也命非自我出者君子盡其所能爲而已矣其如天何哉余悼二子之志推其故以釋之始發乎情而終歸諸命以冀其定焉辭曰悵獨往兮何所天廣地遐兮道囏且阻鯨鱷據川兮陸有兕虎蠻之人兮不可處君不歸兮將安與我思耿耿兮心勞苦楓櫧葉暗兮霧杳防毒气漲天兮蝯又鳴蠻之人兮鳥獸嚘嚶被髮兮倮行血爲飲兮齒頰頳君之處兮誰爲朋冠裳兮佩玉乘文駟兮防華屋俊彥兮汝從倡汝和兮往余復愉樂兮恬康尊盛兮朗融曷不歸兮蠻夷之中彼豈汝悅兮此寧不子容我思君兮意安窮翕翕兮俟俟汝閭兮汝裏食有黍稻飲有醴有豚兮有羜繳有鶉兮罟有鯉有子爲養兮羞服溫防望不還兮悲莫止崇堂兮邃室陳罍兮肆幾便心兮佚體眉壽兮樂愷君胡爲兮去此我之思兮如水孰不安兮故鄕逖獨處兮蠻荒謂誰兮使然皇有詔兮孔明天穹兮在上命在人兮昭章貴我兮賤我疇能違兮天常旣知命兮何悲聖不遇兮矢言居夷秉至美之在余胡不可兮懌怡由余兮季札夷之產兮睿哲諒何所之無士兮道焉往而不合菅蒯可以爲服艸木實可以爲粻舎故鄕可無思兮皇之恩不可忘恃聖明之大徳兮終擴辟此殊方操吾節以來臨兮縱遲暮兮何傷

文防疏

伏以道術之分九流儒者實禮樂之宗主浙水之東七郡金華乃文獻之淵林在天纒爲婺女之墟於墳籍資賢人之聚自宋南渡有呂東萊繼以何王金許眞知實踐而承正學之傳復生胡栁黃吳偉論雄辭以鳴當代之盛遂使山海之域居然鄒魯之風天實啟之世有作者惟我朝創業埀統之初載得華川潛溪之兩公或以誠篤博大鎭朝廷或以忠節剛方聞夷夏修九十三年之元史爲百千億載之成書𨿽盛衰榮辱所遇難齊而道徳文章俱埀不朽繼其後者夫豈易哉恭惟仲縉先生推其學則潛溪之門人論其家則華川之愛子耳濡目染於斯道斯文之懿不出於戶庭而得之心解力行於厥父厥師之傳能紹其箕裘之業矣是以名播萬里來覩王國之光經授諸生聿佐郡庠之教夫成都自文翁興學不乏楊馬三蘇之才況賢王尙文已成周召二南之政教化行而風俗美固曰本於人君師道立而善人多是所望於吾子尙念淳熈乾道之大統皆振民育徳之宏規夫何近代以來徒爲謀利之具慨想一時之羣彥鮮不隨波而逐流茍非振古之英賢孰克任重而道逺本六經而敷五教愼無負於孔孟在天之靈備九徳而配八元庶有待於唐虞致君之士謹疏

建祖祠移族人疏

舉觴而酹先酒蓋思麯蘗之初秉耒必祀神農尙推粒食之始況夫人之質皆先祖之遺休堂構積累世之勞疆畛有無窮之利儻食焉而不察反二者之不如是以宗廟爲先著諸經禮有田則祭具列聖謨苟存仁義之心敢忽祖宗之祀余家爰自前宋以至於今上下三百餘年繼承一十五世𨿽絕續盛衰之互見而東西前後之分宗凡此比屋之人孰非初祖之然支分派別本源旣逺而益疎世易人亡祠祭僅存而無統或茍簡而不循乎禮或怠惰而不當乎時盂飯杯羮曷寓如存之敬桑樞甕牖莫棲來格之神玆欲創建新祠合祀羣祖四時仲月有田者各伸報本之誠一姓亡親無後者咸享祔食之祭明同祖之同體儼事死如事生上以萃髙曾祖考之靈下以洽兄弟子侄之志燕毛序齒佇觀睦族之歡鳩財僝工請盡奉先之道在我宗屬各單厥衷無或乖違以忝吾祖

遜志齋集卷八

欽定四庫全書

遜志齋集卷九

明方孝孺撰表箋

啟

代董學士表

嘉議大夫禮部侍郎兼翰林院學士臣董倫伏以七月十三日手詔賜臣禦書怡老堂三大字及髹漆幾玉鳩杖各一者臣誠惶誠恐稽首頓首伏言聖慈軫念特降殊恩閭裏傳觀欣逢盛典誠幹齡之奇遇豈一已之私榮伏念臣素無閥閱功勞兼乏智能才藝徒知篤信於古道自分無用於當時幸防髙皇帝之知忝拜左春坊之命任臣以兩宮輔導之職稱臣爲三葉帝王之師自愧學匪經綸功虧啟沃切覩聖道之淵懿皆由睿性之髙明豈有防塵可禆海嶽恭遇皇帝陛下傳大舜精一執中之語以武王崇徳報功爲心能自得師與人爲善念臣久陪於硯席憐臣逺寓於夷蠻踐祚之初馳書以召蒼頭白髮越萬里而來歸金馬玉堂想十年之如昨入承顧問喜動聖顏出侍班行驚非昔侶陛下存求舊之義推養老之心旣俾正席於詞林復令伴食於宗伯錫以田土欲使之富頒之第宅又遺以安防酒時出於大官華衣每裁於天府寵榮兼至慚懼已深豈意宸眷益加禮文彌盛髹幾玉杖法古制之多儀奎畫云章錫佳名以怡老朝署誇其榮幸縉紳嘆此遭逢惟漢顯宗稱能養老迨宋仁廟亦克尊賢然桓榮設幾杖於太常而不聞有宸翰之賜晏殊題舊學於神道而不見有幾杖之頒在於昔賢猶難兼乎具美愧玆老朽乃得荷乎鴻私此於聖徳之增光豈獨臣門之多幸自今持杖以戒噎則當思四海或有饑餒之民憑幾以安身則當念一物或有失所之嘆至於瞻心畫之優禮永誓教子孫以繼忠嘉謀嘉猷敢不以時而入告聖明聖壽願祝與天而長存臣無任瞻天仰聖荷徳感恩之至謹奉表陳謝以聞洪武某年某月某日

上蜀府箋

將仕佐郎漢中府儒學教授臣方孝孺誠惶誠恐頓首上言祗奉恩言特頒名劑禮超望表愧發喜中臣聞古賢君之於臣愛之而欲其久生故待之亦無所不至或以珍羞養其气體或以藥石輔其衰羸蓋其人皆當世之達尊故斯禮爲無窮之盛事臣以駑下之才朴陋之學以言乎窮理則未達天人之原以言乎力行則僅守聖賢之訓性質迂緩素無應世之長辭語拙疏又乏匡君之術徒以粗嘗講道從事求仁欲寡過而未能豈希賢之敢望玆蓋恭遇殿下居眞王之位稟將聖之資言行政事無愧古人被服造次必於儒者五行俱下而一覽不忘六經並治而萬理洞燭虛心典學篤志親賢旣得濟南之伏生復思天下之善士旁諮文獻逺及庸愚謂臣趨時之技𨿽不逾於常流而行已之方竊受教於君子猥加優禮待以溫顏進對不名從容侍坐華衣美食愧無補於絲毫甘酪醇醪感親調於匕筯方念報恩之無所豈知賜藥之薦加味本和平元气無傷而有益功存燮理外患不伐而自除譬諸善人之爲邦常收久逺之效自慶病軀之防福必有痊復之期惟賢者之盛衰系斯文之命脈願推博施之徳咸歸樂育之仁顧臣軄業有程瞻戀徒切志欲畱而懼乎茍祿愛過厚而難於發言壽域正開永賴生成之造此身未老敢忘忠孝之誠

上蜀府啟

伏以臣於今世儒者中學術才藝最爲迂拙受恩受奨最爲深厚每思遭逢之難惟恐無以爲報幸屬大比自意得備貟校文因瞻拜左右誦聖哲之遺言考帝王之善政以效愚忠四月九日忽天府移文以同考試見徴且謂已嘗啟聞儲王不許厭逺就近辭防廹切本府已與依準文狀去訖至二十一日四川公文及使者始至惓惓之誠以是不敢自遂𨿽京師藩輔均爲國事奉朝廷之命而弗敢辭固殿下之所嘉然臣犬馬私情不能自釋者良以恩奨之隆思報無所欲重瞻覩淸光而未果也然臣聞受眾人之惠者爲報易受人君之恩者爲報難古之人臣受賜於君而無以報非願之壽考福祿則願其賢才之眾嗣之昌以此未足則又願其修徳以合乎天俾爲受福之基蓋舎此無以致其忠愛也夫以殿下之盛徳聞於西裔而髙出前古其於壽考福祿與後嗣盛而人才多皆所固有而不待臣之祝矣臣將何以爲言哉然臣又聞之天不自以爲髙也而凡物之髙者莫及焉地不自以爲厚也而凡物之厚者莫尙焉聖賢惟不自以爲聖賢也故眾庶莫能比徳焉自謂望道未之見者文王也以不知彛倫攸敍而訪諸人者武王也受人之徽言者周公也斯數聖賢者惟不自知其賢是以若是巍巍也以殿下之徳之美而加之緝熙不息之功今天下之學士君子烏足窺餘光而承下風哉臣無似願益以古之聖賢自望不計其所至日求其所未至不以過今之人爲足而以未及昔之大聖大賢爲未足致察於喜怒之微致謹於嗜好之萌受逆耳之言爲難能之行俾後世稱聖賢者必取則焉此臣之所祝願而欲進獻以報恩奬者莫逾於此也伏惟原其情宥其不卽趨命之罪念其愚忠而特賜采納不勝大願

又

郭千戶至傳奉教命作文祭忠武侯謹已撰就第以京兆生催促上道弗能陪觀盛禮爲慚負耳林升久處山林祗承召命得與相見足慰桑梓之思緣臣起行書室文籍散漫欲其料理數日且錄臣舊日所注武王戒書及宗儀十篇以進故遲畱旬日升此來擕臣昔日所著評論宋事宋史要言一冊自太祖至哲宗尙未完不敢上塵睿覽臣歸期未能預定如試事畢得遣升仍至漢中教飭愈輩守視書室實望外之恩愈等防制名字期以成人造化生成之徳無以逾此但臣祖字曰景暘易景字爲師字似爲盡美恭裁擇道山書院記一首繕寫附進詞意拙劣不足發明盛徳之萬一彌增慚悚諸儒亦不敢有所論述蓋聖哲之門難爲言非虛語也臣受恩深隆奉違益逺無任瞻仰激切屏營之至洪武二十九年六月二十二日

箋

伏以臣卑賤迂鄙承光華受恩教之日久矣春初不幸聞伯兄卽世恭防睿慈賜號易名賻以泉幣閔卹存撫不一而足繼而有應天較文之召弗獲承命趨走殿庭之下以謝深恩其爲愧負理宜擯絕玆者還自京師甫餘三日而毛百戶至敬承教防粲然之文溢於翰墨語科塲之近事傷耆耋之罕存事關風俗𨿽一介不遺志欲褒揚𨿽一言必紀憐勞苦而成疾則有珍劑之頒恐居處之過陋則有臯比之賜非惟免擯斥之譴抑且有望外之恩顧臣何修而克臻此玆蓋伏遇賢王殿下稟不世出之資有大過人之徳以言乎學而三才萬物之理無不並包以言乎政則博施濟眾之事皆欲興舉固足藩輔皇家炤耀千古矣而猶不自滿假恆若不足以至貴而不遺至賤以睿哲而不棄無能弗以已長短乎人弗以獨智責乎眾是以𨿽臣之愚而過受恩禮久而彌篤者此也夙夜以思且慚且感深欲造朝以謝萬一而今年自六月辭山南歷渉苦寒始還任所手皺臂痛髮落饑羸遙望道山之庭如在霄漢之上尙幸仁恩埀察曲賜涵容俾服藥有效坐席稍溫則濯大江以滌胸中之塵觀名山以窮天下之壯炙道徳之輝聆仁義之防以快郁積之思以請不卽趨拜之罪且得誦味緒言以求聖賢眞是之歸必重有日矣無任瞻仰屏營之至洪武二十九年十二月初三日

啟

正月初四日禮生楊克禮偕林良顯至宣徳且慙且感謂有瞻觀之期不意防輩竄伏頗有警報城中出兵眾情疑惑又收去歲秋糧未畢移文請別委官十六日府帖至次日卽行適遇張百戶自代來同到沔縣是日聞略陽縣被焚略陽去沔一百餘里浮言相驚居人坐以待旦未可行欲冒險前進恐怯懦上貽睿情軫念欲止於沔以待復命則地當要衝無城郭兵甲可恃以安姑畱禮生同還漢中稍道路平安卽當趨走以謝深恩顧臣受知最厚寵待優異茍使有益於國𨿽蹈難舎生亦何敢辭每念保全固防之防不敢自輕而迂拙無能所業不過文墨淺事非有所禆補倘不度量招釁速咎以傷仁慈平昔垂愛之意則獲罪彌大矣良顯防恩衘戴無極引領西望悲惋交深無任瞻仰激切悚懼之至洪武三十年正月十九日

又

臣以庸猥久叨恩遇豈臣之能有過於人實賴天地之徳之量有以造就涵容之耳日夜循省懼不能報玆者瀕行敬防賜詩寵餞愧感之深言何能諭正平之才臣豈敢望辱賜品題爲榮多矣然彼不遇時適遭世患臣逄睿哲固當過之郤疑之詩就乞並書於捲傳之子孫以見寵光之優渥臣敢不益思自警以副夙昔期望之隆尙容賡韻以謝萬一洪武三十年四月十五日

又

臣恭防遣急足黨直傳示長史呈駙馬都尉謝公詩一首深感睿心軫念之厚第臣才思朴訥又兼未奉教命屬和故不敢次韻親親之義蓋欲教人以徳非將欲耀以文辭也是用取古人贈言之意賦四言詩一章始以褒美而終於勸戒𨿽不敢髣髴風雅發於忠誠止乎禮義蓋亦有可采者焉更望特加刪正而去取之幸甚長史詩錄附進臣無任屏營感怍之至洪武三十年四月二十七日

又

臣黎明恭被續賜五詩識鑑之奇勸勵之至期奬之深從容所發心關乎風教而詞采雄逸又特餘事且又出於秉燭而成古人所謂晝有爲宵有得言有教動有法瞬有養息有存者於斯見之而臣也得躬逢盛美逮及一門皆預受褒嘉沒且不朽況依日月之末光未必邪敢幹正祗奉以歸山君川伯皆當呵防而魑魅之徒必將驚駭退避矣不待相如之檄辟之而後廓如也夫子之云顏平原王文憲李鄴侯之諭過情之極流汗至踵愧不敢當謹見以謝先奉啟陳聞

又

臣昨宿鹽亭乙夜急足二人至逓至前月二十八日所封書展封得承賜諭令與駙馬都尉謝公作字說頓首捧教如聞玉音竊念平生野性疏直爲文亦多激切少溫婉之韻於公卿貴人所須恐渉乖忤每每懶作今於此文感念恩意屬望之厚不復敢辭遂畱半日撰寫成篇第途中匆遽絕不能佳然狂奴故態未免呈露有未穏當處乞賜刪潤免使眾人指怪謝公承燕問傾心沐和風時雨之化不虛萬里行矣樓經歷未詳其人奉化樓則中爲北平都司幕僚舊與相識恐是斯人昨所撰四言詩想已徹睿覽山谷常稱妹之夫爲王甥故稱舅未審可援爲例否二古詩皆能摹寫物狀足爲海邦出色介甫所謂失之此而彼得之千載同此嘆尢時之有用世意韓公冠顚之言可見賢者惜才之切如此妙才棄於空寂造物未易曉也鶴年數詩末章爲佳但其論詩卻未敢謂然也不知睿意以爲何如違逺漸久略述鄙陋不覺覼縷伏乞赦其愚瞽幸甚無任屏營瞻望之至洪武三十年五月三日

箋

伏自奉辭甫十餘日眷寵優異慚感實深報效無階瞻馳彌切敬惟親王殿下以明哲之姿居崇髙之位徳足以濟眾而自視欿然學足以成身而日進不已已之所得樂與人同人之所能不求其備是以羣士歆慕若飛鳥之宗鸞鳯眾流之趨江海顧如臣者𨿽懷好道之心而無適用之實語學術則泥古而不通語才藝則執一而無取舉止疏野言辭戅迂不顧眾之毀譽每忘身之卑陋世之見者莫肯信從天實啟之特加寵遇經筵下講屢陪觀聴之班燕席命觴親辱吐哺之禮感疾而命東朝賜衣天地髙厚曲賜成全云漢昭回屢加褒奬許闔門之忠義爲百世之光華恩在古而或稀事爲今之共羨私自循省何以能任當克已愼行益勵夙心體國忠君不負所學𨿽知葵藿之私難報陽和之澤庶防松栢之操不爲嵗寒所移臣無任感恩戀徳激切屏營之至洪武三十年五月初八日

啟

日昨郎百戶至傳奉教防寫喬嶽詩及字說敬已寫訖初不知芝蘭公之非嫡故以嫡言今攺爲謝庭之特朱子詩傳曰特傑出之稱似爲穏恊字說前作頗未如意今更定一篇乞賜刪正如有蕪穢仍就批下再寫兼善二字關渉甚大故妄發明此義張子西銘意正如此使人皆存此心天下無失所之民矣臣愚嘗謂人主讀書如西銘大學明白簡易道理大原大本咸具不可不常存諸心正謂此耳至如微文碎義散見他書者固當參考不棄然有所未察未足爲大害也公智擕得舊日文槁兩首有舊讀子書雜書議論數十首頗有毫髮之見他日當俾錄進回視少時文皆二十餘歲時作其時已知歆慕聖賢今四十餘矣尙與庸人無大相逺言之不覺愧汗沾衣也冰月堂已作一銘不知已徹睿覽否安老芝蘭室記甚異他作諸詩皆已觀訖因芝蘭公記識之精亦足窺見異才之一節矣又知金輿遊幸名剎羣緇有詩足爲外教增重贈蘭空詩匆匆未能扳和南洲極及張廷壁送公智詩今先進呈明日當別良顯公智而東無任感徳念違激切思企之至洪武三十年五月十一日

又

臣昨行至黃壩驛遇許指揮恭防賜示松筠芝蘭二公詩且承告曲折又聞淸白淸眞凝淸三君子皆折節讀書深見聖朝文化之盛戚畹英才之多而松筠題淸白軒詩及芝蘭公題溫泉之作皆佳麗有奇气可謂競爽也在臣聞之猶以爲喜況睿情篤於親親尙重文雅爲之喜幸又當何如哉比來唱酬必有新制宮商相宣金玉並奏眞盛事也近作祭鄕先生文及爲公智作定親書共二首錄進乞賜攺正臣無任仰徳瞻馳之切洪武三十年五月二十九日

箋

伏以恭承寵眷常懷難報之恩夙荷深知每恥過情之譽撫心感怍省已競慚敬惟親王殿下有剛健中正純粹之徳而加之日新有聰明睿智寛裕之才而本乎天縱以忠恕爲治國之要以詩書爲養心之資不見者三年聖學之增譬諸水湧而山出侍朝者兩月仁政之美可使物阜而民康實皇家太平之基抑道統盛隆之兆臣受才最陋執徳未𨿽有志於求仁實無能於應世幸日月之垂照借朽木以光華喜江漢之滂流霑涸魚以潤澤雄辭秀句一字逾華衮之褒大節美名百口被帡幪之賜友朋攜酒賀子美艸堂之尙存兒女門指淵明松菊之猶在孰匪陶鎔之力共推化育之仁第恩之大者非疏賤之所能報而心之至者亦言語之所難宣惟當守道以立身期不負於天地庶防責難而陳善或有效於防塵無任瞻仰激切屏營之至洪武三十年六月十八日

啟

伏自違逺旒扆已逾十旬自暑而涼秋序將半𨿽省過勉學之心不敢少息而欽徳慕義神馳於輿井之域夢結於蓬瀛之署者亦未嘗斯須忘也毛馬二使者經過獲聞奉詔時巡戎夷喜恱神人交贊福祉來同深慰瞻仰謝公墨竹曁詩風度英妙足爲國華文明之祥太平之徴亦可於此占之非特翰墨末事也有教作序及詩謹綴緝二首欲俟刪正未敢上卷皆書在別紙以進良顯重拜賜詩過承褒借而公智受恩深厚得遂室家之願此皆可以傳示千古增簡防之輝光爲薦紳之盛事非臣微所能稱述報謝也謹西望稽首祝千秋壽無任瞻仰感激屏營之至洪武三十年八月十二日

又

臣前者奉教令攜至周易傳義寫本就防校今附六冊進納中間差誤及落字處亦多就貼紙本行上寫其誤字恐有未當不敢自保或字義可通者存之諸本互有得失故也余書未畢者續俟便上進前都禦史過此甚謙恭安靜此城中亦懼法莫有犯者居數日卽去聞在他處又不同必有以取之耳今秋丁祭樂舞略有可觀當祭之時雨適暫止偶有二行人及分司者與祭問習樂之由莫不共感睿恩作成文教之盛竊聞車駕又將巡邊山路險峻𨿽川祗嶽伯奔走先後祓除擁防以禦不若恐玉體不免輿馬之勞然歷覽江山之北而思禹功之大念皇圗之廣使邊徼之民歡呼喜忭懷徳歸仁亦可以忘其勞矣下情無任瞻仰馳戀之至洪武三十年八月十六日

又

伏自奉辭每使者至獲聞仁政之施仁聲之著輙快然以喜內而朝廷外而四方臣民士卒稱揚睿徳凡有所聞未嘗不舉首西望且慰且幸非有私也受恩深重異於恆人體國之心不能自已喜天下之有賢王所以爲宗社生民慶也臣竊自忖度遭逄聖世身安食飽無由報答惟願國家享萬年太平之福臣之無能得優遊治化中爲太平賤士歌詠頌美以與艸木虫魚共有其樂足矣比者伏聞奉詔巡邊歷覽江山之壯俯察民物之情所以發聖賢之淵防念皇圖之廣大夏諺所謂遊豫爲諸侯度而補其不足助其不給斯民一何幸哉𨿽輿駕防渉玉體不能無勞然百神扈從萬福景從固不俟一介庸愚之祝願也無任瞻仰激切屏營之至洪武三十年九月初六日

又

毛總旗至敬承教防仁厚詳宻西望拜受快然如凜寒之遇陽和積陰久雨而忽覩白日之舒光也臣蚤服孔子之言謂知周萬物而道濟天下故不過每洞觀宇宙歷考載籍三代以後求其可當斯語者實難其人今乃於殿下而有遇焉伏惟殿下髙居覽而於三才庶彚之原無不究六經羣子之說無不讀禮樂政教之防無不通閭巷隴畝之情無不察可謂知足以周萬物矣服纎麗則恐一夫之或寒嘗珍美則思一夫之或饑處崇明嵬大之宮室則念或有苫闔不蔽之家享康寕怡愉之福祉則虞或有疾疢無告之民糜粟以賑其饑施藥以安其軀省興作以養其力給棺櫝以厚其終可謂道足以濟天下矣然知𨿽無不周而臣受照燭也特異仁𨿽無不溥而臣防寵恵也特深自頂至踵由親逮疏藩飾之光華服食之溫飽何莫非睿恩之所及哉而不止此也未有疾也而賜以扶衰之劑未有能也而褒以過情之言本所自而澤被先師之孫推其傳而恩加門人之室防其將然之謗弭其未萌之憂𨿽慈親之曲愛弱子良師之樂育英才而爲之謀亦不是過矣夫虫魚蛇雀於物至微於性至賤受人小恵猶懷報而不忘矧臣嘗受教君子而於聖賢之大方粗有所聞者乎然而侍奉左右口未嘗發婉媚之談身未嘗爲容恱之態與未曽受恩無異者蓋以爲細恭繆敬非所以事君而圖報之心不能寢食忘也第身微才陋徳薄能鮮縱存惓惓之心如葵藿𨿽向太陽而不能少助於末光烏鵲𨿽宗威鳯而不能測識其靈徳以此常恐汨沒巽耎爲庸眾之歸以負不世之遇是以每慨然遐想若有遺而不得者此也抑臣聞之施徳而不徳者聖哲之君也受恩而不忘者志義之臣也殿下聖哲也固不責人之報而臣也安敢忘哉周人之詩曰罄無不宜受天百祿說者謂蓋欲其君言行政事咸盡盛美以膺多福也敢以此上獻詩又有之曰中心蔵之何日忘之說者謂愛之根於中者深故發之遲而存之久也臣愚不肖尙當以斯言自勉無任激切屏營之至洪武三十年九月初十日書

謝太史公

數十年來師弟子道廢鮮有推所得引人之事執事探索古初根防仁義汲汲以誘防後輩爲職𨿽樗朴不才如某者亦収之於門而告以斯道恩意懇篤無勞不倦待之逾於子姓而進之以聖賢所務此今世之所未聞而古或有之者也某辭歸省又辱教之以言引譽過侈期望深逺今於別來旬月間延領西眺戚然懷戀不能自諭某少頗自負長而無成自入執事之門然後得窺見聖賢堂序粗識修已經世之大端僭不量力每有所稱說聞者未深曉多相怪駭獨執事見之以爲當然咨賞嘆息喜溢顏靣某所以忘其卑賤旅寓無聊之情而有以自樂也夫人之相與處必心相安而後可久居庸眾人之間悶悶然無與語𨿽享之以八珍之味九韶之音不能安而畱也執事於義則師也知已也於恩則防之於恆人之中而感之也某宜何如哉然執事之知愛於至愚者非私某也蓋閔斯道之不振矜得其人而明之也某之感執事也亦豈敢致私徳於執事乎竭其駑鈍務學之成他日萬之一有補於斯世使將來有述焉則庶乎不負執事之所望耳是亦難言道之不行於斯蓋甚久古之人家焉而長幼序鄕焉而倫理飭皆由躬行素積見信於人而然鄙心思慕之竊自惟宗族數十家其初本於一人而今猶或有不齊者思立爲輯睦之法以洽其情欲爲祠於冬至祀始遷祖而族人各以其祖祔食祭畢而防飲族之最長者以禮義陳訓舉族之人皆拱而聽每月之吉一防拜畢則訓如冬至之儀族之人有善則書之而加禮貎焉有不善亦書之而加教誡焉立之學以教族人之子弟爲置田以食其不能生者族殆可使親睦貧不足以興事人𨿽有聽者亦未並志一力以冀其成又寧海自宋羅正之以來有探道徳勤問學者其在當時勵名節立行義莫不殫一世之心志以冀發聞於後世而紀載之籍不立遂使湮廢不大光顯邑人多不知其姓名斯甚可恨欲成一書分析數目使幽暗者昭章阨窮者昌顯嘉名積行者獲知已於後僥幸茍得之徒知公義之所存用爲勸懲存乎風化而朋友寡少無從得其事實𨿽懇切言之好事者竟未復報此二端皆細事度其勢不甚難行其爲法可不求諸人而備而成之不易也如此況推明先正之道於天下其可易言哉然人恆慮志不足茍有志不有遇於時將有垂於後不有合於人將有合於天安知今人之非古乎哉安知古之果異於今人乎哉而某奚敢讓焉近亦有人說執事賜教之言以歐陽氏蘇氏以下見期爲過某聞之不應而笑笑而黙然竟不問其主名流俗人省事者少淳於髠鄙薄孟子桓譚輕揚子云容貌不傳其書此大儒賢人猶若此況淺闇小子見誚於不知者亦又何疑所兢兢者恐傷執事之明耳某妄志殆未可遽以辭盡其大者將宏廓敷揚其所傳於世俾人得樂生達理其次亦將整齊周公孔子之成法爲來今準下此猶當著一書攄所蘊蓄補藝文之遺缺續斯道於無極豈止與諸子競銖兩毫末於文藝之籍哉執事之取某者必以此某之報執事亦在此兒曹愚人何足以知之其見疑者固其理耳屈原曰邑犬羣吠吠所怪也犬見市井衣服持任而至者多臥不起視使服三代之衣佩鳴玉冠進賢之冠揖讓而進犬必驚駭以吠狺狺不已此非有他也見所未嘗見心誠怪之而然三代被服豈願狺狺者之愛惡哉其所取則有在其所操守有常其所就有時豈務流俗之合乎傳記所述卞和伯牙事皆戰國人急於見售者之言和之智不足稱而伯牙亦甚可怪君子之爲貴乎得於心而有以自樂何必人之知使舉世之人皆非子期牙之琴將不鼓乎何自待之輕而取於外之重也惟揚子云頗觧事然亦未達乎理子云言後必有揚子云必好已書其心𨿽不求合當世而終未能忘乎名也由君子言之所爲果有益於世而世不知貴其恥在人吾何與焉茍期後世之知而著書則狹矣某竊有見乎古人處已之大方自待頗不薄日坐靜室未嘗樂人談有相過問者可語語之不可語辭讓而已見嗤見善皆不及知自謂可寡過大母年𨿽髙而康彊飲噉如六七十人侍奉粗適諸父兄足事以養明春之期不敢後時離左右逺思如曩時朝夕靣言不可得恃見愛見知輙吐狂談不覺繁多

上胡先生二首

人之埀令名於當世者豈易得哉蓋其才灼然有過於人而又有達者引之於前賢者揚之於後也夫閭巷之人欲以一技名十里之內而不得況其郡邑乎欲名郡邑且不可況以斯文鳴斯道與爲四方所仰者乎其難也審矣然當世非難也後世爲難一世非難也後之幹萬世爲尢難也齊之人曰賢楚之人曰不賢魯之人日可越之人曰不可茍從而信之則其名傳於齊魯而不傳於楚越也齊魯誦之而楚越之人羣笑而交嘲之則並齊魯亦不能傳矣是則奚可乎蓋在乎達者之引譽焉耳達者一言曰賢齊魯吳越之人莫敢曰不賢達者一言曰可齊魯吳越之人莫敢曰不可則論定而翕然稱之矣故曰必有達者引之於前也達者之言固當世之所信然至於後世則人忘之矣忘之則信之之心忽矣信之之心忽則謗議雜起而毀譽錯陳矣及其門者曰某公道徳足尊也文學足法也不見之者曰是未必然也及其門者曰某公天下之士也當世一人也不見之者曰是未必然也傳之愈久及見者益少不見者彌多則以爲然而信之益寡矣是則遂已乎亦在乎賢者揚之於後焉耳賢者一言曰某公之道徳文章間世一人耳則凡不見知者莫不信之矣曰某公吾之師也其出言履行吾不及也則後世之人莫不尊之矣故曰必有賢者揚之於後也然二者不時遇也某嘗讀歐陽氏蘇氏之書而有得乎此說焉蘇氏西蜀之人也一日挈其文就試於京師歐陽公曰斯人也吾之倫也京師之人不敢望也由是蘇氏之名隠然動天下及歐陽氏歿蘇氏之道行則推之曰歐陽公今之韓愈也由是歐陽氏之道著於後世而愈尊豈非相資以成令名者乎某生八歲而讀書十五而學文輙爲君子所過稱年二十而東遊京師京師之人咸曰內翰太史公今之歐陽公也其說而見焉公以重徳居顯官爲士大夫所宗執經問道者林列於外公一見而曰是生也可教其從吾遊吾於是幸有望焉某始而喜中而懼不敢當已而愈思副公言遂委質左右而不去蓋三年矣然相譽者惟公而已他人不信也及公致政歸金華某來從金華之人又稱曰吾郡胡先生當今之巨儒也太史公亦曰先生吾畏而不敢友者也某又思見焉同門者相戒曰先生於人未嘗有所稱可得其一言之褒者誇於鄕黨以爲榮吾子其見焉於是乎遂見於執事者執事不以其不肖遽稱之日其將來未可涯也吾之門人無及也吾於生有望焉嗟乎某何人而敢當執事之稱譽哉久而思之執事以道稱人者非欺某也蓋與人爲善期其至於大者耳某何敢不勉乎某妄不自量竊有志於聖賢之道上之欲推所得於人下之欲以彰明斯道著尺寸之名於後世然富貴系乎命不可預知所可用力者獨文辭耳而又不知其果足以至古人否是以終不能自信及聞太史公之言又聞執事之開許以爲可樂始有所主於心日知趨向嗟乎執事之心歐陽公之心也而某也何足以報之顧惟盛徳不可以不謝而區區之誠有不能已者因具述其私言以獻於左右不自知其流於狂惑也𨿽然執事知我者豈以斯言爲狂也哉某端肅奉書長山先生執事世有授人千金而不得其一笑之報者亦有假人以片言而使人終身不忘者豈片言誠貴於千金哉顧施之何如耳人當富足榮盛時聲色可以適其心輿馬玉帛足以適其身賔客之陳說願交者之譽頌溢耳而盈目𨿽與之千金亦以爲宜然耳其心弗以爲恩也惟夫貧困賤辱之士勢未足以動眾庶名未能以信朋友心勞而迹下志郁而道窮見嗤於庸夫鄙人俛首抑气誰復與語當此之時有一人焉能假片言之譽使人攺容而加禮拔之污穢之中而措諸君子之列其心感激奮發𨿽千金之惠豈能過哉古今俊傑用此道得名於世者不可勝數而士之知所報者亦多有之蓋施者非以是結人之恩報者非私於施者之譽上之心在乎彰善下之心在乎報徳亦理當然爾近世風俗則不如古達於上者多忌乎下屈乎下者多怨乎上是以下有不遇之嘆而上無樂善之名而某於其間獨幸而有遇焉某眇爾之小子學未聞道才未周乎事數年之前旅遊京師爲齒甚少爲勢甚孤京師之士莫不易之翰林太史公獨見許以爲奇士及從公來此邦此邦之人未有見許於太史公也執事一見之輙轉告於人以爲可以無愧乎公之心旣而人之見者必有問問者必以執事告之爲言於乎執事與太史公之心古俊傑待士之心也而某豈其人哉無可稱之實而受過實之稱此某之所爲懍然懼而怛然不自寧者也𨿽然執事之於人無所濫稱太史公之於人不妄有所許其殆有可勉者乎誠若執事之言勉而獲至於道大有以澤諸人小有以善其身報徳之心烏敢忘也然執事不期人之報也人之感執事者不望執事之知也知其不期人之報與不待言而明而猶爲執事言之者誠發乎中不知其形於言也兵戈之餘斯道不振人才之難莫甚於斯時此邦之秀者東陽有葛信誠夫其文執事自知稱之烏傷有樓恕希仁年長於誠夫而僕與之相上下王翰林之子曰紳有妻之侄曰兪恂皆好學能從事於此鄭氏以才稱者有叔度之弟曰棠曰栢皆能文此數子皆執事所宜收攬而教之假片言而稱之者也成均之中防於四五百人之上者有天臺郭濬士淵林佑公輔二子之文太史公稱之其文具見𨿽不得來學於執事樂善之篤故欲爲執事言焉使執事知若某之愚者尙多有之益可爲斯道喜而其人之知所報與否不在執事也編修蘇先生待某甚厚樂善亦甚至凡某之告於執事者望以告焉

與蘇先生二首

師友遐棄忽逾六年緒言閎論久絕心耳勝遊歡防無復曩時每一興懷輙俯首摶髀情不能已時取舊所貺遺諸文讀之以自釋或見之賦詠以自遣然此心鬱鬱終不可開觧昨偶得黃巖林君寄至手書發封伸紙口誦心思夙昔之好乖濶之情綢繆忳厚宛然在目何眷愛之隆屬望之逺哉執事以斯文承諸公後爲時宗儒光華所燭譬之列宿在天物無不覩而鄙昧之蹤藏伏奧宻鮮與世接若戴盆而居獨不能窺其所至是以相去𨿽近相慕𨿽勞而未獲以一書左右者此也孝孺無所能觧特以嘗出太史公門人謬爲當世所推然揣索其中實無可恃者平居好議古今稱說政教不自愧恥及渉世日久年齒日長大追覽前作深自悔其不然近亦欲鍼砭攻治去所甚病求古聖賢所用心者而學之而資性庸弱不見有成兼自去冬以來得痁疾彌年不愈寒暑稍間憑幾展捲欲有所求索頭目眊輙復棄去讀周易頗厭近時傳注家繁複附防欲爲枝辭十餘卷髮聖賢君子大意使人不惑於眾多紛紜之論歷時已久而未能成書他欲論述者非一事地僻無書同志者絕少卒卒未見功緒自惟幸爲明時寛假得安一廛於畝啜菽飲水以自肆上之不能出奇防爲生民國家輔無窮之業下之不足與荷殳執防捍封疆淸徼塞宣爪牙之用茍徒頽然而居充然而食豈非天地之棄民哉故亦粗欲有以自見於後世而不知其果可望乎否也執事前時相與頗不薄今乃不閔其無成而徒譽之且欲屬之以斯文之重嗟乎自斯文之傳以此事自任者防何人而數千載中可以名稱字舉者若是乎其寥寥也而孝孺焉敢以爲已任乎若曰不敢自怠自棄以從事乎此則不敢辭茍謂可以當斯文之傳廣天下逺來世必自有其人而非孝孺之所敢與也伏惟執事名塞海內而斂其教於一州創造設施必異於流俗恨無由趨走一見以盡所欲言髙文知已摹傳行世先子事行因得附末簡以傳甚幸甚幸防索陋作近時甚不多下筆又無力親寫托朋友寫數篇去殊不足觀病中作詩數首久欲奉寄今亦不暇書近時鄕裏略有數人相從其中極有可喜者乃知此事在人不曽泯滅但無人振起之故𨿽有髙識英才不免湮沒耳括蒼山水淸絕士子亦有可語者乎病中不能見林君同遊之約未獲承命有便時惠書問不宣

溪上從遊樂甚於人不忘自歸田廬取倡和之什觀之意未嘗不在僊華山水間也天下山川可翫者多而可喜者少天下之士鄙陋者多【闕】者少人之所遇於事者

多遊乎物外者少【闕】

聚而兼有之者其溪上之遊乎某獨將爲【闕】非【闕】也耶前後浦江欲奉書爲別適事累心不果道出剡中行崇山絕壑間煙姿霧气環擁疊出爛若霞錦東南之奇觀也乃知靈運防【闕】者良有所爲恨不得與執事同知其時始與親友別

離憂慮盈心翹首縱目𨿽暫爲披豁而竟不能攬擷奇勝與所遊者相頡頏於編翰間以此愧古人耳然事物恆理得之於心不必形諸言可以言傳者乃其粗者非其至精也彼傑特妙麗顧已得之於胸中豈不勝邪執事其謂之何乖離久思奉談笑而不可得文辭尢異於講切者近借到程氏遺書覽師弟子問答慨然興嘆不得生於其時與聞其盛然固有言可徴不害爲猶興者況相去未甚遠其說大章爲世文人學士日諄諄導之以路豈能終無所聞哉以知生於後未必不逮古顧自力如何耳然當程子時賢者比肩出風俗𨿽未迨古亦至淳美其言猶以爲憂況於今相絕萬萬哉爲士者幸不與賤辱事惟道術明晦風俗盛衰之所宜知者風俗非無位者所能致鼓斯世之人慕學之道非吾儒職之而誰乎之俗猶有可化識義理者頗不少執事爲之固宜也鄕邦習變非菲薄所能卒攺居閒少出入愼言語自治已外庸暇及人往時嘗與執事言趙氏兄弟資稟粹可語信然近再見思幸教之人才難得如此比者得數十人因斯文而進之於道庶可望乎當今汲汲於成人者惟太史公某嘗謂太史公此心可爲百世師眞非誣也天向寒懷人益深遣童子行略陳所當語者苦心至意非言可旣執事必能察之【原多闕誤】

去年得叔度書已知執事念太史濳溪公之徳欲爲論次遺事以傳私心喜慰繼以感泣旋聞從者較文關中不知歸期何時而某臥病山中無繇遇括蒼路使欲致一書達所欲言至今未果自古聖賢君子道徳言行信於天下者如孔子孟子身沒而言在者若無待於人之傳然由門人弗圖其傳也後世史官無所憑信往往勦取異聞怪說以實其事或不知其姓字壽年之眞讀其書者至今以爲恨其次若揚雄王通俱號一世大儒咸有所論著以發其蘊蓄亦若不待人言而後信矣然雄以作美新媚莽受訾於世或者謂非雄所著殆後人依效而爲之通書稱隋唐大臣皆其弟子識者謂多誤妄疑非出於通之手若是者使其門人有所述以紀是非之實寧有紛紛異論哉惟其當時以爲吾師之徳行文章自足以傳而有輕視天下之意故天下之人得持此遺失而議之嗚乎天地之大日月之明無所資於人而其行度徐疾盈虛之數猶必俟人紀之而後定彼以聖賢君子爲無待於人之言不亦大過矣乎吾太史公逺宗孔孟以爲學髙視雄通而有餘其著書其制行其事君行道固已暴於四方而信於當時傳於蠻夷之國而誦於縉紳當世𨿽未有發明之者亦無害其不朽也決矣第其末年遭罹飛語一子一孫死於禍而家遷身放卒於異鄕倘不得有道而能言者白其本心告之萬世曖昧之謗人將憾之非特忠賢受抑於無窮且俾聖朝有知人未明之損豈細故哉宜乎執事有意於圖之也千載之間士之防誣受誑者何限逺則司馬子長以言語被刑蔡邕以慨嘆受戮近則程叔子有貪黷之謗涑水公遭姦黨之名其他擠於險詖之人污於朋黨之論生不得訴寃於朝歿不得返塟於裏者不可勝計然其心迹卒光明於後世者賴有明士端人斷以天下之公是非而不惑於流俗一時之私意大者辯其誣於史防小者表阡銘墓以示將來是以士有就死而不恨挫抑而愈光以有人發揚於後也今執事居與公同鄕學與公同道於公有師友之義而公之自朝退休於家也屬望於執事者甚厚且執事嘗官太史而以論譔之作爲已任於公之事而不有述焉何以觧後人之疑正流俗之失而慰公之神靈於地下哉𨿽然公之心不期人之白已也忠義自信而且嘗爲人言事君猶事父與事天也父不可欺天不可怨順受之而已矣每論古人遇貶竄而怨誹及爲文過於憤激者深已薄之以爲不達君臣之義其素所存者如此及乎臨大故遭大禍視子孫之死夷然不少見顏靣竄逐之至若返其鄕次於江壖端坐而逝此其心豈以世之榮辱介意哉其信乎已者可以質之幽明而無怍考諸聖賢而不愧其於人之謗且譽若推之以爲髙也抑之以爲卑也安之而已矣身受其患尙無怨尢而於事行之白不白也復何較焉然而某之有求於執事而欲圖公之傳者非爲公計也爲誦公之文尊公之徳而欲盡知其平生之計也是則斯文烏可已哉自公之亡天下無師後生小子自以爲髙而議公者多矣然徐而視之如蚊蚋之羣忽已消而公固自若竊亦見其不量力而徒爲爾嘵嘵也人之賢不肖固有定論文章之髙下亦然近時作者漸以稀濶在東南惟執事及徐教授耳徐公之文簡質典重有渾然之气然推贍暢急言極論而不竭者實惟執事某往與太史公論斯事過辱特見許與而前輩三數公復從而推奬之然七八年來痛自摧斥向時之可今索然盡矣人持所業殊與相見時異惟以體乎身見乎事有補乎聖賢而傳之萬世此鄙陋之志而亦太史公夙昔期望之意也執事可無以教我乎士气日卑學術日趨於污下某病廢無聊無足負荷斯事矣惟執事善自謀以大宣正學上報國家下慰相知者之望心所欲言者無逾於此而當今可告以此言者惟執事耳故卒一言之

上範先生

天之於人生之也難則屬望之也必逺望之也逺則待遇之也必詳眾人盈天下而一國一鄕或得一善士學者不絕而百年間世或得一大賢修周公孔子之道以起人崇之者恆有之而聖人數千載不復見天之生斯人也【闕】於斯人也藝黍而資其食樹麻而資其衣有不得焉則【闕】吾樹藝之力天與斯人以莫少【闕】望之治【闕】使不失所上欲其無薄蝕乖紊之憂下欲其無崩損潰圮之災其望之深逺也如此斯人也不足以任斯任也則已知其眞足以爲聖賢君子其自視其身宜若之何哉以家之不丰不給其子無以飬爲患者眾人也【闕】先乎千萬世而欲因吾身使之明後乎千萬世而欲因吾言使之平通四海九州之內欲各不違其生而復其性斯吾之所當爲而亦天之任我之意也故古之聖賢君子不敢斯須自逸其身而惟不負天之意天以數千百載之久而生斯人斯人不思爲之立數千百載纒系緝寧之法而惟茍且因循之計其得罪於天也甚矣天其能貸之耶此【闕】天命信乎不可不畏也自孔子歿百餘年而得孟子又千四百年而得周子程子二子之後又復百年而得朱子此數聖賢於天之所屬任者可謂無所負矣夫聖人今之有無不可知安知世無大賢君子其自視天之生之之不易其爲天下者宜亦不敢緩也天下之當爲者未可遽盡而遂萬物位天地非無位者所能爲則明道而傳諸人以淑後世大賢君子之職也道之不明莫甚於今談性命則或入乎宻而不能措之行事攻文辭則或離乎實徳而滯於記問扣之以輔世治民之術則防昧而莫知所爲【闕】防何而不禍天下乎道之大端修已治人二者而已率乎性命之理所以修已而爲治人之本也察乎禮樂政教之具所以治人而推修已之餘也古以有此二者也故生民之類賴以無滅而至於今茍或去此而不爲則人理糜爛久矣今天下亹亹然皆將以道徳爲虛器𨿽儒者亦自謂無與於事功則聖人復出將何施乎聖人所謂道非若異端邪說足以誑惑斯世其統爲道徳其散爲三綱二紀其體爲仁義其用以爲治天下法行則服乎人傳則寓乎文而豈徒播口舌恱耳目而已哉【闕】不幸而至於斯固賢人君子之所當深畏而熟思者也執事其少埀意乎執事身爲布衣而州裏以爲師爲人師而容貎謙愼而不居智足以知天命而不過乎幽逺文辭可以述已志而不【闕】之以窺盛徳之所然當世之稱賢人君子者必歸獨無望乎由今而求之賢者君子於世未可知也越數世求之而始有焉亦未可知也孔子不以有顏子而不行道孟子不以有孔子而不著書各盡其職思無負於天而已執事烏可不爲後世慮取古之道托之書緒言遺教可以範世【闕】向者履執事之庭而問焉嗣是道者未知其誰也豈世無賢者乎抑有之而未知之耶謂無人而不傳者與有之而不知皆非執事所忍居也某濳溪先生之門人不敢復言他師然聞古人之取善也博而自期也大取善博故於人無所不從自期大故於道不以爲至某不敢自擬於賢人君子而亦豈同於眾人自七歲而至於玆十有八年入乎心而著乎思者昭乎其非眾人之事也嘗竊自喜天之生者或有意乎不肖於道而予甚有憂惟恐不能副天之所期望也故夙夜以思謀必至道而爲數百年計者甚悉如是而後可爲治如是而後可以育才如是而後可以不負乎天而不墜其所傳述乎某不自度其愚而私有意焉而非執事不敢以斯言告也夫以某之愚而猶幸乎天況執事世之所稱自以爲賢人君子者天其必不易然也而可忽耶惟執事思天生才之不易閔道術之晦而求明之不負乎天之所望使小子獲有聞焉則於天意得矣此軄也亦道當然也豈獨某之幸耶【多闕誤】

與朱伯淸長史

昨承誨及諸葛孔明及範希文司馬君實三君子事謂某鄙論未當於理開析明白爲惠甚大竊自喜慶不能自休何者師友之道頹壊今世無復見匡教訓誘之事士初結交以爲未久不宜相督責及旣久情義相習競競然恐招人之疏怨心有所見口竟不敢陳說名爲友而於身無毫裨益者甚眾穢惡不知其非相視相諛俱至於無聞而後已此某之所深懼者也執事達理力行動法古人忘年降徳而與童稚卑賤者講明往復救其闕失顧某烏能至此哉實執事知師友之道宜然耳某倘有所取而不以告是背乎心而與世俗無以異也故敢復盡其愚古之聖賢非特能言而已其心必能該天下之理其才必能周天下之事𨿽衡門之下布衣之列而道徳性命之微仁義禮樂之要經世綏民之術禦患備亂之方莫不精究而歷試之故問之則無不能言任以輔相之位而行之如取物於囊汲水於河信乎其無難浩乎其莫窮罰加而無敢怨位崇而無敢謗以其道固有之也自漢聖賢之學不傳通才明識之士常患無道徳爲之本忠厚誠信之質知其大者而患才不足以充之若孔明之佐昭烈提數州之地以抗萬全之中原卒能割鼎一足屹立西蜀使曹氏父子睢盱駭愕而救敗不暇神機奇略應變百出忠義之气磅礡宇內修明政教戢和人民勞之而不怨殺之而不憤惟天不祚於漢使大功不成其雄才偉斷眞中世之豪也然其學本出於申韓故襲取劉璋教後主以刑名不無謬於王道某嘗謂孔明有大賢之才而於道或有未聞者此也宋之號賢相者希文君實希文自少慨然有安民之心君實臒身苦心以憂天下不義而奪人之國二子必有所不爲然宋仁宗之時遼夏擾於西北中國爲之不寧朝廷亦多故以希文之參大政𨿽未久輙去而人主待之之隆問之之切僅防取士及革磨勘數事此數事者豈皆天下所賴以久安者乎君實當母后懲之時獨負生民之望不顧世之毀惡一掃新法而復舊政其功亦深矣然過於矯枉失於閒邪身旣死而羣黨作法再復而敵國橫𨿽非人力之所能爲而變更之際有可議焉者使孔明之才當此之時必不若此而止某故謂希文君實有君子之心而才不逮焉者此也執事以謂過者何哉豈謂希文嘗伐西夏乎堅守持重使士卒樂用此誠非武夫所能及比之孔明未足當也若君實之革新法去民之所苦而從其欲至誠動天地大順感中外生則仰之若父母歿則哀之如骨肉是豈才之足以感乎人哉積乎心見乎色而人信之耳觀孔明當兵革之時非有利民之政而其死也民俱家哭巷悲如喪親戚使其居君實之時有不若君實之得民者乎二子之才其不及孔明也明矣凡論往昔之事逺則求諸簡冊近則驗諸見聞得於見聞者易習而徴諸簡冊者易忘習者其美彰忘者其美晦故常人尊近而忽逺也某則不然考其言以求其心計其功以較其才視其所處之難易而參其成敗前人以爲然不敢遽以爲然也必詳察焉前人以爲否未敢遂否之也必加詳察焉若三君子之事固某之所自信而言者宜乎其有過也然近世先儒立言爲世法者莫大於程子朱子程子謂孔明庶幾禮樂而道則未盡朱子謂希文有欲爲之志而未能精宻謂君實學不本於致知而成功小其殆亦有過乎執事篤志朱子之學論之必審矣茍以務道之明不若言語訓告之詳而明先師之意使妄論私說不至於違道𨿽不更端而醮之某𨿽愚不敢不勉

寄徐教授

教授鄕先生執事某不幸早失先人始也俯仰顧視輙哀不自勝旣而觸物遇時輙哀旣再見先人衣履書帙輙愴然而悲及除服而居思先人之聲容辭气存乎目者益逺矣凡見先人交友與嘗識先人之靣者未嘗不趨而拜之泣而問之以先人之事蓋某年二十而先人亡前之十年幼且愚也未有知後之十年宜有知而性質愚魯於先人之善言懿行不獲紀載又頗謂先人壽年未衰當自有所論著又念古之君子不敢預以凶事望其親故因循遺失卒不復書及先人遽亡而先人之徳業竟無知者某竊痛且懼倚廬之中忍死掇拾耳目所見聞者卽書之至於十年以前之事則詢諸父兄采諸遺文近而宗族逺而鄕裏之人無所不徴各報其略而請銘於太史公公在翰林時嘗聞四方人說先人學行政事甚熟故不拒而爲銘且盛有稱予𨿽少足以塞無窮之悲然先人之善諸孤之所不知而遺失者蓋多矣是以詢於先人之友而先友之存者甚寡縱有存又多不能言𨿽知而無從教之此某所以願請於執事也伏惟執事於先人爲鄕郡而有久故文章言語足以傳信於人則先人之遺徳隠沒而未盡著者不望於執事而誰望哉先人道徳之奧某至愚𨿽不足以周知然考諸心則明白坦夷而不見有纎毫之闕徴諸身則端嚴重厚可以鎭俗而化民見一物失所則戚然以爲憂聞人之善則快然如已出較之於世誠不多見且不知於古賢者何如耳今鄕裏之中善人君子日以淪亡後生學者無所取則揚先人之善而使學者知所效則有志者之所汲汲也執事不遺而有述焉豈特先人之幸哉某少不通於諸事惟於學問常若有陰督而黙相之者先人之亡宗族老人皆懲前事勸其輟業某重嘆先人功名旣不顯於天下茍又無人繼而揚之於來世豈先人所望哉故益刻心勵行從學於太史公鄙陋之私蓋將以有爲也而未敢必其能成否故先有所請於執事茍以先人之故而憐之發之並有以教之使得以承先人之緒則幸矣墓銘謹錄以上近所爲文廹疾不獲寫至冬間當持詣左右先公碑太史公尙欲刪正未及如命

與王先生

近者執事之歸孝孺以故人子謁見座下執事不鄙而辱之與坐且與之言所稱所望皆非庸眾人之事私竊慚怍不已及返裏舎追惟情義之厚怛然不寧躍然恨不獲久侍言笑率然不知形之於詩辭欲以奉寄則懼辭之不令棄而不達則恐意之不誠旣而思之不令之過小不誠之失大因錄以進妄意執事且笑而斥之矣林嘉猷來乃承寵以和章辭气深篤稱且望之也加甚展讀感嘆問之嘉猷乃知行期已廹欲趨走拜伏於道左以盡所欲言而疾病之軀莫能自致思所以報盛意而環顧乎家無一可者徐而自計執事此行將以職事見賢王於藩邸凡古聖賢之格言訓可以禆補遺闕者豈非忠臣所當采摭以備顧問之及哉於書篋中檢得武王戒書一編因略加整次納上伏惟執事抱負仁義忠藎之心溢於顏靣淸閒之燕或可以之陳說以贊徳聲之萬一此固素所積蓄而亦鄙陋者之私望也他日功成身退安車東歸孝孺當率子弟迎於河梁之上以道間濶具謝不敏蓋有待矣冬寒倍加崇護

與葉夷仲先生

某童時侍先生左右聞先生長者論議輒聞執事名年十二三執事自安南還枉傳至歌詩耳聞之愈熟後四年先人守魯執事手筆至復獲觀之後又見他文十餘篇先人教曰吾郡之士未有過者也某已私識之又四年來金華執事自睢寧回始獲拜於翰林太史公館下執事溫溫乎其容甚與其進也屬屬乎其言深望其成也退則又爲書告先人曰他日顯吾郡者必此子也有子如此何以爲憂先人不及聞斯言而卒此書尙在某每展卷一視輙涕泣不自勝以爲先人不可見矣見先人之友庶乎如見先人而先友之存者惟執事數人而已而又阻於事弗獲拜謁牀下以受教其何能自致於無過之地而承先人之遺業哉且先人之本末執事所悉也所守者恆古人所爲不譲今人當世所知也一旦不幸至此乃徒以爲善守法以防罪過又官小事微不得列史官而著於來世此某之所大痛深懼者也自括髮以來心遑遑不知所依居則忽忽如有遺行道常若豺貍在後而相追聞人疾呼暴走卽震魄駭膽周章四顧見持捉當道者輙驚懼汗出何者傷弓之鳥見曲枝則叫號而避之非虛語也嘗自思念先人已矣不可柰何矣𨿽絕食東向死先人墓下亦徒然耳古之賢人哲士遇不幸者何限賴良子孫出而昭雪之其功名卒顯於書傳世多有之某𨿽不才豈遂已也哉鄙陋之志誠知其可勉思得名世之士而依之以究道徳性命之端緒求聖賢君子之用心而委身焉是以祥禫未終趨五六百里從太史公於金華𨿽流俗訾笑以爲迂而某行之不顧者也某在金華六歲矣日有所進而月有所獲人或見其云云者而勉譽之某弗以爲是也古之君子其所志在道徳故言之所宣者此也躬之所蹈者此也推之於政事者此也形之於文辭者亦此也惟其所務者大故接其言貌則可法政事文辭可傳於後天下從而效之非若後之文人者比也彼竊取於章句者譬之伶優被衮秉圭習堯禹之貌其外則防似矣而不能久久則故態百出人見則駭走矣是豈足爲學哉某誠知不敢自怠不敢自足亦安敢自期其能至哉其不足至

者其在天乎其在人乎竭【闕】

固有能勝天者亦有能勝人者爵祿俗之所稱【闕】

人彼庸人者每以得失爲喜戚而豪傑之士起而著

於來世匪爵祿而貴者此眞貴也周之顏閔漢之郭黃知所依歸宋之周子邵子其人或未嘗有一命之爵或辱在下位奔走而聲光烱然如日月斯何以致之哉世亦有享萬鐘之福而磨滅無稱者貴賤果何如哉使得希此當復不恨況事變之來未有極乎𨿽然殆未易及也此數子者皆資賢智之才故卒能有立於世某闇劣菲薄豈足承斯道而顯揚先人哉是以持自少之心不敢決其可否嘗請太史公銘之墓矣世之號能文者亦皆嘗有所論述者矣惟執事實先人之友必有以慰先人於地下而塞諸孤之望

與潘擇可先生

頃以先人之故獲接緒言於執事執事蓋有意於開之贈以文辭儗諸古之君子而望以賢者之道旣而執事以官滿去某亦以先人歸欲繼有請而各以事維無由相邇近者至郡城去執事爲未逺謂足以償私願矣又廹於誣搆無須臾之間是以心𨿽不能暫忘而未能奉一書道曠缺謝不敏此宜得過於長者無惑也今也執事不惟不卽棄絕且因士友賜之書上見先人交與之義下嘉其所守而撫存之意气閔閔加於疇昔且慚且感不能自勝然後知君子之量出於恆情非妄意所及也然竊有疑焉交際之崇卑稱號之輕重固有常禮矣非尊而尊之過也非稱而受之愧也故君子之於名必使尊之者無過受斯名者無愧而後可執事於年則倍蓰也於徳則前進也於分則與先人仕同時也若某之少且愚字之已過矣於字加稱號焉於稱號加以先生之稱焉於禮得無不相似乎此其爲愧也甚大𨿽感盛心之厚不敢受而居也執事言行爲學者視效不督教以所不及而嘉之不遇以後進小子之禮而過稱之則某安所容乎茍黙而不發非惟非某有請於執事之意執事始欲開曉之者殆不若是是以重有說焉不宣

答林公輔

僕自京師歸潛伏奧宻不與世人往來於有聲勢者尢不喜見兼以疾瘧彌年气力羸憊未嘗妄出戶限又素嬾作書防由是平生故人如足下者例成防濶瑄上人及同姓九成回再承寄至書撫問稠疊厚甚且知足下棄官代父軍役旋卽防恩復其章綬行益修文益峻聲譽益隆此固閭裏所望者然僕私願於足下則不止此百餘年來士大夫學術卑陋駁雜不復知聖賢成已正心之大方茍焉以釣名取寵謄陳言記成說則誇以爲知經摭拾騫補稍旁句讀則自負以爲能文風俗旣成眾咸趨之而不可制僕誠戅騃無似亦欲掃末流之復前聖之軌使古人之大全復章徹於天下質弱器陋志力不彊疾病侵加朋友衰散獨行而莫爲之徒空言而無誰與和不能有所建明之慚可見於此矣於是之時而求可以共進於斯道者舎足下將安望哉往年在郡城中相與往復論議甚壯四顧坐席皆一時之英以爲吾輩講習之樂當自此始豈知數年之間葉公死伯欽之官北方足下之京師廷壁元采各奔走於饑寒而僕復倀倀與樵夫野人爲伍年齒益加志願愈乖困窮愈篤嗟夫使吾至此而不獲與聞斯道者孰非天耶而吾尙何怨乎所可恃者與足下皆未老制於人而不得爲者吾莫如之何由乎我而人莫之制者勉而終業必有所可望求諸千載之上有師友焉放諸四海之內有同志焉埀之百世之後有知已焉一其心而定其志逺其期而後其獲不有得於人將有得於天不有取於今將有益於後來然則吾之自處者豈不裕而望於足下者夫豈薄也哉寄示諸文已詳讀之求之輩流可謂特出而有餘矣然吾猶願足下以古人自鑑而裁其髙下勿爲諂妄小生所戱僕輩之不及古人正以好諂自盈故無日進之階耳使日有人攻擊吾之過闕寧不早有所聞而迷懵至此哉前時好作文字諂子動輙以班馬韓歐相誑時聞其言心亦自喜今而思之使果如前諸公亦未足道而況不及萬萬哉近來絕不喜執筆看古人文辭多不當意不知病昏而然耶抑有以也今年當里長適值海濵築城之役三夫一抽眾務騷然病餘復患瘡瘍殊無意思欲與足下言者滿膺臨紙都忘卻僅發一二聞周君顧君皆安甚慰當國家任賢之時各勉忠藎以立事功有暇時寄書以警發固陋不宣

與士修二首

希魯來知足下已就校師甚以爲喜足下行方誌果樂古道於今之世𨿽得崇位不置毫髮於心於校師乎何有而僕喜者非爲足下蓋喜斯道之有助鄕學之未絕也學術之盛衰非有述焉則不明非有繼焉則不傳自古志義宏大而名不立者何限蓋莫爲之繼也吾鄕自羅適先生至今且四百年奇偉之士不爲鮮矣其大者載國史小者亦皆自有論著在當世莫不然驚動於人而今乃泯泯蓋不幸其子孫不能守遂至湮滅而後生之識其姓名者未甚眾豈非可惜哉僕以爲前人之弗傳後死者之責也故竊欲有所紀述而聞見淺狹不能悉其事常懇懇爲人言之茍且者多有志好古者少卒未有知而和之者以爲宜然者獨足下耳是以往者曾致書足下時足下窮居無異於僕言發而莫之從意郁而莫之達久而不報也固宜今足下爲人師從遊者皆邑之秀民秀民多於裏黨習知而熟稱者也足下試坐召而問焉取其所著者而觀焉從其子孫而徴焉得其實則以示僕某𨿽文采不足希古作者然使執筆從足下後豈皆不及近代之士乎勒成一書藏之學官俾人人有所攷法知古先之賢哲益思修已治人之道其功用甚大足下毋辭且讓爲也古人不茍著書冀行道耳今卽得位亦未易行況足下不以貴賤動心者足下惟以文辭自見於世亦所以不朽矣僕新自婺歸粗有侍奉之驩然與朋友相逺殊悶悱不自勝閒暇能一見臨否

辱書重以詩集序見屬意若罪其逋緩者此誠足罪也然僕於庸眾人茍有所求皆不敢拒而亟畀之豈於足下而有所惜邪顧謂凡物處美惡之間者必待人言而後定足下之詩辟之夜光炤乘委之道上亦知其爲可寶矣茍又從數數然噪於其側指於人以爲寶不亦費於辭乎斯僕所以久而未作者以足下自足取信於世而然耳非果有所惜也今足下乃不以至美自居而若有取於無能之言何所取之異耶𨿽然世之有求於僕者非能眞知斯文之足取也於好譽者之云而不自知耳天下之好文章者比肩而知言者無防人以斯文稱於人者相望而能言者無防人能言而知人之言者足下是也然則足下𨿽無待於僕僕固將卒言之而況懇然屬之乎僕之狂言今且出矣足下誠知言當有以復我無徒罪其遲而幸其得也

寄士修修徳

過邑中爲別承顧語追送令人不忘至此以疾未能出周宗傳家人從金陵還頗聞士淵傾背不知曽有實耗否當今斯文寥寥心之所屬政在此君而竟止於玆其命也夫每與廷壁左民輩言及輙相對嘆息第事系未得往問其家幸道此情也鄙事未知如何惟聽之於天耳便中無惜示數字揮汗奉狀伏冀鑑亮

答陳元采【卽王元采】

僕智防才劣不自料其無似而惟吾道之學學之不能專久而無所自得泛泛然與流俗同波其不足以及聖賢之堂序而爲庸眾之趨也果矣足下不見鄙棄望之以古人之事稱其所至而勉其所未能嗟乎天下之愛僕者孰有甚於足下者乎僕嘗恨世之朋友不察鄙陋爲學之私志而徒取其外之文競爲諛言相傳導以爲容恱聞之慚恧憤悶竊自悲嘆安得直諒之士以振吾過哉今乃於足下而有得焉爲賜厚矣𨿽然僕之不逮古之君子者豈特此乎徳不知所以修也气不知所以養也事變之臨乎前而不知所以應也是非得失成敗可否見於古而著於今者不能辯也天經人紀之當行者身日由之而其精微曲折之際不能盡也二帝三王周公孔子之典禮政教亦宜損益折施於今而澤乎後者未之講也義利之交公私之分理欲之辯棼如絲毫而易溺難致者未之能擇也與天地同運與寒暑日月並行而不息者古之聖賢或得之以自樂或推之以及人而未之有見也然守其愚塊然莫與徒每一思之悱憤奮激如喑者之欲言痿者之思起而不可遂也若是者足下尙其有以教我哉嗟乎今天下之人愛我如足下者誠鮮矣不望我以今人之所能而望我以古人之學不徒期我以古人之學而又發我以學古人之方足下之意信厚矣而僕何足以承之𨿽然蓋有學焉而不至者矣未有至而不由乎學者也僕𨿽疲駑其敢不勉凡智之所可及力之所可爲者惟道是視有或顚越以忝先聖賢之訓天實臨之足下實棄絕之𨿽然足下之教我者寧止若斯而巳乎僕之過亦多矣出乎口而悔生作乎躬而愧發者日相屬也時時省察求銷絕其端而患學之未至時之不逮逾一二年或可以寡過否乎足下有所聞有所得當以告我僕亦圖可以爲益者以報厚賜不敢忘也所寄二篇之文皆非茍作後篇尢雅潔深婉有法然應世之求不足發抒奇思有得而爲者更示數首甚善葉廷振之亡衰絰中不能往弔又聞其幼弟亦亡重可哀也望爲慰其尊祖諸文爲廷振而作者楚語爲佳公輔銘𨿽傷率易然不害爲好也但銘前不敍其鄕裏及其父祖名行復不書其卒日月爲失首言刻諸墓上後謂銘諸墓始終爲不相應其意必謂其父人知其名不必書卒他文辭可互見故然𨿽古人有如此者亦用言之否則世久漶漫不知其爲何時之人何人之子也如刻石未成中斷獨障狂瀾等語亦未醇宜稍爲更定恃與相知故一言之然亦不湏令人知此言出於僕也公輔才气俊邁未易及之鑿空立論甚有可喜者但理趣易窮不逮古人涵蓄深逺乃本於疎薄所致耳此我輩通患也不論文甚久以足下相愛不覺多言

別久得書聞己應僊居之辟爲邑人師士子向服從遊多君子寄來文章又皆敷贍紆余有作者風過前時所見逺甚喜無量吾兄年在僕先問學日有所益固鄙心所敬畏者來書猥自卑下每發求教之謙言內視愧恐誠不足當況僕近年爲疾疢所廹懼一旦溘死終無所聞愈思刋落華藻以求身心之實病向時恱人取譽之具朋友交相奬引以爲可喜者非惟不暇爲亦不復爲矣眾人不之察往往以此事相督責無以應之則忿且怒不知人亦何用乎此也使誠有志乎學則聖賢之經成法具存放而行之無不可至吾徒𨿽巧爲說辭亦不足希其毫末棄彼不師而惟吾徒之求不亦異乎吾兄所稱陳憲直僕巳知其爲人其所求儆齋之文聞之久矣僕誠無愛乎吾言懼其無益於憲直故媿而不敢出耳幸吾兄明告之如憲直必欲得之則求之吾兄足矣何必擾擾乎於僕之問也古人之相問告以道而不以文今人舉異乎是僕私自試入道之路莫切於公私義利之辯端居而思之念慮之興一日之間出於義與公者𨿽多出於利與私者亦不少則不逮僕者可知也去僕愈逺者又可知也舎此不治而欲爲學是猶縱盜於家而欲府藏之盈烏可得乎堯舜人心道心之訓孔子之克巳孟子之擴充四端皆是理也聖人所以爲盛者以其公之至義之盡也愚不肖者之不能有爲以其本心汨於私與利而無以自克也吾徒其可去是而不思邪僕前日病而問諸醫醫曰未病可治也旣病而醫何益始甚怒之旣而思其言蓋以醫爲諷者是以樂以此告吾兄天下之不病者幾人病而求醫者復幾人醫而肯以情告人者復有防哉僕非能醫者蓋病而後知醫者也吾兄非病者蓋治人之病者也今之病者莫甚於好利而自私宜乎僕之以斯言告也近作易枝辭未能成書又無人繕寫不果奉上從吾遊者造圖築城之役皆散去兀然獨居無可屬筆者自作報書

與王修徳八首

在金華時日接當世名人說論恆見所未見悟所未知孳孳窮日求以達之茍快然有得著於文辭美惡可否輙有能辯而正之者心誠樂之客寓數年不肉而肥姿狀情趣自覺大異於眾人蓋非爲恱名譽而言然也自違離獨處困伏無人之境所與往來者皆閭裏同輩僕口時有所云彼尙未盡通觧況著之於書不惑且笑則幸矣何能有所發明哉每自嘆閔恐遂委頓不復振奮懲創以爲成人之歸日讀古書數卷瞑目深念搔首循舎獨行心憶古聖賢君子道術功業之盛愧交於心若無所容其躬流俗不察猥見引譽以爲有文學知古今諛言盈耳誇辭滿篋彼之意望於僕則厚矣其如古人何哉若此者以爲知固不可以爲相愛尢不可也足下識髙而學古托知之日久不宜泛比眾人茍爲稱說而己近兩辱書皆未聞箴戒攻規之益而惟妄相推奬若眞見可敬畏者當今天下學者𨿽不多然如僕之陋怯曽何足數而足下亟稱之何足下取於僕之防也學者之患莫甚於自小其天自小其天者爲小人善於其所爲者爲大人天與我者若是乎其大也二帝三王以是爲君伊尹周公以是爲臣孔子孟軻以是而立徳埀訓於萬世而吾乃以是而爲末技淺智之資上無以贊聖賢之休光下無以輔民庶於治平小其天也亦甚矣不亦深可悲乎僕𨿽愚不才其所汲汲於旦暮而不敢息者亦欲全其所受於天者舉而措之於用非止若今之所能而己也足下不責我以所未至而妄推我是棄我以爲不足進於道豈相知與相愛之心哉然世之欲效忠者常恐人之拒而不納非惟君臣朋友亦然僕自度非拒人者嘗竊怪韓子以斯道自任而不能受善言張籍二書之所譏可謂直矣而反覆救護自謂無害於道好無實之談而罪張籍爲同浴而譏裸裎夫昔𨿽同浴而今能譏之則是己悟昔日之非而善攺過者也其言可用吾知用其言而巳何必追較其昔日爲此而不聽乎韓子好論道而未足以知道者以其過於自信而昧於從善也夫韓子之賢千載不能數人從善不果猶能累於徳況不若韓子者其可不取諸人乎以僕才質固不敢妄論韓子然聽言樂善則自謂過之足下幸察焉得僕之闕則以告我使繇是而獲聞君子之道相與詠歌質難樂所得於空閒寂寞之區豈非天下之一快哉聞令兄貴徳入京不敢奉紀善先生書家書中幸爲道意家叔在彼比有報令一子弟來侍僕欲親作一行家貧歲歉未能卽動令先附一書煩貴徳兄送達以慰望者之心幸以鄕裏之義得使必到是所願也處此世值此事變每思古人輙用慨然士修疾比稍減否此方嘗有試者且易得不費又藥性皆平和服之當有效所言綱目義例尋未入手尋得卽寄上

與足下別後三遇期功之喪入夏來得防下疾近又患痔悲憂呻吟忽忽無聊於旦夕之間是以聞吾許君卒𨿽巳久而未獲走望殯幃宣一哀於亡友以致遊處相好之情江窯人至承惠書及詩情辭深切悼斯人之不幸嘆斯世之不獲有斯人而恐其泯滅無傳足下於親愛之義厚矣然許君之淳明修潔微足下其誰不傷之僕始見許君以爲尙可多得及行天下遇四方士大夫或乘气舞智以爲通或茍冒無恥以爲能或逞其纎毫之技以誇世自足求一二於千百而不可致然後知許君爲難得也士不知道蓋久世所推仰者惟在乎文章文者道所不能無而非所以爲道也僕深厭之深病之每抵許君未嘗不有以發我意其可以共論此事以進乎聖賢之庭戶而天遽奪之不知天者竟若何壽考富貴常不惜施諸鄙夫庸人而恆與豪傑之士競此果何理哉得非眾人取於造物者少故其生成也易所受大者取於造物過多故天有所不能支而自防絕摧踣之耶抑天賦之者淸明髙朗人世隘濁不足以養之故棄去而不顧耶然天下之生不可勝計而古之傳世者未必皆壽考富貴之人也是則安知世之所貴者非後人之所賤今之壽者非後人之所謂夭乎焉知賤於今日者不貴於後夭於當時者不壽於萬世乎以今觀今未足知之以今視古則知之矣且古之傳者足下以爲皆自致乎蓋有因人而愈章者李觀歐陽詹之文韓子亟稱之詹文未能脫俳諧之習觀頗振激欲立論亦不雅馴非名世者比也而今人凡讀書者莫不知尊二子豈不以韓子故哉蘇子瞻奇秦少遊近借得其集𨿽有可喜而殊淺廹無深厚之趣使之獨立無知巳者未必若今之赫赫大著也匪特文辭爲然𨿽有道之士亦有然者士之不可無友也如此今許君之可敬而畏者人未必識之所識者乃其詩耳而亦未必識其眞也況固有不知其能詩者乎知與否於許君無損益有士焉如許君而不傳當世君子之恥也僕竊望於足下而足下顧以是勉僕夫何期待之過乎僕十五六時卽妄志乎斯道以聖賢行業爲可效而至今十餘年矣湛沒流俗之中上不能出才知建太平之防康斯民於無窮續周統於旣絕次不能抉幽探微明天人性命之奧以詔來世下之不能合一鄕一邑使閭裏稱願人秉介抱拙動與世乖內自思忖茫然無尺寸之長足下不有以教我而猥譽其美不以許君勵僕而俾僕昭揚許君之行何敢當也𨿽然有意於傳世者多不之傳而有益於世者不求其傳而人自傳之足下姑修所學孜孜不懈僕亦願竭其愚孜孜不懈使足下之道光被於人則僕且將依附永耀以昭於後何患許君之不傳乎禮記且少畱僕嘗惜其混雜無敍又多淆僞欲爲定次之多病未果舊文稿想徧覽之有謬誤處幸以語及僕有所知當不敢隠亦交相爲益之道也不宣

承寄示古賦及雜詩數篇賦寓意深逺得楚人音節詩亦蕭然有出塵之韻諷詠累日喜不自勝某向以安居飽食無毫髮及物之益妄不自度欲搜輯邑裏遺事成一小書上以昭揚賢士君子之濳徳下以爲勸於將來俾後生小子有所慕而爲善蓋舉古閭師黨正之職爾非敢妄竊褒貶之柄而冀其傳也夫古人之傳世者豈偶然哉其事足傳矣其辭不能發之則不可傳其辭與事稱矣作者之道徳言行不足取信於世則𨿽傳而人不之信今縱使有卓然宏偉可喜之績付之無聞之人著以不聞之辭亦恐其卒歸於泯墜而況耆舊淪防之餘聞其名者不知其事言其事者莫考其實而欲取信於無窮焉可冀乎是以嘗爲吾兄言其故而久未成書者此也忠節好友篤行之人旣各爲之傳其他文學貴顯者欲析而二之則其迹𨿽有隠顯之殊而其志行學術初不相遠以仕者爲宦達旣非所以尊之俱目之曰儒林則亦有以政事稱者今不敢僭爲區別通謂之先達列傳但以時世分先後而不以仕否爲重輕竊意如是庶乎不失其序而無抑揚去取之嫌若夫治邑之大夫其有惠政及民如陳長官胡汲仲亦不可使其遺事日就忘失今爲立良吏篇以處之凡名姓稱於吏民之口者皆得附見焉然宋數百年曆賢令丞多矣世絕無所傳聞往時紀土風者俱棄而不錄今亦無所徴而爲之立傳使其人皆若洪忠宣者繇是而興處顯位立名績於天下固不待此而傳若不幸官僅止此疲其心思智力蘄一聞於來世而又不可得豈非可恨哉前所問數公不知曽得其事狀否第宋末爲文者矯陳腐之過喜以新奇亂事實如君家太常固未免此近訪得太常及鄭龍圖墓銘至於官位亦以他名易之讀之殊不曉其所居爲何職所行爲何事惟視之太息而巳文之爲文豈以此等新奇爲好哉眞不識其何說也夫文辭於學者至爲淺事以道言之正不必求其新奇惟發人所未嘗言之理則可謂之新非眾人思慮之所及則可謂之奇如孔子之大傳有聖人以來未之有也子思之中庸孟子之七篇有諸子以來未之有也周子之太極通書張程之西銘易傳以至朱子之所論著有經說以來未之有也以其古所未有謂之新奇或可也然聖賢豈務爲新奇哉其道明其徳盛其言不得不髙且美耳故夫外道徳以爲文辭者皆聖賢之所棄者也近時自悼少時狂謬所好所業者不過記誦文辭而記誦不能博文辭不能工則又僅得其最陋者以是空言寖多絕無自得之味思一屏絕之而以顏曽所以自治者治其心爲日稍久覺向時過闕愈眾茍不早悟其非幾老死甕盎中與蚊蚋俱盡而不知天地日月之爲大深可懼也吾兄前書有學無端緒之嘆甚見進學之篤近世之淺陋者正坐易足而自髙耳未能執筆己斥顏栁不知晉人書法未能遣辭己呼蘇子瞻爲阿軾欲毀棄其文於孔孟之書未嘗詳讀旬日巳指程朱說經之誤紛然辯駁不自愧恥此其人豈復知有天地日月也哉吾輩當深以之爲戒求古人崇大之域而趨焉可也所欲言者無窮不爲吾兄發之則無所發矣然不能詳略道一二林嘉猷在此靜篤可喜不欲其專意爲文辭嘗痛與之言凡在此者亦皆知所向方但未知終竟如何耳近鮑民瞻來其爲人有意於學俾且讀四書以端其本知聖賢所言之要自當知其本末也鄕裏質美者不爲少但不喜學故無繇與之言使得數十輩錯布一邑豈非美事耶有雜詩數首書遺嘉猷風味出所寄茅栗下如蹲鴟黃獨不足適口然或有無味之味也久不執筆不復成字聊發一笑

前者道邑中邂逅得侍坐殊出意外第以僕輩欲歸不欲違其請別後卽行弗及造宅請見爲恨耳孟淸來聞尙畱未到海上頗渴思此公徴文致吾兄及文遇之意甚切辭之不可信筆作一序答其意幸視而正之邑志曾修得事略九篇惟鹽算魚課未知其數兵稍連年數目當問之兵房識文案者倘耳目所及有可問者煩問之諸人傳分忠義孝友篤行貞節四品皆起首矣有可入者須示及縣先達尢卓卓者公家瓦全墓銘外有行狀否銘文晦澁疎略不足考其本末云壑事問兩耆宿索之同姓菊田有詩名不知有子姓事實否他若山南樗園愚可學可兄弟及應伯章諸公皆當時有名士今皆不見其後人言其遺事令人慨然望一一遇可語者問其詳相報富貴而磨滅者不足道若前數公用心期望與世懸絕矣使其同歸於泯沒豈非吾人之責耶故特奉告不知重到邑時尙未行否張生想己去欲作書奉令兄先生如有便人再煩致意張君也

別久承書具審侍奉多暇文安適豈勝慰浣又得示悼觀樂生詩覽之慨嘆無巳僕在衰絰中屢遭期功之防入夏來患防下疾近又爲痔所苦欲一往奠哭以冩此懷竟未能遂祭文作己久便中人忽索書弗及錄去當俟後便耳韓栁文裝褫甚整潔感荷禮記尙欲看續當奉納聞令兄先生常有書不知近己逺燕否歲月易過學業不見次第心甚愧之有欲言者無惜見教昨臥艸一書千餘言粗發所懷人行速未能謹冩先此奉復一日前戲成詩欲寄今就附上不宣

昨承寄示同宿詩諷詠累日宛如接對甚慰懸渇聞有桕燭之惠政濟所乏短晷可繼餘光及我者多矣先令兄進徳近爲艸得一傳頗自謂無愧辭望界一紙寄下當爲書去嘉猷之尊君己塟不及志今爲作一墓表俾揭之墓上亦可令界紙來皆在千字左右字少紙余卻無妨趙伯欽書今附去所得書云何亦可見示否獻歲欲往敝親家士友如嘉猷輩欲見者不必屈臨以書達所欲言足矣便中覼縷勿罪幸甚

賤疾不止又無肩輿無繇執手爲別此情怏怏無時可忘令兄先生之前有小書一編奉上山人處士之言可爲孟子敬王者設愼無令人知此書出於僕也切叩切叩數千里之別無可爲贈深以爲愧途中得暇幸數附書以慰懸望

答上淸張眞人

僕少時聞漢天師之休風悚然驚嘆思見其子孫以考委祉之所在及冠遊京師東南之士往往傳至文辭翰墨僕一見輒識之曰此非超乎埃氛之表遺世特立而與造化爲伍者不能至也固己髣髴執事之爲人數年之前在京邸周贊禮孟啟持所畫便靣致雅意徴鄙文若識以爲可語者追惟夙昔之心因不辭而爲之然所習殊業所趨異致自愧不足有所發明天臺人來忽辱去年所枉書敍述疇昔辭意閎眇且諭以所存展誦反覆窈然如聆鸞鳯之音爛然如覩慶雲之輝肅然如接言笑於神明之庭廣莫之野不知其相去數千里之逺也僕嘗私悼世降術離言道徳者咸失其宗老子之教至漢而興然其意亦與厥初大異矣況至於今又千載其變遷盛衰之端可勝道邪於此而能獨覺其意奮乎矯厲以反本眞如執事者非髙世之姿何足以臻此哉昔之所期今乃果合所得者多矣第僕資器污陋厄於多病聞道之日甚淺無由致身崇髙殊特之境以承緒論於下風然執事方凝攝虛靜以久視斯世而僕年齒志力尙有進者他日或遂邂逅握手相目各語所聞以較異同得失計未晚也春和道體何如山中多髙人隠者無由奉見徒有傾向而己

遜志齋集卷九

欽定四庫全書

遜志齋集卷十

明方孝孺撰書

與采苓先生二首

某質性椎鈍學不篤專行能無所可取執事不察而過采之置諸賔客之列加於子弟之上使推所聞知以相訓告訓之非其所能而叩之非其所有待之過其所望而惠之違其所安執事之爲賜𨿽大而某之愧亦厚矣辭拜以來心殊欿然未嘗斯須寧也然竊聞古之君子受施於人則思有以報之或以玉帛皮幣或以牲牢酒醴必欲其稱且或有所不足則復繼之以言某貧不能以前數者爲報而是物也又今世之所恆有而厭見者亦不敢以爲禮獨於言嘗求之古而得於心𨿽執事之所自知然古諸侯大夫相與饗燕之際賦詩以致其意皆取世俗誦習之陳言似亦無嫌於己知而不之道也某試言之而執事擇焉可乎盈天下之民以百萬計以義見旌顯者惟一家時公卿以上鮮能世其徳而今至於三百年不少衰此豈人力也哉蓋積累培植之功深逺【闕】之日隆必有所基而其衰變亦必有所漸爲家者不恃久安之基而畏近似之漸漸者不然而將然欲至而未至眾人之所忽而君子之所深慮者也故危其危者常安而安其安者常危以幸爲憂者常樂而樂其所樂者必憂執事之家可謂盛矣他人固安且樂之而以爲無憂然爲之後者可不思其漸而戒之乎人莫不曰爲善而善不可虛言必見乎事而後能及物莫不曰由義而義不可暫事必日修之而後可法於世夫使舉家之人耳目之所濡染戶聞家見而孜孜如不及非執事作之而孰致哉執事年髙性醇輔之以令弟宜無取於某之言請爲執事誦周文王之詩曰無念爾祖聿修厥徳永言配命自求多福以此報賜其可乎不可也今賔客遊於門墻者多佞辭卑色以媚悅爲事鮮有致忠愛之言者某趨乎堂而望乎室也久辱知與愛也深不敢猥自疎外同乎眾人之情故敢以所聞爲獻其可聽與否則惟執事之擇焉太常經歷仲瞻三尊丈馳仰之意不異此故不別幅諸令弟皆乞道謝道途𨿽逺當圖防晤伏冀以道自重不宣

尊使來臨伏審家政修舉尊天相多福爲慰某鄙劣無狀向嘗獲厠下賔之末過愛眷厚感刻無量還家以來道裏修隔人事多故慶弔之意闕然不舉獲罪深矣今乃不惟不責簡慢復以祖母之歸捐辱手書兼以嘉惠承命悚仄不知所爲道逺意殷弗敢固辭彊顏祗受愧逾於感也執事以髙年厚徳主家政一門之內英才異能者如雲何施而不可而書辭若忘其疏逺乃使之有所言江海之大而取於蹄涔何所容其喙耶然好問用中在聖人猶然宜乎執事之不遺也家國盛衰人皆知其本乎天而古人以天命爲可祈而永年少時讀書不識其意觀執事之家然後知其信然浦陽百里邑昔之富盛過於封君者多矣今皆不復存而執事之門屹然立於頺波橫流之際不爲時俗變遷昔嘗遊乎廢墟壊址問故老而求其衰替之由不曰驕奢縱肆則曰虐民以自殖也及察執事之家羣居則有禮焉臨財則有義焉字眾則有惠焉育才則有學焉是以久而彌昌引而益長𨿽瀕於災患而天卒不忍違之天非私執事也人事修於下天𨿽欲勿從不能也然事天者不恃天之不我違而恃我有以合乎天夫天之生人無不欲其遂且盛也而有富貴貧賤之殊者勢之所至天莫能制之耳其勢莫能制之而其心豈嘗斯須忘哉使有餘者補不足吾意天必喜之矣人之艱危而不救吾意天必怒之矣執事家故事有無息之谷視人之死而無歸者有斂貧而無貲者有濟疾而無告者有藥願學而力不足者有師此數者皆天之所喜稍稍修復使不足者有賴焉祈天永命莫要於此將見執事之家其昌且延非特若今而已也執事閱理精多斯皆常談非甚髙之論然邇言必察固君子之所不棄也惟恕其僭妄而亮其誠幸甚

與訥齋先生

辱書惠伏審義門嘗有不虞之災繼沐殊常之澤驚喜交至若接晤言而書辭懇惻上昭國恩次述先美穆乎仁義之發舒自非積諸中者深且厚何能至是乎第斯文寡祐吾太常丈遽厭人世道路艱阻乃今始知疾疢沈綿無由致哀於一慟不勝悲慕耳伏惟執事友敬之篤叔車孝愛之誠日月遄邁追感何窮然求之當世令名全徳不渝終始淸文博學可傳將來如太常公者絕不可得此豈隨世泯滅者哉念此粗自慰解伏枕呻吟作一文令人持去朔日之奠命祝史對靈幾前讀之以泄殄瘁之哀絮酒炙雞恐不蠲潔不復賫上公其或者享此誠乎來徳堂敍事己甚文況自記先祖遺事必可傳示後嗣孝孺縱續其後復何所發明茍以嘗登斯堂宜有紀述則必得前記觀之乃可執筆耳壯歲難恃倐焉將老眞如來諭反覆感嘆夜不復瞑然道之通塞天實爲之謂之何哉使天未欲墜斯文則吾徒不有立於天下將有見於空言無所聞於當今將有待於來世使二者咸無所得猶當飭身勵行以善遺子孫俾百歲之後鄕稱善人決不敢自污於流俗以隳先父師之訓言也惟執事篤學力行實鄙心所敬畏願益以繼承自任與諸昆季恊心致志昌義門於百世揚先徳於天下以稱聖朝崇奨之深防夫道行乎一家猶行乎邦國也何患乎無以自見於世哉采苓先生稱慶想已旋半軒釋齋仲瞻及諸丈皆康彊甚瞻企疾作不能徧作書問起居幸爲道區區之意違逺日久願見之心甚於饑渴冬寒惟萬倍自愛

答鄭仲辯二首

昔者相與時不自惟其無似竊欲勉人捐其所愛而蹈其所甚畏以赴太史公之難舉措防濶事卒不成以爲世俗笑笑之誠宜也然鄙心豈有所爲哉執事於羣笑之時獨若憫其用心懃懃焉見於言色以相勞勉此其志固己卓矣所圖旣不果避禍畏事不能昭雪明徳揚於殿陛以掲其忠誠皆不肖無狀之罪而執事之所知也爲別還家事變橫生東西奔播自救不給顯【缺】聞乎不決其眞妄將欲信之則有所不忍棄而不言則傳者愈多毎一念之仰屋悲嘆不知涕泗之交頥也今春欲至浦陽而家叔爲他人所防顚越厥家祖母與焉徬徨侍行凡五閱月程天之亦以祖母歸道出錢塘與浦陽相邇欲附舟一往而祖母之側不可違去自至家以來意豈嘗斯須忘耶受知受教最爲深厚而圖報之心最爲無所發明此其得罪於君子也果矣陳裏來乃承惠言嘉其所存而奨其所至且以逺且久者爲屬覽之愴然增愧凡人有待於外者己有所不足也待粉黛而後都者非西子之容也待砥礪而後利者非莫邪之器也盛徳之士豈待言語而後信於世乎如太史公之所蓄積論述巍乎浩然自可抗衡百世固己騰之天下之口而被乎四夷之外矣後遭謗棄抑而未伸要知久當自著而豈汲汲於俄頃哉如僕之愚幸不爲世所卑賤者以嘗在子弟之列故耳執事不知僕有資於公而謂公俟後死者而後著烏在其能著公也然而文辭不可以不傳祠祭不可以無主僕心存之久矣遇時而終伸其道乎天也公之心果不顯白乎亦天也天定而人爲之必有在矣不在僕將在執事執事不居將在同門之士而何慮其無傳乎且僕昔嘗紀載言行矣而紀載者末也古之賢士以弟子而愈彰者如王仲淹之於房杜王魏穆修種放之於邵堯夫擴之而益廣舉之而益髙使人考其功業學術而知其師之所蘊故師不可以無弟子弟子不可以不尊師太史公之屬望於僕者古人之心也而僕豈其人哉𨿽然天其或者未絕斯道使昏昧者獲有所知究觀遺論羽翼成說進而施於人退而終於己自今以後微有所立相與過從講切稱門下以著其所由來斯庶不負公之知遇也乎庶可報公之萬一也乎執事幸有以教之無徒褒其所可稱而不督其所未至也

去年王仲縉至蜀承手帖諭以近讀佛書自遣心切疑之以爲特戱言耳及朝京師於一初處見所往還書援佛氏之說甚詳向慕於彼者甚至然後知足下之果入於佛也夫儒者之道內有父子君臣親親長幼之倫外有詩書禮樂制度文章之美大而以之治天下小而以之治一家秩然而有其法沛然其無待於外近之於復性正心廣之於格物窮理以至於推道之原而至於命循物之則而達諸天其事要而不煩其說實而不誣君子由之則至於聖賢眾人學之則至於君子未有舎此他求而可以有得者也足下學乎此也久矣曷爲一旦棄素所習而溺於佛氏之云也茍以佛氏人倫之懿爲可慕則彼於君臣父子夫婦長幼之節舉無焉未見其爲足慕也茍以其書之所載爲可喜則彼之說必不過於吾堯舜禹湯文武周公孔子之格言大訓未見其爲可喜也茍欲以之治心繕性則必不若吾聖人之道之全茍欲以之治家與國則彼本自棄於人倫世故之表未見其爲可用也故世之好佛者吾舉不知其心之所存使棄儒從佛果能成佛猶不免於惑妄畔教之罪況學之者固逐逐焉以生昏昏焉以死未嘗有一人知其所謂道者邪以足下之明智篤厚不於吾道有得焉而顧彼之趨不亦異乎足下習其說者果出於誠心乎抑亦姑以爲世俗好之吾亦從而好之以取庸眾之喜恱乎由後則自欺不可也由前則事其說必當從其教必去夫婦父子兄弟之倫必削髮披緇必水飲艸食而後可不能如是則是口其書而身違之外好其說而心不誠亦不可也夫不習佛氏之說於道固無所不足習其說而不誠自欺非惟得罪於吾之道而反且得罪於佛亦何所取而爲之也近世從佛氏者甚眾未有得福者有一人焉嘗識之初頗好儒旣而著書佐佛氏斥儒巳卒死於禍計其人慕佛氏冀福利福不可冀而禍及其躬是未易曉也得非不誠抑且自欺故不防祐而獲罪於天邪福禍之報儒者所不論特閔其欲徼福而反致禍亦可爲不守正而妄求者之戒耳計足下之卓於識而深於道豈眞若世俗徼福之徒之爲哉蓋世之儒者當年壯气銳之時馳騖於聲利用智惟恐不工操術惟恐不奇及五六十之年顚頓於憂患顧來日之漸短悼往事之可悔於是覽佛氏空寂之防而有當於心遂委身而從事焉以爲極明達而最可樂者莫佛氏之書若也𨿽昔之賢豪以气雄天下以文冠百世如蘇子瞻諸公亦不免乎此後人習俗以爲宜然且謂以前人之智識才气猶以佛氏爲可慕而歸之矧不及萬萬者而可不從乎然以道觀之凡有慕於彼者皆無得於此也足於梁肉者無慕乎糠糜安於廈屋者無慕乎苫闔使有得於聖人之奧其樂有不可旣者窮通得防死生之變臨其前視之如旦夜之常而何動心之有奚必從事於佛而後可以外形骸輕物累哉舎可致者而不求援不可必得而求之旣以自欺又畔乎吾道惑莫甚乎斯也昔與足下論斯道時僕年方二十三固己知吾道之有餘而無待於外物時不知者多竊笑之及今十有五年愈覺聖人之訓爲不我欺而舉天下之道術果無以易之也每見流於異端者輙與之辯非好辯也閔夫人之防溺而欲拯之於安平之塗誠不自知其過慮也以故爲佛氏者多不相恱方期與足下共進斯事以衛聖人之教豈意足下有慕於彼乎今有人言行路之人墜於井𨿽閔之未必徬徨奔走而思救之也聞至親且賢之人墜於井則不暇食息狂呼叫號而思出之矣親愛之故也與足下相與之舊而徳器宏深交友中不可多遇烏能己於言而不告乎僕今年三十七足下當六十矣相違十餘年相去萬餘里之逺使足下所慕得其正僕將有以佐而翌之而何敢逆盛意而取不讓之責乎蓋必有所甚不得巳者亮足下之賢必能察之而未至於深怒遽絕也數百年禮義之門而足下於今爲老成人在乎愼重學術以表厲後生非特僕之望斯世之望也僕守一官無分寸補世教近發有白者靣己皺筋力漸減飲酒不敢如昔者惟自覺有過每應事己時時悔之恃此頗謂尙可進未知天之處之者何如耳如有所得聞幸速以見教是亦爲報之道也

與鄭叔度八首

叔度十三兄足下與足下處時𨿽知愛敬推服然未知足下之不可遇也及違別而來潛伏田裏衣冠而趨者日接乎門而莫可與言然後知若足下者皆間世人也非斯世之常有也僕乃得而友之豈非幸哉夫世道之己甚老者己死少而壯者不復知有經術汨汨騖利胥誇世以爲能聞有好學者則嗤笑排謗謂之迂惑人家鮮有蓄書者五經四書猶破闕不全加之郡縣漁獵朝伺暮窺蓄牧樹藝之所入先以賂吏自享乃其餘耳尙慮不得安息以是愈無完書僕𨿽有志事學亦不可遂非特風俗使然也視此滋怛然不恱侍奉之餘𨿽常以古書自磨濯遇有逆意處思有師友講說而不可見輙俯首以嘆循庭獨行饑不念食夕不知寢足下謂僕有一時之樂否乎人之至親莫過於父兄宗族僕𨿽早失先人而大母諸父兄弟固具在日處乎其間宜有足樂者而顧謂恆有不樂人將謂僕非人情矣然僕之心足下所熟知也僕頑鄙之資無與於人少之時鄰里見其癖於學多指目以爲迂𨿽婣連宻邇者皆然也獨先人見奇以爲可教及先人出官於外攜以自隨愚有所述多出以示人稱譽如儕軰先人之意自謂庶乎見其有成也不幸而遽棄以死僕日夜痛恨恐卒無所成流於庸人以虧先人之明故思自奮防立名以自見於後世退而深惟有祖母存諸父伯兄可以養矣夫子欲繼父遺業揚先人名祖母所喜諸父伯兄所欲也烏敢辭譲焉遂勉而從學求學者舎婺無所往故至於足下之鄕學於太史公而後知爲學之道大也聞太史公之言而後知天下之鉅人也嗟乎太史公之愛僕足下知之公之知僕惟僕自知之𨿽號知某者皆不知之也公嘗爲僕言聖賢之道所以處僕者至厚矣僕𨿽非其人然頗識去就知好尙安敢忽哉知人天下之至難知巳者尢古人所重也僕嘗怪以魏舒之賢以其季父知人之明而終身不知之使之守碓夫人蘊輔相之才而其季父日與之接其容貎辭气豈無少異於人乎猶不能知之則夫俊傑之士非恆人所知亦明矣顧智者乃能察之耳恆人恆多智者恆少世而遇一人愛賞防於羣笑之中喜其可旣耶古人之重知己誠有以也僕於太史公𨿽欲不思其可得哉相與處也而樂相乖闕也而悲謂非人情可乎惟足下知之耳足下之待僕𨿽昆弟何以過而僕於足下亦無所不盡然僕之愚而何益於足下而足下之爲賜則旣多矣僕嘗謂辭令趨走非所以報朋友故受人之惠未嘗以語言謝之惟存之心繼之以不忘有所成立則報之未艾也此僕固陋之私也足下其謂然乎足下淳明慈良有君子之噐又篤學不倦其至於古人也奚禦願益加之意以果所望僕近辯正周禮始成書欲修邑先達事行爲人物記無相輔者恐未易采錄相見當在明年久不得太史公動靜遣人送書聊具一二辭𨿽多不能盡

承吾子意厚過稱僕之文有足觀者慚愧彌日不能自觧非謬逆盛意以辱知巳顧私情有異於此者郁而不發無以答吾子一笑故敢略說其一二僕聞古之人未嘗以文爲學也唐虞夏商逺不可徴然觀於詩書數十篇中紀四代之功徳固若耳聞而目見至周制作大備孔子稱其文特言其禮樂憲章之盛耳故雅頌之所陳誥命之所述易禮之所論著崒然而崇淵然而深炳然而章明肆然而易直端大斯謂之文矣而豈有意而爲之哉譬如登泰山之巓極乎目之所至而水則江漢淮泗山則鳬嶧防周秦齊魯滕薛梁鄭衛趙韓魏人民之繁鮮土地之廣狹皆得之於心故言之而不誣問之無不知澤中之夫升尋丈之丘而望焉所見不過東阡北陌雞犬牛羊蹤迹輙逞智以談於人終不暢達而順適何者所見髙下之不同也故人有知道與否而文何以異此自漢以來天下莫不學爲文若司馬相如揚雄亦其特者而無識爲己甚夫屈原之離騷憂世憤戚呼天目鬼神自列之辭其語長短舒縱抑揚闔辟辯說詭異雜錯而成章皆出乎至性忠厚介潔得風人之義然務以忠情達志非拘拘執筆凝思而爲之也至於其徒寖失師意流於淫靡而相如與雄復慕而效之窮幽極逺搜輯艱深之字積累以成句其意不過數十言而衍爲浮漫瑰怪之辭多至於數千言以示其博至求其合乎道者欲片言而不可得其至與澤中之夫何異哉自斯以後學者轉相襲仿不特辭賦爲然而於文皆然迨夫晉宋以後萎弱淺陋不復可誦矣人皆以爲六朝之過而安知實相如之徒首其禍哉向非唐韓愈氏洗濯刮磨而力去之文殆未易言也僕少讀韓氏文而髙其辭然頗恨其未純於聖人之道𨿽排斥佛老過於時人而措心立行或多戾乎矩度不能造顏孟氏之域爲賢者指笑目爲文人心竊少之從總角輙自誓懲以爲𨿽不易至孔子之堂奧而顏孟之事皆在所願學者茍循其路而望其廬烏有不至哉復以欲知古人之道必識古人文字故時習章句凡有所感觸亦間發之其意在明斯道非爲文也而吾子猥譽其文爲可觀此僕之所深懼而不敢居者也𨿽然吾子見其可而稱之乃愛僕之至而樂其有所成名豈有過哉顧失者僕耳僕奉先人之遺體二十有二年學𨿽未至而知其味者亦己數年矣而身不能由之口不能以告乃徒假紙筆爲事宜乎吾子之以文稱我也僕今而後其知過乎夫人不生則止生而不能使君如唐虞致身如伊周宣天地之精正生民之紀次之不能淑一世之風俗揭斯道於無極而竊取於文字間受訾被垢加以文士之號不亦羞聖賢負七尺之軀哉僕齒年尙富又受君子之誨自謂不至此不止而儕侶之中無誰與語吾子明達敏慧乃肯降屈爲僕友此眞僕所願而未獲者也夫道有可言者而不言則何以見愚陋之心冀盡所懷不覺近於誇大惟諒之勿怪

僕受質戅介處時俗中見其側媚相諛說常忿忿不與言誦古人書而求其道每慨然自嘆安得直諒多聞者爲友乎向嘗行天下走三四千里越五六年飲酒娛樂軟談麗語交懽釋悶者不爲少矣然僕不喜也近幸天假之分得與吾兄友兄不以僕之愚傾然見愛僕以徒愛而箴規不聞懲惎不逮與昔者愛僕者何異故先發所懷以告吾兄越旬日而無所承命深用致疑以爲吾兄豈鄙僕而不答哉今乃倐爾惠書陳其所未諭開發所不及而懇懇督教之此固夙昔所願而未得者一旦見之於吾兄嗟乎古之朋友正如此耳僕何足以當之哉然其中有非僕之所聞者茍黙而不復是負吾兄之義而無以泄固陋之心故不遂止古人之爲學明其道而巳不得己而後有言言之恐其不能傳也不得己而後有文道充諸身行被乎言言而無迹故假文以發之伏羲之八卦唐虞三代之書商周十二國之詩孔子之春秋皆是己然非爲文也爲斯道之不明也及孔子歿諸子乃各著書多者百餘篇少者數十篇𨿽未必一出於聖人之道然亦各明其所謂道而豈爲文哉故孔子曰辭達而已矣孟子亦曰我不得巳也則非摹效言語爲世俗之文可知矣孔門以文學稱者如子遊子夏皆明乎聖人之道通禮樂憲章之奧未嘗學爲文也【缺誤】遊夏之學爲當今之遊夏其所著果何書乎以易之修辭立誠之防諭世之學爲文者吾兄其未察乎且僕前書取屈原之離騷𨿽多悲憤詭異之辭然終出於憂國愛君之意又肆意而作非相如揚雄之流誇富艷采色窮精畢慮而爲之以惑世者相如揚雄之賦上林羽獵𨿽厲其辭義曽不足望其毛髮而作於【闕】實爲以招禍者此昔人所嘗言不易之見也吾兄惡其出僕之口而非之殆非僕之所敢知也文所以載道僕豈謂能之僕所病者秦漢以下斯道不明爲士者以文爲業能操筆書尺紙鳴一時輙自負以爲聖人之學止此今漢以來至五代其文具在吾兄試觀之可以明道者果誰之文乎謂其文爲道可乎獨唐之韓愈稍知其大者而不能防其本故其文亦未能皆出乎正是以僕竊少之而願學孔子亦不爲過也使漢以下之文皆能不背乎道僕何敢譽之有今文之所載非諛死人而徼其賂則媚權貴有气勢之人以致其身求其有益於世者十無一二焉文與道判裂不相屬如此何以謂文僕所以畏文士之名而避之者欲明斯道以爲文而反招俗之陋也夫道者根也文者枝也道者膏也文者熖也膏不加而熖紓根不大而枝茂者未之見也故有道者之文不加斧鑿而自成其意正以醇其气平以直其陳理明而不繁決其辭肆而不流簡而不遺豈竊古句探陳言者所可及哉文而效是謂之載道可也若不至於是特小藝耳何足以爲文僕之意蓋病此而願務其本耳然不可以易爲也而亦不可以語人也貴自得之耳古之人未嘗欲人知之而世俗之人亦不足以知之豪傑之士修於眾人之中混於隴畝之間忽然行於世則徳被生民著之書則澤流於後世豈務自耀哉孔子大聖人也魯人毀之孟子賢人也辯士譏之彼皆揖讓乎朝廷與諸侯抗禮弟子從而輔之者盈中國其道徳章明聲名震一世猶且如是信乎知人者之難也然知與否不足爲孔孟累也直爲後世惜之耳僕於聖賢未能望其藩籬又年少容貎言辭不能以動人羣羣然而趨諾諾然而語與俗人無異者而語人曰學道宜人之不能信僕非語人也自意旣爲朋友而不言其志何以明道故防有所云夫豈知言出而謗歸名異而毀來乎夫人性質稟受自其少時己定至長而後充僕之才非不自知平生於百事皆不曉達獨於聖人之大本頗謂見之甚明好之甚篤顧精力未深耳夫茍欲治斯世乎僕將抱遺經陳之達者而施之於天下茍未欲治斯世著之在書授之其人樂之以終身亦未見其不可也吾兄何憂我之不至乎然吾兄之謂我未至者是也此僕之所以重吾兄吾兄視僕於眾人之中與之語者何人歟與之詡笑往復者爲誰歟與之論辯而言斯文者又誰歟舉無有也𨿽僕之愚不合於時人亦私心有所臧否則以爲無益而不加之意耳今世風俗淩壊爲交友者務相容悅每出一文示人一覽己𨿽文不佳亦彊顏稱譽出門則嗤笑之僕毎自思遇人有過告之曰子某事過則怒發於色矣否則不應矣否則絕不復往來矣至於僕有過亦無人肯言是以汨沒俯仰於流俗之中過大而心不知詬積而無與語或內視自省輙兢惕不安如身污不潔朋友如是亦何用之哉吾兄平居言不出口乃能數僕之過僕今而後知吾兄之異於尋常人矣聞善而服者古人之事也僕豈難之哉子思有云辯之不明不措也僕懼不明道耳非好多言而文過也吾子其思之尙盡其辭以輔不逮不宣

僕自少行天下見士大夫多矣靣與之交者𨿽常有之其於心相得意相投者未之一見非爲僕不合人亦人不合於僕者也去年來浦江居太史公門時獲過從吾兄裏第公門同序者不減十餘軰吾兄羣從中僕識其靣者亦數十人然知僕者乃吾兄而僕所愛敬親宻少間蔽者亦莫兄若也僕始常嘆世人學術識見不同僕見以爲黒世人則以爲白僕以爲是世人則以爲非僕之所喜世人則惡之是以平居未嘗與人語吾兄聞僕所言不待畢辭而巳悉僕之意於僕所論是非當否不待預約而如出一口吾兄之賢豈私於僕哉誠道合使然也僕知其如此感同道者之難遇幸而得吾兄故傾肺腑竭愚誠盡慇懃之好托昆弟之歡效古君子交友之義務爲箴規劘切而至於道他人之所言者僕之言而吾不異他人之所【多脫誤】爲僭故吾二人同處也必有所聞同遊也必有所益樂也則共慶悲也則共戚日夕相與則慰懌而不自勝一旦別而來宜乎其各不能忘情也別來舟中十七日而至丹陽又十日而至京𨿽時有登渉之娯遊觀之適吾兄意僕果樂之哉僕言而有和也論而有答也疑而有所與講也勞苦而相撫慰也𨿽別吾兄僕固樂也僕言而無誰與和論而無誰與答疑而無誰與講勞苦而無誰相與撫慰僕何能不思吾兄乎僕竊自念人生相與之友𨿽若偶然亦有非偶然者僕自十五至今七年之間四方之士與僕交者以百計非特如去年至今所見數十軰而己然離散而他之無一人在目前者𨿽不遂忘之皆不若思吾兄之切今者髦士後生若有相過僕或避去不與談或一揖別退不與語或唯唯奉承不敢發辭至於與劇談竭論者無有也出文辭以示之者無有也待之不疑如吾兄者無有也僕非有所吝誠知無益抑恐虛名爲眾所知祗以致累故不欲爲耳聖人以無徳而名爲至道家以無名爲大善將兵者亦以無智名爲貴伊尹周公孔子皆名動萬代然卒以招謗議於當世況其下者哉漢之時賈生董仲舒最有名最不遇唐之時韓愈柳宗元最得時名亦不大顯或遂致僨敗宋之時司馬公歐陽子二程蘇子瞻以及朱文公皆負當世重名然爲世人所忌妬無得行其志者至於近代莫不皆然由是而觀名之足以累人也尙矣無能而富貴者僕固不取亦安敢輕談論暴文辭之技以招時俗之嫉病哉丈夫之生己有定命非人所能爲則盡夫在人者而己吾之所得者大可以爲聖次可以爲賢上可以友千古下可以傳萬世能盡而充之則豈不多哉何暇與較錙銖分寸以爲輕重長短哉僕之所志誠在此惟吾兄相知者可語否則必爲妄誕矣吾兄天資至髙所見必與僕同然恐過於愛僕以僕不能閟重爲憂故托書道意非惟慰兄亦以自慰也

昔者同處時以相見爲可常以離違爲暫遇故聚集𨿽數亦不知其爲可樂忽復別去亦不以爲悲孰知迹與勢殊事與時異回視數百里之鄰壤邈乎若有以間之而弗可見日月易邁忽復六年僕之馳思於吾兄曷嘗斯須去心乎第道路僻左無從寄書時或附人又多不達是以心𨿽甚親而爲禮甚簡不知吾兄亦能見察否也今天下所爲推禮義之族爲人神所相者無出吾兄之門近而國家加恩宇內養老卹孤如指所屬以旌善優賢爲本伏惟令伯諸老先生盛徳質行享有遐壽恩禮之加行有日矣甚盛甚盛獨於太史公傾沒而予有不可究知者每一興言悲恆不能自巳夢寐率旬日一見見輙不異在經席時計公之神靈充貫宇宙決不泯沒其可以與天壤相敝者尙不待文字而傳而況世上錙銖之得防乎然後人之求公者非文字則不能知其詳是以鄙心欲就吾兄具寫類集各藏一本庶他日不致失墜不知曽與叔端成此事否吾兄天資淑明所望者甚逺比來進學必愈絕人然昔時同遊各以盛年自喜僕在眾中年最少志趣爲最防濶毎抵掌論議訶貶今世人今徳不加懋志日荒惰事業略無有成而虛名爲人所傳播深用自愧僕年三十矣古人年齒似此而徳業赫赫己及人者何限如僕之愚復何所用時簡冊中竊覩志士賢人未嘗不汗出也去年冬末得痁疾綿歷三時近眼疾比舊轉深數步之內不能辯人顏靣病起理髮時有白者气力浸衰如老人狀朽劣至此尙何足比數於士君子之後乎僕家素貧至僕軰懶惰不能作農業坐是尢困然不以爲憂汲淸泉瀹麥餼與昆弟相與講聖賢之道若處至足之勢者天下當日治安吾軰獲優遊徳化中伍田父而友野人推所得者以教閭裏後生使皆爲善人固士之行亦窮人自圖之拙計也近亦有數人相從執筆遣辭如趙彥殊兄弟者亦有可喜僕知文章爲細事求古人所用心者以教之但學術卑淺無以發人使質美者無所視效以至於有成耳吾兄聞此亦能有以教之否乎久懷欲作書徧問諸老先生長者頗乏去人行又憊倦未果作今日偶與客飲酒闌聞人行彊起就燭書殊不盡意僕得一嬰兒三歲令

叔仲辯丈令兄叔車得子【闕】

令兄而下想皆平安叔美叔端及諸令侄心益【闕】防燿二生娶婦未養浩兄在深溪必順適王仲縉兪子嚴頗聞人說見其文蘇公教授處州有書往來否皆望因風報及何時復得防靣臨紙悵塞惟千萬自重不宣

奉別以來艱戚佚愉閒居行役夢寐無時不相接忘其爲兩年之久千里之逺也前者奉祖母自京師還錢塘遇令弟叔鄂飲酒論舊故甚歡不覺至醉醉後見案上紙筆因有所書頺然就寢明旦叔鄂言之相視大笑不省爲何語也今承使惠書謂僕望足下不以書相酬答而辯其故豈以醉中語嘗及之耶此固僕所以爲戲耳足下與僕平居忘其崖岸甚至柰何以醉人戱語爲眞而不忘於言乎使僕非醉非戱果有見望之語亦不過厚於足下耳僕行海內士君子願交於僕者眾矣茍不足當意一食之頃輙忘其姓名𨿽彊記臆終不能久若斯人者見其顏靣與否且不置喜慍於中況其書問之防數乎如足下軰一不相見則必形於夢寐又未足則欲見其所書求其書而不得則有槪於心不虞形於戱笑之言此乃相親愛而然耳言𨿽近乎怨而其心果何如哉足下於太史公門最號爲相知猶復至此何惑乎世人之不我知也然人不見知固僕之所喜者年來奔走事變不得少休自度與造物者無他獨坐名字爲人所稱道故爲所忌耳去年夏爲仇家誣辭所及幸得脫至冬又爲相知者薦舉防主上見憐始得免今年誣辭事作幾防身覆家幸而不死以祖母歸竊自揣念僕家居寧海十六世四百餘年逺者不可知近若曽祖曁先人三世非其道不妄言以視平地如履機阱審而後發安而後爲其於天豈有所負哉僕𨿽戅愚然其行事足下所悉也𨿽不敢望古之賢人亦安敢後今世君子哉天之相視乃若是天者果何爲命者果何爲士之處世果何爲而可使爲惡乃合於天乎性不能爲惡縱欲合之而不可合也況天道固無此理耶使爲善爲天所福乎僕前之所陳非皆不善也而竟至此思其說而不得故妄意造物忌吾軰人在古孔顏之厄近時則太史公其明驗也不然以太史公之徳曾不能庇其家以全其身乎然人之所趨自當爲此不當爲彼語曰寧爲瓦全無爲玉毀此無識者之言耳天下固無千載之玉而豈有不毀之瓦乎夫玉我而吾瓦之瓦亦未必全也曷若玉吾玉之爲美耶太史公之所遇信不可知然異操而同歸者何限而公之所存猶昭然揭乎天地之間也造化果厚公耶薄公耶後世乃定今未可談也然僕誠懲其事近益好簡黙不喜立名稱而胸中浩浩然亦有以自慰恱讀書粗見聖賢本意虛言遊辭頗自厭恥欲求爲有用之學而未能也足下有以教我否乎村居荒僻無書籍有一二朋友又各散去何時盡閱足下所藏書以相講切耶太史公夫人墳墓欲省拜公文集當論次此二事懸心腑間牢甚必當一往而祖母未許倘得世與我相忘則與足下居終有日矣此非戱言也足下別後學問必進有文章須見示母重爲僕所望不宣自發義烏信引領西跂視日如年今兩月矣忽奉手書乖闊之思愛厚之意僕心之所同而不能言者煜然溢乎翰墨間捧誦循環且嘆且羨病懷得此若脫垢污而濯淸泉不知疾痛之在躬也所可憾者太常丈及範先生皆傾逝斯道寥寥無所系屬近時海內知名之士非窮困卽死不死卽病如僕之愚不足比數於士君子之林久矣然自去冬得痎瘧疾輾轉至今屢愈屢作寒熱之餘伸紙握筆欲有所論著未能終四五行欠伸掉栗己欲就枕席不知天所予奪禍福竟如何今世人𨿽不見甚壽者然山谷間恆人年八九十或百歲者時有之如前之二公使之少緩一二十年而死誰以爲過而忍奪之孰知其故耶僕今始三十气力志意便己如老人但髮未白靣未皺耳家兄長僕八年數年之前居防過哀被疾苦僂狀尋常患肩背痛不能出僕𨿽可出亦未嘗出門於世務都不通曉閭裏小兒挾姦舞詐狼貪防黠變態百爲視僕朴懦可弄輙私相目謂眞愚人獨賴季弟頗觧事近者按田造圗及他細事壹以諉之人頗謂其能而病夫因得安居以養拙拙益甚家益落有田數十畆小民見其不足爲輕重棄不爲糞漑歲計窘家屢報絕糧輙笑曰古人有三旬九食瓶無儲粟者窮者豈我獨耶且天下之得其願者少不得其願者皆是也吾縱自憂其如眾人何因相與大笑而止處塵埃中不慣與流俗往還厭其喧閙每欲防一椽於萬山絕頂人迹所不至處從一二友生讀書嘯歌以自樂伐木誅茅非有力者不能因自嘆非惟古之貴富人不可效欲效畸人靜者巖棲谷汲以自快亦莫之遂吾之貧困過古人逺矣貧富貴賤豈學道者所當掛口哉恐吾兄別我久思我深欲知其所自處故盡發之以當談笑耳蘇公平仲近因黃巖人寄書來相問意甚欵欵頗自悼聯事者皆非同軰難與言思觧去而不得世所憒憒者多固宜有此嘆然古之君子豈皆擇世而居耶亦當安之而己太史公千載之托未得其人煩其作一文甚好功行之詳只用僕所述歷官記參以後所見聞足矣若欲明白公之本心僕𨿽無狀他日不敢辭也公無恙日嘗欲収僕申以婚姻之好還家言之而祖母不許公亦繼以事去遂不相聞平居常以爲恨然公所欲親厚之者欲世講師友之契耳此身倘有樹立誓不敢忘但媿學術荒陋無所建明孤負期待以損知人之哲然僕之無成亦朋友之辱也吾兄可徒譽我而不我教憐我而無以處我乎金華以道術相傳者百餘年範公之亡有繼其後者否吾兄亦宜勉之拳拳愛慕之心舎此無可祝者徳輶如毛人鮮克舉之愛莫助之惟厚自貴重以扶植斯文

春間僊華還嘗獲附書繼後歸山中杜門習靜不與世接不獲聞動靜向仰之切每形夢寐暮寒計惟闔戶尊穉均安吾兄養徳家庭有以自樂糧長之役近稍優暇否某年來多病讀書之外無所用心藏書不多不足開廣智識然旣不以他事累思故頗得專志於經漸覺見聖賢大意亦頗有所論著每復投筆自笑古人傳述成書而泯滅無傳者眾矣寧少我耶旣復自觧以爲吾之所學本非爲名聊以發吾所得耳傳否不敢計也平居未嘗廢得在田裏二十年無他故擾之則於諸經皆可自究其防聊以爲巳有不與世俗口談而心無所得者同愧也吾兄以爲如何離居日久病身不能動求如夙昔相聚講習之樂寧可得耶舊年諭及蘇公欲爲太史公撰述文字荷其厚意有一書煩並歷官記一本寄與之恐其不詳知乎其故也爚兄聞得子頗進學否蘿山墳隴幸時省視不相見數年昔之埀髫者聞皆己加冠多有室有子吾曹𨿽欲常以少年自負尙何可得言之慨然敝邑朋友進徳己之雲南表兄盧希魯中今年甲科在翰林爲編修𨿽升沈異趣而此中可語者便覺益稀不知婺之學者近復有何人晚出亦有可喜者否幸復示及敝親陳仲夷善醫而好學聞戴原禮先生摹印得丹谿醫按及格致餘論意欲求之煩兄轉索一本如戴公逺彥成處恐有望宛轉求一本寄與之以副其意陳雲此間人可逓書至昭仁許氏故作此書語無次切冀恕之不宣

答劉養浩二首

在京師時專托戴七和之附書並寄祭九靈君文曽己達否斯文不振遂至於玆鉅儒宿學凋喪殆盡茫然墜緒將焉所屬而吾黨小子將何所仰耶論次文章修明遺事正門生弟子之責也長山胡先生待僕甚厚僕當有所述今則未可墓銘嘗有人請於吳東閣濬仲吳公事多恐亦未能卽作其文集有一本在曹公處嘗見京師士人亦多聞其名能多摹印出使觀文字者知有王氏之好事亦甚佳也太史公芝園集托之叔端不知何如誠墜此書責在我輩湏盡心爲之王京普說有一本在武官家則親見其人許見借卒不肯將出久之恐失墜其幸存者愼無使散軼公家所藏書大南門外有一士人收得此人能文辭性行髙與僕善時時至其家輙借觀不勝其悲愴也公名在天地決難泯沒所得於天者過厚矣又欲兼得於人天何以堪之事𨿽至此在公可無憾斯世而不獲見斯人乃可憾耳子孫所存不知幾何田宅久之必有還理每念舊事輙慨嘆形於夢寐送書人未來前兩夕連夢公相語公之心豈嘗一日不在我軰耶以是欲到彼編文集圖其事逺歸又患寒疾故未果詳見於鄭君書玆不能盡也王氏近如何昔年攜其家則來此間欲師之者數家人慕之以爲無愧鄭氏幸勉之勿怠秋涼惟侍養吉慶進學飭行於吾道有光防言有成約矣尙冀靣談以盡不宣

一自爲別不復以書相問者六年患難憂苦何所不罹形迹防於相忘矣然夢寐中未嘗不相防於蘿山之下兩溪之間也閒居獨處追惟昔日賢豪之盛想其儀狀言笑宛在目前徐而思之如風花霜葉存者無防吾兄於眾人競進之時𨿽若少抑而卒以此全人之得喪禍福倚伏之際孰非天哉而彼顧置喜戚於其間非惑耶孝孺出處兄想己知近於此理閱之愈熟居之愈安每觀古之名士少遭挫抑則戚嗟怨悼若無所容者深病其無識退之栁侯文章𨿽髙然於此道未有所得殊可厭薄耳吾兄居得美地義門士友可以往來考質爲學必進其視索居無徒者爲何如第孝孺近來漸不喜爲無用之文人有求者非甚不得巳未嘗與之於勢要人尢不喜見杜門謝事欲成一二小書苦於疾疢未能有成年齒彌長大茍不求古人歸宿之地而效皃女子塗靑抹紅以自誑衰老將至矣欲安所之邪患瘧患眼難於作字念相與之厚情不可遏聊一言之

答王仲縉五首

僕爲學不敏於人聞道不早於人扼愚守陋泛然與世浮沈非有超羣之才絕世之識也每質諸道徳之奧未嘗不悚然內愧兢兢若無所容世之君子不棄而絕之亦已幸矣尙可望名譽之加乎數年來士大夫不察其實口耳相承猥有所稱引愈久愈訛遂以滋甚子嚴至乃謂長山胡先生屈巳推奨足下遂從而信其然夫長山今之賢而有道者也其文章方之當世未肯多讓求之古人不在作者之後使昔之大儒如虞公黃公尙在且當屈巳避之況眇爾之小子乎大凡先輩之於後學以爲不引而稱之則其名不彰稱之而無所徴則眾人不信故屈己以爲遜讓若長山先生之所言乃待後學之心也而非其實今足下以爲然則過於聽矣今復惠書與僕論文且儗僕於司馬遷夫遷豈易及哉六經之下惟遷善紀事縱恣豪邁統紀苞括無常態也後乎遷者五百年作者以十百計欲其文之庶防遷者不可得也遷之才不易及如此足下乃率然儗於僕人其謂足下何哉此僕所以受書沈思而莫知所以答也然足下端慤直願決非妄諛人者特過於聽而溺於相愛之深耳昔有愛珠者得徑寸之珠甚愛之或謂之曰此明月珠也愛珠者聞其言因將以問人月之光寧過於吾珠乎其他人聞者皆笑之而愛珠者仍持其說而不變夫愛珠者非不知月之明且大也信人之言太篤而愛己之珠太固耳夫稱珠以明月豈謂珠之果類於月哉而愛珠者斷然而儗之則過矣長山之稱是明月珠之說也足下遂以遷實之得夫類於愛珠者乎抑聞君子之相與則有異於是者譽其美之爲愛不若規其過之爲愛之深也僕聞古之善治者聞諾諾則懼諤諤則喜今足下不鄙賤僕而友之所謂諾諾則有矣而諤諤則未聞也繼今以往茍因僕之所遺闕而教之其受賜也豈止於食駃騠享大璧之爲美哉僕亦當思所以爲報不敢徒然取而防然己也

違離己久思見顏靣而車從不一來意者足下之見忘耶忽奉教書周誦累過乃知足下念僕之切無異於昔時也夫與人友而疑人之忘己者非也積疑於心待書而後釋者亦非也此之謂以今人比足下而不以古人望足下斯僕之過也僕乃今知足下之心矣今之交友多矣其有如足下之念僕者乎有如足下之知僕者乎僕所聞見其能有而不告乎然足下欲得僕所著文以觀僕則不敢承命非有所靳也然無益於足下故不敢耳足下爲文者乎則當求之於易之大傳書之典謨訓誓詩之三百篇孔子之春秋周之三禮及秦漢賢士之所著乃足以爲法矣欲求其道乎則凡足下終日之語黙起居奉上馭下道未始不在也第知之有誠有不誠行之有至有不至耳能參以孔子子思孟子之所言七十二子之所問而反質之於六經則自識之矣何取於僕之文乎𨿽僕之文時有所稱述而得之之方如斯而己斯道譬之水然隨地而有之有志者如鑿井者數仭之後將沛乎其莫禦矣茍不自用其力而乞水於人所得常不給而爲心愈勞近代之士好摹竊古人之文是乞水者之術也文者道之餘耳茍得乎道何患乎文之不肆耶足下之井己鑿矣其源沸然而出矣能日濬之而不止誰能測其淺深哉僕之所得者不過若此𨿽文之所言亦若此而己足下其復思之何時得一聚首將與足下盡談

十一月十一日某端肅奉書仲縉翰撰尊契家兄長侍史兪兄子嚴至得書及所作文序啟封伸紙立捧細誦意厚而誠義純而達不自知手之不釋而心之暢懌也世人之於文誰不爲之至於求其可誦者何其鮮哉蓋不得其塗故也士之患多厭常而喜怪背正而嗜奇用志旣偏卒之學爲奇怪終不可成而爲險澁艱陋之歸矣且學奇怪者以其美也而奇怪亦非古人之所尙也文之古者莫過於唐虞三代而書之二典三謨禹貢徵以及商周訓誓諸篇皆當時紀事陳說之文未嘗奇怪詩三百篇亦未嘗奇怪春秋書當時之事𨿽寓褒貶之法於一言片簡之中亦未嘗見其奇怪禮經多周漢賢人君子所論次其言平易明切亦未有所謂奇怪至於盤庚大誥其言有不可曉者乃當時方俗之語亦非故爲是艱險之文也然則嗜奇好怪者果何所本哉茍謂於司馬遷班固則遷固之書有質直無華如家人女子所言者唐之文奇者莫如韓愈而其文皆句妥字適初不難曉宋之以文名者曰歐陽氏曰蘇氏曰曽氏曰王氏此四人之文尢三百年之傑然者而未嘗以奇怪爲髙則夫文之不在乎奇怪也久矣惟其理明辭達而止耳而世顧他之焉者猶之迷人醉客不問塗於大道肆意徑趨是以卒不免入乎荊棘之塲鼯狖之居而終弗獲就乎大道也今足下之所爲非特得其塗而己而又有始終焉有理趣焉茍益修於不弛浚其源而導其波將見汨汨然來而不止繼乎待制君之聲烈可望矣昔在朝廷爲文者非不多而人獨推太史公與待制君蓋文之法有體裁有章程本乎理行乎意而導乎气气以貫之意以命之理以主之章程以覈之體裁以正之體裁欲其完不完則端大而末微始龍而卒蚓而不足以爲文矣章程欲其嚴不嚴則前甲而後乙左鑿而右枘而不足以爲文矣气欲其昌不昌則破碎斷裂而不成章意欲其貫不貫則乖離錯糅而繁以亂理欲其無疵有疵則气沮詞慙𨿽工而於世無所裨此五者太史公與待制君能由其法而不蹈其而務乎奇怪者皆反之此世之公言所以推諸此而不居乎彼也斯文者造化之至理寓焉人患不能造其極耳茍造其極決不可泯滅有志者在乎自力而巳僕所志尙有大乎此者省事者少不欲與人言𨿽應時作文又恐人以文人相謂亦久不喜談感足下愛我之深念我之篤聊以此復命子嚴亦甚可喜須時相與議論有益也

某白別後終日汨汨深泥中執轡兢兢每虞傾跌幸無所苦前途未知稍勝否敬謹之外一聽之自然無所用心也來書言相念之意甚增感嘆方今斯文寥落所望於足下者豈有涯哉望勿以聖賢之言爲空談知之欲眞踐之欲篤自期者欲逺大顧諟明命以勿負天之所授庶幾其可耳如某之頑闇曽何足效耶當以千古爲師俟後世之知己無薄於自待而淺於求合況賢王以身率之宜無待於區區之言矣赴京不知在何時惟進道自愛見表兄及鄭庶子諸公亦望致此意某端肅奉白

僕資質不敏明聞道日淺行巳之篤不逮古人是以年益加而智愈昏名益有聞而心益爲之欿然日汨汨與世伍語黙俯仰能自異於流俗者防希每念昔之聖賢道徳言行之懿未嘗不內咎而深自慚也足下在朋友中最爲相知且相與最久不思有以正其闕失納之於寡過之地顧以書譽其所未至而彊其所未能豈僕之所望哉夫古之著書者非好爲辭而然也非慕乎名而然也蓋以己之所有無由淑乎人天之舉以與我者懼其至我而絕也故從而筆之於書而公之於天下如子思孟子周元公之流其智誠足以知乎道其才誠足以周乎用其發之於言誠足以啟昧幽而埀矩則且不戾其所爲也是以學者傳而信之如防恃而賴之如稻梁尊而仰之如日月茍爲名而己爾誇其辭而己爾如揚子云王仲淹之所述而巳爾於道無明也於事無補也揆之於其躬又不能無憾也則亦奚以爲哉僕上之未能學子思孟子之萬一至於揚王之所爲心又不敢以爲可也居則黙黙以思兢兢以行勉勉焉期不畔乎道而冀其有成使吾學果能成其身乎則𨿽不著書其所傳者固在使學焉而無以自立於天下縱琢刻其辭其將孰信之僕之不易於言者鄙陋之志殆有在足下未宜以韓退之之事責我也夫退之之重著書有不自滿假之美焉未可深過其過在未聞道而言行未能無可議耳於道有得焉至和充乎中至順達乎外其音聲中乎律其周旋中乎禮其取舎好惡是非進退中乎義卽之者邪慝消望之者鄙吝祛聞其風者相率而化於善彌千載而如尙存若斯人者何待著書而後有益於人哉故顏子黙然處陋巷而聖人予之爲羣賢首其後若漢之黃憲言論之存者無片簡焉當時莫不自以爲弗及至於讀其傳者猶怳然想見其爲人與憲生相先後之士有爲昌言者矣有爲政論者矣有爲論衡者矣如足下所稱著書三數公其有益於後世者或有之而其人之賢否視憲何如哉僕少不自量亦喜有所著年長以來窺見聖賢之垣墻內顧彌覺不足非惟不喜爲亦有所不暇爲矣每見好名者不度智之不任徳之不類而亟爲言言往往畔於道輙爲之汗下果使聖人之道世無知者必待吾言而後明猶當審其醇疵而後出之況斯道自近世大儒剖析刮磨具己明白所患者信而行之者寡耳今世有賢者作當以躬行爲先一反澆陋之習以表正海內庶防有所益豈宜復增以浮辭而長其虛薄邪足下謂僕所接見者少不能副遐陬僻壤之望因欲著書以化之夫以化當世爲軄者賢士仁人事也僕也烏敢當且賢者能化從巳者不能化違己者仁人能使善者勸不能使惡者變故孔子至仁也而化不行於陽虎武叔孟子大賢也而臧倉賤之王驩怨之淳於髠輕之彼一聖一賢且有所不及而況纎微昧弱者顧舉一世而盡化之以口之不給而欲假書以傳僕𨿽騃其爲計不宜若是疏也且萬世之所共尊而師其言者惟孔孟爲然今閭巷庸人讀孔孟之書猶不知其可用或以爲戱笑之資僕縱著書其能加於孔孟乎孔孟不可加其能庶防孔孟乎徳道如孔孟不能必世俗之信而僕乃欲著其荒言以化世俗不待智者而識其難足下不宜以之相勉也然足下之心豈有他哉乃愛僕之深處我之厚而不知非其任耳𨿽然僕非無志於道者學道而未至者也學未至則悔吝不能無過眚不能免必賴朋友以相成吾今而後所望以成己者舎足下而誰哉幸求所闕時以告我則足下所云化今傳後者其將有在矣願少緩之無以著書爲勸

與邵眞齋書九首

前者以賤疾故承過家撫視宿畱兼旬不忍舎去此意厚甚不可忘也別後調理一如嚴戒而病根至今未除寒熱之作𨿽少減而咳還如曩時尙義同遊之約但恐羸弱之餘難卽踐耳不知從者果能見臨否恐負前約特令村僕詣前或有善藥更惠數服佳然非所敢望也匆猝不謹惟冀恕察不宣

某不能養生自去冬感瘧至今七十餘日纒綿未止仲夷景二公𨿽嘗診視然未能決其得失前家兄曽遣人詣宅巳沐許諾今特令山童奉迓風日頗淸美望卽見臨拳拳企仰之懷尙容靣談以盡不宣

舊臘承臨訪匆遽別去弗能如禮慊恨無巳比以家兄希聲羸疾不減嘗遣舎弟輩走邀屢防許諾延頸以俟又復旬月而未果如約何見棄之深耶大抵家兄之疾先生𨿽知其證然千聞不若一見望撥數日之冗過家靣論服藥扶持以副拳拳之懇古之善醫以濟物爲心者𨿽道路暫遇之人猶爲診治況辱托交甚久如區區兄弟者而可拒而不赴乎某適有痔瘡之苦不能躬詣專令人上請幸翻然一來以慰懸仰輕瀆之罪尙容靣謝不宣

令郎徳孚來承以舎妹故逺貽藥物感荷厚意曷日而忘第病者羸弱虛損難爲得效寒熱痰咳略無少減令子𨿽謂脈息無傷然恐日久益難調理鄙意欲煩從者過家診視使得脫體但天寒道逺跋渉爲勞諒仁者以濟物爲心必能惠然一來以副懸望也切冀勿外幸甚閬風小像至今未取得後防當寄達餘懷悉俟靣晤不宣

夏間從者過家獲接言論近者親童伯禮丈令閫貳恙意欲邀足下診視嘗令小僕阿順詣宅代致此懇令郎答書知在長亭王宅今特遣輿夫詣前望勿它辭卽副其意叔通先生數日間亦到此可同行也區區病餘少力詳曲悉俟靣談不宣

前者村僕還承書約在月末相過計日以俟未遂一見豈以雨故愆期邪近希政弟老母患傷寒己五六日深以爲憂而賤體至今未平復令舎弟帶通至鐡塲令其專達此書至上請相陪同來諒先生過愛之厚必不忍棄我也拳拳之情尙容防晤以盡不宣

比者專人致書偕令郎造請人回聞從者巳往長亭悵怏無巳舎妹緣其姑親來相迎昨日己還童宅臨行拳拳以舊恙未減爲憂望執事過邑中特與表兄希魯同到其家診視輕重商議用藥以慰懸結之情幸甚區區同產鐘愛惟有此妹憐其抱疾恨不能以身代之千萬深體此懷勿拘滯於形迹乃所願也玆族弟往長亭特致此懇尙冀防言以盡謝臆不宣

昨諭及手卷己作醫原一篇稱贊盛美家叔更欲索詩數首書之故未卽發上如未有人至當令陳用中秀才送還也賤患痔疢久而未愈殊爲所苦不知曾問得佳方否里人嘗有服黃連觧毒湯而愈者便中乞合一二貼付至實感厚惠匆匆奉復尙冀靣晤不宣

久別之餘昨於許君處獲接言論豈勝慰浣第防枉顧邑邸適以賤事弗值爲悵怏耳恃愛有懇祖母舊患頭風夜來忽復舉發項背間痛艱於眠食加以嘔吐神思頗倦舉家長少不知所爲計非先生不能治之謹專人奉邀萬冀以斯文雅故撥置他事卽賜一臨以副懸懸之望幸甚

遜志齋集卷十

欽定四庫全書

遜志齋集卷十一

明方孝孺撰書

復鄭好義三首

景常來辱書見招爲山中之遊適賤疾未可出未獲承教月初欲到邑與醫商議服藥當取道石實到精舎聽髙論也朋友日少鄙心豈敢一日忘諸公耶願各勉旃使斯道不至於落莫拳拳之望也伯禮齋丈昆季前幸爲致意餘懷非靣言莫究不宣

書以先府君學行不傳爲僕責吾兄辭業不修爲僕罪始而恐旣而惑巳而思之斯二事也固有任其過者而非菲陋無狀所敢任也夫古之君子於親之存旣竭其志力以爲養迨其歿思其姓名徳烈不昭於天下於是修身飭行務自樹立以顯揚之善稱於時功及於人使人推其所本而歸徳於其親曰夫人之所立其父之教也而其親之名以傳若孔子孟子於古昔聖賢遺佚贊述之者眾矣而未嘗一言及其親夫孔孟豈不愛其親哉知夫己之所立者大親之徳不待言而顯也己可以言之而且不言況肯以人之言爲重乎若夫以人言而傳者自漢魏以來銘墓者始然其初也作於門生故吏故其事爲可信其後門生故吏不敢自作則請於世之聞人其文茍傳則其事亦因以不忘僕於先公不幸弗獲同時執幾杖在門生之列學業固陋又不能與世之聞人者齒而古君子之所務以爲親名者吾兄之所知也今不以自責而責之僕無乃非其任也乎且僕求於吾兄者古人之學也古人之條教具存其事始於通萬物之理而終於盡性知命始於正身及家而終於仁民育物由少至老而不以爲逺由中人至聖賢而不以爲誣有未至焉自訟於心有未講焉資益於友未嘗敢乖本末之敍而施怨於人也今吾兄所圖以顯親者不以道而曰以辭所引以爲未至而歸罪於僕者亦不以道而曰以辭如果以美其辭而已則亦奚取於學而僕焉敢承是罪哉𨿽然僕交於吾兄幾何年而吾兄之期於我者辭也取益於我者辭也則僕之爲罪可知矣嗟乎僕少之時妄自許與謂聖賢之道爲可速成學不得其術企而望之茫然無所歸行乎眾人之途卹卹乎其自悲先人之歿天下未有所聞每一念之若不欲生於世是心也其與吾兄有異乎夫內不足光昭其先人而謂其言可以取重於後世人皆知其不能也吾兄何辱命焉𨿽然繼自今不敢不勉吾兄其益懋乎古人之學相與講其非是而惟道之趨則僕之獲罪於吾兄者尙可贖於他日而吾二人先徳之傳其必有在矣幸安之無遽不宣

前日相聚𨿽甚驩而談道講古之餘時雜以嘲謔私心頗不喜以爲謔𨿽古人所不廢然不若無出諸口之爲美故嘗僭爲吾兄防之臨別時又以相屬蓋朋友之義在我者宜然而言之從與否則非所敢與也玆辱惠書陳述夙昔攄發志意惻然引咎詞義懇篤且謂自此當絕不復爲覽之驚喜不能自己夫以吾兄之信道嗜學於攺過之勇特其細事固不足異而未免於驚者蓋習俗益降交友以諛說爲忠愛間有及於其身劘切過闕輙頳爾變色以爲發己之短或陽受而陰疏之今不特不加以怒而引咎不惟不忍疏棄而又歸徳焉此其越於眾人也逺矣且片言之失未爲深過使好辯者處之必援引古人以自解釋不笑之以爲不足聽則忽之以爲不足攺不務自訟而謂同浴譏裸者𨿽名士大儒不能免此今吾兄獨痛自懲創若負不潔然惟恐刮滌之不亟假而事有大於一言者其有聞人之言而不攺者乎僕之所以驚且喜者此也然吾兄之意則美矣而書復謂自歸鄕裏所接見者皆俗子庸人故徳不加進此於義爲未善孔子曰三人行必有我師焉又曰魯無君子者斯焉取斯聖人之厚鄕黨而不敢誣眾人若是近時士大夫喜髙自大瞠目抵掌有孩撫一世之態皆棄於孔子者也僕甚閔之甚厭之每自省察恐或蹈其失以爲狂愚之歸故與人處未嘗敢萌慢易意𨿽號爲無知者亦與爲禮務盡其情蓋資性才器之不齊其勢然也所貴乎君子者以能兼容並蓄使才智者有以自見而愚不肖者有以自全故天下無遺棄之怨必待與吾類者而友之則吾亦將爲人所斥矣勝己者寧肯容我邪寧海𨿽小邑著籍之民至三十餘萬才且賢者必眾矣如僕者安足道今以僕故而卑鄕裏之人甚非所望於吾兄也夫因人之見信求辭語之過而言之不止其迹若好勝者然能受言如吾兄倘隱黙所疑而不以告則爲不知言而失人矣故終一發之惟吾兄察焉正防一書乃張子窮深盡變之論間有可疑者先儒己言之學者信其易知者而缺其難通處可也必曰定是非得失置去處於其間則烏乎敢若編集成書者以參同契陰符經置諸太極圖通書之未此則甚非朱子本意耳熱甚喜雨躬書不謹余畱靣談不宣

與章伯禮

足下奮不溺於流俗眇然深思欲以禮義振其家聲收旣析之昆弟合防而食爲制成法以淑後人此世之所僅有者僕𨿽庸陋固願觀徳於左右以佐末議相其不及導揚盛美爲閭裏光榮況足下有意乎振之其何說之敢辭然不幸爲祖母所棄𨿽逾時越月以歲事之不易柩猶在堂未獲襄舉方從父兄之後抒晨夕之哀徒奉教命冒以衰服請見則人謂我何以吉服請見則葬尙未畢釋哀淩禮諒亦非足下所以招之之意是以仰徳𨿽深而未敢承命者此也抑足下見招者豈以於聖賢君子之道不有聞乎僕學甚陋言甚訥使胸中果有所蓄造次未能發明而況眞無有邪終日與人居未嘗一啟口或稍啟口輒觸人而共嘩之坐是自懲創彌不樂言語縱欲時出片言料無明其防者復斷舌中止足下𨿽雅好士將焉取於此乎𨿽然於足下則不敢隱蓋自古非言之難能知言者難也知言固難而能行之者尢難也足下所欲則者金華鄭氏鄭氏之師太史公嘗爲僕言鄭氏初合食甚久而元之中世有曰某卿者勇於適義於人言無不立行其心所向萬夫莫能回之以故其所爲事多數百年士大夫家所未能行者卒能大合其宗暴其聲光赫然揭於天下聞於後世國史之法王公之貴茍無足稱皆擯而不錄而鄭氏以布衣參名其籍於今三朝果何以致此哉勇於爲善而知輕重之分故耳其所爲法足下旣已得之矣能師其勇而力於行𨿽無待於法可也人孰不樂告以善茍信之未篤執之未堅一以爲可焉一以爲否焉則𨿽僕亦何能爲然僕觀世之人不肯爲善者誠不達耳吾鄕𨿽小邑富且貴者亦間見於時未渉數十年人已不知其姓名者多矣此眞賈豎之智烏足道哉足下獨能知其非是爲子孫垂久逺之業自玆以往茍能益行所聞俾義聲光於四方則僕也爲足下之里人亦預有耀矣當可爲之時願加勉旃僕他日獲至於終防敢不承足下之命尙當誦其所學與足下講之

與趙伯欽三首

僕求友於四方十餘年可友者眾矣於同郡得一人焉曰林右公輔尢僕之所敬者公輔气髙而才敏於人鮮推讓視人行行然有不滿之色前與僕書獨稱足下陳元采文僕固已知足下非流俗人可及近入臨海見公輔公輔說足下尢詳公輔之友張廷璧不相見者七八年其人奇偉不肯茍伏人至語及足下必稱善因二子而求足下之所造心已傾之久矣今乃承惠書爲論甚大爲辭甚達卓乎有曠視前古之意反覆覽繹嘉二子之確於取人喜吾黨之士果有足望喜發於中而見於外如獲大呂九鼎而載以歸也僕嘗怪近代道術不明士居位則以法律爲治爲學則以文辭爲業聖賢宏經要典擯棄而不講百餘年間風俗污壞上隳下乖至於顚危而不救者豈無自也哉私誠恨之不自知其不肖亦欲有所發明損益以表著於世而習俗卑下學者牿於舊聞不復知有學術竊竊詡詡茍且自恕或有志而才不足有爲或才髙而沈溺不返可與言斯事者惟公輔耳公輔每與僕言未嘗不嘆朋友足望者之少而有意於足下也書之所陳謂近世文辭不能比隆於唐宋而有取於僕僕無能之詞豈能過於近世哉使眞有以過乎人則亦藝焉而已而足下安取乎是且近世所以不古若者足下知其故乎非其辭之不工也非其說之不詳也以文辭爲業而不知道術𨿽欲庶乎古不能也知道若行路然至愈逺則見愈多而言自異今欲至乎窮谷者言其所見不過泉石樹木禽鳥虫魚之狀而已比之遊乎雄都巨邑者見宮室之壯麗車馬之蕃庶人民物產之瑰異變怪其言豈不有間哉故聖賢文辭非有大過於今人其所以不可及者造道深而自得者逺恆言卑論亦可爲後世法非剽襲以爲說者之淺也唐之諸儒惟韓子爲近道其他俱不若宋宋之士以言乎文固未必盡過乎唐然其文之所載三代以來未之有漢何足以方之今人多謂宋不及唐唐不若漢此自其文而言耳非所以考道徳之防通而揆其實也僕嘗謂求學術於三代之後宋爲上漢次之唐爲下近代有愧焉斯道之盛衰其端微矣非明智睿達不能知之足下何知之蚤邪𨿽然足下之論近代信當矣抑僕猶有說焉世俗之患忽見而尊聞己之識旣不能決是非醇駁互相承傳以白爲黒者皆是也足下言之而僕聽焉則謂足下謂知言士矣所與交者或與僕之見異則無乃以足下爲方人好髙而爲驚世之論乎惟君子之所守不以毀譽而變茍愼所言而力於行以古之聖賢爲準而不與近代較崇卑得失則古人且將畏足下近代安足並乎又僕爲吾郡喜者寧獨若今而已乎久不談感足下勤厚聊以此奉報適有疾不能躬書惟恕察自足下別去屢辱枉問懷欲裁答而居處僻左不與往來者相聞念𨿽寄書必不能達又意足下在太學與天下英俊相講切言道理文章者如林日有所得以開拓其智識僕縱欲有言豈能出足下聞見之外哉以是執筆伸紙而復棄去者數矣近復承書懇懇然以弗獲相與問學爲嘆如僕之獨學寡徒固當發此嘆於足下而今乃反施之於僕足下之意則厚矣顧僕豈其人哉僕於人事都不通獨古聖賢之書則若與己意合時或有所是非感發輒寓諸文辭以自見當時君子不察其愚而謬加寵引以爲可教坐是得虛聲於時而亦以是不能及聖賢之門戶每觀古人道徳事功之盛慙悔攻中若無所自容以是深自懲創不敢有所作誇辭遊辯防有與舊時類者亟毀棄之黙坐一室溫習四書五經求其防意之所在大法之所寓察諸身心而驗於事爲蓋欲自致於寡過之地而推其餘以及人其私指若此而未知其能至乎否也足下以卓越奇毅之才志之所向何所不達然所宜愼者在乎無蹈僕之所悔而求古人學術之大全耳古學之獘莫甚於近代爲士者以文辭爲極致而不知道徳政教爲何事爲治者以法律爲極功而不知仁義禮樂爲當行士習益卑而治效愈下此豈古人所望於後世天下所願於君子者乎如僕之鄙陋旣無可用於時故深欲爲朋友言之庶幾復見古人之盛使聖賢之學衣被海內固有志者之所樂聞也林左民爲學近復何似王微仲兄弟一至於此可哀金陵城中數千萬人惟此二人可語耳趙彥殊近在何處聞已見其文得無與僕昔時所稱異乎要知如此輩人皆不易得能益求其大者則甚善若止以已能者爲足則可惜也太學之士與足下善者爲誰亦有相箴規者否僕近得陳元采書頗有一二語見教殊喜之不忘足下有所見須以教我僕感之深亦不敢隱也

望雨久甚玆偶得雨又得陳元采至獲足下所惠書詩此三事有鉅細其爲喜於僕均也天下學術靡靡日瀕於壞非大賢異才不足振之僕憂之甚於旱可望者非足下輩而誰耶才髙識明而向道篤義如此斯僕所以喜也能繼是心愈進而不怠則可喜又必有過於今者將天下同喜之而僕安敢私焉

答王氏交幣

使至伏辱賜書且有以惠之執事之意則厚矣而僕則甚不安昔者嘗學諸師而竊聞聖賢之道蓋取與之際【闕】君子愼守而不敢越不宜取而取者非義也不宜與而與者亦非義也士無取於人之【闕】者有賜則受之【闕】者有贈則受之舎是而受則離乎義也離乎義不得爲君子執事泉布𨿽足以周人然義不宜以見賜明達𨿽足以知人然【闕】賜接教誨之日淺義不敢以爲知已而愛於【闕】茍輒受之是忘義也執事所以過聽而加愛者謂頗知義耳謂知義而忘義豈執事見禮之意乎執事方以義合族義聲播於逺邇因加愛於人焉而違乎義恐非執事所【闕】居也故敢固辭若以僕嘗有文以美盛徳而欲以爲報尢所不宜然也僕昔之有言者政所歸美於義也言出於義也言出於義故人信而無疑使酬以利人將謂餂乎利而有言非惟僕不敢當恐累執事之髙義惟執事圖之【闕】

答張廷璧

辱寄詩五篇且誘之使決其可否足下之意良厚矣然僕昧陋無識豈足知可否之所在邪意之厚而不答則人將以爲隱答而不能稱見屬之心則人將以爲妄妄過也而隱過之尢也足下吾友也固將有以正吾過試妄言焉而求正之可乎足下之詩刻削森秀爲世俗異味其辭信奇矣茍得此於世俗之士方推譽之不暇而僕安敢言今足下眇然有志乎古凜乎其非世俗之人也倘不以古人之所至者爲準則爲卑足下矣而僕安敢不言蓋古人之道𨿽不專主乎爲詩而其發之於言未嘗不當乎道是以雅頌之辭烜赫若日月雄厲若雷霆變化若鬼神涵蓄同覆載誦其詩也不見其辭而惟見其理不知其言之可喜而惟覺其味之無窮此其爲奇也不亦大乎而作之者初非求爲如是之奇也本之乎禮義之充養之乎情性之正風足以昌其言言足以致其志如斯而已耳後世之作者較奇麗之辭於毫末自謂超乎形器之表矣而淺陋浮薄非果能爲奇也稚子刻雪以爲娛目之具當其前陳非不可喜徐而察之蕩而無遺尙焉取其爲奇也哉足下之爲奇固非此類然防近味漓乏和平醇厚之韻得非所質之本未甚充而從事於奇麗之末故邪不本之務而求攻於末是猶棄木之根而蟠其枝以爲美欲其華澤茂遂弗可得矣故聖賢君子之文發乎自然成乎無爲不求工奇而至美自足達而不肆也嚴而不拘也質而不淺也奧而不晦也正而不窒也變而不詭也辯而理澹而章秩乎其有儀乎其不枯而文之奇至矣然聖賢君子曷嘗容私於其間哉盈而流激而發不求而自得者也足下於此固已知之矣而出言命意未免有艱苦澁滯之態者求於言而不求於言之所從出無惑乎其難也今天下學者靡靡焉惟習之所同潛竊陽剽無所顧忌以爲能詩不可勝數欲其知所趨向由大路而不失驅馳之節者舎足下莫先焉而僕猶僣有所言多見其妄也𨿽然不知而妄言僕誠過矣使妄言而偶有益於人豈非好古者之所樂聞乎昔有貴人之子病蠱而求藥於醫醫偶出其妻以毒鼠之藥付之貴人之子服而且泄旣而疾良愈自醫者言之其藥信妄矣自愈者言之孰知其妄與否乎僕嘗怪風俗頹巧相師爲佞至於朋友亦以防恱爲忠近得陳元采書殊有箴教之益切中吾病爲之喜而忘食如吾子所戱粉飾繪畫以爲古人復生令

人慚恨【闕】

歸乎庸眾人之域今得元采

而後知之所望【闕】

之兄愛也無以爲報適有近詩十章及勵志詩十章今以寄元采足下幸一

閱之以僕之懷元采【闕】

以爲教而不怪其爲妄發也五詩中哭許士修詩最【闕】

之他詩用韻多有與古人異者行辭有未妥帖者

考之漢魏諸作必自得之此特末失耳茍得其本當知鄙言果非妄也

與友人論井田

僕向者僣不自量竊傷三代聖人公天下之大典墜地已久見今國家法立令行寔足以乘勢有爲舉而措之無所難者故著論井田之事可復不疑僕𨿽不才亦嘗三思之而熟究之非偶爲是誇談也然每患有志者寡無與論講明之者始見吾子行淳貌古心獨慕焉以爲可語斯事故出而示之意吾子異於流俗人今吾子乃不察其道而橫爲異辭以非之謂不可行於今此流俗人之常言僕耳聽之而幾聵者也吾子安取而陳之哉且人之言曰古法有不可行於今者若井田是也斯言甚惑也古之時席地而食手掬而飲防血而啗毛衣皮而寢革爲巢爲窟以相居拍手鼓腹以爲樂此其不得已也固不若後世宮室鐘皷服食器用之美且適也若此者非惟不可行亦不必行以其非中制也若井田者更三四聖人而始大備酌古今之中盡裁成之理生民之鉅方禮義之所由立也古者之世富庶勝於今風俗美於今上下親洽過於今國之盛彊且久過於今曷爲而不可行哉人又言曰禹之洪水桀紂之暴虐人民稀少故田可均夫古之時人民之眾後世莫及井田𨿽未行而人欲其行其端已見矣桀紂之暴非若秦隋之糜爛其民也湯武誅其君而已非若戰國秦漢之際殺人盈城野民何爲而少哉今天下防亂之餘不及承平十分之一故均田之行莫便於此時而吾子乃援王莽嘗行証之以爲不可益謬矣且王莽之亂非爲井田也欺漢家之老母而奪其璽稱制於海內海內之人憤怒思剖其心而食之故因變奮起使莽不行井田海內亦亂莽亦誅死於井田何有哉吾子又謂漢唐不行今欲行之難矣尢非知本之論也漢唐不行者非不可行也未嘗行也漢髙祖之世可行也而時無其人導之唐太宗有志於三代之盛而魏徵之流未知先後不能輔之以成大業孰謂不可行也流俗之謂不可行之者以吳越言之山溪險絕而人民稠也夫山溪之地𨿽成周之世亦用貢法而豈彊欲堙卑夷髙以盡井哉但使人人有田田各有公田通力趨事相救相卹不失先王之意則可矣而江漢以北平壤千里畫而井之甚易爲力也東海有魚曰鯤身如丘山動則雷震遊則濤湧橋井之蛙未嘗識也伸其股而自托曰東海寧大於井乎鯤魚之大孰若吾股乎今未知天下之故而曰井田不可行者是橋井之蛙之類也且僕鄙固之意以爲不行井田不足以行仁義者非虛語也仁義之行貴人得其所今富貴不同富者之威上足以持公府之柄下足以鉗小民之財公家有散於小民小民未必得也有取於富家者則小民已代之輸矣富者益富貧者益貧二者皆亂之本也或難僕以爲陳渉韓信非有陶朱之富而豈富者爲亂哉以此論井田疏矣是殆不然井田之行則四海無閒民而又有政令以申之徳禮以化之鄕胥裏師之教不絕乎耳苛取暴徵之法不及乎身何苦而亂乎使陳渉韓信有一防之宅一區之田不仰於人則且終身爲南畝之民何暇反乎僕故曰井田之廢亂之所生也欲行仁義者必自井田始吾子欲捨井田而行仁義猶無釡而炊也決不得食矣夫不以釡炊𨿽愚婦知其不可不以井田爲治士大夫安之豈智顧不如愚婦哉抑習俗之移人也俗之降衰日趨而日下特立而不變者惟豪傑之士能之吾子儼然在縉紳之列不務明聖人之道以淑來者而非先王之制甚爲吾子不取也僕訥不善爲辯性頗質又不喜爲媚故直以故告吾子孟子不云乎不直則道不見然則僕亦非過也將以明道也吾子倘有疑於心當以見教僕尙能終其說不宣

與黃希範

教頹俗變以來士君子不復知學術之大全足已而自畫安陋而習惰謙益虛遜之道消而驕慢荒怠之風熾吾兄以惇篤之資濟以英敏之識學足以致其所當知文足以暢其所欲言而能忘己之長而下於少捨己之才而問於愚汲汲然如不及此固於今之所罕見而學道者過人之節也顧僕豈足以承之僕自視資甚陋業甚淺無趨走惟諾之才有朴訥魯鈍之累希世應時之人見而不嗤鄙之者鮮矣而將何說以副吾兄之求乎抑乖於時者必有合乎古異於俗者必有同乎道吾兄誠不爲俄頃斯須之計而有志乎聖賢之用心則僕竊嘗聞其一二矣焉敢卒讓焉第京府見辟迫趣上道𨿽欲攄吐蘊蓄而無由千里遣徒贐以束帛而缺然無以報不勝愧怍吾兄少加容察則可以爲報者尙有俟於他日也

答閿鄕葉教諭

郡守王公至辱示以劉翰林黃伯生所爲詩集序且俾有述焉物之美者無所待於外有待於外者皆持不足之心者也照乘之珠盈尺之璧不幸而寘諸泥塗瓦礫之中其光气之晶瑩朗防者固在及識者得而有之𨿽棲之於故篋襲之以敗絮連數十城之價自若也若夫借之以良錦韜之以文匱盡飾乎其外而彰其美以示人則其中之所存者可知矣執事之詩僕𨿽未獲見而伏讀之然因二君子之言而求之蓋可以無待於外者也茍無待於外𨿽二君之言已爲過而況復有待於無能之辭乎且古之所謂序云者蓋以明作者之意如詩書篇端皆有小序而復有大序加其首者是也小序或出於史臣或出於後之賢士大夫序之作者皆古之聞人然其中得其言而遺其意執其意而失其事往往爲經文之累者亦不爲少則序之無益亦已明矣賢士聞人之爲序猶不能有益於經況今之爲序者能有益於執事之詩哉自詩書以下作者莫不有序或同志者指其徳業之所至或門人故交發其所蘊而嘆惜其遭逢初非有求於人而司馬遷班固揚雄之儔又直自述己意以抒其奇偉之才固未嘗有待於外也唐人之能詩者莫如李白杜甫甫詩當時無序者白詩李陽冰於其旣沒嘗爲作序然其有無不足爲二子輕重而序者反托之以傳惟韓退之偶然一言推尊二子至今人誦退之之文而知李杜之不可及夫執事之詩信美而可傳則不求於人可也或自序其意可也以待後之是非可信萬世如退之者之一言亦可也何其擾擾於世俗之求哉且僕少而不專於學長而奔走於虛譽無暇以學及今粗聞先聖人之道而欲從事焉其所學旣不在乎文而於文復厭棄不省故陋於文者舉世莫僕若也加之闇昧庸劣無適時之資掛名庠序食斗祿以活養妻子言不足取信於天下執事過聽而求之何爲計之防也𨿽然今之儒衣冠者不爲乏人以文辭自任者麻列於周秦之疆不彼之求而於拙訥無勢者有望焉執事之心殆非偶然者僕𨿽不能言烏敢卒愛於吾言乎哉苐執事之詩足以自信而僕又未之見且劉黃旣序之矣是以未能奉命倘未卽見絕或以艸本相示使得窺賦詠之大端庶幾可發舒所欲言譬猶故篋敗絮以借重寶而增榮則區區之願也太守志行甚美可爲湖學薦紳賀屬患眼無聊不能一一

答劉子傳

子傳教授侍史別久獲書甚嘉苐所以道譽僕者太過三誦愧怍不知所謂今天下學者𨿽少如僕軰者宜可以千百計何足稱讓而足下云爾哉足下豈以眾人猥有所褒而然乎抑以年少有志姑與之耶茍襲眾人失笑之談則自忖未見有下人者茍謂年少可喜而然則僕常以暴得時名太早爲懼僕皆不敢承也僕性恬淡不喜時名於道徳功烈之名且不敢居況文章一藝耶是以常閉門不敢出與人交接聞人相奬許頭靣爲之發熱況形之於簡牘耶然足下非見防者顧曲愛僕不覺其不然耳昔者楚大夫有愛玉者見白石卽以爲玉非不識玉也蔽於愛故不自知其不可足下取僕得非楚大夫之玉之類也且鳳之爲祥自周至今三千餘年無繼者至若前代所稱皆指野鳥之罕見者非眞鳳也其不易出如此今足下乃以諭僕僕何人而敢居之然有一事不敢不爲足下言之僕有志於古人之道久矣今之叛道者莫過於二氏而釋氏尢甚僕私竊憤之以爲儒者未能如孟韓放言驅斥使不敢橫亦當如古之善守國者嚴於疆域斥候使敵不能攻刼可也稍有所論述愚僧見之輒大恨若詈其父母毀訕萬端要之不足卹也昔見皇甫湜言韓子論佛骨者羣僧切齒罵之矣韓子名隆位顯猶且如此況僕何能免哉士之行事當上鑑千載之得失下視來世之是非茍可以利天下禆教化堅持而不撓必達而後止安可顧一時之毀譽耶狥一時之毀譽者眾此道之所由衰也然攻異端如攻病當追求其本魁然鉅夫非自耗其元气病何由入之今病已深善養生者當補元气元气旣完病卽易去耳不然𨿽日有鍼砭我之元气愈自損何能愈耶元气者斯道是也自朱子歿斯道大壞彼見吾無人是以滋肆當今之世非大賢豪傑不足振起之茍無其力𨿽有志何益邪足下以宏博之學有志乎斯道而居大郡以興教化爲職誠能使千里之內皆慕而不敢爲邪他郡之人又轉而取法焉居乎大位者又從而取法焉則斯道之盛可立待矣足下以爲何如旅中謝客人無可與談者因書有足警發略陳固陋

答許廷愼

往在京師士人從濠上來者多能誦足下歌詩固已窺見胸中之一二去年在臨海遇林左民張廷璧二子問足下言行滋詳二子自負爲奇才至說足下輒弛然自愧以爲莫及也然後益信所窺之不妄近在王修徳所得所錄文章數篇及手書深欲讀之防僕家難作未果寓目輒引去重入京師道塗所行千餘里恆往來於懷及到此獲嵗寒事記於友人家覽數行而大驚喜命意持論卓卓不茍非流俗人所敢望也何足下取於天之厚至是耶斯文世以爲細事然最似爲天所靳惜其賦於人也銖施兩較不肯多與得之稍多者便若爲所記臆時時迫蹙督責不使有斯須佚樂意此理絕不可曉豈其可重者果在此邪不然何獨忌此而恱彼邪如僕自揣百無所有以粗識數字大爲所困當危憂兢悚時自誓欲以所能歸諸造物甘爲庸人而不可得足下幸安適無所苦而駸駸焉欲抉發奇祕以與造化爭也然其取忌亦大甚矣得微亦蹈其所忌乎僕𨿽爲斯文喜然竊以爲非計之得也𨿽然君子顧於道如何耳寧論利害哉自古奇人偉士不屈折於憂患則不足成其學載籍所該大半皆不得意者之辭也然後世卒光明崇大又安知忌之於一時者非所以爲無窮之幸而恱之於俄頃者非甚棄之耶此可爲足下道聊以發笑且自解耳左民多稱王微仲之賢恨無由見之適見其弟晃仲亦雅士當是吾輩之秀大不凡也僕侍祖母故來此其詳有所難言

與王微仲

僕於斯道固嘗學之矣而未至也向見足下贈廷璧序文慊慊然欲以賢者望僕此安敢當哉孔子之門豪俊士不可勝數顏子獨處其上而莫能先之當時且若此況二千載後而謂有類之者𨿽常人知其難繼而足下歸諸無所肖似之僕其孰肯信之所以久感足下相待之厚而莫知所答者此也𨿽然告人以善者益也譽人而不知其失者惑也僕不佞願爲益友於足下可乎古謂儗人必於其倫蓋難乎其類也今謂金與玉爲同則可謂金與石爲同則不可爲其貴賤之殊也孟子以禹稷顏子爲同道蓋金玉之類也漢儒以黃憲比顏子是猶石之與金也奚可哉今足下以顏子與黃憲並稱固非尊顏子矣又以僕比二子其卑顏子也滋甚僕自度方今世不足儕恆人而況憲哉又況若顏子者哉而僕焉敢當足下誠有意乎愛僕願以學顏子之道見教不然徒欲處之於賢者之末是棄僕也非以徳愛人之意也令弟處見足下所論著天才傑出則可喜矣似乎傷繁未甚瑩耳然所向慕甚髙茍進而不止則足下所稱將自蹈之矣何必歸諸僕耶

奉兪大有先生

某奉書大有先生尊執事自京師還辱書存問適以冗未及奉答令子來承體候寧佳甚慰甚慰昔人謂無財爲貧愚謂無子乃可謂之貧耳今執事得子嚴便可百無所憂千金不足多也更望勿縶以家事縱之使學俾談者稱執事有良子爲得不旣多耶待制公文章不可不傳須與仲縉兄弟言之勸其刻梓傳世亦美事也區區仲冬後上金陵明年回必得往聽淸論盡所欲言匆匆不宣

答林子山

某愚戅而昧於道誦聖賢之言恆惴惴然懼無所聞以爲庸人之歸是𨿽鄙夫稚子有言尙亦恱而承之況吾兄之教乎玆辱書展誦徐繹自旦至午不能貫徹大防甚知吾兄之相待者髙相重者至也今天下俗異於古朋友之義惟以過相防譽爲知愛謬爲恭敬爲盡禮切磨箴規之益蔑然不聞或少施之又飾詞而曲拒無古人從善如流之風此素所駭嘆者今兄乃遺書獨賜誨諭是以古道見處矣倘有所疑而不以誠答能不負於心乎故直明之幸無以爲僣夫人之心五性具焉其中𨿽寂然靜也而不能不與物接及乎旣發則七情動矣茍動而中其節如禹之聞過則喜湯武之怒而安民文王之哀防獨孟子之爲異端懼堯舜之愛民孔子之有惡而欲仁則何不可之有惟夫七情之發爲物所蔽則或汨其本然之善故聖賢立教使人寡欲養心克己以求仁周子後出又揭而爲圖明太極本然之妙陰陽動靜之理而言聖人定之以仁義中正而主靜又著於通書以釋其意而必曰動而無靜靜而無動物也動而無動靜而無靜神也其意以爲聖人未嘗不動但常主於靜茍靜而無動則物而不通矣欲人在仁義中正主靜靜應於物耳非欲人彊制其本心如木石然而不能應物也兄昔云此心一動則人而獸是周子所謂靜而無動此木石耳心豈能然哉夫人處乎萬事萬物之間而欲與之俯仰裁天下之變成天下之務欲其不動不可得也惟仁義中正存乎中𨿽動猶不動耳茍此心一動不論當禮與否卽謂之禽獸則推之以感而遂通天下之故者豈直靜如木石之謂乎其他眾說皆不出此兄聰明察理過人逺甚奚獨於是而未思乎殆陽爲弗知以試某耳某𨿽不足以知道者然性命之說嘗聞諸父師矣倘以爲未當而辱教焉以明乎聖賢之防則敢不承命

答胡懷秀才

往年在浙東獲交才俊間其最善者眉山蘇太史平仲臨海葉刑部夷仲浦陽鄭楷叔度天臺林右左民趙象伯欽陳叔英元采王倚修徳日夕相與周旋論議倡酬往復沈濳乎天人之奧博觀乎興廢之理追琢乎行業而浸灌乎文章意气孚洽無所覬慕體不待粱肉而肥心不待絲竹而暢十餘年來亡落者數人餘多散處他所然猶時得以書防相講切當憂而遇笑方思而暫釋未甚於窮獨也及居山南木石之與徒猿猱之與儔心欲言而口莫與談足欲行而物莫與娛諸生講授經義畢輒防目危坐或取古書緩讀徐吟間有所得無從告語惟仰觀霄漢黙黙悟道郡府以朝命燕集不可拒往就末座官僚彊飲以酒嘩詞盈耳優戲在前未嘗爲之啟齒一笑頗自意無復追曩者之歡矣去冬之長安見唐愚士爲之欣喜又於愚士捨見足下文章益覺胸中慰恱然未知足下之深也今乃辱惠書千餘言陳述反復筆勢流動上思古人下慨當世偉然有奇丈夫之風自入秦且三年未曾有一人以文相貺豈意乃得之於足下乎撫捲熟覽出入懷袖數日不能捨儼若重見往時諸君而接其聲容也文章於士子最爲末事然非有得於古聖賢之意者不能世之學者眾矣其用志不專探索不精聞見不博攻習不久而能得聖賢之意者無有也是以吾少而好觀人文非止以其文蓋將因其文而察其所存與之共進於斯道也覽足下之文於道信有志矣然而屢稱古之文人則是所向慕猶有所偏也賈生韓退之年三十餘已卓卓然樹立信如足下之云然使斯二公者得聞聖人之道而進於曾冉之列則其賢當何如哉僕鄙陋自度不足班古人而年長來閉口不復及天下事於政教舉措得失漫不復解而篤信六經有所爲也以之爲權衡有所疑也以之爲蓍惟愚不足達世之機變甘以鈍拙自守人見其如此亦多竊笑之又素伉直不耐與富貴人仰俯有勢位者或欲招致聞其不善諂屈亦往往不合欲如賈生之亟談世事固不能如韓子之汲汲於得位尢不暇也而足下乃以賈韓相儗烏可當哉然賈生之勸漢文以寛大韓子之酷排異教尊孔孟竊有志焉使天或將康斯人明斯道他日倘萬一有成未可知也而不敢望也凡人當少壯時志意才气百倍及年益增力益衰則沮謝隕獲有悔往嘆今之心如賈之長沙韓之潮陽其英銳之姿亦少減矣聖人大賢志气隨日以彊徳業與時而加故有進而無衰旣老而彌明僕之得乎天者未可知己之可勉者則猶有可進之地安知果不若足下之所期哉僕今三十六固爲未衰足下少三歲使三嵗之中日有所得其於追僕而出其前猶騁駃騠蒲梢而逐伏櫪之駑馬特易易耳所願者先乎道而後乎文修飭其身心而無預蘄乎聲譽則僕之所見將有大過於今者矣喜慰其可量邪比懶作書尢不敢論古人於足下有言不能黙黙然世俗之難言也久矣足下其勿以示人恐眾人之竊笑也

答王秀才

前辱見臨且徵僕文以觀僕嘗閔世人不務學道而喜言文故有所論述恥爲人出之以吾子不憚重山鉅海來造吾廬意气懃欵非世俗軰可及特出舊作以答雅意且兾指列其疵失以相發明今乃惠書猥有所稱美而以學文之說爲問僕豈能文者邪何吾子問之異也今天下𨿽乏奇才異能之士操筆執牘自負以爲文人者不可勝計吾子有問焉彼將有以告吾子不彼之卽而此之求所謂學稼於工求魚於獵者也使效其所得豈足副見問之意乎𨿽然世俗之文僕𨿽未之學若古人之文僕嘗學之矣試爲吾子言其所知凡文之爲用明道立政二端而已道以淑斯民政以養斯民民非養不能羣居以生非教不能別於眾物故聖人者出作爲禮樂教化刑罰以治之修其五倫六紀天衷人極以正之而一寓之於文堯舜禹湯周公孔子之心見於詩書易禮春秋之文者皆以文乎此而已捨此以爲文者聖賢無之後世務焉其獘始於晉宋齊梁之間盛於唐甚於宋流至於今未知其所止也唐之士最以文爲法於後世者惟韓退之而退之之文言聖人之道者捨原道無稱焉言先王之政而得其要者求其片簡之記無有焉舉唐人之不及退之者可知也舉後世之不及唐者又可知也漢儒之文有益於世得聖人之意者惟董仲舒賈誼攻浮靡綺麗之辭不根據於道理者莫陋於司馬相如退之屢稱古之聖賢文章之盛相如必在其中而董賈不一與焉其去取之謬如此而不識其何說也茍以其文未粹耶則艱險之元結俳諧之李觀且在所取矣如之何其去二子也茍以其所述者王霸之道不敢列之於文人之後邪則孔子孟子固與荀卿屈原李斯並稱矣安在其能尊二子也退之以知道自居而於董賈獨抑之相如獨進之則其所知者果何道乎然相如𨿽陋其辭賦猶皆有爲而作非虛語也近世則不然一室之微號之以美名輙從而文之視其名紛然雜出皆古之所未聞考其辭輕俳巧薄皆古人之所未有而求者以是望於人作者以是誇於時似有所爲使相如之奴見之且將棄去而今之士莫知其爲非此又退之之時所無有者也僕竊悲其陋故斷自漢以下至宋取文之闗乎道徳政教者爲書謂之文統使學者習焉違乎此者𨿽工不錄近乎此者𨿽質不遺庻幾人人得見古人文章之正不惑於佹常可喜之論袪千載之積蠧爲六經之羽翼作仁義之气擯浮華之習以自進於聖人俾世俗易心攺目以勉其逺且大者窮居少暇未有所成吾子誠有志乎古人之文則願勿溺於世俗勿爲一時毀譽所變勿以道徳爲虛器勿以政教爲空言則文可得而學矣不然則世之能文者孰不可問僕之昧昧豈足副所求邪

答錢羅二秀才

二君足下某年少謬招士大夫口舌騰譽心甚不喜得二兄書大有所稱儗滋不欲當茍遂黙受恐鄙陋之指不足以曉左右故不免復有所云古之言禮者曰儗人必於其倫若南宮適以禹稷儗孔子孟子以子思比曽子皆絜功量徳名與情稱而無疑者也或肆然而謬稱之是猶子禽以子貢比孔子揚雄以韋成比顏淵司

馬君實以揚雄比孟子陸希【闕】

愈不見信於當時則取譏於後世其不可較然也然之數子者𨿽不足儗聖賢而其聲光之著於天下猶鈞之於石尋之於常非猶山阜之於蟻蛭河渭之於溝澮也儗之一不當且若是況某何如者而以擬李翺蘇軾曽鞏以下七八君子奚爲其可哉指鈞而謂人曰此石也指尋而謂人曰此常也驟而聞之疑者尙少也指蟻蛭曰此山阜也指溝澮曰此河渭也不駭以爲過言則笑以爲無目人矣彼七八君子者皆博特而雄達才髙而文炳使其身不托於名人位不顯於當世猶有以聞於世而傳於後也況又得人焉而依之其卒能有立也豈不宜哉若某者才能不及其百之一恣意放言不善刻削任理所之欲書卽止未嘗專攻於是望以之而立名豈能追作者之體要而庶幾乎古之人哉而二兄乃云然竊恐識者以爲過言矣然世俗可與語古不可與語今自昔而然孟子大賢淳於髠且詆之揚雄韓愈皆傑然儒者當世談笑之此皆士之所不能免者也今某無古人之實而過得時譽豈今之俗異於昔哉何其不宜然而然也所貴乎美俗者以其毀譽公而是非當也宜然而不然者非也不宜然而然者亦非也二兄以英敏之資抗然以直道自許而過於譽也如此豈固有說乎抑期其至於此乎如期其至於此尢不敢處也世之稱七八君子者以文某於文𨿽嘗學焉然志不好也少之時學作文自度其不可竊獨慕乎聖賢之道以爲斯道非文則無以傳故又於文發之旣而復以道之不至者不足以言文故嘗用心於三代秦漢之書考其气運之髙下參其言語之醇疵以觀其世之盛衰得失要其歸於道與否而準繩之以聖賢之規矩蓋將習之以冀其熟焉行之以望其至焉考之於身以見其成施之於世以驗其功服之於身而傳之乎來世上以不愧乎天中以不怍於心下以有益於人而後止此某之志也若二兄之所譽而儗者非某之敢望也二兄其謂誠然否乎急於自釋不覺流於狂僣二兄諒之所須二文在沈君處已久想已得也

與兪教諭

某以祖母防伏處堊室將命者至諭以行人蔣君之指致執事之意俾之爲文及視其捲獲悉蔣君家世之盛才志之美且有尊祖反始之心使平居無事𨿽微執事之屬固願有以贊之今也不幸甫遭大故膺鬲摧裂神識荒迷言語動息不復自比於人𨿽欲彊文其言而文奚從生且蔣君之不鄙而有取於區區之文者非果以其能文也蓋以粗習聖賢之禮而不背乎倫紀焉耳方在衰絰之中茍使越禮忘哀飾琢辭說以媚夫人則人人將棄之矣而君何取焉𨿽然蔣君仕乎朝廷車轍之迹交乎四方今之還也必有時而重至斯境他日倘重至乎斯某或終防釋服當奉蕪陋之文請見於門下惟執事善爲我謝焉

答兪敬徳二首

前辱書千餘言愛僕何厚也望僕何尊也而自處則又何謙也足下僕所敬自處以謙而遺之厚且尊此宜在所欲答而未果者非不欲答不知所以答也僕於人不能翕然合亦不能判然離有問而對有呼而諾非吾類弗面也𨿽面弗語也是以人喜僕者恆少見憎者恆多足下不惟喜之又過愛之不徒愛之又過尊之是宜有取於僕也然尋繹足下之言而有取於僕者皆僕之所不取者也足下獨何爲耶自聖賢亡天下不幸離爲三四致義理者得其體爲事功者得其用文辭特其微者耳而致【闕】極爲尙不可數況其巨者乎僕竊不量其身之無似欲取聖賢而師之上將以不失天之所與次將以推其所與於斯人而患乎未能也足下之所見以爲善而取之者寧在此耶如取其微則今之名家者不爲鮮矣僕不足以累足下足下誠有幸於【闕】

之矣繼此有問其烏敢黙耶【多誤】

某鄙朴戅訥言行不能及古人器識不足以達時務然守其愚孑然莫與徒望望然髙顧遐視而不合於時此固流俗之所笑且訕士君子之所不敢自是者也今足下猥加禮貌枉書賜問某熟察書中之言意欲望之以

聖賢之道慇懃甚至某【闕】

矣𨿽少然握筆伸紙工爲文辭【闕】

好丰頥長髭言如轉丸步【闕】

爲

當世所喜者不可【闕】學彼皆自以爲出羣之才經世之具使聖賢可至則斯人是己而足下顧以歸諸某奚可哉自他人而言且不敢居況夫足下秉深達之識讜直之論可否於殿陛間其志信古忠正之士懇懇焉以愛君報國爲心者自宜藐視一世不入眼睫而有取於某此某之所未解也足下茍取其文乎則華言而少實者古多有矣未足以信某之爲人茍取其貌乎自孔子不能無失宰予況於某哉𨿽然足下殆取其志也取其志則某嘗妄有不遜之論矣某六七歲時初入學讀書見書冊中載聖賢名字或聖賢良相將形貌卽有願學之心每竊寸紙署其名與同軰諸學子拱揖而指麾之父兄𨿽加呵禁不止也旣而年十歲餘漸省事見當世奔走仕宦者不足道以爲聖賢之學可以自立外至者不足爲吾輕重也遂有慕乎道徳之心又四五年侍先人北遊濟上歷鄒魯之故墟覽周公孔子廟宅求七十子之遺迹問陋巷舞雩所在潛心靜慮驗其所得慨嘆以爲彼七十子者縱顏閔未可幾及其餘若樊遲冉求軰使學之同時豈皆讓之乎但今世無聖人出不得所依歸故不若爾迨今又五六年閱理滋多約心愈久始知古人未易卒至蓋其信道之心篤自治之法嚴故其所成近求之無遺行實用之有成功非近代虛名者比也某誠信其然故不自放於俗每興傷今崇古之思積之旣多發爲言語道政事必曰伊尹周公論道徳必曰孔孟顏閔寢而思者此數君子也坐而誦者此數君子也用心一入於此猶恐流於過髙如古狂人而不適於用是以深自制抑若中無絲毫學者見庸眾人猶且畏而卻避之況大賢魁儒如曽子子思孟子亙千載而特立者焉敢覬其萬一哉足下乃以某爲可庶幾而至此言一出惟恐流俗將以笑某者笑足下矣然足下無或怪其笑也孟子曰君子之所爲眾人固不之識屈原曰非俊疑傑庸態然也近有人聞某狂言輒頓足撫掌如聞怪聲且欲求瞷形貌果類古人否所親者以告某笑應之曰形貌與今人不異但心似古人耳所親者亦大笑要之此事不必與流俗爭但汲汲力求千載以上之人爲師以俟諸百世之下知不知不暇問也聞有無識者見足下應召爭論輒笑足下爲愚此殆與兒軰之見無異聖天子下詔達郡縣有志者上防以論天下利病唐宋以來常有之但今人不見便以爲怪此可嘆也有志者行事當洞達如日月所持旣定以此而始以此而終以此而富貴以此而貧賤憂喜禍福付之於天何必較哉某頗有見於此故對眾人不敢髮齒如癡人然又恐虛名無立久不敢與人往復感足下之愛且知受書沈思有觸於中不能自遏聊攄意一言五經之說實領至誨雪甚不可出余候相見盡談

答兪景文

惠書以先大人遺徳未傳於世而以銘文見屬辭气懇惻厚甚此固孝子仁人不忍死其親之美意然某之言豈足傳信後世哉古之傳世者𨿽不可勝舉而其大較皆豪傑之士道徳充溢於中事功見於當時爲天下所仰服故其餘言緒論之所及無意於傳而後世自傳之以其抑揚予奪爲人之賢否輕重有獲著其名於文章之籍者輒相誇賀以爲榮耀至於子孫猶倚借爲口實此皆以其人誠有可傳而然非特以其文也如範希文韓忠獻公程伯淳諸子其文辭固與人等耳後世傳而誦之而凢爲其所稱者因以炳著章明於天下豈非以其人之賢故耶使徒有文章而大者或不足若柳子厚劉禹錫及王介甫輩其身且不免爲世所詆議其所稱引贊譽之人欲望世人之盡信不亦難乎故善爲親圖者不在乎得可傳之文而在乎可傳之人其人傳文𨿽未至無害乎其傳也其文美矣而其人不掩焉縱美而不傳𨿽傳而不信祗足病其親夫奚補哉今足下慮親之名未著而欲傳之茍以其文則某非能文者茍以其人則某之無能別於眾人也審矣而望其信於今垂於後世何爲計之過而求聞之疏乎且世之風俗漓薄視今之文未論其工拙先舒紙尾覽官位爵秩故求文章者必於穹位隆爵之人幸而得假其名輒拜受以去不復問其中作何語蓋習使然也足下不於彼焉求而以某使誠美可傳亦將爲人所輕訕兾世俗之信且不能致而何望後世之傳乎使後世之人好尙與人異某他日於道或有所成文或有傳未可知也使亦類今人之爲見其素賤士其身且不能自傳而安能傳乎人耶𨿽然以位而傳者猶器以丹漆而美也杞梓之器固有待於丹漆之飾其飾旣亡而其美亦亡矣若夫金玉之器則不然其美天美也其貴天貴也人欲丹漆之且無所施而況有待於飾乎足下行義文學爲士子師於人不妄有所取而獨有取於某意者其相求於丹漆之外也歟此之謂以古人之道見處而非汲汲於流俗之信也然則某亦安敢猥謂見棄於流俗而不勉乎銘墓之文謹如足下之命其可傳耶其無足傳耶其信於今邪其傳之後世而信邪足下有以取之其必有以識之矣某何敢知焉

答兪子嚴二首

僕始者知吾兄能文未知吾兄之心今得吾兄書乃知吾兄之心果能稱其才也自宋亡以來八九十年風俗變壞延至於今日以滋加天下同然一律面異於心心異於口諂防以相容詭詐以相愚不知古人之道何用於今世也又不知古人倘在視今世爲何如也每深居沈念輒用慨嘆曷爲而見古人之遺風乎今吾子乃能數僕之過言而規正之嗟乎美矣吾子之心何其似古人也僕始爲此言誠苦於行役而云未知其過及吾兄言之乃知其不能無過也夫一言之失未甚也吾子巳不匿於心而規之使僕之過有甚於一言者吾子其能黙乎僕嘗患無從知己之失而陷於至愚今乃有望於吾子矣且吾兄在布衣中不忍欺其友已如此使有位於朝廷食人之祿其肯詭隨而爲防說以負其君乎使爲人臣者皆不負其君欲俗之不美得乎然則因吾子之言而稱之爲似古人未爲過也𨿽然古人之道非但如此而已也吾子其益務爲學而充乎其言有見於僕之失則望以爲僕告也𨿽不得友乎古人其尙何憾哉秋初辱以文見示微察吾兄意气願欵似非流俗之相紿誑者故略據意可否無所閟惜此朋友之義當然耳乃承惠書稱僕淳篤聰明不自髙大褒揚過實非所敢當又以僕知道最早而欲相師此尢非所敢聞也僕气質至愚於世事皆不曉達自少惟嗜讀書年十餘歳輒日坐一室不出門戶當理趣防心神融意暢𨿽戶外鐘皷鳴而風雨作不復覺也家苦兵藏書散軼無異書可覽又性鈍劣不善記憶所讀書曠月彌年卽忘不省加以疏率措慮不宻於書惟取其道理大意所在不復檢顧細微凡禮樂名物天官地理兵法釋老之籍皆不能存其端緒習靜旣久不能效時俗往復語言文飾之事不復能鳶肩羔膝卑聲詭笑曲身俯首稱誦人美而求其喜恱居則直情任意簡黙而已是以士君子見僕多不相合或哂僕爲愚或詆僕爲傲彼要非相知者亦僕之鄙有以致之也今吾兄不特不哂而詆之又從而禮下之至欲屈已相師一何意見之逺甚哉僕自度固非全愚亦非敢傲然謂之聞道則亦未也僕幼有志於道視顏閔輩所至以爲可勉而及於聖人之言未嘗不思之於心而試之於身器識頑薄未見有過人者何足爲吾兄師耶茍謂友道在乎相教誨則猶庶幾耳蓋聖人之大者上莫過於堯舜禹湯文武下莫加於周公孔子而此八聖人之言行文章具在六經故後之學聖人者捨六經無以爲也世之學者莫不學六經然不知所以爲學夫醫士之讀素問難經將取以治病也茍不達其意𨿽日誦之何益六經者亦學者之素問難經所以修身治人之書也今人誦之而不解其防與不誦何異哉故多誦而不思不如少誦而思之爲愈也思而不行不如不思而行之爲愈也人茍能發明六經者大之於天下國家小之於善一已直易易耳況文詞乎吾兄謂於心無所得而爲文未能盡所欲言經不熟之過也茍熟乎六經則於道無所疑道明則於天下之事無難言者何憂學之不成乎然僕觀乎世之人皆不能無憂而所憂止乎服不得華食不得丰祿位不得崇至於以學不逮古爲憂如吾兄者誠不多見也吾兄思僕之言尙少進焉茍所憂不已則樂自至矣人還索書屬有客不能多及

與友人

僕怠於爲學而闇於聞道所能者非古人之所急而所守者非流俗之所趨是以上無以合乎聖賢次而無以宜於當世固君子之所棄遺而褎然衣冠造吾門舉所疑以相質意蓋望其相啟發者是何所聞之過而求益之疏乎欲遜而不答則處賤也不敢拂盛意勉彊有言則理之曲折非言所能周疑之深固非言之所能釋又素拙訥無所通解縱言之而恐其難合也𨿽然足下欲聞者此理非求合一時之器試嘗言之而足下聽之可乎夫聖賢之言非一端也其言未嘗同其要未嘗不同其意未嘗同其理未始不同譬之五穀味不必同而同於可食江河水不必同而同於可飲意之所主或異則言亦從之學者不必彊而同之惟能識其意則理之從衡順逆鉅細顯微鹹可推而得矣中庸以智仁勇爲三達徳此言爲學之事以三者爲先非勇不足以進道故以勇繼仁智謂之達徳云者明其非隱僻怪誕不合中庸之行也若五常之徳曰仁曰義曰禮曰智曰信乃其得於天而修於己者言性之本體則不待言勇而勇固在其中矣今足下乃合二者而槪視之謂勇旣出於五常之外中庸不宜以爲達徳斷然疑之而不釋豈非泥其言而不探其意之過哉論性不必言勇猶盡性不必言禮義信之比也言仁而不及禮義與信豈以三者爲不美哉禮者履此者也義者宜此者也信者守此者也則三者不俟外求而至者也何獨至於勇而疑之乎且中庸之書首言中庸之不可能而以舜之知顏子之仁子路之勇實之蓋中庸𨿽不可能然茍得知者能察兩端而執其中仁者能服膺乎善而弗失勇者能彊毅自立而不回奚難能之有則勇者𨿽不系乎五常而五常資勇而後盡豈出於五性之外而不可謂之達徳乎聖人嘗以臧武仲之知公綽之不欲卞莊子之勇冉求之藝並言矣嘗以好仁好智好勇好剛好信並言矣此數者亦曷嘗在五常之目哉聖人發之則爲至理何可以詳略多寡較也故繇意而考言則天下無廢言考言而遺意則天下無至論學聖人者亦學其意而已足下茍求其辭以爲異則孰非可異者何爲擾擾焉發眾異於胸中而不究其所同哉然今之士學不謀道蓋久平居不復有相講說滋益之習獨奇自可乎【疑有誤】其所聞以爲賢者皆是也足下乃欲不自放𨿽不足疑之理不足問之人猶懇篤若此使果有卓然君子立於世寧有恥而不求其道者乎僕用是而知二三子之志矣語有之曰告我以過者吾之師也繼玆以往幸無隱於我如僕之愚尙將有聞焉況足下輩耶

答金景文

去年蒙賜書以先夫人墓銘爲屬私念執事學行爲人師文章恢恢乎有作者風所交多名士不鄙而有取於不腆之言其言似非偶然者嘗撰銘附上且求指擿蕪謬處見示迄今不聞一言相侑於僕將附者不達抑恐僕不能攺故掩防其闕而不言耶古道廢壞朋友務以虛辭相防恱不少欲規切其過輒自疑又恐觸人面談背議腹毀卒不敢發言此最大獘也僕獨學宜加懍懍而以弗獲聞已過爲懼幸有誹詆以爲不肖人則大喜之有刺譏文章疵病者則小喜之其意固出於見厚豈不喜哉執事篤古好道所存必與時俗人異趣恐尙以眾人處僕而不敢言故復云耳繼今茍有聞望無隱也吾郡聞人三百年來如黃巖杜淸獻公鄙邑葉信公學術事業著於國史其餘卓卓者數十人類非近世之士所及至於僕輩而言學於諸公之前眞可恥矣其敢向人說自以爲是乎凡今之稱引才藝以誇世俗者皆可恥者也然古事日逺後生無從知之流俗卑陋而莫之悟亦其所也僕近者嘗欲爲一書紀載前人行業使隱沒微晦之迹昭然布聞耀人耳目以爲州閭法式事在國史者已錄得數卷而不幸棄遺於太史者甚眾欲求其子孫而耆老淪亡無所考質每竊愧嘆夫人劬一世之力以成其身顯名譽於當世蓋選千萬而二三者也生乎其後者不能爲之發明以表揭其志義顧乃使之與庸夫恆人同於泯滅不亦違天道而負公義乎僕文采𨿽不足取然爲是而懼不自知其果不可也執筆憤悱旁求博討卒未有得執事年髙而多聞於嘉言舊事必能記憶幸詳數以教我府學赤城志並望見借當令人抄錄送還羅先生適縣誌不載其行惟云事見鄒諌議浩送董遵逸序及州學三先生祠記及秦少遊所作生祠記少遊文已得之三先生祠記學中必有煩令善書者錄示僕觀古豪傑之士居乎位必有益乎位居乎鄕必有益乎鄕如使因循乎眾人之中於事無所補則與眾人奚擇焉自京師歸又五年矣於聖賢之道未能有絲毫之補固已獲罪於君子矣欲成小書以贖前過執事以爲可否乎當今文學之士莫不砥礪才器以赴事功或聞此舉大笑其迂也非執事知我安所發吾言耶

答林嘉猷

昔在鄕閭嗜學之士妄見推譲挾防而遊吾門者無虛席焉尢以得吾子與鄭叔貞爲喜及以朝命來教山南士子眾多旦夕不少暇夙昔百事遺忘殆盡吾子與叔貞之容聲言笑時往來乎吾懷居二年吾子果來叔貞亦至於是彌一歳矣吾倡也而有和吾語也而有答吾疑也而或悟之吾憂也而或釋之吾喜怒之失中言行之違宜二子未嘗不有以匡我也豈特二子獲遂卒業於吾而喜哉吾所以離親去鄕食釡庾之祿於數千里之外而弗戚戚以思伈伈以慙以得吾子故也邇者私嘆吾子學業之進而怪其未嘗少言己志以爲豈誘掖之不至歟今乃忽辱長書浩乎其爲辭充乎其爲气推而求其志意所存可謂卓乎絕出者也聖賢學術不傳久矣學者卑陋不復知周公孔子之大方因陳襲腐自珍自誑少或有志斯事謹願者篤於守而不知推乎性命之原達乎政教之統疏俊者銳於言而不知本乎倫理之常踐乎禮義之實故顯而在位則不足以淑世約而在野則不足以淑人風俗日偸而治功難成禮樂淪壞而刑罰不措非以斯道不明故耶吾謬不自量其無能竊獨恥之而有志焉以智識之弗才气之弗勇世故縻之於外而疾疢災患紏纒之於內是以年日長而業不增空名日聞而徳行益乖每覽古之大賢君子蹈道立徳無所可悔者未嘗不自責且深悲也當一念之攻乎心以爲世茍有同志者吾必求而與之偕何幸吾子之所進乃能副吾之所望乎世人不能有見於斯道者非狂則惑耳狂則足己自放而不肯務學惑則賤己自畫而不敢爲學茍去是二患學之終身而不倦以止不盈以肆烏有無聞者哉吾子之所云幾矣所以自期者是矣世俗無以逾子之志矣然必曰必爲卿相諫官禦史而後可以行志則非也以人不知已從學事師爲當然而惡其譏病且亟與之辯亦非也君子之爲學事道而已道誠得也表世式民之具在是也尊主康國之術在是也傳後立教之本在是也世有知己者舉而授之大位斯道得行天下之福也而吾何加焉世無知己者委之畆蓬藋之中斯道不獲大行天下之無福也而吾何損焉故吾身之未爲聖賢君子也是吾之所當憂而所當自望者也𨿽言之無傷也舜何人也有爲者亦若是古之人有言之者顏子是也吾身之未爲公卿大夫豈吾之所當憂而自望哉𨿽無言可也言之則爲慕乎外不患無位患所以立孔子固戒之矣然則吾子之以道自期者吾之所望也以位自期者非吾之所望也當孔子之時公侯卿大夫何限顏子不得升斗之祿身不得暫立乎朝吾子以顏子爲得志乎以富貴於當時者爲得志乎以吾子之篤厚明敏固已無疑乎此所以云云者殆必有激而然耶流俗之疑多生於所希見天下不識從師學道之事蓋久彼見吾子二人者束書別家陵重山溯大川渉乎蛟鼉之淵寢乎虎豹之林而從迂拙無勢力者遊彼固不知吾子之心也宜其以吾子爲隱者也使子而從今世之顯人出政令擅權寵赫然爲人所畏服誇美者而學焉則人必無是言矣吾之迹類乎隠者而世遂謂子爲隱甚矣所從之不可不愼也𨿽然吾子何辯焉君子審乎在己者而已矣使吾與吾子學乎古者皆獨善自私之術而謂之忘世則彼之言當矣今吾與吾子非堯舜周孔之言弗存非修己淑人之事弗爲非推之四海而準埀之萬世而信者無以措吾思也而謂吾子爲隱其可乎其不可乎彼庸人者不知之君子必知之今之君子未知之後之君子必有知之者而吾子奚遽鬱鬱於是乎賢否本乎學而系乎已貴賤毀譽稟乎命而在乎人在己者吾修焉在人者吾聽之吾子無以鬱鬱爲也嗟夫天之生斯人其必有以處斯人使賢者生而以眾人處之不如不生賢之爲愈也天之愛民亦甚矣賢者之澤不遇於世亦久矣吾子其勉焉擴聖賢之道以善其身近之爲及物之政逺之爲傳後之書不能俱全亦可以一得吾自度無補於世幸而見遊吾門者之有成其喜豈特什百於今哉叔貞好學吾愛且望之不減吾子其以吾言爲然否也書辭皆佳余無所容吾言特以孟子相儗之說未善不敢受而有也能更之乃可爾

與陳敬齋

某往嵗嘗獲與進遂以拙稿就正焉荷先生不鄙夷之重以規戒之辭徳至渥也於心終不忘章末曰子將以予所言者爲戒以所防者自勵尙堅所守而懋學哉立志於至義之源行身乎大方之途沈潛遊詠於詩書六藝之文使自得於心而形諸事業其勉予也不淺其蘄予也不薄矣每一誦此未嘗不肅容斂袵戚戚然動於中而嘆曰先生之能以古道相箴也如是先生之好古也篤矣其非求聞於人而能自樹者乎又非能推錫類之心以惠夫人而不忍獨善者乎用心良厚矣及見所遺彥徳書則若有尢怨悲憤而未嘗釋然於奇孤不偶之嘆者何則僕𨿽不敏嘗奉教於嚴君聞君子之於學將有以擴充吾良知良能而復吾本然之量非由外鑠我也豈以自外至者爲榮辱哉故將舉世非之而不加懼舉世譽之而不加喜無他好譽人者豈必我知好毀人者又何足瑕疵我哉視彼蔑然者誠不足以塵吾抱怫吾思也若是室廬空虛而吉祥至止取之左右逢其源矣吁文所以載道也固當求其工不工不宜慮夫人知不知也信工矣質諸古人而無疑不利乎求庸何傷人茍不知吾奚歉吾將鉗吾喙而已耳使世無揚子云亦甘夫覆瓿耳大冶之鳴金識者未必以我爲妖也今有人焉談衮冕絺繡之美於布素之士詫易牙之味於藜莧脫粟之人不惟藐然其聽必將赩然而怒嘩然而駭矣否則反訾之而目爲妄人也𨿽然日月不以薄蝕廢其明江河不以旱澇爲盈縮篙師不以風濤之險捨其操舟農夫不以嵗歉而輟其耕菊芳乎秋松栢秀乎冬各適其所奚可以時之不偶而歉吾素志哉先生之愛僕也不稔烏敢以是言進嗟夫人以國士遇我我當以國士報之惟髙明者亮焉所願爲斯文盟主幸甚

與樓希仁

得西行書勝接面談逺甚信乎足下之辧於辭也文章𨿽小事人謂之能言僕初不知識及出道歷吳楚至齊魯與梁趙秦晉之人交聞人談論能言者聲和而音雅詞切而義明理約而不亂端多而不復聽之使人灑然不倦不能言者終日口喫喫不能達意雜亂滯澁如醉夣中語或故以蠻音俚說嘲哦噢噫使人意悶不樂然後悟文之美惡正類此讀司馬遷史記終日數卷不倦及覽禇少孫日者龜防等傳未終紙已欲棄去文豈易爲耶詞之美惡人之好惡系焉人之好惡世之傳否系焉而人以易爲之甚可笑也近見他人文數篇讀之漫不成句得其句意不能屬得其意辭不能馴正與楚粵間人僻處山谷不入中國者與之言【闕】果何人耶足下之文譬如趙人與梁人語聲音已不大相逺𨿽時或失口尙有趙音然終是能言者非喫喫不暢者比也然僕有一說能言與否固爲人之好惡又在審乎所言者何事韓非商鞅書正無與比然所言皆刑罰督責之術君子羞聽之揚雄文中子書𨿽儗古人不甚暢而所言多近道世猶有取焉豈非能言爲難而合乎道者尢難也耶僕固楚粵語者然頗嘗與中國人談喜足下相知聊一出口足下幸無笑其吶且戅也

與盧編修希魯

三月中嘗於河南鄭大防處畱書煩其寄達旣卽扶疾與二兒裏瘡登車四月七日至長安又半月至寶雞繇寶雞渡渭始入山歷棧道凡十日以閏月一日抵漢中離家至此一百二十四日水陸幾七千里防被國恩例得舟車與妻子輩幸免徒步之勞途中過虎牢崤函潼闗之壯瞻華嶽終南太白之秀觀周秦之故都弔賢君哲士之陵墓循漢祖就國之故道追惟一時俊傑奇謀雄烈令人慨然而思惻然而感忘乎所經之險所之之逺也第恨病餘才思拙澁不能悉見諸詠歌以發胸中之所蘊以是慚負古人耳初八日始到任山郡荒陋士人絕少生徒數十人聰明者不一二見又乏師儒五經亦無全者昧爽至昏黒嘵嘵從事授書攺課程僅如村學捨蒙童師如此而望道徳之修學業之增其可致耶以是恆自愧恐益無所聞知以副當世期待之意報聖主知遇之恩每一念及心腸爲熱流汗沾衣不知故人親友亦有爲吾慮此者乎水土暴惡男女有年三四十不能行步者大癭埀膺項間十人而伍初見大駭以爲怪物學徒中亦多有之見之令人畏避恐久居此將亦不免是病又頻年水災米與百物皆踴貴在此者八口方謀耕捨傍隙地種蔬菜與諸生糲飯談聖賢自修治人之道痛以禮義自繩約旣率己之頑惰又以化頑惰者使之知操身行世之大方孝親忠君之大節他日或有分寸之善及乎人庶可少塞無能之萬一但省事者寡言之𨿽切莫爲受之文辭更無可語者欲舉鄕裏士人作訓導臨紙自笑孰肯輕千里而相從於寂寞之際乎因復不果向時指授數人頗識端緒今復棄之而來譬如農夫棄美地而耕瘠土耕者勞而美地失其利然不敢怠不敢厭庶幾嵗晚有釜庾之獲少時志意無窮及今寥落未見所成毛髮已有變白气力羸倦無復壯夫之態重以旅寓乖離之思亂其心俯仰應接之勞疲其體其不足至乎君子之域也可知矣吾兄與文昭左民輩幸以古人自勉以利時及物爲己任俾孤陋者有所企效而取法焉此則區區之私願也四川請考秋試使者坐待幾兩月必欲俱行勢不可止殊悶悶無聊偶見便人略報一二

與陳用中

吾與足下同閭裏而始不相知或謂足下好學善記憶但習於俚俗謔語未磨礲以世務禮節耳吾以爲時俗騖利者多知慕學而好古者難得因與相見久之遂辟置家塾俾訓子弟蓋欲引足下於道徳之塗進乎善而去乎非僻也一二年果大異夙昔文辭亦蔚然可觀閭裏皆以爲然凡遊吾門者莫不樂稱焉及予以朝命教授漢中奔走四方徵召大懼無以誨學者因思足下交遊久學問有師法勝荒陋鄙儒不知句讀者逺甚欲以文書請爲訓導職或又謂足下好謔不變且不閒飭威儀辭令恐無以取適於上下吾又以爲足下當自能攺勵以進乎君子不可以小疵棄也遂舉而不疑已而足下果來而趙君希顏亦自蜀至同爲斯軄吾復奉命之蜀及數月而還言者多說足下遺闕甚者謂好誇伐多忌媢酒後發狂以言語侵人予竊駭焉黙存諸心未敢形於言也姑時以古人事譬說冀能悔悟遷善及予將之京師足下忽使酒發惡言與希顏悖且自諉甘爲小人而不辭吾於是爲之大駭行數百里猶驚嘆不能釋且自悲予徳薄言行無可則以至於斯也凡人之當爲君子而不可爲小人𨿽童昏無識里巷蚩蚩之氓亦知其宜然蓋有願爲君子而操守不力不幸陷於小人者矣未有願爲小人而能不爲小人之歸者也使足下在鄕黨爲小人不過禍一身耳今儼然衣冠爲大郡師食天子廩祿教士子數十輩不思自激昻悔過正己以率眾而曰我甘爲小人則此數十輩者何所師法而爲君子耶足下一爲小人而使此數十輩皆陷溺焉不亦可悲哉此吾所以駭且嘆也且吾數千里相招者以君子望足下也足下不逺數千里而來者吾意其非爲升斗之祿也非以一訓導之名可以榮身與家也蓋亦欲學所未能進所未知以求爲君子云爾今而不自簡飭肆口放言以侮老成詈同列悻悻洸洸自矢爲小人足下豈端爲小人而走數千里爲一訓導哉人心之深微隱宻者不易測識而其大略亦易見言溫而有理與人交恭遜而下人不妄不詐不茍取不茍訾好學不倦不自誇伐吾𨿽未能必其爲君子而必君子之徒也乖戾而好忿疾自以爲才伐己而侮人言無可愛行無可喜陰詭僻違使人惡見而厭視𨿽未必其爲小人而必小人之徒也審斯二者則足下所趨之塗可知矣夫人不亟悟亟攺而復褰裳疾趨以小人爲的而復自以爲是譬猶李赤之遭厠鬼面已陷不潔矣而後諱人之言以圊混爲鈞天帝居吾恐其終不免爲小人也𨿽然天下學者亦眾矣求如足下之燭義理善記誦於學多所通解豈可多致哉吾安知其遂不攺而眞爲小人之歸也使遽以小人處足下則予之言不宜出矣念足下有能攺之資而欲足下之攺也故不能無言足下欲爲君子爲小人皆自今日始其深思之

與郭士淵論文

吾郡之文闕有間矣僕行四方每見郡人詞令可觀者卽喜況能文者乎是以自見吾兄心洋洋如有所得爲加安而食爲加防非勉彊而然也樂善之誠天性然也繼而又承寄以林君公輔之文且教僕曰試評其可否焉僕昔聞吾兄言固知林君之賢及展而讀之黙而味之其思淵以長其辭辯以達不覺叩幾三嘆反復玩繹遂至夜深乖離旅寓之思爲之頓消而沈伏郁抑之气勃然奮起信乎斯文之可以恱人而吾郡之秀不可及也僕不才自居金華太史公之門當世士大夫多獲見之矣凡能文有名者皆得而觀之矣至誦其文而使僕喜愜無所遺恨者不數人豈僕識見鄙劣使然哉亦作者鮮臻其極故也太史公嘗與僕言而以爲嗟嘆蓋斯文之在人如造化之於物嵗異而日新多態而善變使人觀之而不厭用之而無窮不失榮悴消長之常理乃足爲文而世之人多不能與此樂蹇澁者以艱言短語爲奇好平易者以腐熟冗長爲美或采摭異書怪說以爲多聞或蹈襲庸談俚論以爲易曉而不知文之美初不在是也古之名世者具可見矣以僕言之秦漢以下大率多記載講論之文耳求如古之立言者未之多有也聖人之言不可及上足以發天地之心次足以道性命之源陳治亂之理而可法於天下後世埀之愈久而無獘是故謂之經立言者必如經而後可而秦漢以下無有焉然而猶足以名世者其道𨿽未至而其言文人好其文故傳其言𨿽不文而於道有明焉人以其明道故亦傳二者俱至者其傳無疑也二者俱不至者其不傳亦無疑也以僕觀於今之人求其成文而可誦者且不易得況望其明道乎僕所以見吾兄與林君之文而喜者良以此也自古國家之興功崇而績偉政舉而教行天恐其或失墜也必生博特英達之士執筆而書之所望於將來者非兄與公輔輩而誰乎此非僕私於同郡而言𨿽太史公亦深望焉更爲謝林君加意問學以法六經爲務倘有所得卽以見教僕之幾當不一叩而已也

與舒君

舒君足下某在鄕黨時嘗接奉川朋友輒知足下名斯時新自京師歸湖海間人物可數慨然發不得見之嘆𨿽未一識足下然已久存乎心而著乎目矣昔有人在京師以足下文見示且道足下材質甚美撫誦彌日恍然如聨席交辭神防意領不知相隔千里而限以二江也僕自十五六從先君學經讀古人文字頗思究其端緒然竊病今人與古不類自宋中世以下文未嘗敢觀時有所得私述而陰藏之恥以示人及遊京師始出謁太史公公一見輒曰子吾徒人也遂送至弟子籍中繇是日獲聞所未聞然後知斯道如此而今人之得者果非也蓋文與道相表裏不可勉而爲道者气之君气者文之帥也道明則气昌气昌則辭達文者辭達而已矣然辭豈易達哉六經孔孟道明而辭達者也自漢而來二千年中作者𨿽有之求其辭達蓋已少見況知道乎夫所謂達者如決江河而注之海不勞餘力順流直趨終焉萬里勢之所觸裂山轉石襄陵蕩壑鼓之如雷霆蒸之如煙雲登之如太空攢之如綺縠廻旋曲折抑揚噴伏而不見艱難辛苦之態必至於極而後止此其所以爲達也而豈易哉漢之司馬遷賈誼其辭似可謂之達矣若揚雄則未也唐之韓愈栁子厚宋之歐陽修蘇軾曾鞏其辭似可謂之達矣若李觀樊宗師黃庭堅之徒則未也於道則又難言也嗟乎此豈可與昧者語哉今之世不幸斯事廢缺賴太史公起而振之一代之文粲然始完人以爲公一儒者於世何所預而不知公之有功於斯世者至大也譬猶星辰之於天須眉之於人初無所預然而有之則天象修而人形妍無則晝夜乖舛而容儀陋劣矣蓋公之文一本乎道徳而气足以暢之當其發難折辯紆余反覆雄毅博雅而不深質而不淺擊刺交前弧弩皆發觀者駭失色徐而察之則固從容閒暇如無事時而不失揖譲進退之禮此公之所以服四方之士而有誘民導俗之功者也某之獲見知於公者又何幸哉足下太學一諸生能自防於千人之中以得公之稱譽可謂有過人之材矣公未嘗易稱人也公待人𨿽極防和茍非其材一言不加許僕不肖猥防公之奬引以爲教𨿽自知不足以當之而心亦私自幸非幸公之稱以爲足也幸不棄於大賢君子庶幾可勉以入於道耳每患防亂之餘英俊寡鮮求其人友之以俱而不可遇故屬心於足下也亦欲相講說以同進於道耳僕性愚憨竊以爲古人之言有是有非是其是而非其非乃爲得之若以古人爲皆然則不可也識者殊少未免爲俗人所笑今足下乃病陸士衡文賦淺狹而有作竊窺敍述大意甚美士衡於道未有知所賦者特當時相尙之文固有志者所不讓足下病之誠宜第其中有不易之論如曰謝朝花於己披啟夕秀於未振又曰怵他人之我先彼未爲無見但立志有非前人之意乃不然耳然其言之善者亦不可不取世人或不察其立辭之說而徒取其所謂襲凡蹈故綴緝成篇者使論誦之盡气率不得其句則不知士衡之論故也故繼以爲告足下幸有以教僕僕亦不敢虛辱𨿽然吾儕之於文辭當法六經區區士衡又惡足置齒牙間哉

與錢克溫

兩年來不獲承候起居每思巾山之防爲之悵然吾兄雅士當爲造物所佑而亦坎坷如此殆未易識正宜順處耳僕奉親還謹畱此爲別

遜志齋集卷十一

欽定四庫全書

遜志齋集卷十二

明方孝孺撰序

周禮考次目錄序

周室旣衰聖人之經皆見棄於諸侯而周禮獨爲諸侯之所惡故周禮未歷秦火而先亡吏將舞法而爲姦必藏其法俾民不得見使家有其法而人通其意吏安得而舞之周之制度詳矣嚴上下之分謹朝聘之禮而定其誅賞教民以道使民以義卹鄰而尊上此尢戰國諸侯之所深惡而不忍聞者也故去其籍爲尢甚今之所傳者蓋出於諸侯毀黜之餘而成於漢儒之所補非周之全書也是以略於大而詳於細煩碎不急之職多而經世淑民之政少周公之意不若是防也其章明切要者以不合於諸侯見削而不闗政治之得失者僅之獲存然亦紛亂失序錯雜而不可省書之周官言六卿之職美矣冢宰者治之所從出也宗伯典禮司馬主兵司寇掌禁司空掌土皆聽於冢宰者也冢宰治之本天下之大政宜見於冢宰今周禮列於冢宰之下者預政之臣不過數人而六十屬皆庖防之賤事攻醫制服之淺技夫王之膳服固冢宰之所宜知然以是實冢宰之職則陋且防矣此必非周公之意司徒以五典施教其爲事至重不宜復預他事也而自鄕師以下近於教者止十二屬其餘皆春秋二官之事而冬官爲最多蓋定其序者不知地官在乎主教而以土官之事屬之土地冬官職也何與乎教教之大法及冢宰之大政皆已亡矣其不亡者間見於他官司馬司冦纂入者甚眾惟宗伯稍存多爲他官所掠而禮之系乎邦國者亦亡其亡者皆諸侯之所惡而去者也而其失序者漢儒之謬也余喜讀周禮憂周公之心不明於後世以書周公之言爲準考六卿之屬更次之自宗伯歸於冢宰者五自司馬歸者三自司冦歸者二合宮正以下爲五曰宮正歸以司徒之舍曰膳夫曰醫師曰內宰曰司農曰典婦功曰內司服附於冢宰之左重變古也司徒去其非教事者八十存者四以司馬之諸子訓方氏匡人撢人司冦之掌交歸焉宗伯自司徒歸者十自司馬歸者十有九自司冦歸者十有二司馬之存者三十有一司冦之存者二十有三而以司徒之司虣司稽司救調人歸焉於是取土地之事財賦之則在司徒者五十有五在司馬者八在司冦者十有三爲司空土地不可無治之之道也故有載師閭師縣師均人治民無法不可以治地也故有遂人遂師遂大夫縣正鄙師鄼長裏宰鄰長旅師稍人委人土均樹藝地之所宜先也故有艸人焉有稻人焉有司稼焉地圖方誌王者所宜知也故有土訓誦訓山林川澤地之寶也故有澤虞有川衡金玉錫石角羽荼炭染艸葛蜃山澤之所產也故各有主之者以致其用苑囿塲圃鳥獸艸木所萃也故有迹人囿人塲人谷粟土地所入守之宜有制也故有廩人倉人民者土地之本不可無卹也故有遺人以振其凶荒財用者生於地而取之有節故市有司防有人肆有長賈有師泉有府質人胥師司門司闗職方土方懷方合方形方山師川師邍師所以辯土地而致珍異也故自司馬而歸焉達道路除不蠲有野廬氏蠟氏掌害稼者有雍氏掌水禁有萍氏除毒防猛鳥獸蠧物鼃黽有氏庶氏穴氏翨氏硩簇氏翦氏赤叐氏蟈氏壺涿氏庭氏攻禾殺艸有柞氏薙氏亦皆司空之事也故自司寇歸焉六卿之屬由是復其始其不能皆六十者亡者眾也而亦不必以六十爲率也卿之所掌有小大其事有煩簡奚必皆止於六十乎謂六十者漢儒之言也非周公制也周公之典孔子嘗學焉今之存者此書爾學者宜盡心而不敢忽安可疑其有未至乎然余非疑周公之經也求周公之意而不得故辯其失以求合於周公之意而後已也夫茍能合周公之意則余何敢避亂經之名而不爲哉

武王戒書序

武王戒書見於大戴禮太公金匱陰謀者凡三十三章古文闕有間矣學者考信惟在乎六經然虞夏商周之遺事善言出乎六經之外而可信不誣者多矣湯之盤銘不載於商書而曾子稱之與經並傳爲訓萬世政典不列於百篇文目而言爲人所傳誦遂爲夏書之首六經𨿽不可附益然先生之微言訓安可偏廢哉予悲乎是書者太公受之古先聖王而傳之武王武王銘於用器以戒其身且及其子孫其言之善者與詩書要義何以異焉學者以非經而外之非惑夫因爲注釋其意以示來者蓋聖人之言譬之方書而天下之學道者皆被疾之人也有志於養生𨿽單方曲伎出閭巷之所傳或足以延年茍爲無志𨿽授以龍宮之祕藏亦多死於國醫之手然則書豈有工拙哉顧用之何如耳世不善用則六經千載爲空言傳得其人得此書而用之亦可以保身治國矣

篆書考正辯僞序

由古以之今存乎勢援今以反古存乎人天下之勢捨厚而趨薄捨謹而爲慢捨難成而爲易習如水之下流滔滔汨汨不至於極不止非有篤志卓識者不能知其不善而亟反之幸有一人知其不善矣自非達而在乎位亦不能奪舉世之所嗜而挽之復乎古是以二帝三王之禮樂政教遺文舊俗歷數千年以至於今時易世遷幾至於不可復者豈無豪傑之士生乎其間而欲正之哉獨智不足以啟羣惑言之者一而誹笑之者千萬𨿽欲回流俗之勢而不能也六書於民用最切而其變爲最甚自篆而爲分自分而爲行艸日趨簡易輕涉流蕩而無法使古人復生而視今之字必將駭而驚嘆而人顧鮮有以知其非者間有好古之士知之而力不足以制已然之勢不過著之於書以發其所得自漢許叔重說文以來著書之存於世者𨿽有精粗詳略之殊而其用志深逺終非流俗所及然世之知而好之者已難乎其人好而能通其意考其得失補其未備而羽翼之者宜乎其尢難也寧海方塘先生王君仲方自少篤志古學至老不倦嘗病俗字之亂眞害正本諸古以正末流之失作文字考正辯僞之書以示學者其言皆有徵據不爲臆說使人人因其言而求許氏說文以探古人制作之初意引天下以復乎古寧有禦之者乎𨿽然文字之學蓋學者之一事耳天下所以治亂存亡者不專在是也井牧變而民無定志比閭族黨變而鄕無善俗搜狩狝苖之法變而國費於養兵讀律飲射之法變而官疲於聽訟其大者如封建學校其小者如名物衣冠其異於篆之行艸者曾幾何哉予嘗妄欲爲一書以正訛解惑而未之遂先生之父祕書公以博學多識爲元聞人其所受而知者蓋非特字學而已茍有大於此者論次成書以補六經之遺缺洗百世之陋習豈非學者之所望乎予庶幾預聞之

基命錄序

智力或可以取天下而不足以守天下法術或可以縻當世而不足以傳無窮有以取之而不知守成之具慮止乎旦夕而不爲久逺之圖爲己則難以言智爲民則難以言仁夫豈善爲天下計者哉商周聖王捨智力而不用而必本乎仁義捨法術而不恃而必養民以道徳積之以奕世之勛勞借之以數百年之忠厚聖人之才爲億兆所戴其心猶凜然若不能當天之心行民之所願除民之所惡惟恐有所弗及旣受命於天矣而所以保其命者益謹而弗懈其傳序之逺也豈不宜哉後之人主祖宗積累之素旣不若古之人取之以僥幸而欲守之以智力縻之以權詐而欲傳之以法術此秦隋以來之君所以隕性僨國者相屬也數千年間庶幾知商周聖王之用心者惟漢髙文二帝唐神堯文皇宋之太祖太宗爲然此三代之君或奮起隴畝或階一官而得天位其初積累之舊未能過於秦隋也特以知守成之難不敢用其智力而參以仁義知傳世之不易不敢恃法術以爲治而放於道徳所以培植邦本而維持國勢者有其具故民心歸之而天命集焉迹其所爲𨿽未及三代之懿然寛大豈弟之政行而苛刻慘薄之風息皆能變愁苦爲歡欣易凋耗爲富庶子孫黎民受其利者數百年夫豈偶然也哉蓋先祖有以啟之於前創業之主又能承之以徳而爲天所眷者商周是也上世無可慿之澤而創業之主能事天養民以永國家之命者漢唐宋是也俱無焉者秦隋以防享祚不長者皆是也夫處乎百代之下而必欲比迹商周之盛弗可致矣然則漢唐宋得民永命之由庸非後王之所當考法者乎予是以掇其大要論著其事爲帝王基命錄非曰可以究天人相與之原然願國家之長治以利生民於無窮固亦仁人志士之所取也夫

蜀鑑序

宋端平中昭武李文子嘗仕於蜀搜擇史傳自秦取南鄭至宋平孟昶上下千二百年事之系乎蜀者爲書十卷凡國統之離合地勢之險易賢才之盛衰攻守之得失與夫忠順致福之效逆亂取禍之原莫不畢舉而詳之名曰蜀鑑殿下受封玆土旣篤志二帝三王之典以明道立徳復縱觀史防攷論臧否以爲勸戒暇日覽是書而有取焉俾臣序之將重鋟而傳於世臣惟流峙不易者山川之形也變遷靡常者古今之事也形勢得之而後固事變得之而後安君不得之則無以守其國臣不得之則無以守其身者萬世當行之道也蜀之形勢天下之險莫先焉然惟有道者處之行仁義之政盡忠順之禮維持人心之具膠結而不可解防範外患之方鞏固而不可陵則山若爲之益髙江若爲之彌深闗門不加譏呵而眾庶樂業福祥自至茍不循道上無以得乎君下無以宜乎民而欲恃江山以爲守其果足恃乎是非成敗之已然者槪可見於此書矣恭惟殿下之國甫五載寛大仁厚之政洽乎夷蠻忠孝愼恭之徳聞於四方不怒而羣臣知恥不殺而萬民畏威固已超乎千載之表尙何俟此書以爲鑑抑書之意亦何俟臣之言而後明哉然聖智之慮不止於善一身安一時而必欲埀法子孫黎民以傳示後世夫後世至逺也子孫黎民至眾也欲至逺與至眾者皆若殿下之心以保邦家於無窮則示之以往古之鑑非過也而臣承命而有言焉𨿽自知其過而亦不敢辭也

蜀漢本末序

事固有晦塞於一時而較著於後世者時之人以爲貴後之論者或賤之私媢者之所毀大賢君子或尊之蓋愛惡取捨出乎恆情者或汨於流俗之見或於彊弱之勢或以事功成敗爲賢否是以往往不能合乎大公及夫時世逺而愛惡銷大賢君子作而正論起鄙夫憸人卑陋嵬瑣之說譬如白日出而魑魅亡嚴霜降而防虺蟄自無所容於天地之間而是非正僞粲然昭布於萬世是豈人爲也哉斯理之在人心窮宇宙而不可磨滅者天之道也天道必久而後定固有必然者矣當東漢之季曹操以螟蟊之智陰賊國命而竊其權黙授其子俾行僣奪其爲事至穢其爲迹至暴當是之時昭烈孔明以雄才大義引旣絕之緒而續之有汛掃海宇攘除姦凶之心使漢祚未訖昭烈優於光武而孔明之英傑豈止致主於二漢之隆而已哉固將紹三代遺統巍乎軼出百王之表而未知所止也彼陳壽不足以識之顧扶彼而抑此義夫志士爲之憤郁者數百嵗及子朱子出而筆削綱目之書然後有以合乎天道而當乎人心正統尊而僣亂詘有功於人極甚大近世信都趙氏復因之而取自昭烈之生至於帝禪之亡若千年之事廣其未備之文參其至當之論別爲一書曰蜀漢本末賢君良輔之謀謨忠臣孝子之气節斷斷乎其可徵而朱子綱目之防至是愈白於後世蜀王殿下撫國之暇覽而恱之命重刻之以示學者而俾臣序其意夫昭烈之仁厚孔明之忠順固可以爲君臣師表而蔣琬費禕董允之治國闗張趙雲之用兵與夫諸葛氏之有瞻尙闗氏之有彛張氏趙氏之有遵曁廣推其所由來昭烈孔明之事蓋有出乎區區功業之外成敗之表者非王之信古知道樂善不倦其孰能知之深而愛之篤也哉然則是書之刻王非爲一國計也其爲天下計也夫非爲一時計也其爲萬世計也夫

自警編序

徳茍可以爲法不必出乎古也言茍不違乎道不必見於經也孔子於近世亟稱左丘明而舉周任南人之言以示學者是曷嘗見諸經而援於古哉時之相去也不逺則慕之者切從之也必易教莫善於是也三代以下風俗美而賢才多莫東漢與宋若而言行之懿庶幾乎古者惟宋則然而漢不及焉宋季之士嘗輯爲自警編賢王治蜀於經藝之餘覽而甚嘉之蘊焉爲寛仁之徳施焉爲淸淨之政充之爲精博之學發之爲雄厚之文旣已無愧於宋之大儒矣而心猶欿然若有慕焉而尙以未能化今之士皆若宋之君子爲憾於是徧布是書於天下將與人人共之夫王豈不欲以古聖人之經爲教哉而先之以近世之言行者蓋亦孔子之意也嗚呼觀萬物而知造化之神觀賢才而知國家之政考乎言行而俗之美惡人之賢否可得而見矣聖天子方隆三代之治欲復三代必於宋乎始然則是書之傳於聖化將有助焉豈特多士之幸也哉

仕學規範序

所貴乎盛隆之世者非特以土宇之廣也非特以武備之彊貨財之富也風俗淳美而賢士眾多禮義修明而綱常昭布上而朝廷下而閭巷公卿大夫之政事謀猷韋布之士之論議著述藹然一出於正其推行於當時者旣足以導善遏邪而遺言緒論之傳使數百年之後聞者爲之感慕太息而不能已若詩之大小雅周召二南作者非一人言者非一事而其根據義理忠厚光大埀之萬世而無獘是奚爲而致此哉道徳成於上教化行於下漸漬薫蒸而咸有自得之妙是以若斯之盛也繼周而治者惟漢唐曁宋而國之廣大富彊皆不及焉然求其可以配周而無愧者則不在乎彼而在乎此也宋自太祖立國育才善俗之意固已美矣後嗣相承以禮義遇下以寛大養民誠心惻怛上通於天天錫佑之俊哲軰出三百年間道術大章於天下𨿽周之隆莫得而尙焉其時大小之臣材技或有不足而忠厚常有餘事功或有不舉而論議不少貶著書立言以羽翼聖人之經者旣皆名世而可傳而編輯會稡眾人之說以成書者亦非漢唐所能及其最有益於世者若小學書近思辯志二錄已大行於時其次若自警編仕學規範之類亦班班爲人所稱誦賢王殿下治蜀盛徳奧學追蹤千古嘉言善政尙友百王深有慕於宋之賢者以爲皇明創業超越漢唐之上復法宋以爲治則成周不難侔矣旣重刻自警編以訓國人復取仕學規範將刻以傳示好學者有教命臣爲序昔漢河間王修學好古從民得善書皆經傳說記七十子之徒所論立毛氏詩左氏春秋博士則表章古書以輔助朝廷之教化固王者事也歟爲治之道禁之以法不若諭之以言諭以善言不若以前人之言化之爲易入也由宋迨今百餘載之近今之天下猶宋之天下今之人亦宋之人也以宋人之言而化今之人烏有不從者哉使仕與學者於此書之防有得焉變澆爲淳攺薄爲厚以誠意正心爲學以忠厚惇篤爲行以敬恭事君以平恕臨民則宋之舊俗可復而俊哲之出當與宋同其盛矣賢王之所望於天下者寧不在玆乎臣不敏敢以是爲多士告書凢若干捲奉川張鎡時可編次其詳本序已備故弗著特推論其世云

宗忠簡公奏防序

國之廢興存亡蓋天也而有人事焉由其已然之迹而觀之人謀之從違事變之得失皆如預定而不可易者人力若奚所用自其未成之始而論之成敗禍福之機待人而發豈皆出於天命哉故善爲天下者盡人事以回天道不善者委天命以怠人事田單齊之壯士用一邑瘡殘之民復七十餘城不數月之間諸葛孔明以王者之佐驅全蜀之眾欲取中原之尺寸終其身而不能遂非特天命也人事之難易固不同也率赤子以救父兄疾呼而可集說途之人使拯其鄰於難𨿽善其辭令有所不從賢者能勉人以其所樂爲不能彊人以所難勉單之用齊人人皆有亡國防家之憤而自爲戰故其成功也易孔明之時人知有曹氏不知漢徳久矣孔明徒欲以忠義激之安能必其從已乎宋敗於金而不復中興人以爲天命而不知人事失其機故也張浚趙鼎可謂天下之賢相而韓世忠嶽飛劉錡之徒亦一時之將材髙宗𨿽庸懦豈遽出法章下哉然而沮撓而不足成事者以其初不用宗忠簡公之言耳徽欽之亡在乎兵不足戰而忠簡公旣入都城百萬之兵立具爭欲爲之致死忠簡之賢固足以得眾而斯民戴宋之心亦安可誣哉當是時也正田單復齊之機而忠簡公孔明之流亞也使髙宗能用其防公少延數歳未死則覆沒之地可汛掃而平中原羣盜可防而獻諸太廟豈有蹙國事讐之辱哉失此不聽至於竄伏東南而欲圖之則民心之亡宋亦已逺矣是以終不能有所成非特秦檜湯思退之罪也人無勇怯惟其所用乘其方銳而用之中人皆可爲壯夫及其气衰志懾𨿽烏獲亦投劍而卻顧公之拳拳欲髙宗都汴者欲用天下之銳气以復讐雪恥而髙宗信小人畏避之謀棄不復聽而公亦死矣斯豈天命使然耶實人爲之不盡也公沒今三百餘年而請髙宗還汴之防二十有四不盡載於史氏其九世諸孫濬錄藏於家而屬予序之公忠義著於後世不待防而後見防之所著不待言而後明然世皆知宋之不復振由於秦檜之相而不知始於不用公之言余是以具論之使知防之不從實宋室之所由分也

壽親養老新書序

賢王治蜀徳政旣修國內乂安羣臣有奉壽親養老新書以進者覽之終捲嘆曰予以君親之恩居萬民之上思有以佐吾民養其親而未能是書也庶幾可以佐吾民乎乃命工刻之而摹本以傳且教命臣序其首臣拜手言曰化民厚俗之事非一端其要道惟在乎孝而已以孝教民者豈能家諭而戶說哉其要道在乎率之以躬訓之以書而已若西伯之事王季所謂率之也若有虞之敷五教所謂訓之也率之有未至則訓之有所不行訓之有未詳則𨿽率之而民不知所從惟王純孝至性本乎天錫臨國以來心慕闕庭祗愼愛敬動必由禮問安之使踵相接以孝率民可謂至矣復慮未有以擴民之也旣摹印孝經頒於境內玆復繼以此書扶衰防患之具道志怡神之說咸備載而無遺其於訓民又何其盛哉將見數千里之內無凍餒之老而人人無夭折之患矣且臣聞之上古之世陰陽太和風雨時若疵癘不作疾疫不興人民皆登乎上壽此蓋有以致之而非特方術之效也王濬明聖學徳純化孚駸駸乎可與古哲王比烈矣陶含生之類於仁壽之域而九疇以敍其亦有出於此書之表者乎臣尙將與斯民同樂之書凡四卷元鄒鉉所編次皆因之而無增益取諸人以爲善之意於此可見

蒲鞭詩序

天道之災祥不可預推也觀於日月星辰之行則可定焉國祚之舒促不可預稽也觀於處尊位者之徳則可徴焉人君者下民之天也冑之貴天之日星也光耀不失其常行度不愆其序天之化工寧有不成者乎傳稱成周卜世之符嘗疑其說類乎巫史及觀詩至麟趾然後知其永命之由在是也夫以子姓宗族之眾仁厚之徳皆若麟然至和之所薫蒸大順之所霑洽所以導迎天命於防防之中而固國家之基祚者可謂盛矣其享年之永不亦宜乎國朝有天下大建親藩布列海內仁厚如周之公子者蓋不乏人臣以所見言之若蜀王殿下之徳誠曠千載而獨立配聖哲而無愧者也殿下慈恕寛和出於天性體道稽古日新於學羣臣有過未嘗有忿疾之容有所不及專爲掩覆恥形於言叱吒不施鞭朴不加而政修事舉仁聞震於遐外每論古人之政遇以苛察彊斷爲能者深以爲非而於寛大篤厚之化欣然有契於衷嘗取漢劉文饒事制蒲爲鞭以諭意然亦未嘗用也嗚呼其可謂盛徳也已矣防臣承召來朝特以頒示縉紳聚觀欣喜嘆嗟咸爲歌詩以頌之蓋刑罰之用貴乎當不貴乎重徳盛而善用法者鞭朴之威過於鈇鉞不善用之𨿽傷饑肉潰肢體而民無所懲文饒始爲郡守能以徳爲政用薄罰以示辱猶爲福祿所綏史防所嘉況勢位之尊道徳之懿過文饒萬萬設示辱之具而不用者乎將見一國傳之天下效之百世師之廉恥之俗興禮義之化流天人之心恱而子孫黎民受其賜於無窮矣然則是詩之作其亦周南麟趾之類也夫其亦可爲皇明比隆成周之徴也夫

宋學士續文粹序

可名之功眾人知之難名之功君子知之至於不見其功而天下陰受其利者此非聖賢之徒不能知也周之積累舊矣由太王傳數世以及於武王用八百諸侯之助而始克商夫豈一人之徳一日之功也哉而孟子歸諸太公伯夷二老以爲二老者天下之父也天下之父旣歸之其子安往信是言也則武王之武可不用而周徒以致人望而王孟子之言不幾於過乎然事固有立乎此而應乎彼者山嶽出云而霖雨被四海人以爲霖雨之澤也而不知本於山嶽之助賢人鉅儒之於國家不必有赫然之功而其及物常在乎事爲之外謂天下果興於斯人眾人未必知而信之然欲天下之安定非斯人亦莫之能也髙祖之於子房世祖之於卓茂搴旗斬將不與焉而尊禮在羣臣之上蓋其道徳可以訓暴革姦智謀可以開惑定事言論風采信於人而傳於世也久矣吾從而尊禮之則其所化服豈特事功之淺乎當元之衰國朝之始興也地大兵彊據名號以雄視中國者十餘人皆莫能得士太祖髙皇帝定都金陵獨能聘致太史金華公而賔禮之公始見上上問以取天下大計公以不殺對上甚喜俾授太子經每詢以治道公未嘗不以仁義爲言是時羣雄多嗜殺好貨獨上禦軍有法命將徵討戒以勿殺所至民歡樂之識者已謂天下不足平及海內平定上方稽古以新一代之耳目正彛倫復衣冠制禮樂立學校凡先王之典多講行之而太史公實與其事在翰林爲學士中嘗爲國子司業晚爲承防先後二十年以道徳輔導皇太子聖徳寛大仁明而天下歸心愛戴稱頌洋洋者公之功居多海外殊絕罕至之國朝貢之使接於國門至必問公起居安否購公文集以歸日本至摹刻傳誦於其境內而近則朝廷逺則窮山陋邑婦人稚子皆知公爲盛徳君子聞其名見其文未有不咨嗟敬愛者公修身於戶庭之間而姓字播於千萬里之外蠻夷異類皆知尊慕之使中國之美傳於無極其功蓋大矣而當時之人未必能名其爲功此公所以爲盛與公之學博而知要其徳粹然與世無競而端介之气充養有道不爲利害所移蓋仁人長者之風不見於世久矣乃於公而見之天之遺斯世不亦厚乎惜夫世未獲盡被公之澤而公遽以疾終竊嘗嘆天下知愛公文而不能盡得其意且不能盡觀也以爲公昔無恙時嘗擇舊文爲文粹以傳矣因復與同門友浦陽鄭楷叔度等取自仕國朝以來所作復選錄爲十卷名曰續文粹以傳於學者嗚呼斯文也公之所爲𨿽可以傳世而不足以盡公之爲人也後有賢者考論國朝之所由興而追惟徳業之盛以歌詠太平之治於無窮太史公之功庶幾可白於後世乎公諱濓字景濓金華人

劉樗園先生文集序

學術視教化爲盛衰文章與學術相表裏豪傑之士固不待教化而後知也然先生所以孜孜焉先之而不敢忽者以爲天下之人不能皆生而有聞明吾教於天下使過者抑而就中不及者企而求至道徳旣一則萬事畢治矣當周盛時微而閭巷之人逺而產乎遐方絕域肆口所成皆合乎仁義之防及其已久而衰著書之士以千百計𨿽不能皆槪乎道而宏博深咸有所自得辟諸黍稷稻粱𨿽爲味不同而皆可以醉飽未嘗假竊剽襲浮談虛言如後世文士之爲也自周以來教化詳明得先王之意者莫如宋故宋之學術最爲近古大儒碩生旣皆深明乎道徳性命之理逺追孔孟之迹而與之爲徒其他以文辭馳於時者亦皆根據六藝理精而防逺气盛而說詳各有所承傳而不肯妄相沿踵蓋教化使然也有元百年之間宋之遺政銷滅殆盡士之能言者不爲不多辭采音節不爲不工及觀其所至不過攘取舊說以爲言求其學術之所自得豈惟不及宋之名世者哉凡生於其時及見宋之遺風者自以爲不可及也寧海在宋特爲詩書文物之邑去南渡國都爲近故士之顯聞於世者甚眾未之衰也兵刑不振而教化猶存取士之法稍獘而風俗不壞故其文章𨿽不能不降於盛時而學術之醇終不能甚愧於古樗園劉先生少遊錢塘學於宋太學與名士大夫交斯時違乾道淳熈諸大儒猶未逺文獻之傳盛有可徵是以先生之學淵博崇髙得聖賢之大要其爲文章朴茂質實不爲異常絕俗之談而紆余衍肆必達其意而後止索之而愈深味之而愈長其視葩藻無實可喜之辭敻乎其不侔也先生所尊善者惟同邑閬風舒公景薛南山陳先生壽所友而敬者則剡源戴公帥初鄞袁公伯長袁公後仕元爲顯官名稱海內戴公文亦傳於時閬風南山與先生皆自謂宋遺人不屑仕故文行𨿽髙而不大彰著於世傳而知之者惟邑人而已今相去五六十年故老淪防知先生之名者日已寡矣使又歷數世豈復有知斯文之可貴者乎夫學術如先生而不傳後死者之責也故擇其尢善者次爲若干捲且推其所自而備著之使知先生自得之深非近代能言者所及也先生諱莊孫字正仲樗園其號所著有周禮輯傳易說今不傳

先太守文集後序

愚庵先生旣卒其孤某摭其遺文爲二十卷將論序之以傳於世辭不勝夫哀未能也越三年可以有言矣恐世之人以爲私乎親又不果爲後二年執書而泣曰嗚呼先人有道而不能述使大章明於世小子之罪也其何敢譲焉君子之言惟其公而已言而公𨿽子述父事不爲過言而不當由千載之後論千載之上人猶且非之何私之足避乎周人稱其父如日月之炤臨子思稱孔子如天地四時其言可謂誇矣然而天下信之後世莫敢非之者何耶以其公也不然荀淑以黃憲比顏子王安石以揚雄爲聖賢而比之而人終不信者以其出於私見也小子亦公而已矣何敢欺先人以欺後世哉先生之志其大者欲潤澤天下其小者亦將使道術明乎書風俗成乎身立經世淑民之法以幸無窮皆未之遂也遽棄斯世而弗居嗚呼豈先生之不幸與抑斯人之不幸也先生初守濟寧千里之內士與民相慶先生不色喜旣五年罷去慶者咸泣先生如平時大故埀及猶忻忻不少變先生視生死貴賤無毫髮入於心豈以志之得失爲幸不幸哉天未欲俾斯民安其生而復其性奪先生之年不使捄斯民斯民果不幸也於先生乎何與先生之言其憂時閔民之意猶慈母之於子無或忘之自爲學至於仕自冠至於服官政不斯須變也嗚呼此豈可以勉彊能哉蓋先生之道有伊尹之任諸葛亮之平範希文之惠故其言若是之盛也而先生之道不在乎言也後有誦先生之言考三君子之徳而求先生則庶乎知言矣茍以小子爲私其親不仁者也謂先生不足儗三君子不明者也非小子所望乎後世也

華川集後序

華川先生出使南夷之九年其子綬紳將傳其文於世天臺方孝孺爲擇精醇尢可傳者若干首定爲若干捲序之曰天下之物天皆易與人也惟斯文不易以與人幸而與之必困辱其身心郁抑其神志使之埀死而僅生悔悟咎愧不敢與造化者爭彊然後置之而不顧蓋富貴祿爵出於人身尊位崇𨿽有人刑而時有免脫者斯文之柄出於天而人莫能與之較故天深忌之大得者受禍多小得者遇禍少求其終身逸樂榮盛而無虞者至鮮也豈非以挾富貴立威之惠近用斯文以榮辱天下其所及爲尢逺耶不然得所欲以誇世者盈海內何先生獨不遇耶先生在元之季世嘗持所爲入燕都奇其才者比肩立皆莫之薦困悴而歸今上有天下先生嘗用矣旣而出佐逺郡召入修元史爲翰林待制且將用之復出使西陲始還又奉詔之南夷竟畱未還國家遐搜逺攬於士無所不用用之無不盡其才位過其望事浮於器者亦眾矣必不爲先生獨惜也非天誰能使然哉然天之於人丰於今者未必不嗇於後厄於一時者未必不光耀於無窮漢數百年間王侯將相多矣司馬遷班固刑余卑賤之人當世之所戲慢而侮訕者今彼之尊榮盛大咸不能自存而遷固之言與經訓並傳豈以其遇乎況夫聖人之道非遷固所至者其自視宜何如也而先生何恨哉先生之文始學於江夏黃文獻公晚自肆爲一家言觀其平生其得於天者可知矣余故不論惟推其意且論之使人知先生非果不遇也先生名褘字子充金華之義烏人華川者義烏別名云

蘇太史文集序

天下之事出於智巧之所及者皆其淺者也寂然無爲沛然無窮發於智之所不及知成於巧之所不能爲非幾乎神者其孰能與於斯乎故工可學而致也神非學所能致也惟心通乎神者能之神誠防於心猶龍之於雨所取者防滴之微而可以被八荒澤萬物無所得者辟之抱甕而灌機械而注爲之不勝其勞而所及僅至乎尋丈之間莊周之著書李白之歌詩放蕩縱恣惟其所欲而無不如意彼豈學而爲之哉其心黙防乎神故無所用其智巧而舉天下之智巧莫能加焉使二子者有意而爲之則不能皆如其意而於智巧也狹矣莊周李白神於文者也非工於文者所及也文非至工則不可以爲神然神非工之所至也當二子之爲文也不自知其出於心而應於手況自知其神乎二子且不自知況可得而效之乎效古人之文者非能文者也惟心防於神者能之然亦難矣莊周歿殆二千年得其意以爲文者宋之蘇子而已蘇子之於文猶李白之於詩也皆至於神者也某少好蘇子之文而恨不得其意以爲茍得其意則文可勉而學年二十餘遊金華見太史蘇公之文知公爲蘇子諸孫嘆曰得蘇子之意者其在是矣後三年公盡以其文見示益嘆以驚然後知公果得蘇子之意也頓挫闔辟而不至於肆馳驟反復而不至於繁崇之於天深之於淵無不探也奧之於道徳著之於政教無不究也而未嘗用其智巧以爲之也智巧之於文不能無也而不可用也𨿽未嘗用也而亦未嘗無也斯其爲神乎今之爲文者竭智巧以學之而不得其意故其文非拘則腐非誕則野非有餘則不足求其工且不可致況於神乎公之文非今之文也得蘇子之意者也李白之詩莊周之書皆是理也而不可以言傳也孔子曰知變化之道者其知神之所爲也知神之所爲則道自我出矣文奚可勝用耶

觀樂生詩集序

無窮者天下之理也不易者造化之運也乘乎運備乎理不以古今而殊者人之才也千載之上有異才焉出乎其間所得之理與今同也所乘之運與今同也其言安得不與今同乎千載之下有異才焉同是理也同是運也其言安得異於古乎古與今云者人之所云也非天之所設也防古之初羲黃之世人以爲古也焉知天不以爲非古乎並肩而居接膝而談人以爲今之人也焉知天不以爲非今乎故由後以視先則後者爲今矣由未至而視已往則今有非今者存而奚古與今之足間哉以一日爲久則百年之爲久可知也以百年爲逺則千載之爲甚逺又可知也茍以天地之始終爲旦莫齊古今而洞視之則千載百年也均之爲瞬息之頃也人顧妄相詆贊於其間以古爲髙以今爲卑隨人爲輕重狥時爲毀譽不亦大惑矣乎是皆未渉乎道之流未造乎術之垣私意之變其中而不自知爲惑也君子之取善則異乎此善誠足稱矣忘今之爲非古誠未足取也忘古之爲非今其忘之也並其時與世而盡忘之而況較其身之貴賤顯約乎以貴賤顯約視人之言者不知言者也以前後古今觀人之才者不知人者也吾友許君士修生乎今之世而心存乎千古無一防之華一命之勢而其志在乎生民其所得之深醇虛明同乎前而合乎後者眾人知尊之而不能識之予𨿽識其所存而未足究其所窮也間嘗因其詩而求其所自致溫厚和平歸乎至理而淸雅俊潔出乎天趣詞修而不浮意凝而不窒程邵之所存陶謝之所達沛乎其兩得之於是乎忘其爲吾友不知其處乎今之世而君亦忘予非其偶也相洽以心相啟以言驩然有足樂者嗟乎君之樂余知之前乎千古後乎萬世同得是理者知之而眾人固莫之知也不蘄乎眾人之知此君之所以合乎古人者耶因君之詩而知君之道則吾亦安知其非古人之徒耶

張彥輝文集序

昔稱文章與政相通舉其槪而言耳要而求之實與其人類戰國以下自其著者言之莊周爲人有壺視天地嚢括萬物之態故其文宏博而放肆飄飄然若雲遊龍鶱不可守荀卿恭敬好禮故其文惇厚而嚴正如大儒老師衣冠偉然揖譲進退具有法度韓非李斯峭刻酷虐故其文繳繞深切排搏紏纒比辭聨類如法吏議獄務盡其意使人無所措手司馬遷豪邁不羈寛大易直故其文崒乎如恆華浩乎如江河曲盡周宻如家人父子語不尙藻飾而終不可學司馬相如有俠客美丈夫之容故其文綺曼姱都如淸歌繞梁中節可聽賈誼少年意气慷慨思建事功而不得遂故其文深篤有謀悲壯矯訐揚雄齪齪自信木訥少風節故其文拘束慤願摸擬窺竊蹇澁不暢用心𨿽勞而去道實逺下此魏晉至隋流麗滛靡浮急促數殆欲無文惟陶元亮以衝曠天然之質發自肺腑不爲雕刻其道意也達其狀物也覈稍爲近古韓退之起中唐始大振之退之俊傑善辧說故其文開陽闔陰奇絕變化震動如雷霆淡泊如韶濩卓矣爲一家言其同時則有栁子厚李元賔李習之之流子厚爲人精致警敏習之志大識逺元賔激烈善持論故其文皆類之五代之獘甚於魏隋之間宋興至歐陽永叔蘇子瞻王介甫曾子固而文始備永叔厚重淵潔故其文委曲平和不爲斬絕詭怪之狀而穆穆有餘韻子瞻魁梧宏博气髙力雄故其文常驚絕一世不爲婉暱細語介甫狹中少容簡黙有裁制故其文能以約勝子固儼爾儒者故其文粹白純正出入禮樂法度中南渡以後眞希元魏華甫以典章文物爲文陳仝甫以縱橫之學爲文其他各以其文顯者甚眾至於末流而文又獘矣元興以文自名者相望於百年之間爲世所稱者曰姚寛甫虞伯生黃晉卿歐陽原功寛甫惇龎有威儀左右佩玉故其文沈鬱而隆厚伯生頎嶷鉅人談故事遺法竟日不竭故其文敷贍無涯不可準則晉卿謹愼有禮故其文守局遵度考據切當不放而宻原功博學多識故其文繁多而不迫至於今則潛溪先生出焉先生以誠篤和毅之質宏奧深之識發而爲文原功稱其如淮陰將兵百萬百戰百勝志不少懾如列子禦風翩然褰舉不沾塵土用鳴一代之盛追古作者與之齊近代不足儗也由此觀之自古至今文之不同類乎人者豈不然乎𨿽然不同者辭也不可不同者道也譬之金石絲竹不同也有聲則同江河淮海不同也蓄水則同日月星火不同也能明則同人之文不同者猶其形也不可不同天下之道根於心者一也故立言而眾者文之也明其道不求異者道之域也人之爲文豈故爲爾不同哉其形人人殊聲音笑貌人人殊其言固不得而彊同也而亦不必一拘乎同也道明則止耳然而道不易明也文至者道未必至也此文之所以爲難也嗚呼道與文俱至者其惟聖賢乎聖人之文著於諸經道之所由傳也賢者之文盛於伊洛所以明斯道也而其文未嘗相同其道未嘗不同師其道而求於文者善學文者也襲其辭而忘道者不足與論也然斯豈易易哉世有自謂不師其辭者則剽生抉怪雜取艱深之辭敷錯成文以飾其鄙陋之意至於不可句讀使人誦之而不曉其意以爲文故如是或者懲其病則弛慢不思輯陳蹈故混不加修甚則取裏談巷語猥防嘲笑之辭書之編簡以爲明道文與道割裂爲二互相訾詆又或見其然遂放言而攻之以爲古之道不可釋以今之文今之文不當學古之辭三者𨿽異而俱失之不師古非文也而師其辭又非也可以爲文者其惟學古之道乎道明則气昌气昌文自至矣文自至者所謂類其人而不悖乎道者也其人髙下不同而文亦隨之不可彊也嘗執此說竊觀天下之文爲三者之歸者多矣而無愧於古者亦有矣往居京師從潛溪先生學得勾曲張君彥輝之文而覽焉其語疏爽類陶元亮善持論類李元賔意其人必雅飭和易君子人也𨿽未嘗見而存乎懷今年幸而見之與昔之所意果合且得見其文之全其辭不泥乎古務自已出而無艱深俚陋之病往往本乎聖賢之道蓋庶乎斯文也已茍精而不倦於今之人又何難乎此某所以不能無感而言也𨿽然文之道大矣某也何足以知之哉

鄭貞孝先生文集序

人之相與有所不足則慕有所不及則服然才智藝術之過人者惟能使其儔類慕服之與之異趨者未必慕服也生而人或尊尙之旣沒未必追思其美也惟夫有徳者則不然不特君子慕服之而眾人亦皆自知其不及非惟眾人知尊之而小人亦皆感慕而不忍欺不惟化及當時而且聞乎後世而勸傳之無窮而信是曷爲而致哉蓋其修諸身行乎家粹然一出乎正遺澤之所加流風之所被必有不可測者矣非若一才一藝者之淺也鳳鳥麒麟言其辧慧則不若鸚鵡言其才力則不若騏驥然而羽毛之族聞其聲覩其形未有不畏而服之宗而附之者亦豈待辧慧才力而後見哉士之有爲於世者未嘗不欲服乎人而人終不之服貴爲輔相富有田邑勢之所加無所不可而其家人徒嗤鄙笑侮之者眾矣況他人乎吾以是知有徳者之難也漢數百年間奇才異能著事功者相望獨黃憲處布衣無所猷爲而見之者敬親之者服稱之爲顏子後世亦信而傳之夫顏子之不可及人人之所知也漢之諸儒其於論人亦必不茍矣至於稱憲則無間言焉此其人之所得何如哉嘗恨弗獲同其時考其言論以推其所至求之今世若浦陽鄭貞孝先生蓋有憲之風焉而今亦亡矣余遊其鄕交其士大夫以問先生之爲人舉其姓字無智愚長少無有不嘆息贊譽以爲賢者嗚呼一人易欺也一時易誣也先生之歿十餘年矣使有大功厚澤施於民猶且忘之矣而稱先生如存慕其善者如新斯豈智術所可爲哉非徳足以服乎人其何能致是乎先生之子叔度授余以遂初集十卷誦其言皆本於仁義忠信辭達而防深稱其所爲因復於叔度曰此有徳者之言也昔修漢史者髙憲之徳而以其言論風防無傳爲憾先生之言具存於是乎過憲矣後之人慕先生之徳知先生斯文之可貴者其亦有徳者之徒歟先生諱淵字仲涵太史潛溪公之門人其家以孝義聞於世卒年四十有八云

劉氏詩序

道之不明學經者皆失古人之意而詩爲尢甚古之詩其爲用𨿽不同然本於倫理之正發於性情之眞而歸乎禮義之極三百篇鮮有違乎此者故其化能使人攺徳厲行其效至於格神祗和邦國豈特辭語之工音節之比而已哉近世之詩大異於古工興趣者超乎形器之外其獘至於華而不實務奇巧者窘乎聲律之中其獘至於拘而無味或以簡淡爲髙或以繁艷爲美要之皆非也人不能無思也而復有言言之而中理也則謂之文文而成音也則謂之詩茍出乎道有益於教而不失其法則可以爲詩矣於世教無補焉興趣極乎幽閒聲律極乎精恊簡而止乎數十言繁而至於數千言皆茍而已何足以爲詩哉世固有嗜橘柚柤梨者然饑則必飯稻啖肉而後可飽稻與肉不可一日無也適口之味爽然入乎齒舌非不可喜而於人何所補乎自古以來適口者多於五穀而稻肉不足以恱人斯人幾何不餒而死也金華劉養浩與余俱學經於太史公公教人爲詩必以三百篇爲本養浩之詩公之所稱而取者其不失古之意可知也然古之道今人豈盡知之乎傳曰人莫不飲食也鮮能知味也觀養浩之詩者愼無以適口之味視之而求屬饜焉則得之矣

時習齋詩集序

詩者文之成音者也所以道情志而施諸上下也三百篇詩之本也風雅頌詩之體也賦比興詩之法也喜怒哀樂動乎中而形爲褒貶諷刺者詩之義也大而明天地之理辯性命之故小而具事物之凡彚綱常之正者詩之所以爲道也詩道廢久矣自漢以下編冊之所載樂府之所傳隱而章麗而不浮沈篤而雍容博厚而和平者則亦古詩之流也而其體橫出矣體之變時也不變於時者道也因其時而師古道者有志於詩者也而師者寡矣唐之杜拾遺韓吏部皆深於詩其所師則周公吉甫衛武公史克之徒也其體則唐也而其道則古也世之言詩者而不知道猶車而無輪舟而無柁也𨿽工且美奚以哉餘生十餘年則好爲詩以儷偶爲工富艷爲能又五六年益肆不羈一操觚頃千餘言可立就取而誦之張綺繡而恊塤箎粲然可喜也人往往以此多餘𨿽余亦自負以爲材今反視之則惕息而大慙抑塞而不寧興之所觸欲有所云輙仰觀霄漢竟日不能作一語何者怪曩之所云不近道又恐今之復然也故愈不敢易蓋知道者若是之難也然亦安敢以爲知也黙而求之終夜不寢以察之平心而迎之徐徐焉而導之知其似矣然後敢發發而與作者不謬也然後書之久而復覺其不可也則又毀焉故余之於詩學之非不專而獨無盈簡之槁屢書而屢毀愧而不止蓋將求合乎斯道也而後置焉然亦難矣烏傷樓君希仁同學於太史公挈其詩曰時習齋集若干捲徴予序嗚呼余豈知詩者而敢序樓君哉樓君之詩侈約中度是非當理將取法乎韓杜之間其務知道而合乎古者無惑矣𨿽序亦何言哉然以余爲知詩之難則知樓君亦必有同於予也因書以告之

白鹿子文集序

古之君子以美其徳行爲先務而不務美其文詞窮天地萬物之理察是非善惡之端以正其心謹其言動使凡本諸身者無毫髮之可悔此君子之所汲汲也若夫言語之華文詞之工期後世之所尙豈君子之所汲汲哉然君子之徳果修矣人必慕其人慕其人則其文亦爲世所貴重故文有以人而傳者以其徳之可尊故也茍不務此而帷其末𨿽麗如相如敏如枚臯精奇雄健如栁子厚亦藝而已矣君子寧以是爲貴乎越之諸曁有隱君子曰楊公本初居白鹿山其學一以古人爲宗務於躬行言髙志大自勉以孔子孟軻爲師教人亦俾以孔子孟軻爲師取與不妄進退不茍始而鄕人尊之旣而邑人尊之旣而郡人尊之太史潛溪公以道徳文學伏一世亦甚敬之至爲之傳稱之曰白鹿子白鹿子不喜爲文辭其言嚴厲峻切警薄矯邪往往中世俗忌諱以故一時之人𨿽知白鹿子之賢而死於布衣今年其孫友載其遺文若干捲至京師介浦陽戴公原禮請敍其篇首予年餘二十時嘗從太史公謁白鹿子於家聽其言論悚然敬異而白鹿子見予喜甚以古之君子見望今二十餘年公與白鹿子旣皆淪謝而予亦頽然無用於世矣因復於友曰人之自修爲善事之必可勉者也修徳而冀其傳世立言而冀其行逺此𨿽聖賢有不能預期蓋幸不幸有命存焉非人之所能及也以白鹿子之學古飭行自當爲天下後世所重蓋必有知徳之士慕其人而誦其言然後白鹿子之文赫烜光著於天下有不可掩者矣昔揚雄沒而法言傳文中子死而中說顯事未有不以久而定者然白鹿子之爲人卓卓可稱如此遺文之傳安知不較然著於後世乎

非非子醫書序

非非子旣老著書辯黜昔之論醫者其說以爲𨿽扁鵲復生不易吾言信乎非非子有志也道術之傳豈有古今哉智者知之眾人惑之今與古皆然也由眾人而視智者𨿽同時猶莫能及況古人乎由智者而視才之庸者則今與古何相逺之有古之言未必皆善今之言未必皆非後乎千百載未必無善於今之人者也顧智者知之耳孔子聖人也聖人之言固不敢及與聖人並時今人豈無過之者乎故道惟視善與否今古不足論也學者之患在乎慕古而不知道聞其出於古則以爲善𨿽有未至不察也聞其出於今則以爲不善𨿽有至者不察也此道之所以不明實學者之過也余嘗以爲秦以下言治道者漢之賈誼董仲舒王吉唐之魏徵陸贄宋範仲淹司馬光皆近時捄俗之論耳比之三代聖賢匡世範民之政豈特不及其垣墻哉其可議者蓋眾矣每欲爲一書明先王之意以正流俗之失懼人謂吾爲僣也卒未敢爲而非非子之於醫獨不顧舉世之惑指斥其所尊信而不疑非果有志者其能然乎醫術余𨿽不足以應之若非非子之志其過於余也逺矣然余聞之聖人天地之醫也賢者民物之醫也此醫之大者也漢之善醫者莫過於賈誼誼當無事之時流涕痛哭以爲痱腫盭其後病發於數世之間果驗此以何術預知之乎誼之策𨿽不卽用然其方書具存後世可以用之否乎使聖人生漢之初必能制其本疾必無自而發矣不知聖人用何道已天下之疾也非非子多才能而善論大事語多驚人茍取賈誼以下之言定其是非著其方書俾疾病者可按書而治則余將謂非非子果有志者也果不可以今古論也

應天府鄕試小錄序

聖天子受天命作四海九州主神武旣昭大敷文治閔前代習俗陋而事功卑也建學樹師更定制度聚俊茂之才而作新之復設科目登進其賢能以備任使於是二十年間列於中外赫然有聲者以百計如稼於田而俟其有秋木於林而望其成室揆日收功果獲其用是豈特多士之敏於學所致哉實皇上用賢圖治之心格於天而天有以相之也天欲昌乎國家必默佑之而賜之以賢才眾賢集於朝羣才列於位而天下不防其福治功不顯於世者無有也洪武二十有六年當試之期京府實試太學及畿甸十四郡三州之士出幣徴四方縉紳以程藝文之髙下至期治中劉庸請於朝俾監察禦史王仲和孫仁蒞其事通判王子修贊其政於是衣巾筆牘而至者八百人有職於試事者莫不防恭以求稱取士之意迨防其絕尢者得士八十八人旣揭其名以示觀者復將傳於四方埀於後世士之生於斯者可謂幸矣然某聞之朝廷取士以文而所望於士者不徒在乎文也士之升以科目而所以成其身者不可恃乎科目也蓋皆階此而進焉爾夫君子之所學者聖人之道聖人之道莫大乎仁義忠孝士秉仁義忠孝猶農夫之於耒耜不可一朝去也達焉與俱窮焉與階故立於朝以之事君則成丰功著大節以爲社稷鎭行乎藩屏處乎民上以之治民則使黎庶舉得所願以無貽國家之憂如是則庶幾不負聖天子之恩而可以稱爲學之士矣茍或貿貿焉而食營營焉而趨而以進士自居鳴呼其尙深思養士之初意也哉

京闈小錄後序

語名山大川者不稱其髙深而必稱其出雲雨語靈區奧壤者不稱其饒沃而必稱其宜黍稷論天下國家富盛昌隆豈不以賢才之眾多乎周之詩人稱周之所由興不言其它而惟及乎士君子之眾曰思皇多士生此皇國夫四海亦廣矣千載亦逺矣賢士君子奚爲獨出於文王之時而聚於其國哉蓋國家之興天也天之祐乎國家莫大乎錫之以賢才賢才多而道徳政教無不舉國家未有不享悠久治平之福者也聖天子有天下羣士景從海宇晏寧然聖心猶以爲未也大設學以陶鈞士類而收之以科舉每三歳天下大比洪武丙子京府當試太學曁畿甸郡邑士至者千餘人司選防者皆時之耆俊而某之昏陋亦忝預焉旣試而閱其文通古今識正道者彬彬以數百計監察禦史及京府官僚議以爲今嵗士盛於往昔宜循舊比請於朝以定去畱詔定其數三百於是縉紳相賀以爲自開國以來取士未有盛於斯者將錄其名與其文之美者以傳而俾序其故聖人奉天明命泛掃萬方彌天際海罔不臣順行仁立政涵育撫馴丰功盛徳在宇宙間𨿽前聖之粒蒸民修人紀者莫之能先也天道報施用錫萬年之祚賢才之盛於斯時夫豈偶然哉聖人之心上與天通凡有所欲天必輔之聖心所屬𨿽非恆人之所及知然豈無所望於多士者乎爲士者幸生乎今其必識天命之當然知其生之不偶然而效所知竭所能以輔安宗社黎民於無窮如成周多士爲邦家之基斯善矣茍不能然而謂科舉之學爲已足不思其逺且大者姑食焉而怠其

事吾恐有愧於古人矣豈所望於盛時之士也

哉

京闈小錄後序

皇帝旣卽位大詔紀今年元爲建文春三月上丁車駕幸太學親祀先師孔子拜跽盥獻咸用享廟社禮縉紳聚觀以爲崇文只聖之典古所未有風行萬方小大喜悅皆思自奮以進庸於世秋八月天下當大比太學曁畿內士集於京府者千五百人有詔命翰林儒臣及時之名士較其文禦史蒞之而董其庶事則屬之府僚佐焉七月甲辰入院越九日已已而畢屛蕪黜陋選擢俊良蓋去者幾十之八而登名於籍者二百十四人非難之也蓋以上初取士天下後世將於是觀盛美焉而不敢弗愼也昔太祖髙皇帝創業紹正統之三年卽興科舉至十七年甲子而益盛歷四舉而至於玆今在朝廷之人大率多先朝之所簡防者也自古聖王授子孫以天下不徒遺之以人民土宇府庫甲兵而必遣之以賢才俾共守之茍無君子則謂之空虛而不能爲國士之宜重也蓋如此今髙皇帝埀憲於前皇上嗣之尊右文教而士競勸得才視昔有加其爲萬世計可謂至矣將見仁人君子爲時並出輔成寛大之化養育黎民登於太和以傳祚於無窮詎不盛哉棫朴之詩曰追琢其章金玉其相勉勉我王綱紀四方聖徳固有之矣南山有防之詩曰樂只君子邦家之基又曰樂只君子民之父母盛時之士其可不以古人自望乎

遜志齋集卷十二

欽定四庫全書

遜志齋集卷十三

明方孝孺撰

序

宋氏世譜序

士有無位而可以化天下者睦族是也天下至大也睦吾族何由而化之人皆欲睦其族而患不得其道吾爲之先孰忍棄而不效乎有族者皆睦則天下誰與爲不善不善者不得肆至治可防矣睦族之道三爲譜以聨其族謁始遷之墓以系其心惇親親之禮以養其恩譜之法正月之吉防族以修譜也四時孟月防族以讀譜也十二月之吉防族而書其行以爲勸戒也謁墓之法春序飲以申禮義秋序飲以明憲章也親親之道喜戚富貧相慶弔周防也老壯稚弱相敬讓慈愛也役相助也力相借也難相拯而死相塟也斯三者並行𨿽士可以成化況有位者乎不難於變天下之俗況鄕閭之近者乎近者冝其易爲有位者冝其易化然而莫爲且莫化者知道者鮮也知道而有位人焉得而不望之乎金華宋氏太史公之族太史公以道徳文學師當世道之行先於其族凡可以睦族者無不爲矣斯其譜也譜非公一代之書後世之所守者也非止一家之事舉族之所取則者也使逺而後世眾而族人皆如公之心𨿽無焉可也茍爲不然有法以傳之猶恐其或廢況徒譜乎某是以私附其說於後俾後之人得以覽而擇焉由一族而推之天下將必自玆始此固公之志歟

謝氏族譜序

先王之盛以井地養民以比閭族黨之法聨民以學校三物之典教民凡羣居耦聚者非必有昆弟之親宗族之序然貧能相收患能相防喪相助而死相塟喜相慶而戚相憂小而五家之比大而萬二千五百家之鄕其情如骨肉之親之厚且篤也及乎法弛教失𨿽同宗共出之人乖離渙散而不相合貧也而或陵之患難也而或乘之死喪也而或棄之於是倫理大壊而不可振嗚呼王政之廢興豈細故也哉當其行也能使至防者聚而爲膠漆及其已廢至親之愛皆化而爲途人親睦之俗成𨿽天下不足治情乖勢散之餘士者欲善其家族猶且難之吾以是知先王維世持民之道非後世所能及而後世之爲士者難於先王之時也象【闕】謝徳祚氏士之有志者也嘗爲薦者出爲南陵丞以歸其先繇臺之石馬來遷徳祚閔其宗族傳序久遠子姓眾多而莫或統之其勢將至於渙散而不可合於是上自始遷之祖下逮其子孫凡十三世譜其名字壽年卒塟及其行事爲書且自述其意以告來者戒其無至相淩相棄以同於途人旣而復念石馬之族及近族之爲寧海陳氏後者乃悉訪其族人而省之遇其尊長有禮而待其卑且少者有恩茍尊矣𨿽少不敢忽茍族矣𨿽貧不敢遺與之交者咸稱其美以爲徳祚非特能爲譜也必能睦其族予聞而甚善之天下俗固非一人一族之所能變然天下者一人一族之積也生乎世者莫不有祖有祖者莫不有族使有族之人皆知相親相輔如先王之民聨之以譜諜糾之以禮文歲時爲酒食以洽其歡胥告戒以匡其失賙卹資助以全其生是𨿽未行比閭族黨之法而先王之法意實行乎其中矣如是則民皆樂生而好善重其身而不遺其親天下幾何而不大治乎夫以徳祚之有志而能修其譜不待予言而明也修譜而先王之法意存焉此則予之所欲言以爲天下勸者也

童氏族譜序

有天下而不能爲千載之慮者必不能享百年之安爲一家而無數世之計者必不獲樂其終身事變之生固非智計之所能盡備也然古之賢者寧使思慮出於事物之外而不使事物遺乎思慮之表方其燕安無事之時日夜之所營爲恆恐一事之未周而啟將來之患一時之或懈而基無窮之憂人固疑其爲計之過也而不知必如是然後可委諸天命晉何曾見武帝論議無經逺大略語其子孫以爲天下將亂後果如其言吾嘗謂曽明於觀國而暗於自知夫以人臣處富貴之極不能爲國謀計而日食萬錢善爲子孫慮者果若是乎曾沒未幾而何氏無存者曾實禍之也自三代以降謀國之略皆何曾之所笑而大夫士之家抑又甚焉孝弟忠信以持其身誠恪祠祭以奉其祖明譜諜敍長幼親疏之分以睦其族累世積徳以求無獲罪於天修此則存廢此則亡此人之所識也而爲家者鮮或行之當其志得意滿田園不患其不多而購之益力室廬不患其不完而拓之益廣至於子孫久逺之計所當慮者則棄而不省以爲可委之於命而非人之所爲嗟乎夫豈知禮義不修子孫不賢則吾所欲富貴之者適所以禍之也而豈足恃哉若吾鄕童君伯禮則不然君有明識特操而質性惇厚平居恂恂以和而遇事善斷處兄弟義不忍析聚族而居諸弟承其志順其所爲相與作祠堂以奉其先祖歲時以禮行事遇人有恩而於族人尢厚嘗以譜諜未修令子弟考質而爲之且屬予敍其首予謂童君可謂知所先後矣家之爲患常始於乖爭而乖忤之端在乎不知其本兄弟之於父其爲本近也其情親而易感也至於孫之於祖則稍逺矣由孫而至於曽則愈逺矣而況由曽而至於十世至於無窮者乎使十世之後而相親如兄弟知有其本而不敢視之如路人非統之以祭祀而合之以譜圖安能使之然哉是知家之有廟族之有譜善爲家者之所當先也而童君獨知而爲之豈非賢乎𨿽然賢其身非難也使其子孫象其賢爲難賢其子孫有道不違乎天天斯祐之矣天者非它也吾心之理也玆理也聖由是而聖賢由是而賢可以治身可以保家可以推而達之天下童氏後人誠能守之而弗失處乎家則遺子孫以安出而居乎位則爲天下建長久之業使童氏之宗赫然光於後世寧知不始於今乎予與童君相好而其子姓多好學有文其姓氏之所自不待予言而童君之美與其所當知者則不可不言也故爲之言使知𨿽治一家亦不可無久逺之慮而童氏之盛蓋未艾也

葛氏族譜序

臺之屬邑五其俗各殊地大物眾者則機辯輕捷而過於華僻在險隘者則椎魯儉固而近於陋寧邑居郡之東北與防稽四明相銜而爲往來之衝有山溪竹木之美稻麥魚鹽之饒故其大家多優裕和雅喜學而好文其小民力業寡求鮮爭而罕訟其俗最爲得文質之中然東西兩際巨海異時畨檣賈舶駢集競湊之所染習異俗人居其間或失其常惟縣之北鄕風气奧宻視諸邑爲最善北鄕有聚落曰泉水山秀而川廻土地沃衍岡阜綿亙有若環焉者葛氏世居之葛氏之先在宋初自東陽仁壽鄕之葛嶺來遷當端平咸淳之際讀書取科第得官者數人然官止丞尉不大顯而諱午炎字南仲者篤志爲善有惠及人厥後子孫日眾多蓄財積粟以給鄕閭之求者相望屋之榱角相交田之疆畝相錯延袤數里皆葛氏之族其地至於不能容則分而出居於外故其仕者厚重遜讓訥於言而敏於事其隱伏耕作者咸知自逺於法而保其家故其俗視縣爲尢美今十五世矣諸孫之文者養心以爲族旣大而不復輯之則異日或至不相親也謀於諸父昆弟輯其支派分別名字年壽卒塟之詳爲書徴予爲之序天下之俗不能自成由乎一國之俗國俗之所興由乎一鄕之俗鄕俗之所起由乎一族之俗茍非有君子長者出乎其類而表率之何以保其室家而昌其後哉予嘗觀世之名族子孫相傳閱數百載而不墜者其祖必有盛徳余善以爲之基而又能防範扶植以維持其變是以薫涵漸漬以成其風俗及俗之旣成耳目之際皆足以化其心固能不奪於世故而有以守其遺業茍無徳以培其本無法以貽於後人𨿽以天下之大而猶懼其弗能保而況於家族乎葛氏之先基以奕世之善而養心復爲之譜以圖睦其族人此其爲宗族計也不亦逺哉自玆而往將見俗益淳傳益盛非特若今而已也予亦有意於斯事每謂非譜無以收族人之心而睦族之法不出乎譜竊嘗折衷古道之冝於今者欲與族人行之徳不敏而力不逮蓋久而未之試也養心昆弟多才而有志能不慨然於此乎審能因是譜而行古之道則古之俗復見於世則吾之族亦有所效矣蓋事或患於有志而勢不獲爲或勢可以爲而患於用非其道然則吾於葛氏譜也其能無所感也夫其能無所望也夫

範氏族譜序

爲子孫以奉先祀亦難矣爲常人之子孫非難而爲名人之子孫難也爲名人之子孫固難而爲大賢之子孫尢難夫嚴蒸嘗守冡墓保上世之所傳以自立於閭裏常人能是亦足矣而欲繼名人之門者豈止於斯而已乎行焉必端也言焉必信也學必有以過於人而才必有以用於世也求無愧於名人庻乎其可也而欲卓然立於大賢君子之後以求無沗焉則此何足以慰天下之望哉故言乎家世之可貴則莫尙乎爲賢者之子孫言乎道徳之難全亦莫難乎爲聖賢之後也美才篤行之士子孫能世其家者未嘗絕而孔孟之冑千載無顯人非無顯人也祖徳崇髙難乎其爲顯也蜀之範氏在宋盛時忠文公景仁以危言髙節爲海內所宗而正獻公淳夫以直道正學爲元祐名臣正獻之子元長復能繼先業爲建炎良史官聲猷之美後先相照可謂盛矣元長七世孫煥卿值元季之亂圖諜散亡重緝所知自忠文公髙祖而下至於今凡十五世爲家譜以示將來煥卿之子彥良從予逰因以序爲屬古之貴乎修譜者非特以著世次紀官位而誇於人也蓋將使後世觀之而考世徳之淳疵明流澤之廣狹而益思所以自立云爾在忠文之時秉國柄以好惡榮辱當世士者莫如王安石呂惠卿在正獻時莫如章惇蔡京張商英林希之流此數人者方其志得气盛視賢士大夫不啻其敵讐必欲擯廢竄殛之而後快由今觀之彼之禍心虐焰銷滅無遺而防聲惡聞不可掩匿人至不忍言之於口而其遺亦未聞有存者縱或有之非惟人所惡見而爲之子孫亦羞稱其世而不慊其爲人範氏二三公𨿽不獲富貴於時或遭竄斥以死然至今尊仰思慕愈久而益隆而其後人猶能嗣詩書禮樂之傳久而弗變則夫人亦何樂爲小人而不思爲君子之歸哉範氏子孫觀乎譜而師先祖之善戒小人之惡則爲君子也可兾矣夫有君子而無祿位族𨿽衰猶盛也祿位光榮而君子無聞焉族𨿽盛猶衰也煥卿年八十餘學行惇愼鄕人稱之而彥良亦好學有志所謂無忝於賢者之子孫其將在是乎

徐氏譜序

徐氏出於伯翳之裔偃王爲江南著姓其在大末者爲尢著大末支縣曰開化宋防宗時名深始遷居之子孫𨿽不大顯而能世其善修其譜不廢國朝有天下其十五葉孫生以諸生入太學擢給事中乃以譜來徴序世之號徐姓者皆稱偃王爲諸侯未嘗受命仁義修於躬而鄰國之君皆甘心北靣事之及見徵於周天子遁去不敢較其民相率而從之者甚眾則其徳之盛蓋有太王文王之風焉冝乎其後之昌而樂祖之也與偃王俱爲諸侯者以千數今不能皆有後其名亦無若偃王之盛者以此知富貴而湮滅者何限惟爲善乃足傳於後世偃王𨿽不王其遺厥後者大矣今吳越有楊氏皆大業之諸孫問其所宗則赧然諱稱之𨿽其譜亦諱而不書顏淵曽參未嘗有位天下之顏氏曽氏咸慕而祖之以誇於人又可見善不足者𨿽貴盛不容於子孫徳義之士布衣以死猶爲萬世所慕不特偃王爲然也然則徐氏之祖偃王者其可不思勉哉君子澤埀後世者有時而旣偃王去今三千餘年矣蓋不可恃也有志者居田裏則率仁義以化其鄕守爵祿則率仁義以行其官如此則善爲徐氏矣茍不能然而曰祖偃王其如偃王何哉

吳氏宗譜序

宋之遷於江南婺去國都爲甚邇其地寛衍饒沃有中州之風故士之自北至者多於婺家焉於時婺之俗比他郡爲最美爲學者先道徳而篤行誼尙亷潔而崇气節修譜諜而謹名分曁宋之衰而至於失國老儒先生多感慨奮激深衣大冠處林壑甘貧賤而不肯少狥於世今百餘年矣余不及見其全而喜與士逰者樂其故俗而思其遺風庻防乎得有若昔之君子者而事之也昔年見太史公於京師心樂焉以爲不愧乎宋之士考其所爲無不合者而恨世不能深知公之爲人視其徳行讀其文章而不知公非今世之士也學於公者多矣智足以知公者蓋眾求其內而不失士之行者其吳彥誠乎彥誠質厚而志篤有司嘗以其才應薦彥誠以親辭不可薦者閔其貧謀於縣人合數十緡贐之卻不取卒辭於大臣以歸太史公致政家居以事獲譴就逮故人親厚者畏禍及多避匿散去獨彥誠左右公如平時及公事竣歸蜀彥誠又將告諸閭裏知義者以周公餘以是知彥誠過於恆人甚逺也士當無事時崇言侈論莫不重自許或詆之爲恆人必拂然怒及臨財利遭變故能小異於恆人者寡矣此宋之士所以爲難能余於太史公而益信彥誠之善學也彥誠它日修其家譜示余知其先在宋爲儒家而彥誠欲予序以告其族人餘言不足爲吳氏告也若鄕邦之故俗與彥誠志行之大端則後人所宜知也

樓氏宗譜序

先王之世井田之法行百姓知相拯卹一國猶一族一里猶一家況其同姓之人乎然猶恐其未至也復立大宗小宗之法以維持其心是以上下親睦風俗和厚歷世長久六七百年而不壊豈非治之得其道故耶自井田隳廢人各顧其家家各務其私至於兄弟且相攘奪況他人乎井田王制之大者吾末如之何可以稍見先王之遺意者惟譜系之法可爲耳一鄕之中一姓之人少者數十家多者數百家其富貧貴賤彊弱之不同至相懸也茍無譜以列之防何富者之不侵貧貴者之不淩賤彊者之不暴弱也乎得其人謹書之於譜取而閱之曰是𨿽賤與吾同宗也是𨿽貧與吾同祖也是𨿽弱亦吾祖之子孫也黙而思之蓋恍然悲而惕然懼矣匪惟一鄕一姓者爲然也同邑同郡之一姓皆然豈惟郡邑之一姓者爲然一國之中其始徙必本於一人人能思之則𨿽相去千里可合爲一宗視之如一家也奚有爭奪哉是法也先王之遺意存焉而廢也久矣親親之道息而風俗寖衰一鄕而同俗者且不思其本況郡國乎郡國之不可知而合者勢逺而無徴也勢吾亦莫如之何幸而可譜者惟同鄕者爾尙古之士間能爲之則又往往循私而失實或謬制字名加於不可考之世或旁援貴顯之人加諸其譜之首而棄其所出之祖者眾矣是不亦愈失古之意哉烏傷樓希仁蓋知此矣樓在晉宋間嘗有顯者希仁皆不敢取信獨自十世祖以下書之凡生仕卒塟之詳茍有聞者無不備載闕其所不知而信其所知也嗚呼是不亦有識而合於古者乎公侯將相之生夫寧有種在人之自修耳希仁第訓誘其族人自修而爲善茍爲善後世不患無顯者斯譜不患無傳也余竊有志於先王善俗致治之道而力未足以見之觀希仁之爲而慊乎志故序其末簡抑亦有所感也夫

丁氏復姓序

吾邑丁先生譜其宗爲圖以書言於予曰吾之先本丁氏世爲越之新昌人所居之地曰南州始遷之祖曰某傳十三世諸孫數十家其諱某者吾之曽大父也不幸少孤母夫人來歸寧海陳氏遂從而家焉陳氏因而子之歷吾祖吾父三世百年承陳氏祀𨿽知吾先之氏丁而不知其所由來新昌之族知吾祖以孤童適異邑而不知其所攸托蓋俱至於忽忘也久矣賴天之惠先祖之靈迨於吾躬獲遇宗人宜民於逆旅宜民丁氏之文者與予語族姓書余告之故宜民驚喜出其譜稽餘言皆信乃以其譜授余余奉以歸率昆弟子姓祗告祖考易神主爲丁氏祀禮所得祀者如常儀然而陳氏子育吾先爲恩甚大吾亦不敢遽忘而遺其祀俾承嗣之嫡祀奉之於禮其冝子尙爲序其故以示後之人使自玆母重至於忽忘也余受書視圖爲之嘆曰先王治天下之具與世變滅盡矣所傳而不可盡變者獨姓氏爲尙存然而自秦漢降或更於俗主之賜或以避仇而易或以避嫌而變或以委身他族而棄其族籍籍乎紛亂如禾黍防稗之相雜使人莫究其本根所存者未必可考可考者未必可信安在其爲弗變也哉當其初亂之時茍有稽古尊祖之士出而正之其變未至是極也因焉而不革冒焉而不去及其歲久地逺而益訛𨿽有欲正之者文獻殘缺亦終不敢果其是非此姓氏所以爲難言也今也丁氏之爲陳幸而地之相接爲甚近世之相違爲未逺先王有尊祖之美舊宗有可正之文宜其正之不難也𨿽然人之自異於同類者姓也斯外也命於人者也所由異於物者性也斯內也命於天者也外失之而不正不失其爲人內失之而不察則與物幾矣故善尊祖者莫先於知其姓尢莫大於盡天之性丁氏祖齊丁公丁公之先尙父也尙父之訓曰敬勝怠者吉怠勝敬者滅義勝欲者從欲勝義者凶此盡性者所冝勉也丁氏之子孫其尙無忽忘也哉

族譜序

昔天地未分名曰混沌混沌以後名曰太乙太乙以後名曰太始太始以後名曰太初太初以後名曰開辟開辟之時始分天地淸气上而爲天有日月星辰濁气下而爲地有山川艸木其气淸濁以成形結而爲人禽獸萬物之象淸气結而升者爲聖人濁气混而下者爲凡庻其類各有四大之形同稟五常之性性者情也有情則受命並受天地自然之气結爲男女則有夫妻旣有夫妻則有父子旣有父子則有兄弟則有朋友旣有朋友則有爵祿則有諡號則有封邑則有茅土旣有茅土則有親疏則有宗族旣有宗族則有譜序姓者生也共相生長宗者總也總統相連族者聚也非類不聚各相尊榮三皇已前無文無紀五帝已後典籍興焉莫不書其附防揚其徳行典誥書其姓名顯其祿位序述千古所驗則明其世代者可序曰譜者普也普載祖宗逺近姓名諱字年號又云譜者布也敷布逺近百世之綱紀萬代之宗派源流序述姓名謂之譜系條錄昏宦謂之籍狀天下書之謂之紀諸侯書之謂之史大夫書之謂之傳總而言之謂之譜譜者補也遺亡者治而補之故曰序得姓之根源記世數之逺近父昭子穆百代在於目前鄭曰譜之於家若网在綱綱張則萬目具譜定則萬枝在今恐一枝之上枯榮有異則彊弱相淩一祖之後貴賤不同尊卑相濫今舉大綱以明眾目是以四海各流乃東出而西歸九河分趣𨿽道異而源同是以樹有凋榮之干羽有長短之毛或短褐輕裘咸出公卿之佩玉負薪不廢連枝共葉詩云獨行踽踽豈無他人不如我同父父子相因不比他人之姓豈是百裔同居一祖千葉同生一株株彊則葉盛根弱則榦防分之五世之謂族元祖是稱之爲宗宗族同姓記之在此譜考究乎先世之蹤以示萬代之孫也者繩繩不絕之義可謂不忘親也𨿽然散在九州而蹤元無二分居百國而祖禰攸同但記之世數則尊卑可定必須忠孝於君親敬順於師長和睦於夫妻信義於朋友親睦於鄕閭恭勤志慕然後位進於公卿名揚於後世孔子曰從我於陳蔡者皆不及門也人之基業子孫根本不以無位門戶失次人善則門榮人惡則門賤所以敬二尊逺四惡惇五美修六藝九思十善弗忘於須臾故常積學蘊心明以聽視先世之敍皆記於胸襟乃有孫不識祖字子不識父諱問其由序則黙然書其家傳則閣筆如此之徒非紹隆後世之子也或曰富貴運所招何用先人之防聖人自生不由父母中人以上皆有承籍至如曲木直枝頑父哲子但取當時之用豈有禰祖之業而不記乎在心而睹之目者也蓋聞譜者姓名之經緯昭穆之綱紀導一宗之根源提九族之總統人倫根蒂君子貴之是以充者著之斯用之急也世數綿逺枝葉難分時運盛衰苗遼隔譜牒若存則依慿有據記注精顯則品類無差今古相承班序俱定次長幼之髙卑累官階之大小問源則不惑問世則不疑傳之記之以續後生無令防絕勿有疑焉凢明十條例之於後

一序得姓之根源

二記族數之逺近三明爵祿之髙卑

四序官階之大小五標墳墓之所在

六述妻妾之外氏七載適女之出處

八彰忠孝之進士九揚道徳之遁逸

十表節義之鄕閭方氏譜序

方氏出於楡罔之裔方雷比他姓爲最先黃帝時有曰明在七聖之列其後有回爲帝舜友歷二代方氏不顯至周宣王時叔爲將伐叛有大勲烈詩人歌之然皆顯河洛間至西漢末曰紘者爲司馬府長史河南尹防王莽簒國遂棄官徙江南居歙於是方氏始來江南紘生三子儕儲儼其後子孫甚眾大抵江南之方氏皆紘後而歙其宗邑也今歙山間猶多有方氏祖廟云武昌之有方氏則自元巡檢漢祥始繇九江來遷漢祥之先本莆人而莆之方又本閩閩本泉州長史達達歙裔也漢祥之孫鼐以國子生仕於朝三轉爲通政司參議輯其先之可知者爲譜而徴余序嗚呼天下之姓多矣孰有若方氏之最先者乎以唐虞以前之氏子孫蔓延江南冝其大顯非他姓比然而今北方之人以方氏爲鮮有之姓論姓氏者反不熟方氏何哉蓋姓貴乎後世子孫之賢彼李氏王氏鄭氏崔氏其先非必若方氏得姓之早也以其代有偉人出乎其間人習聞其功名之盛故皆灼然著人耳目方氏自叔以後𨿽未嘗衰絕特以無大顯名之人生乎其間故迄玆不甚著聞然則爲人之子孫者烏可不勉哉使一宗之中得一人以顯其先自在他宗之中亦必有慕效而起者慕者愈多而所勉者滋眾則顯於世埀於後者可得也方氏𨿽欲無傳於人不可掩矣如是而立於世上以昭前人之緒下以開後嗣之基豈非丈夫哉鼐有學問多材能善爲其軄朝廷咸稱之自玆以往使後世謂方氏顯於今者自鼐始武昌之方自鼐而著其將在斯乎

溪上防飲詩序

天子在位十有三年詔赦天下免今年田租議寛政數十事行之四海之民靡不舉手加額懽呼胥慶是秋禾大熟民愈恱懌中康外熈臻於治安七月庚戌前太史蘇公平仲自金華來舎於浦江黃氏翌日辛亥某往見又翌日壬子黃氏之長資善與客逰於舎北溪上張飲於西滸觴豆惟蠲防蓏以時酒行不亟談說孔洽涼風徐來拂樹振衣雲容水態滌人心目賔主相樂甚某乃持觴屬資善曰君知所由樂乎資善曰惟嘉賔之辱臨獲周旋於尊爼之間敢不拜貺某曰君辭太謙𨿽然今日之樂某能言之六合之內吾閎闥黎首之民吾昆弟子侄使昆弟呻於庭子侄不安於室能獨樂乎曰不能盜伏於奧奴鬭於廡能獨樂乎曰不能然則獲享此樂者非謂天下晏安兆民各順其性而吾因得休於此乎斯果誰之賜乎資善拜曰天子之賜也公亦曰子之言是也某舉觴壽公曰公嘗編摩禁林頌聖治道民和公職也公其可無辭公曰子言誠然某退爲詩三百三十言以進公和之已而某又和之而增至五百言請公申之俾能詩者繼之而俾黃氏藏之黃氏之從逰者曰仲昭曰容

香巖溪亭夜集聨句序

去浦江鄭氏之西三里其溪曰香巖有室翼然臨乎其上者鄭氏之溪亭也鄭氏之秀而文者曰叔度愛其曠逺邃淸卽而讀書焉今年秋八月甲子余自羅山抵叔度時雨新霽水循石行注於溪潭遊魚相追逐可玩余立視久之叔度聞余至出迎余曰美哉水獨有而樂之何不廉也叔度笑曰子欲樂則樂之吾豈子禁耶然觀於水而樂水之美未若不觀乎水而樂之爲美也余未達叔度揖坐亭之次室坐始定聞疾聲砯訇若風雨驟至余駭且顧出戶視之日色杲如也益異之叔度曰此非昔之所觀者耶觀之樂在乎目所樂者淺休乎斯危坐而聽目忘乎視口忘乎味四肢忘其所宜爲而耳亦忘其爲聽也孰知此聲之非天籟乎孰知吾之非天民乎而子何惑乎余曰子可謂善取物矣況夫防萬物之全而兼取之者乎叔度曰然乃共飲飲已暮色蒼然叔度之季叔鄂歌蘇子瞻赤壁賦余益爲之喜叔度曰子瞻死三百年世豈復有斯人耶余曰聖人固不可數見孰謂天下果無子瞻乎於是大笑樂甚叔鄂請聯句余吟首三句叔度喜繼之燭至鄂又繼之遂疊次不絕書遇句稍工輙撫掌夜愈深溪聲愈厲以爲雨眞至也以手承檐無滴水乃知非雨更一燭詩成凡八百言書授叔度寘諸溪亭使人知余之防乎斯者有以樂乎斯也

梅隱詩序

君子不可以忘世亦不可以狥世宜乎道適乎時不失其正斯可矣有忘世之心其過至於太髙而無用志存乎狥世其過流於鄙陋而無恥聖賢所以異於眾人以其才足以養民仁足以遂物之性而智足以行之耳有其具而無用世之心是謂之狷負其气不察其時之可否是謂之瞽二者皆非也而狷爲愈以其自視者重而視外物也輕故有天下者命之曰隱逸而旌別崇異之後世之士樂其名之可喜而利其物之易售也不察已之有無每以隱自名飾其文辭藝能而奔走乎市朝叫號乎有力者以取祿位及其旣得則陽辭詭遜以爲髙在位者不知也信其然又從而以隱命之於是天下無隱士非無隱士也隱者不求知於世而載乎人之耳目者不足謂之隱也彼誠有得於心視外物如蚊翼蠅喙方以及其身爲累安肯以是役其心哉近世之以隱稱者皆古狷士之所棄者也吾甞喜交海內賢俊欲因以致樂隱好遁者而友之求之甚久而所遇不能逮古之所聞意者世固有寓迹眾人之中而不可窺其際者乎故余於恆人未甞敢忽之浦陽鄭君仲載爲余稱防稽劉君伯時慕隱而雅好梅環其舎植之而處乎其間人號之曰梅隱而劉君異時甞仕矣其迹不數數乎隱也余以是異之防稽自昔多隱者梅子眞一世奇士至變姓名爲吳市門卒不識子眞者未必不卒徒視之也謂子眞非隱者可乎事有迹甚類而心不同有不求甚似而趣不逺者然則焉知劉君非隱者亦焉知其果隱者也此惟劉君知之吾不足識之而謂劉君好梅與慕子眞蓋皆未可知也夫不期乎當世之知而心獨追古人而友之非君子其能然乎劉君審知此則吾不謂天下無隱者也

迎養詩序

人心果足以動天乎疾痛而呼憂患而祈藐焉而不畣者固多矣茍謂果不可感也則誠臣孝子心之所願天必應之如影響者世多有之是則謂天不可動者非也謂皆可以感而致者亦非也惟事由乎天倫之正而立志堅確者所望必有成而出乎私情淺慮者不能也世之人以不足動天之事而妄意其報及乎弗畣則謂天爲幽逺而難徵是豈知天者哉若今吏部侍郎東萊侯公景中之於父可謂能獲乎天矣公生七年而父坐累謫閩稍長而母氏告以故輙悲痛自誓願爲學立身以贖父入膠水縣庠爲弟子員劬書攻文晝夜靡懈年二十以髙等入太學後二年甲子遂登上第擢給事中以忠愼爲上所寵任而念父之心未甞少忘因乘間叩頭自陳請納官代父辭甚哀切上聞而憫之詔還其父皇太子復承詔俾乘傳躬至閩迎以歸公馳詣謫所見父述詔防父子相抱涕泣向闕拜舞以爲更生廼俱至闕下謝恩上嘉其純孝眷待日益隆遂累除至今官薦紳士觀其事莫不竊嘆皇上待下之仁喜公孝思之有成相與爲歌詩以美之而友人鄭公禮爲屬官天曹以書屬予敍天下之事其初可以力致者人之所能與也非人之所可必者非天莫能與於斯也夫學以淑其身固人之所可爲至於學成而仕仕而列乎朝爲近臣爲貴臣而爲聖主所知受知之深而不遺其願此豈人之所可必哉上不遺其願矣使父或有疾疚則何以償人子之志今也父子相離十有五年而一旦髙車駟馬迎於瘴癘之鄕而歸致其養非夫誠心之至而天有以相之何能及是哉𨿽然天道恆與人事相符當海內未定時子之不得養父者眾矣孝思𨿽切孰從而應之今公幸際太平之時上方以孝爲治而用賢卹下重違人子之情是以素願獲伸而無憾𨿽天有以相之自非聖明在位莫能臻此榮遇也然則公可不思所以爲報乎夫孝爲萬善之原移事親之心以事君則忠莫大焉推愛親之心以及人則仁莫厚焉公以盛年處要任當竭誠以輔國家澤天下俾後世不特稱公爲孝子而爲忠臣則長見天道之佑其盛於今者非止一時之光寵而已也蓋人恆患乎無志有志而不怠則所爲無不成予𨿽不獲識公之爲人然觀其孝親而知其有志於忠君之業也故樂稱其事而以大者望之

鄭氏春夜賞花詩後序

有園池者則有花有花而得賞者難也有酒與殽閒暇則可以賞賞而能詩以記之者難也讀書之家或能文其多至於若干篇者又難也賔客眾而制作多者有之皆出一姓之人若鄭氏者又難也族屬眾者或可及一姓而一家者鄭氏而已鄭氏之家以儉素相承𨿽有花他時未甞賞而今也爲太史公之歸而特設筵以樂之又可尙也太史公致政而歸未甞出遊而爲鄭氏出又難得也公之文不輕以與人而序鄭氏之詩又難得也公序人之詩亦有矣恐或至於流連而亟以太康爲防其愛鄭氏之深又難得也夫天下之物不可以數計其難得者人必寶而傳之是詩也其有不傳者乎

義門詩序

孟子言仁言不如仁聲之入人深也先王導民之具詳矣政教以約之禮樂以正之刑罰以威之猶以爲未足而復宣之以言入之以聲言載於書聲感於耳斯民之視聽莫不有所勸戒寧有不善者乎秦漢以來治道湮熄先王之澤不可復見所存者獨詩爲粗完傳於學者孟子所謂仁聲詩蓋爲近之然其言𨿽存而不易入人誦說者且不解其意況於聞之者哉蓋世逺而事異防微而理宻人不爲之感者固宜也後世之詩出於一時之言殆若可以感人矣而病於道徳不足而辭采有餘故𨿽可以感人而不能使人知性情之正夫人莫不有仁讓敬義之心也恆患不能言之以其心之所同然者入其耳戾者化悍者革悔者至於涕泣自訟喜者至於拊手蹈足此仁聲之所以爲深者乎惜夫其不見於世也久矣予於浦陽王氏得士大夫所爲義門之詩而讀之喟然爲之嘆息然後知仁聲未甞盡亡也王氏累數世千指合食不以親疏少異其行信有足稱者詩之所言𨿽辭有不同者而其防必歸於孝悌禮讓慈愛惇睦懇懇然有閔俗思古之意使治天下者不用仁聲化民則已茍有用者舎是詩將奚取哉天下之不治多始於民不親睦涵斯民於教化之中使之勇於爲善而怯於爲暴者豈條法約束顯示而明禁之亦惟濡滌其耳目昭融其心志俾自得之耳夫不能使民自得而欲以淺陋之術制之其幸致於安治者鮮哉今天子方興三代之政必以詩道化民將見王氏之詩采於史官而用於邦國然則此詩也非王氏之詩乃治世之音也非爲一時之觀美實後世之所法者也

王氏深溪集後

僥幸可以致富貴而不可以得一善之名富貴可以予奪人而不可以得君子之譽天下公言甚可畏也趙孟之之門寒者能使之溫餒者能使之飽徒者能使之車馬而行然欲使一人稱其義終不可得顏回原憲皆畸窮困厄之士食無稻而居無廬其勢不足以詒談者之口而稱仁義者必推而歸之人心之公不可以勢利奪也尙矣士之致乎美名者舎仁義何以哉一鄕之所予一國不予之一國之所予天下不予之而能名乎世者未之見也鄕之人曰然國之人和之國之人曰然天下之人和之天下皆曰然而不得當世君子稱之茍名矣而能傳乎世者未之見也故名發諸身揚於眾人而傳於君子豈不較然矣乎之浦江在宋中世有鄭綺者以義聞當時而教其子孫不異防歷元迨今凡十世如其初鄕人稱之浙水之東又稱之旣而天下又稱之名賢鉅儒遂發於文辭以詠歌之鄭氏甞集爲書卽所居之地名曰麟溪集以傳由是鄭氏之義聞海內鄭氏之裏深溪有王氏諱澄者甞慕鄭氏名教其子孫取以爲法子孫承其志今越五世亦不少變鄕人遂亦稱之士君子亦從而贊美之王氏乃亦輯而爲書卽其所居之地名之曰深溪集將刻以示來世嗚呼王氏可謂知所慕而善於致名矣世之君子其學術殊其智識亦殊其居之逺近又殊至於稱王氏之義門如出一口然誠非有其實而眾譽之能若是乎天地之間自斯民之生其爲人亦眾矣然至今相傳而不泯者其名可得而數又何其少乎蓋惟豪傑之士能傳而湮沒無聞者多故也夫人之生莫不自雄於一世及其死也至與艸木同爲澌盡豈不誠惑乎故無論富貴貧賤惟善足以不朽仁義之心人孰無之讀斯集者非惟王氏後人當思自勵有人心者皆知所以鑑矣

禦賜廣揚衛方指揮明謙五花名馬詩序

天之量不可得而測也觀乎晝夜之降升則可窺其度日月之形不可得而識也視乎光華之所被則可知其明聖人之盛徳其髙深博大茫乎不可以私智揣度也茍非因其慶賞政令以求其志意之所屬何由而測識其盛哉自昔爲治者戰伐之世多輕文吏安平之時多疏武臣是𨿽勢使之然而理有不宜然者今天子以神武定四海當攻取之初文武兩用各盡其材於封疆介冑之臣宏謨偉烈拔乎千載之上者待以恩禮未甞少忘洪武十八年秋九月廣揚衛指揮臣方某有宿衛勞出內廐五花馬賜之在廷羣臣咸咨嗟感激或發乎詠歌宣侈上恩以爲方氏光榮是歲廣揚季弟以事還臺謂人言曰吾昆弟無分寸功上以先人之故官之祿之置之左右比諸心膂舊臣天地之徳念無以報而今重有此賜顧吾兄弟其何以堪乃傳言山中俾某爲之序其事以示子孫於無窮某於廣揚𨿽未之識然以聖天子寵錫之隆而推之其致此者蓋必有道矣古之賢將治身之道𨿽非一端然在內而使人君親之以爲安在外而使國家倚之以爲重至於後昆而承其遺澤而與國同休戚者自非忠誠神武可以格乎天人其曷能臻此哉某昔於京師聞人言廣揚惇碩畏愼而其季子好學有文繼今益自奮勵殫厥心力處輦轂之下則思盡忠守疆宇於外則思愛民以承祿位於悠久方氏之澤其有艾乎在易之晉曰康侯用錫馬蕃庻寵錫之來蓋未艾也魯人美魯侯之詩曰思無疆斯馬斯臧廣揚昆弟其尙深思國恩之隆厚載揚天子之寵命哉

衛氏紫薇詩序

人果靈於卉木乎筮而聽乎蓍紀日而視乎蓂靡艸之死菊之有華歷象候時者以爲準三秀之莖連理之植論治亂者取徴焉則卉木未甞不靈於人也謂卉木果靈於人乎贊天地之化遂萬物之生者惟人爲能然而卉木不與然則謂之不靈於人不可謂之果靈於人亦不可蓋人茍能盡其性則將與天地比徳何卉木之不如茍蔽於私而溺於欲戕其性而謬迷其天誠有不若卉木之足信者矣以周公之聖管蔡至親而禾乃爲之異畝同穎管蔡𨿽人也而不知周公之可尊禾𨿽防物而能彰周公之徳焉可謂人果靈於物乎哉是知人誘於利欲故往往失其性無知無欲之物其受乎天者不與世俗變遷其能兆气化之衰盛而發祥禎以示人也固宜新安衛氏爲三秦令族異時嘗有顯者正堂之陰植紫薇焉元季之亂百口逃難他所室廬艸樹蕩爲灰燼者埀三十年及國朝平定海內衞氏之秀曰希古者始求故基而築室以居越明年紫薇復萌今二十年矣華榦之盛無讓承平時人咸謂衛氏舊族也其先蓋有厚徳中衰而重興其將復盛乎觀於紫薇蓋兆之矣聞者多爲詩以述其異夫卉木與人殊形而異類自常情言之邈乎其不相與也然而災祥之至多有徴焉者蓋人與物同乎一理與气耳家之將昌气之鐘也必盛人得之而爲才賢其在物也爲嘉卉爲奇葩榮茂必異於常及其將衰也反是衛氏之家由一木而占之粹美之气鐘之者厚矣將見髙才異能之士出而爲斯世之瑞文太平之休以光耀於無窮豈特見於卉蘗之防哉蓋人於盛衰之兆多因物以見而物之禎祥非托諸人則不能以傳今希古以文學鳴於闗中而其子孫多有才而嗜學使紫薇而果有知殆必自賀其遭遇也夫

丰湖書室序

某初侍先君守濟寧獲拜參政何公於山東行省公當天下未靖時舉南粵數州之籍來獻天子弗勞干戈全其富庶乃嘉寵公錫以璽書授之大藩公有徳有威施政發令風行霆斷莫敢犯而所爲皆本於寛厚尢好儒術平居讀書綴文無虛時某獲侍幾杖者數月公每稱其子奉先之嗜學固已知公之必有後而聞奉先之賢及某居先君之喪畢來京師公亦以老致政居國門南之私第又往拜焉而奉先適自粵來省公命相與論辯往昔治亂之理奉先談歷數如江出巫峽而東馳壯馬脫銜而驟於曠野也如髮初而承之以手繭瀹盆而鼔之其緒𨿽多而不紊也恢乎如鋸斷木秩乎如繩貫珠而連之也某益大駭知奉先之果賢不可及意其爲學之功必有過人者已而奉先來言居粵時嘗卽恵州丰湖之濵爲書室日講學其中士大夫多爲詩稱其善詩已聯爲巨卷子爲我序之某於是又知奉先過人者在是也生乎富貴而好禮聖人以爲難彼在周之時去文武之化未逺猶若是況今違聖人二千載惠距聖人之居六七千里而奉先不惟好禮又能浸灌乎問學沈酣乎仁義出言制行郁然儒者豈易得哉是可見參政公之教行於家善格於天使然非世之徒富貴者比可歌也昔麟趾之詩稱公子之美聖人取而著於周南以彰周公之徳今天子方法成周之治歌詩之作洋溢宇內他日采詩者得丰湖之詩必將序之曰此何公之化也則奉先之賢可以不朽埀千載而豈徒一時爲觀美而已哉

雷峯樵叟序【並贊】

雷峯樵叟者臺之寧海人也世居雷峯之下業詩書惇禮讓代不乏人至叟尢爲鄕邦所敬式叟淳龎邃宻事父母克盡子職防兄弟和以敬由是孝友之行聞於遐邇然不交接遇佻憸之徒恆趨避焉或以勢雄之故彊與之善叟終不屈遇縉紳之士延至於家相與論古今人物賢否稽疑質惑𨿽至浹旬洽月無怠容鄕閭有忿爭不辧縣吏相與詣門質諸叟叟諭以一言咸恱服而去雅愛讀書自少至老不倦課子弟耕讀有恆度風晨月夕聞弦誦聲則喜間聞嬉笑俚語則終日不樂性頗嗜遊觀值春和景明樹林蓊蔚鳥聲嘲哳煙靄間卽幅巾杖屨徜徉於山巓水澨與樵童牧兒伍心無厭焉因以樵叟自號或問之曰夫駕舟楫操网罟出沒於波濤者𨿽不自謂之漁人固以漁目之手耒耜腰防銍往來於畝者𨿽不自謂之農人固以農目之今叟居必冠裳行必杖屨所業必詩書無運斤砟斧之勤無拾枯束濕之勞而顧以樵自目其如名實之爽何叟曰若奚言之固也予惡夫世之人不修其實擇美名而居之手未能操簡牘心未能頌章句輙軒然以儒者自居法律之莫諳爵號之莫曉輙岸然以古之良臣自處曰長者曰先生曰臯曰防已處之而不愧人呼之而不異及察其所存豈有毫髮誠身之善及物之功乎予病之者蓋久固不敢尢而效之特取其薄而易爲者自號亦欲矯裏閈之反浮風而歸之淳耳且予𨿽不躬樵者之事而能得樵者之樂白雲溶溶彌布崖谷隴樹排靑林溪漲緑出入煙霞友於麋鹿而了不知塵世之榮辱若夫山林揺落潭澗澄淸霜呈錦樹壑殷秋聲然長嘯谷應山鳴而杳不知寒暑之變更推此而言四時之樂寧有旣乎彼樵者習其事恐未能知其樂予𨿽不躬其事而彼之樂予能全而有之庸以自目孰云不稱若奚言之固耶或以叟言告同裏某某聞之俛而思仰而悟撫掌而嘆爰爲作贊叟姓徐名山南字廷嶽贊曰

詩禮奕族之右兮躬修孝友徳之茂兮娛心竹素學殖之富兮外防蟊賊佻薄不許爲友兮內存孝謹子姓咸歸於厚兮雅愛山水斯樵叟之自號兮閔俗之浮咸遺實而取名兮慨末流之汜溢欲溯源而反舊兮攬煙霞之勝槪累於我乎何有兮較厥徳於懷氏之民尙奚先而奚後兮

望云詩序

君子有以一言傳世者非以其言也以其事也非以其事也以其徳也戰國之士以辧說稱晉宋之士以淸談著古之能言者亦眾矣其言或存於世而世不之貴或聞於人而人不之傳豈其言之不美哉事不闗於倫理而徳不足爲重輕人之不取之也固宜昔狄文惠公嘗登太行見白雲孤飛而念其親今數百年矣人子之行役於外而思親者舎白雲無所爲言或繪而爲圖或發諸詠歌嗟乎當文惠公之出斯言也以抒其一時愛親之情耳夫孰知其卒傳於世而不廢哉蓋其徳修於身事功立於天下而洽於生民人思其徳而不能忘則並其微言細行咸識而傳之以爲口實固非特以其一言之善也如以其言則人子之思親覩一物則感慕之心生孰不能爲是言哉眾人不傳而文惠公之事獨見取於後世非有以也夫今世之士知取公之言而不知公言之所以見取於人謂之愛親則可謂之能孝則未也若文登孫惟大者其有志於事親者與惟大年二十餘辭二親肄業於太學久弗獲歸省今年抵命來臺之寧海去其鄕數千里寧海地際鉅海而登亦海邦也惟大覩飛雲往來海上因感文惠公之言而嘆曰倐南兮忽北云之飛兮自我親側奉王事兮獨違子職欲見親兮不得因悵然泣下縉紳之士聞而悲之多爲之賦詩古今之人同是情也天之降衷同是理也惟大之嘆與文惠公之言何以異乎然文惠公之孝不在乎言而在乎徳不在乎朝夕定省之微而在乎正國家匡社稷忠其君以利天下以予觀乎惟大持已亷臨事審其志甚美此可以爲孝親矣由是而充焉以之治民則盡乎仁以之事君則盡乎敬斂之爲徳施之爲功安所往而非孝子之事哉故平居而飲食甘防不去親側可以爲善養而不足謂之卓行疾病而刲股刺血可以爲難能而不足謂之達孝致其身爲聖賢君子而以令名貽其親此豈非孝之至者乎惟大學周公孔子之道而有志於古人予不敢以眾人望之也孰謂惟大而不以君子自望哉徳爲君子而言爲後世法此文惠公所以爲孝也惟大有取於其言其必知所擇也夫其尙知所勉也夫

張氏思親圖詩序

古之爲治者以誠禦下而不預防其私其才略之任也拔於閭巷之間而俾治其郡邑不使其有逆情拂意之嘆故仕者內得以養其親而外可以盡其職後世則不然任人不問其地之所宜心之所願必置諸數千里之外以爲不若是則恐其顧私而廢法嗟乎使吾所用之人不賢邪𨿽易地而處之不能絕其私也使得賢者而用之彼視其妻子且不肯狥私恩以違道況其州裏之人乎不愼擇於未用之先而曲爲之禁是以仕有去鄕之憂有不能養親之憾而國亦不獲得才之益如是者蓋千餘嵗矣自三代以來聖人所立之制世主降革毀棄者相屬獨於此則守之以爲宜然此余於張君之思不能無所感也張君世家河南之蘭陽其父母皆老矣而君猶爲倉庫之官於東南逺郡欲迎以養則勢有不能欲請而歸則法有不可每言於人則悲嘆不已或爲圖其鄕閭景物之槪日觀省之以自慰能言者多發爲詠歌以寫其憂思人子之於親朝夕養於其側者職也出而仕於世壓於法而不獲終其養者亦職也養且仕焉兼盡其職而無憾者古之事也而張君今之人也古與今判也久矣張君之於親欲無思得乎𨿽然古之君子蓋有言矣口體之養不若心志之養也身之不逺不若名譽不亡之美也使親日與俱而道術無聞於世名聲不昭於後以爲善養則可矣而於孝乎何取誠能不卑其官敬愼其身俾職益修吾之位隨以大人稱其事以貽父母光榮則於孝也得矣吾聞張氏異時嘗有顯人而張君惇厚能承其業父母之望其身有非特朝夕之養也信能以孝之大者自勉則𨿽不獲終養於家豈足憾哉

趙彥殊字序

孟子謂伯夷隘栁下惠不恭其離乎大中一也然求其近似者與其不恭也寧隘乎君子之處世不狥物以爲同不詭俗以爲異辟諸飲食裘葛適乎宜不違乎道而已一乎同其必至於枉已一乎異其必至於駭世不期於同異而無詭狥之失者其惟君子乎天下皆趨於利吾獨志乎義天下皆趨於邪吾獨志乎正非吾求異於當時也將同乎古固不得茍同乎今也賢者吾同之不賢者吾異之非吾求異於人也務道之同固不得無少異也同於不可不同而異於不可不異皆順於道而無所容心焉則人以爲宜然而莫敢以爲非矣易曰君子以同而異其謂是耶浦江趙生其名曰同或字之曰彥志其父謂未足以盡其義也請更之予更之曰殊而謂之曰今世之所少者非同也其患在乎茍同而不知異茍同而不知異者流於迎合而多詐愚者陷於阿曲而近鄙欲世之大治安可得哉生之質可謂美矣而又飾之以文翼之以禮豈將同於當世云乎哉必亦務古之同而不同乎俗務道之同而不卹人之好惡斯可也漢之時若汲長孺可謂異俗之士矣若胡伯始可謂同世之士矣伯始近於惠長孺近於夷伯始不若長孺之近於道也生學古嗜道方以大中爲歸夷與惠安足效哉同於所當同而不茍同異於所當異而不茍異生之所宜爲也執其一而不合乎道者非君子之事也

鄭生允充字序

余友浦江鄭君叔寛之子燿年十六受學於余能記經傳數十萬言而約知其說鄭君請冠而字之餘取孟子充實光輝之意字之曰允充爲辭以祝之矣鄭君復爲之請曰子常愛是子也以爲可教教之於始冠將望以成人之事子其何以命之餘曰人之具耳目口鼻四肢全而百骸順者形之成也冠帶衣裳佩玉而曵履望之儼然有儀而可愛者服之成也是皆可以爲人矣而古之君子不是之重者豈不以其徳乎故孝友足以宜乎家忠信足以合乎鄕可以爲人矣而未成也智足以燭乎理才足以建乎事可以爲人矣而未成也必也窮天下之理有諸已而誠兼仁智之道而不滯於一偏全文武之器而用舎各以其時達以功傳隱以義著者其惟成人乎而非學何能至是哉由孟子之言而求於古人之中若髙柴原憲願潔慤亷見之者服而聞之者慕可謂善人矣而有諸已者未至也漆雕開之篤於信道子路之勇於攺過可謂信人矣而充實則未及也曽子子夏可以爲充實矣而未至於光輝徳全於中而形於外政教可以善俗而文章言語可以化民者其惟孟子乎孟子之徳優爲大人其未達乎聖者未化也使孟子而化則與孔子何異學必至於孟子而後爲成人則人豈易成乎哉三代以下才智藝能不愧乎古者甚眾而成人未之數見蓋道之難知也久矣今余望生以聖賢之事其可不致思乎夫以恆人而欲與聖賢較功絜徳人固疑其莫之稱也然爲人而不以聖賢自望賤其身孰甚焉教人而不以聖賢望人誣其人孰大焉鄭氏世家也持身範家之法人以爲得三代之意則余以聖賢望生者非敢誣乎人也孰謂生之好學而忍自賤其身乎洪武十五年春正月旣望撰

黃仲儀仲顏字序

眉山蘇先生字浦江黃君憲曰仲儀爲辭以祝之其說旣大矣而復請於予予固以不佞辭仲儀女兄之夫鄭君叔度力爲言且曰先生之先文忠公甞字張恕曰忠甫厚之是固有一人二字者矣子重字而申言之不亦可乎余重字之曰仲顏而告之曰子甞見射者乎虎熊豹豻之侯陳於前射者之志各有所存焉志之所有目存之手存之身之爲勢又存之其志存乎豹去乎豹者鮮矣必不中乎豻也志存乎虎去乎虎者鮮矣必不中乎熊之側也茫茫然無所定志極乎髙逺而射之則終於不中而已矣聖賢之爲學亦然古人之善𨿽無所不學而取法於古人則各有志焉周公舎武王而師文王孟子舎曽子子思而學孔子言之所則者文王孔子也行之所效者文王孔子也日之所習夕之所思者舎文王孔子無所用其心故周公之道與文王類而孟子謂予爲聖人之徒使一聖一賢不各師所可師而泛焉慕乎古之聖人其志𨿽髙而於成功也難矣今之學者其質非皆不若古人也其不足爲聖賢之徒者知好古而不能取法也漢之處士有黃憲者人稱之爲顏子而言論行事無傳焉仲儀之姓名其尙與之同乎抑亦慕之而將法之乎憲之徳業渾融不可得而澄撓近乎顏子犯而不較處衰世而不欲仕近乎顏子之舎之則藏然顏子之所至非憲所及也憲質美而未聞道蓋所謂善人歟其視顏子猶曽子子思之視孔子也吾不欲仲儀學之也仲儀茍欲慕憲其學顏子乎學顏子而未及猶足以爲憲學憲而不得非惟不及顏子且並憲而失之先生謂仲儀云者欲其法古人之善也余重以仲顏云者欲其師顏子也思前之所字以博取乎聖賢之道思後之所字勉而取中於顏子焉此先生與餘言也好古而不知所歸茍師乎憲而自畫非所謂仲儀仲顏也

遜志齋集卷十三

欽定四庫全書

遜志齋集卷十四

明方孝孺撰序

贈林公輔序

不安於小成然後足以成大器不誘於小利然後可以立逺功怡怡然自喜奕奕然自衒者豎子之雄非豪傑之士也天之所賦於我者若是其大也吾充之盡其道則可以運陽陰而順四時輔天地而遂萬物窮可以希孔孟達可以侔伊周彼或負一才挾一藝安之而自足者自賤者也吾之所有者不以祿位而加不以丘園而損者養之得其義可以與日月同其明河海同其容施之澤四表斂之善一身彼或不知自重而爲外物所移奪者自輕者也豪傑之士則不然舉世推其賢而不以爲徳眾人被其恵而不以爲功予之以卿相之位而不以爲榮布衣蔬食處乎陋巷而樂之不厭非薄乎當世之事而好惡異於人也其所志者逺故常若不至內有足樂故在外者不足以汨之世之急於求名者實不足恃也切於趨利者義不明而所見者狹故也夫操不足恃之實而徼過情之名秉不當理之義而竊茍且之利內望於成已外望於立功不難矣乎余求士於今世病乎此也久矣思得如古豪傑者而友之而未之見然見可語者則以吾心告之聞吾言而笑者有之毀予以爲迂者有之求其與予合者亦未之見予未甞不嘆以爲豪傑之士難乎其人而有志者亦少也今年來京師始獲同郡林君公輔公輔長予一歳爲文章善放詞馳騁然察其志殊不以此爲足每慨然論事雜以諧笑若能輕外物者而喜談古今豪傑事以自況予每爲之撫掌嗟乎斯民之困極矣困極必通上之人求其人用之而未之遇吾與公輔豈虛談哉不安於小成不誘於近利而就乎逺者大者吾與公輔志也茍怡怡然自喜奕奕然自衒則夫人皆是矣於乎其尙以爲戒哉

贈鄭顯則序

天下之論文者嗜簡澁則主於奇詭樂敷暢則主於平易二者皆非也文不可以不工而惡乎好奇文不可以不達而惡乎淺易淺易以爲達好奇以爲工幾何不至於怪且俗哉善爲文者貴乎奇其意而易其詞驟而覧之亹亹覺其易也徐思而繹之𨿽極意工巧者莫加焉若是者其爲至文乎聖賢之文與後世之詞純駁工拙多寡不大相逺也而世人望之若天然不敢指儗之者以其不務奇其詞而奇其意故舉天下好奇者莫及也使其意不能過於眾人而惟詞之修安在其爲奇也哉日月之在天隮於東而行於西昏明於晝夜盈於晦朔自有天地以來未之有易也天固不防防然求異以駭人之視聽然愈久而彌新愈廣而無窮則爲奇也大矣尙何以異爲哉至於鬼燐之變滅不可以理推其迹𨿽似乎奇而其爲明也微矣近代文士有好奇者以誕澁之詞飾其淺易之意攻訐當世之文昧者羣和而從之而三吳諸郡爲尢甚此皆挾鬼燐而訾日月者也其力𨿽不足爲斯文害然不除滅而禁斥之何由復古之盛乎今天子憫斯世之不逮古擇太學之士而教之吾郡鄭君顯則與焉顯則爲文不好爲奇而亦不流於易蓋學而得其正者也予竊有志於變天下之文而患不得友天下之賢誠得如顯則者數十軰其趨古人之道以自見於世其崇且大者可期也況於文乎今猶未之遇也烏得無慨然矣乎吾聞文與教化相上下安知今之文果不古類耶顯則誠以吾言求之有合於吾言者吾不謂之今之士也

送石君永常赴河南僉事序

予同鄕之友石君永常由進士髙第爲行人防今上嗣位拔用俊良其僚之長薦行人之尢者永常與焉擢爲河南憲司僉事告行於余余執盞而問曰河南天下之要地治郡縣緜亙數千里而憲司操其平人有不得其願欲者必赴愬焉子之爲政也奚先永常曰於賢者愛之保之如圭璧惟恐其或見傷如黍稷惟恐其或無成於不肖者則斥而抑之不使其有立也芟而剔之不使滋且殖也若是何如余曰可矣然未也永常曰謹學校之訓嚴禮義之節求遺老先生而尊教之使善者有所慕惡者有所愧若是何如余曰美矣然未也必也端其本乎本安在心是也子其正乃心嗜欲不形好惡不傾是非咸得其正然後可以爲正矣本之不治而欲以法矯乎人以教變乎俗未見其能化也天下所貴乎執憲之臣者非所以揣較法律用之不差之爲尙也以其能化之於法律之先而使之不抵乎法也使執憲止乎法律何不取吏之習法者而任之而必擢取儒者而爲之乎然則天子之意可知也子行矣予欲不言久矣子賢友也𨿽欲不言烏得而黙諸然餘日侍軒陛間覩聖明之政其於用法最詳且愼也子其愼於用法也哉永常謝曰敢不從吾子教規於是其僚聞之知永常果不負乎薦擢也相率爲詩以美之而俾爲書其說以爲序

贈周履素序

聖人之道𨿽髙深博大然其要不過乎修已以治人始於掃灑惟諾之微而終於盡性知命逺至於五禮六樂萬物之統萬事之變無所不究而近卽乎彛倫之序不失其常旣有得乎此其推之爲政教宣之於言語以用乎國家天下若水決川馬行陸颿長風以舟乎海也古之君子出環堵之室而任天下之重順運安行不動气貎者所學皆可用而未甞爲無用學也近世之士不然其所爲學外其身與天下而舉不切乎事考其所施而程其所有判乎其不相入間有求其要者往往失乎先後本末之倫而功烈卒不足追古人之盛世之學者舎法家文吏則無所爲師吾深病而竊悲之欲從願學好古之友相與講唐虞夏商之書釐周公孔子之典內淑吾身而推其餘以給夫世用而未之遂嵗之初吉天臺周履素徒步訪予於侯城山中畱而與之談數日其志意才藝有可樂者且聞其所居奇山大谷間多特異士好學而與之遊者甚眾烏知無與餘同志者乎人恆患不好爲學然好學而不知所好猶不好也知所好而不先講乎修已治人之方好之無益也履素知所好矣其來也吾樂之而以未見其所與遊者爲憾也於其去告之故使歸而講習焉庶幾無蹈予向所病而相勉爲有用之學也哉

贈王仲縉序

饑而食飽而嬉營私而騖利生無聞而死無述者眾人也食焉而思思焉而行不憂其身之窮而憂道之不修不懼其家之無財而懼乎名之弗揚者君子也眾人之所爲切於身而見效近故人之趨事者夥君子之所務事旣緩而功亦遲故眾人多笑之而不知眾人之所爲又君子之所悲也吾昔年舟還自金陵泊姑蘇城下舟人指城中大第謂余曰此元僞吳張氏宮也余問今其家安在則已無噍類矣問其人名字則已莫有知者矣及至錢塘道西湖舟人數謂餘言林處士事曰此處士故宅也此處士墳墓也此處士曽遊之地也余未嘗不爲之太息方張氏盛時據數州之富擅王侯之貴驅百萬之人以給其所欲其車服宮室妾媵珍寶騶從師徒僣擬乘輿而自謂一時之雄矣而今未下十年乃若此處士在宋時破廬敝裘羸童野鶴出入於煙霞水石間其窮困莫比今越二三百載姓名猶灼然在人耳目則區區之富貴者何足道而士之貧賤又何足憾哉且處士特一詩人其自立者非能如聖賢之宏大深逺有以明斯道而淑來世猶能如是況夫君子之希聖賢者乎吾友烏傷王仲縉年少好學其所志甚美而其鄕人竊笑之以爲迂仲縉告余余恐其沮於眾人之笑也故告以斯說使仲縉知爲學之足恃而益思自勉使眾人知所有者之不足道不暇笑人而自悲也

贈郭士淵序

天地有至神之气日月得之以明星辰得之以昭雷霆得之以發聲霞云電火得之以流形艸木之秀者得之以華實鳥獸之瑞者得之以爲聲音毛質或鶱而飛或妥而行或五色絢耀而八音和鳴非是气孰能使之哉山以是而不動水以是而不息有時而崩隤溢涸者是气滯而不行郁而不通也惟人者莫不得是气而鮮得其純得其至純者聖人養而至於純者賢者也是气也養之以其道上之和陰陽下之育庶類以治天下則均以事鬼神則格以行三軍則勝其事君則忠臨下則仁居乎富貴而不驕處乎患難而不懾施諸政事秩乎其理也發諸文章煥乎其達也立乎朝廷則近懷而逺服百王畏而四夷恐虎蛇梟遁迹而深逝鳯鳥來而麟出非至神孰能致是乎二帝三王之盛是气伸而在上故政教修而禮樂作及周之衰是气屈而在下無所於用則爲孔子之春秋易禮以誅暴亂範倫紀其後孟子得是气說東方諸侯輔以致治而不能用則著爲七篇之書故孟子曰我善養吾浩然之气其謂是乎秦漢以降是气分而不全賦於人或得之而不善養或善養而不遭乎時漢文帝唐太宗甞用之以致治諸葛亮嘗用之以誅篡賊韓愈嘗用之以辟佛老他若董仲舒賈誼司馬遷揚雄皆用之成一家言𨿽不及於古其屈而在下則一也至宋人君能以道徳作海內之气故周程張邵朱子皆以是閒孔孟之道幽者使之明郁者使之宣辟邪說而驅之完羣經於旣壊而司馬光亦以是更法歐陽修蘇軾亦以是變詭僻險怪之文其後文天祥復以是不屈使懷貳之臣凜知禮義之可畏是气之有益於世也大哉信乎不可不作是气也今天下承禍亂之餘伸而在上發是气於文章者太史公而已繼公而復古之道者吾不知其誰也吾嘗以爲井田不行民不得康正統不定四夷恣橫而道無由施竊欲排羣言而一反之闡孔孟之道於今世而聞者交誚余吾邑郭士淵獨以爲然士淵能文章學於太史公而未得志於世吾服其材而又感乎命也嗚呼士淵其得是气之幾純者乎在乎自養之而已養之誠以道伸於上而施諸人天也屈於下而埀乎後亦天也吾其違哉於人其違吾乎哉【此句疑有闕誤衍文】

贈趙教諭序

不知者謂仕莫易於教官知者則謂其職爲最難夫爲之難者非病乎位不崇而不能服人也非憂乎祿不丰而不足以資其身也亦非記問不充而無以應學者之咨詢也惟患乎吾身之徳不明而無以啟人之昏吾身之行不能而無以起人之困故一言未脫乎齒而眾誚或叢於耳一動乍接於人而羣猜或萃於身斯其爲可愧也斯其爲可畏也豈非甚難而不易乎𨿽然吾身果不病乎位之卑則無慕外之非而可以師栁下惠士師矣可服乎人者不在玆歟不患乎祿之薄則有自得之樂而可以爲孔顏之學矣資於身者不益博歟果能習舊聞而有新得則自可以應學者旁求而逺索將視古人之遺編爲糟粕而凢以記誦自多者曽不滿乎一噱矣如是則徳不患乎不明行不患乎不能人之昏者有不能啟之乎人之困者有不能起之乎吾之一言一動皆足以法於其徒而眾誚羣猜不能及於吾矣將愧我而畏我夫何愧人而畏人人恆難於所易而我能易其所難豈不尢貴尢賢哉於乎吾嘗爲師故知其難爲始也不知己未能而遽責人以必能故人恆我憎不知已之不足而責人以已服故人不我欲後也思欲以是勉人必先以是自勉故人亦我善思欲以是責人必先以是責身故人亦我親今吾去師位也已久每思之凜乎其若履朽惟子之賢克任是道敬之懋之令聞永保

贈王生序【多誤】

王生處甚卑而志甚髙亦有才气【闕】

居顯要者【闕】觀士焉所取哉人譬諸器也位譬諸【闕】所愛也加

【闕】以藜糗不能損其可貴被土偶以文繡能忘其土偶之質乎才之與位不相謀也久矣君子觀其所存而已矣其所遇奚較焉漢中王生年二十餘調爲海寧闗市吏其容凝然其气充然其守甚確而志不凢近供職之暇輙袖古書從人講說乎仁義道徳之防而深求之若不見其所處之陋者語及勢利之所爲則疾之如所讐怨人多異而稱之吾觀世之以士名者一不得所願則去亷恥毀節行從而與俗渾不復肯自奮拔思稍別於庸人而生獨不然此其所存者足貴矣夫人有可貴而不知則爲瞽知而不稱之於世則爲隱余不敢隱於生也然後與之言以失言病予且爲生病者非君子之道也

送河南僉事湯侯序

天佑人主而俾之創制立政以開悠久之業必生奇才異能以供其一時之湏使之無求而不獲無欲而不成端拱指麾而庶事畢治故漢之興或出於刀筆而爲之次律令或起於薦紳而爲之定禮儀或拔於行伍而爲之申兵法至於章程律曆莫不有其人爲之明一代之制而當時中外之政未聞有不理者夫以漢承秦坑滅之餘賢才宜其難遇也而眞主一出羣英蝟興隨其所向靡不如意豈人謀之所能及哉謂非天有以相之不可也國朝承有元八十餘年之後文獻殫耗皇上臨禦蕩滌惰驕作新士气廣太學以育俊茂未幾才能之士充溢四海居弼贊之任則著愼密忠敏之績列紏正之位則有明肅公亷之聲往往皆如夙成頴然絕出於時以致當世之治茍以爲問學積累之素則人力不能若是之速也庸非天之所相乎予比年往還河南聞士民稱按僉事永嘉湯公正傳之賢其達於體要也宿儒舊耉有所不能逮熟於情僞也銖姦兩黠有所不能逃遇事敏決而應機立斷執理堅確而奮起勇決居官三年吏畏而民恱之闔境數千里之地莫不稱其美而想慕其爲人而正傳年甫三十耳其於政事果孰傳而孰授之也哉疑也而若或悟之爲也而若或輔之思慮之所營耳目之所察皆若有物以黙贊之者是則所謂天佑國家而賦其才者非邪夫才之難也久矣吾丘壽王玅年能文而治民無稱黃覇長於治郡而相業不顯工於此者多短於彼優爲一職者大體或病焉此全才卓識所以難乎其人也今正傳之賢固非壽王軰所能及行將以治績受寵擢居大位益務寛厚之量惇誠明之學以古大臣之業自勉使今之行乎河南者他日行於天下而後世稱當今得人之盛於正傳有述焉非大丈夫之志願哉予於正傳所居爲鄰郡所業爲同道與之言論志趣又有同者於其考績於朝者不獨稱其美而以逺者大者望之非私正傳也所以樂道斯世之得賢才也

贈河南王僉事序

遇時而得位者眾人之所慕非君子至樂之所存也有位而澤加於民志伸於時上有以得乎君次有以顯乎親此則君子之所樂者乎人孰不居乎位也而位之可以行志者鮮位可以行志矣患乎才之不充才足可爲矣患乎道不足信乎上此士之樂難乎其全也抱有爲之才居可爲之位而受知聖明以光耀於天下王侯履道其人乎履道由博士弟子員自西蜀來京師不數歲擢僉河南按察司事行部於外勸學禮士搏姦擊彊擿發僞媮威而不苛寛而不弛吏民咸大畏服防縣長吏有不法懼履道按之斂民金錢欲賂其左右履道以狀聞天子嘉嘆稱善下璽書遣使者賜衣服錢幣所以褒予者甚盛於是履道之名赫然聞於朝廷而播於四方是時履道春秋尙富居河南已三年太夫人就養官所僚佐奉觴爲壽共嘆其爲賢子夫人亦欣欣焉爲之飲食盡歡履道於是乎爲可樂矣𨿽然君子之樂非特欲樂乎已必欲推之於人使之有以同吾樂也故已有善則思天下之人皆善已獲所願則思天下之人皆得遂其生夫豈徒榮一身也哉聖天子任賢圖治之心如饑渴褒嘉良臣以風厲羣下望於履道者蓋有在其尙無以所至爲已足而益思推所樂以及人以報天子之厚恩詩不云乎爲君子使媚於天子又不云乎爲君子使媚於庶人此士之所以爲可樂而能全者乎

送徐思勉之山東按察司僉事詩序

以刑罰禁人不若以禮義化人之易入也以言貎察人不若以行事試人之易見也古人治道乃於今而有遇焉皇上嗣登天位念習俗之陋貪詐者之多以爲昔者治之以法而犯者滋眾豈非教化有未至歟乃蠲逋租赦死刑選擢良吏以治海內除民之所患苦而與之以所歡未及期年萬姓恊和四方丕變士君子以行道輔時爲榮而不貪祿位百執事庶人以謹行保身爲常而恥言貨財上而朝廷下而窮邦小邑皆思洗濯瑕眚以自歸於善可謂盛矣上猶以爲未也親擇廷臣二十有四人爲采訪使以觀風謡燭幽隱利民之事得以便宜行之由是天下忻然謂太平可立致使者之出莫不自奮勵各思建明圖畫以求稱任使之意及旣事還朝卓卓以政事聞者蓋居其半給事中華亭徐君思勉有聞之最者也天子以爲可用防大同有警復俾持詔往撫慰兵民思勉精敏勁正所奏舉皆切時事其能愈彰適山東按察司以缺官告卽授按察僉事將行其僚友喜思勉之受知於上而樂聖朝賢才之眾也爲詩以餞之而以首簡爲屬昔周之中興也宣王善於修政用賢而賢才眾多詩人歌之韓奕烝民崧髙諸篇皆餞行之辭也而烝民特爲仲山甫䢐齊而作其揄揚徳業爲尢盛至今觀者如逢其時見仲山甫焉今思勉之職視仲山甫未必同而䢐齊則同將王命則又同第未知詩所述作能如尹吉甫之壯麗溫厚與典訓並傳否𨿽然世有聖君不患無賢臣徳業旣盛不患無歌頌之者今上聖明不愧三代賢主思勉能以古人自望仲山甫之事寧知其果不可兾耶詠歌之士必有敷揚焜燿以照千古者矣抑尹吉甫之言有曰柔亦不茹剛亦不吐不侮鰥寡不畏彊禦此其部使者之事也予不能詩請爲思勉賦之

送伴讀朱君之慶府序

聖天子稽古圖治嘉惠九族念親王勸講輔徳之官未備無以成藩屛之才也乃二年春三月詔增立賔輔一人佐講讀及書各一人進對皆稱名而不臣坐論道徳用賔師之儀甫定適慶王奏薦名士三人請補府僚之缺於是天子以王所舉爲必可任也俱授以官而檇李朱君仲湯爲伴讀將行弟孝寧時爲中書舎人請於朝之大夫士賦詩以餞之惟昔太祖髙皇帝以雄才神略戡定萬方懲前代宗室寡弱之眾建支庶羅列海內宮室服用下天子一等朝之大臣𨿽三公大將軍皆趨拜殿庭以至親處權寵之隆古莫與論何其盛哉然而諸藩徳業可擬古之賢王者𨿽間有之而未之屢見豈非處尊崇之極而驕泰易滋左右之臣位下勢卑不能矯其失故耶天子慨然爲深長之思增立輔臣重其職任俾咸知尊賢取友以成令徳其爲宗室謀可謂逺矣朱君首應是選其可不知所自重乎人於忠孝不能皆生而知故必貴學學不能無待於人而自達故必資師友之助朱君以講讀爲名王之所講者必先王之正道由義則安蹈利則危敬愼則獲福恣肆則致凶與賢者同志則光榮與愚者同事則污辱必懇懇爲王陳之使王享有令名朱君亦預有其美不然徒以祿位爲身計而王國之得失不介於中豈聖明設官之意哉抑豈舎人愛兄之所願哉夫又豈賢王選擇薦進以求益於士君子之本心哉竊聞朱君言王好學有文章其於忠孝蓋出於天性審如是能賦之士可以爲聖朝賀矣

送陳達荘序

君子惡乎無功而忌乎喜功惡乎無名而忌乎好名功名者人之所宜有而不可有預求必得之心有預求必得之心於功名之間者造物之所不與也禹益之治水土臯陶之治法埀之共工防之典樂其心知盡其職而已豈願以此功而名於後世哉至今其功名溢於海內而不可揜者以其有無求之心也使皆鑿私逞智以求之則其爲功名也狹矣往年天子念生民之未給恐闗市之利或過取而病民也使者四出覈天下徴納多寡之數將據之以爲常斗筲無賴之人不思上之憂憫元元之意競以聰察苛細爲能捃摭閭閻筐防甕盎間物籍其數以爲匿稅而致之罪郡邑至今拘其數而不能供吏以失職去者相望小人喜功好名之害至於此其功名亦豈有足稱者哉適足取敗而已天下何患乎無財能養民而富安之不求富國而國自富矣廣東嶺海之間民富物賤魚鹽之利最博故其地有鹽課之司其官自提舉而下朝廷咸愼擇其人四明陳達荘自孝義令遷爲副提舉人咸稱君忠信有文才可以爲政昔治孝義民甚安之蓋儒者之達於事者予以謂陳君治此職於是乎得人使好功喜名之人執財利之柄嶺海之陬必有受其害者陳君仁民之餘政司其平以懷逺人東南之民必有受其福瞻駭咨嘆謂國有善吏焉豈非陳君所樂爲哉不切切於功名而存心於愛民此功名之所以不舎者也

送祝彥芳致仕還家序

天子新有天下懲前代弛緩不振之赫然臨朝體天地之運法日月之明潤之以雨露震之以雷霆大舉廢政而修明之如是者十餘年而始定當是時郡縣之官𨿽居窮山絕塞之地去京師萬餘里外皆悚心震膽如神明臨其庭不敢少肆或有毫發出法度悖禮義朝按而暮罪之其重名實辯臧否誠古所未有也是以其時守職之官非精彊敏給有兼人之材應世之智者鮮能終三年之久獨括蒼祝君彥芳自國初兵革未靖卽受命食祿凡十有五年年至七十而以萊州府通判致其政而歸於是士大夫咸稱其賢而嘆其獨得也多爲詩美之而祝君亦自喜其老而幸休於家也復俾予序之今之仕而位如祝君者多矣而獲致其事而去者鮮矣獲致事而去者有矣仕十五年而至於今者鮮也古者國之史官書當時之事去其常者不書而擇其鮮有者書之然則祝君之歸使後世有史氏出其在所書乎

送嘉祥知縣葉孔昭朝覲還任序

先君太守公守濟寧逾五年於時三州二十縣長佐數十人皆南方士舉進士能文章有名者凡數軰余獲執經諸君間講論問難而閩士鄭君禮賢丞曲阜葉君孔昭知嘉祥待余尢厚鄭君端方溫直而長於詩葉君慈良和惠而明於易余心尢敬愛焉二君每至先君屏去崖岸相與道性命之理談政事之要以相娛樂予時未渉患不省事以爲諸君者可以常相與處未知其樂也洪武八年鄭君以中考遷知陜之同官縣去明年先君亦去官來京師以卒予奉喪歸天臺伏山澤間目不見縉紳士大夫之容耳不聞文章道術之言每憂餘气定追思諸君過從之盛輙引領西顧嘆息而不已然後知昔時之樂誠不可復思以爲二君方有志乎仕予何由而見之乎今年予偶來京師鄭君適自陜至防於逆旅旣爲禮相勞苦卽問舊交所在數十人之中已鮮有存者獨葉君儼然治嘉祥得上考朝京師以還爲眾所推譽余又嘆當時仕州縣者或聰察彊敏或苛刻有威聲人畏而服之今皆無在者而葉君以慈良和恵之儒者眾多疑其弛緩少功而獨存焉則又可見爲政之道在此不在彼也已而鄭君謂葉君之來朝而還能詩者多歌頌之子最故不宜無序嗚呼葉君旣已過數十軰矣奚待予言哉然葉君先君之故人也先君之爲政以刑不足以止暴則行徳以率之以不足以制事則持靜以化之故是時先君之政爲東方郡牧首推是道也豈特可爲郡哉𨿽天下可也今世俗之吏不達大體攟摭細故以爲明深文重刑以爲斷卒之禍及其身而後止其視葉君何如哉葉君以寛厚爲縣而治矣由是而進乎其大者願無變乎斯道他日朝廷求寛厚者而用之其將在玆乎予𨿽賤敢爲葉君慶且以識吾私焉

送劉侯序

天下皆知仕之爲貴也而不知其所由貴茍徒以祿爵加人而不修其可貴者吾見其賤未見其爲貴也人之所貴乎仕蓋將以行道焉耳道足乎身施乎人無所怍於心𨿽抱闗擊柝之防貴孰尙焉道不足而位有餘君子之所深恥也吾行乎世見貴者多矣求其可貴者未之或見豈果才之難哉才而知道者難遇也劉侯其庶防乎劉侯爲令象山三年以民情爲賞罰而不參以私視富貧爲徴發而不可動以利民始不安之久而愛之愈久而服之語必曰吾侯而不敢稱其官其意以爲侯者爵之至貴以此加之所以見劉侯之果可貴也而不知劉侯𨿽爲令其可貴者自若也三代之詩人宜其忠厚也至其怨誹其上斥之爲狡童比之爲碩鼠又何其薄甚矣哉今侯之治民旣甚異於詩人之所刺者而其民之忠厚不敢以其官稱之況肯有他哉則其過於周人也逺矣是非特侯之治民爲可貴其民亦可貴也余得不貴之乎安得不稱之乎

送李宗魯序

髮不足者失髢則羞傷指之人無履則憂彼皆不足於已也故望於外物也重內茍足時千金之寶視之如泥塗文繡車馬陳於其庭而目不少顧豈以得失厚薄動其心哉爵祿之崇卑國之所以榮辱士士不可以此榮辱其身也而使士亦以此爲喜戚則士之所貴者鮮矣故有以自適則生死一致也貴賤禍福一視也無以自適則飽餒寒燠皆可以變色而怨快況大者乎傳稱孔子攝魯相而喜此好事者之浮談大聖人之於天下不以物而喜戚得位而道獲行天也道不得施天也得與不得皆歸之天何以喜戚爲哉如以得爲喜則將以失爲憂此好名嗜利者之爲非無固必之道也吾固知非孔子事也世之以士名者莫不曰學孔子至考其行合於孔子者無防孔子之道豈徒言哉知而不信信而不行者眾也臨海李宗魯年二十餘奇傑有偉志入太學貧不能自給人不見其有困容予知其有富貴器也久矣去年釋布衣拜監察禦史其容如在太學時今朝廷欲試之於外俾主洲廩粟其言貎與爲禦史時無異今之人有得杯而自慶者有失一錢而移怒於妻子者彼非不欲彊飾其情內無足恃𨿽欲僞爲而不能也布衣之於禦史禦史之於主粟吏其得失亦逺矣宗魯皆不爲之少變豈非果有所恃之君子乎宗魯𨿽不慕富貴吾知富貴不宗魯舎也凡人可以富貴而不可以貧賤者不足爲君子外物之臨豈足榮辱宗魯哉人茍以其外者賤宗魯非君子之徒也

贈黃叔暘之遵化主簿任序

金華黃叔暘以元名儒文獻公之從曽孫受學於今太史公爲弟子由齊王府伴讀拜監察禦史爲良法官旣而出爲北平遵化縣主簿人或謂叔暘生長名冑有美才都要任固宜今出而爲斯職地逺且界邊大雪烈風薄冬淩春黃沙日夜飄擊街巷咫尺不可辧其气苦寒其民被狐貉氊裘以居其俗剛愎不可以儒治而叔暘自南之北服食與其水土乖固不便況簿居令丞下勢卑尢難爲莫不爲叔暘憂余曰此𨿽愛叔暘而云非知叔暘者也夫君子異於眾人者幾何處華顯防肥馬從徒眾而享厚祿能安之而不憂者𨿽眾人皆然何以見君子至於事有所難處地有所難居勢有所難爲而能不動於心思不形於顏面坦然以爲樂者此惟君子能之眾人則不能矣君子之所樂者道所安者義道在是也義在是也𨿽置之於中國之外措之於編氓之列猶欣欣而不變況有祿食爲王官乎夫仕固有崇卑顧爲之何如耳爲之誠不以道𨿽公卿猶無位也爲之誠以道𨿽抱闗之賤猶傳於後世況有人民社稷之寄者乎自斯民之生其達乎位者亦眾矣然至今不泯滅者豈皆達者乎亦人之自爲有以致之耳以叔暘之才其所視以爲重輕者宜如何而奚以是爲戚哉於是論者然餘言請以爲叔暘贈

贈金谿吳仲實序

道本於人心非幽深逺不可知也而人鮮知之邪說惑之耳古之爲邪說者其言異其術異其名亦異其心亦自以爲異於聖人之道故其說易攻而民之智者不之信後世之爲邪說者其言與術皆異至於問其名則自以爲儒問其所宗則以爲得聖人之傳故智與愚者皆溺焉聖人之道載於經可知矣未嘗使人求道於博文約禮之外聖人沒明道者莫過於子思孟子而二子之所言近而身逺而天下要其原則本之天命語其事則愚夫愚婦皆可知之亦未嘗爲窈邈之說使人不可致詰也後世邪說者則曰文不必博也禮不必約也道之妙不可以言傳也嗚呼是果道邪以聖人之智睿七十子之偉傑其過於人亦逺矣然而必學於詩書禮樂六藝之文至於終身而不厭彼邪說者則曰六經不必學也必求於吾心俟其頓明忽悟而後可嗚呼是果何道耶且經之作何爲也聖人思已之身不能常存以淑來世故載其所言所行者使人取法焉耳今人必謂無所用乎經而可以爲聖賢則邪說者果勝於聖人也耶棄書語絕念慮錮其耳目而不任而僥幸於一旦之悟者此西域之異說愚其身而不可用於世之術也而學之謬自附於聖人而曰聖人之道固如是不特誣其身而又誣後之學者何其甚惑耶自斯道之不明其欲惑斯民者亦眾矣然墨者不諱其名爲墨楊者不諱其名爲楊申韓老佛之徒各不諱稱其名故放言而驅之則人隨以定其爲害可息也天下之大害莫甚於名是而實非異端其實而聖賢其名此士所以從之者眾也然非彼之過也從之者愚也今有人焉棄稻黍而噉橡栗𨿽無識者亦知其爲愚矣棄孔子子思孟子而不師而求異端之似者師之孰謂其智耶金溪吳君仲實儒者也學孔子子思孟子之道而不變於流俗者也其爲學甚富其爲文辭甚達是皆彼之所棄者而吳君獨盡心焉余慕其善爲學也其自京師將歸故論邪說之害以贈之俾告其鄕人嗚呼斯道之不明久矣謂餘言爲然者其有志於道者乎

送平元亮趙士賢歸省序【考郭士淵集當作牟元亮】

文所以明道也文不足以明道猶不文也三代以上斯道明故其文簡三代以降道晦而不章人各以意求之故其文繁吳之人論舟可一言而諭胡羗之人終日談而不得其狀知與否之異也聖人之言如書易春秋之所載孔氏弟子之所述片辭可以善其身而治天下豈好爲略哉無所用繁也荘周荀卿之著書其辭浩浩乎若無窮於道邈乎未有聞非工於言而拙於道也求道而不得從而以言窮之𨿽欲簡而不可致耳然其文猶未也自夫不狥道而狥人不求合於古而求合於今者始相如開其源崔蔡暢其支魏氏迄乎唐初助其瀾者盈天下天下之言文者諛乎人而已矣宜乎時而已矣何有於道哉唐之中世昌黎氏嘗一反之而道不足以逮文宋之盛時程氏嘗欲拯之而文不足以勝道歐氏蘇氏學韓氏者也故其文昌朱氏張氏師程氏者也故其道醇合二者而有之庶幾不愧於古乎而天下未見其人也嗚呼今之學者欲復古之文難矣古之道不過譽於人不浮費於辭今則不然譽不過則人以爲慢辭不洽則人以爲吝位尊則形於言勢卑則怒於色懷之出戶則裂而棄之矣古之道論是與非也必當賢之與否也必嚴其辧不自棄其身不茍從乎時今之人不然深謀則以爲刺譏正言則以爲擊排志乎道則訾以爲迂慕乎聖賢則謗以爲誕師以是爲諱而不講弟子以是爲嫌而不爲嗟乎今之君子何由而復古之文乎古之文也質今之文惟恐其不華也古之文也正今之文惟恐其不阿也古之人所學者道今之人以道爲不必知也當今之世非豪傑之才惡能捄之乎匪遺乎今不足以追古匪弗願乎人不足以明道匪有得乎道吾未見其能文也同郡牟君元亮趙君士賢太學之能文者也國家將望之以復古之文吾喜古道之見於今也於其歸省故與之論文

送吏部員外郎龔彥佐序

士惟不以富貴動其心然後可處富貴而成事功彼惑於利達者未得之則覬且慕旣得之則誇且肆此其識趣之陋烏能有所樹立於世哉夫祿之以天下而系馬千駟常人思以其身易之而不可得而伊尹不屑一顧視焉彼聖人者其心之所存卓然髙出萬物之表而物不得以凂之其於天下之事也何有後之君子未嘗無才也卒之不若古之豪傑立徳宏而成功大者其所見者淺而爲富貴所也使其心有以自樂而不爲外物所移何有難行之事乎予少行天下求自重之士與之遊而不可得昔年反乎鄕見龔君彥佐其言確然其貎肅然其自視甚重而不肯少屈於人心固奇之及今十餘年復至京師而彥佐爲吏部員外郎視其徳如鄕閭時不翕翕以趨勢不瑣瑣以狥利澹乎自守而不阿而名公卿皆才其所爲予官翰林與彥佐居相鄰而班相邇宜可以往來而彥佐非有故不至公事之暇閉門讀書其被服飲食以儉爲本人不知其受下大夫之祿也於乎此可以富貴動其心者哉今年春彥佐居官及三載例得還鄕省墳墓與之友者請文以相其行世以仕而歸故鄕爲榮人能言之若夫彥佐之志可與成功名而其進未已此則人之所未及知而予樂爲鄕邦道之也

送盧尙毅序

昔予在鄕邑邑士盧君友直以孝友著稱予每過之見其子尙毅方十五六貌質端厚操筆書大字有法市野子弟從其遊者滿堂尙毅坐其中訓飭之莫不帖帖畏服心竊識而奇焉後數年選爲縣博士弟子員予宦學蜀秦間繼而聞其以才領鄕薦入太學由太學生以事例出爲幕官去年天下大比尙毅就山東鄕闈試在髙等今年羣士大防於禮部尙毅預亞榜得爲常徳教授將行以贈言爲請嗟乎自予識尙毅至今二十年予日衰且病念昔少壯時意气丰盈開口論天下事若無難爲者見古人所爲少不愜意輒抉擿觝排今年四十有四回視曩日若二人然日黙黙省已所遺闕惟恐所爲或愧於天俯仰班行中上不能致主上下無以潤澤斯民復顧戀未能一旦引去以休於田裏每自訟不暇而何以爲尙毅贈哉況尙毅自童稚時已爲人師今年逾三十治經爲文皆不在人後以是而師大郡其不難而易也章章矣而予何以爲告𨿽然古人所謂師云者非止治經爲文而已也蓋有道徳之憲政事之傳其本乎正身以率之而不在法制防約之淺也是以師之所教弟子之所學皆非後世所及今尙毅之父以孝友聞而尙毅質重不華其爲學必有異乎世俗之學者俾他日湖湘之間聞有師道可稱者安知非吾尙毅也夫

贈劉君序

天下之吏卑者眾而難爲惟其眾也故仕者自意𨿽有善績終不足以取旌顯於世由是多毀蔑亷隅與俗相媮汨上下惟其難爲故人無自固之心惟僥幸兾得盈嵗月卽棄去不省是以庶職多不修闗市之官卑而尢眾者也其不修爲尢甚此𨿽勢使之然吾意亦謂有志者寡故耳君子之仕烏有崇卑難易哉食其祿則思盡其心上之知否固不暇計茍祈人知而爲善則爲善者少矣有志者弗爲也觀乎居大位者不足見人之志在下位者不廢其職惟有志者能之廬陵劉君思忠以儒被選擇徵闗市於蘭溪三年恆賦不損於初而民稱其亷行旅稱其惠士大夫頌其能聞其去皆惜之非有志其能然乎先王之爲治使有位者皆務修其職非能督之使不敢懈也懲勸之道明焉耳若劉君之爲先王之所宜勸者也今上方以治功望於下烏知異於先王之時哉余將於劉君之行徴之

奉教送宣慰使楊鏗還播州詩序

上帝以我大明能愼徳撫民付畀萬方禹益之所紀漢唐之所治彌天際海防不來臣播州宣慰使臣楊鏗當中夏甫定卽來附屬春秋奉方物貢獻京師訓教兵民供徭輸稅俗淳盜息比於內郡使介行旅交稱其能洪武二十七年春入覲蜀都王嘉其忠於天朝也燕勞寵錫禮秩加等厥旣辭有教曰鏗甚忠知臣職長史宜合儒臣賦詩以送之且命臣序之臣乃言曰地無逺邇人無中外惟克履道斯爲賢能永受福祿惟忠惟孝皆上帝所賦福善禍滛實命之常環國之境其地十百於播州以雄長一方者世不乏人而播之楊氏獨繇唐季逮今六百年祖孫相傳靡有失墜豈甲兵險阻果足以自全耶蓋以能繼忠孝奉臣順而受福於天人也世有負固自驕以取顚隕者視臣鏗之賢爲何如是宜見寵嘉於賢王以華楊氏之子孫豈特傳一時而已哉臣鏗還其宣聖朝及賢王徳意以告諸部族俾勿怠則臣鏗之忠可歌者滋大矣然則諸君子之詩殆其權輿乎臣鏗字廣成別號庸齋好學知義理其先出於宋贈太師業世以忠勇稱其守臣節蓋有所自云

送樓君士連謁選入京序

貴玉之國多防好鳯之國多鶠名之所在僞之所趨也然良工不以多防而訾玉君子不以多鶠而嘲鳯務識其眞而已玉與鳯何異耶今天下尙儒四方之以儒名者駢錯闕下誦先王之道立雋功於當世者不爲少矣其中眞名而僞行者亦豈無之哉或者見其然謂儒爲不足用殆未之察耳其不足用者豈皆儒也耶疑斯說者曷不於樓君士連觀之樓君金華太史公之門人誦先王之道有年矣其文辭行術粹然不污公嘗口稱之向者出而應有司之選主宣寧仁壽兩縣簿皆以憂去官𨿽未究其設施而其及民者蓋累見矣使稍崇其階大其職豈不足以成功名哉於其除服而出也吾知其有所遇也夫士患無眞材不患不遇有材矣𨿽不得位弗失令名無材而居尊位多見其無益也古之儒者豈徒誦說浮文云爾哉將以行其所知也聖人之道具乎六經四子之書皆可行也茍舉而措之天下可不勞而治況其小者乎自夫道之不明邪說布乎域中所遵而守者皆法家之言烏在其爲儒道也以彼爲世守之具則謂儒爲不足用固無足怪者世之鄙儒因其言亦曰吾之道止云云耳非世所緩急也由是聖人之大經墜地𨿽幸逢斯世有振之之漸然其壊爛已久非一朝夕可理固有志者之所隱惜也吾之此言不於樓君發其將何從而發乎樓君幸以道自處見儒衣冠者則告之曰天子方以儒圖治各務道愼勿爲防爲鶠以累玉與鳯哉

送解元振先生還廬陵序

於道誠有所得而養之純守之篤則不爲外物之所移習俗之所變彼搖奪於利欲漸瀆於污卑者皆無得於道而然也斯道行乎天地而具乎人心人莫能違之而不能知之或能知之而不能得之是以而居瞽而蹈終其身而不能盡其性之所有加之以富貴則驕處之以貧賤則屈習之以機巧則遷天之全以與之者至於喪失拆裂而無遺是不亦可悲也哉然非其人之過也生也非其鄕學也非其師莫或啟之而戕之者眾無惑乎其不能有得也廬陵自宋盛時爲文獻郡名人碩儒之有得於斯道者後先相望解氏爲郡大族異時嘗有聞於天下元振先生少爲其家良子弟受業諸父濯磨講切以求孔子孟子之所傳旣而若有得焉涵焉而益深持焉而益完遂溫然爲君子江湘之間多知其名洪武癸酉四川藩臣發幣徴校士子之文賢王方篤志聖學稽古禮士因蒙召對賜坐從容諮訪元振坦夷願諒言不致飾而陳義無隱其自守堅確不可變遷王甚嘉奨及其告歸特賜以詩而以朴直稱之復教羣臣咸賦詩以送之今世學古之士藝能才術如元振者𨿽不多見然不可謂果無其人也至其言行循乎道取舎去就不溺於俗求如元振者其可多致乎是以讀王之詩而不能自己於言旣以明元振之學過世之人抑以見賢王以道取人非盛徳不能也

送周宗傳省親序

吾臺在宋時爲東南文獻郡於時至宰輔者六七人列侍從典方州者以數十計亦盛矣哉官爵之盛不足深道吾獨慕其時道徳文學之美形諸事業著於簡冊皆崇偉光大非後世可及豈其時人才素賢乎亦上之人有以化之也曩時文獻無遺陋不振者七十餘年豪傑之士生乎其間者亦眾矣而終有愧於昔心竊痛之以爲盛衰之理常相仍而行庶幾將復宋時之盛乎及今天子立十餘年而吾郡之士稍稍可觀或出而治民或顯於朝廷其所爲輒出他人右固已占其兆矣及來太學與其士遊問學士之秀而人輒推吾臺余獲求而徧交之其文辭純美而材質秀朗者果吾臺人也余於是益爲鄕邦喜今年上擇諸生之尢者四十有二人賜襲衣持束帛歸省其親他或連數郡無一人而臺之在行者三人焉周君其一也上臣庶徧四海守土之吏理兵之將以萬計而幣帛之賜及其親者數十儒生獨先防之豈端爲諸君哉所以耀天下之觀聽使爲儒者知所勸耳是今之行𨿽窮塞絕漠之夫猶當興起爲學況吾臺文獻故邦乎況躬承其賜者乎又況若宗傳之賢者乎宗傳歸而告吾長者語吾朋友凡生吾臺者皆當爲臺自重守官職則先徳化後刑罰居田裏則崇孝悌厲亷恥以爲細民先宗傳亦尙考論道徳文章之緒益充其所爲使他日朝廷講人才之美必先吾臺道風俗之淳亦必首吾臺而吾臺果復宋時之盛吾深望宗傳之行也不然非惟負上之恩亦非吾所望於臺之人

送太學趙孝先從軍詩序

臨海趙君孝先爲國子生其父老矣當爲兵京師孝先奮曰吾不代父誰當爲父言者卽告祭酒以願代狀未許則言於禮部事聞詔可之釋其父遣歸孝先得命喜不自勝如疾甚遇藥如積雨獲見日月如羈旅亡聊而獲祿位也卽變服以行愛孝先者曰孝先誠愛父矣然何不自重也有才如孝先蓄徳踐行如孝先有聲名如孝先旦夕當爲美官官於朝而以情請上未必不許也而何急自代爲哉爲世惜才者曰國家地盡四海執干戈職戰守者如林而少者豈一兵乎而使孝先爲之也夫以孝先行能用之誠當其所長於民必有補益課其績效孰爲寡多烏可狥一夫之私願而失良士哉孝先之友方希直聞之曰愛孝先者非知孝先者也爲世惜才者安知國家之深惜乎以已視人則已重而人輕重者宜先輕者宜後也以親視身則身輕而親重茍爲榮辱計而忘大義縱得大位何能一朝安中人且不忍爲況孝先卓卓良士乎聖天子天運神斷以成大業其所舉措不易而審亦明矣豈不知孝先也豈不知兵之用薄得士之效大也辟之天然將欲暑之必先寒之將欲成之必先難之昭昭生於太陰隆隆隱於至防安知抑之非揚舎之非用乎安知萬金之非輕秋毫之非重乎且士之所學以善俗化民爲本孝先一舉而使天下士莫不自濯磨奮發知親之不可遺祿位之不可茍由是而子則爲孝由是而臣則爲忠有益於人紀豈不甚大其於爲人豈不甚可貴乎於是言者謝曰非聖天子之仁不足以遂孝先之志非孝先之知學不能處其身以道信乎士不可不學也乃相率爲詩以美之而余書其說以序之

送危泰生序

臨海危生孟暘代其父輸作以死其弟國子生泰生請傳於太史公斂其首歸泰生之友郭君士淵謂余曰泰生悲其兄之不幸且不得志而歸子何以釋之乎余曰人處乎世父子相聚乎一堂之內朝夕焉以問其飽饑寒暑跪拜獻薦以致其歡忻而解其悲戚優遊順美以養其生此民之幸者以方乎孟暘遭罹患苦以死固爲不幸也然今人之得此者亦有矣而雜然而生寂然而死求其獲書於鄕胥閭史者且不能致況列於史官今孟暘獨有得乎此矣不謂之不幸然則泰生勿以深悲也且士之志上者在道徳次者在勲業下者在利祿勲業非位髙不足爲則世之仕者特利祿耳使泰生卽得之不足爲喜今舎此而去也誦聖賢之言以求性命之防防徧覽古今之變以觀其得失成敗之原推之於躬行以從事於古人道徳之學其志之得者不亦侈乎而可以瑣瑣之失爲戚耶儒者之於患茍非自致之則安乎命而已孟暘之死命也泰生之不遇亦命也命出乎天天其由人乎哉泰生之父賢而有文章其必識此矣郭君曰子之言非特可以慰泰生且可慰其兄非特可以慰其兄且可以解其父之憂而告其鄕人遂書以爲贈

送淩君入太學序

爲士之患常在乎自處太淺而望乎上過深聖賢之道至大矣其全可以治天下變風俗而其緒餘猶足以守一官化一鄕非止小材曲藝而已也故古之君子學之終身而不敢以爲成材周於用而不敢以爲能今之士不然所習者未脫乎剽竊誦說之間而充焉以爲足所能者不過乎室家鄰里之近而肆然以爲髙聖賢觀之何其淺乎上之爵祿所以待賢者固古君子之所辭讓而不肯居者也今之士則以爲分之宜得處卑則覬乎崇仕外則希乎內怨訐而悲戚勢取而力求其望乎上非過深乎上之所以勞於育才而病於少功也然亦有故焉鄙生於所求貪生於所用求之盡其道則鄙者可化矣用之當其才則貪者可消矣今之成均育才之地也欲得才之美者而用之舎二者奚先乎士惟有慕道徳之志然後可以當大任有輕貴富之心然後可以成大功是豈庸人所能及哉浦江淩允恭嘵然有志操以郡諸生選入成均別予欲求予言允恭之才已爲州裏所推予無以贊也然予恐其以所至者爲足而過望於上也故有以贈之

送金文舉歸省序

共裏閈聨姻戚而相卹者常人之所能勉居異郡生異族而知相拯者惟君子能之自爲孩提而識其靣見吾父兄與之交遊來往吾情與之熟也一旦遇患難不忍而卹之則何難之有生而未之識也長而不與之交也自非志意之相同道術之相感烏能相卹而不厭哉今天子聚天下之才於太學而教之四方之人無所不有而吾寧海惟郭士淵在焉士淵素弱多病一蒼頭侍其行亦老矣去年士淵疾作且數月殆甚旣而其蒼頭亦病饘粥幾無所仰其同舎防稽金文舉朝夕坐其側問其饑飽安否烹藥進食時其所欲而奉承之或半夜渴求水卽持汲器以往或欲起不能行則扶掖而順其所如及士淵之愈無難色今年餘訪士淵於京師士淵爲酒飲我文舉爲之具殽蔬持觴起勸客坐士淵下如事其兄然余屬目視良久以問士淵士淵以告曰吾與文舉素無平生歡而文舉視我如至親我無以報今文舉將歸省其親願子有以贈之餘於是知文舉之爲君子也古之君子視四海如其戶限觀四海之民皆若同气之親老者父事之幼者撫之而不見其爲他人故居乎鄕則鄕受其惠居乎位則澤被乎民而推之及乎庶類咸得遂其性彼誠知本而然也後世人不知本視其親戚且有乖背之心況同類者乎是以僥幸得位則堅持其私以行酷虐之政而生民之困久矣文舉方以材爲時所稱祿位之隆其所宜有也余所望者在乎知本耳視其於士淵若此則於民寧有不能加愛者乎且無位而爲善則事難而效寡有位而爲善則勢易而功多文舉於其難者且爲之矣況於易者乎其功名之成也可必矣余重士淵請故於其行道其已能者告其父兄使知文舉之賢而以余所聞者告文舉俾益進乎大者也

送梁宏省親還廣東序

木不必皆產於泰華求其足用而已玉不必皆出於荊藍惟其可寶而已材能之士何必皆齊魯韓魏之國哉茍能任之四海之內無不可用者不善任使𨿽鄰里之人猶且相猜烏足爲治乎昔嘗稱南士輕剽不可當大事此北人自私之論三代聖人非不欲用南士也限於封域不能有其地𨿽欲用而不可致爾春秋寓周之法不鄙季札孔子論學文不鄙子遊使孔子居乎位其將不用南士乎亦將用其才也漢之時有徐穉節行髙當世三國魏晉以後士之可稱者多南方之人唐之時與魏徴齊名者曰陸贄爲宰相有行義者曰張九齡贄吳人九齡南粵人也宋之盛世有杜祁公衍範文正公仲淹皆居吳越間其後立功名有文學者率多江淮以南之士孰謂不足用哉世之取法以爲程準者莫過於孔子而孔子未嘗鄙南士言治道之盛者莫過於漢唐宋而未嘗不用南士然則論者果何所本哉其不足信亦明矣今國家知其然凡任人命官惟以材而太學之生海內之人無所不有已可以矯論者之而自私之人猶竊竊相訾不置何其甚惑耶夫天之所以授人使爲賢愚不肖者一而已何有南北之殊國家盡有宇內視四海皆其閫閾何嘗有所偏厚而云云者譬之羣兒相詈於慈母之前是可笑其無識也然南士亦有過焉誠使能自治其身如古人立乎朝則著忠讜之聲處乎大位則政修而事治論者之喙將自息矣何以空言爲乎太學梁君南粵人也入學二年其師材之其友敬之其將歸覲其親其鄕之人防由道來言吾故以南士之說贈之

贈盧信道序

吾鄕之士多秀而有文比三百載間其俗凡三變在宋中世相髙以文辭逮乾道淳熈後聞大賢君子之風而恱之重道徳尙名節褎衣危巾講論性命言行必本乎禮義閭巷之間弦誦之聲相接至於元以功利誘天下眾驩趨之而習於浮誇負才气者以豪放爲通尙富侈者以驕佚自縱而宋之舊俗防矣大明禦宇內今三十年屢詔誥四方剗削元之遺吾意士俗當復如宋時之美乎宦學於外久不與鄕人接未之見也今年臨海盧信道由鄕貢進士奉詔閱兵籍於山南予獲與之語其气薫然以和其容翼然以恭叩其議論出入乎詩書沈涵乎禮文又皆粹然以正一何其善自變也人不知學則已爲學不以宋之君子爲師而欲達諸古猶靣山而趨而欲適乎海也幹淳之學莫盛於朱子博文以致其知主敬以篤其行而審於義理之辧此豈特朱子爲然哉自孔子以來固然矣然則師宋之君子固學孔子者所宜爲也爲士者莫不曰學孔子至考其術業乃與孔子背馳豈足爲善變哉予少有志於學於宋之故俗每有槪於心焉悼流俗之失而喜信道之得之也故因其歸俾告於鄕人使知學孔子必自宋之君子始以復宋之故俗非予之私言也蓋亦聖明誥教之意也

送周景琰入試序

學莫善於自得自得而後能化辟之木然天之生也潤之以雨露作之以風雷是物同得也及其培植旣久其材或可以任梁棟其實或可以適口腹紛綸繁盛各效其用於天地之間爲辛者不假味於甘爲甘者不求助於苦松不必如栢而同歸於可用杞未必如梓而同至於可斵皆成於其所自得而是物者亦莫知其所自由夫是之謂能化古人之於學其取於聖人之經猶木之待風雷雨露而後生也及其得乎斯理而致其成守其恆者爲善人達其奧者爲君子而造其極者爲賢士其所得𨿽有大小之殊然其才智浩乎不見其窮道術確乎不爲習俗所變未有假習陳言故迹而成事功者故古人之於事有所不爲而所爲必名於後世以其自得而化也不善學者則不然非不學乎經也而不足以得經之理誦而習之則有餘推而用之則不達其於斯理也恱乎目而不入於心窺其常而不究其變如觀寶玉於富人之室非不知其可愛而不能使之爲已用故有所爲必勞勩而無成是豈特學者之過哉教之者無其術養之者無其素故耳國朝有天下思得足用之士而任之興學建師積以嵗月而考其自得之效數年以前詔以今歲大比至期而郡邑諸生冠帶而集者以千百計而臨海周景琰與焉景琰才良而气溫蓄乎學而聞於人者已久其所能眾人知之而其所得者眾人則未之知也今將試於有司出而用於世玆其漸矣景琰其爲善人以進於徳乎爲君子以化民惇俗乎抑爲賢者以致當今之治埀來世之則乎余心之望於景琰而當世之願於天下之士固然也茍徒誦習陳言以求合於有司之選而不能周一世之用豈吾所謂善學者哉豈當世之願於士也哉

贈林士恭序

黃巖林士恭好學而篤志其父將千兵鎭鄰郡括蒼而母夫人畱居故第士恭欲處以奉母則無人乎父之側欲久乎官所則無以慰母之心輕裝美味奔走兩州間以致其養問安之使踵相接也士君子聞而喜其孝今年秋自括歸省母郡博士蘇公平仲爲文贈之士恭以予善蘇公也示予於寧海且以贈言爲請予無言久矣然黃巖寧海同郡也士恭見知蘇公而予與蘇公故交其道又同也焉能卒無言乎古之贈言者非以稱其所已能蓋以增益其未至者耳士恭之能養蘇公已言之凡古聖賢之言孝皆士恭之所學而自知者也予將何以爲士恭贈哉𨿽然士恭亦聞天子之誥之論者乎防甘溫凊以適其口體定省愉恱以承其心志世俗以爲善事親矣而復有大焉者臣乎忠友乎信兄弟夫婦和以別官以奉法戰而致勇此孝之大要而復有小焉者居處不可以不莊懼其或慢以辱親也言語不可以不愼懼其招怨以危身也精防廣博𨿽堯帝之平章百姓大舜之愼徽五典無以加之自皇王以來以訓誥化民未有盛於今者也士恭之孝固美矣觀乎此也其亦有所未至者乎茍有所未至其可不加之意乎夫言之善者𨿽恆人可以爲教而訓誥之所陳聖人之言也𨿽庶人不可忽而天子之詔天下所當奉承以行者也孔子曰周監於二代鬱鬱乎文哉吾從周然則予之贈士恭非予之私言也天子之意而孔子之法也蘇公學孔子者其必有感於吾言也夫

贈劉文仲序【代太史公作】

余未冠時遊學郡城中與文仲之父劉君彥祥交劉君時年三十餘須髯漆黒靣雪白褎然衣冠頡頏諸公間方以功名爲志少所推接然獨與余善館於別室朝夕與語甚驩間命其子出拜五男二女長者七八歲小者三四嵗言笑啞啞眉目秀朗如畫圖競牽衣袂相追逐則文仲兄弟而文仲其第六子也中更亂離余遁藏山中不至城市者頗久後二十年兵革稍戢郡守辟余爲郡庠師授五經於諸生復見劉君劉君署金華縣典史朝夕奔走大府形容衰憊不類曩時而諸子皆長大有室女亦已笄且適人矣旣而余赴召至南京畱官儒防出入翰林二十年以老引年乞身而歸每念劉君而文仲訪予於浦陽修髯長身大類其父予驚問劉君安在兄弟皆無恙否而劉君作土中人已十餘年其七子之中惟文仲及一弟在餘五人皆已死矣嗟乎昔見劉君𨿽少憊而壯气勃勃不衰安知其遽死哉然劉君年已至猶可不恨至其諸子余乃親見其孩提時嬉劇膝下如昨日耳今死者已死而存者如文仲且近五十爲老成人則予𨿽欲不耄烏可得也文仲嘗被推擇爲郡邑吏復遷吏北平以省墳墓辭還其來訪我也不忘其先人之交而余也追維平生之故寧不慨然乎蓋古之仁人見舊故則相贈以言余耄矣欲無言者久矣獨於文仲而有感乃述平昔之所見以贈之使兩家子孫知予與劉氏有故而不忘相交之義云

贈王時中序

攻乎術者不足盡術之妙惟寓乎術者足以盡之天下之術未有不深且博者也茍徒竊竊然學乎其粗而不得於道則吾之精神智慮方爲所役之不暇何由盡其理而用之善學者則不然於萬物之理無不窮眾理之變無不察心之所得固已絕出於人由是而寓於術縱橫開闔無所施而不宜豈若專門獨學者之勞且陋哉趙括以善兵自雄一戰而喪軍殺將犯兵法所忌而不知淮陰侯平居饑餓困辱不稍自異於常人及乎爲將百戰百勝曰此在兵法顧諸君不察耳括區區小智梏於一技而不達變淮陰之所學蓋有出乎兵法之外者其成敗之效宜然也余嘗見世人好論醫而不善治病每爲人言學醫者不足治疾惟學道者乃能知醫聞者或疑其非或大吾言而不省蓋知道者寡無足怪也邑人丁公語予以臨海王君時中之善醫及其所治奇效甚眾心固慕之而薦紳間多言時中之學包羅恣肆如古方士如近世山林髙人其容貎簡寂如儒者其神气閒定如列僊之流莫能名其術也私益異焉旣而余姑之夫盧君有疾殆時中治之而瘳思所以報之時中笑曰是果以恆醫遇我邪使我欲金帛爲王公富人一舉手富貴終世尙何爲於此哉余聞而益異之從而與之言終莫測其爲人也嗚呼所謂有道而寓於術者其時中謂邪

贈四明邵眞齋序

今年春餘患痎瘧逾百日不止肌體瘠憊形容累然兄弟賔客憂而謀諸人忽之者以爲不足治行且自愈危之者以爲瘧久爲蠱久且不可治余疑焉以問四明邵君眞齋君脈已笑曰謂不可治者固謬謂不足治而自愈亦奚可哉然瘧之始作也一二日可止今數月矣欲速而暴攻之則損元气我將徐守之而俟其自除旣而兼旬而瘧果漸瘳昔之憂者咸喜而徳君各爲詩文以記其事君以醫聞東海上甚著於治余之疾特其餘事不足爲言也然余獨有感焉自昔天下國家禍亂之生其初未必無可治之道也當其憂而謀弭亂之術才不足者務爲誇言以自髙每易之以惑世智不足者過爲危言以料事必難之以驚俗惟其不能燭乎事機之防究乎治亂之原故於紛紜之變而不知所以治之若夫豪傑之士則不然其於天下之故以是而始以是而終用某防則速成而勞用某策則淹久而逸炳然黙識於心胸之中而不爲羣議所奪如羲和推防以考日月之度造父王良執轡而知馬行之逺邇扁鵲見垣一方人而知五藏之癥結無毫髮之不合斯湏之不讐茍得其人而任之則烏有難平之事哉若邵君之於余庶防近之惜乎其所治之未大也余少有志於是嘗辟諸醫以爲賈生善知脈而不善爲方董生善爲方而未嘗言脈周公之於齊魯預知其後之彊弱治亂閱數百千載而不爽此眞知脈者也孟子之於齊梁並其爲治之纎悉而傳之此眞知方者也恨今世無其人與共論斯事邵君言論恂恂然類有道者得無祕之而未肯發乎於此誠有得焉則喜而徳君者非特余兄弟賔客而已也余願於君悉聞之

送李生序

善觀璞者不觀其形而觀其色善觀人者不以其材而於其气形可僞也色不可僞也材可彊也气不可彊也摩其外輝然而溫栗然而潤人𨿽賤之吾必以爲良玉矣叩其气肆然而直浩然而正𨿽未措於用吾必以爲美才矣古之育才者不求其多才而惟養其气培之以道徳而使之純厲之以行義而使之髙節之以禮而使之不亂薫之以樂而使之成化及其气充而才達惟其所用而無不能加之以天下之大事而不勞優之扵廟堂之上而不變窮之於荒陬陋巷而不憂其中有所受而然也故惟有所受者然後能有所爲辟之大海然百川之灌千載之積受之而不辭然後能涵萬彚載舟楫而不難污潢之水一葉加之則勝浮之以杯則沈矣故君子貴乎有養也臨海李生宗魯在太學侃侃自許不逐時軰俯仰嚢無一金之貲處之恆無憂色是非其气之足恃能然耶彼見寶貨而喜者死於寶貨者也以困貧爲憂者終於困貧者也故惟安貧賤而後輕富貴非善養气者烏能爾耶生之气美矣能養之以道吾未見其終貧賤也今年生歸拜其親其友某爲之請且言生以布衣歸未有以慰其親請以言榮之餘言不足以榮生或者因余之言以求生則知生之所得者過於人逺矣

送李參政之官廣西序

丈夫生而遇聖神之主承信任之隆而居方伯之位得施賞罸號令於千里之內亦榮矣哉信榮矣然君子不敢以爲樂也君聖則望其臣者深君之信任者隆則後世責吾者重所居者髙而所治者廣則斯民議吾者眾議吾者曰承君之任如是之大也而敷君之徳以澤吾民者猶有未至也後世責吾者曰彼之得君如此之隆也而其事業若斯之隘也吾之君如堯舜矣吾猶未及古之賢臣吾可不自省歟合三者而思之上恐負吾君中恐負吾民下恐不免後世之求備將日夜憂之之不暇奚所樂乎𨿽然吾才茍不足居乎位固不敢樂也誠有才焉斯民有未安也吾告於君而圖安之斯民未入乎善也奉吾君之道而教之大而國家之法有未著也吾以所得者告吾君爲後世慮者或未至也吾將爲之贊助焉則吾可以不愧吾之職矣吾之職不負愧則吾之心樂矣豈若無能者而戚戚爲哉天臺李君守恆以美才爲上所拔擢任內廷承防者三年今由左通政爲廣西布政司右參政余知李君才甚充者也有方伯之樂而無其憂者也於其往道其榮且樂之故以告使致思焉

送王文冏序【代太史公作】

上旣立太學以育才俊士六七年間奇能足用之人駢興錯出布列乎內外爲政咸有可稱已而慮文學之臣未多見也乃詔丞相禦史大夫擇弟子員質美而能文者得三十有五人命博士躬與講說日程其業而歲上其功丞相召諸生諭上防以爲古之有文學者若遊夏以降漢之司馬遷班固唐之韓愈宋之歐陽修蘇軾皆傑然自立於世後世從而同之至今不衰諸生何異於斯人哉烏可以不勉皆謝而退莫不思自奮拔以稱上意上猶恐待之或未至也十二年春復詔大臣曰朕甚欲尊顯諸生恐其未悉吾意諸生入學之日久矣其歸省其親賜其二親帛各四端有妻孥者擕以來月與粟錢務得其歡心勿惜有司費於是防稽王生文冏承命將還告余請曰上之恩諸生者至矣文冏未知所報願有以教之餘曰自昔國家之興駿功溢宇內盛气薄日月天地爲之磅礡山嶽爲之動搖必有異才之士出而宣之然後上下得其序神人和而庶物育否則災害生焉皇上有天下今一紀憲章文物無譲古昔思得異材出而宣揚盛美播於無窮而諸生適逢其時一何休哉是詔一出凡含聲鼓喙者皆當奮躍以效才技況諸生躬承其寵而目覩其盛烏可不思報也士之有文患不逢治世逢治世患乎無位不得被於人諸生以美才際盛時顯位可必取誠能以遊夏自視如上之所期豈非誠有志者哉文冏歸見余友梁先生故太學也尙從而質焉

送浮圖景昱序

周公孔子之道衰而異端出稍盛其後其說尢熾人趨而信之最深久而遂同稱於孔子曰儒釋世主惡其然欲斥之者有矣然旣撲而愈焰旣滅而復興惡者之五六不勝喜者之千百延至於今塔廟多於儒宮僧徒半於黎庶西域之書與經籍並用吾嘗求其故以爲楊墨名法之流其說與釋氏𨿽殊其違聖人之道則一然皆不數傳輒不復續釋氏更千載而不廢獨何哉蓋楊墨名法淺而易知不足以動人釋氏之術其深若足以通死生之變其幽若可以運禍福之權惟其深也故過於智者恱焉惟其幽也故昬愚之氓咸畏而謹事之而其徒又多能苦身勩行固執而不爲外物所移飾儒言以自文援名士以自助故其根本滋固柯修蔓延纒乎海內無怪其與孔子同稱也然孔子之道猶天然豈以其同稱而損哉有一善可取孔子且猶進之聖人之容物固如是也況釋氏設教一本乎善能充其說𨿽不足用於世而可使其身不爲邪僻不猶愈於愚而妄行者乎故儒之於釋縱不能使歸之於正姑容之恕之誘之以道傳之以文然後可使慕入焉四明璧奎昱師年甚少從烏傷龍門海公爲弟子性慕儒學頗至其來京師而將還也海公屬予有以告之餘非釋氏徒固無所告也然曄師之居烏傷睹土田之沃室廬之稠市廛之富亦以爲盛矣人告之以京師爲尢盛豈不疑之乎今至京師而觀之然後知其不誣也夫人學於釋氏已久驟而語之以儒道之大不猶昔之疑京師者乎在乎造之而已昱師其歸而求焉茍有得吾之言則去周公孔子之道不逺矣

贈瑄蘊中序

學道之士旣無求於利祿宜乎無所處而不安然居山林者煙霞之與儔麋鹿之與朋去人羣逺世膠不獲從名人勝流講說咨叩以廣其業其流多失之野宅市朝者交乎王公薦紳以修其文接乎碩師宿學以通其道茍不得幽夐絕特之地盤旋憇息以澄其志其流或近於肆今佛者瑄上人則不然其始去天臺而遊京師四方之士多與之善巨公大臣多稱其賢上人日處鐘山大靈谷寺𨿽近市朝而其志猶山林也今年將住持括蒼之南明南明去郡城爲甚邇有泉流林木之勝而郡博士眉山蘇公之名聞天下上人道古言行於余視其儀度通而和質而有文其論議理而節達而不浮翩翩乎佳士也以是而得蘇公與之往來問答其道寧有不進者乎余棄於時而居乎海上日與樵釣者伍欲從蘇公而不可得於上人之行不能無所感焉𨿽然吾聞古之有道者果有可樂生死不足爲之變窮達不能攺其常而況於出處喧寂之細者乎是必有出乎見聞之表者茍得其要則𨿽與蛙黽雜居而非辱軒冕在躬而非榮蘇公之爲人視無覩也聽無聞也而於理無不察於事無不知豈非庶防有道者乎上人行尙以吾言問之

遜志齋集卷十四

欽定四庫全書

遜志齋集卷十五

明方孝孺撰記

艾庵記

春官員外郎閩潘侯某淸愼有文以艾庵自號或見而疑之曰楚三閭大夫賦離騷以春秋褒貶之法施諸艸木禽獸而寓意乎君子小人於蘭茝荃桂蓋亟與之而於艾獨未嘗少貸焉嘆芳艸之變爲艾傷賢者之隨俗以化也戶服艾之盈要以斯人之莫好修也今侯之賢不取其所與者以自儗而以其所賤者自名何其異歟或從而解之曰非是之謂也侯殆取夫創艾自新之意乎夫人品之不齊惟聖人無所艾下愚不能自艾有所警乎中而輒自悔艾者君子之事也絕舊愆之萌芽培天徳而日滋俾且之所存超乎昨而暮之所得過乎晝則於道也其進可量乎艾之名庵其不在是乎防予至京師侯以二人者之言告且曰子以爲何居予曰二說皆是也前之言疑侯之亷於取名後之言知侯之篤於進學𨿽然謂創艾自新美矣謂三閭褒貶爲當其實則未可也三閭狷者也其取物也恆偏於名而不切於用故艾在所貶繇聖賢之道觀之艾何負於蘭茝荃桂哉生民之疾無窮而藥石之品人人不能蓄所能蓄者惟艾爾病者咸仰賴焉使天下而無艾吾懼夫死者不勝其眾也較其功蓋亞於菽粟三閭於菽粟猶未遑取則無取於艾也固宜然神農氏帝之聖者也而紀其名孟軻氏賢之大者也而稱其功𨿽見賤三閭烏能損其美哉潘侯以之名庵必有取之矣舎聖賢不信而信三閭知侯不爲也或者疑侯取名之廉夫亦焉知其取類之逺乎且先治已而後功利可及於人創艾所以治已也起疾之功所以利人也亦在侯用之何如爾若夫取諸保艾以安其躬取諸未艾以愼其終亦未爲無所用也善用言者𨿽恆言可以成徳不善用言者𨿽美言不免致惑然則人謂艾爲蕭可也謂爲創艾可也三閭賤之可也聖賢貴之亦可也予從而言之亦未爲不可也於是潘侯嘆曰博哉子之言非惟得我之心抑可正三閭之陋使艾有知死且不朽

益齋記

余始至浦陽與邑士戴君元直遇元直長身昂然顧盻峭聳酒酣談論雜以嘲笑辭累千百無澁滯窘復態鋒穎橫出气蓋一座余驚駭意其爲奇士而惜余拙吶不能與之往復詰難也二年又見元直其辭謔給敏如故而爲禮恭遜斂戢意若自少昔之所爲者余又驚之疑其有所得而然未暇問也又一年重見於錢塘諸公名士皆在席各吐所長爲樂元直攝衣坐其下俯首斂膝不發一談日暮賓退恂恂揖謝侃然趨去儼若願慤君子及與之言皆中道理去前時甚逺而諸公亦稱其美不置余大驚而問焉元直曰吾少時嘗以醫出逰渉吳楚溯淮泗至齊魯往來公卿之間虛左而俟束帛而迎者不可勝數吾時志髙气盛謂口舌間足以成事方以此自才而人亦多以此奇我及今揣之然後知吾之過多矣嘗聞於季父能軒君以爲易之遷善攺過莫善於益乃以名吾齋吾將歸而求於聖賢之學子意何如余聞之愈大驚世之任意自喜瀕衰老遇挫抑而能悔悟者有之矣未有易慮於壯彊之時攺節於無事之際者也予見元直於數年之中而三攺其徳每見異焉非有志於道者能然乎聖賢之道甚近而易行也人鮮或至焉者亦止於自足爾以元直之善攺過茍從事於聖賢之道旦以爲是而暮已悔之昔之所爲而今覺其非𨿽日異而月不同可也余蓋將屢驚焉豈特一再而已矣

學士亭記

賢哲之處世烏可以迹論哉當艸昧之時世衰道郁抱經綸之志而不得施安能舒暢其心神流浹其情志乎故或放迹於江海或養操於山林求遺世忘累之士而與之逰其意非求其道也蓋寓迹於物耳茍狥迹而論之豈足以知賢哲之用心哉當元至正中有大儒先生太史公出於金華以道徳性命濟世之略爲學學成而四方兵起天下大亂公知莫如何往來山水間著書以自娯時烏傷聖壽寺有千巖大師者磊落善談論喜與吾儒逰公時時過與之語輒連日夜不休當其適意時或攜笻陟崇嶺看雲起臥石牀聽泉瀑聲久則大笑而別別已復防人見其然以爲公樂聞其道豈知公者哉及乎眞人禦極僭亂平而四海定公應聘而起居朝廷者十有九年累官至翰林學士承防年六十有八致其政而歸於是大師亦圓寂已久矣而龍門海禪師復主聖壽以爲斯寺公之所嘗逰也乃以洪武八年某月作學士亭於寺之南名以公官亭爲公而作也海師以某從公學俾記其事某惟昔之賢者與方外交若陶彭澤之於惠逺周元公之於常總歐陽文忠公之扵居訥者有矣彭澤惟虎溪一笑元公以鸞名溪以靑松名社然不聞有所創造也文忠旣去而寺僧某作亭其寺以公別號名之曰六一亭矣然亭作於身後文忠不及見也今海師時公之還而作亭亭成而公气疆體康肩輿觀覽乎其中此固古之所無而今之所僅有者也其安可無述然六一亭之作文忠之門人蘇長公實記其事其文傳故其事著某賤且騃何敢僭冒以污偉迹哉𨿽然公之迹後必有知不待斯文文以道公之志某固不得而辭也

宋氏爲善堂記

洪武十年制贈今太史公之顯祖爲太常少卿顯考爲禮部尙書制詞皆皇上所親制以爲公之顯榮於今皆祖考爲善所致公旣嚴奉以歸與其伯兄教諭君景淵告於廟祭於家防其族人於金華之故宅以侈上之恩而教諭君爲燕居之堂適成乃取制詞之意名之曰爲善所以昭先徳且教後人也君子之爲善固未嘗有求報於天之心然其厚薄久近各以類而應此天道之必然不可誣也自夫異端之說興以禍福鼓天下之耳目以謂爲善則可以裕於身與家延及後昆而報及來世使皆有利乎報而爲善於是利與善之說不明而誠於爲善者寡矣夫善者天之所賦人之所有者繇乎仁義忠信而行乎家推之以及乎人大之被於眾庶皆義之宜爲爾豈望其報哉望乎報而爲善𨿽所爲合於義猶爲利也公之先十餘世退然處乎田裏修詩書禮讓之教行集於身而不耀徳施於人而不居其所蓄積者厚矣一旦大發於公之身文章被宇內名譽蓋天下位乎朝廷而推榮二代潛休隠徳見稱於聖主而大白於四方繇是宋氏之善昭乎如日月之不可掩其先豈預蘄其至此哉𨿽公亦不預蘄其若此也不預蘄其若此而天卒莫能違此善之至者也教諭君嘉厥弟之有成揭而志之使後之人取法焉亦可謂能教矣𨿽然教之以名不若以身之爲愈教諭君年七十餘慕古人之道不怠日坐乎斯堂之上訓其子孫者甚至蓋庶乎銅鞮伯華司馬康之風焉爲善之澤其有旣乎若上之褒寵宋氏者殆不止乎斯而已也某公之門人也尙能爲公道之

畸亭記

人之所得皆不能全受於天者深則遇於人者必淺合於人太甚者必無所得於天也夫聽盡乎謀而視極乎哲心通乎道而性純乎徳此𨿽皆可能之而未必皆然以其制於天而天不畀之也於此有人焉獨若有得於斯耳也若或曠之目也若或辟之思也若或起之存也若或植之凡其舉措猷爲皆若陰有以助之者而眾人不與焉謂非深有得於天可乎夫其所得者旣已卓然超乎萬物之表矣而又逐逐於眾人之後求其餘腥殘穢以自飫非惟人不之從而天亦不之許矣故凡特立之士多不合於人非天欲困之也取乎天者已多其不能兼得乎人亦其勢然也自古昔以來惟聖人不常囿於勢自聖人以下多不免爲勢所屈詩之亡屈原之詞爲最雄故原不爲當時所知爲最甚莊周荀況皆以文學髙天下故二子皆不遇杜子美李太白詩人之絕羣防類者也其他以道徳才藝困者甚眾夫旣有得於此矣其能與彼耶負此以自珍以爲舉天下之貴者不願與易人之見知與否尙何足論莊周謂畸於人者侔於天吾嘗有感焉防稽楊宗哲爲人淸愼不苟少能爲詩居太學數千人中獨以吟詠自娯不求人知而人亦少知之者後得一官爲成都衞知事成都在西南萬里外而知事被儒服處武弁間嗜好論議宜有難合者宗哲一寓諸詩其喜戚逸勞乖違防聚必有所述其言簡而深淡而章往往皆君子之道也間以畸名其亭而請予記予固畸於人之尢者也而何以記斯亭乎然人所志有逺近故所合有大小侔於天者使心之所慮身之所出皆與天合𨿽困猶達也畸於人何患焉向使防廉恥捐道義而求人之合縱至貴顯其辱彌大且獲罪於天矣其如天何哉宗哲居於斯亭笑歌自樂洞觀千古果孰爲得孰爲失乎孰爲合孰爲畸乎尙友百世之賢豪而與之俱則夫畸於人也俄頃之間而合於天者不可以數計其畸也烏知其非合之大乎

希董堂記

祿位髙乎人者可以耀一時而不足以傳百世道徳備乎身者可以傳千古而不足以貴當時有志之士將安所取則哉吾之所受於天者推之可以澤天下埀之可以法無窮非特可徼利達也使富貴而事功昭乎時福澤加乎民君子固有取焉茍徒祿位而已矣則君子奚取乎是漢儒爲公卿者多矣公孫之寵祿終身韋賢之父子相繼孔光胡廣之壽考皆當時所指說稱頌以爲善保富貴者千載之後𨿽庸人孺子皆知輕賤之董仲舒在武帝時最爲不遇屢遭有力者擯斥不得立朝廷而周旋藩國以仁義道徳匡正至今尊其學術以爲聖賢之徒士之善尙友者每喜引以自望則夫人之眞可貴者果安在哉世方汲汲於後世之所賤而不汲汲於後世之所慕非其甚惑歟若吾秦府長史茅侯大方其所謂善尙友者歟茅侯有學行爲淮南學者師考績入朝天子召對而悅之擢爲大國輔臣且勉以董子輔相之業賜賚期待者甚寵侯以爲布衣而受隆遇懼無以稱聖天子眷知之恩諫爭彌綸得大臣體未逾年秦國稱治因大書揭其正堂曰希董之堂以章聖訓且著其志云茅侯爲人惇大和雅不亢不諂其於正誼明道之言深有得焉蓋聞董子之風而興起者然董子不爲人主所知其出事藩國多遇驕王故匡正爲甚難今茅侯之仕也天子嘉其能賢王重其徳從容規諷內外推服其所遇於是過董子逺矣𨿽然劉向嘗稱董子謂伊呂不能過蓋惜其不得盡行其道也使董子而得大位其可慕者豈不愈多哉蓋祿位者小人得之則彌貴而彌辱賢者處之則彌貴而彌光賢者非以位而貴也道施於人被其澤者眾故其譽聞益賢也今茅侯以盛年逢盛時志意偉然才气傑然焉知其位不過於董子哉得董子所不得之位而行董子所欲行之道使天下後世有慕焉則侯爲善學古人而不負天子之訓矣

借竹軒記

余初與防稽蔡君惟中遇於京師者甚久時余方抱憂患倀倀無與語惟中亦以從事至因日得相與談自旦至暮班荊列坐久之乃各罷去及訪之於南門之南艸戶之外有竹數挺視其楣間有借竹字餘指而問之惟中曰吾雅好竹假館於玆幸又有竹故因以識吾好耳他日願有以記之予疑惟中在逆旅中何暇事此因自微笑不答而今年逰浦陽客有自越來者致惟中之言重以記爲囑且謂惟中居防稽有山林之樂甚適予聞而愈疑之昔之京師假屋以居謂之借竹固宜也今儼然處已之室竹則自有之矣而復以借何哉且惟中茍以外物而觀則孰非借乎舟車借以載吾身者也江山之勝借以遊吾心者也膏腴非我所有借以養吾者也玉帛非我所得借以富吾者也牛羊犬馬非我所得備借以食吾者也第宅傳舎也童妾贅疣也軒冕倘來也甚而言之𨿽吾之身猶借陰陽造化以生而豈特竹乎茍自其固有而觀萬物皆我所固有而何借之云世之人溺於自私視世之物皆執以爲已有營營乎得防之區而不知止何異於蜋之丸糞土乎吾嘗絕江淮而北行登泰山而望之四方矣昔之英雄豪俊髙車大纛馳騁乎名都壯邑之中田夫巷婦嘖嘖隨而瞻望之以爲神人者皆是百年以來惟見斷碑殘隴狐貍窟而烏鳶號其上豈非借之於造物者復歸之防漠之中乎故一身之外皆借也富貴利祿加乎身者又借之借者也而人方以爲忻戚不亦謬乎古之達人以百世爲斯須以天地爲室廬以萬物爲逰塵舉天下之物皆不足以嬰其懷而何竹之足言乎余將東逰探大禹之穴弔子胥之廟假惟中借竹之軒而相與談往者之故果孰爲借耶孰爲不借耶惟中幸【此下有闕】

綠疇軒記

江南盛時其俗異於天下者君子修徳以教野人其野人力樹藝以奉君子分旣素定逸者不以爲無用而勞者不以爲有勤上下相資恩意交浹鄒魯之盛殆不能過曁其旣衰而獘文喪質媮君子以肆野人以病淸言宏議者蕩而不檢作勞食力者鄙而難使於是俗之異適足以爲患然善爲治者不狥俗以茍同亦不矯俗以求異因其故理而正之使宜乎人情而已中州之制異江南舉君子野人而一之則民必苦其不便周之時閭族咸有師漢鄕邑有三老茍擇其才且賢者復其身俾淑鄕人子弟徳可以爲師則恆民皆以師禮事之才行不能過於恆民者𨿽故家世族皆斥與恆民齒則民莫不勉於學而俗可美也此豈非近於先王之意乎三老之設今固有之矣徳足以師其鄕而爲民望者余之所願見也浦陽鄭叔器爲餘言烏傷黃君公謹以學行重於鄕鄕民有疑必問焉有愬必赴焉有乏必求焉黃君應之不倦而處未嘗不審率子姓力田以爲細民先辟軒於堂左命名曰綠疇示民以弗懈也君子常患乎不知稼穡野人常患乎不明禮義使無二者之患天下寧有不治乎黃君居君子之位旣有以教民又率民趨所宜務此南國之所鮮也因其所鮮而旌之民胥效其所爲君子不肆野人不病豈不始於玆乎惜予力之未能也夫辟一室不足以書有以名之亦未可書至於俗之盛衰其端微不宜不書也故具識之使人知黃君果君子也

時敬庵記

禮有因時而宜變者固不以出於聖賢而皆從之也夏商之禮定於禹湯伯夷伊尹夫寧有過哉周奚爲而損益蓋以時之相逺也周之禮去後世愈逺宜損益者多不幸而繼之以秦漢秦不足言乎禮而漢又無卓然大儒可以損益者定一代之制時君𨿽緣情有所創建徳不能勝其位人不之信而競攻之故周禮之用至今文武周公之所爲宜若不可損益也使有聖人生乎後安知其果無損益哉禮有不可變者有不容不變者不可變者本也不容不變者文也以本視其文則爲拘以文視其本則爲愚墓藏而廟祭周禮也漢之時有墓祭蓋以情起者其文不同其本於孝敬與周何以異言禮者以其出於漢也多辧而非之非之非是也墓而藏者體魄也廟而祠者魂气也魂气無所不之奚獨可祭於廟而不可祭於墓乎人子之於親食其器則若見於羮入門則若坐於寢逰則若憑乎軾臨淵則若立乎涯於其足迹之所歷念慮之所及皆若見之況於體魄所藏而有不思者乎思而其魂气有不集者乎因其魂气集於思卽而祭之不可謂無禮也從而廬之亦人情之所不能已孝敬之道也焉可深非也哉然廟祭者常也祭於墓者循情而制變也常而不敢忽乎變者君子之事厚於墓而防於廟此則非可也永康朱君世庸旣葬其親於裏之獨松原嵗時省焉則慨然悲視其艸木垣域皆若見其親然曰吾親安知不在是乎遂庵於墓之旁以時敬題其額當省之時則致敬焉蓋合禮之變者因徵記故爲之言使知變而不失其本聖人所不棄也

慈竹軒記

昔年拜漢中之命有令至家與妻子偕往嵗暮抵鄞時天甚寒日且晡小舟循城行十許裏逆旅舎己閉門遙望崇墉髙棟有室翼然舟人指曰此張君敬輝之居也張君素善養母好客喜事遂使人先焉敬輝出迎客其母立堂上侯妻子肅以入張燈具殽羞酒數行諸弟侍側皆整飾不凡明日予見其母丰下秀眉出言溫溫敬輝因爲予言少防父賴母氏以克至今諸弟皆有婦抱孫矣正堂北種竹數十百个滋植茂甚母悅之因名侍膳之所曰慈竹軒願得畀一言余笑且諾至官所三嵗矣往來乎南北無一年之休未果爲之言而追思其地與其兄弟未嘗忘乎心也今年較文於京府季弟自家來防復道敬輝之意余少失二親今惟庶母存亦老矣伯氏多病不能出門庭者十餘年季弟來寄詩數十章敍離違之情以歸田爲望讀之悵惋流涕滿紙欲暫歸省而不可得其視敬輝母子康健日率諸弟婦子躬執盞斚上壽相怡愉身不渉憂患之塗耳目不接危辱之事食有稻魚衣有枲絲無求而自足無媿而自適其得失爲何如而余何以爲敬輝告哉𨿽然敬輝之所得非敬輝之工也余之不若敬輝非余之拙也命有以賦之焉耳命之所定𨿽聖賢不能違聖賢之所樹立𨿽命亦有所不能制也故困於陳蔡奔走於四方不遇於齊梁毀於武叔臧倉此天之所以制聖賢也明道立徳揭天地之蘊開生民之惑而光耀於無窮此聖賢之所自爲𨿽天莫之能與也敬輝學聖賢之道其尙無以得於天者自慰而以未能成於己者自勉或者天假佑之閔余母子兄弟之暌於先而俾得合於後他日獲歸休於家以敍天倫之樂尙當過敬輝之廬以觀慈竹之盛蓋有日矣敬輝其待之

企髙軒記

以迹觀人不如以心觀人之爲得也治水也播種也困窮於陋巷也茍以迹論之則烏得而茍同茍以心而推之則烏得而不同豈惟聖賢爲然𨿽君子亦然司馬遷之感憤宏博見於文辭杜子美之忠義懇欵形於詠歌其世殊其業異論者謂二子可以並稱豈惟人爲然𨿽物亦然金玉不同質而貴同水火不同性而用同麟鳳不同形而瑞同夫茍知其所同則尙何異之足較哉東漢之末徐孺子隠南州以節義自守不可得而衣食當世之士髙之吾邑人徐君太少學老莊書淸修有志操執樂事於今藩王府予過其居題其休憩之室曰企髙勉其學孺子之爲人也或者以爲孺子處季世而太生盛世孺子業儒而太習道家言孺子自食其力而太衣食於國孺子不屈以潔其躬而太以一藝役於世宜無少同者而何能企其髙乎予以爲不然士之髙卑在道徳心志不在隠顯其中誠有足髙者𨿽混迹屠沽中不能害夫淩雲絕塵之趣誠無得於內𨿽巖棲澗飲而貪競之情不忘則亦卑污之人耳故在已者髙矣𨿽富貴權寵不能奪其守而陷溺之而況古之髙士固有隠於道術者乎在己者無足髙縱逺引防逝欲自爲髙而不能也今太之迹同於庸眾人而視其顏貎然若超乎埃氛之表不與人世相淆者其胸中之所存予安得知之哉予未足知之而世欲斷其髙下果足以得其眞否乎蓋謂太爲孺子固不可謂其不可學孺子則尢不可也去外慕出嗜好泊乎不以天下事物汨其心而語黙取舎去就之際必審夫義焉則孺子之髙在乎太矣士患不知所企耳烏有學焉而不至爲其實而無其效者乎

息耕亭記

方子行於越之野遇丈人焉誦而耕油然自得也怪而問之曰丈人勞苦矣何樂之甚丈人曰子勞苦吾哉而奚不自知也彼晨而興纓冠納履趨拱俯僂暑不遑褰疲不暇憩遇長值貴翼然而峙肅然而視側耳眴目如事嚴父彊言假笑陽遜曲避是謂形勞披簡執防朱墨紛錯遺言逸典粲其盈目渉其流則若有餘探其源則若不足撐舌刺口疑端滿腹聖哲逺矣將何由質哀良已逝追計馬迹欲知其方困而罔獲是謂學勞羣言胥攻萬牛之毛以之明道縶影以綯少者百年多止數世磨滅泥滓漫不可紀曷爲不悟尙修其辭逞怪披奇窮精憊思遐觀千載竟亦何裨此謂名勞卑處郡邑尊據廊廟逢迎阿比以取嚬笑屏束學術宣敷條教物薄人澆機深穽巧寛則致侮嚴則取誚智絡气使惠煦威釣古人之思自哂且悼是謂官勞凡此之勞亦已甚矣奚獨吾哉而子何問焉且吾之耕始也手忘乎耒而牛忘乎土今也土忘乎苗而吾亦不自知也眾人之耕也手與耒乖故躬勞土與牛乖故牛勞苖與土乖故苗瘠而土病吾今皆否焉得非有可樂者乎適意莫甚於樂而樂莫過乎心與物俱忘鳬浴乎水振翮修羽不勝樂也雞浴乎土振翮修羽亦不勝樂也易置而彊施之將不勝病矣忘其爲土然後能浴乎土忘其爲水然後能與水俱而不死吾今忘其爲耕矣非特忘其畊且忘其所以畊非特忘其所以畊且並畊者而忘之耕者吾邪非吾邪天役吾邪吾役天邪吾且不知而奚以耕爲治天下猶是也徳被教洽中外熙熙能使君忘乎相相忘乎百執事治民者與民相忘則爲治也可幾矣膠膠棼棼以心術相繆智計相延𨿽欲耕可冀耶余拱而問爲治之道丈人不顧負耒而去莫知其所止蓋隠君子也烏傷王仲縉爲餘言其兄仲言嘗學經而好耕爲息耕之亭以休息焉安知無隠君子往來其間乎仲言儻見其人其以吾言質之

艤航軒記

浦陽鄭君仲潛壯逰都防盛麗之區未老而休於麟溪之故宅築室池上修廣如舟狀揭其眉曰艤航時率賔客燕息其間悠然若有以自樂而人莫測也客有嘆者曰人惟內有足恃也然後不恃乎物能不恃於物然後能無物之累而物皆爲吾用世之恃乎物者亦多矣珪組車馬恃之以爲貴玉帛錦繡恃之以爲富斧鉞兵甲恃之以爲威有自恃之心則所恃者不足恃也惟不自恃者恆有而享之古之君子視眾人之所恃漫不以入其意而惟修其足恃者以徐觀乎千古之道彼非求異於人也審所輕重而較之固不得不與人異也今鄭君之家禮義可以維持數十世室廬器用可以歷數百年而不敝所畜可以惠鄕邦而人望之者以爲舉世莫能抗君顧若不有於己而視其所居爲暫艤之航其不恃於物可知己某聞之而笑曰豈特一室爲航凡天下之物孰非航也視適意可喜之物如雲行鳥逝不須防存乎目者航之艤也子視子之身自少而壯壯而老曾有一日之息乎事物之接於身而浹於心者引領而承之莫不可悅旋踵而卻視有可得久存而不去者乎故自人而言之身世皆航也不可得而艤也自其大者視之鉅且莫過於天地而天地亦航也亦不可得而艤也夫天地且不可恃以爲固而況於人乎而況一室之間乎然天地不能自立也必有立之者不能自爲也必有爲之者天地有壞而立之者未嘗變也人之生有盡而俾之生者未嘗盡也噫航乎果誰爲之而誰艤之乎吾將與子掇其維振其紀以求之於一气之始則夫不恃於物者其可恃也逺矣

巾山艸堂記

逾浙江以東多大山東南極海上尢秀絕其最著者天臺四明鴈蕩天姥皆穹窿嵁峻爲天下奇觀迹儗乎蓬閬名播乎區極士之選幽探勝者宜其樂趨之然而居其旁者往往終身未嘗一至豈以其崇髙不易援企而遺之歟臺城中有小山特立圓秀蒼潤逺望之如人之弁冠人因語之曰巾山其上有樓閣室廬之美髙人至郡者無不往逰凡宅於左右者必搆危架迥以挹取朝嵐夕霏之異態蓋其勢邇且卑矣所蘊易見至而窮之不難也是以眾樂觀焉盧處士定谷家正與山相面因名其堂曰巾山艸堂定谷知讀書識義理其才智可用而恬靜不競非安於卑近者豈其心有所得鉅小崇卑固不足較乎夫天下之至崇大者莫過於道而卑且近者道亦未嘗不在也憚其難而安於淺陋固不可忽細微而慕夫髙且大者亦烏可哉故順親弟長事非逺也而性與天道不外焉堯舜之道與天準而謹言愼行可以馴致焉巾山巖壑之盛視天臺四明固有間焉其有防於人心而人樂之不厭者果有異乎否耶定谷必有以識此矣往者壬戌七月之望予偕葉君夷仲張君廷璧林君公輔陳君元采夜登絕頂飲酒望月縱談千古竟夕不眠予謂葉君曰昔蘇子瞻夜登黃樓觀王定國諸公登桓山吹笛飲酒乘月而歸以爲太白死三百年無此樂矣斯樂也又子瞻死三百年後所無也諸君皆大笑追計其時忽十五年今存者獨予與張陳耳二君亦將老矣予系職業數千里未得歸然則於記定谷之艸堂能無慨然乎定谷有子曰信愼敏而好文其尙語山靈待我東歸尙當約同志重逰因歷覽海上諸山以盡宇宙之大觀其樂蓋未艾也

藏器軒記

無其器與有其器而不良而望用以善其事者百工之所難也今欲爲室堅美之材山積於前而無規矩斧斤以治之𨿽有絕世之巧將安施焉使削蒿爲規矩揉鉛爲斧斤而命公輸成室𨿽假以嵗月營以智力必不能有所就故用非其器猶無器也無器而治室且不能成況天下乎仁義禮樂治天下之器三代盛時在乎位者旣皆持此器而用之又教天下之士使人各藏此器於身以備公卿大夫之選是以有位者無不知道而凡民無不學道故上下相安而成治也易及秦廢禮樂仁義而不修盡舉三代爲治之器焚之而用其剛虐私刻之法以挾制黔首猶以爲未足復使黔首皆以吏爲師而習其所爲故方其盛時閭閻山谷之民岌岌不敢出气及其衰也一旦發憤奮起以戕其君亦何其易哉用無其器上下相猜而不足以成治功無怪其然也自秦以後稱治者惟漢與唐宋其所爲𨿽過於秦然或以小慈爲仁或以似正爲義或飾繁文以爲禮樂其器不良欲以致三代之盛終不可得矣三代聖人之用此器也驗之於身而誠推之於家而和然後發之於政教故人之從之者信而化之也逺茍無本以行之則虛器耳人將從之乎今皇上有意崇古之治立學校以造海內之士嵗擇其良納之太學以教之以公卿大夫之選猶古之制也於是太學之秀皆奮然磨礪其器以致用自期天臺李宗魯尢其傑出者也乃以藏器名其軒豪傑之士固有及時復古者矣況上之人方以三代之道望於士士可不以三代之道自望其身乎後世之君臣非皆不如古也其不足復古之治者器不善也以規矩爲方圓以斧斤爲斵削自三代至今無有異獨仁義禮樂不宜於今之民哉弗行耳宗魯敏而達於爲政爵祿之來不可遏矣仁義禮樂之澤殆將被於今乎茍徒小慈似正而已矣飾乎外而已矣任法而已矣是豈惟宗魯不爲哉亦非予之所望也

艸心堂記

養親之道難矣以具滑膬甘美可以爲養矣則饒財者皆可盡孝而古之孝子未必皆富也以備采色聲音可以養耳目車馬衣服可以養身體則崇於位者皆可盡孝而古之貴者未必皆以孝稱也以先意承志可盡乎孝則敏慧者可以爲之以愉色婉容可盡乎孝則篤厚者可以爲之而敏慧篤厚之士不能皆孝子也然則豈非父母之恩爲至大故報之爲甚難也耶故養口體順顏色察嗜好孝之末也而非其至者也必也致其身爲聖賢而諭父母以道使徳之在己者無可憾而名之顯乎親者有可傳然後爲庶幾焉然亦難矣果能至是亦何足報父母之恩乎此吏部郎中永嘉楊景衡艸心之堂所繇名也景衡早逰庠序通春秋學領薦書於鄕擢居是官京師去永嘉數千里母夫人在堂以舟車之難也不敢奉迎就養因名所居堂以見志蓋取諸孟郊東野之言昔者詩人謂欲報之徳昊天罔極東野亦謂寸艸難報三春之暉皆善言孝子之心者也天下之事無難易惟自以爲不足者所爲必有成而自以爲已至者恆不能進乎道景衡篤志好古以有祿位爲時名大夫亦可謂顯揚父母矣而退然自托於窮人之辭感親恩之難報其不自足之意何可及哉古之君子大過人者無他亦惟不自滿足而已爲子而自足必不能底乎孝爲臣而自足必不能盡乎忠爲學而自足必不能至乎聖賢之域景衡年尙壯彊爲學方未止而不自足如此推是以事君治人道徳功業之成可望矣他日宦成而歸奉觴爲壽使鄕人父老談事親者以景衡爲法而後世有稱焉則其爲孝也豈有旣乎揚子云曰事父母自知不足者其舜乎顏子曰舜何人也有爲者亦若是師舜如之何亦勉於爲善而已矣

茹荼齋記

予生七齡而喪母夫人又五年而繼母復卒又七年先公奄捐館舎蓋二十而丁三艱質素薄苦多病重之以悲哀割心摧腑殆不能人竊自思悼當世之人有埀白而有父母者焉有五六十而有者焉有都崇位立大功而及養者焉不幸者或偏存怙恃焉則以爲大戚矣或四十三十防然爲孤則不自比於人矣若予者眇在童孩之中而尊親頓已凋逝𨿽欲自名爲人尙敢望耶是以自忽忽而不寧食入口而不知其甘念昔人之言以遭喪爲荼毒可謂甚矣因辟一室以居而以茹荼名之旣以志其悲苦亦以自勵也追憶少時狂僭甫有知識輒欲以伊尹周公自望以輔明王樹勲業自期視管蕭以下蔑如也逰行四方考徵生民之利害揣度風俗之盛衰綜覈古今治亂之繇至詳矣將求所以試之而復自淺以爲古之聖賢君子成大業立大功者天必俾之先受天下之大患渉天下之至苦故其志堅凝而不懾气充盛而不衰智慮明而措置安不如是不足以成之也數年以來奔走屈抑於塵埃中爲奴之所詈叱庸夫俗吏之所困辱心私自喜間以告於先公先公忻忻焉如不知其騃陋蓋深意屬之不幸寡佑先公遽棄以去嗚呼尙忍言耶天之苦予一至此耶茍不自勉何以白先公於地下耶然患過而忘備處安而縱逸者恆情之難免也余也日處乎斯室而瞻斯名使中心常若寢乎苫塊之上立乎先公之前而與伊尹周公之徒相講說時乎遇則有以償昔之願否則折衷一家言以輔翼羣聖人之道以自立於萬世庶幾不繆先公之志也乎𨿽然是亦徒耳先公不可得見矣貴加乎眾庶澤被乎生民人以爲榮則有矣而豈足以追父母之樂哉茹荼之名𨿽終身用之可也

遜志齋集卷十五

欽定四庫全書

遜志齋集卷十六

明方孝孺撰

記

傳經齋記

世之稱治者二帝三王而已其詳不可得而知宏綱大法所以相傳而不泯者惟羣經之存是賴然安在其不泯也經者治天下之具也豈直文辭云爾哉自秦火之餘老儒碩生補緝扶衛專門殊軌授諸其徒所從事者止乎訓解辧義至於補世善俗之道蔑如也由是世之君臣指經爲浮言而英才雄辧之士顧棄去不業而一攻乎文辭之學帝王之道頽然墜地而生民亦大困矣嗚呼聖人之經豈固如是乎如是者非經之失也傳之者無其師受道者非其人也某少則嗜學竊有志於斯道自從先公學經匪聖人之言不敢存於心匪生民之利害無所用其情恨未及卒業而中丁憂患近年始就太史公學於浦陽然後知經之道爲大而唐虞之治不難致也知古今之無二法而世之言學者果不足以爲學也蓋太史公受諸經於聞人君夢吉吳萊先生黃文獻公溍出而侍從帷幄輔導儲後𨿽未嘗得佐治之位以盡其設施然所陳說皆二帝三王之道其功徳陰被乎生民者厚矣及致其事而居於家以開淑來者爲志𨿽某之鄙陋亦得與聞斯道微之於性命之理明之於禮樂刑政之要茍有得者無不以言某𨿽非其人不足以承其緒然安敢忘所自哉經之無用於世者二千餘年矣某竊嘗痛焉茍知之而不得用於世者天也身尊顯而不以行者不仁也謂時君不能行者不忠也謂斯民不可以道化者至愚也謂諸經爲不足法者不知爲學者也某旣幸知之矣倘或有得乎天而見於世自玆以往皆公之賜也其敢忘乎其敢多讓乎於是名受業之齋曰傳經以志其所始

貧樂窩記

世謂士者多貧豈天使之然哉才髙則不忍以利自污道得則不屑與俗相混其所存者榮大異美固以世之富貴爲垢穢而不肯視其肯小屈其志以求之乎是以寧適意於饑餓而以沈溺利欲爲深恥世俗不之察因以士善貧烏知富貴之正哉物之可以奉其身者無不給世俗之謂富貴者也然過取之也有禁茍得之也有禍稍逾其分則人思役之鬼神害之不致扵蕩覆澌盡有不已方其得所欲而守之也或有愧扵其心戚然若防不潔而恐人之覺也凜然若臨百仭之淵而憂其墜也曷嘗有斯須之樂哉士之扵富貴則不然扵三才萬物之理無不得諸已扵國家天下之事無不備扵身前乎百代之上後乎千載之下包羅綜括而不少遺大而日月河嶽照臨流峙之所由小而艸木花實之盛衰陰陽寒暑之消長靡不存乎中而有以識其故然此猶其取扵外者耳至扵絕私去欲以全其性窮微致曲以達乎命尭舜禹湯文武之所有者與之絜深較廣而無怍周公孔子顏孟之所學者沛乎若皆在我而無斂之於一身而非有餘施之於政教而無不足當其存心無爲以自樂其所存操威福之柄者不能奪爲生民之宰者莫之制窮達死生之變亦大矣不少亂其胸次而爲之入其視富貴果何如哉世徒駭區區之外物而以士爲貧不知有道之樂固超乎富貴之表也奉川邵君眞齋名讀書之所曰貧樂窩予不能知邵君悉其所樂也然不謀而同者心也不期而合者道也舜之居深山伊尹之處畝顏子之在陋巷時之相去數百載而其可樂如合劵然孰謂邵君之樂獨異扵予之所云乎

樂壽堂記

臨海王文俊少喪父而祖母及母氏鞠育之以至扵長而知讀書取友以飭其身修舉遺業以裕其家如父在時二母皆康寧壽考受其孝養文俊因辟故廬爲堂以奉膳羞嵗時持觴跪拜爲壽閭裏莫不嘆息謂王氏爲有子他日語予以其故且請堂之名予重孝親之至因名之曰樂壽而告之曰子知事親之爲樂乎世俗之所謂樂者在乎室廬輿馬服食寶貨音樂之奉斯數者當其適乎身而接乎耳目信亦足以樂矣然親茍不存而已獨享之蓋有聞絲竹而泣覩物玩而悲遇美味而不忍下咽視堂寢而不忍安席者則其可樂也哀緣之以生何能樂扵身心而無憾乎幸而得親之存入有奉也出有侍也動有教也言有戒也見吾親之甘扵飲食也吾𨿽不食爲之飽見吾親之身安气和也吾𨿽疾而爲之輕𨿽蔬食布衣以奉溫凊之樂中心蓋有不可勝言者矣況財足以致丰美甘脆凡所欲皆可順之而無違則天之與我者厚矣其樂豈不大矣哉世之人非皆不能養也或困扵貧窶而不能備物之奉或天早奪之𨿽有富貴欲奉而無由故富貴之爲憾尢甚也今文俊𨿽喪父而二母皆康寧有年𨿽布衣處閭巷而其力可致甘脆以爲養此其可樂者大矣焉可不知其爲樂乎予少時未有所知以父母之樂爲可常𨿽在膝下而不知其爲樂及今而念之欲一見吾親不可得矣自玆以往縱僥幸有成而竊五鼎之食三旌之位亦無與於樂矣故每遇有父母者輙幸其可樂而且爲之言恐其不知爲樂亦若予之追悔扵無窮也於乎文俊其尙以予爲戒竭力畢志以適其口體修身愼行以恱其心志不特使閭裏之人嘆息慕羨而四方之人稱養親者歸焉過其門指其堂曰此王氏養親之堂也斯爲不負吾命名之義矣茍徒崇觀美而行業不修則環海之境昔者將相豪雄之居宏大髙敞什伯扵斯堂而亦無聞者眾矣尙安足爲文俊道哉

問月樓記

天臺金君元升作樓以居名之曰問月當夜之良披羽衣命壺觴歌李白問月之詩擊如意以爲節見者以爲李白猶在人世也其鄕人異之請予道其故余曰金君所問者月也使月能言且不能答余非月也豈能知其意哉𨿽然明於外者內不足以自知爲天下所仰者受天下之疑月𨿽欲辭人之問也難矣余試與金君達觀於一气之始可乎自我而視之月也明且大者也自月而觀之庸自知其爲明且大者乎非惟不知其爲明且大庸自知其名爲月乎名且不知庸知其盈虛消長之道乎君何從而問之而月何從而答之一气蕩摩而月生焉彼非願異扵萬物也而賦之形者蒼蒼耳莽莽耳煌煌耳𨿽欲不異扵萬物不可得也其形𨿽異扵萬物其爲之形者未嘗與萬物異也夫吾之形異萬物而最靈者生而寓於世貴賤修短禍福之數紛乎其不齊且莫知其所由然況無情之月乎尙何暇於月之問哉𨿽然予嘗聞之居乎上而不遺乎下故明盈而不以爲喜蝕而不以爲戚故長存若是者非有類扵人之說乎金君才可以處位而抗志扵隠未遇扵時而能有以自樂其取類扵月者深矣余非其人烏足以言之

味菜軒記

凡物味之甚美者必爲人所甚好可好之甚者亦往往能生其禍以病乎人酒味之美者也好之甚者小則有酗醟之失大則戕軀喪徳以災其國家牛羊魚鱉之類扵食物爲最珍然華元以羊羮不均至扵取怒而致敗鄭靈公黿羮不以分人而逆亂之禍因之以生是以甘脆適口之故不之戒愼以飫飽亡其身者世常有之是豈非有甚美必有甚惡之事乎夫惟其味淡薄初若無可喜者而世自不能遺之飲者資之以析其酲食者資之以觧其飫貴而八珍九鼎之筵賤而橡茹藿歠之室莫不有待於味其物旣不爲人所爭而其味和平淸苦善除物之毒而不生疾以病人若是者其惟菜爲然乎世之名人賢士每懲厚味之臘毒而顧深嗜乎菜若杜子美之扵韮薤陸防之扵杞菊蘇子瞻之扵蘆菔蔓菁莫不遂稱之見扵詠歌而黃魯直謂士大夫不可不知此味尢爲篤論蓋貧賤者之所易得則無逾分之思而求之不勞不爲富貴者之所甚好則享之也安而用之也無愧身不勞而心無愧此君子之所以有取於斯歟曁陽蔣侯文旭以博士弟子髙等選爲監察禦史其官貴顯矣而其志淸約亷謹以味菜名其所居夫爲顯官而嗜菜其善有三焉不溺扵口腹之欲所以養身也安乎已所易致而不取眾之所爭所以養徳也推菜之味以及乎人俾富貴貧賤同享其利而扵物無所害所以養民也養身以養徳養徳以養民此蔣侯之所以過於人也乎語有之曰人莫不飲食也鮮能知味也蔣侯於是乎知味矣因菜之味而深味聖人之道使仁義充乎中暢乎外而發乎事業於膏粱之味且有所不願而況於菜也哉

存養齋記

寧海某名燕處之齋曰存養里人方某爲記以告曰惟天以二气敷施五行實函顯赫徽命播生萬彚承命之中凝气之醇亶惟人醇匪均漓厥中若酎之在醯防若泉之漸塗泥若玉之墮污壤惟眾人厥精厥懿生則具全知攸知罔或廸行攸行罔或勉惟聖人眾人視聖人成勛盛徳巍乎天運煥乎日臨謂莫敢儗稽於初廼無殊惟心宰身微而靈虛而神囿覆載靡或遺酬酢羣動靡或窒聖有之眾人亦有玆惟命在心爲性爲道之原爲善之會爲人物之分聖匪加多眾人匪有其不胥爲聖在气勝厥中其能勝气復其天在學知要人授人以器受而失墜毀缺則怒則怨惟受有辜矧天授命於人心擴而辟之昭明配天以君則臣職卑以父則子職順祗昆恊弟睦於家邦陶於四海乃或弗念顯命從乃心戕乃性如縱奔馬弗思其復如閼川水折榮木弗遂其達是用獲戾於天用自絕扵聖以自沈溺扵庸嚚之歸惟志士懲其愆克自敬畏匪聞斯聞匪覿斯覿祗祗栗栗馭馬以朽綆莫諭其危奉琮璧而履峻阪莫諭其愼如對上帝師保莫敢少肆自逸以存其心充厥形而極其所未形因其始著以推其類視私欲爲蟊螟俾無害其嘉谷視芬華爲陷阱惟懼其或顚覆開其天明徹其妄昏善端之長理義爲養外誘之侵俾莫能尋丕猷訓充塞天地寧謐羣物咸出自玆是謂克事天是謂大飭其躬以式邇乎聖惟學之要莫尙斯相恆人罔廸知學非學蕩厥心事非事毀厥性權詐是習利欲是嗜卒劉厥身否則趨異端祈延其壽謂能存養背聖自怡其道以隳惟某甫尙鑑於玆則遵聖人之軌務學之要於以事天以修其身以淑乎人恆人疇若玆於乎思厥名以無怠於成世良鮮哉

南齋記

人之初無有貴賤也才有所不若徳有所不逮而敬慢之心生相慢之至以爾汝爲未足而呼其名以相名爲未足而加以醜污之號尊敬之甚以稱其字爲僣而稱其姓以稱其姓爲泛而曲爲之辭長之則曰長者師之則曰先生或因其所居而爲之號或因其所有而美其稱而先生長者之號夫豈彊之使出扵口哉眾人之扵君子以爲不如是不足致其尊慕之心而君子之貴扵恆人者固不待乎此也徳誠尊也才誠美也世𨿽加之以公相之號猶不以之爲貴而況其細者乎世俗不之察挾其區區之細以爲君子靳而不知茍無君子之所有𨿽加以世俗之貴而其可賤者固在吾之所得果有足貴焉則夫先生長者之稱與公卿大夫何別哉呼之爲公卿與號之爲先生長者均之出扵人之口也然公卿而無可敬人未嘗以先生長者推之先生長者道徳有以服乎人則公卿不足爲之重吾以是知徳爲眾人所推者過乎位爲眾人所貴者甚逺也臨海陳先生行修乎家學信於朋友聲聞扵郡邑以朱氏詩教授學者受業其門而以文辭政術稱扵世者相迹先生年老家居門人尊之不敢舉其字因其所居南齋稱之爲南齋先生而先生不喜自居也自謂南齋滯叟世之所尙以爲貴者印組以爲華祿賜以爲丰崇顯之位以爲防之數者咸無焉而人尊而推之不敢字之而姓之不敢姓之而擇美號以稱之此其人豈有待於物而貴哉知其無待於外而猶彊爲之號以加其身宜乎先生之弗喜居也𨿽然名者眾人之所同欲也汲汲而求之則失之也必易不得已而受之則居之也必安先生亦嘗見夫世之所謂貴人者乎人面而陽尊之背而陰笑之生號爲公卿沒諭爲犬防者亦眾矣彼惟不務扵徳而求於外物之多也故得之而不可常有之而不能守方其垢辱交至以危其身欲如先生南齋之樂豈可得乎先生隠約守道無求扵名而名自尊居之而安傳之而可久其視世之貴賤相辱者何如哉然士固有足貴者初不在乎名位之有無而先生之可貴者亦不以南齋而重也余獨怪世俗常輕此而重彼乃爲學者道使知先生之不仕非果賤而眾人之汲汲扵外物者觀乎先生亦可以自省也先生字徳良名某南齋在臨海之城中某巷

懶齋記

學道之士張君用隠自號懶齋而亟求予言余戲謂之曰夫懶者之扵事爲迫之而不屑應彊之而不卽從其臥也忘起其坐也忘行饑忘食而渴忘飲固其宜也今子廼屢蹐吾門以言爲請而不知厭是豈眞懶也耶且使予亦以懶自居孰肯捨我之無言而爲子言使吾非懶者也又烏能言子之懶哉𨿽然自夫不息者而觀之大而天運乎上日月行乎兩間百川經緯九州而達四海未嘗斯須怠也小而萬物之生羽毛飛動卉葉鱗甲之類其生長蕃育以遂其性者亦未嘗有一時之懈也況夫人也而暇懶哉自夫常止者而觀之則崖石以不動故堅山嶽以不動故壽水靜則可鑑毫髮地靜則可載萬類是皆懶之類也而子之懶豈謂是乎故巧者之奔走不如拙者之自守誇者之馳驟不如靜者之悠久彼措慮扵涯分之外役志於義命之表孳孳憧憧扵塵埃之間而不知止者又孰若燕居無營以懶自名之爲得耶道家之說貴無爲而主靜夫無爲而靜與懶相近而非懶之謂也子有以知之則爲懶可也謂之非懶亦可也而予奚知焉扵是用隠唯唯請書以爲記用隠世寧海人其先有仕吳越爲光祿大夫者至今爲大族云

黙庵記

會稽兪先生當年富气盛時嘗以驚世絕俗之智懸河決峽之辧爲當時所推旣晚更事益深奉朝命爲學者師扵東南小邑乃喜爲簡黙號其燕處之室曰黙庵其弟子聞而疑之曰先生之爲斯號也不亦異乎人之達其志意明天下之理而成物化民者以其能言也故教令不宣於家則親愛疎詞命不修於鄕則長幼乖軍旅不言則無以用眾賓客不言則無以成禮居乎朝廷爲大臣而好循黙則難以定國計和人民爲諫官近軄而不務言事則有曠官竊位之譏先生爲人師以教民善俗爲職業封域之內有細行之違片言之悖先生恥之惡可以黙自處乎哉余聞而笑曰是知黙之爲黙而不知黙之非黙也知言之不可止而不知非黙則不能爲言也子嘗見夫萬仞之淵乎方其靜也沈奫涵蓄不震不激泊乎無聲杳乎莫測惟其積之久而不妄出也故一旦決而爲川達乎江河聲之所撼聞數百里使其不深而終日汨汨如溪潢澗潦之爲則不崇朝而涸矣安能澤加萬類乎故士非能言之爲貴而發扵不得不言之爲美道充扵中不得已而後言則其言必傳無意扵辧不得已而後辧則其辧必明昔者孔子之門以言語稱者有矣惟顏子不言如愚人然由後世考之凡顏子之言皆爲天下準與聖人之防相表裏而宰予子貢發言立論輒多疵而不適乎中豈非好辧者未必能言而善言者必本扵黙乎先生閱乎事變多矣求乎義理精矣知夫無益之辧之不足務蓋將卽顏子而師之而今而後先生之道益隆矣立乎朝則發而爲正論埀乎後則揭而爲大訓皆有道者之餘事也先生之黙烏知非言之至者乎二三子何患焉扵是疑者謝曰子之言似矣請質諸先生置之屋壁以袪弟子之惑

靜齋記

某郡郝君仲安治關市之徵扵浦江恐夫躁心煩慮之不足以應物也辟小齋扵公署之旁陳書史於左右公退則斂膝澄坐以養心名之曰靜齋而願得予言夫靜之爲學著於易述扵禮而大備扵濓洛諸君子之書人皆誦之餘不敢援以爲郝君告然余少時嘗從諸老生遊於市修衢廣巷車馬往來鼓吹閙耳珠玉錦繡之肆交陳乎前余憧憧而行不知其所底及暮而歸失道者數四至家而思之凡觸乎目者漫不能記而老生方坐而爲人言所遇馬防蹄車防輪鼓吹防部道中人語者歌者爲誰所語何言所歌何辭何爲道以行行凡防裏皆識之無所失余大驚以問老人曰子知子之所由忘乎心之爲物靜則明動則子不見夫鑑乎妍小大畢應者以其靜耳使人持而搖之與破鬲何異余曰敢問吾心何以不靜乎老人曰嘻子何見之暮也子見夫車馬得無願乘之乎子見夫恱目而娛耳者得無願有之乎人惟無欲視寶貨猶瓦礫也視車馬猶艸芥也視鼓吹猶蛙蟬之音也則心何往而不靜子有欲之之心存𨿽欲靜而明得乎余聞其言始駭而悟退而養吾心三年果與老人無異今也𨿽處於廊廟之上置余於寶藏之中余心未嘗動也是非情僞紛錯乎前而應之未嘗勞也郝君之爲是職與遊乎市者略同矣而人咸以無欲稱之其庶防知夫靜者乎茍能無欲𨿽手執筆而聽訟口防曲直而目察銖兩中之寂然者未嘗少變也奚必處一室而後能靜乎浦江俗號淳古異人才士必有隠於市者郝君試宻求而問焉其必以餘言爲然矣

石鏡精舍記

邑士童君伯禮旣以禮葬其父於捨南之石鏡山與三弟謀合貲產共釜以食取古禮之宜扵士庶人者以次行之復恐後之人未能盡知其意而守之弗變乃卽石鏡之陽爲精舍聚六經羣書數百千卷俾子侄講習其中求治心修身之道以保其家以事其先而不怠且屬予記其說以告來者予謂童君扵是乎知本矣人有五常之性天命也發爲君臣父子兄弟夫婦長幼朋友之道天倫也天倫之常天命之本孰從而明之易詩書春秋禮記聖人之經也聖人之經非聖人之私言也天之理也天不言而聖人發之則猶天之言也三代以上循天之理以治天下國家故天命立天倫正而治功成風俗淳由周之衰不知聖人之經爲可行而各以其意之所便時之所習爲學百家眾說馳騁錯亂皆足以叛經而害理間有知經之不可廢者則又徒取其末而不求其本以爲設扵人而不察其出扵天人心不正天理不明而三綱九疇因以不振經之用捨其所系豈微哉齊桓公欲取魯仲孫湫曰魯猶秉周禮未可伐也則古者以治經與否觀國之興廢也周原伯魯不恱學閔子馬曰學猶殖也不學將落原氏其亡乎則以學經與否觀家之存亡也經之扵人其重也如此世久不之察而童君獨知其可以善身保家首以教其子侄而不敢忽非誠知所本其能然乎自斯民之生封君世家富貴盛隆者亦眾矣其意莫不欲傳扵無窮而卒不能者奢泰滿盈而不能節之以禮私意防起而未嘗正之以義也使稍得聖人之言而守之於以治心修身致其道徳於眾人之表優扵天下可也於家乎何有童君之家𨿽未足與富貴盛隆者比而以禮自飭以義自正以經學望扵後人其所以守之者有其具矣凡學乎斯者擴乎天命之微以盡性篤乎天倫之序以盡道明乎經之大用以誠其身以及乎人則爲善學而不辱其先矣此童君之望而亦聖人之防也茍徒取其末而遺其本誦其言而無益扵身與家豈聖人作經之意哉亦豈童君之所望也哉

天臺陳氏先祠記

天臺陳氏居東哲山者爲著姓其先自婺來遷至秉彞十餘世矣族之盛凡近百家秉彞之祖恐其族大服降其情或離而不屬乃爲祠祀始遷祖而使族人合祭以維系其心元末兵亂祠燬扵火秉彞之父彥聖欲作新之未果而卒國朝洪武十年秉彞以爲先人之志奚可不承乃謀扵堂弟集財聚工爲祠於故址復以防器不可以祭也設牢醴粢盛之器藏扵祠以族人各用其物以祭爲不飭也割田若干畆以供祀事請族之宗子主其祭祭必繇禮而不越焉其役逾年而成其事可以傳久而無獘因趙君鼎來京師請書之今天下之禮不合扵古者多矣不合扵古而合人情𨿽聖人出不能易也人之富貴自外至者不可以必得得之不可以世守而祗祖事先之心發乎天性人之所同也烏得以自外至爲之制而禁抑天性哉茍拘古之法庶人惟得祭其彌今飲與食持杯必奠執匕必祝始爲飲食之人去今已逺矣今之飲食非彼爲之也人猶不忘之況祖考吾之所本者吾身皆其遺體其可忘而不祀乎自漢以來民之祭已上及髙祖非人不由禮也不合扵人情勢不可守也孔子嘗謂繼周者有所損益其此類也夫陳氏之祠自始遷而祭羣祖言乎古之禮固不盡合先王制禮之意似可爲得禮之本蓋禮所以善俗而教民親睦𨿽作於古不足以感人心猶非古也𨿽不合於古於俗有益焉安知其不合於先王之意乎暴戾之夫不可以詞說化示之以父之像則泣過祖之廟則敬其泣與敬豈待詞說哉出乎天性不可止也陳氏族人信盛矣合之以一祠猶一家也此祠不廢傳數百年猶旦暮也辧其親疏謹其品節不合於禮者鮮矣有可以持世變俗者極人力之至難猶得爲之況爲祠而善一族者乎然則興作之工𨿽微而可書者甚大餘有志於變俗而未能者喜其事約而愽因記其成且識所感焉

遊淸泉山記

環寧海之山多可遊惟淸泉山去邑爲最近壬戌秋九月有九日余抵邑中與予友善者欲偕予遊求其近而易至者莫宜於淸泉於是攜琴命觴而往登焉出西郭百餘步折而北山阜隆起無崇林鉅壑峭異之觀彌望皆白茅叢生作花紛若鷺羽躡而升潤滑不可停足羣奮相先至其脊有怪石二半陷於土蘚深碧色鱗生其上班班可玩遂列坐石旁道古今事以爲樂久之復循脊西行冷風自西山來衣袂褰然飄舉不可進就其窪止而琴琴音與風聲相和抑揚徐疾琮琤澎湃心融融如有得起而四顧落日與山當東北雲气中海濤際天日光倒射海上灩耀難正視乃之山北艸舍飲酒飲已琴重作日暮始歸莫不動容愜意以爲玆遊信樂也而予獨有感焉邑之名山十百於淸泉者眾矣然遊者之迹罕至縱偶登之手疲於板援而趾病於踐履茍未窺其奧美之所徒厭其勞而不知其爲可樂也是山較崇卑於彼固有所不敵而遊者必至至必樂之而歸豈非髙逺者難恱於時俗而卑近易至者乃爲常情所喜乎然人於髙逺誠得其奧美而樂之則其樂有不可旣者世顧莫肯自至而每用心於卑且近者何也以易至者爲足樂夫豈天下之眞樂也哉而予於此遊也豈不足爲學道之戒也哉同予遊者凡八人楊汝噐王修徳盧希魯楊文遇章彥璞龔彥佐林嘉猷曁修徳之甥應賢文遇善琴云

集義齋記

金華劉君剛其字爲養浩旣學於太史公復名其齋曰集義以予得綴同門之後曰願有聞也嗚呼養浩不猶古之道乎古之君子加之卿相而不喜予之萬鐘而不驕臨之患難而不怵困之貧賤而不憂者其志剛其气充也人之有是气也猶地之有水然地孰無水也而或梗之或湮之閼之使其不得行塞其原使其無所資則不足以爲水矣浚其源欲其深防其畔勿使其渙節而防之順其性而導之𨿽界天下而達於海可也君子之養气非能兼取於人也能自充之而已充之之道無他能循乎理而已矣俯仰扵天地而無愧質扵鬼神而無疑徴扵聖賢之道而與之符而況扵斯世乎世之所取吾不取也世之所予吾不予也世之所以爲輕重榮辱者吾未必以爲輕重榮辱也吾知有道存焉耳吾何慊彼哉故夫卿相之加萬鐘之賜得以行吾道世之幸也吾何喜而驕之有患難之臨貧賤之困不得以行吾道世之不幸也吾何怵而憂之有此集義气充之說而古君子之爲學也今之人則不然得釜庾之祿則以誇於眾有一命之爵則喜而以爲榮患難臨之則戚戚不能生貧賤困之則怨天而尢人若是者非他气不充而義不明也不明乎義是非利害蔽其方寸之心聞叱吒之聲則汗出而顏變頳𨿽不欲畏扵人得乎比之扵古之君子其能無怍乎然其始非有異也自致之爾有志乎學者而可不自審歟養浩之爲學有年矣其扵君子之道必有聞矣且又愽學而能文辭占气之充否者文辭莫近焉養浩日處乎斯齋而思其名若字又占之扵文辭而日驗之則不出戶而得之矣𨿽予之言亦何足爲養浩輕重哉

藏用齋記

今之人不如古豈惟資扵天者不足哉亦急扵用而無凝道之功耳古之君子質旣美矣其心未以爲美也又磨之以學學非徒學也必務得乎道道或有得矣其心未以爲足也又藏之而不暴乎外積之而不計其勞察天下之理旣熟矣復不求用扵人試之扵鄕黨徴之乎往昔綜核其條理考論其先後徳旣成矣一旦出而居乎位故沛然發之而有餘秩然施之而合宜小之化郡國大之佐朝廷功業著乎生民勲績流而長存其藏畜愈久故用之愈章也今之人以恆眾之資恃其偏私之智而不學縱學矣不本乎聖人之道無有得於心而徒竊邪說曲辧以濟其無用之材其材固弗足用也其心不自揣度誇奇逞能謬飾虛言以攫祿位不能致則終身奔走乎道塗旅死而不顧及乎置諸位叩其詳而忸怩責其效而無所施大焉則亂政小焉則賊民世嘗謂今之人不如古而豈知其學之無道藏之無素之所致哉然若是者非其父師之弛教則自棄其身耳茍學焉未有不至者也浦江之陽有禮義家曰鄭氏有師曰金華太史公公禮義其質也而公又善教故其子弟皆賢而有曰叔器者又賢公嘗以藏用名其齋欲其後扵用也叔器魁然有美質好學而近道有可用之材而不自露固異今之所云矣予不敢以今之人望之也故告之以古君子之道在叔器之自取焉或謂藏用乃易上系語彼論天地之功用殆非命名意也

適意齋記

貴極乎將相富累乎萬金喜怒可以榮辱一時去就系天下之輕重紛華珍麗之物不求而自至快心快己之奉奔走競效於其前此眾人自謂適意者而隱居慕義之士以爲何取乎此樹藝樵釣以養生彈琴讀書以養心倘佯恣肆於山泉丘壑之間詠歌論辧以發其趣棄祿利而不顧遺萬物而獨立其扵適意亦已至矣然而聖人君子猶病其隘也天之授我者養之致其全知之致其明行之致其篤用扵世則使陰陽寒暑得其時日月星辰循其度九州四海老癃單弱之民無不得其欲夷狄禽獸艸木有生之類無不遂其性不有用扵當時則著之扵書傳之天下後世使倫紀正而禮義行姦宄消而禍亂正勞神苦形不暇自適而以眾人之安危爲喜戚以區宇寧風俗美爲適意若斯人者其扵富貴之樂固不忍處而亦焉忍樂其一身以自足哉此聖賢所以有功於世而非有志者不能學也浦陽黃君仲昭才美而甚文有司屢辟之辭不就作燕休之齋與士友講學名之曰適意人以仲昭爲隠者也而余竊疑之人情非甚相逺也操瓢而呼者立於門𨿽禦八珍不能知其防毛褐不完者行扵途𨿽錦衣狐裘不能知其溫人之不獲適其願者多矣仲昭寧能獨適意乎天下之不治非特政教不修法禁不宻也仕者茍富貴以忘民隠者私安佚以保身茍且鄙冒而不知聖賢之道者害之也餘才不敢望乎聖賢然不敢不勉聖賢之事數十年間庶防或見兵革不試黎民樂業無饑寒勞苦之嘆豈非余與仲昭適意之時乎浦陽余遊學之所故舊賓客之在者甚眾於是時也享承平之樂單車往來相與講說唐虞三代之道以爲天下慶蓋必始於此矣

餘慶堂記

力可以禍福一世而不能保其家之常存智可以臧否萬物而不能必其子孫之皆賢蓋可爲者人事之偶然而不能者天道不可以智力動也匹夫之相與綏之以誠則喜詐之以術則怒天道之神扵人情不逺矣而人欲以智力勝之安在其爲智力乎昔嘗觀扵故都舊邑問公侯將相第宅之遺址而求其子孫之盛衰當時之煇赫崇熾者今多不復存凡守其舊宅而不墜者皆不遇者之後人也然後慨然而嘆威權名勢造化之大柄彼乘時之間而以智力僣持之寧有不獲罪於天者乎縱無犯於天寧有不得怨於人者乎其先之積一身享之而無餘而欲昌其子孫難矣故再實之木其枝必瘁久息之田獲必倍常嵗吾於浦江黃氏而益知積而不發者之有後也黃氏自宋爲詩書家嘗有仕者而不大著然以積善稱至今二百年其諸孫曰資善公愈好善修其業率二弟聚食不析鄕人賢之今太史公以餘慶名其堂昭其先之積善也黃氏之家故家也上世之所餘者非一物矣視於廟則籩豆衣冠秩如也視其堂則琴瑟書史森如也視其野則土田陂池鱗如也然是數者豈智力能守之哉亦餘慶之尙存焉耳世之貴盛者粟非不余於囷帛非不余於藏犬馬牛羊非不余於家然而卒莫能守者善不足而天不與也人常汲汲圖彼之有餘而不汲汲憂此之不足何哉此吾所以嘉黃氏之賢而願爲其後人告也

仙溪霞隠記

永康之南有溪曰仙溪其上飛霞觀在焉或曰常有仙人乘霞飛升至今上有霞气故云學道之士徐東溟結廬於觀側以仙溪霞隠題其額人莫識也他日其族子允中以告余曰知霞者寧有過於予者乎余家赤城之西巨海之陰當天光初舒旭日未升有神气焉自東而生騰而如烏廻而如輪奮而如龍曵而如神歘焉而鸞鳯翔彪焉而虎豹蹲彬緼雜襲重敷綰結或變爲五色環湧抱日或隨風騫蕩久而乃沒一朝之間終日之內不知其防起滅也當其起滅之頃目瞬气息欲其不變已不可得況能常見之乎欲常見之且不可況欲常有之乎不可得而常有況近之乎而東溟欲托而隠焉此其志何也吾知之矣東溟其有所懲而然乎天下事物之變亦多矣寧獨於霞哉彼之朝華顯而暮羈累朝肥堅而暮徒步甘腴已盡而糠覈繼之綺繡去體而疎布不掩者其爲變亦甚矣而眾人不察也往往知籠力執欲使適意者常存而不失而卒並其身弗守者有矣此非惑耶且凡物之接於耳目者孰能長存而不變日月之明也而不能無缺蝕山水之久也而不能無頽涸天地之大也而不能使無閉塞傾陷之災此皆號爲歷終古而不變者且若是亦何怪於霞乎又何況於人之身乎自霞而言霞不能不變也自人身而言之人身亦霞爾自天地而觀之𨿽天地亦何異於霞乎𨿽有久速之殊其不能長存則一也惟夫聖人賢士知其然而思在我者勝之故修而爲道徳施而爲事功發而爲言語可以埀千載而不變而神仙之家亦有見乎此則葆形練神爲長生不死之術以其一身徐觀萬物之變昔之所傳韓終徐福軰皆是也二者之爲道𨿽不同其過於眾人亦逺矣東溟之所學者神仙之事而余則慕乎聖人賢士而未能者豈足以知東溟允中試以吾言質焉東溟倘以爲然或能乘霞訪余於赤城之下尙相與講之

思孝堂記

肇慶蔡徳芳以國子生歸省二親請名養親之堂余名之曰思孝而謂之曰天下之理不待思而得者至情也寢者未嘗思夢而夢生飲者未嘗思醉而醉至不食者不思饑而饑遇橫逆者不思怒而怒聞鼓鐘管籥者不思樂而笑見衰麻踴躃者不思哀而悲此皆得於心不待形於目觸扵中不侍徴於外𨿽善謀慮之人無所措其思以其根於天性而已然況於父母豈待思而孝乎然吾有假【假疑誤】焉不待思而知情也久則怠怠則忘者情之變也故曰享太牢者不知太牢之味飯藜藿則思其美矣被狐貉者不知狐貉之溫服防布則思其貴矣人恆在乎親側朝而怡怡暮而舒舒豈知其爲樂哉或去鄕而逺遊違親旣久則思生矣見食也則思親之饑遇暑與寒也則思親欝蒸而慘淒良辰佳日則思持酒而爲壽嵗除時易則思親之將老而懼其愈衰於斯時也思之旣熟使之養親其有不能孝者乎世之不能養者不思而不知其樂者也徳芳居京師二年思親之至不特如余所言而已也今歸而見親舉昔之所思而行之防甘溫軟必躬進焉拜跪獻酬必敬加焉則於孝也可防矣𨿽然此思養親之謂也非壽親之道也以百年爲壽者眾人皆然君子知其不足恃也久爲無窮之思使𨿽終而沒彌久而彌存故修己也則思如古之人事君臨民也則思不愧乎聖賢及乎名立於當時而著乎後世則其孝也大矣徳芳好學有美材於前之思不待予言於後之思不必予言然堂爲養親而名非止於徳芳而已也故記之以告其後人

思親堂記【代太史公作】

人有情必有思同居共處日夕而相見亦何可思之有思之至者其惟乖違患難之後乎朋友至疎者也連業接席閱時月一旦而別去則怳然思況天下至親之父母乎人之有父母也優遊具慶逸暇無事朝暮不離膝下其心樂之不知有思也及乎事有不齊或出使乎逺方或早捐於館舍人子之心於是乎有不已於思者矣嘉辰美景也見人之養親焉則心惄然曰我親安在乎我何爲不得養乎徬徨焉蹢躅焉累乎若無所依欿乎其不欲生茫乎天不足髙而海不足深也紛乎妻妾之奉冨貴利達之榮舉不足慰其心也豈惟是哉凡遇飲食則又執匕而思曰我食何爲乎吾親不在矣視其居室則又仰而思曰吾親何不來歸乎我何爲獨處此也卻中席而不敢安避門閾而不敢履凡觸乎目者皆親之思也於乎此吾孟緼之思親堂所由名者歟孟緼同門友王君子充之子也孟緼爲童時其父輙棄之而出仕於朝歷南康淸漳二郡入翰林爲待制以壬子之春衘命往諭雲南至今七年而未復當其自漳召還時嘗過烏傷溪上省其家撫孟緼頂曰我受國恩義無顧家日爾善事母以昌大吾宗孟緼謹識之初王君治文學不事生產故廬庳陋孟緼購木作堂三楹間堂成後二年而君出使又八年而夫人卒於是孟緼之思蓋有甚於昔之所云者矣乃顏其堂曰思親著其心之存且來告曰先生我父友也其何以慰我嗟乎人子之於父母不見而思固其天性也孟緼之思豈有過歟然徒思無益也思之甚而傷乎生則悖於義矣孟緼亦盍去其無益之思而思立其志乎爾父之志在乎樹功名而獲其文章之存者可見矣孟緼尙思繼其志而學焉他日茍能以功名顯乎世爾母固不得見矣爾父忽持節而來歸豈不慰孟緼之思哉夫天之於人寓懽忻於悲哀藏長養於摧折孟緼之履患難亦至矣又安知非昌大之基乎繼吾友之業者予將於孟緼是望予何以慰孟緼在乎愼之而已

求古齋記

生乎古者豈皆善人乎生乎今者豈皆不善人乎使生乎古者皆善人則捨今而求古可也使今之人亦有善焉者安得遽捨之而不求而必務於古乎今而視乎百嵗之前古也生乎百嵗之前者自視則今矣逺而千載之上古也千載之上之人自視則亦今矣孔子以爲古者三代之盛而其時之人視三皇二帝則又爲古矣三皇二帝三代以爲古而其時亦嘗以爲今矣然則今與古何定名乎隨人號之耳今與古無定名安知今之非古古之非今耶安得謂古之人皆善而今之人皆不足法乎故遺今而專乎古則其失爲固遺古而務乎今則其失爲妄固與妄其失一也君子不貴也君子之學取其善不究其人師其道不計其時善誠足稱也其人𨿽非聖賢不知其爲不可也取其善而已道誠足師也其人𨿽生於吾同時居與吾同巷不以其易見而遺之也師其道而已天下之善一也古與今之道均也何以其人與時論之耶茍必惟古之求也則孔子於禮不問於老必求周公而問之琴不問於師襄必求師曠而問之官不問於郯子必求古之命官者而問之求其人而不可得則卒無所聞矣必得聖人而後取其言則荷蕢丈人之語孔子必將掩耳而過之與時人歌必黙然而不和之滄浪之孺子耦耕之隠者必鄙之以爲老農小子而不聴之七十子之流必不與之往復答問而以道告之何以爲聖人乎善學聖人者古之善吾學之今之善吾亦學之今之不善吾惡之古之不善吾亦惡之古之事合乎道固將取以爲法也如使不若後世之美則捨古而取後世可也後世之不近乎道者固所棄也如古之不合乎道者安得以其古而取之乎曰然則孔子何以好乎古而取之也曰吾之言固孔子求古之謂善學者之求古猶良匠之求木焉木之生乎山有千嵗者矣有百嵗者矣使生乎千嵗者而材固取之也使不若百嵗之材豈以歷年多而取之乎二帝之輅古扵殷也伏羲之建時古扵夏也黃帝之冕古於周也孔子不取其古之甚者而取乎三代何歟惟其善而已孟子不取夏之貢而取殷之助武成之書取其二三防曽謂孟子非好古者乎聖賢之於古固如此也使聖賢生乎今之世其所去取又可知也慈溪孫君元禮篤學而愼行取孔子求古之語名其讀書之齋予喜其異世俗之學也推其說以告之使自擇焉

壽善堂記

天子受命之十有九年四夷旣寧宇內祗肅廼下詔書舉養老之典民年八十九十者冨家賜爵有差貧不能養者日給酒肉嵗畀絮帛著爲令然必有善爲鄕閭所推者乃以前令從事窮山遐裔之人莫不稽首抃栗俯伏內省惟恐弗足稱詔防當厚恩而臺屬縣寧海緱城裏之方兄弟二處士兄年八十有七弟年八十有三平居以友睦稱於族篤行聞於鄕未嘗疾言怒色有毫髮之過至是人無賢愚咸謂求可稱褒顯之意者莫如二處士蒼顏皓髮服古冠裳相與談笑一堂之上亦以晚際盛典爲幸宗族舉酒爲壽有立而言者曰事固有可以智成力得勢取而貲售者矣惟年之修短出於天天所不與𨿽有陶猗之富趙孟之貴不能延其年於須防力可以扛九鼎辧可以動萬乘欲使其身無疾痛而不可致豈非由乎人者可以幸得而本乎天者非人之所能及乎今二處士各年餘八十可貴也年俱髙者或有之而出於一家之兄弟尢可貴也兄弟俱壽者已爲難矣壽而皆有善徳純行稱明詔之所褒寵如二處士豈非郡邑之所無求之當世果可多得乎是則非特爲宗族之榮華實可爲聖世之美觀昔之以年稱者如商山之四皓洛之九老壽者𨿽多然非一姓也兄弟之友睦者若漢之姜氏魏晉之王氏𨿽賢而未聞其皆有年也今吾二處士獨何以致此其可不知所自乎洪範之陳五福不惟以壽考爲美而必曰攸好徳蓋徳薄而壽則年不足多有徳而夭則澤不及施皆不得謂之福今二處士兼是二美可謂俱全請合壽與善名所居之堂以彰二處士之徳以侈聖世尙年嘉善之恩且俾登斯堂而聞二處士之風者相率勉爲惇睦之行革鄙薄而復忠厚庶其有勸乎眾皆喜曰然俾族曽孫某記其語於壁以示族人子孫於無極是嵗九月望日某謹記

臥雲樓記

有得乎道者內不汨於利欲外不嬰於世故則隨所取而足隨所至而安隨所寓而樂卉衣蔬食處乎林泉而忻然若都卿相之位登乎耆艾而然常有嬰孺之容視天地猶一室視百世猶一朝視其身同乎萬物而萬物莫能與之偕夫是之謂至人而古之所謂神仙者爲近之固不待服食而後壽滅迹人世而後髙云臥天遊而後不可及也後之人不知神仙可自我而得往往求諸幻怪之說馳騖企慕之意勝而恬澹虛靜之功微自私之心一萌乎中其去道已逺矣何望其能有成哉是以秦漢以來學神仙者相望吾以爲皆不足以得道而吳季子魯仲連張子房之流髙風絕識超乎埃之表君子每意其成仙而時往來扵人間蓋或庶防焉夫人必有過人之行而後能抗造化以獨立遺事物而永存茍利欲之習未能大異扵眾人而獨蘄不死扵眾人異其不可冀決也縉雲曹先生異時戎馬中嘗慨然志扵功名旣而若有所得悔前所爲及眞主出而四海淸遂優遊大山防谷間口不復談榮貴事或欲薦之仕輒不應所居重屋髙爽深秀先生笑歌其上以樂其所樂人望之以爲神仙好事者因名之曰臥雲樓云非可臥者也特以壯先生之髙致以爲世俗之囂哄污濁者不足以凂之繇眾人而望若臥扵云漢之上而莫能企及之耳顧先生亦曷嘗自以爲髙哉先生饑而稻渴而漿寒暑而裘葛一不與人異所大異者獨其心不湼扵塵垢炳如也夫心與眾人異而迹與之同此所以爲先生之髙耶其所造髙矣而不自以爲髙吾安知百嵗之後不與仲連子房之徒遨遊八極而果與神仙爲曹邪先生名璟字師宗予聞其風扵其子閤門郎養志養志靜而溫慤而文見之者亦可以想見先生之爲人

心逺軒記

時乎隨身乎利而不知念乎天下後世者蔽扵近者也不爲斯須之計而詳思千載之得失不謀一己之安而汲汲惟生民是圖上而欲續旣往之績下而欲開無窮之傳深憂熟慮常若無以自釋者此非用心之逺者不能也世之人智勝一官才合流俗茍得錙銖之利達則然自負爲有餘夫孰知逺者之當慮哉道之不明治之不古非人之心有異也蔽於近使然也予自京師還山南經大梁遇趙君古轍扵河南翊衛之幕府問其鄕則與予同問其業則儒也亦同旣而與之論古今事淵乎其爲思窅乎其爲言粹乎不見其與道倍也間請名所居城南之艸舍予名之曰心逺軒而謂之曰人之所以參配天地超乎萬物之表而獨貴乎宇宙之內者特以是心爲之宰耳人孰無是心也用之得其道則日月不能擅其明山嶽不能擅其髙河海不能比其容不善用之則𨿽有出萬物之資而終不免與萬物同泯可不知所務乎居髙位而處要勢出有車馬而食飫膏粱眾人之所樂也顏子饑餓陋巷不憂其身之賤貧而以舜自望講爲邦之道其用心爲何如而豈同俗淺智之士所能識哉惜夫世之不復見斯人也吾請古轍扵千載之上從而師友之克私去欲以復道心之大全博文稽古以究王道之始終會萬世爲一息通四海扵一體大行則使昆虫艸木防其利窮居則樂之以終身埀之扵簡編豈不誠逺矣哉若夫淵明心逺地偏之詩其意固非混乎世俗者所能及予之望古轍則不止是也

戅窩記

士之可貴者在節气不在才智天下未嘗無才智之士而世之亂也恆以用才騁智者馳騖太過釣奇竊名以恱其君卒致無窮之禍而气節之士不與焉气節者偃蹇可畏而才智者敏慧可喜可喜者易以成功亦易以致亂欲制禍亂扵未萌之先非得可畏者而任之不可也漢汲長孺吳張子布輩皆負气自髙昌言倨色不少屈抑以取合當世視人君之尊不爲之動遇事輒面爭其短無所忌此皆流俗所謂戅人也而朝廷恆倚之以爲重狐防之盜瞷其進退以爲恭肆彼豈用區區之才智以服人哉人望而憚之以其節之足尙也國家可使數十年無才智之士而不可一日無气節之臣譬彼甘脆之味𨿽累時月不食未足爲病而姜桂之和不可斯須無之人君無可畏者在其側欲無危敗難矣余少慕古之戅者欲起長孺子布與之交而不可得則思博交海內之士以觀其所存謂余爲戅者有矣而慕乎戅者未始或見豈節義之士獨少扵今之時乎抑遇合之術固有不同也今也天子懲近代之獘立諫諍風厲在位俾得言事誠得戅者出以應其求則治道可成矣同邑潘君伯理甫年七十餘而以戅名其窩豈慕長孺輩者乎扵其名可從而知其志惜其老而不獲見扵用也然有志者不累乎用捨居乎家行乎鄕與用邦國奚異焉使長孺子布爲布衣亦將聞扵時傳扵後其肯泯然與庸眾人等乎君居其名師其道言論事爲必有卓乎越扵世者是亦余之所慕者也願造君之窩而相與論之

任重齋記

浦陽鄭君其名枋字爲叔車扁其弦誦之室曰任重而徴余記之餘卽其字而告之曰余嘗聞古之車矣其才之美同其治之工同其廣袤崇卑之制又同故閉戶而攻之旣成而行扵天下轍迹不爽乎分寸其所任之輕重未嘗大相逺也今則不然有載一鈞者焉有載十鈞者焉等而至扵載百鈞者則以爲大車矣其材有美惡也其治有巧拙也其制之庬雜家異而鄕不同或只其輪或短其轅或不以廂或以人駕牛馬之衡軛而都邑之塗轍迹縱橫如織欲其任重者難矣古之世道徳同於上風俗同於下士有不學也學則必法文武周公之道出而施之扵位用之扵邦國𨿽不至扵聖賢亦不失其爲君子其所任者固已重也世衰俗降人自爲學家自爲教諸子百氏雜然並出學者倀倀無所扵歸詭言異行徧海內而人材始萬殊矣故才止乎一邑行或可乎一鄕或事文墨而不閒籌略或長扵治民而不知大體扵是賢人君子始不可多見繇其自任者輕故也叔車之材良矣家素以孝義聞治又工矣任重之道則在乎法古之制耳古之制莫善乎文武周公文武周公之道莫備扵孔子孔子之車以仁義爲輪轂以禮樂爲蓋軫膏之以詩書澤之以忠恕其動如天其靜如地運行如陰陽周通不窮如鬼神其所任之重者文武周公之道也當其時惟顏曽二子能具其制他如七千子之徒𨿽其才各殊至扵轍迹亦一而已蓋自任之道同也斯世之自任者豈無其人乎權術熾而仁義銷矣驕侈作而禮樂壊矣人非不飾其車徒任其私智曲技而不任乎聖人之道猶虛車也今叔車知以重者自任其賢扵人豈不多乎𨿽然任重未易也不宏其中不足以容不堅其志不足以致是道也曾子嘗事之矣叔車其愼而則之茍未望於聖人之廬亦庶防乎賢者之歸

養素齋記

古之君子其逺過於人者非偶然也亦養之有素耳方其身在艸野而惕然有朝廷之憂巍然有聖賢之志蓋其平居凡接扵其身存扵其心者皆養也謹於取予交際得失之間以養其气習扵禮樂政事弓矢馳驟之節以養其才行乎道徳仁義之塗講乎性命陰陽之說以養其徳觀扵天人事物之變以養其目聴扵琴瑟管弦歌誦之音以養其耳驗扵喜怒嗜好之故以養其情愼扵言語動作食息遊宴之頃以養其身其素所飬者如此故加之以崇位重任處之以富貴逸樂迫之以患難賤貧其措之不難也如水之赴海日之暴物貨殖者之用財鳶飛天而馬行地也其不爲物所動也猶瞽者之於色聾者之扵音其無憂戚怨憤也猶千金之子暫食扵逆旅之家蛟龍之蟄深淵豹之澤霧雨也蓋其扵天下之事治之已熟故爲之也優扵得失用捨之理識之已明故不以所遇而變宜其過人者逺也後世之士飬之旣無素居位則病扵爲處下則病扵守習聖賢之言而躬庸人之行襲君子之名而取世俗之譏上常患乎無材下常患乎無師豈其性之不若哉莫之飬而戕之者眾也予求扵所知得一士焉曰金華兪君大有兪君誦五經諸子之書土田僅足以免饑餒室廬僅足以庇風雨布衣敝席人以爲陋而君樂之如處公卿之位余固疑其有道焉他日以其飬素齋告予予扵是知君之果知所飬也夫防霜雪而不變其色者必非驟長扵春夏者也處貧賤而不失所守者必非僥幸扵利祿者也若兪君之爲其亦近扵古之君子乎余故以君子之自飬者告之

飬素齋記【代太史公作】

金華兪君大有惇願而有禮好古而能文文聲動縉紳間雅不喜自耀深居退處若能遺世者所居之齋題曰飬素凡其所爲文亦以飬素加之其言曰世道之降也我知之矣雕榱刻桷丹漆黝堊文窻綺疏錦幃繡幄者居室之華也扵我乎何加我則土壁而茅檐繩樞而甕牖匡牀席門僅容仰俯以飬吾素而已狐袖豹襦烹肥膾腴靑紅奪目甘膬淪膚者服食之侈也扵我乎何與我則被褐而束韋飯糗而茹藜粗糲淡泊僅禦寒饑以飬吾素而已脇肩累足拱手屈膝屏气卑聲傾欹詭仄者禮儀之繁也我則不能惟知率情任質直躬正色無求扵人不忤扵物以飬吾素而已剽雋掠奇粉句飾辭彩雜章施爲祿之資者辭文之麗也我則不爲言務達志文以適意不求世知惟禮之附以飬吾素而已凡是者皆素乎外者開辟之初是謂太素風淳气厚少智寡慮其民師師其俗熈熈故易爲治而善人多也今者巧出僞作風澆气薄嬰兒設機穽女婦事遊謔賤胥握文法富室擅箠撲訟獄煩滋世道交削然無位扵時且弗敢議也天之明徳旣虛且靈寂然湛然不撓不攖故能酬應萬化洞照羣情主敬立誠與道合並以其體素也今也聲色以汨之利欲以污之羞愧以鉥之浮詐以塗之闇昧錯穢敗厥良彛此予之所大懼而不敢不飬也彼恃其華我以吾陋彼快其侈我安吾約彼逞其繁我執吾簡彼其麗我守吾白去僞存眞以全吾之天而反道之朴庶防立乎兩間而一無愧怍也乎同郡宋濓偉其言髙其志避席唯唯書以爲記

守素齋記

天下之事無難易應之扵卒然之頃則恆不足發之扵固有之末則每有餘古之君子所以大過人者豈恃其性質之異哉譬之千仞之木萬金之家其生植蓄積累自嵗月而起自毫釐故撓之以疾風迅雷而不爲之變虐之以衰世惡政而不失其常非若拱把之材稗販之富之易爲起滅也以之化人善俗則素有其行以之議大事防大疑則素有其才以之處乎窮達得喪禍福死生之際則其道徳素有以充乎中加之扵百僚之上顯融之位則其聲聞素有以服乎人由是而成功名扵當世豈不易哉後世之士少之爲學非壯之所用口之所習非躬之所行平居無事講切濯磨以治其業旣一反乎古一旦變故出乎其前愕眙相持斂手而不能救甚而冒利以忘義貪生以害仁進則不足扵爲退則不良扵守治道衰而人才益下非以古學不修故耶國家深病乎此更科舉學校之法思以振作天下之奇才而用之歷年旣久而猶有乏人之嘆豈特期用太速而飬之無素哉而師儒者與有愧焉漳之龍巖有士曰林先生原亮好古而防扵學以朝命教授於臺荘恪有矩度未防而士習爲變先生欲以身率之扁其退休之齋曰守素以勉學者使知爲學不可無所守自守不可無其素夫隄防素修則不憂水潦之災戎器素飭則不憂疆場之警士君子以其身任當世之重世不我用而才有所遺則其責在人任之以事而無以應之則其責在我使世有受其責者則非士之過矣彼或以吾爲足任而吾之素守不能厭天下之望豈非士之辱哉古之聖賢所以孜孜若不及者以徳不素具才不素習則不足以佐天地之遺闕開萬世之治平是以劬躬殫智而不敢自逸今以眾人之資而沒溺扵流俗之學旁求泛取以爲可應當世之務而無一定可守之成說存乎心不幸出而任人之事防何其不困且躓乎此先生之所憂而名齋勉學者之意也吾觀乎世之師儒亦多矣以己之昧導人扵愚恐人之有知而率之惰媮其去先生豈不逺哉扵是齋也可以觀先生之有志可以知吾郡之士將有所成且可以見古道之漸可復也烏可以不書

復齋記

天臺洪子宦學扵河南不歸其鄕者十餘年杞人聞其徳業之著也執經而師之滿門洪子好學不懈名其講學之室曰復齋客見而言曰洪子之復將懷歸而欲復其鄕乎抑亦欲復其天性之善乎夫復貴乎不逺不逺則無悔今洪子之去鄕已逺矣爲日已久矣田園已蕪矣室廬已敝矣昔之相與者已防少者壯而老者亡𨿽欲復乎鄕奚從而復之若是則洪子殆欲復其性矣乎夫性受扵天者也𨿽蔽扵私而間扵欲義與利之相去非若臺與杞之相邈也一念之萌決然捨彼而趨此非若欲行數千里之難也撤其防昏而昭昭者存非若去鄕之久而有遺忘也然則復之易莫過扵復其性者宜乎洪子以之名其齋也洪子聞之以告方子方子曰子以復其鄕爲果逺而難復其性爲果近而易乎夫舜禹之事功周孔之徳業率是性而爲之者也庸眾之蚩蚩憸狡之卑卑失是性而不知復者也自眾人至扵聖其相去奚啻萬里而豈止若自杞歸故鄕之難哉子欲歸則具舟車載糗糧越旬月則可至矣欲至乎聖夫豈旬月所能及耶洪子矍然曰復性之難若是乎方子曰𨿽然有一焉復有道得其道則易失其道則難使子欲歸乎鄕而不循當之之路則終身不能至循其路而怠且息焉則至也不可必誠能不失其路不懈其力以聖人之說爲車智以辧他岐之惑仁以體萬理之全而勇以行之則扵復天地之性也何有古之人有由之者顏子是也克己復禮而從事扵視聴言動之間得復之道莫尙焉是以復之初九顏子以之今洪子之爲人信而通願而文扵學顏子有其資矣它日復顏子之復而復乎故鄕予或倦遊而歸且將問途焉而況杞人乎扵是洪子謝曰聞其難也可以厲吾气聞其易也可以果吾志請因以爲吾齋記

遺安堂記

孤介之士離世自適而以利祿富貴爲致禍之具志扵用世者騖扵可欲而以守髙不屈爲致窮之術是二者之論皆似也而皆未合乎中道古之君子居乎位者眾矣其子孫食其餘澤大者或爲封君逺者或數十世而不墜豈誠能致禍乎隠居行義茍無歉於心道徳信於當時名節埀扵將來其後人被服其遺訓卓然自立扵天下世未嘗乏也豈果無以遺子孫哉劉景升僣竊扵衰亂而欲以區區之勢誇龎公其意固隘矣龎公笑之言曰世人皆遺子孫以危吾獨遺之以安蓋爲景升發也由後世觀之據一州之地智不能取仁不能守身死未防而雄豪有力者逐其子而奪其位孰若畆之安哉龎公之言其取驗也速矣然非所以論出處之際也當景升之時使有髙光之才居方伯之位將使天下皆安而況其子孫乎龎公𨿽賢安得而輕之公之輕景升蓋輕其無定亂濟民之略而以富貴爲樂也以富貴爲樂而無憂天下之心能保其身則幸矣及其敗亡其子孫欲爲奴尙可得乎故無道而富貴者皆龎公之所笑以爲至危者也若夫有道之士則不然其隠也有以淑其家其仕也有以澤乎民故其身無往而不安其子孫無之焉而不食其報吾天臺龎參父以公之逺裔而名其所居之堂曰遺安貽書緱城裏求予記之或疑參父非隠者而其堂名必襲祖訓殆以隠爲髙是未知龎公之意亦未知吾參父之意也欲安其子孫者其要莫大乎爲善無位而爲善其事難而爲功狹有位而爲善言脫乎口而民懷其惠仁發乎身而化行乎俗若決水扵崇山而注之澤浩乎其孰能制之世之嗜利行私而不顧者皆未知爲身謀者也奚暇計其子孫之安與否乎參父積學明世務以進取爲事而欲遺子孫以安其所存者得先人之意多矣余家與參父之鄕邑比而壤接知龎氏之爲名門也稔矣參父素力扵爲善繼自今以後越之東南世厥家聲者又參父所遺之安者哉

存耕軒記

古之仕者將以行道後世之仕者非惟道不足以行且播惡扵眾此仕所以難也三代之時爲公卿大夫者世其家累數百年而不替豈天獨厚之哉蓋世修其軄而善之及物者深逺也自吾有知卽考論前代之故事未嘗見有處大位之子孫能守其富貴而不變者蓋思其故造化者之生人猶天地之產物巨木之下禾黍爲之不滋享太盛者衰必隨之此理所必然志慮之士所以避棄榮利而不敢居者恐善不足以及物而不利扵後也臨海李君惟正自其少時卽以才識見重扵當世嘗有官位旣而棄去居金華讀書學以自娛取賀水部語名其室曰存耕或勸之仕不應指存耕以示之吾觀惟正非不能仕者其慮宻矣豈世俗所能識乎世俗之吏乘其位而掊取虐斂惟恐不足此其爲身謀則可矣其如子孫何哉彼之志非不知其不善特以天道幽逺不可徴也而爲之而不知卒不能免也惟正棄可必得之位而與細民伍猶宜黍之地休而不畊則已耕必致數倍之穡李氏子孫其有富者乎吾將扵是觀報施之道焉

娛靜樓記

臺人謂山川環復之地爲奧去寧海西北五十里曰理奧地之尢秀美者也張氏世家其間其土深以腴泉甘而木茂其民惇厚無華力作畏訟以食勞自足爲常而張氏子孫多習禮好學衣冠有制言語有則不與恆民等故縣言聞家推張氏與余交者元望質而通和而直善士也余因元望益信其家之多賢今年餘友郭士淵與餘言元望之兄懷濟作樓以據溪山之勝率昆弟講學其上名之曰娛靜願得予記之予因士淵而愈知張氏之賢有所自也天下非無才也而恆病乎不學學者非少也而恆患乎不知道使有才者皆明乎道天下有不足治況於家乎三代以還二者不能相兼謀略事功者流而爲詐居正蹈義者不良扵爲凡以學不知道故也智可以綜萬物之變而不詭義可以拯生民之戹而不伐捨則弛用則張不以貴富動其心者其惟諸葛孔明乎孔明學術不知其所承傳然豪傑之士得於天者固不待聞扵人而後知也孔明嘗謂學必本乎靜才必成扵學其言得聖賢之意蓋其所至深矣懷濟之有取乎靜豈亦以此乎天地之初事物之始性情之中靜也而未嘗不動也憧憧然出入與日俱至者動也而未嘗不靜也復乎往乎而孰爲之宰乎盈乎縮乎而孰司其始乎是道也吾與懷濟終日由之而不思其故可乎世之慕孔明者眾矣求諸外而不求諸內𨿽盡孔明之所能者而學之亦妄而已茍得其內則聖賢可防矣於孔明乎何有吾邑固多異人焉知無慕孔明者乎懷濟兄弟知所尙皆有長才不在其身將在其所友懷濟其陰試之聞予言而抱膝長嘯者必其人也

觀海樓記

中國之地南至吳越而盡吳越之東南際海而窮寧海陳君與文所居直海濵因作樓以據髙爽臨溟渤暇日登覽以舒憂娛情甚自適也已而坐微法謫蜀江上思其故鄕不置蜀人與之遊者多爲賦觀海之詩與文間持以歸屬其所親善者語余曰子居亦並大海知海者宜莫如子請爲記之嗟乎人之與人同也余與與文皆越人又同也然與文之所存吾不能知況無涯之海余何自而知之何從而言之乎𨿽然由其異者而觀之則人之與我不能以相合由其同者而觀之則萬物可視爲一身茍欲觀海之形其茫洋彌漫浮天地浴日月抗陰陽以侔大敝古今以爲壽者章亥不能測其數海若不能述其防荘周不能盡其辭茍識其理則浮漚流沫舉足爲學者師吾試與與文觀海扵形質之表可乎彼其倐焉而盈忽焉而涸進退消長與時升降者能知其故以處貴賤富貧榮辱禍福之際則可以忘得喪捐憂喜浩然而無疑矣彼之無所不下以成其深者能以之爲法則可以自卑而下人以成其徳彼之兼容泛受不擇細大暴以久旱而不滅灌以洪流而不加者能因之以廓吾之量則可以容眾飬人臨大事遇大變而不惑扵其摩蕩涵浸之勢可以作吾气扵其恬波怒濤開闔變化之態可以發吾文扵其生育濡載之利可以推吾仁是則得扵觀海者亦多矣與文之居斯樓也其亦有同焉否乎吾聞蜀人稱與文處憂如平時無防微見於顏色此其扵海也殆有得矣斯可記也若曰燕安之餘爲一室以自快扵山阻海澨飲食遊觀而恣其般樂嘯傲以逸其身此直庸眾人之事余焉敢爲與文願哉

貯淸軒記

淸气之在天地間得其純全之會則爲聖賢人得其澆駁之餘則爲庸眾人以庸眾而視聖賢之資疑乎有髙下懸絕若終不可以企及然而聖賢未嘗以庸眾限人而不使其入扵淸明之域者蓋以五性在人猶水之在扵器器有污潔而水之淸初非以污潔而加損也聖賢之扵性譬若以至潔之器受水而恆以靜居之故其爲水也可以鑑秋毫而察眉睫眾人譬以污器受水而又動淆之則水始有渾濁而不足以自鑑矣故善學者積澄濾之功以變其渾濁而反乎至淸則眾人可爲聖賢人亦理然也今夫靜閒之中觀乎雲霞之捲舒星辰之森列入乎山澤而玩夫泉石之秀潔松竹之髙茂其心未始不有翛然出塵之意及乎事變之陳於前利害之交激吉凶之揉錯向之翛然者則已塡雜穢污化爲泥塵而不自知謂之善學不可也余嘗行乎四方絕江溯淮以達於河濟舟人取水以給炊釜得其淸者固已不煩澄濾而自足得其濁者則置之一器以俟其淸然後用向使怒其濁者而棄遺之又烏能知水之性而盡水之用也哉吾是以悟聖賢之扵眾人亦舟人視濁水若也天下之水本淸而至扵不淸者非水之罪也人之性本善而至扵不善者非性之罪也臨海畱賢裏澄溪修竹之間有屋翼然臨於方池之上者包氏之貯淸軒也軒之處士曰仲遊使余記貯淸之意余謂環軒之水泉艸木可以娛耳目而寓散閒者眾皆知其爲淸而淸自我出不必爲包君道也存乎方寸之間使得乎天者渟洞澈可以酬酢萬物而不爲物所淆包君安可不聞此道邪余受气甚濁竊有志扵聖賢之學患朋類少不足以反乎至淸包君方肆意扵山澤有室可居有書可讀茍許余爲忘年交尙相與講之

菊趣軒記

人之嗜乎物者必有樂乎物樂焉而弗厭非深有得乎物之趣者不能也好權者之扵位慕利者之扵財竭思慮殫嵗年孜孜求之而不止彼其爲趣亦有所樂矣而曠達之士以爲非孟嘉之扵酒阮孚之扵屐支遁之扵馬舉世之所尙者不足以易其好其所得之趣亦可謂深矣而髙潔之士未免以其所樂者爲累蓋人之心不可系扵一物茍有所系而不能釋𨿽逸少之扵書元凱之扵左傳李賀賈島之扵詩當其趣之自得以爲𨿽萬物莫能易及其流扵玩物而喪其天趣則與好世俗之微物者無以異惟君子之知道者則不然在我之天趣可以會乎物之趣已有以自樂而不資物以爲樂召公之捲阿曾防之舞雩是曷嘗有聲色臭味之可以適乎情而快乎體哉縱目之頃悠然有會乎心忘己以觀物忘物以觀道凡有形乎兩間者皆吾樂也皆有趣也而吾心未嘗畱滯於一物也夫是之謂得乎天趣後之士知聖賢君子之樂者蓋有矣吾嘗扵陶淵明有取焉淵明好琴而琴無弦曰但得琴中趣𨿽無音可也嗟乎琴之樂扵眾人者以其音耳淵明並其弦而忘之此豈玩扵物而待扵外者哉蓋必如是而後可以爲善用物會稽張公思齊气淸而志美好學有長才少喜淵明之爲人營別業於玉芝山中種菊釀秫名其居爲菊趣軒及遇聖天子擢爲陜西布政司左參政去林壑而處公署之崇嚴覩園林之靚麗無復隠居之適矣猶揭菊趣之名不變或者疑之予以爲琴而無弦猶不害淵明琴中之趣公茍得菊之趣豈問身之隠顯與菊之有無哉菊之爲物揚英發秀扵風霜淒凜之際有類乎盛徳之士不爲時俗所變服之可以引年扵澤物濟世之功又有類焉公之趣誠有得乎此處富貴而弗盈臨事變而不懾禦繁劇而不亂推其所得者於政使數千里之民樂生循禮躋乎仁壽之域則公之樂果有出扵菊之外者矣夫樂止夫物之內者其樂淺樂超乎物之表者其樂深淵明之屬意於菊其意不在菊也寓菊以舒其情耳樂乎物而不玩物故其樂全得乎物之趣而不損己之天趣故其用周嘗試登公之軒誦淵明之遺言而縦談古人之所樂則夫淵明之趣果屬之公乎屬之我乎尙幸有以語我哉

遜志齋集卷十六

欽定四庫全書

遜志齋集卷十七

明方孝孺撰記

柳氏譜記

柳氏浦江著姓也鑄始遷祖也師顏其字河東其遷所自也建炎初其遷之時也瀚字宗海鑄子也森字子林彬字子均瀚子也森之子何監字元潔蘊字元積也監生二子禪也祐也禪生子圓慶圓夭而慶子防不繼也祐子與某與某子新亦不繼也彬之子何溫也溫之子福福子周用用無子而周子嘗嘗子施亦絕也禪以下曷爲不字非無字也爲其絕不字也蘊子補之字山甫其官則宋崇徳主簿也崇徳之子知髙郵縣事金字時某也髙郵嘗以子貴贈泗州知州封浦江縣男則元之時也其子爲誰賀無嗣而寶後【闕】也次子貫加諱者何尊之也曷爲而尊之學爲當世師而名扵其下宜尊也其仕則爲翰林待制而私諡則文肅也寶之子曰璟景文璟之子曰復叔賢杞叔堅也復子三恂性愭也杞子四愉某某愷也文肅公有子三人紹慶路學正卣三子秬頴穆也秬夭頴字伯嘉爲永丰尉曰士某子如士魯子得其子也穆字叔雍其子曰士忠字子中而孫則本尙幼也同二子稠穟叔簡叔丰二子字也士恭穟子也因子程叔則而士禮程之子也自鑄至本十世矣續絕貴賤不同者何也天也天易知而難測敬愼不怠而求合乎道者天所愛也肆悖不修而與道乖自逆扵天者也天之於人無不愛而扵順其道者愛之爲尢甚愛人則富貴之佚休之引而申之俾勿墜不如是則否焉然則天豈徒然哉視乎人之所爲而已矣文肅公予𨿽不及師之而嘗聞之扵人誠天之所愛者也今又獲見叔雍尢嗜學而近道蓋所謂善人乎文肅公之澤緜乎其未艾也余是以樂爲柳氏稱也

巖隠居記

山嶽川流霞云艸木流峙捲舒榮顇之態變化至無窮盡也然咸出天地自然之理使身居其所目寓其象以充大其徳業以蛻濯污垢以通乎出處消長隠微而不謬乎理則山川云木固爲人學道之助及道之旣成也亦可謂無負扵此也茍爲不然則嶄然而髙者山也湛然而潔者川也朝斂夕舒春榮秋顇者雲霞艸木也而然居處乎其間者曰人耳果何預扵己之損益哉余少也好遊每遇夫名山秀川之寓乎目而樂乎心者輒左右瞻眺思見夫學道之人觀其所得之淺深以朂乎己之不逮恨其人不槪見而重巒宻林多爲龎僧野叟之所窟宅欲以半畝之宮棲息扵寛閒之境造物者亦靳而不之與豈吾道不賴乎外物而自成乎許君士修有道士也其從父弟曰士成隠居於寧海縣治東南三十里之九灣山日循西行二里許山趾得翠石髙大徑數丈若巨出曝扵江渚之上石旁土田衍沃可耕而山勢亢爽風气固宻初無築室於玆者士成顧而異之曰吾所居𨿽與山俱而喧雜湫隘豈天偶以此遺我乎因以貲購石旁之地立屋數間而謂之巖隠居間見予輒請記夫士成豈果爲隠者哉觀山扵艮則當審夫時止時行之義觀水扵坎則當識夫常徳行習教事之象觀屯扵云雷而以之經綸觀升扵木而以之積順徳之髙大他日得出處之宜以其所畜及乎人而不匱者非士成也耶吾聞道之大原具扵易而列扵四靈士成沈靜好易或隠或不隠灼石而卜焉殆必有得矣余何足以知之

宜隠軒記

洪武九年餘遇鄭君好義於京師是時天子方以災變求言天下禦史用深文致無罪守相數十百人於獄議者寃之君曰此寧不足言耶卽艸封事詣丞相願得召對言狀丞相問所言云何君抗色曰吾將見上言事丞相何問焉丞相怒奏抵君罪君慷慨不少屈辧說天下事激昻奇壯聲動朝廷聞其名者皆稱君爲奇士予亦服君之才以爲且將立功名當世憂患不能沮之也後予遊學於外不與君相聞者甚久前年君歸自江淮予往訪焉視其貌加充聽其言若不忍出口語及前事則深自悔咎曰學未知道而多言此吾過也取聖賢經傳窮旦暮攻習發其眞理而考諸躬行粹然若循繩墨而蹈規矩非復昔日鄭君也予愈服之乃知昔之知鄭君者特其棄余而君不予鄙也顧以所居宜隠之軒屬予記凡物有所宜者必有所短舟宜扵川而不宜扵陸騏驥宜扵致逺而不宜扵服田偏扵用也神龍乘風雲吐雷電下上八極而困蟄扵冬與蛙螾等局扵時也惟人亦然辧士宜扵戰鬭之際而居平世不如庸人烏獲任鄙宜扵尙力之主而折旋尊俎之間手足無所可用拘扵技也孟公綽宜扵爲宰而短扵治劇黃霸治郡則宜而爲相則損才各有所便也若夫爲聖賢之學者修之扵身也無不具而見之扵用也無不能豈果有所宜與否哉其仕也隠之道行其隠也仕之用存不違俗以爲髙不同世以求合用捨進退皆安之而不顧夫是之謂君子鄭君之學得扵聖賢者美矣豈宜扵隠而不良扵行乎昔之見君也未越十年而君之所得過扵昔之所見也多矣自玆以往使益進扵道烏知無大異扵今者而其宜扵隠也庸知非宜扵仕之端乎人之常情不能安扵藜藿則不能享八珍之奉服防布而厭者其衣文繡也必驕未有濫扵貧約而可處富貴以免禍者故有慕利祿之心者死扵貧賤者也隠居自得而樂之不厭者功名冨貴之人也

黙山精舍記

余年十七八侍先君守濟寧壽昌胡君朝翰自太學來分教魯諸生余時與之往來甚熟朝翰能爲詩執筆作行艸書蜿蜒滿紙余私敬愛之後余先君捐館執防歸天臺聞朝翰亦丁內艱去不獲見及旣除防服至京師朝翰來訪逆旅追計昔日相見時已五年朝翰貌加老與之語舊故各悚然不自勝余謂朝翰今內外仕者多出太學子亦將仕乎朝翰曰仕不仕有命非我所敢知我家壽昌有黙山最勝吾祖宋校書君楚才嘗歸老於此某思結屋其旁讀書著文以自娛苐未果歸耳屋成名之爲黙山精舍子必爲我記之予曰子倘歸予記未晚旣而朝翰每見必以爲吾言且曰子苐爲記歸與否不在子也乃告之曰仕與隠皆非君子之所樂也樂得其道焉耳古之人有居輔相之位而色憂者矣有飯蔬飲水而充焉自得者矣豈以仕與隠爲樂哉仕而得行其道可樂也隠而不失其義亦可樂也故樂在乎道奚以窮達論哉茍無其道而樂居乎位是竊祿也不以其道而自肆扵隠是盜名也故君子未嘗志乎仕亦未嘗志乎隠而惟其道之修不志乎仕而卒然居乎位則人信之曰是不爲仕也爲行道也則其道之化人也速不期隠而隠則人信之曰是將爲隠也知其道之不可行也則人服其行而莫敢非之然則子之不汲汲扵仕者是矣而何以眷眷扵黙山哉且人之榮辱貴賤有命惟君子能不以之爲喜戚而修其在我者以勝之子不見魯之陋巷乎當顏子之處乎此無一命之爵一釜之祿以榮貴其身而今越千載𨿽野人婦女皆敬而仰之非以其道徳之勝耶語當時之爵祿崇衍者季孟陽貨之流勝扵顏子逺矣而今尙有識其故居者乎子誠能修乎在己者他日仕則以施諸人歸而隠則以善其身而名於後世使後世之人指黙山之精舍若魯人之仰陋巷然而予之言亦以子而傳不亦善耶

直內齋記

人之受扵天者均也聖人與天同徳而眾人至扵與物爲徒可不知其故哉扵此有泉焉其發源同其潔瑩甘美同其一注之金玉之器而庋之羃之塵無自而侵則其明可以察毫髮其味可以薦鬼神與其發源之初無以異其一入乎淤泥積潦之溝牛馬之所踐鳬鶩之所浴穢污之所集而莫或藩捍澄治之則𨿽欲不異乎其初弗可致矣聖人之質金玉之器也而又以禮爲庋以敬爲羃持之以兢兢之畏守之以翼翼之恭是以其中心渾全無所虧蝕其徳卽天徳也其道卽天道也其語黙進退出處久速舉措設張后乎天者不違乎天而先乎天者天不能違也故聖人之質旣美而又有自新之具其所合乎天者豈偶然哉若夫常人其質固已不美矣天理之所在嗜好汨之於內利害鉥之於外聲色臭味爵祿名勢所以穢污之者非一端而又重之以怠肆放之以邪僻彼安能復同於天而不變其始哉其與物相去不能分寸者不知自新之學故也夫聖人之與庸人其資之不侔固有由然矣使眾人亦以聖人自新者治其心而加謹焉𨿽未至於聖其有不至扵君子者乎此予扵會稽張君遁之名齋而喜其有志也張君之質過眾人甚逺而好學慕古道取孔子釋坤六二之言以直內爲齋居之名夫敬爲復善去惡之機天理之所由存人欲之所由消也故人能一主乎敬穾奧之間儼乎若上帝之臨造次之頃凜乎若珪璧之奉妄思邪慮罔或萌孽其中而皆發扵義也以之事父則盡乎孝而非欲人稱己之孝而爲之也以之事君則致其忠而非願乎冨貴華寵而爲之也操之而不失則內直內直則方外者在是而聖人之天徳可庶防而至矣故曰直方大不習無不利則不疑其所行也學而至扵不疑其所行非防扵聖而能之乎嗟夫夫人皆可以與天同徳而不知主敬以明善斯有志者之所以爲難能歟若張君者獨能取古人之學以自勉非有志而能然歟予也固志乎道而未至者焉得不與君言之而且以自警也歟

君子齋記

去年秋詔選太學生髙等者爲郡縣學教官盧龍王蘊玉來教諭沔陽予獲見焉其色然其儀度偉然聽其論事與人之得失當否防厲而精確使人悚然異肅然敬也是冬例朝京師予獲與蘊玉偕道進往返八千餘里蘊玉不予棄也行必聫轡息必比席食也匕箸之與鄰言也辭說之與防歡然有會乎心而若有所得予與蘊玉皆然而莫知其所由然也今年夏蘊玉復來訪予郡學畱與坐察其貌加粹以溫叩其言益醇以簡而其志欿然愈自下不倦論古人之學輒悔其用力之未至予扵是嘆而深奇之噫何其進之速也古之君子徳業赫赫著於天下流扵後世者豈特天質之美哉蓋其操志也不畫扵卑近其爲學也不安扵淺陋平居無事固無時而不學及乎臨政事君聽訟接下禦家睦親教人授業行師奉祭以至遊息寢處燕語步趨亦無一事之非學惟其爲學之心常存而不怠是以凡有聲者皆足以悟乎耳不必聞琴瑟佩玉而後邪慮不萌也有形者皆足悟乎目不特閱典謨雅頌而後至理可樂也經乎耳目者顯而天地日月雷霆風雨山川艸木幽而陰陽寒暑之盛衰進退無不足以濯舊蔽而啟新知君子之心曷嘗有斯須之不進哉是以自少而至耄老自恆人而至聖賢如禾黍自盈寸之苖而至扵有秋杞梓楩楠自拱把之植而至扵百圍蓋有可必而不可誣者後之士志狹而易肆學陋而易足口焉而無得扵心書焉而不求其道少之所習至長而忘長之所有至仕而棄未貴而先驕未老而已懈勉彊而僅得者不旋踵而失之豈復可望其進哉位愈髙而名愈辱年益加而徳彌損不至扵小人而不止者眾矣求如蘊玉之進乎道而不怠者烏可得哉自識蘊玉始一年而已覺其進使每見而每有所進焉其至扵君子也孰禦蓋古之學者期至扵君子後之學者期至扵公卿爲君子矣𨿽不爲公卿無害也爲公卿而不足爲君子其如公卿何蘊玉請名其齋居予欲以古人望之也因名之曰君子齋而以其說告之且以考其所進焉

尙志齋記

今人多不如古也而莫士爲甚以其無志也吾嘗試於眾曰周公孔子與吾同也可取而師也顏子孟子與吾同也可取而友也眾若駭然而驚愕然而相顧悱然笑予以爲狂嗚呼甚矣今之士之無志也寧獨不思乎口之所食者周公孔子顏孟所食之粟也身之所服者周公孔子顏孟所服之帛也寒而火暑而風廬而居車馬而行晨興而夕寢莫不與周公孔子顏孟同目能視耳能聽手足持且行亦莫有異者何獨扵道而疑之乎使此四君子皆若世所妄傳神仙鬼物之不可形象則不可效之矣今其人生而居有鄕沒而相傳有子孫其徳行文章具乎書可徴其所以爲聖賢爲學之次第可考而知奚爲而不可效之哉且此四君子者其性與吾同其形與吾同其能四耳而三目六五常而二其心邪而吾心之所具者亦未嘗闕其一也彼何獨可爲聖賢而吾何獨不可爲哉是有故也周公人臣也思兼三王之所爲孔子顏孟皆匹夫也而或自比文王或謂舜可得而及或羞比伯夷伊尹其所志如此其自視其身何如哉天之生身也豈特飬夫區區之口體至死而已哉亦將以輔天地所不及而助之飬斯民耳然有命焉或不得位以施其澤扵當時則著諸書而傳之乎後世惟伸其道而已窮達不足以累之也惟其不累乎窮達故處之廊廟而無喜色困之畆而不動其中其中之所存者重故視乎外者輕志已素定也豈若鄙夫之爲哉所志在乎冨貴權術得之則以爲榮失之則摧挫而欲死自君子觀之與犬防何異而或自以爲適者所志者卑故也故志乎冨貴權術而不志乎道者自賤其身者也謂其身不足以行道者誣其身者也謂周孔顏孟爲不可及者棄其天性者也是三者皆君子之賊也余友金華兪君子嚴請名其讀書之齋於太史公公名之曰尙志余病乎士之無志也久矣故告之以其說

尙友齋記

生乎今之世以舉世之人爲不足必求士扵千載之上而友之其待已不亦太重而視人不亦太輕乎非然也顧在我者何如耳我誠庸人也𨿽同閭共巷之人皆我所畏我安敢友之我誠賢也我誠有道也𨿽空天下無一人視千載如一時可也吾安可不友乎古之人是故昔者孔子自儗文王孟子羞比管仲而願學孔子斯一聖一賢其自知也明故其自許者當歷百世而無異詞茍不度其能而過扵自許若司馬遷之比仲尼石勒之卑光武言未出口而人且竊笑之矣將孰信耶𨿽然此要其終而言耳學者之立志則異乎是古今一理也智與愚一性也能窮理而盡性𨿽卽吾身爲孔孟可也𨿽上取孔孟而期友之亦可也況餘人乎浦陽黃君仲昭年二十餘好學而警敏嘗以尙友名其齋浦陽萬家邑也其業儒者亦眾矣仲昭𨿽賢豈無一人可與仲昭友者乎又推之扵一郡又推之淛水之東其民益眾如仲昭者冝亦多矣又推之扵大江之南極其廣而至天下豈盡無如仲昭之賢者乎仲昭皆不之求而遽取古之人以爲友或者固不能無疑然而仲昭之志則可尙也古之聖賢曷嘗以眾人待其身哉世衰俗降士不知所立志視古之人如鬼神異物然以爲非人所能及間有以古人自望者輙指笑以爲狂嗟乎今人啜粟衣帛莫不與古人同至扵古人之道則自賤其身而不敢略效之不亦愚乎仲昭之爲人余𨿽不足知然斯志則古人之志也是可以尙友矣顧未知仲昭所願友者何人爾古之人有賢有不賢其道有至有不至仲昭取其賢且至者以爲友而以其不賢者自懲則凡冊書之所具孰非仲昭之友乎予頗有志扵古以爲伊尹周公皆所當友者毎爲人所指笑喜仲昭之似吾志故爲之記若夫古人學術政事之懿道徳仁義之說尙當與仲昭講之

省庵記

同郡盧廷剛爲谷府奉祠篤志問學勇扵修己名其讀書之室曰省庵洪武癸酉從王過大梁予還自京師路遇焉請發其義未果也今年復自上國以書數千里抵漢中申前請予曰異哉廷剛之求也病瘍之人常求愈扵瘍醫必不求醫扵瘍者病目之人常求愈扵目醫必不求醫扵瞽者豈非未能治己者固難望其治人乎予天下之固陋者平居視世事一無所省存誠而無思應物而無機見人紿己輒以爲是而不省其爲欺見人侮己輒以爲宜而不省其爲妄聞譽吾者泊然內視而不省以爲可喜聞毀吾者確然自信而不省以爲可怒扵凡得喪榮辱禍福皆不入吾胸中疾雷震電而不省爲之驚鬼出魅沒而不省爲之惑舉四海之無所省者莫予加也而廷剛顧求吾發省庵之義與醫瘍扵瘍醫瞽於瞽何異哉𨿽然人之情不能兩至有所昧者必有所明有所短者必有所長予扵物之外至者固不省矣吾豈果無省者乎吾扵言也省其或違乎理扵行也省其或戾於義念慮之萌發也省其或汨扵私而淪扵欲事上也省其未竭乎忠撫下也省其未底乎寛交友也省其未有以先施事神也省其未能無愧扵天凡動乎四體而出乎口者未嘗不致吾之省非徒省之而已又必攻之克之揉之直之使中心循乎正而不頗𨿽若是庸敢謂之能自省乎哉庸敢自謂弗叛扵君子之道乎哉且予聞之無過而不省者聖人也有過輒省而卽攺者賢人也告以過而能攺者進扵君子者也過之不省而省所不必省者眾人也廷剛能扵斯數者而愼所省焉然後知予所必省者非太察而所不省者非太疎也𨿽然經之言曰惟精惟一精則省之謂也知之屬也一則非致力扵守不能也克己之事而行之本也自昔大賢君子未嘗不從事扵斯者而況予與廷剛也歟況不及廷剛者歟予也焉可不卒言之以塞廷剛之請且以自勉歟

禦賜訓辭記

處天下之大位者必基之以天下之盛徳而後可徳不足而位有餘天道之所不與也自昔帝王之興天將俾文武才智之士出而輔翼之以享太平之樂必生盛徳之君子以爲之先使之積仁累行以啟後人之業是以本源深長慶澤隆衍而奕世承其爵位於無窮非若僥幸於一旦者之不可恃也洪惟聖天子受天明命肇造區夏豪傑英勇之臣乘時奮身以立大功至將相者固不可以一二計求其有積乎其前有繼乎其後事業謀謨可以參乎古之名臣者惟故岐陽武靖王李公爲然武靖之先駙馬都尉隴西恭獻王以皇國懿親晚享爵土方少壯時事父母極盡子道及際風雲之會爲上所尊禮在羣臣中莫有比者而寅畏愼宻言不及私惇厚寛大動必思義海內稱盛徳者歸焉至武靖王遂以元勲登上公之貴忠孝大節卓爲天下師法由是福祚光寵爲國世家今國公嗣軄思繼祖考之美皇上乃書體爾嫡祖忠孝不息八字以賜公旣寶藏之而祗服不忘復手錄其副嚴奉於居第之正堂出入瞻視恆若對越天顏靡或懈怠且謂孝孺嘗獲拜武靖王而粗知其事貽書海上而以記爲屬立身事君之道莫大扵忠孝公之生也天旣命公以是理今上復申言之以爲賜聖人之言卽天之言也天發乎言固已昭然若日月況筆之爲書而昭揭於斯𨿽河洛之所出龍之所負何以過於此哉縦有令扵辭者猶不能復加毫末而況孝孺之鄙賤乎𨿽然忠孝之說竊嘗聞之矣事親而祗順無違固孝也推以事君誠敬而不欺仁恕而有容先國家之政而忘乎私惟生民社稷是利而不顧乎己此尢孝之大者也故知孝親乃可以事君能忠扵君然後謂之大孝而忠與孝非二致也若公之先王和色順徳洽乎家庭宏猷偉論裨乎宗社奇功俊略震乎四夷而守以誠慤內而君安之外而百姓信之扵斯二者可謂兼盡矣公也可不思述前人之事以期無負聖天子之耿命乎古之賢臣能繼祖考之業若伊陟之扵阿衡巫賢之扵巫咸呂伋之扵尙父召虎之扵康公魏文貞之有謩李西平之有愬皆克宣先猷昭宏遺志以承勲烈於悠久使人因其身而益知祖徳之盛以增國家之光是所謂忠孝之大者而非有志者不能學也公春秋冨而爲學甚専器重厚而用志甚逺刻情飭行不知富貴之在躬而孜孜焉以報君親之恩自勵古所稱世濟其美而與國同休者天下固望之矣然則安敢不爲公書之以慶國之有世臣乎

學孔齋記

陰陽之气運乎兩間物之有形色者莫不資之以自成而是气也未嘗爲之加損三辰之明也五嶽之崇也四海之廣也百川之流也皆得乎是气之大者也豫樟楩楠得之以爲材麟鳯龍得之以爲祥虎豹犀象得之以爲威黍稷稻粱麻枲桑檿得之以利萬世力者得之以負重致逺靈者得之以司晨紀而肖翹之類蠕動之倫非得乎是則不能有生其化可謂盛矣而運行不息者曷嘗有古今之間哉孔子之道亦然知者不得之則不能成其知勇者不得之則不能成其勇賜之辧求之藝偃與商之文學茍非有得焉則不能成其名而凡遊乎聖人之門者皆有聞乎其一二而聖人之道固自若也豈惟當世爲然千載之後得其全者爲大賢得其正者爲君子得其偏者猶不失爲善人明乎春秋者得其防明乎易衍者得其中明乎詩書者得其正明乎禮樂者得其文無得焉者過焉而爲荘周卑焉而爲申韓悖焉而爲小人具視聽而備人之形者孰能捨斯道而自立哉故庶人捨是則長幼乖大夫士捨是則軄業隳爲將相捨是則無益扵國而禍及之爲南靣之君而不師斯道則無以施徳澤於眾庶著顯號扵無窮由周漢而來得孔子之道以爲君者視其治功可考矣帝者得之爲文景爲明章爲太宗爲仁宗王者得之則或卓然爲宗英或知爲善之可樂是皆有絕人之資髙世之識故能知所務而卒有成𨿽所得未能盡乎大全然皆聖人之徒也以臣觀乎蜀王殿下其聖人之徒而得其大全者乎殿下資稟甚髙而務學甚篤聞道甚早而力行不怠明足以照萬理而不底於太察才足以綜萬事而行之以無爲徳度之懿煦乎陽和之溫也問學之博浩乎寶藏之富也學古之士有一於此皆思自附扵聖賢而乃處之以謙虛守之以畏愼檢身進退恆若不及而扵卹民濟眾賑災施惠之事孜孜爲之使遇孔子之聖而師尊焉所得豈可量哉間論羣聖之道因以學孔名殿側之齋命臣記其說夫孔子之學當世之學者皆知之求其善學孔子之道者𨿽古之君子或病焉非孔子果不易學也竊取其偏而不求其全以名求之而不知吾身之可以爲聖賢者眾矣孔子所以與陰陽同其化者固足以陶鑄百王而範圍三代其言見乎經者人之所能識也其事本諸心者非學道而有得者不能也殿下旣有得於斯道矣而臣何言焉𨿽然得之固美也而守之難守之固難而不變其守推以及物也益難先乎孔子而得斯道之大全者莫如堯舜文王學乎孔子而得其全者莫如顏子堯舜之欽明恭已文王之不顯亦臨無斁亦保顏子之克己復禮服膺不惰大聖大賢之守斯道也豈有他術哉亦曰敬而已敬者所以成夫仁而已矣仁爲眾善之原羣徳之長而天地之心也得此以爲人則人道盡得此以爲君則君道備孔子之聖豈能加毫末扵斯乎故爲人而不學孔顏之學則不足以爲人爲君而不以尭舜文王爲準則爲失君之職自孔子以來千有餘嵗矣知孔子者多不獲居乎大位而富貴尊顯者往往不知師聖人之大全是以生民扵孔子之澤未之數【一作類】被也夫以殿下備顏子所有之徳而居孔子所無之位敬以守之仁以行之至扵愈久而不變固所優爲者推至仁以治國俾人人謂居大位學孔子而得其大全者自殿下始以一洗往古之陋豈非天下後世之幸也哉

身修思永堂記

世子殿下旣正位儲宮惟負荷國家之重上而祗承帝訓恭紹王猷下而撫臨羣臣士民以及三軍之眾弗可以不稽古爲學也日禦殿東堂與官僚通經術者講說虞夏商周君臣出治立徳之要孔子孟軻埀世淑人之言孜孜忘食因請於王取臯陶陳謨之語名所禦堂曰身修思永以著厥志會臣較文京師還有教俾記其事臣拜手讓不可則言曰爲國之本莫尙乎修身修身之道莫切乎治心而心之官則在乎思是思者賢否之所由出治亂之所由生休咎之所由分也人之有身孰能無所思也哉惟能處其身於禮義所思不止乎安一己而及扵生民不止乎適一時而貽諸後世發言也恐或蔽扵凡近而必務可以經逺施政也恐或便扵目前而必欲傳之無窮如是則思永而身無不修矣古昔賢君保宗廟社稷於千百載者未有不始於斯者也若夫恆人則不然耳目也聲色或誘之肢體也佚樂或溺之好義理矣或不勝乎利欲喜問學矣或不能推之行事言行之間茍且爲斯須之計而不暇稍逺其謀欲其身之修而治其國家烏可得哉今殿下名堂特有取乎臯陶之說可謂知所擇矣然殿下日新聖道扵古事無不貫達臣不敢復論抑嘗竊觀聖天子之致治宵衣旰食數十年無一日之怠富有天下而膳服未嘗過其節嗜好未嘗失其中畏天卹民之意聞乎中國而播扵四夷舉一事立一法必慮萬世而爲之防巍巍髙出乎往古而開久大之業者皆身修思永之明效而百王之取法者也豈非殿下之當師哉夫人君自謂不敢師聖人者知不優也有師聖人之美志而無其效者勇不逮也智勇具全而莫能輔君以道徳者羣臣之過也殿下信道敏學而問扵臣顧臣𨿽不足以辱命而亦不敢有隠周公之詩曰無念爾祖聿修厥徳永言配命自求多福逺之如虞廷賢臣之所陳近之如聖上之所傳篤志力行以保艾王家之丕基私竊有望焉

禦史府記

皇上嗣位之初卽下明詔行寛政赦有罪蠲逋租鉅萬計去事之妨民者明年以紀元賜髙年米肉絮帛民鬻子者官爲之贖免田之租稅防年分遣使者問海內所患苦賞防平吏罪至死者多全活之扵是刑部都察院論囚視往嵗減三分之二人皆重扵犯法二年春二月甲子有詔若曰頃以訴狀繁易禦史臺號都察院與刑部分治庶獄今賴宗廟神靈防獄頗簡其更都院仍漢制爲禦史府專以紏貪殘舉循良匡政事宣教化爲職省禦史員定爲二十八人務爲忠厚以底治平三月戊辰賜禦史衣明日己巳以都院舊署在太平門之北扵朝謁爲難命卽詹事府爲禦史府賜宴扵新治復命文武大臣皆預以寵綏之旣而有勅命臣某記其事臣惟斯民之生以徳飬之則安扵爲善以刑制之則棄扵爲惡聖人之治天下豈有他術哉使人人皆知去惡以從善而治道成矣惟禦史之官始扵周其職之所治與權任之重輕𨿽累變不常然得其人則紀綱振而國體尊非其人則人望不肅而是非錯繆然専任以刑獄則自近代始曩者法吏持刑深刻犯者滋眾先皇帝甚厭苦之欲有所更革而未暇今皇上以徳飬人羣生喜恱訟者衰止復古官名以修善政實行先帝之遺志自今居是府者其敬承聖訓凡便扵國利扵民者則言之爲民之蠧爲國之病者則去之毋溺扵私而枉其所守毋懾扵勢而屈所當爲一以道輔佐天子行徳教使黎民醇厚如三代時斯不負建官圖治之意茍爲不然捨其大而務其細或事小忠末節以市名或爲詭行憸言以防榮利扵民之治否國之安危無預焉則是官之名𨿽更而實之可厭苦者自若也奚可哉臣幸執筆從太史後夫紀政教明職守以示後世史氏職也故書其事以爲居位者規

春風和气堂記

曹國李公年盛【一作富】而志博質壯而气和【一作溫】爲天子近戚重臣而篤學下賢嗜好與韋布之士類名私第燕處之所曰春風和气堂因友人林君公輔屬筆扵某某念童稚時嘗以文見先武靖王於濟上王喜而禮貌之從容咲語以國士見期今十有五年矣而公克嗣先烈聲譽志業有光扵前人名所居堂逺以見屬爲義甚冨而相處甚厚不可以鄙賤辭廼爲之言曰天以五气成嵗功而施發生之徳者爲春人以五常應變而具慈愛之道者爲仁天𨿽至健非春無以生物人有剛武明毅之才非仁無以立政故國之有仁人猶天之有春也唐虞之世有稷契臯防爲春而無險戾乖僻之气以間之是以其時爲極盛爲湯之春者伊尹爲髙宗之春者傅說爲文武成康之春者周公召公畢公之徒其爲人不同然皆能協和萬邦施惠澤扵天下至周之季孔子孟子者出其徳可以爲春而國莫或之用𨿽能備太和扵一身而無由推以及物漢之興蕭曹爲之春光武之復國鄧禹馮異卓茂賈復之流或除殘去暴以成其功或豈弟慈祥以化其俗其事𨿽殊而爲之春者一也由漢而下有仁人以輔其政者其國必昌而長故唐以房杜姚宋爲春宋以王李韓範司馬公爲培植元气之具而皆傳世數百年其他或溫之未防而寒之者繼之發生之難不能勝殞伐之易由是斯民閱千百載而與春遇者蓋不能十一夫豈仁者盛扵古而後世獨鮮哉或遺之而不能用或用之而參以邪佞之人𨿽欲爲春不可得也我朝之有天下文武之臣爲世之春者不可勝計而武靖王實爲首稱方其戡大難夷大盜以不殺爲威以不戰爲武義聲所被海內率從及功成治定出入殿廷左右天子所言皆惻怛寛大之事謙謹忠恕不自驕盈民到於今頌之此豈可勉彊爲之哉仁發扵誠而不可掩也今公當太平無事之時思前人之徳念國家之恩揭春風扵堂上以寓目焉儼乎若武靖王之在前而挹其聲容也穆乎若處唐虞三代之朝而聽仁人賢士之謀議也孝以繼志忠以盡職學益明道益髙自牧愈下將見爲國之春贊雍熙之治扵斯世也有日矣寧止見扵一堂而已哉夫生長顯美而不溺扵富貴有以識志節之奇不爲耳目之玩而以仁者之事自勉有以窺器業之盛余旣追思武靖之徳而喜見公之有成故願爲天下道之

蘿月山房記

處焉而樂者不如慕焉而樂之之深也人之常情久則玩玩則厭心生慕則好好則樂心生茍有天下至美之物心一厭焉則𨿽貴而必賤淳熬珎世之美味也使常食者言之未必識其爲至美虞韶象武世之美音也使常聽者聆之未必知其爲善樂是以富貴者不知祿位之可樂而貧賤者慕焉山林之士不知幽寂之境之爲髙而富貴者思焉然以貧賤而慕富貴則爲鄙以富貴而慕林泉則爲達其扵外慕一也而賢否異焉者蓋無欲而貧賤猶不失爲善人無道而冨貴其爲不幸也大矣世之賢士多喜林壑之趣而忘乎爵位之爲崇其亦有以也哉廣海何茂先資敏而文年少而奇其尊府當艸昧時識眞主扵龍戰之頃遣使迎降所守十餘州不血一刃而歸職方其有功於朝廷甚偉用是歷大藩者二十年遂剖符與諸徹侯等茂先生長扵冨貴之中足未嘗履丘壑目未嘗覩林嶺性雅好學蕭然有出塵之姿其言論詩章若林居澗飲追雲月而遺氛垢者之所爲絕刮去軒裳綺紈態號其南門賜第讀書之室曰蘿月山房取杜子美過何將軍山林詩語也室之內外環以法書名畫奇石靈艸在輦轂之下而有羅浮衡麓間意聲利之人從之遊莫不自失也夫薜蘿之月隠居之士夫孰不見而未嘗知其趣茂先以之名一室而坐移崇山宻林於戶牖之下欣然而樂忘乎冨貴之可羨是果曷爲而致此哉蓋其天資近道超乎世俗之表冝其不爲勢位所動也然心可樂乎物而不可溺乎物茍得其樂而不爲物所溺𨿽祿位不足爲累茍溺扵所好而不能樂其趣𨿽林泉之淸亦足爲役志之具而已故士果有以超乎萬物則萬物皆爲我用無以過乎物則一心將爲萬物役聖賢之學所以貴乎窮理盡性使此心浩乎與天地同體故處冨貴而不盈遇貧約而不歉臨大故防大事而不懾若是則利祿不能使之污山林不能爲之淸出處隠顯將無所不宜茂先之賢倘有意扵是乎果出扵是則𨿽子美復起而爲茂先言不能以有加矣而予也何足與聞之

後樂堂記

慮周乎當世然後可以任天下之事徳施乎眾庶然後可以同天下之樂所知不過乎一時所謀不出乎一身者其不爲國家之禍者防希古昔豪傑之士居乎窮廬陋巷之中布衣蔬食不足以自給而深思生民安危之由政教得失之故古今治亂之原而爲之營度計畫汲汲若謀其私彼豈不欲自逸而過爲是憂勞也哉蓋天之授人以才智非欲其自謀一身而已固將望之補天道之所不能助生民之所不及焉爾是以伊尹方處畆而以覺斯民自任顏淵飲水饑餓而論爲邦孟子轍環四方每以先王之道告世之有力者誠知所受者大所任者重不敢棄當世而負乎天也故得志則澤被於四海不得志則功流於後世其徳業聲號愈逺而彌張若夫鄙夫則不然利乎身而忘乎人適乎今而不顧其後當其得所願而處大位肆扵民上自謂可以無憂而不知無徳及人終亦不能保其樂也予求士扵今世不歸乎此者鮮矣若河南右參議董公安常其聞聖賢之風而興起者乎公世居燕之宛平自爲儒生處山林間服布褐而茹藜粟已懷憂民之心及元亡而國朝有天下公以薦入朝爲資善大夫事懿文皇太子其所陳說多忠厚之言皇上聞而善之超遷左春坊大學士會東宮晏駕俄出治河南盡心扵民事民有所未安若疾在肢體政有所未宜若災在旦夕艸封事數千言上於闕下而名其退食思政之堂曰後樂之堂蓋取範公希文之言以著其志焉世之居大任者多矣以家未冨祿未厚所欲未盡得爲憂者常有之憂其軄之難稱者無有也不惟憂其軄而以斯民爲憂者尢無有也未得位則思位之可樂幸而得位則惟恐樂之未極孰有如範公之不忘天下而憂樂爲民者乎又孰有如公之慕聖賢者乎範公之學術與顏孟未必同也而憂民之心同公今之學術與範公未必類也而憂民之心亦同公之過扵人豈不逺矣哉𨿽然範公謂先天下之憂而憂後天下之樂而樂然則世未臻扵唐虞三代則君子將無斯須之樂邪予觀公天質篤厚充飬有素溫粹之气溢於咲言其中蓋有足樂者乎有以自樂而莫能施之於人此公之所以憂乎使處大位者皆能知公之所樂而效公之所憂斯民或者其有瘳乎

後樂齋記

匹夫而憂天下無位而論世事時俗以爲狂而君子之所取也以言乎位內而公卿大夫外而伯牧守令祿丰者任榮軄要者憂重匹夫固若無與焉以言乎道吾之所受於天者異於眾人若此其逺也天豈徒以是私我哉故大而天地小而人物而與我同類者或弗遂其性皆吾之任也皆吾任則皆吾之所當憂也安敢以身之卑軄爲觧乎古之人不敢以眾人待其身亦不敢以後王望其時顏回累然布衣而自比扵舜伊尹在艸莽而思致其君扵唐虞非爲誇大之論也道當爾也夫人在平居已有仁萬物之心假之以位其功業孰禦乎故憂天下者天下之所恃以無憂者也鄙夫則不然務安其身而不卹乎人恱乎君而不顧乎後世其未得位則汲汲以求旣得之則極嗜好奉飬之華以爲樂生民之艱瘁政治之闕失若己不聞焉其心非不欲保祿位然其所務旣私甚則僨人之國否則自僨其身固有不能免者以其自爲之心太急而宴安之樂過早也茍能憂民之憂而圖利安之𨿽不期乎身之樂而樂自至矣寧有危敗之禍哉余少時誦範文正公之言而慕其爲人以爲賢者固當如是旣而觀其在仁宗時不獲大行其志以死每慨然嘆息以爲仁宗近世之治主公經國之偉才猶不相遇合則世之有志如公而不值主者宜乎其多矣及遊四方求當今之士而交之欲其所志如公者未始一見然後又知非惟治主之難而有志者固少也近扵京師識永嘉戴君思持思持爲太學生試事於外數年有司未之用賃室以居緼袍疏食困貧殆不可處思持不以爲憂每語生民之故輒深思長慮如切諸身然扁其室曰後樂若慕文正公之言者余扵是私愛敬焉士之不能行道者憂貧賤慕冨貴之情害之也而思持獨不以此易其心其異扵常人逺矣夫異常之事𨿽微而不廢古之義也乃記其齋以告扵世焉

孝思堂記

人子之道養其親固難而莫難扵顯其親顯其親固難而尢莫難乎安其親安其親難矣而惟壽其親者爲尢難也自庶人以上滑甘膬美之品纎麗溫潔之服孰不知奉乎父母然而顏色之或少違志意之有未誠愛敬之心一有不至則不足爲善飬幸而事飬無所戾然不能修徳以顯其身使父母之聲譽不彰徹於當世生無以異扵眾庶沒無以丰其祭祀則親與己皆未能無所憾或致身扵貴富俾親得享其光榮矣茍才不克勝乎位善無以及乎人貽謗取侮而恆懼乎危辱之臻則亦未得爲孝也其或冨貴而親安之矣勢位可以耀當時而名節不足傳後世則親之令名不能埀乎悠久君子猶病焉故孝子事親之心無窮而其道亦無窮飬而能顯顯而能安安而能壽其親扵永存庶防君子之所願而可以盡孝思之心乎成都王侯履道少防父其母夫人賢而知教納之扵庠序俾就學旣而遂登朝爲禦史由禦史爲河南按察司僉事而母夫人固無恙履道迎就官所朝夕率婦子侍側怡愉順適僚友稱孝焉因扁其正堂曰孝思以著其志夫人恆難乎飬而履道有祿以具肥甘供裘葛莫難乎顯親而履道入朝則豸冠立柱下執憲度以肅百僚出蒞大藩則綉衣持斧按行所部紏枉而旌直吏二千石以下奔走拜伏惟恐或後窮閭下邑數千里之民莫不想望其風采而思其家世之過人不謂之能顯親可乎然則履道之所宜思者在乎安其親之心壽其親之名而已國之所尙者公亷而持之以無欲民之所思者不擾而行之以寛惠邪墨者無所貸而柔願者無所寃則可以恱乎親矣一念之所出一行之所施不惟欲狥乎已而必欲合乎天不惟欲同乎人而必欲當乎理使稱仁人孝子者必歸焉則己之名可傳親之名亦因以不朽矣能如是豈非孝思之大者乎履道家乎蜀蜀之士若司馬相如揚雄𨿽能顯其親扵無窮而徳不足李令伯以孝稱於後世而君子不能無憾可以當仁人孝子而無愧者惟諸葛武侯張敬夫爲然斯二賢者皆百世之士也人不以百世之士自期則其所思者不逺矣履道好古而文篤行而溫他日致其身爲名臣以不忘其親使天下後世因孝思之堂誦履道之徳其尙有考扵吾言也

全樂齋記

心無媿戚慕怨而樂者樂乎天資扵物而後樂者樂乎人天下之物未嘗無可樂也以無可樂而徒資扵外物則其樂也有時而窮而吾樂之也有時而厭崇華侈泰妖姱珍怪之於目繁聲逺調之扵耳肥堅安飬之扵身可以樂亦可以悲眾人樂之而君子笑之君子之所樂全其受扵天者而不以人僞參之索之極其明踐之極其誠持而行之至扵久而不息則天地之運寒暑之迹萬物之情皆吾樂也豈若資扵外者之淺乎彼快然適意自以爲樂者可樂之具接扵前則以爲舉世之樂莫能敵及靜思而熟念之凡其所樂者皆可慚恧悔恨也庸有一息之樂哉古之聖賢窮日之力常若不及者求其固有之樂而已不以窮達動其中也不以窮達變其樂斯樂之至者乎浦陽黃君資安修潔而知義處一室布衣蔬食若無以自適而心獨樂之名其所居曰全樂而屬余以記凡人心有所樂口未必能言也況君之樂而余能言之乎然天下之道同也古今之性同也余探乎千載之上而求之舜之鼓琴顏子之簞瓢曾晳之遊詠會乎吾心者如出扵吾心也況扵君乎余試與君登浦汭之髙丘而望之榮且悴者何爲也感乎吾耳者何聲也晦明燠寒行乎兩間而無窮者何气也流而逝峙而列者孰使之然也蒼乎其運郁乎其凝聚者誰爲之宰也君請爲餘言之餘當援琴而鼓之君之樂卽吾之樂也吾之樂與舜顏子曾晳之樂將有同乎無同乎人之樂乎天之樂乎君必知之矣余烏足與聞之

好古齋記

余遊太史公之門東陽葛君信亦以其業來學瞻其儀觀若有志古人者叩其言好舉易詩書尋出其文數十篇皆斥去時俗語已而視其文之目則題曰好古齋余異而問之曰君何古之取乎夫宓犧氏之前世之所謂上古也三代之間世之所謂中古也秦漢以降世之所謂下古也上古吾無徴焉耳下古吾無取焉耳君之所好者其中古乎中古之世今之世無隨【隨疑誤】焉君生乎今之世所好扵中古者果何道乎自夫鉅者而言民之生也置連帥諸侯以治之爲阡陌立井田以均之學校以教之禮樂以薫之而今之存者鮮矣爲州閭鄰里之法以洽其情爲鄕飲鄕射之法以勉其怠爲冠昏防祭之法以厚其倫而今之行者寡矣君之所好將在玆乎君曰吾無位奚敢過計願近之餘曰古之農畊焉而足食古之商稱物而求直古之工任力而求報今也或嬉懈以困其生或騰價以取乎人或窳其器以欺世或不執三者之業異乎先王之教而肆然衣食扵其間是以古之民也富今之民也貧古之俗也美今之俗也薄而君之所好將在斯乎君曰是亦非我所能爲也願近之餘曰古之爲士者冠圓而履方上衣而下裳長紳委前利劍佩後容臭珩璜備乎左右今也加乎元者方其隅納乎足者銳其首小袂斜裙束絲系膂俯仰無和平之音進退無從容之度拜則軒其尻趨則頓其步而與古異矣而君之好乎古豈謂是歟君曰服之不久矣然王制也吾何敢違用今之服行古之禮可也願復近之予曰古之爲學者豈務他哉務明乎倫理而已故事君有言責者盡其言有事任者赴其功臨敵致其勇履難奮其忠事父母而竭其孝兄弟焉而竭其愛妻子焉而別且慈朋友焉而誠信不欺君之好古將謂是歟君曰斯人之常行也不敢不勉抑願聞其餘予曰古之人修其業善其身而已未嘗有求扵世也及其譽聞旣廣其君舉而加諸位其心戚然若不敢安遑遑然思推其澤扵斯民若益稷伊傅之流是也今則不然修其業以自鬻於人及旣得位則棄所學以富貴其身是以功名之見扵世者防少矣君豈謂是歟君曰此立功之說聞君子有立言者奚若予曰古之立言者豈以文辭哉亦明其道而已道明矣思覺後世之人故不得已而載之言其言出而爲經作萬世之程周衰秦漢間處士說客不知道術各以其臆見爲書偏曲詭激君子羞稱之然其辭有足取者至於今並失之矣而君之好其謂此乎君曰此吾志也盡之矣謹聞誨矣予曰𨿽然此皆以物而言也以物而觀誠有古今之異君盍思夫道充天地亙古今一而已矣堯舜禹湯文武盡之以爲君益稷伊傅周公盡之以爲臣孔子盡之以爲聖顏回曽參踐之以爲賢盜跖違之以暴桀紂逆之以亡是道也不以冨貴而加不以貧賤而損不以古而興不以今而隕誠反而求之自有【闕】

太極【闕】

具扵吾心古孰甚焉躬而行之達則兼善天下窮之獨善其身古之人皆然余亦有志扵古凡井田封建之法三代之大典未嘗不究而知之思而欲行之不敢以今之人自視也而君好古之道言貌文辭皆類乎古則亦古之人也行將造君而質焉君曰然請書以爲記

種學齋記

農之扵田君子之扵學其貴賤𨿽不同力至則獲多心専則功愽其道類也然而山澤之農勞苦而常貧原隰之農逸暇而富足此限扵地勢者然也農之良者能以力勝之惰者地𨿽美不能爲美焉蓋良農之治田也先時而藝倍力而培早作而夜不休埀成而志愈勸竭三時之力棄百事而不顧故土𨿽瘠而獲丰嵗𨿽凶而不饑惰者不然藝則後扵眾培則失其時貪休而嗜逸坐視人之勞而弗思及其將熟則礪錢鎛以趨之其土非不美也而力之不至則有不可恃者矣故丰嵗而常饑凶年而離散此則在乎人之爲也然用力之中有不同焉五穀谷之善者也或者棄去不植而惟防稗焉是藝防稗嵗凶土曠而暫植之可也借之以爲常用力𨿽勞而與惰者無防矣不亦過歟夫學也何以異乎是人之資稟智愚之殊猶地之美惡然周公孔子之道五穀之種也賢智之資學之而易入固非愚者所及或恃焉而不加修則歸扵愚矣愚昧之人質固下也茍能兼攻而勇致之其有弗至扵道者乎斯道也近之化一家逺之濟天下不可一日忘也或者病其難而事乎老佛名法之教其始非不足觀也而不可以用用之修身則徳隳用之治家則倫亂用之扵國扵天下則毒乎生民是猶防稗之農也學之蠧者也用力𨿽勞而不可入乎道也此農之有似乎學而鄭君叔度防乎韓氏種學之言以名其齋者歟夫叔度禮義之冑也而質過乎人生七齡而誦周公孔子之言今二十年矣田固美也生乎名冑又加美也學之早藝之先乎人也惟周公孔子焉學學之得其道也夫如是在乎加之不息耳累仁集義以培其本明六藝之文以暢其支疏之剔之惟恐邪穢之萌也扶之翼之欲其日盛而月長也涵之欲其深煦之欲其明引而程之欲其自彊而不倦道之成也孰禦旣成矣欿焉其若虛眇焉如不及皇皇焉思與人共之足乎已而循乎天用則被乎生民矣不用亦不失令名豈非種學之善者哉不然則鹵莽爾滅裂爾非吾之所謂學矣而與學之蠧者俱矣噫非叔度之賢斯言也吾將誰告歟

訥齋記

工於辯者非能言者也惟訥扵言者爲近之用心與否之異也李廣之射石非用心扵石也故中石而沒羽使廣之心知其爲石而求中之則石不可得而破矣天下之事莫勞扵過用其心莫逸扵棄其智巧而不用有意扵用其智巧至拙者也有意扵工其機辧至不能言者也漢之廷臣陳平之流口材窮天下而絳侯平居騃戅若不能出言孰不鄙其木訥哉及乎誅諸呂而安劉氏發一言而七廟定非平等也絳侯也故士能有所養然後臨事而不困百戰百勝之兵一戰而不勝敗矣蓄銳而不發未嘗有勇名必勝之將也夫以無窮之變交陳乎前而人欲以私智利口酬之使各當其理而無缺不亦難哉茍能析眾理以待乎事居至靜以應乎動彼嘵嘵而至吾以黙黙示之固將鉗舌汗顙之不暇而烏能與我較乎天臺厲君士榮其少時志銳气充讀書務愽覽談論偉然常窮其同軰旣而渉世頗久乃自懲創見人厚自謙退不爲多言題其室曰訥齋士榮蓋有所得而然也吾嘗病利口者之眾以爲茍不有以捄止則日趨扵薄思以身由之而未能然人見予之不言也或尢以爲傲或笑以爲愚彼固不足以知然而俗之所尙其可見矣每竊自嘆安得與餘同者而語之乎今旣扵士榮見之而又惜其身之在下不能使人化之也𨿽然以士榮之才豈有不遇者哉吾試從而徴焉他日大夫士恥言人之過失而尙躬行田野之民安扵其業而不能相訐訟臨民之上者相戒以惡言厲色爲羞此必訥者之化也當是時也士榮尙以告余亦可出而仕矣

尊聞齋記

古之人有不可及者惟聖人爲然自聖人以下其天資與人不大相逺也而後世莫有及之者無聖人爲之師而爲學之功不若古人也七十子之徒旣靣見聖人而躬受其教矣宜若可以無過猶且日檢其身而不暇聞聖人一言則退而識諸心出而講扵友服扵言行而推扵事功或有愧乎斯言則愓然而慚戚然而憂恐恐然懼無以見扵師而服乎友也及善其身而成其名人問之則又退然如不能勝曰斯吾師之教也非我之能爲也稱扵人則曰吾師之云也非我之所能言也豈特扵師爲然扵當世之賢者亦然扵昔之聞人亦然古人之尊所聞蓋如是故名立扵當時傳扵後世而不廢也今之人豈皆不若古人之有美質哉去聖人旣逺矣用力倍古之人且恐不足而顧放其心而不持弛其身而不修視聖人之言如鳥過其目聞聖人之言如風入其耳不求其意之所存不察其道之可法扵吾身同時之人宜又可知也蔑其所聞如此欲其名之立道之成豈可望哉奚獨不思乎聖人之所繇聖七十子之學扵聖人問答辧難之說非徒云也七十子有是性也吾性與之同七十子有是才也吾才與之同七十子所學扵聖人者吾何爲不可乎茍能卽聖人之言以爲師諸子之言以爲友以顏閔所以自治者治其身顏閔可防而及矣況餘子乎且天下非無人生今之世而欲得如古聖人而師之固未見茍求勝己者而師之豈無其人乎一鄕之中必有勝已者吾師之一國之中必有勝己者吾又從而師之以國爲未至又求天下勝己者而事之則吾之所聞必眾矣告吾以善者必多矣又求古聖人之所言者而服之𨿽顏閔生今之世亦若是而已矣茍欲必得如聖人者以爲師而望以善其身難矣哉六安郭君士中好學善文辭受經扵今太史公而取曾子之言以尊聞名其齋太史公信天下之師也士中旣得而師之矣又能尊其所聞則所以治身之道異乎今之所爲也必矣余欲以賢者望士中也故推吾所聞者以告之

棠溪書捨記

浦江之東有地曰棠溪吾友烏傷劉君養浩築室講學其上飬浩學扵太史公爲文有名於四方年四十餘志不稍懈而益篤焉飬浩謂余嘗從事乎學俾余記之嗟乎學豈易爲而易知者哉非誠爲學者不足以知非誠知之不足以言言之而不至知之而不明皆未盡爲學之道者也古之爲學者可見矣其幽深奧者𨿽不可以言傳未有道不足以周萬理才不足以用天下而可爲聖賢者也孔子之門若子羔者迹其行可謂有道君子矣而孔子鄙之爲愚若仲由者可以治千乘之邑而斥之爲野蓋子羔之信道而才不足以行之仲由優扵才而未能以聞道皆偏滯扵一隅者也後世學聖賢者旣不足以得其大全髙明宏達之士務事功而過扵疎略純恪謹飭之士慕義理而局扵卑懦疎略之流必至扵詐卑懦之流必至扵木自漢以下未有不入扵二途者也近者大賢病其若此扵是著其說扵羣經大窮乎天地而微析乎毫髮精之扵性命粗之扵事爲莫不掲而示人使學者可以按書而蹈聖賢之域宜乎其易矣而卒未有至焉者有志者寡而安扵小成者眾愼言篤行學之一事耳古之恆民皆由之而不以爲異今之能若是者人望之如聖賢而彼亦以得聖賢之道自望文辭言語道之餘器耳古之人未嘗以此爲學而後之大儒君子捨是無以名此學之所以墜地而莫救也吾嘗以爲當今之世非傑然雄才出而修孔孟之道不足以起俗學之而使生民見三代之盛以太史公之賢豈無望扵爲學之士哉此吾與養浩之所宜勉也夫人有美才難矣以美才而得師又難也茍不以聖賢爲凖則豈不可惜乎故吾以大者爲養浩告若文辭之事固養浩之所知者余不敢以告也

來鷗亭記

心無一物之累然後萬物皆可以爲樂非樂夫物也物至乎前而皆足以資吾之樂也茍爲有累扵心擾擾焉怵迫於中者紛紜起滅萬變而無窮五采八音陳乎耳目之側亦孰與爲樂哉故心誠有可樂𨿽微物皆足娛乎心其中無可樂者𨿽至可樂之物亦適以增其累昔之君子有居深山而羣鹿豕者有居海濵而事漁釣者方其有以自樂快然不知貧賤之足悲而貴冨之可慕凡物之觸乎見聞者莫不有以樂其中蓋其心之虛明廣大與天地同體而無一物之累其樂不亦宜乎後之士樂乎物者有矣有以自樂者每難乎其人豈非無得扵心故哉無得扵心而有資扵物猶瞽者之資乎美觀瞶者之資乎美音𨿽有可樂奚從而樂之華亭姚子宗文天資粹美而好學不倦其心蓋有足樂者異日居海上鷗鳥翔集於左右心樂之因名其居曰來鷗亭及來居淮水之陰羣鷗從之如昔日仍揭其名而請予記夫鷗鳥之飛水居之人多見之而未嘗知其爲可樂姚子獨遇之忻忻莫逆於心豈獨於鷗爲然哉凡物之接乎前者莫非可樂之具也子思子曰鳶飛戾天魚躍於淵言其上下察也君子之道與其所樂安往而不在乎斯理也予竊有味焉而未之有得也幸而他日與姚子劇論斯亭之上以發吾心之所同者豈非果可樂也哉

讀書齋記

弓矢干戈所以禦亂而其獘也亦以興亂非弓矢干戈能興亂用之者非其人則亂因之而起或者以其興亂而不知其有禦亂之功遂棄而不用豈不惑哉聖人懼人性之偏扵所習而淪扵不善立詩書禮樂以教之愚者使之通昏者使之明悍者使之淳頑者使之亷當周盛時天下無不學之民無不善之俗故賔興賢且能者用之扵朝則爲良公卿而其在畆之人亦皆不失爲惇行君子其化至扵刑措而不用其效至扵七八百年而後亡詩書禮樂之教使然也後世覩其末流之獘謂辧士以口舌相傾皆教之所致而不究其善俗化民之功扵是或任刑名以督責爲能或尙黃老以無爲爲髙或用武夫俗吏各以其意見爲治求以勝詩書禮樂而卒不可勝然後知其不可及而終不能以此易彼斯非惑歟故欲知天下之治亂視其俗欲知其俗視其民知學與否而已矣異時江南之俗以貲產相推以侈靡相

誇其號爲有識者【闕】

客爲好學是以大亂乘之今國家有意扵化民之事而其大家巨族亦慨然有慕扵爲學車君叔明兄弟尢以文雅稱以其餘力發爲詠歌入其室朴素儉質視其身亦無異嘗以讀書名其齋州裏多效之能文辭者又従而嘆詠之吾故以是占天下之將治也人心亦眾矣欲一而同之舍其性之所同有者不能也其性之所同有者具乎詩書禮樂之教以此治人人心有不一者乎能一人心與之生死存亡無不可也此先王之意也今世方行之而巨室者又導上之教以致扵眾庶者也使三吳之地比屋皆知爲學之美者寧不自車君始乎然則斯齋之所系大矣

黙齋記

烏傷有士曰宗君思睿病世人以言語取敗題其居室爲黙而告余曰子能爲言其爲我記之餘曰異哉乎宗君已欲黙而彊人以言乎以余之言爲是則君之黙過也以君之黙爲是則余之言非也二者不可以茍同矣君之有愛扵餘言何哉𨿽然予非好言者也蓋欲黙而未能者也扵他人且不能不言況敢黙扵宗君乎余嘗遊泰山之崖見奔流之注扵壑其聲若雷霆之震凡有耳者至其側皆廢其用而人不之怪及處乎家聞兒童噪扵庭則咄而禁之然後知語與黙之說水之聲役扵天故𨿽暴而人不惡兒童之噪出扵人故人惡之君子之扵語黙豈有他哉出扵天而發扵不得已斯美矣道誠宜言也𨿽終日言孰能非之道誠宜黙也𨿽一啟齒人猶以爲病故君子未嘗有意扵言亦未嘗有意乎黙也皆一扵天而不敢參之以人人僞而天誠誠者無窮而僞者有時敗也宜黙而言其失爲佞宜言而黙其失爲誣二者皆君子之所不取今宗君旣以黙自居而余復言之而不已不亦皆不可乎是不然也昔之聖賢有不語如愚人者矣有以好辧稱扵時者矣人豈敢訾其爲過哉有道者之扵世不待言而化不待令而從若顏子是矣宗君其慕顏子者乎自大賢以降言不直則道不明道不明則學不傳故孟子居好辧之名而不辭余慕孟子者竊有志焉

見山堂記

桐廬多名山壽昌爲勝壽昌之南山又其勝者而梁氏居爲尢勝梁氏居當山之陽求其盡羣山之勝扵一覽者則在乎見山堂焉初山堂之未建梁氏曰某者按其西百餘武得小山髙而不亢叢而不污左右顧視而樂之乃剗荊棘除糞壤因崇以爲垣夷級以爲階腴者爲圃而通者爲徑斬木琢石而作斯堂堂成而四望諸山翼然臨乎前屹然蔽乎後雲幻霧詭林加穹而石加秀禽鳥猿鼯之音寒暑旦暮之變接乎耳目而動乎心志所以增益乎人者大矣扵是名堂曰見山命諸子講學其中俾予記之世之山有目者皆見也然多蔽扵所嗜幸無他嗜而見之則又病扵求之大深取之大博而不能有所得今夫樵者蔽蘇而然也市人屠賈日常見山而若無所見蔽扵貨利而然也仕者汲汲扵爵祿才者汲汲扵名譽眾營營各役志扵所嗜皆有所蔽而奪其耳目之正𨿽見猶否也惟夫幽人靜士遺外物而不嗜故獨見之然又多肆意扵瑰奇幽絕之境不達其大至扵緣木躋崖窮極險怪敝履屐勞軀體而不知厭則其所得者狹矣善扵用物者則不然據其要以觀其妙得其一而盡乎百凡接扵目者會諸心心之所會皆足爲我用而不爲所役其事至逸而所獲至大故君子樂之若見山堂者近之矣然堂以爲學且與學道者類焉道具扵聖賢之言人莫不學也而不見乎道之眞以有蔽之者耳幸而無所蔽則又扵文辭之富騖心畢精博索逺采而不得其要故卒無因而至焉惟知要之士操大中以制眾理居至靜以裁萬變知周乎物而不勞才裕扵用而無窮斯爲善學者矣然則斯堂豈特可爲觀遊之適而已哉

孝友庵記

烏傷朱氏居亦岸者爲最著元之季世丹溪先生諱震亨字彥修以道徳性命之說教其鄕人人咸服之先生娶戚氏生二子衍玉嘗擇地東朱山之原謂其子曰我死與而母俱藏此若等宜祔於左右皆應曰諾已而戚氏卒衍亦卒未防先生亦卒玉奉先生及母夫人柩窆扵其中奉兄柩窆墓右又預治其左爲二穴他日將與其妻合葬卽墓前若干武爲庵俾子弟居之以奉灑掃扁之曰孝友而來告曰此先君之志我則行之請有以示後人使世守無怠嗚呼古禮之廢也久矣葬之爲尢甚古之葬者萬民各以其族區分而序列之惟有罪者則不入兆域至周之季𨿽稍變弛然族葬之禮未變也昔嘗觀乎洙泗之間拜先聖人之墓見伯魚子思之冡昭穆序葬而子孫咸祔其側至今二千年而未已猶有先王之遺意焉今之人儒衣冠而誦六藝者皆以學孔子自名至於葬其親則往往信俗巫冡師之說爲其身謀或父子異處或兄弟殊遷使其魂魄不相接形气不相依與黜罰其親何異乎而猶以儒稱扵人不亦妄矣乎若先生父子者可謂無愧扵孔子傳不云乎愼終追逺民徳歸厚矣愼終之事玉旣能行之茍欲追逺則豈不在後之人哉玉之子與衍之子從父兄弟也至扵孫則爲從祖兄弟矣愈逺而至扵曾至扵來昆又至扵數十世分益盡愛敬之心得無少衰乎幸有人焉能相率而拜扵墓下會扵斯庵之中指之曰某某墓之子也某墓之孫也出扵某墓者也某墓又出扵先生者也吾數十百人其初數十人耳數十人其初數人耳數人之先先生一人耳一人之身何爲而不親睦乎聞斯言也有不涕泣而下拜者非人也孝友之心其能自已乎其有弗追逺而返始者乎斯豈先生之志乎其可以示後人否乎玉泣曰是先生命玉之志也請書之

望云堂記

生乎千載之上而爲後世所慕者夫豈偶然哉生乎千載之下而尙友乎古人者夫豈徒然哉道徳功業不能逺過乎人無以興無窮之慕志行才術不能自拔扵流俗𨿽慕古之人無益也故觀古人之善當視慕者之眾寡觀今人之賢否當觀其所慕之人與其所爲之業所慕得其人而行或不掩焉君子以爲誇所爲有足多而不知取法扵古之賢者君子以爲陋慕焉不失人由焉不違道豈非君子之所爲者乎絳人劉士登繇太學生仕於朝再擢爲京府治中二親居乎鄕去官所數千里以道途之不易也弗敢迎以養因名其堂曰望云之堂蓋慕乎唐賢相文惠狄公之爲人而取其語以表其孝思可謂知所慕矣及觀士登之行已爲政安重愼宻不大聲色而吏懾其威民信其令大夫士稱其才而咸謂劉氏爲有子又何難能也今天下之人有親如士登者不爲鮮而能善其身爲時令人如士登者鮮也善其身而能以古之賢臣自望者尢鮮也夫古之與今時有先後而其得扵天者等耳文惠公之爲孝子爲忠臣卓乎貫天地昭乎揭日月者曷嘗加毫髮扵天性之外哉善率之而已矣以士登之篤志而才美斂之爲徳行施之爲事功將奚所弗至他日位益崇所樹立益偉使後之人慕其行業猶今之慕文恵稱嘆企羨父母與有榮焉則果能防扵流俗而扵孝也大矣然則居斯堂也可不深思君親之大義以求無愧扵古人乎

梅所記

仙居髙君徳至博學愼行隠居薦谷之陽名其所居曰梅所客疑之曰有梅焉而謂之梅所可也環坐之內未嘗有梅而曰梅所何歟髙君茍以梅自儗則梅一物耳生扵寂寞之鄕而榮扵窮冬之時視夫姱麗如綺繡絢郁如雲霞奪目適意逞姸扵陽春而爲人所善者不侔甚矣而君獨何取乎或從而應之曰人與物固非同類也而有以比徳焉昔日孔子嘗以蘭自儗周之詩人以樛木儗后妃以棫朴儗賢材屈原以申椒蘭桂比君子斯數者豈非艸木哉而聖人賢士皆有取者以徳不以其形也茍以其形枯叢敗折非有知識之性聲音之奇何足取之有蓋君子之觀物也求之扵形似之外防扵心意之表故物皆爲我用用之久而不厭彼眾人則不然騁意扵形色之間娛情扵臭味之頃譬如遊蜂野蝶憧憧旦夕而不知止用力𨿽勞而所得者寡矣是烏足以語夫道徳哉且子不聞乎隨時而同俗者眾人之智也獨立而不變者君子之節也在昔之時挾材禦術僥幸扵一旦取鞍馬金帛以驕其妻子而自以爲得志者閭巷之間皆是也旋目而視之風雨散而沙塵飛欲再求而熟玩之已不可見矣是何異扵陽春之艸木乎髙君居眾人得志之時飲水飯粟以樂聖賢之道眾人固譏其戾俗而笑其後時矣及變亂旣淸彼方危懼惴栗恐不能自脫而髙君之道確然不變而坦然方亨何異扵梅之在嵗晏乎然則𨿽謂髙君爲梅可也謂髙君寓意扵梅亦可也謂髙君所居爲梅所亦無不可也何獨疑之乎扵是髙君謝曰防哉子誠知梅歟廣平有愧和靖不如

遜志齋集卷十七

欽定四庫全書

遜志齋集卷十八

明方孝孺撰題防

題大學篆書正文後

大學岀於孔氏至程子而其道始明至朱子而其義始備然致知格物傳之闕朱子𨿽嘗補之而讀者猶以不見古人全書爲憾董文淸公槐葉丞相夣鼎王文憲公栢皆謂傳未嘗闕特編簡錯亂而考定者失其序遂歸經文知止以下至則近道矣以上四十二字於聽訟吾猶人也之右爲傳第四章

以釋致知格物由是大學復爲全書車先生淸臣嘗爲書以辧其說之可信太史金華宋公欲取朱子之意補第四章

章句以授學者而未果浦陽鄭君濟仲辧受學太史公預聞其說而雅善篆書某因請以更定次序書之將刻以示後世蓋聖賢之經傳非一家之書則其說亦非一人之所能盡也千五百年之間講訓言道者疊起不絕至於近代而始定而朱子亦曷嘗防然以爲至當哉故亦以待後之君子爾世之嘵嘵然黨所聞而不顧理之是非者皆非朱子之意也舊說以聽訟釋本末律以前後之例爲不類合爲一章而觀之與孟子尭舜之智不徧物之言正相發明其爲致知格物之傳何惑焉古人之說經略舉大義而意趣自備非若後世說者之固也由國家而推之天下大學之所宜爲則欲致知者舎聽訟而何以哉是語𨿽異於朱子然異於朱子而不乖乎道固朱子之所取也歟鄭君多學而不雜執中而不滯觀其所好其傳所謂近道者歟洪武十四年冬十二月十二日謹記

書漢三王防文後

武帝朝立三子爲王防命之文深淳溫雅卓然可述𨿽三代訓誥無以過而諸王或以夭死或以惡終無一人能保其位何邪先王之爲治自心而身而推之家國天下行之也有其本事不違乎道言不爽乎行修之者有其常是以有所不言言而人必從有所不爲爲而天必應武帝窮侈極欲以處其身而嚴刑重斂以困天下其本固已悖矣乃欲以仁義訓其子而望其久存豈人情與天道哉故以言語爲教者不若躬行之懿也以制度立國者不若道徳之久也

題神異經

東方朔在武帝時諌諍似汲黯文辭似司馬相如肆志輕世曠然有麾斥八極之意去公孫甚逺特以好爲詼諧無實之談故爲君子所薄而後之龎辭怪說多推而歸之士之持身擇術可不愼乎今所傳神異經誕淺不足辯以朔好怪也人或疑其本於朔然嘗稱淮南子書而文又陋野其非朔著決也其間有窮奇獸事言逢忠信之人則齧而食之逢姦邪則擒禽獸而飼之似有激於逞志失正者而言之嗚呼世之可怪者獨窮奇也哉

題受禪碑後

曹氏父子以禪譲文簒竊其事迹穢矣當時羣臣侈爲贊譽以爲舜禹復生著諸金石誇耀來世若誠有足稱者豈以一已之故茍污無恥而不自知其惡與將逼於亂賊之威虐𨿽有君子亦莫能自正而從之與然漢之將亡其漸暴於天下久矣豪傑之士度不能臣曹氏宜若管幼安之逾海潔身以避之不能決去低徊眷顧於利祿勇不足以死節智不足以撥亂包羞取容競爲諂防以全身斯爲小人矣若當時羣臣是也賢士君子者國之本也舉國無一人焉其國安恃而不亡乎此碑所著皆曹氏所謂佐命勲臣而實賊漢者也用賊人之國者以立其國國未立而賊與國將繼之矣僅一傳世弱子豎孫爲司馬氏所陵刼禪者猶未死而受禪之舜固已先亡以此得者必以此失固可爲千古之戒而其贊譽誇耀之虛辭適足取嘲笑於後世耳果何益於敗亡哉

題王右軍遊目帖

余在京師數見右軍墨迹率皆窘束羞澁類鉤摹而成者決知其非眞也今觀此帖寓森嚴於縱逸蓄圓勁於蹈厲其起止屈折如天造神運變化倐忽莫可端倪令人驚嘆自失世之臨者𨿽積筆成山吾知其不能到非右軍誰足以與此哉或以紙筆未故爲疑祕閣有唐初誥文紙色如新則此帖之尙完不足怪也浦江鄭君仲辧最博雅善書亦謂爲右軍眞迹無疑相與熟玩久之因識其後

題觀鵞圖

善用物者天下無遺物夫茍無遺物則凡飛走動息之類接乎耳目者悠然防乎心皆足以助吾天機孰非可用者乎世稱王逸少愛鵝鵝何足深愛逸少固有以取之爾事物之變天地之迹陰陽鬼神之蘊奧心之所得冩之於書其所取者豈特一端哉盈兩間者皆逸少之書法也鵝蓋其一物而已觀錢舜舉之風流閒逺之趣猶溢於目中此豈易與世俗言耶

題蕭翼賺蘭亭圖

唐史稱侍臣請集太宗文章太宗不許曰人主患無徳政文章何爲因斯言而觀其用心豈欲以區區翰墨傳世者哉而於蘭亭一紙之防乃設詐謀命蕭翼賺取於辧才溺於嗜好之篤顧與中主無異何其惑也然以人主之尊不以威廹勢取而委曲求之於一老僧其用心亦厚矣玩之沒身納諸陵寢石函鉄匣錮於山陵之下其藏防亦固矣而數百年之後不免爲有力者所發則夫世之縱意非可欲取之不遺餘力而謂可以守而不失者豈非大惑也哉此可見爲天下所同欲之物茍非其所宜有𨿽人主不能長守惟不溺於物者乃能不爲物所累圖之工否不足論而斯理觀者所宜識也圖今蓄於【闕】之蕭君彥祥彥祥好學之士其尙以是觀之十七年二月六日書

書蘭亭墨本後

學書家視蘭亭猶學道者之於語孟羲獻余書非不佳惟此得其自然而兼具眾美譬之徳盛仁熟而動容周旋中禮者非勉彊求工者所及也此卷劉防孟諸公鑑定以爲定武舊本初見未覺其妙久玩之令人有悟入處眞可寶也哉

題禇遂良書唐文皇帝哀冊墨迹

晉宋間人以風度相髙故其書如雅人勝士蕭灑醖借折旋俯仰容止姿態自覺有出塵意陵夷至於中唐法度森然大備而怒張挺勃之气亦已露矣唐初諸賢去古未逺故猶有晉宋遺風觀禇公所書哀冊豈後人所可髣髴哉古人所爲常使意勝於法而後世常法勝於意意難識而法易知顏栁之書餘一見卽知其美此書八九年中凡三見矣今始識其用意之妙正猶有道君子泊然內運非久與之居不足知其所蘊也

題韓幹馬圖

右五馬圖宋時嘗入內府蘇子美趙徳麟題識以爲韓幹眞迹近藏臨海錢氏兵亂馬失其二而題識猶存錢君克邦重裝裭之恐後人不知其故也俾著其語幹於斯藝可謂精矣而杜甫以肉少之世以爲名言余謂觀之法山川艸木當求其精華所聚不必計其巨細疏宻鳥獸防魚當求其意態性情於筆墨之外不必較其肥瘠大小推而至於文章之繁簡字畫之重輕莫不皆然甫論字則貴瘦硬論馬則鄙多肉此自其天資所好而言耳未足爲通論也覽此圖者尙以斯言求之

書黃鶴樓捲後

奇偉絕特之觀固無與於人事然於其廢興可以知時之治亂焉夫黃鶴樓以壯麗稱江湘間當天下盛時舟車旌蓋之來遊考鐘鼓肆管弦燕防於其上者踵相接也元末諸侯之相持武昌莽爲盜區屠傷殺戮至於雞犬求尺木寸垣於頹城敗壘間而不可得於是天下之亂極矣及乎眞人旣一海內建親王鎭楚以其地爲國都旄頭屬車往來乎其上者四時不絕盛世之美殆將稍稍復覩余恨不獲見之而是貌其狀甚悉雲濤煙樹咫尺千里夏口漢陽蒼蒼如目睫展捲而臥閱之恍然如乘扁舟出入洞庭彭蠡之上而與李白崔顥同遊也今四方日就治平而江湘尢予所願遊者他日茍或一登爲之賦詠以追蹤於古之作者或者其始諸此乎

題顏魯公書放生池石刻

肅宗之放生煦煦小仁無足稱者當時池多至八十餘所而此碑獨以魯公辭翰而傳則夫天下之可恃者果在乎尊榮也哉公之書人皆知其爲可貴至於正而不拘荘而不險從容法度之中而有閒雅自得之趣非知書者不能識之要非言語所能諭也

題宋孝宗題橙花詩後

人之文辭翰墨非極精妙不能傳乎後世惟帝王及有道之士𨿽未盡美人亦好而傳之然爲天下所尊仰而不敢玩者恆在乎徳而不在乎位陳叔寶隋煬帝之詩宋徽宗之書與蓋有見而嗤笑其所爲者矣其美而可傳也且若此況其不工者乎故欲圖來世之傳者𨿽人主之尊亦觀其徳而已予嘗論宋之諸帝仁宗法不足而厚有餘孝宗才不逮而志甚鋭昔見仁宗飛白數大字慨然想見其時此詩乃孝宗題馬璘橙花之作其書法方之祖父不及多矣然使人望而敬之忘其爲區區小詩【詩疑當作技】豈非以其志烈之足慕哉

題米氏山水圖後

自古極盛之世天下之間和同無間粹英秀傑之气充盈洋溢是以賢才之生多駢發逓見父子兄弟俱以所長稱於時者眾矣而宋東都爲尢甚相業功烈則呂氏範氏道徳之純則程氏文章則蘇氏曾氏王氏孔氏劉氏其他至不可勝數而米氏父子各以名家亦皆擅一時之妙豈人力所及哉天欲固人之國家必生才以植其本使之扶而立之輔而翼之或從而藻繪潤飾之不如此不足以見盛大之美也元輝此圖乃避地新昌時作山川林麓吐吞闔辟有排斡元气之勢實可與古作抗衡不特追配先人而已當人物凋謝之餘洞視今昔慨嘆久之

題朱子手帖

君子之與小人較勝負於一時則彼常盛而此常衰觀是非於百世則盛於俄頃者不足以蓋無窮之惡屈於一身者未嘗不光顯於天下蓋時與事錯迕𨿽聖賢莫能達其躬及其勢易而理存人亡而謗息狐貍狗防之輩臭腐澌盡而無遺而論議之公終不能掩眾庶之口若徽國文公朱子與西山蔡先生屈於小人之事可見矣文公西山相與講說者孔孟周程之正道而胡紘沈繼祖輩極力詆誣甚者欲寘之於死地西山營道之竄公亦受僞學之目奪官褫秩逐屏從逰之士由小人觀之曲意悖義取媚於權姦以爲朱蔡且將終身名俱滅矣夫孰知二百年之後摧抑困悴者皎乎若白日之當天而鄙陋邪嵬之流以擠排污蔑爲事者人之視之猶覩不潔之物目憎而气奪莫不欲戮旣死之遺以快仁賢之憤哉嗚呼亦可爲千古之鑑矣西山之竄在慶元二年丙辰文公此書不知遺誰而惓惓欲告郡守稍寛西山之拘執師友之義尙可以惇薄夫而勵末俗非特字畫之可傳而已也後之觀者其尙有所感悟以爲君子之歸也夫

題趙子昻千文字帖

宋之季年書學掃地蕩盡而詩尢壞爛不可收拾趙文敏公生其時而能脫去陋習上師古人遂卓然以二者名家正書尢爲當世所貴重此卷千文洪武初鬻金陵市中而金華宋公仲珩稱爲公中年得意書故刑部主事葉公夷仲因購而藏於家公之弟惠仲父預修先朝寶錄出以見示於是嘆文敏公之學古舎人之精識刑部之好奇皆不可得也

題靈隱寺碑後

天地間至堅固者莫如金玉木石脆薄者莫如簡筆縑紙礲石攻木範金壞土以成室其成也難其傳也宜其可久操筆書紙率然而成文非假金石以刻之宜其易毀滅也然而世之爲堅固之具者常托其傳於易毀之物則豈不以其所托之人爲足恃耶錢塘佛寺最鉅麗者曰靈隱當元皇慶壬子嘗攺而新作之距今洪武癸酉僅越八十二春秋求其一榱一瓦皆已毀燎無遺而金華石塘胡公及吳興趙文敏公所撰而書之文述寺之創始與其山水之勝棟宇之麗僅盈尺之紙耳誦而觀之當時之事猶儼乎如在則夫天下之可恃以永久者果安屬防亦可以慨然而有感矣石塘在元位最不顯而行最篤文最奇趙公名重宦髙每得其文必欣然爲之書於是又可見茍有足恃固不以外物爲重輕而二公之過乎人必有出乎文辭翰墨之外者而世之尊二公者方拘拘然求之於此而不知求之於彼不亦重可感夫翰林撰練君子寜以此卷示餘子寜多學而甚文必以餘言爲然

題元諸儒帖

昔時諸君子學術皆有承傳𨿽字畫之防亦皆得其意趣故所言多閒逺逸麗非若今人縱手妄作也夫昔人於不急之事猶致其精況所當先者乎今人於易爲者猶不講況難爲者乎有志者於此可以慨然矣吾友兪子嚴有志之士也以數帖見示故以所慨者告之

題賜宋懌顏魯公多寶塔碑後

文辭翰墨於儒者爲餘事然非天分之髙學力之積不能造其極兼乎兩美者固難其人而父子相承能擅其工者世亦不可多見也國朝之初翰林學士承防潛溪公以文辭發道徳之奧而介子中書舎人仲珩善書最當時凡海內求文於公者必謁仲珩書之薦紳以爲美談不幸仲珩亡公亦相繼卽世十餘年來士之欲昭幽行而紀偉績者無所於歸仲珩之子懌奉母居蜀思紹父學殿下至國聞而閔之以爲名臣之子孫也時賜粟帛賙其家撫勞教育者甚至由是懌得專於學其書亦工洪武二十七年四月二十七日殿下講學於齋宮左長史臣南賔侍坐臣孝孺亦預在席頃有教曰宋懌書法可嘉其以顏魯公多寶塔碑賜之仍手書賜宋懌三字於篇首臣旣持以付懌且告之曰士爲眾人之子孫也易而爲名人之子孫也難蓋以徳業隆厚非厲志篤學則不易紹乎前美也今殿下仰思前正而施恩於懌可謂盛矣懌尙日孶孶因藝以進乎學因學以進乎道以紹父祖之聲猷以報殿下之寵望則善爲人臣子矣孝孺嘗受學於潛溪公固不敢不勉以辱公門而所望於懌者非止能書而已也詩曰髙山仰止景行行止懌也其可忽諸

題賜王訓導詩後

翰林待制金華王公奉詔修元史文辭爲史官最及使南夷一死爲羣臣最有子紳能傳其業家學之美又最當時宜乎殿下賜詩嘉奨之也唐甄濟不仕祿山以死其子逢能見知方州大臣白其事於朝且請韓退之爲立傳君子稱之待制公文章節義不愧於濟而紳受知賢王深被禮遇又非逢可比父子名績其有不傳也哉後之執筆紀事者當於賜詩有徴焉不待退之之書而後著也

題醫說後

管輅之言曰善易者不言易輅之治易其淺深不可知然斯言則晉之淸談皆不及也君子之學自得而已果有所得則天下之物皆足爲吾用於心無得焉則所習而熟者雜然陳吾前方爲所累之不暇於吾何補哉太史公爲蔣君作醫說累數百言而無片辭出醫書可謂知道者之言也吾與蔣君論辧甚久蔣君未嘗以衒其術而人多以善醫稱之其殆管輅之類耶

題太史公手帖

某年二十時獲見先生於翰林遂受業於門及先生致事還金華侍左右者數年毎防奨與以爲易教所以陶冶鞭防之者甚至此帖乃庚申嵗謫蜀將辭京師時所發詞意重厚拳拳以古賢哲之事見勉若誠以爲可望者嗚呼【此下疑有闕】

題楊先生墓銘後

太史潛溪先生以雄文厚徳師表當世禮接天下士如恐不及而所敬愛推服者不數人若白鹿子楊公本初尢與太史公友善而以爲不可多得者也白鹿子貌淸而神峻言厲而志端於人無貴賤富貧徳有可尊則敬之否則不忍正目視荘辭確論不肖者惴栗焉是以鄕閭之民不畏郡縣之笞辱而畏白鹿子之公議人或欲薦之仕不應彊以酒食非其人輙辭布衣韋帯處乎林泉而聲聞於逺邇蓋有東漢諸君子之風焉白鹿子生於元元之習俗陋矣以學士君子自名者僕僕塵埃車馬間求利達徼聲譽惟恐弗得而白鹿子獨能操志篤行不湼乎世之垢污古所謂介士幽人防流俗者其白鹿子之謂邪孝孺年二十餘遊太史公門獲聆白鹿子言論固已竦然敬之今十有五年太史公旣卽世而白鹿子亦亡於是百年之遺老盡矣其孫友以鄭太常所爲墓銘見示嘆士習之日變悲老成之靡存爲之於邑者久之

題太素子墓銘後

昔昌黎韓子之銘盧處士歐陽子之銘薛直孺皆其妻之兄弟知之深望之厚而哀其歿故其辭反覆於天人之際爲最深今戴先生於太素子趙君猶二公之於盧薛也是以其辭信而詳其事防而可傳而太素子之卓行因得著明於世古今人夫豈果相逺哉吾昔遊金華聞太素子之風髙其爲人而今已矣浙水東固多奇士求若人之似於山海之間其尙可得邪惜夫

題礲硿子墓碣後

士不以得位而後貴也居位而不能行道祗所以累乎位善推其所爲於人𨿽未嘗有位孰得而賤之乎故因位而著勲業者易不假乎位而徳及於人非有志者不能也吾觀太史公礲硿子墓碣礲硿子鄕裏一布衣耳防嵗能活數百家遭亂能衛其鄕人於難此其及物者厚矣何必有位哉公之言曰有積無虧惟後之埀礲硿子三子皆才而顯且方以儒術進用於世吾將於是徴天道焉

題濟寜張氏墓銘後

當中原文獻盛時薦紳大儒彬彬多齊魯之士道徳言論旣足師表一時而余風所漸𨿽閭巷之人皆惇篤忠厚慕尙文學非他郡可及兵興以來師防道防漠然無復存者余先君貞惠先生昔爲魯守嘗思有以化之迎禮師儒擇子弟之重厚知禮者使就學焉於時洙泗之間防爲之一變自先君去官今八九年魯士之出爲世用者往往有之大率皆當時之秀而張君盟其一也盟以才受薦佐大郡甚有名稱惜其父處士生不顯於時思發其遺徳以傳後世乃求銘於聞人以識其塟余遇諸京師爲之難息流俗之壊也久矣親沒不圖所以傳之而惟祈福於異教所費不可勝計而卒無絲毫之益盟獨能以章著先行爲急豈非知所輕重者哉余久不至魯由盟觀之其俗蓋將盡變矣復異時之盛安知不始諸此乎盟幸以告我余尙能爲魯人書之

題胡仲申先生撰韓復陽墓銘後

爵位所以取尊於當世而非取信後世之具也逹官顯人茍無足傳則聲與身泯隱約之士道術文學誠過乎人人其居𨿽困而其所有昭乎若日月之揭夫孰能掩之世俗不之察托傳世之任者不於其道而於其位親沒而圖銘墓之文往往於位號華顯者求之甚者或假辭於文而寓名於公卿豈知古之傳世者固不以祿位而重哉其陋也甚矣金華胡翰先生異時嘗以一布衣入史館出爲衢府教授退處田裏以終士之貧困無出其上者然其操履髙介文章雅馴當世之士多自謂不能及之先生旣不妄稱譽而世俗亦鮮知其文故四方得其文者爲最寡吳郡韓君奕示余以先生所作先府君墓銘盛有所推許於知愛先生之文可知奕之異乎眾人於先生亟與之言可信其先君果奇士也余年二十一見先生於金華先生不余賤待以國士與語連日夜不休今亡矣思重見而弗可得讀其文如接其聲容因書卷末以授韓氏使世俗知韓氏之求先生之不拒皆古道也

防劉府君墓碣後

李元賔文學在當時最爲韓退之所推而退之銘其墓不過百餘言稱其美者不過十言然非元賔莫能當也古人之文要而不煩也如此近世銘墓者爲言多至數千少亦不減數百否則求者怫然有不滿之色是豈特文之不逮古哉習俗之也久矣吾友劉君剛養浩請銘其父處士之墓於太史公公爲之銘辭約義該得退之之意蓋欲矯積獘而復諸古也養浩學古而攻其辭故公以古道處之由是而求處士之爲人其亦古之所謂善士夫

題防稽張處士墓銘後

外爵祿而貴富者君子也待爵祿而貴富者恆人也備萬物於一身天下之物孰加焉友聖賢於千載天下之貴孰並焉不有得於此而顧有慕乎彼則其所慕者庸知非君子之所恥也耶孔子賤千乘之齊侯而取首陽之餓士曽西薄志得位尊之管仲而畏仲由世俗之所謂富貴貧賤豈足論有道之君子哉嵊之玨芝裏有處士曰張公珵字克譲生於世者七十六年而不階一命不資斗祿以布衣終田裏然和易純正之徳見推於鄕閭雋防淸逺之文尙友於古人寓至富於窮約之中存至貴於卑賤之表有子五人旣沒而叔子思齊爲陜西左參政少子遁亦以通儒術薦爲紀善諸孫勝衣冠者多至二十二人世皆曰處士富貴人也身不待乎富貴是以澤及乎後昆張氏之富貴其亦異於恆人逺矣蓋道徳有餘而天之報有不至者後世必防其福然則張氏之孫曾欲保先澤於悠久者可不以處士言行爲法乎參政公名可家以字行繇觀察使拜今官學行政事君子以爲不愧其先人云

題溪漁子傳後

今之爲士者不患其無才而患其無气不患其無气而患其不知道道譬之源也气譬之水也才譬之能載也蓋有無其源而不能爲水者矣未有水旣盈而不載者也是以君子不敢彊用其才而務養气終身由乎禮義之途使內不愧於天外不挫於人充溢盛大無施而不可舉而建事立功則天下豈有難爲者乎後世學者不知出此用其驟盛易衰之气而無所養當其銳然於有爲之初固若可喜及乎渉歷無窮之變未有不薾然消沮者也吾嘗嘆而疑之郡人林左民示余以溪漁子傳稱溪漁子事及其言論皆偉甚左民奇士因其所交以觀溪漁子之才气有足望哉然溪漁子好爲文而不自足顧每有取於世之有道者此其誌異於世俗逺矣江淮間豪傑之所防蓋有得道之人焉余求之而未之遇也溪漁子盍求而見之乎茍有得於其言則左民之所稱者皆溪漁子之粗也余必預聞之

題陳節婦傳後

世之記事者務取詭特奇異之行以駭人視聽而於守常蹈義者則棄而不錄故史氏所書節婦孝女非赴淵投崖則防髮刲股吾甚惑之所貴乎善行者以其當乎義而可法也茍吾之義無愧於天下則亦奚用夫異俗駭世過爲難能之事乎有意乎爲異者未必不入於利不知仁義之可慕而自勉於仁義斯其於善也篤矣余觀王紀善璞及鄭僉事士元所傳陳節婦應氏事蓋節婦年十七歸陳甫一年生子三月而夫亡利誘而勢廹之者盈耳凝然不爲之變劬躬畢志以事舅姑陳氏之宗卒賴以不墜未嘗赴淵投崖而人稱其節未嘗刲股防髮而舅姑安其養方其自修於閨閫之內寧知節義之名爲足慕哉無所慕於外而勉於爲善此節婦之行所以爲美惜夫有司不言於朝不獲書列史氏之籍然其孤好學飭行圖顯先徳將必有立於世他日使人謂陳氏爲有子而節婦行義因之以章則可以駭人視聽者在此而不在彼矣何患其無傳耶

題鄭叔致字辭後

古者制名之義不一而莫病於近代爲其慕乎美稱也夫人之有名將終身以之茍著爲學之方使之顧名思義豈非善名之者乎世之爲父師者往往以臯防益稷丘軻回路加於無知之兒其名則聖賢也求其徳則庸豎賤夫也不亦妄且誕歟是謂之不知其父師之道也若吾友浦陽鄭叔致則不然叔致之生也其父取大學格物之義名之曰格及冠其師太史公復以叔致字之而祝之以辭欲其用心於致知之學也嗚呼是不亦善爲父師也乎夫人之通患不患於不能行而嘗患於不知不先致知𨿽有出世防倫之材亦不免行謬作之獘能窮天下之理盡萬物之情一旦措之於事業則沛然而有餘發之爲文章則浩然而無涯蓄之以爲徳行則從容而中道矣古聖賢之學必以知爲先也而叔致可不務乎物之理不可以數計而欲知之也蓋有要焉操至靜之器以應乎羣動以索乎冊書察之於天地之際驗之於倫理之間譬諸破竹焉旣得函刃之地一節之後將豁然矣知旣盡而於聖賢之學無得者吾不信也叔致生禮義之家重之以美質耳目之接無非知也舉足動容於堂序之間推而達之無非可行也而太史公又甚愛之其於學不旣得矣乎予復爲是言者予與叔致友以忠告者友道也𨿽然叔致奚俟予言哉

題宋舎人篆書

篆書以淸圓勁防爲髙秦唐二李皆以是名世其用心至矣自江南徐鼎臣始變而肥已稍逺於古然能不失其意故論者尙之近代趙魏公子昻愛鼎臣書所作大小篆多類鼎臣由是學者翕然效之甚至彭亨濁俗如腯豕然不知魏公天資髙邁故所書自過於人俗子車塵胸陋質欲逐其迹無怪其謬也金華宋君仲珩病古學之不振學大小篆匪二李不師其用心甚久故所作駸駸逼眞此王荊公刻漏銘爲李思問書亦其一也嗚呼古人不可見矣欲識其遺意者尙於宋君觀之

題宋舎人艸書千字文後

近代能艸書者吳興趙公子昻公所敬者爲鮮於公伯防稍後得名者爲康裏公子山吾嘗評趙公艸書如程不識將兵號令嚴明不使毫發出法度外故動無遺失鮮於公如漁陽健皃姿體充偉而少韻度康裏公如鸞雛出巢神彩可愛而頡頏未熟𨿽俱得重名而趙公髙矣繼三公而作者金華宋仲珩艸書如天驥行中原一日千里超澗渡險不動气力𨿽若不可蹤迹而馳驟必合程矩直可淩跨鮮於康裏使趙公見之必有起予之嘆此卷千字文乃仲珩爲李君思問書者尢渾雄可喜仲珩今之古人也思問勿易視之

題宋仲珩艸書自作詩

近代善書尢著者稱吳興趙文敏公及康裏子山文敏妙在其行奕奕得晉人气度所乏者格力不展子山善懸腕行艸逸邁可喜所缺者沈著不足金華宋君仲珩兼得二公之妙而加以俊放如天驥奔行不躡故步而意气閒美有蹴踏凡馬之勢當今推爲第一今仲珩艸書自作詩乃餘在金華時自京師書其所作詩寄餘者詩與書皆翩然有塵外意誠希世奇玩也

題周氏文後

知人天下之至難由人之言以觀人至難之尢也人之平居非察其所守不足知其志非試其臨事不足知其才才志得矣非考其終身不足以知其徳此人未易知者爲然也士之寛裕有容者譽人多過其實刻厲疾惡者取人多喪其眞自非誠明公溥之士其予奪褒貶未必可信則察言之際豈易乎哉吾友方君某介潔不妄有所稱而王君修徳確然守正不爲詭隨之行茍非其人𨿽其親愛不以片言許也今於周君友文俱言其美若出一口然夫以方君之言𨿽防王君猶信也王君之言𨿽防方君猶可也而二君交贊之皆以爲難能則周君之善烏可誣也哉昔余與周君遊先於二君而周君之來吾鄕二君知之者詳於余古道之不復也久矣余於周君喜二君之公於取人也旣爲之書復系其說使人知予爲之書者非私乎周君蓋猶二君之意也

題王氏述訓後

師弟子之教不立世之學者一變而爲陳相再變而爲逄防由防而變不至於羿之爲不止也其漸豈不可畏哉予過梁宋間覩河洛之俗可駭焉至汜水見河南按察僉事王侯履道所爲述訓歷紀成童時所從之師以致不忘之意其情辭忠厚有足感人者嗚呼薄夫惡子觀乎此其尙知所愧恥而感慕也哉

題劉養浩所制本朝鐃歌後

文章之用明道紀事二者而已明道之文非有得於斯道者𨿽工而不傳紀事者不得丰功偉徳可以聳懾眾庶耳目者而書之亦不足取尙於後世故士未足以明道則博求當世非常可喜之事而述焉亦文之美者也西漢文士最眾尢傑然者賈生董仲舒其才未必遷固之下然後世傳而誦之者必遷固之文而賈董不若焉賈董不得紀天下大事而遷固爲史也今天子起布衣除羣雄十餘年統一四海與漢髙祖無異吾太史公以閎博奇偉之文居遷固之任爲士者莫不慕之公之門人金華劉君養浩亦奮然自喜以爲此難遇之時不可漫無所述乃考徵徵伐之次第爲鐃歌十二篇以宣敭國家之功烈其事信其辭奇其取尙於世可必也嗟乎養浩於斯文可謂有志矣昔之人居史氏之位而不修其職者甚眾今養浩未嘗得位於時而遇事感發輒有所作使假之以位遺功遺徳未盡紀載者庶乎有所托哉余少竊妄志述者之事勢孤行獨無宗族親黨之譽而不聞於人而不得賢人君子爲之美故往往顧以怠惰而未能然斯文之有益於世者不止若此而已也願與養浩加勉焉

題黃東谷詩後

昔人謂詩能窮人諱窮者因不復學詩夫困折屈鬰之謂窮遂志適意之謂達人之窮有三而貧賤不與焉心不通道徳之要謂之心窮身不循禮義之塗謂之身窮口不道聖賢法度之言謂之口窮三者有一焉𨿽處乎崇臺廣廈出總將相之權入享備物之奉車馬服食非不足以誇耀市井然口欲言而無其辭心欲樂而有其累其窮自若也無三者之患心無愧而身無尢當其志得气滿發而爲言語文章上之宣倫理政教之原次之述風俗江山之美下之探艸木虫魚之情性狀婦人稚子之歌謡以豁其胸中之所蘊沛然而江河流爛然而日星著怨思喜樂好惡慕嘆無不畢見造化鬼神且將避之而何慊慊於區區之富貴者哉此謂之達可也𨿽饑寒流離夫孰可以爲窮世之人不之察幸斯須之勢者多挾其所有以驕士而不知士之非果窮已之非果達也象山之東谷有士黃君思銘過余侯城山中其身甚約而其言甚侈其形容甚臞而其詩甚麗出其所作數十百篇爲余誦之金鏘玉戞宮鳴徵和有瓌奇纎妙之觀而無枯淡寒陋之態余雅爲之喜而君復將自此而西曆覧天臺諸山以盡巖壑之勝嗟夫近時詩人如君之可貴者鮮矣君行乎世有知君詩之可貴者其亦世之所鮮哉

書夷山槀序後

人之窮達在心志之屈伸不在貴賤貧富富貴而於道無所聞於業無所傳謂之窮可也非達也賤貧而沛然有以自樂生有以淑乎人沒有以傳諸後謂之達可也非窮也世多以隱顯賢否天下士而士亦以祿位得失爲心之欣戚勢盛則志滿而驕勢卑則志沮而陋於是士之進退皆窮矣非人能窮之也彼有以取之也吾觀四明蔣先生羈寓數千里外在尺竹伍符中而放筆爲詩組織物狀揣切人情敷揚事理浩乎其無涯曄乎其有輝味其言如素處顯位者未嘗有枯悴寒澁之態是安可謂之窮士乎士茍有自達之具天且不能窮之而況於人也哉予自京師還過夷門與先生論詩因識所感使人知窮達果在此而不在彼也

書浦江二義門倡和詩後

浦陽鄭氏王氏俱以義名門事傳於天下而聞於朝廷曩嵗兩家爲訟者所誣王思敬甫偕鄭氏之長采令子訴於朝皇上重二氏之義詔勿治於是二老人驩然同歸置酒相勞苦交遊之士爲詩以述其事二老人從而和之讀其辭尊君親上之情戴恩懷徳之意藹然溢諸簡冊間何其美也人情之易感也尙矣綏之以徳則驩然鼔舞而和气生焉和聲發焉至和盈溢於宇內則風雨時萬物遂諸福畢應而治道以成觀二老人之詩當世政治之美從可想見豈特可爲鄕邦盛事而已哉

贈樓君詩卷題辭【代太史公作】

洪武辛亥之嵗浦江樓君眞以文學用薦者赴京師有司將官之君固以疾辭歸朝之名卿顯人與君交者皆重惜其去相率爲歌詩以贊其行凡若干首君嘗徵予序予未暇也及予致政家居以爲言予撫捲而視計其時僅越七年而其人之存者聚散不常於是益知君之賢而嘆斯文之不可復得也嗟夫予何敢序之哉予嘗靜觀之天地之始終如日之旦暮耳千載之間如一時耳人之生世不啻如呼吸頃耳其中離合憂喜何足較乎可以與天地並存而不朽者惟文辭而已若此卷者亦其一耳君試追思往日交遊之人聲音笑貌了然著於耳目間固如昨日事也欲求而見之豈復可得乎不知與夢寐何異也而余與君復云云不置何也斯理也非達性命之故者不足以識之達性命則物齊矣君足踐利祿之塲不願而辭歸其中心必有所得余非能知君獨視其詩而有所感故題之以辭

書學齋占畢後

眉山史繩祖慶長所著學齋占畢其論荀揚言性本於告子臯以刑名聲色絕世引諭有味可爲世戒於子罕言利與命與仁訓與爲許謂君子懷刑乃懷思典刑而則效之大學彼爲善之當爲彼爲不善之小人皆可備觧經之一說蓋篤志精思而求所自得者非特好異也然論乾坤二篇之防當萬物之數乃以稱物平施爲言謂三十斤爲鈞萬有一千五百二十銖又以孟子鈞是人也賈誼大鈞播物者實之其他談數附防曲折纒繞蔽聰可駭者頗眾甚矣乎其爲多思也至於考索經傳可喜者𨿽有之而謬誤亦間見焉豈所謂知者過之者邪然其異於世俗之防瞀拘錮於己然之成說而漫不致思者亦已逺矣況其該博於載籍索之惟恐不致蓋亦難能之士也第疑聶夷中詩二月非鬻絲之時以爲乃四月之訛則爲未當乎理夫夷中蓋以貧困細民未蠶未稼而預貸絲谷之直於人是以𨿽暫紓目前之苦而將來不免饑寒之厄此非躬歷其事而深究民瘼者不能述斯言也而慶長乃不之知豈其偶未察耶抑其方鋭於攻發前人之短而不知己之失邪

題聽琴軒記後

天下之事才而有爲者非難知其才而用之者爲難智而能言者非難達其爲言之意者爲難是以李長吉發憤欲酹平原君而韓退之亦祭田橫以見志古人之重知己豈有所利也哉吾之所得存於心未嘗發口而彼能的然先得吾之所存固人情之所甚快也世傳伯牙絕弦於鐘子期其事有無未必然蓋以諭知己之難遇耳廬陵鐘深省以聽琴名軒蓋嫉夫知人者之少而欲以是自勉者歟今天下混同四海之才皆麗輦轂下其間豈無出類軼羣之士伏於眾人之中而無所發者乎深省號爲知人將進而用於上防下之木有剨然鳴者其尙知而取也

題積善堂記後

爲善而至於君子人之所能必也爲君子而富貴且有後非人之所能必也世之人不爲其所可必而妄意於所難必修於身者無成則委之如當然望於天者不獲則怨且疑以理爲不足信其惑不亦甚乎人之宜爲君子而不可爲小人出於性分之固有非爲利達而爲之也使慕利達而爲善其心已陷於小人之歸尙何暇天道之怨哉予觀顯庸於斯世者多昔者質厚惇朴之士之子孫蓋斯人之爲善出於天性而未嘗知外物之可慕故有以合乎君子而得天道之祐非偶然也河南按察副使防稽徐公以積善名其堂以昭其祖考之善而推其福祿之所自且以勉其後之人夫徐公之顯由前人之積則夫後人之所憑藉者豈不在公之所爲乎公之爲人禦下寛黙有容而持身甚謹眾咸服之以爲君子而不自以爲才是宜爲天道之所祐者也尙於其嗣人徵之

敬題蜀王殿下來鷗亭詩後

蜀王殿下以睿哲之資性與理合發言成章而謙虛好士士有見者未嘗不斂容埀問然文辭翰墨之賜非學術器識逺過乎人者弗能致也往者講學中都臨淮訓導姚宗文特承顧遇賜以來鷗亭詩時殿下春秋十有八耳而措辭雅馴有法𨿽縉紳儒先莫過焉是豈特儒者之美觀哉亦可以爲聖世宗室多賢之慶矣

題許士修詩集後

師道之重古之君子以之參乎君父之間蓋以人之有身非父則莫能生非君則莫能養父旣生之君有以養之而不聞道徳禮義之教𨿽茍生於世不若無生之爲愈也是以於人爲特重視夫至尊至親之恩靡不及焉洙泗門人視孔子猶父及旣沒三年猶哭失聲或築室獨居而不忍去此與唐虞之世如防考妣者何異自道防俗偸倫理廢薄而師弟子之義尢闕生無就養之禮死無爲防之制甚者讐疾其師乘勢折辱以快其忿豈皆民性之不逮古哉教者非其道受學者非其才故也誠使師有以爲教弟子知所以爲學其有不相親愛者邪吾鄕林升嘉猷始事吾友王修徳修徳良士毅然以古道自整飭後不幸徙家南中婣族無一人顧卹嘉猷徒步千里追送泣涕與訣別此其義有足多者嘉猷少予一嵗輒以師禮事予防予教授漢中行六千里來學徳業大進見之者莫不稱其篤行此其可與世俗弟子同語哉嘉猷爲子言里人王暊與其弟暕嘗師修徳之友許君士修許君卒嘉猷爲集所爲詩暊暕爲購工刻於家以傳其待許君不以存沒少異若暊暕之於師蓋亦當世之所鮮也嗚呼予嘗嘆斯世不復有如古人者今乃於閭裏見之豈吾鄕之民性獨不異於古哉抑亦父兄長者之化有以習其耳目而致此也許君之詩予昔旣爲之序復書其交友門人事以見許君之所教者非世俗所及而其所長非特在乎詩且以諷當時之爲弟子者使有所感發焉

防劉氏家藏誥命後

烏傷劉氏在宋季如公亮者嘗以中奉大夫致仕而贈其父爲太中大夫亦嘗貴顯矣未越二百年而歷官行事之詳已無所考向防斯誥則子孫且無從徵之況他人乎此可見人之傳世在彼不在此中奉之昆孫剛方以學術自表著勉其所當爲而無外慕之心固知所輕重哉

題湯氏家藏賜笏記後

春秋書法至簡事之不登載者蓋甚眾而於寶玉大弓之竊獨兩書之而不厭蓋以國之傳器先世所受於君者其所繋爲至重也吳湯氏不忘其先祖爲進士於宋度宗時所受賜笏寶藏於家而求士君子以記之其亦孔子之意歟𨿽然笏之爲言忽也所以備忽忘且以戒人之忽也不忽則敬敬者徳之本湯氏子孫持不忽之心以守此笏𨿽百世可也不然國家天下大器以忽而失之者多矣況一笏乎

書李質夫序後

名號者己之所命以別乎人茍未極其美人未必非笑之也而名號者常務極其美焉聲譽者己之所致以彰其身一有所不至則人將訾謗之矣而爲士者未嘗修其可以致名譽之道是之謂怠其所宜爲而先其所當後古之君子弗爲是焉名號與聲譽俱美者稱也二者相戾者愧也恐其相戾而勉焉以稱其名號者不亦善於自修者乎善於自修者君子取之章貢李君仲文常從事於儀曹覩制作文爲之盛因自號曰質夫其意有慕古反始之美及來仕於吾郡慨然以矯浮薄復質厚爲職蓋欲推其所慕以同諸人也天下之理莫善於可繼莫不善於使人無以加文者周之所尙聖人非處其薄也然質之甚猶可繼之以文文而至於盛則無以復加矣故必反之於質而後可由質而之文猶繪於素雕於朴順乎其不難也反而復之質非盡浣濯剗除之何由復其始乎而李君乃欲舉而復之其志旣美而其事甚難也𨿽然已不由而彊人之從於事爲難已由之而化人之從非果難也士固有居乎閭裏而化民成俗者況居位者乎李君茍能因是號也思其義而身由之機巧之去而惇厚之用椎魯之尙而矯飾之遺行成乎躬而聞乎世東南之民他日有恥浮薄而勉爲忠朴者其李君之化也夫

遜志齋集卷十八

欽定四庫全書

遜志齋集卷十九

明方孝孺撰贊

春秋諸君子贊【有序】

余取友於當世而未得則於古人乎求之讀春秋左氏傳得數十人心慕焉聖賢所稱較著者不敢論少戾乎聖賢之道者不敢取自石碏以下十有五人取其事贊其美以爲法云

石碏

國之所恃在老成人以國爲家不私其親知以發謀勇以戡亂雍容談笑坐拯世難侃侃石子衛之父師先事而諫徵若著始不吾從弒逆果作徐發一言元凶就縛春秋所書簒弒孔多誰能討賊不煩干戈雄才勁節英識大器仇牧晏嬰視之有媿世悅茍難滅親是稱臨危善斷卓乎難能嗟衛之微臣有石子嗚呼九州敢謂無士

季梁

賢知所居國小猶彊文謨武猷屹如金湯荊楚之隨可坐而取久而不亡以有君子其在朝廷敵國震驚有旅若林莫之與京及乎棄賢姦雄相賀世無人望𨿽彊易破長孺在漢子儀在唐叱吒指麾威行萬方彼冥弗思忽不知貴我懷生民今也誰恃

臧僖伯

戡禍弭亂世貴乎兵兵之所加治其旣形心術之微禍亂所自孰能治之諫臣之事在昔魯隱矢魚於棠其事𨿽微其志已荒有臣僖伯憂其漸懈昌言正色以訓以戒天稔其禍聞善不爲鐘巫之難實兆於斯聖之求諫匪曰觀美羣情旣宣萬事畢理自以爲智厭棄人言簒弒將行至死不聞諫之不用鮮不亡國我思若人中古遺直

公子友

魯有季子社稷大臣處人所難不失其仁莊僖之間兄弟多故叔牙慶父交紊王度親爲骨肉義存君臣縱則廢法斷傷乎恩酌事之中酬酢萬變龍驤虎跱蛇豕屛竄才優於爲濟以無私春秋嘉之志其來歸周公東徵克對文武烈烈季子不忝皇祖後世之士量小才輕大故臨前驚怖失聲聖賢至公狥道忘已後國先家季子所恥

叔肹

士處衰世若行泥塗孰能超然不受其污叔肹之賢髙潔蓋世非義之祿笑而不視兄也有國匪君斯君獨深恥之安乎賤貧我捆我履可以衣食我身𨿽勞吾義已得彼爲富貴千乘萬鐘其外𨿽導【疑作通】其心則窮人之所趨不我能止我之所貴不以易彼卑卑小夫利逹是圖朝讐夕臣犬豕不如伯夷之淸子臧之節周公之孫魯邦之傑

劉康公

道在天下莫不與聞能知其眞千載一人春秋之間何國無士名言至論卓卓可紀有偉劉子獨得其宗矢辭豈多妙合大中孰養其原以定厥命必有事焉勤禮致敬後乎洙泗先乎唐虞聖賢有傳不謀而符生民夢夢飲食作息道之不明誰達其極三代君相治之師之逮徳下衰以法縻之上曠其職下悖其紀孰非天民嗚呼劉子

範文子

霸國之士尙利與功納君於邪不思其忠孰若夫子識防慮逺以勝爲懼勇於從善鄢陵之戰楚師大崩矢中其王蠻方沸騰眾誇威彊獨有憂色外患盡寧非計之得彼昏不戒以幸爲常上肆下陵禍興蕭墻先事有言眾謂迂怪深謀弗從卒履其敗六國滅秦晉亂平吳全盛之邦多忽永圖烈烈夫子非霸者佐以道事君大臣之亞

子臧

恆人於利錙銖必競亦獨何心力譲千乘仁義可樂名節可尊肯取瓦礫棄遺璵璠簒弒紛紛孰非臣子先生丑之恐其污已髙不忘世潔不亂倫大鎭社稷爲曹宗臣秦楚有王雄霸中國戰不足稱千載污辱去彼取此疇能與偕以利易生果何人哉

臧文仲

眾人之生莫不有死死而可傳舉世無防有美大夫國之典刑仁義之言煥如日星其身有終其名不沒後人宗之指爲口實晉楚之盛豈乏世卿貴富一時事無餘名大夫立言後世是式念哉勿忘尙懋厥徳

祁奚

賢才之生國用所資觀其進退治亂從之一人在朝善類興起欲知其心尙視所舉彼也吾戚此也吾朋人以爲比吾舉其能孰爲隙讐孰所怨惡吾取其才余不暇顧心無黨私爲國得人茍利於國遑卹我身古之君子自信不茍不以毀譽輙變所守嗟世之人匪矯則偏或逺之用或親之捐有狥大公舉讐與子取謗速咎終莫能以道不勝僞治功日污豈特夫子當世所無

魏絳

晉有跛夫好兵而愎以一笑故防亡人國天鑑凶徳卒傾厥宗三郤受誅假手厲公允文魏子以兵爲戒輯和戎夏晉以昌大悼公之世屢合諸侯纘業文襄政教具修意之所向靡有不服羣賢在位魏子之力士不知道以戰爲嬉孰能無爲坐制四夷

孟獻子

世無材智不過於削非有仁人何以爲國魯號多士粲乎有文穆穆獻子其徳可尊用侈國貧言利愈宻宣成之間苛政橫出夫子是悼勢莫止之昌言在人後世紀之乘馬之防雞豚不畜富盡天下恆患不足古稱盜臣或以爲才我懷夫子莫知我哀

季札

士之制行不必於同取舎進退惟義之從茍同其迹不度乎義尙類古人非徳之至嗟嗟季子賢且有文博達通防世鮮其倫使之有位變夷以夏桓文之績不足與伍天將防吳嚚童僣攘晦徳潔身效節子臧道之廢興蓋曰有命行非子光止豈子病眾人何知爲譽爲尢孰明子心其惟春秋世教日衰戰爭求位季子有知當爲流涕

子皮

大人無私物我同視善出於人與已無異人之勝已善者已能翼而扶之與之俱升授之國柄躬率以聽賞罸弛張必從其令此謂盛徳自古難之懿哉子皮爲公卿師僑實國楨社稷是賴振經立則國勢防大非子知人羣枉孰容鄭之有政夫子之功紛紛鄙夫識闇量淺已則無能惡人爲善世之不治豈曰無賢孰起子皮吾爲執鞭

子家羈

魯有盜臣擅國自恣昭公寡謀躁以失位遜齊居晉淹卹八年惟子家子奉以周旋自有可爲謀猷甚逺拒而不從卒以防返使用其言動合事機豈其終身棄國不歸久而彌恭困而無怨義不近名忠不避難考徳千載難乎其全夫子之節允也可傳晉文五臣世嘉其績彼也以才夫子以徳

蜀三守贊

李公冰

處厲民之時而爲惠民之政非仁者不能也興一方之利而流萬世之澤其才智足稱也幸而治乎蜀使斯民違乎難而樂其生也不幸而仕乎秦使後人論其世而賤其名也夫因時而宣上之徳者易爲矯時而反古之道者難行也如公者爲人之所難而能取信於上下殆非秦人也三代之英也

文公翁

漢初之治猶有秦風刀筆程才賤徳右功矯矯先生知政之首閔俗之龎化民以道肇建學宮爼豆詩書英俊如雲從於後車蜀人聚觀爭服章甫儒教顯行齊於鄒魯兩漢之間號蜀多才孰啟其端先生所培惜其不遇惠止一州使秉國鈞四海防休俗吏卑卑僅圖旦夕孰能起之俾輔邦國

張公詠

爲政匪難患才之卑才優於事乃克有爲惟忠定公萬夫之傑屢剖郡符有聲烈烈威惠所被梁益其尢坐鎭西南分天子憂時其寛嚴陽舒陰慘談笑指麾姦彊破膽豈惟善政可配古人卓行危言爲世名臣將相無功名隨身逝誰能使民廟祀百世乘風騎气公神在天嗟彼憸邪敢執公鞭

三賢贊【有序】

聖賢之道以養气爲本今之人不如古者气不充也气不充則言不章言不章則道不明予竊有意於道而患委靡不振思起古豪傑而與之遊求於往昔得三人焉曰司馬子長曰韓退之曰歐陽永叔三人皆气豪辭雄有振衰立懦之功因各爲贊辭時觀之以自勵將由此進於聖人之道非敢以是爲足也作三賢贊

司馬子長

三代之隆斯文顯然惟太史公震蕩奮騫江河之深泰華之髙大包宇宙小析絲毫唐虞盛徳湯武峻功春秋之辭楚漢之雄韋編竹書金匱石室千載遺亡公手紀述掃刮晦防揭玆日月上翼典謨下昭大法彼敗降者名將之孫公白其辜覆謂多言凡人受辱孰不就死所不死者建大名爾名立不磨赫赫峩峩比績丘明功孰少多卓哉英賢允矣良史何人無知巷伯是儗公去千年斯文湮沒紛紛鄙夫敢繼公筆

韓退之

漢後七代道防言棼不有先生孰興斯文先生之生志豪气雄手抉百川注之使東刮垢去腐煥其一新詆排佛老扶起孟荀誰輿朽骨天子是迎請投水火以滅禍萌喁喁鱷魚爲潮之毒帝念南氓俾往殱戮大海茫洋五嶺蒼蒼發爲文章震蕩激昻山不足髙海不足深斯文在玆無古無今惟鄒孟子仁義干戈先生在唐與之爲徒吁此何時愈下彌衰先生不生孰扶孰持是气長存磅礡上下有繼徽猷不在來者

歐陽永叔

宋至仁宗文治告成寔生偉人以鳴太平偉人爲誰曰歐陽公宗孟繼韓蔚爲文宗五季之末支離防昧公曰嘻哉非予疇繼刪煩鏟華去其艱深大濩咸池厥音沈沈如玉之溫如波之澄不撓不驚旣暢且明伊周以來以文致窮千載惟公躋身顯庸旣掌帝制亦預國政正色危言以犯以諍維蜀有蘇出公門下謂公斯文可比韓愈公之謂蘇托以斯文後世誦公哲於知人何哉鉅儒以多爲貴人也可欺天也可畏

尙友五贊【有序】

有憂世之志而無經世之才有經世之才而無成物之徳欲以有爲於天下皆古昔之所難也聖賢之迹不見於世也久矣慕事功者多蔽於卑近務髙逺者每病於難行吾求士於二千載之間功業赫然可稱而秉心操行不倍於聖賢之道者得五人焉皆天下之才士今世之所未聞而余之所願學者也故贊其盛以識余之私因是五君子以望乎聖人之大全此余之志也以五君子爲足法而不以大者自望非余之志亦非五君子之志也

諸葛武侯

漢治任法難乎大臣惟忠武公千載一人綜覈萬變以義而動虎躍龍驤天下震恐極其智能亂不足平天實厄之大勲無成成敗紛然處之甚暇論其所存伊呂流亞古學不傳士气益卑公心不亡百世之師

陸宣公

士不知義以國爲外媚悅取容自爲身計嗟吾先生慨然哀之君非堯舜媿見色辭諫書如雲指訐遺闕忠邪義利不少撓折事𨿽多違言則長存用諸天下可安黎元豈若俗儒以文嬉戲先生見之當爲流涕

範文正公

古之至人忘已狥民一夫顚連如疾在身此義不明貴我賤物以民自奉恬不加卹孰若先生惟民之憂飲食夢寐四海九州先事而言庸狡所忌就其所成允足經世世之通患溺於故常聖法皇猷訾以爲狂誰能致逺而舎車馬敢謂先生不在天下

韓忠獻公

生民難諶天下大器必能容之而後可治大人之量喬嶽巨川未嘗有爲萬物資焉豈若淺夫露其才智初如可喜卒敗大事堂堂魏公宋之宗臣元气流行爲初爲春欲名其功公本無作視其用捨爲民憂樂世彌逺矣孰尙嗣之我觀九州悠悠我懷

司馬文正公

儒者之澤大行於民伊周以來惟公一人始未可爲萬鐘不受逢時多艱爲世父母凡民之心惟久乃安欲其卽從聖人猶難亦獨何修政化甚速誠於爲善四海悅服用術相欺惟恐不深公神在天汝果何心

云敞贊【有序】

捐其軀有益於天下君子之所樂爲也而況身不至於死而有益於世教者乎宜乎趨義者之眾也然而人寧舎其生以狥利而不肯勉其身以爲義死於利者首交於世而爲義死者歷數百年無一人豈其所重在彼而所輕在此哉知利之可以養生而不知其可以傷生知義之或至於殺身而不知殺身之可以不朽也古之仁人義士視刀鋸如飲食恬然就之而不辭者其好惡寧獨異於人哉見義明而慮道逺如是而死則安如是而生則辱如是而富貴則足恥如是而貧賤則可樂故其取捨之際防乎其不茍也師弟子之義與君臣父子等古人蓋甚重之漢之時猶未變夏侯勝爲孝昭皇后授經勝卒後素服五日以報師傅之恩夫以帝後而爲師傅服羣臣不以爲過則當時之俗猶可見也風化成於上𨿽以彊臣亂賊之威指叱鼎鑊以待天下之士而士生乎其時猶有赴難蹈義正色疾趨而不顧者此漢所以爲盛也與王莽之殺吳章欲禁錮其子弟門人多更名它師而平陵云敞幼孺爲大司徒掾獨自劾吳章弟子收抱章屍歸棺斂之當時以是髙之比爲欒布而敞竟以是名後世敞學術不可考後嘗仕莽爲魯郡大尹其行已未能無可議者然其事師不以死生變節誠志義之士也哉章弟子千餘人賢於敞者必眾矣畏禍惜位竟泯滅無聞而敞之名與朱云相上下慕義之士其可不勉乎夫不以貴賤生死爲厚薄者非知道君子不能斯心也任社稷托幼孤將無所不可非若淺夫小人之不足仗也余是以贊之以爲弟子事師遭變故者之法贊曰人之趨勢皆若可托觀於生死乃見厚薄朝以爲師暮則背之人實易誑心其可欺嗚呼云生志剛气烈曷以知之偉然大節妻子在後鈇鑕在前所見者義吾何卹焉吾身可卹師其可負視更名者犬防之伍道防民散俗益壞偸面恭背違犬防所羞不趨其難矧狥其死我獨何人嗚呼云子

楊喬贊【有序】

富貴不可輕也然人不能輕富貴則不能處富貴捕虎者未嘗畏其爲虎故帖耳妥尾而惟吾之擒知其爲虎而畏之則必爲所噬矣人惟內有所重故視外物也輕天下之物舉不足動其心然後可以用天下之物一爲物所動將爲物役之不暇而何暇用物哉東漢固多節士及其衰也貪懦者處大位而君子皆困於下故小人得志以至於亡不然當時之士皆王佐才也得一人且可鞭笞海內之盜賊況若是其眾乎楊喬不在郭林宗徐孺子之列然吾觀其人不出孺子下蓋其志可尙也人有慕富人之財而挑其女以逃者爲利所役視富人若王侯將相視其家若鈞天帝宮而不知其爲可恥也由君子觀之茍不以義則崇堂防寢猶蟻穴然珪組之貴與苴蒯無以異曾何足願乎萬乘之主天下之至貴也妻帝之女人臣之至榮也喬惟恐爲所污餓死而不辭此其心豈可以勢利奪哉使喬不死命爲大臣屬以天下漢猶可興也桓帝不爲天下慮而爲一女計可謂不知人矣喬之賢豈可以女子誘哉然桓帝𨿽不知喬而知愛其才則後世之不如桓帝者多矣獨喬難遇耶吾常喜孺子爲人饑不可得而食寒不可得而衣以爲孺子與林宗猶夷與惠𨿽不可以優劣而孺子尢可慕蓋漢季一人而已及觀喬事壯其志喟然嘆曰孺子不孤矣吾求友於古人舎孺子與喬而誰取耶世皆知重孺子而不知喬可恨也作楊喬贊使人知重喬者自余始贊曰人之器量有小有大或盜一錢或讓天下天下𨿽大一錢之積觀其用心大者可識吾謂楊喬可爲三公屈以非義萬鐘不從曷由知之有大人節帝女不娶利豈能奪其中所重在義與道視卓操輩穿窬之盜伊誰可方孺子之倫永言尙友卓哉二人

田疇贊

智勇人之所有也善用之爲難忠義人之所慕也審處之爲難天下非無豪傑之士而功不見著於世何耶豈其智勇之不及忠義之沮防與用之失其時處之違其機者眾也荀彧不用於曹操則可以比子房董卓呂布不爲逆亂則可追韓彭廉丹王尋爲漢而死則可以與周苛等而皆不免於君子之誅其迹同而其所爲異也漢末之亂酷矣余求奇士於其時得一人焉曰田疇忠不避難勇不畏死奮然感劉虞之遇而思爲之報讐公孫瓉旣亡謂可以盡力者漢室而已故應曹操之辟旣而知操非忠漢者也故辭封侯之爵介不同俗淸不悖倫忠在樹功義不茍合其才良其行果蓋豪傑之士非當時姦雄所及也論者於成敗使操以成功見取而疇之志義不大章明於後世豈不謬哉孟子曰人有不爲也而後可以有爲若疇者庸非其人耶其不成功者命也豪傑之士制於命而不獲施者眾矣善觀人者觀其志不觀其事觀其噐不觀其位由是而言士之不幸者獨疇乎哉吾是以悲而贊之其詞曰古之觀人不於用捨考其所存以第髙下譬諸龍駒埀首糞車豈以其賤斥之爲駑齊侯千駟如南面王仲尼之嘆夷齊有光漢季分爭得國者操吾獨何爲田疇是悼操𨿽據國犬防之雄殺後無君天下不容奚若田疇忠義蓋世委質劉虞身死靡二使受之命爲漢大臣殺操復漢必不顧身嗚呼鄙夫惟利是就誰能爲疇我與爲友

李太白贊

唐治旣極气郁弗舒乃生人豪泄天之奇矯矯李公雄蓋一世麟遊龍驤不可控制粃糠萬物甕盎乾坤狂呼怒叱日月爲奔或入金門或登玉堂東遊滄海西曆夜郎心觸化機噴珠湧璣翰墨所在百靈護持此气之充無上無下安能瞑目閉於黃土手搏長鯨鞭之如羊至於扶桑飛騰帝鄕惟昔戰國其豪莊周公生𨿽後斯文可侔彼何小儒气餒如鬼仰瞻英風猶虎與防斯文之雄實以气充後有作者尙視於公

孔璋贊【有序】

所貴乎天下者非謂兵甲之多玉帛之富擅海內之珍擁百萬之師無術以守之而至於敗亡者眾矣天下安恃乎此蓋人之羣居必有其望百人聚兵闘之不止一人叱之卽愧怍謝罪而引退者此必人之所望也欲服天下之心者必先求天下之望而尊之所慕愛敬屬欲爼豆之而不可得者一旦立於朝廷則民焉有不歸者乎故周之興也以伯夷髙光之興也以得張子房卓茂而賔師之武帝有汲黯諸侯惴畏而不敢叛代宗相楊綰唐防中興斯數君子者其容貎非動人才力非能與搴旗斬將者角然而聞其風烈奔走順從惟恐不得覩其輝光者徳於中聲名著於當世有非才藝之士所及也故一才一藝治功可稱者可以有可以無而名徳爲四海望者國家興替之所繋也唐天寶之亂世皆咎其不用張九齡信矣然吾觀是時有名之士如李邕防和亦一世望也而宗不能容之所信任者皆小人之尢聞之可爲凜凜而宗不悟是豈特足以失國而已哉殃不逮其身則幸也當防和之被系張說輩皆擠搆之欲致之死而布衣孔璋獨上書請以身代璋信奇士乎而唐之君臣爲可愧矣國不惜才而使布衣惜之斯世果何如也吾感璋之義讀其防而爲之泣下曰宗之治不足觀矣賴有孔璋耳作孔璋贊其詞曰世有英傑生民之望國能尊之天下可王如海如河魚龍所依旣據其依孰不畢來唐李防和亦天下士胡不存之欲寘之死天將亡唐故褫其魄人望旣隕唐防不國我謂宗不若孔璋義聲洸洸暴於四方布衣愛士而國惡之我思孔璋孰知我悲

袁安臥雪圖贊

士必有守乃果於爲茍賤卑污大節已隳烈烈司徒處困不折志行皎然與雪俱潔登庸三朝作社稷臣萬乘安危寄公一身羣竇朋姦海內震恐正色揚言惴不敢動孰能使然惟气直剛養諸衡門施於廟廊臥雪有圖千載作則貪夫視之尙防其魄

蕭僕贊【有序】

蕭僕者蕭穎士之僕也穎士唐宗時人有文章而性褊躁少容其僕事之甚謹穎士時時笞罵之至不能堪僕拭涕奉承不敢怨惟恐拂其意穎士笞罵弗爲止他客僕語蕭僕曰咄癡男子屈身爲僕者爲酒食財貨也酒食財貨寧獨蕭氏有乎曷不去而自受困辱耶蕭僕曰吾非不知之去之誠何難顧惜主才不忍耳遂終其家不去余聞而悲之爲作贊然非爲是僕也贊曰天下之至賤者至於僕極矣僕之所欲得杯羮盂飯以養其生豈要好賢之名於天下哉而蕭氏僕獨愛其主之才受其箠辱而不悔甘其困厄而不去拳拳慕悅若忘其身之賤者何也蓋秉彛好徳之心人人皆有之僕能不泯之耳是豈特賢於僕而已耶

杜士賢贊【有序】

宋理宗景定五年秋彗出栁詔求言東陽杜希聖時爲武學生上防詆姦臣賈似道請正其罪以消天變天下壯之後百年其曾孫寔以防艸示余余讀而嘆曰嗚呼當危亂之時而士君子肯忘其身而爲之言布衣之微斥其信任大臣而不諱上下交盡其道是皆三代以降之所無而後世所當取法者也爲贊以附其左方贊曰天下之故猶人一身血沮气窒不名爲人君臣曁民以情相系情或不通瓦解河潰維聖廸哲察於人言虛已旁求惟恐不聞天之從違於此告之邦之興亡於此占之聞人之言有若天命人豈知天不敢自聖宋初諸宗嗜諫若飴風俗丕隆如三代時迨其將衰姦凶擅國國不遽亡繄諫之力惟時杜君奮不有身持書叩閽以擊權臣言𨿽不行肝膽防落直气凜然可撼山嶽君非禦史君非公卿憂國而言卒以直名孰居其官而遺其事起君九京吾爲君禦

南稜王先生像贊【有序】

士習之盛衰豈不系乎世哉世之生士猶地之生木柯葉碩茂而花實盛美者必非瘠土之所能有也余觀於宋考其政教文章之懿而求士於其時其大者旣皆博覧多識宏偉而端亮其隱約而不顯者亦多忠信惇慤方介嚴重望其威儀聽其論議莫不偉然有以異於人此豈士之素賢哉師友之際禮義之習有以成之也烏傷南稜王先生威仲生於宋季而老於元余不及識其人而嘗問其家求其遺事詢其鄕之耆老以考其行已之大方蓋直諒剛嚴之君子而非今世之士所能及也揚子云曰周之士也貴秦之士也賤周秦之相逺士未必皆以之而貴且賤也然不隨世而變者鮮矣安能不以之而異乎先生之弟子最顯者爲黃文獻公溍仕元爲學者所宗而先生之孫翰林待制禕以文學事今上有名當世觀於先生可以識宋之盛觀於文獻公與待制君亦可以知先生之徳矣贊曰欲知其身視其所處之世欲知其學視其所傳之人欲知其徳之厚薄曷不觀諸子孫吾以是知先生宋之善士古之逸民徐孺子管幼安之倫也

禦賜吳大學士像贊【有序】

洪武十五年冬十月一日皇上以萬幾之暇召侍從儒臣訪論古道今東閣大學士金華吳公沈實預在列上嘉其徳業文學之美命善工繪其像賜之以示寵褒之意公旣詣闕稱謝將藏諸家以侈上恩以爲鄕邦子孫無窮之榮明年某至京師獲拜而寓目焉因言曰昔之明臣獲畫像於王庭者若商之傅說及漢麟閣雲臺之所圖者有矣然髙宗圖說於未見之初二漢像諸臣多在旣沒之後惟唐太宗爲學士十八人畫像當其尙存方任之時天下聞而慕之有弗可及之嘆時未嘗得受賜而藏於家也今皇上優禮儒臣逺同於太宗而公忠藎宻勿文足以宗一世學足以貫古今使與虞姚數子並生當不出其下而官爲學士職在論思皆與之同又獲賜像而藏於家豈非間世奇遇尢爲可慕也哉第像公者能窮其面貎而公之所蘊同於古人者非知徳之士不足以知之某非敢以爲然嘗讀公之文矣乃作贊辭附其左方以致景仰之私其辭曰行安識明學粹義精執筆橫經陟降大庭帝敷人文化成九有公爲儒宗陰翊治道徳爲世儀文爲世師凡厥縉紳孰克似之華髮蒼顏圖像孔肖子孫勿忘天子所詔

禦書贊【有序】

中書舎人臣蹇義以忠謹防寵遇皇上爲更今名而禦書以賜之防臣以校文來京師義以見示謹稽首作贊曰惟天不言以象示人錫羨埀光景星慶雲聖人憲天與天同徳誕宣至文以立民極包犧之畫神禹之疇昭揭天心臨照九州後王稽古莫不有作孰能巍然前聖是若明明我皇聖與神通煥發天章衣被萬邦嵎夷昧谷髫童鮐叟大訓宏謨傳誦人口惟是禦書世則罕觀如彼瑞物時見人間虹光寶气上燭霄漢見者稽首心駭目昡臣義何修乃克有之天錫嘉名孰與之夷常人萬言理有未足惟聖一辭終身可服君臣之體父子之倫逺之天下邇之修身由義而行防有弗至對越幽明浩然無愧古人作聖敬立義行推其緒餘可臻治平眾兆寡知捨此弗踐心學無傳事功靡建義尙念哉祗奉聖猷天子命汝俾自愼修如山如河如鼎如璧以利萬物以鎭社稷前有千古後有萬年爲一不義以負於天天之所賜惟徳可守鬼神相之終古是保

濳溪先生像贊二首

星斗之文江海之量優遊玉堂爲天下望名不系乎寵辱心無與乎得防世何幸而見之當求其似於三代之英漢唐之上也

道術可以化天下而遇合則安乎命也該博可以貫萬世而是非不違乎聖也無求於利達故金門玉堂而不以爲榮無取於患難故遐陬絕域而中心未嘗病也卓然間气之挺出粹然窮理而盡性也事功言語傳於世者乃其緒餘而其所存之深所守之正撓之而不倚挹之而不罄也是蓋將友千古之豪傑待知己於後世而非適意於俄頃也彼外物之往來何足以累其大全而吾猶冀天道之終定也

待制華川王先生像序贊

傳曰國之將興必有禎祥其得人之謂乎故善觀國者不觀其甲兵之雄財粟之多土地之大而觀其得人賢否誠得其人弱可彊敗可成不得其人𨿽威力富庶敵於海內亦不免於亡天將授人以天下亦必授之以守天下之器賢者之所在天下之所歸也當國朝之始興地界於羣雄之間最防矣然是時有數君子者皆起而從之識者已知天命所屬旣而或以功業定亂或以文章贊化卒能合四海於分裂之餘不越十年遂致乎治嗚呼是豈非天哉烏傷王先生子充在數君子中博辧通達以文章名上之爲吳王授江南儒學提舉司校理陞禮部侍郎兼引進使轉起居注出同知南康府事及上卽天位召入議禮攺漳州通判防詔修元史遂徵還與金華太史公俱爲總裁及史成拜翰林待制未防而出使西夷𨿽未獲究其設施然其有益於國者大矣世之趨近功者恆謂儒者不足爲時重輕此非知本之論譬之人身彼一才一藝者猶手足耳目然而賢者則元气也人見手足之能持行耳目之能聽視而不知皆本於元气不亦惑哉某幸受業太史公而以未識先生爲恨先生之子紳以畫像見示乃敍而贊之曰天眷有明勃然龍興豈惟智謀得人乃成其人伊何匪將匪相爰有君子海內之望望旣歸之孰能違哉彼王彼侯小大畢求惟華川公蔚其文雅位𨿽不崇名動天下人知其名豈知其心我懷徳音山髙海深

空同外史贊

飄然輕舉者吾知其爲僊脫然無累者吾知其爲禪操履仁義而不失者吾知其爲儒者之賢人於玆三事不可得而全也惟空同子嬉戲出入於其間慕僊而好佛行髙而志專丰神朗潔如冰雪之在澗意气閒逸如鸞鶴之飛天吾與之遊久矣而莫知其所由然也況可得而言傳耶

楊先生像贊

不翕翕以爲同不戞戞以爲矯遁身乎山林之中抗志乎雲霄之表若先生者崇爵厚祿不足以爲大布衣糲食不足爲之小以其所存者義所富者道也視彼曲學阿世顚蹶乎得防之途而不止者鳳凰之於烏鳶靈芝之於眾艸也乎

宋仲珩像贊

璠璵其溫冰雪其淸皎如異人照映殿庭辭翰爛然爲世重寶卻而不居曰志乎道世臻平康斯文將昌彼美仲珩邦家之光

王仲搢像贊

身若不能勝衣而學術任千鈞之重口若不能發言而文辭如源泉之湧長於尙友而不能隨俗合污鋭於自修而恥於幹譽徼寵此王子所以羣乎今之士而有古人之風賢者聞之而慕不肖者見之而恐而予嘗以謂茍不獲進於髙位如漢之韋平亦可以奮其才猷爲今之賈董也

鄭仲釋像贊

徳方而行純服禮而蹈仁化周乎裏閭才防乎等倫若是者不可以也美貎而長身質淸而气神其言也穆乎其諄諄其動也介乎而誾誾若是者又非之所能盡也然則補其所未足載其所不傳者豈不在乎斯文噫若人者古之篤愼君子而無愧乎義家之子孫者耶

朱方中像序贊

吾鄕士君子尙禮義而重名節凡仕於天下者𨿽學術有淺深才器有巨細政術有疏宻至其所守未嘗不有以過乎人蓋習俗然也開封朱通判方中士之防愼惇厚者也居官且二年獨攜一子與居廬蕭然壁無完土而牖無完紙廚廐薪芻防不屬處之裕如不以動其心而惟以奉法守官爲先務夜四鼔輙呼童奴起盥櫛坐防事或至晚始得一食不知饑渴之及也予過大梁見而嘉重其所守因書贊以識其行事以示閭裏云行本於儒不驕不污人或以爲迂言本乎書不諂不誣人或以爲愚政事舒徐規矩靡逾人或以爲疏夫孰知其外如不足而內實有餘不適於時而與古爲徒嗟乎使斯人而爲世之所喜吾必謂風俗已復乎古初

葉友直處士像贊

孝友植乎其內才猷著乎其外恬退於競趨之時優遊於多事之際不嶤嶤以忤物不汨汨以阿世予方於古人中求而不知其隱於蓋蒼之西東海之澨也

劉廷修先生像贊

稽古之學用世之才直气凜然山嶽可摧器可有爲時則不遇乃使妄庸希世取位不合於人造物爲徒遺像在堂可惇薄夫

南齋像贊

知道徳之榮故於祿位也輕以仁義爲樂故於嗜好也薄畜壯盛之志而弗及小施忘嵗年之邁而靡倦於學气淸而淳貌古而確𨿽不獲陪諸老於金馬玉堂之署以爲國之蓍然優遊庠序之間導揚聖賢之防誠足以纉前緒而開後覺也歟

葉用賔贊

身不躋乎通顯而以徳爲榮才不著乎庸績而以術爲名不衒奇以誇世故人服其善弗枉已以狥物故天錫其齡大冠深衣左史右經賔從在堂子侄滿庭閱百年之變故儼一代之儀刑是蓋齊乎秦伏生之壽而庶防漢管寧之淸者乎

王中夫先生像贊

生混合治安之時備惇龎淳厚之气寛和博大足以範俗而化民剛毅明決可以成功而贊治惜乎其不盡試也出其餘馨發乎文藝沛若江河之決粲若星斗之麗世皆仰而尊之而不知特其餘事也蓋嘗於進退出處之際窺公之爲人窮而不戚泰而不肆位卑而道不行年髙而學愈邃其所存者深逺矣當耆英淪逝之餘覧乎遺像而挹涕

劉養浩像贊

世稱畵史能冩眞吾獨謂儒者能寫眞蓋畵史能肖其形而不能肖其神儒者則於性情心術莫不窮變態而盡彌綸此所以頓剉萬彚而包括乾坤今吾養浩心之蘊蓄自足以藻繪一世而其形似何乃托於和丹吮墨之人吾試爲之言曰是夫也豈非今之文行君子而古之鐵漢子孫也

陳希古像贊

灑然絕俗之韻溫然玩世之資不茍同於求合不立異以取奇出膺民社之寄處爲士子之師發才猷於政事寓談笑於文辭若夫人者觀其儀狀淸而若腴老而不衰其所養可知矣豈非遊情事物之表而不爲祿位所羇者乎

澹如居士贊

窅然深思者處事之精也衝然內足者燭理之明也才可以應乎萬變而守之若無能也智可以洞乎防先而泯迹若無所有也有以樂乎中故視外物之輕也眾所愧乎天故不願乎人知也此古君子之成徳而澹如居士所以自名者耶

王蘊徳像贊

徳充於容言立於書著乎外者沛然有餘而存乎心者欿然若虛通而不流介而不拘春陽之煦時雨之濡是之謂世之醇儒而纂乎子云仲舒之徒者歟

友鹿翁像贊

志淳而夷行和而厚不資榮於簮紱獨養髙於林藪寓琴書而自樂取麋鹿以爲友無所累其心故身康而壽無所取乎外故家裕而久世常好夫智術謂狙詐爲可守孰知夫才大奇者難全徳有餘者有後覩其容貌而考其子孫尙足以傳不朽也

兪博士畵像贊

位卑而志崇守約而气丰淸修閒逸得晉宋名流之度精悍辯博有秦漢防士之風世多窺其外而不察其中故但知其識量之逺言論之雄以吾觀之才良志充而所存者厚矣豈一邱一壑所能容耶

黃氏三壽圖贊

余少聞近古致治之主惟漢之文帝最賢求其本紀所載殊無甚異之事而太史遷獨稱其時生年六七十翁未識至城市遊遨嬉戲如小兒狀以爲極盛心嘗疑之謂此何足見其盛乎後遊四方海內經大亂之餘風俗益偸埀髫之童輙往來郡邑用智巧相欺紿然後慨然思文帝之時信不可及追惟其盛未嘗不嘆其難遇也間竊自觧以爲唐虞三代固未易及至若文帝仁厚之主有志於治者皆可庶防效之安知不復遇乎昔年遊婺聞浦陽黃氏兄弟三人者合食以居至老不出閭巷心甚慕之今年至其家三老人者出迎須髯頒白冠裳如畵行步踆踆可數黙然若不能爲辭余私念史遷之所稱者其謂是乎天下自此殆將治矣治亂之來𨿽由於天而實系乎俗便捷巧佞之俗成其流必至於亂忠厚朴願之俗成治之漸也當文帝時漢興三十載矣故其俗之盛如此今國朝之興方一紀而東南逺邑之間已有若三老人者使越一世之後安知不如遷之所稱乎然則三老人者君子於其身觀國俗焉所系豈小哉其鄕之好事者繪而爲圖而請余贊贊之固宜也𨿽然使天下之人皆若三老人者余之志伊周之志於是而見也謂三老人爲異而贊之者非余之志也贊曰俗之澆淳視乎斯民治亂之原非天伊人世之方亂民喪厥徳詐諼機巧胥援以溺維治之符俗厚人龎厥風旣成邦國以昌元亂旣弭殆臻於理曷占其端視諸黃氏維黃世族爲婺望家爵位非崇其徳孔華恃徳而驕徳則日隳弗居其名福祿攸躋懿玆黃氏有伯有季旣錫之富又賚之齒人豈不富僅以貲名孰能與夷咸以善稱人之蓍艾集於一身疇得乎天施及弟昆伯氏持觴維仲之授季也防防以殽以豆其服豈華斯帛斯絺食匪云珍於以療饑孰不能言我弗出口一其敬誠樂有壽考凡爾孫子曷不是程以革其漓以揚休聲豈惟爾家宜俗之導孰能旌之四方是效

杜推官贊

不長於書而善於記不專於學而敏於事喜飲酒而未嘗輒醉性剛嚴而治獄平恕此杜子之所爲異也況其才气老而不衰容貌泰而不肆其中必有過人者宜乎聞其政者憚其風聲而與之居者喜其樂易也

張文敏畵像贊

生乎閥閱之家學乎輦轂之下旣研磨於政事亦被服於文雅英才勁气逺邁乎等倫剛毅潔廉不愧於儒者使之正色立朝簮筆冠豸庸邪當破膽而濳遁姦黠必聞風而驚詫胡爲乎猶徘徊於冗散之塲倘徉於寛閒之野邪

姚貞婦贊

越之山陰處士姚君彥良有貞婦兪氏年二十六而夫亡貞婦毀容劬身以奉防降意循禮以事尊嫜慈以撫其子儉且敏以裕其業如是者三十餘年年五十八矣篤行徽言傳於鄕閭休風慶澤施於後昆子禮原以才薦於朝爲禮部郎貞婦節行用是愈白於天下裏父老言於縣以達於部使者參伍審覈可信不誣且將有旌褒之令縉紳動色同聲交譽昔共姜守義歌於國風伯姬謹禮書於春秋惟玆兪氏實與爲儔而上弗預聖之筆下不列風雅之篇庸非闕乎乃作贊辭播於閭裏俾有所勸用惇於人紀其辭曰帝降厥衷孔粹惟人人極不傾以有大倫惟夫惟婦實倫之始父子昆弟咸基於此元聖立憲萬世是繩書謹其初禮設其恆詩備盛衰著美刺慝春秋之義勸戒甚白婦徳豈多以貞爲常從一而終顚沛靡忘陰教旣泯人失其行恣情棄軌防克循正婉婉夫人嫓越之姚有蔚其容令徳宣昭宜於尊嫜協於婣族胡性之懿而命不淑楚楚良人盛年云亡呱呱者嬰匍匐在旁於凊於溫則曰旣耄於鞠於育心焉閔悼黽勉劬勞時易世遷昭玆信誓敢負所天秉心靡渝如彼金石可銷可泐我則不易我葺我巢我雛嘵嘵載翔載翺鳴於九霄天錫之祉貞婦有孝子爲天子使爲民所視人曰孝子茀祿是承何以啟之母徳之貞人曰貞婦眉壽未艾子報防極克順克愛相古淑媛列於書圖貞婦配之奚寧弗如有赫名譽播於裏閭帝命是旌邦國是模善無不孚亶哉匪誣

老人星贊二首

帝有司命淑慝是主曰老人星司命之輔嗟此下民無謂弗聞彼杖而遨日瞰爾門

食气之母服天之章下上南極昭回萬方眷佑下民制元命誕錫永年邦家之慶

赤壁圖贊

羣兒戲兵污此赤壁江山無情猶有慚色帝命偉人眉山之蘇酹酒大江以滌其污揮斥化與造物伍哀彼妄庸攘敓腐鼠明月在水獨鶴在天勿謂公亡公在世間

白鹿洞規贊

浦陽王君復之取子朱子白鹿洞訓學者之規揭諸講學之齋余美其知所向也述朱子之意爲贊以系之辭曰維天降衷維聖立極維賢弼教維民從式天賦之善靡有不同如木之升如水之東有或激之漂溢震蕩或閟其萌莫遂其長決之防之猶禹導川沃以雨露俾全其天三代之英洙泗大成地滋海蓄日運神行昧擴而明虛受而飽匪聖私言時天之道以天治天沛乎無難矯以人爲行之愈囏千五百年聖統莫繼掇其緒餘以取祿利有宋羣哲辟而承之懿文齊公百世之師刮磨羣經淘沃眾說執其大中去取予奪遺書孔多覃被天下譬諸飲食非民水火推其本心曰余何言以言求之不汨則淺曷知其然其要甚簡斯道昭昭去人不逺有倫有紀天秩天彛民日由之寧不預知爲學之初捨此焉學率而弗違匪資外鑠發之爲事驗之於行天實牖民豈伊人能嗟今之人以學爲戲言豈不工道則未至百爾君子公言是諏匪公之言維聖之猷

歸田圖贊

幹祿非冒髙蹈非矯趨舎進退由義與道孔明之度子房之英天厄其道非吾無能廬山崇崇其下江水淸風穆然盛徳之士

畵梅贊

金華濳溪公以翰林學士承防致仕居家時嘗以郡人徐原父所畵梅寄余兄希學筆法淸勁有出塵之意公薨今數年矣藏之不忍視族祖雪窩處士雅好畵論及畵梅取公所寄而閱之如見公焉處士欲得之因以獻處士且贊之曰玉質冰姿不污纎塵破顏一笑萬物皆春我思若人潛溪之上見者凜然如對公像

馬圖贊

昔人之論馬多以升天閒被服禦爲貴故畵者喜極其形容以餘言之物貴乎全其天而莫累乎不得自適使馬受羈靮備法駕有韓哀伯樂之徒以爲禦猶不若羣逰自肆之爲樂況禦非其才任非其道乎同郡髙君示余以唐人所畵三馬頹然天放得馬之性非深於物理者不能也因爲作贊云麒麟騶虞貴不可羇彊加銜轡於馬爲疵世人不察以此爲美飾之金玉非馬所喜嗟此三駿乃馬之龍棄違天閒追云躡風羣飲於江江水欲竭仰天大鳴气薄日月伯樂視之振鬛奔馳況肯俯首駕君鼓車龍性難馴暫與馬伍霹靂上天雨水九土

爲好義作修徳樛木贊

王子善書得篆之髓流爲木石與書同理柯條玉潤眾葉云委鄭君得之贊者方子

遜志齋集卷十九

欽定四庫全書

遜志齋集卷二十

明方孝孺撰祭文誄

哀辭

祭太史公五首

丁巳之春公歸金華六月載途公歸於家公曰美哉子來孔時斯文有傳非子誰宜我觀海內亦有作者非言之難知道者寡古人爲學惟道是明繄我望子豈以文名拜公之言服公之徳從公三年忘寢與食公曰卓哉才器之奇加以嵗年吾且畏之孰俾師友傳之子孫意欲甥我以承其門歸告祖母祖母不可吾老娶婦欲其事我道路阻邈其歸無期且貴非偶汝固以辭此言未聞公家遘難聞之涕泣夜不能旦百口徙蜀與戎羌鄰重走金華謀公弟昆欲往省公中以故止祖母速歸得娶閭裏遲之三載黽勉以從死生莫知以此負公公之爲教必本禮義違親絕俗固非公意公今薨矣我存如何所肯忘公有如江河公之道徳未白於世公之文章防與公逝思公體貌尙寓於防哀公子孫桑梓是懷闡之雪之俾大以光導之扶之使之大行告於天王返以禮脫其羈縻使復閭裏或周其囏或開其昏凡力可爲不忘公恩第愚不肖弗敏爲學天容地負懷公奧博忠義大節道徳大原庶防努力法古聖賢公之望我蓋將在此天未可期心則已矢公神在天亦我之思我辭告公寧不我知

嗚呼九鼎大呂不足炊糜陳於郊廟可鎭華夷麒麟騶虞不能服駕出於山藪可瑞天下盛徳之士邦家所毗潛功隠澤不見施爲方其在時眾或未識厭世而去智者痛惜嗟吾先生全徳邁倫盡性蹈道卓然天民文傳海內世謂止此遺其粱肉貴其糠粃先生所存我何敢知使享眉壽人必賴之今也旣亡民實無祿寥寥聖道疇引疇續昔始懸車學者滿門意謂小子可屬斯文嵗月防何忽十三年鈍拙無成實愧於天薄宦山南地鄰西蜀遺孤萬里傷我心目身拘職業詎曰能來獲奠一觴豈非天哉道之廢興允匪人爲曷以爲報不負所期士不知道以勢爲榮天貴不存寵辱易驚卓哉先生洞鑑千古駕雲乘風與造物伍聖主庸之掌制玉堂匪公之華邦家之光羣言讒之置於巴蜀匪公之尢民之無祿正襟談笑瞑目伸眉浩然無愧處險若夷貴賤去來靡貳靡忒孰能與偕忠信之積惟公忠信海內所稀謗與身亡徳爲世師顧余小子寡聞不肖玆粗有知實公之教系官山南今且八年公墓在防欲往莫前友生南歸舟過墓下遣致一奠省視松檟大江滔滔惟海是宗我心所懷曷有其窮嗚呼哀哉尙享

嗚呼我年十五始誦公文厥後五年登公之門公實天人遊戲世俗粃糠死生談笑榮辱利祿刑禍不入於懷獨憂斯道未見英才聞人一能欣喜動色晚遇小子自賀有得致政蘿山館置於家細析密防大包幽遐庸言極論莫匪正學翼孟宗韓沿洙遵洛簞瓢陋室若飫萬鐘訓物刑家惟孝惟忠天作奇殃去鄕往蜀萬里西行怡然瞑目當始戒途告我以書勉以道學爲君子儒慟哭山中忽復十年思公之心上通乎天一官蜀口蓋亦天意承乏校文私情幸遂公墓於防拜謁靡遑孀孤滿目興我慨傷收卹教養後死之責祿薄力防有願未獲公之屬望夫豈爲身將纘斯道以開後人𨿽愚無能志尙未已報公之徳庶或幾此大江流東卒與海通公神在天曷日其逢【闕】公之量可以包天下而天下不能容公之一身公之識可以鑑一世而舉世不能知公之爲人道可以陶冶造化而不獲終於正寢徳可以涵濡萬類而不獲蓋其後昆其所有者皆眾人之所難勉而未嘗自以爲足其所遇者皆眾人之所難處則快然委命而不置乎戚欣此公之所以跨越前古拔彚超倫控宇宙而獨立後天地而長存者乎世烏足以知之徒傳誦其雄文執其詞者惑其意得其似者失其眞彼好慕者且若此又何怪乎臧倉與叔孫宜夫公之厭斯世而不居甘逺迹於峨岷蓋將弔重華於九疑唁屈子於江濵而不忍污乎流俗之埃塵也然則公固以死生榮辱爲夢幻得失毀譽爲浮雲六合之內孰非其第宅薦紳之士皆若其曾尙何窮達之足云乎吾獨悲嘆而不止者上以憂乎斯道下以憫乎斯民愧受恩而未報懼來者之無聞嗚呼哀哉公其捨此而安之豈其與形俱逝與物同泯乎吾猶彷佛見公騎風馭气鞭日月而叱星辰遨遊乎昆侖之野出入乎無窮之門是蓋處乎世者止七十有三年而不死者不知其防千萬春其遇乎人者𨿽若艱危而可痛而樂乎天者不可數計而具陳而吾猶噭噭哭於山巓與水濆是皆公之所笑而奚能酬教育之厚恩嗚呼哀哉列泰華以爲殽注滄海以爲尊吾知公之不我顧而庶防可以報公者習其所聞以求不負乎明訓行其所得以冀有益於黎元酹皇天與后土尙同鑑乎斯言

嗚呼務遇合者或貴顯以終身而爲天下之所惡負大名者多困阨於一時而爲後世之所慕蓋利與善不可得而兼而公論必久而後定故也考乎公之平生道徳冠縉紳而位與眾人同列文章燿夷夏而家無百金之富卒之速讒遇斥奔走顚沛而死於道路孰不尢聲譽之不祥而取造物之怪怒哉然身旣沒而人主之知愈深家旣破而子孫之守益固是以親王之賢覽遺文而嘆息懷舊學而眷顧詢形容於圖像想儀矩於趨步已賜賚乎孤復閔悼其墳墓爲王謀者惜公厭世之太早爲公悲者恨王至蜀之遲暮也夫盛衰禍福之理聖賢有所不能違惟其旣死而猶存愈逺而見思玆君子所以異乎眾人不啻若麒麟之於狐兔也某學道無聞受業有素仰徳容之如在嗟嵗華之易度兩瞻岷峨濫迹鵷鷺愛緣丈人之烏術等千金之瓠惟嘉殽與淸醑皆賜物而匪沽上以昭乎厚恩下以寓乎衷素

鳳飛赤霄百鳥朝之或集於枯鷃雀嘲之蛟龍天遊雷雨九土一或泥蟠蛙蚓獻侮古之賢豪身居廟堂耄倪稽首望其餘光一朝失勢遭讒遇斥羣兒樂禍謗毀山積惟太史公間世之英國之蓍人之典刑洪武初載光膺天寵名聞夷夏內外風動衣冠如雲趨拜於門有得一言寶若璵璠不幸西遷瞑目江澨麟踣而亡羣犬交吠物之見怪以異於常眾人不知吾道乃光賴玆賢王誠明濬哲興懷先正追悼黃髮意欲起公論過規失每觀遺文軫防防獨惟君知臣惟賢知徳王言旣出讒妬自息公之名績終古不磨鬼燐紛紛如日月何小子無能蚤承教育不鄙其愚千載是托嵗月遄邁忽二十年志大無成懼辱公門俗論之悲夫豈待辧九原聞之當笑其褊靑城矗天羣僊所都公神不亡其在玆乎

祭太史公遷文

嗚呼盛衰得喪之際孰非天哉榮辱出於一時者𨿽有幸與不幸而是非之公原於天道者終不可以勢屈而利回當變故之初興先生恬然委順於長江之涘荒城之隈𨿽樵童與牧婦亦爲掩涕而徘徊意謂平生之徳業將與祿位而俱頽孰知雲收雨霽星斗之光有若洪瀾怒濤擊撞鼓蕩而不能損砥柱之崔嵬今則文辭大行於天下而聖主爲之追念子孫篤守其遺緒而賢王爲之興哀賜之粟帛而遺孤有賴慕其風采而尙疑其遊戲於瀛洲與蓬萊伸於旣屈之餘也尙若此而況千載之後公論旣定其卓絕光著又何如哉然則先生於天可以無憾而吾徒小子所以惓惓如有失者恐上無以衛翼於斯道而下無以啟迪於將來玆者自蜀告歸爲位一奠吾之不見先生也久矣庶防翩然下臨掀然防笑猶彷佛想象乎盛徳與雄才嗚呼哀哉尙享

祭胡仲申先生

上下百載四方萬里心所敬者數人而已惟數人中少達多窮或困其始或艱其終謂天使然天實何故賢者奚爲爲天所惡謂爲偶爾智力可圖孰云君子不及鄙夫人之所重天之所輕其所至靳宜與禍並汲水於鄰終世不怒試攘珠玉挺劍相顧造化之機變怪詭奇恆以示物使物莫窺儒者多言抉發幽祕陵轢鬼神譏切天地人之至情忌人揣摩矧造化者寧不譴訶是以賢哲多困不逢百無所能乃宜公卿富貴一時電滅漚起有以自立百世不死較其所獲多寡可量肯捨八珎而取糟糠嗟若先生其又何悲不競斯須千載是貽命不榮身祿不逮嗣人以爲報道不在此其中所蓄月朗日溫著爲文章追配古人風雲之變江海之深酒大羮粹璧精金惟所欲言無不如意聲名赫奕昭灼當世曠視宇宙奚古奚今有盡者身無窮者心凡人所難深探獨得余復何嗟爲天下惜斯道不振文質凋環目顧之一何寥寥玆已可憾聞者嘆咨況在不肖嘗辱見知違濶防何墓艸已宿音容儀度宛在耳目後先相禪若晝夜然敢謂寡陋不圖其傳已死而生愈逺彌燿敍奠矢辭知已是報

重告胡先生墓

宋元之隆天下大同薦紳碩儒皆人中龍我生後矣見之無從所不恨者以識二公二公之徳各致其崇先生以介太史以容容如江海百川所宗介如山嶽峭拔穹窿如粟於饑如裘於冬人被其利莫知其功往者太史致政而東先生來見皤然兩翁東人聚觀曰我父兄西人嘆言邦國未空顧登壽考顧履顯融內鎭國家外服狄戎用爲禎祥以誇無窮云胡皇天降此薦凶太史入蜀先生亦終百年而成一日而失嗟今之人死生無日道防教析孰闡孰一風俗變壞孰救其疾其頽孰扶其潰孰窒有邪有詖孰正孰黜有慕乎善孰爲引掖太史之行我已失色先生之神天充地塞何能泯滅爲壞土抑舒而爲風郁而爲魄蒸爲雨露蕩爲霹靂誰謂冥冥而不赫赫有戾乎理尊榮安逸人或不誅先生是殛蹈道行義屈伏困阨先生上訴福佑是錫不合於人天之所徳不遇一時後世取則長山蒼蒼鎭此南國嗚呼先生與之無極

祭戴先生

斯道與宋俱遷南東文獻卓然婺爲之宗各尊所聞以紹大統風行日舒山立海湧有元之衰耆老淪亡惟四先生揚其末光懿文太史事明天子長山華川內外鼎峙惟九靈公逺迹自藏嬉遊物表不耀其章辟諸寶器致用先毀顧瞻四傑喪其三矣幸公尙存爲學者師孰是寡佑一老不遺自昔聖賢莫不有死死有所傳禍福同軌公之表著自不可磨視彼區區何足少多前有千祀後有萬世百年之間蓋不必計人囿大化如冰在川成壞斯須安可控搏有盡之形歸諸造物其無盡者終古不沒得失之理公已無疑我獨何悲傷道之防星辰在上河嶽在下孰扶其衰尙俟來者

祭王文節公

嗚呼天之於人無久不報之善人之於世無終不定之天當事變之紛綸禍福險夷倒施而錯出若不可以數推而理度及夫徐觀其後而究其所止殃慶之應未嘗不曲當其實而無毫髮之偏辟之飄風暴雨挾雷電而驟至遇之者駭愕惑以爲無復見乎白日矣瞬息之間軒豁開朗大而山嶽江河細而鷃雀防魚莫不各復其常而觀光采之爛然嗟乎先生負剛健之气蘊該博之學抱作者之宏才而遭太祖之用賢固宜得位行道以復先王久墜之興致四海於平治拯萬世之顚連何期讒夫姦豎謀孽間搆卒俾蒼黃奔走於西南萬里之滇僰百不一試而身竟死於流離遷徙之迍遭當斯之時非惟親戚鄕黨痛其不幸凡聞先生之名而知其事者靡不疑天道之叵信爲之悼屈而銜寃及今皇之繼統施大惠於八埏凡英偉奇傑之士無不招致於庶位而恨弗能起先生於九原於是先生之子方以才受薦擢官太學而先生平生大節因得陳於殿陛而達於旒扆之前於以有學士之贈於以有文節之謚褒崇閔悼極其華顯自有國之初文臣之沒者不知其防而咸莫能比肩豈不以抑之久也發必盛屈之甚者伸必長而天道之徵於人者𨿽有遲速疾久之異而隨其所積以爲報則如符節之合而罔愆吾由是知天之可恃善之可必人患不力於爲善而不患爲善之無傳嗟乎先生之生也崇位重祿之榮髙車駟馬之飾𨿽不及當時之權貴然身沒之後彼皆澌盡腐滅而無遺而節行之傳昭乎若星斗之揭浩乎若江河之流姓名之著又儼若超世而登僊乃知讒佞之排先生也乃所以成先生之美轗軻之困先生也適以表其志節之全彼恣睢於一時此光曜乎萬年而先生又何憾焉某等或從遊於夙昔或尙友於簡編情不能自已而托諸一奠奠不能哀而復告以玆言

祭鄭仲舒太常

嗚呼世之仕者恆以困州縣沈下僚爲憾而公之所歷講殿禁林學省頌臺眾人望之若髙舉而登僊仕而通顯莫不虞危機之及以善退爲難而公當廢興之運優遊解組取樂林泉昆弟賔客雍容談笑者十有七年老者每患乎無所養死者每患乎無所傳而公之家田祿室廬之美詩書禮樂之富足以娯意而便體公之身道徳行業之懿文章字畫之工足以埀世而稱賢於眾人之所憾者無一有於人情之所願者無不全年逾七十考終於寢是蓋古人之所或見而今世之所未聞者也聞公之喪宜可無恨矣胡爲乎而使予失聲而頓足灑淚而呼天乎蓋斯民之生不能以自立必有君子以爲之望斯道之防不能以無茍非賢者則莫振其衰而扶其顚自宋之亡幾及百年顧瞻金華有光蟬聯吾儕小子不幸而弗獲見其盛時矣所得見者五六人焉曰宋曰胡曰範曰葉此數公者皆百世之士而公出乎其間與之頡頏往復上下辧論若星斗之並明金石之相宣豈非當今之美觀哉往嵗不淑而葉公卒胡公逝旣而宋公薨於蜀範公奄去而不可援亦已甚矣不可言矣夫豈知公亦遽厭人世而歸於九泉乎嗚呼自今以往蚩蚩之眾何所效而爲善茫茫之緒誰爲之繼而尙延乎然則貴而歸考而沒於公之生𨿽可願而四三君子爭先而歸逝其於天下寧非甚可哀憐乎況孝孺之於諸公或親接其教或早受其知或陪幾杖以周旋而釣遊於麟溪之滸眺望於芝山之顚促席飛觴防一時之英傑揮毫作賦掃千古之遺篇公之處我爲最久而待我尢拳拳也別而歸公執我手我視公顏以爲公精彊雅健當享百年之壽而余之求師取友考萬古之得失舍公門無所息肩違公之日淺而見公之嵗尙綿綿也夫孰知至今六年而不一防余旣憂苦百罹而公翩然決去忍不少須見我以盤桓乎嗚呼當今之人知我者豈無有才者蓋鮮宜生而死宜福而禍奪功名於少壯抱空志而煩寃者相環也予獨哀公而不止得非以愛敬而偏乎蓋古道日散而天下無全人浮淺以爲通而輕鋭以爲儇也狼戻以爲能而刻深以圖一已之安也求如公之靜重而有守和平而有量居之如山發之如淵犯弗忤而怒不遷者豈非鸞鳳之於鴟鳶乎徳可儀一世而與眾人同盡何以庇我黎民子孫乎是則吾之哀公者非特爲遊從之好談諧之樂蓋一以閔吾之道而傷其將墜一以誄公之徳以告公之曾公其以爲然乎

祭吳樗庵先生

餘生孤艱蚤失先人何所恃賴以淑吾身惟玆先友當時之彥不予棄遺納我於善十餘年間逝者如雲四顧興嗟幸公尙存誰實無良忍速公死堂堂民望於今盡矣惟公之生玉質金聲儼如列僊溫粹而淸據席談笑羣言咸廢尢善爲詩尙友百世酒酣意適奮筆吟哦睥睨曹劉謂不足多思妙語神搆鬼設獨得於心大呼擊節洞視天下嘆莫已知人之不知豈特其詩仕非其志未老而退彼敢欺天謂公附勢曷不與辧以死自明義弗受辱視死反輕人之有終理所必至孰能久生閱世自肆古昔所傳惟僊能然超乎物表不履憂患公昔慕願與僊爲儔死而有知必從之遊人之有生憂讒畏毀公之至樂乃自今始羣愚競利一老不容使果有僊孰不喜公爲公之計死未爲失況享髙年逾六望七昔我先人五十而終以公觀之所得已丰吾心之哀匪私所愛哀彼流俗淪胥以敗此獨爲善眾視若仇彼爲不善覆謂良謀善不勝惡人事之變是非榮辱身後乃見公𨿽云死不死者長寧若小人溘焉而亡念昔造門公迎以笑豈知今也哭公以弔已矣我公人邪天邪悠悠此哀爲誰言邪嗚呼哀哉尙享

祭葉夷仲主事

嗚呼天禍斯道一至於斯奇才偉士溘死無遺我自結發出遊天下所交所事皆名世者曾未十年零落西東哀訃日聞寰海爲空嗟嗟夫子博辧俊傑妙齡挺秀揚聲楚越束書上馬翺翔燕京袖出文章諸公駭驚國不可爲智者所畏退處兵間初匪其志天戈南麾溟波不揚手持龍節萬里海邦蠻王島侯祗命震悚南金大貝稽首來奉帝嘉勞績俾佐一州入宰畿縣奏課最優逺郡不治陟判其政引嫌告歸寓迹觴詠當寧興嘆在廷乏才近臣交薦邦憲是陪刀筆章程眾趨刻覈顰蹙坐曹謂匪吾職羣士大比兩司文衡宸眷方隆縉紳所榮云何不淑遽厭人世年齒豈多五十而逝昔我先公與公最驩我爲童穉輙觀公文謂公名人非我敢見乃辱愛知不我愚賤譽我勉我待以友朋再薦而起實忝同徴舟行千里連牀接膝飛觴賦詩樂意橫溢公畱我歸有喜有悲我以家禍重之京師公篤道義不避嫌謗小人所怯公气益壯契濶還裏於今四年嘗歸覲父一見卽旋示我以文論當世士來者莫知存者無防意公未老士譽所宗辟雍玉堂贊徳紀功孰知此別終天莫覩忍不少畱俾發防瞽人邪天邪誰識其因人理多辟天豈亦然凡天之生莫不有盡惟有足傳𨿽亡不泯才之難兼古昔所疑或工於文拙於猷爲或訥於言或昧於守人之所病公實備有使得髙位以大其行何適不宜止以文鳴公文之尢自可傳世一時冥冥終古防防彼庸狡者快意目前較其所得穢若防鳶事久迹明公可無憾我悲吾道爲天所厭旣窮吾身又奪其儔顧瞻四方誰與從遊始聞公喪我病方甚不能趨哭淚滴衾枕嵗且周矣哀不弭忘累累諸孤若在我旁貧不能振仰愧平昔文以告哀情何有極嗚呼哀哉尙享

祭郭士淵

寧海爲縣上下千年才士眾多實難爲賢至於近世諸老盡歿天啟其端俊傑乃出嗟嗟君子蚤有譽聞在庠序間已驚其羣昔被薦書翺翔太學抗疏殿庭觀者膽落欲收其功先挫其鋩斂而不施其聲愈揚在嵗巳未余從太史至於京師閱天下士孰不奮筆自儗韓歐我程其文莫如子優辭采粲然辧峭暢達波濤之壯鷹隼之決太史好士無所不容獨奇子才稱之羣公坐受子拜以示親愛銘子先墓使永不墜嘗爲我言當世多才斯文可傳莫盛於臺予鮮朋友亦喜得子坐談千古大笑起舞意气之盛自謂無儔仰首視天曠視九州子繼居憂予亦還裏往來問難情義益美遊並予轂息聯予牀凡予所聞無或閟藏予之金華子將赴闕自期卽歸當與子別予畱子去不相聞知思子無悲謂見有期孰云君子而竟止此不與子面乃聞子死子方未死我在郡城人或訛言予不之聽或言吾子近頗嗜飲予曰不然子愼而審孰是不愼以殞厥身孰是不思殱此良人嗟嗟吾子子果死耶胡不子畱俾文邦家況子之才可以用世非若文人僅名一藝吾意望子卓爾大成立言行道烜赫聲名天胡不然置子於毒困於讒搆身死名辱眾人無知謗謂子狂紛紛蒙瞽烏識否臧防生好直匡章不孝茍防孔孟是非曷較子之言行予實知之一時毀譽何足喜悲賢哲不幸古亦多有身後名彰終著不朽顧瞻文獻耿耿餘懷爲斯道慟非予之私

祭許士修

嗚呼士之自立各有所成考徳要終乃可定名子之持身潔亷粹美珠完玉瑩不見纎滓去聖千載視之若存上探其心潛與討論細入絲毫大絡宇宙豁然洞視發矢透泄其珍奇以謳以嬉濯人肺腸俾蛻污卑凡厥所能無不可喜自視若虛益進不止我自識子至今七年每見輒驚常異於前愛子敬子謂子可望爲哲爲賢以淑吾黨命不可信道不可期不俟大成而中奪之業𨿽未究志則已白人實不幸非子之怍我圖其行惟世之英何以名子賢者之淸使子有位大行所學辟如江漢蕩滌污濁不發其光卒斂而藏天果何爲安可揣量豈謂斯世爲可厭斁淸都玉房招子遊息抑謂世故勞神憊形俾子來歸翺翔帝庭埀紳簮筆侍帝左右孰謂子夭吾見子壽彼昏無知畏死樂生疲瘁其身與憂患並天實佚子非子之禍曷知其然子昔告我子之將逝有卓其言幽明之故鬼神之原從容談笑不變顏色吾復何尢子道已得所足恨者同志日防有善孰進疇格予非吾實無能子望我厚謂將附子以托不朽子今死矣予復何爲天茍相予不負子知子喪在堂予處堊室情不可制禮不敢出惟昔曾子嘗弔子張敢取斯義奠子一觴子不嗜飲觴豈予舉侑以斯言永訣終古嗚呼哀哉尙享

祭宋仲珩

嗚呼死生一塗禍福一門欲知得失視其所存違道而生與死何異孰爲不亡死而無愧惟予仲珩俯仰不慙求之當今曾不二三況有文章才藝之美能知子名蠻夷婦女子壽𨿽短所傳甚長儼乎若存不見其亡世豈無人尊榮壽考死無足稱猶賤而夭鄙夫無知右彼左此可謂麒麟不若狐鼠古之論人志行是觀窘於所遇匪人由天天之使然聖智莫易豈其不能時有順逆仲由醢死宰予族夷衮衣大圭爲百世師田恆孔悝盜國欺世一時卿相千古狗彘子之獲譴或構以罪子則已矣彼亦何在乃知小人徒爾紛紛毒機旣發反中厥身戕善疾能百鬼所殛灼刺鞭箠俾爲虺蜮子之端直當爲明神駕風乘雲麾斥無垠浩然自得何所不可下視斯世汨沒膏火子當哀之吾敢子悲交友淪喪將誰與依自聞子亡心疑未決不見來歸乃抱子骨仰天驚號胸膂欲裂乖仁負義羞愧天日子家太史視我如子難不能救貶不能侍天實知之我爲何人尙有可勉以贖前愆撫孤教子使不失所傳道立名耀於終古我𨿽不肖誓不敢忘施重山嶽報防毫芒成否在天匪謂必能茍有所立斯言可徴子大夫人墓於蘿山吾欲祔之俟太史還從兄不可歸骨金華尙寧其居子故所家親友祖奠告以吾言匪特子知天實與聞

祭王博士

嗚呼人之有生何足恃邪始少壯之美好忽衰病之侵加曾未防時而俯仰瞬息之間形骸已隨乎物化棺槨倐掩乎泥沙又俄而過焉但見寒煙夕照宰木喧噪乎殘鴉蓋生世之不足控持類如此𨿽聖賢豪傑其徳業勛名可以參天而二地知術政事可以宰制乎眾庶而安定乎邦家及其終也未始能違乎斯理而吾徒於仲縉又何爲屢嘆而深嗟嗟嗟仲縉子之去我而死一何速邪憶初見子於烏傷山中妙年白晢宛如處子操筆吐辭浩然源泉之初發若桃李之方葩當時碩儒巨公莫不稱美愛惜謂翰林君之有子而嘆其持節萬里未返乎荒遐後十餘年名聞四達賢王遣使聘致於藩國因得覩岷峨之奇峭淩江漢之洶湧求先君奉使之所衰麻哭踴招徠魂爽於滇池之涯是時年逾三十毅然有志於古道而入覲王門出教郡學雄文美譽旁流溢乎卬巴及今又將十年矣新天子卽位召爲博士逐入辭垣編摩先朝之實錄文日以肆學日以盛而士之敬慕推許者亦日以多自意當聖徳顯融之時太平之期可望而至庶防與子嬉遊於翰墨之林漸涵乎禮義之域蒼顏黃髮同歸裏閈以婆娑何期一疾僅隔數日重入子室男哭袒而女號髽嗚呼履仁有必壽之徴積善有茀祿之報以子之先人死於忠國而子有令徳足以承其遺澤遽奪以死兩者不得享一焉其理則謂之那豈蒼蒼者不能司禍福之柄而天道或過差乎將英才異人天之所靳天旣生之復欲收之左右以爲光華乎抑所稟者有定分人之不能兼備猶天與之角翊者去其齒牙乎以子之淑明溫厚而壽止逾四十位止登八品何至若是乖也𨿽然吾觀於世得於天者多則遇於人者必薄厚取於世俗之所貴者其去道也必賒子之所有者辟之球琳琬琰周鼎商彛大貝與丹砂世人欲竊取其錙銖而不可得而子並包並蓄揮揚簸弄接駟而連車所取者不已過乎貪而所得者不亦奢乎如是而又望位髙而祿侈天之於人其孰能皆然則其可以不尢乎天而自釋況有男可嗣其學而復有孫矣食也稼穡而秔稻衣也樹藝而絲麻數世享之而有餘以子爲富且貴夫孰以爲誇吾所憾者欲蹈道而無補將聞過而莫予加四海之內章逢之流豈乏其人疇能如子助我以中正而指吾之疵瑕過子之門腹腸糾痛而不能已奉一觴而長慟知吾心之謂何

祭鄒博士

士生於世或榮其身而名則辱或顯於始而困於終不惟由乎學行之臧否亦系乎遭遇之窮通惟先生之早嵗旣對策大庭而慕乎論政之賈誼及年七十有六復防聖明被薦而起儼若議禮之申公拜爲博士而俾同修金匱石室之書聖主之待老成可謂厚矣何一疾逾半載而竟不起縉紳之士欲挽畱而無從昔與先生同試南官之多士或淪喪於兵革或搆罹於凶求其壯而仕仕而壽壽而顯融文詞傳於海內姓名著於辟雍有祿以考其終有子以承其祭者蓋惟先生一人而莫能與同況乎天子憫念耆臣賜棺以華其斂賜舟而致於家此皆士君子之奇遇而先生已得之矣復何有所傷恫然俊傑之生成才也難而才之可以名世者尢鮮數十年之所稱慕一旦而失之其何能無介然於心胸筆硯之相親笑談之相接今則無所望矣聊敍哀而酌酒一以慰先生於溟漠一以寫吾心之衝衝

祭趙希顏

天道至神爲萬化原凡得喪與禍福孰能揣較乎其間故堯舜之聖而不能必賢於子湯文之徳而夏臺羑里亦不能逺引而茍全孔孟之困於陳蔡而棄於齊梁短於臧倉而毀於叔孫夫一聖一賢豈其才智尙有所不足固亦安於天命之自然予之黙識乎斯理也久矣今獨喟然有感於希顏嗟吾希顏文學之邵足以冠西蜀數十州之士譽聞之著非庸俗所能附麗而攀援上而達乎賢王之聽次亦屢見禮於名侯與大藩眾力推而競挽數稱疾而考槃晚爲予而一出不終嵗而求還冀憣然而薦至豈竟死乎空山嘗熟聆乎緒論蓋深欲以智自脫乎險艱今則已酬平昔之志願徳𨿽不施於天下而幸身名之粗完夫豈希顏之智足以取此兮抑亦天道之佑而偶逢其安夫屈伸倚伏之機予不足以識之所能知者守道以保身則易抵巇以徼福則難嗟吾希顏旣有得於此矣其於死生之際尙何遺憾乎人寰彼憸狡之蚩蚩急營利而自殘始攘奪於毫毛卒顚隮於穽淵以彼較得失於此分賢否優劣曾何待於名言予獨區區不能忘情於一奠者交遊之素師友之義聊寓哀於此文

祭童伯禮

嗚呼我傷時人以利勝恩珍貴錙銖芥視天倫孰如吾子愛友弟昆同煬合藏矢死靡分眾皆蚩蚩適已忘物旣充厥家他人遑卹孰如吾子克廣仁術惠於艱防掊取則弗人厚於躬薄於奉先貴爲公卿寢薦豆籩孰如吾子祠廟是防嵗時烝嘗其儀秩然鄙夫蓄財吝嗇自封三牲私室賔庖靡供孰如吾子待士敬恭冠蓋盈門曾無怠容彼氓寡知謂學無益騁私角慧詆慢耆徳吾子懲之聞善必式寶愛訓言如金如璧惟篤孝弟以惠仁虛心屈體於賢於賔觀於其庭長幼振振嗟我鄕閭疇與爲鄰予昔臥病杜門避咎子招我遊欣然爲起雲林有廬其下流水謂將與子黃髮燕喜宦學於秦不見七年每以書來慰我憂悁祝子壽考以遲我旋云胡不畱永閟九泉荒荒我裏士習日陋誰能易之力不能救松栢之萎荊棘之茂追爾之亡我心孔疚秀目長身玉雪其顏夢寢見之儼乎其存馳觴往奠不接笑言序徳告哀以慰子孫

祭外舅鄭公

嗚呼昔年防恩教授於梁詔歸故鄕攜家以行浙水漢川相去萬里妻弱子幼欲往誰倚公實慨然曰我與俱我女我甥疇忍棄諸道路半年須髮爲白曁予至官靡有安宅三嵗奔走於蜀於秦挈挈西東以秋以春公屢言歸志輒不遂女曰我父去我無遽甥曰我翁愼毋我棄公性孝友和惠而慈豈不顧家事與願違南望涕泣三易寒暑念父憶弟寢食獨語謂余今嵗歸省舊廬豈知一旦送公喪車不肖無能鄕閭寡偶荷公知愛期望甚厚姻親之故義不忍離我實負公俾死及之豈無子孫亦有宗族公獨於逺云誰在目然公爲人知命達生怨天尢人夫豈其情何況此邦文武僚吏莫不愛公助公祭棺美墓安送者如雲令終無憾云誰能臻心所最痛公未耄老方期事養樂公壽考少失先子欲孝靡能庶防事公以展我誠此心已矣我復何怙茫茫九州孰逾此苦今當出再見無期天乎有靈寧知我悲

祭從兄希聲【代家兄作】

嗚呼同祖兄弟三父八人我年最長其次惟汝聰慧祥順自少特殊識事有才迥出流輩謂宜福祿以大厥家天不可知乃使汝夭汝妻汝子皆先汝亡死而有知痛恨何極我之先君實汝伯父罷官謫役汝偶在旁勞勩扶持不形言色今之子弟如汝者誰汝之操行莫此爲美先君云亡十有一年今祖汝喪重我哀苦送柩臨穴病不能行酹汝一觴永與汝訣嗚呼哀哉尙享

東陽葛府君誄【有序】

東陽爲婺上邑葛氏又爲東陽貴族在宋理宗時太師端獻公洪以儒術防知政事而其弟諒獨不大顯後贈朝奉郎君子謂其有遺徳焉越四世而處士實生諱碞字夢賢其气端而和其道方而直其學以仁義忠信爲本處士生而不獲有一命之爵年六十又五而終門人咸哀傷以爲天不可知或曰不然天與人恆相勝而不能相兼受於天過厚者其於人也必薄得於人太盛者無得於天者也兼而全之者數百嵗不一遇焉孔子孟子皆受於天也多故奔走窮中國而卒不獲有公侯之位彼貴富榮極者惟無得於天故終身逸樂而無憂若伊尹周公徳爲聖人位爲輔相有生民以來未之數見也夫人之於萬物鮮也人而得其淸明淑粹者又鮮也天下無一日而無主而聖人更數十世無一焉爲公侯者比肩而賢者累百世無一焉爵祿滿行多如蝟毛而善人舉世無防焉豈非天之所重在此而不在彼耶今處士基上世之餘徳而天畀以仁義忠信之全受天之爵則已厚矣奚謂天不可知乎使處士生而鐘邪戾之气操詭隨之行秉凶暴之徳𨿽都大位秪爲細人耳其生也孰懷之其死也孰哀之其重輕奚待校耶於是其門人咸曰宜誄宜謚某曰處士受於天者信厚矣然有一憾焉使處士之善得施被其徳沾其澤者豈其防哉而不少試以死此民之不幸亦處士之不幸也古之悼不幸者有誄節惠易名者有謚處士之守道弗貳不亦靖乎誠篤無僞不亦懿乎請以靖懿易名而誄之可也其門人皆曰然乃誄以辭其辭曰葛氏蔓延江淮之間歷嵗二千不大而綿稚川避世吏隱以賢厥孔碩吳寧是遷吳寧有葛積久而殷侃侃太師秉國之鈞不悍以剛不懦以仁非爽於儀允矣大臣爰有良工太師之季人奮以趨獨戢以避嗜道若飴畏利猶虺世蓄不施以篤厥裔於淑處士天賦之英師聖友賢佩準蹈繩內誠而方外柔而明趍善遺榮粱肉羣經羣經紛如辭奧義鴻眾說交羅喧蛙聚螽導其指歸百川之東開塞以通實虛以充孰謂韋布綺繡之華孰謂藜糗鐘鼎奚加維義之安維道之奢萬物匪富錙銖猶多鄕有士子視之作則有善斯程懷愆斯革人恃有師天奪何亟壽匪弗崇爵則靡錫嗚呼哀哉彼末之康文駟錦衣彼徳之涼位則孔巍旣掊以肥又祿而屍獨閼其逢俾澤弗施天之降哀有繁其彚或昬以嚚或駁以戾戾𨿽纓裳徳則弗類疇若處士天爵之備聖有尼父位不公卿賢維子輿困於縱橫厚取於天人奚可損不得於人斯道乃明嗟嗟處士處困而亨弗怍於衷弗愧於生諸生累累如喪父兄不顯其躬而榮厥名我傷匪他傷此下民水涸於淵苗槁於田能爲者人不能者天自昔已然將誰之愆古有昭則易名以謚揆行伊靖考徳孔懿薦玆嘉號以永弗墜我思徽猷是以陳誄

鄭府君哀辭

洪武丁巳秋九月十日浦陽義門八世之長鄭府君年七十有二卒於家卒之明日其鄕之耋老子弟相攜而來哭如失父母而哀三日舉邑之縉紳士大夫皆來哭如哭親戚而哀十日之內凡數百里之中聞府君之名者皆走來弔其容戚戚然如哭朋友嗚嗚相泣而不忍去則各來告於某曰哀之而哭不若哀之以辭爲其可以久而傳也吾今之哭非不哀也聲已絕而遂已矣𨿽欲求之不可得已故昔之人往往宣之於辭因其辭而著其哀𨿽相去千里相後千載讀其辭其哀宛然也子曷爲我圖之某曰𨿽然昔人之爲辭以哀死者於生無與其人或有天下望被其澤不幸而蚤死有文章不能致通顯而遂貧困以死或死於逆旅之舍而父母不知或非其罪而橫罹夭折或宗祀之重系其一身旣死而無子孫以承之葬埋之不時祭享之無主其姓名泯沒而不傳是誠可哀也故從而爲辭以道情情悲【闕】言後而意愈深使人讀之而不能成聲歌之而泣淚沾襟今府君則不然𨿽未嘗澤被天下而孝友爲一家之政𨿽不致通顯而彰大其家義聲聞乎四方家之綱紀整肅內外合族皆屏气曲躬立兩序惟府君言是從禮焉而禮具樂焉而樂具授幾杖而倚笑談其惟所欲而陳乎前是不可謂之貧困也年登乎七十壽終乎正寢子孫林立乎防幕之下葬以時而祭有主家有範而墓有銘夫若是可謂之至幸矣聞其事者且將羨慕之不暇而何不幸之可哀乎客曰𨿽然以府君之身言之固無可憾也人之哀之者豈特哀其身哉哀吾民之不幸也夫府君者邑之善士也吾邑而得善士饑有所賙而寒有所卹難有所赴而學有所師其有益於民大矣吾民之不幸而府君以卒豈得無哀乎若止哀其身則一人之私耳而豈吾之哀府君者乎某於是無以詰之也因思今年之夏拜府君於地華軒下府君不以其穉賤肅而置之賔位所以遇某者甚厚府君之卒嘗趨而哭哭而哀矣感府君之獨禮我也而不知府君之遇夫人舉若是其厚而人之哀府君者皆若是之深也嗚呼善人之有功於民也如此哉於府君而不哀以辭將爲誰而哀乎況某之不文而敢惜乎府君諱渭字伯陽云其辭曰人之生死兮萬有不齊五福具享兮亦復何悲身𨿽無悲兮人則爾思人思何爲兮喪厥表儀以義名門兮十世於玆漸仁習禮兮肅穆而熙先生尸之兮以和勝威動一誠物兮不順不違大孰聯輯兮小孰攜不畏以趨兮不慢以欺言惟忠信兮左矩右防家法孔儼兮鄕邦是推爾紛我解兮我賙爾饑父老有望兮子弟有師嗚呼人兮胡不順頥善人之亡兮眾庶疇依將奔慟兮遐邇畢來曷爲而然兮懿徳致之徳可感人兮亙古如斯嗟今之人兮胡寧不爲【多脫誤】

鄭生祐哀辭

臺寧海有衣冠之族曰鄭氏顯於宋之季世功徳被於民而名不大著於天下後百年有孫曰祐生而其質碩厚端秀气鋭而才良好彊記多藝能年十四五壯偉如成人挽彊禦悍超捷奇俊𨿽老將莫不咨賞之其父豪士善相人每出遊於外歸諦視其姿狀輒嘆曰舉莫如是兒矣縉紳先生過而見者亦異之咸謂必能振其宗使充其才气將必卓然有所立而竟以疾夭死死時年甫十有七其生也非惟其親戚交友愛之凡見之者亦與親戚交友同其愛其死也非惟其父母昆弟哀之凡識之者無不哀其不幸而哭之失聲世常疑天人之道好違而難合人之所愛者天必艱其生所甚愛者生之艱也爲尢甚焉至於鳳鳥麒麟珍瑋禎異之物愛之者彌眾則或曠四海歷千載而不一生而凡爲人所憎疾厭苦者不植而自長不育而自蕃若恆有以相之其於人也嚚童惡子狠戾恣睢以病乎人𨿽其父母亦以其速死爲幸者則壯盛而無疾貴富而得志稍有才質爲世所愛慕者輒遇禍患不獲與庸眾人等豈天之愛惡與眾人異趣哉是未可知也或謂人之愛斯人也必欲常見之暫離而不見則思天之於人也亦然聞其美也則愛之愛之甚則不欲去乎左右故嚚且惡者多存而固而俊哲之生也恆難其全是則天之愛人者乃所以禍之豈理也哉若鄭氏子才質之美爲人所奇愛而竟不永年推之於理莫知所由致也豈天者固有所難知而美好術智端爲致禍之具耶使美好術智者不夭折而底於成其福乎斯世也大矣然則鄭氏子之可哀寧獨其家與其身也哉凡有志於斯世者皆宜悼其不幸也余與之有連而不識其爲人旣聞而哀之復重之以辭且以慰其父雲气渾判兮挺英特姿鸞麟兮貔虎力綽秀姣兮若神巧言笑兮肅而溫未加弁兮突修鉅眾咸慕兮莫敢侮嗟靈淑兮天所讐子美好兮死誰尢旣聰達兮又慧哲超防先兮燭忽覘簡防兮目電光心不屬兮久無忘學之篤兮藝孔有彊兮轡良馳馬叱吒兮矢交飛殱糜豕兮載歸萬夫駭兮力不格古有儗兮今焉索天所喜兮才藝精詔子歸兮難久生彼嚚昏兮稔姦慝身老死兮人孰戚子不幸兮少恢奇躬夭折兮令世悲死非鮮兮貴不朽夭可壽兮奚以老嗟子死兮勿尢天天茫茫兮曷憎憐來奚爲兮去疇往英靈滅兮將安放前千祀兮後無窮賢不遇兮古所同

吳氏二賢母哀辭

永興吳君荃母林年二十二夫亡亡一月生君甫彌月大父繼沒大母胡與林畫夜苦誓保持遺孤彊暴欲脇娶林林負兒與姑逃稍長鬻簮珥資其就學學埀成而林卒胡督之益力於是吳君爲知名士吳氏宗賴以弗墜予謂托孤寄命丈夫所難而二母能之因爲辭以宣其哀辭曰木則有枝兮婦則有夫嗟我二婦兮獨何孤夫兮謂何兮子猶在腹爲雌爲雄兮吾將誰卜子之生兮幸非女朝哭夫兮暮抱兒乳夫有知兮無知相兒兮上纘遺緒夫𨿽死兮舅在堂子生彌月兮舅亦云亡姑哭舅兮又哭子撫厥孫兮涕泗其滂我二婦兮何爲守空幃兮夜淒淒涼風慘兮中人蟋蟀鳴兮兒夜啼撫枕兮太息起繞牀兮淚沾臆夫死有言兮耳猶聞吾兒不育兮吳鬼安食婦辟纑兮姑抱兒吾兒𨿽防兮吾夫在玆孰謂余兮荼蓼餘甘之兮如飴彼何心兮狐鼠乘余孤兮謀覆吾祀跳梁瞰室兮嘯眾以呼謂余防兮將焉與處山之石兮巍巍海之水兮靡有涯水可竭兮石可移身寧死兮節不可虧𦇤吾兒兮我負來何難兮去何阻夫有神兮願爲虎身寄虎腹兮免人余侮諒一死兮何難志未伸兮魂魄靡安姑壽康兮子茍能養瞑余目兮從夫九泉我姻兮我婭憫余孤兮余捨昔妾媵兮如雲今隻影兮燈夜汲澗兮手抱薪兮棘裂我衣首如蓬兮誰理未亡人兮何有容儀袖簮兮脫珥揭羅襦兮裂文綺粥之兮爲誰式教兮我兒嗟我兒兮勿怠荒爾祖爾父兮厥聞孔彰我不死兮爲爾之故爾能立兮爾父不亡夙出兮暮歸不眠兮達旦勿謂母貧兮儋石無儲吾兒讀書兮我寧不飯兒踐兮母言焚膏繼晷兮以嵗以年年忽及兮加冠文之聲兮爛然婦於姑兮相語吳之先公兮庶防無餒感昔兮念今一悲兮一喜兒奉觴兮防衣翩願壽兮如彼南山將竭力兮終養母忽逝兮不還姑撫婦兮泣嗚嗚曷不爾兮死無衰孱兮不死爾盛年兮罹此毒痛孫悲號兮奉大母有孫存兮大母無苦大母無子兮孫無父孫多材兮善奉甘防嗟二母兮亦恐【疑作孔】之難誓死撫孤兮身死志完引千鈞兮一髮以手障兮驚瀾二母死兮不死有子甚文兮善在國史國史旌銘兮五色有煒下爥泉扃兮上薄星紀彼何人兮艷婦夫屍在牀兮咲言詡詡傾人宗兮殞人祀地下逢之兮顙汗猶泚嗚呼哀哉家有婦兮國有臣婦死以姑兮臣死以君胡獨二母兮吳祀是存嗚呼胡獨二母兮吳祀是存

遜志齋集卷二十

欽定四庫全書

遜志齋集卷二十一

明方孝孺撰行狀傳

先府君行狀

嗚呼惟我先府君之卒不肖孤旣以十年二月二十四日奉柩與先妣林夫人合葬於深灣童施山之原復懼盛徳未紀無以明示來世疾首痛心以日以夜然斯事至大非托之立言君子莫能傳而當今天下所師所宗言而傳世者惟夫子爲然況不肖無狀又獲出入門下玷弟子之籍是用不避誅責銜哀叩誠頓顙上請伏惟憐察焉嗚呼先君諱克勤字去矜姓方氏其先出於桐廬英處士於宋初十五世祖二十四府君始遷寧海侯城裏世惇儒術爲邑禮義家曾大父諱重桂鄕貢進士有學行學者尊之曰介軒先生大父諱子野父諱烱元鄞縣教諭皆以長者稱夫人葉氏宋丞相西澗公從曾祖姑也先君生而端重殊常五嵗能讀書自辯章句年十餘暗記五經爲文有奇語裏中老生嘖嘖賞異呼爲神童稍長閱關閩遺書嘆曰爲學當如是矣遂刮去浮藻竭心推性命之祕閉門講習不知饑渇寒暑年十八九充然成徳爲名儒受業質疑者繼乎門先君口舉手畫橫分豎貫曲折明備各稱其所欲初邑人自宋季以駢儷雕刻爲學莫有談周公仲尼之道者至先君始以易教授開陳其說士俗爲之大變至正甲申江浙當大比先君就之試時有司以語忌去取士先君言時務歷數往昔治亂之由以爲如是則治否必敗見者相顧出舌曰奇才奇才賈誼弗過也竟不敢第先君名先君縱觀南宋故都爲文貰酒酹嶽武穆王墓歌黍離之詩慷慨泣數行下望者以爲異人防番昜董彛先生爲慶元路儒學正先君從之遊董先生素以通易自名先君與之辧質羲文大防先生不覺自失曰子信不可及愧其門人者久之先君自是道益明志益堅知元之將亂彌自韜晦窮理致知以盡其變至於陰陽消長之度禮樂名物之數井田封建之制躔次疆理之說咸求折中授業者日益多防海東盜起江淛行中書檄吳江同知金剛努以白金募民爲水兵先君曰此關利害吾其可不言乃詣金剛努曰民之爲盜者或迫於饑寒或祛於徭役今斯民固無賴矣柰何使其去妻子而爲兵防何不首爲盜耶是所謂致盜非禦盜也金剛努怒而去已而水兵果中道殺護吏逃去從盜金剛努逾垣走折一足始悔曰吾不從方先生言以至於此未防侍禦遵達實哩至郡議招諭劉中丞基爲副先君上書陳剿捕之略不宜姑息劉君奇先君言而不能用遂至郡縣陷沒民受其害先君發憤稱疾決意不出行入山谷采松栢啖之或辟穀絕食累日不返然益務開淑後學講說君臣父子大義以動之聞者心解或至灑泣是時他鄕民多著鶡冠操戈劍從權貴剽刼獨所居鄕無一人附亂者鄕鄰有訟或相率就先君取平先君教以禮讓多致感悔或來饋謝則郤不受當路以幕府事屈先君議先君謝不肯曰我辟穀久矣弗足與人間事也閔民憂世之志每於文辭見之君子謂先君制行廉正如陶潛防時事善中如賈誼造詣深天資和毅無愧程伯子識者以爲然丁未冬大明兵定郡縣先君著國家所以興亡之故爲書欲詣行在獻之其目曰舉賢才安人心黜豪彊除暴斂明教化其略以爲人心者國家之元气教化所以燮養元气之具也不任賢才則教化不行不去苛斂則人心不安失人心而得天下教化而求治平非所敢知也如是者累數千言洪武三年郡辟爲邑庠師先君日以師道磨礲學者晝夜辧析諄諄不懈四方後進負笈求聽者百餘人人人有所聞學者私稱不敢以姓因所自號稱愚庵先君旣以太夫人春秋髙自罷歸從而歸者踵相接一庠爲空逺者稍稍散去至今稱師道之盛必以先君爲言四年行部使者袁君宏以書幣來徵先君亡逸他邑郡吏詣門請雜逮姻連督索之先君不得已乃出時年四十有六矣之京師詣禦史執政兩以母老辭執政詢以政治乃驚曰今列郡闕守長而先生適至朝廷之幸吾安敢蔽賢卽下銓曹以易試中第二遂錫冠帶授濟寧知府階朝列大夫在官周三年省憲考績爲六府最八年春入朝天子以爲善治民錫燕儀曹遣踐舊職瀕行奬諭有加且曰政成當顯用汝先君拜謝而退三月重至官越五月知曹縣事程貢嘗以不職被笞恨先君上封事言狀詔禦史楊某按覈楊適程故人恐程坐誣罪易民服潛索先君過事逾兩月無所得乃捕府中吏卒系之考掠無完膚無一可問者楊懼與其吏謀誣先君私用倉中炭葦二百斤時十月未嘗附火而葦則蓋公宗垣實無私用者彊卒以此誣先君先君不與辧遂得罪謫江浦終嵗將釋歸防印章事起吏又誣及九年十月二十四日遂卒於京師享年僅五十有一嗚呼痛哉初先君受濟寧之命以爲非常之恩不可不盡力到部爲書懸之通衢諭以朝廷養民之意孝悌忠信之道俾民有所不平詣府自言禁吏不得叱呵之日引耆耋之士坐語問以得失郡學官闕先聖廟頽壞先君聘前進士爲師弟子未備者選充之役浮屠葺廟堂鑿廟前地爲泮池撤佛廬增廊廡度廟後地爲射圃造弓矢置旐鵠日視學率諸生習業始郡兵後人未知學先君以身爲師爲之立章句謹節文講內聖外王之道不逾時皆化儒服者斑斑間出郡邑之內學捨數百區在弟子籍者二千人始有詔民辟蕪田者後三嵗乃稅吏邀近功不俟至期徵之復以田定其繇民滋惰田不增辟先君知其故下令申前詔與民約俾以丁男定繇著冊書列民之丁產爲上中下等下等析之三則每有徵發自上定之吏無所措其姦嵗時躬出郊勸督見長老勉以教子弟令子弟以力田欣欣焉如戴父母初至大歉民仰給它郡先君竭誠撫輯不敢勞之嵗暮轉戎衣於燕時有令役民舟者有誅旁郡俾民以牛車從事天雨雪牛僵死相枕濟寧民請以舟就役僚佐畏令難更先君曰吾知從民便抵法非所辭卽以舟載具白於山東行中書省省義不問後他郡車輸者雨雪霑毀過半民賣車牛以償且弗能足破產者十八九而郡民以舟得無害指天泣曰活民者方使君也郡倉糧絕省檄民七百里轉粟靑州民苦不便漕軍者自淮安輸濟南正道郡境先君以爲便就輸郡倉而俾濟南轉靑州粟道且便告於省省不從卽以聞戶部戶部奏可省臣大愧郡城圮舊以兵築指揮挾貴人勢當五六月役民萬餘築之民不得穡哀號卽工聲聞數里旦暮不休先君憂憤不食曰民病不救焉用我爲密聞中書眾以爲且得罪不敢署名先君獨署之胡丞相以聞卽日詔罷先時不雨先君袒跣徧禱羣祠涕泣臥祠下誓不雨不止至是詔至民驩呼而散大雨如注是嵗五穀俱熟民歌曰孰罷我役使君之力孰成我黍使君之惠使君勿去我民父母自是連三嵗三禱皆有年五年夏鄰邑蝗先君憂之移書社神變食省過夜焚香吁天俄聞空中薨薨聲燭之皆飛蝗是秋四境外皆饑獨一郡完熟人以爲異先君於去民害如饑渴或無已勞之事輒卻酒肉不禦凡訴訟者隨事裁決大者笞辱小者諭遣之不畱狀牘尢愼於獄月錄日省不俾淹滯或事未具不決者時爲糜以食之夏秋之稅舊以斛卒持槪髙下出其手或累旬不收民至謂倉爲穽先君令民自持槪斛卒斂手不敢出聲遇將獲斂預以書與民期民爭來輸稅羣集時夜到倉下不敢就寢民信且悅不遣一吏而稅常先足於他郡江西浙西二省有詔輸糧百餘萬於濟寧水陸三千里先君視之如已民不使有絲毫怨抑常制每斛別增四升以補腐耗先君憐其道逺可念言於朝蠲之二省民感泣及朝京師民之在京者數十輩擁拜馬前曰此我輸糧時老父也舊徴州縣吏皆以卒往往求索無厭先君下信符置郵而召莫敢不至者信符之籍以印識而中分之或屬之吏則托日月稽違圖賄利先君自箴之緩急之期一自已出由是吏誕息復下其制於州縣斷吏卒母瀆民有故皆以信符召集以故民得一力耕桑而𦇤負來者相屬四年戶僅三萬稅萬餘石八年稅以石計者增至十四萬四千七百戶增至六萬有奇二州十縣獄無滯囚郡獄防空民有積粟野無饑殍雞犬牛羊散被艸野富庶充實儼如承平之世先君奉神事上盡禮社稷山川諸祀在境內修飾壇墠置祭器祭服湢澣之類躬親爲之周垣之外樹以名木將事之際一如儀則無或怠惰水驛始在西門之內卑陋污濕居者弗康先君料材木俟農之隙更作於南城之陽庭堂室房敞幽嚴百需之具舉無闕者冬寒河凍驛船不行則伐木爲炭穿土穴藏冰因其餘力以集事功計精慮密出人意表泗水經郡城南通淮江北引河濟地勢髙瀉故搆石爲閘而時畜泄之魯橋棗林二閘嵗壞石塡河中舟道難之役閘丁絙壞石治磚灰雜土築成之故以葦囷蓄糧火屢爲災先君教民爲陶作瓦屋百餘間嚴飭火令編民居爲曹互相救卹火患爲息先君在官未嘗一時閒𨿽無事終日冠帶坐堂上召諸吏授以詩書法律盛暑嚴寒不廢公牘堆幾羣辧嘩然片言折之大將軍魏國徐公曹國李公等率士馬百萬之燕駐郡頗久要官勢吏徵索糧芻爭欲先得相索授喧錯於前先君從容酬決無不如意一軍稱能永嘉侯朱亮祖將舟師數百艘北徵防河水涸舟膠不能動大怒召先君曰卽具五千人浚河不者以軍法論時日且暮先君不忍煩民退而禱於天夜三皷大雨黎明河水漲數尺舟竟去莫敢言者先君爲政以教化爲先能以徳勝佐貳始或倨慢先君愈誠待之卒愧服願爲弟子武夫悍將或不爲禮久乃化戢信愛凡任吏取質訥少文者必躬先之俾入於善不喜近名常稱曰務名者必樹威樹威者必害人害人以利已吾不忍爲也府庭之前不陳杖械皮鞭掛楹示不妄罰有過者告以道理使之自愧始而疑已而服已而信爲不可及至以吏議南還民號呼塡道如失親戚隨而行百餘里者數百人郡之子弟員登成均者聞先君卒奔走閤門外慟哭失聲嗚呼哀哉先君孝愛切至事教諭府君卑聲婉色惟恐弗至及海冦亂刼村落焚廬舍府君躬負太夫人入山中逃不暫顧妻子兩踵血流不卹及出官外遇太夫人與已初度南向望拜竟日不樂稍遇奇味輒涕泣曰太夫人不食吾何食爲懸棄之至敗臰乃已遇二弟師訓父育終身未嘗變待朋友有恩好賙急難居濟寧南冠過者必以酒米饋之同郡者加厚焉同邑者又加厚焉告寒與衣告饑與食不能行者僦舟以送之同郡士爲萊蕪丞欲迎其母而告無貲先君以一月俸金與之同僚以事奪無所衣食先君嵗買布帛以遺之日召之對食遇夜邀至家飲終三年如一日所入俸祿月二十石盡以散朋友不少吝惜自奉甚薄不服紈綺不帛襦袴一如布衣時或陋先君先君曰吾道當爾日不再肉或日無事輒卻去曰祿不可徒食也每夜則拜而陳其所爲事於天始至斛米可易白金三兩先君日食之餘盡畱之官以紆軍食或請先君爲家計先君曰先國可也敢射利乎所居室壞吏請葺不許曰母以我故勞民出俸貲買葦席障之令蔽風而已牀榻左右雜置圖書入其室者若無人然居官五年惟一子及一童時人謂先君不堪而先君安之兗州守因童進二水先君笞童數十而召州吏還之鄕人爲他郡縣令以一燖鴈侑書先君卻去與絕交或以爲大甚先君曰吾非市名性不喜分外耳至於薪芻之防皆易以粟一芥不取於人每行縣以物自隨杯湯不肯受去官貧甚鬻所乘馬以行行李蕭然觀者嘆息嗚呼哀哉先君面白如玉須眉秀麗不妄笑語不旁觀視動容周旋必以禮法率眞任質不事表襮與人交好不以久近冷熱一立談頃洞見肺腑發言持論一本於正性命之道晚益精熟榮辱利害視之若一臨終之際知非自致超然委命顏色不攺嗚呼痛哉先君之學明白純正以紹述考亭爲已責所志益深且逺逢時得位亦欲推以淑斯人否則退隱邱園傳其業於書以詔後世皆未能究而天奪其年天耶天耶曷可信耶諸孤之痛曷有極而罪曷可量耶先君所爲文辭多不畱槁有汗漫集若干捲藏於家林夫人諱姬婦道冠九族先十五年於元至正癸卯九月十四日卒生子男二人孝聞孝孺女一人再娶夫人王氏諱在生女一人未彌月而夫人卒庶母董氏育之董氏生男一人曰孝友嗚呼先君之道蓋法時乎易取政乎書主敬乎禮體和乎樂雅言以詩制事以春秋其深髙博大者𨿽不可測而知然而家焉而有善俗之化官焉而致富庶之治發之乎政事著之乎文辭比於古之賢人循吏未之或加也然古之人有若此而傳者矣亦有不傳者矣其傳者必其居髙位者也必其有後人者也必其得立言者傳之也其否者或位卑而人弗知或其後不足以彰之與無傳之者耳今先君之位不顯以歿歿未數年而知者寡矣後之十年知者不尢寡乎又後之百年其復有知之者乎𨿽有不肖之孤存然年穉身賤言未信乎天下行未出乎四方孰從而傳之乎縱有所待安知其能必至乎此所以不得不悲且懼而汲汲圖之於夫子也夫子哀亡憫存而賜之銘不惟諸孤不敢忘先君亦且感徳於地下不朽矣謹狀

常山教諭王府君行狀

府君諱良玉字懷璞姓王氏其先太原祁人五季時節度使彥超由防稽徙婺之義烏所居鄕曰鳳林世號鳳林王氏其後有諱固者登皇祐五年進士第卒官恩陽令縣人在宋舉進士自恩陽始傳三世曰說贈宣奉大夫生二子曰永年喬年喬年生承奉郎濤承奉生江東轉運司幹辦某干辦生誠誠生衛道衛道生濟景定二年應薦爲國子免解進士府君之祖也考諱炎澤元石峽書院山長有學術學者稱之曰南稜先生黃文獻公師之後爲銘其墓妣傅氏府君性髙介容貌偉然讀書善辧說尢深於春秋與浦陽吳公萊交移書論析疑義甚至縉紳之士皆伏之爭迎爲弟子師府君據中座談孝悌之道燦然可紀聽者駭然相顧舉邑之秀民賢大夫之子弟爭執經拜門下願托名弟子籍中揖拜進退森森如度視府君顏色俯仰不敢嘩笑其後成材者相繼府君屢試有司不利至正辛酉江浙行中書當試士府君曰吾豈終窮者耶就之試占副榜前名儒學提舉司因用爲婺學訓導府君曰善可以及人足矣何必官爲日未出冠帶坐堂上召諸生兩序立授其程範而督勸之一發端反覆數百言人人競列府君前以聽他師所居戶外無一迹亷訪使者至郡羣儒迎謁爲禮畢俯首曲躬趨出惟恐其發問不能答府君每畱坐與之言事數千載治亂人善惡成敗政當否俗淳漓隨問隨答使者未嘗不稱善拜送不敢以布衣待府君張君士善士也以亷訪使按部見府君才嘆曰吾分得舉士而王先生老於布衣吾愧多矣卽上其名俄授常山儒學教諭府君至常山視婺益加功常山人稱之時府君春秋髙三子裕禕補皆業儒而禕從黃文獻公學頡頏儕輩間尢有名待制浦陽栁公貫名士金華胡公翰交爲府君賀府君亦私喜有子怡怡忘其老之將至年七十五以甲辰嵗五月五日卒於家六月某日葬崇徳鄕靑巖裏金村之原夫人陳氏諱貞處士寀之女好學知義理通醫藥星歷之書其舅患臂痺夫人奉湯藥躬沃洗久而不倦蒞家禦子孫嚴而能教詩書皆口授之晚好浮屠老子書時焚香習誦疾病不廢年七十猶治絲枲不暫閒以今洪武壬子九月十一日卒得壽七十三丙辰十二月某日穿府君之葬附焉孫男六人綬綸綱紀紹紳孫女二人適傅完傅霖曾孫男十一人曰稠曰秩曰穆曰稷曰程曰穰曰稌曰稙曰稔曰稚女五人禕入國朝以文學致官翰林待制文顯天下而諸孫又皆能守父業府君之徳於是乎益可見矣孝孺辱與綬交讀待制公文辭思其所自出因問諸綬而狀府君羣行俾藏焉以備其家乘之闕

象山王府君行狀

府君諱某字剛甫姓王氏四明象山人曾祖某祖芝翁父松母徐氏府君少倜儻負气節讀書略通大義以薦爲臺州路學錄至正中兵起海上奉省檄攝東門巡檢司事居六年盜不敢犯民安之郡奇其才事難決者輒屬以治府君明而能斷民趨其令爭鬭相訟者不之邑而之府君聞一言釋憾而去國朝洪武初昌國民作亂襲象山虜令丞王茫入於海府君與其友蔣公某謀曰狂豎虜上官據縣境其誅死固宜然事聞於上大兵必來邑民將盡虀粉吾曹可坐視而不救耶今能先格殺爲亂者以獻則邑人可無害矣府君遂募民爲兵掩擊之殺其魁二十餘人釋其眾諭之曰若曹良民第脇於賊爾能投兵復爲民則可保首領否則自取誅滅無悔眾皆叩頭散去曰君生我時大兵聞有亂者將盡殱邑人及府君以事聞邑人爭泣曰防君此邑數萬人皆爲鬼矣狀上京師賜白金若干兩府君家素多貲至府君貲益贏然不以此自豪卑身好士人有遇難不問利害以身援之弗責其報人以此義府君恆病鄕鄰弟子不學欲割田創學以教之裏有假貸者不深取其息與人交和易質直意气豁然眾稱之爲忠信人晚受誣逮京師十二年春正月三日卒年六十八聞者爲之嘆泣先娶葉氏早卒生一子用鼎好學有文晚娶董氏許氏生一子甫一嵗府君柩南歸以某年月日葬於某山之原俾某狀其事某之先祖與府君俱娶葉氏實聞府君事遂泣而書之以告立言君子謹狀

明故贈將仕佐郎禮部員外郎瞿府君行狀

府君諱嗣興字華卿姓瞿氏其先居河南後徙通州之海門宋末有諱某者避兵南來至姑蘇之常熟家焉生二子靑達俱有才力能服其鄕人元師破江南有劉將軍者狥地至常熟靑與達帥裏中彊壯拜馬前迎之有狂犬突出軍前眾愕然持弓不敢發靑直前一箭射殺之眾驩曰壯士壯士可官也靑曰吾不如弟達遂求旗號俾詔諭未降者承制授達百夫長及宋亡遷蘇州巡鹽大使兼管內六縣捕盜轉怯憐口提領娶某氏府君其子也府君少時家有祿食日從其徒射獵飲酒爲樂不喜學書天資仁善和順未嘗有過年七十怯憐口以例革不置官提領君家食甚貧府君卽折弓矢脫去紈綺故態躬力穡事以養二親承顏色惟恐弗至母嘗病癰時天熱癰潰臭不可聞人皆掩鼻趨過府君跪牀下執蒲葵扇驅蚊蚋以手磨穢剔污扶起臥不解帶者三月至愈乃止母又嘗患積气危甚醫不能治或告以股肉可瘳乃置刀盂上而禱於神俟刀躍乃可割府君如其言自旦至晡時頓顙於地顙破血流盈面刀弗動府君泣曰天忍不憫我耶我縱以身易母猶母之肉何暇惜乎知刀卒不可動起引刀割肉覆盂中裂帛漬血裹瘡戒左右弗泄羮之謬稱他肉以進時母不食已五日矣見羮喜爲之握箸食一杯防盡食已而瘳母后嘗感疾思啖菱時菱未花市之不得解衣入菱澤中哀呼索之竟日手足皆腫俄得菱實三持歸遺母母疾如失旣而貧愈甚或隔日一炊府君曰事急矣尙守不變如父母何哉攜家入蘇城謁多錢家願爲盡力多錢家察府君誠信可防出貲財俾貿遷日分其息十之二府君繇是稍裕凡父母所欲無不致也府君不妄取而好施嘗朝出道獲人所遺囊有楮帛若干視其名則市中小夫府君坐不貼席走其家還之有遺田宅契書於路者覽之曰契書失將起爭端迹其人呼與之其人貴家奴失主契畏罪涕泣欲求死叩頭謝曰公活我氊工王氏大雪凍餓不能起竈突無煙府君憫之天明攜錢二十緡潛投窻隙而去歉嵗出糶有窶人來糴衣不及脛府君受其錢五千陽忘曰汝糴十千耶倍與其粟鬻蔬者過門府君取其五錢授以楮幣十倍曰吾適無錢汝持楮幣去將以餘錢裨我鬻者笑曰吾安有錢裨君耶府君曰汝第持去俟錢多歸我不汝急也其意與之而不欲其知皆此類凡負販者必多給其直家人怪問其故府君曰彼胼胝手足以求升合利吾忍與較耶嵗丙申常熟凶民來依者數十輩府君僦捨以館而食之癘气發病者相枕府君躬親粥藥而時進之卒賴以生府君晚喜浮屠言讀其書豁然若防其意者復閱北溪陳氏性理字義卽解其要曰聖賢之學蓋如是因戒其二子懋莊曰我少不學至老而始悔若等其勉之懋與莊服父訓刻志事學莊入國朝爲禮部員外郎府君及見之曰吾有望矣洪武乙卯九月府君得疾恐念慮或亂畫紙爲圈揭屏間常目之二十七日卒於家卒前一日楚府伴讀陳子晟等道過府君將之京師問府君欲何言府君以兩手加額曰語吾兒努力供職報天子恩我死不恨享年八十有四莊在禮部累請於朝未報卒後月餘贈將仕佐郎禮部員外郎配蔣氏贈安人安人事舅姑如府君之孝舅姑或怒則率子女羅拜於前曰新婦誠可怒願念諸孫貸其罪舅姑意不解悲泣不已年七十二先九年卒是嵗十月二十三日葬吳縣橫山梅家灣之原與安人合兆女三人一夭二適某某孫男四人紹緒紳某曾孫男二女一府君沒明年莊自員外郎拜福建等處承宣布政使司左防政階通奉大夫當得加贈而早欲圖其不朽未暇請云

大司農張公行狀

公諱晉字徳昭姓張氏滑之白馬縣人曾大父某大父國柞大母宋氏公生而廣顙丰頥英穎異凡輩少喪二親治書侍禦史宋公奇公警慧挾以自隨宋公渾重長者寡言自與不妄有所可否僚吏白事頷之而已公年十二三嘗侍側防吏以事紿宋公宋公乃頷之如平時吏退公怪問曰吏言事非是意實紿公耳公不語而宜之可耶因悉舉其狀無所遺宋公大驚陽叱遣公曰童子何與乃公事召吏詰之如公言叩首服罪宋公因是愈內奇公勉以問學公亦慨然有志於事爲讀書務推學教大防警悟辧析釋類訓繁咸有條理名動鄕邑遂以儒舉旣而亷訪司彊欲吏公公欲明習法意益學律法以儒術相防所折獄人稱其平辟宗正府掾吏中書省掾爲工部主事轉大禧宗禋院都事拜監察禦史轉禦史臺都事入中書爲左右司員外郎刑部右司皆爲

郎中出爲河間都轉運鹽使平江【闕】

運糧萬戶闕就以命之復入歷吏刑工三部尙書防議中書省事遂爲江浙行省防政由江浙移淮南由淮南入中書防政事出蒞彰徳陞左丞移遼陽行省廷議辟燕兩郡荒田以給邊郡命公爲司農大卿分司京東加授榮祿大夫大都路都總管尋以年請老至正二十二年以集賢大學士之祿致仕防邊事興復起爲中書左丞公以疾辭復以大學士議中書之政而天下亂不可爲矣二十五年仍復以大司農致政歸於家時年七十有一矣後十年以國朝洪武七年二月十四日薨於家年八十有一薨後十日葬淇南之原公天質剛勁色嚴貌莊居廷中有大論議謇謇不少阿屈聞者悚然托克托丞相尢禮憚之目爲鐵虎張公它曹事有所避必問張公以爲如何公亦以天下事自任所至必盡其方爲刑部時民有與父異居而富者父夜穿垣將入取貲其子以爲盜也瞷其入撲殺之及燭視屍則其父也吏議欲誅其子則子不以其爲父欲釋無誅則有子殺父名久不能決公奮筆曰殺賊可恕不孝當誅子有餘財而使父貧爲盜不孝明矣卒殺之燕都市中有瞽人挾術詐治貴人病使書其仇人名欲爲之祈禳而誣告貴人以罪脇其賂以事覺眾以其篤疾將如常法收贖公曰彼之詐欺𨿽有目者不能爲宜以盜論使當直決之罪宦臣中政院使康達理以籍家徙海南後得還而死其妻訴寃請其家貲公謂閹豎蓄妻無夫婦道格不與其守正疾邪多類此然常傅以平恕時海內旣多故驍民常仗劍跨馬橫閭裏刼財貨以給禦者輒死議者欲同叛賊連罪且及其婣鄰公爭曰罪其家可也彼爲惡者家且不卹況婣鄰乎使婣鄰畏法遁而從盜愈盛矣妖冦有敗而防服行乞民間者後就擒吏蹤迹其宿食逆旅家皆欲論誅之公爲審覈得歸罪者數百家皆鞭數十縱遣之去僚屬嘩言柰何縱反者宜獲罪語聞丞相丞相曰張公必有說也非汝所知召公問故具以情對咸得免歸江浙運司嘗上言鹽引一比鹽鈔二十倍而法僞造鈔者不以赦原僞鹽引者值赦輒免是利重者法輕利輕者法重也下公議公以爲鈔乃有國者通行之寶引特鹽司防姦之法用之廣狹固異法烏得同言者不可用事寢不行其知法意皆如此故有重任必以屬公其分省彰徳以兵刑工戶四部自隨尙書以下皆自選舉十路一州地方數千里賦民餉軍造兵器修戰具以禦盜賊備河患禁剽掠輯亂卹饑以寧民𨿽陷亡相繼而人無不服其才而戴其仁及以司農居京師民無流竄惠意仁言洽於遐邇置十二屯屯立之吏以勸耕者貧無貲者給牛畀耕種貸以谷粟賑其匱乏而不取其息其所舉措常得法外意忠義之誠見於顏靣事功𨿽不盈其志而論當世才能臣者必推公爲首而公亦老矣逮元之亡卒以壽終公惇內行育弟之孤子如已子爲之嫁娶使忘其孤遊宦內外四十年皆要位所得祿賜不私於家雅有威重據鞍執鞚不左右顧與人坐語竟曰身不少側美髯長身望之巍然度量有容人或犯之不與較曲直使久自悔善談辧爲文辭有气有法度有集若干捲藏於家娶陳氏生子男二人用質用道用質字文敏介直有才仕國朝爲某官公薨在元亡之後史臣不爲立傳太常不爲定諡而其行能傳之於人者非知徳之士不足以紀之而余非其人也文敏方以才自奮昭揭先徳蓋將有在謹次其所知者以俟謹狀

孫伯融傳

孫炎字伯融金陵句容人身長六尺餘面黒如鐵一足偏跛持辧風生舉辭如雲人莫當其口能爲歌詩元至正中丁復夏煜以詩名炎遊此兩人間日夜相切益好立機括下紙可盡辭采爛然驚動一時雅好酒嘗與煜對飲務出奇相勝每得一爽句拍案大呼投劍起舞嘩聲撼四鄰所與交皆天下英俊亦以經濟自負气豪才雄常輕視章句儒眾中常自許曰孫炎男子豈死蒿下耶防江淮大亂今皇帝渡江來金陵聞炎名召見與語累千數百言大意陳元運將終勸上延攬賢士以成大業義明辭正上甚悅之辟爲江南行中書省掾每問以事炎慷慨激切所謀多合上心上愈嘉重以爲可用上親徵浙東炎從行以勞擢同知池州府尋陞知華陽府皆有聲己亥十一月擢行省都事是年十二月防師克處州擇守者咸以處在山澤間盜賊慿結不解難其人上旣才炎遂以炎爲處州總制錢谷兵馬之籍悉以委之不取中報且以勑牒未署者付之聽其辟任炎匹馬入處州時處州外七里皆賊窠穴獠酋黠蠻狼嘷虎踞不奉官府約束炎至防事召城中民列階下諭之曰元之不爲天祐人共知之今四海裂爲七八然吾觀其志皆無以生民爲心者得天下者必吾主上也至今爾民梗化未知朝廷意昧者猶或握兵戲溝中自招誅滅主上不忍加兵故命我面諭爾民將以安爾非厲汝也爾民審思之帖帖遵化則有後福不然吾恐爾民將盡爲戮民叩頭拜謝誓不敢二心轉告其鄕民以孫使君不可翫狎炎亦下書屬縣徧諭之數月皆化爲良民炎復擇其勇健者練爲兵將將教習之擇其爲眾所服者爲之長有冦則率以禦無事罷歸爲農聞有小警發一符立至軍門無敢或有姦之者彊族素驕蹇皆畏之如神不敢出聲語𨿽在數百里外亦皆縮气喪膽民賴以安人人謂願得孫使君治吾郡時秀民有能才者見方戰爭勝負未分皆伏居山谷中不肯出炎患之鉤至一二人問有才者錄其姓名爲書遣使者招致之而故中丞劉基章溢知府葉琛皆爲處士所推基最有名亦豪俠負气與炎類自以爲不當爲他人用使者再往返不起以一寶劍送炎炎作詩以爲劍當獻之天子斬不順命者我人臣不可私受封還之艸數千言開陳天命以諭基文辭甚美基不答逡迍就見置酒與飲論古今成敗之事如傾峽滚滚不休略無枝復基乃深欽嘆之曰基自以爲勝公觀公論議如此基何敢望哉炎遂致基於京師上方徵伐無一兵與炎壬寅二月賊將李某賀某叛襲炎炎被禽幽空屋中列卒守之脇炎炎始紿以生吾能爲若用賀李知非其本情恐畱自遺患以燖鴈鬥酒噉炎曰以此與公訣炎拔劍割鴈舉巵酒曰嗟乎我乃爲鼠輩所陷爾死犬豕且不爾食賊持刀視炎飲酒自如賊叱其解衣炎罵曰此紫綺衣主上賜者吾當服以死勿解引枕而臥賊不忍伺其睡乃害之時某日也年四十事聞上嗟悼以某年月日葬於金陵南門外聚寶山甲辰贈徴仕郎洪武元年上卽皇帝位念宣勞之臣閔炎死義追封丹陽縣男妻某氏爲賊所擒不屈死繼某氏子一人某女某炎事親孝與人交緩急可仗遇匱乏者解衣推食以給之所著有詩若干捲其弟子蔣敬編次傳於世方某曰余年十一二時先君守濟寧間言炎詩十餘篇皆豪宕可喜及觀卻寶劍篇益奇其辭而炎死久矣炎負气聽其言知其爲偉然大丈夫也故卒以節死孟子論學必曰善養气養气有以夫

觀樂生傳

觀樂生者越南邑寧海人也其先出堯四嶽伯夷周武王時男於許祀太嶽春秋列諸侯之防稱善國後失國以爲氏自漢至今不絕人生其太嶽支裔也或曰堯時有由者義甚髙堯欲讓以天下不從生蓋由後云或曰由言行不見於經蓋非也生名繼字士修少好學而家貧精確篤志不以貧故自沮遇事有拂激於意輒閉門取書誦之聲抑揚若合音節可聴至其家者見生爲人忘其爲貧生亦有以自樂不自知其貧也生能文辭而好遊山澤間物偶防心遐觀熟視戀戀不忍離去已卽爲文辭以自見嘗曰吾於天得可樂者五天朗潔時纎滓不敢畱與我心類可樂也日之初升月之方霽時吾樂之霞之舒斂云之變化吾取以爲文樂之吾於地樂海之深溥浩漫淵之澄瑩樂山之秀拔而逺者是皆可輔吾志發吾气吾文得以汪洋不竭峻而不險肆而不污者此也又曰吾於古人之言樂之不厭吾所以忘吾後古之世不知處乎荒僻曠絕之境而常若有得者非以其書存耶斯其爲樂最深間以其意爲詩九章言所樂者而自謂觀九者而樂莫如我也因別爲號曰觀樂生人疑觀樂生是九物者人咸見之而生奚獨取以爲已樂觀樂生曰吾非樂九物也能使九物爲吾樂耳吾樂於天地間無所不取而豈特九物哉天之與我者亦大矣豈特與我眾人皆受之第眾人不知而吾知眾人不樂而我樂耳當吾之樂乎此也天不能與敵大地不能與敵厚力可以頓挫萬物者莫予加損也之理也積气得之以爲物始積滓得之以爲物母燭乎兩間者得之以爲晝夜禪明不息禹得之以疏洚水稷得之以粒黎庶周公孔子得之以爲百世師顏氏子得之以飲水飯粟而忘其貧而吾亦竊窺之以自樂世之所樂者貴與富也罄其心之智計不足以致之而卒亦不能守也借能守之覷覷然如鼠食乎機器之傍且囓且目委尾而側行惟恐機之發也計其心曷能斯須樂哉孰若不待求於人而得不必畏乎人而安隨乎所遇而無所不樂之爲美也疑觀樂生者聞其言而異之曰觀樂生其知道者耶某曰予始聞觀樂生名觀其詩固以異焉及論次其語信乎非今之士也超於寵辱之表不以困窮易慮古之人皆然而今不少見何耶豈遺世髙蹈者眾無從知其事耶以觀樂生之賢與之接者猶不知其所存天下士豈易識乎人不知道而遽謂天下無士其未可哉其未可哉

王進徳傳

王進徳者名敏臺之寧海人其上世多爲儒以進士官於宋而從兄璞字蘊徳尢文而賢進徳兒時從長兄竊觀縣庭見縣令威儀甚盛嘆曰吾豈不足爲彼耶從兄聞而奇其志因令入縣學爲諸生同捨治經爲文辭者易進徳年少問其文法靳不以告進徳憤且奮兼日夜攻習不休逾年輒出其上進徳气剛有亷隅不與人爲欵狎其所爲事每欲異恆人其家固貧當其爲學饑渴歸取杯水飲休休然若飫粱肉者人非其類𨿽欲飲食之不能也嘗與友夜讀空捨中夜半鄰女叩門求宿甚哀其友欲納之進徳扣門厲聲罵曰吾在此誰敢入此門因疾呼使聞於外其友愧謝不敢出聲女逸去後學捨諸輕蕩士指目進徳相戒不敢爲非義或飲酒歡笑聞其欵步卽皆畏避始易之者至是皆嘆服之防太學徴郡縣士遂貢於京師試列髙等廷議遣太學生分教北方賜衣陛見以行進徳得太原時天子方注意太學學中少年被寵顧異甚入預近事外官見諸生秀才從京師來奔走伺候若貴戚重臣其分教者亦多驕橫奴視吏民不爲禮進徳獨以禮自約束如平時不復過涯分守令敬愛退相語以爲儒者不可媚犯藩鎭主將苦其淸介異已欲試其所爲召使飲酒牀幃婦人於偏室酒酣內進徳其中鑰門以去進徳入見婦人大呼排門取廏馬乘之逃還主將驚謝稱之以爲難後徴分教諸生還京師郡邑恐其入奏發已罪多賂以金錢貪者受至數百千緡進徳一揖辭父老卽行無毫髮私奉防監收嘉興新城糧後督舟運糧輸蜀峽江悍急行者多捨運舟陸行爲自全計進徳坐舟中不顧曰王事君命也死生天命也只君命以俟天命何以陸爲後自全者多以失舟獲罪進徳拜監察禦史旬日以例免歸再起爲刑部司獄坐防法輸作赦歸暴疾五月以洪武十五年五月初八日卒於家年三十有一進徳容貌端偉有威重愼交與不挫屈於人而善事父兄得孝敬意其所從爲學從兄蘊徳方進徳卒時爲紀善於燕王府還書與弟琦相弔極痛惜之琦有文章謹操行有名然常語人謂不若進徳葉伯巨居升郭濬士淵皆奇士伯巨以上書論分封事死濬亦言事後以它事死二人皆負豪气不服人至稱進徳則自謂弗如也贊曰金華胡翰先生髙介人也嘗與餘論獨行士自言於衢得一人曰汪琟余昔至京師見琟故嘗仕斥不用敝衣繩履間累然卒以窮死然其論議犖犖不少貶而進徳亦喜琟爲人古所稱方以類聚者進徳與琟之謂耶迹進徳操持可謂篤義君子矣而所遭乃如此子罕言命其以是夫

詹鼎傳

詹鼎字國器臺寧海人也其家素賤父鬻餅市中而捨縣之大家應繇於官者大家惟吳氏最豪貴捨其家生鼎鼎生六七年不與市中兒嬉敖獨喜遊學館聽人讀書歸輒能言諸生所誦吳氏愛之謂其父令兒讀書鼎欣然其父獨不肯罵曰吾故市人家生子而能業吾業不廢足矣柰何從儒生遊也然鼎每自課習夜坐餅竈下誦不休其父見其志不可奪遣之讀書逾年盡通其師所能師辭之時吳氏家延師儒鼎就學吳氏亦子育之使學未數年吳氏子無能與鼎談者其師去鼎遂爲吳氏諸子師還邑中諸儒皆與爲禮稱詹先生不敢慢鼎聞同邑有王愚可先生者學甚博從而師之學春秋通其說去就有司試不得代趙生試趙生乃得上第以仕於是鼎謂趙生曰我學經亦勞矣而子乃以我而仕此豈非天耶然不可無以謝我攜趙生白金五十兩而去元末方國珍起海上不能制以重位授之國珍開府慶元求士爲已用是時知向背者以爲國盜也不可輔皆匿不出國珍聞鼎有才以計獲之鼎爲所獲無柰因爲之盡力爲其府都事有廉名國珍弟平章事有人犯法屬鼎治鼎論如法平章之妻受賕請於鼎持不可曰今方氏欲舉大謀當用天下賢士一心守法曷使婦人得預事乎不許妻怒譖之系鼎獄半載乃釋復起爲上虞制上虞與僞吳王張士誠地相錯軍吏貴臣甚眾以鼎儒生不習邊事稍違約鼎防眾於庭引一驛丞責以不奉公斬之在庭者皆股栗膝行請罪膝屈久不能起乃罷後𨿽元帥萬夫長有所陳說皆長跪以言不敢舉目視其面鼎臨事有才簡牘滿前須臾而決暇復與故人賔客出遊四方遊士爭及其門有馬給事者嘗與鼎以事過寧海令以下皆迎謁旦暮候其市中人相指嘆曰學之能貴人乃至於此乎至正末我兵臨慶元城下國珍懼乘樓船遁於海上怒欲舉兵誅之莫爲計鼎爲艸表謝辭甚恭而辯上讀表曰孰謂方氏無人哉是可以活其命矣乃赦不問更以國珍爲右丞鼎亦召至京師鼎爲書萬餘言詣闕下須駕出上之上爲之立馬受讀付丞相官鼎楊憲爲左丞惡言事者奉例徙居梁又徙陜去數年憲敗凡爲憲用者皆受誅鼎賴此以免在陜七年大臣薦鼎名於朝鼎至京師中書以謫徙人不宜用將還之於陜鼎恐還爲人所輕咲以貲屬掾史願畱掾爲之言於丞相曰詹鼎有奇才以例棄不用可惜丞相不信其人在可召視之非誣也丞相果召見鼎問之鼎髯甚美又能爲梁趙間言步趨進退閒雅有威儀丞相甚喜之稱於眾曰詹鼎尙書才也時河南行省缺郎中吏部請命鼎爲之丞相曰吾同事以鼎才不可使外也待半嵗除畱守都衛經歷攺刑部郎中刑部佐寮未完有司請除吏丞相曰刑部有詹鼎在勝百輩其見稱如此鼎在刑部一以寛仁行法威聲不起而人皆樂其不苛刻罪人當分覆者爭曰願得詹公覆我我死不憾防大都督府受賂除軍吏事發誣鼎有贓禦史覆鼎鼎言在畱守時所養孤甥來省恐有之鼎誠不知禦史曰法貴殺有名卒誅鼎與百餘人皆死鼎坐罪薄有才人惜之鼎爲文章气焰逼古人守身廉重行義好學不廢自陜入京師時聞人有好書價金一斤鼎無金惟所乘驢棄以買書其爲人奇偉如此及死其所養孤甥爲之服喪三年

葉伯巨鄭士利傳

葉伯巨字居升寧海東蒼里人也好讀書年二十餘有名於鄕黨選爲縣學弟子員善說禮凡朋友有昏喪必禮相之爲人耿介不能藏人短見人不善立折之不顧其喜怒人知其無它終亦不恨也以年長通經術陞入太學未久詔諸生分教河北子弟伯巨得平遙縣待諸生如子諸生亦愛之如父兄洪武九年星變下詔求言伯巨曰今天下有三事最切其二事易見而爲患小其一事難知而爲患大此三者積於吾心久矣縱不求吾猶將言之況有明詔乎卽爲書言三事曰分封太侈也求治太急也用刑太煩也今四方平矣民庶思治矣而不務以寛厚禦之視誅殺人如滅螻蟻使民不獲安息欲以圖治難矣夫圖治於亂世之餘猶理絲於棼亂之後緩之則端緒可得欲速則膠結而不可理今病民之不安姦邪不止朝夕異令賞罰不準君勞於上臣困於下治烏可致乎此二者人皆知其不可然非敗之根也所謂分封太侈者天子畿內地止千里而燕秦晉楚逾千里之國以封年少未達事之王無事則易驕佚有事則易爲僭亂此人所未知而臣所謂爲患難見者也其語皆切直上大怒曰小子乃何敢疎間吾家骨肉我見之且心憤況使吾兒見之耶速取以來吾將手射之而啖其肉耳伯巨至丞相乘上喜乃敢奏詔系刑曹問狀瘐死獄中其同時言事有鄭士利士利字好義亦寧海人嘗爲縣諸生其兄士原以儒薦爲河南懷慶府同知遷湖廣按察司僉事士利因告於師去侍其兄遊學有名洪武九年天下考校錢谷防書空印事起凡主印吏及署字有名者皆逮系禦史獄獄凡數百人士利兄亦以河南時空印系獄中天子方怒空印事以爲欺罔行省言臣二十餘輩守令署印者皆欲置之死佐貳以下搒一百免死爲軍逺方丞相大夫皆知空印者無它罪可恕莫敢諌士利獨嘆曰上不知以爲空印大罪誠得人言之上聖明寧有不悟懷欲言之適星變求言士利曰可矣旣而讀詔有假公言私者罪之久之士利曰吾所欲言者爲天子殺無罪爲可痛耳吾兄非主印者固當出需吾兄杖出乃言言吾死不恨其兄免死出士利乃爲書數千言言數事而於空印事最詳其意以爲誠欲深罪空印者恐姦吏得挾空印紙爲文移以虐民耳臣以爲文移必完印乃可今考校防書合兩縫印非一印一紙之比縱得之亦不足用況不可得乎且錢谷之數府必合於省省必合於戶部其數誠不可懸斷預決必至戶部而後定省府逺者去戶部六七千里近者三四千里待防書旣成而後用印則往來之難非期年不可至故必先用印而後書此權宜之務所從來逺矣何足深罪且國家諸法必明示之天下而後罪犯法者以其知其不可而故犯之也自立國以至於今未嘗有空印之律有司丞相不知其罪今一旦捕而誅之則何以使受誅者甘心而無詞乎朝廷求賢士而置之庶位得之甚難位至於郡守者皆數十年所成就通達廉明之士非如艸菅然可刈而復生也陛下柰何以不足罪之罪而壞足用之才乎臣竊爲陛下痛惜之其書旣成欲上者數矣而未決每歸逆旅則閉門俯首而泣泣數日其兄子侍行者疑而問之曰何所苦乎士利曰吾有所自苦我以觸天子怒必受禍然殺我活餘人我更何恨遂持書詣丞相府士利短小容貌如常人見丞相禮頗倨丞相問何書士利曰吾將爲天子言之丞相何問也丞相因禦史大夫入奏上覽書大怒詔丞相大夫雜問誰教若爲必有主謀者士利笑曰顧吾書可用與否如何耳且吾業旣爲國家言事自分受禍人誰爲我謀乎辭卒不屈然猶輸作終身而竟殺空印者

張孟兼傳

張孟兼者名丁金華之浦江人也孟兼爲人侃侃自許涉獵書史頗有俊才爲鄕裏所稱防天子詔徵才能士郡縣以孟兼名上擢國子學錄禮部主事遷太常司孟兼固負自能爲文常奴視同輩而是時誠意伯劉基以文章有重名與翰林學士宋先生俱爲天下所尊信基气豪不肯妄下人而獨喜稱孟兼嘗爲上言今天下文章士第一爲翰林學士宋濂臣基次之不敢辭又其次則有張生孟兼其餘臣不知也孟兼爲基所稱愈自髙然他人弗服也或稍慢之孟兼輒怒嘗以文示其鄕人視之無言寘袖中曰俟夜熟復之今弗悉也孟兼陽爲好言曰須刪修之可也退則大怒其鄕人發其所短揚言於眾罵之且詆其文曰彼猶蠻荒山谷中縱爲人衣前懸而後曳左侈而右斂視國工所制何敢望哉其鄕人自如不與較旣而孟兼以謫輸作鄕人不及唁及以赦出復官乃賀孟兼怒罵若見人失官則棄背不一視及復官乃更謬爲卑讓賀我若眞細人吾何以禮爲倨坐不起迎送其傲睨好面訐人皆如此人以是不附之每爲宋先生言先生曷不於上前薦我先生亦才孟兼欲薦之未有逕防上欲用越僧證問先生嘗見證文否誰所有且索之以觀時證爲書與孟兼論性命先生因言太常丞張孟兼所有之詔先生召孟兼以證文至上覽畢顧孟兼謂先生曰張丞卿門人也先生對曰非臣門人乃臣裏中子耳且爲文有才甚誠意伯劉基稱之上熟視孟兼曰生骨相薄仕宦徐徐進乃可耳毋驟也未防除孟兼爲山西按察司僉事孟兼廉勁疾惡抵司糾擿姦猾無所貸株連徒黨相援引每一事株流數十吏民見張僉事出行部皆凜然墮膽如畏鬼神聲聞朝廷陞副使移山東而山東布政使吳印乃鐘山主僧上親選拜官妻女用金帛寵之甚厚印以見知人主自尊重禮節少簡孟兼自負其能無敵且印新用又僧也易之印孟兼由中門入孟兼以爲印𨿽位大然我風憲司不當由我中門召守卒笞之月朔望入學謁孔子畢令諸生執經講說孟兼故以語侵譏印印不平時初刋大明寶鈔印不令使兵民更自至庫賈錢民以爲病而孟兼謂此詔印擅行之是違制也騎馬入布政司讁箠僚吏問罪且言將上封事言於朝其僚吏皆大懾勸印卽上封事言孟兼見陵侮然孟兼封事終不上也上覽印言以爲孟兼淩我任用臣不遜召笞之孟兼旣辱愈憤卽捕爲書封事者欲論以罪印復上書言狀請去位避孟兼之橫否者且爲所擠上大怒曰彼乃敢與我抗耶吾今乃與爾抗遂械孟兼至闕下廷詰之命衛士捽髮摘拏埀死特論棄市詔印曰吾除爾害矣善爲之初孟兼遷副使山東自陳父老大夫爲之請假上許之孟兼歸至家縣令丞皆門謁奉酒牲爲禮孟兼坐受其拜不答麾酒卻之鄕人皆勸其少遜讓和以下人孟兼不聽及於敗或憐之或快之以爲宜然孟兼中突無憸賊之心祗以尙气好髙人以故爲人所陷才能者人所欲得也茍無謙遜以奉之而挾以驕人其爲身害奚怪哉孟兼之才使能克已下人𨿽不幸未必死而欲尊大其勢而略它人謬矣法𨿽過嚴其底於此酷厥有自哉

芒茐公傳

芒茐公者世莫知其爲何許人或謂居廣信之龍虎山家世學老子之道天下爲老氏者咸推以爲宗其先在戰國時嘗相韓韓世家其能以計防教漢取天下者其祖也東漢亂韓相之末孫避去巴蜀者以禍鬼神語動其民民依之居者賴以脫於難後復來江南道益尊人稱之爲天師異時人主因而封爵之以天師爲稱號禮下之甚至芒茐公其裔也芒茐公姿顏如玉雪目瞳子爍爍有異光少襲祖父爵傳其業其所授徒徧海內所得有精粗其粗者猶能役雷電興雲雨探造化取徴驗如合劵自天子以下皆神芒茐公之道嵗時使者存問召至闕下道途所繇閭井市巷民聞芒茐公且來迎拜伏車馬前以萬計車不得行芒茐公命其徒以符投井中令人就取去飲井立涸飲其水者病亦必愈於是聞芒茐公事者相增加嘆語以爲天人而芒茐公弗自是也曰吾祖取老子以無爲爲教其道甚髙後世學者多異蓋神其道而後教行【闕】去老子滋逺矣乃謝其徒廬於龍虎山之芝渠峯黜嗜欲薄於自奉以虛靜爲極以無言爲教初多藝能好問學學靡所不習後盡棄去以爲害道舉不以累其中志趣超然自得也學道之時【闕】指太虛示之無爲之言亦推老子太防其言不滯於物不淪於【闕】故其號之曰芒茐公錄其所言云贊曰老子後得其道者爲列禦冦莊周世多有其書而列子言僞也莊周稱曰其緒餘以治國家其土苴以治天下觀曹參【闕】好莊周言又多奇能使盡用之術豈不多也欲其自得者深矣

菜根居士傳

菜根居士括蒼人裔出延陵季子其字曰宗禹少簡伉志气髙不與世俛仰能爲詩歌名出一時嘗遊江淮間釣濠水上登莊周防太極長嘯若不以禍福得失經意者人莫知其爲誰見其家有菜又有處士服因號之曰菜根居士居士聞之曰甚善遂以自名所居種菜數百畦植灌甚時且不畱艸萊亂之故其蔬常盛於恆圃性豁朗不設機穽人有過面折之善輒稱服又能料事當否於未然及成不失毫髮以故人爭推其才識與交者貴忘其位長忘其齒賢忘其所徳皆傾心爲之盡而居士斥落芒角益以謙和自持客至擷蔬啐酒旣飲醉輒引客行蔬圃中人怪其蔬長問其術居士曰吾不失其性而已人愈奇之意其可居官累官於時每使其言不能容接人然亦率不爲人欺是以人愛其寛而伏其明去爲人所思居士𨿽仕亦必隱者狀人不稱其官而稱其所居居士喜曰吾所隱誠非名所識也【闕】

緱城生曰吾嘗與菜根居士遊怪其時卻肉食

居士曰子知味之爲味而不知味之味也子以菜味肉則肉非菜也以肉味菜則菜亦肉也賤其所貴則貴者賤矣貴其所賤則賤者貴矣菜哉其可味也哉故又別自號味齋云其言類知道者余爲論著之

友鹿翁傳

友鹿翁者居寧海東北耆山之下莫知其字名或云【闕】其先祖父嘗侍從大官於宋自宋亡元中世家

故多難厭世俗芬華事自污棄遺業屏處耆山下不交接庸俗日與麋鹿相欵狎若甚好之者而忘其非已類也別號友鹿山之人皆稱之爲友鹿翁云翁气貌淳厚意志豁然累散家財貸貧民不能償輒置不問視天下事舉無足累其心者因絕弗與人言曰與庸人談不如與吾鹿友服古處士服遊林壑間去來如飛年七十餘如六十許人顏面煜煜有光望之者疑其爲列僊里人知之者謂翁學通古今得養生法迹𨿽髙而行不悖於倫理其友乎麋鹿蓋有激而然者非其意也或問之曰古之士慕一鄕一國天下皆有資乎其友其友必取道術類已者以翁之賢不友鄕之賢士而於鹿乎取奚取友之異邪或解之曰翁之賢視儕輩無可友者與其得憸巧之人而與之遊曷若友無知之鹿邪若使吾有以自娯物皆可以爲徒茍無得乎已夫孰肯與吾友哉昔舜以大聖人而與麋鹿遊非與之遊也不以所處之陋變其樂也傳不云乎篤於爲善者愛之徒翁其近是耶翁聞其語黙然笑不答或問不已則指鹿曰子其問諸鹿鹿善知我論曰世傳避世之士如荷蓧接輿輩皆誕謾不倫非聖而自髙多戾中道以余觀友鹿翁恂恂然操行馴謹發言必稽乎義其眞超乎世俗之表者邪彼以逢聖人而彰而此莫發其光士之立名績於天下者豈不系其所遇哉

大笑生傳

大笑生者越人也通文辭有才略曉達世事居家以行義聞然善笑未嘗有威容每讀古書觀其得失禍福感應之理觸於中輒仰首大笑彌時不止聞人道當時賢不肖所遇乖殊則又大笑不已或問生大笑爲何生笑而應曰吾笑可笑者耳天地於人蓋等非大異於人也天與地得气之極盛者而成形故其爲質巨爲壽久人得其气防且薄故未久卽化其爲物一也而俗以能予奪祥咎人者望之有不從而怨訾以爲天之尢豈不妄哉以人視天天固蒼然大也以蟻防蛙蠅視人亦猶人之視天乎人曷嘗能制蟻防蛙蠅之命哉或有踐撲涵蓄之者偶然爾夫億兆之人在天下不啻如蟻防蛙蠅之多天必人人而察之以紀其善惡而各當其報不亦勞乎且天之所具以爲用者日月星辰風雷霜雪其事至近也猶耳目鼻口之於人至切也而且不能使其無差忒薄食之災況能禍福乎故爲善惡而期天必報者惑也不可準怠而不爲善者尢惑也堯舜之無子孔子顏回之厄夭盜跖之壽且樂皆適然耳天何與乎人頋嘵嘵辧之以爲有定未定而必冀其報或又戚戚然懼其不足恃豈不皆大可笑乎吾少時亦嘗思聖賢憂世之說矣慨然悔悟以爲聖賢者有安斯民之才其職不得不憂若我於已且不足何暇他人之憂乎且憂無益也【闕】意不復憂者以笑之適吾性非好笑也可笑者陳吾前不得不笑爾然世人之笑樂也不笑憂也吾之笑非樂不笑非憂而笑在乎憂樂之間知憂之無益故於笑乎發之使我以笑爲憂則我死於憂久矣又曰富貴貧賤所以榮辱恆人而非我所榮辱也故吾未嘗以慕惡爲心而惟笑以處之毀譽喜怒出於人不可以爲輕重故吾聞譽且喜者大笑以應之聞毀且怒者亦大笑以應之我無善而彼譽且喜焉可笑也我無不善而彼怒且毀焉豈不可笑耶又曰天地之勝人也久矣人有可以敵之者非身之謂也或者不思而惟其身之欲是榮欲忽焉而俱滅彼蚩蚩者皆不覺也玆其甚可笑也嗚呼吾安得不笑耶其言如此而每遇儕輩則以告之其儕亦大笑不省也間之京師與余握手金陵門外辧上下古今數千載事大笑不自勝謂余曰子且奇士解吾意余亦俛首而笑因呼之曰大笑生生又大喜曰願爲號云生王氏名某字某說者曰昔者楊朱阮籍皆好哭彼非好哭也心有所憤無以自舒因以寓其意然君子嘗病焉以爲士不值則樂道爾奚爲戚戚哉今大笑生獨好笑豈所謂樂道者非歟孔子論天人之際備矣而亦有所激而然歟否歟𨿽然其過於迫利害而不知止者逺矣

溪漁子傳

溪漁子金陵江寧人少脫略不拘與羣兒嬉遨輒處其上而什伍部署之令之曰之左則趨之左曰之右則折而右無敢過視者溪漁之父素長者常禁切之納之學使讀書時時棄去不肯帖帖諸生間而所業未久卽過諸生數倍諸生大畏之其師亦奇之謝曰子非吾曹人也溪漁子亦自雄其才志嘗往來江淮之南結交大俠異人論古人功業遇當其意徘徊嘆息仰天拊髀若有意於從之遊也與天臺林右張轂最善右亦豪士善擊劍知兵而長於爲文轂陽狂飲酒自放於歌詩二人皆自負髙一世嬰豎視同列溪漁子在淮上嘗釣海濵望見二人踞坐大笑二人者知其非庸人也卽與之語大驚異其所爲引歸逆旅主人出酒相飲攝衣跣行起舞爲樂驩聲撼數十百家辧難上下古今事折衷損益根據理道識者知其非狂生或不識其爲人共瞷指咲之以爲眞狂或又疑其爲神仙人雲溪漁子舉若不聞遇適其志鮮衣美服行眾人中見者爭觀之否則被污垢短衣逐躡市人後市人吁之弗辭也後溪漁子盡悔故所爲買書千餘卷伏而讀之爲文章奇偉伉健然恥以自名常曰漢無儒者惟賈生諸葛孔明耳唐人陸贄粗有識然不足庶防王道所貴乎學將以輔天地所不及不然多讀書何爲識溪漁子者聞其論髙愈疑之終莫能測其爲何如士也或曰金陵有隱者王顯防仲好奇溪漁子卽其人云或曰非也方子曰古者豪傑士其身未遇志未信於時寧晦於屠釣以自全不忍以細利挫其心彼誠有以眞知輕重之分也溪漁子坐都邑中而逺利詭隱使人莫測其淺深此其志不茍且也明矣要之一世奇士哉

魏節婦傳

魏節婦趙氏者名第臺之寧海人也父國眞故邑大家延儒傅之能爲春秋學者教其子仲武與江浦魏氏子順之同受春秋穎悟精勤嘗與仲武較藝大爲國眞所激賞順之祖悌元時以貲雄於鄕爲裏主常儲錢百錠爲官用缺復補足其數一錢不取諸民民徳之呼爲魏百錠父恩能賙人之急寒者與衣饑者與食死而不能葬者與棺槥國眞聞之嘆曰求福無如積善修身無如好學吾無間然矣遂以女歸順之生二女而順之卒婦年僅二十四卽以猶子較爲嗣誓不它適其兄仲武憐之潛受同邑婁氏聘議欲彊迎之歸奪其志節婦聞之謂曰將嫁而女弟乎吾生爲魏氏婦死爲魏氏鬼爾吾弗歸也堅不爲動其兄不能奪較甫七嵗晨昏教養至於成立爲娶同邑應氏生男女各二人而較已蚤世應氏時年二十九上奉孀姑下撫諸子兢業惕勵無毫髮增損於前人男娶女嫁各適其宜人皆以爲善繼志趙氏今年九十三尙康彊無恙應氏逮將五十子孫森然孝養不怠人人以爲節義所報較字師學應氏字小其子曰海曰江

童賢母傳

童賢母姓羅氏寧海童處士釋卿妻也羅爲縣舊族賢母少喪親姿端厚有識度年十三歸童氏時處士之祖母髙年而父母皆老賢母事之孝敬雍順治產業習女工甚得婦道舅姑喜家政一任之祖母晚病手足痺不能舉溲惡或時污牀席賢母躬抱持洗滌飲食必執匙筯以進久而不懈祖姑心徳其所爲每私祝曰吾苦新婦無以報願汝有子有婦咸若汝之孝敬賢母有知能遇女妹及族人親戚皆有恩祖姑及舅姑卒相夫奉喪葬於內外細粗指畫經綜皆有方略條理旣而家浸盛生四丈夫子子長各有才智好學問訓以禮義忠厚尢有母道及處士蚤世諸子長娶婦生孫一聽賢母之教遂相與合食不分財異爨作先祠置祭器以奉祖考家庭之間出內有法長幼有倫遇人有惠待賔客有禮於是賢母逺邇皆稱焉初元季無政大家以貲結長吏田之租稅俾小民佃者代輸里正因而漁利每畝徴米四升小民以爲病防賢母家爲里正催民租稅命減其半不足寧出已粟以輸鄕閭貧弱賴以不困洪武初寧海及鄰縣饑裏中富人以麥貸貧乏者每麥斗責谷二斗三升時賢母家有麥數廩召諸子謂曰饑者眾而吾家幸有餘安忍乘時取倍蓰之息若等無效它人宜減息一斗以爲鄕率於是長子遵母意與諸弟行之又白於縣請禁多取息以病民者數百里內貸麥者利其息少競奔走焉咸嘆息以爲童母恩已母好施予孤弱不能自存者給以錢粟不責其償爲之娶婦使成家業如是者二十餘人人或告饑推食以予之遇人有急度其事可解屬諸子爲解之後或背負絕不與較至不義人戒莫近事於不可者戒弗爲其揣料世事明逺甚𨿽丈夫有弗逮也家人指逾千婢僕指稱之人人察其饑飽苦樂與其才性所宜無有怨者今年防八十子婦及諸孫婦男女數十人曾孫七八人奉養祗順不敢違果若祖姑所祝名人士往來者皆致拜而去稱賢母云贊曰天道報施豈不昭哉世俗智識淺蔽所蘄少不讐輒疑無禍福何其謬也吾觀世人家之興廢多由於婦徳孝慈惠和者必生賢子暴逆狠悖者必無後福非特天意也气之所感召各以其類應固有以致之矣考之童母之事祖姑𨿽古所稱孝婦何以過其愛人卹物有足多者殆非特婦人所難也卒受善祥果致才子以昌大其宗孰謂積徳而不可恃乎

二賢婦傳

浦江嚴氏婦者鄭氏女鼎也鄭氏之先以行義著聞州郡累數世不異居至宋靑田尉徳璋生鼎而愛之擇所居得嚴某歸其家鄕鄰以爲鄭氏之女必賢可知也皆瞷視其所爲見其事舅姑順悅而有禮處庭闈無謔言疾步乃私語曰吾知其異常人也今乃果然歸未久嚴氏貲稍衰饘粥或不給禮舅姑不以窶薄其父母富憐鼎獨貧將召而勞之鼎雅自修飭無異平時未嘗以貧故告其父母父母欲畀之財則辭曰吾鄭氏固有成法何以女貧故多畀之財乎終不受其父卒母遺之絰帛曰斯若翁喪帛也今不成服矣以遺汝泣曰古有父死而不忍視其書以手澤存也喪帛之存其比之書也大矣烏忍而受之母慚其言不敢復出口時其歸捲而納諸衾笥旣歸知母之藏也奉而韜於篋逾年而省母則出諸篋還之其不妄取如此嚴氏族皆賢之母女之甥爲諸曁金生有賢行旣而妻於鼎之曾孫源其事舅姑如其外王母之在嚴氏姑嘗感末疾不能興起晨昏侍牀下煮糜煉藥踞坐其側扶其首而飲食之或不進則憂戚與人言姑之疾輒嗚咽悲嘆及至姑所彊爲喜悅之色以溫之姑疾甚久而卒孝養不怠姑埀死以手指天曰吾苦吾婦無以謝願得孝婦事之足矣喪其姑極悲哀無已聞者爲之泣下夫中嵗慕黃老家言入山獨居間一至其家卽去奉之愈恭如大賓家嘗遇盜賊夫處山中金攜其貲避匿他所及賊至逼甚知不可保委貲而去獨袖其先世墓文一卷及歸貲盡獨出墓文歸其夫其夫驚喜曰貲失千萬不足惜此文乃吾日夜屬心者若能存之眞吾婦也後生子材娶宋【闕】公女爲婦果孝類之卒如其志云

方子曰教之於人也要矣吾聞鄭氏之先祖曰綺者初家貧其鄕人遺之金數斤郤去不取嚴氏婦綺之來孫也其不妄取固亦宜也若金氏少嘗受教於嚴氏婦矣觀其競競然奉舅姑久而無怨是𨿽孝子所難終有孝婦如其姑之所願豈可謂無天道哉

遜志齋集卷二十一

欽定四庫全書

遜志齋集卷二十二

明方孝孺撰碑表

志

闗王廟碑

古之享天下萬世祀者必有盛徳大烈被乎人人其或功蓋一時名震一國祀事止於其鄕而不能及乎逺惟漢將闗侯雲長用兵荊蜀間國統未復以身死之至今千餘載窮荒遐裔小民稺子皆知尊其名畏其威懷其烈不忘是孰致然哉蓋天地之妙萬物者神也神之爲之者气也是气也得其靈奇盛著則爲偉人當其生乎時揮霍宇宙頓挫萬類叱電噫風雄視乎舉世故發而爲忠毅之業巍巍赫赫與日月並明與陰陽同用不幸其施未竟欝抑以沒其炳朗靈變者不與眾人俱泯則復爲明神無所不之固其理也人多謂侯特武夫之勇非有損益於世此非知侯之心者當侯之時勢莫完於曹操力莫彊於孫權昭烈敗亡之餘削弱爲特甚操欲誘侯爲已用毅然不從權欲爲子請婚罵辱其使如狗彘左右昭烈誓復漢室此其忠義之气固足以服天下而豈一世之雄哉使侯不死與孔明戮力孔明治內侯治其外漢賊可誅孫氏可虜而髙祖天下可復矣然則侯之存豈惟蜀人賴之海內實賴之無成而防非惟蜀人痛之凢嘗爲漢民者皆宜爲之悼惜也感之深思之久事其在天之神以致尊慕之心而不廢豈非出於天理民彛之正也哉寧海故有侯廟邑人防奉如侯尙存咸願紀徳刻之牲石俾永世無惑詞曰

炎光中滅寰宇分姦雄鉅猾胥噉吞穢腥上聞帝爲顰大統重畀髙皇孫勅令神人下天閽虯髯虎眉面赤璊寶刀白馬提三軍驅斬賊盜如孤豚扼荊取益聲勢振東吳喘恐睨且蹲中原萬里殺气昏意欲掃蕩無畱痕厭世倐忽棄厥勲神靈在天若暾奉帝之命施威恩旌善誅惡康黎元孫曹凶虐罪莫原羈鬼號呼遭割焚孰若我侯久愈尊海內廟祀莫敢諼春秋薦獻羅庭門酒牲芳碩箾皷喧侯乘飛龍云駢軒萬騎扈從持旌旛來如飈馳去星奔惠民以徳不以言嗟哉我民愼潔防懋徳致福無尢愆徳涼媚瀆神不飡至理甚昭千古存侯神行世同乾坤

梅長者祠堂碑

天地至和之气時得之而爲春日得之而爲煦風得之而爲薫皆所以長養萬物其化至密其用至醇其在天徳也則爲仁爲至善之徳爲惇厚之化爲無言之教備其理者在唐虞爲八元在周爲仁人在漢始稱長者其取義以爲能長育人材先躬行而尙本質有長盛昌大之道故善治天下者必貴之漢之大臣惟塞侯張歐皆以長者稱因其行而求之若曹懿侯之淸淨寧謐萬石君之父子謙謹不嘩丙丞相之居徳不伐要皆長者之選長者之爲用迂而不曲緩而不滯寛大忠厚得聖人之度人主能用之者其國必興後嗣必防其利非若才智之士淺而易窮也彼孑孑然而露其智術任之以事聲威錯出非不可喜然刻薄少恩行法無餘意而慮民無隱情喜之者未終而厭苦之者眾矣若商鞅之於秦王猛之於符氏曾未旋踵而大亂作豈其才智之不足歟長厚之道微而人不懷其徳也故天下可以無才能之人不可以無長者不幸而乏才能焉事不過於廢弛不幸而無忠厚之長者其誰恃而不亡乎長者之用粱肉也才智之效藥石也吾以所聞所見推之國有忠厚之治者後必不衰家之久存而不墜者必長者之子孫臺之寧海有梅氏考之圖譜昔有諱盛字昌圖者仕晉爲章安令擢南昌別駕知晉將亡卽是邑而隱焉常誦佛書而有靈鳥降其所居之側若諦聽者歲餘始知郡縣以爲鳯集上其事宋文帝聞而下詔褒之上表稱謝曰此殆覽陛下之徳耳臣何與焉帝咨嗟稱爲長者仍命郡縣辟其所居捨爲丹邱寺云今八百餘年矣其子孫眾多爲邑巨家而寺亦不廢宋淳祐中諸孫之學佛者良阜建重閤像而事之歷年𨿽久而未有記其事者夫以劉宋立國未數十年而宗社爲墟長者之傳今千載而猶未艾此其所爲之可稱豈特一言之善哉宋文帝知其爲長者而不知長者之爲用國之不壽也固宜而長者之澤至於子孫而益著矣天之於善人其所施甚逺矣祠而奉之非特寓乎尊祖之思使聞長者之風者卻去浮薄而趨忠厚豈不足爲天下之勸乎然則長者𨿽不獲如塞侯等之有益當時而其遺澤之所及未始不同也乃爲詩以系之詩曰中世取士貴乎才智巧僞如雲非國之利無言而化不爲而成長者之功沛然難名漢祀四百將相多有匪任長者其何能久如山之常如地之容不震不騰涵以雨風或乖於時世不能以澤鐘厥家千載祚祉有晉之衰攘於簒臣先生恥之髙蹈海濵行修於身閭裏鹹化靈鳥降祥自天來下璽書旌門惟徳是嘉曰匪於躬邦家之華有而不居天下儀式錫之嘉名江海動色上下百世作者幾君其誰於今尙有子孫列堂森森衣冠奕葉孰能祐之長者之澤爲善無位所系則長若惟尊崇防取危亡有嚴祠宮浮屠攸宅歲時蒸嘗子孫千百輔徳惟天爲善惟人載其淳風民俗是惇

成都杜先生艸堂碑

士之立言爲天下後世所慕者恆以蓄濟世之道絕倫之才困不獲施而於此焉寓之故其气之所至志之所發浩乎可以充宇宙卓乎可以質鬼神非若專事一藝者之陋狹也荀卿寓於著書屈原寓於離騷司馬子長寓於史記當其抑欝感慨無以泄其中各托於言而寓焉是以頓挫揮霍沈醇宏偉雷電不足諭其奇風雲不足諭其變江海不足諭其深防之震耀千古而師表無極茍卑卑然竭所能以效一藝𨿽至工巧亦枝術之雄而已耳烏足與大儒君子之寓於文者並稱哉少陵杜先生在唐開元天寶間懷經濟之具而弗得施晚更兵亂益爲時所簡棄由是斂所得於古人者悉於詩乎寓之其言包綜庶類淩跨六合辭髙防逺兼眾長而挺出追風雅以爲友蓋有得乎史記之敍事離騷之愛君而憂民閔世之心又若有合乎成相之所陳者防意所屬時以古昔命世聖賢自儗不知者笑之以爲狂而知其粗者憐之以爲詩人之大言而孰能果識其所存哉蓋嘗論人與物之品才知僅施於身者物之所以局於形理無不備而知無不通者人之所以異於物至於不能擴其所有以濟萬物而規圖止乎一身此則人而物者也均是形也而能踐其形均是性也而能不私乎已以宇內之治亂生民之安危爲喜戚而勞思極慮必期有以濟之此則所謂人而能天而可以謂之大儒君子矣乎自孔孟沒聖學不傳士之卑者多以私智小數爲學枉道以取富貴視斯民之困窮不少介於心甚者或罔之以自利聖賢仁義之道不絕如發先生獨有感於此其心願世之人咸得其所而已𨿽饑寒有不暇顧視夫自私之徒如螻蟻之求穴則嘆而哀之是心也使幸而達諸天下𨿽致治如唐虞之盛可也彼淺於知徳者顧以大言爲先生病嗚呼先生庶乎人而能天者也其寓於言豈眾人之所能識哉成都浣花溪之上故有艸堂廢於兵也蓋久大明禦四海賢王受封至蜀以聖賢之學施寛厚之政旣推先王之心以惠斯民貧無食者賜之以粥陷於夷者贖之以布歲所活以萬計歡聲達於遐邇復謂先生爲萬世所慕者固不專在乎詩而成都之民思先生而不忘亦不在乎艸堂然使士君子因覩先生之居而想先生之爲心咸有願學之志則艸堂不可終廢乃於洪武二十六年冬十二月命臣工更作之不逾月而成中爲祠以奉祀廡其左右而門其前後爲艸堂以存其舊髙傑華廠皆昔所未有下教俾臣某記其事臣某惟先生不遇聖哲之君爲知已汝陽漢中二王𨿽與友善而不能用其言數百載之內在位而尊慕者間有其人然皆以詩人稱先生而未能察其所存至於今王稽古尙徳而後先生之道益光則夫懷奇抱節之士不有遇於時必有合於後而道之顯晦莫不有命觀於此亦可以知勸矣乃拜手獻銘曰天於萬民愛而子之篤生聖賢俾之理之羣聚錯居顚迷於欲聖賢何事爲民耳目其處大位匪厚其身爲君爲師制產明倫四海九州若視閨闥一物失所仁聖憂怛稷契佐虞亦有伊周劬勩其形億兆爲憂古道不傳士溺於利以位自娛以民爲戲卓哉先生千古是懷力不能止詩以告哀推其本心可宰天下利澤滂滂物無遺者世不能以天實使然不諧一朝乃傳萬年神施鬼設地藏海湧片言所加山嶽震動載求其實濟眾忠君爲唐一經上配典墳知言寥寥賤徳貴藝摭其餘膏粱肉是棄惟王濬哲道恊聖神搜羅千載友古之人興懷先生爰作祠宇江山攺容觀者如堵仁於黎庶憫卹艱窮聞其呻呼如疾在躬散粟賜糜以起其瘠百役不興以蘇其力問誰匡輔惟王之明先生之志王舉以行由唐迨今歷世悠久孰謂賤士而能不朽嗟蜀多士敬承王心斯道在人何古何今

大明故開國輔運推誠宣力武臣特進光祿大夫左都督左柱國議軍國事信國公追諡襄武封東甌王神道碑銘

洪武三十一年九月壬辰皇帝禦奉天門故東甌襄武王之孫昱頓首言曰先臣和沒已三年墓道之碑已具而未有刻文惟陛下憫之俾史臣有述焉制曰可臣昱至翰林以文爲請臣謹以其事聞有詔俾爲之銘臣乃言曰昔元徳旣衰天下大亂我太祖髙皇帝以神武明聖之資哀生民之無辜奮袂一麾四方響應芟夷僭盜蕩滌凶姦十餘年間遂濟大業𨿽曰天命所屬不以智力然猛將名臣之勲著於王室有可徵者昔王之歸鳯陽新第也髙皇帝有餞賜之勅其薨也有祭誄之文嘗自謂與王同受知滁陽王稱其智勇過人命勒石以紀勞績聖情深厚矣今陛下不遺舊而賜銘其碑以寵綏湯氏實行髙皇帝之遺志臣執筆從太史後何敢卒讓謹按故開國輔運推誠宣力武臣特進光祿大夫左都督左柱國議軍國事信國公追諡襄武封東甌王姓湯氏諱和字鼎臣世居鳯陽縣之東湖裏曾祖五一府君祖六一府君皆以王貴追封信國公考七一府君贈特進光祿大夫右都督左柱國追封信國公曾祖妣某氏祖妣周氏妣謝氏俱封信國夫人王幼喪二親卓越有奇志嬉戲常習騎射指使羣兒父老異之及長身長七尺倜儻饒智略元至正間豪傑多起兵據郡縣王亦思自奮拔以取富貴壬辰嵗聞滁陽王據濠兵勢彊率所厚壯士千餘人仗劍從之滁陽王奇王驍勇置之麾下使從諸將略地每在前行命爲百戶取九灣攻濠之定逺得兵千五百人擢爲千戶時髙皇帝處滁陽王甥館王委心推奉率兵從攻大洪山寨得兵八百陞長萬夫復從攻滁州殺其守帥以功多授管軍總管招集士防益眾又明年甲午帝自取和州諸將多滁陽王貴部曲顧望未盡效臣禮惟王以所領兵聽命甚謹帝心嘉焉防義兵元帥陳也先復攻和州王與將士擊走之乙未六月帝渡江下采石定太平王獲敵馬三百士卒稱是旣而也先與其將康將軍水陸分道冦城王擊其水軍矢中左臂怒气益奮中山王徐公達寧河王鄧公愈帥師由東門轉戰城北破其步軍遂生擒也先以獻王分兵取溧水句容克而守之丙申帝定建業三月王偕中山王取鎭江一日克其城兵不血刃陞統兵元帥復同中山王取金壇及富莊七月轉同僉樞密院事丁酉三月克常州奉命鎭守其地攻取江陰明年僞吳張士誠兵冦常州王力戰卻之擒其卒三百十月復來冦俘甲士千餘舟數千艘馬數十匹賊勢爲之少沮壬寅偕中山王攻無錫癸卯大破士誠兵於楊山斬其梟將獲甲首五百級逐其別將莫將軍虜其妻子以還拜中書左丞甲辰士誠弟僞丞相士信冦圍長興王率步將吳福興防開平王常公遇春軍合戰士信大敗而退超遷中書平章乙已擊江西劇盜姚大膽斬之遂取永新州戮僞左丞周安等籍司馬歸於京師仍出守常州丙午帝命諸將伐士誠略太湖營於舊館降僞將呂左丞等虜其兵二千馬八十疋轉戰湖州守將張右丞降進擊吳江州將不能格亦降遂薄姑蘇圍之明年丁未爲吳元年九月中山開平與王益督兵力戰卒平姑蘇防士誠以歸三吳悉定除禦史大夫兼太子諭徳階榮祿大夫時方國珍據溫臺慶元三郡與士誠比境聞士誠敗固已震恐王督諸軍徵之國珍懼乘大舶逃匿海島中王遣人持書諭以國家威徳國珍卽率昆弟子侄待罪軍門得兵械舟檝以萬計所至不擾王之功居多乘勝下福州戊申帝卽大位攺元洪武王略定閩中諸郡至延平主帥陳友定怙險橫甚命其副出城降觀望持兩端王虜之以歸東南海上晏然是嵗九月帝幸汴梁王實扈從旣而與宋國公馮勝取懷慶澤潞晉綘二年同中山王拔河中渡河入潼闗趨鳯翔越六盤闗隴皆平明年與中山王宋國公至定西襲元將庫庫特穆爾營西北取寧夏至察罕諾爾獲其猛將虎陣定東勝大同宣府皆以勞先諸將九月還京師論功行賞錫以鐵券封中山侯號開國輔運宣力武臣階榮祿大夫勲柱國祿一千五百石明玉珍乘中國亂僭號四川以重慶爲都玉珍死其子升立四年詔王及徳慶侯廖永忠統諸將徵之升鎖瞿塘峽以遏舟師王以計敗之水陸並進直搗僞都升不能支率其臣屬奉金寶以降五年同中山王北徵窮追和林明年甓通州外郛八年移鎭彰徳甓其城是冬追元逋臣巴延特穆爾於察罕諾爾獲馬牛羊無算十年正月元日帝念王之功加號推誠位特進階爲光祿大夫軄爲左都督勲爲左柱國爵爲公國爲信俾議軍國事加祿至三千石仍賜鐵券王益恭畏不自驕盈繼與岐陽王李公文忠練卒於鳯陽鳯陽濠之賜名也明年巡撫西河州繕完其城郭營捨十四年偕中山王北伐下輝山擒其平章必裏克及樞密副使玖通又明年詔至四川永寧治墉濠士馬十八年五開山獠爲亂王帥師討之夷其窟穴俘戮四萬人及入朝王以春秋髙思歸故鄕從容乞骸骨羣公次第以爲言帝喜之賜寶鈔五萬俾造第宅於鳯陽而謂王曰日本小夷屢擾東海上卿𨿽老彊爲朕行視要害地築城增戍以固守備王行築海上數十城民四丁取其一爲兵以守之二十一年新第以成告率妻子陛辭賜白金以兩計者二千黃金以兩計者三百鈔以緍計者一萬五千文綺四十端信國夫人胡氏亦賜金錢文綺甚厚俱降手勅褒嘉之二十三年元旦朝於京師忽被末疾且失音不能言帝聞之大驚卽命駕臨視嘆惋久之遣歸故里十月詔王之子將命召至邸賜以安車入殿庭燕勞備至復厚賚俾歸以俟有瘳二十七年王疾彌甚不能興帝思見之特詔輿入覲手爲摩撫語及舊勞對之雪涕賜鈔六百五十緍預爲營塟之資二十八年八月七日薨於裏第之正寢至是年七十矣訃聞帝感悼爲之不禦朝者三日追封定諡親爲文授使者以祭命親王咸遣祭於其家棺槨明器冡壙皆官爲之以是年十一月十二日塟於縣曹山之原詔肖像於功臣祠配享於太廟祥禫必賜祭髙皇帝禮遇功臣加恩於王恩禮之隆時莫與比夫人有婦徳明詔稱其賢子五人曰鼎署前軍都督府僉事曰軌太原中護衛鎭撫曰鼐曰燮皆早卒曰醴同知左軍都督府階榮祿大夫將兵徵五開卒於軍女五人長適徳慶侯廖權次爲魯王妃次適萬泉衛指揮兪鼎次適景東衛指揮賴鎭之子溶次適楚雄衛指揮袁義之子興孫男十一人曰昱暹昂晟朂景升昺旻昊曅晟其嫡也孫女四人曾孫男一人女二人皆幼王沈毅質直勇而善斷不妄發言入聞國論一語不泄於左右行師受任有詔卽行不少顧家臨敵果敢堅忍未嘗挫衂有語及兵書者輒笑曰臨陣決機在智識敏達耳何以泥古爲家畜妾媵百餘暮年皆資遣寧家得賞賜多惠鄕黨父老及孤貧無告者貴極公宰及歸田裏見故交遺民意驩如也厥後羣公多先物故而王獨享壽考以令名終斯固保身之有道而始終不倦可謂盛也已今陛下追惟創業之艱顯揚刻銘使播不朽豈獨蓋覆湯氏之子孫蓋以昭揚先帝之功徳而埀萬世也是用備著其事而獻銘曰於昭上帝視下孔仁降聖儲才相玆兆民民之顚隮俾聖康之復俾賢臣佐而襄之有元旣衰天厭其亂篤生髙皇拯綏大難龍奮於潛八極晦防英傑如雲翼之以升惟東甌王旣智且武灼知天命早識眞主眾方夢夢未決所從獨斷不疑委身效忠臣或擇君杖防千里生於帝鄕其祉孰似寶劍雕戈折衝四方如虎如貔伯仲徐常披淮濟江以作京邑京邑旣成皇業乃集東遏僞吳坐鎭毘陵不騫不傾仗義爲城帝徳日宣逺懷邇服王率之行勢若破竹旣平姑蘇元惡就誅威鎭東南曁於海隅乃淸闗隴乃平幽冀萬邦來同獻其琛貝帝曰念哉劬我元勛爰啟土疆流慶後昆中山建侯遂公大國貂冠金劵繡裳赤舄海宇晏寧六合爲家民休田閭谷粟絲麻王亦白髮燕嬉甲第伊誰致之天子之賜天子有詔共樂太平文錦兼金侑以百朋內曁夫人亦受寵錫璽書爛然觀者動色天實生才股肱聖皇丰其茀祿俾之壽康壽考令終孰與之同天子之門式勸有功沒登王封從饗宗廟始卒無瑕其忠有耀昭哉大明如日麗天載焯鴻勲以訓萬年

越國公新廟碑【代太史公作】

丈夫之遇於時也生使人懷之歿使人思之且建廟食於其土必其徳澤及人之深堅如金石而弗渝信如四時而弗爽昭如日星而弗忒然後足以厭乎人心而合乎輿論也嗚呼豈易致哉若今之胡越公者其庶幾無愧於此乎自辛卯兵興天下大亂民遭溺焚倀倀無所棲止皇帝手秉黃鉞起而救之屯兵滁陽公杖防謁轅門一見語合遂居前鋒以佐揚天威龍鳯乙未春二月王師取和州夏六月下太平丙申春三月平金陵攻京口丁酉春三月又拔毘陵公皆在行中搴旗斬將或操蝥弧以先登前後屢建奇功乃授右翼統軍元帥使宿衛帳下夏四月又從王破宣城上命行樞密判官鄧愈成宣公副之秋七月遂同諸將軍攻徽州拔之元將楊完者聚兵十萬欲復其城公自婺源兼程以進橫槊而前大呼殺人眾皆披靡而道戊戌春三月諸將軍克嚴州公又偕行降溪洞兵三萬以功遷行樞密院判官公謂蘭溪去嚴爲甚邇蘭溪下則斷婺之右臂矣冬十月乃下蘭溪十有二月王師取婺州陞公僉書行樞密院事公益思有以自效已亥春正月攻下諸曁州十有一月又平處州庚子夏六月又拔信州信方絕糧人皆勸公還師公曰此閩楚喉衿地可棄之乎乃築城浚隍爲隘守計辛丑夏五月上憫公之勞且以婺爲海右大藩通閩引越非宿將重臣有以控制之不可乃授公江南等處行中書省參知政事屯戍於婺州壬寅春二月溪洞兵叛而西歸公遂遇害知公之死者莫不哀慟流涕如喪厥父母上聞之亦震悼弗置親禦翰墨作文以祭且命有司塐公像配享卞忠貞公廟庭甲辰冬復降防贈光祿大夫浙東等處行中書省平章政事柱國追封越國公先是公歿之明年公之諸部曲與境內之民悵然遐思若不能勝其情乃相率卽城中作新廟一區十閱月而廟成堂門亭廡咸具及是寵褒之令下復羣謁於金華宋濓諸部曲進曰公之號令素嚴人無違禁賞非無功罸非無罪使我等攻必克戰必勝而丕冒於寵靈之內者非公之賜歟我之病也孰知而起之我之凍且餒也孰察而周之其能親自褁創注藥及安於食且衣者非公之賜歟公之徳我何以將之境內之民又進曰吾婺之民凋瘵殊甚公竱心撫摩之昔也奔走乎西東嵗無寧居今也長幼一堂愉愉雍雍非公之賜歟昔也商賈不通布谷不給今也市區充溢百貨具集非公之賜歟昔也厄於暴彊莫敢何問今也攘一莖茅公亦使人償之如承平時非公之賜歟公之徳我亦何以將之今者寵光下被爵登上公人神洽熈云日潤明山川艸木亦有喜气適新廟告成願爲我詳記公之功徳以埀永於無窮是用合辭以請濓竊觀古之名將出戍邊城者矣茍得甲士之懽心則耕田鑿井之氓必至於弗寧使斯民稍得以遂其生則持防荷戈者或不免於愁嘆孰有兩全者哉若公者可謂尢賢乎已公嘗自誦曰我不知書然吾行軍惟知有三事而已不殺人不虜人女婦不焚毀人廬舍故其軍一出逺近之人皆爭附趨之蓋公處心以仁蒞事以威惟其仁也故不言而民附惟其威也故不戒而兵自不敢犯昔者祭徵虜制禦士心不越法度所在吏人不知有軍及其死也人爲立祠享之較之於公其事固無大相逺也廟而祠之其誰曰不宜初公之未薨嘗夜出人見其兩目煜煜有光若燈及其旣薨敵人數擾我邊陲公降祥異或見夢於人或覩靈光滿野洶洶聞人馬聲及出師輒大捷似實有陰兵來助者是則公英魂靈爽出入於星辰之間固未嘗亡也因並及之使知天之生公有非偶然者公姓胡氏諱大海字通甫泗之虹縣人詩曰

眞主啟運四方攸同升龍在天飈行雲從中有一人萬夫之雄其人謂何時維越公【其一】凜凜越公勁气橫騖手荷鉄殳其粲若璐彼趫以馬我捷以步陷陣如飛逢者必僕【其二】天兵四出靡弗在行瞠目疾視前無堅城有聲洸洸敵人震驚土疆旣拓大勛以凝【其三】王曰兪哉爾予羽翼婺維雄藩爾鎭其域爾參政府解爾宥密爾勞爾徠以盡乃職【其四】公旣受命分閫建牙威詟化孚莫敢或嘩汝顚汝掖汝疢汝摩化汝呻吟而爲謳歌【其五】視彼郊原其耕澤澤視彼闤闠其通繹繹視彼室廬其居奕奕何以致斯伊公之力【其六】我民無祿俾公棄捐精神上游同合化權民之云思其何捨旃非廟曷祀非祀曷防【其七】乃簡甓材乃端術徑乃差谷辰視星之定林衡奔事班埀稟令紫棁星錯素階玉瑩【其八】防淸有寢嚴衞有門旁挾有廡四繚有垣肖像中居威神騰軒陰風肅如髣髴若存【其九】維公顧綏時著靈響陰火東騖鐵騎西上赤熾一揮無敵不磢孰不生畏孰不景仰【其十】生爲名臣死爲明神防書所列指縷可陳矧公之英貫乎屈伸幽明有殊神人則均【其十一】公實惠我弗間弗二人之依公如旌系檖登我稼穡遏我妖沴歆我明祀欽於世世【其十二】

宋處士碑陰銘

宋處士諱文昭字文霆金華人也處士嘗以次子太史公貴累贈嘉議大夫禮部尙書而曰處士以其徳不以其位邦人之志也處士生二子其一爲義烏教諭淵次爲太史公濓享年八十有一而卒塟於白石山之原至於今十有五年矣而邦人哀處士者如始卒之嵗稱處士者如處士尙存某獲侍太史公見公忠厚慈讓負天下之盛名而不恃其才爲天下之顯官而不驕其貴遇人無長幼貴賤一以至誠不欺爲本未嘗不竊嘆以爲非人力所能爲退見公二子四孫或仕或未仕皆恭敬樂易薫然有君子之行又竊嘆以爲不可及固意其祖考之積者厚矣及讀公所著墓表處士之徳則皆平易之事耳初非有卓絕偉特之行問邦人之所以哀處士者亦不能名而言之於是而嘆曰處士之徳其在是夫名至於使人不能名者善之至也可以名舉者非善之至也鸚鵡猩猩之能言騏驥之善走可得而名也至於鳯凰麒麟人皆知其爲瑞而莫知其所以瑞非不知也蓋聲音形貎之美不足以盡其徳而人不敢易稱之也故善之小者易述徳之大者難名才傑之士多以奇功偉節著聞道徳充盈者非口舌文辭所能具而不傳者眾矣然口之所稱歷世則亡而太史公舉其所可知而不論其難名者恐人以爲私美其親也是則處士之徳非直而不阿者孰宜言之乃述邦人之意銘其碑陰曰金華宋處士徳如古之仁人誠以交物而敬以持身天錫其後昆爲時碩臣孰謂善不可爲孰謂天不可信尙徵於處士之墳

兪先生墓表

元旣有江南以豪侈粗戾變禮文之俗未數十年薰漬狃狎骨化風成而宋之遺習消滅盡矣爲士者不服深衣效其語言容飾以附於上兾速獲仕進否則詘笑以爲鄙怯非確然自信者鮮不爲之變是時金華兪先生獨率其家以禮深衣危冠坐談古道客造門肅威儀俯首拱而趨以迓至門左右立三揖至階揖如初乃升及位又揖者三每三揖皆有辭相稱慰慶贊周旋俯仰辭气甚恭鄕人小子去宋久不知宋俗皆然或竊指先生爲異或尢以爲迂緩先生不顧年七十又二防於元至治四年正月十七日先生旣卒而宋之遺風無有知者矣先生諱金字升器其先杭人吳越錢氏時仕其國爲戶部尙書董營田使者曰公帛嘗道婺義烏愛其地遂遷邑之鳯林鄕戶部生徳銓徳銓生又徙金華之孝順鎭生海海生善轉善智有子四人皆爲儒惟善智子昌言宋大觀五年上捨釋褐進士知永丰蕭山二縣而善轉子奉復家溪南之琴山奉生上虞主簿允允生性性生壽壽生義義先生父也母某氏先生少好學善自程督鉤發水木滋月長嵗化壯而有名一試不合有司卽退修於家於經史尢潛心搜討較辯疑昧多所益附學者師尊之受業者繼於門先生徳愈加志愈篤爲學晚而彌成人望其致用而宋亡矣故先生之名不大顯於世惟發之文章以自見久而亦散軼不傳世由是無從知先生知而言之者鄕人而已然先生之所存鄕人未必知之知之之詳惟先生【闕】娶王氏生五子曰祿衍椿蓍某而卒諸子以卒之嵗十一月某日塟於義和裏之楊家園今觀先生卒時十年而先生之孫欽麒釋觀慶用今亦爲老成人曾孫十五人已多長云人於【疑誤】曁孫至曾祖則已疎矣使復越數世尙有知者乎篤行自省固不卹乎人之知否然徳如先生而不傳則天下之爲善者怠矣余是以論列之以見不茍合於時者乃所以合乎後世也

林君墓表

元之有天下尙吏治而右文法凡以吏仕者捷出取大官過儒生逺甚故儒多屈爲吏吏皆忠厚潔亷寛於用法而重於有過勇於致名而怯於言利進而爲公卿者旣以才能政術有聞於時而在郡邑之間者亦謹言篤行與其時稱豈特吏之素賢乎士而爲吏宜其可稱者眾也元亡未久而遺風舊習與之俱變求之於世若林君者蓋鮮矣吾是以喜稱之君諱徳世字一元臺寧海人其先臨海黃氏自其祖徳秀從母爲林氏子考仁壽來吏寧海因家焉君少好學通經史大義有士行居母喪如禮事後母有子道長而明習世故恢奇卓偉貎莊气嚴善辯說事當否得失而料其成敗後輒驗邑人多慕與遊國初知縣事李茂聞君才請與相見一見奇君曰吾不敢屈然使吾憚於政而病寧海之民君亦有不利焉願彊佐我君語以土俗利害輔以義理法律因革翕張一本於愛民勸之立法以成步度田著爲冊書據其多寡以定徭賦民久而樂其便嵗余遷四明之定海定海杜令知君名事之難決者必謀於君無不立斷防嵗大旱民合辭以災告郡守庸怯畏得罪遏斥不肯受屬縣承守防禁訴災者君力爭於令獨受民辭達於郡請上聞防被災者祖守怒徵租益急令憂不知所爲君曰官爲國家牧小民當以死爲小民爭之柰何畏守一怒而爲惠不終乎令用君防抱印章持文書伏守庭下涕泣乞自免守猶持不許適羽林耿將軍奉詔行天下問民所苦民以被災狀自言將軍逮郡縣官不受民辭者將寘之法令出文書袖中獻之將軍驚曰浙東七郡無一人以旱請於朝而令獨有憂民心可嘉也令以君本謀對將軍特免出令餘皆問罪如法逺近聞之莫不多君以爲賢令由是益信君謂君愛已君亦知無不言民有兄弟分財致訟者令欲以法繩之君謂彼以財而訟已失兄弟情今不教訓而直待之以刑是使其兄弟終身相怨無已也𨿽欲惇睦而無繇令因諭以倫理歸其財而遣之縣正田籍或以田詭寄他人以避徵役覺令欲徙之君曰誠信未洽使民爲詐非特民之罪也今遽徙之失爲民父母意卒得不徙令攺作城隍廟患材木無所取君建議毀滛祠佛寺以給其用海上盜掠官所運鹽官欲償於民君持之堅民得不困其識大體善因事利民皆此類後竟坐以盜掠鹽奏報緩期謫穎上居七年復起爲刑部掾閱兩月丁繼母憂歸以洪武辛酉六月十八日卒於家年六十一君修行誼有器度始父歿時君偶出不獲躬侍藥餌後遇忌日必悲哀卒之前五日病革矣妻子以忌日告猶彊起以衣冠拜奠成禮如平時鄕先生舒公平初以宦勝國北徙病死毘陵爲攜其遺骨還塟其在穎上兵後暴骨滿野率家童拾而瘞之馭下嚴而有恩教子必以禮義娶吳氏生二子旭昶吳氏先君三年卒君辛之嵗十二月十日合塟縣南許家山之原側室葉氏有子三人曰升昪昻旭早死而升善學勵行服喪不近酒肉者三年玆述其所知事行爲書請識君墓余感夫世之銘墓者恆以位而不以徳爵號崇顯之人過惡衍溢而猶爲之書秉志篤行之士不幸無位則棄而弗錄故善者未必傳而傳者未必善也夫徳合乎天者也位受乎人者也天之得而人之遺美也人之隆而天則替恥也賤其美而不貴而以恥爲榮豈理也哉君之得於人者𨿽防而其志之美蔚然而可稱過夫世之位有餘而徳不足者多矣彼則務合乎人而此則求合乎天也人事常快於一時而天道必徵於悠逺子孫其昌尙勸爲善

盧處士墓銘

士之出於三代之盛者豈素賢哉世教旣明勸懲之道旣備𨿽有未至者不得不企而及也生乎三代之後者上焉莫爲之率蹈乎邪者非惟不之禁而或以取榮趨乎義者非惟無以勸而適以取困故道之行也中人皆可以爲善及其廢也賢者之資不能以自立於不能自立之時而有由禮秉義之士可不謂難能耶若盧處士者是已處士生元中世羣盜已競起天下皆尙勇好門不樂言語文字馳馬帶劍以爲常處士居𨿽近市然恬衝坦靜不樂芬華長衣危帽徐言雅步操儒生禮不變事後母下心抑气甚得子道遇宗族鄕裏一以柔和不較爲先有犯者對之微笑恂恂酧答恐傷其意由是斯人亦不忍侮之居家𨿽無事必蚤起櫛冠灑掃祠寢非疾病未嘗一日怠好讀書纂集古賢人粹言及今人文若嗜飲食言若不能出口至論古今事當否得失成敗禍福及處之之宜詳審精深𨿽善辧者不能窮也親賔防集道前舊所歷見聞可法戒者以爲樂煦煦如也不肖者見之而愧善者見之而慕久與之居而不見其可厭蓋其天性粹美𨿽不同乎流俗而亦不求絕異於人故其生也人安之其沒也莫不悼惜焉盧氏盛於齊周隋唐之際居臺之寧海者其族眾多號桑洲盧氏者處士族也曾大考國華大考天麟考至公皆以善稱妣陳氏繼母王氏處士諱中字思誠配方氏予之姑也子二人曰質曰朴一女適同縣張宗雅男曰幹一質以縣學諸生登國朝洪武二十一年進士第對策殿廷天子奇其文擢寘第三授承事郎翰林編修人榮處士善教子而處士益謙退若不預聞者後二年庚午處士年六十四以十月七日卒於家以訃聞詔賜驛舟楮幣遣歸以明年正月九日塟於縣北梅林石門之原旣塟又四年乙亥質陞中順大夫太常少卿以書來漢中俾述其事刻於墓士之溺於習俗也久矣以孔子之時三代遺風未盡變聖化之沾英才大賢相望輩出而孔子猶嘆善人不可見得見有恆者斯可矣況二千載之下禮樂亡缺之餘而習於近世之陋也哉若處士者不污於浮薄而持心制行與古君子類非所謂善人有恆者耶以此之資使及三代之盛而獲遊聖人之門道徳之盛必有大過人者其所就當不止於此然則予於處士也安得不慕其賢而重有感也夫

楊處士墓志銘

越新昌之楊氏當元滅宋時有諱普順者年十三嵗爲兵挾以北至濟南厭次長而娶呂氏生子曰馬仕爲禁禦郎旣而棄妻子南歸父母尙無恙遂畱不去處士普順之孫而禁禦之長子也初禁禦娶王氏生五子自厭次來省父父彊遣北還養其母防禁禦及王氏卒處士旣塟畢遂與諸弟訣來新昌事大父處士諱海珠字國寶少不資學間而凝重孝謹有徳度在大父側愉色卑躬承意不少忤服喪治塟具合禮式家冨好施與族婣貧無依者輒賙給或養之終身鄕裏匱乏嵗時遺以米粟告糴者必飲食之嵗大疫裏中民駢首臥爲糜粥湯藥問慰撫防曲有恩意遇卒有道死者爲之斂塟後水齧其墓復疏澗引流使避去每諸子收息錢田租於外必諭寛貸戒勿斂怨以禍我家裏甿畊地得金而不能辯持以鬻錢處士語其直使貨於人家人尢處士不售取爲已利處士笑曰吾豈以利而昧心哉其所爲多類此尢善教子辟館延師儒率諸子尊禮之夜則張燈命誦古人名言卓行以爲勸至老不懈年七十四以洪武十六年十二月二十九日終於家某年月日窆於白茅山之原配盧氏有美徳男若干人魯某某孫男十有四人孫女四人魯由國子生爲成都前衞知事淸愼能詩與余善述處士事始末來請銘銘曰義詘貲贏或僨厥身富而克施天與其仁肫肫處士孝慈篤厚惠於鄕裏不家其有惜其居下澤不旁流良貴靡虧善孰能儔古道日衰玆惟君子嗣人則之尙受余祉

王處士墓表

天下之姓王氏爲盛其在東南者多出文獻公導文獻逺孫梁某將軍超孫始遷越剡溪將軍之裔有諱縉者石晉天福間自剡來臺寧海之塔山因家焉處士其後也曾大父曰舉大父曰景叔父曰先魁在宋世皆不仕而爲富家處士生元初卒國朝受命之四年洪武辛亥十二月五日年八十有五其事親盡愛以有禮家嘗遇火父年九十臥病不能行亟抱以出復至先祠遷神主他所一不顧貲產及父喪不飲食至七日其待昆弟義以和二兄蚤卒撫從子如子無愛憎厚薄疏數羣從子姓數十人慈洽教敷藹如也於宗族有恩意不能自衣食者賙以粟帛不能喪者以棺槥於鄕閭推所有無倦色裏有瀦水之防曰蔣婆堰漑四百餘頃嘗決堰下田皆病旱捐私財募眾力築成之人賴其利其生見元之盛衰家富實不少變是時富家出有僕馬服有綺繡奉其身者多豪侈逾度而處士獨儉素喜讀書操行爲士人優遊林泉以壽考終先娶盧氏年二十九生子元壽而卒繼室以其女弟生子曰富壽年八十五嵗以洪武乙卯某月十日合塟上里奧西山之原而塟先卒者於山北之原孫男五人嘉瓊琛璞瑋孫女五人曾孫十二人皓昻昱普昛暌晥鼎曾孫女九人處士旣沒十八年長孫嘉以墓上之文爲請後五年予自漢中來京師乃爲之言曰處士閱有元一代之終始不可謂不壽也所基者久而所積者厚不可爲不富也目不識兵革而終於牖下謂之康寧而考終孰以爲否也矧其服行於躬者粹乎合於禮義其好徳之善非斯世之所多有也嗚呼古之所謂不朽者其將在玆乎

陳先生墓碣

前同知景州事陳徳星旣塟其考疎淸先生乃以其僚知州事林顯所撰先生羣行來京請文將鐫其墓上之碑余視其意惻然可念也不可以辭先生諱汝檝字傳巖疎淸其別號陳其氏象山其所居也其先五代末有仕閩爲光祿大夫者避亂自閩長溪航海來遷五傳至顯爲生子彥發彥發生雷雷生應魁字君玉登宋季進士第爲國子助教有學行宋亡爲元遂匿不起學者尊之先生其子也母恭人楊氏先生資端凝喜學問不爲世俗嘩教【疑誤】浮薄之習事親有禮鄕人服其孝後親沒未塟鄰家火勢將及家人爭負筐篋走避先生與其嬪徐氏伏柩號慟誓不獨存已而風返火熄柩獲全人益駭嘆以爲篤孝所感史官王禕傳之事聞於世從弟汝舟疾且死以幼子爲托先生泣曰而子猶吾子也吾豈敢忘汝舟卒長其子娶婦以其遺物畀之嵗大祲民饑先生與徐夫人謀鬻簪珥糴粟以賙饑者所全活甚眾平居雅易誠信卽之者慕其賢聞之者樂稱其善多從之遊歲時率賔客子姓婆娑燕嬉被服整論辯雄偉其鄕之名士蔣景髙因取其逺祖太邱事題其居曰嘉賢堂翰林學士危公素爲書其額嘗以部使者辟爲郡學錄旣而引歸入國朝徳星用薦者出仕而先生老矣年八十以洪武五年十一月二十三日終於家十年十一月二十九日塟縣東延壽奧山之原以徐氏祔徐氏諱梓有婦徳徳星其長也次徳淵徳定徳性文衍女二人適士族孫男十七人孫女五人徳星由同州移景州所至民安其政可謂良吏又能著其親之美而昭暴之天之於善人意其在是夫銘曰全其貴不慕乎位推其存不蘄乎聞天錫之祉多孫子遺澤有徵將在此

侍讀唐君墓志銘

建文三年閏三月二十三日翰林侍讀唐愚士卒於京師津街之官舍明日文學愽士方孝孺言於朝上嗟悼久之詔有司給舟載柩歸塟公卿大夫相與惜其才之晚用用而未及施於人士君子相與嘆其賢宜其壽考而不幸年五十二而歿門人學者相與奔走弔哭以爲失所依承而老成耆艾與之交者莫不爲之出涕君諱之淳字愚士以字行少有奇志攻學如饑渴之慕飲食父仕國初應奉翰林文字有名君早出遊諸公間若翰林承防宋公等皆聲望髙一世亟稱許其文詞而勉其爲學君年二十餘已有聲浙水東應奉君謫死臨濠君辛勤跋履奉喪歸塟追求父平生題詠篇什荒郵敗壁髙崖斷石之間纂錄收拾如獲金璧時時伏讀聲淒切動人聞者爲之掩泣長身巨鼻愽聞多識練達世故爲文蔚贍有俊气長於詩而善筆紮每一篇出人多傳道之洪武中屢欲有薦之者謝不就曹國李公好士爲勲戚第一聞其名走使者請至家俾其子師焉亦因與之講切待以賔友禮徵行四方皆與俱歷燕薊秦周過前代廢都舊邑名賢傑士之遺迹未嘗不援筆有賦詞防超絕必驚壓一時頗喜飲酒酒酣談辧古今雜以諧謔竟日夜不窮防天子卽位之三載詔翰林侍從之臣集數千載經史中事爲書以考治亂爲鑑戒命舉優通文學士孝孺與二三儒臣首以君薦上亦雅知其名且謂曹公之客必賢也趣召至殿庭卽拜侍讀賜以冠帶俾與孝孺俱領修書事且同以前漢書進讀人以君久困晚得一官輒得近人主左右且將行其所學咸爲之喜無忌嫉之者未幾而病病愈復起又未幾時病甚或勸以禱於神不許臥月餘竟卒君紹興山陰人曾祖榮貴祖應麒考應奉肅妣汪氏娶周氏早死繼左氏生女四人得男輒夭卒之前某日始得一男子君喜自名之曰起君無他宗族李曹公最知之深而久將兵於外君久病念其家以悲旣而甚公歸與語曰無以身後爲念吾在能卹君家及卒喪具數百千緡皆倚以辦君次女壻國子生葉坦自得疾卽視湯藥今又送其柩以歸將以某月日塟於山陰之赤土山而以銘爲請曰君之遺言也某聞君名二十年相與往還且十餘年及今乃爲僚友方欲與君同進於學而君棄予死矣埀絕之屬其何忍辭君別號萍居所著有萍居稿數十卷及集錄他書又數十卷可傳銘曰才而賤貧或尢乎人得位莫守將誰之咎能約祿丰身顯名污較君所得不旣優乎

曹處士墓碣表

元師取宋降其都宋恭帝北遷東南郡縣皆下廣益二王將走海上處之縉雲有義士曰曹君誠散家貲募兵泣謂二子天煨天驥曰吾先祖考繼世爲宋民戴天蹐地受徳澤者三百餘年今宋亡主執吾義當死之筋力不逮責在汝等汝其無違吾志二子受命率兵從二王以行遇元師於臺接戰不敵兄弟爭先死兄曰我死也其弟曰兄未有子且嫡也弟死國兄爲家不亦可乎遂代其兄而力戰以死兄還撫弟之子如子時聞曹氏事者皆爲流涕固已卜其有後已而處士生處士天驥之子義士之孫宋泉州徳化縣令召之曾孫諱垓字徳夫少孝謹識處已大方事親先其所欲惡而將順之遇人無賤貴一以至誠不欺爲本廓大好施予嵗饑捐錢粟周間裏力能庚者庚貧者置不問無難色於利人可爲者無不盡心而於神廬佛寺隳壞亦縻金帛佐其費逺近化服咸稱爲善人年五十有九以元至正丙戌正月五日卒是日沐浴端坐戒後嗣以爲善勿怠累數百言不亂娶胡氏宋太學生某之女賢而能順其夫年六十九以壬辰三月五日終後【闕】年【闕】十一月二十七日合塟洄巖之金盆山旣塟之明年盜起意其冡有藏欲發之守冡者哭曰寧殺我毋發善人墓賊聞處士名徳之相戒引去四男子某璟瑁三女適呂徳卿羊遂初盧陽孫男十有五人曰浦灃淸溶汗浙洄游湫滂潤溱洧濡梁孫女五人婿曰呂欽名陳元某呂修名陳希孟徐希和曾孫男二女三人浙有厚行國朝用薦者同知大同府階奉議大夫以政事聞與余善論次其族姓事可稱者爲書授余請銘其先蓋祖漢之道陵二十一世孫磕五季世爲縉雲尉遂家縉雲磕至義士凡十六世義士卒未百年諸孫數十人多爲大家銘曰其源孰啟視其祖父其澤孰承後昆是徵烈烈厥先蕃蕃厥傳有弗爲善請考斯阡

吳處士墓表

處州麗水有處士曰吳君諱再字仲可生於元之盛時無一命之爵而有以樂其心無政教刑罰之柄而有以感服乎民無惠澤言語以被於世而其鄕閭思其善久而不忍忘也處士六世祖蜚英仕宋爲朝請大夫浙東轉運使曾祖集祖徳潤父曾皆以醫術濟人娶王氏生四男元同麟鼎後娶矦氏生一子瑜蚤卒孫男十人浩溢溱深洵淸灃洧濋濟處士生斯世者七十年以國朝洪武丙辰二月二十一日終於家旣終其子某奉命以十一月某日窆於和樂鄕一塢之原今八年矣子孫多能守其家法而述其事處士惇厚和易孝於繼母而睦於宗族通史學能講說數千百年治亂得失邪正無所遺滯好賔客所友者皆名士然不以所長髙人人以故喜親之貴者臨之忘其爲布衣之士貧賤者仰之忘其爲名族聞家𨿽野夫稺子皆知愛慕之以爲長者而處士初不爲詭異之行以徼譽於人也處士家故丰於財而不喜言利遇凶嵗輒減粟價以賑饑人貸錢不能償以田來庚度與本侔卽止息錢因棄不問貧者或焚其券民蔡氏趙氏親死不能塟處士聞之召至家給以塟費嘉【闕】

爲郡錄事欲買田於郡學以養士以處士公亷俾主其事處士恆以私錢倍田之數而償其租額田者至今利之其厚於爲人皆類是人用是稱之曰善人鄰家火延燎處士榱桷埀及而及旁近捨處士家獨完鄕人大驚異之以爲爲善之報後子孫請易榱桷處士弗許曰使後人知吾何以得此於天庶有所警也然處士終不以語人是時天下久治風气淳厚閭裏老人皆以篤行相先非特處士爲然也故處士之善𨿽爲鄕邦所稱而不甚著聞於世今去處士之歿未久後生小子習於陋薄智術勝而忠篤損天子屢下明詔責勵之而未能率變也則夫處士之徳安可不稱諸天下以爲世勸

鄭處士墓石表辭

浦陽之鄭氏有貞孝處士諱淵字仲涵生未嘗仕乎時足迹不出乎裏門以洪武六年六月十一日卒十月十二日塟於左溪瑤塢其師太史公諡之而銘其墓墓上之木已拱矣問其鄕之細民則蹙額曰仁人也處士在時吾民饑者告以食寒者告以衣病者我藥之稱貸者未嘗辭有卹我之心焉今死矣仁人不可得矣問其士大夫則蹙蹙然曰忠信人也其言也恐傷其气其待人也和恕之容溢於面其見人有善也揚之惟恐弗亟見人有過也陰告之而不聞於外貧者賙之急者紓之而未嘗以是驕人惜其死矣問其親戚則泣之曰吾忍言其徳乎縱言之其有旣乎處士親在事之盡孝旣沒而喪之過哀親死時思食終其身不食曰吾何能下咽也事兄如事父兄曰坐則趨走就位不命之坐則拱而立不敢平目視撫子弟有恩而嚴或有疾夜四五起及訓之際正色厲辭凜凜如神明其視姻防不以貧富爲冷熱嫁其弟孤女逾於已出者其大者若此其小者可知吾言之安能旣也問乎太史公公出涕曰吾之徒也其事我也不以師而執子之禮其爲文辭冰潔而木茂其於道有聞矣不幸四十有八而亡今則無矣問於其子楷欲發其辭而舌莫能舉求其文得遂初齋槀十卷讀未終篇爲之泣下沾襟嗚呼處士一布衣耳道行乎家不特使親者哀之而交遊者至今哀之不特君子哀之而野人亦且悲之使處士有位其及人者豈少乎而卒以死者命也世固有髙位而人無稱之者甚或詆詬之願其速死其視處士有諡以昭徳有文以傳世得失果何如哉嗚呼可哀也已處士之曾祖諱徳璋宋靑田尉祖諱文轟父諱鉅皆以好義同居聞母周氏配某氏先處士卒與處士同壙男卽楷女二人適某孫男耀楷有文行太史公稱之與予友以墓表之辭爲屬系曰古之爲儒道爲貴俗衰尙文才厥僞文奇行駁世所棄偉哉貞孝覺其獘躬行於家仁且義擴而爲文乃餘藝珪白璧郊廟器弗庸遽向山澤閟醇儒之亡眾歔欷幸有佳紹遺志積久報侈將愈熾刻辭識之告來世

采苓子鄭處士墓碣

周之文盛矣至其季也流而爲詐誇孔子蓋屢嘆之教人必以忠信豈不以忠信爲立徳之本故耶今世去孔子時益逺機巧之俗勝而惇慤之風微乃有若鄭處士者焉其可尙也哉處士諱濓字仲徳別號采苓子居金華之浦江自其七世祖綺教子孫勿異防今傳十又一世矣元及國朝皆表其閭天下稱之曰義門鄭氏處士處乎世者八十有四年主其家者凡十有七年自成童至耄老其言必信其行必篤其事長撫孤待昆弟接朋友一以誠自持無纖毫之妄望之其容熈熈然卽之其語怡怡然久與之旋未嘗見其忿言怒色躁者炙之而悔詐者近之而愧士居子與之遊者若翰林承防宋公教授胡公翰贈翰林學士王文節公禕皆以文學重當世莫不推服以爲賢而鄕人子弟聞處士之名者咸敬畏以爲不可及也嗚呼可謂忠信之士矣處士爲學通大義美髯長身貌和而气淳家以田賦多推擇爲糧長屢以事入覲太祖髙皇帝識之後妄人誣其家與權臣通財時嚴通財黨與之誅犯者不問實不實必死而覆其家處士與從弟湜兩人爭先就吏上獨憐之曰我知鄭義門無是也人誣之耳擢湜福建布政司參議而盡以所徵貨全歸鄭氏且問處士治家所以長久之道處士具以對上甚喜處士感上之恩每上生辰卽捧香詣闕下拜賀上未嘗不喜而勞之當是時浙東西鉅室故家多以罪傾其宗而處士家數千指特完蓋忠信之報云處士髙祖政曾祖宋龍遊丞徳珪與弟靑田尉徳璋遭難爭先死祖文嗣考鈞處士本贈禮部郎中鑑之子以父命爲叔父後娶周氏先五十八年卒繼室梅氏子男四人櫄檝林彬彬好學有長才檝夭餘皆先卒惟彬後四年歿女二人長早死次適傅誼孫男五炳煜熾爍焱孫女四二適諸曁何恭永康朱輝余在室曾孫男三人曰奎曰城曰墉女一處士以洪武二十六年四月二十三日終八月二十四日塟於石姥嶺之原塟之八年炳狀處士之善走京師請銘余始冠時從宋公於蘿山與處士家相去二三里而公與處士名同而生之嵗又同相好也故余交處士祖子孫間甚熟公每語及處士未嘗不以爲君子也後未幾時而公薨又十三年而處士卒至於今而處士之故人交舊皆無在者而余幸執筆待罪太史墓上之石烏得以固陋辭銘曰自古有國莫能千年世之大家亦艱其傳貴富豈無章組相繼道不足稱位隆名替鄭出滎陽周之支孫來遷浦江以義爲門自宋迄今廢興多有巨族封君孰世其守維鄭之宗匪公匪侯躬率禮讓紹其先猷篤孝乎親恊恭昆弟人豈不能莫濟其美侃侃處士克長厥家忠信自修無僞無華和色徐言犯者弗較安享壽康登於耆耄惟皇太祖神斷如天華發長髯屢對帝前帝眷綏之不怒以笑天恩誕敷爲善之報人之可恃令徳爲尢疇棄不行外物是求宰木森森取則匪逺我圖其傳以勸爲善故中順大夫福建布政司左參議鄭公墓表

太祖髙皇帝以神武雄斷治海內疾兼並之俗在位三十年間大家富民多以逾制失道亡其宗獨金華浦江鄭氏以孝義聞天下特受褒賞恩數甚盛或爲人所誣輒赦不問擢其子弟爲大官每指以風切當世而鄭公湜尢爲先帝所器者也公諱湜字仲持洪武十四年姦人誣告其家以交通賊臣事甚危公兄弟二十五人存者幾二十人而五人爲公之兄仲兄濓先以事在京師吏逮捕急四兄欲行公奮曰有弟在其忍使兄陷刑辟自詣吏請行至京兄濓迎謂曰吾家長當任其罪弟無與公曰兄年耄弟當任其責非兄罪二人相爭入獄旣而太祖聞之召二人至殿前勞勉之卽赦其罪賜湯沐酒食詔拜公布政司參政吏部奏參政無缺員特設參議之官以處之遂授中順大夫福建布政司左參議賜冠帶襲衣復命舉所知因薦同郡王應等五人後皆授參議俱有聞於時公治福建吏民熟公家聲相誡勿犯豪將病民者公與之爭可否帖帖畏服南靜縣民爲亂詿誤者數千百人部曲多掠其婦女爲奴公皆言於諸將縱遣去兵不敢嘩商有二人劇盜殺其一而取其財其一人得脫訴於官捕盜在獄驗屍無有不肯承公夜取盜鞠訊因縛置於庭匿吏案下俾聽其語夜半盜顧庭空無人果私語始知其沈屍井中明日詰盜以沈屍處盜驚伏閩人神其政十五年正月二十日以疾卒於京師享年五十有六公之先自宋同居至祖文泰在元中世家始大考鉉封從仕郎江浙行中書省左右司都事母張氏公少奇警受學於太史宋公公稱其長才貌姿魁偉識度卓卓負气有爲其事長待人理財禦下皆有方所創條教皆可爲子弟法娶張氏先公八年卒子男三人曰格曰杲曰柯杲及柯蘇氏出女二人適同邑張瑄東陽蔣畀孫二人光熖光某柯以十九年十一月初八日奉公喪歸塟於諸曁山之原基石未有文而格亦卒今年天子詔修先朝實錄公從弟前庻子濟爲史官與某聨事柯因以文爲請孝孺昔年二十餘從太史講學靑蘿山數至公家拜其長老於堂上退而從公遊與諸公子姓相與論難甚樂也今去之二十年長老多已亡公之子姓多彊壯爲老成人或已夭逝而詢公之墓木則已拱而某亦衰病無所用於世矣嗚呼富貴不足恃惟爲善可以獲天之祐少壯不可常惟修徳可以埀令名於無窮然則後之子孫追惟公之遭逢聖明以昌其家以永其令名其可不思所自也哉

貞義處士鄭君墓表

金華之浦江有孝義門曰鄭氏鄭氏有好學篤義君子曰處士諱洧字仲宗其言懿而信其行和而謹少受業於太史潛溪公劬勞勩志痛自繩斵雞籠臥榻之側聞雞初號輒危坐誦讀至夜二皷不休由是盡通貫聖賢經訓尢精於朱氏詩論議根據仁義下筆爲文有奇俊語一時老儒多嘆譽之其家合族以食男女數百人處士事尊長待昆弟禦卑幼一以勤篤恭愼爲本上下莫不宜之洪武十九年詔天下度田繪疆畛爲圖命太學生涖其役太學生有以賄敗者蔓連大家多坐死處士兄濓時主家政當逮京師處士奮曰吾家以義名吾先曾祖弟昆坐誣罪爭先死維揚獄吾兄老矣吾可不代吾兄而使之就吏乎遂詣理自誣服死金陵其喪歸不惟其家哭之而鄕人靡不哀之不特識之者爲之涕泣凡聞鄭氏事者靡不悼其不幸也處士曾祖諱徳璋宋靑田縣尉昆弟相代死者也祖諱文轟父諱鉅母周氏配張氏子男二人曰櫟曰柏女二人孫男五人焯烝耿�孫女二人曾孫男一人瑄處士卒於十九年七月八日年五十有三以明年七月七日塟於白麟溪北二里潘阪之原鄕人私諡曰貞義柏有文學與餘皆師潛溪公處士遇余最厚柏以伯父左庻子濟所錄狀來請銘誼不敢辭乃爲表其墓曰孟子謂以法死者非正命亦視其所爲何如耳使獲罪於義理而抵法如孟子之言可也倘所爲合乎義而遭逢其事變隕身於難得命之正也孰加焉故比干之死於君申生之死於父童汪踦之死於國孔子皆取之茍不由義而負恥貪垢以全其生縱登上壽歿牖下君子視之猶狐防之斃腐曷足謂之正命乎若處士者以身代兄死於仁義其所全者大矣其於天之所畀可謂無負矣壽𨿽不長名則永存爲善之報寧不在其子孫哉

鄭處士墓碣銘

洪武九年大臣擅事者以過用印章系郡國守相以下數十百人獄劾以死罪中外寃之而不敢言防天子以星變詔臣民得言事寧海鄭士利奮曰事有切於殺無罪者乎卽具封事投中書省求入對宰相問狀士利廷辧不屈又弗爲禮時士利兄湖廣提刑按察司僉事士原亦以前同知懷慶府時印章事在獄已得減死論宰相怒士利無以發因謂其上書防免兄罪奏請治如律於是與兄俱輸作江淮間當是時士利聲動朝廷事𨿽不行天下傳其言莫不嘆服以爲奇士意其父兄之賢必大過乎人竦然慕之後數年擅權者殛死士利始以赦免歸而父已卒兄亦沒徙所又三年爲洪武十五年士利以十月二十八日塟其父處士於縣東南士奧山之原以兄僉事君祔後四年始狀其事行來告曰利也無似父兄之生也不獲盡吾心今不幸歿矣茍無以昭其志業於來世其爲戾滋甚敢徼惠於吾子余知士利不敢辭處士諱邦彥字國昌世爲臺城士族後遷寧海石谿曾大父某大父某考文明皆隱隴畝而考又以故廬漂於水徙水車處士少好學有髙志彊敏絕出窮經爲文有聲薦紳間其行已端其禦家有禮其教人有法嘗應進士舉不合卽不萌仕進意開門授徒學者聞其講說各充然若有得喜蓄書手自校讐奧防疑義無不曉析望之溫雅可慕炙其言論愈久而益深至其分別賢不肖善惡可否之際凜如也是以君子樂與之遊而小人異趨者畏之而弗敢怨年七十四而卒娶郭氏有婦徳母道生四子一女子曰士原士亨士利士貞女適元江浙行省鎭撫童鑰孫男二人大同大雅女六人最長歸童淵余尙幼士原字好仁僉事君也剛直有才气於學無不該貫國朝有天下之四年繇進士授奉訓大夫同知懷慶府事懷慶治一州五縣兵後民著籍者僅三萬家君至宮招徠安輯諭誘有恩平賦役簡追逮禁吏不得爲姦召其耆耋告以法意使力作惇本越三年流逋四歸田野墾辟戶與稅增十餘倍河南諸衛軍糧月給鹽十之三各府役車夫赴河東鹽司輦致民困於道路君獨牒懷慶衛俾軍自輦鹽衛挾重臣勢令役民如各府行中書省下府衛雜議君持不可曰吾郡民寡而事煩與諸府異使月爲軍運鹽盡驅吾民父子兄弟踵接河東之途猶不給也其何以爲生且設軍以衛民柰何役疲民以奉驕卒衞官不能屈皆舉手曰請如同知議民至今便之考滿除湖廣僉事荊襄之卒先是乘亂多掠民女婦爲妻妾或脇爲奴往時部使者𨿽知其然而畏武臣莫敢究其事君至民拜馬前號泣訴立呼諸衞官俾還所掠於民君精練果敢操持勁正吏畏其威而彊有力者聞其風亦莫敢犯之數千里間貪猾屏息若臨其家防斷刑安陸府死囚有稱寃者時獄已上禦史臺奏報矣君索成案視之語果不同因奏其寃狀禦史大夫怒君敢沮格我事因衘之旣而印章事起遂嗾懷慶吏誣君與知君與辯不勝遂自誣服輸作江浦明年徙儀眞又三年徙京師年四十七以十三年四月二十五日遇疾卒時君父處士亦以是年正月二十七日終君季弟士貞先三年死於是存者惟兩人士亨士利士利旣塟父兄事寡嫂陳氏撫兄子大同如已子益刻厲爲學人謂鄭氏隠徳累世積久發必大僉事君始欲以功名自奮竟不得年其將在士利乎士利學行日修蓋能大其家者銘曰世之生才如木生地蘊積深厚其發必異鄭氏之先家學淵源至於處士復尙以文匔匔其修翼翼其教𨿽不有位厥徳孔邵寔生良子才气曄然郡政是毗邦憲是宣煦綏嘉柔摧擊暴彊單窮舞歌姦屏盜亡聲威所曁千里化服銀章繡衣權貴震肅弗畀遐壽遽閼其施窺其所存亦已雄奇凡今有家孰難非繼疇克象賢才美世濟考旣有子弟復似兄尙敏其徳以篤厥承

王君國祥墓碣

金陵王顯述其叔父王君國祥言行授余請文其墓上之石顯奇士其文辭甚奇至其叔父之事尢奇也余考之爲之言曰昔嘗讀太史遷書載戰國秦漢徵伐攻取間事必有謀臣辯士之略參乎其中或以一言脫屠陷轉敗爲勝或奉文書下十百城國之所由盛彊豈特甲兵足恃哉蓋有文事之助焉近世史所錄名將爭戰之績則有矣而言辭之士寥闊罔聞豈馳說騁辯者不若古之人耶抑有之而莫之述也以顯所言王君說元禦史大夫福壽以計破取二盜將如探鷇雛然固防士也哉而世不聞其名𨿽當時人亦不知計出乎君君說大夫時年六十二年且髙不喜名名不聞於世至死而不悔古防士能之乎此其事足稱矣君諱元吉國祥其字也曾祖君祥祖子某父閏之君兄弟三人於次最少而重厚好問學自幼奇偉喜兵家書輒以其意常爲人言之人笑其言之過君曰君凡子何足聞此吾誠過也年十四嵗饑與兄行糴旁縣道遇盜利其粟將刼之兄懼走匿君不爲動徐紿罵曰庸縣官使吾運粟許遣夫防我而不至若豈防夫耶後有粟車數十兩若其防後至者盜以爲然散去裏中長老固已異之後大夫福壽在金陵盜陳也先潘甲率兵數千自稱爲元帥聲言討賊索軍食城下大言殺人守將閉門伏不出大夫憂不知所爲君造門謁大夫論以禍福說累百千言驚其座人大夫亦驚喜起問計君曰今城中無一軍而盜兵悍甚此難與爭鋒當以計破之盜索芻粟公宜開城門陳芻粟車若將饋之者而陽以好言紿之請一元帥以卒來取芻粟彼聞吾言不測吾淺深兩人必相讓則主者必自來吾以計殺之而制其一人易矣大夫從其言旣而潘甲果至執殺之也先失勢亦自敗去君絕不以語人又去而之燕秦齊魯之間陰察諸藩預知不足與言復歸金陵而今上已得江淮卽金陵爲帝都鄕間子弟多致大官君嘆曰人主在吾鄕而吾求之天下吾之命薄明矣尙多談何爲因噤不更談世事隠醫肆中以自給刮落鋩鍔不露幾微故習恂恂務爲訥朴事父孝謹友其兄得恭遜意與眾人處不求其異人莫知其爲奇傑士也卒以布衣終年六十有九娶平氏一男頊再娶呂氏生某頊塟君於某山卒以某年月日以某年月日塟君爲人惇風誼知好尙當世名士多喜與交父喪致客千餘人挾其所長嘗以自髙而人莫能髙之世嘗謂古昔能言士多死於言爲奇謀士多以謀敗國因謂皆不若愚之全此要非篤論彼不善於用各有以取之非智辯之罪也若君之所蘊而視時察變不以得喪爲累謂善用其智辯者非邪銘曰言之辯也識又逺也才則孔丰邦之選也胡閼其逢命之蹇也與時否通義是勉也不耆其終壽何短也揭昭於幽宮所存者逺也

許士修墓銘

天臺方孝孺有篤志尙徳之友曰許君繼字士修言必出乎正動必由乎禮趨捨取予咸則乎古之君子而無所茍其精思力學以求道徳性命之蘊汲汲若或失之而有得乎心沛然以樂不以貧賤患難惑其志余取友二十年所交海內知名之士甚眾考其所存莫有類吾士修者蓋其操志勇自守介所期者逺而務踐乎事所造者深而其心欿焉如未有得使假以壽年其所志當卓絕過人而年僅三十有七而卒嗚呼此豈特斯人之不幸耶士修之先汴人其六世祖景元宋髙宗時爲臺州教授遂家焉後徙寧海爲寧海人髙祖文政曾祖彬祖光父琳皆業儒而不仕士修質髙朗自爲兒童已有成人之志以學賢哲自勉喜爲詩其髙妙處有魏晉人格韻別自號觀樂生其詩多道其所樂言暢而防深非近世人之所及也或傳其觀樂九詩至京師翰林學士金華宋公見而嘆賞之以爲不愧古人凡一時名能詩者皆自謂不及而士修不自足益刻意經學翫心天人究探微將大索六藝之緒反之於約以成身致用而病作矣旣病咯咯然嘔血而學不止病凡三年每見必覺其進瀕死精神不亂與人言死生晝夜耳奚足怪談笑而逝嗚呼士修之於斯道非篤信不惑其能然耶初士修學於鄕先生王君蘊徳王君奇之妻以女弟生一子曰籀二女曰忠曰惠王君固名士其弟琦尢與士修相好士修以洪武十七年正月二十六日卒琦述其行爲書托予銘予謝曰子兄弟與士修善銘莫宜焉奚予之求後五年王君仕藩邸死琦亦謫去士修弟顯將以某年月日塟某山來速銘於是士修之親友盡矣予尙誰辭銘曰學失其統騖於空言飾外以欺幾忘本源嗚呼士修志篤行邵惟正之趨非義弗蹈曁曁其守汲汲其求棄遺芬華獨與道謀業𨿽不終世罕厥似我庸闡微以朂髦士

仙居張處士墓志銘

余教漢中連以軄事趨京師道秦必朝於王而後行每朝必承訪問賜酒食始遣去典儀副張君六成贊導進止具有儀法其奉上待人一以誠確予固熟識之去年冬自京師校文還六成館焉接其人與之言論愈熟蓋所謂端士而餘同郡僊居人也旣而六成爲余述其父處士事輒泣下余曰豈於死生之奉有所憾耶六成曰吾與兄徳恭事吾父𨿽不能致養然於子道不敢失所憾者吾父有徳行稱善人於鄕而墓石未有述且吾父年僅五十有一生旣不獲享壽考於時使沒而弗彰顯其志於將來是重天吾父也敢於子也請予讓非其人六成以右長史茅君大方之狀請益固及考其狀處士之先居縣南之薦谷宗人有諱時舉者居南澗坊無子處士父嗣宗後之其家富而好施閭裏徳其惠處士諱文道字希道其學務達倫理大義其事親孝而有禮居喪哀而有節事繼母視其嫡無不及焉遇兄弟有恩意終其身不少衰待鄕裏承父志不倦元季兵起避去山中鄕人或竊取其家貲後值其人陽爲弗知者其人慙謝以所竊自歸處士謝遣之其寛厚皆類此娶徐氏二子徳恭六成也其卒以洪武甲寅三月某日塟以某年月日墓在東嶺之原臺屬邑五俗願朴儉素惟仙居爲尢士多尙行守義不爲華言麗飾往往有古長者風如處士者是矣惜其歿於田裏不克推其得於躬者以化澆競之習也然六成典大國之禮人多敬其賢處士之澤其將在玆乎銘曰其學也慤其行也卓其位則卑而施不愽尙其後也克享遺澤

陳仲昭墓銘

仲昭諱子晟姓陳氏閩連江人少喜讀書有名裏中長老稱之洪武四年詔用科舉取士仲昭甫任冠卽以周易與諸儒試諸儒顧莫得仲昭名在前列福建行省貢於朝廷議少之俾入太學選爲荊王伴讀是時天子方寵士俊郊祀燕遊遇奇異怪偉之事輒命從官王臣年少賦詩屬文親第髙下咨賞其能仲昭從太史公學文有法可觀尢爲上所顧命【缺】闕命廷中年少趨過目視可者拜參知政事禦史郡守數十人仲昭久之獨不與九年從王之國後二年還京師病死中都學捨仲昭侍王謇直敢言王甚任之其府長史讇巧授王經不正說恣王所爲無所諌正仲昭每廷詰之長史輒面赤趨出銜之防仲昭至楚娶婦甚愛婦翁謫爲兵戍邊惟外姑及女存仲昭還京師欲與外姑婦俱行長史持以爲兵妻不可格弗許仲昭獨行行發病念婦及外姑不置遂死死時二十六矣仲昭敏而専退朝覽誦綴述不少暇其鄕老生多造捨請其文自謂不及閩中諸儒亦皆奇嘆不敢望太史公尢稱之𨿽余亦重仲昭可友嗚呼今死矣與仲昭同仕少年才器出仲昭下多致大官又善與人合無所忤不遇禍仲昭獨以直取恨死不得志豈才者固人所忌耶或言貴富修短出於天世之得者甚眾不必如仲昭則與仲昭獨夭死豈天亦棄才耶嗚呼其可哀也仲昭死以洪武某年四月一日塟以某年月日銘曰孰俾子賢乎孰嗇子年乎孰使子無傳乎嗚呼天乎

王處士墓志銘

臨海王處士孝弟行於家義讓聞於鄕樂易和雅爲才士名人所推重人勸之仕若不聞告以善惟恐失以是淑其身而訓其子孫享年八十於洪武丙辰二月初四日卒塟於胡家峙之原後十一年丙寅十二月二十八日夫人羅氏年八十有六亦終明年丁卯其子存誠將以十一月啟壙合塟泣且書曰先人行蓋一邑宜得銘以昭其藏今失不圖無以示後嗣乃拜書於從女之夫林行已走數百里以請予旣與爲禮問處士善狀林不能舉其目惟稱之爲善人予曰林君於是乎知人自世教之衰以詭激相髙競趨細行以徼名譽求其出乎誠由乎中者咸無焉俗益以薄僞益以滋今處士爲善而不求名務徳而不昡俗其謂之善也宜矣予嘉而銘之處士諱彥字汝翼姓王氏王氏之居臨海者有兩族其先谷城來遷者曰迪功郎監臺州稅其號曰西族處士本參軍之六世孫監稅七世孫太學生收無子以處士父勛爲後收之父上蔡書院望賔諱復處士以爲曾祖上蔡之父楚州儒學教授諱滋處士以爲髙祖處士夫人有賢行能推其餘以賑施閭裏而存誠事親以篤孝稱存誠之弟徳純徳徵皆蚤世二婦復相勉守節不變予以是益信處士之爲善人也女一適毛建中早死孫男三人惟敞惟效惟斐孫女二人曾孫男四人伾仿億侄嗚呼爲善者必有後其將在是銘曰谷城之王世以善聞迪功肇臺寔蕃子孫名卿碩儒繩厥祖武出後宗人處士之父懿此處士篤履義仁令徳有光加於前人天錫髙年全歸於此過者式諸鄕之君子

曹府君墓志銘

洪武十六年六月乙亥同知大同府事縉雲曹君養晦以疾卒京師明日其女兄之夫呂文熉治喪權殯於城南隅而謂曹君之友方某曰曹君性簡諒於人愼所推服於京師獲遇子稱於人以爲幸卒之日不能言矣猶張目舉手視予者久之察其意殆欲有言於子而不果今不幸死乎旅年僅二十有八父母在東南其子幼甚可悲也子何以銘之以悼其死且慰其父母之心又曰曹君固不壽矣然吾聞能壽人者莫如文辭之美者其壽爲尢甚子其可無辭余旣哭與爲禮以不文讓不可則敍曰君字養晦諱湫以字舉於朝因以字行父某母盧氏祖垓號善人君資粹淸好學問居家事母以孝稱母嘗病醫言人肉可療時君尙少卽入暗室持刀刲其左臂血流滿幾家人聞爭抱持止之則已得肉矣糜以進母母病果療其爲人深沈有才智藝能鄕人交愛信之防詔書復漢法舉孝弟力田者裏父老議稱此科者莫如吾曹君遂以君薦時有令肢體有瘢傷者皆罷不用君以刲臂伏闕請罪上曰此眞孝子也其可罷耶授奉議大夫使佐大同府大同爲山西大郡且宿重兵主兵者皆大將貴臣守以下稍無善狀輒困折吏遇之弗敢少抗君有才能舉措施張得事機宜聲名出守上邊將甚奇敬之屈其威風降已相驩狎政化行境內屬郡邑守令數十人斂戢奉軄惟恐獲罪居官三年獄丞以私怨銜君言君嘗以公事系訟獄中與僚屬飲酒下禦史治言者因誣罪君當攺官防病作遂卒始余見君時君托余銘其祖墓不越數日而君病病時餘日日視君君言語歷歷未嘗少變且命余爲文其思親之情懇焉可念嗚呼孰謂君之於親竟不復見而余乃復銘君之墓乎然君生有足稱道又終於官可謂具美𨿽不獲永年而古之聖賢固有然者此則命也於君可無憾矣君娶兪氏一子文某甫四嵗君臨終時以托呂君呂君永康人與君同居自君去官至卒服勞勩治藥物皆躬先之一不以憂君今以其喪歸欲以某年月日塟某地又將卹其孤而教之觀呂君之恩君如此則君之行洽於家者又可知也銘曰漢始近古以行取才推家於邦政化易該後易故常貴文藝士學用糠粃教空政弛有能張之爲民擇賢玆懿曹君爲羣士先行修於家化成於治配古諸侯章服孔貴不竟其施而以官終於身爲幸於世爲恫嘉績有傳邦人是紀孰旌其藏嗚呼孝子

宋仲珪墓志銘

翰林學士承防金華公有賢子曰宋瓚字仲珪其言確而信其行和而謹其爲學據依乎仁義取予好惡非禮法所存弗處也自其少時已然持之終身心恆慊然𨿽變故災患之迫於已者其所存未嘗不然是以在父母側父母安其養而宗族服其孝居鄕裏耆艾幼稚富貴貧賤莫不樂其善而從之遊奉賔客無賢否逺邇鹹得其懽心人人以爲長者母賈夫人性嚴少不當意輒提耳詬責君年將老跪拜謝過若嬰兒然未始有怨懟之態伺其怒稍緩復溫容好言以悅之當公在翰林致仕居家時天下士多奔走門下求文辭講道徳者無虛日君營致酒食務順適公志不使有不合於禮公之重名髙當世而季弟璲爲中書舍人長子愼亦通籍於朝人以爲尊顯而處之無盈大之色及後弟子爲坐法者誣死家遭譴逐侍從蜀之西疆間闗萬里一子繼夭公亦卒於蘷家人死者相繼人爲之危而送終禦家不肯失常度其形貌惇實重厚類壽考者而年止五十四竟以洪武十九年丙寅四月十日歿於荗州安逺驛旁之蓬簇歿時惟猶子懌以孤童治喪三男皆先死無存者初公之祖贈太常卿諱守富及公父贈禮部尙書諱朝皆以柔善謹願稱閭裏至公尢以盛徳爲海內師尊而卒未獲其報是以於君之歿也天下之知徳公者𨿽不識君莫不思公之徳而爲之嗟悼其與君遊者𨿽不識公然慕君之慈良易直咸痛惜而盡哀焉君先娶包氏金華人生三子愼愷恂繼同縣賈氏有二女長已適人矣季在室幼子懷卒之嵗始生某從公學與君最懽且久公之西行不能從及今以事至蜀訪公遺孤得與懌防而懌以君羣行見屬於是君之喪已五年矣情𨿽不忍銘而義則不可不銘也遂爲銘曰家稱孝子鄕稱善士宜受其祉而謫以死嗚呼命矣夫

宋仲珩壙志銘

璲爲君名仲珩字金華其居宋爲氏父濓名儒國太史曾祖曁祖咸善士徳政文照乃厥諱君資粹淸學淳美文辭妙麗天所畀書尢有法配虞李中書舍人五官禩忠孝愼恭世儀軌三十有七庚申死季冬八月時加已侄性迎喪友經紀明塟浦陽江東鄙祔母賈墓羅山趾仲夏某日襄厥事配方甚淑懌其子從太史行莫爲主嗚呼致斯果疇使埋石及泉載終始孝孺勒辭書鄭濟

宋子畏壙志

金華宋愼子畏年二十七嵗洪武十三年庚申十一月二十八日以某官卒京師明年五月某日從祖父弟性以其骨歸祔塟浦江羅山祖母賈夫人墓左天臺某志之曰嗚呼子畏以太史公爲祖以仲珪甫爲父以子之才智奇偉其於富貴壽考皆所宜有而年不及壯仕不克膴舉莫推其故也告哀於幽使陵遷谷變之後有愛才者悼其不幸曰此仁人之子孫尙爲視護其墓

郭君壙銘

君諱濬字士淵姓郭氏臺寧海人少靈異伉爽不羣從裏中先生讀書易悟若素熟者爲詩有奇語先生大稱愛之國朝建學設師弟子員選爲弟子業益修防防有進聲精敏多有所難處事逆推其理無不中其機縣人皆以爲才洪武九年詔郡縣貢諸生之秀者於太學寧海以君貢時有詔許臣民言政事君至上書闕下論當時急務甚切召對忤防令學太學君自悔年少始學妄語非是閉齋取愽士所藏書恣讀爲文章輒美贍可喜太學所畜士數百千人見君文咸吐舌驚嘆謂不可及君亦气髙自負飲酒大醉縱筆疾書求者操紙立與及取以去無不意滿由是名起一時金華太史公以致仕嵗來朝君同捨以君文見公稱爲奇士是時太史公以盛名爲當世師尊少所許可厚君奇其能君名愈聞於世旣而丁母憂公爲志其母墓同學見君名以弗如君爲恨除服復徵入學適有五人爲學官君與語不合遂誣奏抵君罪以死死之嵗洪武十五年五月某日而君年三十三矣君曾祖某祖有聞父仁母黃氏娶同縣陳氏無子一女尙幼陳氏育君兄子某爲君後而陳以君所仕時冠衣塟於某山且泣曰知吾夫者誰乎其生不幸死矣不可卒死吾夫也君兄乃使來告當君初上書時同里人葉伯巨亦爲太學生分教山西亦上封事言天下大計徵至京師而死葉君亦豪士其年長於君其死在君前死亦無子人知不知聞二君事輒嘆息之而哀君爲尢深非特相與友善者爲然也嗚呼人之所願欲者富貴也壽考也才能也名譽也然不可得而兼都大位享眉壽者常患不能有爲而爲世所輕訕其有才能名譽驚人者又多不遇蚤死而無所成功豈非難哉然處大位而無益於民𨿽貴猶賤也耆艾白首而無旦夕之謀𨿽壽猶夭也以君視之幸不幸果何如哉君之卒友人王琦集其文若干捲藏於家而君遇余尢厚余實知君銘其可辭銘曰其成也孰畀之其逝也孰毀之人莫以之天實使之相其嗣人尙克祀之

駙馬都尉郭公壙志

公諱鎭字彥鼎姓郭氏世爲鳯陽臨淮縣人父英以才勇善戰從太祖髙皇帝定天下爲時名將賜號開國輔運推誠宣力武臣元勛柱國封武定侯夫人馬氏公何氏出髙祖諱山甫曾祖諱聚以侯貴皆追封武定侯祖妣卓氏曾祖妣趙氏皆封武定侯夫人公故大家伯父子興以軍功封鞏昌侯追封陜國公諡宣武而姑氏復爲髙皇帝妃公以勲戚子弟資貎潔修儀止詳謹朝謁之際上屬目班行獨心喜焉洪武二十二年遂選尙永嘉公主賜金玉帶鞍馬錦繡衣九襲拜駙馬都尉嵗食祿二千石時年甫十七好學工詩熟於禮度每命練兵綜事於外恭勤不懈中外稱之三十一年閏五月髙皇帝崩今天子卽位復命賞遼東兵事已而還中途疾作至京師不能朝詔國醫視之卒弗愈以元年正月薨於賜第年二十有八事聞天子輟正朝三日斂及塟皆遣官賜祭諸王亦遣祭奠子三人曰蘭蕙荃皆上所賜名以是年四月十五日塟於應天府聚寶山喪塟之具一給於官不以煩其家嗚呼公父成功於先而公嗣其富貴以承恩寵能恪恭於位令聞有稱可謂賢矣生不永年無以竟其志豈非惜哉且著始終納諸幽堂庶後之人莫敢壞傷

處士鄭公壙志

公家臺寧海氏鄭與防其名字子詠父曰督度稱篤行昆弟三人次爲孟少習經傳有至性居家孝友和以敬抱才甚優未從政女夫從宦奉溫淸癸酉仲夏己巳瞑客死漢中緣一病年五十六非短命生𨿽不堅徳孔盛城北土岡厚且勁竁後三日所定子祥在南路修迥尙其祐之俾終慶返葬故鄕禮斯稱

樓君墓銘

君諱士祥字彥璋氏曰樓所居邑曰義烏祖慧所紹父如浚字文翁文翁童兒少丰厚有志略紹無子遂招而子之曰是兒必大吾家文翁旣長理財殖產具有方畫日充月拓卒爲巨室當婺之富民稱樓氏賔客食其庭者數十人子弟廝役皆衣綺綉善騎馬臂鷹走狥馳逐爲樂君獨弗效其所爲衣帛裘不臻華靡事親遇人誠謹篤實曾不知其爲富人賢士君子以是稱之遣長子從名儒太史公學教諸子事樹藝有餘以賙困者嵗時擊牲爲酒召所親厚故人防飲笑歌爲樂見之者曰此承平時富民也年六十有一以洪武三年三月九日終是年某月某日葬石橋山君娶方氏四男子長銕從學者也其三人曰欽鉛銓皆爲士人二女長適同裏金持正次適浦陽鄭干孫男九人滋潤淇溱灝洪沃淵汴五孫女其二適人矣余尙幼銓與予遊其族兄恕余友也以其狀請銘銘曰樓氏在婺望久聲殷君之先人奮以貲聞夏屋崇堂封君之宅鐘皷牲牢以饗賔客嵗時遨遊良馬堅車綺綉煌煌被於臺輿君於其時獨恥不效率其儉素克只克好不狃於初不困於終視其朋輩孰可與同畜而弗施天道乃有孫子孔多尙徵厥後

嚴夫人鄭氏墓銘

浦陽鄭君源請銘其祖姑之墓而道其事曰祖姑名鼎嫁同邑嚴氏曰權生男女幾人年八十有幾以某年月日終某年月日葬某所今數十年矣知其事者惟吾兄弟嘗及見祖姑者耳弗及見者不知也又越數十年及見者日益少寧有知者乎此不宜不追爲之銘又曰祖姑之在家父母稱爲良女歸嚴氏舅姑稱爲順婦鄕人聘婦者必曰安得如鄭氏賢乎生女者必曰得如鄭氏女足矣旣老時過乎吾家須杕以行矣每坐必有業未嘗見其手之虛也始嚴氏富旣而貧對其夫無傲容返見父無怨言母遺之縑帛三讓而不受曁老愈貧不求兄弟一錢此其終不可不銘又曰吾之妻諸曁金氏名玉祖姑甥女也少受祖姑教吾母久疾湯藥饘粥非手治弗進扶掖盥哺不以委人吾耳不聞其過言諸婦妾媵二百人服其賢無異辭每以善言告人輒曰嚴夫人之教也吾祖姑之徳繇吾妻徴之益明此宜袝書然非誼而好古者不信於人敢惟子請君有道人言不妄銘固宜惜余非其人也然不敢辭夫人曾祖運祖政父徳璋宋靑田尉銘曰不知其家視其鄰不知其祖視其孫夫人之徳徵諸甥女而益信孰傳弗泯不在玆文

胡夫人範氏墓碣銘

夫人姓範氏諱某和州雞籠鄕人曾祖某祖某父某母婁氏四川都指揮使胡公淵之配贈驃騎將軍某某夫人某氏之孫婦贈某將軍某某夫人某氏之子婦右驃騎衛親軍指揮使宗之母也胡公世家鳯陽之定逺材勇絕倫至正中髙皇帝起兵定江東公執戈從諸將爲爪牙臣奪旗陷陣功居多自安丰正千戶三遷而至成都後衛指揮使自成都徵雲南復爲雲南都指揮繇雲南徙進金齒復遷今官階一品夫人以公貴有封號洪武二年嘗朝髙皇后於中宮賜以珠冠禮服十三載復入朝勞問賜燕賚以綺叚羊酒人皆榮之夫人少能安於貧窶以相其夫成功業晚處富貴復能以儉勤率下教子婦勿爲奢靡事與其娣畢氏同居四十餘年奉養均一未嘗有忤容大小百口人人不同能調節撙量皆得歡心見其子琮好學名士多造門輒喜曰士君子乃不棄吾兒耶趣諸婦爲酒食延畱久而不怠其明於事理類如此三十一年戊寅閏五月十八日終於成都官舍享年六十三子男四人曰寧曰安皆早卒次卽琮次琛女二人長適耿奇季夭孫男三煛焸孫女三媛娥姻琮以明年己卯隨父朝京師畱拜親衛俾弟琛以某月日葬夫人於雞籠鄕某山之原而以國子愽士王君仲縉之狀請銘余昔遊成都與琮善聞大夫士稱夫人之行如愽士之言乃爲之銘曰夫人處外志在四方內輔得賢厥家乃昌髙皇龍飛英傑如雨惟時胡公猛敵貔虎寶劍彤弓戰功實多夫人相之俾勿顧家其窶其微克堅其守旣富旣榮不恃其有始終一徳靡懈儉勤百口烝烝率之以身入朝於宮後有錫予綉服珠冠防酒肥羜晚居於蜀公仕南中閨閫肅齊夫人之功夫有勲閥子膺天寵歸葬故鄕賁於邱冢富貴豈無令徳爲難婦順母慈巋其獨完有樹於道其下惟石載昭其潛埀範罔極

楊夫人墓志銘

寧海處士楊先生子明其賢配曰王夫人諱某元祕書監丞大本之女贈禮部郎中晉昭之孫祕書君有文章气髙奇其女擇所適莫如先生楊氏邑大家內外族尊卑疏戚其人賢否和戾宜不同夫人翼翼雅雅鹹得其懽心事舅姑婉而恭愼而有禮先生從外舅遊學京師以家屬夫人夫人祗上惠下各有儀則甘腴溫軟必先奉舅姑揣度可欲營治以悅其意舅姑不知其家之有無而忘其子之違乎側也先生以是得縱志爲學徧交當世士以成其徳爲時聞人夫人蓋有助及先生學成而歸不以細故綴心賔客至談衍竟日夫人治飭賔客飲饌必潔以時指使僮妾隨其資才有任舁無廢務其精敏儉勤達於【闕】人【此數句不可解】理以蓄其有𨿽丈夫不能過而夫人亦未嘗挾其所能以自有也尢善教子長子𨿽非已出而好學夫人恩之尢異納於庠序不忍汨以事卒爲善士故邑人言爲婦爲母者必列以爲法春秋七十二以洪武十六年三月二十三日卒是年十月二十八日葬西白沙源先塋之次子男二人長靚也其次曰觀蚤死二女其一嫁柴原英一在室先葬靚以狀告某且曰吾母不甚學然知義理不喜浮屠言有勸施財祈福者輒拒不信故今不敢以其所拒者奉之惟於文字之傳所以報吾母也庶其在此某謂夫人以道相夫承厥家子又以禮葬其可稱也乃銘曰柔爲陰恆順爲婦貞內政克修惟才乃成猗玆夫人實涵眾美劬躬勵志以相夫子其爲言藹其爲儀率其儉素約世女【闕】不命於朝播徳閭裏嗣人孔文尙受鴻祉【多有闕誤】

處士金君妻董氏墓銘

余昔在郡城郡士金景文持其所述母夫人事行來告景文年五十六喪其母三年矣辭气容色若始喪者余拜爲禮問故景文進所持書讀之且讀且泣不能成聲其辭悲愴諄切余聞之亦悲不自勝遽掩書而問其所欲景文曰欲得子銘吾母墓耳辭謝不敏然視景文誠篤於余似甚厚者則應曰諾防余還寧海屢遭家難未果爲今年景文復以書來速銘書辭益悲切謂我不可遺吾親儻吾母以子文而傳吾悲可少弭矣乃按其書而銘之夫人姓董氏諱某臺之臨海人父受孫仕元爲某官夫人少有令質爲父母所愛旣笄擇士之賢者得金處士而嫁之處士諱玉世家同郡之仙居有文學夫人事夫能明輔其志承尊馭下具有禮則婣族咸贊以爲得婦道年四十餘產子輒夭死遂請處士置側室處士從之已而夫人生一子景文也又四年側室亦育子曰徳惠夫人撫之慈愛均一人嘆嗟其難能二子長皆爲娶婦夫人抱二孫焉喜曰金氏祖有祭主矣年七十三以至正壬辰九月十一日卒越二年甲午十月某日葬於升平鄕蕭洋之原與處士同穴孫男四人與蒿汝泰元哲元臣曾孫男五人仲益仲山仲思仲昕仲麓景文名徳生好學能文辭爲學者所宗觀其孝親以求其爲人固可推而知以夫人之賢益信其子之篤行有以也銘曰詩著螽斯以立婦則內剛而忌乃匪陰徳孰若夫人秉心淑嘉逮下孔恕誕開厥家天錫之子有嫡有系一務以恩莫知其異彼悍弗知惟已是私式閼其宗祀事卒隳不私惟仁式蕃爾後嗚呼夫人順婦哲母

黃處士妻鄭氏墓銘

湖烏程處士黃儼之配鄭氏諱惠貞善事姑姑安其養洪武戊寅十月八日以疾暴卒其姑哭不食曰吾孝婦亡矣予奚以生爲其鄰與其婣戚聞其死亦皆曰吾裏失一孝婦吾誰取則儼亦悼惜其孝且賢也走書京師請志其行以葬斯民之不勉於行久矣孝親事長非卓異難行也而盡之者士君子或愧焉況女子乎今黃氏婦不出閨門而人稱其孝斯其可尙已孝婦曾祖諱應辰祖諱貴誠父諱原隆母謝氏性淑愼柔婉在姑側卑顏抑气候其喜怒察其嗜好而後發言飲食必躬進匙筯絲銖細事不敢自專一聽於姑姑或有疾視藥謹愼不忍去左右相夫子順以正遇姊姒恭以和其家故饒財紡績織絍未嘗少怠壽止三十有六而卒是以人咸悲之子男二人曰壽曰璘女二人葬以是年十二月十九日墓在錢山祖塋之傍儼之考諱毅母範氏大父諱應麟曾大父諱衍銘曰淑孝靜顓胡不永年人以爲賢而不得乎天振古而然

鄭君妻洪氏墓銘

余與浦陽鄭君楷遊東明山之麓過靑松岡見冢焉鄭君惕然色變趨冢前揖揖已環視兆域凝立不忍違余招而問之曰此冢與君有情耶何悲之甚也君泣曰吾先妻洪媛之冢也吾惡能無悲乎昔吾父之女兄適同裏洪蓮生女媛而卒洪鄭氏世戚也故媛歸於我媛五嵗時其母病涕泣禱於神請以身代及母卒哀慟如不欲生聞者爲之推心九嵗父娶後母鐘媛曲意奉承事之如已母洪故多貲日招賔客飲酒女妓羅列彈箏擊�聲嘈嘈欲沸諸女競出褰簾睇觀不休獨媛若無所聞閉戶業組紃足未嘗越戶閾其族人教女者必曰何不效媛耶年二十歸吾諸姊姒數十人共一堂食媛恭敬敏慧俯仰其間無不悅者尢得吾母周夫人心預測其意而將順之不待其言吾母有疾者累年媛節適飽饑寒燠調湯藥扶持臥起𨿽久不暫去左右值吳越亂夜半訛言防且至家人皆入山谷吾與奉母出匿鄰人室吾母顧媛曰吾病去死近不足卹爾少艾曷不自爲計媛曰死則與姑俱死耳敢他之乎旣而吾母終媛方免乳故羸憊復哀號頓毀適媛得熱病猶朝夕哭奠不已諸母見其病日甚勸稍食魚肉媛泣不肯哭愈哀防吾母小祥時媛已不能行呼媵女扶至帷前奠哭哭已僕地繇是寖劇逾三月竟死死於洪武庚戌七月十三日年僅二十又七十一月某日葬於某處媛將死時語吾曰越百日卽葬我而歸主家廟吾問其故媛曰先姑靈幾在堂而妾柩復存焉寧不愈傷君舅之心乎吾收淚諾之精神埀死不少亂語家事無一遺者生一女然一男耀時尙防其死時盼睞者久之而後逝嗚呼猶在吾目中也吾安能忘哉子欲慰吾悲其肯爲我銘乎余曰媛行應銘法非恆婦人比其死誠可惜也且與子善銘實宜媛字子姬祖諱與曾祖諱天錫銘曰質之姱徳又孔嘉而命則不遐嗚呼其鄭君兮柰何

遜志齋集卷二十二

欽定四庫全書

遜志齋集卷二十三

明方孝孺撰古詩

蜀府敬愼齋

天降大命孔神而明巍巍天位匪徳莫承赫赫聖皇天實子之奄宅九有丕冒四夷百辟是臨兆民是使何逺弗綏何悍弗靡徳威所加孰不震驚尙篤祗愼以奉天明矧惟哲王有此大國天子之祐之寵之錫君於西土厥壤汪汪喬岷大江式固其疆有臣有民有鄰有輔外有戎羗於徼於圉匪格以誠孰克潛孚匪治以仁疲羸曷蘇教之禦之以恩以禮攘之訓之威武豈弟天有顯任舉集王躬惟克敬愼乃寜家邦惟聖天子肇基百世眾建藩輔以匡來裔厥或罔恭民亦罔從厥或弗愼下孰敢信惟王迪徳懋昭大猷日宣聖學以祗天休愔愔於思防虁於守穆穆語言不驚左右視乎在服有秩有倫視乎在廷紀法具陳視乎禁衞動有矩律視乎郊圻靡有迨逸云孰致之敬愼使然惟克敬愼乃罔有愆惟爾今王天子攸倚四國攸喜下民攸恃王於齋宮吉士祁祁教言徐徐溫其有儀蹮蹮黃髮忠嘉啟告直辭靡撓不怒以笑古昔格王永有烈光彼或慢肆福祿靡常王耽稽古天下取則宜其邦國稽古惟王邦國以康嗣用昌天佑大明藩輔多賢宜於民人於千萬年

讀書齋

翼翼髙齋秩秩羣經推辭繹義必敬必誠持心惟虛是受是承立志惟篤是毅是恢廓其量可吞滄溟奮作其勇若捍都城求之勿易思之勿更取之欲愽約之欲精聖言何疑不疑不明聖道何正不正不平融防其殊操植其恆朝斯夕斯期乎有成外怯不足小徳微能內有若無盎溢盈惟仁之居惟義之貞霽月之明止水之澄天君明泰我縱我橫道無不得理無不形富貴敝屣子女酷刑難玷污辱寧過潔淸大之天下小之家庭是經是緯是章是程聖讀庸行馬牛冠纓覽孔殷書匱是銘允矣君子夜寐夙興惟誠惟勇有權有衡聖訓赫臨於幾於楹聖經是讀聖徳是行

四月一日蒙賜宴浣花新建艸堂感恩懷古偶作

靈雨過瑤階朝陽麗金殿吾王講藝余特賜羣儒宴玆惟杜子宅遺址當郊甸盛代仰前修髙堂歘重建葺茅昭舊迹拓地增新觀棟宇極崇華檐甍儼雕煥兩楹陳綺席僊醴兼珍膳列坐無俗賔衘恩共酬勸花溪浮砌淨雪嶺當窻見覽物獨興懷古人如對面追思天寶後宇內疲徵戰徒抱稷契心莫覩唐虞禪薄遊經險阻放意娛篇翰使獲遭聖明寧令老貧賤人生鮮遇合自昔共嗟惋並世或棄捐千秋有相羨吾曹獨何幸淺技防深眷難報國士知空爲昔賢嘆江山鐘粹美天地存幽贊佇俟英俊興重看盛文獻

臣近述基命錄粗載三代帝王寛厚之政以寓忠愛之私幸徹睿覽過防賜詩寵褒詞髙防逺復增慚荷謹依韻略陳情以謝萬一云

明哲昔禦世虛心禮賢臣令名昭簡防千秋播淸芬賢王啟大藩懿徳貞且純英姿邁前烈髙志企古人聖學自得師曠代莫與鄰睿謨粲可述善政難具陳況復抱雄才著作妙入神下筆百川湧潤澤義與仁陋儒亦何幸趨召奉絲綸恩言寵賜褒猥謂堪致君仰惟文獻國濟濟申白賔圖治超太古餘光能見分讙歌擬雅頌烜赫繼丘墳

齋殿觀書恭侍閒燕且承賜文嘉勞無任感服謹賦詩一首以抒下情

無爲運王化虛靜契天心神情旣昭朗外誘安能侵齋居閱道妙端拱肅冠襟超然萬彚表儼若上帝臨竹素粲盈前羣言恣窺尋遐思自知要愽采仍鉤深嗜古忘饑渴好善逾球琳防觀防眾理抗志珍分陰俯仰周乾坤瞬息貫古今人爵已莫並天貴誰能任賑窶散倉粟贖人捐府金政教洽四境蒼生歌徳音文昭聖明喜誠格鬼神歆陋儒荷寵光避席瞻旒簪埀歡惠顏色灑翰嘉忠忱瀚海茫無涯豈復資蹄涔譬彼一簣土寜補泰華岑受恩徒徬徨憂懷欝欽欽鴻勲希旦奭令名仰回參日新崇大業濟世同舟霖

臣仰徳之深非言可諭謹次淵明九日詩韻敍謝萬一

至人憲天徳虛心體羣生自爲代工計豈爲濟眾名惟王間世才欽聖奉天明端居澹無欲四海流仁聲耄倪競稽首願王壽千齡如彼岷峨髙不騫復不傾小臣最陋劣夙受顧盻榮孤恩愧明義念舊勞睿情臨風拭病目思見徳化成

癸酉嵗京府徵考試繼奉蜀王殿下命述事

少時輕離別志气誇壯彊及玆未莫年已復多感傷念昔之蜀都執經侍賢王放懷禮法地取樂文翰塲耆俊滿大廷濟濟防冠裳出言有同趣講藝靡乖方惟王帝室英聰達世莫當精誠洞千古一目連十行道大才更雄气溫色彌莊勞心撫庶政虛已思虞唐封內數十州徳聲藹洋洋皇天降嘉貺百谷屢丰穰盛美不自居檢身循典章凝情觀眾妙愽問取所長自慚魯鈍學三嵗承寵光避席玉座側設醴金殿旁睿哲能兼容闕失專覆藏采陟等葑菲比珍匪琳瑯近者迎屬車拜辭褒水陽情眞賜色笑感激銘肺腸喜遇大比秋齋官含晝涼寸情擬披豁古訓思對揚𨿽乏涓埃補忠貞誓無忘豈知事難必曩願弗獲償徵書京國來若晨風翔謬忝較文職守臣啟儲皇儲皇新徳【一作聽】政出令聞八荒戒況丁寧庸薄實恐惶經旬廢寢食嘔欬病在牀王人俄繼至幣自藩閫將彊起扶杖迎坐語兩徬徨報國固臣節效信亦士常趨召違天朝懼非義所臧王心秉忠孝處事明且詳微衷倘見察庶或貸死亡赫赫我大明幅員同夏商仁恩洽宇宙帝業熾以昌九有如一家內外咸樂康取士皆爲國何嘗限封疆蜀道平若砥漢水淺可航胡爲不能往矯首徒慨慷白日流光輝葵藿隨低昻願王崇明徳以慰葵藿望

休日奉陪蜀府諸公晏集

居閒嘆時邁閱世知才短頻爲觀國遊每覺歸期緩羣公盡耆英過從恨殊晚他鄕親故稀骨肉不在眼非資談詠歡孰使離情展大藩仰仁哲政化崇寛簡長日自優遊玆辰況休澣牲醪出珍賜果蔬隨物產一觴偶相酬萬慮皆可遣貴同周士肆狂笑晉人孏語樂天趣深心淸市塵逺新秋欣已至毒暑行將斷靈雨席上來微涼座中滿明時古難遇良防世所罕各勉存令猷埀聲繼伊管

蜀府遇夏時教諭次韻敍徳言懷

周道昔淪喪鳯鳥收其聲紛紛徇世士各以智術鳴仲舒起西都蜀漢有孔明下帷談正誼濡走濟羣生二子茍遇時惠澤被孤惸惜其遭逢謬不見禮樂興邇來一千年文獻鮮有徵豈無輔相貴未免利祿嬰鄙夫何所知浪竊當世名致君事莫及好古心徒傾身疲道路長興入江山淸偶隨羣臣後獲見百代英神姿儼淵肅雄論極醇精徳政尙寛和西土臻治平福善固天理願治本民情昔嘆賢豪稀今見徳位並寄言同袍子拭目王化行

閒居感懷十七首

鳴鳩知天雨幹鵲知天風螅蟀最無知亦悲年運窮云何當世士憒憒溫飽中變故如波濤浮沈安所終鳯隨天風下暮息梧桐枝羣鴟得腐防笑汝長苦饑舉頭望八荒黙與千秋期一飽亮易得所存終不移乘時功易立處下事少成君看蕭曹才豈若魯兩生賢豪志大業舉措流俗驚循循刀筆間固足爲公卿賢有四海志家無一金貲言髙力不足舉世爭笑之不如富俠子錢刀散孤閭閻稱行義赫赫名聲埀竊竊眾所憂不逾衣食間孰知溫飽外可憂非一端賤憂道難行貴憂名不完誰能斷棄此自樂如孔顏無事本無尢無作自無愧心超萬化表迹混人羣內卑卑流俗語懶問亦對有時或出門獨撫霜中檜庭前兩古檜封植今百年女蘿欺衰朽揚翹冠其巓弱榮蒲栁脆鉅金石堅得時不自料嵗晚良可憐我非今世人空懷今世憂所憂諒無他慨想禹九州商君以爲秦周公以爲周哀哉萬年後誰爲斯民謀士無及物智每喜華其廬我居豈不敝於道已有餘明取容吾身奧取藏吾書奚須嘆其陋不見阿房初秦人奮戎狄蠶食舉八荒自言功徳大傳緒萬世長鮑魚臭未絕赤龍歘飛翔巍巍且莫保瑣瑣安可量習俗日頽壞疇能塞其源自從井牧廢開此爭敓門救獘豈無術得君古難言田間一巵酒跽酹蒼梧魂道喪學術敝士心日污卑躋扳得斗祿寧使節行隳古人安分義卿相有不爲棲棲糞土中困處固其宜俗士不知道喜以異自雄安知名世者固與常人同聖賢盡其常縱浪禮義中何須騖神變惝怳驚羣聾內有邱山重外有秋毫輕於心不自得誰免慕榮名少賤事干謁尊貴樂驕盈焉知陋巷士塵芥視簪纓利欲烈炎火雪起縱橫區區一子輿死以口舌爭豈不念迂逺安能負平生皇皇斯須困炳炳萬世明胡貊笑紈綺吳越賤堅車羣庸方囂囂固謂智士愚刀筆計得失絲粟較盈虛誰云周公聖對此慚不如池魚不知海越鳥不思燕蚯蚓霸一穴神龍輕九天小大萬相殊豈惟物性然君子勿嘆息彼誠可哀憐次金華王仲縉感懷韻十首兼呈張廷璧

哲後踐貞軌簡防有餘馥彼或趨卑污流惡寧有足明達知所師鑑古以自燭惟王實天縱虛心湛無欲學道期濟人爲善靡徼福羣書不去手萬理暸在目鄙臣守鉛槧恩光蒙逺矚穆如首夏風煦若陽春旭才微媿寵厚迹賤慚愛篤報徳諒無階錫嘏徒有祝

東京多節士我懷管幼安騰身風塵表寵祿寧肯幹子魚不相諒髙位屢超遷腐防欲見污聞之媿心顏皜皜由夷姿迥出兩漢前彼哉阿世者變滅同飛煙榮華神所戲貧賤節斯完此道匪難知胡爲人不然

福生旣有胎福茂詎無根理諒不爽羣動何紜紜商周數百載積累基至仁嗣豈皆賢所借先澤存後王昧經逺謀慮止其身於道或偶合秉心殊未純永懷極盛時民物熈陽春孟氏好斥霸惡彼能亂眞

隆中有一士卓然古天民長嘯六合間艸昧思經綸寸心如白日可破萬古昏所遇𨿽不諧餘輝尙燉燉使逢髙光主禮樂寧沈湮惜其遺書亡大志人罕聞如何徇利子於道不知眞卑卑章句中徼祿求潤身可貴不在位可賤不在貧無取一時好當作千載人

翠鳥質微細乃以羽自戕犀象獸之雄每因齒角亡物生無巨小適用反相傷犬羊死柔弱虎豹死暴彊彭死於壽夭者死於殤萬生誰長存所貴徳譽光古來志節士立身有大方孰云蕭艾藂果勝蘭蕙芳

封倫論治道盛詆習俗漓鄭公若砥柱坐障狂瀾馳嗟此古遺直磊落胸中奇遭逢英明君計畫得小施劉蕡豈不偉結舌竟如癡浚恆寧獨然天運固若斯熖熖趨愈下滔滔竟何之萬事吾不識聊以善自持

始見澤腹堅又聞谷風至炎熇復能幾木葉忽已墜四序不少停景物日夜異思之熱中腸不遑食與寐支離如病鶴顧影獨長唳黃雀飽稻粱笑爾埀兩翅

野性拙生理大化無停機緼袍汗沃若絺綌風淒其壯士千載心豈憂食與衣由來浮海志不是軒冕姿人生尙聞道冨貴復奚爲賢有陋巷樂聖有西山饑朶頥多所失苦節未可非

保身戒無疾制治憂小康茍操敬愼心何必求扁倉依依桃李花安知有嚴霜松竹淡自守嵗晚淩眾芳小人徒媕婀志士多慨慷我生豈不貴萬物備天常天常旣無虧貧賤果何傷

榮華眾所慕志得虞咎愆賤貧可無憂復爲饑凍纒有能外兩途逍遙循自然茍不悟斯道中心何由宣曰予素寡昧未達性命原勵玆不息操夙夜靡遑安奮庸有伊周處約有騫淵敬承聖哲訓庶慰遲暮年

追次朱子春懷詩韻

聞鐘理短髮徐步啟荊扉不知夜雨過園林頓芳菲江山靜妙顏云日浮淸輝殘梅落欲盡幽池水痕肥始見新嵗來景物忽如玆徒爲逝川嘆未遂滄州期及時貴取樂莫遣靑春歸

舟中呈同召葉夷仲林公輔楊大中陳元丰【一作采】

本乏適時用誤爲當世知進身媿蹇拙退處乃其宜何意承寵光使車忽來玆靡靡逾南國秩秩錫多儀嚴程不可稽王命自有期親愛俱在眼弗獲顧我私聖猷同山嶽微忠劣毫絲黽勉諒何補徒興千載思

上已約友登南樓

生意忽滿眼不知春淺深良朋曠嘉防濁酒難孤斟迢迢城上樓髙朗宜逺臨曷不一舉趾縱望淵與岑逍遙羣動表舒豁萬古心古人已寂寞繼者應在今蘊眞有至樂外慕非所欽疇昔舞雩詠千秋虞氏琴窮達各有適宇宙流遺音景風生穆淸佳趣溢魚禽願言領眾妙無爲欝衝襟

次韻

春色與漢水相看兩俱深誰能當此時有酒不共斟城端聳華構賔友皆來臨東瞻太白雪西望峩岑縱觀八紘內洞見天地心千年等旦暮豈識古與今尙友懷賢豪妄意鮮所欽慷慨隆中嘯窈河汾琴其人儼不妄思欲嗣徽音觴多意不盡嘩笑驚飛禽淸風似相知數數吹余襟

再次前韻

昔時喜飲酒舉白不辭深及玆中嵗來已復畏人斟後生多所忽豈識老防臨志士惜景光登麓已知岑每聞前世事頗見古人心逝者良不息將來誰嗣今百年當有成泯滅寧足欽毎憐伯牙陋鐘死破其琴自得茍堪傳何必求知音俯觀水中鯈仰雲際禽眞樂不吾隠欣然豁煩襟

送鄭叔貞之成都

謝公江海人雅量極宏廓中年別親友猶謂懷抱惡況我褊迫士志意早衰弱辟如繞指金詎耐膏火爍豈無骨肉親相望天一角兩生萬里至講道慰寂寞探奇忘舊悲觀妙有新樂寧知事多忤重使嘆離索林也前嵗歸重來忘曩約鄭子今復去南行逾巘崿成都壯麗地江水帶郛郭山窺子美堂云護孔明栢壯遊豈不佳觀國資所學國僚盡耆俊政簡恆燕醵日開百金筵坐有四方客揮毫歌盛美文彩紛烜赫卓爾樂邦風巍乎王者宅王誠天人秀令徳顏閔若神機盡經緯大度蘊才略心融羣聖言穎銳智獨覺坐收千古祕萬理隨綜錯尙友師徽猷姚姒靡間隔勵精施惠政民物沾徳澤至化通幽明餘恩及飛躍小心事天子放意耽簡防道積不自盈怡怡躬吐握知名久佇望前席啟東閣立談盡歡娛至理無適莫從容倘埀問占對愼酧酢爲言寡朋儔舊業愈荒落疑經待同勘蕪史期共削相須左右肱理勢不可各王仁極深廣夙昔受殊渥囊余舊賜錢篋有新頒帛身爲微軄絆感嘆顏面怍使子能輸忠寧不副所托金門盛才彥徳星耀井絡白鳯羣豈復少一鶴惟玆山南郡士气陋且薄古心莫與論積疢誰爲藥願子早告歸離憂變歡噱四科洙泗道五等成周爵眞知茍內充外物奚須度旱麓淸照人漢水淺可濯懷哉春服成重繼詠歸作

又送叔貞之成都

空名誑當世自誤還勞人鄭子復爲誰跋涉窮冬春去年赴上國風雪迷江津徒步從我行面黒手足皴今玆有徵命欲往志靡伸子復之成都代余陳所因念子逺遊學三年別慈親敝衣犯緇垢斷裂莫爲紉蜀道幸坦平王化甚惠仁歷覽快心目庶足忘苦辛諸葛政猶在少陵詩有神浩蕩觀大江穹秀瞻峨岷心胸蘊奇偉撫事气益振丈夫平生懷豈惟安其身況可廣咨訪大邦多縉紳恨我不得俱惟恐孤主恩見王再三謝念此疎逺臣

偶爾遣意奉呈同學諸君子及示叔貞秀才

累物擾靈府澹然無所爲家貧自鮮營萬事俱不知日祿餘一斗粗給菜與糜秫田亦易畊有酒供四時門多儒雅客暇則斟酌之相對靡俗言共談止書詩遐情或深契歡笑同解頥孰謂千古逺其人如在玆於心有至樂天地亦可遺未知軒裳貴詎識勢位卑彼美要路仕賢勞耀輕肥窮通各有適寧論是與非

送謝生因奉寄岐陽公

帝子謹王度大藩臻治平文風播南土四國揚休聲上公國懿親令徳惟邦禎奉恩自夙昔修貢表貞誠名馬西域來玉勒懸珠纓金門足麒麟特受顧盻榮王昨駐中都貂蟬藹盈庭公來必燕語禮接同友生異質況天挺至尊愛彌甥勲賢冠當世夷夏欽盛名繼美實在玆聞望良匪輕近因師傅重愈見徳業成歷數傳萬年蒼生仰皇明豈徒本支盛股肱在公卿海內𨿽已康民俗猶未寧鄙夫抱深念思覩禮樂興願公善匡輔報主以忠貞載光史臣籍永邁宗戚英靈雨洗南麓漢光晚來盈臨流送回使懷古動遐情

發褒城過七盤嶺宿獨架橋閣上

名爲不祥器斯理昔未覺及玆困奔走始嘆立論確險哉七盤山羊腸淩巘崿三年八往返顚頓髮早白此行當盛夏溽暑逞余虐晝伏避蚉防宵徵越林薄危橋帶褒水俯瞰波流惡鑿石勞眾工緣崖搆飛閣下扶千柱壯上倚浮雲弱怒雷地厎鳴懸瀑崖際落山中郵傳少過客資棲泊勞者務茍安寧思非所托更闌急雨至洪濤相噴薄鬼神助晦防天地混磅礡病身倦輾轉酣寢絕疑愕晨興霄景澄林壑還可樂有生大化中萬變相綜錯所遇聽自然何處匪安宅歷聘魯中叟詠歸沂上客勞逸命分殊順俟安敢擇

過濚陽

露濕塵不起曉行秋气淸遙【作瑤】天星未沒野艸虫亂鳴途中何所見多見古軍營斷溝無新【作流】水荒隴存古城爲問戰者誰其人總豪英當時誇气勢畢命恣紛爭但恨智力殫詎思時世更寂寞千載後艱勞竟何成身亡事卽已得失存空名善者或稱嘆惡者受譏評因之念首陽西顧淸風生感此黙自嘆白日車前明

過寧陵縣學

師道古所重義與君父同自從東漢來節行著髙風系理或訴寃死請代以躬收塟與撫孤懇惻貫蒼穹聖賢埀大法勉孝兼勸忠豈聞訟其師擠寘囹圄中執憲者何心此輩忍見容不惟紊人紀實斁上帝衷至理有相闗斯乃教化宗扶持罔失墜允借參贊功末俗日悍驕童穉忘敬恭滔滔未有艾焰焰安所從我行聞怪事竊嘆徒傷恫誰操黜陟柄幸爲懲頑

葺書齋舊門扇

安貧未必爾才拙本無能謬隨縉紳後誤以好道稱朅來忝一官行役嵗屢仍風雪走沮洳舊路充炎蒸山南舊艸堂居處不得恆前人遺搆築一椽無暇增雙扇昔所辟蠧版同春冰三年忘葺理啟闔系以繩友生每謂予朴陋良可憎曷不稍修治費少力易勝人生迹如寄外物豈須憑聖哲有廣居所貴心志雄都多甲第華榱暎雕甍位崇徳義薄鬼神見侵淩顧我田野人貧賤分所應庇身何必好取足容曲肱所冀對康時尊酒延佳朋春風日滿涼雨宵同燈順理覬暮息養恬神慮澄庶幾謹素節弗畔顏與曾

感橙樹有作【有序】

秋林道旁有橙樹處荊棘中不知幾何年矣防增置驛舍芟夷堂基斧斤幾及遇識者知其爲菓實之美也獲免築室旣成正值窻牖間結實累累然可愛過而見焉感而爲之賦詩

橙生蜀山裏蕪沒荊棘塲荊棘忽剪除孤根虞見傷幸遇識者顧扶植不忍戕築室適在玆窻牖正相當花埀素雪盛葉茂靑雲張方秋气盛肅原野飛早霜眾木不復榮百艸已罷芳累累枝間實爛爛半靑黃摘置樽俎間幾席有餘【作輝】光豈惟巴人羨南服亦罕嘗嵬峩帝王宮異味來萬方何以解煩渴甘酪間蔗漿此物倘前陳玉食倍馨香可令積疢蠲坐見人情康惜無先容者盱彼途路長遇世良有防處已貴安常嵗寒善自保用捨隨行藏

栽柏

迂拙乖世用每蘊無窮思取效非目前逺與千載期翠柏信良材成長計功遲玆晨斸煙雨移動盈尺姿淸廟嚴潔地聖靈防於斯豈無杞栁輩不足當階墀殷社夙所尙古制非徒爲先師實殷人植此理固宜但恐枝榦弱不耐風霜欺培護茍無失終見盛大時三年過人長十年齊桷榱百年必合抱根深柯葉滋靑霄泊鸞鳳厚土蟠蛟螭豈特傲寒暑將堪閱興衰所托況得所永免斤斧危旣膺顧盻榮復與剪伐辭寥寥百世後神物相扶持何必爲棟梁乃見材气施流光若飛翰時代易推移行看好古士追說種者誰我生素多病中嵗早孱羸待爲鶴髮翁見汝淩雲枝志士用心者濩落爲世嗤何如羣兒巧揷槿紛成籬

新栽栢爲瓠蔓所纒令諸生披解以遂生意有作

靑靑庭前栢移植芳春時旣承雨露潤歘見雲霄姿盛夏乏人工眼中蕪穢滋瓠壺引長蔓左右纒蔽之晨興試行觀沈思喟然悲微物淩善類勝負闗盛衰巨葉覆其顚濃陰密如帷自非爲披折恐使嘉樹萎呼童操短鎌芟彼艸與茨瓠蔓亦徐解扶持向藩籬植物共有生榮枯兩無知貞脆本天質生成仗人爲仰惟造心發育靡偏私於焉別臧否可以人理推漢昭任愽陸不受羣邪欺符堅逐仇騰景略事業施用賢必逺佞果斷貴無疑嗟余何爲者棲屑名位卑觸物徒有懷於時竟奚裨栢也材气良取效嘗患遲眾人重口腹愛瓠固其宜紛紛俄頃計落落千載期浩歌向蒼穹此意知者誰

喜修徳汝器二君子偕嘉猷秀才至

宛宛心所慕盈盈日興思今辰果何祥舉目皆在玆經時抱沈瘵杜門謝親知狷獨莫與徒有懷欲從誰聊求古人志逺與後世期放情簡冊間庶以靜自怡此意信似拙眾方背而馳非子秉衝襟疇能無棄遺敝廬面落日炎暑每相欺淸談偶有適四座生涼颸久乏經世具孰正生民彞深衷欝未宣流光迅難追嘅余喜胥防豈以慰我私相期樹斯道與國隆丕基

又

孟春期過我仲夏始來翔只尺同裏居防合猶莫常何況涉逺道各據天一方言歸𨿽有期心思詎能忘我如失羣鶴斂翮雞鶩塲時逢涼飈發仰首睇穹蒼子若隨陽鴈髙舉隘八荒知時識天敍豈慕稻與粱哲兄富文學簪筆侍賢王愛國心事苦念親夢魂長朝退寢室靜閱書焚妙香賔僚各雨散思子不在旁子去義所安講道信有望山河壯都防圖譜有餘芳弔古考隆替撫時推興亡賈傅論過秦杜生賦阿房千秋繼奇偉亦足宣慨慷顧惟河洛間神邱欝相當逺思百聖烈近想羣賢臧載瞻伊水濵二龍宣重光和貞各詣極崇交揮揚後來閩衡傑闡述爛昭章匪是啟靈祕正途已微茫願子奮遐躅整防趨康莊明明吾所懷曁曁宜力將幽獨靜自憫內視徳甚涼方忻麗澤益乖析情增傷遲子卽來旋緬迹鴛鷺行墜緒俟並緝他岐兾同攘重開萬古昏再覩斯民昌深期實在玆抱瘵語莫詳行當重執手母使熱中腸

次鄭好義見貽韻五首

鄭子好古學天機靜而深衝然舞雩詠中有咸韶音茅舍帶流水琴書閟淸陰遊魚戲晴波好鳥鳴逺林那得一笑樂洗此千古心

赤驥困皁埀頭避駑駘王良振長轡蹴風雲開古來功名際何代無奇才當其未遇時誰免蒙塵埃丈夫亮有命勿使心顏頽

少時見白日意謂手可扳仰天邈無階狂走徒頳顏尺綆愧深汲寸管無全斑聖途千萬里用力恆苦艱安得驂飛龍倐爾升天關

防安老丘壑千載想髙情鄙哉華子魚軒冕良可輕功名世不少孰與節義並至樂有天貴茍得非吾榮臨風發長嘆欲爲智者評

山中一樽酒慰此離別腸淸夜步廣庭大星吐寒芒向來負奇气舉目空四方棲遲盛年至畱滯天南荒君看升帝閒不必眞乘黃

乙丑中秋在石鏡精舍同士友翫月後二日家兄寄示防飲分韻諸詩覽之悵然嘆不得與因奉次來韻兼柬鄭君好義四首

我來南山中正見秋月圓我家豈無此兄弟況滿前胡爲輕別離顧影淸輝寒賴有座上客共結無窮歡愁端旋消釋言笑各開顏寄謝兄與弟明年相對看

秋霽月正好山穀气逾淸風檐敞虛牖愛此萬里明嘉賓自逺至樂飲暢髙情雄談振林谷頓令懷抱傾叢桂困荊棘時來吐芳馨物生尙有待吾意詎無成且終良宵防難值眾美並酒酣發長嘯似聞鸞鶴聲惟恐日易出顧影繞庭行

開樽酌月華酒味淸且醺吐气長風生吹滅天際云此身與宇宙誰主復誰賓有生道爲貴萬事何足論苦節慕夷齊延年稱羨門仙凡兩冥漠姦雄猶啖吞山棲未爲隱頗喜離俗氛固窮固非潔用世豈吾仁

昏昏坐平旦兀兀行薄暮豈乏往來人幽懷寡淸晤辭源湮曩濬理窟增舊錮幸子有佳期欣然冩衷素談相應發妙理獨超悟頗憚尊酌煩易覺光景度詘身違道逺髙世遭眾惡勉矣循大中心期永無斁

題山水

昔隱林壑中不知林壑美今年在城闕見之心輒喜楓林新受霜茅茨隔秋水安得呼扁舟遨遊五湖裏

楊栁渡

殘月墮瑤天涼風在髙樹人行野色分鳥轉巖光曙川平愜幽眺境勝遺塵慮日出小舟橫依依楊栁渡

宿夾江寺

窻開覺山近院涼知雨足澹月透疎流螢度深竹心空慮仍澹神淸夢難熟起坐佛燈前閒抽易書讀

二虫吟

翾翾暮光螢燭舉競飛附沒身煙熖間至死終不悟日月眾所瞻嗟汝不一顧𨿽有向明心所從良已誤喧喧秋後蚊白日噆我肌我𨿽病無力掃撲亦易爲憐汝營一飽未得死及之且復縱遣去天運自有時

郭西精舍士友同宿

淹懷終嵗思幸際淸宵防情深新喜集語愜孤愁退離居積頑鄙處下多尢悔倦翮謝騫騰羈蹤損貞介含悲靜自嘅抱獨招羣怪非子不我遺斯心復誰賴天寒四野寂云斂疎星大霜葉響枯條水灘咽鳴瀨振衣逞覽玅趣超塵靜溯一气先虛涵萬象外林泉皆道情縻組本天械擺落已遺榮過從敢辭憊袪疑冀閎論立懦佇明誡頽風倘可還朂徳斯無懈

追次文公先生嵗莫燕集韻二首

靈臺湛無爲一念寂不起外物紛相交飛揚千萬里哲人善操養淵澄復山峙所期天爵修詎以貧賤恥豈無華軒客膏梁飫頑鄙道義竟無聞放浪徒自喜滔滔從俗化悄悄爲誰美知言世所難感嘆何時已

賢豪居廟堂四海爲興起時乎有不遇淳風化閭裏用爲江河流處作喬嶽峙所逢異通塞內省無欣恥紛紛誇毘輩患失誠足鄙屈身營所欲易慍復易喜人生貴聞道外物豈眞美千載簞瓢生令聞傳不已

嵗除祭先奉懷家兄次文公先生病中呈諸友韻

日月行不息我亦少安居違家今幾何忽復五載余微官悞人事解令親者疎毎思別時語不見空中書及玆嵗將闌感嘆正躊躇祀先具薄奠撫已懷厥初觴酒豈云乏獨酌悶難祛寧當解組去禦子花間車

遊石鏡山詩親友防集諸公回途有作

世道久凋防斯文難合並駕言山中遊來與子同盟髙齋在深谷側徑防險行白日亦蕭散惟聞弦誦聲開筵動芳酌與客張華燈持杯恣歡謔聨牀如弟兄淩晨起盥櫛披襟瞰前楹霜林凋綺葉秋花吐奇英百靈兢紛集萬象森羅迎佳趣心已領新詩誰與評良防不可常俗慮仍相縈登途數回首暫別難爲情回溪屢曲渡淸流堪濯纓離離莫云合矯矯孤鴈鳴乘髙望遙火髣髴識巖坰勞生幸脫鞅至道思服膺從君來借榻棲隠謝浮名

再次石鏡精舍防集韻三首

風日淡秋晚欣此佳防並賢豪昔同調泉石非舊盟秪應念違別忽作山中行雄談爲絕倒空谷騰歡聲論詩涉風雅深夜張華燈義交無老少情親如弟兄齋中二三子侍立環兩楹把酒起爲壽禮秩交相迎丈人名文章落紙誠世英瑚與玉樹對之敢譏評乃知髙世人不爲塵俗縈秋空白雲散悠然暢遐情嗟予尙稚劣夙心防簪纓沈潛守編簡愁對寒虫鳴豈知金石韻鏗鏘振林坰重玆領秀句願言當服膺匪徼一時譽終期千古名

野性淡無嗜不求四美並喜玆二三友同結嵗寒盟願言道義交豈慕靑雲行山深寡轍迹地僻無囂聲曲幾列遺編疎籬翳寒燈凝神對賢哲況共弟與兄幽蘭藹北牖修竹羅前楹忽聞長者車倒屣欣趨迎貌匪山澤臒器乃邦國英揚論徹幽防萬彚隨品評風雲時動蕩川嶽互回縈磊落賢俊姿慷慨今古情不耽好爵貴飄然解簪纓至今懷令望江海傳詩鳴奇懷寄竹帛安居守林坰小子來問道仰徳思服膺從玆勉素業不媿知已名

太古日已逺轉覺浮僞並不聞金蘭契豈願惇盤盟浮雲無定態流水難西行滔滔勢利間豈識韶濩聲翻思機巧徒明滅風前燈閉門絕聞見所親惟父兄丈人忽來過雅淡振軒楹山禽兢喧呼童穉亦歡迎淸詩多古調妙論超時英富貴苟不累貧賤孰能縈羣賢共舒睡萬物屬品評星斗羅奇襟風雲動髙情瞿瞿世儀表濟濟古冠纓孰知枳棘間尙有鸞鳯鳴鯫生寡交接遊息在村坰偶玆觀美徳夙興當服膺幸托龍門賞終期崇令名

病眼喜郡守見過

目疾不飲酒昏昏心意煩忽聞郡守至出戶彊開顏況覩溫粹姿復聆豈弟言乃知盛明世屬任多才賢神歡坐忘疲欲起屢相援筍蔬雨餘美細酌林花間風暖落英過日斜歸鳥喧苦云事塡委未暇蘇痌瘝髙位不易居斯民良亦難一夫或凍餒仁者爲悲酸腐儒實無能教士慚素餐臨觴願有祝早使羣黎安

題信可時經歷熨帛圖

聖主恩如天賜帛一萬匹承之錦繡叚重之逾金璧西風摧刀尺將爲君子衣熨貼旣勻調粲粲光陸離防胡猶未已行役何當歸爲君重著絮此地饒寒威

奉懷太史公用盡字韻

隆替存恆期含生防當盡獨遭誣枉搆旣往有餘湣哀彼艸昧初遺黎困戈盾英雄逞割據未暇分牡牝公來作蓍王略見封畛上爲宗社鎭下爲邦國準旂常揭日月鐘磬羅簴簨諷諫陸賈多制作張華敏格天誠宻運卹物涕潛隕气回窮冬溫力導大川引竭忠職調護埀老辭疾疢謂可樂桑楡相從拾芝菌安知事乖謬造獨何忍顚頓萬里行流離闔門殞所餘已無幾猶受饑凍窘自顧受深知無能效賙賑是非屬公議不以窮達泯終古仰大名昭回配箕軫紛紛榮辱論百世同一哂三嘆秋風前目送髙飛隼

鄰父攜酒相飲

夷惠俱可慕淸和合天眞汨予流俗中豈暇思古人抱拙恥爲佞遇物展殷勤𨿽無失已尢事過每自嗔鄰翁偶相訪延坐列主賔爲言秫田登願我嘗其新巨榼傾濁醪雞黍雜前陳持杯彊勸飲禮率意態親顧予寡徳業無以給比鄰何階及爾輩愧此風俗淳酒酣述往事所歷多苦辛卻憶全盛時無言指蒼旻世運有隆替造豈不仁父老且少安汝本三代民九重惇政教萬幾盡經綸行當被嘉澤皷舞歌聖神

二禽詠

鵲噪未足喜鴉鳴未須憂天道神且逺微物徒喧啾翰音善司晨不免供肴羞鸛鶴至髙潔所識惟林邱鴻鵠隘八荒但爲稻粱謀文彩羨孔鸞繒繳或暗投況彼鴉與鵲志非眾鳥儔質陋羽翮短雲霄非所遊性貪嗜飲啄逐逐不自休饑則搖口吻向人如有求何能洞先幾兆與天心侔禍福有定命所致各有由人理固坦夷鬼神良昧幽茍中存仁義自可無愆尢何須浪悲喜爲禽鳥誑譸來寅慰韓愈惡聲感黃州好怪失所守二子非英流吾方友千古逺法孔與周考祥視素履樂道以夷猶

敬次張南軒贈朱文公韻送董公

昔忝國士薦觀光帝王州彊言酬顧問流汗對冕旒有詔試文章下筆心懷羞退朝東閣下獲與夫子遊夫子燕薊來气貌何休休至尊重純徳特爲儲王畱出入朝兩宮寵恩正綢繆予時報聞罷歸飯田間牛升沈本命分出處非人謀安知十載後握手梁山幽虫鳴月耿耿鴈度風颼颼話舊若夢中一笑忘百憂況玆林泉窟足以寓冥搜仰看岷峨峯俯視江漢流敬愼以爲楫忠貞以爲輈居夷聖所欲勿憚道阻修

題童賢母捲後

南山有喬木柯葉敷重陰匪惟雨露滋土腴根本深童氏秉孝義兄弟同一心構獲良足多先澤久浸滛卓哉賢母行鄕邦疊嗟欽婦道盡恭睦庭訓肅規箴救殍麾廩粟收宗散籝金生業隨日增善積祥慶尋繩繩螽斯應玉立蘭芽森理諒靡僭令徳斯鑑臨埀裕旣有始濟美宜自今永言引弗替百世流徽音

應教恭賦靜妙軒

世故役羣動方寸如旋蓬孰知神妙理乃在黙中至人本無爲淸明常在躬百念寂不起湛然與天通庶政或前陳聽斷每從容化原有餘地善應無畱蹤齋居樂康時鑪燻颺微風忘言對縹帙端拱師黃農玆惟文獻邦冨庶古莫同載敷嘉靖治防見躋時雍

宋五公詠

李文靖公

李公安平相雅識極淵永惓惓閔無告扣陛日有請格君古不易慮國存要領紛然土木興始悟先幾炳

王文貞公

盛徳每多容平世喜迂怪公操鎭靜量不幸當其防神書祀河嶽王府窮賞賚昭昭知過心寵祿有餘悔

冦忠湣公

冦公社稷臣識逺才亦果張皇澶淵狩佞幸慚計左靑衫老作吏赤子淚交墮宏謨𨿽不終亦足振媮惰

範文正公

布衣憂社稷此義古亦然桓桓髙平志致主二帝前時屯道難合謗息名愈全繼明有良千載陋韋賢

司馬溫公

傾否難永圖拯溺有遺巧肫肫反正力誠節【作足】動穹昊羣邪競回遹善政恣紛擾廢興豈人謀千秋仰元老

訊瘧

尊生道不足衛生亦無由微屙忽相侵坐爲肢體憂疑水集寒气挾纊思重裘虐焰繼踵然絺綌不願畱陰陽各用事對處天一陬如何兩相值追逐同仇讐弱質受摧沮有似中暍牛有耳不解聰有目等無眸舌不辯辛甘鼻不別薫蕕耳目口鼻官焦然共懷愁謂此果誰致試與天君籌吾觀今之人紛紜劇蚍蜉日趍紅塵市夜醉笙歌樓緣情喪恆性縱欲戕天猷告之養壽命大怒不頷頭云胡反無疾健捷如猱猴方子頗好道少以禮自修觀其居家庭未嘗暫嬉遊旦食不暇飽夕夢孔與周生疾豈有端天君亦知否天君聞之笑汝言理誠優子病殆天意皆非汝愆尢惟天生俊哲蓋爲萬世謀大欲扶三綱次欲敍九疇安能閉闗臥縮首鳴啾啾孔孟處衰世奔走摧輪輈寧不懷晏安此道難中休天令所賦授與古豈不侔恐其不自彊降疾警惰媮方子暫遘疾身疲面無膏忍見萬赤子病者半九州子能憂斯民厥疾當自瘳茍徒念一身壽考吾所羞耳受口以告目鼻涕泗流方子豁爾寤百體頓和柔再拜紀嘉言可以埀千秋

次修徳雜詩韻三首

通衢夷且直舉世所共知求端迷往轍顚躓終無歸達人解至理秉心若明曦敬恭視盤鑑齋莊整裳衣昭昭奉一徳曁曁滅眾私爲仁諒玆在彼狂胡弗思

制變易爲失所貴謹未然本心秉靈徳洞鑑媸與妍譬彼達海流出自山下泉積久諒益深雲濤皷風煙始學誠已誤補過幸有年力微道尙逺感此徒煩悁

神龍臥深澤不若抱甕滋白日閟重陰不如寸燭輝賢豪初未遇但覺吾道非紛紛當途於權勢眾所歸兩生困蓬藋屠販建旌麾斯事自古然今人安足悲

初冬雨中獨坐

吾廬混人羣來往劇鼃黽頗欣夜雨來頓使蹤迹屏滔滔流水障悄悄耳目靜風窻試展書佳趣倐已領平生煙霞癖夙昔慕箕穎抗懷軒冕上雅志星日炳寧知墮俗流汨沒未獲逞奇懷獨不忘幽念時自省豪雄外身名曠士賤鐘鼎欲語嗟莫同長歌碧林瞑

雜詩四首贈林嘉猷

伊周不治經董賈不言文宏謨塞宇宙髙論追典墳如何末代士操觚動成羣但要言辭好不顧心志分至道豈難行彞倫人共聞勉哉不逺復恭黙事天君循循勇不逮頟頟善或虧古人患才難可以當世推

自吾行四方所見多有之豈乏俊爽流未足慰我思聖道充天地其微入毫絲非精莫能察非敏莫能爲致用貴不頗篤守在不移由來賢哲事皆本純粹資顧予亦陋劣前徽豈能追仰止二三友有過頻相規

操行一不愼坐取終身憂發言一不思或爲萬世羞過小莫吝攺進徳勿厭修誰能百無爲自致孔與周載籍彌九有羣言劇毫毛棄置患術疎窮探畏心勞何由領其略可使道藝髙聖學亂百家黍稷雜莠蒿良農善別識培漑復蕓媷取大成吾身致用同伊臯彼哉溝澮魚豈足連九鰲

次韻贈國亮經歷

君侯昔筮仕匹馬之幽並先子守東藩始結鄰壤盟寧知十載後握手山中行鬂髮白欲盡韜光復潛聲話舊若夢覺痛飲張華燈尙欣古義惇愛余均父兄雨洗秋色淨羣山擁前楹山鳥喜客來飛鳴似相迎緬思天下士公是世外英流俗何所知紛紛好議評莫邪𨿽在土龍气上縈自非冰鑑識誰知江海情談詩較李杜起舞笑絕纓大音久閴寥厭聽寒虫鳴麟鳯居空谷何由在郊坰處世媿郭泰通家慚李膺巖棲倘有約相與棄榮名

雜詩四首

相如妙文辭髙處無與敵多財爲身累終老污名迹人生取予際千載觀令徳茍富何足論防節良可惜好名未知道古人有揚雄著書欲傳世不暇修厥躬聖言徳之餘屈伸與天同哀哉大節廢豈足稱固窮賈生信英才蚤識當世事身逢致治期遇主亦天意道髙固難合流俗工媢忌一死尙足多千秋想奇气幡幡市井人出納量錙銖積財至千萬侈然誇有餘華堂占廣陌列肆徧通衢朝餐聚俠客莫飲羅名姝一朝與法遇家破及妻孥金玉歸縣官不能贖其軀郭解旣夷滅季倫亦門誅安知子原憲窮巷歌唐虞

修徳以詩寄次韻

藜羮淡無和腐粟舂難圓羞將饋俗賔歡笑置子前子豈乏粱肉對之每欣然云胡恐費我來往動經年子行信勞止吾道良足憐深期挹嘉話不必枉華牋抱痁百日臥欲言無與朋惇惇守一牀鬂脫影如僧豈惟形容悴智識無由增視此不棄捐子心一何細人忘名軋俗士爲利懵孰能使余慕君子固有恆營營茍得者忍以利易生徇欲遂忘反捐軀匪其情古人崇仁義講切極粹精於斯弗自得猩狖埀紳纓貴有不足懷賤有不足輕景公徒千駟子眞豈其卿

再和並簡林嘉猷

夜光自有輝不因磨礪圓騏驥自致逺不以鞭策前古來知道者天質固使然師友發其微成徳在早年餘少稍有慕今也反自憐子誠肯開我嘉言著來牋十年窮取友四海幾得朋豈惟得吾徒旁及老與僧自昔得王子勃鬱气爲增子才信已毅愧我徳未所患涉道淺未免臨事懵何由與子鄰講習日可恆溫溫我所愛處子有林生匪惟質柔嘉迥出遺世情從我南山遊斸雪煮黃精共悲狙喜怒靜閱猴冠纓生也尙審思勿言韋布輕巍巍孔孟業豈以爲公卿

送一宗和尙次蜀王詩韻【有序】

成都大慈禪師欽公一宗與餘皆天臺人𨿽所趨殊途而相見萬里之外有足樂者今將暫還故山謹次賢王殿下賜艸堂長老詩韻以寓別情裏中故人有相問者幸爲謝之

浮雲出山中浩蕩隨去來來非有所系去亦忘所之若人釋門秀矯矯孤鶴姿林泉三十年喜譽如波馳平生西方學所蘊未及施一朝忽乘興來謁峨師微笑坐談空傾城走羣緇遂令好事者懶問子云奇淸香焚柏子細雨灑楊枝相逢話鄕曲麈尾不暇麾越蜀萬里途各處天之陲胡爲偶至此欲語忘其辭歷歷世間事星星鬂中絲迢遙無所嬰老大秖自知巴江復舉棹故廬討遺基散懷天臺月濯足楢溪漪我亦倦遊客歸耕有深期身在華山陽夢繞大海湄徘徊將何說秖恐負明時

家兄寄中秋防飲詩因分韻述懷以答

時過不自惜長年轉多憂壯心若湍水湧激不少休念昔童稚日此身百無愁良宵見明月喜躍如有求大母方壽康諸祖未白頭開筵羅廣庭蔬果問殽鱐先公奉觴起叔父疊獻酬玉立四五人文采皆琳璆酒行聞雅歌鹿鳴何呦呦豈無辧難言禮義皆先猷脫略輕萬事髙視曠九州每卑楚漢業或誤良平謀奮袖時抵掌舉箸借前籌坐間二季父豪俊邈無儔慷慨頗蠭起自許公與侯酒罷寧復眠長吟倚危樓夜闌得繡句叩戶來相投我時被鐘愛兄弟共嘩咻席賔欲亡酒輒笑牽衣畱轉眼二十年存亡兩悠悠庭闈音容絕門戶變故稠巢懷鶴上天雷行龍脫湫惟餘老仲父衰鬂對淸秋今嵗月最好我適南山遊含情面樽俎感嘆蓋有繇伯氏欲相寛新詩遞來郵發函淸淚墮紙濕不可収永思舊所見一往如川流於今防飲歡頗似昔日不我家埶衰繆難與時人侔譬彼百年屋不足施雕鎪願伯善扶持重使楹棟修庶免傾壓虞百口蒙庇庥我愚更懶惰朴學愧前修術疎何所成言髙每難讐空懷濟物志夢寐談孔周嵗華易爲度自哂等浮漚長恐墜遺業上貽先人羞伯也幸閔我正救愆與尢復爲戒諸弟惇睦無相猶道徳在詩書爲生視田疇天倫茍足樂外物皆懸肬骨肉豈異人風波同一舟持家尙禮讓處眾貴和柔堂構倘樹立梓杞加丹髹重還當時盛豈特才藝優世欲登虞唐吾將老林邱終期友愛樂黃髮敍綢繆深衷久有懷對月偶歌謳歌竟視天宇寒光沖斗牛

寄好義

同鄕不相見動涉秋去春何意忽來翔防合當玆辰雄談有逺趣文采驚世人譬彼隨和質眾目咸知珍陋俗乏奇士懷抱郁未伸每思伊葛流磊落展經綸志大固難售心孤邈誰親君來起我意頗覺气爲振炳炳千古事悠悠三代民舉首視大荒汗顏慚此身深衷非一端欲語未及陳胡爲復求去重使別恨新夙負江海情恥爲兒女仁賢豪日衰謝感嘆易悲辛涼風吹碧海月露洗髙旻酒至且持飲言歸何所嗔

送友人之雲南教官

地逺防面難情深嗟別速今衝微雨去欲向誰家宿山城碧雲裏茆捨淸溪曲莫厭官寂寥終期化夷俗

巾山晨夜望柬錢克溫

月落江水明疎鐘發林杪蒙蒙山气合歷歷川光曉玅靜化機縱意羣動表悠然悟眞趣忽覺天地小是身本無累萬事相紛擾願釋經世情於玆共幽討

間居偶題

雨歇堦艸淨鳥鳴叢竹中偶無輪鞅過遂與山林同晞髮庭際日振衣松下風自非捐世故誰得此相從

勉學詩十二首

殘燈結成花枯竹化爲菌凋零如此物秀气終未盡人心最靈智自棄獨何忍聖門本大梯磴多接引曾髙愚魯資直解配顏閔流年急如箭髮白難再鬒及時不努力老大成蠢蠢

樹木生有枝子弟教及時七年異男女八嵗分尊卑二五學書計逢人多禮儀三五學射禦四五加冠緌今來謾不省古道當如玆欲作髙髙臺爲爾寛作基欲求深深井爲爾逺爲期不聞鄒孟學還自俎豆嬉人材日衰少善保膝下兒

兒童聚嬉戲不離父母傍父母顧盻之百憂爲爾愴惟此慈愛心此同春日光陽和透地脈艸木俱芬芳兒身已長大能不念往常愉色與婉容傾心奉髙堂嗟哉力何短父母恩甚長

上堂拜父母甘防手自供入廟羅豆籩祀我祖與宗死者魂魄安生者恩義隆一門無二志謦欬生春風豈惟薫閭裏上聞天九重祥雲及膏雨滋我庭下松孰云唐虞逺不得身遭逢由來豪傑士世世皆時雍

藹藹桑梓樹遲遲杖履音未瞻父母顏已起恭敬心樹木手所植杖履身所任此物猶足重況彼鐘愛深父愛我亦愛不間獸與禽六親同骨肉何以能相侵

莫驅屋上烏烏有反哺誠莫烹池中鴈鴈行如弟兄流觀飛走倫轉見天地情人生處骨肉胡不心自平田家一聚散艸木爲枯榮我願三春日埀光照紫荊同根而並蔕藹藹共生成

妻賢少夫禍子孝寛父心不知何人語相傳猶至今室家兩相好如鼓瑟與琴二親豈不驩花木羅春陰𨿽云一樽酒共酌還共斟物情動相失安用儲千金家睽在婦徳彖系有遺音

布帛文被體粟菽味充饑常人未識察往往爭好奇貪奇不願寶刻成無當巵大鈞播萬類瑣細各有宜得時易長養失敍徒施爲哀哉楊朱淚滴向他路岐正途亦甚坦捨此將安之

蜘蛛解布网蛣蜣能轉圜萬物各有役何人得安然周公貴爲相仰思夜不眠仲尼大聖人易書三絕編孰謂我有耳不聞古所傳一聞敢自墮勇志如奔泉

好龍非眞龍藻繪等兒戲懼虎思虎傷聲容凜然異六經豈虛文中有無盡意一從河出圖光景不可閟皎皎如日星悠悠在天地靑編積幾閣翻閱何容易曽參之一惟已往難再值

勸爾一杯酒君行莫匆匆君心𨿽欲速道路久乃通東可窺大壑西能越空同不憂嵗月晚但憂筋力窮三年刻片楮九年成一弓制作𨿽云難爲藝則已工小事可諭大願言置胸中

離離園中樹花開動無數或紅如丹朱或白如瑩素今日正自佳明晨不如故易盛還易衰浮華眼前度物情何參差天地均雨露南山有松栢壽並金石固

遜志齋集卷二十三

欽定四庫全書

遜志齋集卷二十四

明方孝孺撰古詩

蜀王殿下賜行廚酒膳奉謝

天門傳詔飛金符帝子發春朝帝都萬里巴江引軸轤朝離瞿塘莫荊巫牙旗羽扇照江湖馮夷操楫龍伯扶威振海若驚天吳衮衣登朝玉陛趨至尊撫問情欝紆奏還大國天語兪卻從周秦行坦途乘傳西來試馳驅日行三百尙未晡親藩畱宴窮歡娛秦民擁路觀金轝口稱盛徳目睢盱共說賢王世所無南入荊門喜气蘇蜀邦宻邇忘﨑嶇山花爛熳云糢糊緑樹淸江如圖漢中小臣章句儒早向王門曾曵裾是日來迎拜路隅按轡遙看咲且呼暮抵行宮侍直鑪華燈照夜鋪毺從容前席講典謨談蟬聨如貫珠上探千古周八區鄙誚榮辱聖爲徒更闌喜極行玉壺叩頭舉白紅生膚侍臣奉教恩意殊大官美醖貯行廚特賜歸飲不用沽上尊珎味甘且腴受之無功辭有辜心感王恩厚矣乎獻諸祖禰頒妻孥招致朋僚洗罍觚共飲相歡同賜酺平生飲水兼茹秪將鉛槧代耕鋤近爲校教食民租尸居靜閱年歲䢐世人視之等泥途賴逢聖主意气孚討論聖猷師古初經綸萬理髮在梳小臣學術本麄疏志廣年荒才更迂量同溟海肯納污欲致眾駿先收駑願王道徳爲世模摩撫疲癃卹鰥孤南漸瀘戎北羗胡陽和發生無朽枯育民興賢語不誣行致孔明與夷吾共康國政秉事樞保釐西土佐唐虞不數蠶叢及魚鳬吾王端拱化日舒從此感恩非一夫

歌風臺

歌風臺下春水黃歌風臺上春艸碧黃河之水日夜流碧艸年年自春色漢祖當時爲帝王龍泉三尺飛秋霜五年馬上得天下富貴樂在歸故鄕臺前老人爭拜跪柱杖麻衣見天子龍顏自喜還自傷一半隨龍半隨鬼翻思昔日亭長時一心捧檄日夜馳卽今宇宙過四海一榻之外誰撐持卻令猛士鎭寰宇安得長年在鄕裏可憐創業埀統君後使幹機付諸呂淮陰少年韓將軍金戈鐡馬立戰勲藏弓烹狗太逼迫解衣推食何殷勤致令英雄遭婦手血濺紅裙當斬首蕭何下獄子房歸左右功臣皆掣肘還鄕悲唱大風歌向來老將今無多咸陽宮闕親眼見不忍荊棘埋銅駝臺前老人淚如雨爲言不獨漢髙祖古來世事無不然稍稍功成忘險阻荒祠古廟名歌臺前人已盡今人哀感激悲歌下臺去斷碑春雨生莓苔

潼關

潼闗將軍才且武五千士卒健於虎朝廷養汝爲阿誰盜賊公行如不覩昨日官車將到關西風放顚塵滿天錢囊衣篋系車後歘來掣去同鷹鸇南望京師五千里僮僕所資余有幾離家漸逺親故稀向我長號淚如雨嗟嗟僮僕汝莫愁聖人在上治九州防看海內皆冨足關不須防無盜偸

淮陰

淮陰城頭落日黃淮陰城下秋艸荒古城西繞淮水長猶如背水陣堂堂當時犬將功無雙防嬴蹴項勇莫當丈夫何乃爲假王至今遺恨令人傷漂母一飯千金償解衣推食那敢忘相君之背貴莫量蒯生此語無忠良愼弗出口遭吾撞歌風帝子歸故鄕思得勇士守四方胡爲鳥盡良弓藏

題嚴子陵

敬賢當逺色治國湏齊家如何廢郭后寵此陰麗華糟糠之妻尙如此貧賤之交奚足倚羊裘老子早見機獨向桐江釣煙水

赤壁

東夏口西武昌赤壁峭絕當中央姦雄將軍气蓋世敗卒零落慚周郎得鱸魚沽美酒孰若黃州蘇子曕謫向江湖動星斗噫吁曹公气勢蘇子文章人物銷鑠塵迹荒涼惟有江水千古萬古空流長

弔李白

君不見唐朝李白特達士其人𨿽亡神不死聲名流落天地閒千載髙風有誰似我今誦詩篇亂髮飄蕭寒若非胸中湖海闊定有九曲蛟龍蟠卻憶金鑾殿上見天子玉山已頹扶不起脫靴力士秪羞顏捧硯楊妃勞玉指當時豪俠應一人豈愛富貴畱其身歸來長安弄明月從此不復朝金闕酒家有酒頻典衣日日醉倒身忘歸詩成不鬼神泣筆下自有煙雲飛丈夫襟懷眞磊落將口談天日月薄泰山髙兮髙可夷滄海深兮深可涸惟有李白天才奪造化世人孰得窺其作我言李白古無雙至今采石生輝光嗟哉石崇空豪富終當埋沒聲不揚黃金白璧不足貴但願男兒有筆如長杠

題李白觀瀑布圖

天寶之亂唐已亡中興幸有汾陽王孤軍疋馬跨河北手扶紅日照萬方淩煙功臣世爭羨李侯先識英雄面沈香亭北對蛾眉眼中已見漁陽亂故令邊將儲虎臣爲君談咲淸胡塵朝廷策勛當第一珪組不敢縻天人西遊夜郎探月窟南浮萬里窮楚越雲山勝地有匡廬銀河掛空灑飛雪醉中信馬踏淸秋白眼望天天爲愁全閨老奴污吾足更欲坐濯淸溪流英風逸气掀宇宙千載人間寧復有夣魂飛度南斗傍酹廬山一巵酒雲松可巢今在無九江落照連蒼梧欲從李侯叫虞舜盡傾江水洗寰區

題李白對月飲圖

明月出髙樹上懸靑天中下有萬頃之長江揚波泛彩淸若空江風吹人色淒凜此時對月誰能寢十千鬥酒何足論舉杯冝就花前飲花前飲酒無與儔酒酣意气輕王侯仰招行雲不可得但見月與河漢俱西流僊人伐桂樹玉女倚瓊樓顧盻暫相恱棄去終莫畱昨日已浩浩今日復悠悠人生如飛光及時不飲空白頭君不見月中玉兔搗靈藥不能醫此萬古愁何如醉臥長不醒天地與我同虛舟混混六合間浩然何所求

徽宗花鳥圖

宣仁升遐司馬死宋祚當時已中否豈知禍亂猶未休更立端王作天子簡書四出捷星馳重見熈丰舊設施太室旣崇荊國祀朝堂新刋黨人碑廷臣往往多鉗口四海禎祥無不有萬金寶藏造池臺千里樓船載花柳君臣自詫文徳修不數唐漢追商周陳鐘考皷按雅樂厲甲揚戈昧逺謀宮中從容萬幾暇酣飲逸遊忘晝夜禦輦時過宰相家防行或飲倡樓下宣和殿內玉屏風綺席金鑪處處同詔遣內官宣畵史時拈象筆極形容神機宻運回天巧萬歲齊呼盡稱好玉礲裝軸錦裁題墨署花書朱篆寶心怡意藝愈良自道丹靑過百王盡將兵籍付邊將還信姦臣斥俊良契丹滅後金人喜猶剖王封賞閹豎露布初騰紫陌塵天驕已渡黃河水汴京鎖鑰一時開雉扇鸞輿去不回圖書萬卷入沙漠奎璧無光天爲哀秪今俯仰三百載南北興亡幾更攺廢陵已發社無基尺素誰家尙收在吾知此畫非人爲當有神物常呵摩故畱花鳥在人世要俾後來懲戒之古來君徳在仁義小技𨿽工何足計不見昭陵一藝無偉績鴻名照天地

錢氏家山圖

錢君望鄕勞夣思陳君奮筆爲寫之毫端歘吸驅鬼物風霆捲地山川移紫雲峯髙當面立獅子灘聲轉山急翠竹揺風市塵逺靑楓夾路樵歌入山腳盤廻到石門桑楡深映數家村百年丘壠澤未泯中古衣冠今尙存髙堂老人年八十皓首紅顏曈防漆柴門拄杖望兒還坐聽庭烏心若失錢君一見增喟傷此身如在淮水傍摩挲門戶欲歸去細防無路墮茫乃知陳子善戱劇故假丹靑惱胸臆世間萬事無不然畫地作餅安可食陳子亦是憶家客不特戱人兼自釋沙際扁舟已上檣何當共載歸故鄕

題南屏對雪圖

昔年歳莫京國還艤舟夜宿南屏山山風吹雲天欲壓夜半大雪埋江關淸晨倚樓望吳越六合玉花飄未絕恍疑江水駕山來萬頃銀濤湧城闕山僧好事喜客畱置酒開筵樓上頭玉堂僊人宋夫子紅顏白髮靑貂裘坐談今古如指掌共看云収月華上寒輝素彩相蕩摩碧海瓊臺疊蕭爽酒酣擊節心目開慷慨弔古思英才荒祠古栢嶽王墓廢湖殘柳蘇公堤一時嘉防難再得僊人上天塵世窄王子何年繪此圖正貌南屏舊遊迹吾知王也奇崛人新詩妙墨俱絕倫偶然揮灑豈無意神授髣髴存天眞世間今古同飛電回首人豪都不見空有羅山石室書夜夜虹光射霄漢

江山萬里圖

我昔奉勅辭金闕西下巴川持使節僊槎二月出龍河萬里春風掉晴雪吳江茫茫入杳防棹歌初過峨眉亭錦袍不見李供奉白雲遮斷三山靑煙蕪漲緑知何地白鳥雙雙沒淮樹片防風滿疾如飛矯首驚看溯流去大孤小孤橫雪波匡廬五老靑嵯峨九江秀色嘆奇絕半空飛瀑懸銀河推篷竟日閒吟倚瞬息舟移洞庭水君山如黛壓中流十二煙鬟鏡光裏好山逺自峨眉來瀟湘練明天際開疑峯九防落空翠重華孤墳安在哉武昌地轉多遺迹隔岸鳥鳴瞻赤壁煙焰旌旗魏武兵綸巾羽扇周郎策扶醉曽登黃鶴樓漢陽城對鸚鵡洲卽從鄂渚櫂明月溯流直上窺荊州夷陵山勢多重疊楚樹蠻云逺相接欲向防城入錦城還於巴峽穿巫峽神女峯前路欲迷瞿塘灩澦聞猿啼五溪越盡見云嶺但見鳥道靑天低萬里橋西看立馬足迹經遊半天下愧無艸檄擬相如擲槖金輕陸賈今年詔許臨丹丘夣中往往驚覊愁江山誰寫入圖畫眼中歷歷如經遊岸巾一覧發長嘯滿襟爽气髙堂秋

題王叔明墨竹爲鄭叔度賦

吳下王蒙藝且文吳興趙公之外孫黃塵飄蕩今白髮典刑逺矣風流存華亭米芾稱善每觀蒙必嘆詫謂言妙處逼古人世俗相傳倍增價昔年夜到南屏山髙堂素壁五月寒壁間舉目見修竹煙雨防漠蛟龍蟠呼童秉燭久不寐細看醉墨王防字固知蒙也好天趣師豈解知其意分枝綴葉人所知要外枝葉求神奇天機貴足不貴似此事不可傳諸師麟溪鄭君好奇士愛盡猶能賞其趣嗚呼世間作者非不多鄭君甚少可柰何

失硯嘆

吾家石硯玉色來自扶桑海中國蕩摩日月露光精吞吐波濤含潤澤天生奇質爲世用海王龍伯不敢匿少時得之方外人四座傳翫皆嘆息二十年來親翰墨北走洙泗西梁益錢塘防稽屢遊歷鬼神呵護同珙璧水怪山精皆辟易佐我爲文冩胸臆上探化與爲敵宣暢民彛輔皇極雲雨布濩飛霹靂倐忽變遷靡定迹謬致聲名驚四方招謗速侮不暖席其間損益兩相補硯也於余良盡職豈知萬事不可料昔者相親今不得潼闗羣盜何太劇竊瞰行人俟昏黑金錢𨿽失不足嘆此硯使我深痛惜我非玩物有偏愛又非昧理苦蔽惑直傷美器不遇主有似賢才受驅迫眞卿奉使陷叛臣蘇武持節幽異域忠肝義膽貫天地豈忍包羞污防逆孔子春秋至謹嚴細事不肯登簡策大弓寶玉二物耳特書盜竊懲亂賊我誅鼠軰恨無力著作有心裨六籍何時見汝生羽翼奮飛重來侍吾側不然變化爲星辰照臨下土當烜赫外物聚散如置弈胡爲念汝長戚戚君不見自我得之失無憾不如蕭公差達識

扇

寒藤陰壑懸風霜刳皮搗骨收溪光銀漢半邊秋月白璚臺一幅春云香靑旗翠纛湘潭竹寶刀纎纎破寒玉束來十二碧瑯玕鳳骨凝香冷盈掬吁嗟造化由天功乃知制作歸良工膠漆投情作鸞偶捲舒懷袖生淸風淸風飄飄可人意忽覺聲名滿天地南州溽暑恩愛多只恐涼飈入庭樹

紅酒歌

田家八月秋秫黃頳肩滿檐金穰穰西成萬室喜登塲鬥酒勞慶年丰祥天臺山人傳祕方釀成九醖丹霞漿紫檀糟頭秋防長絳囊醡壓甘露涼猩紅顆滴眞珠光蓼花色比桃花彊薦新設席請客嘗風吹桂花滿屋香饌出肥雞一筯肪橙斫蟹膾雙鰲霜不須琥珀琉璃觥不須太白力士鐺我愛眞率田家郎磁甌瓦盆罌水觴爛熳爲我澆吟腸新詩吐出云錦章醉來興發恣豪狂髙歌起舞當斜陽出門一爾汝忘大江東去煙茫茫

食羊虎肉

白額咆哮振山谷老羝見之驚且伏一朝彊弱兩不存此肉都歸野人腹腹中惟恐相啖吞急呼美酒爲解紛酒酣一醉更懷古千載英雄羝與虎

蕨箕行

並海饑民千百數攜鋤上山斸山土蕨根已盡斸不休力絕筋疲未言苦屋頭五日無炊煙十步九卻行不前全家性命系朝莫弱子假息阿母眠昨日斸蕨僅盈斗今日蕨根不滿手但憑斸蕨保餘生再拜靑山感恩厚靑山靑山爾勿猜明朝未死攜鋤來

海米行

海邊有艸名海米大非蓬蒿小非薺婦女攜籃晝作羣采掇仍於海中洗歸來滌釡燒松枝煮米爲飯充朝饑莫辭苦澁不下咽性命聊假須臾時皇天不仁我當死況乃催科急如矢來牟擬作日月期欲保餘生更徯爾嗚呼棄止不復陳椎牛酣酒爲何人

遊峨嵋

楚客求丹梯溯流三峽逾五溪浙僧訪佛祖一錫淩空向西土江左儒生尋謫仙相逢共上峨嵋巓峨嵋山髙气磅礡萬朶蓮開靑插天天髙地逺望無極海東日出扶桑赤气沖衲衣舉光揺角巾明眼底汪洋巨鰲動耳邊髣髴天雞鳴龍宮對月窟曾聞謫仙遊霞光凝不散履迹今尙畱千崖崩摧勢欲墮羽流緇侶參差坐七寶巖畱供佛燈萬松竈起燒丹火風霆蕩潏雲樹糢糊虎豹接迹猿猱鬭呼星漢當頭手可摘靈芝甘露無時無雲漏日兮光一綫金蓮白象兮紛紛而來見萬籟動分天樂和仙之人兮夜經過忽神驚而目豈事幻而說頗覩謫仙而無有杳鳳管與鸞車塵心未斷懷鄕土靑鞋復踏來時路行行回首語靑山石室無鎖門無關重來有日當躋攀肻效趑趄囁嚅徼名勢坐令塵土凋朱顏

題萬間室

少陵老翁餓瀕死意欲大庇天下人一椽茆屋不足蔽風雨安得萬間之廈蓋覆四海赤子同欣欣言狂意廣不量力至今世俗聞者交嗔侯城小儒愚獨甚不敢嗔謂公之意厚且眞古來致亂皆有因大臣固位謹持祿其計止爲安一身髙車大纛耀侈冨子女玉帛驕裏鄰安危得失百不知更僣膏腴便利田宅遺子孫生靈窮苦墮溝瀆寒士困悴無衣紳彼也珍羞綺席歌舞燕樂窮朝昏老翁哀痛實爲此熟視鄙夫憸子辟之犬鼠加冠巾曰我得志有不爲嫉邪憤世欲救其獘忘賤貧至今已閱八百歲知翁之意世獨少蹈翁所惡常紛紛侯城子爲是懼人受天地中何以不與禽獸艸木爲等倫一心運萬化五性涵義仁下補后土所不能上贊皇天之闕燮調寒暑撫五辰大禹防百川伊周綜理禮樂政教與世爲陶鈞孔子孟軻不得位著書明道亦與治水拯世之功均吾爲孔子徒忍汨流俗同沈淪故題一室曰萬間坐覺宇宙亭毒气勢皆前陳身賤不敢論政教誓將修復孔業爲世開昏嚚室中左右列古書亦有諸史所筆志義之士忠良臣闗有子厚洛有伯淳羣公近出皆鳳麟美哉子厚西銘之說何諄諄吾恐當時亦感悲嘆意故立此論可與日月同光新爲君不知此無以建皇極爲臣不知此無以康兆民願寫此書千萬卷洗濯鄙胸與私智使知林林之眾皆吾共出而同娠視之不至越與秦盡變呻吟愁嘆之俗若去寒沍逢陽春小儒不惜獨困處此室作爲雅頌歌聖神再見中國大治同周殷

滄州趣爲臺城趙生孝禮題

少年負奇志味道輕神僊防虎千仞崖斬蛟萬里川東指扶桑西月窟以手捫天問天闕醉中欲奪羲和鞭驅防六龍下溟渤歲華忽復晚奇功竟無成恥作楚狂人甘爲魯諸生俯首蓬屋中被褐勘六經憂多發白早觸事萬感盈擬從安期輩采藥遊蓬瀛蓬瀛羣仙別來久聞知掉頭還拍手世上憂勞早已知身後功名復何有棄我如敝屣不肯相攀援登髙發長嘯目送白鶴歸三山我友王子喬示予海嶠圖孤峯防出數千尺丹光雲彩交糢糊下臨無地上極無天漚波浩蕩望不極恍若巨鰲掀舞勢與元气同回旋金銀宮闕隱倒景翠綃絳節在眼前對此愜心賞便欲乘風與俱往恨乏同心人臨岐獨惆悵趙生天資妙訪我東海頭淸談雄辧有仙趣坐覺毛骨寒颼飅生方讀書取靑紫我已屏迹棲林丘他年謝事倘相防與爾共作蓬瀛遊

許氏巖行

寧海許子名續字士成年逾三十事母以孝稱士成六嵗失嚴父母氏褓抱避亂慈溪城於時鯨鯢奮擲東海沸紅塵滿天波血腥流離異鄕幾寒暑慈母守義志節如霜明盜平歸來閭裏驚母能愛子復善教紡績衣食使入庠序拜揖從先生所學在大倫恥以文藝鳴家居近市母不樂又爲迎至巖之下養且耕兒壯母發白諸孫長大能扶王母行士成嵗時奉觴爲母壽蹁躚拜舞同孩嬰食有黍稻殽有牲母氏感舊涕泣難爲情士成念母守節苦身賤莫達天子廷每爲鄕閭道母事辭防淒咽弗忍聽縣令不之察郡守不爲聞朝家有命誰能旌悲哉士成之恨何由平嗟嗟今之人豈無髙車大馬埀華纓推恩及父母丘壠沾光榮立身奉法不能謹𨿽有恩寵無由承身死污辱增宗族愧丑父不願以爲子弟不願以爲兄孰若士成隱居不仕行修於家馳令名巖土厚且沃巖水甘且淸巖之人誰與許子京許子之賢母所令鄕人祝許氏母子年百齡母爲人婦法子爲事親之準繩嘉爾母子孝且貞巖之髙與天俱不傾樂哉士成配巖永久流芳聲

蜀道易【有序】

昔唐李白作蜀道難以譏刺蜀帥之酷虐厥後韋臯治蜀陸暢反其名作蜀道易以美之今其詞不傳臯𨿽惠於蜀民頗以專橫爲朝廷所患暢之詞工否未可知推其意蓋不過媚臯云爾非實事也伏惟今天子以大聖禦極殿下以睿哲之資爲蜀神民主臨國以來施惠政崇文教大賚臣僚及於兵吏內外同聲稱頌喜恱天下言仁義忠孝者推焉西方萬里之外水浮陸走無有冦盜商賈駢集如赴鄕閭蜀道之易於斯爲至矣臣才𨿽不敢望白而所遇之時白不敢望臣也因奉教作蜀道易一篇以述聖上及賢王之徳名𨿽襲暢而詞無溢美頗謂過之其詩曰

美矣哉西蜀之道何今易而昔難陸有重巖峻嶺萬仞鑱天之劍閣水有砅雷掣電懸流怒吼之江關自昔相戒不敢至胡爲乎今人操舟秣馬夕往而朝還大聖建皇極王道坦坦如弦直西有雕題金齒之夷北有氊裘椎髻之貊東南大海際天地島居洲聚千萬國莫不奉琛執防效朝貢春秋使者來接迹何況川蜀處華夏賢王於此開壽域播以仁風沾以義澤家和人裕櫜兵斂革豺狼變化作騶虞蛇虺消藏同蜥蜴鑿山焚荒穢略水鏟崖石防檣屝履任所往宛若宇宙重開辟美哉蜀道之易有如此四方行旅絡繹來遊西覽徳成都萬室比屋如雲桑麻蔽原野雞犬聲相聞文翁之化孔明之仁嚴鄭之節揚馬之文遺風漸被比鄒魯士行賢哲方回參方今況有賢聖君大開學館【作校】論典墳坐令政化希華勛徴賢一詔到巖穴咄爾四方之士孰不爭先而駿奔王道有通塞蜀道無古今至險不在山與水只在國政並人心六朝五季時王路嗟陸沈遂令三代民盡爲獸與禽當時豈惟蜀道難八荒之內皆晦陰戎夷雜冦盜干戈宻如林今逢天子聖賢王之徳世所欽文教洽飛動風俗無邪滛孱夫弱婦懷千金悍吏熟視不敢侵蜀道之易諒在此咄爾四方來者不憚山髙江水深

爲玉泉山人題

天地直接扶桑東百川委防來無窮兩崖爲門障海口大江中流潮汐通丰山橫鶩東奔放浪嚙沙崖穿玲瓏翠鳳飛來白銀闕金鰲湧出金蓮宮天臺赤城此磅礡間气往往生英雄鴻儒碩士世不乏神靈秀異天所鐘玉泉山人獨嗜古食貧力土專而工結廬椒江望蓬島坐看海气浮靑紅含嚼英華芳潤吐納光景噓長虹羣仙窈窕羅幾席洪波浩瀚涵心胸蕞爾一鄕不滿意邈焉四海將奚從日披黃卷對賢聖上並周孔齊羲農國風雅頌導於正典謨訓誥操厥中權謀智術競趨利談淸議咸歸空濂洛崛起樹名教千載道學開盲聾仁義行師佐伊呂禮樂出治登蘷龍拯救生民布仁化此心炯炯今昔同食息夢寐若見之上下議論相磨礱論交豈止一世士直追三代還淳風屈伸去就隨所遇仕止進退皆從容某山某水吾釣遊歸來舊隠巢雲松

次河南府梅花堂韻

前年停車汴水陽鄭公延我政事堂是時梁國花亂髮遊蜂乳燕春滿墻緑酒浮觴面玉白繡衣耀座腰金黃豈知造化不容物俊傑俄爲土中骨重來訪舊無一存冠蓋年華兩飄忽堂中遺迹傷人意粉圖素壁銀鉤麗道廣常懷濟物心數奇竟負匡君志文章爛熳空自苦政術廉平索誰繼官僚薦書嗟我遲妻子思家歸未遂感此臨風涕淚埀出門上道風塵翳西行境內五百里到處逢人稱善治洛陽城中迎嵗新正思昔日梁園春河南忽過張少府意气還同鄭老眞蠟梅盈庭花瑤璨銀燭照夜光璘珣登髙訪古隘八極勸酒談驚四鄰我被虛名浪羈束奔走皇皇炊不熟明朝又渡瀍水西行李再經燒棧北丈夫防合當有時各展忠貞報王國

東河驛值雪次茅長史白戰體韻

東河气髙地常冷越客入山愁日暝蹇驢破帽闖驛門敝屋疏籬耿燈影更防借艸始一寐夜半雪來初未省窻眀恍訝烏繞樹身倦宛同蛙伏井雞鳴起看眼生花睡熟山童呼不醒積深已覺擁藍闗勢逺直疑沾庾嶺穿檐入隙如有求塞戶塡堦豈須請瓦溝早滴爲炊煙水靣難消因泛梗樂事偏冝壯士獵淸气先入詩家茗平鋪道路混險夷蓋覆乾坤掩瑕眚空山難行無客到髙臥閉門終日靜春來一月尙嚴凝天上何人調九鼎半生對雪走四方奇絕愛此林壑景長松壓重龍虎怒巨石羅陳【闕】整北風末勢更飄揚斜炤餘輝愈光炯南望殊憐京闕遙西顧頗覺歸途永未須翫物遽憂患有形易化皆幻境明朝陰翳盡掃除天際諸峯翠相並乘興伸眉且一人生饑寒非不幸莫將詩句效蘇公淮陰詎肯儕噲等

愛日堂

白日麗靑天朝出扶桑莫虞淵堂上有親雪滿巓坐看白日心茫然長繩不可系急景如流川羲和羲和停爾鞭髙堂一日如千年

寄貧

朝餐漿一盂莫食一盤胸中六經粲星斗筆底萬卷馳波瀾人笑先生窮不恥先生嘆人愚可鄙終朝醉飽百不知何異鮏羴飫螻蟻世上羣兒昧重輕每是螻蟻非先生縱令先生窮至老猶與日月爭光明

覽以徳用中二友和東坡喜雨之作

席前衿佩多如雨危坐談經亦良苦講堂日宴未朝飡舌捲唇黒面生土小齋退食聞扣門倒屣起迎咽還吐知是兩賢送詩至笑卻杜康麾陸羽錢也駿馬气莫當陳也奔泉勢難禦元祐詩壇不易登俱欲升堂啟其戶文章繇來闗政教道術何曽間今古每憐陋儒不自量詆訶前人竟奚補浪與唐宋較優劣有如癡兒侮厥母蘇公風骨眞天人駭視四海手摩撫二南洋溢騶虞出九韶鏗鏘鳯凰舞列僊得道行禦風漢相閒居老食乳神奇變化脫邊幅怒罵嘻噓皆新語眼中不復見此翁雲月江山澹難主我狂自少喜翰墨辟若惰農服田畝嘆彼麼麼星辰出望公光焰日當午二公豪健敢扳附蓄積穰穰富倉庾大篇屬和意有餘坐覺詩名動城府當今聖朝任英俊雅頌再作聲教普吾衰才薄子勉振起斯文繼前武

渡淮後寄宗文先輩及諸士友

長淮風顚浪雷吼爭渡千人喧渡口蹇驢破帽眾所輕行李甘心落人後臨淮先生交義深視我重比雙南金席前弟子總英俊相攜擁餞淮之陰就中孫玘藝且勇奮袖登舟气增重扶顚禦侮況有人病身幸免波濤恐掛防長嘯煙霧開主人謝客緣城回孫也追隨不憚險艱危可仗眞奇才世俗結交看勢利有勢相依無卽棄賤貧如我豈足憐脫落凢情見眞意賢豪邂逅何所無排難多由奇丈夫古人事業望公等欲輔國步須捐軀

次鄭好義紀夣韻【有引】

昨承寄示紀夣長句諷詠之餘不勝感嘆因用增至二十五韻以道鄙懷答雅意尙正教之

奇材偉人世不作太息斯文付防漠承君忽枉紀夣篇喜極長吟淚交落雄辭璀錯迸星斗險語鏗訇飛電雹念我𨿽知意气眞感君復使情懷惡憶昔與子在京師玉堂老僊侍幃幄冠蓋追趨禁闥深朝廷尊寵禮數渥聲名如雷動天地震起蟄防伸屈蠖國有蓍民有師水之海瀆山之嶽升堂執業集英彥寶帶朱衣雜南朔朽材浪迹偏見憐繩墨匡持重礱斵子時好修美文藝淸談劇辧相娛樂公於多士𨿽並收視我與君尢不薄龍驥咸歸伯樂廐天球本出荊山璞要爲國家樹基址屬望吾人興禮樂安知埀老萬里行直溯岷江逾劍閣死生契闊恩義乖音書隔絕道路邈索居臥病東海上舊徳棄捐徒嘆怍夣中見公疑尙存雅度髙風儼如昨公之神明在宇宙陟防照臨焉可度或乘鸞鳳驂麒麟或奏韶夏陳羽籥鈞天淸都足豪俊講道論文恣歡謔應悲我輩混世塵俛首顰眉語咿喔獨念靈櫕客西土明詔未許歸故宅昔防召見欲奏論造次自疑難感格聖君霈澤覃萬方寧使遺骸塟夷貊子文無後善人懼馬遷有書心事白所憂陋拙忝知已昭雪孤忠負前諾公心豈不望後人入夣語子意甚確子兄文章極醇雅典國制作名烜赫爲銘功行播遐邇可配史傳埀簡防子將繼踵綰章綬便當任此千古托如吾自料乏時才空言駭世徒宏廓水北山南結茅宇弟唱兄酬老耕獲著書倘可寓王制未死尙期明聖學與子他年擬見公公歸應化遼東鶴

寄修徳

平生識字不滿百浪竊聲名有慚色反觀身世每自鄙何以使子心莫逆前月馳書許訪我恐我無錢厭賔客惠書問疾繼踵來爲賀更生重淒惻我力不能事耕稼性又不耐營官職承明辭歸茹藜糗侯封鼎食誰願易今年瘧鬼忽侵淩寒熱交爭類勍敵埀頭伏枕二十旬腰腹枵羸面如臘嗌漧恃粥不善飯下牀須扶還按壁向來意气隘九州頃步顚躓眞可惜所忻元兄督家政甔石無儲免憂戚抱書欹臥困卽眠見客暫起饑輒食萬事盡拋思慮表一身豈防饑寒迫古來賢豪例窮苦屠兒販豎千金殖皇天予奪有深意眾生淺闇何由識君來不須念我貧厭飫仁義非外得薄田近獲十斛麥炊之作糜可朝夕溪南磐石廣數仭墻頭新筍髙百尺竹間讀書石上臥靑雲爲蓋苔當席頗聞海上有巨鰲鼓舞洪濤气腥黒請君持竿亟一掣膾肉作脯如山積盡俾黔黎飽君徳與君大嚼醉千日免使窮愁惱胸臆

送劉士端歸括蒼

憶昔髙皇定華夏海內遘屯龍戰野幃幄謀謨三數公君家中丞最瀟灑軸轤十萬搗虛來防檣蔽空聲吼雷從容決防掃彊冦手扶日月滄溟開盜犯洪都突彭蠡炮石星流湖水沸禦舟閣河諸將嘩神箭穿顱逆酋斃是時中丞謀略精指揮英傑江南平掀髯撫掌談世事天子稱善羣臣驚寰區混一定勲賞鐡劵金符頒土壤中丞獨擅翊贊功賜號每爲諸伯長靑田宰木三十年髙皇僊馭亦賔天國初故老尙誰在幾人事業圖淩煙忽見聞孫三嘆息秀目疏髯遺像逼擬樹丰碑墓道邊欲請天朝重褒錫至尊含問近臣先帝功臣今有孫胡爲拂衣入山去旰食未敢幹君恩海內只今無盜賊幽州興兵惱邦國廟堂謀議豈無人我懷中丞淚沾臆嗚呼志士古所稀畱侯武鄕今是誰九原招公倘可作爲解四海蒼生危

題王節婦

妾入君門知有夫夫𨿽不幸夫子孤人生必死死卽已大義一失將安圖爾有金如山我有心匪石頭髮可斷頭可得以死報夫奚所惜幽哉猗蘭芳在彼澗水湄荊棘非不防永終保令姿千秋萬載茍可滅白日成塵海成血

楊節婦

良人贈我明月珠永托團圞誓無違豈期生子髮未髫竟以王事捐其軀妾身旣作楊家婦撫此孤兒事堅守明月之珠深自藏千金不落他人手靑絲髮斷今復長妾心直與珠爭光推門鬻市卒不售死將地下還阿郎玉堂學士文章伯爲發幽貞播金石千載少似曹家妻凜凜遺風可相敵

題許節婦傳

渭水不可濁豈與常流俱節婦不可辱自與常婦殊節婦之節良可書書出大手名斯埀嗚呼奇花異卉人難植瑞麥嘉禾不可常種得

寫懷

子防聲裏吳蠶熟星繭累累照人目踏車已作春雷鳴我獨無人冷機軸繭老蛾飛爭柰何愁端零亂如絲多故人一去不復返徒有血淚如春波新婚已盟未諧耦靑鳥傳音在春後靑春防少離別多心事殷勤向誰剖君不見古井淵源百尺深欲汲未得勞人心井深百尺君莫恨但恨繩索無千尋

聞防

不如歸去不如歸去一聲動我愁二聲傷我慮三聲思逐白雲飛四聲夣繞荊花樹五聲落月照疏櫺想見當年弄機杼六聲泣血濺花枝恐污堦前蘭茁紫七八九聲不忍聞起坐無言淚如雨憶昔在家未逺遊每聽防聲無防愁今日身在金陵土始信防聲能白頭

律詩

懿文皇太子挽詩十章

盛徳聞中夏黎民望彼蒼少畱臨宇宙未必媿成康宗社千年恨山陵後世光神遊思下土經國意難忘文華端國本濳澤被寰區云繞星辰劍春回造化鑪變通周典禮寛大漢防模厭世嗟何早蒼生淚欲枯監國禆皇政憂勞二十年龍樓方愛日鶴馭遽賔天已失羣生望空餘萬世傳長江一掬淚流恨繞虞淵相宅圖方獻還宮疾遽侵鼎懸寶命笙鶴動哀音誰紹三皇治徒傾四海心闗中諸父老猶望翠華臨三朝兼庶政仁孝感嬰孩萬嵗千秋志經天緯地才未登宸極定忍見泰山頹聖子承皇業能舒四海哀懿文光典冊善美過昭明歷數歸元子哀榮慰聖情神靈遊帝所陵寢鎭天京公論當時定千秋有頌聲虹光流渚日五馬渡江年聖質中興運天倫位正傳徳隆尊未極仁與壽難全餘慶埀中古皇家世有賢淵黙師成憲端嚴信若神承天行日月與世作陽春銳意思寛政溫顏訪老臣至今江海士猶想屬車塵六龍猶未禦萬物已昭蘇使處尊崇位應無凍餒夫不知天上樂還憶世間無八極遨遊暇踟躕顧帝都斥土開瑤殿因山近翠防神輿離鶴禁天淚濕龍衣日月還丹闕風雲送六飛太平皇業固淸廟詠光輝右十詩蓋以寫臣子之至情而寓攀號迫切之意未嘗敢以示人今以記事靈殿捨弟以諸生來見感泣乃書以與之然辭之卑陋而事之隆重身之疏寡而道之崇髙冝其不足以形容之也

大行皇帝挽詩

睿哲君天下恢徳化新宵衣圖治道側席致賢臣王气金臺曉仁風玉宇春忽朝云晏駕率土淚沾巾

謝蜀王撫問賜藥六首【有序】

臣伏承睿恩撫問兼賜良藥及臯比講席拜受之餘無任感荷敬次滕訓導所寄詩韻粗述瞻仰之誠辭句蕪拙乞埀宥察而正教之幸甚

超悟天人際從容禮法中豪端錦江水麈尾雪山風善共東平樂才看冀北空感恩慚獨厚箋防許頻通壤地三千里弦歌五十城廷多漢長者座有宋耆英立事多師古行仁不近名願存無逸戒佇見治功成聽政憂民切虛心待士防典章皆有據談笑總堪傳夜月初筵酒春風廣廈氊小臣懷徳處每憶白駒篇大名傳海宇盛徳冠時人文字天垂象姿顏嶽降神仁施邦域逺年與憲章新願沐恩波濶花溪理釣緡賢王思賤士欲爲制頹齡藥授還丹祕功存本艸經駐顏嗤鑷白閱歲比冬靑倘遂飛升去長依傅說星服猛本王政賜皮書閣中林泉眼如電文采座生風似可講周易寧須喚小空深思避賢者理未能通

應召赴京道上有作三首

揺落秋冬際蒼茫鄞越間靑山欹枕過白鳥背人還問俗鄕音異消愁酒價慳虛名果何物不使病夫閒官程催嵗暮百尺可停牽煙浦髙低樹晚江來去船靑山過越少滄海帶吳偏所遇無親舊懷人興眇然客路喜暄暖初冬天始寒近京風俗異逆浪水程艱人語吳音雜漁歌楚調酸畏途非好友懷抱若爲寛

病中述懷二首

臥病知爲國尢須謹未形盛彊多過計安逸每傷生燮理宜修政醫治乃用兵但令元气固四海樂升平故交憐抱病意厚數相過憂患人難免方書俗易訛衞生功莫就醫國理如何但喜心無恙斯民疾更多

送盧信道漢中防兵

喜子東南秀照人眉宇淸早探經濟學已負老成名治世難忘武邊城要足兵闗河𨿽防渉歷覽快平生

題萬間室

一室才函丈何緣號萬間靜中存太極圖裏看人寰舒捲心無外經綸意自閒誰能同此樂魚鳥亦歡顏

題曲徑

曲徑潛通市髙墉逺背村醉眠忘作客靜讀懶開門古學嗟中絕羣經續已繁平生刪述意深恐負乾坤

次韻奉寄好義五首

眞齋至出見寄詩甚懸渴諷詠不能已因借韻述懷邑中還同宿偶作一首今並錄上

初旭濕霜痕溪流緩復奔路因頻到熟心待舊交論山勢隨村曲窯煙接海昬知君多善教所至俗還惇聞說幽居僻僊鬟翠崦南陽坡饒美木曲澗防澄潭問俗何方古藏名此地堪深期帶經往淸夜擁鑪譚野性便時棄虛名恥世聞目緣多慮暗志爲好奇分傍日翻書卷臨池寫練裙思君同雅興搔首誦停雲混俗非眞隱深居學避囂看雲山映竹坐石水通潮道勝貧何病神完趣獨超遺經對千古意頗似聞韶艸沒堦前石云連戶外山位居人下拙身在病中閒出處多難事逢迎有瘦顏仰看雙白鶴暮向逺林還

歲暮寄王修徳先生二首

杪歲埀埀盡寒花悄悄繁律回春有信冰動水生防朴學慚經濟窮居廢討論都將百年意一笑付乾坤長嘯茅齋窄淸談酒盞空天寒鑪擅寵嵗惡甑無功計拙居鳩上身臒訝鶴同燈花笑愁絕故向夜窻紅承宜隱友兄同還精舎賦短律五首爲別

風檻臨溪敞幽人稱隠居髙松偏宿鷺濁水最多魚鄰父邀嘗酒鄕豪著書時艱知已少來往莫教疏攜友踏溪沙同尋隱者家雨多知損麥土暖喜宜身願明時棄文慚世俗誇旅懷難一笑撥遣付流霞於世吾何補論心子最知叫閽他日恨感事百年悲地主能投轄天閒幸脫羈談經深夜坐涼月在淸池情深難遽別送逺卻同歸衣濕灑塵雨路經埀釣磯山童迎客慣國士似君稀且復聽雄辧前賢賴發微千載康成學羣賢惜異時典章秦火盡禮樂漢書疑聚訟吾何敢承家子莫辭從來參筆削萬一補民彛

次韻答錢文學二首

幽亭斜日在佳興與君同屐潤催詩雨衣涼醒酒風鵝羣穿艸白蜂足帶花紅愁散身殊健全寛云夣胸雲山畱客住尊酒賴君同照影林端月淸心水面風醉書詩艸黒笑剪燭花紅不是聽雄辧難消磊磈胸

題二首

得意支郎分明是米家亂雲浮雜樹逺渡臥枯槎白屋孤舟迥丹崖一徑斜何時共漁叟洞口訪桃花曲折成千里雲山儼一鄕林疏茅屋見水落釣舟藏世路羊腸外仙家鳥道傍此身何處著箕潁意難忘

寄童伯禮二首

俗薄吾深厭家肥子孰過孝慈諸弟共才俊一門多處世難同眾居鄕本貴和古來修禮讓盜賊尙投戈黍肉屢來饋寸心殊自憐傷亷增我過尙徳貴君賢握臂知身瘦捐書待病痊每懷徐孺子衰世道能全

催菊

蚤帶春泥種頻添沃壤培如何九日至不見一枝開時過花何補天寒客懶來便須連夜發莫負掌中杯

代菊答

生意本天得無人亦自芳但能娛晚節何必媚重陽服食多延壽風霜獨擅塲秪應夷皓軰心迹可相忘

過北山翁

避世慚無術忘年賴有翁山中九日後花下一尊同江迥宜秋色林疏怯晚風放懷甘取醉舎此更誰從

送鄭履順二首

病臥思親友幾人能見過天寒念我至風義覺君多取士周三物論才魯四科相期曽閔上嵗月莫蹉跎學是千秋事文非一藝卑古來傳道術誰免假言辭魯史三王政周官百世防知君美才气愼勿負深期

峨眉縣曉發次韻

渡水籃輿穏穿林艸徑微勝遊方外得樂事世間稀風過欹僧笠云來掛道衣山靈應待久好去莫相違

謝羣公送別

賤士何須送羣公不世情聽雞朝謁後並馬出郊行心戀金門逺身依玉樹榮愁來今夜月兩地向誰明

道中遇盧先生

先生獨無慮作客竟忘歸謾把詩書閱寧知世事非秋風吹落鴈江樹隱斜暉少立橋邊路相思恨久違

春和五首

幽人遊澗谷芳譽動京華暫食髙山蕨終簮上苑花醉歌辭激烈老態影欹斜願得萬間廈轉爲寒士家山深諸藏殖海廣百川歸材蓄廊廟器文張錦繡機魚龍將逺化鳬鶴漫齊飛爲愛賢名久人間萬事非慨余徒就老羨子早馳名幽谷遷鶯語九臯孤鶴聲課蒙聊給膳教子力勤耕身世相忘久山猿總不驚念子身宜隱憂時志復存騰章吐直語索句發奇言燕雀爭棲閙豺狼鬭食喧寧知陶靖節適意向田園鄭生瑚璉器曽住此林丘死骨今埋土新阡誰樹楸百年愁莫遣一夢樂誠優惟念雙親老無能爲爾謀

寄處州教授蘇平仲先生四首

懷舊輕千里無書逺七年論心思盡地防面極升天名重連城價文雄萬斛泉何時絮巵酒紀徳浦陽阡舊習深知誤虛名久自羞故人猶比數文苑昔同遊婺女遺言絕胡公學制優料君施善教才俊滿南州蘿山同業士存沒兩無聞未盡人間用寧修地下文劉郎應屏迹鄭谷自淸芬搔首看徵鴈天寒逺索羣昔過東陽縣知君近始來畱詩徒屬和無計復邀回賴有梁園客同傾杜酒杯死生星散後感舊復憐才

二十九日三首

揮淚劬勞日持觴孝義門敢承千古托恐負二親恩善頌慚諸彥傷懷望九原寂寥生意盡空愧此身存野人哀感日天子戊辰年已負懸弧意空吟陟岵篇病身難報國歉嵗欲求田築室依先隴將心訴九泉就木悲賢傑持家賴哲兄三人嗟莫並一世竟何成毀壁千秋痛看云此日情遙憐小兒子念我倚櫩楹

遣病十首

冬瘧春仍壯身羸气覺虛脗幹秪食粥眼廢觀書行步兒童笑形容老病如平生千古意獨在悶難舒病痁當歳晏冬去病猶存气弱翻多汗心虛苦畏喧此生應有命萬事可忘言向晚移書卷微吟臥負暄底用憂微疾人多悔久生危機非畝髙枕豈公卿千古斯文托羣經此日情廢興天命在得酒且須傾急雨張燈夜匡牀伏枕時食貧宜客少身病願春遲道豈斯文著才非聖世遺用心耕鑿外榮辱竟何施久病諸人問深居四壁牢故交貽善藥姻婭饋醇醪閒厭虛名絆貧知古道髙時來稍暄暖斟酌減綈袍二月風猶勁寒生滄海波呻吟知夜永羸憊損天和行覺冬衣重眠妨夜食多百年彊壯日排悶付髙歌出戶迎人倦投牀散帙迷牽衣嗔穉子煮藥愧山妻葛令尋勾漏梅生入防稽病思方術士亦似阻云泥春風已兩月閉戶不相知百舌彊言事眾芳空滿枝官途多世難臥病亦天時應有簮纓者低頭羨我爲飲酒畱杯底攤書礙枕旁人扶修冠櫛客勸罷文章糓雨催田父花時到海棠病夫渾不較流轉任春光病久身渾憊醫疏術易窮嚢空冝勿藥迹滯尙飄蓬禮樂周秦後乾坤槖籥中數行憂國淚江海與俱東

童景純來二首

千古劬勞恨三冬瘧癘余故交猶記憶尊酒問何如拜倩人扶答文教子代書何時減藥餌一笑百憂除欹枕雨聲歇竹間聞鳥鳴病惟愁是伴閒與懶相成墮地驚玆日終天負所生一杯魚菽祭悲感淚縱橫

贈鮑民瞻

學道懶言文君文思不羣雪消三峽水波漲一川云出處存爻彖經綸在典墳莫名詞苑傳須立濟時勲

哭吳樗庵先生五十韻

夫子嗟淪喪鄕閭頓寂寥百年遺老盡一代典刑銷在昔朝廷盛諸儒學業饒著書磨嵗月抗論切雲霄獨步才偏壯淸時俗未澆翟門人競集鄭驛客嘗邀冠蓋來千里牲牢具一朝柳營嘶騕褭茗椀捧妖嬈家釀傳荷葉溪鮮貫柳條醉猶親簡防樂不爲簞瓢晚節趨王命顰眉逐使軺將軍開幕府畫諾任賔僚燕薊藩翰重兵戎節制遙宣威增國勢褫魄遁天驕絕漠淸烽火前驅奏鼓簫歸田心戀戀解組思飄飄松菊猶堪理桑楡幸未雕散金思效廣擊壤願歌堯紗帽長蒙首銀章懶束腰吟哦今李杜吐納古松喬勝防無虛日淸談或屢宵小心親裏閈避咎狎漁樵名美偏招謗年髙未免徭鬭牛嗔孔雀孤鶴畏鴟鴞媚竈慚何枉懷沙恨莫消事隨東逝水迹斷舊題橋素櫬還家慘緦麻聚哭囂可憐嬰世网本不負天朝盛徳知誰繼寃魂謾擬招園林春黯淡風雨暮飄飄致逺悲良驥搏空憶皂雕聞喪皆頓足知已自埀髫秀句時稱賞華筵必辱要吟成珠滿紙坐久鬥回杓意魚依藻搜奇翠映苕劇談衾每共痛飲燭頻燒發爲工詩白心緣慮患焦豈知埋玉樹常想報瓊瑤劍許何當掛琴存久不調已同麟斃魯空待鶴歸遼官忍題朱旐家聞賣黒貂徑荒泥蚓出池廢雨蛙跳隆替天難問災祥理匪昭聖賢從古嘆憂患幾人超女在難同蔡身危不類晁知音俄頃失抱疾轉無聊蜀魄三更月胥江萬古潮誰能名季札應解訴臯陶痛絕生芻奠哀傷壞木謡空齋暮聞笛揮淚向風飇

次危紀善五十韻倍成千字獻蜀王【有序】

臣幸侍燕間叨陪論講於道徳之奧𨿽未敢窺然不可謂不知其一二近閱危紀善五十韻排律詩因次其韻意有未盡輒復增加厥數倍之成一千字上進蓋以紀事實而昭聖世之盛美非欲效詞人墨客以靡麗爲工也伏惟賜覽觀焉

歷數歸眞主皇威定八荒奉天頒正朔截海統封疆建國遵姚姒貽謀鄙晉唐徳星臨井絡全蜀仰賢王白日開金殿紅雲綻繡裳輿圖文獻域城闕武擔陽地秀多才彥田腴足稻粱十年藩輔重萬里幅貟長南土通滇僰東陲帯沔湘周封元過楚禹貢舊稱梁盛徳超中古髙名冠四方擎天爲柱石瑞世比鸞凰禦眾樞機簡臨朝禮貌莊正冠居便座決事處齋房實踐循規矩精思入混茫小臣名盡記直士諌無妨該博尢知要英明匪過剛羣書陪幾席前哲儼墻旦奭宜方駕間平合侍傍事神孚肹蠁欽聖祝穹蒼講學心無逸憂民意不忘陳經黃閤老問俗白髯郎不泄親毛穎知微卻杜康靑雲隨鶴駕紫綬列鵷行漢代規模大周官法制詳懿親思魯衛洪業重髙光師古人爲鑑存心禮自防不知千乘貴惟恐一夫傷餓殍虞塡壑流民閔陷羗冰縑贖賤穎玉粒飫饑膓但欲賙黎庶寧辭罄積倉分曹具饘粥隨處集羸尫有嗿羣聲沸相攜蹇步蹡胥靡無橫天盜賊恥相攘恩出蠲租令歡騰施藥坊嬰孩頒糓飬胔骼賜棺藏故老偏優禮先賢盡表章中興想劉葛佐運念闗張擬植千尋栢還栽八百桑廟堂新防宇劍履列長廊杜屋重輪奐花溪頓煒煌齊名圖至白接武配蘇黃善政俱修舉仁聲逺播揚校人馴柙虎膳宰縱河魴要使天心順寧教物命戕至誠通造化惠澤及飛翔淵懿眞堪述謙恭莫肯當崇儒先五教建極重三綱開館延耆艾隆師錫篚筐衣冠儀秩秩弦誦韻洋洋執業諸生眾求書使者忙九流分揷架萬卷載連檣樂善人心恱無爲國本彊虛懷臻聖域騁步領文塲揮翰銀鉤活摛辭玉佩鏘鼎彛皆國器蘭桂本天香觀玅言逾富研精食靡遑日惟親孔孟性不惑姬姜軫念窮邊地埀情健卒糧撫身無凍餒遇敵必騰驤解語疎鸚鵡長鳴嘆驌驦劭農興耒耜寛法絕桁楊當代眞希遇前王或未嘗泰山髙莫並瀛海浩難航麟趾耽經史龍衣佩瑀璜笑談溫玉色追琢燦金相肅挹尊賢傅端居喚小璫已能通魯語正可齒虞庠玉樹連枝秀瓊葩奕葉芳骨奇瞻日角近識天潢舉措存寛厚搜羅必俊良聚賢頻設醴寶訓舊明堂末學逢昭代平生服令望承顏初見日屈指九經霜術類千金帚榮過七寶牀敢期蓮作炬每飲蔗爲漿身賤思疑病言髙防類狂汗顏趨紫闥馳夢落滄浪心怯恩波闊人誇寵數彰賜衣頻局蹐前席屢徬徨授簡安能賦開筵特命觴偶同華屋燕徒飽大官羊雅句褒彌重微軀感莫量聨篇舒錦綺一字重琳瑯憶昔憂居堊陳情訴陟岡奎文昭孝行宰木發光芒寵異兼存歿風聲別否臧望林掄杞梓占斗拔幹將知己恩偏渥希賢徳甚涼何繇酬覆載深幸覿顒卬喜見皇家盛從知世運昌弓戈藏府庫道徳固金湯政教依仁宅詢謀逺知囊朝廷存鎭重巴僰敢飛揚誠可回天地心能協雨暘羣生防長養百谷屢丰穰人傑生臯摯邦基過夏商九重延祚百世愛禎祥磐石安宗社山河拱帝鄕孤忠深佇望恭已贊吾皇

人日從蜀王登萬嵗山

鰲首髙臨紫極開五雲長日擁蓬萊嵩呼曽獻君王壽人日今從帝子來寶仗鳴鞭金騕褭石牀禦坐錦莓苔才華愧匪朝陽鳳飛蓋華陰喜共陪

宿峯頂次濟定韻

層崖削壁跨千重坐鎭西南勢獨雄元气昆侖磅礡外祥光隱見有無中珠瓔寶藏畱全相金碧樓臺倚半空縱是蓬萊並弱水淸光難與此相同

登歸云寺閣

棲身丹壑總忘歸水閣頻登趣不稀雨腳斜侵耕叟笠苔花靑匝定僧衣山余積雪寒猶壯巖墮流星曉更飛卜築何當居此地玉堂金馬任相違

木皮嶺

自慚非佛亦非仙也宿丹崖緑樹巓曉汲衣翻艸頭露午炊竈起木皮煙日離滄海三竿逺天厭烏紗五尺連頓覺眼前無俗物片雲飛過鳥爭喧

山中對景書懷

烏靴脫卻換靑鞋踏徧名山愜素懷虎嘯石頭風萬壑鶴眠松頂月千厓雲開面靣峯如削谷轉行行樹似排湖海故交零落盡煙霞淸趣幾人偕

宿新津寶花寺

百丈岡頭佛寺開晚涼按轡陟崔嵬落花亂逐溪流瀉歸鳥低衝馬箭回云外老僧鋤筍蕨樹根童子掃莓苔景淸愛借禪房宿不爲參聽講來

送吳主簿

關西短簿眾稱賢太華峯前坐五年心爲嫉邪曾奏事家因好客不畱錢霜寒茅屋雞聲蚤月落江城鴈影翩此去京華遇鄕使好將嘉政萬人傳

次韻贈方貟巖山人

到處淸泉可洗心禪機一指用功深任教東住復西住不攺鄕音與梵音見客喜爲靑眼顧能詩懶效白頭吟近來識靣峨眉上蘿月松云得共防

次韻兄調弟希政並柬鄭叔度二首

百年喬木陰當戶五畝幽居水映茅好古喜尋遺老問避喧懶與貴人交從兄受學慚蘇轍與弟分財笑薛包孝友傳家得無愧聚蚊免使退之嘲

鄕閭儒術許誰加弟唱兄酬興未賖經濟有心慚薄徳安居無事任貧家日髙甕牖蜂穿紙潮落江汀鴈聚沙卻嘆離居趨侍日時來相對卜燈花

挽徐節婦

大節寥寥不可聞晚從吾郡始知眞百年禮樂無男子一日干戈有婦人波冷曹娥沈白骨雨荒剡嶺洗紅塵爭如烈焰三千丈髙照靑編萬古春

贈韓敏道先生赴召

先生樂道慕前人又被書徴覲紫宸詩卷已隨官棹月布衣還染屬車塵文章共喜遭逢晚禮樂應知入問頻登眺鳳臺多制作郵筒珍重寄河濵

次韻畱別陳季明先生二首

太丘美政漢稱賢髙節英風四海傳埀白雲孫今幾葉汗靑甲子已千年盍簮重見星埀象落筆猶驚地湧泉恥以文章爲世用懶將辭色向人妍

每懷海上三秋別來借山中一榻眠妙論久容親講席深杯相勸惜離筵時淸共喜閒身健情重翻令別意綿他日朝廷訪遺老吹噓擬進白雲篇

絕句

枯木圖寄許士修

春到已多時幽禽尙未知上林無限好何事立枯枝

虎圖

踴躍谷生風崢嶸百獸中豈知王者瑞足不履生虫

題山水二首

欲向匡廬隠出門知路難江山奇絕處多在畫圖看離家今幾載衣袂染京塵不敢看圖畫靑山恐笑人

題曹娥江

娥以孝而死江因娥得名至今潮上落猶帶哭爺聲

題竹月圖送太學生歸省

黃金臺上月照爾憶親情歸去供甘防春林筍正生

病中除夕四首

數漏掩殘歷中宵气候殊獨憐愁共病不與歲同除三十知未老已難同少年功名謝時輩心事愧前賢里巷占新嵗皆云勝舊年幾回新歲過萬事只如前良醫難治病學道不能行瘧疾何須患吾心病未輕

題畵

茅屋東嶼西嶼白雲前山後山爲報溪頭流水落花休出人間

牧牛圖

谷口驚湍雨歇柳陰芳艸春還試問太平樂事夕陽牛背靑山

奉試靈芝甘露論

漢家圖治策賢良董子昌言日月光自笑腐儒千載後卻勞聖主試文章

書事

伏枕三旬不整冠夢魂時復對金鑾忽聞盛事披衣坐今日朝廷立諫官

二月十四日書事二首

斧扆臨軒幾硯閒春風和气滿龍顏細聽天語揮毫久攜得香兩袖還

風軟庭尙薄寒禦鑪香繞玉闌漧黃門忽報文淵閣天子看書召講官

試院偶題三首

栁影波光鎖院深一塵不到市聲沈多情惟有雙靈鵲時到庭前送好音

三代賔興法尙存每因取士嘆斯文近來眼病無甚豈復能空冀北羣

橋門冠蓋藹如雲才气爭先總出羣自愧腐儒無一藝彊顏來此較斯文

次韻謝蜀王六首【有序】

敬蒙睿恩賜以篇什誦味感愧次韻六首以謝

恩命許辭金殿直歸裝仍賜石渠書欲知懷徳無窮意長望星辰想屬車

志是子淵方是廣才如曽防始爲狂自慚末學何爲者孤負恩言髩欲蒼

幸曕天下難逢徳又讀人間未見書魂夣何嘗違禁闥深恩安敢忘巾車

徳尊待士眞忘勢位下憂民每悔狂明日岷峨應漸逺莫云回首看靑蒼

全徳已看承道統雄才更復主詩盟欲知聖敬心無息顧諟參前與倚衡

徳勝東平弟與兄共誇樂國似蓬瀛近聞傳令安黎庶歡動山南十萬兵

侍世子奉獻蜀王十首【有序】

臣謬以疏庸獲侍世子殿下硯席竊覩岐嶷之姿英偉之識度越於人萬萬誠宗社之慶欲述鄙言陳民事人情物理之槪少效忠懇以廣聰明恨未果爲先作絕句十首以進伏惟益懋典學以副下情不勝至願

賢君徳業本天成猶待修心道益明喜見儲王親筆硯更須講學近儒臣

昩爽先求問寢衣三朝日日禮無遺古來世子能惇孝惟有文王最可師

祖訓昭昭日月新由來治國本天倫令名要使傳千載仁政須教及萬民

炫日輝霞錦價髙制成稱體小龍袍試看黼黻文章美須念蠶桑杼軸勞

金匙磲盌絳紗籠玉瑩珠圓顆顆同願采豳風歌七月要知稼穡重三農

農事艱難古所憐一生幾度遇丰年若非聖世輕租稅逐末何人肯力田

九經治國本修身身正方能鑑別人辯佞要知駑異驥任賢莫指玉爲瑉

君王待士古來無令徳髙名滿八區濟美喜看賢世子已能端拱禮諸儒

去歲開倉賑餓夫今年下令活無辜東平謾說能爲善未識當時有此無

稅薄刑淸見盛時民安田裏俗熈熈欲求上古無爲治仁孝君王自足師

謝蜀王賜果十首【有序】

屢承佳果之賜偶爾成句並述所見以寄下情謹錄進上伏惟宥察

涪州丹荔擅時稱翠篚來庭色尙新獻罷未曽登玉案先教頒賜與羣臣

翠籠擎出殿門東受賜羣臣喜色同卻笑開元恩未廣秪將異味恱深宮

尙食頻供素膳回金壺僊醖不曽開君王嗜道渾忘味佳果何勞逺貢來

無才慚曵殿門裾珍味頻嘗玉饌余解道側生風味好惜非梁苑馬相如

九重勤儉卹民勞錫貢深思道路遙異味奇珍俱詔罷皇明家法勝前朝

病身趨召歷千山又見江城荔子丹竊食無功心有愧賜歸分與眾人看

園官愛果勝黃金一樹生成一樹心味美已知堪適口當思培植用功深

利欲頽波挽不回幾人沈溺壞靈臺要明聖道無窮意須仗賢王不世才

道術衰防幾百年陋儒無力愧皇天已看位是眞王貴須使心承往聖賢

新制蒲鞭賜理官丁寧用法效劉寛好生要使民無犯示辱如寛也不難

無題三首

宮臣傳教造安車駕出金門賜舊儒優老免親藩國政入朝惟讀帝王書

山南桃李競春光食實年年在異鄕應被旁人暗相笑閒官那得許多忙

伯兄海上思相見幼子山南憶別離兩地闗心歸未得夜看云漢立多時

逺違闕庭二首

戀闕思家兩系情君王恩重屢畱行欲知去國遲遲意三日秪趨一日程

形如槁木榮枯泯心似虛舟去住忘底事別情猶不柰只因懷徳慕賢王

遊峨眉山紀行十首

一鶴相隨復一瓢山巓水澨足逍遙秪因戀闕情無限回首忘過萬里橋

西蜀雲山處處奇最奇人說在峨眉想應踏徧千崖月露滴松梢鶴夣時

出郭涼風入抱淸亂山遮馬似相迎寧知待召登瀛客忽作看雲聽水行

王憐塵土辱凡肌命入雲山茹紫芝只恐同袍不相識誤猜禮佛到峨眉

客久賢王兩賜衣不知春到已春歸淸朝試出都門看畱得殘紅一片飛

山頭月出天初露江面風生水欲波正是勝遊新得意片雲相引入岷峨

朝辭宮闕莫田家江白山淸兩岸沙臥犬不驚籬落靜麥風檐底響繰車

孤舟湖口一名僧咫尺鄕山識未曾今去峨眉同覽勝躋扳須上百千層

名山佳處孰同遊白髮緇衣四五流靑眼古銘鄕士彥燈前夜夜話臺州

學僊無骨佛無緣甘著儒冠坐一氊入社敢同陶靖節不須三笑虎溪前

入山後覽定水仰山二上人並吳講師次予發成都絕句韻因復次韻述事言懷

落日斜明掛樹瓢下方城郭去人遙靑山過雨僧深定門外云封獨木橋

羽客禪僧也好奇對人覓句幾攢眉林端新月初髙夜葉底殘紅落盡時

倚澗人家近更淸吠風驚犬走還迎衲衣鶴氅從章甫落日看山一字行

山南夫子待多時庭外松花落磵芝夜半夣回聞皷響覺來顙泚冷沾眉

澗底白頭僧浣衣雲間童子負薪歸幽棲更羨投林鳥半已尋巢半已飛

千尋古木已無柯萬丈深淵不起波此日勝遊他日記落花時節到中峨

東海西頭是我家門前花徑接鷗沙三年別後【一作卻】徒多恨敢道詩書讀五車

山行十日只逢僧盡道蒙恩報未曾共上峨眉望宮闕祥雲五色繞三層

奉詔名山作勝遊壯懷如水不停流今朝獨坐峨眉頂一覽端能隘九州

榻借禪那豈夙緣坐來渾似舊家氊祗應心事慚蘇晉不解長齋繡佛前

次韻冩懷送叔貞之成都十七首【有序】

乙亥新春出城東偶作十七詩同遊諸友從而和之因亦次韻以寫所懷防叔貞之成都書以識別詩中所云司戶孫者卽叔貞也

道濟羣生心尙歉知周萬物禮逾勤能爲世上難行事始是人中寡過人

盛世豈無謀國者漢家長憶富民侯榮名史策尋常事公論江河萬古流

漢髙嫚士千餘載不見師臣與友臣解使時君謙徳重孔明而下兩三人

下士立身涇渭渾胸中耿耿是非存子云美新最可賤著作猶尊李仲元

宻葉叢篁噪晚鴉荒村百里兩三家疲民采拾供租稅猶恐傍人議茶

多才久要錢文學長日詩筒衮衮來俊思雪消三峽長好懷春到百花開

伯尙庭前傾竹葉用中宅畔看梅花天教二子相爲樂來往風流也足誇

每懷樗散鄭司戶喜看杞梓作孫枝气淸似得江山助才異休令匠石疑

胡生挾防行千里足繭衣穿不肯回斯道要爲終古計丈夫寧避俗人猜

江山萬里無黃耳雨露三年憶紫荊日暮出門聞鴈過忍聽云畔索羣聲

一念無爲付道耕百邪還聽斂心兵本原能與天同體三代功名始可成

浩蕩乾坤爛漫春天將樂意付窮人迥無臭味堪誇世縱有爭心豈解嗔

烏石岡頭白薴衣幾回醉伴夕陽歸山中兄弟遙相憶未必天心與我違

我與東風作主賔忍教負卻太平春一觴一詠酬佳景也未輸他世上人

梅逕桃蹊繞蓽門半依城市半通村春風一見如相識莫逆於心兩不言

魚在深淵鳥在山乾坤無物不相闗野亭日午支頥坐閒看雲天一鶴還

食罷移牀坐小亭細看羣蟻奪余腥倦來莞爾成防笑宇宙茫茫幾廢興

感舊九首

雄文不見林公輔病眼荒荒何處開將相亦輸天上樂多情莫向世間來

杯酒論心有幾人天臺張谷舊相親近來詩句多奇語書比藏眞更絕倫

精通八法楊文遇暗誦五經陳用中揮翰天庭應獨步忍饑村巷欲成翁

翰苑暫歸盧太史銓曺已失鄭郎中名髙金殿龍頭選夣憶蒼山馬鬛封

林鄭爲文學我家波瀾議論闊無涯兩年不見何時到望斷嶓江八月槎

愽陵愽士才華盛漢上畸人道術卑欲寄一書無鴈過相期千古只心知

立言溫粹懷陳采肆筆縱橫憶鮑岡若使韓門加接引未容籍湜獨升堂

王郎逺逐雲中戍許子俄爲地下郎重訪舊人尋舊迹嶺雲溪月總堪傷

多病深知志術荒中年若復厭文章欲圖天地相終始肯與時人較短長

別母舅哭外舅鄭公三首

昔奉安車共入關擬於此路復南還今朝獨向江東去淚灑西風艸樹斑

女甥攜抱逺相從骨肉情深反負公南鄭江頭三尺冢夕陽衰艸萬山中

竹帛相期古道深結婚端不爲多金自慚非是奇男子恐負侯髙擇婿心

中秋對月二首

雙櫓鳴江水不波雲山無數拂船過夜深把酒問明月月色與愁誰較多

南鄭荒墳艸木寒東甌舊宅桂花丹九秋最好今宵月又向孤舟獨自看

題漢中三寺佛放光

三寺神燈古有名我來惟見月華淸非闗佛日今消歇應避文星不敢明

蜀相像

羽扇綸巾一臥龍誓匡寶祚剪姦雄圖開八陣神機外國定三分掌握中

買臣妻墓

靑艸池邊一故丘千年埋骨不埋羞丁寧囑付人間婦自古糟糠合到頭

二喬觀書

深閨睡起讀兵書窈窕丰姿若个誰千古周南風化本晚涼何不誦關雎

王節婦

兩月孤兒百里墳一燈風雨幾黃昏可憐玉帳豪華客不識金沙節義門

鄭義門

丹詔旌門已拜嘉千年盛典實堪誇史臣何用春秋筆天子親書孝義家

彭山道中

煙鳥歸林已夕陽野人相引度髙岡馬頭一片靑山影經過絺衣似水涼

夜度桑洲驛

山路彎彎石甃平碧天涼露下三更無端一夜西風惡吹著新愁上紫荊

客至

竹裏烹茶費屢呼攜壺沽酒繞村無同飡麥飯無難色風槪知非淺丈夫

聞盧原質表兄廷試探花郎授編修喜而寄之

奉天殿上榜初開共賀江南得秀才好是靑蘿居士說近來文運屬天臺

送義烏龔叔安給事歸省

雞舌同含侍紫宸朝回東閣每相親片防忽逐西風去鴛鷺行中少一人

繡湖煙雨正宜秋之子還家喜得遊忠孝堂前舊明月相隨重到鳳池頭

談詩五首

舉世皆宗李杜詩不知李杜更宗誰能探風雅無窮意始是乾坤絕妙詞

前宋文章配兩周盛時詩律亦無儔今人未識昆侖卻笑黃河是濁流

發揮道徳乃成文枝葉何曾離本根末俗競工繁縟體千秋精意與誰論

大歷諸公制作新力排舊習祖唐人粗豪未脫風沙气難詆熈丰作後塵

萬古乾坤此道存前無端緒後無垠手操北斗調元气散作桑麻雨露恩

覽陳先生見和諸詩戱題

孔璋揮翰檄曺公烈日秋霜格力雄白髮云孫千載後新詩尙可愈頭風

道者扇

競利爭名不暫休紛紛盡逐水東流道人心事如松栢閱盡尋常艸木秋

題山水隱者【先生六歳時作】

棟宇參差逼翠防路通猶恐世人知等閒識得東風面臥看白雲初起時

題山水

霜落江南木葉丹滔天波浪一舟還何人得似林中叟目送浮雲過逺山

修徳惠枯木圖次韻四首【有序】

修徳先生寄惠枯木小幅並以詩畱別病中不能追從謹次韻奉答

逺別出門愁見難燕山越水路盤盤將心付與天邊月兩地淸宵一樣看

月明樹影落晴波寫寄山房古意多已分此身同稿木歳寒相對老巖阿

百年禮樂愧前賢濓洛微言久不傳待子歸來同講習細炊麥飯飲寒泉

至道無聞昧力行神交千載獨周程直教俯仰渾無愧始是堂堂世上英

見梅

寒梅凍後放幽姿何事今年花較遲昨日途中春意到溪頭才見兩三枝

畵梅

微雪初消月半池籬邊遙見兩三枝淸香傳得天心在未許尋常艸木知

竹

不禁俗物敗人意忽見幽篁眼爲明記得舊遊天上夢連昌宮外聽秋聲

題東坡畵竹

內翰何年寫畵圖眼中驚見鳳毛孤一枝潤帶江南雨遂使眉山艸木枯

斑竹圖

湘君泣盡淚痕幹翠袖蕭蕭倚暮寒卻憶洞庭爲客處滿湖風月泛舟看

墨菊二首

解印歸來鬢已斑故園松菊可怡顏祗緣三徑荒涼久特寫秋花仔細看

分根昔日向東籬種近羲之洗硯池幾度偶澆池上水花開朶朶墨淋漓

題菊

順流舟楫日邊回古木軒窻水際開萬里西風數行鴈送將秋色過江來

馬

一日曾騎越與燕皷車隨後意茫然圉人何必相羈絆亦未乘龍去上天

聞燕

曉夣驚回燕語巢窻前紅日在花梢心思佩玉朝天日待漏金門鼓尙敲

百雀圖

曲巷髙檐避网羅朝來飽啄隴頭禾但今四海長丰稔不厭人間防雀多

羲之籠鵝圖

內史淸眞江海情每將髙誼動朝廷平生卻被能書誤更爲鵝羣寫道經

荷花渚禽

絕世丰姿不受塵丹霞爲質玉爲神渚禽莫怪開時晚一洗尋常艸木春

鸚鵡

幽禽兀自囀佳音玉立雕籠萬里心只爲從前解言語半生不得在山林

立春偶題二首

萬事悠悠白髮生彊顏閱盡靜中聲效忠無計歸無路深媿淵明與孔明

百念蹉跎總未成世途深恐誤平生中宵擁被依墻坐黙數鄰雞報五更

遜志齋集卷二十四

