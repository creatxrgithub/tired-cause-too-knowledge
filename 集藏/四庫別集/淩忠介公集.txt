

欽定四庫全書

集部六

淩忠介公集

別集類五【明】

提要

臣等謹案淩忠介集六卷明淩義渠撰義渠字駿甫烏程人天啟乙丑進士官至大理寺卿流賊陷京師自經死福王時追贈刑部尙書諡忠淸

國朝賜諡忠介事迹具明史本傳義渠少以制義知名其淸新婉約極爲世所傳誦服官後以淸操直節受知莊烈帝於文章不甚畱意此集凡詩四卷文二卷乃其友徐汧門人姜垓所校定中間不載奏疏一門故平生建白如爲給事中時請原三河知縣劉煒責償餉銀疏論亂民焚掠巨室疏論大臣箝制言路疏論中樞不職疏預防東江叛亂及請陽撫陰諸疏皆其風采之卓卓者今並不見於本集則編次時已不免有所脫遺然如兵餉議淸愼勤論諸篇剛毅自立之象凜然猶可槪見其崇化論有云能爲逄比者視碎首濺血仍無異於退食委蛇能爲申生伯奇者視抱石雉經仍無異於問安視膳蓋生平立志如此卒之見危授命克踐其言足爲千古完人不必以詩文之工拙論也乾隆四十六年閏五月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

淩忠介公集卷一

明淩義渠撰

詩

秋懷

曾聞燕市花焙根出土穴扶疏能幾時生意蚤萎折相傳利州石暴長四十尺物苟昧其天非祥遂爲孽旁行笑獨行紆捷敢相絜獨行勝旁行差能免蹉跌石上一寸蒲稜稜八九節黃楊𨿽厄閏終不犯寒熱如彼緑拗兒故當耐其拙並置屏幾間聊復從所恱

又

昔有嗜痂癖雅非醫所療昌歜與醋芹難爲饞腹道或以黑爲美神君先祀竈掠食及虫蛙醲過八珍芼鈞天未擬聼鴉鳴不言噪舌本旣參差識情逓眊若以從旁觀誰正誰爲倒玆理故難齊澠淄有時冒大江日夜流無風亦浩浩

又

東西歘易失白日遂蹉跎零露湑未已亦復徧庭莎僶俛嵗方晏誰與起沈瘥懸的紛相射方書費編摩五臟如能語一味已云多有樊輕可闖層阜爲陂陀驅車誇疾走將無愼轗軻精良問磽確隱隱待甄磨神明如不昧羲馭且回戈莫學三眠桞迎秋早婆娑

又

松栢藹相歡芝蕙潛相惻無間似天親有懷堅可泐媿彼悠悠子緣情事雕飾蓄意待仁賢論交寧取嗇鸚鵡戀故羣同憂不避濕濡翮以捄焚人嗤嗤亦得

池陽問羅師撤瑟晨已百日矣因稍次聲淚爲句以雪余慟尙未忍作挽章也

夙昔登堂約玆遊難復論擬到漸生畏銜悲俄及門霜霰逼人栗空堂影翻翻幾格慘灰色童僕意沮煩破胸聊一哭仰視噤無言幽明烱可照爲我或聲吞空餘千古業孤稚未知尊孀閨抱寒石春晝不生溫忍見衰莫翁舉止半蹇屯臨去何當恝躊躇百感繁出門幾回首步步彊追援九子奪眉靑所愁風雨掀還持一掬淚曉夜感精防相闗自有故不獨爲酬恩

訪賈道乾天寧寺不值

去城才數武趾趾得幽尋喜見僧儀肅翻悲塵思侵暫依牀幾淨共語墖鈴深寂黙如相待閒房幾樹陰

寄懷臨川章大力

癸亥十月予夢大力折一桂枝分贈遂爲前後同門之防乙丑春日始晤於燕邸神情面貌髣髴夢中所見亦一奇也

望气非一日於焉捉臂親乍看憶曾識猶疑夢中人君應修月手擕我踏桂輪桂枝樛相引恣汝斫爲薪爲余擷其一餉以紫羅巾有月明可掇捫體滑如銀覺來香繞枕口口咽余津誰能精物隱感寤在玆晨對君一樽酒其故乃可論吾師九秋榦掇皮皆天眞防心寄尺幅有願無不伸玉曜並瓦質所荷同一甄君詞多詭峭君意何溫淳荀韓原道徳機彀別有因後先緣最巧暌合聽於神獨慙蚊蝱影配擬本非倫稍知尊所慕竭心以自忞忍遽辭我去門外卽風塵奇光深自惜贗古未爲珍願與貞斯義別語不嫌諄再見桂華滿心心托秋旻殘夢猶堪續宛在江之漘

報國寺變窰觀音恭紀十八韻

慈聖渺西極歘然飛向東低廻哲匠手來往洪罏中一气相魂魄千燈色空妍媸隨所願土火姤潛通肸蠁人如見希防影乍蒙居然雙寶絡屹坐碧蓮筩引夢依畨舶拈花出上宮侵晨意肅肅望夜光熊熊膜拜恩長在摩挲體漸融寒生翠鬢薄定入紫紗籠飼暴肌能割分甘乳作潼投身棲海蛤傾蓋防潭龍陡可藏淵嶽時能幻蠛蠓詎云明狡獪以此震愚聾揄袖俄將去低眉宛欲逢水雲增灔防雷雨殷丰隆有色施朝槿無言疑夏虫偶然躍冶出天地若爲功

鏡聽詞

有美一人花非花眞珠飾履薄檀苴將身抱鏡情較嬾躊躇畱待兩三伴出門預愁人語譞無情歌哭免浪傳小駐勾欄聲向息似隱似明占以臆爲看歸步漸坎坷行行中露夜如何

汶陽懷範香令

一繞郭細生鱗風日含情早覺春應記他年半面好偶然玆地宰官身懷磚樹碣尋常事說夢言愁宜此人不道政成頻去掃行來步步惜香塵

病起

徒言百嵗賖宛轉隨塵蠛習荼詎識苦瀕危乃淸切萬鈞懸一絲防齧垂垂絕秋摘漸稀層冰踏將裂銖銖悉上心神紛相掣遑復念其餘我躬自不閱常憂食未充至此方知噎橫身熾炭鑪至此才言熱晨鐘一以扣幃燈晃明滅及爾未滅時防光尙可掇

又

乞取孱驅在形魂相見初轉覺無系著哀至不能紓何以息諸妄一夢且蘧蘧空隙度防月光影本來虛再須拾爪髮重與整簮裾見人肅拜跪裹頭對詩書視息苟未免吾敢厭囚拘邈玆千古意流嘆在居諸居諸我不違過此將何如

和章爰發秋夢詩【爰發夢一異人授以斬慧守拙四字】

分明熱焰裏一枕借虛涼看劍難言利抽絲俄覺長夜分魂气肅燈暗影神忙起滅知何極紛然不可量

又

一晝淪陰劫中天散積暉男兒須用殺智者好藏機蚤以攻爲守當緣戰始肥葛藤牽未了斬卻乃言歸

寺中觀吳道子畫水

千年壁畫伊誰始觀者但言吳道子卽覺萬仞躍空間斂神對之尺有咫奔勢疑將裂壁飛夜夜殷濤撼雙耳落月斜窺冷欲翻俄聼霜鐘曙初起天女時披無縫衣抱香獨自愁沾履連云城闕早風煙黃河故道久遷徙有唐以後歷物多終朝如在簸淘裏眼看長川去不回澹澹一杯來何已

代枯魚過河泣

髙天埀幕兮大地爲罘有泉可潄兮靡穴能幽身膏砧幾兮影落淸流漏石分沙兮蘋沫香浮漩渦蕩漾兮雁鶩交儔魴鱮唯唯兮不念舊逰血黴脂黦曝身鮑肆兮將焉求

又

四大𨿽堅防風可析嗔愛所纒晴雷爲霹嗟爾鱗鱗與波俱汨其鬛朱殷其肪肥晳上下龍門相詫無敵有淚如縻慘淡沙礫意在惜羣戒心及溺彼岸可登視此一滴

又

有物相伺兮河之滸瀝血爲酒兮擘肌爲脯掠而近之香生咽兮似饑兒之渇乳側身徬徨兮尙未敢直前而傴俯過者蹀足而疾呼兮涕滛滛其旁午吁嗟夫欲吞未吞兮余心最苦

邢臺豫讓祠

觸地摩天誓力深慿將光響矚城陰眾人國士分明語未肯糢糊是此心

晚涉大江

鎭日苦風掀爲予偶屏息江容狎可親面面揉藍碧返照結寒姿羣峯紛向夕潛鱗同浴鷺上下吹紅沫忽焉矗若屏兩岸劃千尺煙中不辧誰鴉軋聲相及排檣如芒檉倚竿出樓脊人語喧覆舟逺渡歸防急何處白茫茫愁來暫可戢

望金山

復疊開三面玲瓏豎一拳云根兼月湧花蕚借春妍穩載同浮宅孤擎到逺天遲回嵐气合星火出層巓

又

不少登臨興無如眺聽親寒潮侵古剎突石臥奇人注水添眉目經冬損笑顰宛成盆盎景鷗鶩盡天眞柬熊年有懷金正希太史尹宣子進士

熱耳時名各占先忖疑霏映自山川難爲兄弟稱三子驟許心交得兩賢止觀澄澄曾對黙機情濯濯偶相憐饒君舉體能兼美媿我追隨獨惘然

易防侯自楚致訊因寄諸子近藝

江漢紀南國精靈何皦皦百物府其中雲霞以爲表盛滿泄文章猥大不能少易生有私憂研心及昏曉淳意凖奇思循循以自考謂予言不謬避人相追討疑時眥欲張笑來頭屢掉其所偕逰者人人領慧早共知寶其天一朴藏余巧爪擥透血痕孰云玆技小片紙涉江來嵗莫新懷抱蠟梅破防馨映之香逾矯一讀一尋思字字耐深杳

花朝

時維春半意何求的皪花情妙在幽自此片光兼片影端然宜笑亦宜愁輕陰拂拂初能染淺渚泠泠適可逰無那午炊夢正熟一絲飄墮鄂君舟

蘭詞

縹蕋兮紫英弱彩兮低榮頗嫻閨性兮香不外散近摻手而含貞無何白晝兮啼鴂流哀百艸靡沓兮山艶開一寸相思兮一寸斜暉坎心瘞汝兮待月同歸【右代挽】

又

曷予藝之恩不汝久曷予幕之香不汝守曷予紉之招匪卬友猗彼稚節兮山崦水涯靜言一室兮心影攸宜蓄意澆培兮防此根株胡所避忌兮虫蟻先驅沈沈結夢兮夢同止翩其來遲兮侍君子【右代招】

舟雨怨

歡情並苦緒夜語到流連小雨差能聼殘燈尙及眠有聲相爾汝無路懴人天低掩篷窓下更深各悄然

又

驀見蒼茫色愁凝春事中是歌皆懊惱何物似心忡花老將辭蒂人歸或化虹依風語斷續祗覺太匆匆

雜憶詩

休文有六憶詩餘稍變其體廣之得十焉凡以旁繹幽防庶幾竄意風雅抑憶之爲言意也苐云意而已矣何必有其人也

燭花影簇小埀鬟不待回眸意已闗漸近雞鳴如有失明星落落一人還【見】

又

尋常寐熟日西斜女伴催妝去踏花幽素天然無可著一痕檀粉落窓紗【妝】

又

夏日初長最泥人半甌擎到彊沾唇年來守淨誠何意蔬筍無多引筯頻【餐】

又

曾淹靜夜語移時不定花魂猝未持是鬢生香香附鬢微粘枕畔气絲絲【眠】

又

繡被重防如未安日光逗處怯幽單慵深勉自扶頭起祗爲陪郎及早餐【起】

又

侍兒引鏡裛紅顋忽忽妝成个費猜或是隔簾傳鵲訊今朝喚得可人來【喜】

又

斟酌姮娥耐素秋蛩心響答五更頭經年病渴知能遣愛掩雙扉境暫幽【病】

又

頻看星漢夜何其秉燭追歡任所嬉憎汝藏鉤不厭數教人眼下恨生離【戱舊記藏鉤之戱使人生離或言古語有徴也】

又

頗饒孤韻略逢迎小喜近前面發赬眼底何人差免俗儂心歷歷怨分明【嗔】

又

風前一搦脆飛絲淪落靑衫共濕時夜夜城烏啼徹曙翻將新句比紅兒【愁】

後雜憶詩

蠲煩破嬾卻無方濃淡參差綴一行貪侍文人燈影後照來難字未曾忘【箋】

又

愛拈香箑寄幽貞持近蘭邊薄有神但說同心還自惜煙中露下憶前身【染】

又

側側瓶梅伴月聞小樓密坐到微醺無端防著心頭事聚入睂梢又幾分【醉】

又

別有淸思寂未傳妙香初試颯成煙相逢祗自疑唐突卻立逡巡不敢前【黙】

又

芳姿入夢較難尋側聼防聞囀好音花影低埀星月皎他生何處托心心【語】

又

松來條脫擲還收生小無拘得自由可是嬌慵可是悶防幹倚徧未梳頭【癡】

又

狼籍尋芳悔獨遲殘鶯空復立殘枝問誰曾拂當年面的的春光十五時【稚】

又

靜掩罏香气尙溫隨風栩栩近黃昏有人耳畔低聲叫收得枝頭一縷魂【夢】

又

孤鴻流影怯成雙曲徑苔深防小厖晨起樓端凝盼久待將秋色到前窓【望】

又

千年一別怨蹉跎聽緩須臾可柰何暗囑防憂憂孰切憑肩攜手掐痕多【別】

稚兒識字歌

殘月輝輝惜夜短爲歡無間笑聲暖揑藍塗皂各紛紜偏汝擕毫未曾嬾小小眼光貯幾字字字能以意取譬偶然道著喜防頭移時斂手黙含羞偏傍形似易相亂欲辧未辧試推求推求不了鼓催起亟從阿母索刀子率然下堦忘所以一編翻覆燈光裏

戲爲麥燈歌【婁東市中有以麥穗爲燈者】

隠隠金光一綫起挑共華筵寂無語別將朴質試妍心有人擘穗如擘紙莖葉旋枯莩膜在普作光明不相礙仰看月影卜年丰中有老農擁褦襶春宵祕戲本無方魚龍蹴踏爭低昂燭下風來餅餌香跽受明賜樂難忘

步尋竹潭

自可呼私路翳然隱一投錢聼共汲畱影照防淸竹气森能立苔紋斜與縈渟渟焉所托潄入岕香生

寄題鏡閣

山水淸娛別有機翻成麗矚入芳菲相招宛自溪邊立熟視如從鏡裏歸但靜見聞光寂寂頻移花鳥影依依陰晴轉眼君難問夢鎖湖煙只掩扉

旅次聞隔壁碁子聲

一局覆淸晝停鍼輙按譜兩兩喧笑雜子落未遑數校情孰爭先不擬孤注賭只此就郎嬉春殘或可補屬耳偏有人徘徊至亭午花飛怕著身業除諸惱苦釧響隙邊度影匿光吞吐聊試定中禪寂寂天機舞

又雨

蚤見雲開日依然雨接雲蘭蘭香並減燕燕濕爲羣矯首天如壓酣眠晝不分空堦滴防處盡遣夢中聞

兩同年拉步禹陵因過南鎭

借艸穿莎總不妨同人牽涉上層岡千年肸蠁如常在一度花春幾日忙竦聼孤泉何剡剡平窺落照已荒荒未須測注幽明理酒斾髙懸指墓傍

不入西湖者幾年矣偶以事至信宿卽返畱句自嘲

欲趂良時安可希年年川陸疊相依瞥來秋燕終如客一往奔蹄獨畏鞿久失湖情能漸熟滿擔行色又催歸樨香露濕涼浮早怪我無端與願違

再至湖上

紛紜道聽失驚呼暫借閒僧伴影孤何處谿山容酩酊也教鷗鷺免羈逋早逰人事爭春晚不覺流光與嵗䢐云罩數峯並悄悄盡將生意入嚴枯

春雨

妄意商晴雨沈綿嘆未休生苔將及榻抱捲欲登樓竟日慿何遣孤衷祗自仇紛然多所念不暇爲春憂

鄴中詩

防風觸樹冷修修漳水依然咽舊流何處髙樓啼落月久傳疑塜認荒丘佳人南國經春鎖公子西園愛夜逰最是英雄多感慨杜康今日好銷憂

又

俄聞覇業歸殘劫尙許文心躡後塵闌入四科皆韻士戲拈百技總天人彈棊握槊飛揚甚剔面搔頭防綴頻恰好蕭家堪並轡後先更何論

又

百萬排空橫自驕仰天吠日一獰獠自闗率土摧王气可有遺民數僞朝和尙來施降虎力欃槍下作掃宮妖殿鈴風細愁無語洛度聲聲漫寂寥

又

建安舊事久紛紜斷碣耕余故國墳知有璽符答聖瑞【天啟初元臨漳進玉璽】偶遺螺黛賞奇文神一窖工嘲謔史乘千年訛見聞多少古人寃憤意好將雙頰拄斜曛

又

談仙白日等幽荒暫倚溫鄕望帝鄕蛺蝶掠筵愁翅損狐貍映月寫睂長才人無賴容追夢愛子多情與嫁殤劍有王髦帶廓落少年冶習可曾忘

又

弩末才知气不揚臥看雀石又頽唐啾啾鷰語憐雙卵累累蜂窠綴幾房素旐單車行路哭投牋解綬老臣忙英魂未肯隨塵土地下相逢揖少康

又

遺蹤髣髴辧城闉未有黃金鑄幻身尙愛殘荷窺靨冷彊遮初月鬭蛾新神鍼夜夜愁拈指細襪年年穏踏塵錬色選聲眞自可那能閒置洛川神

又

落日沈沈惜返戈當塗典午又如何中原驚見魚頭簇【謂鮮卑主中原也】內殿傳稱狗腳多【古硯銘曰元魏之季狗腳於鄴】未辧蟻牛誰勝負可憐歌舞早婆娑惟餘一片銅臺瓦墨淚橫侵不忍磨

夜薄杞城宋文玉邀飲

百道思君似轉輪適成邂逅此堪親層雲隔面昏黃色雪意盈盈竚玉人

又

嘹嚦賓鴻慣惜羣瞥逢燈下气如雲停杯有意頻凝矚不遣飛觥到十分

又

爲期燕邸重攜手乍可尊前憶踏花不淺風光拋擲盡余將禿鬢架烏紗

又

名山誌業未容論過眼靑黃一度新記得瀕行珍重語不教个字及時人

又

並愛煙姿擢魄靑防風片雪近前楹只言寒漏迎人永叵耐樓頭又幾聲

舟臥聽雪

臘月如常暖玆宵覺未曾聽聲仍帶雨散粒乍爲冰以我客途始遙知寒思增與舟相囓處徹夜凍層層

聞沈弱瞻病甚憶其平日語記之

淳篤自天性論文或嫌薄評君君自評意愜口無怍我覺君仍厚靈光寄寸鑰按筆如帝臨惴惴欣有托未敢欺世人言巵必懴削以玆困揣摩精神久落落

夜夢屍穢狼籍有類叢塜以古語占之豈將得官耶拈筆一笑

凶吉何妨更倒顚妍皮癡骨等秋煙要知踏徧長安景只似逰魂陌上看

又

嗔嫌此際忽狂歌非想非因夢若何世法營官官自腐北邙畱待市朝多

元日早起卽事

村雞寒復澁又覺五更時門帖畱新句他鄕見古儀所思聊復爾有夣不容追卻愧主人意艱難備一巵

閱同昌公主傳戲題玉兒九鸞釵

結此如煙質防嵌似玉名相擕同命脆各自戀身輕鈿盒藏幽魄雙鬟致逺情偶因幻昧迹餘恨復分明

又

夢與夢相續南齊恰幾春釧余琥珀冷虹逐羙人新抱影愁光燼防花可帶顰一般緘惜意終是女兒神

將訪龍夢先【龍先一日以內艱去】

寸管迥相接寧因數面親論交何所贈開匣未全貧落落逺逰意瀟瀟風木晨感君倉卒際寄矚不辭頻

小樓夜集有贈

閒羨樓居好低回撤燭迎月來浮袷淨茶防入甌輕促坐嫌分影吟秋非一聲相防澹不了何處復闗情

水燈

懸知離火宅未肯背明棲一葉才能泛中流此不迷楓根逢月黑蘆渚覺風嘶殘燼飄何極熒熒早向西

胡端叔招飲月泉觀劇

一抹柔痕著眼鮮藏春十五故娟娟妝凝薄鬢將雛燕蘂抱紅心未放蓮歌板暫停殘照裏閒情早憇晚涼天醉餘歸路迷泉影山月斜飛又欠圓

畫蘭詩

睡起慵多欹花骨云情晻曖興復沒那用粉本借春工偶然以意輕防拂曽聞此花最泥人低枝貪近女兒身參差不避纎手摘兩兩癡婢苦遭嗔畫者何人差能似蜂蝶畱連誠何取夜深舉筆醮花神只恐幽香蕩無主

過臨淮

眞爲濠濮想恰恰好天時逺水渺能活晴雲宕有思出籬羣野女映櫟古叢祠村社喧成醉漁歌日已暆催歸迎小鳥穩夢足南枝莫問搴蘭興初心未可期

閱董宗伯贈姚畫溪先生詩卷有述

初讀泌園詩棣棣未可選再讀泌園文洪荒自迆演前人大手筆詎易撼其鍵分路日爭馳周行爲蕪踐發函失典刑儼若具簮冕辭條旣丰蔚腕勢信開展錄似溪上翁良辰相與撰吁玆罨畫間一水徐瀠轉古木拒云寒朝曦曉莫辧春陽一以敷風力失凝蹇流韻及後人藹藹餘溫善黽勉互相期墻宇差無舛盥手幾摩挲遐哉意方緬

新嘉驛感詠

淡墨隨煙擬向誰郵亭是處結相思欲知過客低廻苦遺襪當年傳翫時

又

土花蝕盡不生春啼笑匆匆識幻因最是五更淸夢杳繞牀殘月獨窺人

又

繇來此恨好相闗且向東君暫破顏那管三春風雨後飛花瓣瓣在人間

家居偶感因和潘右安包氏園亭之作仍步子瞻韻

豈必名園饒勝地數椽且復問吾廬花迎舞袖長年在照返墻隅一半無好踞平泉醒酒石試拈金穀晚春圖闗渠何事巢梁燕嵗嵗添泥戲引雛

集賀公調署分得十四鹽

偶集因成醉來期不待占淸言機互答黙坐意俱恬好戲非爲虐同心或借砭月初臨隙牖風早避重簾燭淚侵宵冷笳吹徹曙嚴暖須催鼓起寒亟覓衣添未覺主人倦何辭良友淹淸歌曳尾細花帽壓檐尖北客音同鷓吳儂笑是鹽【卽席有二歌童頗婉問之蓋南人云】覊懷殊悄悄酒趣故厭厭低戀香光促誰堪別思兼倒觥聊自濕急口未容箝路入斜陽莫天方衰艸粘孤心隨幻蝶美翰惜雙鶼率爾難爲句枯腸許再拈

感往

甲子余計偕入都夢得句頗怪已而璫虎傅翼虐焰肆張豈非防耶事後紀以韻語低諷再三恍惚有人摸壁竊聼蓋不無餘怖云

往復天心不可知寒凝早已失冰凘幾年妖夢從誰踐竟日防吟空爾思路有玃深防妾行逢豺虎忍啼兒【二語得之夢中】未堪覺後重尋夣喜懼雙闗此一時

又

渺渺愁看雨雪雰無慿燭曜待朝昕同心攜手將何往痛哭裁書那可云剎叢中千杵下甘棠亭側一杯分荒榛寒夜低聲泣咽絕因風久始聞

又

期將風信準枯桑可但中流寄一航長者弔防寧忍詬書生射防未全狂機鋒後起須相對意眹才萌盍早防底蘊豈容口舌盡五千文字較茫茫

又

抵掌誰能佐末籌翾飛小智亦啁啁不愁難長同癡木乍戀忘機到野鷗絕險載輸將伯助褰裳竟渡爲公憂【用公無渡河語】須臾變滅成泡沫谷洛於今可暫休

夏初自夾山莫歸

乍雨一番洗湖光皎可防霽昏何所屬曉暮亦云難緑徧天同濕鴉飛照乃殘半因來往熟幽折得相安

又

分外添明秀如將山色矜層層停客舫防防著漁罾新月光初引晴霞暖漸蒸渺然餘一白臨視久無慿

畱別劉暉吉司理

衙庭峯影簇如簮坐起行吟致盡酣政入委蛇君較得夢成遷擾我何堪耶溪恰好乘春泛古穴曾聞列炬探獨少淸機相接取虛畱雙屐越江南

又

一往孤畸不自禁驅來碌碌負初心尋聲未擬追良晤托迹終能倚素襟梵夾乍舒時避濕葦簾低捲日愁陰對君詎免爲淸態洗眼窓前照莫岑

過從母淨居感述

閨律通禪旨籬門晝反扃辭家知有托結願豈無靈器鉢閒相守音文寂共聽春光許暫入一見艸靑靑

又

所尙匪奇節恬然出素心嚴霜久可狎旭照恍初臨門戶支何許中宵嘆不禁翻如身得度憬悟在情深防稽宣繡方之上海顧繡適堪姨姒友人見貽分絲觀音一幅鍼鋒細貼殆類白描女工之佳者也贊之以歌

心準手停不得語始見吳娘今越女天人防接裁半方晴搖香絡風輕舉避風亦復畏日色待倚繡牀徐拂拭大士幻身藏指尖一絲飄斷一絲黏小聲低咒靈未答斂容內向愁纎纎緣玆一意催成幅穢不能畱香並觸何如靜女自收藏結取慈情照眉緑

夏日漫興

觸目凋殘淚暗傾朝來初踏禦街行馬頭山色還依舊喜聽塗人說太平

又

上林樹樹借棲烏樹下何人轉轆轤早晚入門先問主就中誰菀復誰枯

又

眼前一勺卽滄浪傍午爞爞暑气長糞積泥犂堆面熟也隨驢背入詩囊

又

無蚊恰稱晚涼天髙捲紗幮薄似煙飽類櫻桃饑類絮盡人坦腹詎妨眠

又

鎭日勞勞費送迎夢餘塵土未全淸一般看到中天月裁覺江南分外明

又

廟市爭趨朔望余觀乎旣往復躊躇稍贏月俸錢堪質爲檢攤門葉子書

又

厭聞折簡漫相呼酒肉淋侵下筯無且忍湏臾隨例散一匙濃茗勝醍醐

又

相逢曽否訂心交早趁涼陰學架巢笑我有時觸熱到等閒熱客未須嘲

又

鄕思澤國渺難通菱芡茭蘆候略同百顆無繇持餉逺冰盤初浸麝香紅【李有名麝香紅者種出薊州盤山味絕佳】

又

暱暱畱人獨有情魏家釀法近知名別饒香色添新妙朝貴相遺只數【戚畹魏氏善造酒其名有五十餘種】

又

近曉西風作意寒衰荷夜半泣叢殘分明官舍同僧舎總有繁花不耐防

又

搖唇鼓翅憎蠅多扇不能驅柰汝何見說城南寃霧黑新埋戰骨未銷磨

又

率然攜榼卽爲羣共簡藏書到日曛依舊塵封兼鼠耗可知讀律不論文【使署故事有簡書防時一舉行主者攝飲而已】

又

祗慿一靜逺多機奕防琴心參較防勝固欣然敗亦喜揮弦不了送鴻飛

淩忠介集卷一

欽定四庫全書

淩忠介公集卷二

明淩義渠撰

詩

連拔白髭數莖覽鏡有作

積塵而有身身爲塵所隔相驅故相苦茫茫日煎迫隨身小照子出入巾笥側聼汝告其誠爲我通顏色有泉竭自中津津不知歇有盌觸手碎英英防其缺全力敵光陰輸此寸莖白黑白變化間白多豈勝摘一葉落知秋風林坐蕭摵气候命之然不霜焉可得

孫太君旌節詩

河水浩浩激平陸中有淸流未全洑持玆匪石一片心奪卻千春紅與緑奉姑旣婉撫嬰慈了此晨昏足饘粥琬琰名畱非所期祝取重泉聲影續自是哀樂闗至性五十年來類轉燭領選好用此輩人隔世隱隱如相朂翹首天門霧色開海底珊瑚照初浴華表鶴引仙樂至蒸蘭泄桂紛爾族旁人眼熱最繁枝那識從前一枯木枯榮噓變固其常惟母永貽孫子谷

濠梁渡口

滿掬沙塵影泚然向此中鷗鳬隨俯仰厲掲自西東寒暴恆愁雪防輕不問風潺湲如可聽孤夢恰能通

除夜符離旅捨

姻友同玆地有懷各自持荒陂一飯澁余俗隔江疑所賴歌吹杳稍憐杯酒遲客程應未半華髮已絲絲

又

是夜皆難擲何言旅思慿蹄輪𨿽暫緩沙霧此相仍得酒歡童僕敍年先友朋照來心歷歷防滅半牀燈春試偶以他事尼不得與閔園客同行途中恨之

宛爾同追逐重尋味似長稍期平日意引憇道途傍有望兼晨夕將心照雪霜行行入淒澹不獨爲離鄕

曉發河間道中

指屈前途日翻如望到家早行迷近逺輿夢任欹斜霧壓村村路霜明樹樹花亦知寒气薄官桞半藏鴉

采藤花

灌莽紛廻薄孤煙向此澄盈筐秋瑟瑟過雨緑層層蘂炙新宜脯香飛逺供僧擕羣終采采雅意托閒朋補螺庵花影詩示閔園客兼寄潘穉生

丁巳讀書螺庵小友潘穉生戲取花影扃置一室牖間防以重幕間不通綖止畱隙豆許引光出入時覺防防霏拂別具幻情予與閔園客流連不已擬作小詩未果尋已八年矣

壁上互吞吐延之以隙光稍爭勢曲折如對月防茫久視分須蘂澄心暎色香祗愁身漸幻欲向影邊藏

又

翻借無窮意酬玆有盡花風歸如乍郤日午防將斜小謔藏機致濃情失嘆嗟與君同憶得有夣各幽遐

夏至齋居詩

是月陽疑壯羣陰如漸萌還持啟閉理以息陰陽爭同患占民事退藏觀我生端居饒靜篤蔬食引虛明欲下諸天影時聞松柏聲苔痕隨戶掩鶴夢與風淸詎止心魂寂將無寒暑平近瞻天咫尺落落寸珠擎

皇極殿成宴百官

天心如再朗豈樂萬方同儉徳埀深永慈情及耋童瑞分尭座膳卑準夏王宮聼黙辰居北宣威日在東欣知早斂福不覺嘆成功蓄藎誠靡極明時許盡通

蜀客談蜀事

愁光防防逐妖開斂魄徴魂徧九垓槌盡玉樓天帝醉一防慈影趙洲來【天啟未攺元前蜀中箕仙有言不久當亂殺人至二十餘萬上帝已遣趙大洲巡行四川矣未幾逆奢之變前後殺傷數亦相當云】

又

孤人子父寡人妻帳下歌聲雜鼔鼙妾那堪同馬風前猶得暫悲嘶

又

錦繖紅妝故自豪戰酣卸甲注唇膏遙傳此事堪圖畫不向春牋問薛濤【紀秦良玉事】

又

彊拈紙筆轉生猜短髮低埀恰覆顋荳蔻梢頭珍重意憑郎驗取女兒胎【紀女秀才事】

又

潮痕灔灔緑生煙山到嘉陵水到湔錦色迷離遮不斷村村知近浴妃泉【蜀溫江古湔上也水性溫柔士女淸麗蜀人蓋侈言之矣】

又

一話金風失彗芒慿教士女洗戎裝蜀人休訴攀畱苦終古恩威照此方

贈康貞元年丈

康曾大母幾百嵗其大父母亦壽涉八旬一門之內孝友淳篤近世所難詩以艶之

耕獵爲生苦自持忍將榮譽割親慈文從拙處畱眞性體在閒中逗逺思灝气久知臨戶牖仁風自此出櫩茨何來多祉偏宜壽迪吉維天不可私

擬古怨詩

引手得蓮子埀絲躍紫鱗等閒連袂出何處不如人

又

碧桃天上種幻作金錢花郤羨沾恩易房房映日斜

又

天然一靜女隨例鬭長蛾那必人言好蛾睂洵自多

又

莫嫌靑梅澁回味芬且甘君自愛荔枝飛騎塡海南

容城早雨

气象乍氤氳防茫曉未分層雲俄水起逺嶂覺雷殷艸影霑將濕蟬聲咽處聞停車稍候霽幽意在初昕

中秋月食時舟泊濟上

敲銅救月迥含愁舫泊依然古渡頭人意惜惜燈黯黯可知今日是中秋

賀馬邑侯題畱考滿兼值太孺人初度榮封

春林漠漠艸芊芊繞膝板輿近幾年爲母以慈能腹眾居官無礙類逃禪徧沾醲味鄕人酒平挹虛懷弟子員已覺自公多暇日舞衣新試錦文鮮

曉發感懷

艸艸寢興裏舉頭檐際看無心申苦意有夢各艱難霧欲沿溪出星畱配月殘問余何所慕脂轄未容安

陽谷店

行行墟落晚倦若鳥投林村釀難成醉浮涼乍滿襟預愁千嶂沓夢繞緑煙深殊怪秋聲早爲來颯颯音長安肆中有擁書甚富而祕不示人詩以異之

古香拂拂手摩挲爲惜牟珠賸幾多憑仗血誠通姓字一編髙擁意如何

防遇聖壽雪中朝賀

禁鑰沈沈聽未終驚翻初日夜光融輸成玉粒三千斛制出瓊綃十二宮

又

十月輕寒早賜貂同云覆徧喜先饒防回飛舞迎仙仗漸近階墀一半消

又

憑將光相問瞿曇縷縷添長日近南解道六花能比壽峩睂深處萬年龕

又

佇防朝晛卽曈曨萬國傳觴此日同寸艸春暉無限意聖心偏在沍陰中

晚宿尹村見新月

憶向長安別還隨此地親光從今日始影若與年新乍覺因春嫵非闗對客顰一般愁寂意畱伴未歸人

梁原鋪讀沁水張侍禦壁間詩

懶將舊恨話殘宵知有遺靈尙可招偶爾題橋懷古意墨波黯黯未全消

人日過沙河縣

縣以沙爲榜迎風寸寸沙歸程輕似鴈驛使幾逢花往事碑能記寒流日已斜叢臺知不逺拭眼照繁華

越州城外山水

愛說越中逰玆逰謂未足何緣登歷徧止從近郊矚有意發其光接之以防穆到眼了無倪濃淡不相屬徑過寘莫問闗我神明俗背客退而尋魂情如再續譬若涉異書一字味徐觸髣髴共髙士無言容止肅豈必際秋冬有懷始傷獨頗悟晉人云周玩不在目岫勢未全殊湖光防旋洑亭臺餖其間一一綴明淑擬將西湖較霜旦與晴旭同異且莫分永依山水福

自邯鄲之磁州

風日朝來爽山原四望通有懷悲逝水無語送飛鴻公子俠逰窟佳人紈綺叢參差那可問一綫枕痕中【邯鄲有呂仙黃梁舊迹故云】

又

早覺神仙天何言霸業銷臺餘煙防防嶂列翠迢迢宿案誰能了悲歌差足豪載馳逰子意敢訴去程遙

茶池

池爲近溪先生令太湖時遺迹亭有碑記可讀乃歸善楊先生手筆也

湖山疉若屏偶作湖山長以玆贈往來盡日風泉想

又

銜碑知有淚勒頌已難銘彊覓茶中味居然識典刑

又

莫詫溪頭澁煙巒處處新春風吹不盡時遇采茶人

西陵韓城驛不寐

幾年燈火傍禪棲才識桃源路已迷血咯涎枯何所恨聲聲聊學子規啼

又

迢迢村漏夜如何夢到﨑嶇聼乍訛莫負寒雞聲第一好教人羨鯽魚多

使竣還裏發自蘄上

步步流泉引逕斜竹籬深映兩三花暖當蔬甲濃燻麝煙薄枝頭翠作衙已覺鄕心從此整爲憐春事幾分賖驅車那惜衝風雨記得歸鞭旋及

黃梅苦雨

未覺風心善陰晴候屢猜山山埋照盡樹樹抹云來睡惟欹枕拈香淨宿埃可知春已老愁說到黃梅

皖城署中臥病

翦春風雨何豪遒虫鳥盡日聲喧啾眼前怪物紛如蚘或據其胸館其後天用疾厄爲予壽媿我苦吟成細痩嗟哉有命蠍爲宮臂股跧彎半幅中頹然笑憶雞棲翁

望九華得緣字

色類紛難極峯峯勢蜿蜒名從初地識景自昔人箋【山初名九子太白始攺爲九華】一抹淸空气無邊華鬘天嗟予行役倦與訂異時緣

三月三日陵陽雨行

最憐春易暮宿雨可能收裝薄寒猶在煙輕緑徧浮僕夫敢告倦孤意自難畱望望鄕闗近翻成歷亂愁

雨泊雉城北渚

亦復迎煙泊寒塘雨漫流緑澄孤舫內蟬咽五更頭對影悄成獨兼風颯若秋絲絲遮不住所得是濃愁

泛畫溪

短棹徐相引沿洄聽所尋山余藏露態雲幻有無心細樹低縈拂平灣挹靜深悵然增興緒那問暮煙沈

無題

托意深深未敢言回燈乍復憶消魂逺山近莫浮睂色蓮子初開隱笑痕可代防憂書滿幅避人私語月當門孤情恰共蘭心婉欹筆凝思坐小軒

雜感

何處相闗覺可憐睂痕依約曉燈前早知妾命輕於葉便入歡塲也黯然

又

翻因顦顇識容姿病到披離好自持欲訂同心愁決絕花開風裏不多時

桞枝詞

一枝低趁卻沾塵不耐封姨作色嗔好把愁絲收拾盡章臺容易逐他人

又

幾度更衣未忍辭回眸那敢說恩私乍思憐母還憐壻背立無言獨忖時

再同逸卿小集

及爾徘徊久閒雲似此心預聞愁折桞何可聽鳴碪擁髻神先顇遲杯意共愔所嗟霜露晚珍重托秋深

初寒學爲險句

落落自朝昏殘陽逗逺村百虫早緘口螢翅尙逰魂虛室添幽響荒畬雜燒痕石欄蕉半折掀頓也頻煩

又

樹痩麻姑面花癩戚姬身有望皆髠頂無方辟蘚塵車鳴類哭饑隼怒而蹲咄咄將何許頭但飲醇

燈市歌

眼迷眞贗底相防傍午喧闐僦幾叢斷竹焦桐隨意識鏤脂畫卵總輸工

又

雙扉晝鍵寂無悰緩轡邀羣信所從免得歸來添惋惜唐碑晉帖可曾逢

又

南妝彊學黛重描月下逢迎手並招夜色天街澄似水低頭早過第三橋

又

翻得升平調若何燭香影裏醉婆娑任教百戲隨宜鬧也遣春宵防綴多

南還輿中有作

不免馳驅苦恬心與徜徉塵因雨後減日似客程忙早映紅參白新條緑漸蒼常嫌睡欠足未擬夢家鄕

芳蘭怨

合歡明月詎須論夢入湘沅乍返魂無可篆心香一防將何寄逺淚重痕早嫌腕弱寧辭拙爲怯風多許防存擲向道傍薪共束銜恩未敢冒稱恩【代詰】

又

數枝緘愼過南金忍遣塵沾與蠧侵日落小窓頻送眼天寒翠袖好闗心初疑幽谷無人問再慮危芳墮砌深口嚼蓮須應獨苦銜杯不語到而今【代解】

滁陽燕亭午憇時與虞素心冏卿談文

空靄如相逼層層隱古滁煮茶當晝迥借榻得風徐素尙周旋外文情防畫余炎歊殊未歇戀此待何如

夜抵大桞樹驛率成十韻

不信人如螘循坡歷幾盤有懷從此永我馬亦云嘽足繭容偸轉歌勞許暫安淡濃云皺墨逺近岫含丹聚族蚊雷逐攢聲蛙部讙星光摘未落月魄照初寒防雨沾肌爽涼飇薦枕單他鄕言采杞舊俗忍鉏蘭卑迹耽夷寂深衷托險難停車一飯足疏糲腐儒餐

白園感夢

桃花漠漠信全乖中夜波濤急似淮髣髴呼名才兩字伴人幽獨到天涯

固鎭驛折殘橊花

惜將叢艶委塵沙恣汝輿臺插鬢斜防防猩紅滲血冷隔船商女怨琶琶

宓妃詞

紅蕖小襪襯波輕取次仙槎駕水行抵死魅郎懴未得黑甜影裏誤卿卿

紅夾溝桃林諸處

柔颸聽入總騷牢踏踏荒原靜不囂歷劫猶餘風气朴論材獨讓古人豪饑烏負影窺斜日怯馬奔嘶阻亂濤著眼蒼茫防漸熟澆愁那復借村醪

馮氏雙節詩爲陸貞姑賦

擘菂中還苦絲絲詎易忘燈光扶影怯機杼入秋忙散發俄埀老話心晚更長未嫌霜霰逼畱驗返魂香

又

撚管丹初拭敲銅血盡枯已甘井底水那問夜啼烏抱泣惟之子扶牀有小姑才疑風日暖回味可如荼

渡滹沱河

硬將腳力當雙戨出沒蒼煙信馬防時值冬初風漸望窮天末雁頻過爲防石截難移趾愁見津迷且細哦霍霍水聲爭上下也知舊事幾銷磨

趙州柏林寺【寺有眞際老人石刻雙影】

郁然靑數防遂以柏林稱來止初瞻影迎門僅有僧平懸千尺水幻接幾枝燈但不迷眞際隨宜閱廢興

柏鄕公署防月

獨夜淸如許何能遂掩扉庭空滋皎皎葉墜故飛飛當食頻停箸侵寒未授衣燈花挑更結差以慰將歸

又

偶然月下立私自惜幽涼悵望云千里裁書雁幾行霜威入鬢早燭焰照愁長指我棲遲路低頭愧未遑

沙河道中

寒气初濃風漸加日光斜逗冷沈沙皚皚恍憶峯前雪獵獵眞同塞下花欲落羣鴉千萬防才添荒戍兩三家回防夾道殘桞百念攢心未有涯

邯鄲呂仙祠

我行邯鄲道意中何恍惚艷事並雄圖經秋同一抺彊問道傍人無言指空碧眼前死復生頭上出還沒成功啟將來譬馬馳一驛菁華俄告盡委擲等遺迹余猶虱處褌故與天機隔小兒夢含桃頻向枕邊覓

又

愚人耽穢濁達士慕幽濃淡各有適未謝區中緣非無得道者妄想墮徽纒尊或爲世主次不失宰官試評雲水趣何如將相權倉卒難置對物情從所便免俗聊爲爾尋仙亦偶然

三月一日乘雨入天竺

更無餘物佐檀施眞素爲心喜獨持輿路從他催雨急鼻香細細到松枝

又

泥塗匍匐可愁難祗取勞軀向此安慧照愚誠各蠢蠢慈悲不作兩般防

又

隨緣稽首復何求黙共山情指防幽繞耳號呼忽涕淚榮期三樂我能酬

三至湖上

又依湖桞聽綿蠻略數浮蹤三往還寂寞終難辭世役驅馳豈敢避時艱勉畱筆楮慙私負誤隔煙雲面久頑隨眾招搖同一到有何幽緒與相闗

趵突泉涸久復湧頓還舊觀

澄聽視內尋脈孰源委甃石防以欄晴雷殷贔屭曉暾素气浮急雨光珠碎妄作海眼觀穴深不穿隧淸濟恆伏流隱顯非一類堪嗟己卯春泉靈忽中閟豈止地肺渇得無天帝醉蓄泄若有神玆理詎茫昧朅來正秋初再見驚破潰響震空外流屏惡兼洗穢漸占年用康棄戈畜牯防運防無終極回環判榮悴對之忘百憂一笑發濃寐

美人蕉

屏卻秋聲倚冬旭數枝的爍映深緑粲粲流光及戶庭斂向朱顏笑未足插瓶入鏡添多態穠華蕭瑟宛相代那得雪片罩嫣姿摩詰圖中觀自在誰言花耐百日紅此紅寧與俗艶同惟願抽心守芳素莫令長被顏色誤

過白雪樓【近城十餘里有鮑山爲於鱗先生讀書處】

漠漠髙懷托一林問公曾否此棲尋樓仍舊閣誰賓主代有新詩孰古今早悟榮衰已屬幻果經防止不須深鮑山山石遙堪語余雪猶將寒早岑

歷城貴君招逰華不注是日輕陰防雨

孤峯冷插晚秋天參錯陰晴望更妍獨湧筍株靑戞戞小舒蓮瓣淨娟娟逰情一往爭危石幽感頻生觸暗泉醉上小輿歸路暝髙低崖壑防平懸

鴛鴦栗

連房迸裂气方淒具體雄雌翼未齊初發驟疑霜入罅羣逰錯憶月隨谿啾啾一殻啼相向宛宛雙頭夢乍低信是行成七十二總然折隊不單棲

又

不趁逰葉底蓮覆窠顆顆寄層顚剖開如怯初分項煨熟宜呼小比肩那忌鳥窺來上下祗愁虫蛀隔中邊長安兒戲乘秋賭探得雙枚亦偶然

晝靜

耀晷正當天午餘仍未緩避熱且閉門細簟足舒展墻頭雀未停戶外蠅方滿小僮倚壁睡迎涼恣偏袒文史任堆前意慵目力淺聊刷面上塵層層付淸盥囂寂竟何常去市止一版偏愛晝能閒不畏暑方喘徘徊幾嵗時日影忽西轉防聼颯颯聲槐陰來別館

乙亥春日

黯黯城隅結午陰風花過眼弗堪尋依方覓睡猶嫌淺挈伴尋山未覺深不少訛言姑妄聼且隨浩劫學安心詩人握粟誠何意出處無憑匪自今

又

也知理亂數難爭人事乖違私未平何地從容承日影普天畢剝戰秋聲魂依蒲稗溝邊骨淚濕胭脂馬上情直逼寢園堪慟哭兵戈無乃太縱橫

又

戒由來嘆積薪徐思致變豈無因官須刻急方稱健人到流亡始疾貧白屋按戈嗔作語圜扉入夜冷飛燐緩刑薄稅尋常藥聚口攢睂容易陳

又

遲日端居亦尠歡人情蹙蹙太無端農乎失業爭投耒士也憂時願解冠見說趨朝誠孔亟忍雲藏野已粗安天心佇望時來復气繞中都龍正蟠

三月晦日贛楡道中作

路岐南北幾追攀聼報前旌始度闗漸穩客心知夢坦暫離官樣得身閒鄕思早掛天邊樹望眼先迎淮上山帶有餘寒寒倍劇鶯花未擬放春還

又

情牽物役祗匆匆略識春光春又終官路有程難並日荒原無晝不嘶風成叢薺麥疏兼密夾植桃梨白映紅曾記昨年來此際赤氛千里正途窮

淩忠介集卷二

欽定四庫全書

淩忠介公集卷三

明淩義渠撰

詩

夜坐賦傷心行

經時檐澑苦一枕自幽單低軟閨音凝淋森語寒靠今無半喜整舊帶余酸故紙煨千條倘能持作餐

又

瞥瞥蟾光過蕭颯任風林爲好眞何用況彼浮與沈翻惜剩滴向海酌防涔滿三萬日一一叩遺音

又

嚼破鹹和淡蘇卿口亦箝陰晴如易卜嗔喜傍誰占等色自覺麗等味自覺甜以石置膠中如何得久粘

又

士韻非慷慨女態非軟和个中眞韻態側弁語鄕難艾焰無時息苦瀾終自波掀唇吾未敢媿爾鯽魚多

秋夜讀甫裏集

閣寒偸艶攪人淸妖倩時能扮老成蝶翅不教畱好夣花房無復穏春情頻搊蕙帶書空影靜格蕉檐逼露聲料得鄰翁欠伸後一庭痁月防明

又賦傷心行

不盡幽明事被跣向何門花房急短夣淺土漬新魂趙姊神宜痩煙卿語愛溫如聞霜月裏楚楚出楓根

又

時乎聊復爾命也柰今何世局限南北情才總弟哥不那髯似防易我面如靴去去從誰道吾生倘俟河

又

春光未覺好刻日又春殘眷愛鶯尋夢功名魚上竿過淮先頌橘當戶解耡蘭三復荳萁語人情到髓寒

又

不記千聲苦思穿夜漏余空林叫月悶雨突羣豬險怪敲唇硬孤淸著眼疎飛黃防不了彳亍自蟾蜍

又

艸昧慿誰立隨波也趁忙騷人工李杜經士壽王唐句櫛頭顱禿膚淸气韻僵寒郊並痩島掩淚問時妝

又

齧齧去來休何人忍自仇愛深苦無飾語至諒難柔瞥淚衣痕楚敲塵鏡面羞問伊千萬苦較似死離不

又

盼得三嵗了如今又幾程曉蓬鬢影獨夜剪刀聲凍指呵猶澁枯煤剔復生一編相對冷難道肯無情

又

身因多病劇辛苦防誰憐雨悶孤蛩夜鑪靑古壁前泥他先引筯彊我更裝綿咽咽難尋省畱窮也覺便

又

亦欲斥幽憤如何又拊膺眼穿墻角日心脆過年燈露逼愁紅懶雞寒苦叫仍夢餘還耐忖樹底葉翻稜

又

病客腸疑拗佳人命亦同容華皆少女忍淚自吳宮弔月虫千口占星一叢吞聲未了案無路嬲天公

又

問易應多兩吟詩恰幾分無過是左國何處贅邱墳戞齒眞成我問喉喜自君讓他頻得手絕意不論文

又

訐激原無用時才媿老成腸應驅百怪眼自惜分明蹙縮英雄气叢殘薄俗情防卿眞有法何法遂爲卿

又

彈指廿年事離披夢幾場師心眞少效鬭命亦荒唐吾道悲魚泔家門祟雀餳新丰自瘠土何以巨鱗昂

又

俗哆工形似名存骨亦香只應署姓氏端可廢文章歷下瑯琊在盲編腐史長茫茫千萬載但飲又何妨

又

那能逐日攺何物似情孤霍玉寃多少紅兒貌有無落花身後影午夢晚春圖君防枝頭淚無心也漸枯

又

著眼皆如此防茫信口吪海風吹落日怪鳥刼殘窠入地捜天徧呵神罵多卜商誠有語命也謂之何

壽李母徐太安人七袠

設當秋日孤心早自持蕭疏林下气辛苦鬢間絲出谷求其友投瓊報所知聽然逢啟齒以此答鴻慈

偶感

禁盡離燈怯夜防敗蕉零棘雨中防分明憶得埋心苦支領春風面面難

又

擬將何事艶花闗梳洗隨宜趁往還應笑只緣多命薄一般魂彩落人間

蕭園偶題北裏志

靡靡逰絲去住難傷心槿夢壓重防慿將陳死紅兒面譜與香鈿掩髻防

又

不論蘭菊有分身撚就東皇一面春防到曉霜隨例盡寒香寸寸欲憐人

秋荷效李錦瑟

粉悄香幹爛不收晚汀風薄暗頭勾人嫩喘紅兒淚蘸客傷心玉姊愁翠袖自支斜照濕零鈿從泛曉螢畱依稀欲夣寒塘月怕碾香魂半面羞

又

一枝低顫倚愁防防防湘紋颯雨殘朱箔任欹釵尙緩露檐偸立唾防寒玉兒到死香爲骨倩女勻妝淚作瘢有底心情酬未了涼蟾還似趁幽單

又

彊依初日暫低蒙半剪頽痕搨未工翆碧捎殘驚墜葉蜻蜓貼久穩迎風閒搊江芷畱鞋淺醉倚唇絲亞影紅隔岸如聞楓露瀉濕螢差坐語叢叢

又

姮娥嬌擁兔輝眠殢臉輕漚欲暮天午睡可堪畱墨竹臨春親與試花箋香棲翠琢慿誰主割水拖脂漸可憐恰憶當年舊錦襪郵亭相傍數金錢

晚步

拖陰花委艶漏霧月畱痕逺渡排燐尾孤螢蹋莽根戞喉詩債痁影女児魂一蕉風澁輕綿手自捫

又

齧齧復喁喁畱題卻幾封靠人羞鸚鵡潑毒懶蜈蚣率爾夢中語依稀病後逢孟郊如不死塌耳古墻東

秋夜

一般虫韻攪誰酸灰死罏欹共懶殘饒盡人間惆悵事小螢衝月掠叢寒

又

絆云偸影玉兒神楚楚宮釵月到門祗恨抱香同一死幾多風熖喝嬌魂

又

擘將心事懇來生首尾傷心湊不成防防明河寒似水教人著眼怕分明

又

織病繰愁未解歡秋肌不檢五更寒是誰消得無明淚墮粉零脂濕牡丹

夜坐柬潘右安閔園客

六月疑䢐暑防涼早襲余讀書承以暇玆夕專其餘靜置影形幻落然相與居遲君此時意語嘿諒何如

又

未覺有餘思皆因靜後生百虫紛欲語秋意淡相迎寒照才能續悲歡以次平靈根須共惜辛切見交情

七夕閨意

纎指親能授防誠得暫通小勤夜祀盆水靧餘紅徑靜人稀後非花非霧中偶然成映帶兒意逆相同

沈令升目疾訊之

殘暑未遑卻新涼日以幾閉門兼理疾酬答雅能稀五色紛爲役一燈寒更防期君聲影外瞑坐見因依

夜半館中

拈書亂首尾靜聽少傳籖僵月衝人影叢枝颯髯燈昏陪防坐壁冷防蝸粘亦覺撐睂苦離披到枕甜

壽丁母

襞防衣還剪書彤筆合丹明蟾窺夜杼紡緯叫霜欄覆畹芝全茁銜沙竹透瘢春韶防幾許容易勿叢殘

又

暖閣嬌新燕閒窓撲小蠅杯擎靈壽節眉禿逺山稜天語夜深倚香軿取次憑無因擬百祿拭眼照掀騰

題舅氏閔康侯一艸堂

偶然風緒愜浥浥片心降燭冷淸連曙吟余梵寫腔荷鈿開曉鏡蕉露亞秋底怪穿櫺月移人影半雙

又

閒情紛怪冶文幾漾髙危書以等身僻奇從一事知種揚地宅押韻李門靜倚沾茶候蕓籖總懶窺

兩頭纎纎

兩頭纎纎睂尾拖半黑半白影摩挲腷腷膊膊綴寒窠磊磊落落防誰過

又

兩頭纎纎姬姓分半黑半白秦皇嗔腷腷膊膊項羽陳磊磊落落沛亭人

又

兩頭纎纎筆墨勻半黑半白闈中人腷腷膊膊六街塵磊磊落落懸淚新

賦得薄命詞

倦倚東風兩袖斑臨岐不盡水潺湲題殘紅葉春誰主低損成都翠幾彎鳴鴂也知覆百艸綘綃長得防朱顏傷心拍徧無人防个是楊家舊阿環

又

叫斷行雲慿借梯孤情燈箔影淒淒相闗不淺江湖淚是處平分桃李蹊明鏡也知羞屢照落英敢復怨飄泥殷勤爲語章臺桞一任羣鴉傍晚棲

又

裝雲做雨總堪憐色借芙蓉也自妍幾向朱門窺贈枕時聞月下整輜軿不愁入眼春無態祗恨穿花蝶作緣記取醉餘人散後儂家合比夜舒蓮

又

羞把腰身傍六街自緣命薄遇時乖前身誤逐風流隊此日新鋪煙月牌筆筆逺山生黯淡聲聲緑綺奏滛哇防誰解作東君主寂寞梅根古玉釵

又

參參逋髮爲誰盤屏上腰肢作意安殢雨牽雲渾欲嘆同牀各夢好相干佳人隱語芙蓉笑蕩子相思紅豆防箭作風流石作侶於今擬是望夫難

又

望裏春山聳復低依依眼角轉淒迷樓空金穀花無主桞暗章臺鳥亂啼誓許三生諧半面又愁白日惜分飛可憐的的芙蕖蘂也照淸江也照泥

又

饒他韻格縂天眞隨喜隨嗔另有神遮莫紫釵窮霍玉都緣紅粉誤東鄰夢回短帕新題燕袖籠餘香本姓荀爲怕洛陽人防殺一枝聊復濕風塵

又

倦扶玉頰彊爲情枉把雙蛾累此生月下歌喉花下酒秦樓吹瑟楚樓箏傷心夜半畱題目屈指年來幾姓名任爾回頭饒百萬料伊還念馬長卿

又

含嬌嬾著黛螺煙朶朶菱荷倚日鮮薄幸總慙荀奉倩防名敢傍漢伶妝嚬做笑風流減種桞栽桃義士偏猶恨古生仗劍後壚頭春色少人憐

又

彼美何人天一涯庵羅到處謾隨車彊調朱粉猶疑夢乍聽笙簧冷自嗟便道折來花有主慿誰做得玉無瑕回眸不盡蒼茫色踏踏芳茸過幾家

又

搔頭無柰語譫癡贏得巉岏骨幾支蘭玉終須隨百艸鳯雛久矣怯寒防人間不少合歡曲何處偏歌薄命詞閣筆茫然天地老斷腸元不爲些兒

春日漫興

一番風雨一番塵眼底韶華夢未眞面壁袛應書怪字題詩久矣怯花神誰當壘磈思澆酒自領閒情擬賦甄解道隨緣無不可少年容易惹顚嗔

又

浪花溪栁縂紛紛个裏連綿日易曛到枕幾回抽冷熖窺銅親與押愁紋偶然防意憐三笑不爲逃禪斷五葷向南枝隨偃息前百舌欲何云

又

局中應自混妍媸怪雨盲風任所施不信無鹽饒半席也知西子葬江鴟恨余趙氏孿生女腸斷楊家大小姨一任蛾睂多薄命妝成骨痩悔蛾睂

又

聊慿短幾決行藏墨染楊岐祗自忙試防眼中誰故物那教睂畫不時妝棘闈射覆如骰子藝苑畱題是孔方彼此一般無證佐暫扶紅額上排場

又

生來韻格故﨑嵚檢防時賢媿少箴第一生涯惟貨殖最無回味是書滛守慳未必非完防謀食終須負苦心莫怪昔人貧徹骨昔人容易侮黃金

又

爲瑟爲竽調轉孤文章千萬一葫蘆幾人能識眞李防到處偏爭假卓吾每聽風聲思吠影時畱黛粉學妝狐慿誰盡掃塵霾路萬里霜天湛玉壺

又

中原鞭弭許誰先爲愛雕虫道轉自昔文章重江左卽今芳譽貴臨川巧捜法象開天手別運思維上水船何物腐儒頻縮舌生來元不受人憐

又

造物何心妬復慳慿誰叫轉小兒天好花長得陪妝面錦字時能富酒錢無象太平春共醉有情夫婦月同圓更須撥盡周公禮日課南華第幾篇

玉児怨

蕭家天子搯花心田家小兒癩麒麟窩云委墮拋香頸雙尖折折到宮門痩影剪肌何所似薔薇歷亂啼幽素春魂一綫背斜陽兩兩逰蜂浥寒唾

無題

剖分縷血爲新聨文到精暉嬾作椽直是琵琶輸飯甑个儂無賴老臨川

雙節詩爲劉竟澄工部賦

泒近余溪水澄寒君自知溫風及宿艸瀼露徧新枝兩世心如結孤生淚易滋冰淵凜日夕念念是孀慈

和劉同人燕中卽事詩

賣衣

豈有裘和葛冬春共一囊新裁揀入市敗枲任堆牀已自甘由緼誰堪裛跖香我私忍便棄慈母澤難忘

賣貂帽

心怯長安路艱難備一貂追歡曾幾月拋冷只今朝膩紫迎沙透香茸帶雪嬌跨驢頭戞戞貰酒亦何聊

賣書

讐校每終夜丹黃不妄研購來時倒廩換去可論錢好托知音在免隨故紙捐奇編難再值追昔已徒然

賣鏡

愁多久罷炤出匣影蒙蒙梳裹聊爲爾冠巾奚取同伴衰惟鑷白配艶好傳紅圓缺都無意他年未擬通

賣筆履

二物𨿽兼售何能遂濟貧攤門殊瑣瑣捜篋已頻頻頴客濡誰健鍼工整始新酸寒君莫笑湊作杖頭緡

賣劍

龍淵辭我去牀頭分外孤何人占寶气枉自擲泥塗俠節能酬否儒裝解佩無猶疑中夜嘯酒醒輙相呼

友人席次聞楊維節白下訃悼之

剪燭更防話未休俄成悲悵向防州心爭短晷常疑佛力盡危條可耐秋哀爾積思何太苦念予住世倐如浮推誠濟物天須惜豈有斯人不暫畱

同吳磊齋集湖舫時防防中都有投鞭江流之意

同官悶悶欲何之此日堤橋坦步時但及世情須掩耳盡玆天气好舒睂醵錢布席交賓主從眾觀塲混喜悲不覺聞歌中坐起太平樂事得頻追

舟宿京口

城烏繞堞怯髙寒徹曙嚴更聼未殘骨肉輕離千緒結圖書穩付一肩安厭兵漸覺愁江叟轉餉仍聞急縣官眞愧蚩蚩籬壁下逺行待吉始知難

揚州住一日警報未息城守猶嚴

雷塘半暝月初出迎鑾荒址未全失百萬釜魚幸脫鉤朝來顧影猶戢戢用物太盡神所窺此方誨盜豈一日趁玆收拾已云晚牢鍵重城如勿及急管繁絲咽不調稚艸嫣花嘆在室向來穠羨何可常天意移人在蕭瑟遺髮詠偶感唐人歐陽詹鐘情事擬爲之

桐花散落無消息開緘猶裹片雲濕膏膩消盡不復存剩有紅絲慘灰色小小幻緣過則休孰令此孽系心頭偶然觸手同苔石鏡裏釵邊若可求求不得亦辛切歸火歸風烏可說慿持一繚漫招魂野棠飛墜茫茫月眼防百物幾回新絲絲颺去未足論肌肉已知耕作土半鬟能保不隨塵

抵家雜感

我居未定不須論泊岸移時又出門愛傍親幃姑近市言歸舊族只依村寄人廊廡籬偏綻曝向餘冬日漸溫閱盡枯榮五載內徘徊庭際亦知恩

又

久出思歸念自眞乘秋初不爲鱸蒓眼前大宅皆新主舊日藏書卽古人偶竊虛名來剝啄多因細務奪精神閒時慣說家居好百感茫茫負一春

盛靈飛以訪吳興山水至余適自楚歸雨中畱飲

如玆好事見何曾擬伴同逰適未能得句口忙頻授子尋山路杳輙依僧情悰離合恆三稔語話連綿共一燈偶及湘天淸絕處愛君酒趣亦旋增

徳藩內苑觀白鸚鵡

緑衣誠自賤雪色表奇姿畱頂裝金粟傾身抱玉脂當筵花暫放見客語偏遲潔美堪誰儷君王知未知飲盧徳水杜亭用其原韻爲贈【亭合祀子美五郎二杜先生】

十載閒居戶屢扃開樽揖客有斯亭如慿爼豆通今古豈止詩文備典刑念子精勤不暫息問予浮惰幾時惺防防末俗存孤簡竹石無言气自靑

午日東平道中汪孺石自濟上馳訊並示近刻

倥匆漕挽日相牽偏有閒心問客邊熱不因人仍濩落官思稱職獨勞賢江防夢熟隨千里池桞風疎又一年節屆蒲葵成獨酔朗吟新句亦陶然

夜泛大明湖

數曲城隅水悠然別有源嵐光偕晚靜澤气與秋屯小艓寛於掌芳洲環似盆葦幹聲乍起菇爛韻無存一任風掀燭徐當月滿樽沿洄隨所向近逺詎須論

楓亭驛荔枝數株甚古云數百年物

經誰手植古亭邊宅近端明世所傳不染煙霜膚更澤獨超塵刼气恆堅根蟠蒼兕疑掀地防發紅雲直透天多少瀾翻人事內秋風筐實自年年

雨阻海州公署

昏黃海气日霏霏灑到枯枝緑暫肥夢繞君親徒內訟路迷去住可防機晨趨野市魚蔬絕夜伴孤城鳴吠稀賴是數編相對寂舟輿到處足因依

歷下官署雜詠

卽此稱官隱俄延遂一周俸錢差不薄飽食尙何求靜幾香堪炙塵牀印懶收本無遷客意行住縂夷猶

又

熈朝公事畢盡屬閉門時嵗儉民無訟官閒吏苦饑下帷理舊業課子得新知兀兀童心在猶堪角技爲

又

忤時久不調轄地復荒殘蹇滯非無故暄吹信有端長途各努力相識盡彈冠古道望知己無爲嗟路難

又

出門何所見閭井盛蒿萊白日饑鼯竄中宵妖鵩哀編蒲姑聽政插棘且掄才版築興何已秋霖處處災

又

煽亂尋常事蚩蚩寧莫懲聚徒今水泊祀賽古東陵列寨環相守雄渠非一稱賊除民並盡天意果何慿

又

生逢流極運無路得潛逃骨肉忍相噬賢愚共一蒿腐屍爭鳥啄怨魄學狐嘷精衞思塡海區區母太勞

又

靡孑成眞譜詩言豈盡誣全家委夜壑深巷慘啼烏版籍空名在田園多半蕪紛然漕使出猶議急追逋

又

曾將一二事妄擬飾升平未信時年好稍憐顏色贏佛龕添梵響村塾有書聲止此足稱瑞怡然慰莫情

小飲盧徳水齋中

知子避人久爲予勉送迎主賓倉卒事蔬果澹交情執手言無次開懷量已盈出門仍眷戀愧羨一時生

阜城道中寒甚見霧淞匝樹記之

非霜仍似霰一夜遂封條曖曖云埀幕稜稜凍拆膠天公善刻畫世界等飄蕭映日珠纓絡迎風玉步搖參差漾水碧逺近障冰綃圃熹防見晶宮想象描編璣貫棘刺屑粉徧林翹繭散矜初麗花騰惜早凋災祥隨地驗兵疫幾時銷曷禁憂如灼衝寒轉鬰陶

進士顧君乞假歸省徴雙壽詩

防馬東歸及早春斑斕初換錦袍新家風葵菽宜豳雅仙路蓬瀛接紫宸母徳類鳩懷七子臣心如水報雙親餐芝餌柏尋常事義訓忠規不可淪

頻過大明湖

寺圮湖存溯始終古今明晦不相同四周山翠排闉入咫尺溪灣覓舫通香滿靜池饒雁鷺防分客館列楸桐非闗亂後逰蹤寂攬勝前朝久已空

詠半開花【防稽章有四納姫徴詠余弟長康有作和之】

濃香淸發曙光初才向人前又怯舒防得个中矜重意風簾月幌與躊躇

又

不用歡場羯鼓催徐徐流影映春醅笑嚬藏露渾難定偸掲輕綃防百回

又

乍開乍翕縂天眞孰識前因與後因屢向夣中呈婉孌東皇未遣露全身

又

紛紅駭緑竟如何瞥眼韶光一度過休訝含胎頻自惜殢人香艶本無多

淩忠介集卷三

欽定四庫全書

淩忠介公集卷四

明淩義渠撰

使岷詩集

潞河初入舟

夙昔邁徵意黽勉敬其儀仄行無坦步扣防防已疲天髙不可恃誠心易受欺轅奔而舟覆孰爲辧夷尼以此疊相攻躁擾纒心脾乞我一杯水亦足朗須睂矧玆百斛舟穩載何弗宜乍可佇涼月兼能延晚颸隨檣雲光轉逐岸蟬聲移紆徐鷗鷺側晝寢夢故怡忽念長安道赫赫罩炎曦幸收日下影來此河之無乃世网密復言某在斯

侯豫瞻贈長蘅遺迹一小冊舟中展視欣然

曠士無近思舉體照林岫涉筆取自娯澹拂亦凝秀尢深山水情形銷理則壽愴惻記君懷恰恰爲余守捐愛見心知投贈憐手授在余猶在君過眼等波皺襲玩未云癡摩挲宛如舊小景森眾容防茫皆可扣坐我炎伏天涼光起前後

汪如石以南池十詩索和依韻答其一卽爲贈

古池兼勝友其柰欲歸船澑急何方雨秋喧幾樹蟬引泉接眾力畱詠發髙天澹約眞吾事同君守一氊

酬汪如石見贈之作仍步其韻

多君相問及徵軺葉葉長防去尙遙澤阻三秋頻北望風生六月自南飄總饒賈傅誰前席且倚湘靈學和簫君父等恩堪共省其咨滿目嘆誰堯

夜泊梁王城遇大風雨

落日趨山如更廹散影水面光凝赤眼見津迷路不擇荒磯獨泊孤舟客盜賊時警意外防有無聲息來相嚇妻孥局縮聚一艙幾度臨盤不能食無何檣角一風防月黑不辧星復稀隱轔雷聲繞耳去百道電火光及衣夾風雨勢騰空起倒翻惡浪篷裏舟人力盡防橛牢猶自搖搖蕩不已旣懼蛟龍挾舩飛兼愁物將何徙到此安危可無論斂襟嘿坐意存存牀頭有燭且弗息夜久風雨亦逡巡人生禍患良難戢濟險如夷視所習已拋百念都懴除失舩中流此獨急昨夜罡風何處邊五更回尋自嗟唈

河行卽目

生涯一葉等防泡天際浮空黑白淆竈下逰魚羣入釜梁間乳燕不歸巢溯深旣畏篙難進駕淺還愁舟乍膠獨夜蒼茫情更怯暫畱初月到睂梢

又

撼地殷天勢欲吞蕭蕭竹笪系何門荒祠古像隨流塌茒屋窮黎逐水奔涼窶不堪裝更薄縱橫怪爾盜猶存風波咫尺艱如許竟日沿洄只繞村

又

防防遙山蘸碧螺晴光共喜客防多魚梁約水依防減鴉陣排檣帶影過索食神巫爭上下舞蠻小妓學婆娑驚濤乍息魂猶悸漸及淸淮放棹歌

又

防防不住日喧豗泊岸何時首幾回在垤鸛猶知雨後退飛鶂亦避風災身淪弱海迷難渡眼認浮漚幻結胎悟到一舟奄忽盡形神假合轉堪哀【予後舟遇風湊淺霎時壞盡○古詩云形爲渡神舟泊岸當別去】

雨宿含山水心亭

防澑檐隙蕭蕭倚柱聽百虫吟砌黑古樹覆燈靑暑意當宵斂秋光與水渟暫來仍夢擾何以祛塵防

柘臯道中

扶泥滑滑徧蒿萊盼到新晴眼乍開一抹濃云緣嶺去數灣流水繞圩回山民頓見風還古名勝猶疑志未該【輿中偶閱巢縣誌】屈曲從輿髙復下褰帷敞目亦悠哉

潛山旅捨

滿酌聊將濁酒酤行行轉復怯前途四圍艸樹兼風猛一帶茒茨照月孤饑防欲來燈已暗啼螿不徹夢全無可知一夜寒侵骨才說經秋意蚤枯

靑口驛樓午眺

萬竿森竹倚垣稠隔浦防山山更幽蘸筆當風乍起一天行色正宜秋

重過茶池亭【予丁卯嵗過此畱題三絕句】

驅車往復此山鄕列嶂參差亞短墻一掬冰稜添茗苦半凹石路帶楓香【前有楓香驛】誰同遺老銜碑冷好續前逰引夢長墨沈重尋俄八載暗中星火照人忙

中秋廣濟公署同文胎僊夜話【胎僊家在長沙亦以封使入楚】

勞勞於役各相牽望月停車適後先客裏兼程無好節夜深秉燭亦良緣愁君河路曾同涉指我衡峯蚤欲前無數淸光瞥眼過一庭倘許到流連

期趙生家演來晤

莫雨入疎篁暗泉吐淸樾持玆答文心蒼寒那可說惟君十指中鏤成山水窟淸防刻欲枯異趣捜將竭同賀兩詩魂夜深猶未歇念我識君時痩影雙突兀於今復幾載筆尖掘誰能饑不愁忍心事薇蕨相望十畆間寒光轉荒忽攜爾苦吟身同寄晚秋月

夜渡浠川

恰逢滿月漾波寛岸火葦燈望若攢休遣榜人喧渡口一時撓破暗生瀾

自團風鎭沿江西行

未及涉江去廻環此眺聼涼秋涵一曠云物何泠泠浪偃磯初落風遲防乍停芋田耡後熟藍圃望中靑挽罟依沙岸懸簾截水亭斷葦生逺響叢芷發防馨目極俄傷晚千山不一形霞光隱日腳靑紫界蒼防勞生防有極動者亦云寧吾行適未息催火出林坰

陽邏魏小韓畱飲

隔別無幾月相見亦匆匆情闗離合際宦托有無中當坐頻窺日過江穩趁風欲畱誠未暇一飯不曾終

過山陂驛

疲馬殊難歇荒亭此暫淹密林連渚黑疎牖射峯尖蕉葉濃浸幾薇花髙映檐蠅蚊逐砌亂蛇防入堦潛旅防移時促秋心向晚嚴衫輕涼乍怯酒劣澀難霑前路來無已流光去若兼夕陽防漸下急切到山崦

雲溪道中

峯峯挾勢互奔蹙倒落平懸危地軸喬木千章隔日光時於缺處度防旭蒙蒙霧色晝爲昏蘿樹交氳气方燠過眼雜花莫識名繞澗藥苖豈一族從玆取徑及小橋稍見靑煙吐茒屋何處哀禽啼復啼竦立斜陽聽幽獨

防雨

一雨飄何向因風不盡同幽涼起暮色迷漫結秋空冷鋪投鞍入荒山覓路通隔溪煙縷縷愁望是湘中

雨行長沙

夢繞江蘺已半年歘來秋閏接殘緣白沙赤岸眞湘渚泄霧蒸云亦楚天愁防數峯迷落雁驟逢一雨失鳴蟬心情向此翻無著但認孤光卽杳然

又

日從山表見江空側影防竿處處通巖桂冷飄時送馥渚蓮寒盡不畱紅小輿衝過煙隨合眾鳥飛還意欲同暝色漸深驛路晚好將崖壑辧西東

山館竟夜雨

古壁淋漓畫粉禿酸風四射燈光促野蔓穿垣遂及牀窣窣衝衣一蝙蝠猶記昔人戒夜食空山安知無異物潦倒濁酒與藜臥聽檐滴接天明

湘鄕一路苦雨漫賦十五韻

連陰久未厭雨腳又紛紛何處藏防照經旬布密雲暫明還復暗緩更愁殷不霧天如曀非煙气亦熅來山悄悄過去水沄沄苔藥香無次松杉濕不分石岡牛自繞汀渚鴨爲羣斷梗牽茒捨寒花綴野墳林巒蒼可悅空逺浩無垠及玆未亭午俄頃卽斜曛樵子扶藤弱牧人荷笠勤依叢喧細鳥戀艸聚余蟁山店門闗早僕夫酒到醺淒淸陪永夜輾轉望初昕漸覺虫思短幽幽獨我聞

永丰館歸夢

逺從雲際見江楓是夜歸心得暫通路接艱危魂更怯風吹斷續話誰終幽人早覺田園好逰子兼愁霜露空無限秋思蛩喚起驛門孤閉亂山中

邵州迆西三百里峯壑遙深蘿木邃密行數日觸緒皆詩

腳下盡山山未登逰情忽忽嘆無能何堪拄頰西南望引入蒼茫一萬層

又

風波觸夢久相安那畏磯頭八節灘想到舟行幽絕處溪光還似月光寒

又

年來徭賦亦多機石壁畬田息更防賴免流亡薪米足山村人少防煙稀

又

一陣寒鴉噪晚空半隨返照入靑楓行人莫覺流霜早眼認重來樹樹紅

又

白雲堆裏藏三戶蒼黛光邊漾一身戀向深深成幻杳夜來幽夢恐傷神

又

淺灘平架魚牀穩亂石欹懸豬柵牢不用籬垣深自蔽椶陰竹影覆周遭

又

暖烘香霧夾腥風艸蘂千般气不同莫怪秋深余瘴熱圖經元是古黔中

又

﨑嶇不盡日間闗抱得深心與苦顏若更耽奇從此去漸分鳥路入溪蠻

武岡東墖寺見桞栢數株

形類何紛糺耳目亦難悉炎方气候殊艸木更雜出曾箋桞柏名於焉辧其實兩樹合成身貞心而脆質裊裊亦森森涼月徘徊入拜舞低趂風陰翠凝如濕鶯燕弗錯投鸞鳯肯妄集我來古墖畔尋思久佇立豈抱衰季心不敢倚孤直弄姿霜霰中玆理誰能測

入雲山路觀水簾

初視遙空一綫冷徐覺有聲兼有影略轉數盤影復藏但聞石怒波狂騁豁然如月透睂生絲絲脈絡盡分明苔滑松欹不敢往躊躇掬影空爾情靜想源流失起落萬丈懸崖永自托幽響能驅白晝寒夜深駐聽何其難

登一角峯頭

眼光及天耳谷密絙懸輿踏空曲步步寒瘁不能言稍見陂陁息初屬萬防晴光遙起滅散亂白雲若沙雪一气中邊楚粵分下界浮煙酣如結久立獨覺此峯尊餘者碌碌不敢絜別聳逺峯勢疑爭劃天抜地劍鋩靑人言猺戶窟其下有門雙峙矗若屏石門進可幾十里黑箐黃茒互表裏慨然飛陟柰途窮收召精魂自此止

雲峯茒棚老僧詩

偶過峯側防雲起突遇此僧朴可喜辛苦結巢雷雨邊從容覓伴虎狼裏經年食淡茶一盂近取盧侯兩家水【旁卽盧侯二仙煉丹井】導之募施久不應向客低頭勤作禮百未叩一卽辭去忽忽嚴冬早闗慮雪壓風號棚盡掀爾時僧復歸何處

閏秋十二夜宿勝力寺防月

萬嶺遙將合諸天此獨尊孤光艱一吐石壁限朝昬影動藏何鳥聲來聽似猿久居僧夢坦並不設籬樊

又

如伴一峯宿眾峯盡悄然此時下界望夢夢卽髙天佛火靑畱壁松風冷觸泉推牕心忽動惝恍在層巓

石麟巖【盧本潛垣長有詩遂次其韻】

山情屼屼來無已陡見稜層又此巖怪石亂愁割面濕云低度欲蒸衫如麟墮地空凝想有竹當樓且免芟多少好峯藏不住時穿片影入叢杉

岷王制詩餞送行次西橋步韻呈復

祥雲片片逐徵車袖得葩章與錦書千樹濃陰午旭一簾爽籟散秋墟剖珪恰值桐飄後酌醴還深月出初帶有餘酣隨夣繞郵亭不擬賦離居

又

程兼水陸接舟車夙夜擎拳此簡書三詠緇衣藏世牒重聮棣蕚照郊墟梁園宴罷羣峯晚湘浦防停一雁初坐擁紅光非不戀別添幽夢到山居

嶽逰不果途中悵望累日

營營衰俗內側身想初古古嶽接一眞有物寄吞吐气象開祝融餘峯或可數敢蓄逰玩情欽玆以自輔仰思夜難終寂憇晝方午一杖尙能攜及時力爲努止爭數日程疾走亦何補浮生牽弱緒動息不自主長嘆謝嶽神防神竟焉取再來是幾時當憐意幽苦

逰嶽麓

嶽勢綿綿逺將歇我逰於此發其端因悟髙厚不自息隨脈浩衍生波瀾首尾一气相原委中藏岑壑何巉岏近量一江平且狹俯臨眾岫鬰如蟠松栝修修當午直茅蕭發發受風寛磨錯崖光置碣古徘徊石路守僧殘卻輿緩步隨行止森竦參差非一觀有意獨尋不挈侶倚石攀枝耐久安忽過片雲迎面濕防蒙散入數峯寒

問道鄕防故址【宋直臣鄒浩流寓時所築今頹圮略盡】

昔賢尊獻替自然名根除流徙不足道所貴懷抱攄徳業永山川敢言乃其餘有臺髙千古廟貌存形模烺烺幾百年到此已疎蕪莫誇此臺立諌院气色殊莫嘆此防廢言路精神孤廢興別有托此防豈吾廬悵立荒榛外內訟何可無

下麓過江突來風雨

拽篷蔽身亦艸艸兩岸葭蘆互傾倒盡收山水入云囊積翠浮藍渾若掃隨風欹側一篙還石尢無情如見惱自是夙昔愛瀟湘危墮煙邊尙覺好

漁舟詞

江心一舟才如掌來無所從去何往已見滚入急浪中忽然湧出潮頭上一天風雨正狂顚匝网水底信風牽恍惚浪與舟爲一舟有起伏浪隨圓觀之旣久漸愁蹙搖簸逺空如敗木不信篷篛覆重重中有漁翁睡方熟

渡湘江大風

江容未可狎難測是秋深碧處俄成黑晴天亦自陰跳波穿及面碎石過驚心雙槳愁無力回旋只近林

洞庭湖

瞿然駴顧心靡止以目追目晶光起未信長天散作煙獨愁大地消成水日月停輪遲不飛委墮中流流無已淘瀉世界入玻璃表裏通明八百里雁影鷗羣豈易畱白蘋紅蓼將何倚百靈出入閃物象曉暮陰晴盡波詭含嚬孰辧古黃陵廓落孤懷乃如此

湖口望君山

黛螺一防寄淸都映入防茫防欲無匝地雲濤晚漸合沈沈片影不勝孤

又

幻成蜃市偶分明有處居然通鑿耕虔奉湘君君一島緇流漁戶卽編氓

又

塊阜曾聞接水宮有無靈昧古今同心知未得乘流上但防防防趂好風

又

孤光戞戞驟能安萬疊衝波泄不幹未免替愁風雨夜魚龍挾去恐非難

晚登嶽陽樓

浩渺將何極登臨若有端慿軒不覺莫湖气壓城寒細雨侵雲去長蜺抱日殘如聞帝子瑟夜久渡艱難

次早重登嶽陽樓

朝光千里豁到此不能還秋向何方老波從今日閒情魂屢欲換哀樂黙相闗亦有堪依處茫茫湖畔山

嶽州二喬塜【志云在府治北廣丰倉內】

家住東吳魂寄楚寂守官倉一抔土卽防叢祀徧湖湄恥爲幻惑親酒脯香囊繡帶已如塵累刼豈猶戀殘楮生前挾壻各不俗何日同攜永歸處含情艶向姊妹花月明娟娟相爾汝

蒲圻咸寧間夾徑皆松枝鬛一一如畫來往其下詠之以詩

衣履靑搖搖有松罩前後疎幹意已超稚節光初就老者態更饒盤蹙霜皮皺將忽復仰傲朴且矜秀畫本不足云取勢學篆籀來窺是何物隔枝蒼防透卻顧百里間煙翠列如繡參錯眾艸木陰雲暝白晝覺我面目殊松光共堅痩

初晤劉濟甫喜有此贈

江夏有劉子避名名附久自顧數年中在心復在口及玆始一晤出迎已恐後靜致卽可通深衷未及扣投我詩一章淸眞無膩垢投我文數編益損如積阜泛愛彊相親知子不苟受堅苦抱短檠志气達戶牖更聞內行篤謹身以事母文行期能似似之惟其有江漢日滔滔才難夫豈偶脫落心口緣相與呼吾友

譚友夏邀同劉濟甫泛鸚鵡洲

銜杯意已倦獨喜就君舟兩岸宜孤泊三人成共逰防酣如欲語久客亦生愁傍晚煙隨合洲邊瑟瑟秋

鄂城臨發龍夢先適至

昔年發蘄上爲君畱半刻此日重晤君行裝復孔亟相慕卽相逢相逢宛相匿暌合久暫間因緣不偶值我攜三湘煙君袖九峯石蓄意各待申登車始惻惻

易曦侯率其伯叔二子諸門人見過

一笑宛如昨蒼然揖古儒談諧仍未減感慨不能無子弟環相侍詩書抱欲枯借君媿素飽誰謂伐檀孤濟甫追送齊安風阻江幹不獲再晤對使寄諫

依依閒署覺心遐感汝拏舟不住家爲怯風波惟抱膝偶傷遲莫忽長嗟相期國手三年艾休羨時人一日花正使明朝江可渡誰堪數語卽天涯

浠上詹卓爾同金卜公丘景庭官綏之諸子邀集齋中

雅抱淸各自專一燈欵欵若爲緣交無新舊期能篤路繞山溪不覺綿菊向道途送九日茶畱情韻入三泉【時以蘭溪水烹茶卽陸鴻漸第三泉也】難從此際商來約散立中宵月半天

素宗侯就晤梅川小飲四髙樓上【予客蘄上時借寓素幾山閣】

相逢意外忽如新把酌仍然舊主人滋味久能知我薄茶蔬當下見君眞授衣未卜寒侵晚倚檻同防葉落頻猶憶幾山花石好再經轉徙是何因

三過黃州而不逰赤壁補一絕句

豈必江山尊兩賦蘇公乘興偶畱思我今曰抱黃州想旣到何如未到時

秋林

空林抱霜歸靜者知其變紅紫旣以繁蒼黝紛相色中更設色淡濃隨類絢髙下疎密間頓使眼波幻彊擬作春花目前亦幽蒨熟視多死气自然難久戀艶艶復淒淒嚴風吹更綻譬若燈滅猶得一回燦猛思萬緑光無端發深嘆

贈合肥令熊公逺

問友沿途意相闗卽退尋知君多綺思暎我復冰心暫主巢湖月遙追太古琴爲官兼手口亦不廢防吟

淩忠介集卷四

補遺

春日次陸天隨韻寄潘右安

重重簾押曉氤氳滿幅春箋半泥君剩有蕪香堪共碾閒翻梅翅幾愁聞鶯啼落蘂榦枝夢燕俀雙襟一縷云掠罷宮鬟須對照還誰品過婉兒文

補遺

欽定四庫全書

淩忠介公集卷五

明淩義渠撰

論

兵餉議

今天下哆談邊事者不少矣日日言兵而未得一兵之用嵗嵗糜餉而無從覈餉之源任不必議議不必任孫吳晁賈人人自命挾欺人之邪說拾紙上之陳言凡皆庸妄人之所爲幾幸於一擲者耳語云學書紙費十數年來覆轍相尋懲前毖後宜知所以用之矣惟此兵食兩端迄今仍無頭緒者則何也兵爲神奇變化之物動九天而潛九地聖人有時藏之於陰而未始不以簡直爲體以平實爲基故弱者其气靡靡則無以制勝今東南之兵是也道在有以起之驅之險陷不測之地如日用之自相服習而气乃可鼓爲我用悍者其气驕驕則易嘩亦易潰今西北之兵是也道在有以持之繩以有犯無赦之條如坑塹之必不可窺而气乃始抑而聽我用顧非獨此已也周官司馬法寓兵於農往往居足以守行足以戰晝覿面相識夜尋聲相呼用親睦爲敵愾略仿井田遺意安在兵之盡出於行間古善用兵者能率市人出戰屠沽椎埋之地盡爲異人發迹之場吹箎擊缶之中具有興王佐命之侶安在兵之必出於調募古有志切同仇者內政不出外政不入老弱援枹而鼓婦女具食以待安在兵之必出於堅銳是惟聫之以情懼之以法何如耳無兵非所慮也若乃餉者兵之司命也嵗取幾百萬金錢塡之巨壑左支右屈東湊西那司農誠無以爲計議加泒而普天率土在在興萇楚之謡議事例而一官半命人人懷積薪之嘆議在屯而畫餅旣未足以充饑議在鹽而盈廷祗漫同於築舎要以一嵗之入自足以供一嵗之需四海之力豈難備一隅之用誠得一心計大臣實實打算從頭料理如家督之於子弟僮奴不辭勞怨不避纎嗇毋爲蟻漏之旁溢毋爲防穴之暗侵毋爲蠧腹之荒飽毋爲螬實之中枯量材給食計食程材如是則餉核而銖銖粒粒無非荷殳執防之資如是則兵精而一旅一成具有士飽馬騰之气兵餉之相爲表裏斷斷可知矣然此亦議之云耳議之非難任之則難自議而徐圖其任凡所爲多方以權利害定制以尊耳目謹身以逺讒譏虛衷以防後效其於二者大端或庶乎其可也噫亦難矣敢輕議邊事哉

淸愼勤論

蓋聞之不患無位患所以立位者人之所以處君子也奉之以至優享之以至逸𨿽厲民以自養不謂貪𨿽勞民以自便不謂惰夫其所以期君子者至矣而君子於此將僅僅焉與庶民較貪亷與百工競作息且孑孑焉處人於濁而處已於淸處人於惰而處已於勤抑何以自立乎此服官者淸與勤不待言也而終之以愼蓋庶幾焉何以明之利之所在中人鮮不動心勞之所歸志士有時願息故至潔之名可以自防而不可以防下至苦之行始於自肄而徐以之肄民今夫入口思甘被體思暖立不如坐坐不如倚此人情之所便也奪其思甘思暖者而彊之以麤惡奪其欲坐欲倚者而彊之以操作甚之以囚拘此人情之最不便也然則逆砥之以爲淸久習之以爲勤君子亦安能自必而自勝之也哉所以懼懷璧之賈罪慮有齒以焚身惡下流若將浼者誠不敢自恃其淸也所以楚楚借飾於蜉蝣厭厭受噉於猯貉競寸陰如弗及者誠不敢自恃其勤也所以約腹菲躬而未始告人夜寐夙興而不以詔下誠淸而不敢畱淸之防勤而不敢舉勤之事也愼之至也惟愼故卒能保其淸而得以止人之貪惟愼故終能守其勤而得以起人之惰視一切矜刻苦難之事無以異於日用服習之常而其自處也旣安而可久視一切獨往孤行之事不啻臨深履髙之險而其處世也濟蹇而不危斯詎非居身之善物而服官之良箴哉不然世不乏翹翹之名流蹶蹶之良士而不行之以厚道持之以小心譬陟萬仞之巓四顧無容足之地目魂搖未有不慟哭而思返者也故旣淸且勤而不終之以愼自誤誤天下未有能濟者也必不得已而去於斯三者何先焉

崇化論

人主之禦天下也使天下自爲治焉則已矣夫治天下者必將求治於天下孑孑焉伺之於衾影爭之於毫髮爲之奪其所甘嘗其所苦刼其所便障其所流而下卒莫之聼命者豈所謂風行艸偃驗於昔而格於今哉違其天而不安其性命之情治之所以日繁化之所以衰息也試稽之天地日月燭其幽雨露助其潤風扇其和雷啟其蟄而一切跂行正行倒生側生戾天躍淵者靡不自相鼓舞於其內以至龍不見石不見地人不見風魚不見水紛紛借借最變幻亦最爛漫矣而總名之曰化工故知使然而然者人力也使然而然而有時乎不待使者天與人參其半也無乎然而無乎不然者化工也純乎天者也臣之忠子之孝士之亷女之貞豈先王之多其節目以苦人居室哉凡此皆天之生趣而人所自苞之生意也由是而忠孝不辭亷貞自矢者豈人之好爲不情以矯語目前哉不如是則生之路不廣而生之趣不暢也夫將懸一格以防天下曰爾且爲逄比剖心伯奇申生隕命爾且爲孤竹采薇巢許洗耳緑衣柏舟之之死靡他化其僞而之眞化其薄而之淳化其穢而之淸豈非治天下至願然而不能者無他美其名致其飾繁其枝葉而忘其根本也故知能爲逄比者視碎首濺血之事仍無以異於退食委蛇而忠之防化矣並忠與非忠截然兩分之界而俱化矣能爲申生伯奇者視抱石雉經之事仍無以異於視膳問安而孝之防化矣並孝與非孝種種不齊之端而俱化矣能爲采薇洗耳緑衣柏舟者視一切悸心動魄之事仍無以異於男耕女織而貞亷之意化矣並貞亷與貪濫劃然分別之相而俱化矣然此非可以一端盡嵗月致也古帝王崇之之道往往有緩之而適以急離之而適以合紆之而適以通多之而適以簡者請得而詳言之吾人目視不能逾睫手持不能逾握而觀化者恆要諸必世劵之百年似不敢輕鑿後境之險而已有刺於膚浹於髓者矣緩之而適以急者此類是也圜丘方澤享祖配天於義初不相防而民奉行之不厭久而得其防焉不啻鍼石之投水乳之契離之而適以合者此類是也執酳饋醬於禮何居貍首騶虞其義安仿而民之興於仁著於讓者恰有左右逢原之妙紆之而適以通者此類是也執籩問豆各有深情驅儺較獵皆寓至理使領其指歸者不復見其首尾多之而適以簡者此類是也總之崇此意於義理初明之始惟在鎭之以朴而崇此意於人心蠱壞之日不妨董之以威夫蠅拂麈尾悠悠荒飽而化日壅於下者渡江之偸也亦旣厭之矣香車寶馬靡侈相髙而其化並格於上者唐季之濫也亦旣厭之矣厭其浮華自當圖其實事厭其波流還須尋其歸宿化之薄不薄於香車寶馬麈尾蠅拂而薄於吾人偸息視防之一心從來化成之俗耕食鑿飲非以壹意悠忽無所事事之謂化也意必其耳目聰明精神彊固足乎內然後有以達乎外爾時爲之上者亦必刑賞修明視聼畫一扶其外以至乎其中特不如後世法令驅之金石訊之約天下以不得不從耳故夫有以崇之者勢必使鳶觧飛使魚觧躍而化殆幾於擾矣此兩相伺者也無以崇之者勢必鳶與鳶爭飛魚與魚爭躍而化或幾乎息矣此靡所統者也抑爲之養其穉調其壯鼔其衰遊焉息焉使自得焉其庶幾乎神而明之則有烈烈之相土桓撥之王在

國士無雙論

蓋聞之可食以酒肉者可加以鞭捶可授以官祿者可隨以斧鉞凡物之畸貴者未嘗不可馭而獨不聼庸主之覊勒流俗之褒譏往往俟有心者暗中摸索轉而相求物之所以無孤美也嘗讀淮陰傳縛秦殪項功侈矣所恨牝雞司晨修夜不暘而最堪追慟者蕭相國士無雙一語夫士寄生茨櫩之下混迹戎伍之間安所得赫然可喜者而傳之且其自命爲士者與世之命士者不同世之命士者則皆有以名之者也喜縱橫卽以縱橫家應之好戰陳卽以善戰陳應之騖道徳仁義卽以道徳仁義應之而士乃百試而百不窮獨慮其如大筵博設畫卵雕薪未堪施之飲食耳至如士之自命者則必無以名之者也至寶非眼別至音非耳通黯黯屯屯熬燥枯索大造不能丐其潤有時爵人族人議覆議復大造亦不能奪其權士之蒸變一至於此而始知硌硌如石枯株朽而若艸靡者俗士也肝膽吳蜀而眉目齊楚者贗士也行不出家庭名不逾裏閈孑然不欲多取於世者願士也至國士吾何以稱焉𨿽英達如漢祖猶槪以諸將目之非漢祖之短於識而淮陰之妙於藏也獸之善鬭者必伏虫之善走者必局鷙之將搏也盤旋轉矚利於疾擊而不便於再試故曰聖人藏之於陰夫天下亦安有理道之可居所爭者陰陽先後之間而已涓涓不塞將爲江河一葉不剪將尋斧柯此先著也淮陰用之以禦楚者人以之禦淮陰者也知雄守雌知贏守詘此後著也淮陰用之以伺屠販少年者人以之伺淮陰者也而余適於此有慨焉勢之相傾也無端機之相逐也靡已豈所謂國士者闇於機懵於勢乎神龍咳雨潄雲沐日浴月而物莫之能觸者畏其天也使龍如雁鶩之可得而擾則亦如羊豕之可得而屠而安能滿雷雨之用故人謂鐘室之召以鞭捶隨之而不知假王之名先以酒肉防之也士自誤至此危哉𨿽然淮陰不必無如蕭相者則難矣古人之謀其君謀其友者如此其至也士不可無異仇尢不可無良友誦國士一語當令有心者撫影自憐不能已已耳

君臣皆法堯舜解

夫君臣之並立天地間也自堯舜而已然矣第語以君法堯臣法舜誰不奉若拱璧而還問其何以爲君何以爲臣法堯安在法舜安在則未免驟奪其所據恐相顧而恧然內悚防然不自觧者多矣此千古之恆言所以爲千古之祕密也何以觧之觧之曰亦如當年之封山濬川九官十二牧步亦堯而趨亦舜乎此獵其粗矣而非其神明之所畱也抑觧之曰擊壤之化再賡南風之歌聿起必無名之蕩蕩不與之巍巍始足以幾堯舜乎此得其似矣而非其精神之所屆也夫君臣之局疇自起哉其初於儕眾中宛然對峙耳擁之以爲君而羣下罔不俯首聼命者此非威刼之術馭之也有所以君也至臣退伏茨櫩之下混迹儔伍之間視君不啻遼隔矣而各能自輸其所媚此非名啖之爵餌之也有所以臣也故君有疾苦臣則拊之君有嗜欲臣則調之君有血气臣則揉之亦曰此血气嗜欲種種疾苦原未始顓屬之君往往君未嚬而臣已惻然如刺於肌膚君未喟而臣已介然蚤覺其痛癢此無他气之所合勢自不得而分卽勢有時分誼自不得不合也至問君之爲嚬爲喟又往往不自行其意而常迎物以爲施故能爲四方綱紀者必有以燕其臣能及庶人者必有以尊其君自昔堯舜之治不再得矣至堯舜之法可再失乎將法其爲耶爲者不更設之局也將法其道耶夫君臣間安有理道之可居所爭者內外欺慊之辧而已使君實從宗社安危起念卽一語一言猶將謹持其終始而一時爲臣者果得沓沓泄泄僅侈萬年之觴否使君實從民生悲愉起念卽一絲一粒猶將徐偵其出入而一時爲臣者果得吮髓剝膚如秦越之肥瘠不關否使君實從萬幾得失起念卽一喜一嗔皆將自防其神明而一時爲臣者果得植黨背公挾恩仇而私報復否數者有一於此此之謂防君防其可以爲堯之君卽防其可以爲舜之臣也蓋道常畱餘地以自寛名寔易至於相混故桀跖可飾堯舜之衣冠惟心不逗一緘以自恕片念不得以相防故堯舜不爭途人之軌轍聼天下共往共來而舉足可踐舉目可矚者此堯舜也何其法之易也亦聼千古共蕪共塞而君不必止仁臣不必止敬者亦此堯舜也何其法之難也𨿽然非獨此也內朱均外四凶在堯舜之時猶自不免梗於法而況其他乎故吾不暇以聖人望人苐以堯責君自不得不居已於舜固未有捨一切事功之外虛言報稱若後世之依附名理者借二聖以藏身而法之所以眞實可久變動不測者誠有所未審也是爲觧

序

芬納館詩稿序

詩者言情之具也種種甘辛濃澹似手腕間恍惚不能自主而還聼命於其人之性靈自昔雕刻虫魚極命艸木詩之變殆未可勝窮而其人之通塞運之延促神之恬競籟之幽爽亦莫不隱隱逗露於此中使讀之者叩其所以然而察其所自至豈非詩以鳴其天哉然而韻士幽人調相葉而趣相求貴倨弗是也詩亦避之不爲用予得芬納館稿而悚然異之芬納館者樊山嗣王言詩之所也嗣王身寄艶陽而擬托蕭逺取四始六義之英以易其聲色裘馬之嗜若將奪寒士之幟而擅之於一身將不畏妬者有口耶余獨謂寒士有不能妬者三丹穴之毛無弗五采桂林之幹動以干霄托根異則吐納奇居使然也其不相及者一也國朝以制義程士士以其餘旁及風雅恆戞戞不盡其材帝冑則無功令之牽無得失榮辱之擾其於此道蓋不啻寢食安之逰息以之者也其不相及者二也詩之爲物祗以寓其羈孤拓落之槪惟生長朱門者趣之所流飈發泉湧自不可遏此太平之響非寒虫之鳴也其不相及者三也故其詩如春陽鼓煦纚纚沨沨𨿽盡態極妍而卒歸於渾雅所謂如其人之性靈而手腕不自知者此也抑聞之樊山囊括之富可方鄴下凡諸宗英率如琪樹瓊枝皎然物外嗣王學有淵源玆集猶吉光片羽耳自此繪深衷於黃竹寄妙響於朱吾烏測其詩之所至哉

吹景集敍

身處剎那影中一切造適光景無異槿艷浮灂那足系懷惟讀書一事引心志於靜恱寄耳目於幽恬滋飯蔬之淸虛蠲肉食之頑鄙庶幾享用於斯無盡然而物有所不可期理有所不可知一目數行者或不足於情覃思十年者或受窘於智兼復殷憂疾病嬰外攻中廻環晨暮廹束寒暑其爲快然靡憾者蓋亦難已亡友遐周氏有意立言沈敏自夙排潘轢陸未足云多已而擯影一榻情嗜疎寡朱黃兩管時躍躍幾格間凡以勇效怯書陋今榮古刋隨力到無險不經玆所著吹景集者特剰言耳同社韓子仲弓愛而存之餘且以爲碎而整侈而裁其穿插架置之妙如昔人創物𨿽逰戱小道必造防而後已深者不能使之淺也又如瞰層巖邃壑一拳一勺人迹罕交艸木禽魚盡挾靈气靜者不能使之喧精者不能使之雜也以擬瑯嬛緝栁諸贗書相去何止數武若乃義所不能通者詮之以防詞觧所不盡了者之以片語槁能噓之活淤能導之行叢能彚之合正使世人沾其一匕已自恍惚疑僊而遐周方以糠粃視之憮然向余曰吾人種慧有限曼思綺習牽率未休旣悔之矣安能復低頭矻矻共脈望競隻字片紙塡空腹乎余心防其言而終無以奪其嗜之偏也姑彊之成帙因與仲弓述其讀書本懷如此

詩觸序

峯與嶺與隨其人之橫側遇焉而人之眥行萬帙手挾區見評隲古人夫亦如之如之所爲到處防山山山不同也余竊有臆焉各就其人目所涉歷意所曲折分合寫之遙邇中外盼然白黑而廬山面目見矣猶憶昔昔頫首硯北讀竟陵鐘伯子所評三百六篇每毎挺其惠思繇繹往作理絕於中古之上者意求於千載之下陳其細趣表其鴻歸巖巖山髙淵淵水深於玆籍徴云迨餘甲戌秋抱簡書入楚放志衡湘烝求譽俊始與景陵譚伯子逰並讀嶽歸鵠灣詩觸遇莊諸集聞之長武次夷三十六峯瀠曲曵秀置身其間須眉亦緑蔡元履行間蒼變字裏朱明遇者骨嵚蓋有之似之譚子曰詩觸者觸於師友也意亦然乎至有如曲澗懷煙如泉溪引霧亦如或爲石或爲雪久之白者移過樹乃知是人蓋詩活物也不可一端求也一瑞以求得半之道也譚子所爲集鐘蔡兩評而通其活趣集其遙思如雲煙接望衡轉湘令逰目者不能自絕於其際舅氏閔大夏以淹雅之才靜之思讀之而喜而喟然曰詩必此詩知非詩人矣山中防山不見眞山矣今之讀譚而不能奪其說者夫猶身在山中乎因復申其所獨綴次合衍於古今人口耳最近疏熟最近迂膚者脫離至盡悉剖性靈淳深曠邈如海水山林別具浩沕窅之致余方偹兵海上心眼倥傯對此遐淵頓爾滯釋靑山白雲恍然當覿其爲散衷恱志寧有涯極哉讀竟起而贊曰是所謂情不周賞思之圖狀者也請得合而梓之以全後之目山者勿爲橫遇側遇云爾

栁文馨逸序

子厚詩無能舉似者其文則人手一編也或摭其論議或艶其芳華蓋與韓蘇並著而防遜焉所謂栁文者安在乎是非人之能誦乎栁文也而栁之不能不使人誦也不能不使人誦而欲以人之繁易其簡以人之佻易其厚以人之粉澤肥膩易其淸和緩澹此必不可幾者也而或訛其簡者以爲繁訛其厚者以爲佻訛其淸和緩澹者以爲粉澤肥膩而讀者與作者之意殆絕不相防矣吾軰讀書但取流易往往坐此是寧獨栁文哉吾友潘慧曉空健遒爽事事過人腹笥便矣更欲取桞文之便熟人口與未經抉剔者詳加裁覈爲子厚觧穢錄成寄余題曰馨逸拾酈注中語也余嘗謂世間隨耳目所及一以靈心對付當自有可愛可傳不可收拾之妙想如女之態花之光泉之味剝入一層卽浮出一層遇之者有精粗耳況文又技之通靈入妙而莫能定其色味者乎昔人品栁爲如泉玆復顏之以馨逸總非拍浮流啜者所辧知慧曉沈味此中久矣聞子瞻量不逾蕉葉遇人雄飲輙津津喜見眉宇此復何味哉並以質之慧曉

燕市倡和詩敍

治燕裝未具有示燕市卽事詩爲吾友劉譚諸君子倡和也此其櫪下長嘶乎抑屬待詔金門饑易長安之米否嗟嗟陽霞珠粒陰雨桂薪人人詠咸陽艸耳彼武昌栁暗湓城花發塞人等爲一觀楚風流激自古固然而一時流味者颯颯有揮手身輕之想矣且以士之不得志於時亦何極哉化王孫爲旅人卽托童僕以妻子京口劉生方思鵞炙洛陽季子已敝貂裘廼吒史無磨鏡客有賣漿者乎𨿽然何異也難知者價重難售者聲淸貂易換羅衫易估若照膽照心無端偏能守缺或棄履猶悲也胡況生花食蠧之靈與赤土白虹之質怪誕精誠可飛可越市者固希適償其值者殊不易哉此咽據於幽憤貧病者所爲相視欲賈咯咯然難吐其胸吻間許大物也悲哉李華之言也儒不成矣與匹夫同則旣貿販矣與賈豎同寧復能裹抱防作君平賣卜想也乎亦終自異於卜者相者否𨿽然倡酬者雅之遺也猶夫投瓊報李市交道交之變也諸君子以雅相貺正卽以雅贈人無妨攢眉觀市耳豈謂肥馬輕裘便揚揚於不入市哉余弟長康頗能詩其入想沈逺搆詞古雋有可與諸君子相頡頏者因命屬和以受梓語曰吟邊那許貧吾且囊此一編堪賦裝輕欲漾船矣

友聲序

詞稱八腳小中現大作述之際理數存焉追聖賢之咳唾拓豪傑之心胸時寐然而形防尋渙然而神興此作者之事也通他心於我心狀紛糾而難理眷藹藹以相迎聳專專而獨語此選者之事也人人慧根具足覃其思力豈無一言幾乎道獨是折衷羣言以就我掄鑑則百不得一焉是選之倍艱於作也乃至一語神肖凡骨疑仙正眼髙懸囂聲忽寂砥文瀾於旣往辟風气於方新是選之恆重於作也作者心靈無盡時盈時竭邇來茒靡艸偃者固多介立拔俗者亦自不少惟選閱一隆萬而降寥寥遂成絕響卽司衡者且敝屣視之矣後生將趍走盲迷耳目顚之不暇奚自而得振起之日哉余浮湛外吏數年於玆憂患之餘情嗜疏寡目所履歷如閩如吳皆文章之奧府也月必有課課必有較而甲乙之積久成帙以他冗未及授梓再益以四方同人見寄之作塡箱溢篋計篇可盈十萬渡江而北且累累不勝載矣東署最爲簡靜日長如年官事易了因取向來未竟之牘加抉擿而詮次焉畱爲親知撫掌之資亦曰賢於博奕云爾然余亦何敢以選自命也是編髮端則有仲容陳子思曠徐子共訂則有子常麟士無近濟甫臣虎諸君子總成則嗣宗右安之力居多餘借是以左淩右侵終厥選事並可以告無罪於四方諸友矣但以志存闡揚不欲矜孤調而故違眾好意主廣未忍耽古尙而盡略才華到眼總難慊心登選豈皆絕技苐使選者與作者之精神不甚隔逺讀者與選者之心目別有關通從此介立拔俗者有恃無恐茒靡艸偃者無慿自固則庶幾選之權獨操其重矣乎若乃姓字之顯晦門裔之榮衰考案之通蹇曁夫仕局壇坫之枯菀舉非我開卷哦諷執筆防削時所及也昔人云今夕止可談風月吾知談吾文事而已他何知哉

詩經廣雅敍

凡文主議序記論防皆可以意爲之獨時文主代代卽降气抑志一從於彼之所云正反起伏蔑繇自主然至以文代詩將所從者復在聲葉性情之間厲辭盛容宜其無少分相應也近焰愈作卽塡塞鄙穢至於不辧阡陌雅道旣絕文體俱防識者病焉同志則楊子常顧麟士最有廓淸排陷之功然近並髙尙著書不樂世務往余治兵婁上時有松鶴軒選課一刻兩公頗共揚防詩社選卽間與評說當否然瀕行以屬吳無念顧鳴六者意不欲盡煩兩公也乃於今三年餘又從東籓之白下而廣雅之役始成則益繇江左以及於天下蓋盡致名勝施以別擇防乙評注之中一寓挽回扶正之意聲葉性情庶幾在玆矣夫人生宦迹何常惟是二三文士相與流連不忘至於制舉之事少而習焉迄今爲思便成宿業寸心得失千古猶同何況海內摩挲成賞固覺苕中硯席風味依然婁上又其近焉者也子常麟士頃寄餘詩經說約一編三百五篇指趣備矣鳴六師楊而無念師顧淵源亦具於此選余借手受成事焉豈不尢其厚幸者與是爲序

媚香選序

余於舉子業謝去者五稔矣淪湛彼法中坐困寒暑乍釋之以爲快已而蕩然無所寄養養若有思焉月墜花翻虫喧鳥寂魂來一縷緒結千端引芳气於眉間逗淸吹於舌表以至古今人未破之夢世器內成壞之因扣寂求眞惝怳無主思現措大身說法亟呼楮墨譜之而塵穢塡胸驅率爲苦隨思隨輟時注時塗數年來竟未獲片語快心所謂情隨年少早見筆踴髯枯秋冬之交嗣宗寄我媚香選吟諷再三窅然廓然目瞠意防錬冰雪以瑩臟腑晤山水以恬耳目飯芝術以濟饑虛覺墻壁瓦礫盡作文字觀夙習未忘僊僊乎聞箏而起儛也豈選者與作者之情合並讀之者故不禁一往耶嗣宗指薪數君子我友也殆將移我情矣走筆書此訊之

蕭園合社序

世間一切丰盈便利無過數十年蠅翔而螢腐耳筆踴髯枯何益人事而苦心者相持以死惟其眞而已矣嘗想古人之眉眼笑嚬半隨黃土文字立而一種不可就之光影時復防灔飛動筆與筆相持舌與舌相轉我貌我之衷膈十不得二三立乎今日以指乎萬年古人遁矣況復拾鑪底之漏屑釜底之殘沈祕爲至味不令有識者狂噦乎余久習斯業選而未融良耜諸兄弟比以社義相屬稍爲防次增飾余因感社之難言也愛憎有口利鈍有緣𨿽落落自異者亦俯而視其風信富貴之心急而文防聲名之心急而文躁利害之心急而文柔媚人如此安用文爲哉敢與同志者商之

兩生近言序

夫言者所以文身祛惑孤情單緒往來於喉吻間者皆言也自授之紙再授之木而言者之義例廼始有所附而功罪歸焉則凡跳於理而爲倍與夫怯於辯而鄙者皆其曉然不敢存之心而筆之手者也而皆有所不能免況其他乎毎與友人共持此戒以爲寧黙黙無嘵嘵而結習旣深險趣難拔恆自悔其言之侈生甫乃能以空澹之致靜行於喧雜之中習其文貌恂而慮肅殆傳其爲人矣厠子其間未免唐突乃猥欲比而合之且竢予商定予以爲一再刻者宜去其它瀾浪波激酷無裁制者宜去而所存者固已無幾矣取帙中所存者覆諸外人之可否有絕不相中者卽取所存者吾兩人對覆有原不相謀者此以驗吾兩人平日用意之矜愼非輕以徇夫奇奇平平之好者也

沈令升望衡小帖序

文無定軌人亦無定趍而援柔翰者各挾其靈气以相追罔不絡繹奔防言有利鈍智亦宜然此人與文之槪也廼若入世之甘辛寄籟之爽寂與夫種種濃澹離合之致又似特有宿因彼此未可以相易次山之詩曰坐中趣不異豈限醉與醒夫異趣者勉爲同如以夏進鑪以冬奏扇鮮不乖其所恱余受性稍偏時亦自憎自匿然有趣相反而逾以合者近乃得之於令升令升弱彩映人鮮雯稚舉居恆又善自澡飾以至巾帢幾閣之屬位署楚然而余乃離披無似此一反也令升喜爲爽俊之論其於人世可唾可涕種種悸心之事絕不掛於其胸與口而余乃閉置一室咄咄詈影如有所讐此二反也令升綴筆落紙雲煙亂飛一夕瀟湘當世無兩而余且攢眉尺幅中竟日不休此三反也挾此三反以友令升而令升不我迂所謂惟子知我惟我遇子矣修路邅廻擬步如漆神躁幽引鏡自鑑若使憂能傷人我軰何以堪此行將挹令升之所有餘者借以淬其气廣其思而迂疏歷落如予者倘亦時取以相劑且期於文字外別商此誼耳

詩素敍

秋季掩關潯上友人沈始之嗣宗以詩義相訂余意猶難之謂選帙沓冗無如今日佳者不易購購得者未必佳兩君以精猛之力壹意成之毎進退一義持論卓然獨拔懷抱而余適有疑焉彼詩之葩極矣玆之題以素也素焉取乎今夫飛嶠紅樓蔽虧天日亦有茨椽數間不廢哦嘯六部並進喧革沸絲亦有籬竹砌虫啞軋風露明離之帳卻塵之褥亦有蓬首縞袂掩泣六宮此素與艶之分也詩三百篇綴體不同掇材亦別總之不以法累情不以情掩質而素之意存焉余嘗妄謂世間一切悸動神魄若醉若狂之幻影槪以眺聼山水之心眼遇之而世之眺聼山水者刺刺向人亦復如姦聲僞色污湎不休人之競艶亦甚矣是編得文四百有奇應共海內素心士晨夕相慰間有丰容靚飾望之色靡或疑脂澤所染徐而拭之皆本質也如曰勉徇紅緑之好則五都之市故自不乏兩君者又奚贅焉

閔指薪文序

去秋杪余再自楚歸得縱觀三湘七澤之槪柔淒哀澹景光出人慨然曰是宜其有屈宋之文此亦無端而徴有文心文事己友夏曰我所必起人莫能廢則眞文之致也已而適晤友夏曰子猶未極乎湘之勝也使子舟行而澹乎朝昏之變紆折乎雲煙艸樹之奇當更有湖南淸絕之想焉聆其言惋惜久之持此意以歸滿面皆湘容滿掬皆湘想非特無能舉似人舉眼芒芴亦無能對副之者適閔子指薪以新刻見示夐杳翛防翕輕淸以爲性結冷淡以爲質披拂久之陡覺自蓄意澤畔以來今而一物一一詠一觴顯顯然若無遺棄且並向所惋惜亦見者噫何其眞聲入人之深也夫文之眞者筆墨畦逕間殊不能知之然而大槪夐杳翛颯山深月淸符於自然滴歷希防面頰可挹當其至處眞若有人衣薜荔而防女蘿立意皆新可創離聲樂友之什非千年屈宋之剏始爲此實不能不爲此也噫囂聲累气幾幾乎野气沈山久矣文自不能不求其眞然亦何能爲其眞哉意卞璞之所爲泣也𨿽然渺渺然疑竟日行吟正眞人所爲曲折而有事倘拓弄潛移淸气獨轉則哀響外激故自不少求予心之所同吾將轉借是刻以極遡遊遡洄終湘君湖南之致焉因憶友夏昆季吾友也亦君友也望衡對宇斷不興然疑中沮之嘆𨿽文字相索正當極山川之所樂以偹仁智之所好矣

朱四臣制義敍

自昔蘭陵鄴下髙踞著作之庭至今爲萟林所侈述誠帝冑中一段佳話也嗣後唐諸王孫如才江長吉軰皆能以妍唱綺思奪寒士之席語云芝艸無根醴泉無源其然豈其然乎矧我國家億萬年之業醖釀培漑蟄蟄振振非一日矣將必有挾其質以經世耀其文以榮世者豈僅如前人徒取月露風雲爲錬色選聲之具哉蓋自建學開科以來宗英以徳業文章著者聯翩相望獨齊宗尙未獲徼恩並錄此亦賓興之闕典也記余丙子嵗叨典東闈鄒魯宗生應試者不過十數人余拔其尢者一再以其一作副懃懃奬掖如弗及焉今齊宗人才倍鄒魯而南國之額復廣於東闈其忍令澤偏壅而弗逮乎余從琢吾先生逰因得讀其嗣君四臣之文英英逺矚絕去涼踽之態固已望而知爲富貴福澤中人矣已乃售而復落揆之理數實所未觧安知非天特爲老其材深其气俾異日以徳業文章焜燿帝室而不欲輕畀之一朝乎今夫奼女嬌兒婉孌目前苐令置身委委佗佗如山如河之側且轉見羞澀矣膩紫嫣紅爛漫已極苐令移根虯松偃柏之下有靡然待盡耳文士消長之气亦猶是也四臣其肯以彼易此乎因功令之未定遲三年之遇合經世榮世一舉而兩劵焉惟所自致若何耳予首舉蘭陵鄴下爲言者猶淺之乎期四臣矣

夢言序

士於顯晦之際有數存焉遇不盡傳傳不皆遇各隨其神理之延促以聼之而我與世均在不可知之中我所知者萬卷坐擁南面非榮片楮神來千秋莫奪其甚者失路徘徊志窘魂辱獨幾幾防此無用之物若將終身古之人豈無其故哉吾友光父蔣子文行之尊古者也蹇落不偶其於玆道宜無所復戀而苦吟不已裒積文若干首俾余讀之餘闡幽一念時切胸懷追感昔賢沈淪何限或不得其篇章猶將搜其字句或不得其字句猶將存其姓名或並不得其姓名猶冀通之夢寐今光父之文具在貌之則巖巖淸峙也此以想其負气敢言無陂無詭之槪也咀之則恬如謐如絕去裝裹也此以想其眞素獨持焚香瀹茗之致也席其醇醲自足津渡一切出其威智不難排覆等夷區區制科餘事耳何至握筆覆研自頌自嘲題曰夢言豈夢夢者眞以此相戱耶昔人云故不如銅雀妓也光父亦苐信其可傳者而已矣傳不傳吾何足以知之

代序胡聖遊稿

夫文字緣與山水相關者也故讀前輩之文如覲名山大澤宿霧飛霜元气蒙蒙可望而不可狎此其至也次則若巖壑之洞深波洄之洶潏愴神悸魄者有之斯則異矣而未可久居也無已則姑夷猶乎桂嶼蘭渚間文魚語鳥觸緒畱連墮蘂逰絲引情飛愜斯亦景之最善而伎之最工者乎余持此以評文寧翦無蔓寧刻無濫寧淺無泛蓋於此道證孤詣焉如胡生者余彚試時首掇士也今其稿具在出之有章持之有幅淸不至臒華不至縟舉業家疎密短長濃淡淨蕪之槪種種應拍而合文至此可以觀矣間嘗瓣香而拈思泉先生之文眞有如日月經天光彩常鮮江湖行地瀾浪無竭其後人追嗣餘光而酌其涓滴已足以髙睨儕輩矣余固喜先生已抽之牘後人能讀之而並期先生未竟之業在後人大展其所欲爲而盡攄其所獨祕特易易耳胡生勉乎哉

劍華章序

行文無別法要必使通體間血足榮膚肉足冒骨足乎內以及乎外攄於所不自知而動於所不容已故方其持之也象爲屯云爲久陰爲谷之初坼筍之初籜花之初蕚泉之初落黯黯黙黙廼不自得而旣其縱之也無之而不噴薄焉無之而不拖沓焉無之而不煥炫焉驚雷無以擬其迅渴驥無以方其健萬花無以儷其絢怒濤無以遏其漩而文之鉅觀止此矣匪是者枯腐熬燥將不能延其一日之澤而何有於燭霄干云抉紫蜺而剸日月哉余素習裴卿之爲人玉色和聲披文映質恂恂乎莊莊乎由由乎殆難以舉似也讀其文則艶射激蕩令觀者目不能瞬舉一切柔聲曼气如閨閤中細步折腰之態裴卿業以定力鎭之舉一切狂魔虐焰險怪昌披世所詫爲一車而狐九尾者裴卿復以慧鍔降之而至於題內外之窽郤棼如亂絲筆先後之判案囂如讞訟聼裴卿一抉擿一平反而無不斬斬而理此或命篇劍華意也餘年友王石云先生以宰官身現出世法芒刃新淬政事文學當世無兩其神鑑固應爾爾自玆行捲出將揚其華如芙蓉艶發規其釽如列星之行海內豈無具張雷之識望異气而徬徨目上天而耳下淵者乎吾知匣而藏之引而出之總不離裴卿爪指間已

代賀吳雲麓榮封序

雲麓先生者儀部吳長公之尊人也長公於余稱年友弱冠防名文譽滿天下膽智器識事事過人上春官者屢矣旣乃思所以自見遂俯受乙科之選以敍轉儀司而防逢覃恩得移封封先生如其官先生急人倫矜質行軼於耳目之外者大率人不易傳傳亦不易盡獨幸尾長公後有以習其梗槪爲先生約略言之人非有所甚廹於已必不肯洞見胸腹坦示利害與天下人肝膈相對其肝膈相對也𨿽君父不能得之於臣子而況其他乎聞先生溫夷柔朴未嘗有乘人之气與色而於親知族黨間有一事善者亟迎而引之其未盡善者以正言矯之而人之受其奬助與逢其疎斥者靡不盡蠲夙習而灑然各諭其初心畏其誠也且物力之盈虛與人謀之侈約往往不相期故智有周之而缺网有疏之而恢天道物情無以逾此先生循天之道順物之情一切公私出入未嘗以已與焉而產日益以饒力日益以給謂先生善子母術廣爲儲可也謂先生廣爲儲而卽儲於不邇不殖之素心亦可也百年鼎鼎造化無日不驅之勞先生自童丱以曁杖國多歷年矣蹶蹶瞿瞿閱終始如一日以視握防閉門折腰當路者均一勞也固難以並論矣所聞先生梗槪類如此而余適有感焉自孝弟力田辟召選舉之制廢士固有獨行防修而發響無繇者亦曰科目有以限之耳科目重而一代精神濡湎於傴僂擎跽之內不惜以面目徇之間有脫於科目之外者無辟召可謀無選舉可競勉彊防冒之態於是乎盡湔而士之眞品出焉是辟召選舉紛相尙之時未必得其眞而科目單行之時並無意爲贗如先生者乃可以庶幾且古有任子而無封親今服官三年文無害循資以上例無不得封儀司華選也𨿽不及秩例得移封然則其子逢之亦何異於其身逢之乎余毎熟長公之爲人一見躍然再見冷然淸和肅穆隱映於往來酬答之外其爲邑諸生長也樂進諸生日與解訓經義捐廩給筆札旁邑爭來凡所題拂多知名士公蓋醖百家之精兼六朝之秀而壹稟之濓洛以尊其教人皆服公之於文於師而尙未詳其吏治吾以異日劵之玆孰非傳先生之隱述先生之意而衍之於無窮者耶進士之科設而士之所以效於國與所以事其親者視長公奚若辟召選舉之制行而國之所以待眞士與士所以矢眞修者視先生又奚若然則其膺乙科之選也無以異於春官也其就移封之例也無以異於徴辟也夫如是則可以傳矣使至行不如先生獨詣不及長公又焉取是丰綸華服相賁於里巷而亟亟稱之

代壽馬邑侯太孺人七十序

邑侯馬父母下車甫及嵗徽音懿政一一未易舉似已廼迎其太孺人觴之以壽餘沗年誼因拜手遙祝而爲之言曰人之於親無所不割而獨不能分其壽以及親旣壽矣庶幾謁能言之士飾華羙之詞以崇奨其親而又不能使其言之久而信內慊而靡慙故有剪防集朝榮夕萎者矣是不文之過也惟餘罪有珥筆伸紙中懷恧縮者矣是文之浮其質也惟餘實恃侯以無罪居常念士子釋褐後習勩知艱耐而能苦者無如令其可以造福可以親民者亦無如令斷行則傷其慈舒翫則又損其嚴父母之名兼焉而古之循良則止曰眾人之母何居豈非慈與嚴勢不能相離而嚴以範之終不若慈以保之乎故壹意彊項鋤擊樹威者吏非不稱能而民之受之者恩與怨往往相半而天之福之者贏與縮亦往往相半夫廼可以晰慈與嚴之分數矣侯蒞治以來樂進諸生日與觧訓經義凡以文業至者句摘字商移甲乙不厭以它務至者則開誠諭之溫顏謝之而一時靑衿子自不忍俛首公庭旁預政事簿書塡委棼若亂絲侯行之無意如裘之振領网之挈綱細大靡不贍舉而獄訟亦日就衰息甚者叢蠧若吏胥猶不欲繩之以不肖而下亦相戒無匿所謂不釐獘而獘自除者侯又何以臻此總之以密致之心導寛和之脈外事事無町畦而中一一有主鍵至若俊聲亮節約腹菲躬又侯所不樂有其名而存其意者也嘗聞父之課其子師友以董其成夏楚以防其怠而爲母者日婉轉偵伺於其傍一切左右調防之法常陰用而不以語其子迨子之徳業就而母又不必居其功故母之設心每艱於爲父而母之種福於子者實不減於父侯眞可以爲母矣夫武健嚴酷陵轢下上者其毒不始於吏治溫防儼恪晨昏罔忒者其福不止於家庭吾卽其爲母之誠求而其爲子之視無形聼無聲可知也梱內之政非梱外之所聞要以子之嫻於外而其母之式於內更可知也截髢咽熊平反加食成子者惟母置膏不潤錫類分榮成母者亦惟子侯於此殆兼得之而兩無負者耶余於侯交非素暱而謬聯臭味之末侯所有而掩之與侯所無而飾之餘皆不得辭其咎今幸矣文未足以行逺而中有誠然者存焉所謂言之無慙者矣自玆以往侯將斂一郡之歌踴歡祝扶首加額者以奉一人如岡如陵寧有旣哉又安在子之不能分其壽以及親也若夫十奇書迹天子賜金則有考最之典在於侯乎何有知其不以彼易此也

淩忠介集卷五

欽定四庫全書

淩忠介公集卷六

明淩義渠撰

山左鄕試錄序

嵗丙子郡國復當舉賢書以次及山左上命臣偕同官往典厥事臣自惟以言爲職數年於玆傴俯循墻志意無繇奮拔才一泚筆形影爲慚旣不能言而又責之知言以知人其將能乎則惄然沮已復恍惚憶之仰屋運思筆踴髯枯之情景宛如昨日至今甘苦未昧得失自知用揣摩之故術寄摸索之深心或亦未甚相逺差足報塞萬一乎則又蹶然起旣陛辭矣屬軍事戒嚴周道爲梗不得已以展期請奉防下部部議報可隨伺間星馳諏日受事則內外周防旣毖且肅綜庀惟勤朝夕有恪徴選同考官防不祗祗畏畏齋祓以聼乃進學臣所遴士三試之得士如額內宗聖裔各拔一人遵新命也謹如例錄文以獻臣宜有言簡首臣則惡乎言哉將言所已言則從前醮士之牘具在亦旣諄諄然不啻詳且備矣將言所未言必且髙其位置多其節目違所可至而彊所未安則臣不能自誣以誣人素所矢也惡乎言哉惟是目睹近日之習舉業家言者無隱不悉無奇不經以爲盛之極亦衰之漸未嘗不私心憂之已而果有剗削文字簡薄科目之說浸浸不可救止𨿽一代典制云漢章而日星燦萬不至輕議紛更爲儒言儒服者病然而非理道之所能持辯諍之所能砥也夫亦卽以文字止之還以科目救之而已何以言之聞之前輩善衡文者手一卷卽能預定其徳業事功窮達壽夭他時緣此爲劵如良醫察色審音絲絲不夫豈筆墨手眼之外別有不傳之祕獨擅之明黙識神授至此哉大率彼時抱牘至者類能汰浮焰而崇朴心無不懷一誠以相貢而爾時以相士稱能者亦往往多讀書而深窮理自能出一誠以相求兩誠合而气志通兩誠過而本色見以此工者無所揜其工拙者無所遁其拙並其人之精神骨相亦若隱隱胎結於是逗露於是而有心人摩挲其間亦遂相去不逺者恃此道也今則不然節浮詭爲淸無之而非莊列也習鉤棘爲峭刻無之而非荀韓也侈博涉爲經濟無之而非晁賈也綴纎組爲雕華無之而非庾鮑也爲文者旣疲於無所不兼而衡文者復疲於無所不逐上與下率遁之苟然或然之中工與拙兩無所慿而審音察色之法亦窮矣試卽前所習之數家更端舉以相覆有能取平日口誦心慕字規句範者悉捐之一一進而深求其指全舉其義否不能也舎此數家而與之商究目前禮樂兵農屯鑄鹽鈔諸急務能各出一奇畫一斷歷然如指掌實實可授之施行否不能也天下惟事與理二者爲發邇見逺之具文身袪惑之資事不必可行而理復不要其至功胡以成而言胡以立士尙得爲士乎故因文以知人臣則未能因文以知文惟先民是程竊有願焉夫是以進退一牘必如古人所云不敢嚏不敢唾不敢跛倚旣專气以迎之矣復偕同事諸臣虛意以商之曰人之徳業事功不可知學之純駁可知也命之窮達壽夭不可知心之通塞气之恬躁可知也不敢倚一已之見亦不敢廢一已之見不忍沒多士之材更不忍徇多士之材要以竭生平有限之願力答三載無盡之心靈不惟曉然見其文且將肅然愾然見其人曰毋亦有如古大臣某某者乎毋亦有如當代名碩某某者乎是四方之所以維也是天子之所以毗也可知也而未可知也以所可知者顯爲聲影之招以所不可知者寂求神之聼旣無鬰而不吐之文矣或亦無求而不得之人乎旣無幸而詭遇之文矣或亦無躍而旁出之人乎然臣終不欲多其節目髙其位置以繩爾諸士也諸士亦惟審所能爲者充之以盡其量審所未能爲者勉之以足其力繇此拾級而進盛徳大業惟所自致若何耳豈能設一程以相量哉矧求士於賢聖發祥之地禮樂明備之區更有不待訓誡而蒸蒸興起者乎夫苟玆錄出而懸之目前不難劵之異日俾見者咸悚然謂文字之原可以觀人科目之果足以盡士𨿽寡昧如臣亦獲借手以遹追髙皇帝制科之初心復覩聖天子明試之實效則庶乎其可矣

十三經注疏序

毛生新鐫十三經注疏以行序言殆徧鉅公矣而毛生猶問序及余余不敏竊以爲經之不得不注疏猶三經之不得不五五之必至於九九之必至於十三也曷言乎三經之不得不五也孔子韋編三絕作十翼以繼周公輔羲文刪詩千餘篇而得三百餘篇刪逸書百餘篇而畱之壁中者爲五十九篇其時未以經名而尊奉異於羣書至禮記𨿽雜纂之言而記可以經此卽登傳之始春秋𨿽一國之文而史可以經此卽登子之端譬之水木火金時時相生而其麗於土者一也曷言乎五之必至於九也唐宋九經時有異同或進周儀或進三傳或論孟升焉或孝經爾雅升焉譬之職方十二州之名初析之爲九而冀都之中幽並自在也曷言乎九之必至於十三也自蔡中郎書石於太學門外已有十三經之名相繼殘訛不可深考譬之十有三月以置閏而累嵗之功成三禮互爲經傳三傳依經起義皆閏位也豈獨艸木虫魚之書戰國七篇之略稱爲綴姓也哉且夫有祫祭之主自有配食之筵有象三之賓自有羣介之位如是而王輔嗣韓康伯孔博士大小二毛鄭康成杜元凱何邵公範武子郭景純何平叔趙邠卿安得不炳炳鬱鬱與十三經並著也哉又況劉子政韋長儒馬季長王子顒不專名一經如康成者可勝道哉余幼治詩見朱子所引多毛萇之筆有功經學今其在毛生乎且毛之先趙楚爭盟日中未決毛氏歷階而登取雞馬狗之血屬二君盟不兩言而事定顧視十九人輩面色如土今之闡揚經術羽翼盛治其爲毅豈直說力哉且義渠聞顯皇帝時嘗命進十三經注疏矣今上精心覽古命繕冩孝經周禮以進天子崇學逺過唐宋吾曹較訂防勞焉敢互相誇飾惟是正學方聞之彥蔚然並出此則毛生之志也夫

吳興太守陸公血譜序

方今海內多故盜賊未息有知民疾苦良二千石十數人落落然參錯天下爲朝廷分憂爲百姓救患天下少安可待矣苕守陸公其人也我苕素稱沃壤好稼穡泉源在庭靑山在門守玆土者井稅之外無王事無諸侯逰客之擾日視我民山籠輸茶溪船摘芰而已邇者嵗屢不登民食頗寡以往況今大可悲悼然未有若庚辰以來之甚者也幸公以民部郎來典斯郡繇辰迄未四載於玆此四載中一州六邑之百姓空巷日瘦荒村月苦慘淒之情勤公寤寐者豈忍言哉血譜所以志也辰之嵗滛雨不止天目諸山之水一時俱下上田下田茫茫汨汨米一鐘價錢萬民或相聚謀食鋤耒無所用幾成劍防公聞之卽日乘傳至未及任卽道中先以至情諭父老父老感其言有泣者亂少止公至日夜謀救荒之防其大者爲廣糴爲勸輸爲設粥條畫旣成又盡割俸資贖鍰以佐之所存活數萬人其尢難者在蠲折一疏故例郡邑舉災傷率請於防使者上之公謂請於兩防必類浙西三郡以聞我郡被災獨甚不若自奏之中夜不寐朝卽拜疏𨿽軍興旁午未得允蠲猶部議攺秈並緩所可緩詔曰可公乃宣天子徳意布告百姓及運軍軍不得侵吾民漕幸竣獨徳淸一邑民力尢詘各東西走大鄕無十家夏秋間漕事未了縣官得罪去民將罹大禍公至邑躬理之多爲之法日得七八其一二則實無室可償無子可鬻獨有身耳公亷得其情爲設法代輸而蠲之所全之戶至一萬一千八百有奇太守良苦謂過此與民樂丰年耳乃已之嵗又自正月至於秋七月不雨昔雨而望暘旣若蜀之日玆暘而望雨又若粵之雪時雜出而厲我民者爲魃爲蝗爲霧爲疫公禱之驅之醫藥以救之死則瘞之孤則撫之爲此日之苕守難矣哉嗣是者又二年天災洊至午也如辰未也如已民賴公又活二嵗矣今夏餘適歸裏門見公憫農請禱徧羣望幸矣及秋而雨公之感也公一政一令悉從已饑已溺中抽繹而出不應作文字觀余讀之思公守苕之四年眞吾苕危急存亡之秋也公聞變不卽至民且亂至而不爲之所民又且亂不亂且死不死亦且亡九家亡一家賦益重惟作無家別去鄕悲耳𨿽欲淚盡歸田豈可得哉抑公功不四嵗已也編審均役一一破手徹做期與民興百年之利當此饑饉流亡幾數城無誦聲公救荒之暇卽與諸士論文毎試所羅皆一時奇士士益奮公爲丁丑第二人而又出石齋先生之門故文章政事皆卓絕雲天子嘉公治行賜誥贈秩旦夕且內召公非苕人之所得私也將以血譜三冊當蔽芾之三章矣

賀王大司成光復晉宮詹序

皇帝禦宇十有四祀隆經學興文教以成均爲化始南雍丰鎬也重愼師席不畀小儒而大司成汝水光復王公實來期年遷去雍弟子若失所事謂予謬附公年譜請爲之辭嘗考古帝王治天下何其周盡而豫逺也自公卿大夫一命以上莫不皆賢能負道義至奔走禦侮肩天下事任無一非超常異等舉世遜莫及彼小器寡昧名實不應必不得列顯舉誣事權其故維何聖人養賢以及民天下人才轉移變化於人主範圍而政之與教還相爲本也故古者家有塾黨有庠術有序國有學州長一嵗四讀法黨正七讀法族師十四讀法民自成童後無日非通藝考道之時徳成向用不公卿大夫則已公卿大夫而廢其事曠其官以憂勞貽人主者無之迨城闕刺興君師之分稍陵夷未盡三代以還略教思詳治具士天資醇厚志識逺敏黽勉奮發乃自進乎先王之道若必待帝王陶育而後興起則亦兩相遇於文貌之間而已此道徳浸衰治術所以日卑也國家軍興以來羽書交路力屈貨殫天子負斧扆焦勞欲得壯猷如方叔者以爲撻伐蠻荊之用天下無以應供億日煩欲得劉晏桓寛之儔量出入領度支天下又無以應甚至饑饉薦臻螽蝝並作欲得亷善自持矜已化俗如古之防茂其人者天下舉無以應則似乎政教相違取士之科不足以盡天下之士而人才耗也天子端居深念慨然修復髙皇帝養士之制於是愼簡南雍師席屬之公公曰士不師古則先王之道不明忠敬不生乎心而利祿亂也使之修徳學道考其行義省其言詞而進退之士固有知古不達變膠泥故常於事防有濟朝發一端焉試以天下治亂國家安危民生休戚之本夕發一問焉防以兵農錢谷河漕屯馬鹽鹺使之籌畫機要熟習而審其事釐然有當於理者則先之行之期年上所選士姓名於天子天子試之澤宮以爲賢凡士通今學古彬彬然以文章著見今日者則以爲從太學來也煥宮墻新士舎省籩豆正樂舞序次主位巍然京國大觀畚築餱糧取於激勸鼔舞不以累水衡工竣坐講堂與諸生論說東序永平之盛無以過之矣天子眷注晉公宮詹弟子曰是殆奪我師也予嘗念國家用人因物取器君子體道惟變是適緩急先後必有不可易者安燕則先教是以爲天下嚴師倥劇則先治是以爲天下論相今治法大敝中原云擾埽更張弛非一官之智公司成於南不傳舎其事而斂才造士必求得人相道也救時之業天子方將賴之宮詹非所以居公矣若夫東膠西序橋門璧水之間其不足久公也固宜二三子曷惜焉

代壽南少司馬泰垣沈公七十序

黃泮渙以來一气蜒蟺糅而爲川嶽蒸而爲寒暑紛紛鬱鬱日不暇給矣而其根荄乃獨因依於仁者之靜古之豪傑立身居名取逕不一要必有一種嶷然湛然者行於囂寂之外而徳與壽並臻焉故夫執憎愛角是非投身烈焰如赴饑渇者其中不能靜也有刻意矜飾按气諧聲而頓防於屐齒之折則似靜而非也名士之習與豪傑事功之想兩皆無所泊附而動靜乃一稟之自然余於泰翁沈公見之公於余稱先達割席下交二十年中慷慨纒綿備極兄弟婚姻之好獨以倦於宦逰不相遇者十常七八玆者公辭鎭歸而余適反故里得候見顏色幸也又恰逢初度之辰則逾幸也請以所見於公者私質之凡天地間美好可愛之物庸人之所騖賢智之所爭饞腹睊目俯心帖耳幾幾焉謹伺之於毫髮而物遂得以持我夫惟信其自散自聚如春云捲舒我不與物競走而物之就我也安從來識性相者不言性相湛經術者不言經術善遵養者不言遵養而文章節業斂福躋壽之道無以逾之似特隆焉天下事往往遇之則易爭之則難遇之自多爭之自少獨一富貴乎嘗見孱夫豎儒非寄鉢竺幹則剜心月露而依和筆墨者問價以翔亦復小有利鈍公於聲律之學實諧宿契而獨無意於噪名故其爲詩若文𨿽斷章摘句皆有詳緩舒潤之气而不爲近時名士踽涼之態蓋自公視學於閩舉一切佻易者使之渾駁瘠者使之澤瀾浪不靖者使之和而士子之心目始有所準而弗可易世所謂赫然以文業馳譽者其醖釀未必若斯之其追琢亦未必若斯之粹也國家多故以來縉紳間以東事爲射覆一時嚂口利機頗牧自命者殆徧朝野公夷然無所關說如弗相習人亦雅不欲以此屬公而滇命下矣滇之時適兩酋負固苖獞跳梁芒施邛僰之間檄移旁午公周心苦慮動出萬全所用部曲雜畨漢壹以至誠惻怛心行之無不酹地歌泣如唐之見汾陽而一絲懸綴之孤滇卒恃以無恐非胸中暇整未易了此而回視一時嚂口利機者如秋月被凍蠅索索待盡躁靜之不同效乃如是邪功成晉爵司馬忌者譽者公兩聽之夫乃知靜之可以持變可以藏身亦可以禦物矣公居裏被接韋褐無倦色庇其宇下可防寒暑而公之子若孫申申抑抑又加飭焉公居家手一編𨿽臧獲罕伺其喜慍而公之子若孫魚魚雅雅又加賁焉公居身囓蘗持冰始終無替而公之子若孫蹶蹶瞿瞿如弗及焉玆孰非述公之訓而引之於無窮者耶績著封疆名荷天寵金如粟馬如羊人以此服公之贍者華沃者黧人以此信公之瘁今而後行將舉數十年斵裂未盡之命脈需靜者一日之休養而窮陬荒徼外舉手加額者嵗嵗不知其幾所謂壽其躬以壽天下固在斯與又不獨我二人一時之私祝矣

代壽鏡湖趙太翁八十序

造化全盛之气篤於一人而泄之爲祿位名者復時積之而爲壽其於壽秋實也而於祿位名猶春華也嘗見桑樞茨櫩之下龎眉素髮者無心益算而登之有餘更二三貴人百方導引假一長視而不可得此無他覬其秋實而並戀其春華其於兼之也不已難乎乃曰造化忌盈夫造化又何與焉故惟無意斂福者爲福之所湊亦惟無意躋壽者爲壽之所凝鏡湖趙太翁者大中丞藎庵公憲副某公之尊人也中丞秉鉞時於予後先相屬而予適待罪閩中獲與憲副公朝夕親善立身居官皎然無二玆又將以其餘澤我枌楡矣余無文未能闡翁一二竊幸尾兩君有以習翁之槪也平生溫夷柔朴未嘗有乘人之气與色弱冠工文有聲將以發抒數世之欝抑而竟慳一第翁於窮達之際無纎防絓懷終其身燃藜吮藿泊如也蓄極而泄乃以有兩公之今日而不觀夫四時之變乎靡靡沓沓膩紫嫣紅百物之靈巧亦極矣而吾以爲非其候也候在於艸解木脫冰凘雪浪之一時世之寄身艶陽者見其泄而防其所以蓄輙以之役其耳目移其性情不已惑乎翁廼縮腹菲躬質素無攺抑所謂無意躋壽而壽自凝不必斂福而福來求者矣兩君旣位致通顯並志慮奮拔謀畫奇鴻所稱救時之豪傑於是焉在而醖釀檢柙懍懍不逾中人聞其之官奚子挾圖書不滿肩而其與鄕人裏塾羣而處也未嘗有幾防英露之色浮於顏面卽諸子若孫亦靡不玉質和聲魚魚雅雅又加毖焉玆孰非傳翁之隱述翁之懿而引之於無窮者耶故有過其庭嶷如穆如蒿萊掩徑門無雜賔者知其爲翁之廬也窺其戶恬如謐如伊吾乎其中而逰泳乎其外者知其爲翁之居也接其人莊莊乎由由乎含馨飲酎者知其爲翁之子若孫也是翁主蓄兩君主泄而兩君之泄也轉復爲蓄吾準以春秋花實之數而知翁之蓄無已其泄也益無窮矣且造物於翁又將有異數焉今天下敝極矣如行赤暑中煩暍就臘兩公各出其心力破手爲之而一稟之人情以酌其便稽之實效以考其成政如豨苓瓦礫一經防劑都成妙慧而向之枯臘待盡者透體洽膚眞不啻冷風之習習矣是翁平日以不可知之徳善分錫諸子而兩君且斂數十郡之歡踴歌祝扶首加額者以奉一人其爲八十不亦宜乎夫如是則八十又烏足爲翁壽焉

祭沈太老師文

嗚呼瀛海古峯泖貯淸孕靈毓異廼有殊徴扶祥抉否以光蹈履含徳之厚歸於完軌方茂孔溫如彼初暾凝熈不耀萬釐來奔粉黼縉紳增華鼎冑得全全昌非公誰受蜩宣甲化鳯矯鴻鶱佇防舞繡詎有艾焉繄胡朗淑方賁皇國不殫厥猷遽厭嘉福嗚呼哀哉木大根瞿山髙基扶曾岐貞萋挺秀冰途振藻公車蜚英墨綬十未一償載擴其後篤宗彛爲山爲犧廣孝作忠爲廟大祺飛而夾力應龍斯翼直節淸聲在其天域蠢斯浙人徼仁有鄰惠借沄潤相望殷淪云何不憖濊澤難究先後衮衣儼然在疚吁嗟乎天胡不少延疇爲浙人而多不全縞衣飲气非特孔邇之失其天豈乏美祿美祿以續裁其尺豈乏寵章寵章疊煌不克重光太牢乍厄云與宅夜水琉璃南天卵色況我夫子時屬具瞻將換淸切以展明賢今來讀禮誰作霖雨中外鬥山徒虛倚毗某猥厠門下毎稔所欽報李無玉栽桃有陰更聞小酉惜字如金靑緗夜襞手澤朝深先河後海快我式矜冠映朝簮門聯駟駕開國承家益光而大知是達人堪慰長夜甘棠聿鮮庚桑未罷音徽𨿽邈典刑難謝嗚呼天篤世經巨類是承我龎受之何寔不庚煩寃如茨皓靈若弭望空猶是鑑玆明水

代伯父祭華崧沈公文

嗚呼藏山於澤藏舟於壑舎故趨新亦其常理乃至天有五福士有百行粹然以生翛然以往如公者嗟難得而屢矣而余獨於此重有傷也維先人之於公也兄事之乃先人之背公而去也則不知其幾易寒暑也顯晦旣而分岐心迹因之頓異斯亦締交之通懷往來之大致矣而公獨持此誼以終始提挈奬助意气如新此以知公之篤於先人無已時也維余早遘閔凶气息才屬趨走盲迷誰適爲主寔稟一二長者之誨以庶幾無過今而發旣種種矣顧家業平單筋駑緩惴惴焉懼無以娯先人於永夜不敢候見長者何意姻媾之命自公申之豈非他人昧之於平日者公不忘之於再世乎寂寞故交中求所爲破膽如公者不可得矣嗚呼出處者生人之大分死生者羣物之常期公之出也修途未半吏事贍舉而推引年之誼一擲而返又何其灑然也視夫荏苒蹄輪傴僂金紫者固難以並論矣而如是以歸如是以迄於瞑所謂倦鳥投枝俟之而已又何間焉自今以往凡平日所慷慨而欲擔者給諌君行且盡述之以益勵於不朽廼翂翂鴻羽諸嗣君又計日以幾也自公詒谷其又奚憾於人世耶惟是興言疇昔渺若山河冢上白楊已堪作柱所幸典型未墜見公如見先人而今已矣不自知其心之摧絕也靈而有知尙其一爲髣髴也耶哀哉

祭朱侍禦文【代】

嗚呼半晷詁言旋作幽明之夢一樽防灔難招楚些之魂有人之情不勝慟矣矧夫於國爲典型於人爲怙恃頌徳者有餘歡索瘢者無纎齟如我公之遺迹而去也維官邪之弗肅也久矣卑者呈身自固寄齒頰於他人其才者挾隼登墉爭是非於門戶蓋無論爲敢言爲不敢言而於決擇去壅卒無關焉今乃益念公之披也其官侍禦也不啻其家事也凡所爲大機宜大因革眾所囁嚅而未敢出者不惜破手爲之而一本之醇正以篤其槪參之嚴核以厲其气其去侍禦也不啻其郵寄也枯蘭叢菊幾掩半生而公之色益腴公之神益邃蓋自昔人所爲沈湘弔沅未歌先噎者公考槃一室謐如也乃至鄕之人鄕之事有盡善者公欲言其不然而不忍也鄕之人鄕之事有未盡善者公欲言其然而不能也朝廷方以是重公冀收之於桑楡而公又往矣嗚呼觀神載形如車從馬車脫馬馳一時皆假苟些子未徹五毒七情逓爲纒織至欲瞑不遽瞑而徘徊以休公之去也敝屣以遺之危襟以俟之防乎如春云之停空而秋潦之歸壑也蛻骨龍不死我何與焉其學力之晶瑩抑根因之夙植耶噫先人之並舉於鄕也味兼蘭之馨情葉編鐘之奏永言存沒邈若山河公弗棄予小子而勉其所未逮申之以婚姻自今以往予有目安仰有耳安放其爲悲惋難得而縷矣所可者公之精神如生眉宇公之事迹如翊塵寰維公有子魚魚雅雅固將盡展所欲爲而一楨之王國夫孰非不朽之似續也嗚呼公其奚悲尙饗

祭大參王公文【代】

嗚呼維公世徳布蹤江左粉飾皇路昭宣帝則玉潤珠駢葩連跗接世載不隕英聲在玆孰綿厥緒公克之於暢風雷沈寥淵壑冬愛秋暉霞溶露薄剪冗披殘鉶刃待斵納筆攝麾百城攸擢俗號懷塼於公寔便分衢讓齒折訟推田春鶊具筥秋蟀鳴縑詔褒其美南曹是銓抉剔糠粃蠧政如掃粲若精良揠莠而導盡瘁寔難羣蜚何早公獨怡怡弗替其初內署外藩冰素絲徳宿宵映春云曉敷江潭嶺表氓獠戶歌豈伊爲霖澍其膏澤豈伊爲陶曁其埏埴音徽空樹徳望靡布吞不復宣溘矣遲暮噫昔先人邈焉夙抱塤箎合奏鐘律均調丹墀踵武淸道齊鑣申以婚姻纒綿黼佩迹淪夷險心兼明晦猶具典型願言無墜數箭視陰瑤筆不再嗚呼本防不搖乃果敷榮源流不溢乃儲甘淸自公貽谷儉嵗寔登忠爲福本信爲順楨蘭陔葉籍吐致施英擷芳上國玉價珠聲伸伸翊翊將篤而貞鳴呼尙饗

祭孫毋潘宜人文【代】

人世之福有五而迓之者莫不有道焉以旣其終始當夫纂華襲吉外內休融累簮綬而世褘翟固眾所艶爲不易得而朝旭旣升風雨奄至則又未嘗不嘆年運之流駛榮替之無常也譬靑陽赴節駭緑紛紅終不若筠桂之姿貞萋冬夏人與人殆自此逺矣夫人生長華族性兼淳茂推誠引愛寂然以和在貴不盈其節居貧克任其劬此其致福有本也相夫子綜治中外身處膏脂不少私其緘篋迄於暮齡猶集家人輩手親防績此其操作有紀也生子也材固將盡展所欲爲而壹貞之瑉石其海外三珠樹與此其慈訓有方也板輿有待而夫人曾不少須其爲悲惋可勝言耶嗚呼人世已矣去者奚悲來者孰慕浮灂短曜不足寘懷知夫人之灑然於斯也惟是防之以振振翊翊不僣而不忒蛻之以繩繩蟄蟄磊落而英多固所爲備五福而得以旣其終始者也夫人眞可以瞑矣自今以後凡先世所欝忱而未吐者諸嗣君行且盡述之以歸烈於夫人則皆夫人不朽之遺余誼在猶子將拭目以俟焉故不欲與諸嗣君悲一時而更酧夫人以萬年也嗚呼尙饗

祭孫母潘宜人文【代】

嗚呼止善呈祥延和集慶素魄晨流徳宿宵映誕膺母儀毓質惟靜體襲蘭椒神潛淵鏡奉榮維約承慈以遜克贊夫子寔總其劬內署外藩身餌膏脂衣無重襲味絕甘臑持冰囓檗及爾無違君子不忒疇敢渝之爰及桑楡如福旣備淑愼有加防勤靡墜靈明烱如形不爲瘁𨿽有絲枲無棄菅蒯維子也材騰踔九衢將奮而伏以篤其儲質文外炳言行中孚葩連跗接致用匪殊鴻慈待叩天不憖遺昭昭白雲日浸以暆嗚呼哀哉徳範空存音徽同布啼鴂先鳴苕華易暮母亦何心翩然去來瞻望弗及寔疚予懷維母有孫曰歸餘子濡蘋奉膳與禮終始非母孰詒亦旣覯止不謂永隔遽失其恃淚容無飾質言無私將篤而慶以劵異時靈而弗替庶其饗之

先大母沈太夫人行述

義渠艱阻備嘗始得一遇視大母屬纊之晨才及期耳諸生時奇窮不能辦養斂已成進士窮無以異諸生秋冬間得仿依親例假還故里因以躬紖畚之役蓋嘗整冠佩肅拜堂下襜帷黯黯莫覩髣髴旁觀哽咽相視涕零而義渠愴然以悲更惕然有動也曰而不憶夫呱呱弱息趨走盲迷笑啼無主挈而置之懷內者何人乎月夕霜天啞軋聲與伊吾相間防勤伺怠有一味之甘割而分之者何人乎爾時之情境奚似而不憶夫愁疾沈綿委頓牀蓐癢則摩之痛則撫之自茹以荼而飼孫以飴者何心乎見義渠蚤庠則囅然啟齒遇小試髙等輙爲開顏者又何心乎爾時之情境奚似而義渠殆如夜得明如囈得醒矣從前依依戀戀宛轉膝前之歡趣皆先大母不忍言不能言之苦趣也今日卽能言之而至心實行有出耳目外者似未能舉其一二則將言其所以事曾大父大母者奉盥移茵晨昏卽序宗黨之所傳以爲儀者也旣聞之矣則將言其所以事大父始終存歿者烱烱一綫九原可質凡在親知且嘆且羨者如一日也旣聞之矣則將言其所以持門戶卹姻屬者寧厚無薄寧寛無逼婢僕之長年者猶能縷縷也旣聞之矣卽以義渠晨夕之所謦咳二十餘年之所記憶貌習之溫如也謐如也黙坐一榻𨿽家人罕伺其喜慍而中有誠然者猝未可以他故奪又何其莊而懍也晚嵗喜聚諸孫於傍弄藥爭花未嘗暫息則一顧而神怡臘日具觴環侍而侑食焉則再顧而神怡獨於家門興替之感不無黙黙關心見一善則亟爲子若孫勸見一不善則黙爲子若孫防往往述先世之苦行以作其勤又往往舉他人之勝事以激其恥所爲以誠求而不必以勞率者大率類此至家庭一切難言之隱凡所以維防之者周心密慮動出萬全爭其大而寛其細治其實而略其文弛其外而持其內有非子若孫之所能窺者居平恆誦竺幹書而不欲溺情於施捨曰吾不以佛故佞也性不侮闇室而未嘗惑志於巫覡曰吾不以神道先也瞑之夕凡遐邇之訃至者無不感嘆歔欷悵典型之已墜怨白日之浸暆斯其人何如者耶猶記辛酉秋義渠落第歸維時風雨蕭蕭寒不可忍從父好言慰之大母淒然曰汝此日終在但未知老眼猶及見否傷乎哉今已矣期已相及而不能相待至丐報劉之一日邈如隔世祖之所以望孫孫之所效於祖者竟何如也抑聞之先人之所無而益之先人之所有而忘之子若孫均無所逭其罪玆所以報泉下而靡憾者則恃有不朽之言在

閔母臧夫人墓志銘

閔指薪伯仲於予爲重表兄弟其母猶吾母也生同裏閈姻聯數葉母賢明仁孝諸大節以及言動舉止諸細務予得而竊聼之有年矣歿後三載是爲戊寅之冬指薪昆季將以明春奉夫人柩合窆於方伯公之墓因以其狀來示囑予一言志之予惟卑防無以傳尊者宜辭迍邅失路之人筆墨頽索未足爲逺近觀美益宜辭然而知母之詳者無如予則又誼不容辭謹就行略所載合之聞且見者爲志焉按夫人姓臧氏鴻臚寺序班心尭公女湖廣左方伯閔紉弦公之元配也臧爲雉城名家世垂壼範夫人端靜明淑鐘自天性五六嵗時口授內則女誡諸書輙能了其大意鍼紉組繡巧逾素習言笑坐起儼若成人姻黨識者咸知爲錦防文翟中人矣其毋卽贈太子太保閔櫻圃公女一日隨母歸寧毛太夫人見而愛之遂通兩家之好以其季子委禽焉年十三執母氏防號泣盡哀跪拜成禮心尭公撫子女素慈平時寛於督訓乃夫人自母防後言益加謹貌益加莊𨿽值月夕花晨從未窺閾外一步此其至性有過人者已而心堯公再娶於閔卽今大參公閔符婁姊也夫人事之如事其所生繼母字之亦忘其非已出尢爲親知中所罕見云年十七歸方伯公公爾時專治舉子業性尢豪宕一切生產置弗問凡銀錢出入門鑰啟閉悉委之夫人夫人蹶蹶瞿瞿夜以繼日未嘗有倦色情容以是大得太夫人懽心更能出酒脯佐讀書之勤脫珥解周親之急公繇是志意亦自奮拔無絲毫艱窘拂意之事絓其胸懷皆夫人力也癸卯公舉於鄕丁未成進士初除刑部主事夫人從之京邸恆勸公愼簡刑獄無恃明敏之才以人命嘗試公亦時爲心動凡所讞決無不再四低徊澄神靜察期於當情合律而止未嘗輙以一時喜怒髙下其筆也以故終公任刑曹數年不知經其手定幾何案後來訖無稱寃者辛亥公以秩滿出守汝寧夫人才抵任所立敕諸綱紀授以繩約內外整截門禁肅然嵗時餽遺之牘公必一一持示夫人夫人勸弗受公乃喜曰吾今得一意修潔無復以溫飽璅談凂我耳亂我心曲矣防太夫人病背疽信至公與夫人憂皇廢寢食勸公乞身歸省太夫人聞而弗許遂不果行夫人黙禱防吁願以身代者數四形神爲顇旣聞太夫人平愈勝常而後釋然喜也乙卯公遷南韶憲副庚申再轉中州大參宦迹所至善政屢聞循聲日茂豈惟公才誠兼至蓋亦有相之者焉維時嶺南水勢暴漲傾頹彌望流殣載路公見之夫人從旁祝之曰人漂搖而若且安處乎人蕩析而若且保聚乎因之庀材鳩工扶傷弔死公部署不遺餘力荷其生全者幾萬家矣比任中州時間諜甚亟檄勤王者數至僚友無敢肩者公任之夫人從旁促之曰受若職而不圖致若身乎食若祿而不圗分若憂乎因之簡乃士卒峙乃糗糧公部署不遺餘力匝月而諸事就緒人人鼓敵愾矣嵗辛酉舉監司堪治兵者朝廷以邊才目公敕備昌平防敵入廣寧沿途風鶴公駐節徳州躊躇未行夫人謂曰君平日遇大事輙斬斬能斷玆所以左右顧者知爲母老在堂亂方寸耳今以後凡姑之事我願殫心力任之陵寢重地君弟星馳料理公爾忘私可也公聞而嘆曰吾今乃可矢志靡盬幸免將母分憂矣遂單騎而北夫人率子女南旋晨夕祗事太夫人一七一臠必親調以進伺聲察色未嘗離左右卽所稱三日新婦何以加焉癸亥之春公遷湖廣右藩便道歸裏而太夫人已病公與夫人臥不貼席衣不解帶者浹月病竟不起防臧心堯公亦以是嵗終於家夫人連遭兩防摧毀逾節幾於骨見衣表矣丙寅服闋公仍補楚轄夫人偕行偶食湘江魚族停筯不舉者移時曰此昨太夫人所嗜也曩時每遇四方難致之物千里緘寄十數年如一日今可得乎與公然者久之已已公患痰隔之癥醫藥防效祈賽不靈夫人計無復之刲股以進者三卒無一驗豈修短有命彼蒼漠漠固無從邀其響答耶所難者荒迷失次中猶不欲以地方賻贈舊例抺公冰檗素心日夜望長公次公至卽促裝扶櫬登舟曰未亡人安用是長物爲其以傷吾泉下志也自是居家忽忽不怡𨿽嵗時伏臈子媳盈前眉際仍帶慘悴之色經年未嘗爲見齒惟於沈倩蒼嶼公報捷南宮時撫女背囅然一笑再於季嗣同生登賢書時對親族賀者笑語致謝而已丙子五月遘疾危篤彌畱之際親屬環守牀次悲淚相向夫人了無怖容呼女婢掖起更衣念佛數聲而逝其去來灑然情塵不染一似夙具根因者然非托迹空門者所能彷佛其萬一也夫人生於萬曆丁丑六月初一日沒於崇禎丙子五月二十日享年六十去初度設之辰僅十日耳長子燧郡庠生娶陳氏次臯太學生娶姚氏次肅癸酉舉人娶胡氏繼陳氏再繼孫氏女五人孫四人孫女二人嫁娶皆聞人望族詳載諸子狀中予乃綜夫人之始終而論之大率其事姑也色養多於趨承其相夫也靜好多於莊敬其課子教婦也慈顏多於正色其卹婣睦族也摰意多於靡文裏中以此稱全徳焉今一門之內惇詩說禮孝友淳篤衍後日無窮之緒繩繩未艾嗚呼孰貽之哉若沾沾以見在科名方來福澤爲足以瞑夫人則亦淺之乎視夫人矣爰作銘曰

天降嶽伯爲國寶臣辰彼碩女令徳來嬪從宦四方隨地施仁雞鳴交警勵志松筠稱婦三紀湯必親四膺寵綍退讓逡巡晚乃事佛割愛離塵脫然蛻去宛證宿因何以貽後一脈振振何以事往同返天眞宮斯閟神理未淪川移谷徙視此貞瑉

幾山閣詩艸引

丁卯之春予有事荊邸借憇幾山閣中覩其位置花石楚然雅潔爲之霽目恬心少卻塵涴因檢其壁間題詠之什彼倡此賡應接不暇徴其人則皆樊山之宗英也已而獲交素先生玉色和聲霏映四坐翊翊恂恂視韋褐又加毖焉聞素平居泊然無它嗜好意之所之目之所涉口之所拈皆詩趣也甚而家人防集之地友朋歌舞之塲皆詩課也以至江山之眺聼花月之流連世態之堪笑堪悲風物之或明或晦皆詩意也今其詩具在受而讀之淸不至臒華不至縟大都擅溫李之情而振以王孟之骨𨿽未及盡披其藏譬嘗鼎一臠至味自出予因而感情才之受錮於世系不少也自昔蘭陵鄴下作者如林幾奪寒士之席至今艶爲帝冑中一段佳話卽才江長吉輩猶稱唐諸王孫孰云芝艸無根醴泉無源我國家醖釀培漑非一日矣將必有挾其質以經世耀其文以名世如所稱蘭陵鄴下者特雕虫伎耳自此乎逺矣予蓋以素先生之人之詩知之以樊山諸名彥之人之詩知之也

一經堂小題義引

司空表聖之言曰自知非詩詩未爲奇語典而防防此可與文通者也推小題義者首巢窟亞飯等篇憶童而習之擺落無地人愛其死者不愛其活者酸唇腐頰稱肉量骨士維魚矣又何言哉人非孔墨未能嶷然格外全盛之气注射少年凡所對遇防灔眉眼排蕩心魂苦不可忍擘筠鬭紙十未領其二三恨光景時時逸去不受囚鏁煩寃辛切當何似也稽諸色態隨想不同閣雨輕陰穿窗落日鶯痁語怯蝶寐魂移縮翠拖紅零鈿敗靨叢散羈愁顫春閨悄悄瞠瞠霏霏瑟瑟陷朱公之淚荊聶無腸慘玉姊之魂荀郎寡韻遮槿艶於靑燐輾春陽於午院瘖者能口跛者能走稚者能雅韻者能醜自昔才人亦各媚其意耳將不畏天罸耶頃余客溪上遇自興最蚤因獲交於子鵬調甫幽悱冷艶中置忘歸咿啞相向韻停落月每一題率爾而止條理香澤匹配勻冶摩詰之澹也長吉之嫵也昌黎之獰也三人自詭其中分而踞之曾無沗於先輩亦遲媚於騷人拭粉塗箋畱香守蠧苔陰低午光霏書帶之傍硯水防澌韻雅金罍之側如過黃陵祠下艶魄單飛置向商山館中淸歌細曳

刪補文致小引

虎林劉越石撮其文之輕勻細麗筆手俱妍者貽諸同好題曰文致余從枕上讀之如嫩苞初蕚光翠欲浮稍爲剪其陳者並汰其韻味之短率者隨意中所及次第詮之時增飾焉而余因有慨於數十年來詩文進退之變也嘉隆以前人尊一經未曾眼百氏書如姦聲僞色噤不敢道後乃稍稍知習風雅而一時悸心艷魄之語猶遜謝弗居邇者剞劂日繁見聞滋廣佻而元史而宋靡而六朝中晚諸家以曁地誌山經陰符律種種石室之藏靡不妙析幽防並標靈異而向之噤不敢出者悉挾爲故物且蠲爲賸說矣其甚者出之以險激而薄劣不振者文之以天斜風气所侵撓奪功令吾見元和防昌之體與啼妝義髻並煽一時而唐之爲唐何如也然則是編也不廼附之俑乎蓋予倦逰醫部百慮都捐讀書不求甚解抑所謂笑防言鯖足添腹笥差不敗人意耳

古心庵募緣疏

嘗見十室之內不廢精藍數錢之施足稱檀越外書所謂防契神交內典則爲善友知識而且寘庵捨宅以尼代僧無亦念識塵所結女人之嗔愛特深根性爲昭閨閤之機緣較捷舉其末以接乎本花不著身造其質而先以文風自行水揆厥防奧難得而詳廣殖福因差能爲諭吾裏古心庵之緣起陳氏以防通著迹神寄有無之間蓮師以眞實闡宗志超生滅之界晨燈夜梵如喚渇夢之醒月粲花明莫系逝駒之影廹玆纓鏁如在樊籠敢借淸涼之規暫豁無明之障千楹未見其少數椽孰云其多固將聼鐘聲而致敬尋香馥以生心覩尊儀而洵仰摛灋軸而忘疲者也凡我有情共玆慈惋勺水盂飯悟香色之頓殊一鍰半銖識寶光之未墜所謂剎那之善逐此而生水滴防功漸盈大器是在仁賢心朂之耳

募建圓證寺佛閣疏

凡世間有爲之相一切偸心任運不得自晨至夕牽率未休而學道人亦復有竹木薪水之苦盂鉢之勞願與檀越助發慈惋大慧有言不許起心管帶起心則病矣管帶固不以爲病也譬一身終日與人對面餔啜諧笑位置宛然所謂喫飯著衣何曾有些子幹礙耶精進者自得之我湖近質而慳於緣以故蘭若棊置不甚偉觀而亦少曼鬟麯生之穢至乃淸淨僻寂無逾圎證坐其中居然有伊人一方之想也近智巖爲某上人髙足澄心密行礪以芒刃堂中條件如昔時而加毖焉幡動交蘆鴉啼海梵眞足披曉夢而浥恆沙世所艶千偈瀾翻者猶玉曜而瓦質也靚供之所楹廡取次不支搜其蠧蝕裒以新材可成一閣展心論於未晦駐槿艷而長明此舉殆如瑞矣費不甚廣而片椽寸瓦皆上人之願力爲之出世人自少不得此種管帶獨思吾人流浪多識中蕙死蘭枯腰鎌何有絲絲相掉只在底處耳盂飯勺水眾生各有緣湊而大士獨無交渉乎語曰中流失船一壺千金是可念也夫

題寂觀上人冊

自宗教二分而後之演其說者各防其門戶以爲依皈所謂傳也夫傳字不傳義傳聲不傳音千萬人中如將有意乎道者焉若方諸挹水於月覓所爲自體不可得則固已傳之久矣叢林之有住持象教興廢實因之世僅以軍持水田相付者古所云粥飯僧其無足異若弁之圎證寺風焰相摧寶池欲裂夷於茒杞者蓋百餘年三上人固從三祖五祖山气脈而來者徘徊瞻禮正如十指燒殘連心惋痛出其精勤之力一時人士始知有所謂宗門者上人殆所稱三孝子矣乃至戒具肅供頓淸饒似難其選後延覲西爲主持而堂中支應日繁四方郵寄者各厭所欲而去尋常飯器香色頓殊委落旃林雯華霏結此豈一廣長舌所能施也繼覲西而拄錫者今爲寂上人固以闡性相之宗伸讚唱之義於是焉在不必證爲某師某弟子也波痕月影指防皆眞寧復可譜之而傳耶彼以門庭樹幟者則世之所爲衣鉢已矣但澄心獨了者率厭苦世相離種種常住之我而更思一淸淨灑脫之處何其滯也上人其亦有感於諸開士之願教乘之興衰勉事此一段因緣已

楊貞復評釋楞嚴經防

自像教東流一時旁行之書幾徧方內數傳後燈分別若不可詰而理絕根尋本來無二蓋人人知有楞嚴矣苐以河漢之言契妙明之防往往難得而詳貞復先生以再來人衍出世諦其於楞嚴圎覺等經悉受諸家詮釋而略爲刪潤字規句範文理曉然所謂以眼施人此其一斑也夫禪恱之味余何敢深言而一稟之先生以庶幾不謬則余所多幸也若夫見性者共其髙深棲情者獵其藻蔚政如迹有短長隨人心念觀者當自得之耳

代作呂氏春秋防

周之季以言豎不朽者亡慮數十百家而呂氏特著呂氏一賈人子而能出奇贏之緒業與管商諸人分踞千秋之席非惟狡獪使然抑其理與其辭信足觀也渭南以一代妙手晤作者於千載之上煥若披面而呂氏之精神始出但訛沓相仍朱黃失序讐檢之下良用缺然偶從諸大父遺簏中窺其所藏呂氏刪本得受而讀之蓋將萃諸子之長以偹一家言而未獲旣其志玆猶鼎之一臠也夫前人所無弗敢益前人所有弗敢掩凡以述其意而止以是廣之四方也其可乎謹防

淩忠介集卷六

