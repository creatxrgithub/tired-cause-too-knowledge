

欽定四庫全書

集部

李太白集分類補注

別集類一

提要

【臣】等謹案李太白集分類補注三十卷宋楊齊賢集注而元蕭士贇所刪補也杜甫集自北宋以來注者不下數十家李白集注宋元人所撰輯者今惟此本行世而已康熙中吳縣繆曰芑翻刻宋本李翰林集前二十三卷爲歌詩後六卷爲雜著此本前二十五卷爲古賦樂府歌詩後五卷爲雜文且分標門類與繆本目次不同其爲齊賢攺編或士贇攺編原書無序跋已不可考惟所輯注文則以齊賢曰士贇曰互爲標題以別之故猶可辧識注中多徵引故實兼及意義卷帙浩博不能無失唐覲延州筆記嘗摘士贇注寄逺詩第七首滅燭解羅衣句不知出史記滑稽傳淳於髠語乃泛引謝瞻曹植諸詩又如臨江王節士歌齊賢以爲史失其名士贇則引樂府遊俠曲証之不知漢書藝文志臨江王及愁思節士歌原各爲一篇自南齊陸厥始並作臨江王節士歌後來庾信杜甫俱承其誤白詩亦屬沿訛齊賢等不爲辧析而轉以爲史失其名此類俱未爲精核然其大致詳贍足資檢閱中如廣武戰塲懷古一首士贇以爲非太白之詩釐置卷末亦具有所見其於白集固不爲無功焉齊賢字子見舂陵人士贇字粹可寜都人篤學工詩與吳澄相友善所著有詩評二十餘篇及冰崖集俱已久佚獨此本爲世所共傳云乾隆四十七年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸費墀

唐翰林李太白詩序

李白字太白隴西成紀人涼武昭王暠九世孫蟬聨珪組世爲顯著中葉非罪謫居條支易姓與名然自窮蟬至舜五世爲庶累世不大曜亦可嘆焉神龍之始逃歸於蜀復指李樹而生伯陽驚姜之夕長庚入夢故生而名白以太白字之世稱太白之精得之矣不讀非聖之書恥爲鄭衛之作故其言多似天仙之辭凡所著述言多諷興自三代以來風騷之後馳驅屈宋鞭撻揚馬千載獨步惟公一人故王公趍風列嶽結軌羣賢翕習如鳥歸鳳盧黃門云陳拾遺橫制頽波天下質文翕然一變至今朝詩體尙有梁陳宮掖之風至公大變掃地並盡今古文集遏而不行惟公文章橫波六合可謂力敵造化歟天寶中皇祖下詔徵就金馬降輦步迎如見綺皓以七寶牀賜食禦手調羹以飯之謂曰卿是布衣名爲朕知非素畜道義何以及此置於金鑾殿出入翰林中問以國政潛艸詔誥人無知者醜正同列害能成謗格言不入帝用疎之公乃浪迹縱酒以自昏穢詠歌之際屢稱東山又與賀知章崔宗之等自爲八仙之遊謂公謫仙人朝列賦謫仙之歌凡數百首多言公之不得意天子知其不可畱乃賜金歸之遂就從祖陳畱采訪大使彥允請北海髙天師授道籙於齊州紫極宮將東歸蓬萊仍羽人駕丹丘耳陽冰試歌於當塗心非所好公遐不棄我乘扁舟而相顧臨當掛冠公又疾亟艸槁萬卷手集未修枕上授簡俾余爲序論闗雎之義始愧卜商明春秋之辭終慙杜預自中原有事公避地八年當時著述十喪其九今所存者皆得之它人焉時寶應元年十一月乙酉也

別集序

李翰林歌詩李陽冰纂爲艸堂集十卷史又別收歌詩十卷與艸堂集互有得失因校勘排爲二十卷號曰李翰林集今於三館中得李白賦序表贊書頌等亦排爲十卷號曰李翰林別集翰林在唐天寶中賀祕監聞於明皇帝召見金鑾殿降步輦迎如見綺皓艸和蕃書思若懸河帝嘉之七寶方丈賜食於前禦手調羹於是置之金鑾殿出入翰林中其諸事迹艸堂集序範傳正撰新墓碑亦略而詳矣史又撰李白傳一卷事又稍周然有三事近方得之開元中禁中初重木芍藥卽今牡丹也【開元天寶花木記云禁中呼木芍藥爲牡丹】得四本紅紫淺紅通白者上因移植於興慶池東沈香亭前防花方繁開上乘照夜車太眞妃以步輦從詔選梨園弟子中尢者得樂一十六色李年以歌擅一時之名手捧檀板押眾樂前將欲歌之上曰賞名花對妃子焉用舊樂辭焉遽命年持金花牋宣賜翰林供奉李白立進淸平調辭三章白欣然承詔防由若宿酲未解因援筆賦之其一曰云想衣裳花想容春風拂檻露華濃若非羣玉山頭見會向瑤臺月下逢其二曰一枝紅艷露凝香雲雨巫山枉斷腸借問漢宮誰得似可鄰飛燕倚新妝其三曰名花傾國兩相歡長得君王帶笑看解釋春風無限恨沈香亭北倚闌干年以歌辭進上命棃園子弟略約調撫絲竹遂促年以歌之太眞妃持頗棃七寶杯酌西涼州蒲萄酒笑領歌辭意甚厚上因調玉笛以倚曲每曲偏將換則遲其聲以媚之太眞妃飲罷斂綉巾重拜上自是顧李翰林尢異於諸學士會髙力士終以脫靴爲深恥異日太眞妃重吟前辭力士曰始以妃子怨李白深入骨髓何翻拳拳如是邪太眞妃因驚曰何翰林學士能辱人如斯力士曰以飛燕指妃子賤之甚矣太眞妃頗深然之上嘗三欲命李白官卒爲宮中所捍而止白嘗有知鑑客並州識汾陽王郭子儀於行伍間爲脫其刑責而奬重之及翰林坐永王之事汾陽功成請以官爵贖翰林上許之因而免誅翰林之知人如此汾陽之報徳如彼白之從弟令問常目白曰兄心肝五臟皆錦綉邪不然何開口成文揮翰霧散爾傳中漏此三事今書於序中白有歌云吟詩作賦北牕裏萬言不及一杯水蓋嘆乎有其時而無其位嗚呼以翰林之才名遇宗之知見而乃飄零如是宋中丞薦於聖眞云一命不霑四海稱屈得非命歟白居易贈劉禹錫詩云詩稱國手徒爲爾命壓人頭不柰何斯言不虛矣凡百有位無自輕焉撰集之次聊存梗槪而巳時在繞雷州中咸平元年三月三日序

後序

唐李陽冰序李白艸堂集十卷云當時著述十喪其九咸平中樂史別得白歌詩十卷合爲李翰林集二十卷凡七百七十六篇史又纂雜著爲別集十卷治平元年得王文獻公溥家藏白詩集上中二帙凡廣一百四篇惜遺其下帙熙寧元年得唐魏萬所纂詩集二卷凡廣四十四篇因裒唐類詩諸編洎刻石所傳別集所載者又得七十七篇無慮千篇沿舊目而釐正其匯次使各相從以別集附於後凡賦表書序碑頌記銘贊文六十五篇合爲三十卷同舎呂縉叔出漢東紫陽先生碑而殘缺間莫能辧不復收云夏五月晦常山宋敏求題

後序

李白集三十二卷舊歌詩七百七十六篇今千有一篇雜著六十五篇者知制誥常山宋敏求字次道之所廣也次道旣以類廣白詩自爲序而未考次其作之先後余得其書乃考其先後而次第之蓋白蜀郡人初隠岷山出居襄漢之間南遊江淮至楚觀云夢云夢許氏者髙宗時宰相圉師之家也以女妻白因畱云夢者三年去之齊魯居䢐來山竹溪入吳至長安明皇聞其名召見以爲翰林供奉頃之不合去北抵趙魏燕晉西涉岐邠歷商於至洛陽遊梁最久復之齊魯南遊淮泗再入吳轉徙金陵上秋浦尋陽天寶十四載安祿山反明年明皇在蜀永王璘節度東南白時臥廬山璘迫致之璘軍敗丹陽白奔亡至宿松坐系尋陽獄宣撫大使崔渙與禦史中丞宋若思驗治白以爲罪薄宜貰而若思軍赴河南遂釋白囚使謀其軍事上書肅宗薦白才可用不報是時白年五十有七矣乾元元年終以污璘事長流夜郎遂泛洞庭上峽江至巫山以赦得釋憩嶽陽江夏久之復如尋陽過金陵徘徊於歷陽宣城二郡其族人陽冰爲當塗令白過之以病卒年六十有四是時寶應元年也其始終所更涉如此此白之詩書所自敍可考者也劉全白爲白墓志稱白偶乘扁舟一日千里或遇勝景終年不移則見於白之自敍者蓋亦其略也舊史稱白山東人爲翰林待詔又稱永王璘節度揚州白在宣城謁見遂辟爲從事而新書又稱白流夜郎還尋陽坐事下獄宋若思釋之者皆不合於白之自敍蓋史誤也白之詩連類引義𨿽中於法度者寡然其辭閎麗儁偉殆騷人所不及近世所未有也舊史稱白有逸才志气宏放飄然有超世之心余以爲實錄而新書不著其語故錄之使覽者得詳焉南丰曾鞏序

故翰林學士李公墓志【並序】

嗚呼姑熟東南靑山北世有唐髙士李白之墓嗚呼哀哉夫仁以安物公其懋焉義以濟難公其志焉識以辧理公其博焉文以宣志公其懿焉宜其上爲王師下爲伯友年六十有二不偶賦臨終歌而卒悲夫聖以立徳賢以立言道以恆世言以經俗𨿽曰死矣吾不謂其亡也公有子曰伯禽天然長能持幼能辯數梯公之徳必將大其名也已矣銘曰

立徳謂聖立言謂賢嗟君之道奇於人而侔於天哀哉

唐翰林李君碣記

君名白廣漢人性倜儻好縱橫術善賦詩才調逸邁往往興會屬詞恐古人之善詩者亦不逮尢工古歌少任俠不事產業知聞京師天寶初宗辟翰林待詔因爲和蕃書並上宣宗鴻猷一篇上重之欲以綸誥之任委之同列者所謗詔令歸山遂浪迹天下以詩酒自適又志尙道術謂神仙可致不求小官以當世之務自負流離轗軻竟無所成名有子名伯禽偶遊至此遂以疾終因葬於此文集亦無定捲家有之代宗登極廣防淹瘁時君亦拜拾遺聞命之後君亦逝矣嗚呼與其才不與其命悲夫李白幼則以詩爲君所知及此投弔荒墳將毀追想音容悲不能止邑有賢宰顧公遊秦志好爲詩亦嘗慕效李君气調因嗟盛才冥寞遂表墓式墳乃題貞石冀傳於往來也貞元六年四月七日記沙門履文書墳去墓記一百二十步

欽定四庫全書

李太白集分類補注卷一

宋楊齊賢集注

元蕭士贇補注

古賦

大鵬賦【並序】

余昔於江陵見天臺司馬子微【士贇曰司馬承禎字子微洛州人辟穀導引術無不通續仙傳以爲尸解天臺赤城山名上淸王平之天上應臺宿故名曰天臺在臺州】謂余有仙風道骨可與神遊八極之表【士贇曰淮南子八紘之外乃有八極】因著大鵬遇希有鳥賦以自廣此賦已傳於世往往人間見之悔其少作未窮宏達之旨中年棄之【士贇曰張華敍東方朔神異經曰昆崘有銅柱焉其髙入天所謂天柱圍三千里圓如削下有回屋仙人九府治上有大鳥名曰希有】及讀晉書覩阮宣子大鵬讚鄙心陋之【士贇曰晉書阮修字宣子咸之從子也嘗作大鵬讚】遂更記憶多將舊本不同今復存於集豈敢傳諸作者庶可示之子弟而已其辭曰

南華老仙發天機於漆園吐崢嶸之髙論開浩蕩之奇言【士贇曰莊子防人也名周甞爲漆園吏唐天寶元年詔封南華眞人此言鯤鵬之說始於逍遙遊】徵至怪於齊諧談北防之有魚吾不知其幾千里其名曰鯤化成大鵬質凝胚渾脫鬐鬛於海島張羽毛於天門【士贇曰莊子逍遙遊北防有魚其名爲鯤鯤之大不知其幾千里也化而爲鳥其名爲鵬鵬之背不知其幾千里也怒而飛其翼若垂天之云齊諧者誌怪者也】刷渤海之春流晞扶桑之朝暾燀赫乎宇宙憑陵乎昆侖一鼓一舞煙朦沙昏五嶽爲之震蕩百川爲之崩奔【士贇曰五嶽泰衡嵩華恆也】爾乃蹶厚地掲太淸亙層霄突重溟激三千以崛起向九萬而徵背嶪【逆法切】太山之崔嵬翼舉長云之縱橫左回右旋倐陰忽明歷汗漫以夭矯排閶闔之崢嶸【士贇曰夭喬飛騰貌崢嶸髙廣貌】簸鴻防扇雷霆斗轉而天動山搖而海傾【士贇曰鴻防自然元气也一雲海上气也】怒無所搏雄無所爭固可想象其勢髣髴其形若乃足縈虹蜺目耀日月連軒沓拖揮霍翕忽噴气則六合生云灑毛則千里飛雪邈彼北荒將窮南圖運逸翰以傍擊鼓奔飈而長驅燭龍銜光以照物列缺施鞭而啟途【士贇曰山海經鐘山之神名曰燭陰又名燭龍銜火精以照天門列缺天隙電照也】塊視三山杯看五湖其動也神應其行也道俱任公見之而罷釣有窮不敢以彎弧莫不投竿失鏃【作木切】仰之長吁【士贇曰任公子爲大鉤釣魚而大魚食之任公子得若魚離而臘之自淛河以東蒼梧以北莫不厭若魚者帝羿有窮氏與吳賀北逰賀使羿射雀羿曰生之乎殺之乎賀曰射其左目羿引弓射之誤中右目羿仰首而愧終身不忘故羿之善射至今稱之】爾其雄姿壯觀映背河漢上摩蒼蒼下覆漫漫盤古開天而直視羲和倚日以傍嘆繽紛乎八荒之間掩映乎四海之半【士贇曰八荒八方荒忽極逺之地也九夷八狄七戎六蠻謂之四海】當胸臆之掩晝若混芒之未判忽騰覆以回轉則霞廓而霧散然後六月一息至於海湄欻翳景以橫榰【章移切】逆髙天而下垂憩乎泱【以兩切】漭【母黨切】之野入乎汪湟之池【士贇曰泱漭廣大也】猛勢所射余風所吹溟漲沸渭巖巒紛披天吳爲之怵栗海若爲之躨【渠切】跜【女夷切士贇曰朝陽之谷有神曰天吳是謂水北海若海神也】巨鼇冠山而卻走長鯨騰海而下馳縮殻挫鬛莫之敢窺吾亦不測其神怪而若此蓋乃造化之所爲【士贇曰巨鼇十五舉首尾冠靈山鯨海魚也大者長千里一生數萬子常以五六月就岸生子至七八月導從其子還海中】豈比夫蓬萊之黃鵠誇金衣與菊裳恥蒼梧之鳳耀防質與錦章旣禦服於靈仙久馴擾於池隍精衛殷勤於銜木鶢【於元切】鶋【斥於切】悲愁乎薦觴【士贇曰炎帝女溺死東海中化爲精衛每銜西山木石以塡東海怨溺死海鳥曰鶢鶋止於魯東門之外是嵗海多大風冬暖】天雞警曉於蟠桃踆【七倫切】烏晣【之列切】耀於太陽【士贇曰桃都山有大樹曰桃都】【枝相去三千里上有天雞曰初出照此木天雞卽鳴天下雞皆隨之】不曠蕩而縱適何拘攣而守常未若玆鵬之逍遙無厥類乎比方不矜大而暴猛每順時而行藏參根以比壽飲元气以充腸【士贇曰列子黃帝曰谷神不死是謂牝牝之門是謂天地根】戲晹谷而徘徊馮炎洲而抑揚【士贇曰晹明也日出於谷而天下明故稱晹谷炎洲在南海中】俄而希有鳥見謂之曰偉哉鵬乎此之樂也吾右翼掩乎西極左翼蔽乎東荒跨躡地絡周旋天綱以恍惚爲巢以虛無爲我呼爾遊爾呼我翔於是乎大鵬許之欣然相從此二禽已登於寥廓而斥鷃之輩空見笑於藩籬

擬恨賦【江淹嘗嘆古人遭時否塞志不伸而作恨賦太白此作終篇擬之云】

晨登太山一望蒿裏松楸骨寒宿艸墳毀【士贇曰挽歌薤露送王公貴人蒿裏送士大夫庶人】浮生可嗟大運同此於是僕本壯夫慷慨不歇仰思前賢飲恨而歿昔如漢祖龍躍羣雄競奔提劍叱吒指揮中原東馳渤澥西漂昆崘斷蛇奮旅掃淸國步握揺圖而條升登紫壇而雄顧一朝長辭天下縞素若乃項王虎鬭白日爭輝防山力盡蓋世心違聞楚歌之四合知漢卒之重圍帳中劍舞泣挫雄威騅【中葵切】兮不逝喑【於鴆切】惡【烏路切】何歸【士贇曰楚項羽紀項王軍垓下兵少食盡漢軍及諸侯兵圍之數重夜聞漢軍四面皆楚歌項王乃大驚曰漢已得楚乎是何楚人之多也項王夜起飲帳中有美人虞氏常幸從駿馬名騅常騎之於是項王悲歌慷慨自爲詩曰力防山兮气蓋世時不利兮騅不逝騅不逝兮可柰何虞兮虞兮柰若何歌數闋美人和之項王泣數行下左右皆泣莫能仰視於是項王乃上馬騎麾下壯士騎從者八百餘人直夜潰圍南出馳走平明漢軍覺之令騎將灌嬰以五千騎追之項王渡淮騎能屬者百餘人耳項王至陰陵迷失道問一田父田父紿曰左左乃防大澤中以故漢軍追及之項王自度不能脫乃自刎而死喑惡懷怒气也】至如荊卿入秦直度易水長虹貫日寒風颯起逺讎始皇擬報太子奇謀不成憤惋而死【士贇曰史刺客傳燕太子質於秦亡歸見秦且滅六國兵已臨易水恐其禍至丹患之因田光以交荊軻於是尊荊軻爲上卿令秦武陽爲副俱入秦刺秦王臨發太子及賔客知其事者皆白衣冠以送之至易水上旣祖取道髙漸離擊築荊軻和而歌爲變徵之聲士皆垂淚涕泣又前而爲歌曰風蕭蕭兮易水寒壯士一去兮不復還復爲羽聲忼慷士皆瞑目發盡上衝冠於是荊軻遂就車而去終已不顧旣至秦秦王聞之大喜乃朝服設九賔見燕使者咸陽宮荊卿奉樊於期頭函而秦武陽奉地圖匣以次進至陛軻取圖奉之秦王發圖圖窮而匕首見因左手把秦王之防右手持匕首揕之未至身秦王驚起袖絕環柱而走羣臣以手共摶之是時侍毉夏無且以其所奉藥囊提荊軻秦王方環柱走卒惶急不知所爲左右乃曰王負劍王負劍遂防以擊荊軻斷其左股荊軻廢乃引其匕首以擲秦王不中中柱秦王復擊軻軻被八創軻自知事不就倚柱而笑箕踞以罵曰事所不成者乃欲以生刼之必得約契以報太子也史鄒書曰荊軻慕燕丹之義欲刺秦王其精誠上感於天乃白虹貫日太子畏之】若夫陳后失寵長門掩扉日冷金殿霜淒錦衣春艸罷緑秋螢亂飛恨桃李之委絕思君王之有違【士贇曰漢書外戚傳陳皇后者長公主嫖女也曽孫嬰爲唐邑侯傳子至孫午午尙長公主女初武帝得立爲太子長公主有力取女爲妃及卽位爲皇后擅寵驕貴十餘年而無子聞衛子夫得幸幾死者數焉元光五年坐女子楚服等爲皇后巫蠱祠祭咒詛罷退歸長門宮】昔者屈原旣放遷於湘流心死舊楚魂飛長楸聴江風之嫋嫋聞嶺狖【於救切】之啾啾永埋骨於淥水怨懷王之不收【士贇曰史記屈原者名平楚之同姓也爲楚懷王左徒上官大夫與之同列而讒之王怒而疏屈平屈平疾王聴之不聰讒謟之蔽明邪曲之害公方正之不容也故憂愁幽思而作離騷離騷者猶離憂也至蘭爲令尹勸懷王入秦而不反屈平旣嫉之𨿽於流睠顧楚國系心懷王令尹子蘭聞之大怒卒使上官大夫短屈原於頃襄王王怒而遷之屈平至江濵行吟澤畔托辭於漁父曰寕赴湘流而葬江魚腹中於是懷石自投汨羅以死】及夫李斯受戮神气黯然左右垂泣精魂動天執愛子以長別嘆黃犬之無緣【士贇曰二世聴趙髙之譖具斯五刑論腰斬咸陽市斯出獄謂其中子曰吾欲與若復牽黃犬出上蔡東門逐狡兔豈可得乎遂父子相哭而夷三族】或有從軍永訣去國長違天涯遷客海外思歸此人忽見愁雲蔽日目斷心飛莫不攢眉痛骨抆【武扮切】血霑衣若乃繡轂塡金門煙塵曉沓歌鐘晝諠亦復星沈電滅閉影濳魂已矣哉桂華滿兮明月輝扶桑曉兮白日飛玉顏減兮螻螘聚碧臺空兮歌舞稀與天道兮共盡莫不委骨而同歸

惜餘春賦

天之爲令北斗而知春兮回指於東方【士贇曰鶡冠子斗柄東而天下知春】水蕩兮碧色蘭葳蕤兮紅芳試登髙而望逺極雲海之微茫魂一去兮欲斷淚流頰兮成行吟淸風而詠滄浪懷洞庭兮悲瀟湘何余心之縹緲兮與春風而飄揚飄揚兮思無限念佳期兮莫展平原萋兮綺色愛芳艸兮如剪惜餘春之將闌每爲恨兮不淺漢之曲兮江之潭把瑤艸兮思何堪想遊女於峴北愁帝子於湘南恨無極兮心氳氳目眇兮憂紛紛【士贇曰韓詩內傳鄭交甫將南適楚遵彼漢臯臺下遇二女佩兩珠大如荊雞卵與言曰願請子之佩二女與交甫交甫受而懷之趨而去十步循探之卽亡矣回顧二女亦卽亡矣峴山在襄陽十里】披衛情於淇水結楚夢於陽云【士贇曰詩竹竿衛女思歸也適異國而不見答思而能以禮者也泉源在左淇水在右女子有行逺兄弟父母宋玉髙唐賦序昔者楚襄王與宋玉遊於云夢之臺望髙唐之觀其上獨有雲气王問玉曰此何气也玉曰所謂朝云者也昔者先王嘗遊髙唐怠而晝寢夢見一婦人曰妾巫山之女也爲髙唐之客聞君遊髙唐願薦枕席王因幸之去而辭曰妾在巫山之陽髙丘之岨旦爲朝雲暮爲行雨朝朝暮暮陽臺之下旦而視之如言故爲立廟曰朝云】春每歸兮花開花已防兮春攺嘆長河之流速送馳波於東海春不畱兮時已失老衰颯兮逾疾恨不得掛長繩於靑天系此西飛之白日若有人兮情相親去南國兮往西秦【士贇曰秦在西方故曰西秦】見遊絲之橫路网春暉以畱人沈吟兮哀歌躑躅兮傷別送行子之將逺看徵鴻之稍滅醉愁心於垂楊隨柔條以糾結望夫君兮咨嗟橫涕淚兮怨春華寄遙影於明月送夫君於天涯

愁陽春賦

東風歸來見碧艸而知春蕩漾惚恍何垂楊旖【引綺切】旎【乃倚切】之愁人天光淸而妍和海气緑而芳新防翠兮阡眠雲飄飄而相鮮演漾兮夤緣窺靑苔之生泉縹緲兮翩綿見遊絲之縈煙魂與此兮俱斷醉風光兮淒然若乃隴水秦聲江猿巴吟【士贇曰三秦記其阪九回不知髙幾許欲上者七日乃越髙處可容百餘家淸水四注下此言隴水之嗚咽如秦聲江之上猿啼如巴人之吟也】明妃玉塞楚客楓林【士贇曰王昭君齊國王襄女也年十七獻漢元帝會匈奴遣使請一女子帝乃賜單於後觸晉文帝諱攺爲明妃漢邊有玉門陽闗故曰玉塞楚客屈原也】試登髙而望逺痛切骨而傷心春心蕩兮如波春愁亂兮如雪兼萬情之悲歡玆一感於芳節若有一人兮湘水濱隔云霓而見無因灑別淚於尺波寄東流於情親若使春光可攬而不滅兮吾欲贈天涯之佳人

愁淸秋賦

登九疑兮望淸川見三湘之潺湲【士贇曰山海經曰蒼梧之川其中有九疑山焉舜之所葬在零陵縣界巴陵縣有洞庭波瀟湘阮水皆共會巴陵故號三江口三湘蓋謂三江也】水流寒以歸海雲橫秋而蔽天余以鳥道計於故鄕兮不知去荊吳之幾千【士贇曰交趾郡治龍編縣日與古鳥道四百里】於時西陽半規映島欲沒澄湖練明遙海上月念佳期之浩蕩懷燕而望越【士贇曰意太白時在荊湘故懷燕而望越也】荷花落兮江色秋風嫋嫋兮夜悠悠臨窮溟以有羨思釣鼇於滄洲無修竿以一舉撫洪波而增憂歸去來兮人間不可以托些吾將采藥於蓬丘【士贇曰蓬丘卽蓬萊山】

劍閣賦

咸陽之南直望五千里見雲峯之崔搜【士贇曰咸陽而西至雍卽長安也】前有劍閣橫斷倚靑天而中開上則松風蕭颯瑟防有巴猿兮相哀旁則飛湍走壑灑石噴閣洶湧而驚雷送佳人兮此去復何時兮歸來望夫君兮安極我沈吟兮嘆息視滄波之東注悲白日之西匿鴻別燕兮秋聲云愁秦而暝色若明月出於劍閣兮與君兩鄕對酒而相憶

明堂賦【並序○太白此賦想作於未拆乾元殿之先也】

昔在天皇告成岱宗攺元幹封經始明堂年紀總章時締構之未集痛威靈之遐邁【士贇曰唐書髙祖紀皇帝稱天皇皇后稱天后幹封元年正月戊辰封於泰山禪於社首以皇后爲亞獻通義泰山一名岱宗王者受命易政報功告成於岱宗岱者代也東方萬物交代之處又羣嶽之長唐書禮樂志髙宗時攺元總章分萬年置明堂縣示欲必立之而議者益紛然或以爲五室或以爲九室而髙宗依兩議與公卿臨觀而議不一乃下詔率意頒其制度至取象黃琮上設防尾其言益不經而明堂亦不能立】天後繼作中宗成之因兆人之子來崇萬祀之丕業【士贇曰唐禮樂志至則天始毀東都乾元殿以其地立明堂】蓋天皇先天中宗奉天累聖纂就鴻勲克宣臣白美頌恭惟述焉其辭曰

伊皇唐之革天創元也我髙祖乃仗大順赫然雷發以首之於是橫八荒漂九陽掃畔渙開混茫【士贇曰九陽謂九天之涯也畔渙彊恣之貌猶言跋扈也】景星耀而太階平虹蜺滅而日月張【士贇曰瑞星曰景星亦曰徳星狀如半月生於晦朔助月爲明玉者不敢私人則見太階三臺也每臺二星凡六星虹蜺陰陽之精雄曰虹雌曰蜺】欽若太宗繼明重光【士贇曰兒寛傳日宣重光】廓區宇以立極綴蒼昊之頽綱【士贇曰顏師古曰顥顥天也元气顥汗故曰顥天其色蒼蒼故曰蒼天】淳風沕【亡弗切】穆鴻恩滂洋【士贇曰沕穆深徹貌滂洋饒廣也】武義烜赫於有截仁聲馺【先合切】沓乎無疆【士贇曰有截九有也】若乃髙宗紹興祐統錫羨神休傍臻瑞物咸薦元符剖兮地珍見旣應天而順人遂登封而降禪【士贇曰張衡東都賦曰登封降禪齊乎黃軒】將欲考有洛崇明堂惟厥功之未輯兮乘白雲於帝鄕【士贇曰列子曰乘彼白雲至於帝鄕】天后勤勞輔政兮中宗以欽明克昌遵先軌以繼作兮揚列聖之耿光則使軒轅艸圖羲和練日經之營之不防不質因子來於四方豈殫稅於萬室乃準水臬【倪結切】攢云梁【士贇曰鄭曰於四角立植而縣以水望其髙下髙下旣定乃爲位而平地也於所平之地中樹八尺之臬以縣正之眂之以其景將以正四方也】罄玉石於隴阪空瓌【姑回切】材於瀟湘功奪神髙窮昊蒼聴天語之察察擬帝居之將將【七將切士贇曰將將嚴正貌】𨿽暫勞而永固兮始聖謨於我皇觀夫明堂之宏壯也則突兀曈曨乍明乍防象太古元气之結空巃【力孔切】嵸【則孔切】頽沓若嵬若嶪【逆怯切】似天閫地門之開闔爾乃劃岝【士伯切】【五伯切】以嶽立郁穹崇而鴻紛冠百王以垂勲燭萬象而騰文窙惚恍以洞啟呼嵌【口禦切】巖而傍分又比乎昆山之天柱矗九霄而垂云於是結構乎黃道岧嶤乎紫微【士贇曰日有中道中道者黃道紫微星名】絡勾陳以繚垣辟閶闔而啟扉【士贇曰鉤陳后宮也紫宮外營鈞陳星閶闔天門也】崢嶸【疾陵切】嶷【魚其切】粲宇宙兮光輝崔嵬赫奕張天地之神威夫其背黃河垠潄淸洛大行卻立通谷前廓【士贇曰大行山名通谷在洛城南五十里】逺則標熊耳以作揭豁龍門以開闗【士贇曰熊耳山在宜陽之西龍門山名在西京河南縣】防翠防於鴻荒洞淸陰乎羣山及乎煙雲捲舒忽出乍沒岌嵩噴伊倚日薄月雷霆之所鼓蕩星斗之所伾【扳悲切】仡【魚乙切】拏金龍之蟠蜿掛天珠之硉【卽忽切】兀勢防五嶽形張四維【士贇曰五嶽大華衡恆嵩也四維乾坤艮巽四隅也】軋地軸以盤根摩天倪而創規【士贇曰地下有四柱廣十萬里有三千六百軸】樓臺崛【區勿切】岉【文弗切】以奔附城闕嵚【區金切】崟【宜金切】而蔽虧珍樹翠艸含華揚蕤目瑤井之之熒熒拖玉繩之離離【士贇曰玉衡北兩星爲玉繩】防【知利切】華蓋以儻漭仰大微之參差【士贇曰天皇大帝上九星曰華蓋所以蔽覆大帝之坐也大微爲五帝之庭明堂之房】擁以禁扃橫以武庫【士贇曰西方奎十六星天之武庫也】獻房心以開鑿瞻少陽而舉措【士贇曰房心者天帝明堂布政之宮少陽者東方東動也】采殷制酌夏步雜以代室重屋之名括以辰次火木之數【士贇曰堂上爲五室象五行也木室於東北火室於東南金室於西南水室於西北重屋者正宮正堂若大寢也】壯不及奢麗不及素層檐屼其霞矯廣廈郁以云布掩日道遏風路陽烏轉影而翻飛大鵬橫霄而側度近則萬木森下千宮對出熠乎光碧之堂炅【古迥切】乎瓊華之室【士贇曰三島記昆崘北戶承淵山有墉城金臺玉樓相映如流精之闕光碧之堂瓊華之室紫翠丹靑景云瑞日朱霞九光西王母之所治也】錦爛霞駮星錯波沏【千結切士贇曰沏浪相拂也言大波之飛相摩激也】颯蕭寥以颼飅窅陰鬱以櫛密含佳气之靑蔥吐祥煙之郁嵂九室窈窕五闈聯綿【士贇曰窈窕深也】飛楹磊砢走栱寅緣【士贇曰寅緣山嶽之岊】云楣立岌以橫綺防桷攢巒而仰天皓壁晝朗朱甍晴鮮頳欄各落偃蹇霄漢翠楹回合蟬聯汗漫沓蒼穹之絕垠跨皇居之太半【士贇曰爾雅穹蒼天也】逺而望之赫煌煌以輝輝忽天旋而云昏迫而察之粲炳煥以照爛倐山訛而晷換誇蓬壺之海樓吞岱宗之日觀【士贇曰泰山一名岱宗羣嶽之長也泰山東名日觀雞一鳴時見日始欲出長三丈】猛虎失道潛虯登梯經通天而直上俯長河而復低【士贇曰三輔黃圖有通天之臺明堂者上通於天象】玉女攀星於网戶金娥納月於璇題【士贇曰題頭也榱椽之頭皆以玉飾言其英華相爥也】藻井防錯以舒蓬天牕赩【迄力切】翼而銜霓【士贇曰薛綜曰藻井當棟中交木方爲之如井榦也】扶標川而罔足擬跟絓而罷躋【士贇曰說文跟足踵也公羊傳曰躋升也】要離歘矐而外喪精視冰背而中迷【士贇曰呂氏春秋曰要離走往見王子慶忌於衛慶忌喜要離曰請與王子往奪之國王子慶忌與要離俱涉於江防劍以刺王子慶忌王子慶忌捽而投之於江浮出又取而投之於江如此者三其卒曰汝天下之國士也捽汝以成名要離不死歸吳矣精視事未詳】亙以復道而接乎宮掖坌【蒲悶切】入西樓是爲昆侖【士贇曰史天官書濟南人公玉帶上黃帝時明堂圖圖中有殿四面無壁以茅蓋通水圜宮舊爲復道上有樓從西南入命曰昆侖】前疑後丞正儀躅以出入【士贇曰天子四鄰前曰疑後曰丞左曰輔右曰弼】九夷五狄順方靣而來奔【士贇曰禮記明堂位昔者周公朝諸侯於明堂之位天子負斧扆南鄕而立三公中階之前北面東上諸侯之位阼階之東西面北上諸伯之國西階之西東面北上諸子之國門東北面東上諸男之國門西北面東上九夷之國東門之外西面北上八蠻之國南門之外北面東上六戎之國西門之外東面南上五狄之國北門之外南面東上九采之國應門之外北面東上】其左右也則丹陛防防彤庭煌煌列寶鼎敵金光流辟雍之滔滔像環海之湯湯【屍羊切士贇曰白虎通曰天子立辟雍者何所以宣徳化也壅以水象教化流行也三輔黃圖曰辟雍水四周於外像四海也】辟靑陽啟總章廓明臺而布堂儼以大廟處乎中央【士贇曰靑陽緫章堂大廟左右个皆路寢之名蔡邕明堂論曰明堂者天子大廟所以崇祀宗祖以配上帝者也東曰靑陽南曰明堂西曰總章北曰堂中曰大室故𨿽有五名而主以明堂也取其宗祀之貌則曰淸廟取其正室之貎則曰大廟取其尊崇則曰大室取其主則曰明堂取其四門之學則曰大學取其四面水流如壁則曰辟雍異名而同事其實一也】發號施令采時順方其閫域也三十六戶七十二牖【士贇曰三輔黃圖明堂九室一室有四戶八牖凡二十六戶七十二牖】度筵列位南七西九【士贇曰禮冬官考工記周人明堂度九尺之筵東西九筵南北七筵堂崇一筵五室凡室二筵】白虎列序而躨【渠切】跜【女夷切】靑龍承隅而蚴【於求切】蟉【士贇曰躨跜動貎曲禮云左靑龍右白虎】其深沈奧密也則赤熛【必堯切】掌火招拒司金靈威制陽汁【音叶】光摧陰坤斗主土據乎其心【士贇曰配東方靑帝靈威仰南方赤帝赤熛怒中央黃帝合樞紐西方白帝白招拒北方黒帝汁光紀】若乃熠燿五色張皇萬殊人物禽獸奇形異模勢若飛動瞪【直證切】眄【匹莧切】睢【許規切】盱【匈於切】明君暗主忠臣烈夫威政興滅表示賢愚【士贇曰睢仰目也盱張目也】於是王正孟月朝陽登曦天子乃施蒼玉轡蒼螭臨乎靑陽左个方禦瑤瑟而彈鳴絲【士贇曰月令孟春之月天子居靑陽左个乘鸞輅駕蒼龍載靑旗服蒼玊】展乎國容輝乎皇儀傍瞻神臺順觀云之軌俯對淸廟崇配天之規欽若肸蠁維淸緝熙崇牙樹羽熒煌葳蕤納五服之貢受萬邦之籍【士贇曰五服卽甸侯綏要荒也】張龍旗與虹旌攢金防與玊戚延五更進百辟舉珪瓚【䢐贊切】獻琛帛【士贇曰三公致仕有用其徳行及年髙者一人爲三老次一人爲五更尙食具牢饌】顒昻俯僂儼容疊迹乃潔菹醢修粢盛【士贇曰菹水艸醢陸產之物】奠三犧薦五牲享於神靈太祝正辭庶官精誠鼓大武之隠麟張鈞天之鏗鍧【士贇曰大武周公作樂所爲舞也】孤竹合奏空桑和鳴【士贇曰孤竹竹之特生者空桑之琴瑟夏至日於澤中之方丘奏之】盡六變齊九成羣神來兮降明庭【士贇曰六變而致象物及天神又若樂六變則天神皆降可得而禮矣】蓋聖主之所以孝治天下而享祀窅冥也然後臨辟雍宴羣後陰陽爲庖造化爲宰餐元气灑太和千里鼓舞百寮賡歌於斯之時雲油雨霈恩鴻溶兮澤汪穢四海歸兮八荒防哤聒乎區防駢闐乎闕外羣臣醉徳揖讓而退而聖主猶夕愓若厲懼人未安乃目極於天耳下於泉【士贇曰淮南子下揆三泉上尋九天蓋上下察之意也】飛聰馳明無逺不察考神之奧摧陰陽之荒下明詔班舊章振窮乏散敖倉毀玉沈珠卑宮頽墻使山澤無間往來相望帝躬乎大田後親於郊桑棄末反本人和時康【士贇曰唐禮樂志皇帝孟春辛亥享先農遂以耕籍田皇帝耕止三推諸王耕五推尙書卿九推籍田之谷斂而鐘之神倉以擬粢盛皇后嵗祀一季春吉已享先蠶遂以親桑皇后采三條命婦一品采五條二品采九條】建翠華兮萋萋鳴玉鑾之鉠鉠【士贇曰上林賦建翠華之旗萋萋盛貌】遊乎升平之圃憩乎穆淸之堂天欣欣兮瑞穰穰巡陵於鶉首之野講武於驪山之旁【士贇曰漢書志曰自井至栁謂之鶉首巡陵者巡幸諸陵也驪山地名】封岱宗兮祀后土掩栗陸而包陶唐【士贇曰栗陸陶唐皆古帝王之號】遨遊乎崆峒之上汾水之陽吸沆瀣之精英黜滋味之馨香貴理國其若夢幾華胥之故鄕【士贇曰列子黃帝晝寢而夢遊於華胥氏之國華胥氏之國在弇州之西臺州之北不知去齊國幾千萬里蓋非舟車足力之所及神遊而已】於是元元澹然不知所在若羣雲從龍眾水奔海此眞所謂我大君登明堂之政化也豈比夫秦趙吳楚爭髙競奢結阿房與崇臺建姑蘇及章華非享祀與嚴配徒掩月而淩霞由此觀之不足稱也況瑤臺之巨麗復安可以語哉【士贇曰史記秦始皇作前殿阿房東西五百步南北五十丈上可以坐萬人下可以建五丈旗越絕書吳王起姑胥之臺五年乃成姑胥卽姑蘇也】敢揚國美遂作辭曰

穹崇明堂倚天開兮巃【力孔切】嵸【則孔切】鴻蒙搆瓌【公回切】材兮偃蹇坱【烏朗切】【母黨切】邈崔嵬兮周流辟雍岌【魚及切】靈臺兮赫奕日噴風雷宗祀肸蠁王化恢鎭八荒通九垓四門啟兮萬國來考休徴兮進賢才儼若皇居而作固窮千祀兮悠哉

大獵賦【並序】

白以爲賦者古詩之流辭欲壯麗義歸博達【白者太白自稱也】不然何以光贊盛美感天動神而相如子云競誇詞賦歷代以爲文雄莫敢詆訐臣謂語其略竊或其用心子虛所言楚國不過千里夢澤居其大半而齊徒吞若八九三農及禽獸無息肩之地非諸侯禁淫述職之義也【士贇曰司馬相如子虛賦曰臣聞楚有七澤嘗見其一名曰云夢云夢者方九百里且齊東渚巨海南有瑯琊觀乎成山射乎之罘浮渤澥遊孟諸左與肅愼爲鄰右以暘谷爲界秋田乎靑丘徬徨乎海外吞若云夢者八九於其胸中曽不芥蔕周禮天官大宰九職任萬民一曰三農生九谷三農者平地三澤也】上林云左蒼梧右西極考其實地周袤才經數百長楊誇胡設网爲周阹放麋鹿其中以攫充樂羽獵於靈臺之囿圍經百里而開殿門當時以爲窮壯極麗迨今觀之何齷齪之甚也【士贇曰漢書楊雄傳孝成時羽獵雄從作羽獵賦明年又作長楊賦序云明年上將大誇胡人以多禽獸秋命右扶風民入南山西自褒邪南歐漢中張羅网罝罘捕熊羆豪豬虎豹玃狐兔麋鹿載以檻車輸長楊射熊館以网爲周阹令胡人手摶之自取其獲上親臨觀焉是時農民不得收斂雄從至射熊館還上長楊賦借翰林以爲主人子墨以爲客卿以諷漢書注齷齪小節也】但王者以四海爲家萬姓爲子則天下之山林禽獸豈與眾庶異之而臣以爲不能以大道匡君示物周博平文論苑之小竊爲微臣之不取也今聖朝園池遐荒殫窮六合【士贇曰上下四方爲六合】以孟冬十月大獵於秦【士贇曰通典開元三年搜於岐州鳳泉場】亦將耀威講武掃天蕩野豈荒淫侈靡非三驅之意邪臣白作頌折中厥美其辭曰

粵若皇唐之挈天地而襲气母兮粲五葉之葳防【士贇曰葉世也五葉者唐興至宗凡五世】惟開元廓海防而運斗極兮總六聖之光熙【士贇曰開元元宗年號雒書曰聖人受命必受斗極六聖者髙祖太宗髙宗中宗睿宗至元宗也】誕金徳之純精兮潄玉露之華滋文章森乎七曜兮制作參乎兩儀括眾妙而爲師明無幽而不燭兮澤無逺而不施慕往昔之三驅兮順生殺於四時【士贇曰周易曰王用三驅失前禽王注云禽越已則捨之】若乃嚴冬慘切寒气凜冽不周來風防掌雪【士贇曰不周者不交也言陰陽未合化也太史公曰十月不周風居西北主殺月令孟冬之月其神防】木脫葉艸解節土囊煙陰火井冰閉【士贇曰霜降之後生气旣衰艸木枝葉皆理解也土囊大穴也荊州記曰宜都浪山縣有山山有穴口大數尺爲風井土囊當此之類也地理誌蜀郡卭州臨卭縣西南八里有火井鹽井也欲出其火先以其家火投之須臾隠隠如雷聲熖出通天光輝十里今無復見矣地理誌西河鴻門縣有天封苑火井祠火從地出靈帝時井中冰厚尺餘史書之以爲災】是月也天子處乎堂之中凔八水兮休百工【士贇曰月令孟冬之月天子居堂左个是月也以立冬盛徳在水明堂八靣皆水故曰凔八水也凔音愴寒也】考王制兮遵國風樂農人之間隙兮因校獵而講戎【士贇曰記王制天子諸侯無事則嵗三田左傳春搜夏苗秋狝冬狩皆於農際以講事也校獵者人爲欄校遮禽而獵取也】乃使神兵出於九闕天仗羅於四野徵水衡與林虞辧土物之眾寡【士贇曰水衡都尉主都水及上林苑故曰水衡】千騎飈掃萬乘雷奔捎扶桑而拂火雲兮刮月窟而捜塞門【士贇曰月窟者月所生也】赫壯觀於今古嶪揺蕩於乾坤此其大略也而內以中華爲天心外以窮髮爲海口豁咽喉以洞開吞荒裔而盡取【士贇曰莊子窮發之北有溟海者天池也司馬曰北極之下無毛之地】大章按步以來往誇父振策而奔走【士贇曰淮南子禹使大章步自東極至於西極二億三萬三千五百里七十步使竪亥步自北極至於南極二億三萬三千五百里七十五步列子誇父不量力欲追日影逐之於隅谷之際渴欲得飲赴飲河渭河渭不足將走北飲大澤未至道渴而死棄其杖】足迹乎日月之所通囊括乎陰陽之未有君王於是撞鳴鐘發鑾音出鳳闕開宸襟駕玉輅之飛龍歷神州之層岑【士贇曰尙書天傳曰天子將出則撞黃鐘之鐘唐書儀衛志人君舉動必以扇出入則撞鐘庭設樂鑾玉佩也又曰鈴也唐書車服志天子之車曰玉輅者祭祀納後所乘也靑質玉錦木輅者搜田所乘也黒質漆之唐書百官志飛龍廏日以八馬入宮門之外中國名曰赤縣神州赤縣神州內自有九州禹之序九州是也】遊五柞兮瞰三危挾細栁兮過上林【士贇曰漢書盩厔有長楊五柞宮三危山在西裔郭璞曰細栁觀名也在昆明池南方】攢髙牙以總總兮駐華蓋之森森【士贇曰兵書牙旗者將軍之精唐書儀衛志唐制天子居曰衙行曰駕皆有衛有嚴羽葆華蓋旌旗罕畢車馬之眾盛矣】於是擢倚天之劍彎落月之弓昆侖叱兮可倒宇宙噫兮增雄【士贇曰文子曰上下四方之宇古往今來之宙大塊噫气其名爲風噫一戒切又音蔭】河漢爲之卻流川嶽爲之生風羽毛揚兮九天綘獵火燃兮千山紅【士贇曰淮南子曰天有九野中央曰鈞天東方曰蒼天東北方曰變天北方曰天西北方曰幽天西方曰昊天西南方曰朱天南方曰炎天東南方曰陽天】乃召蚩尢之徒聚長防羅廣澤呵雨師走風伯【士贇曰山海經蚩尢作兵戈雨師畢星詩月離於畢俾滂沱矣風伯箕星月於離箕風揚沙也】稜威耀乎雷霆烜赫震於蠻貊【士贇曰李奇曰神靈之威曰稜】陋梁都之體制鄙靈囿之規格而南以衡霍作襟北以岱恆作阹【士贇曰周禮荊州之鎭山曰衡山並州之鎭山曰恆山爾雅曰霍山爲南嶽恆山北臨岱南俯趙東接河海之間依山谷牛馬圏曰阹】夾東海而爲壍兮施西防而流渠麾九州之珍禽兮回千羣以岔【蒲汶切】入聯八荒之奇獸兮屯萬族而來居【士贇曰淮南子天地之間九州八極何謂九州東南神州曰農土正南次州曰沃土西南戎州曰滔土正西弇州曰並土正中冀州曰中土西北臺州曰肥土正北濟州曰成土東北薄州曰隠土正東陽州曰申土顏師古曰八荒者八方荒忽極逺之地】云羅髙張天网密布罝罘綿原峭格掩路蠛【芒結切】蠓【芒孔切】過而猶礙蟭【子饒切】螟飛而不度【士贇曰蠛蠓小虫似蚋猶醯雞醯雞者甕中之蠛蠓列子江浦之間生麼虫其名曰蟭螟羣飛而集於蚊睫弗相觸也棲宿去來蚊弗覺也蠛蠓蟭螟皆虫之至微細者以諭网之宻也】彼層霄與殊榛罕翔鳥與伏兔從營合技彌巒被岡金戈森行洗晴野之寒霜虹旗電掣捲長空之飛雪吳驂走練宛馬蹀血縈眾山之聯綿隔逺水之明滅【士贇曰韓詩外傳白馬出昊昊門望之如一匹素練禮樂志大宛舊多善馬馬汗出如血一日千里顏師古曰蹀音大頰反】使五丁摧峯一夫防木下整髙頽深平險谷擺樁括開林叢喤喤【乎門切】呷呷【乎甲切】盡奔突於中【士贇曰喤通也呷吸也】而田疆古冶之疇烏獲中黃之黨【士贇曰田彊古冶齊力士烏獲秦力士中黃伯者中黃國之有勇力者也】越崢嶸獵莽蒼喑嗚哮【乎交切】【乎敢切】風旋電往【士贇曰莽蒼艸野之色】脫文豹之皮抵熊之掌批【步結切】狻【先九切】手猱挾三挈兩【士贇曰莊子丰孤文豹棲於山林伏於巖穴然且不免於网羅機辟之患是何罪之有哉其皮爲之災也狻麑如彪貓食虎豹卽獅子也出西域猱善援卽蒙貴也狀如蜼而小紫黒色可畜健捕鼠勝於貓九眞日南皆出之亦狝猴之類】旣徒搏以角力又揮鋒而爭先行甝【胡甘切】號以鶚睨分气赫火而敵煙【士贇曰爾雅甝白虎鶚雕屬此言獵徒气盛如甝之號如鶚之睨也】拳封猯【梯端切】肘巨【醜延切士贇曰猯野豬也字林云獸似豕而肥麆也恕走者爲狿謂能戾象】梟羊應叱以斃【一至切】踣【必黙切】防【於黠切】貐【翼汝切】亡精而墜巓【士贇曰爾雅狒狒如人被髮迅走食人郭璞曰梟羊也山海經曰其狀如人靣長唇黒身有毛反踵見人則笑交廣及南康山中亦有此物大者長丈許淮南子堯時有猰防爲民害堯時使羿下殺之爾雅猰防類防虎食人走】或碎腦以折脊或歕【普悶切】髓而飛涎【士贇曰淮南子雲臺之髙墮者折脊碎腦而蟁防適以翺翔選江賦曰噴浪飛涎】窮遐荒蕩林藪扼土狛【白駕切】殪天狗【士贇曰狛獸名似浪王逸曰其身九屈有角觺觺觸害人也山海經天門山有赤犬名曰天犬其所下處有兵天狗之光飛天流而爲星日數十丈其疾如風聲如雷光如電吳楚七國叛時吠過梁野陰山有獸狀如貍白首名曰天狗食蛇其音如貓佩之可禦凶】脫角犀頂探牙象口掃封狐於千里捩【力詩切】雄虺之九首【士贇曰宋玉招魂賦蜴蛇蓁蓁封狐千里些雄虺九首往來倐忽吞人以益其心些】咋【則格切】騰蛇而仰吞拖奔兕以卻走【士贇曰文子曰騰蛇無足而騰爾雅兕似牛郭璞曰一角靑色重千斤】君王於是峩通天靡星旃奔雷車揮電鞭【士贇曰唐書禮樂志通天冠者冬至受朝賀祭還燕羣臣養老之服也二十四梁附蟬十二首施珠翠金博山黒介幘組纓翠緌玉犀簪】觀壯士之效獲顧三軍而欣然曰夫何神扶摽之駭人也乂命建夔鼓勵武卒【士贇曰帝王世紀黃帝殺夔以其皮爲鼓聲聞五百里】𨿽轥【良刃切】轢【令的切】之已多猶拗【於六切】怒而未歇集赤羽兮照日張烏號兮滿月【士贇曰漢郊祀志黃帝鑄鼎成有龍垂胡髯下迎黃帝帝上騎羣臣後宮從者七十餘人龍乃去余小臣不得上悉持龍防墮墮黃帝之弓百姓乃抱其弓與龍故後世因名其弓曰烏號】戎車轞轞以陸離彀【古豆切】騎煌煌而奮發【士贇曰彀張弩也】鷹犬之所騰防飛走之所蹉蹶攫麏【幾云切】麚【古瑕切】之咆哮蹂豺貉【曷各切】以掛格【士贇曰麏麞也貉貍屬豺腳似狗】膏鋒染鍔塡巖掩窟觀殊材舉逸羣尙揮霍以出沒別有白�【音眉】飛駿窮奇防【春俱切】【音瞞士贇曰山海經邽山有獸狀如牛騾尾大聲名曰窮奇食人爾雅防防似貍】牙如錯劍鬛如叢竿口吞殳【時朱切】鋋【市延切】目極槍櫓碎瑯弧攫玉弩射猛彘透奔虎【士贇曰山海經浮玉山有獸狀如猴四耳虎毛牛尾音如犬吠名長彘食人見則大水】金鏃一發旁疊四五𨿽鑿齒磨牙而致伉誰謂南山白額之足覩【士贇曰服防曰鑿齒齒長五尺似鑿亦食人晉周處傳南山白額猛獸爲害處入山射殺之】總八校搜四隅馳專諸走都盧【士贇曰史記伍子胥求勇士專諸見之公子光光使專諸置匕首炙魚之中以進食而刺王僚李奇曰都盧體輕善緣者也漢書曰自合浦南有都盧國】趫【丘妖切】喬林撇【匹滅切】絕壁抄獑【自咸切】猢【戶吾切】攬貊【音國】囚鼬【亦惇切】【午乎切】於峻崖頓防【營只切】貜【九縛切】於穹石【士贇曰似赤黃色大尾啖鼠防齧豕也貜似狝猴而大色蒼黒能攫持人好顧盼】養由發箭奇肱飛車【士贇曰左傳養由基蹲甲而射之徹七札焉張華博物志奇肱國之民能爲飛車從風逺行湯時西風久下奇肱人車至於豫州界中湯破其車不以示民後十年東風復至乃使乘車遣歸其國去玊門之西一萬里】巧聒更嬴妙兼蒱【薄乎切】且墜鸀【之欲切】鳿【牛浴切】於靑雲落鴻鴈於紫虛捎鶬【千唐切】鵠漂鸕彈地廬與神居【士贇曰更嬴蒱且古之善射者也鸀鳿山烏也似鳥而小赤觜宂乳出西方大曰鴻小曰鴈鸕雝水鳥也此亦吳都賦顚覆巢居剖破窟宅之意也】斬飛鵬於日域摧大鳳於天墟【音區士贇曰日域日所出之處也爾雅北陸天墟】龍伯釣其靈鼇任公獲其巨魚【士贇曰列子龍伯之國有大人舉足不盈數步而曁五山之所一釣而連六鼇】窮造化之譎詭何神怪之有餘所以噴血流川飛毛灑雪狀若乎髙天雨獸上墜於大荒【士贇曰言殺獲之多如天雨獸也山海經大荒之中有山名曰大荒之山日月所入是謂大荒之野】又似乎積禽爲山下崩於林穴陽烏沮色於朝日陰兔喪精於明月【士贇曰日名陽烏月名陰兔】思騰裝上獵於太淸所恨穹昊於路絕而忽也【士贇曰顥气顥汗也穹形穹窿也】莫不海晏天空萬方來同【士贇曰禮斗威儀曰君乘士而王其政大平則河海夷晏】𨿽秦皇與漢武兮復何足以爭雄【士贇曰此言𨿽秦皇漢武帝皆窮奢極侈之君不足比擬也】俄而君王茫然攺容愀然有失於居安思危防險戒逸斯馳騁以狂發非至理之術且夫人君以端拱爲尊妙爲寶暴殄天物是謂不道乃命去三面之网示六合之仁已殺者皆其犯命未傷者全其天貞𨿽剪毛而不獻豈割鮮以焠輪【士贇曰史記湯出見野張网四面祝曰自天下四方皆入吾网湯曰嘻盡之矣乃命去其三面祝曰欲左左欲右右不用命乃入吾网諸侯聞之曰湯徳至矣及禽獸郭璞曰焠染也孔安國曰鳥獸新殺曰鮮此卽題注所謂羣獸相從不盡殺已被射者不重射不射其面不剪其毛凡出表者不逐之之意】解鳳凰與鸑【牛角切】鷟【自谷切】兮旋騶虞與麒麟【士贇曰雄曰鳳雌曰凰瑞應圖曰鳳凰者仁鳥也鸑鷟鳳屬神鳥也騶虞義獸也白虎黑文不食生物有至信之徳則應之麟瑞獸也麕身牛尾馬足黃色圓蹄一角角端有肉音中鐘呂行中規矩王者至仁則出】獲天寶於陳倉載非熊於渭濵【士贇曰天寶雞頭而人身齊世家尙窮困年老以漁釣西伯將出獵卜之曰所獲非龍非彲非虎非羆所獲霸王之輔於是西伯獵果得大公於渭之陽載歸立爲師】於是享獵徒封勞苦軒行炰騎酌酤韜兵戈火网罟【士贇曰韜藏也火焚也以示不用】然後登九霄之臺宴八紘之圃【士贇曰九霄者諭其髙也八紘天之八維也】開日月之扄辟生靈之戶聖人作而萬物覩覽搜岐與狩敖何宣成之足數【士贇曰左傳成王有岐陽之搜敖鄭地宣王所獵之處】哂穆王之荒誕歌白雲之西母【士贇曰仙傳拾遺周穆王名滿少好神仙之道常欲使車徹馬迹徧於天下以訪黃帝焉乃乘八駿之馬觴西王母於瑤池之上王母謡曰白雲在天道裏悠逺山川閒之將子母死尙能復來王答曰予歸東上和治諸夏萬民平均吾顧見汝比及三年將復而野】曷若飽人以淡泊之味醉時以醇和之觴鼓之以雷霆舞之以陰陽虞乎神明狃於道徳【士贇曰楊子學行篇耕道而得道獵徳而得徳是獲享也】張無外以爲罝琢大朴以爲【逸尺切士贇曰兔罟謂之罝罝猶遮也樴謂之磔也】頓天网以掩之獵賢俊以禦極若此之狩罔有不克使天人晏安艸木蕃殖六宮斥其珠玉百姓樂於耕織【士贇曰唐元宗開元二年焚錦綉珠玉於前殿焚後庭珠玉之玩戒其奢也】寢鄭衛之聲卻靡曼之色【士贇曰禮記鄭衞之音亂世之音也周穆王簡鄭衞之處子娥媌靡曼者以樂化人靡曼柔弱也】天老掌圖風後侍側【士贇曰列子黃帝夢遊華胥之國旣悟召天老力牧大山稽告以所夢風後黃帝之相】是三階砥平而皇猷允塞【士贇曰泰階者天之三階也三階平則陰陽和風雨時社稷神只咸獲其宜天下大安是謂太平】豈比夫子虛上林長楊羽獵計麋鹿之多少誇苑囿之大小哉方將延榮光於後昆軼風於防古擁嘉瑞臻元符登封於太山篆徳於社首豈與乎七十二帝同條而共貫哉君王於是回蜺旌反鑾輿訪廣成於至道問大隗之幽居【士贇曰莊子黃帝聞廣成子在空同之上故往見之我聞吾子達於至道敢問至道之精又黃帝將見大隗乎具茨之山方明爲禦昌防驂乘張若諸朋前馬昆閹滑稽後車至襄城之野七聖皆迷無所問途適遇牧馬童子問曰若知具茨之山乎曰然若知大隗之所存乎曰然黃帝曰異哉小童非徒知具茨之山又知大隗之所存請問爲天下小童曰夫爲天下者亦若此而已矣又奚事焉余少遊六合之內適有瞀病有長者教予曰若乘日之車而遊於襄城之野今予病少痊且復遊於六合之外夫爲天下亦若此而已予又奚事哉黃帝曰爲天下者則誠非吾子之事𨿽然請問爲天下小童辭黃帝又問小童曰夫爲天下者亦奚以異乎牧馬者哉亦去其害馬者而已矣黃帝再拜稽首稱天師而退】使罔象掇珠於赤水天下不知其所如也【士贇曰莊子黃帝遊乎赤水之塢登乎昆侖之丘而南望還歸潰其珠使知索之而不得使離朱索之而不得使喫詬索之而不得乃使罔象罔象得之黃帝曰異哉罔象乃可以得之乎】

李太白集分類補注卷一

欽定四庫全書

李太白集分類補注卷二

宋楊齊賢集注

元蕭士贇補注

古風

其一【禎卿曰此篇白自言其志也】

大雅久不作吾衰竟誰陳【禎卿曰此二句一篇之旨】王風委蔓艸戰國多荊榛龍虎相啖食兵戈逮狂秦正聲何微茫哀怨起騷人揚馬激頽波開流蕩無垠廢興𨿽萬變憲章亦已淪自從建安來綺麗不足珍【禎卿曰此申首一句意】聖代復元古垂衣貴淸眞羣才屬休明乘運共躍鱗文質相炳煥眾星羅秋旻我志在刪述垂輝映千春【士贇曰孝經序子曰吾志在春秋尙書序孔子刪詩爲三百篇述職方以除九邱任彥升表故以輝映先達領袖後進謝眺酬徳賦吹萬化而不喧度千春之可並齊天地之儵忽安事人間之紓婞哉】希聖如有立絕筆於獲麟【禎卿曰此申首二句意齊賢曰詩大雅凡三十六篇詩序云雅者正也言王政之所由廢興也大雅不作則斯文衰矣平王東遷黍離降於國風終春秋之世不能復振戰國疊興王道榛塞干戈相侵以迄於祖龍風俗薄人心澆中正之聲日逺日防一變而爲離騷史記曰離騷之作蓋自怨生也迨漢司馬相如揚雄激揚其頽波疏導其下流使遂閎肆注乎無窮而世降愈下憲章乖離建安諸子誇尙綺靡摛章繡句競爲新奇而雄健之气由此萎薾至於唐八代極矣掃魏晉之陋起騷人之廢太白蓋以自任矣】

其二【齊賢曰按唐書王皇后久無子而武妃有寵後不平顯詆之遂廢武妃進冊爲惠妃欲立爲後太白詩意似屬乎此】

蟾蜍薄太淸蝕此瑤臺月圓光虧中天金魄逐淪沒【齊賢曰蟾蜍蝦蟆月以況皇后蟾蜍以比武妃進則皇后廢猶蝦蟆得志侵蝕乎月則金魄淪沒矣月生於西實金方故曰金魄士贇曰張衡靈憲羿得不死之藥於西王母其妻嫦娥竊之以奔遂托於月是爲蟾蜍史記天官書日月薄蝕韋昭曰气往迫之爲薄虧毀爲蝕淮南子太淸問於無窮注曰太淸者元气之淸者也】防蝀入紫防大明夷朝暉浮雲隔兩曜萬象昏陰霏【齊賢曰紫防帝居也防蝀淫炁也毛詩防蝀在東莫之敢指言夫人淫奔之行國人皆不敢指視之大明日也以諭君也夷傷也士贇曰廣雅日月謂之兩曜】蕭蕭長門宮昔是今已非【齊賢曰陳皇后驕妬別在長門宮昔是今非言君心爲忿怒憎惡所蔽平生之是今皆非矣】桂蠧花不實天霜下嚴威【齊賢曰桂一蠧則徒花而不實又肅之以嚴霜之威得不爲之永嘆哉天霜天子之威也士贇曰後漢五行志成帝時童謠曰邪徑敗良田讒口亂善言桂林花不實黃雀巢其顚固爲人所羨亦爲人所鄰禎卿曰士贇所引是也白意似本於此】沈嘆終永夕感我涕沾衣【士贇曰蟾蜍薄太淸月爲之蝕以諭武妃入後宮而卒爲王后之蠧也防蝀入紫防而大明夷朝暉以諭武妃旣得幸而元宗卒爲所惑也日君象月後象今焉廢黜是浮雲隔之不得代明矣萬象昏陰霏者意謂自後卒不止中宮漫成女寵之禍也夫婦君臣俱人之大倫也至宻近者莫如夫婦而且不能保其終況臣子之疎逺乎此白之所以感嘆終夕而涕零也】

其三【禎卿曰此篇借秦皇以爲諷也】

秦皇掃六合虎視何雄哉飛劍決浮雲諸侯盡西來明斷自天啟大略駕羣才收兵鑄金人函谷正東開【齊賢曰史記始皇二十六年分天下爲三十六郡更名民曰黔首收天下兵聚之咸陽銷以爲鐘鐻金人十二重各千石函谷闗在今陜州爲秦東闗昔秦未得志蘇秦約六國從親投從約書於秦秦兵不敢窺函谷闗十五年今旣並諸侯則無人敢議秦者此闗宜常開矣禎卿曰此六句言秦皇之制天下】銘功會稽嶺騁望瑯琊臺【齊賢曰史記始皇二十七年行至錢塘臨浙江水波惡乃西百二十里從狹中度上會稽祭大禹立石刻頌秦功徳南登瑯琊大樂之畱三月徙黔首三萬戶瑯琊臺下復十二嵗作瑯琊臺立石刻頌秦徳禎卿曰此二句言秦皇極遊觀之樂】刑徒七十萬起土驪山隈尙采不死藥茫然使心哀【齊賢曰史記始皇三十五年隱宮刑徒者七十餘萬人分作阿房宮或作驪山發北山石槨乃寫蜀荊地材皆至闗中計宮三百闗外四百餘於是立石東海上朐界中以爲秦東門因徙三萬家麗邑五萬家云陽皆復不是禎卿曰此言秦皇極土木之欲】連弩射海魚長鯨正崔嵬額鼻象五嶽揚波噴云雷鬐鬛蔽靑天何由覩蓬萊【齊賢曰秦紀方士徐市等入海求神藥數嵗不得費多恐譴乃詐曰蓬萊藥可得然常爲大蛟魚所苦故不得至願請善射與俱見則以連弩射之始皇夢與海神戰如人狀問占夢博士曰水神不可見以大魚蛟龍爲候今上禱祠備謹而有此惡神當除去而善神可致乃令入海者賫捕巨魚具而自以連弩候大魚出射之自瑯琊山至榮成山弗見至之罘見巨魚射殺一魚異物志鯨魚長者數千里江賦或鹿額象鼻或虎狀龍顏揚鬐掉尾噴浪飛涎說文噴叱也】徐市載秦女樓船幾時回但見三泉下金棺葬寒灰【齊賢曰船上施樓曰樓船史記始皇初卽位治驪山穿三泉下銅而致棺禎卿曰此以上言秦皇惑於神仙之說而卒不免於死也】

其四【齊賢曰此篇太白自況也】

鳳飛九千仞五章備防珍銜書且虛歸空入周與秦橫絕歷四海所居未得鄰【士贇曰所居未得鄰者言其樓身髙逺未有得與之鄰接者也禎卿曰此以鳳諭至人也言鳳飛則淩千仞身則備五色𨿽來儀於周秦之郊而不可羈掛以比至人能全身逺害也】吾營紫河車千載落風塵【齊賢曰抱朴子曰丹砂可爲金河車可作銀子得其道可以仙身陰眞君歌曰北方正气名河車據此河車乃藥士贇曰道書蓬萊修煉法河車是水朱雀是火取水一斗鐺中以火炎之令沸致聖石九兩其中初成奼女次謂之玉液後成紫色謂之紫河車白色曰白河車靑色曰靑河車赤色曰赤河車赤曰黃芽禎卿曰落脫也謝也】藥物祕海嶽采鉛靑溪濵【齊賢曰五嶽四海靈藥所產而不輕以畀人靑溪之鉛乃可采耳士贇曰庾仲雍荊州記曰臨沮縣有靑溪山山東有泉泉側有道士精舍】時登大樓山舉手望仙眞羽駕滅去影飈車絕廻輪【齊賢曰據太白代內贈詩云估客發大樓知君在秋浦則大樓當在秋浦羽駕言乘鸞鶴飈車言禦風雲】尙恐丹液【神丹金液】遲志願不及申徒霜鏡中發羞彼鶴上人桃李何處開此花非我春惟應淸都境長與韓眾親【齊賢曰言桃李花乃世俗之春非仙境之春也列子淸都紫防鈞天廣樂帝之所居神仙傳劉根初學道到華山見一人乘白鹿從十餘玉女根稽首乞一言神人曰爾聞有韓眾否曰聞之神人曰我是也】

其五【禎卿曰此篇語意與上亦相類蓋白眞有慕於仙而作也】

太白何蒼蒼星辰上森列去天三百里邈爾與世絕【齊賢曰九域志太白山在鳳翔郿縣】中有緑發翁披云臥松雪不笑亦不語防棲在巖穴我來逢眞人長跪問寶訣粲然啟玉齒授以鏈藥說銘骨傳其語竦身已電滅【齊賢曰許愼注淮南子曰眞人眞徳之人粲露齒之狀】仰望不可及蒼然五情熱吾將營丹砂永與世人別【士贇曰參同契丹砂木精得金乃並】

其六【禎卿曰此篇言塞下事或有所感於時而作也】

岱馬不思越越禽不戀燕情性有所習土風固其然【禎卿曰岱北越南鳥獸各有所戀以比去家就戍非人之情也】昔別鴈門闗今戍龍庭前驚沙亂海日飛雪迷胡天【齊賢曰九域志代州治鴈門縣有鴈門塞卽古闗也龍庭單於祭天所也】蟣虱生虎鶡心魂逐旌旃【齊賢曰鶡勇雉其鬭無已一死乃止故趙武靈王爲冠以表武士析羽爲旌通帛爲旃】苦戰功不賞忠誠難可宣誰鄰李飛將白首沒三邊【齊賢曰漢書李廣傳匈奴入遼西殺太守上乃召拜廣爲北平太守廣在郡匈奴號曰漢飛將軍避之數嵗不入界元狩四年爲前將軍引兵與右將軍將軍食其合軍出東道惑失道後大將軍大將軍與單於接戰單於遁走弗能得而還廣已見大將軍還長史急責廣之幕府上薄謂其麾下曰廣結髮與匈奴大小七十餘戰今幸從大將軍出接單於兵大將軍徙廣部行回逺又迷失道豈非天哉且廣年六十餘終不能復對刃筆之吏矣遂引刀自剄百姓聞之知與不知老壯皆爲垂泣三邊三垂西方南方東方】

其七【士贇曰此篇亦遊仙詩】

客有鶴上仙飛飛淩太淸揚言碧雲裏自道安期名【齊賢曰眞君傳斗中眞人降兗州蘭公舎云三才肇分始於三炁三炁者玉淸三天也玉淸境是元始大聖眞王治化太淸境是道流行虛無自然玉皇治化士贇曰劉向列仙傳安期生者瑯琊阜鄕人也賣藥於東海邊時人皆言千嵗翁秦始皇東遊請見與語三日三夜賜金璧度數十萬出於阜鄕亭皆置去畱書以赤玉舄一量爲報曰後數年求我於蓬萊山始皇卽遣使者徐市盧生等數百人入海未至蓬萊山輒逢風波而還立祠阜鄕亭海邊十數處云】兩兩白玉童雙吹紫鸞笙去影忽不見回風送天聲舉手逺望之飄然若流星願飡金光艸壽與天齊傾【齊賢曰樂書王子晉之笙其制象鳳翼亦名參差廣異記謝元卿至東嶽夫人所居有異艸葉如芭蕉花正黃色光可鑑曰此金明艸晉咸和九年東華靑童賜魏夫人石精金光化形靈元禎卿曰天聲卽笙音以至髙故言天齊賢以爲天籟非也】

其八【士贇曰此篇之意蓋言戚裏驕縱逾制儒者沈困下僚必有所感諷而作】

咸陽二三月宮栁黃金枝緑幘誰家子賣珠輕薄兒【一作百鳥鳴花枝玉劍誰家子西秦豪俠兒士贇曰漢東方朔傳初帝姑館陶公主號竇太主堂邑侯陳午尙之午死主寡居年五十餘嵗矣近幸董偃始偃與母以賣珠爲事偃年十三隨母出入主家左右言其姣好主召見曰吾爲母養之因畱第中至年十八而冠出則執轡入則侍內爲人溫柔愛人以主故諸公接之名稱城中號曰董君後偃懼白主獻長門園上大說更名竇太主園爲長門宮上以錢千萬從主飲後數日上臨山林主自執宰敞膝道入登階就坐坐未定上曰願謁主人翁主乃下殿去簪珥徒跣頓首謝自引董君董君緑幘傳韝隨主前伏殿下主乃贊館陶公主庖人臣偃昧死再拜謁因叩頭謝上爲之起有詔賜衣冠上偃起走就衣冠主自奉食進觴飲大驩樂於是董君貴寵天下莫不聞至年三十而終後數嵗竇太主卒與董君防葬於霸陵齊賢曰唐京兆府咸陽縣秦咸陽故地】日暮醉酒歸白馬驕且馳意气人所仰冶遊方及時子云不曉事晚獻長楊辭賦達身已老艸鬢若絲投閣良可嘆但爲此輩嗤【齊賢曰魏楊修答曹子建書曰吾家子云老不曉事前漢揚雄傳及贊曰揚雄字子云蜀郡成都人博覽好辭賦漢成帝時客有薦雄文似相如者召雄待詔承明之庭從上行幸奏甘泉河東校獵等賦除爲郎給事黃門又從至射熊館上長楊賦以風哀帝時丁傅董賢用事諸附離之者或起家至二千石時方艸太有以自守泊如也王莽時劉歆甄丰皆爲上公莽旣以符命自立卽位之後欲絕其原以神前事而丰子尋歆子棻復獻之莽誅丰父子投棻四裔辭所連及便收不請時雄校書天祿閣上治獄使者來欲收雄雄恐不能自免乃從閣上自投下幾死莽聞之曰雄素不與事何故在此間請問其故乃劉棻甞從雄學作奇字雄不知情有詔勿問然京師爲之語曰惟寂寞自投閣爰淸靜作符命雄以病免復召爲大夫】

其九【禎卿曰此篇嘆世事之難保而人貴達理以自守也】

莊周夢胡蝶胡蝶爲莊周一體更變易萬事良悠悠【齊賢曰莊子云昔者周夢爲胡蝶栩栩然胡蝶也不知周之夢爲胡蝶與胡蝶之夢爲周與周與胡蝶則必有辦矣一體之間尙有變易萬事豈能定哉】乃知蓬萊水復作淸淺流【齊賢曰葛洪神仙傳曰麻姑云接待以來見東海三爲桑田向到蓬萊水又淺於往者會時略半也豈將復爲陵陸乎方平笑曰聖人皆言海中行復揚塵也】靑門種人舊日東陵侯富貴故如此營營何所求【齊賢曰漢書霸城門民間謂之靑門史記蕭相國世家邵平者故秦東陵侯秦破爲布衣貧種於長安城東美時謂東陵夫富貴無常昔時爲侯今焉爲圃任緣而已終日營營復何求哉】

其十【齊賢曰此篇蓋慕魯仲連之爲人也】

齊有倜儻生魯連特髙妙明月出海底一朝開光曜卻秦振英聲後世仰末照意輕千金贈顧向平原笑【齊賢曰史記魯仲連齊人也好奇偉倜儻之畫防而不肯仕宦任職好持髙節適遊趙會秦圍趙聞魏將欲令趙尊秦爲帝乃見平原君曰將柰何平原君曰勝也何敢言事前亡四十萬之眾於外今又內圍邯鄲而不能去魏王使客將軍新垣衍令趙帝秦今其人在是勝也何敢言事魯仲連曰吾始以君爲天下賢公子也吾乃今然後知君非天下賢公子也梁客新垣衍安在哉吾請爲君責而歸之平原君曰勝請爲介紹而見之於先生魯仲連見新垣衍曰世以鮑焦爲無從頌音從容而死者皆非也眾人不知則爲一身彼秦者棄禮義而上首功之國也權使其士虜使其民彼卽肆然以爲帝過而爲政於天下則連有蹈東海而死耳吾不忍爲之民也所爲見將軍者欲以助趙也新垣衍曰秦稱帝之害何如魯連曰秦無已而帝則且變易諸侯之大臣彼奪其所不肖而與所賢奪其所憎而與其愛彼又將使其子女讒妾爲諸侯妃姬處梁之宮梁王安得晏然而已乎而將軍又何得故寵乎於是新垣衍起再拜謝曰始以先生爲庸人吾乃今日知先生爲天下之士也吾請出不敢復言帝秦秦將聞之卻軍五十里適會魏公子無忌奪晉鄙軍以救趙擊秦軍秦軍遂引而去於是平原君欲封魯仲連魯連辭讓使者三終不肯受平原君乃置酒酒酣起前以千金爲魯連壽魯連笑曰所謂貴於天下之士者爲人排患解難釋紛亂而無取也卽有取者是商賈之事也而連不忍爲也遂辭平原君而去終身不復見倜儻不覊也太白意謂魯仲連崛起於齊猶明月出於海底光彩照耀天下人所同仰士贇曰明月寶珠也】吾亦澹蕩人拂衣可同調【齊賢曰澹蕩猶放蕩也同調謂聲音和】

其十一【禎卿曰此篇悲年命也】

黃河走東溟白日落西海逝川與流光飄忽不相待【齊賢曰黃河出昆侖山東北陬入東海大秦之西鳥遲國鳥遲國之西復言有海西海之濵有小昆侖髙萬仞方八百里】春容捨我去秋發已衰攺人生非寒松年貌豈長在吾當乘雲螭吸景駐光彩【齊賢曰春容蒼顏也秋發白髮也無角曰螭龍吸景吸日月之景以駐吾之顏采太白之意謂黃河東走白日西落不捨晝夜靑春容色儵忽摧謝不如長松貫四時而不攺柯易葉自非服煉九鼎食精養神累積長久安能變形而仙哉】

其十二【禎卿曰此篇蓋有慕乎子陵之髙尙也】

松柏本孤直難爲桃李顏【齊賢曰謂松柏挺然孤直不能如夭桃艷李嫣然媚人也禎卿曰此興而比也】昭昭嚴子陵垂釣滄波間身將客星隱心與浮雲閒長揖萬乘君還歸富春山【齊賢曰嚴光字子陵一名遵會稽余姚人少與光武同遊學及光武卽位光乃變姓名隠身不見帝思其賢乃令以物色訪之後齊國上言有一男子披羊裘釣澤中帝疑其光乃備安車纁遣使聘之三反而後至車駕卽日幸其館光臥不起帝卽其臥所撫光腹曰咄咄子陵不可相助爲理邪光乃張目熟視曰昔唐堯著徳巢父洗耳士故有志何至相廹乎帝曰子陵我竟不能下汝邪於是升輿嘆息而去復引光入論道論道舊故相對累日帝從容問光曰朕何如昔時對曰陛下差增於往因共偃仰以足加帝腹上明日太史奏客星犯禦座甚急帝笑曰朕故人嚴子陵共臥耳除爲諌議大夫不屈乃耕於富春山】淸風灑六合邈然不可攀使我長嘆息冥棲巖石間

其十三【禎卿曰此篇白自托於君平之詞也】

君平旣棄世世亦棄君平觀變窮太易探元化羣生寂寞綴道論空簾閉幽情【齊賢曰漢書嚴君平卜筮於成都市以爲卜筮賤業而可以惠眾人有邪惡非正之問則依筮爲言與人子言依於孝與人弟言依於順與人臣言依於忠各因勢導之以善從吾言已過半矣日裁閱數人得百餘錢足自養則閉肆下簾而授老子揚雄少學數爲朝廷在位賢者稱君平徳李彊爲益州牧喜謂雄曰吾眞得嚴君平矣雄曰君備禮待之彼可見而不可得詘彊以爲不然至蜀致禮與相見卒不敢言以爲從事乃嘆曰揚子云誠知人士贇曰言君平抱濟世之才而無用世之意是平棄斯世矣世之人復不知君平之賢而不用之焉是世亦棄君平也】騶虞不虛來鸑鷟有時鳴【齊賢曰騶虞白虎黒文尾防於軀不食生物不履生艸鸑鷟鳳之屬】安知天漢上白日懸髙名海客去已久誰人測沈冥【齊賢曰博物志舊說天河與海通近世有人居海渚者年年八月有浮槎去來不失斯人有奇志立飛閣於槎上多賫糧乘槎而去十餘月至一處有城郭狀屋舍甚嚴遙望宮中有織婦見一丈夫率牛渚次飲之牽牛人乃驚問曰何由至此此人爲說來意並問此是何處答曰君還至蜀郡訪嚴君平則知之竟不及登岸因還至蜀問君平曰某年某月有客星犯牽牛宿計其年月正是此人到天河時也士贇曰河精上爲天漢禎卿曰白意蓋以騶虞鸑鷟比君平而嘆世人之莫識也安知其髙名乃如白日之懸於天漢而牛女皆知之然海客之去已久又誰能測其幽深之道哉末二句亦借以自寓之意也】

其十四【禎卿曰此篇之意蕭說近是】

胡闗饒風沙蕭索竟終古木落秋艸黃登髙望戎虜荒城空大漠邊邑無遺堵白骨橫千霜嵯峨蔽榛莽【齊賢曰漠北方流沙也千霜千年也】借問誰淩虐天驕毒威武赫怒我聖皇勞師事鼙鼓【齊賢曰彊胡者天之驕子也聖皇元宗也元宗承國家富庶多心動遂貪邊功罷張九齡相李林甫楊國忠從事吐蕃南詔訖唐世爲患鼙鼓鼓之尢小者司馬法曰萬人之師執大鼓千人之師執鼙鼓】陽和變殺气發卒騷中土三十六萬人哀哀淚如雨【齊賢曰騷動也悲也】且悲就行役安得營農圃不見徵戍兒豈知闗山苦李牧今不在邊人飼豺虎【齊賢曰史記李牧趙北邊良將常居鴈門備匈奴匈奴小入佯北不戰以數千人委之單於聞之大率眾來李牧多爲奇軍張左右翼大破殺匈奴十餘萬十餘嵗匈奴不敢近趙邊豺虎指匈奴士贇曰此詩楊子見以爲討閤羅鳳之事非也雲南乃西南邊此詩專指北邊而言當是爲哥舒翰攻吐蕃石堡城之事而作也唐史天寶六載上欲使河西隴右節度使王忠嗣攻吐蕃石堡城忠嗣上言石堡城險固吐蕃舉國守之今頓兵其下非殺數萬人不能克臣恐所得不如所亡上意不決將軍董延光自請將兵攻石堡城上命忠嗣分兵哥舒翰師隴右河西朔方河東兵凡六萬三千攻吐蕃石堡城其城三面險絕惟一徑可上吐蕃但以數百人守之多貯糧食積檑木及石唐兵前後屢攻之不能克翰進攻防之獲吐蕃鐵刃悉諾羅等四百人唐士卒死亡略盡果如忠嗣之言蓋當時上好邊功諸將皆希旨開邊隙忠嗣獨能持重安邊不生事嘗曰平世爲將撫眾而已吾不欲竭中國力以幸功名傳中所載全與李牧相類此詩末句曰李牧今不在邊人飼豺虎者蓋以李牧比忠嗣也今不在者翰取石堡時忠嗣已死二年無能諌止卒防數萬之師人】

其十五【禎卿曰此篇刺時貴也】

燕昭延郭隗遂築黃金臺劇辛方趙至鄒衍復齊來【齊賢曰史記燕昭王謂郭隗曰齊因孤之國亂而襲破燕誠得賢士以共國雪先王之恥孤之願也隗曰王必欲致士先從隗始況賢於隗者豈逺千里哉於是昭王爲隗攺築宮而師事之上谷圖經曰黃金臺易水南十八里燕昭王置千金於臺上以延天下士謂之黃金之臺其後樂毅自魏往鄒衍自齊往劇辛自趙往】柰何靑雲士棄我如塵埃珠玉買歌笑糟糠養賢才方知黃鶴舉千里獨徘徊【齊賢曰鶴一作鵠太白意謂吳姬越女資其一歌笑則不惜珠玉之費至於賢人才士則待之以糟糠其好色而不好徳如此則賢者將逺去徘徊顧望而不敢輒下】

其十六【禎卿曰此篇白自況也】

寶劍雙蛟龍雪花照芙蓉精光射天地雷騰不可衝一去別金匣飛沈失相從風胡滅已久所以潛其鋒吳水深萬丈楚山邈千里雌雄終不隔神物會當逢【齊賢曰晉書張華傳初斗牛之間常有紫气華聞豫章電煥達緯象乃要煥登樓仰觀煥曰寶劍之精上徹於天耳華因問曰在何郡煥曰在豫章丰城華卽補煥爲丰城令煥到縣掘獄屋基得一石函光气非常中有雙劍並刻題一曰龍泉二曰太阿遣使送一與華畱一自佩或謂煥曰得兩送一張公豈可欺乎煥曰本朝將亂張公當受其禍此劍當系徐君墓樹耳靈異之物終當化去不永爲人服也華得劍報煥書曰詳觀劍文乃幹將也莫邪何復不至𨿽然天生神物終當合耳華誅失劍所在煥卒子華爲州從事持劍行經延平津劍於腰間躍出墮水使人沒水取之不見劍但見兩龍各長數丈蟠縈有文章沒者懼而反須臾光彩照水波浪驚沸於是失劍華嘆曰先君化去之言張公終合之論此其驗矣士贇曰吳越春秋楚昭王臥而寤得吳王湛盧之劍於牀昭王不知其故乃召風胡子而問曰寡人臥覺而得寶劍不知其名是何劍也風胡子曰此謂湛盧之劍昭王曰何以言之風胡子曰臣聞吳王得越所獻寶劍三枚一曰魚腸二曰磐郢三曰湛盧魚腸之劍已用殺吳王僚也磐郢以送其死女今湛盧入楚也昭王問湛盧所以去者何也風胡子曰臣聞越王元常使歐冶子造劍五枚以示薛燭燭對曰魚腸劍逆理不順不可服也臣以殺君子以殺父故闔閭以殺王僚一名磐郢亦曰豪曹不徒之物無益於人故以送死一名湛盧五金之英太陽之精寄气托靈出之有神服之有威可以折衝拒敵然人君有逆理之謀其劍卽出故去無道以就有道今吳王無道殺君謀楚故湛盧入楚昭王曰其值幾何風胡子曰臣聞此劍在越之時客有求其值者有市之鄕三十駿馬千匹萬戶之都二是其一也薛燭對曰赤堇之山已令無雲若邪之溪深而莫測羣神上天歐冶死矣𨿽傾城量金珠玉盈河猶不能得此寶而況有市之鄕駿馬千匹萬戶之都何足言也昭王大悅遂以爲寶】

其十七【禎卿曰此篇諷不知止也】

金華牧羊兒乃是紫煙客【齊賢曰金華山在梓州射洪縣蔚藍洞天存焉婺州亦有金華山葛洪神仙傳皇初平丹溪人也年十五而家使牧羊有道士見其良謹便將至金華山石室中四十餘年忽然不復念家其兒初起入山索初平歷年不能得見後在市中有道士善卜乃問之曰吾有弟名初平因令牧羊失之今四十餘年不知死生所在願道君爲占之道士曰金華山中有一牧羊兒始皇名初平是卿弟非邪初起聞之驚喜卽隨道士去尋求果得相見兄弟悲喜因問弟曰羊皆何在初平曰羊近在山東初起往視之了不見羊但見白石無數還謂初平曰山東無羊也初平曰羊在耳但兄自不見之初平便乃俱往看之乃叱曰羊起於是白石皆變爲羊數萬頭初起曰弟獨得神通如此吾可學否初平曰惟好道便得耳初起便棄妻子畱就初平共服松脂茯苓至五千日能坐在立亡行於日中無影而有童子之色後乃俱還鄕裏諸親死亡略盡乃復還去以方授南伯逢易姓爲赤初平攺字爲赤松子初起攺字爲魯班其後傳服此藥而得仙者數十人焉】我願從之遊未去發已白不知繁華子擾擾何在迫昆山采瓊蘂可以煉精魄【齊賢曰昆山昆崘山也】

其十八【禎卿曰此篇諷時貴也】

天津三月時千門桃與李朝爲斷腸花暮逐東流水【齊賢曰言三月之朝人見桃李爛漫春心揺蕩感物傷情腸爲之斷至於日暮花已零落遊逐東流之水士贇曰天津按三輔記云秦始皇並天下都咸陽鴈門四達以制紫宮渭水貫都以象天河橫橋南渡以法牽牛卽今所謂天津橋也】前水復後水古今相續流新人非舊人年年橋上游雞鳴海色動謁帝羅公侯月落西山陽餘輝半城樓【齊賢曰上陽宮在皇城西南南臨洛水西連谷水士贇曰海色日出之光】衣冠照云日朝下散皇州鞍馬如飛龍黃金絡馬頭行人皆辟易志气橫嵩邱【齊賢曰辟易開張而易其本處嵩邱卽嵩山也】入門上髙堂列鼎錯珍羞香風引趙舞淸管隨齊謳七十紫鴛鴦雙雙戲庭幽【齊賢曰西京雜記茂陵富人袁廣漢於北邙山下築園激水養紫鴛鴦】行樂爭晝夜自言度千秋功成身不退自古多愆尢【齊賢曰老子曰功成身退天之道也蔡澤曰商君白公吳起大夫種功成不去禍至如此】黃犬空嘆息緑珠成釁讎【齊賢曰嶺表錄異梁氏女今白州人有容貌石季倫以眞珠二斛買之卽緑珠也趙王倫專權孫秀使人求緑珠崇不與秀矯詔收崇崇正當宴樓上謂緑珠曰我今爲爾得罪緑珠泣曰當效死於官前因自投樓下而死士贇曰李斯黃犬事見擬恨賦注禎卿曰黃犬應前貴寵之言緑珠應前歌舞之言】何如鴟夷子散發棹扁舟【禎卿曰鴟夷應前功成身退之言齊賢曰史記貨殖傳範蠡旣雪會稽之恥乃乘扁舟浮於江湖變名易姓適齊爲鴟夷子皮之陶爲陶朱公富至巨萬師古曰自號鴟夷者言若盛酒之鴟夷多所容受而可捲懷與時張弛士贇曰大意蓋謂天津橋水越人亦多矣富與貴者自謂可以長保而不知退安知其無李斯石崇之禍乎何如範蠡之勇退爲髙也】

其十九【禎卿曰此篇刺元宗也】

西嶽蓮花山迢迢見明星素手把芙蓉虛步躡太淸【齊賢曰蓮華山在華陰集仙傳明星玉女居華山服玉漿白日升天士贇曰爾雅華山爲西嶽】霓裳曳廣帶飄拂升天行邀我登雲臺髙揖衛叔卿【齊賢曰廣記衛叔卿中山人漢儀鳳二年八月武帝閒居殿上忽一人乘雲車駕白鹿從天而下年可三十許帝驚問曰我中山衛叔卿帝曰中山乃朕臣叔卿黙然不應忽不知所在士贇曰華嶽記雲臺觀中方丈上有山崛起】恍恍與之去駕鴻淩紫冥【禎卿曰此設言也揖神仙淩紫冥明其潔身而去亂也】俯視洛陽川茫茫走胡兵流血塗野艸豺狼盡冠纓【士贇曰安史亂離之際朝廷借回紇兵復兩京故曰茫茫走胡兵復用官爵賞功不分流品故曰豺狼盡冠纓也】

其二十【禎卿曰此篇白欲謝親友而事逺遊也】

昔我遊齊都登華不注峯玆山何峻秀緑翠如芙蓉【齊賢曰九域志華不注在濟南府舊爲齊州爾雅荷芙蕖郭璞曰別名芙蓉】蕭颯古仙人了知是赤松借予一白鹿自挾兩靑龍【齊賢曰列仙傳赤松子神農時雨師服水王教神農能入火不燒常居西王母石室中周義眞入龍蟜山見羨門子乘白鹿而行】含笑淩倒景欣然願相從【齊賢曰倒景炁去地四千里其景皆倒下也】泣與親友別欲語再三咽朂君靑松心努力保霜雪世路多險艱白日欺紅顏分手各千里去去何時還在世復幾時儵如飄風度空聞紫金經白首愁相誤【齊賢曰大藥證云紫金大丹若人服食自然不死】撫已忽自笑沈吟爲誰故名利徒煎熬安得閒餘步終畱赤玉舄東上蓬萊路秦帝如我求蒼蒼但煙霧【士贇曰列仙傳安期生畱赤玉舄報秦始皇曰後數年求我於蓬萊山第一節

謂從仙人以逺遊第二節

謂別親友而嗚咽第三節

是泣別之際忽翻然自悟而笑曰沈吟泣別者爲誰故哉在世幾時不過爲名利煎熬耳末四句謂終當髙舉但畱遺迹於人間𨿽帝者求之且不可得豈更復爲親友之戀哉】

其二十一【禎卿曰此篇白自傷之詞也】

郢客吟白雪遺響飛靑天徒勞歌此曲舉世誰爲傳試爲巴人唱和者乃數千【齊賢曰宋玉對楚王問曰客有歌於郢中者其始曰下裏巴人國中屬而和者數千人共爲陽阿薤露國中屬而和者數百人其爲陽春白雪國中屬而和者數十人引商刻羽泛以流徵國中屬而和者不過數人而已是其曲彌髙其和彌寡】吞聲何足道嘆息空淒然

其二十二【禎卿曰此篇白感時思歸之詞也】

秦水別隴首幽咽多悲聲胡馬顧朔雪蹀長嘶鳴【齊賢曰三秦記隴坻在天水郡其阪九回登者七日乃越上有水四注下名隴頭水】感物動我心緬然含歸情【齊賢曰緬思貌禎卿曰此興也言水別隴頭則幽咽而流馬思邊地則躞蹀而嘶況我之在外感時物之變化能不緬然懷歸乎】昔視秋蛾飛今見春蠶生嫋嫋桑柘葉萋萋栁垂榮【齊賢曰昔我在此見秋蛾之飛今旣攺嵗春蠶生矣桑華如結栁條爭榮猶未得歸】急歸謝流水羈心揺懸旌揮涕且復去惻愴何時平【齊賢曰謝去也謂時節之去如流水之急戰國策楚王曰寡人心揺揺如懸旌禎卿曰且復去言行尙未已也】

其二十三【禎卿曰此篇言人當及時爲樂也】

秋露如白玉團團下庭緑我心忽見之寒早悲嵗促【齊賢曰庭緑庭艸也】人生鳥過目胡乃自結束景公一何愚牛山淚相續【齊賢曰晏子春秋曰景公遊牛首山北臨其國流涕曰若何去此而死乎】物苦不知足得隴又望蜀人心若波瀾世路有屈曲三萬六千日夜夜當秉燭【齊賢曰光武敕岑彭書曰人苦不知足旣得隴復望蜀古詩晝短苦夜長何不秉燭遊士贇曰三萬六千日人生百年之光景也】

其二十四【禎卿曰此篇譏時貴也】

大車揚飛塵亭午暗阡陌中貴多黃金連雲開甲宅【齊賢曰南北曰阡東西曰陌中貴中都貴人也有甲乙次第故曰甲第】路逢鬭雞者冠蓋何輝赫鼻息千虹蜺行人皆怵惕【士贇曰按唐五行志宗好鬭雞貴臣外戚皆尙之賢者或弄木雞】世無洗耳翁誰知堯與跖【齊賢曰琴操云堯大許由之志禪爲天子由以其不善乃臨河而洗耳莊子栁下季之弟名盜跖徒卒九千人橫行天下侵暴諸侯】

其二十五【禎卿曰此篇刺時也】

世道日交防澆風散淳源不采芳桂枝反棲惡木根所以桃李樹吐花竟不言【齊賢曰澆薄也管子曰士懷耿介之心不蔭惡木之根李廣贊桃李不言下自成蹊】大運有興沒羣動爭飛奔歸來廣成子去入無窮門【齊賢曰莊子黃帝見廣成子問曰敢問治身若何而可以長久廣成子曰無視無聼抱神以靜形將自正必靜必淸無勞汝形無揺汝精乃可以長生黃帝再拜曰廣成子之謂天矣廣成子曰彼物無窮而人皆以爲終彼物無測而人皆以爲極今夫百昌皆生於土而反於土故余將去汝入無窮之門以遊無極之野吾與日月參光吾與天地爲常士贇曰此篇謂世不知有道者之可尊是世防道矣有道者見世如此遂亦無心用世焉非所謂道防世者歟故曰交相防也於是淳源爲澆風所散無復古道矣不采芳桂枝者以比有道者不見用反棲惡木根者以比不道者反見用焉所以桃李樹吐花竟不言者以比有道者見世不重道亦遂獨善其身而終身隠黙焉耳大運有興沒羣動爭飛奔者謂有道者不用世而舉世遂無知之人於是乎澆風日扇淳源日散大運有興有沒而世之膠膠擾擾汩汩於情欲聲利之中不過如昆虫鳥獸之爭飛奔而已歸來廣成子去入無窮門者乃太白見得世道如此決意爲有道者之歸故托廣成子而言也】

其二十六【禎卿曰此篇蕭說是也】

碧荷生幽泉朝日艷且鮮秋花冒緑水密葉羅靑煙秀色空絕世馨香竟誰傳坐看飛霜滿凋此紅芳年結根未得所願托華池邊【齊賢曰史記昆侖山上有華池士贇曰此篇荷與華池比也謂君子有絕世之行處於僻野而不爲世所知常恐老之將至而所抱不見於所用安得托身於朝廷之上而用世哉是亦太白自傷之意也歟】

其二十七【禎卿曰此篇與上同意】

燕趙有秀色綺樓靑雲端【齊賢曰古詩燕趙多佳人美者顏如玉】眉目艷皎月一笑傾城歡常恐碧艸晚坐泣秋風寒纎手怨玉琴淸晨起長嘆焉得偶君子共乘雙飛鸞【齊賢曰秦王女乘鸞向煙霧】

其二十八【禎卿曰此篇亦慕仙之詞也】

容顏若飛電時景如飄風艸緑霜已白日西月復東【禎卿曰此二句言方春而秋倐日而夜】華鬢不耐秋颯然成衰蓬古來聖賢人一一誰成功君子變猿鶴小人爲沙虫【齊賢曰抱朴子曰周穆我南徵久而不歸一軍皆化君子爲猿鶴小人爲虫沙禎卿曰言君子小人皆莫逃於陰陽變化之中誰成功言未有能仙舉者也】不及廣成子乘雲駕輕鴻

其二十九【禎卿曰此篇白厭世亂而思去之之詞也】

三季分戰國七雄成亂麻【齊賢曰三代之際分爲戰國韓衛燕趙齊楚秦號爲七雄】王風何怨怒世道終紛拏【齊賢曰王風王國之風黍離以下是也士贇曰詩大序亂世之音怨以怒】至人洞象髙舉淩紫霞仲尼欲浮海吾祖之流沙【齊賢曰至人至徳之人至人洞知天數不興堯舜之運乃髙舉逺引出風塵之表故孔子曰道不行乘桴浮於海老子西出闗以升昆侖士贇曰唐以老子爲祖太白乃興聖皇帝九世孫故稱吾祖】聖賢共淪沒臨岐胡咄嗟

其三十【禎卿曰此篇傷風之寂寥也】

風變太古道防無時還【齊賢曰素之風變乎太古大道淪防不可復還】擾擾季葉人雞鳴趨四闗【齊賢曰洛陽記云洛陽有四闗東成臯南伊闕北孟津西函谷士贇曰季葉末世也孟子雞鳴而起孳孳爲利者跖之徒也】但識金馬門誰知蓬萊山【齊賢曰史記宦者門旁有銅馬故謂金馬門】白首死羅綺笑歌無時間緑酒哂丹液靑娥凋素顏【齊賢曰方言齊晉間美貌謂之娥】大儒揮金椎琢之詩禮間蒼蒼三珠樹冥目焉能攀【齊賢曰準南子凡海外三十六國三珠樹在其東北方有玉樹在赤水之上昆侖華丘在其東南方禎卿曰白言太古尙今其風變矣風變則道防矣何時而能反本乎何也蓋以小人競趨於名利之途君子雕琢乎詩禮之術紛紜汩亂安能成淸淨無爲之化哉】

其三十一【禎卿曰此篇白惡世而思隠故自托於秦人之言也】

鄭客西入闗行行未能已白馬華山君相逢平原裏璧遺鎬池君明年祖龍死【齊賢曰史秦始皇紀三十六年使者從闗東夜過華陰平舒道有人持璧遮使者曰爲吾遺鎬池君因謂曰今年祖龍死使者問其故因忽不見置其璧去使者奉璧具以聞始皇黙然良久曰山鬼固不過知一嵗事也退言曰祖龍者人之先也使禦府視璧乃二十八年行渡江所沈璧也】秦人相謂曰吾屬可去矣一往桃花源千春隔流水【齊賢曰秦地之人知天下將亂乃相率避之入桃源中與斯世隔絕矣】

其三十二【士贇曰此悲秋之詩也】

蓐収肅金气西陸海月【齊賢曰秋物摧蓐而可収也曆書晦朔望初八日上二十三日下士贇曰記月令孟秋之月其神蓐収涼風至寒蟬鳴盛徳在金】秋蟬號階軒感物憂不歇良辰竟何許大運有淪忽【禎卿曰良辰建功防名之時也大運天運也淪忽暮也】天寒悲風生夜久眾星沒惻惻不忍言哀歌逮明發

其三十三【禎卿曰此假莊生之言以自況也】

北溟有巨魚身長數千里仰噴三山雪橫吞百川水【齊賢曰三山蓬萊方丈瀛洲】憑陵隨海運燀赫因風起吾觀摩天飛九萬方未已

其三十四【禎卿曰蕭說是也】

羽檄如流星虎符合專城【齊賢曰說文檄以木簡爲書長二丈以徵召魏武事奏曰若有急則插以雞羽謂之羽檄文帝二年初與郡守爲銅虎符竹使符注以符代古者珪璋各分其半右畱京師左以與之禎卿曰專城郡國守吏也】喧呼救邊急羣鳥皆夜鳴【士贇曰此言一時之喧呼驚擾棲鳥亦不得以安其巢至於夜鳴也】白日曜紫防三公運權衡天地皆得一澹然四海淸【齊賢曰老子雲天得一以淸地得一以寕王侯得一以爲天下貞】借問此何爲答言楚徵兵渡瀘及五月將赴雲南徵【齊賢曰地誌瀘水出牂牁郡句町縣諸葛亮出師表五月渡瀘深入不毛士贇曰按唐史雲南卽南詔也本烏蠻別種髙宗時遣使入朝開元時冊爲雲南王遣子閣羅鳳入質後閣羅鳳亡去帝欲討之國忠薦鮮於仲通爲蜀郡長史率兵六萬人討之戰瀘川舉軍沒國忠素徳仲通匿其敗更敍戰功仲通者蜀郡大豪也】怯卒非戰士炎方難逺行【士贇曰按唐史誌天寶以後彍騎之法又稍變士皆失拊循折騎之法至無兵可交六軍宿衛皆市人不能受甲炎方者南荒炎蒸之地也】長號別嚴親日月慘光晶泣盡繼以血心摧兩無聲困獸當猛虎窮魚餌奔鯨千去不一回投軀豈全生如何舞干戚一使有苗平【齊賢曰尙書舞干羽於兩階七旬有苗格士贇曰此詩蓋討雲南時作也首四句卽見徴兵時景象而言五句至八句是設難謂當此君明臣良天淸地寕海內澹然四郊無警之時而忽有此舉果何爲成九句至十二句乃白問之於人始知徴兵者討雲南質子亡去之罪也十三句至二十二句乃白逆知當時所謂之兵不甚受甲如以困獸當虎窮魚餌鯨吾見師之出而不見師之入也末二句則比南詔爲有苗而深嘆當國之大臣不能如益之贊禹禹之佐舜敷文徳以來逺人致有覆軍殺將之恥也】

其三十五【禎卿曰蕭說是也】

醜女來效顰還家驚四鄰壽陵失本步笑殺邯鄲人【齊賢曰莊子師金曰西施病心而矉其裏之醜人見而美之歸亦捧心而矉其裏之富人見之堅閉門而不出貧人見之挈妻子而去之趙陸得明曰蹙額曰矉士贇曰西漢書壽陵餘子學步於邯鄲失其故步匍匐而走】一曲斐然子雕虫防天眞【齊賢曰論語子曰吾黨之小子狂簡斐然成章不知所以裁之楊子或問吾子少而好賦曰然童子雕虫篆刻俄而曰壯夫不爲也】棘刺造沐猴三年費精神【齊賢曰韓子曰燕王好防功衛人曰臣能以以棘刺之端爲母猴王悅之養以五乘之奉王曰吾試觀客爲棘刺之母猴衛人曰臣爲棘刺之母猴也人主欲觀之必半嵗不入宮中不飲酒食肉雨霽日出視之晏陰之間而棘刺之母猴乃可見燕王因養衞人而不能觀其母猴】功成無所用楚楚且華身【齊賢曰莊子朱泙漫學屠龍於支離益單於金之家三年技成而無用其巧毛詩衣裳楚楚】大雅思文王頌聲久崩淪安得郢中質一揮成斧斤【齊賢曰莊子郢人堊漫其鼻端若蠅翼使匠石斵之匠石運斤成風聼而斵之盡堊而鼻不傷郢人立不失容宋元君聞之召匠石曰嘗試爲寡人爲之匠石曰臣則嘗能斵之𨿽然臣之質死久矣自夫子之死也吾無以爲質矣吾無與言之矣士贇曰此篇蓋譏世之作詩賦者不過借此以取科第幹祿位而已何益於世教哉太白嘗論詩曰將復古道非我而誰雅頌之作太白自負者如此然安得雅頌之人識之如郢人之質能當匠石之運斤耶】

其三十六【禎卿曰此太白自傷才不遇世思逺舉以全身也】

抱玉入楚國見疑古所聞良寶終見棄徒勞三獻君【齊賢曰卞和得玉璞於楚山之中奉而獻之楚武王王示玉人曰石也刖其右足武王沒獻之文王王示玉人曰石也刖其左足成王卽位抱其璞哭於郊王使人攻之果得寶玉士贇曰墨子曰和氏之璧所謂良寶】直木忌先伐芳蘭哀自焚盈滿天所損沈冥道爲羣【齊賢曰莊子大公任曰直木先伐甘井先竭龔勝卒有一老父來弔曰薰以香自燒膏以明自銷尙書滿招損】東海沈碧水西闗乘紫雲魯連及柱史可以躡淸芬【齊賢曰魯仲連見新垣衍曰秦卽肆然而爲帝則連有蹈東海而死耳東海有碧水士贇曰老子生於殷時爲周柱下史】其三十七【士贇曰白此詩其作於髙力士譖毀之後明皇放黜之時乎】

燕臣昔慟哭五月飛秋霜庶女號蒼天震風擊齊堂【齊賢曰鄒衍盡忠於燕惠王信讒而擊之鄒衍仰天而哭正夏而天爲之降霜齊寡婦庶賤之女也無子不嫁事姑謹敬姑無男有女利母財令母嫁婦終不肯女殺母以誣寡婦婦不能自明寃結叫天天爲作雷電下擊景公之臺毀景公之支體】精誠有所感造化爲悲傷【士贇曰此言風霜雷電皆造化之所爲也精誠之所感造化者亦爲悲傷故示警焉】而我竟何辜逺身金殿傍浮雲蔽紫闥白日難回光羣沙穢明珠眾艸淩孤芳【齊賢曰應徳璉詩簡珠墮沙石注沙石諭小人孤芳蘭也】古來共嘆息流淚空霑裳

其三十八【禎卿曰此亦太白自傷之詞也】

孤蘭生幽園眾艸共蕪沒𨿽照陽春暉復悲髙秋月飛霜早淅瀝緑艷恐休歇若無淸風吹香气爲誰發【士贇曰此詩首兩句諭君子在野未能自防於眾人之中三句至六句諭𨿽防主知而小人之讒譛者已至末句則謂若非在位之人引類防萃而薦用之則𨿽有徳馨亦何以自見哉】

其三十九【禎卿曰蕭說是也】

登髙望四海天地何漫漫霜被羣物秋風飄大荒寒榮華東流水萬事皆波瀾白日掩䢐輝浮雲無定端梧桐巢燕雀枳棘棲鴛鸞【齊賢曰梧桐本鳳凰所棲今燕雀巢之枳棘燕雀所安今鴛鸞棲之】且復歸去來劍歌行路難【士贇曰此篇登髙四海天地何漫漫者以諭髙見逺識之士知時世之昏亂也霜被羣物秋風飄大荒寒者以諭陰小用事而殺气之盛也榮華東流水萬事皆波瀾者謂遭時如此所謂榮華者如水之逝萬事之無常亦猶波瀾之無有底止也日君象浮雲姦臣也掩者蔽也䢐輝者日落之光也以諭人臣晚節爲姦臣蔽其明猶白日將落爲浮雲掩其輝也無定端者政令之無常也梧桐巢燕雀者諭小人在上位而得志也枳棘棲鴛鸞者諭君子在下位而失所也且復歸去來劍歌行路難者白意蓋謂危邦不入亂邦不居識時知機之士當此之際惟有歸隠而已】

又一本云登髙望四海天地何漫漫霜被羣物秋風飄大荒寒殺气落喬木浮雲蔽層巒孤鳳鳴天倪遺聲何辛酸遊人悲舊國舞心亦盤桓倚劍歌所思曲終涕洄瀾

其四十【禎卿曰蕭說近是】

鳳饑不啄粟所食惟瑯玕焉能與羣雞刺蹙爭一飡【齊賢曰離騷注南方有鳥其名爲鳳天爲生樹名曰瓊枝髙百二十仞大三十圍以琳瑯爲實】朝鳴昆侖樹夕飲砥柱湍【齊賢曰鳳凰翔萬仞之上過昆侖飲砥柱山在河東縣東南居河中猶柱焉】歸飛海路逺獨宿天霜寒幸遇王子晉結交靑雲端【齊賢曰列仙傳周靈王太子名晉好吹笙作鳳鳴遊伊洛間道士浮丘公接上嵩髙山三十年後乘白鶴在緱氏山頭舉手謝時人數日去】懷恩未得報感別空長嘆【士贇曰此詩似太白自比之作太白𨿽帝族非凡輩可儕然孤寒疎逺知章薦之方能致身金鑾防帝知遇可謂結交靑雲端矣此恩未報臨別之時安能不感嘆哉】

其四十一【士贇曰此亦遊仙篇】

朝弄紫沂海夕披丹霞裳【齊賢曰廣記東方朔嘗出經年乃歸母曰汝經年一歸何以慰我朔曰兒暫之紫泥海有紫水污衣仍過虞淵湔洗朝發中還何云經年】揮手折若木拂此西日光【齊賢曰山海經南海之內有水名若木若木出焉又曰灰野之山有樹靑葉赤花名若木日所入處在昆侖西淮南子若木在建木西未有十日其華照下地注若木端有十日狀如蓮華華猶光也然則若木有二】云臥遊八極玉顏已千霜飄飄入無倪稽首祈上皇【齊賢曰莊子天倪注倪際也】呼我遊太素玉杯賜瓊漿【齊賢曰列子太素者質之始】一飡歷萬嵗何用還故鄕永隨長風去天外恣飄揚

其四十二【禎卿曰蕭說近是太抵白志在疎逸不在祿位故有是言至謂供奉翰林之時忽動江海之興則滯矣】

揺裔雙白鷗鳴飛滄江流宜與海人狎豈伊云鶴儔寄形宿沙月沿芳戱春洲吾亦洗心者忘機從爾遊【齊賢曰列子海上之人有好鷗鳥者每旦之海上從鷗鳥遊鷗鳥之至者百住而不止士贇曰此太白托興之詩也雲中之鶴諭在位之人也海上之鷗諭閒散之人也】

其四十三【禎卿曰蕭說是也】

周穆八荒意漢皇萬乘尊淫樂心不極雄豪安足論西海宴王母北宮邀上元【齊賢曰列子周穆王駕八駿至赤水之陽升昆侖丘觀黃帝之宮觴王母於瑤池之上廣記元封元年七月七日王母乘紫雲輦駕九色斑麟降漢宮東向坐帝跪問寒暄畢因呼帝坐遣侍女與上元夫人相聞云比不相見四千餘年劉徹好道適來觀之夫人可暫來否帝問上元何眞也曰是三天眞皇之母上元之官俄而夫人至可年二十餘頭作三角髻餘發散垂至腰帝拜夫人曰汝好道乎汝胎性暴胎性淫胎性奢胎性酷胎性賦五者常舎於榮衛之中𨿽暴長生亦自勞耳禎卿曰淫樂二句言人君好荒淫樂佚則𨿽其气度超邁亦何足論哉】瑤水聞遺歌玉杯竟空言靈迹成蔓艸徒悲千載魂【士贇曰漢文帝時新垣平使人持玉杯上書闕下獻之平言上曰闕下有寶玉气來者已視之果有獻玉杯者刻曰人主延壽瑤水聞遺歌穆王事見前句注此言二君𨿽遇王母上元夫人然亦卒不免於死是亦猶新垣平玉杯之空言耳後之求神仙者可不鑑諸當時明皇亦好神仙之事此詩蓋有所諷云耳】

其四十四【禎卿曰此篇亦似太白被黜而作】

綠蘿紛葳蕤繚繞松栢枝【齊賢曰葳蕤盛貌】艸木有所托嵗寒尙不移柰何夭桃色坐嘆葑菲詩玉顏艷紅彩雲發非素絲【齊賢曰谷風雲采葑采菲無以下體孫炎曰葑菲二菜者皆上下可食然而其根有美時有惡時采之者不以其根惡時並棄其葉諭夫婦以義合顏色相親亦不可以顏色衰而棄其相與之禮】君子恩已畢賤妾將何爲【士贇曰意謂玉顏未攺雲鬢未衰而君子之恩情中道絕矣尙何言哉】

其四十五【禎卿曰蕭說近是】

八荒馳驚飈萬物盡凋落浮雲蔽頽陽洪波振大壑龍鳳脫网罟飄颻將安托去去乘白駒空山詠場藿【齊賢曰龍鳳諭君子网罟諭禍患謂君子幸脫禍患將安所棲托乎隠於空山詠藿之詩而已詩皎皎白駒食我藿王氏曰言宣王之時賢者有不得志而去國人欲畱之曰皎皎白駒食我場中之藿我當縶維而畱之也士贇曰予按太白此詩前四句是指遭祿山之亂乘輿播遷天下驚擾五句至末句是太白罹難脫身羈囚無所依托也然時君卒不能用之惟有詠白駒之詩以自遣耳】

其四十六【禎卿曰此詩交刺其君臣也】

一百四十年國容何赫然隠隠五鳳樓峩峩橫三川【齊賢曰自武徳迄天寶十四載凡百四十年國體光明赫然熾盛貌三川鄜州地理誌注華池水黑水洛水】王侯象星月賓客如雲煙鬭雞金宮裏蹴踘瑤臺邊【齊賢曰蹋踘兵勢也所以練武士知有材也皆因嬉戲以講練之士贇曰鬭雞見前詩注鮑明逺詩集君瑤臺裏】舉動揺白日指揮回靑天當塗何翕忽失路長棄捐獨有楊執防閉闗艸太【齊賢曰曹植與楊修書曰昔楊子云先朝執防之臣耳士贇曰此篇前六句意謂有唐得國之久如此國容之盛如此王侯賓客又如此所謂金宮瑤臺正當爲延客之地今乃爲鬭雞蹴踘之白日靑天者以比其君鬭雞蹴踘明皇所好此等之人得志用事舉動指揮足以揺動主聴也禎卿曰當塗以後蕭說未善蓋言此輩得志之人據要路則气焰揮霍而失路者則終於棄捐而不用也惟楊子云則閉門著書以道自守不以得喪爲心】

其四十七【禎卿曰此篇刺時也】

桃花開東園含笑誇白日偶防東風榮生此艷陽質豈無佳人色但恐花不實宛轉龍火飛零落早相失【齊賢曰漢書東宮蒼龍房心心爲大火故曰龍火龍火飛則秋气鼎至花實零落矣】詎知南山松獨立自蕭飋【士贇曰謂士無實行偶然榮遇者則易至於棄捐孰若君子之有特操者獨立而不攺其節哉】

其四十八【禎卿曰蕭說是也】

秦皇按寶劍赫怒震威神逐日巡海右驅石駕滄津【齊賢曰三齊要略始皇作石橋欲過海看日出處有神人能驅石下海陽城十一山石令盡起立嶷嶷東傾如相隨行狀石去不速神輒鞭之石皆流血】徵卒空九防作橋傷萬人【齊賢曰始皇三十二年發兵三十萬北擊胡三十三年發諸嘗逋亡人贅壻賈人略取陸梁地爲桂林象郡南海以適遣戍徐廣注五十萬人守五嶺士贇曰秦皇於海中作石橋或云非人巧所建海人爲之豎柱始皇感其恵乃通敬於神求與相見神曰我形醜約莫圖我形始皇乃從石橋入三三里與神相見帝左右有巧者潛以腳畫神形神怒曰帝負約可速去始皇卽轉馬前腳猶立後腳隨奔僅登岸】但求蓬島藥豈思農鳸春力盡功不贍千載爲悲辛【齊賢曰始皇三十年之碣石使韓眾侯公石生求仙人不死之藥詳見前詩注左傳九鳸爲農正注曰扈有九種也春扈鳻鶞夏扈竊秋扈竊藍冬扈竊黃棘扈竊丹行扈唶唶宵扈嘖嘖桑扈竊脂老扈鷃鷃以九扈爲九農之號各隨其宜以教民事爾雅扈字作鳸士贇曰此詩於時亦有所諷借秦爲諭云】

其四十九【士贇曰此太白遭讒擯逐後之詩也】

美人出南國灼灼芙蓉姿皓齒終不發芳心空自持由來紫宮女共妬靑蛾眉【齊賢曰三秦記未央宮一名紫微宮】歸去瀟湘沚沈吟何足悲

其五十【禎卿曰此篇譏世人之不辧美惡也】

宋國梧臺東野人得燕石誇作天下珍卻哂趙王璧趙璧無緇燐燕石非貞眞【齊賢曰闞子曰宋之愚人得燕石於梧臺之側藏之以爲大寶周客聞而觀焉主人齋七日端冕元服以發寶革匱十重巾十襲客見俛首掩口胡盧而笑曰此特燕石也與瓦甓不殊主人大怒曰商賈之言醫匠之心藏之愈固史記趙恵文王時得楚和氏璧秦昭王聞之願以十五城易璧論語磨而不燐湼而不緇】流俗多錯誤豈知玉與瑉【齊賢曰禮記貴玉而賤瑉】

其五十一【禎卿曰蕭說近是】

殷後亂天紀楚懷亦已昬夷羊滿中野菉葹盈髙門比干諫而死屈平竄湘源虎口何婉孌女空嬋媛彭咸久淪沒此意與誰論【齊賢曰淮南子本經訓曰夷羊在牧許愼注夷羊土神商之將亡見於商郊牧野之地離騷云薋菉葹以盈室兮判獨離而不服注薋蒺防也菉王芻也葹枲耳也三物皆惡艸以比讒諂盈室諭滿朝也莊子孔子曰幾不免虎口離騷經曰女嬃之嬋媛兮申申其詈予注曰女嬃屈原姊嬋媛猶牽引也補曰說文嬃女子也音須士贇曰史殷本紀曰紂愈亂不止微子數諫不聼乃與太師少師謀遂去比干曰爲人臣者不可不以死爭乃彊諌紂紂怒曰吾聞聖人心有七竅剖比干觀其心史屈原者名平爲楚懷王左徒王甚任之上官大夫與之同列爭寵因讒之王怒而疎屈平頃襄王立復短屈原於頃襄王頃襄王怒而遷之江濵於是懷石遂自投汨羅以死彭咸殷賢大夫諌其君不聼自投水而死此詩比興之詩也其作於貶責張九齡之時乎殷後楚懷比時之昏君也夷羊滿中野謂國將亡而妖孽作也菉葹盈髙門諭小人在朝而據髙位也比干屈平之竄死諭當時之忠臣諍士以直道而貶責者也虎口何婉孌者詩人興嘆之辭曰忠諌之士寧喪身而不悔視死如歸者果何所爲而然哉亦欲其君攺行而國賴以安耳世人悲其以諌亡身如女嬃之詈予者徒多誰能如彭咸之先後合得而可與論心者歟太白此詩哀思怨怒有感於時事而作風刺譎諌之體兼盡之矣】

其五十二【禎卿曰此篇白自傷也】

靑春流驚湍朱明驟回薄【齊賢曰夏爲朱明】不忍看秋蓬飄揚竟何托光風滅蘭蕙白露灑葵藿【齊賢曰宋玉招防注光風謂雨已日出而風艸有光也】美人不我期艸木日零落【士贇曰美人況時君也時不我用老將至矣懷才而見棄於世能不悲夫】

其五十三【禎卿曰蕭說是也】

戰國何紛紛兵戈亂浮雲趙倚兩虎鬭晉爲六卿姦臣欲竊位樹黨自相羣果然田成子一旦殺齊君【齊賢曰春秋之後號爲戰國史記趙與秦防澠池秦王酒酣使趙王鼓瑟藺相如前曰聞秦王善爲秦聲請奉盆瓶秦王不肯相如曰五步之內相如請以頸血濺大王王不懌爲一擊瓶罷歸拜相如上卿位亷頗之右頗宣言辱之相如望見頗引車避舍人羞辭去相如止之曰彊秦所以不敢加兵於趙者徒以吾兩人在今兩虎共鬭其勢不俱生吾所以爲此者先國家之急而後私讐也士贇曰晉六卿者範氏中行氏智氏魏氏趙氏韓氏史晉世家曰晉昭公卒六卿彊公室卑六卿欲弱公室乃遂以法盡滅其族而分其邑爲十縣各令其子爲大夫晉益弱六卿皆大其族後範中行智伯相繼亡魏武侯韓哀侯趙敬侯滅晉後而三分其地齊世家曰初簡公卽位闞止爲政田成子憚之驟顧於朝禦鞅言曰闞不可並也君其擇焉弗聼田氏方睦田豹爲子我臣幸於子我子我欲盡逐田氏豹遂以告子行曰彼得君弗先必禍子行舍於公宮夏五月壬申成子兄弟四乘如公子我在幄出迎之遂入閉門宦者禦之子行殺宦者公與婦人飲酒於檀臺成子遷諸寢子我出田氏追殺之郭關庚辰田常執簡公於徐州公曰余蚤從禦鞅言不及此甲午田常弒簡公於徐州太白此詩其作於天寶間乎時上自東都遷從容謂髙力士曰朕欲髙居無爲悉以政事委林甫如何對曰天下大柄不可假人彼威勢成誰敢議之者上不悅豈太白時亦微聞其事位卑分疎欲諌不可故作是詩引古諭今以諷其上歟太白愛君憂國之意亦可尙矣】

其五十四【禎卿曰此篇哀時也】

倚劍登髙臺悠悠送春目蒼榛蔽層丘瓊艸隠深谷【齊賢曰榛木叢也】鳳鳥鳴西海欲集無珍木鸒斯得所居蒿下盈萬族【齊賢曰毛萇詩傳鸒斯鵯居鵯居鴉烏也鸒音預】晉風日已頽窮途方慟哭【齊賢曰首兩句乃居髙見逺之意也三句四句比小人據髙位而君子在野也五句至八句蓋謂當時君子亦有用世之意而在朝無君子以安之反不如小人之得位呼儔引類至於萬族之多也末句借晉爲諭謂如此則君子道消風俗頽靡居然可知若阮籍之窮途然後慟哭母乃見事之晚乎禎卿曰窮途慟哭蕭解未善言風旣頹矣途旣窮矣方可慟哭而已】

其五十五【禎卿曰此篇譏人之好色而不好仙術也】

齊瑟彈東吟秦弄西音慷慨動顏魄使人成荒淫彼美佞邪子婉孌來相尋一笑雙白璧再歌千黃金珍色不貴道詎惜飛光沈安識紫霞客瑤臺鳴素琴

其五十六【禎卿曰此篇白自傷被黜也】

越客采明珠提攜出南隅【士贇曰越在南地故曰南隅】淸輝照海月美價傾皇都獻君君按劍懷寶空長吁【齊賢曰鄒陽書曰明月之珠以暗投人則人莫不按劍相盻】魚目復相哂寸心增煩紆

其五十七【禎卿曰蕭說是也】

羽族稟萬物小大各有依周周亦何辜六翮掩不揮願銜眾禽翼一向黃河飛【士贇曰韓子曰鳥有周周者首重而尾屈將欲飲於河則必顚乃銜羽而飲今人之所有饑不足者不可以不愛其羽也阮籍詩寒風吹四壁寒鳥相因依周周尙銜羽蛩蛩亦念饑】飛者莫我顧嘆息將安歸【士贇曰此詩之意以鳥爲諭言小大各有所依猶周周之無力者依有力者銜羽而飲今有刀者飛而不顧惟有嘆息而已猶言在野之賢望在位之賢汲引同類以就君祿而在位者卒無進賢之心有志而不能自拔者在無所歸惟有嘆息而已】

其五十八【禎卿曰蕭說是也】

我到巫山渚尋古登陽臺【齊賢曰九域志防州巫山縣距州東北七十五里有大仙廟卽巫山神女祠防州有古宮襄王所遊地襄陽耆舊傳云赤帝姚姬未行而卒於巫山之陽故曰巫山之女宋玉髙唐賦序曰楚襄王與玉遊雲夢之臺望髙唐之觀其上獨有雲气王問曰此何气也曰所謂朝云者先王嘗防髙唐夢一婦人曰妾巫山之女爲髙唐之客王因幸之去而辭曰妾在巫山之陽髙丘之阻旦爲朝雲暮爲行雨朝朝暮暮陽臺之下旦朝視之如言故爲立廟曰朝云髙唐賦曰湫兮如風淒兮如雨風止雨震雲無處所】天空防云滅地逺淸風來神女知已久襄王安在哉荒淫竟淪替樵牧徒悲哀【士贇曰桓譚新論雍門周以琴見孟嘗君曰臣竊悲千秋萬嵗後墳墓生荊棘狐兔宂其中樵兒牧豎躑躅而歌其上行人見之淒愴孟嘗君之尊貴如何成此乎孟嘗君喟然嘆息淚下衣襟此篇是太白過巫山懷古而作天空防云滅地逺淸風來者謂無神女薦寢事也末四句謂時異事殊若襄王之荒淫者竟已淪替徒興樵牧之悲哀而已】

其五十九

惻惻泣路岐哀哀悲素絲路岐有南北素絲易變易【齊賢曰淮南子曰楊子見岐路而哭之爲其可以南可以北墨子見練絲而泣之爲其可以黃可以黒】萬事固如此人生無定期田竇相傾奪賓客互盈虧世途多翻覆交道方崄巇【士贇曰田竇者竇嬰田蚡也按漢書曰竇嬰孝文皇后從兄子也喜賔客田蚡孝景皇后母弟也卑下賔客進名士家居者欲以傾諸將相蚡以王太后故親幸數言事多效士吏趨勢力者皆去嬰而歸蚡六年竇太后崩因與蚡爭灌夫事太后怒後嬰灌皆論棄市春蚡疾竟死】鬥酒彊然諾寸心終自疑張陳竟火滅蕭朱已星離【齊賢曰張耳陳余爲刎頸之交班固贊曰耳余始居約時相然信死及據國爭權卒相滅亡蕭育與陳咸朱博爲友著聞當世故長安語曰蕭朱結綬王貢彈冠言其相薦達也士贇曰蕭育傳育與博後有隙不能終故曰火滅星離也】眾鳥集榮柯窮魚守枯池嗟嗟失懽客勤問何所規【士贇曰此詩譏市道交者必當時有所爲而作太白罹難之餘友朋之交道其不能始終如一而奔趍權門者諒亦多矣徒有一類失懽之客勤勤問勞亦何所親益乎】

李太白集分類補注卷二

欽定四庫全書

李太白集分類補注卷三

宋楊齊賢集注

元蕭士贇補注

古樂府

逺別離【士贇曰樂府逺別離者別離十九曲之一也】

逺別離古有皇英之二女乃在洞庭之南瀟湘之浦海水直下萬里深誰人不言此離苦【士贇曰博物志舜南巡不返葬於蒼梧之野堯二女娥皇女英追之不及至洞庭之山淚下染竹卽班妃死爲湘水神廟在潭州湘陰縣北八十里瀟湘之尾洞庭之口此意謂離恨之苦與海水俱深也】日慘慘兮云冥冥猩猩啼煙兮嘯雨我縱言之將何補【齊賢曰慘慘無光冥冥暗貌猩猩生交趾封溪似猿人面能言語聲如小兒啼啼呼也】皇穹竊恐不照余之忠誠云憑憑兮欲吼怒【齊賢曰皇穹天也憑盛也】堯舜當之亦襌禹君失臣兮龍爲魚權歸臣兮防變虎或言堯幽囚舜野死【士贇曰故堯城在濮州鄄城縣東北十五里竹書云昔堯徳衰爲舜所囚也又有偃朱故城在縣西北十五里竹書云舜囚堯後偃塞丹朱使不與父相見也舜典注曰舜卽位五十年升道南方巡狩死於蒼梧之野而葬焉】九疑聮緜皆相似重瞳孤墳竟何是【齊賢曰九疑山半在蒼梧半在零陵其下九峯形勢相似故曰九疑山士贇曰後漢地理誌零陵郡營道南九疑山舜之所葬淮南子曰堯眉八彩舜重瞳子】帝子泣兮緑雲間隨風波兮去無還慟哭兮逺望見蒼梧之深山【士贇曰帝子卽娥皇女英也】蒼梧山崩湘水絕竹上之淚乃可滅【齊賢曰湘水出靜江府興安縣海陽山按晉志興安蒼梧郡在唐爲桂州理定縣至徳三載更名則漠湘水自海陽下全州下蒸州與瀟水合又下衡州與蒸水合趨潭州以入於洞庭士贇曰此詩大意謂無借人國柄借人國柄則失其權失其權則𨿽聖哲不能保其社稷妻子焉其禍有必至之勢也然則此詩之作其在於天寶之末乎太白此時熟識時病欲言則懼禍及巳不得巳而形之詩章聊以致其愛君憂國之志而巳所謂皇英之事特借之以引諭發興而曰日曰皇穹者所以比其君而云則其臣也詩曰日慘慘兮云防冥者諭君昏於上而權臣障蔽於下也猩猩啼煙嘯雨者極小人之形容而政亂之甚也我縱言之將何補者太白感嘆之辭謂時事如此矣我縱言之誠恐君不以我爲忠而適以取憎於權臣也夫如是則又將何補哉堯舜當之亦禪禹而下數句乃是太白所欲言之事謂權歸於臣其禍必至於此所引竹書事特起興耳末句曰蒼梧山崩湘水絕竹上之淚乃可滅者白意若曰事若至此是抱萬古之恨與山水而無窮也詩意切直著明流出胸臆非識時憂世之士懷存君忠國之心者孰能與於此使時有采詩之官而君之一悟俗之一攺則安史之亂可消播遷幽居之禍不作豈曰小補之哉】

公無渡河【士贇曰琴操九引有箜篌引亦曰公無渡河亦曰箜篌謠乃朝鮮津卒霍裏子髙妻麗玉所作子髙晨起刺船見一白首狂夫披髮攜壺亂流而渡其妻隨呼止之不及遂溺死妻乃援箜篌而鼓之歌曰公無渡河公終渡河公墮而死當柰公何聲音淒愴曲終亦投河而死子髙還以其聲語麗玉麗玉傷之乃引箜篌寫其聲聞者莫不墮淚太白此詩亦祖此意耳】

黃河西來決昆侖咆哮萬里觸龍門【齊賢曰淮南子桑欽酈元諸書皆曰河出昆侖墟色白潛流地中受眾渾濁故色黃河自積石過燉煌酒泉張掖郡南東過隴西河関縣與洮水合又東過金城允吾縣北又東流經天水安定北地朔方郡東轉渠捜縣北南流過五原郡南東過雲中郡南過定襄西河郡東又南過上郡西然後至龍門自積石至龍門三千餘里】波滔天堯咨嗟大禹理百川兒啼不窺家殺湍湮洪水九州始蠶麻其害乃去茫然風沙【士贇曰書禹曰洪水滔天浩浩懷山襄陵下民昏墊予乘四載隨山刋木曁益奏庶鮮食予決九川距四海濬畎澮距川又娶於塗山辛壬癸甲啟呱呱而泣予弗子惟荒度土功注啟禹子也禹治水過門不入聞啟泣聲不暇顧卒以大治水土之功】被髮之叟狂而癡淸晨臨流欲奚爲旁人不惜妻止之公無渡河苦渡之虎可摶河難馮公果溺死流海湄有長鯨白齒若雪山公乎公乎掛罥於其間箜篌所悲竟不還【士贇曰此篇大意謂洪水滔天下民昏墊天之作孽不可逭也地平天成上下相安之時乃無故馮河而死是則非所謂自作孽者歟亦可哀而不足卹也巳故詩曰旁人不惜妻止之也是亦諷止當時不靖之人自投憲网者借此爲諭云耳】

蜀道難【士贇曰按王僧防技錄相和歌瑟調三十八曲內有蜀道難因知亦古樂府名也】

噫吁戱危乎髙哉蜀道之難難於上靑天【齊賢曰廣記太白嘗爲蜀道難難於上靑天以刺嚴武后陸暢復爲蜀道昜昜於履平地以佞韋臯臯大喜賜羅八百匹】蠶叢及魚鳬開國何茫然爾來四萬八千嵗不與秦塞通人煙【齊賢曰成都記蠶叢之後有柏灌柏灌之後有魚鳬皆蠶叢之子魚鳬治導江縣嘗獵湔山得道乘虎而去杜宇遂繼魚鳬秦惠王討滅蜀王封公子通爲蜀侯惠王二十七年使張儀築都城後置蜀郡以李冰爲守冰穿兩江爲人開田百姓享其利蜀人始通中國】西當太白有鳥道可以橫絕峩眉巓【齊賢曰南中志交趾郡治龍編自興古鳥道四百里士贇曰太白山在洋州眞符縣四百五十里山面鳯翔府山背屬眞符峩眉縣南百里兩山相對如峩眉記云其山周匝千里有石龕百一十二大洞十二小洞二十八南北有臺】地崩山摧壯士死然後天梯石棧相鉤連【士贇曰昔秦伐蜀不知道遂作五石牛以金置尾下言能糞金欲以遺蜀蜀王負力而貪乃令五丁開道引之秦因使張儀司馬錯引兵尋路滅蜀謂之石牛道郡國志褒城縣北口曰斜南口曰褒長四百七十里同爲一谷兩谷髙峻褒水所流昔張良送髙皇帝至褒中說燒棧道卽此地入斜谷路至鳯州界百五十里有棧道二千九百八十九間板閣二千八百九十二間】上有六龍回日之髙標下有衝波逆折之回川【士贇曰圖經髙標山一名髙望乃嘉定府之主山巋然髙峙萬象在前】黃鶴之飛尙不得過猿猱欲度愁攀援【齊賢曰猿猱輕防之獸士贇曰南中志云朱提縣西南二里有棠狼山多毒艸盛夏之月飛鳥過之不能得去黃鶴飛之至髙者猿猱最便防者尙不得度則其爲險絕可知】靑泥何盤盤百步九折縈巖巒【齊賢曰九折阪在漢屬巖道縣卭萊山此特言靑泥之路縈紆百步而九折耳士贇曰輿地廣記靑泥嶺在沔州長舉縣西北五十里懸崖萬仞上多雲雨行者多逢泥淖巖阻峻回曲九折乃至山上】捫參歷井仰脇息以手撫膺坐長嘆【齊賢曰河圖括地象曰岷山之地上有井絡謂岷山之精上爲天之井星也士贇曰捫摸也地理誌禹貢梁州之域秦地鶉首之次天官東井輿之分野入參一度古蜀國也脇斂也屏气而息】問君西遊何時還畏途巉巖不可攀【齊賢曰自秦入蜀曰西遊】但見悲鳥號古木雄飛從雌繞林間又聞子規啼夜月愁空山蜀道之難難於上靑天使人聽此凋朱顏【齊賢曰蜀記曰昔有人姓杜名宇王蜀號曰望帝宇死俗說云宇化爲子規子規鳥名也蜀人聞子規鳴皆曰望帝也】連峯去天不盈尺枯松倒掛倚絕壁飛湍瀑流爭喧豗砯厓轉石萬壑雷其險也如此嗟爾逺道之人胡爲乎來哉【齊賢曰砯水撃巖之聲砯普冰切士贇曰豗撃也】劍閣崢嶸而崔嵬一夫當關萬夫莫開所守或匪親化爲狼與豺【齊賢曰酈道元水經注小劍去大劍三千里連山絕險飛閣相通故謂之劍閣張孟陽劍閣銘曰劍閣壁立千仞窮地之險極路之峻一人荷防百夫趦趄形勝之地匪親勿居士贇曰崢嶸髙貌爾雅石載土謂之崔嵬】朝避猛虎夕避長蛇磨牙吮血殺人如麻錦城𨿽云樂不如早還家【士贇曰圖經成都郡名錦城】蜀道之難難於上靑天側身西望長咨嗟【齊賢曰太平廣記云太白初自蜀至京師賀知章聞其名者訪之旣奇其姿又請所爲文白出蜀道難示之讀未竟稱嘆數四號爲謫仙人士贇曰按唐史哥舒翰兵敗潼関不守楊國忠首倡幸蜀之防當時臣庻皆非之馬嵬父老遮道諫曰宮闕陛下家居陵寢陛下墳墓今捨此欲何之又告太子曰若殿下與至尊皆入蜀中原百姓誰爲主建寜王倓亦曰今殿下從至尊入蜀若賊兵燒絕棧道則中原之地拱手授賊旣上至扶風士卒潛懷去就往往流言不遜比至成都從官及六軍至者千三百人而巳太白此時蓋亦深知幸蜀之非計欲言則不在其位不言則愛君憂國之情不能自巳故作是詩以逹意也詩曰噫吁戱危乎髙哉蜀道之難難於上靑天者極路險難之形容言當時欲從君於難者至蜀之難如上天之難也蠶叢及魚鳬開國何茫然爾來四萬八千嵗不與秦塞通人煙者言蕞爾之蜀僻在一隅自古聲教所不曁𨿽秦塞之近且不相通非可爲中國帝王之都也西當太白有鳥道可以橫絕峩眉巓者言五丁未開道之前惟長安正西太白山僅有鳥道可以橫絕峩眉之巓非人迹所可往來也地崩山摧壯士死然後天梯石棧相鉤連者言五丁旣開道之後梯棧相連始與秦通今焉安處於蜀設若燒絕棧道則中原道防矣上有六龍回日之髙標下有衝波逆折之回川者言其險上際於天下極於地也黃鶴之飛尙不得過猿猱欲度愁攀援者言鳥獸猶憚其出入人可知也靑泥何盤盤百步九折縈巖巒者歷言蜀道險難之所也捫參歷井仰脇息以手撫膺坐長嘆者蓋參與井爲蜀分野捫參歷井言環蜀之境道裏險難所在皆然令人脇斂屏气而息惟有撫膺長嘆而巳也問君西遊何時還者君字非泛然而言猶杜子美北徵詩恐君有遺失及君誠中興主之義所謂君者明皇也西遊者西幸也何時還者言旣幸蜀矣何時可還中原而爲生靈之主也畏途巉巖不可攀者此兩句乃太白興嘆發問之辭言君旣幸蜀矣何時可還而畏途如此忠臣義士𨿽欲從君於難道路險阻不可以猝然攀附也史曰上至成都從官六軍近千三百人此其驗矣但見悲鳥號古木雄飛從雌繞林間又聞子規啼夜月愁空山者言朝夕之間空山叢林惟有禽鳥飛鳴則人迹之稀少從可知也復申之曰蜀道之難難於上靑天者言其險之極一言之不足再言之也使人聴此凋朱顏者此乃太白自述聞渉險之時欲攀從而不可徒感傷於心而形諸顏色也連峯去天不盈尺枯松倒掛倚絕壁飛湍瀑流爭喧豗砯厓轉石萬壑雷其險也如此者備言蜀道險難之狀也嗟爾逺道之人胡爲乎來哉者嗟字乃發嘆之音逺道之人以諭疏逺之臣言蜀道之險如此若白之疏逺者𨿽欲從君於難胡爲而能來也劍閣崢嶸而崔嵬一夫當関萬夫莫開所守或匪親化爲狼與豺者言贊帝幸蜀者不過謂有劍閣之險而巳然太白私憂過計謂險則險矣守関者任非其人如狼豺之反噬是未可知此則尢可憂也朝避猛虎夕避長蛇磨牙吮血殺人如麻者言蜀與羗夷雜處如虎如蛇朝夕皆當避之或者變生肘腋是又可憂之大者也錦城𨿽云樂不如早還家言蜀都之樂不如早還中國之樂也復申之曰蜀道之難難於上靑天側身西望長咨嗟者再言之不足故三言之反覆再三謂從君於難者至蜀之難眞如上天之難矣夫如是則白也側身無所西望吾君惟有長嘆咨嗟以致吾睠戀之意云耳吁詩意亦微而顯者歟】梁甫吟【士贇曰按王僧防技錄相和歌楚調五曲內有梁甫吟行意始於諸葛亮後惟太白繼之耳】

長嘯梁甫吟何時見陽春【齊賢曰兗州有梁甫城諸葛亮嘗登鄧州獨樂山作梁父吟】君不見朝歌屠叟辭棘津八十西來釣渭濵寕羞白髮照淸水逢時吐气思經綸廣張三千六百釣風期暗與文王親大賢虎變愚不測當年頗似尋常人【齊賢曰朝歌在南州八尺曰尋倍尋曰常士贇曰棘津在廣川縣北有棘津亭呂尙所困處也司馬遷云呂望東海上人也老而無遇以釣幹周文王行年五十賣食棘津七十則屠牛朝歌行年八十釣幹渭濵行年九十身爲帝師三千六百釣指太公八十釣於渭十年間事也十年三千六百日每日而釣故曰三千六百鈞至九十乃遇文王是十年矣】君不見髙陽酒徒起艸中長揖山東隆凖公入門不拜騁雄辯兩女輟洗來趨風東下齊城七十二指揮楚漢如旋蓬狂客落魄尙如此何況壯士當羣雄【齊賢曰酈食其髙陽人裏中人謂沛公曰臣裏中有酈生年六十餘長八尺人皆謂之狂生生自謂非狂騎士言沛公至髙陽傳捨使人召生生入謁沛公方倨牀使兩女子洗足生長揖不拜曰公誅秦不宜倨見長者於是沛公輟洗起攝衣延坐髙祖隆凖而龍顏漢書酈生馮軾下齊七十餘城食其家貧落魄落魄失業無次也】我欲攀龍見明主雷公砰訇震天鼓帝傍投壺多玉女三時大笑開電光倐爍晦冥起風雨閶闔九門不可通以額扣關閽者怒【齊賢曰天門凢有九重閶闔天門】白日不照吾精誠杞國無事憂天傾【齊賢曰列子杞國人憂天崩墜身無所寄廢於飲食】猰防磨牙競人肉騶虞不折生艸莖手接飛猱搏雕虎側足焦原未言苦智者可捲愚者豪世人見我輕鴻毛力排南山三壯士齊相殺之費二桃【士贇曰齊相晏嬰二桃殺三士】吳楚弄兵無劇孟亞夫咍爾爲徒勞【齊賢曰漢書周亞夫乘傳至洛陽得劇孟喜曰吳楚舉大事而不求劇孟吾知其無能爲也士贇曰咍說文嗤笑也楚人謂相啁笑曰咍】梁甫吟聲正悲張公兩龍劍神物合有時風雲感防起屠釣大人屼當安之【齊賢曰屠釣呂尙也士贇曰屼不安貌此篇意思轉折甚多蓋太白借此以言志也長嘯梁甫吟何時見陽春是嘆三士之不可復生亦以諭有志之士何時而遇主也君不見兩叚乃太白聊自慰解之辭謂太公之老食其之狂當時視爲尋常落魄之人後猶遇合如此則爲士者終有遇合之時也我欲攀龍見明主乃太白於時事有所見而欲告於其君也雷公砰訇震天鼓帝傍投壺多玊女三時大笑開電光倐爍晦冥起風雨以諭權姦女謁用事而政令無常也閶闔九門不可通以額扣関閽者怒以諭言路壅塞下情不得以上逹而言者往往獲罪於權近也白日不照吾精誠杞國無事憂天傾者乃太白灼見當時貴妃國忠林甫防山竊弄權柄等事禍已胎而未形欲諫則言無證而不信倘使其君不鑑吾之誠則正所謂人憂天之類耳猰防磨牙競人肉騶虞不折生艸莖此乃深嘆當時小人在位爲政害民有如猰防磨牙競食人肉使有道之朝則當仁如騶虞𨿽生艸不履況肯以人肉爲食哉況肯輕殺一士哉手接飛猱搏雕虎側足焦原未言苦智者可捲愚者豪世人見我輕鴻毛力排南山三壯士齊相殺之費二桃白意蓋謂使當有道之朝得君而佐之爲國出力刺姦撃邪不憚勤勞如接摶猱虎𨿽側足焦原未足言苦耳今時事如此則惟當捲其智而爲愚乃爲人豪世不我知謂爲眞愚而輕之如鴻毛然白亦卒不攺行者亦思古來三壯士之功力如此一忤齊相用計殺之特費二桃殊不勞力白也倘不捲其智而懷之適足使權近得以甘心焉耳又何補哉吳楚弄兵無劇孟亞夫咍爾爲徒勞者此又白深自慰解之辭謂當國者終須得人爲用必有遇合之時也梁甫吟聲正悲張公兩龍劍神物合有時風雲感防起屠釣大人屼當安之者此乃申言有志之士終當如太公食其之感防風雲猶神劍之防合有時也則夫大人君子遭時屯否屼不安者且當安時以俟命可也】

烏夜啼【士贇曰烏夜啼者淸商曲也其辭始於宋臨川王義慶所作宋元嘉中徙彭城王義康於豫章郡義慶時爲江州相見而哭文帝聞而怪之召還宅義慶大懼妓妾聞烏夜啼叩齋閣云明日應有赦及旦攺南兗州刺史因此作歌太白此詩亦祖此意詞不同耳】

黃雲城邊烏欲棲歸飛啞啞枝上啼【齊賢曰啞笑聲】機中織錦秦川女碧紗如煙隔牎語停梭悵然憶逺人獨宿孤房淚如雨

烏棲曲【士贇曰樂錄烏棲曲者鳥獸三十一曲之一也】

姑蘇臺上烏棲時吳王宮裏醉西施【齊賢曰賀知章見太白烏棲曲嘆賞曰此詩可以泣神】吳歌楚舞歡未畢靑山欲防半邊日銀箭金壺漏水多起看秋月墜江波東方漸髙柰樂何【士贇曰此詩𨿽只樂府然深得國風諷刺之體盛言其美而不美者自見觀者其毋忽諸】

戰城南【士贇曰戰城南者漢短簫鐃歌二十二曲之一也太白此作指當時之事而言也】

去年戰桑幹源今年戰蔥河道【齊賢曰代郡桑幹縣言與突厥戰後漢書注蔥嶺山名其山生蔥故名士贇曰唐書王忠嗣傳天寶元年北討奚契丹戰桑幹河三遇三克李嗣業傳初討勃律通蔥嶺】道洗兵條支海上波放馬天山雪中艸【士贇曰漢書條支國臨西海祁連山卽天山也匈奴呼天爲祁連】萬里長徵戰三軍盡衰老匈奴以殺戮爲耕作古來惟見白骨黃沙田秦家築城避胡處漢家還有烽火然烽火然不息徵戰無巳時【齊賢曰邊方備警作土臺臺上作桔橰頭上有蔸苓以薪艸置其中有防卽然火舉之以相告曰烽火多積薪冦至則燔之望其煙曰燧晝則燔燧夜則舉烽廣雅曰蔸苓蘢也】野戰格鬭死敗馬號鳴向天悲烏鳶啄人腸防飛上掛枯樹枝士卒塗艸莽將軍空爾爲乃知兵者是凶器聖人不得巳而用之【士贇曰開元天寶中上好邊功徵伐無時此詩蓋有所諷者也】

將進酒【士贇曰將進酒者漢短簫鐃歌二十二曲之一也太白塡之以伸巳之意耳】

君不見黃河之水天上來奔流倒海不復廻【士贇曰山海經河源出昆侖之上】君不見髙堂明鏡悲白髮朝如靑絲暮成雪人生得意須盡歡莫使金樽空對月天生我材必有用千金散盡還復來烹羊宰牛且爲樂防湏一飲三百杯岑夫子丹丘生進酒君莫停與君歌一曲請君爲我側耳聴【齊賢曰杜工部詩多與岑參唱和岑夫子必此人也丹丘生卽元丹丘】鐘鼓饌玉不足貴但願長醉不願醒古來聖賢皆寂寞惟有飲者畱其名陳王昔時宴平樂斗酒十千恣讙謔主人何爲言少錢徑湏沽取對君酌【齊賢曰曹子建封陳王爲名都篇曰歸來宴平樂美酒斗十千平樂觀名】五花馬千金裘呼兒將出換美酒與爾同銷萬古愁【齊賢曰史記孟嘗君有一狐白裘直千金士贇曰五花馬言其毛色也如九花三花之類此篇𨿽似任逹放浪然太白素抱用世之才而不遇合亦自慰解之詞耳】

行行且遊獵篇【士贇曰行行且遊獵卽徵戍十五曲中之校獵曲也】

邊城兒生年不讀一字書但將遊獵誇輕趫胡馬秋肥宜白艸騎來躡影何矜驕【齊賢曰影日景也躡言疾也士贇曰此齊盧潛與弟子防少爲崔昻所知云此昆季足爲後生之俊但恨其俱不讀書耳】金鞭拂雪揮鳴鞘半酣呼鷹出逺郊弓彎滿月不虛發雙鶬迸落連飛髇【呼交切齊賢曰鞘音肖鞭鞘也士贇曰滿月者彎弓圓滿之狀】海邊觀者皆辟易猛气英風振沙磧儒生不及遊俠人白首下帷復何益【齊賢曰辟易言開張而失其本處水中有石曰磧董仲舒下帷讀書士贇曰天寶以後上好邊功武士得志儒生罕得進用太白號爲儒者亦自嘆云耳】

飛龍引二首【士贇曰飛龍引者古樂府魚龍六曲之一此詞專言黃帝鼎湖丹成騎龍上升之事】

黃帝鑄鼎於荊山錬丹砂丹砂成黃金騎龍飛上太淸家云愁海思令人嗟宮中防女顏如花飄然揮手淩紫霞從風縱體登鑾車登鑾車侍軒轅遨遊靑天中其樂不可言【齊賢曰黃帝號軒轅】

其二

鼎湖流水淸且閒軒轅去時有弓劍古人傳道畱其閒【齊賢曰鼎湖在陜州】後宮嬋姢多花顏乘鸞飛煙亦不還騎龍攀天造天關造天關聞天語【齊賢曰史天官書曰北辰一名天關】長云河車載玉女載玉女過紫皇【士贇曰晉天文志中宮北極五星鉤陳六星皆在紫宮中口中一星曰天皇大帝卽所謂紫皇也】紫皇乃賜白兔所搗之藥方後天而老凋三光【齊賢曰傅擬天問曰月中何有白兔藥士贇曰後天而老凋三光者言三光有時凋落而此之眞身則長存也】下視瑤池見王母蛾眉蕭颯如秋霜

天馬歌【士贇曰天馬歌者古樂府車馬六曲之一】

天馬來出月氏窟背爲虎文龍翼骨嘶靑雲振緑髮蘭筋權奇走滅沒【齊賢曰大月氏夲居燉煌祁連間至冒頓單於攻破月氏冒頓卒子老上單於殺月氏王月氏乃逺去大宛西撃大夏而臣之其眾少號小月支九域志安西大都督護府領焉西域大宛馬虎脊魚目龍文鳯頸尾如蒲稍相馬經曰一筋從中出曰蘭中者目上防如井字整】騰昆侖歷西極四足無一蹶雞鳴刷燕晡秣越神行電邁躡慌惚【齊賢曰赭白馬賦日旦刷幽燕晝秣荊越杜預曰以粟飯馬曰秣】天馬呼飛龍趨目明長庚臆雙鳬尾如流星首渇烏口噴紅光汗溝珠【齊賢曰長庚太白星也謂眼如長庚星有光曜安驥書曰雙鳬胸兩邊肉如鳬鳬間所開視之如雙鳬欲向上士贇曰渇烏謂馬昻首如渇烏之狀也伯樂相馬經曰膺門欲開汗溝欲深口中欲得赤此用口噴紅光易其字也】曾陪時龍躡天衢羈金絡月照皇都逸气稜稜淩九區白壁如山誰敢沽【齊賢曰王逸曰韁在口爲鞿絡在頭爲羈相馬經曰權頰權欲滿如月】回頭笑紫燕但覺爾輩愚【齊賢曰紫燕馬名】天馬奔戀君軒駷躍驚矯浮雲翻萬里足躑躅遙瞻閶闔門不逢寒風子誰采逸景孫白雲在靑天丘陵逺崔嵬【齊賢曰說文蹢�住足也】鹽車上峻阪倒行逆施畏日晚伯樂翦拂中道遺【齊賢曰戰國防騏驥之齒長服塩車而上太行白汗交流負轅而不能進伯樂遭之下車攀而哭之解綾衣以幕之騏驥於是俛而噴仰而鳴見伯樂之知巳也孫陽伯樂姓名善相馬】少盡其力老棄之願逢曰子方惻然爲我悲【齊賢曰韓詩外傳田子方出見老馬於道問其禦曰此何馬也曰公家畜也疲而不用故出之子方喟然嘆曰少盡其力老棄其身仁者不爲束帛贖之窮士聞之知所歸心焉】𨿽有玉山禾不能療苦饑【齊賢曰玉山卽昆侖山山海經曰昆侖山上有木禾長五尋大五圍】嚴霜五月凋桂枝伏櫪衘寃摧兩眉請君贖獻穆天子猶堪弄影舞瑤池【齊賢曰史記造父取桃林驊驑騄駬獻之穆王王使造父爲禦西巡狩見王母於瑤池之上士贇曰魏武帝云老驥伏櫪志在千里此篇蓋爲逸羣絕倫之士不遇知巳者嘆亦白自傷其不用於世而求知於人也歟】

行路難【士贇曰行路難者古樂府道路六曲之一】

金樽淸酒斗十千玊盤珍羞直萬錢停杯投筯不能食防劍四顧心茫然欲渡黃河冰塞川將登太行雪滿山閒來垂釣碧溪上忽復乘舟夣日邊【齊賢曰黃河至冬寒卽凍徹底九域志太行在懷州澤州】行路難行路難多岐路今安在長風破浪防有時直掛雲帆濟滄海

其二

大道如靑天我獨不得出羞逐長安社中兒赤雞白狗賭梨栗彈劍作歌奏苦聲曳裾王門不稱情淮陰市井笑韓信漢朝公卿忌賈生【齊賢曰史韓信淮陰人淮陰少年侮信曰若𨿽長大好帶劍能死刺我不能出胯下信熟視俛出胯下一市皆笑信以爲怯士贇曰史賈生名誼文帝召爲博士是時賈生最少年每詔令議下諸老先生不能言賈生盡爲之對諸律令所更定及列侯悉就國其說皆自賈生發之於是天子議以賈生任公卿之位綘灌東陽侯馬敬之屬盡惡之乃短賈生曰洛陽之人最年少初學專欲擅權紛亂諸事於是天子後亦防之不用其議乃以賈生爲長沙王太傳】君不見昔時燕家重郭隗擁篲折節無嫌猜劇辛樂毅感恩分輸肝剖膽效英才昭王白骨縈爛艸誰人更掃黃金臺行路難歸去來【齊賢曰史記燕昭王謂郭隗曰齊因孤國亂而襲破燕誠得賢士以共國以雪先王之恥孤之願也隗曰王心欲致士先從隗始賢於隗者豈逺千里哉於是昭王爲隗攺築宮而師事之樂毅自魏往鄒衍自齊往劇辛自趙往衍旣如約昭王擁篲先驅請列弟子之座而受業】

其三

有耳莫洗潁川水有口莫食首陽蕨【齊賢曰史記伯夷叔齊孤竹君之二子武王伐紂伯夷叔齊叩馬諌武王平商伯夷叔齊義不食周粟隠於首陽山采薇而食之首陽山在河東蒲阪華山之北河曲之中】含光混世貴無名何用孤髙比雲月吾觀自古賢逹人功成不退皆殞身子胥旣棄吳江上屈原終投湘水濵【齊賢曰伍子胥諫王釋齊而先越太宰嚭受越賂讒子胥賜屬鏤之劍子胥告舎人曰必抉吾眼懸吳東門以觀越之滅吳乃自剄王聞之怒取子胥屍盛以防夷革浮之江中屈原事見前卷】陸機雄才豈自保李斯稅駕苦不早華亭鶴唳詎可聞上蔡蒼鷹何足道【齊賢曰晉陸機字士衡有異才成都王穎與河間王顒起兵討長沙王乂假機後將軍河北大都督中郎將長沙王乂奉天子與機戰於鹿苑機軍大敗宦人孟玖譛機於頴頴怒收機機嘆曰華亭鶴唳豈可復聞乎遂遇害李斯楚上蔡人稅舎也蒼鷹黃犬也事見前卷】君不見吳中張翰稱逹生秋風忽憶江東行且樂生前一杯酒何須身後千載名【齊賢曰晉書張翰字李鷹吳郡人有淸才善屬文而任縱不拘齊王冏辟爲大司馬東曹掾冏時執權翰欲求去因見秋風起乃思吳中菇菜蒓羮鱸魚鱠曰人生貴得適志何能羈宦數千里外以要名爵乎遂命駕而歸】

長相思【士贇曰樂府怨思二十五曲其一曰長相思】

長相思在長安絡緯秋啼金井防微霜淒淒簟色寒孤燈不明思欲絕捲帷望月空長嘆美人如花隔云端【齊賢曰促織一名絡緯以其鳴如紡績織緯也】上有靑冥之長天下有淥水之波瀾【士贇曰靑冥云也】天長路逺魂飛苦夣魂不到關山難長相思摧心肝

上畱田行【士贇曰王僧防技錄曰上畱田行者相和歌瑟調三十八曲之一也崔豹古今注曰上畱田地名也其地人有父母死不字其孤弟者鄰人爲其弟作悲歌以風其兄故曰上畱田曲】

行至上畱田孤墳何崢嶸積此萬古恨春艸不復生悲風四邊來腸防白楊聲借問誰家地埋沒蒿裏塋古老向餘言言是上畱田【齊賢曰死人之裏謂之蒿裏】蓬科馬鬛今巳平昔之弟死兄不葬他人於此舉銘旌【齊賢曰馬鬛封之謂也銘明旌也以死者爲不可別巳故以其旌識之士贇曰此篇主意正在此昔之弟死兄不葬他人於此舉銘旌兩句】一鳥死百鳥鳴一獸走百獸驚桓山之禽別離苦欲去廻翔不能徵【齊賢曰徵飛也】田氏倉卒骨肉分靑天白日摧紫荊交柯之木夲同形東枝顦顇西枝榮無心之物尙如此參啇胡乃尋天兵【齊賢曰京兆人田眞兄弟三人共分各居堂前有一株紫荊花甚茂欲破爲三待明截之忽一夕樹卽枯死眞見之謂諸弟曰木同株當分析便憔悴況人兄弟孔懷而可離是人不如樹木也兄弟相感而更合交柯之木出瑉山安都縣兩樹對生一樹枯則一樹生如是嵗更不俱生俱枯也】孤竹延陵讓國揚名髙風緬邈頽波激淸【齊賢曰史記伯夷叔齊孤竹君之二子也父欲立叔齊及父卒叔齊讓伯夷伯夷曰父命也遂逃去叔齊亦不肯立而逃之國人立其中子吳王壽夣有子四人長諸樊次余祭余昧季札季札賢壽夣欲立之季札讓不可於是乃立長子諸樊季札封於延陵故號曰延陵季子緬猶邈也】尺布之謡塞耳不能聴【齊賢曰史孝文時淮南厲王犯不軌徙蜀不食死民歌曰一尺布尙可縫一斗粟尙可舂兄弟二人不相容士贇曰此篇主意全在孤竹延陵讓國揚名尺布之謡塞耳不能聴數句非泛然之作蓋當時有所風刺以唐史至徳間事考之其爲啖廷瑤李成式皇甫侁輩受肅宗風防以謀激永王璘之反而執殺之太白目撃其時事故作是詩】

春日行【士贇曰春日行者時景二十五曲之一也】

深宮髙樓入紫淸金作蛟龍盤繡楹佳人當牎弄白日將手語彈鳴箏春風吹落君王耳此曲乃是升天行因出天池泛蓬瀛樓臺蹙沓波浪驚【齊賢曰蓬瀛蓬萊瀛洲也莊子南溟者天池也】三千雙蛾獻歌笑撾鐘考鼓宮殿傾萬姓聚舞歌太平我無爲人自寜【齊賢曰雙蛾蛾眉也】三十六帝欲相迎仙人飄翩下云軿帝不去畱鎬京【士贇曰三十六帝乃三十六天帝君也鎬京地名】安能爲軒轅獨往入窅冥小臣拜獻南山壽陛下萬古垂鴻名【齊賢曰窅冥杳寞也】

前有樽酒行【士贇曰前有樽酒行者卽樂府觴酌七曲之前有一樽酒也】

春風東來忽相過金樽淥酒生微波落花紛紛稍覺多美人欲醉朱顏酡【士贇曰韻釋飲而面赭曰酡】靑軒桃李能幾何流光欺人忽蹉跎君起舞日西夕當年意气不肯平白髮如絲嘆何益

其二

琴奏龍門之緑桐玉壺美酒淸若空【齊賢曰龍門之桐髙百尺而無枝使琴摯斫斬以爲琴】催拂柱與君飲看朱成碧顏始紅胡姬貌如花當罏笑春風笑春風舞羅衣君今不醉將安歸【齊賢曰古樂府胡姬年十五春日獨當罏師古曰賣酒之處以土爲罏】

夜坐吟【士贇曰夜坐吟者樂府時景二十五曲之一也】

冬夜夜寒覺夜長沈吟久坐坐北堂冰合井泉月入閨金釭靑凝照悲啼金釭滅啼轉多掩妾淚聴君歌【釭古雙切士贇曰金釭燈盞也】歌有聲妾有情情聲合兩無違一語不入意從君萬曲梁塵飛

野田黃雀行【士贇曰王僧防技錄相和歌瑟調三十八曲內有野田黃雀行乃晉樂奏也】

遊莫逐炎洲翠棲莫近吳宮燕吳宮火起焚巢窠炎洲逐翠遭网羅【齊賢曰十洲記云炎洲在南海中二千里去地岸九萬里有火林山獸罟曰罝罘鳥罟曰羅网】蕭條兩翅蓬蒿下縱有鷹鸇柰若何【齊賢曰鷹鶆鳩鸇鷂屬】箜篌謡【齊賢曰古今注箜篌引者朝鮮津卒霍裏子髙妻麗玉所作士贇曰琴操五十七曲九引內有箜篌引亦曰公無渡河亦曰箜篌謡太白此詞用其名】

樊天莫登龍走山莫騎虎貴賤結交心不移惟有嚴陵及光武【齊賢曰東漢嚴光字子陵余姚人少與光武同遊學及光武卽位光乃變姓名隠身不見帝思其賢乃令以物色訪之後齊國上言有一男子披羊裘釣澤中帝疑其光乃備安車纁以聘之三反而後至車駕卽日幸其館復引光入論道故舊相對累日因共偃臥光以足加帝腹上明日太史奏客星犯禦座甚急帝笑曰朕故人嚴子陵共臥耳除爲諫議大夫不屈乃耕於富春山後人名其釣處爲嚴陵灘焉】周公稱大聖管蔡寜相容【齊賢曰武王崩成王少周公專王室管蔡疑公不利於成王乃挾武庚作亂周公誅武庚殺管叔放蔡叔】漢謡一斗粟不與淮南舂兄弟尙路人吾心安所從他人方寸間山海幾千重輕言托朋友對面九嶷峯開花必早落桃李不如松管鮑久巳死何人繼其蹤【齊賢曰史記管仲少時與鮑叔牙遊叔終善遇之管仲曰吾始困嘗與鮑叔賈分財利多自與鮑叔不以我爲貪知我貧也吾嘗與鮑叔謀事而更窮困鮑叔不以我爲愚知我時有利不利也吾嘗三仕三見逐於君鮑叔不以我爲不肖知我不遭時也吾嘗三戰三走鮑叔不以我爲怯知我有老母也公子紏敗召忽死之吾幽囚受辱鮑叔不以我爲無恥知我不羞小節而恥功名不顯於天下也生我者父母知我者鮑子也鮑叔旣進管仲以身下之不多管仲之賢而多鮑叔能知人】

雉朝飛【齊賢曰古今注曰雉朝飛者犢牧子所作也齊處士泯宣年五十無妻出薪於野見雉雌雄相隨而飛意動心悲乃作雉朝飛之操以自傷】

麥隴靑靑三月時白雉朝飛挾兩雌錦衣繡翼何離褷犢牧采薪感之悲春天和白日暖啄食飲泉勇气滿爭雄闘死繡頸防雉子班奏急管弦傾心酒美盡玉椀【齊賢曰樂府有雉子班曲】枯楊枯楊爾生稊我獨七十而孤棲彈寫恨意不盡瞑目歸黃泥【齊賢曰易曰枯楊生稊老夫得其女妻無不利】

上云樂【齊賢曰梁周捨上云樂曰西方老胡厥名文康士贇曰樂府神仙二十二曲中有上云樂亦曰洛濵曲】

金天之西白日所沒【齊賢曰西方爲金故西曰金天】康老胡雛生彼月窟巉巖容儀戌削風骨【齊賢曰石勒年十四王衍見而異之謂左右曰向者胡雛吾觀其聲視有奇志恐將爲天下之患巉巖髙聳貌戍削淸臞貌】碧玉炅炅雙目瞳黃金拳拳兩鬢紅華蓋垂下睫嵩嶽臨上唇不覩詭譎貌豈知造化神【齊賢曰碧玉炅炅言眼色碧而有光相書曰眉爲華蓋其眉長覆目鼻爲中嶽其鼻下侵唇】大道是文康之嚴父元气乃文康之老親【齊賢曰莊子道與之貌天與之形】撫頂弄盤古推車轉天輪【齊賢曰徐整三五歷紀天地混沌如雞子盤古生其中萬八千嵗天地開辟陽淸爲天陰濁爲地盤古在其中一日九變神於天聖於地天日髙一丈盤古日長一丈如此萬八千嵗天數極髙地數極深盤古極長後乃有三皇數起於一立於三成於五盛於七處於九故天地九萬里呂氏春秋天地如車輪終則復始髙誘曰輪轉也】云見日月初生時鑄冶火精與水銀陽烏未出谷顧免半藏身【齊賢曰火精日也水銀月也春秋元命苞曰陽成於三故日中有三足烏者陽精也尙書宅嵎夷曰暘谷屈原天問曰夜光何徳死則又育厥利維何而顧免在腹注夜光月也】女媧戲黃土團作愚下人散在六合間蒙蒙若沙塵生死了不盡誰明此胡是仙眞【齊賢曰女媧古神女帝人面蛇身一日七十變其腸化爲神淮南子曰黃帝生陰陽上駢生耳目桑麻生臂手此女媧所以七十化也士贇曰此句乃女媧鏈石補天缺之推耳】西海栽若木東溟植扶桑別來幾多時枝葉萬里長中國有七聖半路頹洪荒【齊賢曰事見前卷】陛下應運起龍飛入咸陽赤眉立盆子白水興漢光【齊賢曰秦都咸陽卽京兆府咸陽縣也漢樊崇起兵於莒王莽遣亷丹撃之崇等欲戰恐其眾與莽兵亂乃皆朱其眉以相別由是號赤眉西攻長安求劉氏後得城陽王章之後盆子立爲帝東觀漢記曰長沙定王中子買封舂陵節侯節侯生戴侯戴侯生考侯以舂陵地勢下濕上書願徙南陽守墳墓元帝許之徙封南陽白水鄕九域志白水鄧州東京賦龍飛白水是也】叱吒四海動洪濤爲簸揚舉足蹋紫微天關自開張【齊賢曰天文志紫微大帝所居北斗第一星曰天關】老胡感至徳東來進仙觴五色師子九苞鳯凰是老胡雞犬鳴舞飛帝鄕淋漓颯沓進退成行【齊賢曰梁周捨上云樂鳯凰是老胡家雞師子是老胡家狗漢烏弋山離國出師子孟康注師子似虎正黃有耏尾端茸毛大如斗耏音而耏頰旁毛師古曰卽爾雅狻猊也士贇曰唐太宗時西域康居國獻師子帝珍其逺命虞世南作賦山海經丹宂之山有鳥狀如鶴五色而文名曰九苞】能胡歌獻漢酒跪雙膝立兩肘散花指天舉素手拜龍顏獻聖壽【齊賢曰維摩詰經云防中有一天女以天花散諸菩薩大弟子上至諸菩薩悉皆墮落至大弟子便著不墮於是一切弟子皆以神力去花終不能去士贇曰此數句模寫其一時之威儀舉措耳】北斗戻南山摧天子九九八十一萬嵗長傾萬嵗杯

夷則格上白鳩拂舞辭【齊賢曰唐禮樂志曰白鳩長拂舞曲也士贇曰拂舞歌五曲有白鳩篇亦曰白鳬舞以其歌且舞也亦入淸商曲按晉湯舞序云自到江南見白符舞符卽鳬也白鳬舞卽白鳩舞也白鳬之辭出於吳夲歌云平平白鳬思我君惠集我金堂謂晉爲金徳吳人患孫皓虐政而思從晉也然碣石章又出於魏武則知拂舞五篇並晉人采集亡國之前所作惟白鳬不用吳舊歌而更作之命曰白鳩篇】

鏗鳴鐘考朗鼓【齊賢曰鏗撞也考撃也】歌白鳩引拂舞白鳩之白誰與鄰霜衣雪襟誠可珍含哺七子能平均食不噎性安馴【齊賢曰毛詩鳲鳩刺不噎也其一章云鳲鳩在桑其子七兮毛萇曰鳲鳩結鞠也鳲鳩之飬其子朝從上下暮從下上平均如一鳩不噎之鳥】首農政鳴陽春天子刻玉杖鏤形賜耆人【齊賢曰月令季春之月鳴鳩拂其羽鄭注鳴鳩飛且翼相撃趨農急也後漢禮儀志仲秋之月縣道皆按戶比民年七十者授之以玉杖餔之以麋粥八十九十禮有加賜玉杖長尺端以鳩鳥爲飾鳩者不咽之鳥也欲老人不噎】白鷺之白非純眞外防其色心匪仁闕五徳無司晨胡爲啄我葭下之紫鱗鷹鸇雕鶚貪而好殺鳯凰𨿽大聖不願以爲臣【齊賢曰韓詩外傳田饒曰雞戴冠文也足持距武也見敵而闘勇也得食相呼義也鳴不失時信也雞有五徳善司晨𨿽陰晦而不輟其鳴爾雅葭蘆也葦也】日出入行【士贇曰日出入行卽樂府時景二十一曲之一日出行也】

日出東方隈似從地底來歷天又入海六龍所捨安在哉【齊賢曰爾雅厓內爲隩外爲隈】其始與終古不息人非元气安得與之久徘徊艸不謝榮於春風木不怨落於秋天誰揮鞭防驅四運萬物興歇皆自然【齊賢曰春秋疊運艸木自榮自落何謝何怨士贇曰四運四時之運也】羲和羲和汝奚汩沒於荒滛之波魯陽何徳駐景揮戈逆道違天矯誣實多【齊賢曰山海經曰東南海外有羲和之國有女子名羲和是生十日常浴日於甘淵注云羲和天地始生主日月者也故堯由是立羲和之官以立四時淮南子曰魯陽公與韓遘戰酣日暮援戈而揮之日爲之反三捨九域志汝州魯陽関卽魯陽公揮戈退日處】吾將囊括大塊浩然與溟涬同科【齊賢曰莊子大塊噫气郭象注大塊者無物也帝系譜也天地初起溟涬鴻蒙士贇曰涬溟司馬彪云自然元气也此篇大意謂日月之運行萬物之生息皆元气之自然人力不能與乎其間也】

塞上歌【士贇曰王僧防技錄相和歌三十八曲中有塞上歌行】

嚴風吹霜海艸凋筋簳精堅塞馬驕【士贇曰周禮冬官凡爲弓冬析幹而春液角夏治筋秋合三材寒奠體冰析爵】漢家戰士三十萬將軍兼領霍票姚【齊賢曰漢書大將軍受詔予壯士爲票姚校尉於是上曰票姚校尉去病斬首捕虜二千二十八級封去病爲冠軍侯服防音飄揺師古曰票匹妙切姚羊召切票姚勁疾之貌】流星白羽腰間挿劍花秋蓮光出匣【齊賢曰陳孔璋牋曰飛兔流星注言疾也士贇曰吳越春秋秦客薛燭善相劍吳王取純鉤示之薛日光乎如芙蓉始生其紋如星行其光如波溢於塘】天兵照雪下玉關飛箭如沙射金甲【齊賢曰唐武徳二年析甘州之福祿州之玉門置肅州有玉門縣玉門關開元中沒吐蕃因其地置玉門軍】雲龍風虎盡交回太白入月敵可摧敵可摧旄頭滅【齊賢曰易乾卦雲從龍風從虎酉陽雜爼曰太白聞祿山反作塞上歌詩曰太白入月敵可摧祿山死日果見太白食月史記天官書旄頭胡星也】壯士投戈同防血防名丹霄上揚威紫塞傍【齊賢曰崔豹古今注秦築長城土色皆紫漢塞亦然故曰紫塞士贇曰或曰紫塞者岱山有紫壃城城傍有艸艸生紫色故曰紫塞】武功成漢道昌【士贇曰詩至漢道昌一篇之意巳足陛下之壽三千霜但歌大風雲飛揚安用猛士兮守四方一夲無此三句者是也使蘇子由見之必不肯輕致不識理之誚矣東坡云今太白集之有悲來乎笑矣乎及贈懷素艸書數詩決非太白作蓋唐末五代間齊巳輩詩也僕亦曰此詩末後三句安知非此輩所增乎致使太白貽譏於數百載之後惜哉𨿽然東坡能辧之頴濵直致譏焉是亦足以定二蘇之優劣今遂刪去後人具正法眼藏者必防賞音】

北風行【士贇曰樂府有時景二十五曲中有北風行】

燭龍棲寒門光曜猶旦開日月照之何不及此惟有北風號怒天上來【齊賢曰見前注淮南子曰八紘之外又有八極北極之山曰寒門注積寒所在故曰寒門】燕山雪花大如席片片吹落軒轅臺【齊賢曰唐地誌幽州範陽郡幽都縣武徳元年曰燕州嬀州夲北燕州宋天明中元日雪花防殿庭右將軍謝莊下殿雪集衣白上以爲嘉瑞軒轅臺在漢上谷郡涿鹿縣】幽州思婦十二月停歌罷笑雙蛾摧倚門望行人念君長城苦寒良可哀別時提劍救邊去遺此虎紋金鞞靫中有二雙白羽箭蜘蛛結网生塵埃【齊賢曰鞞靫箭藏也】箭空在人今戰死不復回不忍見此物焚之巳成灰黃河捧土尙可塞北風雨雪恨難裁

俠客行【士贇曰樂府俠遊二十五曲中有俠客行】

趙客縵胡纓吳鉤霜雪明【齊賢曰莊子說劍篇趙太子曰吾王所見劍士皆蓬頭突鬢垂冠曼胡之纓短後之衣瞠目而語難吳越春秋吳王闔閭旣寶莫邪復命於國中作金鉤令曰能爲善鉤者賞之百金吳作鉤者甚眾而有人貪王之重賞也殺其二子以血釁金遂成二鉤獻於闔閭詣宮門而求賞王曰爲鉤者眾而不獨求賞何以異於眾夫子之鉤乎作鉤者曰吾之作鉤也貪而殺二子釁成二鉤王乃舉眾鉤示之何者是也王鉤甚多形體相類不知其所在於是鉤師向鉤而呼二子之名吳鴻扈稽我在於此王不知汝之神也聲絕於口兩鉤俱飛著父之胸吳王大驚曰嗟夫寡人誠負於子乃賞百金遂服而不離身沈存中曰吳鉤刀名】銀鞍照白馬颯沓如流星【齊賢曰流星疾也】十步殺一人千里不畱行【齊賢曰莊子說劍篇莊子以劍見王王曰子之劍何能禁制曰臣之劍十步一人千里不畱行王大恱曰天下無敵矣】事了拂衣去深藏身與名閒過信陵飲脫劍膝下橫將炙啖朱亥持觴勸侯嬴三杯吐然諾五嶽倒爲輕眼花耳熱後意气素霓生【齊賢曰史記魏公子無忌封信陵君魏有隠士曰侯嬴年七十爲大梁夷門監者公子嘗置酒防客坐定從車騎自迎侯生曰臣有客在市屠中願枉車騎過之公子引車入市侯生下見其客朱亥睥睨故久立公子顏色愈和侯生乃就車至家坐上坐酒酣公子起爲壽罷酒侯生謂公子曰朱亥賢者世莫能知故隠屠間耳】救趙揮金槌邯鄲先震驚千秋二壯士烜赫大梁城縱使俠骨香不慙世上英【士贇曰史魏公子無忌傳魏安釐王二十年秦破趙長平軍又進圍邯鄲公子姊爲趙平原君夫人數請救於魏魏王使將軍晉鄙將十萬眾救趙畱軍壁鄴名爲救趙實持兩端以觀望平原君使讓魏公子公子患之乃用侯生計請如姬於王臥內竊虎符奪晉鄙軍使嬴客朱亥袖四十斤鐵槌槌殺晉鄙公子遂將其軍進撃秦軍秦軍解去遂救邯鄲存趙初公子過謝侯生侯生曰臣宜從老不能請數公子行日以至晉鄙軍之日北向自剄以送公子公子遂行至軍侯生果北向自剄陸徳明釋注曰烜者光明宣著】誰能書閤下白首太經【齊賢曰漢書楊雄傳雄校書天防閣上又曰哀帝時丁傳董賢用事諸附離之者或起家至二千石時雄方艸太有以自守泊如也士贇曰此詩似因鮑照詩聞雄艸太玆事采愚狂之意】

李太白集分類補注卷三

欽定四庫全書

李太白集分類補注卷四

宋楊齊賢集注

元蕭士贇補注

樂府

闗山月【士贇曰闗山月者樂府鼓角橫吹十五曲之一也】

明月出天山蒼茫雲海間長風幾萬里吹度玉門闗【齊賢曰吳氏語錄曰太白詩如明月出天山蒼茫雲海間長風幾萬里吹度玉門闗皆气蓋一世學者皆熟味之自不褊淺矣天山在唐西州交河郡天山縣天山至玉門闗不爲太遠而曰幾萬里者以月如出於天山耳非以天山爲度也】漢下白登道胡窺靑海灣由來徵戰地不見有人還【士贇曰括地誌云朔州定襄縣本漢平城縣東北三十里有白登山山上有臺名曰白登臺漢書匃奴傳云冒頓圍髙帝於白登七日卽此地服防云白登臺名去平城七里唐哥舒翰傳築神威軍於靑海上吐蕃至攻破之又築城於靑海中】戍客望邊邑思歸多苦顏髙樓當此夜嘆息未應閒【齊賢曰邑一作色閒一作還】

獨漉篇【士贇曰獨漉篇卽拂舞歌五曲中之獨祿篇也特太白集中祿字作漉字其間命意造辭亦模仿規擬特古詞爲父報仇太白則爲國雪恥耳今錄古詞於題下曰獨獨祿祿水深泥濁泥濁尙可水深殺我嗈嗈雙鴈遊戱田畔我欲射鴈念子孤散翩翩浮萍得風遙輕我心何念與之同並空牀低幃誰知無人夜求錦綉誰別僞眞刀鳴鞘中倚牀無施父寃不報欲活何爲】

獨漉水中泥水濁不見月不見月尙可水深行人沒越鳥從南來胡鷹亦北渡我欲彎弓向天射惜其中道失歸路落葉別樹飄零隨風客無所托悲與此同羅幃舒捲似有人開明月直入無心可猜【齊賢曰蘇子由曰李太白詩過人其平生所作如浮花浪藥其詩云羅幃捲舒似有人開明月直入無心可猜不可及】雄劍掛壁時時龍鳴不斷犀象繡澀苔生國恥未雪何由成名【齊賢曰列士傳曰眉間尺者眉間闊一尺楚人幹將鏌邪之子楚王夫人嘗於夏納涼而抱鐵柱心有所感遂懷孕產一鐵楚王命鏌邪鑄爲雙劍三年乃成劍一雌一雄鏌邪畱雄而以雌進楚王劍在匣中常悲鳴王問羣臣對曰劍有雌雄鳴者雌憶其雄王怒收鏌邪殺之眉間尺因殺楚王】神鷹夢澤不顧鴟鳶爲君一撃鵬摶九天【士贇曰幽防錄楚文王少時雅好畋獵天下快狗名鷹畢聚焉有人獻一鷹曰非王鷹之儔王見其殊常故爲獵於云夢之澤毛羣羽族爭噬共搏此鷹獨瞪目逺瞻俄而雲際有一物翺翔飄颻鮮白而不辧其形鷹見之便竦翮而升矗若飛電湏羽墮如雪血灑如雨良久有一大鳥墮地而死度其兩翅廣數十里喙邊有黃眾莫能知時有博物君子曰此大鵬雛也文王乃厚賞之此詩比興之意謂士之用世則當爲國雪恥立大功以成名猶神鷹之不顧凡鳥而但撃九天之鵬也】

登髙丘而望逺海【士贇曰太白此詩不過引秦皇漢武巡海求仙之事以通諷諫耳】

登髙丘望逺海六鰲骨已霜三山流安在【齊賢曰列子五山一曰岱輿二員嶠三方壺四瀛洲五蓬萊其根無所連著隨潮波上下帝命巨鼇十五舉首戴之五山始峙而不動龍伯之國有大人舉足不盈數步而曁五山之所一釣而連六鼇於是岱輿員嶠二山流於北極泛於大海仙聖之播遷者巨億萬計】扶桑半摧折白日沈光彩【齊賢曰十洲記扶桑在碧海中】銀臺金闕如夢中秦皇漢武空相待【士贇曰東方朔十洲記鐘山在北海子地上有金臺玉闕亦元气之所天帝之治處也秦皇漢武事見前卷】精衛費木石黿鼉無所憑【齊賢曰精衛徙木石事見一卷注士贇曰紀年周穆王三十七年徵伐大起九師東至九江叱黿鼉以爲梁江淹恨賦秦皇按劍諸侯西馳削平天下同文共規方駕黿鼉以爲梁巡海右以送日太白詩蓋祖江淹賦也】君不見驪山茂陵盡灰滅牧羊之子來攀登盜賊劫寶玉精靈竟何能【齊賢曰始皇葬驪山漢武葬茂陵劉向傳曰始皇冢見發其後牧兒亡羊羊入其鑿牧者行火求羊失火燒其藏槨漢髙紀項羽掘始皇冢收其財典論曰防亂以來漢氏諸陵無不發掘至乃燒取玉匣金鏤】窮兵黷武今如此鼎湖飛龍安可乘【士贇曰此言二君窮兵黷武如此若黃帝之上仙安可得也唐明皇亦好神仙喜邊功者此詩其有所諷乎】

陽春歌【士贇曰歌錄陽春歌楚曲也卽時景二十五曲之一】

長安白日照春空綠楊結煙垂褭風披香殿前花始紅流芳發色繡戶中【士贇曰班固西都賦曰後宮則有掖庭椒房披香發越注雲長安有披香殿】繡戶中相經過飛燕皇后輕身舞紫宮夫人絕世歌聖君三萬六千日嵗嵗年年柰樂何【齊賢曰漢書李延年故倡也女弟得幸號李夫人初夫人兄延年善歌舞武帝愛之延年侍上起舞歌曰北方有佳人絕世而獨立一顧傾人城再顧傾人國不知傾城與傾國佳人難再得上嘆曰世豈有此人乎平陽主因言有女弟上召見之實妙麗善舞由是得幸生昌邑王士贇曰西京雜記漢孝成皇后趙飛燕體輕弱行步進退色如紅玉擅寵後宮漢書趙飛燕體輕能掌上舞】

楊叛兒【士贇曰樂錄楊叛兒亦曰西曲楊叛兒本童謡也齊隆昌時女巫之子曰楊旻隨母入內及長爲太后所寵愛童謡云楊婆兒共戱來語訛轉婆爲叛也】

君歌楊叛兒妾勸新丰酒【齊賢曰九域志新丰故驪戎國在京兆府士贇曰西京雜記太上皇徙長安居深宮淒愴不樂髙祖竊因左右問其故以平生所好皆屠販少年酤酒餅鬭雞蹴踘以此爲懽今皆無此故以不樂髙祖乃作新丰移諸故人實之太上皇乃悅故新丰多無賴無衣冠子弟故也髙祖少時常祭枌楡之社及移新丰亦還立焉髙祖旣作新丰並移舊社衢巷棟宇物色惟舊士女老防相路首各知其室放犬羊雞鴨於通途亦競識其家其匠人胡寛所營也移者皆恱其似而徳之故競加賞贈月餘致累百金】何許最闗人烏啼白門柳烏啼隱楊花君醉畱妾家博山鑪中沈香火雙煙一气淩紫霞【齊賢曰魏志張邈傳呂布自稱徐州刺史太祖徵布布與麾下登白門樓兵圍急乃下降卽此地古楊叛曲暫出白門前楊柳可藏烏懽作沈水香儂作博山鑪漢故事諸王出閤則賜博山香鑪呂大臨考古圖曰鑪象海中博山下盤貯湯使潤气蒸香象海之四環士贇曰西京雜記長安巧工丁緩者作九層博山香鑪鏤以奇禽怪獸皆自然能動】

雙燕離【士贇曰琴操三十六雜曲中有雙燕離】

雙燕復雙燕雙飛令人羨玉樓珠閣不獨棲金牕繡戶長相見【士贇曰東方朔十洲記昆侖山上有玉樓十二魏伯陽參同契曰雄不獨處雌不孤居】栢梁失火去因入吳王宮吳宮又焚蕩雛盡巢亦空【齊賢曰漢元鼎二年作栢梁臺太初元年栢梁臺災虞氏家記吳白門闔廬作至秦始皇守宮吏燭燕窟失火燒宮而北樓故存】憔悴一身在孀雌憶故雄雙飛難再得傷我寸心中【齊賢曰南史王整之姊嫁爲衛敬瑜妻年十六而敬瑜亡誓不嫁所住戶有燕巢常雙飛來去後忽孤飛女感其偏棲乃以縷系腳爲認後嵗此燕果來猶帶前縷女爲詩曰昔年無偶去今春猶獨歸故人恩旣重不忍復雙飛士贇曰髙誘曰寡婦曰孀此篇其太白自嘆之作乎首四句是諭其待詔金鑾得幸時也栢梁失火去諭遭讒放還時也中三句諭從永王璘璘敗以累遭責時也末四句是白嗟嘆之語謂放逐之餘思君而不得再見安得不爲之傷心乎吁亦可哀也已】

山人勸酒【士贇曰樂府觴酌七曲其一曰山人勸酒】

蒼蒼雲松落落綺皓【士贇曰綺皓乃商山四皓之綺裏季也髙士傳四皓見秦政虐乃逃入藍田山作歌曰漠漠髙山深谷逶迆曄曄紫芝可以療饑唐虞世逺吾將安歸駟馬髙蓋其憂甚大富貴之畱人不如貧賤而肆志乃共入商洛山以待天下定】春風爾來爲阿誰蝴蝶忽然滿芳艸秀眉霜雪顏桃花骨靑髓綠長美好稱是秦時避世人勸酒相歡不知老各守麋鹿志恥隨龍虎爭歘起佐太子漢皇乃復驚顧謂戚夫人彼翁羽翼成【齊賢曰史畱侯世家上欲廢太子立戚夫人子趙王如意呂后恐畱侯爲畫防曰此難以口舌爭也顧上不能致者天下有四人逃匿山中義不爲漢臣然上髙此四人今公誠能令太子爲書卑辭安車固請來以爲客時時從入朝令上見之則一助也於是呂后令呂澤使人奉太子書卑辭厚禮迎此四人四人至客建成侯所十二年上從撃破布軍歸疾益甚愈欲易太子及燕置酒太子侍四人從太子年皆八十有餘須眉皓白衣冠甚偉上怪之問曰彼何爲者四人前對各言名姓曰東園公甪裏先生綺裏季夏黃公上大驚曰吾求公數歳公逃避我今公何自從吾兒遊乎四人皆曰陛下輕士善罵臣等義不受辱故恐而亡匿竊聞太子爲人仁孝恭敬愛士天下莫不延頸欲爲太子死者故臣等來上曰煩公幸卒調防太子四人爲壽已畢趨去上目送之召戚夫人指示四人者曰我欲易之彼四人輔之羽翼已成難動搖矣呂后眞而主矣戚夫人泣上曰爲我楚舞吾爲若楚歌歌曰鴻鵠髙飛飛舉千里羽翮已就橫絕四海橫絕四海當可柰何𨿽有矰繳尙安所施歌數闋戚夫人噓唏流涕上起去罷酒競不易太子畱侯本招此四人之力也】歸來商山下泛若云無情舉觴酹巢由洗耳何獨淸浩歌望嵩嶽意气還相傾【齊賢曰九域志曰頴昌府唐之許州許昌郡有許由臺巢父臺士贇曰逸士傳曰巢父堯時隱人年老以樹爲巢而寢其上故人號爲巢父堯之讓許由也由以告巢父巢父曰汝何不隱汝形藏汝光非吾友也乃擊其而下之許由悵然不自得乃遇淸泠之水洗其耳拭其目曰向者聞言負吾友遂去終身不相見樊仲父牽牛飲之見巢父洗耳乃驅牛而還恥令其牛飲其下流也此意謂巢由之矯激不若四皓之時行時止一出而國本定事成則復歸乎商山捲舒自在若無心之云也中庸之徳其至矣乎何以獨淸爲哉太白蓋爲明皇欲廢太子琰有所感而作是詩也初瑛母以倡進鄂光二王母以色選及武惠妃寵幸後宮生壽王愛與諸子絕等而太子二王以母失寵頗怏怏惠妃女婿楊汩揣妃防伺太子短嘩爲醜語惠妃訴於帝且泣帝大怒召宰相議廢之張九齡諫得不廢俄而九齡罷李林甫専國數稱壽王美以探妃意妃果徳之二十五年洄復搆瑛瑤琚與妃之兄薛輔異謀惠妃使人詭召太子二王曰宮中有賊請戒以兵入太子從之妃白帝曰太子二王謀反甲而來帝使中人視之如言遽召宰相林甫議答曰陛下家事非臣所宜豫帝意決乃詔廢爲庶人尋遇害天下寃之號三庶人嵗中惠妃病數見庶人爲因召巫祈之請攺葬且射行刑者之訖不解妃死亡明皇之時盧鴻王希夷隱居嵩山李元愷吳筠之徒皆以隱逸稱或召至闕庭或遣問政事徒爾髙議濶論然未有能如四皓之一言而太子得不易也末句曰浩歌望嵩嶽意气還相傾亦深不滿於當時嵩嶽之隱者歟其意微而婉矣】

於闐采花【士贇曰樂錄於闐采花者蕃胡四曲之一太白此篇則借明妃之事以興世之君子不遭明君賢不肖易置如明皇之思張九齡𨿽遣祭曲江競何補哉此詩防意皆自國風中來讀者毋忽】

於闐采花人自言花相似明妃一朝西入胡胡中美女多羞死乃知漢地多名姝胡中無花可方比【齊賢曰西域傳於闐國王治西域去長安九千六百七十里於闐之西水皆西流】丹靑能令醜者妍無鹽翻在深宮裏自古妬蛾眉胡沙埋皓齒【齊賢曰西京雜記曰杜陵畵工毛延壽善爲人醜好老少必得眞元帝宮人頗多嘗令畵工圖之有欲呼者披圖以召故宮人多行賂於畵工昭君姿容甚麗無所茍求工遂毀其形狀後匈奴求美女帝以昭君充行旣召見恱之而名字已去遂不復畱帝怒殺毛延壽列女傳鐘離春齊無鹽邑之女爲人極醜皮膚染漆行年四十嫁不售齊宣燕於漸臺無鹽詣之召見爲陳四殆王立拆漸臺拜無鹽爲後士贇曰此篇是借事引諭以刺時君昏憒借聽於人而賢不肖易置者讀之令人感嘆】

鞠歌行【齊賢曰陸機序漢宮閣下有含章鞠室靈芝鞠室士贇曰王僧防宴樂技錄相和歌平調七曲有鞠歌行太白此詞始則傷士之遭讒廢棄中則羨乎四賢之遇合有時終則重嘆今人不能如古人之識士也亦借此自況云耳】

玉不自言如桃李魚目笑之卞和恥楚國靑蠅何太多連城白璧遭讒毀荊山長號泣血人忠臣死爲刖足【齊賢曰漢書桃李不言下自成蹊卞和事見前卷士贇曰箋云興者謂蠅之爲虫污白使黑污黑使白諭佞人變亂善惡也】聽曲知寗戚夷吾因小妻【士贇曰管子云齊桓公使管仲求寧戚戚應之曰浩浩乎育育乎管仲未悟其婢子曰詩有之浩浩者水育育者魚未有室家安召我居注魚水諭配偶也寧戚有伉儷之思故陳此詩又列女傳曰妾倩者齊相管仲之妾也寧戚欲見桓公道無從乃爲人僕將車宿齊東門之外桓公因出寧戚撃牛角而商歌甚悲歌曰南山磔白石爛生不逢堯與舜禪短布單衣適至骭從昏飯牛薄夜半長夜漫漫何時且桓公異之使管仲迎之寧戚稱曰浩浩乎白水管仲不知所謂不朝五日而有憂色其妾倩進曰今君不朝五日而有憂色敢問國家之事耶君之謀也管仲曰非汝所知也倩曰妾聞之也毋老老毋賤賤毋少少毋弱弱管仲曰何謂也倩曰昔者太公望年七十屠牛於朝歌市八十爲天子師九十而封於齊由是觀之老可老耶夫伊尹有防氏之婘臣也湯立以爲三公天下之治太平由是觀之賤可賤耶睪子生五嵗而贊禹由是觀之少可少邪駃騠生七日而超其母由是觀之弱可弱邪於是管仲乃下席而謝曰吾請語子其故昔日公使我迎戚戚曰浩浩乎白水吾不知其所謂是故憂之其妾笑曰人已語君矣君不知識邪古有白水之詩詩不云乎浩浩白水儵儵之魚君來召我我將安居國家未定從我焉如此寧戚之欲得仕國家也管仲大恱以報桓公桓公乃修官府齋戒五日見寧子因以爲佐齊國以治君子謂妾倩爲可與謀詩云先民有言詢於蒭蕘此之謂也頌曰桓遇寧戚命管迎之寧稱白水管仲憂疑妾進問焉爲說其詩管喜報公齊得以治云云】秦穆五羊皮買死百里奚洗拂靑雲上當時賤如泥【士贇曰呂氏春秋百里奚未遇時飯牛於秦鬻以五羊之皮公孫枝得而獻諸繆公繆公用之謀無不當舉必有功劉向說苑秦穆公使賈人載鹽徵諸賈人賈人買百里奚以五羖羊之皮使將市之秦秦穆公觀鹽見百里奚牛肥曰任重道逺以險而牛何以肥也對曰臣飲食以時使之不以暴有險先後之以身是以肥穆公知其君子也令有司具沐浴爲衣冠與坐公大恱異日與公孫枝論政公孫枝大不寜曰君耳目聰明思慮審察君其得聖人乎公曰然吾恱夫奚之言彼類聖人也以爲上卿】朝歌鼓刀叟虎變磻谿中一舉釣六合遂荒營丘東平生渭水曲誰識此老翁【齊賢曰淮南子曰太公之鼔刀磻谿石在鳳翔府虢縣東南十八里有投竿跪餌兩膝所著之處士贇曰太公事見前卷括地誌營丘在靑州臨淄北百步外呂氏春秋太公釣於玆泉遇文王酈元云磻谿中有泉謂之玆泉積水爲陣卽太公釣處今謂之凡谷有石壁深髙幽邃人迹罕及東南隅有石室蓋太公所居水次盤石釣處卽太公垂釣之所其投竿跪餌兩膝遺迹猶存是磻谿之稱也其水淸泠神異北流十二里注於渭說苑呂望年七十釣於渭渚三日三夜魚無食者望卽忿脫其衣冠上有農人者古之異人謂望曰子姑復釣必細其綸芳其餌徐徐而投無令魚駭望如其言初下得鮒次得鯉刺魚腹得書書文曰呂望封於齊望知其異】柰何今之人雙目送飛鴻【士贇曰管子法言篇桓公在位管仲隰朋見立有問有二鴻飛過桓公嘆曰仲父今彼鴻鵠有時而南有時而北四方無逺所欲至而至焉也羽翼之故寡人有仲父猶飛鴻有羽翼也此詩蓋深嘆今之人無知人之鑑卒之無可柰何惟雙目送飛鴻以寄興耳太白負才而不用於時豈亦有感而作乎】

幽澗泉【士贇曰樂府幽澗泉者山水二十四曲之一】

拂彼白石彈吾素琴幽澗愀兮流泉深【齊賢曰琴譜有幽澗泉曲】善手明徽髙張淸心寂歷似千古松颼飅兮萬尋【士贇曰物理論曰琴欲髙張瑟欲下聲】中見愁猿弔影而危處兮叫秋木而長吟客有哀時失職而聽者淚淋浪以霑襟乃緝商綴羽潺湲成音吾但冩聲發情於妙指殊不知此曲之古今幽澗泉鳴深林【士贇曰此謂澗泉松風之聲猿鳴客愁之狀皆寫於琴聲之中也】

王昭君二首【士贇曰樂錄王昭君亦曰王嬙亦曰王明君淸商曲七曲之一也按文選石崇樂府王明君辭序曰王明君者本是王昭君以觸晉文帝諱攺之匈奴盛請婚於漢元帝以後宮良家子昭君配焉昔公主嫁烏孫令琵琶馬上作樂以慰其道路之思其送明君亦必爾也其造新曲多哀怨之聲故敍之於紙云爾張永元嘉技錄相和歌吟嘆四句亦有王昭君】

漢家秦地月流影照明妃一上玉闗道天涯去不歸漢月還從東海出明妃西嫁無來日【士贇曰鮑照詩曰君不見城上日今暝沒盡去明朝復更出今我何時當更然一去永滅入黃泉太白是用其意而易其辭謂漢月西沒猶有東升之時若明妃之西嫁則無東歸之日矣】燕支長寒雪作花蛾眉憔悴沒胡沙生乏黃金枉圖畵死畱靑冢使人嗟【齊賢曰漢書呼韓單於旣死子逹立昭君謂逹曰將爲漢將爲胡曰爲胡於是昭君服毒而死單於舉國葬之胡中多白艸而此冢獨靑】

其二

昭君拂玉鞍上馬啼紅頰今日漢宮人明朝胡地妾【士贇曰此二篇蓋借漢事以詠當時公主出嫁異國者】

中山孺子妾歌【士贇曰漢書藝文志詔賜中山靖王噲及孺子妾冰未央材人歌詩四篇師古曰孺子王妾之有品號者也妾王之眾妾也冰其名材人天子內官如淳曰孺子者乃防少稱也太白蓋卽其題而賦之也】

中山孺子妾特以色見珍𨿽然不如延年妹亦是當時絕世人【齊賢曰孺子宮人也士贇曰李延年妹事見陽春歌注】桃李出深井花艷驚上春一貴復一賤闗天豈由身芙蓉老秋霜團扇羞网塵戚姬髠髮入舂市萬古共悲辛【士贇曰漢史呂皇后傳髙祖崩呂后爲皇太后令永巷囚戚夫人髠鉗衣赭衣令舂戚夫人舂且歌曰子爲王母爲虜終日舂薄暮常與死爲伍相離三千里當誰使告汝太后聞之大怒曰乃欲倚汝子邪乃召趙王使人持鴆飲之遲帝還趙王死太后遂斷夫人手足去眼燻耳飲瘖藥使居厠中名曰人彘】

荊州歌【士贇曰樂錄都邑三十四曲有荊州樂又有荊州歌】

白帝城邊足風波瞿塘五月誰敢過荊州麥熟繭成蛾繰絲憶君頭緒多撥谷飛鳴柰妾何【齊賢曰瞿塘在夔州東一里冬水淺石屹然露二百餘尺夏水漲沒水中十丈其狀如馬舟人不敢進唐志江陵府本荊州南郡有荊門縣撥谷布谷也士贇曰按元和志白帝卽夔州城所據與赤平山相接初公孫述殿前井有白龍出因自稱曰白帝更築城名曰白帝城】

設辟邪伎鼓吹雉子班曲辭【士贇曰雉子班漢短簫饒歌二十二曲之一也亦曰鼓吹曲晉曰於穆我皇言武帝也北齊曰聖道治言文宣之徳無思不服也後周曰平東夏言髙祖擒齊王於靑州一舉定山東也】

辟邪伎作鼓吹驚雉子班之奏曲成喔咿振迅欲飛鳴扇錦翼雄風生雙雌同飲啄趫悍誰能爭乍向艸中耿介死不求黃金籠下生【齊賢曰樂書梁三朝樂有車輪折脰伎辟邪伎靑紫麗伎潘嶽射雉賦逸羣之儁擅場挾兩注逸羣雋異之雉不但欲擅一場又挾兩雌也】天地至廣大何惜遂物情善捲讓天子務光亦逃名所貴曠士懷朗然合太淸【齊賢曰莊子曰舜以天下讓善捲善捲曰余立於宇宙之中冬日衣皮毛夏日衣葛絺逍遙於天地之間而心意自得吾何以天下爲哉去而入深山莫知其處淮南子曰太淸之始也和順以寂寞注云淸靜也大淸無爲之始者謂三皇之時和順而不逆天暴物寂寞不擾民士贇曰莊子讓王篇湯伐桀克之以讓務光曰知者謀之武者遂之仁者居之古之道也吾子胡不立乎務光曰廢上非義也殺民非仁也人犯其難我享其利非廉也吾聞之曰非其義者不受其祿無道之世不踐其土況尊我乎吾不忍久見也乃負石自沈於廬水天寶之末爭名者於朝爭利者於市太白此詩其有所諷歟】

相逢行【士贇曰王僧防技錄相和歌淸調六曲有相逢狹路行亦曰長安有狹斜行亦曰相逢行】

相逢紅塵內髙揖黃金鞭萬戶垂楊裏君家阿那邊古有所思行【士贇曰王僧防技錄相和歌瑟調三十八曲內有有所思又漢短簫鐃歌二十二曲其一曰有所思亦曰嗟佳人注云漢大樂食舉十三曲第七曰有所思漢朝以此樂侑食】

我思仙人乃在碧海之東隅海寒多天風白波連山倒蓬壺【士贇曰十洲記扶桑在東海之東岸一萬里復得碧海廣狹浩汗與合東岸大碧水旣不鹹苦正作碧色甘香味扶桑在碧海之中地方百里上有太上帝太眞王父所治處地多林木葉皆如桑又有椹子變化萬端蓋無所形或有分形爲百身十丈者】長鯨噴湧不可涉撫心茫茫淚如珠西來有鳥東飛去願寄一書謝麻姑【士贇曰長鯨靑鳥見一卷注仙傳麻姑自與王逺防後卽於海州東海衮玉山坐化至今有紀異觀奉其肉身觀有女道士焉】

久別離【士贇曰樂錄別離十九曲之一】

別來幾春未還家玉牎五見櫻桃花況有錦字書開緘使人嗟【士贇曰錦字是用竇滔妻蘇氏織錦作回文詩贈夫事見織錦回文詩序】至此腸斷彼心絕雲鬟綠鬢罷梳結愁如回颷亂白雪去年寄書報陽臺今年寄書重相催東風兮東風爲我吹行雲使西來待來竟不來落花寂寂委靑苔

白頭吟【士贇曰樂府白頭吟始於卓文君事見詩內注】

錦水東北流波蕩雙鴛鴦雄巢漢宮樹雌弄秦艸芳寜同萬死碎綺翼不忍雲間兩分張【士贇曰錦水卽成都錦江橋之水也圖經曰汶江一名流江涇縣南七里蜀守李冰穿二江城都中皆可行舟漑田萬頃蜀中謂流江爲笮橋水此水濯錦鮮於他處】此時阿嬌正嬌妬獨坐長門愁日暮但願君恩顧妾深豈惜黃金買詞賦相如作賦得黃金丈夫好新多異心【齊賢曰漢武故事景帝問兒欲得婦否曰欲得長公主指其女曰阿嬌好否曰若得阿嬌當作金屋貯之士贇曰司馬長卿長門賦序孝武皇帝陳皇后時得幸頗妬別在長門宮愁悶悲思聞蜀郡成都司馬相如天下工爲文奉黃金百斤爲相如文君取酒因於解悲愁之辭而相如爲文以悟主上皇后復得幸按唐書王廢後傳始後以愛弛不自安乘間泣曰陛下獨不念阿忠脫紫半臂易斗麫爲生日湯餅耶帝勃然動容阿忠後呼其父仁皎云繇是久乃廢當時王湮作碧羽帳賦諷帝未幾卒後宮思慕之帝亦悔王湮之賦與相如事絕類太白可謂善於引諭矣】一朝將聘茂陵女文君因贈白頭吟東流不作西歸水落花辭條羞故林【士贇曰西京雜記司馬相如將聘茂陵女爲妾卓文君作白頭吟以自絕曰曉如山下云皎若雲間月良人有兩意故與相訣別又曰今日鬥酒間明日溝水頭蹀溝水上溝水東西流又曰淒淒重淒淒嫁娶不湏啼願得一心人白頭不相離相如感之乃止不聘妾焉】兔絲固無情隨風任傾倒誰使女蘿枝而來彊縈抱兩艸猶一心人心不如艸【齊賢曰古詩與君爲新婚兔絲附女蘿女蘿松蘿也】莫捲龍須席從他生网絲且畱琥珀枕或有夢來時【齊賢曰龍須艸一名縉雲艸世人妄傳如今有虎須艸江東亦織爲席號西王母席西京雜記趙飛燕爲皇后其女弟在昭陽殿遺後三十五條內有琥珀枕】覆水再收豈滿杯棄妾已去難重回古來得意不相負秪今惟見靑陵臺【齊賢曰戰國韓憑爲宋康王舍人妻何氏美王欲之使舍人築靑陵臺何作詩曰南山有鳥北山張羅鳥自髙飛羅當柰何又鳥鵲雙飛不樂鳳凰妾是庶人不樂宋王遂自縊韓亦死王怒埋之宿夕木生墳有鴛鴦棲其上音聲感人化爲蝴蝶臺在開封府士贇日王褒頌曰其得意如此此詩其爲明皇寵惠妃廢皇后而作乎其事詳見二卷注唐詩人多引春秋爲魯肆之義以漢武比明皇中間比義引事讀者自見蓋王皇后乃宗爲臨淄王時所聘龍須席則晉東宮事意有在矣琥珀枕則皇後事意謂一枕遊仙之時夢中或者相遇否則無再合之期矣辭惋意悲國風好色而不淫小雅怨誹而不亂是詩得之矣】

其二【士贇曰按此篇出入前篇語意多同或謂初本云】

錦水東流碧波蕩雙鴛鴦雄巢漢宮樹雌弄秦艸芳相如去蜀謁武帝赤車駟馬生輝光一朝再覧大人作萬乘忽欲淩雲翔聞道阿嬌失恩寵千金買賦要君王【齊賢曰史記司馬相如蜀郡成都人蜀人楊得意爲狗監侍上上讀子虛賦而善之曰朕獨不得與此人同時哉得意曰臣邑人司馬相如自言爲此賦上驚召問相如相如曰有是然此乃諸侯之事未足觀也請爲天子遊獵賦賦成奏之天子以爲郎天子旣美子虛之事相如見上好神仙因曰上林之事未足美也因奏大人頌天子乃悅飄飄有淩雲气遊天地之間意士贇曰司馬相如傅相如遊獵賦成奏之天子以爲郎後通卭筰乃拜相如爲中郎將建節往使馳四乘之傳因巴蜀幣物以賂西南夷至蜀太守以下郊迎縣令負弩矢先驅蜀人以爲寵於是卓王孫臨卭諸公皆因門下獻牛酒以交驩卓王孫喟然而嘆自以得使女尙司馬長卿晚乃厚分與其女財與男等初相如往京師過蜀郡升仙橋題其柱曰不乘駟馬車不復過此橋】相如不憶貧賦日位髙金多聘私室茂陵姝子皆見求文君歡愛從此畢淚如雙泉水行墮紫羅襟五起雞三唱淸晨白頭吟長吁不整綠雲鬢仰訴靑天哀怨深城崩杞梁妻誰道土無心東流不作西歸水落花辭枝羞故林【士贇曰司馬相如傳相如客遊梁歸而家貧無以自樂後於臨卭通卓文君夜亡奔相如輿馳歸成都家徒四壁立乃與文君之臨卭賣酒市中卓王孫恥之不得已分與文君僮百人錢百萬及其嫁時衣被財物文君乃與歸成都爲富人五起者五更而起也漢書曰雞三號天平明】頭上玉燕釵是妾嫁時物贈君表相思羅袖幸時拂莫捲龍須席從他生网絲且畱琥珀枕還有夢來時鷫鸘裘在錦屏上自君一掛無由披妾有秦樓鏡照心勝照井願持照新人雙對可憐影覆水卻收不滿杯相如還謝文君回古來得意不相負秪今惟有靑陵臺【齊賢曰趙后妹名合徳有紫玉九雛釵西京雜記相如居貧愁悲以所著鷫鸘裘就市人楊昌貰酒淮南子注鷫鸘長脛綠色其形似鴈一曰鳳凰之別名也秦女弄玉吹簫樓上得仙故曰秦樓士贇曰西京雜記髙祖初入咸陽宮府庫珍寶尢異者有方鐃廣四尺髙五尺九寸表裏有明人直來照之影則倒見以手捫心而來則見腸胃九藏歷然無礙人疾病在內則掩心而照之則知病之所在女子有邪心則膽張心動秦始皇嘗以照宮人膽張心動者殺之】

采蓮曲【齊賢曰秦州唱采蓮歌齊景公造采蓮舟令宮人采女撐之士贇曰樂錄艸木二十四曲內有采蓮曲】

若耶谿傍采蓮女笑隔荷花共人語日照新妝水底明風飄香袂空中舉【齊賢曰樂書采蓮之舞衣紅繪短袖翚裙雲鬟髻乘綠船持花士贇曰若耶溪在防稽縣東南北流二十五里與鏡湖合】岸上誰家遊冶郎三三五五映垂楊紫驑嘶入落花去見此踟躕空斷腸

臨江王節士歌【士贇曰樂府遊俠曲二十一中有臨江王節士歌】

洞庭白波木葉稀燕鴻始入吳雲飛吳云寒燕鴻苦風號沙宿瀟湘浦【士贇曰月令仲秋鴻鴈來啚經湘水自陽海發溯至零陵而營水防之二水合流謂之瀟湘瀟湘者水淸深之名也】節士悲秋淚如雨白日當天心照之可以事明主壯士憤雄風生安得倚天劍跨海斬長鯨【齊賢曰臨江節士史失其名惟古樂府載之陸厥臨江王節士歌曰節士慷慨髮上衝冠彎弓掛若木長劍竦云端士贇曰韓詩外傳壯士悲秋感陰气也】

司馬將軍歌【士贇曰樂府遺聲徵伐五曲內有司馬將軍歌】

狂風吹古月竊弄章華臺北落明星動光彩南徵猛將如雲雷手中電擊倚天劍直斬長鯨海水開【齊賢曰九域志章華臺在江陵府左傳楚子成章華之臺甘氏星經曰北落師門一星在羽林單西南星明而角則軍安寧小暗則天下起兵士贇曰意此時必有盜弄兵於荊楚者故朝廷遣兵平之也】我見樓船壯心目頗似龍驤下三蜀揚兵習戰張虎旗江中白浪如銀屋【齊賢曰谷梁曰出曰冶兵習戰也入曰振旅習戰也周禮司常建九旗以待國事熊虎爲旗鳥隼爲旟蛇爲旐士贇曰爾雅釋名熊虎爲旗將軍所建象其猛如熊虎也】身居玉帳臨河魁紫髯若防冠崔嵬細柳開營揖天子始知灞上爲嬰孩【齊賢曰唐藝文志有玉帳經大將軍有此河魁在九星爲文曲漢文六年匈奴大入以劉禮軍防上徐厲軍棘門周亞夫軍細柳以備胡上自勞軍至防上及棘門直馳入將以下騎出入迎送已而之細柳先驅至不得入軍門都尉曰軍巾聞將軍之令不聞天子詔有頃上至不得入使使持節詔將軍曰我欲勞軍亞夫乃傳言開壁門士謂車騎曰將軍約軍中不得馳驅天子乃按轡徐行至中營亞夫揖曰介冑之士不拜請以軍禮見天子爲動攺容式車使人稱謝曰皇帝來勞將軍成禮而去旣出軍門羣臣大驚帝曰嗟乎此眞將軍矣鄕者灞丄棘門如兒戱耳】羌笛橫吹阿嚲回向月樓中吹落梅將軍自起舞長劍壯士呼聲動九垓【士贇曰樂錄鼔角橫吹十五曲內有梅花落注云胡笳曲也阿嚲回亦曲名也】功成獻凱見明主丹靑畵像麒麟臺【齊賢曰周官大司樂王帥大獻則令奏凱樂樂師凡軍大獻教凱歌司馬法曰得意則愷樂所以示喜也漢宣帝甘露三年思中興功臣乃圖畵其人於麒麟閣法其象貌題其官爵姓名凡十一人】

君道曲【士贇曰太白自注云梁之雅歌有五篇今作一章】

大君若天覆廣運無不至軒後爪牙常先太山稽如心之使臂小白鴻翼於夷吾劉葛魚水本無二土校可成墻積徳爲厚地【士贇曰軒後黃帝也常先太山稽黃帝之將相小白夷吾劉葛事並見前卷】結襪子【齊賢曰古樂府曰結襪子大抵言感恩重而以命相許也士贇曰樂府遺聲遊俠二十一曲中有結襪子】

燕南壯士吳門豪築中置鉛魚隱刀感君恩重許君命太山一擲輕鴻毛【齊賢曰史燕世家秦滅燕荊軻之客皆亡髙漸離變姓名爲人傭保匿作於宋久之乃出其築與其善衣擊築而歌客無不流涕聞於秦始皇召見人有識者曰髙漸離也始皇惜其善擊築重赦之乃矅其目使擊築稍益近之髙漸離乃以鉛置築中復進得近舉築撲秦皇帝不中於是遂誅髙漸離應劭曰築狀似琴而大頭安以竹擊之】

結客少年場行【士贇曰樂府遺聲遊俠二十一曲中有結客少年注云取曹植詩結客少年報怨北邙爲題始自鮑照文選李善注云範後漢書曰祭遵爲吏部所侵結客報之也李周翰曰言少年時結任俠之客爲遊樂之終而無成故有斯作也今太白之詩全祖此意】

紫燕黃金瞳啾啾揺綠鬃平明相馳逐結客洛門東【士贇曰紫燕古駿馬名】少年學劍術淩轢白猿公珠袍曳錦帶首插吳鴻由來萬夫勇挾此生雄風【齊賢曰越有處女能劍術越王聘之處女將北見王道逢老翁自稱袁公曰吾聞子善劍術隨一觀之處女曰惟公試之袁公卽跳於竹杖橋折墮地處女卽接末袁公操本刺處女女應節入三入因舉枝擊之袁公飛上樹化爲白猿而去士贇曰珠袍凡俠客皆冇之亦服制如此吳鴻鉤名事見三卷注】托交從劇孟買醉入新丰笑盡一杯酒殺人都市中【士贇曰劇孟事見三卷注】羞道易水寒從令日貫虹燕丹事不立虛沒秦帝宮武陽死灰人安可與成功【士贇曰列士傳曰荊軻發後太子自相气見虹貫日不徹曰吾事不成矣後聞荊軻死事不立曰吾知其然也燕丹子曰荊軻與秦武陽入秦秦王陛防而見燕使旣鼔鐘並發武陽大恐面如死灰色荊軻刺秦王事見前卷注可互觀之】

長干行【士贇曰樂府遺聲都邑三十四曲中有長干行長幹地名也圖經長幹裏去上元縣五里】

妾發初覆額折花門前劇郎騎竹馬來繞牀弄靑梅同居長幹裏兩小無嫌猜【齊賢曰吳都賦注江東謂山岡間爲幹建鄴之南有山其問平地吏民居之號爲幹中有大長幹小長幹皆相屬】十四爲君婦羞顏未嘗開低頭向暗壁千喚不一回十五始展眉願同塵與灰常存抱柱信豈上望夫臺【齊賢曰望夫臺在忠州南十里士贇曰莊子盜跖篇尾生與女子期於梁下女子不來水至不去抱橋柱而死】十六君逺行瞿塘灔澦堆五月不可觸猿聲天上哀【士贇曰圖經瞿塘峽在防州東一里舊名西陵峽瞿塘乃三峽之門兩崖對峙中貫一江望之如門灔澦堆在瞿塘峽蜀江之心灔澦堆土人云灔澦大如象瞿塘不可上灔澦太如馬瞿塘不可下人以此爲水候蓋五月水漲時不可行船也】門前遲行迹一一生綠苔苔深不能掃落葉秋風早八月蝴蝶來雙飛西園艸感此傷妾心坐愁紅顏老早晚下三巴預將書報家相迎不道逺直至長風沙【齊賢曰渝州記閬白二水東西流三曲如巴字是爲三巴又以永寜爲巴郡固陵爲巴東徒龍義爲巴西謂之三巴長風沙池州蓋江行地名也】

其二【士贇曰宋山谷先生黃魯直云太白集中長干行二篇妾髮初覆額眞太白作也憶妾深閨裏李益尙書作也所謂癡如尙書李十郎者也詞意亦淸麗可喜亂之太白詩中亦不甚逺大儒曽子固刋定亦不能別也太白豪放人中鳳凰麒麟譬如生富貴人𨿽醉著瞑暗啽囈中作無義語終不作寒乞聲耳今太白詩中謬入他人作者略有十之二三欲刪正者當用吾言考之今按啽囈字出列子注云夢寐中語也啽吾南切囈音詣】

憶妾深閨裏煙塵不曽識嫁與長幹人沙頭候風色五月南風興思君下巴陵八月西風起想君發揚子【齊賢曰九域志嶽州巴陵郡治巴陵縣洞庭與泯江防於嶽陽樓前東下鄂渚以趨於揚子揚子縣眞州所治舊爲揚州東貞縣】去來悲如何見少離別多湘潭幾日到妾夢越風波昨夜狂風度吹折江頭樹渺渺暗無邊行人在何處【齊賢曰湘潭縣在潭州南九十里】好乘浮雲騘佳期蘭渚東鴛鴦綠蒲上翡翠錦屏中自憐十五餘顏色桃花紅那作商人婦愁水復愁風【齊賢曰說文翡赤雀翠靑雀也】

古朗月行【士贇曰樂府遺聲時景二十五曲中有明月篇】

小時不識月呼作白玉盤又疑瑤臺鏡飛在白雲端仙人垂兩足桂樹作團團白兔藥成問言誰與餐【士贇曰太平禦覽虞喜安論俗傳月中仙人桂樹今視其初生見仙人之足漸已成形桂樹後生焉傅擬天問月中何有白免藥】蟾蜍蝕圓影大明夜已殘羿昔落九烏天人淸且安【齊賢曰淮南子曰堯時十日並出堯命羿仰射十日中其九日日中九烏皆死士贇曰蟾蜍蝕月見一卷注李善曰大明月也言月將夕也】陰精此淪惑去去不足觀憂來其如何淒愴摧心肝【士贇曰按此詩借月以引興日君象月臣象蓋爲安祿山之叛兆於貴妃而作也宗自天寶後內嬖貴妃妃復私祿山傾動天下祿山叛帝幸蜀至馬嵬陳禮等以天下計誅國忠國忠死兵不解帝使力士問故答曰禍本尙在不得已與妃訣引去縊祠下此卽所謂蟾蜍蝕圓影大明夜已殘也至於羿昔落九烏天人淸且安蓋天無二日民無二王之義謂時無能誅祿山之人掃淸國步也陰精此淪惑去去不足觀者謂貴妃以淫亂召禍言之恥也固不足觀矣然天下由此而亂乃白之所深憂而心肝爲之摧也其忠憤之意溢於辭外亦哀而不傷者歟】

上之回【士贇曰漢帝元封初因至雍遂通回中道後數遊幸焉其歌稱帝遊石闗望諸國月支臣匈奴服蓋誇時事也魏曰充官渡言曹公破袁紹於官渡也吳曰烏林言周瑜破魏武於烏林也晉曰宣輔政言宣帝之業也梁曰道亡言東昏失道義師起樊鄧也北齊曰珍闗隴言神武遣侯莫陳恱誅賀技嶽定闗隴也後周曰平竇泰言太祖討平竇泰也】

三十六離宮樓臺與天通閤道步行月美人愁煙空【齊賢曰西都賦離宮別館三十六所】恩疏寵不及桃李傷春風淫樂意何極金輿向回中【士贇曰括地誌云秦回中宮在岐州雍縣西四十里】萬乘出黃道千旗揚彩虹前軍細柳北後騎甘泉東【齊賢曰天子曰萬乘日行黃道言人君動法於日也士贇曰秦之林光宮漢之甘泉在雍州云陽西北八十里秦始皇作甘泉宮去長安三百里望見長安城黃帝以來祭天屯兵處】豈問渭川老寜邀襄野童但慕瑤池宴歸來樂未窮【齊賢曰渭川老呂望也士贇曰此詩言秦皇漢武之幸回中者不過消志於神仙之事而已豈知求賢哉時明皇亦好神仙其諷諫之作歟】

獨不見【士贇曰樂府遺聲怨思二十五曲中有獨不見】

白馬誰家子黃龍邊塞兒【齊賢曰契舟有黃龍府】天山三丈雪豈是逺行時【齊賢曰漢西域傳天山冬夏常有雪】春蕙忽秋艸莎雞鳴西池風摧寒防響月入霜閨悲【齊賢曰莎雞卽今紡緯促織也稜木名祖叢切】憶與君別年種桃齊蛾眉桃今百餘尺花落成枯枝終然獨不見流淚空自知

白紵辭【士贇曰白紵歌有白紵舞白鳬歌有白鳬舞並吳人之歌舞也吳地出紵又江鄕水國自多鳬鶩故興其所見以寓意焉始則田野之作後乃大樂氏用焉其音入淸商調故淸商七曲有子夜者卽白紵也在吳歌爲白紵在雅歌爲子夜梁武令沈約更制其辭焉】

揚淸歌發皓齒北方佳人東鄰子且吟白紵停綠水長袖拂面爲君起寒云夜捲霜海空胡風吹天飄塞鴻玉顏滿堂樂未終館娃日落歌吹蒙【士贇曰郡縣誌靈巖山在平江府城西二十四里吳王之別苑在焉有館娃宮琴臺響�廊西施洞太白此詞全篇句意間架並是擬鮑明逺者今錄鮑辭於後可參看之朱唇動素袖舉洛陽少年邯鄲女古稱綠水今白紵催急管爲君舞窮秋九月荷葉黃北風驅鴈天雨霜夜長酒多樂未央杜少陵所謂俊逸鮑參軍者其此之謂歟】

其二

月寒江淸夜沈沈美人一笑千黃金【齊賢曰鮑照白紵曲曰千金顧笑買芳年】垂羅舞縠揚哀音郢中白雪且莫吟【齊賢曰鮑照詩月幌垂霧羅】子夜吳歌動君心動君心冀君賞願作天池雙鴛鴦一朝飛去靑雲上

其三

吳刀剪防縫舞衣明妝麗服奪春暉揚眉轉袖若雪飛傾城獨立世所稀【齊賢曰古今注吳大帝有寶刀三一曰百練二曰靑犢三曰漏影長安有狹邪曲麗服鮮芳春短歌曰蘋以春暉士贇曰鮑照白紵舞歌辭吳刀楚制爲佩禕傾城獨立見前注】激楚結風醉忘歸髙堂月落燭已微玉釵掛纓君莫違【士贇曰激楚淸聲也鮑照白紵辭車髙馬煩客忘歸按此三篇可意字固皆與明逺者相出入豈此曲體制當如是邪抑擬之而作也防有知言者矣】

鳴鴈行【士贇曰樂府遺聲鳥獸二十一曲中有鳴鴈行】

胡鴈鳴辭燕山昨發委羽朝度闗【士贇曰淮南子曰北方曰積水曰委羽髙誘曰委羽山名也在北極之陰不見日也】一一銜蘆枝南飛散落天地間連行接翼往復還【士贇曰說文岱山髙峻鳥飛不越惟有一缺門鴈來往向此缺中過人號曰鴈門山出鷹雁過鷹多捉而食之鴈欲過皆相待兩兩相隨口中銜蘆一枝然後過缺中鷹見蘆懼之不敢捉】客居煙波寄湘吳淩霜觸雪毛體枯畏逢矰繳驚相呼聞虛墜良可吁君更彈射何爲乎【齊賢曰周禮矰矢也鄭康成曰結繳於矢謂之矰說文曰繳生絲縷也士贇曰戰國策更嬴與魏王處於簾下有鴈雙飛東方更嬴虛發而鴈下魏王曰射可至此乎更嬴曰其飛徐其鳴悲徐其瘡痛也鳴悲者久失羣也故痛未息驚心未去故聞音而下崔豹古今注鴈自河北渡江南瘦瘠能髙飛不畏矰繳江南沃饒每至還河北體肥不能髙飛恐爲虞人所獲常銜長蘆可數寸以防矰繳矰音曾繳音酌周禮毋得春夏探卵彈射飛鳥按此詩其太白遭難避禍而作觀其辭亦可哀矣】

妾薄命【上贇曰樂府佳麗四十七曲中有妾薄命亦曰惟日月太白則爲漢武廢後陳皇后而作末章詩句則有所感寓也】

漢帝寵阿嬌貯之黃金屋咳唾落九天隨風生珠玉【士贇曰阿嬌陳皇后小名事見前注】寵極愛還歇妬深情卻疎長門一步地不肯暫回車【士贇曰陳皇后擅寵嬌貴聞衛子夫得幸幾死者數焉後罷退歸長門宮】雨落不上天水覆難再收君情與妾意各自東西流昔日芙蓉花今成斷根艸以色事他人能得幾時好【齊賢曰說苑曰安陵纒寵於楚共王江乙謂纒曰以財事人者財盡則交絕以色事人者華落則愛衰子安得長被幸乎士贇曰太白之詩其防出於國風往往寄興深逺欲言時事則借古諭今此詩𨿽言漢武之事而意則實在於明皇王后也二後事迹前後一轍𨿽各以無子巫蠱厭勝廢然防其所原實衛子夫武惠妃爭寵有以激之也陳后之廢相如作長門賦王后之廢王諲作翠羽帳賦冀以諷帝而夫婦之天卒莫能回太白此詩其作於翠羽帳賦之後乎不然何以有雨落不上天水覆難再收君情與妾意各自東西流之語哉辭意淒慘讀之令人感嘆】

幽州胡馬客歌

幽州胡馬客綠眼虎皮冠【士贇曰唐書地理誌幽州範陽郡本涿郡天寶元年更名】笑拂兩隻箭萬人不可幹彎弓若轉月白鴈落云端雙雙掉鞭行遊獵向樓蘭【齊賢曰樓蘭國後攺爲鄯善治桿泥城去長安六千一百里】出門不顧後報國死何難天驕五單於狼戾好凶殘【齊賢曰神爵中呼韓邪單於使人告右賢貴人令殺右賢王都隆奇因與右賢王共立日逐王爲屠耆單於發兵擊呼韓邪呼韓邪敗走屠耆單於信讒殺右賢王父子於是呼揭王恐畔去自立爲呼揭單於右奧鞬王聞之自立爲車犁單於烏籍都亦自立爲烏籍單於凡五單於】牛馬散北海割鮮若虎餐【士贇曰漢匈奴傳匈奴居於北邊隨艸畜牧而轉移其畜之所多則馬牛羊北海卽上海也】𨿽居燕支山不道朔雪寒婦女馬上笑顏如赬玉盤【士贇曰燕支山契丹之境】翻飛射鳥獸花月醉雕鞍旄頭四光芒爭戰若蜂攢【齊賢曰旄頭胡星也蜂攢猶蜂之聚叢也】白刃灑赤血流沙爲之丹名將古誰是疲兵良可嘆【齊賢曰魏太武分四道出西域一自玉門流沙西行至鄯善一自玉門度流沙北行至車師自鄯善西至且末七百里而遙且末國有大流沙數百里則流沙非一地矣】何如天狼滅父子得閒安【士贇曰史天官書參東有大星曰狼狼角變色多盜賊下有四星曰弧直狼正義曰狼一星參東南爲野將主侵掠占非其處則人相食色黃白而明吉赤角兵起金木火守亦如之弧九星在狼東南天之弓也以伐叛懷逺又主備賊之知姦邪者弧矢向狼動移多盜明大變色亦如之矢不直狼又多盜引滿則天下盡兵也】

李太白集分類補注卷四

欽定四庫全書

李太白集分類補注卷五

宋楊齊賢集注

元蕭士贇補注

樂府

門有車馬客行【僧防技錄相和歌琴調三十八曲有此行】

門有車馬賔金鞍耀朱輪謂從丹霄落乃是故鄕親呼兒掃中堂坐客論悲辛對酒兩不飲停觴淚盈巾嘆我萬里遊飄飄三十春空談帝王略紫綬不掛身雄劍藏玉匣陰符生素塵【士贇曰雄劍見二卷注陰符經太公所著】廓落無所合流離湘水濵借問宗黨間多爲泉下人【齊賢曰爾雅宗族有母黨妻黨】生苦百戰役死托萬鄰【士贇曰山海經云東海中蟠桃其卑枝間曰東北門萬出入也】北風揚胡沙埋翳周與秦大運且如此蒼穹寧匪仁惻愴竟何道存亡任大鈞【士贇曰周秦者東西二都也如淳曰陶者作器於鈞上此以造化爲大鈞陸機門有車馬客行雲門有車馬客駕言發故鄕念君久不歸濡迹涉江湘投袂赴門塗攬衣不及裳拊膺防客泣掩淚敍溫涼借問邦族間惻愴論存亡親友多零落舊齒皆凋喪市朝互遷易城闕成丘荒墳壠日月多松栢蔚芒芒天道信崇替人生安得長慷慨惟平生俛仰獨悲傷太白此詩與陸機詩相出入故全錄】

君子有所思行【齊賢曰樂府君子有所思言雕室麗色不足爲久懽宴安滿盈所宜敬忌士贇曰王僧防技錄君子有所思相和歌瑟調三十八曲之一也】

紫閣連終南靑冥天倪色憑崖望咸陽宮闕羅北極【齊賢曰南山終南也咸陽縣在京兆府西四十里秦漢隋唐所都士贇曰晉天文志中宮北極五星勾陳六星皆在紫宮中】萬井驚畫出九衢如弦直渭水銀河淸橫天流不息【齊賢曰漢宮闕疏曰長安立九市六在道西三在道東】朝野盛文物衣冠何翕赩【士贇曰文中子曰大哉中國衣冠之所自出也】廐馬散連山軍容威絕域【齊賢曰唐天子之禦左右六閒爲二廐一曰祥麟二曰鳳苑以系飼之其後禁中又增置飛龍廐以張萬嵗領羣牧自正觀至麟徳四十年間馬七十六萬六千置八方四十八監唐兵制天下十道置府六百三十四以處兵外有南衙北衙禁軍】伊臯運元化衛霍輸筋力歌鐘樂未休榮去老還逼圓光過滿缺太陽移中昃不散東海金何曾西飛匿【士贇曰伊尹臯陶衛靑霍去病也】無作牛山悲惻愴淚沾臆【士贇曰齊景公悲牛山事見二卷注唐至於天寶盛之極矣此詩乃戒滿盈之作也可謂憂深思逺者矣】

東海有勇婦【士贇曰樂府正聲漢鞞舞歌五曲有闗中有賢女魏曰明明魏皇晉曰洪業篇】

梁山感杞妻痛哭爲之傾金石忽蹔開都由激深情【士贇曰劉向說苑齊莊公且伐莒爲車五乘之賔而杞梁華周獨不與焉故歸而不食其母曰汝生而無義死而無名則𨿽非五乘孰不汝哭也汝生而有義死而有名則五乘之賔盡汝下也趣食乃行杞梁華周同車侍於莊公而行至莒莒人逆之杞梁華周下鬭獲甲首三百莊公止之曰子止與子同齊國杞梁華周曰君爲五乘之賔而梁不與焉是少吾勇也臨敵涉難止我以利是少吾行也深入多殺者臣之事也齊國之利非吾所知也遂進鬭壞軍防陣三軍不敢當至莒城下莒人以炭置地二人立有間不能入隰侯重爲右曰吾聞古之士犯患涉難者其去遂於物也來吾逾子隰侯重杖防伏哭二子乘而入顧而哭之華周後息杞梁曰汝無勇乎何哭之久也華周曰吾豈無勇哉是其勇與我同也而先吾死是以哀之莒人曰子母死與子同莒國杞梁華周曰去國歸敵非忠臣也去長受賜非正行也且雞鳴而期日中而忘之非信也深入多殺者臣之事也莒國之利非吾所知也遂進鬭殺二十七人而死其妻聞之而哭城爲之阤而隅爲之崩此非所以起也又崔豹古今注樂府杞梁妻者杞殖妻妹朝日所作也殖戰死妻曰上則無父中則無夫下則無子人生之苦至矣乃抗聲長哭杞都城感之而頹遂投水而死其妹悲姊之貞操乃作歌名曰杞梁妻焉梁殖字也劉向新序楚熊渠夜行見寢石以爲伏虎開弓射之滅矢飲羽下視知石也卻復射之矢釋無迹熊渠子見其誠心而金石爲之開況人心乎】東海有勇婦何慙蘓子卿學劍越處子超然若流星捐軀報夫讎萬死不顧生白刃耀素雪蒼天感精誠十步兩躩躍三呼一交兵斬首掉國門蹴踏五藏行豁此伉儷憤粲然大義明【士贇曰蘇子卿全節歸漢處子學劍見前卷注左傳注伉敵也儷偶也】北海李使君飛章奏天庭捨罪警風俗流芳播滄瀛名在列女籍竹帛已光榮淳於免詔獄漢主爲緹縈津妾一棹歌脫父於嚴刑十子若不肖不如一女英【士贇曰漢刑法志孝文時太倉令淳於公有罪當刑詔獄逮系長安淳於公無男有五女當行防逮乃罵女生子不生男緩急非有益其少女緹縈自傷悲泣乃隨其父至長安上書願沒入爲官婢以贖父刑罪使得自新天子悲憐其意遂詔除肉刑具爲令列女傳趙津女涓者趙河津吏之女也初趙簡子南擊楚津吏醉臥不能渡簡子召欲殺之津吏女子持楫而前曰妾父聞君來渡不測之水恐風波之起故禱九江三河之神不勝至祝杯酌餘瀝醉之於此妾願以鄙軀易父之死簡子將渡少一人涓乃攘袂操楫而請簡子許之遂與渡中流爲簡子發河激之歌其詞曰升彼阿兮靣觀淸水揚波兮杳冥冥禱求福兮醉不醒誅將加兮妾心驚罰旣釋兮瀆乃淸妾持楫兮操其維蛟龍盻兮主將歸呼來棹兮行勿疑簡子大悅以爲夫人】豫讓斬空衣有心竟無成【齊賢曰史刺客傳豫讓者晉人事智伯甚尊寵之乃智伯伐趙襄子與韓魏合謀滅智伯而三分其地漆智伯頭以爲飲器豫讓遁逃山中曰必爲報仇而死乃變姓名爲刑人入宮塗厠挾匕首欲以刺襄子襄子如厠心動執問之豫讓持刀謂曰欲爲智伯報仇左右欲誅之襄子曰彼義人也釋去之居頃讓又漆身爲癩吞炭爲啞行乞於市襄子當出豫讓伏於所過橋下襄子至橋馬驚襄子使人問之豫讓也於是使兵圍之讓曰今日之事臣固伏誅然願請君之衣而擊之以致報仇之意則𨿽死不恨於是襄子大義之乃使使持衣與豫讓讓拔劍三躍而擊之曰吾可以報智伯矣遂拔劍自殺死之日趙國志士聞之皆爲涕泣】要離殺慶忌壯夫所素輕妻子亦何辜焚之買虛聲豈如東海婦事立獨揚名【齊賢曰通鑑外紀曰吳王僚子慶忌居衛養士欲報仇闔廬患之子胥薦要離要離曰請君罪以逐臣殺臣妻子焚之往投必得近而圖之闔廬從其謀要離奔衛有間與慶忌涉江中流因風勢抽戈擊慶忌力薄不制慶忌捽而投之江浮則又取而殺之如是者三慶忌曰捨妻子爲君忠也得來近吾謀也弱力敢加兵於吾勇也赦之闔廬將厚賞之曰殺妻子以使事不仁爲故主殺新主不義捽而三入三出於江臣已辱矣伏劍而死】

黃葛篇【士贇曰樂府遺聲艸木二十一曲中有種葛篇】

黃葛生洛溪黃花自綿羃靑煙蔓長條繚繞幾百尺閨人費素手采緝作絺綌【齊賢曰詩葛之覃兮施於中谷維葉莫莫是刈是獲爲絺爲綌服之無斁卽此意精爲絺粗爲綌士贇曰女在父母之家未知將所適故習以絺綌煩辱之事乃能整治之無厭倦是其性貞專】縫爲絕國衣逺寄日南客蒼梧大火落暑服莫輕擲此物𨿽過時是妾手中迹【士贇曰師古曰逺絕之國謂聲教之外詩七月流火注曰大火者寒暑之火星中而寒暑退故將言寒先著火所在前漢律曆志大火初氐五度寒露中房五度霜降終於尾九度唐地理誌嶺南道有驩州日南郡梧州蒼梧郡太白此詩忠厚之意發於情性風雅之作也今由蚍蜉輩作詩評乃謂太白詩全無闗於人倫風教吁是亦未之思耳】

白馬篇【士贇曰歌錄曰白馬篇齊瑟行也】

龍馬花雪白金鞍五陵豪【齊賢曰周官馬八尺以上爲龍師古謂長安安陵陽陵茂陵平陵此爲五陵而霸杜皆不與士贇曰漢書曰宣帝葬杜陵文帝葬霸陵髙帝葬長陵惠帝葬安陵景帝葬陽陵武帝葬茂陵昭帝葬平陵良曰杜陵霸陵在南餘五陵皆在北故曰五陵漢書曰徙吏二千石髙訾富人及豪傑兼並之家於諸陵蓋亦以彊榦弱枝非獨爲奉山園也】秋霜切玉劍落日明珠袍【齊賢曰王子年拾遺曰越句踐以白牛馬祠昆吾山之神以其山赤金成八劍一曰掩日二轉魄三斷水四懸剪五驚鯢六滅魄七卻邪八貞剛以切玉斷金如刻削土木九隨風士贇曰東方朔十洲記周穆王時西胡獻昆吾刀長一尺切玉如泥】鬭雞事萬乘軒蓋一何髙弓摧南山虎手接太行猱【士贇曰鬭雞及萬乘事並見二卷注】酒後競風采三杯弄寶刀殺人如剪艸劇孟同遊遨發憤去函谷從軍向臨洮叱吒萬戰場匈奴盡奔逃【齊賢曰唐志隴右道洮州臨洮郡治臨洮縣今爲西河州築長城起臨洮今在州西二十里由空峒山傍洮水東】歸來使酒气未肯拜蕭曹【齊賢曰季布傳人言其勇使酒難近士贇曰蕭曹蕭何曹參皆漢相國】羞入原憲室荒淫隠蓬蒿【士贇曰原憲字子思孔子卒原憲亡在艸澤中子貢相衛而結駟連騎耕藜藿入窮閻過謝原憲憲攝敝衣冠見子貢子貢恥之曰夫子豈病夫原憲曰吾聞之無財者謂之貧學道而不能行者謂之病憲貧也非病也子貢慚不懌而去終身恥其言之過也此詩寓貶於褒寄揚於抑深得國風之防讀者宜細味之】

鳳笙篇【士贇曰樂府遺聲歌鐸二十一曲中有鳳笙篇】

仙人十五愛吹笙學得昆丘彩鳳鳴始聞鏈气飡金液復道朝天赴玉京玉京迢迢幾千里鳳笙去去無窮已欲嘆離聲發絳唇更嗟別調流纎指【士贇曰內京上界玉京注曰玉京無爲天也】此時惜別詎堪聞此地相看未忍分重吟眞曲和淸吹卻奏仙歌響綠云綠云紫气向函闗訪道應尋緱氏山莫學吹笙王子晉一遇浮丘斷不還【士贇曰列仙傳王子喬者周靈王太子晉也好吹笙作鳳鳴遊伊洛間遇道士浮丘公接以上嵩髙山四十餘年後於山中見桓良曰告我家七月七日待我於緱氏山至是果乘白鶴駐山頭望之不得到舉手謝時人而去時有童謡曰王子喬好神仙七月七日上賔天白虎揺瑟鳳吹笙乘雲鼓氛吹日精長不歸秋山露冷沾君衣此篇遊仙詩】怨歌行【齊賢曰一作長安見內人出嫁令代爲怨歌行士贇曰歌錄曰怨歌行古辭也】

【僧防技錄相和歌楚調十曲有怨詩亦曰怨歌行亦曰明月照髙樓】

十五入漢宮花顏笑春紅君王選玉色侍寢金屏中薦枕嬌夕月捲衣戀春風寧知趙飛燕奪寵恨無窮沈憂能傷人綠鬢成霜蓬一朝不得意世事徒爲空【齊賢曰古辭有怨歌行班婕妤擬之士贇曰漢書班婕妤自鴻嘉後上稍淫內寵稀復進見趙飛燕譖婕妤祝詛後宮及主上遂退處東宮】鷫鸘換美酒舞衣罷雕龍寒苦不忍言爲君奏絲桐腸斷亦絕悲心夜忡忡【士贇曰列子鐘期死伯牙絕又悲心更微此詩𨿽宮怨之體然寄興深逺怨而不誹其得國風之遺意歟】

塞下曲六首【士贇曰樂府遺聲徵戍十五曲中有塞下曲】

五月天山雪無花秪有寒笛中聞折柳春色未曾看【士贇曰崔豹古今注橫吹胡樂也有黃鶴隴頭出闗入闗出塞入塞折楊柳覃子赤之陽望行人十曲】曉戰隨金鼓宵眠抱玉鞍願將腰下劍直爲斬樓蘭【士贇曰周禮鼓人掌六鼓四金之音聲以節音樂以和軍旅辧其聲用傅介子斬樓蘭王事見前卷】

其二

天兵下北荒胡馬欲南飲橫戈從百戰直爲銜恩甚握雪海上飡拂沙隴頭寢何當破月氏然後方髙枕【士贇曰漢書蘇武使匈奴單於欲降之乃幽武置大窖中絕不飲食天雨雪乃臥齧雪與旃毛井咽之數月不死匈奴以爲神乃徙武北海上無人處武至海上廩食不至掘野鼠求艸實而食之破月氏事見前卷注】

其三

駿馬似風飈鳴鞭出渭橋彎弓辭漢月揷羽破天驕車解星芒盡營空海霧消功成畫麟閣獨有霍嫖姚【齊賢曰古今注曰始皇七馬一曰追風九域志渭橋在京兆髙陵縣距府東北七十里霍去病爲嫖姚校尉服防音飄揺士贇曰彎弓辭漢月者出漢塞而深入敵境也揷羽者箭在腰也】

其四

白馬黃金塞云砂繞夢思那堪愁苦節逺憶邊城兒螢飛秋窻滿月度霜閨遲摧殘梧桐葉蕭颯沙棠枝無時獨不見流淚空自知【齊賢曰古今詩曰塞者塞也所以擁塞夷狄也上林賦張揖注沙棠狀如棠黃華赤實其味如李無核】

其五

塞虜乘秋下天兵出漢家將軍分虎竹戰士臥龍沙邊月隨弓影胡霜拂劍花玉闗殊未入少婦莫長嗟【齊賢曰漢書匈奴至秋馬肥弓勁則入塞龍沙謂龍底之沙後漢班超久在絕域年老思土上疏曰臣不敢望到酒泉郡但願生入玉門闗超妹亦上書上感其言召超還士贇曰漢文帝紀與郡守爲銅虎符竹使符應劭曰銅虎符第一至第五國家當發兵遣使者至郡合符符合乃聽受之竹使符者以竹箭五枝長五寸鑴刻篆書第一至第五】

其六

烽火動沙漠連照甘泉云漢皇按劍起還召李將軍兵气天上合鼓聲隴底聞橫行負勇气一戰淨妖氛【士贇曰李將軍傳匈奴人殺遼東太守敗韓將軍於是天子乃召拜廣爲右北平太守匈奴聞之號曰漢之飛將軍避之數嵗後漢地理地漢陽郡隴州有大阪名隴底此六詩從軍樂之體也】

來日大難【士贇曰來日大難者卽古樂府善哉行亦曰日苦短也古辭云來日大難口燥唇干言人命不可保當樂見親友求長生術與王喬八公遊】

來日一身擕糧負薪長鳴食盡苦口焦唇今日醉飽樂過千春【齊賢曰言始者貧苦今幸懽樂當思逺圖仙人相存以下皆寓言】仙人相存誘我逺學海淩三山陸憩五嶽乘龍天飛目瞻兩角授以仙藥金丹滿握蟪蛄防恩深愧短促思塡東海彊銜一木【齊賢曰司馬曰蟪蛄寒蟬一名蝭蟧春生夏死】道重天地軒師廣成蟬翼九五以求長生下士大笑如蒼蠅聲【士贇曰詩意謂黃帝猶知以道爲重師問廣成視天位猶蟬翼之輕以求長生久視之術而下愚之士乃戀浮榮聞道而笑亦可哀矣】

塞上曲【士贇曰樂府塞上曲者古徵戍十五曲之一也】

大漢無中防匈奴犯渭橋五原秋艸綠胡馬一何驕【齊賢曰嚴尢諫王莽曰匈奴爲害所從來久矣未聞上世有必徵之者後世周秦漢徵之然皆未有得上防周得中策漢得下策秦無策焉唐太宗初卽位頡利將十萬騎襲武功太宗與髙士亷房元齡馳六騎出元武門幸渭上與可汗隔水語責其負約羣酋見帝皆驚下馬拜翼日刑白馬與頡利盟於便橋上突厥引退九域志鹽州五原郡領五原白池二縣】命將徵西極橫行陰山側燕支落漢家婦女無華色【齊賢曰前漢匈奴傳應侯曰北邊塞至其東外有陰山東西千餘里艸木茂盛多禽獸本冒頓依阻其中匈奴名妻閼氏言可愛如胭脂】轉戰渡黃河休兵樂事多蕭條淸萬里瀚海寂無波【齊賢曰瀚北海名士贇曰唐史突厥頡利自武徳便橋旣盟之後貞觀中太宗思雪此恥乘其國亂乃命李靖爲定襄道行軍總管節度六總管之師十餘萬徵突厥靖率勁騎三千趨惡陽嶺襲定襄破之可汗脫身遁磧口走保鐵山靖督兵疾進襲撃之盡獲其眾頡利獨奔沙鉢羅行軍副總管張寶相擒之其國遂亡於是斥地自陰山北至大漠矣初破定襄帝喜曰靖以騎三千蹀血窮廷取定襄古未有比足澡吾渭北之恥矣此詩是美頌一時勲徳借漢爲諭也】

玉階怨【士贇曰王僧防技錄相和歌楚調十曲有玉階怨太白此篇無一字言怨而隠然幽怨之意見於言外晦庵所謂聖於詩者此歟】

玉階坐白露夜久侵羅襪卻下水晶簾玲瓏望秋月【士贇曰水晶簾以水晶爲之如今之琉璃簾也】

襄陽曲四首【士贇曰樂府正聲淸商曲有襄陽樂宋隋王誕始爲襄陽郡元嘉末仍爲雍州夜聞諸女歌謡因爲之辭焉太白此詞述史而已】

襄陽行樂處歌舞白銅鞮江城回淥水花月使人迷【齊賢曰九域志襄州襄陽郡治襄陽縣淥水漢水也士贇曰樂府都邑二十四曲有白銅鞮歌亦曰襄陽蹋同鞮】

其二

山公醉酒時酩酊髙陽下頭上白接防倒著還騎馬【齊賢曰晉山簡鎭襄陽惟酒是耽諸習有佳園池簡出遊多之池上置酒輒醉名之曰髙陽池時兒童歌曰山公出何許往至髙陽池日久倒載歸酩酊無所知時時能騎馬倒著白接防舉鞭問葛彊何如並州兒士贇曰韻釋接防白帽也】

其三

峴山臨漢江水綠沙如雪上有墮淚碑靑苔久磨滅【齊賢曰峴山在襄陽南十里晉羊祜樂山水每風景必造峴山言詠終日不倦卒時年五十八南州人徵市人聞祜喪莫不號痛罷市其仁徳所感如此襄陽百姓於峴山祜平生遊憩之地建碑立廟嵗時祭享望其碑者莫不流涙杜預因名爲墮涙碑】

其四

且醉習家池莫看墮淚碑山公欲上馬笑殺襄陽兒【齊賢曰晉書習郁家有大池】

大堤曲【齊賢曰古今樂錄大堤曲隋王誕爲襄州時作張柬之大堤曲曰南國多佳人莫若大堤女士贇曰樂府遺聲都邑三十四曲有大堤曲】

漢水臨襄陽花開大堤暖佳期大堤下淚向南云滿【齊賢曰禹貢嶓冢導漾東流爲漢襄陽在漢水之陰大堤漢水之堤也】春風復無情吹我夢魂散不見眼中人天長音信斷【士贇曰樂府常歡林辭曰分手桃林岸遂別峴山頭若欲寄音信漢水向西流】

宮中行樂詞八首【奉詔作士贇曰樂府遺聲行樂四十八曲有宮中行樂詞】

小小生金屋盈盈在紫微山花揷寶髻石竹繡羅衣每出深宮裏常隨步輦歸只愁歌舞散化作防雲飛【齊賢曰三秦記曰未央宮一名紫微宮李白外傳開元中沈香亭牡丹開上乘照夜車太眞妃以步輦從】

其二

柳色黃金嫩梨花白雪香玉樓巢翡翠金殿鎖鴛鴦選妓隨雕輦徴歌出洞房宮中誰第一飛燕在昭陽【齊賢曰十洲記承淵有金臺玉樓漢書孝成趙皇后弟絕幸爲昭儀居昭陽宮】

其三

盧橘爲秦樹蒲萄出漢宮煙花宜落日絲管醉春風笛奏龍吟水簫鳴鳳下空君王多樂事還與萬方同【齊賢曰應劭曰伊尹書箕山之東有盧橘夏熟大宛以蒲萄爲酒富人藏酒至萬餘石久者至數十嵗不攺漢使求蒲萄種歸天子種之離宮別館之傍元壽二年單於來朝捨之上林苑蒲萄宮士贇曰前漢志絲曰弦竹曰管馬融笛賦近世羗笛從起龍鳴水中不見已截竹吹之聲相似】

其四

玉樹春歸日金宮樂事多後庭朝未入輕輦夜相過笑出花間語嬌來竹下歌莫教明月去畱著醉嫦娥【齊賢曰淮南子曰羿請不死之藥於西王母其妻嫦娥竊之奔於月士贇曰樂府玉樹後庭花陳後主所作常與宮女學士及朝臣相和爲詩大樂令采其尢輕艷者以爲此曲】

其五

繡戶香風暖紗牕曙色新宮花爭笑日池艸暗生春綠樹聞歌鳥靑樓見舞人昭陽桃李月羅綺自相親【士贇曰唐禮樂志天受鳥歌武后作也天受年號鳥歌者有鳥能人言萬嵗因以制樂昭陽殿名】

其六

今日明光裏還須結伴遊春風開紫殿天樂下珠樓艷舞全知巧嬌歌半欲羞更憐花月夜宮女藏鉤【齊賢曰三輔舊事桂宮內有明光殿成帝紀神光降集紫殿謝朓詩紫殿肅陰陰三秦記曰漢鉤弋夫人手拳時人效之自爲藏鉤風土記藏鉤之戲分二曹以較勝負若人偶則敵對若奇則使一人爲遊附或屬上曹或屬下曹爲飛鳥又曰爲此戱必於正月風土記在臘祭後也】

其七

寒雪梅中盡春風柳上歸宮鶯嬌欲醉檐燕語還飛遲日明歌席新花艷舞衣晚來移防仗行樂泥光輝

其八

水綠南薰殿花紅北闕樓鶯歌聞太液鳳吹繞瀛洲素女鳴珠佩天人弄防毬今朝風日好宜入未央遊【齊賢曰蕭何作未央宮立東闕北闕史武帝作建章宮其北治大池漸臺髙二十餘丈名曰太液池中有蓬萊方丈瀛洲象海中神山士贇曰淮南子曰素女黃帝時方術女】

淸平調詞三首【齊賢曰樂史序太白事曰天寶中白供奉翰林禁中初重木芍藥得四本紅紫淺紅通白者移植於興慶池東沈香亭防花開上乘照夜車太眞妃以步輦從詔選梨園中弟子尢者得樂一十六色李龜年以歌擅一時手捧檀板押眾樂前欲歌之上曰賞名花對妃子焉用舊樂詞還命龜年持金花箋宣賜李白立進淸平調三章白承詔宿酲未解因援筆賦之龜年歌之太眞妃持玻璃七寶杯酌西涼州蒲萄酒笑領歌辭意甚厚上因調玉笛以倚曲每曲徧將換則遲其聲以媚之太眞飲罷斂綉巾重拜上自是顧李翰林尢異於學士士贇曰唐禮樂志平調淸調周房中樂遺聲】

云想衣裳花想容春風拂檻露華濃若非羣玉山頭見防向瑤臺月下逢

其二

一枝紅艷露凝香雲雨巫山枉斷腸借問漢宮誰得似可憐飛燕倚新妝【齊賢曰樂史太白遺事曰白旣爲此詞太眞嘗吟之髙力士終以脫靴爲深恥曰始以妃子怨李白深入骨髓何獨拳拳如是耶妃驚曰何翰林學士能辱人如斯力士曰以飛燕指妃子賤之甚矣妃頗然之上嘗三欲命白官卒爲宮中所捍而止士贇曰傳者謂髙力士指摘飛燕之事以激怒貴妃予謂使力士而知書則雲雨巫山豈不尢甚乎此云枉斷腸者亦譏其曽爲壽王妃使壽王而未能忘情是枉斷腸矣詩人比事以興深切著明特讀者以爲常事而忽之耳】

其三

名花傾國兩相歡長得君王帯笑看解釋春風無限恨沈香亭北倚闌干【齊賢曰名花指牡丹傾國指妃子沈香亭以沈香爲之如栢梁臺以栢香爲之也士贇曰太白詩用意深逺非洞悟三百篇之防趣者未易窺其籓籬晦庵所謂聖於詩者是也淸平樂詞宮中行樂詞其中數首至得國風諷諌之體如玉樓巢翡翠金殿鎖鴛鴦是諷其金殿玉樓不爲延賢之地徒使女子小人居之也選妓隨雕輦徴歌出洞房是諷其不好徳而好色不聽雅樂而聽鄭聲也宮中誰第一飛燕在昭陽是以飛燕比貴妃妃與趙飛燕事迹全相類蓋欲使明皇以古爲鑑知飛燕之爲漢禍水而不惑溺於貴妃也君王多樂事還與萬方同是諷其與民同樂也今朝風日好宜向未央遊是諷其耽遊宴之樂而臨政視事於未央也是時明皇有聲色之惑多不視朝故因及之也言在於此意在於彼正得譎諌之體太白才得近君當時人所難言者卽寓諷諌之意於詩內使明皇因詩而有悟其社稷蒼生庶有瘳乎豈曰小補之哉】

鼓吹入朝曲【士贇曰鼓吹入朝曲卽漢短簫鐃歌三十二曲中之鼔吹曲也太白命題添入朝字耳或者謂諷永王入朝而作】

金陵控海浦淥水帯吳京鐃歌列騎吹颯防引公卿槌鐘速嚴收伐鼓啟重城【齊賢曰唐升州楚共王裏故曰金陵古今注短簫鐃歌軍樂也黃帝使岐伯作以建武陽盛徳勸戰士也周禮所謂王大捷則令凱樂軍大捷則令凱歌者也士贇曰樂府漢晉有短簫鐃歌二十二曲騎吹者卽唐禮樂志所謂北狄樂皆馬上之聲自後漢以鼔吹爲軍中樂馬上奏之】天子憑玉几劍履若云行日出照萬戶簪裾爛明星朝罷沐浴閒遨遊閬風亭濟濟雙闕下歡娯樂恩榮【齊賢曰周禮天子左右玉几魏志功臣則賜劍履上殿閬風山名在昆侖上士贇曰此篇全得國風之體其爲諷永王璘入朝無疑末句歸美朝罷休閒歡娛如此恩榮如此其气槪亦可見矣】

秦女休行【古詩魏朝恊律都尉左延年所作今擬之】

西門秦氏女秀色如瓊花手揮白楊刀淸晝殺讎家羅袖灑赤血英聲淩紫霞直上西山去闗吏相邀遮婿爲燕國王身被詔獄加犯刑若履虎不畏落爪牙素頸未及斷摧眉伏泥沙金雞忽放赦大辟得寛賒何慙聶政姊萬古共驚嗟【齊賢曰唐百官志中尙書令掌供赦日樹金雞於仗南竿長七尺有雞髙四尺黃金飾首銜絳幡長七尺承以防盤維以絳繩將作監供焉擊防鼓千聲集百官父老囚徒坊小兒得雞首者官與錢購或取絳幡而已書呂刑大辟之罰其屬二百史聶政爲嚴仲子報仇刺殺韓相俠累因自破靣抉眼自屠出腸遂死韓取聶政屍暴於市購問莫知誰聶政姊榮聞如韓市伏屍哭極哀曰是軹深井裏所謂聶政者也以妾尙在之故重自刑以絕從妾其柰何畏沒身之誅終沒賢弟之名大驚韓市人乃大呼天者三卒於邑悲哀而死政之旁晉楚齊衛聞之皆曰非獨政能也乃其姊亦烈女也士贇曰此言勇於報仇冒犯刑憲如履虎尾而不畏落虎之爪牙也隋禮儀志齊赦日則武庫令設金雞及鼓於閭門外之右集囚於闕前檛鼓千聲釋焉】

秦女捲衣【齊賢曰樂府解題有秦女捲衣言捲衣以贈所歡莫筠歌曰咸陽春艸芳秦女捲衣裳士贇曰樂府遺聲佳麗四十七曲有秦女捲衣】

天子居未央妾侍捲衣裳顧無紫宮寵敢拂黃金牀水至亦不去熊來尙可當微身奉日月飄若螢之光願君采葑菲無以下體妨【齊賢曰漢書元帝行幸虎圏鬭獸後宮皆作熊逸出圏攀檻欲上殿左右皆驚走馮婕妤直前當熊而立左右格殺熊上問何故當熊對曰猛獸得人而止妾恐熊至禦座故以妾當之詩采葑采菲無以下體葑蔓菁菲土此二菜者皆上下可食然其根有美時有惡時采之者不可以根惡時並棄其葉士贇曰劉向列女傳曰楚昭王夫人齊女也昭王出遊畱夫人漸臺上江水大至遣使者迎夫人忘持符夫人曰王與宮人約召必以符今使者不持符妾不敢行於是使返取符未還臺已壞沈水而死此亦比興之作焉觀其末章亦微而顯矣】

東武吟【一作出東門後書懷畱別翰林諸公士贇曰東武吟卽樂府正聲東門行也晉樂奏古辭云出東門不顧歸言士有貧不安其居拔劍去妻子牽衣畱之願共餔糜斯足不求富貴也太白詩則自述其志也又王僧防技錄相和歌楚調十曲有東武吟亦曰東武琵琶吟行】

好古笑流俗素聞賢達風方希佐明主長揖辭成功白日在髙天回光燭微躬【齊賢曰尙書序好古博約君子漢書酈生長揖不拜】恭承鳳凰詔歘起雲蘿中淸切紫霄迥優遊丹禁通【齊賢曰事始曰石季龍置戲馬觀上安詔書用五色紙銜於木鳳口而頒行禁中門戶有禁非侍禦不得入】君王賜顏色聲價淩煙虹乘輿擁翠蓋扈從金城東寶馬麗絕景錦衣入新丰【齊賢曰明皇嘗賜太白錦袍士贇曰輿服志乘輿大駕公卿奉引太僕禦大將軍防乘屬車八十一乘千乘萬騎名曰鹵簿】依巖望松雪對酒鳴絲桐因學揚子云獻賦甘泉宮天書美片善淸芬播無窮【齊賢曰漢成帝時揚雄從上幸甘泉還奏甘泉賦以風】一朝去金馬飄落成飛蓬賔客日疎散玉樽亦已空【士贇曰待詔金馬門詳見一卷史孟嘗君廢諸客皆去馮驩曰富貴多士貧賤寡友事之固然也今君失位而賔客皆去事之固然也漢書孔融喜後進賔客日盈其門常嘆曰座上客常滿樽中酒不空吾無憂矣此反其意而用之】才力猶可倚不慙世上雄閒作東武吟曲盡情未終書此謝知已吾尋黃綺翁【齊賢曰東武太山皆齊之土風弦歌謳吟之曲名也士贇曰此詩乃太白放黜之後作此以別知已者抱材於世始遇而卒不合見知而不見用卒章曰閒作東武吟曲盡情未終書此謝知已吾尋黃綺翁惓戀不忘之意悠然見於辭外亦可慨嘆也已】

邯鄲才人嫁爲廝養卒婦【士贇曰樂府遺聲佳麗四十八曲有邯鄲才人嫁爲廝養卒婦蓋古有是事也】

妾本崇臺女揚娥入丹闕自倚顏如花寧知有雕歇【齊賢曰杜預注左氏歇盡也士贇曰崇臺在邯鄲蓋本六國時趙武靈王故臺也】一辭玉階下去若朝云沒每憶邯鄲城深宮夢秋月君王不可見惆悵至明發【齊賢曰邯鄲縣在磁州東北七十里士贇曰此詩太白旣出之作也特借此發興敍其睽遇之始末耳然其辭意睠顧宗國系心君王亦得騷之遺意歟】

出自薊北門行【士贇曰樂府遺聲都邑三十四曲有自出薊北門行太白此詞則必爲開元天寶之際命將徵伐吐谷渾奚怒吐蕃而作也】

虜陣橫北荒胡星耀精芒羽書速驚電烽火晝連光虎竹救邊急戎車森已行【齊賢曰羽書羽檄也漢髙祖曰吾以羽檄徴天下兵】明主不安席按劍心飛揚推轂出猛將連旗登戰場兵威衝絕幕殺气淩穹蒼【齊賢曰古遣將出徵伐人君親推其轂曰閫以外將軍制之沙土曰幕直渡曰絕】列卒赤山下開營紫塞傍孟冬風沙緊旌旗颯雕傷畫角悲海月徵衣捲天霜【士贇曰唐地理誌開元二年復置松漠都督府領州八以伏部分置赤山州紫塞事並見四卷注】揮刃斬樓蘭彎弓射賢王單於一平蕩種落自奔亡收功報天子行歌歸咸陽【士贇曰匈奴官號置左右賢王匈奴謂賢曰屠耆故常以太子爲左屠耆王傳介子斬樓蘭王事見前種落者謂宗種部落也此詩天寶已前之作也有頌之體焉】

洛陽陌【士贇曰樂府遺聲都邑三十四曲有洛陽陌】

白玉誰家郎回車渡天津看花東陌上驚動洛陽人【士贇曰天津橋名風俗通南北曰阡東西曰陌】

北上行【士贇曰樂府徵行曲太白此詞則言從軍徵役之苦】

北上何所苦北上緣太行磴道盤且峻巉巖淩穹蒼馬足蹶側石車輪摧髙岡【齊賢曰九域志太行山在懷州魏武苦寒行曰北上太行山艱哉何巍巍羊腸阪詰屈車輪爲之摧士贇曰磴道閣道也】沙塵接幽州烽火連朔方殺气毒劍防嚴風裂衣裳奔鯨夾黃河鑿齒屯洛陽【齊賢曰此詩乃祿山初反時作也鑿齒指祿山奔鯨指史思明崔幹祐之徒淮南子注曰堯時窫窳刲豕鑿齒皆爲人害窫窳類防虎爪食人服防曰鑿齒長五尺似鑿亦食人】前行無歸日返顧思舊鄕慘慽冰雪裏悲號絕中腸尺布不掩體皮膚劇枯桑汲水澗谷阻采薪隴阪長猛虎又掉尾磨牙皓秋霜艸木不可飡饑飲零露漿嘆此北上苦停驂爲之傷何日王道平開顏覩天光【士贇曰按北上行者徵行之曲言行役者之苦也太白此詩其作於至徳之後乎隠然有國風愛君憂國勞而不怨厭亂思治之意讀者其母忽諸】

短歌行【士贇曰樂府詩古皆有此詞言人壽不可得長思與知友及時爲樂並自戒勗之意太白此詞𨿽擬之然其辭意則出於騷肆爲誕辭以寄興而已】

白日何短短百年苦易滿蒼穹浩茫茫萬劫太極長麻姑垂兩鬢一半已成霜天公見玉女大億千場吾欲攬六龍回車掛扶桑北斗酌美酒勸龍各一觴富貴非所願與人駐顏光【齊賢曰刼世也儒謂之世道謂之塵佛謂之刼神異傳曰東王公與玉女投壺設有不接天爲之笑開口流光今電是也士贇曰康伯曰太極者無朕之稱不可得而名也】空城雀【士贇曰樂府內鳥獸二十一曲有空城雀卻不言所始太白此詞則假雀以興孤介之士安於命義幸得祿仕以自養茍避讒妬之患足矣不肯依附權勢逾分貪求也】

嗷嗷空城雀身計何戚促本與鷦鷯羣不隨鳳凰族【齊賢曰鷦鷯防小黃雀也闗東謂之土雀又云女工又云巧婦又云女匠張茂先鷦鷯賦曰巢林不過一枝每食不過數粒】提擕四黃口飲乳未嘗足【士贇曰劉向說苑孔子見羅者其所得者皆黃口也孔子曰黃口盡得大雀獨不得何也羅者對曰黃口從大爵者不可得大爵從黃口者可得孔子顧謂弟子曰君子愼所從不得其人則有羅网之患】食君糠粃余常恐烏鳶逐【士贇曰劉向新序鄒穆公有令食鳬鴈必以粃無得以粟於是倉無粃而求易於民二石粟而得一石粃吏以爲費請以粟食之穆公曰去非汝所知也夫百姓飽牛而耕暴背而耘豈爲鳥獸哉粟米人之上食柰何其以養鳥夫取倉之粟而移之於民此非吾之粟乎鳥茍食鄒之粃不害食之粟也粟之在倉與民於我何擇】恥涉太行險羞營覆車粟【齊賢曰益部耆舊傳曰楊宣爲河內太守行縣有羣雀鳴桑樹上宣謂吏曰前有覆車粟】天命有定端守分絕所欲【齊賢曰孟子曰莫之爲而爲者天也莫之致而至者命也】

菩薩蠻【士贇曰按此二詞至今其調猶存其所自始乎】

平林漠漠煙如織寒山一帯傷心碧暝色入髙樓有人樓上愁玉階空佇立宿鳥歸飛急何處是歸程長亭連短亭

憶秦娥

簫聲咽秦娥夢斷秦樓月秦樓月年年柳色灞陵傷別樂遊原上淸秋節咸陽古道音塵絕音塵絕西風殘照漢家陵闕【士贇曰西京雜記漢有樂遊苑】

李太白集分類補注卷五

欽定四庫全書

李太白集分類補注卷六

宋楊齊賢集注

元蕭士贇補注

樂府

發白馬【士贇曰樂府遺聲車馬六曲有白馬篇亦曰齊瑟行】

將軍發白馬旌節度黃河簫皷聒川嶽滄溟湧濤波武安有振瓦易水無寒歌【齊賢曰九域志滑州靈河郡治白馬縣黎陽津一名白馬津史記趙奢傳秦伐韓軍於閼與王令趙奢救之去邯鄲三十里秦軍武安西鼓噪勒兵武安屋瓦盡振士贇曰周禮秋官小行人掌達天子之六節山國用虎節土國用人節澤國用龍節皆以金爲之道路用旌節門門用符節都鄙用管節皆以竹爲之山海經溟海無風而洪波百丈】鐡騎若雪山飲流涸滹沱【齊賢曰滹沱河在今深州士贇曰雪山山名在西鐡騎馬之帶甲者其多如山其白如雪】揚兵獵月窟轉戰略朝那【士贇曰後漢地理誌安定郡在洛陽西千七百里有朝那城】倚劍登燕然邊烽列嵯峨【齊賢曰漢書燕然山去塞三千餘里】蕭條萬里外耕作五原多一掃淸大漠包虎戢金戈【士贇曰鄭曰包干戈以虎皮明能以武服兵也師古曰掃者謂盡除之如掃地然】

陌上桑【士贇曰樂府相和歌有陌上桑亦曰艶歌羅敷行亦曰日出東南隅行亦曰日出行亦曰采桑曲曹魏攺曰望云曲按古詞陌上桑有二此則引魯秋胡之事以爲證也崔豹古今注曰羅敷者邯鄲秦氏女也嫁千乘王仁仁後爲趙王家令羅敷采桑於陌上趙王登臺見而恱之置酒欲奪焉羅敷善彈箏作陌上桑以自明不從其辭稱羅敷采桑陌上爲使君所邀羅敷盛誇其夫爲侍中郎以拒之或言與舊說不同然侍中郎漢官也恐仁初爲趙王家令後爲漢侍中郎也呼趙王爲使君者郎君之稱本於漢恐言使君者猶今言使頭也其辭有日出東南隅照我秦氏樓之句故亦曰日出東南隅行亦曰日出行別有秋胡行其事與此不同此其亦名陌上桑致後人差互其說如王筠陌上桑云秋胡始停馬羅敷未蒲匡蓋合爲一事也】

美女渭橋東春還事蠶作五馬如飛龍靑絲結金絡不知誰家子調笑來相謔【齊賢曰漢官儀諸侯五馬士贇曰渭橋在長安見四卷羅敷行曰使君從南來五馬立踟躕又曰靑絲系馬尾黃金絡馬頭】妾本秦羅敷玉顏艷名都綠條映素手采桑向城隅使君且不顧況復論秋胡【齊賢曰羅敷歌曰使君自有婦羅敷自有夫列女傳魯秋胡防婦者魯秋胡子之妻秋胡子旣納之五日去而官於陳五年乃歸未至其家見路傍有美婦人方采桑秋胡子恱之下車謂曰力田不如逢丰年力耕不如遇公卿吾有金願以與夫人婦人曰嘻婦人當采桑以事舅姑吾不願人之金秋胡子遂去歸家奉金遺其母使人呼其婦婦至乃向采桑者秋胡子見之而慙婦曰束髮修身辭親仕五年始得還乃恱路傍婦人以金與之是忘母不孝也妾不忍見不孝之人遂投河死士贇曰古羅敷行秦氏有好女自名爲羅敷羅敷善蠶桑采桑城南隅又曰使君謝羅敷還可共載否羅敷亦致辭使君亦何愚使君自有婦羅敷自有夫】寒螿愛碧艸鳴鳳棲靑梧托心自有處但怪傍人愚徒令白日暮髙駕空踟躕【齊賢曰螿音將蟬屬士贇曰毛詩注云鳯凰之性非梧桐不棲此六句乃是緫括一篇之意謂采桑之婦托心各自在矣路人挑之者亦何愚哉猶用世之士各有所從他人縱招之豈能動其心哉碧艸靑梧亦古羅敷行盛稱其夫家好美之意也】

枯魚過河泣【士贇曰樂府遺聲龍魚六曲有枯魚卻無過河泣字】

白龍攺常服偶被豫且制誰使爾爲魚徒勞訴天帝【士贇曰劉向說苑吳王欲從民飲伍子胥諌曰不可昔白龍下淸泠之淵化爲魚漁者豫且射中其目白龍上訴天帝天帝曰當是之時若安置而形白龍對曰我下淸泠之淵化爲魚天帝曰魚固人所射也若是豫且何罪夫白龍天帝貴畜也豫且宋國賤臣也白龍不化豫且不射今棄萬乘之位而從布衣之士飲酒臣恐其有豫且之患矣王乃止】作書報鯨鯢勿恃風濤勢濤落歸泥沙翻遭螻蟻噬【士贇曰劉向說苑吞舟之魚蕩而失水制於螻蟻者離其居也】萬乘愼出入栢人以爲識【齊賢曰史張耳傳漢七年髙祖從平城過趙趙王朝夕袒韝蔽目上食禮甚卑有子婿禮髙祖箕踞甚慢易之趙相貫髙等爲气怒欲殺髙祖漢八年上從東垣還過趙貫髙等乃壁人栢人要之及上欲過宿心動問曰縣名爲何曰栢人栢人者迫於人也不宿而去九年貫髙怨家上變告之於是上皆並逮捕治張敖之罪識一作誡士贇曰栢人屬趙國師古曰本晉邑】

丁都護歌【士贇曰古今樂錄丁都護歌者彭城內史徐逵爲魯軌所殺宋髙祖使督護丁眸收殯之逵妻髙祖長女也呼眸至閣下自問斂送之事毎問輒嘆息曰丁都護其聲哀切後人因其聲廣其曲焉】

云陽上徵去兩岸饒商賈【齊賢曰寰宇記潤州丹陽舊名云陽通物曰商居賣曰賈士贇曰按潤州圖經丹陽山古云陽縣也秦時亦言其地有天子气始皇鑿北坑以敗其勢截直道使阿曲故謂之曲阿後漢書地理誌吳郡丹徒曲阿由拳注云幹寶捜神記曰秦始皇東巡望气者云五百年後江東有天子气始皇令囚徒十萬人污鑿其地表以惡名故攺之曰由拳縣卽今丹陽也】吳牛喘月時拖船一何苦水濁不可飲壺漿半成土【齊賢曰世說注云今之水牛惟產江淮間故謂之吳牛南土多暑而此牛畏熱見月疑是日所以喘也士贇曰此言水濁而成泥也】一唱都護歌心摧淚如雨萬人鑿盤石無由逹江滸君看石芒碭掩淚悲千古【齊賢曰唐志作督護此意謂行船於河河水渾濁不可飲𨿽使萬人鑿石以通江水終不能得當熱而渴飲千古之人視盤石芒碭然豈不悲哉漢書髙祖隱芒碭山澤間應劭曰芒音忙屬沛國碭音唐屬梁國二縣之界士贇曰毛詩注滸水涯此言江滸則江之涯也太白樂府毎篇必櫽括一事而作非泛然而言者此篇之意是詠秦皇鑿北坑以厭天子气之事徒爾勞民鑿石而不知眞主已在芒碭山澤間矣非人力之所能勝也觸熱拖船就飲濁水徵夫之苦徒興千古之悲耳或曰詩者所以抒下情而通風諭此詩乃是爲韋堅開廣運潭而作借秦爲諭耳按唐史天寶初江淮南租庸等使韋堅引淮水抵苑東望春樓下爲潭以聚江淮運船役夫匠通漕渠發人丘隴自江淮至京城民間蕭然愁怨二年而成三月上幸望春樓觀新潭名其潭曰廣運太白之詩其爲是歟吳孫權時亦嘗遣校尉陳勲將屯田及作士三萬人鑿句容中道自小坻至云陽西域通防市作邸閣今以首句觀之似詠此事然詩意重在末句故以秦事爲證附注吳事於末云】

相逢行【士贇曰王僧防技錄曰相和淸調六曲有相逢狹路間行亦曰長安有狹斜行亦曰相逢行】

胡騎五花馬謁帝出銀臺秀色誰家子云車珠箔開【士贇曰李肇翰林志學士毎下直出門謂之小三昧出銀臺門上馬謂之大三昧唐翰林故事翰林院在右銀臺門內麟徳殿西重廊之後蓋天下伎能藝術見召者之所處】金鞭遙指防玉勒近遲回夾轂相借問疑從天上來蹙入靑綺門當歌共銜杯銜杯映歌扇似月雲中見【齊賢曰漢武時身毒國獻連環羈皆以白玉作之馬瑙石爲勒白光琉璃爲鞍】相見不得親不如不相見相見情已深未語可知心胡爲守空閨孤眠愁錦衾錦衾與羅幃纒綿防有時春風正澹蕩暮雨來何遲願因三靑鳥更報長相思光景不待人須防髮成絲當年失行樂老去徒傷悲持此道密意毋令曠佳期

千里思

李陵沒胡沙蘇武還漢家迢迢五原關朔雪亂邊花一去隔絕國思歸但長嗟鴻鴈向西北因書報天涯【士贇曰漢書李陵字少卿隴西成紀人少時爲侍中建章監天漢二年將步騎五千與單於戰矢窮力盡遂降匈奴爲右校王病死蘇武字子卿以父任爲郎天漢元年持節使匈奴畱十九年竟全節歸漢拜典屬國匈奴傳胡地沙鹵多此篇是詠蘇武歸漢李陵送別悲嘆之意末句鴻鴈向西北因書報天涯者是括陵與武書所謂時因北風復惠徳音之語耳】

樹中艸【士贇曰樂府遺聲艸木二十一曲有樹中艸】

鳥銜野田艸誤入枯桑裏【士贇曰此謂桑寄生也本艸圖經曰桑寄生出農山谷桑上今處處有之云是烏鳥食物子落枝節間感气而生葉似橘而厚軟莖似槐枝而肥脆三四月生花黃白色六月七月結實黃色如小豆大】客土植危根逢春猶不死【士贇曰服防曰取他處土以增髙爲客土也】艸木𨿽無情因依尙可生如何同枝葉各自有枯榮【士贇曰明皇之時諸王相繼誅戮此詩似有感而作也】

君馬黃【士贇曰樂錄漢短簫鐃歌二十二曲有君馬黃晉曰金陵運言晉乘金運也北齊曰定汝穎言文襄遣淸河王嶽防周將王思政於長葛汝穎悉平也後周曰哲皇出言髙祖之聖徳也援古辭云君馬黃臣馬蒼二馬同逐臣馬良終言美人歸以南以北駕車馳馬令我心傷但取第一句以命題其主意不在馬也李白之作其得古道乎如張正見蔡知君之流只言馬而已按謝爕云或聴鐃歌曲惟吟君馬黃古人知音別曲見於賦韻者如此後世只於言語上計較此道無聞】

君馬黃我馬白馬色𨿽不同人心本無隔【齊賢曰詩我馬黃又亦白其馬士贇曰興者謂馬之毛色𨿽不同而其爲馬則一也人之才藝𨿽有異而其爲人則均也】共作遊冶盤雙行洛陽陌長劍旣照曜髙冠何赩赫【齊賢曰風俗通東西曰陌士贇曰此言俱以才藝而進仕於朝也後兩句極貴顯之形容也】各有千金裘俱爲五侯客【士贇曰此言仕於朝者各有所主也】猛虎落陷穽壯士時屈厄相知在急難獨好亦何益【士贇曰此言士而遭厄猶猛虎之落穽𨿽有牙爪無所復施而同時儕軰不能垂一指之援獨善其身何取其爲益者三友哉此詩其傷朋友之道缺乎抑白遭誣被謗之時所作也耶婉而不迫可謂得國風之體矣】

擬古【士贇曰莆陽夾漈鄭先生曰始於太白】

融融白玉輝映我靑我眉寶鏡似空水落花如風吹出門望帝子蕩漾不可期安得黃鶴羽一報佳人知【士贇曰興者謂當盛年之時攬鏡自照嘆其顏色之美好未有仇也復傷世之閱人如水鏡之無心而人者暫少忽老則似乎風中之花時難得而易失亦猶有志之士當彊仕之時而不得進用𨿽有致君之心無自而遂君門萬里固不可期矣復曰安得黃鶴羽一報佳人知者復冀夫在位之人或者能汲引而進之於君側也其亦不忍自絕於君之意歟】

折楊栁【士贇曰崔豹古今注橫吹胡樂也張騫入西域傳其法惟得摩詞兜勒一曲李延年因造新聲二十八解魏晉以來不存見用黃鵠隴頭折楊栁等十曲】

垂楊拂綠水揺艶東風年花明玉關雪葉暖金牕煙美人結長想對此心淒然攀條折春色逺寄龍庭前【齊賢曰班固燕然山銘注老上單於五月大防龍庭祭其先天地神】

少年子【士贇曰樂府遺聲遊俠二十一曲有少年子】

靑雲少年子挾彈章臺左鞍馬四邊開突如流星過金丸落飛鳥夜入瓊樓臥夷齊是何人獨守西山餓【士贇曰章臺流星並前卷注】

紫驑馬【士贇曰樂府鼓角橫吹十五曲有紫驑馬】

紫驑行且嘶雙翻碧玉蹄臨流不肯渡似惜錦障泥白雲關山逺黃雲海戍迷揮鞭萬里去安得念春閨【齊賢曰晉王濟善解馬性常乘一馬著連錦障泥前有水終不肯渡濟云此必是惜障泥使人解去便渡古今樂錄紫驑馬曲蓋從君逺戍懷歸之曲】

少年行【士贇曰樂府遺聲遊俠三十二曲有少年行】

擊築飲美酒劍歌易水湄經過燕太子結托並州兒【士贇曰並州兒事見五卷注】少年負壯气奮烈自有時因擊魯勾踐爭博勿相欺【士贇曰史刺客傳荊軻遊於邯鄲魯勾踐與荊軻博爭道魯勾踐怒而叱之荊軻嘿而逃去遂不復防後爲燕太子丹刺秦王不中敗死魯勾踐聞之私曰嗟夫惜哉其不講於刺劍之術也甚矣吾不知人也者吾叱之彼乃以我爲非人也】

其二

五陵年少金市東銀鞍白馬度春風落花踏盡遊何處笑入胡姬酒肆中

白鼻騧

銀鞍白鼻騧綠地障泥錦細雨春風花落時揮鞭直就胡姬飲【齊賢曰毛詩有馬白顚注的顙也爾雅馬黒喙曰騧西京雜記漢武帝得貳師天馬常以玫瑰石爲鞍鏤以金銀鍮石以緑地五色錦爲蔽泥後稍以熊羆皮爲之】

豫章行【士贇曰王僧防技錄相和歌淸調六曲有豫章行】

胡風吹代馬北擁魯陽關吳兵照海雪西討何時還半渡上遼津黃雲慘無顏【齊賢曰九域志汝州魯陽關卽魯陽公與韓遘戰揮戈退日處】老母與子別呼天野艸間白馬繞旌旗悲鳴相追攀白楊秋月苦早落豫章山【齊賢曰史記屈原曰人窮則反本故勞苦倦極未嘗不呼天也疾痛慘怛未嘗不呼父母也古豫章行白楊初生時乃在豫章山】本爲休明人斬虜素不閒豈惜戰鬭死爲君掃凶頑精感石沒羽豈云憚險艱【齊賢曰呂氏春秋養由基射兕中石矢飲羽李廣居右北平出獵見艸中石以爲虎而射之中石沒羽士贇曰此言生於休明之世有徵無戰之時素不閒習戰鬭之事然公爾防私國爾忘家精誠所至豈復憚險惜死哉】樓船若鯨飛波蕩落星灣此曲不可奏三軍發成斑【齊賢曰史記注船上爲樓曰樓船士贇曰落星灣在今南康軍城之右唐時屬江州及洪州輿地廣記曰昔有星墜水化爲石夏秋之交湖水方漲則星石泛於波瀾之上至隆冬水涸則可以步涉寺居其上曰法安院箋云大國三軍合三萬七千五百人言三萬舉成數也】

沐浴子【士贇曰樂府遺聲遊俠二十一曲有沐浴子】

沐芳莫彈冠浴蘭莫振衣處世忌太潔至人貴藏輝【齊賢曰屈原曰新沐者必彈冠新浴者必振衣安能以身之察察受物之汶汶者乎五臣曰察察潔白也汶音問垢塵也】滄浪有釣叟吾與爾同歸【士贇曰滄浪釣叟卽屈原詞所謂漁父者此詩全櫽括漁父詞之意前詩含光混世貴無名何用孤髙比雲月亦此意也其太白涉難後之辭乎】

髙句驪【齊賢曰隋書曰夫余王嘗得河伯女生一卵一男子破卵而出名曰朱防夫余之臣請殺之朱防東南走遇一大水不可越曰我是河伯外孫日之子於是魚鱉積而成橋朱防遂渡追不及朱防旣建國自號髙句驪以髙爲氏都平壤漢樂浪郡士贇曰樂府遺聲蕃胡四曲有髙句驪】

金花折風帽白馬小遲回翩翩舞廣袖似鳥海東來【士贇曰按唐禮樂志東夷樂有髙麗百濟中宗時百濟樂工人亡散岐王爲太常卿復奏置之然音伎多闕舞者二人紫大褎裙襦章甫冠衣履樂有箏笛桃皮觱篥箜篌歌而已金花帽白馬廣袖者當時樂舞之飾卽所見而詠之東海俊鶻名海東靑此諭其舞之快防如海東靑之快健也】

靜夜思

牀前看月光疑是地上霜舉頭望山月低頭思故鄕【齊賢曰古詩徵人相顧白如霜】

緑水曲【士贇曰樂府解題緑水者古琴操名】

緑水明秋月南湖采白蘋荷花嬌欲語愁殺蕩舟人【齊賢曰馬融長笛賦中取度於白雪緑水注二曲名】

鳯凰曲

嬴女吹玉簫吟弄天上春靑鸞不獨去更有攜手人影滅彩雲斷遺聲落西秦【士贇曰嬴女弄玉也】

鳯臺曲【士贇曰卽古樂府蕭史曲也】

嘗聞秦帝女傳得鳯凰聲是日逢仙子當時別有情人吹防簫去天借緑云迎曲在身不返空餘弄玉名【士贇曰全篇皆櫽括蕭史弄玉事仙傳蕭史得道善吹簫秦穆公以女弄玉妻之遂教弄玉吹簫作鳯鳴有鳯來止其屋公爲作鳯臺後弄玉乘鳯蕭史乘龍升天而去此詩專詠此事】

從軍行【士贇曰王僧防宴樂相和歌平調七曲有從軍行】

從軍玉門道逐虜金微山【齊賢曰九域志肅州酒泉郡領玉門縣玉門關在焉通典羈縻州有金微山振武軍】笛奏梅花曲刀開明月環【齊賢曰桓伊善笛撰落梅花曲尢盡巧妙士贇曰古今樂錄鼓角橫吹十五曲有梅花落乃胡笳曲也】鼓聲鳴海上兵气擁雲間願斬單於首長驅靜鐵關【士贇曰唐地理誌自焉耆西五十里過鐵門關】

秋思【士贇曰秋思古琴操商調之曲】

春陽如昨日碧樹鳴黃鸝蕪然蕙艸暮颯爾涼風吹天秋木葉下月冷莎雞悲坐愁羣芳歇白露凋華滋【齊賢曰詩注倉庚離黃也亦作鸝蕙艸卽蕙也古今注曰莎雞一名促織一名絡緯一名蟋蟀謂其鳴如紡緯士贇曰此詩亦嘆夫光景易流功業不建不知老之將至徒與艸木俱腐耳有志者讀之當共爲之喟然也】

春思

燕艸如碧絲秦桑低綠枝當君懷歸日是妾斷腸時春風不相識何事入羅幃【士贇曰燕艸者燕地之艸秦桑者秦地之桑也燕北地寒艸生遲當秦桑低緑之時燕艸方生如絲之碧也秦桑低枝者興思婦之斷腸也言其夫方萌懷歸之心猶燕艸之方生妾則思君之久先已腸斷矣猶秦桑之已低枝也末句則興此心貞防非外物所能動也此詩可謂得國風不淫不誹之體矣】

秋思

燕支黃葉落妾望自登臺海上碧雲斷單於秋色來胡兵沙塞合漢使玉關回徵客無歸日空悲蕙艸摧【齊賢曰單於匈奴號也顏師古曰廣大之貌言其象天單於然也唐志曰沙州燉煌郡壽昌縣西有陽關西北有玉門關士贇曰燕支山名事見第四卷

詩注按春思秋思二詩戍婦詞爾徵夫不歸春而秋矣登臺而望木葉黃落矣秋髙馬肥戎事興矣漢使之出關者亦旣回矣今而不歸是無歸之日矣蘭蕙乃女人所佩以冝男者亦復就摧是一年之光景又虛度矣思婦之心當如何其悲也東山其新孔嘉其舊如之何之气象安得復見於後世哉】

子夜吳歌【齊賢曰唐禮樂志子夜晉曲也士贇曰古今樂錄淸商曲子夜亦曰子夜吳聲四時歌亦曰子夜吳歌晉有女子名子夜作是歌甚哀晉武帝太元中瑯琊王軻家有歌之子夜之音同於白紵皆淸商調也故梁武本白紵而爲子夜吳聲四時歌明此子夜亦有晉聲者其實不離淸商】

秦地羅敷女采桑緑水邊素手靑條上紅妝白日鮮蠶饑妾欲去五馬莫畱連【士贇曰事見陌上桑】

其二

鏡湖三百里蓞發荷花五月西施采人看隘若耶回舟不待月歸去越王家【齊賢曰九域志越州若耶溪卽歐冶子鑄劍之處士贇曰圖經鏡湖在防稽郡南二十里後漢馬臻順帝永和九年爲太守於防稽山陰二縣界築塘周回三百一十里以畜水吳越春秋越王使相者求美女於國中得之薴羅山鬻薪之女西施鄭旦家飾以羅縠教以行步三年而獻之吳王有西施家有東施家姓施而在西故曰西施圖經若耶溪在防稽縣東南北流二十五里與鏡湖合】

其三

長安一片月萬戶衣聲秋風吹不盡總是玉關情何日平胡虜良人罷逺徵【齊賢曰唐志京兆府有長安縣良人夫也】

其四

明朝驛使發一夜絮徵袍素手抽鍼冷那堪把剪刀裁縫寄逺道幾日到臨洮【齊賢曰洮州臨洮郡治臨潭縣】

對酒行【士贇曰樂府相和歌三十曲有對酒行古詞乃曹魏樂奏】

松子棲金華安期入蓬海此人古之仙羽化竟何在【齊賢曰松子赤松子也九域志婺州金華縣金華山士贇曰神仙傳黃初平丹谿人年十五家使牧羊有道士見其良謹將至金華山石室中四十餘年忽然不復念家能坐在立亡後易姓爲黃初平攺字爲赤松子安期先生事見二卷注】浮生速流電倐忽變光彩天地無雕換容顏有遷攺【士贇曰此天長地逺嵗不畱之意】對酒不肯飲含情欲誰待【士贇曰此詩其太白知非之作乎白少時見天臺司馬承禎謂其有仙風道骨繼見賀知章亦目其爲謫仙人後從道家者流受圖籙自負爲三十六天帝外臣有志於仙術亦可知矣今而老之將至前說茫無寸驗因思古之所謂仙人如赤松安期者亦不復再見於世以知自古皆有死死者無不化所貴乎仙者特其精神與天地同流耳反老還童畱形住世之說誕也古詩浩浩陰陽移年命如朝露人世忽如寄壽無金石固萬嵗更相送聖賢莫能度服食求神仙多爲藥所誤不如飲美酒被服紈與素良有以歟太白亦祖此意而作也】

估客行【士贇曰樂府淸商曲估客樂齊武帝所作也武帝爲布衣時常遊樊鄧踐祚已後追憶往事而作是歌使太樂令劉瑤教習百日無成或啟釋寶月善音律帝使寶月奏之便就勑歌者重爲感憶之聲梁攺爲商旅行其辭二首一曰昔經樊鄧後假楫梅根渚感昔追往事意滿情不敍二曰有信數寄書無信長相憶莫作瓶落井一去無消息】

海客乘天風將船逺行役譬如雲中鳥一去無蹤迹

衣篇

閨裏佳人年十餘嚬蛾對影恨離居忽逢江上春歸燕銜得雲中尺素書【齊賢曰嚬蛾嚬眉也】玉手開緘長嘆息狂夫猶戍交河北萬里交河水北流願爲雙燕泛中洲【齊賢曰唐志貞觀十四年平髙昌以其地置西州交河郡中都督府河水分流繞城下因名交河】君邊云擁靑絲騎妾處苔生紅粉樓樓上春風日將歇誰能攬鏡看愁髮曉吹員管隨落花夜戎衣向明月明月髙髙刻漏長眞珠簾箔掩蘭堂橫垂寶幄同心結半拂瓊筵蘇合香【齊賢曰杜預左氏注幄帳也梁書中天竺出蘇合香是諸香汁煎之又曰大秦人采蘇合先笮其汁以爲香膏乃賣其滓與人展轉逹中國不大香也】瓊筵寶幄連枝錦燈燭熒熒照孤寢有便憑將金剪刀爲君畱下相思枕摘盡庭蘭不見君紅巾拭淚生氤氳明年若更徵邊塞願作陽臺一段云【士贇曰禮記婦人或賜之蘭茝則受獻諸舅姑又左傳燕姑夢蘭事則知蘭者婦人所佩之花今夫從軍誰與媚哉幽郁之情亦可見矣末句曰明年若更徵邊塞願作陽臺一段云意謂滔滔不歸則惟有托夢以從其夫於四方上下耳此亦極其懷思之形容也歟】

少年行【士贇曰樂府遺聲遊俠三十一曲有少年行】

君不見淮南少年遊俠容白日毬獵夜擁擲呼盧百萬終不惜報讎千里如咫尺【齊賢曰唐淮南道古揚州之地荀恱曰立气岸作威福結私交以立彊於世者謂之遊俠士贇曰何無忌傳劉毅家無擔石之儲樗蒲一擲百萬】少年遊俠好經過渾成裝束皆綺羅蘭蕙相隨喧妓女風光去處滿笙歌驕矜自言不可有俠士堂中養來久好鞍好馬乞與人十千五千旋沽酒赤心用盡爲知已黃金不惜栽桃李桃李栽來幾度春一回花落一回新【齊賢曰漢遊俠敍曰布衣遊俠劇孟郭解之徒馳騖於閭闔權行州域力折公侯眾庶覬而慕之𨿽其陷於刑辟自與殺身成名若季路仇牧死而不悔也】府縣盡爲門下客王侯皆是平交人男兒百年且樂命何須徇書受貧病男兒百年且榮身何須徇節甘風塵衣冠半是徵戰士窮儒浪作林泉民遮莫枝根長百丈不如當代多還往遮莫姻親連帝城不如當身自簮纓看取富貴眼前者何用悠悠身後名【士贇曰遮莫方言也遮音折此篇末章上二句辭意迫切似非太白之作具眼者必能辧之】

長歌行【齊賢曰陸士衡樂府有長歌行古今注長歌言壽命長短定分不妄求也】

桃李待日開榮華照當年東風動百物艸木盡欲言枯枝無醜葉涸水吐淸泉大力運天地羲和無停鞭功名不早著竹帛將何宣桃李務靑春誰能貫白日富貴與神仙蹉跎成兩失金石猶銷鑠風霜無久質畏落日月後彊飲歌與酒秋霜不惜人倐忽侵蒲栁【士贇曰古詩浩浩陰陽移年命如朝露人生忽如寄壽無金石固萬嵗更相送聖賢莫能度服藥求神仙多爲藥所誤不如飲美酒被服紈與素又人生非金石豈能長壽考奄忽隨物化榮名以爲寶此詩意全出於此富貴神仙蹉跎兩失亦白自嘆之意歟】

長相思

日色欲盡花含煙月明欲素愁不眠趙瑟初停鳯凰柱蜀琴欲奏鴛鴦【齊賢曰西京雜記趙后有寶琴曰鳯凰皆以金玉隱起爲龍螭鸞鳯列女之狀蜀都賦巴姬彈鴛鴦以雌雄也或曰成都雷氏善琢琴故曰蜀琴】此曲有意無人傳願隨春風寄燕然憶君迢迢隔靑天昔時橫波目今作流淚泉不信妾腸斷歸來看取明鏡前【齊賢曰晉書嵇康宿華陽亭引琴而彈夜分忽有客詣之稱是古人與康共談音律因索琴彈之而爲廣陵散聲調絕倫遂以受康仍誓不傳人亦不言其姓字士贇曰此亦戍婦詞也詞意悲而不傷怨而不誹可謂得國風體矣】

猛虎行【士贇曰王僧防技錄相和歌平調七曲有猛虎行】

朝作猛虎行暮作猛虎吟腸斷非關隴頭水淚下不爲雍門琴【齊賢曰唐隴州汧陽郡汧陽縣有壠山雍門琴見前卷士贇曰隴頭水亦古樂府別離之曲正與雍門琴相對郭伸產秦州記曰隴山東西百八十里登山嶺東望秦川四五百里極目泯然山東人行役升此而顧瞻者莫不悲思故歌曰隴頭流水分離四下念我行役飄然曠野登髙逺望涕零雙墮】旌旗繽紛兩河道戰鼓驚山欲顚倒【齊賢曰兩河道河南河北也】秦人半作燕地囚胡馬翻銜洛陽艸【齊賢曰天寶十四載十一月安祿山反十一月丁酉陷東京十五載六月已亥陷京師以張通儒爲西京畱守崔光逺爲京兆尹安思順屯苑中鎭關中祿山命捜捕百官宦者宮女等每獲數百人輙以衛送洛陽陳希烈張均張垍皆降祿山以希烈垍爲相肅宗問李泌彊敵如此何時可定泌曰臣觀賊所獲女子金帛皆輸之範陽此豈有雄據四海之志士贇曰秦人半作燕地囚者唐都長安秦地也京師旣陷則人被驅虜而歸於幽燕也胡馬翻銜洛陽艸者賊兵屯東京時牧馬於洛陽也】一輸一失關下兵朝降夕叛幽薊城【齊賢曰一輸一失謂正月安慶緒冦潼關哥舒翰擊卻之六月上遣使趣翰進兵復陜洛翰撫膺慟哭引兵出關遇崔幹祐軍於靈寶西大敗幹祐遂克潼關火防歸仁執翰以降朝降夕叛謂至徳二載正月安慶緒殺祿山卽位以史思明爲範陽節度牛廷玠領安陽軍事十月廣平王俶與回紇葉防入洛陽慶緒走保鄴耿仁智說思明歸朝廷思明卽囚安承慶遣其將竇子昂奉表以所部十三郡及兵八萬來降並帥河東節度髙秀巖亦降十二月子昂至京師上以思明爲歸義王範陽節度乾元元年六月李光弼以思明終叛陰使烏承恩圖之承恩多以私財募部曲及數衣婦人服詣諸將營說誘之諸將以白思明思明執承恩集將佐西向大哭曰臣以三十萬眾降朝廷何負陛下而欲殺臣命表云陛下不爲臣誅光弼臣當自引兵就太原誅之乾元三年再反正月僣稱大聖周王夏四月更號大燕自稱應天皇帝】巨鰲未斬海水動魚龍奔走安得寧頗似楚漢時翻覆無定止朝過博浪沙暮入淮陰市張良未遇韓信貧劉項存亡在兩臣蹔到下邳受兵略來投漂母作主人賢哲棲棲古如此今時亦棄靑雲士【齊賢曰史張良者其先韓人秦滅韓良求刺客刺秦王爲韓報仇東見滄海君得力士爲鐡椎重百二十斤䢐擊秦皇帝博浪沙中誤中副車良乃更姓名亡匿下邳良常遊下邳圯上有一老父出一編書曰讀此爲王者師矣旦視之乃太公兵法良因習讀之遇沛公略地下邳西遂屬焉數以兵法說沛公沛公常用其策良曰沛公殆天授故遂從之不去韓信淮陰人也貧無行釣於城下諸漂母有一母見信饑飯信竟漂數十日信喜謂漂母曰吾必有以重報母母怒曰大丈夫不能自食吾哀王孫而進食豈望報乎項梁渡淮信從之梁敗又屬羽羽以爲郎中數以策干羽羽不用信亡楚歸漢漢王以爲大將】有策不敢犯龍鱗竄身南國避胡塵寶書玉劍掛髙閣金鞍駿馬散故人【士贇曰翰曰寶書眞經也】昨日方爲宣城客掣鈴交通二千石【齊賢曰宣城客者太白自道也嘗有贈宣城宇文太守及贈宣城趙太守恱詩】有時六博快壯心繞牀三匝呼一擲【齊賢曰招魂菎蔽象棊有六博王逸注菎音昆玉也蔽簙箸以玉飾之方言曰秦晉間謂之簙吳楚間謂之蔽或謂之箭或謂之棊博雅曰簙箸謂之箭投六著行六棊故謂六簙】楚人每道張旭奇心藏風雲世莫知【齊賢曰唐張旭善艸書而好酒飲後號呼狂走索筆變化無窮若有神助時人號爲顚初爲常熟尉有老人陳牒求判宿昔又來旭怒其煩責之老人曰觀公筆奇妙欲以家藏耳】三吳邦伯皆顧盻四海雄俠兩追隨【齊賢曰通典曰吳郡吳興丹陽爲三吳士贇曰兩字蓋白與旭而兩也】蕭曹曽作沛中吏攀龍附鳯當有時【齊賢曰漢書曹參沛人也秦時爲獄掾而蕭何爲主吏耿純說光武曰士大夫從大王於矢石之間者其計固望攀龍鱗附鳯翼以成其所志耳士贇曰漢書贊曰蕭何曹參起秦爲刀筆吏當時碌碌未有奇節漢興依日月之末光爲一代宗臣盛矣哉】溧陽酒樓三月春楊花茫茫愁殺人胡雛緑眼吹玉笛吳歌白紵飛梁塵【齊賢曰唐志升州江寧郡溧陽縣唐禮樂志白紵吳舞也七略曰漢魯人虞公善雅歌發聲盡動梁上塵】丈夫相見且爲樂槌牛檛鼓防眾賔我從此去釣東海得魚笑寄情相親【士贇曰任公釣魚事見一卷按此詩似非太白之作用事旣無倫理徒爾肆爲狂誕之辭首尾不相照應脈絡不相貫串語意斐率悲歡失據必是他人之詩竄入集中歳久難別前輩識者蘇東坡黃山谷於懷素艸書悲來乎笑矣乎等作嘗致辯矣愚於此篇亦有疑焉因筆於此以俟知者】

去婦詞【士贇曰此篇卽顧況棄婦詞也後人添增數句而竄入於太白集中語俗意重斧鑿之防斑斑可見可謂作僞心勞日拙者矣子見注巳詳玆不復注】

古來有棄婦棄婦有歸處今日妾辭君辭君遣何去本家零落盡慟哭來時路憶昔未嫁君聞君卻周旋綺羅錦綉段有贈黃金千十五許嫁君二十移所天自從結髮日未幾離君山川家家盡歡喜孤妾長自憐幽閨多怨思盛色無十年相思若循環枕席生流泉流泉咽不掃獨夢關山道及此見君歸君歸妾已老物情惡衰賤新寵方妍好掩淚出故房傷心劇秋艸自妾爲君妻君東妾在西羅幃到曉恨玉貌一生啼自從離別久不覺塵埃厚常嫌玳瑁孤猶羨鴛鴦偶歳華逐霜霰賤妾何能久寒沼落芙蓉秋風散楊柳以比顦顇顏空持舊物還餘生欲何寄誰肯相牽攀君恩旣斷絕相見何年月悔傾連理杯虛作同心結女蘿附靑松貴欲相依投浮萍失綠水教作若爲流不嘆君棄妾自嘆妾緣業憶昔初嫁君小姑才倚牀今日妾辭君小姑如妾長回頭語小姑莫嫁如兄夫【齊賢曰馮衍娶北地任氏爲妻悍忌不得畜媵妾兒女常自操井臼老竟逐之與婦弟任武逹書曰不去此婦則家不寧不去此婦則家不淸不去此婦則福不生不去此婦則事不成自恨以華盛時不早自定至於垂白家貧身賤之日養長疽自生禍殃禮女子許嫁笄而字天父母也蘇少卿詩結髮爲夫妻韋昭國語注猶邈也古今注鴛鴦水鳥鳬類雌雄未嘗相離人得其一一思而死謂之匹鳥】

李太白集分類補注卷六

欽定四庫全書

李太白集分類補注卷七

宋楊齊賢集注

元蕭士贇補注

歌吟【二十八首】

襄陽歌【齊賢曰唐禮樂志襄陽歌宋隋王誕作】

落日欲沒峴山西倒著接防花下迷襄陽小兒齊拍手攔街爭唱白銅鞮傍人借問笑何事笑殺山翁醉似泥【士贇曰已上事並見五卷襄陽曲注】鸕鷀杓鸚鵡杯百年三萬六千日一日湏傾三百杯【齊賢曰鸕鷀水鳥也其頸長刻杓爲之形山海經黃山有鳥其形如鶚靑羽赤喙人舌能言名鸚鵡鏤杯爲之形今人以海螺如鸚鵡形作之亦曰鸚鵡杯並酒器名也】遙看漢水鴨頭緑恰似蒲萄初醱醅此江若變作春酒壘麯便築糟丘臺【齊賢曰蒲萄酒見五卷注士贇曰醅釋名酒未漉也糟酒滓也王充論衡紂釀酒積糟因爲丘此形容嗜酒思想之極云耳】千金駿馬換小妾笑坐雕鞍歌落梅車傍側坐一壺酒鳯笙龍管行相催咸陽市中嘆黃犬何如月下傾金罍君不見晉朝羊公一片石頭剝落生莓苔淚亦不能爲之墮心亦不能爲之哀【齊賢曰說文曰笙十三簧象鳯之身列管以象鳯翼士贇曰羊公事見第五卷

防陽曲詩注】淸風明月不用一錢買玉山自倒非人推舒州杓力士鐺李白與爾同死生襄王雲雨今安在江水東流猿夜聲【士贇曰楚防王事見一卷注宋歐陽永叔曰落日欲沒峴山西倒著接防花下迷防陽小兒齊拍手大家爭唱白銅鞮此常語也至於淸風明月不用一錢買玊山自倒非人推然後見其橫放其所以驚動千古者固不在此乎】

南都行

南都信佳麗武闕橫西闗白水眞人居萬商羅闤髙樓對紫陌甲第連靑山【齊賢曰贄虞曰南陽郡治宛在京之南光武舊裏以置都焉漢紀長沙定王中子買爲舂陵節侯至其孫考侯仁以舂陵地勢下濕願徙南陽守墳墓元帝許之以蔡陽白水鄕爲舂陵侯國傳至南頓侯欽生光武故識稱白水眞人白水謂南陽白水縣也世祖所起之處市中空地一曰居也崔豹古今注闤市垣也】此地多英豪邈然不可攀陶朱與五羖名播天壌間麗華秀玊色漢女嬌朱顏【齊賢曰張華曰陶朱公家在南郡華容縣西樹碑云是越之範蠡陰皇后諱麗華南陽新野人光武適新野聞後羙心悅之更始元年遂納爲後】淸歌遏流云舞有餘閒遨遊盛宛洛冠蓋隨風還走馬紅陽城呼鷹白河灣誰識臥龍客長吟愁鬢斑【齊賢曰漢志南陽郡宛縣故申伯國光武起於宛都於洛陽遂以宛爲南都故曰宛洛紅陽縣本侯國白河卽白水河劉表在防陽築臺名呼鷹蜀志諸葛亮字孔明南陽人先主嘗訪士於司馬徳操徳操曰此間自有伏龍鳯雛伏龍諸葛孔明也鳯雛龎士元也荊州記曰鄧城西有獨父山諸葛亦甞登此山因山作梁父吟】

江上吟

木蘭之枻沙棠舟玊簫金管坐兩頭美酒樽中置千斛載妓隨波任去畱【齊賢曰廣記漢成帝與飛燕戱太液池以沙�爲舟以紫文桂爲柂枻】仙人有待乘黃鶴海客無心隨白鷗屈平詞賦懸日月楚王臺榭空山丘【齊賢曰九域志鄂州有黃鶴山黃鶴樓圖經云費文偉仙去駕鶴來此列子海上之人有好鷗鳥者每旦之海上從鷗鳥遊】興酣落筆揺五嶽詩成笑傲淩滄洲功名富貴若長在漢水亦應西北流【齊賢曰杜陽雜編隋大業九年元藏防爲過海使判官風飄至洲島間洲人云此滄州去中國已數萬里其州方千里花木常如二三月人多不死所居或金闕銀臺玊樓紫閣洲上有九視山有金池水石泥沙皆如金色有金莖花如蝶人皆帯之曰不帯金莖花不淂到仙家藏幾淹畱旣久忽念中國洲人制淩風舸以送之激水如箭不旬日卽達東萊士贇曰此達者之詞也漢水無西北流之理功名富貴不能長在亦猶是乎】

侍從宜春苑奉詔賦龍池栁色初靑聴新鶯百囀歌

東風已緑瀛洲艸紫殿紅樓覺春好池南栁色半靑靑縈煙裊娜拂綺城垂絲百尺掛雕楹上有好鳥相和鳴間闗早淂春風情春風捲入碧雲去千門萬戶皆春聲【士贇曰瀛洲紫殿皆宮苑名】是時君王在鎬京五云垂暉耀紫淸仗出金宮隨日轉天回玉輦繞花行始向蓬萊看舞鶴還過茝石聴新鶯新鶯飛繞上林苑願入簫韶雜鳯笙【齊賢曰漢志武王治鎬師古曰今昆明池北鎬陂唐制朝會之仗三衛畨上分爲五仗皆帯刀捉仗列於東西廊下每日以四十二人立內廊閣外號曰內仗天子出則有細仗黃麾仗說文曰笙正月之音十三簧象鳯身蓋其簧十二以象十二律其一以象閏士贇曰蓬萊茝石當時宮苑名】

玉壺吟

烈士擊玊壺壯心惜暮年三杯拂劍舞秋月忽然髙詠涕泗漣鳯凰初下紫泥詔謁帝稱觴登禦筵【齊賢曰漢舊儀天子六璽皆以武都紫泥封之】揄揚九重萬乘主謔浪赤墀靑瑣賢【齊賢曰九重言天子有九門一闗門二逺郊門三近郊門四城門五皐門六革門七雉門八應門九路門禮天子赤墀漢給事日暮入對靑瑣門其門刻爲連瑣而靑塗之天子制也】朝天數換飛龍馬敕賜瑚白玉鞭【齊賢曰唐天駟監禦左右六閒分二廏一曰祥鳯二鳯苑其後禁中又增至飛龍廏士贇曰杜陽雜編載代宗長幸興慶宮於復壁間得寶匣匣中獲玉鞭鞭末有文曰軟玉鞭卽天寶中異國所獻光可鑑物故老相傳𨿽藍田之美不能過也屈之則頭尾相就舒之則頭尾如繩𨿽以斧鑕鍜斫終不傷缺上嘆爲異物遂以蟬聫綉爲碧玉絲爲鞘又涼州記咸寕二年發張駿陵淂鞭飾以瑚觀此事則知宣太白之時必嘗乘禦廏之馬而揮此鞭矣】世人不識東方朔大隱金門是謫仙【齊賢曰史東方朔行殿中郎謂之曰人皆以先生爲狂朔曰如朔等所謂避世於朝廷間者也古之人乃避世扵深山中時坐席中酒酣防地歌曰陸況於俗避世金馬門宮殿中可以避世全身何必深山之中蒿廬之下應劭風俗通曰東方朔是太白星精黃帝時爲風後堯時爲務成周爲老越爲範蠡齊爲鴟夷子】西施宜笑復宜嚬醜女效之徒累身君子𨿽愛蛾眉好無柰宮中愁殺人【士贇曰西施醜女事見前卷注此詩乃太白自述其始末知遇之辭也觀太白傅及前後詩集序其意自見矣】

豳歌行上新平長史兄粲

谷稍稍振庭柯涇水浩浩揚湍波哀鴻酸嘶暮聲急愁雲蒼慘寒气多【齊賢曰九域志邠州新平縣有豳邑涇水出安定涇陽縣西岍頭山東南至馮掖揚陵縣入渭士贇曰爾雅稍稍擢也郭璞曰謂木無枝柯稍擢長而殺也】憶昨去家此爲客荷花初紅栁條碧中宵出飲三百杯明朝歸飲二千石【齊賢曰後漢百官志郡置太守一人二千石】寕知流寓變光輝胡霜蕭颯繞客衣寒灰寂寞慿誰暖落葉飄揚何處歸吾兄行樂窮曛旭滿堂有女顏如玉趙女長歌入防云燕姬醉舞嬌紅燭【齊賢曰古詩燕趙多佳人美者顏如玊】狐裘獸炭酌流霞壯士悲吟寜見嗟前榮後枯相翻覆何惜餘光及棣華【齊賢曰郭氏曰今闗西有棠棣樹子如櫻桃可食士贇曰禮玊藻錦衣狐裘諸侯之服也語林晉羊琇字稚舒景獻皇后從弟性豪侈洛下少林木炭貴如粟琇乃小炭爲屑以物和之作獸後一時豪貴共集乃以溫酒熱猛獸皆開口向人赫赫然諸豪貴皆效之】

西嶽雲臺歌送丹丘子

西嶽崢嶸何壯哉黃河如絲天際來黃河萬里觸山動盤渦轂轉秦地雷【士贇曰爾雅華山爲西嶽漢書黃河如帯】榮光休气紛五彩千年一淸聖人在巨靈咆哮擘兩山洪波噴箭射東海【齊賢曰李蕭逺運命論黃河淸而聖人生兩山首陽太華也禹貢同爲逆河至於海郭緣生日徵記曰華山與首陽山本同一山河神巨靈擘開以通河流今河中府有巨靈廟士贇曰雲笈七籖華山髙七千丈洞周回二千里名太極緫仙之天少昊爲白帝治西嶽巨靈神手擘其上足決其下以通河流以救民洪波之難仙掌之形燦然瑩日上應井之精下鎭秦地之分野在華州華陰縣酈道元水經注國語曰華嶽本一山當河河水過而曲行河神巨靈手蕩腳踏開而爲兩今掌足之迹猶在嘗有好事之士升華嶽而觀迹馬】三峯卻立如欲催翠厓丹谷髙掌開白帝金精運元气石作蓮華云作臺【齊賢曰淮南子西方金也其帝少昊其神太白華山有蓮花峯有雲臺觀】雲臺閣道連窈防中有不死丹丘生明星玉女備灑掃麻姑搔背指輕【士贇曰丹丘生卽元丹丘也明皇玉女見二卷注】我皇手把天地戶丹丘談天與天語九重出入生光輝東來蓬萊復西歸玉漿倘或故人飲騎二茅龍上天飛【齊賢曰開皇神告錄曰隋開皇末有老翁詣唐髙祖狀貌甚異髙祖欽之從容置酒飲酣語及時事曰公積徳之門負至貴之表應天受命當不勞而定但當在丹丘子之後帝曰丹丘謂誰曰與公近籍但公不知神器已屬惟此二人然丹丘先生凝情物外恐不復以世网累心倘或俯就公若不相持於中原當爲其佐帝曰先帝安在曰隱居樗杜間帝遂袖劍詣焉將不利於丹丘然先生道徳逺貌若水壺覩其儀貌心駭神聳伏謁於苫宇之下拜未及起先生言曰吾久厭濁世汝羶於時者顯晦旣殊幸無見忌帝愕而謝之武徳初宻遣太宗訪焉則其室已墟矣天子之門九重仙傳拾遺曰嵩山北有大六一叟嘗誤墮其中行十許日見艸屋一區有二仙對棊局下有數杯白飲叟告飲棊者與飲飲畢气力十倍丰年出蜀靑城山歸洛問張華曰此仙館所飲者玉漿也士贇曰劉向別錄曰騶衍之所言五徳紋始天地廣大書言天事故曰談天此諭元丹丘爲仙人東來於蓬萊復西歸於華山也呼子元乘茅龍事見二卷事】

元丹丘歌

元丹丘愛神仙朝飲潁川之淸流暮還嵩岑之紫煙【齊賢曰唐許州潁川郡乃潁考叔所封唐潁州汝陰郡嵩山中嶽祠隸唐河南府登封縣距府一百二十里說文小山而髙曰岑】三十六峯長周旋長周旋躡星虹身騎飛龍耳生風橫河跨海與天通我知爾遊心無窮【士贇曰戴延之西徵記嵩山其山三十六峯東曰太室西曰少室相去十七里嵩其總名也劉向列仙陶安公傳曰安公安公治與天通七月七日迎汝以赤龍至期遣赤龍到大雨而安公騎之東南上】

扶風豪士歌

洛陽三月飛胡沙洛陽城中人怨嗟天津流水波赤血白骨相撐如亂麻【齊賢曰天寶十四載十一月祿山反範陽十二月陷洛陽十五載六月陷京師明年三月祿山據洛陽廣平王入洛陽大陳兵於天津橋士贇曰此祿山陷京師時作也】我亦東奔向吳國浮雲四塞道路賖東方日出啼早鴉城門人開掃落花梧桐楊栁拂金井來醉扶風豪士家【齊賢曰吳國孫權故都建業也士贇曰此太白避亂東土時言道路艱阻京國亂離而東土之太平自若也扶風乃三輔郡意豪士亦必同時避亂於東吳而與太白衘杯酒接殷勤之歡者】扶風豪士天下奇意气相傾山可移作人不倚將軍勢飲酒豈顧尙書期雕盤綺食會眾客吳歌趙舞香風吹【齊賢曰陳遵嗜酒每大飲賔客輒闗門投轄車轄投井中𨿽有急終不淂去嘗有部刺史奏事過遵值其方飲刺史大窮遵沾醉時突入見遵母當封尙書有期會狀母乃令從後閣入】原嘗春陵六國時開心寫意君所知堂中各有三千士明日報恩知是誰【齊賢曰史記齊威王少子田異封於薛曰靖郭君子文立曰孟嘗君招致賔客賔客數千人趙惠王弟勝曰平原君封於東武城喜賔客賔客至者數千人魏昭王少子無忌封爲信陵君仁而下士致食客三千人黃歇事楚頃襄王王卒考烈王以爲相封爲春申君客三千人上客皆躡珠履】撫長劍一揚眉淸水白石何離離脫吾帽向君笑飲君酒爲君吟張良未逐赤松去橋邊黃石知我心【齊賢曰黃石事見前卷注】

同族弟金城尉叔卿燭照山水壁畫歌

髙堂粉壁圖蓬瀛燭前一見滄洲淸洪波洶湧山崢嶸皎若丹丘隔海望赤城【士贇曰雲笈七籖天臺赤城山系第六洞天在天臺縣丹丘海外神山也】光中乍喜嵐气滅謂逢山陰晴後雪回溪碧流寂無喧又如秦人月下窺花源了然不覺淸心防袛將疊嶂鳴秋猿【士贇曰防稽山北曰山陰此八句是詠其圖寫之狀】與君對此懽未歇放歌行吟逹明發卻顧海客揚雲帆便欲因之向溟渤【齊賢曰溟渤二海名】

白毫子歌

淮南小山白毫子乃在淮南小山裏夜臥松下云朝飡石中髄小山連緜向江開碧峯巉巖緑水回余配白毫子獨酌流霞杯【齊賢曰王逸楚辭序曰招隠士者淮南小山之所作也昔淮南王安好士八公之徒著作篇章分造辭賦或稱小山或稱大山其義猶詩有大雅小雅神仙傳王烈嘗獨之太行山忽見山破山裂靑泥流出如髓烈取食數丸如桃夭因擕少許歸與嵇叔夜卽與烈往視之斷山已復如故烈曰叔夜未合得道故也仙經曰神山五百年一開門中中石髓出得而服之與天相畢】拂花弄琴坐靑苔緑蘿樹下春風來南牎蕭颯松聲起憑厓一聽淸心耳可得見未得親八公攜手五云去空餘桂樹愁殺人【齊賢曰神仙傳淮南王安召天下方術之士有八公詣門皆須眉皓白門吏先宻以白王王使難問之曰我王尙欲求延年長生不老之道今先生年老似無駐顏之術八公笑曰聞王尊禮賢士故還致其身何以年貌遽見嫌耶王必若見年少今則少矣言未竟八公皆變爲童子年可十四五色如桃花門吏走白王王迎登思仙之臺執弟子禮北面叩首願道君哀憐入童子乃復爲老人曰吾一人能坐致風雨畫地爲江河撮土爲山嶽一人能束虎豹致蛟龍役神分形易貌一人能入火不灼入水不濡刃射不中一人千變萬化恣意所爲行宮易室一人能煎泥成金凝水爲銀水錬八石飛騰流珠乘雲駕龍浮於太淸之上在王所欲時淮南被人誣告安仄天子使宗正持節治之八公曰可以去矣卽白日升天八公與安所踏山上皆陷成迹安臨去問八公曰可以將交親俱至彼便遣還否八公曰但不得過五人卽以左吳王春傳生等五人至州便遣還劉安招隠士曰桂樹叢生兮山之幽】

梁園吟

我浮黃雲去京闕掛席欲進波連山天長水闊厭逺渉訪古始及平臺間平臺爲客憂思多對酒遂作梁園歌【齊賢曰漢梁王都睢陽北界太山西至髙陽四十餘城孝王築東苑方三百里廣睢陽城七十里大治宮室爲復道自宮連屬於平臺二十餘里九域志南京睢陽郡治宋城縣有平臺宮三十六士贇曰西京雜記梁孝王好營宮室苑囿之樂作曜華之宮築兔園園中有百靈山山有膚寸石落猿巖棲龍岫又有鴈池池間有鶴洲鳬渚其諸宮觀相連延亙數千里奇菓異樹瑰禽怪獸畢備王日與宮人賔客弋釣其中此梁園名之所由始也】卻憶蓬池阮公詠因吟淥水揚洪波洪波浩蕩迷舊國路逺西歸安可得【士贇曰此乃太白觸景而吟阮籍蓬池詠懷之全句耳今錄其略於下徘徊蓬池上還顧望大梁淥水揚洪波曠野莽茫茫漢書地理誌河南開封縣東北有蓬池或曰卽宋蓬澤也唐都長安在西白逺離京國故發西歸安可得之嘆也所謂身在江海而心存魏闕者歟】人生達命豈暇愁且飲美酒登髙樓平頭奴子揺大扇五月不熱疑淸秋玉盤楊梅爲君設吳鹽如花皎白雪持鹽把酒但飲之莫學夷齊事髙潔【齊賢曰魏明帝與崔浩語至中夜賜浩縹醪酒十斛水精戎鹽一兩曰朕味卿言若此鹽酒故與卿同其味也】昔人豪貴信陵君今人耕種信陵墳荒城虛照碧山月古木盡入蒼梧云【齊賢曰魏信陵君墓在東京開封府士贇曰史記魏公子無忌者魏昭王少子封爲信陵君仁而下士當時諸侯以公子賢多客不敢加兵於魏髙祖始微少時數聞公子賢及卽天子位毎過大梁嘗祠公子爲置守冢五家世世歳以四時奉祠公子此言耕種者以後事也】梁王宮闕今安在枚馬先歸不相待舞影歌聲散綠池空餘汴水東流海【齊賢曰雪賦序嵗將暮時旣昏梁王不恱遊於兔園乃置防酒命賔友召郡生延枚叟相如末至居客之右西漢志河南滎陽縣汴水在西南東漢永平十二年修汴梁王景築堤自榮陽至於東海口千餘里】沈吟此事淚滿衣黃金買醉未能歸連呼五白行六慱分曹賭酒酣馳輝歌且謡意方逺東山髙臥時起來欲濟蒼生未應晚【齊賢曰招魂曰象棋有六分曹並進道相迫成梟而牟呼五白晉書桓溫請謝安爲司馬將發新亭朝士咸送中丞髙崧戱之曰卿屢違朝防髙臥東山諸人每相與言安石不肯出將如蒼生何蒼生今亦將如卿何安甚有愧色】鳴臯歌送岑徴君【時梁園三尺雪在淸冷池作士贇曰鳴臯歌者翰林供奉李白之所作也白天才俊麗不可矩矱然要長於詩而文非其所能也蓋賦近於丈故白大鵬賦辭非不壯不若其詩盛行於世至鳴臯歌一篇本末楚辭也而世誤以爲詩因爲指出其略曰蝘蜓嘲龍魚目混珍嫫母衣錦西施負辛此諄諄效屈原卜居及賈誼弔屈原語而白才自逸蕩故或離而去之云】

若有人兮思鳴臯阻積雪兮心煩勞洪河淩競不可以徑度冰龍鱗兮難容舠【都交切齊賢曰河南時陸渾縣有鳴臯山洪河黃河也舠小船也】邈仙山之峻極兮聞天籟之嘈嘈霜厓縞皓以合沓兮若長風扇海湧溟之波濤【齊賢曰荘子顏成子遊曰敢問天籟乎子綦曰天吹萬不同而使其自已也】猿緑羆舔舕崟岌危柯振石駭膽栗魄羣呼而相號峯崢嶸以路絕掛星辰於巖防送君之歸兮動鳴臯之新作交鼓吹兮彈絲觴淸冷之池閣君不行兮何待若反顧之黃鶴掃梁園之羣英振大雅於東洛【齊賢曰九域志南京睢陽郡有淸泠池】巾徵軒兮歷阻折尋幽居兮越巘防盤白石兮坐素月琴松風兮寂萬壑望不見兮心氛氳蘿防防兮霰紛紛水橫洞以下淥波小聲而上聞虎嘯谷而生風龍藏溪而吐云寡鶴淸唳饑鼯嚬呻防獨處此幽黙兮愀空山而愁人【齊賢曰唳鶴聲也鼯鼯鼠也】雞聚族以爭食鳳孤飛而無鄰蝘【烏典切】蜓【徒顯切】嘲龍魚目混珍嫫母衣錦西施負薪【齊賢曰說文在壁曰蝘蜓在艸曰蜥蝪士贇曰說文鳯飛羣鳥從以萬數此言雞聚族而鳯無鄰以諭小人多而君子少也卽楚辭眾烏皆有行列兮鳯獨翔而無所薄之意纂文嫫母醜人也黃帝愛幸之吳越春秋西施越之美女也楚辭諒不聰而蔽壅兮使讒謏之日歸自前世之嫉賢兮謂杜若之不可佩鑪加冶之芬芳兮嫫母狡而自好𨿽有西施之美容兮讒妬入以自代白意祖此】若使巢由桎梏於軒冕兮亦奚異乎防龍防【蒲結切】【私列切】於風塵哭何苦而救楚笑何誇而卻秦【士贇曰巢由堯時之隠者防龍堯時之臣此言巢由若不以讓天下爲髙則亦將如防龍之役人之役而勞力於風塵之中也釋文足械曰桎手械曰梏荘子古之所謂得志軒冕之謂也防用力貌史魯仲連卻秦事見二卷注】吾誠不能學二子沽名矯節以耀世兮固將棄天地而遺身白鷗兮飛來長與君兮相親

鳴臯歌奉餞從翁淸歸五厓山居

憶昨鳴臯夢裏還手弄素月淸潭間覺時枕席非碧山側身西望阻秦闗【齊賢曰秦闗函谷闗及武闗也】麒麟閣上春還早著書卻憶伊陽好靑松來風吹古道緑蘿飛花覆煙艸【齊賢曰九域志伊陽縣在西京南二百六十里】我家仙翁愛淸眞才雄革聖淩古人欲臥鳴臯絕世塵【齊賢曰我家仙翁卽所謂從翁者後漢張奐長子芝伯英善艸書韋仲將謂之艸聖】鳴臯微茫在何處五崖峽水橫樵路身披翠云裘袖拂紫去去時應過嵩少間相思爲折三花樹【齊賢曰嵩少乃嵩髙山少室山士贇曰三花聚頂乃修煉法或曰相思而掇一日之心思則三花爲折故云】

勞勞亭歌【在江寧縣南十五里古送別之所一名臨滄觀】

金陵勞勞送客堂蔓艸離離生道傍古情不盡東流水此地悲風愁白揚我乘素舸同康樂朗詠淸川飛夜霜昔聞牛渚吟五章今來何謝袁家郎苦竹寒聲動秋月獨宿空簾歸夢長【齊賢曰輿地誌新亭隴有逺望樓一名勞勞樓後爲臨滄觀在江寧縣南牛渚在太平州采石磯晉溫嶠至牛渚磯水深不可測嶠燃犀角照之見水族奇形異狀謝尙鎭牛渚秋夜乘月率左右微服泛江防袁宏在舫中諷詠聲旣淸妙文辭藻防駐聽久之造問焉答曰是臨海郎宏誦詩卽其詠史之作也尙卽迎升舟與之談論宏父朂時爲臨海令士贇曰南史謝靈運襲封康樂公世共宗之咸稱謝康樂也袁家卽指袁宏也宏有逸才文章絕美曽爲詠史詩是其風情所寄此詩意乃太白自比於靈運而又自嘆其才不減彥伯而無謝尙之見知獨宿空簾寄情歸夢亦可哀矣】

橫江詞六首

人道橫江好儂道橫江惡一風三日吹倒山白浪髙於瓦官閣【齊賢曰采石在太平州當塗縣距建康八十五里卽古牛渚瓦官寺古碑云昔有僧誦法華經以瓦棺葬於此棺上生蓮花寺中有閣髙三十五丈士贇曰郡縣誌橫江浦在和州對江南之采石往來濟渡處】

其二

海潮南去過潯陽牛渚由來險馬當橫江欲渡風波惡一水牽愁萬里長【士贇曰圖經九江郡晉唐爲潯陽州後復爲江州牛渚山在當塗縣北三十里山下有磯古津渡也與和州橫江渡相對馬當山在池州東流縣】

其三

橫江西望阻西秦漢水東連楊子津白浪如山那可渡狂風愁殺峭帆人【齊賢曰唐志揚州廣陵郡永淳元年析江都縣置揚子縣揚子縣有步鎭卽渡江處橫江建康之西津楊子建康之東津也】

其四

海神來過惡風回浪打天門石壁開浙江八月何如此濤似連山噴雪來【齊賢曰博物志文王以太公爲灌壇令期年風不鳴條文王夢一婦人甚麗當道而哭問其故婦人曰我東泰山神女嫁爲西海婦欲東歸灌壇令當吾道有徳吾不敢以暴風疾雨過也文王夢覺明日召太公三日三夕果有暴風疾雨去者皆西來也錢塘潮圖云潮至每月三十四五漸減二十六七漸生至初三漸大不差頃刻惟八月十五獨大常潮逺觀數百里若素練橫江稍近見潮頭髙數丈捲云擁雪混混沌沌聲如雷鼓猶不足以形容之始皇東遊至錢塘臨浙江水波惡乃西北二十里從狹中渡卽今余杭也士贇曰圖經天門山在太平州當塗縣西南三十里又名蛾眉山夾大江東曰博望西曰梁山又浙江在錢塘】

其五

橫江館前津吏迎向余東指海云生郎今欲渡緣何事如此風波不可行【齊賢曰橫江館乃采石津官舍】

其六

月暈天風霧不開海鯨東蹙百川回驚波一起三山動公無渡河歸去來【齊賢曰古語月暈而風礎潤而雨嶺表錄異海鯂魚卽海上最偉者也小者亦千餘尺毎嵗廣州常發銅船過南海貨路經調黎深潤處地名海心有山阻東海濤險而急亦黃河之三門也又見十餘山或出或沒初甚訝之篙工曰非島防魚背也果見雙目開爍須鬛若簸朱旗危洹之際日中忽雨淋漓舟子曰此防魚噴气水散於空風勢吹來若雨耳丹陽記江寧縣北十二里濱江有三山相接卽名爲三山舊時津濟道也】

金陵城西樓月下吟

金陵夜寂涼風發獨上髙樓望吳越【齊賢曰越州會稽郡勾踐所都蘇州吳郡闔閭所都】白雲映水揺空城白露垂珠滴秋月月下沈吟久不歸古來相接眼中稀解道澄江淨如練令人長憶謝暉

東山吟【晉謝安攜妓之所云醉過謝安東山】

攜妓東土山悵然悲謝安我妓今朝如花月他妓古墳荒艸寒白雞夢後三百嵗灑酒澆君同所懽酣來自作靑海舞秋風吹落紫綺冠彼亦一時此亦一時浩浩洪流之詠何必奇【齊賢曰臨安圖記所載東永安西永安二巖爲安石之東山以安石嘗於此遊憩名之耳自安至太白二百餘嵗又本作五百嵗非士贇曰東山在建康府上元縣三十里丹陽記晉大傅謝安別墅在焉安放情丘壑毎逰賞必以妓女從晉書防稽王道子専權安出鎭廣陵築壘曰新城以辟之安𨿽受朝寄然東山之志始末不渝毎形於言色及鎭新城盡室而行雅志未就遇疾篤悵然謂所親曰昔桓溫在時吾嘗懽不全怱夢乘溫輿行十六里見一白雞而止乘溫輿者代其位也十六里止今十六年白雞主酉令太嵗在酉吾疾殆不起乎尋薨謚曰文蜻安石志在東山太白志在靑山故有此作但浩浩洪流是稽康詩蓋白志在靑山則不以邦畿爲奇也】

僧伽歌

眞僧法號號僧伽有時與我論三車【齊賢曰紀聞錄僧伽大師西域人姓何氏唐龍朔初來名於楚州龍興寺後於泗洲臨淮縣信義坊乞地樹標將建伽藍於標下掘得古香積詩銘記並金像一軀上有普照王佛字遂建寺中宗聞名遣使迎師入內道場居薦福寺常獨處一室頂上有一宂以絮窒之夜則去絮香從頂穴中出非常芬馥及燒香還頂中又以絮窒之師嘗濯足人取其水飲之痼疾皆愈景龍四年端坐而終中宗令於寺起塔俄而大風歘起臭气滿長安中宗問近臣近臣奏僧伽大師化緣在臨淮恐欲歸中宗心許其臭頓息奇香馥烈五月送至臨淮起塔供養卽今塔也中宗問萬回曰僧伽是何人曰觀音化身士斌曰三車者羊車鹿車牛車也】問言誦咒防千徧口道恆河沙復沙【齊賢曰西國只洹精舍側近三河佛嘗對此河說法以河沙譬諭故金剛經云如恆河中所有沙數】此僧本住南天竺爲法頭陀來此國【士斌曰東漢書天竺國一名身毒其人修浮圗道不殺伐世傳明帝夢見金人長大頂有光明以問羣臣或曰西方有神名曰佛帝於是遣使天竺國問佛道法遂流於中國圖畫形像焉楚王英始信其術中國因此頗有奉其道者後桓帝好神數信浮屠老子百姓稍有奉者於是浮屠遂轉盛】戒得長天秋月明心如世上靑蓮色【齊賢曰佛家說戒生定定生慧晉佛圖澄咒鉢水中生靑蓮花花色曜目士斌曰妙法蓮花經精進修淨戒猶如防明珠維摩詰經寶積偈曰目淨修廣如靑蓮心淨已度諸神定】意淸淨貌稜稜亦不減亦不增瓶裏千年鐵柱骨手中萬嵗胡孫藤【齊賢曰胡孫藤乃藤枝手所執者士斌曰維摩詰經云不行諸煩惱而心常淸淨心經云是誰法空相不生不滅不垢不淨不增不減】嗟予落魄江淮久罕遇眞僧說空有一言懴盡波羅夷再禮渾除犯輕垢【齊賢曰傳燈錄慧可大師有一居士常來說禮曰弟子身纒風恙請和尙懴罪師曰將罪來與汝懴居士良久云覓罪予不可得師曰我與汝懴罪竟士斌曰六祖恵能大師曰懴者懴其前愆悔者悔其後過】

白雲歌送劉十六歸山

楚山秦山皆白雲白雲處處長隨君長隨君君入楚山裏云亦隨君渡湘水【齊賢曰湘水出唐桂州興安縣海陽山西至於全州又北至於洞庭】湘水上女蘿衣白雲堪臥君早歸【士斌曰意劉十六楚人而遊於秦送其歸山者歸楚山也】

金陵歌送別範宣

石頭巉巖如虎踞淩波欲過滄江去鐘山龍盤走勢來秀色橫分歷陽樹【齊賢曰圖經云石頭在建康府上元縣西五里諸葛亮謂吳大帝曰秣陵地形鐘山龍蟠石地虎踞眞帝王所都也和州歷陽郡治歷陽縣士斌曰巉巖石髙峻之貌鐘山在上元縣東北八十里漢秣陵尉蔣子文討賊死事於此吳大帝爲立廟子文祖諱鐘因攺曰蔣山】四十餘帝三百秋功名事迹隨東流【齊賢曰按紀年自孫權定都建鄴傳四主五十九年而晉並之元帝渡江傳十一主一百三年而宋代之髙祖傳八主六十年而蕭齊代之髙帝傳七主二十四年而梁代之髙帝傳四主二十六年而陳代之武帝傳五主二十三年而隋並之凢三十九主三百四十五年此言四十餘帝者並其間推尊者而總言之也三百秋者乃詩人造辭遣意舉成數而言耳】白馬小兒誰家子泰淸之嵗來闗囚【士斌曰白馬小兒指侯景也景所乘白馬毎戰將勝輒躑躅嘶鳴意气俊逸其有奔衂必低頭不前及王僧辧至石頭精神沮喪臥不肯動景使左右拜請或加箠防終不進泰淸梁武帝年號時遭侯景之難囚於臺城以所求不供憂憤寢疾崩於淨居殿乃泰淸三年五月甲辰也】金陵昔時何壯哉席捲英豪天下來冠蓋散爲煙霧盡金輿玉座成寒灰【齊賢曰楚威王埋金於此故曰金陵】扣劍悲吟空咄嗟梁陳白骨亂如麻天子龍沈景陽井誰歌玉樹後庭花【齊賢曰南史韓擒虎入金陵後主逃於井軍人窺井呼之不應欲下石乃聞叫聲以繩引之驚其太重及出乃與張麗華孔貴妃同乘而上又後主以宮人有文學者爲女學士後主毎引賔客及貴妃等遊宴共賦新詩以爲曲調習而歌之其曲有玉樹後庭花臨江樂等其略云璧月夜夜滿瓊樹朝朝新士斌曰圖經景陽井在法寶寺或云白蓮閣有小池方文余或云在寶輝寺覽輝亭前樂錄玉樹後庭花與堂堂黃鸝畱金釵兩臂垂凡四曲皆陳後主所作常與宮女學士及朝臣相唱和爲詩大樂令近臣采其尢輕艶者以爲此曲】此地傷心不能道目下離離長春艸送爾長江萬里心他年來訪南山老【士斌曰此篇似非太白之作今附卷末】

笑歌行【此篇與後悲歌行皆非太白之作乃世俗無知者所托也】

笑矣乎笑矣乎君不見曲如鉤古人知爾封公侯君不見直如古人知爾死道邊張儀所以只掉三寸舌蘇秦所以不墾二頃田笑矣乎笑矣乎君不見滄浪老人歌一曲還道滄浪濯吾足平生不解謀此身虛作離騷遣人讀笑矣乎笑矣乎趙有豫讓楚屈平賣身買得千年名巢由洗耳有何益夷齊餓死終無成君愛身後名我愛眼前酒飲酒眼前樂虛名何處有男兒窮通當有時曲腰向君君不知猛虎不看幾上肉洪鑪不鑄囊中錐笑矣乎笑矣乎寧武子朱買臣叩角行歌背負薪今日逢君君不識豈得不如佯狂人【齊賢曰應劭風俗通曰順帝末京師童謡云直如死道邊曲如鉤封公侯張儀魏人嘗從楚相飲楚相亡璧意儀盜之執儀掠笞數百不服釋之歸妻謂曰嘻子毋讀書遊說安得此辱乎儀謂妻曰視吾舌尙在否妻笑曰舌在也儀曰足矣蘇秦洛陽人出遊數嵗大困而歸兄弟嫂妹妻妾竊皆笑之秦聞而慙後出說六國合從秦爲從約長相六國行過洛陽車騎擬於王者妻嫂昆弟不敢仰視秦笑謂嫂曰何前倨而後防嫂曰見季子位髙金多秦嘆曰使我有洛陽負郭田二頃吾豈能佩六國相印乎楚辭漁父歌曰滄浪之水濁兮可以濯吾足屈原憂愁幽思而作離騷荘子子貢過淮陰見一丈人爲圃畦鑿隧而入井抱甕而出灌子貢曰有械於此一日浸百畦爲圃者曰子非夫博學以擬聖於千世蓋欲獨哀歌以賣名聲於天下者乎晉張翰曰使我有身後名不如卽時一杯酒朱買臣吳人家貧擔束薪行且讀書妻羞之求去買臣笑曰我年五十當富貴今四十餘矣妻怒曰如公等終餓死溝中買臣不能畱聽去數嵗買臣隨上計吏至長安詣闕上書久不報邑子嚴助薦買臣召見拜中大夫豫讓巢由夷齊寧武子事並已見前卷注】

悲歌行

悲來乎悲來乎主人有酒且莫斟聽我一曲悲來吟悲來不吟還不笑天下無人知我心君有數鬥酒我有三尺琴琴鳴酒樂兩相得一杯不啻千鈞金悲來乎悲來乎天𨿽長地𨿽久金玉滿堂應不守富貴百年能防何死生一度人皆有孤猿坐啼墳上月且須一盡杯中酒悲來乎悲來乎鳳凰不至河無圖微子去之箕子奴漢帝不憶李將軍楚王放卻屈大夫悲來乎悲來乎秦家李斯早追悔虛名撥向身之外範子何曽愛五湖功成名遂身自退劍是一夫用書能知姓名恵施不肯千萬乘卜式未必窮一經還須黒頭取方伯莫漫白首爲儒生【齊賢曰漢志三十斤爲鈞四鈞爲石項羽少時學書不成去學劍人不成季父項梁怒之羽曰書足以記姓名而已劍一人敵不足學學萬人敵於是梁教羽兵法卜式河南人以田畜爲事時漢方事匈奴式上書願輸家財半助邊上使使問式欲官乎曰自小牧羊不習仕宦不願也後渾邪降縣官費眾式復持錢二十萬與河南太守以給民河南上卜式姓名上以式終長者召爲郎中元鼎中代石慶爲禦史大夫李廣李斯範蠡事並見前卷】

李太白集分類補注卷七

欽定四庫全書

李太白集分類補注卷八

宋楊齊賢集注

元蕭士贇補注

歌吟【五十三首】

秋浦歌十七首

秋浦長似秋蕭條使人愁【士贇曰防革志秋浦隋縣名唐置池州】客愁不可度行上東大樓正西望長安下見江水流寄言向江水汝意憶儂不遙傳一掬淚爲我達揚州【士贇曰兩手曰掬】

其二

秋浦猿夜愁黃山堪白頭淸溪非隴水翻作斷腸流【齊賢曰九域志池州貴池縣有淸溪鎭浮丘公與黃帝遊黃山駐天都峯今有浮丘仙壇】欲去不得去薄逰成久逰何年是歸日雨淚下孤舟

其三

秋浦錦駝鳥人間天上稀山雞羞淥水不敢照毛衣【齊賢曰虞衡志南中有一錦雞一名金雞形如小雞頂鬃毛金色身紅黃相間極有文彩目微白湖南北亦有之意錦駝卽此類也博物志山雞有美毛自愛其色終日映水目則溺死士贇曰此形容錦駝烏之美山雞之所不如也】

其四

兩鬢入秋浦一朝颯【悉合切】巳衰猿聲催白髮長短盡成絲

其五

秋浦多白猿超騰若冰雪牽引條上兒飲弄水中月【齊賢曰蜀都賦猿犺超騰而競防】

其六

愁作秋浦客彊看秋浦花山川如剡縣風日似長沙【齊賢曰越州東南二百八十里有縣世說顧長康從防稽還人問山川之美顧云千巖競秀萬壑爭流艸木蒙籠其上若雲興霧蔚唐潭州長沙郡治長沙縣】

其七

醉上山公馬寒歌寧戚牛空吟白石爛淚滿黒貂裘【士贇曰山簡事見五卷注寧戚歌事見四卷鞠歌行注】

其八

秋浦千重嶺水車嶺最奇天傾欲墮石水拂寄生枝【齊賢曰列子天傾西北士贇曰秋浦志李元方嘗刻碑於有待巖謂齊山大小泉九十一而半巖爲勝秋浦千重嶺而水車嶺爲最奇巖壁之號十五而有待爲大壑之號九而上淸爲最洞之號十四而潛虯爲奇又有洞五曰半巖曰奇隱曰子招曰妙奉曰翠微翠微特髙尢宜登眺則知太白之詩爲紀實宋詩人郭詳正嘗追和秋浦歌亦稱此曰萬丈水車嶺還如九疊屏北風來不斷六月亦生冰寄生枝見六卷注】

其九

江祖一片石靑天掃畫屏題詩畱萬古綠字錦苔生

其十

千千石楠樹萬萬女貞林山山白鷺滿澗澗白猿吟君莫向秋浦猿聲碎客心【齊賢曰尸子曰土積則生楩楠陶隱居云石楠葉如枇杷張楫曰女貞木葉冬不落】

其十一

邏人橫鳥道江祖出魚梁水急客舟疾山花拂面香【士贇曰新安郡誌自睦州靑溪縣界至歙州皆鳥道縈紆】

其十二

水如一匹練此地卽平天耐可乘明月防花上酒船

其十三

淥水淨素月月明白鷺飛郎聴采菱女一道夜歌歸【士贇曰楚辭涉江采菱發陽阿】

其十四

鑪火照天地紅星亂紫煙郎明月夜歌曲動寒川【齊賢曰此言方士煉丹鑪火熾然照曜天地時有紅星紛起於紫煙之中亦赧面愧赤乃版反猶言愧汝明月之夜歌曲之聲振動寒川也士贇曰鑪火恐只漁人之火子見以爲煉丹之火恐非是】

其十五

白髮三千丈緣愁似个長不知明鏡裏何處得秋霜【士贇曰此詩滯形泥迹之人多致疑三千丈之語蓋詩人遣興之辭極其形容耳觀者當不以文害辭不以辭害意可也第二句云緣愁似个長意亦可見後聨云不知明鏡裏何處得秋霜活活脫脫眞作家手段也】

其十六

秋浦田舍翁采魚水中宿妻子張白鷴結罝映深竹【士贇曰田舍翁謂農父也釋文白鷴形似雉白花紋而尾長兔网曰罝此乃刺時之詩謂夫妻罔利於水陸之間生意盡矣寄興深逺觀者畱意毋忽】

其十七

桃波一步地了了語聲聞闇與山僧別低頭禮白雲【齊賢曰漢食貨志六尺爲步】

當塗趙炎少府粉圖山水歌

峨眉髙出西極天羅浮直與南溟連【士贇曰峨眉山見前三卷詩注雲笈七籖羅浮山髙三千六百丈洞周回五百里名朱明耀眞之天是蓬萊之一島也堯時洪水浮海而來箔於羅山二山相合故曰羅浮山卽抱朴子葛洪煉丹得道處】名公繹思揮彩筆驅山走海置眼前滿堂空翠如可掃赤城霞气蒼梧煙【齊賢曰孔靈符防稽記赤城山色皆赤城似雲霞懸澑千仞謂之瀑布九疑山一名蒼梧山在道州寧逺南六十里】洞庭瀟湘意渺綿三江七澤情洄防驚濤洶湧向何處孤舟一去迷歸年徵帆不動亦不旋飄如隨風落天邊心搖目斷興難盡幾時可到三山顚【齊賢曰逆流而上曰洄順流而下曰防洞庭瀟湘見前卷】西峯崢嶸噴流泉橫石蹙水波潺湲東厓合防蔽輕霧深林雜樹空芊綿此中冥昧失晝夜隱幾寂聴無鳴蟬長松之下列羽客對坐不語南昌僊南昌僊人趙夫子妙年曆落靑雲士訟庭無事羅眾賔杳然如在丹靑裏五色粉圖安足珍眞僊可以全吾身【齊賢曰梅福爲南昌尉後棄官歸壽春王莽專政一朝棄妻子去九江至今傳以爲仙其後有見福於防稽者變姓名爲吳市門卒云趙炎爲少府故比於福】若待功成拂衣去武陵桃花笑殺人【士贇曰武陵桃源事並見二卷注】

永王東巡歌十一首【按此詩止當十首第九首乃僞贗之作士贇曰永王璘少失毋肅宗自養視之長聰敏好學貌陋甚不能正視旣封領荊州大都督安祿山反帝至扶風詔璘卽日赴鎭俄又領山南江西嶺南黔中四道節度使少府監竇昭爲副璘至江陵募士得數萬補署郎官禦史時江淮租賦鉅億萬在所山委璘生宮中於事不通曉見富且彊遂有窺江左意肅宗聞之詔璘還覲上皇於蜀璘不從其子襄城王防剛鷙乏謀亦樂亂勸璘取金陵卽引舟師東下甲士五千趍廣陵以渾惟明季廣琛髙仙琦爲將然未敢顯言取江左也防吳郡采訪使季希言平牒璘璘因發怒曰寡人上皇子皇帝弟地尊禮絕今希言乃平牒抗威落筆署字何耶乃使惟明襲希言而令廣琛趍廣陵政采訪使李成式璘至當塗希言已屯丹陽遣將元景擢等拒戰不勝降於璘江淮振動明年肅宗遣宦者啖廷瑤等與成式謀招諭之時河南招討判官李銑在廣陵有兵千餘廷瑤邀銑屯楊子成式乂遣裴戎以廣陵卒三千戍伊婁埭張旗幟大閱士璘與防登陴望之有懼色廣琛知事不集謂諸將曰與公等從王豈欲反邪上皇播遷道路不通而諸子無賢於王者如總江淮銳兵長駈雍洛大功可成今乃不然使吾等名掛叛逆如後世何眾許諾遂割臂盟於是惟明奔江寧馮季康奔白沙廣琛以兵六千奔廣陵璘使騎追躡之廣琛曰我徳王故不敢決戰逃命歸國耳若逼我且決死追者止乃免是夜銑陣江北夜然束葦人執二炬影亂水中覘者以倍告璘軍亦舉火應之璘疑王師已濟攜兒女及麾下遁去遲明覺其紿復入城具舟楫使防駈眾趍晉陵諜者告曰王走矣成式以兵進先鋒至新丰璘使防仙琦逆撃之銑合勢張左右翼射防中肩軍遂敗仙琦與璘奔鄱陽司馬閉城拒璘怒焚城入之收庫兵掠餘千將南走嶺外皇甫侁兵追及之戰大庾嶺璘中天被執侁殺之防爲亂兵所害仙琦逃去璘未敗時上皇下詔降爲庶人徙置房陵及死侁送妻子至蜀上皇哀悼久之肅宗以少所自鞠不宣其罪謂左右曰皇甫侁執吾弟不送之蜀而擅殺之何耶由是不復用薛鏐等皆伏誅子儧爲余姚王偵莒國公儇郕國公伶儀並國子祭酒】

永王正月東出師天子遙分龍虎旗樓船一舉風波靜江漢翻爲鴈鶩池【齊賢曰通鑑天寶十五載十月甲子太子卽位於靈武攺元至徳丁卯上皇制以璘爲山南東道嶺南黔中江南四道節度使十一月璘至江陵十二月甲辰璘擅引舟師東巡太白時臥廬山璘道致之璘敗丹陽太白奔亡至宿松石林燕語節度使旌節閒旗二龍虎旌一節一麾搶一豹尾二凡八物士贇曰爾雅釋名熊虎爲旗將軍所建象其猛如龍虎也此詠永王出師首篇表之以天子遙分龍虎旗者夫子作春秋書王之意也太白忠君之心於此可見百世之下未有發明之者故書於此】

其二

三川北虜亂如麻四海南奔似永嘉【齊賢曰九域志鄜州洛郊縣有三川鎭時祿山據洛陽陷長安北虜卽祿山也士贇曰永嘉晉懷帝年號時五胡亂華劉聰稱帝於平陽五年劉曜王彌陷京師懷帝防塵於平陽中原衣冠之族並南奔避亂於江左】但用東山謝安石爲君談笑靜胡沙【士贇曰謝安髙臥東山事見七卷注晉書謝安傳時符堅率眾百萬攻於淮淝京師震恐加安徵討大都督安夷然無恐色旋命駕出山墅親朋畢集方與客圍碁賭別墅遂遊陟至夜乃還指授將帥各當其任旣而兄子等破堅有防書至安方對客圍碁防書旣競攝置牀上了無喜色圍碁如故客問之徐答云小兒輩遂以破賊旣罷還內過戶限心喜甚不覺屐齒之折其矯情鎭物如此】

其三

雷鼓嘈嘈喧武昌云旗獵獵過尋陽【齊賢曰考工記熊旗六斿以象伐則旗初不以云爲章也而云爾亦猶虹旌霓旌取其髙而已獵獵飛動貌江州尋陽郡武昌至尋陽七百里士贇曰嘈嘈眾聲也】秋毫不犯三吳恱春日遙防五色光【齊賢曰吳王夫差都姑蘇吳王都廣陵孫權都建鄴是謂三吳】

其四

龍蟠虎踞帝王州帝子金陵訪古丘春風試暖昭陽殿明月還過鳷鵲樓【齊賢曰漢書注鳷鵲樓在云陽甘泉宮外士贇曰此四句詩意是諷永王爾金陵亦古帝都今爲丘墟王其訪此當融景而思昭陽鳷鵲之在長安者風月亦無人管領也黍離之悲藹然見於言外】

其五

二帝巡遊俱未廻五陵松柏使人哀諸侯不救河南地更喜賢王逺道來【齊賢曰二帝明皇幸蜀肅宗卽位靈武俱未回長安也河南洛陽也時祿山據洛陽士贇曰五陵髙祖太宗髙宗中宗睿宗之陵寢也此詩白欲諷永王爲勤王赴難之舉如本傳中所載廣琛等語是也詩以抒下情而通諷諭太白有之矣】

其六

丹陽北固是吳闗畫出樓臺雲水間千巖烽火連滄海兩岸旌旗繞碧山【士贇曰括地誌丹陽郡故在潤州江寧縣東南五里卽今鎭江府圖經丹陽山古云陽縣也漢丹陽郡治宛陵晉丹陽郡治秣陵山多赤栁故名北固山在鎭江府北一里回嶺下臨長江其勢險固卽府治所據乃藏中最髙處旁視甘露金山如屏障中畫出信江南之絕致也後攺曰連滄觀是又摘太白詩語而名之太白之詩信紀實之作也】

其七

王出三山按五湖樓船跨海次楊都【齊賢曰禹貢三江旣入震澤底定蓋豫章江爲南江岷江爲中江漢江爲北江同入彭蠡入於海震澤一名太湖一名五湖在蘇州吳江縣東揚州廣陵郡漢之江都東至泰州九十里泰州東至海百七里以其近故曰跨海左傳過信爲次士贇曰舊經謂貢湖遊湖胥湖梅梁湖金鼎湖酈善長謂長塘湖上湖滆湖與太湖而五韋昭云胥湖蠡湖桃湖滆湖就太湖而五虞仲云太湖之水通五道謂之五湖】戰艦森森羅虎士徵帆一一引龍駒【齊賢曰禮記虎賁之士】

其八

長風掛席勢難回海動山傾古月摧君看帝子浮江日何似龍驤出峽來【士贇曰晉書王濬爲益州刺史武帝謀伐吳詔濬修船艦濬乃作大船連舫百二十步受二千餘人又畫鷁首怪獸於船首以懼江神舟楫之盛自古未有拜濬爲龍驤將軍於是統兵順流鼔棹徑造二山孫皓遂降於濬】

其九【士贇曰合千一篇而觀此篇用事非倫句調鄙俗別是一格僞贗無疑識者必能辧之】

祖龍浮海不成橋漢武尋陽空射蛟我王樓艦輕秦漢卻似文皇欲渡遼【齊賢曰漢元封五年冬南巡狩登灊天柱山自尋陽浮江親射蛟江中獲之士贇曰祖始也龍君象祖龍謂始皇也按唐史太宗文皇帝嘗親徵遼東帝渡遼水身到城下城潰以其地爲遼州】

其十

帝寵賢王入楚闗掃淸江漢始應還初從云夢開朱邸更取金陵作小山【齊賢曰漢南郡今江陵府有華容縣云夢澤在南荊州藪江夏郡誌西陵縣有云夢澤永王屯江陵則云夢言江陵也史記諸侯朝天子於天子之所立宅舍曰邸漢書代王入代邸諸侯王朱戶故曰朱邸士贇曰索隱曰按云夢本二澤名蓋人以二澤相近或合稱云夢耳知者據左傳云昭王寢於雲中又楚子田於江南之夢則是二澤名各別也】

其十一

試借君王玊馬鞭指揮戎虜坐瓊筵南風一掃胡塵靜西入長安到日邊【士贇曰晉書明帝防而聰哲元帝所寵異數嘗置膝前防長安使來因問帝曰汝謂日與長安孰逺對曰長安近不聞人從日邊來居然可知也元帝異之明日宴羣僚又問之對曰日近元帝失色曰何乃異向者之言乎對曰舉目則見日不見長安由是益奇之後人因之謂帝所爲日邊宋蔡寛夫詩話云太白之從永王璘世頗疑之唐書載其事甚略亦不爲辯其是否獨其詩自序云半夜水軍來尋陽滿旌旃空名適自誤迫脇上樓船從賜五百金棄之若浮煙辭官不受賞翻謫夜郎天然太白豈從人爲亂者哉蓋其學本出縱橫以气俠自任當中原擾攘時欲借之以立奇功耳故其東巡歌有但用東山謝安石爲君談笑靜胡沙之句至其卒章乃雲南風一掃胡塵靜西入長安到日邊亦可見其志矣大抵才髙意廣如孔北海之徒固未必有成功而知人料事尢其所難議者或責以璘之猖獗而欲仰以立事不能如孔巢父蕭穎士察於未萌斯可矣若其志亦可哀矣】

上皇西巡南京歌十首【士贇曰按唐書宗紀天寶十五載六月已亥祿山陷京師十一月庚辰次蜀郡八月癸已皇太子卽皇帝位於靈武十二月丁未上皇天帝至自蜀郡大赦以蜀郡爲南京】

胡塵輕拂建章臺聖主西巡蜀道來劍壁門髙五千尺石爲樓閣九天開【齊賢曰天寶十四載十一月祿山反十二月陷東京明年陷潼闗天子西幸祿山遂陷京師士贇曰建章宮在長安中劍門事見一卷注】

其二

九天開出一成都萬戶千門入畫圖艸樹雲山如錦繡秦川得及此間無【齊賢曰王逸注東方皥天東南陽天南赤天西南朱天西成天西北幽天北天東北變天中央鈞天漢武帝起建章宮爲千門萬戶士贇曰成都卽古蜀郡明皇幸蜀駐蹕成都及還京攺蜀郡爲成都府】

其三

華陽春樹號新丰行入新都若舊宮栁色未饒秦地綠花光不減上陽紅【齊賢曰漢州唐爲徳陽郡徳陽縣去州百五十里鹿頭闗在焉唐志至徳二載以成都府爲南京士贇曰時肅宗卽位於靈武尊明皇爲太上皇故用此事也秦地指長安上陽宮名在長安中上陽一曰上林】

其四

誰道君王行路難六龍西幸萬人歡地轉錦江成渭水天廻玊壘作長安【齊賢曰九域志笮橋江水亦名濯錦江俗云以此水濯錦則鮮明玊壘山名湔水出焉在成都西北士贇曰行路難古樂府名易時乘六龍以禦天以諭天子之六轡也】

其五

萬國同風共一時錦江何謝曲江池【齊賢曰西京雜記武帝於曲江頭大營亭館以爲燕賞之地李肇國史補進士旣防大宴於此亭士贇曰按劇談錄曲江本秦時隑州唐開元中疏鑿爲勝景南卽紫雲樓芙蓉苑西卽杏園慈恩寺花卉環列煙水明媚都人遊賞盛於中和上巳節】石鏡更名天上月後宮親得照娥眉【士贇曰華陽志石鏡在武擔山山在城北二百步一名武都山蜀記云武都山精化爲女子蜀王納爲妃不習水土而死王遣五丁於武都山擔土爲塜故曰武擔今山有石照表其門焉】

其六

濯錦淸江萬里流雲帆龍舸下揚州北地𨿽誇上林苑南京還有散花樓【齊賢曰杜甫宅在成都府萬里橋西百花潭北昔孔明送吳使至此曰萬里之行自此始因得名江自岷山經成都下三峽東至揚州揚子縣爲揚子江長安有上林苑成都誌宣華苑城上有散花樓隋蜀王秀所立】

其七

錦水東流繞錦城星橋北掛象天星【齊賢曰錦江橋秦相張儀所作以虹橋跨水彩畫相鮮恍若天外士贇曰蜀記云七星橋蜀太守李冰造上應七星李膺記一長星橋今名萬里二貟星橋今名安樂三璣星橋今名建昌四夷星橋今名笮橋五尾星橋今名禪尼六沖星橋今名永平七曲星橋今名升仙】四海此中朝聖主峨眉山下列仙庭【齊賢曰按峨眉縣大峨山之巓一名勝峯佛書以爲普賢大士所居常有光相見中峯有普賢閣背倚白厓峯餘十七峯共環之眞尊者舊庵在峯下其旁一峯號呼而應孫思邈所往來傳云眞與孫常相呼而應故以名大峨絕頂有七寶巖巖下六十里半山間有白水寺寺前雙溪入林數十步合爲一溪旣出巖竇又散爲寶現溪葉三藏自西域歸過溪見兩石子鬭攬得其一今藏黒水寺石上有一目端正透底溪以此得名日炤其石常五色光現士贇曰圖經大峨山中峨山小峨山並在嘉州峨眉縣南大峨山兩山相對如峨眉山記云其山周匝千里有石龕百一十二大洞十二小洞二十八南北有臺中峨山有葛仙洞小峨山有季仙洞是爲三峨】

其八

秦開蜀道置金牛漢水元通星漢流天子一行遺聖迹錦城長作帝王州【齊賢曰漢水源出嶓冡山東至漢中爲漢水士贇曰一行僧也唐史載宗行獨至成都過此問橋名左右對曰萬里橋上因嘆曰開元末僧一行謂朕曰更二十年國有難陛下當逺遊至萬里之外此是也由是駐蹕成都一行防之明皇實之故曰天子與一行遺此聖迹也】

其九

水緑天靑不起塵風光和暖勝三秦萬國煙花隨玉輦西來添作錦江春【士贇曰三秦按史記注卽秦闗中地其一岐州雍縣其二桃林塞在長安東今華州潼闗其三秦所置上郡所謂三秦也】

其十

劍閣重闗蜀北門上皇歸馬若云屯少帝長安開紫極雙懸日月照乾坤【齊賢曰酈道元水經注曰小劍北去大劍三十里連山絕險飛閣相通少帝肅宗也至徳元載七月卽位於靈武尊宗曰上皇天帝二載九月廣平王俶復京師十月復東京帝至自靈武十二月上皇天帝至自蜀易曰日月麗乎天重明以麗乎正此雙懸日月之意士贇曰雙懸日月者東漢樂歌重光重輪之意也】

峨眉山月歌

峨眉山月半輪秋影入平羌江水流夜發淸溪向三峽思君不見下渝州【齊賢曰峨眉山在嘉州峨眉縣羅目鎭平羌江在嘉州龍遊縣有平羌山資州淸溪縣幹徳五年省入內江內江在州東九十八里資州東至昌州二百二十八里昌州南至渝州三百里渝州治巴縣水自渝上合曰內江自渝由戎盧上蜀曰外江自渝州明月峽至夔州西陵峽四千里巴峽明月峽巫峽是謂三峽蜀都賦注巴東永安縣有髙山相對相去可二千丈左右厓甚髙謂之峽士贇曰圖經平羌江在雅州嚴道縣東北城下嘉州亦號平羌江三峽謂西峽巫峽歸峽】

峨眉山月歌送蜀僧晏入中京

我在巴東三月時西防明月憶峨眉月出峨眉照滄海與人萬里長相隨黃鶴樓前月華白此中忽見峨眉客峨眉山月還送君風吹西到長安陌長安大道橫九天峨眉山月照秦川黃金獅子乘髙座白玉麈尾談重我似浮雲殢吳越君逢聖主逰丹闕一振髙名滿帝都歸時還弄峨眉月【齊賢曰唐歸州巴東郡郡西六十四里巴東縣峨眉在三峽之西故曰西防自圅谷西至隴底相去千里曰闗中亦曰秦川菩薩所行或見在地或在虛空獅子座上或見在貝多樹下晉書王衍妙善言淸談老莊爲事毎捉白玊柄麈尾與手同色】

赤壁歌送別

二龍爭戰決雌雄赤壁樓船掃地空烈火張天照雲海周瑜於此破曹公君去滄江望澄碧鯨鯢唐突畱余迹一一書來報故人我欲因之壯心魄【齊賢曰二龍孫權曹操荊州記蒲阪縣防江有百里南岸赤壁周瑜黃蓋乘大艦破魏武兵於烏林烏林赤壁東西一百六十里也予嘗往來江漢間研窮赤壁所在正在今鄂州上流八十里與百人山相對江邊石皆紫赤色卽爲赤壁磯通鑑建安十三年九月曹操入荊州遺孫權書曰今治水軍八十萬與將軍防獵於吳權遣周瑜迎擊遇操於赤壁初與交戰公軍敗引次江北瑜在南岸部將黃蓋曰操軍防運船艦首尾相接可燒而走乃取蒙衝鬭艦數十艘實以油艸褁以帷幙先書報操欺以欲降蓋預備走舸系大船後時東南風急蓋中江舉帆白諸校使齊聲大叫曰降焉操軍吏皆出營觀望去北軍二里餘蓋諸船同時發火火烈風猛船往如箭飛埃絕瀾燒盡北船延燒岸上營落煙焰漲天人馬燒溺死者甚眾瑜等率輕銳繼其後雷鼓大進軍遂敗操引軍從華容道歸劉備與瑜追操至南郡】

江夏行

憶昔嬌小姿春心亦自持爲言嫁夫婿得免長相思誰知嫁商賈令人卻愁苦自從爲夫妻何曾在鄕土去年下揚州相送黃鶴樓眼看帆去逺心逐江水流只言期一載誰謂歷三秋使妾腸欲斷恨君情悠悠東家西捨同時發北去南來不逾月未知行李遊何方作个音書能斷絕適來往南浦欲問西江船正見當壚女紅妝二八年【齊賢曰西江船謂揚州回蜀者二八者以其年十六耳士贇曰豫章記南浦亭在廣潤門外往來艤舟之所唐已有之漢書注曰買酒處累土爲壚以居酒甕形如鍛壚】一種爲人妻獨自多悲恓對鏡便垂淚逢人只欲啼不如輕薄兒旦暮長相隨悔作商人婦靑春長別離如今正好同懽樂君去容華誰得知

懷仙歌

一鶴東飛過滄海放心散漫知何在仙人浩歌望我來應攀玉樹長相待堯舜之事不足驚自余囂囂直可輕巨鼇莫載三山去我欲蓬萊頂上行【士贇曰山海經昆侖之墟北有珠樹及玉樹玕琪樹此詩太白睠顧宗國系心君王冀復進用之作也一鶴自諭仙比人君玉樹比爵位時肅宗卽位於靈武明皇就遜位時物議有非之者太白豪俠曠達之士亦曰法堯禪舜自古有之何足驚怪彼爲是囂囂者不知古今直可輕也末句其拳拳安史之滅宗社之安或者用我乎身在江海心存魏闕白有之矣】

玉眞仙人詞

玉眞之仙人時往太華峯淸晨鳴天鼓飈歘騰雙龍弄電不輟手行雲本無蹤幾時入少室王母應相逢【齊賢曰太華山少華山在華州少室山在河南府士贇曰按唐史玉眞公主字持盈始封崇昌縣主俄進號上淸都大洞三景法師天寶三載上言曰先帝許妾捨家今仍叨主防食租賦願去公主號罷邑司歸之玉府宗不許又言妾髙宗之孫睿宗之女陛下之女弟於天下不爲賤何必名系主號資湯沐然後爲貴請入數百家之產延千年之命帝知至意乃許之薨寶應時竊意此詞必公主出家時時賢皆有詩以詠其事仙人褒稱也】

淸溪行【一作宣州淸溪】

淸溪淸我心水色異諸水借問新安江見底何如此【齊賢曰沈休文有新安江水至淸淺深見底之句士贇曰圖經淸溪屬冥城蓋發源於新安新安卽今徽州在唐爲歙州在隋爲新安郡新安江者凡水發源於徽者皆曰新安江自歙來者出黟山自休寧者出率山自績溪者出太嶂山自婺源者出浙山自浙江溯休寧者爲灘三百六十】人行明鏡中鳥度屏風裏【齊賢曰王羲之云毎行山陰道上如鏡中遊廬山有屏風疊】向晚猩猩啼空悲逺遊子

詶殷明佐見贈五云裘歌

我吟謝朓詩上語朔風颯颯吹飛雨謝朓巳沒靑山空後來繼之有殷公粉圖珍裘五云色如晴天散彩虹文章彪炳光陸離應是素娥玉女之所爲輕如松花落金粉濃似苔錦含碧滋逺山積翠橫海島殘霞飛丹映江艸凝毫采掇花露容幾年功成奪天造【齊賢曰謝朓宅在當塗靑山下今太平州五云裘者五色絢爛如雲故以五云名之士贇曰朔風吹飛雨謝朓觀朝雨詩之全句也太白之所謂我吟者吟此詩特添颯颯字耳朝雨詩曰朔風吹飛雨蕭蕭愁殺人又紫燕光陸離素娥玉女仙姬之名】故人贈我我不違著令山水含淸暉頓驚謝康樂詩興生我衣襟前林壑斂暝色袖上雲霞收夕霏【齊賢曰謝靈運詩山水含淸暉晉書靈運祖父煥靈運襲封康樂公題石壁精舍詩林壑斂暝色雲霞收夕霏士贇曰此言裘上之畫具此康樂詩之景】羣仙長嘆驚此物千厓萬嶺相縈郁身騎白鹿行飄颻手翳紫芝笑披拂相如不足跨鷫鸘王恭鶴氅安可方瑤臺雪花數千防片片吹落春風香爲君持此淩蒼蒼上朝三十六玉皇下窺夫子不可及矯首相思空斷腸【齊賢曰周義眞入龍矯山見羨門乘白鹿而行抱朴子芝赤者如瑚黃者如紫金皆光明洞徹如堅冰西京雜記司馬相如初至成都以所著鷫鸘裘就市人楊昌賣酒晉書王恭嘗披鶴氅裘涉雪而行孟昶窺見之曰此乃神仙中人士贇曰三十六玊皇者道家所謂三十六天帝王也】

臨路歌

大鵬飛兮振八裔中天摧兮力不濟余風激兮萬世遊扶桑兮掛石袂後人得之傳此仲尼亡兮誰爲出涕【士贇曰此詩太白自嘆之辭也】

古意

君爲女蘿艸妾作兔絲花輕條不自引爲逐春風斜百丈托逺松纒綿成一家誰言防靣易各在靑山厓女蘿發馨香兔絲斷人腸枝枝相糾結葉葉竟飄揚生子不知根因誰共芬芳中巢雙翡翠上宿紫鴛鴦若識二艸心海潮亦可量【齊賢曰陸機詩疏曰在艸曰兔絲在木曰松蘿松蘿蔓松而生枝上靑兔絲蔓聯艸上黃赤如金與松蘿殊異或謂兔絲無根不屬地茯苓是也抱朴子兔絲之艸下有伏兔之根無此兔則絲不得生於上然實不屬也】

山鷓鴣詞

苦竹嶺頭秋月輝苦竹南枝鷓鴣飛嫁得燕山胡鴈壻欲衘我向鴈門歸山雞翟雉來相勸南禽多被北禽欺紫塞嚴霜如劍防蒼梧欲巢難背違我今誓死不能去哀鳴驚叫淚沾衣【齊賢曰嶺表錄異鷓鴣臆前有白圓防背間有紫赤毛對啼交州異物志鳥象雌雄名鷓鴣其去懷南不思北䢐蜀都賦注山雞雄色斑雌色黒異苑曰南方獻山雞鑑石鏡而舞不止禹貢羽畎夏翟孔安國注雉也士贇曰爾雅山雞一名錦雞其色鮮明五色炫曜】

歷陽壯士勤將軍名思齊歌【並序】

歷陽壯士勤將軍神力出於百夫則天太后召見奇之授遊擊將軍賜錦袍玊帶朝野榮之拜橫南將軍大臣慕義結十友卽燕公張說館陶公郭元振爲首余壯之遂作詩

太古歷陽郡化爲洪川在江山猶郁盤龍虎祕光彩蓄泄數千載風雲何霮【徒感切】防【徒對切】特生勤將軍神力百夫倍【齊賢曰歷陽漢九江郡之縣唐爲和州歷陽有老嫗常行仁義兩書生過之謂曰此國當沒爲湖嫗視東城門有血便走上山勿反顧自此嫗數往視門吏問知之殺雞有血塗門嫗往視門有血卽走上山國沒爲湖】

艸書歌行

少年上人號懷素艸書天下稱獨步墨池飛出北溟魚筆鋒殺盡中山兔八月九月天气涼酒徒詞客滿髙堂牋麻素絹排數箱宣州石硯墨色光吾師醉後倚繩牀須防掃盡數千張飄風驟雨驚颯颯落花飛雪何茫茫起來向壁不停手一行數字大如斗怳怳如聞神驚時時只見龍蛇走左盤右蹙如驚電狀同楚漢相攻戰湖南七郡凡幾家家家屏障書題徧王逸少張伯英古來幾許浪得名張顚老死不足數我師此義不師古古來萬事貴天生何必要公孫大娘渾脫舞【齊賢曰九域志防稽有王右軍墨池莊子北溟有魚其名爲鯤晉王羲之字逸少三十七書黃庭經訖空中有語卿書感我而況人乎吾是天臺丈人張芝字伯英性好書凡家之衣帛皆書而後練國史補張旭書得筆法傳旭言始吾聞公主擔夫爭路而得筆法後見公孫氏舞劍器而得其神飲醉輒艸書揮筆大叫以頭搵水墨中天下呼爲張顚醒後自視以爲神異又鼓吹云旭爲常熟尉上任旬日有老父過狀判去不數日復至怒曰敢以閒事屢擾公門老父曰某實非論事但睹公筆迹奇妙貴爲篋笥之珍耳長史異之因詰其書先父愛書兼有著述長史取視之信天下工書者自是備得筆法之妙又長沙僧懷素好艸書自言艸聖三昧棄筆堆積埋山下號筆冢士贇曰此篇先儒謂非太白作予謂勤將軍歌亦然】

和盧侍禦通塘曲

君誇通塘好通塘勝耶溪通塘在何處逺在尋陽西靑蘿嫋嫋拂煙樹白鷴處處聚沙堤石門中斷平湖出百丈金潭照云日何處滄浪垂釣翁鼓棹漁歌趣非一相逢不相識出沒繞通塘浦邊淸水明素足別有浣紗吳女郎行盡緑潭潭轉幽疑是武陵春碧流秦人雞犬桃花裏將比通塘渠見羞通塘不忍別十去九遲回偶逢佳境心已醉忽有一鳥從天來月出靑山送行子四邊苦竹秋聲起長吟白雪望星河雙垂兩足揚素波梁鴻徳耀防稽日寧知此中樂事多【齊賢曰九域志耶溪在越州江州尋陽郡臨海記白石山有金潭金光煥然防稽記縣東六里有西施浣紗石後漢書梁鴻扶風人同縣孟氏有女肥醜而黑擇對不嫁鴻聞聘之及嫁椎髻布衣操作而前鴻喜曰此眞梁鴻妻字之曰徳耀孟光以作五噫之歌耀同適吳依大家臯伯通廡下爲人賃春每歸妻爲具食舉案齊眉通異之舍於家】

李太白集分類補注卷八

欽定四庫全書

李太白集分類補注卷九

宋楊齊賢集注

元蕭士贇補注

贈

贈孟浩然【襄陽】

吾愛孟夫子風流天下聞紅顏棄軒冕白首臥松云醉月頻中聖迷花不事君髙山安可仰徒此揖淸芬【齊賢曰唐書孟浩然襄州人隱鹿門山四十年乃遊京師張九齡王維雅稱道之維私召入內署俄而元宗至浩然匿舍下維以實對帝曰朕聞其人而未見也詔浩然出帝問其詩浩然再拜自誦其詩至不才明主棄帝曰卿不求見朕未嘗棄卿今何誣我因放還】

贈從兄襄陽少府皓

結髮未識事所交盡豪雄卻秦不受賞擊晉寧爲功【齊賢曰漢書李廣結髮與匈奴戰史秦白起破趙長平軍遂圍邯鄲魏使辛垣衍入邯鄲欲尊秦爲帝時魯仲連遊趙見垣衍言帝秦之害垣衍乃不敢言秦聞之爲卻五十里平原君欲封仲連仲連不受擊晉是用侯嬴進朱亥於魏公子無忌用鐡椎擊殺晉鄙矯奪魏軍將以卻秦救趙侯嬴自刎復有客說公子不以爲功詳見三卷注】少節豈足言退耕舂陵東歸來無產業生事如轉蓬一朝烏裘敝百鎰黃金空彈劍徒激昂出門悲路窮【齊賢曰舂陵在今道州漢髙祖不事家人生產作業戰國策蘇秦說秦書十上不從黒貂之裘敝黃金百斤盡乃擔槖而歸國語注一鎰二十四兩史記馮驩彈鋏而歌晉書阮籍時率意獨駕不由徑路車迹所窮輒慟哭而反】吾兄靑雲士然諾聞諸公所以陳片言片言貴情通棣華儻不接甘與秋艸同

淮海對雪贈傅靄【一作淮南對雪贈孟浩然】

朔雪落吳天從風渡溟渤梅樹成陽春江沙浩明月興從剡溪起思繞梁園發寄君郢中歌曲罷心斷絕【齊賢曰世說晉王徽之居山陰夜雪初霽月色淸明四望皎然忽憶戴逵逵時在剡便夜乘小船詣之經宿方至造門不見而反人問其故曰本乘興而來興盡而反何必見安道耶雪賦歳將暮時旣昏寒風積愁雲繁梁王不恱遊於兔園俄而微霰零宻雪下王乃歌北風於衛詩詠南山於周雅授簡於司馬大夫曰抽子祕思爲寡人賦之又曰君寧見階上之白雪豈鮮耀於陽春宋玉對楚王問曰客有歌於郢中者其爲陽春白雪和者不過數人】

贈徐安宜

白田見楚老歌詠徐安宜制錦不擇地操刀良在玆淸風動百里惠化聞京師浮人若雲歸耕種滿郊岐川光淨麥壠日色明桑枝【齊賢曰公羊曰京大也師眾也天子之居必以眾大之辭言之浮人流人也】訟息但長嘯賔來或解頥靑橙拂戶牖白水流園池遊子滯安邑懷恩未忍辭翳君獨桃李歲晚托深期【齊賢曰漢志安邑河南郡】

贈任城盧主簿

海鳥知天風竄身魯門東臨觴不能飲矯翼思淩空鐘鼓不爲樂煙霜誰與同歸飛未忍去流淚謝鴛鴻【齊賢曰魯語海鳥曰爰居止於魯東門展禽曰今玆海有災乎夫廣川鳥獸常知避其災也是歲海多大風莊子云昔者海鳥止於魯郊魯侯禦而觴之於廟奏九韶以爲樂具太牢以爲膳鳥乃視憂悲不敢食一臠不敢飲一杯】

早秋贈裴十七仲堪

逺海動風色吹愁落天涯南星變大火熱气余丹霞光景不可回六龍轉天車荊人泣美玉魯叟悲匏功業若夢裏撫琴發長嗟【齊賢曰大火心星卞和抱玉璞泣於荊山士贇曰南星卽角亢氐房心尾之星史律書南至於亢南至於房南至於心南至於尾晉天文志自氐至尾爲大火此言夏而秋也】裴生信英邁屈【其勿切】起多才華歷抵海岱豪結交魯朱家復攜兩少妾艷色驚荷葩雙歌入靑雲但惜白日斜【齊賢曰禹貢海岱及淮爲徐州漢書朱家魯人魯皆以儒教而朱家用俠聞所藏活豪士以百數關以東莫不延頸願交士贇曰師古曰屈起特起也】窮溟出寶貝大澤饒龍蛇明主儻見收煙霄路非賖時命若不防歸應鏈丹砂

贈範金卿二首

君子枉靑盻不知東走迷離家未幾月絡緯鳴中閨桃李君不言攀花願成蹊那能吐芳信惠好相招攜【王贇曰目下爲靑盼動目貌】我有結緑久藏濁水泥時人棄此物乃與燕石齊摭拭欲贈之申眉路無梯遼東慙白豕楚客羞山雞【齊賢曰戰國策應侯謂秦王曰梁有懸黎宋有結緑闞子曰宋之愚人得燕石於梧臺之側藏之以爲大寶周客聞而觀之主人齋七日端冕服以發實革圓十重巾十襲客見俛而掩口盧胡而笑曰此特燕石也其與瓦甓不殊主人怒曰商賈之言醫匠之心藏之愈固守之彌堅士贇曰漢書司馬遷傳廼欲仰首信睂論列是非朱浮與彭竉書曰往時遼東有豕生子白頭異而獻之行至河東羣豕皆白慙而還尹文子曰楚人握山雉欺路人曰鳯凰路人曰我聞鳯凰今始見矣請買千金弗與請加倍乃與之方欲獻楚王經宿死不遑惜其金惟恨不得獻王王聞感之召厚賜之過買鳥之金十倍】徒有獻芹心中流泣玉啼祗應自索漠畱舌示山妻

其二

範宰不買名弦歌對前楹爲邦黙自化日覺水壺淸百里雞犬靜千廬機杼鳴浮人少蕩析愛客多逢迎遊子覩嘉政因之聽頌聲

贈瑕丘王少府

皎皎鸞鳯姿飄飄神仙气梅生亦何事來作南昌尉淸風佐鳴琴寂寞道爲貴【齊賢曰唐兗州魯郡治瑕丘縣漢梅福爲南昌尉棄官去至元始中一朝棄妻子去九江至今傳以爲仙】一見過所聞操持難與羣毫揮魯邑訟目送瀛洲云我隱屠釣下爾當玉石分無由接髙論空此仰淸芬

東魯見狄愽通

去年別我向何處有人傳道遊江東謂言掛席度滄海卻來應是無長風

見京兆韋參軍量移東陽二首【吳中】

潮水還歸海流人卻到吳相逢問愁苦淚盡日南珠【齊賢曰東陽婺州吳地日南郡產珠】

其二

聞說金華渡東連五百灘全勝若耶好莫道此行難猿嘯千谿合松風五月寒他年一攜手揺艇入新安【齊賢曰若耶溪新安見前卷注】

贈丹陽橫山周處士惟長

周子橫山隱開門臨城隅連峯入戶牖勝槪淩方壺時枉白紵詞放歌丹陽湖水色傲溟渤川光秀菇蒲當其得意時心與天壤俱閒雲隨捲舒安識身有無抱石恥獻玉深泉笑深珠羽化如可作相攜上淸都【齊賢曰唐志宣州廣徳縣有橫山列子渤海之東五山三曰方壺丹陽湖當塗縣士贇曰列子範氏有子曰子華善養私名舉國服之未生子伯範氏之上客出行宿於田叟商丘開之舍相與言子華之名勢能使存者亡亡者存富者貧貧者富商丘開先窘於饑寒潛聽之因假糧荷軬之子華之門子華之門徒皆世俗顧見商丘開年老狎侮欺紿亡所不爲因指河曲之隅曰彼中有寶珠泳可得也商丘開從而泳之旣出果得珠焉眾疑之俄而範氏之藏大火子華曰若能入火取錦者從所得多少賞若商丘開往無難色入火往還埃不侵身不焦範氏之黨以爲有道乃共謝之商丘開曰吾亡道𨿽吾之心亦不知所以曩子二客之宿吾捨也聞一言範氏之勢吾誠之無二心故不逺而來及來以子黨之言皆實也惟恐誠之之不至行之之不及不知形體之所借利害之所存也心一而已物無遷者如斯而巳今乃知子黨之誕我追昔日之不焦溺也怛然而熱愓然震悸矣水火豈可復近哉自是之後範氏門徒遇乞兒馬醫不敢辱也】

玉眞公主別館苦雨贈衛尉張卿二首

秋坐金張館繁陰晝不開空煙迷雨色蕭颯望中來翳翳昏墊苦沈沈憂恨催淸秋何以慰白酒盈吾杯吟詠思管樂此人巳成灰獨酌聊自勉誰貴經綸才彈劍謝公子無魚良可哀【齊賢曰易云雷屯君子以經綸史馮驩聞孟嘗君好客躡屩而見之置舍十日問傳捨長曰客何所爲答曰馮先生甚貧猶有一劍彈其鋏而歌曰長鋏歸來乎食無魚遷之幸捨食有魚矣】

其二

苦雨思白日浮雲何由捲稷卨和天人陰陽乃驕蹇秋霖劇倒井昏霧橫絕巘欲往咫尺塗遂成山川限潨潨【音叢】奔澑聞浩浩驚波轉泥沙塞中途牛馬不可辧饑從漂母食閒綴羽陵簡園家逢秋蔬藜藿不滿眼蠨蛸結思幽蟋蟀傷淺廚竈無靑煙刀機生緑蘚【齊賢曰稷卨舜臣書三公爕理陰陽意以譏當時執政者漢書韓信從漂母食蠨蛸名長踦小如蜘蛛長腳者俗呼爲喜子蟋蟀郭璞注促織也亦名蜻士贇曰唐書五行志天寶中霧昏暗十步外不見人是謂晝昏詩東山二章云蠨蛸在戶小序曰二章言其思也故曰結思幽詩唐國風蟋蟀刺晉僖公也儉不中禮故作是詩以閟憂欲其及時以禮自娛樂也此晉也而謂之唐本其風俗憂深思逺儉而用禮乃有堯之遺風焉緑蘚苔也】投筯解鷫鸘換酒醉北堂丹徒布衣者慷慨未可量何時黃金盤一斛薦防榔功成拂衣去搖曳滄洲傍【齊賢曰唐潤州丹陽郡治丹陽縣南史劉穆之由居京口帝西討劉毅以諸葛長人監畱府畱穆之輔之長人果有異謀穆之厚爲之備謂所親曰貧賤常思富貴富貴必踐危機今日思爲丹徒布衣不可得也穆之少時家貧往妻兄家乞食每食畢求防榔江氏兄弟戲之曰防榔消食君乃常饑何忽須此及爲丹陽尹召妻兄弟令廚人以金盤貯防榔一斛以進之】

贈韋祕書子春二首

谷口鄭子眞躬耕在巖石髙名動京師天下皆籍籍斯人竟不起雲臥從所適茍無濟代心獨善亦何益【齊賢曰楊子谷口鄭子眞耕於巖石之下名震京師】惟君家世者偃息逢休明談天信浩蕩說劍紛縱橫謝公不徒然起來爲蒼生祕書何寂寂無乃覊豪英且復歸碧山安能戀金闕舊宅樵漁地蓬蒿巳應沒卻顧女幾峯胡顏見雲月【齊賢曰九域志女幾山在河南府福昌縣本冝陽縣有女幾山士贇曰史荀卿傳騶衍之術迂大而閎辯故齊人頌曰談天】

其二

徒爲風塵苦一官已白須气同萬里合訪我來瓊都披云覩靑天捫虱話良圖畱侯將綺裏出處未云殊終與安社稷功成去五湖【齊賢曰畱侯綺裏季事見四卷範蠡佐勾踐滅吳及至五湖辭曰臣不復至越國矣乃裝其輕貨珠玉與私徒屬乘舟浮於五湖士贇曰晉書載記王猛字景略隱於華山懷佐世之志桓溫入關猛被褐而詣而談當世之事捫虱而言旁若無人】

贈章侍禦黃裳二首

太華生長松亭亭淩霜雪天與百尺髙豈爲微颷折桃李賣陽艷路人行且迷春光掃地盡碧葉成黃泥願君學長松愼勿作桃李受屈不攺心然後知君子【齊賢曰華州華山一名太華】

其二

見君乘騘去知上太山道此地果摧輪全身以爲寶我如丰年玉棄置秋田艸但朂冰壺心無爲嘆衰老

贈薛校書

我有吳越曲無人知此音姑蘇成蔓艸麋鹿空悲吟未誇觀濤作空郁釣鼇心舉手謝東海虛行歸故林【士贇曰吳越春秋伍子胥曰臣必見越之破吳豕鹿遊於姑蘇之臺荊榛蔓於宮闕】

贈何七判官昌浩

有時忽惆悵匡坐至夜分平明空嘯吒思欲解世紛心隨長風去吹散萬里云羞作濟南生九十誦古文【齊賢曰漢書伏生濟南人名勝故爲秦博士孝文時求能治尙書者天下亡有聞伏生治之欲召時伏生九十餘老不能行於是詔太常掌故晁錯往受之士贇曰孔安國尙書序濟南伏生年過九十失其本經口以傳授裁二十餘篇以其上古之書謂之尙書至魯共王好治宮室壞孔子舊宅以廣其居於壁中得先人所藏古文虞夏商周之書以所聞伏生之書考論文義定其可知者爲古文更以竹簡寫之】不然拂劍起沙漠收奇勲老死阡陌間何因揚淸芬夫子今管樂英才冠三軍終與同出處豈將沮溺羣【齊賢曰沮溺者長沮桀溺也乃二隱士】讀諸葛武侯傳懷贈長安崔少府叔封昆季

漢道昔云季羣雄方戰爭霸圖各未立割據資豪英赤伏起頽運臥龍得孔明當其南陽時隴畝躬自耕魚水三顧合風雲四海生武侯立岷蜀壯志吞咸京何人先見許但有崔州平【齊賢曰羣雄比袁紹呂布袁術曹操公孫瓉諸人東漢光武紀疆華自關中奉赤伏符曰劉秀發兵捕不道四方雲集龍鬭野四七之際火爲主蜀志徐庶見先主曰諸葛孔明臥龍人也將軍豈願見之乎先主曰君與俱來庶曰此人可就見不可屈致也將軍宜枉駕顧之先主遂詣亮凡三往乃見本傳曰亮躬耕隴畆好爲梁父吟又曰先主於是與亮情好日宻曰孤之有孔明猶魚之有水也又曰亮之志進欲龍驤虎視包括四海武侯出師五丈原屯田爲久駐之基志吞咸陽也亮毎自比於管仲樂毅時人莫之許也惟崔州平徐元直與亮友善謂爲信然】余亦艸間人頗懷拯物情晚途值子玉華髮同衰榮托意在經濟結交爲弟兄毋令管與鮑千載獨知名【士贇曰管鮑事見三卷】

贈郭將軍

將軍少年出武威入掌銀臺防紫微平明拂劍朝天去薄暮垂鞭醉酒歸愛子臨風吹玉笛美人向月舞羅衣疇昔雄豪如夢裏相逢且欲醉春暉【齊賢曰九域志涼州武威郡唐有銀臺門辛氏三秦記未央宮一名紫微宮】

駕去溫泉後贈楊山人

少年落魄楚漢間風塵蕭瑟多苦顏自言管葛竟誰許長吁莫錯還閉關【齊賢曰史記酈食其家貧落魄楚漢間乃興元以東彭城以西管葛者管仲諸葛亮也阮逸曰閉關諭藏身也】一朝君王垂拂拭剖心輸丹雪胸臆忽蒙白日回景光直上靑雲生羽翼幸陪鸞輦出鴻都身騎飛龍天馬駒王公大人惜顏色金璋紫綬來相趨【齊賢曰禮書荀卿曰輦輿就馬則輦在車駕在馬也鴻都門名也唐禁中有飛龍廐西域傳大宛國嶠山上有馬不可得因取五色牝馬置其下與集生駒號天馬子】當時結交何紛紛片言道合惟有君待吾盡節報明王然後相攜臥白雲

溫泉侍從歸逢故人【齊賢曰唐志京兆府昭應縣本新丰有宮在驪山下眞觀十八年置咸亨二年始名溫泉宮天寶元年更溫泉曰華淸宮治陽井爲地環山列宮室築羅城置百司及十宅七載省新丰更防昌及泉曰昭應】

漢帝長楊苑誇胡羽獵歸子云叨侍從獻賦有光輝激賞搖天筆承恩賜禦衣逢君奏明主他日共翻飛【齊賢曰白爲宮調明皇賜以宮錦袍前四句事見一卷注】

贈裴小四

朝見裴叔則朗如行玉山黃河落天走東海萬里寫入胸懷間身騎白黿不敢度金髙南山買君顧徘徊六合無相知飄若浮雲且西去【齊賢曰晉裴楷字叔則風儀髙邁時人謂之玉人又稱見裴叔則如近玉山照映人也黃河出昆侖山在吐蕃中極西爲最髙流入中國勢猶從天而落也禹貢同爲逆河入於海列女傳鄭子瞀者楚成王夫人初成王登臺子瞀不顧王曰顧吾與女千金子瞀行不顧】

贈崔侍郎

黃河二尺鯉本在孟津居防額不成龍歸來伴凡魚【齊賢曰孟津地名在洛北都道古今以爲津三秦記龍門山在河東界禹鑿山斷如門一里餘黃河自中流下兩岸不通車馬每暮春有黃黑鯉魚自海及諸川爭來赴之上得者便化爲龍士贇曰爾雅曰鱣鮪也出鞏宂三月則上渡龍門得渡爲龍否則防額而還魏土地記曰梁山北有龍門山大禹所鑿通孟津河口廣八十步巖際鑴迹遺功尙存】故人東海客一見借吹噓風濤儻相見更欲淩昆墟【士贇曰山海經曰昆侖墟在西北河水出其東北隅】

述徳兼陳情上哥舒大夫

人爲國家孕英才森森矛防擁靈臺浩蕩深謀嗔江海縱橫逸气走風雷丈夫立身有如此一呼三軍皆披靡衛靑謾作大將軍白起眞成一竪子【齊賢曰莊子曰不可內於靈臺郭象注靈臺者心也後漢銚期瞠目大呼眾皆披靡士贇曰衛靑平陽人也以衛皇后親爲大中大夫後擊匈奴有功拜大將軍白起郿人也善用兵事秦昭王后遷爲武安君以伐趙不肯行賜劍自殺】

雪讒詩贈友人

嗟予沈迷猖獗已久五十知非古人嘗有立言補過庶存不朽包荒匿瑕蓄此煩丑月出致譏貽愧皓首【齊賢曰莊子蘧伯玉行年六十而六十化未嘗不始於是之而詘之以非也未知今之所謂是非五十九非也】感悟遂晚事往日遷白璧何辜靑蠅屢前羣輕折軸下沈黃泉眾毛飛骨上淩靑天萋斐暗成貝錦粲然泥沙聚埃珠玉不憐洪焰爍山發自纎煙蒼波蕩日起於微涓交亂四國播於八埏拾塵掇蜂疑聖猜賢哀哉悲夫誰察予之貞堅【齊賢曰詩曰萋兮斐兮成是貝錦彼譛人者亦巳大甚張儀傳曰積羽沈舟羣輕折軸眾口鑠金積毀銷骨丁鴻曰壞崖破巖之水原自涓涓干云蔽日之木起於蔥靑士贇曰孟康曰埏地戶八際也孔子家語孔子厄於陳蔡從者七日不食子貢以所賫貨竊犯圍而出告糴於野人得米一石焉顏回仲由炊之於壞屋之下有埃墨墮甑中顏回取而食之子貢自井望見之不恱以爲竊食也入問孔子曰仁人亷士窮攺節乎孔子曰攺節卽可稱於仁亷哉子貢曰若回也其不攺節乎子曰然子貢以所飯告孔子子曰吾信回之爲仁久矣𨿽汝有云弗以疑也其或者必有故乎汝止吾將問之召顏回曰疇昔予夢見先人豈或啟佑我哉子炊而進飯吾將進焉對曰向有埃墨墮飯中欲置之則不絜欲棄之則可惜回卽食之不可祭也孔子曰然乎吾亦食之顏回出孔子顧謂二三子曰吾之信回也非特今日也二三子由此乃服之列女傳尹吉甫前妻子伯奇後妻子伯封伯奇事後母至孝後母欲其子伯封爲太子言於吉甫曰伯奇好妾若不信試上臺觀之後母取蜂除其毒而置於衣領之中使伯奇視而殺之吉甫使讓伯奇使者見其袖有死蜂以白吉甫使追之已投於河矣】彼人之猖狂不如鵲之疆疆彼婦人之滛昏不如鶉之奔奔坦蕩君子無恱簧言擢髮續罪罪乃孔多傾海流惡惡無以過人生實難逢此織羅積毀銷金沈憂作歌天未喪文其如余何【齊賢曰詩巧言如簧範睢謂須賈曰汝罪有幾曰擢賈之髮以續賈之罪尙未足孔子曰天之未喪斯文也匡人其如予何士贇曰詩鶉之奔奔刺衛宣姜也衛人以爲宣姜鶉鵲之不若也】妲巳滅紂褒女惑周天維蕩覆職此之由漢祖呂氏食其在傍秦皇成後每亦淫荒防蝀作昏遂掩太陽萬乘尙爾匹夫何傷【齊賢曰外紀云紂伐有蘇有蘇氏以妲巳女焉妲已有寵其言是從武王伐紂殺妲巳周紀幽王嬖愛褒姒褒姒生子伯服幽王欲廢申侯女爲後並去太子宜臼以褒姒爲後以伯服爲太子申侯怒結西夷犬戎攻幽王幽王舉烽火徵兵兵莫至遂殺幽王驪山下虜褒姒盡取周縣而去漢呂后徙陳平爲右丞相審食其爲左丞相食其幸於太后史呂不韋傳秦王年少太后時時竊私通呂不韋始皇帝益壯太后淫不止】辭殫意窮心切理直如或妄談昊天是殛子野善聽離婁至明神靡遁響無逃形不我遐棄庶昭忠誠【士贇曰子野師曠字晉樂太師也】

贈參寥子

白鶴飛天書南荊訪髙士五云在峴山果得參寥子【齊賢曰列仙傳桓闓事華陽陶先生十餘年一旦有二靑童白鶴自空而下陶先生臨軒接之靑童曰太上命求桓先生耳於是桓服天衣駕白鶴升天而去九域志襄陽有荊山峴山】骯【音抗】髒【音葬】辭故園昂藏入君門天子分玉帛百官接話言【士贇曰南史髙昂字敖曹其父以其昂藏敖曹故以字名之】毫墨時灑落探有奇作著論窮天人千春祕麟閣長揖不受官拂衣歸林巒余亦去金馬藤蘿同所攀相思在何處桂樹靑雲端【士贇曰按李白本傳曰白懇求還山帝賜金放還作是詩必此時也】

贈饒陽張司戶燧【齊賢曰唐深州饒陽郡治饒陽縣】

朝飲蒼梧泉夕棲碧海煙寧知鸞鳯意遠托椅桐前慕藺豈曩古攀嵇是當年愧此黃石老安識子房賢【齊賢曰漢書司馬相如字長卿少時名犬子慕藺相如之爲人更名相如顏延年詩攀嵇亦鳯舉謂嵇康也漢張良字子房遊下邳圯上有一老父至良所墮其履圯下顧良取履良下取履因跪進父以足受之曰孺子可教矣與良期乃出一編書曰讀是則爲王者師後十年興十三年見我濟北谷城山下黃石卽我也遂去不見日視其書乃太公兵法後從髙帝過濟北果得谷城山下黃石葆祠之】功業嗟落日容華棄䢐川一語巳道意三山期著鞭蹉跎人間世寥落壺中天獨見遊物祖探元窮化先何當共攜手相與排冥筌【齊賢曰後漢費長房傳汝南市中有老翁賣藥懸一壺及市罷跳入壺中長房於樓上見之因往再拜奉酒脯翁乃與俱入壺中見玉堂嚴麗】

贈淸漳明府侄聿【齊賢曰唐相州臨漳縣具州漳南縣孔安國注漳水橫流入河蓋河水濁漳水淸故曰淸漳】

我李百萬葉柯條布中州天開靑雲器日爲蒼生憂小邑且割雞大刀佇烹牛雷聲動四境惠與淸漳流【齊賢曰論語子之武城聞弦歌之聲夫子莞爾而笑曰割雞焉用牛刀地理誌淸漳水出上黨大谷東北至陽海阜城入河阜城唐冀州武邑縣北三十里有衡漳石堤衡水縣引漳水北流貫城注隍士贇曰史老子傳老子者姓李氏名耳字伯陽謚曰耼正義曰妙內篇云李母懷胎八十一載迢遙李樹下乃剖左腋而生生而指李樹因以爲姓唐祖老子白與聿皆帝室之冑故用李樹之事葉世也柯條猶枝分派別之義】歌詠唐堯脫落隱簮組心和得天眞風俗猶太古牛羊散阡陌夜寢不扃戶問此何以然賢人宰吾土【齊賢曰冀州有堯壇堯臺淮南子所謂天者純粹朴素質直皓白未始有雜揉者斯其眞也士贇曰弦歌詠唐堯者卽康衢童謡曰立我烝民莫匪爾極不識不知順帝之則及老人擊壤於路曰日出而作日入而息鑿井而飲耕田而食帝力於我何有哉之意簮組者只是傳換簮纓二字釋曰綬屬小者爲冕纓脫落隱簮組者隱於簮纓之間猶東方朔所言避世於朝廷者禮記郊特牲注唐虞以上曰太古】舉邑樹桃李垂陰亦流芬河堤繞緑水桑柘違靑雲趙女不冶容提籠晝成羣繰絲鳴機杼百里聲相聞【齊賢曰劉向說苑趙簡子謂陽虎曰樹桃李者夏得休息秋得其實焉河堤黃河之堤緑水淸漳之水】訟息鳥下階髙臥披道帙蒲鞭掛檐枝示恥無撲抶琴淸月當戶人寂風入室長嘯無一言陶然上皇逸【齊賢曰髙子曰禹治天下朝廷之間可以羅雀後漢劉寛爲南陽太守吏人有過但蒲鞭罸之示辱而巳撲抶笞擊也】白玉壺冰水壺中見底淸淸光洞毫髮皎潔照羣情趙北美嘉政燕南播髙名過客覽行謠因之誦徳聲【齊賢曰姚崇冰壺賦曰冰壺者淸潔之至也君子對之不忘乎淸北齊宋士良爲淸河太守盜賊屏迹郡無一囚公門虛寂無復訟者人謂之神門及代至老人丁金剛送之泣曰老人年九十記三十五政府君非惟善政淸亦徹底】

贈臨洛縣令皓弟【時被訟停官】

陶令去彭澤茫然太古心大音自成曲但奏無琴釣水路非遠連鼇意何深終期龍伯國與爾相招尋【齊賢曰九域志治州臨治縣陶潛爲彭澤令郡遣督郵至縣吏白應束帶見之潛嘆曰吾不能爲五斗米折腰防拳事鄕裏小人卽解印去縣賦歸去來辭潛性不解音而蓄素琴一張徽不具每撫而和之曰但識琴中趣何勞上聲老子大音希聲列子龍伯之國有大人舉足不盈數步而曁五山之所一釣而連六鼇】

贈郭季鷹

河東郭有道於世若浮雲盛徳無我位淸光獨映君恥將雞並食長與鳯爲羣一擊九千仞相期淩紫氛【齊賢曰漢書郭林宗司徒黃瓊太常趙典舉有道並不應或問汝南範滂曰郭林宗何如人滂曰隱不違親眞不絕俗天子不得臣諸侯不得友吾不知其他及卒同志者乃共刻石立碑蔡邕爲其文旣而謂涿郡盧植曰吾爲碑銘多矣皆有慙徳惟郭有道無愧色耳論語不義而富且貴於我如浮雲】

鄴中王大勸入髙鳯石門山幽居【齊賢曰髙鳯南陽葉人後教授於西唐山中在唐州湖陽縣西北】

一身竟無托逺與孤蓬徵千里失所依復將落葉並中途偶良朋問我將何行欲獻濟時策此心誰見明君王制六合海塞無交兵壯士伏艸間沈憂亂縱橫飄飄不得意昨發南都城紫鷰櫪上嘶靑萍匣中鳴投軀寄天下長嘯尋豪英恥學瑯琊人龍蟠事躬耕【齊賢曰南陽郡治宛在京之南故曰南都文帝自代來有良馬九疋一曰紫燕靑萍劍名也諸葛亮瑯琊人躬耕隴畝司馬徳操以爲伏龍徐庶以爲臥龍】富貴吾自取建功及春榮我願執爾手爾方逹我情相知同一巳豈惟弟與兄抱子弄白雲琴歌發淸聲臨別意難盡各希存令名【士贇曰按此詩其作於祿山將反之際乎當祿山欲反之時朝廷上下皆知其狀獨明皇不然之太白亦欲言而不敢聊因詩以發舒其憂國之情乎太白平生任俠亦有志斯世者於此詩槪可想見矣】

贈華州王司士

淮水不絕濤瀾髙盛徳未泯生英髦知君先負廟堂器今日還須贈寶刀【齊賢曰王泯傳王導初渡淮使郭璞筮之卦成曰吉旡不利淮水絕王氏滅桓沖曰謝安乃有廟堂之量不閒將略晉中興書曰魏徐州刺史呂防有佩刀工相者曰爲三公可服此刀防乃贈別駕王祥曰茍非其人刀或爲害卿有公輔之良故相與也】

贈盧徴君昆弟【士贇曰按盧徵君名鴻字顥然唐書有傳云其先範陽人愽學善書籀廬嵩山宗開元初備禮徴再不至五年再詔徵至東都謁見拜諫議大夫固辭制許還山賜引居服宮營艸堂及卒帝賜萬錢鴻所居室自號寧極云】

明主訪賢逸雲泉今巳空二盧竟不起萬乘髙其風河上喜相得壺中趣每同滄洲卽此地觀化遊無窮水落海上淸鼇背覩方蓬與君弄倒景攜手淩星虹【齊賢曰壺中事見前列子巨鼇十五以首載五山如峙而不動陵陽子明經曰倒景之气去地四千里其景皆倒在下也士贇曰列仙傳河上公莫知其姓名也漢文帝時結艸爲庵幹河之濵常讀老子道徳經時文帝好老子之道駕幸詣之河上公卽授秦書老子道徳經章句二卷帝拜受畢失公所在時人因號河上公如淳曰在日月之上反從下照故其景倒】

贈新平少年

韓信在淮陰少年相欺淩屈體若無骨壯心有所慿一遭龍顏君嘯吒從此興千金答漂母萬古共嗟稱而我竟何爲寒苦坐相仍長風入短袂兩手如懷冰故友不相卹新交寧見矜摧殘檻中虎覊紲韝上鷹何時騰風雲搏擊中所能【齊賢曰韓信微時事見三卷注漢髙祖隆凖龍顏說文韝臂衣也漢書韝形如韝以縛左右手於事便也】

贈崔侍郎

長劍一杯酒男兒方寸心洛陽因劇孟托宿話胸襟但仰山嶽秀不知江海深長安復攜手再顧重千金【齊賢曰劇孟事見三卷注列女傳楚成王登臺夫人鄭子瞀不顧顧曰顧吾與女千金】君乃軒轅佐予叨翰墨林髙風摧秀木虛彈落驚禽不取回舟興而來命駕尋扶搖應借力桃李願成陰笑吐張儀舌愁爲莊舄吟誰憐明月夜腸斷聽秋砧【齊賢曰史陳軫傳陳軫適至秦惠王曰子去寡人之楚亦思寡人不陳軫對曰王聞夫越人莊舄乎王曰不聞曰越人莊舄仕楚執珪有頃而病楚王曰舄故越之鄙細人也今仕楚執珪貴富矣亦思越不中謝對曰凡人之思故在其病也彼思越則越聲不思越則楚聲使人往聽猶尙越聲也今臣𨿽棄逐之楚豈能無秦聲哉】

走筆贈獨孤駙馬

都尉朝天躍馬歸香風吹人花亂飛銀鞍紫鞚照云日左顧右盼生光輝【齊賢曰漢駙馬都尉掌駙馬說文駙近也】是時僕在金門裏待詔公車謁天子長揖蒙垂國士恩壯心剖出酬知巳【士贇曰此太白敍述巳事見本傳及詩敍】一別蹉跎朝市間靑雲之交不可攀儻其公子重回顧何必侯嬴長抱關【士贇曰魏公子無忌聞侯嬴賢往迎之嬴謝曰嬴乃夷門抱關者也】

贈嵩山焦鏈師【並序】

嵩山有神人鏈師者不知何許婦人也又云生於齊梁時其年貌可稱五六十常胎息絕谷居少室廬遊行若飛倐忽萬里世或傳其入東海登蓬萊竟莫能測其往也余訪道少室盡登三十六峯聞風有寄灑翰遙贈

二室淩靑天三花含紫煙中有蓬海客宛疑麻姑仙【齊賢曰太室少室二山河南府鹿革事類云漢世有道士自外國將貝多子於嵩山下種之一年三花白色香美】道在喧莫染迹髙想巳綿時粲金鵝蕊屢讀古苔篇八極恣遊憇九垓長周旋下瓢酌頴水舞鶴來伊川還歸東山上獨拂秋霞眠蘿月掛朝鏡松風鳴夜弦【齊賢曰登封縣東南一百三十里有穎縣鎭舊穎陽縣鮑明逺有舞鶴賦伊陽縣在西京南一百六十里有伊關鎭士傳許由隱箕山以手捧水飲之人遺一瓢得以取飲飲訖掛於樹上】潛光隱嵩嶽鏈魄棲雲幄霓裳何飄颻鳯吹轉綿邈【士贇曰紫文靈書修行二十四書有制七魄之法以七魄流落遊走穢濁或交通血食往來魅或共死屍相關或言人之罪欲人之敗皆魄之疾也其法每晦朔望及庚申日存鼻端有白炁漸大以冠身九重又變作四靈之獸匝繞一身呼咒如法則七制鏈矣王逸楚詞注綿綿細微之意又曰邈逺也】願同西王母下顧東方朔紫書儻可傳銘骨誓相學【士贇曰漢武內傳元封元年七月七日武帝閒居東方朔在側忽西王母至授帝以瓊笈紫書之文】

口號贈徴君鴻【此公時被召士贇曰見前贈盧徴君題注】

陶令辭彭澤梁鴻入防稽我尋髙士傳君與古人齊云臥畱丹壑天書防紫泥不知楊伯起旦晚向關西【齊賢曰漢詔書皆封以武都紫泥東漢楊震字伯起農華陰人少好學受歐陽尙書於桓郁明經博覽無不窮防諸儒爲之語曰關西孔子楊伯起常客居於湖不答州郡禮命數下而震志愈篤】

上李邕

大鵬一日同風起扶搖直上九萬里假令風歇時下來猶能簸卻滄溟水時人見我指殊調聞余大言皆冷笑宣父猶能畏後生丈夫未可輕年少【齊賢曰孔子曰後生可畏士贇曰此篇似非太白之作今釐在卷末】

贈張公洲革處士

列子居鄭圃不將眾庶分革侯遁南浦常恐楚人聞抱甕灌秋蔬心閒遊天云每將田叟耕種漢水濆時登張公洲入獸不亂郡井無桔橰事門絕刺繡文長揖二千石遠辭百里君斯爲眞隱者吾黨慕淸芬【齊賢曰張公洲在上元縣列子名禦防居鄭圃四十年無識者國君卿大夫視之猶眾庶也別賦送君南浦傷如之何南浦楚地莊子子貢過淮陰見一丈人爲圃畦鑿隧而入井抱甕而出灌用力甚多而見功寡子貢曰有械於此用力甚寡而見功多一日浸百畦夫子不欲乎仰而視之曰柰何曰鑿木爲機後重前輕挈水若抽數如決湯其名曰橰爲圃者忿然作色而笑曰吾聞之吾師有機械者必有機事有機事者必有機心機心存於胸中則純白不備純白不備則神生不定神生不定者道之所不載也吾非不知羞而不爲也機水器俗名水車又曰孔子逃於大澤入獸不亂舞入鳥不亂行】

李太白集分類補注卷九

欽定四庫全書

李太白集分類補注卷十

宋楊齊賢集注

元蕭士贇補注

贈

秋日錬藥院鑷白髮贈元六兄林宗

木落識嵗秋瓶冰知天寒桂枝日巳緑拂雪淩雲端弱齡接光景矯翼攀鴻鸞【齊賢曰淮南子葉落而知天下之秋見瓶凍而知天下之寒】投分三十載榮枯同所歡長吁望靑雲鑷白坐相看秋顏入曉鏡壯髮凋危冠【齊賢曰李善曰分猶志也南史郁林王五嵗戲髙帝傍帝令左右鑷白髮問王我誰耶曰太翁帝笑曰豈有爲人作曾祖而鑷白髮者乎】窮與鮑生賈饑從漂母飡時來極天人道在豈吟嘆【士贇曰管仲與鮑叔賈分財漂母飯韓信二事詳並見三卷注】樂毅豈適趙蘇秦初說韓捲舒固在我何事空摧殘【齊賢曰樂毅並護趙楚魏燕之兵以伐齊破之下齊七十餘城獨莒卽墨未服會昭王死子立爲燕惠王王自爲太子時嘗不快於樂毅齊田單聞之縱反間於是惠王使騎刧代將而召樂毅毅畏誅西降趙趙封毅於觀津號望諸君蘇秦說燕文侯文侯資秦車馬金帛以至趙說趙肅侯肅侯乃飾車百乘黃金千鎰白璧百雙錦繡千純以約諸侯於是說韓宣惠王曰鄙諺曰寧爲雞口無爲牛後今西面交臂而臣事秦何異於牛後韓主攘臂瞠目按劍仰天太息曰寡人𨿽不肖必不能事秦敬奉社稷以從】

書情贈蔡舍人雄

嘗髙謝太傳攜妓東山門楚舞醉碧雲吳歌斷淸猨暫因蒼生起談笑安黎元余亦愛此人丹霄冀飛翻【齊賢曰符堅百萬入防安石用謝謝石等拒之符堅大敗於淝水因以亡國此談笑安黎元也】遭逢聖明主敢進興亡言白璧竟何辜靑蠅遂成寃一朝去京國十載客梁園猛犬吠九關殺人賁精防【齊賢曰靑蠅刺讒也】皇穹雪寃枉白日開昏氛太階得防龍桃李滿中原倒海索明月淩山采芳蓀愧無橫艸功虛負雨露恩迹謝雲臺閣心隨天馬鞍【士贇曰楚詞注曰蓀香艸也漢終軍日軍無橫艸之功後漢顯宗追感前世功臣乃圖畫二十八將於南宮雲臺士贇曰張洗曰明月寶珠也】夫子王佐才而今復誰論層飈振六翮不日思騰騫我縱五湖棹煙濤恣崩奔夢釣子陵湍英風猶存彼希客星隱弱植不足援千里一回首萬里一長歌黃鶴不復來淸風愁柰何舟浮瀟湘月山倒洞庭波投汩笑古人臨濠得天和閒時田畆中搔背牧雞鵝別離解相訪應在武陵多【士贇曰應劭曰汨水在羅故曰汨羅正義曰羅城縣在湘陰縣東北六十里縣北有汨水汨音覓淮南子曰顏回夭死季由葅於衛皆迫於性命之情而不得天和者也】

憶襄陽舊遊贈馬少府巨

昔爲大堤客曾上山公樓開牎碧嶂滿拂鏡滄江流髙冠佩雄劍長揖韓荊州此地別夫子今來思舊遊【齊賢曰大堤在襄陽晉永嘉三年山簡出鎭襄陽故有山谷樓太白與韓荊州書曰天下談士相聚而言曰生不用封萬戶侯但願一識韓荊州何令人之景慕一至於此耶又曰願開張心顏不以長揖見拒】朱顏君未老白髮我先秋壯志恐蹉跎功名若云浮歸心結逺夢落日懸春愁空思羊叔子墮淚峴山頭【士贇曰羊叔子事見前卷】

對雪獻從兄虞城宰

昨夜梁園裏弟寒兄不知庭前看玉樹膓斷憶連枝【士贇曰梁園雪事見前卷注】

訪道安陵遇蓋還爲余造眞籙臨別畱贈【蓋音盍】

淸水見白石仙人識靑童安陵蓋夫子十嵗與天通【士贇曰安陵屬右扶風】懸何與微言談論安可窮能令二千石撫背驚神聰揮毫贈新詩髙價掩山東至今平原客感激慕淸風【齊賢曰山東太行山之東也士贇曰晉郭象好老莊能淸言王衍毎云聽郭象語如懸河防水注而不竭】學道北海仙傳書蘂珠宮丹田了玉闕白日思云空爲我艸眞籙天人慙妙工七元洞豁落八角輝星虹【齊賢曰黃庭內景經雲閒居蘂珠作七言道書二十四炁浮沈關鎖訣曰臍下一寸三分爲丹田丹田者鼎器也日晶月華入鼎成丹又曰玉樓臺是喉嚨結嚨闕是胸臆絳宮是心士贇曰西升經老君謂尹喜曰吾將汝上朝玉宸遊歷帝鄕作是語巳遂徧歷九天上升上淸玉闕珠城蘂珠宮白日思云空者飄飄然有淩雲气遊天地間志也後魏道釋志防常二年丁巳老君再降賜道士冠謙之符籙七十卷眞玉籙一卷上元者道家所謂北斗七元星君也豁落者所謂豁落斗也按靈書紫文二十四事內有神虎金虎消魔豁落流金之章三洞眞經曰眞文者五方眞炁之精凝結成文八角垂芒或爲雲篆之形或成走獸之狀】三災蕩璿璣蛟龍翼微躬舉手謝天地虛無齊始終黃金滿髙堂答荷難克充【士贇曰馬融云日月星辰皆以璿璣玉衡度知其盈縮進退莊子恬淡寂寞虛無無爲此天地之平而道徳之篤也又萬物一齊孰長孰短道無終始物有死坐】下笑世上士沈防北羅鄷昔日萬乘墳今成一科蓬贈言若何重實此輕華嵩【齊賢曰涪州鄷都觀乃北都羅鄷所治名平都福地內經曰下離塵境上界玉京注云玉京無爲之天三十二帝之都玉京之下乃昆侖北都羅鄷北帝三十六洞所居士贇曰玉格曰羅鄷山在北方癸地周回三萬里髙二千六百里是爲六天神之宮人死皆至其中】

贈崔郎中之金陵

胡鴈樓海翼翺翔鳴素秋驚云辭沙朔飄蕩迷河洲【齊賢曰時宗之謫官金陵故有此贈】有如飛蓬人去逐萬里遊登髙望浮雲彷佛如舊丘【齊賢曰商君書飛蓬遇飄風而行千里乘風之勢也】日從海傍沒水向天邊流長嘯倚孤劍目極心悠悠嵗晏歸去來富貴安可求仲尼七十說歷聘莫見收魯連逃千金珪組豈可酬【齊賢曰孔子歷聘七十餘國而不遇士贇曰史記平原君欲封魯仲連爵及以千金爲魯仲連壽仲連辭讓不受遂辭去終身不復見】時哉茍不防艸木爲我儔希君同攜手長往南山幽

贈崔諮議

緑驥本天馬素非伏櫪駒長嘶向淸風倐忽淩九區何言西北至卻走東南隅世道有翻覆前期難豫圖希君一剪拂猶可騁中衢

贈升州王使君忠臣

六代帝王國三吳佳麗城賢人當重寄天子借髙名巨海一邊靜長江萬里淸應湏救趙防未肯棄侯嬴【齊賢曰唐升州六代吳晉宋齊梁陳所都出謝朓詩江南佳麗地金陵帝王州升州東極於海西帯長江至於岷山士贇曰吳羣吳興丹陽爲三吳丹陽卽今建康府侯嬴教公子無忌救趙事見三卷注】

贈別從甥髙五

魚目髙太山不如一璵璠賢甥卽明月聲價動天門能成吾宅相不減魏陽元自顧寡籌略功名安所存【齊賢曰晉魏好字陽元少孤爲外家寗氏所養寗氏起宅相宅者曰當出貴甥外祖母以盛氏甥少而惠意謂應之妤曰當爲外氏成此宅相後爲司徒士贇曰杜預曰璠璵美玊也西京賦注閶闔天門也立髙闕以象天門】五木思一擲如繩系窮猨櫪中駿馬空堂上醉人喧黃金久巳罄爲報故交恩【齊賢曰李充爲禇裒參軍以貧求外裒問之對曰窮猨投村豈暇擇木乃除剡溪令士贇曰劉裕五木事見三卷注】聞君隴西行使我淸心魂與爾共飄颻雪天各飛翻江水流或捲此心難具論貧家羞好客語拙覺辭繁三朝空錯暮對飯卻慚寃【齊賢曰唐渭州隴西郡隴西縣三朝謂嵗朝月朝日朝也】自笑我非夫生事多契闊積蓄萬古憤向誰得開豁天地一浮雲此身乃毫末忽見無端倪太虛可包括【齊賢曰非夫非丈夫也士贇曰顏師古曰豁然開大之貌】去去何足道臨岐空復愁肝膽不楚越山河亦衾禂雲龍將相從明主會見收成功解相訪流水桃花流【齊賢曰莊子仲尼謂季常曰自其異者視之肝膽楚越也易曰雲從龍風從虎】

贈裴司馬

翡翠黃金縷綉成歌舞衣若無雲間月誰可比光輝秀色一如此多爲眾女譏君恩移昔愛失寵秋風歸愁苦不窺鄰泣上流黃機天寒素手冷夜長燭復微十日不滿匹鬢蓬亂若絲猶是可憐人容華世中稀向君發皓齒顧我莫相違

敍舊贈江陽宰陸調

太伯讓天下仲雍揚波濤淸風蕩萬古迹與星辰髙開吳食東溟陸氏世英髦【齊賢曰史吳太伯弟仲雍皆周太王之子而季歷之兄歷賢而有聖子昌太王欲立季歷而及昌於是太伯仲雍二人乃奔荊蠻文身斷髮示不可用以避季歷季歷果立是爲王季而昌爲文王太伯之奔荊蠻自號勾吳荊蠻義之從而歸之者千餘家立爲吳太伯太伯卒無子弟仲雍立仲雍卒子季簡立季簡卒子叔逹立叔逹卒子周章立是時武王克殷求太伯仲雍之後得周章於吳因而封之乃封周章弟虞仲於周之北故夏墟是爲虞仲列爲諸侯後漢陸閟字子春防稽吳人建武中爲尙書令子續字志源防孤仕羣戶曹史刺史行部辟爲別駕從事子康字季寧以義烈稱舉茂才轉守桂陽安樂二郡子績仕吳爲郁林太守調其後也至唐世居姑蘇其門有巨石逺祖績罷郁林守舟輕不可越海馭石爲重號郁林石世保其居】多君秉古節嶽立冠人曹風流少年時京洛事遊遨腰間延陵劍玊帯明珠袍我昔闘雞徒連延五陵豪邀遮相組織呵嚇來煎熬【齊賢曰延陵劍闘雞及五陵豪並見前卷】君開萬叢人鞍馬皆辟易告急淸憲臺脫余北門厄間宰江陽邑剪棘樹蘭芳城門何肅穆五月輝秋霜好鳥集珍木髙才列華堂時從府中歸絲管儼成行但苦隔逺道無由共銜觴【齊賢曰禦史臺曰憲臺詩北門刺不得志也言衞之忠臣不得其志耳鄭氏箋云君不知己志而遇困苦唐志楊州江陽縣】江北荷花開江南楊柳鮮掛席拾海月乘風下長川多沽新丰醁滿載剡溪船中途不遇人直到爾門前大笑同一醉取樂平生年【齊賢曰楊梅其實似谷而有核其味酸新丰醁見前卷】

贈從孫義興宰銘

天子思茂宰天枝得英才朗然淸秋月獨出映吳臺落筆生綺繡操刀振風雷蠖屈𨿽百里鵬騫望三臺【齊賢曰唐常州義興縣在州西南吳王闔閭起臺於姑蘇故曰吳臺晉志三臺六星兩兩而居起文昌列抵太微三公之位也士贇曰秋月乃諭其淸明也風雷諭其政令之嚴也】退食無外事琴堂向山開緑水寂以閒白雲有時來河陽富奇藻彭澤縱名杯所恨不見之猶如仰昭回【齊賢曰宓子賤爲單父宰彈琴不下堂而單父治故後世以宰之室爲琴堂潘嶽爲河陽令潘尼贈詩云流聲馥秋蘭摛藻丰春華陶潛爲彭澤令性嗜酒家貧不能常得親舊或置酒招之造飲必醉世說戴安道年十餘嵗在瓦觀寺畫王長史見之曰此童非徒能畫亦終常致名恨吾老不見其盛時耳】元惡皆滔天疲人散幽艸驚川無活鱗舉邑罕遺老誓雪會稽恥將奔宛陵道【齊賢曰越王勾踐棲於會稽吳王追而圍之乃今大夫種行成吳卒赦越勾踐反國置膽於坐臥卽仰膽飲食亦嘗膽曰汝忘會稽之恥耶唐宣州南陵縣有宛陵士贇曰滔漫也貌象防敬而心狠傲若漫天然】亞相素所重投刃應桑林獨坐傷激揚神融一開襟歌欣再理和樂醉人心蠧政除害馬傾巢有歸禽壺漿候君來聚舞若謳吟農人棄蓑笠蠶女墮纓簪歡笑相拜賀則知惠愛深【齊賢曰太白自注云亞相李公重之以能政中丞李公免罷以後官則義興嘗以事去縣因二公而復職也桑林舞名也組屬於弁垂頭而下結之謂之纓纓之垂者謂委笄卷髮者今之簮也士贇曰莊子黃帝將見大隗乎且英之山適遇牧馬童子而問塗焉黃帝曰異哉請問爲天下小童辭黃帝又問小童曰夫爲天下者何以異夫牧馬者哉亦去其害馬者而已矣黃帝再拜稱天師而退列子至徳之世禽獸可系羈而遊鳥鵲之巢可攀援而闚此言毀巢者諭室家巳破而民樂蠧政之除】歷職吾所聞稱賢爾爲最化治一邦上名馳三江外峻節貫雲霄通方堪逺大能文變風俗好客畱軒蓋他日一來遊因之嚴光瀬【齊賢曰漢文翁爲蜀都守見蜀地僻陋有蠻夷風乃修起學宮發成都市招下縣子弟以爲學宮子弟爲除便繇髙者補史次爲孝弟力田由是文化洽於京師者皆比齊魯焉至今巴蜀好文雅文翁之化也嚴光瀬屬永州】

艸創大還贈柳官廸

天地爲槖籥周流行太易【齊賢曰管子曰天地萬物之槖籥列子天瑞篇有形者生於無形則天地安從生故有太易有太初太易者未見气也太初者气之始也】造化合元符交媾騰精魄自然成妙用孰知其指的【齊賢曰易曰男女媾精萬物化生士贇曰參同契曰觀夫雌雄交媾之時剛柔相結而不可解得其節符非有功巧以制禦之本在交媾定制】羅絡四季間綿微無一隙日月更出沒雙光豈云只【齊賢曰參同契曰坎戊日精離巳月光日月爲易剛柔相當上王四季羅絡始終天地媾其精日月相撢持】奼女乘河車黃金充轅軛【齊賢曰抱朴子曰丹砂可爲黃金河車可作銀子得其道可以仙身士贇曰參同契曰河上奼女靈而最神得火則飛不見埃塵後漢濮眞君歌曰北方正气名河車朱雀調運生金花】執樞相管轄【齊賢曰古文龍虎經曰神室有所象奚子之形容五嶽峙潛洞際會爲樞轄】摧伏傷羽翮朱鳥張炎威白虎守本宅相煎成苦老消鑠凝津液【齊賢曰朱鳥屬火爲心白虎屬金爲肘津液者華池神水也士贇曰此所謂相煎者卽參同契所謂升熬於甑山兮炎火張設下譎譎鼎馳沸兮暴滿不休止苦老敖敖聲甚悲兮如嬰兒慕母之意也老者煉飛火候之老嫩悉鉛汞相制升之道耳】髣髴明牕塵死灰同至寂搗冶入赤色十二周律曆赫然稱大還與道本無隔【士贇曰參同契連土文云嵗月將欲終毀性陽壽年形體爲灰土狀若明塵搗冶並合之地入赤色門固塞其際會務令致完堅炎火張於下晝夜聲正勤始文使可修終竟武乃陳候視如謹愼審察調寒溫周旋十二節節盡更親觀气棄命將絕體死士防色轉更爲紫赫然成還丹粉提以一丸刀圭最爲神又曰陰陽相飲食交感道自然名者以定情字者以性言金木歸本初乃得稱還丹】白日可撫弄淸都在咫尺北鄷落死名南斗上生籍【齊賢曰北羅鄷事見前晉天文志南斗六星天廓也丞相太宰之位一曰天機南二星魁天梁也中央二星天相也北二天府庭也亦爲臺命之期士贇曰道藏經云東北主算西斗記名北斗落死南斗上生中斗大魁緫監眾靈又晉幹寶搜神記曰管輅字公明善解諸術至中原見趙顏貌主夭亡而嘆顏奔告父父乃求輅延命輅曰子歸覓請酒一榼鹿脯二斤吾卯日必至君家且方便求請其父覓酒脯而候之輅果至語顏曰汝那日刈麥地甫大桑樹下有二人圍棊次汝但一邊斟滿盞置脯於前飲盡更斟以盡爲度若問汝但拜之勿言必合有人救汝顏依言而往見二人圍棊顏置脯斟酒於前其人貪但飲酒食脯不顧飲數巡北邊坐者忽見顏在叱曰何故在此顏惟拜之南面坐者人語曰適來飲他酒脯寧無請乎北邊坐者曰文書巳定南邊坐人曰借文書看之見趙子壽可十九嵗乃取筆挑上語顏曰救汝至九十年活顏拜而回管語顏曰大助子喜且得增壽北邊坐人是北斗南邊坐人是南斗南斗注生北斗注死凡人受胎嘗從南斗祈福皆向北斗】抑予是何者身在方士格才術信縱橫世途自輕擲【齊賢曰方士方外之士也士贇曰太白自悔其少年任術之輕故云】吾求仙棄俗君曉損勝益不向金闕遊思爲玉皇客鸞車速風電龍騎無鞭防一舉上九天相攜同所適【齊賢曰五星經雲天上白玉京黃金闕抱朴子曰得道之士或委華駟而鞭蛟龍或棄神州而宅蓬瀛士贇曰金闕猶朝廷之上也玊皇客仙者也】

贈崔司戶文昆季

雙珠出海底俱是連城珍明月兩特逹餘輝傍照人【士贇曰晉書張載傳和璧之在荊山隋珠之潛重川非遇其人焉有連城之價照車之名乎】英聲振名都髙價動殊鄰豈伊箕山故特以風期親惟昔不自媒擔簦西入秦攀龍九天上忝列嵗星臣【士贇曰史孟嘗君傳云馮驩曰天下之遊士慿軾結靷西入秦者無不欲彊秦而弱齊列仙傳東方朔久在吳中爲書師數十年武帝時上書拜爲郎至昭帝時時人或謂聖或謂凡人作深淺顯黙之行或忠言或獻語莫知其防至宣帝時初棄郎以避亂世置幘官舍風飄之而去後見於會稽賣藥五湖智者疑其嵗星精也簦笠之有柄者】布衣侍丹墀密勿艸絲綸才微惠渥重讒巧生緇燐【士贇曰此四句太白自述】一去巳十年今來復盈旬淸霜入曉鬂白露生衣巾側見緑水亭開門列華茵千金散義士四坐無凡賔欲折月中桂特爲寒者薪路傍巳竊笑天路將何因【士贇曰異書言月桂髙五百丈下有一人常斫之樹創隨合人姓吳名剛西河人學仙有過謫令伐樹】垂恩儻丘山報徳有微身

贈溧陽宋少府陟

李斯來相秦且逐東門兔宋玉事襄王能爲髙唐賦常聞緑水曲忽此相逢遇掃灑靑天開豁然披雲霧【齊賢曰緑水舞曲也士贇曰李斯事及宋玊事見前卷】葳蕤紫鸞鳥巢在昆山樹驚風西北吹飛落南溟去【齊賢曰瑞應圖曰鸞者赤神之精昆山卽昆侖山有鳯巢其樹士贇曰葳蕤羽毛貌】早懷經濟防特受龍顏顧白玉棲靑蠅君臣忽行路【齊賢曰漢髙祖隆凖而龍顏靑蠅防白爲黒以諭讒人持正爲邪】人生感分義貴欲呈丹素何日淸中原相期廓天步【齊賢曰丹素心也士贇曰荘子以道觀分而君臣之義明】

戱贈鄭溧陽【齊賢曰唐並州江寧郡溧陽縣嘗宣州】

陶令日日醉不知五柳春素琴本無弦漉酒用葛巾淸風北牕下自謂義皇人何時到溧裏一見平生親【齊賢曰南史陶潛字淵明尋陽柴桑人宅邊有五柳樹嘗著五柳先生傳性嗜酒或置酒招之造飲輙醉不解音聲而蓄素琴一張每有酒適輕撫弄以寄意逢其酒熟取頭上葛巾漉酒訖還著之嘗言五六月北牎下涼風暫至自謂義皇上人栗裏在尋陽淵明所居處】

贈僧崖公

昔在朗陵東學禪白眉空大地了鏡徹廻於寄輪風攬彼造化力持爲我神通【齊賢曰蜀志馬良字李常兄弟五人並有才名鄕裏諺曰馬氏五常白眉最良良眉中有白毛也四祖與法融禪師曰神通變化悉自具足不離汝心士贇曰防嚴經云汝觀地性麄爲天地經爲微混以云相待成揺故有風輪執持世界從妄見生山河大地諸有爲相】晚謁太山君親見日沒雲中夜臥山月拂衣逃人羣授餘金仙道曠刼未始聞【齊賢曰第一祖迦葉父飲澤母香志昔爲煆金帥於畔婆屍佛八涅樂後四眾起塔塔中像面上金色有少缺葉時有貧女將金珠飾佛面因共發願願我二人爲無累夫妻由是因緣四十一刼身皆金色後生楚天壽盡生中天摩竭陁國婆羅門家名曰迦葉波此云飲光勝尊蓋以金色爲號也故飲稱金仙儒謂之世道謂之塵佛謂之刼】冥機發天光獨朗謝垢氛虛舟不系物觀化遊江濆【齊賢曰莊子泰宇定者發乎天光發乎天者人見其人士贇曰爾雅注大水溢出別爲小水爲濆故詩有汝濆淮濆此云江濆者江水別出之涯也】江濆遇同聲道崖乃僧英說法動海嶽遊方化公卿手秉玉麈尾如登白樓亭微言注百川亹亹信可聽【齊賢曰會稽記曰玉樓亭在防稽山陰臨流映壑】一風鼓羣有萬籟各自鳴啟閉八牎牖托宿掣電霆自言歷天臺壁躡翠屏淩兢石橋去恍惚入靑冥【齊賢曰莊子南郭子綦曰大塊噫气其名爲風是爲無作作則萬竅怒號子遊曰地籟則眾竅是巳人籟則比竹是巳會稽記赤城山上有石橋懸度有石橋風橫絕其上邊有過徑裁容數人顧愷之啟防記天臺山石橋路徑不盈尺長數十步至滑下臨絕冥之澗淸冥太淸又云也士贇曰陰陽相感而爲雷激而爲霆霆電也服防曰淩兢恐懼也師古曰淩兢者寒涼戰栗之處】昔在今來歸絕景無不經何日更攜手乘杯向蓬瀛【齊賢曰杯度者不知姓名嘗乘木杯渡水嘗宿一家竊一金激去主人追至孟津浮木杯渡河】

遊溧陽北湖亭望瓦屋山懷古贈同旅【一云贈孟浩然士贇曰懷古者感貞義女墳之事也】

朝登北湖亭遙望瓦屋山天淸白露下始覺秋風還【齊賢曰唐升州溧陽縣上元二年州廢還宣州有湖山士贇曰禮記月令孟秋之月涼風至白露降】遊子托主人仰觀眉睫間目色送飛鴻邈然不可攀長吁相勸勉何事來吳關聞有貞義女振窮溧水灣淸光了在眼白日如披顏髙墳五六墩崒兀棲猛虎遺迹翳九泉芳名動千古子胥昔乞食此女傾壺漿運開展宿憤入楚鞭平王凜冽天地間聞名若懷霜【士贇曰吳越春秋子胥奔吳到昭關關吏欲執之伍貟用詐曰上所以索我者美珠也今我已亡矣將去取之關吏因捨之追者在後幾不得脫至江有漁父乘船渡之遂行至吳疾於中道乞食溧陽適防女子擊綿於瀬水之上筥中有飯子胥遇之謂曰夫人可得一飡乎女曰妾獨與母居三十未嫁飯不可得子胥日夫人振窮途少飯亦何嫌哉女子知非常人遂許之發其簞莒飯其盎漿長跪與之子胥再飡而止女子曰君有逺逝之行何不飽而飡之子胥旣飡而去又謂女子曰掩夫人之壺漿無令其露女子嘆曰嗟乎妾與母居三十年自守貞明不願從適何宜饋飯而與丈夫越戱禮儀妾不忍也子行矣子胥行反顧女子巳自投於瀬水矣於呼貞明執操其丈夫女哉棲猛虎者謂墳如伏虎之狀猶馬鬛封之謂也子胥破楚入秦以不得昭王乃掘平王之墓出其屍鞭之三百左足踐腹右手抉其目誚之曰誰使汝用讒諛之口殺我父兄豈不寃哉子胥等旣破楚還過溧陽瀬水之上乃長大息曰吾嘗饑於此乞食於一女子女子飼我遂投水而亡欲報以百金不知其家乃投金水中而去有頃一老嫗行哭而來人問曰何哭之悲嫗曰吾有女子守居三十不嫁往年擊綿於此遇一窮途君子而輒飯之而恐事泄自投於瀬水今聞伍君來不得其償自傷虛死是故悲耳人曰子胥欲報百金不知其家投金水中而去矣老嫗遂取金而歸】壯夫或未逹十步九太行【形容其所行不遂意也】與君拂衣去萬里同翶翔

醉後贈從甥髙鎭

馬上相逢揖馬鞭客中相見客中憐欲邀撃築悲歌飲正值傾家無酒錢江東風光不借人枉殺落花空自春黃金逐手快意盡昨日破產今朝貧丈夫何事空嘯傲不如燒卻頭上巾【齊賢曰太白上安州裴長史書曰昔東遊維揚不逾一年散金三十餘萬有落魄公子悉皆濟之淵明詩若復不快飲空負頭上巾】君爲進士不得進我被秋霜生旅鬂時淸不及英豪人三尺童兒重亷藺匣中盤劍裝防魚閒在腰間未用渠且將換酒與君醉醉歸托宿吳專諸【齊賢曰進士科始隋大業中盛於唐貞觀永徽之間其推引則曰白衣公卿其艱難則曰三十老明經五十少進士廉藺廉頗藺相如防倉合切又音錯專諸刺客也棠邑人伍子胥自楚亡吳知專諸之能進於公子光士贇曰此太白少年任俠之作也】

贈秋浦柳少府

秋浦舊蕭索公庭人吏稀因君樹桃李此地忽芳菲揺筆望白雲開簾當翠微時來引山月縱酒酣淸輝而我愛夫子淹畱未忍歸【齊賢曰唐秋浦池州爾雅山未及上曰翠防】

贈崔秋浦三首

吾愛崔秋浦宛然陶令風門前五楊柳並上二梧桐山鳥下聽事檐花落酒中懷君未忍去惆悵意無窮

其二

崔令學陶令北牎常晝眠抱琴時弄月取意任無見客但傾酒爲官不愛錢【士贇曰此三聨並見本卷前詩注】東臯春事起種黍早歸田【士贇曰唐書文中子王通之弟王績字無功絳州人性簡放不喜拜揖隋大業中舉孝悌亷防授祕書正字不樂在朝求爲六合丞以嗜酒不任事乃還鄕裏績有奴婢數人種黍春秋釀酒養鳬鴈蒔藥艸常遊北山東臯自號東皐先生】

其三

河陽花作縣秋浦玉爲人地逐名賢好風隨惠化春水從天漢落山逼畫屏新應念金門客投沙弔楚臣【齊賢曰晉書潘嶽爲河陽令植桃李人號河陽一縣花水從天漢落者九華山之瀑布太白嘗待詔金鑾故曰金門客賈誼渡湘水爲賦以弔屈原士贇曰地逐名賢好者興在上兩句謂秋浦得崔令而好猶河陽得嶽陽而宿亦猶晉書所呼皐長巖爲許度巖之類也師古曰天漢河漢也】

望九華贈靑陽韋仲堪

昔在九江上遙觀九華峯天河掛緑水秀出九芙蓉【齊賢曰九華山池州舊名九子山九華山錄曰淸陽縣坤隅一捨有山奇秀其數有九故號九子山李太白更其號曰九華山】我欲一揮手誰人可相從君爲東道主於此臥雲松

李太白集分類補注卷十

欽定四庫全書

李太白集分類補注卷十一

宋楊齊賢集注

元蕭士贇補注

贈

贈王判官時余歸隠居廬山屏風疊

昔別黃鶴樓蹉跎淮海秋俱飄零落葉各散洞庭流中年不相見蹭蹬遊吳越何處我思君天臺緑蘿月【齊賢曰黃鶴樓在鄂州禹貢淮海惟揚州兩浙皆吳越之地】會稽風月好卻繞剡溪回雲山海上出人物鏡中來一度浙江北十年醉楚臺荊門倒屈宋梁苑傾鄒枚苦笑我誇誕知音安在哉【齊賢曰九域志越州會稽郡剡溪在湘東南王羲之曰行山陰道上如鏡遊江陵有章華臺皆楚王所建荊州郡西實岸有山名荊門梁苑鄒枚事見前】大盜割鴻溝如風掃秋葉吾非濟代人且隠屏風疊中夜天中望憶君思見君明朝拂衣去永與海鷗羣【齊賢曰大盜指祿山慶緒屏風疊在廬山】

在水軍宴贈幕府諸侍禦【永王軍中】

月化五白龍翻飛淩九天胡沙驚北海電掃洛陽川虜箭雨宮闕皇輿成播遷【齊賢曰天寶十四載十一月甲子祿山以十五萬眾反範陽十二月丁酉陷洛陽十五載六月己亥陷京師元宗幸蜀】英王受廟略秉鉞淸南邊云旗捲海雪金防羅江煙聚散百萬人弛張在一賢【士贇曰英王指永王璘也事始末見八卷永王東巡歌鉞大斧也云旗金防並永王建節之義也鄭元曰張弛以弓弩諭人也】霜臺降羣彥水國奉戎旃繡服開宴語天人借樓船如登黃金臺遙謁紫霞仙【齊賢曰霜臺謂侍禦也水國江漢間也謝元暉辭隋王子隆箋曰契闊戎旃從容燕語燕昭王築黃金臺在易水東南十八里】捲身編蓬下冥機四十年寧知艸間人腰下有龍泉浮雲在一決誓欲淸幽燕【齊賢曰編蓬戶也幽燕祿山巢穴龍泉劍名楚王所造】願與四座公靜談金匱篇齊心戴朝恩不惜微軀捐所冀旄頭滅功成追魯連

贈武十七諤【並序】

門人武諤深於義者也質木沈悍慕要離之風潛釣川海不數數於世間事聞中原作難西來訪余余愛子伯禽在魯許將冒胡兵以致之酒酣感激援筆而贈

馬如一匹練明日過吳門乃是要離客西來欲報恩笑開燕首拂拭竟無言狄犬吠淸洛天津成塞垣愛子隔東魯空悲斷腸猿林回棄白璧千里阻同奔君爲我致之輕賫渉淮源精誠合天道不愧遠遊魂【齊賢曰要離事見前卷太白有子伯禽以貞元八年不祿搜神後記臨川東興有人入山得猿子歸猿母自後至其家此人縛猿子於庭樹其母搏頰向人欲哀乞此人竟殺之猿母悲喚自擲而死此人破腹視之腸皆斷裂士贇曰太白詩意謂遭亂之時不能與伯禽同奔而越在東魯今托武諤以致之輕賫渉淮者屬付之辭也𨿽未保其必逹亦盡吾父子之情而已萬一不幸魂其有知亦可無愧矣此詩由衷之語也】

贈閭丘宿松

阮籍爲太守乘驢上東平剖竹十日間一朝風化淸偶來拂衣去誰測主人情【齊賢曰簡文輔政阮籍常從容言曰籍平生曾遊東平樂其風土帝大悅卽拜東平相籍乘驢到郡壊府舎屏郭使內外相望法令淸簡旬日而還帝引爲大將軍從事中郎】夫子理宿松浮雲知古城掃地物莽然秋來百艸生飛鳥還舊巢遷人返躬耕【齊賢曰唐宿松縣舒州】何慚宓子賤不減陶淵明吾知千載後卻掩二賢名【齊賢曰呂氏春秋宓子賤宰單父彈鳴琴不下堂而治今單父縣尙有琴臺卽子賤鳴琴之所陶潛爲彭澤令今江州彭澤縣是也】

獄中上崔相渙【士贇曰南丰先生敍曰明皇幸蜀永王璘軍敗丹陽太白奔亡至宿松坐系尋陽獄宣使崔渙與禦史中丞宋若思驗治以爲罪薄冝貫石若思軍赴河南遂釋白囚使謀其軍事上書肅宗薦白才可用不報】

胡馬渡洛水血流徵戰場千門閉秋景萬姓危朝霜賢相爕元气再欣海縣康臺庭有防龍列宿粲成行羽翼三元聖發輝兩太陽應念覆盆下雪泣拜天光【齊賢曰三元聖元宗肅宗廣平王是代宗兩太陽元宗肅宗士贇曰髙誘呂氏春秋注曰羽翼輔佐也晉天文志日爲太陽之宗人君之象】

中丞宋公以吳兵三千赴河南軍次尋陽脫余之囚參謀幕府因贈之

獨坐淸天下專徵出海隅九江皆渡虎三郡盡還珠【齊賢曰宋均遷九江太守郡多虎暴嘗募設陷穽均曰虎豹在山黿鼇在水各有所托今爲民害咎在吏殘而勞勤張捕非優卹之本也其務退姦貪思進忠良可一去檻穽其後傳言虎相與東遊渡江孟嘗遷合浦太守郡不產谷實而海出珠與交趾比境嘗通商販貨糴糧先時守宰多貪穢詭人貪求珠遂漸徙交趾郡界於是行旅不至人物無資嘗到官革易前獘嵗余去珠復還】組練明秋浦樓船入郢都風髙初選將月滿欲平胡殺气橫千里軍聲動九區【齊賢曰左傳杜預注漆甲成組文袍練袍士贇曰記月令孟秋之月天子乃命將帥選士勵兵簡練俊傑専任有功以徵不義月滿欲平胡因其勤而應之兵應者勝有可平之理也禮記月令仲秋之月殺气浸盛九區九服也】白猿慙劍術黃石借兵符戎虜行當剪鯨鯢立可誅自憐非劇孟何以佐良圖【齊賢曰越女子遇白猿試劍術事見前卷注兵書有黃石公三略卽張良所遇下邳老人也崔豹古今注雌曰鯢雄曰鯨】

流夜郎贈辛判官

昔在長安醉花栁五侯七貴同杯酒气岸遙淩豪士前風流肯落他人後【齊賢曰長安唐京兆府長安縣漢河平二年六月成帝封諸舅王譚平阿侯商成都侯立紅陽侯根曲陽侯逢髙平侯五人同日封故世謂之五侯七貴謂呂霍上官趙丁傅王也】夫子紅顏我少年章臺走馬著金鞭文章獻納麒麟殿歌舞淹畱玳瑁筵與君自謂長如此寧知艸動風塵起【士贇曰三輔黃圖曰未央宮有麒麟殿】函谷忽驚胡馬來秦宮桃李向明開我愁逺謫夜郎去何日金雞放赦回【齊賢曰貞觀十六年置夜郎麗臯樂源三縣後爲夜郎郡士贇曰太白詩意是指同時儕類如辛判官之輩因兵興之際不次被用爲人桃李我獨遭謫也向明者向陽花木之義金雞放赦事見前】

贈劉都使

東平劉公榦南國秀餘芳一鳴卽朱紱五十佩銀章飲冰事戎幕衣錦華水鄕【齊賢曰魏文帝典論東平劉槇字公榦漢儀銀印皆龜紐其文曰章】銅官幾萬人諍訟淸玉堂吐言貴珠玉落筆回風霜而我謝明主銜哀投夜郎【齊賢曰唐志宣州南陵縣武徳四年池州州廢後析置義安縣又廢爲銅官治華陽國誌文翁爲蜀郡守造講堂作石室一名玉堂】歸家酒債多門客粲成行髙談滿四座一日傾千觴所求竟無緒裘馬欲摧藏主人若不顧明發釣滄浪

贈常侍禦

安石在東山無心濟天下一起振橫流功成復瀟灑大賢有捲舒季葉輕風雅匡復屬何人君爲知音者【齊賢曰論語蘧伯玉邦有道則仕邦無道則可捲而懷之毛詩至於王道衰禮義廢政教失國異政家殊俗而變風變雅作矣士贇曰季葉季世也魏志十五年下今曰今天下未定此特求賢之急時也今天下得無未遇知音者乎】傳聞武安將气振長平瓦燕趙期洗淸周秦保宗社登朝若有言爲訪南遷賈【齊賢曰漢書賈誼爲博士天子議以任公卿之位絳灌東陽侯馮敬之屬盡言之天子不用其議以爲長沙王太傅南遷賈者時太白謫於夜郎自比於賈誼也意謂若登朝而有言不妨及之或者天幸如賈生之宣室召回也】

贈易秀才

少年解長劍投贈卽分離何不斷犀象精光暗往時【齊賢曰廣異記近世有士耕地得劍有胡求買遂酬百萬克明日持直取劍會夜佳月士人與妻持劍共視笑云此亦何堪貴賈庭中有帛石因以劍指之石遂中斷及明胡載錢至取劍視之嗤曰劍光巳盡不復買苦問之胡曰此是破山劍惟可一用吾欲持之以破寶山今光鋒頓盡疑有所觸夫妻嘆恨說其事】蹉跎君自惜竄逐我因誰地逺虞翻老秋深宋玉悲空摧芳桂色不屈古松姿感激平生意勞歌寄此辭【齊賢曰吳虞翻以罪遷交州時帝遣周賀乘海之遼東從公孫淵求馬翻欲諫不敢作表以示刺史呂岱岱不報後賀等還至成山爲魏田豫所撃帝聞始思翻言召翻會翻卒宋玉九辧曰悲哉秋之爲气也】

經亂離後天恩流夜郎憶舊遊書懷贈江夏韋太守良宰【江夏嶽陽】

天上白玉京十二樓五城僊人撫我頂結髮受長生誤逐世間樂頗窮理亂情【齊賢曰史記方士言黃帝時爲五城十二樓以候神人應劭曰昆侖元圃五城十二樓仙人所常居】九十六聖君浮雲掛空名天地賭一擲未能忘戰爭試渉霸王略將期軒冕榮時命乃大謬棄之海上行【齊賢曰自秦始皇至唐元宗中國傳緒之君凡九十六管子曰先王制軒冕以別貴賤荘子古之所謂賤士者非伏其身而弗見也非閉其言而不出也非藏其寶而不發也時命大謬也】學劍翻自哂爲文竟何成劍非萬人敵文竊四海聲【齊賢曰史記項籍少時學書不成去學劍又不成項梁怒籍曰書足記名姓而巳劍一人敵不足學學萬人敵梁乃教籍兵法】兒戱不足道五噫出西京臨當欲去時慷慨淚沾纓【齊賢曰史霸上棘門如兒戱梁鴻過京師作五噫之歌】嘆君倜儻才標舉冠羣英開筵引祖帳慰此逺䢐徵鞍馬若浮雲送余驃騎亭歌鐘不盡意白日落昆明【齊賢曰驃騎亭謝安建漢武欲徵昆明夷乃鑿昆明池】十月到幽州戈鋋若羅星君王棄北海掃地借長鯨呼吸走百川燕然可摧傾心知不得語卻欲棲蓬瀛【齊賢曰唐幽州範陽郡戈鋋矛盾也長鯨指祿山也天寶間以祿山爲平盧節度使兼栁城太守其後又代裴寛爲範陽節度河北采訪使乃領平盧軍又拜雲中太守河東節度使旣兼三鎭意益驕侈人皆知其必反而明皇不知太白此時徒欲奉身隠於東海以避其禍而志猶不能已】彎弧懼天狼挾矢不敢張攬涕黃金臺呼天哭昭王無人貴駿骨緑耳空騰驤樂毅儻再生於今亦奔亡【齊賢曰楚詞挾長矢兮射天狼圖經黃金臺易水東南十八里昭王置千金於臺上以延天下之士】蹉跎不得意驅馬還貴鄕逢君聼歌肅穆坐華堂百里獨太古陶然臥羲皇徵樂昌樂館開筵列壺觴賢豪間靑娥對燭儼成行醉舞紛綺席淸歌繞飛梁【齊賢曰博物志韓娥之齊鬻歌假食旣去餘音繞梁三日不絕】歡娛未終朝秩滿歸咸陽祖道擁萬人供帳遙相望一別隔千里榮枯異炎涼【齊賢曰防廣傳公卿大夫故人邑子設祖道供帳東都門外】炎涼幾度攺九土中橫潰漢甲連吳兵沙塵暗雲海艸木揺殺气星辰無光彩白骨成丘山蒼生竟何罪【士贇曰晉書八公山艸木皆爲晉兵】幽關壯帝居國命懸哥舒長防三十萬開門納凶渠公卿如犬羊忠讜【直言】醢【肉醤】與菹【酢菜】二聖出遊豫兩京遂邱墟【齊賢曰祿山使崔幹祐屯陜以窺京是時哥舒翰病廢在家上召見拜兵馬副元帥將兵八萬並髙仙芝舊卒號二十萬軍於潼闗安慶緒防潼闗翰擊卻之有告崔幹祐在陜兵不滿四千上遣使促翰進兵復陜洛翰奏祿山久習用兵今始爲逆豈無備必羸師以誘我楊國忠疑翰謀已言於上更趣之翰撫膺慟哭引兵出闗遇幹祐於靈寶西東南薄山北阻河隘道七十里官軍會戰幹祐伏兵於險乘髙下木石官軍大敗幹祐進克潼闗執翰以東上幸蜀至馬嵬父老遮道畱太子上許之太子乃還治兵於朔方】帝子許専徵秉旄控彊楚節制非桓文軍師擁熊虎人心失去就賊勢騰風雨惟君固房陵誠節冠終古【齊賢曰帝子指永王璘荀卿曰桓文之節制不足以敵湯武之仁義尙書如虎如貔如熊如羆】僕臥香鑪頂飡霞潄瑤泉門開九江轉枕下五湖連半夜水軍來尋陽滿旌旃空名適自誤廹脇上樓船徒賜五百金棄之若浮煙辭官不受賞翻謫夜郎天【齊賢曰廬山記山東南有香鑪山禹貢九江孔殷在尋陽水軍卽永王舟師也周禮析羽爲旌通帛爲旃】夜郎萬里道西上令人老掃蕩六合淸仍爲負霜艸日月無偏照何由訴蒼昊良牧稱神明深仁卹交道【齊賢曰良牧韋江夏也】一忝靑雲客三登黃鶴樓顧慙禰處士虛對鸚鵡洲樊山霸气盡寥落天地秋江帶峨眉雪川橫三峽流萬舸此中來連防過揚州送此萬里目曠然散我愁【齊賢曰劉表送禰衡於江夏太守黃祖祖長子射爲章陵守尢善衡防賔客有人獻鸚鵡射曰今日無以娛賔願先生爲賦衡因賦之筆不停綴由是鄂有鸚鵡洲樊山嶽州峨眉縣三峽事見前】紗牕倚天開水樹緑如發窺日畏衘山促酒喜得月吳娃與越艷窈窕誇鉛紅呼來上云梯含笑出簾櫳對客小垂手羅衣舞春風【齊賢曰古樂府有大垂手小垂手曲解題云大垂手小垂手皆言其舞而垂手也吳均小垂手曲曰舞大出西秦躡影飛陽春且復小垂手廣袖拂紅塵】賓跪請休息主人情愈極覽君荊山作江鮑堪動色淸水出芙蓉天然去雕飾【齊賢曰荊山作韋之詩也鮑照曰初發芙蓉自然可愛士贇曰江淹詩丹彩旣已過不敢去雕飾】逸興橫素襟無時不招尋朱門擁虎士列防何森森剪鑿竹石開縈流漲淸深登樓坐水閣吐論多英音片辭貴白璧一諾輕黃金謂我不愧君靑鳥問丹心五色雲間鵲飛鳴天上來傳聞赦書至卻放夜郎回暖气變寒谷炎煙生死灰君登鳯池去忽棄賈生才【齊賢曰朝野簽載曰唐貞觀末南康黎景逸一於空靑山常有鵲巢其側每飲食以餧之後鄰近失布者誣景逸盜之系南康獄月餘欲訊之其鵲止於獄樓向景逸歡喜以傳語之狀其日傳語赦官司詰其由來雲路逢元衣素衿人所說三日而赦至景逸還山乃知元衣素衿者鵲之所傳】桀犬尙吠堯匈奴笑千秋中夜四五嘆常爲大國憂旌斾夾兩山黃河當中流連雞不得進飲馬空夷猶安得羿善射一箭落旄頭【齊賢曰鄒陽傳曰桀之犬可使吠堯漢田千秋爲髙寢郎會太子爲江充所譖敗久之千秋上急變訟太子寃上大感悟召見拜大鴻臚數月代劉屈犛爲相後漢使至匈奴單於問聞新拜丞相何用得之使者曰以上書言事故單於曰如是漢置丞相非用賢也士贇曰兩山太華首陽也】

江夏使君叔席上贈使郎中

鳯凰丹禁裏衘出紫泥書昔放三湘去今還萬死余仙郎久爲別客舎問何如涸轍思流水浮雲失舊居多慙華省貴不以逐臣疎復如竹林下叨陪芳宴初希君生羽翼一化北溟魚【齊賢曰事始云石季龍置戲馬觀觀上安詔書用五色紙衘於木鳯之口轆轤回轉形若飛翔後漢志天子六璽皆以武都紫泥封靑囊白素裹兩端無縫三湘見前本傳云白與孔巢父韓隼裴政張叔明陶沔居䢐徠山號竹溪六逸】

博晉鄭太守自廬山千里相尋入江夏北市門見訪卻之武陵立馬贈別

大梁貴公子气蓋蒼梧云若無三千客誰道信陵君救趙復存魏英威天下聞邯鄲能屈節訪博從毛薛夷門得隠淪而與侯生親仍要鼓刀者乃是袖槌人好士不盡心何能保其身【齊賢曰無忌救趙事見前無忌畱趙聞有處士毛公藏於博徒薛公藏於賣漿家乃步往從此兩人遊公子十年不歸秦日夜出兵伐魏魏王使使請公子毛公薛公往見公子曰公子所以重於趙名聞諸侯者徒以有魏也使秦破大梁而夷先王之宗廟公子當何面目立天下乎語未畢公子趣駕歸魏魏王見公子相與泣而以上將軍印授公子公子遂將諸侯聞之各遣兵救魏公子率五國之兵破秦於河外乘勝逐秦軍至函谷闗秦兵不敢出當是時公子威振天下士贇曰好士不盡心何能保其身者言公子存趙救魏之功始終得侯生毛公薛公之力所以以能保其身者是收盡心好士之效也此詩太白蓋以公公子無忌屬望鄭公而以侯生毛薛自期也】多君重然諾意气遙相托五馬入市門金鞍照城郭都忘虎竹貴且與荷衣樂【齊賢曰漢儀天子六馬諸侯五馬士贇曰荷衣隠者艸服也以諭鄭公忘其勢分以貴下賤之義】去去桃花源何時見歸軒相思無終極腸斷朗江猿【齊賢曰桃花源在朗州桃源縣】

江上贈竇長史

漢求季布魯朱家楚逐伍胥去章華萬里南遷夜郎國三年歸及長風沙聞道靑雲貴公子錦防遊戲西江水人疑天上坐樓船水淨霞明兩重綺【齊賢曰須賈曰隋煬帝幸江都以錦爲防】相約相期何太深棹歌揺艇月中尋不同珠履三千客別欲論交一片心

贈王漢陽

天落白玉棺王喬辭鄴縣一去未千年漢陽復相見猶乘飛鳬舄尙識仙人面鬢髮何靑靑童顏皎如練【齊賢曰列仙傳王喬河東人顯宗世爲葉令每月朔嘗自縣詣臺朝帝怪其來數而不見車騎令太史伺望之言其臨至輒有雙鳬從東南飛來於是伺鳬至舉羅張之但得雙舄視之卽四年中所賜尙書官屬履後天下玉棺於堂前吏人推排終不揺動喬曰天帝獨召我邪乃沐浴服飾寢其中蓋便立覆宿昔葬於城東其夕縣中牛皆流汗喘乏而人無知者】吾曽弄海水淸淺嗟三變果愜麻姑言時光速流電與君數杯酒可以窮歡宴白雲歸去來何事坐交戰【齊賢曰神仙傳漢桓帝時王方平降於蔡經家令人與麻姑相聞麻姑來乃一好女子年可十七八入拜方平爲起立麻姑曰接待以來見東海三爲桑田向到蓬萊水又淺於往昔流電者謂日月之易邁猶電徹之速也】

贈漢陽輔錄事二首

聞君罷官意我抱漢川湄借問久疎索何如聴訟時天淸江月白心靜海鷗知應念投沙客空餘弔屈悲【齊賢曰罷官解印也湄猶云濵也投沙客屈原也賈誼爲長沙王太傅渡湘水爲賦以弔屈原】

其二

鸚鵡洲橫漢陽渡水引寒煙沒江樹南浦登樓不見君君今罷官在何處漢口雙魚白錦鱗令傳尺素報情人其中字數何多少只是相思秋復春【齊賢曰鸚鵡洲在漢陽渡之上流漢口在漢陽之東二里】

江夏贈韋南陵冰

胡驕馬驚沙塵起胡雛飲馬天津水君爲張掖近酒泉我竄三巴九千里【齊賢曰唐甘州張掖郡肅州酒泉郡】天地再新法令寛夜郎遷客帶霜寒西憶故人不可見東風吹夢到長安寧期此地忽相遇驚喜茫如墮煙霧玉簫金管喧四筵苦心不得申長句【齊賢曰故人卽韋南陵祿山自範陽獻白玉簫管數百】昨日繡衣傾緑樽病如桃李竟何言昔騎天子大宛馬今乘欵段諸侯門賴遇南平豁方寸復兼夫子持淸論有似山開萬里云四望靑天解人悶人悶還心悶苦辛長苦卒【齊賢曰漢有繡衣禦史大宛國出善馬南平指太守李之遙也】愁來飲酒二千石寒灰重暖生陽春山公醉後能騎馬別是風流賢主人【齊賢曰開元遺事宋璟愛民卹物時人咸謂有腳陽春言所至之處如陽春照物也山簡鎭襄陽童兒歌曰山公出何許往至髙陽池日夕倒載歸酩酊無所知時時能騎馬倒著白接防】頭陀雲月多僧气山水何曾稱人意不然鳴笳按鼓戲滄流呼取江南女兒歌棹謳我且爲君槌碎黃鶴樓君亦爲吾倒卻鸚鵡洲赤璧爭雄如夢裏且須歌舞寛離憂【齊賢曰頭陀寺在鄂州宋大明五年建天竺言頭陀北斗數斗數煩惱也赤壁磯與百人山對峙在今鄂州上流八十里士贇曰周瑜劉備敗曹操於赤壁故曰爭雄也】

贈盧司戶

秋色無逺近出門盡寒山白雲遙相識待我蒼梧間借問盧耽鶴西飛幾嵗還【齊賢曰鄧徳明記盧耽廣州人仕州爲治中少學仙術身能奮飛每夕輙淩虛歸家曉則還州嘗赴元會至曉不能隨從參預朝列化爲白鶴至閣前回翔欲下威儀以帚擲之得一隻履耽乃驚還就列】

贈從弟南平太守之遙二首

少年不得意落魄無安居願隨任公子欲釣吞舟魚常時飲酒逐風景壯心遂與功名疏蘭生谷底人不鋤云在髙山空捲舒【齊賢曰任公子釣巨魚事見一卷注】漢家天子馳駟馬赤車蜀道迎相如【齊賢曰朱買臣拜防稽太守長安廐吏乘駟馬車來迎張晏曰大夫乘官車駕駟馬如今州牧刺史赤車朱輪也士贇曰索隠曰華陽國誌云蜀天城北十里有升仙橋送客觀相如初入長安題柱云不乘赤車駟馬不過此下也】天門九重謁聖人龍顏一解四海春彤庭左右呼萬嵗拜賀明主收沈淪【士贇曰天門九重皆使虎豹守其闗鑰班固西都賦注曰彤赤色也以彤漆飾庭】翰林秉筆回英盼麟閣崢嶸誰可見承恩初入銀臺門著書獨在金鑾殿【齊賢曰唐銀臺門與左右掖升龍門相望士贇曰太白召見金鑾殿及供奉翰林事見本集序並前注】龍鉤雕鐙白玉鞍象牀綺席黃金盤當時笑我微賤者卻來請謁爲交歡【齊賢曰戰國策孟嘗君至楚獻象牀直千金】一朝謝病遊江海疇昔相知幾人在前門長揖後門闗今日結交明日攺愛君山嶽心不移隨君雲霧迷所爲夢得池塘生春艸使我長價登樓詩別後遙傳臨海作可見羊何共和之【齊賢曰謝靈運嘗於永嘉西堂思詩竟日不就忽夢見惠連卽得池塘生春艸大以爲工常云此詩有神助謝靈運有登臨海嶠作與從弟惠連見羊何共和詩一首沈約宋書云靈運旣東還與族弟恵連東海何長瑜潁川荀雍太山羊璿以文章嘗會共爲山澤之遊謂之四友】

其二

東平與南平古今兩步兵素心愛美酒不是顧專城謫官桃源去尋花幾處行秦人如舊識出戶笑相迎【齊賢曰晉阮籍拜東平相法令淸簡東平鄲州也九域志南平郡爲渝州阮籍聞步兵廚營人善釀有酎酒三百斛乃求爲步兵校尉太白自注南平時因飲酒過度貶武陵專城居桃源縣在鼎州秦人避難居此】

贈潘侍禦論錢少陽

繡衣柱史何昻藏鐵冠白筆橫秋霜三軍論事多引納階前虎士羅幹將𨿽無二十五老者且有一翁錢少陽眉如松雪齊四皓調笑可以安儲皇君能禮此最下士九州拭目瞻淸光【齊賢曰李伯陽爲周柱下史後漢輿服志法冠一曰柱後髙五寸今之後爲展鐵柱冠執法者服之或謂之獬豸冠獬豸神羊能辧曲直魏辛毗傳魏大會殿中侍禦史簪白筆側階而坐上問此爲何官何主左右不對辛毗曰此謂禦史簪筆以奏不法幹將劍名說苑介子推行年十五而相荊仲尼聞之使人往視見廊下有二十五俊士堂上有二十五老人仲尼曰合二十五人之智智於湯武並二十五人之力力於彭祖以治天下其禍免矣乎士贇曰虎賁勇士之稱言其猛也】

贈栁圓

竹實滿秋圃鳳來何苦饑還同月下鵲三繞未安枝【齊賢曰鄭毛詩箋云鳳凰之性非竹實不食】夫子卽瓊樹傾柯拂羽儀懷君戀明徳歸去日相思【齊賢曰離騷注南方有鳥其名爲鳳天爲生樹名瓊枝髙二十仞大三十圍以琳瑯爲實張楫曰瓊樹生昆侖西流沙濆】

流夜郎半道承恩放還兼欣尅復之美書懷示息秀才

黃口爲人羅白龍乃魚服得罪豈怨天以愚陷网目鯨鯢未剪滅豺狼屢翻覆悲作楚地囚何日秦庭哭【齊賢曰鯨鯢大魚名以諭不義之人左傳晉侯見鐘儀囚使稅之語範文子曰楚囚君子也楚昭王在隨申包胥如秦乞師依於庭墻而哭日夜不絕聲秦師乃出士贇曰黃口及白龍事見前】遭逢二明主前後兩遷逐去國愁夜郎投身竄荒谷【齊賢曰二明主明皇肅宗也天寶初明皇召見太白金鑾殿使待詔翰林嘗三欲命白官爲髙力士所沮詔令歸山至乾元元年以輔永王璘事流夜郎此爲兩遷逐也】半道雪屯防曠如鳥出籠遙欣尅復美光武安可同天子巡劍閣儲皇守扶風揚袂正北辰開襟攬羣雄胡兵出月窟雷破闗之東左掃因右拂旋收洛陽宮回輿入咸京席卷六合通【齊賢曰唐乾元元年正月戊寅上皇禦宣政殿授皇帝傳國寶符冊二月大赦攺元四月甲寅朝享太廟有事於南郊乙卯大赦曽子固序曰乾元元年流夜郎遂泛洞庭上峽江至峽山以赦得釋還也初上皇幸蜀至馬嵬父老皆遮道請畱上命太子於後宣慰父老曰至尊不肯畱某等願率弟子從殿下東破賊上乃諭將士曰太子仁孝可奉宗廟善輔佐之又諭太子曰勉之西北諸胡我禮之素厚汝必得其用上遂入蜀太子自奉天北至陳倉杜鴻漸說太子往靈武七月甲子卽位以廣平王俶爲天下兵馬元帥九月將朔方等軍及回紇西域之眾十五萬發鳳翔懷仁可汗遣其子葉防將其兵俶見葉防約爲兄弟葉防呼俶爲兄壬寅至長安城西李嗣業爲前軍郭子儀爲中軍王思禮爲後軍癸卯大軍入西京畱長安三日引軍東出十月廣平王至曲沃葉防使將軍鼻施吐撥裴羅等引軍南山搜伏因駐嶺北郭子儀與賊遇於新店賊依山而陣回紇自南山襲其背於黃埃中發十餘矢賊驚顧曰回紇至矣遂潰官軍與回紇夾擊之賊大敗庚申慶緒走河北壬戌廣平王入東京士贇曰屯防之義卽易注始於冥昩及昩莫若防之義蓋太白遭暗昧之謗玆焉雪釋故取義云】叱吒開帝業手成天地功大駕還長安兩日忽再中一朝讓寶位劍璽傳無窮【齊賢曰通鑑十二月丙午上皇至咸陽上備法駕迎於望賢宮上皇在宮南樓上釋黃袍著紫袍望樓下馬趨進拜舞樓下上皇降樓撫上而泣上捧上皇足嗚咽不自勝上皇索黃袍自爲上著之上伏地頓首固辭上皇曰天數人心皆歸於汝使朕得保養余齒汝之孝也上不得已受之父老在仗外歡呼且拜上令開仗縱千餘人入謁上皇曰臣等今日得親二聖相見死無恨矣丁未發行宮上皇上馬上親執控行數步上皇止之上乘馬前引不敢當馳道上皇自開逺入禦含元殿撫慰百官詣長樂殿謝九廟主卽日幸興慶宮遂居之上上表避位還東宮上皇不許乾元元年正月戊寅上皇禦宣政殿授冊此讓位之本末也髙祖斬蛇劍與傳國璽李斯所書者皆歷代傳之以爲國寶】愧無秋毫力誰念矍鑠翁弋者何所慕髙飛仰冥鴻棄劍學丹砂臨鑪雙玉童寄言息夫子晚嵗陟方蓬【士贇曰方蓬方壺蓬萊也】

贈張相鎬二首【時逃難在宿松山作】

神器難竊弄天狼窺紫宸六龍遷白日四海暗胡塵【齊賢曰神器天位也天狼一星在東井南主盜賊爲害紫宸天帝所居】昊穹降元宰君子方經綸澹然養浩气歘起待大鈞秀骨象山嶽英謀合神佐漢解鴻門生唐爲後身擁旄秉金鉞伐鼔乘朱輪【齊賢曰傳燈錄慧可大師將欲受果頭痛如刺欲治之空中曰此乃換骨非常痛也見其頂骨卽如五峯秀出矣漢書沛公入闗秦王子嬰降還軍霸上項羽至鴻門欲擊沛公項伯遂夜馳見張良欲與俱亡良乃因要項伯見沛公沛公與飲爲壽結婚姻令其言沛公不敢背項羽沛公乃從百餘騎驅之鴻門見謝項羽得解歸張鎬字從周傳州人好伯王大略楊國忠執政求天下士爲已重聞鎬才薦之釋褐拜左拾遺歷侍禦史元宗入蜀鎬徒步扈從俄遣詣肅宗所論事尋拜平章事詔河南節度使都統淮南諸軍事帝還京封南陽郡公以本軍鎭汴州蓋諭鎬爲子房後身也】虎將如雷霆總戎向東巡諸侯拜馬首猛士騎鯨鱗澤被魚鳥悅令行艸木春聖智不失時建功及良辰丑虜安足紀可貽幗【古獲切婦人喪冠也】與巾倒防溟海珠盡爲入幕珍馮異獻赤伏鄧生倐來臻庻同昆陽舉再覩漢儀新【齊賢曰蜀志諸葛亮屯五丈原司馬懿與亮相守百餘日亮數挑戰懿不出亮乃遺懿巾幗婦人之飾懿怒上表請戰魏使辛毗杖節制之馮異傳云諸將勸光武卽位光武曰我昨夜夢十赤龍上天覺悟心中動悸異再拜賀曰此天命發於精神心中動悸大王謹重之性耳異上尊號】昔爲管將鮑中奔吳隔秦一生欲報主百代期榮親其事竟不就哀哉難重陳臥病宿松山蒼茫空四鄰風雲激壯志枯槁驚常倫【齊賢曰太白時在宿松山宿松一舒州同安縣】聞君自天來目張气益振亞夫得劇孟敵國空無人捫虱對桓公願得論悲辛大塊方噫气何辭鼓靑蘋斯言儻不合歸老漢江濵【齊賢曰漢吳楚反時條侯至河南得劇孟喜曰吳楚舉大事而不求劇孟吾知其無能爲已】

其二

本家隴西人先爲漢邊將功略蓋天地名飛靑雲上苦戰竟不侯富年頗惆悵【齊賢曰太白興聖皇帝九世孫隋末其先以罪徙西域神龍初遁還客巴西因家焉是生白白旣長隠岷山州舉有道不應蘇頲爲益州長史異之曰是子天才英特少益以學可比相如然喜縱橫術擊劍爲任俠輕財重施更客任城與孔巢父薛準裴政張叔明陶沔居䢐徠山日沈飲號竹溪六逸天寶初南入會稽與吳筠善筠被召故白亦至長安往見賀知章知章見其文嘆曰子謫仙人也言於元宗召見金鑾殿論當世事奏頌一篇賜食親手調羮有詔供奉翰林】世傳崆峒勇气激金風壯英烈遺厥孫百代神猶王【去聲齊賢曰寰宇記肅州昔月支之地漢武時爲武威酒泉郡崆峒山在郡東】十五觀奇書作賦淩相如龍顏恵殊寵麟閣憑天居晚途未云已蹭蹬遭讒毀【齊賢曰太白上裴長史書十嵗觀百家軒轅以來頗得聞矣與韓荊州書曰十五好劍術徧幹諸侯三十成文章歷抵公卿龍顏恵殊寵言召見之時禦手調羹步輦降迎也麟閣憑天居言供奉翰林也蹭蹬遭讒毀蹭蹬失勢貌言髙力士激貴妃沮抑之也】想象晉末時崩騰胡塵起衣冠陷鋒鏑戎虜盈朝市石勒窺神州劉聰刼天子【齊賢曰晉懷帝永嘉四年六月劉元海死忽殺兄和而自立五年與劉粲率騎三萬會劉文王彌冦洛陽陷之帝出華林園門曜等追及遂焚宮廟辱妃後百官士庻死者三萬餘人勒歸功於彌曜遂屯許昌帝防塵於平陽】撫劍夜吟嘯雄心日千里誓欲斬鯨鯢澄淸洛陽水【齊賢曰鯨鯢大魚名諭不義之人吞食小國】六合灑霖雨萬物無雕枯我揮一杯水自笑何區區【士贇曰區區小貌】因人恥成事貴欲決良圖滅虜不言功飄然陟蓬壺惟有安期舄畱之滄海隅【齊賢曰安期畱舄事見前卷】

聞謝楊兒吟猛虎詞因此有贈

同州隔秋浦聞吟猛虎詞晨朝來借問知是謝楊兒

宿淸溪主人

夜到淸溪宿主人碧巖裏檐楹掛星斗枕席響風水月落西山時啾啾夜猿起【齊賢曰九域志池州治貴池縣有淸溪鎭】

系尋陽上崔相渙三首

邯鄲四十萬同日陷長平能回造化筆或冀一人生【齊賢曰趙孝成王七年秦與趙兵相拒長平素爲反間趙王使趙括代防頗秦乃陰使白起爲上將軍射殺趙括四十萬人降起起挾詐盡坑殺之遣其小者二百四十人歸趙】

其二

毛遂不墮井曽參寧殺人虛言誤公子投杼惑慈親白璧雙明月方知一玉眞【齊賢曰甘茂曰曽參處費魯人有與曽參同姓名者殺人人告其母曰曽參殺人其母織自若頃之一人又告之曰曽參殺人其母尙織自若頃又一人告之曰曽參殺人其母投杼下機逾墻而走士贇曰野人毛遂墮井而死客入告平原君平原君曰嗟乎天喪予矣旣而知野人毛遂非平原君客也太白引此事者亦自況其遭誣耳】

其三【此一首恐非上崔相亦恐非太白之作】

虛傳一片雨枉作陽臺神縱爲夢裏相隨去不是襄王傾國人【齊賢曰襄陽耆舊傳赤帝之女瑤姬未行而卒葬於巫山之陽曰巫山之女及楚襄王神女事見二卷】

巴陵贈賈舎人

賈生西望憶京華湘浦南遷莫怨嗟聖主恩深漢文帝憐君不遣到長沙【齊賢曰賈誼事見前士贇曰已上八首恐非太白之作吾故置卷末以別之以俟具眼者】

李太白集分類補注卷十一

欽定四庫全書

李太白集分類補注卷十二

宋楊齊賢集注

元蕭士贇補注

贈【二十五首】

贈別舍人弟臺卿之江南

去國客行逺還山秋夢長梧桐落金井一葉飛銀牀覺罷攬明鏡鬢毛颯已霜良圖委蔓艸古貌成枯桑欲道心下事時人疑夜光因爲洞庭葉飄落之瀟湘【齊賢曰荊州記益陽有金井數百古老傳金人以杖撞地輙成井晉樂志云後園鑿井銀作牀金瓶素練汲寒漿淮南子一葉落而天下知秋】令弟經濟士謫居我何傷潛虯隠尺水著論談興亡客遇王子喬口傳不死方入洞過天地登眞朝玉皇吾將撫爾背揮手遂翺翔【士贇曰王子喬及不死方事見二卷】

醉後贈王歷陽【歷陽和州也】

書禿千兔毫詩裁兩牛腰筆縱起龍虎舞袖拂雲霄雙歌二胡姬更奏逺淸朝舉酒挑朔雪從君不相饒【齊賢曰王羲之贊云𨿽掃千兔之翰聚無一毫之筋】

贈歷陽禇司馬時此公爲稚子舞故作是詩也

北堂千萬壽侍奉有光輝先同稚子舞更著老萊衣因爲小兒啼醉倒月下歸人間無此樂此樂世中稀【齊賢曰毛詩注焉得諼艸種於北堂以忘憂也列士傳老萊子孝養二親著五色防衣臥地爲小兒啼】

對雪醉後贈王歷陽

有身莫犯飛龍鱗有手莫辮猛虎須君看昔日汝南市白頭仙人隠玉壺子猷聞風動窻竹相邀共醉杯中緑歷陽何異山陰時白雪飛花亂人目君家有酒我何愁客多樂酣秉燭遊謝尙自能鸜鵒舞相如免脫鷫鸘裘淸晨鼓棹過江去千里相思明月樓【齊賢曰隠玉壺事見前晉王子猷嘗寄居空宅中便令種竹曰不可一日無此士贇曰明月樓在江陵郡】

贈宣城宇文太守兼呈崔侍禦

白若白鷺鮮淸如淸唳蟬受气有本性不爲外物遷飲水箕山上食雪首陽巓回車避朝歌掩口去盜泉岧嶤廣成子倜儻魯仲連卓絕二公外丹心無間然【齊賢曰尸子曰孔子過於盜泉渴矣而不飲惡其名也鄒陽曰邑號朝歌】昔攀六龍飛今作百錬鉛懷恩欲報主投佩向北燕彎弓緑開滿月不憚堅閒騎駿馬獵一射兩虎穿回旋若流光轉背落雙鳶胡虜三嘆息兼知五兵權鎗鎗突云將卻掩我之妍多逢勦絕兒先著祖生鞭據鞍空矍鑠壯志竟誰宣【齊賢曰晉劉琨曰常恐祖生先我著鞭東漢馬援被甲上馬據鞍顧盼以示可用光武笑曰矍鑠哉是翁也】蹉跎復來歸憂恨坐相煎無風難破浪失計長江邊危苦惜頽光金波忽三圓時遊敬亭上閒聽松風眠或弄宛溪月虛舟信洄沿顏公二十萬盡付酒家錢興發每取之聊向醉中仙過此無一事靜談秋水篇【齊賢曰陶潛傳淵明義熈末徴爲著作佐郎不就顏延之畱二萬錢與潛潛悉送酒家稍就取酒太白與賀知章李適之崔宗之等爲酒八仙故杜甫有飲中八仙歌莊子有秋水篇】君從九卿來水國有丰年魚鹽滿市井布帛如雲煙下馬不作威冰壺照淸川霜睂邑中叟皆美太守賢時時慰風俗往往出東田竹馬數小兒拜迎白鹿前含笑問使君日晚可回旋遂歸池上酌掩抑淸風【齊賢曰郭汲行部到西河有兒童數百各騎竹馬於道路次迎拜】曽標橫浮雲下撫謝眺肩樓髙碧海出樹古靑蘿懸光防紫霞杯伊昔忝相傳良圖掃沙漠別夢繞旌旃富貴日成疎願言杳無緣登龍有直道倚玉阻芳筵敢獻繞朝防思同郭泰船何言一水淺似隔九重天【齊賢曰謝眺字暉據文選所載嘗爲宣城守故宣城有謝眺樓其遊東田等詩皆宣城作應劭曰沙漠匈奴之南界東漢書李膺以聲名自髙士有被其容接者名爲登龍門魏志魏明帝使後弟毛曽與夏侯共坐時人謂蒹葭倚玉樹左傳士防歸繞朝贈之以防東漢書郭泰字林宗自洛陽歸諸儒送至河上林宗惟與李膺同舟而濟眾賓望之以爲神仙】崔生何傲岸縱酒復談身爲名公子英才苦迍邅鳴鳯托髙梧淩風何翩翩安知慕羣客彈劍拂秋蓮【齊賢曰崔生崔侍禦也易迍如邅如士贇曰縱酒者放意而飲酒也】

贈宣城趙太守恱

趙得寶符盛山河功業存三千堂上客出入擁平原六國揚淸風英聲何喧喧【齊賢曰史趙簡子召諸子告之曰吾藏寶符於常山上先得者賞諸子驅之常山上求無所得毋防還曰已得符矣簡子曰奏之毋防曰從常山上臨代代可取也簡子知毋防賢以爲太子簡子卒毋防立是爲襄子襄子姊爲代王夫人襄子乃北登夏屋請代王使廚人操銅科擊殺之遂興兵平代地至恵文王弟勝最賢喜賓客至數千人相恵文王及孝成王封於東武城號平原君六國齊楚燕趙韓魏也】大賢茂逺業虎竹光南藩錯落千丈松虯龍盤古根枝下無俗艸所植惟蘭蓀憶在南陽時始承國士恩公爲柱下史脫繡歸田園伊昔簮白筆幽都逐遊魂持斧冠三軍霜淸天北門差池宰兩邑鶚立重飛翻焚香入蘭臺起艸多芳言防龍一顧重矯翼淩翔鵷赤縣揚雷聲彊項聞至尊驚飈頽秀木迹屈道彌惇【齊賢曰簮白筆事見前卷暴勝之爲直指使者衣繡衣持斧逐捕盜賊督課郡國鄒衍曰中國縣曰赤縣神州後世以指輦轂下縣董宣爲洛陽令湖陽公主蒼頭白日殺人宣叱奴下車殺之主訴帝帝召宣令謝主宣不從彊使頓之宣兩手據地終不肯俯光武因勅彊項令】出牧歷三郡所居猛獸奔遷人同衛鶴謬上懿公軒自笑東郭履側慙狐白溫閒吟步竹石精義忘朝昬顦顇成醜士風雲何足論獼猴騎土牛羸馬夾雙轅願借羲皇景爲人照覆盆溟海不振蕩何由縱鵬鯤所期津白倜儻假騰鶱【齊賢曰猛獸虎也宋均爲九江守虎東渡江左傳衛懿公好鶴鶴有乘軒者東郭先生久待詔公車貧困行雪中履有上無下足盡踏地人皆笑之】

贈從弟宣州長史昭

淮南望江南千里碧山對我行倦過之半落靑天外宗英佐雄郡水陸相控帶長川豁中流千里防吳防君心亦如此包納無小大【齊賢曰唐志淮南道古揚州之域士贇曰漢書序贊河間爲漢宗英】搖筆起風霜推誠結仁愛訟庭垂桃李賓館羅軒蓋何意蒼梧雲飄然忽相防才將聖不偶命與時俱背獨立山海間空老聖明代知音不易得撫劍增感慨當結九萬期中途莫先退

於五松山贈南陵常贊府

爲艸當作蘭爲木當作松蘭幽香風逺松寒不攺容松蘭相因依蕭艾徒丰茸雞與雞並食鸞與鸞同枝揀珠去沙礫但有珠相隨【齊賢曰水經零陵郡都梁縣西小山上有停水其中悉生蘭艸緑葉紫莖澤蘭如薄荷防香荊湘嶺南人家多種之與蘭艸大抵相類顏師古以蘭爲澤蘭非也郭璞曰丰容也蒼頡篇茸艸貌】逺客投名賢眞堪冩懷抱若惜方寸心待誰可傾倒虞卿棄趙相便與魏齊行海上五百人同日死田橫當時不好賢豈傳千古名願君同心人於我少畱情寂寂還寂寂出門迷所適長鋏歸來乎秋風思歸客【齊賢曰史記範雎事魏中大夫須賈使齊齊襄王聞雎辯口賜之金須賈怒以雎持魏陰事告齊故得饋歸以告魏相齊使笞擊折脇折齒雎佯死卽捲以簀賓客飲者醉更溺雎從簀中得出更姓名曰張祿隨王稽入秦上書昭王言太后穰侯昭王大懼嚴太后逐穰侯拜雎爲相魏使須賈使秦雎坐賈堂下曰爲我告魏王急持魏齊頭來不然我且屠大梁魏齊恐走趙匿平原君家昭王聞爲書遺平原君願與君爲十日之飲平原君入秦昭王乃遺趙王書曰範君之仇魏齊在平原君家王使人疾持其頭來不然我伐趙又不出王弟趙王園平原君家急齊夜奔出見趙相虞卿乃解相印與齊亡走大梁故因信陵君以走楚信陵畏秦猶豫未決齊怒自剄趙王卒取其頭予秦虞卿困於梁不得意乃著書世傳之曰虞氏春秋漢滅項籍田橫懼與其徒屬五百人入海居島中髙祖赦橫罪而召之橫與客二人乘傳詣洛陽自剄令客捧其頭從使使奏之髙祖爲流涕拜客爲都尉橫旣葬二客穿冢旁皆自剄從之帝以橫之客皆賢者聞其餘五百人在海中使使召至聞橫死皆自殺馮驩見孟嘗君君置於捨彈其劍而歌曰長鋏歸來乎食無魚晉張翰因秋風起思歸】

自梁園至敬亭山見會公談陵陽山水兼期同遊因有此贈

我隨秋風來瑤艸恐衰歇中途寡名山安得弄雲月渡江如昨日黃葉向人飛敬亭愜素尙弭【解也】棹流淸輝【齊賢曰山海經姑瑤之山帝女死焉名曰女屍化爲瑤艸其花黃其實如兔絲服者媚於人唐志宣州宣城縣有敬亭山】冰谷明且秀陵巒抱江城粲粲吳與史衣冠耀天京水國饒英奇潛光臥幽艸防公眞名僧所在卽爲寶開堂振白拂髙論橫靑雲雪山掃粉壁墨客多新文爲予話幽棲且述陵陽美天開白龍潭月映淸秋水黃山望石柱突兀誰開張黃鶴久不來子安在蒼茫東南焉可窮山鳥飛絕處稠疊千萬峯相連入云去【齊賢曰九域志陵陽山在宣州列仙傳竇子明棄官學道釣得白龍放之於此因名白龍潭後五年龍來迎子明上居陵陽山至百餘年乃得仙子安仙人也來就子明二十年一旦忽死葬山下常有黃鶴棲其園上鳴云子安子安士贇曰任彥升撰王儉文集序司徒袁粲有髙世之度脫落塵俗見公弱齡更望風推服嘆曰衣冠禮樂在是矣】聞此期振策歸來空閉關相思如明月可望不可攀何當移白足早晚淩蒼山且寄一書札令予解愁顏

贈友人三首

蘭生不當戶別是閒庭艸夙被霜露欺紅榮已先老謬接瑤華枝結根君王池顧無馨香美叨沐淸風吹餘芳若可佩卒歳長相隨

其二

防中趙首買自徐夫人玉匣閉霜雪經燕復歷秦其事竟不防淪落歸沙塵持此投贈與君同急難荊卿一去後壯士多摧殘長號易水上爲我揚波瀾鑿井當及泉張帆當濟川防夫惟重義駿馬不勞鞭人生貴相知何必金與錢

其三

慢世薄功業非無胸中畫謔浪萬古賢以爲兒童劇立產如廣費匡君懷長防但苦山北寒誰知道南宅歳酒上逐風霜鬢兩邊白【齊賢曰毛詩謔浪笑傲周瑜與孫防同年同居舒瑜推道南大宅與策】蜀主思孔明晉家望安石時人列五鼎談笑期一擲虎伏避胡塵漁歌遊海濱敝裘恥妻嫂長劍托交親夫子秉家義羣公難與鄰莫持西江水空許東溟臣他日靑雲去黃金報主人【齊賢曰先主三顧孔明於艸廬之中謂關羽等曰孤之有孔明猶魚之有水也謝安石盤桓東山王導云安石不起將如蒼生何劉毅樗蒲一擲百萬太公起海濱卽三公蘇秦說秦王不聽裘敝金盡而歸妻嫂笑之後富貴以百金徧報諸常見徳者莊子曰昨來中道轍中鮒魚呼曰我東海之波臣君豈有斗升之水活我哉周曰我且見楚王激西江之水而迎子鮒魚忿然作色曰我無處所欲得斗升之水求活君乃言此曽不如早索我於枯魚之肆】

陳情贈友人

延陵有寶劍價重千黃金觀風歷上國暗許故人深歸來掛墳松萬古知其心懦夫感達節壯士激靑衿鮑生薦夷吾一舉置齊相斯人無良朋豈有靑雲望臨財不茍取推分固辭讓後世稱其賢英風邈難尙論交但若此有道孰云喪【齊賢曰史記管鮑事見前卷】多君騁逸藻掩映當時人舒文振頽波秉徳冠彛倫卜居乃此地共井爲比鄰淸琴弄雲月美酒娯冬春薄徳中見捐忽之如遺塵英豪未豹變自古多艱辛他人縱以疎君意宜獨親【齊賢曰周制九夫爲井四井爲邑則八家共一井】柰何成離居相去復幾許飄風吹云霓蔽目不得語投珠冀相報按劍恐相距所思采芳蘭欲贈隔荊渚沈憂心若醉積恨涙如雨願假東壁輝餘光照貧女【齊賢曰飄風以興邪惡之眾云霓惡气諭佞人】

贈從弟冽

楚人不識鳳重價求山雞獻主昔云是今來方覺迷自居漆園地久識咸陽西風飄落日去節變流鶯啼桃李寒未開幽關豈來蹊逢君發花萼若與靑雲齊及此桑華緑春蠶起中閨日出布谷鳴田家擁鋤犁顧余乏尺土東作誰相攜【齊賢曰楚人指雉爲鳳事見前漆園在寃句縣北十七里古屬防縣】傅說降霖雨公輸造云梯羌戎事未息君子悲塗泥報國有長策成功羞執珪無由謁明主杖策還蓬藜他年爾相訪知我在磻溪

贈閭丘處士

賢人有素業乃在沙塘陂竹影掃秋月荷花落古池閒讀山海經散帙臥遙帷且耽田家樂遂曠林中期野酌勸芳酒園蔬烹露葵如能樹桃李爲我結茅茨【齊賢曰說文帙書衣林中期如竹林七賢之類士贇曰郭璞撰山海經二十三卷又注山海經圖贊二卷】

贈錢徴君少陽【一作送趙雲卿】

白玉一杯酒緑楊三月時春風餘幾日兩鬢各成絲秉燭惟須飲投竿也未遲如逢渭水獵猶可帝王師【齊賢曰少陽年八十餘故方之太公】

贈宣州靈源寺仲濬公

敬亭白雲气秀色連蒼梧下映雙溪水如天落鏡湖此中積龍象獨許濬公殊風韻逸江左文章動海隅觀心同水月解領得明珠今日逢支遁髙談出有無【齊賢曰宣州宣城縣南敬亭山歸藏啟筮曰白雲气自蒼梧鏡湖在越州制度論曰龍行水中力大象行陸中力大故以負荷大法者以比之寶積經云勝現王如來入善澤長者大城乞食大苾蒭僧左右翼従修攝諸根如大龍象支遁字道林其妙觀章云色之性也不自有色色不自有𨿽色而空故曰色卽爲空色復異空論成示王坦之坦之都無言支曰嘿而識之乎王曰旣無文殊誰能見賞】

贈僧朝美

水客淩洪波長鯨湧溟海百川隨龍舟噓吸竟安在中有不死者探得明月珠髙價傾宇宙餘輝照江湖苞捲金縷褐蕭然若空無誰人識此寶竊笑有狂夫了心何言說各勉黃金軀【士贇曰按維摩詰經曰當知一切煩惱爲如來種歷不下大海不能得無價寶珠不入煩惱大海則不能得一切智寶此篇主意全是櫽括此經】

贈僧行融

梁有湯惠休常從鮑照遊峨睂史懷一獨映陳公出卓絕二道人結交鳳與麟行融亦俊發吾知有英骨海若不隠珠驪龍吐明月大海乘虛舟隨波任安流賦詩旃檀閣縱酒鸚鵡洲待我適東越相攜上白樓【齊賢曰沈約宋書曰沙門惠休善屬文世祖命使還俗姓湯位至揚州從事史懷一陳公未詳莊子海若海神名又曰千金之珠在驪龍頷下世說白樓亭在山陰】

贈黃山胡公求白鷴【並序】

聞黃山胡公有雙白鷴蓋是家雞所伏自小馴狎了無驚猜以其名呼之皆就掌取食然此鳥耿介尢難畜之餘平生酷好竟莫能致而胡公輟贈於我惟求一詩聞之欣然適防宿意因援筆三叫文不加防以贈之

請以雙白璧賈君雙白鷴白鷴白如錦白雪恥容顏照影玉潭裏刷毛琪樹間夜棲寒月靜朝步落花閒我願得此鳥翫之坐碧山胡公能輟贈籠寄野人還

登敬亭山南望懷古贈竇主簿

敬亭一回首目盡天南端仙者五六人常聞此遊盤谿流琴髙水石聳麻姑壇白龍降陵陽黃鶴呼子安羽化騎日月云行翼鴛鸞下視宇宙間四溟皆波瀾汰絕目下事從之復何難百歳落半途前期浩漫漫彊食不成味淸晨起長嘆願隨子明去錬火燒金丹【齊賢曰列仙傳琴髙趙人以鼔琴爲永康王舍人遨遊冀州三百餘年後入碭水中乘赤鯉魚來出泊一月復入水去花姑山亦謂之麻姑山昔麻姑修道於此上升有仙壇陵陽竇子明及子安事見十一卷注士贇曰晉書許邁少恬靜采藥斷谷入臨安西山攺名子逺遊莫測所終好道者皆謂之羽化矣】

經亂後將避地剡中畱贈崔宣城

雙鵝飛洛陽五馬渡江徼何意上東門胡雛更長嘯中原走豺虎烈火焚宗廟太白晝經天頽陽掩餘照王城皆蕩覆世路成奔峭四海望長安嚬睂寡西笑蒼生疑落葉白骨空相弔連兵似雪山破敵誰能料【齊賢曰晉五行志永嘉元年洛陽步廣裏地陷有蒼白二鵝飛出蒼者衝天此羽虫之孽白者金色國之行也蒼爲胡象其可盡言乎太安中童謠曰五馬遊渡江一馬化爲龍後中原大亂宗藩多絕惟瑯琊汝南西陽南頓彭城同至江東而元帝嗣統石勒上黨武鄕羯人年十四隨邑人行販洛陽倚嘯上東門王衍見而異之謂左右曰向者胡雛吾觀其聲視有奇志恐將爲天下患馳遣收之防勒已去安防山入奏气驕蹇張九齡謂裴光庭曰亂幽州者此胡雛也狼子野心有逆相詣卽事誅之以絕後患帝曰卿無以王衍知石勒而害忠良卒不用天寶十四載十一月防山反陷洛陽明年陷長安唐志開元十四年十月甲寅太白晝見至徳二載十一月已酉太白晝見經天至於十一月戊午不見歷周秦楚鄭宋燕之分】我垂北溟翼且學南山豹崔子賢主人歡娯每相召胡牀紫玉笛卻坐靑雲叫楊花滿州城置酒同臨眺忽思剡溪去水石逺淸妙雪晝天地明風開湖山貌悶爲洛生詠醉發吳越調赤霞動金光日足森海嶠獨散萬古意閒垂一溪釣猿近天上啼人移月邊棹無以墨綬苦來求丹砂要華發長折腰將貽陶公誚【齊賢曰桓伊善笛王徽之相逢江次請爲一弄伊已貴顯聞徽之名便據胡牀三弄而去梁州記咸寧中盜掘張駿冢得白玉笛紫玉簫】

獻從叔當塗宰陽冰

金鏡霾六國亡新亂天經焉知髙光起自有羽翼生蕭曹安屼耿賈摧欃槍【齊賢曰六國齊楚韓魏燕趙髙祖滅秦誅項光武夷王莽勦羣盜爾雅彗星爲欃槍士贇曰金鏡霾六國指秦亡新亂天經指王莽莽國號新室蕭曹蕭何曹參也耿賈耿弇賈復也】吾家有季父傑出聖代英𨿽無三臺位不惜四豪名激昻風雲气終協龍虎精弱冠燕趙來賢彥多逢迎【齊賢曰季父叔父也晉天文志在天爲三臺在人爲三公戰國防四豪齊孟嘗君田文魏信陵君無忌趙平原君趙勝楚春申君黃歇禮記二十曰弱冠】魯連善談笑季布折公卿遙知禮數絕常恐不合並惕想結宵夢素心久已防顧慙靑雲器謬奉玉樽傾山陽五百年緑竹忽再榮髙歌振林木大笑喧雷霆落筆灑篆文崩云使人驚吐辭又炳煥五色羅華星秀句滿江國髙才掞天庭【齊賢曰漢書季布楚人爲任俠有名孝惠時匈奴爲書嫚呂后後怒召諸將議之樊噲曰臣願得十萬眾橫行匈奴中諸將阿太后以噲爲然布曰噲可斬也太后罷朝遂不復議擊匈奴】宰邑艱難時浮雲空古城居人若薙艸掃地無纎莖惠澤及飛走農夫盡歸耕廣漢水萬里長流玉琴聲雅頌播吳越還如太階平小子別金陵來時白下亭羣鳳憐客鳥差池相愛鳴各抜五色毛意重太山輕贈微所費廣斗水澆長鯨【齊賢曰晉天文志三臺爲天階太一躡以上下一曰泰階白下在上元縣北】彈劍歌苦寒嚴風起前楹月銜天門曉霜落牛渚淸長嘆卽歸路臨川空屏營

書懷贈南陵常贊府

歳星入漢年方朔見明主調笑當時人中天謝雲雨一去麒麟閣遂將朝市乖故交不過門秋艸日上階當時何特達獨與我心諧【齊賢曰南陵縣在宣州西東方朔未死時謂同捨郎曰天下人無由知朔知朔者惟太伍公耳亡後武帝得此語召太伍公問之答以不知曰公何所能曰頗善星歷帝問諸星皆俱在否曰諸星俱在獨不見嵗星十八年今復見耳帝仰天嘆曰東方朔生在朕旁十八年而不知是嵗星慘然不樂】置酒淩歊臺歡娯未曽歇歌動白紵山舞回天門月問我心中事爲君前致辭君看我才能何似魯仲尼大聖猶不遇小儒安足悲【齊賢曰淩歊臺唐宣州本朝太平州之姑熟白紵亭宋武帝與羣臣防於此有白紵之歌士贇曰向日孔子歷說天下七十君竟不一遇】雲南五月中頻喪渡瀘師毒艸殺漢馬張兵奪云旗至今西二河流血擁僵屍將無七擒略魯女惜園葵【齊賢曰孔明出師表五月渡瀘深入不毛亮至南中竟生致孟獲縱使更戰七縱七擒而亮猶遣獲獲止不去曰公天威也南人不復反矣古歌詞曰采葵莫傷根結交莫羞貧公儀休爲魯相食茹而美抜其園葵而棄之士贇曰按此詩魯女惜園葵是用事非泛引事也列女傳曰漆室女者魯漆室邑之女也過時未適人當穆公時君老太子防女倚柱而嘯其鄰人婦從之遊謂曰何嘯之悲也子欲嫁耶漆室女曰嗟乎我豈爲不嫁而悲哉吾憂魯君老太子防鄰婦笑曰此乃魯大夫之憂婦人何與焉漆室女曰不然昔晉客捨吾家系馬園中馬逸馳走踐吾葵使吾終嵗不食葵雍人女奔隨人亡其家倩吾兄行追之逢霖水出溺流而死令吾終身無兄吾聞河潤九里漸洳三百步猶且不勞今魯君老悖太子少愚姦僞日起夫魯國有患者君臣父子皆被其辱禍及眾庻婦人獨安所避乎吾甚憂之子乃曰婦人無與者何哉鄰婦謝曰子之所慮非妾所及三年魯果亂齊楚攻之魯連有冦男子戰鬭婦人轉輸不得休息君子曰逺矣漆室女之思也詩云知我者謂我心憂不知我者謂我何求此之謂也】咸陽天下樞累嵗人不足𨿽有數斗玉不如一盤粟賴得賢宰衡持鈞慰風俗自顧無所用辭家方來歸霜驚壯士髮涙滿逐臣衣以此不安席蹉跎因世違終當滅衛謗不受魯人譏

贈汪倫

李白乘舟將欲行忽聞岸上踏歌聲桃花潭水深千尺不及汪倫送我情【齊賢曰白遊涇縣桃花潭村人汪倫常醖美酒以待白倫之裔孫至今寶其詩】

李太白集分類補注卷十二

欽定四庫全書

李太白集分類補注卷十三

宋楊齊賢集注

元蕭士贇補注

寄【二十五首】

安陸白兆山桃花嵒寄劉侍禦綰【一作春歸桃花嵒貽許侍禦】

云臥三十年好閒復愛仙蓬壺𨿽防絕鸞鶴心悠然歸來桃花嵒得憩云窓眠對嶺人共語飲潭猿相連時升翠防上邈若羅浮巓兩岑抱東壑一嶂橫西天樹雜日易隠崖傾月難圎芳艸換野色飛蘿搖春煙入逺搆石室選幽開山田獨此林下意杳無區中緣永辭霜臺客千載方來旋【齊賢曰桃花嵒在安陸爾雅山未及上曰翠防防曰未及頂上在傍坡陀處名翠防一雲山气靑蒼色曰翠防】

淮南臥病書懷寄蜀中趙徴君防

吳防一浮雲飄如逺行客功業莫從就嵗光屢奔迫良圖俄棄捐衰疾乃綿劇古琴藏虛匣長劍掛空壁楚冠懷鐘儀越吟比莊舄國門遙天外鄕路逺山隔朝憶相如臺夜夢子云宅旅情初結緝秋气方寂歷風入松下淸露出艸間白故人不可見幽夢誰與適寄書西飛鴻贈爾慰離析【齊賢曰左傳晉侯見鐘儀問之曰南冠而縶者誰也對曰鄭人所獻楚囚也使稅之陳軫傳越人莊舄仕楚執珪有頃而病王使人聽之猶尙越聲相如琴臺在成都浣溪海安寺】

寄弄月溪吳山人

嘗聞龎徳公家住洞湖水終身棲鹿門不入襄陽市夫君弄明月滅景淸淮裏髙蹤邈難追可與古人比淸揚杳莫覩白雲空望美待號辭人間攜手訪松子【齊賢曰後漢逸民傳龎公南郡襄陽人居峴山之南未嘗入城府劉表數延請不能屈後攜妻子登鹿門山因采藥不返襄陽記鹿門山舊名蘇嶺山建武中習郁立神祠於山刻二石鹿夾神道口俗呼鹿門廟因以名山】

秋山寄衛尉張卿及王徴君【防稽】

何以折相贈白花靑桂枝月華若夜雪見此令人思𨿽然剡溪興不異山陰時明發懷二子空吟招隠詩【齊賢曰郭璞曰桂白花常生山峯冬夏常靑】

望終南山寄紫閣隠者【長安】

出門見南山引領意無限秀色難爲名蒼翠日在眼有時白雲起天際自舒捲心中與之然托興每不淺何當造幽人滅迹棲絕巘【山峯】

夕霽杜陵登樓寄韋繇

浮陽滅霽景萬物生秋容登樓送逺目伏檻觀羣峯原野曠超關河紛雜重淸暉映竹日翠色明雲松蹈海寄遐想還山迷舊蹤徒然廹晚暮未果諧心胸結桂空佇立折麻恨莫從思君達永夜長樂聞疎鐘【齊賢曰漢五年治長樂宮】

秋夜宿龍門香山寺奉寄王方城十七丈奉國營上人從弟防成令問【洛陽】

朝發汝海東暮棲龍門中水寒夕波急木落秋山空望極九霄迥賞幽萬壑通目皓沙上月心淸松下風玉斗橫网戶銀河耿花宮興在趣方逸歡餘情未終鳳駕憶王子虎溪懷逺公桂枝坐銷歇棣花不復同流恨寄伊水盈盈焉可窮【齊賢曰水經汝水出河南梁縣河南縣有龍門山】

春日獨坐寄鄭明府

鷰麥靑靑遊子悲河堤弱栁郁金枝長條一拂春風去盡日飄揚無定時我在河南別離久那堪坐此對窻牖情人道來竟不來何人共醉新丰酒【齊賢曰郁金似姜黃言栁枝似郁金之黃耳新丰事見前】

寄淮南友

紅顏悲舊國靑歳歇芳洲不待金門詔空持寶劍遊海云迷驛道江月隠鄕樓復作淮南客因逢桂樹畱【齊賢曰靑歳猶言靑春也】

沙丘城下寄杜甫

我來竟何事髙臥沙丘城城邊有古樹日夕連秋聲魯酒不可醉齊歌空復情思君若汶水浩蕩寄南徵【齊賢曰趙沙丘宮在鉅鹿此沙丘在魯汶水在魯汝陽縣】

聞丹丘子於城北營石門幽居中有髙鳳遺迹僕離羣逺懷亦有棲遁之志因敍舊以寄之

春華滄江月秋色碧海云離居盈寒暑對此長思君思君楚水南望君淮山北夢魂𨿽飛來防面不可得疇昔在嵩陽同衾臥羲皇緑蘿笑簮紱丹壑賤巖廊晚途各分析乘興任所適僕在雁門關君爲峨睂客心懸萬里外影滯兩鄕隔長劍復歸來相逢洛陽陌陌上何喧喧都令心意煩迷津覺路失托勢隨風翻以玆謝朝列長嘯歸故園【齊賢曰雁門關峨睂山並見前】故園恣閒逸求古散縹帙久欲入名山婚娶殊未畢人生信多故世事豈惟一念此憂如焚悵然若有失聞君臥石門宿昔契彌惇方從桂樹隠不羨桃花源髙風起遐曠幽人迹復存松風淸瑤瑟溪月湛芳樽安居偶佳賞丹心期此論【齊賢曰髙士傳尙長字子平隠不仕爲子嫁娶畢勅家事防之勿復相關毛詩心如焚幽人髙鳳也】

淮陰書懷寄王宗城【再至淮南作王宗成】

沙墩至梁苑二十五長亭大舶夾雙櫓中流鵝鸛鳴雲天掃空碧川嶽涵餘淸飛鳬從西來適與佳興並眷言王喬舄婉孌故人情【齊賢曰沙苑縣在同州南梁苑事見前呂居仁語錄太白詩如沙墩至梁苑二十五長亭之類皆气蓋一世熟味之自不褊淺矣】復此懿親防而增交道榮沿洄且不定飄忽悵䢐徵暝投淮陰宿欣得漂母迎鬥酒熟黃雞一餐感素誠予爲楚壯士不是魯諸生有徳必報之千金恥爲輕緬書羇孤意逺寄棹歌聲【齊賢曰韓信爲楚王召所從食漂母賜千金召辱已少年以爲中尉曰此壯士也】

聞王昌齡左遷龍標遙有此寄

楊花落盡子規啼聞道龍標過五溪我寄愁心與明月隨風直到夜郎西【齊賢曰唐敍州本沅州有龍標縣武陵有五溪曰雄溪滿溪酉溪沅溪辰溪皆槃瓠子孫夜郎縣溱州】

寄王屋山人孟大融

我昔東海上勞山餐紫霞親見安期公食棗大如中年謁漢主不愜還歸家朱顏謝春暉白髮見生涯所期就金液飛步風雲車願隨夫子天壇上閒與仙人掃落花【齊賢曰金液丹法見前天壇在王屋山張仙人之居在其南】

憶舊遊寄譙郡元防軍【金陵】

憶昔洛陽董糟丘爲予天津橋南造酒樓黃金白璧買歌笑一醉累月輕王侯海內賢豪靑雲客就中與君心莫逆回山轉海不作難傾情倒意無所惜我向淮南攀桂枝君畱洛北愁夢思不忍別還相隨相隨迢迢訪仙城三十六曲水回縈一溪初入千花明萬壑度盡松風聲【齊賢曰古詩云一笑雙白璧再顧千黃金】銀鞍金絡倒平地漢東太守來相迎紫陽之眞人邀我吹玉笙飡霞樓上動仙樂嘈然宛似鸞鳳鳴袖長管催欲輕舉漢中太守醉起舞手持錦袍覆我身我醉橫眠枕其股當筵意气淩九霄星離雨散不終朝分飛楚關山水遙余旣還山尋故巢君亦歸家渡渭橋【齊賢曰唐隨州漢東郡周若內傳曰紫陽眞人周義山字季通沙陰人漢丞相勃七世孫常以旦日出面東嗽口服气隨州紫陽先生有飡霞樓太白夕夜於飡霞樓送煙子元演隠仙城山序曰入神農之故鄕得胡公之精術胡公身揭日月心飛蓬萊起飡霞之孤樓鏈吸景之精气延我數子髙談混元金書玉訣盡在此矣白乃語及形勝紫陽因大誇仙城元侯聞之乘興將往樂書有玉磬玉鼓玉簫玉笛當亦有玉笙也荊州記其北有四關魯陽伊闕之屬也】君家嚴君勇貔虎作尹並州遏戎虜五月相呼渡太行摧輪不道羊腸苦行來北涼歳月深感君貴義輕黃金瓊杯綺食靑玉案使我醉飽無歸心時時出向城西曲晉祠流水如碧玉浮舟弄水簫鼓鳴防波龍鱗莎艸緑【齊賢曰唐並州太原郡開元十一年升太原府太行山在懷州河內縣呂氏春秋曰太行羊腸其山盤紆如羊腸楚漢春秋淮陰侯曰臣去項歸漢漢王賜臣玉案之食晉祠卽臺駘祠也】興來攜妓恣經過其若楊花似雪何紅妝欲醉宜斜日百尺淸潭冩翠娥翠娥嬋娟初月輝美人更唱舞羅衣淸風吹歌入空去歌曲自繞行雲飛此時行樂難再遇西遊因獻長楊賦北闕靑雲不可期東山白首還歸去【齊賢曰列子薛談學謳於秦靑辭歸餞於交衢撫節悲歌聲振林木響遏行雲揚雄從上至長楊射熊館還上長楊賦以諷士贇曰漢髙帝紀蕭何治未央宮立東闕北闕師古日未央殿𨿽南向而上畵奏事謁見之徒皆詣北闕公車司馬亦在北焉是則以北闕爲正門】渭橋南頭一遇君鄼臺之北又離羣問余別恨知多少落花春暮爭紛紛言亦不可盡情亦不可極呼兒長跪緘此辭寄君千里遙相憶【齊賢曰髙陵縣在京兆府東北七十里有渭橋鎭鄼唐亳州譙郡鄼縣也又漢南陽郡鄼縣蕭何所封】

月夜江行寄崔貟外宗之

飄飄江風起蕭颯海樹秋登艫美淸夜掛席移輕舟月隨碧山轉水合靑天流杳如星河上但覺雲林幽歸路方浩浩䢐川去悠悠徒悲蕙艸歇復聽菱歌愁岸曲迷後浦沙明瞰前洲懷君不可見望逺增離憂【齊賢曰江賦舳艫相屬注舳舟尾艫船頭】

宿白鷺洲寄楊江寧

朝別朱雀門暮棲白鷺洲波光搖海月星影入城樓望美金陵宰如思瓊樹憂徒令魂入夢翻覺夜成秋緑水解人意爲余西北流因聲玉琴裏蕩漾寄君愁【齊賢曰朱雀門建康南門又有朱雀橋賞心亭舊名二水亭其前曰白鷺亭在水西門城上史正志碑云秦淮源句容漂水兩山間自方山合流至建康貫城中而西以逹於江秦淮於府之左分爲二支一支入城一支繞城外共夾一洲曰白鷺卽太白所謂二水中分白鷺洲者也續齊諧記王彥伯善琴至吳鄱亭維舟中渚秉燭理琴見一女坐於東牀取琴調之乃楚光明曲遲明女取錦綉贈別彥伯以玉琴答之而去】

新林浦阻風寄友人【一云金陵阻風雪書懷寄楊江寧齊賢曰謝元暉有云宣城出新林浦向板橋浦酈善長水經三山入湘浦又北經新林浦水上南北結浮橋渡水故曰板橋浦】

潮水定可信天風難與期淸晨西北轉薄暮東南吹以此難掛席佳期益相思【齊賢曰浙江潮候時刻皆不差見前】海月破圓影菇蔣生緑池昨日北湖梅開花已滿枝今朝東門栁夾道垂靑絲【士贇曰說文雕苽一名蔣或作菇爾雅翼菇蔣生水中三年以上心中生孔如藕至秋如小兒臂可蒸食其有黑防者名烏郁卽今茭也】歳物忽如此我來定幾時紛紛江上雪艸艸客中悲明發新林浦空吟謝朓詩【齊賢曰謝元暉之宣城出新林浦詩雲天際識歸舟雲中辧江樹】

寄韋南陵冰余江上乘興訪之遇尋顏尙書笑有此贈

南船正東風北船來自緩江上相逢借問君語笑未了風吹斷聞君攜妓訪情人應爲尙書不顧身堂上三千珠履客甕中百斛金陵春恨我阻此樂淹畱楚江濱月色醉逺客山花開欲然春風狂殺人一日劇三年乘興嫌太遲焚卻子猷船夢見五栁枝已堪掛馬鞭何日到彭澤長歌陶令前【齊賢曰尙書顏尙書金陵春酒也】

題情深樹寄象公

腸斷枝上猿淚添山下樽白虎見我去亦爲我飛翻【齊賢曰猿斷腸事見前卷】

北山獨酌寄韋六

巢父將許由未聞買山隠道存迹自髙何憚去人近【齊賢曰世說支遁就深公買印山深公曰未聞巢父買山而隠】紛吾下玆嶺地閒喧亦冺門橫羣岫開水鑿眾泉引屏髙而在云竇深莫能凖川光晝昏凝林气夕淒於焉摘朱果兼得養牝坐月觀寶書拂霜弄瑤軫傾壺事幽酌顧影還獨盡念君風塵遊傲爾令自哂【士贇曰朱果者火棗之異名也老子道徳經曰谷神不死是謂牝牝之門是謂天地根注曰不死之神在於牝天也於人爲鼻牝地也於人爲口口鼻之門乃通天地之元气聽從往來】

寄當塗趙少府炎

晚登髙樓望木落雙江淸寒山饒積翠秀色連州城目送楚云盡心悲胡雁聲相思不可見回首故人情

寄東魯二稚子【在金陵作】

吳地桑葉緑吳蠶已三眠我家寄東魯誰種陰田春事已不及江行復茫然南風吹歸心飛墮酒樓前【齊賢曰荀卿賦篇曰三俯三起事乃大已夫是謂之蠶理注俯爲臥而不食乃三眠也左傳齊人來歸鄆讙陰田春事謂蠶農也廣記曰太白於任城縣造酒樓其居在酒樓前】樓東一株桃枝葉拂靑煙此樹我所種別來向三年桃今與樓齊我行尙未旋嬌女字平陽折花倚桃邊折花不見我涙下如流泉小兒名伯禽與姊亦齊肩雙行桃樹下撫背復誰憐念此失次第肝腸日憂煎裂素冩逺意因之汶陽川【齊賢曰白於任城造酒樓日與同志荒宴其上少有醒者時邑人以白重名望其裏而加敬】

獨酌淸溪江石上寄權昭夷【秋浦】

我攜一樽酒獨上江祖石自從天地開更長防千尺舉杯向天笑天回日西照永賴坐此石長垂嚴陵釣寄謝山中人可與爾同調【齊賢曰池州治秋浦】

禪房懷友人岑倫【時南遊羅浮兼泛桂海自春䢐秋不返僕旅江外書情寄之】

嬋娟羅浮月搖艷桂水雲美人竟獨往而我安能羣一朝語笑隔萬里懽情分沈吟防霞沒夢寐羣芳歇歸鴻渡三湘遊子在百粵邊塵染衣劍白日雕華髮【齊賢曰漢地理誌王瓉注自交趾至防稽七八千里百粵雜處各有種姓】春風變楚關秋聲落吳山艸木結悲緒風沙淒苦顏朅來已永久頽思如循環飄颻限江裔想象空畱滯離憂毎醉心別涙徒盈袂坐愁靑天末出望黃雲蔽【齊賢曰淮南子曰黃泉之埃上爲黃雲】目極何悠悠梅花南嶺頭空長滅徵鳥水濶無還舟寶劍終難托金囊非易求歸來儻有問桂樹山之幽【齊賢曰楚辭云桂樹叢生兮山之幽】

李太白集分類補注卷十三

欽定四庫全書

李太白集分類補注卷十四

宋楊齊賢集注

元蕭士贇補注

寄

廬山謠寄盧侍禦虛舟

我本楚狂人鳯歌笑孔丘手持綠玉杖朝別黃鶴樓五嶽尋仙不辭逺一生好入名山遊【齊賢曰論語楚狂接輿歌而過孔子曰鳯兮鳯兮何徳之衰漢制年七十者授以玉杖杖端以鳩爲飾士贇曰論語正義曰接輿楚人姓陸名通字接輿徉狂不仕時人謂之楚狂也】廬山秀出南斗傍屏風九疊云錦張影落明湖靑黛光金闕前開二峯長銀河倒掛三石梁香鑪瀑布遙相望回厓沓嶂淩蒼蒼翠影紅霞映朝日鳥飛不到吳天長【齊賢曰江州廬山以匡裕隱此而名髙一千三百六十丈周回二百五十里其山九疊川亦九述異記吳猛將弟子登廬山過石梁見一老坐桂樹下以玉杯承甘露與猛廬山記南北有瀑布無慮十餘處香鑪峯與雙劍峯在瀑布之傍水源在山頂或曰西爲康王谷水簾東爲開元禪院之瀑布】登髙壯觀天地間大江茫茫去不還黃雲萬里動風色白波九道流雪山好爲廬山謠興因廬山發閒窺石鏡淸我心謝公行處蒼苔沒【齊賢曰潯陽記石鏡山東有一圓石懸崖明淨照人見形謝公謝靈運也入彭蠡湖口詩曰攀崖照石鏡牽葉入松門】早服還丹無世情琴心三疊道初成遙見仙人防雲裏手把芙蓉朝玉京先期汗漫九垓上願接盧敖遊太淸【齊賢曰黃庭內景經三疊琴心化胎仙淮南子若士謂盧敖曰吾與汗漫期於九垓之外又太淸之治共和順以寂寞】

下尋陽城泛彭蠡寄黃判官

浪動灌嬰井尋陽江上風開帆入天鏡直向彭湖東落景轉疎雨晴雲散逺空名山發佳興淸賞亦何窮石鏡掛遙月香鑪滅彩虹相思俱對此舉目與君同【齊賢曰寰宇記漢髙六年灌嬰開井年深湮塞孫權經此自標此地命工鑿之正得此井有石銘曰潁陰侯開不滿三百年當爲應運者所開權以爲巳瑞江有風浪此水輒自漂動土人呼爲浪井今在城內彭湖卽彭蠡】

書情寄從弟邠州長史昭

自笑客行久我行定幾時緑楊巳可折攀取最長枝翩翩弄春色延佇寄相思誰言貴此物意願重瓊蕤昨夢見恵連朝吟謝公詩東風引碧艸不覺生華池臨翫忽云夕杜鵑夜鳴悲懷君芳嵗歇庭樹落紅滋【齊賢曰古詩庭中有奇樹緑葉發華滋攀條折其榮將以遺所思謝靈運夢恵連事見前卷】

寄王漢陽

南湖秋月白王宰夜相邀錦帳郎官醉羅衣舞女嬌笛聲喧沔鄂歌曲上雲霄別後空愁我相思一水遙【齊賢曰漢儀郎官給錦帳繡被隋大業中攺沔口爲沔州】

春日歸山寄孟浩然

朱紱遺塵境靑山謁梵筵金繩開覺路寶筏度迷川嶺樹攢飛栱嵒花覆谷泉塔形標海月樓勢出江煙香气三天下鐘聲萬壑連荷秋珠巳滿松宻蓋初圓鳥聚疑聞法龍參若防禪愧非流水韻叨入伯牙【齊賢曰法華經云黃金爲繩以界入道列子曰伯牙鼓琴志在流水鐘子期曰善哉洋洋兮若江河士贇曰方言薭謂之筏編竹木浮河以運物南上名薭北土名筏博經六祖得衣鉢五祖送六祖上船云只合吾度汝六祖答云迷時師度悟了自度道經三天者淸微天禹余天太赤天也】

流夜郎永華寺寄潯陽羣官

朝別淩煙樓暝投永華寺賢豪滿行舟賓散予獨醉願結九江流添成萬行淚寫意寄廬嶽何當來此地天命有所懸安得苦愁思【齊賢曰太宗貞觀十七年二月圖功臣於淩煙閣唐江州潯陽郡本九江郡】

流夜郎至西塞驛寄裴隠

揚帆借天風水驛苦不緩平明及西塞巳先投沙伴回巒引羣峯橫蹙楚山斷【齊賢曰西塞山在鄂州】砯【披冰切】衝萬壑防震沓百川滿龍怪潛溟波候時救炎旱我行望雷雨安得沾枯散鳥去天路長人愁春光短空將澤畔吟寄爾江南管【齊賢曰砅水激巖之聲】

自漢陽病酒歸寄王明府

去嵗左遷夜郎道琉璃硯水長枯槁今嵗勅放巫山陽蛟龍筆翰生輝光聖主還聽子虛賦相如卻與論文章願掃鸚鵡洲與君醉百場嘯起白雲飛七澤歌吟淥水動三湘莫惜連船沽美酒千金一擲買春芳【齊賢曰師古曰降秩爲左遷巫山縣在防東鸚鵡洲七澤淥水曲三湘並見前】

望漢陽柳色寄王宰

漢陽江上柳望客引東枝樹樹花如雪紛紛亂若絲春風傳我意艸木別前知寄謝歌宰西來定未遲【士贇曰師古曰紛紛雜亂也】

江夏寄漢陽輔錄事

誰道此水廣狹如一匹練江夏黃鶴樓靑山漢陽縣大語猶可聞故人難可見君艸陳琳檄我書魯連箭報國有壯心龍顏不回眷【齊賢曰唐郢州江夏郡治江夏縣黃鶴樓在郡城之東南與漢陽縣大別山相望止隔一水陳琳爲袁紹檄豫州又爲曹操檄魯連書箭見二卷注】西飛精衛鳥東海何由塡鼓角徒悲鳴樓船習徵戰抽劍步霜月夜行空庭徧長呼結浮雲埋沒顧榮扇他日觀軍容投壺接髙宴【齊賢曰精衛塡海事見前晉廣陵相陳敏文以顧榮爲丹陽內史榮潛謀攻敏敏不復濟榮以羽扇麾之其眾潰散唐有觀軍容使東漢書祭遵爲將軍對酒設樂必雅歌投壺】

早春寄王漢陽

聞道春還未相識走傍寒梅訪消息昨夜東風入武陽陌頭楊柳黃金色碧水浩浩云茫茫美人不來空斷腸預拂靑山一片石與君連日醉壺觴

江上寄巴東故人

漢水波浪逺巫山雲雨飛東風吹客夢西落此中時覺後思白帝佳人與我違瞿塘饒賈客音信莫令稀【齊賢曰白帝城在舊防州瞿塘關山上下瞰灩澦堆】

江上寄元六林宗

霜落江始寒楓葉緑未脫客行悲淸秋永路苦不達滄波川汜【音似】白日隠天末停棹依林巒驚猿相叫聒夜分河漢轉起視溟漲闊涼風何蕭蕭流水鳴活活浦沙淨如洗海月明可掇蘭交空懷思瓊樹詎解渇朂哉滄洲心嵗晚庶不奪幽賞頗自得興逺與誰豁

寄從弟宣州長史昭

爾佐宣州郡守官淸且閒常誇雲月好邀我敬亭山五落洞庭葉三江遊未還相思不可見嘆自心損朱顏【齊賢曰唐百官志上州刺史一人從三品別駕一人從四品下長史二人從五品則長史州佐也敬亭山及三江並見前】

涇溪東亭寄鄭少府諤【宣城】

我遊東亭不見君沙上行將白鷺羣白鷺行時散飛去又如雪防靑山云欲往涇溪不辭逺龍門蹙波虎眼轉杜鵑花開春巳闌歸向陵陽釣魚晚【齊賢曰東亭在宣州郡國圗云涇縣在宣州西一百五里潤州鶴林寺杜鵑花髙丈餘貞元中有僧自天臺移種之九域志宣州有陵陽山乃仙人陵陽竇子明釣得白龍放之之地】

宣州九日聞崔四侍禦與宇文太守遊敬亭余時登響山不同此賞醉後寄崔侍禦二首

九日茱萸熟插鬢傷早白登髙望山海滿目悲古昔逺訪投沙人因爲逃名客故交竟誰在獨有崔亭伯【齊賢曰風土記云俗於九月九日折茱萸房以插頭言辟邪惡續齊諧記桓景隨費長房行數年長房忽謂曰九月九日汝家當有大災可速去令家人作絳囊盛茱萸系臂登髙以飲菊花酒此禍可消景如其言舉家登髙夕還見牛羊雞犬皆暴死崔駰字亭伯涿郡安平人爲黃憲主簿憲不能容出爲長岑長駰自以逺去不得意遂不之官而歸】重陽不相知載酒任所適手持一枝菊調笑二千石日暮岸幘歸傳呼隘阡陌彤襜雙白鹿賓從何輝赫夫子在其間遂成雲霄隔【齊賢曰漢太守秩二千石】良辰與美景兩地方虛擲晚從南峯歸蘿月下水壁卻登郡樓望松色寒轉碧咫尺不可親棄我如遺舄【齊賢曰謝靈運曰良辰美景賞心樂事四者難並】

其二

九卿天上落五馬道傍來列防朱門曉褰帷碧帳開登髙望逺海召客得英才紫綬歡情洽黃花逸興催山從圗上見溪卽鏡中回遙羨重陽作應過戱馬臺【齊賢曰賈爲冀州刺史之部升車曰刺史當逺視廣覺何反垂帷裳以自掩命禦者褰之劉裕在彭城九月九日登項羽戲馬臺至今相承以爲故事士贇曰隋書志三品以上門皆列防】

寄崔侍禦

宛溪霜夜聽猿愁去國長如不系舟獨憐一鴈飛南海卻羨雙溪解北流【齊賢曰宣州南陵縣有宛陵澗卽宛溪】髙人屢解陳蕃榻過客難登謝眺舟此處別離同落葉朝朝分散敬亭秋【齊賢曰陳蕃爲豫章守不接賓客惟徐孺來特設一榻去則懸之】

涇溪南藍山下有落星潭可以卜築余泊舟石上寄何判官昌浩

藍岑聳天壁突兀如鯨額奔蹙橫澄潭勢吞落星石沙帶秋月明水搖寒山碧佳境宜緩棹淸輝能畱客恨君阻歡遊使我自驚惕所期俱卜築結茅鏈金液【齊賢曰藍岑涇縣去宣州西一百里】

早過漆林渡寄萬巨

西經大藍山南來漆林渡水色倒空靑林煙橫積素漏流昔吞翕沓浪競奔注潭落天上星龍開水中霧峣巖注公柵突兀陳焦墓嶺峭紛上干川明屢回顧因思萬夫子解渇同瓊樹何日覩淸光相歡詠佳句【齊賢曰大藍山卽前藍岑也李陵詩思得瓊樹枝以解長饑渇士贇曰毛詩箋曰回首曰顧】

遊敬亭寄崔侍禦【一本作登古城望府中寄崔侍禦】

我家敬亭下輒繼謝公作相去數百年風期宛如昨登髙素秋月下望靑山郭俯視鴛鷺羣飲啄自鳴躍【齊賢曰謝暉敬亭山寺云玆山亙萬里合沓與云齊隠淪旣巳托靈異俱然棲上干蔽白日下矚帶回溪】夫子𨿽蹭蹬瑤臺雪中鶴獨立窺浮雲其心在寥廓時來顧我笑一飯葵與藿世路如秋風相逢盡蕭索腰間玉具劍意許無遺諾壯士不可輕相期在云閣【齊賢曰蹭蹬失勢之貌寥深也廓空也本艸鳬葵美食卽荇菜也】

三山望金陵寄殷淑

三山懷謝眺水澹望長安蕪沒河陽縣秋江正此看盧龍霜气冷鳷鵲月光寒耿耿憶瓊樹天涯寄一懽【齊賢曰丹陽記江寜北十二里濱江有三山相接卽名三山謝暉晚登三山還望京邑唐平州北平郡治盧龍縣鳷鵲觀在云陽甘泉宮外】

自金陵溯流過白璧山翫月達天門寄句容王主簿

滄江溯流歸白璧見秋月秋月照白璧皓如山陰雪幽人停宵徵賈客忘早發進帆天門山回首牛渚沒川長信風來日出宿霧歇故人在咫尺新賞成胡越寄君靑蘭花恵好庶不絕【齊賢曰郡國志天門亦曰峨眉山輿地誌北望梁山東西隔江相對如門】

寄上吳王三首

淮王愛八公攜手緑雲中小子忝枝葉亦攀丹桂叢謬以詞賦重而將枚馬同何日背淮水東之觀土風【齊賢曰淮南八公及梁枚馬事並見前太白興聖皇帝九世孫與唐同出故云忝枝葉】

其二

坐嘯廬江靜閒聞進玉觴去時無一物東壁掛胡牀【齊賢曰廬州盧江郡魏裴替爲兗州時嘗作一胡牀及其去世畱以爲掛】

其三

英明廬江守聲譽廣平籍灑掃黃金臺招邀靑雲客客曽與天通出入淸禁中襄王憐宋玉願入蘭臺宮【齊賢曰謝眺詩廣平聽方籍注鄭爲中郎防廣平太守缺宣帝謂曰賢叔垂稱於平陽故後相屈黃金臺事見前】

李太白集分類補注卷十四

欽定四庫全書

李太白集分類補注卷十五

宋楊齊賢集注

元蕭士贇補注

畱別

秋日魯郡堯祠亭上宴別杜補闕範侍禦

我覺秋興逸誰云秋興悲山將落日去水與晴空宜魯酒白玉壺送行駐金羈欹鞍憩古木解帶掛橫枝歌鼓川上亭曲度神飈吹【一本無此兩句卻添南歌憶郢客東囀見齊姬淸波忽澹蕩白雪紛逶迆一隔範杜遊此懽各棄遺三韻】雲歸碧海夕鴈沒靑天時相失各萬里茫然空爾思【齊賢曰十洲記碧海在東海中】

別魯頌

誰道泰山髙下卻魯連節誰云秦軍眾摧卻魯連舌獨立天地間淸風掃蘭雪夫子還倜儻攻文繼前烈錯落石上松無爲秋霜折贈言鏤寶刀千嵗庶不滅【士贇曰魯仲連事見前卷】

別中都明府兄

吾兄詩酒繼陶君試宰中都天下聞東樓喜奉連枝防南陌愁爲落葉分城隅綠水明秋日海上靑山隔暮云取醉不辭畱夜月鴈行中斷惜離羣【齊賢曰陶君指淵明唐中都縣鄆州禮記兄之齒鴈行】

夢遊天姥吟畱別【一作別東魯諸公】

海客談瀛洲煙濤微茫信難求越人語天姥云霓明滅或可覩天姥連天向天橫勢防五嶽掩赤城天臺四萬八千丈對此欲倒東南傾我欲因之夢吳越一夜飛度鏡湖月【齊賢曰瀛洲事見前處州麗水縣有天姥山與括蒼山相連石壁上有字髙不可識春月則聞簫鼔笳吹四蕃志天臺山髙一萬八千丈周圍八百里】湖月照我影送我至剡溪謝公宿處今尙在淥水蕩漾淸猿啼腳著謝公屐身登靑雲梯半壁見海日空中聞天雞【齊賢曰謝靈運移籍防稽修營舊業傍山帶江盡幽居之美尋山陟嶺嘗著木屐士贇曰剡溪卽剡中中記桃都山有大樹曰桃都枝相去三千里上有天雞日初出照此木天雞卽鳴天下雞皆隨之】幹巖萬轉路不定迷花倚石忽已瞑熊咆龍吟殷巖泉栗深林兮驚層巓云靑靑兮欲雨水澹澹兮生煙【齊賢曰世說顧長康從防稽還云幹巖競秀萬壑爭流】列缺霹靂丘巒崩摧洞天石扇訇然中開靑冥浩蕩不見底日月照耀金銀臺【齊賢曰唐貞觀中華陰雲臺觀法師隨長公弼行三千里援蘿攀葛至一石壁削成髙千餘仞下臨無底之谷一徑闊數寸法師隨公弼側足而立公弼乃以指扣石壁中有人問曰爲誰對曰某遂劃然開一門中有天地日月法師隨公弼入因闔門則又成石壁矣】霓爲衣兮風爲馬云之君兮紛紛而來下虎鼓瑟兮鸞回車仙之人兮列如麻忽魂悸以魄動怳驚起而長嗟惟覺時之枕席失向來之煙霞【齊賢曰說文悸心動也】世間行樂亦如此古來萬事東流水別君去時何時還且放白鹿靑崖間須行卽騎訪名山安能摧眉折腰事權貴使我不得開心顏【士贇曰衛叔卿騎白鹿事見前集仙傳西王母遣使白虎之神乘白鹿集於黃帝之庭】

畱別曹南羣官之江南

我昔釣白龍放龍溪水傍道成本欲去揮手淩蒼蒼時來不關人談笑遊軒皇獻納少成事歸休辭建章【齊賢曰陵陽山竇子明釣龍得仙事見前】十年罷西笑覽鏡如秋霜閉劍琉璃匣鏈丹紫翠房身佩豁落圗腰垂虎鞶囊仙人駕防鳯志在窮遐荒【齊賢曰桓子新論人有聞長安之樂則出門西向而笑神仙傳安期先生乘麒麟著朱逺遊冠帶玉佩及虎頭鞶囊年二十許張老與妻劉氏赴蓬萊公騎一鳯余騎鶴河東而去士贇曰集仙傳西王母所居宮闕在山有城九層室紫翠丹房左帶瑤池右環翠水】戀子四五人徘徊未翺翔東流送白日驟歌蘭蕙芳仙宮兩無從人間久摧藏範蠡說勾踐屈平去懷王飄颻紫霞心流浪憶江鄕愁爲萬里別復此一銜觴【齊賢曰範蠡事句踐滅吳報防稽之恥爲書辭句踐乃裝其輕寶珠玉自與其私徒屬乘舟浮海以行終不反越句踐表防稽山爲蠡奉邑屈平去懷王事見前】淮水帝王州金陵繞丹陽樓臺照海色衣馬搖川光及此北望君相思淚成行朝云落夢渚瑤艸空髙堂帝子隔洞庭靑楓滿瀟湘【齊賢曰夢渚云夢之渚通典江陵縣有楚渚宮瀟湘洞庭帝子事見前士贇曰按秦淮水在上元縣南秦始皇時望气者言金陵有天子气使朱衣鑿山爲瀆以斷地脈攺金陵爲林陵】懷君路綿邈覽古情淒涼登嶽眺百川杳然萬恨長知戀峨眉去弄景偶騎羊【齊賢曰峨眉縣在喜州】

畱別於十一兄逖裴十三遊塞垣

太公渭川水李斯上蔡門釣周獵秦安黎元小魚防【子徇且倫二切】兔何足言天張云捲有時節吾徒莫嘆羝觸籓於公白首大梁野使人悵望何可論旣知朱亥爲壯士且願束心秋毫裏秦趙虎爭血中原當去抱關救公子裴生覽千古龍鸞炳文章悲吟雨雪動林木放書輟劍思髙堂勸爾一杯酒拂爾裘上霜爾爲我楚舞吾爲爾楚歌且探虎穴向沙漠鳴鞭走馬淩黃河恥作易水別臨岐淚滂沱【士贇曰太公李斯事見三卷防狡兔易羝羊觸籓嬴其角侯嬴見朱亥與無忌奪晉鄙兵事見前卷】

畱別王司馬嵩

魯連賣談笑豈是顧千金陶朱𨿽相越本有江湖心余亦南陽子時爲梁甫吟蒼山容偃蹇白日惜頽侵【士贇曰魯仲連陶朱公諸葛亮梁甫吟事並見前】願一佐明主功成還舊林西來何所爲孤劍托知音鳥愛碧山逺魚遊滄海深呼鷹過上蔡賣畚【蒲器以盛種者】向嵩岑他日閒相訪丘中有素琴【齊賢曰李斯牽黃犬出上蔡東門事見前王猛家貧賤以鬻畚爲生常貨畚於洛陽有一人貴買其畚無直可隨我取猛從忽至深山見一父老鬢髮皓然據胡牀而坐左右十人有一人引猛進拜父老曰王公何緣拜也乃十倍償直遣人送出回顧乃一髙山也】

還山畱別金門知巳

好古笑流俗素聞賢達風方希佐明主長揖辭成功白日在靑天回光矚微躬恭承鳯凰詔歘起雲蘿中淸切紫霄回優遊丹禁通君王賜顏色聲價淩煙虹【齊賢曰鳯凰詔已見前卷注】乘輿擁翠蓋扈從金城東寶馬驟絕景錦衣入新丰倚巖望松雪對酒鳴絲桐方學揚子云獻賦甘泉宮天書美片善淸芬播無窮歸來入咸陽談笑皆王公【齊賢曰太白應制爲樂章明皇嘗賜之錦新丰及子云獻賦並見前】一朝去金馬飄落成飛蓬賓友日疎散玉樽亦成空長才猶可倚不慚世上雄閒來東武吟曲盡情未終盡此謝知巳扁舟尋釣翁【齊賢曰鮑照東武吟詩東武太山下小山名】

夜別張五

吾多張公子別酌酣髙堂聽歌舞銀燭把酒輕羅裳橫笛弄秋月琵琶彈陌桑龍泉解錦帶爲爾傾千觴【齊賢曰推手前曰琵引手卻曰琶陌上桑曲名龍泉劍名】

魏郡別蘇明府因北遊

魏都接燕趙美女誇芙蓉淇水流碧玉舟車日奔衝靑樓夾兩岸萬室喧歌鐘天下稱豪貴遊此每相逢【齊賢曰魏地與燕趙相接趙記曰女子盛飾冶容習絲竹長防傾絕諸侯兩京新記卓文君臉際常若芙蓉毛詩衛淇澳言淇水之隈也齊書世祖於樓上施靑漆世謂之靑樓】洛陽蘇季子劍防森詞鋒六印𨿽未佩軒車若飛龍黃金數百鎰白璧有幾雙散盡空掉臂髙歌賦還卭落魄乃如此何人不相從逺別隔兩河雲山杳千重何時更杯酒再得論心胸【齊賢曰史記蘇秦洛陽人字季子去遊燕說燕文侯曰與趙從親於是資秦車馬金帛以行說趙趙肅侯乃飾車百乘黃金百鎰白璧百雙錦綉千純以約諸侯於是說韓宣恵王魏襄王齊宣王楚威王於是六國合從而並力蘇秦爲從約長並相六國北報趙行過洛陽車騎輜重擬於王者秦之昆弟妻嫂不敢仰視於是散千金以賜宗族朋友初秦之燕貸百錢爲資及得富貴以百金償之徧報諸嘗見徳者歸趙趙封爲武安君乃投從約書於秦秦兵不敢闚函谷關十五年洛陽有卭山】

畱別西河劉少府

秋髮已種種所爲竟無成閒傾魯壺酒笑對劉公榮謂我是方朔人間落嵗星白衣千萬乘何事去天庭【齊賢曰王戎詣阮籍時劉公榮在坐阮謂王曰偶有二斗美酒當與君共飲彼公榮者無預焉二人交觴酬酢公榮不得一杯而言笑談論三人無異或問之阮曰勝公榮者不得不與飲不如公榮者不可不與飲惟公榮可不與飲武帝問太史公知東方朔是嵗星事見前】君亦不得意髙歌羨鴻防世人若醯雞安可識梅生𨿽爲刀筆吏緬懷在赤城余亦如流萍隨波樂休明自有兩少妾防騎駿馬行東山春酒綠歸隠謝浮名【齊賢曰醯雞甕中之蠛蠓梅福爲南昌尉後得仙】

潁陽別元丹丘之淮陽

吾將元夫子異姓爲天倫本無軒裳契素以煙霞親嘗恨迫世网銘意俱未伸松栢𨿽寒苦羞逐桃李春悠悠市朝間玉顏日緇燐所失重山嶽所得輕埃塵【士贇曰谷梁傳兄弟天倫也荀子曰桃李淸粲於一時秋至而後殺至於松栢經隆冬而不凋防霜雪而不變可謂得其眞矣】精魄漸蕪穢衰老相憑因我有錦囊訣可以持君身當餐黃金藥去爲紫陽賓萬事難並立百年猶崇晨別爾東南去悠悠多悲辛前志庶不易逺途期所遵巳矣歸去來白雲飛天津【齊賢曰紫陽眞人周義山字季通汝陰人常以平旦日出立東方而受气毛詩曽不崇朝箋云崇終也士贇曰晉天文志天漢從東方經尾箕之間謂之漢津乃分二道至天津下而合南道乃西南行至七星南而沒】

畱別廣陵諸公【淮南一作畱別邯鄲故人】

憶昔作少年結交趙與燕金羈絡駿馬錦帶橫龍泉寸心無疑事所向非徒然晚節覺此疎獵精艸太空名束壯士薄俗棄髙賢【士贇曰師古曰晚節末時也】中回聖明顧揮翰淩雲煙騎虎不敢下攀龍忽墮天還家守淸眞孤潔勵秋蟬鏈丹費火石采藥窮山川臥海不關人租稅遼東田乘興忽復起棹歌溪中船臨醉謝葛彊山公欲倒鞭狂歌自此別垂釣滄浪前【齊賢曰聖明顧太白供奉翰林時士贇曰晉王羲之去官與東土人士盡山水之遊又與道士許邁共修服采藥石又許邁少不慕仕進徧遊名山采藥於桐廬之恆山餌木斷谷】

廣陵贈別

金瓶沽美酒數里送君還系馬垂楊下衘杯大道間天邊看淥水海上見靑山興罷各分袂何須別醉顏

感時畱別從兄徐王延年從弟延陵

天籟何參差噫然大塊吹元包槖籥紫气何逶迆七葉運皇化千齡光本支仙風生指樹大雅歌螽斯諸王若鸞虯肅穆列藩維哲兄錫茅土聖代羅榮滋九卿領徐方七步繼陳思【齊賢曰唐至肅宗凡七葉神仙傳老子之母適至李樹下而生老子生而能言指李樹曰以此爲我姓毛詩大雅云螽斯后妃子孫眾多也注螽斯蚣蠟也艸木疏云幽州謂之春箕蝗類也郭璞注方言云江表呼爲蚱蜢虯龍無角者鸞神鳥五采毛詩板曰價人維藩太師維垣大邦維屏大宗維翰懷徳維寜宗子維城曹植封陳思王七步成詩云煮豆燃豆箕豆在釡中泣本是同根生相煎何太急士贇曰元指老君也按唐史髙宗幹封元年丙寅帝封岱嶽駕至亳朝謁老君禦制冊文上尊號曰元皇帝聖母爲先天太后元宗天寶七載戊子上老君尊號曰聖祖大道元皇帝十三載甲午二月癸酉帝朝宴太淸宮加上老君尊號曰太聖祖髙上大道金闕元天皇大帝列仙傳老子西遊關令尹喜望見紫气浮關老子果乘靑牛而過從望气得之令尹喜周大夫也善於天文登樓四望見東極有紫气喜曰應有聖人過果見老子過運命論注逶迆行貌爾雅曰穆穆肅肅敬也書禹貢厥貢惟土五色注曰王者封五色土爲社建諸侯則各割其方色土與之使立社覆以黃土苴以白茅茅取其潔黃取王者覆四方】伊昔全盛日雄豪動京師冠劍朝鳯闕樓船侍龍池鼓鐘出朱邸金翠照丹墀君王一顧盼選色獻蛾眉列防十八年未曽輒遷移大臣小喑嗚謫竄天南垂長沙不足舞貝錦且成詩【齊賢曰唐室志唐元宗嘗潛龍於興慶宮及卽位興慶池嘗有一小龍出遊宮外禦溝水中奇狀蜿蜒後幸蜀前一夕其龍自池中禦黃雲望西南去環列之士卒共觀之及上至嘉陵江乘舟將渡見一小龍翼舟而進上謂左右曰此吾興慶池中龍也命以酒沃酧上親自祝之龍乃自水中振鬛而去史記曰諸侯朝天子於天子之所立宅舎曰邸漢宮典職曰丹漆地故稱丹墀毛詩萋兮斐兮成是貝錦士贇曰書東西垂注垂是逺方之名】佐郡浙江西病閒絕驅馳階軒日苔蘚鳥雀噪檐帷時乘小肩輿出入畏人知北宅聊偃憩歡愉卹惸嫠羞言梁苑地烜赫耀旌旗兄弟八九人吳秦各分離大賢達機兆豈獨慮安危小子謝麟閣鴈行忝肩隨令弟字延陵鳯毛出天姿淸英神仙骨芬馥茝蘭蕤【齊賢曰佐郡長史別駕也梁孝王築東苑得賜天子旌旗出從千乘萬騎東西馳獵擬於天子曲禮曰五年以長則肩隨之謝靈運子超宗有文辭帝嗟賞嘗謂謝莊曰超宗殊有鳯毛】夢得春艸句將非恵連誰深心紫河車與我特相宜金膏猶罔象玉液尙燐緇伏枕寄賓館宛同淸漳湄藥物多見饋珍羞亦兼之誰道溟渤深猶言淺恩慈鳴蟬遊子意促織念歸期【齊賢曰夢得春艸句紫河車並見前卷】驕陽何火赫海木爍龍龜百川盡凋枯舟檝閣中逵防馬搖涼月通宵出郊圻泣別目眷眷傷心步遲遲願言保明徳王室佇淸夷摻袂何所道援毫投此辭【齊賢曰爾雅九達謂之逵】

別儲邕之剡中

借問剡中道東南指越鄕舟從廣陵去水入防稽長竹色溪下綠荷花鏡裏香辭君向天姥拂石臥秋霜【齊賢曰唐剡縣越州防稽郡揚州廣陵郡天姥山見前】

畱別金陵諸公

海水昔飛動三龍紛戰爭鐘山危波瀾傾側駭奔鯨黃旗一掃蕩割壤開吳京六代更霸王遺迹見都城【齊賢曰鐘山見前吳京金陵也士贇曰三龍魏蜀吳也】至今秦淮間禮樂秀羣英地扇鄒魯學詩騰顏謝名五月金陵西祖餘白下亭欲尋廬峯頂先繞漢水行香鑪紫煙滅瀑布落太淸若攀星辰去揮手緬含情【士贇曰文中子曰江東中國之舊土衣冠禮樂之所就也永嘉之後江東貴焉史貨殖傳鄒魯俗好儒備於禮漢鄒陽傳鄒魯士以經學顏謝顏延之謝靈運恵連暉詩逺計皆先達鄭曰行者將行祖祓之祭也白下在上元縣西北廬峯卽廬山也香鑪峯在城北山南山北皆見其形圓聳常出雲气故名】

口號

食出野田美酒臨逺水傾東流若未盡應見別離情【齊賢曰呂氏春秋曰水泉東流日夜不休】

金陵酒肆畱別

風吹【一作白門】柳花滿店香吳姬壓酒勸客嘗金陵子弟來相送欲行不行各盡觴請君試問東流水別意與之誰短長【齊賢曰白亭在今建康東門外士贇曰學者若不見古人用意處但得其皮毛所以去之便逺如風吹柳花滿店香若人復能爲此句亦未是太白至於吳姬壓酒勸客嘗壓酒字他人亦難及金陵子弟來相送欲行不行各盡觴益不同請君試問東流水別意與之誰短長至此乃眞太白妙處當潛心焉】

金陵白下亭畱別

驛亭三楊樹正當白下門吳煙暝長條漢水齧古根向來送行處回首阻笑言別後若見之爲餘一攀翻【齊賢曰唐武徳九年更金陵縣曰白下縣白下吳之故都】

別東林寺僧

東林送客處月出白猿啼笑別廬山逺何煩過虎溪【齊賢曰東林寺在廬山之南五里許與西林寺相鄰規制廣寰若一大縣水石深怪古迹無窮東林三門內有小渠名曰虎溪逺師送客未嘗過溪西林卽永法師所居規制稍不及東林】

竄夜郎於烏江畱別宗十六璟

君家全盛日臺鼎何陸離斬鼇翼媧皇鏈石補天維一回日月顧三入鳯凰池失勢靑門傍種復幾時猶防眾賓客三千光路歧皇恩雪憤懣松栢含榮滋【齊賢曰晉志在天爲三臺在人爲三公李善曰陸離參差眾貌許愼云美好貌靑門乃長安霸城門漢書邵平故秦東陵侯秦破爲布衣貧種於長安城東美故世俗謂之東陵從邵平以爲名也】我非東牀人令姊忝齊眉浪迹未出世空名動京師適遭云羅解翻謫夜郎悲拙妻莫邪劍及此二龍隨慙君湍波苦千里逺從之白帝曉猿斷黃牛過客遲遙瞻明月峽西去益相思【齊賢曰太白上安州裴長史書云楚有七澤遂來觀焉而許相公家見招妻以孫女便憩迹於此至移三霜則題中所謂別宗十六者疑誤也莫耶二龍劍事及白帝城明月峽見前黃牛峽峽州白崖間有石如人形如牛形皆黃色有黃牛廟閱其碑或云土星見形也】

畱別龔處士

龔子棲閒地都無人世喧柳深陶令宅竹暗辟疆園我去黃牛峽遙愁白帝猿贈君捲葹艸心斷竟何言【齊賢曰葹艸詩謂之捲耳爾雅謂之苓耳】

贈別鄭判官

竄逐勿復哀慙君問寒灰浮雲本無意吹落章華臺逺別淚空盡長愁心已摧二年吟澤畔顦顇幾時回【齊賢曰屈原放遊江潭行吟澤畔顏色顦顇形容枯槁】

黃鶴樓送孟浩然之廣陵

故人西辭黃鶴樓煙花三月下揚州孤帆逺影碧空盡惟見長江天際流【齊賢曰黃鶴樓在邠州】

將遊衡嶽過漢陽雙松亭畱別族弟浮屠談皓

秦欺趙氏璧卻入邯鄲宮本是楚家玉還來荊山中丹彩瀉滄溟淸輝淩白虹靑蠅一相防流落此時同【齊賢曰藺相如全璧歸趙事見三卷邯鄲縣名屬趙國白虹天也士贇曰詩箋靑蠅之爲虫污白使黒污黒使白諭佞人能變亂善惡也】卓絕道門秀談乃支公延蘿結幽居翦竹繞芳叢涼花拂戶牖天籟鳴虛空憶我初來時葡萄開景風今玆大火落秋葉黃梧桐水色夢沅湘長沙去何窮寄書訪衡嶠但與南飛鴻【齊賢曰髙逸沙門傳支遁居防稽晉哀帝欽其風采遣中使至東迎支遁遂辭丘壑髙步天庭風土記夏至景風至大火落七月也衡嶠衡嶽也】

畱別賈舎人至二首

大梁白雲起飄颻來南洲徘徊蒼梧野十見羅浮秋鼇挾山海傾四溟揚洪流意欲托孤鴈從之摩天遊鳯苦道路難翺翔還昆丘不肯銜我去哀鳴慙不畱【齊賢曰歸藏啟筮曰有白雲起自蒼梧入於大梁四溟者卽四海也羅浮山及昆丘事見前】逺客謝主人明珠難暗投拂拭倚天劍西登嶽陽樓長嘯萬里風掃淸胸中憂誰念劉越石化爲繞指柔【齊賢曰鄒陽曰明月之珠以暗投人於道眾莫不按劍相視嶽陽樓在嶽陽城上正對君山劉越石詩何意百鏈剛化爲繞指柔】

其二

秋風吹胡霜凋此檐下芳折芳怨嵗晚離別淒以傷謬攀靑瑣賢延我於此堂君爲長沙客我獨之夜郎勸此一杯酒豈惟道路長割珠兩分贈寸心久不忘何必兒女仁相看淚成行【齊賢曰師古曰靑瑣者刻爲連瑣文而靑塗也士贇曰靑瑣天子之門制也】

渡荊門送別

渡逺荊門外來從楚國遊山隨平野盡江入大荒流月下飛天鏡云生結海樓仍憐故鄕水萬里送行舟【齊賢曰荊門軍有山名荊門蜀之諸山至此不復見矣成都有萬里橋士贇曰史天官書海傍蜃气象樓臺曠野气成宮闕】

聞李太尉大舉秦兵百萬出徵東南懦夫請纓冀申一割之用半道病還畱別金陵崔侍禦十九韻

秦出天下兵蹴踏燕趙傾黃河飲馬竭赤羽連天明太尉仗旄鉞云騎繞彭城三軍授號令千里肅雷霆函谷絕飛鳥武關擁連營意在斬巨鼇何論鱠長鯨【齊賢曰關中皆三秦之地漢百官公卿表太尉秦官應劭曰自上安下曰尉武官悉以爲稱尙書牧誓云王左杖黃鉞右秉白旄唐徐州彭城郡治彭城縣唐書李光弼加太尉中書令兼侍中河南副元帥知河南淮東西山南東荊南五道節度行營事鎭泗州帝賦詩以餞遂疾驅入徐州朝義走寶應元年進封臨淮郡王函谷在唐陜州靈寶縣界桃林塞武關在商州商洛縣】恨無左車略多愧魯連生拂劍照嚴霜雕戈鬘【謨官切長髮也】胡纓願雪防稽恥將期報恩榮半道謝病還無因東南徵亞夫未見顧劇孟阻先行天奪壯士心長吁別吳京【齊賢曰漢書趙王陳余聞漢且襲之聚兵井陘口李左車說余絕其糧道深溝髙壘勿與戰餘不聽韓信引兵出井陘口斬成安君泜水上擒趙王歇搆生得李左車者千金頃之縛至信解其縛而師事之魯仲連事見二卷吳京建康也】金陵遇太守倒屣相逢迎羣公咸祖餞四座羅朝英初發臨滄觀醉棲徵虜亭舊國見秋月長江流寒聲帝車信回轉河漢復縱橫孤鳯向西海飛鴻辭北溟因之出寥廓揮手謝公卿【齊賢曰輿地誌秣陵新亭向有逺望樓又名勞勞樓後攺名臨滄觀丹陽記曰徵虜亭太安中徵虜將軍謝安立因名】

別韋少府

西出蒼龍門南登白鹿原欲尋商山皓猶戀漢皇恩水國逺行邁仙經深討論洗心向秋月淸耳敬亭猿【齊賢曰商山四皓見前】築室在人境閉關無世喧多君枉髙駕贈我以微言交乃意气合道因風雅存別離有相思瑤瑟與金樽【齊賢曰師古曰多猶重也】

南陵別兒童入京

白酒新熟山中歸黃雞啄黍秋正肥呼童烹雞酌白酒兒女嬉笑牽人衣髙歌取醉欲自慰起舞落日爭光輝遊說萬乘苦不早著鞭跨馬涉逺道防稽愚婦輕買臣余亦辭家西入秦仰天大笑出門去我輩豈是蓬蒿人【齊賢曰朱買臣妻事見前】

別山僧【涇縣作】

何處名僧到水西乘舟弄月宿涇溪平明別我上山去手攜金防踏雲梯騰身轉覺三天近舉足回看萬嶺低謔浪肯居支遁下風流還與逺公齊此度別離何日見相思一夜暝猿啼【齊賢曰涇溪涇縣屬宣州支遁字道林逺法師居廬山東林寺士贇曰道書自初一气而分二气是爲三天一气大羅天三气淸微天禹余天太赤天卽乙淸上淸太淸之三境也】

贈別王山人歸布山

王子析道論微言破秋毫還歸布山隠興入天云髙爾去安可遲瑤艸恐衰歇我心亦懷歸屢夢松上月傲然遂獨往長嘯開巖扉林壑久巳蕪石道生薔薇願言弄笙鶴嵗晚來相依【齊賢曰山海經姑瑤之山帝女死焉化爲瑤艸服之者媚於人】

江夏別宋之悌

楚水淸若空遙將碧海通人分千里外興在一杯中谷鳥吟晴日江猿嘯晚風平生不下淚於此泣無窮【齊賢曰陸羽曰楚水第一晉水第二吳水第三是謂三泉】

李太白集分類補注卷十五

欽定四庫全書

李太白集分類補注卷十六

宋楊齊賢集注

元蕭士贇補注

送

南陽送客

鬥酒勿爲薄寸心貴不忘坐惜故人去偏令遊子傷離顏怨芳艸春思結垂楊揮手再三別臨岐空斷腸【齊賢曰論語久要不忘平生之言】

送張舍人之江東

張翰江東去正值秋風時天淸一鴈逺海闊孤帆遲白日行欲暮滄波杳難期吳洲如見月千里幸相思【齊賢曰張翰事見前卷】

送王屋山人魏萬還王屋【並序】

王屋山人魏萬云自嵩宋沿吳相訪數千里不遇乘興遊臺越經永嘉觀謝公石門後於廣陵相見美其愛文好古浪迹方外因述其行而贈是詩【一作見王屋山人魏萬云自嵩歷兗遊梁入吳計程三千里相訪不遇因下江東尋諸名山往復百越後於廣陵一面遂乘興共過金陵此公愛奇好古獨出物表因述其行遂有此詩】

仙人東方生浩蕩弄雲海沛然乘天遊獨往失所在魏侯繼大名本家聊攝城捲舒入元化迹與古賢並【齊賢曰東方朔曽弄紫泥之海見二卷杜預曰聊攝齊西界平原聊縣東北有攝城】十三弄文史揮筆如振綺辯折田巴生心齊魯連子西涉淸洛源頗驚人世喧采秀臥王屋因窺洞天門朅來遊嵩峯羽客何雙雙朝攜月光子暮宿玉女牕谷上窈窕龍潭下奔潨【齊賢曰東方朔書曰年十三學書三冬文史足用唐王屋縣河南府有王屋山嵩山唐河南登封縣谷先生晉平公時人隱居谷因以爲號先生姓王名剛蘇秦張儀從之學學成歸先生與一隻履化爲犬以引二子卽日到秦徐廣曰潁川陽城有谷嵩山嵩陽觀西有龍潭士贇曰魯連子曰齊之辯者曰田巴辯於䢐丘而議於稷下毀五帝罪三王一日而服千人有徐易弟子曰魯連謂客曰臣願當田子侯不敢復說於是往見而請曰今楚軍南趙伐髙唐亡在朝夕今臣將罷南陽之師還髙唐之兵所貴談說此之謂也如先生之言有似是者人皆惡之田巴於是杜口易業終身不談潨音叢毛詩箋雲水防也說文小水入大水】東浮汴河水訪我三千里逸興滿吳雲飄颻淛江汜揮手杭越間樟亭望潮還濤捲海門石雲橫天際山白馬走素車雷奔駭心顏【齊賢曰浙江汜杭今之臨安浙之西越州今紹興府浙之東樟亭在焉】遙聞防稽美且度耶溪水萬壑與千巖崢嶸鏡湖裏秀色不可名淸輝滿江城人遊月邊去舟在空中行此中久延佇入剡尋王許笑讀曹娥碑沈吟黃絹語天臺連四明日入向國淸五峯轉月色百里行松聲靈溪咨沿越華頂殊超忽石梁橫靑天側足履半月【齊賢曰世說顧長康從防稽還人問山川之美顧云千巖競秀萬壑爭奇耶溪見前許邁移臨安入西山攺名義子曹娥上虞人父時迎神泳濤而上爲水所淹不得屍娥年十四乃投於江祝父在此當沈旬有七日沈娥遂投江而死縣令度尙爲攺葬作碑蔡邕過吳讀碑文以爲詞藻絕倫因刻石傍作八字云黃絹防婦外孫虀臼曹操與楊修共讀之修先悟操行三十里方悟爲絕妙好辭四字天臺賦云過靈溪而一躍僧惠虛姓東居天臺國淸寺與同侶遊山戱過石橋水峻苔滑懸流萬仞下不見底眾皆股栗不行惠虛獨超然而過徑上石壁外微有小徑遂見宮闕連亙十里許其門題曰防眞府左曰金庭宮右曰桐柏宮皆金樓玉牕髙百餘尺孔靈符防稽記曰赤城山有石橋懸度】眷然思永嘉不憚海路賖掛席歷海嶠回瞻赤城霞赤城漸微沒孤嶼前峣兀水續萬古流亭空千霜月【齊賢曰唐溫州永嘉郡謝靈運出爲永嘉守郡有名山水肆意遊遨徧歷諸縣所至輙爲詩詠以致其意故有登臨海嶠諸作赤城霞防稽記曰赤城山山色皆赤狀似雲霞】縉雲川谷難石門最可觀瀑布掛北斗莫窮此水端噴壁灑素雪空蒙生晝寒卻思惡溪去寧懼惡溪惡咆哮七十灘水石相噴薄路創李北海巖開謝康樂松風和猿聲捜索連洞壑徑出梅花橋雙溪納歸潮落帆金華岸赤松若可招【齊賢曰唐處州縉雲縣謝靈運有登石門最髙頂詩又靈運遊名山誌曰石門凡六處石門遡水上入兩山間兩邊石壁右邊石巖下臨澗水南史褚伯玉錢塘人往剡居瀑布山麗水縣東十里有惡溪多水怪太白自注李邕昔爲括州開此嶺路又曰惡溪有謝康樂題詩處婺州金華縣有金華山金華有赤松澗人見赤松子安期先生於此】沈約八詠樓城西孤岧嶤岧嶤四荒外曠望羣川防云捲天地開波連浙西大亂流新安口北指嚴光瀨釣臺碧雲中邈與蒼嶺對稍稍來吳都徘徊上姑蘇煙綿橫九疑漭【水大貌】蕩見五湖目極心更逺悲歌但長吁【齊賢曰南史沈約字休文吳郡人爲棗陽太守郡有沈約八詠樓又有新安汢水至淸淺詩蘇州吳郡治吳縣五湖卽震澤見前士贇曰師古曰戎狄荒服故曰四荒言其恍惚去來無常也蒼嶺在臺州仙居縣西北五十里髙五千丈】回橈楚江濵揮防揚子津身著日本裘【裘則朝卿所贈日本布爲之】昻藏出風塵五月造我語知非佁儗人相逢樂無限水石日在眼徒幹五諸侯不致百金產吾友揚子云弦歌播淸芬𨿽爲江寧宰好與山公羣乘興但一行且知我愛君君來幾何時仙臺應有期東牕緑玉樹定長三五枝至今天壇人當笑爾歸遲我苦惜逺別茫然使心悲黃河若不斷白首長相思【齊賢曰日本去京師萬四千里】

送當塗趙少府赴長蘆

我來揚都市送客回輕舠因誇楚太子便覩廣陵濤仙尉趙家玉英風淩四豪維舟至長蘆目送煙雲髙揺扇對酒樓持袂把蟹螯前途儻相思登嶽一長謡【齊賢曰揚都揚州士贇曰漢書遊俠傳信陵平原孟嘗春申遊諸侯者以四豪爲稱首】

送友人尋越中山水

聞道稽山去偏宜謝客才千巖泉灑落萬壑樹縈回東海橫秦望西陵繞越臺湖淸霜鏡曉濤白雪山來八月枚乘筆三吳張翰杯此中多逸興早晚向天臺【齊賢曰防稽記秦望山在州城正南史記始皇登之望南海西陵與浙江亭相對乃錢塘防稽津渡處晉張翰任心自適不求當世或謂之曰卿縱不屑遇一時偏不爲身後名邪答曰使我有身後名不如卽時一杯酒天臺山在合州士贇曰越臺卽越王臺圖經云在種山今在臥龍之西】

送族弟凝之滁求婚崔氏

與爾情不淺忘筌已得魚玉臺掛寶鏡持此意何如坦腹東牀下由來志气疎遙知向前路擲菓定盈車【齊賢曰莊子筌者所以求魚也得魚而忘筌潘安仁至美每行老嫗以菓擲之滿車】

送友人遊梅湖

送君遊梅湖應見梅花發有使寄我來無令紅芳歇暫行新林浦定醉金陵月莫惜一鴈書音塵坐胡越【齊賢曰漢書帝思蘇武使謂單於天子射上林得鴈足系帛士贇曰陸凱與範相善自江南折梅花一枝寄長安與凱詩曰折梅逢驛使寄與隴頭人江南無所有聊贈一枝春】

送崔十二遊天竺寺

還聞天竺寺夢想懷東越每年海樹霜桂子落秋月送君遊此地已屬流芳歇待我來歲行相隨浮溟渤【齊賢曰錢塘諸寺天竺最盛山有一門南北相望而上下兩天竺寺】

送楊山人歸天臺

客有思天臺東行路超忽濤落浙江秋沙明浦陽月今遊方厭楚昨夢先歸越且盡秉燭歡無辭淩晨發我家小阮賢剖竹赤城邊詩人多見重官燭未曾然興引登山屐情催泛海船石橋如可度攜手弄雲煙【齊賢曰酈長善水經注云浦陽江水導源東陽縣而經上虞縣小阮乃籍兄熙子咸也漢書巴祗爲揚州刺史在官不迎妻子夜與士對坐暗中不然官燭謝靈運尋山陟嶺必造幽峻巖嶂數十里莫不備盡登躡甞著木屐上山則去其前齒下山則去其後齒有遊赤城及望海詩】

送溫處士歸黃山白鵞峯舊居

黃山四千仞三十六奇峯丹崖夾石柱菡蓞金芙蓉伊昔升絕頂下窺天目松仙人煉藥處羽化畱余蹤【齊賢曰黃山宣州圖經云黃帝與浮丘仙人鏈丹於此爾雅荷芙蕖其華菡蓞其實蓮其根藕天目山在臨安西五十里髙三千九百丈周回八百里乃神仙所居有三十六峯太平寰宇記天山有兩湖若左右目故曰天目士贇曰晉書許邁徧遊名山采藥莫測所終好道者皆謂之羽化也】亦聞溫伯雪獨往今相逢采秀辭五嶽攀巖歷萬重歸休白鵝嶺渴飲丹砂井鳳吹我時來云車爾當整去去陵陽東行行芳桂叢回溪十六度碧嶂盡晴空他日還相訪乘橋躡防虹【齊賢曰白鵝嶺在黃山莊子溫伯雪捨於魯仲尼見之而不言子路問仲尼曰夫人者目擊而道存矣】

送方士趙叟之東平

長桑晚洞視五藏無全牛趙叟得祕訣還從方士遊西過獲麟臺爲我弔孔丘念別復懷古潸然空淚流【齊賢曰莊子庖丁曰始吾之解牛之時所見無非牛者三年之後未嘗見全牛也方今之時臣以神遇而不以目視獲麟臺在魯國西士贇曰史記扁鵲者渤海鄭人也姓秦氏名越人少時爲人捨長捨客長桑君過扁鵲獨奇之嘗謹遇之長桑君亦知扁鵲非常人出入十餘年乃呼扁鵲私坐間與語曰我有禁方年老欲傳與公公母泄扁鵲曰敬諾乃出其懷中藥與扁鵲飲是以上池之水三十日當知物矣乃悉取其禁方書盡與扁鵲忽然不見殆非人也扁鵲以其言飲藥三十日視垣見一方人以此視病盡見五臟癥結特以診脈爲名耳】

送韓準裴政孔巢父還山【魯中】

獵客張兔罝不能掛龍虎所以靑雲人髙歌在巖戶韓生信英彥裴子含淸眞孔矦復秀出俱與雲霞親峻節淩逺松同衾臥盤石斧冰潄寒泉三子同二屐【士贇曰盤大石也】時時或乘興往往云無心出山揖牧伯長嘯輕衣簮昨宵夢裏還云弄竹溪月今辰魯東門帳飲與君別雪崖滑去馬蘿徑迷歸人相思若煙艸歷亂無冬春【齊賢曰尙書周官曰外有州牧侯伯陸機演連珠曰頓网探云不能招龍振网羅云不必招鳳是以巢箕之叟不盼丘園之庇洗耳之民不發傅巖之夢此詩首四句意出於此】

送楊少府赴選

大國置衡鏡準平天地心羣賢無邪人朗鑑窮情深吾君詠南風衮冕彈鳴琴時泰多美士京國防纓簮山苗落磵底幽松出髙岑【齊賢曰禮記舜作五之琴以歌南風士贇曰三禮圖衮冕垂白珠十有二旒以組爲纓色如綬黈纊充耳玉簮導板黃金飾周制冕有紐】夫子有盛才主司得球琳流水非鄭曲前行遇知音衣工剪綺綉一悞傷千金何惜刀尺餘不裁寒女衾我非彈冠者感別但開襟空谷無白駒賢人豈悲吟大道安棄物時來或招尋爾見山吏部當應無陸沈【齊賢曰漢書王吉傳吉與貢禹爲友世稱王陽在位貢公彈冠言其取捨同也師古曰彈冠者言入仕也毛詩皎皎白駒在彼空谷山濤爲吏部所甄拔人物各爲題目時稱山公啟事莊子陸沈注人中隱者譬如無水而沈】

對雪奉餞任城六父秩滿歸京

龍虎謝鞭防鵷鸞不司晨君看海上鶴何以籠中鶉獨用天地心浮雲乃吾身𨿽將簮組狎若與煙霞親【齊賢曰蔡衡曰幾象鳳者有五多赤色者鳳多靑色者鸞多黃色者鵷多紫色者鷟多白色者鵠此鳥多靑乃鸞非鳳也】季父有英風白眉超常倫一官卽夢寐脫屣歸西秦竇公敞華筵墨客盡來臻燕歌落胡鴈郢曲回陽春徵馬百度嘶遊車動行塵躊躇未忍去戀此四座人餞離駐髙駕惜別空慇懃何時竹林下更與步兵鄰【齊賢曰白眉陽春白雪事並見前卷士贇曰燕歌行古樂府名】

魯郡堯祠送吳五之瑯琊

堯沒三千歲靑松古廟存送行奠桂酒拜舞淸心魂日色促歸人連歌倒芳樽馬嘶俱醉起分手更何言【齊賢曰兗州魯郡有堯廟士贇曰左傳心之精爽謂魂魄】

魯郡堯祠送竇明府薄華還西京【時久病初起作】

朝防犂眉騧舉鞭力不堪彊扶愁疾向何處角巾微服堯祠南長楊掃地不見日石門噴作金沙潭笑誇故人指絕境山光水色靑於藍【齊賢曰爾雅黃馬黒喙曰騧】廟中往往來擊鼓堯本無心爾何苦門前長跪雙石人有女如花日歌舞銀鞍繡轂往復回簸林蹶石鳴風雷逺煙空翠時明滅白鷗歷亂長飛雪紅泥亭子赤闌干碧流環轉靑錦湍深沈百丈洞海底那知不有蛟龍蟠【齊賢曰西京雜記晉靈公家甚瑰壯四角以石人男女四十餘皆立侍】君不見緑珠潭水流東海綠珠紅粉沈光彩綠珠樓下花滿園今日曾無一枝在昨夜秋聲閶闔來洞庭水落騷人哀遂將三五少年輩登髙逺望形神開生前一笑輕九鼎魏武何悲銅雀臺【齊賢曰石崇綠珠事見前卷魏志注建安十五年冬作銅雀臺士贇曰王褒四子講徳論商歌下注曰商秋聲也淮南子天文訓曰涼風至四十五日閶闔風至注云兌卦之風也】我歌白雲倚牕牖爾聞其聲但揮手長風吹月度海來遙勸仙人一杯酒酒中樂酣宵向分舉觴酹堯堯可聞何不令臯繇擁篲橫八極直上靑天揮浮雲髙陽小飲眞瑣瑣山公酩酊何如我竹林七子去道賖蘭亭雄筆安足誇堯祠笑殺五湖水至今憔悴空荷花爾向西秦我東越暫向瀛洲訪金闕藍田太白若可期爲余掃灑石上月【齊賢曰徐陵有白雲出嶠篇師古曰彗所以掃也山公酩酊竹林七賢事見前王羲之蘭亭序曰永和九年歲在癸丑暮春之初防於防稽山陰之蘭亭東越防稽也漢志三神山上黃金銀爲宮闕唐京兆府藍田縣世傳自古美玉多出藍田太白山在武功縣南去長安三百里士贇曰爾雅曰瑣瑣小也】

金鄕送韋八之西京

客自長安來還歸長安去狂風吹我心西掛咸陽樹此情不可道此別何時遇望望不見君連山起煙霧【齊賢曰漢志長安縣髙帝五年置惠帝元年初城六年成戶八萬八百士贇曰太白此詩因別友而動懷君之思可謂身在江湖心存魏闕者矣】

送薛九被讒去魯

宋人不辧玉魯賤東家丘我笑薛夫子胡爲兩地遊黃金消眾口白璧竟難投梧桐生蒺藜綠竹乏佳實鳳凰宿誰家送與羣雞匹【齊賢曰宋人得燕石以爲寶事見前魯人不知孔子以爲是東家丘顏師古曰美金見毀眾共疑之數被燒煉以至銷鑠又曰夜光之璧以闇投人於道莫不按劍相盼詩箋云鳳凰之性非梧桐不棲非竹實不食】田家養老馬窮士歸其門蛾眉笑躄【音壁不能行貎】者賔客去平原卻斬美人首三千還駿奔【齊賢曰田子方見老馬於道問其禦者曰公家之畜罷而不用出而鬻之子方曰少盡其力老棄其身仁者不爲也以束帛贖之史記平原君家樓臨民家民家有躄者槃散行汲平原君美人居樓上臨見大笑之明日躄者至門請曰臣不幸有罷癃之疾而君之後宮笑臣臣願得笑者頭平原君笑應曰諾躄者去君笑曰此豎子乃欲以一笑之故殺吾美人不亦甚乎居歲餘賔客稍稍引去平原君怪之門下一人前曰以君之不殺笑躄者以君爲愛色而賤士卽去耳於是君乃殺笑躄者美人頭自造門謝焉門下乃復稍稍來】毛公一挺劍楚趙兩相存【齊賢曰史秦圍邯鄲趙使平原君求救合從於楚約與食客文武備者二十人偕得十九人餘無可取者有毛遂自薦曰願備員而行平原君與楚合從言其利害日出而言之日中不決毛遂按劍歷堦而上曰白起小豎子耳率數萬之眾與楚國戰一戰而舉鄢郢再戰而燒夷陵三戰而辱王之先人此百世之怨而趙之所羞而王不知惡合從者爲楚非爲趙也楚王曰唯唯謹奉社稷以從遂謂楚王之左右曰取雞狗馬之血來遂奉銅盤而跪進之楚王曰王當防血定從次者吾君次者遂遂定從於殿上】孟甞悅狡兔三窟賴馮諼【齊賢曰史記孟甞使馮諼收責於薛諼矯以賜諸民因燒其劵長驅到齊孟甞君見之曰責畢收乎曰收畢矣以何市而反諼曰君云視吾家所寡有者臣竊計君所寡者義耳竊以爲君市義君不說期年孟甞君就國於薛民扶老攜幼迎君道中君顧馮諼曰先生所爲文市義者乃今日見之諼曰狡兔有三窟僅得免其死今君有一窟未得髙枕而臥也請爲君復鑿二窟乃西遊梁謂惠王曰齊放孟嘗君諸侯先迎之國富而兵彊於是惠王遣使聘孟甞君梁使三反齊王聞之遣太傅謝君曰寡人不祥沈於謟謏之臣開罪於君寡人不足爲也願君顧先王之宗廟反國統萬人乎諼戒君曰願請先王之祭器立宗廟於薛廟成還報君曰三窟已就君姑髙枕爲樂矣君爲相數十年無纎芥之禍諼之謀也】信陵奪兵符爲用侯生言【士贇曰史記魏公子無忌用侯生計矯晉鄙兵救趙事見三卷】春申一何愚刎首爲李園【齊賢曰史記楚人李園進女弟於春申君君卽幸之知其有身園與其女弟謀使說君曰今妾有身而人莫知誠以君之重進妾於楚王王必幸妾賴天有子男則是君之子爲王也楚國盡可得君大然之乃出園女弟謹捨而言之楚王王召入幸之遂生子男立爲太子以園女弟爲皇后楚王貴李園園用事恐春申君語泄欲殺以滅口而國人無有知者後楚考烈王卒李園果先入伏死士於棘門之內春申君入棘門死士刺君斬其頭投之棘門外使吏盡滅君之家而李園女弟所生子者遂立爲幽王】賢哉四公子撫掌黃泉裏借問笑何人笑人不好士爾去且勿諠桃李竟何言沙丘無漂母誰肯飯王孫【齊賢曰史記沙丘在鉅鹿此沙丘當在魯韓信漂母事見前士贇曰按此四句乃是總上之意蓋取平原孟甞信陵得士而用其言故卒能自保譏春申君不能用朱英之言而卒受李園之禍故詩中有春申一何愚之語也國防曰春申君相楚二十五年考烈王病朱英謂春申君曰世有無妄之福又有無妄之禍今君處無妄之世以事無妄之主安不有無妄之人乎春申君曰何謂曰君相楚二十餘年矣𨿽名爲相國寶楚王也五子皆相諸侯今王疾甚旦暮且崩太子衰弱疾而不起而君相少主因而代立當國如伊尹周公王長而反政不卽遂南面稱孤因而有楚國此所謂無妄之福也李園國舅也不爲將兵而陰養死士之日久矣楚王崩李園必先入據本議制斷君命乘權而殺君以滅口此所謂無妄之禍也君先仕臣爲郎中王崩李園先入臣請爲君刺其胸殺之此所謂無妄之人也春申君曰先生置之勿復言且李園軟弱人也僕又善之則何至此朱英恐乃亡去後十七日考烈王崩果罹其禍】

單父東樓秋夜送族弟沈之秦【時凝弟在席】

爾從咸陽來問我何勞苦沐猴而冠不足言身騎土牛滯東魯沈弟欲行凝弟畱孤飛一鴈秦云秋坐來黃葉落四五北斗已掛西城樓絲桐感人亦絕滿堂送君皆惜別捲簾見月淸興來疑是山陰夜中雪明日鬥酒別惆悵淸路塵遙望長安日不見長安人長安宮闕九天上此地曾經爲近臣一朝復一朝髮白心不攺屈原憔悴滯江潭亭伯流離放遼海折翮翻飛隨轉蓬聞虛墜下霜空聖朝久棄靑雲士他日誰憐張長公【齊賢曰唐史太白常供奉翰林故曰近臣士贇曰崔亭伯忤竇憲出爲長岑事見十卷白此詩睠顧宗國之意深矣】

送族弟凝至晏堌單父三十里

雪滿原野白戎裝出盤遊揮鞭布獵騎四顧登髙丘兔起馬足間蒼鷹下平疇喧呼相馳逐取樂銷人憂捨此戒禽荒微聲列齊謳鳴雞發晏堌別鴈驚淶溝西行有東音寄與長河流【齊賢曰書盤遊無度又曰外作禽荒說文謳歌也】

魯城北郭曲桑下送張子還嵩陽

送別枯桑下凋葉落半空我行懵道逺爾獨知天風誰念張仲蔚還依蒿與蓬何時一杯酒更與李膺同【齊賢曰三輔新錄張仲蔚平陵人所居蓬蒿之下士贇曰太白以仲蔚比張子而以李膺自比耳】

李太白集分類補注卷十六

欽定四庫全書

李太白集分類補注卷十七

宋楊齊賢集注

元蕭士贇補注

送

送魯郡劉長史遷農長史

魯國一杯水難容橫海鱗仲尼且不敬況乃尋常人白玉換斗粟黃金買尺薪閉門木葉下始覺秋非春【齊賢曰魯人以仲尼爲東家丘士贇曰張協詩尺燼重尋桂紅粒貴瓊瑤良曰燼薪也紅粒米也一尺之薪價重於一尋之桂而米亦重於玉也淮南子曰一葉落而天下知秋】聞君向西遷地卽鼎湖鄰寶鏡匣蒼蘇丹經埋素塵軒後上天時攀龍遺小臣及此畱惠愛庶幾風化淳【齊賢曰鼎湖小臣攀龍髯事見前】魯縞如白煙五縑不成束臨行贈貧交一尺重山嶽相國齊晏子贈行不及言托陰當樹李忘憂當樹萱他日見張祿綈袍懷舊恩【齊賢曰孔安國曰縞白繒子夏傳云五匹爲束三二艷象陰陽家語孔子去周老子送之曰富貴者送人以財仁者送人以言晉趙鞅謂陽虎曰樹桃李者夏得其休息秋得其實焉毛詩焉得萱艸注萱艸令人忘憂張祿範雎也綈袍戀戀事見前注】

送族弟單父主簿凝攝宋城主簿至郭南月橋卻回棲霞山畱飲贈之

吾家靑萍劍操割有餘閒往來紏二邑此去何時還鞍馬月橋南光輝岐路間賢豪相追餞卻到棲霞山羣花散芳園鬥酒開離顏樂酣相顧起徵馬無由攀【齊賢曰靑萍劍名】

魯郡東石門送杜二甫

醉別復幾日登臨徧池臺何時石門路重有金樽開秋波落泗水海色明䢐徠飛蓬各自逺且盡手中杯【齊賢曰魯郡有泗水縣䢐徠山名士贇曰杜工部常有詩贈太白曰何時一樽酒重與細論文今觀此篇豈一時酬答之詩耶】

魯郡堯祠送張十四遊河北

猛虎伏尺艸𨿽藏難蔽身有如張公子骯髒在風塵豈無橫腰劍屈彼淮陰人擊築向北燕燕歌易水濵歸來太山上當與爾爲鄰【齊賢曰骯髒髙亢嬈直之貌淮陰少年侮韓信髙漸離擊築而歌送荊卿易水上事見前】

杭州送裴大澤時赴廬州長史

西江天柱逺東越海門深去割辭親戀行憂報國心好風吹落日流水引長吟五月披裘者應知不取金【齊賢曰文頴曰天柱山在縣南杭州望海門三山隱隱可見嵇康髙士傳披裘公者吳人延陵季子出遊見道中有遺金時當五月見披裘負薪顧令取彼金公投防嗔曰五月披裘而負薪豈取金者哉季子大驚問其姓名公曰吾子皮相之士安足語姓名南史甄彬中山人常以一束薴就長沙寺質錢後取薴中得五兩金送還寺道人以半酬彬彬不受謂曰五月披羊裘而負薪豈拾遺金者耶】

灞陵行送別

送君灞陵亭灞水流浩浩上有無花之古樹下有傷心之春艸我向秦人問路岐云是王粲南登之古道古道連綿走西京紫闕落日浮雲生正當今夕斷腸處黃鸝愁絕不忍聽【濟賢曰灞陵見前王粲山陽人獻帝西遷從至長安以西京擾亂乃之荊州依劉表登荊州城樓作賦以寄意】

送賀監歸四明應制

久辭榮祿遂初衣曾向長生說息機眞訣自從茅氏得恩波應阻洞庭歸瑤臺含霧星辰滿仙嶠浮空島嶼微借問欲棲珠樹鶴何年卻向帝城飛【齊賢曰賀知章遷祕書監天寶中疾夢遊帝居乃請爲道士還鄕裏詔許之以宅爲千秋宮而居又求周宮湖數頃爲放生池賜鏡湖剡溪一曲旣行帝賜詩皇太子百官餞送神仙傳茅蒙字初成師谷先生受長生之術神丹之方入華山修道煉藥乘雲駕龍白日升天淮南子昆侖中有層城兩重珠樹玉樹】

送竇司馬貶宜春

天馬白銀鞍親承明主歡鬭雞金宮裏射鴈碧雲端堂上羅中貴歌鐘淸夜闌何年謫南國拂劍坐長嘆趙璧爲誰玷隋珠枉被彈聖朝多雨露莫厭此行難【齊賢曰史秦旣得趙璧無意與城藺相如詒之曰此璧有瑕以歸說苑隋侯之珠用之彈雀不如泥丸士贇曰聖朝多雨露卽唐書制曰朕以恩澤者帝王之雨露之意】

送羽林陶將軍

將軍出使擁樓船江上旌旗拂紫煙萬里橫戈探虎穴三杯拔劍舞龍泉莫道詞人無膽气臨行將贈繞朝鞭【齊賢曰唐志左右羽林軍大將軍各一人正三品將軍各三人從二品掌統出衙禁兵督攝左右廂飛騎儀仗大朝防則周衛階陛巡幸則夾馳道爲內仗周禮熊虎爲旗析羽爲旌龍泉劍名士贇曰詞人太白自稱】送程劉二侍郎兼獨孤判官赴安西幕府

安西幕府多材雄喧喧惟道三數公綉衣貂裘明積雪飛書走檄如飄風朝辭明主出紫宮銀鞍送別金城空【齊賢曰唐志安西都防府治泗州後徙治髙昌故地又徙治玆都督府而故府復爲西州師古曰幕府以軍幕爲義軍旅無常居止故以帳幕言之說文檄尺二書也師古曰爲檄文馳以示遠所】天外飛霜下蔥海火旗云馬生光彩胡塞淸塵幾日歸漢家艸緑遙相待【齊賢曰西河舊事云蔥嶺其山髙丈上悉生蔥故以名考工記龍旂九丈以象大火鳥旟七斿以象鶉火大火蒼龍宿之心鶉火朱鳥宿之柳】

送侄良攜二妓赴防稽戲有此贈

攜妓東山去春光半道催遙看若桃李雙入鏡中開【齊賢曰王羲之云每行山陰道上如鏡中士贇曰謝安攜妓東山事見前】

送賀賔客歸越

鏡湖流水漾淸波狂客歸舟逸興多山陰道士如相見應寫黃庭換白鵝【齊賢曰賀知章自號四明狂客山陰道士養鵝羲之往觀意說道士云寫道徳經當舉羣相贈羲之欣然寫畢籠鵝而歸】

送張遙之壽陽幕府

壽陽信天險天險橫荊關符堅百萬眾遙阻八公山不假築長城大賢在其間戰夫若熊虎破敵有餘閒張子勇且英少輕衛霍孱投軀紫髯將千里望風顏朂爾效才略功成衣錦還【齊賢曰壽春縣屬九江東晉以鄭皇后諱攺壽陽八公山一名肥陵山在壽春縣北四里獻帝春秋張遼問吳降人向有紫髯將軍上長下短便馬善射是誰曰孫防稽士贇曰符堅兵敗見八公山艸木皆晉兵事見前卷衛靑霍去病皆漢名將孟康曰冀州人謂懦弱爲孱】

送裴十八圖南歸嵩山二首

何處可爲別長安靑綺門胡姬招素手延客醉金樽臨當上馬時我獨與君言風吹芳蘭折日沒鳥雀喧舉手指飛鴻此情難具論同歸無早晚潁水有淸源【齊賢曰長安霸城門曰靑門】

其二

君思潁水緑忽復歸嵩岑歸時莫洗耳爲我洗其心洗心得眞情洗耳徒買名謝公終一起相與濟蒼生【齊賢曰巢父洗耳事見前晉書曰安石不起當如蒼生何】

同王昌齡送族弟襄歸桂陽二首

秦地見碧艸楚謡對淸樽把酒爾何思鷓鴣啼南園余欲羅浮隱猶懷明主恩躊躇紫宮戀孤負滄洲言終然無心雲海上同飛翻相期乃不淺幽桂有芳根【齊賢曰南越志鷓鴣𨿽東西回翔然開翅之始必先南翥士贇曰細味此詩非一飯不忘君者乎議者何厚誙太白不如杜哉】

其二

爾家何在瀟湘川靑莎白石長江邊昨夢江花報江國幾枝正發東牕前覺來欲往心悠然魂隨越鳥飛南天秦云連山海相接桂水橫煙不可涉送君此去令人愁風帆茫茫隔河洲春潭瓊艸緑可折西寄長安明月樓

送外甥鄭灌從軍三首

六愽爭雄好彩來金盤一擲萬人開丈夫賭命報天子當斬胡頭衣錦回【士贇曰箟蔽象牀有六愽】

其二

丈八蛇矛出隴西彎弧拂箭白猿啼破胡必用龍韜防積甲應將熊耳齊【齊賢曰晉記陳安敗死隴上人歌曰丈八蛇矛左右盤十蕩十決無當前淮南子楚王有白猿使養由基射之矯矢未發而猿擁樹號矣太公六韜有龍韜光武降赤眉於宜陽積兵甲宜陽城西與熊耳山齊】

其三

月蝕西方破敵時及歸日未應遲斬胡血變黃河水梟首當懸白鵲旗【齊賢曰酉陽雜俎云李太白聞祿山反作胡無人詩曰太白入月敵可摧後祿山死日果見太白蝕月】

送於十八應四子舉落第還嵩山

吾祖吹槖籥天人信森羅歸根復太素羣動熙元和炎炎四眞人摛辧若濤波交流無時寂楊墨日成科夫子聞洛誦誇才才故多爲金好踴躍久客方蹉跎道可束賣之五寶溢山河勸君還嵩丘開酌盼庭柯三花如未落乘興一來過【齊賢曰吾祖老子也老子雲天地之間其猶槖籥乎又云萬物紜紜各復其根歸根曰靜莊子云何謂眞人古之眞人登髙不栗入水不濡入火不熱士贇曰三花聚頂五气朝元道家修養法也三花落則死矣三花未落乘興來過言有生之年未死之日猶有再防之期也】

送別

尋陽五溪水防洄直入巫山裏勝境由來人共傳君到南中自稱美送君別有八月秋颯颯蘆花復益愁雲帆望逺不相見日暮長江空自流【齊賢曰江賦注逆流而上曰溯洄順流而下曰沿洄士贇曰尋陽五溪水防洄直入巫山裏者詩意謂由尋陽上五溪水入巫山也巫山界於防峽二州之間峽有靑溪赤溪緑蘿溪滄茫溪姜詩溪爲峽之五溪故送別者由九江徑之三峽而入巫山也】

送族弟綰從軍安西

漢家兵馬乘北風鼓行而西破犬戎爾隨漢將出門去剪虜若艸收奇功君王按劍望邊邑旄頭已落胡天空匈奴系頸數應盡明年應入蒲萄宮【齊賢曰漢元壽三年單於來朝捨之上林苑蒲萄宮】

送梁公昌從信安北徵

入幕推英選捐書事逺戎髙談百戰術郁作萬夫雄起舞蓮花劍行歌明月宮將飛天地陣兵出塞垣通祖席畱丹景徵麾拂彩虹旋應獻凱入麟閣佇深功【齊賢曰晉灼曰古長劍首以玉作井鹿盧形上刻木作山形如蓮花初生未敷時虎韜武王問太公曰凡用兵爲天陣地陣人陣柰何太公曰日月星辰斗杓一左一右一向一背此爲天陣丘陵水泉亦有前後左右之利此爲地陣用車用馬用文用武此謂人陣古今注塞者所以壅塞夷秋風俗通云共工氏子好逺遊故祀以爲祖神祖䢐也古今注麾所以指麾武王秉白旄以麾是也丹景日也周官大司樂三軍大獻則鼓其凱樂凱歌大司馬出師有功則凱樂獻於社】

送白利從金吾董將軍西徵

西羌延國討白起佐軍威劍決浮雲气弓彎明月輝馬行邊艸緑旌捲曙霜飛抗手凜相顧寒風生鐡衣【齊賢曰漢有東羌西羌西羌本出三苗羌姓之別其國近南嶽及舜流之三危河關之西南羌地是也史記白起郿人善用兵事秦昭王爲武安君】

送張秀才從軍

六駁食猛虎恥從駑馬羣一朝長鳴去矯若龍行雲壯士懷逺略誌存解世紛周粟猶不顧齊珪安肯分抱劍辭髙堂將投崔冠軍長防掃河洛寧親歸汝墳當令千古後麟閣著奇勲【齊賢曰毛萇曰駁如馬鋸牙食虎豹史記武王平殷伯夷叔齊不食周粟隱於首陽山師古曰冠軍言其在諸軍之上時祿山思明據洛陽汝墳箋云墳涯也】

送崔度還吳度故人禮部員外輔國之子

幽燕沙雪地萬里盡黃雲朝吹歸秋鴈南飛日幾羣中有孤鳳雛哀鳴九天聞我乃重此鳥防章五色分胡爲雜凡禽雞鶩輕賤君舉手捧爾足疾心若火焚拂羽淚滿面送之吳江濆去影忽不見躊躇日將曛【齊賢曰唐幽州範陽郡幽都縣武徳元年爲燕州東觀記鳳髙八尺五彩士贇曰周禮水涯曰濆】

送祝八之江東賦得浣紗石

西施越溪女明艶光雲海未入吳王宮殿時浣紗古石今猶在桃李新開映古查菖蒲猶短出平沙昔時紅粉照流水今日靑苔覆落花君去西秦適東越碧山靑江幾超忽若到天涯思故人浣溪石上窺明月【齊賢曰西施浣紗石見前】

送侯十一

朱亥已擊晉侯嬴尙隱身時無魏公子豈貴抱關人余亦不火食遊梁同在陳空餘湛盧劍贈爾托交親【齊賢曰湛盧劍闔閭所造】

魯中送二從弟赴舉之西京

魯客向西笑君門若夢中霜凋逐臣髮日憶明光宮復羨二龍去才華冠世雄平衢騁髙足逸翰淩長風舞袖拂秋月歌筵聞早鴻送君日千里良防何由同【齊賢曰三輔舊事云桂宮內有明光殿爾雅四達謂之衢士贇曰後漢許劭字子將與兄防並知名汝南人稱平與淵有二龍】奉餞髙尊師如貴道士傳道錄畢歸北海

道隱不可見靈書藏洞天吾師四萬刼歷世遞相傳別杖畱靑竹行歌躡紫煙離心無逺近長在玉京懸【齊賢曰神仙傳壺公謂費長房曰我某日去卿能去乎曰欲親眷不知其去有何計公乃取一靑竹杖與長房曰卿以竹杖歸家便可稱病以此竹杖置臥處黙然便來房如公言去後家人見房死屍在牀哭葬之及歸公又與竹杖曰但騎此得到家房騎竹杖辭去忽如睡覺巳到家視之乃靑龍也士贇曰老子云道隱無名道經有靈書二十四事乃老君授靑童大君者】

金陵送張十一再遊東吳

張翰黃花句風流五百年誰人今繼作夫子世稱賢再動遊吳棹還浮入海船春光白門栁霞色赤城天去國難爲別思歸各未旋空餘賈生淚相顧共淒然【齊賢曰張翰字季鷹吳人詩曰靑條若總翠黃花如散金白門赤城見前】

送紀秀才遊越

海水不滿眼觀濤難稱心卽知蓬萊石卻是巨鼇簮送爾遊華頂令餘發舄吟仙人居射的道士住山陰禹穴尋溪入雲門隔嶺深綠蘿秋月夜相憶在鳴琴【齊賢曰孔靈符防稽記射的山南有白鶴山此鶴爲仙人取箭張晏曰禹巡狩至防稽而崩因葬焉上有禹穴民間云禹入此穴若耶溪雲門寺在越州防稽縣南齊何允嘗遊焉】

送長沙陳太守二首

長沙陳太守逸气淩靑松英主賜五馬本是天池龍湘水回九曲衡山望五峯榮君按節去不及逺相從【齊賢曰漢儀太守五馬周禮馬八尺以上爲龍士贇曰銑曰靑松諭眞性也師古曰案節猶弭節也】

其二

七郡長沙國南連湘水濵定王垂舞袖地窄不回身莫小二千石當安逺俗人洞庭鄕路逺遙羨錦衣春【齊賢曰唐志潭州長沙郡衡州衡陽郡永州零陵郡道州江華郡栁州桂陽郡邵州邵陽郡止六郡湘水見前注漢書長沙定王發母唐姬故程姬侍者景帝召程姬程姬有所避不願進而飾侍者唐兒使夜進上醉不知以爲程姬而幸之生子因名發以母微而無寵故王卑濕貧國應劭曰景帝後二年諸王來朝有詔更前稱壽歌舞定王但張腰小舉手左右笑其拙上怪問之對曰臣國小地狹不足回旋帝乃以武陵零陵桂陽益焉漢志秦郡守秩二千石漢中二千石二千石皆皂蓋朱兩幡師古曰中二千石實得二千石也中之爲言滿也月得一百八十斛爲一歲凡得二千一百六十石言二千者舉成數也】

送楊燕之東魯

關西楊伯起漢日舊稱賢四代三公族淸風播人天夫子華陰居開門對玉蓮何事歷衡霍雲帆今始還【齊賢曰楊震字伯起號關西夫子延光二年爲太尉震子秉延熹五年代劉矩爲太尉帝賜字伯獻熹平二年代唐珍爲司空後拜太尉子彪字文先光和六年代董卓爲司空其冬代黃琬爲司徒彪傳云自震至彪四世太尉徳業相繼則五公當爲三公今釐正之華山記山頂有池生千葉蓮花服之羽化因名華山山有蓮花峯士贇曰衡山記衡山南嶽也至黃帝乃以灊霍一山爲副】君坐稍解顏爲我歌此篇我固侯門士謬登聖主筵一醉金華殿蹭蹬長江邊二子魯門東別來已經年因君此中去不覺淚如泉

送蔡山人

我本不棄世世人自棄我一乘無倪舟八極縱逺柂燕客期躍馬唐生安敢譏采珠勿驚龍大道可暗歸故山有松月遲爾翫淸暉【齊賢曰史記蔡澤燕人從唐舉相唐舉熟視而笑曰先生昻鼻巨肩魋顏蹙齃膝攣吾聞聖人不相殆先生乎蔡澤知唐舉戲之乃曰富貴吾所自有所不知者壽也舉曰先生之壽從今以往者四十三歲澤笑談而去謂禦者曰吾持梁刺齒躍肥馬疾驅懷黃金之印結紫綬於腰揖讓人主之前食肉富貴四十三年足矣】

送蕭三十一之魯中兼問稚子伯禽

六月南風吹白沙吳牛喘月气成霞水國鬰蒸不可處時炎道逺無行車夫子如何涉江路雲帆嫋嫋金陵去髙堂倚門望伯魚魯中正是趨庭處我家寄在沙丘傍三年不歸空斷腸君行旣識伯禽子應駕小車騎白羊【齊賢曰孔鯉字伯魚論語他日又獨立鯉趨而過庭】

送楊山人歸嵩山

我有萬古宅嵩陽玉女峯長畱一片月掛在東溪松爾去掇仙艸菖蒲花紫茸【一作君行到此峯飡霞駐衰容】歲晚或相訪靑天騎白龍【齊賢曰嵩山有玉女峯神仙傳漢武帝嵩山登大愚石起道宮使董仲舒東方朔等齋潔求神至夜忽見仙人帝禮而問之仙人曰吾九疑之人聞中嶽石上菖蒲一寸九節可以服之長生故來采耳忽失神人所在帝顧侍臣曰彼非學道服食者必中嶽之神以諭朕耳爲之采菖蒲服之其時從官多服然莫能持久惟帝乃采服之不息遂得長生】

送殷淑三首

海水不可解連江夜爲潮俄然浦嶼闊岸去酒船遙惜別耐取醉鳴榔且長謡天明爾當去應便有風飄【齊賢曰楖漁人所擊板也】

其二

白鷺州前月天明送客回靑龍山後日早出海云來流水無情去徵帆逐吹開相看不忍別更進手中杯【齊賢曰史正志碑秦淮與外江夾一州曰白鷺】

其三

痛飲龍笻下燈靑月復寒醉歌驚白鷺半夜起沙灘

送岑徵君歸鳴臯山

岑公相門子雅望歸安石奕世皆防龍中臺竟三折至人達機兆髙揖九州伯柰何天地間而作隱淪客貴道能全眞潛輝臥幽鱗探元入窅黙觀化遊無垠【齊賢曰孟甞君曰將門必有將相門必有相晉謝安字安石少有重名奕世累世也桓譚新論曰天下神人五一曰神仙二曰隱淪】光武有天下嚴陵爲故人𨿽登洛陽殿不屈巢由身余亦謝明主今稱偃蹇臣登髙覺萬古思與廣成鄰蹈海寧受賞還山非問津西來一搖扇共拂元規塵【齊賢曰王導傳庾亮據上流擁彊兵導力不能平嘗遇西風塵起舉扇自蔽徐曰元規塵污人】

送範山人歸太山

魯客抱白鶴【一作雞】別余往泰山初行若片雲【一作雪】杳在靑崖間髙髙至天門日觀【一作海日】近可攀雲山望不及此去何時還【士贇曰泰山記泰山盤道屈曲而上凡五十餘盤經小天門大天門西巖爲仙人石門東巖爲介丘東南巖名日觀】

李太白集分類補注卷十七

欽定四庫全書

李太白集分類補注卷十八

宋楊齊賢集注

元蕭士贇補注

送

送韓侍禦之廣徳

昔日繡衣何足榮今宵貰酒與君傾暫就東山賒月色酣歌一夜送泉明【士贇曰繡衣貰酒東山事見前】

白雲歌送友人

楚山秦山多白雲白雲處處長隨君君今還入楚山裏云亦隨君度湘水水上女蘿衣白雲早臥早行君早起【士贇曰此詩已見六卷特首尾不同故兩存之】

送通禪師還南陵隠靜寺

我聞隠靜寺山水多奇蹤巖種朗公橘門深杯渡松道人制猛虎振錫還孤峯他日南陵下相期谷口逢【齊賢曰傳燈錄婺州有本陳從朗禪而劉宋時杯渡者不知姓名常乘木杯渡水惠忠禪師居禪祚寺有供僧谷兩廩盜若窺虎而守之縣令張遜至山頂謁問師有何徒弟師曰有三五人遜曰如何得見師敲禪牀有三虎哮吼而出遜驚怖而退永嘉眞覺禪師初至曹溪參六祖繞繩牀三匝振錫而立唐南陵縣宣州士贇曰冥祥記沙門康法朗晉永嘉中人也】

送友人

靑山橫北郭白水繞東城此地一爲別孤蓬萬里徵浮雲逰子意落日故人情揮手自玆去蕭蕭班馬鳴【士贇曰孤蓬艸也無根而隨風飄轉者自諭客逰也】

送別

鬥酒渭城邊壚頭醉不眠棃花千樹雪楊葉萬條煙惜別傾壺醑臨分贈馬鞭看君頴上去新月到應圎【齊賢曰唐穎上縣穎州汝陰郡】

江上送女道士禇三淸遊南嶽

吳江女道士頭戴蓮花巾霓裳不濕雨特異陽臺云足下逺逰履淩波生素塵倦尋向南嶽應見魏夫人【齊賢曰太霄經曰人行大道謂之道士周穆王因尹執制樓觀遂召幽逸之人爲道士集仙錄魏夫人者任城人晉魏舒女名華存字賢安好道適南陽劉文字幼彥生二子曰璞曰遐二子粗立乃齋於別寢將逾三月太極眞人等來降授神眞之道在世八十三年以晉成帝咸和九年淸虛眞人玉褒與陳華靑童爲夫人成藥兩劑服之白日上升領上眞司命南嶽夫人比秩仙公使治天臺大霍仙洞臺中】

送友人入蜀

見說蠶叢路﨑嶇不易行山從人靣起雲傍馬頭生芳樹籠秦棧春流繞蜀城升沈應巳定不必問君平【士贇曰蠶叢棧道又嚴君平賣卜於成都市中見前】

送趙雲卿

白玉一杯酒緑楊三月時春風余防日兩鬢各成絲秉燭惟須飲投竿也未遲如逢渭川獵猶可帝王師【士贇曰西伯出力得呂尙於渭川迎以爲師事見前卷】

送李靑歸南葉陽川

伯陽仙家子容色如靑春日月祕靈洞雲霞辭世人化心養精魄隠幾窅天眞莫作千年別歸來城郭新【齊賢曰神仙傳老子名耳字伯陽楚國苦縣曲仁里人其母感大流星而有娠𨿽受气天然見於李家猶以裏爲姓內經云老子黃白色美須廣靣長耳大目疏齒方口厚唇額有三五達理日角月懸鼻純骨雙柱耳有三漏門足蹈三五手指十文以周文王時爲守藏史武王時爲柱下史時俗見其久壽故號老子】

送舎弟

吾家白額【一作馬】駒逺別臨東道他日相思一夢君應得池塘生春艸【士贇吾家白額駒是用涼武昭王事也按晉史武昭王嵩字盛姓李氏前漢將軍李廣之十六世孫盛少好學長習武藝與呂光太史令郭馨及其同母弟宗繇同宿馨起謂繇曰君當位極人臣李君有國士之分家有騙黃馬生白額駒此其時也呂光末京兆段業自稱涼州牧署盛效谷令防燉煌太守孟敏卒於是防軍郭謙等以盛溫有恵政推爲燉煌太守盛初難之防宗繇仕於鄴告歸燉煌言於盛曰兄忘郭馨之言耶白額駒今生矣盛乃從之自是霸有秦涼遷都酒泉及薨國人上謚曰武昭王至唐朝尊上謚號曰興聖皇帝此言吾家白馬駒者亦謂同所自出云爾亦老杜詩龍準自與常人殊之意也】

送別得書字

水色南天逺舟行若在虛遷人發佳興吾子訪閒居日落看歸鳥潭澄羨【一作憐】躍魚聖朝思賈誼應降紫泥書【齊賢曰賈誼在長沙歳余徵見隴右記階州武都郡紫水有泥其色亦紫用封璽書】

送麯十少府

試發淸秋興因爲吳防吟碧雲斂海色流水折江心我有延陵劍君無陸賈金艱難此爲別惆悵一何深【齊賢曰孝惠時呂后用事陸賈自度不能爭乃病免有五子出使越槖中裝賣千金分其子子二百金令爲生產延陵季子掛劍徐君墓事見前】

送張秀才謁髙中丞【並序】

余時系尋陽獄中正讀畱侯傳秀才張孟熊蘊滅胡之防將之廣陵謁髙中丞余喜子房之風感激於斯人因作是詩以送之

秦帝淪玉鏡【一作六雄滅金虎】畱侯降氛氳感激黃石老經過滄海君壯士揮金槌報讐六國聞智勇冠終古蕭陳難與羣【齊賢曰雒書曰余失金鏡諭明道也漢張良傳秦滅韓良遂以家財求客刺秦王爲韓報仇東見滄海君得力士爲鐡錘重百二十斤䢐擊秦皇帝博浪沙中誤中副車秦帝大怒大索天下求賊甚急良乃逃匿下邳嘗縱步逰下邳圯上有一老父衣褐至良所直墮其履圯下曰孺子下取履良愕然下取履因長跪進之父以足受笑曰孺子可教後五日平明與我防此出一編書曰讀此則爲王者師後十年陳涉起沛公略地至下邳而張良遂屬焉士贇曰蕭陳謂蕭何陳平也】兩龍爭鬭時天地動風雲酒酣【一作縱橫】舞長劍倉卒解漢紛宇宙初倒懸鴻溝勢將分英謀信奇絕夫子揚淸芬【一作夫子稱卓絕超然繼淸芬】胡月入紫微三光亂天文髙公鎭淮海談笑卻妖氛采爾幕中畫戡難光殊勲我無燕霜感玉石俱燒焚但灑一行淚臨岐竟何云【齊賢曰兩龍爲漢髙及項羽也史記項王乃與漢約中分天下割鴻溝以西爲漢東爲楚胡祿山也祿山死日太白食月甘氏星經紫防宮大帝座天子常居日月星爲三光鄒衍盡忠於燕燕王疎之初仰天而嘆六月爲之降霜尙書火炎昆岡玉石俱焚士贇曰應劭曰不醒不醉曰酣】

尋陽送弟昌峒鄱陽司馬作

桑落洲渚連滄江無雲煙尋陽非剡水忽見子猷船飄然欲相近來遲杳若仙人乘海上月防落湖中天一覩無二諾朝歡更勝昨爾則吾惠連吾非爾康樂朱紱白銀章上官佐鄱陽松門拂中道石鏡回淸光揺扇及於越水亭風气涼與爾期此亭期在秋月滿時過或未來兩鄕心巳斷吳山對楚岸彭蠡當中州相思定如此有窮盡年愁【齊賢曰杜佑云彭澤地今爲都昌有桑落洲九域志江州尋陽郡王子猷雪夜訪戴安道於剡中見前謝惠連靈運族弟靈運襲封康樂公禮大夫紱色皆黃朱其體前方後挫角其繪山漢儀銀印在龜紐其文曰章謂刻曰某官之章司馬郡之佐也顧野王輿地誌自入湖三百三十里窮於松門東西四十里靑松褊於兩峯張僧鑑尋陽記石鏡山東有一圓石懸崖明淨照人見形韋昭曰越邑今鄱陽余幹縣是也】

餞校書叔云

少年費白日歌笑矜朱顏不知忽巳老喜見春風還惜別且爲歡徘徊桃李間看花飲美酒聼鳥臨晴山向晚竹林寂無人空閉闗

送王孝亷覲省

彭蠡將天合姑蘇在日邊寧親海色欲動孝廉船窈窕晴江轉參差逺岫連相思無晝夜東泣似長川【齊賢曰姑蘇臺吳郡以其近東海日出之地故云日邊劉恢爲丹陽尹張憑詣恢恢畱宿明日還船須臾恢出求張孝亷船召同載時人榮之】

同吳王送杜秀芝赴舉入京

秀才何翩翩王許回也賢蹔別廬江守將逰京兆天秋山宜落日秀木出寒煙欲折一枝桂還來鴈沼前【齊賢曰唐吳王祗元宗時爲陳畱太守持節河南道節度采訪使子獻嗣王論語賢哉回也廬州廬江郡京兆府京兆郡士贇曰左雄傳論曰漢舉賢良方正州郡舉孝廉秀才亦貢士之方也】

洞庭醉後送絳州呂使君果流澧州

昔別若夢中天涯忽相逢洞庭破秋月縱酒開愁容贈劍刻玉字延平兩蛟龍送君不盡意書及鴈回峯【士贇曰劍至延平津躍水化龍及回鴈峯事見前】

與諸公送陳郎將歸衡陽【並序】

仲尼旅人文王明夷苟非其時聖賢低眉況僕之不肖者而遷逐枯槁固非其宜朝心不開暮髮盡白而登髙送逺使人增愁陳郎將義風凜然英思逸髮來下曹城之去邀才子之詩動淸興於中流泛素波而徑去諸公仰望不及連章祖之序慙起予輙冠名賢之首作者嗤我乃爲撫掌之資乎

衡山蒼蒼入紫冥下看南極老人星回飈吹散五峯雪往往飛花落洞庭气淸嶽秀有如此郎將一家拖金紫門前食客亂浮雲世人皆比孟嘗君江上送行無白璧臨歧惆悵若爲分【齊賢曰甘氏星經老人一星在弧南爲南極星主壽常以秋分日見去參三丈出丙入丁丑時之出三十日卻沒見斯大赦天下安王者壽五峯爲祝融紫蓋天柱石廩芙蓉峯也】

送趙判官赴黔府中丞叔幕

廓落靑雲心結交黃金盡富貴翻相忘令人忽自哂蹭蹬鬢毛斑盛時難再還巨源咄石生何事馬蹄間緑蘿長不厭卻欲還東山【齊賢曰裘敝金盡事見前蹭蹬失勢貌山濤字巨源辟河南從事與石鑑共宿濤夜起蹴鑑曰今何等時而眠耶知太傅卽何意鑑曰宰相不朝斥令歸第卽何慮也濤曰咄石生無事馬蹄間耶投簮而去未二年果有曹爽事東山防稽始寧也】君爲魯曾子拜揖髙堂裏叔繼趙平原偏承明主思風霜擢獨坐旌節鎭雄藩虎士秉金鉞蛾眉開玉樽才髙幕下去義重林中言水宿五溪月霜啼三峽猿東風春艸緑江上歸軒【齊言曰史記曾參武城人字子輿孔子以爲能通孝道故授之業作孝經唐制節度使賜雙旌雙節】

送陸判官往琵琶峽

水國秋風夜殊非逺別時長安如夢裏何日是歸期

送梁四歸東平

玉壺挈美酒送別彊爲歡大火南星月長郊北路難殷王期負鼎汶水起垂竿莫學東山臥參差老謝安【齊賢曰堯典日永星火以正仲夏伊尹以滋味說湯呂尙以漁釣於西伯漢志太山郡汶水出萊州由西南入濟】

江夏送友人

雪防翠云裘送君黃鶴樓黃鶴振玉羽西飛帝王州鳯無瑯玕實何以贈逺遊徘徊相顧影淚下漢江流

送郤昂謫巴中

瑤艸寒不死移植滄海濱東風灑雨露防入天地春予若洞庭葉隨波送逐臣思歸未可得書此謝情人【齊賢曰傅毅七激曰暗君逐臣】

江夏送張丞

欲別心不忍臨行情更親酒傾無限月客醉幾重春借艸依流水攀花贈逺人送君從此去回首泣迷津【士贇曰毛詩箋曰回首曰顧】

賦得白鷺鷥送宋少府入三峽

白鷺拳一足月明秋水寒人驚逺飛去直向使君灘

送二季之江東

初發彊中作題詩與惠連多慙一日長不及二龍賢西塞當中路南風欲進船雲峯出逺海帆影掛淸川禹穴藏書地匡山種杏田此行俱有適遲爾早歸旋【齊賢曰謝靈運有登臨海嶠初發彊中作與從弟惠連西塞山在鄂州廬山記匡俗結廬於山故號匡廬山董奉居廬山治疾病重者種杏五株輕者一株號曰董仙杏林遲猶思也】

江西送友人之羅浮【南昌】

桂水分五嶺衡山朝九疑鄕闗河西流浪將何之素色愁明湖秋渚晦寒姿疇昔紫芳意已過黃髮期【齊賢曰廣州記云大庾始安臨賀桂陽揭陽是五嶺衡山一名岣嶁山眉當軫翼應機衡故曰衡山九疑見前唐安西大都防府初治西州後徙治髙昌故地又徙治龜玆而故府復爲西州交河郡士贇曰李善曰紫芳紫芝也】君王縱疏散云壑借巢夷爾去之羅浮我還憩峨眉中濶道萬里霞月遙相思如尋楚狂子瓊樹有芳枝【齊賢曰太白供奉翰林道不合辭去詔賜金還山羅浮峨眉並見前】

宣州謝眺樓餞別校書叔云【一作陪侍禦叔華登樓歌】

棄我去者昨日之日不可畱亂我心者今日之日多煩憂長風萬里送秋鴈對此可以酣髙樓蓬萊文章建安骨中間小謝又淸發俱懷逸興壯思飛欲上靑天覽日月抽刀斷水水更流舉杯銷愁愁復愁人生【一作男兒】在世不稱意明朝散髮弄扁舟【齊賢曰蓬萊指校書也建安末鄴中有魏太子王粲陳琳徐榦劉槇應瑒阮璃平原侯植等詩文皆入文選故曰建安骨也謝靈運子鳯字超宗器宇甚軒爽帝大嗟賞曰超宗殊有鳯毛族弟惠連十歳能屬文靈運嘉賞之云每有篇章對惠連輙得佳語謝眺字暉緯之子少學有美名善艸長五言詩沈約嘗云二百年來無此詩也】

宣城送劉副使入秦

君卽劉越石雄豪冠當時淒淸橫吹曲慷慨扶風詞虎嘯俟騰躍雞鳴遭亂離千金市駿馬萬里逐王師結交樓煩將侍從羽林兒統兵捍吳越豺虎不敢窺大勲竟莫敍已過秋風吹【齊賢曰晉劉琨字越石少與範陽祖逖俱以雄豪著名元嘉元年爲並州刺史在晉陽嘗爲胡騎所圍數重城中窘廹無計琨乃乘月登樓淸嘯賊聞之皆淒然長嘆中夜奏胡笳向曉復吹之賊棄圍而走祖逖與劉琨聞雞起舞及郭隗謂燕昭王以千金求千里馬事見前漢有善射者樓煩楚挑戰三合樓煩皆射殺之應劭曰樓煩胡也漢武帝太初元年初置建章營騎後更名羽林騎又取從軍死事之子孫飬羽林官教以九兵號曰羽林孤兒士贇曰劉越石扶風歌曰去家日已逺安知存與亡慷慨窮林中抱膝自昂藏】秉鉞有季公凜然負英姿寄深且戎幕望重必臺司感激一然諾縱橫兩無疑伏奏歸北闕鳴騶忽西馳列將咸出祖英寮惜分離鬥酒滿四筵歌嘯宛溪湄君攜東山妓我詠北門詩貴賤交不易恐傷中園葵【齊賢曰戎幕將幕也臺司三公也蕭何立東闕北闕崔寔四民月令曰祖道神也黃帝之子好逺逰死於道路故祀以爲道神以求道路之福宛溪宣州毛詩北門刺仕不得志也言衛之忠臣不得其志爾古詩采葵莫傷根結交莫羞貧采根葵不生羞貧交不成】昔贈紫驑駒今傾白玉巵同歡萬斛酒未足解相思此別又千里【一作此外別千里】秦吳眇天涯月明闗山苦水劇隴頭悲借問防時還春風入黃池無令長相憶折斷緑楊枝【士贇曰隴頭水見一卷注】

涇川送族弟錞

涇川三百里若耶羞見之錦石照碧山兩邊白鷺鷥佳境千萬曲客行無歇時上有琴髙水下有陵陽祠仙人不見我明月空相知問我何事來盧敖結幽期【齊賢曰涇縣若耶琴髙陵陽竇子明得仙及盧敖事並見前】蓬山振雄筆繡服揮淸詞江湖發秀色艸木含榮滋置酒送惠連吾家稱白眉愧無海嶠作敢闕河梁詩見爾復防朝俄然告將離【齊賢曰白眉及海嶠見前李陵與蘇武詩攜手上河梁逰子暮何之徘徊蹊路側悵恨不得辭士贇曰後漢竇章少好學有文章是時學者稱東觀爲老氏藏室道家蓬萊山太僕鄧康遂薦章入東宮爲校書郎】中流漾防鷁列岸叢金羈嘆息蒼梧鳯分棲瓊樹枝淸晨各飛去飄落天南垂望極落日盡秋深暝猿悲寄情與流水但有長相思【齊賢曰鷁水鳥畫船頭爲鷁形垂邊也】

五松山送殷淑

秀色發江左風流柰若何仲文了不還獨立揚淸波載酒五松山頽然白雲歌中天度落月萬里遙相過撫酒惜此月流光畏蹉跎明日別離去連峯郁嵯峨【齊賢曰殷仲文少有才藻芙蓉貌謝靈運嘗曰殷仲文讀書半袁豹則文才不減班固五松山在宣州南陵】

送崔氏昆季之金陵

放【一作吳】歌倚東樓行子期曉發秋風渡江來吹落山上月主人出美酒滅燭延淸光二崔向金陵安得不盡觴水客弄歸棹云防捲輕霜扁舟敬亭下五兩先飄揚峽石入水花碧流日更長思君無歳月西笑阻河梁【齊賢曰金陵敬亭見前兵書曰凡風法雞羽重八兩建五丈旗取羽系其顚立軍營中許愼注曰楚人謂之五兩】登黃山淩欹臺送族弟溧陽尉濟充泛舟赴華陰【當塗】

鸞乃鳯之族翺翔紫雲霓文章輝五色雙在瓊樹棲一朝各飛去鳯與鸞俱啼炎赫五月中朱曦爍河堤爾從泛舟役使我心防淒【齊賢曰山海經女麻之上有鳥狀如五彩畢備聲似雉而尾長名爲鸞瑞應圖鸞者鳯凰之佐】秦地無艸木南云喧鼓鼙君王減玉膳早起思鳴雞漕引救闗輔疲人免塗泥宰相作霖雨農夫得耕犂靜者伏艸間羣才滿金閨空手無壯士窮居使人低【齊賢曰唐裴耀卿傳開元二十一年秋雨害稼京師饑帝將幸東都召問所以救人者耀卿曰陛下旣東巡百司畢從則太倉三輔可遣眾臣分道賑給自東都益廣漕運以實闗輔闗輔旣實則乘輿西還事蔑不濟且國家大本在京師但秦地狹水旱易匱正觀永徽時祿廩者少歳漕粟二十萬石今用度寢廣漕運數倍且不支臣願廣開運道使京師常有三年食𨿽水旱不足憂天子然之拜黃門侍郎同中書門下平章事充轉運使於是置河陰集津三門倉引天下租由孟津溯河而西三年積七百萬石省運費三十萬緡金閨金馬門也】送君登黃山長嘯倚【一作上】天梯小舟若鳬鴈大舟若鯨鯢開防散長風舒捲與云齊日入牛渚晦蒼然夕煙迷相思在何許【一作所】杳在落陽西【齊賢曰太白時在當塗卽今之太平也黃山在城北淩欹臺在其上】

送儲邕之武昌

黃鶴西樓月長江萬里情春風三十度空憶武昌城送爾難爲別銜杯惜未傾湖連張樂地山逐泛舟行諾爲楚人重詩傳謝眺淸滄浪吾有曲寄入棹歌聲【齊賢曰黃鶴樓見前孫權破關羽自公安徙都鄂攺名武昌今鄂州之東百二十里武昌縣卽權故宮與黃州相對】

李太白集分類補注卷十八

欽定四庫全書

李太白集分類補注卷十九

宋楊齊賢集注

元蕭士贇補注

詶

詶談少府【襄漢】

一尉居倐忽梅生有仙骨三事或可羞匈奴哂千秋壯心屈黃綬浪迹寄滄洲昨觀荊峴作如從云漢遊老夫當暮矣蹀足懼驊驑【齊賢曰漢書東南一尉西北一侯梅福補南昌府得仙事見前毛詩三事大夫注謂三公漢田千秋爲髙寢郎衛太子爲江充所讚敗久之千秋訟太子寃上大感悟立拜爲大鴻臚數日代劉屈犛爲丞相後漢使至匈奴單於問曰聞漢新拜丞相何用得之使者曰以上書言事故單於曰茍如是漢置丞相非用賢也】

詶宇文少府見贈桃竹書筒

桃竹書筒綺繡文良工巧妙稱絕羣靈心圓映三江月彩質疊成五色雲中藏寶訣峨眉去千里提攜長憶君

五月東魯行答汶上君

五月梅始【一作子】黃蠶凋桑柘空魯人重織作機杼鳴簾櫳顧余不及仕學劍來山東舉鞭訪前途獲笑汶上翁下愚忽壯士未足論窮通【齊賢曰漢志泰山郡汶水出萊州入齊】我以一箭書能取聊城功終然不受賞羞與時人同西歸去直道落日昏陰虹此【一作我】去爾勿言甘心如轉蓬【齊賢曰史記齊田單攻聊城歳余不下魯仲連乃爲書矢以射城中遺燕將燕將得書泣三日乃自殺聊城亂田單遂屠聊城歸每言仲連欲爵之魯仲連逃隱於海上曰吾與富貴而詘於人寧貧賤而輕世肆志焉白意指林甫國忠輩昏蔽其君】

早秋單父南樓酬竇公衡

白露見日滅紅顏隨霜凋別君若俯仰春芳辭秋條泰山嵯峩夏云在疑是白波漲東海散爲飛雨川上來遙帷卻捲淸浮埃知君獨坐靑軒下此時結念同所懷我閉南樓看道書幽簾淸寂在仙居曽無好事來相訪賴爾髙文一起予

山中問答

問余何意【一作事】棲碧山笑而不答心自閒桃花流水杳然去別有天地非人間【齊賢曰蜀志人問諸葛亮之志亮抱膝笑而不答】

答友人贈烏紗帽

領得烏紗帽全勝白接防山人不照鏡稚子道相宜【齊賢曰稚子接防見前】

詶張司馬贈墨

上黨碧松煙夷陵丹砂末蘭麝凝珍墨精光乃堪掇黃頭奴子雙鴉鬟錦囊飬之懷袖間今日贈余蘭亭去興來灑筆防稽山【齊賢曰唐潞州上黨郡土貢墨峽州夷陵郡掇拾也錦囊事見前越州防稽郡山陰縣有蘭渚渚有亭王羲之祓禊處】

答湖州迦葉司馬問白是何人

靑蓮居士謫仙人酒肆藏名三十春湖州司馬何須問金粟如來是後身【齊賢曰靑蓮居士太白自號也】

答長安崔少府叔封遊終南翠微寺太宗皇帝金沙泉見寄

河伯見海若傲然誇秋水小物昧逺圖寧知通方士多君紫霄意獨往蒼山裏地古寒云深巖髙長風起【齊賢曰莊子秋水時至百川灌河涇流之大兩涘渚涯之間不辧牛馬於是河伯欣然自喜以天下之美爲盡在已順流而東行至於北海東面而觀不見水涯於是河伯始旋其面目望洋向若而嘆曰野語有之曰聞道自以爲莫已若者我之謂也吾長見笑於大方之家北海若曰井蛙不可以語於海者拘於虛也夏防不可以語於冰者篤於時也曲士不可以語於道者束於教也今爾出於涯涘觀於大海乃知爾醜】初登翠防嶺復憩金沙泉踐苔朝霜滑弄波夕月圓飲彼石下流結蘿宿溪煙鼎湖夢淥水龍駕空【一作何】茫然早行子午闗【一作間一作峯】卻登山路逺【一作卻嘆山路逺又作頗識闗路逺】拂琴聼霜猿滅燭乃呈飯人煙無明異鳥道絕往返【齊賢曰貞觀十二年終南大和宮攺爲翠防宮金沙泉近寺之泉也鼎湖夢指太宗也事見三卷漢書王莽開子午道因置子午闗士贇曰長安志翠防宮在萬年縣終南山上】攀厓倒靑天下視白日晚旣過【一作遇】石門隠還唱【一作聞】石潭歌渉雪搴紫芳【一作采紫莖】濯纓想【一作掬】淸波此人不可見此地君自過爲余謝風泉其如幽意何【齊賢曰石門在魯王逸注楚詞搴采取也士贇曰紫芳紫蘭也】

贈李十二左司郎中崔宗之

涼秋八九月白露空園亭耿耿意不暢稍稍【一作悄悄】風華聲思見雄俊士共話今古情李侯忽來儀把袂苦不早淸論旣抵掌談又絕倒分明楚漢事歷歷王霸道【齊賢曰稍所交切士贇曰記月令立秋日涼風至後五日白露降爾雅稍稍櫂也郭璞曰謂木無枝柯稍櫂長而殺也】檐囊無俗物訪古千里餘袖有首劍懷中茂陵書雙眸光照人詞賦淩子虛酌酒素琴霜气正凝結平生心中事今日爲君說我家有別業寄在嵩之陽明月出髙岑淸溪澄素光雲散牎戶靜風吹松桂香子若同斯逰千載不相忘【齊賢曰有底曰囊無底曰橐司馬相如旣病免家居茂陵天子曰相如病甚可往從悉取其書使使往而相如已死妻曰長卿時已著書人又取去長卿未死時爲一卷書有使朱求書奏之其遺札書言封禪事初上讀子虛賦而善之曰朕獨不與此人同時哉楊得意曰臣邑人司馬相如自言爲此賦上驚乃召問相如相如曰有之唐河南府登封縣本嵩陽】

詶崔五郎中

朔雲橫髙天萬里起秋色壯士心飛揚落日空嘆息長嘯出原野凜然寒風生幸遭聖明時功業猶未成柰何懷良圖郁悒獨愁坐杖防尋英豪立談乃知我【齊賢曰鄧禹聞光武安集河北卽杖防北渡士贇曰鬰悒憂也】崔公生民秀邈靑雲姿制作參造化托諷含神祗海嶽尙可傾吐諾終不移是時霜飈寒逸興臨華池起舞拂長劍四座皆揚眉因得窮歡情贈我以新詩又結汗漫期九垓逺相待舉身憩蓬壺濯足弄滄海從此淩倒景一去無時還朝逰明光宮暮入閶闔闗但得長把袂何必嵩丘山【齊賢曰蓬壺蓬萊方壺也漢武帝起明光宮師古曰三輔黃圖云在城中淮南子注云閶闔始升天之門上帝所居紫防宮門也】

以詩代書答元丹丘

靑鳥【一作烏】海上來今朝發何處口銜云錦字【一作書】與我忽飛去鳥去淩紫煙書畱綺牕前開緘方【一作時】一笑乃是故人傳故人深相勗憶我勞心曲離居在咸陽三見秦艸綠置書雙袂間引領不暫閒長望【一作嘆】杳難見浮雲橫逺山【齊云曰後漢書梁冀弟舎牕牖皆有綺防】

金門答蘇秀才

君還石門日朱火始攺木春艸如有情山中尙含綠折芳愧遙憶永路當自勗逺見故人心平生以此足【齊賢曰卽鑽燧攺火】巨海納百川麟閣多才賢獻書入金闕酌醴奉瓊筵屢白雲唱恭聞黃竹篇恩光照拙薄雲漢希騰遷銘鼎儻云遂扁舟方然【齊賢曰漢宮室防特造麒麟閣以藏祕書賢才列子穆王賔於西王母觴於瑤池之上王母爲王謠詩名白雲穆天子傳曰天子休於回中大寒北風雨雪天子作詩三章以哀人夫我䢐黃竹員口閟寒乃宿於黃竹祭統曰鼎有銘銘者自名也自名以稱揚先祖之美而明著之後世者也扁舟言功成名遂身退如範蠡扁舟泛五湖也】我畱在金門君去臥丹壑未果三山期遙欣一丘樂珠寄象罔赤水非廖廓願狎東海鷗共營西山藥棲巖君寂滅處士魚龍蠖良辰不同賞永日應閒居鳥吟檐間樹花落牕下書緣溪見綠篠隔岫窺紅蕖【齊賢曰莊子黃帝逰於赤水之北還歸遺其珠使知索之而不得使離朱索之而不得使契詬索之而不得乃使象防象罔得之列子海上之人有好鷗鳥者每旦之海上從鷗鳥逰鷗鳥之至往來而不止】采薇行笑歌眷我情何已月出石鏡間松鳴風琴裏得心自非妙外物空頽靡身世如兩忘從君老煙水【齊賢曰史記伯夷叔齊隱於首陽山作歌曰登彼西山兮采其薇矣石鏡見前】

詶坊州王司馬與閻正字對雪見贈

逰子東南來自宛適京國飄然無心云倐忽復西北訪戴昔未偶尋嵇此相得愁顏發新歡終宴敍前識【齊賢曰王子猷雪夜訪戴安道事見前晉書稽康防稽上虞人東平呂安服康髙致每一相思輙千里命駕】閻公漢庭舊沈鬱富才力價重銅龍樓聲髙重門側寧期此相遇華館陪遊息積雪明逺峯寒城鎖春色主人蒼生望假我靑雲翼風水如見資投竿佐皇極【齊賢曰史記上召田叔與語漢庭臣無能出其右者前漢太子宮有銅龍樓】

詶中都小吏攜鬥酒雙魚於逆旅見贈

魯酒若琥珀【一作琥珀色】汶魚紫錦鱗山東豪吏有俊气手攜【一作持】此物贈逺人意气相傾兩相顧鬥酒雙魚表情素雙鰓呀呷鰭鬛張蹳刺銀盤欲飛去呼兒拂幾霜刃揮紅肌花落白雪霏爲君下筯一餐飽【一作罷】醉著金鞍上馬歸【齊賢曰琥珀注松脂入地千年爲茯苓茯苓千年爲琥珀汶水出泰山萊蕪縣】

詶張卿夜宿南陵見贈

月出魯城東明如天上雪魯女驚莎雞鳴雞應秋節當君相思夜火落金風髙河漢掛戶牖欲濟無輕舠【齊賢曰火落大火西流也舠小船也士贇曰梁元帝纂要曰秋曰髙秋風曰金風】我昔辭林丘雲龍忽相見客星動太防朝去洛陽殿爾來得茂彥七葉仕漢余身爲下邳客家有圮橋書傅說未夢時終當起巖野萬古騎辰星光輝照天下【齊賢曰賀知章薦太白召見待詔漢嚴光足加帝腹感客星犯禦座晉天文志太防天子庭也五帝座也良亡匿下邳於圯橋遇老父受書書說命髙宗夢得說使百工營求諸野得諸傅巖乘東維騎箕尼而比於列星終古不忒】與君各未遇長防委蒿萊寶刀隠五匣銹澁空莓苔遂令世上愚輕我土與灰一朝攀龍去鼃黽安在哉故山定有酒與爾傾金罍【齊賢曰齊魯間謂鼃爲蟈黽耿黽也尢怒鳴聒人】

詶岑勛見尋就元丹丘對酒相待以詩見招

黃鶴東南來寄書冩心曲倚松開其緘憶我腸斷續不以千里遙命駕來相招中逢元丹丘登嶺宴碧霄對酒忽思我長嘯臨淸颷【齊賢曰鄂州有黃鶴樓因黃鶴山以名相傳費文禕得仙駕鶴憩此世說呂安思稽康千里命駕】蹇予未相知茫茫緑云垂俄然素書及解此長渇饑防馬望山月途窮造階墀喜玆一防面若覩瓊樹枝憶君我逺來我歡方速至開顏酌美酒樂極忽成醉我情旣不淺君意方亦深相知兩相得一顧輕千金且向山客笑與君論素心【齊賢曰離騷注蹇難也】

答從弟防成過西園見贈

一身自瀟灑萬物何囂諠拙薄謝明時棲閒居故園二季過舊壑四鄰馳華軒衣劍照松宇賔徒光石門山童薦珍果野老開芳樽上陳樵漁事下敍農圃言昨來荷花滿今見蘭苕繁一笑復一歌不知夕景昏醉罷同所樂此情難具論【齊賢曰鄭禮記注曰聞諠囂則人意動作孔安國曰伯仲叔季順少長也文中子注闗子明霍及皆隠於樵漁】

詶王補闕恵翼莊廟宋丞泚贈別

學道三千春自言羲和人軒蓋宛若夢雲松長相親偶將二公合復與三山鄰喜結海上契自爲天外賔鸞翮我先鎩【所戒切】龍性君莫馴【齊賢曰孔安國注堯典曰重黎之後羲和夢世掌天地四時之官南史陶潛嘗言五六月北下臥遇涼風暫至自謂是羲皇上人說苑翟黃乘車戴華蓋田子方怪而問之曰吾祿厚得此軒蓋鎩摧翼也】朴散不尙古時訛皆失眞勿踏荒溪坡朅【丘傑切去也】來浩然津薜帶何辭楚桃源堪避秦世迫且離別心在期隠淪詶贈非炯誡永言銘佩紳【齊賢曰陶潛桃花源記事見二卷桓譚新論天下神人五一曰神仙二曰隠淪士贇曰楞嚴經曰云何汝今以動爲身以動爲境從始至終念念此滅遺失眞性顚倒行事性心失眞認物爲已輪回是中自取流轉】

詶裴侍禦對雨感時見贈【金陵】

雨色秋來寒風嚴淸江爽孤髙繡衣人瀟灑靑霞賞平生多感激忠義非外奬禍連積怨生事及䢐川往楚邦有壯士鄢郢翻掃蕩申包哭秦庭泣血將安仰鞭屍辱已及堂上羅宿莽頗似今之人蟊賊陷忠讜渺然一水隔何由稅歸鞅日夕聴猿怨懷賢盈夢想【齊賢曰漢書表侍禦史有綉衣直指伍子胥傳吳王闔閭悉興師與唐蔡伐楚楚將子常敗走奔鄭吳乘勝而前五戰遂入郢昭王出奔吳師入郢子胥掘楚平王墓出其屍鞭之三百然後巳申包胥求救於秦秦不許包胥立於秦庭晝夜哭七日七夜不絕其聲秦哀公憐之遣車五百乘救楚敗吳昭王復入郢毛詩注食心曰螟食葉曰螣食根曰蟊食節曰賊說文鞅頸組又曰柔革士贇曰說文稅或作脫卽孟子不脫冕而行之義】

贈李十二【士贇曰此詩乃攝監察禦史崔成甫贈太白者附此】

我是瀟湘放逐臣君辭明主漢江濵天外常求太白老金陵捉得酒仙人

詶崔侍禦

嚴陵不從萬乘遊歸臥空山釣碧流自是客星辭帝座元非太白醉揚州【齊賢曰逸史章仇兼瓊鎭西川訪道術士有一鬻酒者每有紗帽藜杖四人來飲酒至數斗積至十餘石卽並還之且言愛詩孫思邈因報章仇公公専令探之忽一日又來公遂潛往從者三四人公照至前躍出再拜自稱姓名相顧徐起惟柴燼四枚在座前不復見矣時宗好道公奏其事詔召孫公問之曰此太白酒星仙格絕髙每遊人間飲酒處處皆至尢樂蜀中】

翫月金陵城西孫楚酒樓達曙歌吹日晚乘醉著紫綺裘烏紗巾與酒客數人棹歌秦淮往石頭訪崔四侍禦

昨翫西城月靑天垂王鉤朝沽金陵酒歌吹孫楚樓忽憶繡衣人乘船往石頭艸褁烏紗巾倒被紫綺裘兩岸拍手笑疑是王子猷酒客十數公崩騰醉中流謔浪棹海客喧呼傲陽侯【齊賢曰孫權治建鄴作石頭城王子猷雪夜訪戴逵事見前髙綉淮南子注曰陽國侯溺死於水其神能爲大波】半道逢吳姬捲簾出揶揄我憶君到此不知狂與羞一月一見君三杯便回橈捨舟共連袂行上南渡橋興發歌緑水秦客爲之揺雞鳴復相招淸宴逸雲霄贈我數百字字字淩風颷系之衣裘上相憶每長謡【齊賢曰揶揄舉手相弄也】

江上答崔宣城

太華三芙蓉明星玉女峯尋仙下西嶽陶令忽相逢問我將何事湍波歷幾重貂裘非季子鶴氅似王恭謬忝燕臺召而陪郭隗蹤水流知入海云去或從龍樹繞蘆洲月山鳴鵲鎭鐘還期如可訪臺嶺防長松【齊賢曰陶潛爲彭澤令晉王恭美姿儀嘗衣鶴氅裘渉雪而行孟昶見之曰此眞神仙中人也唐志宣州南陵縣有鵲頭鎭士贇曰太華山芙蓉明星玉女峯蘇季子黑貂之裘敝燕昭王築臺師郭隗事並見前】

答族侄僧中孚贈玉泉仙人掌茶

余聞荊州玉泉寺近淸溪諸山山洞往往有乳窟窟中多玉泉交流其中有白蝙蝠大如鴉按仙經蝙蝠一名仙鼠千嵗之後體白如雪棲則倒懸蓋飲乳水而長生也其水邊處處有茗艸羅生枝葉如碧玉惟玉泉其公常來而飲之年八十餘歳顏色如桃花而此茗淸香滑熟異於他者所以能還童振枯扶人壽也余遊金陵見宗僧中孚示余茶數十片拳然重疊其狀如手號爲仙人掌茶蓋新出乎玉泉之山曠古未覿因持之見遺兼贈詩要余答之遂有此作後之髙僧大隠知仙人掌茶發乎中孚禪子及靑蓮居士李白也

常聞玉泉山山洞多乳窟仙鼠如白鴉倒懸淸溪月茗生此中石玉泉流不歇根柯灑芳津采服潤肌骨叢老捲緑葉枝枝相接連曝成仙人掌仙拍洪崖肩舉世未見之其名定誰傳宗英乃禪伯投贈有佳篇淸鏡燭無鹽顧慙西子妍朝坐有餘興長吟播諸天【齊賢曰抱撲子曰千嵗蝙蝠色如雪集則倒懸腦重故也新序無鹽齊之醜女】

詶裴侍禦畱岫師彈琴見寄

君同鮑明逺邀彼休上人鼓琴亂白雪秋變江上春瑤艸緑未衰攀翻寄情親相思兩不見流淚空盈巾【齊賢曰鮑照字明逺爲宋臨江王參軍沈約宋書曰沙門恵休善屬文徐堪之與之甚厚世祖命使還俗本姓湯位至揚州從事陽春白雪曲名也】

張相公出鎭荊州尋除大子詹事余時流夜郎行至江夏與張公去千里公因太府丞王昔使車寄羅衣二事及五月五日贈餘詩餘答以此詩

張衡殊不樂應有四愁詩慙君錦繡段贈我慰相思鴻鵠復矯翼鳯凰憶故池榮樂一如此商山老紫芝【齊賢曰張衡四愁詩序曰張衡不樂久處機密陽嘉中出爲河間相時天下漸獘鬰郁不得志爲四愁詩其辭曰美人贈我錦繡段何以報之靑玉案商山四皓歌曰煜煜紫芝可以療饑】

醉後答丁十八以詩譏余捶碎黃鶴樓

黃鶴髙樓巳捶碎黃鶴仙人無所依黃鶴上天訴玉帝卻放黃鶴江南歸神明太守再雕餙新圖粉壁還芳菲一州笑我爲徵客少年往往來相譏君平簾下誰家子云是遼東丁令威作詩調我驚逸興白雲繞筆牕前飛待取明朝酒醒罷與君爛漫尋春暉【齊賢曰黃鶴樓事見前賀知章自號四明狂客漢書嚴君平賣卜於成都市日閱數人得百錢足自飬則閉門下簾而授老子遼東華表柱上有鶴云有鳥有鳥丁令威去家千年今始歸城郭𨿽是人民非士贇曰漢書黃霸爲穎川太守吏民咸稱爲神】答裴侍禦先行至石頭驛以書見招期月滿泛洞庭

君至石頭驛寄書黃鶴樓開緘識逺意速此南行舟風水無定準湍波或滯畱憶昨新月生西檐若瓊鉤今來何所似破鏡懸淸秋恨不三五明平湖泛澄流此歡竟莫遂枉殺王子猷巴陵定近逺持贈解人憂【齊賢曰石頭驛在金陵王逸注楚詞曰曲瓊玉鉤也平湖指洞庭士贇曰古詩三五明月滿四五蟾兔缺枉殺王子猷是用子猷訪戴安道事乘興而來興盡而返】

答髙山人兼呈權顧二侯

虹霓掩天光哲後起康濟應運生防龍開元掃氛翳太微廓金鏡端拱淸遐裔輕塵集嵩嶽虛防盛明意謬揮紫泥詔獻納靑雲際【齊賢曰虹霓指太平公主輩哲後指元宗郭氏曰雄曰虹謂明盛者雌曰霓謂暗微者金鏡諭明道也白天寶初供奉翰林潛艸詔誥紫泥詔見前士贇曰防龍唐虞賢臣季康曽作序文曰人生天地間也若流霓之過戶牖輕塵之棲弱艸】讒惑英主心恩疏佞臣計彷徨庭闕下嘆息光陰逝未作仲宣詩先流賈生涕掛帆秋江上不爲云羅制山海向東傾百川無盡勢我於鴟夷子相去千餘嵗運闊英達稀同風遙執【士贇曰列子曰地不滿東南百川水源也】登艫望逺水忽見滄浪枻髙士何處來虛舟渺安系衣貌本淳古文章多佳麗延引故鄕人風義未淪替顧侯達語黙權子識通蔽曾是無心云俱爲此畱滯雙萍昜飄轉獨鶴思淩厲明晨去瀟湘共謁蒼梧帝【齊賢曰通蔽通塞也】

答杜秀才五松見贈【五松山南陵銅坑西五六里】

昔獻長楊賦天開雲雨歡當時待詔承明裏皆道揚雄才可觀敕賜飛龍二天馬黃金絡頭白玉鞍浮雲蔽日去不返總爲秋風摧紫蘭【齊賢曰揚雄獻賦待詔承明廷事見前注】角巾東出商山道采秀行歌詠芝艸路逄園綺笑向人兩君解來一何好聞道金陵龍虎盤還同謝眺望長安千峯夾水向秋浦五松名山當夏寒銅井炎罏歊【虛驕切气出貌】九天赫如鑄鼎荊山前陶公矍鑠呵赤電回祿睢盱揚紫煙此中豈是久畱處便欲燒丹從列仙【齊賢曰商山商州楚辭注秀謂芝艸東園公綺裏季事見前諸葛亮至建業曰鐘阜龍盤石城虎踞謝眺有晚登三山還望京邑詩唐志秋浦有銅有銀南陵舊有銅官治史黃帝采首山之銅鑄鼎於荊山下杜預注曰回祿火神老子注曰睢睢盱盱防扈之貌字林曰睢仰目盱張目也】愛聴松風且髙臥颼颼吹盡炎氛過登崖獨立望九州陽春欲奏誰相和聞君往年遊錦城章仇尙書倒屣迎飛牋絡繹奏明主天書降問回恩榮骯髒不能就珪組至今空揚髙蹈名【齊賢曰陽春曲名見前成都以江山明麗號爲錦城】夫子工文絕世奇五松新作天下推吾非謝尙邀彥伯異代風流各一時一時相逢樂在今袖拂白雲開素琴彈爲三峽流泉音從玆一別武陵去去後桃花春水深【齊賢曰謝尙邀彥伯事見前卷注士贇曰三峽流泉琴操名也】

至陵陽山登天柱石詶韓侍禦見招隠黃山

韓眾騎白鹿西往華山中玉女千餘人相隨在云空見我傳祕訣精誠與天通何意到陵陽逰目送飛鴻天子昔避狄與君亦乘驄擁兵五陵下長策馭胡戎【齊賢曰列仙傳韓眾齊人爲王采藥王不肯服眾自服之遂得仙後劉根字君安於華山見一人乘白鹿車者十餘人左右玉女四人執平築之節皆生十五六餘再拜乞言神人曰爾聞有韓眾否答聞有之神人曰我是也陵陽山在涇縣西南百里乃竇子明釣得白龍放之之處】時泰解繡衣脫身若飛蓬鸞鳳翻羽翼啄粟坐樊籠海鶴一笑之思歸向遼東黃山過石柱巘崿上攢叢因巢翠玉樹忽見浮丘公又引王子喬吹笙舞松風朗詠紫霞篇請開蘂珠宮步綱繞碧落倚樹招靑童何日可攜手遺形入無窮【齊賢曰黃山宣州黃帝與浮丘公逰黃山駐天都峯今有浮丘公仙壇峯崿髙峻貌士贇曰紫霞篇卽黃庭內景經也經曰上淸紫霞虛皇前太上大道玉宸君閒居蘂珠作七言散花五形變萬神是爲黃庭曰內篇詠之萬徧升三天祕要經云仙宮中有寥陽之殿蘂珠之闕翠英之房道君在中而說經綱罡气也卽禹步交幹履斗之法道書老君於東極碧落之天浮黎之國書則文於靑空之林成紫字之文復授靑童天君靈書紫文修行二十四事】

詶崔十五見招

爾有鳥迹書相招琴溪飲手迹尺素中如天落云錦讀罷向空笑疑君在我前長吟字不滅懷袖且三年【齊賢曰書防曰古文者黃帝史蒼頡所造頡首有四目通於神明仰觀奎星圓曲之勢俯察龜文鳥迹之象采眾美合而爲字是曰古文南州有琴溪卽琴髙控鯉之處】

答王十二寒夜獨酌有懷【士贇曰按此篇造語敍事錯亂顚倒絕無倫次董龍一事尢爲可笑決非太白之作乃先儒所謂五季間學太白者所爲耳具服者能自別之今釐而置諸卷末】

昨夜吳中雪子猷佳興發萬里浮雲捲碧山靑天中道流孤月孤月滄浪河漢淸北斗錯落長庚明懷余對酒夜霜白玉牀金井冰崢嶸人生飄忽百年內且須酣暢萬古情【齊賢曰王子猷雪夜乘興訪戴安道事見前西京雜記太極殿前有金井欄士贇曰詩云東有啟明西有長庚注曰旦出謂明星爲啟明日旣入謂明星爲長庚續也】君不能貍膏金距學鬭雞坐令鼻息吹虹霓君不能學哥舒橫行靑海夜帶刀西屠石堡取紫袍吟詩作賦北牎裏萬言不直一杯水世人聞此皆掉頭有如東風射馬耳【齊賢曰左傳季郈之雞鬭季氏介其雞郈氏爲之金距唐哥舒翰爲隴右節度副使大震神威軍靑海上天寶八載詔翰以朔方河東監牧兵十萬攻吐蕃石堡城克之遂以功加特進】魚目亦笑我請【一作謂】與明月同驊驑拳局不能食蹇驢得志鳴春風折楊皇華合流俗晉君聴琴枉淸角巴人誰肯和陽春楚地由來賤奇璞黃金散盡交不成白首爲儒身被輕一談一笑失顏色蒼蠅貝錦諠謗聲【齊賢曰韓非子曰晉平公問師曠音莫悲於淸徴乎師曠曰不如淸角公曰寡人願聴之師曠不得巳鼓之一奏有雲從北方起再奏之大風至大雨隨之裂幃幙破俎豆隳廓瓦坐者散走平公恐懼伏廊室之間晉國大旱赤地三年】曾參豈是殺人者讒言三及慈母驚與君論心握君手榮辱於余亦何有孔聖猶聞傷鳳麟董龍更是何雞狗一生傲岸苦不諧恩疏媒勞志多乖嚴陵髙揖漢天子何必長劍拄頥事玉階逹亦不足貴窮亦不足悲韓信羞將絳灌比禰衡恥逐屠沽兒【齊賢曰曽參殺人事見前士贇曰晉載記符生司空王墮剛峻疾惡有嬖人董榮亂政墮疾之如仇略不與言或曰董尙書貴幸公宜降意墮曰董龍是同雞狗而今國士與之言乎榮慙恨勸生誅墮臨刑榮曰公復敢數董龍作雞狗乎墮瞠目訾之龍榮小字東漢書禰衡气尙剛傲建安初來逰許下是許都新建賢士大夫四方來集咸問衡曰盍從陳長文司馬伯乎對曰吾焉能從屠沽兒耶】君不見季北海英風豪气今何在君不見裴尙書土墳三尺蒿棘【一作下】居少年早欲五湖去見此彌將鐘鼎疏【齊賢曰李邕字太和揚州江都人父善淹貫古今注文選適事而忘意書成以示邕欲有所更善曰試爲我補益之邕附事見義善以爲不可奪故兩書並行李嶠張廷珪薦之召拜左拾遺元宗卽位爲陳州刺史仇人告邕贓貸枉法下獄當死許昌男子孔璋上書曰臣與邕平生不欵曲臣知有邕邕不知有臣願代邕死防奏得減死貶道化尉流璋嶺南討賊有功徙禮州司馬后歷淄滑二州刺史始邕早有名重義愛士久斥外不與士大夫接因上計入朝人間傳其眉目瓌異至阡陌聚觀後生望風內謁門巷塡隘中人臨問索所爲文章且進上以讒媚出爲北海太守天寶中栁勣有罪下獄邕嘗遺勣馬故吉溫使引邕詔就郡杖殺之時年七十天下稱李北海邕資性豪放不能治細行裴尙書未詳】

李太白集分類補注卷十九

欽定四庫全書

李太白集分類補注卷二十

宋楊齊賢集注

元蕭士贇補注

遊宴

遊南陽白水登石激作

朝渉白水源暫與人俗疎島嶼佳境色江天涵淸虛目送去海云心閒遊川魚長歌盡落日乘月歸田廬【齊賢曰隨州西北二百里曰棗陽縣有舂陵故城在縣東漢元帝時舂陵侯以其國地卑濕因割蔡陽之白水上唐二鄕爲舂陵侯邑】

遊南陽淸泠泉

惜彼落日暮愛此寒泉淸西輝逐流水蕩漾遊子情空歌望雲月曲盡長松聲【齊賢曰薛綜注淸泠水名在南陽西鄂山上】

尋魯城北範居士失道落蒼耳中見範置酒摘蒼耳作

鴈度秋色逺日靜無雲時客心不自得浩漫將何之忽憶範野人閒園養幽茫然起逸興但恐行來遲城壕失往路馬首迷荒陂不惜翠云裘遂爲蒼耳欺入門且一笑把臂君爲誰【齊賢曰蒼耳卽捲耳今所謂羊負菜】酒客愛秋蔬山盤薦霜棃他筵不下筯此席忘朝饑酸棗垂北郭寒瓜蔓東籬還傾四五酌自詠猛虎詞近作十日歡逺爲千載期風流自簸蕩謔浪偏相宜酣來上馬去卻笑髙陽池【齊賢曰古猛虎行曰饑不從猛虎食暮不從野鶴棲山簡鎭襄陽遊髙陽池事見前】

東魯門泛舟二首

日落沙明天倒開波揺石動水縈回輕舟泛月尋溪轉疑是山陰雪後來【齊賢曰王子猷雪夜訪戴事見前卷】

其二

水作靑龍盤石隄桃花夾岸魯門西若教月下乘舟去何啻風流到剡溪【士贇曰剡溪見前】

秋獵孟諸夜歸置酒單父東樓觀妓

傾暉速短炬走海無停川冀餐圓丘艸欲以還頽年此事不可得微生若浮煙【齊賢曰抱朴子圓丘多大蛇又生好藥黃帝將登焉廣成子告之佩防黃而眾蛇皆去】駿發跨名駒雕弓控鳴鷹豪魯艸白狐多肥鮮邀遮相馳逐遂出城東田一掃四野空喧呼鞍馬前歸來獻所獲炮炙宜霜天出舞兩美人飄颻若云仙畱歡不知疲淸曉方來旋【齊賢曰毛詩箋云駿疾也】

遊太山六首

四月上太山石屛禦道開六龍過萬壑澗谷隨縈回馬迹繞碧峯於今滿靑苔飛流灑絕巘水急松聲哀北眺崿嶂奇傾崖向東摧洞門閉石扇地底興雲雷【齊賢曰元宗開元十三年有事太山其登山也爲大級及中道休三刻而後升卽禦道也神仙傳八公與劉安登山所踏山上石皆防成迹至今人馬迹猶存唐貞觀中長公弼與華陰雲臺觀劉法師在蓮花峯東隅至二石壁髙千餘仞下臨無底之谷一逕濶數寸法師與公弼側足而立公弼以指扣石壁遂劃然開一門中有天地日月士贇曰六龍是用周易時乘六龍以禦天事】登髙望蓬瀛想象金銀臺天門一長嘯萬里淸風來玉女四五人飄颻下九垓含笑引素手遺我流霞杯稽首再拜之自愧非仙才曠然小宇宙棄世何悠哉【齊賢曰漢志齊威宣燕昭使人入海求蓬萊方丈瀛州此三神山諸仙人及不死之藥皆在焉其物禽獸盡白而黃金銀爲宮闕未至望之如雲及至反居水下太山記太山盤道屈曲而上凡五十餘盤經小天門大天門仰視天門如從穴中窺天牕】

其二

淸曉騎白鹿直上天門山山際逢羽人方瞳好容顏捫蘿欲就語卻掩靑雲闗遺我鳥迹書飄然落巖間其字乃上古讀之了不感此三嘆息從師方未還【齊賢曰拾遺記老聃其瞳方仙書云眼方者壽千歲黃帝之史沮誦蒼頡眺彼鳥迹始作書契漢書謂之科斗書尙書序上古之書謂之尙書士贇曰葛洪神仙傳漢武帝閒居殿上忽有一人乘雲車駕白鹿從天而下來集殿前帝驚問爲誰曰我山中衞叔卿也】

其三

平明登日觀舉手開云闗精神四飛揚如出天地間黃河從西來窈窕入遠山慿崖攬八極目盡長空閒偶然值靑童緑髮雙雲鬟笑我晚學仙蹉跎凋朱顏躊躇忽不見浩蕩難追攀【齊賢曰泰山東南名日觀雞一鳴時日始出長三丈許士贇曰黃河西來見前卷陶隱居眞誥云靑童大君云欲植滅度根當拔生死气沈吟墮九泉坐惜形骸棄語亦見前】

其四

淸齋三千日裂素冩道經吟誦有所得眾神衞我形云行信長風颯若羽翼生攀崖上日觀伏檻窺東溟海色動逺山天雞已先鳴銀臺出倒景白浪翻長鯨安得不死藥髙飛向蓬瀛【齊賢曰魏文帝詩服之四五日身體生羽翼士贇曰集仙錄紫虛元君魏華存夫人淸齋於陽洛之山隱元之臺西王母降於臺中傳玉淸隱書四卷以授華存海色日出時之光也】

其五

日觀東北傾兩崖夾雙石海水落眼前天光揺空碧千峯爭攢聚萬壑絕淩歷緬彼鶴上仙去無雲中迹長松入云漢逺望不盈尺山花異人間五月雪中白終當遇安期於此煉玉液【齊賢曰安期生事見前】

其六

朝飲王母池暮投天門闗獨抱緑綺琴夜行靑山間山明月露白夜靜松風歇仙人遊碧峯處處笙歌發寂靜娛淸暉玉眞連翠微想象鸞鳳舞飄颻龍虎衣捫天摘匏瓜恍惚不憶歸舉手弄淸淺誤攀織女機明晨坐相失但見五雲飛【齊賢曰樂書相如蔡琰之緑綺琴名也北史崔浩傳太史奏熒惑在匏瓜星中一夜忽然亡失集林曰昔有人尋河源見婦人浣紗問之曰此天漢也乃與一石歸問嚴君平云此織女支機石今在成都嚴貞觀君平故宅】

秋夜與劉碭山泛宴喜亭池

明宰試舟楫張燈宴華池文招梁苑客歌動郢中兒月色望不盡空天交相宜令人欲泛海只待長風吹【齊賢曰唐志宋州睢陽郡碭山縣漢梁孝王築東城方三百餘里大治宮室招延四方豪傑自山東遊士莫不至客有歌於郢中及謝安與孫綽等泛海事見前風土記南中六月有東南長風俗云黃雀長風時海魚變爲黃雀因名】

攜妓登梁王棲霞山孟氏桃園中

碧艸巳滿地栁與梅爭春謝公自有東山妓畫屛笑坐如花人今日非昨日明日還復來白髮對緑酒彊歌心已摧君不見梁王池上月昔照梁王樽酒中梁王巳去明月在黃鸝愁醉嗁春風分明感激眼前事莫惜醉臥桃園東【齊賢曰棲霞山在單父縣漢梁孝王苑中有雁池豳詩有鳴倉庚注黃鸝也】

與從侄杭州刺史良遊天竺寺

掛席淩蓬丘觀濤憩樟樓三山動逸興五馬同遨遊天竺森在眼松風颯驚秋覽云測變化弄水窮淸幽疊嶂隔遙響當軒寫歸流轉成傲雲月佳趣滿吳洲【齊賢曰漢儀天子六馬諸五馬錢唐寺天竺最盛山有一門南北相名而上下兩天竺寺自西湖入天竺寺路夾道皆古松其地名曰九里松靈隱天竺同在一處皆由天門而進圖經杭州靈山之陰北澗之陽卽靈隱寺靈山之南南澗之陽卽天竺寺二澗流水號泉源泉繞寺峯南北至峯前合爲一防】

同友人舟行

楚臣傷江楓謝客拾海月懷沙去瀟湘掛席泛溟渤蹇予訪前迹獨往造窮髮古人不可攀去若浮雲沒【齊賢曰宋玉招魂云湛湛江水兮上有楓目極千里兮傷春心注江水浸潤楓木使之茂盛傷巳不防君惠而身放棄不如楓木得所也屈原作懷沙賦事見前士贇曰司馬彪曰窮髮者北極之下無毛之地地理書以艸爲髮】願言弄倒景從此鏈眞骨華頂窺絕溟蓬壺望超忽不知靑春度但怪緑芳歇空持釣鼇心從此謝魏闕【士贇曰倒景絕溟鈞鼇三事並見前】

下終南山過斛斯山人宿置酒

暮從碧山下山月隨人歸卻顧所來徑蒼蒼橫翠微相攜及田家童稚開荊扉緑竹入幽徑靑蘿拂行衣歡言得所憩美酒聊共揮長歌吟松風曲盡河星稀我醉君復樂陶然共忘機【齊賢曰毛萇曰終南周之名山在長安之南爾雅曰山未及上曰翠防】

朝下過盧郎中敍舊遊

君登金華省我入銀臺門幸遇聖明主俱承雲雨恩復此休浣時閒爲疇昔言卻話山海事宛然林壑存明湖思曉月疉嶂憶淸猿何由返初服田野醉芳樽【齊賢曰唐有銀臺門通進司檀弓注疇發聲昔猶前也楚詞進不入以離龍退將復修吾初服士贇曰顏師古曰金華殿在未央後】

侍從遊宿溫泉宮作

羽林十二將羅列應星文霜仗懸秋月霓旌捲夜云嚴更千戶肅淸樂九天聞日出瞻佳气蔥蔥繞聖君【齊賢曰甘氏星經羽林府四十五星疉壁陳十二星在營室南主羽林衛太子之軍武帝太初元年置建章營騎後更名羽林騎唐因隋制有十二衞儀衞志凡朝防之仗三衞輪畨分爲五仗天子將出前二日大樂令設宮懸之樂於庭晝漏之上五刻駕發前發七刻擊一鼓爲一嚴前五刻撃二鼓爲再嚴前二刻三鼓爲三嚴諸衛合督其隊以次入陳】

邯鄲南亭觀妓

歌鼓【一作妓】燕趙兒魏姝弄鳴絲粉色艷日彩舞袖拂花枝把酒顧美人請歌邯鄲詞淸箏何繚繞度曲緑云垂平原君安在科鬥生古池座客三千人於今知有誰我輩不作樂但爲後代悲【齊賢曰詩箋云姝美好之子樂書唐惟有淸樂箏十二彈之爲鹿骨爪長寸餘代指他皆十二今教坊無十二者善度曲事見前士贇曰尙書序注曰科斗虫名蝦蟇子】

春日遊羅敷潭

行歌入谷口路盡無人躋攀崖度絕壑弄水尋回溪雲從石上起客到花間迷淹畱未盡興日落羣峯西【齊賢曰左傳注躋升也】

奉陪商州裴使君遊石娥溪

裴公有仙標拔俗數千丈澹蕩滄洲雲飄颻紫霞想剖竹商洛間政成心巳閒蕭條出世表防寂閉元闗【士贇曰黃庭內景玉經曰上淸紫霞虛皇前注云紫霞之宮一名紫瓊宮王簡棲頭陀寺碑曰元闗幽鍵感而遂通】我來屬芳節解榻時相悅褰帷對雲峯揚袂指松雪蹔出東城邊遂遊西巖前橫天聳翠壁噴壑鳴紅泉尋幽殊未歇愛此春光發溪傍饒名花石上有好月命駕歸去來露華生翠苔淹畱惜將晚復聴淸猿哀淸猿斷人腸遊子思故鄕明發首東路此歡焉可忘

陪從祖濟南太守泛鵲山湖三首

初謂鵲橋近寧知湖水遙此行殊訪戴自可緩歸橈【齊賢曰唐齊州濟南郡治歷城縣子猷訪戴事見前】

其二

湖濶數千里湖光揺碧山湖西正有月獨送李膺還【齊賢曰郭泰遊洛陽見河南尹李膺膺大奇之後歸鄕裏衣冠諸儒送至河林宗與李膺同舟而濟眾賔望之以爲神仙】

其三

水入北湖去舟從南浦回遙看鵲山轉卻似送人來【齊賢曰南浦在鵲湖之南】

春日陪楊江寧及諸官宴北湖感古作【金陵】

昔聞顏光祿攀龍宴京湖樓船入天鏡帳殿開云衢君王歌大風如樂丰沛都延年獻佳作邈與詩人俱【齊賢曰丹陽郡圖經樂遊苑晉時藥圃元嘉中築堤壅水名爲北湖漢髙祖過沛酒酣上擊築自歌曰大風起兮雲飛揚安得猛士兮守四方】我來不及此獨立鐘山孤楊宰穆淸風【一作颷】芳聲騰海隅英僚滿四座燦若璚林敷鷁首弄倒景蛾眉綴明珠新弦采【一作來】梨園古舞嬌吳歈曲度繞云漢【一作淸漢】聴者皆歡娛【齊賢曰北山移文鐘山之英卽今建康蔣山也士贇曰唐禮樂志初隋有法曲其聲淸新而近雅元宗酷愛法曲選坐部伎弟子三百餘人教於梨園爲梨園弟子】雞棲何嘈嘈防【一作江】月沸笙竽古之帝宮苑今乃人樵蘇感此勸一觴願君覆瓢壺榮盛【一作盛時】當作樂無令後賢吁【齊賢曰月令仲夏調笙竽金陵六朝之故都晉灼曰樵取薪蘇取艸士贇曰嘈嘈眾聲也末句意蓋自國風山有樞中來也】

宴鄭防卿山池

爾恐碧艸晚我畏朱顏移愁看楊花飛置酒正相宜歌聲送落日舞影回淸池今夕不盡杯畱歡更邀詩

遊謝氏山亭

淪老臥江海再歡天地淸病閒久寂寞歲物徒芬榮借君西池遊聊以散我情掃雪松下去捫蘿石道行謝公池塘上春艸颯巳生花枝拂人來春鳥向我鳴田家有美酒落日與之傾醉罷弄歸月遙欣稚子迎

把酒問月【故人賈淳令予問之】

靑天有月來幾時我今停杯一問之人攀明月不可得月行卻與人相隨皎如飛鏡臨丹闕緑煙滅盡淸暉發但見宵從海上來寜知曉向雲間沒白兔搗藥秋復春嫦娥孤棲與誰鄰今人不見古時月今月曾經照古人古人今人若流水共看明月皆如此惟願當歌對酒時月光長照金樽裏

同族侄評事黯遊昌禪師山池二首

遠公愛康樂爲我開禪闗蕭然松石下何異淸涼山花將色不染水與心俱閒一坐度小刼觀空天地間【齊賢曰幹封二年宣律師在長安城南淨業寺修道忽有一大人來至彼自言姓王名璠因問曰自昔樞傳文殊在淸涼山領五百仙人說法結中明文曰文殊久住婆娑世界如何偏在此方答曰文殊是諸佛之元師隨緣利見但知仰信多在淸涼山五臺之中今屬代州西五臺縣淸涼府今五臺山東南三十里見有大孚靈鸞寺有花園可二傾許四時發花色類不同人移花栽別處皆不生惟在園內方得久榮或云漢明所植或云魏孝文所植士贇曰老子淸淨經云觀空亦空空無定空】

其二

客來花雨際秋水落金池片石寒靑錦疎楊掛緑絲髙僧拂玉柄童子獻雙梨惜去愛佳景煙蘿欲暝時【齊賢曰金陵雨花臺梁武時有僧講經於此天雨寶花此臺在長幹山之頭後漢驃國王居有二池以金爲堤舟楫皆飾金寶】

金陵鳳凰臺置酒

置酒延落景金陵鳳凰臺長波寫萬古心與云俱開借問往昔時鳳凰爲誰來鳳凰去巳久正當今日回明君越羲軒天老坐三臺豪士無所用彈弦醉金罍東風吹山花安可不盡杯六帝沒幽艸深宮防緑苔置酒勿復道歌鐘但相催【齊賢曰鳯凰臺在金陵宋元嘉中王顗見異鳥集於山時謂鳯凰遂起臺於山羲軒伏羲軒轅也列子注雲天老力牧太山稽三人黃帝之相六帝吳晉宋齊梁陳也】

秋浦淸溪雪夜對酒客有唱山鷓鴣者

披君【一作我】貂襜褕對君白玉壺雪花酒上滅頓覺夜寒無客有桂陽至能吟山鷓鴣淸風動牕竹越鳥起相呼持此足爲樂何煩笙與竽【齊賢曰說文直裾謂之襜褕唐郴州桂陽郡錄異云鷓鴣嶺南偏多臆前有白圓防背上間紫赤毛多對啼自呼杜薄州】

與周剛淸溪玉鏡潭宴別【潭在秋浦桃樹陂下】

康樂上官去永嘉遊石門江亭有孤嶼千載迹猶存我來遊秋浦三入桃陂源千峯照積雪萬壑盡啼猿興與謝公合文因周子論【齊賢曰謝康樂有登石門最髙頂詩石門澗六處石門退水上兩山兩邊石壁右邊石巖下臨澗水秋浦見前卷】掃厓去落葉席月開淸樽溪當大樓南溪水正南奔回作玉鏡潭澄明洗心魂此中得佳境可以絕囂喧淸夜方歸來酣歌出平原別後經此地爲余謝蘭蓀【齊賢曰大樓山名】

遊秋浦白笴陂二首

何處夜行好月明白笴陂山光揺積雪猿影掛寒枝但恐佳景晚小令歸棹移人來有淸興及此有【一作又】相思

其二

白笴夜長嘯爽然溪谷寒魚龍動陂水處處生波瀾天借一明月飛來碧雲端故鄊不可見腸斷正西看

宴陶家亭子

曲巷幽人宅髙門大士家池開照膽鏡林吐破顏花緑水蔵春日靑軒祕晚霞若聞弦管妙金穀不能誇【齊賢曰照膽言池水之淸照人如見肝膽晉石崇有別館在河陽之金穀一名梓澤】

在水軍宴韋司馬樓船觀妓

揺曵帆在空淸流【一作川】順歸風詩因鼓吹髮酒爲劍歌雄對舞靑樓妓雙鬟白玉童行雲且莫去畱醉楚王宮【齊賢曰謝元暉有鼓吹曲蔡邕曰鼓吹歌軍樂也謂之短簫鐃歌黃帝岐伯所作士贇曰白玉童言其童之顏如白玉也】

流夜郎至江夏陪長史叔及薛明府宴興徳寺南閣

紺殿橫江上靑山落鏡中岸回沙不盡日映水成空天樂流【一作聞】香閣蓮舟颺晚風恭陪竹林宴畱醉與陶公【齊賢曰說文紺深靑色齊景公造蓮舟令宮人防衣撐之以鬭名競渡亦名花競陶潛性嗜酒家貧不能常得親舊知其如此或置酒招之造飲輒盡期必醉而退曾不吝情】

泛沔州城南郎官湖【並序】

乾元歲秋八月白遷於夜郎遇故人尙書郎張謂出使夏口沔州牧杜公漢陽宰王公觴於江城之南湖樂天下之再平也方夜水月如練淸光可掇張公殊有勝槪四望超然乃顧白曰此湖古來賢豪遊者非一而枉踐佳景寂寥無聞夫子可爲我標之嘉名以傳不朽白因舉酒酹水號之曰郎官湖亦猶鄭圃之有僕射陂也席上文士輔翼岑靜以爲知言乃命賦詩紀事刻石湖側將與大別山共相磨滅焉

張公多逸興共泛沔城隅當時秋月好不減武昌都四座醉淸光爲歡古來無郎官愛此水因號郎官湖風流若未減名與此山俱【齊賢曰漢陽本沔州武徳四年以沔陽郡之漢陽汊川二縣置武昌在鄂州五百三十里孫權故都羊祜鎭襄陽樂山水每風景必造峴山置酒嘗慨然嘆息謂中郎鄒湛等曰自有宇宙便有此山由來賢逹勝士登此如我與卿等者多矣皆湮滅無聞使人悲傷湛曰公令聞令望必與此山俱若湛輩乃當如公言耳】

陪侍郎叔遊洞庭醉後三首

今日竹林宴我家賢侍郎三杯容小阮醉後發淸狂【齊賢曰嵇康與山濤阮籍兄子咸王戎向秀劉伶爲竹林之遊世謂竹林七賢咸字仲容𨿽處世不交人事惟共親知歌酣宴而已借子運有父風少慕通逹不飾小節籍謂曰仲容已豫吾此流汝不得復爾士贇曰蘇林曰凡狂者陰陽脈盡濁今此人不狂似狂者故言淸狂也】

其二

船上齊橈樂湖心泛月歸白鷗閒不去爭拂酒筵飛【齊賢曰楚詞注橈小楫也方言曰楫謂之橈或謂之棹】

其三

剗卻君山好平鋪湘水流巴陵無限酒醉殺洞庭秋【齊賢曰君山在洞庭東距巴陵四十里登嶽陽樓望之橫陳其閒君山之後乃大湖渺茫無際直抵沅澧鼎三州】

夜泛洞庭尋裴侍禦淸酌

日晚湘水緑孤舟無端倪明湖漲秋月獨泛巴陵西遇憩裴逸人巖居陵丹梯抱琴出深竹爲我彈鵾雞曲盡酒亦傾北牕醉如泥人生且行樂何必組與珪【齊賢曰湘水巴陵事見前丹梯山名鵾雞曲名古琵琶弦用鵾雞筋】

陪族叔刑部侍郎及中書賈舎人至遊洞庭五首

洞庭西望楚江分水盡南天不見云日落長沙秋色逺不知何處弔湘君【齊賢曰岷江從西來至嶽陽樓前與洞庭之水合而東行潭州長沙郡在洞庭上流三百餘里河圖玉版曰堯之二女爲舜妃死葬於此冢在縣北一百六十里靑艸山士贇曰此時賈至貶嶽州司馬與白均是逐臣邂逅而爲洞庭之遊作是詩也亦屈原睠顧宗國系心懷王之意乎時帝在西京故曰西望也楚江分者有秦楚之隔也水盡南天不見云者猶晉明帝所謂舉目只見日不見長安之義云者就之如日望之如雲之羲亦謂南天隔逺西望吾君不可得而見也日落長沙秋色逺者謂晚景而遭末造之時也逺者日以疎逺也不知何處弔湘君者蓋舜之葬也二妃不得從焉是又卽湘君之事而重感明皇王后楊妃之事故曰不知何處也寄興深逺無非愛君憂國之意而全不著迹其得國風之體與晦庵所謂聖於詩者此之謂矣】

其二

南湖秋水夜無煙耐可乘流直上天且就洞庭賖月色將船買酒白雲邊

其三

洛陽才子謫湘川元禮同舟月下仙記得長安還欲笑不知何處是西天【齊賢曰後漢郭泰歸鄕李膺送之同舟而濟衣冠望之若神仙元禮李膺字也士贇曰賈生洛陽之才子按唐書本傳賈至字又鄰元宗幸蜀拜起居舎人知制誥歷中書舎人至徳後坐小法貶嶽州司馬太白故以賈生事比之也此詩𨿽遊賞之作然末句隱然有睠顧宗國系心君王之意其視前輩所評杜甫之詩一飯不能忘其君者夫何歉之有哉】

其四

洞庭湖西秋月輝瀟湘江北早鴻飛醉客滿船歌白紵不知霜露入秋衣【齊賢曰白紵歌云皎皎白緒節節爲雙蓋吳音呼紵爲緒當塗有白薴亭宋武帝與羣臣防於此爲白薴之歌】

其五

帝子瀟湘去不還空餘秋艸洞庭間淡掃明湖開玉鏡丹靑畫出是君山【齊賢曰帝子堯女舜妃也靑艸湖在金沙堆上堆下卽洞庭君山居洞庭東正對嶽陽自瀟湘來望之如修眉見於鏡中】

楚江黃龍磯南宴楊執防治樓

五月入五洲碧山對靑樓故人楊執防春賞楚江樓一見波漂月三杯歌棹謳桂枝攀不盡他日更相求【士贇曰執防事見二卷】

銅官山醉後絕句

我愛銅官樂千年未擬還要須回舞袖拂盡五松山【齊賢曰唐宣州南陵縣武徳四年池州州廢屬宣州後析置義安縣又廢義安爲銅官治內利國山有銅鐵】

與南陵常贊府遊五松山

安石泛溟渤獨嘯長風還逸韻動海上髙情出人間靈異可並迹澹然與世閒【齊賢曰世說謝安石與孫興公泛海吟笑事見前】我來五松下置酒窮躋攀徵古絕遺老因名五松山五松何淸幽勝境美沃州蕭颯鳴洞壑終年風雨秋響入百泉去聽如三峽流剪竹掃天花且從傲吏遊龍堂若可憩吾欲歸精修【齊賢曰髙僧傳支遁投迹剡山於沃州東嶺立寺行道晚移石城山有精舎在南陵銅井西五里】

宣城靑溪【一云入淸溪山】

靑溪勝桐廬水木有佳色山貌日髙古石容天傾側防鳥昔未名白猿初相識不見同懷人對之空嘆息【齊賢曰桐廬縣新安東陽二水合於此仍東流爲浙江】

與謝良輔遊涇川陵巖寺

乘君素舸泛涇溪宛似雲門對若溪且從康樂尋山水何必東遊入防稽【齊賢曰唐宣州涇縣以涇溪而名若耶溪雲門在越州防稽縣南】

游水西簡鄭明府

天宮水西寺云錦照東郭淸湍鳴回溪緑水繞飛閣涼風日瀟灑幽客時憩泊五月思貂裘謂言秋霜落石蘿引古蔓岸筍開新籜吟翫空復情相思爾佳作鄭公詩人秀逸韻橫寥廓何當一來遊愜我雪山諾【士贇曰五月思貂裘此極涼之形容也】

九日登山

淵明歸去來不與世相逐爲無杯中物遂偶本州牧因招白衣人笑酌黃花菊【齊賢曰陶潛賦歸去來事見前刺史王宏欲識潛往廬山令其故人龎通之賫酒具於半道栗裏邀之潛有腳疾使一門生一兒舉籃輿及至欣然便共飲酌俄頃宏至亦無忤也晉陽秋曰陶潛九日無酒出宅邊叢菊中坐久之望見白衣人來乃刺史王宏送酒卽便就酌盡醉而後歸】我來不得意虛過重陽時題輿何俊發遂結城南期築土按響山俯臨宛水湄胡人叫玉笛越女彈霜絲自作英王冑斯樂不可窺赤鯉湧琴髙白龜道馮夷靈仙如彷佛奠酹遙相知【齊賢曰霜絲白絲也列仙傳琴髙趙人以鼔琴爲宋康王舎人行涓彭之術遊冀州涿郡間二百餘年後辭入水中取龍子與弟子期曰我於水傍祠屋果乘赤鯉來防祠中畱月餘復入水去九域志宣州琴溪卽琴髙控鯉之地山海經從極之川冰夷常都焉冰夷人面而乘龍郭璞曰冰夷馮夷也】古來登髙人今復幾人在滄洲違宿諾明日猶可待連山似驚波合沓出溟海揚袂揮四座酩酊安所知齊歌送淸揚起舞亂參差賔隨落葉散帽逐秋風移別後登此臺願言長相思【齊賢曰孟嘉爲桓溫防軍九月九日遊龍山嘉醉有風吹落帽而不知】

九日

今日云景好水緑秋山明攜壺酌流霞搴【音蹇】菊泛寒榮地逺松石古風揚管淸窺觴照歡顏獨笑還自傾落帽醉山月空歌懷友生【齊賢曰說文搴拔取也】

九日龍山飲

九日龍山飲黃花笑逐臣醉看風落帽舞愛月畱人【齊賢曰九域志太平州治當塗有龍山卽桓溫九月九日登此置酒風吹孟嘉帽落處士贇曰禮記月令季秋之月菊有黃華】

九月十日卽事

昨日登髙罷今朝更舉觴菊花何太苦遭此兩重陽陪族叔當塗宰遊化城寺升公淸風亭

化城若化出金牓天宮開疑是海上雲飛空結樓臺升公湖上【一作山】秀粲然有辯才濟人不利己立俗無嫌猜了見水月中靑蓮出塵埃閒居淸風亭左右淸風來當暑陰廣殿太陽爲徘徊【齊賢曰列子曰周穆王時西極之國有化人來謁王同遊王執化人之袪騰而上者中天廼及化人之宮搆以金銀絡以珠玉出雲雨之上王實以爲淸都紫微鈞天廣樂帝之所居晉志海旁蜃气象樓臺廣野气成宮闕升公化城寺僧也士贇曰維摩詰經菩薩云何觀於眾生維摩詰言菩薩觀眾生如智者見水中月寶積偈曰目淨修廣如靑蓮】茗酌待幽客珍盤薦雕梅飛文何灑落萬象爲之摧季父擁鳴琴徳聲布云雷𨿽遊道林室亦舉陶潛杯淸樂動諸天長松自吟哀畱歡若可盡刼石乃成灰【齊賢曰當塗宰李陽冰乃太白之叔爲季父士贇曰髙僧竺法蘭傳云昔漢武帝穿昆明池底得黒灰問東方朔朔云可問西域梵人後漢竺法蘭旣至眾人追問之蘭云世界終盡刼火洞燒此灰是也】

李太白集分類補注卷二十

欽定四庫全書

李太白集分類補注卷二十一

宋楊齊賢集注

元蕭士贇補注

登覽

登錦城散花樓

日照錦城頭朝光散花樓金窗夾繡戶珠箔懸銀鉤飛梯緑雲中極目散我憂【一作愁】暮雨向三峽春江繞雙流今來一登望如上九天遊【齊賢曰成都記府城亦呼爲錦官城以江山明麗錯雜如錦散花樓在摩訶池上蜀王秀所建三峽明月峽巴峽巫峽蜀都賦帶二江之雙流注蜀守李冰鑿離堆穿兩江爲人開田百姓享其利士贇曰三秦記明光宮皆珠璣爲簾箔】

登峨眉山

蜀國多仙山峨眉邈難匹周流試登覽絕怪安可息靑冥倚天關彩錯疑畫出泠然紫霞賞果得錦嚢術雲間吟瓊簫石上弄寶瑟平生有微尙歡笑自此畢煙谷如在顏塵累忽相失儻逢騎羊子攜手淩白日【齊賢曰峨眉縣在嘉州西九十里唐折嘉州置眉州大峨之中有普賢閣背倚白崖峯餘十七峯共環之有茂眞尊者舊庵在峯下其傍一峯號呼應孫思邈所往來傳云茂眞與孫嘗相呼而應故名大峨之巓一名勝峯山佛書以爲普賢大士所居西王母出紫錦嚢隱地八術經授茅君事見前郡國志吳孫皓時滕修爲廣州刺史未至州有五仙人騎五色羊來迎】

大庭庫

朝登大庭庫云物何蒼然莫辧陳鄭火空霾鄒魯煙我來尋梓愼觀化入寥天古木翔气多松風如五帝圖終冥沒嘆息滿山川【齊賢曰杜預左傳注大庭氏古國名在魯城內魯於其庭作庫髙顯故登以望气昭公十八年五月宋衛陳鄭皆火梓愼登大庭之庫望之曰宋衛陳鄭也數日皆來告火】

登單父陶少府半月臺

陶公有逸興不與常人俱築臺像半月回向【一作出】髙城隅置酒望白雲商【一作髙】飈起寒梧秋山入逺海桑柘羅平蕪水色淥且明【一作淸】令人思鏡湖終當過江去愛此暫踟躕

天臺曉望

天臺鄰四明華頂髙百越門標赤城霞樓棲滄島月慿髙登逺覽直下見溟渤云垂大鵬翻波動巨鼇沒風潮爭洶湧神怪何翕忽觀奇迹無倪好道心不歇攀條摘朱實服藥錬金骨安得生羽毛千春臥蓬闕【齊賢曰抱朴子曰金丹鏈人身體故能令人不老不死士贇曰臨海記雲天臺山超然秀出山有八重視之如一髙一萬八千丈周回八百里洞天福地記雲天臺山名上淸玉平之天卽桐栢眞人所居亦名桐栢山四明山在今明州西八十里山有峯最髙四穴在峯上毎天色晴霽望之如戶牖相倚華頂峯在天臺縣東北六十里蓋天臺第八重最髙其髙一萬丈絕頂東望滄海俗號望海尖艸木薫郁殆非人世赤城山在天臺縣東六里一名燒山其上石壁皆如霞色望之如雉堞然其後人以此名之】

早望海霞邊

四明三千里朝起赤城霞日出紅光散分輝照雪厓一飡咽瓊液五內發金沙舉手何所待靑龍白虎車【齊賢曰瀑布山天臺之西南峯水從南巖懸注望之如曵布卽雪厓也神仙傳沈羲吳郡人得道帝令遣仙官薄延乘白鹿車司馬生乘靑龍車徐福乘白虎車召羲共載升天士贇曰魏柏陽參同契曰薫蒸入五內顏色悅澤好】

焦山望松寥山【齊賢曰焦山在鎭江府大江中】

石壁望松寥宛然在碧霄安得五防虹駕天作長橋仙人如愛我舉手來相招

杜陵絕句

南登杜陵上北望五陵間秋水明落日流光滅逺山【齊賢曰班固西都賦南望杜霸北眺五陵】

登太白峯

西上太白峯夕陽窮登攀太白與我語爲我開天關願乘泠風去直出浮雲間舉手可近月前行若無山一別武功去何時復見還【齊賢曰唐志鳳翔府郿縣有太白山穀子於此授蘇秦佐國之術錄異記金星之精墜於終南圭峯西因號太白山其精化爲白石狀如美玉時有紫气覆之天寶中元宗立元廟夢神人曰太白北谷有玉石可琢取之紫气見處是也使求得之琢象髙二丈士贇曰毛詩注曰山西曰夕陽】

登邯鄲洪波臺置酒觀發兵

我把兩赤羽來遊燕趙間天狼正可射感激無時閒觀兵洪波臺倚劍望玉關請纓不系越且向燕然山風引龍虎旗歌鐘昔追攀擊築落髙月投壺破愁顏遙知百戰勝定掃方還【齊賢曰家語赤羽若日白羽若月晉志狼一星在東井東南狼爲野將主剽掠弧星在狼東南主備盜賊常向於狼終軍字子雲南越與漢和親軍自請願受長纓必羈南越王致之闕下軍遂往說越王王請舉國南屬天子大說竇憲遣閻盤等與北單於戰於稽落山大破之於是八十一部率眾降登燕然山刻石勒功令班固作銘樂書築類其頸細其肩圓以竹擊之祭遵爲將軍取士皆用儒術對酒設樂必雅歌投壺方國名】

登新平臺

去國登玆樓懷歸傷暮秋天長落日逺水淨寒波流秦雲起嶺樹胡鴈飛沙洲蒼蒼幾萬里目極令人愁

謁老君廟

先君懷聖徳靈廟肅神心艸合人蹤斷塵濃鳥迹深流沙丹竈滅關路紫煙沈獨傷千載後空餘松栢林【齊賢曰關令尹喜望紫气知老子入関與俱之流沙事詳見前卷士贇曰唐祖老子故白稱爲先君】

秋日登揚州西靈塔

寶塔淩蒼蒼登攀覽四荒頂髙元气合標出海雲長萬象分空界三天接畫梁水揺金剎影日動火珠光鳥拂瓊簾度霞連綉栱張目隨徵路斷心逐去帆揚露浴梧楸白霜摧橘柚黃玉毫如可見於此照迷方【齊賢曰鎧婆剎國自交州浮海而至多火珠大者如雞卵白照數尺日中以艾借珠輒火出】

登金陵冶城西北謝安墩【此墩卽晉太傅謝安與右軍王羲之同登超然有髙世之志余將營園其上故作是詩也】

晉室昔橫潰永嘉逐南奔沙塵何茫茫龍虎鬭朝昏胡馬風漢艸天驕蹙中原【齊賢曰晉永嘉五胡亂華元帝南渡事見前光武紀四夷雲集龍鬭野史記匈奴天之驕子】哲匠感頽運云鵬忽飛翻組練照楚國旌旗連海門西秦百萬眾戈甲如雲屯投鞭可塡江一掃不足論【一作投防】皇運有返正醜虜無遺魂談笑遏橫流蒼生望斯存冶城訪古迹【一作至今古城隅】猶有謝安墩慿覽周地險髙標絕人喧想象東山姿緬懷右軍言【齊賢曰哲匠指謝安也左傳楚子重伐吳使鄧廖率組甲三百被練三千杜預注組甲漆甲成組文被練練袍西秦符堅也堅以百萬之眾伐晉以吾之眾投鞭於河足斷其流謝安遣謝元等拒敵敗之謝安在東山人曰安石不起當如蒼生何至此果能慰蒼生也冶城在建康右軍羲之也士贇曰易曰地險山川丘陵也髙標髙枝也】梧桐識嘉樹蕙艸畱芳根白鷺映春洲靑龍見朝暾地古云物在臺傾禾黍繁我來酌淸波於此樹名園功成拂衣去歸入【一作長嘯】武陵源【齊賢曰白鷺洲在金陵城下秦淮之外靑龍蒼龍之宿角亢氐房心尾箕也黍離詩周大夫行役過故宗廟宮室盡爲禾黍武陵源在今常徳府】

登瓦官閣

晨登瓦官閣極眺金陵城鐘山對北戶淮水入南榮漫漫雨花落嘈嘈天樂鳴兩廊振法鼓四角吟【一作吹】風箏杳出霄漢上仰攀日月行山空霸气滅地古寒陰生寥廓雲海晚蒼茫宮觀平門余閶闔字樓識鳳凰名雷作百山動神扶萬栱傾靈光何足貴長此鎭吳京【齊賢曰瓦官閣事見前卷雨花臺在長於梁武時有僧講經於此天雨寶花霸气六朝也吳有閶闔門宋元嘉有異鳥來集於此因建鳳凰臺有鳳凰樓】

登梅岡望金陵贈族侄髙座寺僧【中孚】

鐘山抱金陵霸气昔騰發天開帝王居海色照宮闕羣峯如逐鹿奔走相馳突江水九道來云端遙明沒時遷大運去龍虎勢休歇【齊賢曰蒯通曰秦失其鹿天下共逐此借以諭山之形也孔安國曰江於此州界分爲九道】我來屬天淸登覽窮楚越吾宗挺禪伯特秀鸞鳳骨【一作吾宗道門秀特異鸞鳳骨】眾星羅靑天明者獨有月居順生理艸木不剪伐煙窓引薔薇石壁老野蕨吳風謝安屐白足傲履襪【齊賢曰傳曰明星之多不如一月之光晉書謝等旣破符堅驛書至安喜還內過戶閾不覺屐齒之折釋曇足白於面跣涉泥水未嘗污時稱白足和尙】幾宿一下山【一作下山來】蕭然忘干謁談經演金偈降鶴舞海雪時聞天香來了與世事絕佳遊不可得春風惜逺別賦詩畱巖屏千載庻不滅

登金陵鳯凰臺

鳯凰臺上鳯凰遊鳯去臺空江自流吳宮花艸埋幽徑晉代衣冠成古丘三山半落靑天外二水中分白鷺洲總爲浮雲能蔽日長安不見使人愁【齊賢曰宋元嘉中王觀見異鳥集於山時謂鳯凰遂起臺於山孫權始都建業元帝南渡號爲東晉三山及白鷺洲事見前士贇曰此詩因懷古而動懷君之思乎抑亦自傷防廢望帝鄕而不見乃觸境而生愁乎太白之志亦可哀也】

望廬山瀑布水二首

西登香鑪峯南見瀑布水掛流三百丈噴壑數十里歘如飛電來隱若白虹起初驚河漢【一作銀河】落半灑雲天裏【一作半瀉金潭裏】仰觀勢轉雄壯哉造化功海風吹不斷江【一作山】月還照空空中亂潨射左右洗靑壁飛珠散輕霞流沫沸穹石而我樂名山對之心益閒無論潄瓊液還得洗塵顏且諧宿所好永願辭人間【齊賢曰逺法師廬山記雲山東南有香鑪山孤峯秀起遊气籠其上若煙梁昭明太子之所棲隱也唐元宗始號開先山南山北有瀑布無慮十餘處香鑪峯與雙劍峯在瀑布之傍水源在山頂人未有窮者或曰西入康王谷爲水簾東爲開先之瀑布潨水會也】

其二

日照香鑪生紫煙遙看瀑布掛前川飛流直下三千尺疑是銀河落半天【一本題云望廬山香鑪峯瀑布曰廬山上與星鬥連日照香鑪生紫煙下兩句同齊賢曰蘇東坡詩話僕初入廬山有以陳令舉廬山記見寄者且行且讀見其中有徐頰和李白詩不覺失笑開先寺主求詩爲作一絕云帝遣銀河一垂古來惟有謫仙詞飛流濺沫知多少不爲徐癡洗惡詩】

登廬山五老峯

廬山東南五老峯靑天削出金芙蓉九江秀色可攬結吾將此地巢雲松【齊賢曰潯陽記山北有五峯於廬山最爲峻極其形如河中虞卿縣前五老之形故名】

江上望皖公山

奇峯出奇云秀木含秀气淸宴皖公山巉絕稱人意獨遊滄江上終日淡無味但愛玆嶺髙何由討靈異黙然遙相許欲往心莫遂待吾還丹成投迹歸此地【齊賢曰唐舒州同安郡治懷寜縣武徳五年析置皖陽有皖山宿松縣武徳四年爲嚴州八年廢九域志宿松在舒州西南百四十里僧粲大師以白衣謁二祖旣得法隱於皖公山今墓在山谷寺後】

望黃鶴樓

東望黃鶴山雄雄半空出四面生白雲中峯倚紅日巖巒行穹跨峯嶂亦防宻頗聞列仙人於此學飛術一朝向蓬海千載空石室金竈生煙埃玉潭祕淸謐地古遺艸木庭寒老芝術蹇予羨攀躋因欲保閒逸觀奇徧諸嶽玆嶺不可匹結心寄靑松永悟客情畢【士贇曰相如傳洞仙之儒居山澤間形容甚臞列仙傳赤松子常止西王母石室中靑松諭眞性也】

鸚鵡洲

鸚鵡來過吳江水江上洲傳鸚鵡名鸚鵡西飛隴山去芳洲之樹何靑靑煙開蘭葉香風暖岸夾桃花錦浪生遷客此時徒極目長洲孤月向誰明【齊賢曰鸚鵡洲在郢州江中】

九日登巴陵置酒望洞庭水軍

九日天气淸登髙無秋云造化辟川嶽了然楚漢分長風鼓橫波合沓蹙龍文憶昔傳遊豫樓船壯橫汾今玆討鯨鯢旌斾何繽紛白羽落酒樽洞庭羅三軍黃花不掇手戰鼓遙相聞劍舞轉頽陽當時日停曛酣歌激壯士可以摧妖氛握齱【初角切】東籬下淵明不足羣【齊賢曰時賊逼華容縣故軍於洞庭以爲長沙鄂嶽之蔽士贇曰淮南子虞公與夏戰日欲落公以劍指日日還不落應劭曰握齱急促之貌此言淵明不足羣者蓋用武之時儒士必爲所輕太白其以淵明自況乎】

秋登巴陵望洞庭

淸晨登巴陵周覽無不極明湖映天光徹底見秋色秋色何蒼然際海俱澄鮮山靑滅逺樹水緑無寒煙來帆出江中去鳥向日邊風淸長沙浦山空云夢田瞻光惜頽發閱水悲䢐年北渚旣蕩漾東流自潺湲郢人唱白雪越女歌采蓮聽此更腸斷慿厓淚如泉【齊賢曰寰宇記羿屠巴蛇於洞庭其骨若陵故曰巴陵長沙云夢郢人白雪越女采蓮事見前】

與夏十二登嶽陽樓

樓觀嶽陽盡川迥洞庭開鴈引愁心去【一作鴈別秋江去】山衘好月來雲間連下榻天上接行杯醉後涼風起吹人舞袖回

登巴陵開元寺西閣贈衡嶽僧方外

衡嶽有闡士五峯秀眞骨見君萬里心海水照秋月大臣南溟去問道皆請謁灑以甘露言淸涼潤肌發明朝落天鏡香閣淩銀闕登眺飡惠風新花期啟發【齊賢曰寶積經云有風輪名淸涼能使一云普覆三千大千世界士贇曰眞骨事見前卷】

與賈至舍人於龍興寺翦落梧桐枝望防湖

剪落靑梧枝防湖坐可窺雨洗秋山淨林光澹碧滋水閒明鏡轉云繞畫屏移千古風流事名賢共此時【齊賢曰郡國志夏潦奔注則溢爲此湖冬則涸爲平野】

掛席江上待月有懷

待月月未出望江江自流倐忽城西郭靑天懸玉鉤素華𨿽可攬淸景不同遊耿耿金波裏空瞻鳷鵲樓【齊賢曰漢書注鳷鵲觀在云陽甘泉宮士贇曰按此詩亦身在江海心存魏闕之意乎讀者忽之使白心不白於後世惜哉】

金陵望漢江

漢江回萬里作九龍盤橫潰豁中國崔嵬飛迅湍六帝淪亡後三吳不足觀我君混區宇垂拱眾流安今日任公子滄浪罷釣竿【齊賢曰江南六帝吳晉宋齊梁陳通典吳郡吳興丹陽爲三吳任公子爲大鈞釣魚事見前】

秋登宣城謝朓北樓

江城如畫裏山晚望晴空兩水夾明鏡雙橋落彩虹人煙寒橘柚秋色老梧桐誰念北樓上臨風懷謝公【齊賢曰謝公謝朓也】

望天門山

天門中斷楚江開碧水東流至北回兩岸靑山相對出孤帆一片日邊來【齊賢曰輿地誌博望梁山東西隔江相對如門相去數里謂之天門】

望木山

早起見日出暮見棲鳥還客心自酸楚況對木山【齊賢曰木河起六合縣通天長縣】

登敬亭北二小山余時客逢崔侍禦並登此地

送客謝亭北逢君縱酒還屈盤戱白馬大笑上靑山回鞭指長安西日落秦關帝鄕三千里杳在碧雲間【齊賢曰謝亭謝眺亭也秦関謂凾谷壠坻二関也士贇曰帝鄕指京師也按白此詩其亦身在江海心在魏闕之意乎食息不忘君豈特杜甫爲然迄今數百載未有發明之者惜哉】

過崔八丈水亭

髙閣橫秀气淸幽並在君檐飛宛溪水窓落敬亭云猨嘯風中斷漁歌月裏聞閒隨白鷗去沙上自爲羣【齊賢曰宛溪敬亭山皆宣城】

登廣武古戰場懷古

秦鹿奔野艸逐之若飛蓬項王气蓋世紫電明雙瞳呼吸八千人橫行起江東赤精斬白帝叱吒入關中兩龍不並躍五緯與天同楚滅無英圖漢興有成功按劍淸八極歸酣歌大風【齊賢曰史記蒯通對髙帝曰秦失其鹿天下共逐髙材疾足者先得焉張晏曰以鹿諭帝位也史記項羽重瞳子漢書項梁爲會稽守籍爲禆將廣陵人召平爲陳王狥廣陵未下聞陳敗乃渡江矯陳王命拜梁楚王上柱國曰江東已定急引兵西擊秦梁乃以八千人渡江而西髙祖被酒夜徑澤中行前者還報有大蛇當徑髙祖乃防劍斬蛇行數里醉因臥後人來至蛇所有一老嫗夜哭人問何哭曰吾子白帝子化爲蛇當道今爲赤帝子斬之故哭忽不見関中言東自凾谷西至壠坻兩関相去千里皆秦地故曰関中兩龍羽與髙祖也漢志元年十月五星聚於東井以歷推之從嵗星也孟康曰嵗星先至爲主故客謂張耳曰東井秦地漢王入秦五星從嵗星聚當以義取天下髙祖擊布還過沛置酒沛宮酒酣自撃築歌曰大風起兮雲飛揚威加海內兮歸故鄕】伊昔臨廣武連兵決雌雄分我一杯羮太皇乃汝翁戰爭有古迹壁壘頽層穹猛虎吟洞壑饑鷹鳴秋空翔云列曉陣殺气赫長虹撥亂屬豪聖俗儒安可通沈湎呼豎子狂言非至公撫掌黃河曲嗤嗤阮嗣宗【齊賢曰漢四年破楚大司馬曹咎於成臯汜上羽乃引兵還相與臨廣武之間漢軍廣武就厫倉食羽亦軍廣武相守爲髙祖置太公其上曰今不急下吾烹太公漢王曰吾與若俱北面受懷王約爲兄弟吾翁卽若翁必欲烹而翁幸分我一杯羮相持未決羽曰天下匈匈數嵗者徒以吾兩人耳願與漢王挑戰決雌雄漢王笑謝曰吾寜鬭智不鬭力晉阮嗣宗嘗登廣武見楚漢戰處嘆曰時無英雄使豎子成名太白謂籍沈湎於酒狂言妄吁如嗤嗤之氓不足據也】

李太白集分類補注卷二十一

欽定四庫全書

李太白集分類補注卷二十二

宋楊齊賢集注

元蕭士贇補注

行役

安州應城玉女湯作【荊州記云有玉女乘車投此泉】

神女歿幽境湯池流大川陰陽結炎炭造化開靈泉地底爍朱火沙傍歊【气盛貌】素煙沸珠躍明月皎鏡涵空天气浮蘭芳滿色漲桃花然精覽萬殊入潛行七澤連【齊賢曰唐安州應城縣西南八十里有玉女池子虛賦楚有七澤】愈疾功莫尙變盈道乃全濯濯气淸泚晞發弄潺湲散下楚王國分澆宋玉田可以奉巡幸柰何隔窮偏獨隨朝宗水赴海輸微防【齊賢曰楚都郢今江陵府驪山有溫泉明皇幸焉則玉女湯亦可奉巡幸也惜乎出於窮僻之地徒與江漢朝宗於海耳士贇曰此𨿽紀詠詩然寄興則謂士不幸居僻逺之鄕𨿽抱王佐之才而無由自逹身在江海心存魏闕而巳悲夫】

之廣陵宿常二南郭幽居

緑水接柴門有如桃花源忘憂或假艸滿院羅叢萱瞑色湖上來微雨飛南軒故人宿茅宇夕鳥棲楊園還惜詩酒別深爲江海言明朝廣陵道獨憶此傾樽【齊賢曰萱艸忘憂緑水桃花源見二卷】

夜下徵虜亭

船下廣陵去月明徵虜亭山花如綉頰紅火似流螢【齊賢曰丹陽記曰太安中徵虜將軍謝安立此亭因以爲名】

下途歸石門舊居

吳山髙越水淸握手無言傷別情將欲辭君掛帆去離魂不散煙郊樹此心郁悵誰能論有愧叨承國士恩云物共傾三月酒嵗時同餞五侯門【齊賢曰吳王夫差都姑蘇越王句踐都會稽五侯漢時王譚商音根逢時也】羨君素書常滿案含丹照白霞色爛余嘗學道窮防筌夢中往往遊仙山何當脫屣謝時去壺中別有日月天俛仰人間易凋朽鐘峯五云在軒牖惜別愁窺玉女窓歸來笑把洪崖手【齊賢曰壺中日月事見前卷鐘峯鐘山也】隱居寺隱居山陶公錬液棲其間靈神閉气昔登攀恬然但覺心緒閒數人不知幾甲子昨夜猶帶冰霜顏我離𨿽則嵗物攺如今了然識所在別君莫道不盡歡懸知樂客遙相待【齊賢曰南史陶景字通明丹陽秣陵人十嵗得葛洪神仙傳晝夜研尋便有養生之志齊髙帝作相引爲諸生侍讀上表辭祿止於茅山中立節自號華陽隱居梁武帝早與逰卽位後書問不絕後合飛丹色如霜雪服之體輕及帝服飛丹有驗益重之人謂爲山中宰相卒年八十五顏色不變屈伸如常香气累日氤氳滿山詔謚貞白先生】石門流水徧桃花我亦曾到秦人家不知何處得雞豕就中仍見繁桑麻翛然逺與世事間裝鸞駕鶴又復逺何必長從七貴遊勞生徒聚萬金產挹君去長相思雲遊雨散從此辭欲知悵別心易苦向暮春風楊栁絲【齊賢曰石門及桃源事見前七貴謂呂霍上官趙丁傅王也士贇曰史陶朱公治產致千金子孫修其業而息之遂至巨萬】

客中行

蘭陵美酒郁金香玉椀盛來琥珀光但使主人能醉客不知何處是他鄕【齊賢曰唐沂州承縣本蘭陵武徳四年以縣置鄫州更名承別置蘭陵鄫城二縣正觀元年州廢省蘭陵鄫城以承屬沂州本艸郁金苗似姜黃花白質紅末秋出莖心無實根黃赤嶺南亦有實似小荳蔲後漢哀牢國出琥珀注雲松脂入地千年爲茯苓茯苓千年爲琥珀】

太原早秋

嵗落眾芳歇時當大火流霜威出塞早云色渡河秋夢繞邊城月心飛故國樓思歸若汾水無日不悠悠【齊賢曰說文鷤鵊関西曰巧婦関東曰鷤鵊春分鳴則眾芳生秋分鳴則眾芳歇毛詩云七月流火唐晉州有臨汾汾西二縣太原府治晉陽士贇曰後漢律曆志自亢八度至尾九度曰太火之次】

奔亡道中五首

蘇武天山上田橫海島邊萬重關塞斷何日是歸年【齊賢曰蘇武使匈奴不降匈奴徙武北海上無人處唐西州交河郡天山縣有天山漢書田橫與其徒五百人入海居島中】

其二

亭伯去安在李陵降未歸愁容變海色短服攺胡衣【齊賢曰後漢書崔駰字亭伯爲竇憲主簿前後奏記數十指切長短憲不能容出爲樂浪郡長而崔駰以逺去不之官而歸前漢書天漢二年貳師將軍李廣利將三萬騎撃匈奴於天山使李陵將其射士步兵五千出居延比欲以分匈奴兵毋令專走貳師陵旣至而單於以兵八萬圍擊陵軍陵且引且戰八日未到居延百餘里匈奴遮狹絕道陵食乏而救兵不到遂降匈奴】

其三

談笑三軍卻交遊七貴疎仍畱一隻箭未射魯連書【士贇曰談笑卻秦軍及魯仲連爲書射聊城中遺燕將事並見前】

其四

凾谷如玉關幾時可生還洛陽爲易水嵩嶽是燕山俗變羌胡語人多沙塞顏申包惟慟哭七日鬢毛斑【士贇曰班超願生入玉門關易水燕山及申包胥走秦庭晝夜哭七日七夜求兵救楚事見前】

其五

渺渺望湖水靑靑蘆葉齊歸心落何處日沒大江西歇馬傍春艸欲行逺道迷誰忍子規鳥連聲向我啼【齊賢曰子規見前】

郢門秋懷

郢門一爲客巴月三成朔風正揺落行子愁歸旋杳杳山外日茫茫江上天人迷洞庭水鴈度瀟湘煙淸曠諧宿好緇燐及此年百齡何蕩漾萬化相推遷空謁蒼梧帝徒尋溟海仙已聞蓬海淺豈見三桃圓倚劍增浩嘆捫襟還自憐終當遊五湖濯足滄浪泉【齊賢曰前漢南郡江陵縣故楚郢都楚文王自丹陽徙北後九世平王城之後十世秦防楚郢徙東郢月至八日上至二十三日下神仙傳麻姑謂王逺曰向到蓬萊水又淺於往日漢武內傳王母降漢宮侍女以玉盤乘仙桃七顆大如鴨子形圓靑色王母以四顆與帝三顆自食帝將其核欲種之母曰此桃三千年一生實】

至鴨欄驛上白馬磯贈裴侍郎

側疊萬古石橫爲白馬磯亂流若電轉舉棹揚珠輝臨驛捲緹幕升堂接綉衣情親不避馬爲我解霜威【齊賢曰玉篇緹黃色】

荊門浮舟望蜀江

春水月峽來浮舟望安極正是桃花流依然錦江色江色緑且明茫茫與天平逶迆巴山盡揺曳楚云行雪照聚沙鴈花飛出谷鶯芳洲卻已轉碧樹森森迎流目浦煙夕揚帆海月生江陵識遙火應到渚宮城【齊賢曰明月峽渝州成都府有錦江織錦濯其中則鮮明唐峽州夷陵縣有巴山通典江陵縣有楚渚宮士贇曰師古曰月令仲春之月始雨水桃始華蓋桃方華時旣有雨水洲谷冰泮眾流猥集波瀾盛長故謂之桃華水而韓詩傳云三月桃華水】

三峽

巫山夾靑天巴水流若玆巴水忽可盡靑天無到時三朝上黃牛三暮行太遲三朝又三暮不覺鬢成絲【齊賢曰巫山縣圖經巫山綿亙七百里非午夜不見日月江行彷佛九峯三峯在後不見巴江黃牛峽在峽州髙厓間有石如牽牛人黒牛黃】

自巴東舟行經瞿塘峽登巫山最髙峯晚還題壁

江行幾千里海月十五圓始經瞿塘峽遂步巫山巓巫山髙不窮巴國盡所歷日邊攀垂蘿霞外倚穹石飛步淩絕頂極目無纎煙卻顧失丹壑仰觀臨靑天【齊賢曰自渝州明月峽至夔州西陵峽四千里門關隔山卽瞿塘峽上有瞿塘關下瞰灔澦堆其東小路數百步絕處卽白帝祠旁有三峽堂臨瞿塘峽口自此半日至夔州士贇曰張揖曰穹石大石也】靑天若可捫銀漢去安在望云知蒼梧記水辧瀛海周遊孤光晚歷覽幽意多積雪照空谷悲風鳴森柯歸途行欲曛佳趣尙未歇江寒早啼猿松瞑已吐月月色何悠悠淸猿響啾啾辭山不忍聽揮防還孤舟【齊賢曰歸藏啟筮有白雲出自蒼梧】

早發白帝城【一作白帝下江陵】

朝辭白帝彩雲間千里江陵一日還兩岸猿聲啼不盡輕舟已過萬重山【一作湏防過卻萬重山齊賢曰白帝城公孫述所築後爲劉備屯戍之地攺名永安夔州陸路至江陵府九百四十五里】

秋下荊門

霜落荊門江樹空布帆無恙掛秋風此行不爲鱸魚膾自愛名山入剡中【齊賢曰唐荊門縣江陵府荊州記郡西沂江六十里南岸有山名荊門北岸有山名虎牙二山相對楚之西塞顧愷之爲殷仲堪參軍在荊門因假還仲堪特以布帆借之至破家遭風大敗與仲堪箋曰地名破家眞破家而出行人安穩布帆無恙晉張翰思鱸魚事見前剡縣會稽多名山水】

江行寄逺

刳木出吳楚危槎百餘尺疾風吹片帆日暮千里隔別時酒猶在巳爲異鄕客思君不可得愁見江水碧【齊賢曰易系辭刳木爲舟說文槎邪斫木士贇曰史記張騫乘槎乃刳全木爲之至今沅湘中有此名爲艚船】

宿五松山下荀媼家

我宿五松下寂寥無所歡田家秋作苦鄰女夜舂寒跪進雕胡飯月光明素盤令人慙漂母三謝不能餐【齊賢曰楊惲書曰田家作苦子虛賦注雕胡菇菜也】

下涇縣陵陽溪至澁灘

澁灘鳴嘈嘈兩山足猿猱白波若捲雪側足不容舠漁子與舟人撐折萬張篙【齊賢曰小船曰舠】

下陵陽沿髙溪三門六刺灘

三門橫峻灘六刺走波瀾石驚虎伏起水狀龍縈盤何慙七里瀨使我欲垂竿【齊賢曰甘州記桐廬有七里瀨瀨下數里至嚴陵瀨】

夜泊黃山聞殷十四吳吟

昨夜誰爲吳會吟風生萬壑振空林龍驚不敢水中臥猿笑時聞巖下音我宿黃山碧溪月聽之卻罷松間琴朝來果是滄洲逸酤酒醍盤飯霜栗半酣更發江海聲客愁頓向杯中失

宿鰕湖

雞鳴發黃山投鰕湖宿白雨映寒山森森似銀竹提攜采鈆客結荷水邊沐半夜四天開星河爛人目明晨大樓去岡隴多屈伏當與提斧翁前溪伐云木【齊賢曰說文鈆黑錫大樓宣城】

懷古

西施

西施越溪女出自薴蘿山秀色掩今古荷花羞玉顏浣紗弄碧水自與淸波閒皓齒信難開沈吟碧雲間句踐徵絕艷揚蛾入吳關提攜館娃宮杳詎可攀一破夫差國千秋竟不還【齊賢曰句踐以西施獻吳王事見前卷士贇曰薴羅山在諸曁縣南五里靈巖山在蘇州城西二十里又名硯石山吳王之別苑在焉有館娃宮琴臺響屧廊西施洞山頂之屬】

王右軍

右軍本淸眞瀟灑出風塵山陰過羽客愛此好鵞賓掃素寫道經筆精妙入神書罷籠鵞去何曾別主人【齊賢曰王羲之爲右軍將軍會稽長史庾亮臨薨上疏稱羲之淸眞有覽裁之雅愛鵞事見前】

上元夫人

上元誰夫人偏得王母嬌嵯峨三角髻餘發散垂腰裘披靑毛錦身著赤霜袍手提嬴女兒閒與鳳吹簫眉語兩自笑忽然隨風飄【齊賢曰漢武內傳曰上元夫人道君弟子也自古以來得道總統貟籍亞於臺金母事已詳見前卷嬴女秦穆公女弄玉也喜吹簫作鳳鳴】

蘇臺覽古

舊苑荒臺楊栁新菱歌淸唱不勝春只今惟有江西月曾照吳王宮里人【齊賢曰吳王夫差都蘇州有桂苑姑蘇臺春宵宮海靈館館娃閣以宮妓千人爲長夜飲造千石酒鐘作天池池中作靑龍舟舟中盛陳妓樂日與西施爲水戱】

越中覽古

越王句踐破吳歸義士還家盡錦衣宮女如花滿春殿只今惟有鷓鴣啼【齊賢曰史記越句踐四年伐吳因而畱圍之三年吳師敗復棲吳王於姑蘇山吳王請成句踐欲許之範蠡曰謀之二十二年一旦棄之可乎乃鼔進兵吳王遂自殺越王乃葬吳王而誅太宰嚭鷓鴣見前】

商山四皓

白髮四老人昻藏南山側偃蹇松雲間防翳不可識云窓拂靑靄石壁橫翠色龍虎方戰爭於焉自休息秦人失金鏡漢祖升紫極陰虹濁太陽前星遂淪匿一行佐明聖倐起生羽翼功成身不居舒捲在胸臆窅防合元化茫昧信難測飛聲塞天衢萬古仰遺迹【齊賢曰陳畱志韋便字宣明囊邑人常居園中世謂之園公與河內軹人角裏先生綺裏季夏黃公爲友避秦入商山是爲四皓後說髙祖太子得不易事並見四卷雒書曰秦失金鏡諭明道也晉志北極五星在紫宮中北辰最髙者又云心三星天王正位中星曰明堂天子位爲大辰前星爲太子後星爲元子說文霓屈尅靑赤或白色陰气也郭璞曰雄曰虹謂陽盛者雌曰蜺謂暗微者以諭戚夫人也】

過四皓墓

我行至商洛幽獨訪神仙園綺復安在云蘿尙宛然荒涼千古迹蕪沒四墳連伊昔鐘金鼎何年閉玉泉隴寒惟有月松古漸無煙木魅風號去山精雨嘯旋紫芝髙詠罷靑史舊名傳今日並如此哀哉信可憐【齊賢曰唐商州上洛郡商洛縣四皓事見前說文魅老物精也】

峴山懷古

訪古登峴首慿髙眺襄中天淸逺峯出水落寒沙空弄珠見遊女醉酒懷山公感嘆發秋興長松鳴夜風【齊賢曰峴山在襄陽南十里鄭交甫弄珠山公簡事見前】

蘇武

蘇武在匈奴十年持漢節白鴈上林飛空傳一書札牧羊邊地苦落日歸心絕渇飲月窟冰饑餐天上雪東還沙塞逺北愴河梁別泣把李陵衣相看泣成血【齊賢曰天漢元年且鞮侯單於立恐漢襲之盡歸漢使路充國等武帝嘉其義乃遣蘇武持節送匈奴使畱在漢者因厚賂單於單於使衞律召降武堅辭舉劍疑之武不動單於乃幽武大窖中絕不飲食天雨雪武臥齧雪與氊毛並咽之數日不死匈奴以爲神乃徙武北海上無人處使牧羝武杖漢節牧羊臥起操持節毛盡落明年李陵降乃使陵至海上說之武曰必欲降武請畢今日之驩效死於前陵曰嗟夫義士陵與衞律之罪上通於天與陵決去後昭帝卽位數年與匈奴和親求武等謂單於言天子射上林中得鴈足有系帛書言武等在某澤中單於驚謝有之於是陵置酒賀武曰今足下還歸揚名於匈奴功顯於漢室𨿽古竹帛所載何以過陵起舞歌曰徑萬里兮度沙漠爲君將兮奮匈奴路穹絕兮矢刃摧士眾滅兮名已隤老母已死𨿽欲報恩將安歸單於召防武官屬還者九人武畱匈奴凡十九嵗李陵與蘇子卿詩攜手上河梁逰子暮何之江文通詣建平王上書曰此少卿所以仰天捶心淚盡而繼之以血也】

經下邳圮橋懷張子房

子房未虎嘯破產不爲家滄海得壯士椎秦慱浪沙報韓𨿽不成天地皆振動潛匿遊下邳豈曰非智勇我來圯橋上懷古欽英風惟見碧流水曾無黃石公嘆息此人去蕭條徐泗空【齊賢曰張良事見前卷】

金陵三首

晉家南渡日此地舊【一作卽】長安地卽帝王宅山爲龍虎盤【一作碧雨樓臺滿靑山龍虎盤】金陵空壯觀天塹【一作江塞】淨波瀾醉客回橈去吳歌且自歡【一作誰云行路難齊賢曰晉元帝南渡卽帝位都於建康諸葛亮曰鐘阜龍盤石城虎踞】

其二

地擁金陵勢城回江【一作漢】水流當時百萬戶夾道起朱樓亡國生春艸王宮沒古丘空餘後湖月波上對江州【一作瀛州】

其三

六代興亡國三杯爲爾歌苑方秦地少【一作小】山似洛陽多古殿吳花艸深宮晉綺羅並隨人事滅東逝與滄波【齊賢曰六代吳晉宋齊梁陳也】

秋夜板橋浦泛月獨酌懷謝朓

天上何所有迢迢白玉繩斜低建章闕耿耿對金陵漢水舊如練霜江夜淸澄長川瀉落月洲渚曉寒凝獨酌板橋浦古人誰可徵暉難再得灑酒气塡膺【齊賢曰春秋元命苞曰玉衡北兩星爲玉防星】

過彭蠡湖

謝公入彭蠡因此遊松門余方窺石鏡兼得窮江源前賞迹可見後來道空存而欲繼風雅豈云淸心魂雲海方助興波濤何足論靑嶂憶遙月緑蘿愁鳴猿碧水或可采金膏祕莫言余將振衣去羽化出囂煩【齊賢曰輿地誌曰自入湖三百三十里窮於松門東西十里靑松徧於兩岸石鏡見前繼風雅者繼靈運也士贇曰晉許邁少恬靜不慕仕進徧逰名山采藥欲斷谷自後莫測所終好道者皆謂之羽化】

入彭蠡經松門觀石鏡緬懷謝康樂題詩書遊覽之志【二篇或同或異故並錄之】

謝公之彭蠡因此遊松門余方窺石鏡兼得窮江源欲將繼風雅豈徒淸心魂前賞逾所見後來道空存況屬臨泛美而無洲渚喧漾水向東去漳流直南奔空蒙三川夕回合千里昏靑桂隱遙月緑楓鳴愁猿水碧或可采金精祕莫論吾將學仙去冀與琴髙言【士贇曰山海經曰荊山漳水出焉而東南流注於汨羅江琴髙事見前】

廬江主人婦

孔雀東飛何處棲廬江小吏仲卿妻爲客裁縫君自見城烏獨宿夜空啼【齊賢曰虞衡志孔雀生髙山喬木之上人取其雛育之喜臥沙中以沙自浴自拍甚適蓋巢於山林下浴海岸雄者尾長數尺生三年尾始長金碧晃曜時時自奮張其尾團如錦橋俗謂之朝按朝時自晨至午皆朝人聚觀之則奮迅不已若矜衒者古有烏夜啼曲士贇曰古樂府有焦仲卿妻詞仲卿爲府吏不歸妻之父母逼之攺嫁妻守節而死此引以比之也】

陪宋中丞武昌夜飲懷古

淸景南樓夜風流在武昌使公愛秋月乘興坐胡牀龍笛吟寒水天河落曉霜我心還不淺懷古醉餘觴【懷古一作畱客齊賢曰晉書庾亮鎭武昌諸佐吏殷浩之徒乘秋夜往共登南樓俄而亮至諸人將起避之亮徐曰諸君少住老子於此興復不淺庾據胡牀與浩等談詠竟夕武昌郡治武昌縣治故東鄂也楚子熊渠封中子紅於此乃唐鄂州江夏郡之武昌縣而唐鄂州乃晉武昌郡之沙羨縣沙羨卽夏口對沔曰如此則晉武昌自有南樓今鄂州南樓特後來名之耳太白豈未之考耶】

望鸚鵡洲懷禰衡

魏帝營八極蟻觀一禰衡黃祖斗筲人殺之受惡名吳江賦鸚鵡落筆超羣英鏘鏘振金玉句句欲飛鳴鷙鶚啄孤鳳千春傷我情五嶽起方寸隱然詎可平才髙竟何施寡識冒天刑至今芳洲上蘭蕙不忍生【齊賢曰後漢書禰衡平原人有才辧而尙气曹操欲見之不肯往操懷忿欲殺之送劉表表不能容以江夏太守黃祖性急故送衡與之祖長子射爲章陵太守大會賔客有獻鸚鵡者射舉巵於衡前曰願先生賦之衡筆不停綴文不加防後黃祖竟殺之斗筲言噐小也鷙鶚以諭黃祖孤鳯以諭衡寡識冒天刑太白傷禰衡長傲使气以喪其身也】

宿巫山下

昨夜巫山下猿聲夢里長桃花飛緑水三月下瞿塘雨色風吹去南行拂楚王髙丘懷宋玉訪古一霑裳【士贇曰巫山及宋玉賦髙丘神女事見前】

金陵白楊十字巷

白楊十字巷北夾湖溝道不見吳時人空生唐年艸天地有反覆宮城盡傾倒六帝余古丘樵蘇泣遺老【齊賢曰六帝吳晉宋齊梁陳晉灼曰樵取薪蘇取艸也】

謝公亭【蓋謝朓範云之所遊】

謝公離別處風景毎生愁客散靑天月山空碧水流池花春映日窓竹夜鳴秋今古一相接長歌懷舊遊【齊賢曰世說過江諸人毎至新亭飲宴周顗中坐而嘆曰風景不殊舉目有江河之異皆相視流涕士贇曰列子古猶今也】

紀南陵題五松山

聖達有去就潛光愚其徳魚與龍同池龍去魚不測當時版築輩豈知傅說情一朝和殷羮光气爲列星伊尹生空桑捐庖佐皇極桐宮放太甲攝政無愧色三年帝道明委質終輔翼矌哉至人心萬古可爲則時命或大繆仲尼將【一作其】柰何鸞鳯忽覆巢麒麟不來過山蔽魯國有斧且無柯歸來歸去來【一作歸去來歸去】宵濟越洪波【齊賢曰左傳聖達節老子曰盛徳容貌若愚巖在虞虢界通道所經有澗水壊道常使胥靡刑人築護此道說賢而隱代胥靡築之以供食說命髙宗夢得說使百工營求諸野得諸傅巖爰立作相莊子傅說之相武丁乘東維騎箕尾而比於列星列子伊尹生空桑注伊尹母居伊水上旣孕夢神告曰舊水出而東走無顧明日視舊水出東走十里顧視其邑盡爲水身因化爲空桑有莘氏女子采桑得嬰兒於空桑中命曰伊尹庖人養之長而賢爲殷相伊訓成湯旣沒伊尹奉嗣王祗見厥祖明言烈祖之成徳以訓於王王未足變營於桐宮王䢐桐宮居憂克終允徳伊尹以冕服奉嗣王歸於亳詩箋云山防山也柯斧柄士贇曰書注皇太極中也太甲成湯長孫】

夜泊牛渚懷古【此地卽謝尙聞袁宏詠史處出處已見前】

牛渚西江夜靑天無片雲登舟望秋月空憶謝將軍余亦能髙詠斯人不可聞明朝掛帆席【一作洞庭去】楓葉落【一作正】紛紛

姑孰十詠

姑孰溪

愛此溪水閒乘流興無極楫怕鷗驚垂竿待魚食波翻曉霞影岸疊春山色何處浣紗人紅顏未相識【齊賢曰宣州當塗縣姑孰溪自蕪湖東流至采石入江】

丹陽湖

湖與元气連風波浩難止天外賈客歸雲間片帆起遊蓮葉上鳥宿蘆花裏少女棹歸舟歌聲逐流水【齊賢曰史策傳曰千嵗乃遊蓮葉之上士贇曰丹陽湖在當塗縣東南七十里春秋元命苞曰水者五行始焉元气之津也】

謝公宅

靑山日將暝寂寞謝公宅竹裏無人聲池中虛月白荒庭衰艸徧廢井蒼苔積惟有淸風閒時時起泉石【齊賢曰太白渡牛渚至姑孰悅靑山欲終焉謝公謝眺也】

陵歊臺

曠望登古臺臺髙極人目疊嶂列逺空雜花間平陸閒雲入窓牖野翠生松竹欲覽碑上文苔侵豈堪讀【士贇曰臺在當塗黃山上宋武帝南遊登此因建離宮焉】

桓公井

桓公名已古廢井曾未竭石甃泠蒼苔寒泉湛孤月秋來桐暫落春至桃還發路逺人罕窺誰能見淸潔【士贇曰桓公井在當塗東五里白紵山上桓溫領妓遊山奏樂好爲白紵歌因名焉】

慈姥竹

野竹攢石生含煙映江島翠色落波深虛聲帶寒早龍吟曾未聽鳳曲吹應好不學蒲柳凋貞心嘗自保【士贇曰當塗縣西北四十五里有慈姥山山上出竹堪爲簫管李善文選注慈姥山竹作簫笛有妙聲故歷代常給樂府又呼爲鼓吹山】

望夫山

顒望臨碧空怨情感離別江艸不知愁巖花但爭發雲山萬重隔音信千里絕春去秋復來相思幾時歇【齊賢曰望夫化石事見前卷山在當塗縣正對和州郡樓】

牛渚磯

絕壁臨巨川連峯勢相向亂石流洑間回波自成浪但驚羣木秀莫測精靈狀更聽猿夜啼憂心醉江上【士贇曰牛渚山在當塗縣北三十里山下有磯古津渡也】

靈墟山

丁令辭世人拂衣向仙路伏錬九丹成方隨五云去松蘿蔽幽洞桃杏深隱處不知曾化鶴遼海歸幾度【士贇曰丁令鶴事見前靈墟山在當塗南十里】

天門山

迥出江山上雙峯自相對岸映松色寒石分浪花碎參差逺天際縹緲晴霞外落日舟去遙回首沈靑靄【齊賢曰天門山見前卷】

李太白集分類補注卷二十二

欽定四庫全書

李太白集分類補注卷二十三

宋楊齊賢集注

元蕭士贇補注

閒適

與元丹丘方城寺談作

茫茫大夢中惟我獨先覺騰轉風火來假合作容貌滅除昏疑盡領略入精要澄慮觀此身因得通寂照朗悟前後際始知金仙妙幸逢禪居人酌玉坐相召彼我俱若喪雲山豈殊調淸風生虛空明月見談笑怡然靑蓮宮永願恣遊眺【士贇曰莊子曰且有大覺而後知此其大夢也而愚者自以爲覺竊竊然知之騰轉風火來假合作容貌此言人之初身由地水火風四大假合而成也虛皇四十九章經云子知悲人不能悲身地水火風假合四大延土爲噐托炬火中而得堅固子身猶器法猶炬火能捍子身成不壊質維摩詰經云是身無我爲如火是身無壽爲如風是身無作風力所轉楞嚴經佛問圓通文殊祖師法王子說偈對佛曰淨極光通逹寂照含虛空卻來觀世間猶如夢中事又曰爾時世尊問維摩詰汝欲見如來將以何等觀如來乎維摩詰言如自觀身寶相觀佛亦然我觀如來前際不來後際不去今則不住不觀楞嚴經云風性無體若生虛空汝衣不動何因無佛空性常住風應常生若無風時虛空當滅若有生滅不名虛空名爲虛空云何風出虛空寂然不參流動如來藏中性空眞風淸淨本然周徧法界】

尋髙鳯石門山中元丹丘

尋幽無前期乘興不覺遠蒼崖難渉白日忽欲晚未窮三四山巳歷千萬轉寂寂聞猿愁行行見云收髙松來好月空谷宜淸秋溪深古雪在石防寒泉流峯巒秀中天登眺不可盡丹丘遙相呼顧我忽而哂遂造窮谷間始知靜者閒畱歡逹永夜淸曉方言還【士贇曰翰曰中天言髙及天半】

安州般若寺水閣納涼喜遇薛員外乂

翛然金園賞遠近含晴光樓臺成海气艸木皆天香忽逢靑雲士共解丹霞裳水退池上熱風生松下涼吞討破萬象搴窺臨眾芳而我遺有漏與君用無方心垢都巳滅永言題禪房【齊賢曰晉志海傍蜃气成樓臺士贇曰黃庭經云靈睢君衣靑錦丹裳藏經起信論問曰諸佛無邊方便能於十方利益眾生何故眾生常不見佛或觀神變或問說法答曰如來實有如是方便但要眾生其心淸淨乃爲現身如鏡有垢色像不見垢除則現眾生亦爾心未離垢法身不現垢離則現】

魯中都東樓醉起作

昨日東樓醉【一作城飲】還應【一作歸來】倒接籬阿誰扶上馬不省下樓時【士贇曰倒接籬見前】

對酒醉題屈突明府防

陶令八十日長歌歸去來故人建昌宰借問幾時回風落吳江雪紛紛入酒杯山翁今巳醉舞袖爲君開【齊賢曰陶潛爲彭澤令八十日唐建昌縣洪州豫章郡】

月下獨酌四首

花間一壺酒獨酌無相親舉杯邀明月對影成三人月旣不解飲影徒隨我身暫伴月將影行樂須及春我歌月徘徊我舞影淩亂醒時同交歡醉後各分散永結無情遊相期邈云漢【士贇曰莊子人有畏影而走者走愈疾而影不離身】

其二

天若不愛酒酒星不在天地若不愛酒地應無酒泉天地旣愛酒愛酒不愧天巳聞淸比聖復道濁如賢賢聖旣巳飲何必求神仙三杯通大道一斗合自然但得酒中趣勿爲醒者傳【齊賢曰晉志軒轅右角南五星曰酒星主享宴飲食五星守酒旗天下大脯有酒肉財物賜漢武太初元年開酒泉郡師古曰城下有金泉泉水如酒魏徐邈醉酒太祖怒其已甚曰平時醉客謂酒淸者爲聖人濁者爲賢人耳】

其三

三月咸陽城【一作時】千花晝如錦誰能春獨愁對此徑須飲窮通與修短造化夙所稟一樽齊死生萬事固難審醉後失天地兀然就孤枕不知有吾身此樂最爲甚【齊賢曰唐咸陽郡乃秦之故都】

其四

窮愁千萬端美酒三百杯愁多酒𨿽少酒傾愁不來所以知酒聖酒酣心自開辭粟臥首陽屢空饑顏回當代不樂飲虛名安用哉蟹螯卽金液糟丘是蓬萊且須飲美酒乘月醉髙臺【齊賢曰辭粟臥首陽及金液糟丘蓬萊並見前】

春歸終南山松龕舊隱

我來南山陽事事不異昔卻尋溪中水還望巖下石薔薇緣東窓女蘿繞北壁別來能幾日艸木長數尺且復命酒樽獨酌陶【喜也】永夕

冬夜醉宿龍門覺起言志

醉來脫寶劍旅憩髙堂眠中夜忽驚覺起立明燈前開軒聊直望曉雪河冰壯哀哀歌苦寒鬱鬱獨惆悵傳說版築臣李斯鷹犬人歘起匡社稷寧復長艱辛而我胡爲者嘆息龍門下富貴未可期殷憂向誰寫去去淚滿襟舉聲梁甫吟靑雲當自致何必求知音【齊賢曰傅說版築李斯鷹犬事見前唐河南府河南縣有龍門山抵天津】

尋山僧不遇作【金陵】

石徑入丹壑松門閉靑苔閒階有鳥迹禪室無人開窺牎見白拂掛壁生塵埃使我空嘆息欲去仍徘徊香雲徧山起花雨從天來巳有空樂好況聞靑猿哀了然絕世事此地方悠哉【齊賢曰建康圖經梁武時有僧講經於長幹山天雨寶花今有雨花臺】

過汪氏別業二首

遊山誰可遊子明與浮丘疊嶺礙河漢連峯橫鬥牛汪生面北阜池館淸且幽我來感意气捶炰列珍羞掃石待歸月開池漲寒流酒酣益爽气爲樂不知秋【齊賢曰陵陽竇子明與浮丘公也士贇曰爲樂不知秋者蓋言爲樂之極不知老之將至而忘其悲秋之思也】

其二

疇昔未識君知君好賢才隨山起館宇鑿石營池臺星【一作大】火五月中景風從南來數枝石橊發一丈荷花開恨不當此時相過醉金罍我行植木落月苦淸猿哀永夜逹五更吳歈送瓊杯酒酣欲起舞四座歌相催日出遠海明軒車且徘徊更遊龍潭去枕石拂莓苔【齊賢曰堯典日永星火以正仲夏注曰夏言星火獨指房心宋玉招魂吳歈蔡謳奏大呂士贇曰史律書曰景風居南方景者言陽气通曉故曰景風】

待酒不至

玉壺系靑絲沽酒來何遲山花向我笑正好衘杯時晚酌東牕下流鶯復在玆春風與醉客今日乃相宜【齊賢曰秦王曰玉壺必求其所以盛酒】

獨酌

春艸如有意羅生玉堂陰東風吹愁來白髮坐相侵獨酌勸孤影閒歌面芳林長松爾何知【一作本無情】蕭瑟爲誰吟手舞石上月膝橫花間琴過此一壺外悠悠非我心【一本云春艸徧緑野新鶯有佳音落日不盡歡恐爲愁所侵獨酌勸孤影閒歌面芳林淸風尋空來巖松與共吟手舞石上月膝橫花下琴過此一壺外悠悠非我心齊賢曰漢文翁爲蜀守作石室名玉堂】

友人會宿

滌蕩千古愁畱連百壺飲良宵宜淸談皓月誰能寢醉來臥空山天地卽衾枕【士贇曰此詩太白蓋用劉伶酒徳頌幕天席地縱意所如之意】

春日獨酌二首

東風扇淑气水木榮春暉白日照綠艸落花散且飛孤云還空山眾鳥各已歸彼物皆有托吾生獨無依對此石上月長醉歌芳菲

其二

我有紫霞想緬懷滄洲間思對一壺酒澹然萬事閒橫琴倚髙松把酒望遠山長空去鳥沒落日孤云還但恐光景晚宿昔成秋顏

金陵江上遇蓬池隱者【時於落星石上以紫綺裘換酒爲歡】

心愛名山遊身隨名山遠羅浮麻姑臺此去或未返遇君蓬池隱就我石上飯空言不成歡彊笑惜日晚綠水向鴈門黃雲蔽龍山嘆息兩客鳥徘徊吳越間共語一執手畱連夜將久解我紫綺裘且換金陵酒酒來笑復歌興酣樂事多水影弄月色淸光柰愁何明晨掛帆席離恨滿滄波【齊賢曰羅浮山麻姑壇事見前唐蓬池蓬山郡治蓬池縣唐代州鴈門縣有關】

月夜聽盧子順彈琴

閒夜坐明月幽人彈素琴忽聞悲風調宛若寒松吟白雪亂纎手綠水淸虛心鐘期久巳沒世上無知音【齊賢曰列子伯牙鼓琴鐘子期善聽鐘子期死伯牙擗琴絕終身不更復鼓琴以爲無足與鼓琴者白雪曲名】

淸溪半夜聞笛

羌笛梅花引吳溪隴水情【一作淸】寒山秋浦月腸防玉關聲【一作情齊賢曰梅花引曲名士贇曰隴水玉關事見前】

日夕山中忽然有懷

久臥靑【一作名】山云遂爲靑【一作名】山客山深云更好賞弄終日夕月衘樓間峯泉潄階下石素心自此得眞趣非外惜鼯啼桂方秋風滅籟歸寂緬思洪崖術欲往滄海隔云車來何遲撫幾空嘆息【齊賢曰鼯防如猿肉翼若蝙蝠聲如人號神仙傳衛叔卿與數人博其子度曰與博者爲誰曰是洪厓先生】

夏日山中

嬾揺白羽扇躶體靑林中脫巾掛石壁露頂灑松風

山中與幽人對酌

兩人對酌山花開一杯一杯復一杯我醉欲眠卿且去明朝有意抱琴來【齊賢曰陶潛飲酒若先醉便語客我醉欲眠卿且去】

春日醉起言志

處世若大夢胡爲勞其生所以終日醉頽然臥前楹覺來盼庭前一鳥花間鳴借問此何時春風語流鶯感之欲嘆息對酒還自傾浩歌待明月曲盡巳忘情【士贇曰太白此詩擬陶之作也】

廬山東林寺夜懷

我尋靑蓮宇獨往謝城闕霜淸東林鐘水白虎溪月天香生虛空天樂鳴不歇宴坐寂不動大千入毫髮湛然防眞心曠刼防出沒【齊賢曰靑蓮宇梵宮也廬山寺及東林虎溪事見前士贇曰維摩詰經曰舍利佛言憶念我昔曾於林中宴坐樹下時維摩詰來謂我言惟舍利佛不必是坐爲宴坐也夫宴坐者不於三界現身是爲宴坐不起滅定而現諸威儀是爲宴坐不捨道法而現見事是爲宴坐心不在內亦不在外是爲宴坐於諸見不動而修行三十七品是爲宴坐不防煩惱而入涅槃是爲宴坐楞嚴經云一切眾生従無始來生死相續皆由不知常住眞心性淨明體用諸妄想此想不眞故有輪轉釋藏經十六祖羅侯羅見僧迦難入定方起尊者曰汝身定耶心定耶曰身心俱定尊者曰何有出入曰𨿽有出入不失定相如金在井全體常寂】

尋雍尊師隱居

羣峭碧摩天逍遙不記年撥云尋古道倚樹聽流泉花暖靑牛臥松髙白鶴眠語來江色暮獨自下寒煙【齊賢曰靑牛花葉上小靑虫也有兩角如蝸牛故云鶴經白鶴陽鳥十六年小變六十大變千六百年形定色白】

與史郎中欽聽黃鶴樓上吹笛

一爲遷客去長沙西望長安不見家黃鶴樓中吹玉笛江城五月落梅花【齊賢曰梅花落笛中曲也】

對酒

勸君莫拒杯春風笑人來桃李如舊識傾花向我開流鶯啼碧樹明月窺金罍昨日朱顏子今日白髮催棘生石虎殿鹿走姑蘇臺自古帝王宅城闕閉黃埃君若不飲酒昔人安在哉【齊賢曰晉石虎簒位作大武殿於襄國昔子胥諌吳王王不用乃曰臣今見麋鹿遊姑蘇之臺也】

醉題王漢陽防

我似鷓鴣鳥南遷嬾北飛時尋漢陽令取醉月中歸【齊賢曰異物志鷓鴣鳥其志懷南不思北䢐漢陽縣在大別山之西】

嘲王歷陽不肯飲酒

地白風色寒雪花大如手笑殺陶淵明不飲杯中酒浪撫一張琴虛栽五株柳空負頭上巾吾於爾何有【士贇曰陶潛傳語詳見前】

獨坐敬亭山

眾鳥髙飛盡孤云獨去閒相看兩不厭只有敬亭山【齊賢曰敬亭山見前注】

自遣

對酒不覺暝落花盈我衣醉起步溪月鳥還人亦稀【齊賢曰日入曰暝】

訪戴天山道士不遇

犬吠水聲中桃花帶雨濃樹深時見鹿溪午不聞鐘野竹分靑靄飛泉掛碧峯無人知所去愁倚兩三松秋日與張少府楚城韋公藏書髙齋作

日下空亭暮城荒古迹餘地形連海盡天影落江虛舊賞人𨿽隔新知樂未疎彩雲思作賦丹壁間藏書楂擁隨流葉萍開出水魚夕來秋興滿回首意何如【齊賢曰楂水中浮木】

懷思

秋夜獨坐懷故山

小隱慕安石遠遊學屈平天書訪江海云臥起咸京入侍瑤池宴出陪玉輦行誇胡新賦作諌獵短書成但奉紫霄顧非邀靑史名【齊賢曰謝安初盤桓東山屢違朝命及登臺輔常有東山之志屈原名平作遠遊雲悲時俗之迫阨兮願輕舉而遠遊咸京卽今之咸陽也司馬相如長楊賦及諌獵事已見前】莊周空說劍墨翟恥論兵拙薄遂疎絕歸閒事耦耕顧無蒼生望空愛紫芝榮寥落暝霞色微茫舊壑情秋山綠蘿月今夕爲誰明【齊賢曰莊子有說劍篇淮南子曰楚欲攻宋墨子聞而悼之至郢見楚王曰聞王將攻宋計必得宋而後攻之乎王曰不必得宋曷爲攻之墨子曰臣見王必傷義而不得宋王曰公輸天下之巧士作云梯之械以攻宋曷爲弗取墨子曰令公輸設攻臣請守之於是公輸班設攻宋之機墨子設守宋之備九攻而墨子九備之弗能入乃輟不攻宋】

憶崔郎中宗之遊南陽遺吾孔子琴撫之澘然感舊

昔在南陽城惟飡獨山蕨憶與崔宗之白水弄素月時過菊潭上縱酒無休歇泛此黃金花頽然淸歌發一朝摧玉樹生死殊飄忽畱我孔子琴琴存人巳歿誰傳廣陵散但哭邙山骨泉戶何時明長掃狐兔窟【齊賢曰唐鄧州南陽郡寰宇記金陵溧水縣有獨山在縣東十里不與羣山連白水邑名見前盛之荊州記菊水出穰縣芳菊被厓水極甘香嵇康將刑東市顧日影索琴彈之曰昔袁孝尼從吾學廣陵散吾每靳之廣陵散於今絕矣】

憶東山二首

不向東山久薔薇幾度花白雲還自散明月落誰家

其二

我今攜謝妓長嘯絕人羣欲報東山客開關掃白雲【齊賢曰謝安攜妓東山事見前】

望月有懷

淸泉映疎松不知幾千古寒月揺淸波流光入牕戶對此空長吟思君意何深無因見安道興盡愁人心【齊賢曰晉書王子猷訪戴安道興盡而返事見前】

對酒憶賀監二首【並序】

太子賓客賀公於長安紫極宮一見余呼余爲謫仙人因解金換酒爲樂悵然有懷而作是詩

四明有狂客風流賀季眞長安一相見呼我謫仙人昔好杯中物翻爲松下塵金換酒處卻憶淚沾巾【齊賢曰賀知章字季眞與陸象先善象先曰季眞淸談風流吾一日不見鄙吝生矣元宗時爲太子賓客授祕書監晚節放誕自號四明狂客】

其二

狂客歸四明山陰道士迎敕賜鏡湖水爲君臺沼榮人亡余故宅空有荷花生念此杳如夢淒然傷我情【齊賢曰四明山見前賀知章天寶初病夢遊帝居數夕寤乃請爲道士還鄕裏詔許之以宅爲千秋觀而居又求周官湖數頃爲放生池有詔賜鏡湖剡川一曲旣行帝賜詩皇太子百官餞送擢其子一人爲會稽郡司馬賜緋魚使侍養】

重憶一首

欲向江東去定將誰舉杯稽山無賀老卻棹酒船回【齊賢曰知章越州會稽郡人】

春滯沅湘有懷山中

沅湘春色還風暖煙艸綠古之傷心人於此腸防續予非懷沙客但美采菱曲所願歸東山寸心於此足

落日憶山中

雨後煙景緑晴天散餘霞東風隨春歸發我枝上花花落時欲暮見此令人嗟願遊名山去學道飛丹砂【士贇曰丹砂見前】

憶秋浦桃花舊遊時竄夜郎

桃花春水生白石今出沒揺蕩女蘿枝半搖靑天月不知舊行徑初拳幾枝蕨三載夜郎還於玆錬金骨【齊賢曰唐夜郎縣溱州桃花水見前】

李太白集分類補注卷二十三

欽定四庫全書

李太白集分類補注卷二十四

宋楊齊賢集注

元蕭士贇補注

感遇

越中秋懷

越水繞碧山周回數千里乃是天鏡中分明畫相似【一本首四句云蹈海思仲連遊山慕康樂攀云窮千峯弄水涉萬壑下同】愛此從冥捜永懷臨湍遊一爲滄波客十見紅蕖秋觀濤壯天險望海令人愁路遐迫西照歲晚悲東流何必探禹穴逝將歸蓬丘不然五湖上亦可乘扁舟

效古二首

朝入天苑中謁帝蓬萊宮靑山映輦道碧樹搖煙空謬題金閨籍得與銀臺通待詔奉明主抽毫頌淸風歸時落日晚蹀浮雲驄人馬本無意飛馳自豪雄入門紫鴛鴦金井雙梧桐淸歌古曲美酒沽新丰快意且爲樂列筵坐羣公光景不可畱生世如轉蓬早達勝晚遇羞比垂釣翁【齊賢曰新豊事見前士贇曰此詩樂府富貴之體也】

其二

自古有秀色西施與東鄰蛾眉不可妬況乃效其矉所以尹婕妤羞見邢夫人低頭不出气塞黙少精神寄語無鹽子如君何足珍【齊賢曰西施與東鄰矉及尹婕妤羞見邢夫人事並見前士贇曰此詩刺時以色相尙而不好徳者故末句反言之曰寄語無鹽子如君何足珍也】

擬古十二首【士贇曰擬古者擬古詩也古人多有此體至於句意亦不大相遠焉】

靑天何歷歷明星如白石黃姑與織女相去不盈尺銀河無鵲橋非時將安適閨人理紈素遊子悲行役瓶冰知冬寒霜露欺遠客客似秋葉飛飄颻不言歸別後羅帶長愁寛去時衣乘月托宵夢因之寄金徽【齊賢曰古樂府東飛伯勞西飛燕黃姑織女時相見淮南子烏鵲塡河成橋而渡織女又曰見瓶水之冰而知天下之寒唐羈縻州有金徽州振武軍士贇曰古詩眾星何歷歷梁宗懍荊楚歲時記黃姑卽河鼓也蓋托詞所致云爾雅河鼓謂之牽牛庾師成遠期篇憶別春花飛已見秋葉稀淚眼羞明鏡愁帶減寛衣得書未言反夢見道應歸坐使紅顏歇獨掩靑樓扉此篇傷時窮兵黷武行役無期度男女怨曠不得遂其家室之情感時而悲者焉哀而不傷怨而不誹眞有國風之體此晦庵之所謂聖於詩者歟】

其二

髙樓入靑天下有白玉堂明月看欲墮當牕懸淸光遙夜一美人羅衣沾秋霜含情弄柔瑟彈作陌上桑聲何激烈風捲繞飛梁行人皆躑躅棲鳥去回翔但寫妾意苦莫辭此曲傷願逢同心者飛作紫鴛鴦【齊賢曰古詩西北有髙樓玉堂陌上桑及韓娥歌響繞梁鴛鴦事並見前士贇曰長門賦懸明月以自照兮䢐淸夜於洞房此詩諭賢者懷才抱藝有以聳動人之耳目而不屑以身輕許於人思得同心同徳者而依附之也】

其三

長繩難系日自古共悲辛黃金髙北斗不惜買陽春石火無畱光還如世中人卽事巳如夢後來我誰身提壺莫辭貧取酒防四鄰仙人殊恍惚未若醉中眞【齊賢曰古樂府鑿石見火能幾時潘嶽詩欻如敲石火提壺云提壺沽美酒士贇曰此篇達生者之詩也古詩中有此體】

其四

淸都綠玉樹灼爍瑤臺春攀花弄秀色遠贈天仙人香風送紫蘂直到扶桑津取掇世上艶所貴心之珍相思傳一笑聊欲示情親【齊賢曰列子云淸都紫微鈞天廣樂帝之所居士贇曰此遊仙詩體】

其五

今日風日好明日恐不如春風笑於人何乃愁自居吹簫舞彩鳳酌醴鱠神魚千金買一醉取樂不求余達士遺天地東門有二疏愚夫同瓦石有才知捲舒無事坐悲苦塊然涸轍鮒【齊賢曰蕭史吹簫感鳳凰來事見前漢書疏廣疏受稱病乞骸骨上許之公卿故人邑子祖道供帳東都門外士贇曰按鮒字本作魚若作魚是重一字今當作鮒莊子守鯢鮒注曰鮒音附又音蒲李云鯤鮒皆小魚也當作鮒音蒲無疑此篇亦逹生而能與時捲舒者其太白之素志歟】

其六

運速天地閉胡風結飛霜百艸死冬月六龍頽西荒太白出東方彗星揚精光鴛鴦非越鳥何爲眷南翔惟昔鷹將犬今爲侯與王得水成蛟龍爭池奪鳳凰北斗不酌酒南箕空簸揚【齊賢曰晉志太白西方秋金義也進退以俟兵其出東方失行中國敗妖星一曰彗星所謂掃星小者數寸長或竟天見則兵起大水主除舊布新彗體無光傳日而爲光故夕見則東指辰見則西指在日南北皆隨日光而指鷹將犬言昔鞘鷹牽犬獵於田野今皆爲王侯矣大東詩曰維南有箕不可以簸揚維北有斗不可以挹酒漿士贇曰按此篇當是太白從永王璘時嘗作詩諷王勤王而王不從知王不足與有爲故作是詩也運速天地閉諭明皇晚年賢人隱而羣小用事也胡風結飛霜諭祿山兵叛也百艸死冬月諭人民遭殺戮也六龍頽西荒諭明皇西幸也太白出東方彗星揚精光諭兵興除舊布新也鴛鴦非越鳥何爲眷南翔諭王原非南人何爲眷眷於南方也惟昔鷹將犬今爲侯與王得水成蛟龍爭池奪鳳凰諭起於行伍而能立功者巳致髙位也今卒伍之徒能立功者尙致髙位王何爲眷眷然擁兵南方翺翔江上而不爲勤王之舉以立功名取爵位也哉北斗不酌酒南箕空簸揚諭王終不足與有爲如北斗之空有斗名而不可以挹酒漿南箕之空有箕名而不可以簸揚也言有盡而意無窮豈後人作詩明譏顯刺者所可同日語哉】

其七

世路今太行回車竟何托萬族皆凋枯遂無少可樂曠野多白骨幽魂共銷鑠榮貴當及時春華宜照灼人非昆山玉安得長璀錯身沒豈不朽榮名在麟閣【士贇曰李善曰春華諭少時也此篇乃熟識世故同歸於盡惟當因時立功名以傳不朽耳】

其八

月色不可掃客愁不可道玉露生秋衣流螢飛百艸日月終銷毀天地同枯槁蟪蛄啼靑松安見此樹老金丹寧誤俗昧者難精討爾非千歲翁多恨去世早飲酒入玉壺藏身以爲寶【齊賢曰月令季夏之月腐艸化爲螢司馬相如雲蟪蛄寒蟬也一名蝭蟧春生夏死夏生秋死神仙傳壺公賣藥於汝南市日入後跳入壺中士贇曰老子曰人之生也柔弱其死也堅彊萬物艸木之生也柔脆其死也枯槁太白素志學仙此詩是反古詩中服食求神仙多爲藥所誤之意猶反騷云】

其九

生者爲過客死者爲歸人天地一逆旅同悲萬古塵月兔空搗藥扶桑已成薪白骨寂無言靑松豈知春前後更嘆息浮榮何足珍【士贇曰古者謂死人爲歸人莊子曰悲夫世人直爲物逆旅耳】

其十

僊人騎防鳳昨下閬風岑海水三淸淺桃源一見尋遺我綠玉杯兼之紫瓊琴杯以傾美酒琴以閒素心一物非世有何論珠與金琴彈松裏風杯勸天上月風月長相知世人何倐忽【齊賢曰東方朔十洲記昆侖有三角一角正北上正北辰星之曜名閬風巓】

其十一

涉江弄秋水愛此荷花鮮攀荷弄其珠蕩漾不成圓佳期防云重欲贈隔遠天相思無由見悵望涼風前【士贇曰此比興之詩也首兩句諭賢者慕君之爵位而欲仕也三句四句諭賢者才得位而害之者已至也佳期是與佳人相期也釋楚詞者曰不敢指言君尊故托辭曰佳人也彩雲重者諭女謁讒夫之昌盛也欲贈隔遠天者諭賢者欲有所獻言於君去天遠而爲女謁讒夫之所間隔也相思無由見悵望涼風前者諭𨿽思君而無從見君惟有悵望涼風之前曰寄吾眷戀之意云耳涼風亦薄徳之形容也辭微意顯可謂怨而不誹者矣】

其十二

去去復去去辭君還憶君漢水旣殊流楚山亦此分人生難稱意豈得長爲羣越燕喜海日燕鴻思朔云別久容華晚瑯玕不能飯日落知天昏夢長覺道遠望夫登髙山化石竟不返【齊賢曰淮南子曰西方之美者有昆侖之球琳瑯玕注球琳瑯玕皆美玉登山望夫化石事見前卷士贇曰此篇其太白去國之時所作乎身在江湖心居魏闕懷君憂國之意藹然見於言辭之表末四句意是嗟嘆之詞𨿽遭時昏亂隔絕遠方然愛君之心猶石之堅也辭嚴意婉悲夫】

感興八首

瑤姬天帝女精彩化朝云宛轉入宵夢無心向楚君錦衾抱秋月綺席空蘭芬茫昧竟誰測虛傳宋玉文【齊賢曰襄陽耆舊傳云赤帝女瑤姬未行而卒塟於巫山之陽故曰巫山之女楚王令宋玉賦神女事見前】

其二

洛浦有宓妃飄颻雪爭飛輕雲拂素月了可見淸輝解佩欲西去含情詎相違香塵動羅襪綠水不沾衣陳王徒作賦神女豈同歸好色傷大雅多爲世所譏【齊賢曰漢書音義云宓妃宓羲氏之女溺洛水爲神曹植洛神賦曰髣髴兮若輕雲之蔽月飄颻兮若流風之回雪又曰願誠素之先逹兮解玉佩以要之又曰淩波微步羅襪生塵士贇曰髙唐神女二賦乃宋玉寓言以成其文章洛神賦則子建擬之而作後世之人如癡子聽人說夢以爲誠有是事至爲傳奇以實之惟太白知其托辭而譏之可謂識見髙遠者矣】

其三

裂素持作書將寄萬里懷眷眷待遠信竟歲無人來徵鴻務隨陽又不爲我棲委之在深篋蠧魚壞其題何如投水中流落他人開不惜他人開但恐生是非【齊賢曰鄭注禮記曰素生帛也孔安國曰隨陽之鳥鴻鴈之屬蠧魚書中虫也士贇曰晉書殷羨字洪橋爲豫章太守都下人士因其致書者百餘匣行次石頭皆投之水中曰沈者自沈浮者自浮殷洪橋不爲致書郵】

其四

芙蓉嬌綠波桃李誇白日偶防春風榮生此艶陽質豈無佳人色但恐花不實宛轉龍火飛零落互相失詎知淩寒松千載長守一【士贇曰按此篇巳見二卷古詩四十七首必是當時傳寫之誤編詩者不能別姑存於此卷觀者試以首句比並而論美惡顯然識者自見之矣】

其五

十五遊神仙仙遊未曾歇吹笙吟松風泛瑟窺海月西山玉童子使我錬金骨欲逐黃鶴飛相呼向蓬闕【士贇曰此比興之詩以諭賢者相招以求祿仕】

其六

西國有美女結樓靑雲端蛾眉艶曉月一笑傾城歡髙節不可奪烱心如凝丹常恐彩色晚不爲人所觀安得配君子共乘雙飛鸞【士贇曰此篇諭賢者有所抱負審所去就不肯輕以身許人惟恐老之將至功業未建於時無聞思見君子盡心以事之與共祿位也】

其七

朅來荊山客誰爲瑉玉分良寶絕見棄虛持三獻君直木忌先伐芬蘭哀自焚盈滿天所損沈溟道所羣東海有碧水西山多白雲魯連及夷齊可以躡靑芬【士贇曰按此篇巳見二卷古風三十六首但有數語之異編詩者故兩存之】

其八

嘉谷隱丰艸艸深苗且稀農夫旣不異孤穗將安歸常恐委疇隴忽與秋蓬飛烏得薦宗廟爲君生光輝【齊賢曰陶潛詩種豆南山下艸盛豆苗稀士贇曰此篇比興之詩刺時賢之不能引類拔萃以爲國用者歟嘉谷隱丰艸艸深苗且稀諭賢人在野混於常人之中常人類多而賢人類少農夫旣不異孤穗將安歸蓋謂農夫知稼穡者以諭惟賢則知賢也農夫見谷之在艸而不別異之猶賢者見賢之在野而不能薦進之也如此則將安適歸乎常恐委疇隴忽與秋蓬飛者諭在野之賢惟恐老之將至埋光鏟彩與艸木俱腐也烏得薦宗廟爲君生光輝者以諭在野之賢冀望在位之賢引而進之以羽儀朝廷也嗟夫士懷才而不遇千載讀之猶有感激】

寓言三首

周公負斧扆成王何夔蘷武王昔不豫剪投河湄賢聖遇讒慝不免人君疑天風拔大木禾黍咸傷萎管蔡扇蒼蠅公賦鴟鴞詩金縢若不啟忠信誰明之【齊賢曰明堂位曰周公朝諸侯於明堂之位天子負扆正南面而立武王旣克商二年王有疾弗豫周公爲三壇北面植璧秉珪告於大王王季文王又武王旣喪管叔及其羣弟流言於國曰公將不利於孺子周公乃告二公曰我之弗辟我無以告我先王周公居東二年則罪人斯得於後公乃爲詩以貽王名之曰鴟鴞王未敢誚公秋大熟未獲天大雷電以風禾盡偃大木斯拔王啟金縢之書得周公代武王之說曰今天動威以彰周公之徳惟朕小子其新造我國家禮亦宜之王出郊天乃雨反風禾則盡起士贇曰此詩懼讒也櫽括金縢之事以申其意耳】

其二

搖裔雙防鳳婉孌三靑禽往還瑤臺裏鳴舞玉山岑以歡秦娥意復得王母心區區精衞鳥銜木空哀吟【齊賢曰秦娥弄玉也張揖曰三足鳥三足靑鳥也主爲王母取食士贇曰此篇比興之詩於時蓋有所諷刺焉彩鳳靑禽以比佞幸之人瑤臺玉山以比宮掖秦娥以比公主王母以比后妃蓋以諷刺當時出入宮掖取媚后妃公主以求爵位者精衞銜木石以比小臣懷區區報國之心盡忠竭力而不見知者其意微而顯矣】

其三

長安春色歸先入靑門道綠楊不自持淸風欲傾倒海燕還秦宮雙飛入簾櫳相思不相見托夢遼城東【齊賢曰唐京兆府長安縣卽長安也霸城門民間謂之靑門士贇曰此篇閨思詩也良人從軍滔滔不歸感時觸物而動懷眷之思者歟綠楊海燕以起興也宛然國風之體所謂聖於詩者此哉】

秋夕旅懷

涼風度秋海吹我鄕思飛連山去無際流水何時歸目極浮雲色心斷明月暉芳艸歇柔艶白露催寒衣夢長銀漢落覺罷天星稀含悲想舊國泣下誰能揮【士贇曰此詩太自作於竄逐之後乎身在遐荒心懷舊國詞意悲惋哀哉】

感遇四首

吾愛王子晉得道伊洛濵金骨旣不毀玉顏長自春可憐浮丘公猗靡與情親舉首白日間分明謝時人二仙去巳遠夢想空慇懃【齊賢曰王子晉與浮丘公事見前士贇曰此詩蓋有所懷托二仙而言也】

其二

可嘆東籬菊莖疎葉且微𨿽言異蘭蕙亦自有芳菲未泛盈樽酒徒沾淸露輝當榮君不采飄落欲何依【士贇曰此篇諭賢者防朝廷養育之恩有才而不見用空受此恩也當可用之時而若不采之惟有飄零老死而巳將安所依乎是可嘆也】

其三

昔余聞姮娥竊藥駐云髮不自嬌玉顏方希錬金骨飛去身莫返含笑坐明月紫宮誇蛾眉隨手防凋歇【士贇曰此篇遊仙體也末句諷以色事人色衰愛弛者】

其四

宋玉事楚王立身本髙潔巫山賦防云郢路歌白雪舉國莫能和巴人皆捲舌一感登徒言恩情遂中絕【齊賢曰此篇櫽括宋玉答楚王問及髙唐登徒子好色賦事見前士贇曰此篇太白特借宋玉事以申己之意耳如後篇詠壁上鸚鵡亦此意也】

寫懷

翰林讀書言懷呈集賢諸學士

晨趨紫禁中夕待金門詔觀書散遺帙探古窮至妙片言茍防心掩卷忽而笑靑蠅易相防白雪難同調本是疎散人屢貽褊促誚雲天屬淸朗林壑憶遊眺或時淸風來閒倚欄下嘯嚴光桐廬溪謝客臨海嶠功成謝人間從此一投釣【士贇曰帙書衣也毛詩箋靑蠅能污白使黒莊子陽春白雪其調髙其和寡嚴光謝客事見前卷此太白寫心之作觀此則前效古一首槪可見矣】

尋陽紫極宮感秋作

何處聞秋聲翛翛北窓竹回薄萬古心攬之不盈掬靜坐觀眾妙浩然媚幽獨白雲南山來就我檐下宿嬾從唐生決羞訪季主卜四十九年非一往不可復野情轉蕭散世道有翻覆陶令歸去來田家酒應熟【齊賢曰唐生決疑事見前史記司馬季主楚人卜於長安東市宋忠賈誼俱出洗沐遊於卜肆謁司馬季主淮南子蘧伯玉年五十而知四十九年非士贇曰太白雅尙衝澹是亦書懷之什也】

江上秋懷

飡霞臥舊壑散髮謝遠遊山蟬號枯桑始復知天秋朔鴈別海裔越燕辭江樓颯颯風捲沙茫茫霧縈洲黃雲結暮色白水揚寒流惻愴心自悲潺湲淚難收蘅蘭方蕭瑟長嘆令人愁【齊賢曰爾雅注杜蘅似葵而香士贇曰漢書袁閎散髮絕世此太白傷己之作也不惟傷已而復爲同類者傷之悲夫】

秋夕書懷【一作秋日南遊書懷】

北風吹海鴈南渡落寒聲感此瀟湘客淒其流浪情海懷結滄洲【一作逺心飛蒼梧】霞【一作遐】想遊赤城始探蓬壺事【一作術】旋覺天地輕澹然吟【一作思】髙秋閒臥瞻太淸蘿月掩【一作隱】空幕松霜結【一作雲散】前楹滅見息羣動獵微窮至精桃花有源水可以保吾生【齊賢曰天臺山圖曰赤城山天臺之南蓬壺蓬萊方壺也士贇曰太白當謫逐之時乃能以仙遊自解可謂善處患難者矣】

避地司空原言懷

南風昔不競豪聖思經綸劉琨與祖逖起舞雞鳴晨𨿽有匡濟心終爲樂禍人我則異於是潛光皖水濵卜築司空原北將天柱鄰雪霽萬里月雲開九江春【齊賢曰祖逖與劉琨聞雞起舞事見前寰宇記皖水在懷寧縣西北灊縣有天柱山】俟乎泰階平然後托微身傾家事金鼎年貌可長新所願得此道終然保淸眞弄景奔日馭攀星戱河津一隨王喬去長年玉天賓【齊賢曰泰階事見前】

上崔相百憂章【時在潯陽獄】

共公赫怒天維中摧鯤鯨噴蕩揚濤起雷魚龍陷人成此禍胎火焚昆山玉石相磓仰希霖雨灑寶炎煨箭發石開戈揮日回鄒衍慟哭燕霜颯來【齊賢曰列子曰共工氏與顓頊爭爲帝怒而觸不周之山折天柱絕地維書火炎昆岡玉石俱焚淮南子曰鄒衍盡忠於燕惠王王信而系之鄒衍仰天而哭正夏天爲之降霜】微誠不感猶縶夏臺蒼鷹搏攫丹棘崔嵬豪聖凋枯王風傷哀斯文未喪東嶽豈頽穆逃楚難鄒脫吳災見機苦遲二公所咍驥不驟進麟何來哉【齊賢曰史記桀召湯而囚之夏臺已而釋之郅都爲中尉嚴酷行法不避貴戚列侯宗室見都側目而視號曰蒼鷹豪聖周公也周公遭流言之變王道凋枯故豳以下諸詩哀傷之檀弓孔子歌曰泰山其頽乎漢書楚元王少時嘗與魯穆生白生申公俱受詩於浮丘伯後以穆生白生申公爲中大夫穆生不嗜酒元王每置酒嘗爲設醴及王戊卽位常設後防設焉穆生退曰可以逝矣醴酒不設王之意怠不去楚人將鉗我於市稱疾臥申公白生彊起之穆生日易稱知幾其神乎君子見幾而作不俟終日遂謝病去申公白生獨畱王戊稍淫暴二人諌不聽衣之赭衣使舂於市鄒陽齊人仕吳久之吳王陰有邪謀陽奏書諌王不納其言於是陽去之梁從孝王遊士贇曰說文楚人謂相啁曰咍】星離一門艸擲二孩萬憤結習憂從中催金瑟玉壺盡爲愁媒舉酒太息泣血盈杯臺星再朗天网重恢屈法申恩棄瑕取材冶長非罪尼父無猜覆盆儻舉應照寒灰【齊賢曰天官書曰魁下六星兩兩相比者名曰三臺老子天网恢恢疎而不漏孔子曰公冶長𨿽在縲絏之中非其罪也】

萬憤詞投魏郎中

海水渤潏人罹鯨鯢蓊胡沙而四塞始滔天於燕齊何六龍之浩蕩遷白日於秦西九土星分嗸嗸棲棲南冠君子呼天而啼戀髙堂而掩泣淚血地而成泥時當春而不艸獨幽怨而沈迷【齊賢曰左傳注鯨鯢大魚名以諭不義之人吞食小國齊之北曰渤海燕之東曰遼海左傳晉侯曰南冠而縶者誰有司對曰鄭人所獻楚囚也使稅之問其族曰伶人也遂操南音公語範文子曰楚囚君子也士贇曰時安祿山反範陽燕地故云蓊胡沙而四塞日君象時明皇方幸蜀都故曰遷白日於西秦髙堂諭朝廷也】兄九江兮弟三峽悲羽化之難齊穆陵關北愁愛子豫章天南隔老妻一門骨肉散百艸遇難不復相提攜樹榛拔桂囚鸞寵雞舜昔授禹伯成耕犁徳自此衰吾將安棲好我者卹我不好我者何忍臨危而相擠子胥鴟夷彭越醢醯自古豪烈胡爲此繄蒼蒼之天髙乎視低如其聽卑脫我牢狴儻辧美玉君收白珪【齊賢日九江三峽見前唐志沂州沂水縣有穆陵關洪州豫章郡南昌縣本豫章縣荘子曰堯治天下伯成子髙立爲諸侯堯授舜舜授禹伯成子髙辭爲諸侯而耕禹往見之疾趨隴下避之或問曰堯治天下吾子立爲諸侯堯授舜舜授禹而吾子辭爲諸侯而耕何也子髙曰堯治天下不賞而民勸不罰而民畏今子賞罰而民且不仁徳自此衰刑自此立後世之亂自此始矣夫子盍行耶耕而不顧子胥鴟夷事見前卷漢祖醯醢彭越以徧賜諸侯】

荊州賊平臨洞庭言懷作

修蛇橫洞庭吞象臨江島積骨成巴陵遺言聞楚老水窮三苗國地窄三湘道歲晏天崢嶸時危人枯槁思歸阻喪亂去國傷懷抱【齊賢曰唐嶽州巴陵郡有象湖巴蛇吞象暴骨於此因以名湖寰宇記羿殺巴蛇於洞庭其骨若陵故曰巴陵】郢路方丘墟章華亦傾倒風悲猿嘯苦木落鴻飛早日隱西赤沙月明東城艸關河望已絕氛霧行當掃長叫天可聞吾將問蒼昊【齊賢曰赤沙湖在洞庭西通爲沙湖】

覽鏡書懷

得道無古今失道還衰老自笑鏡中人白髮如霜艸捫心空嘆息問影何枯槁桃李竟何言終成南山皓【齊賢曰捫摸也南山皓卽商山四皓】

田園言懷

賈誼三年謫班超萬里侯何如牽白犢飲水對淸流【齊賢曰賈誼爲長沙王太傅事見前班超扶風平陵人行請相者相者指曰生燕頷虎頸飛而食肉此萬里侯相也後將本所從三千餘人平定西域五十餘國皆納質內屬明年下詔封超爲定遠侯邑千戶】

江南春懷

靑春幾何時黃鳥鳴不歇天涯失鄕【一作歸】路江外老華發心飛秦塞云影滯楚關月身世殊爛漫田園久蕪沒歲晏何所從長歌謝金闕【齊賢曰黃鳥黃鸝也士贇曰此太白流離湘楚之詩乎食息不忘君其志亦可哀矣】

詠物

聽蜀僧濬彈琴【蜀中】

蜀僧抱綠綺西下峨眉峯爲我一揮手如聽萬壑松客心洗流水餘響入霜鐘不覺碧山暮秋云暗幾重【齊賢曰樂書相如蔡琰之綠綺峨眉山見前卷列子伯牙鼓琴志在流水山海經丰山有九鐘是知霜鳴郭璞曰霜降則鐘鳴故言知也】

魯東門觀刈蒲

魯國寒事早初霜刈渚蒲揮鎌若轉月拂水生連珠此艸最可珍何必貴龍須織作玉牀席欣承淸夜娛罷衣能再拂不畏素塵蕪【士贇曰龍須艸名此詩借蒲起興以自比也其有望君再用之意乎白之志亦可哀矣】

詠鄰女東牕海石橊

魯女東牕下海橊世所希瑚映綠水未足比光輝淸香隨風發落日好鳥歸願爲東南枝低舉拂羅衣無由共攀折引領望金扉【齊賢曰新羅多海紅並海石橊西域傳大秦國西南距海八百里到瑚洲底有盤石瑚生其上海人乘船沈鐵网水底發其根取之士贇曰此君子在野思見君子盡心事之之意】

南軒松

南軒有孤松柯葉自綿羃淸風無閒時瀟灑終日夕陰生古苔綠色染秋煙碧何當淩雲霄直上數千尺【齊賢曰羃覆也】

詠山樽二首【前一首作詠柳少府山癭木樽】

蟠木不雕飾且將斤斧疎樽成山嶽勢材是棟梁餘外與金罍並中涵玉醴虛慙君垂拂拭遂忝玳筵居

其二

擁腫寒山木嵌空成酒樽愧無江海量偃蹇在君門【齊賢曰莊子惠子曰吾有大樹人謂之樗其大木擁腫而不中繩墨規矩】

初出金門尋王侍禦不遇詠壁上鸚鵡【一作勅放歸山畱別陸侍禦不遇詠鸚鵡】

落羽辭金殿孤鳴吒綉衣能言終見棄還向隴西飛【齊賢曰此太白自況也曲禮曰鸚鵡能言不離飛鳥】

紫藤樹

紫藤掛云木花蔓冝陽春密葉隱歌鳥香風畱美人【齊賢曰歌鳥見一卷】

觀放白鷹二首

八月邊風髙胡鷹白錦毛孤飛一片雪百里見秋毫【士贇曰孟子曰明足以察秋毫之末】

其二

寒冬十二月蒼鷹八九毛寄言燕雀莫相啅【隲握切】自有雲霄萬里髙

觀博平王志安少府山水粉圖

粉壁爲空天丹靑狀江海遊雲不知歸日見白鷗在博平眞人王志安沈吟至此願掛冠松溪石磴帶秋色愁客思歸坐曉寒【齊賢曰唐博州博平郡博平縣掛冠辭祿而去也】

題雍丘崔明府丹竈

美人爲政本忘機服藥求仙事不違葉縣已泥丹竈畢瀛洲當伴赤松歸先師有訣神將助大聖無心火自飛九轉但能生羽翼雙鳬忽去定何依【齊賢曰王喬髙葉令有神術及赤松事見前卷】

觀元丹丘坐巫山屏風

昔遊三峽見巫山見畫巫山宛相似疑是天邊十二峯飛入君家防屏裏寒松蕭颯如有聲陽臺微茫如有情錦衾瑤席何寂寂楚王神女徒盈盈髙咫尺如千里翠屏丹崖燦如綺蒼蒼遠樹圍荊門歷歷行舟泛巴水水石潺湲萬壑分煙光艸色俱氛氳溪花笑日何年發江客聽猿幾歳聞使人對此心緬邈疑入嵩丘夢防云【齊賢曰巫山三峽及陽臺神女事並見前南史景陵王子艮傳賁字文煥善畫能於扇上圖山水咫尺之內便登髙萬里爲遙士贇曰緬邈長遠也】

求崔山人百丈崖瀑布圖

百丈素崖裂四山丹壁開龍潭中噴射晝夜生風雷但見瀑泉落如潨云漢來聞君寫眞圖島嶼備縈回石黛刷幽艸曾淸澤古苔幽緘儻相傳何必向天臺【齊賢曰說文瀑飛泉也潨水防也又小水入大水本艸曾淸生蜀中山谷及越嶲陶隱居云與空靑同】

見野艸中有曰白頭翁者

醉入田家去行歌荒野中如何靑艸裏亦有白頭翁折取對明鏡宛將衰鬢同微芳似相誚畱恨向東風【齊賢曰本艸白頭翁一名野犬一名胡王使者一名柰何艸生髙山谷及野田陶隱居云處處有近根處有白茸狀似人白頭故以爲名】

流夜郎題葵葉

慙君能衞足嘆我遠移根白日如分照還歸守故園【齊賢曰左傳鮑莊子之智不如葵葵猶能衛其足】

瑩禪師房觀山海圖

眞僧閉精宇滅迹含逹觀列嶂圖雲山攢峯入霄漢丹崖森在目淸晝疑捲幔蓬壺來軒牕瀛海入几案煙濤爭噴薄島嶼相淩亂徵防飄空中瀑水灑天半崢嶸若可陟想象徒盈嘆杳與眞心冥遂諧靜者翫如登赤城裏揭步滄洲畔卽事能娛人從玆得消散

白鷺鶿

白鷺下秋水孤飛如墜霜心閒且未去獨立沙洲傍

詠槿

園花笑荒年池艸艶春色猶不如槿花嬋娟玉階側芬榮何夭促零落在瞬息豈若瓊樹枝終歲長翕赩【士贇曰槿花朝華暮落一名日及一名蕣華取一瞬之義】

詠桂

世人種桃李皆在金張門攀折爭捷徑及此春風暄一朝天霜下榮耀難久存安知南山桂綠葉垂芳根淸陰亦可托何惜樹君園

白胡桃

紅羅防裏分明現白玉盤中看卻無疑是老僧休念誦腕前推下水晶珠

巫山枕障

巫山枕障畫髙丘白帝城邊樹色秋朝云夜入無行處巴水橫天更不流【齊賢曰全篇事並見前注】

南奔書懷

遙夜何漫漫空歌白石爛寧戚未匡齊陳平終佐漢攙搶掃河洛直割鴻溝半歷數方未遷云雷屢多難【齊賢曰戚歌見前卷陳平家貧好讀書有田三十畆獨與兄伯居伯常耕作縱平使遊學仕魏王咎爲太僕人或讒之平亡去因魏無知求見漢王漢王與語悅之拜爲都尉掃河洛謂祿山反據洛陽也史記項王與漢約中分天下割鴻溝以西爲漢鴻溝以東爲楚】天人秉旄鉞虎竹光藩翰侍筆黃金臺傳觴靑玉案不因秋風起自有思歸嘆主將動讒疑王師忽離叛自來白沙上【一作兵羅滄海上】鼓噪丹陽岸賔禦如浮雲從風各消散【齊賢曰天人指永王璘張翰因秋風起思蒓鱸事見前宣州當塗縣貞觀八年省丹陽縣入焉縣有丹陽湖】舟中指可掬城上骸爭爨艸艸出近關行行昩前算南奔劇星火北防無涯畔顧乏七寶鞭畱連道傍翫太白夜食昴長虹日中貫秦趙興天兵茫茫九州亂感遇明主恩頗髙祖逖言遇江誓流水志在淸中原拔劍擊前柱悲歌難重論【齊賢曰左傳邲之戰楚乘晉軍倉猝不知所爲鼓於軍中曰先濟者有賞中軍下軍爭舟舟中之指可掬也又楚人圍宋將去申叔時僕日築室反耕者宋必聽命從之宋人懼使華元夜入楚師登子反之牀起之曰敝邑易子而食析骸而爨𨿽然城下之盟有以國斃不能從也晉王惇鎭姑孰將舉兵內向明帝密知之乃乘巴鎭駿馬微行全湖陰察其營壘而出惇晝寢夢日環其城起曰此必黃須鮮卑奴來也使五騎物色追帝帝亦馳去馬有遺糞輒以水灌之見逆旅賣食姬以七寶鞭與之日後有騎來可以此示也俄而追者至問姬姬日去已遠矣因以鞭示之五騎傳翫稽畱遂久又見馬糞冷以爲信遠而止不追蘇林曰秦白起伐趙破長平軍欲遂滅趙遣衞先生說昭王益兵糧爲應侯所害事用不成其精誠上逹於天故太白爲之食昴昴趙分將有兵故太白食食者幹歷之也荊軻白虹貫日漢臣拔劍擊柱及祖逖志淸中原事並見前卷士贇曰按此篇用事偏枯句意倒雜決非太白之作姑存而置諸卷末以俟心知其意者】

李太白集分類補注卷二十四

欽定四庫全書

李太白集分類補注卷二十五

宋楊齊賢集注

元蕭士贇補注

題【一十二首】

題隨州紫陽先生壁

神農好長生風俗久已成復聞紫陽客卑署丹臺名喘息飡妙气步虛吟眞聲道與古仙合心將元化並樓疑出蓬海鶴似飛玉京松雪牎外曉池水階下明忽耽笙歌樂頗失軒冕情終願惠金液提攜淩太淸【齊賢曰抱朴子曰金液太一所服而仙者太淸天也蓬海玉京山見前】

題元丹丘山居

故人棲東山自愛丘壑美靑春臥空林白日猶不起松風淸襟袖石潭洗心耳羨君無紛喧髙枕碧霞裏

題元丹丘頴陽山居【並序】

丹丘家於頴陽新卜別業其地北倚馬嶺連峯嵩丘南瞻鹿臺極目汝海雲巖映郁有佳致焉白從之遊故有此作

仙遊渡潁水訪隱同元君忽遺蒼生望獨與洪崖羣卜地初晦迹興言且成文卻顧北山斷前瞻南嶺分遙通汝海月不隔嵩丘云之子合逸趣而我欽淸芬舉迹倚松石談笑迷朝曛益願狎靑鳥拂衣棲江濆【齊賢曰潁水洪崖見前】

題州新河餞族叔舍人賁

齊公鑿新河萬古流不絕丰功利生人天地同朽滅兩橋對雙閣芳樹有行列愛此如甘棠誰云敢攀折美闗倚此固天險自玆設海水落斗門湖平見沙汭我行送季父弭棹徒流悅楊花滿江來疑是龍山雪惜此花下興愴與山陽別瞻望淸路塵歸來空寂滅【士贇曰毛詩甘棠美召伯也召伯之教明於南國蔽芾甘棠勿翦勿伐召伯所苃】

洗腳亭

白道向姑熟洪亭臨道傍前有昔時井下有五丈牀樵女洗素足行人歇金裝西望白鷺洲蘆花似朝霜送君此時去回首淚成行【一作雙】

勞勞亭

天下傷心處勞勞送客亭春風知別苦不遣柳條靑【齊賢曰輿地誌秣陵縣新亭隴有勞勞樓宋攺爲臨滄觀行人分別之所】

題金陵王處士水亭【此亭齊朝南苑又晉陸機故宅】

王子耽言賢豪多在門好鵝尋道士愛竹嘯名園樹色老【一作秀】荒苑池光蕩華軒此堂見明月更憶陸平原掃地靑玉簟爲余置金樽醉罷【一作後】欲歸去花枝宿鳥喧何時復來此再得洗囂煩【齊賢曰好鵝愛竹事見前平原陸機也事亦見前】

題嵩山逸人元丹丘山居【並序】

白久在廬霍元公近遊嵩山故交深情出處無間嵒信頻及許爲主人欣然適防本意當冀長往不返欲便舉家就之兼書其遊因有此贈

家本紫雲山道風未淪落沈懷丹丘志衝賞歸寂寞朅來遊閩荒捫渉窮禹鑿寅緣泛潮海偃蹇陟廬霍憑雷躡天牎弄影憩霞閣且欣登眺美頗愜隱淪諾【齊賢曰唐閩州長樂郡開元十三年更名福州治閩縣卽西漢閩粵王閩中郡之地頻海荒服故曰閩荒廬山江州霍山卽舒之鎭桓子新論天下神人五二曰隱淪士贇曰水經砥柱山禹鑿以通河】三山曠幽期四嶽聊所托故人契嵩潁髙義炳丹艧滅迹遺紛囂終言本峯壑自矜林湍好不羨朝市樂偶與眞意並頓覺世情薄爾能折芳桂吾亦采蘭若拙妻好乘鸞嬌女愛飛鶴提攜訪神仙從此鏈金藥【齊賢曰三山三神山也四嶽恆華泰衡也】

題江夏修靜寺【此寺是李北海舊宅】

我家北海宅作寺南江濵空庭無玉樹髙殿坐幽人書帯畱靑艸琴堂【一作臺】羃素塵平生種桃李寂滅不成春【齊賢曰李邕爲北海太守天寶中爲吉溫所陷而殺之於郡代宗贈祕書監國史異纂云陽界多漢離宮故地有樹似槐而細葉士人謂之玉樹三齊記鄭康成常居南山中教授山下艸如薤葉長尺許時人名爲書帯艸】

攺九子山爲九華山聨句【並序】

靑陽縣南有九子山山髙數千丈上有九峯如蓮花按圖徴名無所依防太史公南遊略而不書事絕古老之口復闕名賢之紀𨿽靈仙往復而賦詠罕聞予乃削其舊號加以九華之目時訪道江漢憩於夏侯回之堂開檐岸幘坐眺松雪因與二三子聨句傳之將來

妙有分二气靈山開九華【李白】層標遏遲日半壁明朝霞【髙霽】積雪曜陰壑飛流歆陽崖【韋權輿曜一作瓘】靑熒玉樹色縹緲羽人家【李白士斌曰老子云道生一王弼注曰一數之始而物之極也謂之爲妙有者欲言有不見其形則非有故謂之妙欲言其無則物由以生則非無故謂之有也斯乃無中之有謂之妙有也銑曰靑熒光也】

題宛溪館

吾憐宛溪好百尺照心明【一作久照心益明】可謝新安水千尋見底淸白沙畱月色緑竹助秋聲卻笑嚴湍上於今獨擅名【齊賢曰宛陵宣州嚴湍見前】

題東谿公幽居

杜陵賢人淸且亷東谿卜築歲將淹宅近靑山同謝朓門垂碧柳似陶潛好鳥迎春歌後院飛花送酒舞前檐客到但知畱一醉盤中秪有水晶鹽【齊賢曰太白傳曰晚好黃老渡牛渚磯至姑熟悅謝家靑山欲居焉故云宅近靑山陶潛門前有五柳因作五柳先生傳以自況】

雜詠【一十六首】

嘲魯儒

魯叟談五經白髮死章句問以經濟防茫如墜煙霧足著逺遊履首戴方山巾緩步從直道未行先起塵秦家丞相府不重褒衣人君非叔孫通與我本殊倫時事且未達歸耕汶水濵【齊賢曰後漢志方山冠似進賢以五防縠爲之秦紀丞相斯請史官非秦記皆燒之非博士官所職天下敢有藏詩書百家語者悉詣守尉雜燒之士贇曰叟長老之通稱叔孫通起朝儀徴魯諸生三十餘人魯有兩生不肯行通笑曰若眞鄙儒不通時變】

懼防

二桃殺三士詎假劍如霜眾女妬蛾眉雙花競春芳魏姝信鄭褏掩袂對懷王一惑巧言子朱顏成死【一作相】傷行將泣團扇戚戚愁人腸【齊賢曰戰國防魏王遺楚王美人楚王悅之夫人鄭褏知王之悅新人也甚愛新人衣服玩好擇其所喜而爲之愛之甚於王王曰婦人之所以事夫者色也而妬者其情也今鄭氏知寡人之悅新人其愛之甚於寡人此忠臣之所以事君也鄭氏知王以巳爲不如也因謂新人曰王愛子美矣𨿽然惡子之鼻子見王則必掩子鼻新人見王因掩其鼻王謂鄭氏曰何也鄭曰其似聞君王之臭也王曰悍哉令劓之無使逆命成帝初卽位班媫妤選入宮爲媫妤後幸趙飛燕媫妤失寵擬古怨歌行曰裁成合歡扇團圖似明月棄捐篋笥中恩情中道絕士贇曰二桃殺三士見前卷】

觀獵

太守耀淸威乘間弄晚暉江沙橫獵騎山火繞行圍箭逐云鴻落鷹隨月兔飛不知白日暮歡賞夜方歸

觀胡人吹笛

胡人吹玉笛一半是秦聲十月吳山曉梅花落敬亭愁聞出塞曲淚滿逐臣纓卻望長安道空懷戀主情【齊賢曰李斯云撃甕叩缶彈箏摶髀而呼烏烏快耳者眞秦聲也敬亭山見前落梅花羗笛曲也張博望傳其法於西涼得摩訶兜勒一曲李延年因之思造新聲二十八解乘輿以爲武樂嘗紿邊將魏晉以後二十八解不存所用者惟黃鶴嶺頭水出闗入闗出塞入塞折楊柳黃覃子赤之楊望行人十四曲也士贇曰太白放逐之餘眷戀宗國之意隨寓而發觀此詩末三句槪可見矣】

軍行

驑馬新誇【一作誇】白玉鞍戰罷沙場月色寒城頭鐵皷聲猶震匣裏金刀血未幹【齊賢曰毛詩注赤身黑鬛曰驑】

從軍行

百戰沙場碎鐵衣城南巳合數重圍突營射殺呼延將獨領殘兵千騎歸【齊賢曰薛收曰匃奴署各種單於有王號者十六等左右賢王四姓曰呼延氏十氏蘭氏喬氏呼延號曰逐世爲輔相】

平虜將軍妻

平虜將軍婦入門二十年君心自不悅妾寵豈能專出解牀前帳行吟道上篇古人不唾井莫防昔纒綿

春夜洛城聞笛

誰家玉笛暗飛聲散入春風滿洛城此夜曲中聞折柳何人不起故園情【齊賢曰折楊柳曲名】

嵩山采菖蒲者

神仙多苦貌雙耳下垂肩嵩嶽逢漢武疑是九嶷仙我來采菖蒲服食可延年言終忽不見滅影入雲煙諭帝竟莫悟終歸茂陵田【齊賢曰此篇是詠仙人王興詩語乃櫽括其傳中事神仙傳王興者城陽人居壷谷中不知書無學道意漢武上嵩山登大愚石起道宮使董仲舒東方朔徐樂思神至夜半忽有仙人長二丈耳出頭巓下至肩漢武禮而問之仙人曰吾九嶷之人聞中嶽石上菖蒲一寸九節可以服之長生故來采耳忽失所在帝顧侍臣曰彼非復學道服食者必中嶽之神以諭朕耳爲之采菖蒲服之經三年帝覺悶而不快遂止時從官多服然莫能持久惟王興聞仙人告武帝服乃采服之不息遂得長生武帝葬茂陵】

金陵聽韓侍禦吹笛

韓公吹玉笛倜儻流英音風吹繞鐘山萬壑皆龍吟王子停鳯管師襄掩瑤琴餘韻度江去天涯安可尋【齊賢曰長笛賦龍吟水中不見已截竹吹之聲相似王子晉吹笙作鳯鳴士贇曰家語孔子學琴於師襄子襄子曰吾𨿽擊磬以爲官然能於琴】

流夜郎聞酺不預

北闕聖人歌太康南冠君子竄遐荒漢酺聞奏鈞天樂願得風吹到夜郎【齊賢曰光武紀大酺注漢律三人以上羣飲罰金四兩今賜得令聚防飲五日酺布也士贇曰鈞天廣樂南冠君子見前】

放後遇恩不霑

天作云與雷霈然徳澤開東風日本至白雉越裳來獨棄長沙國三年未許回何時入宣室更問洛陽才【齊賢曰易云雷屯君子以經綸周公相成王越裳氏重譯獻白雉史賈誼爲長沙王太傅歳余徴見文帝受釐坐宣室因感鬼神事而問神之本】

宣城見杜鵑花

蜀國曽聞子規鳥宣城還見杜鵑花一叫一回腸一斷三春三月憶三巴【齊賢曰成都記杜宇自天而降稱望帝好稼穡勸人務農至今蜀人將農必先祠杜宇又望帝死其魂化爲鳥名曰杜防亦曰子規時適三月子規鳥鳴故蜀人悲子規鳥潤州鶴林寺杜防花髙丈餘今江南處處有之俗名映山紅】

白田馬上聞鶯

黃鸝啄紫椹五月鳴桑枝我行不記日誤作陽春時蠶老客未歸白田巳繰絲驅馬又前去捫心空自悲【悲一作嗤】

三五七言

秋風淸秋月明落葉聚還散寒鴉棲復驚相思相見知何日此時此夜難爲情【齊賢曰古無此體自太白始】

雜詩

白日與明月晝夜尙【一作常】不閒況爾悠悠人安得久世間傳聞海水上乃有蓬萊山玉樹生緑葉靈山每登攀一食駐髮再食畱紅顏吾欲從此去去之無時還【齊賢曰蓬萊玉樹見前卷】

閨情【五十五首】

寄逺十二首

三鳥別王母銜書來見過斷腸若剪弦其如愁思何遙知玉牎裏纎手弄云和奏曲有深意靑松交女蘿寫水山中井同泉豈殊波秦心與楚恨皎皎爲誰多【齊賢曰三靑鳥王母使也事見前樂書曰自古善琴者八十餘家一十八樣究之雅度不過伏犠大舜夫子靈闕云得五等而已】

其二

靑樓何所在乃在碧雲中寶鏡掛秋水【一作月】羅衣輕春風新妝坐落日悵望金【一作錦】屏空念此【一作剪防】送短書願因雙飛鴻

其三

本作一行書慇勤道相憶一行復一行滿紙情何極瑤臺有黃鶴爲報靑樓人朱顏凋落盡白髮一何新自知未應還離居【一作君】經三春桃李今若爲當牎發光彩莫使香風飄畱與紅芳待【齊賢曰瑤臺靑樓見前】

其四

玉筯落春鏡坐愁湖陽水聞與陰麗華風煙接鄰里靑春已復過白日忽相催但恐荷花晚令人意已摧相思不惜夢日夜向陽臺【齊賢曰玉筯涙也湖陽後漢南陽郡光武陰皇后諱麗華南陽新野人初光武適新野聞後美心悅之嘆曰娶妻當得陰麗華巫山陽臺事見前】

其五

逺憶巫山陽花明淥江暖躊躇未得往淚向南云滿春風復無情吹我夢魂斷不見眼中人天長音信短

其六

陽防隔楚水春艸生黃河【一作陰雲隔楚水轉蓬落渭河】相思無日夜浩蕩若流波流波向海去欲見終無因【一作定饒珠江濵】遙將一防淚逺寄如花人

其七

妾在舂陵東君居漢江島一日望花光往來成白道【一作日日采蘼蕪上山成白道】一爲雲雨別此地生秋艸秋艸秋蛾飛相思愁落暉何由一相見滅燭解羅衣【一本暉下云昔時攜手去今時流淚歸遙知不得意玉筯防羅衣齊賢曰舂陵漢江見前】

其八

憶昨東園桃李紅碧枝與君此時初別離金瓶落井無消息令人行嘆復坐思坐思行嘆成楚越春風玉顏畏銷歇碧牎紛紛下落花靑樓寂寂空明月兩不見但相思空畱錦字表心素至今緘愁不忍窺

其九

長短春艸緑緣階如有情捲施心獨苦抽卻死還生覩物知妾意希君種後庭閒時當采掇念此莫相輕【齊賢曰捲施卽本艸槁耳注曰蒼耳】

其十

魯縞如玉霜筆題月氏書寄書白鸚鵡西海慰離居行數𨿽不多字字有委曲天未如見之開緘淚相續淚盡恨轉深千里同此心相思千萬里一書直千金【一作云千里若在眼萬里若在心齊賢曰師古曰縞素也曲阜善作尢爲輕細月氏西域國名】

其十一

美人在時花滿堂美人去後余空牀牀中繡被捲【一作更不捲】不寢至今三載聞餘香【一作猶聞香】香亦竟不滅人亦竟不來相思黃葉落白露濕靑苔【士贇曰古詩空牀難獨守】

其十二

愛君芙蓉嬋姢之艶色色可飡兮難再得憐君冰玉淸迥之明心情不極兮意已深朝共瑯玕之綺食夜同鴛鴦之錦衾恩情婉孌忽爲別使人莫錯亂愁心亂愁心涕如雪寒燈厭夢魂欲絕覺來相思生白髮盈盈漢水若可越可惜淩波步羅襪美人美人兮歸去來莫作朝雲暮雨兮飛陽臺【齊賢曰瑯玕玉也士贇曰陸機詩注曰婉孌存思貌】

長信宮

月皎昭陽殿霜淸長信宮天行乘玉輦飛燕與君同更有歡娯處【一作別有畱情處】承恩樂未窮誰憐團扇妾獨坐怨秋風【齊賢曰漢書孝成趙皇后弟見幸爲昭儀居昭陽宮梁皇后傳注漢儀帝祖母稱長信宮飛燕事見前】

長門怨二首

天回北斗掛西樓金屋無人螢火流月光欲到長門殿別作深宮一段愁【士贇曰詩箋云螢火家無人則然令人感思室中久無人故有此物是不足畏乃可以爲憂】

其二

桂殿長愁不記春黃金四屋起秋塵夜懸明鏡靑天上獨照長門宮里人【士贇曰此詩皆櫽括漢武陳皇後事以比元宗皇后其意防而婉矣事見前卷注】

春怨

白馬金羈遼海東羅帷綉被臥春風落月低軒窺燭盡飛花入戶笑牀空

代贈逺

妾本洛陽人狂夫幽燕客渇飲易水波由來多感激胡馬西北馳香騣搖緑絲鳴鞭從此去逐虜蕩邊陲昔去有好言不言久離別燕支多羙女走馬輕風雪見此不記人恩情雲雨絕啼流玉筯盡坐恨金閨切織錦作短書膓隨回紋結相思欲有寄恐君不見察焚之揚其灰手迹自此滅【齊賢曰竇滔爲符堅秦州刺史被徙流沙妻蘇若蘭織錦回文旋圖詩以贈滔宛轉循環讀之詞甚淒惋凡八百四十字】

陌上贈美人【一云小放歌行一首在第三此是第二篇

】

駿馬驕行踏落花垂鞭直拂五云車美人一笑褰珠箔遙指紅樓是妾家

閨情

流水去絕國浮雲辭故闗水或戀前浦云猶歸舊山恨君流沙去棄妾漁陽間玉筯夜垂流雙雙落朱顏黃鳥坐相悲緑楊誰更攀織錦心艸艸挑燈淚斑斑窺鏡不自識況乃狂夫還【士贇曰此篇是詠竇滔妻蘇氏若蘭錦織作回文詩寄夫事詳見前詩】

代別情人

淸水本不動桃花發岸傍桃花弄水色波蕩搖春光我悅子容艶子傾我文章風吹緑琴去曲度紫鴛鴦昔作一水魚今成兩枝鳥哀哀長雞鳴夜夜達五曉起折相思樹歸贈知寸心覆水不可收行雲難重尋天涯有度鳥莫絕瑤華音【齊賢曰吳都賦南橊之木相思樹也】

代秋情

幾日相別離門前生穭葵寒蟬聒梧桐日夕長鳴悲白露濕螢火淸霜淩兔絲空掩紫羅袂【一作空閨掩羅袂】長啼無盡時【齊賢曰穭自生稻鳬葵生水中爾雅鳬葵頭似葵小葉狀似黎有毛抱朴子曰兔絲艸下有伏兔之根無此兔則絲不生於上】

對酒

蒲萄酒金叵【音頗】羅吳姬十五細馬防靑黛畫眉紅錦靴道字不正嬌唱歌玳瑁筵中懷裏醉芙蓉帳裏【一作底】柰君何

怨情

新人如花𨿽可寵故人似玉由來重花性飄揚不自持玉心皎防終不移故人昔新今尙故還見新人有故時請看陳后黃金屋寂寂珠簾生网絲【齊賢曰金屋貯阿嬌事見前】

湖邊采蓮婦

小姑織白紵未解將人語大嫂采芙蓉溪湖千萬重長兄行不在莫使外人逢願學秋胡婦貞心比古松【齊賢曰爾雅女子謂兄之妻爲嫂士贇曰秋胡事見前】

怨情

美人捲珠簾深坐顰蛾眉但見淚痕濕不知心恨誰

代寄情楚詞體

君不來兮徒蓄怨積思而孤吟云陽一去已逺隔巫山緑水之沈沈畱餘香兮染綉被夜欲寢兮愁人心朝馳余馬於靑樓悅若空而夷猶浮雲深兮不得語卻惆悵而懷憂使靑鳥兮銜書恨獨宿兮傷離居何無情而雨絕夢𨿽往而交疎橫流涕而長嗟折芳洲之瑤華送飛鳥以極目怨夕陽之西斜願爲連根同死之秋艸不作飛空之落花【齊賢曰巫山靑鳥見前】

學古思邊

銜悲上隴首腸斷不見君流水若有情幽哀從此分蒼茫愁邊色惆悵落日曛山外接逺天天際復有云白鴈從中來飛鳴苦難聞足繋一書札寄言難離羣離羣心斷絕十見花成雪胡地無春暉徵人行不歸相思杳如夢珠淚濕羅衣【齊賢曰蘇武傳天子射上林得雁足有系帛書隴水事見前】

思邊【一作春怨】

去年何時君別妾南園緑艸飛蝴蝶今歲何時妾憶君西山白雪暗秦云玉闗去此三千里欲寄音書那可聞【齊賢曰玉闗事見前】

口號吳王美人半醉

風動荷花水殿香姑蘇防上見吳王西施醉舞嬌無力笑倚東牎白玉牀【齊賢曰全篇事見前卷】

折荷有贈【此與擬古詩內第十一首數字不同故兩存之】

渉江翫秋水愛此紅蕖鮮攀荷弄其珠蕩漾不成圎佳人防雲裏欲贈隔逺天相思無因見惆悵涼風前

代美人愁鏡二首

明明金鵲鏡了了玉防前拂拭交冰月光輝何淸圓紅顏老昨日白髮多去年鈆粉坐相誤照來空淒然【齊賢曰神異經有夫婦相別破鏡人各執半以爲信其妻與人通鏡化爲鵲飛至夫前夫乃知之後人因鑄鏡爲鵲】

其二

美人贈此盤龍之寶鏡燭我金縷之羅衣時將紅袖拂明月爲惜普照之餘輝影中金鵲飛不滅臺下靑鸞思獨絕槁砧一別若箭去有日來無年狂風吹卻妾心斷玉筯並墮菱花前【齊賢曰唐記雲天寶三載五月初五日揚州進水心鏡一靣縱橫九寸靑瑩耀日背有盤龍長三尺四寸五分勢如生動元宗異之進鏡官揚州參軍李才泰曰鑄鏡時有老人自稱曰龍名護有小童名冥至謂鏡匠呂暉曰老人解造眞龍欲爲制之遂令冥入鑪扄閉戶牖三日夜門開呂暉等捜覓已失所在鏡鑪前獲書曰盤龍盤龍隱於鏡中分時有象變化無窮興雲吐霧行雨生風玉筯淚也菱花鏡也】

贈段七娘

羅襪淩波生网塵那能得計訪情親千杯緑酒何辭醉一面紅糚惱殺人

別內赴徴三首

王命三徴去未還明朝離別出吳闗白玉髙樓看不見相思須上望夫山【齊賢曰姑熟望夫山見前】

其二

出門妻子彊牽衣問我西行幾日歸歸時儻佩黃金印莫學蘇秦不下機【齊賢曰蘇秦妻不下機事見前】

其三

翡翠爲樓金作梯誰人獨宿倚門啼夜坐寒燈連曉月行行淚盡楚闗西【齊賢曰楚闗西卽武闗在楚西界者】

秋浦寄內

我今尋陽去辭家千里餘結荷倦水宿卻寄大雷書𨿽不同辛苦愴離各自居我自入秋浦三年北信疏紅顏愁落日白髮不能除有客自梁苑手攜五色魚開魚得錦字歸問我何如江山𨿽道阻意合不爲殊【齊賢曰尋陽郡誌大雷口去舒州望江縣三十里秋浦梁苑魚錦字並見前士贇曰大雷書是書鮑照登大雷岸與妹書事按所書曰吾自發寒雨全行日少加秋潦浩汗山溪漲至度斥思邊劍徑遊棧石星飯結荷衣水宿旅食貧辛波略壯闊始以今日食時僅及大雷塗登千里日逾十晨嚴霜滲節悲風斷鵩去親爲客如何如何】

自代內贈

寶刀裁流水無有斷絕時妾意逐君行纒綿亦如之別來門前艸秋巷春轉碧掃盡更還生萋萋滿行迹鳴鳯始相得雄驚雌各飛遊雲落何山一往不見歸估客發大樓知君在秋浦梁苑空錦衾陽防夢行雨妾家三作相失勢去西秦猶存舊歌管淒淸聞四鄰曲度入紫雲啼無眼中人妾似井底桃開花向誰笑君如天上月不肯一回照窺鏡不自識別多憔悴深安得秦吉了爲人道寸心【此太白自道也齊賢曰大樓山宣城秋浦梁苑陽防行雨曲度入紫雲事並見前秦吉了出邕及占城卽結遼鳥能言勝於鸚鵡黒色兩眉獨黃】

秋浦感主人歸燕寄內

霜凋楚闗木始知殺气嚴寥寥金天廓婉婉緑紅潛胡燕別主人雙雙語前檐三飛四回顧欲去復相瞻豈不戀華屋終然謝珠簾我不及此鳥逺行歲已淹寄書道中嘆淚下不能緘【齊賢曰陽廣記曰胡燕胸斑聲小珠簾見前士贇曰月令仲秋之月殺气浸盛孟秋之月黃帝少皥注曰少皥金天氏】

送內尋廬山女道士李騰空二首

君尋騰空子應到碧山家水舂雲母碓風掃石楠花若戀幽居好相邀弄紫霞【齊賢曰本艸雲母久服輕身延年生泰山山谷石楠生華陰山谷葉狀如枇杷】

其二

多君相門女學道愛神仙素手掬靑靄羅衣曳紫煙一往屏風疊乘鸞著玉鞭【一本作不著鞭】

贈內

三百六十日日日醉如泥𨿽爲李白婦何異太常妻【齊賢曰後漢周澤爲太常臥病齋宮其妻哀澤老病窺問所苦澤大怒以爲干犯齋禁收送詔獄時人語曰生世不諧作太常妻一年三百六十日一日不齋醉如泥】

在潯陽非所寄內

聞雞知慟哭行啼入府中多君同蔡琰流淚請曺公知登吳章嶺昔與死無分﨑嶇行石道外折入靑雲相見若悲嘆哀聲那可聞【齊賢曰蔡琰再嫁董紀時爲曹操屯田都尉犯法當死文姬詣曹請之時公卿名士滿堂操曰蔡伯喈女在外今爲諸公見之及進蓬首徒行叩頭請罪音詞淸辧防甚酸哀公曰文狀已去柰何姬曰公廐馬萬匹虎士成林何惜疾足一騎而不濟垂死之命乎公感其言追原紀罪】

南流夜郎寄內

夜郎天外怨離居明月樓中音信疎北鴈春歸看欲盡南來不得豫章書

越女詞五首

長幹吳兒女眉目艶星月屐上足如霜不著鴉頭襪【齊賢曰長幹見前士贇曰莊子云眉日顏色之好】

其二

吳兒多白晳好爲蕩舟劇賣眼擲春心折花調行客【齊賢曰毛詩注晳白色也】

其三

耶溪采蓮女見客棹歌回笑入荷花去佯羞不出來【齊賢曰越州若耶溪徐浩攺爲五雲溪】

其四

東陽素足女防稽素舸郎相看月未墮白地斷肝腸【齊賢曰唐州東山郡越州防稽郡】

其五

鏡湖水如月耶溪女如雪新妝蕩新波光景兩奇絕【齊賢曰明皇賜賀知章鏡湖剡溪一曲】

浣紗石上女

玉面耶溪女靑娥紅粉妝一雙金齒屐兩足白如霜

示金陵子【一作金陵子詞】

金陵城東誰家子竊聽琴聲碧牎裏落花一片天上來隨人直度西江水楚歌吳語嬌不成似能未能最有情謝公正要東山妓攜手林泉處處行【齊賢曰漢書注師古曰楚歌者爲楚人歌猶言吳歌越吟】

出妓金陵子呈盧六四首

安石東山三十春傲然攜妓出風塵樓中見我金陵子何似陽防雲雨人【士贇曰事並見前】

其二

南國新丰酒東山小妓歌對君君不樂花月柰愁何【士贇曰事並見前】

其三

東道煙霞主西江詩酒筵相逢不覺醉日墮歷陽川

其四

小妓金陵歌楚聲家僮丹砂學鳯鳴我亦爲君飲淸酒君心不肯向人傾

巴女詞

巴水急如箭巴船去若飛十月三千里郎行幾歲歸哀傷【六首】

哭晁卿行

日本晁卿辭帝都徵帆一片繞蓬壷明月不歸沈碧海白雲愁色滿蒼梧【士贇曰日本國蓬壷碧海蒼梧白雲等事並見前】

自溧水道哭王炎三首【宣州】

白楊雙行行白馬悲路傍晨興見曉月更似發云陽溧水通吳闗逝川去未央故人萬化盡閉骨茅山岡天上墜玉棺泉中掩龍章名飛日月上義與風雲翔逸气竟莫展英圖俄夭傷楚國一老人來嗟龔勝亡有言不可道雪泣憶蘭芳【齊賢曰云陽溧水吳闗未央宮茅山玉棺事並見前晉書稽康身長七尺八寸美詞气有風儀不自藻飾人以爲龍章鳯姿天質自然漢書龔勝死時年七十九有老父來弔哭甚哀哀旣而曰嗟乎薫以香自燒膏以明自銷龔生竟夭天年非吾徒也遂趍而出莫知其誰】

其二

王公希代寶棄世一何早弔死不及哀殯宮已秋艸悲來欲脫劍掛向何枝好哭向茅山𨿽未摧一生淚盡丹陽道【齊賢曰左傳贈死不及屍弔生不及哀士贇曰季札掛劍徐君墓丹陽茅山事並見前】

其三

王家碧瑤樹一樹忽先摧海內故人泣天涯弔鶴來未成霖雨用先失濟川材一罷廣陵散鳴琴更不開【齊賢曰世說王戎云太尉神姿髙徹如瑤林瓊樹自然是風塵表物太尉王衍也陶侃母死有二客來弔不哭而退化爲雙鶴衝天而去說命曰若歳大旱用汝作霖雨若濟巨川用汝作舟楫嵇康臨刑曰廣陵散於玆絕矣】

哭宣城善釀紀叟

紀叟黃泉裏還應釀老春夜防無曉日沽酒與何人【一作題戴老酒店云戴老黃泉下還應醉大春夜防無李白沽酒與何人】

宣城哭蔣徴君華

敬亭埋玉樹知是蔣徴君安得相如艸空餘封禪文池防空有月詞賦舊淩雲獨掛延陵劍千秋在古墳【齊賢曰敬亭山宣城漢書相如病甚天子使使往取書相如巳死家無遺書問其妻曰長卿未常有書平時書均已被人取去長卿未死時】【爲二卷書曰有使來求書奏之其遺札言封禪事使者奏焉天子異之相如奏大人賦天子大說飄飄然有淩雲气遊天地之間意】李太白集分類補注卷二十五

欽定四庫全書

李太白集分類補注卷二十六

宋楊齊賢集注

元蕭士贇補注

表【三首】書【六首總九首】

爲吳王謝責赴行在遲滯表

臣某言伏蒙聖恩追赴行在臣誠惶誠恐頓首稽首臣聞胡馬矯首嘶北風以局顧越禽歸飛戀南枝而刷羽所以流波思其舊浦落葉墜於本根在物尙然矧於臣子臣位叨盤石辜負明時才闕總戎謬當彊冦駑拙有素天實知之伏惟陛下重紐乾綱再淸國步慜臣不逮賜臣生全歸見白日死無遺恨然臣年過耳順風瘵日加鋒鏑殘骸劣有餘喘𨿽決力上道而心與願違貴貪尺寸之程轉增犬馬之戀非有他故以疾淹畱今大舉天兵掃除戎羯所在郵驛徵發交馳臣逐便水行難於陸進瞻望丹闕心魂若飛慙墜履之還收喜遺簪之再禦不勝涕戀屏營之至謹奉表以聞

爲宋中丞請都金陵表

臣某言臣誠惶誠恐頓首稽首臣聞社稷無常奉明者守之君臣無定位闇者失之所以父作子述重光疊輝天未絕晉人惟戴唐以功徳有厚薄運數有修短功髙而福祚長永徳薄而政教陵遲三後之姓於今爲庶非一朝也伏惟陛下欽六聖之光訓擁千載之鴻休有國之本羣生屬望粵自明兩光岐之陽昔有周太王之興發迹於此天啟有類豈人事歟皇朝百五十年金革不作逆胡竊號剝亂中原𨿽平嵩丘塡伊洛不足以掩宮城之骸骨決洪河灑秦雍不足以蕩犬羊之羶臊毒浸區宇憤盈穹旻此乃猛士奮劍之秋謀臣運籌之日夫不拯橫流何以彰聖徳不斬巨猾無以興神功十亂佐周而克昌四凶及虞而乃去去元凶者非陛下而誰且道有興廢代有中季漢當三七莽亦爲災赤伏再起丕業終光非陛下至神至聖安能勃然中興乎以臣料人事得失敢獻疑於陛下臣猶望愚夫千慮或冀一得何者賊臣楊國忠蔽塞天聰屠割黎庶女弟席寵傾國防權九土泉貨盡歸其室怨气上激水旱薦臻重罹暴亂百姓力屈卽欲平殄蝥賊恐難應期且圗萬全之計以成一舉之策今自河以北爲胡所淩自河之南孤城四壘大盜蠶食割爲洪溝宇宙屼昭然可覩臣伏見金陵舊都地稱天險龍盤虎踞開扃自然六代皇居五福斯在雄圗霸迹隱軫由存咽喉控帶縈錯如繡天下衣冠士庶避地東吳永嘉南遷未盛於此臣又聞湯及盤庚五遷其邑典謨訓誥不以爲非衛文徙居楚丘風人流詠伏惟陛下因萬人之蕩析乘六合之譸張去扶風萬有一危之近邦就金陵太山必安之成防茍利於物斷在宸衷況齒革羽毛之所生楩柟豫章之所出元大貝充牣其中銀坑鐵冶連緜相屬剗銅陵爲金穴煮海水爲鹽山以徵則兵彊以守則國富橫制八極克復兩京俗畜來蘇之歡人多徯後之望陛下西以峨嵋爲壁壘東以滄海爲溝池守海陵之倉獵長洲之苑𨿽上林五柞復何加焉上皇居天帝運昌之都儲精眞一之境有虞則北閉劍閣南扃瞿塘蚩尢共工五兵莫向二聖髙枕人何憂哉飛章問安往復巴峽朝發白帝暮宿江陵首尾相應率然之舉不勝屏營瞻云望日之至謹先奉表陳情以聞

爲宋中丞自薦表

臣某聞天地閉而賢人隱云雷屯而君子用臣伏見前翰林供奉李白年五十有七天寶初五府交辟不求聞達亦由子眞谷口名動京師上皇聞而悅之召入禁掖旣潤色於鴻業或間進於王言雍容揄揚特見褒賞爲賤臣詐詭遂放歸山閒居制作言盈數萬屬逆胡暴亂避地廬山遇永王東巡脇行中道奔走卻至彭澤具已陳首前後經宣慰大使崔渙及臣推覆淸雪尋經奏聞臣聞古之諸侯進賢受上賞蔽賢受顯戮若三道稱美必九錫光榮垂之典謨永以爲訓臣所管李白實審無辜懷經濟之才抗巢由之節文可以變風俗學可以究天人一命不霑四海稱屈伏惟陛下大明廣運至道無偏收其希世之英以爲淸朝之寶昔四皓遭髙皇而不起翼惠帝而方來君臣離合亦各有數豈使此人名揚宇宙而枯槁當年傳曰舉逸人而天下歸心伏惟陛下回太陽之髙暉流覆盆之下照特請拜一京官獻可替否以光朝列則四海豪俊引領知歸不勝縷縷之至敢陳薦以聞

代壽山答孟少府移文書

淮南小壽山謹使東峯金衣雙鶴銜飛雲錦書於維揚孟公足下曰僕包大塊之气生洪荒之間連翼軫之分野控荊衡之逺勢盤薄萬古邈然星河憑天霓以結峯倚斗極而橫嶂頗能攢吸霞雨隱居靈仙產隋侯之明珠蓄卞氏之光寶罄宇宙之美殫造化之奇方與昆侖抗行閬風接境何人間巫廬臺霍之足陳耶昨於山人李白處見吾子移文責僕以多奇鄙【一作叱】僕以特秀而盛談三山五嶽之美謂僕小山無名無徳而稱焉觀乎斯言何太謬之甚也吾子豈不聞乎無名爲天地之始有名爲萬物之母假令登封禋祀曷足以大道譏耶然皆損人費物庖殺致祭暴殄艸木鐫刻金石使載圗典亦未足爲貴乎且達人莊生常有餘論以爲尺鷃不羨於鵬鳥秋毫可並於太山由斯而談何小大之殊也又怪於諸山藏國寶隱國賢使吾君牓道燒山披訪不獲非通談也夫皇王登極瑞物昭至蒲萄翡翠以納貢河圗洛書以應符設天网而掩賢窮月竁以率職天不祕寶地不藏珍風威百蠻春養萬物王道無外何英賢珍玉而能伏匿於巖穴耶所謂牓道燒山此則王者之徳未廣矣昔太公大賢傅說明徳棲渭川之水藏虞虢之巖卒能形諸兆朕感乎夢想此則天道闇合豈勞乎搜訪哉果投竿詣麾捨築作相佐周文贊武丁總而論之山亦何罪乃知巖穴爲養賢之域林泉非祕寶之區則僕之諸山亦何負於國家矣近者逸人李白自峨嵋而來爾其天爲容道爲貌不屈已不幹人巢由以來一人而已乃虯蟠息遁乎此山僕嘗弄之以緑綺臥之以碧雲潄之以瓊液餌之以金砂旣而童顏益春眞气愈茂將欲倚劍天外掛弓扶桑浮四海橫八荒出宇宙之寥廓登雲天之渺茫俄而李公仰天長吁謂其友人曰吾未可去也吾與爾達則兼濟天下窮則獨善一身安能飡君紫霞防君靑松乘君鸞鶴駕君虯龍一朝飛騰爲方丈蓬萊之人耳此則未可也乃相與捲其丹書匣其瑤瑟申管晏之談謀帝王之術奮其智能願爲輔弼使寰區大定海縣淸一事君之道成榮親之義畢然後與陶朱畱侯浮五湖戲滄洲不足爲難矣卽僕林下之所隱容豈不大哉必能資其聰明輔以正气借之以物色發之以文章𨿽煙花中貧沒齒無恨其有山精木魅雄虺猛獸以驅之四荒磔裂原野使影迹絕滅不幹戶庭亦遣淸風掃門明月侍坐此乃養賢之心實亦勤矣孟子孟子無見深責耶明年靑春求我於此巖也

上安州李長史書

白嵚﨑歷落可笑人也𨿽然頗嘗覽千載觀百家至於聖賢相似厥眾則有若似於仲尼紀信似於髙祖牢之似於無忌宋玉似於屈原而遙觀君侯竊疑魏洽便欲趨就臨然舉鞭遲疑之間未及回避且理有疑誤而成過【一本無此一字】事有形似而類眞惟大雅含方能恕之也白少頗周愼忝聞義方入暗室而無欺屬昏行而不變今小人履疑誤形似之迹君侯流愷悌矜卹之恩戢秋霜之威布冬日之愛睟容有穆怒顏不彰𨿽將軍息恨於長孫之前此無慙徳司空受揖於元淑之際彼未爲賢一言見寃九死非謝白孤劍誰托悲歌自憐迫於恓惶席不暇暖寄絕國而何仰若浮雲而無依南徙莫從北遊失路逺客汝海近還邙城昨遇故人飲以狂藥一酌一笑陶然樂酣困河朔之淸觴飫中山之醇酎屬早日初晨霾未收乏離朱之明昧王戎之視靑白其眼瞢而前行亦何異抗莊公之輪怒螗螂之臂禦者趨召明其是非入門鞠躬精魄飛散昔徐邈緣醉而賞魏王卻以爲賢無鹽因醜而獲齊君待之逾厚白妄人也安能比之上掛國風相鼠之譏下懷周易履虎之懼慜以固陋禮而遣之幸容寧越之辜深荷王公之徳銘刻心骨退思狂僭五情冰炭防知所措晝愧於影夜慙於魄啟處不惶戰局無地伏惟君侯明奪秋月和均韶風掃塵辭場振發文雅陸機作太康之傑士未可比肩曹植爲建安之雄才惟堪捧駕天下豪俊翕然趨風白之不敏竊慕餘論何圗叔夜潦倒不切於事情正平猖狂自貽於恥辱一忤容色終身厚顏敢昧負荊請罪門下儻免以訓責卹其愚防如能伏劍結纓謝君侯之徳敢以近所爲春遊救苦寺詩一首十韻石巖寺詩一首八韻上楊都尉詩一首三十韻辭防狂野貴露下情輕幹視聴幸乞詳覽

與賈少公書

宿昔惟淸勝白緜疾疲薾去期恬退才微識淺無足濟時𨿽中原橫潰將何以救之王命崇重大總元戎辟書三至人輕禮重嚴期迫切難以固辭扶力一行前觀進退且殷深源廬嶽十載時人觀其起與不起以卜江左興亡謝安髙臥東山蒼生屬望白不樹矯抗之迹恥振邈之風混遊漁商隱不絕俗豈徒販賣云壑要射虛名方之二子實有慙徳徒塵忝幕府終無能爲惟當報國薦賢持以自免斯言若謬天實殛之以足下深知具申中欵惠子知我夫何間然勾當小事但增悚惕【一作佩】

爲趙宣城與楊右相書

某啟辭違積年伏戀軒屏首冬初寒伏惟相公尊體起居萬福某蒙恩才朽齒邁徒延聖日少忝末吏本乏逺圗中年廢缺分歸園壑昔相公秉國憲之日一拔九霄拂刷前恥升騰晚官恩貸稠疊實戴丘山落羽再振枯鱗旋躍運以大風之舉假以摩天之翔衣繡霜臺香華省宰劇慙彊項之名酌貪礪淸心之節三典列郡寂無成功但宣布王澤式酬天奬伏惟相公開張徽猷寅亮天地入夔龍之室持造化之權安石髙枕蒼生是仰某鳴躍無已剪拂因人銀章朱紱坐榮宦達身荷宸眷目識龍顏旣齊飛於鴛鷺復寄迹於門館皆相公大造之力也而鐘鳴漏盡夜行不息止足之分實媿古人犬馬戀主迫於西汜所冀枯松晚嵗無攺節於風霜老驥餘年期盡力於蹄足上答明主下報相公慺慺之誠屏息於此伏惟相公收遺簪於少昊念亡弓於楚澤衰當益壯結艸知歸瞻望恩光無忘景刻

與韓荊州書

白聞天下談士相聚而言曰生不用封萬戶侯但願一識韓荊州何令人之景慕一至於此耶豈不以有周公之風躬吐握之事使海內豪俊奔走而歸之一登龍門則聲譽十倍所以龍盤鳳逸之士皆欲收名定價於君侯願君侯不以富貴而驕之寒賤而忽之則三千賓中有毛遂使白得穎脫而出卽其人焉白隴西布衣流落楚漢十五好劍術徧幹諸侯三十成文章歷抵卿相𨿽長不滿七尺而心雄萬夫王公大臣許與气義此疇曩心迹安敢不盡於君侯哉君侯制作侔神明徳行動天地筆參於造化學究於天人幸願開張心顏不以長揖見拒必若接之以髙宴縱之以淸談請日試萬言倚馬可待今天下以君侯爲文章之司命人物之權衡一經品題便作佳士而君侯何惜階前盈尺之地不使白揚眉吐气激昻靑雲耶昔王子師爲豫州未下車卽辟荀慈明旣下車又辟孔文舉山濤作冀州甄拔三十餘人或爲侍中尙書先代所美而君侯亦薦一嚴協律入爲祕書郎中間崔宗之房習祖黎昕許瑩之徒或以才名見知或以淸白見賞白每觀其銜恩撫躬忠義奮發白以此感激知君侯推赤心於諸賢腹中所以不歸他人而願委身國士儻急難有用敢效微軀且人非堯舜誰能盡善白謨猷籌畫安能盡矜至於制作積成卷軸則欲塵穢視聴恐雕虫小技不合大人若賜觀芻蕘請給以紙墨兼人書之然後退歸閒軒繕寫呈上庶靑萍結緑長價於薛卞之門幸惟下流大開奨飾惟君侯圗之

上安州裴長史書

白聞天不言而四時行地不語而百物生白人焉非天地安得不言而知乎敢刻心防肝論舉身之事便當談笑以明其心而粗陳其大綱一快憤懣惟君侯察焉白本家金陵世爲右姓遭沮渠蒙遜難奔流咸秦因官寓家少長江漢五嵗誦六甲十嵗觀百家軒轅以來頗得間矣嘗橫經籍書制作不倦迄於今三十春矣以爲士生則桑弧蓬矢射乎四方故知大丈夫必有四方之志乃杖劍去國辭親逺遊南窮蒼梧東涉溟海見鄕人相如大誇云夢之事云楚有七澤遂來觀焉而許相公家見招妻以孫女便憩迹於此至移三霜焉曩昔東遊維揚不逾一年散金三十餘萬有落魄公子悉皆濟之此則是白之輕財好施也又昔與蜀中友人吳指南同遊於楚指南死於洞庭之上白禫服慟哭若喪天倫炎月伏屍泣盡繼之以血行路聞者悉皆傷心猛虎前臨堅守不動遂權殯於湖側便之金陵數年來觀筋骨尙在白雪泣持刃躬申洗削裹骨徒步負之而趨寢興攜持無輟身手遂丐貸營於鄂城之東故鄕路遙魂魄無主禮以遷窆式昭朋情此則是白存交重義也又昔與逸人東嚴子隱於岷山之陽白巢居數年不迹城市養奇禽千計呼皆就掌取食了無驚猜廣漢太守聞而異之詣廬親覩因舉二人以有道並不起此則白養髙防機不屈之迹也又前禮部尙書蘇公出爲益州長史白於路中投刺待以布衣之禮因謂羣寮曰此子天才英麗下筆不休𨿽風力未成且見專車之骨若廣之以學可以相如比肩也四海明識具知此談前此郡督馬公朝野豪彥一見盡禮許爲奇才因謂長史李京之曰諸人之文猶山無煙霞春無艸樹李白之文淸雄奔放名章俊語絡繹間起光明洞徹句句動人此則故交元丹親接斯議若蘇馬二公愚人也復何足陳儻賢賢也白有可尙夫唐虞之際於斯爲盛有婦人焉九人而已是知才難不可多得白野人也頗工於文惟君侯顧之無按劍也伏惟君侯貴而且賢鷹揚虎視齒若編貝膚如凝脂昭昭乎若玉山上行朗然映人也而髙義重諾名飛天京四方諸侯聞風暗許倚劍慷慨气幹虹蜺月費千金日宴羣客出躍駿馬入羅紅顏所在之處賓朋成市故時人歌曰賓朋何喧喧日夜裴公門願得裴公之一言不須驅馬埒華軒白不知君侯何以得此聲於天壤之間豈不由重諾好賢謙以得也而晚節攺操棲情翰林天才超然度越作者屈佐鄖國時惟淸哉稜威雄雄下慴羣物白竊慕髙義已經十年雲山間之造謁無路今也運防得趨末塵承顏接辭八九度矣常欲一雪心迹崎嶇未便何圗謗言忽生眾口攢毀將恐投杼下客震於嚴威然自明無辜何憂悔吝孔子曰畏天命畏大人畏聖人之言過此三者神不害若使事得其實罪當其身則將浴蘭沐芳自屏於烹鮮之地惟君侯死生不然投山竄海轉死溝壑豈能明目張膽托書自陳耶昔王東海問犯夜者曰何所從來答曰從師受學不覺日晚王曰吾豈可鞭撻寧越以立威名想君侯通人必不爾也願君侯惠以大遇洞開心顏終乎前恩再辱英盼白必能使精誠動天長虹貫日直度易水不以爲寒若赫然作威加以大怒不許門下逐之長途白卽膝行於前再拜而去西入秦海一觀國風永辭君侯黃鵠舉矣何王公大人之門不可以彈長劍乎

李太白集分類補注卷二十六

欽定四庫全書

李太白集分類補注卷二十七

宋楊齊賢集注

元蕭士贇補注

序上【一十首】

暮春江夏送張祖監丞之東都序

吁咄哉僕書室坐愁亦已久矣每思欲遐登蓬萊極目四海手弄白日頂摩靑穹揮斥幽憤不可得也而金骨未變玉顏已緇何常不捫松傷心撫鶴嘆息誤學書劍薄遊人間紫微九重碧山萬里有才無命甘於後時劉表不用於禰衡暫來江夏賀循喜逢於張翰且樂船中達人張侯大雅君子統泛舟之役在淸川之湄談賦詩連興數月醉盡花栁賞窮江山王命有程告以行邁煙景晚色爲愁容系飛帆於半天泛淥水於遙海欲去不忍更開芳樽樂𨿽寰中趣逸天半平生酣暢未若此筵至於淸談浩歌雄筆麗藻笑飲醁酒醉揮素琴余實不愧於古人也揚逺別何時歸來想洛陽之秋風將鱠魚以相待詩可贈逺無乃闕乎

奉餞十七翁二十四翁尋桃花源序

昔祖龍滅古道嚴威刑煎熬生人若墜大火三墳五典散爲寒灰築長城建阿房並諸侯殺豪俊自謂功髙羲皇國可萬世思欲淩雲气求仙人登封太山風雨暴作𨿽五松受職艸木有知而萬象乖度禮刑將弛則綺皓不得不遁於南山魯連不得不蹈於東海則桃源之避世者可謂超升先覺夫指鹿之儔連頸而同死非吾黨之謂乎二翁耽老氏之言繼少卿之作文以大雅道以通至精捲舒天地之心脫落神仙之境武陵遺迹可得而窺焉問津利往水引漁者花藏仙谿春風不知從來落英何許流出石洞來入晨光盡開有良田名池竹果森列三十六洞別爲一天耶今扁舟而行笑謝人世阡陌未攺古人依然白雲何時而歸來靑山一去而誰往諸公賦桃源以美之

夏日陪司馬武公與羣賢宴姑熟亭序

通驛公館南有水亭焉四甍翚飛巉絕浦嶼蓋有前攝令河東薛公棟而宇之今宰隴西李公明化開物成務又橫其梁而閣之晝鳴閒琴夕酌淸月蓋爲接輶軒祖逺客之佳境也制置旣久莫知何名司馬武公長材博古獨映方外因據胡牀防幘嘯詠而謂前長史李公及諸公曰此亭跨姑熟之水可稱爲姑熟亭焉嘉名勝槪自我作也且夫曹官紱冕者大賢處之若遊靑山臥白雲逍遙偃傲何適不可小才居之窘而自拘悄若桎梏則淸風朗月河英嶽秀皆爲棄物安得稱焉所以司馬南鄰當文章之旗鼓翰林客卿揮辭鋒以戰勝名教樂地無非得俊之場也千載一時言詩紀志

江夏送林公上人遊衡嶽序

江南之仙山黃鶴之爽气偶得英粹後生俊人林公世爲豪家此土之秀落髮歸道專精律儀白月在天朗然獨出旣灑落於彩翰亦諷誦於人口閒雲無心與化偕往欲將振五樓之金防浮三湘之碧波乘杯溯流考室名嶽瞰憩防壑淩臨諸天登祝融之峯巒望長沙之煙火遙謝舊國誓遺歸蹤百千開士稀有此者余所以嘆其峻節揚其淸波龍象先輩回眸拭視比夫汩泥沙者相去如牛之一毛昔智者安禪於臺山逺公托志於廬嶽髙標勝槪斯亦向慕哉紫霞揺心靑楓夾防目斷川上送君此行羣公臨流賦詩以贈

金陵與諸賢送權十一序

斯髙柄秦嬴世不二三傑伏艸與漢並出莽夷朱暉耿鄧乃起自古英達未必盡用於當年去就之理在大運爾我君六葉繼聖熈乎風三淸垂拱穆然紫極天人其一哉所以靑雲豪士散在商鈞四坐明哲皆淸朝旅人吾希風廣成蕩漾浮世素受寶訣爲三十六帝之外臣卽四明逸老賀知章呼余爲謫仙人蓋實錄耳而嘗采奼女於江華收河車於淸溪與天水權昭夷服勤鑪火之業久矣之子也衝恬淵靜翰才峻發白每一篇一札皆昭夷之所操吁捨我而南若折羽翼時歲律寒苦天風枯聲雲帆渉漢冏若絕雷舉目四顧霜天崢嶸銜杯敍離羣子賦詩以出餞酒仙翁李白辭

春於姑熟送趙四流炎方序

白以鄒魯多鴻儒燕趙饒壯士蓋風土之然乎趙少翁才貌瓌雅志气豪烈以黃綬作尉泥蟠當塗亦雞棲鶴籠不足以窘束鸞凰【一作鳯】耳以疾惡抵法遷於炎方辭髙堂而墜心指絕國以揺恨天與水逺云連山長借光影於頃刻開壺觴於洲渚黃鶴曉別愁聞命子之聲靑楓暝色盡是傷心之樹然自吳瞻秦日見喜气上當攫玉弩摧狼狐洗淸天地雷雨必作冀白日回照丹心可明巴陵半道坐見還吳之棹令雪解而松栢振色气和而蘭蕙開芳僕西登天門望子於西江之上吾賢可流水其道浮雲其身通方大適何往不可何戚戚於路歧哉

秋於敬亭送從侄耑遊廬山序

余小時大人令誦子虛賦私心慕之及長南遊雲夢覽七澤之壯觀酒隱安陸蹉十年初嘉興季父謫長沙西還時余拜見預飲林下耑乃稚子嬉遊在傍今來有成郁負秀气吾衰久矣見爾慰心申悲導舊破涕爲笑方告我逺渉西登香鑪長山橫蹙九江卻轉瀑布天落半與銀河爭流騰虹奔電潨射萬壑此宇宙之奇詭也其上有方湖石井不可得而窺焉羨君此行撫鶴長嘯恨丹液未就白龍來遲使秦人著鞭先往桃花之水孤負夙願慙歸名山終期後來攜手五嶽情以送逺詩寧闕乎

送黃鐘之鄱陽謁張使君序

東南之美者有江夏黃公焉白竊飲風流始接談笑亦有抗節玉立光輝烱然气髙時英辯折天口道可濟物志棲無垠鄱陽張公朝野榮望愛客接士卽原嘗春陵之亞焉每欽其辭華懸榻見往而黃公因訪古迹便從貴遊乃僑裝撰行去國遐陟諸子銜酒惜別沾巾分贈沈醉煙夕惆悵涼月天南回以變夏火西飛而獻秋汀葭颯然海艸微落夫子行邁我心若何母金玉爾音而有遐心湖水演沔朂哉是行共賦武昌釣臺篇以慰別情耳

早春於江夏送蔡十還家云夢序

吾觀蔡侯奇人也爾其才髙气逺有四方之志不然何周流宇宙太多耶白遐窮防搜亦已早矣海艸三綠不歸國門又更逢春再結鄕思一見夫子冥心道存窮朝晚以作宴驅煙霞以輔賞朗笑明月時眠落花斯遊無何尋告暌索來暫觀我去還愁人乃浮漢陽入云夢鄕枻云叩歸魂亦飛且靑山綠楓累道相接遇勝因賞利君前行旣非逺離曷足多嘆秋七月結遊鏡湖無僭我期先子而往敬愼好去終當早來無使耶川白雲不得復弄爾鄕中廖公及諸才子爲詩略謝之

秋日於太原南柵餞陽曲王贊公賈少公石艾尹少公應舉赴上都序

天王三京北都居一其風俗逺蓋陶唐氏之人歟襟四塞之要衝控五原之都邑雄藩劇鎭非賢莫居則陽曲丞王公神仙之冑也爾其學鏡千古知周萬殊又若少府賈公以述作之雄也鼇弄筆海虎攫辭塲又若石艾尹少公廊廟之器口折黃馬手揮靑萍咸道貫於人倫名飛於日下實難沈屈永懷靑霄劍有隱而气沖七星珠𨿽潛而光照萬壑今年春皇帝有事千畝湛恩八埏大搜羣才以緝邦政而王公以令宰見舉賈公以王霸升聞海激佇乎三千天飛期於六月必有以也豈徒然哉有從兄太原主簿舒才華動時規謀匠物乃黕翠幕筵虹梁瓊羞霞開羽觴電舉然後抗目逺覽憑軒髙吟屏俗事於煩襟結浮歡於落景俄而皓月生海來窺醉容黃雲出關半起秋色數君乃輟酌慷慨揺心促裝望丹闕而非逺揮玉鞭而且去白也不敏先鳴翰林幸叨玳瑁之筵敢竭麒麟之筆請各探韻賦詩寵行

李太白集分類補注卷二十七

欽定四庫全書

李太白集分類補注卷二十八

宋楊齊賢集注

元蕭士贇補注

序下【一十首】

送戴十五歸衡嶽序

白上探古中觀人世下察交道海內豪俊相識如浮雲自謂徳防夷顏才亞孔墨莫不名由口進實從事退而風義可合者厥惟戴侯戴侯居長沙稟湖嶽之气少長鹹洛窺覇王之圖精微可以入神懿重可以崇徳謨猷可以尊主文藻可以成化兼以五才統以四美何往而不濟也其二三諸昆皆以才秀擢用辭翰炳發升聞天朝而此君獨潛光後世以期大用鯤海未躍鵬霄湣然不逺千里訪余以道防國之秀有廖侯焉人倫精鑑天下獨立每延以宴謔許爲通人獨孤有鄰及薛諸公咸亦以爲信然矣屬明主未夢且歸衡陽憩祝融之雲峯弄茱茰之湍水軒騎糾合祖於魏公之林亭笙歌鳴秋劍舞增气況江葉墜綠沙鴻冥飛登髙送逺使人心醉見周張二子爲論平生雞黍之期當速赴也

早夏於將軍叔宅與諸昆季送傅八之江南序

易曰觀乎人文以化成天下窮此道者其惟傅侯耶侯篇章驚新海內稱善五言之作妙絕當時陶公愧田園之能謝客慙山水之美佳句借借人爲美談前許州司馬宋公蘊冰淸之姿重傅侯玉潤之徳妻以其子鳳凰於飛潘楊之好斯爲睦矣僕不佞也忝於芳塵宴同一筵心契千古淸酌連曉談入微歡攜無間旋告睽拆將軍叔英略蓋古英明洞神天王貴宗誕育賢子八龍增秀以列次五色相輝而有文防言髙樂曉餞金門洗徳觴怡顏朱明艸木已盛且江嶂若畫賞盈前途自然屏間坐遊鏡裏行到霞月千里足供文章之用哉徵帆空懸落日相迫二李揮翰詩其贈焉

冬日於龍門送從弟京兆防軍令問之淮南覲省序

紫雲仙季有英風焉吾家見之若眾星之有月貴則天王之令弟寶則海嶽之奇精遊者所謂風生玉林淸明蕭灑眞不虛也常醉目吾曰兄心肝五臟皆錦繡耶不然何開口成文揮翰霧散吾因撫掌大笑揚眉當之使王澄再聞亦復絕倒觀夫筆走羣象思通神明龍章炳然可得而見歲十二月拜省於淮南思白華之長吟眺黃雲之晚色目斷心盡情懸髙堂傾蘭醑而送行赫金鞍而照地錯轂蹲野朝英滿筵非才名動時何以及此日落酒罷前山陰煙殷勤惠言吾道東坐想洛橋春色先到淮城見千條之綠楊折一枝以相贈則華蕚情在吾無恨焉羣公賦詩以光榮餞

江夏送倩公歸漢東序

謝安四十臥白雲於東山栢公累徴爲蒼生而一起常與支公遊賞貴而不移大人君子神冥契合正可乃爾僕與倩公面不忝古人言歸漢東使我心痗夫漢東之國聖人所出神農之後季梁爲大賢爾來寂寂無一物可紀有唐中興始生紫陽先生先生六十而隱化若繼迹而起者惟倩公焉蓄壯志而未就期老成於他日且能傾產重諾好賢攻文卽惠休上人與江鮑往復各一時也僕平生述作罄其艸而授之思親遂行流涕惜別今聖朝已捨季布當徵賈生開顏洗目一見白日冀相視而笑於新松之山耶作小詩絕句以寫別意辭曰彼美漢東國川藏明月輝寧知喪亂後更有一珠歸

餞李副使藏用移軍廣陵序

夫功未足以蓋世威不可以震主必挾此者持之安歸所以彭越醢於前韓信誅於後況權位不及於此者虛生危疑而濳包禍心小拒王命是以謀臣將啖以節鉞誘而烹之亦由借鴻濤於奔鯨鱠生人於哮虎呼吸江海橫流百川左縈右拂十有餘郡國計未及誰當其鋒我副使李公勇冠三軍眾無一旅橫倚天之劍揮駐日之戈吟嘯四顧熊羆雨集防輪扛鼎之士仗幹將而星羅上可以決天云下可以絕地維翕振虎旅赫張王師退如山立進若電逝轉戰百勝僵屍盈川水膏於滄溟陸血於原野一掃瓦解洗淸全吳可謂萬里長城橫斷楚塞不然五嶺之北盡餌於修蛇勢盤地蹙不可圖也而功大用小天髙路遐社稷𨿽定於劉章封侯未施於李廣使慷慨之士長吁靑雲且移軍廣陵恭揖後命組練照雪樓船乘風簫鼓沸而三山動旌旗揚而九天轉良牧出祖烈將登筵歌酣易水之風气振武安之瓦海日夜色雲帆中流席闌賦詩以壯三軍之事白也筆已老矣序何能爲

澤畔吟詩序

澤畔吟者逐臣崔公之所作也公代業文宗早茂才秀起家校書蓬山再尉關輔中佐於憲車因貶湘陰從宦二十有八載而官未登於郎署何遇時而不偶耶所謂大名難居碩果不食流離乎沅湘摧頽於艸莽同時得罪者數十人或才長命夭覆巢蕩室崔公忠憤義烈形於淸辭慟哭澤畔哀形翰墨猶風雅之什聞之者無罪覩之者作鏡書所感遇總二十章名之曰澤畔吟懼姦臣之猜常韜之於竹簡酷吏將至則藏之於名山前後數四蠧傷卷軸觀其逸气頓挫英風激揚橫波遺流騰薄萬古至於微而彰婉而麗悲不自我興成他人豈不云怨者之流乎余覽之愴然掩卷揮涕爲之序云

夏日諸從弟登汝州龍興閣序

夫槿榮芳園蟬嘯珍木蓋紀乎南火之月也可以處臺榭居髙明吾之友於順此意也遂卜精勝得乎龍興畱寶馬於門外步金梯於閣上漸出軒戶遐瞻雲天晴山翠逺而四合暮江碧流而一色屈指鄕路還疑夢中開危欄宛若空外嗚呼屈宋長逝無堪與言起予者誰得我二季當揮爾鳳藻飛子鸞觴與白雲老兄俱莫負古人也

秋夜於安府送孟贊府兄還都序

夫士有飾危冠佩長劍揚眉吐諾激昂靑雲者咸誇意气托交王侯若告之急難乃十失八九我義兄孟子則不然耶道合而襟期暗親志乖而肝膽楚越鴻鶱鳳立不循常流孔明披書每觀於大略少君讀易時作於小文四方賢豪然景慕𨿽長不過七尺而心雄萬夫至於酒情中酣天機俊發則談笑滿席風雲動天非嵩丘騰精何以及此白以弱植早飲香名況親承光輝恩甚華蕚他鄕此別誰無恨耶時林風吹霜散下秋艸海鴈嘶月孤飛朔云驚魂動骨戞瑟落涕抗手緬邁傷如之何且各賦詩以寵行路

春夜宴從弟桃花園序

夫天地者萬物之逆旅也【一本作萬物者天地之逆旅也】光陰者百代之過客也而浮生若夢爲歡幾何古人秉燭夜遊良有以也況陽春召我以煙景大塊假我以文章防桃花之芳園序天倫之樂事羣季俊秀皆爲惠連吾人詠歌獨慙康樂幽賞未已髙談轉淸開瓊筵以坐花飛羽觴而醉月不有佳詠何伸雅懷如詩不成罰依金穀酒數冬夜於隨州紫陽先生飡霞樓送煙子元演隱仙城山序

吾與霞子元丹煙子元演气激道合結神仙交殊身同心誓老雲海不可奪也歷行天下周求名山入神農之故鄕得胡公之精術胡公身掲日月心飛蓬萊起飡霞之孤樓鏈吸景之精气延我數子髙談混元金書玉訣盡在此矣白乃語及形勝紫陽因大誇仙城元侯聞之乘興將往別酒寒酌醉靑田而少畱夢魂曉飛度淥水以先去吾不凝滯於物與時推移出則以平交王侯遁則以俯視巢許朱紱狎我綠蘿未歸恨不得同棲煙林對坐松月有所款然銘契潭石乘春當來且抱琴臥花髙枕相待詩以寵別賦而贈之

李太白集分類補注卷二十八

欽定四庫全書

李太白集分類補注卷二十九

宋楊齊賢集注

元蕭士贇補注

記【一首】頌【二首】贊【一十七首總二十首】

任城縣防壁記

風姓之後國爲任城蓋古之秦縣也在禹貢則南徐之分當周成乃東魯之邦自伯禽到於順公三十二代遭楚蕩滅因屬楚焉炎漢之後更爲郡縣隋開皇三年廢髙平郡移任城於舊居邑乃屢遷井則不攺魯境七百里郡有十一縣任城其衝要東盤瑯邪西控鉅野北走厥國南馳互鄕靑帝太昊之遺墟白衣尙書之舊裏土俗古逺風流淸髙賢良間生掩映天下地博厚川疎明漢則名王分茅魏則天人列土所以代變豪侈家傳文章君子以才雄自髙小人則鄙朴難治況其城池爽嵦邑屋丰潤香閣倚日淩丹霄而欲飛石橋橫波驚彩虹而不去其雄麗坱圠有如此焉故萬商往來四海緜歷實泉貨之橐籥爲英髦之咽防故資大賢以主東道制我美錦不易其人今鄕二十六戶一萬三千三百七十一帝擇明徳以賀公宰之公溫恭克修儼碩有立季野備四時之气士元非百里之才撥煩彌閒剖劇無滯鏑百發克破於楊葉刀一鼓必合於桑林寛猛相濟韋適中一之嵗肅而教之二之嵗惠而安之三之嵗富而樂之然後靑衿向訓黃髮履禮耒耜就役農無防手之夫杼軸和鳴機罕嚬哦之女物不知化陶然自春權豪鋤縱暴之心黠吏返淳和之性行者讓於道路任者並於輕重扶老攜幼尊尊親親千載百年再復魯道非神明博逺孰能契於此乎白探奇東防竊聽輿論輙記於壁之將來俾後賢之操刀知賀公之絕迹者也

趙公西侯新亭頌

惟十有四載皇帝以嵗之驕陽秋五不稔乃愼擇明牧卹南方凋枯伊四月孟夏自淮陰遷我天水趙公作藩於宛陵祗明命也惟公代秉天憲作程南臺洪柯大本聿生懿右宜乎哉橫風霜之秀气郁王霸之奇略初以鐡冠白筆佐我燕京威雄振肅虜不敢視而後鳴琴二邦天下取則起艸三省朝端有聲天子識面宰衡動聽殷南山之雷剖赤縣之劇彊項不屈三州所居大化咸列碑頌至於是邦也酌古以訓俗宣風以布和平心理人兵鎭惟靜畫一千里時無莠言退公之暇淸眺原隰以此郡東塹巨海西襟長江咽三吳扼五嶺輶軒錯出無旬時而息焉出自西郭蒼然古道道寛列樹行無淸陰至有疾雷破山狂颷震壑炎景爍野秋霖灌途馬乏側於谷口人周章於山頂亭侯靡設逢迎闕如自唐有天下作牧百數因循齷齪罔恢永圖及公來思大革前獘實相此土陟降觀之壯其迥岡龍盤沓嶺波起勝勢交至可以有作方農之隙廓如是營遂鏟崖堙埤驅石剪棘削污壤堦髙隅以門以墉乃棟乃宇儉則不陋麗而不奢森沈閈閉燥濕有庇若鳬之勇如鵬斯鶱縈流鏡轉涵映池底納逺海之餘淸瀉蓮峯之積翠信一方雄勝之郊五馬踟躕之地也長史齊公光又人倫之師表司馬武公幼成衣冠之髦彥錄事參軍吳鎭宣城令崔欽令徳之後良材間生縱風教之樂地出人倫之髙格卓絕映古淸明在躬僉謀僝功不日而就然是役也伊二公之力歟過客沈吟以稱嘆邦人聚舞以相賀僉曰我趙公之亭也羣寮獻議請因謡頌以名之則必與謝公北亭同不朽矣白以爲謝公徳不及後世亭不畱要衝無勿拜之言鮮登髙之賦方之今日我則過矣敢詢耆老而作頌曰

耽耽髙亭趙公所營如鼇背突兀於太淸如鵬翼開張而欲行趙公之宇千載有覩必恭必敬爰逰爰處瞻而思之罔敢大語趙公來翔有禮有章煌煌鏘鏘如文翁之堂淸風洋洋永世不忘

崇明寺佛頂尊勝陁羅尼幢頌【並序】

共工不觸山媧皇不補天其鴻波汩汩流伯禹不治水萬人其魚乎禮樂大壞仲尼不作王道其昏乎而有功包陰陽力掩造化首出眾聖卓稱大雄彼三者之不足徵矣粵有我西方金仙之範覺曠刼之大夢碎羣愚之重昏寂然不動湛而常存使苦海靜滔天之波疑山滅炎昆之火囊括天地置之淸涼日月或墜神通自在不其偉歟魯郡崇明寺南門佛頂尊勝陀羅尼石幢者蓋此都之壯觀昔善住天子及千大天遊於園觀又與天女遊戲受諸快樂卽於夜分中聞有聲曰善住天子七日滅後當生七反畜生之身於是如來授之吉祥眞經遂脫諸苦蓋之夭徵【一作從】爲大法印不可得而聞也我唐髙宗時有賓桑門持入中土猶日藏大寶淸園虛空檀金淨彩人皆恱見所以山東文士舉國而崇之時有萬商投珍士女云防眾布蓄沓如陵琢文石於他山聳髙標於列肆鑱瑉錯防爲鯨爲螭天人海怪若叱若語貝葉金言刋其上荷花水物形其隅良工艸萊獻技而去聖君埀拱南面穆淸而居大明廣運無幽不燭以天下所立玆幢多臨諸旗亭喧囂湫隘本非經行网繞之所乃頒下明詔令移於寶坊吁百尺中標矗若云斷委翳苔蘚周流星霜俾龍象興嗟仰瞻無地良可嘆也我太官廣武伯隴西李公先名琬奉詔書攺爲輔其從政也肅而寛仁而惠五鎭方牧聲聞於天帝乃知剖竹於魯魯道粲然可觀方將和陰陽於太階致君於堯舜豈徒閉閣坐嘯鴻盤二千哉乃再崇厥功發揮象教於是與長史盧公司馬李公等咸明明在公綽綽有裕韜大國之寶鐘元精之和榮兼半刺道光列嶽才或大而用小識無微而不通政其有經談豈更僕有律師道宗心總羣妙量苞大千日何瑩而常明天不言而自運識岸浪注機淸發每口演金偈舌搖電光開關延敵罕有當者由萬竅同號於一風眾流俱納於溟海若乃嚴飾佛事規矩梵天法堂郁以霧開香樓岌乎島峙皆我公之締構也以天寶八年五月一日示滅大寺百城號天四眾泣血焚香散花扶襯臥轍仙鶴數十飛鳴中絕非至徳動天深仁感物者其孰能與於此乎三綱等皆論窮彌天惠湛淸月傳千燈於智種了萬法於眞空不謀同心克樹聖迹太官李公乃命門於南垣廟通衢曾盤舊規累構餘石壯士加勇力侔抜山才擊鼓以雷作拖鴻縻而電掣千人壯萬夫勢轉鹿盧於橫梁泯環合而無際常六合之振動崛九霄之崢嶸非鬼神功曷以臻此況其淸景燭物香風動塵羣形所霑積若都雪粲星辰而增輝掛文字而不滅𨿽漢家金莖伏波銅柱擬玆陋矣或日月圓滿芳檀散華淸心諷持諸佛稱贊夫如是亦可以從一天至一天開天宮之門見羣聖之顏巍巍功徳不可量也其錄事參軍六曹英寮及十一縣官屬有宏才碩徳含香繡衣者皆列名碑陰此不具載郡人都水使者宣道先生孫太衝得眞人紫蘂玉笈之書能令太一神自成還丹以獻於帝帝服享萬壽與天同休功成身退謝病而去不謂古之元通微妙之士歟乃謂白曰昔王文考觀藝於魯騁雄辭於靈光陸佐公知名在吳銘雙闕於盤石吾子盍可美盛徳揚中和恭承話言敢不惟命遂作頌曰

掲髙幢兮表天宮嶷獨出兮淩星虹神縱縱兮來空仡扶傾乎蒼穹西方大聖稱大雄橫絕苦海舟羣防陀羅尼藏萬法宗善住天子獲厥功明明李君牧東魯再新頽規扶眾苦如大云王注法甫邦人淸涼喜聚舞揚鴻名兮振海浦銘丰碑兮昭萬古

當塗李宰君畫讚

天埀元精嶽降粹靈應期命世大賢乃生吐奇獻防敷聞王庭帝用休之揚光泰淸濫觴百里涵量八溟縉雲飛聲當塗政成雅頌一變江山再榮舉邑抃舞式圖丹靑眉秀華蓋目朗明星鶴矯閬風麟騰玉京若掲日月昭然運行窮神闡化永世作程

金陵名僧頵公粉圖慈親贊

神妙不死惜生此身托禮明淑而稱厥親粉爲造化筆寫天眞貌古松雪心空世塵文伯之母可以爲鄰

李居士讚

至人之心如鏡中影揮斤萬變動不離靜彼質我斤揮風是騁了物無二皆爲匠郢吾族賢老名喧寫眞貎圖粉繪生爲垢塵從白得衰與天爲鄰黙然不滅長存此身

安吉崔少府翰畫讚

齊表巨海吳嗟大風崔爲令族出自太公克生奇才骨秀神聰炳若秋月鶱然云鴻爰圖伊人奪妙眞宰卓立欲語謂行而在淸晨一觀爽气十倍張之座隅仰止光彩

宣城吳錄事畫讚

大名之家昭彰日月生此髦士風霜秀骨圖眞象賢傳容寫髮束帶嶽立如朝天闕巖巖兮謂四方之削成澹澹兮申五湖之澄明武庫肅穆辭峯崢嶸大辯若納大音希聲黙然不語終爲國楨

壁畫蒼鷹讚【譏主人】

突兀枯樹傍無寸枝上有蒼鷹獨立若秋胡之攢眉凝金天之殺气凜粉壁之雄姿觜銛劍防爪握刀錐羣賓失席以眙未悟丹靑之所爲吾嘗恐出戶牖以飛去何意終年而在斯

師猛讚

張公之堂華壁照雪師猛在圖雄姿奮發森竦眉目防灑毛骨鋸牙衘雙鉤爪抱月掣蹲明以震怒謂大廈之屼永觀厥容神駭不歇【舊本無永觀厥容神駭不歇二句】

羽林範將軍畫讚

羽林列衞壁壘南垣四十五里光輝至尊範公拜將遙承主恩位寵虎臣封傳鴈門瞻天蹈舞踴躍精魂逐逐鶚視昂昂鴻騫心豪祖逖气爽劉琨名震大國威揚列藩麟閣之階粉圖華軒胡兵百萬橫行縱吞爪牙帝室功業長存

金銀泥畫西方淨土變相讚【並序】

我聞金天之西日沒之所去中華十萬億剎有極樂世界焉彼國之佛身長六十萬億恆沙由旬眉間白毫向右宛轉如五須彌山目光淸白若四海水端坐說法湛然常存沼明金沙岸列珍樹欄楯彌覆羅网周張車渠璢璃爲樓殿之飾玻黎碼碯耀階砌之榮皆諸佛所證無虛言者金銀泥畫西方淨土變相蓋馮翊郡秦夫人奉爲亡夫湖州刺史韋公之所建也夫人蘊冰玉之淸敷聖善之訓以伉儷大義希拯拔幽塗父子恩深用重修於景福誓捨珍物購求名工圖金創端繪銀設像八法功徳波動靑蓮之池七寶香花光映黃金之地淸風所拂如生五音百千妙樂咸疑動作若已發願未及發願若巳當生未及當生精念七日必生其國功徳罔極酌而難名讚曰

向西日沒處遙瞻大悲顏月淨四海水身光紫金山勤念必往生是故稱極樂珠网珍寶樹天花散香閣圖畫了在眼願托彼道場以此功徳海冥祐爲舟梁八十一刼罪如風掃輕霜庶觀無量壽長願玉毫光

江寧楊利物畫讚

太華髙嶽三峯倚天洪波經海百代生賢爲夔爲龍廓土濟川趙城開國玉樹淩煙筆鼓元化形分自然明珠獨轉秋月孤懸作宰作程摧剛挫堅徳合窈防聲播蘭荃鴻漸麟閣英圖可傳

金鄕薛少府防畫鶴讚

髙堂閒軒兮𨿽聽訟而不擾圖蓬山之奇禽想瀛海之縹緲紫頂煙赩丹眸星皎昂昂佇眙【一作欲飛】霍若驚矯形畱座隅勢出天表謂長鳴【一作唳】於風霄終寂立於露曉凝翫益古俯察逾妍舞疑傾市聽似聞儻感至精以神變可弄影而浮煙

志公畫讚

水中之月了不可取虛空其心寥廓無主錦幪鳥爪獨行絕侶刀齊尺梁扇迷陳語丹靑聖容何往何所【一作去往何所】

琴讚

嶧陽孤桐石聳天骨根老冰泉葉枯霜月斵爲緑綺徽聲粲發秋風入松萬古奇絕

朱虛侯讚

嬴氏穢徳金精摧傷秦鹿克獲漢風飛揚赤龍登天白日升光陰虹賊虐諸呂擾攘朱虛來歸防酌髙堂雄劍奮擊太后震惶爰鋤產祿大運乃昌功冠帝室於今不亡

觀佽飛斬蛟龍圖讚

佽飛斬長蛟遺圖畫中見登舟旣虎嘯激水方龍戰驚波動連山拔劍曳雷電鱗摧白刃下血染滄江變感此壯古人千秋若對面

地藏菩薩讚【並序】

大雄掩照日月崩落惟佛智慧大而光生死雪賴假普慈力能救無邊苦獨出曠刼導開橫流則地藏菩薩爲當仁矣弟子扶風寶滔少以英气爽邁結交王侯淸風豪俠極樂生疾乃得惠劍於眞宰湛本心於虛空願圖聖容以祈景福庶冥力憑助而厥苦有瘳爰命小才式贊其事贊曰

本心若虛空淸淨無一物焚蕩淫怒癡圓寂了見佛五防圖聖像悟眞非妄傳掃雪萬病盡爽然淸涼天贊此功徳海永爲曠代宣

魯郡葉和尙贊

海英嶽靈誕彼開士了身皆空觀月在水如薪傳火朗徹生死如雲開天廓然萬里寂滅爲樂江海而閒逆旅形內虛舟世間邈彼昆閬誰云可攀

李太白集分類補注卷二十九

欽定四庫全書

李太白集分類補注卷三十

宋楊齊賢集注

元蕭士贇補注

銘【二首】碑五【首】文【二首總九首】

化城寺大鐘銘【並序】

噫天以震雷鼓羣動佛以鴻鐘驚大夢而能發揮沈潛開覺茫蠢則鐘之取象其義博哉夫揚音大千所以淸眞心警俗慮協響廣樂所以達元气彰天聲銘勲皇宮所以旌丰功昭茂徳莫不配美金鼎增輝寶坊仍事作制豈徒然也粵有唐宣城郡當塗縣化城寺大鐘者量函千盈蓋邑宰李公之所剏也公名有則系元之英蕤茂列聖之天枝生於公族貴而秀出少蘊才略壯而有成西逾流沙立功絕域帝疇乎厥庸始學古從政歷宰潔白聲聞於天天書褒榮輝之簡牘稽首三復子孫其傳天寶之初鳴琴此邦不言而治日計之無近功嵗計之有大利物不知化潛臻小康神明其道越不可尙方入於禪關覩天宮崢嶸聞鐘聲瑣屑乃謂諸龍象曰盍不建夫法鼓樹之層臺使羣聾六時有所歸仰不亦美乎於是發一言以先覺舉百里而咸應秋毫不挫人多子來銅崇朝而山積工不日而云防乃采鳬氏撰鳴鐘火天地之鑪扇陰陽之炭回祿奮怒飛廉震驚金精轉涾以融熠銅液星熒而熣燦光噴日道气敵天維紅雲防於太淸紫煙矗於遙海烜爀宇宙功侔鬼神瑩而察之吁駭人也爾其龍質炳發虎形躨跜縻金索以上絙懸寶樓而疊擊傍振萬壑髙聞九天聲動山以隱隱響奔雷而闐闐赦湯鑊於幽途息劍輪於苦海景福肹蠁被於人天非李公好謀而成濟羣有孰能與於此乎丞尉等並衣冠之龍人物之標準大雅君子同僚盡心聞善賈勇贊成厥美寺主升朝閒心古容英骨秀气灑落毫素謙柔笑言海受水而皆納鏡無形而不燭直道妙用乃如是言常虛懷忘情潔已利物是人行空寂不動見如來有若上座靈隱都維則舒名僧曰暉蘊虛常因調防賢哉六開士普聞八萬法深入禪惠精修律義將博我以文章求我以述作功徳大海酌而難名遂與六曹豪吏姑熟賢老乃緇乃黃鳬趨梵庭請揚宰君之鴻美白昔忝侍從備於辭臣恭承徳音敢闕淸風之頌其辭曰

雄雄鴻鐘砰隱天雷鼓霆擊驚大千合號烜爀聲無邊摧慴魑魅招靈仙傍極六道極九泉劍輪輟苦期息肩湯鑊猛火停熾燃愷悌賢宰人父母興功利物信可久徳方金鐘永不朽

天門山銘

梁山博望關扄楚濱夾據洪流實爲吳津兩坐錯落如鯨張鱗惟海有若惟川有神牛渚怪物目圍車輪光射島嶼气淩星辰捲沙揚濤溺馬殺人國泰呈瑞時訛返珍開則九江納錫閉則五嶽飛塵天險之地無徳匪親

溧陽瀨水貞義女碑銘【並序】

皇唐葉有六聖再造八極鏡照萬方幽明咸熙天秩有禮自太古及今君君臣臣烈士貞女采其名節尢彰可激淸頽俗者皆掃地而祠之蘭蒸椒漿嵗祀罔缺而玆邑貞義女光靈翳然埋冥古逺琬琰不刻豈前修博達者爲邦之意乎貞義女者溧陽黃山裏史氏之女也以家溧陽史闕書之嵗三十弗移天於人淸英潔白事母純孝手柔荑而不龜身擊漂以自業當楚平王時平王虐忠助讒苛虐厥政芟於尙斬於奢血流於朝赤族伍氏怨毒於人何其深哉子胥始東奔勾吳月涉星遁或七日不火傷弓於飛逼迫於昭關匍匐於瀨渚捨車而徒告窮此女目色以臆授之壺漿全人自沈形與口滅卓絕千古聲淩浮雲激節必報之讐雪誠無疑之地難乎哉借如曹娥潛波理貫於孝道聶姊殞肆槪動於天倫魯姑棄子以卻三軍之眾漂母進飯沒受千金之恩方之於此彼或易爾卒使伍君開張闔閭傾蕩鄢郢吳師鞭屍於楚國申胥泣血於秦庭我亡爾存亦各壯志張英風於古今雪大憤於天地微此女之力𨿽有爲之士焉能咆哮烜爀施於後世也望其溺所愴然低徊而不能去每風號吳天月苦荊水響像如在精魂可悲惜其投金有泉而刻石無主哀哉邑宰榮陽鄭公名晏家康成之學世子產之才琴淸心閒百里大化有若主簿扶風竇嘉賓縣尉廣平宋陟丹陽李濟南朝陳然淸河張昭皆有卿才霸略同事相協緬紀英淑勒名道周𨿽陵頽海竭文或不死其辭曰

粲粲貞女孤生寒門上無所天下報母恩春風三十花落無言乃如之人激漂淸源碧流素手縈彼潺湲求思不可秉節而存伍胥東奔乞食於此女分壺漿滅口而死聲動列國義形壯士入郢鞭屍還吳雪恥投金瀨沚報徳稱美明明千秋如月在水

天長節使鄂州刺史韋公徳政碑【並序】

太虛旣張惟天之長所以白帝眞人當髙秋八月五日降西方之金精采天長爲名將傳之無窮紀聖誕之節也我髙祖創業太宗成之三後繼統王猷如一大盜間起開元中興力倍造化功包天地不然何能遏犧農之頽波返淳朴於太古𨿽軒後至道猶聞蚩尢之師今网漏吞舟而胡夷起於轂下先天文武孝感皇帝越在明兩總戎扶風正帝車於北斗拯橫流於鯨口回日轡於西山拂防塵於帝顏呼吸而收兩京烜爀而安六合歷列辟而罕匹顧將來而無儔太陽重輪合耀並出宇宙翕變艸木增榮一麾而靜妖氛成功不處五讓而傳劍璽徳冠樂推於戲昔堯及舜禹皆無聖子審歷數去已終大寶假人飾讓以成千載之美未若以文明鴻業受之元良與天同休相統億祀則我唐至公而無私越三聖而殊軌騰萬人之喜气爛八極之祥雲上皇思汾陽而髙蹈解負重於吾君能事斯畢與人更始乃展祀郊廟望秩山川方掩骼於河洛弔人於幽燕但誅元不問小罪噫大塊之气歌炎漢之風雲滂洋雨汪濊澡渥澤除瑕纇削平國步攺號乾元至矣哉其雄圖景命有如此者我邦伯韋公大彭之洪裔扶楊之貴族雄略邁古髙文變風運當一賢才堪三事歷職剖劇能聲旁流振繡而白筆橫冠分符而彤襜入境曩者永王以天人授鉞東巡無名利劍承防以脇從壯心堅守而不動房陵之俗安於太山休弈列郡去若始至帝召岐下深嘉直誠移鎭夏口救時艱也愼厥職康乃人減兵歸農除害息暴大水滅郭洪霖注川人見憂於魚鼈岸不辧於牛馬公乃抗辭正色言於城隍曰若三日雨不歇吾當伐喬木焚淸祠精心感動其應如響無何中使銜命徧祈名山廣徵牲牢驟欲致祭公又盱衡而稱曰今主上明聖懷於百靈此淫昏之鬼不載祀典若煩國禮是荒巫風其秉心達識皆此類也物不知化如登春臺有若江夏縣令薛公揖四豪之風當百里之寄幹蠱有立含章可貞遵之典禮卹疲於和樂政其成也臻於小康中京重覩於漢儀列郡還聞於舜樂選鄂之勝帳於東門乃登豳歌擊土鼓祀蓐收迎田祖招揺回而大火乃落閶闔啟而涼風始歸笙竽和籥之音象星辰而疊奏吳楚巴渝之曲各土風而備陳禮容有穆簪笏列序羅衣蛾眉立乎玳瑁之上班劍虎士森乎翠幕之前千變百戲分曹賈勇藺子跳劍疊躍流星之輝都盧尋橦倒掛浮雲之影百川繞郡落天鏡於江城四山入牖照霜空之海色獻觴醉於晚景舞袖紛於廣庭鶴髮之叟鴈序而進曰恭聞天子無戲言恐轉公以大用老父不畏死願畱公以上聞恱坐棠而飡風庶刻石以賓美白觀樂入楚聞韶在齊采諸行謡遂作頌曰

爽朗太白雄光下射崢嶸金天華嶽旁連降精騰气赫矣昭然誕聖五日垂休萬年孽胡挺災大人有作雷霆發揚欃槍乃落九服交泰五云縈薄掃雪屯防洗淸寥廓軒後訪道來登蛾眉上皇西去異代同時六龍轉駕兩曜回規重遭唐主更覩漢儀肅肅韋公大邦之翰秀骨嶽立英謀電斷宣風樹聲逺威逆亂不長不極樂奏爭觀丸劍揮霍魚龍屈盤東回舞袖西笑長安頌聲載路丰碑是刋

比干碑【並序】

太宗文皇帝旣一海內明君臣之義貞觀十九年徵島夷師次殷墟乃詔贈少師比干爲太師諡曰忠烈公遣大臣持節弔祭申命郡縣封墓葺祠置守冢以少牢時享著於甲令刻於金石故比干之忠益彰臣子得述其志昔商王受毒痡於四海悖於三正肆厥淫虐下罔敢諍於是微子去之箕子囚之而公獨死之非夫捐生之難處死之難故不可死而死是輕其生非孝也可死而不死是重其死非忠也王曰叔父親其至焉國之元臣位莫崇焉親不可以觀其危眤不可以忘其祖則我臣之業將墜於泉商王之命將絕於天整扶其顚遂諫而死剖心非痛亡殷爲痛公之忠烈其若是焉故能獨立危邦橫抗興運周武以三分之業有諸侯之師實其十亂之謀總其一心之眾當公之存也乃戢彼西土及公之防也乃觀乎孟津公存而殷存公喪而殷喪興亡相系豈不重歟且聖人立教懲惡勸善而已矣人倫大統父子君臣而已矣少師存則垂其統歿則垂其教奮乎千古之上行乎百王之末俾夫淫者懼佞者慙義者思忠者勸其爲戒也不亦大哉而夫子稱殷有三仁是豈無微防又嘗聞之曰存其身存其宗亦仁矣存其名【一作身】存其祀亦仁矣亡其身圖其國亦仁矣若進死者退生者狂狷之士將奔走之褒生者貶死者宴安之人將寘力焉故同歸諸仁各順其志殊塗而一揆異行而齊致俾後人優柔而自得焉蓋春秋微婉之義必將建皇極立彞倫辟在三之門垂不二之訓以明知於世則夫人臣者旣移孝於親而致之於君焉有聞親失而不諍親危而不救從容安地而自得甚哉不然矣夫孝於其親人之親皆欲其子忠於其主人之主皆欲其臣故歷代帝王皆欲精顯周武下車而封其墓魏武南遷而創其祠我太宗有天下禋百神盛其禮追贈太師諡曰忠烈申命郡縣封墓葺祠置守冢五家以少牢時享著於甲令刻於金石於戲哀傷列辟主君封徳正與神明秩視郡王身滅而榮益大世絕而祀愈長然後知忠烈之道激天感人深矣天寶十祀余尉於衞拜首祠堂魄感精動而廟在鄰邑官非式閭斵石銘表以志丕烈銘曰縻軀非仁蹈難非智死於其死然後爲義忠無二軀烈有餘气正直聰明至今猛視咨爾來代爲臣不易

武昌宰韓君去思頌碑【並序】

仲尼大聖也宰中都而四方取則子賤大賢也宰單父人到於今而思之乃知徳之休明不在位之髙下其或繼之者得非韓君乎君名仲卿南陽人也昔延陵知晉國之政必分於韓獻子𨿽不能遏屠岸之誅存孤嗣趙太史公稱天下陰徳也其賢才羅生列侯十世不亦宜哉七代祖茂後魏尙書令安定王五代祖鈞金部尙書曾祖晙銀靑光祿大夫雅州刺史祖泰曹州司馬考睿素朝大夫桂州都督府長史分茅納言剖符佐郡奕葉明徳休有烈光君乃長史之元子也妣出自錢氏及長史卽世夫人早孀聖善之規成名四子文伯孟軻二母之儔歟少卿當塗縣丞感慨重諾死節於義云卿文章冠世拜監察禦史朝廷呼爲子房紳卿尉髙郵才名振耀幼負美譽君自潞州銅鞮尉調補武昌令未下車人懼之旣下車人恱之惠如春風三月大化姦吏束手豪宗側目有爨玉者三江之巨橫白額且去淸琴髙張兼操刀永興二邑同化時鑿齒磨牙而兩京宋城易子而炊骨吳楚轉輸蒼生熬然而此邦晏如𦇤負雲集居未二載戶口三倍其初銅鐵等珍未擇地而出大冶皷鑄如天降神旣烹且爍數盈萬億公私共賴之官絕請托之求吏無絲毫之犯本道采訪大使皇甫公侁聞而賢之擢佐輶軒多所益尙書右丞崔公禹稱之於朝相國崔公渙特奏授鄱陽令兼攝數縣所謂投刃而皆虛爲其政而則理成去若始至人多懷恩新宰王公名庭璘嚴然太華浼然洪河含章可貞幹蠱有立接武比徳歌連聲服美前政聞諸耆老與邑中賢者胡思泰一十五人及諸寮吏式歌且舞願揚韓公之遺美白采謡刻石而作頌曰

峨峨楚山浩浩漢水黃金之車大吳天子武昌鼎據實爲帝裏時囏世訛薄俗如燬韓君作宰撫玆遺人滂汪王澤猶鴻得春和風潛暢惠化如神刻石萬古永思淸塵

虞城縣令李公去思頌碑【並序】

王者立國君人聚六合咸土以百里雷其威聲革其俗而風之漁其人而涵之其猶眾鮮洋洋樂化在水波而動之則憂頳尾之刺作焉徐而淸之則安頒首之頌興焉茍非大賢孰可育物而能光昭歌卓立振古則有虞城宰公焉公名錫字元勲隴西成紀人也髙祖楷隋上大將軍緜益原三州刺史封汝陽公曾祖騰雲皇朝廣茂二州都督廣武伯祖立節起家韓王府記室參軍襲廣武伯父浦郢海淄唐陳五州刺史魯郡都督廣平太守襲廣武伯皆納忠王庭名鏤鐘鼎侯伯繼迹故可略而言焉公卽廣武伯之元子也年十九拜北海壽光尉心不掛細務口不言人非羣吏罕測望風敬憚秩滿轉右武衞倉曹參軍次任趙郡昭應縣令奉詔修建初啟運二陵總徒五郡支用三萬貫舉築雷野不鞭一人功成餘八千貫其幹能之聲大振乎齊趙矣時名卿巡按陵有黃赤气上衝太微爲慶雲數千處蓋精勤動天地也如此因粉圖奏名編入國史天寶四載拜虞城令而天章寵榮俾金玉王度烱若七耀昭回堂隅於戲敬之哉按其善政作訓以理其俗魯而木舒而徐急則狼戾緩則鳥公酌以鈞道和之琴心於是安四人敷五教處必糲食行惟單車觀其約而吏儉仰其敬而俗讓激直士之素節揚廉夫之淸波三月政成鄰封取則因行春見枯骸於路隅惻然疚懷出俸而葬由是百里掩骼四封歸仁有居喪行號城市者習以成俗公朂之親鄰厄以凶事而鰥寡惸獨眾所賴焉可謂變其頽風永錫爾類先時邑中有聚黨橫猾者實惟二耿之族幾百家焉公訓爲純人易其裏曰大忠正之裏北境黎丘之古鬼焉或醉父以刃其子自公到職蔑聞爲災官宅舊井水淸而味苦公下車嘗之莞爾而笑曰旣苦且淸足以符吾志也遂汲用不攺變爲甘泉蠡丘館東有三柳焉公往來憩之飲水則去行路勿翦比於甘棠鄕人田樹而書頌四十有六篇惟公志气塞乎天地徳音發乎聲容縞乎若寒崖之霜湛乎若淸川之月彈惡雪善速若箭飛尢能筆工新文口吐雅論天下美士多從之遊非汝陽三公二伯之積徳則何以生此邑之賢老劉楚瓌等乃相謂曰我李公以神明之化大賴於虞人虞人陶然歌詠其徳官則敬去則思山川鬼神猶懷之況於人乎乃咨羣寮興去思之頌縣丞王彥暹員外丞魏陟主簿李詵縣尉李向趙濟盧榮等同徳比義好謀而成相與采其瓌蹤茂行俾刻石篆美庶淸風令名奮乎百世之上其詞曰

激揚之水兮白石有鑿李公之來兮雪虞人之惡厥徳孔昭折獄旣淸五教大行殷云雷之聲旣父其父又子其子春之以風化成艸靡乃影我崗乃雨我田陽無驕僭四載有年人戴公之賢猶百里之天棄金往矣茫如墜川哀喪惠博掩骼仁深苦井變甘人易心三柳勿翦永思淸音

爲竇氏小師祭璿和尙文

年月日某謹以齋蔬之奠敢昭告於和尙之靈伏惟和尙降靈自天依化遊世角立獨出嶷然生知鳯凰開九苞之翼豫章橫萬頃之陂始傳燈而納照因落髮以從師邁龍象以蹴爲天人之羽儀紹釋風於西域回佛日於東維若大塊之噫气鼓和風而一吹熱惱淸灑道芽榮滋走吳楚以宗仰將掃地而歸之嗚呼來無所從去復何適水還火歸蕭本宅寶舟輟棹禪月掩魄痛一往而無蹤愴霜林之變白某早承訓誨偏荷恩慈忝飡風於法侶旋落陰於禪枝號無輟響泣有餘悲手撰茗藥精誠嚴思兾神道之昭格庶明靈而饗之

爲宋中丞祭九江文

謹以三牲之奠敬祭於長源公之靈惟神包括乾坤平準天地劃三峽以中斷疏九道以爭奔綱紀南維朝宗東海牲玉有禮祀典無虧今萬乘防塵五陵慘黷蒼生悉爲白骨赤血流於紫宮宇宙倒懸攙槍未滅含識結憤思剪元而況參列雄藩各當重寄遵奉王命大舉天兵照海色於旌旗肅軍威於原野而洪濤渤潏狂颷振驚惟神使陽侯捲波羲和奉命樓船先濟士馬無虞掃妖孽於幽燕斬鯨鯢於河洛惟神祐我降休於民敬陳精誠庶垂歆饗

李太白集分類補注卷三十

