

欽定四庫全書

集部四

嘉禾百詠

別集類三【宋】

提要

【臣】等謹案嘉禾百詠一卷宋張堯同撰堯同秀州人仕履未詳詩中所詠會景亭爲潘師旦所築趙老園爲趙衮歸隠之處核其時代蓋寧宗以後人也宋世文人學士歌詠其土風之勝者往往以誇多鬭靡爲工如阮閱郴江百詠許尙華亭百詠曾極金陵百詠之類所作皆以百首爲率互相仿效勉彊取盈不免沿爲習套故堯同所詠嘉興一郡山川古迹亦以百篇槪之徐碩至元嘉禾志已與陸蒙老所賦嘉禾八詠同采入題詠門內後來作郡誌者亦頗散見其間而摭拾均未全備此乃其初出單行之本每首之後皆有附考不知何人所作舊有跋語亦不載姓名年月其詞𨿽不甚工而自吳越以後嘉興典故頗可得其梗槪近時朱彞尊作鴛鴦湖櫂歌一百首蓋卽踵前例而稍變其面目者在彞尊詩筆之工麗固已後來居上而堯同采掇名目臚敍大凡其於地誌考據要不爲無助矣乾隆四十四年三月恭校上

總纂官【臣】紀昀【臣】陸錫熊【臣】孫士毅

總校

官【臣】陸費墀

欽定四庫全書薈要

嘉禾百詠

宋張堯同撰

胥山

馬革浮屍去君王太忍人此山空廟貌何以勸忠臣附考山在郡東二十五里接嘉善縣境一名張山乃硤石之餘支也吾郡諸山自天目發源盡於海鹽北一支由硤石蜿蜒而來發爲胥山平田突兀廣尋數畝舊經云子胥伐越駐兵於此水經云子胥死浮屍至此居民憐之立祠其上俗名伍王廟旁有石凝望注水風雨中農人見其行疑爲怪鑿其目碑語有石棧自錢唐扺禦兒之胥口凡十一字惜不得其全文又有磨劍石長二丈許劍痕在焉其巓相傳卽子胥墓也括異志云隆興間守臣李春請撥郡學以荒山皆石不果鄕人陳了翁之裔陳煃鑿石結廬名讀書堂下有水曰胥江屠應埈有胥山賦其他題詠甚眾八景之一曰胥山松濤

殳山

丹竈功成後寥寥掩竹扉但聞蟬已蛻不見鶴來歸附考山在府城西南五十七里舊屬嘉興今析屬桐鄕縣東南三十五里千金鄕昔有道士殳基尸解於此惟存巾氅葬之號桐棺冢山有兩峯東峯號史山明初貝淸江朱以貞結殳山詩社後郭觀察舜舉吳洪雅公治西林僧公朗輩繼其盛云又有洗藥井藏兵塢潮音院顯靈廟系宋時祀三衢周孝子封顯靈王者慈烏泉喝石嵒陶宏景眞誥云嘉興殳季眞於宋景和元年得晉楊許三眞手迹於剡縣馬氏以呈廢帝又陶隠君弟子題名有嘉興殳興祖

滮湖

四境田相接煙瀾自渺彌客來吟此景無或比滮池附考湖在郡城東南二里春波門外一名馬場湖宋志云濶五百丈深三丈比鄰城壕東列防市其西則鴛湖也亦名南湖湖濵有濠股塔湖南有樂郊水心列岫三亭及潘尙書園中有煙雨樓俱另見

鴛鴦湖

東西兩湖水相並號鴛鴦湖裏鴛鴦鳥雙雙錦翼長附考湖在郡城南三里澄海門外湖中多鴛鴦故名又云以東西兩湖相麗如鴛鴦也亦曰雙湖摠名南湖宋從事郎聞人滋南湖艸堂記云檇李澤國也東南皆陂湖而南湖尢大計百有二十頃元陳世昌有南湖賦湖中有裴島放鶴洲諸勝又名陸瑁養魚池八景之一曰鴛湖春曉

長水

古來名未滅人好水還淸一讀髙僧疏塵勞悟此生附考水在郡城南六里長五十餘里自海寧發源貫硤石東北流入嘉興境始皇東逰過此聞土人水市之謡乃乘舟交易以應之宋時有長水法師明沈懋孝學者稱長水先生

谷水【一作許尙詩】

短棹經行處風披藻荇香中宵孤鶴唳片月在滄浪附考舊經云古戰場夾谷口秦長水縣治今谷水是也神異傳曰由拳縣卽秦長水縣淪陷爲谷因名谷水東南流逕嘉興縣城西又東逕鹽官縣故城南水經注引吳記曰谷水出吳小湖逕由拳縣故城下九州誌雲谷水之右有馬睪城吳王濞煮海爲鹽於此梁元帝覽賦曰時度谷水之陽尙想嘉禾之方壯慶亭於吳后雄檇李於越王陸機對晉武云三泖冬溫夏涼谷水在其北金澤章練小蒸大蒸白牛諸塘在其西葑澳走馬諸塘在其東泖橋之外橫絕東渚者秀州塘也又吳地記雲海鹽縣東北二百里爲長谷陸遜陸凱居此又云嘉興縣東二十五里有長谷亭方輿勝覽云陸遜所封名華亭谷嘉禾志云當湖北有華亭河然則一水異名大抵自硤石襟帶嘉禾數邑以至於泖耳

天星河

拍岸浮春淥菇蒲四逺生网羅人不到魚鳥亦忘情附考河在郡城內東北一名天心河宋嘉禾志云東西廣三十四丈卽始皇發徒所掘俗謂天心墜穴泉與海通故大旱不涸水艸不生旁有碑存二十餘字剝蝕不可讀

穆溪

靜練明田外源流笠澤通不因逢嵗旱誰識濟時功附考溪在郡城東北四里接上谷湖入太湖水中多龍骨

韭溪

終與雙溪接分流入郭來市橋人影合不解洗塵埃附考溪在郡城內卽南湖之支流經城而達於北運河川瀆記云太湖東通嘉興韭溪是也溪上有西埏裏見搜神記

雙溪

柔櫓聲相應名齊漢魏收可憐一溪水分作兩塘流附考溪在郡城東六里以其近漢塘魏塘故名漢塘入平湖魏塘入嘉善俱可由此以達松江

秀水

好景明於畫長浮五色波一竿吾欲釣來此聽漁歌附考水在郡城北麗橋之東相傳水浮五色見者獲慶亦稱繡水明析邑名因此

白龍潭

呼吸風雲合飛潛自有時只愁潭底淺頭角被人窺附考潭在郡城西南四里通越門外景徳寺旁有白虎穴風濤溺舟作三塔鎭之今析屬秀水境八景之一曰龍潭暮云

禦兒

用此臨吳戰何人爲越謀夫差曾不寤亡國始知羞附考水在郡西南去崇徳縣治東南一里舊名禦兒中涇俗名沙渚塘吳越時棲兵於此越語勾踐之地北至禦兒左傳吳越春秋皆作禦史記年表作蘌西漢易爲語而年表又作蓹水經曰由拳西鄕有產兒便能語因詔爲語兒鄕元丰中朱長文續吳郡圖經云範蠡獻西施於吳道中生子至此能語張宮諭廣皇輿考亦云又越絕書曰語兒鄕故越界大夫種曰吾以禦兒臨之又女陽亭者勾踐入官於吳夫人產女此亭養於李鄕勾踐勝吳更名女陽三朝國史云有語兒亭又名女兒亭俗呼囡兒亭漢元封初封轅終古爲禦兒侯

範蠡湖

少伯曽居此螺紋吐彩絲一奩秋鏡好猶可照西施附考湖在郡城內西南金明寺旁中產異螺五防相傳範蠡曽隠於此有陶朱公里四字碑又有西施妝臺

梧桐涇

落落梧桐樹何年作鳳鳴試看千古翠流盡一溪聲附考涇舊屬郡境後析桐鄕縣名因之在邑之東卽濮川所通處也五代時鳳鳴其樹邑人蔡孟熙繪圖廬陵周忱爲記

汾湖

我是滄浪叟閒來繋釣艭如何一湖水半秀半吳江附考湖舊屬郡境後析嘉善在縣西北三十六里其半爲吳江地故名分湖後人加水爲汾耳中產巨蟹陶振有賦楊維楨有記

柘湖

神居陰陽防尋國捍洪波莫慮蛟龍怒年來畏叱呵附考湖舊屬郡境卽海鹽舊治淪陷者也今在平湖縣華亭鄕與嘉善接境東界華亭今無復有湖凡張堰亭林黃茅白葦之墟皆是也多生柘樹故山名柘山林名柘林柘一作橐初陷時有女子入湖爲三姑神土人祀之

馬塘涇

疑著風波惡民謡亦畏人築塘成堰後斬馬祭河神附考涇在郡城南七里九域志云始皇至此遏水爲堰斬馬祭之屬嘉興

杉靑堰

舊吏家何在空尋古柳堤世情今亦爾莫笑買臣妻附考堰在郡城東北四里其旁有閘寰宇記謂朱買臣妻攺嫁杉靑閘吏北一里有死亭灣爲妻死處又有落帆亭宋秀王諸公送鄕人陳確持節江東畱題亭址今析屬秀水八景之一曰杉閘奔湍

鳳凰洲

竹秀水色淨忽來雙鳳凰岐周昔鳴瑞今復見文王附考洲在郡城東七里宋隆興元年有五色鳥飲啄其上故名屬嘉興

龍舌頭

一吸長川靜煙雲忽有無誰看頷底月誤欲探驪珠附考在郡城東七里卽雙溪之觜也今名防龍山屬嘉興

月壕

入徑深於塢滄波近馬蹄每尋蓮社友咫尺走東西附考壕在郡城西其水抱城灣曲如月故名亦曰月河屬秀水

靈光井

玉甃祥光發難藏世上名定多慈防力一飲百屙輕附考井在郡城內精嚴寺本晉徐熙之別業因夜發光捨爲寺成帝賜名靈光

幽瀾泉

神女鐘靈處眞堪療渴羌滿甖秋玉色一酌灑淸涼附考泉在景徳寺中舊屬郡境後析嘉善去縣東一里相傳有僧見一女子厲聲曰窗外誰家女應曰堂中何處僧逐之忽隱掘得石刻有幽瀾二字石下得泉大旱不涸煮茶無滓盛暑經宿而味不變邑人盛唐有記八景之一曰武水幽瀾寺系唐天寶間創又有大悲閣雨花臺翻經室洗鉢池補衲亭蘿屋月竹鑪煙諸勝

檇李城

螳螂方捕楚黃雀遽乘吳交怨終亡國君王到死愚附考城在郡城西南四十五里春秋時越敗吳於檇李因其地產佳李故名越絕書作就李公羊傳作醉裏史記載吳王闔閭傷指卒於涇去檇李七里夫差敗越於夫椒報檇李也又曰西施醉於此卽今濮院析屬桐鄕

射襄城

此地連江海曾經古戰爭干戈今不見空有射襄名附考城在郡城東北三十里吳王禦越之所一名聞川今名王江涇又東三里爲聞家湖宋聞人氏家焉宋武節將軍聞人宣扈蹕南遷定家於此其孫恂爲進義校尉死崖山之難

四城

吳越爭雄日區區在用兵空餘爭戰地無處不髙城附考東顧城西新城南於城北主城皆在郡境吳築以禦越

何城

報越心何壯貪齊計已輕忠言殊不聽何用築斯城附考郡西有何城在崇徳縣西三里又有萱城在崇徳縣東三十里晏城屬桐鄕管城屬鹽官皆春秋時築此四城屬越境

由拳廢縣

故城人不見撃劍淚空霑一絕悲聲逺今猶說孝防附考在郡城南搜神記曰始皇東巡望气者云五百年後江東有天子气始皇至令囚徒十萬餘人掘污其地鑿審山爲硤北迆六十里至天星河止表以惡名曰由拳言囚倦也今春波門外五合水俗訛油潭嘉禾墩

寂寞黃龍後紛然壠上碑廢興無處問空詠艸離離附考墩在郡城東北四里卽吳時生嘉禾之地古戰場

自昔干戈地城空艸自荒漁樵懷舊事何敢議興亡附考在郡南四十五里舊經云古戰場夾谷口卽秦長水縣治也又名吳越戰場其大者曰東蕩界桐溪鹽官間西蕩崇桐相半皆廣數十里土人墾地往往得敗甲朽鏃云

村門口

昔日荒閒地今聞市井喧人情看促迫無復似當年附考未詳

宣公橋

祗因裴少保功業敗垂成往往橋邊客今猶恨未平附考橋在郡城東春波門外相傳爲宣公建屬嘉興五柳橋

爲懷陶靖節無復見其人誰種橋邊柳猶含舊日春附考橋在嘉興治西俗名慶丰橋

百步橋

舊址依然在荒墟未百年還分一橋水流入幾家田附考橋在杉靑堰旁

跨塘橋

路接張涇近塘連谷水長一聲淸鶴唳片月在滄浪附考橋在嘉善縣西北舊屬郡境

菩薩橋

片雲初出岫南北自飛揚舊日橋邊路猶聞舄履香附考橋在秀水縣治東

竹橋

腰枕政亭北橫斜古渡頭風吹雙淚落恨逐水東流附考橋在秀水

河內亭

掾死緣非命兒來哭未休舊時亭下淚疑與水長流附考亭在郡城西漢張武父爲郡掾送太守妻還河內爲盜所殺武哭於此

嘉禾亭

五馬來何暮經營指一彈石碑書近事畱與後人看附考亭在府子城內西有嘉禾金風二亭東有淸風亭北有利川觀風野泉朝宗四亭又有序賔亭皆宋知州張瑜建

列岫亭

吾州風物好惟是欠靑山忽有洞庭色來從一笑間附考以下三亭俱在滮湖之南

水心亭

波光磨不盡鏡面絕纎塵照得紅亭子亭亭似美人

樂郊亭

竹下淸風好時來掛幅巾待逢田叟問知是樂郊人

防景亭

有景道不出須來此水濵十分花鳥色團作一亭春附考宋尙書潘師旦園在滮湖濵中有南塢海棠亭白蓮沼桃花亭紅薇逕茶溪仙鶴亭芙蓉塘白薴橋漁漵十景咸防於此故名園舊屬柳氏師旦知秀州重築趙孟頫有記

南塢

岸回波曲曲城轉艸層層忽見桃花落還如到武陵

海棠亭

蘚砌迎煙渚花開忽滿株春風吹爛漫如展蜀川圖

白蓮沼

滄波圍四面艷艷玉開花自可除簾幙淸香不用遮

桃花亭

不待東風拆池塘已自春試看原上客猶恐是秦人

紅薇逕

漸放秋風晚花無爛漫香淺深紅似錦散影在滄浪

茶溪

茶林那復有零落付樵人舊日溪邊叟空悲二月春

仙鶴亭

杳杳雲間路重重隔翠林數聲淸夜後來伴月邊吟

芙蓉塘

一發連千丈紅雲出素波秋風吹欲老無柰落花何

白薴橋

徧隴敷靑緑桑麻共幾家滿城羅綺子應笑不栽花

漁漵

野水連天濶滄波引釣緡寄言溪上叟莫學直鉤人

懷蘇亭

猶使樽前客常懷沒後名好風吹逺籟如有笑歌聲附考亭在府治東子城上宋建與蘇小墓相望故名後攺曰朝陽樓

披云閣

玆樓當勝地髙望極崚嶒欲覩靑天色還須上一層附考閣與懷蘇亭相近宋知州方滋建後攺名風月無邊樓

景龍樓

千秋傳異事百尺防雕闌欲識金龍瑞丹霄試仰看附考樓卽東塔寺東廡鐘樓也宋孝宗父子偁調爲嘉興縣丞生孝宗幼時登樓墮地左右失色孝宗屹然不動寺僧先夕夢金龍掛於樓角因名事詳揮塵錄

煙雨樓

妙手誰烘染梳煙沐雨姿一聲長笛晚人在倚樓時附考樓舊在郡城東南滮湖之濵五代時吳越王錢元璙建宋嘉定中王希呂重修元季毀明嘉靖間知府趙瀛濬內隍淤土移塡湖中搆樓五楹兵憲沈煃復辟其後爲釣鰲磯遂爲南湖之勝又名疑樓八景之一曰春波煙雨

月波樓

天濶冰壺淨溪平玉鑑寒捲簾看曉色鷗鳥並闌干附考樓在郡西北城上宋元祐中知州令狐挺建政和中毛滂重修有記下瞰金魚池唐刺史丁延贊養金鯽於此又張能臣名酒記曰月波秀州酒名又宋詞吹笛月波樓下有何人知得八景之一曰月波秋霽

眞如院

家田輕脫屣聊結淨人緣影外香燈寂淸風百世傳附考院在郡城南四里屬秀水唐至徳中裴休捨宅爲至徳院雪峯和尙結庵其中宋攺眞如院洪武時定爲敎寺今仍之內有雪峯井長水塔裴相淸輝堂防云橋柏屏龍槐石梅纓絡松東坡煮茶亭諸景司馬光有記

雪峯庵

一語合頭悟師承豈在身戲言廬墓客未是報恩人

景徳禪院

白毫光未滅勝事百年中好是傳燈地林泉有古風附考院在郡城西去秀水治三里宋建炎中建初寺基下有白龍潭多風濤晴霽時有白光三道僧行雲積土塡之造三塔東坡過此畫竹於壁與李甲俱有詩另見

三墖

石匱埋神物靈光照夜多龍歸天上後無復更風波

學繡墖

孤塔岧嶤立猶傳學繡人五湖如好在鍼綫不勝春附考塔在三塔西二里相傳西施入吳學繡於此水陸院

白晝重門寂蒼苔古殿深老僧香火罷松柏夜森森附考院在郡治西北一里晉興寧間哀帝詔剡山法師竺潛講般若於禁中還止檇李貴人家因捨宅爲寺梁天監中盛行水陸法事號水陸院宋賜名祥符泗洲庵

舊寺丘墟後重興嵗月賖莫將閒禍福容易托僧伽附考卽今東塔寺在郡城東六里漢朱買臣故宅也梁天監中建隋仁壽置塔宋元丰時賜名泗洲大聖塔院政和六年名壽聖敎院孝宗以潛邸攺賜東塔廣福敎院明洪武中定爲今額內有景龍樓靑白二池聽玉軒朱買臣墓

雲門家捨

滿篋藏鋒句家傳世幾何逺孫無悟解卻笑葛藤多附考雲門大師系嘉興人

白蓮上方

古屋深於洞門前種白蓮好尋當日社重結此生緣附考寺在郡城東八里舊名接待院後廢爲趙倅雋之錦莊宋紹興二年重建洪武初定爲講寺元季劉伯溫館於其中

普濟院

祗應曾布地往往化爲魚一遇丁千騎禪人便結廬附考院在秀水

兜率寺

昔年池滿地今見屋眈眈不結蓮花界龜魚死未甘附考寺在秀水

姜庵

不入紅塵市安居三十年至今庵下路芳艸碧芊芊附考庵在秀水

惠明堂

地僻無人到松風鶴夢淸一燈禪榻畔自向暗中明附考堂在嘉興

三過堂

題詩三過此坡老昔時曽悟得成彈指來爲打睡僧附考堂在郡城西二十七里本覺寺中屬秀水舊名報本禪院宣和中攺爲神霄玉淸萬壽宮淳祐間請爲本覺禪院蘇軾與文長老善守杭之明年有事於潤一過題詩後六年自徐移湖再過則長老退院又十年除龍圖學士知杭州三過則長老已卒皆有詩後人因建堂內有檇李亭空翠亭四圍竹十餘畝八景之一曰空翠風煙俱另見

寂照庵

寂滅跏趺地燈光照四時髙僧穿地脈此意少人知附考庵舊屬郡境後析桐鄕在縣東南二十里千金鄕屠甸村晉天福八年建名報恩院宋治平間攺寂照院相傳二石佛海中浮至寺西有石人涇寺僧溫日觀善畫蒲萄

天慶觀

寥陽龍已化華表鶴空悲欲問梁朝事惟應老檜知附考觀在府治西北一里有七賢遺迹一嚴陵燭焰二蹇子防山水三葛洪書額四吳道子貌眞五張僧繇鷹六顧虎頭神七飛仙又有唐開元鐘梁朝檜七寶上帝像宋推官解九臯井銘今觀址攺建城隍廟福順廟

老屋無丹雘空階只翠苔繞檐看箭鏃誰記赤眉來附考廟在嘉興治西南五里唐咸通中建祀隋司徒陳仁杲封忠烈公

昌武廟

祗因吳士季千載仰公神欲借驅痁術來臨刻木人附考廟舊屬郡境後析桐鄕在皂林鎭吳士季爲吳興令病痁遣人就此乞驅鬼遂夢一騎縛小鬼去卽愈宋志淮海王有三子皆有功於民因祀爲土谷神皂林爲大龍翔爲二鑪鎭爲三云

楊姑廟

孝徳襄陵久天然與眾殊生男不能養應合愧楊姑附考廟在嘉興縣西宋楊孝女躬耕養親鄕人祠之徐偃王廟

王有岐夷徳千年貌亦存我懷三刺史誰是後來孫附考廟在郡西北二十里偃王逃之防稽遺廟在焉旁有墳屬秀水

曹使君祠

一笑淮兵卻功成未易論豈慚顏刺史詩酒在平原附考祠在府治西北祀吳越時牧守曹信及其子珪珪爲嘉興都將守城以拒淮人民懷其徳立祠祀之髙使君祠

一瞑移藩日邦人昔被恩步兵碑尙在功業敢輕論附考祠在嘉興治北三十六里嘉善治西北十里使君逸其名晉建武中爲嘉興監屯校尉鎭靜其民終於此立祠祀之梁步兵校尉劉績之爲記

寥陽殿

人歸天上去空識舊衣冠祕錄藏金匱淸風滿殿寒附考殿在秀水有葛洪書碑後爲郡幕解九臯取去霍將軍廟

弼漢功非淺讒夫可柰何海神今亦畏安敢起風波附考廟在郡城東南二十七里石佛寺旁祀漢霍光三吳濵海皆有祠又平湖亦有廟

讀書堆【一作唐詢詩】

平林標大道曽是野王居往事將誰語淒涼六代余附考嘉興縣東六里有顧節墩平湖東泖上有顧書堆俱野王讀書處也野王居在顧亭林舊屬海鹽境後晉天福庚子亭林寶云寺壊於水僧夢二靑衣來云梁侍郎至俄一人紫衣金魚儀狀秀整曰此吾故宅汝建寺立像吾當防之有水際古碑可據也明日獲碑字皆磨滅惟存數字云寺南髙基顧野王曾於此修輿地誌云

簡齋

詩老追唐句閒居築簡齋芙蓉寒浦外紅落感秋懷附考齋爲陳與義所築舊屬郡境後析桐鄕在靑鎭廣福院後芙蓉浦上又有南軒三友亭諸勝後趙子昂作古篆顏曰簡齋讀書處

陳賢良隱居

發策名猶在回頭事已非池塘春艸緑空憶謝公歸附考嘉興治東北一里爲舜兪宅崇寧三年其孫捨基爲漏澤寺其隱居在淸風涇析屬嘉善卽宋史所載白牛村別業也

徐長者園

丹砂猶未就白髮忽成翁卻有憐春意栽花向此中附考園在嘉興長者宋人學道年八十治圃栽花老於此

趙老園

藏書幾萬卷歸老此林泉不爲尋蒓鱠於公亦有賢附考園在郡城西三里景徳寺後析屬秀水乃宋致政殿丞趙公歸隠藏書之處公名衮字希甫陳舜兪題曰趙老園

施墓

蒼苔侵壊道晚雀散空林莫問人賢否浮生一古今附考墓在嘉興府東二十里圖經云齊長沙王府長史施修琳墓

衞墓

惆悵黎陽客飄流浙水濵定忘空腹恨知是赤心人附考墓在嘉興治西南圖經云衞大夫洪演墓也衞懿公爲狄人所滅食其肉惟肝在地演剖己腹而內焉

劉伶墓

荷鍤從吾後叮嚀死便埋人皆譏嗜酒我獨愛忘懷附考墓在府城東二十七里胥山下俗呼金伶墓蓋避吳越王諱也屬嘉興又胥山有荷鍤翁墓

嚴忌墓

有子如君少終緣叛國亡冢前無後嗣切勿怨張湯附考墓在郡城西北二十七里新城鎭屬秀水子助葬由拳在天寧寺後俗呼後嚴墩蓋以忌爲前嚴助爲後嚴也

朱買臣墓

世事春風轉榮枯一夢間繡衣人不見孤冢舊家山附考墓在郡城東三里東塔寺中

周都官墓

不識君名字應難問子孫一丘浮水際神怪欲誰論附考墓在秀水治西北水中旱不加髙潦不加沒今尙存

蘇小小墓

泉下骨應朽幽魂獨未消幾畨淸夜月孤影度南橋附考墓在嘉興治西南六十步有片石在通判防曰蘇小小墓南有賢娼巷寰宇記云墓髙三丈有大井在其側舊生雙桃於上方輿勝覽亦云

羞墓

傷哉負薪子五十始登朝空使埋羞處山花復采樵附考墓在郡城北十八里買臣妻葬處又曰羞涇又作楸涇

木紋觀音

雙瞳分日月眉際一星懸照見人間苦三辰不在天附考唐咸通間郡中有木在水際人遇淨則浮逢羶則沈人知其異取鐫觀音像才畢面目手指皆有光彩人稱木紋觀音又作目紋初在五臺院後以兵火移精嚴寺東廡紹興十一年邦人禱暘重新其宇先是郡守曾侯曽夢白衣人曰我當此方致雨柰面目不淨三十里無所見不能與眾聖防明日詰之果匠者用雞子牛膠調粉故爾遂攺新之乃應

邦藥王龕

父老懷遺愛誰傳肘後方藥囊同日葬空憶紫元香附考在嘉興

淨相佳李

地重因名果如分沆瀣漿傷心吳越戰未敢盡情嘗附考淨相寺在郡城東南三十六里梁武時建地產佳李檇李之名由此

符姥瑞竹

幅霜縑外靑靑出自然天機何敢議珍重白衣仙附考在郡城

嘉禾百詠

