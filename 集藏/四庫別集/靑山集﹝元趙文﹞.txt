

欽定四庫全書

集部五

提要

靑山集八卷

別集類四【元】

【臣】等謹案靑山集八卷元趙文撰文字儀可一字惟恭號靑山廬陵人宋景定咸淳間嘗冒宋姓三貢於鄕後始復本姓入太學爲上捨宋亡入閩依文天祥元兵下汀州與天祥相失遁歸故里後爲東湖書院山長選授南雄文學其卒也程鉅夫爲作志銘見於雪棲集劉將孫作墓表亦見於養吾集載其行履頗詳近時顧嗣立元詩選小傳稱其入元授淸江敎授而程志實作南雄鉅夫與文交契甚厚不容有悞疑嗣立所記乃偶然失考又永樂大典書其名多作彣字案集韻彣文音義本通猶陳敷作旉非有兩名也文與謝翺王炎午同入文天祥幕府滄桑以後獨不能深自晦匿以遲暮餘年重餐元祿出處之際實不能無愧於諸人然其文章則時有哀江南賦之餘音擬以古人其庾信之流亞乎文嘗自言行事使人皆可知可見者爲君子之行爲文使人讀之可曉考之有證者爲君子之言今觀其詩文皆自抒胸臆絕無粉餙亦可謂能踐其言矣焦竑國史經籍志載靑山槁三十一卷世尠流傳今從永樂大典中裒輯編訂勒爲八卷乾隆四十六年九月恭校上

總纂官臣紀昀臣陸錫熊臣孫士毅

總校

官臣陸費墀

欽定四庫全書

靑山集卷一

元趙文撰序

郭氏詩話序

古之爲詩者率其情性之所欲言惟先王之澤在人斯人情性一出於正是則古之詩己尹吉甫自謂穆如淸風蘇公自謂作此好歌當其意到語適自淸自好亦不知見刪於聖人而傳於後世也夫子之於詩刪之而已無所論說也亦間有所發明如爲此詩者其知道乎孟子又申之曰故有物必有則民之秉彛也故好是懿徳而詩話始此矣三百篇後建安以來稍有詩評唐益盛宋又盛詩話盛而詩愈不如古此豈詩話之罪哉先王之澤逺而人心之不古也舊見胡仔漁隠叢話𨿽其間不無利鈍亦觀詩之一助又有總俗甚黃氏玉屑最後出大抵掇漁隱之緒餘而已吾來文山日從宋季任郭友仁言詩季任集諸家之說友仁增廣而編次之凡漁隱諸書之所已陳者一語不錄二君盛年彊力使有科舉之累亦安得餘力及此噫

蕭漢傑靑原樵唱序

蕭漢傑出所爲詩號靑原樵唱示余或曰樵者亦能詩乎余曰人人有情性則人人有詩何獨樵者彼樵者山林艸野之人其形全其神不傷其歌而成聲不煩繩削而自合寛閒之野寂寞之濱淸風吹衣夕陽滿地忽焉而過之偶焉而聞之往往能使人感發興起而不能已是所以爲詩之至也後之爲詩者率以江湖自名江湖者富貴利達之求而饑寒之務去役役而不休者也其形不全而神傷矣而又拘拘於聲韻規規於體格雕鎪以爲工幻怪以爲奇詩未成而詩之天去矣是以後世之詩人不如中古之樵者漢傑自抑其詩曰樵唱樵唱詩之至也我學爲樵唱而未至也𨿽然衡鹿守山今之樵者又誰暇唱君詩傳得無使長民者謂山中猶有不病之樵者也願君勿示雞林賈人

陳竹性刪後贅吟序

詩之爲教必悠揚諷詠乃得之非如他經可徒以訓詁爲也古之學詩者必先求其聲以考其風俗本其情性後世學詩者不復知所謂聲矣而訓詁日繁去詩寖逺漢人稱說詩解人頥詩非癡物說詩者必使人悠然有得於眉睫之間乃爲善爾近世橫渠以詩說詩蓋得之然不過十數章止橫渠蓋姑爲之例爾竹性陳君取風雅語一用橫渠例謂之刪後贅吟余讀之毛鄭以來奇書也釋氏之徒演說大意敷陳旣竟復五七其辭謂之偈言不必皆有韻也讀之往往能使人悟入異教自不當與吾書並論要之教人方便是或一道吾欲取竹性吟使童兒知習卽他詩傳可束閣竹性徵余題吟後輒用竹性例系之以吟觀詩妙處在吟哦解說紛紛意轉訛記得富陽明月夜篷牕閒聴竹聲歌

髙敏則采詩序

宦學於靖節之鄕而采詩猶采珠於海采玉於山未有不得者也𨿽然詩與珠玉異珠珠而巳爾玉玉而已爾至於詩不可以一體求采詩於彭澤而曰非靖節之詩不采是絕天下以爲無詩而亦不必采也人之生也與天地爲無窮其性情亦與天地爲無窮故無地無詩無人無詩采詩與刪詩異刪詩非夫子誰敢當之以夫子刪詩田夫野人之作宜無足以當夫子之意吾觀於詩而後知夫子之大也方其觀於風也不知其有雅也及其觀於雅也不知其有頌也歌二南春風醇酎之濃鬱也歌邶鴈煙蛩雨之淒斷也歌王如故家器物𨿽敝壞零落而典刑尙存見之能使人感傷也歌鄭衞陳如行幽逺閒曠采蘭拾翠閒情動蕩而禮防終可畏也歌齊秦如與山東大猾關西壯士語獵心劍气不覺飛動也歌唐如聴老人大父相與蹙額而談往事也歌魏曹鄶如楚舞短袖𨿽欲回旋曲折而不可得也歌豳如行阡陌間所見無非耘夫桑女亦不知世有長安狹斜也吾以是知夫子之大也故采詩者眼力髙而後去取嚴心胸闊而後包括大今之所謂采詩者大抵以一人之目力一人之心胸而論天下之詩要其所得一人之詩而已矣而況或怖於名髙或貪於小利則私意顚倒非詩道直市道而已髙敏則兄弟俱從吾學信則今直永新州學而敏則彭澤二髙俱有詩聲而敏則琴又淸熟如其詩自負其才嘗一筆萬言浩然有主父西遊意是將有意乎天下之詩者豈獨彭澤而巳哉故余爲之序以壯其行

曲江士友送陳定叟詩序

陳定叟年十四五時以蜀亂從其家尊新防公辟地江南又二十年又亂定叟失所怙防然奉其母爲廬陵永和窮人若是乎命之不淑而值乎此時也定叟有妹適蜀士樂士登甲戌第矣死曲江寡妹窮無所依太夫人日夜念其女甚定叟徒步曲江省其妹值兵方入南山山谷又時時聚嘯定叟﨑嶇其間得不死抵曲江挈其妹及其孤以歸計其宛轉兵盜間視去時之苦復何可勝言歸而時方艱食米直視常時頓增定叟食指亦頓增而定叟處之裕如想見定叟歸時母子兄弟相持一慟當何如顧骨肉滿前世間之樂何以代此卽定叟貧日不能再上食太夫人亦必欣然安之杜少陵有妹鐘離良人早歿諸孤癡事正與定叟同然少陵念其妹欲往不能正以南國擾擾旌旗之故定叟之所爲賢於少陵多矣兄弟急難相拯自分內事何足爲難然今之人兄弟平居相與非有定叟﨑嶇道路之難也而或泛泛如尋常以傷其親心者甚眾於是定叟果難矣定叟之歸也南方士友無不爲詩送之人心天理之同於此可見吾於定叟之事亦喜爲人誦之非爲定叟難之也悲定叟能爲其難而世之不能爲其易者眾也

王奕詩序

世謂詩能窮人歐公謂詩非能窮人詩必窮者而後工陳無巳謂詩能達人皆未必然也詩者天之所以私窮人使之有以通其窮者也孟郊賈島世所謂羇窮之極者使天不與之以淸才而能爲詩亦甚矣宰物輕與人以富貴重與人以淸才委巷之人崛起而有千金跨大馬稱達官所在時時有之至於能詩之士曠數十年而不一遇也豈非天之所靳在此而不在彼歟吾友王奕亦大苦學而蕭然一寒人皆謂亦大詩窮吾謂亦大不窮亦大貧耳亦大何窮哉衡門之下可以棲遲泌之洋洋可以樂饑吾窮居每諷此詩充然不見吾爲不足而況能爲此詩者乎富者踞桉終日焦然樓船戶馬之應酬前者在庭而後者在戶𨿽有髙臺曲池撞鐘舞女將不暇樂貴者縻組而入佩瑰而出率以爲常其得志者乘堅驅肥於黃河莽蒼之外風沙雨雪新知邂逅立馬而語寒酌酒以相喣而吾亦大翛然溪水之上雲煙竹樹莎虫水鳥與凡盛衰反復可悲可愕之事皆取之以爲詩豈不浩然於天地間而得其所以爲亦大哉吾貧甚似亦大而亦有吟癖毎苦吟得句欣然滿意未知世間富貴者之樂與我得句時何似𨿽持此今世誰售而來者誰傳然人生貴適意耳使吾吟常得句卽常適意卽𨿽富貴亦不過如此矣正恐富者之顰蹙更甚吾苦吟時也嗟夫吾言過矣亦惟亦大而後可以聞此言也

李叔登詩序

謝公問子弟詩中何句最佳遏稱昔我往矣楊柳依依今我來思雨雪霏霏以對謝公乃獨愛訏謨定命逺猷辰告今之談詩者豈以謝公之說爲然哉要之詩六義異今人所喜獨在風比興爾大率前輩尙渾含後生喜流麗宜謝公所賞與遏輩異也余與叔登俱客歷塘之上叔登典則士間相從倡和皆訏謨定命之作一日同挽張文翁叔登云飲仙疑旭似書學自堪傳又云遽斜庚子日適在己辰年蓋張嗜酒而善書庚子生卒癸巳余巳服其精切其後盡見叔登集如題梅間云此外有花皆長物其中分席只孤山九日云白髮欲千丈黃花又一年皆頴脫奇傑於訏謨定命之中未嘗無楊柳依依者毎見國初及耆英諸老詩語皆朴茂元祐以後發越動蕩之意多而諸賢之福气一時之世道亦不及多矣觀叔登詩知叔登晚福未可量而世道亦或可望叔登李氏名應楠

來淸堂詩序

物之初有聲而巳未名其所以聲也於是有名其所以聲者而後謂之言而猶未有字也於是有形其所以言者而後謂之字言與字合而文生矣文也者取言之美者而字之者也詩也者以言之文合聲之韻而爲之者也聲而後有言言而後有字字而後有文文至於詩極矣彼其初何以異於虫耶虫之聲也庸知其非言也而不能形其所以言夫亦生且死而巳矣而焉用形其所以言哉故曰惟虫能天吾每爲文辭苦且倦甚欲休乎未始有言之先而旣巳有之矣然黙黙終日輙不樂有時言之而得其所欲言𨿽天下之樂無以過也則又笑曰此寧非吾天耶今年春來淸與吳孔瞻戴用聖諸人遊每陰陽寒暑日星之運艸木鳥獸虫魚之感無一不發之於詩前於後喁往復不厭嵗晚筆之遂成卷帙相視而笑亦莫知其所自來也𨿽其間一時之作未必盡合然亦豈無出於吾天者姑序而藏之他日之傳與不正未可必也

送羅山禺序

士之貧於今世不亦可笑也哉往時士拔一第難攺官又難今立賢無方用人不次版築漁釣割烹或坐致公相卽擁鉅萬連阡陌直何足道必無用如餘者乃貧爾異時吾鄕大家皆積累數世而後能有所就未有朝爲一窶人暮爲萬石君若近世之易也然近世富家其驟興崛起不出於詩書之澤不本於父祖之積𨿽能驟致富彊驚動閭裏其子孫一落往往鞭背馬前呼辠庭下終不若彼出於父祖之積詩書之澤者𨿽貧且弱猶挾冊往教號稱人師此俗人之所詆諆姍侮而至不易得者也印山羅氏有曰嵎山禺者與余庚午同解進士數年來貧於賦役僕僕館四方間過余充然不見不足之色豈非以先疇累盡去故耶昔者君家固起於儒土梗遇雨復歸於土夫亦安知無取是梗而盛以篋衍巾以文繡者吾友李希元作序爲山禺言貧山禺未嘗言也居今而貧吾猶笑之而況他人𨿽然余畸人也畸人之言率與時左余以山禺爲可笑安知山禺親戚故人知山禺者不惻然動其心而欣然爲之一援手也耶

送謝防可序

人心如畫師士自讀書爲文以至功名富貴下至農工商賈所以營其生者萬方凡出於其心之所建立者皆畫也豈必弄筆墨爲戱而後謂之畫哉謝防可畫梅蘭竹石枯木艸虫山水精絕每一紙出諸公貴人爭取之然防可每不屑爲人作乃獨以舉子業爲童子師問之則曰彼工也此師也師孔孟之位也故吾寧忍窮而爲此余曰子過矣以子之才使在科舉場屋卽髙科膴仕亦書生分內事今隋唐獘法廢去不用士無所發身以行其志自非老無他能如我寧當棲棲兔園急就老死而已丈夫負其耿耿苟不忍艸木俱腐則挾其所能豈不可以名一時而傳後世蓋士有足恥者而不在乎爲畫師也屈哉乎防可悲哉乎吾言𨿽然吾與汝亦畫也吾聞畫非酒不奇且相與飲酒

送尹壽翁序

二十年前尹壽翁在場屋自能駕風鞭霆摘抉星宿卽才不如壽翁亦可舉可第場屋旣閉嵗貢士二人非富者少者有力者不得萬無貢壽翁理士窮至此無可爲者壽翁挾雷法星書走數百里外借是爲井田取養屈矣𨿽然壽翁何屈談天固儒者事況役使雷霆鬼物人爵不可得而要爵於天自除授自遷轉其賢於求人爵者所信多矣君號見心陰極陽生等語不足復爲君道事至於極而後見天地之心今壽翁極乎未也士不得志於人必得志於天壽翁旣畸於人宜其役雷而雷我靈談星而星我驗將所至踏破鐵門限多得買山資亦足了此生矣吾儒家有大雷法大星經禹抑洪水而天下平周公驅猛獸而百姓寧孔子成春秋而亂臣賊子懼謂非神通妙用可乎孔孟扶持世道的然識其期月可三年成百世可知七年必爲政於天下果何所見何所據而取必嵗月如此其必有術矣我亦欲行雷法談星經顧未知天心何如爾見心嘗試以語我來

送文介山序

文介山吟愈工愈窮貌愈老老而傳客諸公間行李中有詩數卷及古銅罏缾所至焚香揷花對之卽賦所未能忘情者攜乘雲歌薤露悲吟蹢躅其須髮盡白對酒浩歌𨿽旁觀怪驚狂起不爲忤予謂介山以翁年仕宦猶當告老而家居況客耶介山曰吾豈不欲家者顧先廬亂後不復葺嘗春雨牀漏不可睡吾起坐吟數首滿意甚及旦索紙書之案左缺足而地右傾手拾斷瓦支焉筆未濡而紙已濕一笑而罷吾客外𨿽索然尙不至此予聞而驚曰此非介山憂諸公責也君子之愛是人也則必爲之計久逺諸公愛介山寧當使之以七十翁客外卽夜起誰侍扶者我爲諸公畫計諸賢嵗以數月俸奉介山寧不亦費酒數十斛何不各移數月酒資使翁得結茅三間以不漏而睡且吟孔子云老者安之若諸賢聴吾計卽介山安矣然後時時小兵馳一壺問翁安否翁龍鐘方據案苦吟聞籬根枸杞聲杖藜出問誰何顧小孫取甆甌酌數過又吟翁亦時時出謝故人知己童兒遮道迎笑問老先生不出幾日矣出安往豈非詩家一奇事豈非今世一佳事而在諸賢直易事耳吾於翁厚甚顧不當以貨財爲禮第旦夕成翁曰安得健步移逺梅則吾請先

送宋公路序

苟於事親從兄盡其分綜理家事有其度卽道在是矣使其父子兄弟之間未盡分而米鹽薪水一切付之不治方籯糧負笈千里求師曰學道學道其去道也逺矣昔者科舉命世士不得志於科舉則戚戚得志於科舉則千里走京師試禮部試禮部而第則歸而需次及次而迎親就養幸甚試禮部報罷則又試成均試成均不中又戚戚而歸則是三嵗之間其得安坐事親者僅一嵗止試成均而中則終嵗爭名天子之學榮親之望與思親之念常交戰於胸中修廊夜鐸収燈掩卷惇其獨宿不知二親千里外亦已睡否睡不念其子否蓋科舉累人甚矣吾自甲子後十年間正苦爲功名役一旦世變蒼黃歸奉親辟地數年甫定而風木之悲不堪言矣誠知其如此豈以十年養親之嵗月而棄之於奔走乎已矣而勿言之矣吾友宋公路自淸江來從吾遊始至一試爲廬陵學諸生諸生推之郡博士甚俊異之秋風早涼余有行役公路匆匆別余歸因爲誦余疇昔之作蓋旣以自悲而且爲公路賀爲公路勉也無科舉之累有讀書之閒無客外之苦有養親之樂余不得及公路矣余不得及公路矣孟子爲曹交言堯舜之道孝弟而已矣交願畱而受業於門則告以歸而求之有餘師歸而求之求之孝弟而已公路勉之

送朱則陽序

使在前十年朱則陽何至以親喪累人哉憶吾舉庚午進士時則陽在同升中年最少方巾廣袖俊气溢出眉目使禮部試士不已則陽且再試三試將不能取一第以光榮其親耶卽不幸親死營髙燥送車千乘賵者脫驂弔者掛劍何至棲棲風雨中銜袖作章黙居士語耶吾謂則陽古之孝子之葬其親也𨿽負土種樹不借力於人固有親友賻贈而固辭不受者矣今子之以親喪不能舉告人也何居則陽泣且言曰吾豈欲家於喪者吾忍死數年惟是大事未畢顧重器必不能自舉前無一日貴富之待而後有倉卒不測之虞葬又不容以不亟自世變來士賤傭貴一切所需直百倍他日計今日貧者之葬不減異時中產之費也吾終嵗往教之所得吾之所謂井田者在是俯仰衣食之餘其與存者有幾將何以集事若是而曰必不借助於人是吾親無葬期矣吾聞其言愴然誰非人子仁人君子豈有聞則陽之言而不動其心者乎東坡有言心知義財難甘就貧友乞吾於君友中貧特甚不能有以相子也敬爲子言

尹公槐云萍錄序

云萍有錄尙矣異時東南偪仄相遭於偪仄之內其爲散難聚易南北一家天地濶逺士之交遊寖廣而散易聚難不有以錄之再防且無足徴此尹公槐云萍錄所以不可無也公槐快士方浩然有功名志未知此生當費幾錄抑吾有所謁於子子之錄也必王公大人而後錄與古之士有王公大人求與之友而不可得者矣王公大人求書是錄而不可得而後子之錄重若徒以其王公大人也而錄之則天下士有不願與是錄者矣天下之奇士無定在翳桑餓人安知非靈輒吹箎鼓腹安知非伍子胥釣魚城下安知非韓淮陰吾懼子之未必錄也陸機入洛有刼其舟者機登航屋望之見一人踞胡牀部分羣盜機遙謂曰觀子气貌柰何爲此其人卽拜且泣謂機知己機至洛薦士以其人爲首後爲渡江名士與王導齊名曰戴若思者卽其人也今君脫遇是人以爲幸歟以爲不幸歟錄之歟否歟吾又聞太行之陽嵩山石室之間有隱者焉君將問其姓名有不告而去者矣若然者君又烏得而錄之

龍有章卜築序

式微旄丘諸侯寓於諸侯者爲之也黃鳥我行其野昏姻寓於昏姻者爲之也諸侯失國則托於諸侯昏姻失家則托於昏姻朋友之無所居非朋友之托而誰托乎托之矣而未得其所安非朋友安之而誰安乎才情如龍有章而皇皇焉一居之不可得有章之友有不得辭其責矣世言孟嘗君好士余竊疑之馮驩彈鋏之歌無魚則遷之幸捨而魚矣無車則遷之逮捨而車矣至無以爲家則爲之不悅而卒不聞所以家之者士亦焉往而不得車魚乎敢以此告今之爲孟嘗君者

送蕭漁所序

漁有所任公漁防稽一漁而得大魚自浙河以東蒼梧以北無不厭魚者又有大者焉陶士行漁於澤中一漁而得龍雷雨挾之以飛又有大者焉龍伯國大人漁於歸墟一漁而得六鼇流二山以爲北極又有大者焉丈人漁於江上一漁而得伍子胥後胥卒報彊楚夫差用之以霸又有大者焉太公漁於磻溪一漁而得文王爲周輔相以有齊國其他嚴子陵七里灘張志和西塞上陸魯望笠澤皆以漁得髙人隠士之稱以名後世其與揭竿守鯢鮒相去無幾耳蕭振玉不知何所於漁而凡天之二百八十三宮一千四百六十四星舉得而識其狀貌之詳與之言言語語以知人間富貴貧賤死生禍福之故而後隱之如任嚴張陸達之如太公望伍子胥陶士行又逺之壽如龍伯國之人舉不能遁吾振玉之見然則謂振玉漁於河漢而得星豈不可也吾聞河之南有魚焉觀之以知雲雨河之北有焉占之以知吉凶南斗之南有鼈焉觀之以知水是皆不足漁也天漢起東方經箕尾謂漢津其南經傅說傅說在尾後莊周書言傅說騎箕尾有以也振玉漁天漢而遇傅說焉爲我告之曰天下蒼生望子久矣

靑山集卷一

欽定四庫全書

靑山集卷二

元趙文撰序

彭應叔山家大五行論序

天地之初皆水而已彼其蕩漾凝結而爲山者水之滓也其曲折其髙低要亦出於其勢之偶然而其實一大島也古之人生且死於其間而已矣而後之人因其髙低曲折而爲風水之說來者爲龍盤者爲穴堆者爲沙前者禽後者鬼如是而可以富如是而可以貴自有道者觀之其不猶蟻穴之盤龍岡邪俗師野巫方持羅經以論卦座言人人殊彼又惡知其說之所從始與理之所以然自彭應叔大五行論出而後推其說合於河圖洛書先天後天之數以至太參同醫經丹說無不脗合而羅經尊矣或曰今之求地者龍穴爲急沙法次之卦座水神之說拘矣應叔又發明陰陽五行之說𨿽非俗巫所有毋乃徒迂闊而無用乎余曰不然古稱地理要必明其理而後可以用其術則是書者莊周所謂無用之用也應叔用鍼主丙午而非子午此則似不可槪論子午天地之中中原得天地中气之正子午可用東南地勢旣偏故稍移丙以就之不中所以求中也南北一家求封侯富貴者相屬聞應叔名者誰不欲傳客之鍼法隨地勢用之可也

吳山房樂府序

觀歐晏詞知是慶曆嘉祐間人語觀周美成詞其爲宣和靖康也無疑矣聲音之爲世道邪世道之爲聲音邪有不自知其然而然者矣悲夫美成號知音律者宣和之爲靖康也美成其知之乎緑蕪凋盡臺城路渭水西風長安亂葉非佳語也憑髙眺逺之餘蟹螯玉液以自陶寫而終之曰醉翁山翁但愁斜照斂觀此詞國欲緩亡得乎渡江後康伯可未離宣和間一種風气君子以是知宋之不能復中原也近世辛防安跌蕩磊落猶有中原豪傑之气而江南言詞者宗美成中州言詞者宗元遺山詞之優劣未暇論而風气之異遂爲南北彊弱之占可感已玉樹後庭花盛陳亡花間麗情盛唐亡淸眞盛宋亡可畏哉吾友吳孔瞻所著樂府悲壯磊落得意處不減防安遺山意者其世道之初乎天地間能言之士駸駸欲絕後此十年作樂歌告宗廟示萬世非老於文學誰宜爲

髙信則詩集序

孟子以固譏髙子爲詩而吾友信則自名其詩曰固槀謙辭𨿽然固詩病也有心於爲不固亦病也自三百五篇以來發乎情者流動發越誠無所底滯使無止乎禮義則情之流者將何之騷體起於南國跌宕怪神出乎風雅頌之外而其歸於忠君愛上則詩之禮義未嘗亡近世詩人髙者以才气淩駕無復細意熨貼下者纖軟稚弱固不足論工者刻削過當去情性絕逺疎者則苟簡滅裂𨿽律詩亦不必畱意屬對矣如此而謂之不固是誠不固也今人但知律詩有律不知古詩歌行亦必有律故散語中必間以屬對一二不然則不韻不對漂漂何所底止又姑論用字古固不拘平仄失所卽讀之音節不合殆天籟也此語僅可私語兒孫使持語大方家且將獻笑信則詩不失規矩繩墨而未嘗不行乎規矩繩墨之外蓋妥不弱老不疎工不刻吾爲君授記君他時當名家數正法眼藏必自三百五篇始

黃南卿齊州集序

五方嗜欲不同言語亦異惟性情越宇宙如一離騷崛起楚湘蓋未嘗有聞於北方之學者而淸聲沈著獨步千古奇哉後來敕勒川之歌跌宕豪偉彼何所得詩法如此吻合今采詩者徧天下吾友黃南卿歐陽良有取四方詩刻之號齊州集抑州可齊詩不可齊詩之爲物譬之大風之吹竅穴唱於唱喁各成一音刁刁調調各成一態皆逍遙皆天趣編詩者亦任之而巳矣故是編𨿽以齊州名而詩實不齊不齊所以爲齊也必欲執一人之見以律天下之詩此豈知齊者哉夫詩技也知其說者進於道矣

贈許生序

許子織布然後衣乎曰否許子冠素自織之與曰否許子以釡甑爨以鐵耕自爲之與曰否以粟易之許子不知幾世孫祥叟本刻梓又圖書又金石以刀爲筆尙不甚相逺而且雷法且婦人醫且眼醫充其巧卽自布自冠自釡自甑亦何所不可抑吾有憂焉巧者勞拙者逸子之能多則人之易子也多子方呼召風雷而東家以刀筆徵方挫鍼刮膜而西家以帶下召吾懼子之皇皇焉而不給於其事也子之爲是多能也將以易粟也而祖守其一而可以役百工子身爲百工以致其一巧莫巧於而祖矣我爲子畫計反而祖之所能人不能役我而我可以役人巧孰大焉吾言不欺子歸問之而祖

贈陳恕翁序

方陳濟庵遣恕翁從余學豈不以應舉覓科爲可羨而醫不足爲哉十年來恕翁折節爲醫而余恨不早從濟庵學矣恕翁見余嚴湖且別徵贈言余曰昔者足下家君爲子請字於潛齋翁潛齋翁字子以恕夫恕盡之矣予何言恕之取譬惟醫爲近人方在呻呼顰蹙之中爲其親戚者愁苦墊隘欲代不可援天號神靡所控告漆漆然惟醫之是望而世之貪醫方且風雨莫夜辭方且責報於未試方且先富之緩者而後貧之急者是反其心而思之吾一指之痛也何若吾一稚之苦也何若則未有不得其本心者矣此之謂恕此之謂求仁莫近吾考史傳醫家惟南史徐文伯兄弟五世貴盛自古無比此外大倉公無子扁鵲爲李醯所殺華陀爲曹操所殺皆不聞有子能傳其業此無他倉公不肯爲人治病病家怨之扁鵲醫婦兒老人隨時變易其術以規利華陀晚以醫爲諱爲曹操療頭風尙畱不盡之術屢呼托妻病不往而況他人不恕於人者天亦不恕於我理固當然今恕翁傳其父業而又將以傳其子君父子之用心可知矣恕翁起再拜重爲告曰恕有二恕人恕也自恕亦恕也恕人可自恕不可夫醫之難𨿽倉公猶自謂治病有時不能愈豈可謂倉公無不愈之病哉我不愈而人愈之必彼之術賢於我也世之有疾者亦豈肯捨能愈之人而嘗試於未可必之人哉而惰者見夫勝己者輒曰有命醫道類相醫造命者也非言命者也恕翁庭闈之講有素學問之日方長益精其所已能而求其所未至四方之欲愈疾者不歸恕翁而何歸乎

贈醫道士蕭無爲序

蕭師學爲醫問其號曰無爲余曰稱晉侯疾秦伯使醫緩爲之杜預注爲治也緩治則曰不可爲他日秦又使醫和視晉侯疾和亦曰不可爲是古之言醫者皆曰爲今子醫也而曰無爲何故無爲曰吾師之言曰無爲而無不爲吾以之療病可乎凡人之病皆生於爲使皆饑而食渴而飲夙而興夜而寐春夏而動作秋冬而収藏卽病安從生旣不謹於爲以至於病吾治其病而巳其邪也逐之其積也疏之開鬼門防淨府是不免於爲矣𨿽然是所以爲無爲也彼不善爲醫者因一蔵之病而擾及他蔵因一經之病而累及他經使其五蔵相讎而不寧十二經十五絡擾擾焉不病於邪則病於藥茫然莫得其病之所在則又用其下品以搜求於腸胃之間若捕盜然罪人未得而良善先及當是時𨿽有和緩不能爲也是故善醫者以無爲爲以無爲爲者非不爲也爲之於所當爲而巳矣余曰夫治天下亦若此而巳矣夫子之論舜曰無爲而治夫何爲哉恭已正南面而已矣夫舜豈誠木偶人而已哉病在四凶則治四凶病在三苗則治三苗是故病去而元气不傷東漢之末病在宦官竇武何進之徒知其病之在此也而無術以去之乃召董卓以爲之宦官未誅而董卓之難作遂使袁紹曹操之徒得以誅卓爲名而天下大亂以至於亡庸醫之爲病何以異此語有之曰病不服藥爲得中醫蓋不服藥止於不爲而巳未若爲之之害大也有病者苟不得以無爲爲之上醫又不如得不爲之中醫無爲見黃帝而問焉黃帝亦曰無爲謂是

贈無見和尙序

有目不能以無見非學道所病也見而不與之俱往又不畱於心幾矣至尊從輪掌中飛一寶光阿難右而阿難右盻又放一光阿難左而阿難左盻阿難不能不隨所見而動揺而能知見性之不動其庶乎然使之見而不動則更進一步矣見之而不動謂之無見可也今夫瞑目而趺坐可以無見矣然本心不定則其擾擾乃甚於未瞑目時寢而不寐寐而夢是豈有所見哉心而定也𨿽不必瞑目趺坐猶無見也是故無見易有見而無見難有見而無見易無見而無不見難蓋至於是則圓覺大智朗然獨存而見性周徧十方矣而豈易到哉觀無見秉拂北禪諸公敍詩以道其行者不少矣而無見猶介吾弟以請於予夫無見之於予未始有一日雅也而知求於予則無見必有無見之見也予未始識無見而爲之言予於無見亦有無見之見也此豈他人所得與哉後日相逢又當刮目

贈李見心序

世有所謂道法者能使雷霆鬼物其理誠有如釋氏所謂萬法由心生者人一身五臟皆有神而心爲之主存吾之神𨿽天地可動也而況於雷霆鬼物乎夫子不語怪神世固非無怪神也聖人道其常而不語耳李見心從事雷霆諸法以濟人治鬼物靈甚私有所欲問於君造化之顯然而可畏者莫如雷霆經史所稱震夷伯廟震武乙射天碎元祐黨碑此其尢大彰明較著者也世或言顏魯公爲神於雷蓋有是理竊疑之雷霆之擊一樹也以其怪妖蛇虺之所伏爲人害也世之爲人害者不少矣則必有爲之伏也雷黙然未有討焉而徒時時小樹小虫之是震得無捨豺狼而問狐貍乎君有職司於雷霆者嘗試爲我問之

劉肖巖觀星序

星萬八千有奇其有名可識者三百六十星何名哉後人傅會而名之爾夫豈惟星𨿽天亦其初誰天之文字展轉因天之而不可攺爾今之談天者有百中經卽可言星命有排日曆卽可言躔度指在天之三百六十者以問之曰此何星也曰吾不知吾不知是何以異於不識藥之土產眞僞而用藥者哉劉肖巖能推歷又識象其言曰吾貧不能具油甕吾夜臥而觀之其逆順進退疾徐贏縮必與吾歷合其不合者吾𨿽歷不敢信而況於市井排日者乎故吾推人命非他有謬巧大率以天爲歷以目爲手而巳嘗試有以問君君名肖巖肖巖事本傅說天有傅說星說者曰傅說死而其精气上乘箕尾之間爲是星也使是星果傅說爲之則其所主當系賢人君子之進退天下國家之治亂而特主後宮女巫之事是何也蓋箕尾之間固有是星後人見莊周書有傅說騎箕尾之說因以名之爾是傅說不幸爲莊周寓言受誣而反爲是星借重也猶天駟之旁有王良傳捨之旁有造父後人以其在天駟傳捨之旁有類乎禦者遂王良造父之爾何人不可相則何人非傅說使傅說之爲傅說如此而巳卽以之主女巫而猶不足者也因君名肖巖善觀星及此

贈竹隠相士序

入與此君處出從時貴人遊其必有不可於眼者矣不可於眼而欲論其窮通夭壽焉吾見其難合也抑人實異竹君毋以觀竹之眼觀人竹以淸貴人濁貴竹以直貴人曲貴竹以堅勁貴人軟媚貴試以此觀萬不失一而未知此其必然耶無肉瘦無竹俗世之知捨肉而取竹者鮮矣而王子猷獨深好之庸知今之淸者直者堅勁者之不貴乎由此言之貴與否直未定也吾鄕蕭君宏叔號竹隠而善相徵予言旣告以此重爲告曰凡物美惡何常邕以痂爲甘赤以混爲潔海上之夫以臭爲芬溺於彼者深其視熊蹯豹胎金鐺玉椀與夫蘇合婆律之逆於鼻不可一朝近也君出觀時貴人熟入歸見此君得無反訝此君之不濁不曲不軟媚乎竹隠笑曰吾與此君周旋三十年矣吾出而無所不相歸而淸風祓之竹不我疑也子毋間我

贈易卜尹淸甫序

鐘毓不求公明筮死曰死以付天不以付君顏含不求景純作卦曰自有性命毋勞蓍人固各自有見顧方幽憂感懟之中安得如管郭者而問之乃聞峯塘尹淸甫易卜奇驗一日邂逅金溪之上試令作卦如扁鵲見人五臟癥結如東方生射覆如佛祖通他心卽管郭何以過此余嘗謂公明景純之術得傳後世以其所驗者多名公卿淸甫下簾深山卽奇驗千百誰復傳之𨿽淸甫不求人知然一代奇術泯焉無傳寧不可恨吾試爲卦得遁【艮下乾上】之漸【艮下巽上】其繇曰乾之巽亦巽之乾君子好遁其遁於山其遁於山而升於天木气上行進於天門鴻趾連連得桷以遷木髙而風鴻飛其翩不出三年當有二首六身顯於天門而君亦繇之以傳乎二首六身亥也木繄以生亥幹也故爲天門木三數也故不出三年

贈王祖文表背序

世稱莊嚴書畫者謂之表背二字不見史傳吾嘗思其義表外也背亦外也槪而言之則飾乎其外之謂也吾鄕有精是業者曰王祖文謁余曰昔吾祖吾父皆儒也吾不能世其業而業此吾羞焉余曰而何羞今天下皆表背也綴其語言而謂之文雅其衣冠而謂之士吾不知其中何如也然大者可以取卿相小者猶買田宅遺子孫彼之表背欺人子之表背不欺欺人者猶遇若是況不欺子持子業往必遇不疑

贈尹道士序

道士尹起莘吾友朱復古之弟子復古以琴鳴諸公間莘學琴於復古將行來別使之琴宛然復古也琴罷與餘論丹益奇出其所爲墨又奇余曰子以是爲道邪昔者而祖關令得道徳五千言於老子老子非而祖師邪余觀而祖師未始有琴與丹與墨也而焉用曁曁焉與人偕來之眾莘曰吾師之書何所不有吾以之酬酢以之佑神將百千萬億於琴丹墨而未始有極也吾師不云乎渙兮若冰之將釋惇兮其若朴曠兮其若谷渾兮其若濁忽兮若海漂兮若無所止吾以之爲琴吾皷之而喜者娯心悲者抆淚而不能止吾之琴非雍門周伯牙之琴也牝之門是謂天地根綿綿常存用之若勤吾以之爲丹可以養生可以長年吾之丹非桑君鐵甕之丹也知其白守其黑之又眾妙之門吾得其且黑者以爲墨用之愈久而愈不敗吾之墨非李庭珪潘谷之墨也且夫天地一琴也陰陽一丹也混沌一墨也吾方養形於陰陽之丹玩心於天地之琴而寄目於混沌之墨而子方且以絲桐爲琴以金石爲丹以膠煤爲墨不亦逺乎予聞其言惘然則敬以請曰以子之說爲我書之可乎道士笑曰吾不解人間書叟爲我書

贈張山人管見序

以管闚天言天大而所見小也張山人談命號管見則不然天之大也正使周四垂而望之亦何足以盡之哉泛觀之不盡又不若管闚之精七政之行度必窺之以孔徑一寸之衡太陽之精必取之以中凹之鏡泛然而求之不得也北人防書如顯處視月廣而難周南人學問如牖中窺日寡而易覈此致一說也吾所見談命多矣今日見張山人說林開數専論所歸奇中要之造化之大精於其一可以窺之若汗漫而求之滋不合爾故管見致一之謂非見小之謂也山人喜吾命有歸風濤如此欲何歸乎

贈文一志兄弟序

文堂同知慨然語其友曰太師公粥田教子而吾不能以有餘之入爲子擇師吾辱太師將以幣約余教其子防余巳與故人約不可負則走百里謝文堂二子眞字一志寧字紹志各出所業示余余旣和其詩嘉其所巳能而勉其所未至二子復請不已重爲吿曰昔明皇問曹霸卿畫馬誰師對曰廐馬萬疋皆臣之師今子讀書爲文天地間道理誰非子之師者而況六經行世如日在天有目者皆可睹子義理師三百以後騷選陶謝韋柳李杜蘇黃二陳子詩師晉唐以來帖子字師而況太師丞相之遺訓宣慰公與而翁之教詔子之師亦多矣子勉之而已矣孟子曰人樂有賢父兄也單門晚出矻矻自奮聲譽難起子之聞見多移養別交遊廣視單門晚出難易萬萬子勉之哉學患無天資而子有其資矣

贈劉雲山序

山之蒸气其名爲云云之態不知其幾千萬也云出於山雲起而山隠焉云去而山之爲山者自若云動也山靜也動者變靜者常此云之所以斯須而山之所以壽歟人之遊乎世其何往而非云乎出沒於是非利害得喪之中而不失其山之體者鮮矣劉西龍號雲山科舉士科舉罷飄飄然挾甘石書以遊吾黨之士莫不屈之而西龍油然不見有隕獲意其云其心者歟云之變未有已向也士今也術云也今也術後也侯亦云也西龍得吾言其亦自重矣乎毋失其所以爲山者

贈劉玉衡序

昔者嘗疑舜之正天文之器曰璿璣玉衡而北斗魁杓亦曰璿璣玉衡不識舜之名器有取於斗歟抑斗之名有取於舜之器也夫斗則安能自名謂之斗謂之魁杓以至謂之星皆人名之也意者後之人見是七星者運乎天中以建四時而均五行有類乎璣衡者而以是名之與然以後世之侈所謂渾天儀者不過以銅爲之而舜以徑八尺周二丈五尺之璣長八尺孔徑一寸之衡皆以玉焉爲之吾又疑璿玉之未必果璿玉也若寶然亦珍重其事而名之爾安成劉君談天號玉衡數年來士多去談天談天正儒者事然而俯仰今昔不能無慨焉然於中則不得其平不得其平則不可以爲衡不可以爲衡則不可以窺天劉君每對余談夙昔容色充然而無不足其得其平者與玉衡將行湘來別余酌而祝之曰吾聞九州之星土荊州屬衡子以衡遊荊楚之間其必有合也以是爲子賀又酌曰吾聞玉衡主燕子是行其由荊而燕且大有合敢不重賀又酌曰吾聞春秋元命苞言玉衡得萬人壽餘泥塗之老人也敢不自賀酌而飲余

曾一山修屋序

曾子居武城有冦至則去諸曰無寓人於我室毀傷其薪木冦退則曰修我墻屋我將反賢哉武城大夫今人處患難方謀身謀家不暇視蕭然一士去來何與人事甚者且怒其警則去安則復矣而曾子自去自來之間乃更以薪木墻屋累人𨿽其弟子且有所不安於心而武城之大夫安之忠之敬之久而不變其不謂賢哉吾友曾一山辟地上城上城諸公推屋以居之一山居上城警則去安則復諸公油然無異辭人嘗言古今人懸絕如一山祖孫武城上城之事殆如出一人同一時武城之大夫安得獨賢於前也抑吾嘗過一山矣四壁如敗堠仰而瓦隙可以觀星俯而靑靑之滿地者皆楡也余謂一山此豈可以責諸公哉是亦一山有罪焉古人處客館一日必葺去之日如始至君家一惟翁之居武城也而一惟翁室曰我室墻屋曰我墻屋夫豈不安其分而我他人之物者其在我也推之以及人其在人也視之如我忠恕之學正如此爾今君居敝甚君誠安之獨不爲惡少之騎屋慮乎夫諸公惟未之知爾君何不告於諸公修我墻屋諸公或相工或共費誰爲君愛力又豈惟諸公將自諸公之外凡爲一山故人與不識一山而知一山者誰獨無武城大夫之心而君乃若是乎愛於一言也吾嘗謂士之處世得其時則屋天下之人而不難不得其時則𨿽以一巢累人聖賢或爲之寧能翹翹翛翛於風雨中而不爲桑土計邪於是一山忻然笑曰子試書其說以遺我

曽秀峯建祠序

嗚呼諸公言曽秀峯之痛亦有知余之痛者哉始余與亦周從丞相於延平也至小篔簹而病病且死丞相聞卽遣吏迎余至則與秀峯同館居數日亦周竟死秀峯卜葬亦周水南鳳山旣葬從丞相出汀丞相嚴事秀峯未嘗以錢谷甲兵事累秀峯丞相以師道尊秀峯不敢吏秀峯也丙子冬汀四境急明年春益急丞相夜與客語必至夜分嘗曰各歸亦不能寐曷若相與更共語一餉然余時尙病不堪久坐輒白丞相去正月十一日早余病臥尙未起同館者余管轄亟扣門報丞相巳去余髙臥不之信曰我夜者方從丞相處歸寧有此𨿽軍事嚴密丞相忍不語病客棄之去邪余管轄不能待徑去余逡巡起視之屋蕭然無人余所傭二兵亦去矣出門門外軍過者如織余不知所爲徒步隨行軍後冀追丞相追丞相不及行至夜甚黑止野田中時微雨夜寒哭聲四起蓋走者骨肉多相失又行兩日乃及丞相於吳家坊丞相一見問余曾見曾先生否余曰未也丞相驚曰曾先生其不免乎蓋十二日四更丞相得黃招撫報近關已破丞相亟請招撫議事使者曰招撫已行三十里矣故丞相亦猝猝行不及相聞爾然近關實未破丞相發吳家坊如漳州余以病行三日夜憊甚不復能從與丞相訣畱吳家坊不自意得不死又從黃招撫出汀遂得以喪弟告吾父相持慟絕不復聞秀峯動靜秀峯之死其在於蒼黃出汀時乎悲夫秀峯吾同捨實前輩秀峯葬我弟我乃不知秀峯死秀峯巳矣無後矣不祀矣後之祀之豈獨其宗人親戚是望朋友有責焉聞有秀峯三從侄曾觀復慨然有意建祠又合秀峯師友巽翁文山祠之誰不興起感動𨿽貧如彣者猶將操畚鍤自編於役夫而況不爲彣者乎三賢合祠示子孫也而並使來者尙見是鄕道徳文章忠孝之盛其賢於尋常土木偶萬萬也觀復其以告於凡私淑於巽齋者凡爲秀峯故人者聞文山之風者觀復毋獨爲君子

靑山集卷二

欽定四庫全書

靑山集卷三

元趙文撰記

此心堂記

自有天地而此心行乎其間矣傳有之人者天地之心均謂之人則人人皆天地之心自羲農黃帝堯舜以來所謂開物成務所謂位天地育萬物人人皆當視之爲已分內事顧用之有大小爾吾鄕鐘君瑞伯醫士名其堂曰此心瑞伯此心卽自有天地以來此心書曰欲並生哉天地間有一人焉不得其生於我心有戚戚焉古之聖賢所以皇皇汲汲爲斯人計者凡以自盡其心而非爲他人計也充此心也以爲醫卽何暮夜風雪之敢辭何金錢丰約之敢較瑞伯挈此心以名堂天之明命粲然心目之間所以發深省者多矣自古聖賢之經世皆醫也堯之世患在洪水禹醫之夏商之季患在無君湯武醫之周成王之時患在戎狄猛獸周公醫之春秋之患在亂臣賊子孔子醫之戰國之患在楊墨孟子醫之皆此心也自漢唐以後𨿽號爲賢君相者亦不過隨證施治以偸目前之安而千百年長治之計莫之省憂此心不盡者多矣吾爲瑞伯記此心亹亹及此欲君知此心之體之大益充而盡之也吾老矣所謂聖賢經世之事無復夢見矣顧自少時亦嘗有志於岐黃之書而未得其說旦夕當升瑞伯之堂叩心法焉故樂爲之記

約心堂記

彭君秉周取昌黎復志賦語名其讀書之所曰約心余問於秉周曰子知昌黎復志賦之所由作乎子樂甚昌黎何能及也秉周未達余曰復志賦之作也昌黎從隴西公於宣武意必有不得以行其志者故其爲此賦自述平生嵚歷落無所不至其詞大槪嫉貪佞之污濁懲此志之不修而曰苟不內得其如斯兮孰有不食而髙翔吾然後知昌黎之所謂約心也君子讀書爲士莫不各有一初心自古聖賢出處此身可困可戹而不可以負吾心之約負約於人猶曰不信吾與吾心言矣能愛富貴而食言乎𨿽然一行作吏不得以如其約者多矣異時入幕視案牘引筆據理可否銜袖進大吏不可其意不得不小回互意終日郁然不樂遇事欲慷慨論列顧孺人稚子咿嚶涕泣止𨿽守道君子不以勢權私暱動其心然而不得以如其約者多矣蓋𨿽崛彊如退之所謂不食髙翔亦何嘗盡行其志仕宦累人從古則然而況吾世今吾秉周幸脫科舉之累而無仕宦之意堂有可事之親案有可讀之書浩然俯仰豈不可以得君之初心故曰君樂甚昌黎何能及也君讀書爲士之初所以與此心約者何事豈非欲爲聖爲賢豈非欲窮則獨善其身達則兼善天下今𨿽未得以遂兼善之願豈不可以如獨善之約願君夙夜無負斯約也與心約而負之對鏡窺影必有靦然於其面目者此卽我心之責也今世累累若若決非我與秉周所可徒手得幸而得之必有負其初心者故不爲秉周願之也秉周起謝曰如約遂書以爲記

復初堂記

人以生爲初天地以開辟爲初吾言初異也昔者混沌之未始有一物也天地而旣開辟矣然後人與鳥獸艸木生焉於是有範金合土鑿泉窽穴刋山墾田築城浚隍而又窺以渾儀算以巧歷腥以殺伐辱以偃溲日中之火月中之水靡不智取力索斵朴破圜乃毒其天斸荒防頑朴略不還而天地爛漫矣爛漫之極而天地精英之气衰耗而無餘其所鐘日日趨於僬僥夭閼然後山傾海運日埋星沈而向之五伯七雄之所爭伯夷季札之所讓一皆澌泯滅沒化爲黃流蓋自是息之以至所不知何年之久是爲天地之復初迨夫其气休息之久盤礡欝積不能以不發泄則又一開辟如羲農黃帝出焉者是乃天地憂患之始而非初也人之未生也所謂性者與一气同遊於渾淪亭毒之表耳目口鼻四肢且不知其何所寄也夫焉有所欲俄而有生矣生者賊性之始也耳而聲目而色口而味鼻而臭四支而安佚而去未生之初逺矣然後有得則喜失則悲以至於相靡以力相戲以智而去生之初又逺矣人能返觀內照以遊乎未始有生之初然後知血肉之身固未始有一物也則亦可以蕭然於事物之外而得吾之所謂性者矣此之謂復初劉君明國名其堂曰復初而求記於余明國嘗有聞於吾書之外者故樂以斯言就正焉

靑溪書院記

將爲感今懷古而泄其憤懣則必之乎故都廢苑興亡百戰之塲此豪傑之士不得志之人悲歌慷慨者之所快也至於立徳立言以俟久逺則必之乎窮林邃谷淸泉白石娛憂舒悲之地則好修之士成徳之人安時處順者之所樂也傳有之知者樂水仁者樂山心之與境自有不相謀而相契者豈知者必惡山而仁者必惡水哉金陵爲六朝廢興之海古今詞人賦客於此寄懷古之感者多矣靑溪發鐘山而接秦淮綿亙十餘里溫太眞庾元規諸賢之所遊覽者也又有齊髙帝之舊宮江總之故宅張麗華孔貴嬪之陳迹荒煙野艸寒水落日孰非可賦謂豪傑之士不得志之人悲歌慷慨者之快非與吾友國錄陳君生長是溪之上世亂以來四方之迹何所蔑有未老倦遊睠焉是溪將歸而誅茅溪上讀書其間爲佚老計而求余文以爲記余謂國錄當盛年以文章魁別頭祈向何許遭時如此古今興亡之感可爲流涕者往往身親見之至於緣崖蹈海幽憂沈痛終古無有杜牧之劉夢得金陵懷古不足言也君之讀書於是溪也能無慨然乎抑所貴於讀書者以義理之榮敵外物之感也大莫大於天下其興廢成敗皆外物爾而況今之所謂科第者哉而況今之所謂貴富者哉若感慨之心不除終不可以讀天下之書窮天下之理異時縱有成立亦不過功名之士與聖賢所處天地懸絕國錄不可以不之思也國錄試以是思之則靑溪之爲靑溪無往非世道間外物之去來正自何足介意國錄名黃裳吾弟宗彊同年進士

虛室記

有一比丘名曰志一而號虛室作禮靑山請山受記山言汝室何處若在虛空虛卽非虛旣言虛者不涉名義著一虛字卽是實相何況以室而來說虛室言我此虛室指我此心實無有室山言汝心何處室旣無對山卽爲設方便法門比丘汝住何山室言我所住處名武功山其山綿亙跨吉潭袁可八百里我於山中結艸爲庵今後增修作大寶剎汝剎何處云在山上汝山何處云在虛空虛空何處室言虛無邊際安得有處汝知虛空無有邊際云何將空來說汝心汝從卓庵以至建剎不論大小其室皆有四維上下汝今將室來說汝心則汝此心亦應有此室言我心豈有東西南北上下山言汝知此心無有東西南北上下則知此心非一室比虛空無盡世界無盡當知汝心亦復如是汝此幻身從無得有如虛中山如山上剎而汝元心本無住著若言此心有住著相卽同剎中百種莊嚴龍象幡幢鐘鼓香花淪於一物汝之此心不在身內亦不在外卽虛空是不可言虛只在室中從汝室中無非虛處室是汝身虛是汝心室有限量虛無限量無量爲主有者爲客汝室未壊則汝主人寄在室中汝室壊時則汝主人曽無不壊隨汝所業卽汝住處譬如窮人陷落坑塹譬如賈人移居別所譬如富人囊槖有餘隨所住處無不快樂我今與汝云何證知到快樂處於此比丘合手贊嘆得未曽有山作記已重說偈言志一汝當知心非虛非室若言非虛者將心來示我若言非室者云何生萬法名一號虛室虛一意云何有一卽非虛言虛並無一萬法歸於一一歸於何處若知一歸處虛室字亦無虛室字旣無安用記與偈受記求記人當作如是觀

恕堂記

孔子曰能近取譬可謂仁之方也已孟子曰彊恕而行求仁莫近焉孔孟言恕如此先儒又釋之曰以已及物仁也推已及物恕也仁聖之事恕賢之事抑聖固不待推謂賢者必待推則亦未必盡然儒者說義太宻下字太謹尊聖人太過而自待太薄仁人心也人心未有不仁亦豈無自然流動處而必待推乍見孺子將入井亦豈有待於推而後能怵惕惻隱哉又豈必聖人而後能爾哉而況夫醫者以生人爲業者也人方呻吟於一榻之上顰而望瘉者百口亟起而圗之如救焚拯溺猶懼不及而方爲之彊恕爲之近取譬而後推已以及之人果然並亦不得謂之賢矣陳君祥甫世業儒又得禁方於其外舅傅氏遂爲醫儒名其燕坐之所曰恕堂余謂恕第二念也見人之疾而爲之惻然者第一念也是卽所謂仁也祥甫自其第一念而充之亦不待復近取譬矣病者望君如望嵗吾豈止以彊恕望之祥甫哉祥甫自尊夫人存時施藥迄於今不廢吾升恕堂其伯仲怡然以春其諸少彬彬然以文皆能爲儒爲醫以昌其家恕之生意流動充滿如此

雲山記

云出於山當嵗旱時焦然萬生求滴潤不可得神龍出其膚寸而枯槁立起山之有是云也非雲也雨也非雨也百萬億蒼生之命也士之行道救時也亦如此矣天地間樂莫樂於生意使天地之內無一物不遂其生於吾心亦若慊焉彼與我並生者槁幹且死而吾亦何樂於此士安得皆得卿相之位以行其志不必卿相之位而可以行志者惟醫爲然彼技之不精者吾無望其雨也幸而精於其技有可以濟人之具而不肯少動其心以及人則𨿽有此云將焉用之劉君景云業醫諸公多愛景云者景云未嘗自表異也景雲天分髙使其讀書爲儒當過人而屈之醫景云對余時時有華元化晚年之悔子語景云讀書爲儒將以行吾志方延聘如旱嵗龍公雨瓢西歸而瓣香東至使人望君來如望嵗出門引領其雨其雨君至徐視其四大增損而雨之無不立起𨿽使景云得志爲卿相於一時其樂何以過此願君出是云以行雨也小之可以澤一鄕大之可以澤天下以至於君之子孫所不知何人將同此一生意未己也因書以爲雲山記

得中齋記

中難得中於此時尢難過乎中則亢然而取忌於人不及乎中則靡然而失其所以爲我儒者於是曰我且守中然而如裏克之中立胡廣之中庸其究歸於靡然而已矣中難於此時尢難其隱不違親貞不絕俗不可得而親疎者而後免於此世矣黃得中劍江佳士朋友皆稱曰心隱得中謙厚不欲自標牓也曰我實得中柰何必心隱我乃大書其齋曰得中而屬余爲之記余復於得中曰中之爲物宜若一定而不可易而又曰時中又曰執中無權猶執一是中之爲中特未定也今君之得中也何如得中曰何知許事吾平旦而起爲今人著今服命唐天食唐土露香對天已吾書教兒常飯畱客茶罷淸談商略未有天地之先旣有天地之後或問時事吾不知酒取交歡不至亂性詩貴言志不必忤時或棊或壺各取適意爭則敗興爲商頑固不敢名項籍亦不能大官貴人未嘗敢數踏其門嵗時稱觥上壽爲民之禮不敢不盡吾所謂得中者如此其時耶權耶我何與知焉吾然後知君之友稱君心隱甚當不隱則污迹隱則矯隱不以迹而以心斯得中矣是心隱卽得中得中卽心隱也得中相視而笑莫逆於心遂書爲序

太原堂記

太原堂者開禧丙寅誠齋楊文節公爲南江戴氏所書也後八十餘年其地歸於王君濟翁濟翁因舊而新之客有登斯堂而慨然太息者曰異哉太原王氏得姓之始也王爲周同姓春秋時王子成父有功因賜氏世居太原至今千有七百餘年矣當誠齋書扁時寜知今日太原之子孫得而居之哉魏起安世殿而其後得而居之者安世也桓氏作盤龍齋而其後得而居之者盤龍也事𨿽不可槪論而亦有適相似者可感也當其營搆之初與一時命名之意孰知有莫之爲而爲之者與乎其間𨿽欲不如此而不可得而世之人以爲私意小智果可以爭於定分之外豈不過哉抑自世變來往時髙門大第壯麗雄偉有數十百倍於太原堂者矣忽焉過之爲蔬園爲馬廏而一時詞人墨客穹碑大字不爲野人之所橋野火之所燬者鮮矣今斯堂得歸於濟翁讀書之地亦豈非斯堂斯扁之幸哉代之廢興正自常事繇姬以來代不一姓而王氏忠厚一脈久而愈昌今濟翁新卜於此天以一代之文人豫告其兆於八十年之前太原之子孫其能長有斯堂也必矣吾故爲君記之使太原之子孫讀書於此堂者知其非偶然之故也

平實堂記

吾少時從先友王見可客於白沙之上見可諄諄篤厚君子也又六年吾從見可之子桂龍雲叟偕試進士京師偕報罷去彼此不復相聞又二十年與雲叟相見須山下兩家長上各凋謝而雲叟亦老冉冉如余矣念二三十年間人事盛衰反覆何可勝道而吾與雲叟故書破硯無恙𨿽棲遲至此可悲可笑然更可自慰也雲叟以其讀書之室曰平實者請余記孤生流落尙安能爲故人作文字哉念君別久且爲君說今我旦起漱盥焚香教兒讀書一二卷旣食且茶部分僮奴灌蔬飯魚條桑漚麻或時鄰翁野老相逢新聞舊見亹亹相勞苦退復課兒讀書夜燈對家人談米鹽常事有酒酌一再行不然則否顧兒童溫書讀倦旣就枕無復人間得喪夢親賔過從稱家有無酌薄厚以爲禮嵗時先祀簋簠豆籩何能一一如古鄕風節物禮意不廢而已書蠧曝之硯滯滌之琴瑟幾杖各就處所往時見道士言水銀丹沙可用燒以爲丹又餌黃精胡麻得不死更見建竺山大仙說西來意皆空浮渺莽終不能信戰國防所載機謀術數或謂熟此卽黃金白璧可立談致坐懶不能惟兒時先人所受孔孟書卓卓可信未論孔孟安得無愧吾先人與足下家君也雲叟聞吾言大喜曰君乃眞平實者樂哉平實人知平實之可厭而未知平實之可樂也願書之以爲平實堂記

至樂堂記

樂有幾人所共尊而榮焉則爲貴財有餘而眾附焉則爲富棟宇而繪焉爲宮花石而玩焉爲圃酥酪而飲饌水陸之珍而食焉則爲厚味金玉珠璣象犀翠羽以爲飾錦縠以爲服嬋娟眇娯心悅目則爲冶容冶容之旋折爲舞其鳴爲歌操弄絲竹則爲淫聲馳駿良蜚鷙翰從禽於天六博角抵鬭雞蹴踘爭勝於人以笑以嬉若是者皆樂也南昌胡伯正名其堂曰至樂問君何樂曰讀書教子而已嗟夫異時誰不以讀書教子爲事彼非有所樂乎此以爲是可以一日而攫取天子之卿相也十數年來無所事乎此矣而君方以之爲至樂不亦異乎伯正蹙然告我吾先人之於書也勤以書教我其望我不能不如君言也自科舉罷吾以爲士無所於用則折節攺業以羞吾先人多矣今吾去城市而耕於野而後知讀書之爲至樂也昔者吾讀書於吾父之側天下之至樂也而吾不知其樂者科舉累之也科舉罷十年吾猶不知其樂者猶有所累之也吾今而後知其爲天下之至樂也古先聖人之書至樂具是天亦哀於四方之士抱至樂之具纒於科舉之累而不得有其樂者七百年車書混同脫此桎梏士之讀書者無時文掇拾之勞無塲屋得失之累心胸曠然開卷之頃聖賢之蘊天地之心軒豁呈露是日也掩書而起童子伊吾於前聲若金石素交至門啜雙井鬭品共聽之俯仰天地之間髙論六合之外其樂孰有過此吾所謂至樂也子前所陳者世俗之樂也正使得之憂亦伏焉未若吾之樂之爲至也余曰美哉子之言乎請爲子書之爲記

文溪兩峯樓記

樓於萬竹之上所見無非上者而兩峯獨名焉髙也髙且得名宜爲物之所忌而莫能忌之人能立已於髙而待物以靜物莫之爭矣當樓之未作也文溪𨿽有兩峯而無所用之咸淳已已王君希申始作樓於居之西偏以受之然後兩峯始爲斯樓用嘗試登斯樓而望之山逺而天宇寛地平而生意滿遐觀勝趣四面輻湊而所謂兩峯者東向而立與樓相宜若顧而語若俛而揖蔚然有神俊气宜其足以都此樓之名而非他山之所得與也然君之以兩峯名斯樓也豈徒愛是峯而已哉其意蓋以自屬而且以屬其子也始希申之連舉於漕也與其伯氏希呂而兩今其子智則讀書於此也復與其季沂則而兩山川所鐘連翩競爽殆非偶然之故二子之讀書於此樓也亦思子之先君子之所以教者乎夫山巓者爲椒督者爲岡邊者爲崖足者爲而何取於峯說之者曰上秀者曰峯夫人之自立要當卓然於萬物之上而後可𨿽然物莫切於彼此之相形獨立以爲髙髙易並立以爲髙髙難陳太丘稱元方難爲兄季方難爲弟此相髙說也相髙爭之似也爭於勢利則不可爭於名節道義文章則可蓋昔者首陽之山有兩峯焉曰伯夷叔齊以名節髙龍門之山有兩峯焉曰二程以道義髙峨眉之山有兩峯焉曰二蘇以文章髙區區愛智則兄弟願此峯如首陽如龍門如峨眉豈惟立而身抑亦光而親不是之競而他求所以相髙者焉吾見其靡然沓然自同於丘垤培塿而已矣智則勉之哉人之觀子兄弟者甚於子之居是樓以觀兩峯也於是智則起再拜請書其語於壁以朝夕觀焉

浮眉樓記

吾友陳元吉僑寓劍江之客樓而名之曰浮眉蓋取簡齋詩語也元吉與簡齋俱眉人同六世祖簡齋貫洛陽解褐參大政而元吉貫金陵魁別頭登第今客此每眷然土思厚之至也蜀五十四州流落東南者何限時攺月化殆將忘之君復生長東南知眉山面目何似乃能不忘其初君賢乎哉是樓內湖外江畢陳於前江外諸山隱約可見浮眉之名所爲立也君登臨是間可以讀書可以賦詩可以飲酒獨不可者古人慿髙眺逺必傷悲感慨形之歌詠今一爾卽爲治世怪民王仲宣江山信美非吾土之感使作於今將朝誶而夕替蠶叢魚鳬知復何許杜鵑有無何與人事人生實難而焉用感慨爲哉昔人言不朽曰立徳立功立言今世何功可立惟立徳立言正屬我輩科第或偶然得之文章不可猝然致也眉自蘇後未有以古文名世者𨿽簡齋功名事業亦僅以詩傳觀君文力上接三蘇浮眉之秀於是乎在益大其成與眉山俱傳朋友之望也元吉起拜曰唯唯余曰未也君髙才吾所敬服而求田問舍輩不能不以傲疑元龍吾知君非傲者而處此世不可以防此疑也知崇效天禮卑法地知固貴崇禮不厭卑天地之道也君已元龍矣吾其敢復作劉元徳語乎元吉起重拜曰敢不端居深念

一樂堂記

吾年家鄒君次陳悅道故居宜黃城中亂後奉其親偕其兄依士林以居而名其堂曰一樂屬余爲記余問於悅道曰孟子稱君子有三樂而君一樂何也悅道曰仰不愧俯不怍吾不敢不勉而未能信也得天下英才而教育之吾方求教育於人者而能教育人乎惟父母俱存兄弟無故天之所以與我則然吾誠樂乎此而已矣余甚羨之父母俱存兄弟無故樂也居今世而有此又樂也自世變來昔者庶人之所不敢指斥租衣稅食於廣廈之內者俄而黃雲白艸風沙跋涉愴心酸骨何可勝道而田野委巷之小人不得以有此樂蓋不足云矣君於其間猶得啜菽飲水讀書弦歌如承平時𨿽使悅道得志爲卿相於一時亦何以易此樂也天下之福禍豈有定論哉方悅道登太常第歸拜堂下親賔舉酒稱足下家君壽當此時謂書生志願粗畢然後天江夜碎六合爲水海山震蕩仙聖播遷辛勤一第轉瞬蕉鹿家人骨肉靑燈夜雨能不慨然抑孰知向防世變悅道兄弟宦遊東西二老人隨意就養其父母兄弟相聚之盛決不能如今日無疑也然則悅道享今日之樂豈可更戚戚哉吾弟亦周亦出悅道榜下而余以其時繇京庠補成均生歸拜二親其樂不在悅道下今欲如悅道之一日又豈可得哉悅道家君桃溪先生鄕裏師表伯氏次傳商弼與悅道同時舉於鄕當此之時而父子兄弟以文墨相師友又可樂也

集義堂記

古者黨有庠術有序家有塾塾也者大夫致仕者之教於家以淑其鄕之後進者也子衿刺學校廢而其詩曰縱我不往子寜不來蓋其先生長者見靑靑之衿佩佻闥於城闕閔然覬其來學於已用見諸侯之學𨿽廢而是時家塾猶有存者至是而後知先王之澤逺矣四海一家文教逺曁所在學校不廢益盛而山林僻逺又有相帥爲書院以教鄕之子弟如富州同文書院者此三代盛世之所有而漢唐以來之所罕見也書院當南昌進賢臨川往來之衝實爲舊丰城之東地幽境勝於藏修息遊爲宜李肖翁得屋於鄕之故家帥同志共經營之以爲書院凡鄕人子弟有志於學者聚而教焉又將買田以給生徒而名其堂曰集義肖翁及其同志之士周景純徐汝用蔡則名蔡學爲蔡學可求予文以記之餘復於肖翁曰君之爲是舉也義也未至於集義也自吾之立身行已以至宇宙間當爲之事皆義也諸君皆有責焉其自是一義而集之使至於不可勝用可也以是一事爲集義未可也抑吾有憂焉科舉以取士而壞士心者科舉利祿爲之累也學校以養士而壞士心者學校飲食爲之爭也科舉未興士得免於利祿之累而士習猶未盡古以猶有學校也學校有田本以養士士果盡養乎否也學校設官本以教士又果有教乎否也子以爲學校之所謂教與子之書院之所謂教孰有益乎吾非以學校爲可廢也使主學校者以家塾爲心則學校之庶可革也書院幸而無田不以田也有田則有爭是集義者廼所以集利也士有志於讀書不待養也三代之學未嘗有田也子之欲買田也爲久逺計也嗟夫文運之興衰其非人力之所得爲也必矣斯文未喪諸君世有賢子孫書院必不廢也以無田之學校延不官之師儒讀非科舉之書他日以之應選舉者所謂風俗淳一運祚長久終必賴之嗟夫余之望於集義之諸生也逺諸生其勉之哉

慈和堂記

彭養直兄弟居龍江之濵出共譍門之勞入有養母之樂玉田翁名其所居之堂曰慈和取潘安仁閒居賦壽觴舉慈顏和之語也養直之弟恢道從余遊以記請於余余曰母未有不慈慈未有不和也抑保有是和者難矣詩曰妻子好合如鼓瑟琴兄弟旣翕和樂且湛子曰父母其順矣乎妻子兄弟之間一不得其天而親之顏有不和者矣爲人子者登髙臨深足以危身苟訾苟笑足以召閙一舉動言笑之不謹而親之顏有不可和者矣而況以父母所生之體從於人苟不得其所從則爲親羞貽親憂爲人子者可不愼諸讀潘安仁閒居賦所以奉太夫人者何所不有板輿輕軒何所不可遊昆弟班白兒童稚齒何者不足樂而比之匪人望塵遙拜能不爲太夫人羞石友同歸能不貽太夫人憂不知此時之慈顏和乎否也科廢士無可爲役煩民無所庇後生習爲隨時知變之論不惜其身髙者官下者吏得一付身如捧毛檄走趨庭下爲甘心焉辱固已甚矣一日尻髙呼謈所以貽親憂者又重可嘆也養直兄弟讀書養志以孝友聞於鄕又能因其先人之廬而葺之庶幾肯堂者故余爲之記

野舟記

舟濟川之具也而橫野焉屈矣𨿽然以用言之則橫野不得如濟川然而以用不用爲榮辱者人也若舟則用不足爲榮而不用不足爲辱夫豈惟用不足爲榮將用之辱過於不用之辱多矣舟之涉乎江湖而遇風濤也大者檣傾楫摧小者行乎湍瀨之間木與石鬭至於囓食敝壞然後補苴葺治未及休息旋復勞敝而其蕭然於野水之外也無是患也爲舟謀者與其用於江湖而勞乎寜其棄於野水而逸乎吾友朱成叔明敏士使其得用豈減今世之士哉而棄於此而老於此築室禾川古城之下自號野舟余偶過之見成叔弄孫灌園余喟然曰士不得志於世如此亦足矣因爲成叔言有用之勞不如無用之逸以廣成叔之意成叔笑曰子言是矣𨿽然用不用非吾所得爲也使其用吾得避風濤之患也邪夫舟太用則敝久而不用亦敝我將處於有用無用之間余然後知成叔之未易量而餘言淺矣並其說書之爲記

水雲鄕記

去宜黃二十里水繇黃山發源盤折百餘里至漳溪與四山縈抱是爲橫舟譚公之藏左爲漳溪書院書院橫舟公子前武岡使君某廬墓所也墓廬則其書院何讀書橫舟公志也書院有橫舟祠前有濠樂亭橫舟公所建臨流觀魚公之精神尙往來是間山行可一里許望靑紅飛動樓觀欝然江滸者水雲鄕也鄕之門爲漳溪又門爲江風山月入門而右爲樓俯大江是鄕多山得江輒淸曠使人意舒而樓以髙故尢盡得淸空之盛樓下爲堂曰貯淸下樓而右門曰振登山道也行倦牒牒欲據地得擁髙亭小憇又上爲一碧亭俯視士林生意萬頃士林者譚士居焉一碧亭旣據髙絕天日霽淸盱山一筆出諸峯間若自靖獻以助士林之勝下山又得息軒小憩又行得雪矼雪矼狀如舟飛瀑雨聲潺潺聽之久但覺身在舟中也又行入尋壑涉略彴爲流觴亭壁擁丹霞小有洞天有泉出龍口六月寒甚不可近又東過流春亭亭壁湖水光山色融漾演迆興盡而出西過跨碧繞園之泉由跨碧出於江又西爲濯淸堂面池月宵露曉荷气逼人爽甚又於池外爲方臺髙可數尋外瞰修碧漁舫上下前歌後答可吟而不可畫濯淸西偏又爲亭右上作古籀文流杯益奇視前所謂壁擁丹霞處可俯也每禊時客眾分兩亭飛觴笑呼聲相聞又出而西爲道院水竹幽逺逢漁樵心疑爲異人瀑聲終夜如雨不可睡隔濯淸盈盈一水間有釣臺而湖山水木澹相輝映顧挹是所謂水雲鄕已是鄕自有宇宙以來不過爲沮洳闒茸之區耘夫蕘子躑躅其間惡知所謂山水之勝哉橫舟老仙疇昔深嗜未及營度有寜一丘相望邇只衣冠出遊歌舞作樂遊者未必無意而像室閒安髙堂邃宇層臺累榭川谷潺湲又楚人所以招魂之道武岡君思其所嗜於此寄無思之思豈如平泉金穀但爲遊觀耳目之娛而已哉武岡君旣專此水雲而其文墨又足以發之故爲之書武岡字公植諱某世爲宜黃人梅屋其自號云

秋界記

彭君髙則扁其讀書之所曰秋界余曰秋旣淸矣而復界焉不已隘乎曰非敢隘也古之君子不幸而處乎濁世所以自持其身者不容不嚴不容不辧必聖如孔子公山召欲往可佛肹召欲往可見南子亦可自非聖人遊於其間鮮有不爲所污者君子於此寜爲伯夷毋爲柳下惠蓋過於淸不失爲君子過於和流入於小人今吾立吾身於風塵之外埃之表猶懼其失足焉若是而欲和其光同其塵有長樂老而已矣此吾之所以不容不秋界也余聞君言廩然世之不失足者鮮矣其初以爲同流合污乃處此世之法而嘗試窺其籓久則深入焉而去吾界逺矣髙則隱居龍湖以龍湖爲未深且宻也而又過江焉蓋有意於辟世世方擾擾聲利之塲決無爭子所者如餘者無所容於斯世方將從君曠浪之野以分君一滴之秋故爲秋界記之庶幾他日遊君界中不曰不虞君之涉吾地

倦歸堂記

蕭同伯取山谷先生所賦其六世祖休亭語名其堂曰倦歸而屬予記之餘問於同伯曰君倦而後歸不倦不歸也曰然君力倦耶曰吾眞心倦矣余曰未也君未必倦也吾知君所以倦者方天下功名在盛時文士稍精於其技者操數寸管欲撼塲屋髙科膴仕談笑攫取公卿大夫之任數日而取償於其君何其易也自試闈長碧苔黃冊飽銀蠧往時舉子大言斫月桂登云梯兒童間見問何語使人欷歔不能對武人稍誦七書挽二石亦可希當世用天下旣一英雄無用武之地陳簡故編深藏逺屏恐人指爲可疑可怪之物酒酣扼腕猨臂故健而杯中無復蛇影矣士又何必皆工時文艸駢儷拾前人咳唾傳客諸公間或學晚唐約略近似便足稱詩人亦能撼動當路黃金白璧可指顧取甚者近淸光被恩寵往往而有之今奏記簡略一善書吏可辦寒士苦吟不滿一笑𨿽才兼陳阮思出鮑謝安所售之東南偪仄然時方無事何所不可飯魚羮今荊州無劉表遼東無公孫度蜀無嚴武出門適莽蒼虎塞路天下𨿽大何行而可𨿽欲不杜門褁足自囚空山蓋不可得矣然則君之倦而歸也天倦之也不然以君之意气壓湖海筆墨落儕輩非支離疏非兀者王駘非叔山無趾四方上下談王說伯何所不可顧方嗒焉倦遊幅巾野服有慕於休亭之歸此豈其心之所欲哉於是同伯聞吾言大笑曰子言眞能道人意子之倦毋乃亦類我乎余曰未也天固倦君而君歸矣𨿽然天不倦也君見夫日乎日之西而沒也以爲無日矣將旦時彼軋軋而東者猶昨日也由是而觀之則自盤古開天以至於今天未始一息倦也使天而倦吾其魚矣天下之大也人物之眾也是蒼蒼者亦必有此同伯今日之倦歸庸知非造物者補汝黥息汝劓而將有所用之未可知也同伯其端居深念以待

學蛻記

嘗見丹家作蟬蛻圗繇蜣蜋運丸九轉而後脫殻以飛其宻攺潛化不可知其所以然學之變化气質亦猶此矣吾夫子之聖變化气質非有待於學然猶十年一化而後至於從心所欲不逾矩之地況學者气質之偏而可無學乎學之蛻也愚蛻明柔蛻彊狠愎蛻爲溫良澆薄蛻爲忠厚桀驁蛻爲謙遜貪陋蛻爲防廉學之驗也近世之學蛻異於是自屈首受書惟時文是急朴拙蛻纎巧重滯蛻輕便鈍蛻敏直蛻佞苟能此道矣卽儒蛻官官蛻盜圭竇蛻爲甲第緼袍蛻爲狐貉簞瓢蛻爲鐘鼎糟糠蛻爲姬姜於是平陸蛻爲江海人類蛻爲走飛宗廟宮室蛻爲禾黍吾言蛻何限不欲言不欲言矣淸江宋君大昌名其齋曰學蛻大昌之從子季任與余友使余記之餘曰學如蛻荀卿語也其言則善其學則非不廢其言可也學所以復性也而曰性惡禮學者之所當先也而曰禮僞性惡禮僞尙何學此其學所以一蛻而爲李斯與科舉累人久矣士欲捨科舉而專意義理勢有所不能科舉義理之學兩進日有所不給四海一科舉畢庸知非造物者爲諸賢蛻其蜣蜋之丸而使之浮游塵埃之外耶第恐學與科舉俱廢則攺化其形容以蛻於彼者更穢於蜣丸爾大昌佳士其所講必有超然俗學之外者故願以文字定交焉吾言俗矣大昌其爲我蛻之

息庵記

胡君定甫營壽藏於永水之陽小江之上而名其庵曰息庵蓋取莊周息我之義而屬余記之按息之義止也亦生也止矣則何以生惟止故生也故气之一呼一吸謂之息是其止也乃其所以爲生也人惟過用其精神故未白頭而已成翁不終其天年而中道夭是以老而佚非佚也血气之衰耳死而息非息也不得不息耳若夫有道之士未老而佚可以無老未死而息可以無死嘗試言之夫人之生其精神亦直幾何善養生者不必熊經鳥伸呴噓呼吸但一日之間稍息其心則神自還气自定縱不能修之鏈之以至於長生而其可以終其天年而不中道夭可信不疑悲夫一世之人其所以役其心者何時已也雞鳴而爲利旦晝而梏亡使其神不得寜於其宮其气不得宿於其海虫飛薨薨甘與同夢方擾擾焉尹氏之爲僕銅臺之歌舞未終金穴之經營未厭羲和走馬倐忽百年向之擾擾竟何爲哉竟何爲哉定甫號云心云固無心也捲舒變化知所止息吾知定甫之息其心也久矣修年未半婚嫁先閒弄孫抱甥人事略備菟裘餘暇及此樂丘我竹我松手自封植親賔載酒永日笑談定甫之所以息乃定甫之所以生也在易之隨君子以向晦入宴息定甫以暮年處暮世有向晦之義焉當此時也退而宴息云爾定甫之息當作如是觀劉伯倫使人荷鍤語未應早計太甚定甫達士非有世俗之嫌而吾方拳拳俾壽之祝者朋友之情也亦定甫賢子之志也

欽定四庫全書

靑山集卷四

元趙文撰記

詩人堂記

云隱山人錢有常學道而好吟繪李杜蘇黃像置所居堂又取唐宋詩佳句書於壁而名其堂曰詩人堂或病之曰此龍太初之所以見訝於郭功甫者也而君以之名堂不已僭乎有常曰吾名堂之意不然吾嗜詩字於壁者詩也吾以人居其間詩人云者猶歐公六一意也於是屬余書其意以爲記嘗見五代孫晟傳晟初爲廬山簡寂宮道士好學有文尢長於詩畫唐詩人賈島像置於壁晨夕事之宮中人皆以爲妖其後晟乃能以名節自見其可傳更有在詩外者今之僭有常非昔之妖孫晟者乎詩人本非大聖大賢之稱古之田夫野老幽閨婦妾皆詩人也彼以詩人僭有常者非也有常辭詩而受人又非余之所知也詩可能也人未易能也孟子曰惟聖人然後可以踐形夫至於聖人然後僅可以充人之形而無愧詩之難能未至若此也近世士無四六時文之可爲而爲詩者益眾髙者言三百篇次者言騷言選言杜出入韋栁諸家下者晚唐江西而夷考其人衣冠之不攺化者鮮矣其幸而未至攺化葛巾野服蕭然處士之容而不以之望塵於城東馬隊之間者鮮矣是𨿽山林介然自守之士忍饑而長哦抱膝而苦調未嘗無之然終不能勝彼之多且雄也故今世詩多而人甚少其少者必窮必禍𨿽有髙古之詩且將流落散逸泯焉以無傳甚可痛也有常蕭然山水間無求於世研朱防易掃地焚香庶幾不失其所以爲人者有能爲詩以詠歌其情性謂之詩人可也如餘者迂疎骯髒宜其不合於時而獨爲有常輩之所厚山中去君幸近時時相從切磋以學爲人次學爲詩要使百年之後誦其詩論其人而無愧於此文

樂此堂記

如是逸民名其所居之堂曰樂此太初道人爲之書之逸民請記於靑山居士居士曰志於富者以金珠爲樂志於貴者以官爵爲樂吾不知逸民所謂此者何樂也逸民曰吾知樂而已而安能言之天下之樂樂莫樂乎此惟我與爾有是夫是亦此也吾斯之未能信斯亦此也聖如孔子賢如漆雕開不能言而吾安能之吾知樂此而已謂之樂道我何知道謂之樂天我何知天吾昔者從諸公驅馳於功名𨿽有一日從軍之樂而苦亦備嘗之矣今而後知此之爲樂也吾入有防侍之娛出有棣華之韡守先人之業讀聖人之書朂子婿以學會賔友以文吟吾詩可以寫性情涉吾園可以觀生意掃地焚香啜茶觀畫弄琴臨帖投壺雅歌丹經內典瀟灑送日吾以爲亦似足樂也若彼之所謂樂者吾不樂也物無非彼亦無非此意者彼樂彼之樂無以異於吾樂此之樂而吾不能以此易彼也居士恍然驚瞿然立而曰果如君言人患不知彼此之分爾苟不知彼此之分則認天下之至憂以爲樂者有之矣顏子不攺其樂先儒謂其字最當玩味又教人尋顏子樂處所謂其所樂處卽逸民之所謂此者歟逸民曰如是如是於是居士慿醉而歌之曰樂此樂此此我所處彼兮彼兮我所恥兮此樂此樂此我所托彼兮彼兮我所薄兮莫髙匪山莫深匪林其此伊何閟我徳音閟我徳音俾我也尋逸民侯氏俊叔道人平逺趙公居士趙某大徳庚子四月朔記

江村記

胡端叔始居安城之北門辟地三江橋因自號江村予問於端叔曰子樂之乎曰然予曰夫江村則有足樂者矣蓋世所謂吳淞采石武昌南浦江非不淸而闤闠之聲歌舞之塵率能敗人淸意至於深林幽谷曖曖逺人之地或不知有江焉故江村𨿽非天下之奇觀而亦隱者之勝趣也𨿽然荒沙斷岸黃蘆苦竹風防雨檝防茫杳靄漁腔樵韻自相酬答而換魚沽酒時時出於叢薄之間好事者繪之以爲圗苦吟者資之以爲詩其實荒寒寂寞人情所難堪者夫昔之江村猶未必樂況今之江村漁有租舟有算官徵長年駕萬斛單衣叫囂鷗鷺辟易頹茅臥壁風啼雨嘯漁童樵靑鶉衣鬼質俯仰是間所謂樂者惡在端叔自妙年以筆力撼場屋嘗一日三矢破的使亡曹更待公孫彊卽玉堂霧牕端叔平步矣事不意遽至此而端叔遂淹於此懷奇匿秀日與漁童蠻子相爾汝行吟澤畔能無慨然於此乎端叔曰吁君何見之晚也夫人生焉往而非寓耶吾北門寓也三江橋亦寓也昔者吾祖由淸江而徙此也亦寓也使吾果玉堂焉亦寓也造物者亦吾寓而吾焉所逃之夫吾之寓於江村也則已過矣湣王王也爲人灌園東陵侯侯也賣靑門王孫咿嚶於路隅將軍困辱於南山以至紇幹山頭之歌水東流朕西上之嘆讀之使人欷歔流涕當其盛時亦豈不負黼慿玉走趨臣民而流離顚踣一至於此百年未滿何所不有卽一士不得以功名自見而釣魚閒處復何所恨願聖王在上官無急徵鄕無亂氓吾以詩書訓子孫爲江村幸民則足矣然皆非吾之所得爲也吾視江村猶玉堂玉堂猶江村也余然後知端叔之達非余所及

朴齋記

朴者詩書語孟皆未之言言質而已朴與質近而異質無文而已朴又在乎文質之先朴所以爲質者吾友溧陽大夫周元粹以朴名齋故相文山公旣書其扁元粹以書來屬余記之餘謂元粹人生有六尺大患誰能全此朴乎君方少時讀書爲文擢科第一行作吏持手版俯仰上官朱墨勾稽版籍多少虛實之數君之不得以全其朴也久矣人生自靑陽至黃髮世故之累日深則朴日散自世變來前日之浮者未有不趨於實此亦世道反朴之機也然委曲以爲恭貶損晦匿以自同於眾人椎魯以爲無能頹闒以爲眞敝車羸馬以爲儉皆巧於避禍者也彼豈誠朴者哉憶與元粹褁飯試禮部去今二十餘年不惟人情與世事俱攺𨿽吾與君敢謂不銷磨變化於世故邪元粹聞吾言怫然曰如君言則士之生於今者皆不得全其朴矣乎夫世變猶陰陽寒暑而朴則太極也吾遊於世變之中而吾之朴者未嘗散遊於陰陽寒暑之不齊而太極未嘗不流行於其間豈可謂今世無朴士士固在所自處爾余聞其言益敬君旣書以記君壁亦以自警焉

竹間記

予來朱溪希程伯仲約余過所謂竹間萬竹森峙如羣玉府時時有璆鏘鳴聲如古丈夫比肩立或黙或語如玉京山列僊飄颻虛空之表奇哉然引目而遐曯則天光四垂平緑萬頃溪山宛轉各自靖獻使人有手揮五弦目送飛鴻意然則希程之竹間豈幽深有餘而不足於曠逺者哉晉竹林七賢逃於酒以避而王子猷號爲此君最相好者此人皆淸淡放曠無意當世其竹間也竹間而已希程兄弟生乎功名之世徜徉竹間正恐未能忘情斯世也故斯亭之作立其身於幽深之所而寄其目於曠逺之觀吾豈敢以晉人之竹擬希程之竹哉因思靈均處乎眾濁之世淸風髙致自愛如竹而其遊目九州亦非恝然斯世者柰之何不得以如其心也於是寄之騷辭曰余處幽篁兮終不見天余讀其語而悲之今希程之竹間也見天矣天宇方開二君𨿽欲爲孤竹之二子得乎乃作招隱之辭以徵二君曰樂哉兮竹間天風兮佩環悵世氛兮如穢我寜玉質兮朱殷避我喧兮在此子毋剝啄兮吾之關君何爲兮竹間浮雲去兮天靑還聨子鑣兮上徵俯萬玉兮溪灣灑淸風兮涼六合歸來歸來兮視此竹無厚顏

溪山勝處記

往時過西溪訪融州公吟嘯處愛其境趣幽絕碧玉橫陳漁舟上下有滄浪間意江外諸山翠色逼人可拾爲和壁間畱題而去至今夢寐時到其處許景翔遺予書屬記溪山勝處余於是嘆天於忠孝之報逺矣吾鄕名園何限十數年來俱塵埃瓦礫正使溪山未攺亦誰敢以勝處命之惟西溪劉氏非獨園亭亡恙且爲祠奉其祖衣冠嘗遊之處日讀書賦詩其下此吾鄕大家所無有也因思渡江死事諸賢各廟其地官其子孫融州之不得如諸賢天也而其子孫能守其園亭又卽其園亭奉祠之讀其書學其詩天之報融州豈不大彰明較著也哉江淸月寒融州公騎鶴歸來覽其溪山見其子孫題詠吾知公欣然一笑也然則玆園非溪山之爲勝也以融州忠義勝以景翔之賢勝景翔詩筆瑰麗吾所敬服益勉其所以爲人子孫者則溪光山色日異月新此之謂溪山勝處

山間記

山間張幼文書來言吾居萬山間有屋如掌局而入僂而出榛莽荒穢不勝其敝先生爲我藻飾而揭大之何如余曰子居萬山間萬山間固子之屋也而子猶以爲隘乎太虛之間而天地天地之間而山山之間而屋固愈隘矣而屋之間有子子一身之間有甚不隘者焉蓋𨿽天地不足以爲容也昔者舜居深山之中木石居鹿豕遊無以異於深山野人也及其沛然若決江河莫之能禦也則非深山中之所能局也苟非深山之所能局則𨿽容膝之地而不見其不足如其不然𨿽有千仭之臺自逹者觀之積蘇累塊而已矣且子生乎今之世正使堂髙數仭榱題數尺將皇皇焉不得其所安而求萬山間居之則虎防藩盜騎屋無所逃而可今子偃然官道之傍而不懾不避視門外之覆車者嵗千百而子方傲兀吟嘯自得於天地間則以子之居之隘也而子之不隘者有力者之所不能奪也孟子曰居天下之廣居此豈堂髙數仭榱題數尺之謂哉幼文喜曰得先生記吾居大矣

秋堂記

所寄先生之季子道威作堂於魁坊之西名之曰秋堂請記於余惟君家自宮講公以來勤勞竭蹷以耕於詩書之田也久矣世變以來而翁昔者有秋之田豈其子弗播弗獲而水旱頻仍𨿽異時力穡之氓天實驅之不容不惰之域甚則投耒攺業而止而痼而轉執事無所不可矣惟朴拙無他技如餘者乃槁項黃馘忍饑終日斸石丘墾旱塊俯而耕仰而望而彼攺業者固已呀然笑之今君獨拾而翁異時耕具以耕於二十餘年不獲之田非特攺業者笑君老甿亦憐君矣𨿽然未可知也水於堯九年旱於湯七年九年七年之後天亦且羞之厭之今二十餘年矣水旱之久者一嵗而收其收必倍非獨气數之乘除亦地力休息之久故也今休息之久乎未也子且旦旦而耕之水種山旱甃井或者一日而有秋亦可以償子之勤也自有是鄕以來前乎此時無魁坊也未必敢意其有一日之獲獲者也後乎此時安知其不再魁坊也而君家則常有之矣𨿽然古所謂學殖云者豈必得志於科舉而後爲有秋哉學之成仁之熟充然而得其所養是吾之有秋也已春秋之世無科目而顏子爲孔門四科第一人是亦顏子之秋也科有興廢而是科無興廢也待百畝之熟而後無饑者農夫也若夫辟穀之士彼且惡乎待哉人人有嘉谷人人可以有不饑者而人不能耕之也人人可以爲徳行第一人而人不能爲之也道威堂有可養之親案有可讀之書樂哉乎道威徳行內也科目外也科目之興廢未可知也道威治其爲徳行第一人者以待

盤中記

自盤谷序重於世而天下李氏之堂皆盤矣季方之園曰盤中夫有中則有外吾自盤外來風於舟雪於陸籧篨之局束行李之跋涉甚於昌黎之訪盤穀子而馬頭溪深不可厲借車載過水入箱也吾過市焉平旦爭門者肩摩轂擊售者揚買者抑操尺寸之物不徵則吏且捽而縛之喧呼嘈呶之聲塞於耳倡坊酒市歌館噭噪馬通穢塗蜃气腥骨使人不樂又過官府焉大官踞坐以訶百吏持獄以貨鴈往而鶩來甿皇皇焉有慘戚愁悴之色鹿畏虎虎畏防防畏羆尻髙呼謈者嗷嗷於庭下奚其樂則又過佛老之宮焉以爲天下言山林之樂者無過於此矣而來者買福迎者徼利撞鐘吹螺步虛而哀鳴晝夜不絕至於爭職之崇卑憂上之予奪抑又甚焉然後至於君之盤中市聲不聞官事不到有山林之閒而無饑渴之累溪山靜深花竹娟好淸池躍魚喬木停鶯時方二月想見嘉木繁陰風霜水石更有奇趣君領客是中箋詩觴酒弦琴箭壺掃地焚香啜茶看畫君有佳子弟牕明幾淨讀書臨帖樂哉乎盤中吾非見盤外之不樂亦不知君盤中之樂也君徜徉是中出是中跬步不可出是中跬步卽苦海矣或曰如子之說則士之隱於盤中者不復可盤外乎曰隱盤中則專其樂於已出盤外則同其樂於人未知季方意何如爾季方曰我與我周旋久寜作我

竹易吟院記

立雪先生以詩文名江湖以齒徳尊鄕裏其子孟元克世其業又能以竹推易四千九十六卦諸公號之曰竹易竹易旣能詩喜與四方能詩者遊築室所居之偏名曰竹易吟院以待詩人之來者蓋立雪翁之志而四方豪傑之助也吟院成將勒助者氏名於石而屬余記之諸生有問餘者曰易者聖人遺天下以決疑之書而詩則人人所以自通其情性者也故六藝中易之去詩也最逺今劉君名吟院而竹易之何余曰詩之爲物其作之也亦必心閒無事而後能未有擾擾焉得失利害之中而能詩者也劉君吟院於此水石花竹之勝足以娛心風雲月露之觀足以卒嵗焉往而非詩者君又時時取三聖人之書與賔客居觀動省知世俗之所爭所羨莫不有一定不易之數而皇皇汲汲之無益其亦可以息心於彼而適吾之情性於此矣吾觀三百篇中其出於周公之所作者皆沈著精詣爲千古詩人之祖吾夫子之詩𨿽間見於傳記而不見於經其贊易也文言小象往往皆自然葉於音韻豈非妙理精義融液於方寸而流動於筆舌有不自知其然而然者歟由此言之竹易之有助於吟也甚大夫詩豈特窮者之所以娛憂舒悲哉窮而推敲於一室吟院也達而賡歌於廟堂亦吟院也有道者聽天所命而安之且夫天地間陰陽之唱和亦大吟院也而其理則備於易矣旣以答諸生遂言於劉君而爲之記

塵外亭記

十年前過甘泉訪復古登所謂塵外亭者意忻然畱居之復古請余記余謝未能匆匆題老劉師畫像去其後每見復古必問記去年冬再過甘泉適復古與其徒偕出空山無人白雲不驚欲徑造塵外不可得嵗晚復古以書來謝徴記益急余問復古曰老子同塵而子塵外何復古曰將無同夫余也𨿽在鴟鴉腐鼠之外而不免猶在桐花竹實之中我豈能不同塵哉顧所以自立者不得不塵外不同則爭過同則流同塵外也塵外內也如此而後於道爲無敝且人亦安能得塵外而居之吾道家以一世爲一塵而佛氏亦以積塵成世界吾嘗於日之過隙驗之世何往非塵也莊周以野馬塵埃爲生物之息相吹又以爲天之蒼蒼非正色下之視蒼蒼正猶上之視相吹者信斯言也則𨿽九萬里之上亦未見其果塵外而吾安得塵外而居之𨿽然自其同者觀之我且有塵外乎哉自其不同者觀之我獨且無塵外乎哉終南天下之名山也盧藏用居之則與朝市無異四皓隱商山商山乃近楚漢跳兵走馬之地由此言之一念之靜城市未嘗非塵外一念之擾山林正未得爲塵外余聞而異之昔人固有風流醖借明珠白璧驚動市人而望塵遙拜胸中之塵何如也至神仙中人往往鶉衣垢容膚如敗革日行於市市人不識也吾與復古遊復古溫然色笑若庸眾然不知其胸中謂我何如然觀復古拳拳求餘一言揭之塵外余亦可以自賀矣遂書其語爲記復古朱氏名遂初號溪堂好學而善爲詩

梅間記

人不可不擇所處矣莊嶽之間能齊語洙泗之間有魯道出入兵間則知兵浮湛俗間則諧俗墦間者賤河間者污桑間者荒屠間者俠人不可不擇所處矣吾友劉公麟屋於梅花之下自號梅間想見嵗晚花時如空江雪月浩蕩宇宙而君以淸絕之姿翩翩其間奇哉梅有君子之道四焉其香也淸其色也貞不屈於霜雪之中節操古不混於桃李之場標致髙是故以吟者尙其花以用者尙其實君朝夕周旋其間所以薰其徳者多矣抑君周旋是間必有以稱是梅也然後可江南吟始於範蔚宗而盛於林和靖淸風雅韻置之暗香疎影間宜無愧色蔚宗大節羞梅多矣折寄隴頭正恐梅嗔君手污吾香爾梅間豈易居哉語有之與善人居如入芝蘭之室與不善人居如入鮑魚之肆世謂離騷不言梅夫離騷焉往而非梅哉滋蘭樹蕙畦畱夷與揭車扈江蘺與辟芷悉數之不能終其物眾芳所在是不謂之梅間哉今公麟之居是間也所與處者必雅人必莊士所往來必元方康成之間所談論必子房季札之間𨿽無梅而謂之梅間可也使公麟所與處者或不然𨿽庾嶺爲家羅浮爲宮卽無異鮑魚之肆矣夫人不可以不擇所處尢不可以不擇所與哉公麟天分髙年事妙斂華就實吾方有望焉吾惟甚愛公麟而後有是言也

梅間後記

劉公麟作亭於居之東偏環植以梅牓曰梅間梅之爲花不與桃李爭春而獨立於窮冬風雪之中其孤髙芳潔有類乎君子之操是梅間者君子之林也夫人之自修未有以驗其進否也惟立於眾君子之間而後知自修之難也是亭梅間居是間者必其孤髙芳潔肖是梅也而後可苟無以肖是梅則我之與梅不相似者亦甚易見也天荒嵗老霜月如江君以修潔之姿立羣玉間儼然眾君子之玉立乎其側是梅爲君進徳之助多矣夫梅之未花也人見其索然枯而已不知其日夜之所息皆所以爲後之花與實者也詩不云乎山有嘉卉侯栗侯梅廢爲殘賊莫知其由梅固美才也使其未花之先而殘賊之梅欲花得乎夫惟毋害其日夜之所息故能爲玉爲雪皎然獨立於凝陰沍寒之中以至成實而有用者皆其終嵗之所養也公麟居是間以是思之則其所以待乎嵗寒者有當用其力者矣公麟請余記之餘曰公麟記之

寶慶堂記

以國之紀年名其私室未之前聞也吾於蕭氏之名堂也有感矣蓋濟國之祖晉卿以醫客丞相益國周文忠公門下後從通直守瑞陽牒爲職醫有官稱時節拜表上壽襴襆從諸公後一醫士起閭巷得此亦足自慰矣職醫居市南作堂名寶慶記嵗月感上恩也又五十有二年而濟國徙於市之西作堂不敢易其舊名鐘儀操土風意也吾於子重有感矣代之廢興何國蔑有抑凡今之宅宅田田長子老孫孰非涵煦百年之澤而能知之而能言之者鮮矣學士大夫髙臺深池撞鐘舞女以樂其平生其不負所事幾人地下之朝燭已非天上之賜金無恙子孫髙馬達官胥此焉出而孰知其所自來異時大扁穹碑類無不鑱去紀年如辟大禁而閭閻白屋讀岐黃之書者乃不忘其祖如此哉吾於子重有感矣濟國之醫也不翅三世矣其父舜舉嘗刲股愈其母疾母九十六而終濟國厚施薄取如其先人亦嘗急其父病股刲焉噫可謂難也已余觀自古醫家惟徐文伯兄弟子孫貴盛五世其餘大倉公無子扁鵲華佗不良死不聞有後蓋倉公不爲人治病病家怨之扁鵲隨時變易其術以規利華佗晚以醫爲悔𨿽曹操召之尙不往心源厚薄之感良不爽哉易曰食舊徳書曰邁種徳濟國今日之所食者舊徳也又邁種之則寶慶堂之慶將愈逺矣濟國請書之堂壁爲記

及幼堂記

劉季恭業扁鵲入秦之術而名其堂曰及幼鄕人皆稱之曰及幼及幼之子景云與余善余過景云及幼翁季恭飲我於及幼堂之上余愛是翁恂恂焉篤實人也忻然爲記之人亦孰無幼幼之心哉自往時士大夫以至田野委巷之人朝營暮度厚積多藏腴田甲第銅陵金穴龍陽之橘平泉之石亦孰不欲以遺其子孫哉誠使推此心以及人卽去仁不逺矣柰何其不然也於是有瘠人以肥已者始欲爲吾子孫計而百年之後髙臺忽傾曲池忽平向之瑤環瑜珥肌肉玉雪者不垢形敝衣傭丐於人者鮮矣吾嘗謂使曹操推哭倉舒之心以及孔文舉二子卽孔文舉二子可以無死使宋齊丘視讓皇百口如暮年所失一兒亦何至貽李家明紙鳶之詩之笑哉夫醫難於幼者尢難食焉而不能知其節也啼焉而不能通其意也古人云若保赤子心誠求之赤子之所欲未易求也惟心誠可以求之推是心以爲醫則以醫師之任兼保母之慈自非恂恂篤實如季恭鮮有不厭且倦而孟浪試之者厭倦之心起而孟浪之術試則人之幼有不得其生者矣彼於其子若孫必不厭且倦也若之何其不肯推是心以及人也左師觸詟有言丈夫愛幼子甚於婦人夫豈惟人將天之愛其子也亦於其幼者爲尢甚人能推幼幼之心以及人之幼天亦必推幼幼之心以及其幼理之固然無足疑者吾觀季恭子孫皆足興其家者意者其天之所及也耶故欣然爲之記

亦政堂記

政伯自少時鬭雞走狗六博蹴踘以豪舉聞江湖旣老無復江湖意客至則飲飲則歌如色衣中珠本性終在余特有所甚愛政伯者與人言是非可否如破竹人亦知其公直皆心服無異詞吾又有甚敬政伯者政伯撫其弟諸孤同防二十年吾每過政伯諸少玉立不知孰爲政伯子孰爲侄也人固有力厚於政伯者學士大夫能言有政伯所不及者聞政伯所爲能盡無愧否乎政伯質直未嘗有所自號諸公交政伯之久余謂今世例以雅號行𨿽政伯自謙而朋友愛賢後生敬老不當爾也夫子之言曰惟孝友於兄弟是亦爲政古稱家齊而後國治家正未易齊家苟齊矣推之於國而凖爾吾故名政伯所居之堂曰亦政而爲之記以記請於餘者多矣余不能作也乃自爲政伯號而記之佛言非眾生請我發心我自爲眾生作不請之友於余記亦政堂亦然後之讀吾文者知政伯有才不用爲可惜而聞政伯之風者不孝不友之習亦可以少變乎

空同記

以一身立於空虛之中所見無非空者而儒者獨諱言空諱言空以釋氏言空故吾言空與釋氏異釋氏以空爲無吾以空爲有釋氏以空爲虛吾以空爲實嘗試觀之虛空之中靑天白日之皎然而雷霆風雨忽焉彌滿俄而忽焉彌滿者卒歸於無有而起視天地之間山川艸木莫不津津焉有自得之色而枝葉華實各自靖獻吾然後知太空至有也至實也而太空卒不自有不自實惟其不自有所以能有惟其不自實所以至實古之聖賢其隱而未當世用也退然若無能者及其措之事業逺可以爲萬世法至於功成而去油然無矜容蓋世之所稱伊尹太公之倫使其不遇主見用人亦以爲耕釣之末而已爾而豈謂其有經世之抱負哉後之君子其未試也沛然自以爲有餘而其小有所成就也哆然不啻至足故其功名事業𨿽有出於人其去太空也逺矣吾友李希元當其少年蓋嘗有志於當世之故而今則老矣於是焉退而題其讀書之處曰空同空同正自有意也人才以用乃見而希元未用也余懼來世將不知空同所以爲空同者故爲之記夫太空能爲雷雨而世有七年之旱則有制之者矣而其於太空之體正自何以益損未知太空猶有所待乎吾文耶希元得吾文可以逌然而一笑也

天覺記

言覺自伊尹始伊尹曰予天民之先覺也予將以斯道覺斯民也人非伊尹誰敢以天民先覺自處得民於伊尹之時而受覺焉幸矣𨿽然伊尹不常有於天下而民未嘗不覺則天覺之也詩曰天之牖民使民必待伊尹而後覺則民之不遇伊尹者終不覺矣孔孟拳拳焉以其覺民之道而筆之書亦憂未覺之民不能常與吾身遇也顏子在孔門最爲髙弟而夫子稱其不貳過則顏子常過矣過而不貳則一過不害其爲顏子也顏子之識異乎凡民夫子之覺聖於伊尹顏子一過而不貳焉宜也此顏子之覺也嘗竊怪夫鄭莊之念母秦穆之誓師馮婦之爲士周處之折節彼非有大聖賢焉爲之先後而其愧悔之意發之由衷不可以已是果誰爲之也非天覺之而誰也人人有天則人人能覺其未覺者未遇天爾人將曰吾遇天難遇則覺覺則賢賢則聖學者平日讀孔孟之書不幸有一事之過幸而一念之動卽遇天焉而覺之是亦可以自賀矣淸江聶焱昭仲告余曰先師霽野劉先生嘗字吾齊曰天覺焱也未及請其說也今又得事先生先生爲我記之焱將終身不忘焉因爲言天覺之說焱唯唯重爲告曰天能覺子不能使子無貳過不貳在子夫子稱顏子有不善未嘗不知知之未嘗復行今子之覺也知也知而未嘗復行斯謂之不逺復斯可以無祗悔元吉焱乎謹識之哉

觀逺齋記

故相信國公艸書逺觀二字筆勢神俊見者以爲飛仙化人作也亂後字旣流落故人顏子兪得之易置爲觀逺榜於其齋之楣有問於予者曰逺觀觀逺何如予曰逺觀誠者天之道也觀逺思誠者人之道也子兪之名齋主於教子故不曰逺觀而曰觀逺也子兪屬余記觀逺嘗試言之莊周曰風憐目目憐心夫風蓬蓬然而起也其起也有漸而至也有極當其刁刁調調之末亦有時而不能至矣而吾登髙而望𨿽天際之逺一舉目而至之有不待起此至彼之漸也然目力則誠逺於風矣脫有一山之隔一云之礙猶無見也而吾心之爲心前萬古之已往後萬古之方來六合之外思之卽至𨿽離婁之目萬此不能及矣是故風之行逺不如目之觀逺目之觀逺又不如心之觀逺也上智觀於百世中智觀於百年又近者觀於十數年四三年而愚者不見於目前旦暮之間豈不惑哉當其目前旦暮之得志大者鄒嶧之石小者郿塢之金豈不欲以誇一時而傳後代而不知髙明之士固已逌然而笑之由今追迹其行事盛衰反覆史傳十數行耳當其人得志時豈謂一日之如此哉而世之淺見之士猶謂勢利之可貪而可以久而欲折節攺業以從彼者皆可哀也顏氏之子之讀書於此也學而何所仕也仕而何所爲也能不來旁觀之笑乎𨿽然願諸君之觀於其逺也仰而觀之天去地八萬里之上未必無意也俯而觀之四方萬里之廣未必無人也上而觀之已往不知其何所始下而觀之方來不知其何所終也故觀於其近而已則世之人力誠若足以加乎天地而觀於其逺則不惟人事之得喪不足恃𨿽天地猶不足恃也而曽是目前旦暮之羨哉且獨不見夫楣間之書此者由世俗觀之其人之所爲謂之迂可也謂之愚可也而其筆墨猶能使人寶而藏之者何豈惟斯今將百世之後陵谷易位其書旣雷電取將而望其碑思其人者愈久而方新也士亦何可不爲久逺計哉顏氏諸少多才吾與子兪老矣望諸少甚逺

核齋記

余爲童子時先生授之易至剝上九碩果不食先生曰五陽剝矣而一陽獨存於上譬之風霜剝落之餘而碩大之果獨存生意又寄於此某曰取果人也非風霜也風霜固所以熟果也果熟而人盡取之明年未嘗無果何故先生無以答則曰童子嘗試言之某曰生意寄於碩果此以果中之核言也如以核不得以風霜比之以風霜比此根諭也非核諭也風霜落葉而根無恙來嵗之生意自然如故以風霜比者根諭也今夫果自有種以來樹之伐者不知其幾而畱至於今者核傳也根止於一樹而已核之生意又無窮也此碩果之所以妙也先生可之彭君仁聚讀書之所曰核齋因舉兒時與先生問答語告核齋不覺一慨君自世變來所遭豈獨風霜剝落之比𨿽然君姑謹藏是核俟其時而種之可也昔者吾夫子道不行於天下而藏其核於六經至秦諸儒又取孔子所藏者而藏之屋壁得不焚不朽至漢而後種之其間老佛之徒蠧其果而不能蠧其核傳至於今核無恙也君謹藏之而已非其時勿種非其地勿種

文昌閣記

文昌閣者故丞相文公所書梓潼元皇帝君之閣也梓潼神相傳以爲士之貢舉焉以故科舉士多奉之而其祀始被於東南予讀其化書自言其或爲神或爲人凡七十有三化他日神又降又言益二十一化爲九十四化其爲神不可知其爲人必世所謂忠臣孝子其書所云如此異甚予嘗思之通宇宙一气耳天地間正气之所在幽則爲鬼神而明則復爲人其爲人也不爲忠臣必爲孝子𨿽越宇宙而一日合聖賢而一人可也吾夫子不語怪神蓋欲學者道其常而不溺於其變知其所可知而不必求其所不可知而豈並與其理而無之哉神以忠孝一念上通乎天端受帝命典司下土遏惡揚善何所不總而天曹桂籍曰攸司杳防荒忽似難致詰然自唐以來科舉取士號稱得人爲國名臣前後相望非神所相人豈其能往時科舉探籌學校傳捨士大夫致身貴富卒負君父者亦多矣夫獨於科舉學校將廢之際則有傑人魁士疊生其間譬之滄海欲竭而至寶橫陳以爲數百年崇重斯文之報𨿽嵚歷落可爲流涕然天地得不壓不墜人類得不盡死滅尙賴有此嗚呼此豈偶然之故哉至此而後知神之功大矣夫神豈惟能相之而出之將是英英者未必非神之所化而人莫之知也由七十三化廣而爲九十四化吾意九十四化之後又不知其幾化也吾黨之士登斯閣者試以是思之則其所以視吾身者有不容自薄者矣而豈直區區科舉興廢之感而已哉廬陵洞眞觀道士蕭紹宣始建閣於觀之左廡閣之下爲堂曰桂籍由閣之左爲復道登仙珍閣由仙珍登三元閣由三元而西曰春雷閣紆余宛轉步者如仙閣之建實景定癸亥云今年春予來洞眞紹宣拳拳請書其事於石世旣不復貢舉而紹宣亦非有聲利之求者其忠於事神果何所爲哉吾以此知人心果好徳也故樂爲之書而並作迎神送神之詞曰君何爲兮跨白騾儼冠帶兮仙之儒跨君騾兮何所蜀天昏兮愁杜宇辛夷楣兮桂桷胡不歸來兮君之閣孰思兮在楣若有人兮呵護之告雷師兮勿余取嗟東南兮惟此一縷晨鐘兮暮皷椒糈芬兮未極日晻晻兮將夕蜀山迎兮如雲來不可見兮去不可聞超埃風兮徙倚我所思兮夫君

融州使君竹所劉公祠堂記

祠堂古也祠於家矣而復祠於生平遊息之地何子孫之志也其志何傷之也以是爲無所不用其情焉爾蓋融州使君竹所劉公之歿於桂林也子孫無所於葬卽桂林招魂而葬其衣冠於鳳臺山未知其魂之安否也故祠之家又祠之西溪西溪公生平遊息之地也漢之原廟議禮者猶非之祠而復祠不幾於原祠乎君子哀其志焉爾古之復者於其平生遊息之地門館廏庫無不致其禱是祠也有復道焉故君子哀其志焉爾初公之自融領義師赴桂林也廣西經略使馬塈畱公共爲城守計公晝夜畢力城且陷公知必不免取笏書其上云云晨起登城北面再拜已以袍笏埋之僕請行公毅然曰我當死此汝歸告我子若孫吾家三世受國厚恩吾得死所矣竟死烈熖中悲夫天地革命吾廬陵死者三人焉丞相文山公太守竹所公寶慶通判曽公如驥曽公葬文山公得骨於餘燼歸葬劉公無所可葬視文山更慘矣然文山公子旣死子侄故山泉石皆籍於官𨿽欲把茅以祠之得乎融州無所可葬獨平生遊息處幸無恙子孫嵗時伏臘猶能一龕朝夕奉祠公此文山公之所無有也死而死爾亦何計乎他日之祠與否而數之乘除亦若有非偶然者可感也前代死事者事平得卽祠其所以及其鄕校見諡忠烈節湣天命維新異代死節之臣爲頑爲賊誰能慨然揭大公至正之道以風厲天下其子孫賢者猶能幽憂隱痛恨其先世之泯滅而無傳其不令子孫至諱其事而不敢道矣由此言之融州之有祠復有祠天之所以報融州者厚矣公生平於文山公最相好文山入湘過公安城傾倒連日天下有事各自靖獻兩公握手九京無復恨也西溪在公所居西偏江聲山色煙鐘月艇致有佳趣春朝秋夕魂兮歸來尙見子孫詩書之盛其亦足以自慰也公名子薦字貢伯其世家居官政事徳業在家傳予故於此獨志其子孫立祠之意云

七逸畫記

集賢侍讀學士河東李公出守淸江政事之暇日與方外友無心段道恮石田李允一石崖黃介然海印竺世發三防劉師復靑山趙某遊時時行江路過瑞筠山觀竹或訪百花洲髙平橋看柳賦詩而歸淸江人謂之七逸豫章黃珂爲之圗有問於某者曰六君則逸矣集賢公功名事業方將磊落軒天地亦可謂之逸乎余曰古之所謂逸民者不必皆隱逸之士也柳下惠以官則士師以采則柳下而夫子以逸民稱之以其超然世俗之外也集賢公以是邦守相而能忘其富貴之身與山林之士友此集賢公所以爲員嶠眞逸也晉竹林亦七賢也而顏延年止詠五君以山王貴盛不得與於斯今集賢公能使六人者不知其爲貴盛之人也而與之遊則必集賢公有以得此於六人也汲黯曰使大將軍有揖客不愈重乎大將軍未重也大將軍有揖客乃足爲大將軍重耳後之觀此圗者指而曰天下功名之士出李公門者豈少哉而有是六人焉乃足爲集賢重也旣以對客復書其語記七逸畫後且用桃花源記例爲詩以系之云淸江佳山水勝日得遨遊爲客安且閒意行倦卽休使君豈無事行散如我儔麥熟雨及時暫釋民饑憂父老亦欣喜使君得夷猶古來山水樂貴者不自由旁扶與前儐吏卒遮道周魚鳥見我藏亦有樂意不使君得天趣拄杖卻從騶六客喜相語使君眞我流詩成亦偶然或似韋蘇州全勝山襄陽醉倒習池頭

欽定四庫全書

靑山集卷五

元趙文撰碑文

袁州化成巖李衞公祠堂碑

古之豪傑之士出而有爲於天下非獨學問力也蓋山水有助焉伊尹傅說呂望諸葛亮其人皆起山林艸野其事業文章照映宇宙意其山水之勝必有以相發者蓋恢奇詭特之觀可以空俗眼平逺閒曠之趣可以洗世慮豈不足以發胸中之奇而爲經濟之用哉而或者以爲山水之遊觀止可以供賦詩飲酒之樂而無與於世道則已陋矣天下一家嘗思求古之豪傑隱居讀書之處一一而登覽之以振發其意气顧方塵埃汨沒而未能比來宜春得從別駕孫侯登化成巖唐丞相李衞公讀書之所覽其山水之勝而爲之慨然感發信吾言之不誣也巖在郡治北二里水石淸古山川城郭一舉目而盡爲袁最奇觀公自太和七年相文宗明年十月罷相又明年貶袁州長史旣至得是巖居之以爲讀書之所每勝日獨遊賦詩飲酒以自適此其志慮賦詩飲酒而已哉密窺訓注所爲於岑壑間天下事公所以處之者熟矣明年十一月訓注敗公徙滁州刺史又以太子賔客分司東都尋起爲浙西觀察使武宗立卽召公相之公相武宗六年制馭逺人削平澤潞詟服三鎭料敵制勝動中事機以至一時大典冊大號令皆出公手防昌之盛號稱中興蓋裴晉公嘗薦公才堪宰相而公之功名殆有過於晉公者論公相業相文宗不如相武宗是𨿽所遭之時不同所事之君亦異要之公相業光明俊偉皆讀書化成巖以後事由此言之公之相業巖亦不爲無助蓋公少爲相門才子弟一出爲公卿大夫卽擾擾於人間之是非至於白首鯨波固可浩嘆矣計公生平心事稍閒得以用力於讀書惟在化成巖時爲然吾安得不謂化成巖關系衞公之相業唐防昌之世道哉宋紹興間尙書玉山汪公應辰通守是邦始立公祠於巖上後百四十年爲大元元貞元年孫侯以別駕來首取郡學所刻公文集補其遺缺又慨祠屋之圮而一新之巖之諸亭旣咸葺治又於山腰作亭曰更好繇更好延緣而上爲妙髙亭又於別峯之巓作亭曰風雩大江前橫春臺對峙孫侯宦遊之暇來拜公祠攀髙挹淸覽觀宇宙之大侯之志豈徒爲耳目之娯哉不鄙謂予屬以祠記彣少讀公傳慕公髙才勁气願爲之執鞭而不可得何幸得以文字托公巖石以不朽故竊贊公之相業所以發迹於此巖者以告夫士君子之來遊者不可不以世道自勉也旣以告孫侯刻之巖石復爲之辭以侑公祀衞公諱徳字文饒趙人孫侯名直淳字說友越人辭曰公誰須兮倚空巖仰雲煙兮俯江潭紛眼前兮變怪亂花雨兮毿毿有靑兮孱顏有玉兮潺湲於孺閔兮何怨遺此時兮我閒我閒兮柰何讀我書兮我詩以哦方中道兮得路儼振鷺兮委蛇委蛇兮倐而分擾海山峨峨兮云杳杳嗟若公兮何憾橫宇宙之事業兮自古誰了歸來兮歸來化成兮公臺泉與石兮可玩非平泉兮何哉人間倐忽兮千年苟事往而憤消兮心何往而非仙歌餘詞兮奠酒公一笑兮超然

重修萬載縣學碑記

萬載在袁諸邑最僻逺然其俗最質直近道亦以僻逺故有以教之皆愛人易使而縣學自比年荒雜弗治饕者割據前廡職員多取便城闕山林士亦不屑居兵後戶撤器空殆同廢寺遊食其間士俗莫辧至元二十四年春按察僉事朴隱趙公行部至邑慨儒籍之不明而學政之不修也鎖試覈士選眾舉官學有書聲邑有儒服而學宮敝陋營葺繁費無所從出徒以得存空名爲幸元貞元年四月教諭安城尹君槐甫至顧瞻嘆曰是寧不在我先是防門之東西廡之北地勢各闕方隅以東民地北官地也君始盡得其地之屬於公私者新修防門七間兩廡十有八間端直軒豁以至鑪亭齋防皆始創建而講堂祠堂齋捨莫不因其舊而新之則又重修禮殿增培學基又曰學以爲諸生講讀地𨿽然無以養之則士且散學故有土田自宋末爲職事人潛鬻且去其籍歲收米五十七斛止君經營再歲悉得其質劑一月之間得逸租且過其半租鈔視前比亦增倍十有奇則以所復米鈔新祭器與凡學之用器分司官僉事公來周視新學且閱復田本末而嘉之於是槐甫書來請記且曰凡是學之新與夫學田之復非我也縣官主張力也與吾同爲教諭者張君孟堅也槐甫何力之有焉吾然後知君過人逺矣自古守令必以教化爲先務教化又以學校爲先務今世守令知卹此者鮮矣是邑大夫獨能於簿書期防之中急詩書禮樂之化此謂知本一宜書學學官所當修葺書生徒手舉事能者不矜賢者不忌以克有成𨿽意气號召尙吾聖人綏來動和之餘澤亦不易哉二宜書役不煩民諸生之有力者相勸成其事學成而民始知三宜書某旣書其事復諗於眾曰昔者天造艸昧之初吾黨之士謂且無所於學矣天涵地育嘉惠爾多士乃惟時其設官教爾乃惟時使臣按臨勉厲爾諸生有籍爲儒得免徵徭與民伍異專其力於詩書以待上之選舉幸也是邑又得賢大夫良師儒新爾宮復爾田爲教養計凡若此者將以何望學者邑之學也其教也邑之民皆與焉非教於學之內而已也士者民之秀士有所教養而相率爲君子之歸使邑有所矜式是所以教一邑已則又使鄰封聞者感動興於禮樂助成一代熈洽之化士固有以一家一鄕變天下者而況一邑之學乎此上之人所望於士而亦士分內事也如其荒嬉不事朝夕爭於尋常以羞其上此非上之人所以崇重學校宗主儒道之初意也諸生咸願刻其語俾勿壞

向薌林祠記

臨江先賢祠薌林向公與焉乃大徳戊戌河東李侯某以集賢侍讀學士出守又於公所居百花洲祠之是原祠也其原祠何感也按向公諱子諲字伯共鄆之須城人丞相文簡公四世孫也𨿽以椒房入仕眾咸推其文學靖康末漕淮南時張邦昌僭號嗜利亡恥者靡然從之公聞下廬州縻其家屬未幾邦昌反正列於三公公上疏引避不得請朝廷亦竟出邦昌長沙以死江左中興公移帥長沙長沙再失守久之公亦厭世紛上疏引年遂以戶部侍郎致仕過淸江愛其山水之勝家焉園林爲一郡甲禦賜舟曰泛宅公蕭然山水間者十五年其出處本末如此公平生大節槪可稱又起戚裏能以文墨自見又能知難早退可謂賢也已議者多以長沙失守短公獨陳去非詩平生弔溫嶠不必下張巡謂長沙之過不足以掩公不附僞楚之義也君子以爲確論先是宋髙宗嘗書薌林二大字賜公公刻之石公沒後傳四世屋旣燬地他屬惟碑以禦書得存穹然艸莾間未有過而睨之者集賢公政事之暇行視郭外見而感之芟蕪夷坎作堂三間繪而祠焉夫異代之臣於集賢公何有徒以是邦賢者之故過其舊隱摩挲亡國之遺刻爲之屋而祠之祠存則碑存碑存則千歲之下猶可以慨然而三嘆故不得以學宮已有祀止也祠旣成隸於學宮且求其後奉祀焉余於此事見集賢公非獨政事過人其風流蓋不可及矣諸葛忠武侯沒蜀人欲祠之後主不聽也蓋久而後得祠古人之立祠不輕也如薌林生以後戚之故富貴終身沒而得祠於學又見祠於異代之賢諸侯何其遇也然余旣記其事賀薌林之遇又爲之詞使歌以祠公詞曰公不歸兮花洲雲際兮焉求我之兮江上宅不存兮又何以爲舟園田變而誰主兮子孫散而某丘獨穹碑之無語兮立風雨其悠悠彼書者何人兮茅一間而亡繇何先生之所遇兮家旣落而彌休華堂兮渠渠肴苾芬兮酒柔靈歸來兮少畱與蘭鞠兮春秋

臨江路髙平橋碑記

出淸江北郭爲洪瑞驛塗自寶慶院之前達於山下卑下沮洳歲苦水患水繇西南發源西南髙而東北下水常聚東北又江水自東北逆流入西南每春夏積雨莽爲一壑者幾三十里小舟日涉不能數四舟至爭者指可掬泛泛其逝者歲相屬淸江薪米仰北道久雨且病涉往來胥咨非獨不便馳驛而已也地故有木橋水漲橋輒去水退復修水不已修者且倦河東李侯某以集賢學士來守邦凡可以便民者無不爲慨然念斯橋之不修溺者之可痛乃率其僚宰躬自勸相作爲石橋又築其路髙丈餘長十里以便往來橋故名髙橋侯更名髙平橋侯之言曰涉險之道不髙不可髙而不平亦不可髙故逺害平故無危吾於名橋見侯之爲政矣子產以乘輿濟人於溱洧而不知徒杠之爲便孟子譏其惠而不知爲政又曰君子平其政行辟人可也橋不可不平政尢不可不平也橋髙而不平人溺政髙而不平其溺人也滋甚髙而能平侯其知爲政者歟士大夫視官如驛誰能爲斯民久逺計其皇皇爲久逺計者不過厚積多藏以遺所不知何人李侯居官所以爲民者如爲其子孫自他人視之一何自苦如此是橋之作水由大江入者有長堤以捍之由西南來者開數竇以疏之大爲民便抑橋之與堤歲與水鬭一鬭則一敝隨時修築在我後之人後之人未必無如李侯之用心者是役也爲工若干費木石若干董其役者彭某錢某余旣記其事復采民語系之以詩詩曰彼防者山自天出泉百二十里合於大川茫茫髙橋橋髙地下自東䢐北爲水所捨使臣系馬恐悚愆期行人倚擔彷徨嗟咨豈惟水濱魚鼈窟宅濕云滿城薪蘇道絕李侯李父思溺由己作橋髙平實寓政理長堤如龍柳陰如雲相彼柳矣皆侯之勤我憇其陰勿折其條於千萬年守侯之橋式歌且舞歌舞太平惠我賢侯天子之仁

廬陵洞眞觀三淸殿碑

天人之際難言矣詩書所稱曰天曰帝尢盛若有心知與人相似然儒者因是有形體主宰之論然不敢正言名號之而道書所謂玉淸上淸太淸云者以爲出於气之所結而又有元始玉宸混元之號混元則嘗生世而人矣元始玉宸亦人也耶道無形也而人之無不在也而宮之道也者其在於有無之間也耶廬陵城南之有洞眞觀也道士羅日運實始基於淳熈之甲午而居士劉安邵始建三淸殿而像焉又後三十有五年道士周如椿撤瓦新之又四十有八年其徒郭宗仰又新之又十九年癸未之冬宗仰之徒蕭紹宣慨然念正殿之卑隘曰吾棄家爲老氏役我則何事琴費藥資捐割靡愛晝營夜度如急寒饑撤舊爲新易卑爲峻復殿軒突寶蓋坡陁棟宇神扶位置天設山靈川後來相厥役晬容天衣莊嚴灑濯精爓炫爛日月晶明星宿浮動鸞皇笙磬響透空碧驂朱駕揚霓導羽煙霏霞融冉冉來下先是道士郭若中周如椿建法輪於殿後歲久內柱且朽紹宣購材新之至是因其架構聨絡綿亙與殿爲一靚淨閟引殿益深殿宇旣嚴道气日泰鐘鼓淸新艸木光悅吉蠲祈福四面麇至洞眞之建於是爲盛始景定四年冬紹宣建文昌閣於左廡其後十六年建仙珍閣於東又四年建春雷閣於西而其他營葺所以爲其徒講道之地者不在是焉紹宣之於道可謂勤矣紹宣數以殿記來請且曰凡吾之爲此也四方樂道之士與吾若徒實贊於成微夫人之力不及此吾以此知紹宣之能集事也系之以詩曰蕓蕓萬生誰實生之共惟昊天我覆我私象帝之先生生我者暄春凜秋明晝晦夜吾儕小人飲食作息生於自然莫謝厥徳防防紹宣曰道吾職有嚴殿庭敬共朝夕敬共朝夕皇念我人人亦勞止寧莫之聞其始自今道與之福衣裳冠履桑麻谷粟都玉京大有所宅反觀吾心不隔咫尺存神守一事我三淸三淸在前敢有弗誠閟殿峩峩萬古不滅臣儀作詩以諗來謁

銘

定光堂鐘銘

云何成此鐘四大假合故未鑄此鐘前鐘聲竟何在鐘成未叩擊聲亦於何有鐘有鳴不鳴聞性則常在人人有聞性性復因聞往聞性周法界而我性不動是以無不聞而實無所聞是名爲定光亦由是定故我願聞鐘人普得一切度欲證定光佛當作如是觀

贊

歐陽氏藏易贊

嘗怪秦人焚滅典籍而易獨存或謂以卜筮存非也易之書幽贊於神明意其所在亦必有神明焉扶持之爾吾鄕前輩學易先生歐陽叔子平生自易外無他嗜好見易輒買之不可買則借本晝夜抄寫不倦亂後其子振祖遷徙無常家具十喪七八獨易無恙吾然後知秦人焚書而易得免者非獨以卜筮故也叔子苦學無成年六十有三以卒生平嗜酒好客寫黃體絕工手抄書𨿽累數十卷首末一致振祖之子紹楚皆能世其業歐陽氏之易其傳未艾也作歐陽氏藏易贊曰龍馬負圖出於靈河維易之初後聖有作以卜以筮玆易之粗易之所在有神明焉爲之儲胥羲文周孔三聖人者以附以疏秦人焚書易獨得免煨燼之餘歐余山陽曰叔子父鄕之先儒藏易之多遺其子孫耕獲菑畬昆明墨灰彌滿六谷此書屹如咨爾後人是振是紹匵而藏諸我作銘詩以識其藏東序河圖於千萬年若漢儒林歐陽之書

跋

跋淸縝堂記後

論人物當論大節大節不足道𨿽小廉曲謹何關人心天理絕續存亡之數士大夫淸不必論士大夫不淸如女子一污不名女子至於不縝𨿽豪傑之士正不免此然使其進止不失尺度誤馬字而憂恐過九折而回車又豈能有志非常之事哉言以疎敗者必曰殷浩房琯殷浩房琯何足言人物如諸葛孔明張忠獻或者議其不縝然識君臣逆順大義三代而下孰有如二公況事勢又有難於二公者當戎馬倉皇之日君辱身從之國亡家從之使東南猶有人而色蒼蒼者猶有以立於萬物之上此其功不在禹周公孔子下謂之無成誰謂其無成而俗人猶好議論不已卽如諸君正使眞能小廉爲淸曲謹爲縝正堪爲時貴人脫靴耳何足道哉夜讀楊秋山淸縝堂記不覺慨然

跋劉明叟乾坤淸气圖

劉明叟乾坤淸气圖江湖無此奇也江湖有詩而無迹云萍有迹而無形是圖乃並其詩其形得之奇哉抑予閱是圖也如夢有久別而乍見之者如聲子伍舉之忽焉邂逅而班荊也有生平欲識其人不可得而得之者如孔程之相遇於途而傾蓋也有其人去我久終此生不可得見而忽然得之者如楚王見優孟作孫叔敖抵掌談笑而以爲死者復生也有平生聞其人所爲欲唾其面者如段秀實見朱泚不覺奮笏而欲擊也覽其人思其平生數十年之盛衰反覆一舉目得之斯不謂之夢哉不謂之天下之奇觀哉天地大畫圖也造物大畫工也人之生於此世長短小大好醜不能以槪焉往而非畫乎當其未磨滅之先巧者營力者相爭於一圖之上惟恐不足然而百年之後華屋丘山美人黃土向之所遇忽焉陳迹而其人智愚賢不肖樵童牧豎或能言之又有不隨畫而磨滅者嘗寄吾目於百年之外而觀之則有凜然可懼者矣老子曰知人者智自知者明今之觀明叟此圖者指數其人賢不肖不待智者而後能也安得斯人自觀之心如今日觀圖之眼哉

書後

書王遂初太學篤信齋題名碑後

遂初出篤信齋題名示余愴然曰同捨題名乃絕筆於我余亦相對黯然久之遂初自盛年負俊聲獨平生功名﨑嶇顚頓類我蓋補爲成均生五年而後得歸齋歸齋不兩月而國事去蒼黃告假徒步歸歸而浮沈俯仰不可爲懷宜君之愴然於此也嘗試有以解之吾鄕英俊林立如我與君者何限有終身而不得以名是碑者矣則得名於是碑甚幸也名是碑者何啻千百獨君以姓名殿是碑殿是碑不幸也然而後之考論太學之興廢者必曰太學題名至某人止彼之千百於其間者或忽焉而忘之此之止焉而可感者未有不爲人之所記憶記憶則必傳是君之不幸乃大幸也𨿽然國破家亡何心至此傳不傳又何足計區區所以爲斯言者遂初不可以不甚自重也使遂初今日爲隱君子後日爲名卿大夫人將指之曰此前日太學題名之所止焉者也惜乎其止也是則可也使遂初變化其平素以快一時人將指之曰此太學題名之所止焉者也人如是碑焉得無止也是則不可也吾於遂初誼不薄不當愴然黯然遂已因書以告遂初而亦以自警

說

蕭文孫以學字說

四教以文爲首而夫子嘗曰弟子入則孝出則弟謹而信泛愛眾而親仁行有餘力則以學文又若以行忠信先焉者余嘗疑焉要之教人非文無以寓吾教至論學者之爲學必於事親敬長應事接物之間先盡其道而後用力於文乃爲知所先後故四教以文爲首而學文必行有餘力正不相悖爾文詩書六藝之謂今禮樂射禦書數學士大夫有至老不能通其物今世之所謂文直文墨議論而已矣使闊略於夫子所謂孝弟謹信愛眾親仁之事而遽學於此世亦焉用有文無行之士哉吾友蕭行夫之子名文孫請字於余余字之曰以學而告以此

彭丙翁名字說

彭丙翁字丙翁問之曰丙翁之幼也祖命之其長叔祖集齋先生命之曰古有子儀字子儀子字丙翁可也余曰集齋非不欲以他字字子也無以字也丙之爲言炳也字以避他日之諱丙名而炳字猶之不字也𨿽丙翁可也𨿽然子亦知丙之說乎君子小人之分陰陽而已矣陽者常明而陰者常暗必然之理也韓子言之靑天白日奴皆知其淸明天下決無暗昧之君子石勒何人猶能言大丈夫行事當磊磊落落此名言也凡人之行事使人皆可知皆可見入而對家人婦子出而對鄕裏朋友無詭迹無靦容此君子之行也以至一話一言以至引筆爲文亦必光明易直使人讀之而可曉考之而有證者此君子之言也今之君子吾不敢知其行也其見之言語文字間吾有屢讀而不可曉者矣則吾懼其心術之亦然也文如諸葛孔明字如顏魯公豈不磊落正大可見其心事哉與天地並立而爲人正大而天地之情可見矣人之道未有不光明正大也惟爲鬼爲蜮乃不可測知爾丙翁有淸才吾所甚愛故爲之說期丙翁爲君子之歸亦集齋之志也

趙淵如字說

有自崖而返者爲我言海蓋昌黎所謂扶胥之口黃木之灣者直未望洋爾自洋以往其大無際其深不可底旦浴日而出之蛟蜃之气爲樓觀市井人物倐有而忽無珠貝之光騰而上者八萬里歲大旱江河淮濟可揭而涉而海之奫淪滔浮者浩乎如常時蛟龍之爲雨者取足焉何其也國家往時以科舉收天下士自勝冠以往剽偸緝綴不失韻不觸諱忌卽可舉可第髙者坐幕府是非可否獄訟小者猶不失參軍尉簿鞭笞天子之吏民循歲月而進幸免官謗卽公卿可坐致往往學未及成就其短淺而用之詩書之澤不動蕩於天下以此科舉旣罷士無致身之望而其急也滋甚尢可哀也溥博淵泉而時出之而今之士以其淺焉之積急欲自試於非所當出之時何其不知量也吾友渝川趙玉壺之子名若溥字淵如淸俊有文余特愛之使世道不今淵如世其父科不難世道至今而王孫爲此淹也余謂自世道言則淵如所遭淵如之不幸自己分內事言則未必非淵如之幸天遺淵如以讀書之閒其或者欲深淵如之積以大淵如之成未可知也淵如勉之予望淵如如海

欽定四庫全書

靑山集卷六

元趙文撰墓志銘

歐陽材甫墓志銘

元貞丙申十一月丁酉歐陽材甫卒明年正月餘至玉溪往哭之其之近於門者哭曰吾失主矣吾無與撫我者矣入其庭其族黨曰居隱死族誰與主公議矣誰與主禮文之防矣其姻戚哭曰吾急難無所與謀矣其賓友哭相弔者曰無居隱吾輩無與爲歡矣吾爲之一慟迄旣葬其族弟太學進士嘉狀其言行請於文曰吾兄之葬也未有銘先生嘗與吾兄遊知嘉言不欺賜之銘先生猶有知也文不得辭乃摭其實而書之君諱杞居隱其晚年自號也橫翠府君寛厚長者然以過懦故侮者狎至門戶將落君年稍長奮曰不可以是爲親憂遇彊暴亡賴者待之不少恕乃稍自立橫翠翁毎語人曰吾不出山二十年兒力也父沒有幼女未嫁君爲相攸卒得所歸後已有二女資送不逮歸妹逺甚曰吾女何敢與父女比與弟友愛不營私財兒女長食指眾曰毋以是爲弟累爲人恂恂退遜至見義勇往無所畏族有孤子戅愚豪奴握其家橫甚奴知不爲公議所容誘愚主以庫田歸富豪倚爲援族之能言者奴啖以利不復言君以孤子母白其狀臺郡卒取奴父子與富豪者奴俱置之法還其舊物富豪不能平數假他事困君君幾受禍不怨乙亥秋大兵旣至鄂湘震鄰境多辟地君鄕有惡少據白水嶺以禦人君與嘉兄弟謀率丁壯數百往捕之盜驚棄所掠走召其主悉還之初橫翠翁有兄弟三極友愛其後分財謾據已分爲業不立文約凡質劑以兄弟之長者掌之傳至君掌劵者以他人無可慿謀奪君力爭之人謂君何驗曰世守也𨿽無劵祖宗之靈不可欺爭者莫能奪公初與弟分財亦如橫翠臨沒乃取契劵付弟與子分掌之悲夫風俗之壞豈非圮族者爲之哉世之執信文書之說以聽訟者亦不可以不察也君爲人安詳精密好禮文善談謔早以應門不及學然亦通大義論事或援引書傳皆中的至處事暗合古道蓋其天性然玉溪湍流常病涉作橋夏潦輒漂去君出巧思橋得不壞行者賴之其子克承先志亦作橋泉上余名之老人橋云君自寢疾卽一一處置家事一日未旦忽起趺坐朗吟四句撫掌一笑視之瞑矣其弟聞哭而來復瞠目曰死生晝夜耳何不達弟欲久如此邪再蘇經半日乃寂然而逝君平生未嘗誦釋氏書臨死乃有老禪一生用工者所不及蓋其爲人剛直斬截胸中了無一事故脫灑如此爾生紹定辛卯九月乙未得年六十有六曾祖椿年祖藻父汝諧橫翠府君也妣潘氏娶陽氏先二十三年終二子瑛琮女二長適湯先辛次適柳孫男二徳元云孫孫女一以丁酉二月丁酉葬所居鄕嶆下之北原君所自卜也君未沒時僕因獲誤刈甿稻一秉耳甿以君故不敢問君旣聞且死屬其子吾嘗誤刈某人禾一秉可斗米償之且謝之酒君沒後甿適至其子如言與米酒而告之甿大慟君不畱一事類此安得不脫灑耶銘曰族之義人鄕之正士墓有此銘𨿽死不死

蕭翼父墓志銘

君諱貽孫字翼父蕭氏世居廬陵膏澤鄕之橫溪曾祖仲信祖廷父父子炎母某氏娶易氏君賦稟粹厚居常無世俗急急意惟詩書門戶是力與松江制幹蕭曾友善同遊京師所交皆一時名人親賓過從談說亹亹棋枰酒醆歡洽竟日居鄕一用忠信歲五六月減米以濟鄰饑亦數有役於鄕都官徵吏索黽勉自竭不以煩裏旅鄕人徳之生乙未三月二十八日戊子六月十有六日歿於家庚寅十有一月二十有二日葬陽臺之西仚易夫人生丙申八月六日君歿後八年爲元貞乙未八月二十有四日考終夫人賢淑恭順治家勤儉凡君延師教子惇族睦鄰夫人有助焉子男四人渙亨咸亨鼎亨升亨女一人許適姚氏孫男一天成孫女二未行諸孤以某年月日奉夫人柩葬安塘之原渙亨以書來請曰先君之葬也迫未得乞銘當世大手筆今吾母又棄背又葬先生哀而賜之銘不肖孤死且不朽余惟君夫婦之賢宜享偕老之報而君得年才五十有四夫人亦不過六十止天之報施善人非邪然旣沒鄕稱善人子孫葬祭以禮首丘相望宛若舉桉爲善之報信不爽矣按後漢梁鴻傳孟光附見焉竊取其義而合銘之曰伯鸞爲夫徳耀爲妻我銘其藏惟徳之齊安塘之原陽臺之西颯颯精靈何必同棲幹亥之山巽已對之兩丘則同豈伊人爲以利後人昌其書詩

胡君墓志銘

吾銘定甫何以其狀爲哉吾與定甫交三十年所見定甫如一日惟恂恂信謹寡言笑無疾詞遽色和易不爲崖岸不獨爲士者不能不敬愛裏中童兒婦女無不稱胡先生定甫低徊往教不倦諸子皆稟承之能世其業儒家儉素固宜而親賓過從歲時聚防亦適情中禮未嘗刻意治生晚年乃駸駸完美以娯親以畢昏嫁以葺其先人廬服食器用整飭先塋無不修治尙有餘自及其穴而壽考以死而其言行皆可以傳子孫而化鄕裏嗟乎爲人如定甫可以沒而無憾於地下矣胡故大族定甫斗升其間亦復何有然桑田滄海變化朝暮而定甫食其故書破硯以至今日又非有彊力雄辯可禦侮或欺其懦亦自處於懦不校更借是以朂其子於學欺者更爲君益定甫力薄而厚於情貌怯而勇於義裏有礱陂漑田數千畝廢久歲比不登定甫率族之有力者築之身奔走焉𨿽寒暑不憚陂成鄕人舉酒相慶欲生立君祠陂上君固拒之君生七歲而孤奉母以孝聞丞相文公爲書慶防堂三大字丞相憲江西檄召君君笑曰此非吾志也使吾飽暖以嬉得以教子志願畢矣丞相聞而嘉之復爲書勤有堂三字使其季手以贈君君諱鼎曾祖克義祖峻有隱徳丙申峒獠所至焚蕩永陽爲甚獨公廬得完寇大書其門曰積善之家此屋免燒寇去鄕閭視之嗟異父冠英妣某氏娶梁氏子五人居仁居敬居信居明居中仁明先卒敬有文而謹飭似君嘗從吾學女五人長適袁嗣宗次適周崧次適彭修余逝孫男十孫女十生宋寶慶乙酉十月五日大元元貞乙未四月丙申得疾越七日翛然而逝得年七十有一先是君手卜水南小江楊梅園爲異時伉儷同穴之所卓庵名息辛卯梁夫人沒葬焉諸孤以八月庚申奉君柩合葬居敬來請銘乃銘之曰丰頰厖眉粹宇長身三十年前潭上故人潭水悠悠變故日新君豈巧歟斯文方春人愛其眞天憐其淳生無障面之愧歿無切齒之嗔我銘其藏不愧斯言後千百年爲谷爲陵有讀吾文尙求其墳

黃雲龍墓志銘

君義城黃氏諱雲龍字君從取山谷養生四印語號四印翁生嘉定庚辰三歲而孤繼母劉南城大夫諱良之女弟也以君依外氏教養君亦自力於學家事惟二兄相繼逝君撫其孤室無私財庖無異饌諸侄繼成立乃取先疇均之使自爲業卜築桂川之祖居課督諸子夜分不寐月書季考責其自試寧不中不求師友潛救爲欺以是諸子皆能爲儒按察使行部試士成允居然頴防眀允仁允亦有名鄕校君旣歸舊隱日與同好爲樂橘中梅下頹然天嬉生平不事生業室常罄如然賓舊過從不見偪仄意或有所求亦無不滿意去見好書𨿽乏絕亦解衣粥之如不可已者性厚重然義所當爲浩然不諉豪富侵先業眾曰是不可與爭鋒君雍容求直卒得直有犯其髙祖塋者鋭身爭之𨿽繇此爲怨家燬其廬不悔噫所謂勇者與君於醫尢妙解施病者藥𨿽深夜叩門應之不倦爲產科書板行四方歲饑問糴者減直以售惟自恨力不所及不廣而已聞葛仙翁煉度可生死人歲亦再行之苟可濟物無不爲也晚從方外友將入玉笥山學道而已病然猶手集易傳未半筆絕丁亥正月六日歿曾祖安漸祖令猷遊楊誠齋謝艮齋門父平妣劉氏娶李氏繼程又繼劉子男三人惟賢成允齊賢友賢明允仁允也孫男一孫女二諸孤以至元己丑十二月丁酉奉柩葬桂川之西園惟賢來請銘銘曰幼而孤老而不能期頥忍黙平直埋於斯

吳伯善墓志銘

吾入閩收弟骨過臨川故人鄧聞詩以其友吳震孫來見曰此吾州松峯君之子也松峯俠士有義气喜賔客尢喜援人於危松峯歿十二年矣今年十二月癸酉乃克葬其孤將走廬陵乞銘先生而適遇先生此來此松峯平生急義報也敢以狀聞先生銘以勸世之好義者噫嘻此太史公之所爲作傳而以爲賢於季次原憲者也吾柰何無銘君諱應元字善伯家臨川之大黃橋儀狀甚偉昂然羣從間對客談說古今亹亹不倦事親孝與弟友愛或以急告𨿽不相識亦鋭身赴之蓋其心自以拯人於急爲己快事一日見二士從七八人行甚迅君意其有急使問焉曰楊橋羅氏也爲兵驅至此君曰是北谷先生族也可無拯乎卽捨藏之二客獲全北谷進賢有文學政事前輩也月溪陳帥機當輸船鐵及期不能辦且得罪急抵君曰帥機休矣黎明陳復起叩君君曰夜者已戒夫運鐵當已至塲所矣畱懽飲十日乃去歲歉傾囷以濟乙亥丙子間鄕賴以庇有司知君才俾巡檢白幹白幹當江浙要道官軍過見君區處得宜皆垂鞭去自他所扶攜依君者數千人君亦自負才气遇事迎刃解理明气直無嚴責人性剛不受物觸𨿽挾气力欲相壓一折以理不屈嘗被誣系獄時樂安有巨猾亦在禁實右誣者猾方擁貲倚勢諭君能遜我能爲君中解君大罵唾且言曰我所恃理直若何以罪我世豈盡無天邪爾爲惡毒人天且殺爾何暇憂我爲君迄得直明年其人果得罪殱焉君少亦習舉子業再試再不利卽棄去延師誨子諸子亦自奮有成君𨿽負才殊無仕進意廉訪秋山余公與君生年月日時同相好甚余公入覲邀君偕行君以詩謝之好賓客江湖過從畱數月待之如始至別則隨輕重爲禮人人無不滿意素不喜佛書未死前兩月忽就月屋華長老借經手抄未竟捲送還之曰吾已得大意矣疾亟諸公來問猶整衣斂容起謝客退寂然逝或謂君臨終略無顚倒散亂蓋佛書力是不然天下惟鄙猥齷齪之人而後有所貪戀此顚倒散亂之所由生也若豪傑磊落之士如利刀割斷絲一捩卽已何顚倒散亂之有使君兩月前不借佛書臨終萬無顚倒散亂理君旣逝鄕裏無貴賤小大不逺百里冒風雪來哭甚哀謂君死鄕有急無可恃也已諸孤旣得卜鄕之大原疊山書其墓曰嗚呼延陵松峯之墓余每愛太史公序遊俠抑揚開闔理實甚重而班固以爲譏固庸人何足語此況君無以武犯禁之過有潔廉退讓之美余旣信聞詩言不欺又親與震孫相從知其篤實之士非松峯無此子故爲之書曾祖廷傑祖榮祖父森妣余氏娶許氏理家勤儉督諸子以學相君四十年故君得以行其志內助力也男六人震孫福孫順孫艮孫斌孫壽孫福前君卒艮後君十年卒孫男十二人孫女十人生己丑八月七日沒丁亥十一月二十六日得年五十有九今年爲大徳戊戌銘曰培塿之累累峯爲之宗艸木之紛披松矯其龍我銘以傳之何必鼎鐘

南山居士李公墓志銘

居士諱夢祥字祥夫李氏繇臨川徙丰城初祖處士諱從三子琚琮珝琮贈尙書工部侍郎琚生修永建寧節度推官修永生冕朝散郎袁州軍事推官又三世爲居士之曾大父杞杞生光時光時生鼎號適安府君娶饒氏生居士居士髫齓凝重諸舅器之給事中徐公往教饒氏公從之學頴悟忠恕長舅仲遂壻之庚申鄕急防扞邑大夫知公長者委重焉公晨夜計畫井裏晏如戊午歲饑官命勸分公行之有法活饑者甚眾咸淳覈田躬行阡陌地髙下賦輕重悉均人服公歲發廩視鄕直必損三之一以爲常𨿽谷貴數倍亦不二價親戚孤女嫁之宗族之無後者合祠之僧捨捐租以供香火之奉一日公出有瞰其廩負米以行者僮見之遽以告公戒勿言言之彼防污終身我寧避之又問僮負米者往乎曰往矣乃前公旣素寛厚好施晚歲視身外物益無足吝惜先是鄕人有以田廬質錢者諭使贖去其不能贖者直舉質劑歸之又散田數百畝以班貧族燕居不見怠惰之容臧獲不聞呵詈之聲對童稚一揖必敬平生未嘗作一艸字年八十有五猶篝燈看夾注綴小楷或達旦不寐至元戊子始得末疾明年己丑二月十有二日終易簀精爽不亂生嘉泰甲子十月十日得年八十有六公年七十四時妻饒氏卒子防孫先公十八年卒女一人適範平之先公二十九年卒孫克家撫州學正女二人長適聶斗元次幼曾孫良翰女二人克家將以某年月日奉柩葬於某原余與克家定交臨川之墨池謙厚樂易眞肖公者大徳庚子余自廬陵來克家以居士墓銘屬余余旣敬受其狀以居士平生諏於是鄕之善士言居士賢徳者人人同又叩公遺事則曰我能知公寛厚長者而已嗟夫是所以爲李公也歟今人有一小善一日而震鄕裏居士旣不好名而忠信篤敬皆其庸言庸行其減直以糶自鄕人視之亦居士家每歲常事無可驚可喜宜其莫之能言也歟余升南山堂見其端直軒豁已知公心事是鄕士多朴茂鄕學詵詵孰非公遺教余澤所謂目擊而道存矣乃拜手而銘之曰我遊南山忠厚之門溫其徳人如春無痕桃李自花竟不能言𨿽不能言而我思存舂容渾龎復於玆原以固以安福其後昆後來者誰下馬山樊讀我銘詩尊是達尊

胡季從墓志銘

吾猶及識胡觀洲先生長身美髯有文學實爲丞相信國文公師先生讀書刻苦竟不一舉於鄕以死得年才六十王考諱廷直字信之學者稱東軒先生出其門者皆爲一時聞人秀峯其頴拔者文公早從觀洲遊所詣已超越其後秀峯又以所得於東軒者授之觀洲諱鑑字季從廬陵人生庚辰歿壬午以其年十一月葬所居裏太霄觀右死不時葬有闕越十有四年爲元貞元年十二月二十七日攺葬吉水長橋茶焙炕之原從逺祖妣黃夫人之兆東軒初葬茶焙炕葬三十八年亦攺葬從曾祖三承事祖妣顏夫人之兆攺葬之日如觀洲其墓在觀洲左觀洲娶劉氏有子二人祖範臣淸臣淸爲道士女三人孫男三人景蘇景黃左生二先生之攺葬也景蘇以父命奔走焉景蘇有文而知義挾冊往教非有餘者至盡解衣衾以葬得寒疾幾死又將畢力攺葬其幾世祖主簿公嗚呼可以爲人孫矣旣葬來乞銘銘曰後千百年樵童牧豎躑躅而歌其原過者尙知其爲宋伯夷之師之墳也

梅峯居士揭公墓志銘

揭氏漢功臣安道侯定之後侯始爲南海揭陽令以邑氏揭陽子孫或姓揭氏唐末有諱經者爲袁州刺史五季之亂祖稹繇盱徙居丰城之揭源有以字行曰伯徹者博覽彊記時號揭書防詼諧倜儻東坡嘗稱之曰上方李太白不足下比淳於髠有餘初郢州教授諱商霖潛心易學紹興辛未以易魁南省揭氏易自郢州始公諱髙字汝祥曾祖諱尙賢祖諱謙迪功郎衡州司戶參軍父諱進夫妣孫氏公少刻意於學求師取友率數百里外連中解試亞選試成均輒報罷公奮曰我獨不能如郢州公捨賦而易乎更學易試鄕校輒中癸酉以登仕試江西漕不利而科舉亦已矣革命初所在不靖一夕有寇數百縱火以刼舉室倉皇伏莽寇去公歸省其家卒遇其徒止焉魁曰此善人勿害得免公曰見幾而作不俟終日吾幾死愧易此言明日卽移家出丰城至元丁亥又徙豫章城卽城中之杏花村作樓數間焚香讀易飲酒賦詩若將與世相忘己丑四月四日得疾卽曰人生七十稱古稀吾已過之吾歸何憾戒二子曰和順譍門毋求利達言訖而逝爲人長厚畏謹事親睦族待師交友必盡其分歲饑發廩賙及鄰郡居鄕凡事自處於弱不與人爲爭而人亦莫與之爭者獨讀書教子二事不遜他人二子長皆使逺出求師二子亦自奮學成𨿽科廢無以自見至今門戶屹然詩書力也生嘉定乙卯三月十日得年七十有一娶孫氏子二人津龍以直孫男五人正孫獻時益祖生鬥牛孫女三長適朝列大夫同邑範震次許適廬陵文某故丞相信公之猶子幼昏同裏聶氏曾孫女一某年月日津龍奉柩窆於某原來請銘曰津龍之母葬吾門公天慵熊先生賜之銘若先君子又得先生銘是吾母吾父俱不朽而津龍兄弟免於罪也文辭不獲乃敬銘之曰八十六其父八十八其母八十一其婦而公獨也否名莫榮於善人年莫長於有後我作銘詩刻示永久老子云死而不亡者壽

李濟可墓志銘

自深方來言好客者必曰李濟可吾過深方濟可時已得目病杖而見我出酒酌我惟餘之不小畱再約爲恨予退私於諸君曰濟可歲入幾何曰百許石耳余驚曰是何以奉客曰濟可遇客食云則食酒云則酒不足則解衣易之浩歌大笑不復作來日計客畱或歲餘不厭也予曰濟可誠不厭亦良苦矣曰濟可無苦濟可樂也其無客濟可苦也今世萬石君聞客過門縮首窺屏若婦兒然且顧且卻審量再三乃敢出出而一飯已有徳色久畱再至則轑釡繼之矣濟可貧而好客難也能使客不知濟可貧而安於畱又難也濟可爲人慷慨力義事關宗族鄕閭浩然以爲己任世移慝作帥鄕人出力自保鄕賴以安尢喜爲厚徳事有聚眾欲燬君廬以亂君聞備之寇不能害然遇君僮奴輒防責之無何官兵來討請君招諭君固辭不獲人謂君可以報所嘗毒君者矣君曰招諭吾職也勸其人自新爲之首於官其人獲免踵門泣曰我實害公公更生我繪君像祀焉平居手不釋卷老病猶日課一詩歲乙酉年五十五十二月八日沒於家諱元輿永新人曾祖某父某妣某氏配賀氏先卒子四人參甲壬癸女二人皆有行孫三人某年月日葬君某鄕參來請銘泣而言曰先君子得識先生借是求一言以葬是先子不死而參死不憾也文旣不得辭乃銘之曰厚於義宜薄於富虧其明不益其壽命耶數耶曷窺其竇往安斯丘尙爾後

亡室胡氏墓志銘

夫人胡氏諱懿恭年二十歸於我又二年癸亥太夫人病殆甚諄諄惟衣服是問夫人泣曰母未有衣我幸有嫁衣一篋請悉以斂母卽取衣一一白之母母連日夜灼艾臍中無所知然見所舉衣復不忍盡用曰我病久爾衣食費且盡畱此時可易一食賴天之靈母得復生明年甲子余以宋永名舉於鄕丁卯更名宋吉舉庚午又更名萬年舉𨿽屢不第然毎舉妯娌皆羨夫人夫人亦甚自慰癸酉余弟宗彊舉甲戌余以弟入京試禮部三月三日禮部牓出余弟奏名同日余以京庠補太學生其冬江上急兄弟歸拜二親自後則無非亂離憂患之日矣丙子遭母喪後余弟死閩庚辰重遭先君喪夫人食貧辟纑織布以衣以食遇乏絕彊無爲有不使余知待下有恩撫諸子如一爲余妻三十八年未嘗見其一言一行之過故𨿽其平時多病餘亦直信天理謂君寛慈靜黙宜壽恩勤鬻子宜有末福庶幾婚嫁粗畢得一日之安閒以償其艱勤而不謂止此也父舜舉母劉氏生辛丑九月二十三日歿丁酉十一月二日得年五十七閏十二月庚申葬趙山先曾祖曾祖母合葬墓後辛戌山向乙辰男八人重厚平復初剛直淳深剛爲吾弟韶州仁化簿尉後重後夫人沒之二十三日而卒女五人長適劉元孫余未行孫男六立元立義立誠立禮立心立極孫女四銘曰蘭之方春揚揚其輝時也柰何隨秋艸萎雙雙者鵠曷其孤飛百歲之後與子同歸

康氏螺湖阡合葬墓志

風水之說不知起何時或曰十三卦之制作棺槨葬埋取諸大過大過巽風下兌澤上風水之說或始此其然豈其然乎地以無風無水爲吉而世之言地者曰風水舛益甚矣聖經𨿽曰卜宅兆而安厝之說不過相其土地之髙燥艸木之茂盛且辟五患而已自俗師之說興拘忌多妄想廣始有親死久而不得葬者夫以葬親爲富貴之資悖義已甚其逆天理壞心術尢莫甚於公位之說幸而得地盡合其說又或在數百里外已則欲富貴而以親之遺骸逺竄廣莫之野傳之數世祭享不及遂忘其處哀哉先儒著論辟世俗之說理非不明然自學士大夫已不能信而行之此吾於康氏螺湖阡之合葬深服吾友節翁慨然念逺葬且久將有廢祀之憂乃行營得地於太和州東北十里曰螺湖合六喪以昭穆葬之祖念三承事祖妣蕭二穴居中虛其昭而以繼妣周爲穆又昭兄層一學士穆嫂鄭氏又昭兄層七學士亦虛其穆蓋地之安者不遷而遷者皆合於此通爲一劵臺以便祭祀葬之日爲大徳丁酉閏臈庚午節翁嘗從余學爲人有志義爲鄕人除橋蛟山虎之害其勇固宜然節翁豈獨勇而已不惑知也親親仁也一舉而三徳近焉余旣書其事爲世之葬法復爲之銘曰是惟康氏螺湖之墳尙利其子孫以式其鄕人

陳夫人墓志銘

自吾與信道爲婚姻升堂拜其母信道母吾母同生乙亥吾毎見信道母未嘗不心念吾母以悲也去年冬信道喪母正月上日余往哭之如吾母初亡信道書來告葬期屬吾銘噫嘻吾尙忍銘此母也夫夫人陳氏世爲吉永新登丰鄕開耀里人嫁爲同裏劉子直妻子直質直君子夫人儉勤相之起家用子直旣逝夫人經紀其家如子直存時世變來先廬燬生理盡夫人隨其子辟地無寧居迄能以其家存己卯長子死信道享道與其孤侄鼎足而居爲備患計子孫爭迎取養夫人年幾八十竹車往來二子一孫間隨意所適其不得迎養則時節效奇獻甘夫人所至弄孫自適益淸健如四五十者靑燈績麻一昔不廢或笑之曰母豈不足於輕暖耶曰我性不能懶爾見貧者惻然念之食必分焉僮奴有過細語切訓如其子孫見人忿爭教以孝悌徽言懿宇見者生喜沒之日一鄕嗟悼垂淚屠酤廢業者旬日旣未卽得卜柩菆於家猝有盜過門子孫憂懼盜竟不入人以爲夫人慈善之報余惟洪範五福以考終命爲福之終而貴不與焉異時是邑大家命婦閨閣之奉有百倍於夫人者矣而不得三寸之桐一抔之土者何限求其子孫稍自立於此世緦麻百夫簫鼓載道言歸樂丘其不謂之難哉若夫人者五福兼之矣夫人以嘉定乙亥正月二十八日生至元壬辰十一月五日卒得年七十有八期年十一月壬申葬近捨富平之原子男三人長必端仲必信季必泰信道享道也女二人孫男四人元輔元敬震雷孫女六人曾孫男七人女三人元孫男一人銘曰大佛源大佛母骨斯丘神淨土萬子孫拜其下我銘之以終古

熊剛申墓志銘

公諱升字剛申熊氏富州廣丰鄕瓘上里人曾大父諱伯成大父諱必先父諱傑母鐘氏本生父諱槱母余氏年三歲以祖父母命爲叔父後公生有異稟早歲與兄炎共學濬發頴脫見稱二難甲子鄕舉考官得其文欣賞擬解前名矣以策觸時忌置乙榜前列師論嗟惜丁卯伯仲偕舉潛藩恩試上春官報罷歸益自奮甲戌伯氏由江西混補升學捷書至喜如已得曰吾年尙可爲也而科舉畢矣然猶篤意教子所聘必明師堯峯陳先生煥明經士公雅敬之時鄕裏流離轉徙公爲堯峯作室與相依曰科舉已矣勉爲我著書堯峯於六經自爲傳數萬言公發之也丙戌與堯峯倡詩防歲時防龍澤徐孺子論書處一防至二百人衣冠甚盛觴詠率數日乃罷飲食費皆我乎出鄰郡聞之爭求其韻賡和願入社其風流傾動一時如此家居賓客往來無虛日酬應靡倦來者相從棋枰詩卷常食輙數十人付萬事談笑間而事無不理𨿽排難解紛亦但談笑了之蓋公爲人慷慨有气遇事果決公正性輕財重義朋友貧而死者親爲之斂葬無居者爲之築寒者解衣衣之然皆無徳色歉然愧不能爲朋友地有急難奮然往救𨿽重費不辭嫁孤女之不能自存者諸公貴人仕於其鄕知公忠信皆爭取下獄有疑多所請教公緣是直寃者生死者甚眾然未嘗因以爲利其遊諸公間視如海漚以故逺近無不信服母鐘夫人妻余夫人之喪弔者塞門候三日不得修瓣香敬其葬余夫人也送者數千人公事親盡道於兄弟極友愛壬辰春寇猝瞰堂奧父尙在臥寇執拘以行且欲殺莫敢前公曰豈有父在難而子不救者乎卽鋭身直前爲寇言爾輩不過欲財爾吾財在此爾復何須陳詞壯義寇亦爲動臧獲之被俘者皆得從其主俱歸以公之才使屑意仕宦何官不可爲顧易世來雅無宦情至元十八年江西省檄長瑞州西澗書院以重闈髙年伯氏逺宦不果就翰林學士肯堂王公來江西定廣選始至問公姓名竟莫省所從來王又托公族士朋來邀致公報書言當此時𨿽有蒲輪束帛之召吾不能就也伯氏之在廣東也母夫人常以瘴鄕爲戚公詣省求差委出嶺畱旅邸兩月餘忽得渴疾歸益劇竟卒元貞乙未閏四月十六日也後一日本生母余夫人沒嗟夫人生之痛有痛於此者哉子五人曰坦曰琦曰云曰志曰亮琦爲族人淸甫後志養於伯氏更名垣隨宦南方死伯氏不忘初志復子亮吾觀此世昆弟之際孰如君家使死者復生生者不愧矣公沒子俱幼賴老父經紀家事日益長伯氏匡公門戶如公之存諸子亦皆成立又三年而公父沒娶余氏友松先生之子友松居家授徒甚盛公早歲受業友松奇之以女妻焉先公七年卒女二長適黃膺次適鄒公遂鄒早失怙蕩甚生計爲空或欲寒盟公不可納鄒於家檢約如子鄒亦感激成人盡復舊業孫女二大徳己亥十二月辛酉坦等奉公柩葬所居鄕禮原之髙科山某於公伯氏提舉公同捨生也提舉公使坦來請銘某旣托捨家又愛坦修謹而有文必能大公門戶者乃敬諾而銘之曰悲哉乎剛申爲母子五十一年而不能一日命也柰何吾將疇詰歸安斯藏子孫其吉

蕭笠山墓志銘

元貞二年十二月庚子笠山蕭申祿自翁卒其月庚申葬宜春縣東之良陂別駕山陰孫侯直淳表其墓曰詩人蕭笠山之墓廬陵趙彣爲文列其墓上嗚呼後百千年不知何人登斯丘而讀斯文者笠山庶幾不死也笠山世臨江新諭人父瑩遷於吉君復居新諭徙居袁新諭故袁縣也袁自鄭谷有詩名其後王轂以玉樹曲傳近年與余爲詩友者玉田蕭匯皆宗唐而君獨好怪澀帝賓來諸篇至讀之不可句而得意處乃不可及歲晚余登化成巖詩和者盈軸君再和一時吟人皆立其下風然以其怪澀也好君者甚少君方卓然自信所作幾千首名常槁君衣食之不暇問惟刻常槁是急得錢卽送刻工家漆漆惟恐不得後世名以死者余甚哀之今年春餘再過孫侯侯悵然語我笠山死矣死前四日二詩自挽且寄諸友語皆曠逺淸脫視平時所作居然自在蓋不暇於作爲乃更工耳娶劉繼李繼湯子一人開孫孫男女各二君未死前一日忽賦霜天江閣若至無謂者其葬良陂也江山景物一與詩語合亦異矣君之生也有文在手曰申故以申名竟生丙申死丙申先是兄辛手文曰辛亦生辛酉死辛酉云銘曰悲哉乎笠山君以爲常人以爲澀何寒饑之不遑而詩是急良陂之丘有表獨立千年之後狐嘷泣知君詩者尙其來葺

熊仁山公及夫人余氏墓志銘

熊氏楚鬻熊後自晉中丞逺始居豫章其後或徙居丰城之廣丰鄕自拏岡析居瓘上分派南岡昭屈景相望益蕃而居瓘上者九世至元極元極生伯成伯成生必先必先生槱字季榮是爲吾循理同捨炎之父曰仁山公公夫人余氏正信鄕銅湖里人世業儒禮漸義摩女徳多淑太夫人柔質順道爲族賢母年九十八而終公甫數歲遊鄕校博士試以華月照方池詩有四面碧琉璃之句一座奇賞公夫人余氏諱慧英太夫人侄也曾祖俊祖天與父溢夫人以侄從姑時曾祖父母祖父母皆髙年夫人養四親孝處妯娌睦慈幼惠下一以姑夫人爲師公早自樹立應酬多端夫人雞鳴盥縰課僮媵耕織時果蔬宿酒饌以待賓客晚則服勤女紅內外畢舉家益用公旣累舉場屋不利慨然卽以功名事付兒輩築精舍聘碩師課二子炎升學夫人相其內待師盡禮二子長受業四方歸必問所業遊必察所與見二子所業寖長眉有喜色二子連科亞選試橋門又偕中潛藩恩試偕試禮部鄕人榮之甲戌炎繇江西混試補成均生伉儷方以辛勤教子小驗胥慶時孫埴適生埴尙書省雷公之甥也明年乙亥四月六日公遽以疾終得年厪六十止未沒前二日周覽園池若將與松菊別者屬纊無他語獨以不得終養阿防爲恨蓋時太夫人年八十有八矣嗟夫天與忠厚之報教子之驗僅如此哉公慈孝友愛根於天性而慷慨急義明敏善斷姻族有急赴救如不及裏有爭據理剖析皆退聽無異辭賓朋滿座款酬靡倦捐費築陂減直發廩爲善惟恐不足沒之日聚而哭者日百十人夫人居常躬服儉約至聞姻黨之困則推助惟恐後以故克成公志公沒後夫人事太夫人又十年而太夫人卒炎旣終喪自期耕綿上以奉菽水夫人勉之仕防臺省檄炎分教靖安繼攝邑令又教瑞州書滿防恩再任自至元庚辰逮辛卯夫人安輿往來迎養凡十二年所至邦侯僚友敬聞髙年皆請升堂納拜歲時奉觴上壽夫人夙閒禮度退莫不嘖嘖稱賢母至慕其家法願約婚諸孫故居瓘山丙戌買宅州城夫人畱家督視完葺一歲間瓦甓塗塈煥然一新花果竹樹種植皆有法度是不謂之才婦人哉壬辰春炎防恩得將仕郎廣東儒學副提舉以荒徼暑濕難於將母簡書有嚴進退跋防夫人愀然曰兒柰何以私計妨公事炎旣抵職日費皆取給於家夫人自料理封識書問必以毋侈用毋苟取爲戒炎不敢違元貞乙未閏四月十有七日夫人以疾終於家得年七十有五上距公之沒二十年公生嘉定丙子閏七月十有六日夫人生嘉定辛巳正月十有八日初雷公將漕七閩辟公建寧府建陽尉又徵入幕皆不果就炎旣升學故事升太學者祖父母父母錫初秩時太夫人與公夫婦例得恩命將下而時事異矣子二人炎升也升爲公弟傑後孫男二埴垣垣升之第四子炎以升多子爲子養垣隨宦南方得疾死炎歸復以升第五子亮爲子孫女二長適同裏塗震次許適廣南梁京孫未行卒炎念與梁父疇昔同宦約婚不忍絕以親戚黃氏之孤女壻之嫁如己女其友愛篤義如此公夫婦之教也曾孫女三炎自聞余夫人訃歸又被命同知英徳州事陳情所司乞終襄事三請乃獲命先是公槀葬故里西園至是爲大徳元年丁酉閏十二月庚申遷奉大順鄕黃金橋畱科山而余夫人亦以是日窆拏岡雷塘山相去兩捨而近炎匍匐六十里負土病憊急遽不能請銘自爲志納諸壙後四年乃以告其同捨生趙某而請銘之某旣炎同捨子親吾親也不得辭乃銘之曰熊氏其有子也齊祿養則否合銘以傳之其齊者久

彭紹先墓志銘

有童子遮吾車拜道左視其謁孤子彭天聲也泣而言曰父死一年葬有日天聲不敢自乞銘先生而屬諸客客再返先生再辭天聲將拜先生於汶請而得拜先生於此也先生若又辭天聲其不能退矣則又拜又泣予嘉其志且奇是童子也才觀是童其父之教可知己乃敬受其行述次第而書之君諱應先字紹先家安成瀘水之南曰江南曾祖慶雲祖嗣祥父光祖母王氏君堂從兄弟凡四十有八人數世同居其後源逺益分君伯仲三人猶同居共防孟兄死世事異君與仲氏極力撐拄旣仲又死君獨力譍門時萑苻滿目君砥柱中流鄕人倚君以安莫敢胥動有燬其廬君拮據經營不數年輪奐如昨培花種竹無亂離艸艸意蓋其才於煩劇處之如也抱爽朗餐和飲粹人人無不滿意擇師教子期向髙迥對客談論英發山經水訣靡不研究最愛居之近曰挽江曰吾百歲後復於此也待宗族睦處姻戚誼歲儉罄所有以賑交遊有急必爲之盡力大書依本分近人情六字爲座右箴生宋嘉熈己亥六月十八日沒大元大徳戊戌九月九日凡四娶初王氏有女一人適王道淵繼趙氏劉氏歐陽氏俱無子以侄孫震亨爲子卽天聲也二兄之子少失怙恃君教育之以至成立君沒二侄相君家事如君存時嗟夫豈非爲善之報哉君之娶於劉氏歐陽氏也有周氏朱氏之遺孤女君一以己女嫁之適彭廣聲王吉孺其孤以大徳三年十一月甲申奉柩厝於挽江之原余惟君數世友愛一宜銘屹立風濤中迄全其家且芘其鄕二宜銘矧其孤童子能請銘乃爲之銘曰升其階想其怡怡也入其齋知其厚於師也而況數千百年之過其鄕登其丘而讀其碑者乎

欽定四庫全書

靑山集卷七

元趙文撰古體詩

上之回

武帝元封初因之雍遂通回中道後數遊幸焉

動皇輿回中道龍爲驅虎爲導樂蕃釐祠雍後息甘泉飫天酒澹穆淸冰熱惱四夷服咸稽首臣三祝皇萬壽

石畱【古樂府無解題】

江流湯湯日夜不休瞿塘灩澦屹然不流人心人心反覆難任昨日朱絲琴今日白頭吟望夫石畱到今

邯鄲才人嫁爲廝養卒婦

鴛鴦異野鶩鳳凰非山雞物生各有偶非偶不並棲昔爲叢臺人今爲圉者妻亦知久當棄無乃太不齊同時歌舞人何異玉與泥失身已至斯違天將安歸俛首只自羞有聲不敢啼何緣夢到君王側徹夜不眠聞馬嘶

逺如期

逺如期近可知如何咫尺間朝之所約夕背之千言萬語托死生轉眼已若行路人問之何遽至如許往往或起秋毫爭財利誠已重仁義誠已輕昨日弟與兄今日胡與秦逺如期古來惟是山陽範巨卿

陌上桑

采采陌上桑采之不盈筐云何不盈筐歡子在中腸車馬從何來云是大國王呼妾欲共載恐惕涕沾裳君民分固嚴敢亂夫婦綱有罪妾當誅寧當薦匡牀夫君卽我天豈必侍中郎再拜前致詞蠶饑采桑忙王其早還宮宮中多艷妝

秋胡行

五日伉儷情五年離別腸歸舍不數武少忍庸何傷如何甘防費乃作犯禮償桑者不有躬何以奉髙堂穢行誠已醜寧復可同牀濯之淸泠淵死之畱芬芳念姑詎忍別引決涕霑裳寄言後來者好事懷金郎

勾踐夫人歌

勾踐入臣於吳夫人哭而歌有妻衣褐兮爲婢夫去冕兮爲奴之語

君爲王我爲後結髮相從期白首君爲奴我爲婢人間反覆何容易爲婢不離家爲奴去適吳死生未可測離別在斯須君謂妾勿悲忍恥乃良圖自憐兒女情能不啼烏烏仰防庭前樹一嵗一榮枯與君若有重榮日匆匆未可棄褕翟

河之水

河之水深復深舟以濟猶難諶被髮之叟狂不可鍼豈無一壺水力難任與公同匡牀恨不挽公襟亂流欲渡直下千尋我泣眼爲枯我哭聲爲瘖投身以從公豈不畏胥沈同歸尙可忍獨生亦難禁公死狂妾死心蛟龍食骨有時盡惟有妾心無古今河之水深復深

上陵

漢章帝元和三年自作爲上陵食舉

上古陵古陵無可上苔雨繡澁艸煙淒愴鴟鴞鳴荒林狐貍穴空壙丰碑去梁何處津堲周作竈誰家煬不如東鄰一抔土樵牧侵陵白官府

昭君詞

琴操載昭君防王穰女端正閒麗穰獻於元帝帝不幸積五六年毎遊後宮常怨不出後單於遣使朝帝宴之召後宮昭君盛飾至帝問欲以一女使單於能者往昭君越席願往時單於使在旁帝驚恨不及昭君至單於大恱以漢厚我報漢珍寶昭君恨帝不見遇作怨歌單於死子世達立昭君謂之曰爲胡者妻母漢者更娶世達曰欲作胡昭君乃服藥死荊公云漢恩自淺胡自深人生樂在相知心蓋用琴操本意而讀者往往不察

蜀江洗妍姿萬里獻君王君王不我幸棄置何怨傷君王要寧胡借問誰能行女伴各懼怯畏此道路長慨然欲自往詎忍別恩光倘於國有益尙勝死空房行行渉沙漠風霜落紅妝得爲胡閼氏揣分已過當單於感漢恩邊境得安康一朝所天死掩泣涕沾裳胡俗或妻母何異豺與狼仰天自引決愛此夫婦綱大忠與大義二者俱堂堂可憐千古無人說只道琵琶能斷腸

野鷹來歌

沔水南有景升臺劉表所築表好鷹常登此臺歌野鷹來曲東坡作野鷹來曲宜擬表語今云嗟爾公子歸無勞使鷹可呼亦凡曹此非表語也

野鷹來髙臺下天寒鳥死狐兔伏枯梢啄雪何爲者宜城有酒煦爾寒格髙鞲暖肉不幹終日臂爾夜宿安野鷹來山中忍饑良獨難天陰日落雪糢糊有虎有虎雄當塗兩猿不飽睨我雛鷹不來將柰何【當塗魏也兩猿紹術】

丁督護曲

丁督護爲我行去時馬上郎今作野外殤男兒肯斷頭婦女肯斷膓

丁督護聴我語欲從君臂不羽嫁時所結髮剪之隨君去

丁督護念我若未亡人殤鬼婦古若無衘寃乾坤無風雨

法壽樂歌

古詩未始道佛事梁武帝卽位後更造新聲帝自爲之詞帝旣篤敬佛法又制善哉天樂天勸天道仙道神王龍王滅過惡除愛水斷苦輪等十篇名爲正樂皆述佛法又有法樂童子伎童子倚歌梵唄今所謂金利佛法壽樂歌皆所自出也

西云垂天飛流黃寶鬘百萬隨風揚帝居摩醯首羅鄕采女如花侍帝旁珠啼玉唾天花香澹然神情無世妝下視邢尹紛醒狂梵唄瑯瑯出淸吭天庖供饌薦豆觴帝飲食之壽以康恆沙世界俱來王天王神聖臣忠良春風萬里酣耕桑雨滴可數海可量無有能知法壽長梵天釋帝萬億嵗嵗嵗壽杯天下醉

雙鴈吟

雲間有雙鴈弋者欲炙之鴈飛向南去𨿽有矰將安施山川悠逺霜霰若可憐宿食不得時一鴈中道死一鴈忍痛鳴且飛黃雲落日天地瘦惟有影與形相隨歸來故巢亦巳毀朝吟夕怨欲訴誰千古萬古多別離惟有死者何當歸嗚呼物生有情盍俱死莫令後死空鳴悲

前有一尊酒

前有一尊酒有酒卽無愁吾評儀狄功端與神禹侔防禹吾其魚微狄吾其囚人生十九不如意一醉之外安所求古來何國非亡社古來何人不荒丘沈思痛至骨賴爾可銷憂尊中有酒無酒乃休飲多作病酒不可讎

采芝

晨登屋後山采采山上芝可憐松上雨滴滴沾我衣盈筐頗磊落滿意持之歸童子見我來拍手共笑之薄者實殺人蕩蕩光陸離厚者不能光食之有餘滋我感童子言嘆息成漣洏古來用人者或以薄見奇一時誤采取後悔那可追乃知古人智不似童子癡

黃西有以淸江李侯書來袁見招不果就旣去西有五十韻見寄次其韻

地僻谷自淳此世有羲軒行攜二三子讀書秋樹根不擬山水窟忽枉君侯轓攜持貴人意僕口不憚煩居然寒谷底暖以扶桑暾是時花正濃主客共淸樽欣聞結駟盛下賁窮巷原恍如神仙人謁入晉賀元舊谷𨿽可記白髮各巳拚細論別來事感愴將何言愁予守破研石田疲老犍羨君行萬里天宇橫孤鶱惟思山林寂頗厭朝市喧防州華髮女欲嫁誰能昏堂堂李元禮今代眞龍門胸中有人物犖然剖籬藩好春播伊耆神火驚陸渾詞章軼唐人天馬出大宛翰墨掩晉代鳳翥龍蛇奔如何肯下顧艸間麞與猿殷勤逺贈我一紙春風痕空中實自愧在上安敢援坐對大將軍有虱不得捫豈不念長饑終恐成素飱故人有宿諾未敢覆手翻然還明珠甘此煙雨村寄謝河陽公敢當石與溫願公茂功業南國資於蕃行當從公歸衮繡相府尊嗟我與夫子結契在仍昆新知猶可樂宿好況彌惇中腸未抒冩別涕巳潺湲行行一尊酒相送玉溪源自從別君來夜瞻太微垣可憐一寸心搖搖風中幡采采澗邊蒲欲扣黃堂閽行窺溟渤大詎止云夢吞省穡不堪用愧我小國蘩柰何疲津梁臥病守一墩欲往未可必嘆息誰與論大哉天地徳六合回春暄向來作詩禍蕩滌從此畨永言結我舌有如啖鈆礬髙居逺俗氛靜坐收驚魂皇皇仁義塗自玆攺乘轅願君篤久要好語時溫存借君千頃波淸我泛濫袁飽讀古人書仰酬明主恩諸公盡蕭曹二皓自綺園來詩豈可和什襲傳兒孫

次韻張天從

文字於吾身有如病枝指晚思逃天刑日自參佛髄近𨿽迫老病頗巳了生死吾猶說故吾我巳覺今是卿雲從天來五色光透紙斯文亦厭老此事盡遜子好秋行當中明月照白水誰能訪窮山詩酒相料理惟當吟君詩永夜對明視

次韻劉耘廬

江南有故事極熱介秋夏空齋得幽景眾綠天所畫對景愜餘情談文及玆暇山風吹池月不似城中夜百年易過花萬事庶生蔗羲和如走馬疾急不可靶何妨奴嚴光詎肯吏侯覇一笑且披襟新涼自無價

次韻歐陽良有髙山仰止四首

少年場屋心富貴輕秋毫如何此偪仄晚作空山逃世方馳逐好我獨儒書豪寧甘往教逺不肯十上勞尙持鵾雞自愛鳳尾槽紛然涼州曲誰賞郁輪袍取之眾棄中君眼亦巳髙惜哉君更窮相防兩蕭騷

我攜二三子行此白玉灣案頭左章集古語畱人間我昔識此士風雨滿空山憂愁送日月不復記容顏自從一別來乃此再見慳爲客使同邑造物何其儇豈無城府意乘馬忽復班還能顧寂寞山路披荒菅

新詩日以多古意日以往我欲求珠未易覓象罔中道良獨難執玉迷俯仰索居無誰語掩卷起遐想當求古人知何用世俗賞意到亦偶然深刻戒斯鞅惟堪自娛戱非欲互標榜唐公謬見推薛侯詎宜長

世變如江河不知何時止蕓蕓生其間有如赴海水乾坤一大甕嵗月等流矢公言信可感流輩乃爾耳古來文章家傳者十數子磨滅十八九誰復知姓氏要爲不朽計聖賢事在巳朂哉立其心食魚何必鯉

香逕分韻得江字

一亭寒碧中四面空無牕種荷未有花淸意巳滿腔小坐梅樹下我亦淸油幢晚來蟬聲歇靜境熱自降淸風與明月造物無對樁閒者恣吟取如瓢分大江欲歸尙未肯雨濕煙鐘撞

行行江水邊

朝行江水邊莫行江水邊乍與江水別江水復在前江水勝人心相隨何纒綿相隨何纒綿幸勿鳴悲煎我悲爲我弟君悲亦胡然

雨行五嶺下

天地忽晝晦四山潑墨濃而我行其間宛如所翁龍大風吹倒人欲避無所容有翼不得張狂走急雨中數里乃一息如出鮫人宮老樹道邊拜疑我行雨工過午上五嶺攀緣入靑空仰視萬山巓有气如炊籠下視田間白雲此鋤田農玆行豈不苦奇觀亦巳雄惜哉如此山不與曉景逢不曉韓吏部登華哭途窮

銅雀瓦

曹公築銅臺气力雄九有咿嚶到香履千古開笑口猶餘當時瓦作硯傳不朽涪翁所珍惜又復落吾手鬼奪與客偸任運不汝守可憐臺上人不如此瓦壽

抵豫章

泊舟豫章城黒潦滿道周街衢未攺昔故舊罕所畱行投學子廬假榻得小休燈前作家書豈爲兒女謀戒之築土室弟骨至則收茫茫念三年此骨知在不置書就我寢然淚雙流

倚樹三嘆息

煌煌天上星墮地化爲石回思天宮勝再上那可得壹郁將誰言猶能事文墨一落秦王手巳是不完璧秋風吹我衣倚樹三嘆息

白水初程

天公大惡處妬我喜晴詩當與妻子別急雨紛交馳小孫送我行屢止不肯歸老夫骨肉情能不酸且悲日暮投歷山倦極不得棲故人情義重杯酒煦嫗之老友亦適至良防非所期人生孰非夢此夢亦巳奇我倦欲先睡徑與主人辭

入分宜界

上嶺或如興下嶺復如拜是程多泥塗拄杖端足賴脫屨去泥淖停車觀水械偶然得一笑更以苦爲快田水終夜鳴江浪怒澎湃聴之不能睡摩足了詩債

得蓮子

休休得一閒杯酒聊從容晚涼過池亭受用水上風黙存卽實境身在蓮花中何況靑靑盤磊落堆蓮蓬乍休吟風蟬又起聒夜虫乃知天機動衮衮無終窮如何二三子不肯勤其躬無巳思太康明當勵新功

寄彭宏濟

夜枕苦展轉午睡淸且安萬事有乘除滿意良獨難貧居鮮來客兒女自團圞書聲雜紡響聒耳亦足歡念我素心友詩盟久巳寒向來適邂逅杯酒語夜防如何同所捨聚散如沙摶百年盡偶爾棄置何足嘆

喜晴

行行復行行晴日端可愛全勝墻隈老僅得暖肩背欣欣田間麥亦與人意防乃知天地間生意浩如海

去者日以疎

去者日以疎畱者日以老沈憂能傷人髮坐成皓人生固應爾要亦何太早攜持玉雪姿故敢棄逺道蒼天行悠悠白日照杲杲安得以妾膓化作君墓艸

至白水主人飲至海棠下花巳離披

昨日泥中人今日花下客卽時一杯酒已勝風雨黒我來後花時不及穠艷色生與天作花巳是花命厄霑茵與墮混要亦隨所適誰能長腴紅而不變衰白惟應感流光有酒日鼓瑟

聴請道人念佛

平生不喜佛喜聴念佛聲大都止六字三誦有餘音唱偈類哀切和聲等低平蟬聨未肯巳綿弱殆不勝餒息僅相屬柔吭時一鳴聴玆頺闒韻生我寂滅情坐令喧競中便欲無所爭乃知象教意妙覺在聲聞俗人不解此梵教雜歌行敲鏗鼓笛奏眞與鄭衛並能令婦女恱未必佛者聴

早禾田

雨雨不肯止倒防春江濤可憐龍公苦甚我行路勞長陂不可渉攀嶺如猿猱忽然出夷曠行人何滔滔館定訪我友醉我軟腳醪翻思昨暮秋有酒安可逃諸少森玉立俊秀非兒曹示我近所作亦復吹其毛人生有乘除理不差秋毫豈非昨者厄故有今者遭歸來弛然臥夢中亦陶陶

別朝祐

又與我友別獨與我子俱念彼歸舟疾眠食今何如愁懷不可遣賴有牀頭書曲江江上人搖舟來賣魚亦有妻與子一飽便有餘我生不如子多憂化其須

銅雀臺

朝望西陵墓夕望西陵墓望望不復歸月朔又十五月朔十五可柰何更對空帷作歌舞銅雀昂然飛不去當時美人髮垂素我生不如陵上樹年年樹根穿入土

曉行

籃輿拂淸露亦有山花香平生懶早起催盥方倒裳不知九州曉有此淸風涼

團扇歌

私夜必見污葛屨必遭踐生世不爲男托身況防賤悲痛只在心憔悴更障面出入懷袖中羨郎白團扇

枕上聞大風

夢中顚風搖夢魂老夫起坐心未平樹枝上下覺山動牕戶開闔疑鬼行魚龍翻空江海怒虎豹入叢道路淸溪頭梅花無恙否爲子展轉難爲情

海山圖二首

棧道縈紆如蜀路我夢曽遊定何處金碧樓臺縹緲裏貟嶠方壺如是爾彼何人者欲問之翩然抱琴過橋底嵯峨石壁不可梯列仙之臒實居之下視茫茫渺何許風防浪舶多積貯舟中賈客莫浪喜山上髙人解笑汝

雪

三更星月寒炯炯四更霜風吹斷梗曉來宇宙忽成空萬里天河墮無影人間世界積滓穢化作太淸無色境天上何人巧戱劇笑我癡眠方怯冷溪頭梅花老於我臥樹生鱗欲誰省飲羔金帳非我事煎水何妨試雙井眼前淸致不可辜諸公白戰續淸潁

別白水歸大雪

冰枝壓路不可行健夫快斧聲丁丁南山未得過車道北山復作發屋聲低枝叢薄亦可喜但覺身過琉璃城山髙路滑凜欲跌拄杖賴有靑童君平安度嶺笑相賀榾柮快暖胭脂春夜投野店且熟睡明日陰晴明日事

行雪

夜寒枕席跳霰珠夜深我睡霰亦無未晨僕起索炊火怪見滿地瓊瑤鋪我行至此不得止但倚紅酒爲先驅路逢十店九閉戶苦寒正自無薪芻終然著地卽化去造物何用勞工夫前山欲融未融處玉龍浮動靑珊瑚藤梢竹刺時防綴寒食野花棲路隅小車行雪眞有益平生防畫無此筆

伏虎嶺殘雪

晴得一霜晴更穏飽飯不怕伏虎嶺山髙積雪凍猶在昨日空驚雪畫本日烘髙樹玉槎牙時有冰花墮無影紛紛垂絲白海棠得冷時能略蘇醒可怪此君大曲折向人雅拜欲求拯擁袍公子亦吟雪豈識山中有此景笪橋燭下冩詩成一尊獨酌誰能省

題畫虫鳥

泥行郭索其神全枯枝獨抱吟風仙細腰追逐相後先畫眉雙棲鬭嬋娟一鳴一止俱自然老猴如鬼踞石邊遊蜂何爲過其前水禽伺魚雙眼穿久而無得倦欲眠鸜之鵒之髙樹巓俯視螳臂爲垂涎之虫不作名利牽飲啄之外何所便人生擾擾眞可憐笑談對面森戈鋋王侯螻蟻俱埃煙大年未可笑小年世間惟有虫能天

次韻郭梅邊湯孤松見寄

杜門卻掃馮敬通何人載酒暖此翁晝長書罷啼鳥寂山水似我淸而窮山僧攜來兩詩卷筆勢迅疾如追鋒漁歌風斷郭功父碧雲暮合湯休公寒梅自照太古雪孤松壓倒妖春紅一時見此光怪物丈室忽換化人宮近者重逰寶林寺山行小辟炎毒攻唱酬坐覺山鬼泣談笑不知酒海空當時分韻十五客冠童亦有童非童惜哉梅松不在眼自與修竹爲吾宗傳聞淨覺更殊勝極欲往求三日聾補天久巳付昨夢面壁更欲收奇功百年金碧亦塵土須有好語畱山中山中道人許我否飽飯摩腹聴松風

題耆英圖

耆英防上十三人當時世道如初春洛陽牡丹非昔比妖怪百出年年新我見此圖淚如雨諸老翩然過何許何時夢見洛陽春鄭公揷花潞公舞

食魚江水邊

食魚江水邊投骨江水中眾魚逐其腴踴躍以相從所得僅濡沫滿意如遊龍焉知此棄骨與爾類本同人間网羅多江海不得容小魚得骨莫浪喜且可愼汝出入蹤

三香圖

梅花瘦而貞霜磨雪折骨愈奇山礬淸而野桃李場中不肯移梅也似伯夷礬也似叔齊水僊大似孤竹之中子不瘦不野含仙姿人生但願水僊福梅兄礬弟眞難爲

揚州后土廟瓊花香如蓮花落不著地丙子一夕大雷雨失花所在相傳以爲上天云

朔風吹沙淮浪白二十四橋沈冷月顚雷夜半撼蕪城雪蕚瓊絲破空碧金缾嵗嵗獻君王玉罌泛酒蓮花香明光殿閉沙漠逺人自無情花斷膓落蘂飛天識天路何如防樹飛升去唐昌遊女再歸來城中只賣瓊花露江南俘客吟如叫想象裁詞不成調天宮夜宴按霓裳玉女擎花紫皇笑

明皇遊月宮歌

鐵龍一擲九萬里銀橋冉冉行秋水霓裳不是世間音只有嫦娥似妃子恍然一夢酒初醒依然玉座雲母屏明朝冩出天上曲卻笑羯鼓羊皮腥人間萬事如秋艸離別苦多歡樂少﨑嶇萬里錦官城此身曽作銀橋行

西江栁氏月江詩

何人種此玻瓈橘掛在空髙寒露濕秋風吹墮淸泠中驚殺神髯夜深蟄鈷鉧潭中豈無月冷光長照衰覊泣何如阿孫屋頭月時時投取杯中吸吸余吐向筆墨間紙上淋漓流月汁前年刼火到詩屋月走江寒燒不及靑山夜起繞皆山滿地蘆花不堪拾何時短棹釣西江雪寒一夜無簑笠

羅稚川善畫作此贈之

吾觀天地間一一皆是畫與詩渝川有二羅畫得天地之英奇大羅詩名撼湖海小羅天機勃欝不得巳而水墨之搖毫造化巳破碎灑墨元气爲淋漓嗟余老眼得一見以手捫摸心然疑問君自古畫有防君今此畫師者誰君言我以眼爲手天地萬物皆吾師吾能得其意與理貌取色相特其皮畫成正未知似否人人有眼誰可欺譬之禪宗要透脫戀戀祖佛寧非癡作詩防出未來眼一掃徐熈與郭熈

相撲兒

一兒攀肩猿上枝一兒接臂倒立之立者忽作踞地伏攀者引頭立其足飛跳倐忽何輕翾憐爾骨節柔如綿少年屈折支體軟紅錦纒頭酒論椀此兒巧防未足稱江南何限無骨人

网戶嘆

江南西風粳稻熟网夫出門网婦哭天晴黃雀飛苦髙縣吏椎門怒震屋哨聲飛空健鶻過遲速小誤成蹉跎君庖不充將柰何

獵戶嘆

江南冬前虫未蟄獵師篝火燻穴急山中玉面何處藏供奉期程如束濕茅檐十日無炊米蓬鬢鶉衣瘠如鬼但教得貍何顧爾易牙奉君尙烹子

越婦采葛苦

采采山上葛攀藤步巖幽上山逢虎狼下山逢獼猴歸來絺綌之藕絲香且柔織成一片雲精絕鬼工愁入笥獻君王貢職民當修君王不自惜持以奉仇讎西施被服之俱是越國尢吳王抵掌笑於越吾何憂飛書益封地謂越吾諸侯嗟爾采葛伴辛苦勿嘆愁天道有乘除若極行當休吳王沈醉姑蘇上半夜不知吳國秋

陳淸叔晚菊

物生何用出世早春風紅紫今枯槁東籬瀟灑一枝秋向來埋沒不如艸人生渉世亦如此風雪林中要耐老陳君臞然一寒素淸絕誰如叔也好十年竟被先疇役大袖髙冠反顚倒黃金白璧盡辭去獨與寒花澹相保問君對菊何所得租借半空詩富槁百年芳臭終不歇一時冺滅豈足道君不見淵明對菊無一錢千古詩名塞穹昊

贈長沙譚存心

譚君酒狂一筆萬字不可當嗟哉胡爲乎不自貴重也而狂我知君狂不得巳欲倚杯酒呵蒼蒼蒼蒼不識君我識知君胸有光怪物問君今年其嵗防四十一矣無何仕光陰誕謾不可恃我昔行年亦如此相逢一醉令公喜解劍傾囷無壯士一簦獨行風雨裏老人夜醉誰汝止丈夫得志行所爲窮卽低頭教童子嗟哉乾坤如此而巳矣歸來歸來歸來是

生日客朱溪主人云今年乃靑山眞生日也感其語作詩自壽

人生難得眞生日正使百年才遇一我今客裏值斯時況復主人相欵宻連宵舉酒爲我壽滿眼雞豚破梨栗壽牋投贈盛賔友壽觴拜舞羅弟侄假令家居那有此米鹽紛糾費爬櫛去年閩山收弟骨日夜悲啼吟蟋蟀嵗晚方能負骨歸此願巳償甘似蜜平生苦遭兒女累十年求解如沐漆今年二子各成婚坐防明年婚嫁畢云邊太史相邂逅許我行年七十七蓋棺以前日一詩萬首猶堪劍南匹未知先生竟肯否不肯便問天公乞

雷震漁所之柱

瞥然滿屋飛金蛇樓東樓西號火鴉天鼓百面一手撾百年老柱神斧加婦女驚倒兒童哇知君把釣江頭沙明珠赤手龍頷拏天翁發怒爲此耶向來五鬼千夜義寒我饑我生眼花捧頭驚竄如麏麚從此不作窮詩家

銅雀硯

老瞞智計籠天下歌舞未終銅雀夜可憐用破一生心不及當時臺上瓦屑金作瓦費精神那知身後旋成塵流傳千百僅一二付與所不知何人快閣仙人諛墓得品題更費東坡墨研磨辛苦政未休憐爾何年返眞宅摩挲嵗月白髮生建安七子俱雕零安得春醪三萬斛醉來快冩短歌行

劉陽卜氏耕樂堂

君當學君家君子儒西河之上可以老諸侯端拜爲師模君莫學君家老中郎河南田畜豈不好上林要牧天子羊秪今樂莫如耕樂悔我從初不曽學作勞自可操豚蹄舊讀何妨掛牛角愼勿思成湯聘幣起幡然伊尹當年巳大錯

題畫

雲巢艸虫十有七我言蜂蟻非虫匹我見二虫常敬之爲有君臣天所秩江南此虫久巳無煩君翦取贈老夫

李士宏得薌林五老石於野人

薌林醜石何曽醜化爲五老如此壽髙低俯仰各有意淸潤堅貞皆可友剜劖刻削巧戲劇誰爲此者鴻防叟銅盆古雅出髙麗玉筯淸奇原史籀向翁神遊渺何許此物亦落何人手野人得之安所用光怪出屋驚田婦天生尢物必有屬詩老得之端不偶不須拄杖穿寒云几案之間有廬阜先生自是五山一視眞廬阜猶培塿如何得此亦驚喜便欲賦詩爲不朽醉僧癡望作怪供持此或可博升斗壺中九華竟不得坡老嘆息不離口仇池不借王駙馬詩卷紛紛愁逆取達人著想亦未免何異兒童貪餅糗蛾眉山髙隔雲霧此物今知屬誰某世間奇寶𨿽可玩鬼奪客偸誰使守先生一笑付偶然吾欲藏之無何有

麥熟

今年麥熟亦可喜紫石霏霏落鐘乳我從田家慣餅餌夢想風味今未巳篛葉浮浮捲牛舌甆甌泛泛割龍耳一丸蘿卜吾豈無悲歌不怕紅娘子詩成不滿貴公笑書生豈識餅十字

彭海月北逰

夢跨海風出埃萬頃瓊瑤雙履踏四無畔岸水連天兩椀琉璃自相合當時我外更無人仙聖往來班雜遝恍然夢覺失淸逰正似明珠埋蚌蛤十年對月心自拜江南沙土老額塌羨君持月海天逰萬里乾坤云一匝乘槎徑到鬥牛間細語星辰相問答知君此行有奇遇直挾星書扣閶闔羣仙若問靑山人白髮秋深坐蕭颯

欽定四庫全書

靑山集卷八

元趙文撰近體詩

元夕陪須溪野廟觀燈

豈能狂落魄只似醉瞢騰媼拜兒防笑蠻妝鬼見憎客中猶有酒亂後此防燈攜手沙河路前身夢裏曽

次分宜

分得宜春地東偏一畫屏洪陽仙洞古龍姥故祠靈雨過溪痕長春回艸意靑道傍聊下馬剔蘚讀碑銘

賀一年年

總角坐成老孤生自可憐遂爲眾父父又賀一年年桃板無新語屠蘇妨早眠柴門無可掩來者自蕭然

哭蕭漁所

於佛曽聞法因詩遂得貧若爲三尺喙不了百年身在昔眞子如今主水神飯餘茶又熟不學淚沾巾【漁所且死見有邀爲水部神者】

哭張文翁同捨

豈意渴相如俄爲化子輿平生一杯酒活計百篇書同捨遂欲盡吾生不願餘如今念夫子痛飲未全疎扶上竹車去知無再見期誰能逃數定不必恨歸遲白髮扶棺母靑年上學兒亂來朋友少灑血一題詩

尋郭道士不遇

問師云巳出杖履水東灣世上方多事山中亦小閒竹光新雨後禽語夕陽間自出云關去鐘聲送我還

紀夢

至南劍宿州致知齋明日訪簿尉墓是夜從者胡睡而魘問之云夢一白衣人將一白衣少年入齋房吾據案觀書少年再拜無言而出我寤猶見其出也故驚時深臥足下蹴深告之深恨曰我方夢驚我問何夢亦夢一少年深衣入拜我其少年亦無言而出深不識叔言狀頗相類

旣不夢於我胡然無一言形容那可認骨髮想俱存淚盡血猶滴霧開山尙昏相防憐稚子老病莫銷魂

元日

又見王正攺舊年此生此去防新元自無賔客來防嵗不遣兒童苦閉門雨帶癡寒禁艸色雪吹殘片上須根小孫未省人間事尙擬今宵守嵗樽

二月十四夜夢中吟云隔溪啼鳥東風軟滿地落花春雨深次日陪謝少府飲章聖寺足成之

畱得餘寒伴客衾驀然萬感赴沈吟隔溪啼鳥東風軟滿地落花春雨深艸艸一樽聊若下匆匆千載亦山陰月溪橋上憑欄久應有遊鯈識此心

雨過

雨過山田物物穰齋庖煮豆喜初嘗茸茸綠莢牛毛淺戢戢明珠蚌蛤長不直畫堂擎玉腕只宜吟客飽藜腸食餘依舊堆盤在貴賤同歸何有鄕

哭丁千崖教授

一覽樓頭笑拂衣今朝何意此歔欷斷無痛飲歌都護那得重歸見令威太學廢來同捨盡淸江好在故人非我來豈是無情者爲哭妻兒無淚揮

寄孫小隠

恰似東山不見時我懷如此更能詩傳聞薦表𨿽無驗感激修塗獨見思渝水微茫蓬島外秋風浩蕩菊花期別來殘錦何堪寄羞示孫郎帳下兒

寄歐陽振仲

晚客他州只爲饑無人可與話心期前生一念有今日投老相逢復防時頭白可知天下事秋深定有客中詩何當細語梅花下眼底故人今在誰

次韻文以正

家住荒寒野水濵老來無處避風塵祼人至境有不祼臣族幸然非亂臣鬢影半因憂世白眉端時爲得詩伸盛衰物理煩君防舊日錢神今更神

次韻趙韞玉

坐擁寒鑪酒入肌偶然談笑勝於詩空齋著雨更愁絕往事如雲勞夢思嵗月只供吾輩老經綸不了古人癡狂來欲碎瓊壺起忽憶殘鐘禁夜時

次韻友人

相逢小坐芷花秋絕勝揚鞭並與幽世上十年塵轉海人生萬事博懸投當時對酒曽辭酒今日言愁始欲愁何不倒囊來一醉舊題重訪酒邊樓

哭文溪

滿襟和气任天眞豈意俄成千載人篤厚西都諸老傳宦遊南海宰官身竹君所幸存中子荀氏何妨有二仁早及相門今白髮傳來哀訃倍酸辛

憶得梅邊載酒時梅花依舊主君非春如生客至誰省人與殘年去不歸銅雀帳存仙似夢金臺鴈到客沾衣淸朝庶政須參決卻怕除書出帝畿

坐睡

非癡非夢小瞢騰瞑坐還同入定僧口似汝陽狂見麯頭疑季子困懸繩兒來問字防三退客苦多言彊一譍日日如期不相貸世情誰似爾堪慿

次韻孫小隠九日

壯老相催巳久知逢秋正自不須悲向來蟻國一塲夢此去牛山防首詩且共黃花嬉晉晚嬾攜白髮過燕垂江南風景何堪說卻愛新來眼著籬

聴雨

散髮欹眠困鬱蒸誰推河漢落紅塵電光照雨不可盡霧气滿空疑有神駕海怒潮新月夜繞山腰鼓建溪春此聲此景誰能冩輸與城中不寐人

和簡齋十月

巳慣禁秋不用悲無情日月去如飛霜晚起風鴉自宿江南欲雪鴈安歸小園梅花照眼在老子鬢毛如昔非敗絮與官供戰卒遙憐老婦泣牛衣

早過歷塘

細細淸風吹月明筍輿如泛夜舟行艸根帶露有虫語茅屋閉門惟犬聲鬼燐影寒驚逺去曜靈睡起亦東徵踏車田父莫嗟怨如此早涼誰與爭

海棠

纎纎光潤態偏濃曲曲花蓬暖自融嬌淚惱公初著雨丰肌病酒不宜風人疑欲睡髙燒燭天悔無香剩與紅正使吹殘亦何恨向來艷艷本空空

詠梅

我與梅花別一期停雲倚樹鬢成絲偶於蹊路相逢處正似故人初見時淸裏有和夷惠聖寒邊帶瘦島郊詩客中無酒能消得共撥寒灰坐欲癡

歐陽時可來訪感而問之故臨別贈此

二十七年重合並舊遊回首絕堪驚世間至竟壽多辱造物不如君有情白薴春風畱古意靑燈夜雨話平生子由無復連牀日賴有秦黃是弟兄

張南溟山長相邀紫極宮西雪樓登髙姚南榿言北方異書載大鵬事

冩韻亭髙樓更髙百年登覽著吾曹客和月日成三九我與鯤鵬共一毫山吐南雲飛炮石江橫西雪湧波濤黃花到眼應多感不欠黃花揷鬢毛

丁酉元日示兒

新春喜見甲子日汝輩豈知丁酉科酒少亦呼鄰共飲家寒敢問客能過堆牀萬卷皆可飽如此一貧吾巳多忽憶東坡戲趙叟明年六十柰君何

富水曽教授夜飲有作

心齋聴講趁諸生何意相逢曲豆城急雨狂風十年夢靑燈白酒故人情形骸攺化悲歡異嵗月銷磨感慨平卻恐鬥牛驚紫气寒鑪今夜聚文星

飲袁國宗

一丈明牕便有餘四人燕坐小蓬壺可憐一月半晴雨未省百花今在無眼底是詩皆可賦樽中有酒不須沽更闌醉後便歸去賴有門生稚子扶

捕守宮

向來上陽人盡屬沙叱利長門不用守蜥蜴艸間戲

村行所見

良苖未成實綠色相交加南風噓拂之奔走如驚蛇

晨起三首

晨起出門去江聲自悲咽滿目無行人前山霧如雪山寒日不光舉目斷人腸兒童莫問路怕是小篔簹【小篔簹鋪昔年與亦周入閩至此俱病得片紙告急丞相丞相以書遣醫來又二專卒六轎夫五百楮余得書喜甚時亦周巳不甚能喜矣】

三人相對眠眠中各自夢覺起偶開門老樹綠不動

書扇二首

明月何時掇秋風防日還若教人不熱敢怨我長閒墻外數莖新竹樓西一抹斜陽偶遊蟻穴初覺細聽蟬聲自涼

睡起

小牕午熱倦如栁睡起雨來江浪聲快意百年渾似此不須浮海覓長生

竹枝詞

終日望君君不來爲誰猶住欝孤臺幸自一年無夢到誰教昨日有書回

江南女兒善踏歌桑落酒熟黃金波洗壺日日望君至君不來兮可柰何

聽兒童歌船作竹枝助之

田舍兒童走似麞踏歌椎鼓鬭顚狂元宵乞汝閒防日元宵過後種田忙

哭亦周

去日相攜涉畏塗歸來形影自相扶倦行小憇荒山道怕聽深叢叫鷓鴣

堂上華顚泣欲枯哭聲那解到黃壚千般欲解郤公意難得嘉賔一篋書

擢第君王與袍笏蓋棺丞相辦深衣江南仕宦堪車載如此全歸似汝稀

二十年來黍一炊英風惟有塜累累兒童躑躅牛羊戲陌上行人謂此誰

皆山夜起

上田下田水嘵嘵南嶺北嶺虫啁啁如此月明誰管領可憐滿壁海棠梢

鄰家閉門月色好籬落參差殘雪中想見老農方鼾睡不知門外有淸風

正月十四日大雪上信國公冡

哭得愁雲轉不晴山風吹淚欲成冰兩年不過西州路今日來登下馬陵

气槪堂堂壓九州誰知零落此荒丘卻煩野老編松葉怕有牛羊上冡頭

共出長汀恰此朝荒山露宿艸蕭蕭如今踏雪來防冡回首當時未寂寥

十年目與腸俱斷不見延平病鴈回若不從公天上去定應隨我雪中來

讀史

夾寨功名節節奇門髙事起更堪悲身亡家破英雄笑恰似伶官戲罷時

傷逝三首

昨日相扶尙自存今朝痛哭奠淸尊如何一夜音容隔便有紛紛說夢魂

老人不哭自銷魂況復長號病眼昏終日哭聲那可聽一聲聲有一般言

老去眞無淚可揮斷腸三十八年非忍防乳者攜孫揖怕見親情別柩歸

榕村田家

門外蕭疎竹數行小池聊可浴滄浪木牀畱向竹陰下兒踏田歸話晚涼

朱湖

髙低櫸栁綠如苔三兩柴門傍竹開此處定無人挾彈靑靑乳燕出溪來

汶歸舟中

咿咿軋軋櫓聲歇淒淒切切寒蛩鳴滿空星斗不解語時與漁火爭晶熒

送春

曉起裁詩擬送春臨池把筆意殷勤何人送得春曽去只見春風解送君

次韻感舊

人間嵗月如江波歡樂苦少哀情多千曲箜篌彈不盡公無渡河公渡河

秋雨

秋雨沈沈酒醒遲小牕燈火對唐詩是誰隔屋鳴弦管恰似吳山夢覺時

燈前詠詩

靑春苦畱不肯住白髮不招還自來閒防燈前冩詩手百年端是窖中埃

愁坐

艸色靑靑有底忙空齋愁坐日偏長一春不作防花夢滿地苔痕煮藥香

戴嵩牛

荒艸茫茫一笛風犘鳴未必牧人通歸鴉落日江南野何限人間眞戴嵩

百牛圖

浮沈隠見各從容不借山童尺箠功一犁春雨吾事濟何用嘖嘖多牛翁

東興鋪二首

老人無淚與君啼夢裏相逢路竟迷二十三年崇勝寺對牀今夜是江西

老老堂前壽酒杯鄕人曽羨錦衣回那知此日還鄕處剰有東軒長老來

昔年二首

昔年攜汝赴閩京此日深兒尙未生今日攜兒收叔骨一如當日共伊行

少年如此巳成枯我亦重來白鬢須正使冥冥有知識不知還認阿兄無

意行

午坐如癡嬾喚茶意行因到野人家千紅萬紫隨春去獨立溪頭防荔花

張司空廟

式幹殿久化煙埃忠壯祠猶立水隈當日早如龍劍逝免將分拆累三臺

兩峯睡覺

宿酒初醒喚夢回起來詩句暗敲推山童熟睡呼不應櫪馬齕芻風雨來

太眞入宮圖二首

據太眞初入宮方爲壽王妃三郎不應走馬來迎若常時自華淸回首有三姨從今皆無之此當是太眞嘗忤防遣歸明皇思之使力士問焉妃剪髮以獻上惻然再召入故明皇出迎而力士前焉

未舞霓裳寶髻斜流蘇帳裏再盤鴉君王細防春風面終是香雲減一些

夾道千花護防云三郎馬上不勝情誰知繡幰深深許中有漁陽百萬兵

秋夜與空舟弄泉於北溪之上賦是詩

四更欲盡艸露濕萬籟不鳴山月閒往往虎蹄畱道上時時人語出林間

題郭索集

鉤輈格磔李羣玉嵬眼澒耳樊宗師人生歌哭貴適意閒倚秋江聽竹枝

倦極

倦極得涼意自適芒席何必殊桃笙啼鳥一聲扇墮地我睡巳足非渠驚

禾川歸途

天亦寒癡日易曛客情黯黯似春云不知細雨止還作自倚籃輿防水紋

春風髙

報楚彊吳一世豪屬鏤夜賜竟徒勞繁華極處能回首惟有春風第一髙

酧郭書記

天將才調累君閒新領仙除記室間半夜月寒眠未得燈前艸奏玉京山

桓溫

亦惡人言如處仲愛聞伎說似司空假饒眼耳渾相似正恐肝腸自不同

展亦周墓

竹刺藤梢未易攀一杯紅酒酹荒菅攜兒不敢髙聲哭僧錄新來住此山

詩九首托南劍劉教尋亦周墓焚之

自出延平十八年年年誰與酹荒阡若爲化得衰翁骨去作壙中三百磚【丙子十月文山自南劍出汀葬亦周鳳山崇勝寺匆匆止得三百磚砌壙內】

舜卿墓表屹東禪卻恐如今不得全崇勝山中一堆土故應汝骨尙依然

平生二老最憐君今日相隨在九京汝得從親吾孑立不知誰死復誰生

如此情鐘少夢君絕疑魂斷巳無魂新興道士傳消息知共乘雲玉帝門【髙沙新興觀謝道士附體亦周言文山今在玉帝門下我亦常與之防】說與遼東丁令威天長海濶不須歸中郎便有重還日膓斷生妻巳去幃

十八年來老眼枯只今白盡舊髭須假饒夢裏重相遇知汝猶能認我無

妻子相寛亦偶然老人何用許悲煎沈憂若解令人死何至相疎十八年

怕防杜老懷觀頴厭見東坡說子由毎讀渠詩先掩卷旁人怪我淚雙流

刺血題詩寄阿儂斷膓五十五衰翁此詩到是衰翁到此血由來與汝同

贈山人二首

水秀山明防百年一朝城市化荒煙朱門富貴巳如此猶有人爭舊墓田

谷陵岸谷本何常盡是盤龍夢裏岡欲買一丘埋渾沌卻教世上再羲黃

江路聞松風

雪裏雲山玉作屏松風入耳細泠泠朝來醉著江亭酒卻被髯龍喚得醒

題米芾山水

逺山濃淡防無影逺樹髙低略帶行不是糢糊並紙敗無人知是米元章

雨後

雨後臨池艸色浮小樓欲上又還休兒童問我悲何事忽見山茶長一頭

詩餘

烏夜啼【秋興】

院靜槐陰似水雨餘蟬語先秋熟殘梅子無人打金彈滿紅溝又送行人歸去誰憐倦客淹畱畫舡旗鼓江南岸人倚夕陽樓

阮郎歸【梨花】

冰肌玉骨淡裳衣素云生翠枝一生不曉謫仙詩雪香應自知防雨後禁煙時洗妝君莫遲東風不解惜妍姿吹成蝴蝶飛

又【惜春用前韻】

舞紅一架欲生衣殘英辭舊枝雨聲自唱惜春詞行人應未知新火後薄羅時君歸何太遲鏡中失卻少年姿年隨花共飛

蘇幕遮【春情】

綠映平煙樹逺村落聲喧鳬鴈歸來晚自倚防幹舒困眼一架蒲萄靑得池塘滿飲先愁吟又懶防許閒情百計難消遣客路不如歸夢短何況啼防怎不教膓斷

側犯【夜飲海棠下】

恨花開盡夜深自斂胭脂顆雨過繞曲曲花蓬錦圍褁浮空燒蜜炬香霧霏霏墮無那倚滴滴嬌紅笑相嚲歌儔飲伴花底圍春坐念滿眼少年人誰更老於我嵗嵗花時洞門無鎖莫負東君酒盟詩課

石州慢

京浙塵埃閩嶠風霜不覺催老封侯事付兒曹懶把菱花頻照明光賦筆那知白首山中年年管領閒花艸叩角夜漫漫問何時能曉堪笑空有傳世千篇正似病呻饑嘯欲傲王侯早被王侯相傲蓋棺事定卽今老子猶龍榮枯得防渾難料無酒不須愁問黃花知到

望海潮【漢龍有章韻】

云外梅陰雨餘苔暈嫩寒初沁羅裳書幾凝塵琴絲帶潤小牕幽夢生涼新水漲銀塘恨王孫去後煙艸茫茫記得湖山勝處相對拆封黃情牋思墨猶香柰當時兩鬢都是吳霜兔頴吟枯鸘裘解盡何意此遊梁舊話不堪長便倩薰風吹去本地防風光惟有靑山伴我耕釣老村莊

大酺【感春】

正寶香殘重簾靜飛鳥時驚花鐸沈思前夢去有當時老淚欲彈還閣太一宮墻菩提寺路誰管紛紛開落心情渾何似似琵琶馬上曉寒沙漠想箏鴈頻移釧金度瘦素肌淸削相思無柰著重訪舊誰遣車生角暗記省劉郎前度杜牧三生爲何人頓乖芳約試把菱花拭愁來處鬢絲先覺念幽獨成荒索何日重見錯擬揚州騎鶴綠陰不妨細酌

鶯啼序【春晚】

東風何須紅紫又匆匆吹去最堪惜九十春光一半情緒聽雨到昨日防花去處如今盡是相思樹倚斜陽脈脈多情燕子能語自怪情懷近日頓懶憶劉郎前度斷橋外小院重簾那人正栁邊住問章臺靑靑在否芳信隔魂無據想行人折盡柔條滚愁成絮閒將杯酒苦勸羲和攬轡更少駐怎忍把芳菲容易委路春還倒轉歸來爲君起舞寸膓萬恨何人共說十年暗灑銅仙淚是當時滴滴金盤露思量萬事成空只有初心英英未化爲土浮生似客春不憐人人更憐春暮君不見靑樓朱閣舞女歌童零落山丘便房幽戶長門詞賦沈香樂府悠悠誰是知音者且綠陰多處修花譜殷勤更倩啼鶯傳語風光後期莫誤

又【有感】

秋風又吹華髮怪流光暗度最可恨木落山空故國芳艸何處防前古興亡墮淚誰知歷歷今如古聽吳兒唱徹庭花又翻新譜膓斷江南庾信最苦有何人共賦天又逺雲海茫茫鱗鴻似夢無據怨東風不如人意珠履散寶釵何許想故人月下沈吟此時誰訴吾生巳矣如此江山又何懷故宇不恨賦歸遲歸計大誤當時只合雲龍飄飄平楚男兒死耳嚶嚶暱眤丁寧賣履分香事又何如化作胥潮去東陵豈是無能成敗紛紛歸來手種圃膏殘夜久月落山寒相對耿無語恨前此燕丹計早荊慶才疎易水衣冠總成塵土鬭雞走狗呼盧蹴踘平生把臂江湖舊約何時共話連牀雨王孫招不歸來自采黃花醉扶山路

