陳淸端公文選

周序孫序顧序陳淸端公家傳條陳臺灣縣事宜臺廈條陳利獘四事條陳經理海疆北路事宜臺廈道革除官莊詳稿臺邑問民疾苦示臺廈道禁酷刑濫派示臺廈亢暘修省示臺廈試牘序重修臺灣孔子廟碑記新建臺灣朱子祠記上帝廟求雨文臺邑求雨牒城隍文媽祖宮求雨文名宦祠祭範忠貞公文祭靖海將軍襄壯施侯文祭中憲大夫衛公南村先生文陳淸端公文集總目

周序

﹝上缺﹞聖祖仁皇帝特達之知﹐揚歷中外數十年﹐如鵾鵬之翔秋風﹐若巨魚之縱大壑﹔黼黻太平﹐潤色鴻業﹔三湘七澤之間﹐甌越閩海之地﹐風行艸偃﹐吏治稱極盛焉。文孫肅庵太守薈萃先生遺稿﹐匯爲一編﹐其間嘉謨入告﹑承流宣化之政﹐興利除獘﹑月吉唱和之文﹐與夫碑記雜著之足供采擇者﹐編校付梓。讀其書者﹐可以得居官之要道﹑經世之遠謨。區區揚風扢雅﹐抑其末矣。然則公之立徳﹑立言﹑立功﹐以法天下而傳後世者﹐如接謦欬﹐豈獨爲陳氏傳家之治譜已哉﹗

乾隆乙酉仲秋涪陵周煌書於豫章試院之靜香齋。

孫序

唐宋來立言垂不朽者﹐莫如昌黎﹑廬陵之文。而二公論文之語﹐若出一口。韓子曰﹕根之深者﹐其實遂﹔膏之沃者﹐其光曄﹔仁義之人﹐其言藹如。歐陽子曰﹕大抵道勝者文不難而自至﹐固以立言者自有本焉﹔不在區區文辭之末也。粵僻在嶺南﹐雷與瓊並瀕於海。猶憶幼承庭訓﹐謂雷﹑瓊間產三異人。一曰邱文莊﹐一曰海忠介﹐一曰陳眉川先生。當是時﹐先生以天下淸廉第一屢獎賞於聖祖仁皇帝。故遐邇遞相傳頌﹐而先君子遂各道其生平﹔或文章﹐或气節﹐或政事﹐俾知所效法。迄於今幾四十年矣。文莊公先代名儒﹐所輯大學衍義補﹐凡治國平天下之道﹐皆可坐言起行。惜衰暮登朝﹐迄未竟其緒。忠介公淸風勁節﹐𨿽婦人孺子亦能舉其一二端以爲美談﹐而文章則不少﹐槪見於世。先生遇逢聖主﹐治行卓越﹐薄海內外莫不知之﹐獨其生平所著作﹐尙未或傳。余嘗謂人生有三立﹐所以垂諸不朽﹐必同條而共貫。若文莊﹑若忠介﹐旣人往風微﹐祗托諸想慕耳。我與先生生同斯世﹐哲嗣與家贊元﹑葉飛兩兄又爲鄕同年友﹐而余曾不得附年家子之後﹐親承丰采以奉教所爲三不朽者﹐不勝慨然於吾生之已晚也。今年春﹐余校士雷陽﹐卽訪先生後人。乃知有明經名子翼﹑孝廉名子良﹑茂才名子恭。孝廉蒙恩眷念名臣﹐特賜鄕進士。茂才人品端方﹐余將循例舉優行以登於朝。及詢先生遺集﹐則僅以制義見示﹐而未見詩古文詞。迨由雷赴瓊﹐獲都文莊﹑忠介合選八冊﹐又得瓊山學的一冊。玆由瓊回雷﹐孝廉兄弟特抄輯先生政績二冊﹑文一冊﹑詩一冊示余﹐而並囑爲序。余所見文莊詩文類﹐舂容恬適﹐意盡辭止﹐庶幾乎有道君子言近旨遠者。忠介不畱意於語言文字間﹐而當其性情所激發﹐則稜稜見風骨﹐自謂於四子六經或堪輔翼我。先生政績昭彰﹐固已功在社稷﹑澤在生民﹐而詩古文詞亦如昔人所稱﹕瓊山根本盛而枝葉衰﹐事情多而鞶悅少。嗚呼﹗此則本諸徳行以見於事功﹐而後發爲詞章﹐實有可垂以不朽者。克比文莊﹑忠介兩公﹐豈第爭勝於文辭之末云爾哉﹗若夫先人手澤﹐旣猶有存﹐孝廉兄弟讀其書﹐卽學其爲人﹐勉爲不朽業﹐以勿替家風﹐是猶惓惓此心所跂予望之者。

乾隆丙寅六月望日苕上孫人龍手稿。

顧序

余童子時﹐卽聞海內有淸端陳公者﹐以名進士起家﹐揚歷中外數十年﹐推治行第一﹐而公方如孤山老衲﹐以危苦自持﹐天下信之﹐顧弗及親其儀範﹑聆其緒言﹐有「餘生也晚」之憾。嗣以羈宦都門﹐獲交其文孫肅庵﹐間述遺事﹐益心儀之﹐猶未讀公書也。洎余謝病歸裏﹐肅庵亦出守南康﹐移書相招﹐俾主講白鹿﹐得數晨夕﹐肅庵乃盡出公詩文相示﹔受而讀之。蓋自作令﹐而部曹﹐而學政﹐而監司﹐以至於撫軍﹐凡興利除獘﹑卹民飭吏﹑崇教起化之方具在焉。其間敷奏之體要﹐指陳之剴切﹐播告之懃懇﹐與夫論學論文靡不洞達曉暢﹐加以虛衷求瘼﹐詢庋諏謀﹐悱惻之言﹐溢於行墨。歐陽子所謂言之所載﹑文之所行﹑大而可恃以傳者也。其它記序及有韻之作﹐要皆原本性情﹐抒其所得﹐視之務釆色﹑誇聲音者﹐相去不可以道裏計。於是﹐嘆有徳者必有言﹐而向所聞風起慕﹑憾生之晚者﹐乃今如親儀範而聆緒言也。肅庵蒞南康未久﹐而潔己奉公﹐汲汲於振起文教﹐有公之遺風焉。編校旣定﹐將授諸梓﹐以流示天下﹐囑余以一言綴簡。余材朽行薄﹐何敢序公文﹖聊志夙昔景仰之私﹐得稍慰藉云爾。

時在乾隆三十年歲次乙酉立夏前三日海虞後學顧鎭頓首拜序。

陳淸端公家傳

公淸徳重望﹐上結主知﹐下孚輿論﹐旣巳紀之太史﹐載在司勛﹐足以垂世不朽矣。而國史所錄﹐類舉其大﹐不及覶縷餘事。其孫南康太守子恭屬余補綴遺軼﹐藏之家乘﹐以示後人。因據舊狀采棳﹐詳於諸生作令時事﹐後乃撮其要者﹐作陳淸端公家傳。

公諱璸﹐姓陳氏﹐字文煥﹐一字眉川﹐海康人。去雷城東洋之十五里﹐實家焉。世族單寒﹐祖父皆潛徳弗耀﹐公始以進士起家﹐歷官都察院右僉都禦史﹐巡撫湖南﹑福建﹐追授禮部尙書﹐賜謚淸端﹐詔入賢良祠。

公少貧寠﹐茹苦力學。年十九﹐補郡學生。旋丁內﹑外艱﹐毀家庀喪葬﹐生計日索﹐饘粥時不繼﹔然試輒冠軍。以故﹐從學者眾﹐得束脩羊稍嬴﹐輒分贍親故﹐𨿽日不舉火弗卹也。回翔諸生間久﹐始以年例貢成均﹐時公年三十四矣。又四年癸酉﹐登賢書。明年甲戌﹐成進士。

初﹐雷陽創立義館﹐當事延公掌其教﹐多所成就﹐釋褐歸。諸生復邀公講學其中﹐裏居五年﹐足迹未嘗及公門。於人世苞苴﹐無絲粟濡染。每謂貧不在多得﹔非分一二錢﹐便如千百萬﹔後嘗舉此入對﹐實未仕時律身已如此。

己卯謁選﹐得福之古田令。古田穴山而居﹐丁田淆錯﹐賦役輕重﹐欹民逋逃轉徙﹔黠悍者或嘯聚林谷﹐姦吏蘗牙其間﹐狙詐喜事﹐挾持短長。蒞斯土者﹐率坐累去。公襆被之官﹐卽條具八事﹐請於大吏﹐行之而賦平役均﹐民以蘇息報最。調臺灣﹐復陳事宜十二條﹐以興學﹑廣教爲首務。時﹐臺邑歸化未久﹐俗驍悍﹐公任事三年﹐而民知禮讓﹐有文翁化蜀風。已入爲刑曹郎﹐轉兵曹。

己丑分校禮闈﹐得士一十八人﹐尋奉命視四川學政。教士以崇徳勵學爲文章根本。校課之餘﹐畱心民瘼﹐作全川六要論﹐上之行省。未及代﹐調巡臺廈。臺故舊治﹐稔其獘﹐至卽請革官莊﹑除酷吏﹑卹番民﹐鼎新學宮﹐建紫陽祠於側﹐示人以格致誠正之學。海外如鄒魯。時撫閩者爲儀封張公﹐相倚如左右手。閩人至今樂道之。前後在臺八年﹐簡於帝心﹐遂有巡撫湖南之命﹐以監司膺節鉞﹐蓋曠典也。踰年﹐陛見﹐面陳閩﹑楚事宜﹐稱旨﹐寵錫禦制詩章及書籍﹑貂裘等物﹐天語褒嘉﹐稱其平和正气﹐爲國家祥瑞﹐遂命移節福建。公受恩感激﹐益自刻勵。撫閩三載﹐吏畏民懷﹐以勞卒官。年六十有三。朝廷震悼﹐卹蔭有加。事詳別錄。

雷郡東有洋田萬頃﹐爲海康遂溪錯壤﹐堤岸一十七處﹐逼大海。海潮衝嚙﹐多傾圯﹐漫溢田廬﹐民失業。公嘗告諸當事﹐倡議捐修﹐無應者。及爲閩撫﹐乃奏請興築焉。公自筮仕古田﹐至爲巡撫﹐計二十年。孑身於外﹐未嘗延致幕客。父子睽隔數千里﹐不能具舟車﹑通往來﹐傔從一﹑二人﹐官廚惟進瓜蔬﹐皆人情所萬不堪者﹐而公恬然處之終其身﹔非卓有定識者﹐能然歟﹖聖祖常目爲苦行老僧。又謂從古淸官未見有如伊者。亮哉﹐聖主之知人也。公居家孝友﹐在族黨間恂恂謹子弟率﹐又似絕無奇特者。其盛徳君子也夫﹗

賜進士出身﹑誥授中憲大夫﹑充玉牒館纂修﹑官宗人府主事﹑前國子監助教﹑加四級紀錄六次﹑年家眷晚生顧鎭頓首拜譔。

條陳臺灣縣事宜

職嶺嶠寒儒﹐荷國家作養之恩﹐謬附科舉﹐得沾一命。昨者初授古田﹐未展寸長﹐旋蒙憲恩髙厚﹐驅策駑駘﹐攺調臺邑。思欲勉竭鈍拙﹐以圖報稱。履臺以來﹐晝夜兢兢﹐不遑寧處。仰惟憲臺智周道濟﹐有經綸宇宙之略﹐厚澤深仁﹐淪浹山海﹐謂察吏所以安民﹐則供職莫先條畫。職不揣迂愚﹐妄抒管見﹐敬陳事宜十有二條﹐不敢謂有當於治理之要務﹐第在臺言臺﹐於地方利病或一﹑二有合﹐仰望不棄芻蕘﹐俯賜采擇焉。

一﹑文廟之宜攺建﹐以重根本也。蓋聖人之教﹐與王者之化俱遠。是以﹐學宮徧天下﹐其制度必極宏壯﹐其規模必極髙敞﹐匪徒肴觀﹐以遵道也。臺灣縣爲臺郡附郭首邑﹐開復以來﹐戶口之蕃衍﹐商旅之輻輳﹐財貨之流通與夫人文之日新月盛﹐居然海外一都會也。獨以學宮重地﹐猶襲僞弁住宅而爲之。凡廟之與宅﹐規制不同﹔文廟與他祠尢別。今以住宅爲文廟﹐其卑陋湫隘之觀﹐揆諸朝廷所以崇儒重道﹑振興文教之盛典﹐甚覺弗稱。而且欞星之未有門也﹐明倫之未有堂也﹐藏經之未有閣也﹐東西兩廡風雨不蔽﹐鄕賢名宦俎豆匪依﹐至禦制先師先賢諸贊尙未壽諸金石﹐其何以俾海陬士庶得睹天章之燦爛乎﹖夫風俗系乎教化﹐教化重乎人才﹐人才由於學校。先儒有言﹕不興學校而求人才﹐猶不琢玉而求文采﹐不可得也。處臺邑而欲養人才於學校﹐莫如攺建文廟之爲亟矣。𨿽工煩費巨﹐未能卒然而就﹐然奮發爲之﹐要當自今日始。除職倡捐及勸募外﹐仰望憲臺爲斯文宗主﹐力賜提挈﹐俾人文根本之地﹐得以及早觀成﹐使海外宮墻煥然攺觀﹐人才蔚起﹐胥鈞陶所造就也。應否定議舉行﹐伏惟憲裁。

一﹑宜興各坊里社學之制﹐以廣教化也。社學卽古者家塾黨庠遺制。蓋爲人性皆善﹐但气稟之偏﹐習俗之蔽﹐有入於不善而不自知者。古昔社各立學﹐聚羣弟子於其中﹐教以方名象數禮樂詩書之文﹐可使上者爲賢人君子﹐次亦不失爲寡過之中人。末俗因循﹐不及時教其子弟﹐忽成老大﹐習染旣深﹐無可造就。所謂時過後學﹐徒勤苦而無成﹐猶甘於遜謝曰﹕吾子非學中人。嗟乎﹗豈有不學自成之材﹖又豈有學而必不可成之材哉﹖父兄之教不先﹐宰斯土者與有責焉。海外非卽化外不可訓誨之地也。張益州鎭蜀嘗言﹕吾以齊魯待蜀人﹐亦自以齊魯之人待其身﹐若徒肆意法律以威劫齊民﹐吾不忍爲也。可知法術刑民﹐原非所恃以爲治。教人務學﹐乃眞爲治之本圖。職欲於每坊每裏內設立社學﹐延老成有行者爲之師﹐聚該坊裏子弟而教誨焉。其教之目﹐自四書五經外﹐益以小學﹑近思錄二書﹐爲之正其句讀﹐稍稍解釋文義﹐使自少習讀﹐長乃有得。其於學者身心性情﹐當大有裨益﹐非小補也。應否速行﹖伏惟憲裁。

一﹑宜定季考之規﹐以勵實學也。士子廁名庠序﹐卽應以實學爲務。實學者何﹖於經史則博而通也﹐於世務則諳而練也﹐處爲通儒﹐出爲良吏﹐此之謂有本﹑有用之學﹐而皆可於平時制藝窺一斑焉。蓋制藝一道﹐視之若易﹐工之甚難﹔非有明理之識﹐則詞膚而不切﹔非有殊尢之才﹐則气委而不振。然其才﹑其識﹐罔非由學問中來。學者平時用功﹐所以貴日邁月徵也。至鼓舞激勸之方﹐則月課﹑季試諸舉﹐亦其不可已。大抵中材之士﹐不能無求知之心。月有課﹐季有考﹐亦士子以文藝見知之一日﹐未有不踴躍思奮者。知奮則知恥﹐日恥則日進﹐將惟向上是務﹐一切利欲燻心﹑苟賤不廉之行﹐自不覺棄之若浼。故謂文章與品誼相關也。職忝司民牧﹐簿書繁冗﹐不能時集諸生爲晤對﹐除月課聽本學舉行外﹐每以四仲之月﹐擇日集諸生於堂﹐親行考較﹐略爲分別髙下。其優列者﹐量加獎賞﹐仍準所屬童生並與斯考。凡土著於斯者﹐縣令漸可熟悉。至歲科之年﹐有冒名充考者﹐不待辧而識矣。蓋旣爲本縣童生﹐於本縣季考冊內安有一兩年全無報名與考之理﹖卽有其人﹐不過百中一﹑二﹐無難察核。爲諸生勵文行﹐爲童生杜頂冒﹐此季考之不可或廢者也。應否照定規舉行﹖伏惟憲裁。

一﹑宜舉鄕飲之禮﹐以厚風俗也。自國老﹑庶老之制興﹐歷代憲老乞言爲重﹐郡國有司奉行不替﹐非習爲迂闊之儀以粉飭太平也。凡民間爭鬥日熾﹐獄訟日煩﹐始於鄕不序賢﹑食不羞耇﹐罔知禮讓故耳。若使習見乎敬老尊賢﹐地方有司猶捧觴布席之不遑﹐我何人斯﹐敢恣睢狼戾以自肆﹖將樂至不爭﹐禮至無怨﹐獄訟可消﹐兵制可靜﹐直移風易俗之一機也。查康熙九年十二月﹐禮部頒定鄕飲酒禮﹐滿漢一體舉行。臺邑賦役全書支發項下﹐亦開載鄕飲二次。職欲察訪所屬﹐該裏內有年髙徳劭﹑眾所推服者﹐歲報二人。一爲正賓﹐其一爲副。照例每年正月十五﹑十月初一等日﹐惇請至本學明倫堂﹐如例舉行﹐仍將賓僎姓名具報。此在海外﹐一時訝爲創見﹐實則行所當行﹐其於人心風俗未必不有得之觀感潛移默易者。應否速行﹖伏惟憲裁。

一﹑臺倉積粟之宜以時斂散也。倉粟一項﹐國藏攸關﹐遇有荒歉﹐爲民生所待濟﹐系甚重也。第斂之不以其時﹐則廩藏空虛﹔散之不以其時﹐則民生困苦﹔均非奉行之善。如每年三﹑四﹑七﹑八等月靑黃不接﹐此宜散倉粟出糶時也。若仍封倉不糶﹐必致米貴病民﹐且陳陳相因之粟﹐大半紅腐浥爛而不可食矣。每年秋成後﹐於十二﹑正﹑二等月﹐此宜斂粟入倉時也。倘不早徵收﹐至增價買補﹐必致倉無餘粟。一旦天行告沴﹐有欲糶之無可糶﹑賑之無可賑者矣。是斂之與散不容不爲調劑也。矧在臺尢須以時斂散者﹐重兵云屯﹐月米取給﹐斂不時﹐庚癸呼矣。數萬戶口﹐半多寄食在市﹐散不時﹐哀鴻嗷矣。且近海地濕﹐粟易浥爛﹐阻隔重洋﹐告糴無所﹐斂之﹑散之﹐必及時乃有濟也。就臺灣一縣言之﹐每歲除捐積粟外﹐正供額粟四萬六千有奇﹐除支給各營月米﹐每歲尙餘二萬有餘﹐歲積一歲﹐是存倉之粟不下十餘萬也。此十餘萬之粟﹐不及早變通﹐出陳易新﹐而坐視浥爛﹐任聽虧空可乎哉﹖職以爲歲餘粟二萬餘石﹐應於每歲靑黃不接之月﹐出粟一萬餘石﹐在市散糶﹐以濟民急。將開倉日期及糶過數目﹐按月報明本府稽查﹐卽將賣過銀兩解貯府庫﹐至冬領回﹐買新粟補倉。如此則存倉額粟旣不虧減﹐又免浥爛﹐而倉粟在市﹐米價亦不至騰貴﹐一舉而數善備。職以爲變通積粟之法﹐端無過此。案查本年正月內爲吁請發糶陳粟等事﹐蒙憲恩準糶濟民。職遵卽開倉﹐每月定有六期糶賣粟米。至期自朝至暮﹐男婦老少摩肩累足﹐牛運車載﹐晝夜絡繹。若非叨邀憲恩﹐此數百萬生靈將何所倚﹐則糶粟濟民﹐在臺地可謂行之旣效者也。不揣冒昧﹐詳請憲恩﹐歲以爲常﹐則民生安而國藏固﹐海疆末吏且得免賠累之苦﹐伏惟憲裁。

一﹑澎湖孤懸海島﹐宜通商販粟以濟軍民也。邑志稱澎湖爲臺郡咽喉﹐凡舟由內地來者﹐望澎湖爲指南﹔自臺去者必寄泊澎湖以候風信。所以地僅彈丸﹐最稱扼要。國朝設水師三營﹐官兵駐札﹐爲建威銷萌之計。誠有備無患矣。營兵月米﹐動請預支﹐誠恐按月支給﹐海上風濤不測時或誤兵食。其爲兵食計亦善矣。獨其中有三十六嶼﹐居民錯處﹐額載人丁六百有零﹐地種泊网等項﹐歲徵一百七十餘兩﹐則𨿽孤懸海島﹐猶然爲朝廷輸賦稅之民也。查澎湖之民﹐視臺郡已分霄壤。澎湖不產稻粟﹐止宜髙梁。此其地之瘠也。家家以采捕爲業﹐別無可爲營生。此其民之窮也。其尢苦者﹐所種髙梁有限﹐必須兼買粟米度活﹐縱使采捕魚蝦﹐可覓蠅頭微利﹐而無米可買﹐不免啼饑。數百家戶口﹐朝夕懸命﹐惟往來販粟米之商船是賴。按由廈門至澎湖﹐有七更水程﹔由臺灣至澎湖﹐僅四更水程。是待販於廈門之遠﹐不如待販於臺灣之近爲有濟。職請將臺倉陳粟﹐歲準發出五﹑六千石﹐與商船載過澎湖販糶﹐務照時下三錢平價﹐毋得平買貴賣。其某日發倉粟若干﹐交某商船往澎湖販賣﹐卽將數目﹑日期報明本府稽查。某商船某日到澎湖賣粟價值若干﹐著澎湖巡檢司具文申報。彼此互相稽查﹐使商船不得販往別賣﹐使窮民不致無粟可買﹑忍饑度日﹐並使一﹑二姦商不得乘急偸販﹐擡價病民。如此庶川居谷飲之民﹐尙有瘳乎﹖查臺灣縣所屬地界﹐西至澎湖。職忝司牧﹐故敢將通商販粟一款﹐冒昧瀆請﹐倘邀憲仁以爲可采﹐將海島窮黎日用飲食﹐莫非鴻慈汪濊所沾漑矣。伏惟憲裁。

一﹑水丁名色之宜永遠革除﹐以蘇民困也。民間計口輸丁爲戶口﹐丁有半差﹑全差之別。計畝差丁爲田丁﹐田有丁多﹑田少之戶。總其名曰地丁。此惟正之供。普天率土﹐義無容辭者也。獨臺地丁之外﹐另有一種號曰水丁。職細加察訪﹐此項水丁旣不報入額徵﹐緣何樂輸恐後﹖僉雲臺地新辟﹐民人進港﹐恐多匪類潛蹤﹐因設爲輸丁之法。凡經輸丁﹐本縣有丁票在手者﹐卽屬良民﹐任往南路﹑北路生理﹐營汛查驗丁票﹐卽與放行。否則﹐以爲匪類﹐而拘執之。民以此圖放行之易﹐不覺輸丁之苦。職以爲訛謬殊甚。假如其人守分營生﹐因不輸丁票﹐遂疑爲匪﹐則彼作姦犯科之輩﹐何難納一丁票﹐使人皆信其爲良民乎﹖是輸丁借名稽查匪類﹐實爲匪類護身之寶符也。且亦念彼民之隻身來臺者﹐良以臺爲樂土﹐可便營生也。地方有司﹐查明來蹤安插﹐謂蔡人卽吾人﹐是其正也。迫之輸丁﹐是因以爲利也。百姓賣兒貼妻之錢﹐必不可要。況此等窮民﹐並無兒婦可以賣貼﹐乃筋疲腦裂所汗血苦積者。官輸一丁﹐私下坊長承差人等又不知索去幾丁矣。初以爲樂土者﹐勢必至視爲畏途﹐而裹足不入也。想從前爲令者聽其輸納﹐不敢報入額徵﹐蓋亦有故。緣此種民人﹐去來無常﹐入水未幾﹐俄而請照出水﹐一入額徵﹐必貽考成重累。職謂旣可聽其自來自去﹐則亦不必令其按丁輸納。司馬溫公有言﹕天地生財﹐止有此數﹐不在官則在民。革除水丁﹐亦畱有餘於窮民之一﹑二也。應否於縣門勒石永禁﹐伏惟憲裁。

一﹑每歲修倉之宜永禁派累﹐以惜民財也。查得臺邑歲額粟四萬六千有奇﹐以十月後開徵。未開徵之先﹐卽傳各裏管事會集公議修倉﹐或補葺破壞﹐或從新起蓋﹐有公眾修補之說﹐又有各裏蓋倉貯各裏粟石之議。民有唯唯答應何說之辭﹐而不知民財之破費少則二﹑三百兩﹐多至七﹑八百兩﹐皆起於此。何也﹖一里一對差﹐官票在手﹐無肯空手徒走之理。一里一管事﹐派斂佃戶﹐未必無指一科十之獘。而又承行之房科有費﹐估價之物料破冒﹐似此數種耗去民財幾許﹐其眞正修理倉廒者爲費能有幾何﹖是民間一歲收成﹐婦子方以爲慶﹐詎意苦累卽在此時。長此不攺﹐歲累一歲﹐民財旣竭﹐民命隨之。水旱盜賊之變﹐皆意外不可知之患矣。此爲令者之急宜猛省痛革者也。職查臺邑現在倉廒﹐附府治者凡八十九間﹔在安平鎭者﹐凡二十間。內經職到任後新蓋大小九間﹐修補大小七間﹐通計倉一百零九間﹐約可貯粟十餘萬石。惟在爲令者不時巡視﹐及早修葺﹐可歲省民財無數。先哲有言﹐余無他能﹐惟用民間一錢﹐如鍼刺體血。旨哉斯言。職謂欲惜臺邑民財﹐宜革修倉一舉﹐應否於縣門勒石永禁﹐伏惟憲裁。

一﹑在坊小夫之宜革﹐以安商旅也。居貨爲商﹐客於外爲旅。昔孔子列九經之目﹐一曰柔遠人。孟子陳王政之效﹐有謂天下之商皆悅而願藏於其市﹐天下之旅皆悅而願出於其塗﹐商旅而以天下爲言﹐見商旅之皆爲遠人。向使無商旅交通貿易﹐卽城郭市廛間亦覺闇淡無色。以此見商旅之不可不厚爲卹之﹐使之各得生業﹐有如歸之樂也。臺灣土產頗饒﹐尢天下商旅奔湊之會。職甫入境﹐見其街道整齊﹐商不易肆﹐爲之囅然色喜。竊意商旅日坐市區﹐各營生業﹐在官必無由以一事相擾﹔乃居無幾何﹐該承胥以小票著取﹐在坊小夫紛紛送押。夫曰小夫﹐票曰小票﹐令押之不經意﹐在坊應之﹐若不甚害﹐以故前後相沿。今日某衙門用小夫若干名﹐該某坊答應。明日某衙門用小夫若干名﹐又該某坊答應。職則旋押旋駭﹐屢押屢駭﹐謂此項小夫不能使鬼﹐終須人力。力不克堪﹐必用錢雇。出錢何人﹖雇夫何人﹖細細采訪﹐始知每日小夫皆四方商旅出錢﹐而各坊長爲之代雇以應也。嗟乎﹗臺邑商旅之困﹐一至此哉﹗蝸角蠅頭﹐利能有幾﹖足餬其口﹐而贍其家幸矣。反使之日出小夫﹐以供在官之役﹐於義何居﹖倘至虧本應役﹐日不暇給﹐流離失業於吾地﹐非地方有司之憾歟﹗職查小票﹑小夫﹐久已奉憲禁革。若臺邑在坊小夫﹐或因地遠法疏﹐釐革之尙未盡者。合應亟議禁革﹐除縣令衙署小夫自行雇用外﹐凡各憲衙門有需用小夫﹐亦應三邑輪流捐雇答應﹐毋得仍前輕出小票﹐著落坊長﹐以致派累商旅。庶幾熙熙海外﹐永成樂土﹐咸沾憲仁之廣被矣。應否於縣門勒石永禁﹐伏惟憲裁。

一﹑每歲二丁派買豬羊之宜禁﹐以除陋規也。按二丁有祭﹐乃朝廷尊禮先師﹑先賢﹐爲報徳﹑報功之舉﹐甚盛典也。額設鋼銀﹐就於地丁錢糧項下支發﹐一切果品牲醴之費﹐皆取諸鋼銀。所以杜派累﹑妥神貺也。不謂有司竟藉此漁利﹐每逢丁祭﹐果品取之鋪戶﹐牲品取之屠戶﹐縱有給發﹐全不足價。不知其將額設鋼銀作何銷算耶﹗職蒞任五閱月後﹐適逢秋祭。查有以需用豬羊派之十五里一莊﹐令其代爲買備各色果品﹐祭期止著鋪戶排設﹐祭畢各自攜回﹐需點油臘﹐虧值重秤。夫民間一雞一豚﹐皆日用所需﹐若必按戶搜取﹐恐非忝稷之馨﹐神其吐之矣。且各鋪戶覓利蠅頭﹐照行取辦﹐必致微本無歸。職請嗣後丁祭豬羊﹐應計定觔數﹐發現銀﹐著在坊屠戶具領﹐照時價買備。所用祭鹿﹐亦在官散行采買﹐果品各色﹐照價實辦爲是。傳曰﹕祭貴其質﹐亦貴誠也。若乃派累小民﹐及借辦掩飾﹐質旣亡矣﹐焉用文之﹗非不趨蹌於灌獻之餘﹐誠意安存﹖應否於縣門勒石永禁﹐伏惟憲裁。

一﹑兵民雜處之宜分別﹐以淸保甲也。臺灣未有城郭﹐爲兵民雜處之地。惟雜處斯難分﹐然正不可不分。如十家爲一甲﹐有甲長以領之。十甲爲一保﹐有保長以領之。其十家﹑十甲內﹐有戶婚﹑田土﹑細事興訟到官﹐卽差本甲長﹑本保長勾攝對質﹐省差人下鄕之擾。有來歷不明及非爲發覺者﹐甲長﹑保長不先舉報﹐訊明一體治罪。其甲長﹑保長須十家﹑十甲內公舉殷實老成之人充當﹐斷不許無賴棍徒包攬生事﹐並不許藉名營伍包戶﹑包口﹐不服淸查﹔乃其間有兵民同居者﹐卽著民開明籍貫某坊﹑某社﹐著兵開明籍貫某營﹑某哨﹐並列家甲牌內。人籍旣明﹐則民服縣官之令﹐各務生業﹐兵亦畏營將之法﹐不敢呈瓊森事。兵民胥就約束﹐如同一體。是又分之而未始不合者也。但著落甲長﹑保長人等﹐開報戶口﹐恐有借口科派造冊等費﹐則法未行而獘已生﹐爲害不少。職查臺邑有四坊十五里一莊﹐現在捐買紙張﹐刷就家甲牌發塡。若有科派等獘﹐許不時首告懲治。如此實實舉行﹐是否允協﹖伏惟憲裁。

一﹑宜逐遊手之徒﹐以靖地方也。大抵有益於地方之人不可不招之使來﹐有害於地方之人不可不逐之使去。士農工賈﹐各專一業﹐此有益於地方之人也。遊手好閒﹐不事生產﹐此有害於地方之人也。臺灣自開復以來﹐由內地遷徙而居於此﹐爲士﹑爲農﹑爲工賈者﹐雲集影附﹐無待議招矣。其間有急當議逐者﹐姦宄之徒﹐潛蹤匿影於其中﹐每每不乏也。逐之法有二。有已至而逐之法﹐有未至而逐之法。已至而逐﹐不過於淸保甲內查有本保本甲鄰佑人等不肯互相保結者﹐卽系匪類﹐當卽逐押過水﹐不得容畱片刻﹐以致潛匿別保別社。其未至而逐﹐則在憲牌申飭廈門﹑金門﹑銅山把口各官﹐於商船載客渡海﹐不得因有貨物﹐便輕塡上報單﹐須把口官逐名驗有本地方官照票或關部照牌﹐方許渡載。至臺灣把口官悉照原報單內逐名驗明﹐方許登岸﹐仍著本人帶照單﹑照牌赴臺灣所屬該縣印官驗明記簿﹐以便安插查考。日後有非爲作夕﹐卽查照原簿逐回本籍收管。如此不但本人有所顧忌而不敢輕爲非法﹐並一切逃僕﹑逃廝與內地無籍姦棍﹐假客渡海之計﹐亦無處躲閃矣。又某商船載多至數十人﹐某商船載少亦十數人。其人僉報作客生理﹐查其隨帶貨物﹐每不出數兩至十餘兩不等。天下有僅值十數兩貨物﹐肯冒風波之險渡海作客者乎﹖其爲有托而逃可知也。再查商船載客﹐利其每人有二﹑三兩腳費耳。更有一種匪類﹐欲潛入臺地﹐並無貨物﹐只多出腳銀至五六兩﹑六七兩不等﹐商船便爲包載。甚至原經被逐過水之人﹐攺名易姓﹐竄附商船復來﹐而商船利其金多﹐槪爲包頂本船水手名字﹐致把口官無從稽查。久已習成錮獘﹐牢不可破。計惟申飭把口官嚴爲稽察﹐密爲偵探﹐有前項包頂情獘﹐察出一人﹐則將商寘重典﹐船沒入官。如把口官書役扶同作獘﹐隱容匪類﹐於本地方內發覺之日﹐許地方官跟究出原初渡海商船﹐從重究處。蓋亡命之徒﹐嘯聚一處﹐未有不爲患者。此臺灣他日之慮不可不及早杜其萌也。應否申飭速行﹐伏惟憲裁。

臺廈條陳利獘四事

本道捧讀憲檄﹐憂民體國之心﹐情見乎辭。臺疆越處海表﹐民生之爲苦﹑爲樂﹐庶務之宜革﹑宜因﹐豈能遁逃憲鑑﹗固知土壤不能增泰山之髙﹐細流不能益河海之大﹐顧承下問殷懷﹐不揣淺陋﹐謬陳四事如左。

一﹑招墾荒田以盡地利。天下之大﹐利必歸農。生人之大﹐命無如榖。臺尢宜榖之地也。按北路諸羅縣屬二千三百餘里﹐南路鳳山縣屬六百餘里﹐臺邑中路東西五十餘里﹐其間曠土尙多﹐棄之可惜。漳泉等郡民居僅一水之隔﹐應廣爲招徠﹐以閒曠之地處之﹐使之耕食鑿飲﹐安居樂業於其中。但須寬偸渡之禁以來之於先﹐嚴保甲之編以防之於後﹐至計典屆期則以墾地之多寡﹑戶口之登耗爲吏治殿最。期於民無失業﹑地無遺利﹐此臺地之利當興者也。

一﹑嚴禁科派以蘇民困。海外皆新集之民﹐生業艱難﹐爲有司者﹐多方撫卹﹐猶恐失所﹐何況加之科派﹖臺屬三縣之年季科派者莫甚蓋倉一事﹐通三縣額徵正供粟一十三萬有奇﹐每歲民間納粟一石﹐派納銀五分﹐爲蓋倉費用。查三縣每歲皆有支放各營兵米粟空倉﹐應將今歲騰出空倉貯來歲新收之粟﹐縱有不敷﹐亦當節省捐蓋﹐豈可於輸納正供外﹐多此一番科派﹐以朘民膏﹖欣逢憲令方新﹐澄淸吏治﹐正與民更始之會﹐請嚴行戒飭﹐勒石永禁﹐俾省一分科派﹐斯民得受一分之賜。此臺地之獘當除者也。

一﹑弛鐵禁以利農用。易曰﹕耒耜之利﹐以教天下。子輿氏曰﹕以釜甑爨﹐以鐵耕﹔是爨釜耕耜之需鐵器﹐皆民用之不可缺者也。獨臺地農具鐵器之價數倍內地﹐如一煮糖之鼎﹐賣銀三﹑四兩。至日用鼎釜﹐亦不止倍價。乞請特弛其禁﹐聽從民便﹐自行購買﹐飭汛口弁員凡臺民過廈買帶鍋釜及一切需用農家鐵器﹐毋得藉端需索﹐使民用有資﹐卽出作入息間歌詠憲恩矣。

一﹑置學田以興教化。民風系乎士習﹐而教士必先養士。學田所以養之也。應於臺屬四學內﹐議各置田。查所屬地方荒埔﹐官爲捐資﹐招佃開墾﹐撥入該學﹐除輸納正供課粟外﹐將遞年所得花利﹐供給諸生月課及寒士油燈。再有餘積﹐諸生赴省科舉資斧缺少者﹐量行分給。著該學教官實心管理﹐勿致有名鮮實。仍歲造淸冊報該管衙門查考。以此振興鼓舞﹐人知務學﹐士習端而民風亦漸以厚矣。

以上四條﹐乃本道竭千慮之一以供采擇﹐更有未盡事宜﹐容悉心采訪﹐次第詳請﹐以俟憲裁。

條陳經理海疆北路事宜

照得臺疆爲閩省咽喉﹐北路爲臺疆心腹。聚重兵於郡城﹐咽喉之地﹐已得要領﹔而北路諸羅山一帶﹐當郡右臂﹐延袤二千餘里﹐田地肥美﹐畜牧蕃庶﹐實爲心腹要區。但有土番三十六社﹐錯居不諳稼穡﹐專以捕鹿爲生。餬口﹑輸課咸藉於斯﹐艱難堪憫。汛防且多疏闊﹔恐有姦宄竊伏﹐煽惑番愚﹐爲腹心隱患﹐是不可不亟謀經理之也。經理事宜﹐約有六條﹐總以綏輯土番﹑固我心腹。心腹固則咽喉愈固。南視臺﹑鳳二邑﹐勢若建瓴﹐全臺可保無虞﹐而閩省可安枕矣。敬條於左﹐以俟采擇。

一﹑除濫派以安番民。番民卽吾民也。內地人民﹐自輸納正供而外﹐一切雜派﹐盡行革除。番民何獨不然﹖查各番每年有花紅陋規﹐以社之大小分多寡﹐或二百八十兩﹑一百二十兩﹑或八十兩﹑六十兩﹑四十兩不等﹐縣官索之通事﹐通事索之土番。日朘月削﹐以致舉家老少﹐衣不蔽體﹑食不充腹﹔而又派買芝麻﹑鹿脯﹑鹿皮﹐搬運竹木﹐層層搜括﹐剝膚及髓﹐甚爲土番苦累。長此不已﹐必有意外之變﹐相應亟行革除﹐俾番民得相安於出作入息﹐此休養第一事也。請飭縣勒石永禁。

一﹑給腳價以蘇番困。北路自府治起﹐至淡水社止﹐計程二千餘里﹐往來俱用牛車。牛車俱出番社供辦﹐𨿽沿路設塘﹐而上下文書皆土番接遞。雨夜不辭﹐寒暑不避。若遇公差﹐深溪大澤﹐使番先下試水﹔長坡曠野﹐使番終日引路。番之急公﹐亦云至矣。而猶不卹饑渴﹐不念勞苦﹐彊拉車牛﹐迫勒擡轎﹐奴僕隸役﹐鞭箠加之﹐彼獨非天朝之赤子乎﹖何爲輕賤蹂躪之至此極也﹗今於無可柰何之中﹐略寓休息。凡往來需用牛車﹐止令照官票答應﹐每十里給車腳錢二十文。若用番民肩背行李﹐每名給飯錢五十文﹐毋許迫勒擡轎。請於經由各要路刊刻木牌曉示﹐庶番困可以少蘇。

一﹑立社學以教番童。語曰﹕人不知學﹐牛馬襟裾。番𨿽異種﹐亦人類耳。豈可不令識字﹐以同牛馬乎﹗請每社各立一學官﹐爲捐項置書籍﹑延社師﹐以爲之教。使番童自八歲以上﹐胥就小學﹐習讀孝經﹑小學﹑論語等書。教之旣久﹐果有能講貫通曉﹐文藝粗可觀者﹐該地方官破格獎進﹐以示鼓勵。稽古來名賢﹐出番族者往往不乏。今爲之長養成就﹐將不擇地而生才﹐尢足以昭同文之化於無外也。

一﹑禁冒墾以保番產。內地人民﹐輸課田地﹐皆得永爲己業而世守之﹐各番社自本朝開疆以來﹐每年旣有額餉輸將﹐則該社尺土皆屬番產﹐或藝雜籽﹐或資牧放﹐或畱充鹿場﹐應任其自爲管業。且各社毗連﹐各有界址﹐是番與番不容相越﹐豈容外來人民侵占﹖誠恐有勢豪之家﹐貪圖膏腴﹐混冒請墾﹐縣官朦朧給照﹐致滋多事﹐實起釁端﹐應將請墾番地﹐永行禁止﹐庶番得保有常業﹐而無失業之嘆。莫非憲恩所漸被矣。

一﹑添塘汛以防番社。查本營設塘﹐僅至大肚社止。由大肚社往北﹐更有水裏﹑沙轆﹑牛罵與崩山之大甲﹑房裏﹑茅盂﹑宛裏﹑吞霄﹑後壠﹑中港﹑竹塹﹑南坎等社﹐無數聚落﹐方至淡水﹐豈可漫無稽察﹖應於各社之聚族處所及里數太曠遠處﹐添設塘汛﹐以南援半綫﹐北連淡水。至淡水一汛﹐卽鹿仔港汛﹐爲船隻出入要口﹐額設官兵﹑船隻﹐應令其常川駐防﹐加謹巡查﹐乃有備無患之至計也。

一﹑歸縣署以馭番眾。按諸邑轄屬﹐民寡而番眾。眾者治則寡者愈無不治。何以治之﹖亦在馭之得其所而已。自府治起至諸羅山﹐爲北路衝要之會﹐建置之初﹐設縣治於此。同城有北路一營﹐官兵駐防﹐法至善也。乃因縣署艸創﹐城池未具﹐令斯邑者﹐寄寓府治﹐以本署之錢糧倉庫﹐假書吏看守﹐致番民之戶婚﹑田土﹐無可控訴。萬不得已﹐跋涉數百里﹑千餘里而來﹐至守候審理﹐動踰數月﹐其爲失業﹐良可浩嘆。查前督憲曾檄行諸﹑鳳二邑各歸本署﹐未幾仍寄寓如故﹐無非以府治稍近紛華﹐飲食宴會有資﹐遂置民瘼於度外﹐不幾徒有分土設縣之名﹐而無其實耶﹗除一面行府飭取歸署日期具報外﹐應請嚴行申飭﹐如仍舊偸安寄寓﹐卽以擅離職守參處﹐庶吏治得以整飭﹐而於民事不致曠廢矣。

以上數條﹐皆本道身在地方﹐采訪甚確﹐近奉憲令﹐有搜捕之役﹐親履其境﹐更目睹情形﹐細詢疾苦﹐乃敢謬陳管見﹐亦思爲番民謀樂利﹐爲海疆計久安﹐不能無望於憲鑑之俯賜采擇也。

據臺灣縣造報縣屬各官莊處所淸冊﹐內開一將軍侯施官莊一所﹐坐落大穆降莊﹐其管事王興等由。又據鳳山縣造報各裏官莊淸冊﹐內開本道官莊一所﹐坐落仁壽裏﹐管事陳毛等由。又據諸羅縣造報文武官莊簡明淸冊﹐內開本道官莊一所﹐坐落安定裏﹐歲納糖三十擔﹐管事張惜等由。各到道。據此﹐該本道看得臺地之有官莊﹐皆因蕩平之初﹐土廣人稀﹐版籍未定﹐文武官身家念重﹐各招佃墾種爲衣租食稅之計﹐相沿至今﹐利在官而害實在民。小民終歲耕耘﹐收獲幾何﹐已完國課﹐又納官租﹐層層括取﹐害一。旣納官租﹐卽名官佃﹐濫免差徭﹐偏累貧戶單丁﹐害二。狐假虎威﹐牢關固穴﹐有司不得過問﹐害三。窩賊﹑窩賭﹐匪類潛藏﹐害四。影占肥美﹐恣意蠶食﹐害五。興爭構訟﹐累月經年﹐害六。管事甲頭人等﹐武斷鄕曲﹐害七。每歲靑黃不接之月﹐本地方正苦乏食﹐而官租公運出港﹐米價日貴﹐害八。商船乘機偸販﹐或接濟海洋﹐亦所必有﹐害九。官官相爲﹐憲禁不行﹐害十。長此不已﹐各官憑借富厚﹐紛紛置產買業﹐又有姦民富戶﹐爭思投獻依倚﹔將來臺地止有官莊而無民戶﹐爲害猶未有底。

伏查臺澎水陸各營官兵俸餉歲多不敷﹐每年兩次會委文武員弁赴庫請領﹐如將臺地文武官莊出產﹐不論稻粟糖斤等項﹐盡數充入俸餉項下﹐可歲省動支司庫之二三。且官莊名色一除﹐則田皆公家之田﹐民皆公家輸賦稅供力役之民﹐地方有司且得一體稽察﹐隨事休養﹐以令則行﹐以禁則止﹐絕無有勢豪齟齬其間﹐而向所謂十害者不崇朝而已去。是國與民兩利也。仰惟憲臺爲國﹑爲民﹐忠誠懇篤﹐海表地方﹐尢無刻不廑憲慮。官莊一項﹐𨿽相沿有自﹐而隱患實深﹐旣據臺﹑鳳﹑諸三縣淸查造報前來﹐本道不敢匿不上聞。合將爲害情形﹐據實詳請﹐伏候憲裁。

再﹐本道衙門各莊﹐自本道康熙四十九年七月履任後﹐據各莊管事造到手冊﹐已經自行呈報在先﹐其歷年變賣各租銀兩﹐俱發臺灣府庫收貯﹐節次報明在案﹐合並聲明。

臺邑問民疾苦示

照得縣官號曰親民﹐蓋有父母斯民之責。父母必欲其子之安全﹐卽爲民父母者其可不卹民之疾苦﹖但堂上百里堂下千里﹐昔人痛乎其言之。甚哉壅蔽之爲害﹗而民情之不易上達也。臺灣爲附郭首邑﹐密邇各憲衙門﹐不時察訪﹐加意撫卹﹐四民人等﹐久已共遊光天化日之下﹐豈復有疾苦足慮﹖而正不能不鰓鰓過慮者﹐恐有一事冤沈﹑一情抑鬱﹐亦未可定。本縣蒞任伊始﹐如入暗室﹐欲務周知﹐相應亟行采詢。爲此﹐示合邑士民等知悉。凡民情政體所關﹐大自錢榖刑名﹐徵收出納﹐下至橋路津梁﹐車船答應﹐有無偏輕偏重﹖有無妨時失業﹖地方有無豪彊盤踞﹑姦棍把持﹖衙門有無積蠹生事﹑詐騙﹖出水給照有無胥役掯勒需索﹖各坊裏之內有無某坊某里某人藏姦匿歹﹖風尙有無奢侈﹖作何禁革﹖民生有無凋敝﹖作何拯救﹖告訐爭訟﹑輕生圖賴之習作何懲儆﹖不妨隨其所見﹐暢所欲言。但須切實開陳﹐勿得扶同剿說。如果系爾民切身病痛﹐本縣自當一體關切﹐聞知上臺﹐力爲請命﹐斷不至悠悠忽忽﹐循采詢之話套已也。幸各詳悉﹐勿憚﹗勿隱﹗

臺廈道禁酷刑濫派示

照得民生之倚賴﹐惟財﹑惟命。吏治之大蠹﹐惟酷﹑惟貪。箠楚之下﹐何求不得﹖未有酷而不貪者。第朘民之財﹐不過奪之衣食而已。若斃命於頃刻﹐則斷難復續﹐死難復生﹐是民命尢重於民財。而酷刑之慘﹐比貪饕更甚也。海外彈丸﹐民番雜處﹐居土食毛﹐無一非朝廷赤子。官玆土者﹐俱上憲選擇調補之員﹐孰非良吏﹗若乃不以赤子視民﹐而槪以待盜賊之法待之﹐對上憲則極口自許以惜民財﹑卹民命﹑要做好官﹐而行事顧有大謬不然者。是誠何心﹗

查定例非眞正人命盜案不許濫用夾棍。凡錢糧正項有加派分毫﹐卽計贓定罪﹐何等森嚴﹗現奉兩院飭禁州縣官不許加派重刑﹑濫禁無辜﹐期於潔己愛民﹑勤修職業﹐煌煌憲令﹐不啻至再至三。凡屬有司﹐自應手自謄錄﹐常置案頭﹐觸目警心﹐實力奉行之恐後矣。乃近訪聞所屬各衙門﹐稍知自愛者僅有﹐而陽奉陰違者每不乏人。如供粟不收本色﹐勒民折價﹔審理案件﹐無分爲命﹑爲盜﹐動用夾審。如此等獘﹐牢不可破﹐將民生於何倚賴﹖而吏治何由肅淸﹖不幾重負上憲諄諄戒飭至意耶﹖本道監司玆土﹐若妝聾作啞﹐隱忍扶同﹐是並不爲上憲一存耳目﹐不惟昧心﹐實亦負國。但人孰無過﹖貴在速攺。合亟再行申禁。爲此﹐票仰該府官吏照依事理﹐立卽飭行所屬﹐嗣後務滌慮洗心﹐恪遵憲令﹐徵收無論何項錢糧﹐不得於正項外私行加派﹔非眞命﹑眞盜﹐不許濫用夾刑﹐濫禁無辜人等﹐庶幾民生獲遂﹐感召天和﹐共迓時和年丰之祥﹐則官民有同慶也。如任意肆行﹐怙終不悛﹐本道訪聞的實﹐定卽列揭通報請參﹐斷不肯隱忍扶同﹐自罹失察之咎。各宜愼之﹐毋自貽戚。

臺廈亢暘修省示

照得恆燠恆暘﹐𨿽屬天行之偶沴﹐而修備修救﹐實賴人事之挽回。玆以季夏之月﹐亢暘不雨﹐民將耕種失時﹐秋收無望。天之降罰﹐亦已甚矣。得非人爲不善有以致之﹖凡所屬衙門之急宜修省者﹐本道特就見聞所及﹐有關民命﹑民財﹑民力者﹐列數條於左。

一﹑天道好生﹐莫重民命。所屬衙門審理命﹑盜兩案﹐得無有眞情未得﹑眞贓未獲﹐而以單詞偏聽﹑文致人罪﹑附會成獄否﹖急宜修省。

一﹑一家飽暖﹐千家怨嘆。其气上與天通。所屬衙門於錢榖出納﹐得無有聽憑胥役明加暗派﹑日朘民膏而不之察否﹖急宜修省。

一﹑通商貨財﹐務加體卹。臺地遠處海外﹐商賈皆冒風涉濤而來﹐艱苦異常。所屬衙門﹐得無有借辦賒取致虧折而不之顧否﹖急宜修省。

一﹑工作什器﹐務惜其力。所屬衙門於各色匠作人等﹐得無有役使在官並未計工授食否﹖急宣修省。

一﹑臺俗健訟﹐總以速審爲便民。所屬衙門於自理詞訟﹐得無有經時累月不結﹐致民守候失業﹐甚至破家蕩產﹐以供打發酒食之費否﹖急宜修省。

一﹑食爲民天。臺地之米﹐僅足給臺地民食。所屬衙門﹐得無有營利徇情﹑暗通商販﹑縱放米船﹐致米貴病民﹐敢怒而不敢言否﹖急宜修省。

一﹑食祿之家﹐不得與民爭利﹐古有訓矣。監臨勢要﹐不得於所部開張店房﹐國有法矣。所屬衙門﹐得無有借官放債﹑開店罔利﹐而不知止﹑知足否﹖急宜修省。

一﹑本道衙門爲所屬各衙門領袖﹐如璸菲才﹐濫竽四載有餘﹐於民生毫無裨補﹐於吏治茫無覺察﹐歲月愈多﹐愆尢愈積﹐致滋譴咎﹐深用疚心。所屬衙門倘勿吝直言指摘﹐固所樂聞﹐卽凡軍民人等﹐肯指陳過惡﹐俾得追咎已往﹐自新方來﹐亦斷不至以規爲瑱。總期官民同心﹐導迎嘉气﹐兆時和年丰之祥﹐有切望焉﹗

臺廈試牘序

蘇子瞻居儋耳日﹐著有志林﹐世稱海外文章。瓊人姜唐佐從之遊﹐心愛之﹐語其弟子由曰﹐不謂海隅有此佳士。贈之詩曰﹕滄海何曾斷地脈﹐白袍端合破天荒。其後佐成進士﹐子由續其詩曰﹕錦衣不日千人看﹐始信東坡眼力長。今臺之於閩﹐猶瓊之於粵也。然臺自置郡建學﹐生聚而教訓之﹐近三紀矣。四庠弟子員﹐英才濟濟﹐將不止一姜唐佐其人。予備兵玆土﹐兼有校士責。庚寅﹑辛卯歲科試﹐見佳文美不勝收﹐以爲此皆七閩山川秀靈之气別起一支﹐騰踔於蛟宮鼉渚之側﹐其離奇光怪﹐屏之愈遠﹐藏之愈固﹐則發之也亦愈難掩。祗恐不自知其爲寶﹐而委之泥塗﹐俾漁人舟子皆得玩而棄之爲可惜也。寧非司衡者之憾歟﹗爰梓其尢雅者若干篇﹐示諸生﹐題曰海外人文﹐以竊附東坡之後云。

重修臺灣孔子廟碑記

臺灣荒島也。夫子廟在焉。聖人之教與皇化並馳﹐固無海內外之隔。而歲久弗治﹐惟大成殿巋然爲魯靈光。若啟聖祠曁兩廡﹑欞星門一帶﹐皆腐折傾圮﹐剝落過半。前後廟基被水沖嚙﹐竟爲人畜往來雜沓之場。監斯土者何人﹐而不一駴目動心於其際乎﹖余乃商之郡守周君洛書﹑郡倅洪君石臣曁臺令張子宏﹑鳳令時子惟豫諸令﹔劉子宗樞急議修葺﹐僉合詞無間言。余曰﹕眾志旣同﹐是不可後。遂備由上請兩院﹐尋得報可﹐卽以壬辰臘月興工﹐委本標千總魯榮董其役。榱桷腐朽者易之﹐缺折者補之﹐級磚欹斜者覆正之﹐墻壁漫漶者飾之﹐基址卑薄者增築之。廟於是乎攺觀焉。啟聖一祠翼然起。大成殿後祠左右列曰名宦﹐曰鄕賢。齋二﹐曰六徳﹐曰六行。東廡下有獻官齋宿房﹐西廡下有藏器庫﹐有庖湢所。欞星門左右攺置文昌祠﹑土地祠。其外爲禮門﹐爲義路。常置扃鑰﹐非旦望及有事二丁不開。又於禮門外數十武表立大成坊爲界﹐周圍墻垣通道之水環其下﹐廟之規模略具矣。至教官廨捨﹐則於明倫堂後新建三楹齋廚等房﹐胥具其門﹐從東廊出入﹐不復寄居啟聖祠左右。

是役也﹐用木若干﹖瓦若干﹖石灰若干﹖工匠若干﹖小夫若干﹖共計若干緡﹖悉出本道衙門養廉余羨﹐不動公帑﹑不費民財﹐歷五旬之勤﹐得竣厥工。而余因爲之言﹕凡廟學非作新之爲難﹐而能體作新之意爲難﹔亦非作新於始之爲難﹐而能繼繼承承永葺於後之爲難。玆余旣新斯學於其始﹐願執經士子各思奮發﹐以通經學古爲業﹐以行道濟世爲賢﹐處有守﹐出有爲﹐無負國家教育振興庠序之至意。地方有司亦共以教化爲先務﹐培玆根本之地﹐時省而葺修之﹐俾有基勿壞。安知荒島人文不日新月盛﹐彬彬稱海濱鄒魯也哉﹗余故詳修建始末﹐並述其意﹐以書諸石。

新建臺灣朱子祠記

予建朱子祠旣成﹐或問曰﹕海外祀朱子有說乎﹖曰﹕有。昔昌黎守潮﹐未期月而去。潮人立廟以祀﹐東坡先生爲之記云﹕公之神在天下者﹐如水之在地中﹐無所往而不在也。而潮人獨信之深﹐思之至﹐焄蒿淒愴﹐若或見之。譬如鑿井得泉﹐而曰水專在是﹐豈理也哉﹖若朱子之神﹐周流海外﹐何莫不然﹗

按朱子宦轍﹐嘗主泉之同安簿﹐亦嘗爲漳州守。臺去漳﹑泉一水之隔耳﹐非遊歷之區﹐遂謂公神不至﹐何懵也﹖自孔孟而後﹐正學失傳﹐斯道不絕如綫﹐朱子剖晰發明於經史及百氏之書﹐始曠然如日中天。凡學者口之所誦﹑心之所維﹐當無有不寤寐依之﹑羹墻見之者。何有於世相後地相去之拘拘乎﹖予自少誦習朱子之書﹐𨿽一言一字﹐亦沈潛玩味﹐終日不忍釋手。迄今白首﹐茫未涉其涯涘。然信之深﹐思之至﹐所謂焄蒿淒愴﹐若或見之者也。朱子之言曰﹕大抵吾輩於貨色兩關打不透﹐更無話可說也。又曰﹕分別義利二字﹐乃儒者第一義。又曰﹕『敬以直內﹐義以方外』八个字﹐一生用之不窮。蓋嘗妄以己意繹之。惟不好貨﹐斯可立品。惟不好色﹐斯可立命。義利分際甚微﹐凡無所爲而爲者皆義也﹐凡有所爲而爲者皆利也。義固未嘗不利﹐利正不容假義。敬在心主一無適則內直﹐義在事因時制宜則外方。無纖毫容邪曲之謂直﹐無彼此可遷就之謂方。

人生徳業卽此數言包括無遺矣。讀其書者﹐惟是信之深﹐思之至﹐切己精察﹐實力躬行﹐勿稍遊移墮落流俗邊去﹐自能希聖﹑希賢﹐與朱子有神明之契矣。予所期望於海外學者如此﹐而謂斯祠之建無說乎﹖

祠正堂三楹﹐兩旁列齋捨六間﹐門樓一座﹐經始於壬辰冬月﹐至癸巳仲春落成﹐無動公帑﹐無役民夫﹐一切需費﹐悉出予任內養廉余羨。猶慮祠內香火及肄業師生修補油燈之資無所出﹐議將予撥歸郡學鰎港莊田二十八甲一分租粟供給﹐歲以爲常﹐經行臺灣府轉行該學永遠遵照﹐並記以示來者。

上帝廟求雨文

惟神聰無不聞﹐明無不見﹐災無不弭﹐徳無不徧﹐兼斯四徳﹐爲庇萬方。人亦有言﹕六月不雨﹐亦時之常。就臺而論﹐非常之殃。臺民之耕﹐止此一熟。及時播種﹐待雨而足。今雨愆期﹐其何能榖﹗已種苗枯﹐未種手束。民則何辜﹐而罹斯酷﹖官之失徳﹐罰及其身﹐怒有所歸﹐胡遷於民﹗某濫竽兩載﹐罪過千端。自檢行事﹐無可告天。自問內念﹐無可對神。致玆旱魃﹐慚見市人。赧顏拜禱﹐敢以臆申。歲若不稔﹐訟獄繁興。盜賊滋熾﹐民乃邅迍。監司誅竄﹐殊無足憐。神受祀祭﹐過寧無分。乞回神鑑﹐收玆炎氛。甘霖立沛﹐俾得耕耘。此去立秋﹐節候甚邇。再逾一旬﹐雨亦無濟。心急言疾﹐辭乏亹斐。惟神涵覆﹐如怙如恃。日內得雨﹐昭示愷悌。敬率官僚﹐偕我婦子﹐擊鼓吹笙﹐粢潔酒旨。爲民請命﹐以受神祉。言止於斯﹐神之聽之。臺邑求雨牒城隍文

凡官之設﹐以爲民也﹐莫若令之親。凡神之立﹐以爲民也﹐莫若神之正。何謂親民之痌嫁﹖若同體之關切焉。何謂正民之災傷﹖若呼應之準驗焉。苟不視爲同體﹐非親矣。苟不呼而卽應﹐非正矣。令於民有同體之切與否﹐神得以察之。而神於民有呼應之驗與否﹐令亦得以規之。臺地一年一熟﹐神所知也。民間播種在端午後﹐神所知也。臺無陂池﹐全賴雨水布插﹐神所知也。乃自四月二十一日雨旋晴﹐越五月盡亢暘不雨﹐民田半在艸間﹐苗秧已同焦尾。民之災傷﹐莫有甚於此時也。民之痌瘝﹐莫有切於此日也。令忝民牧﹐卽以前月二十八日在神廟啟壇禱雨﹐神之聽之矣。謂宜朝發牒而夕其雨也。夫何三日不雨﹐又三日而亢暘如故﹐豈神之罔聞知歟﹗抑神察令之政事闕而爲此示罰歟﹗如罰令應止令之一身﹐何爲遷怒於民﹖夫民非令之民﹐朝廷之民也。民亦非神之民﹐上天之民也。天以民之心爲心﹐朝廷以天之心爲心﹐令苟有一念不在斯民﹐負朝廷矣。神苟有一念不應斯民﹐負上天矣。負朝廷﹐令之罪不容誅﹔負上天﹐神之責又誰諉﹖令衣租食稅﹐享民之奉。神亦歲賽時報﹐享民之祀。其食報於民同﹐則其爲民造福當無弗同。斷無民罹災傷﹐任令大聲疾呼﹐而神茫無應者。或者風雨露雷﹐各有專司﹐神不得自爲政歟﹗然神司一郡之民命﹐𨿽非神所司者﹐神無不得爲民請命。猶之令宰一邑﹐所不得自專者何限﹐然皆力爲民請﹐使民疾苦得以上聞﹐而後盡令之心。供令之職﹐若請十不得一﹐則令可去其官﹐而斷不可屍厥位。神亦可知自處矣。令每朔望入神廟﹐見神前香煙雲騰﹐臘光燭天﹐得非神之靈爽赫奕有以動斯人﹐而使之敬應供奉至是﹔而乃今逢災傷﹐號呼虔告而莫之應。竊不知神之靈爽於何顯﹖神之赫奕於何寄也﹖今令與神約﹐五日不雨已矣﹐以七日爲斷﹐果大雨滂沱﹐俾民得及時播種﹐是神之靈爽赫奕﹐顯然有徵神之有呼﹐卽應果有準驗。令將率民歲時奔走奉祀﹐無敢少懈﹐不敢忘神之賜。若仍不雨﹐則是呼之不應﹐與木偶奚異﹖令將明示禁革﹐無得復奔走供奉於神之廟。神其如令何﹖豈神之靈爽無能致雨﹐反能爲令作禍祟耶﹖令不信也。要豈令之所願哉﹗尙冀神繹思令之牒﹐務有以踐令之約﹐急救吾民﹐在神旣善體天心﹐令亦得托神貺。保有時和年丰﹐撫安朝廷之民﹐榮幸多矣。勿任惶悚待命之至。謹牒。

媽祖宮求雨文

天下之至險者﹐莫如海﹔而有舟楫之危﹐惟神出之使安。天下之至苦者﹐莫如農﹔而有水旱之災﹐惟神救之使脫。是救災卹患﹑轉危爲安者﹐惟神之能。某命不辰﹐幸得一官﹐屢遇災沴﹐涉危地。憶康熙甲申﹐行取入京﹐舟出鹿耳門﹐遭風折舵﹐舟不得旋。驚波震濤﹐上下失措﹐非仗神力﹐出之狂流﹐豈能復延殘喘。

先是﹐癸未五﹑六月間不雨﹐民失耕種。此時待罪臺令﹐呼號請命﹐亦荷神貺﹐立沛甘霖。是歲得慶有秋。是神之憐某拙誠﹑無求不應者﹐有自來矣。玆復仰賴神庇﹐再蒞臺疆。方庚寅之秋﹐渡海登岸﹐卽投宿神廟﹐私心默誓﹐以爲斷不敢苟取分文。但得地方晏寧﹐免致愆咎﹐神賜已多﹐豈不神之聽之乎﹖兩載以來﹐雨陽時若﹑年獲順成者﹐孰非邀神之福﹖某固敬志之不敢忘。何期入夏以來﹐雨澤愆期。今去立秋甚邇﹐旱暵如故﹐此眞小民災患切身之日也。政有闕歟﹖官失職歟﹖訟不得平﹐刑過其中歟﹖鰥寡廢疾不得養歟﹖有一於此﹐皆足致旱﹐吏之罪也。於民何辜﹖其或地方之蠹棍未除﹐在位之貪殘未去。此尢方面大吏之責﹐請神鑑顯殛﹐爲小民大泄其憤﹐何爲久旱不雨﹐重困我民爲也﹖敢乞神恩﹐立收炎火﹐普降雨澤﹐俾民得耕種及時﹐秋收攸賴。但得利民﹐凡百殃咎甘受﹐某身不悔。

名宦祠祭範忠貞公文

嗚呼﹗天地有正气﹐人得之以生﹐是爲萬物之靈。惟其知誘物化而後不能不失其正﹐以至變。故之臨禍患之攖�﹐顚頓狼狽﹐棄綱常名義於不顧﹐自非大賢豪﹑大英傑﹐奮發淬勵﹐作頹波之砥柱﹐則人紀將以不立﹐而天柱亦幾於傾。峨峨範公﹐興自世冑﹐奮迹甲科﹐經左史右﹐旁搜百家天文地理﹐下逮艸野民物邊鄙厄塞之情狀﹐罔不是窮而是究。其蘊之也深﹐其蓄之也厚﹐每嘗揚榷古今﹐俯仰宇宙﹐治亂興衰之互爲變更﹐賢姦消長之疊相補救﹐知茫茫者之須臾幻減﹐終歸於盡﹐而惟吾生固有之徳﹐身心性命人倫日用之理﹐爲造次顚沛之必不可或違﹐期於擇而能守。自入侍禁林﹐卽以輔養君徳爲弼亮﹔出典節鉞﹐務於彊教悅安﹐納羣生於在宥。爲民請命﹐章不啻數十上﹐皆得報可。至今浙水東西﹐且家謳吟而戶俎豆。迨移節閩疆﹐遭狂犬之不逞﹐公之斯時﹐數丁陽九﹐智未及施﹐勇未及發﹐利兵狼卒﹐忽已加其頸而械其手﹐爲箕子之明夷﹐爲西伯之拘美﹐頭爲蓬﹐發爲垢﹐幽沈於天昏地黑﹐至七百餘日之久。臥起與俱者﹐賜冠﹑賜衣而外﹐惟時憲一書。逢朔望而北向﹐爲之九頓首﹐猶時淚落白雲﹐關情太母﹐哀吟百苦之詩﹐腸斷畫壁之句﹐信忠與孝之兩全﹐子與臣其無負﹐乃至遇害之夕﹐從容就義﹐以死報國而無苟。

嗚呼﹗云黯淡兮風淒切﹐正人何辜兮逢彼梟桀。義夫椎心兮壯士泣血。仰惟王師入關﹐犁庭掃穴﹐懸明鏡於中天﹐廓然有以顯我公之大節。析睢陽之齒﹐斷常山之舌﹐牧蘇武之羝﹐擊朱泚之笏﹐義膽忠肝﹐上有以薄星辰﹑貫日月﹐帝心震悼﹐寵褒異常﹐遣官諭祭﹐至一而再。碑文親制﹐云漢爲章。蓋將使一世之臣子﹐皆知忠孝節義之美﹐而英風義烈﹐歷千載其尙有耿光。故不特中州文物誦王言之大咨嗟慨慕﹐卽以臺疆處炎天漲海之外﹐亦樂以春秋二仲薦公馨香。顧玆臺疆當公駐節之初﹐猶阻聲教﹐使得磨以歲月﹐次第經略﹐安知不當公之在而早已來王。是海外彈丸﹐乃公精神所必周之地。夫豈漠然其能忘﹗

昔徽國學本正心﹐金人亦問朱先生安在。信國歌傳正气﹐領外猶事文夫子如生。惟懿好攸同﹐無論聞風之與親炙﹐抑輿情欣戴﹐何分死哀之與生榮。溯公世系﹐遹駿有聲﹐當宋之北﹐範韓齊名﹐文正昌後﹐忠宣繼鳴。公有致君堯舜之學﹐有經綸雷雨之才﹐有輔相太平治安天下之志﹐而未竟厥施﹐固猶有待象賢之英。某叨塵末職﹐濫廁公門﹐仰公之英風亮節﹐已心慕手追之弗及﹐捧公之遺文法墨﹐恍仰觀俯察之斯存。敬循典禮﹐奉祠駿奔﹐覺斯人之聾瞶﹐躋世運於亨屯。維公之神﹐無遠之不至﹐俾海之外﹐就日而知溫﹐匪僅風厲學校﹐永以作配乎乾坤。嗚呼﹗尙饗。

祭靖海將軍襄壯施侯文

嗚呼﹗宇宙間必有非常之人﹐始有非常之功。臺灣僻在海表﹐爲海逆盤踞出沒﹐波濤震驚﹐江﹑浙﹑閩﹑廣沿海居民﹐靡有寧宇。康熙二十二年﹐將軍乃出贊廟謨﹐一舉蕩平﹐除四省欲除之患害﹐辟千年未辟之版圖﹐可謂非常之功矣。首攻澎島﹐親犯矢石﹐有拔鍪先登之勇。長驅抵臺﹐壺漿歡迎﹐有誓不妄殺之仁。知以謀之﹐勇以克之﹐仁以安之﹐非甚盛徳孰克當此﹗捷聞值中秋令節﹐聖上卽日解禦衣馳賜﹐兼禦制詩章褒美。稱伏波而後一人。嗚呼﹗其可謂非常之人矣。以非常之人﹐建非常之功﹐宜食非常之報﹐將軍勛書盟府﹐公侯衮衮﹐並任封疆。屬在臺疆﹐父老子弟﹐服先疇﹐思舊徳﹐尢篤不忘。相率祀名宦﹐崇報將軍功徳﹐與宮墻子弟﹐並垂永永。泮水之詩﹕曰在泮獻馘﹐曰在泮獻功。而先之曰穆穆魯侯﹐敬明其徳﹐此物此志也。某泰備兵玆土﹐欣瞻盛禮﹐敬侑一卮﹐神其來欹。尙饗﹗

祭中憲大夫衛公南村先生文

嗚呼﹗天地間常存者正气﹐不死者人心。人莫不得天地之正气以生﹐而心有所役﹐每失其正﹐故能存於一室寂處之時﹐而不能不紛乘於萬感雜投之會﹔能於布衣韋帶之素﹐而不能不動念於圭組仕宦之榮。抑能彊持於少長壯盛之年﹐而不能不稍隳於耄期倦勤之後。蓋其所能者﹐彊制之力﹔所不能者﹐自然之天地。若乃徳性堅定﹐志气凝一﹐隨所往而自見其天﹐不以貴盛而移﹐不以宦成而怠者﹐獨於我南村先生見之。

公生長貴冑﹐絕無聲色貨利之好﹐天稟之髙﹐卓絕儔輩。處京華十丈紅塵中﹐能愛身如玉。是非有得於治心養气之學者奚其能﹖由職方尙書郎﹐出守閩漳。漳人徳公之深﹐愛公之切﹐有如赤子之依慈母﹐不忍一日離諸懷者。顧上游念臺郡新造﹐謀得賢守以撫循而噢咻之﹐合疏薦公。公乃航海而東。此某得爲公屬吏所自始也。

某本菲材﹐待罪臺令。先公調數月﹐執性硜硜﹐四顧無倚。公至﹐嘆曰﹕余來﹐陳令其不孤矣。嗚呼﹗非公知某之深﹐孰爲出此言。嗣是事關地方興除﹐凡有申請﹐公輒報可。臺人咸有一守﹑一令相視莫逆之喜。嗚呼﹗爲令如某﹐若不遇公﹐爲守溺職之罰﹐知所不免。居無何﹐某以行取入都﹐公特破常格相禮﹐送至舟中﹐握手叮嚀而別。嗚呼﹗公豈復以屬吏遇某哉﹗五載以來﹐浮沈郎署﹐𨿽音問闊疏﹐而寤寐心情未嘗一日不在公左右。自前歲聞公秩滿﹐遷我粵運使﹐方舉手加額曰﹕粵人之幸﹐臺人之戚也。公竟不赴新任﹐請致歸裏﹐急流勇退﹐昔人以爲難者﹐公直易之矣。嗚呼﹗少壯登朝﹐不縈情於利祿﹐暮年出守﹐務絕意於苞苴。七年漳南不爲久﹐五年臺灣不爲暫。大都所至人樂﹐旣去人思﹐歸橐蕭然﹐圖書而外無長物。上以繼淸白累世之傳﹐下以啟翼燕方興之緒。公可不謂完人也哉﹗獨恨某以今夏銜命過公里門﹐不及公一面。去公騎箕之夕﹐僅月有餘。又嚴程在道﹐不獲酹一杯而去。某之負公則甚矣。𨿽然﹐天地有正气﹐生人有本心。公之心﹐天心也﹔公之气﹐正气也。正气無日而不流行﹐則公𨿽亡﹐其不亡者固存也。某尙以寄生之身﹐視息人間﹐追懷我公握手叮嚀至意﹐其亦安敢有死心也。途次匆忙﹐未暇效世人爲聲韻之文﹐謹述公之所以遇某﹐與某所以感激乎公始末﹐書諸尺帛﹐一灑淚臆。公魂不寐﹐庶其鑑之。嗚呼﹗尙饗。

卷一題修建寧府建陽縣朱子祠疏題修雷陽堤岸疏題將公費捐修堤岸疏

卷二古田縣條陳八事條陳古田編審事宜十議古田縣捐修城垣詳稿

卷三條陳臺灣事宜刑曹呈稿

卷四全川六要臺廈條陳利獘四事條陳經理海疆北路事宜臺廈道革除官莊詳稿學政條約

卷五古田縣諮訪利獘示古田縣季考生童示辭建生祠示臺邑問民疾苦示勸息訟示四川博采詩賦雜文示臺廈禁酷刑濫派示臺廈亢暘修省示撫楚諮訪利獘示撫楚通飭吏治示撫楚嚴禁重耗示撫閩曉諭

卷六重刻海忠介公備忘集敍司訓嘉村雜著序宮墻錄小序陶庵四書文序楚南觀風錄序臺廈試牘序閩南觀風錄序送葉南田由樞部出守廣州序壽雷陽徐副總戎序壽海安曾都閫序壽樊夫子文上孝感夫子壽啟

卷七古田縣重修聖廟碑記重修臺灣孔子廟碑記新建臺灣朱子祠記遇雲樓記上帝廟求雨文臺邑求雨牒城隍文媽祖宮求雨文名宦祠祭範忠貞公文祭蕭無枝先生文祭範彪西先生文祭靖海將軍襄壯施侯文祭耿夫子文祭中憲大夫衛公南村先生文

卷八﹝詩﹞

五言古酬蕭老師感颶而作冬日奉陪劉太府閱勘海堤桃源洞庭湖午坐假寐

七言古贈別黃蒼子河堤舟過浙湖漫興壽孝感夫子三十韻胡河九太史壽言

五言排律壽大司寇王太倉先生李相國鰲峯書院講學

五言律途中九日冬至炙火喜初晴客至泗水橋謁韓祠次大司馬吳公韻人日課兒海鳥贈別劉太府贈蔡世兄廬州謁包孝肅祠古田下鄕徵糧﹝十九首﹞山行次黃柏半嶺民居勸墾刈禾兌糧聞雞立社學招逃戶過古竹田犁洋父老畱宿不果謝教坑嶺下追呼過靑洋行深山到鄭家山才一日糧戶輸將已報全完次日流淚別予詩以慰之雙溪次上漈頭

七言律雷陽八景﹝東海波恬﹑西湖翠擁﹑萬頃連云﹑一龍煙繞﹑七星拱秀﹑雙髻梳妝﹑雷岡聳異﹑雁塔題名﹞東臯吳夫子館松寄劉和達同年初秋坐月膺貢過家山嶺中秋分闈口占燈下閱卷初出都門江上漁舟過嚴子陵釣臺過文丞相故里過藍關次辜其石同年畱別原韻求雨人日自警訴災穗城敍別古羅黃子廉陽竹屋

五言絕曝日偶遣夜行舟百花艸詩行越雋道中渡濾

七言絕大庾嶺謁張文獻公舟出廬陵公祠下偶遣

