

欽定四庫全書

集部六

小鳴稿

別集類五

明

提要

臣等謹案小鳴稿十卷明秦簡王朱誠泳撰誠泳爲太祖五世孫湣王樉之元孫成化末襲封自號賓竹道人明史諸王列傳稱誠泳性孝友恭謹嘗銘冠服以自警所著有經進小鳴集卽此本也朱彜尊詩話又稱王十歲時嫡母陳妃以唐詩教之日記一首嗣位日賦一篇好士禮賢兼畱心服食蓋能以文雅自見者集爲其紀善彊晟所編錄自卷一至卷八皆詩卷九爲雜文卷十爲恩賜勝覽錄乃弘治癸丑誠泳請朝命養疾於鳳泉溫泉湯泉時所作其詩古體𨿽未盡合格而楊白花一篇殊有雅調近體俱諧婉可誦而七絕尢爲擅場如秋夜詩雲霽月滿窓明似晝梧桐如雨下空庭又云空庭久坐不成寐明月滿階砧杵聲又山行詩云啼鳥無聲僧入定半巖風落紫藤花皆風骨戌削不媿作家明代親藩中以文學著名者要必以誠泳爲稱首焉

乾隆四十四年七月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

小鳴稿卷一

﹝明﹞秦王朱誠泳撰

○樂府

聖君曲

聖人履天位馭世應昌期寶歷千年運神京萬世基梯航來職貢海嶽拱神祇常道陳中夏仁恩洽四夷儀文唐制度官屬漢威儀气正三辰順年登百榖滋河淸龜出洛日暖鳳鳴岐大地歌謡滿唐虞今在玆

宛轉歌

夜月明行舟琴更淸女郎元是鐘情物風前乍聴難爲情歌宛轉此身今已亡於君有冥契願作雙鴛鴦長太息相看涙沾臆茫茫造物竟誰屍恨不生逢王敬伯歌宛轉宛轉悲且長紅顏易零落古今同一傷

明月引

靑天有月兮照八荒銀漢無雲兮流素光平分寒暑兮變炎涼幾人歡樂兮幾悲傷嘆明月之弗攺念人生之靡常或醉飽於夏屋或困敝於康荘一瓢寒士千乘侯王泥塗囚虜珠翠名倡或安居於甲第或流落於他鄕百年能幾畢竟亡羊惟達人之知命且對月而銜觴

江上曲

君爲南越兒妾乃東吳女江上一相逢目成心已許與君欲相語柰此舟中人到岸各分散悠悠恨此身風髙波浪險極目孤篷轉重晤良獨難萬里天涯逺

春逰曲﹝五首﹞

車馬乘春出鶯花觸眼新秋千忽飛起故故看逰人

走馬章臺路紅塵一騎飛美人招素手樓上喚郎歸

曉色分楊栁春陰護牡丹王孫馳駿馬多是醉中看

新栁迎逰騎飛花趂酒甌年年三二月爛醉曲江頭

樓外江山麗城邊錦繡新春光濃似酒醉殺浪逰人

雞鳴曲

沈沈漏箭催殘更扶桑日出天雞鳴羲和叱馭起蒼震坐令萬國生光明角角再鳴聲未已萬國祼生都喚起可憐驅入利名場蠅營盡被雞催死我願人家莫畜雞膠膠風雨不湏啼威鳳來儀天下樂日日窓前聞喜鵲

對酒歌

人生埃壒內忽忽如夢中三萬六千日所期安得同枝上花正開風前花又落羲馭不我畱及時胡不樂君不見三閭大夫誇獨醒形容憔悴江潭行回風歌罷塟魚腹到底只畱身後名又不見伯倫荷鍤身相隨生死有命信所之潔身曠達兩何有畢竟得失還歸誰榮悴升沈若翻手千古賢愚同一朽昨朝緑鬢映朱顏今日蒼髯成皓首秋月春光不等閒何如且罄樽中酒樽中酒豈徒然會須一飲吸百川白日西馳坐成夜休問安期與偓佺

古意

君好堤邊栁妾好嶺上松堤栁吐輕絮飛去無定蹤不如松有操欝欝傲寒冬

君好江上舟妾好岸邊樹舟行遇風波飄泊無常處何如樹不移風波自來去

樓上曲

東風吹春春欲闌紛紛香雪梨花殘美人倚闌嬌不語翠袖籠寒懶輕舉塵封錦柱暗銀箏那忍彈成腸斷聲掩袂含羞抱幽怨怕見雕梁語雙燕蹙損雙蛾思轉迷粉痕滿面傷春啼金蓮緩步下樓去飛絮逰絲蕩心緒巫陽望斷楚天遙行雨行雲在何處

逺逰篇

至人思逺逰逺逰竟何之聊乘汗漫風直與神仙期晨興食方丈暮歸宿瑤池憑虛弄日月劍佩光陸離渇飲九霄露饑飡千歲芝平頭看星斗揮手謝塵覊歡忻朝帝座指麾役靈祇歸來馭元气飛雲亦追隨步虛振金石天風吹鬢絲兩儀與終始三光共盈虧茫茫塵海人蚩蚩詎能知

苦熱行

赤云噴火燒長天蟾宮老桂飛蒼煙金烏自恨具毛羽白虎喘殺知誰憐萬山烘透銷靑翠四海波幹欲平地蒼龍鱗甲隠虫蛆竟日泥蟠嗟殄瘁況是南州瘴癘鄕火山炎海連天黃著人毒熱若湯火灼我肌膚成炙瘡鐵甲磨穿藏蟣虱萬苦千辛死無日蠻人退去幸生還一級微名君尙惜

渭城少年行

洛下春深栁絮飛渭城少年應憶歸馬蹄偶入城南陌相逢卻是長安客爲言前日發秦臺而翁傳語需君來千門萬戶燕皆至北苑南園花正開年少尋春湏及早揮鞭疾上長安道一路春光絕可憐懵騰忽過斗城邊兩兩新妝臨渭水紛紛逰騎滿秦川秦川自昔羨繁華王孫公子爭豪誇門開朱戶星初出燕設靑樓日未斜倚醉聫鑣過戚裏九衢見者皆興起玉轡搖風馬更驕鬥鷄賭得肯相饒閒尋紅粉來金市喜聴黃鸝過灞橋橋下倡家新酒熟觧鞍就向倡家宿美人纎手弄琵琶酒邊雙臉蒸紅霞黃金擲與買今夕少年肯負秦川花

輕薄篇

末世多輕薄輕薄良可嗤昻昻倚門第行行恃先基金多忽貧賤尙肯卹癃疲气豪蔑賢聖詎知慕軒羲一飡烹九鼎下筯猶嗟咨被服極紈綺猶云匪新奇千金買艶妾色衰竟棄之四方致名馬一蹶終見遺結交出肺肝盟言日星垂片言茍不合對面生嫌疑仲尼稱匹夫造化呼小兒伯陽道徳小孟軻仁義虧孫吳豈諳兵盧扁豈知醫陋玆輕薄子宜爲君子規薄方驚蝶翅輕於風栁枝願言執其人爲君投四夷

公子行

白面靑瞳照秋水豪華知是諸公子金鞍玊轡紫絲鞭雙雙笑語東風裏越羅披體試春衣鶻似身輕馬似飛春色薫人隨處好縱逰直過妓樓西美人樓上親招手公子風流能過否緑楊樹底繋花驄指點銀瓶來索酒笑將彩勝結同心醉來一擲雙南金翠幃錦帳恣歡謔夢入陽臺何處尋五更卻恨雞聲早馬上歸來踏芳艸彎弓更過曲江頭爭拾金丸逐飛鳥西城路

西城路

半是平田半墳墓平田漸少墳漸多酸風苦雨泣銅駞百歲光陰駒過隙營營終日將如何人生少年胡不樂世間那有蘓仙鶴

燕燕於飛

燕燕何處來營巢尋舊主斜衝碧栁煙低掠靑蕪雨逐絮繞回塘銜泥過逺浦漢灰無復然莫效當時舞

苦哉逺徵人

苦哉逺徵人荷戈西出秦以身自許國舉目誰爲親陰雲翳落日白艸迷黃塵三伏不知暑四月那見春射生充早食臥艸當夜茵風髙弓力勁霜重鐵衣新主將號令肅部伍催行頻提兵誓滅敵僇力敢顧身固知在家樂寧厭行戍貧他日侯王貴繪像登麒麟

秋夜長

秋夜長明月光露華洗天金气涼寒虫候鴈兩何苦聲逐西風來枕傍彷徨披衣坐夜深丁東又聴搗衣砧殘燭熒熒更漏靜無端萬事皆縈心

遙夜吟

秋夜一何遙燈燼鑪煙滅低下水精簾含情對明月

估客樂

郎船下江水乘風疾若飛與儂各分袂掩泣牽郎衣手拔黃金釵臨岐贈郎別願郎心似金堅持莫輕折

將軍行

銜命西來專斧鉞逺出蕭關探虎穴鐵驄夜踏黒河冰金戈冷射闗山月將軍令嚴健兒勇直搗長驅爭鼓勇陰山北遁穹廬空惟剰牛羊滿丘隴憶昔我軍多戰沒風雨啾啾鬼宵哭於今漢將守邊城翻役官軍收戰骨露布星馳達冕旒將軍承詔獨封侯爭誇一代麒麟閣誰念沙場萬髑髏

搗衣曲

井梧葉墜金風起滿庭明月涼扵水爲念兒夫戍玉闗塵滿徵衣誰與洗我有冰縑三兩疋胼手殷勤爲君織欲制寒衣逺寄將雙杵拈來對砧石搗亂西風續又鳴一聲聲裏寓幽情夜深玉腕痛且困不知露下將三更裁縫已就憑誰寄走馬朝來有邊吏一行書染淚千行寒到君邊衣到未

夜宴謠

良夜沈沈宮漏促兩階庭燎燒銀燭上賓入座气如虹簾外佳人面如玉一舉飛觥累十觴鳳笙龍管聲鏘鏘滿堂珠翠照人眼酒邊尢物令人狂風動俄然銀燭滅暗中求與同心結紅顏變色絕冠纓壯士羞顏冷扵鐵君王一笑許終歡保全賓客曽無難夜深痛醉各歸去感恩直欲傾心肝從來燕禮惟三爵三爵旣過多失錯不醉無歸乃所私飲而不亂眞爲樂

農夫謠

我昨過農家農夫於我陳嗟嗟天地間而惟農苦辛春耕土埋足夏耘汗沾巾秋成能幾何僅得比比鄰老農惟二子輸邊辛苦均大兒援靈夏性命逐車輪小兒戍甘泉身首犯邊塵老婦賣薪去老農空一身荒村絕雞犬四壁罄倉囷公家不我卹裏胥動生嗔鞭笞且不免敢冀周吾貧我農老垂死甘爲地下人尙祈孫子輩猶爲平世民

樹中艸

艸木非同气托根猶可生如何兄與弟同气卻無情

獨不見

舉頭望仙山孤坐開水殿芳艸自成茵落花復如霰輕雲逐翔鸞緑樹來新燕光景滿目前杳然獨不見

昔思君

昔君與我兮心契意投今君與我兮雲散雨收昔君與我兮魚水相宜今君與我兮風馬難追昔君與我兮琴瑟諧和今君與我兮音問蹉跎

傷思吟

碧雲天末寒風起吹亂賓鴻不成字逺道音書那得聞傷心滴盡相思淚淚痕界破腮上紅一點靈犀不可通驚破綠窗蝴蝶夢月明砧杵聞丁東玉闗此去三千里離恨又從今日始自憐不及江上蓮兩兩紅衣並頭死

吳鉤行

吳鉤鑄鬼工鋒鍔耀昆鐵逰俠購千金羌人猶未滅

壯士行

寢帳夜聞雞起坐气如虎怒髮赫衝冠拔劍燈前舞

戍婦詞

奉姑妾盡孝報君郎盡忠忠孝茍無愧死生何必同

飲酒樂

好鳥窗前宛轉春花庭外芳菲任我狂歌醉舞從他兔走烏飛

春曉曲

隠隠疏鐘出林杪杜鵑啼血韶光老西樓殘月墜咸池香霧空蒙六宮曉緑槐滿院結春陰錦屏銀燭髙堂深鴛鴦不暖紅窗夢虹壺玉漏聲沈沈起來無事偏蕭索料峭東風越羅薄笑語丫鬟捲繡簾一庭紅雨桃花落

羽林郎

戮力收城後承恩下紫宸電飛驑馬疾日絢錦袍新邃合宵藏妓長途晝殺人赦書終見宥依舊佩麒麟

春夜曲

皓月明臺榭和風度管弦夜深諸女伴猶自競秋千

涼州詞

黃雲漠漠接平沙落日悲風慘暮笳回首長安五千里徵人若个不思家

三軍辛苦覓封侯終歲防邊戰不休何事孟佗憑鬥酒當時談笑博涼州

相思曲

去日春光未老別來秋意方深明月寒更砧杵丁東敲碎儂心

燉煌曲

何物蕃兒顏渥赭生來个个能騎馬公然剽掠恣南行河湟戍卒屍縱橫危城窮將呼天泣都護不來誰救急身無羽翼可能飛一紀窮荒甘受圍萬里長安無一使丐兵回紇何時歸懦將旣誅綾易麥一飽何辭蹈鋒鏑朝來羣醜已登城我軍四面皆蕃聲萬人觧甲從蕃俗彊把皮裘更我服每直年年寒食時禠裘南向吞聲哭漢將黃金空滿篋不見徵西能報捷

龍支行

邊地悲風聲鼓角長天萬里愁雲薄忽聞天使自天來龍支城門聊一開碧眼羌兒屯且守沒蕃老兵無黒首馬前拜問天可汗五十年來今健否涕流自說山東住結髮從軍隸邊戍一自西戎侵玉闗涇隴烽煙薫兩間漢軍戰死音聲絕戰骨憑誰埋故山十中存者僅三五哀哀淚滴龍堆土旃裘禦雪酪充饑年深漸解蕃人語夜觀北斗憶中原每見花開思故園記得來時星火急親鄰送我出前村憑君歸報今天子早發天兵下天水假若不來期速死猶是唐家忠孝鬼

酒壚行

酒壚正在街當中靑樓錦樹圍香風美人巧笑餌行客玉顏相映桃花紅蛾眉瓠齒兼螓首鞍馬門前競沽酒笑謔焉知日已斜執事蒼頭應怨久西鄰亦有酒壚開謾誇竹葉浮樽罍效顰翻引里人去坐令行徑生莓苔何事人情偏好色一見妖姬雙眼側五陵年少更粗豪一擲千金寧吝惜西鄰愼莫怨東鄰區區冷暖何湏嗔偶然一醉各分散俱是悠悠行路人

邯鄲曲

邯鄲女兒眞如花手梳云髻盤雙鴉紅裙翠袖黃金束春山畫出蛾眉緑芳年才及破瓜餘除卻嫦娥皆不如弱不勝衣體輕薄唾花疑是珍珠落悶來斜倚碧紗窓自拾靑梅打飛雀秋千墻外有人逰隔花一見爭相求卻恨嬌癡嫁人早誓與卿卿永相好春風夜夜芙蓉幔酒醒扶頭厭珍饌錦堂魚水日追歡詎管流年暗中換比鄰有女嫁農家蠶事才成又績麻日午饁田助耕作麻絲輸盡無衣著

麗情曲

庭院沈沈春晝長云牕懶繡雙鴛鴦陽臺昨夜隔雲雨體弱不勝羅錦裳殘妝滿面朝慵洗侍兒枕上剛扶起粉郎薄幸戀靑樓畫出春山爲誰媚滿庭香霧濕空蒙花气薫人眼欲蒙深掩蘭房下筠箔背面傷春雙淚落

猛虎行

落日暗深谷酸風振孤城山子饑負嵎耽耽誰敢攖倀鬼被渠役地靈恣爾行目光夾雙鏡怒尾豎一旌當途正擇肉依艸飽食人扵乎猛虎天所憎假手會遣飛將軍

燕歌行

天聲逺振祁連北深入窮廬追猾賊手提長劍光陸離揮霍頓教天失色一自將兵出玉闗年年出沒風塵間檄書只隔黒河水狼煙近接賀蘭山行役誰人不懷土馬上操戈冒風雨朝來更覺鐵衣寒怕見長天雪花舞凍眼茫茫凍葉腓寒鴉無數居人稀巡邊逰騎畏逢敵守寨尫兵愁被圍從戎自念經年久毎與將軍作畱後里正來時爲裹頭今日悠悠成白首自是男兒志四方馬革包屍亦何有匈奴未滅敢言歸獨臥月明撃刁鬥營中健卒日紛紛料得何人建大勲君不見牧羊人奴取侯印漢家爭說衛將軍

驄馬行

个馬雙睛湛秋水獅子精神驪龍耳神奇傳自渥窪來萬里奔云貢天子圉人控出禦河堤詔歸豸史隨驅馳九衢駊騀擁塵霧雕鞍玉轡增光輝雙旌引出經都市貴戚豪門總趨避石崇金穀盡搜殘楊氏冰山都踏碎昨日天書下烏府乘驄逺入函闗路華嶽三峯亦動搖皇天一徳勞敷布咫尺天顏地有餘冰淸玉潔眞璠玙一天明月照旌節萬里春風隨簡書喜是靑年致身早臺端風裁惟君好長安門外雨初晴送君又上長安道極目神京气欝蔥風生馬首搖玲瓏人間神駿恐難縶還入天閒仗馬中

巫山髙次童士昻黃門韻

天接巫山礙南極遙看十二芙蓉碧雲雨朝來失數峯應疑神女興方濃楚人賦就幾千載浪語茫茫那有蹤至今來往空臺下想象無人不停馬土人猶解說襄王荒祠空笑蠻巫假寂寂巫山萬古靑時看石上白雲生吁嗟丑謗竟誰雪謾聴崖頭瀑布聲

春宮曲

杏花庭院廉纎雨火暖博山飛碧縷金籠鸚鵡曉驚寒似隔紅窓共人語畫闌十二春遲遲忍聞別院爭彈棊妝罷日長無个事華箋自冩畱春詞栁帶裊風成百結海棠零落胭脂雪笑攜女伴踏蒼苔漠漠香塵污羅纈

徵婦怨

空階寒雨零逺道西風作燈下制徵衣檐花和淚落

秋夜曲

梧桐一葉飛金井喞喞虫鳴露華冷明月流輝入綺疏夜深照見娉婷影心切遼陽在何處千里雲山渺煙樹徵鴻嘹嚦度西風恨身不逐鴻飛去起來獨自步中庭耿耿雙星河漢橫幾回徙倚不成寐銀燭光寒揺畫屏

寫玉歌

硯池墨漲煙濤濕兔穎含香掃秋碧九疑山隔楚天遙湘靈夜抱瑯玕泣生綃半幅凝雪光羅纈捲風雙袂涼電掣雷轟老蛟舞月明露冷飛鸞凰翠拂珊瑚海波動裁爲短笛成三弄不勝淸思逼人多喚醒江南片時夢

寒夜吟

雪月交輝涵素影銀荷蓮炬紅光冷夜深翠被不勝寒玉人枕上眠未安檐霜片落盆冰結銅龍漏澀宮壺咽

繡思曲

碧紗如煙春晝長玉桃花綻東風香小屏深坐悄無語越羅刺到雙鴛鴦凝神想象陽臺去心緒紛紛亂如絮百囀流鶯和涙聞聲聲正在人愁處寶篆煙消金鴨冷碧雲天外紅輪暝重整殘妝啟鏡奩鏡中怕見孤鸞影

看花唫

寒暑恆代謝四時疊推遷百年光景駒過隙人生安得長少年君不見園中花鉛華不久落塵沙又不見晉石崇十里錦帳圍春風豪華安得鎭常在回首萬事浮雲空晝短夜長湏秉燭東皇明日回轅促

聞角吟

嗚咽樓頭暮一聲塞鴻驚起度邊城無端吹斷霜天月多少徵人不忍聽辛苦年年畱絕漠功名何日圖麟閣黃沙漠漠暗秦云極目家山雙淚落

待月辭

露下虛庭夜光冷碧梧葉落秋無影美人憑闌耿不眠香霧半空霏緑煙廣寒倒蘸江湖底睡熟姮娥呼不起浮雲蔽我白玉盤瓊樓十二空髙寒畫屏黯淡銷銀燭不管城頭漏聲促

短歌行

黃河水日夜東流無暫已金穀花紅芳不久委塵沙水流花落年華攺綠鬢朱顏肯相待百千萬古埃壒間貴賤賢愚有誰在

有所思懷戴松崖憲使

美人迢迢在何處千里闗山渺雲樹當時貽我珊瑚鉤篋笥珍藏宛如故晶光■﹝火旬﹞耀眾目驚千金價直原非輕美人美人不可見側身東望難爲情

王公上壽酒歌

獻壽觴樂未央來玉帛宣宮商吾皇邁湯武吾皇齊虞唐遐齡嵩華久休祚天地長

古離別

參商各兩地欝欝苦懷思不見回轅日空憐執手時淸霜疏栁脆明月斷鴻遲歲晏無消息安知會晤期

鈞天曲

飛逰欝羅境稽首東王公開軒臨法座置酒燕靈宮紫雲歌玉女瓊漿酌金童揮刀麟脯細入筯鸞膏空鳳簫聲裊裊鼉鼓鳴逄逄投壺起天笑吹律回春融燕罷百神散樂闋萬舞終歸來倚餘醉憑虛馭剛風

登山曲

平明出門去驅車升上頭嵐光靑可掬山色翠如流黃鶯鳴逺樹白雲起深湫蓮宮日輝輝松觀風颼颼猿吟窺果熟鹿眠藉莎柔囙憐塵世濁翻愛山中幽蓬壺阻東海羽人在丹丘安得馭飛鳳萬里恣遨逰

涇水黃

涇水黃涇土荒牧犬豕飽豺狼老狼搖毒勢最張摩牙瞋目據中央貛不敢過羊不敢當老狼死子更彊朝岐暮渭恣厥狂維我唐振天綱一鼓就擒如水沃湯軍前面縛魄飛揚皮毛剝落血淋浪旄頭落唐日光

折楊栁

靈州城下栁多被官軍竊猶餘拂地條更苦行人折無復眼窺春不見花飛雪今君赴玉闗將何贈離別

隴頭吟

萬里奔馳隴頭水日夜嗚嗚亂人耳黃沙白艸兩茫茫怕聴水聲愁欲死一從結髮戍涼州鐵甲磨穿已禿頭兒孫養得諳邊語不如隴水解東流幾度臨流磨劍首水濁誰憐刃傷手何當乘隙奏膚功笑取侯章大於斗肯學李陵生服降甘飲隴水臣他方

望行人

一自兒夫去天涯信息稀無緣完破鏡空自寄寒衣未死魂先斷相思夢欲飛化作山頭石終天待爾歸

梅花落

雅淡𨿽堪喜飄零亦可傷隨風翻玉笛帶雨上雕梁蕃將寧知味胡兒詎識香吳儂緣戍久一曲淚成行

紫驑馬

舊日紫驑馬於今誰復看猶能隨破虜相與戰呼韓歲久頭顱老風酸戰骨寒新駒初墮地眼見試金鞍

公無渡河

朝鮮渡頭曉日寒風掀怒浪髙於山疾鳥退飛不敢過徵夫乍見凋朱顏蛟蟠結龍伏眠往來一相犯俄頃碎舟舩念此千金軀誰能輕棄捐稍待風定斯可周旋被髮之叟晨提壺亂流徑渡將焉如波濤覆首竟沈溺公乎公乎狂且愚蛟飲血龍嚙屍公無渡河竟渡之公今旣死去我何用生爲一曲箜篌爲公死公乎公乎知不知

雞鳴

君家有髙樹髙樹與云齊東方一以明髙樹聞鳴雞天下正康泰汝將安歸兮長安王侯第出入通金閨當門設行馬隔墻聞鼓鼙入朝火城近破曉天光低雲鬟白玉釵緑鬢黃金鎞羙人年幾許窈窕初及笄君家五兄弟蟬聮荷爵圭十旬兩聚首金鞍映霜蹄玉堂醉瓊液錦隊絢晴霓唶唶道旁士無計同攀躋鴻飛遵水渚鴈棲在蘆鄕虞人巧執鴈而鴈代鴻亡禽鳥且相代兄弟何可忘

烏生八九子

烏生八九子寄棲秦氏樹初不巢人屋於人無所預柰何秦民逰冶兒林間挾彈相追隨我肉不中登鼎俎癡兒規我將奚爲一彈中雛雛卽死阿母見之悲不止憶昔生兒謀反哺詎料雛成今若此我巢元自穿巖石彈射紛紛應莫及一朝邂逅秦家兒離死毛傷眞可惜吁嗟天地間定數安可逃嗤彼機巧徒用智徒勞勞上林西苑有白鹿虞人尙得葅其骨萬里摩天有黃鵠後宮乃得烹其肉百尺深淵有鯉魚深鉤宻网取無餘於乎物理有修短禍福安得移修俟乃君子樂天奚復疑

靑樓曲

二八娉婷女傷春更惜春粉融雙臉嫰黛蹙兩眉顰啼鳥窺歌扇飛花落舞茵玉鞭催馬去腸斷少年人

艶歌行

秦家有好女婉孌字羅敷父憐母更惜深閨誰敢謀十二初養發十三漸知羞十四正垂髫十五乃上頭嬌癡十八九明媚擅風流於時嫁千乘好合膠漆投夫婦兩兼美姿容萬不侔耳璫明月珠裙帶黃金鉤明眸剪秋水秀色照秦樓飛鳥見之墮潛魚見之浮病者見之起去者見之畱嗤嗤多往來人人注羅敷蒙夫不觧覩聞聲亦隨逰使君驅馬來一見意油油躊躕不能去遣吏與之謀黃金我所饒而能共載不羅敷前謝吏使君請歸休羅敷自有夫堂堂千乘侯使君自有婦焉用桑中求夫婦貴有別與君風馬牛知君非浪子妾身豈倡流寧將身中刃斷我舌下喉傳言謝使君羅敷乃羅敷

大雅行

自恃天然貌黃金未足慳丹靑最是無情物斷送佳人出玉闗中官押出歸無路淚濕琵琶面如土馬蹄西去入氈城惟聴黃河流水聲惆悵茫茫胡地月淸光不似漢宮明翻恨將軍萬戶封卻將宮女逺和戎堂堂可笑劉天子世與匈奴作舅翁

湘妃吟

茫茫楚澤湘云髙澤中禽獸多鳴號君王獵射樂忘死竟日馳驅無乃勞不見秦人劇豺虎正恐他年作囚虜禽荒有戒在周書我願君王鑑前古秦人笑談楚人哭賤妾忍嘗禽獸肉

置酒髙堂上

置酒髙堂上四座皆戚戚炰羔且爲樂何湏嘆今昔嗟此座中人流年多半百壚金幾時黃頭髮日夜白大藥不可期烏蟾苦相廹昨日詫人豪今朝由鬼伯人生眞夢幻世事一局奕兒孫自兒孫無煩廣田宅所以置此酒諸君宜醉適當筵如不飲寧無負今夕生前酒一杯身後土三尺達人貴知命爛醉乃長策

君子行

君子防未然所貴逺嫌疑莫登權幸門莫交寡婦兒權門茍棲托終當被人訾孤兒一與交將疑私乃慈拾塵與掇蜂聖賢尙蒙欺瓜田及李下君子當愼之

苦寒行﹝二首﹞

枯桑叫號朔風急賀蘭山色朝來失我馬衝寒勢欲僵飛雪漫天大於席野狐徑渡河冰合冰刃著人如劍斫莫訝徵夫多指落見說寒林凍殺雀

邊云壓地邊風猛飛雪平鋪三萬頃蕃兒走狗更呼鷹醉擁貂裘寧畏冷秦人運芻兼運糧牛顚驢蹶車輪戕但願黃河狐怕渡三軍喜气回春陽

蛾眉怨

君不見漢家天子偏多欲萬戶千門猶未足巍峨寶殿飾黃金磊磈瓊樓鐫白玉个中宮女日無事學得新翻合歡曲彩帳年年空禦牀椒房夜夜閒紅燭忽聞中使自天來暗地低頭笑口開蛾眉扶入車中去鳳詔先從馬上回卽夜承恩畱侍寢鴛鴦被擁珊瑚枕夜深明月上瑤臺夢回卻怕牕風冷不意君心遽變遷欲拋恩愛學神仙金盤露和藍田玉石井冰生泰華蓮空聞龍輅親封禪何曽一接仙人面渭河女子乳垂尋持齋徒感天星見君心多欲豈仙才鉤弋枉死誰憐哉王母蟠桃眞浪說爭如下詔罷輪臺瓊階人靜生春艸可惜蛾眉坐中老五利文成竟受誅不見劉郎上蓬島宮車晚出南山去吁嗟翻被求仙誤靈駕飄搖不可追惟有悲風起陵樹人生歲月苦無多漢宮一入成蹉跎楚雨湘雲歸昨夢劉郎劉郎如我何

宮怨﹝八首﹞

自入深宮不見人年年花栁負靑春君恩謾說多如雨一滴何曽到妾身

自入春來減玉容腰肢無力受東風忽聞墻外羊車過卻恨君王過別宮

珍珠簾捲隠回廊寂寞難禁夏日長自恨不如雙燕子銜泥猶解出宮墻

昨宵雨過嫩涼生金屋銀屏枕簟淸浴罷自憐香透骨君王何事獨無情

夜靜深宮睡不成井梧滿耳送秋聲三千寵愛偏遺妾閒理寒衣厚戍兵

獨擁羅衾那得眠鑪煙消盡夜如年惱人最是宮壺水點點聲聲在耳邊

門外飛花糝玉塵天家談笑別生春鳳笙龍管羊羔酒不是君王帳里人

深宮寂寂冷無春咫尺何緣近一人誤喜中官銀鑰動朝來有例給烏薪

鳳吹笙曲

當年子晉學吹笙學得丹山兩鳳鳴只願淩風歸碧落不圖代日戀周京一朝邂逅浮丘子鶴駕飄搖羾元始閬風玄圃友羣仙萬歲千秋終不死七月七日天下秋分明返憇緱山頭世人可望不可近空有涕泗交橫流吁嗟我亦子晉徒曲終逸興淩空虛塵寰謫限滿千歲相與翺翔遊帝都

團扇郎

團扇復團扇皎如明月秋西風易顦顇從此見郎羞

朝云曲

巫山之髙髙何極十二晴峯倚空碧襄王一去無消息無消息神不遊化爲雨滋田疇

前有一罇酒行

前有一罇酒當筵艶綺羅誰能壽千歲不飲復如何

上皇三臺

沈沈漏幾更輾轉不勝情南內淒涼處梧桐夜雨聲

起夜來

念逺斷音書攬衣中夜起月明如有情照入深閨裏

從軍行

少年多義气壯志在功名許國千金重捐身一羽輕旌旗風外捲笳鼓月中鳴誓斬樓蘭首塵淸萬里城

遊仙謠

三花珠樹春云香瓊樓十二凝寒光靈童雙吹白玉管鶴背穏駕朝虛皇虛皇身著云錦裳手持北斗斟天漿素娥兩兩鼔瑤瑟彩軿繞繞飛鸞凰歷覽湏臾徧八荒回首更欲攀扶桑閬風玄圃隔塵世海波萬里空茫茫

長相思

道路逺且阻相違動逾年秋風一夕起墮我池中蓮玉闗渺何許妾心空惘然躊躕坐宵境搔首那能眠山髙湏及巓水深湏及泉離合諒有日微軀當保全

竹枝詞

裊裊萬竿秋影點點二女淚痕試聴鷓鴣聲裏滿川風雨黃昏楊白花楊白花隨風無定止飄然一去太無情飛度江南幾千里可憐落水化浮萍浮萍無復隨風起宮中美人連臂歌此情不斷如春水

白紵辭

白紵纎纎累成疋絲絲是妾機中織欲制春衫寄逺人親向姑前弄刀尺衣成著意封題去背立東風垂玉筯明年於役倘未歸肯惜爲君裁白紵

當窗織

當窗織一織三太息水寒絲脆頭緒多唱徹午雞寧暇食拋來拋去失金梭織久奄奄手無力手無力腸欲斷停梭坐對燈花爛阿姑並我三丈彊短尺量來夜將半滿砌寒螿助寥落織成知與誰人著徧身羅綺屬名娼纒頭舞罷錦滿箱

新聲

花燭熒熒艶洞房同心人醉合歡牀擬將十索翻新曲慚愧當年丁六郎

闗山月

闗山月居人見月傷離別結髮從軍二十年茫茫萬里音書絕黃沙磧裏無人煙健兒來往橫戈鋋有時夜渡黒河水縱橫萬騎乘冰堅千鍾馬湩名王醉氈帳夜寒人不睡朝來下令又南侵一曲秋笳堪墮淚北兵恃力南兵靡東竄西逃知有幾吁嗟健骨委邊塵半是春閨夢中鬼良人一去戍蕭闗惆悵於今竟未還獨憐今夜闗山月應照刀痕與箭瘢

洛陽道

縱橫洛陽道來往覓行蹤宮車若流水仗馬似遊龍戚裏傳燈火侯門聞鼓鐘何因人擲果應爲羙姿容

長安道

迢遰長安道王侯甲第多金張朝燕飲許史夜笙歌京兆豪家富新丰俠客過賣珠誰氏子年少正婆娑

雨雪曲

風號沙塞北雪暗玉闗西聴水諳狐迹循山趂馬蹄三冬邊戍苦萬里塞云低漢節雕零盡蘇郎應未歸

朱鷺

朱鷺來毛質好浴天池戲蘋藻鼓咽咽資舞纛將因漢徳來請以頌天保

思悲翁

思悲翁白蛇斷天地鑪帝王劍火徳炎水徳微誰相者昴日雞握天符應天造誰其尸之耀魄寶

艾如張

艾如張羅黃雀幾多雀乃髙飛其如雀何大雀善驚黃口貪食虞人張羅於彼路側黃雀頭顱嗟誰與惜

上之回

上之回剪羣醜爾跳梁作戎首犯我甘泉宮恃弓杻渡河來望塵走如驅羊如拉朽匈奴旣服臣天子千萬壽

翁離

擁離趾中營室美何以樹之桃與李擁離趾中

戰城南

戰城南死城北滿地僵屍污靑血馬蹄蹀躞骨肉狼藉地逺無人收烏鳶飛飛下來食黃沙漠漠黒水潺潺日暮一回首壯士雕朱顏兵事凶戰事危匈奴桀驁誰制之男兒一死不足辭古有國殤國殤良可悲萬骨委野封侯其誰

巫山髙

巫山髙髙以聳淮水深深以迥我心思歸恨不奮飛登山無車渉水無航嗟我懷人涕下沾裳山髙水復深悠悠當柰何

上陵

上陵舉我頭乃見蓬萊山弱水三萬里雲气升其間黃金爲宮闗丹砂滿原田麟鳳若雞犬居人盡神仙我聞黃帝在位鑄鼎成有神龍下相迎黃帝上天去壽與天地並維我漢熾炎徳蒞九州島朝萬國甘露降自天靈芝出銅池羣仙頌天子遐齡擬黃帝天地永無期

將進酒

將進酒止三爵誦賓筵陳雅樂醉而狂僛僛舞由醉言出童羖旣立監或佐史醉而歸乃君子將進酒君莫辭惟酒無量維制之

君馬黃

君馬黃臣馬白二馬並驅馳共逐長安陌美人歸以西臣馬逐輪蹄美人歸以北臣馬追車轍願逐美人保終始不惜駑駘爲君死

芳樹

彼美芳樹朝榮夕萎人生幾何駒隙如斯日月忽忽愁殺人老不復少實勞我心我心不可轉肯以浮言誤居易以俟命奚憂讒與妬

有所思

有所思乃在天之涯海之角何以問遺君贈之白玉璞維玆白玉璞鑿出相思心玆璞倐以爛我心悠悠日以深相思復相思讎之春蠶絲春蠶不到死抽絲無已時吾固有情物物亦有所知如彼比翼鳥如彼連理枝比翼鳥亦死連理枝隨枯惟有相思情乃與天地俱朝亦有所思暮亦有所思天地會有盡相思無絕期

雉子班

雉子班傍母飛羽泄泄刷錦衣野有風艸我所依隴麥靑靑我苦饑虞人乃規我肉肥飛鷹走狗驚合圍嗟我性命那可希恨不此身逐黃鵠一舉千里奚慮虞人爲

聖人出

聖人出昌運開聖人出元气回三展正萬福來屏姦宄登賢才物熈熈躋春臺皇風被徧九垓𨿽有猛士馬施哉

上邪

上邪我欲與君相知永久無休期馬生角慈烏頭白天柱折地維缺華嶽兀天地無日月乃敢與君絕

臨髙臺

臨髙臺望四方俯仰萬里無災祥今皇帝召和气來鳳凰鳳凰於飛爰集爰止令我主壽萬年與臺相終始

逺如期

逺如期連大漠我師出匈奴縛獻功未央陳雅樂昔我往聲振寥廓今我來春蒸河嶽維我漢皇帝壽且樂

石畱

石畱石畱流水滔滔逝者如斯夫歲不我與一滔滔䢐五十無聞與異物俱少不努力徒衰老而唏吁嗟彼舜跖厥初匪殊尙愼旃哉勿迷厥途

小鳴稿卷一

●欽定四庫全書

小鳴稿卷二

﹝明﹞秦王朱誠泳撰

○五言古詩

雜詩

南山有長松獨抱參天姿歲晚愈蒼翠不受霜雪欺一貞恆自守四序焉能移睠彼桃李花灼灼迎春曦明媚驚眾目穠華復幾時常恐風雨至須臾變離披物性本如此造化誰尸之嗟哉浮俗流齪齪徒爾爲安得古貞操偃仰慰吾思

深閨有佳人淸姿艶且光美人盻秋水聫姢蛾眉長良玉蘊其輝幽蘭藹其芳永綃制其服明珠綴其璫借問誰氏子伊其姬與姜非惟逞顏色而實勵冰霜貽我雙南金詎肻輕下堂謙撝固自守曽不求煌煌奉帚心所甘好合琴瑟張伐柯未有斧自媒誠恐皇嗟嗟宿心違輾轉徒在牀搔首起延佇雲山遠相望音書無以托涕泗空沾裳

鳳鳥秉靈徳九苞璨文章名爲希世物出見世道昌稻梁非素謀竹實乃所嘗梧桐豈枳棘鳴則依髙崗虞廷聞九奏覽徳斯呈祥吁嗟吾道微丹山乃深藏■﹝氏鳥﹞鴞亦何爲敢爾窺朝陽宵行本麼■﹝麻外骨內﹞顧可爭輝煌造物杳難問誰能復其常三復仲尼嘆令人徒感傷

長江險可逾蜀道難可陟誰言周道平而多荊與棘箜篌乃戈矛巵酒爲敵國舉目睚眥間骨肉甚仇隙九夷不可居俯仰隘八極將欲淩風翔恨無雙羽翼

猛虎在深山終日恆渇饑猙獰肆貪惡居然當九逵一嘯腥風生白日翳陰霾穽檻素無備馮婦安可覊姬旦久不作興言乃淒其

燻蕕本不同冰炭實相反華夷性苦殊雅鄭音亦逺熟計出萬全危哉誠累卵鶴頸與鳬足何須較長短捐彼戚戚懷履道恆坦坦

寒暑互相遷二儀成气候眞宰司化權誰能測聲臭松栢一以摧居然樗櫟壽傷哉萁豆情載惜山木冦洋洋北鄙音亂我鈞天奏白鶴伏黃昏寒■﹝氏鳥﹞出淸晝坐起長太息顚倒何太繆

玄漿參曲蘗太羹雜酸辛妖姬調古瑟鄭聲亂天眞太朴一以散誰爲葛天民熱中殊感慨弔古徒沾巾物情類如此已矣無復陳

燕燕誰家女人云難再得詎知乃禍水漢火因之滅尢物𨿽可憐往往傾人國於戲古哲王所貴惟有徳我心亦如水女蠱安能惑

大鈞秉元化寒暑循無端至理妙不測豈容私智觀春風艸木榮秋霜忽凋殘達人契斯理所遇常自安如何抱陽人能成紫火丹念彼穆天子瑤池往復還

擬古﹝三首﹞

女蘿附長松倚托欲終身願爲魚與水不作參與辰願爲鴛與鴦不作胡與秦云何動隔絕千里蒙風塵我有一端綺欲持贈逺人贈之將如何永結平生親懷思邈難卽欝欝何當伸

秋髙涼風厲灝靈發淸商井梧一以墮晝短夜漸長嗷嗷過鳴鴈喞喞亂啼螿自起步中庭夕露沾我裳沾裳豈足惜感時空彷徨

南山有髙士棲息巖壑間翩翩鶴■﹝敝上毛下﹞衣稜稜鹿皮冠白石煮爲食丹砂駐其顏我欲求其人舉頭隔雲煙蒼厓千萬仞可望不可攀昨宵夢見之忽然登其巓知我苦辛志念我跋涉艱欲授長生訣雞鳴夜已闌起坐長嘆息終焉老塵寰

感寓﹝八十八首﹞

天道一元會黙運無窮極四時自成歲至誠以無息聲臭不可聞但見蒼蒼色福善與禍滛應感無差忒所安在人爵所貴在天徳深居讀周易精微端可測畏天乃君子忠愼期自克兢兢復戰戰於焉保家國

天道幽且逺明明誰敢欺勿言不吾察日鑑恆在玆所以古君子敬畏日孳孳出門如有見影響眞相隨吾人貴居易左繩右更規滛荒茍失度恐爲天所遺公旦無逸篇衛侯抑戒詩願言書諸紳終身爲我師

皇天生下民而必立之君端居統萬國宵旰極憂勤創業藉神武守成資聖文功徳配天地休聲光典墳典墳旣以逺區宇時並分六朝及五部割標徒紛紜此疆而彼界蒸黎蒙兵氛干戈無時息嗟我赤子羣

有天斯有地有君斯有臣君臣亦天合誰云屬之人君者臣之親臣則君之鄰微虫有蜂蟻而人豈無倫不見唐虞世五人作同寅不見文武時二公爲經綸如何衰季世頹風竟難淳全軀保妻子臨危誰致身

茫茫元會間造化竟誰屍昏旦旣不爽寒暑無或移至誠本無息庶類自蕃滋日月相代明陰陽豈參差嶽山坯厥气江河分厥支雷霆布厥威風雨行厥時聖人今在上天心與相冝八萬六千歲悠悠無盡期

吾聞帝王世人文日以宣間嘗讀其書撫捲思茫然三王莫之尙五帝不可前徵伐與禪讓仁義豈偏全光明燭幽遠心法垂簡編羣生樂熈皥九州島無倒懸帝王日以逺明哲徒拳拳恭惟我皇祖繩武三千年

丹山有威鳳噦噦集梧岡竹實茍不飽丹山復回翔所以古明君求賢日遑遑玄纁走千里徵車馳四方伊尹起有莘太公興渭陽傅說奮版築孔明出荊襄扶持賴三壽聲名髙百王用賢乃如此時君當不忘

玆晨忽不樂撫膺多可傷披書感前事令我涕沾裳鳳鸞止荊棘■﹝氏鳥﹞鴞據梧岡騶虞不飽肉豺狼厭肥羊人龍困田野人貓登廟堂倒顚有如此天下安所望吁嗟漢唐宋參會何紛攘載讀虞書篇千古心遑遑

南國有佳人溫其顏如玉我欲往從之白駒在空谷斯人不可招泥塗詎能辱去往本無心飄飄若黃鵠我思日以深玄纁謾成束掉頭不肯顧悠悠我衷曲淸時足大行胡爲自彳亍念彼采芝歌獨坐恆忽忽

呂政多遺金商辛多羨財鹿臺與嬴藏一炬飛煙埃吾思古賢君所貴在賢才賢才足資世金玉安用哉此理固易曉彼狂迷莫回雞鳴起孳孳爲利日徘徊會田有齊魏斗寶生嫌猜四臣照千里魏恵顏如灰

我觀天下山一一坯造化崢嶸各擅名而誰肯相下巍巍五嶽中崇髙維泰華一掌入雲霄日月眞可借衝天幾萬尋恍惚來靈駕冰雪四時寒三庚詎知夏嗟予夙好奇藩維況多暇捫參試一登玉姜莫深訝

神龜曽出洛鳳凰亦鳴岐靈物豈虛來解後文明時羲文旣以逺元气日以衰𨿽有麟與鳳致之者爲誰嗟嗟仲尼氏棲棲良足悲獲麟竟遭斃識者空漣洏嗤彼五胡世禎祥何所期蒼麟駕鼓車天道眞嗤嗤

放勲結茅茨神禹卑宮室吁嗟古聖人安居保終吉柰何秦漢來萬邦困據拮山林窮斧斤門戶罄丹漆阿房未及成建章亦以畢雕鐫競滛巧回首竟蕭瑟夜眠庸幾何小軒取容膝睡美五更鐘曉窓踏紅日

嗟嗟今古人滔滔迷女色焉知粉觸髏亡身更亡國妲已商紂危褒姒周幽惑西施吳子亡太眞三郎踣於維髙世王持身能自克寵姬欲同輦無寧虧盛徳予心本衝素萬慮恆自息深居養太和於焉趨壽域

伏羲撫雲泉神明欽厥徳大舜鼓南薫斯民慍皆絕誰云古樂淡淸和見天則曽聞鳳格韶感應妙難測吁嗟後世人滛聲相蠱惑唐皇親羯鼓梨園樂無極霓裳欲何爲一舞遂亡國我耳厭喧闐端居守淵黙窻前披樂書古道已荊棘

茫茫一元化二气乃屈伸萬物生其間悉含天地仁虎狼之父子蜂蟻之君臣雎鳩之夫婦鴻鴈之主賓物且具人性愧此蚩蚩民誰知禽與獸亦能出其倫禽中則有鳳獸中亦有麟人而反乎此焉用名爲人

天地生萬物意思本自嘉柰何當世人玩好競浮誇隋君恣厥狂宸逰日以奢龍舟走千里貪彼維揚花宋徽蹈覆轍黃楊致天涯吁嗟花石綱江淮盡虎蛇煬亡徽北狩回首白日斜唐人牡丹地相傳能幾家

我家有美玉人言出昆岡淸姿溫且潤素質堅以剛珊瑚讓精彩水精失輝光玉人一入手珍重無時忘琢磨借沙石切磋付刀鋩雕鐫制瑚璉専攻作圭璋神明許相與君子良可方但恐珷玞混棄置令人傷

神仙駐何許傳聞在蓬萊沈沈白玉宮隱隱靑蓮臺弱流不可渡萬里無飛埃自非鶴背仙憑虛詎能來安期不死藥王母流霞杯天地許同壽日月寧相催我生竟茫昧自愧非仙才至人不可遇且酌黃金罍

三代日以逺至治不可追我嘗讀前史撫捲心傷悲炎劉崇伯術李唐竟淪夷女禍世所恥和蕃人共嗤逮玆趙宋氏兵力苦不支委靡不復振甘爲異國欺明明我皇祖仗鉞驅熊貔一怒九圍定百世今熈熈

絕代有佳人優遊在空谷渇飲澗中泉饑飡巖下菊窮居養貞白衡門擅幽獨如何治平世長往不肯復勸爾脫麻衣爲君掛朝服山靈莫見疑公家正懸祿丈夫貴雄飛胡爲自雌伏登車早幡然無苦戀黃犢

乾坤乖气薄陰陽鎭差亂重霧結重陰漫漫不知旦幽巖木魅棲深谷鬼車喚百怪恣縱橫羣陰欝無散陽烏忽東生滄溟湧霄漢赫赫破頑云潛回若冰泮須臾障礙消悠遠天文煥萬國屬皇明寰海同燦燦

深山有蛇虎晴原多鳳麟鳳麟眞快覩蛇虎不可親虎蛇有餘毒近之噬吾身鳳麟乃靈瑞致之苦無因我嘗讀古書於焉求屈伸昏昏茍不察貽患將無垠閒居感疇昔用捨怨因循蛇虎旣難近逺之誠在人

有初必有終有日必有夜天運自循環陰陽交代謝曽聞古仙人雲霄逺淩跨死生亦常理誰惟天所赦吁嗟老佛徒蚩蚩思久假貪迷竟何如而徒陷虛詐所以君子儒安焉老田舍修身以俟之萬物還元化

吾觀三王世有周承夏商賢聖相繼作享國何久長自從周赧來天命苦不常興戎憑詐力王圖詎能昌嬴秦才二世阿房火咸陽六朝並五代紛紛日更張皇天眷吾祖繼宋髙百王繩繩千萬年神器傳無疆

吾聞賢后妃有周不可當太姜及任姒世徳傳無疆如何至後世宮闈多濫觴呂武恣滛虐紛紛多色荒我家配聖祖聖後並姬姜仁孝實繼之輔治聲洋洋徽音允相嗣帝道日以昌嗟嗟我聖善子孫焉敢忘

齊桓假仁義晉文亦如之紛紛戰國君劇戱眞小兒美哉漢東平爲善日孳孳三監與七國國亡身亦隳李唐不足道諸王恣豪癡滛荒詎知恥俗樂手所持嗟予固無似嗣秦沗藩維願言崇令徳劉蒼其我師

舜有臣五人而天下乃治武王資十亂承商履天位嗟彼夘金刀憑誰和鼎味創始藉蕭曹守成推丙魏李唐𨿽小康賢才亦云萃杜房兼宋姚繩繩賴無墜我思古良臣班班猶可記相望佐無爲諸公眞了事

兩間有安宅安宅我所居四方有正路正路我所如安宅固非小正路豈其迂夫何當世人而自與之疏安宅蔽艸莽蚩蚩莫之除正路塞荊棘茫茫誰與鋤執迷若不解旁觀但踟躕此道眞窅然吾人當體諸

公交車有千乘出則如雲隨所居能幾何焉用千乘爲名馬致千里奔趨若星馳所守僅吾封乘此將安之我嘗陋周制金玉豈其儀過奢誠易敗商車乃爲冝漢皇徵大宛將士實乘危嗟嗟天馬歌徒爲千載嗤

吾聞有熊氏古風始更張裹纒兼布革上下易衣裳三代自有制後來漸荒唐詭異駭羣目輕薄移四方錦章奪天巧羅衣鬥時裝廣袖全疋帛長裙欲飛揚服妖古所忌不衷眞不祥城中茍知禁天下當循常

吾聞古聖君而惟飯土簋仲尼大聖人飲蔬食飲水簞瓢困顏氏至樂誰能擬曽參亦可人恆饑寧願仕嗟嗟後世人口腹斗珍羙萬錢充一筯豪奢浩無紀烹羔宰肥牛杯盤動盈幾太倉日五升何如安汝止

儀狄昔爲酒大禹乃絕之維狂鑑周誥抑戒懲衛詩豈惟戕性命抑且喪威儀一語茍不合兵刃手所持不見夏之桀昏黙沈酒池不見隋之煬口不離酒巵二君今已矣後世尢多迷亡身更亡國智者應自知

人生期百年百年能幾何逝者不可追將來苦無多向來黃小羣玄髮忽以皤古人亦有言流光一擲梭大禹乃聖人競辰懼閒過亦有運甓老而肯甘婆娑勤苦旣如此令名終不磨吁嗟當世人其誰不蹉跎

混沌旣以死徵伐不可無聖人奉天命元後授陰符蚩尢叛臣節涿鹿眞囚俘上干軒轅討百靈乃相扶桀紂逆人理湯武布神謨周興商乃蹶漢起嬴斯殂至仁伐不仁民徯後來蘇諸王互徵戰七國多貪夫

萬物有禽獸生意亦自均荒夫苦畋獵但欲膏其唇車网徧原野百里踐飛塵焚射縱鷹犬暴殄積如薪我觀車攻詩古意猶可申後來競馳騁無乃勞其民窮搜盡巢穴入口未必珍湯网去三面諸侯歸至仁

商辛苛聚斂貨財溢臺屋呂政滅諸侯金刀折車軸董卓據郿塢石崇擅金穀王戎親較籌蕭宏廣營蓄吁嗟射利徒勞心何僕僕安知銅臭譏詎惜錢愚恧障塵錦十里買妾珠三斛金錢竟何爲而終遭殺戮吾觀顏淵氏薄田繼飦粥簞瓢有餘樂富貴眞碌碌

古人拙已甚今人巧何多古意竟不存紛紛將柰何嗤彼當世人鬥智互礲磨眼前移造物胸中鑄干戈權門詎云逺一徑卽能過天門誰謂髙攀緣手堪摩巧人固多事有如繭中蛾繭成身自錮拙者頻笑歌

西川恃重險而人誰敢窺徵西褁氈入蜀人竟難支東吳倚三江洶湧乃天爲樓舡焚纜下吳人亦離披維險不可恃維賢爲可資舟中皆敵國君人當愼之

相君椒百斛領軍鞋一屋爲利日孳孳而心苦無足貪夫誠可憎佩鑰聲相觸匹騎按田園弄籌計魚肉營營趂市墟貿貿涉川陸剝削盡錙銖慳澀及饘粥恨不馬重駒恨無牛兩犢恨不靑蚨錢日往還相逐家藏萬鎰金身爲九州島牧貪夫正如此一咲聊捧腹

假兵車者伯以仁義者王誠僞迥不同而人自聖狂湯以七十里至徳聞四方文王以百里殷人何可當小足以制大弱可以制彊人心一以歸天命自有常試觀伯者民驩虞气洋洋齊桓晉文事十世忽以亡何如王者民皥皥莫能量百世旣以遠仁恩詎能忘我嘗閱書史浩然興慨慷因之識天徳王者其永昌

有國有家者知人實爲艱知人竟何爲乃在用捨間宵人不可用用則穢淸班君子不可捨捨則槁空山子瑕據津要伯玉甘退閒孰知賢不肖治亂誠所闗鳳凰覽徳輝一去不肯還豺狼臥當道令我涕潺湲

吾聞君人者奔走天下士進退手所操誰云無所事祥麟不茍出妖狐足儇利吁嗟進退間而誠闗至治何物鬼蜮徒貌陋據臺位姦邪惑帝聰子儀徒自恚而亦有人貓月堂運深智李適日銜杯九齡亦趍避朝中有君子四方君子至君看權幸門羣兒競投刺

仲尼主子瑕衛卿非所惜孟軻媚臧倉齊卿斯暖席俗論眞可鄙聖賢能自擇富貴等浮雲臺鈞亦陳迹茅茨乃廣居衡門實安宅簞瓢敵鍾鼎乞求竟何益聲色不我移刀鋸不我迫居易以俟命玩味庖羲易

吁嗟玆世人居官多老饕孜孜慕名位焉知奔競勞權門炙手熱冰山與天髙綏綏乞昏夜白日矜所遭相君喜松壽涼州愽葡萄好官我自爲咲罵空嘲嘈君看柄臣第車馬何滔滔幽人方寂寞閉門讀離騷

曽聞黃河水遠自天上來萬流會東海滔滔極蓬萊又聞瞿塘峽驚濤吼春雷人愁灔澦險奔流若山摧有熊作舟楫神靈濟顚頹千里在俄頃轉折眞奇哉巨艦苦難運聊橫小水隈丁夫且休息南風殊未回

茫茫天地間而理固有常云胡當世人行險恣猖狂周行舍不由快捷方式恣翺翔法言乃不道羣居肆荒唐啖葛誑天下飲鴆欺四方指鹿乃言馬問牛翻問羊陰邪莫能測詭異何可當勿云不吾察天理恆日章吁嗟君子儒靈臺自開張作事貴昭著寧慚天日光

莊生寄傲者閒居著南華浮辭逞虛誕寓言恣喧嘩操戈擊夫子盜跖翻見誇三王未足論五帝詎爲嘉睥睨小天地言談多險邪猖狂如所言萬物其泥沙吾儒自有經典謨浩無涯至誠乃君子冝其輔邦家

造化有常理反之則爲妖幻人有奇術槖鑰如手操禽獸解歌舞金石乃鳴跳海水咒可竭嶽山祈可揺銅盤出江鯉土盆長靈苗羝羊作人語井錢若楡飄或縮地遠遊或憑虛入朝蒸沙可爲糜噓气卽爲颷黃金自融成白雪凝不消撒豆化赤衣投笻作虹橋紛紛妖異事我心實不撓吾儒有正術百怪當自消

二气有淸濁化工應使然重濁乃爲地輕淸則爲天人物各分類參差難比肩君子與小人賦予有偏全雞豚與鳳麟凡庸於聖賢淸濁乃爾殊天性不可遷中庸貴能變君子當勉旃濁夫會當淸淸者當梯仙

普天皆國土四海皆國人唐虞今在上一視乃同仁酷吏獨何心吒叱恣威神爪牙劇豺虎曽不卹吾民凍餒任流殍逸勞誰與均催科急於火鞭撻膚已鱗健吏持帖來追呼聚比鄰雞豚給饞口拜跪回怒嗔老農二三子力耕恆苦辛眼中欲流血釜中屢生塵昨日有新條公家收稅銀踟躕惟四壁局促僅一身健吏詬且辱而敢訴其貧追隨向官去悲號謀所親有女猶未笄嬌癡正靑春商人買爲妾遑卹朱陳姻兒孫旣零替裏胥猶日臻虐民恃官長盤飱競鋪陳破屋存數間求錢斧爲薪性命苦見逼恨不沈水濵斯民乃邦本吾徒冝見珍苛政猛於虎朂哉諸縉紳

爲善爲君子君子諭於義爲惡爲小人小人諭於利所思旣不同善惡豈相類義利自兩途理欲所由異譬之食飲然而各有所嗜惡臭與馨香伊人自知味吁嗟義利間愼無迷厥志北軻有法言君子所當識

有陽必有陰有夜必有旦吁嗟正與邪相反如冰炭誰謂鄭聲滛韶音爲所亂誰謂莠艸新嘉榖爲所爛鳳凰覽徳輝鵂鶹可同觀騶虞履中野檮杌可同絆物類自區別吾人亦相判荊舒培禍胎羣邪斯漫漶君實起西府羣賢乃藩翰星辰歸黨籍君子竊悲嘆正邪不兩立天王貴雄斷

人中有佞人讒言不可當蜜口覆人國簧言亂侯王賢愚任喉吻君子歸雌黃舐痔詎知恥掇蜂終見傷綏綏九尾狐媚惑迷四方洋洋八風舞斯文遂無光我嘗覽前古聖言奚敢忘爲邦遠佞人讒夫尢所防

商人元尙質淳風自爾全周人始尙文金玉日雕鐫末世益滋僞物情多變遷萬物困淩暴鬼工倦鑽研八寶妝便器珊瑚裁馬鞭黃金餙宮殿珠珍絡鞍韀一劍磨十載一釵直三千相看競滛巧安知師聖賢象箸不可諫玉杯誰肯捐一夢了今古豪奢眞可憐

仲尼相魯君魯人興謗辭子產聴鄭政鄭人亦毀之赤心苦不同黃口任瑕疵賢聖且不免吾人莫嗟咨周公古元聖流言乃相欺向非天動威成王終見疑所以明哲士修身日孳孳謗言𨿽百端而吾自坦夷譬之傷日月指斥靡不爲安知日月光萬古焉能虧

西旅貢神獒召公力阻之逺方獻名馬漢文乃深辭隴西產鸚鵡廣南生荔枝巨象致南粵獅子走西陲翠禽盡輸羽猛獸皆脫皮白玉罄山谷黃金空澤陂紛紛爭獻納擾擾欲何爲願言貢賢俊爲國扶雍熈

吁嗟眼底人反復何其多對談如隔山同居或操戈結交出肝肺回首施网羅變態苦不常陰佼莫能過斯人何所諭譬之江與河微風一相激遽興千丈波我誠憎其徒洞見勞撝呵綿綿不可絕紛紛將柰何

我嘗窮古書竊聞謙受益如何誇毗子洋洋多徳色有位莫驕人驕人位斯踣有國莫驕人驕人士斯匿如有周公才吝驕矜富殖𨿽云大聖人斯亦無足式賢哉謝夫子程門能自克三年去一矜羣儒推令徳

君子莫施智施智近小人愚人祗自愚至愚翻近仁吾觀古人智而不私其身後人乃機巧鬼魅與同倫吁嗟愚下流爲謀固難陳安知千慮中一得無可因智囊竟何爲東市寃莫伸愚智莫相笑同爲千古塵

天地賦人物二气均所生如何賢不肖而乃殊其名吁嗟賢者流冝公亦冝卿嗤彼不肖徒胡爲污冠纓人君無所爲代天持鑑衡進賢退不肖吾人資主盟前元多錯繆仕途良未淸非才滿廊廟賢人困漁耕我祖奉天命九州島盡豪英黜陟考三載萬年仰大明

滛奔誰氏女少好正靑春欲竇一以開而寧顧其身踰墻期所私鑽穴召比鄰惡少競相逐兄弟不敢嗔馬蹄松栢下雞鳴風雨晨綏綏自求耦往來豈辭頻脂膚濕香汗瓠齒含朱唇精神照秋水秀麗驚鬼神我行偶見之傷心淚沾巾頹風不可挽憑誰振彛倫

展雄古名盜橫行恣凶惡眈眈誰敢攖殺人供咀嚼公然據太行往來悉攘奪牗下終老壽天意竟何若我聞三代時羣黎遂生樂後來日滋僞緑林滿丘壑窮冦不須追餓虎不足縳公家薄租稅此軰將自削

天地固不老吾人安可常今者如不樂逝者忽以亡矧玆隆盛世四海稱大康吾藩靜無事輔臣能贊襄散人荷天寵貴富守一方臺池與山水登臨足徜徉名花落又聞好鳥鳴且翔黃奶助滋味朱弦和宮商我生何慶幸逸樂殊未央載歌詠天保終身感吾皇

憶初周穆王天下恣觀遊八駿逐風雨萬里無停畱瑤池觴阿母玉帛朝諸侯瓊漿侑天樂白雲起仙謳山川務窮覽邦家寧復憂徐方忽以興周鼎幾不收亦有隋煬氏黃金餙龍舟瓊花作奇祟妖氛滿揚州至樂不可極淫荒竟成休吁嗟後來者能無覽隋周茫茫天地間無不有鬼神在下乃河嶽在天爲星辰百

神固非一所主在一人一人總神器百神歆所禋一誠本昭著二气自屈伸變化詎能測恍惚不可親所貴乎君子萬物備其身鬼神自扶佑福履將日臻

吾觀塵海門善惡各有徒謙謙鮮君子悻悻多凶夫善者所冝福凶夫所冝誅善惡茍無報眞宰其含胡夷齊死溝壑丘軻困窮途顏淵嗟夭折比干乃捐軀盜跖亦何人橫行主逃逋乳虎飽人肉誰敢摩其須公然老牖下雄風聞八區彼蒼不可問仰面長鳴呼

茫茫大化間生育無停息鱗介與毛虫而各成形色蠢蠢萬不齊至巧誰能識營營若有知繩繩日滋殖饞夫亦何心网羅兼彈弋五鼎恣煎烹萬錢供口食焉知愛物仁忍殺無窮極君子逺庖廚暴殄良可惜

天地有正气英靈鍾正人大義薄雲漢至誠通鬼神探穴蹈虎尾沈淵批龍鱗碎首詎知惜引裾寧畏嗔龍逢旣以死比干甘殺身史魚以屍諫直心終見伸諸公不可作精神乃星辰回首媚竈徒謟骨成埃塵

東海有匹婦誣殺良可傷柰何三年旱赤地千里荒幽燕有賤臣繋獄將見戕仰天一叩心六月飛淸霜物情有寃抑一念通彼蒼二三持法吏舞文自洋洋陽誅茍幸逭陰禍亦可防於公能治獄子孫乃隆昌

吾聞堯舜世皥皥惟淳風耕鑿罷無爲禮義日以隆如何三代來巧僞競相蒙常道旣以墜斯文丁厄窮兄弟動相鬩父子或見攻臣節每中攺君恩多不終夫死婦卽嫁安能顧同宮帥亡兵卽變憑誰瘞元戎金多輙易交官髙互爲雄耨鋤且不假財帛寧肯通輕肥驕市裏睨傲欺疲癃乳腥猶未除羣兒彊稱翁紛紛輕薄態天下將無同詩成聊一笑浮雲滿虛空

萬物有眞僞人心不可期眞僞茍不分君子將蒙欺譬之金與玉而價固無貲珷玞與鍮石亂眞良可悲公旦困流言恐懼實傾危新莽初下士謙恭何自卑旦莽豈同倫昧者猶自疑假饒身卽死眞僞誰能知

項籍苦彊暴沛公乃寛仁秦鹿競相逐六合生姻塵嗚咽起雷電叱吒驚鬼神拔山气蓋世扛鼎力足任豪雄竟難恃凶殘徒殺身陰陵一失道楚歌自沾巾焉知卯金刀興隆自有因帝王本仁義猛力何足云

君子愼嫌疑所愼良有因莫交孀婦兒莫友敵國臣孀兒一與交人謂私其親敵臣一與友人謂通其鄰廣會莫耳語臨民莫眉顰嫂叔不相授男女不共茵臨食休涕唾迎賓休怒嗔共食莫澤手分財莫言貧吁嗟天下事一一難具陳避嫌乃君子斯言可書紳

絕代有佳人盈盈擅風流裹頭初入室醜婦爭爲仇君看技術徒忌嫉交怨尢文人亦相輕詆斥多不侔孫龎初共學藏修亦同謀忌心一以興對面操戈矛安得萬黃鳥九鼎薦爲羞坐令天下人其心同休休

古人一忠厚今人尙浮誇裘馬縱馳騁酒食恣喧嘩文章逞輕薄荒唐欲名家立言多不根滔滔浩無涯吾思矯其獘至誠斯可嘉六經不可及何須誦南華

文王曽拘羑仲尼亦圍匡至聖且不免憂患奚可忘元來古君子遭逢徳彌彰修身以俟命履之若康莊臣子死忠孝善道乃其常小人恆戚戚翻爲知者傷

珠宮麝蘭气金帳流蘇香羙人嬌侍夜老此溫柔鄕不知勤四體焉能法三王日夜未能起更深尙飛觴輿行賞花栁醉眠聴笙簧散髮任容與飽食恣徜徉此樂𨿽莫極外虞亦須防請觀無逸篇念念當不忘

古道日以逺人情日以新逢迎以爲恱舉世多諛臣比干蹈虎尾龍逢批龍鱗二公旣以死千古難其人諛臣不足道直士冝見珍吁嗟諛與直舉錯在君身

君子自明白小人多險邪毒陰類鴞獍糾結如虯蛇藍色丑於鬼公然専正衙出口盡蜂蜜滿腹皆鏌鎁月堂幽且深恆謀破人家復壁隠且僻惟虞匕首加紛紛穢靑史追思可興嗟羣陰不可盡仰嘆白日斜

靜思天下事黒白多見迷自非明知人伊誰無所疑譬之鴉與鷺同棲占林池黒白自分曉何須苦相窺聖人明四目燭理洞無遺臺衡或昏暗平治其資誰

執虛如執盈執圭如不勝譬之循墻走蹜蹜惟恐傾聖賢重戒愼厭斁寧敢生漏室𨿽至暗衣冠對神明出門何所見如接公與卿安居固無爲如臨祭與兵嘗觀庸學傳庶幾學斯成戒愼與愼獨沒齒期遵行

萬物在天地生生無暫息洪纎與髙下一一含太極鱗羽自飛潛肖翹亦形色神功不可名妙用誰能識憶昔弄丸翁幽居悟天則微探極性情至理窮因革我嘗讀其書茫然無所得學海信汪洋區區慚蠡測靜思興太息居然竭心力安得起其人爲我祛欝抑

將軍餳沃釜衛尉蠟代薪供饌宰名馬行觴殺美人萬錢營一筯九鼎薦八珍錦綺照庭戶歌鐘動比鄰豪縱詎知極奢華孰與倫造物者好還明明察吾身暴殄自亡滅儉徳獨怡神

公孫爲布被漢人譏詐亷司馬亦布被舉世稱大賢老聃嘗有言儉爲天下先儉茍不中禮魏風有遺篇大禹古聖人至徳垂簡編亦有齊晏子一裘三十年何曽獨何心一食費萬錢末俗不可易臨風興喟然

吾人有正气養之曰浩然充之塞天地失養則靡全反身而理縮萬人吾往焉不縮乃自餒褐夫亦難前燕丹不善養謀報何拳拳虎狼一相犯父子竟棄捐亦有亷將軍爭功怒塡塡負荊終見屈無乃相如賢恆思戰國君奮師日相牽往往就囚虜所見何其偏容忍乃君子庶幾保天年血气聖所戒吾人當勉旃

吾觀天下理聚散不可期紂聚塵臺財武王乃散之財聚則民散古語豈吾欺財散則民聚君人所冝思此理自分曉而人多自迷矧玆聚斂臣爲利日孳孳財乃民之命民則邦之基觀風亦何人能無采吾詩

周公復明辟北面還爲臣賊莽始居攝久假遂卽眞歔欷執孺子流涕沾衣巾如何艸玄者劇秦以美新赤符赫然起覆宗終殞身伯禽繼魯後祚延八百春流芳與遺臭誰仁誰不仁

萬物有成敗造物自制之天定不可勝人謀空爾爲逹人自知命順受尙奚辭嗤彼智巧徒而徒用其私項羽敗烏江沛公成帝基𨿽云仁與暴實乃天所思起家良不易興國亦如玆天地尙終壞勿爲千載悲

臨池作

鑿破蒼苔地引來寒澑長中有碧荷盤紅蓮淨以芳薫風扇炎熇赤日回朱光披襟坐釣石髙栁陰生涼詩成復浩歌對酒成疎狂恣我一朝樂焉知人事忙邀賓時共適臨流飛羽觴灑然萬慮淸援琴調宮商地僻絕喧雜世事渾相忘玆盟幸無爽終歲來徜徉

對月夜飲

銀蟾上東嶺流光含夕淸瑤天湛冰壺萬景俱分明招邀靑桂下開樽坐閒庭暢然發歌詠一笑聊相傾嗟嗟塵世中日夕徒營營佳景足吟賞誰能測幽情茍使契眞意奚用勞平生

祀祖母太妃塋偶作

皇天渺無際后土廣且深緬懷大母恩空傷寸艸心雨露旣沾濡松楸散淸陰瞻望杳容儀不聞謦欬音俎豆式前陳聊復昭寸忱感慨熱中腸涕泗沾衣襟

答少參郁先生

歲久音塵絕懷君思愈深蘭章辱逺寄展玩輕南金錦繡奪人目宮商恊雅音三復得逺意庶以慰離心瞻望不可見雲樹連春陰

秋江訪友畫

秋江雨初歇江波漫磯石鴻鴈雜輕鷗泛泛點寒碧松風蘿徑深抱琴有遊客相見復相違蒼苔掩行迹

云景畫

同云釀飛雪逺近皆瓊瑤冰壺凍六合萬木皆蕭條策蹇來幽人抱琴度危橋何處覓知音前溪路迢迢

早起

枕上春夢驚逺寺疏鐘歇起坐黙無言靑燈半明滅緩步出門行西樓■﹝木卦﹞殘月

書室偶成兼柬新齋堂兄

粵若今古士浮生誰百年俛仰宇宙間時復長喟然衣食固暖飽歲序恆推遷朽腐同艸木胡不師聖賢口吟六藝文手披百家編勿言道彌堅孜孜在鑽研靑歲不努力白髮空盈顚題詩遺同志及時當勉旃

苦旱

妖魃肆凶頑頻年熾無已隰田皆龜拆涇渭黃塵起井涸艸木枯赤地動千里天災固流行感召良有以死者相枕藉生者艱動履骨肉尙相食焉知有倫理困苦亦已極調爕望誰弭彼蒼空悠悠胡不諒人只憑誰挽天瓢一瀉銀河水

獨坐

重門掩緑樹車馬寂無喧好鳥日相對端居兩忘言爽籟解炎■﹝火粵﹞滿庭松竹繁怡然適吾趣俗慮焉能幹

書王氏族譜

大河發昆侖眾派同一源源深流益遠同歸滄海壖巨木亦有本本固末自繁培植歲云久枝葉茂且堅惟人本乎祖有開應必先餘慶由積善古聖寧虛言王門世忠孝徳業光後先稜稜名憲使友愛人稱賢系明分族屬親疎情愈宣千秋及萬禩瓜瓞常綿綿吁嗟後來者世世冝勉旃

過田中有感

小人不可用用則妨善良稂莠不可容容則嘉榖傷所以田家父耘鋤日皇皇四體苦胼胝僅得充饑膓柰何治家國而不謹其防悠悠感前史披書徒自傷

題四景畫

春風瑤艸芳桃花滿村塢雲林煙霧深丁丁響樵斧嵐翠濕衣襟空山半疑雨樂哉蕭散徒麋鹿自成侶長嘯倚巖崖淸風邁千古

西嶺夕陽沈緑樹煙霏滅漁郎罷釣歸溪女采菱歇逺水浸落霞瑤天淡微月詩翁踞石吟悠然淸興發吟罷好風生蕭蕭吹鬂髮

山空木葉落萬籟皆商音天外度徵鴈東籬菊揺金茅屋數椽小欝欝松徑深遊客逺相過趺坐鳴瑤琴幽懷聊共冩對酒且論心

栗烈歲云䢐頑云迷古樹積雪徧山川逺近堆瓊素野梅得春先開徧前溪路獨客好幽寂杖藜林下步水寒漁父歸扁舟橫野渡

首夏卽事

景色當淸和小院絕塵俗階藥飄殘紅池荷展新緑手調緑綺琴試皷薫風曲艸色滿虛庭藹然生意足

送顧指揮之襄陽

春水照雙旌迢逓襄陽道王事重賢勞喜君優智調秦民多阻饑嗷嗷望君飽東風三月時滿目鶯花好襄陽諸女兒妖艶驚年少努力濟時艱千金休買笑

遊興善寺

興善古名剎僻居城南陬譯經自唐代遺迹於今畱緑樹蔭苔徑閴然淸且幽玆晨殘暑退涼風動新秋樂哉二三子閒暇從我遊行歌足勝覽乘興還登樓仰視玉宇闊俯瞰淸江流南山當目前雨過晴嵐浮無邊好光景收拾歸吟眸僕夫促歸轅淸興良未休回瞻北斗城月光過林丘

春園行樂

靑陽布生意萬物皆光輝風日適晴暖花栁爭芳菲方塘水初滿喬林緑正肥黃鳥出幽谷嚶嚶鳴復飛銀韉鞚驊驑賞心誰肯違盤桓詎知夕明月扶醉歸

秋夜露坐

大火流天末金井飛梧桐艸枯露華濕蓮衰池影空招揺向參宿鳴蛩泣西風中夜耿不寐孤坐明月中炎涼逐時攺感慨徒忡忡

步虛詞贈印煉師

逍遙一仙侶靈胎寶元陽天風振環佩憑虛朝帝鄕駕以蒼精虯酌以靑霞漿朝遊華山顚暮飛東海洋去來無定蹤玄鶴同翺翔

題魏顆結艸圖

死不從亂命不從乃尊親婢父陰有報結艸能勝秦吁嗟乎康公而心胡不仁三良旣云殉國事亦以湮細讀黃鳥詩令人淚沾巾

新齋兄壽詩

仙人跨白鶴元陽結靈胎天風振環佩駕言遊蓬萊飡以靑精飯酌以流霞杯蒼梧與北海倐忽時往回回首笑而語壽域從今開春秋百千禩今日乃其媒

成化乙已闗中苦旱

東風轉歲律對景不成觀微雨未沾足田疇復枯漧連村絕煙火比屋皆傷殘民生與鬼鄰疫癘仍相干匡時愧無策撫膺空長嘆我欲叩天閽恨乏淩風翰

挽鄭長史父母

蕭田古文獻先後多名人而翁鍾瑞秀瓊姿邁風塵富而更好禮樂善能周貧優遊泉石間渾然葛天民惟劉乃厥配四徳備一身勤儉資內治甘旨同養親歲時助禋祀誠敬采蘩蘋芳年三袠余魚水情兩眞瑤琴忽中斷無復鳴陽春鼓盆發長嘆聞者爲悲辛諸郎復秀發咸懷席上珍白眉乃子初觀光充國賓歷官魯藩相霜風殞靈椿泣血旣三祀衣冠謁楓宸董賈素騰譽復官相吾秦子賢豈無自嚴慈家教勤貤恩五花誥指日來八閩艸木翳雙冢蔚然光寵新丰碑表潛徳萬古寧沈淪

偶書

城西地卑濕一掘能及泉居止失將護寒气相寅緣冬深偶疾作春盡猶未痊只尺艱動履坐久空兀然吁嗟孝道違於身誠有愆父母全生之子當愼保全兢兢復戰戰於心愧聖賢

蜀府徳陽王師古堂代保安王肅齋作

聖聖旣以遠古道何邈綿遺訓弗俱亡明明垂簡編萬理具成憲後王冝不愆呂政弗師古詩書燼餘煙傅說古良弼納誨心拳拳至言乃龜鑑冝哉千古傳吾人思受益無如師聖賢君子貴自勉彼昏胡不然河間興禮樂淮南泥神仙擇術誠在人存亡詎由天吾宗有賢王分藩世蟬聮日用動師古肻爲流俗牽蒼黃免馳逐貨色咸棄捐齋居靜無事妙契羲皇前嗟余沗宗人見賢思與肩晝讀古人書夜夢與周旋吾宗契吾志夙夕恆幹幹聲光騰玉牒流芳萬斯年皇祖有彛訓典則相後先憲章在諸孫百世同勉旃

歲晚

玄天忽冬暮歲功云已成羣陰結幽谷凍鳥棲復驚四序疊更代萬彚紛枯榮物理孔昭著君子冝安貞

古意

莫栽蓮在沼莫種栁臨岐蓮實中多苦蓮根中多絲楊栁垂長條猶解贈別離

秋夜

月光透綺疏露華濕金井疏枝驚鵲墮腐艸流螢冷入秋情轉多況復寒宵永黙坐當前墀素心徒耿耿

冩懷

野情耽逸趣僻地結幽居其中何所有左右秪圖書飽食竟無事陳編聊捲舒眾鳥相和鳴園林宿雨餘好風東南來飄飄吹我裾願言竟玆樂捨此復何如

有懷淩臥巖

月色滿虛庭皎然如秉燭鳴蟬咽無聲巢鳥驚還宿忽憶臥巖人悵然亂心曲煙樹千萬重苕溪如在目有書未得通有地何由縮入口匪刀圭春風面如玉悠然養谷神遐齡端可卜

寓興

澆風亂淳俗靡靡入人深猗蘭誰所譜爲我調素琴琴中有天趣茫茫無賞音吁嗟廣陵散終古其沈沈

山水圖

我自遊山歸見山心輙喜何人冩此圖彷佛舊遊是漠漠嶺上云泛泛溪中水啼猿扳樹顚馴鹿依山趾諦彼方瞳翁宛然赤松子

翫松石

欝欝澗畔松鑿鑿巖下石移來置庭階蒼然古顏色我生幸多暇廢捲對終日苔蘚點斕斑霜風動蕭瑟塵埃隔人境庶以慰幽寂

安分

菽粟貴充腹焉用羅珍羞布帛旣適體何須衣輕裘縕袍與簞食哲人竟亡憂況復過飽暖安居日優遊內省自不疾此外復何求

軒中卽事

小小結幽軒我來任棲宿富貴輕浮雲身安心自足髙槐夾行道繁陰涼夏屋洞然八牕開靑山常在目細和淵明詩詩成還自讀夜來風雨聲曉起庭莎緑

滄浪圖

水淸斯濯纓水濁斯濯足逍遙大塊間何榮復何辱日暮罷釣歸孤舟水雲宿覺來吹洞簫一和滄浪曲

紀夢

深宮傳蠟燭侍兒治我牀心虛靜無事安眠納微涼俄然夢一人黒色頎而長衣冠存古制玉佩鳴鏘鏘粲然顧予笑眉目如有光自言忝西伯陵丘在咸陽我聞驚且拜無乃周文王摳趍將復請云車忽飛揚夢回長太息沈沈夜未央夙興具圭冕寶鼎燃瓣香孝慈與仁敬明明垂典章文王眞我師千載詎敢忘

雪夜

積雪動連旬歲華復相迫中夜坐彷徨牕明如月白竹鑪火正紅玉盌浮桐葉曉起看靑山同雲天一色

雪意

上天布同云寒日墮不收老木歸棲鴉徹夜風蕭颼屋茅盡以捲掀■﹝欺﹞無停休昏昏徧千里落落連九州島誰將萬端葉欲寒山中溝寒虫厭原野枯桒叫林丘冰下有河魚忍凍誰肯求萬間思廣廈被覆焉能周獨有力耕者相看起歌謳今年麥信好明歲眞無憂矧玆百榖中所急先來牟去冬苦愆陽詵詵出螟蟊一雪今乃爾來牟行有秋沗予守西土而豈爲食謀端居念農事寧敢忘綢繆吾藩盛鄒枚森然擁戈矛語气各勍猛星堂能少畱

進履圖

張良昔未遇誓欲報韓仇進履圮橋下虛心將有謀素書一授受於焉相炎劉蹙秦曁蹶項黙運帷幄籌王業旣大定毅然乞封畱列侯豈不貴而托赤松遊度彼良之心報韓願已酬區區黃石公不知伊與周素書視典謨治道孰爲優

問禮圖

聃爲柱下史周禮在於斯聖人不自聖從聃一問之學琴曁問官所學何常師

枯木竹石畫

老木勢槎牙相依獨幽筱空山歲月深苦歷風霜飽幽筱欲成林老木自合抱托根旣得所願言永相保

讀史外紀﹝六首﹞

太極本無極乃在天地先兩儀生四象庶類斯繁焉混茫一以辟渾惇禦其間明達二五粵三才方肇宣

粵惟太古氏一姓十三人澹泊誠無爲俗化因之淳干支名歲在天靈實斯君繼之王者何爰以定三辰壽年能滿徳一萬八千春

居方受元命繼地治以昌山川分九區人各居一方惟臣不虛貴惟主不虛王君臣政教興男女斯有常淳風正沕穆更號曰九皇

於惟大荒初人物無區別摶生以咀華茹毛而飲血夏暑結巢居冬寒穿窟穴傳教土爲臺紀事繩爲結厥後書契興事事勞辭說

太昊象日月帝徳能合天耦奇自有數河洛呈其玄婚姻分姓氏斷桐絲爲弦神明徳可通萬類情可宣道統信斯啟聖聖乃相傳

伊耆蓺五榖有熊占斗綱人文一以著堯舜垂衣裳夏忠商尙質周文郁有光繩繩隆治道國祚綿且昌春秋互徵伐七雄爭暴彊嬴秦竊神器再傳二世亡仁義棄不施吁嗟良可傷

子貢訪原憲畫爲康文淵都閫題

世道不再古澆漓鑿其淳交朋多以面疇能踐其倫恆人無足讓賢者冝自親云胡端木賜坐觀原憲貧而惟營貨殖千金貿奇珍焉知固窮士衣有百結鶉吁嗟端木心見道亦已眞同儕茍云乏分財非所嗔憲乎實自守躬耕甘苦辛不義富且貴視之若飄塵仁義自充足道徳堪潤身相尋談一貫凍餒安足陳二賢去已逺友道猶如新披圖三太息聊示今之人

壽李封君繡

衣沁源有遺老安居踰稀年鼻祖老聃氏遙遙乃曽玄髫年入頖宮經禮窮三千蟾宮髙折桂領教司陶甄黌堂擁師席白晝那肯眠鄠邑亦多士教鐸日以宣慈溪還小試吏隠聊周旋一朝揮印綬去去何飄然庭闈足甘旨節孝人共傳鯉庭萊衣趨蘭桂紛相聮蜚英有侍禦超登多士先中臺應豸繡龍勑推恩全朅來振風紀將命歷秦川晴雲飛太行東望心旌懸時維小春月寔逢初度天王事念靡盬私歸寧敢専沁源近西土夙昔聞其賢所存在忠孝食報冝綿綿方今天子聖壽域開八埏我詩賀而翁庸續南山篇

春日有懷

眾鳥集芳林喧啾競陽和感時坐達旦長嘯悲且歌念彼金石交悠悠隔闗河重晤良獨難相思將柰何歲月忽以晚世故何其多嗟嗟黃小羣紺髮俄成皤倚牀發浩嘆萬事皆蹉跎達人貴知命對酒自吟哦

春日久陰孤坐無聊寫此寓懷

靑陽欝未舒開軒坐獨冷陰風中夜吹遲日黯晴影紅芳半消歇靑苔生露井云幕山光微林邃鳥聲靜兀坐寂無聊居然厭塵境諒惟髙世人焉能惜光景道徳日已負素懷徒耿耿

忠孝捲爲唐府題

大本忠與孝大倫君與親君親本一致忠孝非兩人於惟先哲王見道亦以眞大書忠孝字訓飭何諄諄遼鶴去不返手澤常如新囊封遺一使千里來吾秦再玩復再拜披讀驚心神省躬誠不暇佩服當書紳願言保終始樹徳崇彛倫

登山詩

晨興驅吾車駕言䢐南山豈徒汗漫遊直欲陟其巓冷冷起長嘯飄然振羽翰鳥道數千仞宛若登天難回轅憇林麓臨流濯纓冠急湍瀉長阪閒雲出層巒叢蘭散淸馥幽禽時間闗隠淪慕肥遁覊絆迫塵寰斜陽催我歸回首空長嘆

閏三月一日與永興王冝川王賞花

花時開宴席玆晨屬良辰鴈行列長幼誼重惟天倫鬥酒起相壽於焉見情眞歡樂豈徒爾一一難具陳新聲奮逸響蘊結良以伸鴻寶啟神祕誰貽千禩身去年七兄弟今歲惟三人茫茫大塊間寧擇疎與親蜉蝣競朝夕蟪蛄悲秋春何不娛心意欝欝徒苦幸

予性不嗜酒偶讀山谷集徐仲車爲董元達置酒四韻有惟此酒中趣難爲醒者論之句因足成之

惟此酒中趣難爲醒者論孟嘉乃先得當筵對桓溫我生不嗜酒於此復何言衛侯有抑戒耿耿明朝暾古人重百拜多酌矧敢吞云何后世人甘爲曲蘗昏賢哉天隨子恆自我思存長揖辭醉客無勞登我門

○五平五仄韻

詠雪

尖風中宵來勢力兩具足寒威侵人肌素色絢我目髙觀銀河迷逺望翠嶺沒春雕千梅花夜照萬蠟燭喬松低疎枝老栢露瘦骨庭空堆飛鹽院冷折大竹茶空新條嚴酒罄宿債促吟哦娛吾心富貴匪我欲長愁難消除短恨易屏逐來牟盈三川集霰徧四瀆端居叨藩維稔歲念夏屋玆逢羣公賢飽我百姓腹吁嗟天潢分羽葆坐衮服焉能酬皇仁北望但頌祝如岡還如陵萬禩納景福

小鳴稿卷二

●欽定四庫全書

小鳴稿卷三

﹝明﹞秦王朱誠泳撰

○歌行

弘治龍飛歌

於皇太祖髙皇帝受命於天馭神器巍巍六合永爲家鴻業相承千萬世文祖神謀治兩京武戡文化天下平猗歟仁祖及宣祖洋洋雅頌同休聲英皇智勇冠前古百萬貔貅振威武重登大寶日重明至治眞成步三五綿綿歷數歸憲宗與天同運還同功虞舜執中傳聖嗣漢文至孝尊慈宮六龍返轡歸何急攀折龍髯追莫及紅塵隔斷白雲鄕羣臣空抱遺弓泣太平天子屬今皇堯眉舜目非尋常元老徵來居鼎鼐羣姦屏去投遐荒放珍禽驅猛獸祖訓昭回光復舊瑯玕火齊卻承筐商璉夏瑚輕莫售天命維新政維始不宗佛子宗夫子前朝陵寢總沾恩萬國山川俱入祀風不鳴條海不波四時玉燭調元和邈綿天統紀弘治宗臣首倡龍飛歌

長歌爲宗伯汧陽端懿王作

猗歟我祖秦之康維嶽鍾秀通天潢嫡庶振振四男子一一教之以義方我考惠王襲祖蔭分茅諸父皆封王鸑鷟麒麟瑞明世中間傑出推汧陽玊葉金枝竟凋殞巋然僅見存靈光王性恬然靡所好孜孜爲善希劉蒼宗藩耆壽典刑在如松斯茂蘭斯芳厭世一朝觀化去騎箕遊彼白雲鄕逺近無人不嗟悼況在骨肉情尢傷訃音千里達當寧便蕃卹典非尋常奉常稽行謚端懿帝曰休哉王可當象賢克孝有宗子三年血淚流淋浪咫尺終南瘞冠劍杜陵西畔曲江傍寒煙落日翳荒艸瑟瑟悲風號白楊吁嗟王心料無憾含笑幽宮天地長

放情歌

我生大塊間俯仰無愧怍靈臺澹以虛秪知爲善樂五音錯吾之耳明六材滑吾之口淸兼之雅趣在巖壑況乃至性嗜哦吟富貴非吾欲坦夷是素心有時宮居厭煩熱飄然直欲攀明月飛上蓮花第一峯更踏虹橋看銀闕有時鶴背禦罡風扶揺直過蓬萊東回首滄溟一杯小側身爲掛扶桑弓一笑歸來還擊缶自酌天漿斟北斗扣歌幾闋遊仙詞彩鳯和鳴赤虯吼憶初元是瑤臺仙紫皇謫我三千年靑山爲塵海爲土永與日月同周旋

具慶堂歌送髙廣原教授省親還江西

泰和爲郡壯且雄郁然佳气常蔥蔥文山字水孕靈秀瑰奇人物生其中髙家阿翁年七袠雙瞳點漆顏如童舉案齊眉人亦健身綏五福優閒同百年名閥詩兼禮先後衣冠應濟濟風流江左世無雙玉樹芝蘭滿階砌个中傑者乃廣原十年輔導居藩邸驅馳千里省庭闈賓筵暫輟劉交醴春風吹衣宮錦香裏閭艸木增輝光承歡膝下奉顏色具慶堂開稱壽觴羅綺叢叢咽絲竹壺天日月何其長古今萬世尊常道須信人生在忠孝立身無愧顯雙親移赤還應爲君報我觀具慶圖爲作具慶歌願言齊壽耉更比喬松多紫泥封誥來鑾坡天恩浩蕩沾餘波具慶堂髙嵯峨芳名千載當不磨芳名千載當不磨

愛梅歌

羅浮仙子名姑射影落壺天澄玉質嚴霜滿地沍寒時萬木蕭條更無匹本來的的生面同暗香浮動冰蟾中老幹虯蟠硬如鐵翠羽枝頭夜裊風我有愛梅癖夢寐常見之朝來散步繞花下暮亦巡檐與鶴隨我愛梅花豈無意愛渠剩有調羮味歲寒心事願結盟共保堅貞莫輕棄

神駿歌

渥窪龍種世所稀一一標格矜權奇房精變化降下土飄逸肻受黃金羈良造一朝司控制歘然雷電霜蹄隨周王圖裏空馳驟韓幹筆端非所知當日臨淮曽破敵賊鋒辟易何能爲聖皇攬馭淸寰宇猛气雄姿誰敢窺恩深伏櫪亦知報萬里沙場力未疲駿兮駿兮安得復生一十二爲我掃除邊警蘇瘡痍

金魚歌

金魚來自金仙國三十六鱗誰與飾金仙親手傅金泥滿池都作黃金色自疑身自金仙來鑿池引水靑天開等閒俯檻玩且詠相忘物我何悠哉黃金佛國眞可誇金盆又出金蓮花呼童滿進金罍酒肻使金魚薦齒牙金魚金魚汝幸在吾沼育子生孫足怡老莫愁咀嚼莫愁烹恣爾優遊戲萍藻

夢中仙遊歌

夜夢一羽人云是赤松子授我九還丹服之能不死又言攜爾遊太淸共騎彩鳯摩靑冥相逢子晉笑相揖爲我殷勤吹玊笙天風泠泠振環佩蕋珠宮闕何崢嶸東望蓬萊西弱水倐忽周行數萬里卻怪天雞唱曉頻恍惚驚回困窓底覺來自信還自疑多少迷人睡初起

新燕歌

一從秋社去春社與誰期年年來往如相識又向烏衣國裏歸王謝堂前音問絕玉京紅縷聲悲咽壘逼髙樓栁似煙泥銜香徑花如雪一畨相見一畨新呢喃終日語頻頻雙飛莫入深閨里人在綠窓初睡起

金臺王气歌

我祖應天命車書混南北定鼎制多方當天履中極大都之地何雄哉眞人禦世自天來九重宮闕三臺近萬里河山一詔開城髙北斗星辰拱雨霽居庸靑疊聳黃旗紫蓋郁岧嶤彩鳯回翔赤龍擁千官待漏五更寒兩柱擎天峙角端介冑如山趍侍輦鑪煙繞陛候迎鑾我朝元气回前古靈物呈祥徧天宇騶虞已見出南河獅子重看貢西土當今天子思唐虞維持燮理多通儒玊堂日日有歌頌靑瑣年年無諫書一朶紅雲籠斧扆百花仗外飄然起玉容侍女接絲綸繡帽才官輝錦綺禁栁三眠絮欲飛退朝閒過禦橋西覆鞍黃帕觀呈馬纒項紅羅看鬭雞香塵紫陌人如蟻車騎縱橫溢閭裏暗香遙引玉鞭來滿眼紅妝隔簾底王孫公子日相從笙歌無日不春風宋公自昔推淸制魏國於今表大功六曹五府相連絡梵剎琳宮耀丹雘公侯列第武功坊耆儒應制文淵閣三十六宮鶯亂啼四十八衛馬爭嘶霜飛柏府烏千點春日梨園錦萬畦金臺王气千年在靑入西山終不攺堯天蕩蕩景星明瑞日相輝助光彩阿誰談笑覓封侯莫負明時趂黒頭深愧維藩無寸補天髙日望五雲樓

對月行

城市囂塵漲煙霧姮娥有約誰分付我家咫尺隔蕭墻弱水肻容舟楫渡夜靜深宮刻漏長沈沈天宇生微涼玉盤寂歷轉河漢琉璃萬頃騰淸光幽興滿懷寧復寐姮娥此夜應無睡笑拈北斗酌天漿寒气逼人渾似醉天香萬斛揺金風吳剛玉斧聲丁東銀橋貝闕在平地等閒呼吸騰靑空我爲嫦娥笑開口長生有藥曽知否願從白兔乞刀圭親向蟾宮拜登受桂花樹下共婆娑靑鸞騎出淩滄波木公錫我八千歲相看不老同山河

五馬朝天行送嚴宗哲太守

五鼓紞如天欲曙喧傳五馬朝天去朱轓皂蓋引雙旌逸气摩空更軒翥文章太守眞奇才元驅五馬從天來霜蹄二十起雲霧遙遙復上黃金臺黃金臺髙幾千尺鳯閣龍樓絢晴日臺邊五馬系三花入覲天顏述臣職年來善政滿四方口碑載道聲洋洋賜金增秩荷殊寵永興山水皆輝光知君此去追前烈鼎鼐鹽梅待調燮古來郡守作三公努力功名趂頭黒

素扇歌

我家近似篔簹谷不種薔薇種修竹呼僮洗出化龍枝錯落金刀削寒玉宛轉琱璫獻雪膚淸風滿座來吾徒颯然置我湘簾底手持半月揺冰壺一開一闔眞奇絕肻把雙瞳迷五色等閒欲倩右軍書卻恐霜箋污煙墨髙情雅淡本相同此柄還君掌握中會當掃盡三庚熱笑騎白鳯淩丹空

○七言古詩

登樓

百二金湯浮六幕憑虛如上蓬萊閣九州島下視不盈眸何用盤遊縱驑駱幸分茅土守西方景行東平爲善樂金罍有酒謾如泉燮理淺深隨意酌中人掖我登云梯長恐檐頭星斗落終南泰華獻奇峯萬朶芙蓉簇花蕚有時金碧變雲霞似避吾詩愁律縳北辰拱捧望神京天柱髙懸云漠漠丹心飛繞紫宸居恨不當軒展葵藿回頭有淚灑松楸雨露寒霜感邱壑龍蟠虎踞本天成馬鬛牛眠欣有托浩歌穹壤不勝情歌罷淸風起寥廓坐聽佩響落珊珊恍惚仙人下黃鶴

早起對雪

天人翦水光玲瓏亂飄瑞葉驚酸風乾坤茫茫眩銀海萬里山河無路通水晶簾幕寒威重大地渾無一塵動南枝翠羽啼早春數聲喚醒梨云夢曉來東閣呼僮奴淨掃冰花烹竹鑪自憐學士有淸趣不比豪家太尉粗我皇聖徳充寰宇太平象兆多如雨管取明秋大有年四海謳歌歌舜禹

九鷥圖爲魏大用僉憲題

春樹垂陰春雨足瀲灩銀塘漲新綠何處飛來屬玉羣相逐波間弄晴旭宿食飛鳴態度閒网羅不到淸溪灣有時一行上天去鳯凰池上聫鴛班畫工圖此寧無意得句紬思緣古義我師此義不師工目覩令人心惕勵偉哉僉憲古人徒愛此寧殊丹穴雛素心一點與俱白虛室相忘余此圖眼前何限丹靑筆生色𨿽工總無益不觀南浦錦鴛鴦交頸雙雙徒爾匹

悼鶴

有客有客來靑田貽我縞素之胎仙放之庭下自舒逸有時飛上蒼松巓落地蹁躚如寄傲風動霜翎舞還蹈數聲長唳徹靑天踏破蒼苔猶未掃丹頂日深毛日蒼紛紜駕鸛敢同行幾畨露下秋空冷樹杪戛戛聞悠揚昨來漫爾穿林去誤落遼東華表柱流丸何處忽飛來毛羽離披嘆遭遇歸來病骨不可支浮邱老去誰能醫可憐一夜竟捐棄佐卿無復來庭墀惆悵九臯已陳迹安得回仙爲裁笛漢江樓上月明時吹引天風裂山石

對萱花有感

誰向北堂培寸艸四月花開生意好何事南風太不情等閒斷送成衰老人言咀嚼解忘憂我對此花雙淚流乾坤有限恨何極犬馬私情難與酬我思柔順萃吾親闗雎風化行西秦內治逺同周太姒敢云公子皆麒麟七齡愧我尙蚩蚩機杼參丸勞母慈一朝奄忽棄我去鸞車杳杳焉能追只今已嗣親藩爵玉食衮衣非所樂悲吟鎭日對玆萱忍見花開又花落花落明年又復開鸞車一去何當回滄溟可枯石可爛抱泣北堂能已哉哀詞難盡付長歌淚筆淋漓寫蓼莪吁嗟有國不逮養傷心其柰萱花何

秋江晚渡圖

寒江波冷西風急況是津頭日將夕長年引手費招呼搔首攜囊空佇立乾坤擾擾嗟浮生煙波萬里爭微名如此風濤竟安適旁觀顚覆令人驚商人冒險如平地只說茶船千倍利湘流東下欲兼程魚腹埋魂眞可畏獨有漁翁不爲錢漁歌欵乃叩漁船得魚換酒醉明月一輪還系江之邊憶昨龍眠爲寫圖金壺墨汁何模糊髙堂掛壁坐興嘆知者還應尋坦途

甲辰歲闗中大祲

闗中連歲天無雨涇渭揚塵水如乳時當四月景淸和卻訝炎蒸乃如許太華終南無片雲艸樹焦枯欲自焚流移老穉日如蟻啼饑逺近聲相聞面垢頭髼衣百結手足胼胝淚成血流離血屬各天涯多少僵屍委溝壑見此令人心孔傷鼎鐘那忍居髙堂安得陳陳萬倉粟分炊盡使充饑腸露跣告天誰最苦誠悃無由達天府欲慿大手挽銀河沛作甘霖滿西土

丁巳雷雨大作

神龍倒捲滄溟水灑作人間及時雨終宵達旦勢傾盆沃潤枯焦勝膏乳狂風號怒撼乾坤潑墨濃云白晝昏四檐急澑瀉川峽平田頃刻驚濤奔未須借劍斬妖魃霹靂威聲震寥廓一時災沴盡掃除滿路流移藉全活當今天子坐明堂宵旰圖治心皇皇一念精誠格蒼昊六合駢應來禎祥佐時更喜調元手方泰誰云值陽九凡芃禾黍屢丰年看取國書書大有

詠雪和歐陽公禁體韻

長空汗漫呈六蕚脈脈隨風旋回薄望窮袤廣極幽潛至巧信出天機作江山一洗塵土空使我方寸成恢廓卽妨見晛行且消輕體不受春陽爍閉門靜聽疑有異歷亂寒聲瓦溝落衾裯如水不成眠起坐中庭擁裘貉狡兔失穴不得歸饑鷹斂翮難施攫農倉有粟牀有醞醉飽歌謳躍如雀出門玩賞恣所如水行孤舟陸雙屩一方坐食百無補矧敢暇逸先民樂題詩苦無道韞續取茗不待家姬瀹紙牕官燭夜沈沈翠栢蒼松云漠漠翻思吟社十年事白戰壇中曽擁槊短歌聊爾代風謡不似尋常浪吟噱

壽夏廷贊行人母八袠有三

春江雨過春波綠銀甕香生春酒熟肥魚鮮筍雜初筵一派笙歌沸華屋江南名郡說髙郵淸門積徳如山邱有美來嬪餘八十翟冠霞帔心忘憂髙堂坐擁紅氍毹掌上看成明月珠當年慈訓動人耳手和熊膽勞勤渠鳯雛早上靑雲程淋漓禦墨親題名行人逺使傳天語四牡騑騑玉節榮一函賚賜來西土文采威儀快人覩春風便道歸故鄕晝錦優遊輕負弩彩衣正及杏花天稱觴起舞庭階前世間瀛島是仙宅阿母來降三千年

雨竹

鳯毛■﹝衤離﹞褷灑寒雨綠玉團雲飛不起窓涵翠滴潤圖書涼气滿天秋若洗湘江曽夢泊孤舟一片瀟瀟落篷底夜深驚起倚闌干卻憶美人隔秋水

中秋無月

去年今夕秋雨晴銀蟾出海何晶明中庭宴集愜幽賞良夜況與淸風並水精簾開廣寒府十二瓊樓輝玉宇漙漙白露洗瑤空桂影婆娑素娥舞仰天舉酒吸寒芒萬頃金波流肺腑恍疑身世在蓬瀛漏下人間驚五皷今年此夕何重陰濃煙黒霧天沈沈老桂無香素娥倦冰簾不捲瓊樓深庭院無人苔蘚濕蕭蕭樹杪秋聲急靑燈兀坐轉無聊四壁陰蛩宛如泣陰晴變態眞浮漚休信靑春難白頭不見去年與今歲淸光可得長淹畱

臨池

我性元來喜幽獨長笑癡人避空谷臨流處處得天眞不問外邊絲與肉一區有地東之偏甃池那用靑銅錢池深怪我欲何事聊以貯此千斛泉華峯船藕誰能掘玉井千年亦空竭無緣髙覓十丈根隨騎等閒來百粵朱明守夏薫風涼花開正作黃金妝紅者惟紅白者白宮城十里飄淸香金魚無數長過尺出水荷翻尾揺赤地底休誇錦作鋪古來浮浪皆陳迹石鯨風動昆明寒華淸墮翠成闌珊何如此池開半畆直與君子長交歡

春曉

宮壺夜盡銅龍水萬戶千門曉鐘裏美人猶自擁羅衾剛被綠窓鶯喚起我時起坐圍錦屏深宮詎敢忘晨興韶華明媚有如許況與丰年上瑞並園官走報春將老駭紫驚紅花正惱朱衣小隊隨肩輿亭沼悠然胸次好春風看徧名園花坐對芳尊戀物華鳯笙龍管百年醉但令顏色如丹砂

西園竹

渭川半畆西園竹逺比猗猗在淇澳和煙帶雨初移來一片鳴璫響淸玉出林新長萬瑯玕階前日日報平安籜龍滿地礙行徑颼颼風動生淸寒雅性從來無所好獨愛此君頻索笑呼童汲水煮新茶坐對吟詩更奇妙汝生气味同吾人徳音自是吾嘉賓虛心直節每相許歲晚爲我添精神垂垂擬結千年實鳯鳥飛來還恣食等閒月下有人過乞與回仙制長笛露華如洗翠作叢鏗金擊石聲摩空出門如見此君在猶愧當年衛武公

讀李太白詩

天上酒星終日醉寒芒猶占長庚位敢入蟾宮竊侍兒酣迷不省身遭累一朝天帝怒且嗔自天謫降埋紅塵長安市上酒家臥睨視四海如無人蓮峯爲筆天爲紙天縱奇才厭餘子鬥酒眞成詩百篇秀似芙蓉出秋水醉來花下還一呷遮莫淸光照華發海吸鯨吞未放干等閒字字皆英發有時踏翻鸚鵡洲有時搥碎黃鶴樓偏師突出敵崔顥肻讓區區先一頭可惜仙才竟棄捐江頭弄月身翻然騎鯨萬里上天去精靈料得歸星躔文章流落在人世萬丈虹蜺燭天地何當烈火煉黃金爲鑄斯人示吾契

題山水捲

萬朶芙蓉揷天碧疊嶂層巒森列戟云外鳥啼松徑深渡頭冰泮春流急落花飛絮踏成泥蘭茁紫芽蒲葉齊桃花依約天臺路煙霞彷佛武陵溪物外神仙居海島瓊芝珠樹連瑤艸樓閣參差入望迷眼前便覺人寰小

林良雙鳯鳴陽圖

嶺南畫師稱國手出入相門呼老友意態居然成一家風流奇絕前無偶朝陽赫赫來天東一輪湧出海霞紅羲和如駕復停馭髙岡對峙鳴雌雄九苞瑞世仍華國靈囿千年寧復得文明有象入淸朝指鳥何人敢狂惑畫師文采亦出塵阿閣淸嚴爲寫眞眼前多少啁啾狀肻使凡毛易混珍庭院風淸竹梧細隠約枝頭聲噦噦四座周回展捲看此身如在蒼姬世

弘治辛亥夏久雨

萬里陰雲闊如席太空欲淨風無力老龍下卷河水漧咫尺終南渾莫識晝夜翻盆未肻休宮庭行潦成橫流千門萬戶虞覆壓顧我仍懷杞國憂秦川父老念禾麥坐視泥塗愁窘迫三邊賦稅積如山轉運動煩千萬石安得陽烏現海東照徹后土天之中照徹后土天之中遂令佳气回年丰

假山

金天昨夜風雷起知是巨靈移碨礧擘破蓮花第一峯爲吾安置庭除裏云根聳立本天成蒼苔無數雨中生仇池不羨石爲寶等閒相對怡心情有時吟詠消塵慮信步推敲忘去住竟日從容到上頭四顧悠然適佳趣緑窓朱戶厭深宮雕闌倦賞延州紅何如身在小蓬島飄飄兩袖乘天風剩欲開尊■﹝扌棄﹞一醉不須逺召東山妓掀髯喚起謫仙人酒邊敲碎玉如意

綠陰淸晝

金鑪香燼日初永皷吹聲聞厭蛙黽槐陰滿地翠且重水畔坐移簾底影飄飄天末輕風來涼生小殿勝蓬萊苑墻花霧尙紅濕來靑樓下淨飛埃談邊霏雪能銷暑賓從慿誰供笑語綀衣隔竹敲南燻一曲瀟湘帶煙雨搘頥尢愛誦南華逍遙物外奚紛嘩小奴引綆汲深井爲我細煮黃金芽朱闌繡戶遮筠箔翠袖紅裙恣讙謔擾擾浮生醉夢中白晝如年惜拋卻

聽嵇美中彈琴

有客有客攜焦尾玉立庭階儼容止胠囊爲我拂金徽一瀉幽懷弄淸徵遊心太古契冰弦五音髙下聲相宣調成起立命之坐焚香先鼓南薫篇初疑眤眤語兒女指下絲聲寫淒楚忽然放手如風生猛士戰場齊奮舉須臾一段在髙山穿雲裂石誰能攀終南泰華幾千仭恍惚置我庭除間宮沈羽振復流水倒瀉銀河猶未已龍門九折出昆侖駭駛驚翻千萬里吾生雅澹厭紛紜趙瑟秦箏渾蔑聞爲君淨洗鍾生耳共隨白鶴巢松云

子昻萬竿煙雨捲

風流學士宋公子玉堂揮灑金壺水渭川千畆貯胸中煙雨都歸筆鋒裏篔簹無數長瑯玕彩鳯飛來玉宇寒籜龍蛻骨何太暮孤梢還拂云之端隔世可人如對立淒迷濃墨看猶濕百年心事付南枝疑共湘靈夜中泣嗚呼此老神仙流七絕奚啻此君遒苕溪山水亦何意令人獨說東陵侯

聞鶯

長安雨霽東風急滿目春光逾六十鴛鴦睡暖燕初來金衣公子正愁濕苑墻霧薄花欲然一聲啼出墻東偏美人樓上暫停繡歌喉宛囀相畱連過耳好音眞有限翻訝枝頭爭睍睆肩輿駐聽還低徊似向花前催酒琖欲慿鼓吹鳴詩腸靑春白日何悠揚丁丁伐木起遐思出谷遷喬詠不忘

聞餘士英都憲徵西得捷時予國戚廖廷璽都閫在麾下得功尢多

年來小醜何陸梁蚩蚩敢爾窺邊疆我軍未出本持重堅壁淸野歸牛羊塵沙捲地驚都護上請龍顏赫斯怒臨軒授鉞誰敢當視師乃有唐裴度公才況是眉山英鑿鑿胸中皆甲兵指麾一掃無遺穴四塞河湟金鼓鳴維時亦有廖都帥勇冠三軍气尢邁揮刀上馬輕如飛叱吒一聲敵盡敗視師嚴毅都帥雄白日殺伐生天風鐃歌新奏凱旋曲萬馬驕嘶如蹴空文雄露布走雙騎捷報歡呼動天地邊人安枕樂耕桑酒熟蒲萄幾家醉聖恩稠疊賞元功文資武級兼髙崇淩煙閣上動光采會寫余公與廖公

送致政蔣用璋知縣還吳

長安陌上花正飛蘇臺遊客初辭歸一年南北慕丰采相見那忍仍相違闗陜適逢天久旱山川艸木無精輝灞陵行館盡蕭索滿道流移恆苦饑秦人半死委溝壑肝腦塗地豺狼肥送君此日空惆悵離筵把酒風吹衣嗟君夙昔多抱負眼見顚連忍含哺濟時長策滿胸中袖手胡爲乎中路江南景物吳門偏風月常隨詩酒船綸巾野服任蕭散飄飄儼若瀛洲仙憶君年少曽登第百里花封民感惠官輕便覺折腰難墨綬銅章遽捐棄流光慶澤鍾賢郎廣寒丹桂飄天香十載燈窓富文學飛黃指日當騰驤願言行義以達道登庸愼莫仍韜光

四時詞﹝四首﹞

東君著意淨塵土無限春蔵舊花塢風雷初動曲江頭鞭起蒼龍夜噴吐噴雲作雨結微陰紅綠扶春上逺林秋千院落人如玉一刻直抵千黃金綠窓風暖語鸚鵡香气薫人日亭午海棠睡足倚雕闌花罥遊絲簾外舞鳯笙龍管金叵羅烏衣能舞鶯能歌春光九十轉頭去有酒不飲如詩何

長安炎蒸無地著望望翠干云掃嶽南來天上火龍飛誰敢衝煙犯頭角宮院沈沈白晝長槐陰滿地薔薇香水晶簾動侍兒入玉壺金碗供寒漿碧池荷葉圓如鏡爲折荷花斷荷柄捲來薦酒藉淸香滿泛流霞飛逸興鬅鬙露坐日養慵三庚憚暑難爲容乘酣直欲袖明月飛上終南第一峯

金天涼冷金風急萬點金螢照宮掖銀牀夜夜落梧桐宮樹朝來零露濕乘閒試上來靑樓咫尺南山入遠眸闌干徙倚括奇觀詩成敲折珊瑚鉤東籬采采黃金蕋逺致南陽菊潭水安排服食制頹齡水味花香濺牙齒酒滿金罍秋月明可人別去不勝情短書欲寄何由達萬里長天一鴈聲

長安一夜酸風吼雪片朝來大如手紅鑪乍暖鳯笙溫旋割羊羔薦春酒金天肅殺春到遲貂裘無柰冷相欺小奴走報啟扉入梅花方著東南枝雪霽懷人動淸興剡溪灞上多奇勝呼舟策蹇兩相妨區區富貴謾千乘方閣護云顏渥丹靑綾紙帳薫沈檀人間淸夜不成寐天上瓊樓幾許寒

長江萬里圖

江豚吹浪江風起地坼驚蛇綰江水日暮津頭愁殺人極目煙波幾千里扁舟南下急張帆黃頭屏气窺驚湍天吳戟手眞可畏始信人間行路難寄聲射利千金子水馬乘危恐難恃一朝宛見蹶霜蹄忍使全軀飽鱣鮪憂讒更憶南遷客獨倚危檣心欲拆故園京國路茫然黒首須臾變成白黃蘆兩岸棲漁翁釣絲輕揚隨西東得魚沽酒亦自喜不落人間風浪中坐閱此圖長太息蝸名蠅利竟何益爭似靑山臥白雲瓦缶泉香潄終日

四美人圖爲永壽王東軒題

春宵苦短春晝長夢回殘月穿回廊西樓曉晴花气重東風吹入簾櫳香起傍雕闌久延佇霧暖只愁花睡去髙燒銀燭繞花傍唱徹金雞海天曙

綠煙散盡天如洗露滴銀牀塵不起寒冰一片濕欲流冷浸碧空秋萬里倚闌相對不勝情翠袖飄風舞態輕香燼寶鑪檀板歇桂花陰底夜三更

銀蟾夜落金盆冷玉手翻波弄晴景廣寒移入水晶宮掌上分明見淸影深閨靜悄不成眠欲問嫦娥路渺然秦樓人去彩鸞杳冰光此夕因誰圓

惜春無計畱春住手撚花枝繞花樹嫩紅深白總堪憐來往徘徊不能去歸來妝閣日未曛滿身花露噴餘芬笑舒玊指捲雙袂試問女奴聞不聞

秋夜卽事

深宮夜靜金風冷滿地梧桐漏疎影月華漾漾露零零長唳一聲聞鶴警我時無睡倚牀屏百感中來萬事並披衣起步庭階下不覺技癢詩相縈金鑪爇火焚龍腦偶爾詩成問房老試聽吾詩汝解不玄酒元來淡方好銀燭髙燒夜未央隔簾爽气侵衣裳侍兒似解主人意得句便欲移新腔對景誰能負今夕佐興還須瀉雲液試教歌我秋夜篇一片商聲振金石

翫假山池亭

新碧鱗鱗漲沙渚一點紅塵飛不起好山四面畫屏開百斛靑螺淨如洗從倚闌干日正長濯纓何必臨滄浪假山𨿽假有眞趣云影倒蘸涵天光

懷馬天祿少卿

可人昔自長安別別後音書成斷絕五雲宮闕郁岧嶤幾度瞻天仰卿月憶君承詔似登仙雙旌北上何翩翩左右執法賴平允釋之定國眞齊肩曽侍玉皇香案側十載彈文飛白雪暫令仙鶴下人間獨立霜毛誇峻潔魁選人稱倚馬才至今價重黃金臺詩成四韻只三步敏捷何煩擊缽催外臺最好能持節精鑑時髦類澄澈陳陳詩案積如山到處淋漓有題墨自君之去幾經春索君深愧秦無人淒涼空賦懷賢詠渇心日日生埃塵朝來有使金臺去艸艸椷題寄長句停雲千里倚闌干滿地淸風起庭樹

送道士還山

山人只在山中醉醉愛白雲深處睡偶然賣藥入城闉手抱瑤琴見淸致猗蘭古調竟何之當軒爲我鳴朱絲曲終狂笑天地窄三斗自吸寧能辭虛名拋擲如敝屣只說終南多石髄一匕入口甘如飴辟穀於今若干紀拂袖攜囊歸舊巢天風滿路輕飄飄淩空一躍仙人杖拄倒來時舊鐵橋

夢萱爲新齋兄賦

當年堂北萱花開慈親正少兒提孩今日慈親竟何逝忽驚風雨萱花摧誰道吾家風景好慈闈寂寞萱花老罔極常思鞠我恩未應喚作忘憂艸長夜沈沈宮漏遲氤氳寶篆銷金猊神遊天上隔風雨今夕分明夢見之醒來感嘆情何極舉目茫茫淚沾臆傷心不忍覩玆花塵滿北堂空佇立徘徊我亦繞花傍仙源一脈同天潢七齡慈母早見背此恨相爲天地長

女仙圖

碧桃花外飛靑鳥金母麟車踏瑤艸禦書有約會麻姑弱流遙望蓬萊島天風颯颯吹霓裳九霄環佩聲瑯瑯雙成手把玉如意車前作伴呼阿香塵埃難染圭璋質名姓生來入仙籍雲窓霧閣隔人寰陌上少年空自惜燕罷瑤池拾翠翹玉簫聲斷彩雲飄陽臺總是荒唐夢金屋何須貯阿嬌

春江捕魚圖

昨夜震霆難掩耳朝來江上添新水萬魚喁噞詎知名粗識鰷鱨與鰋鯉鱣鮪勝舟大更長个中滋味推鱸魴河豚珍重西施乳入喉但恐生鋒鋩往來盡愛江魚羙扁舟出沒波濤裏腥風起處動馮夷一网千頭貴知止江花照眼江水肥皷枻江頭及早歸水底蛟龍能覆柂相看多少蹈危機

寄暹日華上人

浮屠幾許棲京師白足登壇惟阿師落紙爭求懷素字逢人多誦貫休詩大顚曾致昌黎老參寥更與坡翁好文章蔬筍气全無論到阿師每傾倒早年投禮大醫王活人功效非尋常調和不假萬金術湔洗惟慿三昧湯向來爲我飛金錫甘露分嘗蠲宿疾野鶴閒雲恣所如飄然何處尋蹤迹金色界中曽結緣於今烈火生紅蓮能來更爲住三宿慈海期登般若船帶礪河山逢聖代已證金剛眞不壊因緣早現國王身有發何妨持五戒

琴書自樂

我家肇造自皇祖我祖分茅守西土嗣予理國日兢兢寧敢流連縱歌舞寧王吹笛岐王醉肉盤多少申王妓獵車十乘走南山浪說齊王多快意前鑑斯人皆覆車吾之二友惟琴書五弦逺慕有虞聖六籍學爲孔子徒琴滿錦囊書滿庫遊心太始何眞素百年三萬六千日日日追陪送烏兔

哀婁克讓方伯

憶昨西臺持憲節金玉當筵識顏色每同苑圃賞春花更與池亭醉秋月憐君文雅復能詩等閒出口皆奇辭淸音不啻振金石妙思眞如抽繭絲一從作牧西川去食少事煩勞百慮漏天濕暗芙蓉城晴雪光揺紫薇署去年聽說監文場六經入手生寒芒精神坐耗眞可惜冰魂雪魄成茫茫赤虯天上來符吏知是虛皇徵作記空堂永夜冷淒淒寂寞誰承身後事蘭臺柱史重歔欷爲作祠堂在棘闈我亦臨風歌楚些還思化鶴一來歸

題脊令圖

黃蘆瑟瑟吳江冷煙月空蒙濕秋景脊令對對在原頭來往飛鳴翻瘦影何人寫此意應殊生色初疑造化俱世情徒解譽名筆我獨臨風悲友於憶昔同胞將七弟鐘愛先王分一气鳳雛龍種竟難成芳艸斜陽盡捐棄黃金色相玉精神暫緣謫限畱風塵不是吾家吝茅土多應霄漢回星辰謭薄嗟余嗣重位國璽相傳恆恐墜披圖憶弟更思親獨立乾坤灑淸淚

陳所翁雙龍捲

云滿虛空雷電激風猛波翻江海立雙龍奮出同蜿蜒頭角崢嶸煙霧濕所翁疑是人中龍滄溟曽與龍相逢等閒落筆寫神異分明首尾成雌雄斯翁久矣騎龍去遺墨千金嘆神遇髙堂展玩忽生寒六月令人毛髮豎怪哉此卷須珍蔵通靈變化非尋常牀頭深夜動風雨秪恐破壁傾淋浪

壽伯汧陽王六十

乾坤萬里來春風天開壽域天昭融天人降誕乃今日蔥蔥瑞气騰蒼穹吾藩尊行惟吾伯錫爵汧陽綿世澤忠孝賢聲徹帝聰文章令譽光先徳羣仙入賀啟華筵龍管鸞笙聲沸天宗室兒孫今萬億遐齡同祝三千年維王樂善慕東平遙遙相望眞齊名卻笑劉安困金石時人浪說終飛升吾愛吾王何所祝努力加餐休辟穀長生不老對南山日日平安膺五福

題鳯翔趙太守紅梅圖

鳳翔太守非凡夫見我手執紅梅圖猩紅萬點照人眼恍疑擊碎新珊瑚乾坤佳麗江南好染出一枝春信早北人未識誤呼名梅格慿誰詰詩老我園亦自有紅梅移根元自江南來萬花頭上占春色粗桃俗李徒嫌猜太守長才足經濟郡齋坐對收淸气何當攜取眞鹽梅爲我天家調鼎味

端陽日池亭對雨

何事秦人憐楚節家家蒲酒相怡恱苫居嗟我久忘情停誦蓼莪罷朝謁肩輿暫出坐池亭悠然喜見南山靑忽驚頭上黒雲起四檐飛瀑聲泠泠卻憶吳儂當此日競渡龍舟逞飛疾錦幖奪得气淩人不管沈骸墜蛟室從來楚俗卹無辜千古猶憐屈大夫角黍彩絲傳故事三閭精爽今存無爲話前賢揮玉麈汨羅江逺傷遭遇離騷讀罷鑑前王謾聽淋漓池上雨

和蘇長公聚星堂禁體雪詩韻

簌簌窓前蠶食葉知是尖風又吹雪煙消榾柮地鑪寒兀坐書空正愁絕後園修竹委長身戛戛聲中都壓折幽禽凍殺不知數猛虎深林蹤迹滅海底靈鰲亦伏蔵縱有長竿孰能掣凍芽滿地未穿土安得盈筐供采纈呼舟策蹇亦何事來往搜奇徒屑屑人生有酒但宜醉回首光陰眞一瞥仰面嗚嗚雙耳熱功名富貴吾何說只恐詩成不著題鑄錯難聚九州島鐵

題姮娥歸月畫

嫦娥飛入淸虛府貝闕珠宮隔塵土萬古靑銅竟不磨謾勞八萬三千戶有時自抱玉兔歸露華沁濕春云衣天上髙寒誰與侶桂影婆娑香霧霏

挽李都閫

火星墜營天欲泣萬木冰生夜僵立旌旗影淡塞云黃笳鼔聲沈朔風黒轅門虎將眞丈夫雄姿赳赳何魁梧半生豪放縱所適意气落落吞江湖一劍沙場奮威武誓欲將身報明主馬革裹屍志莫酬嗟乎無乃天之數忠魂自昔飛上天回首人間二十年流水落花空寂寂斜陽芳艸自芊芊將門有將三軍帥能讀父書六韜在相機制勝無拙謀拜將封侯應可待天恩曠蕩賁泉扄山川艸木皆光榮平生心事料無憾英風凜凜還如生

秋閨

銅龍漏咽良宵永風透玉樓羅袂冷倚徧闌干思悄然雲鬟斜嚲誰爲整濺齒梅酸蹙黛蛾閒愁黙黙當如何舉頭碧落星河淡露下空庭金气多歸來香燼銀缸滅半窓涼影梧桐月

紅梅

美人宴罷羅浮月一片春云錦屏熱困倚東風逞醉妝水晶宮裏飛香雪宿酲滿頰朝未消脫卻素衣披絳綃歲寒自許心如鐵俗李粗桃徒爾嬌

沈啟南寫山水花禽四幅見寄以詩答之

石田居士東吳叟人品淸髙稱妙手詩中兼畫畫兼詩酒後放歌歌放酒平生怕入利名場胸中萬頃涵滄浪興來濡筆寫天趣坐令萬象無精光信手畫山還畫水幻出山僧與仙子珍禽異艸入烏絲怪石蒼松落書幾昨朝有使東吳來囊封千里輕瓊瑰髙堂展玩那忍棄不覺令人心眼開君才詩畫眞三絕肻讓前朝趙松雪乾坤遊戲了餘生海內何人呼俊傑一緘簡札遙相聞卻恨闗山隔暮云記取藍田餐玉法殷勤傳去一酬君

喜西安嚴太守禱雨有感

火雲銜日燒天地萬井炎蒸騰火气終南泰華翠欲幹水底乖龍正昏睡大造茫茫不可呼天符何事封江湖嶽神不敢作雲雨三川二麥垂焦枯神明太守共天職廉平允合神明徳朝祈暮禱曲江池馬上去來無倦色南山縛虎斫其頭黃冠持篆沈中流綠章飛奏瀝肝膽天門夜啟風颼颼帝命金童追雨部頃見云師布天宇雷聲震起五方龍三日淋漓瀉膏乳二麥從今慶有秋更期百谷盈西疇官家在在足倉廩烝黎處處興歌謳旱魃潛回災沴息多君獨有回天力秦人若解紀聲詩穹碑定伐南山石

後園寫景

城中寸金營寸土我愛斯園帶花塢依稀風景小蓬萊始信神仙有宮府錢刀不惜走天涯殷勤逺致江南花沿階異艸多蔥蒨參天老木何槎牙誰移泰華終南石巧作山峯疊靑壁山下池中幾種蓮赤白紅黃更靑碧金鯉銀魴玳瑁魚往來自適恆如如一點塵埃飛不到水晶宮殿涵淸虛花時最愛花王好魏紫姚黃開更早玉盤斜瑩壽安紅卻爲迷離被花惱兩行槐幄夾髙栁時送淸風到牕牖綠陰啼鳥共幽人爽气自能消宿酒黃花采采開深秋滿林紅葉霜初收幾度醉遊明月夜天香萬斛沾輕裘山頭一夜風吹雪萬木蕭條寒栗烈索笑閒尋綠蕚梅三種還分蠟紅白松栢蒼蒼檜竹靑相看同結歲寒盟滿前好景道不得四時詩興還相縈柏臺豸史薇垣老吳語詩翁共襟抱能吟賓從亦相從好謎奇猜多絕倒優遊幸際太平時有園有酒寧無詩但願花開詩侶健年年共醉黃金巵

和楊應寧僉憲詠雪韻

塵世茫茫昏又曉眼底何人能了了聞君玉節駐分司試卷委塡知幾抱是時天女翦冰花妝點人間何太巧對此猶疑萬玉妃綴鳳裁鸞競相效丰年有兆咲聲多無那貧兒卻成惱蕭條門巷斷人行風沙擾地慿誰掃江山觱栗如摧枯一夜長梢都壓倒乾坤幻作水晶宮玉峯萬仭成纎眇侵淩亦有堂前萱不及梅花顏色好海云滚浪還促空倒撒珠璣落天表驛途來往亦良苦驅馳不異藍闗道推敲馬上有新詩象外神遊勞腹稿形容變態步今古大筆端能補天造周詩曽詠屢丰年誰識丰年爲國寶百谷於人皆有功豈若來牟最收早我願東西南北人鼓腹熈熈各溫飽老翁擊壤不知寒倚醉歡呼臂先掉行臺題詠極淸新眼底如君應最少長歌和竟起淸風坐擁冰壺天杳杳

勤有齋

六經充棟塡華屋揷架更餘三萬軸黃金散盡寶奩空猶自逢人叩書目汧陽老伯吾藩尊積書逺欲貽兒孫自恐疎慵陷驕惰手持黃卷窮朝昏雞鳴起坐更終日隠幾吾伊忘飲食小齋簾捲麝煤銷不管靑衣花外立夜歸蠟炬射金蓮猶對朝來未盡編窮搜苦索肯辭倦翻笑當年邊孝先無限好書皆爛熟磊落爭誇載其腹有時延訪出朱扉應有諸儒羨書簏萬卷開殘不可當直從今日盡羲皇揮毫頓覺鬼神泣嘻笑怒罵皆文章始信詩書勤乃有子建安能專八斗有斐無慚淇澳詩珍重吾藩有耆耈

恕齋

二气於人均稟賦聖賢亦自由人做我家老伯紹前修識得如心之謂恕當年子貢請終身仲尼教戒何諄諄一言說破用無盡已所不欲無施人小齋斗大聊容膝華扁相看警朝夕物情世態任紛拏以理消除眞有益阿翁心地自曠然何須問道更參禪有徳元來食陽報定知遐算垂千年

宮人戲嬰

宮漏遲遲淸晝長落花乳燕春茫茫君王放蝶恣遊幸三千粉黛爭輝光何物佳人獨沾寵流蘇帳暖生龍種眉目分明畫不如一顆明珠掌中捧侍兒穏抱近華淸笑啼時作呱呱聲奮身似欲就其母招呼解識宮娥名內家墮地皆宗子分得天潢一泓水大者爲王小者侯繼繼繩繩永無已卻笑三郎懶作家恣渠野鹿銜宮花錦■﹝衤朋﹞兒嬌玉環醉金錢賜予何其奢良工畫此非無意用戒宮闈禁兒戲古來惟數太任賢胎教文王傳萬世

攜琴訪友畫

危峯削玉揷晴空淋漓秀气含鴻蒙兩間萬物有時易惟有靑山今古同隠君山下營茅屋煙霞笑傲逃塵俗日長心境鶴俱閒自掃白雲松下宿溪頭野老行遲遲杖屨攜琴過竹籬猗蘭調古少人聽等閒來此尋鍾期

芭蕉

朱弦弄罷南燻起雨過空庭淨於洗太湖石畔綠■﹝艸叢﹞■﹝艸叢﹞新葉亂抽靑鳳尾隔戶還疑擁碧幢更宜石下水淙淙美人翻惡濕陰重日午停鍼圍繡窓我時散步來還去爲愛淸奇閒倚柱吟成卻憶橫渠翁新徳新知引新趣剰欲題詩畱醉墨只恐西風凋翠葉何當寫入無聲詩永向吾齋助奇絕

葵橊

南風催送東風去錦繡離披萬花樹眼前富貴竟成塵喜有葵橊供逸趣我愛丹心向太陽肻隨桃李爭芬芳更喜朱英噴眞火累累成實包天漿飛蠅不到宮庭肅隠幾相看樂幽獨窓前一雨洗深紅更露本來眞面目藩維事簡守眞一鼓罷虞琴玩湘帙興來詠物適閒情一笑優遊且消日

小鳴稿卷三

●欽定四庫全書

小鳴稿卷四

﹝明﹞秦王朱誠泳撰

○五言律詩

雨中漫興﹝八首﹞

空庭人寂寂深院雨蒙蒙博具棊無敵愁城酒有功苔痕沿砌綠花蘂墮林紅閉戶眞爲樂交情異孔融

一室惟容膝閒吟散鬰煩宮云濃潑墨窓雨急翻盆地僻人來少心淸道自尊眞宜守淵黙世事不須論

歲月如流水新年異舊年閒眠非病酒癡坐類臒禪乳燕雙翻雨饑鳶獨戾天自知心有主肻被俗情牽

風雨連朝惡餘寒尙襲衣鶯花經目老車馬及門稀自喜一心靜休論萬事非任渠羣燕雀終日傍檐飛

腐迂甘守約澹泊詎云慳謀巧翻成拙才疎只類頑肻因身外事變卻鏡中顏日日鉤簾坐悠然對晚山

地僻塵囂少齋居坐晏如淸風回枕簟細雨潤琴書野竹當窓宻山云入座虛自緣非吏隠能與世情疎

對景多淸興悠然得趣時閒臨懷素帖細詠少陵詩往事皆天定前賢不我欺達人斯契合處世復奚疑

俯仰渾無累迂疎百不能未忘君子操肻畏俗夫憎古調輕齊瑟新詩付剡藤蕭然無物我興味似山僧

晚眺

雲散雨初收乘閒獨倚樓嵐深靑可染樹重翠將流斜日林間下輕煙象外浮嚴城將試鑰點點亂鴉稠

春日喜晴

長空開霽色腐艸亦生輝列岫螺千斛羣花錦萬機林深山鳥弄天闊野雲飛莫負尋芳約韶華過眼稀

丙午元夕遇雪

今夕爲元夕玄冥苦作威襲衣風獵獵撲面雪霏霏里巷笙歌歇樓臺燈火稀定知丰稔兆寧嘆賞心違

寄戴松崖憲副

南北路漫漫長嗟會面難碧桃開復謝黃菊看將殘露冷蛩聲切天空鴈影寒夜深惟有夢飛度越江幹

秋聲

涼飆起天末萬籟發商音候鴈霜前度寒蛩月下吟小樓吹短笛何處搗殘砧滿耳秋聲入離人思不禁

殘月

嫦娥倦梳掠銷瘦不如前鏡面半收匣弓眉初下弦影隨更漏盡光並曉星懸不用頻嗟感盈虧理自然

卽景

一雨消殘暑金風起樹端艸根蛩喞喞天末露溥溥地僻人偏逸心淸夢亦安吟成無个事對景獨憑闌

冬風

蜚廉從北帝入醜恣威權細舞霜回瓦髙飛雪滿天聲寒催鐵騎勢促脫韝鸇揺落羣芳盡松篁獨挺然

十四夜月

二七中秋近金波湛碧天似慳來夕滿卻比昨宵圓白璧旋應合靑銅覷少偏嫦娥蔵貝闕妝束未能全

十六夜月

兔魄過三五光同昨夜淸嫦娥非有意塵世自無情莫訝一分減何傷千里明達人窮物理應解戒持盈

春曉

萬井一聲雞晨光漸不迷林梢金鏡暗樓外玉繩低露重花偏濕風和鳥緩啼惜春人起早香霧散輪蹄

松風

靈籟生何處巢笙更越琴穿林驚鶴夢入澗和龍吟萬頃濤翻翠千巖粉墮金坐來疑漱石眞可滌塵襟

對雨

靉叇渾無罅淋漓不漸停平添深澗綠淨洗逺山靑足慰農夫望休令旅客聽林鳩啼未歇花妥正冥冥

悲秋

艸木皆揺落淸霜襲綺裘蛩聲和露泣月影帶江流暗攺潘安鬢明添宋玉愁乾坤眞逆旅極目一登樓

九日席上次戴松崖先生韻

九日斯文會登髙醉菊花酒■﹝扌棄﹞三斗盡帽揷一枝斜禮秩矜疎放盤盂愧靜嘉華箋寫新句香染墨如鴉

齊居雜興﹝四首﹞

地幽忘盥櫛心逺覺逍遙喜共髙人話寧從俗士招雨晴花气濕風細鳥聲嬌最愛春泉活時分灌藥苗

深居謝塵鞅蕭散興何長簾捲薫風細窓涵夜月涼淸談揮麈尾髙臥據繩牀車馬長安客浮生爲底忙

一面新開霽悠然野趣眞露懸蛛网濕花落燕泥新皓月能隨我淸風最可人好懷無處著覓句肻辭頻

萬事皆由命行蔵信所之推窓閒看竹把卷細敲詩事少晨興懶吟多夜臥遲拊心江漢逺無補聖明時

張太妃挽詞﹝二首﹞

阿母乘鸞去瑤池宴不歸杜鵑啼有血婺女淡無輝漠漠梨云冷瀼瀼薤露稀生平多少恨萬事與心違

早歲膺封冊嫠居五十年鏡中鸞獨舞天外月空圓淸苦共姜節幽閒大姒賢白楊風起處原艸共淒然

甲辰元夕同戴松崖吳元素鄭子初湯俟庵諸先生燕集時在鎭安邸

長安初霽雪元夕值丰年盛聚文章士弘開翰墨筵星橋通貝府火樹燭瑤天莫惜今宵醉流光等逝川

甲辰元夕

今夕復何夕蟾光喜未陰笙歌嫌漏促燈火覺更深人事如朝暮年華自古今細翻新樂府轉調入沈吟

秋日卽事

水淨鷺拳沙天空鶩帶霞數聲樓外鴈幾點樹頭鴉露冷楓飄葉霜輕菊吐花獨憐闗外戍鄕思動胡笳

題永壽王壽萱手卷

誰把宜男艸移來種北堂露滋鵠觜潤風裊鳯翎長子愛顏偏好毋看憂自忘壽筵開此日香溢紫霞觴

竹亭偶成

自笑耽幽僻能忘對此君綠云環冉冉蒼雪落紛紛晚節經霜見秋聲入夜聞渭川湘水趣未許俗人分

瑞香次韻

異種產南方移來道路長牡丹空國色桂子自天香雅有淸臒意濃無滑膩妝歲寒憐爾在髙出壓羣芳

有懷王尙文少參

目斷江東路懷人獨倚樓蟬鳴黃葉晚鴈度碧雲秋詩酒添新況園池感舊遊何時復相見談笑更綢繆

閒居漫興﹝二首﹞

藩邸多淸暇閒居愛日長疎簾晴靄散小殿午風涼疉石詩中畫分泉靜裏忙伊人有髙致寧惜共倘佯

古鼎裊餘燻空庭絕點塵花香風外細樹色雨中新瀹茗延醒客裁詩寄逺人最便閒樂處吾欲養吾眞

次韻訪道不遇

春林通一徑野色此中分鶴迹松陰見泉聲竹裏聞艸靑經宿雨山紫帶斜曛采藥知何處柴門掩白雲

夏多雨

時光臨季夏終日苦滂沱曲徑深蒼蘚方塘漲碧波炎威侵幌少寒气襲人多爲問調元手陰陽理若何

題公子遊春卷

玉勒鞚靑騘尋春上苑東綺羅明曉日弦管沸春風楊栁揺杯綠桃花夾座紅鳥驚金彈落歸路夕陽中

夜坐有懷鄭司冦時良﹝二首﹞

靑燈孤坐久百感雨中生駐目闗山隔驚心歲月更寒蛩鳴四壁徵鴈度重城歌罷停雲句寥寥夢不成

湖海論心少惟君最我知幾年成曠別千里動遐思細雨燈殘夜寒風葉落時天涯雲樹隔會晤杳難期

酒家

香篘聞十里人指畫橋東紫甕盛秋露靑簾颭曉風曲塵飛栁外檀板響樓中社鼓楓林急村村臥醉翁

漁家

煙波爲活計結屋近滄浪地接黃蘆岸村開綠栁莊輕蓑衝細雨小艇系斜陽斫鱠茅檐下呼兒煮酒嘗

元夕次韻

蟾窟當空滿鰲山動地來六街香霧合萬井戶扄開煙火蔵機弄燈詞作謎猜紅妝人結伴杳杳下樓臺

苦寒

萬象冰壺裏同云滿太空閉門三日雪刮面五更風羸馬臥僵殍凍鴟蹲老翁鐵衣猶塞外忍對地鑪紅

水閣

數椽依曲沼髙興寓滄浪鷗鷺隨波戲菇蒲近岸香開窓山雨潤入坐水風涼應笑長洲苑塵迷響屧廊

煙

似霧紛還郁如塵散復迷斜陽芳艸渡細雨綠莎堤入塢籠花放沿山瘴鳥啼何時天祿閣照坐出靑藜

遊山

緣崖入翠微嵐气濕羅衣澗水浮花出松云伴鶴飛行歌樵互答醉臥客忘歸安得依書屋開窓碧四圍

華山

百里盤根逺孤髙倚太空雲開仙掌日鳥度石蓮風磅礡含元气薫蒸妙化功終南與太白未許並爭雄

春雪

入臈宜三白春風底用賖漫空欺栁絮著樹失梨花頃刻成行潦微茫沒淺沙眼前應有象人事盡浮華

晴望

濃雲歸逺岫霽色滿層空煙抹樓臺碧霞蒸艸樹紅終南隨鶻沒直北隠鴻蒙坐久疎簾靜涼生綠樹風

先天觀

路入無塵境琳宮日月長紫芝生白石綠竹蔭丹房曉日鸞聲噦秋風鶴夢涼先天參透處斟水醮虛皇

故宮

前代豪華地煙塵一夢空燕歸宮樹老鹿去苑花紅輦路埋秋蘚歌樓散曉風禦溝猶漲膩流出恨無窮

云

膚寸起遙岑晴空忽作陰捲舒空有態聚散本無心伴鶴閒棲樹從龍慣作霖蓬萊常五色應護鬥間深

溪居

南市津相近柴門日系船曉峯明似畫春水逺如天鵝鴨應常數鳬鷖秪自憐夜來風雨惡龍過屋山顚

夏夜

赤日當空下輕飆送晚涼鬅鬙便露坐沆瀣足天漿扇撲流螢亂簾浮睡鴨香炎熇尙煩郁苦樂未能忘

盆池

鑿破庭前地光含鑑影多雨餘添小漲風急動微波冷浸一拳石平鋪數點荷兒嬉同泖曲吾亦放吾歌

花影

重重還疉疉萬卉任榮枯日月照來有亭臺陰處無丹靑誰著筆水墨自成圖只恐風撩亂殘花委地鋪

過山家

巖壑結芳鄰衡茅逺俗紛林深遲見日石亂自生雲樹影當窓翳泉聲入座聞幽居同木石鹿豕更成羣

過田家

結廬依畎畆耕作足生涯門巷閒眠犢池塘亂叫蛙園收新芋栗墻蔭舊桑麻歲晚村翁會比鄰酒任賖

竹風

拂拂起林梢扶疎影動揺湘娥鳴玉佩秦女弄瓊簫錦籜飄香粉靑鸞舞翠翹王猷當此際塵慮定應消

綠筠軒

一區幽寂地寒綠萬竿余秀色當窓見涼陰入座虛風簾聲簌簌雨榻夢蘧蘧比管還吹鳯翩翩上玉除

擬早起

一枕夢魂淸披衣出戶庭樓頭低兔魄屋角亂雞聲入市人稀到開闗戍未行東方看漸白隠隠海霞明

惜花

一年春正好莫放小車空繡幄籠晴日雕闌怯曉風未能辭眼底可忍污泥中百匝千回看巡檐駭落紅

春晴

長空新雨過正及艷陽時淡淡東風軟融融麗日遲迷漫飛落絮揺曳墮遊絲紫陌尋芳徧鶯花處處宜

假山

鑿破終南骨移來置廣庭巉巖從地立峭拔類天成秀色淩蒼靄晴嵐濕翠屏道人幽興逺相對每忘情

秋雨

西風吹淅瀝檐澑響浪浪廢沼添寒綠疎林落萎黃天邊迷去鴈階下亂啼螿滴碎羈人夢音書滯一鄕

經橫渠鎭廢寺

瞻彼空王宅依稀舊迹存雨餘苔滿壁風攪葉堆門石鼎香煙斷崖碑字刻昏異僧回月下掃石憶精魂

題薦福寺塔

浮圖逾百尺突兀倚層空人語半天上鳥飛平地中寶輪朝炫日金鐸夜鳴風極目乾坤逺川流盡向東

道傍廢宅

衡門終日掩不見主人歸春到花空放年深艸自肥頹垣多鼠穴古砌上苔衣獨有梁間燕雙雙似舊飛

秋風

蘋末蕭蕭起編茅尙幾家井寒梧葉墮圃老菊香賖階下蛩聲切天邊鴈影斜曉來靑鏡裏吹鬂落霜花

賞春

春光明逺近紅紫正芳妍野外張帷幄風前沸管弦綺羅人拾翠騕褭客停韉落日城南路香塵障瞑煙

題山寺亭壁

面面峯巒秀開牕景絕幽嵐光檐外滴花气座間浮野鶴依云宿山泉帶雨流禪心忘世慮終日自悠悠

延春亭

遶檐皆竹木春事此中多啼鳥將弦管繁花簇綺羅蝶穿紅錦幛人在翠云窩若个長延得何煩載酒過

宿山寺

勝遊心未竟日暮泊禪房月轉回廊白風淸法界香問僧嫌偈短聽漏厭更長樹杪天雞舞鐘聲起上方

春寒

濃云朝結暝倐忽蔽層空點點廉纎雨畨畨料峭風栁眉顰嫰綠花臉黯輕紅無限融和趣都歸冷淡中

早行

肅肅倦宵徵晨興促驛程軟風隨去馬殘月照行旌野店雞三唱譙樓漏五更車徒經數里河漢尙縱橫

白牡丹

洗卻紅妝面天然粉態眞花王冰作骨姑射水爲神縞袂迎風暖瓊杯捧露新東皇嫌冶麗別幻一般春

春日久陰

二月春如海長空未放晴林花羞褪色山鳥噤無聲薄霧寒籠樹濃云重壓城尋芳空有約風景太無情

月蝕

萬里冰輪滿陰氛驀地加靑銅微有暈白玉漸生瑕望漢羣心竦量天幾秒遮慿誰操白刃爲我斬妖蟇

風

囊口徐徐起號呼萬竅通秋林添病綠春苑墮驚紅吹雨荒陂外翻濤大海中杜陵茅屋破飄轉瀼西東

溫泉

坎徳乘陰火靈源一气眞玉壺冰瑩潔巖竇雪嶙峋汩汩渾非潦溶溶暖似春衣成單祫制來學浴沂人

卽事

軒扉閒白日槐栁蔭淸渠階下千竿竹牀頭萬卷書艸香薫蛺蝶水暖養芙蕖對景情無限淸吟興有餘

中秋

今夕爲何夕平分一半秋月明梧影亂風細桂香浮碧落茫無際銀河爛不收慿誰招庾亮攜酒共登樓

閒居卽事

地僻塵紛靜重門晝不開虛庭團竹樹曲徑換莓苔階下無人過窓前有鶴來自焚香炷坐吟賞謾徘徊

海棠花

空谷有佳人天然態度眞楊妃春睡足西子曉妝勻露浥臙脂濕風飄綺縠新漢宮遺恨在應復怨花神

牡丹

新曲傳供奉名花擅洛陽風神應國色標格自天香百艸皆爲隸孤叢特擬王沈香亭在否今古笑三郎

秋日牡丹

萬木皆蕭索何緣有此風飄香同桂子斂色陋芙蓉露冷春容在霜淸曉睡濃悲秋嘲可解莫妬宋詞工

冬日牡丹

眾芳揺落後雪裏見春紅暖律回寒律東風占北風林空香作陣葉落錦成叢擬與梅花匹都忘富貴中

杜鵑花

東風啼蜀魄血淚染花深帶雨眉猶蹙迎風力未禁飄零今日怨忘化昔年心萬里無兵火根應返鶴林

葵花

花開如木槿照水更依墻淡白偎深紫輕紅間淺黃傾心臣職分注意道家裝肻被鉛華涴隨風近紫陽

水仙花

仙娥游水府肌骨是耶非解佩逢交甫淩波訝宓妃淸風常灑灑香雪自霏霏不作人間夢湘魂一片飛

夏曉

驕陽將出海斜月淡無光檻竹揺風細池荷浥露香轆轤鳴曙井褦襶促晨裝徙臥南榮下居然枕簟涼

晝寢

一枕竹方牀蘧蘧午夢長黑甜聊自足淸苦爲誰忙石晷移時刻金鑪冷篆香黃粱猶未熟人事幾興亡

春雨

雨絲池水上云片屋山東瀝瀝檐花落盈盈地脈通揺村江栁綠照檻苑桃紅入夜蛙聲急田家報歲丰

擬元日立春

甲子開元旦春深轉斗魁初筵浮栢葉急管動葭灰宇宙眞陽始山川淑气回靑絲兼彩勝節物自相催

送春

靑帝收春律中宵法駕旋暖風芳艸渡細雨落花天深樹迷蝴蝶空山叫杜鵑一樽從此別相見動經年

春宵

宮壺傳漏刻刻刻價非輕楊栁風初軟梨花月正明秋千微有影檀板寂無聲怪底長門內通宵夢不成

村行書事

結屋臨流水柴門薜茘墻四山松葉碧一徑菜花黃艸軟牛羊臥炊新麥豆香鄰翁閒聚處濁酒話農桑

聽康都閫彈琴

金鑪香篆裊玉軫韻鏗然玄酒眞無味淸商不在弦帶霜鳴候鴈和月瀉寒泉一曲猗蘭古將軍妙莫傳

送鄧二南還

西來情欵欵南去計匆匆走馬辭闗右看山過洛中江湖千里隔池館幾時同親舊風流少長歌渭水東

始與晉卿先生茶話

千里神交久新來始識荊闗山多宦迹湖海重詩名瑞世祥麟出朝陽彩鳯鳴外臺知暫駐雙佩早朝京

南園對景偶書

南園風色暖二月已回春宴笑皆文士過從少俗人檻花紅已徧庭艸綠初勻富貴非吾事韶光過眼新

送郭上捨使雲南回京

乃祖吾藩相而孫上舎生一門賢子弟三輔舊家聲僰道羊腸險秦闗馬足輕聖朝科目重莫負讀書名

漢中八景爲朱景云憲副作

漢臺春望

炎漢興王地千年尙有臺江山猶似昨人事重堪哀鳥向離宮沒花從舊苑開不知東向日誰塞漢中來

將壇晚眺

上將壇猶在荒涼帶夕暉興劉功不賞滅項事成非徹說眞難奪豨謀可獨歸自王疑莫解況復與期違

韓溝曉月

蕭相追韓處遺蹤尙可攀拏雲龍易失出柙虎重還曙色催飛騎淸光照壯顏向來非國士何意出秦闗

漢山夕照

薄暮山逾好憑髙眼界空嵐光眞可掬倒影抑何窮萬壑澄江紫千林帶葉紅行人思往事立馬問褒中

中梁古剎

寶色風霜古頹檐老瓦催碑文多剝落山勢獨崔嵬宿鳥驚還定遊僧去復回人間經幾刼地下有餘灰

諸葛遺墟

大將星初殞長城一夕空山川消王气天地老英雄分鼎徒遺恨揮戈未奏功猶疑龍尙臥髙冢夕陽中

龍江過雨

浩浩長江水滔滔日夜流雨添千里潤涼送一天秋灘響山疑動沙明岸欲浮襲人花气重點點撲行舟

棧閣連云

秦蜀元相隔何年鳥道開登天窮險阻構木鑿崔嵬蒼狗依巖宿靑驄自隴來安危眞可念須仗濟時才

人日喜晴

浹旬陰忽散樓雪盡融城花縷迎新快梅妝帶艷明最靈今日兆偏勝往年情更喜兒童唱家家醉太平

探春

天上星杓轉東園景若何漸看生意滿頓覺賞心多淺碧山舒黛新黃栁破鵝催花人火急不惜馬蹄過

西園池亭

池亭閒坐久煩郁頓消除水气侵衣薄山光入座虛淺沙眠白鷺細藻躍金魚最喜無塵雜吟哦趣有餘

雨過

旭日初開霽東風積雨過一溪新水漲滿地落花多山色明於畫鶯聲巧似歌休嗟春事去亭沼漸淸和

九日遇雨

登髙何處是風雨苦相仇人比黃花冷山橫翠黛愁隔宵淹去馬繞塢聽鳴鳩醉把茱萸看慿誰共倡酬

井

鑿地牽泉脈泠然百丈淸細涵天色杳倒浸月華明啟鑰通銀檻沈絲下玉罌詩人多肺渇頻聽轆轤聲

社日

社鼓年年響村醪處處同物丰人自樂賽盡蠟還通庭院來巢燕江湖叫塞鴻炮羔兼■﹝月枼﹞膾隨地得民風

塵

漠漠旋空起花前栁外揚長途隨馬去近市逐人忙雨浥天街淨春生輦路香元規何處避惟有水雲鄕

次韻山陽道中

歲晚勞行部千山及萬山使旌紆雪裏候吏立沙間路滑心常駭詩成興不慳眼前梅與竹聊慰客中顏

頒賜新曆

皇明開泰運太史獨前知文軌同堯象璇璣用夏時襲蔵歸祖廟拜舞受階墀何幸連潢派年年覩盛儀

丙辰元旦試筆

歲徳又逢辰龍飛第九春靑陽回鳳歷玉燭轉鴻鈞禹服河山舊堯天景物新太平今有象共作太平人

送袁推府膺薦之京

行行上玉京得意馬蹄輕烏府徵書急黃堂獄訟平子容人頌徳若水史垂名會入端公選應教一道淸

聽雨不寐

風送檐花落沈沈聽轉更銀缸畱濕熖玉漏滴寒聲謫戍魂先杳懷人夢未成杜陵當此夜醉詠動髙情

春日過杜曲從臣指言唐杜拾遺故宅在此今不可尋矣

此日終南道春風動物華云連千隴麥霞爛一川花林杪穿馴鶴池塘沸亂蛙茅茨接煙火誰是拾遺家

郊行

曉行東郭外月色尙平分老栢迷深寺新花對古墳野煙隨霧合漁唱隔溪聞滿眼皆吟趣歸來欲夕曛

卽事

朱簾當晝捲偏是愛風光雨過■﹝艸糜﹞蕪濕風來杜若香拍酣晴蝶醉課急午蜂狂一笑詩成處陶然倒玉觴

詠黃蓮花

水花分別種紅白敢爭妍南國靈根老中央正色鮮宮妃重入步院吏誤相傳安得濂溪種移來共歲年

過東軒墓

中卻中山酒長眠竟不醒脊令悲夜雨鴻鴈落晨星冡樹連云暗園蕪帶露靑空餘絲竹在地下杳難聽

漫興

終南誰是主分守愧明時曹植非吾友劉蒼是我師有園惟種竹無日不吟詩入夜重門合天心月上遲

送張斷事考績嚴太守代求

早通三尺法戎幕擅才猷名喜中丞薦詩煩太守求淸風生狴犴髙論動貔貅好去燕山道重來覓舊遊

愚

大塊徒生我蚩蚩無所知放魚誰逆詐失馬未爲癡■﹝糹九﹞綺聊遮暖膏粱不苦饑惟應有詩癖句拙可能醫

懶

習懶眞成懶年來懶更便杜門非寡合隠幾卽閒眠倦洗牕前竹慵聽石上泉不知塵境外可有懶中仙

拙

散人無所事竟日避紛紜甘比催科政思追乞巧文何須繁似露焉用變於云莫笑鳩呼婦閒中最喜聞

狂

口竭西江水乾坤信所之艸髠張旭發醉炙郭舒眉撫掌髙歌處掀髯大笑時鳳兮今不返且和接輿詞

○五言排律

賀致政王少府九十之壽其孫黃門求

賢闗稱俊乂縣佐著能爲平易民心悅公廉士論宜蘭亭追往事松徑賦新詩倦鳥投林早門云出岫遲江濤翻浩蕩舟楫脫艱危徳貴陰施者天其黙相之瞿曇眞有識餘慶已先知迹隠靑山舊堂開綠野奇三槐承世澤一桂發孫枝鳯咮依金闕鵷行接玉墀芳名歸月旦遐算逾期頥奉使還朝日稱觴獻壽時希聲歌白雪妙舞間朱絲況際雍熈世何歡可代玆

小鳴稿卷四

●欽定四庫全書

小鳴稿卷五

﹝明﹞秦王朱誠泳撰

○七言律詩

半村爲姑蘇湯隠士賦

別墅深深習隠居半依城郭半郊墟門前流水漁郎棹道上飛埃使者車隔岸市諠來座逺捲簾山色入窓虛云泥出處都隨分野有良田案有書

送都憲孫世榮四川巡撫

紫泥封勅下金鑾進擢都臺鎭錦官分陜未終秦地愛濟川應遂蜀人歡雪山又爲公來重云棧寧辭馬度難從此諸畨皆慕義不勞兵甲從戎鞍

一覽亭爲保安王肅齋題

構得幽亭瞰小池四時風景總相宜百年圖史勞雙眼萬里乾坤醉一巵花雨撲簾紅片片玉山當戶白差差傍人卻訝仙凢隔載酒無因爲問奇

送李少參希範致政還鄕

囊封情疏達天閽乞得身閒荷寵恩召伯愛多棠勿翦淵明歸早菊猶存九峯結社詩千首三泖維舟酒一樽除卻賞心並樂事只將家學授兒孫

送郁文博少參致政還上海

天恩乞得下明光回首鄕關舊路長風月有情歸篋笥煙霞無夢到巗廊數杯濁酒黃花徑十里靑山綠野堂遙想鱸魚秋正美一竿終日釣滄浪

逰仰天池畱別性空和尙

絕巘靈湫一脈通翠光垂彩浸虛空三千世界紅塵外十二樓臺寶鏡中琪樹影長畱晚照曇花香暖逓春風我來自有三生約最喜髙人得逺公

壽伯汧陽王恕齋五十

半百年來五福全秀鍾光嶽陸生蓮蒼松翠栢風霜古玉葉金枝雨露偏鶴背有書來碧海弧南增彩燭瑤天霞杯滿進長春酒願祝荘椿壽八千

印湛然煉師道院

五銖霞帔七星冠洞府朝元禮數寛一榻白雲香篆裊半窓靈籟竹聲寒瑤壇鶴占千年樹金鼎龍蟠九轉丹物外紅塵渾不到碧桃花老任春殘

病鸚鵡

靈禽不耐病摧殘衣褪穠蛾嘴褪丹無力似人方倦極有情對主欲言難云深隴樹歸心逺月滿秦樓舊夢寒敲損玉壺渾不應空餘香稻長闌干

秋夜

燭黯緋羅火尙溫臥聞淸漏咽重門露漙仙掖蘭香細月轉雕欄桂影繁遣戍有懷勞士馬維藩無補愧君恩起來吟得悲秋句卻怪詩魔惱夢魂

劉節婦

結髮曽期百歲同可堪中歲命途窮孤鸞影去靑銅冷別鶴聲沈綠綺空烈火難銷心上鐵韶華不到鬢邊蓬西風一榻淸秋夜露葉蕭蕭墜井桐

賦得潼關曉騎送盛舜臣還吳

重關髙聳玉繩低曙色微分栁外堤逺道有人催去馬淸時無客效鳴雞帝城瑞日瞻來近親舎孤云望欲迷去去不須增感慨好將形勝入新題

送戴松崖之浙江憲長

三年提學擅芳名此日遷官沐寵榮關右文風歸渾厚越中民物待澄淸霜寒驛路豺狼遁日暖梧岡鳯鳥鳴此去臺端聊駐馬聖明虛席待阿衡

挽國戚廖都閫之父﹝二首﹞

少住人間四十秋乘雲又作帝鄕逰紫宸有寵來丹誥黃土無情瘞黒頭共倚嫖姚終破敵誰知李廣不封侯白楊風起棠梨冷地下英雄亦解愁

壯志曾期馬伏波功名未遂恨如何鴛雛繼武勲勞重鸞誥貤恩寵渥多海上有時來白鶴人間無路返靑騾刻銘幸有如椽筆千古聲名耿不磨

挽廖母秦太夫人﹝二首﹞

萬里良人事逺徵義方教子早成名七旬祿養三牲備雙誥恩封二品榮夜雨萱花堂背落春風芳艸墓前生賢郎閫帥追思處忍聽慈烏夜夜鳴

星沈寶婺夜光微七十年來祿養違不意叢萱摧暮雨空令寸艸戀春暉瑤池有路旌幢逺滄海無潮信息稀畱得階前慈竹在淸風依舊滿庭闈

挽國戚廖廷璽都閫﹝二首﹞

劍气橫空結暝陰英雄觸目亦傷心龍蛇陣古風雷壯狐兔羣多艸木深雲散栁營春寂寂鶴歸虎帳夜沈沈邊城爪士知多少目斷旌旗淚滿襟

戰袍簇錦炫朝暉萬里邊城縱武威沙苑不歸蕃帳馬將星空墮塞垣扉艸荒髙冢埋金劍云鎖空山暗鐵衣一段英雄招不返野花香冷雨霏霏

挽廖母孫夫人﹝二首﹞

瑤池夢斷彩雲飛爲弔芳魂淚一揮韜略資夫登閫帥賢明有女拜宮妃麝蘭已向風前散環佩何時月下歸喜有賢郎眞將種龍泉出匣更輝輝

珍重芳名舉世賢老蒼何事澀長年情知龍劍終歸水忍使鸞膠別續弦珠翟已空堂上母彩軿翻引洞中仙惟餘二品夫人誥夜夜虹光射九天

除夕有懷戴松崖

坐銷銀燭夜窓虛感慨流光逼歲除千里故人空有約三湘歸雁竟無書風驚爆竹鴉聲亂雪映寒梅鶴影臞滿酌屠蘇還自遣關西何日候輶車

送梁廷美都憲巡撫湖廣

九五飛龍泰運開大藩方伯進都臺隨車雨自秦關去有腳春從楚甸來和璧定爲稀世寶傅舟原是濟川才聖明正爾思賢佐雙佩還應接上臺

藩庭別意爲賈希召都憲賦

祖席休辭酒滿斟匆匆離思轉難禁乾坤納納誰非客湖海悠悠獨此心素履久同冰與蘗歸裝贏得鶴隨琴天涯明日遙相憶目極暮云春樹深

寄戴松崖

地北天南嘆別離此心無日不興思云霏茗椀閒邊話月隠華燈醉裏詩秦苑陽回花放早越江霜冷鴈來遲孤山聞說梅如玉莫惜春前寄一枝

送齊應璧鴻臚修祀禮成還朝

萬年天子篤同宗遣祀園陵禮秩崇使者虔恭將徳意先靈彷佛著儀容空山夜靜風雲繞大地春回雨露濃歸近天顏如有問爲言存沒感恩同

哭憲皇帝

玊帛常思拜冕旒此生誰道竟無由九重宮闕風雲慘萬里山河艸木愁昧谷日沈天漠漠鼎湖龍去路悠悠宗臣一掬傷心淚灑向黃河日夜流

送湯半村西遊

千里來逰百二州又騎羸馬向西遊蕭條自嘆馮唐發凋獘誰憐季子裘渭水斷鴻投逺渚隴山落木動髙秋老懷料得行吟慣不似尋常動別愁

送人還閩

楊栁經霜葉亂飛雙旌迢逓出闗西紫茰黃菊牽歸興綠酒紅亭惜解攜宦邸淸風隨驛馬客程殘月促晨雞故園到日應多暇好把新詩取次題

送鄭琴士南遊

壯遊知不憚驅馳東望三衢信所之流水髙山琴裏趣陽春白雪馬前詩豈無逺道鶯花好爲有髙堂鶴髮垂慈竹滿庭春酒熟歸期須及燕來時

冬日牡丹

愛日微暄破錦叢永春園內小亭東虛疑玄帝爲靑帝卻訝寒風變暖風松竹有情同晚節雪霜何處避春紅眼前生意多如許可是能回造化功

寄湯半村

長安相見卽相知千里那堪久別離夜雨寒燈勞逺夢暮云春樹動長思花明杜曲鶯啼早天闊吳江鴈度遲芳艸一庭書館靜煮茶何日細論詩

題印湛然煉師畫像

畫史丹靑妙入神毫端應怪寫來眞松風蘿月閒中趣野鶴孤云物外身脈脈靈源淸似水溶溶生意藹如春風雷叱吒尋常事信是人間有道人

涵碧池

分得瑤池一鏡開翠光澄徹淨無埃雕闌晝永眠春栁文石秋深銹雨苔菡蓞多情紅間白鴛鴦有意去還來無邊風景供逰樂細數行吟日幾回

湧金橋

長松修竹共陰森下有方塘幾許深玉井遙分泉脈脈彩虹髙臥夜沈沈升仙有志空題柱過海無慿浪費心誰似主人襟抱闊芳尊吟倚曲闌陰

春日雨中

冷風冷雨過殘春景物無多迹半陳色褪荼■﹝艸縻﹞紅粉淡愁低楊栁翠眉顰翰林賦罷江沈月金穀樓髙玉委塵自古興亡皆有數達人何用苦傷神

同閻文振方伯仰晉卿憲副池亭小酌

綠荷池上小亭臺紅白蓮花映日開喜共薇垣髙士話況逢冰署可人來謾將景物酬詩句何用笙歌送酒杯坐久香風生白薴不知身外有蓬萊

春暮書懷

鳥啼花落減韶光節序相催有底忙堤栁絮多迷燕子渚蒲芽短露鴛鴦匡時獻策知無補對酒吟詩喜欲狂況是眼前生意滿濡毫寧憚索枯腸

寄戴松崖都憲

南北暌違思不窮逺將音問托鱗鴻百年天地能容我此日經綸正倚公直遣窮陰回淑气還聞澆俗變淳風西窓夜雨何時會樽酒畱連一笑同

契合金蘭獨見君索居應嘆久離羣乘軺只在商山外放棹難尋剡水濆霄漢功名推獨步江湖聲迹喜相聞畫樓幾憑闌干立目斷天南日暮云

元夕分韻得紅字二首

華堂燈燭影搖紅此夕衣冠宴集同開口況逢時節好賞心休放酒杯空千年奎壁星重聚萬里煙霄月正中情景可人須盡醉詠歸還向舞雩風

送王尙文少參致政還金陵

霄漢功名志未伸便從巖穴問通津江東國士無雙士林下閒人見一人門近淸淮多白鳥堂開綠野斷紅塵五千書卷牀頭在舊業弓裘未是貧

送馮原孝郎中奉使還朝

建節宗藩冊禮成鳴騶千里上神京賓筵此日看儀度虎榜當年識姓名五色長虹光不掩千金良璧價非輕趨朝正是陽回日上苑遷喬聽早鶯

灞橋別意送徐進士還京

驅馳王事獨賢勞使節煌煌又入朝紅雨飛花長樂苑綠波芳艸灞陵橋秦關百二山河壯京國三千道路遙宵旰只今圖治切早施經濟答唐堯

送王述之升山西憲長

龍蟠金勑下長安憲副承恩又轉官鷙鳥乘秋霜翮健法星垂彩夜光寒五陵父老遮驄馬三晉雲山識豸冠料得輕車行熟路片言折獄信非難

請人看梅

桃李爭春不耐寒老龍獨向雪中蟠孤標只許靑松侶冷艶從教白眼看瀹茗賦詩聊醞藉巡檐索笑足盤桓合歡不是無杯酒似怪風情近牡丹

送耿好問亞卿癸西嶽事畢還京

聖皇憂旱爲斯民謁告名山簡近臣千里亢陽過十月一時飛雪徧三秦大烹牲腯勞歆饗少宰精誠動鬼神歸去金鑾煩奏對於今民物已回春

賀新亝兄書屋落成

宗藩華構俯層城小結書齋又落成滿架香蕓靑馥馥一庭芳艸翠盈盈可人兼喜畱談謔熟客頻來免送迎孔思周情千載趣湛然方寸有餘淸

送大參鄧松坡致政還鄕

兩封情疏達金扉乞得閒身故里歸上國久依紅日近內江遙望白雲飛鱸魚鱠美充珍饌孔雀袍新勝舞衣忠孝兩全臣子分傍人應羨早知幾

次韻畱鄭子初長史懷歸

閒情未許寄盟鷗秦國衣冠第一流仙桂有香秋淡淡貞松無恙晚悠悠封王顧我猶靑歲作相憐君未白頭道誼始終期不負縶駒非是爲私畱

挹秀爲宗弟永壽王東軒賦

疊石爲山列畫屏方塘如鑑對幽亭水涵云影連天碧峯送嵐光入座靑爽气逼人詩屢就淸風撲面酒微醒等閒自有濓溪趣芳艸長畱翠滿庭

讀寧河武順王鄧氏世家錄﹝二首﹞

手提一劍歸眞主百二雄師勢獨尊彤管銘功輝簡冊靑門爲庶泣兒孫東皇已去花無賴華表重來鶴有言六尺孤墳鍾阜外誰將麥飯弔英魂

气節稜稜壓萬夫平生百戰定寰區丹書鐵劵當朝寵武略文韜百世模淮泗腴田惟舊業麒麟髙閣有新圖天家雨露東溟闊況是河山舊剖符

九日與戴松崖湯俟庵賞菊

門外衣冠次第來斯文良會喜相陪天垂晴碧雨初過菊帶寒香花正開人世不須傷往事籬根聊共醉深杯東風指日回春意還約書窓看早梅

送鄭子初長史致政歸南閩

作相親藩擅徳音蒓鱸忽動故鄕心匡衡去國多遺艸疏廣還家有賜金綠野雨晴花霧暖滄江月白水雲深懸知報主心猶在淸夢還應繞禁林

送左廷珍憲使升都憲遼東巡撫

十載西臺著豸冠又遷都憲上朝端九重圖治求賢急三輔懷恩拜別難寶鑑光搖關月冷髙牙風動海云寒封侯自古多文士斗印期登大將壇

宴保安府池亭席上偶成

路入名園景最幽小亭如畫枕寒流風生朱箔花香細日轉雕欄樹影浮篆裊香煙霏寶鼎酒傾玄露瀉金甌眼前便是仙家境跨鶴寧須閬苑逰

惜紅梅

暫離紫府入秦城水路迢迢數月程北客共知元有種東君誰料太無情羣芳各藉陽和力一樹何孤雨澤榮醉裏師雄呼不醒翠禽空繞月三更

次戴松崖韻以寓有懷

會合尋常嘆不齊可堪南北復東西門墻化雨歸桃李霄漢文星聚壁奎思逐楊花同滚滚望迷芳艸更萋萋不知驄馬今何處伐木空山鳥自啼

無題﹝四首﹞

闌干曲曲思依依風露涼生白薴衣瑤瑟調殘金鴈冷玉簫聲斷彩鸞飛夢中說夢猶難信山上安山更不歸回首蓬萊三萬里暖云明滅望中微

聚散無慿若夢中落花飛絮任西東金籠鸚鵡■﹝髟上星下﹞松語綠水芙蓉黯淡紅曉鏡芳華空自惜夜燈談笑與誰同十年零落同心結不是儂家手未工

兔走烏飛有底忙相思應斷九回腸新聲謾說朱弦好舊恨誰憐白畫長玉虎水寒猶汲井金猊火冷尙添香星橋影淡秋無迹碧海靑天路渺茫

楚雨巫雲恰好時角聲又起畫樓西金屏繡褥空凝望錦字魚箋亦懶題藕斷尙憐絲裊娜花深偏怪霧淒迷宵徵莫道無眠處賦命從來自不齊

閨情﹝四首﹞

倚徧闌干白晝長更無情緒理新妝栁眉翠壓春愁重桃臉紅添粉淚香潮信有期通瀚海音書無路到遼陽自憐不及堂前燕雙去雙來繞畫梁

午夢初回玉漏長粉容香汗濕殘妝篋中羞對班姬扇簾底空聞賈媛香暮雨幾時歸楚岫春心何處問巫陽閒來寫就相思調一段新聲自繞梁

愁中一刻似年長無復濃妝與淡妝玉頰痩來慚對鏡羅衣閒卻罷燻香丹楓有恨隨流水白日無情易夕陽屈指光陰近重九懶將黃菊傍釵梁

錦被難溫覺夜長曉來無復學梅妝嚲肩雲鬢千絲亂記臂丹砂一點香問約有情緘荳蔲引年無意藉昌陽角聲催起東樓月顏色猶疑在屋梁

送春

楡莢楊花亂舞風東皇何事去匆匆一庭芳艸添濃綠滿耳啼鶯怨落紅眼底韶華渾似夢人間樂事又成空臨岐對酒情無賴殢雨尢雲悵望中

心迹雙淸爲汧陽王作

一片靈臺湛碧虛此身眞在水雲居壺中秋月冰相映簾外春風艸不除老鶴枯琴君子操牙籖玉軸聖賢書東平未必淸如許俯仰無慚樂有餘

送婁亷使克譲朝京

玉驄騰踏使車輕憲節趨朝出雍城旌斾影搖晴雪冷佩環聲振曉風淸雲中雙闕星辰近天上重瞳日月明關輔年來尙雕敝好因前席論蒼生

東軒爲永壽王作

構得華軒府第東搏桑朝影上梧桐雨香砌艸先交翠气淑林花早放紅照眼簾櫳迎旭日滿堂賓客坐春風主人吟罷連枝句流水心期萬折同

白雲窩

爲霖有待濟恆暘暫托幽棲覆苑墻縹緲逺連天漠漠氤氳微露月茫茫晴窓影墮琴書潤午榻陰生枕簟涼蒼狗白衣隨變幻肯教飛夢落髙唐

送吳元素長史致仕

緘情才上九重天乞得閒身寵渥偏四品進階金帶重五花裁錦茜袍鮮秦城況有連云第杜曲仍多負郭田我喜相違復相近沃心還望仲舒賢

元日遇雪

靑帝今朝換物華故將飛雪逞豪奢嘉祥偏應三陽候枯樹爭開六出花耳底丰年先有詠眼前生意浩無涯妝成富貴應難並玉宇瓊樓幾萬家

賀戴松崖升都憲

薇垣遷秩貳都臺荊楚風煙到處開恩命一函從北下福星千里又南來鳯麟自古生明世廊廟於今用大材昨夜仰瞻霄漢上文光垂彩耀三臺

送韓貫道都憲巡撫西夏

盛世籌邊用老成魏公孫子復才名紫泥金勅來關輔大纛髙牙建夏城殺气凜如秋气肅法星光並將星明塞垣自此烽煙淨廊廟行看佐太平

送周國瑞總戎守鎭西夏

金勅初頒五鳯樓便催鐵鉞鎭邊州北來已破羗人膽西顧寧煩聖主憂千里旌旗山月曉一聲皷角塞云秋酬功他日銘彛鼎定列麒麟閣上頭

柬暹上人

千里勞師逺入秦久聞醫術妙通神坐中不問三生話指下求痊一病身早使恵風蘇艸木要令幽谷變陽春慈悲最是僧家事況是僧家最上人

中秋喜晴

三年好景憂中度今歲中秋大放晴萬里碧空星彩爛滿天涼露月華明桂香尊爼噴龍腦花擁笙歌咽鳳聲淸賞不知更漏永只疑身世在蓬瀛

秋夜雨晴

雨餘林暑盡消殘涼气侵膚卻素紈萬里碧空秋淡淡一天淸露夜漫漫桂香暗結黃金粟橋影斜涵白玉盤淸思滿襟渾不寐詩成還倚曲闌干

雨晴卽事

好山排闥送新晴石徑苔幹步屧輕華屋日髙飛乳燕綠楊風軟聽流鶯也知守拙眞成拙須信浮名未是名一笑未堪塵鞅累陶然醉詠樂升平

白兔

金精孕秀產明時三窟祥生玉雪姿異種料應塵世少仙胎元是月宮遺冰崖臥處人難見艸徑行來犬易知好共蓬山雪毛鹿去隨阿母宴瑤池

映水芙蓉

花滿平堤水滿池水光花影淨相宜蜀江霞襯千機錦海國蠶成五色絲鏡裏崔徽施巧手溪邊西子露香肌本來色相皆虛幻惱亂魚龍恐浪疑

舞風楊栁

灞陵橋畔晚依依搖蕩春光力尙微漢燕身輕斜嚲袖白蠻腰瘦不勝衣長條偏藉吹噓力弱質難禁翦拂威寄語章臺休擺亂風流態度有時歸

春日寫景

樓閣深沈畫景長澹雲輕靄散晴光栁堤風暖鶯鶯巧花徑泥融燕燕忙歌管傳聲來別院秋千送影過鄰墻靑春莫負韶華好秉燭還須照海棠

訪城南孝子廬墓

命駕來尋孝子居落花天气日長初喬松幾个一雙鶴老屋數間千卷書髙冢己沾新雨露故家還守舊田廬紛紛肉食知多少側耳髙風愧不如

送修武伯還朝

親藩封拜禮初成鳴佩依然上玊京千里河山旋使節一方茅土受宗盟春回灞岸鶯聲早雪霽函關馬足輕靑歲功名須努力等閒莫負舊家聲

送秋官車郎中還京

九重恩禮厚同宗天上仙郎逺錫封袖帶玉鑪香馥鬱口傳金殿語從容秦關自昔山河壯漢省於今雨露濃看取歸朝還使節定知飛步接夔龍

登城

層城百尺勢淩虛四面靑山列畫圖北極九重紅日近南山雙壠白雲孤天連迥野迷髙下煙抹平林淡有無長嘯一聲回首處夕陽歸鴈落汀蘆

畫睂次韻

宮樣妝成忽自驚剰添螺緑轉分明平鋪秋水雙蛾秀淡抹春山八字橫顰學西施偏有態嫵憐京兆最多情等閒莫對彎彎月只恐嫦娥也妬爭

夜坐不寐聽雨

積雨兼旬未放晴瓦溝銀竹勢如傾樓頭畫鼔三更盡牕下殘燈一點明詩客此時偏得句旅人今夕不勝情懸知足慰三農望稼穡今秋定有成

過宮人墓

彩鸞飛去幾回秋枳棘叢深見墓丘艷骨香魂千古恨斷雲殘雨一天愁故宮寂寂春何在落日涓涓水自流啼鳥聲中增感慨肩輿經過更遲畱

四友軒

松竹梅花舊有名幽人又結歲寒盟翻雲覆雨嫌時態傲雪淩霜有故情人物每同三益好丰標況是一般淸相看冷淡空山里爾汝忘形度此生

春園行樂

漠漠輕煙淡淡風曲闌干外小池東鶯穿髙栁分晴翠燕掠飛花落軟紅好景只疑圖畫裏新詩都付笑談中及時遊衍心偏樂鸚鵡深杯莫放空

與弟東軒

一徧賡詩百徧吟吟成猶未愜人心韻逢險峻尢難押句到新奇不易尋銀燭燒殘思處苦長髭撚斷坐來深陽春白雪眞稀少金石難同瓦缶音

望云思親爲陳公輔伴讀賦

甘旨無由奉母慈晨昏常起狄公思孤云目斷三千里寸艸心懸十二時飛去不能身有翼愁來空自淚交頤誰知我亦傷情切忍誦當年陟屺詩

題陳叔振憲使鴈山永慕捲

家山埋玉几星霜逰子天涯倍感傷宰木有烏風淅淅泉臺無路夜茫茫當年獨立心常在此日三遷教未忘貌得佳城隨宦轍公餘展拜淚淋浪

丘仲玉少參晚香亭

小結幽亭用意深西風開徧滿籬金飡英自得靈均味把酒誰探靖節心冷艷不嫌秋色淡殘枝偏耐曉霜侵主人剩有新裁句日對南山取次吟

借山樓爲湯俟庵作

十二闌干百尺樓千年風景一時收不妨老子常開眼曾辱髙峯爲點頭爽气隔簾時冉冉嵐光浮座晚悠悠姑蘇景物分明是底用思鄕感舊逰

淨香亭

小結幽亭傍此君百年風雨任朝昏濕云侵晚籠茶竈髙節淩寒落酒樽牕外有時搖翡翠風前終日散蘭蓀主人對此歌淇澳剰有淸聲逺近聞

道中遇雪

前驅墮指折弓弦四顧茫茫失渭川初訝飛花連碧落還疑美玉出藍田隨車縞帶眞無異捲幔冰崖絕可憐誰道眼前非上瑞等閒三白是丰年

詠雪和蘇長公韻﹝二首﹞

已密還疎亂更纎襲人寒气十分嚴可能端木皆成粟未必楊花卻似鹽冷咽銅龍沈曉漏聲酣鐵馬戰風檐曉來忽報紅輪上仙掌依稀露指尖

長樂鐘聲散曙鴉九衢風力疾於車折殘渭水竿竿竹擬徧梁園樹樹花沃野春回千隴麥層檐冰綴萬人家句淸無柰茶煙濕撚斷吟髭手謾義

雪晴﹝三首﹞

陰沴初消瑞日升田夫於耜擬東興山頭破暖靑猶在栁眼窺春綠未曽雙艇逺依收釣火一簾深映讀書燈人間妙手嗟誰及調燮終歸宰輔能

樓雪初融歲欲更喜聞幹鵲報天晴炊煙早逐朝陽起春意潛隨野水生雲散佛頭來嶽色風回仙掌落鐘聲不知驄馬經行處賦得梅花幾首成

玄冥司令勢何嚴一雪能教數日淹風斂凍雲歸逺岫天開晴日上虛檐梅腮破臘爭勻粉筍指緣寒未露尖好在田家應拍手瓦盆盛酒正厭厭

雪晴復作﹝五首﹞

誰翦瓊花促未停海云籠日上蒼冥地宜麰麥三回白山露芙蓉幾仞靑寒澑不妨和漏滴春蠶猶愛隔窓聽江湖此夜看牢落應有髙人睡未醒

四匝陰雲動浹旬河山積玉几畨新吟余瘦骨應憐我寒到貧家亦惱人浮世悟來皆泡幻化機流後卽陽春座中鶴氅淸如許緩步能消物外塵

片片隨風欲作圍曉來簾外正霏霏鴉巢深樹饑爭噪鵲聚空梁凍不飛雙棹山陰狂客返一蓑江上釣翁歸玉樓銀海眞仙詠已覺當年屬和稀

長空雪意未蹉跎舞屑回風一瞬過藥玉桮船迎臘早水晶簾幕受寒多淸浮石鼎應誰得白戰星堂柰若何回首江天雲霧裏短罾疎网伴漁蓑

酸風吹雨結陰雲村舎人家半掩門翦水作花看有象堆鹽肖虎刻無痕彩毫凍合詩仍健緑酒春回臉易溫淸興滿懷渾不俗山陰灞水總休論

看雪

雨花雲葉逞新奇翦水何人奪化機掌上芙蓉旋玉女空中縞素簇瓊妃郊原瘦蹇衝寒去野渡輕蓑薄暮歸最是柱頭驚舊鶴爛銀城郭此時非

聽雪

玉屑兼風捲地驚坐疑天籟不勝淸吳蠶食葉漸無迹江蠏行沙碎有聲詩夢又從深夜轉春愁還向來年生閒門要路無遺處誰謂滕神亦世情

和楊憲副應寧過藍橋

搖搖小隊出藍關一路淩兢馬足慳萬里同云迷玊宇滿天霏雪幻銀山枝翻宿鳥驚難定苔長新痕濕未斑卻憶昌黎經此日憑誰沽酒慰愁顏

又和藍田道中

風雪交加歲晚時一年節候又將移官庖有廩堪沽酒野店無梅欲廢詩白鳯隨車歸院疾銀杯逐馬度橋遲關西重見楊夫子猶恐前身是伯夷

送焦知縣升彰徳知府

曾於烏府播芳聲又向花封報政成皂蓋朱轓今日寵玉壺秋月舊時淸愛民須體朝廷意臥轍偏傷父老情見說調羮還有待一麾寧許久專城

挽餘士英司馬父母

紫簫聲徹鳯鸞飛雛鳯呈祥世所稀二品褒封蒙異數百年伉儷竟同歸理財久擅韋公譽斷織猶存孟母機七尺穹碑昭不冺西川山水亦增輝

夜坐聞笛

誰人吹笛倚樓東靜夜聞來迥不同嘹喨數聲雲散後淒淸三弄月明中梅花落盡江城雪楊栁凋殘野渡風坐久不知黃鶴隔參差樹影上簾櫳

別意送淩臥巖還鄕次韻﹝三首﹞

術傳盧扁字鍾王兩浙髙名海內香去路也知車載穏濟時何用劍生芒雞鳴函谷三更月楓落吳江兩岸霜歸到苕溪尋舊侶畫船詩酒水雲鄕

束書孤劍別西秦紅樹靑山潑眼新千里風霜欺老鬢五湖風月寄閒身灞橋驢背驚殘夢函谷雞聲促去輪料得紀行多賦詠郵筒毋惜寄陽春

先生爲客感秋聲豈憚還鄕兩月程囊裏有丹皆玉液釜中無飯不靑精月殘茅店雞三唱霜冷河橋馬獨行去去天空風正急渡江須待暮潮平

寄日華上人

秦城分手一年過眼底流光逐逝波冷澹情懷交去久平安消息寄來多寶鑪香燼同誰話白雪詩成想自哦徧倚闌干思無限西風又老半塘荷

天開圖畫樓爲唐府三城王作

十二丹梯百尺樓無邊佳致滿中州山光凝黛當牕見水色拖藍遶楹流不用丹靑誇獨步眞成造物與同遊髙吟定有詩千首安得登臨一唱酬

禦書閣爲唐府三城王作

天上頒書寵數優淩空傑閣冠中州六經垂世崇宣父萬軸傳家羨鄴侯粉蠧避蕓香馥馥晴虹貫日影悠悠貽孫燕子畱芳逺瓜瓞綿綿與國休

送胡廷倫紀善致仕還鄕

廿載秦藩共我遊蕭蕭華髮已盈頭季鷹去國蒓初羙靖節還家菊正秋萬里雲霄雙捲翼五湖煙水一歸舟會稽剩有佳山水吟得新詩肯寄不

自題小像

石田揮筆寫吾眞身外誰知更有身報國寸心元自赤流年雙鬢欲成銀愛山常與山爲主種竹誰知竹是賓茶竈筆牀隨處有優遊天地一閒人

再遊天池普光寺憶僧性空

不到禪關二十年無邊風景尙依然靑蒼逺接千章樹紅白新開萬朶蓮習隠不爲招隠賦愛山寧惜買山錢獨憐恵逺今何在孤冢斜陽帶晚煙

慰新齋兄

握手常嗟會面疎年來尢覺甚於初身同野鶴淸尢健計比巢鳩拙不如莫爲事煩妨食息且教心靜樂琴書誰言淡泊中無味淡泊從來味有餘

次三鎭國愼獨齋竹軒之作﹝二首﹞

築得幽居類瀼西苔痕蝸篆雨中迷出林老幹芟猶宻解籜新梢長欲齊髙詠不妨人徑造虛心似待我畱題夜闌分付閒啼鳥莫謾喧啾攪鳯棲

隙地新開水竹居逰觀終日從籃輿淸陰滿地和煙暝涼影橫牕過月虛一點紅塵渾不到萬竿蒼玉自森如等閒相對眞成趣不用笙歌樂有餘

次三鎭國愼獨齋陪逰後園池亭之作

案牘無勞日日閒毎■﹝扌棄﹞臨水更看山綠云冉冉侵簾細紅雨紛紛點砌斑三月韶光圖畫裏百年身世去來間東平自有天然樂逸駕千年許共攀

年來年去幾畨新萬事回頭扇底塵雪裏老梅才破玉雨中芳艸又成茵滿鉤簾捲靑山曉半畆塘開綠水春美景故知常在眼人間俗事浪頻頻

送任進之學正之絳州

匹馬嘶風踏軟塵大河東去是通津金天后夜文星逺絳水開年化雨新芹泮綠回官舎曉杏壇紅送講堂春人材瑞世從先達臯席於今有鳯麟

約戴松崖賞梅因出巡不果

宮庭萬玊擁新梅曾約逋仙共酒杯千里獨憐靑眼別一襟誰爲故人開漫勞疎影橫窓入徒有寒香撲面來欲折一枝煩逺使豈勝搔首望蘭臺

莊誦太祖皇帝禦制文集

鼎湖龍去天應泣弦管無聲市肆空宸翰萬年畱聖制人文千古纉神功堯民擊壤風謡在周胤分茅典則同秦隴諸孫瞻拜處不禁血淚灑遺弓

覽秀樓爲宗兄臨潼王養性齋題

傑構慿虛接上臺闌干曲曲障風埃牕涵渭水玻瓈滑簾卷終南紫翠開歌舞不知誰共醉登臨應許我重來無邊光景無窮趣莫惜新詩爲品裁

送魯千之都憲之甘州巡撫

幾年藩省著芳聲進秩都臺荷寵榮霖雨又從今日作泰階應向此時平霜明畨落旄頭暗春到陰山淑气生爲語羌戎須逺遁於今萬里有長城

次韻寄致政郁文溥少參

關陜相逢卽故知別來誰料會無期金蘭漫憶同心話白雪多慚下裏詩夜雨一燈勞逺夢暮云千里動長思林泉聞說多蕭散兩鬢年來尙未絲

牡丹亭侍親夜宴

銀燭輝煌照綺羅綠雲飛盡露銀河天香國色春無際玉漏銅龍夜幾何翠袖舞風嬌不起鳯笙吹月淡相和霞杯滿進長生酒春到庭闈喜气多

予祖康王嘗遊翠微山畱題永慶寺璧迄今四十載寺僧錄詩來謁求和予三復展誦感慕不覺泣下因再拜追和時成化庚子九月一日也

當年仙駕到禪宮回首春花幾度紅剩有詩篇籠壁上漫勞神物護山中騰蛟起鳯奎光在流水浮雲世事空一捧驪珠雙淚落九原衰艸正秋風

贈湯以修紀善進階致政

董賈才華擅俊良曳裾元侍我先王籠鵝書妙黃金薤倚馬吟成白雪章松栢經霜知不攺筌蹄得意信難忘一封竟遂柴桑願又進官階拜寵光

送餘士英司馬之京

天書飛下五云端八座崇髙禮數寛霖雨早收天下望法星曽照塞門寒當年維嶽生申甫終古邊城倚範韓將相勲名眞不愧折衝補衮信非難

詠雪次韻

紛紛瑞葉下遙天宮闕髙寒攪夜眠指露卻愁東郭履興闌還笑剡溪船黨姬風味羊羔酒謝女才情栁絮聨最喜太平先有兆一冬三白徧秦川

送賈希召都憲致政還蜀

承流總憲兩稱宜憂國憂民鬢已絲裴相抗章求退日邊人歸化受降時巴江雪霽鷗波闊蜀棧云連鳥道危可是還家便髙臥九重無乃動遐思

壽伯汧陽王

花甲將周鬢未絲五朝身際太平時明珠白璧原無玷后土皇天若有私云暖瑞芝森玊葉雨香仙桂濯金枝年年此日春如海笑對南山醉酒巵

聞餘士英都憲凱旋喜而有作

貔貅十萬度洮河頃刻前徒自倒戈小醜命從今日盡名臣功比昔人多一天膏雨消氛气滿路春風奏凱歌聞有巨崖堪勒頌萬人相向爲君磨

夜坐納涼

桃笙豹枕竹方牀爽气微添白薴裳宮漏穿花聲斷續疎螢度水影輝煌玉繩低轉繁星亂銀浦斜連澹月涼淸興滿懷詩吻渇笑拈斗柄挹天漿

擬送人赴舉

十年經傳費覃思養就長材未是遲月殿秋髙攀桂夕禹門春暖化龍時士林聲價千金璧藝苑文章五色絲此去奏名眞不忝便應飛步接臯夔

送李經司升知隴州

贊政薇垣屬老成分符又喜領專城九衢父老壺漿餞一路兒童竹馬迎行李只隨淸獻鶴生涯誰賣隴山鸚東風三月長安道側耳行人沸頌聲

擬聖壽節早朝

南極騰光燭紫霄康衢又聽頌唐堯九重宮闕開黃道五色雲霞擁赭袍靄靄禦香浮黼扆蔥蔥佳气拂旌旄萬方感徳多歡抃共祝南山壽域髙

春雪次韻

亂灑寒檐已足誇飛來燈夕更光華天孫不記三陽候靑帝初裁五出花消剰江波浮釣艇潤余田麥慰農家呼童莫待金鳥上掃向梅牕夜煮茶

對雪謾成

寒湛虛明耿夜光朝來片片過宮墻輕如栁絮還應濕白似梨花秪欠香風韻每憐飄處好詞情偏覺賦詩狂玉堂此際淸如許不數豪家樂醉鄕

送婁克讓之四川方伯

紫泥封勅下天閽憲使遷官向蜀藩瑞世百年麟在囿淸風千里鶴隨軒朝廷方嶽西川重霄漢星辰左轄尊從此雪山南下路甘棠春暖綠陰繁

乙已仲春七日聽頒寛卹詔

彩鳯銜書出九重聖恩如海徧寰中江山淸晝風煙散天地回春艸木同二月迅雷驚蟄腐一時膏雨起疲癊臣民歡忭將何補萬歲千秋祝華嵩

挽儀賓曹仲璜

賓館相親歲月多年來霜鬢漸成皤千金偉器元無忝半世榮名耿不磨北海樽空虛夜月南柯夢斷冷行窩石麟髙冢靑山下腸斷秋風嘆逝波

周處三害圖

膂力兼人膽气麄勢同蛟虎虐無辜若非父老一言悟安得鄕閭三害無死國能堅忠義節讀書還作聖賢徒男兒攺過非難事千古英風激懦夫

壽錢員外八十大參大用之父

八袠封君樂且康酡顏偏稱錦衣裳棲身有分終幽隠裕後多書遂顯揚越水吳山鍾秀气少微南極燦祥光世間甲子如流水笑展方瞳看海桑

會樂圖爲宗弟永壽王題

四海承平庶事康百年雅會重藩方琴樽適興排鴛序禮樂禔身肅鴈行更喜阿咸從阮籍且無成義狎寧王天倫至樂時時有不似蘭亭一詠觴

送暹上人還京

萍水相逢歲未周又看飛錫上神州梁恢鍼驗心多感龍樹機深計莫畱鴈度碧雲函谷曉蟬鳴紅樹曲江秋臨岐且莫傷懷抱更約春風此地逰

和馬天祿憲副隴州簡閻光甫大參

悠悠汧水帶云流白艸黃沙接逺洲風斷歸鴻迷別渚霜寒落木動髙秋畨營人散城邊馬野渡僧歸月下舟獨有髙閒當此際每將心迹寄莵裘

和次閻大參韻

報國曾將素志酬乞歸還愛艸堂幽夕陽簾捲吳山碧野渡舟橫隴水流詩酒放懷三徑地鄕園飛夢五雲樓身閒況是心無累半百年來未白頭

和華亭道中雨晴

五花驄馬鞚靑絲憲使髙秋按節時貪吏望風爭解印逺人歸化納降旗艸間泣露蛩聲切塵外摩空鳥力疲景物滿前騷興在不妨頭上雨催詩

和晚渡咸陽

長堤漠漠繞晴川芳艸離離接逺天幾處夕陽林外鳥半篙秋水渡頭船靑山伯業成餘燼紫蔓殘碑紀昔年薄暮行人呼愈急短衫黃帽立沙邊

壽汧陽伯父

玳瑁筵開簇綺羅碧桃花發去年柯東平樂善賢名著南極呈祥瑞彩多翠袂舞風鸞影細紫簫吹月鳯聲和霞杯滿進長生酒醉看桑田起白波

送陳公輔伴讀省親入蜀時其弟進士亦歸省

一別慈闈幾歲寒宦逰何處問平安太行睥睨雲飛逺棧閣崔嵬馬度難庭下稱觴堯叟至門前衣繡季方歡人間家慶如君少堂北春深雨露寛

送童世奇黃門回京

近臣承詔下鑾坡跋涉其如逺道何魚目混珠須辯早角弓入酒莫疑多人情翻覆眞堪笑水鑑姸媸定不訛行色一鞭催去馬華山回首郁嵯峨

送唐虞卿郎中回京

遙持玉節下秦中萬里流云素鑑空曲直肯撓三尺法咨詢都付一心公行旌渺渺瞻燕北驛騎蕭蕭過陜東囊裏封章多少事更期民隠達宸衷

和詠雪

六花飛舞亂西東一白茫茫路不通閉戶髙眠窮巷客維舟獨釣破蓑翁川原繚繞疑瓊島艸樹髙低見玉叢最喜丰年先有兆來麰生意已無窮

送錦衣楊千兵回京

一片淸冰置玉壺家傳韜略更兼儒鼠牙雀角原情僞重袴疑金定有無堤栁暖風飛乳燕河橋春水泛輕鳬香塵十里長安道笑拂吳鉤上帝都

楊化州淸節捲

佐政三州藹頌聲繭絲保障極經營跳梁小醜空爲亂安堵居民總不驚囊裏肯攜包拯硯胸中元有仲淹兵關西家世傳來久淸白端能裕後生

次楊應寧僉憲畱別京師詞林諸友韻

三年讀禮輟慈闈還逐鵷鸞舊伴飛雙闕制頒綸綍命五陵士望斗山歸靑雲接武天應近絳帳傳經願不違畱取從行淸獻鶴他年堪繡上羅衣

璽書榮捧別詞林祖帳臨岐思不任原委早承明道派之無幼契樂天心官居執法飛霜逺人喜從逰立雪深宻勿廟廊應有待壯年誰許脫朝簪

宣廟太乙眞人蓮葉舟畫爲永壽王題

水上飄飄一葉蓮眞人宴坐穩於船撐歸泰華峯頭月夢入西湖鏡裏天衝浪不驚紅雨亂忘機常對白鷗眠鼎湖龍去仙蹤逺遺澤空存禦筆鮮

送髙文明繡衣事竣還朝

榷茶奉制撫邊夷一道澄淸屬有爲豸角霜威秋肅肅烏臺月影夜離離及瓜有待催行色折栁無端動別思關隴近來凋獘甚封章好達聖明知

送匡敬敷繡衣事竣還朝

戎政賢勞歲屢更又持繡斧上神京天開魏闕雙龍近云盡長空一鶚橫官道飛埃過雨淨驛亭殘暑逐風淸九重若問三農事麰麥微收谷未成

題忠孝節義傳爲都閫王徽作

節鉞防邊與弟俱一門風化重輿圖孤忠報主今應少雙節從夫古亦無事母孝思恩罔極痛姑涕淚眼將枯芳名美譽垂靑史畱與人間作範模

送都憲陳叔振作鎭宣府

邊疆作鎭眾稱冝攀臥爭緣父老癡憲府卹刑崇徳望都臺遷秩拜恩私燧烽煙杳防秋逺刁鬥聲沈警夜遲舊煉石皆成五色珍蔵還待補天維

與彊景明伴讀

淸冰無滓玉無瑕魚水相看鬢未華詩擬陶韋窺雅調文宗韓栁擅名家井天典教膺儒聘藩邸能官更汝嘉慚愧楚筵初設醴何如賈誼在長沙

竹窗寫興﹝四首﹞

幽軒瀟灑傍宮墻種得新筠繞畫廊寒色滿林秋淅淅綠陰匝地曉蒼蒼小牕不雨書常潤矮榻無風簟亦涼一點紅塵無處著分明身世在瀟湘

滿院瑯玕綠染成蒼茫秋色弄陰晴如雲謾作紛紛態帶雨常爲簌簌聲陸地何時無翠滴炎天終日有寒生我來不是閒乘興共結冰霜歲晚盟

一片湘云壓畫欄鳯毛零亂綠成圑香生籜粉晴猶墮翠滴苔花濕未幹簾影低垂秋霧薄玉聲輕弄晚風寒傍人莫訝耽幽興盡日微吟獨倚闌

軒居幽僻斷塵紛不種穠華種此君晴翠拂檐秋瑟瑟綠陰垂地畫氳氳滿庭碎玉人空掃半畆淸風鶴共分讀罷武公淇澳句不知簾外已斜曛

溪上晚景

隔岸山光翠欲流暫停驄馬一遨遊斷雲閣雨天將暝老葉驚風樹已秋爭果野猿時聚散傍船水鳥自沈浮垂鞭緩策歸來後詩興無邊詠未休

和韻寄日華上人﹝二首﹞

幾年不見佛圖澄龍象天髙未許登西土重來思有道親藩分守愧無能曾聞心印傳諸祖更喜詩壇續九僧料得山居無个事蒲團終日課蓮經

當年曾會景隆池千里難禁別後思古寺春深花落後小軒人靜月明時寒山笑謔都成偈無本推敲酷愛詩何日重來尋舊約相逢一笑話襟期

李公堤爲嶽州守李文明作

洞庭湖水古今同嶽牧全收捍禦功耕藝有田成歲稔往來無客嘆途窮沿堤新栁搖金縷傍岸長橋臥彩虹昭代擬修循吏傳聲華先已屬觀風

送李文明憲使之任河南

東陵作鎭先諸郡西嶽旬宣重一方到處蒼生沾雨露平生淸節凜冰霜憲臺赫赫官階峻使節搖搖驛路長不道梁園還久住居然聽履上巗廊

送少司馬王表倫赴京﹝二首﹞

簡書分陜羨賢勞幾見巡邊樹節旄戰馬不嘶饒苜蓿耕農無事醉蒲萄三春雨露滋三輔六籍經綸濟六韜八座登庸還有待好將忠赤答恩褒

遙持玉節鎭長安百辟嚴趨仰豸冠私謁不通霜滿面秋毫無犯鐵爲肝一封丹詔來春殿三品淸銜貳夏官幸際升平戎事少委蛇日日侍金鑾

送張應祥繡衣按治四川還朝

繡衣驄馬上金臺好是西川按轡回甘雨一天隨使節淸風千里斷氛埃故園情思迷松菊先隴恩光賁艸萊五色雲開雙闕近朝陽爭看鳯飛來

送夏官楊知微司廳事竣還朝

三孤世閥挺人豪贊理兵曹地位髙霄漢飛騰眞不忝關山跋涉肯辭勞長安秋色隨靑蓋華嶽晴光絢錦袍此去天顏應咫尺定知喬擢荷恩褒

送談時英僉憲升任江西憲副

雙旌髙捲北風涼南望洪都去路長洞獠定歸今日化野梅應發去年芳謾誇搏擊同鷹隼共喜翺翔有鳯凰楚水吳山成逺別作詩聊爲緩離觴

閒中

閒中常是笑人忙始覺閒中趣味長天上浮雲多變幻人間流俗自炎涼推窓對客敲棊局倚榻呼童檢藥方茶竈筆牀書滿架不妨吟嘯到斜陽

元夕

噓暖東風晚更微瑤天皓月正光輝華燈萬盞樓頭下火樹千枝望裏飛宴集衣冠開玳瑁詩成咳唾落珠璣迢迢良夜春如海不醉樽前肯放歸

送丘仲玉大參之任山西

若翁三晉賴旬宣鵬路追蹤有後賢藩省甘棠誰忍伐瑣闈舊艸世爭傳蒲關夜月雞聲早汾水秋風鴈影聨自是才髙畱不到巖廊千仭看飛鶱

送仰晉卿憲長入覲

駊騀花驄覲紫宸稜稜風采動朝紳霜飛豸角三秋肅喜入龍顏萬國春執法無私推骨鯁籌邊有策待經綸籠街喝道長安市元是西臺第一人

送嚴宗哲太守入覲

五馬驕嘶不受鞭文章太守逺朝天蒼頭秪許攜孤鶴父老何曽獻一錢豈弟從來心宅好亷能多見口碑傳朝廷公道明於日此去褒旌定九遷

夏日卽事

銀牀冰簟暑風淸宴坐頻揮玉麈輕好鳥向人如欲語新花照眼更多情一拳怪石當牕小幾派流泉到沼平最喜平安軒外竹蕭蕭先已送秋聲

夏夜

火雲才見斂奇峯隠隠前溪逓晚鐘碎玊鏗鏘風動竹零金散亂月穿松荷盤燭影明還滅鵲尾沈煙淡復濃吟倚朱欄淸不寐可堪宮漏促銅龍

處善樓爲永壽王東軒題

百尺危樓喜落成九重賜額一時榮聖經浩浩乾坤大祖訓諄諄日月明莫向綺羅叢裏醉直須韋布境中行傳來天語南山重好學間平享令名

興慶池

綠波流盡艸離離畫舫笙歌載昔時海變桑田龍去逺云迷華表鶴歸遲歌臺落寞俱陳迹小殿荒涼有斷碑最恨沿堤楊栁樹臨風依舊舞腰肢

與華陰孫令

早沐恩除下九重年來聲譽滿雷封單車出郭多迎客羸馬隨鞭每課農雉哺桑田春盎盎雞嗚蠶市月溶溶民安物阜應多暇上到蓮花第幾峯

曲江春遊

潑眼春光泛曉晴閒行隨處愜幽情桃花笑客乘時發芳艸畱人特地生鳥外云移山欲動樹頭泉落水如傾晚風餘興歸仍在忽訝新詩馬上成

理髮美人

金盆沐罷水沈香謾解雙鬟趂晚涼蟬翼輕盈籠薄霧鴉翎閃爍出殘湯凝脂翠縷風前滑窣地靑絲鏡里長惱殺多情驚一見似曾行雨下巫陽

步月美人

逺思驚秋夢不成玊關何處玉輪橫風光暗與當年異弱質難禁此夜淸栁影花陰聊曳步人間天上謾多情慿誰親向嫦娥道莫爲孤眠損舊盟

點唇美人

笑取紅綿拭鏡光香臺珎重曉來妝瓠犀微露朱櫻破猩血輕調玊筍忙樊素年來添嫵媚樂天老去更疎狂金籠鸚鵡驚相見卻怪風前笑語香

折花美人

粉香罷染鏡中丹百轉千回繞畫闌夜合有香迎日暖宜男無語怕春寒深紅在手顏初破淺白沾衣露未幹浪蝶狂蜂莫相妬妝成要使阿奴看

送陳徳修都憲之河南

靑雲黃甲早飛騰歷歷賢勞獨有稱才領除書遷左牧又看徵詔進中丞後生久已歸山斗元首從來藉股肱記取長安今日別上元時節正張燈

桃接梅

何事玄都解出神孤山換骨絕纎塵劉郎此日非前度姑射於今是後身自許堅貞盟晚節恥將顏色媚穠春從今結就調羮實不記瑤池有故人

送惠安伯奉使還朝

聖明天子重親親衮冕臨軒遣大臣親捧金書辭北闕逺持玊節下西秦波分雨露天潢近慶衍宗支帝命申歸去重瞳應咫尺爲言萬物總回春

送鄭徳新方伯致仕

霄漢勲名喜致身薇垣望重自西秦心應許國終懷赤鬢爲憂民早博銀公道定知歸太史淸朝無愧作閒人從今勘破黃粱夢習靜虛堂養谷神

韓愚夫黃門具慶詩

忠獻云仍衍慶長一門遭際此非常兩兒價重連城璧二老眉齊具慶堂烏府黃門同寵渥錦袍珠翟共康彊亦知積徳君家事壽域天開自聖皇

送李叔淵繡衣還朝﹝二首﹞

靑春豸繡幾人如玊斧從容引鷺車買鐡十年曾鑄劍典衣無日不收書似聞雕瘵勞存問那復豺狼待掃除去近九重應簡在西行聲價重璠玙

舊持憲節過西秦銜命重來是故人八郡風霜千里逺三場條格一時新杜陵骨瘦多憂國範相心勞總爲民料得巡邊應有待藩邦爭識玊麒麟

送戈勉學太守之亷州

天家有詔起龔黃暫撫東夷近海鄕夾道旗亭榕葉暗繞城村落荔枝香扶桑日上春無瘴合浦珠還夜有光壯志不須嗟逺別男兒出處付穹蒼

太行家慶爲李叔淵侍禦題

車馬駢闐皷笛嘩徳星今聚李膺家三千鍾乳和玄露百萬蒲萄薦紫霞金舄喜承新寵渥靑氈還是舊生涯賢郎便道稱觴處天上蟠桃正著花

灞陵別意送夏廷贊行人還髙郵

官河夾岸栁依依有客西來衣錦歸詩思喜隨花競發離心應比絮先飛馬頭嶽色春雲淡樹底河聲夜雨微此去寧親兼入覲淸時忠孝獨無違

春日卽事

簾捲東風淑景移朱樓翠閣日遲遲栁煙分綠侵書幌花雨飛香入硯池物外功名渾似夢眼前風物總宜詩人生對景須張主莫待秋霜染鬢絲

春宮詞

晝漏遲遲淑景長此中別是一風光彩雲畫棟來天女麗日文牕語雪娘怪石當階飛翠濕小橋臨水落花香龍笙鳯管開筵處只把關雎備樂章

送汪文燦大參升任廣東憲長

薇垣督餉未三年持憲遐方簡任専霜落梅天消瘴雨風淸驛路掃蠻煙訟庭坐久榕陰合賓席開時茘子鮮見說外臺風紀重豸冠還上五云邊

挽閻文振方伯

名髙黃甲際昌期八十年來鬢已絲風月襟懷涵酒量乾坤淸气入詩脾明時解組開三徑暮夜懷金畏四知此日蓋棺身事了士林誰不爲含悲

壽楊宗徳行人父八十

燻風四月動朱弦晝錦堂開上壽筵翠栢蒼松春不老少微南極夜同躔芟彊曾慰良民望登第今推令子賢從此仙家消息好等閒滄海變桑田

送西安袁大綸推府應召之京

萬里靑雲早致身三年丹筆斷如神奇才自古成梁棟靈囿於今有鳯麟藉藉芳名聞北闕煌煌休命下西秦法星昨夜光芒正照見蘭臺第一人

送吳世安繡衣還朝

按部賢勞歲已更乘驄又見上神京從來白簡名偏重此去金吾膽亦驚泰運喜同文運盛法星還近帝星明埋輪攬轡男兒事肯使前賢獨擅名

送張邦鎭都憲巡撫畿內

西省才承寵命新中臺又見荷絲綸如今八座多求舊自古三邊重得人萬里河山同日月九重霄漢動星辰北門鎖鑰知均是會見沙場靖騎塵

挽張尙質主事之室

登科才拜粉闈郎旋對西風泣孟光紅錦恩頒新制誥紫羅恨滿舊香囊人間無計畱穠李地下何緣種海棠幾度五更孤夢覺空餘殘月照儀牀

淸溪小隠捲

漫倚山椒結隠居長歌眞欲愛吾廬座中每下髙人榻門外時來長者車楊栁風恬春院靜梨花月冷夜牕虛蕭然身世渾無累讀盡人間萬卷書

園亭小集

暖玊流霞次第傳滿前吟料自無邊風回牕竹驚香粉雨繡亭苔蝕紫錢斷續蟬聲琴入奏翩■﹝扁遷﹞鶴袂雪當筵飲余燕坐心如許讀到南華第幾篇

送仰茂才南還晉卿憲使之子

秋雨長安送小坡靑雲麟趾思如何墨池字逼蘭亭敍藝苑才髙白雪歌獬豸定知傳舊物珊瑚又見長新柯幹將此去須重礪珍重名家進士科

次韻無題﹝二首﹞

日自西馳水自東悲歡得喪古今同詩能寓讖逢山鬼燭解蔵機仗木童悍將志驕難慮敵名姝顏好亦和戎慿君莫話神仙事瀛海茫茫際碧空

身世浮沈不系舟人生蹤迹可能求春風水漲桃花渡夜月煙迷燕子樓簾箔低垂燈已燼輜軿髙舉藥難畱少年莫爲多情苦只恐多情易白頭

送嚴茂才省兄南歸宗哲太守之弟

楚天空闊楚山靑秀出奇才屬地靈藝苑爭傳鸚鵡賦雲霄齊振鳯凰翎筆端造化移衡嶽胸次波濤小洞庭珍重難兄賢太守好將科甲繼芳聲

送韓徳夫繡衣南還天長展墓

泣血三年眼欲枯邈綿寧忍忘中都輶車帶月過金陡淸節凝霜照玊壺官道好山隨去馬故園宰樹慘啼烏晝遊況是人生願料得心情異二蘇

春日郊行

翠滴終南雪始幹越羅衣薄逗春寒路從興慶池邊過花向玄都觀裏看散乳琴泉通石竇調聲簧鳥咽林端熙熙到處逢人醉爭說皇恩似海寛

過雍世隆方伯別業

邯鄲夢破小功名別墅新開近斗城一井曉煙桑葉暗半檐晴日杏花明吟邊杖履恣遊樂塵外軒車絕送迎寄語東山謝安石莫因髙臥負蒼生

春興

春來無日不題詩只把題詩當酒巵隠幾正當鶯喚處捲簾恰是燕歸時垂楊影逐東風軟紅杏香含麗日遲九十韶華等閒事流年光景卻成癡

追和元孟溪湖上之作﹝四首﹞

愛花不惜買花錢博得春風滿目前晴蝶舞酣紅杏日曉鶯啼破綠楊煙隔溪鐘磬來僧寺入座笙歌在妓船俯仰乾坤都是樂何須物外覓神仙

南山招我亦良緣恨不中間結數椽艸色正當行仗外鶯聲恰在舞筵前行行細栁搖金鏤點點風楡落翠錢更愛小橋添畫意一竿斜系釣魚船

江南雨霽不勝春況是湖山絕點塵蛙皷喧來鳴岸芷燕泥銜去墮江蘋錦堤花栁迷金勒畫舫笙歌醉玊人寫興從來凢幾首總輸坡老獨淸新

杭州風物錦成堆送目閒登百尺臺舉棹吳江翻雪去捲簾天竺送靑來佳人倦舞妬飛燕遊子停杯歌落梅卻憶風流蘇太守肩輿忘卻醉中回

郊興

數聲啼鳥隔煙霞帖帖龍駒踏軟沙紫陌好風多栁絮錦溪新水半桃花松楸寂寞將軍墓臺殿參差釋氏家樹底瓦盆盛濁酒喜看野老話桑麻

春日東園與客小集

花時賓從一徜徉簾捲東風日正長莫厭梁園頻雅會也勝曲水共流觴香蟠翠霧迷金獸歌裊新聲落畫梁更有當筵淸絕處流鶯百囀在垂楊

偶書﹝三首﹞

不避流言不避嫌維藩無愧足安恬道心向上初知進詩思新來似覺添臨水有時閒把釣看山無日不鉤簾樂天元是吾家趣何必君平爲我占

惆悵何須詠四愁茫茫塵世且沈浮一枰黑白眞爲敵眾口酸鹹苦不侔萋斐竟能成貝錦戾郵惟恐謗麛裘大東不見西人子粲粲熊羆私與舟

此生何必卜窮通造化從來自至公持已不妨提四印待人恆欲戒三窮雲開逺岫連天碧月漾澄波徹底空俯仰乾坤都是易管窺應笑老揚雄

食薏苡仁飯索蕭子豫少參和韻

伊耆知己入圖經佳實如珠性亦靈綺席芬芳輕黍稷靑囊錯落間參苓伏波老子曽招謗吏部先生愛著銘豈但充腸堪作膳扶危還許制頹齡

送熊良佐方伯之湖南

才向西秦種紫薇又從南楚振餘輝淸名自昔公多著輿論元來眾所歸華嶽有圖歸使槖湖湘無土涴徵衣遙知別後相思處目斷江樓一鴈飛

送許進士還朝季升都憲之子

奉使西來荷寵恩徳人眞見此溫溫百年庭訓詩兼禮一代賢科弟與昆騏驥超羣元有種珊瑚出海豈無根忠宣不愧希文後汗簡勲名取次論

首夏

淸和時節屬朱明況復南郊禮載迎花气滿庭晴霧合槐陰匝地午風淸池亭引水新泉出石鼎烹茶活火嗚更喜夜來龍試雨入簾艸色翠盈盈

端陽宴中題扇分送鎭巡藩臬

一年佳節屬端陽小殿鉤簾日正長絲竹喜同秦客醉帆檣翻笑楚人狂紅衣出水蓮初試白雪登盤麥始嘗見說南燻能解慍還須大手爲宣揚

過合陽溫穆王東園延春亭感懷

東皇促駕肯淹畱井轄於人豈易投露洗怨紅花淚滴煙迷寒翠栁眉愁當年吟賞添新況此日經過感舊逰斜日鳥啼賓客散山亭無恙水空流

夏日內燕後偶成

日上扶桑曙色分湘簾如水逗南薫雀屏巧刺籠金餙鳯斚輕鐫暖玊紋縹緲寶香穿仗入鏗鏘環佩隔花聞華堂宴罷髙眠處肯向陽臺夢楚云

山居爲毛仲徳隠士作

靑山面面繞幽居髙隠中間興有餘花徑暖香來縹緲竹牕晴影落扶疎雪飛洞口歸巢鶴金躍波心出浪魚我亦喜無塵鞅累何時一訪隠君廬

閒興

冨貴功名總不關昔人髙節許追攀心如流水淡中淡身比浮雲閒更閒霜雪後凋同菉竹炎涼不攺共靑山年來事事皆疎懶惟有吟詩興未慳

送髙世徳行人服闋之京

年少亨衢早致身松崖髙弟有斯人使藩不辱君王詔營墓誰憐孝子貧舊賜緋袍深雨露重依丹陛近星辰故園聽說松楸在可有鄕心入夢頻

送秋官謝維章亞卿還朝

參相薇垣舊識荊十年南北兩馳情手持三尺來京國人迓雙旌入雍城紫極曉晴初日麗金天秋靜法星明掃除凶穢淸關陜從此姦邪夢亦驚

秋意

金帝行權代祝融先聲已自到梧桐涼生虛室蟾光澹爽入疎簾露气通梁燕刻期辭舊壘池荷一夜墜嫣紅靑奴白扇均休怨夏日貂裘亦爾同

送韓徳夫繡衣起復之京

脫卻麻衣著繡衣逺乘驄馬謁金扉雲開玉闕雙龍擁秋靜瑤空一鶚飛攬轡舊聲余上谷含香新奏入端闈獨憐鄕國南畿近已見春風畫錦歸

送長史之京

獨憐外患一朝加要識榮枯似轉車魚目混珠難卒辯靑蠅點璧未爲瑕身羇請室心還赤夢遶嚴庭鬢易華去去不須垂別淚天家雨露正無涯

送錦衣趙廷昭揮使還朝

中朝人物美丰姿少日才名眾見推身惹鑪煙分虎衛口銜天語下龍墀來時滿月隨金節歸路淸飆引繡旗忠愼如君眞不忝好同臯契佐雍熙

送少司徒許季升之京

平生豪气薄雲霓魯直曽勞禦筆題才大似嫌秦地小名髙翻覺華山低爭看赤手扶黃道又見徵書降紫泥此去爲霖康四海還祈余澤被關西

質軒

矮屋何須桷與榱並刀誰復剪茅茨雕鐫彩繪非吾事朴厚渾堅實爾宜宓瑟虞琴聲最淡太羮玄酒味偏奇塵埃多少繁華眼不是商人詎得知

秋祀山川偶成

珊珊玊佩候嚴更躬祀山川體至情匝地風雲初繚繞一天星斗正澄淸洋洋神貺應來格肅肅愚衷愧未誠但願滿郊禾黍熟普教民物遂生成

挽耿天資少參

接武賢科著美譽年來分陜獨勤渠春秋荏苒五旬半風雨淒其八月初廿載守官惟祿俸平生教子秪詩書可憐歸瘞家山下流水依然繞故居

送張廷儀繡衣﹝二首﹞

秦晉山河咫尺間繡衣人望下臺端九重朝日辭龍衮一道秋霜落豸冠閶闔夜深飛夢繞太行雲近舉頭看北風莫謾吹關雪鷹隼元來不畏寒

文章柱史擅才華獨步中臺帝所嘉云簇朱衣兼繡豸霜飛白筆更生花坐令豪俠遵王度肯使姦邪小法家歸去倘勞當寧問爲言西土靖邊沙

初度自慶十一月十五日

行年四十尙蚩蚩獨喜年年物色宜荔挺始看穿北土梅花又見放南枝三川風月供詩興千里河山入酒巵俯仰自知無愧怍不妨吟笑到期頤

有舊識者自廣南以椰子孔雀見寄

朝來有客自炎方異果珍禽忽寄將落爪霜寒分玊液驚心日暖閃金光靑門未許稱瓜瓞丹穴從教有鳯凰欲寫素書酬逺意衡陽無鴈到潮陽

憶西山曁鳯泉舊逰

夜夜名山入夢多舊逰蹤迹復如何靈源有性蔵眞火絕壁無塵擁黛螺冰泮磻溪增瀲灩雲開太白露嵳峩眼前有景誰收拾都付漁樵作浩歌

送韓淳夫府尹之應天

名魁三晉羨修能萬里煙霄早進升天錫徵書來畫省春隨行斾入金陵夕郎自昔推忠藎京兆於今借股肱接武昌黎應不忝懸知從此更軒騰

寄戴松崖司寇

別後心旌鎭日懸相思還有夢相牽江云渭樹三千里秋月春花十四年懶散西藩甘豹隠登庸南部喜鶯遷逢人未問調羮事且寄峯頭十丈蓮

永思堂爲熊騰霄都憲作

不盡長江不盡思登堂無復覩嚴慈都臺風木傷情切宦海羮墻入夢遲蠧落遺編畱素業塵封殘織有餘絲浮光山水依然在緬想儀刑獨淚垂

送嚴宗哲太守乃弟冠帶南還

五馬城東送逺行那堪難弟別難兄烏紗此日同沾寵黃甲當年獨著聲春艸池塘還入夢夜牕風雨最關情雲山杳杳牽離恨極目湖天一鴈鳴

賀新齋兄襲封汧陽王

萬國星辰拱至尊又看天使下親藩金函玊節今恩重伯服侯冠古制存帶礪河山盟冊府分封茅土及諸孫綿綿余澤齊天地水木還能憶本源

賀張一之憲僉之父封君八十壽

八十康彊亙古稀賢郎祿養喜無違花香綠酒醺人艷黍熟黃雞入饌肥肯向公家輕自售每從鄕社醉扶歸遙知耆舊追隨處爭羨封君著繡衣

漫興

茫茫大化古還今獨向盈虛酌淺深醉後語言休著耳夢中富貴莫驚心靑山到底成黃土白石誰雲幻紫金不見當年康節老弄丸終日只閒吟

小鳴稿卷五

●欽定四庫全書

小鳴稿卷六

﹝明﹞秦王朱誠泳撰

○五言絕句

南園卽事

艸木俱搖落窮冬迫歲華憑誰慰岑寂獨喜見梅花

懷陳叔振都憲

判袂俄經歲懷居不暫忘斷鴻何處是目極塞雲長

懷陳公輔伴讀

秦蜀云千里分攜十載余朝來逢驛使才接一封書

村行

緑瘦搖風栁紅酣帶雨花小橋流水外茅屋兩三家

一雞屋上鳴一犬當門吠竹裏起炊煙田家臨水際

題雜畫﹝五首﹞

好去深山裏千峯不可尋呼童松下問滿目白雲深

理罷紫桐琴良宵成獨坐嫦娥似賞音流光時照我

秋色飄零裏秋聲淅瀝中碧雲歸鴈盡天末夕陽紅

一葉彩舟輕紅妝照溪水歌聲隔岸聞兩兩鴛鴦起

積雨初開霽柴門掩薜蘿空階墮梧葉露冷月明多

夜坐

月冷梅妝淡風恬鳥睡癡迢迢宮燭盡誰問夜何其

苦寒

玄冥嚴號令四野雪花飛莫道深宮冷貧民未授衣

醉仙圖

瑤池開宴罷一醉入無何轉眼千年換桑田起白波

秋栁

長條摧落葉猶自弄輕柔扳折休教盡還畱繋客舟

曉思

譙角嗚鳴起雲霞海曙光東風深院裏滿地落花香

秋夜

明月淡流光憑闌夜方寂梧飄金井寒露下瑤階濕

飲酒

古今多愛酒愛酒必傷神爲問靈均溺醒醒有幾人

古意

裊裊竹成竿累累花結子永懷不寐人空閨愁欲死

對花

花發酒新蒭花前客倡酬靑春今日好宜上少年頭

秋辭

月下彈瑤瑟花前弄玉簫宮溝水淸淺信是不通潮

樓外月華明孤幃別夢驚畫屏勞輾轉腸斷轆轤聲

松陰鳴鶴圖

引頸劃然鳴松陰轉二更海天風露冷秋气一般淸

聴彈琴

流水與髙山泠泠十指間淸風明月夜白鶴自飛還

請人賞春

東園春正好逰樂預相招詩酒如無伴鶯花也寂寥

方塘

鑿破窓前地澄澄一鑑開天光與云影竟日共徘徊

艸亭

粗結茅亭小乾坤景趣幽坐來心迹靜何必構危樓

夜坐有懷

獨坐有寒燈故人千里別鴈過月明時感我情淒切

竹影

滿地淸陰匝扶疏漏日光憑誰施妙手水墨冩瀟湘

松聲

非石還非竹瑯瑯奏玉琴幽人聴最熟萊爾濯塵心

獨坐

深院無塵雜朱門晝不開階前嫌客過只恐破蒼苔

彈琴

泠泠太古音淡淡分宮徵吁嗟■﹝秦﹞與箏繁聴惱人耳

香奩追和元人黃伯暘韻

迢逓雲山阻庭花幾度開惱人雙蛺蝶飛去更飛來

沒階傍庭梅摘實下髙樹梅子多苦酸妾心更酸苦

孤燈照夜深淅瀝芭蕉雨落葉下空階秋聲無覓處

霜林摘紅葉題詩擲流水流到阿誰邊要識詩中意

聞鶴聲

露冷銀牀濕秋髙玉宇淸天風助淸思吹送九臯聲

秋夜露坐

雲散雨初收長空灝气浮露華籠月色白薴不勝秋

秋栁

纎腰何太瘦疏影亂婆娑昨夜西風急空庭落葉多

詠詩

雅趣天機動豪吟一世驚百篇誰復斷千載杜陵情

深秋

霜寒金气重落葉覆蒼苔萬木俱蕭索黃花獨自開

馬上口號

紅葉深秋景黃花暮雨時西風鞍馬上何物不堪詩

濃雲不雨

出岫豈無心層空晝結陰油然空蔽日底事不爲霖

西園曉晴

紅紫鬭芳新韶華滿眼春緑窗深院裏應有惜花人

宮詞

明月侵羅幌孤眠夜寂寥東風偏有意滿耳度云韶

紅杏

艶奪晚霞紅繁開細雨中何如庭下竹孤節傲霜風

緋桃

竟日本無言紅芳簇錦園漁郎無迹到不是武陵源

花砌

紋甃接庭階芝蘭繞砌栽最憐雙白鶴來往啄蒼苔

學書

立意在筆先下筆貴遒勁公權有格言筆正由心正

書昉上人太虛捲

云斂天長淨風恬水不驚水天澄徹處萬里自分明

閨怨

別時荷未花別後花生子結得苦心成紅香抱霜死

落花

片片舞東風胭脂點地紅鳥啼金穀晚春事又成空

湘神

淚染竹成斑重華去不還蒼梧云一片隔斷九疑山

雨晴夜坐

雲散雨初晴長空月正明中庭涼似水兀兀坐深更

夏夜

月翻驚鵲影風咽亂蟬聲獨坐忘塵慮宵分夢未成

曉起對雪

四野亂雞聲燈昏餘燼滅寒威襲綺裘獵獵風吹雪

項羽泣別圖

手拂千金劍燈前慷慨歌虞兮騅不逝泣下復如何

詠雪次楊應寧憲副韻

吾道日中天萬古焉能滅惟君善化人時雨成春雪

冒雪多勞勩乘危亦苦辛相逢如借問不是探梅人

山行

白日至昏暮山行未出山問途無數里猶在萬松間

席上音樂雜詠

箏

銀甲玉纎輕花間乍囀鶯琤琤傾四座盡是斷腸聲

琵琶

掩面出昭陽傷心淚幾行胡沙天萬里何地弔王嬙

笙

鳳翼象參差淸音眞妙絕鶴背載剛風緱山弄明月

笛

牛背晚風淸漁舟夜月明徵人腸欲斷出塞不勝情

簫

赤壁坡仙賦秦臺弄玉祠韶音今再作應見鳳來儀

箜篌

狂夫渡河死麗玉獨傷情翻入梨園譜都成墮淚聲

胡琴

紫竹掣冰絲繁聲厭靡靡阿誰瘴鄕來傳得蠻人語

鼔

奮迅鳴沙磧歡娛佐玉堂閱音思魏武觧穢笑明皇

■﹝秦﹞

妙響雜笙竽度詞應不誤幾多兒女情暱暱憑誰訴

拍板

細看畨綽譜應悟耳通心將謂非絲竹翻能統八音

○六言四句

詠雪和楊應寧憲副韻

玉節多沾栁絮鷺車踏碎冰花借問行臺何處乾坤虛白爲家

灞蹇無人堪跨剡舟有客空回爭似風流豸史聚星獨擅詩才

小景

困睡緑楊倦起醉酣紅杏低迷簾捲東風深院無端鶯燕交飛

小鳴稿卷六

●欽定四庫全書

小鳴稿卷七

﹝明﹞秦王朱誠泳撰

○七言絕句

趙松雪明皇出逰圖

畫品通神絕世無龍姿鳳質照珊瑚自緣家國闗心事不寫鑾輿幸蜀圖

昭君出塞圖

粉淚流香濕繡鞍琵琶聲咽朔風寒莫將舊日宮中曲卻向呼韓幙裏彈

櫻桃

來靑樓下雨過時火齊累累滿翠枝無數勻圓訝相似秪應樊素是相知

苑中﹝二首﹞

乘暇尋芳偶獨來熈熙羣品在春臺暖風消盡墻陰雪一夜繁花幾樹開

傾國名花七寶闌紅嬌粉膩怯春寒長安多少豪華客惟觧懵騰醉裏看

燕

來往銜泥半落花栁塘風暖日初斜身輕已被當時妬莫謾雙飛入漢家

宮人斜

鏡裏朱顏已莫傅空餘荒冢小坡前東風開徧閒花艸疑是當年墮翠鈿

賞雪

玉宇瓊樓一色新開尊談笑別生春座中賓客知多少誰是梁園作賦人

水仙花

玉骨冰肌別樣春淩波步小襪生塵風來水面香飛處疑是當年解佩人

子陵畫

漢庭辭卻大夫官七里灘頭一釣竿千古富春巗畔月淸光常映客星寒

子牙畫

興周有兆信非熊老奮鷹揚策上功渭水無人能枉駕鬢毛落盡釣絲風

梅花﹝二首﹞

貞心如鐡傲霜風不與羣芳鬭紫紅記得羅浮春夢醒翠禽嘈雜月明中

黃昏庭院雨絲絲春到東南第幾枝憑仗東君好呵護莫教人向笛中吹

鴈字

暮雲飛盡碧天長萬里橫斜字一行月白夜寒風力勁斷文零落下瀟湘

鴈影

才背斜陽過戍樓又拖明月度滄洲一行飛向天南去印破湘江萬里秋

孤鴈

一聲嘹嚦過南樓煙水茫茫萬里秋多少弟兄零落盡且隨鷗鷺立滄洲

聞鴈

滿空寒雨度瀟湘楚水燕云道路長惆悵故人千里別好傳尺素過衡陽

元夜宴永壽府

塤箎疊奏兩情歡寶燭銀屏敵夜寒最是無邊風景好丁寧莫向醉中看

天馬詞

神駿遙從大宛來追風萬里絕■﹝馬奴﹞駘天閒不用爭芻秣苜宿花香處處開

塞上詞

漠漠黃沙隔漢闗西風狐兔滿西山喧闐笳鼓隨烽火知是將軍夜獵還

春陰﹝二首﹞

一畨風雨暗淸明緑滿閒庭艸自生十二樓臺都倚徧燕鶯簾外寂無聲

黯黯陰雲入望低落花飛絮盡沾泥眼前風物催春晚滿地蘼蕪長欲齊

送人入蜀

莫向人言蜀道難馬頭萬仞逼靑山於今平陸皆溟渤轉眼風波反復間

舊朝服菊

不向金門謁冕旒東籬冷淡伴淸秋應疑當日陶弘景掛去而今尙未收

金錢菊

錢神一夜幻花神鑄出東籬阿堵新莫遣半山容易賦黃金滿地駭詩人

楊妃菊

馬嵬坡下粉香消化作東籬一種妖髣髴霓裳初舞罷倚風金步向人搖

二色菊

采采深黃間淺黃兩般顏色一般香自緣靑女施神巧幻出濃妝與淡妝

漢苑行﹝二首﹞

新水彌漫溢鳳池嬌鶯占斷緑楊枝榦坤拍拍春如海不啻人間艸木知

雙闕初開擁內朝東風滿耳度云韶怪來積雪成春水盡是皇家喜气消

三月十日牡丹盛開將約諸賓客共賞九日夜忽風雨大作黎明園丁走報花已半離披矣感而賦此

自恨開尊約已遲曉來風雨半離披不知猶有春多少爲報東君好護持

過舊邸看梅

一樹寒梅傍砌栽東風依舊見花開主人已去猶爲主不厭花時日日來

讀髙太史詩

日光玉潔冠英豪鶴逝鯨飛不可招畱得當時遺槁在靑藜五夜燭靑霄

春水

大地陽回凍雪融玻瓈萬頃縐溪風石橋一夜添新漲流出桃源兩岸紅

春山

宿雨初收罨畫張層層螺髻樹蒼蒼鳥啼深塢桃花落一路風吹澗水香

題陳希夷圖

華山眞境逼蓬萊石洞云深鎖不開一枕黒甜仙夢逺任教滄海起黃埃

月下鼓琴畫

兀坐松陰理玉琴晚風吹月上天心空山夜靜無人聽只有嫦娥是賞音

九月見牡丹

萬卉千葩已寂然不應富貴與時偏誰知造化能開物一歲相看兩度妍

登府城望祖母陳太妃塋

樂逰原近少陵原芳艸萋萋接逺天惆悵慈顏無復見不禁雙淚一澘然

夏仲昭墨竹

容臺揮翰冩瑯玕墨汁淋漓濕未幹一片瀟湘水雲意不勝淸露逼人寒

過墻竹

籜龍初缷錦■﹝衤朋﹞香頭角崢嶸過粉墻翻訝吹簫秦弄玉月明騎鳳度瀟湘

一路功名到白頭畫爲婁克讓憲使題

露冷銀塘灝气浮羽毛如雪照淸秋功名一路身須到肯向江湖浪白頭

題溫日觀蒲萄

缽龍吞墨上雲煙幻出驪珠顆顆圓今日空庭畱色相一枝涼影月當天

題畫﹝二首﹞

雨餘嵐翠濕秋山罨畫樓臺紫翠間白鳥不飛波不動夕陽江上幾人還

煙樹雲林半有無水光山色逺模糊長江一片瀟湘意都落房山水墨圖

春詞﹝五首﹞

栁絲輕嚲趂東風桃李花開白映紅燕子不來寒食近秋千庭院雨蒙蒙

濃春如酒醉韶華無限風光屬內家最是詩中堪畫處幽禽飛上海棠花

滿院東風長緑苔水香沙暖鳥飛來廉纎幾陣催花雨芍藥薔薇次第開

海棠枝上鵲聲幹羅幙重重護曉寒初日半林珠露重脆紅無數壓闌干

小院春深麗日遲暖風吹動萬年枝千紅萬紫雕闌外坐看蜂衙報午時

題王舜耕畫﹝四首﹞

翠壁丹厓淡夕曛往來麋鹿自成羣仙家住在空靑外只隔桃花一片雲

小小溪橋有路通艸堂門掩白雲中深山六月渾無暑一派流泉萬壑風

重疊靑山擁翠螺雨晴深澗水如羅涼颷忽起巗前樹遙送書聲出薜蘿

萬里同云雪載途乾坤凍合在冰壺髙人深掩茅堂臥門外曽來縣令無

黃葵花

秀毓中央正色深花開朶朶盡黃金道妝莫說無妖艶自有傾陽一點心

題雜畫賜門正相儐﹝八首﹞

流水桃花玉洞深長松千尺落晴陰瑤琴彈到無聲處白鶴飛來風滿林

富貴功名總不幹水邊林下足盤桓玉壺倒盡碧山暮醉臥不知天地寛

碧山紅樹亂縈回瀑布聲喧萬壑雷一局手談天地老丁寧樵子莫看來

歲晚江南雪未消空山羣木正蕭蕭詩翁要識春消息相約尋梅過野橋

峭壁蒼崖掛緑蘿柴門流水落花多白雲隔斷人間路不放紅塵一點過

姑射丰標玉雪淸逋仙相對獨怡情暗香疏影詩成後誰更黃昏詠月明

宿食飛鳴態不齊黃蘆瑟瑟滿江堤上林今日音書絕沙漠無人更牧羝

雲山煙樹望中微茅屋人家隔水西讀罷殘書春晝永短墻喔喔一聲雞

逰玄都觀

擾擾逰人去又來乘閒也踏軟紅回劉郎道士俱塵土縱有桃花亦浪栽

秋思

銀漢無聲月正輝西風吹透越羅衣玉闗鐵甲人多少北鴈歸時尙未歸

宮詞﹝十二首﹞

羅幙垂紅護曉寒靚妝初試佩珊珊不知門外春多少雨打梨花滿地殘

霧鬢雲鬟訝水仙紫苔紋甃澀金蓮多情只恐鴛鴦妬行到回塘不敢前

燈花作蘂黯銀缸花影離披月滿牕玉露滿天涼似水鳳笙吹徹不成腔

夜合風前散曉香露華涼沁薄羅裳自憐顏色非傾國不敢將身擅未央

錦屏繡帳欝金香燭影搖紅夜有光檐鐵戰酣風力勁不教飛夢落髙唐

竹枝何處引羊車盡日凝妝候翠華燕子不來春欲暮東風吹老碧桃花

舞鳳飛鸞繞漢宮湘簾羅幙影重重佩環聲細香風暖花底何人見玉容

不見黃姑度綘河九霄風露夜如何鵲橋影淡秋無迹腸斷天孫弄玉梭

人與花枝競艶妝重重珠翠綺羅香流蘓帳小銀屏暗坐倚燻籠欲斷腸

浴羅蘭湯趂晚風畫堂銀燭錦屏空自憐薄命終黃土不恨丹靑畫未工

照眼花枝小院春春蔥花下蹙紅巾玉簫吹罷瑤臺月不是昭陽殿里人

一庭澹月浸梨花好景偏宜富貴家風動珠簾香滿院玉人相對撥琵琶

秋夜

月滿西樓戶半開晚風黃葉走空階偶然得句髙歌處肯爲悲秋惱壯懷

秋聲溢耳不堪聽燕坐髙齋戶半扃霽月滿牕明似晝梧桐如雨下空庭

玉漏沈沈夜未央博山銷盡水沈香月明露下微風動添得虛堂一味涼

切切寒蛩艸際鳴露華秋气兩淒淸空庭久坐不成寐明月滿階砧杵聲

抱得瑤琴月下彈不知梧影過雕闌長空萬里秋無際白鶴一聲風露寒

露下髙梧夜若何廣庭雲霽月明多怪來詩骨淸如許一榻涼生透越羅

虛堂風露兩淒淸寶鴨香銷冷畫屏臥看碧空涼似水銀河耿耿度雙星

梧桐蕭瑟發淸商秋入屏幃枕簟涼詩思滿懷渾不寐一燈風雨亂啼螿

春艸

一望蒙茸接逺天東風吹緑暖生煙王孫去後無消息落日空畱醉客眠

漁樵圖

君托爲樵我托漁濟時心在復何如會稽煙月磻溪水千古光輝照簡書

二月見梅

花開常是在嚴冬今歲開當二月中祗恐已忘松竹舊錯將貞白鬭春紅

露

分來秋气夜漙漙瀉入仙人掌上盤玉屑和飡成底事茂陵衰艸不勝寒

銀河

冷浸瑤空淡欲流素光如練夜橫秋月明烏鵲南飛去疑是成橋度女牛

春宴

生色屏風四面開春風都入管弦來樽前健在休辭醉無數飛花落酒杯

登鬭寶臺

肩輿隠隠陟崔嵬笑問秦人鬭寶臺勝負千年同一夢東風惟有野花開

淵明賞菊圖

解印初從栗裏歸壺觴日日醉東籬門前五栁俱搖落祇有黃花是故知

送人之雲中

紅亭緑酒欝金香灞岸西風水气涼極目雲中千里外鳥飛不盡塞天長

有懷婁克讓

別來日日動遐思又值西風過鴈時門掩空齋人寂靜芭蕉葉底坐題詩

碧荷池畔赤闌東此地曽畱坐晚風今日卻成千里別何時相對一尊同

判別俄驚半載余馳情今日倍如初西風吹起南來鴈帶得秋空一紙書

百尺髙樓倚暮云西風落葉正紛紛情懷對此偏蕭索無那悲秋又憶君

會晤從來未可期只憑詩句寫相思春來驛使多西去好把梅花寄一枝

畫馬

千金駿骨異尋常絕漠曽經百戰場四海扵今幸無事任渠芻牧華山陽

題畫

水天臺榭隔塵寰小閣弘開對逺山髙士信非名利客悠然心與白鷗閒

抱琴徐步白雲深路入長松十里陰屐齒莫嫌蒼蘚澀紛紛城市少知音

杖藜步步踏瓊花十里山村一徑賖堪笑王猷竟癡絕不逢安道遽還家

林木蕭蕭積雨餘西風涼早入郊墟柴門半掩無人到四壁淸燈一卷書

聴鄭生彈琴

分明流水與髙山淸響泠泠入指寒彷佛九臯明月夜聲聲鶴唳海天寛

遊興善寺

迢迢一徑緑苔封步入煙霞杳靄中丈室老禪忘色相庭前紅杏自東風

風雨大作恐傷來麰

云暗乾坤曉若昏狂風挾雨類傾盆妨農獨念田家苦減膳緣渠坐掩門

懷道士

笻竹投來已化龍世人何地躡髙蹤想應暫憇蓮峯下空聴雲間半夜鐘

題鷺鷥畫與武功宋知縣

羽衣如雪照銀塘碧蘚磯頭立曉霜須信飛騰應有日鳳凰池上接鵷行

次韻月下聴琵琶

滿天星斗轉銀河靜聴霓裳第一歌翻笑江州老司馬靑衫空濕淚痕多

讀韓信傳

鳥盡弓藏事可憂英雄無術爲身謀誰知逐鹿功成後不及畱侯與鄼侯

無寐夜坐

陰蛩切切露華濃樹影橫牕月滿空夜半秋聲起何處西風蕭瑟在梧桐

老師張先生致政還蜀久無音信忽聞訃報詩以哀之

解印當年故里歸三千蜀道鴈書稀天涯此日聞哀訃腸斷風前淚滿衣

踏雪尋梅

萬里同云雪滿天蹇驢駝醉峙吟肩不知春到梅花否行徧前川與後川

徵夫

憶従結髮戍邊頭厭見黃沙黒水流極目鄕闗正愁絕鴈聲叫破一天秋

送人之江南

離卻山城向水鄕煙波萬頃正茫茫懸知吳下多風味玉鱠金橙醒醉腸

懷人

畫閣東頭坐晚風無緣談笑一尊同人生聚散眞萍梗知在吳中在洛中

夢逰山

肩輿穩上玉嶙峋泉石煙霞喜作鄰譙角一聲催夢破始驚身世在紅塵

懷仙吟﹝十一首﹞

九華燈影燦銀缸十二瓊樓疊綺牕夜靜月明雙鳳下玉簫何處度新腔

明月流輝滿太虛仙逰一枕夢蘧蘧帳寒雲母秋無際不見靑鸞海上書

千歲桃花一夜開赤城霞气滿瑤臺西池阿毋將臨馭先遣雙成跨鳳來

霓裳霞帔曉翩翩穏駕天風鶴背仙信是玄洲春不老紫雲蒼玉滿芝田

瑤池路隔海天髙阿母春云入繡袍方朔小兒眞狡獪分明三度竊蟠桃

玉洞春深護暖霞一溪流水泛胡麻祥風吹動三珠樹頃刻紛開五色花

身世飄飄一羽輕藍橋無處覓雲英滿天香霧空蒙裏彷佛瑤環步月明

彩衣童子著靑裙海上傅書駕白雲日暮幔亭簫鼓動曽孫誰見武夷君

天風吹散赤城霞樓閣參差阿母家三島仙人開宴罷金盤畱得棗如瓜

水晶臺殿晃晴光雲母屏開夜月涼兩兩素娥乘白鳳桂花香裏舞霓裳

蘂珠金帳甲屏連衣翦春云繡紫煙鶴背剛風秋萬里夜涼飛下九重天

春寒

一片陰雲翳碧空嬌鶯無語怯東風杏桃花近淸明節猶自緘春不放紅

一年春信到人間捲地東風苦作寒燕子不來簾半捲滿庭香雪杏花殘

春日卽事

日移花影上簾櫳金鴨煙銷火尙紅午夢欲成誰喚醒數聲黃鳥赤闌東

送董生還蜀

明時空負賈生才韋布蕭然故里回窮逹元來眞有命莫因彈鋏重徘徊

秋夜雨晴﹝二首﹞

灝气橫秋玉露浮瑤天雲靜雨初收虛堂添得涼如許珠箔通宵不上鉤

銀蟾萬里轉長空玉宇瓊樓入望中夜靜天香飛滿院紛紛桂子墜西風

晚景﹝二首﹞

逺水長天浸落霞隔溪鐘動促棲鴉數聲牧笛歸來晚煙艸茫茫一徑斜

曠野霜酣柿葉紅疏林人靜戰西風碧天極目鴈歸盡一抹靑山夕照中

赤壁圖次王世昌都憲韻

戰勝何須說伯功江湖風景屬詩翁洞簫吹起山東月人在澄波萬頃中

和楊應寧憲副詠雪詩答翟少參

調得新聲好自彈雪車冰柱逼人寒薇垣有客能相和一曲空傳下裏難

賞梅

墮指冰霜歲暮時梅花消息到南枝暗香疏影眞奇絕不負孤山處士詩

春興﹝三首﹞

滿眼春云合又開名園處處錦城堆丁寧好爲張油幕恐有逰人冒雨來

楊栁靑靑燕燕飛秋千庭院晚風微玉鞭寶馬長安道公子尋春次第歸

東風裊裊雨毿毿怕濕嬌鶯語欲難翦就羅衣猶未試杏花天气尙輕寒

夜宴詞

鳳管龍笙咽畫樓玉闌干外月波流沈沈更鼓歡娛夜不識人間別樣愁

涼州詞

十載驅馳鐵馬間窮追曽過紇幹山如今爛醉蒲萄酒有詔新來閉玉闗

惆悵詞

江云渭樹各西東尺素無因寄便風好在折梅如見憶一枝休惜寄闗中

次婁克讓憲副詠梅韻﹝二首﹞

一種幽芳占早春雪中誰是看花人暗香疏影吟邊趣祗許逋仙爲冩眞

一樹寒梅冒雪開看梅髙士未曽來空庭歲晚無聊賴索笑巡檐日幾回

得馬天祿少卿所寄文

海內風流獨數君寄來辭翰靄春云欲知名下無虛士細讀韓文與栁文

招丘仲玉大參彈琴

怪石當階露未幹小軒松竹溢淸寒閒來欲洗塵埃耳莫惜雲泉爲一彈

滹沱冰合

浪說河冰肻信然流澌不動果冰堅非闗天意憐王霸漢業中興本在天

蠶婦

脂粉無心懶去施求桑常恐飼蠶遲綺羅多少紅樓女睡熟紗牕日上時

春遲

東風釀雪覺春遲不見鵝黃上栁枝閉戶試聴三夜雨滿庭芳艸緑差差

初度日思祖母陳太妃

初度人人綺宴開我逢初度不勝哀慈顏一去無消息忍對南山瀉壽杯

春睡羙人畫

繡罷鴛鴦午睡濃香銷金鴨綺疏封渚宮有夢憐朝暮飛下巫山第幾峯

春恨

鎭日凝妝倚畫樓黛眉蹙損逺山愁邊塵未息徵夫逺只恐靑春悞白頭

東園卽事

繡幄雕闌護曉寒萬千紅紫半瓓珊呼童點檢春多少花事相將到牡丹

紅牡丹

天風吹破錦雲團涼沁胭脂露未幹好似玉環妝束罷綘羅衫袖拂闌干

白牡丹

素娥乘月下瓊樓脫卻天香紫綺裘逰徧洛陽無伴侶淩風騎鶴到揚州

黃牡丹

姚家一種殿羣芳不學宮妝學道妝秀毓中央顏色正品題無忝作花王

登樓

閒來不忍倚危樓一度憑髙一淚流極目靑山斜照裏寒煙衰艸接松楸

小景畫﹝二首﹞

鯉魚風急系輕舟兩岸寒山宿雨收一抹斜陽歸鴈盡白蘋紅蓼野塘秋

抱琴散步碧山幽萬壑千巖爽气浮一个茅亭無斗大如何著得許多秋

明皇摘瓜圖

翠輦間闗道暍時摘來玉手似嫌遲惟應割食甜扵宻不記南方貢荔枝

山行﹝四首﹞

潑眼靑螺宿雨晴乘閒連日作山行未須對酒聴絲竹滿耳松聲雜澗聲

萬木陰陰石徑斜亂山深處有人家春風滿耳多啼鳥澗水流來半落花

滿目煙雲散午風靑山萬仞倚晴空欲登絕頂聊舒嘯鳥道巉巗一綫通

上方臺殿鎖煙霞石磴縈紆路轉賖啼鳥無聲僧入定半巖風落紫藤花

杏花盛開喜而賦此

二月春陰花信稀滿庭紅杏忽芳菲東君有意須加護莫遣西風忽漫飛

春夜﹝二首﹞

金鴨香銷繡幙垂半牕花影夢回時彩竿閒卻秋千索月上梨花第幾枝

銅龍咽水漏聲遲隔坐香風拂面吹燒盡海棠花下燭揮毫閒和盛唐詩

逰山歸

愛山連日作山行未愜登臨負此情歸去夜深詩夢裏依稀猶聽澗松聲

春社

參差茅屋燕飛來農事方興社鼓催斜日半山林影亂杏花香裏醉人回

中秋月

景色平分一半秋廣寒宮闕素光流嫦娥此夜勤妝束玉鑑髙懸十二樓

晴望

浮雲飛盡碧空長天末流風灑面涼獨倚危樓吟思逺南山秋色兩蒼蒼

淵明歸荘圖

蕭然一室近南山五栁春風盡日閒歸去有辭傳信史至今淸節在人間

諭祭祖王陪朝使宿墳所

天光終始賁丘園感激鴻仁矢不諼地下先公應有語九泉無自答皇恩

月冷烏啼二鼓過一燈明滅夜如何怪來欹枕難成寐風木蕭蕭感慨多

逰春

野鳥啼春弄曉晴水光山色更分明東君似助逰人樂故遣飛花管送迎

暮春

春事闌珊景漸稀梨花飛盡栁花飛閒門要路皆芳艸惆悵王孫獨未歸

春雪

東風吹冷入牕紗云黯瑤空散玉華咫尺灞橋無覓處詩人何地問梅花

送王鸞同知回鳳翔﹝三首﹞

錦樹西風葉半殘羅衣初試未全寒貳車淸健驊驑穏來往康荘未覺難

風流別駕一詩人幾度乘車過渭濵見說年來勞撫字冰壺秋月迥無塵

憐君走馬向岐州我欲畱君不我畱銀甕玉醅新酒熟東籬空負菊花秋

慰吳元素長史

北望桒乾道路長稀年擺脫利名場從來風物闗中好何必雲中是故鄕

九日小集

滿徑黃花冒雨開小亭延客共徘徊蒲萄滿甕新醅熟不用江州送酒來

贈山中道士

煉就金丹不出山世人那得見童顏他年沖舉歸蓬島華表應看一鶴還

憶郁少參

我在西秦子在吳澄江千里夢魂孤何時乘興重來訪共倒花前酒一壺

秋江小景

極目長江萬頃秋石尢風起蕩漁舟投竿一叟推篷坐似爲靑山半日畱

傷思吟

梧桐月冷夜沈沈云毋屏開思不禁坐擁羅衾方睡澀豈堪別院動秋砧

絳紗搖影夜燈紅霜冷芙蓉小帳空無限幽懷何處著沈沈都付漏聲中

栁絮

顚狂已見隨風起飄蕩還應逐水流九十春光容易老等閒莫點少年頭

漁樂圖

釣絲輕揚碧波流楓葉蘆花兩岸秋占斷一江風月在浩歌長醉狎沙鷗

招閻文振方伯

杖屨能來不厭頻玉醅銀甕正生春長安此日耆英會可少當年洛社人

竹牕寫興

錦■﹝衤朋﹞初脫勢淩雲勁節從來說此君一點虛心能契我開牕風月毎平分

再到天池

爲愛雲山幾度來芙蓉萬朶挿天開出門滿眼皆新句不惜霜刀爲翦裁

曲江見杏花

隔岸依稀見早霞酒簾搖處兩三家馬頭駊騀行來近始見前村有杏花

訪印煉師不遇

隔澗泠泠磬逺聞尋君惆悵未逢君一聲白鶴瑤天外五粒松枝鎖白雲

寄僧

長安樓外見歸鴻幾度登臨憶逺公飛錫何時能過我焚香相對夜談空

寄王冡宰老先生

堂堂世道藉扶持八十懸車老盛時見說蒲輪還有召從來名節九重知

幽居

踏破蒼苔一徑深滿林晴翠晝陰陰數聲雞犬柴門裏知是誰家傍水潯

過景隆池

雨花風葉墮芳池景物淒涼石獸危策馬更從原上看斜陽滿地照殘碑

梨花爲風雨所敗

夜來風雨釀春寒斷送梨花滿地殘最恨洗妝辜舊約小軒詩酒共誰看

菊

瑟瑟西風不受欺自緣晚節在東籬何人更道無錢賞況是參軍落帽時

過古廟

敗壁頹垣半緑苔行人過此暫徘徊一龕冷落無香火惟有棲鴉夜夜來

西湖圖

雨過西湖漲碧波畫船搖曵載笙歌緑楊黃鳥蘓堤外想象詩成憶老坡

二月花朝遇雪

春到人間五十朝桃花破蕚栁垂條東風何事猶吹雪浪積墻陰未肯消

紅梅花

自是孤山玉雪標東風吹暖上林梢夜深誤入羅浮夢兩頰餘酣曉未消

聞鶴聲

玉宇涼生海月明松稍忽聽戞然鳴坡仙赤壁孤舟夜淸夢驚回是此聲

階前竹

个个篔簹手自栽緑陰宻宻護蒼苔小軒不獨添佳致還有丹山彩鳳來

春曉

林梢殘月半牕明枕上遙聴好鳥鳴起傍雕闌看春色一庭花露滴無聲

秋曉

唱徹金雞曙色開銀燈猶自落寒煤朱簾捲起梧桐月滿地淸霜畫角哀

釣叟

一葉扁舟覆短篷釣絲輕揚栁花風煙波不接雲霄路只恐非熊入夢中

村行

酒旗數尺颭東風茅屋參差緑映紅春色滿前吹不盡紫驑嘶過小橋東

聞砧

滿天風露月團團雙杵丁東搗夜闌莫訝妾心何太急玉門闗外不勝寒

郊行卽事

寶馬香車踏軟塵暖風不動趂逰人誰知陋巷柴門裏也有梨花一樹春

漫興﹝二首﹞

日日鉤簾獨看山筆牀茶竈伴淸閒幽人自得圜中趣身外紛紛總不闗

漫把新詩信口裁雅懷終日賴渠開等閒拍手髙歌處招得空庭白鶴來

午睡

小牕一枕黒甜余正是黃鶯喚起初夢裏謾勞尋舊約殷勤重讀寄來書

曉起

一枕鈞天睡正濃曙鴉啼散五更鐘朝廷有道邊烽熄閒散何妨自養慵

述懷

金闕瓊臺擁玉皇羣仙步武佩■﹝王將﹞■﹝王將﹞等閒也欲論封禪虎衛無緣入建章

春祭先塋途中遇雨

十里松楸路不分滿天陰雨正紛紛東風吹盡傷心淚回首終南隔暮云

甞新麥

四月闗西麥乍黃曉炊愧我得先甞淋漓汗血三農苦空盼風吹餅餌香

道院見紅梅

姑射仙人著絳紗冰霜滿面絢紅霞丹成紫府應誰識不比玄都觀裏花

苦吟﹝二首﹞

筆牀棐幾日相親性癖耽詩四十春獨愛淵明沖淡趣不將﨑崛駭詩人

朝苦吟詩暮苦吟苦吟卻恐被詩滛吟成字字皆粗拙慚愧成周雅頌音

錦積堆爲許季升題﹝四首﹞

東風花事已離披繡出天然一段奇彷佛燈籠媚妃子當時不遣潞公知

花神有意媚春天種種珍奇色色妍莫道霜臺無著處便同蓮座供金仙

妝點都來屬化工幾多異品錯靑紅休嗟回首隨流水悟得禪家色是空

萬艸千花次第開園官收拾錦成堆韶華一去眞如夢卻向王維畫裏來

萬■﹝容上木下﹞金闕圖爲許季升都憲題

萬年翠色繞蓬萊盡是先皇手自栽此日明堂須八柱郁然雙闕倚天開

與客賞花予獨不飲

酴醿瀲灔泛觥船謾說金壺酒似泉洞口有花應解笑獨醒正自愧時賢

看花吟

紫抺紅遮正惱人可堪隨水逐輕塵閒來識得天機在看到梅花未破春

題畫﹝二首﹞

四面靑山作近鄰松陰茅屋靜無塵蕭然有客推牕坐誰識閒人是道人

九月霜淸柿葉稀蘆花深處見漁磯等閒和得滄浪曲不管人間是與非

畱春詞

幾欲畱君不暫畱落花無數逐東流明年依舊城南約莫惜繁紅滿樹頭

紙帳

海國裁成別樣新白雲一片淨無塵流蘇香暖懵騰處可有梅花夢裏春

新筍出林爲風所折

籜龍驚蟄出墻東一夜寒聲滿地空造化未應偏妬物錦■﹝衤朋﹞初脫不禁風

海棠黃雀

二月韶華似酒濃海棠睡起試新紅幽禽亦解畱春色故向髙枝弄好風

桂花畫眉

夢裏春光去幾時天香開到桂花枝姮娥已悔花前舞對鏡何心學畫眉

再題海棠黃雀用前韻

沈香亭畔露華濃睡起妖環酒暈紅爛醉三郎渾不醒野禽翻占五更風

再題桂花畫眉用前韻

露冷風淸八月時山河影裏見瓊枝春禽忘卻秋容淡每向花間鬭淺眉

漫興

李杜神逰杳莫攀於今誰敢擅吟壇等閒欲琢驚人句羞澀應慚下筆難

淸潭八景爲朱景云憲副作

仙嶺朝云

山倚叢祠入望深嵐光侵曉落微陰等閒飛起從龍去應與商家作旱霖

荷峯夕照

野色蒼茫薄下舂入江返照駐荷峯衝煙雙鶴歸來晚點破山腰紫翠重

雞股樵歌

競秀雙峯翠挿天諸山羅立亦駢肩負薪多少行歌者晝錦方知太守賢

中村牧篴

山徑縈迂艸樹重參差茅屋亂煙中斜陽晚飯行人斷無數牛羊一笛風

碧澗寒泉

山下溶溶一脈連分流長得過平田遙看濺沫冰如結疑是寒蛟水底眠

淸潭夜月

月在長空水在潭水光月色兩相涵潭中或有蛟龍起倒射蟾精散蔚藍

廣濟晨鐘

祠光曙色兩平分山下蒲牢到處聞聴說年來農事好野人迎賽盡朝曛

大橋車馬

緑樹春江雨乍收彩虹閃閃臥寒流長途車馬多扵水不解人間九折愁

明皇撃節圖

醉倚梧桐撃節時翠盤妃子舞衣垂漁陽莫怪胡塵起夢裏曽將尺八吹

口占

萬事無能只守愚年來更與世情疏等閒欲射韓公策已負平生未見書

題徐世良冩生畫

意趣天然筆法奇冩生今復見徐熙春花春鳥知多少消得東君幾句詩

梅花圖爲憲僉胡用晦題

翦雪裁冰巧作花霜臺人倚玉無瑕須知鼎鼐調羹味不落孤山處士家

和張廷儀繡衣賞菊十二絕

占斷西風第一芳精神眞欲傲嚴霜紅顏浪說天魔隊金粟如來獨面黃

東籬誰解惜芬芳花未殘時節未霜珍重樽前論花品行臺今日有蘇黃

秋風誰敢擅幽芳江上芙蓉亦怕霜惟有東籬陶令菊獨將金色鬭橙黃

肻隨桃李競春芳獨倚東籬慣傲霜試向牡丹園裏看空餘玉篆記姚黃

傳老元來有世芳孫枝分出幾星霜姮娥只解誇仙桂不道人間有鞠黃

秋花妝點滿籬芳帶土移來尙有霜紅紫不湏爭爛漫獨憐眞色屬金黃

行臺柱史振餘芳怪底長安夜有霜此日東籬同把酒金英湏避豸冠黃

幽花向晚壓羣芳靑女相憐未著霜珍重品題逢豸史重來應見帶圍黃

爛漫西風九月芳錦圍深護未經霜花神不愛春前品鑄出金錢破眼黃

淸才豸史漱淸芳口嚼淸冰面有霜老圃秋容期晚節此心白日到羲黃

秋滿東籬色正芳妬花靑女欲飛霜小亭淸賞來詩侶緑蟻浮杯薦蠏黃

繡衣玉斧重流芳勁節曽霏九夏霜記取長安今日別紅亭處處菊花黃

五王醉歸圖﹝二首﹞

花蕚樓前日影移暖香塵裏醉歸遲如何到得開元後不似當初共被時

花蕚樓深玳宴開諸王馬上競扶回海棠醉殺無人管直待漁陽戰鼓催

曉起對雪

午夜寒欺錦帳重凍酣檐馬不禁風朝來積雪深三尺喜兆今年百榖丰

行樂

靑春行樂莫蹉跎出海烏蟾等逝波惆悵天隨呼不起江湖誰續散人歌

賞花

曲闌干外牡丹花玉篆標題護絳紗龍管鳳笙歡賞處不知樓外夕陽斜

題畫

抱琴隨處覓知音誰識離騷萬古心行到溪山幽絕處細聴瀑布滌煩襟

煙波萬頃水茫茫回首衡陽道路長天闊霜寒秋欲老西風雲外自行行

夜宴

華堂今夕綺筵開爲報龍銅且莫催人靜小屏紅燭短姮娥還送月明來

次韻郊興

信馬城東一徑斜柴門流水野人家吟鞭遙指歸來晚落日風吹鼓子花

漫興

俯仰乾坤自有餘小軒無事日如如眼前萬物皆成樂只看靑山不看書

問人求辛夷

辛夷才著兩三花花下開尊定幾家折贈一枝君莫惜東風寧肯護繁華

東園宴罷

三分春色正當中媚景撩人處處同斜日小亭人醉後杏花香散一簾風

池上

新泉滚滚出無窮水面微波覺有風夜靜獨憐淸境好出看明月到天中

宋髙宗南渡圖

中原陵寢隔煙波南國樓臺貯綺羅試向西湖聴捷報凱歌翻作竹枝歌

小景畫

流水髙山趣自深抱琴相對坐松陰但須識得其中意何用人間有賞音

次春日閒坐閒行二絕韻

左圖右史我中間坐看沈煙起博山讀罷黃庭心似水緑陰幽鳥自間闗

信步尋詩怕雨催手攜笻竹步蒼苔此身自喜無餘事閒逐浮雲任往來

馬上觀山

層巒疊嶂倚髙寒嵐翠霏霏午未幹自有天然眞意趣何湏移入畫圖看

書室彈琴

庭院風淸午漏殘博山添火試沈檀緑陰滿地黃塵逐一曲梅花且自彈

梨花夜月

深院溶溶夜色新素娥移步就花神瓊姿皓魄相輝映並作人間一叚春

桃花春雪

六花和粉傅紅妝咫尺天臺入渺茫忽地作團銀海亂翻嫌春色誤劉郎

風前楊栁

萬縷千條拂釣磯細腰無力晚風微阿蠻似逞嬌癡態幾度傞傞舞緑衣

雨中海棠

醉來無力倚雕墻細雨紛紛濕粉香好似馬嵬兵變日太眞含淚缷紅妝

過山家

楡栁陰陰覆短墻繞畦黃蝶菜花香山翁睡起渾無事坐弄兒童笑夕陽

秋山行客圖

涼生疏樹雨初收山气沾衣翠欲流何物騎驢癡老子搖鞭吟斷一天秋

閨情

寶鴨香銷午夢殘倦來無力整雲鬟闌干倚徧空惆悵人在天涯隔萬山

過曲江池

江邊一望艸蒙茸弦管樓臺轉首空紅杏不知塵世攺年年依舊笑春風

薦福僧房

門對南山列畫屏白雲如水宿檐楹老僧長日無塵事一炷淸香一過經

小鳴稿卷七

●欽定四庫全書

小鳴稿卷八

﹝明﹞秦王朱誠泳撰

○聫句

秋夜齋居與婁克讓憲使馬啟東大參劉文綱少參同作

玄鳥初歸去賓鴻屬仲秋﹝賓竹﹞金風時漸爽火气已全收﹝克讓﹞淸廟深還邃齋居閴且幽﹝啟東﹞傳呼嚴夜禁次第報更籌﹝文綱﹞奉祀遵明訓爲邦賴至休﹝賓竹﹞茅分秦社稷位重漢諸侯﹝克讓﹞肥腯供嘗獻丰年獲歲酬﹝啟東﹞神明歆懿徳輔弼贊嘉猷﹝文綱﹞毎懼名難副深慚禮未周﹝賓竹﹞精誠元自集職業素能修﹝克讓﹞仁義欽天道忠勤釋帝憂﹝啟東﹞春臺恆盎盎壽域日優優﹝文綱﹞相祀勞公等賓筵總畯流﹝賓竹﹞綱維端有本感格豈無由﹝克讓﹞內外能修謹神人永附投﹝啟東﹞年年如此夜賡和從珠旒﹝文綱﹞

郊行與長史吳元素遊正固紀善湯以修同作

小隊從容曉出城﹝賓竹﹞無邊光景逐人行春明門外鸞聲動﹝元素﹞長樂坡前馬足輕淸渭水光遙入望﹝正固﹞終南山色近相迎林邊吠客誰家犬﹝以修﹞栁外呼人是處鶯極目雲煙春淡薄滿﹝賓竹﹞滿前石子路崢嶸山翁爭迓車輿過﹝元素﹞村婦咸驚鼓吹鳴茅屋炊煙桑葉暗素﹝正固﹞河橋酒幔杏花明行廚內豎供茶茗﹝以修﹞小寺癡僧進菜羹千載風流余故事﹝賓竹﹞一時賓從總含英逰觀肯惜花前醉﹝元素﹞倡和多扵馬上成興盡歸來天未晚﹝正固﹞無勞燈火候麾旌﹝以修﹞

竹軒與致政閻文振方伯吳元素長史湯以修紀善彊景明伴讀同作

小軒初灑掃﹝賓竹﹞走價速嘉賓暖日扶晴靄﹝文振﹞淸風絕點塵靑陽回北斗﹝元素﹞淑气溢西秦土潤龍孫迸﹝以修﹞苔穿玉版新髙賢應與契﹝景明﹞樂事自相因侍從多名侶﹝賓竹﹞吾王乃主人疏泉分地脈﹝文振﹞舉酒樂天眞坐愛淇園秀﹝元素﹞遙分湘浦春虞韶諧古調﹝以修﹞葛杖是前身勁節憐貞士﹝景明﹞虛心憶直臣信知渠自得﹝賓竹﹞寧厭客來頻有物邀同賦﹝文振﹞相忘許任眞百壺■﹝扌棄﹞盡醉﹝元素﹞一視喜同仁把筆承顏晚﹝以修﹞飛觴入手頻詩壇開勝集﹝景明﹞文會屬玆晨黃道年逢卯﹝賓竹﹞靑龍月建辰生成皆帝力﹝文振﹞雨露總天均詎用湔沂水﹝元素﹞何須釣渭濵此君端可托﹝以修﹞尢物豈須珍讓國夷齊瘦﹝景明﹞辭榮淵憲貧玉妃堪作偶﹝賓竹﹞髯叟可爲鄰影落應千尺﹝文振﹞林成擬十旬投壺資作矢﹝元素﹞烹茗代爲薪酒量眞無敵﹝以修﹞詩成覺有神一腔情浩浩﹝景明﹞四座喜津津令肅愁深罰﹝賓竹﹞才慳愧效顰曵裾蒙覆幬﹝文振﹞叨祿荷陶鈞睿藻光云漢﹝元素﹞淸辭冠縉紳欣逢今子建﹝以修﹞文治正彬彬﹝景明﹞

登山與彊景明伴讀同作

南山何崔嵬渾融出天匠﹝賓竹﹞百二古稱雄封疆今獨壯﹝臣晟﹞髙於列雉城秀比施屏障﹝賓竹﹞導騎俾暫休肩輿聊一上﹝臣晟﹞霏嵐濕我衣落絮沾行仗﹝賓竹﹞峯巒露曉晴乾坤正春釀﹝臣晟﹞山鳥自和鳴山花亦爭放﹝賓竹﹞山澑訝琴鳴山云若潮漲﹝臣晟﹞崚嶒倦躋攀佳麗足瞻望﹝賓竹﹞悠悠引斾旌浩浩牽情況﹝臣晟﹞遙看泰華峯眞乃丈人行﹝賓竹﹞咫尺近星辰分明履蓬閬﹝臣晟﹞俯察白雲低遐觀淸渭漾﹝賓竹﹞髙興入微茫新詩給酬倡﹝臣晟﹞薄暮始言歸賞心詎能忘﹝賓竹﹞山靈肯爽盟歲歲期相訪﹝臣晟﹞

賞菊與嚴宗哲太守長史吳元素喬思孝伴讀彊景明同作

九日招文士東籬醉菊花﹝賓竹﹞懶云神入藻﹝亭有計汝和菊﹞苦雨腳成麻﹝宗哲﹞酒量應無敵吟懷詎有涯﹝元素﹞淡香輕桂麝佳色陋鉛華﹝景明﹞禮秩矜疏放盤盂愧靜嘉﹝賓竹﹞八珍兼鹿豕諸品雜魚蝦﹝思孝﹞狂子歌爲劇妖童髻作了﹝宗哲﹞壯懷輕不落醉耳厭琵琶﹝思孝﹞白雪翻新譜黃流瀉紫霞﹝景明﹞天空雨新霽風細日初斜﹝賓竹﹞五畆終殊徑千畦總異葩﹝宗哲﹞佳期人共賞睿制世爭誇﹝思孝﹞入枕淸魂夢調羹濺齒牙﹝景明﹞且傾彭澤酒莫點玉川茶﹝賓竹﹞百拜情無已千鍾數更加﹝元素﹞龍涎眞可擬羯鼓不須撾﹝宗哲﹞雅趣同三益雄才陋五車﹝思孝﹞仁賢光帝冑富貴自天家﹝景明﹞幸際明時好何妨逸興奢﹝賓竹﹞東平名獨盛北闕望應賖﹝宗哲﹞任落參軍帽休乘博望槎﹝正固﹞風流憐楚客結束笑吳娃﹝元素﹞酩酊人分散疏林集暮鴉﹝思孝﹞

和賞菊與長史吳元素遊正固紀善湯以修伴讀彊景明同作

此日登髙節東籬菊正花﹝賓竹﹞滿園香似麝千本直如麻﹝以修﹞斸出從園腳移來傍水涯﹝景明﹞髙情盟晚節好景殿年華明﹝元素﹞富貴慚曹植疏狂笑孟嘉﹝賓竹﹞金鈴低護雀湘竹細分蝦﹝正固﹞喜入徵君眼慵簮羙妓丫﹝以修﹞古詞翻曲譜新調入箏琶﹝元素﹞酒艶流瓊液花光絢彩霞﹝景明﹞環亭諸品植壓帽數枝斜﹝賓竹﹞脆管初喧席寒蜂正戀葩﹝正固﹞弁欹從客笑句就任渠誇﹝元素﹞正味輕椒桂餘甘溢齒牙﹝景明﹞情酣非爲酒神醒尙宜茶﹝賓竹﹞忘勢情偏洽崇儒禮莫加﹝以修﹞吟長香易燼令急鼔頻撾﹝元素﹞宴晚燒髙燭歸時駕小車﹝正固﹞衣冠叨盛會辭翰愧名家﹝景明﹞貨色非吾事逰畋肯自奢﹝賓竹﹞好懷聊共適內醞不湏賖﹝元素﹞髙宴如淩漢淸逰似泛槎﹝正固﹞飛觴勞侍史協律付官娃﹝以修﹞揮筆疑神助淋漓墨點鴉﹝景明﹞

重賞菊與閻文振方伯吳元素長史湯以修紀善彊景明伴讀同作

佳節逢重九弘開玳瑁筵﹝賓竹﹞衣冠來座上弦管列堂前﹝文振﹞鴈度云千里虹收雨一天﹝元素﹞繁花分綿繡正色綴金錢﹝以修﹞莫爲秋容淡應期晚節堅﹝景明﹞飡英能辟榖飲水可延年﹝賓竹﹞采采淩霜瘦瀼瀼帶露鮮﹝文振﹞麝蘭紛馥鬱羅綺斗暄妍﹝元素﹞西子嬌疑語妖環醉欲眠﹝以修﹞蜂媒情太劇蝶使信空傳﹝景明﹞秋圃眞堪托春風不受憐﹝賓竹﹞橘橙宜共賞桃李謾爭先﹝文振﹞燦燦詩如錦源源酒似泉﹝元素﹞歌喉憐宛轉舞袖喜翩■﹝扁遷﹞﹝以修﹞舊量誰云減新聲我最便﹝景明﹞吟壇兼四羙藩邸集羣仙﹝賓竹﹞檻外風初靜樓頭月未圓﹝文振﹞杯盤將欲徹宮徵尙相宣﹝元素﹞酬酢情無已推敲勢欲顚﹝以修﹞塵凡眞有慶魚水豈無緣﹝景明﹞更鼔休相促茶瓜且少延﹝賓竹﹞興闌投彩筆醉去壓銀韀﹝文振﹞自昔恩波闊而今樂事偏﹝元素﹞拜歸分綘燭護送擁金蓮﹝以修﹞感激何由報同祈壽八千﹝景明﹞

再賞菊與閻文振方伯吳元素長史湯以修紀善彊景明伴讀同作

秋來嘗苦雨九日喜新晴﹝賓竹﹞佳色看叢菊香醪泛落英﹝文振﹞衣冠成勝會弦管動新聲﹝元素﹞聖世文風盛金天灝气淸﹝以修﹞錦屏重護影玉篆細標名﹝景明﹞繁露沾來重淸霜著處輕﹝賓竹﹞繞籬濃復淡倚檻直還橫﹝文振﹞異品供人玩羣葩照眼明﹝元素﹞舉杯添逸興把筆助吟情﹝以修﹞酒許畱連飲詩容次第成﹝景明﹞楚騷曽入詠彭澤久尋盟﹝賓竹﹞桃李爭春艶松篁晚自榮﹝文振﹞秋容三徑淡雄辯四筵驚﹝元素﹞且折簮華髮寧辭罄玉罌﹝以修﹞不須烹白石焉用煮黃精﹝景明﹞中國多麟鳳邊疆罷甲兵﹝賓竹﹞老來辭紫綬醉後戀銀箏﹝文振﹞云錦機中出龍蛇筆下生﹝元素﹞九重同覆載四海賀升平﹝以修﹞共喜逰藩邸何妨隠斗城﹝景明﹞身湏妨酒困心恐爲詩怦﹝賓竹﹞上苑風煙隔南陽月旦評﹝文振﹞長詩慚我續好景許誰爭﹝元素﹞納海烏先墮棲林鳥不鳴﹝以修﹞出門歸去晚譙鼓振初更﹝景明﹞

淡香亭賞菊與丘仲玉少參楊應寧憲副同作

端居葆貞素眷言惜秋光﹝賓竹﹞植彼霜中物挹此淡而香﹝仲玉﹞和气奪金秀正色裁坤裳﹝應寧﹞楚畹茝蘭馥天孫云錦張﹝賓竹﹞黯淡散輕紫圓融飛碎黃﹝仲玉﹞邈矣絕塵俗巋然殿羣芳﹝應寧﹞交聮君子社愛比富貴妝﹝賓竹﹞桂府地空辟娃宮蜂自忙﹝仲玉﹞忘言南山趣撃節老圃章﹝應寧﹞鼓玆希聲調侑以玄酒觴﹝賓竹﹞一亭中有翼八牕秋正涼﹝仲玉﹞開口苦不易盟心故難忘﹝應寧﹞繁枝滌蕪穢夙種深蓋藏﹝賓竹﹞英飡歌楚澤水飲懷南陽﹝仲玉﹞參陪沗髙會授簡慚荒唐﹞﹝應寧﹞

驪山懷古與湯以修紀善同作

長安晚出裊唫鞭稅駕驪山一悵然﹝賓竹﹞烽火臺空人已去蓮花湯暖水猶膻﹝以修﹞山猿窺果來林外野鹿銜花出苑前﹝賓竹﹞樵子雲中薪古木耕夫雨後拾遺鈿﹝以修﹞前朝社稷胡雛壊上古陰符老母傳﹝賓竹﹞嬴墓已飛三月火漢陵猶鎖四時煙﹝以修﹞落霞疑似張緋幕流水還如奏管弦﹝賓竹﹞斗寶謾勞談往事坑儒徒自憶當年﹝以修﹞朱樓紫殿空遺趾漢碣唐碑蝕舊鐫﹝賓竹﹞夜月行營人寂寂春風輦路艸芊芊﹝以修﹞荒祠燕雀寒山下髙冢牛羊夕照邊﹝賓竹﹞眼底興亡存鑑戒何湏搔首問蒼天﹝以修﹞

蓮塘與彊景明伴讀同作

睡起深宮厭日長閒來小輦過蓮塘﹝賓竹﹞沿堤釵股多芳荇夾道絲條總緑楊﹝臣晟﹞步底流泉分地脈樹頭飛翠滴嵐光﹝賓竹﹞移將太液池邊景散作旃檀國裏香﹝臣晟﹞共愛精神兼色相還憐紅白間靑黃﹝賓竹﹞應疑根自三峯徙果見花開十丈彊﹝臣晟﹞天馬有蹄爭出浴神魚無餌不須藏﹝賓竹﹞旋收紫的供茶碗自捲靑筩當酒觴﹝臣晟﹞赤日行天紈扇急淸風入席薴衣涼﹝賓竹﹞蜻蜓對立來還去屬玉雙飛集又翔﹝臣晟﹞小豎敲鍼權作釣奚奴橫木代爲梁﹝賓竹﹞人緣避暑趨亭上客爲尋詩坐水傍﹝臣晟﹞勘破乾坤俱是樂眞成物我兩相忘﹝賓竹﹞濂溪老子無邊趣太乙眞人一葉航﹝臣晟﹞自足娛心歌窈窕何須濯足賦滄浪﹝賓竹﹞新詩輳出應難和爛醉扶歸也不妨﹝臣晟﹞須信西方眞佛境更扵何處覓仙鄕﹝賓竹﹞非才自愧非韓孟七步誰能敵我王﹝臣晟﹞

送成復初指揮南還與嚴宗哲太守喬思孝長史彊景明伴讀同作

一騎衝寒出灞陵﹝賓竹﹞望中仙掌入雲層三秦豪傑鄕評在﹝宗哲﹞兩葉勲華國史登龍起當年聞扈從﹝思孝﹞蟬聮此日看云仍琴邊得趣追中散﹝景明﹞畫裏傳詩比右丞瘦骨獨憐淸似鶴﹝賓竹﹞奇毛轉覺鷙如鷹名通丹陛交章薦﹝宗哲﹞功在黃河滿路稱分手又從天外未﹝思孝﹞舉頭猶記日邊曽白雲目斷松楸逺﹝景明﹞紫電光寒滻渭澄鄭驛梅緘春早寄﹝賓竹﹞謝地艸思夢還憑大江潮上初生月﹝宗哲﹞古渡澌流漸合冰歸到舊京應憶我﹝思孝﹞石頭風雨夜牕燈﹝景明﹞

二月二十二日與楊應寧憲副宋惟寅憲僉彊景明伴讀城東泛舟同作﹝二首﹞

冉冉淸溪映緑楊﹝賓竹﹞杏園遙指碧雲傍﹝惟寅﹞藩宮地接天潢近﹝應寜﹞靈沼波分太液長﹝景明﹞魚鳥樂隨人共狎﹝賓竹﹞主賓情與世相忘﹝惟寅﹞匆匆不盡仙舟興﹝應寜﹞卻笑公家鎭日忙﹝景明﹞

又

小舟搖曵出垂楊﹝賓竹﹞岸艸汀花送逺香﹝應寧﹞善擬東平心最樂﹝惟寅﹞尊傾北海興偏長﹝景明﹞百年利渉蘭爲棹﹝賓竹﹞一代豪吟筆有牀﹝應寧﹞天外恵風如解事﹝惟寅﹞黒雲催雨助詩狂﹝景明﹞

賞春與彊景明伴讀同作

靑春尋樂事受簡召羣仙﹝賓竹﹞鳥外張油幕花前設綺筵﹝臣晟﹞小階芳艸合深苑錦云鮮﹝賓竹﹞山色開圖畫鶯聲錯管弦﹝臣晟﹞園桃迎我笑宮栁正人眠﹝賓竹﹞浸酒挼花蘂供茶煮竹鞭﹝臣晟﹞深杯休放卻髙興更相牽﹝賓竹﹞睿制容相續淸詞敢售妍水魚元有合雨露自無邊敢謂鄒枚盛尢慚董賈賢﹝臣晟﹞多應憐气味不是慕葷膻令出催金缽詩成唾錦箋﹝賓竹﹞陳思才獨盛妙思入幽玄﹝臣晟﹞

○集句

擬劉文綱少參悼亡

撃節悲歌缺唾壺﹝闕﹞風花飛墜鳥鳴呼﹝文天祥﹞縱令奔月成仙去﹝包何﹞爲問嫦娥更有無﹝白居易﹞

油壁香車不再逢﹝晏殊﹞陽臺雲雨去無蹤﹝胡曽﹞寫眞縱有崔徽筆﹝劉基﹞不是崔徽捲裏容﹝吳世中﹞

不見當時勸酒人﹝宋邕﹞今年依舊去年春﹝何扶﹞幽牕謾結相思夢﹝張泌﹞夢裏相逢恐未眞﹝李山甫﹞

感時心緒杳難平﹝李后主﹞無處登臨不繋情﹝許渾﹞寂寂海棠枝上月﹝朱淑眞﹞淸光此夜爲誰明﹝陳剛中﹞

緑牕今夜夢分明﹝元好問﹞夢得分明恨轉生﹝秦少遊﹞覺起無言成獨坐﹝楊基﹞參橫斗轉月三更﹝蘇軾﹞

斷猿今夕淚沾衣﹝竇常﹞惆悵朱顏不復歸﹝宋邕﹞玉佩無聲畫屏冷﹝劉瑤﹞寒窓燈盡月斜暉﹝許渾﹞

離別不堪無限意﹝杜甫﹞爲君惆悵又黃昏﹝羅隠﹞明眸皓齒今何在﹝杜甫﹞環佩空歸月夜魂﹝杜甫﹞

繡帳金鑪冷篆煙﹝劉翥﹞魂歸溟漠魄歸泉﹝朱褒﹞題詩朝憶復暮憶﹝陸龜蒙﹞花落猿啼又一年﹝趙嘏﹞

一寸相思一寸灰﹝李義山﹞蒼茫羅紬隔紅埃﹝李益﹞不知情魄逰何處﹝胡曽﹞且作行雲入夢來﹝包何﹞

一片香魂不可招﹝胡宿﹞野煙江艸共蕭蕭﹝雅琥﹞魚書欲寄何由逹﹝晏殊﹞隔斷巫山去路遙﹝竇牟﹞

紅衣落盡暗香殘﹝羊士諤﹞相見時難別亦難﹝李啇隠﹞弱水蓬萊三萬里﹝張翥﹞碧桃何處更驂鸞﹝薛逢﹞

冰簟銀牀夢不成﹝溫庭筠﹞宵分獨坐到天明﹝李涉﹞潸然四顧難消遣﹝鄭谷﹞誰爲梅花怨未平﹝譚用之﹞

紅顏無柰落花催﹝吳融﹞可使英靈許再來﹝胡宿﹞竟日倚闌空嘆息﹝李涉﹞寸心爭忍不成灰﹝胡曽﹞

百感中來不自由﹝杜牧﹞瑣窓花老鏡鸞收﹝叚天佑﹞雲飛雨散知何處﹝溫庭筠﹞人自傷心水自流﹝劉天房﹞

目斷黃雲鴈影沈﹝李徳眞﹞秋聲無不攪離心﹝杜牧﹞月中人去靑山在﹝王士熙﹞一段淸愁自不禁﹝趙宗森﹞

錦機春暖鳳停梭﹝闕復﹞生死情深可柰何﹝眞桂芳﹞回首不堪腸斷處﹝陳基﹞髙墳新起白峩峩﹝張文昌﹞

含香體素欲傾城﹝山谷﹞自是三千第一名﹝薛能﹞今日美人棄我去﹝盧仝﹞寂寥珠翠想遺聲﹝劉滄﹞

舊時仙侶笑相迎﹝張鵬﹞王母前頭作伴行﹝項斯﹞宴罷瑤池春夢斷﹝黃松瀑﹞何年絳節下重城﹝劉滄﹞

金瑣瑤窓翠幔中﹝女仙﹞幾回魂夢與君同﹝晏殊﹞相攜不盡叮嚀語﹝僧笑隠﹞得喪悲歡總是空﹝溫庭筠﹞

閉門疏雨落梧桐﹝王士熙﹞多少淒涼在此中﹝崔道融﹞遐想倚闌人去後﹝樓有戍﹞玉書無路托鱗鴻﹝雅琥﹞

畫樓西畔桂堂東﹝李商隠﹞孔雀屏開燭影紅﹝楊巨源﹞今日窅然忘此景﹝王冕﹞野花黃蝶領春風﹝王初﹞

鸞鏡佳人後會稀﹝李啇隠﹞論交卻憶十年時﹝髙達夫﹞釵畱一股合一扇﹝白居易﹞物在人忘無見期﹝李頎﹞

舊恨新愁只自知﹝蘓軾﹞髙樓獨上思依依﹝皇甫茂政﹞紅顏未老恩先斷﹝白居易﹞惆悵當年意盡違﹝羅鄴﹞

芙蓉脂肉緑雲鬟﹝元微之﹞一去瑤池更不還﹝胡■﹝亻隸﹞寂寞閒庭春又晚﹝劉萬年﹞更無人倚玉闌干﹝崔魯﹞

隠幾無言有所思﹝子昻﹞慘煙淒雨不勝悲﹝郝經﹞梧桐葉上偏蕭索﹝戎昱﹞始是思君腸斷時﹝周必大﹞

春夢無心秪佀云﹝皮日休﹞一燈明滅夜將分﹝艾性夫﹞美人粉黛歸何處﹝吳元徳﹞欲寄音書那得聞﹝李太白﹞

情緣心事兩難忘﹝元好問﹞回首東風一斷腸﹝羅隠﹞欲弔芳魂何處是﹝呂佐﹞野田極目艸茫茫﹝胡曽﹞

南國佳人去不回﹝包何﹞舊交心爲絕弦哀﹝崔玨﹞若逢佳景惟惆悵﹝元微之﹞懷抱何時得好開﹝杜子美﹞

華箋好作斷腸文﹝皮日休﹞薤露歌殘不忍聞﹝靈一﹞四尺孤墳何處是﹝許渾﹞落花飛絮正紛紛﹝鄭谷﹞

一日相思似九秋﹝子昻﹞百壺芳醑豈消憂﹝胡曽﹞魂歸南國迷黃壤﹝皎然﹞月戶云牕許暫畱﹝楊基﹞

銀燭秋光冷畫屏﹝杜牧﹞遶廊行處思騰騰﹝韓偓﹞美人一去無消息﹝王士熙﹞敲徧闌干喚不譍﹝韓偓﹞

幾度相思入夢頻﹝沈徳躬﹞鏡中金翠李夫人﹝溫庭筠﹞暫時會面終相異﹝張文昌﹞白水靑山空復春﹝杜子美﹞

音容無復見當時﹝許衡﹞花落深春鶯亦悲﹝於立﹞今日不堪生死別﹝楊鎰﹞相思無路莫相思﹝鬼吟﹞

彩雲聲斷玉簫寒﹝辛敬﹞幾許幽情欲話難﹝薛逢﹞盡日傷心人不見﹝許渾﹞一簾風雨杏花殘﹝華嶽﹞

爲哦楚些作哀詩﹝敖陶孫﹞婉轉蛾眉能幾時﹝宋之問﹞天上人間不相見﹝崔灝﹞欲從何處寄相思﹝牛諒﹞

小鳴稿卷八

●欽定四庫全書

小鳴稿卷九

﹝明﹞秦王朱誠泳撰

贊

湣祖

赳赳儀容桓桓英武出甲隴西散其部伍心拱北辰威鎭西土肇造秦邦爲我始祖

湣祖妃鄧氏

堂堂世冑曰惟寧河姿容嚴重佐理中和邑姜嫓美太姒同科配我始祖耿耿不磨

隠祖

儀容丰偉性行修潔震若雷霆皎如冰雪持已謹嚴維藩卓越維我隠祖天潢之傑

隠祖妃劉氏

天生淑質世閥元勛中心樂善內助惟勤賢聲洋溢令徳彰聞佐我隠祖百世騰芬

夫人唐氏

明明隠祖允賴匡襄篤生國嗣曰懷曰康宗枝蕃衍奕葉隆昌夫人之澤地久天長

僖祖

兢兢持已翼翼小心靡奢靡縱不驕不淫夙成令徳早著徽音天奪之速千古沈沈

懷祖

天姿開爽性質剛明雅音允協巧思層生藩維之表宗室之英惜乎短折謚稱其情

懷祖妃張氏

天挺幽姿配我懷祖九死不移終身一姥烈日嚴霜中流砥柱壽考令徳名垂千古

康祖

天姿英毅至性剛方惇崇儒術雅尙詞章臣工震肅禮樂鋪張維我康祖於秦有光

康祖妃陳氏

具備徳容博通書史綱紀宮闈教育孫子相我祖王實周任姒於萬斯年永賴余祉

恵考

猗歟昭考肫肫其仁有如時雨有若陽春徳音秩秩文質彬彬愛人好予寵謚維新

恵考妃王氏

早膺封冊相我先王壽𨿽不永名亦斯彰儀容如在傳誦不忘於穆淸廟同享烝嘗

母妃楊氏

天姿貞淑懿徳慈良山川毓秀宮壼騰光生我育我爲君爲王褒贈自天永荷吾皇

恵考繼妃嵇氏

粵膺妙選繼佐先王寵頒冊命恩禮殊常尊崇二紀宮壼重光四旬薨逝附塟原岡

自贊小像

非卿非相非道非僧樂天忘勢惕勵戰兢惟饑飡而渇飲恆夜寐以夙興徳無可重才靡可稱好讀書而不解欲寡過而未能野服綸巾暫宜獨樂析圭儋爵恆恐弗勝事琴書而作伴招風月以爲朋噫斯人也旣宅心於道義任時人之愛憎

賓竹軒記

予書堂之西軒舊有叢竹歲久枝葉殄瘁幾無畱良焉乃命侍人悉芟除之別植數百本不三二歲蓊然成林蕭然有洞庭九疑之趣予甚樂之日引肩輿造竹所杜門謝客獨與此君相揖譲竹亦曉解予意觸事感興動能相如予坐竹參吾前予行竹隨吾後予語竹鏗然相應答或時敲金戞玉奏簫笙以相娯至於興在書史竹亦作伊吾聲伴予讀興在詩歌竹更作推敲勢助予吟久之精神凝合爾汝交契蓋不知竹之爲賓賓之爲竹也予謂孟嘗之客三千田橫之客五百宜莫若予竹之眾且賢者遂顏其軒曰賓竹雲有難予者曰闗中故多豪傑王誠禮賢下士寜無足充王之賓者而賓顧以竹乎且竹固植物類耳以爲有情而實無情以爲有言而實未嘗有言也此而賓之其名實似不相當其於義似無據噫是非特不知予亦正不知竹者今天下賢人君子己仕者限於官守各有常職不可得而亟見之未仕者又多深藏以爲智髙蹈以爲潔非予力所能致是竹乃吾庭戶間物欲之則是不煩起居吾賓而禮之非惟適吾性而昕夕相觀又藉以成吾徳焉古國君卿大夫之禮賓非徒式燕以樂亦將有所資也鹿鳴之詩曰我有嘉賓徳音孔昭又曰人之好我示我周行蓋美其徳而冀其以善告也夫竹於植物中最爲全徳其中虛似仁其勇邁直遂似義其羣居不倚獨立不懼似剛其可器使似才其四時而不易其色似節徳音之在天下昭昭如此吾固將師之事之豈但賓之云乎抑君子之處世有所契合則忘情之情情之至也不言而言言之妙也彼神交百世尙友千古者豈必待話言通肺腑然後得其人哉或者昧於體物之義而致疑於有情無情有言無言之間其爲見淺矣其爲說陋矣請從此辭去無以間吾賓難者憮然慚黯然退予就見此君擊節而爲之歌曰竹兮賓兮交以神兮賓兮竹兮聊以免吾俗兮嗟軒之賓兮視此盟言兮子孫百世兩無諼兮遂書以爲記

瑞蓮亭記

予府城外內水陸艸木之花甚多而蓮品爲尢甚一日偶至體仁門之南廊俯瞰淸泠芳敷掩映朱華緑蔕緣溝覆池乃飾左右廊其室爲亭將與知音者賞之亭成有嘉蓮產池中兩岐同幹並蔕交輝光彩奪目臣民觀者爲之色動或曰此瑞蓮也殆王之善之徵乎予曰不然萬物之初皆本乎气化天地之气有常有變莫詰其由是故木有樛者曲者岐者人之指有岐者脇有駢者未閒以是爲瑞也夫蓮之駢生疑亦若是顧從而嘩之以爲物之瑞善之徵亦惑矣且世之爲善者眾矣善則得福有固然者必人刻一物以徵之彼造物者將不屑屑乎然則凡物之異常者皆气之變也何與乎人事而又何足瑞邪聴者皆唯唯有進而言者曰天下之物不恆有者爲瑞木以殊本連理爲瑞禾以異畆同穎爲瑞四時皆露而瑞者爲甘九地皆泉而瑞者爲醴若是者惟其不恆有故人貴之今夫蓮之爲物家得而植之然一本而岐岐而並艷艷而並實者世不恆見徵之往牒亦不數數聞不謂之瑞可乎傳曰和气致祥人之一身其气與天地通人身之善足以召和天地之和從而應之其機緘外泄必著之物天地固不必躬親爲之也以爲非瑞則周公不當作歸禾班氏不必歌三秀而捲阿鳯皇之詠亦贅矣予曰以若所言則謂之瑞可也謂之非瑞亦可也何則善不易積和不易召使在已者有以致之謂之瑞固宜茍善不足以致瑞而偶得瑞則其瑞也秪足以爲孽耳予之涼薄上無以承乎神祗下無以媚於官僚眾庶日夕兢業求免過責之不暇彼瑞蓮者胡爲乎來哉此予所以反觀內省而實不能當也昔漢黃霸圖上神雀張敞有計吏竊笑之奏恐長詐僞以敗風俗劉昆之反風滅火虎北渡河未足深異而偶然之對天子稱嘆焉予旣不欲蹈黃霸之轍又不敢拾劉昆之語以號於人然竊思之聖明禦極至仁太和薫蒸無間而我秦先王世守藩服皆惇徳履善益衍益厚和气之應彰於瑞蓮𨿽非予所致而亦非無所致而至者則予亦不得不承也承之當柰何六經有聖謨焉祖訓有成法焉朝益暮習口誦而心維之加實踐焉求不失其身不廢其職幽無愧於神明無怍於人庶幾稱宗臣於有道之世爲無忝而天休滋至方自玆始耳於是取所謂瑞蓮者二﹝下闕﹞

﹝闕頁﹞

﹝上闕﹞恆業卒難動遷度省城隙地一區弘敞明麗可建書院乃保安王府予弟鎭國將軍誠漖地而予嘗以他地互易之者也於是西安守華容嚴君永浚具啟於予予以玆事爲斯文盛舉遂命長史司撥以給之地旣協吉郡復上之藩臬左布政使婺源汪公進按察使芝山仰公升條具事宜請於巡撫都憲靈寶許公進巡按禦史陽城張公黻議以克合遂檄所司鳩工聚材諏日將事命西安府經歷許謹西安前衛知事朱範董其役而楊公曁嚴君則往來督察之鎭守太監建寜劉公瑯都督同知金臺陳公瑛以祠前地不展謀諸禦史張公圖市民居爲開拓計而予弟永壽王府奉國將軍誠滕以所居敝陋方欲他徙而患莫售遂命侍人以其情通有司請於上官出重價市之旣而都憲汝南熊公翀禦史安徳馬公碁相繼爲撫按皆極勸相作興工力日倍以弘治戊午夏四月落成距經始之期才七閱月耳其制中爲正學祠祠祀橫渠魯齋而推原橫渠之學之所自並明道程先生祀之且謂京兆爲先生宦逰地也鄕賢之有功道學者藍田呂氏而下凢十人東西配焉右爲書院堂室有嚴齋舎環列擇士之秀而賢者講讀其間日惟從事於身心理性之學以上尋程張遺緒而舉子業亦兼治不廢遵時制也左爲按察分司提學憲臣居焉端軌範嚴約束作勤起怠胥於是乎在而書院之規赫然動人矣嗚呼自橫渠先生得二程正學以開闗中道學之源一時門人如諸呂蘇範相與周旋凢所論述皆聖經羽翼至魯齋先生來領學政式克闡明之而元甫紫陽蕭同諸君子又揚其波助其瀾斯文如綫之脈至於今不泯者實賴焉顧科舉之業興士之以豪傑稱者多止於章句文字中茍可以取科第不翅足矣先輩爲已向上之學切問近思之功談者非不知知而行者不數數見天理常存典刑固在是祠之復及書院之興豈直爲觀美哉蓋將使一方之士仰止鄕賢潛心正學庶幾獲究眞材之用此領學政者之責而楊公之用心亦至矣𨿽然天下之事每﹝闕﹞

拙解

予旣以拙自名客有以巧自負者過而見誚曰世方逐巧而子乃甘於拙子誠拙者矣予聞而笑曰我非巧於拙者也而子殆拙於巧者乎夫物之巧者莫巧於繭絲而作繭者卒以巧自斃又何異於人之自恃其巧而卒陷於巧者乎予固拙者也然惟不識不知而一舊章之是由其爲拙也蓋如是嘗聞周子曰巧者勞拙者逸而吾之所以得逸其樂者正以其拙也則將焉用彼巧哉

愚辯

予旣以愚自守客有黠者謂予曰子非愚者也何其自愚於愚也予因其言而辯之曰予非自愚於愚也而愚乃其性耳然惟其愚也故舉天下之物不知其所好其視土壤猶黃金而視黃金猶土壤竟不知其孰貴也或曰仙予則斥之以幻妄或曰佛予則拒之以虛無其日用飲食之外惟知蒼蒼者之爲天而已此予之所以爲愚乎若夫用機械之巧穿窬之智者是則予之所深嫉也孔子曰聰明睿知守之以愚予非聰明睿智者而亦以愚自守哉

賓竹賦

歲在閼逢月臨大暑薫風時來溽慍頓解余方玩易北牕之下客有帶索葛衣椶屩席帽不通姓名排闥徑造顧余長揖莞爾而笑曰有所疑敢以請教疇昔謁雲臺老仙羌以賓竹自號靖言思之吾不知其所好噫天下之物可賓者多矣豈獨竹雲乎哉彼芝與蘭潛哲孔光燁燁商嶺菁菁楚湘曠達誰擷幽閒自芳四皓養素靈均佩纕此艸中之逸民髙蹈逺引胡爲而不賓彼梅與菊含貞孕秀味主調羮功能益壽落英可飱暗香宜嗅淵明莫逆子眞華冑此花中之髙士輕世肆志胡爲而不賓彼松與柏歲寒後凋蒼髯灑雪勝气籠霄臺烏翔集遼鶴允巢崔丞坐詠王子攀號此木中之丈夫守死善道又胡爲而不賓余聞之斂袵而對曰芝蘭艸屬其性近柔柔則不立恐和而流梅菊花屬其性近媚媚則不武恐多疑忌松柏木屬其性近野野則不文恐非智者是皆未足以言賓試以竹言賓斯可知矣猗歟美哉植物之中乃有此竹匪艸匪花而亦匪木剛而不屈亷而不辱或巨或細以葑以蕧載考厥祖尋源溯流肇於嶰谷循及帝丘渭川淇澳靑城羅浮武夷長沙蒼梧峽州此竹之產也紅者塗丹斑者染淚黃者敲金靑者滴翠方若裁而中矩篔若騰而拔萃棘與刺者似同桂與瑞者實異此竹之品也爲舡爲甑爲箭爲刀爲籠爲■﹝鐘﹞爲箕爲筲爲筒爲杖爲笙爲簫城防之險簡書之勞此竹之器也若夫制筩均气定律累黍棲鳯以鳴朝陽化龍而作霖雨感通孝子之情孚合忠臣之語全大節於兩間挺孤標於萬古此又竹之奇才偉績也引而申之其體也虛若顏子屢空𨿽簞食瓢飲而樂亦在其中其用也實若史魚秉直沒猶屍諌而愚不可及逺而望之臒然其形若將凂焉伯夷之淸近而卽之溫然其色有斐君子武公之徳然旣有此西都之賓不有東道之主可乎是以老仙鞠躬循墻趨步褰裳出門如見承筐是將列八珍之饌泛九霞之觴獻有臺之雅答飽徳之章一倡一和再酬再酢七賢司罇六逸洗爵殽核屢陳欣然更酌飲無算而禮意愈勤歡有餘而威儀自若小浮名於毫芒薄世味於糟粕至是不知主人賓竹竹賓主人不可得而知也仰視俯觀明月在山白雲滿地酒闌興盡言別而歸老仙行且歌曰按歌聲兮鼓腹懷嘉賓兮如玉招明月兮不來畱白雲兮共宿余以語客客吐舌而走失其故步因書於屏以爲賓竹賦

皇明名臣錄序

天佑人國家必生賢才以遺之元凱在唐虞伊傅周召在商周無容言己下至漢唐宋𨿽治不古逮然必有熊羆之士不二心之臣佐其啟連佐其守文佐其興復故其傳祚乃能久長我皇明太祖髙皇帝取天下於元季扶天常立人極於顚躓決裂之餘當是時智者貢謀勇者宣力忠良者輸納誠藎小大靡遺列聖繼承撫熈禦洽於百餘歲薄海外內陶然太和𨿽神謨聖烈臣下無所於助而輔理承化股肱耳目之功亦不可誣也顧木天深嚴金匱祕宻末學小子知其名而莫究其實或並其名無聞知焉夫士當尙友千古矧耳目所及勛澤所被而可不知乎此晦庵先生宋名臣言行錄之所由輯也巡撫寧夏都憲西蜀張公禎叔嘗輯皇明名臣錄一編釐爲四卷自中山武寧王而下凡百人其平生履歷事行之大者具在焉予嘗慨斯典之缺久矣往者司冦莆田彭公韶嘗爲諸名臣作錄贊至是公復踵爲之後之景行仰止將不於是乎徵邪然彭公所取僅三十人其選難矣公爲是錄殆三倍之或疑其泛予謂論人於三代之下者不必求其備凡公所錄皆一時名臣𨿽人品事功不無疵純然較諸雲臺所畫淩煙所拔者豈盡出其下乎自今觀之夏忠靖之徳量王抑庵之文行髙學士之忠實皆彭所未備者近歲如余肅敏之在陜興利捍患民至於今賴之是亦不止尋常尺寸之樹立而已表之以爲後之臣人者勸夫豈不宜必欲以聖賢作則以三代律人吾恐願爲良臣者將興望洋之嘆而文公言行所錄亦贅矣公起進士簉屬地官陟貳太僕用薦者進今職才行卓卓於時卽是一端君子當知其抱負有過人者予深嘉之故爲序諸首簡

元宵雅集圖序時在鎭安邸作

成化癸卯歲今上皇帝在位紀元之十有九年也朝廷淸明邊檄無警長安列郡晏然民不告饑予叨奉茅土爲藩屛於斯亦因而得歲時之樂也年之前冬常有雪正月雪朔旦大如手積地盈尺人气歡洽誠丰年象也越十有一二至於上元日天忽開霽雪盡消寒气漸釋而暖信爲之稍回予於上元日設筵具樂招文雅客以爲樂於是予父王首相長史吳公元素鄭公子初予所從學紀善湯公以修與予以道誼相愛厚提學憲副戴公廷珍之數人者皆優於文行而有麗澤之益於予者又有予外戚之懿都閫廖公廷璽𨿽爲武將亦能尊尙儒雅而愛文墨予先期悉招之詰旦不俟再速而畢至於東之書堂予出迓焉天日晴和東風噓暖賓主之情翕然宣暢旣行酒卽席而坐觴酌序行音樂疊奏水陸之珍以次而進酒隨量而屢勸諸公亦不隠其量而飲然必以徳將之不至深醉一觴一詠彼此形勢俱忘性情禮義之眞文字之樂無時世塵俗气誠雅會也抵暮燭燈輝煌月光如晝移坐於庭火樹銀花照耀尊俎間諸公樂甚僉曰是雅會也可無述乎予遂弗覺技癢因成五言四韻一詩戴公首和之吳公鄭公湯公繼和之皆各適其趣廖公曰臣武人也文事𨿽嘗學而未能悉中矩矱詎敢奉嚴韻邪亦乘興成七言絕句一首予扵是復舉酒屬諸公曰人之處世良辰美景得與文雅周旋爲賞心樂事之適者百年間能幾哉予將命善繪者貎而爲圖諸公各書詩於上人畱一圖以識斯會之雅倘天不吾閟徳星上聚有啟占者之言吾將斯圖以質之寧不有聞於世乎諸公再拜謝曰臣輩何幸獲與斯會遂相酬酢盡醉而歸翌日圖成予先染翰錄予詩並以紀歳月云

送少司徒張大器還京序

弘治辛亥冬戶部右侍郎張君大噐持節慶府行冊封禮事竣還朝便道過長安河其母太夫人時年八十餘矣戲彩旣已趨朝有期予守秦國以君秦人也於其行爲捲送之於是諸郡王能詩者咸賦詩其上縉紳大夫又從而繼之詩遂盈捲予爲序其首昔漢司馬相如本蜀人及其爲中郎將使蜀建節乘傳蜀太守以下郊迎縣令負弩矢先駈蜀人以爲寵遷史至累數十百言傳其事而不厭宋韓魏公本相人及其以武康之節治相駟馬髙車碧油紅斾光動裏閭榮同晝錦歐陽子至作爲文章記其事玆君官拜亞卿身充正使而又手持玉節凾奉金書禮成之後得以優遊鄕邦入裏門而下車登北堂而拜母又未知長卿稚圭當時有此否也豈不良可多哉𨿽然長卿使蜀或者誚子長紀傳之陋稚圭治相永叔但美其功徳之光是又大雅君子之獨見而非庸夫愚婦之所可知也君之位望不減前人而秦人之榮寵君者亦不減於當時豈待言論而後見乎予復爲是說者蓋將以永叔之望稚圭者望君而不欲爲子長之見目君如長卿而已君其懋之哉

壽湯紀善七袠序

紀善湯先生先王時教授也逮事予累官今職尋以老乞歸予不忍其去畱寘別第越再明年爲弘治辛亥於是先生壽七十矣十二月望日寔其誕辰先是先生壽予例遣使持酒肴賀之玆當再遣因告使者曰先生有道人也於予有輔導功汝往其敬之哉且予少時未諳讀書先生親爲予正句讀析義理課詩若文甫長則自身心以至家國無不開陳其道俾予有所知輔翊其行俾予有所立古人所謂啟沃獻替者先生殆兼有之歟是先生於予分則君臣義則師友爾今髙年旣臻誕辰又屆豈無一言可以爲先生壽乎予聞漢賈誼嘗傅梁懷王董仲舒嘗相江都王皆能佐之以道不使其至於多過鄒枚輩嘗從梁孝王應徐輩嘗從陳思王𨿽昧格心之學然亦能以文翰相尙而無他失至今有光史冊先生於予豈異是哉道義則祖董賈二公之醇正文詞則效梁陳諸子之典則可謂大雅君子者矣苐予學疏仰媿前修是則有負先生之厚望爾𨿽然奉藩之暇所以樂東平之善惇河間之禮以幸免乎梁懷之輕恌江都之驕蹇梁孝之僣妄陳思之憂危者非先生之功尙誰功哉回視小山八公建安七子於是乎有媿矣繼自今尙期先生松栢其姿臺萊其壽以與予同享聖世太平之福於無窮豈不臣主俱榮哉若夫世之齪齪者惟知競蜉蝣之朝夕而不暇悲蟪蛄之春秋則斷乎不爲先生之所齒可知矣先生有子有女締姻宗室桑楡之樂尙未可涯玆姑述其輔導之益故未及爾使者頓首曰唯唯遂書以爲先生壽

送向行人還朝詩序

聖天子以至仁覆天下而行之每自親親始乃弘治癸丑予兄臨潼王薨於位訃聞上震悼輟視朝一日賜謚和僖遣行人向君者乘傳來典祭塟禮是𨿽我祖宗成法是遵是用而聖衷哀眷特稱其文凡與宗盟之內者感恩圖報當何如其爲情哉君蜀之嶽池人舉進士拜今職其來秦也奉命惟謹有所饋贈一無所受眾論多之比竣事便道歸蜀省母居亡何還朝復道於秦秦中宗室洎儒林士夫多爲詩頌且餞之僉謂予寔長秦藩宜有言弁首簡維周官大行人掌大賓客之儀以親邦國懷諸侯歲時徧存問至於賀慶致禬以同其憂喜具有定式用能愼固本根以壯維城之勢朝廷頒卹典於同姓而必以行人蒞其事者亦成周之遺意也予聞行人在國初爲員三百四十五六曹之事當行四方者行人則捧檄而往其事旣繁則員不得不冗其員旣冗則選不得不雜永樂中有以進士除者嘗持節使朝鮮奉揚徳意邦人知重朝鮮國王遺之金郤不受因表其事於朝我太宗文皇帝深加嘆賞始有行人非進士不除之命且省其員爲三十六而非制命不得遣於是行人之任始重而選始難矣君以儒術致身釋褐爲京宦在帝左右親銜使命以臨藩服器局凝重文華蔚然人旣樂親之而行操濯濯人復加重之夫秉彛好徳輿情所同見賢思齊聖有明訓然則發爲聲詩聫篇累牘斯亦情所不能已頌非貢諛餞非內交予安得不嘉而序之哉予又聞近例行人滿三載能舉職者得被選爲禦史以其奉使四方民情世故多所涉歷持是以往無所不可君行矣尙益砥礪圖惟厥終他日聞有立殿廷之下蹇蹇諤諤論天下事者問其名必向君也有繡衣行部而風聲凜凜所至姦貪屏迹良善生气者問其名必向君也庸書以俟

瑞蓮詩序

予府第子城外舊環以塹引龍首渠水注焉歲久渠防弗治水來益微塹遂涸矣弘治壬子春監司修舉水利渠防再飭塹水乃通蓋一二十年平陸復爲澄波也予喜甚遂命吏植蓮其中復卽體仁門外爲亭水中以寓目亭之北則舊有長廊十餘間牗皆南向與亭相對而連屬焉是歲夏季蓮乃盛開中忽有一本而雙葩者眾咸曰此瑞蓮也考諸載籍同穎有禾連理有木其爲祥蓋昭昭矣今玆池蓮駢蒂同莖而豈徒哉是蓋今上恩覃宗支吾王美濟奕葉之所致也不有髙賞厥瑞奚章予笑拒之曰有是哉瑞固不敢當也賞亦不可已也明日乃開宴亭上召鎭巡藩臬諸公次第賞之又皆卽席賦詩以侈其事於是酒酣興逸但覺水風涼坐花香襲人端可與西湖較勝負豈但小東林而陋耶溪也哉酒罷因登詩於捲以爲府中一勝事蓮之瑞不瑞弗計也諸公以予言近實請書以爲序是庸弁諸捲端

丰城遊氏族譜序

族有譜猶國有史也予生宗室未嘗見民間所謂譜者恆見史不知何以類譜邪間與長史遊邦貞論之邦貞曰史國譜也譜家史也二者正相類因取其譜以呈予試閱之見其卷首詳次世系猶年表也末述行實猶列傳也乃笑謂邦貞曰有是哉因諦閱之其系甚綿簮袍相繼代不乏人其間以功名自表者尢眾余亦負特行而擅美才焉則又顧邦貞笑曰古所謂遙遙華冑者無乃是耶邦貞則進曰臣世家江西其地阻於山川有文獻之美而少兵燹之厄故其民喬木相望譜牒具存玆者臣譜傳自先世𨿽頗殘缺源派甚眞臣豈敢冒拜墓之恥以欺世取譏哉因頓首請予序嗚呼董狐死天下無直筆久矣覓米作傳諛墓得金史尙可信哉何則漢以前史有世官不相侵軼唐以下則史官必出翰林而翰林必爲宰相此史之所以不得其眞而世之所以莫可取信也夫史紀善惡之書也世治則所書必多善世亂則所書必多惡而治與亂又君相之責耳安有身爲宰相以總裁於上職督翰林以纂修於下而肯自書其不善而不諱者哉然則國史之不得其眞也亦宜矣且予聞近代翰林之選類皆文人而文人無行勢常什九也夫以無行之人掌史文而以諱過之人主國是史尙足信也哉是無怪子爲相則史貸湯之酷仇爲相則史誣飛以逆者紛紛簡策矣噫安得秉麟筆者出於其間取十七史而黜其蕪穢不實者哉然後天下有眞史焉出而世之爲君與臣者亦庶乎其少知愳矣抑不獨此也予又聞江南有以修譜爲業者往往竊故家眞譜規重賂以鬻諸新造富室焉遂使數世之後眞贗莫辧其獘殆與史同然則邦貞之譜亦然哉殆非也其系眞其言核蓋一家之信史矣予因論史偶及之夫安得世之爲譜者眞而核皆如此譜而世之爲史者復如爲譜者乎邦貞頓首曰是矣始臣論家史今乃得國史所得不旣多哉請書以爲訓遂書之

喬長史雙挽詩序

予府右長史喬奉先啟予曰臣父鄭府左長史木棄臣若干年臣母宜人王氏棄臣亦若干年臣不肖無所建立以休扵前人竊念先徳多可述者復不能圖其不朽將罪益大矣維時詞林大夫士有憐臣之志知臣父若母之行者多作爲詩歌寄情哀挽彚之成帙凡若干篇臣幸服事帷幄願乞一言以序之敢百拜以請言已嗚咽不能成聲予亦憐之受其帙閱之旣乃爲之言曰丈夫生世未必無一行一藝之可稱比其卒也亦未必不忽焉如飄風之過而能系人之思者少矣思之而至於詠嘆悲歌不能自已者爲尢少也是帙所載其爲言體裁音韻類各不同而詠其賢悲其死者則眾口同辭若出於一時若成於一人嗚呼何以致是哉蓋長史嘗爲大寧山丹兩衛學訓導身教言教不遺餘力所造士甚眾恩義在人至於今不衰遷佐鄭藩忠藎淸白孚於上下其所樹立者固自卓卓如此況有宜人之能婦助其內而又有奉先之能子紹其後乎予嘗怪世之爲挽詩者近於無情之哀而子孫之徼惠於人者厚誣其親惟恐弗甚焉然在名公巨儒仁人孝子則弗爲是也夫名公巨儒之立言將使天下信之後世信之仁人孝子之述其親也將使天下傳之後世傳之世豈有無情厚誣之言而能信且傳者乎予固意其決弗爲是也奉先侍予也久動循禮法思不辱其先弗玷其名蓋庶幾乎仁人孝子之用心者而一時著作又多出於名公巨儒之手夫豈無據而空言之哉言而有據其信且傳也無疑矣予安得不推其意而序之哉若邑裏世系之詳墓上之文可考而潛徳遺行已具見乎其詩俱弗暇論也

詠雪倡和詩序

詠雪楊應寧先生所作也維先生天順間以南楚奇童貢天子時憲廟臨禦詔俾績學翰林固一代之泌晏也先生以英妙之年粹美之質大肆力羣籍幾盡中祕之蔵是又出乎泌晏矣成化壬辰果登甲第拜中書郎喜以經學開士類而海內從逰者日益滋詩文其緒餘耳旣而自中書擢僉憲奉勑提山西學此除寔自先生始未幾丁家艱旣闋再奉勑提學陜右進憲副先生蓋從此升矣然其於學徒甚嚴而有恩秦晉之士咸畏且愛之其它髙第之取科甲列淸要者又多先生所鑄也先生之按部則𨿽祁寒熾暑無倦色弘治癸丑之歲暮雪且作僉以先生必憚出乃毅然冒雪抵三原以至於商洛不四旬而歷州邑者凡十數得詩三十又六篇皆其較藝之隙之所成其淸新富麗有足動人者間見諸公譽先生之才者不容口因假以觀蓋不啻夜光明月而光采奪目誠希世之珍也先生眞可人哉予性僻嗜吟然無如拙何每見名流所作輙技癢弗止竊效顰焉此詠雪之所以有和也旣成復自笑曰以食煙火之人而與蟬蛻塵埃之表者鳴其不度徳量力也審矣或以予非専門不責備似又爲予解嘲者遂壽先生之詩於梓以傳而因附以效顰者焉是爲序

羅川翦雪詩序

予府伴讀彊晟向典眞寧教日嘗有翦雪之作觀其自敍之辭亦足知其志矣蓋晟以汝南名家子早負才气有聲場屋而固將以取甲科致通顯也惜兩舉進士不第不獲已領教得陜之陋邑所謂眞寧者則其抑鬱之懷固宜一寓於詩也弘治壬子之秋以校藝湖藩道陜入見予始識之明年以提學憲臣檄取會講於貢院因悉見其所作若詩若文若短章若長篇若諸體其新奇富麗有足以動人者用是援例請於朝蒙恩許備藩臣予甚喜之蓋察其人醇實初不専於詩也其舊所著有汝南小稿及井天錄欲與出之而晟乃固辭姑從所請第以此編題意甚新間多俊語而詩林君子必有取焉因命繡梓與好奇者共之若於是而復固辭焉是則近於迂且固也夫豈可哉予聞厥父氏曰宏以進士嘗三歷臺憲其家學之傳良有所自徵於晟益信云

壽何指揮七袠序

予從弟保安王一日過予請曰西安右護衛致仕懷逺將軍指揮同知何梁弟妃何氏之父也今年春秋適七十九月廿四日其初度之辰弟於梁有甥舅之義虛禮不足以將忱願賜一言以爲梁壽筵之光俾世傳之以爲家寶榮莫大焉予惟天下可欲之物凢系於人者可以智力致系於天者不可以智力求也珠璣犀象球琳瑯玕孰不曰致之似難信乎其難然而系乎人也善謀而有力者則亦聚而有矣彊艾耆壽耄耋期頥孰不曰致之似乎甚易然而系乎天也古之聖賢亦有不可必者矣蓋非智力可取而有也禮六十曰耆七十曰老八十九十曰耄百年曰期人壽至於耆蓋百之一二至於老千之一二杜甫有云人生七十古來稀其以是夫今梁年躋七十而步履視聴一如彊壯時況又有子之賢襲職蒞事惟勤惟愼享福於其身蔭及於其子是豈偶然也哉其必有以致之矣予聞梁之爲人其質厚其心仁家有饒財而樂推與鄰里鄕黨貧乏蓋富而好禮者也梁所以獨膺福壽於天者其在玆歟其在玆歟然則天未必不可必也彼其有不可必者蓋理之變而非理之常也詩不云乎樂只君子遐不眉壽樂只君子徳音是茂梁其益懋之哉他日徳益盛年益增踰耄耋而涉期頥其天信乎其可必矣用書此爲序俾世之有徳者知所勸而否者知所勵云

巴陵廖氏族譜序

湖南廖氏世爲巴陵之巨族自宋以來代不乏人逮元季經兵燹譜牒無存其邈綿所自蓋不可考矣欽惟我聖祖髙皇帝混一天下其廖氏始祖曰太安者始際風雲之會得躋武階歷四世傳及曰珷乃以文武長才分閫重鎭嘗屢建奇功進升都指揮使其長女實爲予妃有淑行蓋其先世積徳所致信非偶然也都閫公旣沒其子禎以功襲西安後衛指揮同知予因請於今天子得調西安右護衛許隨侍蓋朝廷篤親親然也不亦慶且幸哉偶一日禎謁予於寶善堂叩拜階下跽而言曰臣之家世實吾王所知玆以先世功階謹以繕謄成帙敢請睿制弁於其首實臣廖氏世世之幸於乎根之固者末必茂源之深者流必長此理勢之必然也玆爾廖氏之榮且貴旣發迹於而祖而又有都閫公以大其官然則爾爲之孫與子者可不思所自哉必惟孝惟忠以仰答我聖天子之休命無驕無侈以求舉爾祖父之厥官誠若是則今譜牒之作庶幾乎其無忝矣不然若宋曹氏之裔而流丐於海上者豈不大可畏哉豈不大可畏哉言旣禎乃叩拜以興曰敢不夙夜戰兢以服吾王之命予因述之以爲廖氏家乘序

葵軒稿引

詩不主於險怪而惟主於平淡蓋惟詠性情者然也予觀葵軒諸作其亦知所尙者歟葵軒者誰鎭陜中貴劉公仲器之別號也中貴天性溫厚雅好唫詠初未嘗出險怪語觀其所作則知其人矣且今之弭金貂者多馳騁於富貴而唫詠固非其所長若葵軒者得不謂之賢乎𨿽然詩底於平淡固未易至也第以中貴今日之所好如此而進進不已焉則於唐人摩詰應物之平淡或庶幾乎可至矣不然則元輕白俗是又詩之所忌也予閱其集而喜其知所尙因爲之引

涵碧池引

予弟永壽王於所居西偏引水爲池種蓮養魚其中以供逰觀之樂士夫有過之者名曰涵碧因各賦詩紀其事久而盈帙請予言弁諸首予嘗一再至池上求所謂涵碧者每淑气初回冰澌略盡則逺山近樹倒蘸於靑銅鏡中此一涵碧也又或秋雨旣霽水波澄澈則天光云影靜沈於玻瓈盤底此又一涵碧矣不知予弟將何居或曰漢池影娥唐池鋪錦富貴者固如是也今王處富貴之中而池以涵碧名乃徒取諸逺山近樹天光云影之倒蘸靜沈焉此不殆於以藜藿充太牢乎予笑而不言或者悟遂書以爲引

湧金橋引

永壽弟旣爲涵碧池或謂池上不可無橋以便逰觀遂構成之而難其名乃聚士夫之嘗宴集池上者圖之或曰某嘗陪王曉宴扵此矣羲馭方升水光受日則金鋩奪目不敢俯視是宜名曰湧金或又曰碧空夜靜水月交輝則金精融液蕩滉不停是亦宜名湧金於是橋之名遂定眾復作詩登捲與涵碧池等予並括其大槪如此云

祭西嶽華山文

天地間五嶽並峙爲五方之宗巖巖華嶽實奠西土禮諸侯祭境內山川予小子欽承帝命嗣守秦藩華嶽之祀予實主之歲時玉帛將事望秩有容肹蠁潛孚灝靈如在乃今奉詔賜沐又得便道展拜廟貎於靈嶽之下尺寸之誠其敢隠於神哉予聞古之修祀事者有報有祈維神作鎭能興雲雷召風雨斡運陰陽爲一方民物祛除旱澇疾苦夭閼不齊之患使宵旰無西顧之憂而予宗臣亦永享太平之福者秋毫皆神賜也敢不以報獨念予徳無似不能奉答休祉又不善攝養嬰於足疾藥連歲弗奏功且已踰壯彊之年而嗣胤未建簠簋之托疚然在懷嘗稽古傳記以英賢之產歸之嶽降夫金徳主生生生爲無窮兌宮澤物物物沾其利予固無以媚於神然自神而言則爲祭主自廷命而言則均爲國主博濟之恵奚獨後予馨香如聞願神黙相使予血气循軌精神內固勿藥有喜夢熊協吉此予夙夜而不能忘者也敢不以祈夫以民物所賴報神之賜而以予所願祈神之休是𨿽各舉其重者言之而實未始不相闗也神其鑑之

祭汧陽端懿王文

宗藩耆壽典刑僅存如松之茂如蘭斯芬天不愸遺一疾弗起嗟嗟老成淪落盡矣嗚呼惜哉漢有河間好禮崇儒王實慕之左圖右書亦有東平以善自飭王實肖之其儀不忒眾方射利刀錐是營王心於於布袍菜羮眾方附勢其門炙手王醜厥爲瞠乎若後庭無白丁坐有嘉賓葆光習靜抱朴韜眞前歲甲寅王壽六十宗人畢賀少長咸集長春之醞長生之詞間以絲竹式燕又思曽幾何時聞王寢疾亟問弗瘳遽成永訣嗚呼痛哉訃聞當寧帝心悼哀卹典便蕃自天而來禮官稽行曰惟端懿帝曰兪哉王其無愧令名身後如王幾人莞彼豪華溘然埃塵象賢克孝王有胤子塊苫饘粥據經執禮弔者興嘆薄夫知恥天之報王庶幾在此靈輀載駕將返幽宮陳辭遣奠寫我哀悰嗚呼傷哉

祭保安榮穆王文

吾宗昆弟匹休競芳王尢傑出玉粹金良皎皎乎挺神駒之千里翽翽乎耀威鳳之五章有毅然不可奪之气有瑩然無所缺之光其風神峻整如片冰只鶴其言辭峭厲如烈日秋霜孰畀之美不令之長夢邪眞邪使我涕滂嗚呼旣貴且富方壯而康無求不得有願必償粉白黛緑嬌管淸商浩歌摩空雄飲吸江殆不知宇宙之爲闊而光景之爲長二十年全盛之福孰有過於王者哉若夫春風廣坐白日髙堂禮賢下士無怠無荒北海之尊不空東閣之燕頻張多儀稱其爲物恭敬形於未將一時賓朋交際之盛又孰有過於王者哉嗚呼祝融行天赤日探湯王忽遘疾我心皇皇醫來報劇予謂勿傷意王器局夫豈不昌柰之何一匕不下於咽膈而二豎已入於膏肓豈人事之或戾抑天命之靡常何吾宗之不幸而芝蘭玉樹竟相繼而凋亡上有慈親悵甘旨其誰嘗下無祚胤僅托國於季方恐王之目將不瞑於泉壤也予長秦藩屬在雁行矧王之賢而愛我敬我又特出於尋常身後之計匪予孰當九原有知予不負王矢心致告酹以一觴

祭永壽莊僖王並妃彭氏文

於乎一元浩浩大化茫茫令始令終維理之常茍性天之弗墜𨿽一日以爲長不然或老死牗下亦爲下殤於乎吾藩賢哲乃有如王喜性天之聰悟豈他宗之可方幸早膺乎封爵惜年少而气揚或四野搜田而旁通於近邑或千金致駿而馳騁於康莊或飲以陶情而百觚之克受或射而角勝乃百步以穿楊旣朝酣於別室復暮燕於前堂銀燭輝煌而擁嘉賓之雜沓靑衣列侍而兼眾樂以鏗鏘鱗介羽毛而錯肥甘之悅口粉白黛緑而競歌聲之繞梁樓髙百尺勢接穹蒼池深數仞派引汪洋而王之樂亦已極矣河間禮樂東平仁義王亦慕之思以名世乃羣書涉獵而若今若古以疏通乃八法規模而或楷或行之具備乃臨池學染而頗窺晉帖之精神乃把筆題詩而解慕唐人之風味於是東連梁晉西底巴蜀購求墨妙盈箱累軸而王之名亦已盛矣於乎有若王者亦明且智柰何气耗於西狄之漿體疲於東閣之妓屆中宵而飲客初歸甫明發而弔賓遽至此予之所以深悲而痛惜之者也於乎王薨未久妃亦繼之是𨿽天地之成算而亦夫婦之至奇蒙恩同瘞復何憾爲𨿽然王其淪沒幸有嗣子克肖於玉誠足承祀予叨宗正又忝爲兄每重天親之誼恆惇睦族之情出入無時而愛重不殊於同气交際以禮而箴規無異於友生疇昔訃聞而深慟鴈行之拆今玆遣奠而不知鮫淚之傾於乎王之嗣子我其子之請於天子爲爾爵之王之臣僕我其制之如或王忘爲爾律之王之精魄諒亦有知諦聴予言夫復何疑靈輀載道將妥丘園王其往哉永訣終天於乎哀哉

祭合陽溫穆王文

嗚呼我祖康王慶衍澤垂四子並封玉映金輝我先恵王以嫡爲後臨潼合陽汧陽競茂先王奄棄諸父凋傷惟汧陽伯巋然靈光閔予小子纉秦之服睠我二兄友於則篤王言誾誾王貎忻忻深宮相對禮洽家人玉牒所載秦宗繁矣族屬最親如王者幾臨潼之薨方切予哀不虞謂王相繼殞哉王薨未久汧陽在殯老成淪亡宗盟不幸王之心事明白坦夷王之行誼淑愼恵慈不耽曲糵不逐畋嬉凡可伐性王多弗爲一疾而沒吁其可疑壯彊無子王心惕而粉白黛緑環侍不辭遘疾之因庶幾在玆慮闗宗祧匪王之私得已不已在王無譏嗚呼哀哉朱門遲遲白驥騤騤野雲助慘朔風扇悲翩翩素蓋寂寂彤帷長夜漫漫欲見無期嗚呼哀哉訃聞九重帝心悼惜卹典便蕃自天而錫稽行賜謚曰穆且溫禮官蒞祭有司營墳涓吉發引遣奠國門瓣香陳辭侑以芳樽嗚呼哀哉

祭母妃父楊公文

念惟先母育我眇躬遡厥所自善慶攸鍾吾母上仙劬勞莫報所喜公存壽躋耋耄時或晤對如覩母顏柰何一夕亦掩幽闗我惟哭公卽哭吾母殮祭弗躬限於封守遣官奉祀展我心曲遙望城南豈勝荼毒嗚呼哀哉

小鳴稿卷九

●欽定四庫全書

小鳴稿卷十

﹝明﹞秦王朱誠泳撰

○恩賜勝覽錄

弘治癸丑予以足疾未瘳倦於醫居恆忽忽或有進者曰去城之西三百里太白山之下有泉曰鳯泉去城之東百餘里曰石門亦有湯泉去城之東北六十里曰驪山亦有溫泉浴其水者痼疾皆愈予聞而異之曰有是哉苐以守藩不敢専出入乃遣使上告於天子天子許之予拜命踴躍不敢煩有司自飾具以往感恩志喜因有一律紀之其詩云

憶昨封章叩紫宸果然天意俯從人■﹝氵煎﹞除宿恙憑靈液造就餘生荷至仁指點終南収勝槪摩挲華嶽動精神揮毫欲寫山川秀只恐歸來記不眞

是歲二月丁未出郭予宗室昆季諸王往餞於城西之十里鋪予因有詩畱別其詩云

親藩叨守冒尊榮敢爲逰觀出斗城賜浴溫泉天子詔弘開祖席友於情秦川日暖旌旗動周道風和鼓角鳴料得歸來詩滿捲安排賡和答升平

其日巡鎭諸公曁諸藩臬候送於崇仁寺予亦有詩畱別其詩云

叨綰金符守一方喜承溫詔浴溫湯行車細覽江山秀祖席遙分雨露香絕飲平生懲酒誥惜田寧敢蹈禽荒歸來料得無慚徳獨有丹誠答聖皇

途次望漢城甚邇作未央宮懷古

手提一劍竟成功定鼎長安此建宮作則已非神禹戒貽謀翻笑宰臣工鳳麟殿閣成塵久雞犬鄕村有路通鐘室不知緣底事令人千古惜英雄

致政康都閫別業去咸陽僅十里其居枕灃水甚有幽致都閫謁予於道左請畱予爲之一飯因貽以詩

將軍別墅枕灃河此日停驂試一過繞舎笙簧流水急當門圖畫好山多暖風雞犬鳴深樹斜日牛羊臥軟莎應有杜陵餘興在東橋欲問訊如何

漢有天下張良實謀臣也逮大功旣成乃欲從赤松子逰豪傑欺人之言豈可信哉其墓一在咸陽一在韓城俱載郡誌未知孰是予所過則咸陽者云

天生才傑起山東肯學連衡與合從四海風塵爭逐鹿一編籌策竟從龍殯宮已見埋靑艸石室空傳伴赤松明哲保身公獨有尙疑人在躡仙蹤

將抵咸陽日已薄暮予臨河登舟亦有作云

縣城背倚北原坡南面通津古渭河兩岸夕陽靑艸渡半篙春水白鷗波當年宮殿阿房盛此地丘陵漢室多欲向長途詢往事南山無語鬰嵳峩

予旣渡宿於咸陽之行臺明日因畱一絕

半生今始出重城客枕通宵夢未成月冷烏啼紅燭暗感懷弔古不勝情

道中卽事

步輦乘春古道平一村才過一村迎杏花雨細沾衣潤楊栁風和拂面輕山勢東連秦嶺闊河流西下渭源淸前朝勝槪豪華地知逐滄桑幾變更

予讀漢史曁武帝內傳每嘆其雄才大略而乃惑神仙且窮兵於逺俾末年不下輪臺一詔則漢事未可知也矧聞茂陵侈葬可爲於邑予行經駐視不無千古之感因占一詩以寄懷云

天馬不來人已去茂陵老樹轉斜陽東方西母言何誕玉露金桃壽可長賣武爵眞成短計上書諌本爲元良當年不下輪臺詔豈獨亡秦事可傷

暮至興平

駐馬平陵已夕陽當年槐樹尙成行髙原西下岐山迥曲泊東連渭水長隧道衣冠蔵漢武居人簫鼓祀商湯傷心往事皆陳迹莫怪靑山笑客忙

宿白渠驛夜聞風雨大作感懷

早發咸陽宿始平半籠銀燭照深更窓紗獵獵驚風勢庭樹蕭蕭送雨聲顧我未成疏館夢何人不動故鄕情也知明到溫泉近屈指猶煩數去程

興平之西二十里有鎭曰馬嵬致政閻方伯文振之舊第在焉方伯蓋予詩友也且喜其居近周道因爲之一畱仍貽之以詩曰

文章方伯早懸車喜挹淸風步二疏好水好山供大隠非村非郭足幽居一缸緑蟻新醅酒萬軸牙籖舊賜書滿眼兒孫終日醉人生適意更何如

予讀天寶遺事每嘆玉環之醜久穢靑史明皇昏惑逆豎釀禍馬嵬之變無足悼笑玆經故址駐馬徘徊殆不能去因以詩紀之

古城無址只荒坡翠輦曽經此地過羯鼓聲沈鼙鼔動海棠花落野棠多玉環舊恨原頭土蓮步遺蹤韈底羅蜀道歸來南內冷梧桐秋雨夜如何

武功道中

五原三畤隔西東此地人言是武功楊栁池塘科斗水杏花村席酒旗風農耕緑野春臺裏客在靑山罨畫中日暮官程催去馬樹頭微雨正蒙蒙

再渡渭河谷

風吹渭水二月冷於秋動蕩勞舟子扶持藉忖畱解鞍浮從騎鼓枻起羣鷗去去邰城近依稀見驛樓

予聞山曲曰盩水曲曰厔而盩厔一邑果在山水之間乃知昔人立名良有以也予旣渡渭水風雨甚寒絕無詩思行臺明發聊成一詩以寫興雲

客牕春夢破殘更騎從紛紛發縣城霽色微茫兼曙色角聲嗚咽雜雞聲漙漙湛露沾衣潤淡淡霏煙著樹輕數里行來人迹少逺村燈火尙微明

經廢寺

樓臺金碧委塵埃黃葉塡門晝不開壊壁有基緣薜荔斷碑無字蝕莓苔談經問偈僧何在弔古尋幽我獨來最是不堪惆悵處斜陽枯木鳥聲哀

盩厔之南三十里有臺焉相傳爲馬融讀書之所予聞六籍穿鑿於漢儒而女樂生徒之繆亦可資千古一笑途次口占一律聊以弔南郡太守云

扶風家世漢通儒不重椒房重道腴廬鄭久從髙弟列嚴惇敢望後塵無春圍絳帳人如玉月滿荒臺樹有烏況是臨江遺廟在春風十里長蘼蕪

予嘗慕周人王業蓋肇迹於公劉漸盛於古公而成功於文武今之鳯翔寔古之成周也予入其境緬想遺風而髙山景行意自不能已焉因詩以紀之

成周當日舊提封王業艱難自古公太白終南山勢迥臯門冢土地形雄東來峣崅秦闗險西上舟車蜀道通滿眼桑麻民俗厚路人爭說是豳風

予嘗讀正蒙諸書而仰止橫渠久矣玆過郿陽適道先生故居因詢左右乃知先生祠墓在鎭遂以瓣香致敬祠下且畱一律以寓誠云

孫吳佛老謾須評易道深研見理明學術有心期聖代井田無計到蒼生兩銘文字儀刑地一瓣春秋報享情此日我來應下拜泰山何啻仰髙名

郿塢卽董卓所據處也噫人生幾何而彼乃積金儲榖爲三十年規何愚甚哉且卓之所爲𨿽燃臍於市不足以償其罪予因經此遂以詩嘆之

策馬經郿塢臨風感慨深髙腴徵萬斛珎貝累千金桀驁鍾人禍姦雄竟陸沈空餘歌舞地斜日下疏林

予登西山送目太白山絕頂積雪齊云聳若冰柱時天風滿衣飄飄然眞有神逰象外之趣旣而淸思頓發遂作長歌以寫興雲

乾坤萬里春熈熈賜浴溫湯來古郿聞說西山多勝絕玆晨喜我停車旗愛山自笑眞成癖夙駕星言登■﹝山畾﹞■﹝山畏﹞徐行踏破白雲堆小隊飄揺圖畫裏絕頂人傳萬仞髙天樞咫尺天風號羅衣不柰翠巖冷坐久淸寒生髮毛憑髙卻訝塵寰小太白遙看入空杳層層積雪礙星辰銀海光揺射瓊島幾回欲下又徘徊長安回首飛黃埃恨隔弱流三萬里何緣沖舉棲蓬萊鎭日看山厭塵俗便須爛煮藍田玉紫皇壽我三千秋來往靑冥駕黃鵠

孔明天下奇才也其八陣一圖鬼神莫測出師二表王業所闗柰何天不祚漢而星殞中軍可勝嘆哉陳壽作史以將略非其所長眞繆論也予因登西山絕頂遙望五丈原甚邇且見一祠在林麓間卽侯廟也以隔絕未得一薦牲酒姑以詩弔之

斜峪遙連渭水平當年伐魏此屯兵人憐炎漢三分國天奪奇才半世名八陣風雲今亙古千年忠義死猶生原頭夜半瞻燐火尙訝星流大將營

予登西山絕頂旣望武侯祠廟而一弔矣時侍臣有指渭水之陽而告者曰此卽太公磻溪也噫昔人不作風物如故𨿽鷹揚事業殆一浮雲耳亦作一詩以弔云

養老風聞自海濱逺依西伯寄閒身夢殘石室孤峯月占斷漁磯兩岸春玉佩釣來文最古鷹揚老去命維新江湖多少垂綸者徒仰餘光愧後塵

太白山之下有鳯泉焉世傳可以愈疾予承優詔許浴於玆鳳泉之水其恩波歟感激之餘輙成古詩一首以示不忘云

新春領明詔玆晨浴鳯泉臨源觀沸水誰能測其然翻疑混沌初刼火猶連延地軸想已焚日夜如烹煎又疑回祿沈墮地生紫煙晶熒固宜爾輝光燭金天方池甃寒石湧出孤峯前渇虎詎能飲乖龍寧敢眠我聞黃耇言浴者沈屙痊時淸自多驗濁世嗟無緣方今際昌運明良逢聖賢山靈諒有知壽域開八埏我來試■﹝氵煎﹞洗寒溫良不偏頓驚四體輕末疾忽以捐拜手感天子丹扃思刻鐫題詩寫山石聊爲來者傳

予愛山者然予府適面南山𨿽朝夕快覩而未償厥趣玆承恩詔賜浴鳯泉肩輿連日山行其樵歌牧唱應酬於山水之間鶴唳雲飛出沒乎林麓之外予心甚樂而幽興滿懷但覺目前風景殆爲吾詩設也因口占三首謾記於此

翠微深處絕囂紛嵐气空蒙濕未分樵斧丁丁穿樹重梵鐘隠隠隔溪聞龍歸古洞畱殘雨鶴憇長松戀白雲淸嘯一聲毛骨爽碧空回首又斜曛

朝陟靑山巓暮宿靑山下逍遙歲月閒俯仰乾坤大緬懷塵鞅中幾人得休暇駒隙等流光莫嗤行樂者

出門看靑山芙蓉千萬朶倦臨白石眠吟藉紫苔坐好鳥面前啼飛花眼中墮幽居怡白雲於焉忘物我

鳳泉之南不二里有一巨石而復承一石大亦稱焉以一夫撼之則其勢微動加以眾力則屹然莫移蓋亦異也相傳謂之神功石豈其然乎予停輿一視因成二詩

六丁何日遣吳剛劈斷雲根此地藏神護鬼呵經歲月紫苔玄甲飽風霜恨深李廣空疑虎術妙初平戲叱羊一指撼來如欲墮當年賁獲謾誇彊

誰將山骨疊層層看到忘言理莫憑炊飯只應仙客慣補天惟有女媧曽靑回鳥迹苔千點影落龍潭月半稜寄語逰人莫相近巖墻之下尙兢兢

予經山寺愛其幽雅因畱宿焉昔人所謂天下名山僧占多者信然哉所惜者世無金山長老而吾帶蓋不足畱聊成一詩以自適云

偶過西山最上峯巉巖鳥道接禪宮笑談風月三生外俯仰乾坤一瞬中香冷竹牕春院靜燈昏石榻夜堂空懵騰偏稱閒中睡一任東牕曙色紅

予連日山行而頗有山中之樂苐恨世無摩詰而畫中之詩未有拈出之者因再成二律以寫懷云

面面峯巒罨畫新地偏無處著紅塵人間空有煙霞想林下誰於鹿豕親老木月寒猿嘯夜落花風暖鳥啼春靜中契得長生術肥遁何妨學隠淪

推牕日日看芙蓉蕭散襟懷野興濃一派山泉和月瀉幾家村杵帶云舂世情淡比巢林鶴詩思淸於倚澗松睡足五更天欲曙梵宮又聴隔溪鐘

將出西山畱別神功石丈

見說環奇久著名相逢又復悵離情自緣大造流形異誰使良工巧琢成太白雪深尢突兀終南云靜益崢嶸山靈好爲頻揩拭莫遣塵埃野蔓生

予聞秦始皇好神仙於尹喜樓南立老子廟晉恵更新卽今之樓觀也厥後廢毀勝國時安西王乃大加修飾而於今爲盛蓋天下第一福地也有系牛栢相傳爲周時故物殆亦後人附會而補植之者予緬懷靑牛老人苐無自而聞其道徳之言姑成一詩以寫勝槪云

塵海仙家第一宮崢嶸臺殿詫秦工五千道徳言猶在百二河山勢自雄煉藥鑪寒虛夜月系牛栢老動秋風穹碑屹立斜陽外夜夜龍光貫彩虹

予旣出樓觀乃登說經臺憑髙縱目但覺松風滿山而恍惚若聞老氏道言也且摩挲古刻而米老第一山字尢甚奇古惜從行無善繪者未能摹寫其景以歸姑成一詩以滌塵襟云

萬山深處一髙臺法演玄元道教開金鼎風雲龍虎伏石壇星斗鬼神哀函闗紫气今何在天竺靑牛竟不回欲問長生無覓處閬風樓閣隔蓬萊

說經臺之北僅一捨有祖庭焉予訪重陽舊迹𨿽有黃冠數輩惜無可問之者然而疊閣重樓气象甚都所謂五祖七眞者其亦乘雲馭鶴而來憇於此耶蓋不可知也予面峯巒徘徊松下恍若飛渡弱流而容與蓬山之上矣因作一詩以寫幽興雲

峯巒矗矗與天齊疊閣層樓望處微云去瑤壇丹竈冷雨香石徑紫芝肥湫深自爾宜龍蟄樹宻多應礙鳥飛眞境可人淸興好肯因行役浪思歸

予過渼陂是卽岑參兄弟約杜甫以同逰者也予亦好奇者想渼陂之名憶岑杜之逰因成四韻以傳好事者

躍馬乘春到渼陂渼陂風景足淸奇晴涵山影沈靑黛冷浸天光漾碧漪盛代已無唐室禁荒碑猶載杜陵詩樓船簫鼓俱陳迹禾黍斜陽異昔時

予好奇者每邂逅山水之勝輙注目焉及抵鄠縣則逼夜矣聊成一詩以自笑

斗柄橫空夜若何綘紗籠燭渡澇河嵐光結暝迷前纛水气生寒透薄羅拜月妖狐當古道驚風棲鳥散喬柯宵徵莫怪歸心急屈指嚴程只恐過

靈囿蓋文王蕃育鳥獸之所也予道經於玆而逺想白鳥麀鹿之盛遂口占一詩云

闊野微茫入望迷年年芳艸一萋萋可憐麀鹿搜尋盡惟見斜陽白鳥飛

予聞文王之作靈臺蓋以望氛祲察災祥也且其倐然而成若神靈之所爲者故以得名詩不云乎彼美人兮西方之人兮因經臺下謾成一絕以寓景行之意云

揺揺小輦過靈臺爲憶周文一愴懷盛代不勞閒望气朝陽時有鳳凰來

靈臺之下有靈沼焉然物換星移而無復於牣之興因太息久之亦成一絕

垂鞭信馬日西斜靈沼吟看起嘆嗟魚鱉成塵春水涸年年惟見長桑麻

昆明池卽老杜所謂昆明漢武舊時功者也予經其地蓋已墟矣因作一律以寓慨嘆之意云

萬里昆明未卽功方池鑿象練兵戎女牛跨漢東西隔旗鼓連營逺近同巨艦初移云作陣石鯨如動水生風可憐無限桑麻地都付徵人事逺攻

予過造書臺逺懷蒼頡因覩空階鳥迹而猶訝其造書時也夫何鳥篆旣逺而字體變化眞如浮雲矣彼以俗書逞遒媚者得不知所自歟因成一絕姑以弔造書者云

鑿開大塊日支離混沌元來死不知山寺空階遺鳥篆相看猶似造書時

細栁營實漢文勞軍之地也予讀漢史而追思其事若亞夫者可謂眞將軍矣彼棘門灞上之軍有如兒戲者豈可同日而語哉因成一絕以弔亞夫云

賜復捐租久罷兵將軍身後只空營棘門灞上俱塵土靑史何勞紀姓名

予逰興慶宮而逺憶李唐之盛因嘆塵世繁華眞一夢耳太息之不足遂作一詩以寄意焉

復道金堤輦路通繁華非復舊時同舞衣零落塵埋玉珠被銷沈燭散風春色已隨宮樹老夕陽猶向苑臺紅慿髙幾許興亡恨都在平蕪一望中

予過灞橋偶思鄭綮之事可發一笑今春和景物明媚若給予詩料者然而淸興滿懷自不可遏又何必在扵風雪中耶漫成二律以資談柄

官橋煙栁緑絲絲折盡長條爲別離橋上行人橋下水滔滔何事日奔馳

信馬東風鳥亂呼長橋煙栁晚模糊何當添个騎驢叟妝點詩家入畫圖

驪山之溫泉卽唐之華淸宮也以路當孔道而浴者殆無虛日予奉詔賜浴而且遂逰觀之樂其感戴聖恩宜何如哉謹成一律以貽諸縉紳云

小隊從容曉出城喜蒙優詔浴華淸靈源有性藏眞火暖气溶春咽鳯笙豈獨纎埃隨處盡直教沈疾頓然輕從今喜得身康泰萬歲千秋感聖情

予浴溫泉而追憶玉環之醜祿兒之穢𨿽萬古有不能滌也柰何三郎郎當入蜀幸賴汾陽諸公再造唐室及過馬嵬猶不能忘情於一香囊而爲之泣下於乎三郎眞郎當哉慨嘆之餘因成一律云

華淸宮裏湛溫泉沃雪揉香寵愛偏過市不慚同輦議誨淫曽費洗兒錢播遷自失神人主恢復多緣將相賢底事西歸猶不悟香囊一覩一澘然

予登驪山而想唐人宮室之盛惟餘故迹於淡煙殘照之間而已且終南太華若相競秀者是亦闗中之勝槪也因作詩以寫情云

驪山名勝古來聞丘垤紛紛夐莫羣老鶴瞑投孤嶂月蟄龍晴吐半巖云崔嵬直與終南並蔥蒨疑從太華分我欲憑髙淩絕頂魯戈須倩挽余曛

驪山懷古悼周幽也

不見山頭再舉烽斷霞遙映夕陽紅申亡已兆東遷禍奚啻妖姬一笑中

新丰蓋象丰也漢髙斯舉其亦孝矣予經是地而聞雞鳴犬吠之聲儼有太平气象第未知太公當日果不思丰否亦不知新丰市上猶有鬥酒濯足者乎因成一詩以寫興雲

人從生處偏爲樂莫怪他鄕惱太公眼底江山𨿽是漢夢中桑梓尙憐丰亭臺風景元無異雞犬人家也自同卻笑狂夫雙足垢瓦盆盛酒气如虹

鴻門之會劉項之雌雄實決扵此矣予過其地而想其大風之雄帳下之悲同一大夢也感而有作

漢楚爭雄此割疆貔貅對壘劇豺狼裂眥有勇稱樊噲舞劍何人敵項莊醉脫金巵歸太急怒撞玉斗恨偏長經過不用論羣策蔓艸寒煙幾夕陽

過鴻溝

龍爭虎戰欲相吞百二河山一劍分楚漢興亡均是夢兩抔寒土鎖秋云

過戲河有作

流水無聲伯業空人言列國此爭雄至今春雨桃花落還似當年戰血紅

予行渭南道中愛其風物不覺成句殆亦有河山之助歟得二律

倌人侵曉駕徵驂伐鼓鳴金過渭南雞犬頓疑塵世隔煙村眞與畫圖堪溪流濺石飛晴雨山色當途落翠嵐不待東風吹酒醒詩成一笑破餘酣

浴罷溫泉過渭陽肩輿不厭道途長溪邊老屋雞聲逺樹底新泥燕子忙旭日當頭揺斾影東風隨處送花香一逰一豫皆天賜笑詠新詩貯錦囊

予讀唐史而每嘆汾陽功滿天地忠貫日星實後之尙父也予過華州敬謁祠下噫偉人不作而其堂堂大節殆與華嶽爭髙矣因作長歌以寓景仰之私云

李唐將相分忠佞功蓋寰區誰最盛汾陽器宇眞天人二十四考中書令萬乘何如懶作家恣渠野鹿銜宮花佞臣進幸忠臣逺從此乾坤如潰瓜漁陽一旦豬龍起若个捐軀報天子長安回首沒煙塵花蕚樓前鬧如市惟公仗節勤王室瀝血感天天亦泣軍前免冑示諸酋誠信眞能貫金石唐天幾墜公重扶唐社將屋公重圖招之不來麾不去心與博陸應同符八百年來祠有祝寒鴉故里棲喬木路人下馬拜寢門不似崇韜多浪哭我來聊爾駐鸞旗心香一瓣興遐思人臣徇國盡如此𨿽有顚隮非至危

萊公趙宋名臣也其孤忠大節蓋炳炳於史冊間予讀前書素仰其人玆過華州一謁祠下因弔以詩云

看山來華嶽駐馬冦公祠老蔓纒空木荒苔蝕斷碑乾坤功業大史冊姓名垂千古精誠在公安有竹枝

宿華州

歷覽河山喜勝逰暫停笳鼓宿名州壯懷頓覺添詩思不省塵埃客裏愁

予經華山而仰觀仙掌因笑圖經之繆蓋不足信偶成一律貽諸縉紳辭𨿽弗工欲求和也

巨靈伸臂向洪崖雲際分明一掌開捧出海天紅日近挽將蓬島列山來翠光閃爍縈朱艸玉筍聨翩繡緑苔隔斷煙塵渾不到擎天功業陋三臺

予至華陰因憶唐人崔顥詩韻輙和一首大方家見之幸勿盧胡

喜承優詔出咸京爲愛三峯畫不成紅日捧來仙掌近白雲飛盡佛頭晴城邊艸色連天逺樹底河流入望平吟料滿前撩逸興應憐詩思自然成

予入華山而愛其名勝恨不登落鴈峯攜謝眺驚人句搔首以問蒼天耳玩之不足而因成一詩山靈有知其尙羨予之奇觀也哉

分茅忝秦土奉祀主西嶽玆晨奉明詔溫泉得疏瀹星言駕我車遙遙出城郭路迂經華陰尋幽有眞樂山路阻且右我馬勞四駱行行及山腹萬仞如壁削霏嵐濕我衣云根還旋斫羣山若兒孫俛首謹然諾仙掌獨憑虛亭亭入溟漠飛瀑自天瀉靈苗皆大藥或云巨靈氏山傾賴渠托如招物外人似引空中鶴我生有奇癖髙情騰碧落欲上蓮華峯遐觀盡嵩洛飄然馭長風何須躡芒蹻恨無驚人句搔首愧丘壑勝逰愜素心玆行眞不惡但恐鼾睡翁驚我驅山鐸

予旣宿華陰之行臺明日有事於西嶽燈下勉成三律以敍潔祭之誠諒金天主者有知其必鑑予至意也詩似相祀羣僚尙希一和

衣自溫泉浴罷更擬將禋祀報神明盤供野簌無兼味天湛靈臺一至誠跋涉敢辭長路杳澄渟應喜此心淸虛堂待旦渾無寐飽聴松風隔坐聲

右致齋

疊嶂淩虛紫翠堆閟宮千古面崔嵬一簾香霧晴猶合滿地松云晝不開烜赫威靈昭肹蠁駢繁神貺■﹝舁殳﹞春雷凡庸竦息恩無極領得宜男福祉回

右入廟

輝煌庭燎照深更髦士如雲共一誠束帛瓣香崇簡素朱弦玉管載和鳴禮嚴三獻神威肅廟食千年饗祀精我願明靈昭景貺更同民物遂生成

右散齋

予旣祀華山將之藍田之溫泉復取道驪山從者告予曰此焚書坑也予嘆虐政之狂姦斯之惡爲之彈指者久之於乎始皇其坑儒耶儒其坑始皇耶後人必有能辯之者𨿽然六經之道炳如日星而阿房之宮驪山之墓蓋已付楚人之一炬牧豎之遺燼矣太息之不足因作長歌以哀之

我來刮目驪山下爲愛驪山一駐馬從臣指我焚書坑不覺風前淸淚灑卻憶當年秦始皇魚肉六國眞豺狼姦斯阿附助凶焰困敝黔首如牛羊虐政翻嫌人腹議偶語詩書者棄市秦人乃以死爲安爭敢編靑作私史六經諸子盡輸官章縫無復儒衣冠萬卷千編歸一炬守尉誰敢畱餘殘詎識詩書如日月日月遭秦眞暫蝕孔壁還藏科斗文至今日月同無息祖龍死去楚人來秦宮三月飛煙埃空有驪山山下墓珠襦玉匣俱成灰逺恨狂秦還一笑驅車又上藍田道斜陽荊棘滿荒陵行人惟弔旌儒廟

予嘗目摩詰輞川圖愛其山水之秀以爲繪者之巧而造化未必有此及自驪山迆■﹝辶裏﹞入藍田皆摩詰圖中景也因又嘆造化之巧而逺非繪者所及矧其春日晴明而山光花气有足恱者因作春山曉行

雨霽春山靑挿天懸厓飛瀑皆春泉朝來光景弄晴旭眼前物物皆芳妍肩輿隨處踏芳艸一路好山靑未了天翁爲我展詩圖卻笑無詩被山惱嵐光滴滴東風晴林間好鳥相和鳴山花含露解迎我翻因花鳥闗幽情紅緑扶春詩滿目卻愧才非義手速看山且進紫霞杯滌我塵埃三萬斛西秦自昔隔東吳玆山能比吳山無憑誰喚起王摩詰爲我寫取春山圖

予行藍田道中而想念古人飡玉之法蓋不可傳矣因愛其山川風物遂有作云

東華晴色動春朝谷口雲開雪盡消四面好山靑繞郭一溪流水緑平橋雞鳴艸店炊煙亂雉雊桑田土脈饒白石如粳聞可煮茂陵人去詎能招

予經輞川而愛其風物實詩中之畫也所惜者摩詰不作徒見黃鸝之囀於夏木白鷺之飛於水田而已緬想昔人不覺有述噫嘻摩詰其有知乎哉

山路縈回古木疏輞川風景小蓬壺詩從初調能窺雅畫到無聲不用圖逺岸輕煙籠細栁野田流水長新蒲懷人幾度空惆悵不見驪龍照乘珠

藍田縣之東有山髙入云表甚秀拔予問從臣此山奚名有知者對曰此李唐仙人王順登仙山因以一絕紀之

藍田咫尺接商顏誰是丹成出世間老鶴無聲人已逺白雲空自鎖空山

向讀三秦記聞周平王東遷見白鹿扵此原以是得名予自輞川經此漫思往事而姑識之以詩

周轍東遷嘆黍離巍然王業遽陵遲千年白鹿空原外爭似呦呦在囿時

予旣浴太白之鳯泉再浴臨潼之溫湯又浴石門之溫泉仰承明詔蓋三浴矣聖天子之優眷如此予忝爲宗臣亦將何以報稱於萬一哉感激之餘謹以一詩識之

我生遘微恙足弱勇不前人言有神水可以一洗■﹝氵煎﹞封章達天子優詔容二年春和時雨霽驅車歷原田初經太白山靈源名鳯泉沸水若湯煮遙看起炎煙順途驪山下蓮湯尙依然寧非至陽精日夜勞烹煎回車石門道溫流亦涓涓應疑一脈通地軸相鉤連初浴覺身輕再浴忻體便三浴瑩於玉洋洋和气宣衣裳易鮮潔飄飄若飛仙非惟塵垢去果見沈屙痊維藩愧無似乃承天所憐周旋如所願微恙幸已蠲感恩何以報聖壽祈同天宗臣老西土永守秦山川

予宿石門淸不能寐其所聞者野雉之鳴澗水之聲而已因成一絕

空翠侵人睡不成夜深惟有野雞鳴翻憐車馬明朝發坐聴潺潺澗水聲

馬鞍山之普光寺有池曰仰天池實予始祖湣王奉大雄氏處也允爲諸剎首稱昔有老宿性空者住其間予嘗貽之以詩而一時之名士皆屬和焉以今計之蓋二十年矣玆予重逰於此而性空已久入寂同吟者亦多星散因感於中復爲一詩以貽住持者云

不到禪闗二十年山中風景尙依然鐘魚有客投金地香火何人社白蓮學士再畱腰下玉癡僧爭乞缽中錢獨憐恵逺今何在一塔亭亭夕照邊

予旣逰天池行半舎登所謂五臺山者愛其秀麗口占一絕

攀援石磴上仙臺萬壑晴嵐午未開千尺長松云一片半空惟有鶴飛來

予旣登五臺日已暮矣遂憇山足之古寺埜趣撩人燈前不寐遂成七言古詩一首

我昔馳書聞九天許我澡浴停溫泉斜陽緹騎轉山徑聊從金地投金仙我居宮掖惟怡素忠愼敢矜千乘富孳孳好善慕前王曽讀前書諳世故鬭雞走馬非吾事涉水登山諧夙志欲試平生仁智心只恐金仙未爲是坐久山僧爭獻頌鐘磬齊鳴燈火共雕盤進食擁袈裟卻訝天廚眞有供夜深導我石室眠梅花紙帳何蕭然一塵不擾起靈悟恍對文殊與普賢喜憑法水■﹝氵煎﹞塵垢打破虛空月穿牗倚屏無睡待天明忽聴一聲獅子吼

明日早發迆■﹝辶裏﹞山行其千態萬狀怪怪奇奇誠有如退之南山詩之所云者予素有山癖每涉於目甚恱於心不暇作長詩姑成七言四絕云

宿雨晴來罨畫張重重螺髻擁穹蒼數聲啼鳥桃花落一路東風澗水香

潑眼靑螺宿雨晴乘閒連日作山行何須對酒聴絲竹滿耳松聲雜澗聲

萬木陰陰石徑斜亂山深處有人家春風滿耳多啼鳥澗水流來帶落花

滿目煙雲散午風靑山萬仞倚晴空欲登絕頂聊舒嘯鳥道巉巖一綫通

五臺之西有山曰翠微太宗避暑處也舊有離宮二曰翠微曰永慶遺趾尙存今廢爲寺因成一律

翠微深處翠微宮避暑當年說太宗弔古不須增感慨憑髙聊復得從容千章古木蒼煙合數尺殘碑碧蘚封獨喜滿前吟興好參天萬朶玉芙蓉

予登翠微愛其秀拔縱目久之有寺僧進曰山之絕頂自南而望其千巖萬壑𨿽善繪者莫盡其妙予因命肩輿直造其巓一視果如僧之所言淸興溢發卽成七言古詩一首

翠微雨過芙蓉濕我興悠然思適適買山直欲捐萬金況是生平有詩癖帖帖肩輿到上頭憑髙四顧涼颼颼終南太白擁晴翠渭源一綫沿川流憶昔唐皇來避熱萬戶千門巢嵽嵲有時雲霧失炎精六月寒風攪飛雪吾駕玆晨爲一停等閒呵護煩山靈分明坐我古圖畫何須點染呼丹靑移牀更入晴嵐裏爲愛松聲忘坐起自是吾家道气濃滌盡胸中幾渣滓坐久欲歸歸未得忽訝片雲頭上黒知是山靈催我詩一笑畱題許鐫刻來來車馬更遲遲好山一路還相隨從行賓從擁矛槊能無和我登山詩

翠微之西有山之小者其拱秀若屏障然有灃水出於其間固可愛玩且有寺曰丰徳亦可憇也因成一絕

灃水橋西小徑通好山如畫倚晴空禪闗欲扣知何處隠隠鐘聲紫翠中

丰徳寺之西有圭峯焉圭峯之下乃姚秦之逍遙園也實鳩摩羅什之道場其寺舊極宏敞今久廢惟羅什之塔在焉俗謂之艸堂寺予畱一宿於此因貽一律

憶昔神僧入杳冥可憐龍象總雕零空階鳥迹和塵亂壊壁蝸涎過雨腥石塔尙傳藏舎利寶函猶自貯殘經相看獨有圭峯在還似當年佛首靑

予自艸堂將歸過古之樊川亦有所感而不能已於言也

斗城南畔杜陵邊舊是將軍食邑田屠狗亦匡劉季業牝雞誰道呂嬃賢當年壯志今安在此日英風尙凜然禾黍髙低殘照裏路人猶指是樊川

自樊川而來經曲江池因憶唐人之春逰者莫盛於此物換時移而今之所見苐參差煙樹而已浩嘆之餘繼之以詩

曲江池畔黍離離腸斷慈恩寺裏詩謝館夕陽歸昨夢瓊宮秋艸祗荒基錦筵待士乘春早翠袖畱人覺夜遲細栁新蒲俱不見風光又減少陵時

自曲江而來有浮屠聳立於霄漢間者則鴈塔也寺曰慈恩尙仍唐扁但鐘魚之盛車馬之逰則相去逺矣漫成一詩聊用弔古云耳

陽鳥何年此瘞形浮屠誰構尙亭亭上林無復傳蘇紮蕭寺猶驚語梵鈴勢壓澄江蟠地軸影移殘照礙空冥一從韋肇題名後人物依稀世幾經

近鴈塔有坡二曰臙脂曰翡翠其春逰之盛蓋極於開元天寶間矣觀其命名之意則當時遊冶之樂猶有可想見者因成二律情見乎辭

宣平坊裏舊名坡故老相傳事不訛非有猩紅將地染直看茜水帶泥和芙蓉爭艷凝肌肉蘭麝吹香入綺羅車馬去來歌舞散東風開徧野花多

蝦蟆陵下曲江邊傳道開元樂事偏金縷羅襦相鬥靡粉容花貎各爭妍雛鶯歷歷歌喉細飛燕盈盈舞袖翩今日淒涼成一夢淡煙衰艸接平川

近郭有玄都觀蓋禹錫看花處也種桃道士旣不可見而兔葵燕麥今尙復然予山行之趣悉見於詩玆將入城而猶有玄都之興散人好奇亦自可笑詩亦不可不畱也

傑閣層樓舊已頹海桑變幻幾千回桃花不見空葵麥瓦礫無多隻艸萊塵面至今還自拂春光前度爲誰栽不須立馬頻傷感老屋逃亡更可哀

小鳴稿卷十

