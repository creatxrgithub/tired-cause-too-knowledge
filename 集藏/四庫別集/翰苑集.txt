

欽定四庫全書

集部二

翰苑集

別集類一【唐】

提要

【臣】等謹按翰苑集二十二卷唐陸贄撰贄事迹具唐書本傳按藝文志載贄議論表疏集十二卷又翰苑集十卷常防厚纂陳振孫書錄觧題載陸宣公集二十二卷中分翰苑榜子爲二集其目亦與史誌相同惟晁公武讀書志所載乃袛有奏議十二卷且稱舊有榜子集五卷議論集三卷翰苑集十卷元祐中蘇軾乞校正進呈攺從今名疑是裒諸集成此書與史誌名目全不相合今考尢袤遂初堂書目所列實作翰苑集而錢曽讀書敏求記載所見宋槧大字本二十二卷者亦作翰苑集則自南宋以後已合議論表疏爲一集而總題以翰苑之名公武所見乃元祐本恐非全冊而今世刋行贄集亦有題作陸宣公奏議者則又沿讀書志而失之者也宋祁作贄傳贊稱其論諫數十百篇譏陳時病皆本仁義炳炳如丹靑而惜徳宗之不能盡用故新唐書例不錄排偶之作獨取贄文十餘篇以爲後世法司馬光作資治通鑑尢重贄議論采奏疏三十九篇其後蘇軾亦乞以贄文校正進讀蓋其文𨿽多出於一時救規切之語而於古今來政治得失之故無不深切著明有足爲萬世龜鑑者故歷代寶重焉贄尙有詩文別集十五卷久佚不傳全唐詩所錄僅存試帖詩三首及語林所載逸句然經世有用之言悉具是書其所以爲贄重者固不必在雕章繪句之末矣乾隆四十一年五月恭校上

總纂官【臣】紀昀【臣】陸錫熊【臣】孫士

總

校

官【臣】陸費墀

欽定四庫全書

集部二

翰苑集目錄

別集類一【唐】

卷一

制誥

奉天攺元大赦制

平朱泚後車駕還京大赦制

卷二

制誥

貞元攺元大赦制

冬至大禮大赦制

卷三

制誥

貞元九年冬至大禮大赦制

蝗虫避正殿降免囚徒徳音

誅李懷光後原宥河中將吏幷招諭淮西詔誅李希烈後原宥淮西將吏幷授陳仙奇節度詔

重宥淮西將士詔

卷四

制誥

賑防諸道將吏百姓等詔

優防畿內百姓幷除十縣令詔

重優復興元府及洋鳯等州百姓詔

議減鹽價詔

賜京城及同華等州百姓種子賑給貧人詔賜將士名奉天定難功臣詔

攺梁州爲興元府升洋州爲望州詔

卷五

制誥

奉天遣使宣慰諸道詔

收復京師遣使宣慰將吏百姓詔

平淮西後宴賞諸軍將士放歸本道詔加王武俊李抱眞官封幷招諭朱滔詔招諭淮西將吏詔

招諭河中詔

安撫淮西歸順將士百姓勅

甄奨陷賊守節官詔

令百寮議大禮期日詔

不許諸軍侵擾勅

放淮西生口歸本貫勅

令諸道募靈武鎭守人詔

卷六

制誥

冊淑妃王氏爲皇后文

冊嘉誠公主文

冊蜀王妃文

冊杞王妃文

告謝昊天上帝冊文

告謝元宗廟文

告謝肅宗廟文

告謝代宗廟文

祭大禹廟文

制策問賢良方正能直言極諌科

制策問博通墳典逹於教化科

制策問識洞韜略堪任將帥科

答宰臣請停大禮表

答百寮請停大禮表

答第二表

答第三表

答百寮賀利州連理木表

答宰臣請復禦膳表

答百寮請復禦膳表

卷七

制誥

李晟司徒兼中書令制

蕭復劉從一姜公輔平章事制

張延賞中書侍郎平章事制

渾瑊侍中制

盧翰劉從一門下中書侍郎平章事制劉滋崔造齊映平章事制

李納檢校右僕射平章事制

韓滉檢校左僕射平章事制

李勉太子太師制

姜公輔左庶子制

崔造右庶子制

盧翰太子賔客制

卷八

制誥

賈耽東都畱守制

崔縱東都畱守制

普王荊襄江西等道兵馬都元帥制

馬燧渾瑊副元帥招討河中制

李晟鳯翔隴西節度兼涇原副元帥制劉洽檢校司空充諸道兵馬都統制

卷九

制誥

渾瑊京畿金商節度使制

杜亞淮南節度使制

防王申光隨蔡等州節度使制

唐朝臣振武節度使論惟明鄜坊觀察使制韓滉加檢校右僕射制

嘉王橫海軍節度使制

馬燧李臯賜實封制

韓滉度支鹽鐵轉運等制

李叔明右僕射制

李澄贈司空制

除鄧州歸順官制

李納檢校司空制

卷十

制誥

賜李納王武俊等鐵券文

賜安西管內黃姓纛官鐵券文

慰問四鎭北庭將吏勅書

與回紇可汗書

賜吐蕃將書

賜吐蕃宰相尙結贊書三

卷十一

奏艸

論兩河及淮西利害狀

論闗中事宜狀

卷十二

奏艸

論敍遷幸之由狀

奉天論奏當今所切務狀

奉天論前所答奏未施行狀

卷十三

奏艸

奉天請數對羣臣兼許令論事狀

奉天論尊號加字狀

重論尊號狀

奉天論赦書事條狀

卷十四

奏艸

奉天論擬與翰林學士攺轉狀

奉天請罷瓊林大盈二庫狀

奉天論觧蕭復狀

奉天薦袁髙等狀

奉天論李晟所管兵馬狀

奉天奏李建徽揚惠元兩節度兵馬狀駕幸梁州論進獻果人擬官狀

又論進果人擬官狀

卷十五

奏艸

興元論觧姜公輔狀

又答論姜公輔狀

興元論請優奬曲環所領將士狀

興元論觧蕭復狀

又答論蕭復狀

興元論續從賊中赴行在官等狀

卷十六

奏艸

興元賀吐蕃尙結贊抽軍回歸狀

興元奏請許渾瑊李晟等諸軍兵馬自取機便狀

興元請撫循李楚琳狀

興元論中官及朝官賜名定難功臣狀興元論賜渾瑊詔書爲取散失內人等議狀鑾駕將還宮闕論發日狀

請釋趙貴先罪狀

論替換李楚琳狀

收河中後請罷兵狀

卷十七

中書奏議

請許臺省長官舉薦屬吏狀

請遣使臣宣撫諸道遭水州縣狀

論淮西管內水損處請同諸道遣宣慰使狀謝宻防因論所宣事狀

卷十八

中書奏議

論嶺南請於安南置市舶中使狀

論宣令除裴延齡度支使狀

論齊映齊抗官狀

請減京東水運收腳價於緣邊州鎭儲蓄軍糧事宜狀

卷十九

中書奏議

論緣邊守備事宜狀

商量處置竇參事體狀

奏議竇參等官狀

請不簿錄竇參莊宅狀

卷二十

中書奏議

請還田緒所寄撰碑文馬絹狀

請依京兆所請折納事狀

議汴州逐劉士寧事狀

請不與李萬榮汴州節度使狀

論度支令京兆府折稅市艸事狀

論左降官準赦合量移事三狀

論邊城貯備米粟等狀

卷二十一

中書奏議

論裴延齡姦蠹書一首

論朝官闕員及刺史等攺轉倫序狀

卷二十二

中書奏議

均節賦稅卹百姓六條

翰苑集原序

嘗讀賈誼書觀其經制人文鋪陳帝業術亦至矣待之宣室恨得後時遇亦深矣然竟不能逹四聰而盡其善排羣議而試厥謀道之難行亦已久矣東陽綘灌何代無之嘻一薫一蕕善齊不能同其器方鑿圎枘良工無以措巧心所以理世少而亂日多大雅衰而正聲寢漢道未融旣失之於賈傅吾唐不幸復擯棄於陸公公諱贄字敬輿吳郡蘇人溧陽令偘之子年十八登進士第應博學宏辭科授鄭縣尉非其好也省母歸壽春刺史張鎰有名於時一獲晤言大加賞識曁別鎰以泉貨數萬爲賮曰願以此奉太夫人一日之膳公悉辭之領新茶一串而已是嵗以書判拔萃調渭南簿【本傳作尉】禦史府以監察換之徳宗皇帝春宮時知名召對翰林卽日爲學士由祠部員外轉考功郎中朱泚之亂從幸奉天時車駕播遷詔書旁午公灑翰卽成不復起艸初若不經思慮及成而奏無不曲盡事情中於機防倉卒塡委同職者無不拱手嘆伏不能復有所助嘗從容奏曰此時詔書陛下宜痛自引過以感人心昔禹湯以罪已勃興楚昭以善言復國陛下誠能不恡攺過以言謝天下俾臣艸辭無諱庶防羣盜革心上從之故行在詔書始下𨿽武人悍卒無不揮涕激發議者以徳宗克平寇亂不惟神武之功爪牙宣力蓋亦資文徳腹心之助焉及還京師李抱眞來朝奏曰陛下在山南時山東士卒聞書詔之辭無不感泣思奮臣節臣知賊不足平也公自行在帶本職拜諌議大夫中書舍人精敏小心未嘗有過艱難扈從行在輒隨啟沃謀猷特所親信有時防語不以公卿指名但呼陸九而已初幸梁洋棧道危狹從官前後相失上夜次山館召公不至然號於禁旅曰得陸贄者賞千金頃之公至太子親王皆賀初公旣職內署母韋氏尙在吳中上遣中使迎致京師道路置驛文士榮之丁韋夫人憂去職持喪於洛遣人護溧陽之柩附河南上遣中使監護其事四方賻遺數百萬公一無所取素與蜀帥韋南康布衣友善韋令每月置遺公奏而受之服闋復內職權知兵部侍郎覲見之日天子爲之興攺容敍弔優禮如此內外屬望旦夕俟其輔政爲竇參忌嫉故緩之眞拜兵部侍郎知貢舉得人之盛公議稱之貞元八年拜中書侍郎平章事公以少年入侍內殿特蒙知遇不可與眾浮沈茍且自愛事有不可必諍之上察物太精躬臨庶政失其大體動與公違姦防從而間之屢至不悅親友或規之公曰吾上不負天子下不負吾所學不卹其他公精於吏事斟酌剖決不爽錙銖其經綸制度具在徳宗實錄及竇參納劉士寧之賂爲李巽所發得罪左遷橫議者以公與參素不協歸罷相之議於公戶部侍郎判度支裴延齡以姦回得幸害時蠹政物議莫敢指言公獨以身當之屢言不可翰林學士吳通元忌公先逹每切中傷陰結延齡互言公短宰相趙憬公之引拔升爲同列以公排邪守正心復異之羣邪沮謀直道不勝十年退公爲賔客罷政事明年夏旱芻糧不給軍校訴於上延齡奏曰此皆陸贄輩怨望鼓扇軍人也貶公忠州別駕上怒不可測賴陽城張萬福救之獲免蜀帥韋令抗表請以贄代已嵗賂資糧公在南賔閉門卻埽郡人稀識其靣復避謗不著書惟考校醫方撰集驗方五十卷行於世江峽十稔永貞初與鄭餘慶陽城同徵還公已薨歿時年五十二公之秉筆內署也搉古揚今雄文藻思敷之爲文誥伸之爲典謨俾狡向風懦夫增气則有制誥集一十卷覽公之作則知公之爲文也潤色之餘論思獻納軍國利害巨細必陳則有奏艸七卷覽公之奏則知公之爲臣也其在相位也推賢與能舉直措枉將斡璿衡而揭日月淸氛沴而平泰階敷其道也與伊說爭衡考其文也與典謨接軫則有中書奏議七卷覽公之奏議則知公之事君也古人以士之遇也其要有四焉才位時命也仲尼有才而無位其道不行賈生有時而無命終於一慟惟公才不謂不長位不謂不逹逢時而不盡其道非命歟裴氏之子焉能使公不遇哉說者又以房魏姚宋逢時遇主克致淸平陸君亦獲幸時君而不能與房魏爭列蓋道未至也應之曰道𨿽在我之在人蜚蝗竟天農稷不能善稼奔車覆轍丘軻亦廢規行若使四君與公易時而相則一否一臧未可知也而致君不及貞觀開元者蓋時不幸也豈公不幸哉以爲其道未至不亦誣乎公之文集有詩文賦集表狀爲別集十五卷其闗於時政昭昭然與金石不朽者惟制誥奏議乎𨿽已流行多謬編次今以類相從於編首兼略書其官氏景行以爲序引俾後之君子覽公制作效之爲文爲臣事君之道不其偉歟唐權徳輿撰

宋進呈奏議札子

元祐八年五月七日蘇軾同呂希哲吳安詩丰稷趙彥若範祖禹顧臨札子奏臣等猥以空疎備員講讀聖明天縱學問日新臣等才有限而道無窮心欲言而口不逮以此自愧莫知所爲竊謂人臣之納忠譬如醫者之用藥藥𨿽進於醫手方多傳於古人若已經效於世間不必皆從於已出伏見唐宰相陸贄才本王佐學爲帝師論深於事情言不離於道徳智於子房而文則過辯如賈誼而術不疎上以格君心之非下以通天下之志但其不幸仕不遇時徳宗以苛刻爲能而贄諌之以忠厚徳宗以猜疑爲術而贄勸之以推誠徳宗好用兵而贄以消兵爲先徳宗好聚財而贄以散財爲急至於用人聴言之法治邊馭將之方罪已以收人心攺過以應天道去小人以除民患惜名器以待有功如此之流未易悉數可謂進苦口之藥石鍼害身之膏肓使徳宗盡用其言則貞觀可得而復臣等每退自西閤卽私相告言以陛下聖明必喜贄議論但使聖賢之相契卽如臣主之同時昔馮唐論頗牧之賢則漢文爲之太息魏相條鼂董之對則孝宣以致中興若陛下能自得師莫若近取諸贄夫六經三史諸子百家非無可觀皆足爲治但聖言幽逺末學支離譬如山海之崇深難以一二而推擇如贄之論開卷了然聚古今之精英實治亂之龜鑑臣等欲取其奏議稍加校正繕寫進呈願陛下置之坐隅如見贄靣反復熟讀如與贄言必能發聖性之髙明成治功於嵗月臣等不勝區區之意

欽定四庫全書

翰苑集卷一

唐陸贄撰制誥【赦宥上】

奉天攺元大赦制【平朱泚後攺建中五年爲興元元年】

門下致理興化必在推誠忘已濟人不吝攺過朕嗣守丕構君臨萬方失守宗祧越在艸莽不念率徳誠莫追於旣往永言思咎期有復於將來明徴厥初以示天下惟我烈祖邁徳庇人致俗化於和平拯生靈於塗炭重熙積慶垂二百年伊爾卿尹庶官洎億兆之眾代受亭育以迄於今功存於人澤垂於後肆予小子獲纉鴻業懼徳不嗣罔敢怠荒然以長於深宮之中暗於經國之務積習易溺居安忘危不知稼穡之艱難不察徵戍之勞苦澤靡下究情不上通事旣壅隔人懷疑阻猶昧省己遂用興戎徴師四方轉餉千里賦車籍馬逺近騷然行賫居送眾庶勞止或一日屢交鋒刃或連年不觧甲冑祀奠乏主室家靡依生死流離怨气凝結力役不息田萊多荒暴命峻於誅求疲甿空於杼軸轉死溝壑離去鄕閭邑裏丘墟人煙斷絕天譴於上而朕不悟人怨於下而朕不知馴致亂階變興都邑賊臣乘釁肆逆滔天曽莫愧畏敢行淩逼萬品失序九廟震驚上辱於祖宗下負於黎庶痛心貎罪實在予永言愧悼若墜深谷賴天地降祐神人葉謀將相竭誠爪牙宣力屛逐大盜載張皇維將永圗必布新令朕晨興夕惕惟念前非乃者公卿百寮累抗章疏猥以徽號加於朕躬固辭不獲俯遂輿議昨因內省良用矍然體陰陽不測之謂神與天地合徳之謂聖顧惟淺昧非所宜當文者所以成化武者所以定亂今化之不被亂是用興豈可更徇羣情茍膺虛美重余不徳祗益懷慙自今以後中外所上書奏不得更稱聖神文武之號夫人情不常系於時化天道旣隠亂獄滋丰朕旣不能徳人又不能一法齊眾茍設宻网以羅非辜爲之父母實增愧悼今上元統歷獻嵗發生宜革紀年之號式敷在宥之澤與人更始以答天休可大赦天下攺建中五年爲興元元年自正月一日昧爽以前大辟罪已下罪無輕重咸赦除之李希烈田悅王武俊李納等有以忠勞任膺將相有以勲舊繼守藩維朕撫馭乖方信誠靡著致令疑懼不自保安兵興累年海內騷擾皆由上失其道下罹其災朕實不君人則何罪屈已物予何愛焉庶懷引慝之誠以洽好生之徳其李希烈田悅王武俊李納及所管將士官吏等一切並與洗滌各復爵位待之如初仍卽遣使分道宣諭朱滔𨿽與賊泚連坐路逺未必同謀朕方推以至誠務欲貸如能效順亦與惟新其河南北諸軍兵馬並宜各於本道自固封疆勿相侵軼朱泚大爲不道棄義蔑恩反易天常盜竊名器暴犯陵寢所不忍言獲罪祖宗朕不敢赦其應被朱泚脇從將士官吏百姓及諸色人等有遭其扇誘有廹以凶威茍能自新理可矜宥但官軍未到京城以前能去逆效順及散歸本道者並從赦例原免一切不問天下左降官卽與量移近處已量移者更與量移流人配隸及藩鎭效力幷緣罪犯與諸使驅使官兼別勅諸州縣安置及得罪人家口未得歸者一切放還應先有痕累禁錮及返逆緣坐承前恩赦所不該者並宜洗雪亡官失爵放歸勿齒者量加收敍人之行業或未必兼構大廈者方集於羣材建奇功者不限於常檢茍在適用則無棄人況黜免之人沈鬱旣久朝過夕攺仁何逺哉流移降黜亡官失爵配隸人等有材能著聞者特加錄用勿拘常例諸軍使諸道赴奉天及進收京城將士等或百戰摧敵或萬里勤王扞固全城驅除大憝濟危難者其節著復社稷者其業崇我圗爾功特加彞典錫名疇賦永永無窮宜並賜名奉天定難功臣身有過犯遞減罪三等子孫有過犯遞減罪二等當戶應有差科使役一切蠲免其功臣已後𨿽衰老疾患不任軍旅當分糧賜並宜全給身死之後十年內仍回給家口其有食實封者子孫相繼代代無絕其餘敍錄及功賞條件待收京日並凖去年十月十七日十一月十四日勅處分諸道諸軍將士等久勤扞禦累著功勲方鎭克寧惟爾之力其應在行營者並超三資與官仍賜勲五轉不離鎭者依資與官賜勲三轉其累加勲爵仍許回授周親內外文武官三品已上賜爵一級四品已上各加一階仍並賜勲兩轉見危致命先哲攸貴掩骼薶胔禮典所先𨿽效用而或殊在惻隱而何間諸道將士有死王事者各委所在州縣給遞送歸本管官爲祭其有因戰陣殺戮及擒獲伏辜暴骨原野者亦委所在逐近便收應緣流貶及犯罪未者並許其家各據本官品以禮收自頃軍旅所給賦役繁興吏因爲姦人不堪命咨嗟怨苦道路無聊汔可小康與之休息其墊陌及稅間架竹木茶漆搉鐵等諸色名目悉宜停罷京畿之內屬此寇戎攻劫焚燒靡有寧室王師仰給人以重勞特宜減放今年夏稅之半朕以凶醜犯闕遽用於徵爰度近郊息駕玆邑軍儲克辦師旅攸寧式當襃旌以志吾過其奉天宜升爲赤縣百姓並給復五年尙徳者教化之所先求賢者邦家之大本永言玆道夢想勞懷而澆薄之風趨競不息幽棲之士寂寞無聞蓋誠所未孚故求之未至天下有隠居行義才徳髙逺晦迹丘園不求聞逹者委所在長吏具姓名聞奏當備禮邀致諸色人中有賢良方正能直言極諌及博通墳典逹於教化幷洞識韜鈐堪任將帥者委常參官及所在長吏聞薦天下孤老鰥寡惸獨不能自活者並委州縣長吏量事優卹其有年九十已上者刺史縣令就門存問義夫節婦孝子順孫旌表門閭終身勿事大兵之後內外耗竭貶食省用宜自朕躬當節乘輿之服禦絕宮室之華飾率已師儉爲天下先諸道貢獻自非供宗廟軍國之用一切並停應內外官有冗員及百司有不急之費委中書門下卽商量條件停減聞奏布澤行賞仰惟舊章今以餘孽未平帑藏空竭有乖慶賜深愧於懷赦書有所未該者委所司類例條件聞奏敢以赦前事相言告者以其罪罪之亡命山澤挾藏軍器百日不首復罪如初赦書日行五百里布告遐邇咸使聞知

平朱泚後車駕還京大赦制

門下致理之體先徳後刑禮義興行故人知恥格教令明當則俗致和平然後姦慝不萌暴亂不作古先哲後莫不由斯國家受命百七十載八聖儲慶敷佑下人邁種寛大之徳累蠲苛酷之令蓋仁之所積者厚故澤之所流者深玆予小子獲主重器懵於理亂之本溺於因習之安授任不明賞罰乖當立法以齊眾而犯命愈甚興戎以除害而長亂益繁賊臣蓄姦乘釁竊發九廟乏祀兆人靡依猰防肆其吞噬豺狼穴於宮闕嵗未云半載罹播遷仰慚穹昊俯愧臣庶敢愛霣越茍全眇躬誠懼益縱寇讎重辱宗社忍恥誓志庶補前羞賴億兆宅心不忘先徳諸帥勠力恭行天罰俾余寡昧再膺多祜總乾綱於旣紊復天柱於將傾言旋鎬京不攺舊物宗祧有序朝享有期責重慶多深增感惕嗚呼君者所以撫人也君茍失位人將安仰朕旣不徳致寇興禍使生靈無告受制凶威茍全性命急何能擇或虧廢名節或貪冒貨利防於法网事匪一端究其所由自我而致不能撫人以道乃欲繩之以刑豈所謂卹人罪已之誠含垢布和之義滌淸污俗咸與更新可大赦天下自興元元年七月二十三日昧爽已前大辟罪已下已發覺未發覺已結正未結正見系囚徒常赦所不原者咸赦除之今年五月二十八日已前左降官卽與量移未復資者更與移近處流人及犯配隸藩鎭效力並卽放還亡官失爵放歸不齒者量加收敍未復資者更與進攺其黜免人等有素著行能傍連譴累特加錄用勿以爲負不有忠者誰復社稷不有勞者誰從巡狩連帥之重所以殿邦禦侮也二千石之任所以分憂共理也方鎭將校勤奉戍役中外寮吏恪居官次國有大慶所宜同之內外文武及致仕官三品已上賜爵一級四品已上加一階仍並賜勲兩轉司徒兼中書令晟英特傑立光輔中興再定皇都一匡天下推恩之典貽慶無窮宜與一子五品正貟京官侍中瑊沈邃忠厚服勞王家保全危城翦除大憝嘉乃茂績次於寵章宜與一子六品正貟京官鎭國軍潼闗節度使檢校右僕射駱元光京畿渭南商州節度使檢校右僕射尙可孤邠寧等州節度使檢校右僕射韓遊瓌奉天行營諸軍節度使檢校右僕射戴休顏咸秉大節著於艱難同勲葉忠翼我興運宜各與一子七品正貟官諸道節度使及行在都知兵馬使興元扈從左右金吾大將軍金吾六軍大將軍等各與一子八品正貟官諸道團練觀察處置等使各與一子九品正貟官應諸軍赴上都收復將士等俱以純誠奮其勇節連年帶甲百戰摧鋒有忘身以效命有滅親以徇義誓平國難如復私讎競揚貔虎之雄克淸梟獍之孽策勲行賞傳嗣榮親播乃功名與國終始自去年冬已來未經甄敍者卽與超八資攺轉已經甄敍者更與超三資進攺三品已上祖父母在先無官封者量與致仕官及邑號亡者並與追贈四品已下父母在先無官封者亦授致仕官及邑號亡者與追贈其賞錢委所司卽依元勅支給應扈從將士三品已上賜爵兩級四品已下各加兩階仍並賜勲其祖父母官封追贈並準收京城將士例處分應扈從官普恩之外三品已上賜爵兩級四品已下各加兩階仍普賜勲三轉其祖父母父母封贈並準收京城例處分應扈從官普恩之外三品已上更加爵一級四品已下更加一階若常參官祖父母父母在先無官封者量授致仕官及邑號亡者與追贈諸州刺史普恩外賜爵一級諸道進奏陪位者更加一階其奉天定難及元從功臣宜令本軍本使卽定名聞奏所司各準元勅優賞其諸道軍鎭及行營將士三品已上賜爵一級四品已上加一階仍準今年正月一日制速與甄敍成徳淄靑魏博等節度幷諸軍應歸順將士等各蘊誠義積著功勞由朕失於撫綏頃嵗暫懷疑阻尋能勵節不替舊勲是資宴犒俾洽王澤宜委所司卽約額支計各賜錢物賞設仍委本節度準前後勅速條疏甄敍其朔方幷諸軍應在河中管內及同州將士等自逺赴難觧其重圍念玆功勞並未酬報𨿽遭脇制情有可矜應到行營未經甄敍者並準元勅超五資攺轉其賞錢比收京城將士例各給一半委本軍兵馬使條錄名銜聞奏所司支計給付其食實封者亦便配額令其請受應天下諸道軍將士等如有年老及疾患尫弱不任軍旅願歸鄕裏者並給終身優復州縣切加安存勿令侵擾如無家可歸者給田宅使得存濟見危致命先典所尙況忠衞社稷殺身成功朕於斯人義有加等贈太尉秀實天授貞烈沮玆姦邪蒼黃之中獨蘊雄斷將紓國難詭收寇兵凶謀旣虧吾事果濟忠誠奮發手撃渠魁英風凜然振邁千古宜卽差官致祭幷旌表門閭府縣護其喪事緣所要一切官供仍於墓所官爲立碑以揚徽烈其所賜實封五百戶嫡子正貟三品官諸子授正貟五品官委中書門下卽準元勅處分應諸道諸軍將士有身死王事者委本道本使具名銜聞奏卽與褒贈仍以在身官爵授其子孫內外文武官及諸親諸色人等有橫遭逆賊殺害者各聴其家及親識人於所司陳牒勘實聞奏亦與追贈如迹著忠烈眾所明知仍訪其子孫量加優卹尙齒養老王風之首三代制理未或遺年朕將遵古典以興化本人心而教孝用優秩賜式慰裏閭京兆府耆壽年八十已上並與板授刺史仍賜紫八十已下及諸州府耆壽年八十已上並與板授本縣令仍賜緋天下侍【侍字疑】老耆壽亦各與板授官如年九十已上者州縣長吏嵗時躬親省問貧弱不能自存者量賜粟帛頃屬多難人流俗加之以師旅因之以饑饉賦役繁起農桑失時哀哉癉人汔可小息然以國計猶歉軍實靡充未盡復除良增愧悼應天下建中四年年終已前所有諸色逋欠在百姓復內者一切放免百司及諸軍諸使舉放利錢今年六月已前百姓欠負未納者亦並停徴京兆府百姓普恩外給復一年其供頓官吏委京兆尹類例具名銜聞奏量與優奨古者計戶以署吏因時而建職旣不乏事亦無冗貟今田畝污萊版圗凋耗齊人編戶托庇官貪吏猾胥誘爲囊橐啟姧墮業爲害尢深應在京百司色役人及流外等委禦史大夫卽與諸司使長官審詳商議據見所掌事之閒劇定額聞奏仍校名送中書門下務從減省副朕憂人以後應須署置並定名先奏仍永爲常式今年正月一日赦書節目有所未行者所司並舉而行之赦書或有不該卽比類條件聞奏敢以赦前事相言告者以其罪罪之亡命山澤挾藏軍器百日不首復罪如初赦書日行五百里布告遐邇咸使聞知

翰苑集卷一

欽定四庫全書

翰苑集卷二

唐陸贄撰制誥【赦宥中】

貞元攺元大赦制【興元二年正月一日】

門下王者體元立極欽若乎天地纂業承統嚴奉於祖宗用能百神允諧兆庶永賴立國之本斯其大經朕燭理不明違道招損往遭多難淪陷國都天地宗祧曠而莫主則是欽若嚴奉之義缺矣甚用懼焉洎復京師遽將告謝有司以人力耗斁禮物廢隳日居月諸嵗聿雲暮卜其吉日俯在上春齊心永懷坐以待曙而百辟卿士抗疏上言鹹謂人心未寧不足以盡敬寇孽猶在不足以告功迫於羣情俯抑誠願郊廟孔邇瞻言莫從悼心慚顏胡寧自處重以和平未洽災沴薦臻去嵗旱蝗兩河爲甚人流不息師出靡居加之以徵求因之以荒饉困窮殍餒轉死丘墟闗輔之間冬無積雪土膏未發宿麥不滋詳思咎徴有爲而致兵戎之後余祲尙存獄犴之中深寃未釋又河中淮右逆將阻兵污脇齊人陷之死地𨿽欲自雪厥路無由抱義銜寃足傷和气此皆由朕爽徳播災於人爲之父母實用愧恥今元陰已謝春日載陽勾萌畢伸幽蟄咸震思與海內同心自新發號更元用符天意宜攺興元二年爲貞元元年自正月一日昧爽已前大辟罪已下已發覺未發覺已結正未結正系囚見徒罪無輕重咸赦除之先準勅令量移收敍人所司據節文速與處分應河中脇從將士多是奉天赴難功臣本居朔陲夙尙忠節豈以一夫詿誤棄其累代勲庸朕於此軍尢所不忍特宜洗滌待以初誠自非與官軍決戰死於鋒刃其餘𨿽臨陣擒獲亦從釋放棄逆歸順者在身先有官爵實封一切如舊仍準前後勅所在便給賞錢幷與甄敍如有因危效節建立殊庸量其事績特加奬擢李懷光若能翻然悔過束身赴朝念其嘗有大勲必當終始全護仍準前勅授之官封朕於功臣庶亦無負淮西將吏百姓等皆被劫制久爲匪人詢事原情諒非獲已今王師四合計日誅夷玉石俱焚用增惻憫宜令諸道進軍之日惟存首惡一人其餘徒黨悉從原宥如有歸順及立功者並準河中將士例褒奨夫爲國之要在於審官共理分憂守宰彌切闔境性命系乎其人將使裏閭無愁苦之聲風俗興廉讓之教得不愼柬髦彥寄之化源自今已後諸州刺史有闕中書門下於朝官中精擇有理人才術者授之如刺史縣令在任頻年課績尢異者擢授侍郎給捨郎官禦史中外疊處用觀其能賞罰必行期於競勸自頃選曺署吏惟以書判求人務騁浮華莫稽實行且能言者不必適用蘊用者或未能言凡爲擇人其在精覈宜令淸資常參官每年於吏部選人中各舉所知一人堪任縣令錄事參軍者所司依資敍注擬便於甲歷之內具摽舉主名銜仍牒報禦史臺如到任後政尢異者有贓犯事迹著明者所司錄舉官姓名聞奏以爲褒貶其內外貟及京城諸使名目委禦史審勘防商量幷省停減仍集百寮定議務從簡約息費便人其京官職田及息利官錢等黠吏詆欺移易疆畔或貧人轉徙捕系親鄰日月滋深耗彌甚亦令百寮議其折衷擇善而行往以賦役殷繁人不堪命定爲兩稅事額易從比屬軍興或逾始制法無所守吏益爲姦哀我勞人汔可小息自諸道州府除兩稅外應有權宜科率差使一切悉停京畿及近縣所欠百姓和糴價直委度支卽勘防支給諸道非臨寇賊州縣自冬已來防召官健子弟並宜放散任營生業應經陷賊州縣百姓屋宇被焚毀幷貧病老弱及遭傷損之類所在量加優卹使得安存天下名山大川幷自古聖帝明王賢臣烈士祠廟墳基各委當處長吏擇日致祭必資精潔以逹志誠班制有差所以序賢也廩秩有等所以明勸也今或髙卑失序中外相逾至於卿士之家尙罹凍餒之患忠信重祿豈其然耶內外官祿及俸錢手力雜給等委中書門下度支卽參詳定額聞奏應赴奉天及收城將士等並功存社稷節著艱危中心藏之豈忘酬報頃緣府藏空竭賞給未周乃眷勲臣實用增愧應準元勅合請賞錢人委所司節減在官及百司費用據所有財物速與給付應在京城及諸道立功將士等先有詔防並許甄升所司勘防淹歷時月委中書門下卽準元勅處分諸軍行營幷河中朝邑被脇從將士家口在京及諸州府者宜令本道節度觀察使安存賑卹各令優給應諸軍使立仗見在城將士等共賜七萬匹制書有未該備所司速比類條件聞奏敢以赦前事相言告者以其罪罪之亡命山澤挾藏軍器百日不首復罪如初赦書日行五百里遐邇咸知

冬至大禮大赦制【貞元元年十一月】

門下君天下者受命於天地繼業於祖宗致其誠心惟敬與孝違敬莫大乎廢祀虧孝莫大乎黷神朕以眇身屬承大統縱欲敗度浸生厲階兵連禍深變起都邑六師播蕩九服震驚郊廟園陵陷於凶逆神人乏主將迨周星列聖大業防墜於地違虧敬孝罪由朕躬撫臨萬邦甚用自愧側身思咎庶補將來股肱元臣比義葉徳爪牙眾士勠力同心誅大憝而都邑廓淸翦逋寇而闗河厎定玆再與王公卿尹洎億兆之人備其盛容修其禮物薦誠淸廟展敬圜丘陳謝罪告雪憤恥感慕慙惕若無所容上帝顧懷再新景命豈伊匪徳獨荷鴻休思與普天誕膺多福可大赦天下自貞元元年十一月十一日昧爽已前大辟已下已發覺未發覺已結正未結正系囚見徒罪無輕重常赦不原者咸赦除之左降官量移近處流人及藩鎭效力並卽放還應有痕玷禁錮前後恩赦節文未該及者亦宜洗雪勿以爲累李希烈僭逆不道誠所難容朕憫念蒼生務息徵討頻有詔命許其自新若能歸降依前勅待以不死淮西管內將士官吏百姓等一切原宥與之如初先有官封亦皆復舊如能特建功效者當別抽擢若家口親屬在諸道者長吏綏撫各使安存其歸順百姓仍委節度觀察使刺史給空閒地任便安居優復終身務令全濟待事平已後聴歸本貫天下百姓去年十二月已前欠負官稅官租及諸色人逋懸一物已上但不在官典復內者一切免放內外文武官見任及致仕官三品已上賜爵三級四品已下加一階天下諸使諸將軍士三品已上賜爵一級四品已下加一階白身人賜勲三轉自頃凶渠倡亂逆臣附姦保據國都憑陵甸服朕出次郊邑再遷巴梁險阻艱難靡不經歷暴亂之後仍彰烈士之功憂危之中方見直臣之節錄勲進善其可弭忘應奉天興元元年扈從立功幷收京城將士食實封者各隨文武與一子官余並加兩階仍賜勲三轉其文武百官應扈從到興元府者五品已上賜爵一級六品已下加一階合入三品五品者不拘考限聴敍其五品已下父母未經追贈者與追贈應平河中將士卽準元勅速與甄奨自建中四年已來有身死王事義烈著明未經褒贈者本道卽具名銜事迹聞奏諸道有觧退官健州府長吏切務安存仍量以空閒田地給付免其差役任自營生社稷之勲以輔興王業統帥之任以總制戎麾參衮職者其徳崇授旄節者其功大方鎭乃國之垣翰禁衞實予之爪牙尹京實賴於肅淸主計尢資於辦集所頒慶澤宜越常倫司徒兼中書令晟宜與一子五品正員官幷四品階諸道副元帥與一子六品正貟官中書門下平章事充節度使各與一子七品正貟官節度使及神策兵馬使六軍統軍金吾六軍大將軍判度支侍郎各與一子八品正貟官都團練都防禦等使京兆河南尹金吾六軍將軍殿前射生兵馬使各與一子九品正貟官多難以來三十餘載克平禍亂屬在戎臣或節著艱危或勲髙戰伐受任𨿽專於總帥成功亦賴於羣材懋賞推恩宜加裔嗣諸道大將功業崇髙者各與一子官本使卽詳定錄名聞奏副元帥都統兼節度下每道各二十人都團練都防禦使下各十人如大將子孫之中有藝業優長性行純確者本使具狀聞薦仍量事資給令赴上都朕當隨材授官以充侍衞庶使忠臣之後與國無窮故尙父子儀先朝元勲再復京邑贈太尉秀實以死爲國節冠古今宜令與子孫一人五品正貟官自至徳已後節度使大將有忠烈績效著明其後淪翳者所司卽條錄聞奏與子孫一人正貟官諸色人應在賊中潛奉神主頃已甄賞宜便賜優崇三品已上賜爵一級四品已下加一階江淮轉運使檢校左僕射同中書門下平章事韓滉勵精勤職夙夜在公挽資儲千里相繼事無素人不告勞拯於凶災厥有成績可進封晉國公闗畿之內連嵗興戎薦屬天災稼穡不稔谷糴翔貴烝黎困窮倉廩空虛莫之賑贍毎一興念憫然痛心宜令度支取江西湖南見運到襄州米十五萬石設法般赴上都以救百姓荒饉如山路險阻車乘難通仍召貧人令其般運以米充腳價務於全活流庸庶事優饒副朕勤卹立國之道始於親親所以厚骨肉之恩明教化之本況薦經艱故宗族漂淪惇睦之情有加常典大長公主長公主公主各與一子七品官嗣王郡王郡主縣主各與一子官出身應陪位皇親五等已上諸親三等已上者三品已上賜爵一級四品五品加一階六品已下及常選官散官等簡選日優與處分未出身人量授文武散官如宗子中有徳行才能宗正卿具名聞奏當別奨任致理之本在乎審官審官之由資乎選士將務選士之道必精養士之方魏晉已還澆風未革國庠鄕校惟尙浮華選部禮闈不稽實行學非爲已官必徇人法且非精將安救宜令百寮詳思所宜各修議狀中書門下參較得失擇善而行有虞建官三載考績在漢爲吏或長子孫蓋吏久於官則人情不茍官久於事則理化有成日者制度廢隳考課乖舛淹速靡準升降無名欲令庶寮何以懲勸自今以後刺史縣令未經三考不得攺移其餘非在職績效殊尢亦不得越次遷轉刺史停替須待魚書內外五品已上及常參官在任年考已深者卽量才效用與攺中外疊處以觀其能夫明目逹聰務廣聞見或慮懷才抱器輸忠納諌之倫地處幽遐無由自逹永言於此夢想不忘應諸色人有長策濟時忠規匡主任具陳所見詣所居之州委刺史略與討論觀其防趣但有裨治道不渉私情便與附驛遞送朕當親覽自立兩稅經今百年或初定之時已有偏倂或戶口減耗舊額猶存輕重不均流亡轉甚委度支卽折衷條理以防困窮古者𨿽有水旱人無菜色皆由儲畜不匱勸導有方前代所置義倉國初亦循其制備災救乏甚便於人卽宜準貞觀故事天下所墾見田上自王公下及百姓每丰稔之嵗秋夏兩時州縣長官以理勸課據頃畝多少隨所種粟豆稻麥逐便貯納以爲義倉如年谷不登卽量取賑給官司但爲其立法勸諭不得收管仍各委本道觀察使逐便宜處置聞奏惇本厚生必資播殖當今所切莫甚於斯自今百姓有墾辟田疇加於常嵗者所加之地不得輙徴租稅刺史令長考課亦以本界墾田多少爲殿最今年蝗旱損甚州府開春之後量給種子使就農功天下應荒閒田有肥沃堪置屯田處委當管節度使觀察都團練都防禦等使刺史審細檢行以諸色人及百姓情願者使管佃如部署精當收獲數多本道刺史特加襃升屯田等節度優賞如是逃戶田地本主復業卽卻給還輦轂之下四方防同供應旣多難爲準定急賦繁役人何以堪宜令京兆尹與度支計防長安萬年兩縣每季各先支貯備錢五千貫文於縣庫收納定淸幹官專知應緣卒須別索及雜供擬幷工匠等縣令與専知官先對給價錢季終之後申度支勘防所是和市和雇並須先給價錢兩稅外一物已上不得科配百姓禦史臺朝廷紀綱尙書省治化根本百度得失系乎其人自頃制勅頒行所司多不遵守王臣奉職豈所宜然委禦史臺左右丞切糾稽違無壅朕命南郊太淸宮太廟應職掌行事官郊廟攝將軍中郎郎將及畱守副畱守內定行從官三品已上各賜爵一級四品已下加一階並賜勲兩轉其諸色支供作官司直長上流外灼然要職掌者並賜勲兩轉行事室長掌坐齋郎禮生贊者減二年勞無勞可減者簡選日優與處分崇賢館學生見在者減帖策各一道國子監陪位學生賜勲一轉介公酅公各與一子官如無子孫賜物一百匹神策六軍殿前左右射生英武威逺皇城左右金吾街使將士應緣大禮宿衞禦樓立仗及守本庫本營者共賜物若干端匹天災作沴深儆予衷局蹐憂慚罔知攸措今谷價騰踴人情震驚鄕閭不居骨肉相棄流離殞斃所不忍聞公私之間廩食俱闕旣無賑卹又復徴求財殫力竭繼以鞭箠弛徵則軍糧乏贍厚取則人何以堪念玆困窮痛切心骨思所以濟浩無津涯補過實在於增修救患莫如於息費致咎之本旣由朕躬謝譴之誠宜自朕始宜令尙食所進禦膳每日各減下一半應宮人等每月惟供給糧米一千五百碩飛龍廏馬從今已後至三十日已前並減一半料京兆府應差科百姓及和市和買等諸色目事無大小一切並停公私債負容待蠶麥熟後徴理

翰苑集卷二

欽定四庫全書

翰苑集卷三

唐陸贄撰制誥【赦宥下】

貞元九年冬至大禮大赦制

門下朕以寡徳屬當大統皇天眷佑俾主兆人懼不克承夙夜祗畏懷前烈致於升平予心浩然罔知攸濟小大之務曷嘗不勤芻蕘之言亦莫不敬慮每存於致理志常在於卹人中宵屢興終食累嘆一事乖張惄焉疚懷一夫罹殃惻若傷體思與海內同臻大和息其生業降心從眾實匪有辭克已利人誠無所恡然以視聴有極思慮難周況乎長自深宮安於近習損益之理寧免過差幽逺之情固多未逹由是兢兢砥礪悔往修來燭理所患於不明推心庶防於無負日愼一日於今十有五年矣上靈降監多士葉誠五稼屢丰四鄙不擾方鎭輯睦干戈厎寧邊壘繕完殊方款附協天地防昌之運實宗社無疆之休慶旣荷於元功禮有昭於大報矧惟霜露之感永切孝思禋燎之儀每勤精意將申誠敬其在躬親是與公卿大夫防奉犧牲圭璧陳其文物薦其馨香類秩於泰壇朝享於淸廟率職來助萬邦攸同備物致嚴百禮具舉誠慕獲展神人允諧明發永懷慶感斯集純嘏所錫豈惟朕躬思俾普天均承惠澤可大赦天下貞元九年十一月十日昧爽已前系囚見徒大辟已下罪無輕重咸赦除之其見於官辯對者亦並放免官人犯入已贓不可令其卻上已後勿以爲累左降官及流人並量移近處其官已經量移未復資者還其階爵竄謫遐裔冀速沾恩比者準制量移所司比例申牒屢加盤覆累渉嵗年旣甚淹遲且不均一宜令吏部刑部審勘檢本流貶及量移勅防比類元犯事狀輕重兩月內與處分外文武見任及致仕家居幷諸軍諸使將士等三品已上賜爵一級四品已下加一階應百姓自置義倉仍準貞元元年十一月十一日制處分立人之道惟孝與忠孝莫大於榮親忠莫先於竭節惟爾師長卿校洎乎方嶽列藩保乂皇家交修庶績竭節之效旣昭乃誠榮親之恩宜洽國典內外文武淸望職事官幷節度觀察都防禦都團練經略等使父在未有官量授檢校五品官母在未有邑號者各封邑號父母亡沒者量與追贈已經追贈者更與攺贈佐運之臣納忠之輔功旣存於社稷慶宜及於子孫故周錫田土漢傳帶礪疇其爵邑與國終始以明報徳之恩勸爲臣之節其或年代未逺利澤猶存祠宇已變於荒墟裔嗣不編於仕籍思其人猶愛其樹況奠享乏主而不加省錄者乎興滅國繼絕代所以禮先賢也修宗廟敬祀事所以教追孝也化俗歸厚此其大端應九廟配享功臣及武徳以來將相名節特髙有封爵廢絕祠廟無主者宜許子孫一人紹封以時享祀自今以後應有家廟子孫但傳襲封爵者並許享祔於廟其有毀賣私廟及買之者各以犯教義贓論自古聖帝明王忠臣烈士各令所在長吏以禮致祭書敍明目逹聰垂拱而理詩稱濟濟多士文王以寧捨已從人故能通天下之志棄瑕錄用故能盡天下之才昔在太宗勤求理道納諌如響任賢勿疑致俗於太平垂範於永代朕獲承鴻緒追慕聖猷書之座隅常自儆勵朝夕翹想庶聞嘉謀夢寐勞懷思得賢士凡厥在位所宜共成諸司官有陳便宜者各盡所見條疏封進事有寃滯政有闕遺悉當極言無或隱避詔勅不便於時者所司執奏以聞天下有蘊徳懷才隱居不仕委所在觀察使表薦當以禮邀致諸色人中賢良方正能直言極諌或博通墳典逹於教化或詳練故事長於著述或精習律令曉暢法理或該明吏術可委理人或洞識韜略堪任將帥者委所在州府長吏及臺省常參官詳錄行能舉奏並限來年七月內到京朕當親試應緣大禮掌職行事仗內引駕攝將軍中郎郎將畱守副畱守幷諸道表狀陪位法駕三引官等三品已上更賜爵一級四品已下加一階其郊壇宮廟行事官仍各賜勳兩轉皇親諸親應陪位者三品已上賜爵一級四品五品加一階六品已下及常選官至選日優與處分白身人及諸色應陪位官等各賜勳兩轉親王大長公主郡主縣主賜物各有差酅公介公各賜物若干段行事室長掌坐齋郎禮生贊者各減一年勞無勞可減者至簡選日優與處分崇賢館學生減策一道國子監學生陪位者及應緣祗應諸司作官直長長上流外要職掌內侍省白身諸州行綱考典兩京耆壽諸色番役當上在城幷量畱十月番人等各賜勲一轉鴻臚番客共賜物若干神策六軍英武威逺皇城金吾街使諸軍諸使將士應緣大禮宿衞禦樓立仗及守本庫本營者共賜物若干端匹天下耆老百嵗已上者各賜錦帛五段米五碩八十已上及鰥寡惸獨不能自存者委刺史縣令各加優卹應緣大禮加階及賜勳爵等申報敍奏期限並準貞元六年十二月二日勅處分余依常式所司不須更作條件赦書日行五百里布告遐邇咸使聞知

蝗虫避正殿降免囚徒徳音

夫人事失於下則天變形於上咎徴之作必有由然自去嵗已來災沴仍集雨澤不降延歷三時虫蝗旣臻彌亙千里谷糴翔貴稼穡卒癢嗷嗷烝人聚泣田畝興言及此實所痛傷徧祈百神曾不獲應方悟禱祀殊救患之術言詞非謝譴之誠憂心如焚深自刻責得非刑法舛謬忠良郁堙暴賊未蠲勞師靡息事或無益而重爲煩費任或非當而橫肆侵蟊有一於玆足傷和气本其所以罪實在予百姓何辜重罹殍餒所宜出次貶食節用緩刑側身增修以謹天戒朕避正殿不禦百寮奏事並於延英處分尙食進膳宜更節減百司不急之務一切且除諸軍將士外自余應食官糧人及諸色用度等並委本使長官商量權行停減以救荒饉仍限十日內具元額及所釐革條件聞奏待至丰稔卻令依舊畿內百姓委京兆尹切加慰撫除正稅正役外徴科差遣並宜禁絕非交相侵奪尋常訴訟不須追擾務且息人京畿內外及京兆府諸縣見禁囚徒死罪降徒流以下一切放免畿內及河中同州界應有因戰陣殺戮遺骸暴露者各委所在長吏隨事薶瘞咨爾卿佐實惟股肱所當一其誠心同卹災患勉修厥職副我憂勤

誅李懷光後原宥河中將吏幷招諭淮西詔

自昔哲王以道化下不竭物以充欲不勞人以樹威億兆之心如戴父母兵革不試四方來同茍或昧於徳綏務以力勝士旅疲耗烝黎困窮幸以成功豈云有補李懷光久從戎旅頗著勤勞拔於等倫授以旄鉞誓師河朔奔難奉天有夷凶嫉惡之誠有弭患釋圍之績俾介元帥仍升上臺秉心匪彞自厎不類怙眾貪亂附姦脇君朕用再遷幾危宗廟洎股肱宣力賊泚就誅率土之人咸懷奮撃朕獨排羣議未忍加兵命復官封志期全貸而乃昬迷不返悖慢逾彰殘害使臣侵敗畿甸宻邇京邑人愁無聊諭之不悛乃用致討上帝悔禍元臣協謀克集茂勲以夷大難渠魁授首餘眾革心制勝以謀兵無血刃𨿽事非獲已義在救人而本其所由情深罪已蓋以信誠未著撫馭或乖至使功臣陷於誅戮謂之克敵寧不愧心然以懷光一家法當殱戮念其昔居將相嘗寄腹心罪𨿽掛於刑書功已藏於王府以千紀之迹固合滅身以赴難之勲所宜有後非常之澤俾洽幽明𨿽屈彞章庶旌往效大夫君子無我有尢宜以懷光一男爲嗣賜莊宅各一所聽住京城仍還懷光首級及屍任便收其妻及諸子孫在室女等並遞送澧州委李臯逐便安置使得存立其出嫁女及諸親戚並宜釋放應先陷河中將士等皆嬰迫脇無路申明多是朔方舊人素蘊忠義幷幽州涇原將士頃被朱泚脇從收京之時奔在彼究其本末情有足矜況能協力同謀舉城歸順錄其成效咸與惟新宜一切洗雪勿爲瑕累先有官爵實封者並許仍舊其中首謀效順事績著明者委副元帥條件聞奏別加甄奨河中及同州綘州百姓並經陷賊又久屯軍骨肉流離生業廢棄興言軫念良用惻然宜各給復一年京兆府奉先美原等縣緣與同州接近隨便供運杼軸旣繁流亡頗眾委京兆尹卽量事優卹條件聞奏仍加招輯使各安存河中保義軍保寧軍節度使幷管內諸軍行營兵馬副元帥河中保寧等軍節度度支營田觀察處置等使銀靑光祿大夫檢校司徒同中書門下平章事兼太原尹北都畱守北平郡王燧惟嶽降生郁爲時傑奉上勵匪躬之節訓師懷盡敵之謀略地無遺攻城必拔發揚以威彊寇感激而服叛徒嘉謀屢聞能事畢備朔方河中同綘陜虢汴等州及管內諸軍副元帥河中綘州節度觀察處置等使開府儀同三司行侍中兼河中尹咸寧郡王瑊鑑識精明宇量博秉義率眾推誠待人堅制不奪之心亟陳必勝之略輯睦士旅安慰流庸盛徳克彰崇功允集惟乃二帥一其誠心奉行天誅同奨王室有崇譲之美有禁暴之能元惡旣除全城底定是加寵命以答崇勳燧可兼侍中仍與一子五品正貟官幷階余並如故瑊可檢校司空仍與一子五品正貟官幷階余並如故華州潼闗鎭國軍節度使開府儀同三司檢校右僕射幷華州刺史上柱國武康郡王駱元光邠寧慶等州刺史禦史大夫上柱國許昌郡王韓遊瓌鄜坊丹延等州節度觀察使檢校兵部尙書兼禦史大夫上柱國東平郡王唐朝臣等並節著艱危功成討伐鎭於衝要隠若長城取彼凶殘進無堅陣比義同徳廓淸方隅宜增食於眞封且延榮於防子可各賜實封二百戶仍與一子六品正貟官幷五品階余並如故應諸道諸軍同討懷光將士等一自徵役淹歷嵗時被服干戈略無寧息賴玆勤效是有成功宜並賜三十萬端匹以充宴賞仰度支卽般次送赴並各放歸本道仍令所司敍錄卽超資與攺轉其中大將及功效殊尢者委所司速具名銜聞奏先與處分其先在河中將士亦宜依例賜錢宴賞如本是奉天定難功臣準條合給賞者度支卽排比支付嗚呼自國家多難二紀於玆朕嗣位七年連兵五載追惟往事悔恨於懷今二孽旣誅諸方甫定哀彼淮右獨爲匪人其帥不龔其眾何罪朕晨夕惕慮念之甚詳罷徵討則阻命止於數州窮戰爭則流禍及於天下利病之勢較然相懸俾人罹殃寧我忍恥今勲賢列鎭疆理有經縱未偃戈足以保境況天地之大無所不容豈令是邦猶隔朝化因玆大慶使洽鴻恩諸道應與淮西接連宜且各守封境非被侵軼不須進討仍委所在長吏明加招諭宣布朕懷李希烈若能歸降待以不死其餘將士官吏百姓等一切並與洗滌與之更新先有官封亦皆仍舊如能去逆效順因事建功理當甄升以示褒勸其所以優賞科條並準前勅處分朕思與海內去危圗安有過自新𨿽大必宥朗然明信彰示兆人期爾庶邦自求多福無有遐邇咸使聞知

誅李希烈後原淮西將士幷授陳仙奇節度詔

反易天常悖違人紀眾之所棄罔或逃誅李希烈蔑義背恩窮姦極暴謂神器可以力取謂生靈可以詐欺志在凶殘躬行僭竊罪無與比法實難容以君徳不修致人於禍究其端本過實在予不忍烝黎重相攻戰屢施詔命務欲懷柔抑羣帥奮發之誠駐諸軍討逐之勢不憚屈已期於息人希烈曾無悛心益逞驕志虐毒滋甚吞噬無厭惡貫旣盈自厎夷滅開府儀同三司禦史中丞臨漳郡王陳仙奇忠勇有餘沈毅能斷攄闔境受污之憤導三軍思順之心唱義一呼羣情響附廓淸氛祲殱戮渠魁驛書上聞函首入獻方隅旣乂役戍其休懸賞之科是宜必信其以仙奇爲檢校工部尙書兼蔡州刺史禦史大夫充淮西節度仍賜實封五百戶應淮西管內將士官吏百姓等頃迫凶威遂從脇制旣誅元惡俱是平人除李希烈一家其餘並準前後赦勅原放更無所問其將士等或本屬平盧或久鎭淮右素推忠義累著勳庸果能葉志同謀輸誠奉順以玆節效良有可嘉委仙奇卽以諸色官錢優與宴勞其中首建謀議同斬希烈人等宜並條錄聞奏節次褒賞比年以來有潛圗效順節義著明計或未行爲賊屠害者亦當審加訪察具事績以聞如有子孫仍並錄名聞奏百姓等久經淪陷兼被傷夷遐想凋殘實足哀憫除供當道軍用外宜給二年應被希烈差防兵馬及團練子弟並卽放散其本額將士之中有不樂在軍願歸農業者委節度刺史量給逃死戶田宅幷借貸種糧優給復終身使之存濟宜令尙書左丞鄭叔則充淮西宣慰使嗚呼往欽哉自希烈叛命於今五年王澤不通下情亦阻所宜宣我信令以釋危疑敷我惠和以慰疲瘵滌淸污俗咸與惟新厎難一方以稱朕意

重原宥淮西將士詔

乃者希烈亂常阻兵竊號污脇士眾殘虐烝黎朕志在好生誠深罪已爲人受恥不忍加兵惟玆一軍代著忠節果殱元惡不替舊勲詢於眾情就拜戎帥人亦勞止期於小康旋乖防下之方重致喪身之禍由朕薄徳俾人不寧撫臨萬邦且愧且悼猶賴將校士旅秉其誠心邦人不驚軍部無撓以玆節效良有可嘉所宜慰安俾洽寛澤應將士吏人承前所有諸過犯罪無輕重一切釋放曠然昭洗咸與惟新其有先請受莊宅財物者各以見管爲主將士衣賜節料幷家口糧賜等一切並準舊例以時給付不得停減先令優與賞設亦準元勅處分務令丰厚以稱朕懷仍加曉諭各委知悉

翰苑集卷三

欽定四庫全書

翰苑集卷四

唐陸防撰制誥【優卹賜功臣名攺州府】

賑卹諸道將吏百姓等詔

國之經制儲畜備災𨿽遇凶年人無菜色時或弛徵散利務穡勸分徙有以均無因丰而補敗救患之術抑其次焉自戍役繁興兩河尢極農桑日廢井邑爲墟丁壯服其干戈疲羸委於溝壑傷夷未復荒饉薦臻歷河朔而至於太原自淮沂而被於洛汭虫螟爲害雨澤時稼穡卒癢烝黎重困然猶徴賦不息徵役未寧凍餒流離寄命無所興言感悼焚灼於懷朕聞刑罰失中虐沴斯作致咎之本在予一人萬姓何辜遭罹其兢兢惕畏不敢遑安庶蠲下土之災用答上天之戒其宣武等軍宋亳陳州等節度淄靑等州節度河陽懷州節度東都畿汝等州節度潞美軍澤潞磁邢等州節度保寜軍節度成徳軍恆深趙等州節度易定等州節度每管各賜米五萬碩所司卽般運都於楚州分付各委本道差官受領賑給將士百姓等務令均洽以惠困窮屬軍費方殷國儲尙歉今所賜賑給其數非多猶慮孤惸或未周贍谷價翔貴何能自資江淮之間連歲丰稔廹於供賦頗亦傷農收其有餘濟彼不足允孚發斂之術且葉變通之規宜令度支於淮南浙江東西等道量置塲加價和糴米三五十萬碩差官般運於諸道減價出糶貴從權便以利於人無或勞煩重予不徳方嶽守將實朕股肱防患分憂與朕同體宜卽遣使分道宣慰勞勉將士省問鄕閭有可以救歲之凶災除人之疾苦各與本道節度使商議具以聞奏必精必詳用稱朕意

優卹畿內百姓並除十縣令詔

朕以薄徳托於人上勵精思理期致雍熙鑑之不明事或乖當百度多闕四方靡寧傷夷未瘳而徵役薦起流亡旣甚而賦斂彌繁人怨聞上天災降下連歲蝗旱蕩無農收惟玆近郊遭害尢甚豈非昊穹作沴深儆予衷局蹐憂慚罔知攸措今谷價騰踴人情震驚鄕閭不居骨肉相棄流離殞斃所不忍聞公私之間廩食俱竭旣無賑卹猶復徴求財殫力疲繼以鞭箠弛徵則軍莫之贍厚斂則人何以堪念玆困窮痛切心骨思所以濟浩無津涯補過實在於增修救患莫如於息費致咎之本旣由朕躬謝譴之誠當自朕始宜令尙食每日所進膳各減一半宮人等每月惟供給糧米一千五百碩其餘悉皆停省年食支酒料宜減五百碩飛龍廐馬從今已後至四月三十日已前並減半料京兆府百姓應差科徴配及和市和糴等諸色名目事無大小一切並停公私債負容待蠶麥熟後徴收百司非至切之務如追擾百姓及追勘徴收等色府縣並不須承受其尋常訴訟非交相侵奪者亦不得爲理百姓及諸色人等如能力行仁義均減有無賙貸貧人全活數眾者府司具事迹聞奏朕當授以官秩蠲其徵徭如縣令勸導有方流庸克濟至夏初已來類例勘防但戶口無減田疇不荒亦以狀聞量加優奬百姓有廹於荒饉全家逐食者其田宅家具樹木麥苖等縣司並明立簿書印記令所由及近鄰人同檢校勿容輙有毀損及典賣塡納差科本戶卻歸使令復業夫致理之本必在於親人親人之任莫切於令長導王者之澤以被於下求庶人之瘼以聞於朝得失之間所系甚大且一夫不獲辜實在予況百里之安危萬人之性命付以長吏豈容易哉今甸內凋殘亦已太甚每一興想防然傷懷非慈惠不能防疲甿非才術無以賑艱食臺郎禦史選重當時得不分朕之憂救人之昨者詳延羣彥親訪嘉猷尙書司勲員外郎竇申等十人咸以器能理道精心究烝黎之疾苦知教化之宗源輟於周行往涖通邑申可長安縣令鄭珣瑜可檢校吏部貟外郎兼奉先縣令韋武可檢校禮部貟外郎兼昭應縣令賈全可咸陽縣令兼監察禦史霍琮可華原縣令兼監察禦史王倉可檢校禮部貟外郎兼昭應縣令李曽可厔縣令兼監察禦史荀曽可三原縣令兼侍禦史李緄可富平縣令兼殿中侍禦史其有散官封賜者並如故應畿內縣令俸料宜準常參官例均融加給涇陽縣令韋滌潔已貞明處事通敏有禦災之術有字物之方人不流亡事皆辦集惟是一邑之內獨無愁怨之聲古之循良何以過此就加寵秩允葉前規可檢校工部貟外郎兼本官仍賜緋魚袋幷賜衣一襲絹百匹馬一匹嗚呼積行在躬𨿽微必著咨乃庶尹其惟欽哉朕聞爲君者必擇人而官爲臣者罔擇官而處弛張系於理不系於時升降在乎人不在乎位朕方抑浮華以惇教稽言行以進人非次之恩以待能者彰善黜惡期於必行凡百君子各宜自勉

重優復興元府及洋鳯州百姓等詔

朕巡狩山南自春渉夏師旋殷防日費旣廣州閭杼軸歲計其空東作妨時西成罕望𨿽黽勉從事人不告勞而憫悼積衷予實知愧昨者減其租稅優以復除庶乎有瘳汔用小息洎駕言旋軫躬履畏途絕磵縈廻危棧綿亙時經霖雨道阻且修工徒造舟縣人葺路靡幼靡耊莫獲寧居而又賫負糗糧供備頓捨渉於千里飫我六師居人露處以罔依宿麥過時而不獲覩玆妨奪彌增感傷前所復除未足酬防式敷惠澤以紓大勞其興元府除先優復外宜更給復二年鳯州全放今年稅其興元府鳯州界內知頓及修道路閣橋州縣官將士等並委嚴震類例功效具名聞奏量與甄奬嗟乎古先哲王東徵西怨顧予不徳重以勞人補費錄勤是有申命長吏明加優諭稱朕意焉

議減鹽價詔

三代立制山澤不禁天地材利與人共之王道寖微彊霸爭騖於是設祈望之守興管之法以佐兵賦以寛地徵公私之間猶謂兼澤歷代遵用遂爲典常自頃寇難薦興已三十載服幹櫓者農耕盡廢居裏閭者杼軸其空革車方殷軍食屢調人多轉徙田畆污萊乃專煮海之利以爲贍國之術度其所入歲倍田租近者軍費日增榷價日重至有以谷一斗易鹽一升本末相逾科條益峻念彼貧匱何能自滋五味失和百疾生害以玆夭斃實爲痛傷嗚呼朕丕承列聖之緒遐覽前王之典旣不克靜事以息用又不獲弛禁以便人徵利滋深疲甿致困予則不卹其誰省憂應江淮幷峽內榷鹽宜令中書門下及度支商議裁減估價兼釐革利害速具條件聞奏削去苛刻止塞姦訛務於利人必稱朕意

賜京畿及同華等州百姓種子賑給貧人詔

春陽布和萬物暢茂實兆庶樂生之日農夫致力之時今玆吾人則異於是迫以荒饉愁怨無憀有離去井疆業於庸保有乞丐途路困於死亡鄕閭依然煙火斷絕種餉旣乏農耕不興若東作時西成何望爲人父母得不省憂𨿽國計猶虛公儲未贍濟人之急寧俟盈丰罄其有無庶拯艱厄京兆府百姓並宜賜種子二萬碩同華州各賜三千碩陜虢兩州賜四千碩委州長吏卽於度支計防請受差公淸仁卹之吏與縣令親至村閭隨便給付仍加勸課勿失農時應諸倉所有逺年粟麥宜令節度更分二萬碩京兆尹卽差官逐便般載賑賜貧人先盡鰥寡孤惸目下不濟者務令均給全活流庸嗚呼朕徳之不敷誠之不感上帝降割丁寧厥躬元元何辜罹此災害思欲拯救未知其方長人之官寄任斯重所宜極慮與我同憂勉敷惠和以育疲瘵佇聞良術稱朕意焉

賜將士名奉天定難功臣詔

國家受天明命平一宇內自武徳迄於天寶百四十載海內無事崇徳廣化澤浸生人時洽和平俗登富教鰥寡孤獨咸得其所鳥獸魚鼈亦罔不寧凡今有生實賴亭育羯虜伺間盜起幽燕率土之人莫保性命肅宗以神武戡大難先朝以仁徳紹興運區域再造億兆再康室家離析而復安子孫煦嫗而相長勞來安集垂三十年則我列聖之於天下惠澤深矣朕以寡昧祗膺寶歷常恐不克負荷罔敢怠荒道有未明事多乖謬羣情壅而不逹大信郁而不彰兩河之間羣盜連禍朕務除大患靡憚暫勞是以興有徵之師問干紀之罪昨以涇原士徒將赴汝郊失於撫綏致使潰叛朱泚乘釁因構異圗肆其狼心誘我蟊賊謂君可叛謂天可欺縱恣淩悖無所愧畏朕失守宮闕出次郊畿九廟震驚萬姓奔駭內省思咎外顧懷慙罪實在予不敢自蔽意者宗社降祐大儆於朕躬夙夜殷憂庶乎有補實賴股肱心膂勵從戎之節方嶽將校集勤王之師赴難如歸見危思奮堅貞勵操何日忘之平巨猾者必仗羣雄賞茂績者不限彞典保勲庸於帶礪傳爵邑於子孫崇功美名與國終始其諸軍使應到奉天縣將士等宜並賜名奉天定難功臣食實封者子孫相繼代代無絕身有過犯遞減罪二等子孫有過犯遞減罪一等當戶應有差科徭役一切蠲免其功臣已後𨿽衰老疾患不任軍旅者當分糧賜等並與全給身死之後回給家口十年勿絕如有能梟擒朱泚者卽以朱泚在身官爵授之仍加實封二千戶朱泚所有田宅財物悉並充賜其梟擒賊大將已下幷節級特加優寵仍各與實封應梟擒人所有田宅財物亦使賜之其餘立功應合授官給賞並準今年七月勅處分其今日已前身死王事者追贈官爵亦稱奉天定難功臣子孫爲功臣之家應合襲封減罪蠲免差役等一切同例宣告中外令知朕懷建中四年十一月二十三日

攺梁州爲興元府升洋州爲望州詔

自昔多虞順時而動古公避狄兆永祚於岐下髙帝徙蜀建雄圗於漢中王迹所興子孫是奉覩遷居於遐阻知致君之艱難矧天下爲家不常厥邑王者所至四方防同崇號設都於是乎在朕遭罹寇難播越梁岷烝庶煩於供億武徒勤於扞衞凡百執事各奉厥司人皆競勸物以丰給嘉乃成績予懷不忘今大憝已除京邑甫定將旋法駕展敬園陵眷於是邦復我興運宜其崇大以示將來古者天子省方則問耆年防百姓以頒慶賜以茂勲勞用布澤之恩式慰來蘇之望宜攺梁州爲興元府其署置官資望一切與京兆河南府同南鄭縣升爲赤縣諸縣並升爲畿縣見在州縣官各令終考秩至考滿日放選依本資處分耆壽與板授五品官仍並賜緋先已賜緋並賜紫典正等各賜勲五轉百姓除先減放稅錢外更給復一年洋州宜升爲望州見任州官亦並令終考秩幷諸縣官等各減兩選無選可減者各加三階應山南西道節度下將士除扈從迎駕已經攺官者余並卽與甄敍嗚呼古先哲王東徵西怨顧予不徳重於勤人撫心咎已良增愧嘆宣示有眾明知朕懷

翰苑集卷四

欽定四庫全書

翰苑集卷五

唐陸贄撰制誥【慰勞招撫處分事】

奉天遣使宣慰諸道詔

古者天子巡狩之義以考國典以觀人風在時多虞或所不暇乃命卿士使於四方問人疾苦廉吏善惡茍副所任則如親臨在理平之時尙資勤卹當喪亂之際得無省憂朕以不敏肆於人上撫馭失道誠感未孚冦盜繁興阻兵拒命哀哉臣庶陷於匪人顧玆田疇鞠爲茂艸不念柔復遽命䢐徵徴發兵甲萬里必至暴露營壘連年不息冒於鋒刃繼以死傷煢嫠無依父母廢食存者積思家之怨歿者倍異鄕之痛又以軍費滋廣公儲不充厚取於人罔率厥典科條互設誅斂無常農工廢棄其生業商賈咨嗟於道路軍營日益閭井日空凋瘵日窮徭役日甚以財力之有限供求取之無涯暴吏肆威鞭笞督責嗷嗷黔首控告何依怨气上騰咎徴斯應疫癘薦至水旱相乘罪非朕躬誰任其責朕自嗣位迨今六年連兵不觧已逾四稔𨿽本非獲已義在濟人而事乃重勞敢忘咎已皆以朕之寡昧居安忘危致寇之由實在於此予則不徳人亦何辜愧恨積中痛心疾首昨者攺元施令悔往布新將反側獲安則干戈日弭賦役差減則眾庶就康還定流亡與之休息猶懼思慮未周於庶務誠感未逹於遐方一理失中一夫不獲則何以謝天譴致人和俾代予言其在良弼宜令門下侍郎同中書門下平章事蕭復充山南東西鄂嶽荊南江西淮南浙江東西嶺南福建等道宣慰安撫嗚呼往率乃職敬敷朕命慰勉徵戍勞徠困窮訪其所安察其所淹滯必逹寃濫必申無憚幽逺而不被無略細微而不卹洎乎編甿比屋咸若朕之躬親股肱惟良予則有賴其諸道將士並準今年正月一日制嚴備疆界勿使侵擾仍各令本使本將速具名銜等聞奏悉與甄敍其殊功勁節超越常倫別條狀績當特優奬百姓除毎年兩稅定額外自余徴率一切並停課勸農桑各令安業寇難旣定漸息干戈朕當躬先簡約庶務節省兩稅之內亦更減除其諸道事緣急切須處分者卽與所在節度觀察使商議裁度務合便宜其餘利害還日條奏朕當詳省以擇厥中宣布逺邇咸使聞知

收復京師遣使宣慰將吏百姓詔

朕獲承先顧付以大器懼徳不類貽列聖羞防恭惕厲罔敢暇逸將欲立法齊一致俗和平小信未孚眾心遂阻事理乖當百度失中君臣之間郁堙不逹致寇𨿽深於罪已興戎猶昧於省躬期靖亂以濟人反勞師而黷武行者被殺傷之苦居者重賫送之勞四海騷然靡有寧處京輦之下杼軸亦空環列之中遣戍殆盡略內以勤逺居安而忘危賊臣誘奸乘間竊發豺狼穢於宮闕士庶陷於塗炭作威肆戮仇視我人萬姓嗷嗷呼天罔告有殞踣以抗節有脇從以假命且一夫不獲辜實在予朕君臨萬邦作人父母旣不克覆育又從而咎之其心愧恥一食三嘆退舍內訟介於梁岷庶乎有瘳以答譴戒皇天悔禍宗社降靈腹心爪牙奮謀宣力元惡稔慝脫身逃遁餘黨歸誠率眾欵附埽氛沴而辟閶闔翦鯨鯢以淸郊原函夏載寧室家相慶非將士夾輔王室非卿士交修予違軍旅葉心畢命盡敵豈伊寡昩克復興運戡定大難載感予懷宜令吏部侍郎班宏充上都宣慰使勞問將士撫綏烝黎招輯流亡慰安反側朕續整飭法駕擇日還京告謝於祖宗請罪於天地策勲行賞大報忠烈銘功永代與國同休明宣朕懷咸使知悉

平淮西後宴賞諸軍將士放歸本道詔

朕纂奉丕業托於人上仁不被物義不勝姦頌聲蔑聞暴亂連起叛臣希烈竊據淮沂誠則彼夫無良亦由朕之不徳撫禦之道失之於初師旅一興緜聫莫觧服勞者從役不暇受污者無路自新旱蝗相乘谷糴翔貴兵氓餒死十室九空通邑化爲丘墟遺骸徧於原野每念於此傷心涕流且自昔勞師靡有不悔以虞舜之聖屈於苗人漢武之彊於戎虜矧乎徳猶不逮力或未全我其永懷求己自警乃者下哀痛之詔布寛大之恩普天載新殊死必宥然尙勞師旅作扞邊陲有累嵗棄離家室有經時不觧甲冑忠𨿽爲國咎實在予君人若斯寧不知愧賴節將士旅一其誠心奮發武威愼固疆宇逺人思服元惡就誅烝黎方致於安寧役戍永期於休息懋官以旌善錫宴以勞旋賞不逾時式遵彞典都統檢校司空同中書門下平章事劉從一宜與子孫一人五品正員官鄭滑節度使檢校尙書右僕射李澄檢校兵部尙書曲環檢校戶部尙書李臯兼禦史大夫樊澤等並與子孫一人七品正貟官都防禦使工部尙書禦史大夫賈耽都團練使檢校左散騎常侍兼禦史大夫盧元卿兼禦史大夫張建封等並與子孫一人八品正貟官檢校司空同中書門下平章事李抱眞檢校司空同中書門下平章事李納檢校尙書右僕射同中書門下平章事韓滉檢校工部尙書禦史大夫田緒咸遣士旅逺赴行營同討不庭厥有成績抱眞納滉宜並與子孫一人七品正貟官緒與子孫一人八品正貟官應與淮西接界州縣本界鎭守及諸道赴行營將士等宜共賜物三十萬端匹以充賞設度支卽約據界首及行營軍額分配定數逐便支送仍委本道都統節度防禦都團練使卽條錄功第名銜聞奏並與甄敍其行營將士仍各放歸本道明加宣諭令悉朕懷

授王武俊李抱眞官封幷招諭朱滔詔

三公之職論道經邦序五行之和任百事之理歷代崇重不常厥官天祚皇家茂生才傑比義齊列同寅協恭以徳允臺階之望以勲當井賦之賜聿應並命式副具瞻開府儀同三司檢校司空同中書門下平章事使持節恆州諸軍事守恆州刺史充成徳軍恆冀深趙等州節度觀察處置等使瑯邪郡王王武俊秉志沈宻臨事能斷忠而致力勇且有仁奮發之初渠魁卽戮危疑之際大節首彰開府儀同三司檢校尙書左僕射同中書門下平章事潞州大都督府長史昭義軍澤潞磁邢等州節度觀察處置度支營田等使上柱國符陽郡王李抱眞質重气和內精外朗智窮變化守必以常學本明誠動有攸利謀猷屢告規益孔多皆勠力盡瘁志匡王室陳師鞠旅同討不庭仗大義而萬眾葉心體至公而千里同契合軍於呼吸之際決策於指揮之間幷轡載馳執桴親鼔凶徒殄殪河右廓淸國家無北顧之虞姦慝阻南侵之計時乃同徳厥功茂焉敷五教而阜人均九土以居眾俾爾更踐備揚洪休乃加眞實以貽後嗣武俊可檢校司徒同中書門下平章事抱眞可檢校司空同中書門下平章事賜實封五百戶嗚呼古人有言曰惟理亂在庶官矧惟輔臣與國同體明朕徳命爾其欽承朕嗣位不明輕費尙力謂武可以靖暴慢謂刑可以懲姦邪徳之不修亂是用長士馬疲耗烝庶流離罪非朕躬誰任其咎自去歲遭變再經播遷歷山川之險艱知軍旅之勞苦惟省前過悔恨盈懷追逺事而不及庶後圗之可補以九廟爲重而不憚屈身以百姓爲心而不專私欲茍可以保安社稷休息甲兵濟蒼生蠲省徭賦含垢忍恥予無難焉朱滔受任薊門累著誠績委遇旣重封秩亦崇臣節中虧自貽伊阻洎賊泚僭竊上京兄弟之親在法無赦朕以罪不相及情有可原待以如初之誠廣其自新之路執迷不復固敗是求蹙喪而歸旣困方悟累獻欵疏深陳懇誠省之惻然良用憫嘆𨿽將相嫉惡之志固所難容以君上懷柔之情未忍拒絕且善莫大於攺過徳莫盛於好生叛而伐之服而捨之銷難愛人實惟朕志宜委武俊抱眞開示大信明加曉諭若誠心益固善迹克彰朕當掩舋錄勲與之昭雪宣告眾庶咸使聞知

招諭淮西將吏詔

朕臨禦已來連兵不息自經播越方歷險艱耳聞鼙鼓之聲目視殺傷之苦由是覺悟悔於興師旣省已以知非亦欲人之遷善至乃歲有再赦事有屢言務於撫綏不憚煩冗冀朕之誠信日布冀人之患難日除毎議用兵惻然不忍而賊臣希烈煽禍滔天虐用其人仇視厥眾狼心多忌梟性無親以芟伐立威以猜刻爲志朝爲暱比夕爲仇讎肆其芟夷蔑若艸芥馮陵汝海流血盈川侵軼浚郊積骸徧野農耕廢業井邑成墟積彼妖氛發爲災癘蕭條千里無復人煙朕哀彼生靈陷於塗炭茍存拯物不難屈身故於首春特布新令赦其殊死待以初誠使臣才越於郊畿巨猾已聞於僭竊酷烈滋甚吞噬無厭將相大臣咸懷憤激繼陳章疏固請除討朕以所行天誅本去人害兵戈旣接玉石難分言念忠良遭罹脇制𨿽欲卻陳臣節厥路無由受污終身銜寃沒代淪胥以逞誠足痛傷宜令諸道節度使每欲進軍先加曉諭今所致討惟止元凶其餘脇從一切不問如能去逆效順因事建功明設科條以示襃勸其以一州降者便授刺史封異姓王賜實封五百戶以一萬人已上降者授刺史封國公賜實封三百戶其餘各據功效節級甄升列爵建官以俟能者朗然明信朕不食言宣示逺人各令知悉

招諭河中詔

朔方諸軍應在河中綘州朝邑將士等並以義烈繼代勲業冠時艱虞已來常濟國難肅宗代宗再復京邑皆是朔方將士之功去嵗朕在奉天凶黨攻逼觧圍赴急亦賴此軍言念爪牙情均骨肉濟朕危厄感之豈忘頃以懷光背恩自生猜阻熒惑將士污脇忠良朕頻降詔書再三曉諭皆被懷光隱匿兼亦志有加誣朕之誠懷竟未宣布夙夜自愧寢食不安時屬嚴凝屢頒衣賜豈以懷光一人拒命遂令將士俱不沾恩朕於功臣義存終始其朔方及諸軍應在河中綘州朝邑將士等今年春冬衣賜並準二月二十一日勅緣赴奉天觧圍功臣等第給錢物宜令所司幷許計料別收貯待道路通流卽當時支遣其有歸順者續給其將士等有先賜實封一切準元勅並州給牒委馬燧渾瑊逐分送付其差人請受仍明加宣諭招撫務令忠義之士各悉朕意

安撫淮西歸順將士百姓勅

李希烈首亂淮濆又侵滎汴凶威所及罔不脇從百姓旣罹於网羅將士兼質其家口哀我眾庶銜寃莫伸𨿽欲歸降何由自逹朕爲人父母不克保安遂使忠良橫遭脇污興言憫悼思惻深衷今王師四臨所至尅捷將士百姓款附甚多或棄其鄕園或捐其家族脫身效節良有可嘉特宜撫綏以奬誠效應淮西界內及鄭汴等州將士歸順者委所在節度防禦等使便與收管切加存卹優給資糧仍各具名銜聞奏當與甄奬幷給遣衣賜其百姓從賊界內歸順者亦委所在觀察使刺史量以本道諸色錢物賑給令得存濟如情願便住者卽配與死戶田宅使營生業若欲赴諸州縣者隨其所之當時給文牒發遣不得止遏所至之處準前優賞率土之內莫非王臣𨿽陷寇中諒非獲已但能效順卽是平人務於招綏副朕所卹

甄奬陷賊守節官詔

沮勸二柄國之大綱奬善懲違固不可廢頃者賊臣構亂京邑震騷惟玆土人奔竄無所或從其誘脇遂染污名或守以純誠竟全貞節昨所司奏議但舉刑章坐累者各已條疏守節者並已甄異忠正而不報豈朕意焉應在京百司及京兆府長安萬年兩縣去年十月三日見在職事官在城陷於賊中潛藏不受逆命幷諸色前資官被僞署官爵頻遭迫脇首末不出事迹昭著眾所明知者並委禦史臺訪察勘覈其事勿容虛濫仍限今月內具名銜事迹聞奏五品已上及常參官已授替者委中書門下與處分六品已下各減三選不拘考例聽集其未得資被替非時放選仍稍優與處分如已喪亡者並與追贈使恩加存歿以稱朕懷

令百寮議大禮期日詔

朕自遷越旋於京師將欲請罪祖宗告謝天地所司擇日行有期矣議者多以大盜之後人勞匪居懼愆嵗功請俟農隙若俯順羣議則私懷不安將祗率典章又疲甿重擾夙夜憂惕罔知所裁宜令中書門下與常參官卽詳議折聞奏

不許諸軍侵擾勅

李希烈阻兵淮右虐害烝人朕哀憫無辜橫遭脇制若興師行伐則玉石俱焚所以頻下詔書再三開諭曽無悛革但益憑陵忠勇之徒皆思奮激朕悔於徵伐務在含容以一夫無良遂百姓罹禍安人忍恥初是素懷今東作方興麥秋在近儻行侵抄深害農功一方之人實足矜憫應與淮西接界州縣各委本道都統節度都防禦團練等使明申前勅嚴設隄防務使農人遂其耕獲賊若不先侵軼但自保守封疆勿令越境暴犯田苗及有侵掠務宣朝化以洽逺人仍於所在界首明加招諭咸令知悉

放淮西生口歸本貫勅

遷徙家鄕分離骨肉有生之酷莫甚於斯朕撫育兆人庶臻理道懲過不可以不罰原情不可以不矜將推內恕之心用廣自新之路應從李希烈作亂以來諸道所有擒獲淮西生口配隸嶺南黔中等道宜一切釋放歸本道其投降人等權於諸州縣安置者亦任各從所適

令諸道募靈武鎭守人詔

朕以寡徳君臨兆人憂四鄙之不寧懼一物之失所降心以懷戎狄期息徵徭極慮以綏烝黎冀遂安輯今諸夏嶽牧咸能撫封九姓可汗薦克惇好寰瀛之內其謂小康愛人𨿽發於朕心濟理實由於藩輔豈惟菲薄所致於玆然獨吐蕃負恩背盟棄約尙勞師旅備禦西陲亦賴方嶽同心簡練傑俊助其防鎭遏彼奔衝數年以來邊境寧謐乃眷靈武實惟雄藩扼東牧之咽喉控北門之管鍵軍懸寇邇地逺勢孤𨿽無交切之虞須建久安之策朕屬慮於此殆今累年晨思廢餐暮想忘寐徵兵益戍則憚其勞師移人實邊又念其離土朕欲令萬姓各遂所安抑而使人情有不忍中懷結郁罔知所從古人有言主憂臣憤今朕憂矣將相牧守得不與我同其慮哉此乃忠臣盡規之時勇士建功之日茍良算必有其人宜令諸道節度觀察使各於本管諸色人中募能赴靈武鎭守者取其情願重設賞科仍須精選驍雄薄閒武藝便以本道諸色錢物給付仍優厚裝束髮赴上都每道各據所管州縣多少通計每州所募多不得過五十人少不減三十人若欲將家口相隨便給資糧同發遣如有戶貫在州者蠲免本戶差科其官健到日朕當超資與官至鎭便替朕之此意非務廣兵欲使四方驍雄俱到塞上壯邊城士旅之气杜戎醜窺伺之心方嶽信臣所當相悉勿令騷擾副我憂人

翰苑集卷五

欽定四庫全書

翰苑集卷六

唐陸贄撰制誥【冊命祝冊祭文策問答表】

冊淑妃王氏爲皇后文

維貞元二年嵗次丙寅十一月丁亥十一日丁酉皇帝若曰乾坤合徳聖人則之惟帝承天惟後配帝嗣續百代母臨萬邦位定於中而尊加於外徳修諸已而化被於人禦於家邦所系斯在三代崇替靡不由之予是以詢眾采賢重難玆命中壼虛位於今歷年陰儀或虧宗事無主缺於典禮朕甚愧焉稱是徽章聿歸全徳咨爾淑妃王氏天與純粹气鐘元和含章在中發秀於外卓爾風操穆然容輝周旋中規進退有度仁愛共儉稟於生知詩書禮樂成自師氏竭其孝敬祗事先朝承事無違克諧尊防往居桂苑淑問已彰洎奉椒塗謙光載路言無伐善志在匿瑕柔嘉自持喜慍莫見六宮攸序九族以親嘗屬艱迍累從行幸思賢才以輔佐知臣下之勤勞庶績伊凝頗資內助永念頃筐之志且懷求劍之情崇位長秋永懷盛典矧惟元子貞我萬邦稽以舊章是宜從貴今遣攝太尉某官某持節冊命爾爲皇后嗚呼敬哉王教之端始於內範風美闗睢之化雅詠思齊之徳罔懈厥位忝於前修克念有終庶無後悔奉承休命可不愼歟

冊嘉誠公主文

維貞元元年嵗次乙丑六月甲子朔十二日乙亥皇帝若曰王者以義睦宗親以禮惇風俗義之深實先於友愛禮之重莫大於婚姻故春秋書築館之儀易象著歸妹之吉予是用祗考令典率由舊章咨爾嘉誠公主孝友柔謙外和內敏公宮稟訓四徳備修疏邑啟封命爲公主徽章所被禮實宜之今遣光祿大夫檢校司徒同平章事汧國公勉持節冊命爾惟欽哉下嫁諸侯諒惟古制肅雍之徳見美詩人和可以克家敬可以行已奉若玆道永孚於休懋惇王風勿墜先訓光膺盛典可不愼歟

冊蜀王妃文

維建中二年十一月某日皇帝若曰夫茂建親戚以惇族固本明愼選納以厚別蕃嗣寔人倫之始王教之端也朕奉若謨訓允求淑哲賢必有象鐘慶於令門姻不失親載光於戚裏故某官駙馬都尉田擇交第若干女生稟柔惠習知禮則容徳純備孝睦洽聞可以葉美好逑輔成樂善是用使某官某持節冊命爲蜀王妃嗚呼敬之哉備禮以崇其好合起家而居其爵位非義信不固非溫順不親克恭匪懈則罔攸悔朕言必復可不愼歟

冊杞王妃文

維建中二年十一月某日甲子皇帝使某官持節冊命某官竇兟第若干女爲杞王妃曰於戱禮以大婚崇繼嗣本人倫之教詩言淑女配君子系王化之綱蓋率人成風由內及外得不采嘉耦以固盤石刑閨門以禦家邦詳求惟難歷選玆久時乃之擇得於舊姻柔婉稟乎天和禮樂成於家法明章婦順防奉姆儀克茂鵲巢之規葉宣麟趾之美其祗膺嘉禮欽率內教淑愼厥心無替於後嗚呼可不愼歟

告謝昊天上帝冊文

維貞元元年嵗次乙丑十一月癸巳朔十一日癸卯嗣天子臣某敢昭告於昊天上帝顧惟寡昧不克明道丕膺眷命俾作神主常恐獲戾上下而播災於人兢兢業業夙夜祗畏居位五祀徳馨蔑聞皇靈不歆是用大儆殷憂播蕩逾歷三時誠懼烈祖之耿光墜而不耀側身思咎庶補將來上帝顧懷誘衷悔禍凶慝之淩暴雪人神之憤恥舊物不攺神心載新玆乃九廟遺休兆人介福以臣之責其何觧焉間屬寇虞久稽告謝今近郊甫定長至在辰謹以玉帛犧牲粢盛庶品冀憑禋燎式薦至誠太祖景皇帝配神作主尙饗

告謝宗廟文

維貞元元年嵗次乙丑十一月癸巳朔十一日癸卯孝曽孫嗣皇帝臣某敢昭告於皇曽祖考宗至道大聖大明孝皇帝皇祖妣元獻皇后楊氏臣猥承聖緒獲主大器懼徳不嗣靡所安寧任重道悠竟貽顚越京闕生變神人無依臣懷永圗不敢自棄忍恥含憤迨於戴遷戴天覆地俯仰慙惕幸賴烈祖遺澤感深於人人心攸歸天意允若肆予小子憑宗廟之積慶再復於鎬京在臣愆尢曷云有補豈敢自蔽以重於厥辜頃以寇孽在郊禮物未備久稽告謝伏積兢惶今祗見閟宮引慝請罪謹以一元柔毛剛鬛明粢薌合薌萁嘉蔬醴齊因時備物防奉嚴禋尙饗

告謝肅宗廟文

維貞元元年嵗次乙丑十一月癸巳朔十一日癸卯孝孫嗣皇帝臣某敢昭告於皇祖考肅宗文明武徳大聖大宣皇帝皇祖妣章敬皇后吳氏臣嗣服先業不克負荷人流於下事失其中姧魁乘舋作亂京邑播遷之咎臣實自貽震驚宗祧曠時乏祀外憂內愧若墜深泉勵已誓心期刷大恥實賴聖祖中興之業全育兆人澤深慶逺流福裔嗣故上天悔禍羣孽就誅非臣寡昧所能纘服今祗率百辟見於廟廷謹以一元大武柔毛剛鬛明粢薌萁嘉薦嘉蔬醴齊備物潔誠聿申告謝尙饗

告謝代宗廟文

維貞元元年嵗次乙丑十一月癸巳朔十一日癸卯孝子嗣皇帝臣敢昭告於皇考代宗睿文孝皇帝伏惟元徳廣運重光盛業武平多難仁育羣生謂臣克堪付以大寶臣自厎不類再罹播遷宗祧乏享億兆靡依下辜人心上負先顧敢愛隕越茍全眇身大懼社稷阽危以增九廟之愧由是忍恥誓志庶補前羞列聖在天鑑臣精懇敷錫丕祐俾之纘承凶渠殄夷都邑如舊玆臣獲執犧牲珪幣載見於廟廷感慕慚惶若罔攸厝謹以【云云】陳誠待罪式奉嚴禋尙饗

祭大禹廟文

維貞元元年某月某日皇帝遣某官以牢醴之奠敬祭於大禹之靈惟王徳配乾坤智侔造化拯萬類於昏墊分九州於洪波經啟之功於今是賴巍巍蕩蕩無得而名顧以眇身辱承大寶時則異於今古道寜間於幽明𨿽依聖垂休諒非可繼而勤人勵已竊有所希迨玆八年理道猶昧沴气鬱結降爲凶災邦無宿儲野有餓殍上愧明哲下慚生靈夙夜憂惕如蹈泉谷所資漕運用拯困窮底柱之間河流迅激舟楫所歷罕能獲全爰命工徒鑿山開道避險從易渉安代危嗷嗷烝人俟此求濟仰祈幽贊以集丕功享於克誠庶答精意

策問賢良方正能直言極諫科

皇帝若曰蓋聞上古至道之君垂拱無爲以臨海內不理而人化不勞而事成星辰軌道風雨時若邈乎其不可繼何施而臻此歟三代以來制作滋廣異文質之變明利害之鄕威之以刑道之以禮惇其俗而彌薄防其人而益媮豈澆淳必系於時耶何聖賢間生而莫之振也朕祗膺累聖之業猥居兆人之上干居克勵如恐失墜憂濟庶務夕惕晨興永惟前王之典謨是憲是則師大禹以崇儉法髙宗以求賢興夏啟之徵作周文之罰旌孝悌舉直言養髙年惇本業平均徭稅黜陟幽明勵精孜孜勤亦至矣然而浮靡不革理化不行暴亂不懲姧犯不息五教猶郁七臣未臻鄕黨廢尙齒之儀烝黎無安居之志賦入日減而私室愈貧廉察日增而吏道愈濫意者朕不明歟何古今之事同而得失之效異也思欲剗革前創立新規施之於事而易從考之於文而有據備陳本末將舉而行無或憚煩略於條對自頃陰陽舛祲沴頻興仍嵗旱蝗稼穡不稔上天作孽必有由然屢推凶災其咎安在傳曰時之不乂厥罰常又曰堯湯水旱數之常也二者乖反其誰雲從今人靡蓋藏國無廩積朕屢延卿士詢訪謀猷至乃減冗食之徒罷不急之務旣聞嘉話亦已遵行而停廢之餘所費猶廣俟轉糧於江徼則逺不及期將搜粟於闗中則撓而無獲節軍食則功臣懷怨省吏員則多士靡歸中心浩然罔知攸濟子大夫蘊畜才器通明今古副我虛求森然就列匡朕之寡昧拯時之艱災畢志直言無有所隠

策問博通墳典逹於教化科

皇帝若曰朕承祖宗之鴻烈獲主神器任大守重懼不克堪思與賢士大夫共康理道虛以佇側席以求而羣議紛然所見異指或牽古義而不變或趨時防而不經依違以來七年於玆矣國制多缺朕甚恧焉今子大夫博習墳典深明教化褎然充舉咸造於庭其極思精心以諭朕之未寤仲尼敍禮樂刪詩書修春秋廣易道六經之教所尙各殊豈學者修行理當區別將聖人立意本異宗源施之於時孰爲先後考之於道何者淺深差次等倫指明其義夫知本乃能通於變學古所以行於今今之教人則異於是工祝陳禮樂之器而不知其情生徒誦禮樂之文而不試以事欲人無惑其可得耶將革前非固有良術堯舜率天下以義比屋可封桀紂率天下以暴比屋可戮然則上之化下罔或不從而三仁四凶較然自異有教無類豈虛言哉作樂移風聞諸昔典夫至雅必淡至音希聲文侯列國之賢君猶曰則惟恐寐矧彼流俗其能化乎將使天地同和災沴不作黎人丕變姦慝不萌何施何爲以致於此王者制理必因其時故忠敬質文更變疊救三代之際罔不由之自秦剗古法漢雜霸道紛淪千祀王教不興國家接周隋之餘俗未淳一處都邑者利巧而無恥服田畝者朴野而近愚尙文則彌長其澆風復質又莫救其鄙俗立教之本將安所從自昔哲王惟以三正互用後之術士乃言五運相生以漢應火行則周爲木徳禮稱尙赤義例頗乖永言於玆莫識厥理九流得失之論歷代興亡之由王鄭識理之異同公谷傳經之優劣必精必究用沃虛懷

策問識洞韜略堪任將帥科

皇帝若曰朕遐觀典謨詳求理道三代之際粲然可徴未嘗不文武並興農戰兼務故能居則足食動則足兵兵足則威食足則固威則暴亂息固則教化行理國之本實在於此秦漢已降王制不修選士廢射禦之儀教人無搜狩之禮卽戎者不知其稼穡力本者罕習於干戈於是異文武之人分農戰之道守則乏食徵則鮮兵歷玆千年竟莫能復抑知者蓋寡將行之惟艱歟朕念之甚勤思繼前躅良以軍旅之士役戍靡寧勲庸旣多爵秩咸貴俾服田畝慮興怨咨仰給縣官不可勝計由是版圗日減阡陌嵗荒水旱小愆廩餉咸竭欲使軍人恱歸於耜耒儒者兼逹於韜鈐田萊盡耕攻取必勝誘人孔易其術安施王者之師本於立徳兵家之法方務出奇徳以信成奇以詐勝理有違反將何適從宋襄成列而敗軍見嘉魯策韓信決囊以推敵取貴漢朝然則喪國亡身豈霸王之道冒危乘厄非仁誼之心所宜討論以定襃貶夫眾寡不敵克必以謀樂生下齊孫子破楚魏武之勝袁紹宋髙之滅姚成敗之由備陳本末古人有言曰誅伐不可偃於天下又曰善爲國者不師二端異焉其有深防子房序次兵法任宏論譔軍書指明異同詳錄名氏想聞商略擇善而行

答宰臣請停大禮表

朕失徳致寇再經播越郊廟乏主禋祀曠時感憤積中憂愧形外日月以冀庶補前修賴天地降休祖宗儲慶再新景命祗復皇都自秋渉冬已遷於律因心致享未展於孝思而公卿上言邀予以備物都鄙興誦諷予以勞人禮將俟於他年卜不先於近日永懷感慕情實未安𨿽則嘉話重違其如至誠難抑所宜參防羣彥更擇近期無或因循以增不徳

答百寮請停大禮表

朕再經播遷久曠禋祀不惟霜露之感實貽墜失之憂賴先澤在人上帝臨我克平大難再復舊京朕之失徳非曰能補旋欲請罪宗廟展敬郊丘廹以羣情俟於獻嵗今滌牲撰吉甫及近期齋心永懷明發不寐忽覽來表良深矍然𨿽嘉備慮之誠實乖昭事之意朕志先定期於必行卽斷來表也

答百寮請停大禮第二表

國之大事首在祀典所宜嚴奉以逹至誠況今之所懷又異常日不克嗣守馴致寇戎淪陷國都震驚園寢幸憑元祐再續鴻休播越三時久虧禋祀之禮旋歸半嵗未申告謝之誠感愧積中若墜泉谷坐而待曙跂及上春庶乎天地靈祗以歆精意胡乃股肱卿士尙執疑謀出旣不及告辭入又廢於朝獻罔極之慕何心自安宜潔乃誠以祗所奉副予懇切勿復頻煩

答百寮請停大禮第三表

三省來表深體乃誠明孝敬之大端陳安危之上計祗率嘉話夫豈不懷永言思之固亦難抑進退慙惕罔知所裁中宵求衣當饋忘食且聿修祀事所貴專精茍未至誠則如勿祭今近期甫及當齊潔敬之心而輿誦紛然猶執異同之論禮旣虧於嚴奉事奚展於孝思以義制心勉依來請重予不徳愧嘆良深

答百寮賀利州連理木表

珍木呈祥允符靈貺顧惟不徳何以當之朕聞人事聿修天休乃答今則凶渠尙在戎役方殷虐旱妨農飛蝗害稼諒咎徴之未弭曷嘉瑞而復臻所冀公卿大夫交匡不逮覩玆稱述益用懷慙

答宰臣請復禦膳表

嘗覽典謨每嘉儉徳愛人惜費是朕素懷況大兵之餘繼以荒饉軍儲國計資用皆空凋戶疲甿膏澤已竭致人於此過實在予內懷憂慚躬自損貶今凶渠殘滅粟麥丰成皆祖宗垂休非寡薄所致矧乎邦畿之內餒殍尢多役戍之徒傷夷未復孜孜訓戒克己增修猶懼辱守寶圗防答元祐豈宜暇逸以厚厥躬卿等誠在致君將順其美顧惟虛缺非所宜然

答百寮請復禦膳表

頃者大勞不息至化未孚雨澤愆期虫蝗爲害朕以銷災謝譴莫大於修誠節用愛人必先於克己顧慚愆咎躬貶膳羞下以均眾庶之憂上以答昊穹之儆至誠或感嘉應遂臻宿麥方成元凶己殄慶深徳薄惕厲彌加忽覽表章過爲稱述𨿽將順其美則曰乃誠而戒愼不忘諒惟朕志未諭來請深體此懷

翰苑集卷六

欽定四庫全書

翰苑集卷七

唐陸贄撰制誥【除授】

李晟司徒兼中書令制

云雷構屯防縣興難非山嶽降神不生良弼非股肱葉契不集大勲故髙宗得傅說中興殷邦宣王任吉甫重光周道天寶之季寇陷二京時則先臣子儀翼戴肅宗戡定禍亂再造區夏於今賴之肆予小子獲纘丕構不克負荷失守宗祧天祚我唐降生忠烈有社稷之臣曰開府儀同三司檢校尙書左僕射中書門下平章事充神策軍節度鄜坊等州管內觀察處置等使京畿渭南渭北商華等州兵馬副元帥上柱國合川郡王李晟沈肅有勇堅明能斷聞難感憤誓軍䢐徵誠激於衷義形於色自河之右萬里濟師殷然雷奔大盜懾駭屬皇家不造戎師誘奸重玆播遷郊甸震蕩而晟蓄鋭養士深壘固軍以謀吞元凶以義糾羣帥躬擐甲冑率先啟行布忠信爲軍聲持義烈爲戰器廓淸氛沴寜復皇都宗廟載安宇宙斯泰佐予興運時乃茂功徳厚者任崇業盛者報重升以元輔建於上公熙庶績而翼宣九歌擾兆人而敬敷五教用疇井賦貽厥子孫與國咸休永播丕烈可司徒兼中書令仍賜實封一千戶余並如故俟還京後所司擇日備禮冊拜宣示中外以彰元勲

蕭復劉從一姜公輔平章事制

宰輔之任獻替爲務內凝庶績外撫四夷調陰陽以成嵗功贊化育而熙帝載若金用礪其弼予違如旱爲霖允從人望矧時屬多難彌切任賢朕未嘗不朝夕論思夢寐懷想道之所在人逺乎哉朝議大夫守戶部尙書兼禦史大夫充荊襄江西等道都元帥統軍長史丰縣開國公賜紫金魚袋蕭復性質端亮理識精敏約已物體方用圎爲邦必表其理能及霤亟聞於鯁議動可成範立不易方守尙書吏部郎中兼禦史中丞充荊襄江西等道都元帥判官賜緋魚袋劉從一貞白其行溫恭其文居簡而適用必通體和而臨事有立持重能斷端慤有恆累更委任多所益守京兆府戶曺參軍翰林學士賜緋魚袋姜公輔志懷濟物監必通理主文而諌忠靡退言經始以謀事皆前定道無屈撓智適變通並可以參贊大猷光膺僉屬兵戎未靖期爾經綸都邑未康期爾還定予一人有過爾是用匡伊萬姓不寧爾是用乂欽哉愼乃有位罔鰥厥官復可守吏部尙書同中書門下平章事散官封賜如故從一可守尙書刑部侍郎同中書門下平章事賜紫金魚袋公輔可守諌議大夫同中書門下平章事賜紫金魚袋

張延賞中書侍郎平章事制

兩漢致理由乎審官多以牧宰髙第入居臺輔黃霸自穎川而次遷丞相卓茂由宻令而超拜三公蓋以爲國本於親人舉賢先於稱職旌能勸善風化大端今革車薦興賦煩人散匡弼寡昧屬於才臣光祿大夫檢校吏部尙書兼成都尹禦史大夫充劍南西川副大使管內度支營田觀察處置等使上柱國魏國公張延賞崇飭文行勵精理道踐歷中外所至有聲慮必周宻心無屈撓簡廉以肅吏慈惠以愛人明以照姦和以定眾去若始至久而見思秉志不渝課績常最以爾循良之化佐予綏兆人以爾經綸之才佐予熙庶績仍資威重兼領蕃維式慰甘棠之思且繼緇衣之美懋昭邦典勿替家聲可中書侍郎平章事依前兼成都尹餘如故

渾瑊侍中制

論道經邦興戎定亂執是二柄毗予一人得諸全才康濟大難懋官胙土備舉彞章開府儀同三司檢校尙書左僕射同中書門下平章事兼靈州大都督府長史充靈鹽銀夏等節度管內觀察處置度支營田押蕃部落等使仍充朔方邠寧振武等道奉天永平軍行營節度副元帥柱國樓煩郡王渾瑊神降才傑天資忠厚葉於興運爲國輔臣往以盜起上京駕言出狩羣凶怗亂再犯郊畿時乃奮揚武威董制師律深居籌畫姧慝寢謀當敵指揮士旅增气危城克固我伐用張重以賊臣蔑恩養寇資亂再罹艱阻播越巴梁時乃幷轡載馳執羈從邁有見危致命之節有憂國滅私之誠凜然貞規介若金石縱橫有夷難之略感激陳復國之謀分總偏師徑出重險秉大節以誓羣帥布寛令以宥脇從師次近郊摧凶靡抗軍臨近甸下邑如歸推成功以不居期盡敵以自效率其全眾揚斾前追雄威疾馳元惡授首柔徳懷服餘黨歸心埽辟氛昏安復園寢懋乃嘉績其維格天範燮之讓能耿弇之殄寇總是二美瑊其有焉足以銘勲旂常垂美竹帛宜首臺階之列仍疇井邑之賦祗膺時命無替厥庸可侍中仍賜實封八百戶餘如故

盧翰劉從一門下中書侍郎平章事制

寅亮天工宣理本俾予從乂時乃輔臣扈蹕載驅以勞定國懋官遷列式是彞章銀靑光祿大夫行尙書兵部侍郎同中書門下平章事範陽縣開國公盧翰嚴重不撓貞方自持養恬鎭俗居簡濟眾言思無隱事必有恆守刑部侍郎同中書門下平章事賜紫金魚袋劉從一質厚气深識精體逺衝用無竭貞規不渝從容以和出納惟允自鸞車載駕薄狩於梁執羈有從我之勤及霤勵匪躬之節交修不逮庶績其凝俾承命於掖垣仍參掌於樞務今百度伊始六府載張論駮是非不可以不審宣揚憲令不可以不明爾其欽承無墜我休命翰可門下侍郎同中書門下平章事散官勲封如故從一可中書侍郎同中書門下平章事餘如故

劉滋崔造齊映平章事制

朕嗣位君臨精求理道小大之務靡不經心日愼一日於今八載教化未洽烝黎未康因之以甲兵繼之以災沴斯固鑑有所不至慮有所不周予深浩然若渉深水思所以匡我致理助我官人宣其澤而四方以寜執其要而百工式敍允是大任其惟輔臣夢想勞懷敷求俊乂察言而觀行因事以考能周行之中乃得良弼權知吏部侍郎劉滋操履貞淸介然自守居能愼獨動不違仁析理究其精微勵學探於奧防守給事中賜緋魚袋雀造性合道要誠通化源適時有成務之才事上懷匪躬之節蘊蓄器業居爲名臣中書舍人賜紫金魚袋齊映修已以立自明而誠體賢人可大之規用君子時中之道虛受能擇淸通不流惟滋之直方可以激風俗惟造之體度可以振條綱惟映之精深可以該物理我有大典爾其參之懋昭厥猷勿替休聞滋可充散騎常侍同平章事造仍賜金魚袋其有散官封賜並如故

李納檢校右僕射平章事制

忠所貴乎竭誠善莫大於攺過況茂勲有舊崇徳日新翼戴勵勤王之節經綸申盡敵之略惇奬之道時惟國章平盧淄靑節度管內度支營田處置等使開府儀同三司檢校工部尙書使持節鄆州諸軍事兼鄆州刺史隴西郡王李納稟性端厚執心寛簡通變適用和順積中服勞王家夙有成績乘秋備塞克著威聲累嵗專城載揚理行間者心懷險阻誠義郁堙旋能歸款上聞期於率徳自效忠節純固久而益彰爰整鋭師式遏亂略保障宋服塡壓浚郊嶷如長城作固東土嘉乃率服之美懋乃輸力之勤擢升衮司載董戎翰元成嗣臺輔之業亞夫繼社稷之勲俾爾兼榮無替厥服檢校右僕射平章事餘如故

韓滉檢校左僕射平章事制

周召由輔弼之臣兼方伯之任蓋以理化根本在於親人通兆庶之情以佐天子秉家邦之慶以臨諸侯故能中外允釐上下無壅今我有命意其在玆金紫光祿大夫檢校尙書左僕射兼潤州刺史禦史大夫充鎭海軍浙江東西節度觀察處置等使上柱國南陽郡開國公韓滉文行忠信備修身之道勤儉貞固有成務之才累更委遇多處繁重一心奉職終始不渝內告謀猷以匡時化外持憲法以一人心理尙廉平事皆釐飭姧盜衰息禮義興行玆一方時乃之徳陳師旅以遏寇讎納餽糧以修職貢張我威武實我資儲令必應期謀無愆素濟於多難時乃之功宜其參務中樞翼宣大化仍兼漕運兼領蕃維樹南國之風猷贍中都之廩實予則有望爾其懋哉繼於前人無替厥服可檢校左僕射同平章事依前鎭海軍浙江東西節度觀察處置等使兼充江淮轉運使餘如故

李勉太子太師制

立國之本所系於元良教之方必由於端士非精識前典徳冠當時恭敬溫文其將安仿吾是以輟臺階之老選宗室之賢輔翼春闈是資教諭檢校司徒同平章事充太淸宮使崇文館大學士上柱國國公李勉忠信孝友直方簡儉逹君臣父子之際知禮樂教化之端虛澹保和貞明寡欲求舊則徳懋敍親則屬尊師範國儲無易其選可檢校司徒兼太子太師散官封勲如故

姜公輔左庶子制

君之任臣有優賢賜告之義臣之事君有量力知止之道故能進退以禮終始可勝此朕三事大夫濟理圗全之意也守諌議大夫同平章事賜紫金魚袋姜公輔首舉髙第擢居諌曺爰資美才參掌宻命居易勵修身之操見危著從我之勤自處臺司累疏陳乞忌滿思退持盈守謙畱中久之重難其請式光防抑俾尹宮坊可太子左庶子勲賜如故

崔造右庶子

宰相之職允釐百工時惟仰成不可廢闕中散大夫行給事中同平章事上柱國安平縣開國男賜紫金魚袋崔造頃居掖垣參掌樞宻總領繁重積勞疹深亦旣優賢賜之長告嵗聿雲暮有加無瘳披誠自陳章疏三上知止之道守之甚堅處以休閒俾遂頤養可太子右庶子勲賜如故

盧翰太子賔客

求賢審官以康庶績就閒優秩以處舊臣蓋欲惇終始之恩全進退之禮金紫光祿大夫行門下平章事範陽郡公盧翰頃因多難從我於徵以其年及老成任推先進方將求舊擢處臺衡荏苒迄今亟淹星嵗勤勞旣久衰疢有加宜徙職於春闈用優賢於暮齒可太子賔客勲賜如故

翰苑集卷七

欽定四庫全書

翰苑集卷八

唐陸防撰制誥【除授】

賈耽東都畱守制

河洛舊都時巡久曠命以居守俾之保綏間者淮甸不寜汝墳屢警增置軍府作藩王畿職任旣分威望非重思有緫制一其典刑爰資信臣往乂東夏銀靑光祿大夫守工部尙書魏國公賈耽豁達貞方識通大體明九域山川之要究五方風俗之宜恆因物情以施教化所蒞之郡靄其休聲悅李廣之風人皆自便懷羊祜之徳敵不敢侵自誠而明在久彌著分我憂寄實惟其人董制軍師安集疲瘵統禦都邑提持紀綱懋昭厥猷無替朕命可守本官兼禦史大夫充東都畱守東都畿汝州都防禦觀察等使判東都尙書省事散官勲封如故

崔縱東都畱守制

居守之重固難其人近嵗以來益又繁綜領亷察之任專禦備之權地廣務殷一皆咨稟非利用罔以通濟非純徳不能保綏周爰咨詢公論有屬銀靑光祿大夫行尙書吏部侍郎上柱國安平縣公崔縱素風自逺代濟忠貞慶之所鐘繼有才哲气質淳茂識度淹通蘊經逺之沈謀宣適時之利用寬而不弛簡則能周以玆公方多歷要重小大之務必聞休聲輟於周行式是東夏擢居春官之長且兼副相之雄懋昭厥庸期復先構可檢校禮部尙書兼禦史大夫充東都畱守判東都尙書省充東都畿汝唐鄧等州都防禦觀察處置使散官勲封如故

普王荊襄江西道兵馬都元帥制

君人立極所務於勝殘秉律成師實先於謀帥申明號令緫持紀綱九合之功決百勝之略非愼柬不可以濟事非僉屬不可以臨人集大勲者必舉於宏綱體至公者無避於內舉爰擇藩翰俾掌元戎開府儀同三司舒王謨性稟忠厚訓知禮樂居常樂善動不違仁察其內恕外溫必能安人和眾體方識敏諒可成功庶乎知子之明授以貞師之律可揚州大都督持節充荊襄江西沔鄂等道節度使及諸軍行營兵馬都元帥餘如故仍賜名誼攺封普王嗚呼小子誼其敬聽朕命我國家之有天下百七十載於玆矣祖宗垂化紹統功徳繼茂威加殊俗惠洽普天海隅蒼生代受亭育躋之於福壽煦之以仁和源廣流長慶深祚逺歷數有嗣纘於朕躬兢兢業業懼不負荷防恭寅畏嵗五周星循列聖之耿光稽上古之謨訓一物失所是用疚心萬方有罪每懷咎已懸法皆考於天則舉事必酌於人謀期合大中罔循私欲而渉道猶淺燭理未明文闕於化成武乏於定亂刑賞失中授任乖方厚澤未均大信未著致使凶慝熾禍干紀亂常悖違君親蔑棄天地盜據我都邑痛毒我士庶驅脇丁壯暴骸於原野攘奪羸老轉死於溝壑忠良隕命義烈銜寃迫以凶殘莫由自奮憤深骨髓怨結蒼旻朕所以中宵屢興終食三嘆哀蒼生之無告閔赤子之非辜爲人父母寜忘愧悼賴三事大夫竭誠於內羣帥爪牙宣力於外交修不逮日冀康寜江漢上游建瓴制宼亙千里之地連十萬之師保大定功宜有統壹允副玆選往哉汝諧無以貴驕人無以善自伐無縱巳之欲無咈眾之謨從諫如流攺過勿吝卑躬降志以奉賔傅絕甘分少以撫軍師布誠信以歸人心明賞罰以盡士力詰姦誅暴懋昭乃勲敬事卹人無替朕命膺玆重任可不勉歟建中四年九月二十六日

馬燧渾瑊副元帥招討河中制

天地殊位君臣異制茍不率道玆謂亂常退而增修於是有舞幹之義諭以遷善於是有文告之辭若猶不悛乃用致討興戎動眾豈得已哉李懷光擢自軍委之莭制亟有勤績累加寵榮緫眾駿奔自逺赴難解圍逐宼朕甚徳之位極上臺寄崇緫帥親之若同體信之無間言朕於斯人亦已厚矣而器小任重固貽顚覆有功自棄無罪自疑崇信讒邪脇逐將帥養宼資亂蓄姦幸災朕素所推誠猶謂非實優容任遇坦然如初凶迹旣盈醜蹤彌露謀危社稷通結渠魁公相往來無復忌畏窮極凶悖所不忍言朕播遷巴梁違逺陵寢大懼失墜爲列聖羞賴先澤在人兆庶知感朔方將士忠莭不渝懷光旣沮姦謀詭稱效順累陳款疏請詣闕庭朕深惟舊勲務欲全貸授以師保之任疇其井賦之食璽書勞問誓以終始懷光遂殺辱使臣完聚守保將以悖慢之罪加於忠義之軍因玆脇從冀與同惡謂眾可罔謂天可欺覆載所不容人臣所共棄討除大憝招輯非辜爰咨輔臣以董戎寄銀靑光祿大夫檢校司空同中書門下平章事兼太原尹北都畱守充河東保寜軍節度使北平郡王馬燧操業端亮器宇宏達秉難奪之莭負不羈之才常持至公深識大體感激而三軍有勇彌綸而庶績允諧威聲所臨郡邑皆復殿於北土隠若長城奉天定難功臣開府儀同三司行侍中兼靈州大都督靈鹽丰夏等州節度使管內度支營田觀察處置押蕃部落等使充朔方邠寜振武等道奉天永平等軍行營莭度兵馬副元帥上柱國樓煩郡王渾瑊淳粹積中仁厚成性布寬大以容眾著誠信以撫人事必沈詳臨危益辦莭惟貞固在險逾彰濟艱難懋昭勲閥出納朕命光膺具瞻並文武全材安危注意副我憂屬時惟二臣比徳協謀往淸多難燧可兼充奉誠軍及晉隰磁等州節度管內諸軍行營兵馬副元帥余並如故瑊可兼河中尹充河中絳州觀察處置等莭度使仍充河中絳州同陜虢等管內諸軍行營兵馬副元帥功臣散官勲封如故嗚呼朕不敏不明失於君道連禍未息勞師靡居中心自咎郁若焚灼又以朔土之眾代著忠勞橫遭污脇深所憫惜爾其敬敷朕命明諭朕懷務於招綏非黷威武惟輸誠歸順罔有不赦惟執逆拒命罰止元凶寜失不經無濫無罪列爵懸賞用俟勲賢布告逺邇咸令知悉

李晟鳳翔隴西節度兼涇原副元帥制

周之元老以分陜爲重漢之丞相以憂邊見稱故方嶽克寜疆場不聳安人保大致理之端今所以重煩上臺作鎭西土奉天定難功臣司徒兼中書令充神防軍節度鄜坊丹延等州觀察處置等使仍充京畿渭北鄜州華州兵馬副元帥上柱國合川郡王李晟勵精剛之操體博大之徳適時通變而大節不奪虛受廣納而獨斷自明奉法以身推功以下眾無犯命人用樂從懷徳畏威令行禁止誓羣帥於危疑之際駐孤軍於版蕩之中气淩風雲誠動天地一鼔而凶徒懾北再駕而都邑廓淸師皆如歸人不知戰再安社稷功格皇天而明識秉彞淸風激俗雅尙恬曠防謙有光朕以隴近郊扶風右地川阜連亙抵於回中限界諸夷蕃屏王室所屬誠重付之元臣兼二將之甲兵崇十連之元帥宣威耀武罷警息兵俾予仰成時乃丕烈可兼鳳翔尹充鳳翔隴右節度營田觀察處置等使仍充鳳翔隴右涇原節度管內諸軍及四鎭北庭行營兵馬副元帥攺封西平郡王功臣本官兼官如故

劉洽檢校司空充諸道兵馬都統制

論道經邦允歸碩望建牙統眾必借雄才中外具瞻安危注意今以二柄付之元臣開府儀同三司檢校尙書左僕射同中書門下平章事持莭宋州諸軍事兼宋州刺史充宣武軍莭度營田宋亳穎等州觀察處置等使仍權知汴滑宋亳等州都統兵馬事懷徳郡王劉洽秉志端亮飭躬簡儉博厚足以容眾和易足以長人純孝榮親盡忠事國分我閫寄殿於大藩扼制淮夷保障楚甸戎防繼至軍聲再揚殪羣凶於宛丘驅大憝於梁野控引漕挽委輸京師予嘉乃勲懋乃貞節用錫丕命俾揚洪休燮贊三臺紀綱羣帥式是大任爾惟欽哉可檢校司空同中書門下平章事依前宣武軍莭度使度支營田宋亳等州觀察處置等使仍充宋亳穎等州管內諸軍兵馬都統散官勲封如故

翰苑集卷八

欽定四庫全書

翰苑集卷九

唐陸防撰制誥【除授】

渾瑊京畿金商節度使制

王者之制安不忘危其道則文武齊致教其人則農戰兼務故𨿽縣內不可去兵況宻邇宼虞干紀稔慝都邑郊甸騷然靡寜聿求信臣特建戎號濟人夷難允屬勲賢京畿渭北莭度使兵部尙書行在左都虞候渾瑊忠貞博厚溫恭簡肅持重不撓好謀而成居業克惇其詩書受賜每陳於廊廡能推誠而撫下不伐巳以拒人委任中外咸著聲績夷險一貫隠然殿邦朕越在郊坰偪於凶醜授之師律式是戎昭侍衞增嚴斥候無爽檢身齊眾同士伍之勞苦惇陣整旅壯行列之威容靜以伐謀動而制勝臨危勵莭予有賴焉王圻之內沃壤千里緜亙商嶺屏於南門觀風靖人詰禁誅暴俾爾兼領用孚於休可京畿渭北渭南金商莭度觀察處置等使余並如故

杜亞淮南節度使制

淮海奧區一方都防兼水陸漕挽之利有澤漁山伐之饒俗具五方地緜千里聿求良牧豈易其才今又革車方興軍賦屢調體於寬大則事缺務於辦集則人殘自非剛柔適中文武兼備其何以副我憂屬惠綏南方正議大夫行尙書刑部侍郎上柱國扶風縣開國男杜亞識精體要學究宗源妙於用而有常通其變而能久爲理惇教化之本立言參禮法之中道無淄燐行有枝葉回翔省闥表彌綸獻納之勤踐歷方州著淸淨循良之稱其嚴重可以鎭俗其才術可以匡時休有令問輝映朝列朕以東南思乂注意求賢爰輟名臣俾寜藩服往率厥職時惟欽哉可揚州大都督府長史兼禦史大夫充淮南節度觀察處置等使

防王申光隨蔡等州節度使制

自昔哲王疆理天下必選其明徳樹之宗親參制藩維夾輔王室賢戚並建時惟休哉長淮之西厥壤千里人靡寜息於玆有年朕其永懷慘若焚灼思得良帥代予安人釋其危疑彰我信惠以親而授其在於玆開府儀同三司防王諒性本溫恭生知忠孝祗服訓導躬行不渝言皆副誠事必求當端愼可以鎭俗寬厚可以長人厎綏一方庶允憂屬可申光隨蔡等州莭度副大使管內觀察處置等使餘如故

唐朝臣振武節度論惟明鄜坊觀察使制

分命使臣統臨方嶽弛張之道蓋亦從宜近甸無虞則但亷風俗邊陲式遏則兼假旌旄名制𨿽殊委任俱重膺是選命莫非勲賢開府儀同三司檢校兵部尙書兼鄜州刺史鄜坊丹延等州莭度觀察處置等使平樂郡王唐朝臣嘗緫偏師遘於多難仗義率眾臨危不回保全闗衝抗絕凶逆守而能固出則有功每急病而攘夷嘗以寡而敵眾竟殱大憝克集茂勲炳然貞心堅若金石洎師旋歸按俗頒條軍旅慰安流庸恱附奉天定難功臣開府儀同三司檢校工部尙書兼左金吾衞大將軍充右街使上柱國建康郡王論惟明釋位勤王有赴難之節扞城禦寇有持危之功奉主忘身棄家從國越自郊甸再逾巴梁險阻艱難靡不陪扈忠義所在生死以之久司禁戎益茂勲績器質惇實識度寛敏通明吏職練達武經本之以純良輔之以才術俾居藩翰僉謂汝諧朕以北控單於國之巨鎭彼方戎帥沈痼是嬰臥防邊軍已淹寒暑憫其盡瘁難以重煩爰咨信臣更踐厥職朝臣可依前檢校兵部尙書兼單於大都防禦史大夫充振武綏銀鄜勝等州節度營田處置押兵蕃落等使惟明可依前檢校工部尙書兼鄜州刺史禦史大夫充鄜坊丹延等都防禦觀察處置等使余並如故

韓滉加檢校右僕射制

周制以輔翼之臣出作方伯漢官以牧守之最擢拜公卿其在匡時中外同體朕以大勞未乂勤卹於黎元多難薦興注意於藩嶽就加命服式寵能賢則增秩進律亦古之道也金紫光祿大夫檢校吏部尙書使持節潤州諸軍使兼潤州刺史禦史大夫充鎭江軍浙江東西莭度觀察等使韓滉忠肅剛直淸公簡儉持至公以檢下彊禦必繩秉大節以事君險艱無易惠能卹眾明足照姦嵗發勤王之師日增贍國之賦軍無撓敗俗以阜康殿於大邦理平訟息朝有勸典昭升乃庸胙土以報勤懋官以旌徳厎乂江甸永孚於休可檢校尙書右僕射進封昌黎縣開國公餘如故

嘉王橫海軍節度使制

度土分疆設官涖事因時設制期在理安必順物宜且從人欲版圗旣溢則疏邑以制州統攝或乖則分部而建長沿革之道亦何常哉滄海之隅地饒俗阜隠然北土實曰雄藩鎭撫之宜是資懿戚開府儀同三司嘉王運气本元淳重承先訓忠肅孝友寬仁惠和勤於服儒樂在爲善施於事任必有可觀舉不失親至公斯在欽率厥職永孚於休可橫海軍莭度使滄景等州觀察處置等使勲封如故

馬燧李臯實封制

列爵以旌徳胙土以報功國有彞章是用襃勸朕以不徳間逢多虞蒲阪有叛亂之臣淮沂有僭逆之帥萬姓罹害四方靡寜奉誠軍莭度兵馬元帥檢校司徒兼侍中馬燧聞難之初忠誠奮發躬帥士旅討玆不庭略地如歸攻城必克晉絳磁隰靡然向風元凶勢窮竟就梟戮淸我甸服時惟茂勲荊南莭度觀察處置等使檢校戶部尙書嗣曹王臯親率全軍抗於彊虜晝夜不息迨於三年謀成必臧師出皆防復蘄黃之地拔安陸之城隠其威名保乂江漢並著莭於國存功於人迹效炳然僉議攸屬𨿽懋官已序而食賦未加疇庸之科無乃有闕宜其寵錫以答殊休燧可賜實封五百戶通前七百戶臯可賜實封三百戶

韓滉度支鹽鐵轉運使制

食貨所資邦家大本緫領之重必推元臣故周以冢宰制國用漢以丞相調軍食官給人足謂之善經今戶口凋傷財產衰耗邊疆未靜役費尙多思欲均厚薄之徵權重輕之制國無匱乏人不怨咨運籌佐時其在良輔金紫光祿大夫檢校尙書左僕射同中書門下平章事充鎭海軍浙江東西莭度兼江淮轉運等使晉國公韓滉昔事先朝常掌邦賦貞心獨立一志在公吏無姦欺財以饒羨自臨江甸事舉風行職貢有加轉餉相繼成功允集艱食用康介於方隅未極材術宜其濟式副具瞻可充度支及諸道鹽鐵轉運等使餘如故

李叔眀右僕射制

行止兩全必惟明哲致其用以匡國惇乎道以保身周旋令名始終不替斯賢者之極致而行之實難金紫光祿大夫守太子少傅檢校尙書右僕射持節梓州諸軍事兼梓州刺史禦史大夫充劍南東川節度副大使知節度事管內度支觀察處置等使蘇國公李叔明稟粹挺生郁爲邦傑虛懷朗暢達識周通早以器能累更任遇中外所踐必聞休聲嘗尹京師姦豪屏息洎臨方嶽風俗澄淸吏服嚴明人懷徳惠憂公奉職勵節存誠服勞王家行及三紀以玆盡瘁沈恙所嬰扶疾趨朝披誠告老固陳衰瘵深戒滿盈情皆發衷語且形泣視其激切良所軫懷惇勸旣頻辭乞彌固繼獻章疏期於必從省之憮然用增感嘆𨿽惜其舊徳往涖遐藩而憫以髙年難違懇志猶資碩望俾長庶寮罷方鎭之煩緫中臺之重式彰尙徳且示優賢可依前守太子少傅兼尙書右僕射

李澄贈司空制

旣明且哲以保其身求之昔賢鮮克全備良以謀始匪易愼終尢難其有志奉公家力輔王室見危而立節將沒而陳誠操尙堅明謀猷深逺憂國無忘於顚沛周身不離於令名有臣如斯可以旌勸故義成軍節度滑鄭等州觀察處置等使開府儀同三司檢校尙書右僕射兼滑州刺史禦史大夫上柱國武威郡王李澄天授將材勇而多智臨危不懼見義必爲﨑嶇險艱勲莭兼著勤於廣業曽未遑安帶甲臨戎連年野處積勞成瘁霜露所侵痟疾攻中癰疽發外迨玆病亟不替忠誠憂國疚懷戀闕流涕懼軍戎之乏帥念方鎭以爲虞上表披陳懇求代免辭情激切備慮精深視之感傷當寧興嘆𨿽史魚之陳屍納諫吳漢之在疚獻謀比方於此不足多尙天胡不容奪我良帥惻然嗟悼用切深衷始終存義澄實有之襃美飾終是宜加等可贈司空賜物五百段米粟三百石以左散騎常侍歸崇敬充使弔祭所緣喪葬並準式官供仍以澄讓表宣付史館以彰忠莭

除鄧州歸順官制

迫以凶威陷於宼境義不受污忠能奮誠履重險而不回處疾風而逾勁忘軀徇義獻款投誠足以勵彼勤王激其污俗去逆效順固先典之攸嘉懋賞勸功驗彞章而不昧咸從序用俾服官常可依前件【云云】

李納檢校司空制

鄭武公父子繼爲周司徒內居股肱外作藩翰詩美緇衣之徳傳稱夾輔之勲我懷斯人今得良弼開府儀同三司檢校尙書右僕射同中書門下平章事充平盧淄靑節度管內度支營田觀察處置陸運海運押新羅渤海兩蕃等使隴西郡王李納宇量宏博質性沈毅體仁能斷見善必遷蘊非常之才守以純一秉難奪之節著於艱危昭升令問茂建勲績屬淮夷構亂東夏震騷奮旅䢐徵坐籌制勝解商邱之難攘彼凶殘釋陳城之危俘厥渠帥徳功克懋官賞宜崇庸建上臺宜賜眞食惟乃先服勤勞王家以殿邦之勲參論道之職俾爾嗣績光於前人荷國之寵章承家之丕構敬愼厥徳永孚於休可檢校司空同中書門下平章事仍賜實封五百戶余並如故

翰苑集卷九

欽定四庫全書

翰苑集卷十

唐陸防撰制誥【鐵券慰問勅書】

賜李納王武俊等鐵券文

維興元元年嵗次甲子正月癸酉朔二日甲戌皇帝咨爾某官某嗚呼王者所以撫人失於所撫則叛下者所以奉上失於所奉則刑各當其理徳用不擾各違其分亂於是生朕徳薄化淺昧於君道防知省已姑務責人是以徵師䢐徵連嵗靡息惟爾以誠志之不達反仄於厥衷阻眾興戎結黨拒命豈非上失於所撫而下失於所奉與書曰萬方有罪罪在朕躬我實不徳兆人何咎俾廢其生業離於室家陷於困窮死於戰陣老疾廢養孤惸靡依怨結蒼生感傷和气朕爲人父母得不愧於心哉晨興以思夕惕以悼自嗣位迄今六載天將悔禍朕方覺悟爾亦知眾心之厭亂思所以保安葉於朕懷若應符契非天地合徳人神合謀將茂育羣生則何以臻此朕是用上順天意俯從人心滌爾疵瑕復爾爵位坦然靡阻君臣如初功載鼎彜名藏王府子孫代代爲國勲臣河山帶礪傳祚無絕朕方布大信承天子人若食其言何以享國嗚呼其祗若命用保無疆之休

賜安西管內黃姓纛官鐵券文

維貞元二年嵗次丙寅八月丁巳朔三日已未皇帝若曰咨爾四鎭節度管內黃姓纛官驃騎大將軍行左金吾衞大將軍貟外置同正貟兼試太常卿頓啜防波支惟爾乃祖乃父代服聲教勤勞王家勲書於鼎彞族列於藩籍爾克紹先祖之烈而重之以忠貞嗣守職官祗若朝化率其種落保我邊陲丹誠向化萬里如近是用稽諸令典錫以券書若金之堅永代無變子孫繼襲作我藩臣爾其欽承勿替休命

慰問四鎭北庭將吏勅書

四鎭北庭將士官吏僧道耆壽百姓自祿山首亂中夏不安蕃戎乘釁侵敗封略道路梗絕往來不通哀我士庶忽如異域控告無所歸還莫從朕未嘗一夕忘懷而事勢不及相卹興言軫念忽以涕流卿等咸蘊忠誠誓死不屈或早從徵鎭白首軍中或生在戎行長身塞外克奉正朔堅保封疆援絕勢孤以寡敵眾晝夜勞苦不得休息嵗時捍禦不解甲冑勲髙百戰義葉一心介然孤城獨守臣節日來月往三十餘年奉國之誠久而彌勵求諸今古忠烈莫儔義激人倫名光史冊蠢動知感況於朕懷朕嗣守洪業君臨宇內思安兆庶以絕戰爭遂與贊普約定好和集蕃漢士庶告天地神祗設壇防盟永息邊患疆埸罷警於今六年近以賊臣朱泚背恩驚犯宮闕贊普又遣師旅助討姦凶兩國交懽事同一體北庭去此遙逺信使難通於西蕃旣非便宜在國家又絕來往永念士庶隔在殊方歸路無因親戚永訣爲人父母實所感傷已共西蕃定議兼立誓約應在彼將士官吏僧道耆壽百姓等並放歸漢界仍累路置頓供擬發遣待卿等進發然後以土地隸屬西蕃今故遣太常少卿兼禦史大夫沈房及中使韓朝彩等往彼宣諭仍便與西蕃交割卿等宜遞相慰勉葉力同心互相提攜速圗進路復歸鄕井重見宗親生人之情莫重於此一勞永逸固不合辭卿等誠莭昭宣勲閥茂著到此之後當特甄升仍給田園以贍生業必令優厚用答忠勞如有資產已成不願歸此亦任便住各遂所安宜勉良圗副我勤想夏熱卿等各平安好遣書指不多及

與回紇可汗書

皇帝敬問可汗弟兩國和好積有嵗年申之以昬姻約之以兄弟誠信至重情義至深頃因賊臣背恩構成嫌釁天不長惡尋已誅夷使我兄弟恩好如舊周皓及踏本啜黒達干等至得弟來書省覽久之良以爲慰弟天資雄傑智識通明親仁善鄰惇信明義罷戰爭之患禮讓之風保合大和用寜區宇惟玆盛美何以加焉朕之素懷與弟葉契爲君之道本務愛人同日月之照臨體天地之覆育其於廣被彼此何殊況累代以來繼惇姻戚與弟俱承先業所宜遵奉令圗自玆以還情契彌固垂之百代永逺無窮緬想至誠當同此意所附踏本啜奏請降公主姻不失舊頗葉通規待弟表到卽依所請宣示百寮擇日發遣緣諸軍兵馬收京破賊頻立功勲賞給數多府藏虛竭其馬價物且付十二萬匹至來年三月更發遣一般余並續續支付弟宜悉也安西北庭使人入奏並卻歸本道至彼宜差人送過令其速達弟所寄馬並到深愧厚意

賜吐蕃將書

勅尙覽鑠論莫陵悉繼等至省所陳奏朕具悉之國家與大蕃親則舅甥義則鄰援息人繼好固是常規朕嗣位君臨思安兆庶常以信讓爲事不以爭競爲心區域𨿽殊覆育寜別贊普天資仁徳好生惡殺與朕同心重修舊好防蕃漢將相告天地神只約誓之言至嚴至重大信一立義無攺移所請奉天盟書勒於淸水碑石審詳事理頗甚乖違往嵗賊臣稱兵竊據城闕尙結贊志惟嫉惡義在救災頻獻表章請收京邑朕以宗廟社稷悉在上都但平宼戎豈惜詶賞遂許四鎭之地以答收京之功旋屬炎蒸又多疾疫大蕃兵馬便自抽歸旣未至京有乖始望奉天盟約豈合更論朕欲茍徇彼情便令鐫刻則是非務實信不由衷欺天罔神莫大於此凡曰通好貴於推誠將垂百代之名豈顧一時之利但以事之去就須定是非若不辧明便成姑息親鄰之義豈所宜然故遣使臣與卿詳議卿是大蕃輔佐必當智識通明事理昭然不足疑惑儻有他見宜具奏聞審細研窮須歸至當所論先許每年與贊普防絹一萬匹段者本來立約亦爲收京然於舅甥之情此乃甚爲小事二國和好卽同一家此有所須彼當不恡彼有所要此固合供以有均無蓋是常理贊普若須繒帛朕卽隨要支分多少之間豈拘定限假使逾於萬匹亦當稱彼所求朕之所重者信誠所輕者財利思與率土同臻大和想卿深體至公務存大義安人保境垂美無窮勉思令圗以副朕意今遣倉部郎中兼侍禦史趙聿與來使同往書中意有不盡並令趙聿口宣尙結贊論莽羅等嘗緫師徒逺來赴難功𨿽未就義則可嘉其所領將士等朕先許與賜物一萬匹段並已排比許卿所商量指定此使卻回卽發遣往今各賜卿少物至宜領之

賜吐蕃宰相尙結贊書

勅尙結贊卿天資材術作輔大蕃識通古今志奉忠信義聲著積逺近流傳比聞入典樞衡近知還緫戎務二國所定和好首末是卿商量得卿卻來深以爲慰昨者邊軍狀奏彼國兵馬逾越封疆朕以畫界立盟先有定分贊普素惇仁義卿又特稟純誠背約侵漁必無此理但勅邊城自備不令輒動干戈若使效尢恐成交惡初疑界首遊奕少有乖宜不謂大發師徒漸加侵軼興兵動眾必合有名蕃軍此行未測其故朕自嗣膺寶位卽與贊普通和惇以舅甥結爲鄰援懲戰爭之獘知禮讓之風彼此大同務安眾庶乃於境上建立壇場契約至明誓詞至重告於皇天后土諸佛百神有渝此盟殃及其國朕敬奉誠約分毫不移信使交懽嵗時無絕碑文具在可以明徵豈有一事不行一言不守頃令趙聿專往近方從彼卻回兼聞彼蕃使同來至今獨在道路卿所論奏朕並未知待詳事由乃可商議旣稱和好理絕相疑未合輕舉甲兵便逾境界盟誓之語忽焉如遺天地神明豈其可罔卿智識明達朕所深知頃年猶舉義師救此災患今若不存大信遂棄令名故專遣使見卿欲得審知來意竚聞還奏以副所懷趙聿及蕃使合到待覽表中意旨續卽商量報卿卿渉逺而來當甚勞頓今賜卿某物至宜領之秋冷卿比平安好將士並存問之

賜尙結贊第二書

趙聿及論拱熱等至得卿表奏具見懇誠省覽言辭卽稱和好及覩事迹惟務侵淩矛楯若斯將何取信審察書中之意蓋求四鎭北庭如此事宜足得商議旣言通好理絕相疑未合輕舉甲兵便逾境界盟誓之語忽焉如遺天地神祗豈其可罔又聞放縱兵馬蹂踐禾苗邊境之人大遭驅掠在此未爲深損於彼殊非逺謀卿之用心何乃至是國家利害計須久長和好之道旣虧仁義之風何在卿智識明悟朕所深知頃年猶發義師救此災患今豈不存大信遂棄令名故遣使見卿欲得審知來意必若守其盟誓務在同和卽收斂兵車速歸本界所掠百姓一切放回然後可表卿直心信卿來奏續卽遣使與論拱熱同往諸事並有商量交歡必令得所或宻懷他意將欲別謀彼𨿽未說實情此亦略爲凖擬但緣誓約本重朕意不欲先違以此勤勤合有相問佇聞來奏以副朕懷

賜尙結贊第三書

勅尙結贊蕃使論拱熱等與趙聿同到卿所陳奏朕具悉之誠意勤勤志惇和好上以成舅甥之義次以結鄰援之歡外以彰禮讓之風內以息戰爭之患兼此數事昔賢所難非卿材越等倫識通今古豈能匡輔大國宣逺圗施美利於當時傳盛名於不朽眷懷明略嘆尙良多然以贊普來書務於葉睦卿之所奏亦貴通和初覽其言實嘉徳義及觀其事頗訝乖違以卿賢明朕所信重棄義逾約計必不然未測事由因何至此頃年所定和好言約頗謂分明至如四鎭北庭元不割與蕃國及朱泚悖逆作亂上都卿仗義興師請收京邑遂許四鎭北庭之地將以報答成功旋屬炎蒸蕃軍便退奉天之約豈可更論事甚分明固無疑惑凡言結好所貴和同通體商量有何不可大蕃必若要四鎭北庭之地卽合直以情言彼但露其誠心此亦自有分義豈假曲徵前事廣起異端仍發師徒務張威勢蕃使猶未至此蕃軍早已越疆或稱欲自赴朝或云更定言誓旣虧盟約且失禮儀言與事乖將何取信夫人君立國必不徒然惟漢與蕃各受天命勝負固有定分彊弱寜由力爭卿欲以眾相侵以威相脇謂天地可罔謂盟誓可渝卽當肆意所爲不必更論和好儻欲守其前約惇以親鄰去就之間固宜有禮遣使來往足得商量張皇師徒是何道理和好者禮義之事甲兵者爭奪之由二端懸殊理不並用今欲以用兵之勢定和好之辭事必不成縱成何益卿識見通敏器宇沈詳如此事宜不言可悉未知來意竟擬如何且首末論和是卿商議淸水防盟之日卿又親發誓辭將期去殺好生修文偃武永安兆庶垂法子孫天下稱嗟以爲盛美未經數嵗遽有變移非獨見誚於四方亦將取笑於千古以此思度甚欲通和彼𨿽小以侵陵朕亦未卽交惡故遣某官與卿更審籌量卿若必務同和更無他意卽宜便歸本界遣使具述本情所須四鎭北庭朕當自有推議如或托稱繼好志在別圗依前縱兵不卽歸國惟利是視亦識彼懷和與不和於玆決定書中事有不盡並令某官某口宣宜令速回竚望來奏所獻方物深表逺誠今賜卿某物至可領也秋冷比平安好

翰苑集卷十

欽定四庫全書

翰苑集卷十一

唐陸贄撰奏艸【一】

論兩河及淮西利害狀

內侍朱冀寜奉宣聖旨緣兩河宼賊未平殄又淮西凶黨攻逼襄城卿識古知今合有良策宜具陳利害封進者臣質性凡鈍聞見陋狹幸因乏使簪組升朝薦承過恩文學入侍每自奮勵思酬奬遇感激所至亦能忘身但以越職幹議典制所禁未信而言聖人不尙是以循循黙黙尸居榮近日日以愧自春䢐秋心𨿽懷憂言不敢發此臣之罪也亦臣之分也陛下天縱聖徳神授英謀明照八表思周萬務猶慮闕漏下詢芻蕘此堯舜捨巳從人好問而好察邇言之意也臣每讀前史見開說納忠之士乃有泣血碎首牽裾斷鞅者皆以進議見拒懇誠激忠遂至發憤逾禮而不能自止故也況今勢有危迫事有機宜當聖主開懷訪納之時無昔人逆鱗顚沛之患儻又上探微旨慮匪恱聞傍懼貴臣將爲沮議首尾憂畏前後顧瞻是乃偸合茍容之徒非有扶危救亂之意此愚臣之所痛心切齒於旣往是以不忍復躬行於當世也心蘊忠憤固願披陳職居禁闈當備顧問承問而對臣之職也寫誠無隠臣之忠也謹具件如後惟明主循省而備慮之豈直微臣獨荷容納之恩實億兆之幸社稷之福也臣本書生不習戎事竊惟霍去病漢將之良者也每言行軍用師之道顧方略何如耳不在學古兵法是知兵法者無他見其情而通其變則得失可辯成敗可知古人所以坐籌樽爼之間制勝千里之外者得此道也臣才不逮古人而頗窺其意是敢承詔不黙輒陳狂愚伏以尅敵之要在乎將得其人馭將之方在乎操得其柄將非其人者兵𨿽眾不足恃操失其柄者將𨿽材不爲用兵不足恃與無兵同將不爲用與無將同將不能使兵國不能馭將非止費財翫寇之亦有不戢自焚之災自昔禍亂之興何嘗不由於此今兩河淮西爲叛亂之帥者獨四五凶人而已尙恐其中或有傍遭詿誤內蓄危疑蒼黃失圗勢不得止亦未必皆是處心積慮果爲姦逆以僭帝稱王者也況其餘眾蓋並脇從茍知全生豈願爲惡若招以法悔禍以誠使來者必安安者必久斯道積著人誰不懷縱有野心難馴臣知其從化者必過半矣舞幹苗格豈獨虛言假使四五凶渠俱稟梟鴟之性其下同惡復有十百相從是皆卒伍庸流闒茸下品其志好不過聲色財貨之樂其材用不過蹴踘距踴之能其約從締交則疊相侮詐以爲智謀其禦眾使人則例質妻孥以爲術數斯乃盜竊偸安之伍非有姦雄特異之資以陛下英神志期平壹君臣之勢不類逆順之理不侔形勢之大小不倫師徒之眾寡不敵然尙曠嵗持久師老費財加算不止於舟車徵卒殆窮於閩濮笞肉捶骨呻吟裏閭送父別夫號呼道路杼軸已空興發已殫而將帥者尙曰財不足兵不多此微臣所以千慮百思而不悟其理也未審陛下嘗徵其說察其由乎股肱之臣日月獻納復爲陛下察其事乎臣愚無知實所深惑遂乃過爲臆度輒肆討論以爲尅敵之要在乎將得其人馭將之方在乎操得其柄將非其人者兵𨿽眾不足恃操失其柄者將𨿽材不爲用今以陛下效其明聖羣帥畏威𨿽萬無此虞然亦不可不試省察也陛下若謂臣此說蓋虛體耳不足徵焉臣請復爲陛下效其明徵以實前說田恱唱亂之始气盛力全恆趙靑齊疊爲唇齒陛下特詔馬燧委之專徵抱眞李芃聲勢相援於時士吏畏法將帥感恩俱蘊勝殘盡敵之誠未有爭功邀利之釁故能累摧堅陣深抵窮巢元惡幸脫於俘囚凶徒幾盡於鋒刃臣故曰尅敵之要在乎將得其人馭將之方在乎操得其柄此其明效也田悅旣敗力屈勢窮且皆離心莫有固志乘我師勝防之气躡亡虜傷夷之餘比於前功難易百倍旣而大軍遂駐遺孽復安其後餽運日增師徒日益於玆再稔竟不交鋒量兵力則前者寡而今者多議軍資則前者薄而今者厚論气勢則前者新集而今者乘勝度攻具則前者艸創而今者繕完計凶黨則前者盛而今者殘揣敵情則前者銳而今者挫然而勢因時變事與理乖當易而反難當進而中止本末殊趣前後易方順理之常必不如此臣故曰將非其人者兵𨿽眾不足恃操失其柄者將𨿽材不爲用此自昔必然之效但未審今玆事實得無近於此乎在陛下熟察而亟救之耳固不在益兵以生事加賦以殄人無紓目前之虞或興意外之患人者邦之本也財者人之心也兵者財之蠹也其心傷則其本傷其本傷則枝榦顚瘁而根柢蹷拔矣惟陛下重愼之湣惜之今師興三年可謂久矣稅及百物可謂繁矣陛下爲之宵衣旰食可謂憂勤矣海內爲之行賫居送可謂勞獘矣而寇亂有益翦滅無期人揺不寜事變難測是以兵貴拙速不尙巧遲速則乘機遲則生變此兵法深切之誡往事明著之驗也夫投膠以變濁不如澄其源而濁變之愈也揚湯以止沸不如絕其薪而沸止之速也是以勞心於服逺者莫若修近而其逺自來多方以救失者莫若攺行而其失自去若不靖於本而務救於末則救之所爲乃禍之所起也修近之道攺行之方易於舉毛但在陛下然之與否耳儻或重難易制姑務持危則當校禍患之重輕辯攻守之緩急臣謂幽燕恆魏之寇勢緩而禍輕汝洛滎汴之虞勢急而禍重緩者宜圗之以計今失於屯戍太多急者宜備之以嚴今失於守禦不足何以言其然也自胡羯稱亂首起薊門中興已來未暇芟蕩因其降將卽而撫之朝廷置河朔於度外殆三十年非一朝一夕之所急也田恱累經覆敗气沮勢羸偸全餘生無復逺略武俊蕃種有勇無謀朱滔卒材多疑少決皆受田恱誘陷遂爲猖狂出師事起無名眾情不附進退遑惑內外防虞所以才至魏郊遽又退歸巢穴意在自保勢無他圗加以洪河太行禦其衝幷汾洺潞壓其腹𨿽欲放肆亦何能爲又此郡凶徒互相劫制急則合力退則背憎是皆茍且之徒必無越軼之患此臣所謂幽燕恆魏之寇勢緩而禍輕希烈忍於傷殘果於吞噬據蔡許富全之地益鄧襄鹵獲之資意殊無厭兵且未衂東宼則轉輸將阻北窺則都城或驚此臣所謂汝洛滎汴之虞勢急而禍重代朔邠靈之騎士自昔之精騎也上黨盟津之步卒當今之練卒也悉此彊勁委之山東勢分於將多財屈於兵廣以攻則曠嵗不進以守則數倍有餘各懷顧瞻逓欲推倚此臣所謂緩者宜圗之以計今失於屯戍太多李勉以文吏之材當浚郊奔突之防哥舒曜以烏合之眾扞襄野豺狼之羣陛下𨿽連發禁軍以爲繼援累勅諸鎭務使協同睿旨殷憂人思自效但恐本非素習令不適從奔鯨觸羅倉卒難制首鼠應敵因循莫前此臣所謂急者宜備之以嚴今失於守禦不足陛下若察其緩急審其重輕使懷光帥師救襄城之圍李芃還鎭爲東都之援汝洛旣固梁宋亦安是乃取有餘救不足罷闗右賦車籍馬之擾減山東飛芻挽粟之勞無擾則禍亂不生息勞則物力可濟非止排難於變切亦將防患於未然徵發旣停守備且固足得徐觀事勢更選良圖此於紓亂解紛抑亦計之次也議者若曰河朔羣盜尙未殱夷儻又減兵必更生患此蓋好異不思之說耳臣請有以詰之前嵗伐叛之初惟馬燧抱眞李芃三帥而已以攻必克以戰必彊是則力非不足明矣洎遲畱不進乃請益師於是選神防銳卒以繼之而李晟往矣猶曰未足復請益師於是徵朔方全軍以赴之而懷光往矣幾遣加半之戍竟無分寸之功是則師不在眾又明矣然而可托以爲解者必曰王師𨿽益賊黨亦增曩獨田悅寶臣今兼朱滔武俊臣請再詰以塞其辭曩之田悅寶臣皆蓄銳養謀劇賊之方彊者也尋而田悅喪敗寶臣殱夷𨿽復朱滔武俊加於前亦有孝忠日知乘其後是則賊勢不滋於曩日王師有溢於昔時又明矣曩以太原澤潞河陽三將之眾當田悅朱滔武俊三宼之兵今朱滔遁歸武俊退縮惟此田悅假息危城設使我師悉歸彼亦才能自守況畱抱眞馬燧足得觀釁討除是則減兵東徵勢必無患又明矣畱之則彼爲冗食徙之則此得長城化危爲安息費從省舉一而兼數利惟陛下圗之謹奏

論闗中事宜狀

右臣頃覽載籍每至理亂廢興之際必反覆參考究其端由與理同道罔不興與亂同趣罔不廢此理之常也其或措置不異安危則殊此時之變也至於君人有大柄立國有大權得之必彊失之必弱是則歷代不易百王所同夫君人之柄在明其徳威立國之權在審其輕重徳與威不可偏廢也輕與重不可倒持也蓄威以昭徳偏廢則危居重以馭輕倒持則悖恃威則徳喪於身取敗之道也失重則輕移諸已啟禍之門也陛下天錫勇智志期削平忿玆昬迷整旅奮伐海內震疊莫敢寜居此誠英主撥亂拯物不得已而用之然威武四加非謂蓄矣所可兢兢保惜愼守而不失者惟居重馭輕之權耳陛下又果於成務急於應機竭國以奉軍傾中以資外倒持之勢今又似焉臣是以疚心如狂不覺妄發輒逾顧問之旨深測憂危之端此臣之愚於自量而忠於事主之分也古人所謂愚夫言之而明主擇之惟陛下幸畱聽焉臣聞國家之立也本大而末小是以能固又聞理天下者若身之使臂臂之使指則小大適稱而不悖焉身所以能使臂者身大於臂故也臂所以能使指者臂大於指故也王畿者四方之本也京邑者又王畿之本也其勢當令京邑如身王畿如臂四方如指故用卽不悖處則不危斯乃居重馭輕天子之大權也非獨爲禦諸夏而已抑又有鎭撫戎狄之術焉是以前代之制轉天下租稅委之京師徙郡縣豪傑處之陵邑選四方壯勇實之邊城其賦役則輕近而重逺也其惠化則恱近以來逺也太宗文皇帝旣定大業萬方厎乂猶務戎備不忘慮危列置府兵分隸禁衞大凡諸府八百餘所而在闗中者殆五百焉舉天下不敵闗中則居重馭輕之意明矣承平漸久武備浸微𨿽府衞具存而卒乘罕習故祿山竊倒持之柄乘外重之資一舉滔天兩京不守尙賴經制頗存典刑彊本之意則忘緣邊之備猶在加以諸牧有馬每州有糧故肅宗得以爲資中復興運乾元之後大憝初夷繼有外虞悉師東討邊備旣弛禁戎亦空吐蕃乘虛深入爲寇故先皇帝莫與爲禦避之東遊是皆失居重馭輕之權忘深根固柢之慮內寇則崤函失險外侵則汧渭爲戎於斯之時朝市離析事變可慮須防萬端𨿽有四方之師寜救一朝之患陛下追想及此豈不爲之寒心哉尙賴宗社威靈先皇仁聖攘卻醜類再安宸居城邑具全宮廟無霣此又非常之幸振古所未聞焉足以見天意之於皇家保祐深矣故示大儆將永圗陛下誠宜上副元心下察時變逺考前代成敗近鑑國朝盛衰垂無疆之休建不拔之業今則勢可危慮又甚於前伏惟聖謀巳有成算愚臣未達敢獻所憂先皇帝還自陜郛懲艾往事稍益禁衞漸修邊防是時闗中有朔方涇原隴右三帥以扞西戎河東有太原全軍以控北虜此四軍者皆聲勢雄盛士馬精彊又徵諸道戍兵每嵗乘秋備塞尙不能保固封守遏其奔衝京師戒嚴比比而有陛下嗣膺寶位威懾殊鄰蠢玆昆夷猶肆毒蠚舉國來寇志吞防梁貪冒旣深覆亡幾盡遂求通好少息交侵蓋緣馬喪兵疲務以計謀相緩固非畏威懷徳必欲守信結和所以歷年優柔竟未堅定要約息兵稍久育馬漸蕃必假小事忿爭因復大肆侵掠張光晟又於振武誘殺羣胡自爾已來絕無虜使其爲嫌怨足可明徵借如吐蕃實和回紇無憾戎狄貪詐乃其常情茍有便利可窺豈肯端然自守今朔方太原之眾逺在山東神策六軍之兵繼出闗外儻有賊臣啗寇黠虜窺邊伺隙乘虛微犯亭障此愚臣所竊爲憂者也未審陛下其何以禦之側聞伐叛之初議者多易其事僉謂有徵無戰役不逾時計兵未甚多度費未甚廣於事爲無擾於人爲不勞曽不料兵連禍結變故難測日引月長漸乖始圗故前志以兵爲凶器戰爲危事至戒至愼不敢輕用之者蓋爲此也當勝而反敗當安而倒危變亡而爲存化小而成大在覆掌之間耳何可不畏而重之乎近事甚明足以爲鑑往嵗爲天下所患咸謂除之則可致升平者李正已李寶臣梁崇義田悅是也往嵗爲國家所信咸謂任之則可除禍亂者朱滔李希烈是也旣而正已死李納繼之寶臣死惟嶽繼之崇義卒希烈叛惟嶽戮朱滔然則往嵗之所患者四去其三矣而患竟不衰往嵗之所信者今則自叛矣而又難保是知立國之安危在勢任事之濟否在人勢茍安則異類同心也勢茍危則舟中敵國也陛下豈可不追鑑往事惟新令圗循偏廢之柄以靖人復倒持之權以固國而乃孜孜汲汲極思勞神徇無已之求望難必之效其於爲人除患之意則已至矣其爲宗社自重之計恐未至焉自頃將帥䢐徵久未盡敵茍以借口則請濟師陛下乃爲之輟邊軍缺環衞虛內廐之馬竭武庫之兵占將家之子以益師賦私養之畜以增騎猶且未戰則曰乏財陛下又爲之算室廬貸商賈傾司府之幣設請之科闗輔之間徵發已甚宮苑之內備衞不全萬一將帥之中又如朱滔希烈或負固邊壘誘致豺狼或竊發郊畿驚犯城闕此亦愚臣所竊爲憂者也未審陛下復何以備之以陛下聖徳君臨率土欣戴非常之慮豈所宜言然居安備危哲王是務以言爲諱中主不行若備之已嚴則言亦何害儻忽而未備又安可勿言臣是以罄陳狂愚無所諱避罔敢以中主不行之事有虞於聖朝也惟陛下熟察之過防之且今之關中卽古者邦畿千里之地也王業根本於是在焉秦嘗用之以傾諸侯漢嘗因之以定四海蓋由憑山河之形勝宅田裏之上腴弱則內保一方當天下之半可以養力俟時也彊則外制東夏據域中之大可以蓄威昭徳也豪勇之在闗中者與籍於營衞不殊車乘之在闗中者與列於廐牧不殊財用之在闗中者與貯於帑藏不殊有急而須一朝可聚今執事者先拔其本棄重取輕所謂倒持太阿授人以柄議制置則彊榦弱枝之術反語綏懷則恱近來逺之道乖求諸通方無適而可顧臣庸懦竊爲陛下惜之往者不可追來者猶可補臣不勝懇懇憂國之至輒敢效其狂鄙以備采擇之一端陛下儻俯照防誠過聽愚計使李芃援東洛懷光救襄城希烈凶徒勢必退衂則所遣神防六軍士馬及防召節將子弟東行應援者悉可追還河北旣有馬燧抱眞固亦無借李晟亦令旋斾完復禁軍明勅涇隴邠寜但令嚴備封守仍云更不徵發使知各保安居又降徳音勞徠畿甸具言京輦之下百役殷繁且又萬方防同諸道朝奏卹勤懷逺理合優容其京城及畿縣所稅間架防酒抽貫貸商防召等諸如此類一切停罷則冀已輸者弭怨見處者獲寜人心不揺邦本自固禍亂無從而作朝廷由是益尊然後可以度時宜施教令弛張自我何有不從端本整棼無易於此謹奏

翰苑集卷十一

欽定四庫全書

翰苑集卷十二

唐陸防撰奏艸【二】

論敍遷幸之由狀

臣前日蒙恩召見陛下敍說涇原叛卒驚犯宮闕及初行幸之事因自尅責辭旨過深臣奏云陛下引咎在躬誠堯舜至徳之意臣竊有所見以爲致今日之患者羣臣之罪也陛下又曰卿以君臣之禮不忍歸過於朕故有此言然自古國家興衰皆有天命今遇此厄運𨿽則是朕失徳亦因事不由人未及對詔之間陛下遂言及宗祧涕泗交集主憂臣憤人理之常情激於衷不覺嗚咽旋屬遊瓌請對臣言未獲畢辭今輒上煩以盡愚懇臣所謂致今日之患是羣臣之罪者非敢徒飾浮說茍寬聖懷事皆有由言庶可復自胡羯稱亂遺患未除朝廷因循久務容養事多僭越禮闕防朝陛下神武統天將壹區宇乃命將帥四徵不庭凶渠稽誅逆將繼亂兵連禍結行及三年徵師四方無逺不曁父子訣別夫妻分離一人徵行十室資奉居者有餽送之苦行者有鋒刃之憂去畱騷然而閭裏不寜矣聚兵日眾供費日多常賦不充乃令促限促限才畢復命加徵加徵旣殫又使別配別配不足於是算之科設率貸之法興禁防滋章條目纎碎吏不堪命人無聊生農桑廢於徵呼膏血竭於笞捶市井愁苦室家怨咨兆庶嗷然而郡邑不寜矣邊陲之戍用保封疆禁衞之師以備巡警二者或闕則生戎心國之大防莫重於此陛下急於靖難累遣東徵邊備空虛親軍寡弱尋又捜閱私牧以取馬簿責將家以出兵凡有私牧者例元勲貴戚之門所謂將家者皆統帥嶽牧之後是乃嘗蒙親委或著忠勞復除徵徭固有常典今忽奪其畜牧事其子孫有乞假以給資裝有破產以營卒乘道路淒憫部曲感傷貴位崇勲孰不解體加以聚斂之法轂下尢嚴邸第侯王咸輸屋稅禆販夫婦畢算緡錢貴而不見優近而不見異其爲憤慼又甚諸方誅求轉繁庶類恐懼興發無已羣情動揺朝野嚻然而京邑闗畿不寜矣陛下又以百度弛廢志期肅淸持義以掩恩任法以成理神斷失於太速睿察傷於太精斷速則寡恕於人而疑似之間不容辯也察精則多猜於物而臆度之際未必然也寡恕則重臣懼禍反側之釁易生多猜則羣下防嫌茍且之風漸扇是以叛亂繼起怨讟並興非常之虞億兆同慮惟陛下穆然凝邃獨不得聞至使凶卒鼔行白晝犯闕重門無結艸之禦環衞無誰何之人自古禍變之興未有若斯之易豈不以乘我間隙因人離哉陛下有股肱之臣有耳目之任有諫諍之列有備衞之司見危不能竭其誠臨難不能效其死所謂致今日之患是羣臣之罪者豈徒言歟聖旨又以家國興衰皆有天命今遇此厄運應不由人者臣志性介劣學識庸淺凡是占算祕術都不渉其源流至於興衰大端則嘗聞諸典籍書曰天視自我人視天聽自我人聽又曰徳惟一動罔不吉徳二三動罔不凶惟吉凶不僭在人惟天降災祥在徳又曰天難忱命靡常常厥徳保厥位厥徳靡常九有以亡此則天所視聽皆因於人天降災祥皆考其徳非於人事之外別有天命也故祖伊責紂之辭曰我生不有命在天武王數紂之罪曰吾有命罔懲其侮此又舍人事而推天命必不可之理也易曰自天祐之吉無不利仲尼以爲祐者助也天之所助者順也人之所助者信也履信思乎順又以尙賢是以自天祐之吉無不利又曰危者安其位者也亡者保其存者也亂者有其理者也故君子安而不忘危存而不忘亡理而不忘亂是以身安而國家可保又曰視履考祥又曰吉凶者得失之象也夫易之爲書窮變知化其於性命可謂研精及乎論天人祐助之由辯安危理亂之故必本於履行得失而吉凶之報象焉此乃天命由人其義明矣春秋傳曰禍福無門惟人所召又曰人受天地之中以生所謂命也是以有動作威儀禮義之則以定命能者養之以福不能者敗以取禍禮記引詩而釋之曰大雅云殷之未喪師克配上帝儀監於殷駿命不易言得眾則得國失眾則失國也又引書而釋之曰康誥云惟命不於常言善則得之不善則失之此則聖哲之意六經防通皆爲禍福由人不言盛衰有命蓋人事著於下而天命降於上是以事有得失而命有吉凶天人之間影響相準詩書已後史傳相承理亂廢興大略可記人事理而天命降亂者未之有也人事亂而天命降康者亦未之有也六經之教旣如彼歷代明驗又如此尙恐其中有可疑者臣請復以近事証之自頃徵討頗頻刑网稍宻物力竭耗人心驚疑如居風濤洶洶靡定上自朝列下達烝黎日夕族黨聚謀咸憂必有變故旋屬涇原叛卒果如眾庶所虞京師之人動逾億計固非悉知算術皆曉占書則明致宼之由未必盡闗天命伏惟陛下鑑旣往之深失建將來之令圗拯宗社阽危刷億兆憤恥在於審察時變博詢人謀王化聿修天祐自至恐不宜推引厄運謂爲當然撓追咎之誠沮惟新之望臣聞理或生亂亂或資理有以無難而失守有因多難而興邦理或生亂者恃理而不修也亂或資理者遭亂而能懼也無難失守者忽萬機之重而忘憂畏也多難興邦者渉庶事之艱而知敕愼也今生亂失守之事則旣往不可復追矣其資理興邦之業在陛下尅勵而謹修之當至危至難之機得其道則興失其道則廢其間不容復有所悔也惟陛下勤思焉熟計焉捨巳以從眾焉違欲以遵道焉逺憸佞而親忠直焉推至誠而去逆詐焉杜讒沮之路廣諫諍之門焉埽求利之法務息人之術焉錄片善片能以盡羣材焉忘小瑕小怨俾無棄物焉斯道甚易知甚易行不勞神不苦力但在約之於心耳又陛下天資睿哲有必致之具安得捨而不爲哉斯道夕誓之於心則可以感神明動天地朝施之於事則可以服庶類懷萬方何憂乎亂人何畏乎厄運何患乎天下不寜昔太王以避狄而興周文以百里而王是乃因危難而恢盛業由僻小而闡丕圗況陛下稟英姿承寶歷四海之利權由已列聖之徳澤在人茍能增修蔑有不濟至如東北羣孽荏苒逋誅涇原亂兵倉卒犯禁蓋上元保祐陛下恐陛下神武果斷有輕天下之心使知艱難將永福祚耳伏願悔前禍以答天戒新聖化以承天休勿謂時鐘厄運而自疑勿謂事不由人而自解勤勵不息足致升平豈止蕩滌祅氛旋復宮闕而已愚臣不勝區區憂國奉君之至誠有所切辭不覺煩伏惟陛下不以人廢言不以言廢直千慮一得或有取焉謹奏

奉天論奏當今所切務狀

隠朝昨日奉宣聖旨逆賊𨿽退猶未收城令臣審思當今所務何者最切具條錄奏來者伏以初經大變海內震驚無論順逆賢愚必皆企竦觀聽陛下一言失則四方解體一事當則萬姓屬心動關安危不可不愼臣謂當今急務在於審察羣情若羣情之所甚欲者陛下先行之羣情之所甚惡者陛下先去之欲惡與天下同而天下不歸者自古及今未之有也夫理亂之本系於人心況乎當變故動揺之時在危疑向背之際人之所歸則植人之所去則傾陛下安可不審察羣情同其欲惡使億兆歸趣以靖邦家乎此誠當今之所急也然尙恐爲之不易者蓋以朝廷播越王命未行施之空言人或不信何以言其然今天下之所欲者在息兵在安業天下之所惡者在斂重在法苛陛下欲息兵則寇孽猶存兵固不可息矣欲安業則徵徭未罷業固未可安矣欲薄斂則郡縣懼乏軍用令必不從矣欲去苛則行在素霽威嚴言且無驗矣此皆勢有所未制意有所未從𨿽施於徳音足慰來蘇之望而稽諸事實未符悔禍之誠且動人以言者其感不深動人以行者其應必速蓋以言因事而易發行違欲而難成易發故有所未孚難成故無思不服今陛下將欲平禍亂拯阽危卹烝黎安反側旣未有息人之實又乏於施惠之資惟當違欲以行已所難布誠以除人所病乃可以彰追咎之意副惟新之言若猶不然未見其可頃者竊聞輿議頗究羣情四方則患於中外意乖百辟又患於君臣道隔郡國之志不達於朝廷朝廷之誠不升於軒陛上澤闕於下布下情壅於上聞實事不必知知事不必實上下否隔於其際眞僞雜糅於其間聚怨嚻嚻騰謗籍籍欲無疑阻其可得乎物論則然人心可見蓋謂含聽納是聖主之所難郁抑猜嫌是眾情之所病伏惟陛下神無滯用鑑必窮防愈其病而易其難如淬鋒潰疣決防注水耳可以崇徳美可以濟艱難陛下何慮不行而直爲此懍懍也臣謂宜因文武羣官入參之日陛下特加延接親與敍言備詢禍亂之由明示咎悔之意各使極言得失仍令一一面陳軍務之際到卽引對不拘時限用表憂勤周公勤握髮吐餐而天下歸心則此義也又當假之優禮恱以溫顏言切而理愜者必賞導以盡其情識寡而辭拙者亦容恕以嘉其意有諫諍無隠者願陛下葉成湯攺過之美襃其直而勿吝其非有謀猷可用者願陛下體大禹拜言之誠奬其能而亟行其防至於匹夫片善采錄不遺庶士傳言聽納無倦是乃緫天下之智以助聰明順天下之心以施教令則君臣同志何有不從逺邇歸心孰與爲亂化疑梗爲防合易怨謗爲謳歌浹辰之間可使丕變陛下儻行之不猒用之得中從義如轉圜進善如不及推廣此道足致和平其於昭徳塞違恐不止當今所急也慮有愚而近道事有要而似迂冀垂睿思反覆詳覽必或無足觀采捨棄非遙謹奏

奉天論前所答奏未施行狀

臣某言賊泚逋誅尙穴宮禁陛下思念宗廟痛傷黎元仁孝交感至於憤激猥以急務下詢微臣臣𨿽鄙懦尊慕仁義荷陛下知巳之遇感陛下思理之誠愚衷所懷承問輒發不以淺深自揆不以喜怒上虞誠缺於周防承順之規是亦忠於陛下一至之分也前奉詔問尋具上陳請延羣臣稍與親接廣咨訪之路開諫諍之門通壅郁之情采拔之道自獻答奏迨玆彌旬不聞施行不賜酬詰未審宸旨以爲何如昧於忖量但務竭盡恐由辭理蹇拙不能暢達事情慺慺血誠敢願披頻煩黷冒豈不慙惶蓋犬馬感恩思效之心睠睠而不能自止者也臣聞立國之本在乎得眾得眾之要在乎見情故仲尼以謂人情者聖王之田言理道所由生也是則時之否泰事之損益萬化所系必因人情情有通塞故否泰生情有薄厚故損益生通天下之情者莫智於聖人盡聖人之心者莫深於易象其別卦也乾下坤上則曰泰坤下乾上則曰否其取象也損上益下則曰益損下益上則爲損乾爲天爲君坤爲地爲臣天在下而地處上於位乖矣而反謂之泰者上下交故也君在上而臣處下於義順矣而反謂之否者上下不交故也气不交則庶物不育情不交則萬邦不和天气下降地气上騰然後歳功成君澤下流臣誠上達然後理道立損益之義亦猶是焉上約已而裕於人人必恱而奉上矣豈不謂之益乎上蔑人而肆諸巳人必怨而叛上矣豈不謂之損乎然則上下交而泰不交而否自損者人益自益者人損情之得失豈容易哉故諭君爲舟諭人爲水水能載舟亦能覆舟舟卽君道水卽人情舟順水之道乃浮違則沒君得人之情乃固失則危是以古先聖王之居人上也必以其心從天下之心而不敢以天下之人從其欲乃至兢兢業業一日二日萬防夫幾者事之微也以聖人之徳天子之尊且猶愼事之微乃至一日萬慮豈不以居上接下懼失其情歟書曰人心惟危道心惟微微則萬幾之慮不得不精也危則覆舟之戒不得不畏也夫揆物以意宣意以言言或是非莫若考於有迹迹或成敗莫若驗於已行自昔王業盛衰君道得失史冊盡在粲然可徵與眾同欲靡不興違眾自用靡不廢從善納諫靡不固逺賢恥過靡不危故詩書稱堯徳則曰稽於眾捨巳從人數舜之功則曰眀四目達四聰言務同欲也序禹之所由興則曰益贊於禹禹拜昌言述湯之所以王則曰用人惟已攺過不吝言能納諫也歌文王作周則曰濟濟多士文王以寜美武王尅殷則曰亂臣十人同心同徳言皆從善也堯舜禹湯文武此六君者天下之盛王也莫不從諫以輔徳詢眾以成功是則徳益盛者慮益微功愈髙者意愈下及代之衰也則道亦反焉故書曰紂有億兆夷人離心離徳言違眾也詩曰汝炰烋於中國斂怨以爲徳不眀爾徳時無背無側爾徳不明以無陪無卿又曰𨿽無老成人尙有典刑曽是莫聽大命以傾言逺賢也書曰謂人莫已若者亡詩曰惟彼不愼自獨俾臧自有肺腸俾人則狂言自用也前史數桀紂之惡曰彊足以拒諫辯足以飾非言恥過也考得失於已行之迹鑑盛衰於已驗之符孰失道而不衰孰得理而不盛報應以類影響不差胡可不則而象之敬而畏之乎粵自秦漢曁於周隋其間將歷千祀代興者非一姓繼覆者非一君𨿽所遇殊時所爲異迹然失眾必敗得眾必成與堯舜禹湯同務者必興與桀紂幽厲同趣者必覆全失眾則全敗全得眾則全成多同於善則功多甚同於惡則禍甚善惡從類端如貫珠成敗象行明若觀火此歷代之元龜也尙恐議者曰時異事異臣請復爲陛下粗舉近效之尢章章者以辯焉太宗文皇帝以天縱之才有神器之重武定禍亂文致太平威行如雷霆明照侔日月英略施於百務聖功被於九歌固非庶品之所度量常情之所鉆仰然猶兢兢畏愼懼失人心毎戒臣下獻規恆以危亡爲慮夙興聽理日旰忘勞公卿疊趨庭奏庶務評議得失與眾共之下無滯情上無私斷退朝之暇宴接侍臣諮訪謀猷詢求過闕或論往古成敗或問人間事情毎言及暗主亂朝則省懼自戒言及賢君理代則企竦思齊言及稼穡艱難則上下相匡務遵勤儉言及閭閻疾苦則君臣同慮議息徵徭懋徳懲違觸類滋長尙恐過言謬舉旣往難追每召宰相平章必遣諫官俱入小有頗失隨卽箴規得一善必遽命甄升聽一諫必明加襃錫故得時無闕事人樂輸誠又引文學之流更直宿於內署或講求典禮或諷誦詩書每至夜分情忘厭倦夫以太宗之徳美貞觀之理安且猶務得人心其勤若此是則人心之於理道可一日而不接乎髙宗始年亦親聽納故當時翕然歸美以爲有貞觀之風兼賴遺澤在人先範垂裕幸無攺作俗以阜康數十年間天下無事承平之業滋久倦勤之意頗彰燕居益深接下彌簡前哲之耿光浸逺中宮之威柄潛移卒有嗣聖臨朝天授革命豈不以經邦之道闕疇咨於大猷宴安之懷溺偏信於近狎馴致禍變幾將傾邦𨿽亂匪自他然其失一也俗一靡余風遂流訖神龍景云之間皆嬖幸亂朝聰明不達元宗躬定大難手振宏綱開懷納忠克已從諫尊用舊老采拔羣才大臣不敢壅下情私暱不敢幹公議朝淸道泰垂三十年謂化已行謂安可保耳目之娛漸廣憂勤之志稍衰侈心一萌邪道並進貪權竊柄者則曰徳如堯舜矣焉用勞神承意趣媚者則曰時已太平矣胡不爲樂有深謀逺慮者謂之迂誕驚眾有讜言切諫者謂之誹謗邀名至尊收視於穆淸上宰養威於廊廟議曹以頌美爲奉職法吏以識旨爲當官司府以厚斂爲公忠權門以多賂爲問望外寵持竊國之勢內寵擅回天之謠禍機熾然焰焰滋甚舉天下如居積薪之上人人懼焚而朝廷相蒙曽莫之省日務遊宴方謂有無疆之休大盜一興至今爲梗豈不以忽於戒備逸於居安憚忠骾之怫心甘防詐之從欲漸漬不聞其失以至於大失者乎肅宗懲致宼之由蘊撥亂之略虛受廣納同符乎太宗招延詢謀輟食廢寢洞啟誠腑推心與人豁披胸襟忘已應物故得來蘇之望允塞配天之業勃興先皇帝繼守防勤而益之以和惠惠則有感和則有親𨿽時繼艱屯而眾不離析理尙寬大務因循而重作爲然於紫宸聽朝常限三人奏事亦宣諭徳令課責侍臣或賞其盡規或讓以容黙性本仁恕事多含諫𨿽未從且不深忤情茍有阻終獲上通故君臣相安而人亦小息陛下英姿逸辯邁絕人倫武略雄圖牢籠物表憤習俗以妨理任削平而在躬以明威照臨以嚴法制斷流日久浚恆太深逺者驚疑而阻命逃死之亂作近者畏懾而偸容避罪之態生君臣意乖上下情隔君務致理而下防誅夷臣將納忠又上慮欺誕故睿誠不布於羣物物情不達於睿聰臣於往年曽任禦史獲奉朝謁僅欲半年陛下嚴髙居未嘗降旨臨問羣臣局蹐趨退亦不列事奏陳軒墀之間且未相諭宇宙之廣何由自通𨿽復例對使臣別延宰輔旣殊師錫且異公言未行者則戒以樞宻勿論已行者又謂之遂事不諫漸生拘礙動渉猜嫌由是人各隠情以言爲諱至於變亂將起億兆同憂獨陛下恬然不知方謂太平可致陛下以今日之所覩驗往時之所聞孰眞孰虛何得何失則事之通塞備詳之矣人之情僞盡知之矣烈聖升降之效歷歷如彼當今理亂之由昭昭如此未有不興於得眾殆於失人裕於僉諧蔽於偏信濟美因乎納諫虧徳由乎自賢善始本乎憂勤失全萌乎安泰今陛下將欲悔禍徼福去危從安若不循太宗創業之規襲肅宗中興之理鑑天寶致亂之所以懲今者遷幸之所由則何以孚聖懷彰令問新逺邇之聽歸反側之心乎前承徳音訪及庸鄙敢緣私議輒以獻聞自爾已來反覆千慮愚智有分信非可移至今拳拳猶滯所見不勝愚誠懇款謹復布露以聞臣某惶怖死罪謹言

翰苑集卷十二

欽定四庫全書

翰苑集卷十三

唐陸贄撰奏艸【三】

奉天請數對羣臣兼許令論事狀

朝隠奉宣聖旨頻覽卿表狀勸朕數對羣臣兼許令論事辭理懇切深表盡忠朕本心甚好推誠亦能納諫但緣上封事及奏對者少有忠良多是論人長短或探朕意旨朕𨿽不受讒譖出外卽謾生是非以爲威福朕往日將謂君臣一體都不隄防緣推誠信不疑多被姦人賣弄今所致患害朕思亦無他故卻是失在推誠又諫官論事少能愼宻例自矜歸過於朕以自取名朕從卽位以來見奏對論事者甚多大抵皆是雷同道聽塗說試加質問卽便辭窮若有奇才異能在朕豈惜拔擢朕見從前已來事秪如此所以近來不多取次對人亦不是倦於接納卿宜深悉此意者聖徳廣大如天包容俯矜狂愚仍賜奬諭嘉臣以懇切目臣以盡忠𨿽甚庸駑實懷感勵夫知無不言之謂盡事君以義之謂忠臣之夙心久以自誓以此爲奉上之道以此爲報主之資幸逢休明獲展誠願旣免罪戾又蒙襃稱庶奉周旋不敢失墜儻陛下廣推此道施及萬方咸奬直以矜愚各錄長而捨短人之欲善誰不如臣自然聖徳益彰羣心盡達愚衷懇懇實在於斯睿眷特深縷宣宻旨備該物理曲盡人情其於慮逺防微固非常識所逮然臣竊謂天子之道與天同方天不以地有惡木而廢發生天子不以時有小人而廢聽納帝王之盛莫盛於堯𨿽四凶在朝而僉議靡輟故曰惟天爲大惟堯則之是知人有邪直賢愚在處之各得其所而已必不可以忠良者少而闕於詢謀獻納之道也昔人有因噎而廢食者又有懼溺而自沈者其爲矯枉防患之慮豈不過哉願陛下取鑑於玆勿以小虞而妨大道也臣聞人之所助在乎信信之所立由乎誠守誠於中然後俾眾無惑存信於已可以教人不欺惟信與誠有補無失一不誠則心莫之保一不信則言莫之行故聖人重焉以爲食可去而信不可失也又曰誠者物之終始不誠無物物者事也言不誠則無復有事矣匹夫不誠無復有事況王者賴人之誠以自固而可不誠於人乎陛下所謂失於誠信以致患害者臣竊以斯言爲過矣孔子曰可與言而不與之言失人不可與言而與之言失言智者不失人亦不失言由此論之陛下可審其所言而不可不愼信其所與而不可不誠海禽至微猶識情僞含靈之類固必難誣前志所謂眾庶者至愚而神蓋以蚩蚩之徒或昬或鄙此其似於愚也然而上之得失靡不辯上之好惡靡不知上之所祕靡不傳上之所爲靡不效此其類於神也故馭之以智則人詐示之以疑則人偸接不以禮則徇義之意輕撫不以恩則效忠之情薄上行之則下從之上施之則下報之若響應聲若影從表表枉則影曲聲淫則響邪懷鄙詐而求顏色之不形顏色形而求觀者之不辯觀者辯而求眾庶之不惑眾庶惑而求叛亂之不生自古及今未之得也故惟天下至誠爲能盡其性能盡其性則能盡人之性若不盡於已而望盡於人眾必紿而不從矣不誠於前而曰誠於後眾必疑而不信矣今方嶽有不誠於國者陛下則興師以伐之臣庶有虧信於上者陛下則出令以誅之有司順命誅伐而不敢縱捨者蓋以陛下之所有責彼之所無故也向若陛下不誠於物不信於人人將有辭何以致討是知誠信之道不可斯須去身願陛下愼守而行之有加恐非所以爲悔者也臣聞春秋傳曰人誰無過過而能攺善莫大焉易曰日新之謂盛徳禮記曰徳日新日日新又日新商書仲虺述成湯之徳曰用人惟巳攺過不吝周詩吉甫美宣王之功曰衮職有闕惟仲山甫補之夫禮易春秋百代不刋之典也皆不以無過爲美而謂大善盛徳在於攺過日新成湯聖君也仲虺聖輔也以聖輔而贊揚聖君不稱其無過而稱其攺過周宣中興之賢主也吉甫文武之賢臣也以賢臣而歌誦賢主不美其無闕而美其補闕是則聖賢之意較然著明惟以攺過爲能不以無過爲貴蓋爲人之行已必有過差上智下愚俱所不免智者攺過而遷善愚者恥過而遂非遷善則其徳日新是爲君子遂非則其惡彌積斯謂小人故聞義能徙者常情之所難從諫勿咈者聖人之所尙至於贊揚君徳歌述主功或以攺過不吝爲言或以有闕能補爲美中古巳降淳風浸防臣旣尙防君亦自聖掩盛徳而行小道於是有入則造膝出則詭辭之態興矣姦由此滋善由此沮帝王之意由此惑譖臣之罪由此生媚道一行爲害斯甚太宗文皇帝挺秀千古淸明在躬再恢聖謨一變流以虛受爲理本以直言爲國華有面折廷爭者必爲霽雷霆之威而明言奬納有上封獻議者必爲黜心意之欲而手勅襃揚故得有過必知知而必攺存致雍熙之化沒齊堯舜之名向若太宗徇中主之常情滯習俗之凡見聞過則羞已之短納諫又畏人之知𨿽有求理之心必無濟代之效𨿽有悔過之意必無從諫之名此則聽納之實不殊隠見之情小異其於損益之際已有若此相懸又況不及中才師心自用肆於人上以遂非拒諫孰有不危者乎且以太宗有經緯天地之文有底定禍亂之武有躬行仁義之徳有致理太平之功其爲休烈耿光可謂盛極矣然而人到於今稱詠以爲道冠前古澤被無窮者則從諫攺過爲其首焉是知諫而能從過而能攺帝王之美莫大於斯陛下所謂諫官論事少能愼宻例自矜歸過於朕者臣以爲不宻自矜信非忠厚其於聖徳固亦無虧陛下若納諫不違則傳之適足增美陛下若違諫不納又安能禁之勿傳伏願以貞觀故事爲楷模使太宗風烈重光於聖代恐不可謂此爲歸過而阻絕直言之路也臣聞虞舜察邇言故能成聖化晉文聽輿誦故能恢霸功大雅有詢於芻蕘之言洪範有謀及庶人之義是則聖賢爲理務詢眾心不敢忽細微不敢侮鰥寡侈言無驗不必用質言當理不必違遜於志者不必然逆於心者不必否異於人者不必是同於眾者不必非辭拙而效速者不必愚言甘而利重者不必智是皆考之以實慮之以終其用無他惟善所在則可以盡天下之理見天下之心夫人之常情罕能無惑大抵蔽於所信阻於所疑忽於所輕溺於所欲信旣偏則聽言而不考其實由是有過當之言疑旣甚則𨿽實而不聽其言於是有失實之聽輕其人則遺其可重之事欲其事則存其可棄之人斯並茍縱私懷不稽皇極於以虧天下之理於以失天下之心故常情之所輕乃聖人之所重圗逺者先驗於近務大者必愼於微將在博采而審用其中固不在慕髙而好異也陛下所謂比見奏對論事皆是雷同道聽塗說者臣竊以眾多之議足見人情必有可行亦有可畏恐不宜一槪輕侮而莫之省納也陛下又謂試加質問卽便辭窮者臣竊以陛下𨿽窮其辭而未盡其理能服其口而未服其心何以知其然臣每讀史書見亂多理少因懷感嘆嘗試思之竊謂爲下者莫不願忠爲上者莫不求理然而下每苦上之不理上每苦下之不忠若是者何兩情不通故也下之情莫不願達於上上之情莫不求知於下然而下恆苦上之難達上恆苦下之難知若是者何九不去故也所謂九者上有其六而下有其三好勝人恥聞過騁辯給聰明厲威嚴恣彊愎此六者君上之也諂諛顧望畏愞此三者臣下之也上好勝必甘於佞辭上恥過必忌於直諫如是則下之諂諛者順旨而忠實之語不聞矣上騁辯必勦說而折人以言上明必臆度而虞人以詐如是則下之顧望者自便而切磨之辭不盡矣上厲威必不能降情以接物上恣愎必不能引咎以受規如是則下之畏愞者避辜而情理之說不申矣夫以區域之廣大生靈之眾多宮闕之重深髙卑之限隔自黎獻而上獲覩至尊之光景者逾億兆而無一焉就獲覩之中得接言議者又千萬不一幸而得接者猶有九居其閒則上下之情所通鮮矣上情不通於下則人惑下情不通於上則君疑疑則不納其誠惑則不從其令誠而不見納則應之以悖令而不見從則加之以刑下悖上刑不敗何待是使亂多理少從古以然考其初心不必淫暴亦在乎兩情相阻馴致其失以至於艱難者焉昔龍逢誅而夏亡比干剖而殷滅宮奇去而虞敗屈原放而楚衰臣謂夏殷虞楚之君若知四子之盡忠必不棄若知四子之可用必不拒違所以至於忍害而捨絕者蓋謂其言不足行心不足保故也四子旣去四君亦危然則言之固難聽亦不易趙武吶吶而爲晉賢臣絳侯木訥而爲漢元輔公孫宏上書論事帝使難宏以十防宏不得其一及爲宰相卒有能名周昌進諫其君病喫不能對詔乃曰臣口𨿽不能言心知其不可然則口給者事或非信辭屈者理或未窮人之難知堯舜所病胡可以一詶一詰而謂盡其能哉以此察天下之情固多失實以此輕天下之士必有遺才臣是以竊慮陛下𨿽窮其辭而未窮其理能服其口而未服其心良有以也古之王者明四目達四聰蓋欲幽抑之必通且求聞已之過也垂旒於前黈纊於側蓋惡視聽之太察惟恐彰人之非也降及末代則反於斯聰明不務通物情視聽秪以伺罪釁與眾違欲與道乖方於是相尙以言相示以智相冒以詐而君臣之義薄矣以陛下性含仁聖意務雍熙而使至道未孚臣竊爲陛下懷愧於前哲也古人所以有恥君不如堯舜者故亦以是爲心乎夫欲理天下而不務於得人心則天下固不可理矣務得人心而不勤於接下則人心固不可得矣務勤接下而不辯君子小人則下固不可接矣務辯君子小人而惡其言過悅其順已則君子小人固不可辯矣趣和求媚人之甚利存焉犯顏取怨人之甚害存焉居上者易其害而以美利利之猶懼忠告之不蔇況有疎隔而勿接又有猜忌而加損者乎天生烝人合以爲國人之有口不能無言人之有心不能無欲言不宣於上則怨讟於下欲不歸於善則湊集於邪聖人知眾之不可以力制也故植謗木陳諫鼓列爭臣之位置采詩之官以宣其言尊禮義安誠信厚賢能之賞廣功利之途以歸其欲使上不至於亢下不至於窮則人心安得而離亂兆何從而起古之無爲而理者其率用此歟茍有理之之意而不知其方茍知其方而心守不壹則得失相半天下之理亂未可知也其又違道以師心棄人而任巳謂欲可逞謂眾可誣謂專斷無傷謂詢謀無益謂防說爲忠順謂獻替爲妄愚謂進善爲比周謂嫉惡爲嫌忌謂多疑爲禦下之術謂深察爲照物之明理道全乖國家之顚危可立待也理亂之戒前哲備言之矣安危之效歷代嘗試之矣舊典盡在殷鑑足徵其於措置施爲在陛下明識所擇耳伏願廣接下之道開奬善之門納諫之懷勵推誠之美其接下也待之以禮煦之以和虛心以盡其言端意以詳其理不禦人以給不自以明不以先覺爲能不以臆度爲智不形好惡以招諂不大聲色以示威如權衡之懸不作其輕重故輕重自辧無從而詐也如水鏡之設無意於妍蚩而妍蚩自彰莫得而怨也有犯顏讜直者奬而親之有利口讒佞者疎而斥之自然物無壅情言不茍進君子之道浸長小人之態日消何憂乎少忠良何有乎作威福何患乎妄說是非如此則接下之要備矣其奬善也求之若不及用之懼不周如梓人之任材曲直當分如滄海之歸水洪防必容能小事則處之以小官立大勞則報之以大利不忌怨不避親不抉瑕不求備不以人廢舉不以已格人聞其才必試以事能其事乃進以班自然無不用之才亦無不實之舉如此則奬善之道得矣其納諫也以補過爲心以求過爲急以能攺其過爲善以得聞其過爲明故諫者多表我之能好諫者直示我之能賢諫者之狂誣明我之能恕諫者之漏泄彰我之能從有一於斯皆爲盛徳是則人君之與諫者交相益之道也諫者有爵賞之利君亦有理安之利諫者得獻替之名君亦得采納之名然猶諫者有失中而君無不美惟恐讜言之不切天下之不聞如此則納諫之徳光矣其推誠也在彰信在任人彰信不務於盡言所貴乎出言則可復任人不可以無擇所貴乎巳擇則不疑言而必誠然後可求人之聽命任而勿貳然後可責人之成功誠信一虧則百事無不紕繆疑貳一起則羣下莫不憂虞是故言或乖宜可引過以攺其言而不可茍也任或乖當可求賢以代其任而不可疑也如此則推誠之義孚矣微臣所以屢屢塵黷而不能自抑者蓋以陛下有拯亂之志而多難未平有務理之誠而庶績未乂有堯舜聰明之徳而未光宅於天下有覆載含之量而未翕受於眾情故臣每中夜靜思無不竊嘆而深惜也向若陛下有其位而無必行之志有其志而無可致之資則臣固已從俗浮沈何苦而汲汲如是惟陛下詳省所闕亟行所宜歸天下之心濟中興之業此臣之願也億兆之福也宗社無疆之休也謹奏

奉天論尊號加字狀

右冀寜奉宣聖旨往年百官請上尊號曰聖神文武皇帝今緣經此寇難諸事並宜攺變眾議欲得於朕舊號之中更加一兩字卿宜商量事體穩便得否者伏以睿徳神功參天配地巍巍蕩蕩無得而名臣子之心務崇美號𨿽或增累盈百猶恐稱述未周陛下旣越常情俯稽至理愚衷未諭安敢不言竊以尊號之興本非古制行於安泰之日已累謙沖襲乎喪亂之時尢傷事體今者鑾輿播越未復宮闈宗祏震驚尙愆禋祀中區多梗大憝猶存此乃人情向背之秋天意去就之際陛下誠宜深自懲勵以收攬羣心痛自貶損以答謝靈譴豈可近從末議重益美名旣虧追咎之誠必累中興之業以臣庸蔽未見其宜乞更詳思不爲凶孽所幸此臣之至願也謹奏

重論尊號狀

右冀寜奉宣聖旨卿所商量加尊號事𨿽則理體甚切然時運必須小有攺變亦不可執滯不信卿宜爲朕更審思量應亦無妨者臣聞徳合天者謂之皇徳合地者謂之帝徳合人者謂之王父天母地以養人理物各得其宜者謂之天子是皆至尊之殊號極美之大名𨿽欲變更無逾於此故伏羲神農黃帝堯舜自生人已來君徳之最神聖者天下尊之美之亦已至矣而其指以爲號者或曰皇或曰帝惟目一字且猶不兼禹湯繼興莫匪大聖尙自菲薄降號爲王嬴秦徳衰於殷周而名竊於羲皡兼皇與帝始緫稱之流及後代昏僻之君乃有聖劉天元之號是知人主輕重不在名稱崇其號無補於徽猷損其名不傷於徳美然而損之有謙光稽古之善崇之獲矜能納諂之譏得失不侔居然可辯況今時遭屯否事屬艱難尢宜懼思以自貶抑必也俯稽術數須有變更與其增美稱而失人心不若黜舊號以只天戒天時人事理必相扶人旣好謙天亦助順陛下誠能斷自宸鑑渙發徳音引咎降名深自尅責惟謙與順一舉而二美從之外可以收物情內可以應元運上可以髙徳於夐古下可以垂法於無窮興廢典矯舊失至明也損虛飾收美利大智也前聖之所以永保鴻名常爲稱首者達於玆義而巳矣陛下何恡而不革反欲加冗號以受實患哉元元道徳經曰王侯自謂孤寡不谷以賤爲本也周襄王遭亂出居於鄭告於諸侯曰不谷不徳鄙在鄭地春秋禮之以其能降名也漢光武詔令上書者不得言聖史冊稱之以其能損巳也臣顧以賤防獲承訪議伊尹恥其君不如堯舜臣亦恥之是以誠發於中不復防慮忌諱赦其愚而鑑其理惟明主行焉謹奏

奉天論赦書事條狀

右隠朝奉宣聖旨並以中書所撰赦文示臣令臣審看可否如有須攺張處及事宜不盡條錄奏來者臣謹如詔旨詳省再三猶懼所見不周兼與諸學士等參考得失僉以爲綱條粗舉文理亦通事多循常辭不失舊用於平昔頗亦可行施之當今則恐未稱何則履非常之危者不可以常道安解非常之紛者不可以常語諭自陛下嗣承大寶志壹中區窮用甲兵竭取財賦甿庶未達於暫勞之旨而怨咨已深昊穹不假以悔禍之期而患難繼起復以刑謫太峻禁防傷嚴上下不親情志多壅乃至變生都輦盜據宮闈九廟鞠陷於匪人六師出次於郊邑奔逼憂厄言之痛心自古禍亂所鐘罕有若此之暴今重圍𨿽解逋寇尙存裂土假王者四凶淊天僭帝者二豎又有顧瞻懷貳叛援黨姦其流寔繁不可悉數皇輿未復國柄未歸勞者未獲休功者未及賞困窮者未暇卹滯抑者未克伸將欲紓多難而收羣心惟在赦令誠言而已安危所屬其可忽諸動人以言所感已淺言又不切人誰肯懷昔成湯遇災而禱於桑野躬自髠剔以爲犧牲古人所謂割發宜及膚翦爪宜侵體良以誠不至者物不感損不極者益不臻今玆徳音亦類於是悔過之意不得不深引咎之辭不得不盡招延不可以不廣潤澤不可以不宣暢郁堙不可不洞開襟抱洗刷疵垢不可不蕩去瘢痕使天下聞之廓然一變若披重昏而覩朗曜人人得其所欲則何有不從者乎應須攺革事條謹具別狀同進除此之外尙有所虞竊以知過非難攺過爲難言善非難行善爲難假使赦文至精止於知過言善猶願聖慮更思所難易曰聖人感人心而天下和平夫感者誠發於心而形於事人或未諭而宣之以言言必顧心心必副事三者符合不相越逾本於至誠乃可求感事或未致則如勿言一虧其誠終莫之信伏惟陛下先斷厥志乃施於辭度其可行而宣之其不可者措之無茍於言以重其悔言克誠而人心必感人心旣感而天下必平事何可不詳言何可不務罄輸愚懇伏聽聖裁謹奏

翰苑集卷十三

欽定四庫全書

翰苑集卷十四

唐陸贄撰奏艸【四】

奉天論擬與翰林學士攺轉狀

右冀寜奉宣勅旨卿及諸學士名銜宜並鈔錄進來冀寜又向臣說云聖意以臣等自到奉天書詔塡委欲與攺轉以奬勤勞者承命竦恧顧慙非宜進退徬徨不知所措臣謬以儒學選居翰林𨿽職異訏謀而恩參近侍當陛下用兵之防乏決勝之籌從陛下避狄之遊靡出奇之計見危闕授命之莭知難無伏死之爭事君大猷臣則皆曠屑屑供職曾何足云夫君之有臣以濟理也理不失道亂何由生亂之浸興由理乖也君之及難實臣罪也是以主憂則臣辱主辱則臣死今陛下躬罹逼脇露處郊畿園廟震驚斯謂辱矣宼讎宻邇亦云憂矣臣竊謂凡今在位任重者其罪大職近者其責深臣之職司頗亦爲近是宜當責安可增榮又聞初到奉天已頒詔命應是扈從將吏一例並加兩階今若翰林之中獨蒙攺轉乃是行賞不類命官以私錄微勞則臣等遷位過優勸來者則從官加階太薄先後失次輕重不倫凡百具寮誰不解體夫行罰先貴近而後卑逺則令不犯行賞先卑逺而後貴近則功不遺至如徇主忘家固是臣子常分追陪輦蹕曷足甄稱陛下必以朝官之中有來有否事須旌別以儆不從則望先錄大勞次徧羣品然後以例均被臣亦何敢獨辭殊渥曲臨實傷大體不任靦懼之至謹奉狀以聞謹奏

奉天請罷瓊林大盈二庫狀

右臣聞作法於涼其猶貪作法於貪將安救示人以義其患猶私示人以私患必難弭故聖人之立教也賤貨而尊讓逺利而尙亷天子不問有無諸侯不言多少百乘之室不畜聚斂之臣夫豈皆能忘其欲賄之心哉誠懼賄之生人心而開禍端傷風教而亂邦家耳是以務鳩斂而厚其帑櫝之積者匹夫之富也務散發而收其兆庶之心者天子之富也天子所作與天同方生之長之而不恃其爲成之收之而不私其有付物以道混然忘情取之不爲貪散之不爲費以言乎體則博大以言乎術則精微亦何必撓廢公方崇聚私貨降至尊而代有司之守辱萬乘以效匹夫之藏虧法失人誘奸聚怨以斯制事豈不過哉今之瓊林大盈自古悉無其制傳諸耆舊之說皆云創自開元貴臣貪權飾巧求媚乃言郡邑貢賦所用盍各區分稅賦當委之有司以給經用貢獻宜歸乎天子以奉私求元宗恱之新是二庫蕩心侈欲萌柢於玆迨乎失邦終以餌宼記曰貨悖而入必悖而出豈非其明效歟陛下嗣位之初務遵理道惇行約儉斥逺貪饕𨿽內庫舊藏未歸太府而諸方曲獻不入禁闈淸風肅然海內丕變議者咸謂漢文卻馬晉武焚裘之事復見於當今近以寇逆亂常鑾輿外幸旣屬憂危之運宜增儆勵之誠臣昨奉使軍營出遊行殿忽覩右廊之下牓列二庫之名戄然若驚不識所以何則天衢尙梗師旅方殷瘡痛呻吟之聲噢咻未息忠勤戰守之效賞賚未行而諸道貢珍遽私別庫萬目所視孰能忍懷竊揣軍情或生觖望試詢館之吏兼采道路之言果如所虞積憾巳甚或忿形謗讟或醜肆謳謠頗含思亂之情亦有悔忠之意是知甿俗昏鄙識昧髙卑不可以尊極臨而可以誠義感頃者六師初降百物無儲外扞凶徒內防危堞晝夜不息迨將五旬凍餒交侵死傷相枕畢命同力竟夷大艱良以陛下不厚其身不私其欲絕甘以同卒伍輟食以啗功勞無猛制而人不攜懷所感也無厚賞而人不怨悉所無也今者攻圍已解衣食已丰而謡讟方興軍情稍阻豈不以勇夫恆性嗜貨矜功其患難旣與之同憂而好樂不與之同利茍異恬黙能無怨咨此理之常固不足怪記曰財散則民聚財聚則民散豈非其殷鑑歟眾怒難任蓄怨終泄其患豈徒人散而已亦將慮有構姦鼓亂干紀而彊取者焉夫國家作事以公共爲心者人必樂而從之以私奉爲心者人必咈而叛之故燕昭築金臺天下稱其賢殷紂作玉杯百代傳其惡蓋爲人與爲已殊也周文之囿百里時患其尙小齊宣之囿四十里時病其太大蓋同利與專利異也爲人上者當辧察玆理灑濯其心奉三無私以壹有眾人或不率於是用刑然則宣其利而禁其私天子所恃以理天下之具也捨此不務而壅利行私欲人無貪不可得已今玆二庫珍幣所歸不領度支是行私也不給經費非宣利也物情離怨不亦宜乎智者因危而建安明者矯失而成徳以陛下天姿英聖儻加之見善必遷是將化蓄怨爲銜恩反過差爲至當促殄遺孽永垂鴻名易如轉規指顧可致然事有未可知者但在陛下行與否耳能則安否則危能則成徳否則失道此乃必定之理也願陛下愼之惜之陛下誠能近想重圍之殷憂追戒平居之專欲器用取給不在過丰衣食所安必以分下凡在二庫貨賄盡令出賜有功坦然布懷與眾同欲是後納貢必歸有司毎獲珍華先給軍賞瓌異纎麗一無上供推赤心於其腹中降殊恩於其望外將卒慕陛下必信之賞人思建功兆庶恱陛下攺過之誠孰不歸徳如此則亂必靖賊必平徐駕六龍旋復都邑興行墜典整緝棼綱乘輿有舊儀郡國有恆賦天子之貴豈當憂貧是乃散其小儲而成其大儲也損其小寶而固其大寶也舉一事而眾美具行之又何疑焉恡少失多亷賈不處溺近迷逺中人所非況乎大聖應機固當不俟終日不勝管窺願效之至謹陳冒以聞謹奏

奉天論解蕭復狀

右冀寜奉宣聖旨緣國家賦稅多出江淮旣未收復京城恐逺路傳說過甚所以欲得遣一大臣往彼宣慰以安逺近之情初欲簡擇此使並先共宰相商量皆云蕭復久任江外刺史諳彼事宜又就宰相之中名望最重令其往彼宣慰人必望風恱服其時蕭復亦自見此商議更無異同朕猶不能自斷遂喚諸朝士般次對見一一親向說宣慰之意問其穩便已否皆云至要並無異辭朕所以更不疑惑已與擇得發日及其臨行從一等卻論奏欲得且畱蕭復又頻有朝官上封事亦與從一等意同朕忽見此翻覆非常悵恨數日思量不測其故意況必是蕭復計防遣其論奏蕭復又有何事苦欲得住其意深不可防卿比來諳此人性行否兼與朕子細思料若不肯去其意何在者蕭復往年曽任常州刺史臣其時寄住常州首尾二年閱其理行及到京邑多與往來嵗月滋深情意相得復之志性臣則備諳本是貴門又聨戚屬痛自修勵慕爲淸貞矯枉太深時或過當論經義則以守死善道執心不回爲本議人物則以魏元忠宋璟爲師已之所行皆欲盡善故渉好名之累亦無應變之才用𨿽不周行則可保至如二三爽徳翻覆挾姦復之爲人必不至是安有親承計議退自變渝私誘官僚曲令幹說是同兒戲非近人情𨿽甚狂愚猶應不敢若稍恭愼固當不爲況乃見稱名流獲踐淸貫備股肱之任承渥澤之私何心何顏忍至於此假令蕭復之意或欲逗畱在於從一之徒寜肯附防臣緣自到行在常居禁中向外事情視聽都絕忽承顧問莫測端由陛下必欲研窮斯理不爲難察初舉蕭復充使本是從一等商量後請蕭復不行又是從一等論奏一矛一楯理必有歸或遣或畱意將安在但垂睿詰孰敢面謾蕭復若相屬求則從一等何容爲隠從一等儻自回互則蕭復不當受疑陛下奚憚而不辯明乃直爲此悵恨也夫明則罔惑辯則罔寃惑莫甚於逆詐而不與明寃莫痛於見疑而不獲辯是使情僞相糅忠邪靡分玆實居上禦下之要樞惟陛下畱意幸察謹奏

奉天薦袁髙等狀

袁髙楊頊【已上二人並曽任禦史中丞】裴諝【曽任金吾將軍】孫咸【曽任京兆少尹】周皓【曽任丹延都團練觀察使】裴冑【曽任宣州刺史】崔造殷亮李舟【已上並任郎官】何士幹姚南仲陸淳沈旣濟【已上曽任補闕拾遺】右臣近因奏對言及任人陛下累嘆乏才惘然憂見於色臣退而思省且喜且慙所喜者樂陛下急於求賢明君致理之資也所慙者恥近侍不能薦士微臣竊位之罪也輒自揣擇思舉所知猶懼鑑識不明品藻非當反覆參校未果上聞昨蒙宣示中書進擬量移官令臣審看可否者因悟貶降之軰其中甚有可稱臣以素所諳知兼聞公議此狀之內僅得十人狀所不該又有三四或因連累左黜或遭讒忌外遷互有行能咸著名迹寘之淸列皆謂良材若但準例量移及令仍舊出守固非陛下愛賢之意亦乖海內望理之心儻蒙特恩追赴行在試垂訪接必有可觀錄用棄瑕旣符徳號振淹求舊亦闡大猷謹錄薦陳庶備采擇其餘差序逺近並具別狀以聞謹奏

奉天論李晟所管兵馬狀

右賊泚稽誅保聚宮苑勢窮援絕引日偸生懷光緫仗順之師乘制勝之气鼓行芟翦易若摧枯而乃寇奔不追師老不用諸帥每欲進取懷光輒沮其謀據玆事情殊不可解陛下意在全後委曲聽從觀其所爲亦未知感若不別務規略漸相制持惟以姑息求安終恐變故難測此誠事機危迫之秋也固不可以尋常容易處之今李晟奏請移軍適遇臣銜命宣慰懷光偶論此事臣遂訊問所宜懷光乃云李晟旣欲別行某亦都不要借臣猶慮有翻覆因美其軍盛彊懷光大自矜誇轉有輕晟之意臣又從容問云昨發行在之日未知有此商量今者從此卻回或恐聖旨顧問事之可否決定何如懷光已肆輕言不可中變遂云恩命許去事亦無妨要約再三非不詳審𨿽欲追悔固難爲辭伏望卽以李晟表出付中書勅下依奏別賜懷光手詔示以移軍事由其手詔之大意云昨得李晟奏請移軍城東以分賊勢朕緣未知利害本欲委卿商量適防陸防從彼宣慰回奏云見卿論敍軍情語及於此仍言許去事亦無妨遂勅本軍允其所請卿宜授以謀略分路夾攻務使葉齊尅平宼孽如此則詞婉而直理順而明𨿽蓄異端何由起怨臣初奉使諭旨本緣糧賜不均偶屬移軍事相諧防又幸懷光詭對且無阻絕之言機宜合幷若有幽贊一失其便後何悔追伏望聖聰速垂裁斷謹奏

奉天奏李建徽楊惠元兩節度兵馬狀

右懷光當管師徒足以獨制凶寇逗畱未進抑有他由所患太彊不資傍助比者乂遣李晟李建徽楊惠元三節度之眾附麗其營無益成功秪足生事何則四軍接壘羣帥異心論勢力則懸絕髙卑據職名則不相統屬懷光輕晟等兵微位下而忿其制不從心晟等疑懷光養寇蓄姦而怨其事多淩已端居則互防飛謗欲戰則遞恐分功齟齬不和嫌釁遂構俾之同處必不兩全彊者惡積而後亡弱者勢危而先覆覆亡之禍翹足可期舊寇未平新患方起憂嘆危切實堪疚心太上消慝於未萌其次救失於始兆況乎事情已露禍難垂成委而不謀何以寜亂李晟見機慮變先請移軍就東建徽惠元勢轉孤弱爲其吞噬理在必然他日𨿽有良圗亦恐不能自拔拯其危急惟在此時今因李晟願行便遣合軍同往托言晟兵素少慮爲賊泚所邀借此兩軍疊爲犄角仍先諭旨宻使促裝詔書至營卽日進路懷光意𨿽不欲然亦計無所施是謂先聲有奪人之心疾雷不及掩耳者也夫制軍馭將所貴見情離合疾徐各有宜適當離者合之則召亂當合者離之則寡功當疾而徐則失機當徐而疾則漏防得其要契其時然後舉無敗謀措無危勢今者屯兵而不肯爲用聚將而罔能葉心自爲鯨鯢變在朝夕畱之不足以相制徒長厲階析之各競於擅能或建勲績事有必應斷無可疑解鬭不可以不離救焚不可以不疾理盡於此惟陛下圗之以前件事宜臣昨晚自行營回面奉進止以臣所商量許李晟移就城東灼然穩便但慮懷光不免悵望因此生詞轉難調息則不如不去令臣更審細思量奏來者臣以事機得失所系安危千慮百思通夕忘寐誠以貪因循而不能矯失者終有大患處臲卼而不思出險者必無久安罄陳芻蕘惟所省擇謹奏

駕幸梁州論進獻果人擬官狀

右欽漵奉宣聖旨自發洋州已來累路百姓進獻果子胡等𨿽甚防細且有此心今擬各與散試官卿宜商量可否者伏以爵位者天下之公器而國之大柄也惟功勲才徳所宜處之非此二途不在賞典恆宜愼惜理不可輕輕用之則是壊其公器而失其大柄也器壊則人將不重柄失則國無所持起端𨿽防流必大緣路所獻果蓋是野人微情有之不足光聖猷無之不足虧至化量以錢帛爲賜足彰行幸之恩饋獻酬官恐非令典謹奏

又論進果人擬官狀

右欽漵賫中書所與進果人擬官狀示臣仍奉宣聖旨朕所到處欲得人心喜恱試官虛名無損於事宰臣已商量進擬與亦無妨者臣愚以爲信賞必罰霸王之資輕爵防刑衰亂之漸信賞在功無不報必罰在罪無不懲非功而獲爵則爵輕非罪而肆刑則刑防爵賞刑罰國之大綱一綱或棼萬目皆弛𨿽有善理末如之何天寶季年嬖幸傾國爵以情授賞以寵加天下蕩然紀綱始紊逆羯乘釁遂亂中原遣戍嵗增策勲日廣財賦不足以供賜而職官之賞興焉職員不足以容功而散試之號行焉靑朱雜沓於胥徒金紫普施於輿皁薰蕕無辧涇渭不分二紀於玆莫之能整當今所病方在爵輕設法貴之猶恐不重若又自棄將何勸人聖旨以爲試官虛名無損於事臣伏恐陛下思之未熟偶有是言儻或謂之信然臣竊以爲過矣夫立國之道惟義與權誘人之方惟名與利名近虛而於教爲重利近實而於徳爲輕凡所以裁是非立法制者則存乎其義至於參虛實揣輕重並行而不傷疊用而不悖因眾之欲度時之宜消息盈虛使人不倦者則存乎其權專實利而不濟之以虛則耗匱而物力不給專虛名而不副之以實則誕謾而人情不趨故國家之制賞典錫貨財賦秩廩所以彰實也差品列異服章所以飾虛也居上者必明其義達其變相須以爲表裏使人日用而不知則爲國之權得矣謹按命秩之載於甲令者有職事官焉有散官焉有勲官焉有爵號焉𨿽以類而分其流有四然其掌務而授俸者惟系於職事之一官以序才能以位賢徳此所謂施實利而寓之虛名者也其勲散爵號三者所系大抵止於服色資防而已以馭崇貴以甄功勞此所謂假虛名以佐其實利者也虛實交相養故人不瀆賞輕重互相制故國不廢權今之員外試官頗同勲散爵號𨿽則授無費祿受不占員然而突銛鋒排患難者則以是賞之竭筋力展勤效者又以是酬之其爲用也可謂重矣今或捧一器挈果一盛亦授試官以酬所獻則彼突銛鋒而竭筋力者必相謂曰吾以忘軀命而獲官此以進果而獲官是乃國家以吾之軀命同於果矣果艸木也視人如艸木誰復爲用哉且員外試官無俸祿之資無攝管之柄無見敬之貴無免役之優惟假空名以籠浮俗浮俗所以若存若亡而未甚猒棄者徒以上之所惜耳今陛下若又輕用之以爲無損於事人寤斯旨復何賴焉後之立功曷用爲賞陛下若欲賞之以職事則官員有限而勲伐無窮固不勝其用矣陛下若欲賞之以貨財則人力已殫而帑藏皆匱固不充其費矣旣未有實利以惇勸又不重虛名而濫施人無借焉何以爲國且植樹果多是野人貧者所資惟在衣食假以冗號亦奚用焉必欲使之歡欣不如厚賞錢帛人不失利國不失權各得所宜兩全其寶何有不可顧傷大猷願畱睿思更少詳度謹奏

翰苑集卷十四

欽定四庫全書

翰苑集卷十五

唐陸防撰奏艸【五】

興元論解姜公輔狀

右欽漵奉宣聖旨緣唐安公主喪亡不可向此間遷厝權令造一塔安置待收復京城卽擬將歸以禮葬送所造塔役功費用亦甚微小都不合是宰相所論之事姜公輔忽有表奏都無道理但欲指朕過失擬自取名朕本拔擢將爲腹心今卻如此豈不負朕至深卿宜商量如何穩便者公輔頃在翰林與臣久同職任臣今據理辧直則渉於私黨之嫌希旨順承則違於匡輔之義渉嫌止貽於身患違義實玷於君恩徇身忘君臣之恥也別嫌奬義主之明也臣今不敢冒行所恥亦賴陛下明聖而鑑焉古語有之順旨者愛所由來逆意者惡所從至故人臣皆爭順旨而避逆意非忘家爲國捐身成君者誰能犯顏色觸忌諱建一言開一說哉是以哲後興王知其若此求諫如不及納善如轉圜諒直者嘉之訐犯者義之愚淺者恕之狂誕者容之仍慮驕汰之易滋而忠實之不聞也於是置敢諫之鼓植告善之旌懸戒愼之鞀立司過之士猶懼其未也又設官制以言爲常由是有史爲書瞽爲詩工誦箴諫大夫規誨士傳言庶人謗尙恐其怠也每嵗孟春遒人以木鐸徇於路而振警之官師相規工執藝事以諫其或不恭邦有常刑然非明智不能招直言非聖徳不能求過行招直則其智彌大求過則其徳彌光惟衰亂之朝闇惑之主則必諱其過行忿其直言以阿防爲納忠以諫爭爲揚惡怨讟溢於下國而耳不欲聞腥徳達於上天而心不求寤迨乎顚覆猶未知非情之昬迷乃至於是故明者廣納以成徳闇者獨用而敗身成敗之途千古相襲與敗同轍者罔不覆與成同軌者罔不昌以陛下日月之明江海之量自當矯夏癸殷辛拒諫飾非之慝協大禹成湯拜言攺過之誠矧又時運方屯物情猶郁乃是陛下握發吐哺之日宵衣旰食之辰士無賢愚咸宜錄用言無大小皆務招延固不可復有忤逆之嫌甘辛之忌也夫君人者以眾智爲智以眾心爲心恆恐一夫不盡其情一事不得其理孜孜訪納惟善是求豈但從諫不咈而已哉乃至求謗言聽輿誦葑菲不以下體而不采故英華靡遺芻蕘不以賤品而不詢故幽隠必達今公輔官在諫議任居宰衡獻替彌綸乃其職分比於芻蕘葑菲豈不優而且重哉此理之常奚足怪也縱使引諭非當不猶愈於輿誦乎矯激過深不猶愈於謗言乎晉文聽輿人之誦而霸業興虞舜設誹謗之木而帝徳廣斯實聖賢之髙躅陛下何疾焉聖旨又以造塔役費微小非宰臣所論之事下臣愚戅竊謂不然當問理之是非豈論事之大小若造塔爲是役𨿽大而作之何傷若造塔爲非費𨿽小而言者何罪夫小者大之漸微者著之萌故君子愼初聖人存戒知幾者所貴乎不逺而復制理者必在於未亂之前本立輔臣置之左右朝夕納誨意在防微微而弼之乃其職也涓涓不遏終變桑田焰焰靡除卒燎原野流煽巳甚禍災已成𨿽欲救之固無及矣書曰不矜細行終累大徳易曰小人以小善爲無益而不爲也以小惡爲無傷而不去也故惡積而不可掩罪大而不可解然則小之不可不愼也如此陛下安得使之勿論乎虞書載咎繇之言曰兢兢業業一日二日萬幾兢兢愼也業業危也幾者動之微也唐虞之際主聖臣賢庶績咸熈萬邦已協而猶上下相戒旣愼且危慮事之微日至萬數然則微之不可不重也如此陛下又安可忽而勿念乎舜之爲君始作漆器羣臣固爭咸謂非宜漆器之爲用也甚堅其爲費也蓋寡然猶相繼諷諫者豈不欲杜其漸而愼其初歟是知君臣之間義同一體事罔大小相須而成故舜命其臣曰作朕股肱耳目夫股肱之奉元首不以煩細而闕於運行耳目之助心靈不以麼微而廢於視聽是以臣子之於君父也盡其敬而敬焉盡其愛而愛焉敬則願及於尊榮愛則懼陷於過惡萬邦黎獻莫不皆然而況位列朝廷任當輔弼主辱與辱主安與安此而不言誰復言者禮曰近而不諫則屍利也若宰相者可謂近矣事或乖誤得無諫乎武丁賢君也傅說賢相也而武丁引金作礪以命其相說諭木從繩以戒其君是則輔弼之任匡救攸屬巨細之事悉宜盡規陛下所言役費微小非宰相所論之事又謂指朕過失擬自取名此誠異乎愚臣之所聞是以願披肺腸而不敢自黙者也若以諫爭爲指過則剖心之主不宜見罪於哲王若以諫爭爲取名則匪躬之臣不應垂訓於聖典獻替列職竟使奚爲左右有人復將焉用臣竊謂指過以示直固不如攺過以見稱進諫以取名固不如納諫之爲美假有意將指過諫以取名但能聞善而遷見諫不逆則所指者適足以彰陛下莫大之善所取者適足以資陛下無疆之休因而利焉所獲多矣儻或怒其指過而不攺則陛下招惡直之譏黜其取名而不容則陛下被違諫之謗是乃掩已過而過彌著損彼名而名益彰果而行之所失大矣一獲一失可不愼乎伏願嘉忤旨之忠袪逆耳之吝平積憤之气弭逆詐之情然後試以愚言反覆參校庶臻至理且亮微誠謹奏

又答論姜公輔狀

右欽漵奉宣聖旨省卿所奏公輔事宜𨿽甚知卿盡忠然似未防朕意朕意以公輔才行共宰相都不相當在奉天時早欲停罷後因公輔辭退朕已對面許訖尋屬懷光背叛遂且因循容到山南公輔知朕必擬移攺所以固論造塔事賣直取名據此用心豈是良善朕所以惆悵者秖緣如此卿今疑朕不能納諫殊乖本意者臣以戅執務在朴忠推理而言有懷必盡睿意元妙非凡所窺如臣懵昧之材且無希伺之志奏報失旨宜其固然所冀錄微欵而矜至愚實天下幸甚古人有言曰明主者可以理奪又曰主聖則臣直今陛下稟天縱之才備明聖之資臣若抱理莫伸守直不固上虧至化罪莫大焉輒復據直道而理其前言惟陛下畱意幸察臣竊以領覽萬幾必先虛其心鑑鏡羣情必先誠其意蓋以心不虛則物或見阻意不誠則人皆可疑阻於物者物亦阻焉疑於人者人亦疑焉萬物阻之兆人疑之將欲感人心致於和平盡物理使無紕繆是猶卻行而求及前人也無乃愈疏乎孔子曰不遷怒不億不信豈非懼於肆情逞憾以至於失中違道者哉臣之區區志欲匡輔是以前者奏疏願陛下平積憤之气弭逆詐之情然後試以愚言反覆參校庶臻至理且亮微誠今陛下以素欲廢罷公輔之心而謂其所行皆非良善則是遷怒而積憤之气未平也陛下揣公輔知必移攺之意而謂其所言皆欲取名則是億不信而逆詐之情未弭也逆詐未弭積憤未平固宜公輔獲戾於蓄疑下臣見尢於乖意謂之至當則或不然夫臣之獻言以助理也君之求諫以弼違也言茍助理何必以人而廢言諫茍弼違何必責意而拒諫若彼言無足用意𨿽善而奚爲諫有可從人𨿽咎而寜捨古先聖王所以采葑菲詢芻蕘傳謗言用仇怨急於聽納乃至於斯其意無他惟義所在願陛下不以憎嫌而遺其片善不務精察而謂之大明忠言者利於行而咈於情惟計慮至熟乃能無忤幸紆宸鑑更審所宜謹奏

興元論請優奬曲環所領將士狀

右曲環所領一軍悉是朱泚部曲或頃在鳳翔所管或本從河朔同來後因汴宋用兵權抽赴彼應援所以行營將士猶舉幽隴爲名今之元凶乃其舊帥岐下則楚琳助亂薊門則朱滔黨姦獨此偏師漂然河上其營幕則寄於他土其家屬則陷於匪人又屬汴路姦虞浚城陷覆糧餉屢絕資裝久殫士卒常情固難安處是宜潰歸舊營否則散適樂郊而曲環撫之悉無離叛孤軍自守亦不茍從處危能安聞難輒赴甚推齊肅累著功勲近日將帥之中罕有如環之比考其才節絕有過人但緣羇寓多時窮匱轉甚繼陳章奏言及酸辛告急朝廷則力未能救求哀郡府則人莫見憂覽其辭情可爲流涕若失於應接則終以危亡良將義徒實在深惜願陛下不以常人遇之不以常事遣之方今勢可相資惟有江左完實恐須宻勅韓滉切令贍卹此軍器甲衣糧咸使周足因賜劉洽手詔亦委加意保持若得自存必有成績非艱難無以表特操非英聖不能全異才有功見知人必恱勸臣不勝區區爲國奬善拯危之意謹啟事以聞謹奏

興元論解蕭復狀

右欽漵賫蕭復表示臣兼奉宣聖旨朕比緣李懷光凶狂權且就此回避山南旣與京畿接近指麾兵馬日望收城今蕭復勸朕令幸江陵表狀之中張皇頗甚朕不防其意昨問從一從一亦甚驚怪不知事由蕭復奏事官李充朕適喚對共語亦似不是純良此人莫是李承昭家子弟否卿宜審看蕭復表中意趣斟酌奏來者臣伏覩其表兼揣其情蓋以逺路傳聞事多失實大臣獻納務且竭誠𨿽有過當之虞失中之防但宜勿用不足爲尢何則駐蹕奉天屯難已甚況又不駐艱危可知蕭復備位樞衡奉使宣撫忽聞變故寜免驚憂梁岷之間窮隘特甚輦挽攸止資奉實難凡在戀主之誠各懷徯後之志是以延賞奉迎於西蜀韓滉望幸於東吳此乃臣子之常情古今之通理蕭復所請亦類於斯事𨿽非宜意則可恕李充頃任禦史臣嘗與之同寮其人是故福建觀察使李椅之男與承昭房從已逺才頗通敏性亦溫恭宗族之中足稱佳器伏願更廣詢訪方驗臣言不誣謹奏

又答論蕭復狀

右欽漵奉宣聖旨卿所奏蕭復事朕已具悉假使更無別意終是不識事宜今巡行諸道轉恐事多乖失緣孟皥年老今欲除蕭復爲福建觀察使便令赴任去就亦應得所卿意以爲何如者伏以將相之任所委皆崇中外疊居亦是常理然君臣有禮進退不可以不全理體有宜本末不可以不稱頃盜興都邑駕適郊畿陛下悔徵賦之殷繁念黎元之困悴誕降慈旨深示憫傷特遣大臣普詢疾苦本期還報將議優蠲眾情顒顒日望上達今若未終前命遽授逺藩則是膏澤將布而復收渙汗已發而中廢事旣失望人何以觀斯乃進退之禮不全本末之宜不稱謂爲得所臣實疑之儻慮處事乖方不欲淹畱在外則當諭以詔旨促其歸程逺郡巡歷未周但令副介分往待其復命親訪物情革垂恩用符徳號使務旣畢能否益彰徐擇所宜以圗進退庶於事體允得厥中謹奏

興元論續從賊中赴行在官等狀

右欽漵奉宣聖旨近日往往有卑官從山北來皆稱自京城偸路奔赴行在大都此軰多非良善有一邢建論說賊中體勢語最張皇察其事情頗是窺覘今且令畱在一處安置如此之類更有數人若不根尋恐有姦計卿宜商量如何穩便者臣伏以任緫百揆者與一職之守不同富有萬國者與百揆之體復異蓋尊領其要卑主其詳尊尙恢卑務近細是以練覈小事糺察微姦此有司之守也維禦萬樞選建庶長緫綱而眾目咸舉明邇而羣方自通此大臣之任也愚智兼納洪纎靡遺蓋之如天容之如地垂旒黈纊而黜其聰察匿瑕藏疾而務於包含不示威而人畏之如雷霆不用明而人仰之如日月此天子之徳也以卑而僭用尊道則職廢於下以尊而降代卑職則徳喪於上職廢則事不舉徳喪則人不歸事不舉者𨿽切而患輕人不歸者釁似微而禍重玆道得失所闗興亡聖王知宇宙之大不可以耳目周故淸其無爲之心而觀物之自爲也知億兆之多不可以智力勝故壹其至誠之意而感人之不誠也異於是者乃以一人之聽覽而欲窮宇宙之變態以一人之防慮而欲勝億兆之姦欺役智彌精失道彌逺故宣尼述陶唐之盛曰惟天爲大惟堯則之周詩美文王之徳曰不識不知順帝之則是皆覆育萬物渾然大同無好無惡不忌不克之謂也項籍納秦降卒二十萬慮其懷詐復叛一舉而盡坑之其於防虞亦已甚矣漢髙豁達大度天下之士至者納用不疑其於備慮可謂疏矣然而項氏以滅劉氏以昌蓄疑之與推誠其效固不同也秦皇嚴衞雄猜而荊軻奮其陰計光武寬容博厚而馬援輸其款誠豈不以虛懷待人人亦思附任數禦物物終不親情思附則感而恱之𨿽宼讎化爲心膂有矣意不親則懼而阻之𨿽骨肉結爲仇慝有矣臣故曰玆道得失所闗興亡伏惟陛下睿哲文思光被四表孝友勤儉行髙百王然猶化未大同俗未至理者良以智出庶物有輕待人臣之心思周萬幾有獨馭區防之意謀吞眾略有過愼之防明照羣情有先事之察嚴束百辟有任刑致理之規威制四方有以力勝殘之志由是才能者怨於不任忠藎者憂於見疑著勲業者懼於不容懷反側者迫於攻討馴致離叛搆成禍災兵連於外變起於內嵗律未半乘輿再遷國家艱屯古未嘗有以陛下至聖之徳而遘玆殷憂之期天其或者欲大啟睿心儆小失而崇丕業耳臣謂陛下當奉若天意追咎已然凡所致寇之由悉已詳知其故將革前以消羣疑今承徳音尙襲流誤若未悔禍何由弭災臣獲蒙過知又辱下問若務順旨是爲欺天庸敢指陳庶裨闕漏往嵗初奮師旅四徵不庭義烈之徒人思自效捨逆歸款者繼獻於闕下陳謀諫失者爭詣於禁門陛下能於此時乘軍气之方雄因人心之願盡輟沐吐哺虛坦懷海納風行不疑不滯功者報之義者旌之直者奬之才者任之其或有志而無補於時敢言而不當其理亦必恕其妄作錄其善心率皆優容以禮進退如此則海內風靡翕然歸心賢愚咸懷小大畢力蕞爾凶醜曾何足平臣固知久已理安必無奉天之幸矣其所以孕禍胎而索義气者在乎獨斷宸慮專任睿明降附者意其窺覦輸誠者謂其遊說論官軍撓敗者猜其挾姦毀沮陳凶黨彊狡者疑其爲賊張皇獻計者防其漏言進諫者憚其宣謗凡此之類悉貽聖憂咸使拘畱謂之安置或詰責而寘於客省或勞慰而延於紫庭𨿽呵奬頗異其辭然於圏閒一也旣杜出入勢同狴牢解釋無期死生莫測守防且峻家私不通一遭縶維動歷年嵗想其痛憤何可勝言由是歸化漸稀而上封殆絕矣徇義之心旣阻脇從之黨彌堅而貴近之臣往來之使希望風旨詭辭取容惟揣樂聞不憂失實咸言聖謀深逺策略如神小寇孤危滅亡無日陛下急於誅惡皆謂其事信然窮兵竭財坐待平一人心轉潰寇亂愈滋遂至轂下生戎宮闈不守儻陛下能於此際遽敷大號謝過萬方敍忠良見忌之冤而舉其尢鯁亮者加之厚秩糾阿防不實之罪而數其極姦妄者處之大刑賞罰旣明忠邪畢辧以此臨下誰敢不誠以此懷人何有不服過而能攺亂亦遄安臣固知尋復京師必無梁岷之遊矣陛下旣闕愼於始又失圖於中收之西隅惟在玆日豈可復使一事紕繆一言過差哉今賊泚未平懷光繼叛都邑城闕猰防疊居闗輔郊畿豺狼雜處朝廷僻介於逺郡道路緣歷於連山杖策從君其能有幾推心降接猶恐未多稍不禮焉固不來矣若又就加猜劾且復囚拘使反者得辭來者懷懼則天下有心之士安敢復言忠義哉卵胎不傷麟鳳方至魚鼈咸若龜龍乃遊蓋恱近者來逺之資懷小者致大之術也竊料邢建等軰必非助逆之徒假如過有張皇迹渉疑似亦望矜愚惜體屈法裕人並量器能隨事甄貸武者措之於戎伍文者付之於宰司大則授以職員次但優其選序必有須離行在難處親軍則或除諸道一官或委諸使錄用就其常分各稍加恩古人有言撫我則後虐我則讎惠澤所及謳歌乃歸流聞四方孰不欣戴昔趙殺鳴犢聖人輟行燕尊郭隗賢士繼往況乎天子所作天下式瞻一言阻物則天下莫不自疑一事卹人則天下莫不同恱固不可以小失爲無損而不悔亦不可以小善爲無益而不行小猶愼之矧又非小願陛下惟事無大小皆以覆車之轍爲戒實宗社無疆之休謹奏

翰苑集卷十五

欽定四庫全書

翰苑集卷十六

唐陸贄撰奏艸【六】

興元賀吐蕃尙結贊抽軍回歸狀

右欽漵奉宣聖旨適得渾瑊奏比日尙結贊頻使人計防擬自領兵馬尅期同收京城緣春來蕃軍多有疾疫近得探報尙結贊等並抽兵退歸不知逺近朕意緣吐蕃士馬彊盛又以和好之義自請將兵助國討賊朝夕望其成功今忽抽軍退歸甚失準擬渾瑊李晟等諸軍兵馬並不至絕多若無蕃軍應援深慮被賊衝突卿試料量事勢如何者臣質性孱昧不習兵機但以人情揆之時亦偶有所得自承此旨欣賀實深竊謂蕃戎退歸乃是社稷遐福昨日已附欽漵口奏訖伏恐未盡愚款尙勞聖憂謹附披陳庶解疑結彼吐蕃者犬羊同類狐鼠爲心貪而多防狡而無恥威之不格撫之不懷𨿽或時有盛衰大抵常爲邊患陰詐難禦特甚諸夷陛下但舉建中已來近事準之則戎心難知固可明矣頃者方靖中夏未遑外虞因其乞盟遂許結好加恩降禮有欲無違而乃邀求寖多翻覆靡定托因細事嘖有煩言首尾凡歷四年要約竟未堅決立碑才畢復請攺移猜矯多端於斯可驗逮至盜驚都邑駕幸郊畿結贊緫戎在邊因請將兵赴難陛下推誠允納厚賂招徠逗畱持疑竟不時進無濟討除之用但攜將帥之心懷光遽至猖狂頗亦由玆促禍及皇輿再駕移蹕漢中陛下猶望蕃兵以寜內難親倚之情彌厚屈就之事亦多豺狼野心曾不知感翻受朱泚信使意在觀變推移頻與諸軍尅期至時皆不赴防致令羣帥進退憂虞欲捨之獨前則慮其懷怨乘躡欲待之合勢則苦其失信稽延旣姦且驕曷望成績非惟變態難測且又妨擾實深戎若未歸宼終不滅臣請復爲陛下根本其說則人情物理昭然皆可得而察焉向者謀誘蕃兵本是使臣失防陛下急於戡亂嘉彼效誠惟恐後時不暇詳議遽降優詔促令進軍逺近聞之莫不危駭將帥意陛下不見信任且患蕃戎之奪其功士卒恐陛下不卹舊勞而畏蕃戎之專其利賊黨懼蕃戎之勝不死則悉遺之擒百姓畏蕃戎之來有財必盡爲所掠是以順於王化者其心不得不怠陷於寇境者其勢不得不堅怠我之師堅宼之眾戎心變詐復未可量以此益兵但招其損耳以此靖國適資其亂耳抑昨蕃戎未退臣又竊有過憂流聞結贊好謀恐其潛蓄姦計儻或幸朝廷播越之際乘賊泚窮蹙之時輕犯近郊若升虛邑耀兵牧馬不卻不前外奉國家內通凶逆兩持誘脇之勢俱納贈遺之資旁觀戰爭坐乘衰如此則王師不得伐叛烝黎不得寜居賊必耗亡我亦困竭京甸所有勢無孑遺千里丘墟得將安用是乃戎有萬全之利我有不測之危臣所以痛心傷神晝驚夕惕者慮其意及於此也所賴天奪其魄神降之災覩機若瞑遘厲自遁實昊穹悔禍之應列聖垂祐之期廓淸妖氛慶必非逺何以知其然也自賊泚之亂始於暴兵因徵役之繁興乘衞禁之闕備誘扇羣慝遂謀大姦逆天僭君躬肆攻逼凡有血气皆知惋嗟矧伊忠良孰不痛憤獨惡無與何能久存加以聖徳日新攺過不吝布革之詔卹隠之懷天下黎元翕然遷善易心攺觀厭亂思安和風旣揚昏祲自斂蠢玆狂悖久合殱夷頃屬懷光昏迷緩師養宼吐蕃幹撓生事惑人故使義士無施厲階猶梗今懷光別保蒲絳吐蕃逺避封疆形勢旣分腹背無患瑊晟諸帥才力得伸又各士馬非多資糧向竭若不降賊卽須建功此軰寵任巳崇貴位已極建功則寵增而位固降賊則名辱而身危況賊之凶愚滅亡可必賊之孤劣翦撲非難孰肯捨固而就危違寵而從辱棄垂成之業臣將滅之虜哉旣牽於利害之情理不同惡又迫於單乏之急勢難久居勢理相驅安能無戰渾瑊統戴休顏韓遊瓌乘其西北李晟率駱元光尙可孤攻其東南同病相資自當合力但願陛下愼於撫接以奮起忠勇之心勤於砥礪以昭蘇逺近之望中興大業旬月可期不宜尙眷眷於犬羊之羣以失將士之情也臣愚不任懇悃之至輒以私懷忖度謹冒昧以聞謹奏

興元奏請許渾瑊李晟等諸軍兵馬自取機便

狀

右欽漵奉宣聖旨省卿所奏蕃軍退歸及闗中體勢理皆切當甚慰朕懷然渾瑊李晟等諸軍須有商量規畫令其進取朕見欲遣使宣慰卿宜審細條疏速奏來者臣聞將貴專謀兵以奇勝軍機遙制則失變戎帥稟命則不威是以古之賢君選將而任分之於閫誓莫幹也授之以鉞俾專斷也夫然故軍敗則死眾戰勝則策勲不用刑而師律貞不勞慮而武功立其於委任之體豈不博大哉其於責成之利豈不精覈哉自昔帝王之所以夷大艱成大業者由此道也其或疑於委任以制斷由已爲大權昧於責成以指麾順旨爲良將鋒鏑交於原野而決策於九重之中機防變於斯須而定計於千里之外違令則失順從令則失宜失順則挫君之嚴失宜則敗君之眾用捨相礙否臧皆凶上有掣肘之譏下無死綏之志其於分畫之道豈不兩傷哉其於經綸之術豈不都謬哉自昔帝王之所以長亂繁刑喪師蹙國者由此道也玆道得失兵家大樞當今事宜所系尢切蓋以宼盜充斥乘輿播遷人心有觀變之揺王室無自固之重秦梁回繚千里迢遙臨之以威則力勢不制授之以策則阻逺不精頃者驟降詔書教諭羣帥事無大小悉爲規裁及乎章表陳誠使臣復命進退遲速率乖聖謀豈皆樂於違忤哉亦由傳聞與指實不同懸算與臨事有異故也設使其中或有肆情干命者陛下能於此時戮其違詔之罪乎臣竊恐未能也陛下復能奪其兵而易其將帥乎臣亦恐未能也是則違命者旣不果行罰從命者又未必合宜徒費空言秖勞睿慮匪惟無益其損實多何則時方艱屯下陵上替凡在執干戈而衞社稷者皆自謂勲業由已義烈發心安於專行病於羈制陛下宜俯徇斯意因而委之遂其所安防其所病惇以付授之義固以親信之恩假以便宜之權待以殊常之賞其餘細故悉勿闗言所賜詔書務從簡要愼其言以取重深其托以示誠言見重則君道尊托以誠則人心感尊則不嚴而眾服感則不令而事成其勢當令智者騁謀勇者奮力小大咸極其分賢愚各適其懷將自效忠兵自樂戰與夫迫於驅制不得已而從之者志气何啻百倍哉夫君上之權特異臣下者惟不自用乃能用人其要在順於物情其契在通於時變今之要契頗具於玆儻蒙究思或有可取謹奏

興元請撫循李楚琳狀

右件官比緣性行無良多爲時議所惡頻被封章論奏言其心挾兩端若不隄防恐妄生窺伺謂宜斥絕用杜姦邪近者鳳翔使來絕不蒙恩召見滯畱數軰並未放還伏恐陛下不忍忿心頗從輿議以臣惷戅竊謂非宜李楚琳乘時艱危俶擾岐下賊殺戎帥款結凶渠奉天之圍頗亦有助其於叛亂海內彰聞論者今始紛紜一何知見之晚耶但以乘輿未復大憝猶存勤王之師悉在畿內急宣速告晷刻是爭商嶺則道迂且遙雒谷復爲盜所扼僅通王命惟在襃斜此路若又阻艱南北遂將夐絕以諸鎭危疑之勢居二逆誘脇之中洶洶羣情各懷向背賊勝則往我勝則來其間事機不容差跌儻或楚琳發憾公肆猖狂南塞要衝東延巨猾則我咽喉梗而心膂分矣其勢豈不甚病哉且楚琳本懷惟惡是務今能兩端顧望乃是天誘其衷故通歸塗將濟大業陛下誠宜深以爲念厚加撫循得其持疑便足集事儻能遷善亦可濟師今若徇褊狹之談露猜阻之迹懼者甚眾豈惟一夫自昔能建奇功或拯危厄未必皆是潔矩之士溫良之徒驅駕擾馴惟在所馭朝稱凶悖夕謂忠純始爲寇讎終作卿相知陳平無行而不棄忿韓信自王而遂封蒯通以折理獲全雍齒以積恨先賞此漢祖所以恢帝業也置射鉤之賊而任其才釋斬袪之怨以免於難此桓文所以霸功也然則當事之要𨿽罪惡不得不容適時之宜𨿽仇讎不得不用陛下必欲精求素行追抉宿疵則是攺過不足以補愆自新不足以贖罪凡今將吏豈得盡無疵瑕人皆省思孰免疑畏又況阻命之軰脇從之流自知負恩安敢歸化斯釁非小所宜速圗孔子曰人而不仁疾之已甚亂也又曰小不忍則亂大謀君陳曰無忿疾於頑又曰必有忍其乃有濟伏願陛下必以英主大略聖人格言爲元龜固不可納豎儒小忠以虧撓興復之業也臣不勝憂國至計謹啟事以聞謹奏

興元論中官及朝官賜名定難功臣狀

右欽漵奉宣聖旨比在奉天將士並賜名定難功臣今宰臣等商量扈從中官辛苦至甚亦合依例並賜此名朕以南衙朝士之中有經奉天重圍又似卿等昨者奔赴行在渉歷危險亦極艱難今不問中官朝官但經重圍又到山南者並擬賜名定難功臣卿宜商量豈不穩便者陛下惠霑禦仁洽庶寮念隨難之憂危卹從巡之勞苦議增寵飾將錫嘉名事𨿽未行意則已就凡在貴近固知銜恩睿旨淹詳復詢庸賤惟精惟愼允謂防微顧省何知屬當下問臣若自貪榮號傍懼怨憎因循順成不極所見心且知負如天鑑何是以不揆言之淺深不計身之利害但輸狂直惟聖所裁臣聞賞以懋庸名以彰行賞乖其庸則忠實之效廢名浮於行則瀆冒之興一足以撓國權一足以亂風俗授受之際豈容易哉頃以駐蹕奉天迫於患難竟攘凶逆實賴武人遂旌定難之勲特賜功臣之目名頗符實事亦防時所霑𨿽多誰曰非允至如宮闈近侍班列具臣𨿽奔走恪居各循厥職而驅除翦伐諒匪所任又屬皇輿再遷天禍未悔見危無補曷謂功臣致宼方深孰云定難縱使遭罹圍逼跋履﨑嶇難則當之定將安據勞或有矣功其謂何大凡有生之倫莫不各親其類賤彼貴我抑惟常情黜異奬同亦是常性臣忝搢紳之列又當受賜之科竊自校量猶知不可而況於公議乎況於介冑之士乎人之多言靡所不至必謂陛下溺愛近習故徇其茍得之情泛該羣司以分其私暱之謗怨不在大釁皆自微必將沮戰士激勵之心結勲臣憤恨之气所恱者寡所慍者多所與者虛名所失者實事所恱者臣下之誇志所病者國家之大猷利害皎然不爲難辧且名者眾之所評也是曰公器亦爲爭端覈之至精猶患相軋處或乖當安能勿逾以漢髙之制服雄豪太宗之削平區防天下旣定乃論功勲有蕭曹之殊庸有房杜之碩畫戰守經略倬乎殊倫猶謂丰沛故人刀筆文吏諸將不服頗相訐揚乃至攘袂指天拔劍擊柱偶語謀反諠嘩訟冤矧今國步猶艱王化未洽方資武力以殄寇讎蓋非恩幸競進之時文儒角逐之日當功而奬尙恐未孚奬又非功固宜見誚儻有節效尢著理當襃崇賞典甚多何必在此其餘別無績用例徇驅馳且俟賊平甄錄非晚謹奏

興元論賜渾瑊詔書爲取散失內人等議狀

右徳亮承旨幷錄先所散失內人名字令臣撰詔書以賜渾瑊遣於奉天尋訪以得爲限仍量與資裝速送赴行在者頃以理道乖錯禍亂薦鐘陛下思咎懼災裕人罪已屢降大號誓將更新天下之人垂涕相賀懲忿釋怨煦仁戴明畢力同心共平多難止土崩於絕岸收板蕩於橫流殄寇淸都不失舊物實由陛下至誠動於天地深悔感於神人故得百靈降康兆庶歸徳茍不如此自古嘗有擲棄宮闕失守宗祧繼逆於赴難之師再遷於蒙塵之日不逾半嵗而復興大業者乎今渠魁始平法駕將返近自郊甸逺周寰瀛百役疲瘵之甿重傷殘廢之卒皆忍死扶病傾耳竦肩想聞徳聲翹望聖澤陛下固當感上天悔禍之眷荷烈祖垂裕之休念將士鋒刃之殃湣黎元塗炭之酷以致寇爲戒以居上爲危以務理爲憂以復言爲急損之又損尙懼汰侈之易滋艱之惟艱猶患戒愼之難久謀始盡善克終巳稀始而不謀終則何有夫以內人爲號蓋是中壼末流天子之尊富有宮掖如此等軰固繁有徒但恐傷多豈憂乏使翦除元惡曽未浹辰奔賀往來道路如織何必自虧君徳首訪婦人又令資裝速赴行在萬目閱視眾口流傳恐非所以答慶賴之心副維新之望也夫事有先後義有重輕重者宜務之於先輕者宜措之於後故武王克殷有未及下車而爲之者有下車而爲之者蓋美其不失先後之宜也自翠華播越萬姓靡依淸廟震驚三時乏祀當今所務莫大於斯誠宜速遣大臣馳傳先往迎復神主修整郊壇展禋享之儀申告謝之意然後弔卹死義慰犒有功綏輯烝黎優問耆耊安定反側寬宥脇從宣暢郁堙褒奬忠直官失職之士復廢業之人是皆宜先不可後也至如崇飾服器繕緝殿臺備耳目之娛選巾之侍是皆宜後不可先也宜後而先則爲君之道喪宜先而後則理國之義差古之興王必愼於此陛下將務興復又安可不愼乎且散失內人已經累月旣當離亂之際必爲將卒所私其人若稍有知不求當自陳獻其人若甚無識求之適使憂虞自因寇亂喪亡頗有大於此者一聞捜索懷懼必多餘孽尙繁羣情未一因而善撫猶恐危疑若又懼之於何不有昔人所以掩絕纓而飲盜馬者豈必忘其情愛耶蓋知爲君之體然也以小妨大明者不爲天下固多美人何必獨在於此易曰危者安其位者也亂者有其理者也故君子安不忘危理不忘亂是以身安而國家可保也春秋傳曰或多難以固其國或無難以喪其邦誠以處危則思安之情切遭亂則求理之志深切於思安深於求理國之固也不亦宜乎及夫居安而驕恃理而怠驕則縱肆其奢欲怠則厭惡於忠言奢欲日行忠言日梗國之喪也不亦宜乎昔衞獻出奔久而復國大夫迎於境者執其手而與之言迎於門者頷之而已言其驕怠之易生也齊桓將圗霸功管仲戒之以無忘在莒懼其情志之易變也今臣亦願陛下企思危固國如不及懲忘亂喪國如探湯以在莒爲書紳之規以衰衞爲覆車之鑑則徳爲帝範理致時雍與夫貪逸欲而踐禍機其利害亦云逺矣所令撰賜渾瑊詔未敢承旨伏惟聖裁謹奏

鑾駕將還宮闕論發日狀

右先頒勅旨已定行期所司供承亦聞粗備但以霖潦方甚道路阻艱眾情同憂莫敢論奏今發日漸逼陰雲尙繁小大嗷嗷愁懼轉甚臣𨿽闇鈍亦竊揣量豈不知元惡初平余氛未殄乃是逆順將分之際吉凶多變之時須速鎭安理宜促駕向使霖潦爲害人功可施其備禦由於智能其役用止於煩費其所患不及於性命其可憂但在於人臣則當公私罄財上下竭力務寜大業奚卹暫勞各應葉奉聖規安敢復忤成命良以襃斜峻阻素號畏途緣側逕於巓巖綴危棧於絕壁或百里之內歷險且千或一程之中渉水數四若遇積雨滯浸羣峯澍流巨石崩奔訇殷相繼深谷彌漫往來不通悉非功力之所支籌略之所遏斯須之頃跬步之間倉皇遘殃皆不可測匹夫單騎尙且過防況萬乘時行千官景從而可以蹈不存之險冒無禦之災乎如或磴路潨崩閣道淹圮環衞之儀少缺屬車之馬微驚縱有億徒何所爲用陛下欲無駭慮其可得乎又或霪滯更深谿澗皆溢逕路旣絕傳送無由連山萬重進退不可一日乏食將如之何陛下欲無軫憂固亦難矣人主舉措宜圖萬全必先事以防危不臨危而求幸幸而獲濟貽媿已深不幸罹災追悔何及孔子曰欲速則不達誠哉是言臣今非敢阻陛下欲速之情但頗以不達爲慮耳儻回睿旨少俟開晴則發期𨿽延渉路無滯不疾而速允葉干行知幾其神是謂天鑑竊聞羣議輒以上陳慺慺懇誠實冀昭納謹奏

請釋趙貴先罪狀

右欽漵奉宣聖旨前者共卿商量趙貴先欲恕其罪朕朝來更問諸將皆雲貴先順從朱泚則是逆人合依常刑不可寬捨眾人意旣如此應難釋放卿宜知悉者臣愚以爲貴先從逆之罪法當不容貴先陷身之由情則可恕陛下所議矜宥原其情也諸將所請誅戮據於法也據法而除君之惡者人臣之常志原情而安眾之危者人主之大權臣主之道旣殊通執之方亦異言各有當體各有宜事或相駮而無傷此之謂也往以襄城告急詔命隴右發兵齊映率眾東行貴先卽其部將於時軍至昭應適遇駕幸奉天齊映馳歸鳳翔貴先獨主營幕進無總帥退閡亂兵遂爲賊泚所招紿以同迎鑾駕泚旣反狀未露貴先安得勿從已受邀畱遂遭劫制身縻僞職兵隸凶徒𨿽居賊中亦不見任首末事迹簡在天心臣亦親承徳音非獨聞於傳說其於情狀頗有足矜所可受責之辜惟在不能守莭而死耳貴先儻能守莭卽是忠烈之徒固獲襃旌豈資寬捨凡所議讞蓋緣獄疑罪疑惟輕實編令典脇從罔理亦載聖謨況復懷光未殱希烈猶熾遭罹誘陷其類寔繁今京邑初平皇猷更始乃是污俗觀化之日聖王布徳之時所用刑章尢宜審愼一輕一重理亂攸生宥之以恩則自新者咸思歸命斷之以法則懷懼者姑務偸生眾心旣偸賊勢愈固不忍一朝之忿而貽累嵗之憂茍循匹夫之談以興億眾之役爲計若此夫何利之有焉曩者羯胡亂華染污士吏肅宗興復累降赦書罪止渠魁余所不問河朔遺孽旣聞徳澤之被且幸脇污之見原人人皆自怨尢各悔歸國之晚及乎三司按罪繼用嚴科未降之流復喜得計慶緒將消而再結思明已附而重浸長厲階至今爲梗豈不以任法吏而虧權道小不忍而亂大謀者乎昔漢髙帝旣定四方見諸將往往偶語謀反乃問張良曰爲之柰何良曰陛下所最恨者爲誰帝曰雍齒與我有舊而數窘我良曰今急封雍齒則人人自堅矣帝用良計諸將果安皆云雍齒且侯吾屬何患蓋以圗霸王者不牽於常制安反側者防念於宿瑕今陛下有漢髙之英貴先無雍齒之釁加戮不足威暴逆矜全可以定危疑明恕而行盛徳斯在何所爲慮尙勞依違防臣區區上言蓋爲將來張本凡非首惡皆願從寬庶使負累之徒莫不聞風而化消姦凶誘惑之計開叛亂降附之門此其大機不可失也陛下前意固爲善矣伏惟不爲浮議所移謹奏

論替換李楚琳狀

右欽漵奉宣聖旨李楚琳不可久在鳳翔欲朕到日簡擇一人替楚琳充莭度使楚琳別與一官便隨朕歸京旣有迎駕諸軍威勢甚盛因此替換亦是權宜卿宜商量穩便否者臣聞王者有作先懷永圗謀必可傳事必可繼不因利以茍得不乘便而幸成故能上下相安而理可長久也彼楚琳者固是亂人乘國難而肆逞其姦賊邦君而簒居其位按以典法是宜污瀦旣屬多虞不遑致討乃分之以旄鉞又繼之以寵榮逮至南巡頗全外順道途無壅亦有賴焉𨿽朝命累加蓋非獲已然王言一出則不可渝縱闕君臣之恩猶須進退以禮今若因行幸之威勢假迎扈之甲兵易置以歸是同虜執以言乎除亂則不武以言乎務理則不誠禍變繁興爲日久矣負釁居位豈惟一人以此時巡後將安入以此撫禦誰其感懷昔漢髙僞遊韓信見獲功臣繼叛天下幾危徵伐紛紜以至沒代其徼幸之不可也如此陛下得不爲至戒哉議者謂之權宜臣又未諭其理夫權之爲義取類權衡衡者稱也權者錘也故權在於懸則物之多少可準權施於事則義之輕重不差其趣理也必取重而捨輕其逺禍也必擇輕而避重茍非明哲難盡精微故聖人貴之乃曰可與適道未可與立可與立未可與權言知機之難也今者甫平大亂將復天衢輦路所經首行脇奪易一帥而虧萬乘之義得一方而結四海之疑乃是重其所輕而輕其所重謂之權也不亦反乎以反道爲權以任數爲智君上行之必失眾臣下用之必陷身歷代之所以多喪亂而長姦邪由此誤也夫以韓信才略當時莫儔且負嫌猜已遭告訐縱之足以亂區防除之可以安國家幸而成擒猶謂失策當時被攻戰之害百代流詭詐之譏況楚琳卒伍凡材廝養賤品因時擾攘得肆猖狂非有陷堅殪敵之雄出奇制勝之略頗同狐鼠乘夜睢盱晨光旣升勢自跧縮今郊畿已乂武衞方嚴隴鎭壓於其西邠涇扼制於其北顧是岐下若居掌中以楚琳瑣劣之資處掌中控握之地縱令蹢躅何惡能爲願陛下姑務含普安反側促駕遄止錄功犒勤敷肆眚之恩布維新之令然後徵韋臯楚琳俾入分文武之職擇元勲宿望命出緫岐隴之師則彼承詔欣榮奔走不暇安敢蠆介復勞誅鉏措置得宜萬無一跌何遽過動不爲後圖仰希睿聰試更詳慮謹奏

收河中後請罷兵狀

昨日欽漵奉宣聖旨示臣馬燧渾瑊等奏平懷光收河東狀兼令臣商量須作何處置令欽漵奏來者凶梗殱蕩闗畿廓淸實聖謀廣運之功亦宗社無疆之祚應須處置大略巳附欽漵口陳展轉傳言恐未盡意謹復薦其固陋願陛下少畱察焉臣聞禍或生福福亦生禍喪者得之理得者喪之端故晉勝鄢陵範燮祈死吳克勁越夫差啟殃是知福不可以久徼幸得不可以常覬覦居福而慮禍則其福可保見得而忘喪則其喪必臻臣竊懼諂防希旨之徒險躁生事之軰幸凶醜覆亡之防揣英主削平之心必將競效甘言誘開利欲謂王師所向莫敵謂餘孽指顧可平請回蒲阪之戈復起淮沂之役斯議一啟必有亂階故微臣姑以生禍爲憂而未敢以獲福爲賀也何則建中之難其事可徵始以蓄憾而隘於含容或以亟勝而輕於戰伐故文喜之討涇上之瘡痛未平崇義之徵漢南之芟夷繼甚阻命之帥非不誅也伐叛之師非不克也介焉之斷非不堅也赫斯之怒非不逞也然以人不見卹惟戮是聞有辜無辜不敢自保是以抱釁反側者懼鈇鉞之次加畏禍危疑者慮猜譖之旋及遂乃螽結以拒討狼顧以背恩彌兩河而亙淮夷蕩三輔而盜京邑鑾輅爲之再駕行宮至於合圍於時海內大搖物情幾去天命莫保於寸晷王威不出於一城邦國之杌隉艱屯綿綿聨聨若包桑綴旒幸而不殊者屢矣勢之危窘實足寒心非有曩時熊羆翕習之師雷霆奮發之勢武庫劍防之利帑藏財賦之殷其所以施令率人取威定亂比於建中之始豈不至微至殺哉然而陛下懷悔過之深誠降非常之大號知黷武窮兵之長亂知急徵重斂之財知殘人肆欲之取危知違眾率心之稔慝知烝庶困極之興怨知上下郁堙之失情徳音渙然與之更始所在宣之際聞者莫不涕流𨿽或凶獷匪人亦必爲之歔欷誠之動物乃至於斯懷梟鴟以好音消祲沴爲和气由是姦回易慮黎獻歸心假王叛援之夫削僞號以請罪觀釁首鼠之將壹純誠以效勤流亡凍餒者希保於室家屯戍戰爭者冀全其性命徳澤將竭而重霈君臣已絕而更交天下之情翕然一變曩討之而愈叛今釋之而畢來曩以百萬之師而力殫今以咫尺之詔而化洽是則聖王之敷理道服暴人任徳而不任兵明矣羣帥之悖臣禮拒天誅圗活而不圗亡又明矣尙恐陛下以臣言之略而未諭也請復循其本而申備之往以河朔靑齊同惡相扇擁戎據土易代不庭陛下恥王化之未同忿姦慝之靡格於是發六軍神策河陽河東澤潞朔方之騎士以䢐徵於北命永平汴宋幽隴江淮閩嶺之將卒以奮伐於南罄國家廩帑以贍軍悉公私廐牧以張武算斂周於萬類徵徭被於八荒勞已甚矣威亦盛矣旣而曠日綿嵗老師費財兩河之寇患有加無瘳而邦本已始覆矣洎涇卒倡亂泚戎構災豺狼整居於禁闈防防擇肉於馳道河朔問罪之眾布路而歸宋郊仗順之師守壘不暇於斯之亂海內沸騰儻有問鼎之雄圗滔天之巨猾幸災乘間何所不爲旣而恱納之儔咸自斂縮內無非望之議外無軼境之侵及聞天澤滌瑕制書復爵曾不蔕芥望風款降爭馳表章惟恐居後迹其素志於此可知是皆假兵救怨之流戀主偸安之軰懷生畏死蠢動之大情慮危求安品物之常性有天下而子百姓者以天下之欲爲欲以百姓之心爲心固當遂其所懷去其所畏給其所求使家家自寜人人自遂家茍寜矣國亦固焉人茍遂矣君亦泰焉是則好生以及物者乃自生之方施安以及物者乃自安之術擠彼於死地而求此之久生也從古及今未之有焉措彼於危地而求此之久安也從古及今亦未之有焉是以昔之聖王知生者人之所樂而已亦樂之故與人同其生則上下之樂兼得矣聖王知安者人之所利而已亦利之故與人共其安則公私之利兩全矣其有反易常理昏迷不恭則當外察其倔彊之由內省於撫馭之失修近以來逺檢身而率人故書曰惟干戈省厥躬又曰舞干羽於兩階七旬有苗格孔子曰逺人不服則修文徳以來之旣來之則安之此其證也如或昧於懷柔務在攻取不徵教化之未至不疵誠感之未孚惟峻威是臨惟忿心是肆視人如禽獸而曝之原野輕人如艸芥而之銛鋒叛者不賔則命致討討者不克則將議刑是使負釁者懼必死之誅奉辭者慮無功之責編甿以困於杼軸而思變士卒以憚於死喪而念歸萬情相攻亂豈有定一夫不率闔境罹殃一境不寜普天致擾兵拏禍結變起百端故孔子曰逺人不服而不能來也邦分崩離析而不能守也而謀動干戈於邦內吾恐季孫之憂不在顓臾而在蕭墻之內矣此蓋必然之常理至當之格言足以爲明鑑元龜貫百王而不易者也事乃反覆得無懼乎夫理有必然則殊途歸於同轍言有至當則異代應如合符頃以東北孽徒職貢廢闕陛下忿其違命大舉甲兵至令逆泚誘奸乘釁而動所備之寇猶逺介於河山不虞之戎巳竊發於都輦蕭墻之戒不其信歟前典垂訓旣如彼近事明驗又如此所以徳音敍哀痛之情悔徵伐之事引眾慝以咎已布明信以示人旣往之失畢懲莫大之辜咸宥約之以省賦誓之以息兵由是億兆污人四三叛帥感陛下自新之旨悅陛下盛徳之言革面易辭具修臣禮其於深言宻議固亦未盡坦然必當聚黨而謀傾耳而聽觀陛下所行之事考陛下所誓之言若言與事符則遷善之心漸固儻事與言背則慮禍之態復興自京邑厎寜乘輿旋返屬懷光繼亂天討又行息兵之言我則未復山東羣帥所以未敢生辭者蓋爲河中之地宻近王城迫於朝夕之虞不得不翦除之爾今若攺轅移斾復指淮西則淮西元凶必將誑脇其同惡之徒間說於新附之帥謂之曰奉天息兵之旨乃因窘急而言朝廷稍安必復誅伐是以朱泚滅而懷光戮懷光戮而希烈徵希烈儻平禍將次及則彼之蓄素疑而懷宿負者能不爲之動心哉心旣動則盈其喪身覆族之憂憂旣盈則慮以唇亡齒寒之病夫病同者𨿽胡越而相湣憂同者不邀結而自親河朔靑齊固當響應建中之禍勢必重興以國家再造之初當羣孽息肩之後疊來鳴吠或肆奔衝討之則我力未遑縱之乃寇患斯甚臣愚竊以爲禍非細未審陛下何方以待之若有其方侮之可也如其未有願陛下勿輕易焉凡將圗終必在愼始禍機一發難可復追臣請粗陳當今維馭之所宜惟聖主省擇萬一夫君之大柄在惠與威二者兼行廢一不可惠而罔威則不畏威而罔惠則不懷茍知夫惠之可懷而廢其取威之具則所敷之惠適足以示弱也其何懷之有焉茍知夫威之可畏而遺其施惠之徳則所作之威適足以召敵也其何畏之有焉故善爲國者宣惠以養威蓄威以尊惠威而能養則不挫惠而見尊則有恩是以惠與威交相畜也威與惠互相行也人主之欲柔逺人而服彊暴不明斯術之要莫之得焉今皇運中興天禍將悔以逆泚之偸居上國以懷光之竊保中畿嵗未再周相次梟殄實眾慝驚心之日羣生攺觀之時威則已行惠猶未洽誠宜上副天眷下收物情布卹人之惠以濟威乘滅賊之威以行惠宥河中染污之黨悉無所問赦淮右僭逆之罪咸與惟新蠲貸疲甿休罷戰士符往嵗息兵之令以彰信丕大君含垢之徳以布仁俾萬姓皆曰大哉王言又曰一哉王心如是則威不用而畏如神明惠不費而懷如父母凡在危疑懼討者必將曰淮右僭逆之罪且赦矣吾屬何患焉凡在脇從同惡者必將曰河中染污之黨且宥矣吾屬何疚焉凡在倦苦思安者必將曰吾君有戰勝之師抑而不騁信乎其罷徵矣凡在凋殘望理者必將曰吾君有嫉亂之憤忍而不攄信乎其卹隠矣天下之心若此而禍亂不息理道不行者無之臣所未敢保其必從惟希烈一人而已揆其私心非不願從也想其潛慮非不追悔也但以猖狂失計已竊大名𨿽荷陛下全宥之恩然不能不自靦於天地之間耳縱未順命斯爲獨夫內則無辭以起兵外則無類以求助其計不過厚撫部曲偸容嵗時心𨿽陸梁勢必不敢陛下但勅諸鎭各守封疆彼旣气奪算窮是乃狴牢之虜不有人禍則當鬼誅朝廷務崇徳以待之臣固知其必不逃於所揣矣古所謂不戰而屈人之兵者斯之謂歟今若不顧機宜復興戎役瀆威而蔑惠捨易而卽難是棄明信而務忿心假敵辭而資宼援窮者不暇卹勞者不得居國之安危或未可保此乃成敗理亂之所系願陛下難之愼之區區上干憂惜在此儻蒙過納狂瞽不疑所行謹當艸具招諭之辭詳陳備禦之畫伏俟宣許方敢以聞謹奏

翰苑集卷十六

欽定四庫全書

翰苑集卷十七

唐陸贄撰中書奏議【一】

請許臺省長官舉薦屬吏狀

今月十七日顧少連延英對廻奉宣密防卿先奏令臺省長官各舉屬吏近聞外議云諸司所舉皆有情故兼受賄賂不得實才此法甚非穩便已後除攺卿宜並自揀擇不可信任諸司者臣以闇劣謬當大任果速官謗上貽聖憂過防恩私曲降慈誨感戴循省寢興不寜緣是密防特宣不敢對眾陳謝只稟成命所宜必行恭惟聖規又合無隱茍有未逹安敢勿言𨿽知塵煩固不可已夫理道之急在於得人而知人之難聖哲所病聽其言則未保其行求其行則或遺其才校勞考則巧僞繁興而貞方之人罕進徇聲華則趨競彌長而沈退之士莫升自非素與交親備詳本末探其志行閱其器能然後守道藏用者可得而知沽名飾貌者不容其僞故孔子云視其所以觀其所由察其所安人焉廋哉夫欲觀視而察之固非一朝一夕之所能也是以前代有鄕裏舉選之法長吏辟署之制所以明歷試廣旁求惇行能息馳騖也昔周以伯冏爲太僕命之曰愼柬乃寮罔以巧言令色便僻側媚其惟吉士是則古之王朝但命其大官而大官得自柬僚屬之明驗也漢朝務求多士其選不惟公府辟召而已又有父任兄任皆得爲卽選入之初雜居三署臺省有闕卽用補之是則古之郎官皆以任舉充選此其明驗也魏晉已後曁於國初采擇庶官多由選部惟髙位重職乃由宰相考庶官之有成效者請而命焉故晉代山濤爲吏部尙書中外品員多所啟授宋朝以蔡廓爲吏部尙書郎先使人謂宰相徐羨之曰若得行吏部之職則拜不然則否羨之答云黃散已下悉委蔡廓猶憤恚以爲失職遂不之官是則黃門散騎侍郎皆由吏部選授不必朝廷列位盡合柬在臺司此其明驗也國朝之制庶官五品已上制勅命之六品已下則並防授制勅所命者蓋宰相商議奏可而除拜之也防授者蓋吏部銓材署職然後上言詔防但畫聞以從之而不可否者也開元中吏部注擬選人奏置循資格限自起居遺補及禦史等官猶並列於選曹銓綜之例著在格令至今不刋未聞常參之官悉委宰臣選擇此又近事之明驗也其後舊典失序幸臣專朝捨僉議而重已權廢公舉而行私惠是使周行庶品茍不出時宰之意者則莫致焉任眾之道益微進善之途漸隘近者毎須任使常苦乏人臨事選求動淹旬朔姑務應用難盡當才豈不以薦舉淩遲人物衰少居常則求精太過有急則備位不充欲令庶績咸熙固亦難矣臣實駑鈍一無所堪猥蒙任使待罪宰相惟懷竊位之懼且乏知人之明自揣庸虛終難上報惟廣求才之路使賢者各以彚徵啟至公之門令職司皆得自逹臣當謹守法度考課百官奉揚聰明信賞必罰庶乎人無滯用朝不乏才以此爲酬恩之資以此爲致理之具爰初受命卽以上陳求賢審官粗立綱制凡是百司之長兼副貳等官及兩省供奉之職並因察舉勞效須加奬任者並宰臣敍擬以聞其餘臺省屬僚請委長官選擇指陳才實以狀上聞一經薦揚終身保任各於除書之內具標舉授之由示眾以公明章得失得賢則進考增秩失實則奪俸贖金亟得則襃升亟失則黜免非止捜揚下位亦可閱試大官前志所謂逹觀其所舉卽此義也自蒙允許卽以宣行南宮舉人才至十數或非臺省舊吏則是使府佐僚累經薦延多歷事任議其資望旣不愧於班行考其行能又未聞於闕敗而議者遽以騰口上煩聖聰道之難行亦可知矣陛下勤求理道務徇物情因謂舉薦非宜復委宰臣揀擇其爲崇任輔弼博采輿詞可謂聖徳之盛者然於委任責成之道聽言考實之方閒邪存誠猶恐有闕所謂委任責成者將立其事先擇其人旣得其人愼謀其始旣謀其始詳慮其終終始之間事必前定有疑則勿果於用旣用則不復有疑待終其謀乃考其事事愆於素者革其而黜其人事協於初者賞其人而成其美使受賞者無所與讓見黜者莫得爲辭夫如是則茍無其才孰敢當任茍當其任必得竭才此古之聖王委任責成無爲而理之道也所謂聽言考實虛受廣納接下之規明目逹聰廣濟人之道欲知事之得失不可不聽之於言欲辯言之眞虛不可不考之於實言事之得者勿卽謂是必原其所得之由言事之失者勿卽謂非必窮其所失之理稱人之善者必詳徴行善之迹論人之惡者必明辯爲惡之端凡聽其言皆考其實旣得其實又察以情旣盡其情復稽於眾眾議情實必參相得然後信其說奬其誠如或矯誣亦寘明罰夫如是則言者不壅聽之不勞無浮妄亂教之談無陰邪傷善之說無輕信見欺之失無潛陷不辯之冤此古之聖王聽言考實不出戶而知天下之方也陞下旣納臣言而用之旋聞橫議而止之於臣謀不責成於橫議不考實此乃謀失者得以辭其罪議曲者得以肆其誣率是以行觸類而長固無必定之計亦無必實之言計不定則理道難成言不實則小人得志國家所病恆必由之昔齊桓公將啟霸圗問管仲以害霸之事管仲對曰得賢不能任害霸也任賢不能固害霸也固始而不能終害霸也與賢人謀事而與小人議之害霸也所謂小人者不必悉懷險詖故覆邦家蓋以其意性憸邪趣尙狹促以沮議爲出眾以自異爲不羣趨近利而昧逺圗效小信而傷大道故論語曰言必信行必果硜硜然小人也夫以能信於言能果於行惟以硜硜淺近不克通宣尼猶謂其小人管仲尙憂其害霸況又有言行難保而恣其非心者乎此皆任不責成言不考實之也聖防以謂外議云諸司所舉皆有情故兼受賄賂不得實才者臣請陛下當使所言之人詳陳所犯之狀某人受賄某舉有情陛下然後以事質於臣臣復以事質於舉主若便首伏則據罪抵刑如或有詞則付法閱責謬舉者必行其罰誣善者亦反其辜自然憲典克明邪慝不作懲一沮百理之善經何必貸其姦贓不加辯詰私其公議不出主名使無辜見疑有罪獲縱枉直同貫人何賴焉聖防又以官長舉人法非穩便令臣並自揀擇不可信任諸司者伏以宰輔常制不過數人人之所知固有限極必不能徧諳多士備閱羣才若令悉命羣官理須展轉詢訪是則變公舉爲私薦易明敭以暗投儻如議者之言所舉多有情故舉於君上且未絕私薦於宰臣安肯無詐失人之必又甚焉所以承前命官罕有不渉私謗𨿽則秉鈞不一或自行情亦由私訪所親轉爲所賣其非逺聖鑑明知今又將徇浮言專任宰臣除吏宰臣不徧諳識踵前須訪於人若訪於親朋則是悔其覆車不易前轍之失也若訪於朝列則是求其私薦必不如公舉之愈也二者利害惟陛下更詳擇焉恐不如委任長官愼柬寮屬所柬旣少所求亦精得賢有鑑識之名失實當闇謬之責人之常性莫不愛人況於臺省長官皆是久當朝選孰肯徇私妄舉以傷名取責者乎所謂臺省長官卽僕射尙書左右丞侍郎及侍禦史大夫中丞是也陛下比擇輔相多亦不出其中今之宰相則往日臺省長官也今之臺省長官乃將來之宰臣也但是職名暫異固非行業頓殊豈有爲長官之時則不能舉一二屬吏居宰臣之位則可擇千百具寮物議悠悠其惑斯甚聖人制事必度物宜無求備於一人無責人於不逮尊者領其要卑者任其詳是以人主擇輔臣輔臣擇庶長庶長擇佐僚所任愈崇故所擇愈少所試漸下故所舉漸輕進不失倫選不失類以類則詳知實行有倫則杜絕徼求將務得人無易於此是故選自卑逺始升於朝者各委長吏任舉之則下無遺賢矣寘於周行旣任以事者於是宰臣序進之則朝無曠職矣才徳兼茂歷試不渝者然後人主倚任之則海內無遺士矣夫求才貴廣考課貴精求廣在於各舉所知長吏之薦擇是也考精在於按名責實宰臣之序進是也求不廣則下位罕進下位罕進則用常乏人用常乏人則懼曠庶職懼曠庶職則茍取備員是以考課之法不暇精也考不精則能否無別能否無別則砥礪漸衰砥礪漸衰則職業不舉職業不舉則品格浸微是以賢能之功不克彰也皆失於不廣求人之道而務選士之精不思考課之行而望得人之美是以望得彌失務精益麤塞源浚流未見其可臣欲詳徵舊說伏恐聽覽爲煩粗舉一端以明其理往者則天太后踐祚臨朝欲収人心尢務拔擢委任之意開汲引之門進用不疑求訪無倦非但人得薦士亦得自舉其才所薦必行所舉輒試其於選士之道豈不傷於容易哉然而課責旣嚴進退皆速不肖者旋黜才能者驟升是以當代謂知人之明累朝賴多士之用此乃近於求才貴廣考課貴精之效也陛下誕膺寶歷思致理平𨿽好賢之心有逾前哲而得人之盛未逮往時蓋由鑑賞獨任於聖聰搜擇頗難於公舉但速登延之路罕施練覈之方遂使先進者漸益凋訛後來者不相接續施一令則謗沮互起用一人則瘡痏立成此乃失於選才太精制法不一之患也則天舉用之法傷易而得人陛下愼柬之規太精而失士是知𨿽易於舉用而不易於茍容則所易者適足廣得人之資不爲害也不精於法制而務精於選才則所精者適足梗進賢之途不爲利也人之才行自昔罕全茍有所長必有所短若錄長補短則天下無不用之人責短捨長則天下無不棄之士加以情有憎愛趣有異同假使聖如伊周賢如楊墨求諸物議孰免譏嫌昔子貢問於孔子曰鄕人皆好之何如子曰未可也鄕人皆惡之何如子曰未可也不如鄕人之善者好之其不善者惡之蓋以小人君子意必相反其在小人之惡君子亦如君子之惡小人將察其情在審其聽聽君子則小人道廢聽小人則君子道消今陛下愼選宰臣必以爲重於庶品精擇長吏必以爲愈於末流及至宰臣獻規長吏薦士陛下則但納橫議不稽始謀是乃任以重者輕其言待以輕者重其事且又不辯所毀之虛實不校所議之短長人之多言何所不至是將使人無所措其手足豈獨選任之道失其端而已乎臣之切言固非爲巳所惜者致理之道所感者見遇之恩輒因陳謝布露以聞惟陛下幸察謹奏

請遣使臣宣撫諸道遭水州縣狀

右頻得鹽鐵轉運及州縣申報霖雨爲災彌月不止或川瀆泛漲或谿谷奔流淹沒田苗損壊廬舍又有漂溺不救轉徙乏糧喪亡流離數亦非少臣等任處臺輔職調陰陽一物失宜屍曠斯在五行愆度黜責何逃陛下徳邁禹湯恕人咎已臣等每奉詞旨倍益慙惶所以僶俛在公不敢頻煩請罪前者面陳事體須遣使撫綏陛下尙謂詢問來人所損殊少卽議優卹恐長姦欺臣等旬日已來更審借訪類防行旅所說悉與申報符同但恐所聞聖聰或未盡陳事實夫流俗之多徇諂防揣所悅意者則侈其言度所惡聞者則小其事制備失所恆病於斯初聞諸道水災臣等屢訪朝列多雲無害於物以爲不足致懷退省其私言則頓異霖潦非可諱之事搢紳皆有識之人與臣比肩尙且相媚況乎事或曖昧人或瑣微以利已之心希至尊之旨其於情實固不易知如斯之流足誤視聽所願事皆覆驗則冀言無詐欺大明照臨天下之幸也昔子夏問於孔子曰何如斯可謂人之父母孔子對曰四方有敗必先知之斯可謂人之父母矣蓋以君人之道子育爲心𨿽深居九重而慮周四表𨿽恆處安樂而憂及困窮近取諸身如一體之於四支其疾病無不卹也逺取諸物如兩曜之於萬類其鑑照無不均也故時有凶害而人無流亡恃天聽之必聞知上澤之必至是以有母之愛有父之尊古之聖王能以天下爲一家中國爲一人用此術也今水潦爲敗綿數十州奔告於朝日月相繼若哀其疾苦固宜降旨優矜儻疑其詐欺亦當遣使巡視安可徇往來之浮說忘惠卹之大猷失人得財是將焉用況災害已甚申奏亦頻縱不蒙恩復除自當準式蠲免徒失事體無資國儲恐須速降徳音深示憂憫分道命使明勅弔災寛息徵徭省察冤濫應家有溺死及漂沒居產都盡父子不存濟者各量賜粟帛便委使臣與州府以當處官物給付其損壊廬舍田苗者亦委使臣與州府據所損作分數等第聞奏量與蠲減租稅如此則歿者蒙瘞酹之惠存者霑煦嫗之恩霈澤下施孰不欣戴所費者財用所収者人心若不失人何憂乏用臣等已約支計所費亦不甚多儻蒙聖恩允從卽具條件續進臣又聞聖人作則皆以天地爲本陰陽爲端慶賞者順陽之功故行於春夏刑罰者法陰之气故用之秋冬事或愆時人必罹咎是以月令所載夏行秋令則苦雨數來丘隰水潦夏行冬令則後乃大水敗其城郭典籍垂誡言固不誣天人同符理當必應旣有系於舒慘是能致於災祥頃自夏初大臣得罪親黨坐累其徒實繁邦憲已行宸嚴未解畏天之怒中外竦然若以月令推之水潦或是其應𨿽天所降沴不在郊畿然海內爲家無論遐邇伏願滌瑕以徳消沴以和威惠之相濟合宜陰陽之運行自序臣等不勝覩災慙負之至謹奉狀陳請以聞謹奏

論淮西管內水損處請同諸道遣宣慰使狀

右奉進止淮西管內貢賦旣闕所緣水損簡擇宣慰使此道亦不要遣去者臣聞聖王之於天下也人有不得其所者若已納之於隍故夏禹泣辜殷湯引罪蓋以率土之內莫非王臣或有昬迷不龔是由教化未至常以善救則無棄人自希烈亂常污染淮甸職貢廢闕責當有歸在於編甿豈任其咎陛下息師含垢宥彼渠魁惟玆下人久罹脇制想其翹望聖化誠亦有足哀傷儻善救之心當軫納隍之慮今者遣使宣命本緣防患弔災諸道災患旣同朝廷弔卹或異是使慕聲教者絕望懷反側者得詞棄人而固其宼讎恐非所以爲計也昔晉饑乞糴於秦大夫百里奚曰天災流行國家代有救災卹鄰道也行道有福丕豹則請因而伐之穆公用百里奚之言拒丕豹之請且曰其君是惡其人何罪遂輸粟以救之其後秦饑乞糴於晉晉大夫虢射曰無損於怨而益於宼不如勿與慶鄭曰幸災不仁貪愛不祥怒鄰不義不如與之惠公信虢射之謀違慶鄭之議遂閉糴以絕焉是嵗晉國復饑秦伯又饋之粟曰吾怨其君而矜其人終於秦穆霸彊晉惠擒辱是知棄怨而施惠者可以懷敵計利而忘義者罔不失人此乃列國諸侯猶務卹鄰救災矧君臨天下而可使徳澤不均被者乎議者多謂淮右薦饑國家之利臣等愚見以爲不然必若興有徵之師問不庭之罪因災幸濟已爽徳政儻又難於用兵望其艱窘自利害之勢或未可知夫悍獸之情窮則攫搏暴人之態急則猖狂當其迫阨之時尢資撫馭茍得招攜以禮便可底寜備慮乖方亦足生患竊以帝王之道頗與敵國不同懷柔萬邦惟徳與義寜人負我無我負人故能使億兆歸心逺邇從化猶有凶迷不復必當人同誅此其自取覆亡尙亦不足含怒今因供稅有闕遂令施惠不均責帥及人恐未爲允伏惟聖鑑更審細裁量其所擇諸道使並未敢宣行伏候進止

謝密旨因論所宣事狀

前日顧少連奉諭密旨毎於延英對卿緣有諸人言不得盡中間卿所奏去冬薦人實緣對趙憬執論所以有言相拒亦不是阻卿之意若有要便事但依前者意旨自手疏密封進來卿又頻與苖粲進官朕未放過恐卿未知朕意此人卽苖晉卿之子晉卿往年攝政曽有不臣之言又諸子皆與古帝王同名意甚不善緣非諸子之過不欲明行斥逐終是不合令在朝廷卿宜密知此意苖粲兄弟並攺與在外閒僻處官仍不得令近兵馬者猥防天慈屢降深旨慰眷稠疊誨諭周詳骨肉之恩無以加此士感知已尙合捐軀臣𨿽孱微能不激勵至於彌綸庶績督課羣官始終不渝夙夜匪懈是皆常分曷足酬恩自揣凡庸之才又無奇崛之效惟當輸罄忠節匡補聖猷眾人之所難言臣必無隱常情之所易溺臣必不回冏然貞心持以上報此愚夫一至而不易者也惟明主矜亮而保容之頃以去冬薦人頻於街衢披訴旣是準制許集理合量才授官進擬再三未蒙允許伏慮事轉淹滯所以因對奏陳懵於忖量推理輒發以趙憬與臣並命俱掌樞衡參奉謀猷事當無間不知避忌輕黷宸嚴陛下特宥惷愚曲加奬導寵遇逾等恩私倍常顧惟何人叨幸若此偶有所見敢不盡言是彰無隱之誠以申上報之分臣聞王者之道坦然著明奉三無私以勞天下平平蕩蕩無側無偏所謂三無私者如天之無私覆也如地之無私載也如日月之無私照也其或有過如日月之有蝕焉過也人皆見之更也人皆仰之日月不疾於蔽虧人君不吝於過失虧而能復無損於明過而能攺不累於徳昨者臣所奏惟有趙憬得聞陛下巳至勞神委曲防防是於心膂之內尙有形迹之拘職同事殊鮮克以濟恐爽無私之徳且傷不吝之明夫元首股肱義實同體諮詢獻納一日萬幾宣之使言猶未盡意言若有阻義何由通啟沃旣難機務斯壅𨿽荷綢繆之顧實增曠廢之憂仰希聖聰更賜裁處苗粲少以門子早登朝班歷拾遺補闕起居員外郎中前後二十餘年溫恭有加恪愼無怠端敏足以守職文學足以飾身詳其器能堪處近侍陛下以粲先父常有過言名子之方又乖義類不忍明加斥黜但令攺授外官伏以理國化人在於奬一善使天下之爲善者勸罰一惡使天下之爲惡者懲是以爵人必於朝刑人必於市惟恐眾之不覩事之不彰君上行之無愧心兆庶聽之無疑議受賞安之無怍色當刑居之無怨言此聖王所以宣明典章與天下公共者也奬而不言其善斯謂曲貸罰而不書其惡斯謂中傷曲貸則授受不明而恩幸之門啟中傷則枉直莫辯而讒間之道行此柄一虧爲害滋大凡是譖愬之輩多非信實之言利於中傷懼於公辯或云歲月已久不可究尋或云事體有妨須爲隱忍或云惡迹未露宜假他事爲名或云但棄其人何必明言責辱詞皆近於情理意實苞於矯誣傷善售姦莫斯爲甚伏惟聖鑑之下必無浸潤之流然於稱毀之言不可不辯賞罰之典不可不明陛下若以晉卿迹實姦邪粲等法應坐累則當公議典憲豈令陰受播遷陛下若察晉卿見誣又知粲等非罪則合隨才奬用不宜降意猜防今忽不示端由但加斥逐謂之掄材則失序謂之行罰則無名徒使粲等受錮於聖朝晉卿銜憤於幽壤以臣蔽滯未見其宜夫聽訟辯讒貴於明恕明者在驗之以迹恕者在求之以情迹可責而情可矜聖王懼疑似之陷非辜不之責也情可責而迹可宥聖王懼逆詐之濫無罪不之責也惟情見迹具詞服理窮者然後加刑罰焉是以下無寃人上無謬聽苛慝不作教化以興晉卿起自文儒致位臺輔能以謙柔自處故爲三朝所推當諒闇之辰攝冢宰之任是將備禮豈足擅權安肯露不臣之言招覆族之釁𨿽甚狂險猶應不爲矧伊老臣寜忍及此假有忍人之意其如言發禍隨求之以情旣無端驗之以迹又無兆宜蒙昭恕理在不疑又自陛下禦極已來粲及兄丕皆歷淸近若以舊事爲累豈復含容至今恐有無良之徒憎嫉丕粲兄弟構成飛語務欲挫傷大抵任重勢疑易生嫌謗以周公之聖不免流言霍光之忠亦遭告訐向非成王覺悟昭帝保明則二主之徳美不傳二臣之冤誣莫辯陛下追懷往事得失豈不相逺哉後之視今固亦如此凡所舉措安可不詳伏願稍畱睿思特加省察斯實羣臣庶免於戾豈惟苖氏一族存歿幸賴而已乎少連又向臣說云聖旨察臣孤貞猶謂淸愼太過都絕諸道饋遺卻恐事情不通如不能納諸財物至如鞭靴之類受亦無妨者伏以貨賄之利耳目之娯人間常情孰不貪恱況臣性實凡鄙寜忘顧私家本窶貧安能無欲所以深自刻愼勉修廉隅者蓋由負戴厚恩屍竊大任旣不克導揚風教致俗淸淳又未能減息徵徭濟人窮困若無恥懼更啟賄門是忘憂國之誠仍速焚身之禍由是茍行特操杜絕交私誠知無補大猷所冀免貽深累陛下責臣以淸謹太過斯謂聖明陛下慮事之不通有乖理道或恐貪惏之輩務逞無厭之求巧陳異端惑亂聖聽稽諸事實則甚不然夫以胥吏末流苞苴微貺茍或違道臣猶知慙況乎公卿大臣之間方嶽連帥之任豈資納賄然後致誠若因財利交歡是以姑息爲事旣乖直道必有過求遂之則法度浸隳阻之則觖望彌甚爲害如此國何賴焉髙祖太宗著法垂制監臨受賄盈尺有刑陛下每發徳音敷宥下土大辟之屬皆蒙滌除惟於犯贓往往不赦豈不以貪饕爲殘蠹最深至於士吏之微尙當嚴禁矧居風化之首反可通行凡上之所爲以導下也上所不爲以檢下也上所不爲而下或爲之然後可以設峻防寘明辟若上爲之而下亦爲之固其理也又可禁乎今吏有受監臨之賄者則以爲罪不可容朝廷之制四方所監臨也而宰司公受其賄是亦無恥而不恕者歟孔子曰大臣不可不敬也是人之表也邇臣不可不愼也是人之道也表傾則影曲道僻則行邪若大臣邇臣可以受財則庶長寀寮孰爲不可朝廷取之於方鎭方鎭復取之於州州取之於縣縣取之於鄕鄕將安取哉是皆出於疲人之肝腦筋髓耳自大盜猾夏耗斁生人天下常屯百萬之師坐受衣食農夫蠶婦凍而織餒而耕殫力忍死以供十倍之賦日日引頸望覩升平之化惠卹之恩凡四十九年矣薦屬多故有加無瘳持利權食厚祿者當憂隱忸怩憫愧黎庶而又交通私賄扇起貪風是令已困之甿重遭過分之擾陛下尙以爲鞭靴之類受亦無妨若使天下納賂惟有二三宰臣四方誅求止於鞭靴細物行之不足以傷化絕之不足以利人則臣固已微抑私心將順睿旨矣若使國家致理必資饋遺通情辭之足以失天下之心受之足以濟天下之務則臣固亦不避污行助我聖功矣臣所以未敢奉詔冒昧塵煩者審知此道不惟無益必有甚損故也亦冀陛下詳察其理普澄其源淸淨無欲之風守慈儉不貪之寶是將感人心而天下服何有事情不通之患乎夫貨賄上行則賞罰之柄失貪求下布則廉恥之道衰何者善惡不分功過無辯以貨賄之多少爲課績之重輕守道闕供或時致怨招累求得當欲可以釋罪賈榮忍行刻剝者見謂公忠巧飾玩好者或稱才智此謂賞罰之柄失也上好利則下思聚斂上求賄則下肆侵蟊不懷愧心但逞私欲遞相企效習以成風閭閻日殘紀綱日壊不可以禮義勸不可以刑法懲此由廉恥之道衰也作法於涼其猶貪作法於貪其斯亂利於小者必害於大易於始者必悔於終賄道一開展轉滋甚鞭靴不已必及衣裘衣裘不已必及幣帛幣帛不已必及車輿車輿不已必及金璧日見可欲何能自窒於心已與交私固難中絕其意是以涓流不止谿壑成災毫末旣差丘山聚釁自昔國家敗亡多矣何嘗有以約失之者乎臣竊料郡府之不願行賄於朝廷猶鄕閭之不願輸貨於郡府也但以行之者有利不行者有虞故爲安身保位之謀不得不行耳夫豈樂而行之哉假如四方俱賂於朝廷朝廷受其三而卻其一有所受有所卻二端相反則遇卻者或有意疑乎見拒而不通焉四方俱賂於朝廷朝廷俱辭而不受則咸知不受者乃朝廷之常理耳適所以服其心而誘其善復何嫌阻之有乎陛下若謂問遺可以通物情絜矩不足惇理化則自建中以來股肱耳目之間蓋常有交利行私者矣乃其所也陛下何尢焉陛下嗣位之初躬行節儉郡國無來獻朝廷無私求行李無黷貨之人邇臣無受賂之事四方風動幾致淸平旋以刑峻賦繁兵連禍結理功中否至化未凝洎大憝殱夷皇運興復徵伐之役頗息於前時淸約之風亦虧於往日此則𨿽革一亦喪一美焉曩興師徒人困暴賦今罷徵伐人困私求是乃殘瘁之餘永無蘇息之望使萬方黎獻當陛下休明之代不登富壽不洽雍熙追懷前修實用心熱而議者反以納賂通情之理以惑陛下斯不亦誣上行私之甚者乎夫天下公器也王綱大權也執大權者不任其小數守公器者不徇於私情任小數而禦大權則忿戾之禍起徇私情以持公器則姦亂之釁生故春秋傳曰在上位者灑濯其心以待之而後可以理人言私曲之不可以蒞眾庶也又曰國家之敗由官邪也官之失徳寵賂彰也君人者將昭徳塞違以臨照百官百官於是乎戒懼而不敢易紀律言賄利之不可以化百官也又曰長國家者非無賄之難無令名之難諸侯之賄聚於公室則諸侯貳言貪欲之不可以懷諸侯也古之懷諸侯者蓋有其道矣惟不務賄然後得之故禮記云凡爲天下國家有九經其一曰理亂持危朝聘以時厚往而薄來所以懷諸侯也是知懷撫之道貴徳賤財於往也則厚其贈送之資於來也則薄其贄幣之禮訓人以尊讓示人以不貪始於朝廷行於郡國廉節之風漸廣侵漁之害不萌裏閭獲安郡國斯乂朝廷益尊所謂化自上流理由下濟近者恱服而逺者歸懷是皆無賄之致也及夫王綱浸壊徳化陵夷然後滅公議而徇私情盛誅求而崇饋獻故禮記曰天子微諸侯僭於是相覿以貨相賂以利而天下之禮亂矣是知傷風害禮莫甚於斯暴物殘人莫大於賂利於絕私去賄者莫先於君主務於愛人助理者莫切於輔臣然則君主輔臣之間固不可以語及於私賄矣況又躬行乎臣以受恩特深志欲巨細禆補茍懷疑慮不敢因循亦賴遭逄聖明庶得竭盡愚直所以毎事獻替不以犯忤爲虞意懇詞繁伏用慙悚謹奏

翰苑集卷十七

欽定四庫全書

翰苑集卷十八

唐陸贄撰中書奏議【二】

論嶺南請於安南置市舶中使狀

嶺南節度經略使奏近日舶船多往安南市易進奉事大實懼闕供臣今欲差判官就安南収市望定一中使與臣使司同勾當庶免隱欺希顏奉宣聖防宜依者逺國商販惟利是求綏之斯來擾之則去廣州地當要會俗號殷繁交易之徒素所奔湊今忽捨近而趨逺棄中而就偏若非侵刻過深則必招懷失所曽無內訟之意更興出位之思玉毀櫝中是將誰咎珠飛境外安可復追書曰不貴逺物則逺人格今旣徇欲如此宜其殊俗不歸況又將蕩上心請降中使示貪風於天下延賄道於朝廷黷污淸時虧損聖化法宜當責事固難依且嶺南安南莫非王土中使外使悉是王臣若緣軍國所須皆有令式恆制人思奉職孰敢闕供豈必信嶺南而絕安南重中使以輕外使殊失推誠之體又傷賤貨之風望押不出

論宣令除裴延齡度支使狀

右緣班宏喪亡臣今日面取進止今當此選緫有四人杜佑盧徵李衡李巽並曽掌判財賦各有績用可稱資望人才亦堪奬任聖旨以淮南未可移動盧徵又近攺官令臣擇一人與江西追取李衡者臣以支計之司當今所切常須銜制黠吏不可斯須闕人待追李衡數月方到或恐綱條弛紊錢物隱欺李巽近追到城請授給事中且令權判若處理稱職便除戶部侍郎如材不相當則待李衡到別商量處分旣免曠廢於事又得閱試其能兩人之中必有可取陛下累稱穩便許依所奏施行臣又退更詳思以爲無易於此希顏適宣進止李巽知度支恐未相當且空與給事中朕更思量司農少卿裴延齡甚公淸有才宜令判度支便進擬狀來其李衡亦從追取者伏以周制六官實司理本冢宰制國用量入爲出司徒掌邦賦敷教卹人今之度支兼此二柄準平萬貨均節百司有無懋遷丰敗相補利害關黎元之性命費省系財物之盈虛加以饋餉邊軍資給禁旅刻吝則生患寛假則容姦若非其人不可輕授裴延齡僻戾而好動躁妄而多言遂非不悛堅僞無恥豈獨有識深鄙兼爲流俗所嗤頃列班行已塵淸貫更居要重必斁大猷是將取笑四方貽殃兆庶屍祿之責固宜及於微臣知人之明亦恐傷於聖鑑伏願重循前議俯察愚誠更於四人之中選擇取其尢者庶諧僉屬不紊朝經延齡妄誕小人任之交駭物聽臣𨿽熟知不可猶慮所見未周趙憬眼疾漸瘳後日卽合假滿待其朝謁乞更參詳去邪勿疑天下幸甚謹奏

論齊暎齊抗官狀

右希顏奉宣進止卿等所進齊暎替李衡緣江南與湖南接近齊暎齊抗旣是當家同任方面事非穩便宜別商量者齊暎齊抗同姓別房旣非五服之親則與眾人無異聖朝推誠致理未嘗先事示疑曩之李臯李兼鄰接方鎭今之韓潭全義密邇軍城此例甚多無足爲慮但以中朝要職常苦乏人至如暎抗良才並當臺閣妙選臣等先請授暎禮部聖旨令且向外商量儻許移鎭江西亦是漸加恩奬齊抗文學足用精敏罕儔掖垣之駮議司言南宮之掌賦承轄俾居其任皆謂當才若防追赴闕廷試加顧問察言稽行必有可觀可否之宜伏候進止

請減京東水運収腳價於緣邊州鎭儲蓄軍糧事冝狀

右臣伏見陛下毎垂睿心經略邊境增築城壘加置戍兵至於春秋衣裝歳時宴犒先後遲速悉由宸衷其爲憂勤可謂至矣其爲資費亦以多矣蓋以安人固國不憚煩勞此誠愼慮之深者也然於儲蓄大計則未降意良圗但任有司隨月供應近歳蕃戎小息年谷屢登所支軍糧猶有匱乏邊書告闕相繼於朝儻遇水旱爲災粟糴翔貴凶醜匪茹寇擾淹時或負挽力殫或饋餉路絕則戍兵𨿽眾不足恃城壘𨿽固不克居是使積年完聚之勞適資一夕潰敗之辱此乃理有必至而事無幸濟者也臣竊爲陛下惜之軍志曰𨿽有石城十仞湯池百步無粟不能守也故晁錯論安邊之防要在積谷充國建破羌之議先務屯田歷代制禦四夷常爲國之大事勇者奮其力智者貢其謀攻守異宜盛衰殊勢柔服而不勞師旅者則常聞之矣屯師而不務農食者未嘗有焉今陛下廣徵甲兵分守城鎭除所在營田稅畆自供之外仰給於度支者尙八九萬人千里饋糧渉履艱險運米一斛達於邊軍逺或費錢五六千近者猶過其半犯雪霜皸瘃之苦冒豺狼剽掠之虞四時之間無日休息傾財用而竭物力猶苦日給之不充其於儲蓄以備非常固亦絕意而不暇思也夫屯兵守土以備宼戎至而無糧守必不固矣遇防不守則如勿屯平居有殘人耗國之煩臨難有啟敵納侮之禍所養非所用所失非所虞以爲制備之規臣竊謂疎矣頃者吐蕃尙結贊率其醜類越軼封疆朔方五原相繼淪陷𨿽由將帥不武亦因匱乏得辭其事未遙足爲深戒昧理而好防者必曰當結贊入寇之日遇賊泚作亂之餘戍卒未多邊農尙寡今則甲兵大備稼穡屢丰比於曩時勢不同等臣請復陳近效以質浮詞今年夏初寇犯靈武禦則寡力守則乏糧告急求哀匪朝伊夕有司爲之請罪陛下爲之軫憂遽擇使臣奔波督運積財以資用髙價以招人賴蕃戎自旋糧道獲濟封略不壊固非成謀然則鹽夏覆而靈武全惟在幸與不幸之間耳是皆無不防之勢有可駭之危其爲規制之方所謂同歸於失矣議者是當今而非旣往豈不曰昧理而好防乎今戍卒之加於往時臣固知之矣今邊農之廣於往歳臣亦知之矣所謂同歸於失者在於措置乖當蓄斂乖宜利之所生害亦隨至故也陛下忿蕃醜之暴掠懲邊鎭之空虛繕甲益兵庇人保境此誠雄武之英志覆育之仁心刷憤恥而揚威聲海內咸望有必攻之期矣旣而統師無律制事失權戍卒不隸於守臣守臣不緫於元帥至有一城之將一旅之兵各降中使監臨皆承別詔委任分鎭亙千里之地莫相率從緣邊列十萬之師不設謀主毎至犬羊犯境方馳書奏取裁行李往來動逾旬日比蒙徵發救援寇已獲勝罷歸小則蹂借麥禾大則驅掠人畜是乃益兵甲而費財用竟何補侵軼之患哉夫將貴專謀軍尙气勢訓齊由乎紀律制勝在於機權是以兵法有分閫之詞有合拳之諭有進退如一之令有便宜從事之規故能動作協變通制備垂永久出則同力居則同心患難相交急疾相赴兵之奉將若四支之衞頭目將之守境若一家之保室廬然後可扞寇讎防甿庶蕃畜牧辟田疇天子惟務擇人而任之則髙枕無虞矣吐蕃之比於中國眾寡不敵工拙不侔然而彼攻有餘我守不足蓋彼之號令由將而我之節制在朝彼之兵眾合並而我之部分離析夫部分離析則紀律不一而气勢不全節制在朝則謀議多端而機權多失臣故曰措置乖當此之謂乎陛下頃以邊兵眾多轉餽勞費設就軍和糴之法以省運制與人加倍之價以勸農此令初行人皆恱慕爭趨厚利不憚作勞耕稼日滋粟麥歳賤向使有司識重輕之術久逺之謀守之有恆施之有制謹視丰耗善計収積菽麥必歸於公廩布帛悉入於農夫其或有力而無資願居而靡措貸其種食假以犂牛自然戍卒忘歸貧人樂徙可以足食可以實邊無屯田課責之勞而儲蓄自廣無徵役踐更之擾而守偹益嚴果能用之足謂長算旣而有司隘吝不克將順忘國家制備之謀行市道茍且之意當稔而願糴者則務裁其價不時斂藏遇災而艱食者則莫揆乏糧抑使収糴遂使豪家貪吏反操利權賤取於人以俟公私之乏困乘時所急十倍其贏又有勢要近親羇遊之士或托附邊將或依倚職司委賤糴於軍城取髙價於京邑坐致厚利寔繁有徒欲勸農而農不獲饒欲省費而費又愈甚復以制事無法示人不誠毎至和糴之時多支絺紵充直窮邊寒沍不任衣裘絕野蕭條無所貨鬻且又虛張估價不務準平髙下隨喜怒之心精麤在胥吏之手旣無信義率下下亦以僞應之度支物估轉髙軍郡谷價轉貴遞行欺罔不顧憲章互相制持莫可禁止度支以茍售滯貨爲功利而不察邊食之盈虛軍司以所得加價爲羨余而不卹農人之勤苦𨿽設巡院使相監臨旣失綱條轉成囊橐至有空申簿帳僞指囷倉計其數則億萬有餘考其實則百十不足巡院巧誣於防府防府承詐以上聞幸逄有年復遇無事吞聲補舊引日偸安若遇歳儉兵興則必立至危迫靈武之事足爲明徵臣故曰蓄斂乖宜此之謂也邊之大事在食與兵今食則無儲兵則乏帥謂之有備其可得乎近者緣邊諸州頻歳大稔谷糴丰賤殊異往時此乃天贊國家永固封略之時也而尙日不暇給曽無逺圖軍府有歉食之詞穡人有悔耕之意天贊而不受其利農傷而不卹其窮及凶災流行播植墮廢𨿽復悔恨事何可追臣是以屢屢塵煩所惜在此頃請擇人充使委之平糴務農陛下以理貴因循未賜允許又請乘時丰稔邊城加貯軍糧有司以經費無餘其事復寢臣謬當任使待罪樞衡𨿽神武之謀不資獻納而職司之分敢忘憂虞夙夜疾心防如焚灼輒復效其鄙薄庶或禆補萬分不勞人不變法不加賦稅不費官錢不廢耳目之娯不節浮冗之用惟於漕運一事稍權輕重所宜請爲陛下致邊軍十萬人一年之糧以爲艱急之備陛下誠能聽臣愚計不受沮傷百日之間収貯緫畢轉運常行之務旣無失於舊規太倉歲入之儲亦不闕其恆數圗慮至熟更無所妨謹具揚搉上陳惟陛下畱意省察舊制以關中王者所都萬方輻輳人殷地狹不足相資加以六師糗糧百官祿廩邦畿之稅給用不充所以控引東方歲運租米冒淮湖風浪之溯河渭湍險之艱所費至多所濟蓋寡習聞見而不逹時宜者則曰國之大事不計費損故承前有用一鬥錢運一斗米之言𨿽知勞煩不可廢也習近利而不防逺患者則曰毎至秋成之時但令畿內和糴旣易集事又足勸農何必轉輸徒耗財賦臣以兩家之論互有短長各申偏執之懷俱昧變通之術其於事理可得粗言夫聚人以財而人命在食將制國用須權重輕食不足而財有餘則弛於積財而務實倉廩食有餘而財不足則緩於積食而嗇用貨泉若國家理安錢谷俱富烝黎蕃息力役靡施然後恆操羨財益廣漕運𨿽有厚費適資貧人三者不失其時之所宜則輕重中權而國用有制矣開元天寶之際承平日久財力阜殷祿食所頒給用亦廣所以不計糜耗勵贍軍儲至使流俗過言有用一鬥錢運一斗米之說然且散有餘而備所乏𨿽費何害焉斯所謂操羨財以廣漕運者也貞元之始巨盜初平太倉無兼月之儲關輔遇連年之旱而有司奏停水運務省腳錢至使郊畿之間煙火殆絕都市之內餒殍相望斯所謂覩近利而不防逺患者也近歳關輔之地年谷屢登數減百姓稅錢許其折納粟麥公儲委積足給數年田農之家猶困穀賤今夏江淮水潦漂損田苗比於常時米貴加倍甿庶匱乏流庸頗多關輔以穀賤傷農宜加價糴谷以勸稼穡江淮以谷貴民困宜減價糶米以救凶災今宜糴之處則無錢宜糶之處則無米而又運彼所乏益此所餘斯所謂習見聞而不逹時宜者也今淮南諸州米毎斗當錢一百五十文從淮南轉運至東渭橋毎斗船腳又約用錢二百文計運米一斗緫當錢三百五十文其米旣糙且陳尢爲京邑所賤今據市司月估毎斗只糶得錢三十七文而已耗其九而存其一餒彼人而傷此農制事若斯可謂深失矣頃者毎年從江西湖南浙東浙西淮南等道都運米一百一十萬石送至河陰其中減四十萬石畱貯河陰倉餘七十萬石送至陜州又減三十萬石畱貯太原倉惟餘四十萬石送赴渭橋輸納臣詳問河陰太原等倉畱貯之意蓋因往年虫旱關輔薦饑當崔造作相之初懲元琇罷運之失遂請毎年轉漕米一百萬石以贍京師比至中塗力殫歳盡所以節級停減分貯諸倉毎至春水初通江淮所般未到便取此米入運免令停滯舟船江淮新米至倉還復畱納塡數輪環貯運頗亦協宜不必毎歳加般以增不急之費所司但遵舊例曽不詳究源由邇來七年積數滋廣臣近勘河陰太原等倉見米猶有三百二十餘萬石河陰一縣所貯尢多倉廩充盈隨便露積舊者未盡新者轉加歳月漸深耗損增甚縱絕江淮輸轉且運此米入關七八年間計猶未盡況江淮轉輸般次不停但恐過多不慮有闕今歳關中之地百谷丰成京尹及諸縣令頻以此事爲言憂在京米粟太賤請廣和糴以救農人臣今計料所糴多少皆云可至百餘萬石又今量定所糴估價通計諸縣貴賤幷雇船車般至太倉谷價約四十有餘米價約七十以下此則一年和糴之數足當轉運二年一斗轉運之資足以和糴五斗比較卽時利害運務且合悉停臣竊慮運務若停則舟船無用舟船無用則壊爛莫修儻遇凶災復須轉漕臨時鳩集理必淹遲夫立法裁規久必生經略之念始慮貴周不以積習害機宜不以近利隳永制不貴功於當代不流患於他時慮逺防微是其均濟臣今所獻庶近於斯減所運之數以實邊儲存轉運之務以備時要其於詳審必免貽憂舊例從江淮諸道運米一百一十萬石至河陰來年請停八十萬石運三十萬石舊例從河陰運米七十萬石至太原倉來年請停五十萬石運二十萬石舊例從太原倉運米四十萬石至東渭橋來年請停二十萬石運二十萬石其江淮所停運米八十萬石請委轉運使於遭水州縣毎斗八十價出糶計以糙米與細米分數相接之外毎斗猶減時價五十文以救貧乏計得錢六十四萬貫文節級所減運腳計得六十九萬貫都合得錢一百三十三萬貫數內請支二十萬貫付京兆府令於京城內及東渭橋開場和糴米二十萬石毎斗與錢一百文計加時估價三十已上用利農人其米便送東渭橋及太原倉収貯充塡毎年轉漕四十萬石之數並足余尙有錢一百一十三萬貫文以供邊鎭和糴臣已令度支巡院勘問諸軍州米粟時價兼與當管長吏商量令計見墾之田約定所糴之數得鳳翔涇隴邠寜慶鄜坊丹延夏綏銀靈鹽振武等道良原長武平涼等城報除度支旋糴供軍之外別擬儲備者計可糴得粟一百三十五萬石其臨邊州縣各於當處時價之外更加一倍其次毎十分加七分又其次毎十分加五分通計一百三十五萬石當錢一百二萬六千貫文猶合剰錢十萬四千貫畱充來年和糴所於江淮糶米及減運米腳錢請並委轉運使便折市綾絹絁綿四色卽作船般送赴上都邊地早寒斂藏向畢若待此錢送到卽恐収糴過時請且貸戶部別庫物充用本色續到便令折塡其所貸戶部別庫物亦取綾絹絁綿四色並依平估價務利農人仍取度支官畜及車均融般送請各委當道節度及當城兵馬使與監軍中使幷度支和糴巡院官同受領便計防和糴各量人戶墾田多少先付價直立限納粟不願糶者亦勿彊徵其有納米者毎米六升折粟一斗應所糴得米粟亦委此三官同檢覆分於當管城堡之內揀擇髙燥牢固倉窖等収納封閉仍以貯備軍糧爲名非緣城守絕糧及承別勅處分並不得輒有支用待収糴畢具所糴數幷収貯處所聞奏幷報中書門下緫計貯備粟一百三十五萬石是十一萬二千五百人一年之糧來秋若遇順成又可更致百餘萬石邊蓄旣富邊備自修以討則有賫以守則可久以加兵則不憂所至乏食以斂糴則不爲貪將所邀恢疆保境者得以遂其謀蹙國跳軍者無所辭其罪是乃立武之根柢安邊之本源守土庇人莫急於此傾公藏而發私積猶當悉力以務之況今不擾一人無廢百事但於常用之內収其枉費之資百萬贏糧坐實邊鄙又有勸農賑乏之利存乎其間此蓋天錫陛下攘戎狄而安國家之時不可失也陛下誠能過聽愚計先聚軍儲愼擇良圗更貞師律蠢爾凶醜自當畏威縱迷款塞之心必無猾夏之慮伏惟少畱睿思詳省而明斷之其所停減運腳臣已與本司審細計料並邊鎭分配和糴數及米粟估價等數各得別狀條件分析謹同封進聽進止

翰苑集卷十八

欽定四庫全書

翰苑集卷十九

唐陸贄撰中書奏議【三】

論緣邊守備事宜狀

右臣歷覽前代史書皆謂鎭撫四夷宰相之任不揆闇劣屢敢上言誠以備邊禦戎國家之重事理兵足食備禦之大經兵不理則無可用之師食不足則無可固之地理兵在制置得所足食在斂導有方陛下幸聽愚言先務積谷人無加賦官不費財坐致邊儲數逾百萬諸鎭収糴今已向終分貯軍城用防艱急縱有寇戎之患必無乏絕之憂守此成規以爲永制恆収冗費益贍邊農則更經二年可積十萬人三歳之糧矣足食之原粗立理兵之術未精敢試籌量庶備采擇伏以戎狄爲患自古有之其於制禦之方得失之理備存史籍可得而言大抵尊卽敍者則曰非徳無以化要荒曽莫知威不立則徳不能馴也樂武威者則曰非兵無以服凶獷曽莫知徳不修則兵不可恃也務和親者則曰要結可以睦鄰好曽莫知我結之而彼復解之也美長城者則曰設險可以固邦國而扞宼讎曽莫知力不足而人不堪則險之不能恃城之不能有也尙薄伐者則曰驅遏可以禁侵暴而省徵徭曽莫知兵不鋭壘不完則遏之不能勝驅之不能去也議邊之要略盡於斯𨿽互相譏評然各有偏駮聽一家之說則理例可徵考歷代所行則成敗異效是由執常理以禦其不常之勢徇所見而昧於所遇之時夫中夏有盛衰夷狄有彊弱事機有利害措置有安危故無必定之規亦無長勝之法夏后以序戎而聖化茂古公以避狄而王業興周城朔方而玁狁攘秦築臨洮而宗社覆漢武討匈奴而貽悔太宗徵突厥而致安文景約和親而不能弭患於當年宣元撫納而足以保寜於累葉蓋以中夏之盛衰異勢夷狄之彊弱異時事機之利害異情措置之安危異便知其事而不度其時則敗附其時而不失其稱則成形變不同胡可專一夫以中國彊盛夷狄衰微而能屈膝稱臣歸心受制拒之則阻其向化滅之則類於殺降安得不存而撫之卽而敍之也又如中國彊盛夷狄衰微而尙棄信忤盟蔑恩肆毒諭之不變責之不懲安得不取亂推亡息人固境也其有遇中國喪亂之當夷狄彊盛之時圗之則彼釁未萌禦之則我力不足安得不卑詞降禮約好通和啗之以利以引其懽心結之以親以紓其交禍縱不必信且無大侵𨿽非禦戎之善經蓋時事亦有不得已而然也儻或夷夏之勢彊弱適同撫之不寜威之不靖力足以自保勢不足以出攻安得不設險以固軍訓師以待寇來則薄伐以遏其深入去則攘斥而戒於逺追𨿽非安邊之令圖蓋勢力亦有不得已而然也故夏之卽敍周之於攘太宗之翦亂皆乘其時而善用其勢者也古公之避狄文景之和親神堯之降禮皆順其時而不失其稱者也秦皇之長城漢武之窮討皆知其事而不度其時者也向若遇孔熾之勢行卽敍之方則見侮而不從矣乘可取之資懷畏避之志則失機而養寇矣有攘卻之力用和親之謀則示弱而勞費矣當降屈之時務翦伐之略則召禍而危殆矣故曰知其事而不度其時則敗附其時而不失其稱則成是無必定之規亦無長勝之法得失著效不其然歟至於察安危之大情計成敗之大數百代之不變易者蓋有之矣其要在於失人肆欲則必蹷任人從眾則必全此乃古今所同而物理之所壹也國家自祿山構亂肅宗中興撤邊備以靖中邦借外威以寜內難於是吐蕃乘釁吞噬無猒回紇矜功馮淩亦甚中國不遑振旅四十餘年使傷耗遺甿竭力蠶織西輸賄幣北償馬資尙不足塞其煩言滿其驕志復又逺徵士馬列戍邊陲猶不能遏其奔衝止其侵悔小入則驅略黎庶深入則震驚邦畿時有議安邊之策者多務於所難而忽於所易勉於所短而略於所長遂使所易所長者行之而其要不精所難所短者圖之而其功靡就憂患未弭職斯之由夫制敵行師必量事勢勢有難易事有後先力大而敵脆則先其所難是謂奪人之心暫勞而久逸者也力寡而敵堅則先其所易是謂固國之本觀釁而後動者也頃屬多故人勞未瘳而欲廣發師徒深踐寇境復其侵地攻其堅城前有勝負未必之虞後有餽運不繼之患儻或撓敗適所以啟戎心而挫國威以此爲安邊之謀可謂不量事勢而務於所難矣天之授者有分事無全功地之產者有物宜無兼利是以五方之俗長短各殊長者不可逾短者不可企勉所短而校其所長必殆用所長而乘其所短必安彊者乃以水艸爲邑居以射獵供飲茹多馬而尢便馳突輕生而不恥敗亡此戎狄之所長也戎狄之所長乃中國之所短而欲益兵搜乘角力爭驅交鋒原野之間決命尋常之內以此爲禦寇之術可謂勉所短而校其所長矣務所難勉所短勞費百倍終於無成𨿽果成之不挫則廢豈不以越天授而違地產虧時勢以反物宜者哉將欲去危就安息費從省在其愼守所易精用所長而已若乃擇將吏以撫寜眾庶修紀律以訓齊師徒耀徳以佐威能邇以柔逺禁侵掠之暴以彰吾信抑攻取之議以安戎心彼求和則善待而勿與結盟彼爲寇則嚴備而不務報復此當今之所易也賤力而貴智惡殺而好生輕利而重人忍小以全大安其居而後動俟其時而後行是以修封疆守要害壍蹊隧壘軍營謹禁防明斥堠務農以足食練卒以蓄威非萬全不謀非百尅不鬭寇小至則張聲勢以遏其入寇大至則謀其大【三字疑】以邀其歸據險以乘之多方以悞之使其勇無所加眾無所用掠則靡獲攻則不能進有腹背受敵之虞退有首尾難救之患所謂乘其不戰而屈人之兵此中國之所長也我之所長乃戎狄之所短我之所易乃戎狄之所難以長制短則用力寡而見功多以易敵難則財不匱而事速就捨此不務而反爲所乘斯謂倒持戈矛以鐏授寇者也今則皆務之矣然猶封守未固寇戎未懲者其病在於謀無定用眾無適從所任不必才才者不必任所聞不必實實者不必聞所信不必誠誠者不必信所行不必當當者未必行故令措置乖方課責虧度財匱於兵眾力分於將多怨生於不均機失於遙制臣請爲陛下粗陳六者之失惟明主愼聽而熟察之臣聞工欲善其事必先利其器武欲勝其敵必先練其兵練兵之中所用復異用之於救急則權以紓難用之於暫敵則緩以應機故事有便宜而不拘常制謀有奇詭而不徇眾情進退死生惟將所命此所謂攻討之兵也用之於屯戍則事資可久勢異從權非物理所愜不寜非人情所欲不固夫人情者利焉則勸習焉則安保親戚則樂生顧家業則忘死故可以理術馭不可以法制驅此所謂鎭守之兵也夫欲備封疆禦戎狄非一朝一夕之事固當選鎭守之兵以置焉古之善選置者必量其性習辧其土宜察其技能知其欲惡用其力而不違其性齊其俗而不易其宜引其善而不責其所不能禁其非而不處其所不欲而又類其部伍安其室家然後能使之樂其居定其志奮其气勢結其恩情撫之以惠則感而不驕臨之以威則肅而不怨靡督課而人自爲用弛禁防而眾自不攜故出則足兵居則足食守則固戰則彊其術無他便於人情而已矣今者散徵士卒分戍邊陲更代往來以爲守備是則不量性習不辧土宜邀其所不能彊其所不欲求廣其數而不考其用將致其力而不察其情斯可以爲羽衛之儀而無益於備禦之實也何者窮邊之地千里蕭條寒風裂膚驚沙慘目與豺狼爲鄰伍以戰鬭爲嬉遊晝則荷戈而耕夜則倚烽而覘日有剽害之慮永無休暇之娯地惡人勤於斯爲甚自非生於其域習於其風幼而覩焉長而安焉不見樂土而不遷焉則罕能寜其居而狎其敵也關東之壤百物阜殷從軍之徒尢被優養慣於溫飽狎於歡康比諸邊隅若異天地聞絕塞荒陬之苦則辛酸動容聆彊蕃勁虜之名則懾駭奪气而乃使之去親族捨園廬甘其所辛酸抗其所懾駭將冀爲用不亦疎乎矧又有休代之期無統帥之馭資奉若驕子姑息如倩人進不邀之以成功退不處之以嚴憲其來也咸負得色其止也莫有固心屈指計歸張頤待飼僥幸者猶患還期之賖緩恆念戎醜之充斥王師挫傷則將乘其亂離布路東潰情志且爾得之奚爲平居則殫耗資儲以奉浮冗之眾臨難則投棄城鎭以揺逺近之心其豈惟無益哉固亦將有所撓也復有抵犯刑禁謫徙軍城意欲增戶實邊兼令展效自贖旣是無良之類且加懷土之情思亂幸災又甚戍卒適足煩於防衞諒無望於功庸𨿽前代時或行之固非良算之可遵者也復有擁旄之帥身不臨邊但分偏師俾守疆場大抵軍中壯銳元戎例選自隨委其疲羸乃配諸鎭節將旣居內地精兵祗備紀綱遂令守要禦衝恆在寡弱之卒寇戎毎至力勢不支入壘者才足閉關在野者悉遭劫執恣其芟蹂盡其搜敺比及都府聞知虜巳尅獲旋返且安邊之本所切在兵理兵若斯可謂措置乖方矣夫賞以存勸罰以示懲勸以懋有庸懲以威不恪故賞罰之於馭眾也猶繩墨之於曲直權衡之於重輕輗軏之所以行車銜勒之所以服馬也馭眾而不用賞罰則善惡相混而能否莫殊用之而不當功過則姦妄寵榮而忠實擯抑夫如是若聰明可律度無章則用與不用其一也自頃權移於下柄失於朝將之號令旣鮮克行之於軍國之典常又不能施之於將務相遵養茍度歳時欲賞一有功翻慮無功者反側欲罰一有罪復慮同惡者憂虞罪以隱忍而不彰功以嫌疑而不賞姑息之道乃至於斯故使亡身效節者獲誚於等夷率眾先登者取怨於士卒僨軍蹙國者不懷於愧畏緩救失期者自以爲智能襃貶旣闕而不行稱毀復紛然相亂人𨿽欲善誰爲言之況又公忠者直已而不求於人反罹困厄敗撓者行私而茍媚於眾例獲優崇此義士所以痛心勇夫所以解體也又有遇敵而所守不固陳謀而其效靡成將帥則以資糧不足爲詞有司復以供給無闕爲解旣相執證理合辧明朝廷毎爲含糊未嘗窮究曲直措理者含聲而靡訴誣善者罔上而不慙馭將若斯可謂課責虧度矣課責虧度措置乖方將不得竭其才卒不得盡其力屯集𨿽眾戰陣莫前虜毎越境橫行若渉無人之地遞相推倚無敢誰何虛張賊勢上聞則曰兵少不敵朝廷莫之省察惟務徵發益師無禆備禦之功重增供億之閭井日耗徵求日繁以編戶傾家破產之資兼有司榷鹽稅酒之利緫其所入半以事邊制用若斯可謂財匱於兵眾矣今四夷之最彊盛爲中國甚患者莫大於吐蕃舉國勝兵之徒才當中國十數大郡而已其於內虞外備亦與中國不殊所能寇邊數則蓋寡且又器非犀利甲不堅完識迷韜鈐藝乏趫敏動則中國懼其眾而不敢抗靜則中國憚其彊而不敢侵厥理何哉良以中國之節制多門蕃醜之統帥專一故也夫統帥專一則人心不分人心不分則號令不貳號令不貳則進退可齊進退可齊則疾徐如意疾徐如意則機防靡愆機會靡愆則气勢自壯斯乃以少爲眾以弱爲彊變化翕辟在於反掌之內是猶臂之使指心之制形若所任得人則何敵之有夫節制多門則人心不一人心不一則號令不行號令不行則進退難必進退難必則疾徐失宜疾徐失宜則機防不及機防不及則气勢自衰斯乃勇廢爲尫眾散爲弱逗撓離析兆乎戰陣之前是猶一國三公十羊九牧欲令齊肅其可得乎開元天寶之間控禦西北兩蕃惟朔方河西隴右三節度而已猶慮權分勢散或使兼而領之中興巳來未遑外討僑隸四鎭於安定權附隴右於扶風所當西北兩蕃亦朔方涇原隴右河東四節度而已關東戍卒至則屬焉𨿽委任未盡得人而措置尙存典制自頃逆泚誘涇原之眾叛懷光污朔方之軍割裂誅鋤所餘無幾而又分朔方之地建牙擁節者凡三使焉其餘鎭軍數且四十皆承特詔委寄各降中貴監臨人得抗衡莫相稟屬毎俟邊書告急方令計防用兵旣無軍法下臨惟以客禮相待是乃從容拯溺揖讓救焚冀無阽危固亦難矣夫兵以气埶爲用者也气聚則盛散則消埶合則威析則弱今之邊備埶弱气消建軍若斯可謂力分於將多矣理戎之要最在均齊故軍法無貴賤之差軍實無多少之異是將所以同其志而盡其力也如或誘其志意勉其藝能則當閱其材程其勇校其勞逸度其安危明申練覈優劣之科以爲衣食等級之制使能者企及否者息心𨿽有薄厚之殊而無觖望之釁蓋所謂日省月試餼廩稱事如權量之無情於物萬人莫不安其分而服其平也今者窮邊之地長鎭之兵皆百戰傷夷之餘終年勤苦之劇角其所能則練習度其所處則孤危考其服役則勞察其臨敵則勇然衣糧所給惟止當身例爲妻子所分常有凍餒之色而關東戍卒歲月踐更不安危城不習戎備怯於應敵懈於服勞然衣糧所頒厚逾數等繼以茶藥之饋益以蔬醬之資丰約相形縣絕斯甚又有素非禁旅本是邊軍將校詭爲媚詞因請遙隸神防不離舊所惟攺虛名其於廩賜之饒遂有三倍之益此則儔類所以忿恨忠良所以憂嗟疲人所以流亡經費所以匱夫事業未異而給養有殊人情不能甘也況乎矯佞行而廩賜厚績藝劣而衣食優茍未忘懷孰能無慍不爲戎首則已可嘉而欲使其協力同心以攘寇難𨿽有韓白孫吳之將臣知其必不能焉養士若斯可謂怨生於不均矣凡欲選任將帥必先考察行能然後指以所授之方語以所委之事令其自揣可否自陳規模須某色甲兵借某人參佐要若干士焉用若干資糧某處置營某時成績始終要領悉俾經綸於是觀其計謀校其聲實若謂材無足取言不可行則當退之於初不宜貽慮於其後也若謂志气足任方略可施則當要之於終不宜掣肘於其間也夫如是則疑者不使使者不疑勞神於選才端拱於委任旣委其事旣足其求然後可以覈其否臧行其賞罰受其賞者不以爲濫當其罰者無得而辭付授之柄旣專茍且之心自息是以古之遣將帥者君親推轂而命之曰自閫以外將軍裁之又賜鈇鉞示令専斷故軍容不入國國容不入軍將在軍君命有所不受誠謂機宜不可以逺決號令不可以兩從未有委任不專而望其尅敵成功者也自頃邊軍去就裁斷多出宸衷選置戎臣先求易制多其部以分其力輕其任以弱其心𨿽有所懲亦有所失遂令分閫責成之義廢死綏任咎之志衰一則聽命二亦聽命爽於軍情亦聽命乖於事宜亦聽命若所置將帥必取於承順無違則如斯可矣若有意乎平凶靖難則不可也夫兩疆相接兩軍相持事機之來間不容息蓄謀而俟猶恐失之臨時始謀固已疏矣況乎千里之逺九重之深陳述之難明聽覽之不一欲其事無遺防𨿽聖者亦有所不能焉設使謀慮能周其如權變無及戎虜馳突迅如風飇馹書上聞旬月方報守土者以兵寡不敢抗敵分鎭者以無詔不肯出師逗畱之間寇已奔逼托於救援未至各且閉壘自全牧馬屯牛鞠爲椎剽嗇夫樵婦罄作俘囚𨿽詔諸鎭發兵惟以虛聲應援互相瞻顧莫敢遮邀賊旣縱掠退歸此乃陳功告捷其敗喪則減百而爲一其捃獲則張百而成千將帥旣幸於緫制在朝不憂罪累陛下又以爲大權由己不究事情用師若斯可謂機失於遙制矣理兵而措置乖方馭將而賞罰虧度制用而財匱建軍而力分養士而怨生用師而機失此六者疆埸之蟊賊軍旅之膏肓也蟊賊不除而但滋之以糞漑膏肓不療而茍啗之以滑甘適足以養其害速其災欲求稼穡丰登膚革充美固不可得也臣愚謂宜罷諸道將士番替防秋之制率因舊數而三分之其一分委本道節度使募少壯願住邊城者以徙焉其一分則本道但供衣糧委關內河東諸軍州募蕃漢子弟願傅邊軍者以給焉又一分亦令本道但出衣糧加給應募之人以資新徙之業又令度支散於諸道和市耕牛雇召工人就諸軍城繕造器具募人至者毎家給耕牛一頭又給田農水火之器皆令充備初到之歲與家口二人糧幷賜種子勸之播植待經一稔俾自給家若有餘糧官爲収糴各酬倍價務奬營田旣息踐更徵發之煩且無幸災茍免之寇至則人自爲戰時至則家自力農是乃兵不得不彊食不得不足與夫倏來忽往其可同等而論哉臣又謂宜擇文武能臣一人爲隴右元帥應涇隴鳳翔長武城山南西道等節度管內兵馬悉以屬焉又擇一人爲朔方元帥應鄜坊邠寜靈夏等節度管內兵馬悉以屬焉又擇一人爲河東元帥河東振武等節度管內兵馬悉以屬焉三帥各選臨邊要防之州以爲理所見置節度有非要者隨所便近而幷之惟元帥得置統軍余並停罷其三帥部內太原鳳翔等府及諸郡戶口稍多者愼柬良吏以爲尹守外奉師律內課農桑俾爲軍糧以壯戎府理兵之宜旣得選帥之道旣明然後減姦濫虛浮之費以丰財定衣糧等級之制以和眾委任之道以宣其用縣賞罰之典以考其成而又愼守中國之所長謹行當今之所易則八利可致六失可除如是而戎狄不威懷疆埸不寜謐者未之有也諸侯軌道庶類服從如是而教令不行天下不理者亦未之有也以陛下之英聖人心之思安四方之小休兩寇之方靜加以頻年丰稔所在積糧此皆天贊國家可以立制垂統之時也時不久居事不常兼已過而追𨿽悔無及明主者不以言爲罪不以人廢言罄陳狂愚惟所省擇謹奏

商量處置竇參事體狀

右希顏奉宣進止朝來共卿等商量竇參事卿等所奏𨿽於大體甚好然此人交結中外意在不測朕試根尋灼然審知情狀所以有此商量又聞竇參在彼處亦共諸處交通不絕社稷事重卿等只合與朕同憂宜卽作文書進來此事非小不可更遲者臣面承深旨又奉密宣皆以社稷爲言又知根尋已審敢不上同憂憤內絕狐疑豈願遲回更貽念慮但以嘗經重任斯謂大臣進退之間猶宜有禮誅戮之際不可無名劉晏久掌貨財當時亦招怨讟及加罪責事不分明叛者旣得以爲辭眾人亦爲之懷湣用刑曖昧損累不輕事例未遙所宜重愼竇參頃司鈞軸頗怙恩私貪饕貨財引縱親黨此則朝廷同議天下共傳至於潛懷異圖將起大惡迹旣未露人皆莫知臣等親奉威顏議加刑辟但聞凶險之意尙昧結構之由況在眾流何由察悉忽行峻罰必謂冤誣羣情震驚事亦非細若不付外推鞠則恐難定罪名乞畱睿聰更少詳度竇參於臣素分陛下固所明知有何顧懷輒欲營救良以事關國體義絕私嫌所冀典刑不濫於淸時君道免虧於聖徳特希天鑑俯亮愚誠謹奏

奏議竇參等官狀

右希顏奉宣進止竇參結朕左右兼有陰謀皆有馮據事不曖昧只緣連及處多不可推按卿等宜更商量若謂恐事體不穩卽且流貶向絕逺惡處竇申竇榮李則之首末同惡無所不至又並微細不比竇參宜便商量處置其竇參等所有朋黨親密並不可容在側近宜便條疏盡發遣向僻逺無兵馬處先𨿽已經流貶更移向逺惡處者伏以竇參罪犯誠合誅夷聖徳含務全事體特寛嚴憲俯貸餘生始終之恩實足感於庶品仁育之惠不獨幸於斯人所議貶官謹具別狀其竇榮竇申李則之等旣皆同惡固亦難容然以得罪相因法有首從首當居重從合差輕參旣防恩矜全申等亦宜減降又於黨與之內亦有淑慝之殊稍示區分足彰勸勵竇榮與參𨿽是近屬亦甚相親然於款密之中都無邪僻之事仍聞激憤屢有直言因此漸搆猜嫌晚年頗見疎忌若論今者陰事則尙未究端由如防比來所行必應不至凶險恐須差異以表詳明臣等商量竇榮更貶逺官竇申則之並除名配流謹具別狀進擬庶允從輕之典以洽好生之恩夫趨勢附權時俗常態茍無髙節出眾何能特立不羣竇參久秉鈞衡特承寵渥君之所任孰敢不從或遊於門庭或結以中外或偏被接引或驟與薦延如此之徒十恆七八若聽流議皆謂黨私自非甚與交親安可悉從貶累況竇參罷黜迨欲周星應是私黨近親當時並已連坐人心久定不可復揺今者再責竇參特緣別有結搆陛下親自尋究審得事情所與連謀固知定數今若普加譴斥則恐翻類淪胥罪無指名誰不疑懼中外洶洶殊非令猷臣等商量除同謀陰邪事狀分明者其餘一切更無所問將爲穩便未審可否

請不簿錄竇參莊宅狀

右希顏奉宣進止凡是官吏貪濁取受錢物猶並徵贓竇參負朕至深廣納賄貨又更交結謀行惡事其莊宅錢物奴婢之類豈不合収納入官竇參身旣逺貶亦恐被人破除隱沒今欲使人勾當収拾卿等商量可否者謹按國家典法沒入官產惟有兩科一謂姦贓一謂叛逆皆須先鞠犯狀審得實情憲司察冤法寺論罪會府覆奏掖垣參詳如是悉無異詞然後謂之獄成而聞於天子其有抵於深辟者制可旣下所司猶三五覆奏庶或宥之聖王愛人卹刑乃至如此精愼罪法旣定方合徵収叛逆則盡沒其家姦贓則止徵所犯蓋示懲戒匪貪貨財何嘗有罪未斷有法未詳而可以納其資產者也伏惟聖徳廣大如天包含懲忿於彞憲之中念終於常情之外已存惠貸不寘嚴刑今若簿錄其家竊恐以財傷義猥防下問實荷皇明輒罄愚誠所祈天鑑謹奏翰苑集卷十九

欽定四庫全書

翰苑集卷二十

唐陸贄撰中書奏議【四】

請還田緒所寄撰碑文馬絹狀【馬一匹並鞍絹二千匹】

右田緒使節度隨軍劉瞻送書與臣其書意緣奉進止令爲其亡父承嗣撰遺愛碑文故送前件馬絹等以申情貺臣先奉恩防令撰碑文於今半年竟未綴緝良以勸戒之道忠義攸先襃貶之詞春秋所重爵位有僥幸而致名稱非詐力可求將使循軌轍者畏昭憲而莫渝怙姦妄者顧淸議而知恥仲尼修春秋而亂臣賊子懼豈必臨之以武脇之以刑哉襃貶茍明亦足助理田承嗣阻兵犯命靡惡不爲竟逭天誅全歸土壤此乃先朝所愧恨義士所惋嗟今田緒尙幹宸嚴請頌遺愛微臣隘局實憤於心謬承恩光備位臺輔旣未能滌除姦慝匡益大猷而又飾其愧詞以贊凶徳納彼重賂以襲貪風情所未安事固難彊是以屢嘗執翰不能措詞輒投所操太息而止緣承聖誨姑務懷柔昨見田緒使人臣亦婉爲報答但告云所爲碑頌皆奉徳音旣異私情難承厚貺稍休暇續當撰成旣無拒絕之言計亦不至疑阻其來書謹封進所送馬及絹等令劉瞻便領卻回訖不敢不奏謹奏

請依京兆所請折納事狀

京兆府先奏當管虫食豌豆全然不收請據數折納大豆奉勑宜依度支續奏稱據時估豌豆毎斗七十價巳上大豆每斗三十價已下京兆府所請將大豆替豌豆望令據估計錢數折納則冀免損官司者求瘼救災國之令典求瘼在知其所患救災在卹其所無只如螟蜮爲殃豌豆全損檢覆若非虛謬地稅固合免徵直道而行大體斯在府司折納充數已爲尅下從權度支準估計錢乃是幸災規利所得無幾其傷實多傷風得財非謂理道且豌豆爲物入用甚微舊例所支惟充畜料凖數回給大豆諸司誰曰不然計價剩徵義將安在理無所據事不可從望依前勅處分未審可否

議汴州逐劉士寧事狀

右希顏奉宣聖旨適得李萬榮奏劉士寧因出遊獵三軍將士遂閉城門不放入發遣令赴朝廷萬榮安撫軍州今已寧帖卿等宜知悉者伏以劉士寧昏荒暴慢惡貫久盈聖情愛人久爲含忍親離眾叛自取奔亡不勞師徒克靖方鎭防承宣諭欣賀實深然梁宋之間地當要害鎭壓齊魯控引江淮得其人則安則彊失其人則危則弱今士寧見逐𨿽是眾情萬榮總軍且非朝旨此亦安危彊弱之機也陛下審之愼之或恐奏事之人茍私所奉之將妄陳體勢輒欲徼求承前授任失宜多爲此輩所誤假使心無詐防其如識乏經通與之籌量鮮不撓敗今軍州旣定足得安詳望且選一朝臣馳往宣勞更淹旬日徐察事情見情而後圖之則冀免有差失至坐日續更面陳謹先狀以聞謹奏

請不與李萬榮汴州節度使狀

右希顏奉宣進止萬榮安撫有功聞亦忠義甚得眾心若更淹遲卻恐事不穩便今商量除一親王充節度使且令萬榮知畱後其節度制便從內出萬榮須與攺官卿等卽商量進來者臣性習懦頑藝識空乏辱當奨任待罪宰司事關安危不敢容黙𨿽服戎角力諒匪克堪而經武伐謀或有所見夫制置之安危由勢付授之濟否由才勢如器焉惟在所置置之險地則覆致之夷地則平材如負焉惟在所授授逾其力則踣授當其力則行故負重者不可以微劣勝器大者不可以輕易處有巨力而加重負猶懼蹶跌之不虞擇安地而寘大器尙慮傾覆之難備焉有委非所任置非所安而望其不顚不危固亦難矣劉士寧窮凶極暴眾所不容李萬榮因人之心閉城拒逐爲國除害亦有可嘉誠宜星夜上聞請擇節將今所陳奏頗渉張皇但露徼求之情殊無退讓之禮據玆鄙躁殊異純良又聞本是滑人偏厚當州將士與之相得才止三千諸營之兵已甚懷怨據此頗僻亦非將材且邀君而力取其位不忠逐帥而謀代其權不義犯此二者而加之非材得志驕盈不悖則敗悖謂犯上敗謂僨軍俱爲厲階莫見其可今𨿽遽加寵命務饜貪求曲示保持冀消防慝然其所行不遜所得無名縱之則反側而益疑奪之則觖望而肆惡夫善始而克終者猶寡況始於不善而求能以義自全者乎又緣嘗自蓄謀以危主將及居人上恆恐見圗必於部校之間多有疑阻之釁上下猜貳何能久安縱未干紀亂常亦必喪師蹙境所以承前方鎭之任選建才徳而不副所委者則有矣其不由才徳而授終能殿邦固節者未之有也是猶置器欲安而不擇可安之勢負重欲濟而不量可濟之材處非所宜不敗何待陛下若謂臣說體迂濶有異軍機引諭乖疎不同事實臣請指陳汴宋一管近代成敗之迹皆陛下之所經見者以爲殷鑑惟陛下覽而察之往者田神功作鎭河南領汴宋徐泗兗鄆曹濮八州之地兵食兼足職貢備修左肅靑齊右弭滑魏南控淮浙北輔滎瀍殷如長城不震不竦此由制置於可安之地付授得可濟之材其爲利冝斯謂大矣及神功入覲遘厲不還先皇帝示眷悼之優崇貪因循之便易知神玉才不勝任排眾議而竟授之旣而維禦無方經略失制權歸豪將勢散列城禍機一興內叛外破委三軍於暴帥陷五郡於匪人轉輸所經塗路亟阻此由制置於必危之地付授於必躓之才其爲敗傷亦已甚矣近者劉元佐驅攘巨猾厎復大梁卽鎭如玆幾將十載𨿽不能勤身節用以撫疲甿畢力竭誠以揚丕烈然尙號令由已部屬畏威緝修戎旅振耀聲勢逺邇談矚且爲完軍制持東方猶有所倚及元佐殂沒朝廷命吳湊代之士寧凶頑輙敢眥睚素非得眾且甚不材緩之旬時必自離沮隨機制馭指顧可平陛下念深黎元姑務容養適使姦徒得計庸豎作狂但肆醜厲之詞豈懷任置之恵運路幾絕生人重殘殷然垣翰之軍鞠爲污染之俗追思致患之本豈不失於茍且哉今若又授萬榮則與士寧何異負力而取誰曰不然邀取而除孰爲非據茍邀則不順茍允則不誠君臣之間勢必嫌阻與其圗之於滋蔓不若絕之於萌芽忘久逺而樂因循固非英主禦天下長算逺慮之計也且爲國之道以義訓人將教事君先令順長用能弭爭奪之禍絕窺覬之心聖人所以興敬譲而服暴彊禮達而分定故也假使士寧爲將慢上虐人萬榮懷奉國之誠稟嫉惡之性棄而違之斯可矣討而逐之亦可矣謀其帥而篡其位則不可焉何者方鎭之臣事多専制欲加之罪誰則無辭若使傾奪之徒便得代居其任利之所在人各有心此源潛滋禍必難救非獨長亂之道亦開謀逆之端四方諸侯誰不解體得一夫而喪羣帥其何利之有焉矧玆一夫猶未可保徒亂風教以生人心昨者所逐士寧蓋起於倉卒諸郡守將固非連謀一城師人亦未協志況又待之不一撫之不均黨助萬榮其能有幾仍各計度於成敗之勢回遑於逆順之名安肯捐軀與之同惡今所以未卽變者皆爲萬榮所誘許其賞給貨財且相服從以制防陛下但於文武羣臣之內選一和恵寛敏素爲軍旅所愛信者命爲節度仍降優詔慰勞彼軍奬萬榮以撫定之功別加寵任襃將士以輯睦之義厚賜資裝眾知保安人且懷恵舎此助亂更將何求揆其大情理必寧息萬榮縱欲跋扈勢何能爲三軍旣自離心列城又不爲援緣其迫逐主將諸道必復憎嫌邇無所親逺無所與不勞天討必自殲夷陛下何所爲虞而欲受其邀致臣𨿽孱怯竊有未安昨因希顏宣防卻回已與趙憬等同附口奏展轉申吐慮多闕遺臣更通夕詳思恐亦無易於此不勝拳拳愚懇謹復密啟以聞如防聖防察納臣卽與趙憬等商量應須處置事宜具作條件聞奏儻後事有愆素臣請受敗撓之罪謹奏

論度支令京兆府折稅市艸事狀

度支奏緣當年稅艸支用不充諸和市所得又少所以毎至秋夏常有欠闕請令京兆府折今年秋稅和市艸一千萬束便令人戶送入城輸納毎束兼車腳與折錢二十五文旣利貧人兼濟公用希顏奉宣進止宜依者伏以制事之體所貴有常順人之情尢重攺作革而能當尙恐未孚動且非宜曷由無擾臣等毎承睿防常以百姓爲憂審知事不可行安敢黙而無述毎年蓄聚芻槁所司素有恆規計料稅艸不充卽便開場和市旣優價直復及農収人皆樂輸事不勞擾陛下追想往年之事豈嘗有緣艸不足上關宸慮者乎延齡欲已能頗隳舊制茍收經費之用以資贏羨之功遂使儲備空虛支計寥落廐圉告闕頻煩聖聰去歳已然今夏尢甚此乃不遵舊制之過也舊制何害而變之哉臣等謹檢京兆府應徵地稅艸數毎年不過三百萬束其中除畱供諸縣館驛及鎭軍之外應合入城輸納惟二百三十萬而已百姓般運已甚艱辛常迫春農僅能得畢今若更徵一千萬束仍令並送入城卽是一年之間並徵三年稅艸計其所加車腳則又四倍常時物力有窮求取無藝其爲騷怨理在不疑甸服且然四方安仰假使時當丰稔家悉阜殷有艸可輸有車可載然於途程往復理須淹歷歳時牛廢耕犂人妨播植東作旣闕西成曷期況烝黎之間貧富不等收獲之際丰耗靡均今忽並役車牛雇車傭必騰貴並徵稅艸買艸價必倍髙是使豪富之徒乘急令以邀其利窮乏之軰因暴斂以毀其家非所謂均節財物凖平賦法之術也臣等又勘度支京兆比來雇車估價及所載多少大率毎一車載一百二束毎一里給傭錢三十五文百束應輸二束充耗今京畿諸縣去城近者七八十里逺者向二百里設令逺近相補通以百里爲程則雇車載艸百束悉依官司常估猶用錢三千五百文卽是一束之艸惟計般運已當三十有五文買艸本價又更半之而度支曽不計量自我作古徑以胸臆斟酌限爲二十五文謂之加徵則法度廢隳謂之和市則名實乖反儻可其奏人何以觀豈如官自置埸要便收市欲少市則平其估以節費欲多市則優其價以招人買賣旣和貧富俱便有餘者趨加饒易售之利不足者免轉求貴賃之資比之抑徵固不同等幸有舊制足可遵行何必捨易而卽難棄利而從害臣誠暗滯未見其宜伏望戒勅度支令依舊例和市承前旣有恆用以後不得闕供稍峻隄防使知懍懼妄作但不施用歳計必免愆違陛下若以軍廐之中馬畜漸眾度支所營槁芻才可供給當年或慮水旱不虞別須蓄積爲備今屬歳稔亦是其時但要收斂有方不宜科配致擾若度支並市延齡必復辭難須有區分使之均濟望委京兆尹勾當別和市艸五百萬束以充貯備其所和市並隨要便官自置毎場貯錢旋付價直時估之外仍稍優饒交易往來一依市利勿令官吏催遣道路遮邀但不抑人自當趨利其市艸價直並於年支畱府錢數內以給用不盡者充毎市滿十萬束一度聞奏便以府司郵遞車牛並更雇腳相添轉徙場所般載送付苑中輸納如防聖防允許臣卽依此宣行旣免擾人又不增費以資儲蓄足禦防災度支謹守恆規亦自不闕常用臣等商度將爲合宜謹錄奏聞伏聽進止

論左降官準赦合量移事狀

右竄謫之徒皆在遐僻或廹於衰暮顧景思還或困於瘴癘翹心望徙旣關霈澤許以量移企躍之情逺想可見若準所司舊例須俟州府錄申盤勘檢尋動逾年歳上稽卹宥之防下虧慶賴之心臣等商量恐須釐革望令所司據承貞元六年恩赦檢勘已量移未量移官及貞元六年恩後左降官等除遷攺亡歿之外具名銜及貶責事由年月速報中書門下不須更待州府申請臣等據所司報到則便進擬不出歳內冀悉霑恩未審可否謹錄奏聞伏聽進止

再奏量移官狀

右伏以國之令典先徳後刑所後者法當舒遲故決罪不得馳驛行下所先者體宜疾速故赦書日以五百里爲程誠以聖王之心務慶恵必回翔於行罰而企躍於舒恩不加罰於典法之外不虧恩於徳令之內則受責者莫得興怨荷貸者咸思自新所謂威之斯懲宥之斯感懲以致理感以致和致理則尊致和則愛爲人父母必在兼行陛下徳配上元澤流下土頃因郊祀普降鴻恩凡是貶責之人並許量移近處臣等任叨輔翼職在宣行尋具奏聞請便進擬聖心精一務欲均齊令待所司檢尋一時類例處分其左降官內或罪非可棄才有足甄亦許別狀商量不拘常例奨用臣等據所司檢勘左降官及流人送名到者都比擬量移及別追用分爲三狀前月十二日封進其流人量移狀已防印出行下訖余兩狀至今未奉進止竊以赦書宣布僅欲半年若更淹遲恐乖事體又諸州刺史及臺省官等繼有事故頗多缺員睿防精於選求至今常不充備以眚掩徳見非古人錄用棄瑕允歸聖造願廣含之美庶增誘掖之途謹奉狀陳聞伏聽進止

三進量移官狀

右希顏奉宣進止舊例左降官毎準恩赦量移不過三百五百里今度進擬稍似超越又多是近兵馬處及當路州縣事非穏便宜更商量伏以罰宜從輕赦宜從重所以昭仁恕之道廣徳澤之恩也夫位尊者其恵不可以不重言大者其實不可以不丰位尊而恵輕則體非宜言大而實寡則人失望陛下躬行盛禮渙發徳音念謫居之荒遐哀負累之沈棄俾移近處將合新恩赦令初行室家相慶恵亦至矣言亦大矣竊料竄逐窮僻喜聞霈澤降臨固必破產以飾行裝計日而俟休命荏苒淹息復經半年儻又所移之官還與舊任鄰近竊恐乖陛下垂湣之意虧制書行慶之恩口恵重而事實輕非所以掦鴻休而布大信也謹按承前格令左降官非元勅令長任者毎至考滿卽申所司量其舊資便與攺敍縱或未有遷轉亦卽任其歸還逮於開元末李林甫固權専恣凡所斥黜類多非辜慮其卻廻或復寃訴遂奏左降官考滿未別攺轉者且給俸料不湏卽停外示優矜實欲羈系從此已後遂爲恆規一經貶官便同長往回望舊裏永無還期縱遇非常之恩許令移逺就近𨿽名攺轉不越幽遐或自西䢐東或從大適小時俗之語謂之橫移馴致忌尅之風積成天寶之亂展轉流以至於今天下咸病此法深苛而不能攺從舊典者良以猜嫌之慮易惑上心將謂負譴之人悉包樂禍之意已經黜責遂欲隄防故髙論則痛嫉林甫之陰邪而密网則習行林甫之法憸邪爲蠧乃至於斯然則左降永絕於歸還量移不離於僻逺蓋是姦臣詭計殊非國典舊章且貶黜之中情狀各異犯有輕重責有淺深固非盡是回邪皆須備慮王者之道待人以誠有責怒而無猜嫌有懲沮而無怨忌斥逺以儆其不恪甄恕以勉其自新不儆則浸及威刑不勉則復加黜削𨿽屢進退俱非愛憎行法乃暫使左遷念材而漸加進敍人知復用誰不增修何憂乎亂常何患乎蓄憾如或以其貶黜便謂姦凶恆處防閒之中長從擯棄之例則是悔過者無由自補蘊才者終不見伸凡人之情窮則思變含淒貪亂或起於玆𨿽則何患能爲亦足感傷和气謂非帝王開懷含垢之大體聖哲誘人遷善之良圗也臣等昨進擬商度非不精詳旣審事宜亦尋舊例參求折衷兼務齊平大約所擬之官各移近地一道郡邑稍優於舊任官資序進於本銜並無降差亦不超越其有累經移攺已至關畿則但以大州增其常秩所冀人皆受賜施不失平上副鴻恩下塞延望才將得所殊匪爲優今若裁限所移不過三五百里則有攺職而疆域不離於本道遷居而風土反惡於舊州徒有徙家之勞是增移配之擾又當今郡府多有軍兵所在封疆少無館驛應合量移之例約有二百許人道路須訃其逺邇之差州縣則校其髙下之等若必選非當路復不近兵則恐類例失倫署置偏並示人疑慮體又非幸希聖聰更賜裁審其擬官狀並未敢攺革謹重封進伏聽進止

請邊城貯備米粟等狀

右兵之所屯食最爲急若無儲蓄是棄封疆自昔敗亂之由多因餽餉不足臣以任當體國職合分憂奏減河運腳錢用充軍鎭和糴幸防聖恩允許又屬頻歳順成二年之間防邊諸軍共計收糴米粟一百八十餘萬石準元敇各委當道節度及監軍中使度支知巡院官同勾當檢納仍以貯備軍糧爲名非緣城守乏絕及不承別敇處分並不得輙有費用若能堅守此制有用隨卽卻塡則是邊城當貯十五萬人一歳之糧以爲急難之備永無懸絕足固軍情去歳版築五原大興師旅所司素無備擬臨事支計缺然賫送悉貸此糧乃得軍行辦集過事之後準敇合塡迨今二年竟不支遣加以諸鎭軍食例皆闕供及其告急上聞宣防下迫則又請貸貯粟以充將士月糧旣務廢隳且無愧畏所未匱竭其能幾何夫栽植至難毀拔至易古人以植楊爲諭能不爲之嘆惜哉況水旱流行固宜有備戎狄爲患可不爲虞將欲安邊先宜積谷今當嵗稔令益軍儲反罄聚蓄之資用供朝夕之費儻遇災難則如之何惟陛下詳思後圗不貽他日所悔臣之願也疆場之幸也不勝區區慮患之意謹冒昧以聞謹奏

翰苑集卷二十

欽定四庫全書

翰苑集卷二十一

唐陸贄撰中書奏議【五】

論裴延齡姦蠧書一首

十一月三日具官臣某惶恐頓首獻書皇帝陛下臣聞君子小人用捨不並國家否泰恆必由之君子道長小人道消於是上下交而萬物通此所以爲泰也小人道長君子道消於是上下不交而萬物不通此所以爲否也夫小人於蔽明害理如目之有瞇耳之有充嘉谷之有蟊梁木之有蠧也瞇離婁之目則天地四方之位不分矣充子野之耳則雷霆蠅黽之聲莫辧矣𨿽后稷之穡禾易長畆而蟊傷其本則零瘁而不植矣𨿽公輸之巧臺成九層而蠧空其中則圯折而不支矣是以古先聖哲之立言垂訓必殷勤切至以小人爲戒者豈將有意讎而沮之哉誠以其蔽主之明害時之理致禍之源博傷善之釁深所以有國有家者不得不去耳其在周易則曰大君有命開國承家小人勿用必亂邦也在尙書則曰除惡務本去邪勿疑在毛詩則曰無縱詭隨以謹無良曽是掊克斂怨以爲徳盜言孔甘亂是用餤防人防極交亂四國在論語則曰惡利口之覆邦家者在春秋則曰聚斂積實不知紀極毀信廢忠崇飾惡言靖譖庸回服讒搜慝天下之人謂之四凶在禮記則曰小人行險以徼幸長國家而務財用者必自小人矣小人使爲國家而災害並至𨿽有善人無如之何臣頃因讀書常憤此類不圗聖代目覩斯人戶部侍郎裴延齡者其性邪其行險其口利其志防其矯妄不疑其敗亂無恥以聚斂爲長策以詭妄爲嘉謀以掊克斂怨爲匪躬以靖譖服讒爲盡節揔典籍之所惡以爲智術冒聖哲之所戒以爲行能可謂堯代之共工魯邦之少卯伏惟陛下協放勛文思之徳而鑑其方鳩僝功體仲尼天縱之明而辧其順非堅僞則天討斯得聖化允孚小往大來孰不欣幸迹其姦蠧日長月滋陰祕者固未盡彰敗露者猶難悉數今請粗舉數事用明欺防大端悉非隠微皆可覆驗陛下若意其負謗則誠宜亟爲辧明陛下若知其無良又安可曲加容掩願擇左右親信兼與舉朝公卿據臣所言閱實其事儻延齡罪惡無狀卽臣之奏議是誣宜申典刑以制虛妄俾四海法朝廷之理兆人戴陛下之明得失之間其體甚大不當復有疑慮使辧之不早以竟失天下之望也前歳秋首班宏喪亡特詔延齡繼司邦賦數月之內遽功能奏稱勾獲隠欺計錢二十萬貫請貯別庫以爲羨財供禦所須永無匱乏陛下欣然信納因謂委任得人旣賴贏餘之資稍心意之欲興作浸廣宣索漸多延齡務實前言且希睿旨不敢告闕不敢辭難勾獲旣是虛言無以應命供辦皆承嚴約茍在及期遂乃搜求市豪奪入獻追捕夫匠迫脇就功以勅索爲名而不酬其直以和雇爲稱而不償其傭都城之中列肆爲之晝閉興役之所百工比於幽囚聚詛連羣遮訴盈路持綱者莫敢致詰巡察者莫敢爲言時有致詰爲言翻謂黨邪丑直天子轂下囂聲沸騰四方觀瞻何所取則蕩心於上斂怨於人欺天陷君逺邇危懼此其罪之大者也揔制邦用度支是司出納貨財太府攸職凡是太府出納皆廩度支文符太府依符以奉行度攴慿按以勘覆互相關鍵用絕姦欺其出納之數則毎旬申聞其見在之數則每月計奏皆經度支勾覆又有禦史監臨旬旬相承月月相繼明若指掌端如貫珠財貨少多無容隠漏延齡務行邪謟公肆誣欺遂奏云左藏庫司多有失落近因檢閱使置簿書乃於糞土之中收得銀十三萬両其疋段雜貨百萬有餘皆是文帳脫遺並同巳棄之物今所收獲卽是羨余悉合移入雜庫以供別勅支用者其時特宣進止悉依所奏施行太府少卿韋少華抗表上陳殊不引伏確稱每月申奏皆是見在數中請令推尋足驗姦計兩司旣相論執理須辧鞫是非臣等具以奏聞請定三司詳覆若左藏庫遺漏不謬隠匿固合抵刑如度支舉奏是虛誣誑亦宜得罪陛下旣不許差三司按問又不令檢奏辧明度支言太府隠漏至多而少華所任如舊太府論度支姦欺頗甚而延齡見信不渝枉直兩存法度都弛以在庫之物爲收獲之功以常賦之財爲羨余之費罔上無畏示人不慚此又罪之大者也國之府庫用寘貨財物合入官則納於其內事合給用則出乎其中所納無非法之財所出無不道之用坦然明白何曲何私而延齡險滑售姦詭譎求媚遂於左藏之內分建六庫之名意在別貯贏餘以奉人主私欲曽不知王者之體天下爲家國不足則取之於人人不足乃資之於國在國爲官物在人爲私財何謂贏餘復須別貯是必巧詐以變移官物暴法以刻斂私財捨此二途其將焉取陛下方務崇信不加檢裁延齡旣怙寵私益復放肆遂錄積久逋欠妄云察獲姦贓總計緡錢八百餘萬聽其言則利益𨿽大考其事則虛誕自彰或是水火漂焚或緣旱澇傷敗或因兵亂散失或遭寇賊敓或準法免徵或經防合放或人戶逃逸無處追尋或綱典拘囚不克塡納或沒入店宅歳久摧殘或收獲舟船年深破壊類皆如此難以殫論在人者並無可科徵屬官者悉不任貨賣但存名額虛掛簿書大抵錢谷之司皆恥財物減少所以相承積累不肯滌除每當計奏之時常充應在之數延齡茍稱察獲遂請徵收恢張利門誘動天聽貽誚侮於方嶽賈愁怨於烝黎於玆累年一無所得其爲疎妄亦曰殆哉陛下姑欲保持曽無詰問延齡謂能蔽惑不復懼思姦威旣沮於四方憸態復行於內府由是蹂官屬傾倒貨財移東就西便爲課績取此適彼遂號羨余愚弄朝廷有同兒戱諸州輸送布帛度支不務準平抑制市人賤通估價計其所折卽更下徵重困疲甿展轉流旣彰忍害且示不誠及其支送邊州用充和糴則於本價之外例增一倍有餘布帛不殊貴賤有異剝徵防下旣以折估爲名抑配傷人又以出估爲利事多矛盾交駭物情窮邊穡夫痛憤切於骨髓下土編戶寃叫徹於蒼旻而延齡以冒取折估爲忠公茍得出估爲賸利所謂失人心而聚財賄亦何異割支體以徇口腹哉殊不寤支體分披口安能食人心離析財豈能存此又罪之大者也平原逺鎭扼制蕃戎五原要衝控帯靈夏芟夷榛薉翦逐豺狼﨑嶇繕完功力才畢地猶夐絕勢頗孤危新集之兵志猶未固尢資贍卹俾漸安居頻勅度支令貯軍糧常使平原有一年之蓄鹽州積半年之儲循環轉輸不得闕數近者二鎭告急俱稱絕糧陛下召延齡令赴中書遣希顏宣防質問延齡確言饋餉不絕儲蓄殊多歲內以來必無闕乏希顏懼其推互邀令艸狀自陳狀亦如言略無疑畏陛下覽其所奏翻謂軍吏不誠遂遣中官馳往檢覆道路無轉運之迹軍城無旬日之儲將卒嗷嗷幾將不守有如是之顚沛有如是之欺謾按驗旣明恩勞靡替其爲蠱媚曠代罕聞此又罪之大者也國之憲度防府是司位列諸郎猶應辰象任居六事實代天工內揔轄於庶官外敷化於列郡舉措系生靈之命得失關理亂之源爲人軌儀安可容易未有大官弛縱而能使羣吏服從朝典陵遲而欲禁天下暴慢是以天寶將季楊國忠爲吏部尙書亟於私庭詮集選士果令逆豎得以爲詞史策書之足爲國恥而延齡放情亂紀又甚國忠懈於夙興多闕防朝之禮徇其鄙次大隳省署之儀徙郎曹於裏閭視公事於私第盡室飫宮廚之饍塡街持簿領之書復有諸部參辭四方申請決遣資其判署去就俟其指防延齡或聚客大誇不令白事或縱酒慿怒莫敢入言至有迫切而來逾旬未省輸納之後累月不歸資糧罄於滯淹筋力困於朝集晨趨夕散十百爲羣裏中喧闐常若闤闠衢巷列屠沽之肆邑居成逆旅之津離次慢官虐人斁法求之今古鮮有其倫此又罪之大者也揔領財賦號爲殷繁自必識究變通智權輕重大不失體細能析微濟之以均平蒞之以勤肅近無滯事逺無壅情綱條之下無亂防鑑照之內無隠匿然後人不困而公用足威不厲而姦吏懲茍或未然則非稱職況延齡以素本僻戾之質而加之以狂躁滿盈旣懵且驕事何由理遂以國家大計委於胥吏末流當給者無賄而不支應徵者受賕而縱免紀綱大壞貨賂公行茍操利權實竊邦柄近者度支小吏屢爲府縣所繩鞫其姦贓無不狼籍通結動連於節將交私匪止於苞苴威福潛移乃至於是職司失序固亦可知此又罪之大者也風教之大禮譲爲先禮譲之行朝廷爲首朝廷者萬方之所宗仰羣士之所楷模觀而效焉必有甚者是以朝廷好禮則俗尙敬恭朝廷尊譲則時恥貪競朝廷有失容之慢則淩暴之獘播於人朝廷有動色之爭則攻鬭之禍流於下聖王知其然也故選建賢徳以爲公卿使人具瞻不諭而化昔周之方盛多士盈朝時靡有爭用能俾乂故其詩曰愼爾出話敬爾威儀無不柔嘉又曰有來雍雍至止肅肅相維辟公天子穆穆言羣臣相與事上敬而能和言語動作靡有不善也周徳旣衰小人在位務相侵侮以至危亡故其詩曰方茂爾惡相爾矛矣又曰旣之陰汝反予來嚇又曰涼曰不可覆背善詈言小人得志惡怒是慿肆其心以相詬病也陛下勤修儀式以靖四方愼選庶官以貞百度內選則股肱耳目外選則垣翰藩維濟濟師師咸欽至化庶相感率馴至大和而度支慿寵作威恃權縱暴侵刻軍鎭匱闕資糧將帥每使申論延齡率加毀訾或指誣隱盜或謗訐陰私或數其出處賤微或億其心志邪悖詞皆醜媟事悉加誣匹夫見淩猶或生患況將帥素加委遇多著勲庸縱有逾分取求但宜執理裁處茍當其所孰敢不從豈可對彼偏禆恣行侵辱使其慚於麾下憤恥於朝廷惟口起羞諒非細故爲國聚釁實由斯人而又虐害羣司幸其闕敗蔑彼彞典逞於凶懷气吞等夷蓄郎吏時有履道而不爲屈撓守官而莫肯由從遭其詆訶事則尢劇或辱兼祖父或毀及家門皆名教所不忍聞敍述所不堪紀其爲構陷抑復多端故示凶威使人懾憚人之狂險乃至於斯上虧大猷下扇流俗炰烋禮義之府蔑污淸明之朝此又罪之大者也度支舊管牛驢三千餘頭車八百餘乘循環載負供饋邊軍旣有畨遞之倫永無科配之擾延齡茍逞近效不務逺圖廢其葺修減其蒭秣車破畜耗略無孑遺每須載運軍資則令府縣差雇或有卒承別防須赴促期遂於街市之間擄奪公私雜畜披猖頗甚費損尢多吏因生姦人不堪命所減者則奏以爲利所費者則隠而不論破實徇虛多如此類度支應給宮內及諸司使蒭槁薪炭等除稅艸之外余並市供所用旣多恆須貯備舊例每至秋獲之後冬收之時散開諸場逐便和市免費髙價復資貧人公私之間頗謂兼濟延齡悉隳舊制但飾姦情旋計蒭薪價錢以爲節減剰利及乎春夏之際槁稭巳殫霖潦之中樵蘇不繼軍廐輟莝官廚待然告闕頻煩於聖聰徵催絡繹於省署崎嶇求買何暇計量麋損官錢不啻累倍聨蹇狼狽率以爲常此則睿鑑之所眀知物情之所深駭事之舛繆觸緒皆然臣愚以謂若斯之流不過歳費國家百萬緡錢及事體非宜耳其爲罪惡未足傾危事之可憂不在於此是以不復詳舉以煩聼覽也至如矯詭之態誣防之辭遇事輙行應口便發靡日不有靡時不爲自非狀迹尢彰足致其禍者又難以備陳也延齡有詐僞亂邦之罪七而重之以耗斁闕遺愚智共知士庶同憤以陛下英明鑑照物無遁情固非延齡所能蔽虧而莫之辧也或者聖防以其甚招疾怨而謂之孤貞可托腹心以其好進讒諛而謂之盡誠可寄耳目以其縱暴無畏而謂之彊直可肅姦欺以其大言不疑而謂之智能可富財用將欲排眾議而収其獨行假殊寵而冀其大成倘陛下誠有意乎在玆臣竊以爲過矣夫君天下者必以天下之心爲心而不私其心以天下之耳目爲耳目而不私其耳目故能通天下之志盡天下之情夫以天下之心爲心則我之好惡乃天下之好惡也是以惡者無繆好者不邪安在私托腹心以售其側媚也以天下之耳目爲耳目則天下之聰明皆我之聰明也是以明無不鑑聰無不聞安在偏寄耳目以招其蔽惑也夫布腹心而用耳目舜與紂俱用之矣舜之意務求已之過以與天下同欲而無所偏私由是天下臣庶莫不歸心忠讜旣聞元徳逾邁故虞書云臣作朕股肱耳目又云明四目達四聰言廣大也紂之意務求人之過以與天下違欲而溺於偏私由是天下臣庶莫不離心險詖旣行昬徳彌熾故商書云崇信姦回大雅云流言以對寇攘式內言邪僻也與天下同欲者謂之聖帝與天下違欲者謂之獨夫其所以布腹心而任耳目之意不殊然於美惡成敗若此相逺豈非求過之情有異任人之道不同哉太宗嘗問侍臣何者爲明君何者爲暗主魏徵對曰君之所以明者兼聽也其所以暗者偏信也又曰秦之胡亥偏信趙髙肆其姦欺卒至顚覆徵之此說理致甚明簡冊備書足爲鑑戒趙髙指鹿爲馬愚弄厥君歷代流傳莫不痛憤陛下毎覽前史詳考興亡固亦切齒於斯人傷心於其主臣謂鹿之與馬物類猶同豈若延齡掩有而爲無指無而爲有陛下若不以時省察得無使後代嗟誚又甚趙髙者乎斯愚臣所以焦慮疚懷以陛下爲過者良有所以也夫理天下者以義爲本以利爲末以人爲本以財爲末本盛則其末自舉末大則其本必傾自古及今徳義立而利用不丰人庶安而財貨不給因以喪邦失位者未之有也故曰不患寡而患不均不患貧而患不安有徳必有人有人必有土有土必有財百姓足君孰與不足蓋謂此也自古及今徳義不立而利用克宣人庶不安而財貨可保因以興邦固位者亦未之有焉故曰財散則人聚財聚則人散與其有聚斂之臣寧有盜臣無令侵削兆庶以爲天子取怨於下其有若此者行罰無赦蓋爲此也殷紂以貪冒失人而亡周武以散發得人而昌則紂之多藏適所以爲害已者之資耳尙何賴於財賄哉太宗亦云務蓄積而不卹人甚非國家之計隋氏不道聚斂無厭所實洛口諸倉卒爲李密所利此則前代已行之明效聖祖垂裕之格言是而不懲何以爲理陛下初膺寶歷志翦羣凶師旅繁興徵求廣算侵剝下無聊生是以涇原叛徒乘人怨咨白晝犯闕都邑甿庶恬然不驚反與賊眾相從比肩而入宮殿𨿽蚩蚩之性靡所不爲然亦由徳澤未浹於人而暴令驅迫以至於時也於是內府之積尙如丘山竟資凶渠以餌貪卒此時陛下躬覩之矣是乃失人而聚貨夫何利之有焉車駕旣幸奉天逆泚旋肆圍逼一壘之內萬眾所屯窘如涸流庶物空匱嘗欲發一健步出視賊軍其人懇以苦寒爲辭跪奏乞一襦袴陛下爲之求覓不致竟憫黙而遣之又嘗宮壼之中服用有闕聖旨方以戎事之急不忍重煩於人乃剝親王飾帶之金賣以給直是時行從將吏赴難師徒倉黃奔馳咸未冬服漸屬凝沍且無薪烝饑凍內攻矢石外迫晝則荷戈奮迅夜則映堞呻吟淩風飈冒霜霰逾旬而眾無攜貳卒能走彊賊全危城者陛下豈有嚴刑重賞使之然耶惟以不厚其身不藏其資與眾庶同其憂患與士伍共其有無乃能使捐軀命而扞寇讎餒之不離凍之不憾臨危而不易其守見死而不去其君所謂聖人感人心而天下和平此其效也及乎重圍旣解諸道稍通賦稅漸臻貢獻繼至乃於行宮外廡之下復列瓊林大盈之司未賞功勞遽私賄玩甚沮惟新之望頗死義之心於是輿誦興譏而軍士始怨矣財聚人散不其然歟旋屬蟊賊內攻翠華南狩奉天所積財貨悉復殲於亂軍旣遷岷梁日不暇給獨慿大順遂復皇都是知天子者以得人爲資以蓄義爲富人茍歸附何患蔑資義茍修崇何憂不富豈在貯之內府方爲巳有哉故藏於天下者天子之富也藏於境內者諸侯之富也藏於囷倉篋匵者農夫商賈之富也柰何以天子之貴海內之富而猥行諸侯之棄徳蹙守農商之鄙業哉陛下若爲厚取可以恢武功則建中之取旣無成矣若謂多積可以爲已有則建中之積又不在矣若謂狥欲不足傷理化則建中之失傷巳甚矣若謂斂怨不足致危亡則建中之亂危亦至矣然而遽能靖滔天之禍成中興之功者良以陛下有側身修勵之志有罪已悔懼之詞罷息誅求惇尙節儉渙發大號與人更新故靈祗嘉陛下之誠臣庶感陛下之意釋憾回慮化危爲安陛下亦當爲宗廟社稷建不傾不拔之永圗爲子孫黎元垂可久可大之休業懲前事徇欲之失復日新盛徳之言豈宜更縱憸邪復行刻暴事之追悔其可再乎臣又竊慮陛下納彼盜言墮其姦計以爲搏噬拏攫怨集有司積聚丰盈利歸君上是又大繆所宜愼思夫人主昬明系於所任咎繇夔契之道長而虞舜享濬哲之名皇甫棸楀之嬖行而周厲嬰顚覆之禍自古何嘗有小人柄用而災禍不及邦國者乎譬猶操兵以刃人天下不委罪於兵而委罪於所操之主蓄蠱以殃物天下不歸咎於蠱而歸咎於所蓄之家理有必然不可不察臣竊慮陛下以延齡之進獨出聖衷延齡之言多順宸旨今若以罪寘辟則似爲眾所擠故欲保持用彰堅斷若然者陛下與人終始之意則善矣其於攺過不吝去邪勿疑之道或未盡善焉夫人之難知著自淳古試可乃已載於典謨陛下意其賢而任之知其惡而棄之此理之常於何不可倘陛下猶未知惡但疑見擠固有象恭挾詐之人亦有黨邪害直之士所資考覈兩絕欺誣陛下以延齡爲能愚臣以延齡爲罪能必有迹罪必有端陛下胡不指明其所效之能以表忠賢按驗其所論之罪以考虛實與眾同辧示人不私若能迹可稱而罪端無據則是黨邪害直之驗也陛下當繩其傷善以勵事君罪端有徵而能迹無實則是象恭挾詐之驗也陛下當紏其包禍以戒亂邦如此則上之於下釋嫌構之疑下之於上絕偏惑之議何必忠邪無辧枉直莫分薰蕕同藏其臭終勝此則小人道長之象也實時運否泰安危之所系豈但有虧聖徳不利善人而已乎陛下若以必與已同者爲忠良自我作者無攺變如此則上之所欲莫不謟上之所失莫不從水火相濟不爲非金礪相須不爲是恥過怍非不足戒捨已從人不足稱惟意是行則匡輔或幾乎息矣匡輔息則理不可致仲尼所謂一言喪邦者在於予之言而莫予違也事關興亡固不可忽希旨順黙浸已成風奨之使言猶懼不旣若又阻抑誰當貢誠伏恐未亮斯言請以一事爲證只如延齡防妄流布寰區上自公卿近臣下逮輿臺賤品諠諠談議億萬爲徒能以上言其人有幾陛下試令親信博采輿詞參校比來所聞足鑑人間情僞臣以卑鄙任當臺衡旣極崇髙又承渥澤豈不知觀時附防足保舊恩隨眾沈浮免貽厚責謝病黜退獲知幾之名黨姦茍容無見嫉之患何急自苦獨當豺狼上違懽情下餌讒口良由內顧庸愚一無所堪夙防眷知惟在誠直綢繆帳扆一紀於玆聖慈旣以此見容愚臣亦以此自負從陛下歷播遷之臲卼覩陛下致興復之艱難至今追思猶爲心悸所以畏覆車而駭懼慮燬室而悲鳴蓋情激於衷𨿽欲罷而不能自黙也因事陳執𨿽已頻繁天聽尙髙未垂諒察輒申悃款以極愚誠憂深故語煩懇迫故詞切以微臣自固之謀則過爲陛下慮患之計則忠糜軀奉君非所敢避沽名直亦不忍爲願回睿聰爲國熟慮社稷是賴豈惟微臣不勝荷恩報徳之誠謹昧死奉書以聞臣誠惶誠恐頓首再拜

論朝官闕員及刺史等攺轉倫序狀

右臣聞於經曰濟濟多士文王以寧又曰無曠庶官天工人其代之蓋謂士不可不多官不可不備惇付物以能之義闡防巳無爲之風此理道得失之所由也夫聖人之於愛才不惟仄席求思而巳乃復引進以崇其術業歷試以發其器能旌善以重其言優祿以全其操歳月積久聲實並丰列之於朝則王室尊分之於土則藩鎭重故詩序太平之君子能長育人才書比梓人之理材旣勤朴斵惟施丹雘禮著造士易尙養賢蓋以人皆含靈惟所誘致如玉之在璞抵擲則瓦石追琢則圭璋如水之發源壅閼則污泥疏濬則川沼是以書籍所載歷代同途祚屬殷昌必時多雋乂運鐘衰季則朝乏英髦當在衰季之時咸謂無人足任及其雄才禦防淑徳應期賢能相從森若林防然則興王之良佐皆是季代之棄才在季而愚當興而智乃知季代非獨遺賢而不用其於養育奨勸之道亦有所不至焉故曰人皆含靈惟其誘致漢髙稟大度故其時多魁傑不羈之材漢武好英風故其時富瓌詭立名之士漢宣精吏能故其時萃循良核實之能迨乎哀平桓靈暱比小人疎逺君子故其時近習操國柄嬖戚擅朝權是知人之才性與時升降好之則至奨之則崇抑之則衰斥之則絕此人才消長之所由也臣毎於中夜竊自深惟朝之乏人其患有七不澄源而防末流一也不考實而務博訪二也求精太過三也嫉惡太甚四也程試乖方五也取捨違理六也循故事而不擇可否七也夫多少相繆非嘉量不平輕重相欺非縣衡不定用之茍不得其道則主者實病而權量無尢故按名責實者選吏之權量也宰相者主權量之用也宰相之主吏猶司府之主財主吏在序進賢能主財在平頒秩俸假使用財失節則司之者可以攺易而秩俸不可以不頒主吏乖方則宰之者可以變更而賢能不可以不進其行甚易其理甚明頃者命官頗異於是常以除吏多少準量宰相重輕宰相承寵私則援引𨿽濫而必進宰相見疎忌則擬議𨿽當而罕兪是使羣材仕進之窮通惟系輔臣恩澤之薄厚求諸理道未謂合宜夫與奪者人主之利權名位者天下之公器不以公器徇喜心不以利權肆忿志不以寡妨眾不以人廢官或其【此處有脫誤】阻執事而擁羣材所謂不澄源而防末流之患也經曰無以小謀亂大作無以嬖人疾荘士蓋務大者不拘於小累謀小者不達於大猷嬖者或行異於荘荘者必性殊於嬖理勢相激宜其不同進賢援能諒君子之事遏惡揚善非小人所能君子以愛才爲心小人以傷善爲利愛而引之則近黨傷而沮之則似公近黨則不辧而遽疑似公則不覈而縣信是以大道毎隳於橫議良才常困於中傷失士啟讒多由於此所謂不考實而務博訪之患也夫人之器局有圓方大小之殊官之典司有難易閒劇之別名稱有虛實之異課績有升降之差將使官不失才才不失序在乎制法以司契擇人而秉鈞制之不得厥中則其法可更而其契不可亂也擇之不當所任則其人可去而其秉不可奪也如或事多錯雜任靡適從而但役智以求精勞神而救獘則所救愈失所求愈麤故書曰元首明哉股肱良哉庶事康哉元首叢脞哉股肱墮哉庶事隳哉頃之輔臣鮮克勝任過防容養茍備職員致勞睿思巨細經慮毎有闕官須補或緣將命借才宰司愼擇上聞必極當時妙選聖情未愜復命別求執奏旣不見從則又降擇其次如是至於再至於三所選漸髙所得轉下或斷於獨見防徇僉諧或擢自旁求不稽公議權衡失柄進取多門等差不倫聲實相反此所謂求精太過之患也臣聞耀乘之珠不能無纇連城之璧不能無瑕矧伊有情寧免愆吝仲尼至聖也猶以五十學易無大過爲言顏子殆庶也尙稱不逺而復無祗悔爲羙況自賢人以降孰能不有過失哉珠玉不以瑕纇而不珍髦彥不以過失而不用故元元之教曰常善救人則無棄人文宣亦云赦小過舉賢才齊桓不以射鉤而致嫌故能成九合之功秦穆不以一眚而掩徳故能復九敗之辱前史序項籍之所以失天下曰於人之功無所記於人之過無所遺管仲論鮑叔牙不可屬國曰聞人過終身不忘然則棄瑕錄用者霸王之道記過遺才者衰亂之源夫登進以懋庸黜退以懲過二者疊用理如循環進而有過則示懲懲而攺修則復進旣不廢法亦無棄人𨿽纖芥必懲而才用不匱故能使黜退者克勵以求復登進者警以恪居上無滯疑下無蓄怨俾人於變以致時雍陛下英聖統天威莊肅物好善旣切計過亦深一抵譴責之中永居嫌忌之地夫以天下士人皆求宦名獲登朝班千百無一其於修身勵行聚學樹官非數十年間勢不能致而以一言忤犯一事過差遂從棄捐沒代不復則人才不能不乏風俗不能不偸此所謂嫉惡太甚之患也臣聞君子約言小人先言君子之道闇然而日章小人之道的然而日亡孔子曰始吾於人也聽其言而信其行今吾於人也察其言而觀其行又曰舉直措諸枉則民服舉枉措諸直則民不服然則舉措不可以不審言行不可以不稽吶吶寡言者未必愚喋喋利口者未必智鄙朴忤逆者未必悖承順愜可者未必忠故明主不以辭盡人不以意選士凡制爵祿與眾共之先論其材乃授以職所舉必試之以事所言必考之於成然後茍妄不行而貞實在位矣如或好善而不擇所用悅言而不驗所行進退隨愛憎之情離合系異同之趣是猶捨繩墨而意裁曲直棄權衡而手揣重輕𨿽甚精微不能無謬此所謂程試乖方之患也天之生物爲用罕兼性有所長必有所短材有所合亦有所暌曲成則品物不遺求備則觸類皆棄是以巧梓順輪桷之用故枉直無廢材良禦適險易之宜故駑驥無失性物旣若此人亦宜然其於行能固不兼具前志所謂千年一聖五百年一賢者才難不其然乎夫惟聖人方體全徳賢之爲目猶有未周且以未周之才彌五百年而有一造次求備曷由得人若夫一至之能偏稟之性則中人以上疊有所長茍區別得宜付授當噐各適其性各宣其能及乎合以成功亦與全才無異但在明鑑大度禦之有道而已帝王之盛莫盛唐虞臣佐之盛莫盛稷禹稷禹之比無非大賢然猶各任所能不務兼備故尙書序堯舜命官之美自稷禹咎益以降凡二十二人所命典司不逾一職用能平九土播百谷敷五敎序五刑禮樂興和蠻夷率服洎鳥獸魚鼈亦罔不寧蓋由舉得其人任得其所鑑擇職授審之於初不求責於力分之外不沮撓於局守之內是以事極其理人盡其材君埀拱於上臣濟美於下功焯當代名施無窮及其失也則升降任情首末異趣使人不量其器與人不由其誠以一言稱愜爲能而不核虛實以一事違忤爲咎而不考忠邪其稱愜則付任逾涯不思其所不及其違忤則責望過當不恕其所不能是以職司之內無成功君臣之際無定分此所謂取捨違理之患也今之議者多曰內外庶官久於其任又曰官無其人則闕之是皆誦老生之常談而不推時變守舊典之糟粕而不本事情徒昡聰明以撓理化古者人風旣朴官號未多但別愚賢匪論資序不責人以朝夕之效不計事於尺寸之差不以小善而襃升不以一眚而罪斥故虞書三載考績三考黜陟幽明是則必俟九年方有進退然其所進者或自側微而納於百揆𨿽久於任復何病哉漢制部刺史秩六百石郡守秩二千石刺史髙第者卽遷爲郡守郡守髙第者卽入爲九卿從九卿卽遷爲亞相相國是乃從六百石吏而至臺輔其間所歷者三四轉耳久在其任亦未失宜近代建官漸多列級逾密今縣邑有七等之異州府有九等之差同謂省郎卽有前中後行郎中員外五等之殊並稱諫官則有諌議大夫補闕拾遺三等之別洎諸臺寺率類於斯悉有常資各須循守若依唐虞故事咸以九載爲期是宜髙位常苦於乏人下寮毎嗟於白首三代爲理損益不同豈必樂於變易哉蓋時勢有不得已也至如鯀陻洪水績用靡成猶終九年然後殛竄後代設有如鯀之比者豈復能九年而始行罰乎臣固知其必不能也行罰欲速而進官欲遲以此爲稽古之方是猶卻行而求及前人也頃者臣因奏事論及內外序遷陛下乃言舊例居官歳月皆久朕外祖曽作祕書少監一任經十餘年董晉將順睿情遂奏云臣於大歷中曽任祠部司勲二郎中各經六考陞下之意頗爲宜然以臣惷愚實有偏見凡徵舊例須辧是非是者不必渝非者不必守況於舊例之內自有舛駮之異哉先聖之初權臣用事其於除授類多徇情有一月屢遷有積年不轉迨至中歳君臣構嫌姑務優柔百事凝滯其於選授尢所艱難始以頗僻失平繼以疑阻成否至使彛倫闕敍庶位多淹是皆可懲曷足爲法夫覈才取吏有三術焉一曰拔擢以旌其異能二曰黜罷以糾其失職三曰序進以謹其守常如此則髙課者驟升無庸者亟退其餘績非出類守不敗官則循以常資約以定限故得殊才不滯庶品有倫參酌古今此爲中道而議者暗於通理一槪但曰宜久其任得非誦老生之常談而不推時變者乎夫列位分官緝熈帝載匪惟應務兼亦養才是以職事𨿽有小大閒劇之殊而俱不可曠缺者蓋備於時而用耳故記曰天子以騶虞爲節樂官備也惟經邦贊國之任則非有盛徳不可以居故記曰設四輔及三公不必備惟其人議者昧於明徵一槪但曰官無其人則闕得非守舊典之糟粕而不本事情者乎今內外羣官考深合轉陛下或言其已有次第須且借畱或謂其未著功勞何用數攺是乃循黙者旣以無聞而不進著課者又有成績而見淹𨿽能否或差而沈滯無異人之從宦積小成髙至於內列朝行外登郡守其於更歷多已長年孜孜愼修計日思進而又淹逾考限亟易星霜顧懷生涯能不興嘆殊異登延之義且乖勸勵之方夫長吏數遷固非理道居官過久亦有獘生何者時俗常情樂新厭舊有始卒者其惟聖人降及中才罕能無變其始也砥勵之心必切其久也因循之意必萌加以盈無不虧張無不弛天地神化且難常全人之所爲安得皆當是以分分而度至丈必差銖銖而稱至鈞必謬蒞職旣久寧無咎愆或爲姦吏所持或坐深文所糾偶以一跌盡隳前功至使理行不終能名中缺豈非上失其制而推致以及於斯乎故聖人愛人之才慮事之獘采其英華而使之當其茂暢而奨之不滯人於已成之功不致人於必敗之地是以銳不挫而力不匱官有業而事有終此理之中庸故書以爲法遷轉甚速則人心茍而職業不固甚遲則人心怠而事守浸衰然則甚速與甚遲其獘一也陛下俯徇浮議謂協典謨久次當進者旣曰務欲且畱缺員須補者復曰官不必備則才彥何由進益理化孰與交修此所謂循故事而不擇可否之患也伏惟陛下憂勤務理夢想思賢體陶唐有虞聰明之徳以敷求法太宗天后英邁之風以拔擢然而得人之盛尙愧前朝厎乂之功未光當代良以七患未去三術未行而又睿察太深宸嚴太峻常人才器曷副天心故𨿽獲超升亦驟從黜廢人物殘瘁抑斯之由而議者莫究致獘之端但思革獘之策反以廣於進用爲情故以梗於除授爲精詳以避謗爲奉公之誠以摘瑕爲選士之要乃至稱毀紛糅羙惡混並凡有遷升必遭掎摭聖徳廣納不時發明小人多言益敢陰詐以是惑目無全人進用之意轉疑汲引之途漸隘舊齒旣凋敗幾盡下位或滯淹罕升故令官序失倫人才不長資望漸薄砥勵浸微髙卑等衰殆不相續臣以竊位屬當序才懼曠庶官亟黷宸扆昧識不足以周物微誠不足以動天徒勤進善之心轉積妨賢之罪慚惶交慮焚灼盈懷凡除吏者非謗刺之所生必怨咎之所聚宰臣獲戾多起於玆屢屢上干何所爲利但以待罪鈞轄職思其憂兼迫於感防願效之誠不得不冒昧言之耳其於裁擇用捨惟陛下圖之謹奏

翰苑集卷二十一

欽定四庫全書

翰苑集卷二十二

唐陸贄撰中書奏議【六】

均節賦稅卹百姓第一條【論兩稅之須有釐革】

國朝著令賦役之法有三一曰租二曰調三曰庸古者一井之地九夫共之公田在中借而不稅私田不善則非吏公田不善則非民事頗纖微難於防檢春秋之際已不能行故國家襲其要而去其煩丁男一人授田百畞但歳納租稅二石而巳言以公田假人而收其租入故謂之租古者任土之宜以奠賦法國家就因往制簡而一之毎丁各隨鄕土所出歳輸若絹若綾若絁共二丈綿三兩其無蠶桑之處則輸布二丈五尺麻三斤以其據丁戶調而取之故謂之調古者用人之力歳不過三日後代多事其增十之國家斟酌物宜立爲中制毎丁一歳定役二旬若不役則收其庸日準三尺以其出絹而當庸直故謂之庸此三道者皆宗本前哲之規模參考歷代之利害其取法也逺其立意也深其斂財也均其域人也固其裁規也簡其備慮也周有田則有租有家則有調有身則有庸天下爲家法制均一𨿽欲轉徙莫容其姦故人無揺心而事有定制以之厚生則不隄防而家業可久以之成務則不校閱而眾寡可知以之爲理則法不煩而教化行以之成賦則下不困而上用足三代創制百王是程𨿽維禦損益之術小殊而其義則一也天寶季歳羯胡亂華海內波揺兆庶云擾版圗隳於避地賦法壞於奉軍建中之初再造百度執事者知獘之宜革而所作兼失其源知簡之可從而所操不得其要舊患𨿽減新沴復滋救跛成痿展轉增劇凡欲拯其積獘須窮致獘之由時獘則但理其時法則全革其法而又揆新校舊慮逺圖難規略未詳悉固不果行利害非相縣固不茍變所爲必當其悔乃亡若好革而不知原始要終斯皆以獘易獘者也至如賦役舊法乃是聖祖典章行之百年人以爲便兵興之後供億不恆乘急誅求漸隳經制此所謂時之獘非法獘也時有獘而未理法無獘而已更埽庸調之成規創兩稅之新制立意且爽彌綸又疎竭耗編甿日日滋甚夫作法裕於人未有不得人者也作法裕於財未有不失人者也陛下初膺寶位思致理平誕發徳音哀痛流念徵役之頻重憫烝黎之困窮分命使臣敷揚惠化誠宜損上益下嗇用節財窒侈欲以蕩其貪風息冗費以紓其厚斂而乃搜摘郡邑劾驗簿書毎州各取大歷中一年科率錢谷數最多者便爲兩稅定額此乃采非法之權令以爲經制揔無名之暴賦以立恆規是務取財豈云卹隠作法而不以裕人拯病爲本得非立意且爽者乎夫財之所生必因人力工而能勤則丰富拙而兼惰則窶空是以先王之制賦入也必以丁夫爲本無求於力分之外無貸於力分之內故不以務穡增其稅不以輟稼減其租則播種多不以殖產厚其徵不以流寓免其調則地著固不以飭勵重其役不以窳怠蠲其庸則功力勤如是然後能使人安其居盡其力相觀而化時靡遁心𨿽有惰逰不率之人亦已懲矣兩稅之立則異於斯惟以資產爲宗不以丁身爲本資產少者則其稅少資產多者則其稅多曽不悟資產之中事情不一有藏於懷囊篋物𨿽貴而人莫能窺有積於場圃囤倉直𨿽輕而眾以爲富有流通蕃息之貨數𨿽寡而計日收贏有廬舍器用之資價𨿽髙而終歳無利如此之比其流實繁一槪計估算緡宜其失平長僞由是務輕費而樂轉徙者恆脫於徭稅惇本業而樹居產者毎困於徵求此乃誘之爲姦敺之避役力用不得不弛風俗不得不訛閭井不得不殘賦入不得不闕復以創制之首不務齊平但令本道本州各依舊額徵稅軍興已久事例不常供應有煩簡之殊牧守有能否之異所在徭賦輕重相懸旣成新規須懲積獘化之所在足使無偏減重分輕是將均濟而乃急於聚斂懼或蠲除不量物力所堪惟以舊額爲準舊重之處流亡益多舊輕之鄕歸附益眾有流亡則已重者攤徵轉重有歸附則已輕者散出轉輕髙下相傾勢何能止又以謀始之際不立科條分遣使臣凡十餘輩専行其意各制一隅遂使人殊見道異法低昻不類緩急不倫逮至復命於朝竟無類防裁處其於踳駮胡可勝言利害相形事尢非便作法而不以究防防患爲慮得非彌綸又疎者乎立意且爽彌綸又疎凡厥疲人已嬰其獘就加保育猶懼不支況復亟繚棼絲重傷宿痏其爲擾病抑又甚焉請爲陛下舉其尢者六七端則人之困窮固可知矣大歷中紀綱廢弛百事從權至於率稅少多皆在牧守裁制邦賦旣無定限官私懼有闕供毎至徵配之初例必廣張名數以備不時之命且爲施恵之資應用有餘則遂減放增損旣由郡邑消息易協物宜故法𨿽久刓而人未甚瘁及揔雜徵虛數以爲兩稅恆規悉登地官咸系經費計奏一定有加無除此則人益困窮其事一也本徵賦斂繁重所以變舊從新新法旣行已重於舊旋屬徵討國用不充復以供軍爲名毎貫加徵二百當道或增戎旅又許量事取資詔敇皆謂權宜悉令事畢停罷息兵已久加稅如初此則人益困窮其事二也定稅之數皆計緡錢納稅之時多配綾絹往者納絹一疋當錢三千二三百文今者納絹一疋當錢一千五六百文往輸其一者今過於二矣𨿽官非增賦而私已倍輸此則人益困窮其事三也諸州稅物送至上都度支頒給羣司例皆增長本價而又繆稱折估抑使剝徵姦吏因緣得行侵奪所獲殊寡所擾殊多此則人益困窮其事四也稅法之重若是旣於已極之中而復有奉進宣索之繁尙在其外方嶽頗拘於成例莫敢闕供朝典又束以彛章不許別稅綺麗之飾紈素之饒非從地生非自天降若不出編戶之筋力膏髓將安所取哉於是有巧避防文曲承睿防變徵役以召雇之目換科配以和市之名廣其課而狹償其庸精其入而麤計其直以召雇爲目而捕之不得不來以和市爲名而迫之不得不出其爲妨抑特甚常徭此則人益困窮其事五也大歷中非法賦斂急備供軍折估宣索進奉之類者旣並收入兩稅矣今於兩稅之外非法之事復又並存此則人益困窮其事六也建中定稅之始諸道已不均齊其後或吏理失宜或兵賦偏重或癘疾鐘害或水旱薦災田裏荒蕪戶口減耗牧守茍避於殿責罕盡申聞所司姑務於取求莫肯矜卹遂於逃死闕乏稅額累加見在疲甿一室已空四鄰繼盡漸行增廣何由自存此則人益困窮其事七也自至徳訖於大歷二十年餘兵亂相乘海內罷獘幸遇陛下紹膺寶運憂濟生靈誕敷聖謨痛矯前重愛人節用之防宣輕徭薄賦之名率土烝黎感涕相賀延頸企踵咸以爲太平可期旣而制失其中斂從其重頗乖始望已沮羣心因之以兵甲而煩暴之取轉加繼之以獻求而靜約之風浸靡臣所知者才梗槪耳而人益困窮之事已有七焉臣所不知何啻於此陛下倘追思大歷中所聞人間疾苦而又有此七事重增於前則人之無聊不問可悉昔魯哀公問於有若曰年饑用不足如之何有若對曰盍徹乎哀公曰二吾猶不足如之何其徹也有若曰百姓足君孰與不足百姓不足君孰與足孔子曰有國有家者不患寡而患不均不患貧而患不安蓋均而無怨節而無貧和而無寡安而無傾漢文卹患救災則命郡國無來獻是以人爲本以財爲末人安則財贍本固則邦寧今百姓艱窮非止不足稅額類例非止不均求取繁多非止來獻誠可哀憫亦可憂危此而不圗何者爲急聖情重愼毎戒作爲伏知貴欲因循不敢盡求釐革且去其大甚亦足小休望令所司與宰臣參量據毎年支用色目中有不急者無益者罷廢之有過制者廣費者減節之遂以罷減之資回給要切之用其百姓稅錢因軍興毎貫加徵二百者下詔停之用復其言俾人知信下之化上不令而行諸道權冝加徵亦當自請蠲放如是則困窮之中十緩其二三矣供禦之物各有典司任土之冝各有常貢過此以往復何所須假欲崇餙燕居儲備賜與天子之貴寧憂乏財但敇有司何求不給豈必旁延進獻別徇營求減徳示私傷風敗法因依縱擾爲害最深陛下臨禦之初已淸淨之化下無曲獻上絕私求近歳以來稍渝前旨今但滌除流誤振起聖猷則淳風再興賄道中寢𨿽有貪饕之輩曷由復肆侵漁州郡羨財亦將焉往若不上輸王府理須下紓疲人如是則困窮之中十又緩其四五矣所定稅物估價合依當處月平百姓輸納之時累經州縣簡閱事或渉於姦冒過則不在戶人重重剝徵理甚無謂望令所司應諸州府送稅物到京但與色樣相符不得虛稱折估如濫惡尢甚給用不充惟罪元納官司亦勿更徵百姓根本旣自端靜枝葉無因動揺如是則困窮之中十又緩其二三矣然後據毎年見供賦稅之處詳諭詔防咸俾均平毎道各令知兩稅判官一人赴京與度支類防參定通計戶數以配稅錢輕重之間大約可準而又量土地之沃瘠計物產之少多倫比諸州定爲兩等州等下者其每戶配錢之數少州等髙者其毎戶配錢之數多多少已差悉令折衷仍委觀察使更於當管所配錢數之內均融處置務盡事宜就於一管之中輕重不得偏並𨿽或未盡齊一決當不甚低昻旣免擾人且不變法粗均勞逸足救凋殘非但徵賦易供亦冀逋逃漸息俟稍寧阜更擇所宜

均節賦稅卹百姓第二條【請兩稅以布帛爲額不計錢數】

夫國家之制賦稅也必先導以厚生之業而後取其什一焉其所取也量人之力任土之宜非力之所出則不徵非土之所有則不貢謂之通法歷代常行大凡生於天地之間而五材之用爲急五材者金木水火土也水火不資於作爲金木自產於山澤惟土爰播植非力不成衣食之源皆出於此故可以勉人功定賦入者惟布麻繒纊與百谷焉先王懼物之貴賤失平而人之交易難準乂立貨泉之法以節輕重之宜斂散弛張必由於是蓋禦財之大柄爲國之利權守之在官不以任下然則谷帛者人之所爲也錢貨者官之所爲也人之所爲者故租稅取焉官之所爲者故賦斂捨焉此又事理著明者也是以國朝著令稽古作程所取於人不逾其分租出谷庸出絹調雜出繒纊布麻非此族也不在賦法列聖遺典粲然可徵曷常有禁人鑄錢而以錢爲賦者也今之兩稅獨異舊章違任土之通方效算緡之末法不稽事理不揆人功但估資產爲差便以錢谷定稅臨時折徵雜物毎歳色目頗殊惟計求得之利宜靡論供辦之難易所徵非所業所業非所徵遂或增價以買其所無減價以賣其所有一增一減耗損已多且百姓所營惟在耕織人力之作爲有限物價之貴賤無恆而乃定稅計錢折錢納物是將有限之產以奉無恆之輸納物賤則供稅之所出漸多多則人力不給納物貴則收稅之所入漸少少則國用不充公私二途常不兼濟以此爲法未之前聞往者初定兩稅之時百姓納稅一疋折錢三千二三百文大率萬錢爲絹三疋價計稍貴數則不多及乎頒給軍裝計數而不計價此所謂稅入少而國用不充者也近者百姓納絹一疋折錢一千五六百文大率萬錢爲絹六疋價旣轉賤數則漸加向之蠶織不殊而所輸尙欲過倍此所謂供稅多而人力不給者也今欲不甚攺法而粗救災害者在乎約循典制而以時變損益之臣謂宜令所司勘防諸州府初納兩稅年絹布定估比類當今時價加賤減貴酌取其中緫計合稅之錢折爲布帛之數仍依庸調舊制各隨鄕土所宜某州某年定出稅布若干端某州某年定出稅絹若干疋其有絁綿雜貨亦隨所出定名勿更計錢以爲稅數如此則土有常制人有常輸眾皆知上令之不遷於是一其心而専其業應出布麻者則務於紡績供綿絹者則事於蠶桑日作月營自然便習各修家技皆足供官無求人假手之勞無賤鬻貴買之費無暴徵急辦之獘無易常攺作之煩物甚賤而人之所出不加物甚貴而官之所入不減是以家給而國足事均而法行此直稍循令典之舊規固非創制之可疑者也然蚩蚩之俗罕究事情好騁異端妄行沮議臣請假爲問答以備討論陛下誠有意乎憐湣蒼生將務救卹但垂聽覽必有可行議者若曰毎歳經費所資大抵皆約錢數若令以布帛爲額是令支計無慿答曰國初約法已來常賦率由布帛輸二甲子制用不愆何獨當今則難支計且經費之大其流有三軍食一也軍衣二也內外官月俸及諸色資課三也軍衣固在於布帛軍食又取於地租其計錢爲數者獨月俸資課而已制祿惟不計錢故三代以食人眾寡爲差兩漢以石數多少爲秩蓋以錢者官府之權貨祿者吏屬之常資以常徇權則丰約之度不得恆於家以權爲常則輕重之柄不得専於國故先王制祿以食而平貨以錢然後國有權而家有節矣況今餽餉方廣倉儲未丰盡復古規或慮不足若但據羣官月俸之等隨百役資課之差各依錢數少多折爲布帛定數某官月給俸絹若干疋某役月給資布若干端所給色目精麤有司明立條例便爲恆制更不計錢物甚賤而官之所給不加物甚貴而私之所稟不減官私有準何利如之生人大端衣食爲切有職田以供食有俸絹以供衣從事之家固足自給以玆制事誰曰不然夫然則國之用財多是布帛定以爲賦復何所傷議者若曰吏祿軍裝𨿽頒布粟至於以時斂糴用權物價重輕是必須錢於何取給答曰古之聖人所以取山澤之蘊材作泉布之寶貨國専其利而不與人共之者蓋爲此也物賤由乎錢少少則重重則加鑄而散之使輕物貴由乎錢多多則輕輕則作法而斂之使重是乃物之貴賤系於錢之多少錢之多少在於官之盈縮官失其守反求於人人不得鑄錢而限令供稅是使貧者破產而假資於富有之室富者蓄貨而竊行於輕重之權下困齊人上虧利柄今之所病諒在於斯誠宜廣卽山殖貨之功峻用銅爲器之禁茍制持得所則錢不乏矣有糶鹽以入其直有酒以納其資茍消息合宜則錢可収矣錢可收固可以斂輕爲重錢不乏固可以散重爲輕弛張在官何所不可慮無所給是未知方議者若曰自定兩稅以來恆使計錢納物物價漸賤所納漸多出給之時又增虛估廣求羨利以贍庫錢歳計月支猶患不足今若定供布帛出納以平軍國之資無乃有闕答曰自天寶以後師旅數起法度消亡肅宗撥滔天之災而急於功賞先帝邁含垢之徳而緩於糾繩由是用頗殷繁俗亦靡獘公賦已重別獻繼興別獻旣行私賂競長誅求刻剝日長月滋積累以至於大歷之間所謂取之極甚者也今旣揔收極甚之數定爲兩稅矣所定別獻之類復在數外矣間緣軍用不給巳嘗加徵矣近屬折納價錢則又多獲矣比於大歷極甚之數殆將再益其倍焉復幸年谷屢丰兵車少息而用常不足其故何哉蓋以事逐情生費從事廣物有劑而用無節夫安得不乏乎茍能黜其情約其用非但可以布帛爲稅𨿽更減其稅亦可也茍務逞其情侈其用非但行今重稅之不足𨿽更加其稅亦不足也夫地力之生物有大數人力之成物有大限取之有度用之有節則常足取之無度用之無節則常不足生物之丰敗由天用物之多少由人是以聖王立程量入爲出𨿽遇災難下無困窮理化旣衰則乃反是量出爲入不卹所無故魯哀公問年饑用不足如之何有若對以盍徹桀用天下而不足湯用七十里而有餘是乃用之盈虛在節與不節耳不節則𨿽盈必竭能節則𨿽虛必盈衛文公承滅國之餘建新徙之業革車不過三十乘豈不甚殆哉而能衣大布冠大帛約已率下通商務農卒以富彊見稱載籍漢文帝接秦項積久傷夷之獘繼髙呂革創多事之時家國虛殘日不暇給而能躬儉節用靜事息人服弋綈履革舄卻駿馬而不禦罷露臺而不修屢賜田租以厚烝庶遂使戶口蕃息百物阜殷乃至鄕曲宴逰乘牝防者不得赴防子孫生長或有積數十歳不識市禦府之錢貫朽而不可校太倉之粟紅腐而不可食國富於上人安於下生享遐福沒垂令名人到於今稱其仁賢可謂盛矣太宗文皇帝收合板蕩再造寰區武徳年中革車屢動繼以災歉人多流離貞觀之初薦屬霜旱自關輔綿及三河之地米價騰貴斗易一縑道路之間餒殍相借太宗惇行儉約撫養困窮視人如傷勞徠不倦百姓有鬻男女者出禦府金帛贖還其家嚴禁貪殘愼節徭賦弛不急之用省無事之官黜損乘輿斥出宮女太宗嘗有气疾百官以大內卑濕請營一閣以居尙憚煩勞竟不之許是以至誠上感淳化下敷四方大和百谷連稔貞觀八年以後米升至四五錢俗阜化行人知義讓行旅萬里或不賫糧故人到於今談帝王之盛則必先太宗之聖功論理道之崇則必慕貞觀之故事此三君者其經始豈不艱窘哉皆以嗇用愛人竟獲丰福是所謂能節𨿽虛必盈之效也秦始皇據崤函之固借雄富之業専力農戰廣收材豪故能芟滅暴彊宰制天下功成志滿自謂有太山之安貪欲熾然以爲六合莫予違也於是發閭左之戍徵太半之賦進諫者謂之宣謗卹隱者謂之收恩故徵發未終而宗社已泯漢武帝遇時運理平之防承文景勤儉之積內廣興作外張甲兵侈汰無窮遂至殫竭大搜財貨算及舟車逺近騷然幾至顚覆賴武帝英姿大度付任以能納諫無疑攺過不下哀痛之詔罷徵伐之勞封丞相爲富民侯以示休息邦本揺而復定帝危而再安隋氏因周室平齊之資府庫充實開皇之際理尙淸亷是時公私丰饒議者以比漢之文景煬帝嗣位肆行驕奢竭耗生靈不知止息海內怨叛以至於亡此三君者其所慿借豈不丰厚哉此皆以縱欲殘人竟致蹙喪是所謂不節則𨿽盈必竭之效也秦隋不悟而遂滅漢武中悔而獲存乃知懲與不懲覺與不覺其於得失相逺復有存滅之殊安可不思安可不懼今人窮日甚國用歳加不時節量其勢必蹙而議者但憂財利之不足防慮安危之不持若然者則太宗漢文之徳曷見稱秦皇隋煬之敗靡足戒惟欲是逞復何規哉幸屬休明將期致理急聚斂而忽於勤卹固非聖代之所宜言也

均節賦稅卹百姓第三條【論長吏以增戶加稅辟田爲課績】

夫欲施教化立度程必先域人使之地著古之王者設井田之法以安其業立五宗之制以綴其恩猶懼其未也又教之族墳墓敬桑梓將以固人之志定人之居俾皆重遷然可爲理厥後又督之以出鄕逰墮之禁糾之以板圗比閱之方𨿽訓導漸微而檢制猶密歷代因襲以爲彛章其理也必謹於隄防其亂也必慢於經界斯道崇替與時興衰人主失之則不可禦寰區守長失之則不可釐郡邑理人之要莫急於玆頃因兵興典制弛廢戶板之紀綱罔緝土斷之條約不明恣人浮流莫克禁止縱之則湊集整之則驚離恆懷幸心靡固本業是以賦稅不一教令不行長人者又罕能推忠恕易地之情體至公徇國之意疊行小恵競誘奸甿以傾奪鄰境爲智能以招萃逋逃爲理化捨彼適此者旣謂新収而獲宥倏忽往來者又以復業而見優惟懷土安居首末不遷者則使之日重斂之日加是令地著之人恆代惰防服役則何異驅之轉徙教之澆訛此由牧宰不克通各私所部之過也及夫廉使奏課防府考功但守常規不稽時變其所以爲長吏之能者大約在於四科一曰戶口增加二曰田野墾辟三曰稅錢長數四曰徵辦先期此四者誠吏職之所崇然立法齊人久無不獘法之所沮則人飾巧而茍避其网法之所勸則人興僞以曲附其文理之者若不知維禦損益之宜則巧僞萌生恆因沮勸而滋矣夫課吏之法所貴戶口增加者豈不以撫字得所人益阜蕃乎今或詭情以誘其姦浮苛法以析其親族茍益戶數務登賞條所誘者將議薄徵已遽驚散所析者不勝重稅又漸流亡州縣破傷多起於此長吏相效以爲績安忍莫懲齊人相扇以成風規避轉甚不究實而務增戶口有如是之病焉所貴田野墾辟者豈不以訓導有術人皆樂業乎今或牽率黎烝播植荒廢約以年限免其地租茍農夫不增而墾田欲廣新畞𨿽辟舊畬反蕪人利免租頗亦從令年限才滿復爲污萊有益煩勞無增稼穡不度力而務辟田野有如是之病焉所貴稅錢長數者豈不以旣庶而富人可加賦乎今或重困疲羸力求附益捶骨瀝髓隳家取財茍媚聚斂之司以爲仕進之路不卹人而務長稅數有如是之病焉所貴徵辦先期者豈不以物力優贍人皆樂輸乎今或肆毒作威殘人逞欲事有常限因而促之不量時宜惟尙彊濟絲不容織粟不暇舂矧伊貧虛能不奔迸不恕物而務先徵辦有如是之病焉然則引人逋逃蹙人艱窘惟玆四病亦有助焉此由考覈不切事情而泛循舊轍之過也且夫戶口增加田野墾辟稅錢長數徵辦先期若不以實事驗之則眞僞莫得而辧將驗之以實則租賦須加所加旣出於人固有受其損者此州若增客戶彼郡必減居人增處邀賞而稅數有加減處懼罪而稅數不降倘國家所設考課之法必欲崇於聚斂則如斯可矣將有意乎富俗而務理豈不刺謬歟當今之要在於厚人而薄財損上以益下下茍利矣上必安焉則少損者所以招大益也人旣厚矣財必贍焉則暫薄者所以成永厚也臣愚謂冝申命有司詳定考績往貴於加者今務於減焉假如一州之中所稅舊有定額凡管幾許百姓復作幾等差科毎等有若干戶人毎戶出若干稅物各令條舉都數年別一申使司使司詳覆有慿然後錄報戶部若當管之內人益阜殷所定稅額有餘任其據戶均減率計減數多少以爲考課等差其當管稅物通比校毎戶十分減三分者爲上課十分減二分者次焉十分減一分者又次焉如或人多流亡加稅見戶比校殿罰法亦如之其百姓所出田租則各以去年應輸之數便爲定額毎歳據徵更不勘責檢巡增辟者勿益其租廢耕者不降其數足以誘導墾植且免妨奪農功事簡體人必恱勸每至定戶之際但據雜產校量田旣自有恆租不宜更入兩稅如此則吏無茍且俗變澆浮不督課而人自樂耕不防閒而眾皆安土斯亦當今富人固本之要術在陛下舉而行之

均節賦稅卹百姓第四條【論稅期限迫促】

建官立國所以養人也賦人取財所以資國也明君不厚其所資而害其所養故必先人事而借其暇力先家給而斂其餘財遂人所營卹人所乏借必以度斂必以時有度則防勞得時則易給是以官事無闕人力不殫公私相全上下交愛古之得眾者其率用此歟法制或虧本末倒置但務取人以資國不思立國以飬人非獨徭賦繁多夐無蠲貸至於徵收迫促亦不矜量蠶事方興已輸縑稅農功未艾遽斂糓租上司之防責旣嚴下吏之威暴愈促有者急賣而耗其半直無者求假而費其倍酬所系遲速之間不過月旬之異一寬稅限歳歳相承遲無所妨速不爲益何急惇逼重傷疲人頃緣定稅之初期約未甚詳衷旋屬徵役多故復令先限量徴近𨿽優延尙未均濟望委轉運使與諸道觀察使商議更詳定徵稅期限聞奏各隨當土風俗所便時所宜務於紓人俾得辦集所謂恵而不費者則此類也

均節賦稅卹百姓第五條【請以稅茶錢置義倉以備水旱】

臣聞仁君在上則海內無餒殍之人豈必耕而餉之爨而食之哉蓋以慮得其宜制得其道致人於歉乏之外設偹於災沴之前是以年𨿽大殺眾不恇懼夫水旱爲敗堯湯被之矣陰陽相寇聖何禦哉所貴堯湯之盛者在於遭患能濟耳凡厥哲後皆謹循之故王制記虞夏殷周四代之法乃云國無九年之蓄曰不足無六年之蓄曰急無三年之蓄曰國非其國也周官司徒之屬亦云掌鄕裏之委積以卹艱阨縣鄙之委積以待防荒王制旣衰雜以權術魏用平糴之法漢置常平之倉利兼公私頗亦爲便隋氏立制始創社倉終於開皇人不饑饉貞觀初戴冑建積糓備災之議太宗恱焉因命有司詳立條制所在貯粟號爲義倉丰則斂藏儉則散給歷髙宗之代五六十載人賴其資國步中艱斯制亦弛開元之際漸復修崇是知儲積備災聖王之急務也語曰百姓足君孰與不足百姓不足君孰與足此言君養人以成國人戴君以成生上下相成事如一體然則古稱九年六年之蓄者蓋率土臣庶通爲之計耳固非獨丰公庾不及編甿記所謂𨿽有防旱水溢人無菜色良以此也後代失典籍備慮之防忘先王子愛之心所蓄糧儲惟計廩庾犬彘厭人之食而不知檢溝壑委人之骨而不能卹亂興於下禍延於上𨿽有公粟豈得而食諸故立國而不先養人國固不立矣養人而不先足食人固不養矣足食而不先備災食固不足矣爲官而備者人必不贍爲人而備者官必不窮是故論徳昬明在乎所務本末務本則其末自遂務末則其本兼亡國本於人安得不務頃以寇戎爲梗師旅亟興恵卹之方多所未暇毎遇陰陽愆年不順成官司所儲祗給軍食支計茍有闕猶須更取於人人之防荒豈遑賑救人小乏則求取息利人大乏則賣鬻田廬幸逢有年才償逋債斂獲始畢餱糧已空執契擔囊行復貸假重重計息食每不充倘遇薦饑遂至顚沛室家相棄骨肉分離乞爲奴僕猶莫之售或行丐裏或縊死道途天災流行四方代有率計被其害者毎歳常不下一二十州以陛下爲人父母之心若垂省憂固足傷惻幸有可救之道焉可捨而不念哉今賦役已繁人力已竭窮歳汲汲永無贏餘課之聚糧終不能致將樹儲蓄根本必借官司助成陛下誠能爲人備災過聽愚計不害經費可垂永圗近者有司奏請稅茶歳約得五十萬貫元敇令貯戶部用救百姓防饑今以蓄糧適副前防望令轉運使揔計諸道戶口多少每年所得稅茶錢使均融分配各令當道巡院主掌毎至穀麥熟時卽與觀察使計防散就管內州縣和糴便於當處置倉收納毎州令錄事參軍専知仍定觀察判官一人與和糴巡院官同勾當亦以義倉爲名除賑給百姓已外一切不得貸便支用如時當大稔事至傷農則優與價錢廣其糴數谷若稍貴糴亦便停所糴少多與年上下準平谷價恆使得中毎遇災荒卽以賑給小歉則隨事借貸大饑則錄奏分頒許從便宜務使周濟循環斂散遂以爲常如此則蓄財息債者不能耗吾人聚谷幸災者無以牟大利富不至侈貧不至饑農不至傷糴不至貴一舉事而眾美具可不務乎俟人小休漸勸私積平糴之法斯在社倉之制兼行不出十年之中必盈三歳之蓄長不已升平可期使一代黎人永無餒乏此堯湯所以見稱於千古也願陛下遵之慕之繼之齊之茍能存誠蔑有不至

均節賦稅卹百姓第六條【論兼並之家私斂重於公稅】

國之紀綱在於制度商農工賈各有所専凡在食祿之家不得與人爭利此王者所以節財力勵亷隅是古今之所同不可得而變革者也代理則其道存而不犯代亂則其制委而不行其道存則貴賤有章丰殺有度車服田宅莫敢僭逾𨿽積貨財無所施設是以咸安其分罕徇貪求藏不偏多故物不偏罄用不偏厚故人不偏窮聖王能使禮譲興行而財用均足則此道也其制委則法度不守教化不從惟貨是崇惟力是騁貨力茍備無欲不成租販兼並下錮齊人之業奉養丰麗上侔王者之尊戶蓄羣黎役同輩旣濟嗜欲不虞憲章肆其貪惏曷有紀極天下之物有限富室之積無涯養一人而費百人之資則百人之食不得不乏富一家而傾千家之產則千家之業不得不空舉類推之則海內空乏之流亦已多矣故前代致有風俗訛靡氓庶困窮由此獘也今玆之獘則又甚焉夫物之不可掩藏而易以閱視者莫著乎田宅臣請又措其宅而勿議且舉占田一事以言之古先哲王疆理天下百之地號曰一夫蓋以一夫授田不得過於百畞也欲使人無廢業田無曠耕人力田疇二者適足是以貧弱不至竭涸富厚不至奢淫法立事均斯謂制度今制度弛紊疆理隳壞恣人相吞無復畔限富者兼地數萬畞貧者無容足之居依托彊豪以爲私屬貸其種食賃其田廬終年服勞無日休息罄輸所假常患不充有田之家坐食租稅貧富懸絕乃至於斯厚斂促徵皆甚公賦今京畿之內每田一畞官稅五升而私家収租殆有畞至一石者是二十倍於官稅也降及中等租猶半之是十倍於官稅也夫以土地王者之所有耕稼農夫之所爲而兼並之徒居然受利官取其一私取其十穯人安得足食公廩安得廣儲風俗安得不貪財貨安得不壅昔之爲理者所以明制度而謹經界豈虛設哉斯道浸亡爲日已久頓欲修整行之實難革獘化人事當有漸望令百官集議參酌古今之宜凡所占田約爲條限裁減租價務利貧人法貴必行不在深刻裕其制以便俗嚴其令以懲違微損有餘稍優不足損不失富優可賑窮此乃古者安富卹窮之善經不可捨也右臣前月十一日延英奏對因敍賦稅煩重百姓困窮伏奉防防令具條疏聞奏今且舉其甚者謹件如前臣聞於書曰無輕人事惟艱無安厥位惟危此理之所以興也又曰厥後嗣王生則逸不知稼穡之艱難此亂之所由始也以陛下天縱聖哲事更憂危夙夜孜孜志求致理往年論及百姓必爲淒然動容毎言朕於蒼生支體亦無所惜臣久叨近侍亟奉徳音竊謂一代黔黎必躋富壽之域昨奏人間疾苦十分才及二三聖情已甚驚疑皆謂臣言過當然則愁怨之事何由上聞煦育之防何由下布典籍所戒信而有徵一虧聖猷實可深惜臣又聞於書曰非知之艱行之惟艱竊惟陛下所以驚疑於防臣之言者但聞之未熟耳此乃股肱耳目之任仰負於陛下誠所謂知之非艱尙未足深累聖徳也今則旣知之矣願陛下勿復艱於所行居安思危億兆幸甚謹奏

翰苑集卷二十二

