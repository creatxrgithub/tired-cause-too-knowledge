靑樓韻語卷一﹑二

靑樓韻語卷一

武林環應居士朱元亮輯注並校正

六觀居士張夢徵匯選並摹像

○男女𨿽異﹐愛欲則同。男貪女美﹐女慕男賢。

客與妓﹐非居室之男女也。而情則同﹐女以色勝﹐男以俊俏伶俐勝﹐自相貪慕。

○鵓子創家﹐威逼佳人生巧計。撅子愛鈔﹐勢摧妓子弄姦心。

鵓鳥性淫﹐與百鳥合﹐以名妓家媽媽。撅丁﹐妓家當家男子也。妓之巧計姦心﹐非由性生﹐皆威逼勢摧習成耳。

○且如尋常識見﹐皆由繩準之中。設若奇巧機關﹐更出筌蹄之外。

此皆姦心巧計做成﹐豈尋常識見可到。

○若不運籌﹐定遭設网。

古人著嫖經﹐蓋爲後人遭网者運籌也。一一明列於左。

○調情須在未合之前。允物不待已索之後。

未合而調最有味﹐不待索而允最動其喜。

調情詩二首

答趙生紅梨花詩謝金蓮

本分天然白雪香﹐誰知今日卻濃妝。

秋千院落溶溶月﹐羞睹紅脂睡海棠。

贈張夢徵維揚妓

廣陵風雨驟﹐未理合歡衾。

密約傳靑眼﹐芳期托素心。

畫眉勞屬筆﹐逆意數挑琴。

此夕相傾倒﹐三生結契深。

索物詩八首

十索曲丁六孃

裙裁孔雀羅﹐紅綠相慕對。

映以蛟龍錦﹐分明奇可愛。

粗細君自知﹐從郎索衣帶。

爲﹡﹡風光﹐偏憎良夜促。

曼眼腕中嬌﹐相看無厭足。

歡情不耐眠﹐從郎索花燭。

君言花勝人﹐人今去花近。

寄語落花風﹐莫吹花落盡。

欲作勝花妝﹐從郎索花粉。

二八好容顏﹐非意代相關。

逢桑欲采折﹐尋枝懶攀。

欲呈纖纖手﹐從郎索指環。

含羞不自持﹐送眼勞相望。

無那關情伴﹐共人同心帳。

欲防人眼多﹐從郎索錦帳。

蘭房下翠幃﹐蓮帳舒鴛錦。

歡情宜早暢﹐密意須同寢。

欲共作纏綿﹐從郎索花枕。

酬郭蕳州寄柑子薛濤

霜規不讓金黃色﹐圓質仍含禦史香。

何處同聲情最異﹐臨川太守謝家郎。

十索景翩翩

葉葉傍柔荑﹐芳心故未吐。

染作小松花﹐並坐施郎股。

展轉當耐勞﹐從郎索蘭譜。

○初耽花柳﹐最要老成。久歷風塵。豈宜熟念。

此道原無慣家﹐初耽者更須斟酌。

初耽詩一首

嘲友徐驚鴻

春風何處覓王孫﹐日日鳴鏣到市中。

不是司空頻見慣﹐蛾眉才見便消魂。

久歷詩一首

贈友趙觀

風期夙擅少年塲﹐徧處靑樓醉羽觴。

縱是相逢傾國艷﹐也知無夢到髙唐。

○若要認眞﹐定然著假。

若輩爲經營計也﹐豈可認眞﹖﹗

認眞曲一闕

贈陳生曲—黃鶯兒顧長芬

一自結盟言﹐感卿卿心最專。西陵松柏時相念。

祝蒼天見憐﹐願和諧百年。守堅貞肯逐風花轉。

結良緣﹐今生永好﹐比翼效鶼鶼。

○對新妓談舊妓之非﹐則新妓生疑。調蒼姬憐雛姬之小﹐則蒼姬失意。

前傳就是後船眼﹐故疑易生。老者妓所最忌。對老憐少﹐不堪之甚。

蒼姬詩一首

有感馬月嬌

悵望鉛華不易畱﹐殘妝猶帶舊風流。

傳香尙憶窺靑瑣﹐覽鏡那堪漸白頭。

寂寞朱顏羞閉月﹐蕭條紈扇欲藏秋。

近來不分諸年少﹐夜夜吹簫向鳳樓。

○痛酒勿飲﹐寡醋休嘗。

痛酒者﹐爛醉不支﹐淋漓可厭。喫醋亦趣事﹐但寡則無味﹐豈不膩臉。

喫醋詩二首

寄鄭光業楚兒

應是前生有宿冤﹐不期今世惡姻緣。

蛾眉欲碎巨靈掌﹐雞肋難勝子路拳。

秪擬嚇人傳鐵券﹐未應教我踏金蓮。

曲江昨日君相遇﹐當下遭他數十鞭。

詰顧生劉元

朝登垝垣上﹐往事已非今。

新燕舞未歇﹐前魚泣不禁。

豈知靑眼盻﹐翻作白頭吟。

葑菲拚相棄﹐何論夙昔心。

○寧使我支他﹐莫教他閃我。

他旣生心﹐我卽預爲之計。庶不著閃。

閃詩三首

繼進士李標作王蘇蘇

怪得犬驚雞亂飛﹐羸童瘦馬老麻衣。

阿誰亂引閒人到﹐畱住靑蚨熱趕歸。

謝友趙瑣

感郎情意堅﹐尺素時相送。

妾已謝乘鸞﹐君猶數題鳳。

翠袖捲郎當﹐瑤琴能拈弄。

夜久倚空牀﹐無復陽臺夢。

病中寄人董貞貞

璇閨幾日抱沈屙﹐相對閒屏減笑歌。

縱使郎心能見惜﹐芳期無柰轉蹉跎。

○初厚絕非本心﹐久濃方爲實意。

一見稱奇者有之﹐然不可多得。

初厚曲一闕

喜裴生見過—懶畫眉董貞貞

相逢花下乍停鏣﹐便覺傾心愛楚腰。

春情能不爲君拋﹐片時相對相傾倒。

何必琴心暗裏挑。

久濃詩一首詞一首

示友苗素

憶昔相逢意自親﹐於今婉戀更情眞。

儂心到此郎知否﹖不似楊花解誤人。

贈友—調驀山溪徐驚鴻

白頭如故﹐肯把須臾負。繾綣幾年餘﹐無日不性隨影顧。

好時偎倚﹐病裏扶持。比翼鳥﹐連理枝﹐難並雙心固。

擁衾聯臂﹐細細和卿訴。暗想結交初﹐經受過許多折挫。

鍾情在我輩﹐得常伴多情﹐煩惱也成歡度。

○欲買其心﹐先投所好﹗

好色﹐好貨﹐好詩﹐好酒﹐具諸種種好尙。須量自己力量﹐投之﹐何患心不可買。

投好詩一首

藍橋詩爲張生賦馬綬

自別仙郎已數秋﹐寧期玉杵暗相投。

締姻深感裴航意﹐肯逐藍橋逝水流。

○志誠感默﹐叫跳動狂。

此亦投所好之一端也。彼此情性相投﹐方能感動。

志誠詞一首

寄友—調感恩多楊曉英

感君情最契﹐執手西陵誓。共漸楊柳枝﹐逐風吹。

佳期莫漫成虛謬﹐願綢繆。願綢繆﹐更祝檀郎百年思好逑。

狂動詩一首

公孫大娘舞劍行贈周公瑕趙燕如

自昔盈盈初十五﹐獨斂羞蛾顰靨輔。

學歌學舞可耐勞﹐棄去不學學劍舞。

芙蓉气溢秋水寒﹐星文電轉霜威繁。

羞勻粉黛小埀手﹐宛轉驚燕還翔鸞。

生平任俠多自許﹐聶隱紅綫吾諧侶。

掌上翻飛懝翠盤﹐隨風旋旋空中舉。

公孫劍術夙擅場﹐見之眉宇都飛揚。

超悟獨推張長史﹐一時筆陣增鋒芒。

○愛飲酒杯﹐常備劉伶之具。擅知詩句﹐多談杜甫之才。

投所好種種如是。

愛飲詩五首

司觴美人爲陳瓊芳徐驚鴻

華廷畢上賓﹐女使獨司巡。

纖手評量審﹐明眸盼睞親。

含嬌頩含怒﹐忍笑儼微嗔。

一到關情處﹐惺然倍有神。

答詩陳瓊芳

當盃多賞會﹐糾酒獨稱宜。

今日儂爲政﹐此時君莫辭。

卿無用卿法﹐儂豈顧儂私。

卽看如約者﹐便是有情癡。

司酒趙觀

花亭月榭酒腸寬﹐醉殺詞人自足

但有靑樽司命在﹐何妨觴政虐如殘。

獨酌二首薛素素

香嘗花下酒﹐翠掩竹間扉。

獨自看鷗鳥﹐悠然無是非。

好鳥鳴髙樹﹐斜陽下遠山。

門前無客過﹐數酌自酡顏。

知詩詩四首

酬祝十三秀才薛濤

浩思藍山玉彩寒﹐冰囊敲碎楚金盤。

詩家利器馳聲久﹐何用春圍箋上看。

校書趙觀

東壁餘光影乍流﹐曲房披捲夜如秋。

卻慚名落娼家籍﹐滿架牙簽妬鄴侯。

分韻趙觀

刻燭分題每夜深﹐此中端可托儂心。

不貪彤管千秋業﹐自羨長城五字吟。

謝王徵君敍詩薛素素

一篇勞見贈﹐字字气淩雲。

秀圃應無我﹐詞壇獨有君。

偶會吟拙句﹐何竟辱雄文。

爭似山陰客。鵝羣報右軍。

○更要出語隨時﹐亦忌轉喉觸諱。

子弟家稱在行二字﹐半在談吐及時。

出語詩一首

贈友衛紫英

相逢才片語﹐座上覺春生。

勝致君應擅﹐心期妾轉縈。

詼諧推曼倩﹐唇舌藐君卿。

曲室從傾倒﹐偏宜說麗情。

○伴黑者休言白者之瑩﹐對貧者勿誇富者之奢。

黑與貧﹐大略所諱﹐況可相形也。

詩詞無

○大家規矩﹐自是不同。科子行藏﹐終須各別。

居移气﹐養移體。一見便決龍蛇矣。

大家詞一首

贈李昭—調念奴嬌王玉英

鳳臺鸞鏡﹐照雲鬟髙髻﹐內家妝束。獨倚雕欄多俊朗﹐掩映碧梧翠竹。

羞逞嬌癡﹐撩雲撥雨﹐溫香軟玉﹐最宜閒雅小窗﹐時話心曲。

月下素質飄揚﹐舞衫歌扇﹐向風前羞縮。自愛芳蘭時紉佩。雅稱冰肌

玉骨。笑語翩翩﹐衣裳楚楚﹐懶向煙花逐。端詳丰韻殊﹐是貯來金屋。

○駑駘遭遇﹐必藏騏驥之良。蚌蛤生輝﹐決蘊貝珠之貴。

所謂何地不生才者此也。陶鋳識扳﹐是在大善知識。倘魚目混珠﹐則伏櫪之嘆﹐豪傑所不能已。

遭遇詩一首

贈東河郭一妹趙觀

茅檐委巷任幽樓﹐門徑蕭蕭決馬蹄。

說與風流須自省﹐蓮花原是出污泥。

○合意人出言便及﹐忤情客失口不談。

心心念念的人﹐不覺冷處著熱﹐閒處著忙。惹厭者不須提起。

合意詞一首

獨夜懷人—調更漏子楊曉英

絳蠟殘朱扉冷﹐細把那人思省。矜柳媚﹐惜花妍﹐相依情最憐。

九腸回﹐千番想﹐何計重歡暢。鴛枕上解儂心﹐如君難更尋。

○敬事而及主﹐睹物以思人。

珍重玉郎親紙筆﹐幾回讀了又重封。是敬事及主也。長共短思量著樣子。窄和寬想象著腰肢﹐是睹物思人也。﹝舊注﹞

睹物詞一首

寄友郭湘云

憶昔投璚期繾綣﹐盡日相思歡不見。

郎情珍重妾難忘﹐掌上擎來時把玩。

雙壁南緊應不羨﹐燈下偸看腸欲斷。

思君無計共追隨﹐睹物依稀如睹面。

○偸鞋惹訕﹐剖帕見情。

創寡門者﹐專以取妓物爲得意﹐而不顧其訕﹐庶幾妓有剖帕之贈﹐略可見情。

偸鞋詞一首

戲題—調臨江仙徐驚鴻

自愛鳳頭能窄小﹐踏春纖艸剛塡﹐綺徙倚尙稱艱。只堪蓮上步﹐最懊酒中傳。

豈是飛鳧仙子鞋﹐到今零落人間。無端竊去惹人嫌﹐球場荒踘蹴﹐樂事罷秋千。

剖帕詩一首

裂帛贈人李素芳

一握輕綃手共分﹐綠窗剪破帶蘭芬。

應知不是輕機杼﹐半束儂心半系君。

○屢問不言由意背﹐才呼卽應爲情親。

此中要識得眞﹐不然恐絮煩惹厭。

情親詩一首

寄答吳興友人趙觀

勝地何當君獨遊﹐別情知己付盟樓。

長才爲識驊驑步﹐新句先題燕子樓。

○膠膝卽投﹐倘遇言差休見責﹔云萍初會﹐如逢失禮莫生謓。

交深則宜相諒﹐交淺則不宜認眞。總之以襯爲主。

詩詞無

○憎中曾致愛﹐訕久卻成非。

憎中致愛﹐必有一種愛不能釋﹐憎其波瀾也﹔至訕不解而成非特其常耳。

致愛詩二首詞一首

坐中卽事李冠

愛久情偏忤﹐期多信轉渝。

燈前羞對語﹐背擲繡香襦。

語陸仲文杜飛飛

歡來兩意濃如酒﹐自擬如君情未有。

君貌君才妾獨憐﹐妾悲妾喜君知否﹖

怨君冷眼腸偏熱﹐怨君情多語更別。

一心直把掌中擎﹐一心番作刀頭折。

相將共起合歡牀﹐啼笑緣君兩不忘。

柔腸萬轉難憑著﹐除卻思郎卻恨郎。

悶中寄人—調蝶戀花淩雙

數日蘭閨增懊惱﹐倦啟葳蕤﹐恨蹙雙蛾小。薄倖不來音問杳﹐爲伊

常自傷懷抱。

幾度尋思空自討﹐記得當時密約成歡好。爲報風流重絕倒﹐莫教望

斷王孫艸。

○行事太寬﹐卻爲寬中而見侮﹔存心稍窄﹐多囚窄處反投機。

專爲經紀嫖而說。

詩詞無

○逢人誇盛徳﹐是乃常爲﹐對友數歸期﹐亦其熟套。

背後言語﹐常人最見眞情﹐此則假中做出眞也。

對友詩一首

致念衛紫英

離亭風葉送君歸﹐無柰雙魚日漸稀。

此際逢人問消息﹐番令愁淚欲沾衣。

○自薄漸厚者久﹐初重後輕者疏。

漸厚者情﹐後輕者利。

詩詞無

○事要乘機﹐言當中節。

煙花陣機關﹐在陣中人﹐識之頗難。乘機亦大費手也。出言中節﹐慧心者可得。

詩詞無

○偏宜多置酒﹐莫怪不陪茶。

妓家惟酒爲宜﹐朝朝暮暮﹐不可暫撤。不陪茶是其舊例也﹐何足怪﹖

置酒詩十五首詞一首

中秋夜同黃吉甫坐月趙令燕

月從今夜滿﹐秋向此時分。

莫惜金樽數﹐淸光喜對君。

春日諸社丈過小園賞牡丹各賦絕句見投用韻和答四首馬月嬌

露滋繡萼弄輕寒﹐把酒同君帶笑看。

憶昔漢宮人去遠﹐阿誰今倚玉闌干。

其一和張白門

春來百卉讓嬌姿﹐歡賞年年在此期。

月上酒深花欲睡﹐朱欄斜倚醉西施。

其二和柳二餘

石橋流水是行窩﹐春暖花開喜客過。

玉斚謾飛淮浦月﹐錦箏還趁郢人歌。

其三和程孺文

春風廉幕賽花神﹐別後相思入夢頻。

樓閣新成花欲語﹐夢中誰是畫眉人。

其四和王肖淮

秋日邀何侍郎飲得行字薛素素

石頭城裏莫愁鄕﹐深愧儂家得擅場。

江潤水晴鷗對浴﹐天空云靜雁成行。

繡衣半借芙蓉色﹐綠酒平分蓞菡香。

不是與君交意气﹐敢將湯餅啖何郎。

中秋夜同蔡幼凝集楊姬舜華館中薛素素

宮漏迢遙夜未闌﹐當筵詎減慢亭歡。

論交莫厭情如水﹐投分眞成气似蘭。

鸚鵡杯憐同姐把﹐鳳凰琴喜對君彈。

姮娥解妬佳人面﹐不放冰輪出廣寒。

長橋宴客薛素素

一尊聊卜夜﹐鰲背恣雄談。

才減詩難得﹐情深酒易酣。

點衣花片片﹐拂面柳毿毿。

傾倒歡無盡﹐秋更報忽三。

何侍禦席上書事薛素素

中朝附馬解憐才﹐比海淸尊日日開。

共說繡衣能任俠﹐故教紅拂得追陪。

髙明雜遝龍門敞﹐佳气氤氳鳳闕回。

自愧芳年心未滅﹐年年風絮舞章臺。

春日同友飲秦淮舟中薛素素

二水龍光繞﹐三山王气連。

舟浮桃葉渡﹐人醉杏花天。

玉管隨歌扇﹐金釵墜舞筵。

幸逢同調客﹐不減挾飛仙。

桃葉渡頭同吳中翰坦愚飲薛素素

何因蒲柳質﹐邂逅紫薇郎。

歌吹回云影﹐杯盤帶夕陽。

漫遊思轉望﹐淸興在濠梁。

不盡秦淮水﹐君心似个長。

夏日飲吳太學載伯齋中薛素素

楊柳廉櫳綠蔭多﹐黃鸝庭院午風和。

共憐酒似秦淮水﹐痛飲頻聽玉樹歌。

飲陸山人無從齋中因贈薛素素

尊酒淋漓宴﹐何因大陸家。

腹中藏二酉﹐頭上戴三花。

云歇淸歌度﹐詞慚白雪誇。

共憐成雅會﹐情興若爲賒。

同蔡長卿孝廉飲因贈薛素素

漫吟新句贈﹐聊當一枝春。

豪飲如無敵﹐成文似有神。

儂慚花比貌﹐君似玉爲人。

會見傳臚日﹐芳名遇等倫。

贈陳有光苗素

花下髙歌夜月懸﹐佳人風度更翩翩。

當杯欲效平原飲﹐金釧時將作酒錢。

獨坐偶念與吳生疇昔暢飲輒成卻寄—調醉蓬萊尙紫蘭

記中宵燈下﹐共掩流蘇。緩斟佳釀﹐偎倚郎懷。正朱顏半醉﹐嚲雲鬟口脂

香澤﹐漫污靑衫上。尙依稀別時﹐記得夷猶淸賞。

午晌低佪﹐曲闌深處。半怯余醒﹐倍增離況。檀板輕謳﹐更鴛幃歡暱﹐笑

語溫存﹐渾疑似夢兒中。片時相向﹐爲謝多情﹐鸞箋試展﹐不禁惆悵。

陪茶詩一首

品茶趙觀

讀罷茶經一試茶﹐月團何處覓春芽。

懷人欲作金莖露﹐只恐相如渴轉奢。

○串可頻﹐而坐不可久。差宜應﹐而債不宜詢。

頻串已不趣﹐況可久坐乎﹖此輩惟喜見銀到手。若代他完債﹐卽極力周旋不見人情也。派差則酌而應之﹐

還未失策。

頻串詩一首

嘲友呂楚卿

曉妝初試鏡﹐客至罷鉛華。

舊識章臺柳﹐頻探杜曲花。

到門題鳳字﹐入座試龍茶。

幾度逢柳罷﹐空庭日影斜。

○舉止輕盈﹐終於賣俏。行藏穩重﹐乃可從良。

今從良者比比矣。若無駕馭之法﹐寧取穩重﹐庶幾易馴。然輕盈而有眞性﹐則賣俏從良﹐同一轍也。

從良詩五首詞三首

敍懷徐月英

爲失三從泣淚頻﹐此身何用處人倫。

𨿽然日逐笙歌樂﹐常羨荊釵與布裙。

詠白鸚鵡求脫籍周韶

隴上巢空歲月驚﹐忍看回首自梳翎。

開籠若放雪衣女﹐長念觀音般若經。

送周韶落籍龍靚

桃花流水本無塵﹐一落人間幾度春。

解佩暫酬交甫意﹐濯纓還見武陵人。

送周韶從良胡楚

淡妝輕素鶴翎紅﹐移入朱闌便不同。

應笑西園舊桃李﹐彊勻顏色帶春風。

自嘆徐驚鴻

掩袂長嘆好獨居﹐懶將脂粉斗名譽。

曲中幼女當知惜﹐莫望瓜期十五初。

自陳詞—調卜算子嚴蕊

不是愛風塵﹐似被前緣誤。花落花開自有時。總賴東君主。

去也終須去﹐住也如何住﹐若得山花插滿頭﹐莫問奴歸處。

乞除樂籍詞上蘇州太守限九字—調西江月蘇瓊

韓愈文章蓋世﹐謝安才貌風流。良辰開宴在西樓﹐敢勸一杯芳酒。

記得南宮髙過﹐弟兄都占鰲頭。一門玉殿禦香浮﹐名在甲科第九。

帥府席上求脫籍詞—調木蘭花尹溫儀

浣花溪上風光主﹐燕夕桃源開幕府。商巖本是作霖人﹐也使閒花沾衣露。父

兄世業傳儒素﹐何事失身非類侶。若蒙化筆一吹噓﹐免得飄零飛繡戶。

卷一完

靑樓韻語卷二

○初會處色﹐久會處心。困妓慕財﹐時妓慕俏。

色由心造﹐久會而新益堅﹐不必以色取也﹔俏不待財﹐卽俏而財不竭﹐不但困妓慕也。

慕俏曲一闕

贈張生—醉扶歸馬綬

向幽窗坐憶河陽貌﹐算風流不數六郎嬌。

乍時相見便相拋﹐好教人鎭日縈懷抱。

笑情癡空自悶無聊﹐怕君心不戀我閒花艸。

○情不在貌﹐色要擇人。爲情者﹐嫫母可以同居﹔爲色者﹐西施才堪並處。

俗云情人眼裏出西施此可合看。

情不在貌詩一首

戲成訊友鄭秋容

朱顏綠鬢多狼籍﹐倦倚香奩衿粉澤。

問郎何事獨鐘情﹐盡日相依偏見惜。

○約以明朝﹐定知有客。問乎昨夜﹐決對無人。

首句恐失了主顧﹐次句防喫醋也。

約詞一首

期人—調千秋引鄭嬌

數整鶯期﹐重尋燕侶。誰信明河隔牛女﹐君情尙懷交甫佩。儂心敢忘藍橋杵﹐

算佳期﹐經幾度心相許。

無柰情緣多齟齬﹐無柰歡娛成間阻﹐恨殺難逢伊共語。今宵乍冷秦樓月﹐明朝

好逐陽臺雨。訴衷情﹐鴛幃啟﹐杯重舉。

○走死哭嫁守﹐饒假意莫言易得。

五事最易動人﹐哭嫁守者﹐纏綿縈系﹐已不可解。走死更非好聲息﹐愈眞愈不可解也。子弟至此﹐須放一段眞識力﹐眞主張﹐方不墮网。

