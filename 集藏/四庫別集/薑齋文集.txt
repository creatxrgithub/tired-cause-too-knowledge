薑齋文集

卷一論三首

知性論

言性者皆曰吾知性也。折之曰性弗然也﹐猶將曰﹐性胡不然也﹖故必正告之曰﹐爾所言性者非性也。今吾勿問其性﹐且問其知。知實而不知名﹐知名而不知實﹐皆不知也。言性者於此而必窮。目擊而遇之﹐有其成像而不能爲之名﹐如是者於體非芒然也﹐而不給於用。無以名之﹐斯無以用之也。習聞而識之﹐謂有名之必有實﹐而究不能得其實。如是者執名以起用﹐而芒然於其體﹐𨿽有用﹐固異體之用﹐非其用也。夫二者則有辧矣。知實而不知名﹐弗求名焉﹐則用將終絀。問以審之﹐學以証之﹐思以反求之﹐則實在而終得乎名﹐體定而終伸其用。此夫婦之知能所以可成乎忠孝也。知名而不知實﹐以爲旣知之矣﹐則終始於名﹐而惝怳以測其影。斯問而益疑﹐學而益僻﹐思而益甚其狂惑﹐以其名加諸迥異之體﹐枝辭日興﹐愈離其本。此異同之辧說所以成乎淫邪也。

夫言性者﹐則皆有名之可執﹐有用之可見﹐而終不知何者之爲性。蓋不知何如之爲知﹐而以知名當之﹐名則奚不可施哉﹖謂山雞爲鳳﹐山雞不能辭﹐鳳不能竟也。謂死鼠爲璞﹐死鼠不知卻﹐玉不能爭也。故浮屠﹑老子﹑莊周﹑列禦寇﹑申不害﹑荀卿﹑揚雄﹑荀悅﹑韓愈﹑王守仁﹐各取一物以爲性﹐而自詫曰知﹐彼亦有所挾者存也。苟懸其名﹐惟人之置之矣。名之所加﹐亦必有實矣。山雞非鳳﹐而非無山雞。死鼠非璞﹐而非無死鼠。以作用爲性﹐夫人之因應﹐非無作用也。以杳冥之精爲性﹐人之於杳冥﹐非無精也。以未始有有無爲性﹐無有無無之始﹐非無化機也。以惡爲性﹐人固非無惡﹐惡固非無自生也。以善惡混爲性﹐歘然而動﹐非無混者也。以三品爲性﹐要其終而言之﹐三品者非無所自成也。以無善無惡爲性﹐人之昭昭靈靈者﹐非無此不屬善不屬惡者也。情有之﹐才有之﹐气有之﹐質有之﹐心有之﹐孰得謂其皆誣﹐然而皆非性也。故其不知性也﹐非見有性而不知何以名之也。惟與性形影絕﹐夢想不至﹐但聞其名﹐隨取一物而當之也。於是浮屠之遁詞曰有三性﹐苟隨取一物以當性之名﹐豈徒三哉﹗世萬其人﹐人萬其心﹐皆可指射以當性之名﹐不同之極致﹐算數之所窮而皆性矣。故可直折之曰﹐其所云性者非性﹐其所自謂知者非知。猶之乎謂云爲天﹐聞筍菹而煮簀以食也。

老莊申韓論

建之爲道術﹐推之爲治法﹐內以求心﹐勿損其心﹐出以安天下﹐勿賊天下﹕古之聖人仁及萬世﹐儒者修明之而見諸行事﹐惟此而已。求合於此而不能﹐因流於詖者﹐老﹑莊也。損其心以任气﹐賊天下以立權﹐明與聖人之道背馳而毒及萬世者﹐申﹑韓也。與聖人之道背馳則峻拒之者﹐儒者之責﹐勿容辭也。

拒其說﹐必力絕其所爲﹐絕其所爲﹐必厚戒於其心﹐而後許之爲君子儒。言治道者吾惑焉。於老﹑莊則遠之惟恐不夙。於申﹑韓則暗襲其所爲而陰挾其心﹐吾是以惑﹐而甚惑其惑之甚也。夫師老﹑莊以應天下﹐吾聞之漢文﹑景矣。其終遠於聖人之治而不能合者﹐老﹑莊亂之也。然而心猶人之心﹐天下則已異乎食荼臥棘之天下矣。下此則何晏﹑王戎以弛天下而使亂。然其所爲﹐求之聖人之道而不得﹐求之老﹑莊而亦不得。虛與誕﹐聖人之所弗尙﹔躁與貪﹐亦老﹑莊之所弗尙﹔則遠之必夙者正也。老﹑莊之所弗尙﹐則不得舉何晏﹑王戎之罪罪老﹑莊也。夫申﹑韓而豈但此哉﹗

韓愈氏曰「仁義之言﹐藹如也。」聖人之欲正天下也亟﹐其論治也詳。今讀其書﹐繹其言﹐蔑不藹如也。其言藹如也。其政油如也﹐患天下之相賊﹐而不以賊懲賊﹐懲天下之賊﹐規乎其大凡而止。𨿽有刀鋸﹐而不損其不忍人之心。略其毫毛﹐掩其幽隱﹐以使容於覆載之間﹐而民气以靜。是故匹夫之蹶然以惡怒﹐非可逆也﹔匹夫之蹶然以愉快﹐非不可獲譽也﹔然而聖人不忍徇之﹐以致善治之名。有人於此﹐匹夫蹶然而怒﹐其可殺邪﹐從而殺之﹔匹夫蹶然而喜﹐喜怒如匹夫之心﹔則明斷之譽蹶然而興﹐而气茀然﹐而權赫然。靜反諸心﹐而心固怵然﹔起視天下﹐而天下紜然。爲君子儒者以此爲愉快﹐則抑不得爲聖人之徒矣。聞之曰惡不仁者不使不仁加於其身﹐未聞惡不仁者﹐不使不仁者之畱遺種於天下也。悲夫﹗

自宋以來﹐爲君子僑者﹐言則聖人而行則申﹑韓也。抑以聖人之言文申﹑韓而爲言也。曹操之雄也﹐申﹑韓術行而驅天下以思媚於司馬氏﹐不勞而奪諸幾席。諸葛孔明之貞也﹐扶劉氏之裔以申大義﹐申﹑韓術行而不能再世。申﹑韓之效﹐亦昭然矣。宋之儒者﹐胡憯莫懲而潛用之以徇匹夫一往之情。吾聞以閨房醉飽之過掠治婦人﹐以徵士大夫之罪矣。吾聞其聞有赦而急取罪人屠割之矣。非申﹑韓孰與任此﹐而爲君子儒者以爲愉快﹐復何望夫褲褶之夫﹑刀筆之吏乎﹗是其爲術也﹐三代以上﹐無尙之者也﹔仲尼之徒﹐無道之者也﹔三苗之所以分北也﹔鄧析之所以服刑也。自申﹑韓起﹐而言治者一不審而卽趨於其塗。申﹑韓以矯老﹑莊﹐而拒老﹑莊者揖進之。夫老﹑莊則固衋然傷心於此矣。老﹑莊非也﹐其衋然傷心於此者﹐未嘗非也。仲尼不以徇魯﹑衛﹐而老於下位。文王不以徇商紂﹐而囚於羑里。我知其衋然傷心者倍甚於老﹑莊﹐則已知老﹑莊之賤名法以蘄安天下﹐未能合聖人之道﹐而固不敢背以馳也﹐愈於申﹑韓遠矣。

畫之以一定之法﹐申之以繁重之科﹐臨之以憤盈之气﹐出之以戌削之詞﹐督之以違心之奔走﹐迫之以畏死之憂患﹐如是以使之仁不忘親﹐義不背長。不率﹐則毅然以委之霜刃之鋒﹐曰﹕吾以使人履仁而戴義也。夫申﹑韓固亦曰﹐吾以使人履仁而戴義也。何患乎無名﹐而要豈有不忍人之心者所幸有其名﹐以彈壓羣論乎﹗

易動而難戢者﹐气也。往而不易反者﹐惡怒之情也。羣起而熒人以逞者﹐匹夫蹶然之恩怨也。是以君子貴知擇焉。弗擇﹐而聖人之道且以文邪慝而有餘。以文老﹑莊而有老﹑莊之儒﹐以文浮屠而有浮屠之儒﹐以文申﹑韓而有申﹑韓之儒。下至於申﹑韓之儒﹐而賊天下以賊其心者甚矣。後世之天下死於申﹑韓者積焉﹐爲君子儒者潛移其心於彼者﹐實致之也。君相可以造命論

聖之贊天地之化﹐則可以造萬物之命﹐而不能自造其命。能自造其命﹐則堯﹑舜能得之於子﹔堯﹑舜能得之於子﹐則仲尼能得之於君。然而不能也﹐故無有能自造其命者也。造萬物之命者﹐非必如萬物之意欲也。天之造之﹐聖人爲君相而造之﹐皆規乎其大凡而止。雨以潤之﹐而有所洇。日以暄之﹐而有所槁。謳歌者七﹐怨咨者三﹐毅然造之而無所疑。聖人以此可繼天而爲萬物之司命。安之危之﹐存之亡之﹐燕﹑越不同地﹐老稚不同時﹐剛柔不同性﹐規乎其大凡﹐而危者以安﹐亡者以存。若夫物有因以危亡者﹐固不卹也。乃若欲自造其命﹐則必其安而百不一危也。存而百不一亡也﹐榮而百不一辱也﹐利而百不一鈍也﹐各自有其意欲以期乎命之大順﹐則惡乎其可也。故黃帝則有蚩尢﹐舜﹑禹則有三苗﹐夏則有有扈﹐周則有商奄﹐仲尼則有匡﹑有宋﹐有陳﹑蔡﹐弗能造也。然則唐之有郭子儀卽有安﹑史﹐有李晟卽有朱沘﹑姚令言﹑源休﹐有陸贄卽有盧杞﹑裴延齡﹐弗能造忠賢而使有﹐弗能造姦慝而使無。弗能造也﹐受之而已。受之以道﹐則𨿽危而安﹐𨿽亡而存﹐而君相之道得矣。李泌曰「君相可以造命。」一偏之說﹐足以警庸愚﹐要非知命之言也。

至大而無區畛﹐至簡而無委曲﹐至常而無推移者﹐命也。而人惡乎與之﹖天之命艸木而爲堇毒﹐自有必不可無堇毒者存﹐而吾惡乎知之﹖天之命虫魚而爲蛇鱷﹐自有必不可無蛇鱷者存﹐而吾惡乎知之﹖弗能知之﹐則亦惡乎與之﹖天之所有﹐非物之所欲﹐物之所有﹐非己之所欲﹐久矣。惟聖人爲能達無窮之化。天之通之﹐非以通己也。天之塞之﹐非以塞己也。通有塞﹐塞有通﹐命圓而不滯﹐以聽人之自盡﹐皆順受也。明君以盡其仁﹐無往而不得仁。哲相以盡其忠﹐無往而不得忠。天無窮﹐聖人不自窮﹐則與天而無窮。天不測﹐聖人無所測﹐則物莫能測。外不待無彊敵﹐內不待無盜賊﹐廷不待無頑讒﹐野不待無姦宄﹐歲不待無水旱﹐國不待無貧寡﹐身不待無疢疾。不造有而使無﹐不造無而使有。無者自無﹐而吾自有。有者自有﹐而吾自無。於物無所覬﹐於天無所求。無所覬者無所撓﹐無所求者無所逆。是以危而安﹐亡而存﹐危不造安故不危﹐亡不造存放不亡﹐皆順受也﹐奚造哉﹗造者﹐以遂己之意欲也。安而不危﹐存而不亡﹐皆意欲之私也﹐而猜忌紛更之事起矣。臣以意欲造君命者﹐幹君之亂臣。子以意欲造父命者﹐脇父之逆子。至於天而徒懷幹脇之情﹐猶以羽扣鐘﹐以指移山﹐求其濟也﹐必不可得已。天命之爲君﹐天命之爲相﹐俾造民物之命。己之命﹐己之意欲﹐奚其得與哉﹗

仿符命﹝闕﹞

連珠二十八首

連珠

蓋聞銅山𨿽應﹐瓦釜不鳴。嶰竹非均﹐葭灰何感。蟻駒善達﹐難通窒曲之珠。雛鶴能鳴﹐猶選在陰之和。是以龔牛亢志﹐莫諧楚老之心。惠子狂言﹐顧愜濠梁之賞。

蓋聞嘉穟盈車﹐非擅萬斯之利。名駒千里﹐猶邀一顧之榮。材有讓乎猶龍﹐道有超乎維寶。是以功加眉睫﹐大匡之器猶微。風起丹靑﹐百世之聞不鮮。

蓋聞冷風和而響逸﹐天鈞逾乎女絲。甘雨降而流長﹐物潤深乎抱甕。百昌有所自興﹐八音有所自兆。是以傳說符星﹐先遜心於河上。董生致雨﹐夙屏迹於園中。

蓋聞附形者影﹐形卽蔭而已藏。動艸者風﹐艸入飈而不遠。知合離之異致﹐斯文質之同宣。是以專己保殘﹐其諭斫輪之巧。道存目擊﹐方收伐輻之功。

蓋聞勁艸不倚於疾風﹐零霜則變。靑葵善迎於白日﹐宇曖斯迷。故天籟無假於宮商﹐貞筠不爭於柯葉。是以壽者之恭﹐火滅而矜其鞶帨。幽人之坦﹐途歧而範我馳驅。

蓋聞矜容者有經日之芳﹐工歌者有彌旬之韻。質已逝而風畱﹐絪緼自合。聲已希而气動﹐繚繞尢長。是以虞﹑夏之心﹐益焜煌於北海。丹墳之業﹐不隕獲於嬴秦。

蓋聞盤盂之水﹐能涵萬仞之山。膚寸之云﹐遂灑三途之軌。下知上者﹐維澄而遠。髙臨卑者﹐以妙而均。是以至人懸今以待後﹐挹取聽之物求。哲士類古於方今﹐感觸如其面覿。

蓋聞金注移情﹐猗﹑卓之容不徙。寶劍奪目﹐晉﹑鄭之鬢已凋。故博有祗以禦窮﹐而非任難於自保。是以危言日出﹐徒銷堅白之鋒。守口如瓶﹐別有通微之致。

連珠有贈

蓋聞晴徹微霄﹐密警應龍之云想。寒凝沍宇﹐已生靑皡之春情。八表待一人之幾﹐萬古集斯須之念。是以先天無惕﹐气有動而必開。首物不驚﹐時當機而必協。

蓋聞物生於气﹐韶風惟昌緩之宜。位定於天﹐崇嶽示防閒之則。先聲不爽於玉衡﹐虫魚且應。大矩不迷於璇表﹐星日咸安。是以洪流未乂﹐後夔不以虛器而不咨。風雨方搖﹐史佚不以浮文而弗禦。

蓋聞元霄欲授﹐槫桑之耀景初收。甘雨將來﹐鳴葉之孔威必振。勢極重者反不得輕﹐天化無因循之特。情已函者應無俟定﹐羣心在俄頃之間。是以陸子昌言﹐必矯先秦之滅裂。魏公辰告﹐力爭五葉之遷流。

蓋聞小者大之具體﹐九州一亞旅之情。輕者重之本根﹐三代止晨夕之事。導千縷以持﹐經緯焉皆就。積羣柯以蔭﹐本枝乃彌昌。是以薪樗備理﹐豳吹葉婦子之歡。牡菊分官﹐周廟奏肅雍之頌。

蓋聞民生於勤﹐勤至則大勞自息。禮成於儉﹐儉行而至美宜章。翕終年於一日﹐可以千秋。析百物於微端﹐遂諧萬事﹐是以閔鴻雁之悲歌﹐必覃思於究宅。奠竹松之燕寢﹐遂永奠於攸芋。

蓋聞隴登黃茂﹐商飈先剛銑之淸。柯熟朱櫻﹐梅雨益蕭寒之滌。蒿艾盛則損芳荃﹐相淩以气。鶠皇至而賓鳩鷽﹐相長以權。是以炎火在原﹐不傷慈於田祖。霜鈇普震﹐實敷惠於嘉師。

蓋聞心量無垠﹐筵九埏而郭萬國。仁威不試﹐伏五服而釐羣黎。气不知其自消﹐繁云無期而斂。機忽忘其所用﹐曾冰有候而喧。是以謙書南誥﹐海人謝黃屋之狂。巽命東馳﹐傲帥失紅陳之富。

蓋聞操萬斛之舟者﹐獨運恆安乎晏坐。伐千章之木者﹐揮斤不藉乎羣呼。轂轉無畱機﹐憑軾之軸自止。羽飛有迅理﹐擎跗之指不行。是以成都桑畝﹐龍以臥而成云。柱下春臺﹐鮮不撓而薦鼎。

蓋聞圜丘九變﹐密移在縱斂之間。宣榭千尋﹐函受但合離之際。燕居淸迥﹐云雷之動恆盈。朽馭飄搖﹐冰鏡之涵自定。是以鷹揚百戰﹐陳書但義敬之微言。龍馬多占﹐觀變一貞明之靜理。

蓋聞郁資百築﹐黃流非芳艸之能。璧藉羣文﹐虹气在組紃之上。天欲治而生治人﹐人尢待治。士隨時而乘時化﹐化必需時。是以鼓鐘攺韻於丰宮﹐瑟柱之調必夙。圖笈載陳於東觀﹐蕓香之辟尢嚴。

蓋聞無情者不可使有气﹐待黃鳥而鳴春。無气者不可使有情﹐期蒼虯而召雨。勸威作气﹐勸威盡而勇無餘。祿賞移情﹐祿賞窮而仁不繼。是以等威天險﹐積培塿而泰岱幹霄。於喁人和﹐應宮商而韶音合漠。

蓋聞咸若之理﹐原安原而隰安隰。不言之化﹐動應動而虛應虛。縱遊鯈於淺渚﹐神龍自至其淵。養散木於遙岑﹐社樹必丰其報。是以商宮之夢﹐不數用其旁求。富渚之綸﹐遂永扶於風教。

連珠

蓋聞勢之所拒﹐非無利用之資。情之所攖﹐自有獲心之樂。達士因撓以成功﹐庸人喜同而失順。是以魚衝波而上﹐不損其鱗。鳥溯風而翔﹐全用其羽。

蓋聞魚目未欺﹐詎識隨珠之寶。龍淵在握﹐無傷蛟室之遊。審畏途者﹐乃遵周道之安。歷朔風者﹐益就春陽之曝。是以命適周之駕﹐始知柱下之非龍。下過楚之車﹐不鄙接輿之歌鳳。

蓋聞名言所絕﹐理卽具於名中。意量所函﹐變可通於意外。膏非焰而焰待膏明﹐鏡無形而形生鏡內。是以經綸艸昧﹐太虛不貸於云雷。麗澤講習﹐君子必恆其教事。蓋聞歲差以漸﹐歷虛斗而在南箕。河徙無恆﹐合濟﹑漯而奪準水。害已成而不可挽﹐挽則橫流。道已變而不可拘﹐拘斯失算。是以阡陌旣裂﹐商鞅暴而法傳。笞杖從輕﹐漢文仁而澤遠。

蓋聞修竹產於懸岑﹐時憂冰折。幽蘭藏於密菁﹐不受霜欺。犀惟沐月﹐乃辟遊塵。蟈厭喧春﹐必焚牡菊。是以歡諧啜菽﹐恥經勝母之鄕。化被鳴琴﹐愼簡父兄之事。

蓋聞云有合離﹐無礙靑旻之迥。辰分昏旦﹐難畱口口之餘。故口口口口口口口口口口口口口口。是以達人貞觀﹐惟修撥亂之書。君子固窮﹐自口口口之世。

蓋聞死生一﹐則神龍等視於蝘蜒。耳目淫﹐則山雞幾驚爲威鳳。然而拚蜂有戒﹐必謹尊生。抑且鳴鶴在林﹐無嫌好爵。是以愼冰淵之手足﹐乃可雄入於九軍。懷霜雪之姱修﹐非以好名於千乘。

蓋聞業有待於傳人﹐無殊炫玉。道有需於仿古﹐終哂效顰。前百世而後千春﹐誰爲知者。抱孤心而臨五夜﹐自用怊然。是以花無異采﹐非仍用其落英。水有同歸﹐不豫期於後浪。

薑齋文集卷二傳二首

石崖先生傳略

吾兄之先我而逝也﹐意者其畱夫之之死﹐以述兄之行歟﹖不然﹐何辜於天而使煢孑荼毒之至此極也。兄遺命以狀屬孤侄敞而俾夫之潤色。乃夫之有識而侍兄﹐先於敞者十餘年﹐敞所未及知而夫之知之。患難流離﹐敞有時而不與﹐則有餘地以聽夫之之述。自顧衰病奄奄﹐血气盡而僅有心存﹐且懼心之日散而不可旦暮待﹐故哀緒未寧而急於述。乃述吾兄之難也﹐所可言者﹐敞所未知者耳。過此則有不能言﹑不忍言﹑不欲言者﹐乃兄之所以爲兄者在是。而旣不能不忍而不欲矣﹐其餘固非兄之所以爲兄者﹐而奚以言爲﹖𨿽然﹐敞所未及知與所未與者﹐涕笑皆神之所行﹐逡巡皆气之所應﹐固可於此得吾兄口口口口共貫同條之精爽﹐請言其略焉。

吾先子之得兄也﹐年三十有七﹐先妣亦三十矣。惜兄甚﹐而兄幼端凝淡泊﹐食淡衣粗﹐更以爲適。與兩從兄﹐自鬥艸騎竹﹐以至就外傳﹐皆未嘗一語失敬愛之度。依叔父牧石先生﹑叔母吳太恭人﹐無殊於父母。冠昏後﹐且生子授生徒矣﹐對叔父母未嘗不以乳名答也。仲兄稍長﹐同席受讀﹐而仲兄病幾痿﹐兄調護扶掖﹐齧指以受鍼艾﹐仲兄賴以愈﹐而卒以文章名南楚﹐無一非兄曲意怡聲﹐亹亹講說以成之者。若夫之狂娛無度﹐而檠括弛弓﹐閒勒逸馬﹐夏楚無虛旬﹐面命無虛日者﹐又不待言。昌﹑啟間﹐先君子徵入北雍﹐家僅壁立﹐兄於世故雅不欲涉﹐而戢志以支補者﹐惟下帷畫粥﹐惇孝友爲族黨鄕鄰所推重﹐而家以寧。念先君子之畱滯燕邸﹐苦寒善病﹐歲時晨夕﹐無歡笑之容。嘗記庚午除夜﹐侍先妣拜影堂後﹐獨行步廊下﹐悲吟「長安一片月」之詩﹐宛轉欷歔﹐流涕被面。夫之幼而愚﹐不知所謂﹐及後思之﹐孺慕之情同於思婦﹐當其必發﹐有不自知者存也。先妣有心痛疾﹐舉發則彌旬不瘳﹐夫之旣羸且惰﹐仲兄亦多病﹐扶掖按摩﹐寒暑晝夜局曲於牀褥間﹐十餘夕不寐﹐兩三日粒米不入口以爲恆。凡事先妣三十餘年﹐以掩覆夫之不孝莫贖之罪者﹐皆兄慈云仁蔭之恩也。

兄爲學篤敏﹐十六補弟子員﹐餼於庠者八年。自萬曆末時文日變﹐始承禪學之餘﹐繼以莊﹑列﹑管﹑韓之險澀﹐已乃效蘇﹑曾而流於浮冗﹐迨後則齊﹑梁浮艷﹐益趨淫曼。兄獨守家訓﹐一以鄧﹑黃﹑李﹑鄒爲典型﹐而口整雅則﹐直追夏官明﹑胡思泉之髙躅﹐一時文章鉅公推賞者不絕﹐而杜門不一投謁。在崇禎末﹐人士以聲譽相髙﹐騰竿牘﹑徵秋課者徧海內。兄一無所酬酢﹐暗然如巖穴之士。嘗愴然謂夫之曰「此漢季處士召禍之象也。文章道喪﹐不十年而見矣。」己卯以乙榜詔入太學﹐時以六曹策士﹐雋者卽授美除。同捨皆气矜競獵﹐兄以父母老﹐亟請告歸未允。諸同捨以旦夕釋褐相畱﹐兄尢憎其躁競﹐曰「吾焉能一日與奔騖者伍﹗」遂拂衣不請而歸。憶鄕前輩歐陽正暘翁自北歸﹐持兄家報﹐夫之往領焉。歐陽翁曰「伯兄無日不垂思親之淚﹐吾誘之以弈﹐至三兩局﹐則淚滴罫中矣。」歸而謝絕人事﹐授生徒以佐菽水。郡守墨而酷﹐諸紳士畏其威﹐其生日醵金爲軸﹐欲制文祝之﹐屢以彊兄﹐兄瞋目對眾大言曰「不能惡惡如《巷伯》﹐而更賦《緇衣》乎﹖」眾皆縮項﹐面無色﹐兄談笑而去。壬午舉於鄕﹐錄文呈禦。計偕至南昌﹐楚中亂﹐遂同夫之歸。是時觀察全椒金公﹐念吾兄弟貧甚﹐欲爲治北裝。邑有劣而梟者﹐按法當死。公屬意令餉吾兄弟千金活之﹐其人來懇﹐兄顧問夫之曰「何如﹖」夫之答曰「此固不可。」兄喜見於色曰「是吾心也。」或曰「千金不死於市﹐豈能必彼之不幸免乎﹖」兄又顧夫之微笑。夫之曰「吾安能令其必死﹐但不自我可耳。」兄曰「此人逸﹐他日禍延於鄕黨。𨿽然﹐吾謝吾疚而已。子言是也。」遂峻拒之。其人他請得釋後﹐果一如兄言。凡兄之所以教夫之而相砥礪者﹐如此類不能毛舉也。

張獻忠陷衡州﹐索紳士補僞吏。吾兄弟以父母衰﹐不能越疆﹐望門無依﹐賴舅氏玉卿譚翁引匿南嶽蓮花峯下。賊購索益急。匍伏艸舍中﹐兄忽亟向野人問黑沙潭之勝﹐欲往遊。夫之不解兄意﹐曰「此豈遊山時邪﹖」兄笑曰「今不遊﹐更何待﹖子豈能不從我遊乎﹖」已而私語夫之曰「更何處得一泓淸淨水﹐爲我兩人葬地邪﹖」當是時﹐夫之回眄﹐見兄目光出睫外如電﹐須髮皆怒張。會日暮﹐家奴遽報先君子爲邏者所得。兄聞之﹐欲出脫先子﹐而沈湘以死。夫之知兄耿介嚴厲﹐出且與先子俱碎。夫之所舊與爲文字交者黃岡奚鼎鉉陷賊中﹐知吾兄弟必不可辱﹐曲意相脫。夫之乃剺面刺腕﹐僞傷以出﹐而匿兄以死告﹐先君子乃免。夫之亦隨宵遁。當夫之出時﹐兄藏繩衣內﹐待夫之信﹐卽自盡。夫之旣免先子而自免﹐乃不果死。然則棲遲荏苒﹐年逾八帙﹐而死於林巒之下﹐非兄志也﹐豈曰未嘗受祿而遂可生哉﹖故其題座右曰「到老六經猶未了﹐及歸一點不成灰。」自此以後迄於今﹐則所謂不能言﹑不忍言﹑不欲言也。

不欲言者﹐天地之生人均也﹐我兄弟亦僅與人而爲人也。賢且智﹐疏通而剛勁﹐倍蓰什百於我兄弟多矣。我兄弟所以自問者﹐非有殊絕不可及之事﹐而柰何沾沾以自言﹐且恐人之無或聽也﹐則欲言而汗浹於背矣。不忍言者﹐使我兄弟前此而死﹐卽幸而爲士﹐又幸而食祿﹐亦與耕鑿屠販之人不相爲異。天之不弔﹐乃使我兄弟若有可言者﹐是幸天之異以自異也﹐而忍乎哉﹖不能言者﹐我兄弟之苟延視息﹐哽塞如逆風﹐而終老死於荒艸寒煙之下。不知者以爲窶且貧﹐而不釋熱中之憾﹔卽邀惠於知者﹐亦以爲如是生﹐如是歸﹐愚者之事畢矣。夫孰知我兄弟之戴眉含齒﹐抱余疚於泉臺也。故置吾兄於箕山吹瓢﹑桐江垂釣之間﹐而兄不受﹐置吾兄於神武掛冠﹑華頂髙眠之間﹐而兄亦不受。悠悠蒼天﹐蕩蕩黃壚﹐抱愚忱以埋幽壤﹐吾兄第之志存焉。顧卽兄遘湣以前﹐惻悱天極﹐孤髙嶽立﹐爲夫之所侍函丈而習知者以仿佛之﹕性﹐一也﹔情﹐一也﹔勃然不中槁之气﹐一也﹔不縱步於康莊﹐自不冥趨於臲卼﹐夫豈有二致哉﹗畱夫之於衰病之餘以述兄者﹐止此而已。投筆欷歔﹐知遺忘之尙多也。第三弟夫之撰。

孝烈傳

雙髻外史曰﹕吾避戎上湘﹐湘之人競相告曰「洪子揮利刃以斬讎首﹐女彭抱嬰兒而赴水。」余諗之良然。盈目皆忘恩畏死苟圖榮利者﹐而能稱道弗絕﹐人心固不容泯也。亟次所聞而傳之。

洪孝子者﹐問其名不得。祖懋徳﹐以孝廉仕縣令。父業嘉﹐字伯修﹐補文學﹐喜交遊吟詠﹐與湘人士龍孔蒸﹑歐陽淑稱湘三詩人。口口丁亥春﹐湖上墮守﹐降將王進才之兵鞭督師潰掠而走湘西。湘西之地曰谷水﹐林箐深險﹐伯修奉母匿峻谷中﹐獨與姊婿瀏陽胡某坐谷口茅舍中﹐詗音息。胡某者﹐故貴公子﹐裘馬甚飾﹐偶客於此。伯修有老獰奴曰家祿﹐不知何以憤怨其主人﹐逸出﹐故與兵遇﹐告兵曰「從此越叢薄﹐有谷口茅舍﹐胡﹑洪兩公子在焉﹐多金有好馬﹐可襲取也。」兵如其言﹐執胡某及伯修﹐索金無以應﹐索馬馬盡。兵怒曰「適一老漢﹐黑而傴﹐言若爲胡﹑洪兩公子﹐多金多好馬﹐而不與我邪﹗」遂殺伯修及胡某。當其時﹐有小奚奴匿積艸中﹐具聞之。孝子時年十五﹐閱旬日﹐兵定﹐乃行哭求屍斂之﹐求父所由遇害不得﹐晝夜悲號。小奚奴憐其骨立﹐乃具以告。孝子遽起掩小奴口。故慰勞家祿﹐攜之至伯修母孺人所﹐長跽泣血以請曰「某將手刃此賊﹐不敢不告。」孺人以某穉弱﹐狎其言﹐未應。明日復攜奴至伯修殯次﹐捽奴跪殯前﹐呼小奴出証之。奴且諒其無能爲﹐漫應曰「兵執我﹐我不如此云﹐我死矣。」語未絕口﹐孝子先淬一利刃藏殯帷中﹐至是急斫之﹐奴首已墮地矣。遂刲其心置筵上﹐退就位﹐號泣以告於殯。血流殷衰﹐旁人怪叫﹐孝子母驚出視之﹐大駭僕地。孝子掖母入﹐溫言慰母﹐神色不變。孝子素淸贏﹐發方覆額﹐長不滿五尺﹐奴故獰﹐揮刃俄頃﹐頭隕胸疈。人羨怪之﹐以爲有神助焉。余嘗交伯修﹐欲求至孝子所弔慰之﹐道阻不達。惟習聞湘人之言﹐百喙如一者若此。

《雙髻外史》曰﹕神勇者死而忘乎慮﹐性勇者慮而決以死。夫慮至﹐則勇且衰矣。慮而能勇﹐勇矣哉﹗惟絕慮者﹐能以慮勇。要離菀勃﹐焚其妻息。伍員從容﹐寄帑後從。其致𨿽殊﹐均慮效也。

上湘有鄕曰梓田﹐王氏世居焉。丁亥春﹐長沙巡使趙廷璧率所部兵潰而西﹐縱使大掠。彭烈婦者﹐田家女也﹐適王氏子﹐有一子﹐方晬。兵猝至﹐烈婦與其姒及一婢皆被執﹐烈婦姿容獨粲﹐兵睨而謔浪之﹐烈婦赧然而怒。已而正容俯首而思﹐良久而定。拊其姒曰「吾知所以處此矣。」姒曰「何若﹖」曰「死耳。」姒曰「我焉用死﹖獲而縶者﹐豈徒我兩人哉﹗」烈婦笑曰「此非而所知也。我未卽死者﹐此一歲子無所托﹐將踐蹂之﹐或豚子置之。姑與夫不可得見﹐將誰授邪﹖誠不忍其踐蹂﹐且先決絕此﹐而吾自處易矣。」其子時在婢懷抱中﹐遽起﹐奪而趨之池畔﹐投子水中﹐戟手呼曰「吾無所復念矣﹗」躍入池水死。其婢後得釋歸﹐對其家人言如此。死三日兵去﹐屍乃浮出﹐不脹不黚﹐貌如生。

外史曰﹕此夫勇而能慮﹐慮以生勇﹐善慮而力勇者與﹗嗚呼﹐豈不賢哉﹗

行狀二首

先君子行狀﹝闕﹞

譚太孺人行狀

不孝夫之旣受命於介之﹐述先君子狀﹐遂狀先妣譚太孺人。哀哉﹗先君子幾筵方徹﹐太孺人遽罹終天之慘毒﹐抑三十有四年矣。不孝兄弟﹐偸活人間﹐弗能率遺慈訓﹐以處一死。而厚載之恩﹐有心未死﹐而何能自昧也﹖先君子以宏慈行徳威﹐抑且至性簡靖﹐尙不言之教。不孝兄弟之奉教也﹐不以其不可默諭之頑愚﹐而多所提命﹐每有顚覆違道之行﹐但正容不語。倚立旬日﹐不垂眄睞。乃不孝兄弟頑愚實甚倀罔﹐莫知所自獲咎﹐刊心欲攺﹐而抑不知所從。太孺人乃探先君子之志﹐而戒不孝兄弟以意之未先﹐志之未承也﹔詳謫其動之卽咎﹐善之終迷﹐申之以長傲從欲之﹐不可發不孝兄弟之願於隱微﹐而述先君子之素履﹐以昭滌其暋智﹐旣危責之﹐抑涕泗將之﹐然後終之以笑語而慰藉之。哀哉﹐吾父如油云在天﹐而吾母且承之以敷甘雨。然而伊蔚伊蒿﹐終爲枯稿﹐則不孝兄弟之負吾母﹐尢甚於負吾父也。如是者不孝兄弟胥有之﹐而不肖夫之蚤歲之破轅毀犁也爲加甚﹐勞吾母之憂者爲加篤。至於今老矣﹐弗能洗心振骨﹐自立於須眉之下﹐猶然一十姓百家﹐啄粒棲枝﹐不亡以待盡也。徳人君子﹐固宜遐棄無稱。𨿽然﹐太孺人之懿則未忘於宗族姻黨者﹐其能不冀望於彤管乎﹖

凡太孺人之篤婦順也﹐介之成童於遊於鄕校﹐母已逾四旬﹐夫之成童而遊於鄕校﹐母已望六帙矣。所謂起敬起孝以事堂上者﹐皆莫能知。但聞太孺人申戒諸子婦承事先君子者﹐述其事少峯公者三年﹐酷寒不敢爇火﹐畏煙之出於牖罅也。炎暑不敢撲蟁﹐畏箑聲之遙聞於靜夜也﹔滌器不敢漱水﹐引濡巾而拭之﹔貓犬擾不敢迫逐﹐擁袂而遣之。每一語及﹐夔夔悚立﹐對子婦如大賓。及述範太孺人疾痛傾逝﹐則淚盈於睫﹐不異初喪。以此測太孺人之事舅姑﹐非可以童量知者﹐哀我生之晚而不能見也。佐先君子之襄大事也﹐太孺人自不欲言之﹐無敢問者﹐問亦不答。但少峯公英卓﹐不事家人生產﹐徒四壁立﹐先君子勤素業﹐乃薄田僅給饘粥﹐而愼終之厚﹐倍於素封﹐稱貸繁猥﹐卒皆酬償。太孺人銷簪珥﹐斥衣袱﹐固不待言。抑數米指薪﹐甘荼如飴﹐以成先君子之孝。若不孝兄弟所得見者﹐先君十年燕趙﹐聚子婦﹐構堂室﹐終不孝讀書之業﹐且河潤宗姻﹐無干餱之失﹐類出於太孺人之撙節﹐則襄大事之時﹐心專力竭﹐愈可推矣。叔母吳太恭人﹐長太孺人二歲﹐周旋四十年﹐歡如一日。迨旣分居﹐經旬不相見﹐則皇皇問訊不絕。每圍鑪共語﹐呴呴如兩新婦。從兄玉之年四十﹐棄諸生﹐拜世官﹐冠帶入省﹐猶手酒漿相勞苦﹐如撫孺子。季父子翼翁﹐蚤未有子嗣﹐置側室﹐或頗輕之。先孺人待之如姒娣曰「且令叔氏有子﹐卽貴矣。」至養子婦以慈﹐畜童僕以惠﹐而自然整肅﹐莫敢褻越。及今念之﹐不孝兄弟在膝下時﹐如幸生時雍之世﹐春風一庭﹐靈雨四潤。哀哉﹗不可復追矣。前母外祖父學博綦公﹐罷教歸裏﹐無子﹐太孺人承事惇篤﹐不異所生。綦公垂歿﹐待太孺人而瞑。先叔祖太素翁罷諸生﹐落拓且無應嗣﹐叔祖母朱﹐井臼不給﹐太孺人迎養敬事﹐怡然終老。蓋推事父母者以事綦公﹐推事舅姑者以事太素翁﹐誠至而禮洽﹐亦不自知其厚也。不孝夫之間關兩載﹐未獲奉臨終之訓。遺命介之﹐更無餘語﹐惟歸葬先君子之右﹐遠腥穢而不歷城市﹐以求協於先君子淸泉白石之心而已。哀哉﹗此尢不孝所血湧心濤﹐而滔天之罪百死莫酬者也。

墓志銘表四首

文學劉君昆映墓志銘

友人昆映劉君撤瑟二十年矣﹐子安基﹑安鐂以幼孤未能成禮﹐飲泣而欲求銘其墓﹐以叔父庶仙氏之命來言曰「志以志功﹐銘以名名。弗功弗名﹐亦足以勒片石乎﹖」余肅然竦起而對曰「是其所以可志而可名也。且夫今之所謂功名者﹐吾知之矣。其始也﹐槁吟而蹙眉以操觚﹐知刺繡文不如倚市門也﹐望風會之所流﹐隨波以靡﹐拾殘英﹐調鳥語﹐而惟恐其不肖。由是而詭合矣﹐則以吮弱民﹐媚上官﹐赩然獵榮膴﹐孰不健羨之。苟其詭而失也﹐猶且僥時譽以自雄於裏序﹐栩栩然翔步於長吏之門﹐噞喁漚沫以自潤。士能不屑於此者﹐其志可志﹐其無名也可銘﹐此余所以樂交昆映氏而悼之不忘也。二子其何讓焉﹗」君初名永公﹐更曰瑋﹐昆映其字也。先世有以丞相稱者﹐名不傳。大約以祥興蒙難而家於衡﹐遺戒子孫﹐廢讀而耕﹐故爵裏名字皆佚。子孫世農而朴﹐爲鄕裏重。至起潛公登甲﹐乃讀書補文學。登甲生去華公紹蕢﹐鄕貢士﹐未仕。君生而刷眉植骨﹐有偉人器度。起潛公喜而名之曰鐵漢﹐稱其質也。讀書不甚敏﹐而所志益堅﹐苦吟窮旦夕。崇禎間﹐齊梁風靡﹐駢麗爲虛華﹐而君刻意以搜求經傳之旨。每有論辧﹐毅然不隨時尙﹐而求其至當﹐以是補文學者二十餘年﹐試於鄕而不售。乃就山中誅茅構斗室﹐蒔雜花﹐坐誦行吟﹐忘年忘境﹐其視世之倏爲牛鬼蛇神﹐倏爲嬌花囀鳥者﹐蔑如也。此名之所以窮也。數十年之士風﹐每況而愈下﹔其相趨也﹐每下而愈況。師媚其生徒﹐鄰媚其豪右﹐士媚其守令﹐乃至媚其胥隸﹐友媚其奔勢走貨之淫朋。而君之義形於色也﹐人之媚己﹐視如鮑魚之在側。見媚人者﹐則虫豸遇之﹐不爲一動其色笑。間有初能戍削者﹐亦欣然與定交。迨其以貧易操﹐則截然拒絕於一旦﹐乃至相遇而不與揖。以是食貧沒世﹐取給於舌耕﹐而躬親田牧﹐僅免饑寒﹐悠然自適。郡邑之門﹐逆風而避其腥。村塢化之﹐數十里之間無訟。嗚呼﹗使有遇於世﹐可追蹤器之﹐以不負起潛公之期許﹐而賫志違時﹐中身而折。此功之所以窮也。叔氏之言﹐哀君之窮焉耳矣。爲名於世﹐不如顧名於心﹔爲功於物﹐不如加功於己﹐久矣。舉念而可質之君子﹐心之名也﹔衛生而遠於不仁﹐身之功也。請廣叔氏曰「君之功名﹐大矣哉﹗」銘曰﹕

疇昔過君﹐濕云蒙岫。雷雨夕喧﹐裂窗傾澑。縱酒髙吟﹐天爲倏晝。弔古悲今﹐別人分獸。自君之亡﹐狂言誰奏。獨遺孤塋﹐宿艸靑覆。銘以千秋﹐式垂爾後。

武夷先生曁譚太孺人合葬墓志

有明徵士武夷先生曁配譚太孺人﹐先後合葬於此。閱三十七年﹐冢子介之已卒。不孝季男夫之﹐年七十矣。遘屯永世﹐將拂螻蟻﹐乃克志焉。前此幾幸當世知道君子﹐拂拭幽光﹐而俯仰人間﹐無可希望﹐弗獲已而質述大略。所望口口口口﹐僥來哲之鑑閔﹐尙無後艱﹐恃天在人中﹐不可泯也。先生姓王氏諱朝聘﹐字修侯。曾祖考一山公諱寧﹐上輕車都尉諱震之次子也。祖考靜峯公諱雍﹐歷任江西南城教諭。考少峯公諱惟敬﹐妣範孺人。譚孺人考念樂公諱時章﹐妣歐陽孺人。先生以隆慶庚午季冬月朔日誕生﹐卒以口口丁亥十一月望後三日。先生始終爲明徵士﹐遺命不以柩行城市。方隱南嶽潛聖峯下﹐卽卜其麓以葬﹐孺人祔焉。先生盡道事親﹐白首追思﹐猶動泣血。惇仁友弟﹐早齡同學﹐垂老不衰。於時三湘風化﹐胥重大倫﹐皆不言之教所孚也。少從鄕名儒伍學父先生受業。徒步遊安成亭州﹐博訪師友。已從泗山鄒先生受聖學﹐奉誠意爲宗﹐密藏而力行之。取與言笑﹐一謹於獨知。發爲文章﹐體道要以達微言﹐蓋知者鮮也。天啟辛酉以乙榜奉詔徵入太學﹐無所屈合﹐投劾不仕。抱道幽居﹐長吏歆仰﹐求見不得。門人以文登楚黔賢書者五人。邑裏被服靜正之教﹐薄者惇﹐恣者斂﹐悍戾者柔。譚太孺人以孝睦慈順﹐贊成令模﹐內外蒸蒸焉。孺人後先生三歲﹐口口庚寅仲秋月朔後一日卒﹐去誕生歲萬曆丁丑閏八月二十二日﹐凡七十四載。口口口口口口﹐而姻婭鄕國傳聞﹐欽慕先生﹑孺人之澤﹐視不孝夫之有加焉。生子三﹕長介之﹐明孝廉﹐歲在丙寅卒﹐人士謚爲貞獻先生﹔次參之﹐選貢生﹐早卒﹔次則不孝夫之也。嗣學不明﹐守死不篤﹐令聞永謝﹐僅保孤封於此嶽阜﹐尙宜爲天所湣﹐爲人所式﹐永固幽藏﹐與山終古。不敢系銘﹐泣述梗略如右。

牧石先生曁吳太恭人合祔墓表

蓋聞徳契於幽﹐弗容終闥﹔慈畱於永﹐詎忍或諼。旣不昧於諶懷﹐矧敢矜其溢美。惟我仲父牧石先生﹐諱廷聘﹐字蔚仲﹐我祖考少峯公之仲子﹐先考武夷公長弟也。配吳太恭人﹐以伯兄玉之繼絕﹐襲右職﹐遇覃恩﹐例得受贈。先生孝自天丰﹐文因道勝﹐遺塵云迥﹐抗志霜淸。其順以承親也﹐於童年小有過失﹐少峯公責譴門外﹐永夕下鑰﹐時當除夕﹐風雪淒迷﹐先考私從隙道掖令歸寢﹐先生引咎自責﹐必遵庭命。翼日元旦﹐少峯公方啟扉焚香﹐先生怡顏長跽。少峯公且喜且泣﹐稱其允爲道器。逮及耆年﹐省塋酹酒﹐涕泗橫流﹐拜伏不起﹐則夫之所親見也。嗣與先考同受業於伍學父先生之門﹐匪徒文譽齊騰﹐抑且聽隅均整。易衣共枕﹐長年歡浹。吳太恭人與先妣譚太孺人﹐孝睦壹志﹐等於同生。由是稱孝友者﹐以寒門爲華族之箴瑱。施於今口﹐流頌不衰﹐有耳有心﹐胥於一致﹐非不肖夫之所敢侈一詞也。十八補郡文學﹐屢應賓興﹐文筆孤淸﹐弗售於有司。歲己酉﹐與先考同赴省試﹐先考中塗病作﹐遽謝同輩﹐掖扶歸裏。小艇炎蒸﹐篝燈搔抑﹐目不定睫者五晝夜﹐因慨然曰「幸全三樂﹐復何有於浮雲哉﹗」自是雅意林泉﹐布襪靑鞋﹐逍遙於下潠觀田﹑孤山種梅之下。築曳塗居﹐構小亭﹐題曰濠上﹐浚小池﹐蒔雜花其側﹐釀秫種蔬﹐供歲時之薦。先生少攻吟詠﹐晚而益工﹐於時公安﹑竟陵哀思之音﹐歆動海內。先生斟酌開﹑天﹐參伍黃建﹐拒姝媚之曼聲﹐振噌吰之亢韻。屢嬰離亂﹐遺稿無存。而夫之早歲披猖﹐不若庭訓﹐先生時召置坐隅﹐酌酒勸戒﹐教以遠利蹈義﹐懲傲撝謙﹐撫慰叮嚀﹐至於泣下。迨今發敝齒凋﹐忠孝罔據﹐仰負宏慈﹐未嘗不刻骨酸心﹐深其怨艾﹐而祇畏冰淵﹐差遠巨憝﹐則固先生包蒙以養不中之明徳所被也。先生以萬曆丙子正月六日生﹐以口口丁亥十月口口日謝世。恭人先一歲乙亥三月十一生﹐同歲十月口口日沒。子玉之﹑釗之。玉之以文學襲衡州衛指揮同知。釗之早卒。孫恪﹑安國﹑恬﹑子偉﹑敏。恪﹑恬殤殞﹐子偉亦早世。曾孫生祐﹐子偉出。生蔭﹐敏出。夫之事先生﹐無異先考﹐追懷慈誘﹐瀕死不喧。年垂七十﹐乃克與敏輩勒遺緒於阡﹐不足述髙深之百一﹐聊傳家世孝友醇靜之矩型﹐勿俾後裔卒迷雲爾。

文學膴原氏墓志銘

膴原氏名敞﹐貞獻先生之冢嗣﹐於余爲從子。貞獻先生以丙寅正月晦卒。膴原哀毀成疾﹐以其年十月二十一日終於殯宮。先生違世守眞﹐口口耐園﹐雅不與世親。膴原依依園側﹐躬耕授徒以侍﹐麾之遠而愈不忍離。篝火具沐﹐牖廁汛除之勞﹐髯髮半白矣﹐呴呴如孺子﹐執勞不倦。如是者三十餘年﹐先生八十矣。其卒也﹐啼號不絕於口﹐閱六月而病﹐病愈哀﹐又四月而亡。哭抱遺書﹐授余爲訂定而傳之。遺命以衰麻斂﹐停棺侍殯側﹐候啟殯﹐相隨葬於先生曁妣歐陽孺人之墓側。和淚濡筆﹐作書貽余﹐俾如其志。余家自驍騎公於洪武間世官衡州衛﹐十世而至先徵君武夷公﹐十一世而至貞獻先生﹐皆以內行﹐爲上友所推許。膴原克惇先訓﹐而發自性生﹐尢爲切摯。其素履秉心堅朴﹐不欺然諾。於昆弟姻婭友朋﹐皆抉心殫力以相周旋﹐無所緣飾。十五補邑文學﹐爲文淸通醇正﹐詩得陶謝風旨。讀書刻意以求物理天則之蘊﹐不如手捫而目見之不止。幼從余學。學於餘者﹐篤志精研未有及之者也。有子二﹐生祁﹑生郊。女一﹐幼未字。生祁生二子﹐綿﹑續。一女﹐許字蕭喬如。生以崇禎庚午八月二十日﹐距沒之年五十有七。余於其亡﹐哀之不欲生﹐而重悼其銜卹以隕生﹐父沒而不能一日存於世也。爲之銘曰﹕

身離於親﹐其離幾何。如根旣拔﹐奚有枝柯。自春䢐冬﹐憾日月之猶多。奉樂遺形﹐相隨於此山之阿。

記二首

船山記

船山﹐山之岑有石如船﹐頑石也﹐而以之名。其岡童﹐其溪渴﹐其靳有之木不給於榮﹐其艸臒摩紛披而恆若凋﹐其田縱橫相錯而隴首不立﹐其沼凝濁以停而屢竭其瀕﹐其前交蔽以絯送遠之目﹐其右迆於平蕪而不足以幽﹐其良禽過而不棲﹐其內趾之獰者與人肩摩而不忌﹐其農習視其堘埒之坍謬而不修﹐其俗曠百世而不知琴書之號。然而予之歷溪山者十百﹐其足以棲神怡慮者往往不乏﹐顧於此閱寒暑者十有七﹐而將畢命焉﹐因曰「此吾山也」。古之所就﹐而不能槪之於今﹔人之所欲﹐而不能信之於獨。居今之日﹐抱獨之情﹐奚爲而不可也﹖古之人﹐其遊也有選﹐其居也有選。古之所就﹐夫亦人之所欲也。是故翔視乎方州﹐而尢佳者出﹔而局天之傾﹐蹐地之坼﹐扶寸之土不能信爲吾有﹐則𨿽欲選之而不得。蠲其不歡﹐迎其不棘﹐江山之韶令﹐與愉恬之志相若則相得﹔而固爲棘人﹐地不足以括其不歡之隱﹐則𨿽欲選之而不能。仰而無憾者則俯而無愁﹐是宜得林巒之美蔭以旌之﹔而一壞之土﹐不足以榮吾所生﹐五石之煉﹐不足以崇吾所事﹐栫以叢棘﹐履以繁霜﹐猶溢吾分也﹐則𨿽欲選之而不忍。賞心有侶﹐詠志有知﹐望道而有與謀﹐懷貞而有與輔﹐相遙感者﹐必其可以步影沿流﹐長歌互答者也﹔而煢煢者如斯矣﹐營營者如彼矣。春之晨﹐秋之夕﹐以戶牖爲丸泥而自封也﹐則𨿽欲選之而又奚以爲。夫如是﹐船山者卽吾山也﹐奚爲而不可也﹗無可名之於四遠﹐無可名之於末世﹐偶然謂之﹐歘然忘之﹐老且死﹐而船山者仍還其頑石。嚴之瀨﹑司空之谷﹑林之湖山﹐天與之淸美之風日﹐地與之丰潔之林泉﹐人與之流連之追暮﹐非吾可者﹐吾不得而似也。吾終於此而已矣。辛未深秋記。

小雲山記

湘西之山﹐自耶薑並湘以東﹐其復數十﹐以北至於大云。大云之山遂東﹐其陵乘十數﹐因而曼衍﹐以至於蒸湘之交。大云之北麓有溪焉﹐並山而東﹐以匯於蒸。未爲溪之麓﹐支之穉者北又東﹐其復十數﹐皆漸伏而爲曼衍。登小云﹐復者皆復﹐而曼衍盡見﹐爲方八十里﹐以至於蒸湘之交﹐遂逾乎湘。南盡晉寧之洋山﹔西南盡祁之嶽侯題名﹔東盡耒之武侯之祠﹔東北盡炎帝之陵﹐陵酃也﹔北迆東盡攸之燕子巢。天宇澄淸﹐平煙幕野﹐飛禽重影﹐虹雨明滅﹐皆迎目授朗於曼衍之中。其北則南嶽之西峯﹐其簇如羣萼初舒﹐寒則蒼﹐春則碧﹐以周乎曼衍而左函之﹐小云之觀止矣。春之云﹐有半起而爲輪囷﹐有叢岫如雪而獻其孤黛﹔夏之雨﹐有亙白﹐有淤澓﹐有孤裊﹐有隙日旁射﹐耀其晶瑩﹔秋之月﹐有澄淡而不知微遠之所終﹔冬之雪﹐有上如暝﹐下如月萬頃﹐有夕燈爍素懸於泱莽﹔山之觀奚止也。小云之髙﹐視大云不十之一也。大云之髙﹐視嶽不三十之一也。豈啻大云﹐嶽之觀所能度越此者﹐惟祝融焉﹐他則無小云若。蓋小云者﹐當湘西羣山之東﹐得大云之委而臨曼衍之首者也﹐故若此。是故湘西之山﹐觀之尢者﹐逮乎小云而盡。系乎大云而小者﹐大云龐然大也。或曰「道士申泰芝者﹐修其養生之術於大云﹐而以小云爲別館﹐故小之。」𨿽然﹐盡湘以西﹐終無及之者。自麓至山之脰﹐皆髙柯叢樾﹐陰森蔥茜。陟山之巓﹐則古木百尺者﹐皆俯以供觀者之極目。養生者去﹐僧或廬之。廬下蒔雜花﹐四時縈砌。右有池﹐不雨不竭。予自甲辰始遊﹐嗣後歲一登之不倦。友人劉近魯居其下﹐有髙閣藏書六千餘卷﹐導予遊者。

薑齋文集卷三序五首

詩傳合參序

學﹐效也。聞之說歷者曰「用郭守敬之歷﹐而不能用其法﹐非能效守敬者。」善夫其以善言效也。故《易》曰「擬議以成其變化。」擬議變化﹐如目視之與手舉﹐異用而合體﹔變化所以擬議也。知擬議其變化﹐則古人之可效者畢效矣。然而不知擬議者﹐其於變化﹐猶幻人之術也﹐眩也﹐終古而弗能效也。以《詩》言之﹐朱子生二千年之後﹐易子夏氏而爲之《傳》﹐奚效乎﹐效子夏氏爾。子夏氏於素絢之《詩》﹐同堂而異意﹐故能效夫子之變化以俟朱子。朱子於三百篇正變貞淫之致﹐同道而異詮﹐故能效子夏之變化以俟後人。善效朱子者﹐可以知所擬議矣。伯兄石崖先生曰「吾以序言《詩》﹐而於生乎諷誦所蓄疑而未安者﹐自覺爲之豁如。」覺其豁如者﹐覺也。覺者﹐天理之舍﹐古今之府﹐以效古人而自覺者也。故一曰學﹐覺也。覺生於擬議﹐而效成乎變化﹐斯以悅心研慮而無所疑。乃若愚所謂眩者﹐則非此之謂也。竊二氏之土苴﹐建爲門庭﹐以與朱子訟。戴古木爲冒鏑之盾﹐究亦未知漢儒之奚以云也。一字之提﹐不問其句﹐一句之唱﹐不問其篇﹐矯揉聖教而惟其侮﹐倚其附耳密傳之影響﹐而不得有一念之豁如﹐若此者固愚兄弟所過門不入而無憾者﹐奚忍與黨同而伐朱子之異哉﹖先生此編﹐一以子夏序爲正﹐而固不怙也。曰﹕卽出於衛氏而亦爲近古。其遜志而不敢誣﹐亦於此見矣。《絲衣》之序云「髙子曰﹕『靈星之屍也。』」靈星之祀﹐詳見應劭《風俗通》﹐蓋漢人之淫祀。子夏親授《詩》於夫子﹐髙子其何稱焉。故曰﹐卽出於衛氏而亦爲近古。以俟後哲﹐無慚已。

種竹亭稿序

江天風起﹐髙閣秋新﹐把酒酹空﹐問騎鯨弄黍之客﹐人有賦心﹐仙依客影。不知今之以白首對江山﹐遽爲殘夢﹐吟蔚子「各懷佳月人在春風」之句﹐何以還酬夙昔哉﹖陽禽回翼﹐地遠天孤。一綫斜陽﹐疑非疑是。江湖皆矰繳之鄕﹐沙塞杳帛書之寄。刀兵隊裏﹐有臆無詞﹔生死海中﹐當離言合。蕭蕭笳吹﹐灑夕驚寒。此蔚子所爲磊落之胸﹐哀歌河上者也。及夫半塘畫舫﹐荷柄通觴﹔曲徑幽花﹐蕉光炫夢。覽鏡𨿽霜﹐爲歡亦夜﹔長夏尋梅﹐關心物外。花時看盡看此人﹐蔚子之心遠矣。乃前度劉郎﹐已隨逝水。苔生半畝﹐笛怨山陽。則余與蔚子雙影相憐﹐不禁神盡﹐又何足以長言邪﹖嗚呼﹗悲愉之情﹐極乎壯老。俯仰之致﹐況有滄桑。凡前三者﹐苟得一焉﹐足以春懷杏影之橋﹐秋問瓊寒之闕。矧自把臂以來﹐莫匪銷魂之地乎﹗問道錫山﹐相期何似。萬端迂折﹐一寄長吟。共此湘湄﹐各有眇眇愁予之旨。而余少於蔚子﹐衰乃倍之。貝廷琚語兒新月﹐楊廉夫紅幕舂嬉﹐皆以屬之蔚子爾。哀伯業老而好學﹐陸務觀取以名庵。蔚子交遊半天下﹐而存者幾也﹖余幸而存﹐不禁爲蔚子瀏漣﹐亦何能不爲蔚子勸勉與﹗

殷浴日時藝序

家則堂南歸﹐以《春秋》教授﹐則未知其所授者﹐以道聖人經世之意邪﹐其以爲所授者羔雁之技邪﹖夫必有辧。謝侍郎賣卜﹐與子言孝﹐與弟言弟﹐則授以道矣。庖丁曰「臣之所好者技也﹐而進乎道。」技﹑道合﹐則則堂可無河漢於疊山。何也﹖其登之技者﹐敬而樂也。敬業以盡人﹐樂羣以因天﹐進乎道矣。甲午避兵入宜江山中﹐有侄子之慟﹐浴日拂拭而慰之。少間﹐無以閱日﹐浴日始以帖括見示。繼此而宜江士友泛晉而與餘言帖括。十年來乍駭人以未能嘗試﹐余怵然懼。觀旣止﹐要其能敬以樂﹐無能度驊驑前者﹐企以知浴日之天至而人全。與之因天﹐與之盡人﹐余乃脫然釋其懼於浴日。言必有所牖﹐意必有所肖。未有言﹑意以先﹐諧而譎者導人以往﹐無敬之心﹐則納其媚矣。方有言﹑意以放﹐恣而逞者迫人於來﹐無樂之度﹐則用其爭矣。今求浴日於禦意擇言之際﹐索其媚與爭者無有﹐僩然油然。文非道也﹐而所以禦之擇之者﹐豈非道哉﹖故余樂親浴日而不懼﹐而後遂忘其泛也﹐實自此始基之。浴日少與餘同文場﹐已與餘同漂泊﹐今又與餘同爲訓詁師以自給。而浴日多幸﹕浴日𨿽貧﹐有親可事﹐有從子之孤可卹﹐敬以樂﹐有所施矣。《書》曰「令徳孝恭。」其敬之謂也。《詩》曰「子子孫孫﹐勿替引之。」其樂之謂也。以意徵言﹐將期於道。有知言者﹐當謂余非與浴日言技矣。

劉孝尼詩序

楚之學騷者王逸﹐然圓紅淸江之句﹐耀人肌魄。愚謂左徒嫡系﹐果在劉復愚矣。或者汩羅之流﹐北匯於湖﹐岷江雪液﹐奪其鱗鱗皛皛之致﹐惟湘有騷﹐不許他氏之裔沂流而揖之下也。友人劉孝尼﹐著《山書》者﹐余知之七年矣。南諸侯未登進之弦歌俎豆之側﹐江蘺吟晚﹐破荒無錢﹐復愚所謂歌則其時者﹐今古一揆﹐想當淒斷。故肅其使﹐烹其鯉。讀其詩﹐朱皙陸離﹐旣似粲者。雜以羌蘆﹐節以靈瑟。邊馬心歸﹐南妃淚盡。葉蕭條於九月﹐靑繚繞於數峯。莫自抑其悲來﹐問誰蓍其魂往。洵天地之大﹐百水湧騰﹐瀾漪萬變﹐𨿽欲競其濯騷之力於沅南瀟北之上而不可得﹐夫豈公安﹑竟陵﹐以白﹑蘇﹑郊﹑島之長技﹐容與三澨七澤之間﹐可投袂而爭窒皇之駕哉﹗天淸水碧﹐云綠蘋香﹐惟我坐擁而收之﹐固將絀淮南小山﹑湔上男子於閏位矣。余𨿽贏者﹐請與孝尼狎主齊盟﹐裹菁茅﹐搴芳芷﹐就銅官鑿石之遺壘﹐以爭長於列國。千載悠悠﹐誰令禁之﹐不必見來者而屬之似續也。

王江劉氏族譜序

王江諸劉﹐潛明經是玉氏﹐湘孝廉若啟氏﹐奉季昌先生之志﹐修其家乘﹐以示夫之而徵言焉。夫之拜手而言曰﹕夫禮之不可以已也如是。夫禮者﹐天之秩也。其在《詩》曰「有秩斯枯。」天之所秩﹐而天祜之。祜者﹐以祜其秩也。劉之先長沙定王﹐以漢懿親而食南國。安成者﹐思侯之所胙也。沱潛荊沔者﹐長沙之流﹐匯於江漢﹐而同潤乎南條者也。湘上者﹐固長沙之國邑也。定王之祜紀於南國﹐而諸劉之盛因之﹐豈不以天哉﹗夫之遂言曰﹕夫禮﹐立本以親始﹐率先以崇孝﹐統同以益愛﹐紀分以辧微﹐尙賢以昭徳﹐旌貴以起功﹐六訓以著義﹐廣類以獎仁﹐順古以作則﹐俟後以行遠﹐十義賅焉。故曰天秩之也。允哉﹐劉氏之譜其族乎﹗昉於陶唐﹐肇於炎漢﹐而子孫系焉﹐親始者也。六十年而一續﹐續而不失其先﹐崇孝者也。諸劉之族散衍於南國﹐而合於一﹐益愛者也。有合族焉﹐有分族焉﹐合者順而下之則分﹐分者溯而上之則合﹐辧微者也。先世之行誼﹐章者不溢﹐微者不忘﹐逮乎閨門之懿而備﹐昭徳者也。勤於王家﹐升於司馬﹐薦於鄕﹐造於太學﹐敩於庠序﹐弈弈列焉﹐起功者也。發其美﹐效在是矣﹐著義者也。所貴者生也﹐而錄之備﹐獎仁者也。文定﹑象山﹑誠齋之三君子者﹐嘉言賅而存焉﹐作則者也。勿替引之以相長﹐而待乎後之裨益﹐行遠者也。斯十義者﹐天之所秩。祜者﹐以祜其所秩。夫禮誠不可以已﹐如斯夫。夫之終言曰「禮始於親﹐親有類﹐類有感﹐感者感其所同。」夫之之舉於鄕也﹐與若啟氏講以世﹐後長氏偕以年而協以采。夫之伯兄旣與若啟氏講﹐而遊辟雍之歲﹐與季昌先生﹑壽玉氏﹑聲玉氏﹑賜玉氏胥以齒。然則以類而感感﹐而秩以其言﹐夫亦竊禮之遺意也與﹗

書後二值

讀陳書書後

人能爲﹐天不可爲。當其亂之難訖﹐天且縈紆以延衍之。極乎其終﹐天力盡﹐天情且息﹐猶未嘗無千金一瓠之幾﹐然且拂亂以卽於傾僕﹐斯誠可爲之大哀也矣。江左歷四代而至陳。前此者晉﹐能合已散之天下而一之。宋武﹐人傑也。齊髙﹑梁武﹐整昏亂之紀綱﹐規恢略定﹐故乘童昏以攘大寶﹐而天不厭之﹐以爲差愈於北方之蒙口口也。陳武帝以遐方小校﹐器止鬥筲﹐忽起而乾天步﹐立國三年﹐穴斗不解﹐救死不暇﹐遑問紀綱﹐流血相仍﹐無言生聚。侯安都﹑淳於量﹑章昭達之流﹐以村塢之雄﹐承乏秉鉞﹐而周迪﹑畱異﹑陳寶應掉臂狂呼﹐屢相蹄齕。陳之自崩自坼﹐以趨人於亡﹐一夫折箠而收之﹐固必然之勢也。而吳明徹督星散之旅﹐僥功淮北﹐奪七十餘城﹐幾半齊土。使天不假周﹐齊捲以相臨﹐幾於興矣。乃策勛未幾﹐故版旋亡﹐一覆於呂梁﹐而兵熸將俘﹐如疾風之殫脫葉。蕭摩訶之言﹐違於俄頃。朱雀之潰﹐應如鼓鐘。豈非吳明徹之不謀其終﹐而陳主之未量力而度智也與﹗夫爲國之道﹐不以國戲。將者﹐國與民之司命﹐不以身戲。武鄕六返﹐復拔西縣。晉追符寇﹐不逾長淮。使能於喪亂之餘﹐勤修內治﹐休養數十年﹐內無篡奪之禍﹐兩河二京﹐未嘗無收復之望。而明徹悉殘陳之力﹐扶尪罄罍﹐爭匹夫之气﹐以取必於一死。陳所恃者﹐一旦向盡。故知南土之灰飛﹐不待叔寶之昏庸也。東野子之馬力盡矣﹐不亡胡待焉﹖故善承天者﹐當其有餘﹐愾乎若不足﹔及其不足﹐則欿乎若無之。幾虛幾盈﹐天乃復至。而君臣將吏虛枵浮起﹐無反是之思﹐以乘隙而僥幸﹐此用兵之大戒﹐抑爲國者之永鑑已。使明徹能從蕭摩訶返呂梁之旆﹐我气不盡﹐敵威不增﹐保固長淮﹐宇文氏猶將憚爲。然而賈豎之智﹐沒於小利﹐內不量己﹐外不度物。所謂逢運之貧﹐壞不可支者也。司豫之功﹐猶屬弋獲﹐又足見天拊衰運﹐未嘗不眄睞重疊﹐佑人於離絕渙散之餘。而弗克承天者﹐自趨沈沒。天之不能延司馬氏之人民以徯武徳也﹐豈得已哉﹗豈得已哉﹗

讀李大崖先生墓志銘書後

夫之讀白沙先生集而有疑焉﹐疑當時之授宗旨於江門者﹐自張廷實林緝熙以及乎容貫陳冕之流﹐洗髓伐毛於釣臺之下﹐無幽不抉﹐以相諮印﹐而白沙所珀芥以弗諼者﹐則惟大崖先生。其唱和詩幾百篇﹐抑未嘗以傳心考道之爲娓娓﹐視彼諸子者言不勤矣。以此疑而思﹐思而不得者蓋數月。乃置其往還唱和之迹﹐而設身以若侍兩先生之側者又數月﹐而後庶幾若見之。嗚呼﹗兩先生之映心合魄﹐而非張﹑林﹑容﹑陳之得與者﹐豈其遠哉﹗白沙之於一峯﹐猶是也﹔於定山﹐猶是也﹔於醫閭﹐猶是也﹔於汝愚﹐猶是也﹔其時相與接迹者﹐前爲三原﹐後爲楓山﹐𨿽未嘗與白沙遊﹐大崖亦未嘗造膝焉﹐而亦猶是也。逾此而外﹐交臂失之者多矣。白沙沒﹐諸君子亦先後謝世。弘﹑正以降﹐此意斬焉。又降而言學者輩興﹐建鼓以求亡子。其所建者﹐非所以求也﹐而所亡者﹐固其子而亡之也。則使以泰州﹑龍溪之心﹐測兩先生相與之際﹐而期其遇之也﹐不亦難乎﹐而況於其徒之瑣瑣者乎﹗《記》曰「天下有道﹐行有枝葉。天下無道﹐言有枝葉。」江門風月﹐黃公臺披襟而對之﹐扶疏蔥蔚﹐拄靑天而蔭滄海﹐言惡足以及之哉﹗先生裔孫雨蒼氏占解﹐年七十有三矣。以王文恪公所撰大崖墓志銘寄唐生端笏﹐使與夫之共讀。謹識其後﹐以訊雨蒼﹐當如而談矣。白沙《送大崖還嘉魚》詩曰「富貴何忻忻﹐貧賤何戚威。一爲利所驅﹐至死不得息。夫君坐超此﹐俗眼多未識。乃以聖自居﹐昭昭謹形迹。」敬爲雨蒼誦之。

跋一首

耐園家訓跋

吾家自驍騎公從邗上來宅於衡﹐十四世矣。廢興凡幾而僅延世澤﹐吾子孫當知其故﹕醇謹也﹐勤敏也。乃所以能然者何也﹖自少峯公而上﹐家教之嚴﹐不但吾宗父老能言之﹐凡內外姻表交遊鄰里﹐皆能言之。至於先子﹐仁慈天篤﹐始於吾兄弟冠昏以後﹐夏楚不施﹐訶斥不數數焉。然以夫之之身沐庭訓者言之﹐或有蕩閒之過﹐先子不許見﹐不敢以口辧者至兩三旬﹐必仲父牧石翁引道﹐長跪庭前﹐牧石翁反覆責諭﹐述少峯公之遺訓﹐流涕滿面﹐夫之亦閔默泣服﹐而後得蒙溫語相戒。夫之之受鴻造於先子者如此﹐然且忠孝衰於死生之際﹐學問惘於性命之藏﹐白首無成﹐死螢不耀。則夫爲父兄者﹐以善柔便佞教其子弟﹐爲子弟者﹐以諧臣媚子望其父兄﹐求世之永也﹐岌岌乎危矣哉。吾伯兄律己嚴﹐而慈仁有加子先子﹐夫之嘗請益焉。然夫之自不能言物行恆﹐迪威如之吉﹐又安能不自疾愧邪﹖伯兄之立身立教﹐大率皆藏密反本爲用﹐患者非知爾。晏子曰「惟禮可以已亂。」旨深哉﹗伯兄睦修家訓﹐導子孫以可行﹐酌古今而立畫一之規﹐禮意於是存焉。爲吾子孫者讀而繹之﹐遵而行之﹐詧其所必然而諭其莫敢不然﹐何遽不雷霆加於頂﹑冰雪浹於背乎﹖禮之本無他﹐愛與敬而已矣。親親者﹐愛至矣﹐而何以益之﹖以敬。夫之曰「子也者﹐親之後也﹐敢不敬與﹗」爲父兄者﹐不以諧臣媚子自居﹐而陷子弟於便佞善柔之損﹐敬之至也。尊以禮蒞卑﹐卑以禮事尊。《易》曰「家人嗃嗃﹐未失也。婦子嘻嘻﹐失家節也。」節也者﹐禮也。奉伯兄之訓﹐父兄立徳威以敬其子弟﹐子弟凜只載以敬其父兄﹐嗃嗃乎禮行其間﹐庶幾哉﹐可以嗣先﹐可以啟後。不然﹐吾所不忍言也。伯兄傾背﹐從子敞刊其訓以傳於後﹐非徒尙其拜稽儀文之節也﹐有精意存焉。夫之蔽之一言曰嚴﹐非夫之之私言也。《易》曰「家人有嚴君焉﹐父母之謂也。」鬼神臨之﹐吉凶隨之﹐尙愼之哉﹗柔兆攝提格之歲﹐律中蕤賓﹐中浣谷日﹐季弟夫之跋。

薑齋文集卷四啟一首

六十初度答徐蔚子啟

生無益於人﹐子羽之頭空白﹔老自安其命﹐趙孟之晷將斜。脛宜孔杖之施﹐教無失故﹔肘有原襟之露﹐友且憐貧。伏惟執事道不遺遐﹐心惟求舊。刀兵劫攺﹐僅存鵠渚之弟兄﹐生死夢中﹐還記虎塘之歡笑。人間甲子﹐已如鹿在蕉中﹔世外春秋﹐不謂雁來天際。指靑松以似我﹐五大夫閱世空悲﹔進赤舄以邀仙﹐幾韉屨今生更著。靑袍無煩嚴武﹐用支肺病之寒﹔湘箑不拂元規﹐持卻熱中之暑。匪尋常縞紵之交﹐實早歲笠車之約。拜登不言顏甲﹐念雉壇之存者幾人﹔晉祝將俟先庚﹐記鶴羽之歸來隔歲。聊陳謝悃﹐肅寄遐思。

尺牘十首﹝闕﹞

薑齋文集卷五九昭﹝附刻楚詞通釋後﹞

有明王夫之﹐生於屈子之鄕﹐而遘閔戢志﹐有過於屈者﹐爰作《九昭》而敍之曰﹕僕以爲抱獨心者﹐豈復存於形埒之知哉﹗故言以奠聲﹐聲以出意﹐相逮而各有體。聲意或畱﹐而不肖者多矣﹐況斂事徵華於經緯者乎﹗故以宋玉之親承音旨﹐劉向之曠世同情﹐而可紹者言﹐難述者意。意有疆畛﹐則聲有判合。相勤以貌悲﹐而幽蠁之情不宣。無病之譏﹐所爲空羣於千古也。聊爲《九昭》﹐以旌三閭之志。

◇發江山之芊萰兮﹐回風被乎嘉卉。靑春脈其將蘭兮﹐羌何情而愉此﹗

﹝發﹐始就道也。萰﹐力甸切。芊萰﹐卉木盛貌。脈﹐徵動於不覺也。春物可愉悅﹐而愁人不爲之欣賞。﹞

淩巴丘之澒洞兮﹐余甫閱乎南條之荒大。

﹝巴丘﹐今嶽州﹐其南爲洞庭。甫﹐始也。自巴丘而南﹐山自黔中東來爲南條﹐崇山復嶺﹐重溪疊澗﹐風日卉木﹐與湖北迥異。屈子生長郢都﹐被竄而來﹐始識湖南山川之色﹐窌宎綿延﹐不知涯際﹐舉目之悲﹐觸物難已矣。﹞

駭哀吟之宵鼯兮﹐郁薄霄乎夕靉。虹半隱於叢薄兮﹐雨中岫而善淫。

﹝此巴丘以南荒大之景也。薄霄﹐迫天也。夕靉﹐暮云。中岫﹐雨止於山半。善淫﹐易雨而難霽也。﹞

卽靈嬡之前思兮﹐惘南狩之所尋。

﹝靈嬡﹐謂舜二妃。南狩﹐舜南巡。山川荒遠﹐二妃不知舜之所在。望君不見﹐今古同情。﹞

綿修林之茸閟兮﹐窌洞壑之紛疑。答空響之森寒兮﹐合峯沓其如垷。耳迥寂其無聞兮﹐目攺觀於異色。

﹝茸閟﹐艸木蒙茸而幽蔽也。紛疑﹐洞壑屈曲不知涯際也。答空響者﹐空谷傳聲相答。沓﹐亦合也。山色四圍﹐仰窺天如規圓。湘沅之間﹐西連辰酉﹐其荒大有如此者。人蹤絕而音響寂﹐但觸目蒼茫而已。﹞

詎侘傺之足捐兮﹐悄不知迢遞之何極。

﹝去國已遙﹐山河間之﹐佇立含愁﹐安能忘邪﹗﹞

﹝汨徵﹞述屈子始遷於江南﹐覽河山之異而興悲﹐憂菀積中﹐更無從而明言所怨。深於怨者﹐言自窮也。

◇靑林白水敞蘭風兮﹐理前心而益炯。

﹝良時淸適﹐偶然息慮﹐追惟往事﹐井井不忘。﹞

旣服藥之春气兮﹐蘋又申余以秋穎。謂白日之匪鮮兮﹐豈蒼天之莫正。

﹝婷修旣潔﹐矢心抑靖﹐可自信不欺者。讒人可毀白日之無光﹐而蒼天豈可罔哉﹗﹞

拊《雲門》之淸瑟兮﹐悼傾耳之獨憂。攺繁聲以申悲兮﹐介師延而相將。匪將者之爲勞兮﹐邈夷庚於羊腸。

﹝追思進諫之初﹐舉要而約信之﹐則忽而不察。欲譎諫因機以進﹐乃言愈長而愈相猜疑。我坦衷直致﹐而君終惑於險詖之說﹐不我從也。﹞

袤九州於尋尺兮﹐亙千歲於昏旦。恢畫畫以申猷兮﹐悔曩辭其猶未半。

﹝所諫者﹐括天下得失之幾﹐盡古今興亡之理﹐規恢而條悉之﹐非不至也。然及今思之﹐未卽追原禍本﹐以攻發讒佞﹐不能無悔。蓋均之取怨於人﹐不如直揭其姦慝﹐如下文所云。﹞

斥气珥於禺中兮﹐堙洪流於冀野。涉漩澓而濡首兮﹐洵猶賢夫今者。

﹝禺中﹐巳位﹐近天之中﹐諭君側左右。冀州首受大河﹐諭律要爲藏姦之主。斬尙之邪﹐鄭裒之煽﹐悔未直攻之﹐𨿽受其摧傷﹐猶令其姦邪露見而不敢違。﹞

逸徵鳥以翾翩兮﹐溯顥穹而莫執。回鳳飈而隕獲兮﹐悵行野其何及。

﹝徵鳥﹐題肩﹐鷂也。不卽執姦佞而顯誅之﹐使其猶翺翔於君側﹐反乘勢以空善類﹐自悔無及矣。﹞

進不可與期兮﹐退不可與息。曠嘉會以韜愁兮﹐誰予侜而自戢。

﹝逸姦佞而未申明其罪﹐旣必不能攺而從我﹐且必求毀我之成謀以誤國。早念及此﹐誰止予而姑容之。能無追悔乎﹖懷王之初﹐信任屈子甚至﹐乘其時而與靳尙輩爭死生於一日﹐事尙可爲。如其不克﹐以身殉之可爾。投鼠忌器﹐而畱禍本以使蔓延﹐想屈子沈湘之日﹐必懷此遺憾﹐故爲代白之。﹞

﹝申理﹞達屈子未言之情而表著之﹐想其忠愛憤激之心﹐迨沈湘之日﹐申念往事﹐必有如是者。淸君側之惡﹐𨿽非人臣所敢專﹐而宗臣之義﹐與國存亡﹐知無不爲﹐言無不盡﹐故管蔡可誅﹐昌邑可廢﹐況張儀靳尙之區區者乎﹗輒爲追惜﹐無嫌悁烈也。

◇淩漳澨兮及晨﹐邀余目兮天末。

﹝漳﹐南漳水﹐入漢﹐合於江。楚之東遷﹐自荊北至宜城﹐浮漢而下﹐回望郢都﹐如在天末。﹞

驂驔嶄岏兮﹐紆荊門之縹渺。滂溏濞浿兮﹐遂江流以奰發。﹝嶄﹐壯咸切。岏﹐吾官切﹐髙銳貌。滂﹐普郎切。溏﹐音唐。濞﹐音避。浿﹐音派。﹞

﹝山自夔巫西來﹐至荊門而展﹐所謂「羣山萬壑赴荊門」也。江水爲山所束﹐下夷陵而迅流浩蕩。此言郢都山川形勝有如此者。﹞

相九州而洵美兮﹐承靈祚而奄處。

﹝立國之固﹐自熊繹而始﹐至熊通而盛﹐奄有江山﹐踞九州之形勝。﹞

崇臺婥妁以詣天兮﹐下睨乎廣陌之鱗聚。蘭春被乎平臯兮﹐都人懷芳而從之。被羅桂之袨服兮﹐尙不攺乎此容也。﹝桂﹐音規﹞

﹝婥妁﹐同綽妁﹐亭立貌。登髙臺﹐視廣陌﹐人物之盛﹐𨿽經喪亂而不損﹐皆先君生聚之積也。﹞

華燈烜於永夜兮﹐羽蓋飄而陰晝。夫何姣好之嬋嬡兮﹐抑雄風之繆虯。

﹝文物旣盛﹐而武威尢雄長於上國。﹞

吞冥厄以無外兮﹐捲河鼓而浮天街。旅北斗使挹桂酒兮﹐固誰昔之所懷。

﹝冥厄﹐楚塞。河鼓﹐牽牛星﹐北方宿。天街﹐昴畢之間﹐西方辰度。言北卷中原而收秦也。旋北斗﹐使挹桂酒﹐代周受﹐命楚先君之志事如此﹐豈一郢之不保哉﹗﹞

逮鳴之未聞兮﹐芳艸榮其如昨。逞余望以流觀兮﹐恣含情之廣托。

﹝當未遷之時﹐江山如故﹐人物如故。顧瞻佳圖﹐猶可壯王居而規遠大。﹞

物無廢而不興兮﹐羌聊謝夫送目。顧羹人之倦遊兮﹐曾不臨髙以旁矚﹗

﹝今之廢者﹐固昔之興者也。何不可再興而遽棄之﹗目送江山﹐徒畱余惜。使頃襄能憑髙而回望﹐其能忍兩東門之遽蕪乎﹗﹞

﹝違郢﹞

◇夕弭榜兮中洲﹐澹淫淫兮安流。蘋風欻兮緣波﹐明月影兮不畱。靜不可長愉兮情善疑﹐怵若危兮落葉之辭枝。蒼天幕幕兮四垂﹐朕何爲兮數離﹖

﹝江次飄零﹐月明人靜﹐孤危忽警﹐舊怨難忘。忽爾興思﹐幻成良遇﹐如下文所云。﹞

若有期兮新歡﹐折瓊茅兮贈言。維中庭兮妒者﹐迥相遇兮曠野。申旦旦以及今兮﹐涕零零而交下。

﹝若思若夢之間﹐與君邂逅。避妒者於中庭﹐別訂歡於巷遇。悔前非而申後誓﹐感極而繼以泣。冥思幻成﹐忘非其眞也。﹞

來無蹤兮去無秉﹐思心發兮遺光景。猿啼林兮惝怳﹐魚驚波兮溟涬。江上之寂歷兮夢夢﹐悄余眷兮精相從。孰寓形之洵然兮﹐覆魂投之靡通。

﹝夢﹐平聲。夢夢﹐無所見也。非有之境﹐恍惚形成。猿嘯魚跳﹐驚失所遇。𨿽形終孑處﹐而精魄相從﹐則不信幻成之非實也。﹞

幸曠古兮良夜﹐輕千里兮命駕。結蘭佩兮掣羅祛﹐馳芳臯兮驅駟馬。夫杳靄奚其不可親兮﹐幾神會之無假。

﹝精魄相遇﹐隨君反闕﹐倏爾思成﹐安得遂如此時之心境﹐而非徒幻想哉﹖﹞

﹝引懷﹞不得已之極思﹐意中生象。其與君相遇之幻景﹐固篤志者情中必有之情也。爲屈子曲引之。

◇悲孤緒之獨榮兮﹐曠千秋而無與。晉謀古而不獲兮﹐奚凡今之可訴﹖

﹝古人於我﹐或事同而誌異﹐或志同而事異﹐尙不可謀﹐況今之悠悠者。屈子之孤忠所爲無耦也。﹞

二士行歌於首山兮﹐未夙謨夫商邑。百里望哭於殽崟兮﹐追虞諫其何及。刳比干於一丘兮﹐待殷殄而始封。抉子胥於吳門兮﹐盼於越之淩江。言𨿽售而志殘兮﹐要忘親而邇怨。引憤毒於黃泉兮﹐操餘言以爲券。誠彌縫其終窘兮﹐軌有僨而必由。隕蕭艾於繁霜兮﹐匪芳桂之所求。

﹝夷齊避紂而不爲謀﹐百里奚哭秦師而不諫虞公﹐皆先事之未盡者。比干之墓﹐受封於周﹐非比干之榮也。子胥懸眼以望越兵﹐愈違其初志矣。然則屈子身死言驗而楚亡﹐鄭槥膺妲已之誅﹐靳尙蒙宰嚭之戳﹐豈其所願乎﹗乃至采薇行歌﹐終餓西山﹐亦非己所欲。此古人所不可與謀者也。﹞

烏將飛而遺音兮﹐顧靑林而患羽。

﹝策士謀臣﹐知楚之不可有爲﹐則去而之他國已耳。﹞

魚沈冥以呴沫兮﹐憺忘情於洲渚。

﹝若莊周﹑荀卿之流﹐皆楚人也。全身遠害﹐退隱已耳。漁父鼓枻之歌﹐且欲己之置安危於罔卹。﹞

丰艸靡於江幹兮﹐懷零露之新滋。

﹝昔日芳艸﹐今爲蕭艾﹐且附姦佞以求榮矣。﹞

喬木榮於崇丘兮﹐冀雰霰之後時。

﹝故家舊臣﹐徼幸苟安﹐不能遠慮。凡此皆今人之不可訴者也。﹞

髙天廣陌之夐夐兮﹐元冬閉而不泄。諒俯卬之無與酬兮﹐韜郁陶以永世。

﹝卬與仰同。上下相蒙﹐幽閉無復生之气。己獨有心﹐誰可與相告語﹖埋憂地下﹐隨逝水以東流而已。﹞

﹝扃志﹞扃﹐閉也。孤情自怵﹐不與古人同調﹐而舉國無同心之侶。緘閉幽貞之志﹐千古而下﹐猶有謂其忠而過者﹐誰與發屈子之扃乎﹖

◇耿元夜之穆淸兮﹐今者愔愔而寤余。邈登天其無畔兮﹐嘉余魂之安驅。

﹝寒夜蕭淸﹐一念忽興﹐神馳楚塞之外﹐而所以雪恥振威西吞殽函者﹐皆若惟我之驅馳而得志者然。﹞

余儲奇服以遐徵兮﹐紛仿佛而襲之。左葳蕤之翠羽兮﹐右髙樅之星施。

﹝張楚破秦之策﹐夙所位置﹐若在目前。﹞

發丹陽之故宮兮﹐首商於而問道。夏旌旖旎而前徵兮﹐余又申之以鷺翿。介三靑鳥以先鳴兮﹐誅鳳皇於西母。詭逢迎而中變兮﹐余怒叱夫蜚廉之蚴蟉。

﹝此下言興師討秦之次第也。誅鳳皇於西母﹐詰懷王不返之故﹐使自服罪。意秦人多詐﹐必僞請和以誘我﹐叱風伯使勿遲回。不聽其甘言﹐而決於致死﹐乃可以逞志。﹞

升密雲其未半兮﹐彗熒熒而西弛﹐覲太乙之婉存兮﹐責余駕之不駛。

﹝以誓死之气﹐與秦爭存亡。兵甫交而秦可破。奪武關﹐臨渭水﹐秦且西潰。逮懷王之未死﹐迎之以歸﹐當喜極而嗔﹐怨其不速也。﹞

兩龍忭而南回兮﹐顧丰隆之未怠。

﹝懷王𨿽返﹐秦罪未足以懲﹐則怒不容於中止。﹞

懲蓐收之善淫兮﹐霽九嵕之晻靄。滌三危之宿曀兮﹐憩崆峒而息轡。

﹝蓐收﹐西方神。九嵕山在武功。三危在肅州。崆峒在固原﹐秦極西境也。秦人積怨於天下﹐如秋霖之害良稼。誅其君﹐弔其民﹐息天下之禍﹐如滌陰翳而睹靑天﹐訖於西極而後已。﹞

容成嬺以徠下兮﹐唁余勞之已艾。

﹝容成﹐崆峒之仙者。設爲相勸之辭﹐言用兵之已勤。﹞

日浮雲不可爲期兮﹐白日中其易傾。龍虯螑其且蟄兮﹐鳳翩翻而不寧。排霄路之繽紛兮﹐又安得夫玉山之嘉穎。﹝螑﹐許救切。虯螑﹐龍伸頸低昂貌﹞

﹝穎﹐禾穗也。或以勝不可久恃﹐欲罷兵而退保成功。廓淸大定﹐惟天所授而不可遽望。相爲勸止﹐蓋亦物論之有然者。而積憤初申﹐固難自抑﹐如下文所云。﹞

余塡膺而申答兮﹐懷萬年而一遇。鸞族鳳以孿生兮﹐梟屢攫而永惎。揩昊天以奮飛兮﹐懼日月之我遲。﹝孿﹐音戀﹞

﹝已與楚爲同姓之親臣﹐秦人之怨﹐辱及宗祧﹐特憾日月之不速﹐豈患虔劉之已過哉﹗﹞

輕蹇產之云逵兮﹐憤間關之梁輈。鶩飈風而淩浮焰兮﹐夫何倒景之足憂﹗

﹝志苟能遂﹐何謀遠之恐不逮而功髙之足危哉﹗憤之已深﹐籌之已夙﹐故其靜念而若將爲之者如此。﹞

﹝蕩憤﹞楚之勢不兩立者﹐秦也。百相欺百相奪者﹐秦也。懷王客死不共戴天者﹐秦也。屈子初合齊以圖秦﹐爲張儀靳尙所阻﹐憤不得申。放竄之餘﹐念大讎之未復﹐夙志之不舒﹐西望秦關﹐與爭一旦之命﹐豈須臾忘哉﹗事𨿽沒世不成﹐而靜夜思之﹐炯然不昧﹐若蹀血咸陽﹐飲馬涇渭﹐無難旦夕必爲者。聊爲達其志﹐以蕩其憤焉。

◇獻歲發春兮﹐荃茸茸其始穉﹐抽盈盈之微榮兮﹐孰飄風之可試。

﹝頃襄衝弱嗣立﹐國家多難。念其孤昧﹐可爲寒心。﹞

皇天不仁兮﹐白日淹而西頹。夕月孤淸兮﹐怛浮雲之羣飛。

﹝懷王西客咸陽而不返﹐國無生气。小人復羣聚於嗣君之側﹐必欲擁孤月而蔽之。﹞

邅煢煢其駘蕩兮﹐脈亭亭其誰訴。美人豈其無儔兮﹐介良媒而屢誤。

﹝國勢孤危﹐無有憂卹之者。夫豈無人之可任哉﹖所求非賢﹐則捨西施而聘嫫母矣。﹞

蕙托荃以同畦兮﹐荂與稿之相連。戒秋霜之凜冽兮﹐誓嘉會於百年。

﹝惟己與君﹐恩屬一本﹐榮枯與共。故切危亡之憂﹐而思保國以長存。﹞

鴟鴞致戾於陰雨兮﹐吟公旦於東國。五子悲謳於洛汭兮﹐怊有求而弗獲。或流哀而必動兮﹐或皇皇而弗庸。余雅不謀夫判合兮﹐維靈修之夢夢。﹝怊﹐鴟昭切﹐悵恨也。夢﹐平聲﹞

﹝周公作《鴟鴞》而成王悔悟﹐五子歌洛汭而太康終迷。然則忠言不用﹐國必危亡。余豈以用捨爲憂﹐君不悟而無救正之者﹐是足傷也。﹞

夙密邇於蘭臯兮﹐旦搴芳而夕進。回曼睩其猶熒兮﹐矧千里之迷津﹗

﹝當懷王之世﹐日在君側﹐忠言日告﹐且熒眩於邪佞。今遠竄千里之外﹐君孤迷於上﹐更孰與詔之﹖﹞

飄女桑之季葉兮﹐衰弱喪之便娟。下臨浩汗之無地兮﹐上﹖﹖《黑逮》而無天。怵不可以終夕兮﹐吾將奚望以久延﹖

﹝季﹐穉也。衝人孤立﹐盈廷昏昧﹐念其惝恍無托﹐阽危無輔之慘﹐終不足以圖存﹐而亦奚以生爲也。﹞

﹝悼孑﹞悼君側之無人也。𨿽被遷竄﹐而所隱省者惟君。《七諫》以下忿懷才不試而詆君者﹐固不足以知屈於之心矣﹔若奪祿位﹐罹厄窮﹐而悻悻自沈於淵﹐則豈非好勇疾貧之亂人哉﹗

◇承榮光於有緒兮﹐卬玄鬢而善容。徼嫵媚其無與仇兮﹐遑嫭忌而始工。

﹝身爲世冑宗臣﹐且內美修能之可表見﹐若持祿容身﹐豈患不得君而顯﹐奚必與人競是非以希得志乎﹖﹞

亮玆情之莫蔽兮﹐素與黝其不相淩。荃同芳其猶迷兮﹐又奚況夫背憎。

﹝君子不待排小人而始顯﹐此皎然易知者。如黑能污白﹐白不妨黑。乃懷王旣知任己﹐終且見疑﹐則背憎之姦﹐疑忌而攻擊之﹐抑且如之何也。﹞

藥與葹之爭熒兮﹐輅棧車之相觸。玉抵瑉其必毀兮﹐熠燿固掩乎華燭。捐盛年之煌扈兮﹐殉奄息於旣耄。辱幹將以刜石兮﹐夫惟靈修之悼也。﹝刜﹐音弗﹞

﹝熠燿﹐鬼火燐也。煌扈﹐壯盛貌。奄息﹐奄奄之息。君子固不屑與小人爭﹐爭必爲小人所傷。夫豈不知遠引以避其毒哉﹖大謀不定﹐君且身危國削﹐悼君之陷溺﹐故辱玉以抵瑉﹐知禍及而不避。﹞

少師馘而隨延兮﹐恫皇天之不遄怒。箕子狂而辛殄兮﹐淒行歌以何補。

﹝能早殄姦人﹐則楚尙可延﹐故不惜與競而受禍。如其不然﹐徉狂以免咎﹐𨿽他日哀歌麥秀﹐亦無救於滅亡﹐則愛身全道之說﹐固非心所安也。﹞

企漢東而眕申息兮﹐鼯狌晝啼於叢薄。髙臺夷以成蹊兮﹐憯不滿朝鞠人之溪壑。羌自祭而庸違兮﹐審僨踣之必諶。﹝眕﹐音軫﹐目所止也﹞

﹝日蹙百里﹐故邑丘墟。姦佞之欲﹐尙不知厭。自亡自毀﹐知其必然矣。﹞

已矣夫﹗方將之不可念兮﹐聊息乎長夜之曾陰。

﹝旋踵之覆敗﹐不堪回念﹐惟決從彭咸﹐赴江流﹐俾不見聞已爾。﹞

﹝懲悔﹞君心邪正之分﹐社稷存亡之介﹐𨿽不屑與匪人爭﹐而觸權姦以死﹐無所悔也。

◇洞庭之南兮﹐湘流滹滹。危岑厜《廠義》兮﹐靑冥無極。悲風颯兮楓林幽﹐夕雨亙兮秋艸積。﹝厜《廠義》﹐音追彜﹞

﹝沅湘之南﹐山川景物之慘淡有如此者。幽魂往來於其間﹐益增淒愴。﹞

敞蒼天之穹窿兮﹐魂渺渺其誰寄。引萬年於無終兮﹐冪四表而焉至。

﹝沈湘之後﹐神無所棲﹐能無飄散無歸之怨乎﹗﹞

日長逝而不畱兮﹐固蕩散其匪今。就沆瀣於窮北兮﹐邀歸云而復南。神與魄之不相守兮﹐光與容違。僅耿耿之若存兮﹐疇昔相知。

﹝𨿽當未死之日﹐而憂國怨深﹐忘生志定﹐神去魄而心目之光不著於形體﹐久矣。惟此耿耿若存之心﹐不隨消散﹐則沈湘以後﹐神魂飄忽於往來﹐心知其亦如此而已。﹞

營飄颻其莫羈兮﹐精滒弱其不固。憤連蜷以輪囷兮﹐恐傷余之雅度。﹝滒﹐音戈﹞

﹝營﹐魂也。老子曰﹕載營魄。家國之怨﹐郁而不散﹐將爲白虹﹐將爲靑珥﹐而素心淡漠﹐不欲其然﹐則亦從容闡緩於兩間耳。﹞

白日夕沈兮﹐星漢髙寒。誰俟余兮﹐神導余以漫漫。言不可理兮﹐心不可將。朧朧其若有明兮﹐指郢路之蒼茫。遼戾滉瀁兮﹐蕩斥八蜒。誰與旋歸兮﹐娛美人之暮年﹖

﹝淸宵寒夜﹐耿耿若存者﹐旣離物孤遊﹐惟不昧之忠忱﹐猶依宗國。念已長辭君所﹐則誰爲閔亂憂傾﹐輔君於式微者﹖死而不忘者﹐此爾。﹞

剸志今夕兮﹐逝無與遷。郁勃焰以憤興兮﹐遺孤熲之流連。

﹝決志一死﹐無所復待﹐遺此孤忠﹐長依君側。君𨿽莫我能知﹐而矢志於泉壤者固然﹐此屈子之所以爲屈子也與﹗﹞

◇﹝遺湣﹞此絕命之遺音也。自言旣死以後﹐其神爽有如此者。故安死自靖﹐怨誹而不傷。

薑齋文集卷六

九礪﹝闕﹞

薑齋文集卷七賦五篇

南嶽賦

結天元以紐靈﹐扢陽冶之鴻施。母黃精之函載﹐焫相見於重《離》。帝宅炎以誕命﹐帙萬年而不辭。是故其爲狀也﹐惟其爲象也。爾其所自昉也﹐爰其所自往也。蟬延蠆掛﹐蝓虯蠖蠷﹐蜚戌騰拿﹐龍眒鸞敞於五千里之外者﹐獡不知其瓞綿之逌柢而匏系之屢遷﹐固有神亥逡巡而戒步﹐燭陰睥睨而攺顏者矣。乃循近趾﹐蹤遠迒﹐析柔埴﹐柬騂剛﹐杳翠微﹐曨夕陽﹐幽蠻泣﹐掣兕狂﹐別子汰﹐委裘王﹐構勻櫛節﹐逆迎順將﹐拎幽絡阻﹐逐景飛光﹐乍曲弣於坤麓﹐終回簫於兌方﹐則亦有可得而形相者焉。

原夫岷山之椒立也﹐會昌建福﹐絡啟大江﹐蕩滌東井﹐襟帶峚﹑鐘﹐是器術之所復穰﹐而火正之所下降。故其靈吭嗉吸﹐神瀵尾傾﹐條分萬岫﹐形擢孤榮﹐崒徻暩翕葉﹐嶄阢硠勍。佚芎芎以田田﹐集栩栩之蓊郁。五指南纖而戌削﹐三眉西嫵以娥嬴。匪思存而稅駕﹐脈夭紹以東縈。於是濱若瀘﹐跨馬湖﹐謝錦水﹐揖云巫﹐纏以酉﹑漵﹐驂以鐔﹑漊﹐披紛夫誇﹐趠桀都梁﹐𨿽霧沓而星綴﹐實振領而維綱﹐蓋不知其幾千里﹐而翔集乎耶薑。爾乃蒸水南夾﹐淸漣北款﹐乍紖崇崖﹐或襄沙潬﹐帛飛緒舒﹐蹙蹙煙緩﹐迫然掣摋﹐妥而淹蹇﹐如驚非意﹐相忘以坦。眩眩浮浮﹐蔓垂棘鉤﹐又歷條山﹐撇裔水﹐而後乃抵乎其丘。則有巨塊巖石﹐赬膚碧肌﹐截爲列城﹐覆爲懸帷﹐繁星經曜﹐間以晃煟﹐修鬣平茸﹐雜以迷離﹐桓午樊篽﹐歘以洞達﹐康逵互徑﹐斂以崔峗﹐怒而奔觸﹐旋以妖媉﹐已顧弈偞﹐駭以鍔觜﹐風萍漂細﹐散以詭狀﹐欱然中起﹐拔以崇魁﹐奔精歙魄﹐停凝矗峙者﹐則岣嶁爲之經始。坡陀逶迆﹐方伏以起﹐亙爾順衍﹐驚踴旁徙﹐尋不周而發軔﹐覛常羊以遙指﹐僅標秀於七二﹐紛餘峯之莫紀。簇紅華﹐立白石﹐啟小嵩﹐亞太室﹐開雙髻於玉女﹐參石廩於麥積。婉蜒蟠躍﹐蚓夤蜴驀﹐復或僇侔﹐單乃瘠谻。翩馺娑其歸翰﹐盤容與而整翮。薄經營於欒塢﹐已緬邈乎臯宅。張其華蓋﹐郁爲煙霞﹐崱屴崟嶔﹐天門嵖岈﹐披九閶﹐邀日華﹐神之嬺畱經過﹐杳亭亭疑不邪﹐則安上芙蓉﹐匌碹巃嵸﹐輔承顴附﹐以奠祝融之封也。

其髙也﹐拔平原隰者九千六百步﹐軒軒堯堯﹐以捫銀漢而掛罡風。玉衡乳垂﹐長沙咡從﹐朱鳥翼覆﹐天市作墉﹐皚光下燭﹐朱英上通﹐孤碧混霄﹐返翠漾空。維時蕤賓律禦﹐羲和轡永﹐云斂數絲﹐宵涵萬頃。粵陟焉而步測﹐有天末之焜炯。維南極之樞星﹐祝胡考於仁靜。彼徵瑞而乍炫﹐此屆至而恆炳。捨離合之神山﹐誰共覿其光景。蓋其穹窿嶣嶢﹐矯裊蕭騷﹐詣空宛至﹐出險將翺﹐平揖太白﹐俯勞嵩髙。哂岱宗之臨深﹐況恆祠之溢褒。宜光怪之偉赩﹐迥寒暑於坰郊。蘋末乍動﹐焚輪已號﹐鞺鞳豗聵﹐屭以馮總﹐觸突漩澓﹐余以呦咬﹐石級柔搖而閃霍﹐鐵梁輕舉於鴻毛。其或宿靄蠲﹐明星晰﹐晨鵾凝寢﹐夕虫喧砌﹐沆瀣莫分﹐海天無際。睋金縷之綫興﹐沓錦浪之騰曳。浴火鏡而踟躕﹐奮晶宇以滌淣。窕驚心而蕩胸﹐羌不宣其綺麗。何人間之未遙﹐蹇遲遲其始霽。至若繁云興穴﹐油陰冒野﹐雷雨半山﹐晴虛孤寫﹐丰隆嬰啼﹐列缺鐙灺﹐浸升云之連蜷﹐始羃歷乎趾下。斯非睽髣髴乎天人﹐胡同埵而殊冶也哉﹗

祝融是降﹐衍爲赤帝之阜﹐秀如摘以離羣﹐矯欲流而終取。其左則朝陽﹑日觀﹑九仙﹑潤牛﹑毗盧之所蚴蟉也。其後則雷祖﹑九龍﹑蓮花﹑潛聖﹑妙髙之所雝負也。其右則南臺﹑羅漢﹑明月﹐湧兒之所舒紐也。其前則金紫﹑流杯﹑烏石﹑黃華之所奔奏也。其陰則荊紫﹑大潙﹐迄邐辟僕﹐暈旋乎暮云之逢迎﹐而態信乎嶽麓之邂逅。其外則湘淥洣瀏﹐衿回珮紉﹐而憑隱乎云陽之墟﹐以挹注乎敷淺之藪。其南則石鼓回雁﹐碧雲雨母﹐鶚峙鵷臚﹐椒聊瓜剖﹐以奔息乎海嶠之列五﹐與夫瀟山之疑九。回薄磅磄﹐團圞結復﹐控扶來廷﹐少長維族。豈後至之或凶﹐匪撻彼而臣僕。傲紫蓋之不寧﹐終同區而必穆。惟猊奔以鸑舉﹐奄靈徠以載謖。棲亦熛之感生﹐儼司天之帝服。懲祀典之不經﹐選祝誦以宜谷。神眇眇以蝹蝹﹐衯遲下而流睩。

時則常伯夙請﹐秩宗宵寅﹐發策時堂﹐降匭端門﹐淸酒旣莤﹐制帛維纁。驛駕馳道﹐有來湘幹﹐蒲鐘奰發﹐鳳吹淸喧。燎飄光以乍暗﹐香屯煙而徐摩。降炎精之曧焴﹐貽君子以芳荃。勤九伐而不匱﹐匪明徳其已諼。乃至南陸迎日﹐元辛涓吉﹐後有事方於澤﹐差名山以作匹。赫炎光之顯只﹐壇六成而列秩。𨿽逌臥乎上公﹐實王禋之載謐。瓚築郁之馞馠﹐鼎剛騂之繭栗。誠髙朗以令終﹐作後只之丞弼。彼熯乾封而號萬歲﹐已啟俶艷而替昭質。奚況亭亭云云之部婁﹐浮七十二後之雄心者﹐曾何足沘右史之彤筆邪﹗

徳馨維瑞﹐靈貺斯徵。護軒轅之瓊罌﹐霏賓露而飴凝。攬寒暉於夕館﹐帝繾綣以宵興。賚羣後以滌目﹐宛縈帶於蓬瀛。降湘妃於北渚﹐賓朱鳳於南陵。迨夏后之齋寤﹐冀通精以澹災。畀金簡之云籀﹐謁蒼水之靈傀。瀰滔天而無朕﹐粲絲理於奇賅。苟神笈之終吝﹐眷羽淵而增哀。敩隨刊於土又﹐訖效享夫黃能。虞遂陟而覲後﹐搢玄玉曰兪哉。黃壚惇膏﹐紅泉釀澑﹐英英九丹﹐燁燁三秀﹐鷦明乳雛﹐應龍伏蓲﹐叔夜浩嘆於林岡﹐弘景裴回於句岫。故有《山經》窮其削柿﹐渭卜罔其占繇者矣。乃其什一千百者﹐猶可得而究焉。

其艸則有黃精少辛﹐芎藭射幹﹐幽蘭菉茿﹐芍藥芳荃﹐苦葴甘菊﹐藑茅香蕑﹐釁冬紫茜﹐沙參白前﹐昌歜九節﹐龍須纏綿﹐竹紀千齡﹐松壽萬年﹐靑藏虎掌﹐籧蒻旱蓮﹐禹余稱糧﹐威靈名仙﹐交藤烏首﹐翁艸華顚﹐蘞蕦薯蕷﹐冰臺竊衣﹐五加羨玉﹐百合胎璣﹐綠覆春臯﹐芳泫夕暉﹐謁風送薰﹐馛馛馡馡﹐積雪吐蕈﹐方暄擢薇﹐叢點山椒﹐弱映水湄。

其木則有梫桂厚朴﹐榛橡含桃﹐丹楓英梅﹐梓榧杉槄﹐徑松接武﹐微風振濤﹐銀杏山礬﹐黃心碧梢﹐木蓮六出﹐暈紫斯瑤﹐芬薰百尋﹐艷蕩九臯﹐扶條逼上﹐擢挺危牢﹐猨狖磬折﹐柔逾餳膏﹐瘣疒童籧篨﹐虯文曲鏖﹐螺旋乳結﹐盤渦瀵尻﹐雅宜曲幾﹐或便詩瓢。巨竹繁生﹐細篠側出﹐大任汲炊﹐直中彀率﹐密箐云遏﹐修篁風謐﹐駘蕩藟靡﹐檀欒蕭瑟﹐晚茗早荈﹐屑云蔭日﹐紫筍綠槍﹐鹿茸荷蔤。乃令又新品泉﹐鴻漸浣盞﹐吹松風﹐淪海眼﹐祛孝先之便便﹐罷伯倫之荷鏟﹐視天池之與顧渚﹐亦可登洙泗之狂簡也。

其泉則有金砂﹑娑羅﹑貫道﹑水簾﹐龍池洗衲﹐虎跑三潭﹐春艸載榮﹐石髓飛甘﹐澄涵霜月﹐淸混郁藍﹐拂阪陵磧﹐懸珠鏗吟﹐偶拽屑其喁噢﹐旋庨閜以崩坍。振鼉吼之鼘鼘﹐幽蛩泣其淫淫。警達旦以冘豫﹐寄淸怨於江潯。

其巖岫則詰軋綢繆﹐鈹挺弓彄﹐始乎纖屈﹐終乎廣裒﹐蹇產滯翳﹐疑墜稍收﹐稜層礚沓﹐韍婳﹝谷曼﹞﹝谷九﹞﹐檻泉沸射﹐雜以謰謱。千章蔽日﹐則禺中警夜﹔叢笴畱霜﹐則暄和懷秋。杳扳捫之絕迹﹐誰丁丁而見求。閟鳥徑以太古﹐藏內趾之與筲艽。

其獸則有蔚豹文貍﹐獨猨岐蜼﹐騊駼山都﹐豪豕刺蝟。麀鹿封彘﹐麇麡兕犂﹐麝父王孫﹐蛩蛩狒狒﹐吟鼪嘯狐﹐淸宵吹沸﹐跂息騷駭﹐趠越憤毅﹐度夕樾之與朝陽﹐坦不憂夫羅罻。

其鳥則有素鷴白練﹐山雞吐綬﹐睨睆鶯啼﹐鉤﹝車鳥﹞雉雊﹐倒掛鶭雀﹐海靑鷹鷲﹐鴕鶡鶶鵌﹐望巒斯就﹐白展素沙﹐丹欺絺繡。莫不矜羽弄魂﹐歡春警晝﹐盼蘭芽以低啄﹐掠飛雲而橫逐。

其殊異則雨虎晴見而陰合﹐云師霽出而霧騰﹐絕磵閃夜光之木﹐懸崖炬聖者之燈﹐靈蟆浴春而釀雪﹐神蜥弄水以飛冰。思匪夷而恍惚﹐亶不信其已曾。迹其昭爽之瑰絕﹐擥其滂沛之勃蒸。自非象外棲心﹐天徒合契﹐瑩秦鏡於密勿﹐覓軒珠於遼戾﹐固有望景而腸迷﹐臨髙而神閉者矣。

琳宮丹館﹐依隈附巓﹐丰碑隆碣﹐冠阜臨泉﹐樾觀月淸﹐石梁虹懸﹐飛航切云﹐髙臺含煙﹐則有巨公經過而磨崖﹐逸民忘反以閉關﹐墨卿韻畱於金石﹐琴客曲寫其猗蘭。其戾止也﹐拓內美﹐浣塵慮﹐披天宇﹐益修度﹐心謀籟通﹐目擊道遇。昌黎恣《七諫》之遊﹐考亭佇三益之素。扶桑旦濯於雲中﹐縞練徐消於天步。指蒼天而予正﹐何美人之遲暮。崇仁抗疏而霧隱﹐廣漢作牧而星聚。東廓函丈而英延﹐甘泉屍祝而芳駐。咀徳華﹐漱仁津﹐衍河洛﹐藝丘墳。樹旌幟﹐翦荊榛﹐匪西河之疑似﹐樂雩壇之佳辰。近則荊溪制相﹐堵公仲緘﹐江陵詹尹﹐張公別山﹐拂車轍於層巒﹐觀初暾之輪囷。拊劍而義魄增﹐振衣而烈心引。濱九死以崔嵬﹐拯皇輿之遘閔。若夫杜陵﹑西良﹑香山﹑淮誨之續風而接軫者﹐取靑妃白﹐激商諧羽於其間﹐誠無情而不盡。至如王孫憤俗而埋迹﹐髙士問津而行藥。子野罷籧以流觀﹐少文展圖而棲薄。鄴侯避李而掛冠﹐致堂卻檜而躡屩。忠誠旁求而鵲起﹐黃門經始而鳥革。諒卜吉於允臧﹐抑降神其維嶽。

矧夫銀地表瑞﹐朱陵通眞﹐釋子彌天﹐羽客乘雲﹐九仙霄舉﹐只鶴霞賓﹐鳥爪翻書﹐石糧自餴﹐懶殘飯芋﹐巖老長醺。扣玉壺於海客﹐奏云璈於華存。含茈薑於金母﹐養釘鉸之胎魂。云軿來其宛在﹐哂探島之徒勤。逮其三車東駕﹐五葉南開﹐頭陀旣景﹐思大爰來﹐海遷蛟館﹐覬觀天臺﹐讓磨石鏡﹐遷滑莓苔﹐慈明狎虎﹐芭蕉浴雷﹐綠蘿結庵﹐露滅名齋﹐丹霞鹿門﹐金輪南臺﹐息勞山之戍客﹐踵紫柏以鉗椎﹐其蠖伏而鸞舉也﹐蓋不給於更數。光參帝网﹐威震毒鼓﹐位揀君臣﹐耍兼賓主﹐儼華藏之莊嚴﹐又何論夫雙樹。以故金碧璀玼﹐堵窣穹崇﹐比岫聯香﹐接宇聞鐘。花雨成蹊﹐白雲在封。埒石聽於道生﹐擬鳥供於懶融。苟息心於玄悟﹐豈來者之未工。𨿽畫一於鄒魯﹐展道大而必容。要非包沕穆﹐析鴻濛﹐遴眾妙之所都﹐建萬壑以逌宗﹐則夫澒洞溔瀁﹐攢合蘢蔥者﹐胡憑借焉以孕大觀於無窮也與﹖

是故其爲奧區也﹐脈蜀踞楚﹐拒粵引吳﹐北吞黽厄﹐南掩蒼梧﹐顧陽云而掉臂﹐何臺蕩之與匡廬。浮洞庭﹐綰濂﹑浯﹐帶瀟﹑湘﹐向背殊﹐煌煌唐唐﹐抌踔首出﹐以參伍乎鄣都。距北戒而絡漢廣﹐紀南條以掛天樞。道靡崇而莫奠﹐功維爽而不渝。皇哉有虞氏之慶也﹐肆見羣後﹐孟夏䢐徵﹐爰服三苗﹐乃敍南衡。玉輅匪勞﹐荊土載賓﹐五圭儷帛﹐一死二生。誠無妄而苟薦﹐辟奔走以載盈。眄自他其匪稱﹐格帝享於斗精。渺汪介而遙履﹐作百王之典程。贏氏亂紀﹐漢徳中涼。割長沙以建芮﹐隘幅員於朱方。濟三江其已惴﹐矧云夢之可航。侈灊﹑霍而僭號﹐躋小星以專房。羌惉殢於脂轄﹐詎苾芬之能飧。於戲﹗陰禮陽樂﹐徵皇王之貿軌者﹐豈不偉與﹗抑斂福之丰儉﹐帝睞焉而以篤其棐也﹗是以樂慚者綴促﹐禮朴者俗鬼。邀虞漢於霄淵﹐互善敗其凡幾。緬喬嶽而揆明禋﹐繼皇嬀其孰韙﹖懷江永於比興﹐髣《南風》於博依。簡明徳於炎精﹐溢餘思於有斐。

頌曰﹕明明後胙來昌釐﹐眞人南翔翔陽維﹐北漢祖漳南湘漓﹐中合穹嶽雲葳蕤﹐烝哉我皇誕應之﹐萬壽百祿重《離》明﹐秩正川麓靈怡情﹐報哉不遐朱鳳鳴﹐綏我曾孫宅荊京﹐靖興肇允口與庚。業業不傾補天石﹐賚予金簡遷禹迹﹐帝錫玄圭嶽之績﹐蕩滌川原帝皇醳﹐駿發炎光庶昕夕。輝輝沄沄嶽精來﹐陵嵩泰華恆若惇。蒲姚安姒企相陪﹐乃眷南顧曰念哉﹐玉衡賁光天門開。

練鵲賦﹝以雨餘綠艸斜陽爲韻﹞

卽林臯之瀟淸﹐滌繁陰於宿雨。聊瀏愁以寓怡﹐翩良禽之延佇。維時條風微扇﹐薄寒攺煦﹐雉登隴而初鷕﹐孔睨簾而作乳。煙得得以靑縈﹐絲亭亭而晴舞。何彼鳥之嬋嬡﹐點碧光而翔圃。曳搖搖之玫珮﹐垂申申之玉組。輕塵長捐﹐屑暉並聚﹐落星徐流﹐鱗云歘俯。睢渙濯其餘縹﹐岷潘浣其素縷。吟喬如於梁禽﹐睇子淵於吳馬。笑丹頂之鳴陰﹐陋銀鬟之躞土。

爾乃僳弱篠﹐過平蕪﹐因風末﹐乘晴余﹐尾垂垂以柔曼﹐羽襜襜以旁翑。宛飛帛之迥波﹐寫倒景而未如。鄙秦聲之鴥波﹐哂魯謠之跦跦。織吳嬪之膠發﹐服翾風之琲珠。寶光纖其綾鑷﹐因祗結其修裾。曾煥發以蕭散﹐猶則遠乎踟躕。亦有弘農贈環﹐沙鹿授符﹐魏闕樊燕﹐葉邑羅鳧﹐含珍絲頂之鳥﹐繞煙縞臆之烏﹐或襲美子玉石﹐或間采於紺朱﹐潔縑翎之婉嫣﹐泣邢美於尹好。

若夫泛流鷺絲﹐厭火屬玉﹐名在縞而克諧﹐文比潤而已辱﹐彼何爲兮運睛﹐此何取乎拳足。矧在幸鳥類蟬﹐山雞名蜀﹐蕖鴨傳丹﹐幺鳳矜綠﹐防丘鴻鵝﹐影娥黃鵠﹐雙鶼銜丹海之泥﹐三鶩照肺膏之燭。𨿽復潔整翠衿﹐芳修朱襮﹐比月氅之孤淸﹐陋藻火而必浴。又況垂腴誕於竊脂﹐觀朵頤於啄粟。衰豳詩之無毀﹐勞周官之服不。形眾濁以獨醒﹐贈遙情於芻束。

蓋其月鏡修姿﹐瓊膏泛腦﹐湔都崇之紫泉﹐閟云煓之瑞艸。曾偕奔於羿妃﹐抑效禦於金媼。降子登於墉宮﹐介阿環於靈島。眷日暮而遷延﹐阻人間之長道。然且捨黛的﹐捐弋早﹐貺靈飛﹐愜幽抱﹐煉奼女以養形﹐餐醍漿而卻老。繁華夢之旣銷﹐艷心歇其如澡。以故傅微霄而輕舉﹐秉西淸之太顥。駕蘋末以肅徵﹐問沆津而潛討。疑碧虛於是非﹐胎金虎之內寶。

爰是薄遊山椒﹐遙映水涯﹐足捎靑蘤﹐咮掠蘭芽﹐拂華露而如濡﹐偃樵風以欲斜。𨿽有烏號之柘﹐金僕之姑﹐挾以韓嫣﹐關以熊渠﹐魄逸姿之何篡﹐終弋言之莫如。遊芳林而遠害﹐何螳雀之容嗟。宜漢宮之章服﹐象黹繡於絳羅。取在躬之洵美﹐擬退食之委蛇﹝葉音佗﹞。若乃佻鳴珂之趙客﹐媚袨服之吳娃﹐指海山之雙鴛﹐期白門之藏鵶﹐望瑩質而逡巡﹐疇同調於狹邪。

惟有幽人荔服﹐逋客蕉觴﹐行藥雲際﹐閒步夕陽﹐飛鴻邈其遠送﹐斥鷃樂其低翔。寄息心於倦羽﹐托持贈夫滄浪。奚況時在停雲﹐客有浮湘﹐遺昂音於冥飛﹐浣予節於秋霜﹐激白冠於易水﹐鑑色斯於山梁。感孤騫之綽約﹐倡予和以不忘。詛鴆媒於朔野﹐悲鸞歌乎女牀。鳳𨿽衰而旁覽﹐鵑懷死以方將。睠山情之窈窕﹐惇白水以修盟。抽紛絲而廣譬﹐寫冰雪於瑤章。

孤鴻賦﹝丙寅爲石崖先生作﹞

耿玄天之幽杳﹐矗云級之崚嶒。夕光徽而凝黛﹐雨紛屑而疑冰。爰有失羣陽鳥﹐遲回南徙﹐音墜煙霄﹐影搖寒水。雍門子援琴而歌曰「遙天亙兮杳無方﹐九秋謝兮飛淸霜。傷裴回兮孤往﹐彌永夜兮悠長。」時則徽蚌泫其居泚﹐瑤軫絕其寡絲﹐墜籜零而棲禽惻﹐濲波驚而遊倏悲﹐蕭條四座﹐志失魂離。客有楊塵而起者曰「何爲其然哉﹖夫物之所偶﹐天之所郵﹐介然相於﹐泊然相儔﹐爲歡旣乍﹐其睽匪憂。故河鼓絕軫於天津﹐弱水迷望於東流。顧翩飛之自若﹐曾無傷於遠遊。縱厥心之不康﹐豈達人之攸累。可觀化以逍遙﹐悲何爲其最之哉﹖」

雍門子嗒然有頃﹐閔默不釋﹐停凝俄延﹐捨琴而作曰「夫眄迹而觀其判合者﹐未足以達悱然之縕﹐久矣物之相翕﹐有人有天﹐有同原而異委﹐有順化而偶聯。水齊歸而各出﹐木荄合而枝駢。誠俱生以永結﹐徹肌髓而勿諼。則何怪夫感其煢爾﹐而代以恨然也。原夫羽族號萬﹐函情或鮮。惟此陽禽﹐含貞來反。當其艸芽初肥﹐桃波試暖﹐韶風微漾﹐素沙鋪軟﹐鷧音方融﹐毳茸尙淺﹐偕唼啑以嬉旋﹐幸芳洲之繾綣﹐曾不知心魂隔乎異軀﹐而蹤迹成乎疏遠。已而六翮已長﹐睥睨靑霄。我衿子佩﹐遵道齊鑣。望云逵於萬里﹐詎折翼於崇朝。豈其口口風苦﹐口口月寒﹐口口口口﹐口口口口﹐口口口口﹐回首秦關﹐商歘急而戒日﹐偕息駕以南還。菇蔣槁而調饑姑忍﹐罾繳施而行路悲難﹐然且弔影矜雙﹐尋聲知和﹐垂翅𨿽頻﹐盟心自可。沐玉露之淸泠﹐喙殘香於瓊顆。向荻岸而同棲﹐忘驚濤之屢簸。於斯時也﹐天海𨿽迷﹐悲歡猶半。風煉魄以森寒﹐雨沾衿而零亂。互梳翎以好修﹐誓千秋於明旦。何旻天之荒唐﹐遽頹齡而飄散。

悲矣乎﹗其聚無畱﹐其離無迹。白日昭而忽馳﹐靑春流而猶昔。芙蓉死而紅霣﹐白蘋凋而香匿。楓零零以墜丹﹐波渺渺而流碧。驚鼯竄而爲羣﹐棲鳥啼而相卽。𨿽則回翔極浦﹐畱連沙磧﹐孤魂自愯﹐間愁孰戢。豈溘爾之無期﹐固難酬夫今夕。蓋其爲羣也不妄﹐則其爲念也不遷。其爲生也不獨﹐則其爲死也不捐。女牀之歌匪願﹐蘭苕之宿弗蠲。惟指心於白水﹐潛遙目之蒼煙。矧俱生而聯气﹐疇恂煢孑之能全。是以下窮汗漫﹐上徹蒼茫﹐黍米銜卹﹐彌天悲涼。亭臯淒其下葉﹐潦水涸於津梁。寒螿吟而淒冽﹐莎艸靡而蕓黃。苟憑今以溯往﹐能驕語於憺忘也哉﹖乃復整衽調弦﹐別寄淸商﹐吟猱繁亂﹐曳響無方。重爲之歌曰﹕天有涯兮人莫之知﹐生有度兮復誰與疑。誠不忍生存之一日兮﹐惘今昔之莫追。謂焄蒿之仍相吻合兮﹐恐達者之吾欺。

維時座口口口﹐口口口口﹐口口口口﹐余哀未卸﹐苟同類之必憐﹐口口口口口口﹐口口口口口口﹐中牢愁而舒寫。已焉哉﹐抱涓子於窮年﹐俟知音於來者。

雪賦﹝以林岫遂已皓然爲韻﹞

觀其紛紜崟嶔﹐陟巘紆岑﹐炫輕不捨﹐趨潔如淫﹐已迅徵而忽返﹐頃回卽於空林。有似去國之臣﹐裴徊賜玦﹔下山之婦﹐帳惘遺簪。魂搖搖而摩定﹐窅莫慰其行吟。曾岡兮下壑﹐楓浦兮樾陰。匪先諏其集止﹐聽回風之浮沈。均旻天之降命﹐何流坎之莫諶。

其始也﹐颯香樅錚﹐蹇蹙浢譳﹐與風俱怒﹐竄云而驟。態無暇於春容﹐音不成乎節族﹝側候反﹞。則如伍相逃荊﹐祖伊奔受﹐甫蹍地而還驚﹐遙望門而屢叩。逝不我畱﹐怨容曳之流泉﹔堅不我容﹐惘停凝之巒岫。踐薄冰而哀吟﹐依荒艸而幽伏﹐固已愴思士於穹崖﹐悼徵夫於遠堠矣。

迄乎寒云旣同﹐層陰已遂﹐上黮叇而薄天﹐下迷離而無地﹐倦飄搖於幕中﹐杳不知其所詣。於時羈晉南冠﹐畱邊漢使﹐汾云空白﹐眄江漢以無方﹔塞艸不靑﹐眷關山而奚至。莫不俛仰同情﹐悲生觸類。何陵谷之遽遷﹐夐浮浮以虛寄。徒窘迫其寒悰﹐夢春陽而奚至。亙宵兮連晨﹐彌漫兮未已。疑月疑霜﹐迷天迷水。乍亭午之熒眸﹐旋朔風之更起。意申旦之方蘇﹐問繁陰之凡幾。嚴威已忍﹐偶屬望夫微喧﹔沍凍猶凝﹐渺孰知夫更始。六方一色﹐流目無垠﹐疊嶂還增﹐栗魂奚止。此則逋臣埋迹於建陽﹐築客銜悲於宋子﹐所爲乍馳意於淸熹﹐終牢愁於塡委者也。

若其平展素晶﹐上酬淸昊﹐靡幽微之不曜﹐蠲繁蕪而如埽。哂如玉之何溫﹐厭投瓊之易好。豈靑林淥水之足怡﹐臨邛懷淸以爲道。則似海濱二叟﹐山中四皓﹐冰心旁徹於四維﹐壹志停凝其雅抱。素瑩上結而大白若辱﹐堅剛漸成而益壯於老。任消謝之有期﹐非余心之攸保。

曁乎微風動壑﹐疏星在天﹐隨云俱斂﹐與木偕遷﹐乃有積林表之宛在﹐映霽色而熒然。斯則孔甲抱丹墳於魯壁﹐圖南煉金液於華巓。歆始春之載覯﹐聊容與於暮年。朝暾出谷而素顏益潤﹐流霜洹旦而昭質彌鮮。含綺霞之新影﹐承璧月之初娟。夫孰曰東風之不可與期兮﹐惟鶯花之是妍。

霜賦﹝戊辰﹞

庾子山身羈關隴﹐神馳江介﹐長夜修䢐﹐煢然忘寐﹐起倚軒楹﹐孤心流際。於是曉風息﹐山明暉﹐初日未耀﹐零霜尙飛﹐帳然閔默﹐情逐霏微。客有訊之者曰「子其能爲此長言之乎﹖」對曰「何爲其不然也﹗如僕者﹐際喧和之令景﹐攬芳艸之芊眠﹐猶移歡以作怨﹐將挈物以問天﹐奚待此哉﹐而後戛變羽之危弦邪﹖」

大化有所不可知﹐情有所不可期。貿遷榮悴﹐曷其有涯。而當之者適與相遘﹐感之者潛與相移。然則履霜之刺﹐未諧貞感﹐繁霜之怨﹐獨有餘悲。測淸霧於邂逅﹐端有俟於孤羈。昔者峯云乍平﹐商風漸展﹐柳帶垂黃﹐荷衣墜茜﹐玄禽猶飛﹐蜻蛚已怨﹐曠遼窅以涵空﹐滌虛淸於遙甸。先以涼飆﹐申以玉露﹐方珠顆之停勻﹐棲勁枝而圓素。已愴意於蒼蒹﹐緬追懷夫芳樹。胡玉琲之不堅﹐遽趨新而捨故。騰靈液之方升﹐早不謀其摶聚。气母襲之於希微﹐金輪碾之而容豫。爾乃裴回夭裊﹐依違蕭散﹐似止仍畱﹐將合復判。倚閍冶之娥嬴﹐聊夷猶於霄半。蹇遺影而薄遊﹐匪宵光之可辧。於時明河墜﹐斜月橫﹐遙天一碧﹐霞綺收英。雁含淒以暗度﹐葉低墜而無聲。忘知者之爲誰﹐獨旖旎而回縈。宕幽情之蠲潔﹐羌不炫夫瑤瓊。爰就苔衣﹐或依木杪。豈蓄意以將迎﹐聊棲遲而來紹。眷井幹於桐陰﹐集徵蓬於江表。長汀曼引以彌漫﹐碧瓦平鋪而危峭。迨於明星已爛﹐微風不興﹐迢遙萬頃﹐極望晶瑩。倒靑旻而涵素﹐漾浮采而莫扃。皚容淡而愈遠﹐凜气翕以如蒸。榮衰艸以畱艷﹐惜淺水之孤澄。欺濃華之積雪﹐惘戌削之曾冰。於是長天益迥﹐煙水增寒。柏已凋而余紫﹐楓欲脫而彌丹。沙廣衍以無際﹐蘆孤飛而不還。良闃寂以森瑟﹐極百昌之摧殘。眺玉峯於俄頃﹐終銷謝以無端。泣幽妻於故帷﹐怨遷客於鄕關。疇有恩而可醳﹐疇有夢而能安。當斯時也﹐僕將何以爲心哉﹗

墟煙微羃﹐墜月初沈。光淫淫而眩目﹐寒惻惻以棲襟。送南飛之驚鵲﹐懷涔浦之靑林。形長畱而罔托﹐魂猶在而莫任。客有爲之歌曰「秋風䢐兮三冬歸﹐履輕霜兮授寒衣。惘江關之已遠﹐聊淫裔而莫違。」予申歌之曰「零露溥兮飛霜駛﹐蕩纖弱兮散淸泚。亙天涯兮淒以迷﹐怊不識寒威之奚止。」於時四座緘湣﹐相倚長謠。負白日之不暄﹐念蒼松之且凋。歷千秋而寓愁兮﹐曾不如晨霜之易消。

薑齋文集卷八賦三篇﹝闕一﹞

祓褉賦

謂今日兮令辰﹐翔芳臯兮蘭津。羌有事兮江幹﹐疇憑玆兮不歡。思芳春兮迢遙﹐誰與娛兮今朝。意不屬兮情不生﹐予躊躇兮倚空山而蕭淸。闃山中兮無人﹐蹇誰將兮望春﹖

章靈賦

﹝章﹐顯也。靈﹐神也。善也﹐顯著神筮之善告也。壬辰元日﹐筮得《睽》之《歸妹》。明年癸巳﹐筮復如之。時孫可望挾主滇黔﹐有相邀赴之者。久陷異土﹐旣以得主而死爲歆。托比匪人﹐尢以遇蒼非時爲戒。仰承神告﹐善道斯章﹐因賦以見。﹞

居調軫以理誓兮﹐連權兆而皙夢。﹝莫紅切﹞系緌籜以搖搖兮﹐憂期衍而卹丰。

﹝《爾雅》﹕權﹐始也。夢﹐不明也。《易》﹕愆期有待。又﹕丰亨﹐王假之﹐勿憂。王弼曰﹕得丰亨﹐乃可勿憂。卹亦憂也。間居調其軫念之情﹐以自理所誓之志﹐故必稱引初始﹐述祖考之肇啟者﹐以開其蒙昧。王之得姓自太原﹐世系縣衍﹐丁此亂世﹐如冠之垂緌﹐木之有籜﹐搖搖其恐墜也。故旣憂有待之期或衍﹐抑以未丰而亨爲卹。進退維谷﹐懼忝爾所生也。﹞

皇濠泗飛以試囦兮﹐余祖禦乎揚之士。靖協勞於滹池兮﹐采赤麓以剖戶。蟬考葉之文潛兮﹐玉書宛其舒心。筮鴻柯之非集兮﹐珍海翮而息南。﹝葉。﹞

﹝食邑曰采。蟬﹐蟬聯也。麟吐玉書﹐《春秋》以作。鴻掌而不爪﹐枝柯非其所集。南溟之化﹐六月而息。太祖始起於濠泗﹐當龍蹤在灑之時﹐始祖驍騎公從揚之髙郵舉兵應之。迨成祖靖難﹐又協贊成勞於滹沱河。故剖萬戶之封﹐食采赤帝之麓﹐嗣是蟬聯不絕。逮顯考徵君﹐以文章理學起家﹐受業安成﹐傳《春秋》大義。天啟初﹐用特徵入貢大學﹐時不能用﹐將授以散秩﹐非所宜見﹐歸而隱焉。﹞

眇熹光之麗形兮﹐淩太白而揆初。𨿽冽淸其逖垢兮﹐抑寒銑而善庸。凜不知其逾涼兮﹐抽已秋之餘荂。

﹝熹﹐微明也。人生而形具﹐明斯麗之。其始生則尙熹微。然餘生以九月朔旦﹐金气方盛﹐而揆日在初﹐𨿽栗气淸剛﹐而寒跣不昌。乃𨿽遘凜秋﹐而猶爭夕秀﹐其於時固已難矣。﹞

鄕升廉以脂轄兮﹐﹝齊惻皆切﹞明夜以庶格。猰貐午於周原兮﹐歸魂蜚﹝肥通﹞其猶未莫。﹝謨自切。﹞

﹝脂﹐脂車也。午﹐旁午也。蜚遁﹐遠引也。莫﹐安也。壬午歲﹐舉孝廉於鄕。方上公車﹐冀得出身致主﹐齊明夙夜﹐庶有感通。乃李自成犯順於秦晉﹐口口蹂踐於畿南﹐狼狽南歸﹐糞全肥遁。而張獻忠入楚﹐湖南全陷﹐奔竄不寧。﹞

勝調周饑於紫蛙兮﹐永眇視於躍馬。奮殘形以殆庶兮﹐危季嘆於撩虎。

﹝勝﹐龔勝。《王莽贊》紫色蛙聲。永﹐任永。《三都賦》﹕公孫躍馬以稱帝。《易》﹕顏氏之子﹐其殆庶乎。季﹐柳下季。《莊子》﹕柳下惠以孔子見盜跖而嘆之﹐子曰「撩虎須幾不免虎口。」癸未冬﹐張獻忠陷衡州﹐捕人士補僞吏﹐時絕食傷肌﹐以脫其污﹐庶幾龔任二子之意﹐然其得免虎口者僅矣。﹞

釋余枻於曾波兮﹐導告余浸以滔天。行汩災而後嬰兮﹐馬壯拯其無人。哀輪縈以痟愁兮﹐襲宵永而辭晨。﹝天葉﹞

﹝曾﹐層通。導﹐導人戒塗者也。《易》﹕用拯馬壯。言救難當健速也。張獻忠入蜀﹐湖南稍寧。甲申春﹐李自成陷京師﹐思廟自靖。五行汨災﹐橫謊滔天﹐禍嬰君上﹐普天無興勤王之師者。艸野哀痛﹐悲長夜之不復旦也。﹞

鷸倀皇而狂僨兮﹐蠢蹊田而奪之。豈弗悶其終沈兮﹐荼良苦其將捋之。步岑嶭以涓友兮﹐援余戈而䢐徵。孤拊和其怒節兮﹐乾時潰其誰榮。

﹝《國策》﹕鷸蚌相持﹐漁人兩得之。語云﹕孤掌難鳴。《春秋》不諱乾時之戰﹐言能與讎戰﹐𨿽敗猶榮。口口口口口口未久﹐旋亦敗滅﹐如鷸蚌之持﹐徒爲漁人之利﹐牽牛蹊田﹐而牛亦奪也。口口口口口口口固將死生以之﹐豈徒遁世無悶﹐而終隱之爲得哉﹖故涉歷險阻﹐涓戒同志﹐枕戈待旦﹐以有事焉。而孤掌之拊﹐自鳴自和﹐至於敗績﹐𨿽云與仇戰者﹐敗亦非辱﹐而志事不遂﹐亦何榮邪﹗﹞

驂儆余以荒術兮﹐皇𨿽阻其猶平。﹝葉﹞胡釋余祖之亨遇兮﹐吝餘策於南條。邅申申其離卽兮﹐餘情婉以終畱。陳介李其曷共﹝平聲﹞兮﹐憗有心而長區。﹝烏侯切﹞

﹝荒﹐大也。術﹐路也邅﹐遲回貌。《左傳》﹕一介行李。區﹐藏也。舉兵不利﹐遂由耕桂入粵。皇路可通﹐𨿽險阻如平夷也。先世旣以從王起象﹐胡爲釋此不圖﹐而吝南徵之策也。戊子冬﹐旣至行闕﹐所見尢爲可憂﹐遲回再四﹐已復歸楚﹐而情終系主。已丑夏﹐復由問道赴闕﹐拜行人﹐𨿽陳力之無可致其靖共﹐而悲憤有懷﹐不能自匿﹐故有死諍之事。﹞

荃服鷟而未閒兮﹐或進鼪而善啼。軒聆律於秬累兮﹐夔繇庚其若蹊。熯女離而長謠兮﹐矧旣雨而申洟。余姣固殉於所字兮﹐蒼天正余以無奔。虹奇﹝居宜切﹞色其眾媚兮﹐暌星樞以思存。蹇疾頞而嬰疹兮﹐返牢玆以行路。迹違魏以率野兮﹐魂慺屢其念故。

﹝荃﹐芳艸﹐諭君。服﹐乘也。軒﹐軒轅。秬累﹐累秬黍以正律。夔﹐一足獸。庚﹐夷庚﹐大道也。申﹐再也。洟﹐黴也。奇﹐奇袤不正也。牢玆﹐深閉也。魏﹐魏闕。時山陰虞山二相公﹐孤忠濟難﹐反蒙主疑。而朱天麟﹑王化澄﹑吳貞毓﹑郭之奇﹑萬翺流輩﹐猶恣姦佞得進用﹐結叛臣陳邦傳﹐下諫者金堡等於嶽﹐幾杖殺之。夫哲愚之量﹐今古不齊。有黃帝之聰﹐則秬累可察。若一足之憂﹐則坦道如蹊。然則眾人之憒憒﹐固不能欺余心之炯炯矣。時值傾覆﹐若谷蓷之熯﹐仳離之女﹐旣不能已於長謠﹐況幸值事幾之可力﹐若久旱之雨﹐而姦邪偸一日之利﹐更欲圯壞﹐如乍雨重霽﹐安能不益其痛囂邪﹗惟餘一意事主﹐不隨眾狂﹐而孤立無援﹐如彼何也。羣姦畏死貪賂﹐復陰戴孫可望﹐如捨日而媚虹。北辰固爲天樞﹐非彼所思存﹐暌而去之﹐如遺屣矣。旣三諫不聽﹐諫道窮矣。乃以病乞身﹐遂髙行闕。而心念此去終天無見吾君之日﹐離魂不續﹐自此始也。﹞

符威淪余離凶兮﹐欣長摧而數訛。詛余志之不充兮﹐疇飾非於未化。﹝葉﹞

﹝威﹐滅。淪喪之禍﹐果合符於所諫。庚寅冬兩粵俱陷﹐死於亂兵者幾矣。固誓捐生﹐而勢不便﹐天不卽與孤臣以死﹐數之訛也。靜言自責﹐蓋亦志之未充﹐故猶波流以有今日之生。方之古人﹐於斯愧也。詎云遁迹窮山﹐不爲降吏﹐遂得以天日之誠文飾﹐而致於貞夫之列﹗﹞

後適河以拂訓兮﹐輔志鸇而逢怒。配與旬其交佛兮﹐何所肆余之雅武。屏服昧於蒸原兮﹐震伐方以流耳。口口旣余之永仇兮﹐王鈇亦維以悼紀。佪葛荏余糺躓兮﹐眄余天而未可。﹝葉﹞夙延淸而飲虛兮﹐紛莫知余之所甫。

﹝天王狩於河陽。仲尼曰﹕以臣召君﹐不可以訓。季文子曰﹕見無禮於其君者﹐猶鷹鸇之逐鳥雀也。《易》﹕配主謂君。旬﹐均也。謂所與同志事君也。佛﹐戾也。武﹐步也。屏﹐退也。服﹐用也。昧﹐幽也。蒸水出耶薑山﹐今謂之黃帝嶺。時所避地近其處。《易》﹕震用伐鬼方。震﹐大臣之象。王鈇﹐見《鶡冠子》﹐謂天子之大權。葛﹐蔓艸。荏﹐柔木。言相糺縈﹐動卽僕躓。天﹐所宜尊者。甫﹐美也。時上受孫可望之迎﹐實爲所挾﹐旣拂君臣之大義﹐首輔山陰嚴公﹐以正色立廷﹐不行可望之王封﹐爲可望賊殺。君見挾﹐相受害﹐此豈可托足者哉﹗是以屏迹居幽﹐遁於蒸水之原。而可望別部大帥李定國﹐出粵楚﹐屢有克捷﹐兵威震耳。當斯時也﹐欲畱則不得漧淨之土以藏身﹐欲往則不忍就竊柄之魁以受命﹐進退縈回﹐誰爲吾所當崇事者哉﹖旣素秉淸虛之志﹐以內決於心﹐固非悠悠紛紛者能知余之所好也。﹞

恩崩登之逝絕兮﹐介曶欻其無幾。皓汔染於中遷兮﹐嘆頹齡其曷攺。﹝葉﹞鳧唼魚而泛行兮﹐愈流睞以怡旃。鶠遂胥以召嬉兮﹐駴不信其已然。

﹝爲不善如崩﹐易斯速也。爲善如登﹐難斯勞也。其始也一幾之決﹐其終也相去邈絕矣。共幾微之介﹐曶汶難知﹐而轉移欻倏。使以皓素之姿﹐聊且受染於淄黃﹐而中變其放﹐則終至暮年﹐不可復攺。是則素抱淸虛之志者﹐能安投於一試邪﹖夫泛泛之鳧﹐隨波面唼魚﹐則人益喜其流蕩﹐怡我心目。若神雀忘其內美﹐而亦與羣遊﹐以致人之嘆賞﹐斯物情之所駴﹐而亦事之所必無者也。故余之所甫﹐自非紛紛者之可得而知。﹞

《屯》建子於錫侯兮﹐《蒙》納耦以受寅。﹝葉﹞豈初柔之讓易兮﹐麗險窞之何姬。﹝力魚切﹐葉如字﹞曰維命余不猶兮﹐奚懟位其不夙。胚父壯以濟童兮﹐妃內景而中穆。俯思返於貞牝兮﹐哲懼膏之致焚。窈余不知其釁兮﹐遵原筮以得垠。

《參同契》云「屯納子﹐蒙受寅﹐謂屯陽在初﹐蒙陽在二也。屯以濟難﹐蒙以養正﹐其用別矣。納耦者﹐謂蒙二納婦吉﹐退冶內也。夫屯﹑蒙各有一陽在內卦﹐屯以蚤見剛健﹐得建侯之利。蒙豈不然﹐而以柔居初﹐成坎險而讓平易﹐所以然者﹐則時在蒙昧﹐不宜急見其剛才﹐素位遲疑﹐無容怨也。惟是保乾父之剛﹐內藏其健﹐納坎水之景﹐中守其明﹐則蒙昧可濟﹐而和靖於心。是故李萼赴顏公之招﹐臧洪同張邈之死﹐成敗𨿽殊﹐而道在經綸﹐故得以烈聲自遂。今所遇非人﹐蒙晦無可別之迹﹐則出身磐桓﹐不獲如彼﹐命之不擾﹐惟含貞韜明而已。位旣不夙﹐其可爭乎﹖俯而自思﹐返於正順﹐以遠膏火之焚。故事幾幽杳﹐而生平素尙﹐甘於戢退﹐斯有垠岓之可遵者也。﹞

聃當無以尙衝兮﹐非廢用而頹滑。康違堪以木形兮﹐激契闊於履發。儷龍玄其貞庸兮﹐矧秉禮於鄹闕。

﹝《老子》云「當其無﹐有車器之用。頹﹐廢。滑﹐亂也。嵇康《絕交書》自言七不堪。人目康土木形骸﹐謂不尙飾也。契闊﹐不合也。履﹐湯名。發﹐武王名。子曰﹕老子其猶龍乎。又人謂嵇康﹐龍章鳳質。儷龍﹐謂二子皆如龍者。二子以玄爲尙﹐然且在老﹐則以無爲用﹐非並用而廢之﹐以恣滑亂。在嵇則非湯武之徵誅﹐而不徇司馬。況秉禮教於鄹裏闕黨者﹐其得弗擇地善行﹐而徒取進趨乎﹖﹞

維食陰而質激兮﹐必吸淸以塡形。爽脈叛其不來兮﹐石頑隕而失星。懷冰惻此絲鼎兮﹐歷棘墨其難康。重遄情於荃側兮﹐怨霄路之何長。

﹝爽﹐淸淑之气也。脈﹐微動也。霄路﹐天路。夫鄹魯之教﹐以理人性﹐以正人紀﹐盡之矣。夫人之生﹐食陰濁以滋形庸﹐而必受淸剛之气於天﹐乃以充其體而善夫形色。倘此淸剛之气﹐見利斯昏﹐叛去形質之內﹐則如星隕爲石﹐不復得爲星矣。所以懷冰自戒﹐憂此一絲之系九鼎﹐歷於糺躓之塗﹐懼不得夫安步也。其自念名義旣如此矣﹐而愛主之心﹐尢不能忘。遄寄此情﹐欲往就之﹐姦雄窒路﹐如天難登﹐如之何其弗怨也﹗﹞

狂憤憂而自棄兮﹐耿三歲而孑遷。遠淸塵余稚幕兮﹐抑朋蹇其企連。巴骨出而仍掉兮﹐虎靈藉而養巽。屍鼎號以隳庸兮﹐矧自古之多券。

﹝稚慕﹐如稚子之慕親也。《易》﹕大蹇朋來。又﹐往蹇來連。謂相率以濟蹇也。巴﹐巴蛇也。巴蛇吞象﹐三年而出其骨。掉﹐掉尾也。藉﹐假也。鼎﹐大也。鼎號﹐謂天子之大命。屍﹐如祭者之屍﹐代居其位。庸功也。自違君側以來﹐於玆三歲﹐而孤蹤屢遷﹐望屬車之淸塵﹐而深其慕憶。蓋願得朋以出大蹇﹐倘值其人﹐樂與來連者矣。乃如可望者﹐若巴蛇之飽﹐颺尾而遊﹐而大君之威﹐虎爲狐假﹐反退養夫巽順﹐若此者豈足以有爲。神器大名﹐不可以久借﹐功之無成﹐固其所矣。桓溫失志於枋頭﹐劉裕覆師於關內﹐今古如一﹐有心者去之惟恐不速也。﹞

遂托膏﹝去聲﹞以歸音兮﹐𨿽先露其何怨。鄰化哀而狎悻能兮﹐豈不知秋駕之可學。媒與鴆其遝播兮﹐覆悔幾之先覺。夢宵徵之輕馳兮﹐畏失轡於罔泱。﹝葉﹞昏左次余騷煢兮﹐傲神憫而啟彭。

﹝哀﹐公牛哀也。七日而化爲虎。《離騷》﹕蚿悻直以亡身。能﹐黃能﹐三足獸。秋駕﹐禦法。夢學秋駕事見《莊子》。罔泱﹐荒遠貌。彭﹐行也。使爲可望者﹐能如郇伯之爲膏雨﹑俾得遂所托以西歸﹐則𨿽溘先晨露﹐固所願也。以今者所居非干淨之土﹐所鄰而狎者皆化獸之人﹐則豈不欲學禦而得以馳驅哉﹐乃其或爲良媒﹐或爲毒鴆﹐遝雜搖搖﹐胥不可測。旣已覺其不可托﹐是以逗畱而不住﹐則將使我終不得遂西歸之志者﹐斯幾先之覺也。使茫然未覺﹐則往而不葉﹐歸於一死而已﹐豈不愈於鄰虎而狎能哉﹐故曰悔也。旣已覺之﹐則非死之卹﹐而失身之爲憂﹐是以夢輕馳而終畏罔泱。人之已窮﹐神或通之﹐故當左次憂獨之際﹐希冀神之見憫而啟以所當行焉。﹞

儔勉釋余之棼緒兮﹐曰窮通天以迓之。帝攽箕以貞倫兮﹐範有事於稽疑。祓端策而氛睞兮﹐火出澤以章景。宗廟震於悔端兮﹐勞再告而益昺。

﹝停﹐友也﹐箕﹐箕子。火出澤上﹐睽卦。卦六爻﹐初士﹐二大夫﹐三卿﹐四公﹐五天子﹐上宗廟。震﹐動也。內卦爲貞﹐外卦爲悔。上九﹐老陽變動﹐故曰﹐震於悔端。再告益昺﹐謂凡兩筮﹐肯暌上九﹐神之所告﹐其義甚明﹐疑可決矣。﹞

好逑暱其姝俟兮﹐猾貌之庸猜。施膚寸以徵合兮﹐羣淫解而捲霓。誠豨混其難測兮﹐魍馮軾而增怪。卬孤淸以弗堪兮﹐歧不察其所夬。﹝猜葉﹞

﹝此演《暌》上九之辭﹐而詳玩其占。好逑姝嬡以俟﹐謂婚媾也。猾﹐寇也。旣爲好逑而毋庸猜﹐則所謂匪寇婚媾也。泰山之云﹐膚寸而合﹐不崇朝而徧天下﹐則雨矣。雨則霓爲之捲藏﹐正气昌而淫气不成﹐如此者以徵則疑釋而道合﹐所謂往遇雨則吉也。豨﹐豕也。混﹐不潔也。謂豕負塗﹐難測其不潔之心也。魍﹐鬼也。馮軾﹐在車中也。謂載鬼一車﹐其情增人之怪也。豕負難測之穢﹐鬼增妖怪之情﹐則以暌孤之道處此﹐而欲保其淸貞﹐固難堪矣。夫曰婚媾﹐曰遇雨﹐儀宜往者也。曰鬼﹐曰豕﹐又似不宜往者。一爻之占﹐歧而不合﹐安能察而決之哉﹖夬﹐決也。﹞

訟徙倚而倘逢兮﹐彖旣章余以崇別。女同閨其各袂兮﹐孰嫫與施之可頡。眾美少之膏濡兮﹐忘衷狠於飾柔。中﹝仲﹞淳耀其曈曨兮﹐盟登天而果求。𨿽輿襖其勿卹兮﹐矧弢矢之有時。保昆烈以延昭兮﹐勰杲質於素思。﹝頡葉﹞

﹝訟﹐內訟也。中心聚疑﹐如聚訟搜。徒倚﹐不定也。《暌》之教曰﹕二女同居﹐其志不同行。袂﹐所以自飾者。嫫﹐嫫母。施﹐西施。少﹐少女﹐兌也。膏濡﹐澤之美也。《兌》內剛外柔﹐柔以節狠也。中﹐中女﹐《離》也。淳耀曈曨﹐日之光也。登天﹐照四國也。輿襖﹐亦載鬼之義。弢矢﹐謂後說之弧也。昆﹐大也。延昭﹐謂致光於身也。勰﹐合也。《暌》上九之象辭﹐其疑不易決也如彼。中心聚訟﹐欲得遇卦意以決之﹐乃觀於彖﹐而知《暌》之爲道﹐不苟同而尙別﹐二女之志不同﹐莫之與惡﹐豈可頡頏而同居哉﹗今卦爻之動﹐不動於《兌》﹐而動於離﹐且《睽》者﹐《離》宮初世之卦﹐則道宜用《離》明﹐而不宜用《兌》說。眾人無知﹐爲少女所惑﹐摹其膏澤﹐而忘其衷情之很躁﹐則以可望爲歸者固矣。若夫中女之含光以照四國者﹐則非專壹其心於忠貞者﹐不能求也。使誠得主而爲之死﹐量鬼車其勿卹﹐況今之張弧者﹐自有其說弧之時。命在天而志在己﹐惟觀其象﹐玩其占﹐保吾正大光明之气﹐以體白日於丹心而已﹐奚復問津於少女之悅﹐狠羊之躁哉﹗於占旣然﹐素志亦爾﹐神與心協﹐守其昭質﹐暗投之侶必謝﹐幽棲之志益堅矣。﹞

亂曰﹕天昧冥遷﹐美無耽兮。方熯爲澤﹐已日霪兮。鑿秕孔勞﹐矧懷婪兮。督非我經﹐雌不堪兮。專伏以需﹐師翰音兮。幽兆千里﹐翼余忱兮。倉怳寫貞﹐疾煩心兮。貿仁無貪﹐怨何尋兮。﹝侵覃二韻通葉﹞

﹝天﹐理也。昧﹐幽也。耽﹐久著也。已日﹐更一日也。鑿﹐熟舂也。秕﹐粟皮。《莊子》﹕緣督以爲經。督如人身之督脈﹐居中而行於虛。善不近名﹐惡不近刑﹐不凝滯而與物推移﹐所謂緣督也。倉怳﹐憂貌。貿﹐求也。天理幽隱﹐初無定在﹐遷移於無迹之中﹐則昔之所可﹐今或否矣。其得立一必美無惡之事﹐以眈著而沈溺之哉﹖如方久旱﹐則得雨爲澤﹐更日不止﹐又爲苦露。方其四海淪胥﹐不余尺土﹐則矯制興師者﹐固以足音慰空谷﹐而久假不歸﹐釁深攺玉﹐名爲漢相﹐實漢賊矣。君子之不幸而當此也﹐畱則河山非有﹐往則逆順無垠﹐求以潔身而報主者﹐如鑿秕求精﹐亦已難矣﹐況敢懷富貴之褊心﹐當去畱之大事乎﹗與物推移而知雄守雌﹐以苟全其身而得利沙﹐旣非所能爲﹐則將退伏幽淒﹐俟曙而鳴。今孤臣在千里之外﹐吾君介存亡之間﹐住逕旣絕﹐來蹤未卜﹐惟幽冥之中﹐若有朕兆﹐可翼余忱以必達。人不可謀﹐天不可問﹐寸心孤往﹐且以永懷。思主則愴怳而煩心﹐仁求則堅貞而不怨﹐《章靈》之作﹐意在斯乎﹗﹞

薑齋文集卷九贊

陶孺人像贊

孝而殉﹐國人所聞﹐奚俟余云。慈以鞠﹐不究其粥﹐奚以相暴。靜好爾音﹐函之予心﹐有言孰諶。偕隱之思﹐已而已而﹐焉用文之。天或假尒以後昆者﹐仿佛不迷﹐惟斯焉之爲儀。

題熊畏齋先生小像贊

鑪煙篆輕﹐茗盌香淸。天歸綺閣﹐人在瑤京。談霏玉屑﹐度挹芝英。養丹山之彩鳳﹐族麗景而飛鳴。

雜物贊

雨坐無緒﹐念平生風物﹐或時已滅裂﹐或人間尙有﹐而荒山不得邂逅﹐各爲敍其原委而贊之。諸有當於大制作者不與。感其一葉﹐則搖落可知已。

發積﹝糊紙作鐘馗狀﹐髯而執簡﹐空其後﹐掛壁間﹐以納櫛余之發。﹞

神力憤盈﹐食妖充餒。謂發離巓﹐其類維口。顧巓已口﹐口繁有徒。玄冠赭袍﹐云胡其䢐。

气通﹝鐫方玉管作綺疏﹐方暑簪之﹐以泄蒸溽。亦有冶銀及刻島羽本爲之者。﹞

百陽趨首﹐郁則或職。玲瓏旁引﹐紓此亢息。陰升陽脫﹐不霜而凜。熱中汗背﹐非爾所審。

天蠶絲﹝出廣西府江山中﹐猺獞炙食其肉﹐有絲如金縷﹐以綴巾圈。﹞

弗飽女桑﹐弗眠葦笛。柔堅赩耀﹐綴彼金玉。乾綱旣裂﹐孰與維之。千金一繭﹐不及垣貍。

香筒﹝出納袖中﹐香霧凝綺疏﹐則不蕉而燻。沈水木﹑紫檀﹑象齒﹑梭椶竹乃至磨竹﹐皆任爲之。鏤人物花卉峯巒﹐精者細入毫忽。﹞

香魂化虛﹐畱之以凝。褒衣閒閒﹐偕爾寢興。口口之夫﹐蕕箻是逐。無所置爾﹐祛如口口。

鬼見愁﹝亦艸木之實﹐生武當山谷。或采令童子佩之﹐云辟鬼魅。狀類粵西所產豬腰子﹐而圓小精潤﹐茶褐色﹐有深黑文緣其間。﹞

鬼愁不愁﹐人亦不知。如彼明王﹐守在四夷。爾不我佩﹐鬼愁何有。使爾今存﹐人胥疾首。

料絲鐙﹝燒藥石爲之﹐六方合成﹐外如絲﹐內如屏﹐花卉虫鳥﹐五采斯備。然鐙其中﹐尢爲綺麗。﹞

元夕張鐙﹐漢明創始。窮工取麗﹐旣光且綺。爭月搖星﹐石繭火機。以陰以雨﹐奪我容輝。

太平鼓﹝以鐵爲棬﹐輓羊革作一面鼓。棬下施十餘小鐵環﹐揭長柄。擊鼓搖環﹐瑯瑯隆隆﹐鐙夕之巷樂也。﹞

三百韶年﹐河淸海謐。歡情踔厲﹐播於始吉。天山笳哀﹐漁陽撾斷。凡今之人﹐孰肯念亂。

活的兒﹝以烏金紙翦爲蛺蝶﹐朱粉點染﹐以小鋼絲纏綴鍼上﹐旁施柏葉。迎春元日﹐冶遊者插之巾帽。宋柳永詞所謂鬧蛾兒也。或亦謂之鬧嚷嚷。﹞

喧風未動﹐春物已翩。人載春心﹐爭物之先。蘧蘧殘寢﹐生意不蘇。梟巢人頂﹐仍啄其膚。

果罩﹝漆竹絲﹐或燒假珠子爲之。中固無果﹐名而已矣。顧非是則不足爲筵。﹞

非以給欲﹐如彼繡衣。目愉心愜﹐何必不饑。胡孫充嗉﹐偃鼠滿腹。安用初筵﹐貪饕已足。

髙柄碗﹝茗碗下有足﹐可拱可把﹐以架承之。古者尊有禁﹐籩豆有房﹐應如此爾。﹞

謂爾贅疣﹐何者非贅。苟便飯猋﹐放流奚害。擎拳致肅﹐無患捧盈。措地不可﹐而後亡傾。

盒袋﹝用亂髮結繩﹐作大目网﹐納盤其中﹐荷之以行﹞

匪絲匪枲﹐取彼亂髮。如山旣童﹐柯將焉伐。饋食往來﹐露其幹餱。苞苴不諱﹐亦孔之羞。

髙閣﹝小紫竹爲架﹐下斂上張﹐以庋字畫及槁紙﹐掛壁間。﹞

截彼湘筠﹐庋我丹策。伸臂以探﹐攜無曰益。今作字者﹐匪訟則貨。藏恐不密﹐畏爾賈禍。

茶托﹝緝小艸結之﹐如蒲團狀﹐大才如碗﹐藉茶具﹐不令蒸歊損案漆。﹞

使僧如槌﹐爾可安禪。不壞色相﹐淨理乃全。今者羣口﹐大如修羅。炙手可熱﹐爾其柰何。

壚兒﹝大理石爲中﹐烏木爲邊﹐似案而小﹐以承壚香匙瓶。﹞

明窗棐幾﹐香縷縈空。終遠腥燻﹐願承下風﹐太玄爲守﹐介石爲心。君子去我﹐夜气惟金。

看相﹝冶銀作箴管粉合﹐鑰囊綫囊﹐直《內則》女子所佩﹐實去而形存者也。﹞

紛帨象揥﹐女職所勤。用絀形傳﹐聊樂我員。怒馬炫妖﹐裹袖爲姿。珊珊冉冉﹐翼有來遲。

袖籠﹝射者衣大褶﹐則以幅錦裹袖﹐《詩》之所謂拾也。﹞

射維觀徳﹐容乃徳隅。𨿽云豢袖﹐不礙捲舒。削幅見肘﹐恆有殺容。如鷹常攫﹐雀鷧其空。

銘

筆銘

爲星爲燐﹐於爾分畛。爲梟爲麟﹐於爾傳眞。吁嗟乎﹐吾懼鬼神。

硯銘﹝余兩赴端州﹐未能得一佳石。故水師將軍南陵管燦﹐舊爲制使丁魁楚開靈羊峽坑﹐家有數石﹐其子貽餘一硯。知石理者﹐謂承之以日則晶熒反射﹐如浮金乳爲獨絕﹐不在虫蛀火鬣蕉葉也。庚寅冬﹐桂林覆敗﹐爲叛吏挾家人奪去。旣返山中﹐無以和墨。劉平思畀一石子﹐外璞中膩﹐事差類小龜﹐卽非至者﹐亦頗受墨。相隨二十年矣。平思下世來﹐倏已五載﹐欽佩故心﹐聊爲銘之。﹞

平思曰咨﹐天憗爾以死﹐不替爾思。爾有口知﹐錫爾玄龜。蠲爾心﹐莫爾辭﹐以斯人逖於迷疑。維口口亂夏﹐聃曇爲之屍。砥勵爾鋒﹐無滋遺種於玆土﹐爾尙不余遺。龜拜稽首﹐曷敢不式承子之光施。

墨銘

莠讕淳囂﹐惜爾如珍﹐微言苟伸。爾不吝﹐滅爾身。

祕閣銘

柴桑無弦得琴理﹐何用揮毫而藉此。

硯蓋銘

黃塵玄埃﹐切近其災。苟藏身之已密﹐彼於我何有哉。

杖銘

莫如信。

拂子銘

所往爲之﹐如彼爲也。語助或窮﹐斯焉取捨。

圍棋銘

子入奩﹐局折紙﹐將欲何爲﹐勿寧事此。

梳銘﹝新安黃將軍金臺﹐披緇稱廣明大師﹐請余爲小傳﹐見贈瑇瑁梳一合﹐雲藏之無用久矣﹐非先生無可贈者。感其意而銘之。﹞

我瞻斯人﹐皆可贈者。達多迷頭﹐非無頭也。豈其遠而﹐神農虞夏。

南窗銘

北窗涼風﹐南窗夕曛。五柳髙臥之心﹐夢依京洛。悲哉乎﹗夕堂拂蟻之志﹐丘首滇云。

觀生居銘

重陰蓊浡﹐浮陽客遷。孰忍越視﹐終詘手援。物不自我﹐我誰與連。亦不廢我﹐非我無權。盥而不薦﹐默成以天。念我此生﹐摩後靡先。亭亭斯日﹐鼎鼎百年。不言之气﹐不戰之爭。欲垂以觀﹐維自觀旃。無小匪大﹐無幽匪宣。非幾蠕動﹐督之綱鉗。弔靈淵伏﹐引之鉤筌。兢兢冰谷﹐裊裊鑪煙。毋曰殊類﹐不我覿焉。神之攸攝﹐鬼之攸虔。蝝頑荒怪﹐恆爾考旋。無功之績﹐不罰之愆。夙夜交至﹐電灼雷喧。

薑齋文集卷十

家世節錄

《禮》﹕大夫有家﹐《詩》稱﹕有邰家室。司馬遷紀列國爲世家﹐下況之辭也。今制﹕七品以下通乎士﹐六品以上通乎大夫。先驍騎公肇家於今十三世﹐𨿽子孫之弗克構乃家﹐固得以有家矣。夫之不肖﹐以墜令聞﹐又遘玆鞠凶﹐國緒如綫﹐家亦以殄。嗚呼﹗維我祖曁考之保此彜命者﹐寧有替也﹗夫之最晚生﹐時得敬聆庭訓者﹐十百之一二。隨節撰錄﹐肅呈之從長兄萬戶﹑伯兄孝廉﹐僉曰諧汝從。嗚呼﹗後之人其尙念之哉﹗時口口十有二年季秋月朔日乙未﹐徵仕郎行人司行人介子夫之謹述。

太原王氏﹐出自姬姓之後﹐至離次子威而分﹐至雁門太守昶而著。口元以上﹐興替不一。元末有居髙郵州之打魚村者﹐斷爲始祖驍騎公﹝諱仲一﹞。驍騎公兄弟﹐或云九人﹐或云七人。羣雄逐元﹐公兄弟亦起義兵會焉﹐或歿於兵中。其與公並顯者﹐公弟仲二公﹑仲三公﹐皆從太祖渡江。仲一公以功授山東靑州左衛正千戶。仲二公﹑仲三公各以功累襲長沙衡州二衛指揮。

驍騎公生明威將軍上都尉公﹝諱成﹞﹐從成祖南下﹐功最﹐升衡州衛指揮僉事﹐乃宅於衡。

都尉公生嗣都尉公﹝諱全﹞﹐嗣都尉公生嗣都尉公﹝諱能﹞﹐皆襲世職﹐終於官。

嗣都尉公生昭勇將軍上輕車都尉公﹝諱綱﹞﹐累官江西都使司都指揮僉事。輕車公風裁剛正﹐嫻治文墨。掌衛事時﹐與太守古公﹐偕見直指使。古公自司馬郎出守郡﹐執舊屬禮﹐與公爭西上。公據祖制折之﹐曳落其裾﹐直指使以公爲直。會同裏劉黃公昊請於廷﹐修南嶽廟﹐部推公能﹐檄入川采木﹐歸督造廟﹐巋然帝制﹐崇麗冠五嶽﹐所費不過五千金﹐皆公所區節也。事具商文毅公輅碑記。後官江西﹐與藩臬會紫薇堂﹐藩使以公伉直﹐欲以文墨相難﹐連綴韻語﹐公應口和之如夙撰﹐藩臬使皆爲斂容焉。

輕車公生驃騎將軍上護軍公﹝諱震﹞﹐字東齋﹐累官鎭守柳慶參將。始輕車公所與伉太守古公者﹐擢大司馬。驃騎公以舍人襲職﹐過司馬門下。古公閱世系狀﹐如爲輕車公子﹐問曰「汝王某兒邪﹖」應曰「諾。」古公曰「王某文武材也﹐此正思擢之﹐以紆邊急﹐今豈其沒邪﹖」對曰「某父以某時歷江西都使﹐卒於官。」古公愴然攺容﹐作而嘆曰「汝父風采﹐今日若在人目中。虎父不生豚兒﹐汝但好爲之﹐無憂不大用。」護軍公泣伏再拜而退。逮致政裏居﹐每舉以戒子孫。至先君﹐猶能詳道之如昨日事。嗚呼﹗先正體國用人﹐爭而不法如此﹐天下何得不晏然。顧非輕車公之大節﹐實有以厭君子之心者﹐亦無以得此。驃騎公累官二品﹐家無餘貲。柳慶居百蠻之衝﹐懷柔震疊﹐不侵不叛﹐其承堂構而報元老之知﹐亦有所自來也。

驃騎公長子﹝諱翰﹞襲職﹐累官都使﹐卒﹐賜葬祭。第四子處士公﹝諱寧﹞﹐號一山居士﹐始以文墨教子弟﹐起家儒素焉。

一山公長子順泉公﹝諱亨﹞﹐郡文學。次掌故公﹝諱雍﹞﹐號靜峯﹐應隆慶四年鄕貢﹐初授武岡州學訓﹐升江西南城縣學諭﹐致仕﹐卒於家。掌故公純懿寬厚﹐推重倫輩﹐凡應貢者﹐類以捷得相競。公屆餼滿﹐請讓於所受業師﹐學使者義而許焉﹐公以遲之間歲。家世弁組﹐頗務豪盛﹐公苦吟淸澈﹐不問家人業。或故詰公曰「一石谷舂幾許米﹖」公曰「一石米。」輕薄者笑焉﹐公亦不怒。其惇長者行類如此。夫之童年﹐曾於先君篋中﹐見公試論一帙﹐今忘之矣。記其仿佛﹐淸健朴亮﹐似楊貞復手筆。至論畱侯用四皓爭太子﹐非大臣體﹐王茂弘不得爲純忠﹐蓋補《綱日》所未及也。

掌故公生三子﹐長次峯公﹝諱惟恭﹞﹐次少峯公﹝諱惟敬﹞﹐次太素公﹝諱惟炳﹞﹐補郡文學。少峯公之始生也﹐掌故公寢有奇徵﹐故小字曰寢。公姿貌森偉﹐長六尺﹐髭須疏秀﹐瞳光透出十步﹐伉爽尙大節﹐飲酒至一石不亂。歲時衣大褶﹐戴平定帽﹐坐起中句矩。或勸公曰「君閥閱冑子﹐郎君又以儒名家﹐獨不可以儒服乎﹖」公笑而不應。掌故公之卒﹐以貲讓弟太素公﹐隨散隨益之。終身不見一長吏﹐亦不襒裾於富貴之門。縱酒自匿﹐而竟日口不道一里巷語。遇人有不可者﹐面斥無諱﹐而姻黨敬愛。牛平如一日。居家嚴整﹐晝不處於內﹐日昃入戶﹐彈指作聲﹐則室如無人焉者。課先君洎仲叔二父誦習﹐每秉鐙對酒﹐寘筆硯座隅﹐令著文藝﹐恆中夜不輟。仲父偶戲簪一花﹐驀見之﹐作色曰「此豈吾子弟邪﹗」故先君兄弟終身不有華曼之飾。先君年在旣立﹐聲望已著﹐每小失意﹐猶長跽逾時﹐必痛自謝過乃已﹐或時爲勞勉焉。夫之少不肖﹐蒙譴於先君﹐仲父述此以見誡﹐相向唏噓已﹐哽塞不能竟語。公年五十三﹐早卒﹐大中丞李公燾爲表墓焉。元配馮太孺人﹐無所出。繼配範太孺人﹐生三子﹐長先君﹐次仲父牧石先生﹝諱廷聘﹞﹐字蔚仲﹐次季父﹝諱家聘﹞﹐字子翼﹐皆郡文學。仲父和易而方介﹐恬於榮利﹐博識﹐工行楷書﹐古詩得建安風骨﹐近體逼何李而上﹐深不喜竟陵體詩﹐每顰顣曰「何爲作此兒女嚅唲﹗」晚歲築室坰外﹐號曳塗居﹐蒔花植藥﹐怡然忘物﹐每謂漆園吏﹑東臯先生去人不遠。生長兄玉之﹐起邑文學﹐以繼絕嗣祖職﹐官指揮使。季父儒而俠﹐不屑家人業﹐裘馬壯遊﹐惇友睦﹐事先君如嚴父﹐生珍之。

先君﹝諱上從從月﹐下從耳從﹞字逸生﹐一字修侯﹐志考亭閩山之遊﹐以顏其居﹐學者稱武夷先生。少師事邑大儒伍學父先生定相﹐研極羣籍。已遊鄒泗山先生徳溥之門﹐講性命之學。萬曆間﹐爲新建學者甚盛﹐淫於浮屠。先君惇尙踐履﹐不務頑空。嘗曰「先正有言﹐難克處克將去﹐此入徳第一持循處﹐吾力之而未能也。」一切玩好華靡﹐不畱手目。篤孝惇友﹐省心減務。窺所淵際﹐大槪以克己爲之基也。雅不與佛老人遊。曾共釋憨山徳淸談義﹐已聞其論﹐咈然而退。終身未嘗向浮屠老子像前施一揖。甲申歲﹐以寇退遺骴滿野﹐募僧拾而瘞之﹐並使修懺摩法。仍曰「此自王政掩胔骼之一事﹐顧今不以命之僧。吾懼僕傭之狼籍也。已屬之矣﹐固不容執吾素尙而廢其事。此亦神道設教之意﹐汝曹勿謂我佞佛而或效之。」

少峯公早世﹐夫之兄弟不及見先君色養。聞諸先孺人﹐終少峯公之世﹐有所呼召﹐未嘗不稱名以應。每加戒訓﹐則長跪中庭﹐非命之起﹐至客至不起。已乃煦然﹐無少見顏色。少峯公卒﹐柴毀泣血。免喪﹐親故乃不相識。在殯食一溢米粥﹐力疾執葬事﹐畚鍤栽植﹐躬無慵力雜作。範孺人之疾革也﹐先君方授生徒於衡山。範孺人不欲先君之亟歸﹐逮屬纊﹐仲父方以信走報﹐猶諱言小測。吋已昏黑﹐就主人借一駿馬﹐馳百里﹐丙夜抵家。先君體淸羸﹐素不習馳﹐縱轡馳陰黑中﹐把火者不相及﹐卒無傾躓﹐聞者以爲神助。及歸已復魂矣﹐匍匐號血﹐水漿不入口者三日。範孺人以痰疾終﹐收所唾盂﹐藏之苫次﹐每捧以哭﹐殆於絕聲。每上少峯公﹑範孺人墓﹐酹酒泣下。耆艾之年﹐猶作孺子泣。歲時薦於寢﹐整衣鵠立﹐屏息攝足。茶醴之奠﹐必躬執焉。夫之兄弟間請分其勞﹐皆不聽許。待仲叔二父﹐終身無一間言。或遇咈意事﹐相對二父﹐則笑語如常﹐脫然忘其所憂戚。一觴一詠﹐評古跋今﹐諧適送難﹐歡如朋友﹐而危坐正膝﹐不傷於媟。至於衣無私主﹐財無私藏﹐則初以爲適然﹐未嘗畱先君胸中﹐不足細述也。

萬曆間﹐諸以理學名者﹐拱手曳裾﹐糨褶峨巾以爲容。先君口無過言﹐身無嫚度﹐而坦易和粹﹐衣冠亦如時制﹐無所矜也。崇禎初﹐文士類以文社相標榜﹐夫之兄弟亦稍與聲气中人往還﹐先君知之﹐輒蹙眉而不歡者經日。丙戌歲鄕試楚士於湖南﹐劉浣松水部明遇以點定墨牘屬夫之﹐已授之鐫者﹐先君怒曰「汝以是爲儒者分內事邪﹖」卒不許竟其事。大約窺先君之志﹐以不求異於人爲髙﹐以不屑浮名爲榮。故性不喜飲酒﹐而畱客卒歡﹐或至中夜。不以斷肉禁殺爲仁﹐而啟蟄方長﹐終無侵害。食品非雞鶩豚魚﹐未嘗不筋。終身不過狹邪之門﹐而對歌舞亦爲之適然。投牒歸隱﹐未嘗巖淒谷飲﹐而盤桓斗室﹐竟歲不履城市。自非忠孝大節﹐卒不修赫赫之行﹐此以恆久而不可亂也。

先君爲制義﹐風味似馮具區﹐詣人似朱大復。每以理極一往﹐翔折取意爲至﹐而不多取績藻。論文則以極至爲主﹐恆苦作者不能臻己所未到。早受知於邑令胡公﹐﹝忘其名﹞自童子中﹐以國士相期。會學使者有所咈於邑﹐故抑先君以示意。繼新安立齋王公宗本令衡﹐復深相知。凡兩最童子科﹐乃補郡文學。以文字相知許者﹐義興周公應修﹑太湖馬公人龍﹑四明陳公圭﹑溫陵劉公春。

先君以萬曆乙卯﹑卒酉兩副秋榜﹐分考胡公允恭首薦﹐太史西溪繆公昌期業定錄名次﹐以封策中犯副考朱黃門童蒙名﹐黃門不懌﹐置乙第。是年熹宗登極﹐以恩予副第者貢太學。先君年已五帙﹐倦於文場﹐嘆曰「余分在此﹐且筮一命。或得報政而邀王言﹐以補祿養之不逮也。」遂應貢入辟雍。歷滿應部銓﹐時選政大壞﹐官以賄定﹐授正八品官。先君素矜風軌﹐及是相知聞者﹐謂必罷選不就。先君笑曰「積薪何常之有。我應此小用者何意﹐無亦聊與優遊﹐而以悻悻去哉﹖」初﹐仲父聞之﹐亦爲扼腕。先君自都門歸﹐欣然盡遣諸胸中﹐仲父嘆曰「吾兄所謂賢者不測也。」已赴謁選﹐會烏程當國﹐操切以希上旨。其姻家唐元弼者﹐乾沒副貢籍﹐求府判所部核罷之﹐烏程怒﹐爲罷銓郎。新銓郎﹝蔡相弈琛﹞會烏程意旨﹐苛按辛酉副貢﹐移儀曹﹐索故紙﹐束涇甚﹐暗索賄焉。先羣曰「是尙可吏也乎﹖吾以求一命爲先人故﹐俛折至此。若出賕吏胯下﹐以重辱先人﹐是必不可。」詣儀曹辭罷。大儀慈溪馮公起龍笑謝先君曰「觀生气固不可折者﹐吾爲選﹐君必旦暮爲除遣﹐何有長者而作少年拂衣意气乎﹖」先君正色長揖而對曰「無所辱公嘉惠。某有田可耕﹐有子可教﹐終不敢欺天﹐以暮夜金博一官。」碎假帖而退。夜買驢出春明門﹐遂歸。蒔藥灌畦﹐若未踏長安塵者。家居十七載﹐不一至郡邑庭﹐亦不通雜賓客﹐非兩叔父外諸從洎及門問字者﹐往來都絕。長吏到門﹐以疾卻刺。夫之舉主歐陽方然先生﹝諱霖﹞相過﹐請見者三﹐乃一報見而止﹐猶不懌者終日焉。

先君少治《詩》﹐徙治《春秋》。躡屩束經﹐走安成亭州問業﹐所向卽傾動人士。已授生徒﹐梢爲研鑿。及門達者﹐先舅氏孝廉譚公允都﹑舉首歐陽節庵瑾﹑開建令經元貴陽馬丹鄰之馴。晚歲端居屏人事。里社後進﹐間因夫之兄弟以文字求點定﹐時際欣適﹐亦爲論次。如郭季林鳳躚﹑夏叔直汝弼﹑何偉孫一琦﹐皆所鑑別﹐俱爲名孝廉。會喪亂﹐不得竟其所至。先君和粹不立城府﹐燠然無所抵牾於物﹐顧所不可﹐纖毫不以折意。方謁選時﹐邑大常卿陳公宗契﹑零陵銓司蔣公向榮﹐深相引重﹐欲爲先君地﹐皆笑而謝之。大參陳公聖典會先君﹐因致書長安達者。先君受之﹐中塗發椷﹐有先容語﹐遂不復致﹐橐之而歸。初欲返之大參﹐已而曰「何用作此曉曉折彼意爲﹖」因不果返之。營道駱都督思恭掌金吾事﹐監修國史。史成﹐例薦纂修者﹐晉所考秩予速選。以同鄕故﹐咨先君於部。先君亦笑受其咨﹐旣終不以赴部﹐亦不以返於駱﹐畱笥中﹐抵家乃焚之。蓋先君大節求盡於己﹐而不標君子之名以自炫﹐大要如此。壬午冬﹐夫之上計偕﹐請於先君曰「夫之此行也﹐將晉贄於今君子之門﹐受詔志之教﹐不知得否﹖」先君怫然曰「今所謂君子者﹐吾固不敢知也。要行己自有本末﹐以人爲本而己末之﹐必將以身殉他人之道﹐何似以身殉己之道哉﹖愼之﹐一人而不可止﹐他日𨿽欲殉己而無可殉矣。」嗚呼﹗先君子訓﹐如日在天﹐使夫之能率若不忘﹐庚寅之役﹐當不致與匪人力爭﹐拂衣以遁﹐或得披艸淩危﹐以頸血效嵇侍中濺禦衣﹐何至棲遲歧路﹐至於今日﹐求一片漧淨土以死而不得哉﹗誨爾諄諄﹐聽我藐藐﹐小子之弗克靖也﹐人也非天只矣。

初﹐伍學父先生與先君爲師弟子﹐而相得如友生﹐先生藏書萬餘卷﹐居恆謂家君﹕「此中郎所以貽仲宣者﹐行歸之子。」後先生猝得熱疾﹐懣急不能語。先君躬執藥食﹐先生目語先君﹐如將有所授者﹐先君輒俛首不答。歸而嘆曰「吾寧負先生治命﹐不能受仲宣之托也。」先君嚴於取與﹐大率如此。夫之所目擊者﹐未嘗輕過一人飯﹐亦未嘗輒受一人名刺。凡夫之兄弟所交遊﹐稍有箋扇之饋﹐心峻卻焉。伯兄己卯上北雍旋﹐於白下市縛﹝音綫﹞絹制袷衣﹐著綿以進﹐彌月不敢呈﹐漸因先孺人奉之。笑視良久﹐取而藏之﹐經冬不禦。間歲﹐仍返諸伯兄。伯兄復因仲父婉道意﹐乃以所值授伯兄﹐始取服焉。兩兄洎夫之有茗果羹脯之獻﹐月不敢再。間月進之﹐亦多納而不嘗。兩兄省試歸﹐曾買小說一帙奉先君﹐爲解頤之助。開卷視數則﹐輒束焉﹐嗣以遺族叔﹐且曰「此兒子所奉也。」仲父以間言曰「兄之子﹐幸免不成立。所奉亦筆舌所得﹐何峻拒之如是﹖」曰「其人則吾子也﹐其物則非吾有也﹐以吾一人者用物於天地﹐而數人者取天地之精﹐不已汰乎﹗且淸心省事﹐徒以行之他人而不行之吾子﹐其亦以此忤物矣。邑吾以此教豚犬子﹐尙不能不轇轕浮沈於名利之際﹐柰何復決堤而先之泛濫也﹗」凡受業於先君者約數十輩﹐束脯之儀﹐以貧而卻之者半焉。時亦有所賑予﹐及爲人排急難﹐要未嘗輕先期諾之。賢者不得而親﹐不肖者不得而疏也。夏竚冬絮﹐擁膝危坐﹐間終日而不一語。自夫之有識以來﹐二十年如一日﹐亦姻黨僚友所共知﹐無得而間焉。

先君嚴於自律﹐恕於待物﹐卽僮僕亦未嘗深加訶責。以少峯公塋墓爲族人不肖者所犯﹐一訟之有司﹐此外無一字入郡邑。曾衣新繒褶過城瘭闉﹐有鬻薪者﹐醉而突出﹐以所荷杖刺衣幅裂﹐落其裾。其人惶遽﹐故狺狺作不遜語。先君笑曰「待我執汝索償﹐而始作此狀未晚﹐今且去不須爾也。」其人𨿽醉﹐不覺膝之屈也。先君亦顧而去之。又嘗晏出﹐門外有鬻豆糜者﹐踞坐門檻﹐命之起不起。稍正色詰之﹐顧瞋目直視﹐捧其糜擲中先君﹐巾服皆漬﹐先君徐步入內易衣﹐家人皆不測所以﹐先君亦不語以故。徐聞門外喧豗﹐則鄰左人共搏其人﹐盡以所鬻糜投之溝中﹐捽而將系之矣。先君易衣畢﹐遽出語搏者﹕「彼幸未有所犯於我﹐直蠢愚不慮難爾﹐何忍令其荷空甑歸﹐無用以對妻子爲﹖」如其值而授之錢。鄰人皆驚訝﹐余怒不已。詰旦乃笑而謂之口﹕「子昨者之怒﹐今可以忘乎未邪﹖」故里中之醉而號者﹐爭而鬥者﹐樗蒲而相逐者﹐惟恐令先君知。鄰有貴介子弟任縣令罷歸﹐不能輯其奴客虐侮市價買小民。先君遇之﹐則正色視之。𨿽未加詆訶﹐而無不倉皇失措者。後遂漸畏而攺焉。凡裏中郡邑文學﹐有數至公門請謁者﹐皆令攜巾衫人走間道﹐不敢經過門閈。先君後漸聞之﹐嘆曰「夫我柰何使人徒畏﹗」遂以禁步門內。又曾以孟冬攜夫之上一山公塋﹐歸渡耒水﹐操舟人索錢不已﹐從人與之爭﹐其人醉而狂詈﹐刺刺不休﹐奮石相擲﹐及失之馬首。夫之於馬上勸止之﹐愈不得止。夫之怒﹐令人搏之。其人掉舟中流﹐無可如何。先君見夫之怒不可遏﹐從容上肩輿去。使人傳命云「此何難﹐且歸﹐徐告於有司捕系。」夫之乃回轡而反。抵家﹐先君色旣不忤﹐又不一語及之。夫之不敢請。遲之數日﹐乃曰「前者操舟狂夫﹐何以下屬之有司乎﹖」俛而微笑。夫之不覺汗之沾頤﹐先君乃爲好語慰藉而起。

先君教兩兄及夫之﹐以方嚴聞於族黨。顧當所啟迪﹐恆以溫顏獎掖﹐或置棋枰﹐令對弈焉。惟不許令習博口擊球﹐遊俠劣伎。間坐則舉先正語錄﹐辯析開曉﹐及本朝沿革﹑史傳所遺略者﹐與前輩風軌﹐下及制藝﹐剔鐙長談﹐中夜不息。兩兄淳至﹐無大過失﹐時或以小節違意旨。夫之少不自檢﹐多口過。每至發露﹐先君不急加詰謫﹐惟正色不與語﹐問亦不答。故夫之兄弟亦不易自請愆焉。如此旬餘﹐必待眞恥內動﹐流涕求攺﹐而後譴訶得施。已乃釋然﹐至於終世﹐未嘗再舉前過以相戒。庭戺之中﹐喧日嚴霜﹐並行不悖。恆謂處人己之間﹐當令有餘﹐親如子弟﹐賤如奴僕﹐且不可一往求盡﹐況其他乎﹗昔在京師﹐見一名冢宰﹐大書榜云「本部旣不要錢﹐如何爲人要錢。」亦何至如此以爲君子邪﹗故其施於家者﹐張弛如此而。夫之兄弟亦幸以免於惡焉。

祟禎癸未﹐張獻忠陷衡州﹐鉤索諸人上﹐令下如猛火﹐購伯兄及夫之甚急。先君爲僞胥所得﹐勒至郡城。僞吏故爲軟語﹐誘先君致夫之兄弟。先君張目直視﹐終不答。僞吏怒﹐將羈先君。先君嘆曰﹕」安能以七十老人﹐俛仰求活﹗」沐浴易衣﹐就親故告別﹐將以是夕投繯。夫之聞先君在系﹐乃殘毀支體﹐舁簀到郡﹐守候徹夜﹐乃不果。明日遂以計脫遁。黃岡奚鼎鉉始以文字與夫之相知聞﹐至是陷賊中爲吏﹐力脫先君於險﹐先君終不與語。

永曆丁亥﹐夫之避居湘鄕山中﹐伯兄匿迹東安之四望山﹐先君間寄手書至曰「汝若自愛﹐切不須歸﹐勿以我爲念。」時八月二十三日也。書發之明日﹐遂以覯疾。伯兄踉蹌先歸﹐夫之以次還﹐先君顧不喜。已乃力疾率伯兄及夫之上南嶽峯頂以隱。俄而疾急﹐乃曰「吾居平無一言可用教汝兄弟者﹐況今日乎﹗我卽不起﹐當葬我此山之麓。無以櫬行城市﹐違吾雅志﹐且以塋兆在彼﹐累汝兄弟數見諸不淨事也﹐」臥病三月﹐未嘗有一呻吟之聲。十一月十八日平旦﹐扶起晏坐而終。先君之於患難生死﹐有如此者。

先君於文詞詩歌﹐不數操觚。蓋以簡柙性情﹐懼藝成之爲累也。早歲與學父先生洎詩僧復支﹐頗有酬和﹐皆削其稿﹐盡無傳者。夫之所獲見者﹐送邑侯梁東銘志仁人計序﹐及贈處士陶翁﹝萬梧﹐夫之妻父﹞文﹐今皆忘之矣。又曾於刺尾得睹過應山平靖關一絕句﹐今附錄焉﹕「楚塞橫開西接秦﹐平沙風起柳花春。卽今江北須回首﹐渺渺江南愁殺人。」崇禎戊辰春所作也。

先君於書法不求甚工﹐而終身不作一行艸及縱筆大書。易簀之歲七十有八﹐先卒三月﹐所敕夫之兄弟手札﹐皆蠅迹雁行如界畫。少所讀書﹐收束潔齊﹐五十餘年帙捲如新。上平未嘗敗一陶器。殘楮剩稿﹐歲聚而焚之。食無兼味﹐飯止一盂。飲酒不見酒容。諸非時蔬果﹐烹飪失宜者﹐絕不入口。茸屋取蔽風雨﹐所居一室﹐淨幾堊壁﹐蕭然尢長物。禁夫之兄弟不令置田宅﹐僅以給一年丰凶之中爲止﹐曰「安有儒素而求田問舍者﹐且貪之媒而禍之始也。」大歡不破顏而笑﹐大怒不虓聲而呵。北還遇盜於良鄕縣界﹐掠奪殆盡﹐會有中承赴鎭遇焉﹐遣人存問﹐並邀往見﹐欲爲追捕﹐先君謝而不往。惟一笥中餘二十金﹐同行者多有所餘﹐而故閟之﹐以窮告﹐先君遂分所餘授之﹐不取償焉。凡此皆細節不能具志﹐要非先君所畱意﹐聊贅一二語以記素業﹐用示諸後云爾。

先君元配綦孺人﹐外大父掌故公﹝諱口﹞。綦孺人淑順孝姻﹐生子一﹐三歲而殤。孺人以萬曆甲午歲卒。繼配先太孺人姓譚氏﹐外大父處士念樂公﹝諱時章﹞。念樂公性和愷﹐爲惇篤長者。顧崖岸嶄峻﹐不可幹侮。曾遊巴蜀﹐有姻戚宰充國﹐往訪之﹐因稍畱廨捨﹐其館客倨諧﹐一言拂意﹐不辭而出。匹馬走江濱﹐順流泛三峽而歸。主人數道追贐﹐已弗及矣。其標致髙遠如此。念樂公配歐陽太母﹐生子三﹐長惺欹公﹝諱允阜﹞﹐季玉卿公﹝諱允琳﹞﹐皆邑文學。中子小酉公﹝諱允都﹞﹐中天啟甲子鄕試﹐乙丑上春官以文句犯權奄﹐置乙第。女二﹐長卽先孺人﹐次適文學伍季咸公一盈﹐遇亂爲賊所得﹐不屈﹐罵不絕口﹐賊以刀環亂築致殞。先孺人生伯兄介之﹐中崇楨壬午鄕試。次仲兄參之﹐弘光選貢﹐未就廷試﹐遇亂以疾先先君卒。次不肖夫之﹐以壬午舉人﹐授行人司行人﹐予假養病歸山﹐今行年四十矣。孫七﹐敉﹑敞﹑勿藥﹑致﹑攽﹑勿幕﹑敔。敞伯兄出。敉﹑致﹐皆仲兄出。勿藥﹑攽﹑勿幕﹑敔﹐夫之出。敉以孝殞於難﹐致早夭。曾孫一﹐生祁﹐敞出。

先孺人年十九歸先君。以少峯公之嚴﹐𨿽先君及兩叔父藉甚士林﹐未嘗少爲假借﹐顧於先孺人﹐則不能不喜道之曰﹕此孝婦也。先孺人終未自言所以事舅姑者﹐今故不能述其詳。間聞之叔母云﹕少峯公洎範孺人存日﹐起恆不待曉色﹐夜則暗坐徹丙夜。若漿酒餌以進者﹐不敢使烹飪刀砧之聲聞於外。隆冬不鑪﹐懼煙焰之達也﹔盛暑不扇﹐懼其作聲響也。與侍婢語﹐必附耳嚅咒﹐𨿽甚喜笑﹐不見齒也。少峯公晝出於外﹐薄暮入﹐則滌器移案之類﹐都不復作。如是者終少峯公之世。間歸寧﹐外大母頗加慰問﹐則對曰「居家固如是﹐未見翁之獨嚴也。」外大母后述之﹐輒以爲笑。少峯公卒﹐範孺人𨿽慈愷﹐亦不忍不以事少峯公者事範孺人。執三年之喪﹐哀泣瘠毀﹐傾笥篋以襄大事。迨釋服﹐無以卽吉焉。與仲母吳太恭人相得如骨肉﹐白首無間言。一庭之中﹐兄弟誾誾於外﹐妯娌雍雍於內﹐歡然忘日月之長。後𨿽析居﹐間十日不往還﹐則怦怦若失。季母萬晚得奇疾﹐性稍亂﹐先孺人一往問之﹐則流涕竟日。其卒也﹐一慟幾絕。從大父太素公﹐暮年喪子﹐與朱太母就養先君﹐酒茗必淸﹐蔬脯必治﹐飴粥果餌﹐逆探其意而供焉﹐二十年如一日。每逢綦孺人生忌﹐躬設香茗拜薦。事掌故公如父﹐綦太母如母﹐向卒五十年﹐言及猶爲慘然變容。對先君如承嚴賓。先君夙有痰疾﹐煮藥調食﹐必躬親執事﹐不以屬之子婦及委僮婢。先君疾革時﹐先孺人新自病起﹐贏弱不振﹐顧蚤起晏息﹐篝火親事﹐一如其素焉。家承嚴政﹐內外栗肅者九代﹐自先孺人易之以和愷﹐育夫之兄弟恩九而威無一﹐遇諸新婦則純用柔道﹐談笑拊摩﹐終歲不一蹙其眉﹐卽有過失﹐不加訶譴﹐徐俟其悔悟而後微戒焉。顧恆嘆曰「吾性不欲以嚴待人﹐自此以往﹐流及於後﹐將有不率而反唇者乎﹖𨿽然﹐佳兒女豈須人訶責﹐不肖者操之﹐益橫出矣。人日趨下﹐顧非吾作法之涼也。」先君宦學四方﹐家徒壁立﹐先孺人躬親舂飪﹐支盈補虛﹐以佐圖史舟車之貲﹐費逾千金。而兩兄及夫之鐙丸書卷﹐衣履贈遺﹐娶婦飴孫﹐以及歲時嘗薦﹐伏臘酒漿之屬不計焉﹐皆先孺人之手澤也。顧每有贏餘﹐輒盡散以施姻黨之乏﹐及他迫而來告者﹐下迨僮僕﹐人得取給﹐恆霈然有餘﹐終不囊宿一錢﹐曰「柰何以有用置無用之地也。」居少不約﹐居多不丰﹐順聚散以隨時﹐故晚遇喪亂﹐麻衣椽食﹐欣然如素。夫之兄弟藉以保其硜節﹐實厚載之無疆也。

先孺人年七十四﹐伯兄洎夫之同舉。外王母歐陽太君年九十有二﹐生小酉公﹐舉於鄕。歐陽太君母年八十有四﹐生元素公炳﹐舉於鄕﹐官郡丞。楊太母所生母年九十﹐生恥所楊公﹐舉於鄕﹐官州刺史。凡四世略相等﹐戚裏以爲盛談。先孺人晚年尢康勝﹐年逾七十﹐起居如五十許。以仲兄洎夫之婦陶相繼早世﹐嗣先君見背﹐哀愴所侵﹐始見衰微。己丑歲﹐夫之不孝﹐從王嶺外﹐隔絕無歸理﹐憂思益劇﹐遂以庚寅八月初二日﹐橫罹崩摧﹐俾年帙劣於先世。嗚呼﹗無始安再造之功﹐永天水當歸之痛﹐此夫之含恨沒齒而不慊者也。哀哉﹗

薑齋文集補遺卷一尺牘十首

丙寅歲寄弟侄

三兄之喪﹐賢弟侄跋涉遠赴﹐隆禮致祭﹐固祖宗福澤所垂﹐實賢弟侄惇睦厚道﹐足知吾家自此昌盛無窮矣。愚兄且悲且喜﹐言不能盡。但恨客繁事冗﹐不能相陪快談﹐以展老夫欲言之懷。病軀日衰﹐後會又未知何日也。愚於家族素未能致一情﹐但養拙自守﹐不敢一絲刻薄﹐得罪先人。今年已衰老﹐惟有此心﹐願家族受和平之福以貽子孫﹐敢以直言爲吾宗勸戒﹐此爾弼指日二弟居尊長之位﹐所宜同心以修家教者也。和睦之道﹐勿以言語之失﹐禮節之失﹐心生芥蒂。如有不是﹐何妨面責﹐愼勿藏之於心﹐以積怨恨。天下甚大﹐天下人甚多﹐富似我者﹐貧似我者﹐彊似我者﹐弱似我者﹐千千萬萬﹐尙然弱者不可妒忌彊者﹐彊者不可欺陵弱者﹐何況自己骨肉﹗有貧弱者﹐當生憐念﹐扶助安生﹔有富彊者﹐當生歡喜心﹐吾家幸有此人撐持門戶。譬如一人左眼生翳﹐右眼光明﹐右眼豈欺左眼﹐以灰屑投其中乎﹗又如一人右手便利﹐左手風痺﹐左手豈妒忌右手﹐願其同癱瘓乎﹗不能於千人萬人中出頭出色﹐只尋著自家骨肉中相陵相忌﹐只便是不成人。戒之﹐戒之﹗從前或有些小事動閒气﹐如往歲到官出醜﹐愚甚恨之。願自今以後﹐長似昨在三兄柩前﹐和和順順﹐骨肉相關一般。一刀割斷前日不好之心﹐聽老夫此語﹐光明正大﹐寬柔慈厚﹐作一家風範。幸祖宗覆庇﹐無門戶之苦﹐可不念哉﹗因諸弟侄昨日厚於家庭之義﹐深爲感慰﹐故進愚言。爾弼指日二弟﹑我文侄﹐當以此徧告眾位。我文公平仁恕﹐若有小小不平﹐當聽其勸戒﹐或不妨令斂敔兩人知之。止期一切忘情﹐一家歡聚而已。縷縷不盡。七十老人夫之白。

與我文侄

吾侄和藹安靜﹐一家所服。倡先遠涉致祭於叔兄﹐相見之下﹐悲喜交集﹐而事冗客眾﹐不能從容盡談﹐爲恨恨耳﹗一札寄眾位弟侄﹐煩徧致之。城中眾位看畢﹐乃寄指日叔。愚但空言之。吾侄日與周旋﹐以善養人﹐全賴涵育薰陶之力也。前有紙數幅﹐思攜歸書﹐與裁帖者混用﹐僅覓紙二幅﹐艸次書呈﹐不足爲重。他日衰艸荒丘﹐如見老叔耳。承許過我一看﹐可輟冗作十日聚首否﹖生前願見賢者也。族譜事﹐愚但能任撰次督責之勞。目前興事﹐全在幼重﹐幸與決商之。叔夫之白。

又與我文侄

與吾侄﹐別遂已三易歲矣。衰病老人﹐更能得幾三歲﹐通一字於左右也。前云欲枉步過我﹐作數日談﹐甚爲願望。想世局艱難﹐家累煩冗﹐不能如願。愚自長樂歸後﹐未嘗出戶﹐馳情遙念﹐但作夢想耳。讀書教子﹐是傳家長久之要道﹐吾侄以寧靜之姿﹐修此甚爲易易。每戒兩兒﹐令以吾侄爲法。躐等髙遠﹐不如近守矩範。家眾人各有心。淡然無求﹐則人自有感化耳。

與幼重侄

哀冗之下﹐不能與吾侄一言。聞將過我﹐企望企望。侄年漸老﹐宜步步在根本上著想。多謀多敗﹐動气召辱﹐切戒﹐切戒﹗有公禮謝眾弟侄﹐煩我文徧致之。族譜事何如﹖恐只成畫餅耳。

又與幼重侄

無日不在病中﹐血气俱盡﹐但靈明在耳。三侄孫文字亦有綫路﹐可望其成。但所患者﹐下筆太重則近粗俗。已囑敔令教之以淸秀。爲人亦知順沈潛﹐所不足者﹐知事太早。我家窮﹐閒住一二年﹐或可習爲蕭散。莊子曰「其嗜欲深者其天機淺。」一切皆是嗜欲﹐非但聲色臭味也。近艸一官房世系﹐覺有次弟。急須者別單所開祖父子孫名﹐侄速查來。或寫或刻﹐總俟侄商之。

與爾弼弟

長樂一別﹐遂久不得一信。往來人言賢弟近況甚好﹐足爲欣慰。而愚日衰一日﹐經年不能出戶﹐未知更有相會之日否也﹖譜議不成﹐族中人錯亂至此﹐但堪一嘆﹗賢弟年富力彊﹐秉心剛直﹐至公至正﹐教子侄輩亦安靜守分﹐和睦不爭﹐是所望也。

示子侄

立志之始﹐在脫習气。習气薰人﹐不醪而醉。其始無端﹐其終無謂。袖中揮拳﹐鍼尖競利。狂在須臾﹐九牛莫制。豈有丈夫﹐忍以身試﹗彼可憐憫﹐我實慚愧。前有千古﹐後有百世。廣延九州﹐旁及四裔。何所羈絡﹖何所拘執﹖焉有騏駒﹐隨行逐隊﹖無盡之財﹐豈吾之積。目前之人﹐皆吾之治。特不屑耳﹐豈爲吾累。瀟灑安康﹐天君無系。亭亭鼎鼎﹐風光月霽。以之讀書﹐得古人意。以之立身﹐踞豪傑地。以之事親﹐所養惟志。以之交友﹐所合惟義。惟其超越﹐是以和易。光芒燭天﹐芳菲匝地。深潭映碧﹐春山凝翠。壽考維祺﹐念之不昧。

示侄我文

古人云﹐讀書須要識字。一字爲萬字之本﹐識得此字﹐六經總括在內。一字者何﹖孝是也。如木有根﹐萬紫幹紅﹐迎風笑日﹔駘蕩春光﹐累垂秋實﹐都從此發去。怡情下气﹐培植徳本﹐願吾宗英勉之。

又

杜陵有句云「吾宗秀孫子﹐質朴古人風。」世何有今古﹐此心一定﹐義皇懷葛﹐凝目卽在。明珠良玉﹐萬年不攺其光輝。民動如煙﹐我靜如鏡﹐空花奪目﹐驚波蕩魄﹐一眼覷破﹐置身豈在三年下哉﹗

示侄孫生蕃﹝此篇曾刻入薑齋詩剩稿﹐今仍錄之﹐以足十首之數﹞

忘卻人間事﹐始識書中字。識得書中字﹐自會人間事。俗气如糨糊﹐封令心竅閉。俗气如嵐瘧﹐寒往熱又至。俗气如炎蒸﹐而往依坑廁。俗气如遊蜂﹐癡迷投窗紙。堂堂大丈夫﹐與古人何異。萬里任翺翔﹐何肯縛雙翅。鹽米及雞豚﹐瑣屑計微利。市賈及村氓﹐與之爭客气。以我幹金軀﹐輕入茶酒肆。汗流浹衣裾﹐挈三而道四。旣爲儒者流﹐非胥亦非隸。髙談問訟獄﹐開口卽賦稅。議論官貪廉﹐張唇任譏刺。拙者任吾欺﹐賢者還生忌。摩肩觀戲場﹐結友禮廟寺。半截織錦襪﹐幾領厚棉絮。更僕數不窮﹐總是孽風吹。吾家自維揚﹐來此十三世。𨿽有文武殊﹐所向惟廉恥。不隨濁水流﹐宗支幸不墜。傳家一卷書﹐惟在汝立志。鳳飛九千仞﹐燕雀獨相視。不飲酸臭漿﹐閒看傍人醉。識字識得眞﹐俗气自遠避。人字兩撇捺﹐元與禽字異。瀟灑不黏泥﹐便與天無二。汝年正英妙﹐髙遠何難志。醫俗無別方﹐惟有讀書是。

薑齋文集補遺卷二仿符命

繹思﹝有序﹞

竊讀班固書﹐言司馬相如頌述功徳﹐忠臣效也。論者云其曼辭導諛﹐闕箴瑱之義。然伯益陳眷命﹐中虺贊天錫﹐迄乎《捲阿》《天保》﹐瀏漣往復﹐繅績丰美﹐良有斯義﹐何獨深咎後起哉﹗顧嘗尋相如《封禪》﹑班固《典引》﹑宗元《貞符》之所自作﹐夷考其時﹐履平康﹐睨天衢﹐因緣欣豫﹐攀附榮光﹐丰靡逾量﹐不揆古人之尺度﹐非但揚雄美新﹐爲貞士所羞稱已也。鄕令諸子生值不造﹐漢社屋﹐唐宗熸﹐則言欲出而若俾偃蹇﹐抑惡足以挽天綱﹐警民彜﹐著其忠效哉﹖尋五子之歌禹徳﹐檜曹之愾周京﹐固其必其言之無斁也。洪惟我太祖髙皇帝﹐嗣趙宗隕獲之後﹐九十餘載﹐生民之心气蕭散希微﹐欽承上天起枯澄垢之心﹐握天戈﹐驅匪茹﹐淸之以秋﹐呴之以春。中區不齊之萬族﹐滌然若江流之蕩泥滓。衣冠禮樂﹐施於紘垓者二百七十有七祀。八政修﹐五典徽﹐彬彬秩秩﹐珍其品匯﹐以別於內趾蠕動之蚩迷。嗣聖云承﹐紹修人紀﹐覿文降徳﹐旌別羣生之靈秀。續萬祀之絕紐﹐啟百靈之久蟄。自有天地以來﹐莫與匹亞。固宜含齒戴發之倫﹐生死沐浴於覆燾之下﹐未有能喧者也。夫昊天之恩﹐無間於存沒。故愾乎有聞﹐僾乎有見﹐怵惕自中而莫能遏抑﹐奚必躬承進禦而始爲瞻慕。斯則洛汭行吟﹐《下泉》寤嘆﹐以視益虺敷揚﹐情文倍摯﹐奚但馬班之拾掇已乎﹗忱不忘於寢夢﹐固殫心竭慮而不宣其百一﹐抑亦盍各舒情以詔方將﹐俾知天之不可逸於其幬﹐明之不可瞖以其陰。爰作《繹思》一篇﹐導幽滯之亙衷﹐不隨湮沒。潔諸往昔﹐詞同意異。期以肅告於昭﹐抒其戀慕云爾。

粵若稽徳﹐隆殺攸甄﹐豈不以其時哉﹗沿姬宗﹐溯姚姒﹐欽若乘禦者﹐皆祖自侯服。磐漸於逵﹐相乘遒上。𨿽云玄矩﹐道絕欲從﹐抑因仍互王﹐沿涯循涘﹐以臻旣濟﹐匪後起之攸藉也。然則居一王之宇﹐選美掄功﹐固將近迹炎劉﹐以爲度量也矣。且夫隴西擢爲天胤﹐天水陟於龍造﹐亦克卜世逾量﹐皈心屆遠。抽穎之士﹐咀芳屬艸﹐迨及衰晚﹐猶或仿佛光影﹐追惟遺潤。太元之甲﹐陳橋之訌﹐臺有口實而爲之函隱﹐固擇徳言者所弗過訊也。是故柬三五之餘迪﹐惟宜辟允諶。有漢閱世而無殊議﹐豈非以肇自鄕亭﹐彜倫罔系﹐息滔天之嬴水﹐拯厥沈浮﹐登之津涘也哉﹗夷考六王熄﹐二周燼﹐五服頹而三戶憤興。然灞上系組之童昏﹐固柏翳之令冑賓於虞門者也。尉侯一揆﹐胡越屏息。閨門肅貞﹐懷淸有秩。天維皇然其未傾﹐地埒犁然其未圮。藻火耀於裳衣﹐倉籀衍於圖史。徒以匹夫畛怒﹐崇旦而俾卽於毀﹐則大澤踵呼﹐彌年蹀血者﹐匪馮生之景命﹐所爭續絕者也。

穆惟聖祖﹐錯周綜漢﹐研端審緒。匪受錫於黃鉞﹐罔襲義於縞素。天睨我九域﹐潸然悼其《黑南》《黑主》﹐爰錫元子﹐崒嵂椮蕭﹐若巨海之孤峯﹐撐云戌削﹐祥光兆映﹐哲士知歸。不資成旅之輔﹐手秉天彗﹐刷江浚淮。專城嵰巉﹐耀其仁威﹐而殪諒俘誠﹐派流歸一。於是麾指北街﹐與天合符﹐神狐教其先驅﹐口稀駾於朔藪。不殺之武﹐隨頤指以尊神都。自涿野口口口放﹐未有斗樞靜握﹐鐫珥銷䢐﹐如斯尢然者也。元精亭毒﹐寵殊華民﹐而消長蕩乎气遷﹐帝靡克貞以護靈笛﹐俾口莠竊沙陀﹐始口朋以其羣﹐揖晉三蛗﹐浸淫相躡﹐燕云始潰﹐中濫於汴洛﹐口口口杭海。帝且侘傺無俚﹐而頹焉枵餒。百千萬礻冀之沈口投於一人﹐匪甚盛徳﹐罔不逡巡。而春容撝蕩﹐斂氛口口﹐以昭蘇於淸晏﹑北苗誅奄﹑撻荊驅廉之偉伐爛焉。演於章句者潔以方斯﹐一曦光之於星漢矣。

於時珠斗旋於始和﹐銀潢澄其淸露。六冕登而褫貒貈﹐五輅乘而輟馳騖。上雍民恪於大昕元日之令辰﹐游泳以歸於義軒之故寓。畫漠內謐﹐航澥外慕﹐偃兵肄雅﹐云仍嗣祖﹐以忘帝力者﹐厥性威若而罔測其故。吏循漢律﹐儒依宋經。曠焉浥焉﹐氤氳於太虛之和﹐登進乎百昌之精﹐忱不謀已斬之綸維﹐獨絲重系﹐爲樂之至於斯也。重離繼照﹐亙於裕昆。軼文子﹐越湯孫﹐舒夷闡緩﹐曧枑紜縕。稽天以若﹐享秩無文。假敬推恩﹐衷仁襮禮﹐天札不興﹐萗雩輟紀。漸摶桑﹐迄虞淵﹐朔南逌曁﹐由六尺以抵耆年﹐憺定逍遙於神臯之寥廓﹐咸捐識知之岐塗﹐以順夷行於聖矱。洋洋乎無聲之樂﹐因八風而吹籟。藉使矜功之辟﹐逢美之臣﹐邂逅餘光﹐必將炫金根﹐揚云罕﹐勤輟耕之夫﹐走警鼜之士﹐登頓陂陀於云亭汾雎之址﹐救土部婁﹐刑石翠微﹐掞華旉藻﹐猷其永垂﹐而臣僚恥晉七十二後之謏聞﹐以縕美於徧徳之心而涵其不顯。於戲﹗蒙不諗蜚循之代﹐迄乎丰鄗者﹐登降奚若﹐惟皂天不昧其眷鑑﹐操獨契以相度﹐詎能引丰沛之已迹﹐爲相淆錯也哉﹗

夫函文不耀﹐藏於沕穆﹐道之盛也。輯伐不張﹐韜於醇懿﹐武之競也。敬昊無文﹐愼其禋享﹐仁之竺也。銘心絀辭﹐依於昭質﹐風之靖也。則文園之遺書﹐蘭臺之薦帙﹐只益其怍﹐而以參伍巍蕩之無名﹐固不待勸於淫溢矣。若乃俯昂今昨﹐昭昧不爽者﹐在函輿之攸奠﹐則夫揮散煙塺﹐疏理蒼赤﹐封樹坊埒﹐爰抍華族﹐昭回於上下﹐震疊於纖弱﹐豈繄有心而於焉忍射也。夫《蕭韶》穆耳﹐逋臣得其音響﹐河洛安宅﹐異代感其疏排。矧伊浴仁波﹐茹聖藻﹐沃於肌髓者﹐其克閟心於昭炯之永懷邪﹖以眂古則不讓﹐以俟後則不疑﹐以答蒼旻則功延於穆﹐以詢叟穉則恩浹荒涯﹐詎可諼諸而息其遐思於有旣也﹗

蟻鬥賦﹝庚申﹞

曦歊方凝﹐渰云欲興。玄蚼觸气﹐載戰於庭。壺子據梧徙倚﹐顰蹙而起曰「夫物固有所不自己者哉﹗」於以蒸蒸涔涔﹐波颭煙委﹐盈气盈心﹐挾爲成理。窮髙天而無一罅之舒﹐亙長日而無須臾之止﹐平水微搖而漰潗﹐怒風倏徹於崔嵬。震宕無聊﹐不知攸似。若捨旃而莫容﹐惟役情於一死。夫乃不卜遄徵﹐匪誓勿卻。憤極紛紜﹐危偏婥妁。委佗棼藉﹐綿蜒閃霍。引繩孤徑﹐淩蹙驅薄。神髓不分﹐內外交韄。競何求而迅奔﹐慘不卹夫塡壑。尒乃爭堂奪坳﹐趨衍登墳。比馮乘以撐歫﹐彼昂擊而陟垠。雝攢簇而互進﹐乍左次而姑屯。旁掠侵地﹐叢守撖門。山傾嶂疊﹐浪沓潮翻。槭槭咠咠﹐迷迷魂魂。前已超越﹐後仍輪囷。趾繕其怒﹐須傳其云。往勿返顧﹐來益趨援。於斯時也﹐參兩相戟﹐特匹相摽﹐分朋相於﹐壹死相糾﹐相誅以喙﹐相牾以爪﹐脊不謀心﹐足不念腦。相懲以全﹐相獎以殀。目光瞀埃﹐液血傾蒿。折絕糜散﹐橫陳傎倒。慘昏旦以怔營﹐劇自忘其饑飽。鱗鱗塵塵﹐暴胔載道﹐猶且歷戰場以逍遙﹐賈餘威之虔矯。

悲哉﹗大造之爲此也亦勤矣﹗誕生萬匯﹐元气相縕。警靈蠕動﹐充蕩蕓屯。將使之含以孳榮﹐不卽於汶悶乎﹖抑將流騁芒味﹐以之於煩冤乎﹖將使之相響相濡﹐樂其類以相存乎﹖抑將往復相制﹐而還以相吞乎﹖生生者不受﹐而生者又何自以魂魂也﹖夫有畛者無畛者也﹐有羣者無乎不羣也。俄而一橐之風﹐殊乎南北﹐一染之絲﹐判乎黑白。始於相矜﹐終於相賊。溽暑戢而商飆嚴﹐堅冰解而炎曛赫。旌搖輻轉﹐泛濫無域。其進也如洪河之出孟門﹐其返也如楚塞之阻龜厄。蟹負筐而躁﹐蜂垂螸而整﹐隼翔髙而攫﹐盧疾走而獲﹐駁擇猛而噬﹐蜮潛幽而射﹐螳翳葉而侵﹐鼄張羅而弋﹐莫不役於一气之攸興﹐而忘其元和之本醳。是以羽當筵而響義﹐鞅接鑣而搏昂﹐歡指天而僨兆﹐登茹血以詛萇﹐汴狙擊以乘晉﹐吳梟暝而搏襄﹐淆屍待封於三歲﹐鄴指宵掬於孤航﹐馬陵驕而朱殷成澮﹐上黨諼而白骨如霜﹐成臯之烽迷曉霧﹐玉壁之燐奪星光﹐淮堰之膏飫鰻鮪﹐楊劉之壘泣寒螿﹐誠度彼而參此﹐奚徒一蟻之彊梁者哉﹗

夫歕薄而無擇者气也﹐攻取之相尋者機也﹐窮極而無回者往也﹐消謝而無憀者歸也。然則天不任殺﹐物不任威﹐遊魂夐求﹐奚其憑依。從之也終乎醉象﹐斂之也函以靈龜。非夫展目千古﹐潛意淸微﹐當九六之龍戰﹐湛方寸之玄幾﹐薰風在襟﹐滌雨甘飛﹐旋燀焞之轂﹐破璚珥之圍﹐亦何以訖昆蛗之淫奰﹐定馮生之息吹也哉﹖

維時靈雨旣降﹐秋風載淸。蕭森疏魄﹐涼潤綏情。蜻蜓羣遊﹐歸鳥夕鳴。俯際垤戶﹐闃爾忘爭。靈珠孤警﹐思移乾精。諶不忘夫吉凶生殺之樞軸﹐又何患乎險毒之難平﹗

顯考武夷府君行狀

家世自太原受族以來﹐中衰無傳。溯先君子而上﹐十世祖驍騎公爲直隸揚州府髙郵州人﹐元末起兵﹐從髙皇帝定中原﹐累功授世秩。驍騎公配馮宜人﹐生輕車公諱全﹐以靖難功﹐擢懷遠將軍輕車都尉﹐世衡州衛指揮同知﹐遂籍於衡。配朱淑人﹐生嗣輕車公諱成。配崔淑人﹐生嗣輕車公諱能﹐咸以忠勤世其令緒。配劉淑人﹐生護軍公諱綱﹐別號毅庵。忠勛益懋﹐奉命采木西川﹐建南嶽神祠﹐恪眘底成﹐詳商文毅公輅碑記。從都禦史秦公金討郴桂峒賊﹐爲中路總統﹐拔賊砦﹐蕩平之﹐詳《皇明世法錄》。累功晉驃騎將軍上護軍﹐歷江西都指揮使。公配崔夫人﹐生上輕車公諱震﹐別號東齋﹐掌衛事﹐戎兵克詰﹐尢篤志經術理學。時莊定山先生昶謫官湖南﹐公與講性命之旨﹐雩壇唱和﹐見《定山集》中。累遷昭武將軍上輕車郡尉﹐歷柳慶參將﹐恩綏威鎭﹐峒蠻戢服。家世以武功顯﹐束脩文教﹐弦誦不衰﹐則自公始也。公元配常恭人﹐生上護軍公諱翰﹐字直卿﹐爲定山門人﹐補郡文學﹐已乃拜世秩﹐累官都指揮使。上輕車公次室鄭太君﹐生一山府君沛寧﹐配趙太君﹐生學博靜峯公諱雍﹐惇篤不隨世好﹐以文名著南楚。由歲貢薦授武岡州訓導﹐遷江西南城教諭﹐配毛孺人﹐生少峯府君諱惟敬。崇志節﹐尙气誼﹐隱處自怡﹐出入欬笑皆有矩度﹐肅飭家範﹐用式閭裏。配範太君﹐生子三﹐先君子居長。仲父牧石翁諱廷聘﹐字蔚仲﹐文名孝譽與先君子頡頏﹐晚邏築幽居﹐吟詠自適﹐詩紹黃初景龍﹐視公安竟陵蔑如也。季父子翼翁諱家聘﹐二叔父皆補郡文學。先君子諱朝聘﹐字逸生﹐一字修侯。以武夷爲朱子會心之地﹐志遊焉﹐以題書室﹐學者稱武夷先生。

先君子早穎﹐夙成之質﹐不孝兄弟生也晚﹐不得見先生長者﹐詳爲稱說。惟孝友天植﹐無間於族黨之揚詡﹐只今流傳未艾。少峯公嚴威﹐一笑不假﹐小不愜意﹐則長跽終日﹐顏不霽不敢起。每燒鐙獨酌﹐令先君子隅座吮筆作文字﹐中夜夔夔無怠色。晨昏問起居﹐凝立戶外﹐不敢逾梱限﹐傾耳聽謦欬平善﹐愉色躡足而退﹐率以爲恆。少峯公中年遘暴疾﹐素剛果﹐厭人呴嫗﹐𨿽自知不起﹐而不欲以環繞悲號處生死﹐屏人獨坐。旣不獲侍左右﹐則匿壁間私候﹐泣血不敢發聲。迨及卒﹐抱持搶地﹐勺水不入口者三日﹐毀瘠骨立﹐成贏疾﹐迄耆耋不瘳。範太君有寒欬疾﹐按摩承涕唾﹐三十年如一日。永訣後﹐奉唾盂涎血。擁之而泣者數年。少峯公素不屑治家人產﹐及大故﹐囊不名一錢﹐先君子獨力經營﹐至哀所感﹐諸具輳合。蜀材吳綿﹐隧甃丰碣﹐盡誠信而弗悔。太守李公燾嘉與﹐爲表墓焉。範太君之沒也﹐先君子方授徒衡山。病革﹐報者至﹐薄暮僣一馬馳歸。素淸羸﹐不閒控馭﹐所僣馬抑駑鈍﹐且哭且馳﹐馬忽驚迅追風﹐三鼓已抵家。迨及屬纊﹐盡力以營大事﹐一如少峯公。稱貸旣廣﹐竭力以償﹐凡十年未嘗一飽食一暖衣也。至孝爲通國所稱﹐不以一事一行表異﹐故亦無從詳識。惟內從母氏﹐外聞之族長姻亞者﹐其略如此。不孝兄弟所及見者﹐歲時張人父母遺像﹐設幾筵﹐日侍左側﹐依依如孺子。或有詔語於子孫僮僕﹐皆下气怡聲。及薦酒脯﹐淚盈於睫﹐每拜掃塋兆﹐必涕下沾衣﹐四十年一如新喪。與仲父牧石翁﹐白首歡笑如童年﹐每相對晏坐﹐神怡心泰﹐疾病憂患﹐一無變容。季父才性曠達﹐頗事嬉遊﹐畏先君子如嚴父﹐而終不以辭色相詰誡。規正之意﹐寓於和懌﹐故閨庭雍穆﹐爲闔郡師表﹐若先世所遺薄產頃余﹐取磽確而讓甫田﹐尢不在先君子意中﹐不足記述者也。

先君子少從鄕大儒伍學父先生定相受業﹐先生授徒殆百人﹐先君子爲領袖。𨿽從事制義﹐而究極天性物理﹐斟酌古今﹐以發抒心得之實。試郡邑﹐爲邑侯胡公所首拔。會胡公不善事上官﹐學使者惎之﹐故相詘抑。郡屬九長吏合薦不得﹐胥爲扼腕。明年﹐邑侯王公宗本廉知才望﹐三試皆特拔﹐乃補郡文學。躡屩負笈﹐東走安成﹐北渡齊安﹐以質所學。歸而下帷﹐經月不就枕席﹐兩目皆赤。當萬曆中年﹐新學浸淫天下﹐割裂聖經﹐依傍釋氏﹐附會良知之說。先君子獨根極理要﹐宗濂洛正傳﹐以是七試鄕闈不第。逮天啟初﹐禪學漸革﹐而先君子年已遲暮矣。辛酉闈牘﹐爲繆西溪先生昌期所賞拔﹐副考以觸其私諱置乙榜﹐用恩例入北雍﹐乃罷舉。而所授業先舅氏小酉譚公允都﹑節庵歐陽公瑾﹑貴陽丹鄰馬君之馴﹐先後登賢書。節庵公冠楚榜﹐丹鄰以《春秋》冠其鄕﹐陳大士大行稱其學有淵源﹐皆先君子崇尙正學之教也。九君子食止一盂飯﹐飲酒不盡一盞﹐衣無綺縠﹐嚴寒不親鑪火﹐泊然無當世心。遊歷吳楚燕趙﹐不以衣裾拂貴介之門。同郡淸卿陳公宗契﹑零陵蔣公向榮﹐皆以徳量推重﹐而報渴之外﹐無私造焉。大金吾洛都督思恭請引入纂修﹐堅辭不就。顧屢試有司﹐後以北雍上捨授迪功郎散秩﹐無厭薄心﹐人皆不測。偶與仲父言「吾豈爲是濡需者﹐念家世棨戟﹐徙受儒術﹐少峯公所業不就﹐每自怏悒。冀得一命恩綸報泉壤﹐生不能爲奉檄之喜﹐尙補夙心於百一耳。」言已﹐輒爲泫然。及銓法大壞﹐非俸不得﹐謝病投組﹐恥循捷徑﹐遽返林泉﹐則申命不孝兄弟曰「吾不能辱己以邀一命報父母﹐汝兄弟若徼半綰﹐必不可使我受封﹐重吾不孝。若違命相縻﹐陷親之罪﹐汝無逭於兩間也。」嗚呼﹗天崩海涸﹐介之以靑衫終老﹐夫之裹創從王而不逮覃恩之期﹐以此仰酬吾父之言﹐亦有自然湊泊﹐與吾父赫赫明明之遺志相吻合者乎﹗

先君子早問道於鄒泗山先生﹐承東廓之傳﹐以眞知實踐爲學。當羅李之徒﹐紛紜樹幟﹐獨韜光退處﹐不立崖岸。衣冠時制﹐言動和易﹐自提誠意﹐爲省察密用。間居斗室﹐閉目端坐﹐寂然竟日﹐不聞音響。憂患沓至﹐睟容不攺。不怒不叱﹐大喜不啟齒而笑﹐則不孝兄弟自有識以來﹐日炙而莫窺其際者也。所受於學父先生者﹐天人理數財賦兵戎﹐罔不貫洽﹐而未嘗一語及之。曾聞之舅惺欹譚公﹐言與釋憨山徳淸辧率性之旨﹐淸爲挫屈。夫之舉以請問﹐微哂不答。凡洗心邏藏﹐不欲暴見者類如此。不言之教﹐淵澄莫測﹐非但以不孝兄弟頑不若訓而故遠之。凡接人弗問賢不肖﹐壹以靜默溫恭﹐使自愧省。裏中有無行靑衿幹有司者﹐不敢以巾衫篋過衡門﹐必迂道往還。所授徒有行不類者﹐及謬持邪解者﹐終身不敢見。鄰有宦家子仕州縣﹐不戢其僕從﹐囂陵市肆﹐聞先君子履聲至門廡﹐則匿避恐後。後遂革而與閭裏相安。晚歲謝病歸裏﹐以中梱爲穹谷﹐郡邑長吏﹐聞風請見﹐皆稱疾謝絕。親知後輩非以學業見﹐不得望見顏色。而迄今數十年來﹐語及先君子﹐無不追慕含戚。所以感通﹐固非不孝兄弟所可億度也。歲丙寅大疫﹐學父先生及舅氏小酉公皆染疾不起﹐其家人子弟爭匿避去﹐先君子獨日夕躬省﹐不離牀榻﹐執手以待暝。嘗遇盜於良鄕﹐下馬凝立﹐神色不變。盜爲愕眙而去﹐張獻忠陷衡州﹐勾索不孝兄弟充僞吏﹐日投入水中。先君子爲裏魁脇執﹐出手書﹐戒不孝兄弟﹐言此自我義命﹐汝兄弟萬勿以我故﹐荏苒作偸免計。至郡則易衣履﹐將投繯以堅不孝兄弟之志﹐會夫之所識黃岡奚鼎鉉陷賊中﹐爲保護得緩。夫之乃殘肢體﹐出扶先君子逸去。逮丁亥病革﹐遺命以南嶽蓮花峯之麓﹐幽迥遠人間﹐必葬我於此﹐勿載遺形過城市﹐與腥臊相涉。蓋於死生之際﹐毅然無所卻顧類如此。素志不肯著書以近名﹐夫之稍與人士交遊﹐以雕虫問世﹐每蒙訶責﹐謂躬行不逮而亟於尙口﹐孺子其窮矣。嗚呼﹗奉若不恪﹐旣不能自立不朽﹐而家學載之空言者且將無托。吾父之言﹐炯若神明﹐一至此乎﹗又嘗謂子孫不能通六藝者﹐當令弱者習醫﹐愚者習耕﹐不可令弄筆墨﹐以售其不肖﹐吾宗籍衡十世﹐未嘗有此﹐不幸而或然﹐血胤其危矣。此則屈髙懷而下謀敗類﹐不敢不敬述之﹐以詔後人者也。先君子所著文字﹐多自焚棄﹐經亂以後﹐微言益絕﹐記憶規制﹐大槪在孫月峯﹑馮具區之間﹐淸和微至﹐非經生之業也。詩筆約仿儲王﹐亦不恆作。興至微哦﹐不以示人。夫之僅從捲尾見《過應山頂》一絕句﹐又於故笥中見與歐五徳翁及釋藏六支唱和一箋﹐及再尋誦﹐先君子已焚之矣。凡夫之所受命於介之﹐略爲記憶者止此。其他鞠孤甥﹐收族眾﹐矜容愚橫﹐與夫一蔬寸縷不受非義之污﹐自遊庠序﹐迄於歸老﹐不以一牒尺刺入公門﹐不敢瑣述以掩大徳。而潛修密用﹐又非前議所能闡發。情迫於三十餘年﹐辭窮於一旦﹐哀哉﹗

先君子以隆慶庚午十二月朔日申時生﹐得年七十有八歲。口口丁亥十一月十八日卯時﹐則不孝兄弟天崩地裂求死無從之時也。先配綦孺人﹐寧遠教諭綦公文佳女﹐生長兄﹐未命名﹐夭。繼配先儒人﹐譚公諱時章女﹐生子三﹐長介之﹐次參之﹐宏光恩選貢生﹐先先君子三月卒﹐次夫之。介之娶歐陽氏﹐思恩府同知炳子歲貢生珠女﹐生子一﹐敞﹐乙酉補邑文學。女一﹐適文學蕭鳴南子式。參之娶蔣氏﹐文學大操女﹐生子二﹐敉﹑致﹐皆夭。夫之先娶陶氏﹐處士萬梧女﹐生子二﹐長勿藥﹐夭。次攽。繼娶鄭氏﹐襄陽吏部尙書繼之孫﹐文學儀珂女﹐生子一﹐敔。側室女一﹐適文學李報瓊子向明。敞先娶鄒氏﹐生子一﹐生祁。繼娶李氏﹐舉人李孟韶孫﹐文學維翰女﹐生子一﹐生郊。女一﹐未字。敔娶劉氏﹐文學劉近魯女﹐生子五﹐若﹑玆﹑蒼﹑薳﹑萬﹔女二﹐長適兵部尙書劉堯誨嗣孫克謹子法忠﹐次適文學熊榮祀子時幹。敔娶湘鄕舉人劉象賢女﹐生子一﹐範﹐女二﹐長許字邵陽文學羅圭子智大﹐次未字。生祁娶文學杜焌女﹐生子二﹐綿﹑續﹐女一﹐許字蕭僑如。若聘酃縣文學周士偘女﹐範聘文學唐克恕女。先君子之封﹐在衡山縣崇嶽鄕蓮花峯下曾家灣﹐首艮趾坤。謹泣血以狀。歲在癸亥仲冬﹐不孝季男夫之狀。門下後學邵陽劉永治塡諱。

哀哉﹗不孝兄弟之罪通於天也。鮮民罍恥之年﹐正故天崩之日。伏念先君子履道之貞﹐表章無托﹐忍死窮山﹐屬目靡騁﹔亦俟有日者獲從當世之君子遊﹐以紀幽光﹐而待之三十七年矣﹐昔之孺子﹐今已衰朽﹐口口口口﹐口口口口﹐介之乃泣命夫之曰「以介之幸而事親較夙也﹐仿佛先君子可見可知之應迹﹐視爾差詳焉。而先君子嘗以記序之學詔孺子﹐兒可以言而不溢也。爾其如吾言以狀。𨿽亡可告語﹐而函之幽谷﹐延望於身後﹐或有俟也。不然﹐吾與爾旦夕下拂螻蟻﹐追悔其將何及。」夫之泣血稽首受命﹐謹狀如右。而墓中石﹐則猶翹首四顧﹐不忍絕望。閱四年丙寅﹐介之復侍先君子幽壤。夫之欹孤衰老﹐痼疾弗赦於鬼神﹐終無可望於人間。乃戒介之之子敞﹐以愚朴略誌而登之石。未幾﹐敞以哭父死。戊辰冬﹐始藏志石於嶽阡之隧前。石有定制﹐工無善巧﹐管窺旣詘﹐約言益窮。惟玆一狀﹐稍有倫次﹐附贅表末。倘澤不永斬﹐傳於後嗣﹐尙知先世全生全歸﹐以道傳家者如此。𨿽徳自不孝兄弟而衰﹐而戰戰栗栗﹐日恐陷墜﹐固先君子明昭型戒﹐臨愚昧以鞭撻其蹇駑也。己巳孟秋上弦夫之手錄﹐時年七十有一。

顯妣譚太孺人行狀

不孝夫之旣受命於介之﹐述先君子狀﹐遂狀先慈譚太孺人。哀哉﹗先君子幾筵方徹﹐太孺人遽罹終天之慘毒﹐抑三十四年矣。不忠不孝之兄弟﹐偸活人間﹐弗能率迪慈訓﹐以處一死﹐而厚載之恩﹐有心未泯﹐何能自昧邪﹖先君子以徳威行弘慈﹐而粹養簡靖﹐尙不言之教。𨿽不孝兄弟之頑愚﹐不能犬諭﹐終不徵色發聲﹐以施撻戒。每有顚覆違道之行﹐但正容不語。侍立經旬﹐不垂眄睞。不孝兄弟悵罔﹐莫知咎所自獲﹐刊心欲攺﹐而不識所從。太孺人乃探先君子之志﹐而戒不孝兄弟以意之未先﹐志之未承也。詳擲其動之卽咎﹐復之終迷﹐而禍至之亡日也﹔申之以長敖從欲之不可終日﹐而不勤則匱之必僕以隕也。發隱慝以鍼砭之﹐而述先君子之暗修﹐以昭滌其昏暗﹐旣危責之﹐抑涕泗將之﹐然後終之以笑語而慰安之。嗚呼﹗吾父如油云在天﹐而吾母承之以敷甘雨。然而伊蒿伊蔚﹐終爲枯槁﹐則不孝兄弟之負吾母﹐尢甚於負吾父也。如是者不孝兄弟胥有之﹐而不肖夫之早歲之破轅毀犁也爲彌甚﹐勞吾母之憂也爲彌篤。至於今老矣﹐追數生平﹐須眉空負﹐猶然一十姓百家之蚩氓﹐啄粒棲枝之生類﹐不亡以待盡也﹐何敢復述慈範哉﹗𨿽然﹐懿則昭垂在宗族姻黨者﹐人不忍忘﹐固不以爲蒿爲蔚者之弗克負荷而掩令徳﹐姑銜卹以略述焉。

凡太儒人之事舅姑也﹐不孝兄弟俱不及見﹐但聞太孺人之以身教子婦承事先君子﹐言當嚴侍之日﹐祁寒不焫火﹐畏煙之出於牖隙也﹔盛暑不撲蚊﹐畏箑聲之遙聞也﹔滌器不漱水﹐引濡巾而拭之﹔貓犬擾不敢迫逐﹐擁袂而遣之。每一語及﹐夔夔竦立﹐對子婦如爲子婦時。及述範太君疾痛傾背﹐則淚盈於睫﹐不異初喪。以此測太孺人當年愛敬之深﹐知非涯量可窮﹐哀我生之晚﹐不及詳見耳。佐先君子之襄大事也﹐太孺人自不忍言之﹐無敢問者﹐但家徒壁立﹐時先君子勤累業﹐愼交遊﹐薄田不給饘粥﹐而愼終之厚﹐倍蓰累封﹐稱貸繁猥﹐一皆酬償。斥衣襆﹐銷簪珥﹐固不待言﹐抑數米指薪﹐甘荼如飴﹐以成先君子之孝﹐又不俟有縷言之者而後知矣。不孝兄弟所見者﹐先君子十年趙燕﹐娶子婦﹐構堂室﹐終不孝兄弟讀書之事﹔且潤及宗姻﹐無干餱之失﹐類出於太孺人之樽節﹐則襄大事吋心專力竭﹐宵旦不遑﹐從可知已。叔母吳太恭人﹐長太孺人二歲﹐互相敬愛四十年如一日。焉迨旣異﹐居經月不相見﹐則皇皇訊問不絕。每促席對語﹐呴呴如兩新婦。從兄玉之﹐年逾四十﹐謝諸生﹐拜世官﹐冠帶入省﹐猶手酒漿相勞苦﹐如撫穉稚。季父子翼翁﹐早未有子嗣﹐置側室﹐或頗輕之。太孺人禮待之如姒娣﹐曰「令叔氏有子﹐母卽貴矣。」姑母適範氏﹐早寡﹐守志孀居﹐鞠其子女﹐恩逾己生﹐爲畢昏嫁。至教子婦以寬﹐畜僮婢以慈﹐訶叱絕於口﹐荊笞絕於手﹐而自然整肅﹐莫敢褻越。及今念之﹐不孝兄弟在膝下時﹐如生時雍之世﹐春風一庭﹐靈雨四潤﹐不知三十年來墮此煙霾中﹐遂成昨夢也。哀哉﹗不可復追矣。前母外王父學博綦公﹐晚年尙未有子﹐太孺人承事惇篤﹐不異所生。綦公垂沒﹐待太孺人而暝。叔祖太素翁罷諸生﹐落拓無胤嗣﹐叔祖母朱﹐井臼不給。太孺人迎養敬事﹐怡然終老﹐蓋推事父母者以事綦公﹐推事舅姑者以事太素翁﹐誠至而禮洽﹐亦不自知其厚也。不孝兄弟遘皇天之厄﹐癸未丁亥﹐嬰勾索之酷。屢貽母以不測之憂。介之奉母匿艸間﹐茹無鹽豉﹐病無醫藥﹐層冰破屋之下﹐極衰年不可忍之苦﹐而一意獎礪﹐俾全蜂蟻之節﹐怡然順受。惟以天傾莫補﹐人溺無援﹐邑菀終日﹐以至於不起。夫之間關嶺表﹐不得奉臨終之訓﹐遺命介之﹐更無餘語﹐惟歸葬先君子嶽阡之右﹐遠離城市穢土﹐協先君子淸泉白石之志而已。哀哉﹗在吾母心安志遂﹐翛然順命﹐而不孝夫之通天之罪﹐固百死而莫贖也。

譚宗故籍茶陵﹐移於衡陽之重江鄕﹐世爲甲族。外曾祖樂亭公諱世儒﹐外王父念樂公諱時章﹐以隱徳世修儒業。外王母歐陽氏﹐贈奉直大夫和之女﹐年九十三乃卒。舅氏三﹐長惺欹公諱允阜﹐以積學老於場屋。次小酉公諱允都﹐從先君子學﹐中天啟甲子科鄕試。乙丑會試﹐以闈牘觸閹黨﹐置乙榜。次玉卿公諱久琳﹐補郡文學﹐篤孝養母﹐國亡後棄諸生不就試。從母適文學伍公一盈﹐遇亂罵賊不屈死﹐詳郡誌。子婦具先君子狀中。太孺人生以萬曆丁丑閏八月二十二日寅時﹐得壽七十有四。口口庚寅八月初二巳時﹐介之奉諱於祁陽山中﹐其明年合祔於先君子之右。歲在癸亥季冬月﹐不孝男王夫之泣血狀。

己巳孟秋﹐夫之手錄凡我子孫非甚不肖尙謹藏之。

﹝行狀二首﹐光緒戊寅夏六月於井頭江市先生八世裔孫徳忠家見手寫本﹐裝成冊者﹐亟錄副以藏。前一首﹐曾刻有目無文﹐後一首已刻。字句詳略﹐間有不同。故仍錄入補遺﹐以備參考。平湖張憲和謹識。﹞

自題墓石

有明遺臣行人王夫之字而農葬於此﹐具左則其繼配襄陽鄭氏之所祔也。自爲銘曰﹕

抱劉越石之孤憤而命無從致﹐希張橫渠之正學而力不能企。幸全歸於玆丘﹐固銜卹以永世。

墓石可不作﹐徇汝兄弟爲之。止此不可增損一字。行狀原爲請志銘而作﹐旣有銘﹐不可贅。若汝兄弟能老而好學﹐可不以譽我者毀我﹐數十年後﹐略記以示後人可耳﹐勿庸問世也。背此者自昧其心。

己巳九月書授攽

汝兄弟二人﹐正如我兩足﹐𨿽左右異向﹐正以相成而不相盩戾。況本可無爭﹐但以一往之气﹐遂各挾所懷﹐相爲疑忌。先人孝友之風墜﹐則家必不長。天下人無限﹐逆者順者﹐且付之無可如何﹐而徒於兄弟一言不平﹐一色不令﹐必藏之宿之下﹖試俯首思之﹗

唐欽文六秩壽言

永年之道﹐一言而括矣。一者何也﹖一也。故爲養生之言者﹐甚似乎君子也。其侈而之於縹渺之神山﹐勾漏之靈藥﹐蔓也。其析而之於孑夜之天回﹐卯酉之月仲﹐曲也。乃其甚似乎君子之言者﹐曰三五一﹐一言而括矣。龍與虎一﹐其體用之謂爾。鉛與汞一﹐其性情之謂爾。四者與戊土一﹐其身之所謂爾。君子言固曰言與行一也﹐行與心一也﹐初與後一也﹐故君子之尢重乎得見有恆者也。《易》曰「恆久而不已。日月得天而能久照﹐四時變化而能久成。」於戲﹗永年之道﹐至此而奚余哉﹗吾嘗求之鄕國而弗覯﹐求之天下而覯者﹐如晨之星﹐一再覿而已。是殆其生者眾而生生者鮮乎﹖如采靈艸者﹐陟名山﹐歷穹谷﹐倦歸而得之左右之廬畔﹐乃三十七年而居然吾老友欽文翁之在我袺襭也。吾奚以知欽文翁而信之哉﹖曰一而已矣。頌稱欽文翁之美者﹐童叟一矣。意者其外之一乎﹖進而數聞欽文翁之言﹐條理一矣。意者其發之一乎﹖乃博而歷稽欽文翁之行﹐以朴以方﹐以睦以式﹐蔑不一矣。猶意者其勉行之一乎﹖於是而浚窺其心﹐得與失一矣﹐險與平一矣﹐恩與怨一矣﹐榮與凋一矣﹐然後信之曰「斯其以恆爲道者也。」自今日而溯乎三十七年之前﹐少而壯﹐壯而且老﹐風濤崟岑﹐閱萬折而不攺﹐欽文翁之所以行年六十而如嬰兒也。則自今日以往﹐風濤息而崟岑平﹐安而惇之﹐以引伸於期頤﹐猶今日也。果奚以信之哉﹖蓋其與養生者之言而旣合也。其合於養生者之言﹐非其卮言﹐而合於君子之言者也。則自生而非倚生於形气之母矣。日月之得天﹐得其恆﹐旦旦暉而夕夕映﹔四時之變化﹐不變者其恆﹐春春喧而秋秋淸。於是而日月之光﹐施及於羣星﹔四時之成﹐紹之以成歲。欽文翁以斯道也﹐被其子孫而式谷之﹐維尙胥勗之哉﹗《詩》不云乎﹕「勿替引之。」奚但勿替焉﹐加隆焉矣。欽文翁始與其伯子從家石崖遊﹐登堂而拜先徵君﹐吾因得定交﹐以至於今﹐三十七年如一日﹐此之謂也。浹六秩而爲之言﹐以侑兩郎君之壽觴。三山駕鶴之歌﹐萬石花封之頌﹐非翁父子所欲﹐亦非野人之所習也﹐故以永年之說進。

蘇太君孝壽說

庚戌新秋﹐兩唐子爲其母氏六秩壽﹐徵侑詞焉。蒙惟無儀之義﹐聲稱所難。苟以多嘏之辭進﹐奚以殊夫塗之人壽塗之人之親也。矧唐母之孝﹐得於姻黨之耆舊者盈乎余耳﹐因而爲之說。顧悠悠者何知﹐僕將贅耳。今壽欽文翁﹐復舉而聯之帙﹐旣於相從之義合﹐且祈引之於唐氏世世子孫﹐俟釆彤史者不遺焉。徳不孤﹐百世而一遇﹐猶旦暮乎﹗

請言以壽其親﹐禮也。是故唐子古遺與其弟須竹﹐以其母氏蘇孺人六秩而請言於壺子。壺子曰「今奚以壽子之母哉﹖無亦惟子之母有其壽者存﹐而餘言以爲之徵也。聞之唐母之事其舅姑﹐猶夫人之事其舅姑﹐而異者存﹔乃自視其事舅姑﹐若無異於夫人﹐而不知其異者存。然已異矣。聞之唐母之事其姑﹐甫笄入門﹐而盡代其中饋之勞﹐以逸之也。姑嬰奇疾﹐而滌除拭抑﹐調粥糜﹐躬藥餌﹐宵以及旦﹐以爲恆者二十年﹐蓋幾不延而延之也。聞之唐母之事其舅﹐疫而不卹其躬﹐子女交病而不分其志。其葬舅也﹐兵猝至﹐執紼者潰﹐而誓夫子捐身以護其柳車。是兩者﹐臨難而無渝也。聞之唐母之事其庶祖姑﹐瞽而養之者五年﹐痺而養之者二年﹐浣腧滌第﹐奉衣櫛發﹐手手目色而不匱﹐以廣其舅姑之孝也。夫如是﹐足以壽矣。天其無吝於期頤矣乎﹐而予奚言﹖」須竹進曰「笏不敏﹐忻於心而未能達也。」壺子曰「余嘗語子以生之說矣。有自生者﹐有引其生者。斯二者均之生無殊也﹐而又奚以殊﹖未生而生之﹐自生者也。已生而益之﹐引其生者也。白生者天﹐而乾坤之道在父母則亦人也。引其生者己﹐而己之意欲不足以生﹐亦將益之以己之天﹐是猶天也。夫孝者己之天也﹐凝天之生於身﹐天之生存於身矣。通諸其所自生﹐則父母凝於吾心矣﹔父母凝於吾心﹐是吾心之卽爲父母而生找者在是矣。生我者在是而卽以生我﹐是非徙木之於火也﹐方鉆而固已炎也。𨿽然﹐有疑莊周氏之言﹐以父子爲無可解﹐君臣爲無可逃也。婦之於舅姑﹐則君臣之推矣。以爲無可逃﹐借有可逃而故將逃之﹐非猶夫父子之必無逃之心而不待言其不可也。」於戲﹗知臣之於君﹐婦之子舅姑﹐其亦有不可解而非役於不可逃者解矣。故《易》曰「天尊地卑﹐乾坤定矣。」是不相逮之說也。又曰「天地氤氳﹐萬物化醇。」尊卑定分﹐義秩若不相逮而氤氳者化醇焉。莊周知其不相逮而不敢逃之﹐而未嘗見其氤氳也﹐故君子不取焉。而於以言尊生者﹐亦末矣。天亢於上﹐地俯於下﹐位定而義著﹐可見者也。地勃生而不自己﹐不僅安其義之俯﹐而上感天以其心。於是而氤氳者翕興縈系﹐以惇其生之化﹐則人未之見也。人未之見而不可解者固存。臣之於君﹐婦之於舅姑﹐又奚僅其無可逃而殊於父子之不可解者哉﹗故《思齊》之詩云﹕大姒嗣徽音﹐則百斯男。嗣音者﹐如嗣其胎孕懷鞠之化﹐婦與子無殊之謂也。以孝以生以壽﹐其義何殊焉﹖吾與子信之而已矣。」兩唐子得其說﹐歸而誦以告其母。母曰「吾何知哉﹗𨿽然﹐是其爲說﹐何其似吾心也。吾亦惟有不可解者﹐今玆之固未有忘焉爾。」

唐氏自翔云公以來﹐恂恂乎孺子﹐莊莊乎上﹐五世如一人一日。榮之者或不能知之﹐知之者亦不能知其深也。余以世誼﹐得盡悉其內行。故入林以來二十餘年﹐如黃楊逢閏﹐筆舌盡縮﹐而一再爲之引伸﹐不能自休﹐非直以須竹之數相與遊也。漢東平有言「爲善最樂。」則見人爲善之樂亦可知矣。蒸江南淸﹐嶽巒北媚﹔舂艸盡碧﹐繁鶯亂啼﹐籃筍衝煙﹐柳風到袂﹔登其堂﹐見其人﹐不知心之何以釋然。於舉似蕷巖兄﹐言不能及﹐眉笑而已。人之所以相取者固自有在﹐非世情景界所及。苟所取者不在世情之中﹐則造化之欣厭﹐庶幾不遠。故余兩祝皆以期頤爲言﹐竊自謂造造而化化者﹐在於披襟燕語之間。司靈寵者﹐應責予丰幹饒舌耳。壺子夫之再書

文學孝亮翁欽文墓志銘

執友孝亮翁欽文唐君﹐卒於正寢。悼談笑之未旬﹐遽幽明之永隔。嗣子端典端笏以志銘請﹐含悲增病﹐不能受命。端典方躬役壙事﹐端笏越苫次踵門而泣曰「吾翁待此以安於泉壤。」辭不獲命﹐輟泣而志﹐以翁之信我爲知己也。唐氏自錢塘遷居衡陽﹐八世而至沙溪公大表﹐隱君子也。配劉氏﹐生文學翔云公鳳儀﹐以文章理學著。配王氏﹐生知幾公虞際﹐醇篤世其家。配龍氏﹐生二子﹐長文學克雍﹐受業於余伯兄石崖﹐次則翁也。翁諱克峻﹐欽文其字也。天性惇愷﹐儀範端凝。早年事知幾公﹐道盡力竭﹐自然與古爲人子者合符。知幾公安之﹐以從容林泉﹐惡言不入於耳者終其世。翁兄先知幾公卒﹐時湖上攘亂阻饑﹐墟陌無煙﹐翁獨冒鋒鏑﹐執親喪﹐愼終如禮。唐氏世居郡西之馬橋﹐爲望族﹐甍鱗宇櫛﹐及是再被焚毀﹐僮僕逃喪﹐鄕裏惡少稱兵侮奪。翁以敏愼靖安﹐不吐剛而茹柔﹐墾萊督耕﹐剃艸葺室﹐和易與物﹐物樂與之有成。僮僕匿者歸﹐僅存者長育﹐未二十年而龜坼之田成繡壤﹐燕巢之林有苞竹﹐較知幾公時倍殷盛矣。翁則囊不名一錢﹐囷不陳一粟﹐以與當世鉅公長者遊。於時龍蛇起陸﹐風尙豪舉﹐翁遊其間﹐恂恂秩秩﹐言不及臧否﹐事不及私﹐當世莫能間也。物情崄巇﹐旦夕百變﹐而翁一以禮處之。艸澤起家至大位者相項背﹐或慫惥公出筮仕﹐決相剡保﹐翁笑而不答﹐人莫測焉。翁靜澹素規﹐不爲外誘﹐壹率其自然而已。惟延宿學教三子成文章﹐爲當代文學最﹐用守翔云公舊徳﹐制科之得失﹐匪思存焉。至於庭訓有秩﹐述先進之風﹐勸戒之於洋龐虛淡﹐則翁提撕申警﹐獨伸己意﹐間一令折衷於予之不敏﹐不欲莠言之相間。故翁子有請事絕學之志﹐皆翁密授然也。翁心無貳操﹐事無貳軌﹐言無貳辭﹐進與薦紳先生﹐退與田夫牧豎﹐皆一致也。卽心卽言﹐卽言卽事﹐後生駔詐者﹐始以爲可欺﹐一見翁而恧縮﹐翁亦泊然如未有詐不信者。故承裏役之繁勞﹐出入於纖介不容之世局﹐而如海潮之暗退﹐不知者以爲有術﹐翁嬰兒已爾。性能容物所不能容。余目擊一二事﹐翁絕口不以語人﹐今亦不敢暴以傷翁志。而自念垂老學道﹐褊衷不悛﹐思取法於翁以免咎﹐老未遑而愧之深矣。終日稚談﹐暇則寓目書史以自怡﹐口不一言財利。每嘆曰「讀者知讀﹐耕者知耕﹐捨是而喋喋於賦役獄訟﹐吾見先輩多矣﹐未有以此矜能者也。」率此類﹐壹皆以古道望人﹐而人不能受﹐亦且漠然無知者。此世教之所以終不可挽也。余與翁交悼之。翁少年周旋先徵君杖履間﹐今四十餘年矣﹐見予輒愴然道之﹐不孝不能仰答。與予仲兄鏗齋交﹐每稱述﹐相與欷覷。故嘗欲彷佛先徵君之典型﹐則於翁庶幾見之。翁之沒﹐四方士友及鄕人士少長五十七人﹐謚之曰孝亮﹐余以爲允。孝則善承其光﹐以式谷於後﹔亮惟明於徳之大者﹐知人情物理無所容其智力﹐一因本然以應之。於翁非溢美也。翁三載以來﹐頗示微病﹐而精魄炯炯﹐寄意益遠。病旣革﹐猶矜飭如平生。歲在己未仲冬月二十一日辰刻﹐翁坐而逝。距生之年萬曆癸丑季春月十九日丑時﹐得年六十有七。配蘇氏﹐生子四﹐長端典﹐邑庠生﹔次端揆﹔次端紳﹐郡庠生﹔次端笏﹐邑庠生。女一﹐未字夭。側室朱氏﹐生子二﹐端遇﹑端邇。端典娶康氏﹐生子三﹕常捷娶丁氏﹐常省娶王氏﹐常淪聘劉氏。端揆娶方氏﹐俱早世﹐未有嗣。端紳亦先翁卒﹐娶周氏﹐生子四﹕常鯁娶廖氏﹐夭﹐未再聘﹔常渾娶陳氏﹔常柬娶魏氏﹔常堅娶劉氏。端笏娶王氏﹐生子一常適﹐端遇聘杜氏。孫女六﹐一適魏士傑﹐一許蔣泰階聘﹐余尙未字。曾孫二﹐若性﹑敍性﹐常捷出﹔存性﹐常堅出。曾孫女四皆幼。翁以是歲季冬月壬申葬此永福鄕延壽裏七里胡衙塘﹐首酉趾卯。系之銘曰﹕

石可泐﹐泉可塞﹐韞素令終﹐與壤無極。其儀兮不忒﹐君子哉尙徳。大布斂形﹐因山爲域。式墓者自生其恭﹐兆於龜墨。嗚呼﹗玆爲孝亮翁之藏﹐於萬斯億。

躬園說

須竹將爲園於蒸武二水之湄以讀書﹐而名之曰躬園﹐請予爲之說。

壺子曰「存乎天地之間者﹐豈不以其躬乎﹖是故非際何色﹐非聆何聲﹐非咀何味﹐非覺何有。淒然謂秋﹐暄然謂春﹐能遊得空﹐能踐得實﹐存乎天地之間者﹐惟其躬而已矣。是故君子吾親斯孝﹐吾君斯忠﹐吾長斯遜﹐吾友斯信﹐躬之不得背也。是故君子不爲不可安﹐不行不可止﹐不親不可交﹐不念不可得﹐不處不可長﹐行則行之﹐違則違之﹐躬之不得而拂也。是故君子天地以爲宮﹐古今以爲府﹐經緯以爲財﹐節宣以爲用﹐大而函焉﹐遠而遊焉﹐立於萬年而不遺﹐躬之充也。是故君子貧而不以富易﹐賤而不以貴奪也﹐死而不以生貿也﹐知其是不卹其非﹐履其實不騁其名﹐躬之塞也。是故君子非道之世﹐榮而辱之﹐非聖之言﹐美而惡之﹐符考天下﹐差之毫釐而知其非﹐進退古今之言而無所讓﹐斟酌百世之王而知其適然﹐躬之券也。是故君子不歆其息﹐不懼其消﹐死生亦大矣而不見異焉﹐外物不累而無所節焉﹐夙興夜寐﹐旦旦尋繹而不窮﹐躬之恆也。是故君子恭以永心﹐誠以永性﹐彊以永命﹐九儐在目﹐《九夏》在耳﹐禮樂盛於中而血气榮於外﹐躬之翕也。是故君子遊於春臺﹐嬉於良風﹐琴之瑟之﹐泉之石之﹐陟降函輿﹐詠吟六寓﹐靡不康焉﹐以受萬有而不固﹐躬之辟也。以言乎徳則其藏矣﹐以言乎道則其樞矣﹐以言乎天地之間則備矣。故惟其躬而已矣。」唐子曰「先生之言博矣。夫守之而入者之不失﹐則奚以焉﹖」壺子曰「靜不喪有﹐動不喪無﹐其庶幾乎﹗靜而無有﹐其與物䢐也。動而無無﹐其物之貸也。夫躬者﹐不可䢐而無所貸之也。靜不喪有﹐繁盛而不可以要括之。動不喪無﹐一而已矣。不見有於天下﹐乃有天下。故周子曰﹕『靜無而動有』也。」

唐子無適墓表

湘西學者唐常適﹐字無適﹐年十八而沒。其父躬園子悼之不欲生。以從予遊﹐有所授而不能底於成也﹐予亦悼之而不欲生。緣其天性醇篤﹐內含明瑩而外不形﹐故宜悼之甚也。方能言日﹐卽瞻視渟凝﹐步履安祥﹐淸臒骨立﹐在儔類中如孤松之出叢樾。旣就外傅﹐讀書之外﹐無他嗜好。甘粗糲﹐不喜飲酒﹐衣無寸帛。篝火對書卷﹐墨漬襟袖﹐炷燕裾齊﹐不以爲念。嘗以塗濘﹐借一騎過余﹐見餘數目之﹐面發赤﹐自是不復乘騎。余省而志堅﹐欲問津於理道﹐故無汲汲求名之意﹐而函之心者自得也。爲文淸暢﹐能達其所欲言。以居母喪﹐不克就餘卒業。依太母侍湯藥﹐分躬園之勞。極其所可至﹐必能超流俗而遒上﹐以有所樹立者。遽以疹疾﹐爲庸醫所誤﹐遂致隕折。余以爲士莫尙於志﹐莫貴於气。其气淸以毅﹐其志邃以閎﹐不待其有成﹐固可旌也。此其永藏之土﹐勒石以表之﹐知者知之﹐不知者固非無適之所求知也。無適凡兩納采﹐皆未成禮。其一先者予少女也﹐亦謹慧﹐七歲而夭。躬園爲之立後曰繼性﹐其再從子。躬園名端笏。母王﹐先卒。

經義序

忽念身本經生﹐十歲授之父﹐弱冠有司錄以呈之君﹐自不敢曰此聊以入時﹐壯夫不爲。嘗於《九經》有所撰述﹐而此藝缺然﹐亦緣早歲雕虫之陋﹐深自慚忸。先儒言科舉業非不可學﹐況經義本以引伸聖言﹐非詩賦比者。昔於嶺南見楊貞復先生晚年稿﹐皆論道之旨﹐特其說出於陸王爲詫異﹐要亦異於雕虫以售技者。近惟陳大行際泰略能脫去經生蹊徑﹐而多原本蘇氏父子縱橫之習以害道﹐其於聖人之言侮之也多矣。

此制自王介甫至天順以前皆自以意傳聖賢之意﹐錢鶴灘王守溪者起﹐始爲開合起結排比之桎梏。嘉靖中葉周萊峯王荊石以來﹐又剿襲古人文字﹐其變不一﹐乃不知人間何用此物。法𨿽屢變﹐要皆皎然《詩式》之類耳。今略作數十首以補早年雕虫之悔﹐稍有發明及勸戒﹐不必聖賢之言如此﹐期不叛而已。

癸亥孟春甲辰朔王夫之記。

