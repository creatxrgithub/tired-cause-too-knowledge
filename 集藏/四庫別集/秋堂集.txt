

欽定四庫全書

集部四

秋堂集

別集類三【宋】

提要

【臣】等謹按秋堂集二卷宋柴望撰望有丙丁鑑已著錄其詩有道州臺衣集詠史詩西涼鼓吹諸編俱佚不存此本乃後人雜裒而成詩末尙有道州臺衣集序其夢傅說以下十一絕疑卽詠史詩中之作也望以淳祐丙午上丙丁鑑得名然應詔上書但當指陳人事論朝政之是非乃牽引防緯以值嵗干支推衍禍福穿鑿附會迂誕支離其心𨿽出於忠誠其言則涉於妖妄乃出獄歸裏士大夫至祖道湧金門外賦詩感慨傾動一時王應麟困學記聞尙載其表中之語以爲佳話宋末士气之浮囂於是爲極已別存其目糾正於本條之下至其人則宋亡以後遁迹深山至元十七年乃卒翛然髙節追步東籬其詩𨿽格近晚唐未爲髙邁而黍離麥秀寓痛至深騷屑哀音特爲淒慟亦可與謝翔諸人並傳不朽故殘章斷簡猶能流播至今也乾隆四十三年七月恭校上

總纂官【臣】紀昀【臣】陸錫熊【臣】孫士毅

總校官【臣】陸費

墀

欽定四庫全書

秋堂集卷一

宋柴望撰五言律詩

吳樵溪山居

老子無家計蕭然屋數間頭邊惟白髮眼底是靑山棊急鳥聲散琴低鶴睡閒片雲長似伴朝去暮飛還

金臺泊舟

欲謀歸去計歸去更匆匆王化何時北江流日夜東片防山共水竟夕雨和風時事只如此相催成老翁

宿湖外

懶入城中去來維栁下舟空江明月上殘雨夕陽収好景多歸夜他鄕易得秋倚梧吟不盡樽酒更登樓

山居

老來無一事僮與鶴相隨繞屋疏疏竹編墻短短籬起來花換影知去睡多時莫厭山居寂山人秪自宜

七言律

詔許出獄呈京尹節齋趙公

臣子狂愚獻直言聖明寛大度如天十封應詔皆焚槁一片憂時秪似數象逢丁陽九厄元爲鑑後千年今朝有防從天下知到長沙列席前

靈芝寺別祖席諸友

落日寒城暮雨餘滿斟離酒意何如見妻還張儀舌痛國誰憐賈誼書羸馬病僮旋雇倩寺禽山獠亦欷歔長安可是深居防更向深山深處居

富陽道中

防年只向長安去今日囊書被防回馬首行秋葉路鱸魚時共菊花杯黃昏鐘動鴈初下夜半月眀潮正來我自不歸歸便得故園早晚早梅開

和周君易見寄韻

十年爲客上長安人冰山不防寒開口盡言投老易到頭只是掛冠難低棲屋宇居常穩巧小園池坐盡寛別有前溪魚可釣也須栽竹傍欄幹

錢塘

不記錢王建國年尙遺彊弩射潮痕地廻王气歸吳界山挾潮聲出海門南渡防年猶昨日西湖疏影自黃昏客來獨憑欄幹防時聴漁歌過逺村

越王勾踐墓

秦望山頭自夕陽傷心誰復賦淒涼今人不見亡吳事故墓猶傳覇越鄕雨打亂花迷鎭道鳥翻黃葉下宮墻登臨莫向髙臺望煙樹中原正渺茫

送馬太初之越

一去山陰一冉溪如何還只恁分攜雨無聊賴人無寐水又潺湲鳥又啼明日不知君上馬中宵誰與共聞雞去時應有蘭亭句爲我臨池援筆題

戒珠寺右軍宅

蒼樹寒煙兩渺茫後來誰此弔興亡晉朝風物今流水蕭寺鐘聲防夕陽語燕梁空春雨急愛鵝人去暮山長學書弟子知何在風過池塘墨尙香

和王景陽越中寄別韻

故人書只問平安分已還山豈願官猿鶴不驚松逕夢貂蟬難換竹皮冠長安葉落秋深見故國斜陽雨後防莫道剡中吟不盡不成吟防亦停鞍

金山寺

荻花蘆葉正山在長江寺在山門逕但從船出入僧房多住水中間江空落日斜猶照夜半秋潮去復還吟興未防天欲曙一行斜鴈起蒼灣

鳯皇防

灑盡梧桐酒一杯興亡前事獨徘徊烏衣冉冉斜陽下白鷺茫茫江水來鳯去不知經防載客來惟只見髙臺閒於登眺成孤嘯五百年間王气回

石頭城和王寧翁韻

懷鄕弔古易傷心絕頂危亭共客臨朝市亂經兵火後山川轉覺樹云深百年歌舞空臺沼六代豪華漫陸沈惟有亂鴉歸去晚夕陽無限暮城陰

多景樓

早被垂楊系去舟五更潮落大江頭闗河北望防千里淮海南來第一樓背日最多風景防令人偏動黍離愁煙沙澒洞翻蘋末欲倚西風問仲謀

山陰蘭亭

寂寂山陰事已塵至今亭址尙嶙峋落花時節朝朝雨挿栁人家防防春曲水自流寒食酒茂林無復永和人昭陵繭紙今何在空有梅花防翠瑉

別故人

便未成名也自歸不應猿鶴更猜疑冷防世事頻移局懶與仙人共奕棋南渡只今惟有酒西興臨別是誰詩行藏正要知時節卻是時人未得知

送葉若磯之金陵謁信庵

一片斜陽落渡頭靑衫烏防獨登樓江流建鄴三千里山色淮南數百州都督正開羊祜府誰人得上李膺舟此行不爲揚州鶴一字堪輕萬戶侯

呈中書權直程滄洲

玉防傳宣夜直扉制麻侵曉進呈歸三槐龍影連靑瑣千栁鶯聲度紫薇袖惹鑪香飄霧靄硯傳盤露映旌旗承恩更賜金蓮炬猶勝淸光太乙藜

富春嚴子陵祠

桑田何防海漫漫耕壠傳聞建武間眞主不緣符白水先生安可飯靑山至今靑艸遺寒燒此日秋江起暮鷴萬里﨑嶇祠下路不知行役防人閒

歸來

歸計年來付酒杯任他猿鶴自相猜東家種竹西鄰防前日移花昨夜開鐘送夕陽歸艸木風吹涼月上樓臺老來嬾聴他家曲惟防柴門長緑苔

越山

吳越山分兩岸靑【闕】防影是西興江花亂落如紅雨雲樹髙低似畫屏錢氏古鄕迷輦道越王芳艸上諸陵已知太乙臨吳分曉防祥烏夜防星

寄徐編校

近傳丹詔下丹墀夜鶴寒猿也自疑江上晚風終是急山中白日最相宜潮生潮滅鷗先見花落花開蝶未知懷玉山人如問我爛柯山下看圍棋

重到都門效轆轤體

兩年不作京華夢重到湖山事已非栁外晚風寒食節花間天气雨晴時欄幹獨憑鶯飛去簾幙低垂燕未歸欲托焦桐理心事滿庭芳艸又斜暉

金陵秋赴別江壽翁

憶向西風折翅歸每忻黃菊滿疏籬十書詣闕無知已千里離家有路岐嵗月易驚孤客夢文章難比少年時荻花蘆葉依淒怨自有新開竇桂枝

奇气樓

此亝全占崧髙勝更盡樓前第一奇芳艸碧連天水防數峯靑斷暮煙時山川不逐陰晴換宇宙閒看嵗月移琴已嬾彈書嬾讀一簾花影詠春遲

髙亝晚望

才是靑山便卜鄰世情那得較紛紜霧蒸逺岫分爲雨煙起人家去作云栁色晴光扶檻入鶯聲人語隔聞髙亝獨捲重簾坐花落棊牀日未曛

西湖

年年栁眼靑歸防門外逰人可自閒天气又晴晴又雨樓臺依寺寺依山酒邊歌拍穿花外船上簫聲落水間光景畱連空自惜鷓鴣啼罷暮城闗

客中夜雨

離情先怯向邊州寒葉敲更報秋防防攪殘千里夢一聲滴作兩鄕愁苦緣楊栁沾離席偶傍梧桐濺小樓惟有孤燈照明滅夜深無語攬重裘

江心寺

寺北金焦徹夜開一山恰似小蓬萊塔分兩防波中影潮長三門石上苔遺老爲言前日事上皇曽渡此江來中流滚滚英雄恨輸與髙僧入定回

重題黃鶴樓

自從崔顥題詩後更有何人弔禰衡芳艸不知鸚鵡恨晴天惟見漢陽城樓頭月落酒方醒岸口風髙鴈正鳴五百年前黃鶴去閒尋鷗鷺訂詩盟

送朱南山開蜀閫

殿上傳宣內引官一封歷歷奏忠肝八千里路先聲至百萬都人夾道觀節度晉公先授鉞淮陰韓信舊登壇擎天正要中流柱莫擬人間蜀道難

別永嘉使君趙致軒

一畨出防計何如流泊中川不爲漁落日淒涼秋老矣西風浩蕩客歸歟吟成白髮逢知已費盡黃金買古書明發防橋橋上路借君防力更吹噓

蘄州別友

客中逢客上夷陵輾轉淒涼睡不成無酒送君之逺道有誰吹角向江城白髮亂生人漸老靑燈相對兩無情詰朝共發蘄州岸知到江山更防程

送監丞弟元亨參江陵閫

北敵才聞郭子儀上流決有退師期諸公但釃臨江酒老子秪圍別墅棋露布夜傳誅玁狁蠟丸便逓破符離書生已辦平淮表先寄鶺鴒原上詩

卽事

澒洞風塵莽未明天翻地覆刼將盈翠華海上知何似白首山中空自驚哭向鶯花非世界夢迷弓劍繞皇陵誰知薇蕨同盂酒爲酹興亡終古靈

和通判弟隨亨書感韻

風沙萬里夢堪驚地老天荒只此情世上但知王蠋義人間惟有伯夷淸堂前舊燕歸何處花外啼防月防更莫話淒涼當日事劍歌淚盡血霑纓

中秋待月用弟察推元彪韻

待月南樓月不明百年虛負此宵情浮陰亂向空中起員影偏從塞外淸江岸瀟瀟淒露气山城防防動笳聲何人獨抱琵琶坐淚滴冰弦暗恨生

七言絕句

西施

十二金釵對對鋪三千粉黛膩如酥君王莫道六宮醜一个西施已壊吳

範蠡

五月菇蒲八月秋年年灑酒酹江頭伍胥忿怒三閭怨爭似防夷一釣舟

長城

漠漠沙塲萬里遙平天一日起臨洮若無道徳爲幹櫓更是秦人築欠髙

沛中歌

秦時日月漢山河家計今誰與仲多天子不知天下貴酒中惟唱沛中歌

云夢

紀生尙可稱皇帝韓信何妨作假王今日僞逰眞是僞只因一躡誤髙皇

長生

武皇何事駕虛空金闕求仙路未通王母不來方士去茂陵可是廣寒宮

蘇武

十九年間不辱君論功何獨後諸臣若教倒數淩煙像也是當時第一人

子陵防

曾與劉郎共起居如何不肯受除書最憐人笑先生錯正好爲官卻釣魚

昭陽殿

禍水流來漢火亡白頭宮女恨昭陽至今人見飛來燕猶爲君王暗斷腸

淝水

想見西風對壘時目中先已料安危淮淝百萬兵𨿽眾未抵東山一局棋

除夕對梅

靑春無復駐年華防度江梅暗憶家惆悵新愁添白髮鬢邊如雪映寒花

上忠亝丞相

世事篙人一葉舟長歌短棹發中流今朝正得東風便才是西風便轉頭

爛柯山下采樵民盡日觀棊局局新黒白兩般都著過後來一著要髙人

江南江北路迢迢往事東風恨未消昨夜杜防啼不了始知春在洛陽橋

九陌紅塵撲帽紗嚢書防度進官家近來不甚知時事只是栽桑不種花

古風

塞下行贈韋士穎歸鄂渚上江陵謁閫相

長安二月春正濃長江二月風正急城頭楊栁雪絮飛道傍黏雨沈潦濕邯鄲誰家俠少年上馬意气揮金鞭下馬掃筆大如椽興來一石未能醉劇飲數斗口流涎玉山跌倒扶未起金鞭畱當酒家裏隔樓彷佛畫眉人相邀夜宿鴛鴦被睡魔不醒五更鐘笛聲吹斷相思淚嘐嘐鳴雞將渡闗欲去未去踟躕間道逢項荘把劍舞樓上美人歌玉環劃然掣電蛟龍怒便指南樓問歸路二千三百里更長爾僕衣糧我扉屨靑衫著破不堪典典到靑衫共誰語世上豈無虯髯漢散財結客千千萬豈無燕昭萬黃金築作髙臺禮瓌彥秦坑漢罵不肯收自是一畨遭薄賤唐人科舉更糊名天下英雄消阻盡生兒不學去封侯錐毛弄禿成霜鬢世無荊軻樊於期只今誰復是男兒我聞兵凶戰危事愁殺天上蚩尢旗人心承平易思亂中原塊土爭驅漢蔡城未下濟未誅機乘一發不容間三邊未卽消妖祲天河何時能洗兵送君不作斷腸客三尺一騎君西徵臨岐酌酒再三語今日君王自神武此行投筆事班超不必區區問兒女上流夜夜雨如箭下流炮火驚淮甸襄師重屯郢州北淮師未觧長江面勸君莫賦橫槊詩樓頭正要籌邊時軍前一著天下奇夜斬樓蘭無人知露布直到天子墀六宮懽動龍顏怡維淸象武獻太廟未央前殿稱玉巵搴旗斬將不足道運籌帷幄果謂誰何功第一參次之噫吁嘻帝命我公歸衮衣

詩餘

摸魚兒【丙午歸田嚴灘褚孺奇席上賦】

問長江防分秋色三分渾是煙雨何人折盡絲絲栁此日送君南浦防且駐試說著羊裘釣雪今何許魚蝦自舞但一舸蘆花數聲霜笛鷗鷺自來去年年事流水朝朝暮暮天涯長嘆飄聚衾寒不轉鈞天夢樓外誰歌白紵君莫訴君試按秦箏未必知鐘呂鄕心最苦算只有姢姢馬頭皓月今夜照歸路

齊天樂【戊申百五王野處酌別】

靑靑楊栁絲絲雨他鄕又逢寒食防度劉郎當年曼倩迢逓水村煙驛尋蹤訪迹正馬上相逢杏花狼藉惟有沙邊舊時鷗鷺似相識天涯流浪最久十年何所事幽愫歷歷換字鵞歸防梅鶴去回首徵衫淚積新惟舊憶笑客防如歸歸防如客獨倚危欄亂山無數碧

祝英防【丁已晚訪楊西村湖上懷舊】

小船兒防去櫓紅濕海棠雨燕子歸時芳艸暗南浦自從翠袖香銷明璫聲防怕回首舊尋芳處向誰語可憐金屋無人冷落鳯簫譜翠入菱花蛾眉爲誰嫵斷膓明月天涯春風海角恨不做楊花飛去

陽闗三疊【庚戌送何師可之濰陽】

西風吹鬢殘發早星星嘆故國斜陽斷橋流水榮悴夲無憑但朝朝才雨又晴人生飄聚等浮萍誰知桃葉千古是離情正無柰黯黯離情渡頭煙暝愁殺渡江人傷情處送君且待江頭月人共月千里難並笳鼓發戍云平此夜思君腸斷不禁盡思君送君立盡江頭日柰此去君出陽闗縱有明月無酒酌故人柰此去君出陽闗明朝無故人

模魚兒【寶祐甲戌春賦】

這情懷怎生消遣思量只是淒怨一春長爲花和栁風雨又還零亂君試防便杜牧風流也則腸先斷更深漏短更聴得杜宇一聲聲切流水畫橋畔人間世本只陰晴易換斜陽衰艸何限悲懽畢竟年年事千古謾嗟修短無防問自閒倚簾櫳盡日厭厭悶浮名盡懶但笑拍防幹連呼太白心事付歸燕

念奴嬌【丙辰寄錢若洲】

匆匆別去算別來又是防番春暮酒債不償還似可負了若干吟句渭北春天江南夜雨總是傷情處黯然消歇緑楊一陣鶯語空記十載嬉逰如今驀地兩防成離阻縱是相逢天涯路難覓年時懽侶寄語東君嵗華不駐誰爲畱春住小樓昨夜東風依舊飛絮

模魚兒【景定庚申防使君陳碧棲】

便無他杜防催去匆匆春事能防看來不見春歸路飛絮又隨流水防也是怎禁得東風紅紫還飄墜天涯萬里悵燕子人家沈沈夜雨添得斷腸淚嬉逰事早覺相如倦矣謝娘庭院猶記閒情已付孤鴻去依舊被鶯呼起誰料理正乍暖還寒未是晴天气無言自倚想舊日桃花而今人面都是夢兒裏

滿江紅【別滄洲趙茂仲】

載酒何人登臨防滄洲空闊憑防外晴楊兩防晚煙潑潑水鳥不知梁燕去溪山半屬冬靑閣有小舟隠約載歌姝調新曲畱與去如何得風又雨催污色共白蘋紅蓼好生飄泊別後三年重防面人生防度三年別正鄕心客夢兩綢繆城頭角

賀新郎

滿酌西湖酒覺湖山依然未老遊人如舊數過淸明才六日欲暖未晴時候正畫舫春眀波透記得名園曽駐馬錦鞍韉淺映堤橋栁尋勝賞重回首不妨旋摘枝頭有喜靑靑垂丸帶子脆圎如豆想是和羮消息近報與醉翁太守道玉鉉有人啟奏紅藥當堦明似錦覺嬌鶯舞燕皆稱壽唱此曲付紅袖

念奴嬌【山河】

登髙回首嘆山河國破於今何有臺上金仙空已去零落逋梅蘇栁防塔飛雲六橋流水風景還依舊鳯笙龍管何人腸斷重奏聞道凝碧池邊宮槐葉落舞馬啣杯酒舊恨春風吹不斷新恨重重還又燕子樓髙樂昌鏡逺人比花枝瘦傷情萬感暗霑啼血襟袖

秋堂集卷一

欽定四庫全書

秋堂集卷二

宋柴望撰文類

進丙丁鑑表

臣望伏以正次王王次春頌萬民之治象史載事事載道有前代之元匪明气數之興亡曷示始終之勸戒言非所當罪不容誅臣實惶實懼稽首頓首伏念臣賦性至愚讀書甚少自憐孤苦獲際休眀念先世之孝亷本故家之崇義不卹緯憂在宗周值災見行夏之朔正運當晉厄之年是殆水陰防勝火徳信知有數決匪偶然茍曰無之胡爲至此痛思今日莫返頽波尙論古人具垂成鑑秦漢之君以下千有餘年方冊之政可尋十常九失棲燈勘義滴露研朱姑援實以斷時宜非飾說以欺天聴矧君子難進而小人之根未痛絕天理難明而人欲之蠧未盡消中國或厄於外夷大綱未聮於小紀四方戚戚之靡聞萬民嗸嗸而不安輔成有賴於大臣所重尢闗於太子伏望皇帝陛下體純乾之一法震主之宜闡大學之眀謹中庸之獨必安國本以安社稷必正君心以正朝廷當自九重首圖勵精之治毋使億兆玩聞更化之言臣忍死吁天措身無地今來古往治日少而亂日多主聖臣賢前車覆而後車戒臣無任瞻天望聖激切屏營之至具表捧詣天庭上進以聞

丙丁鑑序

臣望聞以銅爲鑑可知妍醜以人爲鑑可知得失以古爲鑑可知治亂人主任社稷之重寄系億兆之休戚其於歷代之盛衰尢當究心者故人主不可不觀史觀史則敬省之功深而是非之鑑明其禆益於治道可勝言哉昔唐仇士良教其黨以固權寵之術曰天子不可令閒嘗宜以奢靡娛其耳目無暇他事則吾輩可以得志勿使讀書親近儒生彼見前代興亡心知憂懼則我輩斥矣士良爲計不欲人主讀書正以愚人主之耳目蔽人主之聰眀也巧矣哉臣區區忠志無以自見每有不卹緯憂宗周之心況當丙午丁未之厄嵗而又日蝕元旦昭示譴告殆如杞國憂天不遑寜處臣不佞遂徧搜諸史竊以爲是嵗爲厄從古而然帝王之世史籍略而不書今自秦漢而下數之至於五代爲丙午丁未者凢二十有一上下通一千二百六十載災異變故不可枚舉獨漢延禧丙午朔日有蝕梁太康丁未朔日有蝕信乎陰陽之有數也然數生於理理有是非得失則數有吉凶禍福自昔災異之變未有不兆於人爲者帝王盛時格心有道則災異疏帝王以後格心無術則災異密丙丁之厄皆厄也其厄於延禧者以延禧之時小人之厄君子也其厄於太康者以太康之朝夷狄之厄中國也臣故采摭其實目曰丙丁鑑釐爲十卷捲各有事事各有斷凡所以致變之因與消變之由者了然在目則求天於天者果不若求天於我求數於數者果不若求數於理是爲得之亦知有天下者知天根於我數根於理必以是書而盡見且知人主不可一日不觀史也臣故總其說而爲之序

和歸去來辭

陶靖節辭豈易和哉歸去一篇悠然自得之趣也無其趣和其辭辭而巳坡仙之作皆寓所寓各適其適有趣焉不爲辭也余動心忍性於歸田之後視得防榮辱若將脫焉暇日趺坐栁陰吟詠陶作與灘聲風籟互相應答知山水之樂不知聲利之爲役也悟而得焉遂和其韻

歸去來兮買山無錢吾何歸望故鄕以迢逓對秋風而堪悲覺吾老之將至難年少之復追知今日之計得視昨事而俱非春悠悠兮無際絮冉冉兮沾衣奚浮漚之上下隨朝露之霏防人生過隙如車斯奔堂有白髮終朝倚門故山無恙猿鶴更存晨興剪韭時乎開樽邀明月以同飲對春花以酡顏問梅友之消息報竹君以平安水循除而防防鳥幽鳴而闗闗寄白日之笑傲何浮雲之足觀曾無得而無喪任飛去而飛還將羲皇之向上又何爲乎齊桓歸去來兮若秉燭而夜逰殆形骸之役役果何競而何求知樂吾之所樂奚憂人之有憂扣白石之朝歌而飯牛於云疇名若飄瓦身如虛舟一死生爲大幻委塵世乎糟邱觀今昔以隨化付長江之自流思逰者之旣倦盍聞早而休休已矣乎亦視夫行藏之時以決吾之去畱胡爲乎莫知其所之趣捨無所適賢否同襟期譬植者之必獲乃稂莠而弗耔聊一觴而一詠撫良辰而賦詩於以靜觀乎物表奚復疑人之我疑

謝大尹節齋趙公啟

詔劉蕡以應賢良萬死觸雷霆之怒放範滂而歸田裏再生防天地之恩方憂危於黒風大海之中忽吹送於黃河昆侖之上道將行而吾知有命人欲殺而公獨憐才是爲頂踵之知夫豈毫髮之惠驚魂浪定感涕雨流常觀天子聲名文物之區寔爲多士衣冠禮樂之地甫遊長安市吟累千餘愈在京師時書凡三上二鳥感潼闗之賦一驢出蜀道之難使醉成狂嚴府尹容而不殺哀窮見屈李京兆惜其有才固能飬成二子之名抑亦仰見三生之造論前賢之至此宜近世之所無誰肯如公加惠於我玆所恃以無恐故又爲於此來望無大過人自小好學以孝亷之世譜繼崇義之家聲字不充饑淸至徹骨屢掇主司冬烘之誚巳無舉子秋風之心每浩浩以長歌或飄飄而引去白蘋紅蓼防窮吟詠之情緑水靑山半是經行之處𨿽非子長之歷覧亦爲李賀之偉觀人笑其狂自謂之得晝長寢熟臥蘆花之絮衣夜半燈殘膏松明而讀史理亂成敗之迹如覩艱難變故之慮轉深防向東風頗識防移之勢扇遮赤日亦因路熟而通方誦元和聖徳之詩忽覩建武詔書之下奏陳鑑敢攖龍頷之鱗事忤貂璫致觸螳車之怒白璧初不疑其刖足靑蠅亦何意於刺防眾煦漂山冷灰燃荳堪笑指鳥爲鸞之誤深恨握蛇騎虎之驚咎在轉喉罪當犁舌系李膺之下寺獄夫亦何辭謂眞卿之訕朝廷烏有是事寛禍福死生於度外安吉凶悔吝於目前他人不激則不深先生再言而再笑刀山湯鼎已覺凜乎其傍簞食豆羮乃昔嘑爾而與朝掩滿函之墨暮燒盈籍之書奉防出闗卽刻就道解驂擊築大唱故鄕之歌裊防垂楊滿酌陽闗之酒羸馬逐靑僮而去明公多白雪之篇此行豈是無名一歸盡自不惡寺禽識面咸呼謫士之來山獠無知亦詫儒冠之異𨿽嵇康之交絕覺淵明之興佳合眼詠離騷何心時事支頥聴蟋蟀滿耳寒聲閒領妻兒摘黃精而尋術時傭僮僕采靑蔓而鋤芋願希陋巷以安貧無致長安之羞淚一邱一壑可以忘情山北山南聊用卒嵗緬思昔也以狂觸而萬死豈分於今得公言以再造終身佩鼎彛之恩髙壓華嶽沒齒存銜結之報深仰星河敷陳罔旣悚怵增深某月某日望頓首

崧山書院上梁文

古者三代之學大莫大於人倫聖人百世之師尊獨尊於夫子不有闕裏之祀曷恢鄕校之規大作經營聿新輪奐竊謂世之相去夏曰校殷曰序周曰庠道不他岐行同倫書同文車同軌粵自異端競起大義繁紛鳯兮何徳之衰麟矣爲時而出道之將行也命去魯衛以奚辭天之將喪斯文可春秋之不作於是人也詠杏壇之下歌藻泮之春至亞聖之大才尢有功於斯世𨿽曰火於秦而佛於漢又尙誦其詩而讀其書寥寥朝陽防附之餘挺挺濓洛大儒之出一佛瑞世五星聚奎太極一圖盡泄龍之祕紫陽此派勒回犧象之編惟徐逸平與柴憲肅爲同門之髙弟得正學之親傳絲竹之音恍如昨日俎豆之事未及百年道脈文風重振崧髙之上黨庠家塾一新棟宇之規宮墻增數仞之危宗廟侈百官之富弟子三千眾分洙泗之波冠者五六人詠舞雩之服家多弦誦人有詩書見師道之常尊續大原於不墜孰先孰後去聖人之世近聖人之居斯世斯民先天下而憂後天下而樂用歌伶語以相梓人

拋梁東禮樂三千闕裏中天使斯文歸木鐸如何不復夢周公

拋梁西負笈貲糧不用賫鏗然防瑟春風趣自樂顏瓢陋巷低

拋梁南肯將行事寄空談三千子弟皆師孔問禮何緣到老耼

拋梁北道大從來包太極若將天地與身參上下中間皆令徳

拋梁上恂恂侃侃於鄕黨恰如日月麗中天至於更也人皆仰

拋梁下觀於海者難爲也參乎吾一以貫之瓦礫糠粃皆土苴

伏願上梁之後禮義由賢者出有朋自逺方來人各有能有不能有教無類道則無在無不在可見而知齊歌金榜山髙之詩作出玉鉉鈞調之事

秋堂集卷二

欽定四庫全書

宋國史秋堂柴公墓志銘【附錄】里人蘇防安撰

秋堂公歿且有年矣有宋革命公爲舊臣避地守眞其故交遺朋非無行義秉文之士可以志公者頋潛徳遁迹晨星落落紀公之實者非艸野外史乎公之志節昭著宇宙知之者非一人也乃謀垂之於不朽以俟夫後之知公者則余辱公知最深又烏得不銘公姓柴氏諱望字仲山號秋堂其先衛人始祖承事公諱仲避五代之難徙居江山四代祖諱元瞻以孝亷著稱辟於朝先從祖司封公諱天錫與弟天因同年進士能以風節立朝不附權貴嗣後太史公諱禹聲待制公諱中行侍禦公諱瑾大理公諱衛承務公諱復皆以理學政事伯仲後先柴氏蓋奕奕有聲矣承務公生朝奉公諱伯之朝奉公生廸功公諱可用廸功公生秋堂公公生而頴異五嵗能誦詩書輙不忘甫成童博通經史諸子百家無不研究屬文葩藻興致所逼聨珠貫玉豪邁駿逸湧若云波蓋方閉戶學而佳篇傳什播流徧江左咸推爲天下士矣理宗嘉熈間爲太學上捨除中書省奏名公倜儻不覊所交皆當世知名士相與談論古今時變及經國務皆鑿鑿中的人是以服之淳祐六年丙午元旦日蝕詔求中外直言公素明象數每夜瞻星鬥時復慘怛悲歌慷慨左右莫知其所爲也及聞詔乃揬丙丁鑑一十卷起周威烈王五十二年丙午止後漢髙祖天福十二年丁未自秦漢五代上下通一千二百六十年爲丙午丁未二十有一數其吉凶禍福於前指其治亂得失於後正月書成上進忤時相意秋七月詔下府獄逮詰防不免時大尹尙書節齋趙公素知公忠直上防言柴望忠誠懇切所述根據史傳未可重以爲愆得防放歸田裏京師之人謂公讜論不容無不嗟惜在時名公設祖道湧金門外時與公爲文字交者三山鄭震紹武吳陵建安葉元素松溪朱繼芳錢塘翁孟寅田井陳麟黃溱南康馮去辧西江趙崇嶓曾原一旴江黃載汶陽周弼咸在焉晚色涵岫商飈振林各賦詩爲別公神思澹然不以得失介意愛君憂國眷戀不忘而桑梓松菊之懷托之聲律者藹然有度旣抵家和淵明歸去辭隠長臺之髙齋有樓扁曰奇气防曰百客讀書鼓琴時或焚香宴坐終日賔友至則相與笑傲物外堦下蘭蕙菀然淸气逼人就之遊者挹其神采飄飄起馭風之想公性至孝早喪父太夫人毛氏孀節授公學業公在太學時𨿽晨遊結駟無一夕不問安杏觧職後益加防謹於所居重構堂曰瑞萱堂承歡甘防百爾務竭其衷居喪哀毀成疾蔬食廬墓塊然骨立人莫能堪蓋其天性如此咸淳初元兵日熾國事窮蹙公聞之輙徬徨流涕如當事者及防爲國難死事者必爲文望空以酹之觀者聳動公家居聲名借甚當途屢薦之時太師賈似道専政公弗平之遂弗起乃肆意名勝登天臺鴈蕩之巓由吳江陟廬阜泛湘流探赤壁居武夷山中逾嵗乃返景炎二年端宗登極三山孔大諫舉奏薦公以布衣入直前殿特防授廸功郎史館國史編校屢進防論是時顚覆益甚忠志不遂鬱鬱成疾遂歸山中及宋亡元朝物色舊臣公杜門謝客獨臥一榻而感憤激烈每於吟詠間見之其卽事詩曰翠華海上知何似白首山中空自驚又書感曰堂前舊燕歸何防花外啼防月防更其淒惋忠憤讀之可爲下淚公從弟通判隨亨察推元彪俱宋舊臣與公同志遁迹不事二姓賡詠於煙露之間聳動江湖稱柴氏四隠云公生於宋嘉定五年壬申卒於至元十七年庚辰年六十有九葬髙齋之奇气樓下卽公所居也公娶王氏生一子希浚爲宋太學生今不仕公孝友忠義篤於好古而練達時事簡於修飾而砥礪大節平居浩歌樽酒意气閒逸勢利紛華一毫不入其胸襟至死生得喪旁午於前亦莫爲之動處宗族曲盡恩意孤婺喪塟力爲周卹與人交始終不爽其髙誼厚徳眞古之豪傑也爲詩文率效古法而出以已見今所存者馳騁晉魏駕軼盛唐工小詞蘊借風流每每與辛黃諸名家並可謂彬彬之作矣其大者則能韜晦終身不忘故君黍離悠悠之懷未嘗少釋彼有抱琵琶過別船者視公端可以少愧矣公所著有丙丁鑑道州臺衣集詠史詩涼州鼓吹皆行於世銘曰

兩儀奇气廼萃哲靈少耽文學長益精明臣時鑑疏奏彤庭時與志違蒙難艱貞詔歸田裏奕有芳聲辭彭澤律仿杜陵鳳翔鸞耀再起防名頽波返照國運倏傾恥仕二姓遁迹林坰文章節義彪炳可徵士林傳誦慶雲景星深不可量髙匪盡稱後之稽者其視斯銘

秋堂集附錄

道州臺衣詩集原序

道州臺衣云者短而不佳之謂也臺衣可著道州者不可著臺衣可賣道州者不可賣不可著不可賣謂之短而不佳也亦宜侏儒著戱衫徘優夷練裙觀者適以捧腹今詩類是故曰臺衣嗟乎學詩四十年吟詠數千首求其優柔和平哀樂中節可以詔將來而有闗乎世教者蓋百不一二也但其間所以有可存者則以感時對物撫景傷情於不卹緯之心彼黍離離之懷非此無以自托有不可已者在焉是則猶有取也詩凢三變丙午歸田爲一變壬子渡江爲一變庚午泛舟赤壁又一變二十七年間凢三變數千首中刪余僅二百暇日取刪稾更閱之猶未盡愜意初況望追風雅之萬一乎然則詩難矣哉安得不以道州臺衣名宋逋臣柴望識

