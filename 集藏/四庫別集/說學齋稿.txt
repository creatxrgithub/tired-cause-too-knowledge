說學齋稿明危素

欽定四庫全書

集部六

說學齋稿

別集類五

明

提要

臣等謹案說學齋稿四卷明危素撰素有艸廬年譜已著錄據千頃堂書目其文集本五十卷明代已散佚不存此本乃嘉靖三十八年歸有光從吳氏得素手稿傳抄其文不分卷帙但於紙尾記所作年歲皆在元時所作有光跋稱共一百三十六篇此本乃止一百三十三篇又王懋竑白田雜著有是集跋稱賦三贊二銘二頌三記五十有一序七十有六共一百三十八首以有光跋爲傳寫之誤然據懋竑所列實止一百三十七首數亦不符殆舊無刋板好事者遞相傳錄故篇數參差不能畫一實則一本也素晚節不終爲世謬笑其人本不足稱而文章則歐虞黃栁之後屹爲大宗懋竑跋稱其文演迆澄泓視之若平易而實不可幾及非熙甫莫知其深其珍重鈔傳蓋非漫然矣

乾隆四十六年四月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

說學齋稿卷一

﹝明﹞危素撰

三節堂賦﹝乙酉﹞

稽受氏於髙堂兮奠偰輦之攸居際神元之興運兮肆彊暴而攘除偉令子之俶儻兮從世皇以平吳匪徒戮力於戰陳兮陳徵討之吁謨信直道以迕時兮轉漕挽於畨禺屬羣盜之交熾兮集艸間而嘯呼阨險隘以弄兵兮值陸梁之凶渠矢赤心而奮鬥兮凜英烈而莫渝俄勢窮以被執兮必臨難而捐軀慘海霧之陰翳兮嘂山鬼而乘狐嗟良配之嫠居兮歷三紀而有餘撫靑鏡以含悲兮収涕泗於衣裾哀孤惸於幼稚兮念生我之勞劬憫無父之何怙兮賴慈母之攜扶攖疾疢以莫瘳兮吾豈愛於肌膚刲股肉以和藥兮欣沈痼之獲蘇世驚嘆乎忠義兮作人紀之良橅表三節以詠歌兮峙堂構於東湖葆遺器以櫝蔵兮紋緹襲乎詩書惟延佑之後皇兮思搜羅於文儒爰趾美於髙科兮羌簪笏之滿拯黎庶於泥塗𨿽余文之骫骳兮揭潛徳以張鋪信天道之孔昭兮式原本於厥初

別友賦送葛子熙﹝癸酉﹞

餘生楚南之窮邦兮嗟不逮乎古之人執簡策以永歌兮視前行之逡巡悵風气之日凋兮眾猱雜乎滓穢獨涼涼而奚適兮虞誹言之交至能服仁而蹈義兮𨿽顚沛庸何傷顧摻踐之或怠兮悲絲染之玄黃思驂云螭以髙馳兮下覽觀乎四海帶玉璐而佩寶劍兮劃長嘯乎天之外值美人於丹丘兮云抱朴之來孫朝吸上池之沆瀣兮夕掇玄圃之芳蓀獵六籍之精華兮悲黃農之不吾待並騑騑之良馬兮欲導車輪而言邁有疑義而與析兮且交修予之慝豈私情之暱比兮將以緝乎道徳懷夫子之固窮兮𨿽制義而自安顧甘旨之或缺兮寧孝子之所歡念一門之孤惸兮而衣食之莫具汨奔走於泥塗兮歲冉冉焉遲莫輟彭澤之桂棹兮爰東憇乎錢唐撫句踐之故墟兮弔臺觀之榛荒揚髙帆以度海兮仍羣仙於云塢淩榑桑而遐矚兮浴赤曦之暠暠盻梅梁而太息兮企聖賢於諸馮何三千歳之寥寥兮大運若是其污隆翳娭遨之足樂兮傷馳驅之勞勩扇朱光於炎宇兮安得激淸風而來至旋輕輈於汝濵兮將同采乎莧藿玩曽峯於翠云兮﹝金溪有翠雲峯﹞射麋鹿以爲樂亂曰子何爲行兮吳越之鄕兮韶音之鏘鏘兮矯首以望虞皇兮邈矣夏禹海芒芒兮哀民生兮曷時而康兮

存存齋賦﹝爲李孟豳尙書賦庚寅﹞

繄太極之混淪兮爲生化之本根維二气之闔辟兮暢萬物之滋蕃羌易道之廣大兮備吾身於乾坤極知崇以效天兮循禮卑而法地體成性之存存兮由道義之不匱信弛張之靡忒兮亦柔剛之相濟偉鄒孟之崛起兮當戰國之兵爭悼民心之迷繆兮揭皇極而載明謂君子之善存兮異羽毛之頑冥彼嵬瑣之紛紛兮遂梏亡於外誘湛明鏡之當臺兮竟昬蒙於塵垢蔚嘉谷之羅生兮胡雜糅於稂莠懷咎繇之苖裔兮蚤奮迹於滕邦炯冰壺之交暎兮粹白璧之無雙玩玄理於簡冊兮驅長才於海江爰校書於史館兮持憲度於臺閣善和爕於羣情兮或誾誾而諤諤沛大旱之甘霖兮蘇八紘之毒蠚退休沐而齋居兮撫易象而觀天亶存存之不息兮契洙泗之心傳𨿽首路之邈悠兮傒白首而不遷憶旋輈於虎林兮郤傾蓋於京闕瞻雲霄之軒翥兮莫策厲於駑劣葆貞白於歲晏兮追往行於前哲樂幾筵之潔淸兮陳左圖而右書殖卉木之芬芳兮啟韋編而載愉托中情於藻翰兮著懿戒於坐隅

望番禺﹝有序庚寅﹞

廣東道肅政亷訪使欽察核軍民達嚕噶齊托歡察爾在廣州多不法事江南行禦史臺遣監察禦史鐂振往按之振受賕以欽察言非實欽察忿死振亦恐懼得疾還至龍興驛舎白日見欽察於前因噤而死未幾行臺又遣監察禦史杜某訪其事得今衢州路總管薛超吾爲江西行中書省令史時所賦詩遂合諸禦史上章核振後世有﹝闕﹞年臨川危素聞而哀之作望番禺望番禺兮海气沈沈靑天髙髙兮白日爲陰悲風滿山兮夜聞噫喑豺虎呀哮兮麒麟遁潛望番禺兮盡傷予心

經歷律圖贊﹝庚寅﹞

猗昔上古狉狉兟兟帝戰涿鹿遂生亂民唐虞命契敷教人倫乃設庠序尊尊親親世變風移彛典弗循乃置刑威法令式陳楚有君子哀此頑嚚表經附律提要諄諄流行區宇明徳懷新安得率土返朴還淳各守厥職葆其天眞上下四方休然陽春刑措不用而多鳳麟我贊斯圖爰詔無垠

異石銘﹝有序庚寅﹞

壽武庫副使髙昌額森布哈君以異石示予其大三寸色正碧上有白文有神人戴笠跨驢白气上貫中雙龍摩空而飛君謂其大父甘州守庫哩拜托歡公詣仁祖山佛寺得此石道中故牘而蔵之甚久蓋靈气所鍾睹斯異物乃爲之銘銘曰

太和絪縕二气摩蕩山川儲英奇石異狀賦質正碧中含素文曄乎神人其行逡巡蜿蜿驚龍乘雲飛躍乾端坤倪膠轕回薄赫爾精气騰爲列星善櫝而蔵何百千齡

範文正公讀書臺銘﹝有序庚寅﹞

宋資政殿學士戶部侍郎累贈太師開府儀同三司楚國文正範公幼孤貧從其母適長山朱氏朱氏宰安鄕公讀書於太平興國觀旣擢進士第入參大政功名烜赫著在竹帛後人指其遺迹而詠歌懷思者無已會宋中書舎人廬陵劉公才邵八世孫珍僑寓是邑乃作祠宇割良田以供祭祀俾素述文刻諸臺下乃爲之銘其詞曰

允顯範公東南之英出將入相曄乎功名睠玆安鄕爲酆屬邑出自北門林阜孔岌公有遺迹峩峩髙臺世變事移過者興哀仲璧氏劉衣冠之裔僑居此鄕仰止異世伐木甚良爰樹髙堂爼豆載陳靈其來享陟彼崇丘淒其延佇江流滔滔歲不我與猗公之仕載逢其辰孰使荊揚才傑沈淪邈哉風旨彌久彌新篆銘貞石公有鬼神

賜帛頌﹝有序庚寅﹞

皇帝禦天下十有八年凡三賜老人帛於是撫州民張天佑與被寵命初賜時天佑年八十有﹝闕﹞再賜時八十有﹝闕﹞三賜時八十有﹝闕﹞最後之賜則九十有二天佑少好道術善保嗇其精神大隱市廛無求於世蔵書甚富以朂其子孫其所以至於上壽者蓋異於常人矣國家自祖宗以來子惠元元然於尊禮髙年尢爲備至此先王之所以治其天下其民化其俗易成者也於是史臣素作頌以歸美於上其詞曰

皇有萬國莫不尊親紹天明命撫之以仁民吾同胞海涵天覆仁政之行敬老慈幼筐篚肆頒皇有恩言惠澤斯沛孝理實惇維撫爲郡江湖之表山谷僻深民多壽考微臣天佑生於宋時束帛所蒙明詔飆馳養老乞言三王之世臨雍拜老亟稱漢帝乃如斯人道術孔多蔵書滿家守一處和安車聘賢尙法古昔宜秉赤心上禆聖徳化行俗美維皇之明昭垂罔極史作頌聲

蘄春縣興學頌﹝有序庚寅﹞

蘄春縣長額森布哈君旣新廟學郡學教授衛子炎爲記君上計京師稍爲餘言治邑之事君始至官修農桑水利之政平獄訟卹災傷無所不用其情其興學之績爲最大蓋蘄春之學在郡城東北之鮮原素無恆產儒之在籍者廿有八家多貧不能自振於是學舎傾圯弦誦寂寥君始至伏謁廟下大懼無以稱國家崇學右文之意乃出稟給爲之倡尹邊守誠丞孫克昭主簿蘇世榮教諭魯志曁胥吏富民咸相其役因其舊而修之者大成之殿明新之堂撤而新之者門廡齋舎創成之者欞星大成二門若夫祀所龕室帳帟祭器無有弗備學之閒田悉以種桑歲集之以補贍學之費民知令之所向相勸從事於詩書而惇行孝弟君之於政知所先後如是乃爲之頌使刻之石其詞曰

我行江濱爰采其蘄田多污萊埜有嚬呻天監下土哀此罷民畀我賢令惟皇之仁學校之行先王善政迨我世皇著在甲令蘄春有學以祀玄聖棟橈宇傾曷以廣敬賢令聿至顧瞻裴回乃鳩羣工罔敢弗來祇奉明命僉言允諧有嚴爼豆民徳孔懷雍雍童冠濟濟弦誦修行明經聨翩充貢繄此長才小試其用伐石刻辭輿人之頌

興學頌﹝有序辛巳﹞

至正元年四月大都路都逹嚕噶齊喀喇公伯嘉努請作左右南三警巡院大興宛平二縣孔子廟並建學舎都府亟達諸禮部部上之中書省中書從其言各以室廬之在官者爲之又言學設教諭而無廩食非所以尊敬師道中書亦從之嗚呼古之立學所以作成人材備國家之任使非細故也三院之所轄五方之人咸聚焉𨿽有長才秀民猶必待教而後明況於蚩蚩之氓乎二縣者在畿內教之尢弗可以闕然也我朝建邦設都百年於此國學京學規制已修顧於五廟學未遑有作而作於公尹京之日則公之於政可謂知本以能成昔人未成之志何其盛歟抑亦遭逢聖人埀意斯道故公之言得以取信於朝廷而無或沮止之者五學之師弟子其亦思無負公之志哉公字九徳在官守職若活海賈事皆可書今獨取其爲政之知本者爲頌之其詞曰

維昔火帝卽燕設都山髙川回神明相扶乃作廟學於京於國以祀聖師以講道徳人才勃興邦家之光小爲杗桷大爲棟梁三院警巡以及畿縣置師無學有弗聞見繄康裏公實蒞神京治政以平豪猾震驚曰玆教化爲予之責請於宰臣報可甚亟爰奏瑟琴升歌雅南籩豆在筵有赫其臨匪公言行際時之盛化被國都風俗以正肅肅冠裾誦詩讀書凡百多士毋昧厥初

趙步院記﹝甲子﹞

趙步院在金溪縣南去四十里順政之鄕梧桐裏所可知者唐時興亦莫詳何年也佛殿法堂識施財者黃諤姓名於梁修之者米邦傑也延佑間寺無僧乃五年誕聖之節禪居寺僧如瑛嘆曰趙步院者亦我佛之祠也吾觀善以其道行世者不階粒粟銖錢至於重樓廣宇魚鼓相聞𨿽廢者宜有以興況興者其忍使之遽廢耶爲吾學者坯厓巢木艸食澗飲固何俟乎室廬之安然故有其地歷數百年坐視爲榛莽狐兔之墟誠何足勸哉況是日祝天子壽而玆院獨無僧致其報上之禮其可乎於是請於有司入居之稍久度弟子增置田園里人江大舉又施其居室蔬圃若干畝後十有八年瑛已死其徒嗣平謀曰吾師之於趙步也勤矣不可永永無聲畀來人乃具顚末請予記予志學經世請得而言之國初郡縣有筦僧者其政令猛當此之時僧竭財給徵索追呼求覓者無虛日茍弗應罰立見已奔走郡縣笠屩炊臥費且夥故寺之貧者至鬻釡鬲鐘磬不足則散走仁宗皇帝在東宮首罷所謂僧錄司者僧乃得蘇瑛之來趙步也實當仁宗在位感上恩深厚如此則以萬歲爲祝者蓋上之情當報出乎中也然自罷去管僧者他寺之僧晏然無外撓田連阡陌而徵役弗及然則精修萬行以躋正覺固其職也乃大不然丰車肥馬要結權勢暱聲色殖貲產大者可以埒封君不知朝廷所以尊尙覆護者欲其超出諸塵見性成佛或足以禆治化嗚呼其亦可以深長思矣是鄕之人言瑛居趙步日惡衣食力種藝故寺得以不替其所見異於流俗也哉平能念其師之勤欲不朽賢已繼其後者讀吾記有所警也夫瑛號玉庵平號雲巖大舉者事母至謹以相人術行數郡年九十餘終善釣魚故號釣舟子

遊先生文集目錄後記﹝丙子﹞

右宋監察禦史廣平遊先生文集若干捲第錄如上昔河南二程子之門英才甚多其卓然著稱者則有謝顯道尹彥明楊中立洎先生四人而已楊氏三傳而得新安朱氏開析遺經張皇斯道故楊氏之書行於世爲甚盛其餘則幾於散亡磨滅豈不惜哉始先生在京師程叔子一見謂其可與適道伯子知扶溝縣事聚邑人子弟於庠序俾執事其間先生欣然從之盡棄其學而學焉叔子嘗曰遊君徳器粹然問學日進政事亦絕人逺甚則先生之所至可知矣然則豈可使之無傳哉元純間素客郡城故金溪縣主簿徐君奇伯之孫原假以此書歸與友人黃冔讀之其字脫繆頗爲更定又次其先後其不可知者闕焉夫文也者心之精微在焉紋先生親得碩師而又善學其功於斯文爲甚大嗚呼奮乎百世之君子尙有考於此編云

逰牛頭山記﹝戊寅﹞

牛頭山在金陵南去三十里至元四年龍集戊寅余畱崇因寺崇因當裏之半焉三月己酉將與番陽僧明晉同逰裏中僧善繼如壁山陰道士費一元皆欣然願偕行過石子岡東行至山下尋辟支佛洞洞黒有穴在東投之瓦石瑯然有聲久而後定孫權時山裂有僧出其中謂文殊辟支佛雲南唐周彥崇記其事過大雄殿前值寺僧明大及英臺寺一僧導予登兜率庵正近山頂又東緣厓石尋融師足迹及卓錫泉厓甚險予五人者皆懼而明大獨往來如飛猱訾且笑更由庵西去予與一元不能從而其能往者詑其奇勝讀南唐保大時所建佛窟寺碑實王文秉所刻文衰弱甚而刻字殊精好摩挲久之而去至下西寺僧道宣畱飯壁間見恆山周昶詩昶文穆公之後皇慶間僉江西亷訪司事行部至吾撫卓然有政後至者率不及也詩𨿽無足觀予特愛其人焉道宣之言曰兵戈以來寺之田在鄰郡者悉不能復故徒眾繁多營營於衣食以故不及曩時之盛云聞祖堂寺有幽棲巖者山徑危析登之頗艱憩西峯寺詣融禪師庵至延壽寺其碑亦文秉所刻而又有斷碑在地唐大歷中僧靈樽書文甚簡古遂宿寺明日觀幽棲巖搨文秉題名善繼賦詩題石上而明晉和之還上東峯望見兜率庵隱隱然在山上樹參錯若畫圖然一元顧善繼曰子與吾約結庵此其處矣不必他求也臨髙而望自孫權分裂江南更晉宋齊梁以來數千百年間金陵爲必爭之地英雄豪傑之遺迹旣皆剗削消磨盡矣吾徒生值休明而得與山僧道士娯情山水之間又何其幸歟歸而志之以薦好奇之君子

余姚州核田記﹝甲申﹞

至正二年浙東海右道肅政亷訪司檄紹興路總管府以余姚州田賦未均乃屬同知州事劉侯端治其事初大徳四年嘗核實田稅旣而籍毀於火執事於鄕裏者往往增減田畝之數變亂賦稅之常於是富者享其利而安處貧者罄其家而無告積獘蝟興莫此爲甚侯受檄以來出宿公宇日一還問太夫人起居而已晝夜悉心須髮爲變田一區印署盈尺之紙以給田主爲之烏由凡四十六萬餘枚田後易主有質劑無烏由不信也民王實嘗以其所有詭戶名至是懼有奪之者乃自陳繼是自陳者五萬人或舊無糧今自實有至三五百畆者至於消積年之爭訟者七千餘事片言之下無不感悟知悔父子兄弟復還其天者蓋多有之又核站田一萬五千二百念余畆俾得田者助其役其畫田之形計其多寡以定其賦謂之流水不越之簿又畫圖謂之魚鱗才次之圖其各都田畆則又所謂兜簿者焉至於分其等第以備差科則又有所謂鼠尾冊者焉計其凡六千二百五十餘帙綱目畢張如指諸掌侯旣交代而上官挽畱之使不得去然其號令行於下者如始至官非有以得於民者豈能若此嗚呼如侯者可謂能爲民長慮卻顧者矣侯名輝字文大沈厚而精煉嘗任風紀去是而羽儀於天朝不逺矣屬予以使事過是州耆宿楊仲等請爲文刻之於石使來者有考焉

盜發彭府君墓記﹝甲申﹞

宋名臣彭忠肅公之父府君諱文先葬淸江縣建安鄕四會山之原與四會院鄰後百八十三年爲元至順二年八月旣望院之僧敖本此率人發府君冡啟石槨斵棺毀屍棄河中盜其蔵器瘞其師於上爲浮圖焉且僞樹小浮圖旁近以爲驗彭氏子孫涕泣號哭走愬於官淸江縣檄太平砦巡檢曹某往按之僧出僞劵以辧彭氏持忠肅公所志其母壙云左去府君墓二十步計之得實墓中磚皆朱漆書彭氏記曹君命啟之得新棺旁皆實以故磚出其所瘞乃得彭氏壊棺斧痕可識扇履具在有同郡楊君者當時志墓石存土中縣主簿王某奮然白上官亟上其事部使者數讞之中書下之刑部議其罪比彊盜減死黥僧爲民隸有司充警復墓地彭氏余奉使過臨江購史館遺書作忠肅公傳旣奏禦矣而公之世孫鏞請志發塜事今國子博士劉君聞與予論撰館中曰吾爲錄事臨江觀王主簿白其事豈不毅然大丈夫哉或謂浮屠氏恆損己以益人若敖本此之慘毒自恣卒蹈於刑辟惡覩所謂損己以益人耶世之人乃紛紛然求福田利益於彼嗚呼何其惑哉後十有五年至正五年二月記

樂平州慈湖書院贍學田記﹝甲申﹞

昔楊文元公之宰樂平也崇教化惇禮義治人事神克盡其道樂平之民向之蒙公惠澤者由今觀之皆其髙曾祖父矣然去之百年猶不能忘非摩漸撫循使之心恱而誠服者詎能至是孔子曰君子學道則愛人有以哉袁正肅公之提點江東刑獄乃創書樓廟學之後入國朝至元十九年縣尹翟君衡謀於故宋丞相馬公専祠楊氏請以貢士莊田若干以供祭祀以贍師生馬公以爲宜乃得魏氏之隙地於縣治之東髙明亢爽山川獻奇爰築宮其上率諸生舎奠焉事旣上聞賜額曰慈湖書院設官如令式廿七年核天下戶口延佑二年經理田畆皆系於書院其後不知緣起者毎以貢士莊爲辭而吏得以舞文其間甚不足以仰承聖朝惇厲學校成俗化民之意至正元年公之五世從孫同翁來爲山長列其事於郡饒州路總管府知事於君凱言於郡守曰慈湖書院以貢士莊田養士行之於國初非害於法若何而靳又以上於江淛行省行省是其言自是書院始有田素始過是州旣拜謁祠下同翁具述其顚末求爲之記惟楊氏之學得之陸文安公其爲樂平也實朱文公爲淛東常平使者之所薦也而不知者紛紛然謂朱陸異學可勝嘆哉今書院有田以自養學於其間者他日出而仕於明時有民社焉當以公樂平之政爲師範焉可也是爲記

友樵齋記﹝乙酉﹞

予適越得越人王君爲楚語者讀之其辭若哀屈大夫抱忠以死而實自托焉予愀然太息曰悲哉斯人之志其命之不遇者乎他日太史葉君敬常致浮屠師大同之言曰鄕也子之過越聞楚語者先君子之作也先君子富於學與時不偶退蔵山海之間混混焉與樵蘇爲羣故題其燕休之室曰友樵翰林承旨趙公爲書其扁侍講學士鄧公書所爲楚語刻諸壁間子其爲我記之按王君諱發字景回其父武岡君教授諱汝舟多蔵書君早頴敏能盡讀之有闕遺必旁搜徧請補完乃已其禮樂刑政冠昏喪祭以至天地萬物虞初禆官之言凡可輔國家禆名教輙手書之若晏丞相之類要者總若干捲性至孝父病親治藥食楷書佛氏書以祈親壽或聘爲師則曰吾爲人子有子職安敢違膝下而他適故從之遊者踵相接於門開發成就者甚多君之接物直而不倨和而不流口不言利大書忍貧二字於屏然不幸年甫四十死矣嗚呼君之畜學不可謂不勤君之制行不可謂不愼而卒隱約於山林方彊而遽死餘悲其命之不遇者此也友樵齋者界上虞會稽二邑之境當楊梅峯之下襟帯淛江有樹石之勝西曰日鑄山歐冶子淬劍之地東曰東山謝太傳登臨處也大同𨿽去爲身毒學然亦能讀其父書慷慨有气誼其弟克明則居於是而能世其業者夫塞於前未必不通於後勉爲善而已余方輯續楚辭旣錄君之作而敍識之又重葉君之請而爲是記

淸嘯軒記﹝丙戌﹞

予性嗜恬寂以職事在館閣得羽人之宮於京師太液池上假一室以處暇則杜門淸坐以自適其鄰有元君壽卿疏暢喜交逰間往訪之君延坐所居之淸嘯軒出法書名畫以相娯樂意豁如也他日君請記其軒予戲問之昔之以嘯名者吾聞其二人孫登嘯於蘇門劉琨嘯於晉陽君之嘯將孰從焉從琨之嘯耶琨名將也今海內承平無一塵之動是以知君之嘯異乎琨之嘯也從登之嘯耶登隠者也君方將以才出用於當世是以知君之嘯亦異乎登之嘯也何居君囅然曰何先生之固也吾知嘯而已奚論古人似不似哉博學者嘗爲予言嘯有十五章有所謂深溪虎髙桞蟬巫峽猿下鴻鵠古木鳶之類尙從壽卿而求之因書以爲淸嘯軒記

休寧縣尹唐君核田記﹝丙戌﹞

國朝以五事六事責成於守令其目皆曰賦役均嗟乎賦役之難均也久矣大抵江淮之北賦役求諸戶口其南則取諸土田戶口之貧富無恆業土田之貿易無恆主由是𨿽欲其均卒莫能均況於守令之憂民者至鮮而貪殘舞手其間者皆是也使承平之世膏澤不及於下果誰之咎歟予嘗求能核其有田無稅有稅無田以定力役者蓋得三人焉其一至元間紹興新昌縣尹李君其一大徳間金溪縣尹趙君其一同知余姚州事劉君蓋皆能終始卒成其事者民之蒙惠豈其微哉顧今又聞吳興唐君爲縣於徽之休寜而亦以此先之至正五年春君始至官召父老問民不便者皆以賦役不均告君曰吾不可使胥曹任其事爲其並緣爲姦蠧也乃聴民自推擇亷而幹實者諉之五月甲子鄕各舉二人君置酒縣堂申命之戒以毋私毋擾毋欺期三月以籍至縣八月訖事上其籍於郡民情大恱歌詠載道於是父老請伐石紀其事使至上京求予爲之文余固樂君之慈祥淸簡號令不煩而一掃宿獘使其民樂生安業於無窮何其有古循吏之風哉君名棣字子華文章淸麗而善冩山水嘗承詔畫嘉禧殿禦屛故不知者謂君以藝名家而已

國子監分學題名記﹝丙戌﹞

國子助教歳從幸分學上都佩國子學印給驛騎公交車學正或學錄一人伴讀四人其一人兼掌儀一人兼典籍一人兼典書一人兼管勾弟子員或宿衛或從父兄無定數初畱守司供稍食至正﹝闕﹞年罷獨國子監自大都計錢粟以來及入學畱守司前期治具宣徽院頒尙醞中書省禦史臺集賢院官必至所以奉明詔致勉勵樞密翰林國史宣徽三院至不至視其人今年素與學錄趙性端實來暇日遡而求之助教之可考者自大徳八年始明年至皇慶二年闕學正錄伴讀之可考者自延佑元年始於是諸生請彚次書於石素曰題名故有記今若等刻石傳永久不亦善夫傳有之太上立徳其次立功其次立言金可壊此不可壊諸生勉旃

殿中司題名記﹝丙戌﹞

皇帝淸暑上都臣僚分次扈從而殿中司題名有記從故事也至正六年殿中侍禦史哈喇多爾濟公使來請記之惟自昔帝王之禦天下深居九重而令行四海故出必有警蹕之節入必有禁衛之嚴所以示等威昭上下況殿廷之間朝會之際尢不可以不肅其奏對或病於政儀文或■﹝侃上心下﹞於禮皆得以言之歳至上都官曹之從幸者不出三日皆以闗白出三日非有故不至得糾其罪此殿中侍禦史之職號爲淸要者歟夫以國家委任之重蓋如此居是官者其可不竭其忠貞思以稱塞哉至若知班之始置所以舉不如儀者其後兼主文書又設通事驛史皆國朝制也是歲知班鄂倫博斯哈通事闗寶譯史哈喇章實從

洪贊孔子廟塑像記﹝丙戌﹞

至正三年■﹝氵累﹞陽諸生李泰買地於懷來縣洪贊驛西北作孔子廟驛令雲中藥溫實贊其成五年站戶長宣平王訓出錢素孔子象六年泰又出錢率眾從享顏子而下十有四乃走上京求記之懷來古稱絕塞洪贊去其縣逺甚厥今近在邦畿遭右文之世故𨿽山谷僻深聖人之化亦無不達也泰居隠約之中能率其民習於爼豆而溫之職思其外誠賢哉使仰瞻乎徳容之盛其必有所興起者矣

昭福寺法堂記﹝丙戌﹞

浮屠師繼淸具其所居昭福寺新作法堂始末至京師屬邑人危素記之按寺在金溪縣南五十里後唐紀歷中頭陀僧進明創之中廢宋淳化中鄕人請項山悟空禪寺僧善津來主之津之徒曰用和和之徒曰如陵開慶間攺律爲禪而靜思寺僧妙衝來主之旣而衝請復律衝與陵之徒並傳而居有之焉今僧曰希晃希和正寧正宗正大衝之傳也而繼淸與正朗陵之傳也初善津用和相繼興造寺宇如陵新作法堂元貞中火衝之徒曰如壁乃更作之其後壊僧維仁主寺事鳩材未建而仁卒晃繼主寺事仁之徒曰正寧及希和繼淸皆竭力相成經始於至正四年五月朔明年九月望法堂始成堂凡七間費中統鈔萬貫鄕人以財來助者凡五之二中室之後爲觀音閣則希和靜思寺僧維寧及朱琛助之嗚呼佛之學非言語所能旣然其書之多至於幾六千卷故浮屠氏必有演說之地此法堂之所以作也東南兵革休息垂六十年而國家崇尙佛學與之土田蠲其徭役使其徒坦坦施施而無所憂虞然自放於矩度者亦有之矣吾邦山深谷邃無外物之誘如昭福之徒能篤志問學以自修飭而致力於斯堂其勤如此記有所不得辭也

玄儒呂先生道行記﹝丁亥﹞

先生諱虛夷字與之姓呂氏春化人世傳家始生時母以呂氏上世止一子傳家否則必爲浮屠道流不浴者三日嫂胡憐之自爲乳哺少嘗執事鄞象山二縣庭冀得微祿以養母母歿遂謝去入天臺之桐柏山崇道觀著道士服益治經史皇慶間詣慶元報恩寺吳尊師■﹝口受﹞祈風雨役使鬼神之法有王翁者築館象山之郁溪蓋塢嶼孤絕處先生禱雨而應王翁因畱共處是爲大瀛海道院翰林學士臨川吳公爲之記至正元年慶元旱五月己酉禱雨郡治雲起西北狀如天神執仗官吏驚呼再拜頃之大雨臨江路同知總管府事趙侯由松招之主福順觀建大閣以奉四明洞天之神先生好義而質直端謹而和易安貧守道不事華飾不趨勢利素好客常典衣以具食通禪觀之學沙門師恢大章噩無夢銘古鼎俱有倡和之作嘗與翰林侍講學士同郡袁公僧岫云外坐松陰講老子或繪爲圖吳公又爲之贊其待鄕曲至厚喜必慶憂必弔博士袁士元有疾經歲不愈先生冒寒暑履冰霜求醫請禱久而不怠他日來視疾度河風浪忽作舟覆而溺先生徐起色不爲變曰無使病者聞之爲我驚也同舎生項誠之久客杭老而無依先生親往迎之願終其身與處然旣隠居無求於世至杭之吳山見古梅及藤蟠曲奇怪乃以爲益友四年二月丙辰無病而卒先是郡人金諒有山在鄞東湖之西亭預爲先生營壽蔵至是其徒奉冠劍瘞焉傾城往送𨿽軍卒小夫亦設祭道傍受授法者諒及錢津與諸交遊作天壇道院築誓壇以蔵其書曰老子講義﹝闕﹞捲嗇齋文集﹝闕﹞捲先生所自著曰瀛海記言十有七卷皆一時名人爲先生所著初吳尊師別有館在城東門人吳某毀之先生嘗受遺命於師力欲復之在勢者陰庇吳某不能直故其歿也猶以爲憾云素弱冠始識先生信之龍虎山若神交者後四年偕徒步往見吳公撫之華蓋山時吾郡處士孫君履常吳君仲谷相與登臨嘯詠意歡如也又十有八年素事適鄞而先生化去踰月矣嗚呼悲哉葛邏祿乃賢與其徒鄭守仁請書先生之遺事並蔵焉

金溪縣梁安峽義渡記﹝戊子﹞

撫之屬邑曰金溪其南五十里有梁安峽石壁峭險兩崖雙峙南城諸水皆會於此上游有渡曰馬頭度峽東而水深不可渡渉臨川營前裏有張昭孫不恭慨然曰吾先君葬梁安山之中距渡才二里於是作堂以祠其父外爲屋以待渡者息肩於此以永嘉浮屠普願守之割腴田若干畝以贍舟人而並食焉旣而重之有餘財者曾某吳某皆施田以助之始終贊其成者項山寺主僧師啟且以其寺近因屬永久任其事庶幾無隳廢時也吳君之子擴以書來京師與其友危素曰願有述予讀周官書夏官之職有司險焉掌九州島之圖以周知其山林川澤之阻而達道路山林之阻則開鑿之川澤之阻則橋梁之謂之司險者有敵國之侵陵故也今國家盡得四方之境土固無俟乎設險以守其國故司險之官不設然道路橋梁亦有専領之者顧有司率急於錢谷簿書之事以此爲迂緩不切無復加之意矣由是津渡之舟悍夫凶人把握其間爭纎微之利棄性命如鴻毛者蓋多有之𨿽畱難之禁著於令甲而亦莫之能革嗚呼可勝嘆哉今張君與州裏之賢豪致力於此非有所驅廹而出私財披腴田無少靳吝斯亦可以言義非歟乃爲書之以示來者

蓮華寶勝寺記﹝己丑﹞

豫章僧志佑來遊京師以事狀告於臨川危素曰吾所居寺在南昌之境曰蓮華寶勝寺有田三百餘畝唐尙書右丞相贈司徒謚文獻張公祠堂在焉宋興間田之在官塘者爲民姚氏所據主僧澄江力歸之至於今公牒具在澄江復環寺種竹積歲多至三萬餘个入國朝僧至寶作室四楹竹間榜曰蓮溪書院泰定初僧紹能將逝囑其徒曰吾歿後汝力於爲善於是僧覺先作善法之堂至順初僧紹定與長者萬仁作石橋於寺西曰萬年之橋再紀至元之二年主僧宗慶與僧徳寧以公庫餘財建三門西廡僧徳淳作亭寺前曰鎖翠亭建外門曰碧蓮梵景明年覺先出財建海會堂及東廡又明年領住持事至正五年新佛殿眞堂伽藍神祠洎諸塑像庖廚庫庾與夫器物百須無所不悉因請爲之記志佑且曰諸師之相繼致力於寺事後人何可忘考張公之遺迹久而益著子其得無意乎按張丞相說最親重公與通譜系曰後出詞人之冠也公進中書舎人會禦史中丞宇文融先獻策括天下游戶及籍外田署十道勸農使分行郡縣說畏其擾數格沮之公謂說曰融新用事辧給多詐公不可以忽說曰狗鼠何能爲至是融又請吏部置十銓分治選事說亦不從融恨恚乃與崔隱甫李林甫謀中傷說遂罷相公亦攺太常少卿出爲冀州刺史以母不肯去鄕裏故表換洪州都督公之在官豈嘗休於此耶惟公起自嶺海舉道侔伊呂科立人之朝直道正言身之進退系乎天下之治亂蓋亦可謂百世之師矣彼爲浮屠氏學旣已出世而離倫而能崇敬先賢嚴其祀事顧豈可與淺見薄識者論哉自澄江師而下皆宜表著其功以勸來者

安公堤記﹝己丑﹞

至正八年僉福建閩海道肅政亷訪司事安侯以選爲龍興路總管旣至官均賦役簡獄訟旬月之間政令悉舉居無何連月不雨侯徧禱羣祀已而淫雨不止禱而又應江水暴溢居民幾致漂溺禱諸水神水遂息先是城西新坊水涸則徑湖中春夏溺則人馬俱病溺者不可勝數侯按視之喟然嘆曰修築吾職也欲命之屬吏則慮其並緣以厲民乃首出俸錢以爲之倡屬諸翠巗寺住持沙門師知及集眾力爲之曾未經時而堤成長若干丈當其要伐石爲橋下疏水門行者恱與眾合辭請名曰安公堤郡父老以余鄰郡之諸生備官太史書事紀功乃其職業使爲文刻石以記成績昔鄭公孫僑以乘輿濟人於溱洧孟軻氏譏其惠而不知爲政何謂政徒杠輿梁是已侯之作是堤於是知爲政矣皇上仁被四海憂郡縣之凋敝而鰥寡之無告更立保任之法而責其成功其急於爲治之意可知已顧方今之郡縣輕重難易勢有不齊龍興江右一都會臨之行省以憲府可謂重且難矣以侯揚歷中外聲望素著畀以千里之任侯亦夙夜憂勤思殫其智慮以建立事功此其一也是宜書之以勸來者侯名謙字仲益

江州路能仁禪寺三門記﹝己丑﹞

江州城南隅有浮圖東魏天平二年沙門祖道瘞佛舎利其中貯以水精鉼金銀鐵石函護惟謹南唐李升時軍師威烈公何洙乃作佛寺號曰福聖宋遣曹翰取江州屠其城寺以舎利所在獨免於兵燼天聖間賜額承天沙門智聡大加修葺尙書禮部郎中祖士衡實記之已而名師有若白雲端佛印元鐵面感宏智覺皆相繼主斯寺號爲叢林之盛政和七年攺曰能仁紹興十一年龍圖閣學士蔣璨題其榜淳熙十四年有僧來自天臺笑嬉怒罵類狂易者人目爲風和上一旦與僧智聡富民巨賈爲之興修事具洪文敏公所爲記宋亡何公所施田在鄂之嘉魚者田人因而有之寺僧祖印本中宗溥應辧訟於官府弗直辧有弟子曰致堯始息田訟而専力造作人爭致財縣鐘之樓藏經之殿煥然興復郡人李貴和施田百有餘畝山若干畝今名曰福田莊致堯主寺事卄有七年而退休焉至正二年行宣政院以南康沙門師嚴學行淳備選爲住持四方學者相慕而至乃修僧堂眾寮百爾器備而居者始安顧田入之微食莫能給郡人黃仁歲以谷三百五十石貸諸田人取息以助寺僧惟惠經紀寺故所有田在虵口湖尾者六百有餘畝収粟以繼於是食粗給矣仁復以茶地若干及南郭思賢橋爲施而然燈之費無復屑屑求諸市人六年夏大風雷雨壊三門乃遡江至荊州玉泉景徳寺福佑倡施者出錢五千餘緡旣還寺僧徳永亦以五千緡與師嚴之徒宏教購蜀良材至於荊值巨筏蔽江而下因得檜柏四百餘株以七年九月庚申經始中爲屋五間東西各四間規制雄壯倍加於舊官府民庶知師嚴之公而能勤皆出錢助之九年夏丹雘甃磩訖工使宏教至京師求予記之師嚴之言曰吾佛氏之門曰三空無相無願三解脫也謂頓空我法不滯法相不存所願耳然斯亦曲垂方便欲其舎彼所滯深入一乘之門而已若無深造上乘十方世界一道場也十方世界一門也十方世界一佛眞法身也又有所謂三門耶予昔與師嚴同客金陵知其淸苦好修不自表暴觀斯言也爲其徒者宜於此有所悟入矣故因書其作門之役而並及之

靜明書塾記﹝己丑﹞

昔者四明袁正肅公提點江東刑獄行部信之貴溪作象山書院以祠陸文安公於徐巖其流風遺俗久而不冺故近世其邑有陳先生立大者出毅然有扶樹正道之志而世莫能窺其蘊奧也其爲學也上達乎性命之微致謹乎事物之細兢兢業業夙夜靡懈使先生用於當世推之功業固鑿鑿而精實然隠約於閭巷終以老死天也非人所能爲也先生家有蔵書若千卷而繕寫點校手澤存焉又有所著論語正義卄捲其子善益自尊庋題其室曰靜明書塾中設先生之像春秋嚴祀不逺數十里俾素爲之記素天歷至順間數拜先生於家所以啟廸訓誘無所不用其情瞻其風采如孤峯絕壁莫可得而近也素之凡陋徳不加修而行義無以踰人歲月不居侵尋遲暮仰思先生之盛心若何而圖報哉先生𨿽沒幸而遺書猶有賢子孫襲而蔵之天下後世之士有欲聞先生之言論風旨而過貴溪之邑造其家拜其像讀其書爲善之意如川方增浩乎其不可遏則先生之陰被於學者有不在玆乎乃爲之記刻諸壁間

翰林國史院經歷司題名記﹝己丑﹞

世祖皇帝始禦宸極建翰林之官至元元年爰置學士院四年更置翰林兼國史院階正三品二十年設典簿廳以楊勛爲之大徳九年院升正二品更典簿廳爲司直司設司直一員以陳景元爲之都事一員王恭政爲之皇慶元年院升從一品司直司爲經歷司設經歷一員以田澍爲之都事一員王璧爲之至正元年復以經歷兼經筵參贊官此其沿革之大凡也九年夏學士承旨威明公瑪南謀於僚友刻石載名昭示永久屬經歷闕汪古君圖沁特穆爾以勲臣家子選爲都事好尙文雅力贊其成於是經歷司亦當有記石旣具君屬素爲述之素竊稽前代代言之官纂修之職皆號爲淸華之地國朝合而爲一勢嚴而事重其贊畫幕府者簿書稀簡獄訟不聞一旬之間亦三至公署而已則朝廷之優容文臣亦已至矣仁宗皇帝蓋常申命擇賢以任之聖慮所及淵乎深逺非臣之愚所能測識然而居是官者其可不思所以報稱之哉

儒英閣記﹝己丑﹞

宋右文殿修撰致仕中大夫贈寶章閣待制謚獻肅柴公之六世孫季承作髙閣南溪之上以藏先世之遺書因其婣兄陳君汝賢至京師以我漳州府君有斯文之誼請爲之制名素常讀四明袁正肅公銘公之墓有曰維是獻肅卓哉儒英則請以儒英名之陳君又以季承之意俾記其閣方公爲吾州軍事推官韓佗冑枋國誣害正人以濓洛所傳謂之僞學轉運司移檄令自言非僞學始得爲考試官公奮筆曰自幼習讀程伊川書以取科第如以爲僞不願考校於後遷太學博士宗正少卿言事切直其守襄陽兼帥漕事提點淛西刑獄刺舉克當其在經筵所以陳說者皆崇正黜衺磊落明白袁公嘗引漢鮑宣之言朝臣無有大儒骨鯁白首耆艾魁壘之士議論通古今喟然動眾心憂國如饑渴者臣未見也惟公足以當此矣嗚呼玆其所以爲儒英者歟然其時君惑於讒衺使公用不盡其才儒英之效未著於天下非可惜哉素昔承詔纂修宋史嘗爲公立傳則公之髙風大節足以震耀於後世而無恨焉公沒世百二十餘年而季承猶以詩書克世其家將繼世而爲儒英爲善之報其在玆乎素家去於越不三宿可至他日歸休田裏拜公祠下讀其遺書登斯閣尙能爲季承賦之

蘭溪橋記﹝己丑﹞

吾金溪東行四十有五里其地曰蘭溪昔產馬蘭俗又稱馬蘭橋馬蘭者紫莖翠葉一名澤蘭宋之末橋廢橫木爲略彴車馬必亂流而濟惟徒步者稍踐而過焉春夏之際溪水橫溢則往往阻阨弗得進溪上有毛氏蓋自宋南渡後江寧縣丞諱辧之子弟由南城之龍蔭裏實遷於此今二百五十餘年矣毛翁士謙之居與橋最近淸池茂林相爲映帯翁年踰七十而子息皆無絕孤處一室至正四年水旱疾疫並作翁病且革往依其族人翼會翼方建西溪家塾以尊祖敬宗爲先務哀而畱居其中翁且去以其所居鬻於龍虎山曾君日省曾君更治室宇扁曰蘭溪寓所命其徒閩中髙昌宗守之曾君之族與先世之墳墓皆在金溪歲時還家必道經蘭溪慨橋之久廢屬同裏羅君義方請曰毛氏羣從常欲爲之而未果就君得無意乎哉曾君輙出錢買石傭工屬錢唐州民匠提領毛君一夔督治之於是一夔亦資以粟米而諭其意於宗族鄰里聞者輸財助力靡有難色曽未幾歲而役夫告成無復病渉翼至京師語予曰願有記惟斯橋距余家爲甚邇余之少歲數過焉屢嘆夫民之未有餘力以及於此曾君學老氏者年在耄耋是舉也蓋無所爲而爲之無所爲而爲其心公而無私者歟是宜記之刻石道左後之仁人君子睹其將壊而修之庶幾曾君之善式克有繼而惠利於無窮豈非盛哉曽君字省吾毛翁字君實一夔字君堯翼字遇順髙君字符適羅君字敬徳橋之成至正六年也九年四月甲子記

信州龜峯瑞相寺記﹝己丑﹞

信之弋陽南去二十有五里有山如龜南北望之則羣峯叢映斂焉如一東西觀之則兩山對峙南聳銳而獨立北馮陵而臂引睨其背則橫亙峭碏如堅壁固壘冠首有堞面其前則攢巒復■﹝山上咢下﹞蟬聨星錯矗矗嶷嶷更相朝捧其將至也四視環合若無從而造焉旣而縈厓繚岫斗折以入環以羣山而峯之得名三十有二一峯曰石蜃能吐納雲气以占雨暘其中峯曰石龜唐幹寧中僧茂蟾作寺其下名曰靈勝至宋眞宗攺曰瑞相太子少保趙公抃龍圖閣學士韓公元吉皆嘗賦詩丞相陳公康伯請於朝更曰顯親崇福寺今復名瑞相其寺僧有﹝闕﹞於其學者子瓊光應重仁事載傳燈錄其有道而居是山者曰晦庵光云庵慶曹原生山堂淳桕庭永孤云權其由此出主名剎者徑山蒙庵聰雪峯螺庵肇觀其人則知其足以爲玆山重也國朝延佑五年禪師從正主是山明年有郁攸之變逾十年規制悉復舊觀又三年以老求退薦禪師徳學自代凡未備者徳學師俱致其力八年之間法席大盛至元五年復毀於火眾皆號泣道元容色弗變徐慰之曰此殆天數豈不聞成住壊空世間相也吾緣未盡當力復之何憂之有旣而率諸好施者鳩工掄材以次興復雄麗倍於他日矣於是使其徒行觀來京師屬余爲之記今國家崇尙釋氏崇墉峻宇徧於京邑大者縣官作之嗟乎勞民力而求福田豈佛之心哉觀夫瑞相之興獨因其州裏之有餘貲者相與相成之則正學二師之行孚於其人可知已抑其山川之勝足以致其徒坦坦施施而來趨焉則繼傳燈而見於紀錄者將相望而出余故考昔人記其地形而述其顚末使並刻之

懷徳書院記

少昊氏之四世陶於雷澤虞帝求旃以爲士師造律執中封於臯爲臯陶其後封於英六今六安州也宋丞相晏公殊謂臯陶墓在焉州治之東古有臯陶祠地才一畝後臨犴獄湫隘弗稱至正八年秋達嚕噶齊伯嘉納君與知州趙君孜協謀遷之規爲書院博求其墓於民間屬軍千戶將建公署於城東隅乃買地易之其勢面陽後負崇岡東西廿余丈南地倍之而多十餘丈二君率僚佐出俸錢具木石州民之好義者皆來助之爲正殿左右廡講堂前門各四楹繚以周墻經始於是年某月日明年某月日落成成乃以書來屬素爲之記素聞儒先之言曰唐虞之世道在臯陶嘗思之而莫究其旨蓋當此之時在廷之臣徳之相似者伯禹及臯陶耳伯禹之勞績著於臯陶臯陶之知見則宻於伯禹伯禹之功天下所共知臯陶之功非虞帝與伯禹不知也禹卽位之二年臯陶薨史記曰帝禹立而舉臯陶薦之且授政焉而臯陶卒而後舉益任之政斯言也其知帝禹之心𨿽不幸而不及君臨天下而黎民固已懷其徳矣是邦自臯陶分封之後至於今三千六百餘年始尊祀表章於今之賢侯亦可謂盛哉按臯陶之告其君曰愼厥身修思永惇敍九族庶民勵翼邇可逺在玆君子以爲體用具備品節詳明卽大學之道至於知人安民之論又必本於兢業信所謂朕言惠可底行此來學於斯者服行其言而深致其力將見人才蝟集用於邦國則書院不徒作矣伯嘉訥君於是州以淸簡爲治其民愛而親之趙君名進士以選來官於此故其發政知所先務同知何君城判官姜君權皆能克合其謀故並書之

說學齋稿卷一

●欽定四庫全書

說學齋稿卷二

﹝眀﹞危素撰

王左山房記﹝庚寅﹞

王左山房者友人劉君景陽所居之室也君所居距樂平東三十有五里曰劉坊又曰流芳劉氏由大梁來遷者十有餘世矣自流芳北行二里有山曰王護王護之西門山曰鞍馬二山之間委虵行五里許寛平多水田四山周環如張幕帟名曰尙忠又並山之東穿澗行數百步折入深塢才半里南有小山形如伏虎左右又有支山拱揖北面大山髙數百尋是爲王左山景陽出逰四方以廣其學一旦思其親治任南還謀樹屋三楹於小山之麓覆以白茅題曰王左山房取古人有王佐之才而世不用者悉圗於壁而詳書其出處始終於上屋前鑿方池種蓮中置石刻周元公愛蓮說小山上雜植松檜異石兩旁之山有竹木桃梅之屬有良田可藝秔稌淸溪湛然埀笭箵爲宜天气淸朗奉其親嬉逰終日乃歸景陽來屬余記其所謂山房按樂平廣記王左山起新安歷鳯逰三山而至於此在眾山中最爲雄秀蓋勝處也景陽之先當宋東都盛時去京邑之紛華樂山林之幽獨其逺識髙趣豈他人所能及哉乃若史數百年之久世以詩禮相承君子之澤如彼其深長聞者其可不思也夫其圗於壁者其才皆足輔其君成文武之業致隆平而頌淸廟惜其不見用於當日或陪湛於下僚或老死於艸野斯世斯民不被其澤此天之不欲平治天下也可勝嘆哉然而仕止久速各惟其時者其惟孔子乎景陽眀聖賢之學蹈中庸之行乃所願則學孔子者也

雲林圗記﹝庚寅﹞

雲林山在金溪縣東山由大庾嶺歷贑建昌之南境至■﹝木黏﹞嶺入邵武之光澤有山髙千二百丈漢初徐仲仙遇仙之所至烏佩山仙人烏君上升時委玉佩處過太和山小和山委虵而走南城達於金溪之境其髙上摩霄漢者三十六峯其中峯最髙者曰石錐其左曰白馬又名玉馬以其形似也上有浮丘先生祠浮丘先生者或雲姓李黃帝時人或云周靈王子晉其弟子王郭二君俱陳畱人訪其師至此然臨川境內多有其祠焉其右曰厓山山勢起伏九十有九其深谷產靈藥異艸本艸云臨川士人家婢食黃精能飛者意其處也山頂多石磴飛瀑其名曰磜有深潭廣一畆古木蒼藤陰翳慘淡神龍居之宋有沙門師劉中宮自蜀來此結茅山中居民苦旱問之乞雨師雲今歲數當不雨吾憫爾貧𨿽雨才沾足蔬畦而已他日師入潭中遺履石上塗叟者守其履俟之七日師自外至謂叟曰汝可謂誠篤問其所欲曰吾惟嗜鴨肉今禱雨者必先以鴨祭叟然後得雨師嘗謁撫州守書刾曰豢龍僧其守惡其幻詰之曰龍安在師曰眀公勿驚以金盤盛水探懷中若朽艸置水中風雨大至龍飛躍而去鄧氏自五代居山下宋建炎中苗傳劉正彥作亂鄧雱集民兵追破其黨號忠義社於後累立戰功掃禦一方入國朝設巡檢至元末天下已定乃罷今山谷猶有壁壘在焉近厓山有神童峯方仲永者蚤慧生其下荊國王文公所作傷仲永是也入南城貴溪有曰豪豬哄甚險絕余嘗與今徳慶路總管府知事楊君季子訪故潯州路總管府經歷祝蕃逺先生於太原僧捨猶應劭所謂前人見後人頂後人見前人履底毒虵奔狐時出艸間蓋畏塗也又嘗與祝先生夜宿田家白雲滿谷獨聞水聲而已予所居髙橋有小溪發原山麓至元十一年先大父白鹿府君由邑之梯云坊徙居於此讀書之室曰處一堂開窓正面諸峯韓子雲橫云平凝時露數岫修眉新畫浮於天宇與此甚類余少肄業其間有書若干捲皆先世所藏歲縮衣食之費增若干捲以三代所來碑刻若干捲有琴一不上弦獨以先父太常府君遺戒不設奕具耳蜀郡簡君大碧與余客吳文正公所謂作雲林圗道士方壺子亦愛余山居幽僻數爲之圗張彥輔眞人奉勅冩欽天殿壁余時在經筵用米氏法爲余圗之翰林侍講學士虞公嘗爲賦詩海內之名勝相繼有作於是有聲之畫無聲之詩悉萃於幾席南金大貝不足爲貴矣然故舊從而以雲林爲余別號則非余志也上古簡質稱名而已周之彌文乃有字焉有字而不以稱又爲之號末世之敝也況昭武黃長睿近集賢宣城貢文靖公句吳倪元鎭皆號雲林子余於三君子無能爲役敢襲其號乎間以圗求詩於祕書達嚕君道夫道夫曰吾旣來能卽其地子盍爲記以副此圗至正十年十有二月辛夘寄居城南頭陀寺雪下盈尺道無行人夜展圗玩之忽憶去家十有四年左親戚棄墳墓竟何爲哉在令式中歲之後亦許致仕予眀年四十有九距納祿之年固非逺矣幸而淸朝從其早退歸與樵夫野叟嬉逰山間上下雲月歌諸公之詩亦足以自樂也

上都宜興州孔子廟建兩廡記﹝庚寅﹞

至元二年上都路宜興縣始建孔子廟後六十有五年縣升爲州初廟之成僅有正殿而兩廡未備至正八年虞城邊侯來守是州捨奠於先聖先師退而徘徊中庭睹從祀之無所乃謀於僚佐士民首出俸錢以倡之咸樂於趨事無敢後者旣成繪孔門七十二子與夫漢唐以來諸儒於壁間如令式十年季夏肇興工役仲秋落成儒學正陳士元與州之士紳某某等具事狀抵京師請記於素惟鄕也疆埸彼此之時宜興號爲塞外天運循環皇元勃興此邦遂界兩都謂之赤縣世祖皇帝臨禦天下未久卽詔郡縣通祀孔子而宜興之學興於斯時然而歲周甲子而廊廡未成而從祀猶闕前乎邊侯豈無守令之良顧乃蒞政闊疎漫不加意蓋猶以昔之宜興視之然則邊侯之於仰承國家埀精斯文之旨汲汲焉圗以化民而成俗可謂盡心於職守古所稱循良之吏同一軌轍信乎其可書也侯名思誠字眀善

無量壽庵記﹝庚寅﹞

京師寅賓裏有無量壽庵者居士屠君所建也君名文正更名覺緣山陽人事其親至孝至元元年大兵驅至開平日夕思念其母南望悲泣時年廿有七矣因禮佛性道者爲師絕葷酒持五戒誦佛名號冀與母遇始自五年正月元日日誦妙法蓮華經至初八日竟又始自五月朔日一食周月竟九月朔亦如之行住坐臥叫佛一聲恍然如見其母恆以淸旦誦四聖眞詮臨暮禮白蓮寶懴夜禮佛千拜乃寐十有一年還至大都眀年師事蓽庵滿禪師於慶壽寺滿號之曰居士時宋已內附疆宇混一私喜可見其母亟馳書候之則知北來之眀年母已沒矣居士擗踴號慟若不能生乃卜六月癸未集善信百餘人建白蓮社廿有一年出已貲七百貫買地十畆於大廟之西作無量壽庵樹佛殿四楹屋宇象設無不具足浚井治圃手植嘉木廿有七年四月癸酉朔爲其徒盛陳教戒其言曰諸佛菩薩不可不念九品淨業不可不修越七日晡時吾當去至是日己夘沐浴更衣書頌畢隱幾而坐俄有白虹從西南下埀庵中廣數丈如飛橋微雨灑道門人舉佛號五聲竟作禮跏趺而逝口吐異香彌月不散塟諸太史荘之阡子覺興善繼其志皇慶二年遇災庵盡毀覺興裒金於好施者復謀營建未幾規制悉還其舊覺興又沒其徒魏守溪請於鄰之大長者翰林學士承旨裕嚕特穆爾公曰昔先師之作庵且七十年矣未有刻石以告來者守溪之責也公以命史官危素按宋通判贑州事尹應元所撰行道碑而知居士之慕其親若是其至及世祖皇帝誕降之辰用其法祈天永命故其庵名之曰無量壽充其事親與君之心可爲孝子爲忠臣是宜書之傳示久逺若居士之作此庵匪獨求夫福田利益而已

雲臺大隱記﹝庚寅﹞

昔余好逰觀名山往來廣信之境由龍虎山東行二十五里望見雲臺之山蒼翠揷入天際意其下必有遁世之士棲息其間不然宜爲珍館以居仙者乃至正二年上淸宮周君孟章始卽雲臺之下曰奇紮爾者作石室爲壽藏眀年構屋若干楹中爲觀極之堂堂東爲丹室而爲臨淸之軒左廡爲神祠右爲賓位石室之下積水爲池大旱不竭曰還原池總名曰雲臺東麓初君以儒家子少從上淸之奉眞西院陳尊師其學老莊之道而果於違世而絕物矣昔楚大夫悲世俗之迫隘思輕舉而逺逰慨然有志於方仙之學然其術甚微其言甚祕非余所知也若周君退藏山林可謂心迹俱超而身名無累人間愛憎喜怒休戚之感是非榮辱得喪之役舉不能入其中矣是故古之爲其學者其迹多在於荒厓絕谷人迹罕至之所信乎雲臺之勝惟仙者能居之君識量髙逺機辧過人善治煩劇而解紛挫銳築斯館也將以佚其老焉陳尊師嘗作大隱道院尊師旣沒而君主之至正九年災而君又爲之更新所以敬其所承傳者果若是其重也君之門人徐廷傑餘同郡人屬予爲之記

翊正司題名記﹝庚寅﹞

國家承平百年文物大備諸官署皆刻碑題名以爲故實翊正司令丞與上幕之賓稽諸案牘亦礱石列書之屬史官危素爲之記按成宗皇帝卽位之始以潛邸齊哩克昆民戶人匠無所統屬立管領隨路民匠打捕鷹房納綿總管府鑄銀爲印章秩三品其屬提舉司二一曰人匠以董工藝一曰納祿以治賦役大徳元年有旨以所降歸徳楚通等三百五十戶置歸徳亳州等處管民提領焉延佑六年勅更名曰翊正司置諸色人匠局歲作行殿先朝皇后往往親視工事賜勞官曺有差故鹿項龍狀輿輦金脊吾殿猶存於局其任亦重矣於是重其任必柬其官僚昔者由斯而進用於政府臺察者往往有之修其亷隅克勤厥職人臣之義也官於翊正者其任之重如此可不愼哉可不朂哉

吏部主事題名記﹝庚寅﹞

吏部主事公署有題名之碑自至元再紀元之六年始顧今十年而石已盈於是托和齊君彥淸楊君伯敬齊君中允來爲是官謀續刻之而屬史官危素爲之記素讀周官書首列天官其職可謂重矣然其事今歸之宰相執政獨所謂以敍正其位以敍進其治以敍作其事以敍制其食以敍受其會以敍聽其情其事則今吏部所專掌也皇元奄有萬邦自府史胥徒及一命而上其進退予奪皆聽命於吏部眀天下威福之枋以綱維斯世其事權之重爲何如哉然事無大小公牘之署必自主事始本之以理揆之以法使公論無所蔽私恩無所施上無幸進之譏下無淹才之嘆則爲不負其職矣嗟乎爲是官者可不愼歟可不敬歟

龍山堂記﹝庚寅﹞

端本堂正字王君景先請予記其居龍山堂者因諗其堂之所以得名蓋景先家在保定之遂州去州治七里故俗呼爲七里公孫莊其西十有五里有山蜿蜒蒼翠涵淸蓄潤是爲龍山西麓有穴大如車輪四時之風出於四方地誌以爲數有仙人往來其間下有深潭蛟龍居之歲旱禱之輒應故又名澤山山之北有星月巖黒山班姬山沙門法猛入穴中見石堂唐大歷中﹝闕﹞黒山班姬山曺世叔墓在焉隋煬帝徵遼親﹝闕﹞班姬云東比曰黃金臺西曰郎山唐張燕公讀書處曰黃厓山而其髙秀莫與龍山抗故景先之先君子松江府君爲堂以面之且以爲別號府君諱珪字﹝闕﹞蚤逰成均後以通國書入仕歷官多在閩粵及致政而歸起居飲食恆處是山與裏之耆俊載酒臨眺彈琴詠詩山之浮嵐暖翠飄入坐席信可樂也其後又作樂全亭於圃課子孫讀書府君旣沒景先卽龍山之下結廬授徒者數年他日試藝燕南薦名春官對策大廷皆冠多士益知府君之善教其子也按今遂州戰國時武遂縣也史記趙悼襄王二年李牧將攻燕拔武遂是也上下數千年間皆爲邊境兵戈相尋蓋無寧歲皇元有天下承平百年而遂城實邇京師其民沐浴聖化有休養生息之樂而府君獨能以詩書開其後人𨿽其卓識逺見出乎眾人抑亦遭時休眀卒遂其志客有覽觀龍山之勝徘徊斯堂慨然思府君之徳於百世之下王氏之盛寧有旣乎

文始道院記﹝庚寅﹞

信之龍虎山距余家一捨而近余少讀書其間與了然子居相邇及畱京師聞了然子已棄家爲老莊氏之學宿畱於東方出滄海之上會稽之人往往見之餘以戀祿於朝不遑裹糧以求而叩其所造有懷其人輒悵然久之客曰子之於了然子殆區中之緣而情好之牽爾曽不滿了然子之一哂蓋了然子善推眀其師之說其與弟子言有曰大虛無所聞玄妙無所爲杳冥無邊際生育無定期是道也天地因此啟日月由此眀萬化從此生宓犧得之而畫八卦軒轅得之而說陰符堯舜得之而有天下大禹得之而治洪水吾太上得之而演道徳靑靈君得之而出洞玄又曰天卽地也地卽天也陰卽陽也陽卽陰也一卽萬也萬卽一也不可謂之在彼不可謂之在此不可謂之非此不可謂之非彼不可謂之在內不可謂之在外混然融然貫通而無間者也余於是嘆曰了然子之所造至於是乎其學者趙守眞與其弟守玄請余記其居文始道院其狀曰吾之先於宋有屬籍家於海鹽州之安仁橋木父﹝闕﹞州僉書判官廳公事某之所卜也吾父諱時亨遭宗國顚覆乃著道士服捨宅爲崇眞庵祠玄武之神及髙曽以來神主至正五年吾兄弟聞了然子棲於越上遂延禮以居之幸了然子之不吾棄也已而更曰文始道院庵故有土田悉以供道院之用州之好道者潘大成王安孫皆欣然相其成道院之規制爲之一新四方來學者若還其家所以紹承先志無敢或怠嗚呼世之人梏於血气之私囿乎气數之末孰知天道之廣大而窺其全體然則了然子之言燦然而易見洞然而無疑故余記其道院而並書之了然子姓倪氏名守中

惠州路東坡書院記﹝庚寅﹞

宋元佑八年八月端眀殿學士兼翰林侍讀學士守禮部尙書蘇公軾出知定州眀年紹聖元年四月以侍禦史虞策殿中侍禦史來之邵言落職奪一官知和州尋知英州六月責授寧逺軍節度副使惠州安置十月至惠州寓於合江樓數日遷嘉佑寺二年三月復遷合江樓三年四月復遷嘉佑寺四年二月白鶴峯新居成峯在歸善縣北十餘步下臨大江逺瞰數百里蓋惠之勝處也權臣聞公之安於惠再責授瓊州別駕昌化軍安置四月發惠州又三年徽宗卽位乃還而卒至是公流落嶺海者八年矣紹興初虔冦謝達陷惠州民廬官舍焚蕩無遺獨存公故居烹羊致奠而去淳熙五年郡守韓公磊重建祠宇丞相畱公正記之嘉熙元年黃公自眀撤而新之嘉佑五年趙公汝馭故創四楹南曰南堂北曰北戶取公語也故有徳有鄰堂思無邪齋皆更作焉景定五年師公顯行來守郡實公之里人增創來問亭墨池丹竈蔬畦藥圃及睡美軒斜川佳處江山千里各有名扁兵後盡廢國朝至元三十一年僉廣東道肅政亷訪司事張公處恭稍茀地樹堂以祀公大徳十年郡經歷韓君克恭乃拓而大之延佑四年僉事張公世榮出行部使者托爾齊公以公故居爲言張公首出俸錢爲祠堂久之圯壊至正六年僉事周公伯琦至惠敬謁祠下顧瞻徘徊會同知總管府事觀魯公治郡政成上下孚信曰是吾之志也卽斥大其祠作孔子燕居殿爲東坡書院旣代還具其顚末抵京師屬素述之惟公父子兄弟起西南萬里外俱爲宗工巨儒而聲名震耀海宇愈逺而愈光蓋出而遭逢其國之休運上有仁宗爲之君下有韓範富歐陽爲之臣一時居顯榮者汲汲焉以薦賢報國爲先務所以矜嗟奬寵者無所不用其極公兄弟旣擢進士公之父亦以布衣授官與修典禮豈非太平極盛拔茅彚徵之時歟一旦憸人用事來之邵與李定舒亶諸人織羅誣蔑爭欲致公於死地磨牙肆毒不遺餘力曽不若後之盜賊猶能知敬此詩人比靑蠅於讒口而反復切責之也然公於患難得易有孚心亨之旨登山臨水發爲文章嘗舉栁栁州之言曰孰使予樂居夷而忘故土者非玆丘也歟則惠之君子俎豆而屍祝之其小人托帝命假巫語以招公之魂要皆出於秉彛好徳之良心也觀魯公與公異世而崇敬表章所以宣眀昭代尊顯斯文化民成俗者克盡其道誠不可以無述也觀魯君字符賓其先北庭人讀書好古亷而有爲今以選爲杭州路總管府達嚕噶齊

石鹿書院記﹝庚寅﹞

至正六年鄱陽陳君楨作書院於饒州安仁縣之管溪又四年十月庚子甘露降於松樹日光暎之瑩若膏沐而光采爛然飲之其味如飴眾奔走相告以爲陳氏之瑞始君得勝地於所居之近翦薙榛棘值微徑艸樹蒙宻地勢斗絕乃盡力攀緣睨之不百舉武而豁然平衍環以羣山中爲方池鑑虛涵碧陟其顚喬木成林石磴蔽虧兩石旁倚呀然如蚌蛤有石昂首若靈禽之翔因名之曰鳯鳴臺三石之最奇者在其東中峯削立平若敷席曰盤石折而西爲亭曰含光亭又西大石圓頂方趺若樹碑碣稍前爲上谷厓之回者曰生云突然垤者曰雪丘窪然坎者曰鹿泉君於是卽盤石之下爲書院授徒其間中祠孔子別爲山房以庋藏先世書籍及甘露之降復爲亭以志瑞暇日馮虛四顧千里之逺近在目睫煙雲雨風變態萬狀超然塵垢之外萬鍾之祿幹駟之馬不願易也因其婣友臨川孔君英來京師俾素爲之記素聞君之先出自九江之義門家法之懿踰數百年𨿽散處他郡而流風餘思未盡冺沒君篤於孝友鄕裏信之宗族稱之顧其志願無所慕乎其外而婆娑逰衍於水石之間與其門人子弟講說先王之道經世孰有諭其樂者乎誠使一家之善推化行於一鄕逺而達於一國人人有士君子之行則其爲瑞莫大焉甘露之瑞斯爲之兆歟君字士周

寧都州儒學新作禮殿記﹝辛夘﹞

寧都州儒學正臨川李君實再舉於江西來京師屬其郡人危素書其學禮殿興造之始末歸刻諸麗牲之碑按寧都之廟學創於宋末因仍簡陋圯壊弗支至正八年知州益津胡侯秉彛與學政務章鄭君大同始謀攺作焉明年春逹嚕噶齊髙昌侯拜布哈至首帥僚屬出俸錢以倡好義者卜以七月某日建而胡侯與鄭君俱以秩滿去官於是知州濟南趙侯天澤與李君至趙侯以興學爲己任公退卽詣學宮晨夕程督曽不數月而殿之蓋瓦級磚黝堊丹漆及聖師象貌章服煥然聿新矣始學之廩入才百有餘石而趙侯能以義帥其民故民爭歡趨之以成其事惟州之山川險塞其人往往尙气節貴亷恥道之以義則易於爲善其天性果敢然也顧爲治者多以遐逺視之是以發政茍且教化不眀使其民陷於罪罟而莫知卹今州之大夫乃能究先王爲政之本而盡其職業之所當爲豈非賢哉抑是邦之前修則有桂州節度判官孫公立節肇慶府節度推官曾公興宗所謂奮乎百世之上百世之下聞者莫不興起者也𨿽世殊事遷故老淪謝而二君子之言論風旨存乎方策者則有未盡消磨其模範典刑足以師表後學諸生之逰於庠序者旣知夫立身行已無愧於鄕之先達然後可以上窺孔子之門墻而入於官可不勉諸素固嘉州之大夫知政務之緩急且重李君之請於是乎記之

梅江書院極髙眀樓記﹝辛夘﹞

極髙眀樓者梅江書院之樓也書院在寧都州之北郭所以祠宋肇慶府節度推官曽公樓之扁榜則丞相信國文公所書蓋若干年矣久之樓壊會濟南趙侯天澤來牧是州儒學正臨川李君實請於侯曰樓將壓矣壓則眀公與僕皆將何辭以自解眀公其圗之侯悚然曰吾之責也乃率州之好義者相與出力積木石傭工役而經營之君上春官而以語同郡危素曰吾於寧都幸遭賢侯恪承上命以興學眀教爲先務故是樓完繕於敝圯之餘諸生旣具石請子爲之記蓋極髙眀之語載諸中庸其義宏矣昔者曽公逰於新安朱氏之門幾廿年朱氏以純茂篤實切已致思用工正當稱之方慶元間羣凶枋國詆排正學斥逐善類一時學者諱名其師曽公執禮益虔未始少挫師旣沒星馳弔哭服心喪三年則於死生患難處之有素非所造極於髙眀其能然耶以是名其樓托意深逺矣來逰於斯者馮髙而四顧山髙川回萬象軒豁超然吟風弄月之趣細故芥蔕無復滯畱其胸次將與舞雩詠歸者同其樂焉𨿽然易傳有之智崇禮卑崇效天卑法地極髙眀者智之崇也子思子所謂道中庸者其亦禮卑法地之意歟因記其樓而並以所聞者質諸是邦之學者云爾

賑卹樂戶記﹝辛夘﹞

國朝滅金之五年歲在戊戌詔曲阜孔公元措括故太常知禮樂者給驛傳徙諸東平眀年孔公至燕訪求掌樂許政等九十有一人世祖皇帝中統三年九月東平萬戶嚴公忠範言宮縣二舞工人未備請以土人習之中書省臣呼嚕巴哈議以爲是且蠲其賦役至元三年中書以東平等處禮樂戶道逺資糧費重止畱九十有二戶余遣之還取京師旁近諸生三百八十有四人補其數十九年十一月太常寺官塔爾楚圖嚕斯拜穆蘇公言禮樂戶籍田皆貧命丞相哈喇哈遜公核其數戶賜鈔五千貫丞相僧格枋國乃徵其賦役司徒薩哩瑪公等請復之制可成宗皇帝元貞元年十月太保伊蘇徹爾大司徒烏爾圖岱兩公請賑其乏詔賜禦史臺贓罰錢八百五十貫大徳十一年武宗皇帝有事於太廟禮樂愬於上前詔丞相奇塔特布濟克公人賜鈔千貫至大二年親祀者二初賜幣帛各一束再賜鈔各七十貫幣帛各二束仁宗皇帝皇慶二年人賜幣三束鈔五貫延佑七年英宗皇帝賜帛四百四十五束綿四百四十五斤仍命中書與之糧食至正三年今上皇帝享帝南郊丞相托克托公請於上人賜鈔百五十貫從之十一年春丞相阿嚕圖攝祀先農天甚寒大樂署令髙君泰丞布延特穆爾復以爲言因核實得戶賜鈔三百五十貫帛若干於是協律郎邢敬忠丞規以余庀職史官請書其事以刻貞石諾之而未遑爲也會遷太常博士乃考諸故記並敍祖宗以來未嘗不致謹於禮樂鍚賚優渥而恩澤深醲若乃眀律呂之原通制作之義其功至於舞百獸而來儀鳯固非臣下之職也

趙氏家法記﹝辛夘﹞

趙氏世居京師善俗坊其曰榮祖字紹先敬祖字顯卿昆弟素相友愛臨財能譲顯卿歷官爲延津縣尹有惠政秩滿代還以疾卒於家紹先哭其弟絕而復蘇因中風疾顯卿之配劉歸才三年至是年廿有五以志節自誓未四十日生遺腹子紹先喜甚力疾禱於天地曰弟之亡命也願保此孤兒幸不絕其後逾年紹先亦卒族人以其配徐無所出謂當付家事於劉劉流涕固辭曰某年幼於事未通曉嫂氏爲家長某當任其勞可也於是事無巨細一一咨決於徐娣姒織紝以爲生保育其孤甫七歳卽命入學至冠猶從外傳鄕先生名之曰可溫字以仲良以門蔭授香河縣稅官將行徐曰汝方從仕顧食指眾豈能給一家之養吾居家宜侍汝母行可溫拜且泣曰兒得成人於今日皆二母之恩伯母春秋髙豈忍去左右哉劉亦願畱於家因奉徐之香河官滿還京徐亦中風甚劇可溫母子夫婦求醫藥晝夜不就寢惟可溫所進食乃下咽越四旬始蘇可溫夜禱神眀歲餘稍能行履卒年七十有三可溫爲服齊衰三年至順三年可溫塟其﹝闕﹞氏寡姊至元元年又塟叔父文慶四年在那个從兄弟二人五年塟叔母張至正二年從弟沒於外家遣童兒歸其骨四年從叔父亦沒於外親取塟焉其塟諸喪治棺槨塋域必務堅固服與情稱聞者爲之感動攺方城尉吏部畱爲永平倉使時劉年近七十可溫服勤左右益謹耆老以其母爲貞子爲孝上其事於有司覃懷李君執中與可溫同官爲餘言其事夫慈孝節義人之大閒出乎此則淪胥入於禽獸鬼蜮天典民彛壊亂不可扶植京師四方萬里之所法則幸而有貞孝之人出乎其間眀眀天子在上旌其宅裏以表著之風化之行習俗之變孰有先於此者哉乃著趙氏家法記異時秉史筆者尙有徵於斯文

廬陵蕭氏先世畫像記﹝辛夘﹞

廬陵蕭祖生以先世畫像寄余於京師余肅容敬觀間則考其歷官行事而嘆其生世之後不及承下風而望餘光然猶幸得以窺其容顏於圗畫焉祖生九世祖諱南彊字彥柔累贈朝奉大夫八世祖諱遵字符卿爲吉州文學七世祖諱知節字唐叟少至孝紹熙間伏闕上書請立寧宗爲太子丞相周文忠公奏補登仕郎轉運使趙公彥橚薦授迪功郎監衡州耒陽縣戶部贍寧酒庫轉從仕郎攝耒陽安仁縣二有聲治攸縣寃獄多所平反累贈大中大夫六世祖諱逢辰字應甫寶慶二年擢進士第授迪功郎濠州司戶參軍辟淮西轉運司提轄催促綱運物料官轉從仕郎權安丰軍添差淮西轉運司幹辦公事轉承直郎論邊事尢剴切辟淛西制置司凖備差遣轉奉議郎權提領封樁所幹辦公事通判通州提督天賜鹽場攺知黃州黃岡縣權通判黃州攺通判蘄州差監行在都奏院出爲淮東制置使司參議官轉承議郎知髙郵軍兼淮東提點刑獄遷大理寺簿權知寧國府差主管臺州崇道觀轉朝奉大夫攺湖北轉運判官兼安撫制置司參議權知鄂州轉朝散大夫直祕閣知鄂州兼湖北路轉運判官升直寶謨閣計度轉運副使兼知鄂州轉朝請大夫朝議大夫封廬陵縣開國男食邑三百戶依舊直寶謨閣主管亳州眀道宮進直華文閣充京湖制置大使司參謀官轉中奉大夫戶部郎中總領湖廣江西京西財賦湖北京西軍馬錢糧專一報發禦前軍文字兼京湖制置大使司參謀官特授中大夫樞宻院撿詳文字依舊直華文閣提舉成都府玉局觀降中奉大夫久之起爲江西安撫副使兼知吉州祕書郎歐陽公守道稱其歷官多在邊城撫字以寛和鎭壓以嚴肅綜理以精勤故所至皆有可稱述者髙祖諱安中字仲和貢於江西轉運使恩授登仕郎銓試第一授修職郎袁州宜春縣主簿安撫公守吉州奏爲書冩機宜文字攺壽昌軍武昌縣主簿景定五年再舉於江西循從事郎徳安府觀察支使曽祖諱元永字正之兩貢於江西轉運司吉內附郡守周天驥辟佐府事遷朝列大夫同知南雄路總管府事能撫綏其民加中順大夫瓊州安撫副使祖諱泰登字則平爲湖南儒學副提舉擢承務郎僉海北廣東道提刑按察司事以奉訓大夫兵部郎中使安南不辱命授連州知州丁外艱起爲江西等處儒學提舉僉嶺南廣西道肅政亷訪司事奉直大夫拜南臺監察禦史南人任風紀最有聲者父名憲孫字﹝闕﹞以恬於進取蚤納其祿武昌路總管府推官致仕方康彊受養福祉未艾云嗚呼宋之亡七十有餘年而公卿大夫之家變滅澌盡何可勝數蕭氏之子孫祿仕者猶數世夫豈偶然哉蓋其利澤之所施於人者久而不忘抑亦用之不盡其才畱其有餘者以遺其後人耶用掇其大要而爲之記

陳氏尙徳堂記﹝辛夘﹞

瀏陽陳君﹝闕﹞以尙徳名其所居之堂而自著家規十有六條刻諸堂中俾世守之其子頤孫舉進士授邵陽丞將歸榮其親則過余求記其堂按其家規曰讀書必由小學大學循序而進講眀修身齊家之道當見諸行事毋徒事文辭以釣聲利祭祀用朱文公家禮參之以司馬文正公書儀著爲成書毋遽增損凡祭宗子主之叔父𨿽尊不當主祭不奉神鬼浮屠不用巫覡構堂四楹毎食男子居外女婦居內童子別席有酒肉則共食不足則奉親慈幼而已子婦定省毋闕廢臨事絀已奉公或教之不從則婦出子逐勿爲姑息以紊家法取婦毋茍利其貲產家事三年以次掌之事無大小必告家長毋得專行男子各爲生計公庫給本錢居者月歸子錢行者殺其四之三子婦績麻十有二斤取紡纑十斤女子未嫁者取其半子婦治絲織綾緙者六十有一疋予一疋女子三十有一疋予一疋能增置產業及桑茶竹木必紀於籍毋私蓄私假私與飲食衣服冠婚酬酢私親饋遺一取諸公庫定爲品節毋過於奢仕而有餘祿者亦歸諸公庫僕婢授之以事而責其成此其大凡也然其堂曰尙徳者著其保家本其在於斯乎嗟乎甚矣其徳之不可以弗尙也彼有徳之不尙而惟力之是騁未有不傾覆敗裂者以嬴秦之彊虎視六合而威震諸侯曽不旋踵而亡其國有天下者且然況一家乎是以知力之不足恃蓋如此夫且所謂徳者本之吾所固有而非自外至亦何爲而不尙之哉今君之處其家規肅肅乎區畫之嚴宻可謂謀之深而慮之逺其爲子若孫者夙興夜寐毋喪厥徳則其興也將綿綿而未艾九江之宗家不獨專美於前矣是爲尙徳堂記

世學樓記﹝壬辰﹞

素旣銘宋正言陳公長元之墓其曽孫怡可復請記其家之樓曰世學者其言曰吾家福之長樂所居之東偏舊有樓三間乃上世講學之地昔五世節度府君與東萊呂成公工部侍郎四眀袁公樓宣獻公爲同捨又同擢隆興進士第後四世爲正言府君幼則匿膏油夜誦或向月眀毎聞般若寺曉鐘輒起亦擢開慶進士第自有斯樓逮於正言府君且九世矣歲月滋久棟宇將壊大徳五年正言府君還自燕薊乃圗新之未就而沒怡可與諸弟助力粗完延師以教子姓間出逰而歸憑闌撫景瞻龜石之儀刑挹南溪之芳澤緬懷厥先大懼無以繼緒世業願爲之記俾來者勿替而益勉之素蓋觀乎古今事變而嘗爲之慨焉以嘆士君子以詩書起家一再傳而弗墜者鮮矣三四傳者世以爲異而且交譽之五六傳者歷數郡而不一遇焉多至於七八傳者吾未之見今也陳氏九世而得正言公十有一世而傳諸怡可之昆弟怡可之昆弟況有子有孫自是以往復不知其幾世嗟乎世祿非難世學爲難此吾徒於陳氏喜談而樂道之者也昔者孔子於夏殷之禮以爲杞宋之文獻有不足徵典籍之湮沒則考據無其書賢者之淪亡則咨訪無其人豈不可惜哉夫以杞宋之有國而猶久而荒墜若此陳氏逺處乎百粵之地而能保其詩書之緒於世氏更革之後可謂難矣登斯樓者尙有以徵於吾言怡可字通理

揚州正勝寺記﹝壬辰﹞

有爲浮圗氏學者唐廣眀二年建寺於揚州郡城左北廂南進賢坊賜額爲興教禪寺五代毀於兵宋建隆二年僧徳欽乃重修創大中祥符五年賜攺額爲正勝尋復湮廢乾道間天竺教院僧如祖力學苦行務興其教有董評事諒者捨宅以居之遂爲大隱庵庵在北進賢坊之念佛巷基廣五畆百六十步如祖增加營葺廣其殿堂以安徒眾淳熙十四年請於州移正勝以爲今額如祖示寂楚州淨慧院僧師謙號普眀大師以州之命來主是寺始度弟子十有七人善妙善億善倚善徳善相相繼住持景定二年夏寺復毀善徳持缽化金建立殿宇郡人謝都機者施財爲塑佛像作藏室以貯經揚旣歸職方江淮諸路設釋教總攝官未幾命善徳主治平禪寺仍俾其徒宗佑領寺事加號崇理昌化大師判教門專令甲乙相傳勿變久之棟楹梁桷腐黒撓折延佑元年宗佑乃撤而新之益加宏壯其徒了忠裝飾靈山九士諸天像又建法堂四楹東廊十有一楹作方丈以爲燕休之所至了恭作西廊八楹了眞以舊藏殿庳小復謀崇廣於是殿堂門廡包湢庫庾始獲具完繚以周垣繪以丹碧大侈前觀先是如祖乞米飯僧迨咸淳間善徳始置土田若干頃以給食又置塔基廣七百餘步於城北以藏遺骨塔南有屋五楹以供祀事了靖所構也厥後宗佑了榮道元了恭了眞了泰先後增土田若干頃時則有若了忠了眀道壽道茂咸有力焉殫力以相其成者道通道照行進道濟道成道秀云至正十二年道秀領常住事謂創寺迄今幾四百年其興廢之故久而無所考證因屬僧行海撰次事狀京師安靜寺住持僧行璽請余爲之記蓋佛之說行乎中國而尊崇護衛莫盛於本朝揚爲南北之要衝穹官顯人往來無虛日富商大賈居積貨財之淵藪其成此固不可以爲甚難然猶經營數十年而後大完以是推之則天下之事豈可易言哉惟能思其成之之艱則不至於壊𨿽壊必至於復興吾於正勝觀之矣

太行書院先賢祠記

眞定之屬縣獲鹿其裏曰閻同國子伴讀髙健實作太行書院健之幼則慕學聘儒先生講道於家春秋丁日及月朔望懸先聖畫像行釋奠釋菜禮其先君子懼其褻也欲作廟以祀未果而卒旣終喪健之母房發所畜粟帛以構書院禮殿廊廡齋捨包廩莫不具完爲屋於杏壇之側以祠鄕先賢訪其遺像悉圗於壁間晉中書舍人賈公緯及其曽孫宋左僕射昌朝金太常丞蔡公珪左司員外郎元公好問國朝禦史臺侍禦史張公徳輝江南行省參知政事賈公居貞翰林學士承旨正公思亷元公𨿽世居太原嘗買宅於獲鹿其女子子又歸邑人故合祠於是健之遊於成均與安陽蕭文翔雅相好至是聘爲子慶師文翔抵京師述健之意請爲之記素嘆曰中州自金源氏兵革糜爛衣冠文物掃蕩幾盡迨於本朝𨿽沐浴數聖之澤而生气猶有未復健也乃能特立獨行爲今人不能爲之事何其韙哉維祠之建本諸禮所謂祭鄕先生於社健其習於禮者歟按中書不幸生干戈之際然猶篤好史學憂唐之事荒忽無考乃著唐年補錄之書僕射之在經筵以易春秋進講疏林禹年月傅會易算之失皆有功於名教蔡元兩公之奧學雄文震耀穹壌張賈兩公功名在竹帛利澤被斯民乃若王公之惇厚老成其學得於元公者固已刻諸琬琰而盛傳於世此數君子要皆天下之士不獨其鄕邑所當崇敬尊祀而已書院之諸生來逰來歌於此瞻昔賢於一堂懷英風於千古其亦有所感發者乎詩曰誰謂華髙企其齊而尙毋自畫焉可也

揚州普門禪庵記﹝壬辰﹞

揚州郡城東隅普門禪庵在焉初至大三年僧志如買地若干畆至順間創建佛殿塑阿彌陀佛及阿羅漢諸天像建法堂六楹東廊十有一楹西廊十有四楹置蔬圃十有七畆於東城之下元統三年築三塔於江都縣之永眞鄕其徒行眞作方丈之室行定作三門八楹方誌如之經始也囊缽不畜一錢至以其說動人或伐材於山輦石於淵捐金於帑逺近相助其應如響前淮東宣慰使特穆爾圗固蘓實始終相成之無土田以爲恆產乞食以給眾揚爲南北都會其學者經行無虛日輒駐足是庵待之未嘗厭倦又制爲規訓戒厲將來令甲乙以次相傳於後年七十有五而終用其法茶毗得舍利無數志如蚤學於蒙山異禪師禪師授以十六字爲宗派曰志行願淸普賢妙道智慧圜眀眞宗河紹志如所度之弟子曰常貴正順和成堅用應壽仙眞因定惠戒觀實正林信妙善滿行住了心恭俊淸福賢皆冠以行字從其師之命也至正十二年行戒領庵事乃營具造歲月師弟子傳序因京師安靜寺行璽求爲之記余聞異禪師振其道於江左當時學者多歸向之蓋其所造詣甚深非紛紛假托欺誑以從事乎口耳者也故志如之建此庵豈茍焉安逸於旦暮之頃是以迨今恪遵律度相率不怠則其身教固可知已堅定而不遷汨撓而不變是在夫逰其門者何如耳居斯庵尙思無負其志哉

尼山大成殿四公配享記﹝癸巳﹞

今皇帝至元三年重建尼山書院奎章閣侍書學士虞公集實記之未及大完而山長彭璠卒後十有七年鄒縣達嚕噶齊瑪哈穆特增塑顏曽思孟四公配享殿中邑士趙守寛李之質因其同裏陜西行省左右司郎中張君思政來京師屬素爲之述按顏子之侑坐肇於唐太宗貞觀二年冬尙書左僕射房玄齡國子博士朱子奢之所建議也宋神宗元丰七年夏復增升孟子侑坐禮部郎中林希之所奏請也度宗咸淳三年春增升曽子子思逮我朝混一天下且四十年延佑三年仁宗皇帝在位崇學右文禦史中丞趙公世延始言南北祭禮不宜有異當升曽思如典故制曰可先是四公列坐兩旁禮部以爲翼承道統述眀聖經作則萬世以立人極論徳定名列次配侑東坐西向於禮爲稱至順三年進封顏爲復聖公曾爲述聖公思爲宗聖公孟爲亞聖公仍命詞臣爲制書一代之典可謂備矣瑪哈穆特之作邑於聖賢之邦欽承上意克修墜典其爲政知所先後從可知已禮曰有其舉之莫敢廢也君其知禮者哉𨿽然君爲是舉蓋有難者方盜據徐方力抗王師鄒之爲縣宻邇其境朝廷憂其供給之繁增設邑長以君才敏而擢用之軍旅繹騷君應答靡有凝滯將士歡悅及徐平撫安疲甿飛芻挽粟徭役平允當此之時又能汲汲焉以興學眀教爲務是以謂之難也今年春君以仲丁藏祀致齋之夕夢升禮殿瞻仰聖師行事之際乃覩配享未備惘然久之首出俸錢爲之倡僚吏士民相率來助邑士張敬祖主其出納曽未數月而工告畢徳容晬溫觀者肅敬蓋啟聖王與夫人顏氏禱於是山神秀所鍾篤生聖哲繼天測靈萬世永賴所以紹斯道之傳發微言之祕四公之功終古如一日矣書院之諸生尙考求於方策非四公之學不敢學也邑大夫之望於諸生者庶其在此可不勉哉

金溪黃氏墓記﹝乙未﹞

金溪黃冔告其同邑危素曰吾黃氏之先有國子孫散處江淮間居光州固始者出於漢豫州牧婉孫固至唐監察禦史滔之孫峻避亂徙閩峻孫光仕王氏官諌議大夫分其子散居他郡今邵武南城臨川多其後也徙撫州南梧桐坪者曰祚梧桐今隸金溪又有居板橋水南曺洲紅門相去環十里間族亦大皆云出於閩祚生述述生漢淳漢斌漢斌之後甚蕃別居湖潭漢淳五世孫衛以周禮貢於鄕上名春官行至安仁沒焉其子裳年十有一聞喪號泣扶柩族人憐之提攜以往貧不能舉喪歸因塟其地母熊氏亦死外家取塟焉稍長歲必一至父墓安仁有王氏哀其志捨於家妻之以女生子曰有慶久之挈妻子還鄕田廬爲他人所有卒塟板橋其配塟湖洲有慶築室母墓左躬耕給食秋冬則輦鹽於家貿易米粟來年夏輒平價予鄰人然家用亦裕乃曰貿易之事可恆爲哉二子元吉元亨教之讀書曰勿效吾所爲當習而祖業可也卒塟洪厚配饒氏塟辛方元吉弟兄居則同食出則同行衣冠儼雅論說終日自幼至耄未嘗攺其度元吉生朝美朝哲卒塟化原配丁氏塟蘇原元亨生朝華朝俊卒塟湖洲配丘氏塟夏阮朝美端願似不能言嘗從道間見遺衣帛物不顧而行歸州守雷黙參族人聞之曰此兒他日必爲君子以女妻焉女素驕貴及歸黃氏遂易節爲和柔讀易有得於蒙卦名其室曰山泉端居終日若是數年俄安坐而逝生至道塟夏阮雷氏塟洪厚朝哲嘗避亂負其兄以行﨑嶇山谷饑餓終日得食僅足食兄兄不忍輒半分之國家將用兵安南使民作海艘乃囊其私財就役不以煩兄時官府並緣厲民所持不給配胡氏取已資裝白金足之胡氏亦自此不加簪珥曰吾士人妻也安事華飾爲生立中夫婦卒塟蘇原朝華以詞賦中待補進士宋益王廣王航海江東提點刑獄謝枋得起兵朝華得檄率鄕裏壯士行有取民菜茹按法斬之眾驚曰黃公儒生也何嚴厲若此乎生元老敬老回老卒塟湖洲配張氏塟夏阮四世墳墓皆在金溪順政鄕朝俊徙南城南城鄕翁原亦和易歲一還故鄕會宗族老不能行令子亦如此生允學允定允恂卒塟所居傍配李氏塟裏之西圍至道生正平無後立中生冔斾元老生觀生敬老無後回老生順生﹝闕﹞允學生麒麟允定生驥允恂生滌淵昔從祖元亨嘗作族譜由貢士府君而上惟始遷之祖墓在梧桐余已莫詳所塟由諱裳府君而下墳墓始有考焉然猶可以知其世次先後厥今兵燹之餘文字無一存者所書世次與夫生死年月復有遺忘者矣宗族逃散念念痛心平昔聞諸先人得先世一二遺善子能爲之墓記得以慰我後之人子其毋譲素之大父白鹿府君本出水南俱諫議公後而冔結交歲行兩紀觀其所述庶幾孝子慈孫之情哉蓋周官之法設墓人以掌塋墓後世此職已廢宜乎冔之慮患若是其逺也

南丰曽氏祠堂記﹝乙未﹞

宋之盛時曽氏顯於南丰有浮圗之宮曰歸信者祠堂在焉其後多宦逰他郡因定居焉至於國朝祠亦圯壊不治沂國公諱仁旺九世孫知南安軍衝子家於金溪有薦於世祖皇帝授以僉福建閩海道提刑按察司事到官未久而歸閒則命族弟三徳至南丰載沂國以下繪像更爲祠堂於金溪之南原祀焉至元三十一年也後五十有八年爲至正十一年三徳之孫熙修壊補敝棟宇采章煥然更新因裏中士黃君冔來逰京師屬素爲之記素世居臨川熟聞曽氏故事況南安公嘗受業先曽大父仁和府君其伯氏參政淵子則素族祖姑歸焉素嘗數過南原之祠瞻拜遺像退而讀中書舍人文定公翰林學士文昭公之書至於廬陵歐陽文忠公我臨川王文公彭城陳先生眞定韓公維延平楊文靖公新安汪公藻南唐江文忠公我朝野江程文憲公銘功述徳之詞百世之下其光曄如則爲之反復加嘆者久之然則曽氏之祠豈止其子孫所當致力而已古者國無先師則以鄰國之君子爲之先師南丰今𨿽爲州故撫之屬縣以一郡之間宗工巨儒名臣正士磊落相望有不待合祭於鄰國顧郡縣之吏與夫鄕之學者有不察焉何也熙也克承先志保有故業又能嚴其紀事其賢於人可知己厥今冦攘兵燹之後盍亦購求遺書尊閣祠下以待後之君子則素他日乞身於朝歸與俊彥之士沈潛其間豈非餘生之大幸乎哉昔者文昭嘗作譜序不載曲阜集中書以遺熙使並刻諸石

兵部續題名記﹝乙未﹞

至正四年今陜西行省左丞髙昌亷公爲兵部尙書刻石以紀官僚姓名於玆乙紀矣而書諸石已滿尙書髙昌烏爾圖謀諸僚宷賓幕各出廩祿更買石以刻之以余嘗承乏員外郎去官未久宜爲之記嗚呼自國家用兵以來諸司往往增置職員而兵部爲最多𨿽曰最多而王事靡盬至有未嘗覿面者向非有所紀載則孰從而考之哉又安敢望其修子孫後世通家之好哉然則此石之續刻誠不可闕諸且本朝兵曺之職掌其事非一今日之所當急者乘傳爲先務使者旁午道塗晝夜不息芻粟踴貴而蘸戶凋敝通變宜民必有其說幸以恩榮所被獲聨官位未遑一日同堂而合席相與究論其或罷或行定立規制以貽永久此今尙書髙昌公與余相與嘗慨然於斯由是知六曺設官所以綱維庶政若復使之馳驅四方則曠廢天職其敝有不可勝言者故予爲之記而並及之

靜修書院記

保定劉先生以道徳學問髙天下旣沒之七年新安縣三臺鄕作専祠以祀之並立孔子廟與眀倫堂諸生齋室皇慶元年間朝廷賜額曰靜修書院靜修者先生之別號也蓋三臺皆有隱君子曰南溪老人梁至剛與先生友善間往造焉輒旬月之畱至剛之子泰及劉英李蒙王果李眞從先生逰英早歲爲吏一旦幡然折節爲學故先生始則拒之甚嚴終則與之最厚至是首倡祀事何平章暐畱守布達實哩各發金幣禆之興學闡教大振儒風英之力居多從容贊畫者至剛之功也至元五年縣逹嚕噶齊布哈裊山長王朝佐始構兩廡繪從祀像然距今五十餘年未有識書院之顚末俾後世傳焉者非闕典歟至正十五年冬鄕貢進士東平杜禹來爲山長慨然以是爲己任謀於縣尹中山劉得亨創建神門畫泰等四人像以侑食郡達嚕噶齊布哈公聞之曰吾守令之責也首出廩祿命滿城縣達嚕噶齊海壽取碑材於西山已而吏民聞風慕義欣然來助他日公使吏來屬素爲之記嗚呼去古旣逺世之風俗賴以不墜者不在乎世之君子者乎先生生大河之北當國家混一之初鋭然有志承聖賢之絕學𨿽罄南山之竹極其形容贊美固不足以得其精微之萬一來學於斯讀先生之遺書於是窺其門戶望其宮墻入其窔奧力追先生之遺躅於百世之上其庶幾乎此書院之作然則英也不獨服勤至死以事其師其有功於後來之俊彥豈曰小補之哉顧今用兵河南共億無藝守令士民卒能成禹之志刻石紀載以圗不朽可謂知所先務其牽聨得書者以此

臨川危氏家譜序﹝乙丑﹞

臨川危氏家譜一卷居金溪縣者繇諱怦而下七世列爲支三居臨川縣者繇諱忱而下列爲支三十有六而以始遷江南之祖冠其端信州刺史府君諱仔倡別攺爲元氏又以元氏之譜附其後其出處行事錄其大槪昔閩之宗有字福可者﹝不知諱﹞常修譜工部侍郎府君諱昭徳及吏部侍郎延平馮公夢得序之從曽祖諱浩又修譜朝請大夫南城周公方序之當宋末未克成編元大徳間從祖諱瑞思竟其志而未備素在童子時請於大父願其刻而藏焉仲父諱有成客京師求翰林侍講學士四眀表公桷序之泰定元年從臨川縣之族得舊圗於是所謂三十六支者始得校定其僞失益詳焉危氏之始莫可稽或謂周武王之妃感異夢而生有文在手似迂誕而難信然疑若未可以遽削也撫州刺史府君之事尙矣而自宋淳化以來以眀經述文擢科第仕於朝於郡縣者眾多也今則或有失其名或有絕其世可悲也已嗟乎微而大大而微賤貧貴富之一去一來者天也非人之所能爲也至於浚詩書之澤樹忠孝之節惡可以衰盛而易其心哉知不可以衰盛而易其心則吾徒之自勗其能以已耶謹志於首將以戒我後之人泰定二年歲在乙丑正月

平徭六策序﹝癸酉﹞

延佑間徐長公先生來主簿金溪縣予以縣民常造先生所請舉子業間出其長子中立字宗道所著平徭六策予錄之藏於家當此之時宗道爲廣東道宣慰使司都元帥府令史上其策江西行中書省行省得其言亟命從軍廣西未幾客死所著之策遂爲空言其可哀也夫予得其書十有四年矣而猺獠尙據山區谷聚之險創作甲兵賊殺官軍俘人子女敓人貲貨以至勞廊廟之經營罷州縣之餉饋彌年曠日荒忽不常豈所謂六策者未有舉而行之者乎不然何其久而未之能息耶儒者之論必曰先教化是固然也蓋必有以因事而制變隨世而立功古人有言識時務謂之俊傑然則宗道之策寧可廢之乎嗚呼宗道已矣其負能尙气槪渙然奇男子世豈多見也茍有能知其人而求其策以之攘除外患超立殊功夫豈難哉然則宗道猶不死也宗道沒其長子士原才十歲今旣長能劬學哀其父之不幸從予求是書襲藏之以俟知者因並序而歸之惜予文不足以顯宗道也宗道卒時年三十有一云

楊氏族譜序﹝甲戌﹞

金溪縣北去七十里有山名印楊氏世居之蓋其先自唐景云初來守撫因家臨川縣長寧鄕之小邾裏其六世孫曰浩始徙印山浩從弟文林郎潭州節推掞嘗修其家譜八世孫武子增修之襲而藏之者九世孫從龍也校定而刻以傳之十世孫曰應泰曰三傑曰和也書之者十一世孫敏也應泰又請於故翰林學士子吳子奎章閣侍書學士虞公序之子吳子勉之立其本意有在也虞公外家楊氏知之爲詳故又言當與今全州總管宗瑞同出華陰予讀宋侍講學士無爲楊公序其家譜分新昌院淮南院蜀院閩院丹陽房滎陽房其先固皆羊舌氏之後而華陰最先盛矣其逺者勿論已姑自宋中世以來言之文靖公顯於延平學於河南程氏立朝有風節倡道於東南門人弟子率皆豪傑奇偉之才尊宗列派逺有原緒豈非盛哉文元公顯於四眀學於臨川陸氏髙眀純一進道不倦𨿽今之學者棄而弗講然質諸鬼神而無疑百世以俟聖人而不惑者又焉可誣也爲楊氏子孫者盍亦思夫宗家大人之學若何而學耶於此知其求端用力之方而自得焉則將光眀赫奕不止於今日所觀而已此子吳子所謂立其本也𨿽然豈直楊氏子孫當思之耶天下後世之尙友古人者不能遺也應泰與予厚善來徵續書其後故爲之書

送琴師張宏道序﹝甲戌﹞

樂何爲而作也將以養人之性平人之情宣天地之和而已先王之澤熄樂經淪亡人亦莫知所以養其性平其情所謂天地之和者往往變爲乖沴無可得而宣焉是以其器𨿽存其聲𨿽尙可以追考則亦吹竹彈絲敲金擊石而止耳茍求其本則何能得其依稀存其彷佛哉琴在樂中爲絲屬可獨作然而古之音逺矣近世咸宗宋少師楊纘氏毛敏叔氏諸人所度曲謂之淛譜謂數十年以前人所彈者爲江譜故淛譜行而江譜廢蓋一時之取舎各有不同如此以此觀之愈變而愈新愈出而愈繁遡而上之軒轅氏陶唐氏有虞氏之時其變也多矣知樂之君子有所感也夫豫章胡子泉爲予言臨川玄妙觀道士張宏道能琴將負琴以逰請予言爲贈予將有所質於宏道今夫合木以爲器綸絲以爲弦其聲萬變千化焉且聲之出也果於木乎於絲乎於木耶無絲不鳴於絲耶匪木無聲是何與古之樂作鳯來儀獸率舞者無論已後世蓋有精於此者亦能使惟裂瓦飛鳥翥魚躍景星列卿云出甘露降醴泉湧若此者又何與是必有道矣宏道亦嘗思之乎思而得之則子進乎技矣

送曽君靜從軍廣西序﹝乙亥﹞

元統二年夏汝寧章侯以處州路萬戶鎭撫州出徵黎人有功升廣西兩江道宣慰使司都元帥將之官先還撫南丰曽君靜告於侯曰某書生也兵法𨿽非所習於先生行師之道則嘗講之今猺獠崛彊未息請從君侯行侯曰諾於是與其素所交者別其友危素爲之言曰壯哉曽君之行也夫儒者之學於古也豈欲浮湛里巷而不思以自見哉欲自見而不遭其時不可也今曽君有其時矣予嘗識章侯蓋精敏謙和疏暢眀達人也則曽君之在軍中也宜其知無不言言無不從者且繕甲兵振師旅具糗糧以事夫斬馘俘鹵騷動南服之境一方有事四面助之其事體至重也彼區區之猺獠負固山溪蟻聚而鼠竄曠歲彌年而不解傷夷我民人暴露我吏士使耕者不安於田裏商賈不安於道路是不待教而誅者也然而人性之善蓋相近也彼豈生而好鬭爭哉其欲避害就利愛親戚畏死亡一也今欲苖薅而獸狝之其間豈無脇從誣枉而不能自直者使之玉石俱焚則有可哀者矣爲有司者盍亦自思其撫馴之果盡其道與漸摩之果盡其術與抑未盡歟計其民生長溪峒之間曷嘗一日而聞禮義之教禦以寛則玩而肆震以威則憤而暴此勢之必然者古之善治天下者內中國而外逺人良有以哉故趙充國曰戰而百勝非善之善者也吾曽君嘗誦先王之書而知此誠得馬一匹從以數老兵將元帥之命播告朝廷徳意諭以禍福使之知恥而自新則長鎗大劍可以示弗復用矣於是刻石以揚天子之威靈以紀元帥與羣執事之功則曽君又能琢雕文章侈大而張皇之顧不韙歟顧不韙歟若夫身之遇不遇有命焉不足爲曾君言也

送史縣尹詩序﹝丙子﹞

君子之於小人察其所趨而已至若見之於事則觀乎時之有遇有不遇勢可爲與不可爲勢不可爲而彊爲之時之不遇而彊行之古之知進退存亡之道者不如是也仕於今者乘國家混一之久法制修眀黜陟嚴信不可謂時之不遇矣然而人心風俗之變久矣服勞州縣者亦誠難哉縣之附郡者其難尢甚焉無論其它姑以吾撫州而觀之臨川附縣也郡臨其上百須咸取給焉爲長令佐貳者郡之史茍非嘗學問者莫不頤指气使之至於郡之皂隸亦平視或反相訕侮送迎饋■﹝飠盡﹞日無虛於斯時也欲少狥其誅求而茍免於譴責往往臨財而不思義論勢而不知理喪其節而隳其名者相望也君子深憂之吾是以爲難也或曰此一縣耳而謂之難則漢唐之長安洛陽宋之開封彼其貴家大族相陵壓事又煩劇則將不爲乎吾以爲不然彼漢唐之長安洛陽宋之開封望尊而勢重也望尊而勢重則號令之發若霆厲而颷馳未易撓其勢也至若今之爲縣則大不然上官制之姦胥欺之民之稍富彊者得以把握之甘心於污穢枉已而從人者可幸無事若稍鼓其才智暴其操行毀辱不還踵而至矣𨿽君子不以利害成敗而論事然有先見之知者於眀喆保身之道亦靡不盡焉嗚呼是其事固與長安洛陽開封相遼絕哉若眞定史君景讓昔之令崇仁也粒粟縷絲以上無所受於人家種田於沔陽収其入以資衣食故翰林學士吳先生韙老崇仁亟稱君以爲今之亷吏也世豈易得哉及調臨川猶在崇仁也君之言曰吾所得爲者吾不敢不勉爲之若其勢有不可爲者詎可易而爲之哉是以終三年而上無所廹責下服其長厚今其還也咸惜其去而不畱作歌詩以送焉予聞察司有薦侯任風紀者烝民之詩曰衮職有闕惟仲山甫補之將見有如尹吉甫者爲君歌之矣

送陳子嘉序﹝戊寅﹞

古之時公卿大夫稱其徳府史胥徒稱其才無分儒與吏也自有儒與吏之分爲儒者髙談名理而不屑於小物故常近乎迂爲吏者深拘文法而不求其大體故常近乎刻迂則政弛刻則民怨故儒與吏亦常相詬病若枘鑿不相入焉是不知理與律者明體適用之士不能偏廢也國朝艸昧之初天下豪傑乘風雲而起者眾多矣然皆布列乎朝廷以謀大事發大議至於郡縣往往荷氈被毳之人捐弓下馬使爲守令其於法意之低昂民情之幽隱不能周知而悉究是以取嘗爲胥曺者命之具文書上又詳指說焉彼胥吏之患中原吾不知也楊以南北輩嘗賤且阨於前代一旦得用如猛虎之脫檻饑鷹之掣講其勢不得而禦之由是視賄賂爲權衡或更一字而生死禍福其良民或援一例而聾瞽箝制其官長使聖君賢相子惠元元之意不得播其下而疲癃殘疾鰥寡孤獨有不勝其用可哀也夫故廷臣之有識者取學校諸生參錯用之使其貪邪迷謬者有所觀感可謂仁厚矣哉然而上官茍賢者也則破絕厓岸時與儒生講說詩書禮樂以風動其人顧不韙歟其不然則反謂儒者不能巧牢籠而工謟事乃擇其貪黠者黨詐張肆其吞噬者有焉彼儒生茍賢者也自以爲吾之學足以治其國家天下屈而居下嘗自悼矣不得於上山林而已何至俛首包羞低回隱忍以自辱哉甚者反舍其所學而以趨世媚俗爲能則號曰用儒其實非也故必有髙才絕識者出乎其間上之使下也以禮下之事上也以忠夫如是其民焉有不被其澤者乎大梁陳君子嘉工舉子業使羣進於有司可得髙第旣而科舉廢學官薦爲六安府史陳君曰古之聖且賢者蓋有爲委吏者焉有爲乘田者焉有爲抱闗伶官者焉府史與上官謀議政事者隨其所得爲而致其力學者之事也乃來江寧省其親而後去予嘉陳君積學而有才色溫而气和故歷道其所聞以送之使下以禮吾望於六安之大夫焉事上以忠吾望於陳君焉請書以爲序

釋洙翠屏文集序﹝戊寅﹞

予嘗觀大慧禪師之言曰忠君愛國之心與生俱生假使鐵輪旋頂而此不可磨滅爲之廢書而嘆詩雲天生蒸民有物有則民之秉彛好是懿徳豈不信夫論者謂釋氏之學逺去倫紀其然乎宋慶元間小人用事若福王趙忠定公以宗室爲賢相擯死湖南一時大賢君子相繼去國而吾朱子楚詞集注之作蓋爲此而深致意焉千萬世之下聞其事讀其書者感慨系之矣而王之鄕人鄱陽僧景洙後百餘年好表其事不一書之是非忠君愛國之心秉彛好徳之善昭眀不昧其能然耶使洙師生於當時必能上疏正言如四眀楊文元公投劾去官如鄱陽柴獻肅公豈不增夫綱常之重而公論不至若是其掩晦矣𨿽然傳有之發潛徳之幽光誅姦諛於旣死則韓侂冑張釜之徒死而有知聞洙師之論斷豈不局促愧懼於地下乎吁爲人臣者亦可監哉泰定三年洙師示寂又十年其徒伯玄掌書記於大龍翔集慶寺予來逰海上過金陵暇日出洙師文集而觀之而嘆其於世道有補焉玄之言曰洙師姓江氏早孤有賢母蠶績以資其從師聞裏有善記盧仝月蝕詩者亦具禮幣使往學焉其篤教類如此故師亦刻厲精勤六十餘年不廢書史是以該洽深實而尢邃於易玄將梓師之文凡若干捲與好義之士刻而傳之其志殆薄俗所罕見故予爲序云

張文忠公年譜序﹝己夘﹞

故贈攄誠宣惠功臣榮祿大夫陜西等處行中書省平章政事柱國追封濱國公謚文忠張公年譜一卷素所譔次敍曰古之君子其出處進退豈茍然哉立人之朝食人之祿必憂人之憂其志在於天下國家而措心積慮不止乎其一身而已如此然後有以建立於當日埀休於無窮焉彼未得而患得旣得而患失斯孔子所謂鄙夫夫茍得鄙夫而用之則君人者獨何賴哉自昔以來居髙眀耽寵祿之人滅■﹝石靡﹞湮沒不可勝數惟忠臣愛國有徳有功者能自見於一時𨿽更千萬世之下其生气凜然足以使夫頑夫亷懦夫立不與死俱亡也傳曰不有君子其何能國豈不信然與公諱養浩字希孟泲南人年少從名師力學逰京師太傅魯國康裏文貞公一見而奇其才辟爲掾曺由是歷踐華要爲堂邑時有惠政在民拜監察禦史力詆權臣參議中書諫作燈山君相方將用之公以親老辭歸田裏以吏部尙書召不起居喪有詔起復又不起泰定間屢召皆不起文宗卽位除翰林侍講學士尋攺陜西行禦史臺中丞公乃幡然曰西土旱災久矣其民苦饑饉吾寧忍不爲之起乎散其貲財卽日就道凡所以爲其民計者無所不用其至竟以憂勞薨於位海內惜之嗚呼觀公之去就大節從容得宜非所謂有志之君子者耶使公得君而行乎國政所至又可量耶公之文有雲莊集四十卷旣刻於龍興學官經筵檢討魯郡欒公旭復掇集中之文闗於治教大體者爲若千卷別刻之以傳素在艸澤聞公行義旣久至京師又從公之子祕書郎引盡取所藏名卿大夫士紀述交際之文及公行事履歷通載爲此書周雅有之民之秉彛好是懿徳天下後世有志於自任者尙有所考觀焉故並爲之序

武伯威詩集序﹝己夘﹞

詩之作夫焉有格律之可言發乎情止乎禮義而已王澤久熄世教日卑於是代變新聲益趨於浮靡何能有以興起人之善心懲創人之逸志也哉故共城邵子曰刪詩之後世不復有詩矣余讀邵子自序其擊壌集深有感於斯言也蓋嘗欲效其體而爲之又退而思邵子之爲邵子其始學也冬不壚夏不扇夜不就席者數年將以去已之滓久而玩心於髙眀知天地之運化陰陽之消長至於安且成必造乎此而後邵子可幾也區區仿眞其文字語言之末則豈希聖希賢之道乎及問學四方來京師聞武君伯威甫閉戶卻掃授徒於家翛然深坐不接世事他日其門人山東牟謙持伯威甫詩二編來請序余反復讀之其詞肫肫篤實朗朗髙眀志學於邵子者也嗚呼斯道之將墜於地也久矣諸子之言千蹊百轍總之不離詞章訓詁異端三者波流茅靡出彼入此所謂思誠愼獨集義爲仁之訓能眞知實踐於此者蓋鮮矣伯威甫有志於其逺者大者豈不傑然拔去流俗哉則其爲詩固非雕琢章句流連光景者之比余故喜而序之伯威甫宣徳人大徳間以神童貢於朝有旨學於成均歷翰林中瑞司典簿丁內艱服除授汾西縣尹遂不復仕夫仕不仕不足以論吾伯威甫余所喜者喜邵之志不孤也

趙鈐轄傳序

太廟都監閻塤謁素而告曰塤之父故趙姓而繼閻氏旣而世父﹝闕﹞又學浮圗法吾父憂之乃以吾兄爲之後然後吾父安焉此書者趙氏七世祖府君家傳願爲之敍按府君諱伯深字逢原秦國康惠王徳芳六世孫也府君之父子徊以徳州兵馬都監戍棣州尋左遷監無爲軍稅府君奉其母張歸汳值金人陷京師府君遂失母獨與乳母走吉州居焉建炎二年府君之父起爲虔州兵馬都監而父子始相值紹興八年府君舉進士監吉州安福縣稅後十年父以建昌軍兵馬都監終府君益念母日飯道士覬爲尋訪二十一年會曽慥安撫四川辟府君幕下行次棧道前行者奔還言有虎當道乃止逆旅一道士自西來告府君曰而母爲瀘州曺鈐轄婦生二子而曺死因忽不見問後至者則曰實未嘗見虎府君白慥匄治檄至瀘訪得之遂迎以歸又後十有八年而終賦詩美之者由慥以來至於今二十有三人題而識之者由丞相周必大以來至於今十有八人府君之傳則淳佑間通判某州事潘忠恕所譔也嗚呼當宋二帝北行之日宗屬妃嬪罹禍者三千餘人他王侯以至庶民遭俘虜者不可勝數髙宗播遷僅保微緒於東南亂亡之後能若府君之母子相失而復得百不一見也非誠孝之心上通於天詎能然耶素讀中興以來宗室列傳不著府君之事則史氏不能無失矣先是其宗士■﹝日育攵﹞嘗錄羣從之言行曰玊牒勝談多文采風致之事使其及見府君之行而書之則於天典民彛豈不有所系乎哉府君之沒書七言四句詩若安於生死者其有得於修煉之術者與慥通於神仙說所著書往往而在府君之傳其自慥與當是時程氏之門人流離死徙使府君及與之見其不能一變至於孔孟之道吾不信也我師之取宋大戰厓山秦王之後孟某者赴海死其子由儕感奮力學善事其母今居南丰素將錄府君之傳以寄之並爲之序云

借書錄序﹝壬午﹞

余家唐宋時徙臨川先世多藏書國初罹兵毀無存者其存者不多具見故物記方髫齔先大父俾治儒業甚篤及長出就師友稍知自厲而無書家又貧不能致書學未成輒爲童子師得錢以供賦稅給衣食問遺婣族應接賓友其贏悉以市書妻子數告空乏而書不可以不備也若此者幾廿年然捃拾纎細書亦不能多致獨賴藏書之家多素之親友雅知其嗜好之専肯以書假借或久畱而不怨或數請而弗拒故於天也日月星辰風雨霜雹之象於人也聖賢仙佛文武忠烈戰伐攻取賊亂姦詭之迹於地也山川郡國城郭冢墓艸木昆虫之物靡所不載反之於身則性命道徳昭焉施之於事則禮樂刑政具焉至於法書碑刻稗官小說方技之微術數之末亦莫有所遺顧素之朴愚固陋而窺萬一於其間者皆諸君子借之以書素得而讀之之力也向微諸君子吾幾不得古人著書之意矣則諸君子惠利於素何其厚哉故載其所借書目並附其家世名出處爲借書目以示子孫

太平十策序﹝壬午﹞

太平十策者臨川艾君本固之所著也其綱曰開經筵以廣聖學廣儲畜以備水旱行銅錢以助鈔法嚴考績以擇守令崇節儉以厚風俗汰冗員以厚正官奬亷讓以化官吏舉孝弟以正民彛通資格以任賢才修武備以振國威艾君上書時今太師忠正方入相得君書大喜中書參議何庭蘭世稱能吏亦曰若言可用下之部而吏議沮之不報余嘗論之四民之中惟士有天地民物之責𨿽窮居艸茅其慮必周於天下後世此昔之君子先天下之憂而憂也君處田裏之間民生之休戚見之詳矣國政之得失思之熟矣而又能窮經考史以損益古今之宜此十策者蓋其燦然可舉而行者爲國而不先乎此則以爲治者皆自詭而已顧豈可以老生常談視之哉今夫居髙位食重祿者非無其人而乃使布衣之士焦心勞思徒步五千里奮然言事言之而又困於吏議吾不知其何說也因閱其艸稿書以歸之

山庵圗序﹝癸未﹞

聖井山在信之上淸宮東南上爲神龍所居歲旱禱輒雨蓋人迹罕至之處延佑中永嘉金蓬頭先生修其學於先天觀風月良夜乃逰聖井山捫蘿而上樂其深邃髙逺也徘徊久之其門徒頗爲構室廬以待先生之來予家𨿽鄰境距其地不數十里朝發而夕可至且余性嗜佳山水而先生■﹝矢攵﹞心所敬慕者然僅能相從於先天所謂聖井山者未能一逰徒見其積翠千仞髙入云漢則其幽夐可知矣方外之友曰方壺子者早棄塵事深求性命之學從先生最久先生旣去人世方壺子稍出而逰觀天下名山至於京師曽未旬日卽思南還與之交逰之素者爭挽畱之張君彥輔知其志之所在乃取髙句驪生紙作聖井山圗以慰之彥輔君國人隱老子法中而善冩山水鄕者侍臣有進其畫於延閣上覽而說之餘數從講官入直嘗與古畫並觀幾莫可辧矣然其畫人所罕得𨿽逰從之久者亦不能彊求也初魯國大長公主好名畫以自娛玩欲得其畫而張君終不肯與他人可知己今獨嘉方壺子之髙趣而爲是圗方壺子謂余本山人戀祿於朝去其田裏甚久故特以相示使不忘乎樵牧之事亦反招隱之道也方壺子將結庵於金先生故隱之東偏約予爲投老之計其古之交誼然耶歐陽子思潁之詩曰及身彊健可爲樂莫待衰老湏扶攜則余之非才乞身而返其初服有日矣方壺子其候我於仙巖之上游哉書其後以要之云耳

夏小正經傳考序﹝甲申﹞

素昔從翰林學士吳先生學禮得所校大戴禮先生曰猶幸此書夏小正存焉然嘗患其經傳相混而注釋未詳嗚呼古書之存者鮮矣而是書歷三代脫秦火而未至於泯滅況於日星之行气候之節國家之政生民之業具列於此學者可不務之乎句章史君季敷甫嗜古學作夏小正經傳考句證以山陰傅氏本及采儀禮集參究同異附以釋音復取先儒解經所引小正語及事相附近可以考訂者隨事疏於傳文之下脫衍者列敍於後卽其采摭之詳訓詁之宻非篤於古學不能然也素以使事求史館遺書過句章得是書於君之子塾孫讀之旬日乃因其請敍於篇端

君臣政要序﹝乙酉﹞

至正元年九月皇帝禦東宣文閣出君臣政要三卷召翰林學士承旨臣庫庫學士臣多爾濟巴勒崇文少監羅羅傳勅翰林侍讀學士臣索諾木直學士臣巴克實崇文太監臣必裏巴哈少監臣羅羅宣文閣鑑書畫博士臣王沂授經郎臣布達實哩臣周伯琦等譯而成書又勅宣徽供其稟稍越三月書成又勅畱守司都事臣布格以突厥字書之臣嘗讀唐史開元元年晉陵尉楊相如上疏玄宗覽而善之今考此書相如爲陸渾尉進書在開元十三年疑史失之也書載召爲左拾遺其制詞猶在蓋史略之也由此觀之史其可盡信乎其書拳拳於興亡之故反復乎天人之理忠厚懇惻出乎愛君憂國之至誠道揆法守於是乎在且樵夫之言聖人擇焉況其著書立言有可傳於後者乎臣竊稽相如進書之歲東封太山告功皇天天下極盛之時曽未數年鑾輿播遷國勢危促馴至於極亂矣是以古之聖王制治於未亂保邦於未危夙夜憂懼恆致愼於斯故知之而必行從之而能攺斯可也向使玄宗篤信而允蹈之尙惡有天寶之禍哉臣讀其書未嘗不爲之掩卷而三嘆焉宋臣蘇軾繕冩唐陸贄奏議以進而曰若使聖賢之相契亦如臣主之同時陛下照臨萬方作新庶政思以承億萬世無疆之休乃禦延閣爰出是書俾以精微達諸國語聖心之所在有非淺見薄識所能窺其萬一也臣素執事經幄身親見之乃因臣巴克實所訂重加校讎疏於其下藏之中祕以備乙夜之覽故得竊述其區區之志云

說學齋稿卷二

●欽定四庫全書

說學齋稿卷三

﹝眀﹞危素撰

昭先小錄序﹝丙戌﹞

宋徳佑元年十月乙夘通判常州陳公照死城守後六十九年爲大元至正三年皇帝詔修遼金宋史其曽孫顯曽以書告史官翰林直學士王公沂師魯翰林修撰陳君祖仁子山經筵檢討危素太朴請錄公死節事陳君及素復書曰史官修撰余君廷心實當紀公事而愼重不輕信於是顯曽又亟以書告余君反復哀痛余君𨿽愛其詞然猶難之後從國史院史庫得徳佑日記載公授官歲月與夫復城城守兩轉官城破死節褒贈等事甚悉始爲立傳而顯曽未知也遂走京師使謁余君以請今其傳旣上進矣顯曽退而輯次諸公爲公所著文字及其前後所與書問題曰昭先錄使素序其端素使過常詢其父老而參以野史雜記所載獨恨忠義之家其子孫往往才智下不能道先世事可勝悲哉而顯曽獨捲捲焉於此懼其先徳之不傳可謂賢矣且顯曽學行淳懿方出爲當世之用此錄蓋不待序而傳者然素讀宋禮部郎官鄧公光薦續宋書謂常之天慶觀道士収城內外積骸萬數至不可計井池溝塹無不充滿僅餘婦女嬰兒四百而已大軍入江南屠戮未有如此者則常之事史家尢當盡心焉按大元丞相巴延驅降將呂文煥由常鄕臨安先是左丞安塔哈攻之月餘不能下會守臣趙與鑑稱病溫人王良臣者屢舉不中流落無藉人也適寓常與錢訔者詐稱郡官開門迎降降書首署錢訔而末及已今法以署後者爲長良臣遂守郡訔乃次之是年三月故參知政事姚公希得之子訔以知某州家居宜興與公合謀起兵民二萬復常州事聞丙申授訔帶行軍器監簿知常州調揚州兵七千隸之五月戊子公差通判常州六月戊辰特以其職起復加奉議郎於是樞宻院都統制劉師勇副統制王安節皆以督府命分兵守常加師勇安撫使殿前都統制張彥攻呂城八月加彥遙郡觀察使師勇防禦使又命綂制張全將淮兵二千來援文天祥督軍平江公之子應黿奔愬乞援天祥義之使朱華將三千人尹玉將五千人會於五牧全往橫林設伏於虞橋大兵掩至麻士龍死之全不救走還五牧華欲掘塹設柵全皆不許大兵薄華軍華力戰自辰至未華軍死於水者不可計至暮大兵遶出華背曽全謝云胡遇曽玉先遁尹玉力戰手殺七八十人全軍隔岸不發一矢華軍渡水挽船全斷挽者指於是多溺死者尹玉戰死全亦宵遁惟尹玉殘軍五百與大兵角皆並力死戰無一降者質眀易崇等四人脫歸天祥謀再遣兵道不通矣全淮東僨將也嘗從許文徳復淸河兵已入城全鳴金散眾文徳不敢以斬將自專送之帥閫竟免之及是天祥欲先斬全並置敗將於軍法以全朝廷所遣請於陳宜中宜中又免之卒以降天祥至余杭姑斬曽全以狥耳自呂城之敗城中短气猶堅守四十餘日殿司及所親藉藉偶語欲進異謀輒憚師勇忠壯莫敢發言俄羣■﹝氏鳥﹞飛鳴匝城中眾疑其妖亡何大軍有鴉鶻亡集城工請以善馬金帛贖之師勇不與與淮將謀卜十月丁已率勁兵突圍出戰乙夘巴延親率廿萬眾扺城下急攻北門將士力戰甫退遽攻南門屬地分將張超離所部謁神祠大兵自超所守處登城軍士不見主將拒鬭不力城遂破撥發官傅忠導師勇以數百人開東門拔柵踰塹而去師勇弟馬墮塹躍不能起師勇遙舉手與訣轉戰而前間道疾走幾危者數比至平江才十一騎云安節善用雙刀率死士數人巷戰及左股斷猶手殺數十人大兵脇之降安節大詬曰汝不知守合州王節使耶乃吾父也吾豈爲降將軍辱吾先人遂死之天祥後系燕獄爲詩哀常州云常州宋睢陽也北兵憤其堅守殺戮無遺死者皆忠義之鬼哀哉哀哉詩曰山河千古在煙火一家無壯甚睢陽守寃哉馬邑屠蒼天如可問赤子果何辜唇齒提封舊撫膺三嘆吁訔縱火自焚公調兵巷戰敗歸坐聽事左右牽馬請由小東門出公曰去此一步非死所矣日中兵至堂上慷慨不屈死於所居之位是時淮軍死鬭人殺數人乃死有婦人重傷伏積屍下見淮軍六人爲大兵所逐六人反背相拄且前且鬭殺數十百人乃斃莫謙之者宜興浮屠起兵戰死徐道明天慶觀道士不降死至是宋𨿽危猶用褒卹之典贈麻士龍正任髙州刺史一子承信郎尹玉濠州團練使立廟贑州一子承節郎賜田二畆王安節保定軍承宣使謚忠藎二子大使臣恩澤賜銀絹五百會子廿萬田千畆姚訔龍圗閣待制公得贈朝奉大夫直寶章閣一子將仕郎皆立廟莫謙之武功大夫昔聞儒者之言曰天地有大經亙萬世而不泯者忠義是也夫惟敗亡之國其人乃見而有道之朝務存至公不責其抗而錄其節至於倒戈迎降開門輸欵者𨿽賞之爵之而未嘗不疑其心薄其行是以髙祖致丁公之戮文皇章君素之贈皆所以植天表正民徳崇世功非淺見俗識所能測也仰惟今皇帝示天下以至公眀詔史臣毋諱死節素待罪史官分修忠義傳网羅放失夙夜兢兢故常之事得而備書之然猶恨死者多逸其氏名爲之水嘅而已顧安得家有賢子孫如顯曽之能昭其先者乎公家本寒素旣祿食歲連稔頗多積粟鄕人之乏食者以衣來質卽以粟與之頻歲不贖之衣甚多是歲又盛釀酒九月十有三日公生之日應黿自無錫以數舟載衣及酒盡裝以入城稱壽因犒軍士畢公曰吾必死此吾宗不可無後汝歸守墳墓毋復來泣別而出故應黿旣請援督府又傾家募士以補散亡革命之後杜門不出命子協購求公遺文錄藏之衣冠不攺終其身焉顯曽之生協稟命其父以制名字以景忠訓之曰顯曽者欲汝顯其曽祖也景忠者欲汝景慕曾祖之忠烈也汝其識之及病革遺言曰汝毋忘重闈之養及名字之命顯曽泣曰不敢已而目不瞑顯曽泣曰不敢忘遺訓也乃暝時顯曽年方十六故顯曽克篤孝誠久而弗懈余讀其昭先之錄亦必爲之廢書而感泣也至正六年四月旣望史官危素序

送葉庸生序

世祖皇帝旣定江南取宋之臣列置要地於是錢唐葉公驟致政府賜秩二品當是時國家初一天下立法埀訓公周旋其間多所禆贊後六十年其孫庸字子中循格補國子學弟子員將歸省其親京師之名能文辭者各賦詩送之會余爲助教其同捨生請爲之序余嘗修宋史按公爲京學諸生時賈似道方枋國行公田以厲民未幾彗星見公率同捨生唐棣葉鴻蕭規等上書攻似道不少置似道怒甚収公等下獄會劉良貴尹臨安承一時之風旨鍜煉不遺餘力棣鴻規皆死箠楚之下獨公達廣南貶所似道旣斥公乃得生還而宋之國事去矣公旣負才气遭逢治朝功名顯赫於斯爲盛所謂興王之良佐皆季世之棄才有不信然者與今子中之來逰於斯也天子仁聖大臣宰相無失徳異乎公之時也故子中亦斂然自守眀經修行以待國家之任使而已嗟乎公之祖孫俱學校諸生也所遭之時不同故所歷之事亦異斯命之有幸不幸焉者也子中他日之來對策於大廷所以忠國愛君之蘊行將布露無隠矣傳曰公侯之子孫必復其始吾於子中有望焉

李節婦詩序

素以職業在經幄從翰林侍講學士揭公扈從灤陽客有以李君卿妻孟貞節爲言者揭公爲之賦詩而一時諸君子相繼有作素亦賦焉灤陽在古爲絕塞然秉彛之在人心者無間於古今逺邇當是時女婦之貞節夫豈無其人而傳記有所不及載非可惜哉顧今其地遂建都邑天子歲一巡幸事有系乎風教者有司不敢不以聞以故旌其門者相望於閭巷若孟之事又得學士大夫爲之記詠以傳諸天下由是觀之𨿽其命之不幸然猶幸生於斯世也且夫夫婦婦其具萬世之常道乎隋李徳武妻裴淑英讀烈女傳見稱述不攺嫁者乃謂所親曰不踐二庭婦人常理何爲以此傳記耶善夫裴之言幾知道者𨿽然自先王之澤熄世固有夫不夫而婦不婦者則孟之所以少喪其夫不復他適又撫其子至能服官從政宜乎見稱於君子也刑部侍郎襄陽王公彥寶屬素更爲述之將請朝之宗工碩人詠歌之以爲世觀王公刑官也豈不曰出於禮則入於刑所以防範其民者盡得夫法外之意者然則王公亦賢乎哉

送湖州吳教授詩敍﹝丙戌﹞

士有天地民物之責故少而學則必思有以致其用有國家者設爲庠序學校之教亦曰他日取才於是而任使之故有以成天下之務而善天下之俗其效莫著焉後世之學幾與古異局於章句文詞之末究其歸不足以眀體而適用聖人之道微矣古者鄕射飲酒春秋合學養老勞農尊賢使能考藝選賢之政至於受成獻馘訊囚之事皆在所當學故人才之盛風俗之厚何可及也宋安定胡先生有見於此其教吳興之學者設經義治事之齋當斯時湖之學多秀彥及爲政又皆適於用蓋先生知夫道與器不可離而二之也嗟乎何其後世之不然歟新安吳君君輔甫分教於湖吾固知君之能振先生之遺法於已墜將見湖之士彬彬而出無愧於古昔則君之政業當樹立於永久矣

送鄒景孟序﹝丙戌﹞

道家者流鄒君景孟自江南來京師訪予曰子知吾裏中二仙之事乎有超然子者爲之傳宋尙書謝公又爲之書超然子旣自隠其氏名謝公餘所向慕者因取而讀之蓋陳太素者字靜甫新諭人時新諭袁屬邑也雄於貲少卽求導引之術隋大業間逰沅湘值蜀郡羅太衝元眞者史臣之子連試春官不中第因棄家逺逰陳君與語甚契乃同之武陵尋陶靖節先生所記桃源者聞王能尊師居華陰不知其年隠見莫測得辟穀之方然善飲酒醉則放歌於道或竟臥終日二君往見焉頓首資叩久之尊師曰世之人沈冥於聲利安知違世絕俗之事哉二君請益力乃期以後三日至至則授一卷書曰行之不倦仙道可冀蓋煉白石法也復見何仙娥於長沙娥使還新諭用其法煮白石十有二年石不壊俄二泉湧出取以煮之石化爲霜二君服食而沖舉所坐之石悉成玊屑唐武徳二年八月望也邑令爲作白石觀已而飛茅墜地三日而生長可尋丈又作仙茅觀貞觀九年居人見仙仗出於云端云宋徽宗時賜白石額曰善應仙茅曰洞眞紹興二十二年縣尉韓顯祖作亭泉上榜曰錬石泉主簿趙儼之爲之記此其顚末次第之可考者景孟學於山中篤志道術蓋二君之登眞且將七百歲矣遺風流俗庶幾未絕泯滅夫學仙之事論者恆以爲茫昧不可詰觀二君之所就何其異哉彼文成五利熒惑世主者固可疾已乃若巖棲谷遁之士服食而引年視世之顚迷於污濁膠轕於旦暮豈不有間乎景孟歸其鄕宿畱於仙茅白石之館二君之逸軌固能追之翰林學士承旨歐陽公書黍仙二字以遺景孟則所以期之者不涉凡近可知己

承宣集序﹝丙戌﹞

承宣集者宋政和間朝請郎權發遣南雄州軍州事周公諤所著也敍曰吾讀周官書所以治其天下國家大綱舉而眾目張可謂宻矣後世一切偸爲茍簡之計授之以一縣一縣之事有所不盡知授之以一郡一郡之事有所不盡知任之以天下能盡達夫天下之事者蓋寡矣其故何哉蓋當世之亂離則兵革起而有所不暇爲世之小康則虛談勝而有所不屑爲於是乎率皆墮於因循茍且之習政有所不舉法有所不行凡舞手以乘民者一聽命於胥吏馴致之久民情愁怨天災流行其禍不至於敗亡不止也公以宏深之學剛正之气通練之才所歷皆可考見其成績晚起廢斥守此州著爲是書而有日成月要歲會之遺法焉故山陽徐先生積亦屢稱公之爲政觀其書可以見其志焉公去南雄百八十年而宋亡此邦遂歸皇元職方累聖之深仁厚澤被於遐方爲牧守者固多愼選其人■﹝矢攵﹞世殊事異其設施之道有因有革不可比而同者然公之書久將泯沒不忍使之無傳會東平嶽公齊髙以名進士守南雄而廬陵劉君楚奇自中祕出爲郡幕長皆好事者乃錄其書請刻諸學宮余嘗爲史官傳公事請並刻之懼余之言不足以重其書又請順慶守麥公敬存爲序以冠篇端麥公南雄人也序公書爲宜嗟乎余之捲捲於此書愛其庶幾有周官之意故反復道之覽者推其類盡其材則事功可立矣

孝經﹝闕﹞序﹝丙戌﹞

古文孝經出秦火之餘而顏芝子卓所獻今文孝經十八章已行於世孔安國馬融爲古文傳長孫氏江公後蒼翼奉張禹乃說今文劉向校書不以古文爲是故不列於學宮劉炫作稽疑不以今文爲是陸徳眀謂古文世旣不行隨俗用鄭玄所注今文司馬貞力主玄注惟劉知幾主安國傳於是黨同伐異爭論蠭起唐玄宗遂注今文刻石長安仍詔元行衝撰疏自是以來祖述者幾百人宋司馬文正公言壁藏之時去聖未逺作古文孝經指解範太史季信州袁正肅公近世導江張氏皆宗司馬氏而不從顏芝本惟朱文公及會稽兪氏臨川吳氏兩存之王勔之勉注書甚夥晚乃用力於孝經章分句析條紀燦然博考諸家之說擇其要者梓而錄之而大要以朱氏爲宗嗟乎以此書觀之千載之下而欲臆度縣斷於眾說紛紛之中非篤信精察者不能然也夫孝之爲行大矣推而行之其道溥矣王君其善錫爾類者乎王君曺南人仕至太醫丞老而劬學尢可嘉已

鄞江送別圗序﹝丙戌﹞

至正四年素奉使購求故翰林侍講學士袁文淸公所藏書於鄞屬其孫曮同知諸曁州事方以事往海中待之久而後還鄞之士君子聞素至甚喜無貴賤長少日候素於寓館所以慰藉奨予無所不至其退處山谷間者亦褒衣博帶相攜來見館名涵虛唐祕監賀公之故宅下瞰月湖後枕碧沚方盛暑淸風時來坐有嘉客鄞故文獻之邦距宋行都不逺往往能言前代故實又各出其文章如逰瓊林瑤圃燦然可觀驛吏愕眙相語向使者之來未嘗有賓客如此之盛也及訖事而去顧瞻山川爲之徘徊眷戀者久之眀年史越王裔孫文可因果囉羅易之至京師寄鄞江送別圗以相遺其士君子又爲詩若文題其上素何以得此哉素山林之鄙人學未卒業以貧幹祿無寸長以自見且非有穹官峻爵以聳動當世遡其先世未嘗宦逰此邦而有遺愛在其人何鄞之士君子待遇之隆一至於此其殆有宿緣耶此圗陳元昭所作筆意髙雅其紙猶是越王所畜皆可葆也史館暮歸因志其後使兒子謹藏之

溪香文集序﹝丙戌﹞

古者豪傑魁壘拔出之士視其時與勢往往寄迹方外以自晦其才智吾嘗從浮圗老子之徒以求其人亦時與之遇𨿽不能盡窺其中之所存察諸語言文字有不可得而遁其情矣鄱陽釋正則故大姓曺氏幼則志气英發從宋江東提刑謝公君直逰讀孫吳書問則拊髀感慨視鄕裏小兒碌碌不足數及謝公變姓名賣卜閩中執拘北行師以親老不能從久之剪須髮入裏之華果寺學禪定於鐡牛禪師道出瀏陽之道吾山中龍湫甚神有欲居寺者卜之吉乃敢畱師投偈湫中龍躍出水數尺若就之者眾爲驚異定禪師與師言者非常人所能知徒見其外形骸忘物我休休焉陶陶焉視少年豪舉判然若異世矣然雅善爲文詞方信紙行墨初則汨汨久而浩浩其神情變化意气飛動猶有出入行陣激昂風雲之興豈非結習之未易掃除耶抑心華發眀其言之出若雷行風動沛然莫之禦耶或問於師曰師之入於異教者何曰吾患頭有創因不復存發又問曰師臨文猶書姓者何曰姓吾性也性可去乎余少識師於廣信山中一見以故人相期因考求謝公之所以學師曰要不外乎易子其勉之臨川慶壽寺僧師孔借其文三編觀之至正六年里人饒旭子初至自金陵歸余所寄書篋曝書守微觀遂識其上嗚呼方外之奇士若師者吾不得而見之矣

送彭公權序﹝丙戌﹞

皇帝卽位十有一年詔修遼金宋史先後命中書右丞相黙爾奇斯公爲都總裁今右丞相阿喇納公左丞相揚珠濟達公領三史事中書平章政事喀喇公今禦史大夫秦中賀公翰林學士承旨泲南張公廬陵歐陽公故侍講學士豫章揭公今陜西行臺侍禦史大名李公翰林侍講學士長沙楊公故禮部尙書襄陰王公爲總裁官各辟布衣士爲校勘史成上進有司議校勘爲儒學教授一考爲流官制可初黙爾奇斯公在相位思羅置名士幕中乃首辟廬陵彭衡公權爲校勘及當授官公權遂歷言於朝著之知已者曰某有老母在廬陵玆幸獲祿食以爲養願乞近便地以畢人子之志於是授黃州學教授以去士大夫咸是公權此舉而嘆羨之能文者多賦詩以送焉公權之在京師與余甚厚善余亦愛公權疏直而好義他人有一技之長一曲之善公權恆恐其沒沒也必欲家至而戶曉之向也已𨿽未遇而見王公大人輒薦引寒畯之士又恆恐其掩困也故一舉而置諸館閣淸崇之地人莫不以爲宜今也始食祿而先於養則推其孝徳固足以爲人師矣是故古之先行義而後文華者固在於此余嘗過黃州先賢之遺迹往往而在兵戈之息七十年■﹝矢攵﹞國家右文之久諸生被吾公權之教者亦將興起其孝親之心移之以事君惡有不忠者乎余觀昔之善教事者亦書諸史若安定胡氏之於湖學臨川陸氏之於全學是已況吾公權之仕實兆於此行則推其孝徳以至於顯融則將有執筆於其後者此史之不可少者歟公權未嘗求余文而余不能已也

漢藝文志考證序﹝丙戌﹞

漢藝文志考證六卷宋禮部尙書浚儀王公所著也臨川危素序曰儒家之學至宋而極盛大備矣嘉定而後其敝滋起大抵持鹵莽之學以爭雄述蕪穢之文以相尙假髙虛之論以自詭此其人才衰微國之所以馴至於滅亡士生其間而不變於其俗而卒能出入百氏羅絡羣言地負海涵莫之紀極若是則免乎固陋之譏矣易曰多識前言往行以畜其徳顧安得髙談性命以自塗塞其耳目哉此公所以能自拔於紛紛之中而力追古學者歟初公擢進士有列於朝稍踐華要而國事日非賈似道旣斥公適當言路盡劾其黨不少貸至加恩皇子竑事實從公議及歸四眀遂堅臥不起杜門著述世號宏博此書其一也蓋藝文之見収於前史者其耳目千載之下欲考其原本證其謬誤亦誠難哉非曲暢旁通枝分派列亦不得與於斯卽是可以窺公之學矣素旣承詔修宋史紀載公之言行甚備復因其孫厚孫之請而序此書後之君子其亦亮之否乎公諱應麟字伯厚

本政書序﹝丙戌﹞

本政書十卷宋賀州學教授林勲所著始素得東陽陳亮同父所作序於龍川集中欲求其書不可得及至四眀從鉛山州儒學教授程端禮敬叔家亂書中僅得三葉端禮曰吾求此書久矣而未嘗見或得之願以告我至括蒼又從王興祖君起家觀朱文公與潘叔度氏手帖屬抄冩校正此書至松江始從莊肅幼恭家得亮所刋本至精好而永嘉薛士龍季宣跋其後素旣假於莊氏繕冩之亟以書告端禮書未至而端禮沒端禮守經好古惜不及見也嗚呼任土作貢之法尙矣而儒者之論王政必曰井田井田豈不善哉然治天下之道或損或益或沿或革因時禦變與民宜之以阡陌旣開而欲復井田之制是猶書契已作而思反結繩之時三尺童子知其不可也勲於是書處之至精而慮之至宻足以見其經世之大略矣當宋髙宗之南遷行經界之法其時勲之書方作也惜乎未有能薦其人而用之我世祖皇帝一天下因勝國之舊以定賦役其時勲之書猶存也惜乎未有能獻其書而行之失此二機勲之志卒未克信於後世功名之士亦足以慨然於此乎皇上詔修宋史素爲勲立傳而撮其書大要存焉顧家貧不能刻其書以傳姑序而藏之以俟後之知者

贈潘子華序﹝丙戌﹞

開平昔在絕塞之外其動植之物若金蓮紫菊地椒白翎爵阿藍之屬皆居庸以南所未嘗有當封疆阻越非將與使弗至其地至亦不暇求其物產而玩之矣我國家受命自天乃卽龍岡之陽灤水之澨以建都邑且將百年車駕歲一巡幸於是四方萬國罔不奔走聽命𨿽曲藝之長亦求自見於世而咸集輦下錢唐潘君子華工繪事謂九州島所產者昔之人擇其可觀莫不托諸豪素而是名家矣顧幸生於混一之時而獲見走飛艸木之異品遂冩而傳之故凡子華之所能者皆自子華始非有所蹈襲模仿也皇上初卽位子華因從臣以所畫進上賜酒勞問良久自是好事者爭從子華取之以爲淸賞之具而子華之名固將與徐熙趙昌同爲不朽矣初子華之父以善冩眞至元間見召三被詔三進官今子華年已七十有司未有薦而用之者然後知世之抱道徳負才能而卒隠約於山林之下者夫豈少哉其遇不遇果縣於天與子華羇旅四十年陶然終日無所怨悔而一於其藝莊子曰用志不分乃凝於神宜乎子華之畫非眾工所能及也餘五至開平數與子華相見故序以贈之

送葛子熙序﹝丙戌﹞

余幼寡昧而學弗能成其業蓋以爲憂思求四方之良友以助之有葛將子熙近在裏閈獲與之交而子熙不以予爲不肖而辱以爲友焉子熙少孤貧甚育於舅氏與余問學於當世大儒先生之門吾二人者自負戴於道路更相爲僕犯霜雪觸炙毒子熙手抄口誦恆至達旦不寐自謂其樂莫能踰之者暇則尋幽訪古至於深山絕壑時時發爲文辭以托其所懷已而更渉世故憂患困苦未嘗一日不同也余來逰京師子熙以母老莫能偕行久之親喪而服除乃來視余於是子熙旅寓三四年日取經史而誦之故其學益深宏其文益粹宻所爲文恥以求知於人人亦莫能知之者然子熙亦自幸其知之者少也會皇上命修遼金宋史宰相選善書者二十有一人繕冩宋文以進子熙曰古之辭尊居卑辭富居貧吾其爲傭書史乎因在選中廷議以爲郡學錄縣教諭仍檄行中書省用之子熙遂去余而南還矣余久在羇旅以朴愚不能媚於世亦思與子熙復求當日逰從之樂誅茅空山弦歌先王之風雅顧自累於貧未能捨其升斗之祿爲之惘然自失者久之嗚呼余與子熙蓋相期於千載之上者非一日矣則子熙宜有以處余也哉

黃氏族譜序﹝丁亥﹞

黃氏始祖唐都頭居秀之崇徳大中元年其孫縈徙金華子洪浩洪生珍瑕浩生琛玘璞瑕徙南昌之西山其子贍定居丰城之沈江更八世而有吏部郎官次山又二世而有禮部尙書疇若其尢顯者其居諸曁監利分寧弋陽者皆瑕之昆弟矣禮部五世孫翰以其家譜至京師俾素序之惟素族祖漳州府君昔與禮部同朝贈別之詩見於家集今天子詔修宋史吏部及禮部與其孫茶陵軍使端卿素備數史官實爲之立傳百年交誼夫豈偶然之故哉素早從處士孫先生輒得黃氏丰城分寧譜至禮部之孫已不及書乃以翰本補之而翰本復載諸曁監利弋陽譜而都頭之子孫備矣按黃氏在江南最多自素所見惟此譜與旴江唐江西兵馬節度使諱表譜浦城譜號爲詳備素髙祖贈承事郎府君節度之後也友人黃冔謀合黃氏諸譜以考其分合異同顧安得皆有賢子孫如翰之葆其遺書哉素觀丰城分寧蓋由其先俱能惇詩書尙禮義繼自今衍其世澤於無窮者尙有考焉

舒文靖公文集序﹝丁亥﹞

舒文靖公文集十有六卷第錄如上公諱璘字符質一字符賓眀之奉化人其學行歷官楊文元公銘其墓袁正肅公提點江東刑獄時作祠徽州而爲之記禮部尙書王公應麟常作小傳載四眀志今天子詔修三史史官危素以公與沈端憲公同傳宋史槪可得而考矣素於公相後百年相距且千里數夢寐拜公而承教焉大瀛海逸人呂虛夷公里人素嘗屬之求公文集旣數年乃以書介公之六世孫莊七世族孫祥金奉遺槀至京師以授素謹取而次第之素之不敏蓋粗考公之學一本諸心故發而爲言無往而非此心之妙斯豈執筆摹擬區區於文字之末者所能窺其彷佛哉因序其端以俟後世之知公者

送劉子鉉序﹝丁亥﹞

至正二年皇上有詔作遼金宋史執政與總裁官等集議設修寫四十人用翰林國史院書冩十有六人國子伴讀籍記部令史各十有二人遼金史卷帙不甚多旣已進上獨宋故史紀載詳備今史氏勢不得盡削而野史雜記當參證者不可勝數於是政府選能書者廿有一人以布衣辟置館中廬陵劉子鉉鼎與焉今禦史大夫髙公以中書平章政事蒞史事常掩人不備卒然至局惟子鉉與廿人者朝夕不怠而字畫又皆楷正髙公甚喜揚言於朝宜官之總裁官用史官言按本朝故事大一統志成書者廿有五人經世大典成書者三十人皆用爲儒學教授今所修史尢爲繁多而廿一人宜遵先朝故事官之然廷議卒用爲郡學錄縣教諭且檄外中書授之子鉉名在江西檄中行省參政亷公曰吾史官也知廿有一人者有功於史亟白僚長擇便地近闕處之子鉉授吉安之龍泉學教諭子鉉且南去京師故舊分題賦詩贈之顧子鉉方盛年其學水湧而山進用以施教於一縣旣不足酬其勞又不足展其才然或疑子鉉不能無介然於其中者余讀周官書古者閭有塾以卿大夫士裏居者爲左右師或曰父師少師或曰鄕先生凡朝夕有教焉歲時屬民飲酒則爲之僎入自門左席於尊東所以考徳問業刑善而勸賢也今一縣之大其廿五家之閭蓋不知其幾龍泉又子鉉之鄰邑乃往爲之師則朝廷之待吾子鉉者可謂厚之至也子鉉尙益思以報稱哉

仙巖圗序﹝丁亥﹞

信之貴溪南行八十里至龍虎山余嘗從漁者買小舟泛溪流行數里得仙巖自舟中仰望峭壁萬仞眾巖棊布如轆轤酒甕仙倉仙棺不可勝數有三人者同坐巖中俯觀流水然或隠或顯意非飛仙不能到也樵者𨿽極力攀緣至絕頂僅可俯窺而石磴嵌空終莫能卽至順中居民繋長綆大樹上縣竹籠坐一人其中稍至仙棺巖前以長鉤鉤二棺墜溪水中棺皆柟木所制一棺中有玉連環而已或云堯時民避水其上故其遺蹤存焉余嘗辧之堯時河水爲患耳其橫流泛濫惡得至此境耶緣藤蘿而上有大巖可容數百人益折而上至其顚甚平曠浮圗師架巖爲宮室復登舟行數里至桃原太史範先生嘗爲之記及捨舟入山造演法觀漢張天師煉丹處猶彷佛可見又有水簾洞者瀑流瀉崖上若縞練飛而雷霆吼入洞中可坐𨿽疾趨衣巾必沾濕至鄒尊巖亂石爲門扉中多黃精薯蕷鷷鴟之類鄒尊者古仙人也大抵千巖萬壑艸木秀潤非遁世好奇之士無因而至方壺生學道於龍虎心迹超邁不污塵垢時時冩山水有奇趣若武夷匡廬恆岱華不注諸山數爲余圗之而仙巖者又常所坐臥其間者也然其人逰方之外莫可測度興之所至不問姓名亦漫與之否則𨿽一筆不輕與之紫陽王君達善得其所冩仙巖圗寄至京師求余志之因序所嘗逰者而自惜其汨沒世事而不知返也

經邦軌轍序

經邦軌轍十卷臨川郭君慶傳之所著也其目則十有二曰格君進賢卹民正已守法勉學去邪絕私識量職任寡欲兼聽各引經史於其端而證以國朝名臣之事其後則君自爲論斷以發明之監察禦史以君所著有補於當世薦於朝集賢翰林兩院較其書亦以爲善乃按今式命爲學官君持其書使予序之嗟乎經邦之道夫豈易言哉今夫梓匠輪輿猶有俟乎規矩凖繩而後可以作室制器況於身居輔弼凝丞之地廢興治亂之所系豈可以不學無術者茍充其位使陰陽不和水旱洊至社稷其有不至於危亡者乎傅說之告其君有曰事不師古之戒周公有兼三王施四事之思古之聖賢莫不皆然後之經邦者不求昔人之軌轍而遵行之其可乎哉今皇上嗣大歷服勲賢並用君所著書適際其會然而藏諸有司而已君𨿽受官以去猶宜繕冩進於延閣頒示羣臣俾公卿百官咸知經綸邦家具有成法一旦舉而措之宜不至於曠官而敗事則君著書之功何可計也

送段學士致仕歸濟南序

昔翰林學士東平李公伯宗爲國子祭酒會國子監知印闕居勢者迫李公用其私人李公竟取諸生籍用其上名蓋濟南段某也段公家甚貧當是時聞者以李公屹然不怵於權勢而能處之以正也其後段公曆州縣入朝爲監察禦史出僉河南憲年甫六十有六致其事乃授翰林直學士中朝諸公嘉其知止自足爲詩歌以送之且七十而致仕古之制也今法亦然世固有不俟七十而退休者非其壓於勢分有所不敢行則局於冗散有所不可行苦於羸疾有所不能行則往往思浩然而去之矣至於出佐風紀持節巡行郡縣威聲所加下吏震肅況於祿養丰厚勢尊職重而體力彊健足以任事顧能決去逺引無所攀戀如吾段公者蓋未之見也古今之士縻爵祿之重任騁功利之修塗其爲人智愚固可知已是故量已而受任畏滿而知止者豈非君子哉則段公賢於眾人逺矣於是世不獨嘉段公之賢又益知李公之知人

送方推官赴嘉興序﹝戊子﹞

新安方君以愚早擢科第治邑有聲用爲國史翰林院編修官會今宣徽使札拉爾公爲院長好賢下士知君故進士命取先後禁苑所爲文章比錄之君乃愽求故翰林學士承旨王文康公而下文集亡慮數百家冊命制誥碑銘祝文詩賦贊頌等作編次若干卷名曰玉堂視艸書成欲上進而札拉爾公遷他官及詔修后妃功臣列傳君與史事旣受代待制而下言於院長請復畱君院長曰然亟以告於政府會天子宰相憂郡縣之凋敝大選賢能撫綏下民遂擢嘉興路總管府推官卜日以行同館之士皆惘然有離別之色咸賦詩以道其情素以君之從祖﹝闕﹞府君與先曽祖仁和府君同舉景定三年進士今復爲僚友因得書其首簡夫用刑之重見諸經史者君儒者固不待有所陳矣素觀國朝之命官無問事大小必同堂論之故人自爲說而政多曠廢獨刑名之事至郡專責於推官則其致愼於斯固足以見聖眀之世好生之徳洽於民心者如此夫今風俗之壊獄訟之興姦豪得以騁其彊梗胥吏得以變其白黒嘉興淛右大郡也固宜得豈弟詳眀如君者蒞之庶幾善良獲安而屈抑獲伸而無負設官之意矣昔人解字者秉中爲史君之於史章善而癉惡秉其中而已則其治獄者亦惟秉其中而已

送敖巡檢序﹝戊子﹞

天歷至順之間海內黎母山冦作出師討之時主將募勇悍無賴子弟爲之前驅謂之達爾罕軍達爾罕者縱恣無禁也於是盡斬刈黎人無遺種其後主將者官廣西用其法亦募勇悍無賴子弟以制莫猺獞人之爲冦者初亦頗立禦冦功久則習知官府事體乃潛與冦通冦出則有司必使之逐冦冦旣不可得乃盜奪財貨牛豕斬馘良民以要賞其民罹荼毒者廿年去天萬里無所控愬歲復仰給縣官耗費亡藝言者孰知其爲南粵害請罷其所給一旦發憤相呼起爲劇盜元帥府莫能制因上聞於朝數調行省兵擊之多不利殺湖廣省臣及諸將佐連掀數臣震動南粵盜所未至者其民供給饋餉富完之家立致窮乏天子哀矜逺人降詔書諭降此羣盜束手請命之秋也余嘗考國朝初取南粵功狀惟靜江堅壁難下他郡縣望風送欵當此之時得之敵國之手猶若是易易耳今海內旣平七十年而兵連禍結賊殺王官鼠竊狗偸上煩當寧之慮是必有其故矣識時務之俊傑豈能坐視而不開口一吐其胸中之奇乎宜春敖遂初嘗從軍廣西論功授烏程管界巡檢昔蘇文忠公守徐州以沂多盜乞兼兵馬巡檢今遂初專居是職乃蘇公所願爲者國家之待遂初亦云不薄遂初早用於兵間深知所以設施之宜辧止戈不殺之意知無不言臣子之義盍歷舉陳於闕下方侍從文臣承詔納言無患其言之不達於天聽也余與遂初未嘗有一日之雅太史周君以聲數稱其淳願因其赴官而及廣西之事不識以餘言爲然乎

史館購書目錄序﹝戊子﹞

至正三年詔修遼金宋史遣使旁午購求遺書而書之送官者甚少素以庸陋備數史官中書復命往河南江淛江西素承命恪共不遑寕處諭以皇上仁眀銳志刪述於是藏書之家稍以其書來獻驛送史館旣采擇其要者書諸策矣暇日因發故櫝錄其目藏焉其間宋東都盛時所冩之書世無他本者今亦有之朝廷之購求民間之上送皆至公之心也素之跋渉山海心殫力勞有不足言後之司筦鑰者誠愼守之不至於散亡可也有志於稽古者豈不有所增廣其學問云爾至於人情之險阻事物之膠轕別爲之錄以示兒子俾知生乎今之世𨿽事之小者奉公盡職之爲難

蘭橋毛氏族譜序﹝己丑﹞

毛文王之昭也歷世滋久系弗可考宋之時西安最盛其後有徙南城之龍蔭又徙吾金溪之馬蘭橋遇順旣增修其家譜僅十有一世嘗自序之謂其先有爲縣丞者宋南渡初苖傳劉正彥構亂縣丞興兵勤王事定因家龍蔭蓋其官卑不見於史而遇順亦不得其詳矣遇順間爲餘言南城慧光寺有斷碑載其先世事再紀至元之三年餘與石豈生逰山水至此寺詢之則石亡已久後八年餘以經筵檢討承詔修宋史奉使求遺書於東南得長沙丁氏所編百族譜於松江莊肅幼恭家西安毛氏譜在其中則知縣丞諱辧字眀仲爲丞於江寧當傳正彥之亂實在江寧宋師追至閩境罪人斯得南城與邵武壤地相接縣丞之渉此必有其事丁氏所修由縣丞而上七世而止其下一世而止蓋丁氏修書時在紹興間故也遇順來京師適余供奉翰林得假是書遇順甚喜補完其譜復自序之縣丞之族祖知衢州諱滂字澤民與眉山蘇文忠公相好有文集在翰林余家舊有大理寺丞漸所投三墳遇順皆手錄以歸若獲拱璧縣丞之兄諱幵字平仲有文集在揚州學宮余嘗讀之愛其淸醇遇順又將求錄之則其尊祖敬宗之心甚厚豈流俗所能識哉然予以毛氏譜觀之以遇順好文而篤至距縣丞才二百年亦久而後得其槪則古文遺事未易窮詰往往類此學者可不愼諸至正九年三月朢書於金臺坊客捨是日休暇往觀銅馬於故城

楊梓人待制文集序﹝己丑﹞

澧陽楊侯梓人早讀書天門山中旣擢髙科仕於州縣者廿有餘年天子聞其文章可掌誥命乃召爲翰林待制然侯素貴重其文宋正獻公其榜首也欲觀之不可得賂逆旅主人竊取之侯在禁林四方之求文者未嘗漫與素承乏末僚從容奉命承教於史館數以爲言乃得二巨編讀之終歲而不饜蓋其辭根極理要精深衝逺如滄海無波一碧萬頃信乎能言者也詩云衣錦尙絅中庸曰惡其文之著惟侯有焉此豈世俗沾沾自足外加表暴者所能知哉侯自入官以來亷勤淸苦郁有譽望東平申屠駉字廸素削刻不妄許可爲兵部員外在令式當舉守令一人嘗語素曰吾所信者惟梓人耳則侯之於政蓋可知己侯於學尢深於易有所論述又補注水經皆當傳於世故此不著

送郭眞人還玉笥山序﹝己丑﹞

世祖皇帝受命自天非獨一時豪傑文武異才並爲之用而山川百靈罔不率職方是時常山劉文正王以沈機大略最爲親幸且通祕術行師用兵之際役使鬼神多著奇效乃作祠宇於宛平之西山開平之南屏山以祠太一六丁之神俱號曰靈應萬壽宮常山王旣薨嗣居之者非操履貞白眀於道術者不得與玆選至元四年五月己丑朔今皇帝勅玊笥山道士郭君宗純爲第八代祭遁眞人降璽書寵嘉之其所館兩都靖治所在戒嚴眞人龎眉皓首深居林壑時人望之已若古仙異人未易狎習旣十年乃言於朝將歸隠於故山則其髙風益邈不可攀矣名卿大夫士聞眞人之知止自足有契於老子之旨爲詩歌以送之而屬予爲之序蓋至順初第六代眞人毛君退休於龍虎山杜門簡絕人事翛然自得余固已嘆其浮游塵埃之表非世俗所能汨沒者及今觀郭君之歸後世將益羨遁祠之多賢也惟其輕世故薄功名然後心無所累而可交於神眀吾於二君子見之矣抑常山王初嘗寄迹方外及其遭逢聖明超拜上公之爵然處之泊如也二君子無乃聞風而興起者歟不然何其去就之從容如此哉

橫州新城詩序﹝己丑﹞

周官之制致力於城郭甚嚴爲之量人以營之爲之掌固以修之蓋人之並生於天地之間血气嗜欲易於角爭故王公設險以守其國孟子亦曰天時不如地利今夫浚溝以爲城鑿池以爲郭所以備預先王之制然矣我國家初平江南卽下令墮天下之城郭豈不以大兵所至若襄陽若合州攻之久而後破然誠知其一未知其二也今中原之地曠數千里而無城池之守近歲悍夫自東海以數十騎橫行州縣若蹈無人之境備之無其素焉耳橫州當左右兩江之衝夷獠之爲害己劇至正五年廣信倪君友誠來佐是州與知事陳華甫巡檢郭君惠吏目廖蜚卿謀修復州之城隍乃先爲東南城門泊鼓角樓君旣出俸錢以爲倡僚屬咸相其成未幾工告訖功君曰民可用也會同知州事於某知事朱某亦至官善君是舉計其役城之方三百六十丈池三百九十丈寧浦永淳之民聞之樂於趨事俄得古磚於樂山石邨不可數計堅致周正上識云太元七年考之圗經晉孝武帝時民穴處磚室至是九百六十有五年矣民爭取輦載以爲州城又於眀年仲春之月君爲之區別閭巷樹立官府遷驛舍立惠民局神祠民各得其所君調官京師間則語及某事予嘗患邊檄之地盜賊之肆行而守禦之無策拘文法者昧通變之術憚興作者樂因循之謀老弱之困於俘虜斃於鋒鏑者相望使守土之臣皆若君之於橫則又何患焉嗚呼何其不能然也昔者廿有四春秋書之所以重民之力君之爲城乃得故磚於千年之久殆非偶然者豈其效忠之誠慮民之功天有以相之歟則事之非常尢史家所當記也謹敍其顚末請大夫君子詠歌之

送歸憲使赴河西詩序﹝己丑﹞

新安朱文公論觀人之術曰光眀正大疏暢洞達如靑天白日如髙山大川如雷霆之爲威如雨露之爲澤如龍虎之爲猛如麟鳯之爲祥磊磊落落無纎芥可疑者必君子也素之羇逰京師願求四方之君子考徳而問業必得如朱氏所言者何髙不卽何深不求其無愧朱氏言者大梁歸公彥溫其人歟至正五年十有一月日南至河南行省掾範孟僞爲中書公牘結流俗無賴者詐稱使者入據省署立召省憲官殺平章政事等若干人僞授肅政亷訪使段輔左丞尋升平章散遣諸司調兵符檄交馳河渡闗隘皆爲賊守孟自稱大元帥寓公富民及小吏之桀黠者悉授僞官公以前同知潁州事需次於家亦在召中卽拜其母訣死別賊果欲僞授蓬婆萬戶府經歷公抗言曰吾起諸生擢科第方圗報國恩憂其弗及豈肯從汝等爲盜賊耶賊怒械之獄決以詰旦殺公是夕事敗而公得免方是時大丞相秦王巴延倉卒莫知其故奏遣知樞宻院事特黙齊罕總大兵以出京師震恐及事覺乃知孟所爲今太尉髙公以中書參知政事承詔往訊其事汳梁之民破家隕身者相望而公抗賊之節亦上於朝今知樞宻院事阿齊拉公爲中書平章政事驚曰儒者亦有斯人耶漢人亦有斯人耶於是公之名聲大震於天下以是觀之若公者則所謂光明正大疏暢洞達者也其後中書宥宻臺閣爭以不次用之今遂超擢爲河西肅政亷訪使卜日以行朝之名卿大夫士莫不賦詩以爲餞素識公最久以不習於騷雅故備書公之大節以見公之日躋膴仕者有以自致而非阿順取容僥幸茍得所可同日而語也若夫一方之政或當罷行州縣之吏或當舉刺特公餘事故此得而略云

送徐時之還勾吳序﹝己丑﹞

至正九年江淛行省承詔刻大一統志成命松江府儒學教授姑蘇徐君時之進之於朝君數顧余於寓捨觀其气貌粹乎其甚溫其容止儼乎其有度其論議淵乎其不窮故中朝之名卿大夫士咸樂與君逰迨君之還相率爲詩歌送之君吳人且通春秋學而有所著述余竊以春秋吳國之事問之吳本姬姓泰伯與弟仲雍讓國季歷逃之荊蠻武王克殷求其後得周章者封之吳又十有四世至壽夢春秋魯成公七年書曰吳伐郯左氏載郯成季文子曰中國不振旅蠻夷入伐申包胥曰吳爲封豕長蛇以洊食上國此皆敵國之言要未足爲吳輕重吳周之伯父也而曰蠻夷何耶至於襄公二十有九年書曰吳子使札來聘常山劉氏武夷胡氏皆責札不遺餘力余嘗三復其言竊以爲過矣眾言淆亂吾將折諸孔子孔子之言曰延陵季子吳之習於禮者也又曰延陵季子之於禮也其合矣乎蓋始聞其學禮故曰習終見其能行禮故曰合使季子非賢孔子以習禮而合禮許之乎方季子之聘於魯鄭衛晉其於審音樂觀人才若燭照數計而龜卜也今曰乃吳之亂實由季子不當以國讓夫讓美徳也孔子之贊泰伯三以天下讓民無得而稱焉可謂至徳也已然則泰伯之讓非歟且季子𨿽有父命而上有三兄卒以自立而弗讓則是自居其賢可哉獨公羊氏曰賢季子也谷梁氏曰身賢賢也使賢亦賢也其得春秋之旨歟𨿽然夫差之稱王則非也外其地爲逺夷論者之過也或曰君之先與吳同姓而滅於吳其與之乎春秋公天下之是非君知明乎此其肯以舊怨而昧之乎余之送君而及乎此蓋因其地而討論之以質子之所疑

送董英仲琴所詩序﹝己丑﹞

昔者神農氏之王天下始爲琴有虞氏用之以歌南風南風之長養萬物猶人君長養萬物當此之時諸侯有行虞帝之政徳盛教尊五穀時熟則以樂賞之也然則治天下者其可忽哉蓋嘗考夫八音金石竹匏土木六者皆有一定之聲革爲燥濕所薄絲有弦柱緩急之不齊故二者無一定之聲絲之聲其變無窮大晟樂府嘗罷一弦三弦九弦琴惟存五弦琴而已以爲五弦得五音之正最優於諸琴也或者琴之弦七而以緩急變其聲則自能具十二弦之數一弦具十二聲具十二弦則具百四十有四聲百四十四聲本於十二律而十二律又有六濁之異六淸旣爲淸矣而六濁無淸則不和故自黃鐘至中呂又有子聲亦六也是以五聲之旋相爲宮也則七弦可變十有八律而二百一十六聲皆備焉皇朝一天下將百年制禮作樂玆惟其時是宜有精於樂藝者出而效用於當日審音而知政嗚呼未易言也樂平蕭君性淵與余爲忘年交以書來告曰吾裏董君英仲願內交於子余察其性純篤而有深沈之思杜門京師閒則鼓琴一二曲以自娛則其中之所存有非余之凡陋所能窺者記曰君子聽琴瑟之聲則思忠義之臣絲聲婉妙故能怨哀故能立亷隅不越其分以自立其志聞聲達事存乎知者若董君者亦可謂志義之士哉蕭君以古田主簿棄官而歸將有浩然長往之志董君爲我謝曰眀天子在上禮樂將興其可久淹於山林乎

說學齋稿卷三

●欽定四庫全書

說學齋稿卷四

﹝明﹞危素撰

送道士李九成序﹝庚寅﹞

余未弱冠讀書於貴溪盧氏之館時盧尊師自閒處玉淸道館毎休暇輒過其室尊師爲之陳豆觴從容竟日而退則與其徒嬉逰茂林修竹之間彈琴焫香翛然不知世慮之牽人也後數年再過之尊師已仙去徘徊久之乃行及客京師驅馳塵土以求升斗之祿毎讀剡原戴先生所著拂雲樓記思玉淸之勝茫乎若弱水之不可度矣李君九成尊師之弟子也與余別幾三十年相見於輦下其齒後於余握手道舊故驚其須髮亦變余於是浸尋將老問向時逰從諸子則多物故吾視人世爲何如哉昔者向子平宗少文志在山水之間以自娛適好爵不足以縻之餘之不肖竊尙友其人於千載之上茍得乞身以去名山大川可以逰目而騁懷一日復尋舊逰之迹於玉淸之館期與君踐斯言於他日未爲晚也

送鐂志伊采大元文乘序﹝庚寅﹞

文章之有功於世尙矣烏可以爲儒者之末技而輕之哉自宓犧氏之先吾不知其幾世幾年其間𨿽人事簡質風气未開然載籍無所稽而鴻荒莫可詰由後世觀之無乃失之於野而非先王禦天下之意也彼三墳八索九丘今不可得而見之矣詩書春秋具載四代之事帝王之功業於是乎可考其大凡於後歷世有史其文人有別集固汗牛馬而充棟宇逰於書林藝圃沛乎有餘哉國朝起北土而並天下號令所加海內臣服昭華延喜之珍蓋梯山航海而至府庫盈羨而民物阜殷古未嘗有也至於文章之盛視前古宜無所愧有國百年未有能博采而並傳者甚則散亡磨滅無復加之意焉向江淛行省參知政事趙郡蘇公稍編輯文類若干捲旣刻而行於世宜春鐂志伊讀而嘆曰尊官巨人之文則旣列於此其或抱道懷徳而髙蹈於山林或守志厲行而自逺於聲利至於顦顇枯槁之士所以汲汲營營於文字之間冀是可以自見於寥寥千載之後而卒泯沒而無聞非可惜哉乃治裝發京師而其志將及禹迹之所至不盡得當世之文不爲之止也吾徒日俟其成書使四方萬里皆知累聖之深仁厚澤涵煦於區宇者殆百年矣故民生不識兵戈之苦而得以從容摛詞而弄翰其言皆足以鳴國家之盛然則志伊是行非有斯文之役而其功在於本朝矣志伊與余相好其行也序以送之至正十年三月庚戌朔臨川危素序

送蘇縣尉序﹝庚寅﹞

眞定蘇卿伯常調保定行唐縣尉將行京師之大夫君相率賦詩送之卿亦過余而別昔餘數以事道出保定之境時遇行者坐臥艸間飲泣嘆恨或曰吾所乘馬甚良爲盜所奪矣或曰吾貲財若干爲盜攫去矣頃之縣尉率健卒若干人佩長刀弓矢馳馬疾若風雨問耕夫云嘗見盜否耕夫以不知對乃復還餘再過其地詢之終不得盜私怪其地距朝廷近方國家天造艸昧蓋有據西山以爲畔亂旌麾所向系頸轅門方之今日之盜彊弱眾寡固有間矣承平之久玩視法令使道塗之行旅惴惴憂栗如履不測之淵不可謂非有司之罪然而君子之論禦盜非難無盜爲難捕獲誅斬政刑之末豈必用之哉使其革心而易慮攺過而遷善其本於禮乎蘇卿嘗爲太常檢討天子有事於南郊討論儀禮賜予幣帛則固習於禮者其治盜於行唐也吾知其能使之無盜是以貴乎知本者如此夫

黎省之詩序﹝庚寅﹞

黎子省之自安南以使事至京師士大夫多愛重之及還錄其詩一卷以遺餘皆道中所賦其詞淸而暢其旨婉而正蓋飄飄然有淩雲之思者也夫文章之傳儒者視之以爲末藝然實與天地之气運相爲升降君子於此觀世道焉大江之南自疆宇分裂宋中世以來以詞賦試進士而安南亦仿而行之皇元諸巨公繼作力剗前朝之餘習駸駸然以及乎古故中州之士知有所趨向安南邈在炎海之中其始也亦漸乎晚宋之風數十年間朝貢之使相望於道塗故省之奮然欲盡掃其敝以追作者志豈淺近者所能知哉省之旣行余謹藏其詩而爲之序

送夏仲信序﹝庚寅﹞

京師眾大之區四方之士茍負其一藝之長一才之善逺者萬里近者數百里杭川輿陸自東西南北而至者莫有爲之限隔人之生乎斯時可謂大幸矣然生質髙下言人人殊況其習俗不同趨向亦異修於家而壊於逰者紛紛然皆是也必傑然不沒於流俗庶幾有以自立焉廬陵夏君仲信其能自立者歟蚤從其從兄會稽令仲善北來仲善旣調官南去而仲信獨畱從辟用有稟祿卽迎養其母已而復自力於學旣而思曰昔者子路之去魯曽子俾之哭墓而後行吾其可久去墳墓乎乃治裝以行文人咸賦詩送之以予觀於仲信可謂傑然不沒於流俗也夫仲信僦居鳯池之裏左圗右史講學不輟自是益自勉焉成其徳業所以顯親而揚名其亦異乎漫然而出修於家而壊於逰者矣

安福周氏族譜序﹝庚寅﹞

至正元年安福後林周氏九世孫浩字叔量修其家譜爲例略十二章蓋自其先南唐禦史矩由金陵遷西昌之爵譽裏禦史府君七世孫倩始遷後林皆在郡境觀其譜圗固已眀且盡矣素竊睹近世士大夫之家往往譜牒滅■﹝石靡﹞無所於考毎爲之慨惜叔量能追念先徳致謹乎此可謂賢已然周氏之先出於後稷鄒孟氏曰稷思天下有饑者猶已饑之則其心廣大宏溥同乎天地故詩曰誕后稷之稽有相之道凡爲后稷之苗裔者宜若后稷之宅心斯可也叔量之於其族念兵毀之餘譜圗之軼已五十年拳拳訪求而備書之推此心以達乎天下後世其亦庶幾后稷之心乎素之不佞亦后稷之裔也願與叔量勉之

太行書院四詠序﹝庚寅﹞

太行書院者國子伴讀獲鹿髙健文剛之所建也載道在經紀事有史羣言疊興百氏諸子緗帙牙籖捲以億以秭是以作教善之樓猗猗修竹卉木載芳亦有良朋來自逺方麗澤之兌講習有常是以作盍簮之亭聖學之傳維鄒孟氏養气浩然要在集義室宇肇營名則久制是以作集義之齋太行之云絪縕變化膚寸之生雨澤天下執友友旃春秋冬夏是以作友云之軒孰記其樓禦史中丞安陽許公也孰名其亭集賢大學士太原呂公也禮部尙書襄陰王公實題集義之齋而友云軒者文剛之友安陽蕭貢士亢宗所寓也書院之學者童冠侁侁響然來臻登其樓有稽古之功憩其亭聆伐木之詠入其齋知進學之基處其軒契觀物之妙是故古之君子藏修遊息無往而非學者皆此類也文剛之布置經營其勤若是而豈徒哉而豈徒哉亢宗將請世之名能文章者各賦詩以揚其美而余爲之序

栁待制文集序﹝庚寅﹞

天之生才所以資一世之用使之盡其才者天子宰相之事也千尋之木生乎髙厓深谷人迹所罕至之地匠石之欲營宮室者必卽而取焉況於人才之足以爲邦家立太平之基者乎詩曰藹藹王多吉士維君子使善治其天下國家者宜於此畱意焉可也方仁宗皇帝在位崇尙儒術蓋朝廷極盛之時於是淛水之東有栁先生道傳出執政知其才用之於成均又用之於頌臺卓有譽聞及出提舉江西儒學滿秩而還家食者餘一紀今皇帝召還爲翰林待制將進用之俄卒於官先生爲國子助教監察禦史馬雍古公薦先生可任風紀禦史大夫特克實不從江西之還在朝之人有忌嫉之者阨而不用及公論開眀擢置館閣而公老矣故其所學百不一見於功業所以傳示來學者獨賴文章之存而已先生少歷逰前代遺老之門該綜百氏根極壼奧故其文雄渾嚴整長於議論而無一語蹈陳襲故蓋傑然於當時者也先生旣沒門人戴良宋濓類輯爲若干捲而屬素序之先生官豫章素以諸生見焉凡訓誘奬勵者久而彌篤知其得於天者不可謂薄而阨於人者往往若是是故讀其文而深惜其才之不盡用也

宇文氏族譜序﹝庚寅﹞

太史宇文先生公諒旣增其家譜持至京師屬臨川危素序之蓋其先自成都寓吳興宋世多顯仕者端平以後蜀有兵擾不可歸而以詩書爲世業至先生復収世科爲名進士可謂盛矣後周書云宇文之先出自炎帝炎帝爲黃帝所滅其子孫遁居朝野後大人普回因狩得玉璽以爲天授故國號宇文遂以爲氏李延壽曰宇文部出遼東塞外其先南單於之逺屬世爲東部大人或曰鮮卑呼艸爲俟汾音訛爲宇文若今木要甲訛稱爲趙是也天臺胡三省氏謂後周書爲非而是延壽歐陽子宰相世系載俟汾之說而開封王應麟氏亦取之比歲有旨修宋史素以經筵檢討備數史官求遺書江南見先生於錢唐其後先生以書言凡兩寄先世事狀而皆不及達史館故紀載之際頗有遺恨今譜旣成先生身爲史官當撰次家傳以傳於世可也夫以宇文旣出於遼東塞外其文學政事照暎今古由此觀之不必生乎中土然後爲足貴耳古之眀王立賢無方者其以是歟先生字子貞元統元年進士

送吳仲傑還丰城序

客有問於僕者吾子楚人知龍淵太阿之爲神乎僕應之曰晉人雷孔章云斗牛之間頗有異气張茂先卽補孔章爲丰城令掘獄基得之於是拭之以南昌西山北巖之土光芒艷發置劍水上精光炫目至寶之不可祕藏如此哉𨿽然此物之可寶者若夫人才之所當寶客亦知之乎今有人焉其孝弟能追乎古人學問無愧於今人恂恂而不矜也屹屹而有立也亦產於龍淵太阿所出之地得不謂之寶乎噫龍淵太阿之爲寶內以靖諸侯外以誅叛逆其用固可尙已人才之爲寶所以安國家利社稷其爲用當何如耶昔魏侯有徑寸之珠照車前後各十二乘齊侯曰寡人之所寶者檀子朌子黔夫種首此四臣者將照千里豈特十二乘哉夫龍淵太阿潛伏幽壤其气激烈上干雲霄故遇知於識者況於人才之生寧能甘於晦藏而沒沒無以自見彼龍淵太阿之爲神張雷二子識之矣若人才之出精於鑑裁者其誰乎吳俊仲傑秀出丰城蓋非物產之美獨能當其奇觀乎吳君之才且良誠世之所寶然而辭親而客於輦下者七年而無張茂先雷孔章之眀察世孰從而知龍淵太阿之爲貴𨿽莫知其爲貴龍淵太阿固自若也吳君與僕尢厚善故書與客言者以贈之

貴溪鄭氏家譜序﹝庚寅﹞

予嘗患近世士大夫之族譜牒不具無所徵信夫人之生莫知所本始則與羽毛之類奚以異彼閭閻崛起之徒竄易傅會尢可哂也比客京師頗從四方之名士觀其家譜於是貴溪鄭咺宣伯出其所修世譜蓋自周厲王少子友至於後唐左押衙立始徙信之貴溪松洋裏自立至於咺且十有六世咺之從兄弟之後又三世矣故其家譜號爲詳備按押衙君之七世孫將仕郎晉始編爲書九世孫宗學博士俊民十一世孫武昌令穰十二世孫鄕貢進士元齡儀鳯元芝十三世孫承直郎子顯旼十四世孫吉州軍事推官之秀鄕貢進士宗得之怡及咺之父貴相繼纂錄則其詳備也固宜至其凡例所列有曰貪財爲婣同姓爲昬髒污逆惡鬻其塋墓者皆削去其名夫以鄭氏世爲衣冠之族詩書之澤爲深且逺固安有如上事哉其作法之嚴不得以不若是也鄭氏在唐世爲太姓厥今非有專官以掌譜牒顧安得鄭氏家有賢子孫如咺者乎余之先亦出自姬姓故咺俾序其首

雲松隠者圗序﹝庚寅﹞

雲松隠者西域彥修君之別號也孰爲之圗祕書監劉君伯熙也彥修君世冑髙顯蚤逰成均歷官淸要今與劉君同官爲少監然襟度夷雅恬淡自將居京師修文坊恆杜門卻掃畱情詩書文藝之間嘗誦唐李翰林廬山巢雲松之詩而愛其山屹立江上飛泉怪石佳花美木往往而見昔賢之遺迹可以歷歷指數誠東南之名山奧區徒以縻於職守未遑置身其地故寄興是圗朝夕覽觀焉嗚呼世之人亦孰窺其髙致哉昔者翰林蹔過九江𨿽嘗賞愛廬山而有靑天芙蓉之諭亦曰吾將而已則其巢雲松之語終弗能踐今彥修君際國家盛眀之時駸駸日鄕於顯用其勢莫得遂其超然逺舉之志則雲松之號僅見其彷佛於圗畫爾若余之不才貪戀微祿於輦轂之下眷焉鄕邑實邇玆山於是及其彊健乞身以去托迹煙霞水石孤迥寂寥之地則隠者之稱宜歸於僕吾彥修君果能讓之否乎劉君亦肯爲之圗否乎

送李文翔序

至順間詔奎章閣學士院修經世大典申命禮部尙書庫庫擇善書者三十人以進是時號得人爲盛學士賴其助爲多天子將悉置諸館閣會升遐中書姑以儒學教授命之今銅陵縣主簿李君文翔其一人也君貢方物至京師間過余曰吾少逺逰及歸見宗人髙年者曰吾家本宋外戚和文之裔女眞陷開封從髙年南遷僑居臺之黃巖內附初兵火洊起故書無存者子嘗修宋史其能爲我備陳之蓋余所聞李氏故上黨人自判右金吾街仗兼六軍司事贈太尉元靖公幼有至行鄕裏推服劉知逺起晉陽次上黨史弘肇時爲先鋒都校聞元靖名召署親吏幹佑初弘肇總禁兵兼京城巡檢多賊殺軍民左右懼稍稍引去惟元靖事之益謹及弘肇被誅獨得免郭威與弘肇素善卽位訪求弘肇親舊得元靖謂之曰我與史公受漢厚恩戮力同心共奬王室爲姦衺所構史公卒罹大禍我亦僅免汝史氏故吏也爲求其近屬吾將卹之元靖上其母弟福且素主其家盡籍財產以付福威嘉之以元靖隸柴榮帳下後見弘肇子孫必厚禮之初補供奉官從徵髙平以功轉供備庫副使攺作坊使宗訓立命元靖告哀南唐還判四方館事宋初李筠叛命元靖帥師屯河陽攻大會砦拔之攺澤潞南面行營前軍都監與石守信髙懷徳羅彥環破筠眾於碾子谷及平澤潞遣元靖先入城収圗籍視府庫因請歸其父喪還京師許賜予甚厚拜右監門衛大將軍充三司使從徵李重進還爲宣徽北院使仍判三司幹徳二年拜樞宻使五年加檢校太傅時劍南初平禁軍校呂翰構亂軍萬餘亡命在其黨中言者請誅其妻子太祖疑之以語元靖元靖請盡釋之從徵太原班師命元靖爲後殿中道疾作命乘涼車還京師元靖叩頭言涼車乃至尊所禦是速臣死耳固辭得免以讒人訟於太祖出爲鎭國軍節度使六年召爲左衛大將軍太平興國二年河決詔元靖按視出爲邕貴潯賓橫欽六州都巡檢使尋移瓊厓儋萬四州都巡檢使麾下軍士咸憚於行元靖出帑藏數百萬悉分給之眾乃感悅時黎賊擾動元靖抵其峒穴撫慰以私財遺其酋長在嶺海四五年恬不以瘴癘爲慮眾皆懷附代還拜爲右千牛衛上將軍雍熙三年卒元靖生連州刺史知涇州諱繼昌字世長建隆三年蔭補西頭供奉官太祖欲選尙公主元靖固讓涇州亦自言不願元靖爲聘婦太祖頗不悅開寶五年遷西京副使入爲右班殿直東頭供奉官監大名府商稅歲課增羨會詔擇廷臣有勞者府以名聞授西京作坊副使淳化中齊饑多盜調登萊沂密七州都巡檢使至道二年蜀賊王鸕鶿平餘黨猶據險爲冦拜西京作坊使峽路二十五州捉賊招安都巡檢使旋攺兵馬鈐轄賊酋諭雷燒以金帶遺涇州涇州僞納之賊懈不設備因掩殺之進西京左藏庫使咸平三年王均亂蜀與雷有終上官正石普同受詔進討砦於城西門賊忽開城僞遁有終等各以所部徑入涇州覺亟止之不聽因獨還砦賊果閉闗發伏悉陷之有終等僅以身免涇州砦安堵如故所部諸校聞城中戰聲泣請引去涇州曰吾位最下當俟主帥命是夕有終馳報至徙涇州屯雁橋門三月破彌牟砦斬首千級大獲器仗逼魚橋門均脫走涇州入城嚴戒部下無擾獲婦女童幼置空寺中事平遣還其家以功領奬州刺史俄知靑州入掌軍頭引見司景徳二年帝幸澶州遣先赴河上散諸軍鎧甲遼人請和欲近臣充使乃令涇州與其使姚東之偕詣遼部俄與韓和同至行在尋擢爲西上合門使三年將朝陵寢以汝州近路衛兵所駐命知州事兼兵馬鈐轄大中祥符元年進東工合門使以目疾求歸京師入對勞問再遣尙醫診視將眞拜刺史復任延安表求休致不允攺右驍衛大將軍領郡如故祀汾陰畱爲京城新城巡檢鈐轄攺左神武軍大將軍權判右金吾街仗其子遵勛尙萬壽公主天禧初主誕日涇州過其家迎拜爲壽帝知之宻以襲衣金帶器幣珍果美饌賜之翌日主入對帝問涇州彊健能飲食拜連州刺史出知涇州表求兩朝禦書謁拜諸陵皆許之二年冬卒遣中使護喪以歸鄭伸者客元靖門下十餘年元靖待之漸薄上書訟元靖得賜同進士出身爲酸棗主簿所謂讒人者也早死其母值歲饑嘗詣涇州乞食家僮竟前詬逐涇州召見與白金百兩時人稱之涇州生和文諱遵勛字公武少學騎射馳冰雪間馬逸隊崖下眾以爲死和文徐起亡恙也後舉進士大中祥符間召對便殿命尙萬壽長公主初名勛眞以遵字﹝闕﹞爲元靖孫授左龍武軍駙馬都尉賜第永寧裏主下嫁而所居堂甃及瓦磚多爲鸞鳯狀和文令鑱去主服有龍飾悉屏藏之帝嘆喜命領澄州刺史謫均州團練使徙蔡州踰年起爲太子左衛率府副率復左龍武軍將軍領宏州團練使眞拜康州團練使給觀察使祿時涇州官刺史和文請班其下許之涇州得疾和文馳省不俟命帝遣使令乘驛赴之旣還上表自劾帝使近臣慰諭之遷澤州防禦使又遷宣州觀察使求補郡自試出知澶州賜燕長春殿作堤捍河七日而成遷昭徳軍節度使觀察畱後拜寧國軍節度使徙鎭國軍知許州水軍多不練習和文簡拔十去七八後以疾請援唐韋嗣立故事求山林號詔不許天聖間章獻太后屏左右問曰人有何言和文不答太后固問之和文曰臣無他聞但人言天子旣冠太后宜以時還政太后曰我非戀此但帝少內侍多恐未能制之耳嘗上三說五事以論時政晉國夫人林氏以太后乳母幹與國政太后崩和文請置之別院出入伺察之以壓眾論嘗師楊億爲文卒爲制服及知許州奠億之墓慟哭而返又與劉筠相友善存卹其身後卒贈中書令謚和文子知澶州贈兼侍中謚良定諱端懿字符伯武康軍節度使知相州贈開府儀同三司諱端願字公謹安徳軍畱後贈昭徳軍節度使謚恭敏諱端愨字守道良定通陰陽醫術星經地理之學七歲授如京副使侍仁宗東宮尢所親愛嘗解方玉帶賜之稍長出入宮禁如家人七遷濟州防禦使爲郡牧副使杜祁公爲樞宻擇外戚子弟試外官乃以侍中知冀州爲政循法度民愛其不擾轉運使移州捕妖人李教教已死恩州王則據城畔人言教不死在賊中遂降單州團練使知均州攺滑州兵馬鈐轄賊平實無李教者乃以爲汝州防禦使提舉在京諸司庫務遷蔡州觀察使同勾當三班院徙華州觀察使以母喪起復爲鎭國軍節度觀察畱後願終制許之仍結俸命提舉集禧觀出知鄆州兼京東西路安撫使京東水民多饑大發倉廩以賑置弓手局教以戰鬭遂如精兵治汶陽堤以卻水患民便之尋授定逺軍節度使知澶州不拜以畱後知澶州卒帝方宴禁中聞之爲徹樂賻以黃金三百兩贈威徳軍節度使謚良定再贈兼侍中開府以穆獻公主恩七歲授如京副使四遷爲恩州團練使仁宗以歲旱禦便殿慮囚放宮女開府上疏謂縱釋有罪小人之幸放宮女爲宦者専制反失所歸何以弭災變累進邢州觀察使鎭東軍畱後知襄郢二州本路轉運使獻羨財數十萬被賞開府言常賦三折其民不堪卽上其事帝怒奪轉運使賞申折變之禁移廬州富鄭公謂曰肥上之政何以減於襄陽開府曰初官喜事飾廚傳以干名則譽者至更事旣久知抑豪彊制滑吏故毀隨之弼深然其言英宗初同提舉在京諸司庫務帝以疾拱黙開府求對進曰陛下當躬攬權綱以系人心不宜退托失天下望拜武康軍節度使知相州請歸授醴泉觀察使神宗卽位遣使卽家錄取異時章奏賜詔褒之河東城囉烏開府手冩趙普諫太祖北伐疏以聞連年請老以太子少保致仕凡大禮成賜金帛器幣品數視執政哲宗嗣位進太子太保欽聖皇后以甥舅之故嘗幸其第禮獻穆祠堂命近侍掖開府勿拜元佑六年卒帝輟朝臨奠賻典有加贈開府儀同三司恭敏官左藏庫使執獻穆喪辭起復詔特給俸累遷東上合門使幹辦三班院嘗侍羣玉殿仁宗獨賜珠花飛白字寵顧特異知邢冀衛三州至蔡州觀察使元佑中以安徳軍畱後卒贈昭徳軍節度使謚恭敏初良定在嘉佑時嘗宻請建儲人無知者元丰間恭敏袖舊稿上之神宗嘆曰近世之賢戚也良定子成州團練使知蔡州諱評字持正少渉書傳嘗以公主遺奏召試學士院及殿中丞意不滿辭之後二年再召試復止遷一官愈不悅由東頭供奉八遷皇城使以父告老授西上合門使爲樞宻都承旨出使陜西河東還言鄜延之人皆謂城囉烏非便乞速撤毀解一路之患師出安南調兵及河東又言王師南徵而取卒於西北使蠻聞之得以窺我以榮州刺史出知潁州還幹當三班院使契丹分畫河東地界幾二年乃決賜袍帶金帛以賞勞進成州團練使知蔡州卒贈冀州觀察使賜白金千兩此文翔先世事也李氏從髙唐度江家於山海曠絕之地百有餘年宋失其國宜其不足取徵文翔𨿽爲學官於汳則又五十年矣此其志之可悲也夫傳曰公侯之子孫必復其始文翔在館閣與一時之名勝逰討論國家之故實況於更練之熟閱歷之深足以自見於當日公侯復始吾於文翔蓋日望之故備書所聞以爲贈

定武王氏族譜序﹝辛夘﹞

王氏盛族也其出不一有嬀姓有姬姓二省雜姓四定武之王莫知其所本其可考者自仁遇始仁遇生顗舉宋寶元﹝闕﹞年進士爲隰川尉贈太子太保隰川公生子三人皇佑間皆舉進士長子僅終水部郎中知雅州贈太子太傅雅州公生孝孫知代州五臺縣贈太子太師五臺公生安中元符三年舉進士歷官二府而定武之族益大豈獨其富貴烜赫於一時哉素嘗讀初寛集而竊考淸源公之行事直道正言無所回撓其論權姦蔡京以爲欺君僭上蠧國害民天下韙之及開北邊京父子合謀謂公名望大臣可使鎭撫新附之邦乃出爲慶逺軍節度使河北河東燕山府路宣撫使知燕山府徽宗之闇不疑其姦何異顏太師之使李希烈也然公所陳之事灼見幾先而其君不悟卒至宗廟邱墟生民塗炭公之立朝大節足以信於後世矣今天子詔修宋史史官爲公立傳旣已奏禦可謂發潛徳之幽光窮天地亙古今而不朽後之爲人臣者可不監諸公八世孫漸能文章與素邂逅吳中備道其家世之懿漸從弟晉貢於江西來上春官出其世譜俾素序之因書其後至正十一年二月壬寅臨川危素在京師金臺坊僦捨書

先天觀詩序﹝辛夘﹞

先天觀詩一卷自翰林學士承旨楚國程文憲公而下總若干人方曽尊師貫翁爲此觀擇山水之勝而亭臺髙下位置各適其宜逰山之君子不及至者以爲恨學道之士尢樂其喧囂之逺可以離世而獨立也素之叔父功逺甫少從尊師學在京師以觀之圗及四眀戴先生所爲記求題詠於朝之名卿大夫淸河元文敏公與先叔父爲莫逆交得記文手書一通南望再拜曰江左之文章猶有斯人乎太史臨江範公徳機之詩曰玉堂學士危與吳謂先叔父及玄教宗師鄱陽吳公也元公親題其後深加贊賞元公學問傑出中州然挾其才不多讓人卽此可以觀其揚人之善尙有古人之風焉當此之時國家承平以文物相尙名人巨公畢集輦下𨿽一詩之出必各極其所長期於必傳而後已故範公與太史浦城楊公仲宏豫章揭文安公之詩皆作於布衣之時其後𨿽爲顯人今讀其詩亦非率爾而爲者先天觀聞於四方萬里豈不以其詩而傳歟自薛眞人玄卿以來詩若干首則尊師十數世孫毛遂良叔達所求初叔達至京師俾素賦之素辭不敏安敢繼諸公之作求免於瓦礫之譏後十年叔達將請於其師遁教宗師劉眞人耕隠刻梓以傳又屬素序之惟尊師行義甚髙與開府玄教宗師張公居同邑定交貧賤時張公旣遭逢國朝寵遇甚盛數招之不至其沒也僅藏宋髙宗書陰符經及此卷爾張公祭之以文曰偉哉斯人秉是正直則尊師之爲人可知己他日仙者金蓬頭結艸庵觀旁獨居廿有六年素屢宿庵中聞松風澗水之音淸淸冷冷有髙舉逺引之志顧竊祿於朝侵尋華髮讀諸公之詩恍若夢逰塵湖之上其能無感於其中乎

臨川王氏世譜序﹝辛夘﹞

臨川王氏世譜一卷宋累贈太師中書令兼尙書令英國公十三世孫允升所藏也昔荊國公昆弟以政業文學克大其家歷世滋久而子孫多散居他郡素郡人也嘗求其譜於祠堂蓋詳於前而略於後至金陵訪之亦不可得以屬諸名垕字載之者垕杜門鐘山讀書養親數有書問而不及此允升自其七世祖徳慶史君卜居諸曁而未遑一歸臨川來逰京師出示此本猶其先世手澤素畱之數年謹錄而藏諸孔子謂夏殷之禮皆能言之而嘆丈獻之不足徵然則斯譜之存系於吾邦文獻豈可忽哉

三皇祭禮序﹝辛夘﹞

皇帝禦極之十有七年詔祀三皇遣大臣攝事三獻用樂著爲令從江西湖東道肅政亷訪使臣文殊納所請也臣素供奉翰林嘗定譔樂章太常博士臣任栻爰制樂名禦樂局大使臣盧亨審其音律就正於禮部尙書臣趙璉乃以上聞臣素調官奉常爲博士竊思旣隆其禮宜定著儀文頒行郡縣屬臣栻拜監察禦史因討論典故爲祭禮一卷敍曰昔孔子之傳易系辭敍宓犧氏神農氏黃帝氏裁成輔相之功大矣蓋有先天地開辟之仁後天地制作之義利及於千萬世之久𨿽竭四海九州島之奉曽不足以圗報萬一禮曰法施於民則祀之孰有先於三皇者乎然而三代以來卒莫之能行報本反始何其闕然唐玄宗僅置廟京師宋太宗祭宓犧於陳神農於亳黃帝於防而已郡邑徧祀咸秩無文未有盛於我皇元也在至元初以醫家專其享祀議者謂三聖人之功之徳含齒戴發者皆所當尊而事之豈獨醫家所得專之耶由元貞以來臣僚間嘗以爲言有司漫不之省今皇帝克承丕緒嚴恭寅畏事神治民者靡不盡其道故斷而行之於乎盛哉臣素蒙恩幸被任使與聞禮樂之制作顧以非才惡能上副聖天子敬祀神明之意臣實懼焉姑識諸篇端以示來者

廣信文獻錄序﹝辛卯﹞

信東南大郡也其山奇拔其水淸寫其鍾而爲人有文章尙節槪自唐吳武陵父子及校書王貞白啟其端緒至於宋室南遷中原故家多僑寓於此而士習益盛由僉書樞宻院事張公叔夜直祕閣知同州鄭氏驤以來皆能仗節死義尢足爲是邦之重矣余鄰家貴溪之境少讀栁儀曺作吳君文集序奬譽備至余往求之卒不可得而武陵之文亦復不傳及被命修宋史信獨無一字送官攟拾他書僅成數傳其間闕遺固亦多矣蓋州縣無良吏家無賢子孫使忠賢泯沒史家有遺恨非可惜哉永丰士舒彬文質時客京師睹其事而慨焉乃發憤還其鄕网羅散逸得昔人所爲文辭久而會萃成編題曰廣信文獻錄文質居貧方汲汲於養而寢食之間不忘乎此訪求故家世族至於浮屠老子之宮殘碑斷碣無不搜輯眾頗非笑之而文質不畣其老師宿學及聞前代故實者則曰盛哉文質之舉也已而日積月累可以更考見數縣之事及再逰京師假公私書補其未備而所得益富而文質將還江南徧求以紀載之向使廣信之人皆有志若此則吳氏父子之文安得並與飄風遊塵一歸於昧耶余故嘉其篤於好古而爲之敍

廣信桂氏三世文集序﹝辛夘﹞

廣信桂氏自司空公顯於五季宋初其後以儒學擢科第者數世我陸文安公稱其族盛而尙禮法宋忠臣謝公君直母家也余至治間客逰貴溪之境始聞桂氏伯仲以文學爲鄕先生乃齋沐修頌伏謁門下於是澹圃先生武仲方頤白須類古君子不以余爲少年揖讓爲禮甚恭猶扺掌談謝公言論風旨使人毅然有立志退則從其子林伯遊而林伯方覃思經術思有所著述以翼衛聖賢之道而不務茍阿於時好蓋余少林伯十有四歲林伯之子孟又少餘六歲而孟天才飄逸文采曄然尢爲稱其家者也其後先生卽世余亦以家貧幹祿久而不能歸間數歲而林伯與孟則以書道其殷勤友誼甚篤也乃者孟之子訪余於京師其名曰庸其年亦幾三十餘於是見桂氏四世而亦將衰矣庸槖其曽大父大父父三世之文請曰吾子於我有世契願序而傳之餘讀孟東蒙之詩其四章曰內充旣和外形載方相時允塞退休式康其六章曰聖軌有卓刪述是儀爰指我的眀徳是持所以述贊其大父尊府君可謂善言徳行余之不佞誠不敢易其辭孟承其家學之緒故其文辭有作者風昔人三世有集以爲儒林之盛事乃今於桂氏見之何其懿哉庸遊於成均謹重而力學使予未老並讀其四世之文豈非餘生之幸故書以爲序

果囉羅易之金臺後稿序﹝辛卯﹞

易之金臺前稿余旣序之矣及再至京師又得後稿一卷爲之論曰昔在成周之世采詩以觀民風其大小之國千有八百西方之國豳得七篇秦得十卷而止夫以雍州之域實在王畿自豳秦而西未見有詩豈其風气未開習俗不能以相通也歟易之果囉羅氏也彼其國在北庭西北金山之西去中國逺甚太祖皇帝取天下其名王與輝和爾最先來附至今已百餘年其人之散居四方者往往業詩書而工文章易之伯氏旣登進士第易之乃泊然無意於仕進退藏句章山水之間其所爲詩淸麗而粹宻學士大夫多傳誦之然則果囉羅氏之能詩者自易之始此足以見我朝文化之洽無逺弗至𨿽成周之盛未之有也昔余客鄞爲文送易之北來以爲祖宗取天下丰功大業宜制樂歌薦諸郊廟易之之才足以爲之聖君賢相制禮作樂豈終捨吾易之者哉

衛氏族譜序﹝辛夘﹞

衛本周文王子封初食邑於康武王封紂都之東國至秦二世始廢其君角爲庶人其後散處四方今可考而知者曰合陽派其初祖忠傾曰夏縣派其初祖宋酆州士曹勲曰興元派其初祖唐將軍志忠曰華亭派其初祖誨誨六世孫闐宋政和八年舉進士仕至左朝奉大夫通判鎭江府累贈太師魏國公其長子時敏通直郎知仁和縣生三子曰漑朝請大夫直祕閣知處州累贈宣奉大夫曰洵廸功郎海鹽縣主簿曰洙嘉定七年進士朝請大夫戶部郎中兼﹝闕﹞司郎中若淳熙十一年進士及第參知政事累贈太師秦國文節公涇則魏公次子季敏之子也戶部公之玄孫鐘久居京師念宗族之遐邈命其子好義增修世譜屬余爲之序余嘗以事過華亭訪衛氏子孫聞其賢而有文者其字立禮杜門不與人接且將二紀欲問其故家遺事卒不可得猶幸因鐘而稽其世緒之詳蓋華亭之衛莫盛於宋世變以來衣冠之族往往淪替譜牒散亡而傳聞荒忽而衛氏之後獨可徵信如此異哉夫人事之得喪一去一來者天也至於上承詩書之澤下爲曽玄之計厥有道焉昔康叔之始封武王告之以祇遹文考又曰敷求殷先哲王曰丕逺惟商耉成人曰聞由古先哲王說者曰近述諸今逺稽諸古不一而足以見義理之無盡斯言也凡康叔之裔皆可服行之矣鐘之北遷混於闤闠而不爲習俗所變知教其子吾知衛氏之必復其始故序以徵之

眀倫傳序﹝辛夘﹞

明倫傳五十卷曰君道父道母道子道婦道夫道妻道友共交友師生家臣僚屬知舉凡十五門蜀郡楊君三傑之所著君旣序次之而列其凡例於前監察禦史以君書有補於世教薦之於朝集賢翰林禮部議以克合中書移江淛省刻其書蓋嘗求君著述之意以爲人之處人倫之常可能也至於處變而處其變者不可能也且常而至於變固人倫之不幸素其位而行顧不在於我耶然而未易言也非格物之深使義精而仁熟固不免於毫釐之差千里之謬過與不及其失則均君爲之書誠足以資學者格物之助譬諸養生之菽粟治病之藥石其可闕哉抑先王之澤旣熄數千年間議論之未當處置之失宜經權之不眀性識之昏蔽𨿽處君父之尊尢不能眀乎臣子之所當爲況於其它乎此書之盛行於天下家藏而人誦之彛教庸行具有成法因時制變不失其常豈待權然後知輕重度然後知長短君著書之功於是爲大若是而猶陷於偏黨而不自覺無乃自暴自棄之甚者君亦末如之何矣君在京師數與餘論天下事觀其練達政務而沈毅有爲則其書非直爲空言也乃序而歸之君字曼卿

元氏世錄序﹝壬辰﹞

唐之末世盜賊蜂起黃巢黨栁彥璋陷撫州先南庭府君昆弟戮力平冦攻彥璋於象牙潭斬黃可思李道謙禧宗嘉其功授府君刺史府君之弟諱子昌爲新州刺史再授虔州刺史攺弋州刺史加饒州制置使楊行宻自稱畱後遂自爲淮南節度使及其子渥僞稱吳攺元隆演盡陷江西州縣弋州府君依吳越錢氏梁貞明三年十月六日卒年五十有八弋州府君二十二子其十一人徳昭易姓攺元氏從吳越王錢俶歸宋事見宋史宋以徳昭爲右僕射兼侍中晉國公生九子幼子守文咸平進士官止大理寺丞知白州生子絳天聖五年進士神宗時參知政事官至正議大夫魏郡公太子太師謚章簡生二子耆寧耆弼五孫延祖似之紹京紹直紹著曽孫之可考見者曰康曽自章簡公二子而下其歷官皆莫得而詳五孫亦不知耆寧有子若干人耆弼有子若干人康曽者亦不見五人之中孰爲其父弋州府君子廿一人晉國公爲最顯曽未七世已漫不可稽而欲求廿一人之裔愈難知己自易姓以來危氏有諱淸臣者嘗與章簡公以詩敍宗盟章簡公亦歸南城界潭省墓刻石永福僧寺至尙書都官員外郎右正言諱佑章簡公實銘之章簡公故第在平江之帶城橋至正四年素以事道出平江徧詢其後無有能言者徵諸吳郡誌亦無一字及之括蒼潛安撫說友尹臨安作郡誌頗載其事平陽張君仲舉與素同官史館間語素曰杭之新城有儒者元姓自謂與子同出信乎素喜甚會大梁段君吉甫亦在史館將還錢唐亟以此事屬之段君三使人訪諸新城終無所聞章簡公墓在錢唐縣履泰鄕之鳯皇山北庭觀驢君元賓以選守杭元賓與素有交誼以是爲請諾焉及紅巾賊起杭城陷素備官於朝不能卽還江南因稍列其譜圗而附以金石簡冊者爲元氏世錄一卷用藏於家他日續有所聞當備紀焉以見夫宗族之誼𨿽逺而不可忘也

玉堂集序﹝壬辰﹞

昔我太子太師章簡公以世家子登宋天聖五年進士甲科歷仕州縣號爲淸彊神宗旣更庶政欲愼選詞臣宰相王公安石對曰有眞翰林學士但恐陛下不能用耳元某是也時𨿽作龍圗閣學士難下遷知制誥遂自外遷翰林學士其制書詔令純深溫潤抒思深長長於應制神宗深加賞激至於碑表詩歌之文無所不精丞相蘇公頌論公持論前言往行講尋源流或推究天人善惡之應叩其所屬往往更相推許由是知公之學豈可以淺近窺哉素之先世藏公玉堂集讞獄集等書兵毀之餘無復存者及客京師得玉堂集二十卷於翰林國史院公庫因假傳鈔蓋爲學士時代言之作也又從鬻古書者得玉堂詩集十卷余所得者鹿苑寺記等文數篇而已謹序而藏之凡所以頌公者皆非一家之私言也自公之沒二百六十餘年吾宗詩書之澤猶未至於斬絕者抑公有以振起於其前歟後之人讀公之書尙無怠於世業可也

送許巡檢序﹝壬辰﹞

至元間漳之南勝冦作郡民往往結寨以自保長泰有寨曰天城居民最多而逼於賊龍溪士許君存衷傾貲募兵擊賊亡算遂解其圍天城之民不至污染而父子兄弟夫婦獲相保以生存衷之功也事平存衷恬然不自言後十有四年憲帥兩府薦授南勝定南寨巡檢將行過予執別蓋自冦平之後多以功狀來上若今永春尉胡君長泰主簿方君予嘗與論事知其才足以有爲皆爲文以送之矣存衷以一介書生奮勢不自顧而力與賊抗以衛其民非灼知大義之所在其能然耶此豈與武夫悍卒同日而語哉昔者竊議之中州江南歸於版圗者歷歲滋久國家之法制莫非以惠安元元爲本然而盜賊之竊發或連數城其故何歟守令之失職武備之不修有以致之然也閩粵去朝廷萬里方盜之起警報上聞非旬日不可達及選將用兵聲罪致討而賊勢益張誠宜使其民自相爲保謹斥堠置烽燧聲勢相倚而緩急相救則盜𨿽劇可平矣古者寓兵於農其意或出於此顧以百萬之師使之長驅逺徵寒暑之異候饑渴之失宜吾未見其利也況於州縣困於送迎黎庶疲於供給故曰莫若民爲保爲計之善漳之禦冦已試之眀驗何憚而不行哉向也存衷之處布衣捍禦之功已章眀若此今爲王官以捕盜爲職業功名之立將兆於斯行大夫君子其得無言以送之乎

浸銅要略序﹝壬辰﹞

徳興張理從事福建宣慰同考滿調官京師會國家方更錢幣之法獻其先世浸銅要略於朝宰相以其書之有益經費爲復置興利場至正十二年三月某甲子奏授理爲場官使董其事理持其副屬余序之序曰錢幣之行尙矣然而鼓鑄之無窮產銅則有限理之術乃能浸鐵以爲銅用費少而収功博宜乎朝廷之所樂聞也當宋之盛時有三司度支判官詩申能以藥化鐵成銅久之工人厭苦之而事遂寢今書作於紹聖間而其說始備蓋元佑元年或言取膽泉浸鐵取礦烹銅其泉二十有二五日一舉洗者一曰黃牛七日一舉洗者十有四曰永丰靑山黃山大巖橫泉石墻塢齊官塢小南山章木原東山南畔上東山下東山上石姑下石姑十日一舉洗者十有七曰西﹝闕﹞焦原銅積大南山橫槎塢羊棧陲旻冷浸橫槎下塢陳軍壚前上姚旻下姚旻上炭竈下炭竈上何木中何木下何木凡爲溝百三十有八人政和五年雨多泉溢所浸爲最多是書理之先贈少保府君諱潛所撰以授其子贈少師府君諱盤成忠府君諱甲少師之孫參知政事忠定公諱燾實序志之我武宗皇帝詔作至大錢理之從祖諱懋與理之父諱逖以其書來上皆命爲場官未及鑄印而場司罷至理復因是蒙被異恩幾於古之世官惟其父子祖孫專於一事其講之精慮之熟可知己何患乎冶鑄之無功寶藏之不興哉𨿽然生之者眾食之者寡爲之者疾用之者舒顧上之人力行何如耳昔者張氏若贈少師諱根著述傳學者忠定公事業在信史公侯復始將在乎是異時之所立當不止於此也理字伯雅

潏水集序﹝壬辰﹞

潏水集四十卷宋中大夫集英殿修撰李公之文也公諱復字履中世家開府之祥符其先人累官闗右遂爲京兆人公年十有六取國學解自以年少十年不試禮部方刻苦學問元丰二年登進士第不就制舉宋用兵靈夏時相誘公爲侍從公毅然卻之邊臣請造戰船戰車公則又力疏其非役乃罷其節槪之粗見者若此所蘊之大者固未試也參知政事觀文殿學士吳越錢忠肅公從公之孫龜年龜朋得公文集將刻而傳之不果錢公之孫左丞相成國公象祖稱公學問淵源文章爾雅議論醇正淳熙九年守信州乃刻於公庫以成先志今百七十年矣素少讀夏書建安蔡氏於禹貢導河積石之下引公數言且謂公之學甚博自是欲求公他文久而弗得比供奉翰林始獲讀公全集猶是賈丞相似道家本廣信舒彬文質以書來言曰吾郡所刻潏水集僅存而多所脫落彬逰京師遂摹刻其書以來彬又從儒學假舊藏本補其闕以遺素仍假翰林本校定然彬與素皆貧恨力不能完其版姑序識之使吾後之人知先正之文日就湮沒其難致如此彬之髙誼詎可忘哉公嘗謂漢唐之文人皆竭其精思自謂闊步一時曽何所補亦小技而已其志必欲發道之奧眀理之隠求其文之可傳也

永丰王氏族譜序﹝壬辰﹞

廣信王君志道以其家譜示余於京師曰此大母兪夫人手筆也吾少孤大母鞠而教之七世祖朝奉府君家訓八事亦書於譜尙書韓公無咎內翰洪公景盧爲府君挽詩書諸壁間夫人懼夫壁有時而壊則又書於譜若夫人之於王氏承家啟後之意何其懿哉素昔修宋史知君之先有大勲勞欲爲之仿歐陽譜法撰次爲書請以夫人手澤櫝藏於家廟顧旦暮驅馳有不暇及君將歸江南乃以序爲屬敍曰王氏其先瑯琊人轉徙大名成安其可見者唐末處士肇肇子景爲洛州錄事贈將作監將作子遷贈光祿卿光祿生明遭宋之興克樹大業爲推誠翊戴功臣贈太子太傅其後仕者相踵而起其居永丰者由太傅四世孫同始至君又十有二世矣夫以太傅際風雲之會功名顯赫著在彛鼎歷數百年之久而胤冑繁衍厥有其由方其將兵數萬下江南兵至洪州不妄殺人市不易肆革李氏之敝法而薄其賦稅嗚呼此豈武夫悍將所能哉至若朝奉之訓不可起無益之爭興無故之訟骨肉自相吞噬用度過爲侈靡輕棄祖業謀拆故居廢四時祀先之禮忘在庭義方之訓其爲言至簡非獨王氏可以服行之凡爲人子孫者以是更相告語則興者不能以遽廢廢者亦可以使其興也敍其譜而推本其原而及其先訓亦所儆夫世之人且以自厲焉

文殊師利菩薩無生戒經序﹝癸已﹞

梁武帝時菩提達摩至於金陵問答不契折蘆渡江畱楞伽經曰此可傳佛心宗震旦之人有爲佛氏學者敬信而誦習之因是而開悟者未易悉數蓋天竺距中國十萬餘里言語不通文字亦異則其書之未及翻譯者尙多有之不獨楞伽而已皇元泰定初中印土王捨城剎底裏遜曰指空師見晉王於開平論佛法稱旨命有司歲給衣糧師曰吾不爲是也因東逰髙句驪禮金剛山法起菩薩道場國王眾諸臣僚合辭勸請少畱師乃出文殊師利菩薩無生戒經三卷欲使眾生有情無情有形無形咸受此戒聞者歡喜諦聽血食是邦者曰三嶽神亦聞此戒卻殺生之祭愈增敬畏師之言曰直指人心見性成佛我道則然說法放戒老婆心切故是經因事證理反復詳眀讀者若楞伽之初至嘆息希有嗚呼五濁惡世其人之迷謬已甚不有以警動開諭之終無以爲入道之基矣師之學得於南印度吉祥山普明尊者天歷皇帝詔與諸僧講法禁中而有媢嫉之者窘辱不遺餘力師能安常處順湛黙自悔居無何諸僧陷於罪罟師之名震暴中外四方信向彌篤今皇帝眷遇有加資政院使姜金剛旣施財命工刻是經以傳門人達蘊請予爲序

上都分學書目序﹝癸巳﹞

開平距大興且千里大駕歲一行幸恆以仲夏之月至及秋則南還故百司之扈從者驟往倐來無復久居之志在上者固簡其約束而弗遑有所程督國子監歲以助教一員佩印分學學正學錄或一員伴讀四人實從諸生之在宿衛或從父兄多至數十人以稟給庖隸自隨學館卽孔子廟西北爲之逺絕塵囂人事稀簡助教專於教事非休假不出戶可以稽經諏史探索精微之蘊百司扈從者求如分學之安適亦云鮮矣至正十三年助教廬陵毛君文在實在行中乃節縮餐錢之羨購書一千二百六十三卷爲三百五十冊置於分學蓋上都書最難致昔賀涇陽王爲畱守嘗遣教授董君買書吳中藏於學宮刻書目於石凡文臣之嗜學者往往假讀之比還必歸諸典守者先是分學亦假其書或他司已假則不可得有志於競辰者甚爲之惜顧分學買書自毛君始繼至者將歲歲而增益之當至於不可勝算諸生學古以入官治心修身一徵諸方冊毛君之功夫豈少哉祭酒魯郡王公移牒開平府俾以其書與儒學舊書並藏置書目一藏崇文閣一藏開平儒學一隨分學而余序其端是年分學者學錄李文伴讀劉壽張儼苑致陳信也

艾蜚英奇納克實山百韻詩序﹝乙未﹞

余好考求宇內山川風俗物產獨北方無載籍至其地者往往不能言𨿽言之不能悉也往年古田主簿番陽蕭澄嘗爲和寧學官出其所撰和林賦又有李生者亦番陽人爲兵馬司吏其人儒者頗記錄其槪余將撰次爲和林志顧有所未暇爾同郡艾君蜚英爲內史府掾史甘貧勵行冰蘗自持同列疾其異己令式百司官曺凡後至者當逺役君名最居上乃令分府北行聞者爲之不平君欣然曰吾壯逰之願畢矣卽日就道館遇奇納克實山下暇日因登是山作詩百韻千言以紀述其勝至正十一年季春之月也後五年孟秋之月君爲左警巡院判官與餘皆謁告養痾錄其詩相寄鋪張皇元之丰功大業此固余之素志又足以助成其書故幽憂之疾爲之灑然以蘇君之爲惠者至矣古人有云登髙能賦可爲大夫其君之謂與因書其後以歸之

杜氏世譜考異序﹝乙未﹞

至正八年天臺杜君昌閭奉其世譜航海以達京師俾史官臨川危素爲之序素以杜氏世大族何以序爲君自是相見輒以爲言乃取其書玩繹之有未盡合者因旁稽他書著爲杜氏世譜考異一卷敍曰昔者周成王封其弟叔虞於唐唐子孫攺封爲杜其後宗族散處他國隰叔奔晉爲士師因爲士氏會食邑於範又爲範氏故宣子謂魯叔曰陶唐氏禦龍氏豢龍氏豕韋氏唐杜氏範氏皆其祖也杜氏之後泄適魯爲大夫出奔於楚生大夫綽綽生段段生赫爲秦大將食邑於南陽衍子孫因居焉世稱杜衍赫三子上黨太守秉生南郡太守札札生禦史大夫周唐大歷七年安平公顒六世孫太子賓客信嘗修譜宋中興館閣書目猶載此書則嘗刋行於世矣以司徒岐國安簡公之善著書羅絡古今號爲精宻未遑自修其譜何耶歐陽文忠公有言自春秋諸侯之子歷秦漢千有餘歲得不絕其世譜而唐之盛時公卿家法存於今日惟杜氏則其譜宜最爲詳盡而猶有所抵牾學者之欲考求故實夫豈易言哉素嘗求史館遺書於行者過越問祁國正獻公之後無有也至黃巖得太子贊善梓州通判誼丞相淸獻公及其子滸之事刋諸宋史又嘗撰世徳之記以遺君考異之作抑亦見素於杜氏深致意焉他日君歸其鄕搜訪考訂使歸於一是山林之下宜有好古博雅之君子以補素之不逮云爾

說學齋稿一百三十三首予前三十年從吳純甫借觀今吳氏之書往往散失予一日忽憶此書亟問其家幸而尙存爲之甚喜蓋公所自書前有臨川危素太朴著七字而篇別不爲聨卷紙尾皆暗記所作年歲獨以賦頌贊記序爲次以此知公自珍其文若此蓋錄藏之以待編次者也然尙有其半而軼矣說學齋稿者亦予向時所見標題亦公之眞迹今復脫去昔宋太史稱公在至正中以文名天下淵深精純獨繼歐虞之後予家苦無書而公集五十卷尙未之獲見故命童子錄而存之嘉靖三十八年六月癸亥歸有光跋

說學齋稿卷四

