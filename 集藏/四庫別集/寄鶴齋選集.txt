

寄鶴齋選集淸洪棄生撰

﹟付「鈞天樂」與陳墨君書﹝甲午﹞

前日道過芳村﹐與君淸話﹐欲一睹傳奇爲快。弟因向友人借得「鈞天樂」一部﹐玆卽付上﹐以紓渴懷。

第是中佳處﹐未許淺人問津。君具有慧眼﹐宜仔細尋其脈絡﹑玩其結構﹑賞其雅唱﹑識其寓言。詼諧﹐則曼倩復生﹔謾罵﹐則東坡未死﹔操筆﹐如史公之敍滑稽﹔塡韻﹐如柳七之譜曲子。忽而哭﹑忽而笑﹐忽而歡情﹑忽而涕淚﹔忽而才子﹐忽而佳人﹔忽而鬼怪﹐忽而神仙﹔忽而人間﹐忽而天上﹔忽而往古﹐忽而來今。郁則極郁﹐伸則極伸﹔痛則極痛﹐快則極快。盡宇宙間人物情狀﹐無不供其描繪﹔盡時俗中人物情狀﹐無不供其鑱鐫。登場唏噓﹐令人欲絕。場上一唱﹐場下有笑者﹑怒者﹑羞者﹑恨者﹐有喜而雀躍者﹐有惡而龜縮者﹔秦殿照妖鏡﹑溫嶠然水犀﹐不足諭其妙也。然而變化萬端﹐終歸一綫﹔豪極豪﹐而細又極細。有其筆﹑無其書﹐無此風雅﹔有其書﹑無其筆﹐無此神韻。談笑風雲﹐罄咳珠玉﹔殆以才子之絕調﹐而偶爲伶官之遊戲乎﹗種種妙處﹐言之不盡﹔要須與一部屈子「騷」﹑馬遷「史」﹑一副嗣宗淚﹑你衡口﹐合作一場鼓吹耳。然又須蓄一甕淸濁酒﹑刮一雙靑白眼﹑開一个不合時宜肚﹐乃得澆潑積年壘塊﹑發泄皮裏春秋﹔不爾﹐重負作者﹗

﹟論「鈞天樂」﹐與陳墨君書

「西廂」淸脆如一枝洞簫﹐向緱嶺吹歌引鶴﹔然是巧人極筆﹐非才學人絕唱。此則如黃帝張樂廣莫之野﹐眾聲齊作﹐萬籟不鳴﹔不復知有人間世矣。胸有千古﹐故目無一切。

弟所見傳奇佳者三十餘種﹐惟推此爲第一與「桃花扇」﹐次則「長生殿」。逾冠時﹐曾有讀「鈞天樂」絕句百二十首﹐會當寄與參看。

﹟與阿宗及門﹝甲午﹞

賤此行應試﹐自七月十一日在海上濡滯十日﹐始到廈島。歸來﹐在函江待渡一月。航海四次﹐望不得見臺灣﹔望見臺灣矣﹐乃忽遭罡風打折船桅﹐猶復收回。迨再航海﹐猶不得利﹔乃溯潮到崇武﹐再阻風十日﹐始得揚帆而渡。波濤掀簸﹐形神顚沛﹐始得見山﹐乃難之又難。船將入港﹐復不得入﹐猶寄泊於番挖海口五日﹔夕聽濤聲﹑夜望月色﹐鰥魚不寐﹐蟣虱紛來。午夜之中﹐頻起作王猛之捫﹐苦亦甚哉﹗新街諸宗人﹐聞余在海上飄泊﹐雇不得小舟﹐乃撐竹筏而往﹐欲作迷津之渡﹐以濟失路之人﹔亦苦風利﹐不得泊。至第七日﹐風晴浪靜﹐家人喚棹相接﹐始登彼岸。回顧海上﹐儼有天堂地獄之別。登第﹐難若登天﹔不道歸家亦難若登天。迍邅人到處苦境﹐可慨也﹗

賤自去年見闈墨文字﹐所取半屬瞇目。今年此行﹐早已聽得失於冥漠﹐只當作山水之遊﹔而考試爲循途之舉﹐故在函江聞鄕闈報罷﹐以一笑置之。及到崇武見闈墨﹐乃較去年尢野狐之甚﹗「顏淵季路侍」全章文中二十四名者有句云﹕『流禍靡窮﹐艸野輒資以嘯聚』﹔對比云﹕『包藏不軌﹐神器直至於闇幹』。上比自聖賢說至造反﹐如李自成是也﹔下比自聖賢說至篡位﹐如王莽是也﹕不知題爲何物矣。又有說成讀書不成而攺業者﹐文中有「持籌牟利」之語﹔又有說成讀書不成而遊幕者﹐文中有「刑名法家」之語。又「書經」題﹐有就「伯益說出降至春秋吳﹑楚﹑齊﹑晉之兵力」者﹔「書經」題系「惟徳動天」二句﹐又有作「離騷」體者﹕可謂很逞蠻矣。風气如是﹐賤此行可謂賣衣裳於斷髮文身之鄕﹐多見其不知量也。此後若不逐臭愛醜﹐恐銷磨未知胡底﹔一嘆﹗

﹟與施子芹小柬

小弟在世﹐如太滄之一粟﹔老兄諸位欲相引以陪議大局﹐小弟自揣﹐固不足用。惟思此際君國決裂至是﹐凡在婦孺﹐皆當執干戈以衛社稷﹔故不敢漫爲矯舉。然弟無所求於人﹐亦無所爭於人﹔進退必須審愼。刻承髙命﹐與府尊議定後行﹐最爲妙著。必如此﹐方不造次。

弟謹在鹿俟教﹐守「無小無大﹐從公於邁」之義可也。

﹟與悅秋先生書

早間奉上一信﹐因先生不在﹐姑復收回。

弟思事到此際﹐已難於下著﹔豈果夷狄之過人﹐人之甘不如夷狄耳。彼敵蓄志窺伺中華﹐在二十年之前﹔其間練兵訓將﹐則亦有二十餘年之久。𨿽老者已死﹐少者方習﹔而新舊參半﹐亦必有經練十年﹑五年之人﹐至少亦有三年。以經練三年﹑五年之人﹐𨿽或雜以臨時生兵﹐然薰陶一月﹐自可一鼓就列。而吾臺去年當北邊喫緊之際﹐正南服戒嚴之秋﹔使於其時元帥親入行伍教習士卒﹐則至今日已經一年﹐較諸平昔操馭與臨陣操馭者﹐尢爲及時濟用。乃漫不關心﹐日以添兵增營﹐排列壯麗爲事﹔此豈可以形貌嚇人者耶﹗敗衄之後﹐多藉口器不如人﹔不知中國制器﹑購器貲本較東國尢厚﹐固有過之﹑無不及耳。人不如耶﹗器不如耶﹗先生以爲何如﹖小人飲和食土﹐同舟共命﹔惟有禱祀蒼蒼﹐福庇吾臺無事已耳﹗余無望矣。

﹟再與悅秋翁書﹝乙未﹞

撫憲募軍﹐遠募廣西﹔此尢糜費生事﹐且不足用。渠意以爲桑梓可恃﹐不知用得其人﹑人得其心﹐𨿽胡﹑越可使一家用﹔不得其人﹑人不得其心﹐𨿽一家亦成胡﹑越﹗撫軍爲廣西人﹐欲用鄕軍如李牧之用趙﹐亦只以三千人爲親兵﹐借資彈壓地方可矣﹔若欲防守﹐仍須一切用臺灣人守臺灣地方爲得要。況兵家千里攜軍爲赴急﹐遠方人地生疏故耳﹔若撫軍則守臺已有十年之久﹐其於人情風土無不熟悉﹐用臺灣人如得其道﹐可收運臂使指之效。武侯之用蜀士﹐充國之用羗兵﹐王姚江之用贛軍﹐戚南塘之用義烏﹑溫﹑臺人﹐皆不及駕馭十年而能以土勇平土寇者。捨近圖遠﹐此豈有說耶﹗

﹟復家韞巖孝廉書﹝丙申十月十七旦作﹞

孤棲海外﹐似在蓬中﹔日惟抱書﹐不聞一事。身世𨿽悲﹐耳輪較淨。時方秋盡﹐倏已寒生﹔雪月當戶﹐霜風入樓。獨坐虫窗﹐忽逢鯉信﹔展讀未終﹐心腸萬斷﹗

來札云云﹐已聆一切。意謂齊子歸田﹐都撫實據﹔戎人納地﹐殊屬子虛﹗然則珠崖片土﹐空懸戴漢之心﹔銀夏一方﹐豈有歸宋之望乎﹗宗師臨試﹐許人復籍﹔遠招傖客﹐重被國光。聞兄一呼﹐深刻五內﹗柰弟慈憂未滿﹐無意人間﹔時事俱非﹐何心富貴﹗生命付諸鴻毛﹐世途視同烏有。蓬蒿沒膝﹐無嫌張蔚之居﹔敗葉盈門﹐未掃仲元之興。古之避難﹐賣餅市中﹔人之韜光﹐賃傭廡下。若第者﹐猶以詩書自樂﹐翰墨娛生﹔抑又過矣。𨿽居虎口﹐或慮蛩窮。然身在天地﹐禍福倘來﹔巢於蟭蟟﹐浮沈一瞬﹕則又可達觀自得﹑俯仰無驚耳。

至聞彼族加恩之意﹐吾民樂生之機﹔是誠有之﹐僕謂不然。夫狉狉無聊﹐煦煦何補﹗刀俎之气﹐不絕於前﹔噢咻之聲﹐徒聞於後。且其爲計﹐又屬至微﹕譬諸鄰嫗﹐撫子一飴﹔有若估錢﹐償匄千乞。以此言仁﹐仁乎不仁﹔以此謀國﹐國非其國。

仲秋一信﹐來逾匝月﹔報候起居﹐當經盼否﹖海南危地﹐日處熬煎﹔天末故人﹐時來問訊﹕亂離之中﹐得此爲快﹗翹念吾兄無恙﹐伯翁健飯﹔天倫之樂﹐曷勝忻頌﹗惟是蓬萊末劫﹐多見滄桑﹔翰海流沙﹐陡遷陵谷。管寧之在遼東﹐沈炯之淪河北﹔思痛定之餘﹐爲溺人之笑﹗昨日所經﹑今時所處﹐如弟者固已風雲搖其素魄﹑濤浪駭其遊魂矣。

﹟再與家韞巖書﹝丙申十二月十七夕﹞

十月之間﹐祗復一書。滄海遙遙﹐神與天遠﹔一念徽音﹐如侍左右。

此間近事﹐漸覺回風。最足慰者﹐新令無剪髮之條﹐故鄕免胡服之攺﹔𨿽居異方﹐依然內地。茅舍一椽﹐巾書萬卷﹔俯仰古今﹐逍遙歲月。任蓬萊水淺﹐無憂一舸桃源﹔看蠻觸爭多﹐自適半生桑薴。世或苦於炎歊﹐我未驚於崑火。不然﹐佛袖而去伊川﹐束裝而辭裸國﹔瑣尾之情﹐亦良苦耳﹗今乃知咸陽一炬﹐終存破壁之書﹔大海疊波﹐猶有穩帆之施。榮華𨿽後於人﹐悲戚不先乎我﹔此內權衡﹐端推造化。假令早年衣錦膴仕簪冠﹐則望風先遁﹐殊忝科名﹔危地圖存﹐又辱軒冕。安得來往自如﹐去畱兩便﹕遼東白帽﹐髙臥而閱興亡﹔洛下靑緗﹐閒居而書故事乎﹗

遭玆世難﹐彌益精神。詩中感慨﹑文外愴懷﹐俱饒悲壯﹐不溺浮辭。楚騷之有哀些﹐漢曲之起郁噫﹔身經萬變﹐文易一觀﹕較諸前修﹐如成再世。乾坤鏤其心性﹐陵谷觸其欷歔﹕所謂「平生最蕭瑟﹐文章老更成」者﹐非耶﹖他日所著勒成一書﹐宜有可觀﹐須當呈鑑。此際韜藏﹐正自謹愼﹔蓋有得於滄桑者多矣。

所恨神州陸沈﹐仙山糞土﹔表海無虯髯之客﹐太原無裼裘之英﹗江山萬里﹐洋鬼縱橫﹔風土九州﹐島夷睥睨。志士終夜撫膺﹐中華亙古失色﹗興念及此﹐痛何如之﹗戴天如囚﹐登朝如狗﹔小弟立意不作靑紫中人﹐職是故耳。然而一副豪情﹐無從揮霍﹔千秋壯气﹐何處銷磨﹖售世旣恐頹唐﹐韞懷亦空朽腐﹔進退思維﹐絕無妙著。惟願吾兄得意﹐折杏南宮﹐種花洛縣﹔使弟攬轡從遊﹐入幕作客﹕參畫諾於停騶﹐借獻籌於按部。課耕課識﹐問雨問晴﹔兄飲廉泉﹐弟分讓水。無濁世之名﹐有淸風之興﹕則所望於帡幪者﹐此也。念之﹐佩黻時無相忘﹐幸甚﹗

﹟致「陸操新義」﹑「約章纂要」於悅翁

得睹未見書﹐勝入瑯環福地。昨夜蒙許借以新譯五種兵書擲到﹐當刮阿蒙一重目。因順獻上「陸操新義」及「約章纂要」二書﹐以呈鴻覽。

陸操是徳國所長﹐昔年用以圍丹﹑勝奧﹑虜法王者。求其體用﹐尙不如戚武毅束伍法之簡要﹔而於分合﹑步走攻守之法講之最密﹐亦足以相發明。僕爲約其旨實﹐不出「尙書」中「步伐止齊」之範圍。我中國邇來置古賢大法於不講﹐遂墮兵制﹔乃日事步西人後塵﹐襲其粗而遺其精﹐豈不自沮士哉气﹗「約章纂要」一書﹐於有關系國勢事體者頗多不載﹔如與俄定界﹑與法分界及與各國租界﹑與英議界等約俱不詳明﹐惟瑣瑣於商類及設教交涉細事。自是纂者意趣之卑﹐似無足當一顧。然蒭蕘之獻﹐亦磚玉之資也。

﹟與李雅歆君書﹝丁酉﹞

近日一位宦途老先生梁鈍庵到鹿﹐輟駕見訪。素昧平生﹐慷慨直言﹐謂僕駢儷佳﹑詩不佳﹔僕愕然﹑駭然。問何所見而云然﹖道自幼春處見近作一篇。僕疑之﹐不稔其人爲工於詩者耶﹐抑或盲於詩者耶﹖姑聽之。索看小艸﹐姑呈之。鈍翁一閱﹐擊節「懷古」及「子夜歌」﹑「古意」﹑「無題」諸詩﹐不禁目笑之﹔以爲眼大如箕﹐乃僅識及少年文字浮艷體格者耶﹗蓋「咸陽」﹑「姑蘇」懷古八篇﹐乃逾冠時馳逐王﹑楊﹑元白體者也。

及是夜畱飯﹐鈍翁出示所作「釣龍臺歌」﹐則又愛之﹑疑之。錄所作散行文﹐又有才气﹔乃縱論以試之。夜深﹐攜去舊作陳太史﹑孫太守觀風文卷三本﹔越日送來﹐則黏紙眉評﹑尾評幾滿。所評歌謠﹑古詩﹑古文﹑駢文﹑銘詞﹐或以爲可傳﹑或以爲可刪﹔策對﹐或以爲可行﹑或以爲不盡可行﹕則犁然俱當。惟卷中賞「九十九峯歌」而不賞「國姓濤歌」﹐則未盡是。蓋九十九峯僅淸刻﹐而國姓濤且沈頓也。鈍翁許「九十九峯」詩力厚思沈﹐人間傑作﹔亦偏嗜。至謂近二年詩不及前﹐亦不合。蓋自洊經禍亂以來﹐感慨淋漓﹐詩格一變﹔從前所未有也。第筆路稍奧﹐不動目耳。

僕平生所見古詩手仙根外﹐實推鈍庵。惜所作不多﹐傑構太少﹔不然﹐當與古人肩行矣。

﹟乞梁鈍庵先生書「猛虎行」柬

昨夕請教歸來﹐翻讀屈翁山「猛虎行」﹐直欲同聲一哭﹗不知爲彼當日作耶﹐抑爲我今日作耶﹖先生「釣龍臺歌」﹐雅近嶺南風趣﹔先生艸法﹐又似宋﹑元間人。晚生知詩者﹐非知書者。𨿽然不知書﹐要知先生之書可張之座右﹐與古圖章爭耀者也。

讀先生之詩﹐讀嶺南之詩﹐請以嶺南之詩求先生之書﹔不禁破涕一笑﹗

﹟與蔡某書﹝戊戌﹞

前日與閣下坐﹐共談醵貲牟利事﹐閣下意欲與僕居鹽﹔此以鹺賈鹹味糝吾輩酸風﹐大善﹑大善﹗

古者國計﹐鹽爲大綱﹐士大夫尢多以此起家。故漢桑宏羊﹑唐劉晏用﹐皆注意於此。然宏羊爲國朘民﹐啟漢武侈心﹔遠不如劉士安官民俱利﹐啟唐中興﹕此桓寬之論所由作也。今日徵榷紛如﹐而獨鹽政偶弛。是夙沙蚩尢百密中之一疏﹐使食淡人有所充口﹔亦昆明劫火以來﹐獨鹽池少獲完善者。吾輩不能以阿膠止河濁﹐不妨以敝箄救池鹵。且又一間棧屋適好司鹺﹐不須別籌鄭衛隙地﹐亦引位之天然者。

僕未爲兩者計公利﹐不覺先爲一己計私囊。僕允人合作五穀店﹐僕擬兌去年所貯之油湊成一股﹐不料油路滯銷﹐其項缺如。昨日思得一便宜計﹐意欲移閣下買鹽之金﹐充僕合夥之數﹔待僕項到手﹐然後完閣下之牢盆。量少﹑量多﹐惟閣下之力﹔給全﹑給半﹐惟閣下之思﹗弟不欲以竭忠盡驩者﹐致失夫揣已度人也﹔閣下得毋啞然於行炙者先嘗其味﹑分羹者遽染其指乎﹗

暫假蔀丰﹐聊掩罍罄﹔知交之間﹐用敢坦布。

﹟與林幼春書

去年得閣下手書見問﹐本欲卽復﹔因雅歆君來﹐語多寄達﹐故緩附鴻。閣下淸才妙悟﹐匪夷所及。詩﹑古文詞之事﹐僕屢欲有所告﹔只因交淺言深﹐故輒中止。

僕之駢儷﹑詩﹑古及制義﹐頗可自信﹔分量之有到﹑有不到﹐亦皆自知。惟古文𨿽有所知﹐則覺其不到﹐而不敢自信也。但𨿽不敢自信﹐而今人所作之獘﹐一見輒能了了﹔惟自己亦時不免耳。駢儷之透頂處﹐在由兩漢﹑魏﹑晉及六朝﹑三唐文一鼻孔出气﹐惟魏﹑晉多近古﹐三唐多近今。宜古﹑宜今﹐端推齊﹑梁﹔泥今失古﹐則自宋﹑明。本朝之古文﹐不能比唐﹑宋﹔本朝之駢文﹐則有越唐﹑宋者。詩或宗唐﹑或宗宋﹐當其盛气時﹐視明代蔑如﹐其實與明代齊耳﹔但獨到處﹐亦有明代所未有者。總之﹐一代各有數子﹐一子各有一面目﹔不能槪抹。僕之陋作﹐不甚深藏。但毅力有到之篇﹐亦鮮示人﹔卽示人﹐亦鮮印契。惟數年前「九十九峯歌」﹐邱山根見其刻入處﹐許爲查初白﹑趙執信﹔然「秋詠」十二首甚渾﹐卽有不省處。去年梁鈍翁見舊作歌謠﹐許爲唐樂府﹔「塔將軍歌」﹐謂可入髙岑。然「湘﹑楚軍二行」甚壯﹐卽難得其賞識﹔更無論他人矣。

僕之事業已無可望﹐半生心血只在詩文﹔如歐冶鑄劍﹐以身殉此矣。特兵燹滄桑﹐易致焚如﹔此後卽欲求如揚子云之覆瓿﹐恐亦未易得也。一嘆﹗

﹟與林幼春書﹝戊戌﹞

幼春足下﹕

壬辰一晤﹐條忽六秋﹔閣下英華日茂﹐而僕老大徒傷﹗玄發﹑朱顏﹐靑衫﹑退絳﹔相形之下﹐妍醜奚堪﹗又況時世傖荒﹐邱山陵谷﹔江河有日下之悲﹐滄海無回瀾之望﹗風之殊也﹐不亦傷乎﹗

劇秦美新﹐昔人所恥﹔朝齊暮楚﹐吾黨所非。閣下入時未深﹐染俗未重﹔愼毋以素涅緇——卽白混黑﹐幸甚﹗書不盡言﹐詩以寄意。

來春正月﹐尙其赴秦樓之會﹐輠輿見訪乎﹖古書數榻﹑秫酒一甖﹐坐王粲於席頭﹐話阿戎於門裏﹔不盡賓主之歡﹐脫略形骸以外。

肅此只復﹐惠我好音﹗

﹟答林幼春談近事書﹝戊戌十二月十八日作﹞

去月中日﹐忽接寓書﹔愴懷浮世﹐感慨當年﹗攄時事而沈炯辭傷﹐撫覉愁則徐陵路絕。神州下淚﹐陸沈海岱之鄕﹔鬼伯呼人﹐吹墮黑風之國。

今者水火益深﹐繭絲日縛﹕海市蜃樓﹐盡懸徵榷﹔洛灰殘土﹐徧覓眞珠。食武昌之魚﹐居何似死﹔聞泰山之虎﹐猛莫如苛﹕蓋民生窮慘﹐於玆甚矣。我輩田硯無科﹐商詩不稅﹔王摩詰輞水歲月堪娛﹐黃道眞桃源逍遙不少。無如法外之徵﹑暗中之取﹐錙銖日削於書庫﹐株連卽逮乎儒坑﹔生涯已窘﹐物賄皆昂﹕不農不商﹐胥受其害焉。況乎伏莽叢箐﹐由來如蝟﹔揭竿斬木﹐自此爲羣﹕殊無治盜之能﹐徒有取民之暴。我孔熯矣﹐彼何人斯﹗所云石壕胥吏﹑銅馬彊徒者﹐料未似此也。

夫庾信間關﹐猶是洛河風雨﹔田疇棲托﹐依然漢徼人煙。古來塵世之滄桑﹐不攺中原之文物﹕羯如石勒﹐尙存君子之營﹔氐似苻堅﹐大有霸王之度。從未有妖漦一噴於海外﹐膏血頓濺乎域中——窮奇牙爪﹐以忠信爲糧﹔■﹝豸契﹞貐性情﹐見衣冠而噬﹕如今日者﹐良可慨矣﹗

天狗化人﹐白虹貫日﹔埋秦憂於下地﹐醉帝酒於上天。烽火南朝﹐鮑照歌蕪城之賦﹔流離北岱﹐劉琨答盧子之書。繻拜。

﹟與家煇石孝廉書﹝戊戌﹞

今年閏三月間﹐捧兄元月書並「芳洲公集」一部﹐彼時卽當修信奉覆﹔因兄已在京中﹐須俟回家。迨五月終﹐得兄四月二十八日信﹐已知兄返溫陵。𨿽不獲看花杏苑﹔而振鐸杏壇﹐正亂世不顯﹑不晦地步﹐佳哉﹑佳哉﹗

所示時事﹐一切聆悉。我生不辰﹐無可如何﹗所可悼恨者﹐我輩惟在气數中﹐與世浮沈﹔不能出气數外﹐挽回世運耳。海外時事﹐尢不堪言。疫气流行﹐搜檢之例﹐繁酷難勝。至「土匪」猖獗﹐與彼族儼成敵國﹔列械相逢﹐彼此避路各去﹐不敢問也。此輩向謂「義民」﹐但近有爲非者﹐不能諱「匪」之一字﹐姑從敵語﹔究不能不許爲壯士﹗京中物價﹑米價﹐自是季世地不獻寶﹑物產蕭條之故。泉州米價一石六圓﹐臺灣亦然。

春初﹐臺南﹑臺北一石五圓外﹐此際收獲﹐我臺中一石且五圓﹑四圓七八角。地非長安﹐居大不易﹔可爲弟嘆矣﹗臺灣版圖歸中國之初﹐有物丰穰﹐庶民康阜﹐是天地生養之運。今歸外國﹐百物踴貴﹐庶民憔悴﹐是天地劫殺之運﹔然則不當作易世觀也﹗除夕之例﹐悉依舊時。日本人𨿽有中歷﹑西曆﹐居臺灣者究亦有從華例。然則伊川爲戎﹐不必長爲臺慮﹗

芳州古文﹐筆气縱橫。外省唐荊州﹑本郡王遵巖﹐芳州公同時雁行﹔無愧色已。

專奉沈香二束﹑魚翅二副﹐伏維笑納﹗

﹟再與家煇石孝廉﹝戊戌﹞

此七夕前二日﹐拜捧吾兄六月朔信﹔比接前信較捷矣﹐亦匝月也。元月四月二信﹐經於前日拜覆。但該信並沈香﹑魚翅﹐因等候蚶江船﹐船到又輪幫﹐故遲往未至。倘兄接得﹐卽乞回音﹗

「八比」廢爲「策論」﹐朝議迅速如是﹔是只速於語言﹑文字耳。若軍政﹑吏治亦速變積習如是﹐則有望矣。

臺灣五月間淫雨經旬﹐米價之昂﹐職是之故。此六月十九﹑二十﹑二十一日三夜二晝大雨﹐弟在屋中﹐只覺屋漏無立錐處。迨二十二日雨晴出門﹐則處處崩頹﹐暴漲陷山﹔數十餘莊付之奔流﹐人物烏有無數。臺北亦然﹐且兼火災﹕何臺灣苦劫之多耶﹗兵燹﹑凶年﹐疫癘﹑盜賊﹔今且洪水隨來﹐可見气運﹗

年來物價倍昂﹐農工均倍昂﹔惟讀書不昂耳。

﹟與家其昌書﹝戊戌﹞

自丙申爲賢臺事一造賢廬﹐至今未獲再晤。山川修阻﹐鴻音多隔﹔未稔賢臺近況奚似﹗

聞賢臺已擅芙蓉城主﹐作長夜之遊﹐如鄭伯有之在壑谷﹔復采烈興髙﹐時爲劉毅百萬樗蒲之擲﹕未稔然否﹖果然﹐則顚覆可立待也。聞有規賢臺﹔賢云﹕『富厚何常﹐豈我長有耶』﹗此言恰似晉孝武之見災星﹐遂澆地曰﹕『長庚﹗酹汝一杯酒﹐自古何有萬年天子也』。亦似吾鹿之莊成基﹐其親沒﹐人謂三年卽破家﹔成基曰﹕『我遽不肖而必三年﹐偏欲以一年盡之』﹗後如其言。賢臺爲曠達之語﹐可也﹔爲曠達之語而並爲曠達之舉﹐因而生放肆之心﹐不可也。

猶憶賢臺完婚之年﹐邀汝東到書館﹔曾幾何時﹖而汝東又見逝矣﹗僕哭汝南之淚未幹﹐而重悼汝東耶﹗今在汴諸友謀爲汝東身後之卹﹐賢能鼎力一助﹐同襄盛舉﹐則用財以義﹐僕不勝爲幸焉﹗

﹟與陳某書﹝戊戌﹞

自乙未見訪汝東﹐迂道造廬﹐荷足下投轄殷殷。是夕對榻挑燈﹐彼此談及時艱﹐眼眥欲裂﹔此情猶在目前耳。

足下山居朋遠﹐汝南﹑汝東兄弟與足下望衡對宇﹐自不啻王摩詰之與裴秀才﹔朝夕往返﹐足增輞川山水之佳。乃汝南棄世多年﹐僕所遠交者惟汝東﹔足下所近友者﹐亦惟汝東。今不幸汝東又見訃矣﹔人之云亡﹐邦國殄瘁﹐痛何如哉﹗汝東兄弟生前與足下兄弟𨿽有不合﹐自是晏子之所謂「和而不同」﹔且其人之遠勢利﹐亦足下素所知也。昨聞錦堂君適汴﹐汴頭之人競傳足下爲汝東身後之計﹔令人傾服不已。昔孟莊子沒﹐臧孫仲哭甚哀﹔人謂之曰﹕『孟孫之不愛子也而哀如是﹐其若季孫何』﹗臧孫曰﹕『季孫之愛我﹐疢疾也﹔孟孫之不愛我﹐藥石也。美疢不如惡石﹐石猶生我』﹗然則汝南兄弟於足下﹐自是藥石之交﹐而非美疢之可比﹔而足下謀拯於身後﹐自是智不在臧孫下﹐而仁厚且出臧孫上矣。汝東身後之事﹐此意發在汝東所泛遇新交之蔡君﹐再發於汝東所不素合之足下﹔令我輩愧死矣﹗

汝東之舊交尙有李君﹐弟經投信托其向某某諸公謀之﹐至今未覆﹔其忘耶﹑其俟耶﹐尙未之知。旣有足下﹐則諸處不必問之李君矣。望風遙拜﹐專此具聞。

﹟答報社書﹝戊戌﹞

久荷靑垂﹐多蒙錦注﹗竊同敝帚﹐享獲千金﹔愧非席珍﹐晝來三接﹕僕之丰﹐君之厚也。

頃捧來示﹐欲以要事爲托﹔本應聞命速行﹐何敢作態遲緩﹗但弟知此系無他事﹐蓋實欲囑以住社執筆事也。弟素性偸閒﹐本來守拙﹔故在家撰文則樂﹐住社執筆則否。不特眠食有以自由﹐亦且嘯歌可以自得﹕其厚糈丰餉﹐非所求也。前日所以允社中暫往者﹐因來信迫切﹐言陳君患癰頗重﹑楊君歸祭甚急﹐社中乏人經理云云。弟月受社金﹐敢不分勞﹗現楊君不日將到﹐陳君疾愈已來﹔弟確實願在家仍舊以一半精神教讀﹑一半精神撰文耳。若五月初旬亦擬到墩逍遙﹐立候光耀﹔旣可與諸君暢敍﹐且可向報社縱觀。住社之事﹐實謝不敏。伏維見原﹐不勝爲荷﹗

﹟與林君﹝己亥﹞

前日茅齋一敍﹐論文之餘﹐繼以棋﹑酒﹐暢暢何如乎﹗僕與汝南談經史古今﹑與仙根談駢儷歌行﹑與鈍庵談詩古文辭﹐皆極快意﹔杯中吐气﹑耳畔生風﹐不減曹景宗之飲生黃獐﹑宋景文之效庖羊羔也。今汝南已宿艸﹐仙根又遁﹔鈍庵再去﹐風雅寂寞﹐傷如之何﹗得閣下霏霏玉屑﹐不減前輩風流﹔恍佛猶見當年焉。

論儒行﹐莫如汝南﹔若仙根﹐浮華耳。鈍庵未知若何﹖以意揣度﹐操持當非仙根比﹐惟天才須讓仙根﹕髙步至博﹐雅亦不讓也。

﹟與及門傅重輝書﹝辛丑冬﹞

前月夜間遇旗後人陳木森﹐年方十八。云被人誣陷入獄﹐系臺北多時﹔釋出無貲﹐歸途苦遠﹔家有老母﹐門無少弟﹔須到山城﹐始有親友。聆之令人淒惻﹗故僕與蔡君念淙爲之從郵附信陳家﹐僕資以銀角﹑蔡資以舊衣﹔僕亦恐其言有未實﹐故未敢多贈。特給一信﹐俾其沿途南返﹐向貴處告貸。倘若非臺南人﹐斷無故行數十里﹐向貴處貸數百錢之事。又恐其流蕩習慣﹐則不必定爲南人﹔亦有時而到貴地﹐故爲限以三日。今閣下得僕所付他之書﹐已在所限十餘日之後﹐自可不必給他﹔卽給他﹐亦不必重疊若斯。況其言又與僕書中不符﹐則其人﹑其言皆在不可信之例矣。此一串靑蚨﹐未免供老蕩子唱「蓮花落」也。但此亦小可之錢﹐亦屬小可之欺﹔而閣下勇於爲善之心﹑急於賙人之誼﹐卽此而具﹐則量莫大焉。以後凡有類於此者﹐仍須依此而行﹐不可有攺。蓋受欺之事小﹐救人之功大﹔寧可以爲善蒙受欺之名﹐斷不可以受欺沮爲善之心﹗惟閣下自能體此意﹐不必多贅。

﹟與家韞巖孝廉書﹝壬寅﹞

魚雁之違﹐倏忽三載﹔然此心無時不念兄處也。前所惠二信﹐皆有捧入。但到時均隔二﹑三月之久﹐弟以信滯若此﹐因之懶於寄信﹔疏忽之罪﹐維吾兄曲宥焉﹗

弟自世變以來﹐家庭間亦頓形變態﹔蓋旣不能得故國之名以亢宗﹑又不願謀外國之利以炫俗﹐視韓王孫釣竿﹑蘇季子敝裘﹐相去無幾。故自日本據臺之明年﹐卽時萌分爨志﹔惟戊戌﹑己亥二年硯入較丰﹐始不復言。迨去年庚子﹐硯田又嗇﹐報館筆資又被虧欠﹔家兄遂決然與弟分析﹐弟亦慨然聽之。先人所遺﹐約略分出﹔其中瑣碎鄙情﹐總有不堪悉言之處。先人之業歸其掌管﹐弟今所擁者數百卷之書籍﹑所食者數百金之利息﹑所藉者十餘生徒之修脯﹔以此度日自足﹐亦覺萬石君之貴﹑千頭奴之富不與易耳。然家兄兒子長大﹐有恃無恐﹔弟則幼子弱息﹐事事皆一身自任﹐不免有時塵狀■﹝亻孔﹞傯。每欲爲兄一道衷曲﹐憚於縷述﹐故輒中止﹔若約略裁答一紙浮詞﹐又同外人﹐不如不寄之爲愈也。

弟於酬世文字﹐年來不著一字﹔惟歌詩則時爲之。有漳州邱菽園孝廉托新竹王君徵題圖詠﹐爲題三圖﹔一圖借名陳君﹐其知弟與否﹐弟未知之﹔未稔兄知其人否﹖

﹟與邱菽園﹝壬寅﹞

比維嶽嵩聞望﹐湖海襟懷﹔元龍之樓百尺﹐杜陵之廈萬間。遙企之餘﹐神往無已﹗弟鹿鹿風塵﹐蛩蛩海島。沈炯韜晦﹐有懷通天﹔杜坦傖荒﹐無途歸晉。比之吾兄故國人物﹑中華閥閱﹐區以別矣。

日前並拜雙函﹐如獲五朵﹔虛譽之施﹐不勝赧受﹗但所托友竹向尊處抄錄海內題圖之詩﹐不見寄來﹔渴懷仍未有已也。尊著「五百石洞天揮麈雜錄」﹐末諗竣雕否﹖如壽梨棗﹐敢乞惠賜一部﹔使桓譚得珍子云﹑太玄﹐將異域亦有升庵遺筆焉。其題圖之作﹐自覺美不勝收。敢請擇五古﹑七古之尢者﹐命侍史代錄付下﹔則因茂倫淵鑑以廣識﹐海內名人見所未見﹑聞所未聞﹐何快如之﹗

翹首天南﹐惠我好音﹗

﹟三約詩會不果赴﹐戲與峻堂﹝癸卯﹞

前日復上一封﹐渴待回音。乃望眼欲穿﹐洎此十四夕始下羽檄﹐卽期以詰朝就道﹔教弟辦裝無及。是閣下楸枰約客牋﹐乃閣下重關逐客令也﹔與夫司馬穰苴故刻師期以誤莊賈頭顱﹐何以異乎﹗比之舊時棘戰﹐明是大宗師特出縮腳題﹐以窘英雄入彀耳。若立法取威之始﹐欲治弟以屢次逗𨖻觴政之罪﹐立卽發黑龍江墨君邊充當苦差﹐固當俯首﹐對簿無辭。或稍緩寬典﹐量予薄罰﹐卽家中使受金穀酒數﹐俾得效命文行﹐則後月風鶴少警﹐亟應首告奮勇﹐故將軍卽投袂往矣。此傾肝膽﹐無任悚惶﹗

﹟代施某呈「觀會日記」小啟﹝甲辰﹞

賽會之事﹐所以開民智﹑格物理﹐萃天下之精英﹐而拓寰海之見聞也。故泰西各學﹐莫不有會﹕士有文學會﹑農有農業會﹑商有商務會﹑工有工藝會﹐以至天文﹑輿地﹑光﹑電﹑化﹑重﹑測算﹑醫﹑繪﹑機﹑運﹑漁﹑植種種俱各有會。而聯小會以成大會﹑合數會以成廣會﹐則莫要於博覽會﹔其初英國行之於倫惇﹐其繼法國行之於巴裏﹐其後奧國行之於維也納﹑美國行之於紐約﹑行之於費裏地費﹐日本行之於東京。近年則英再舉於愛爾蘭﹑美再舉於芝加科﹑法再舉於巴裏﹐於是日本今年再舉於大阪。某爲海外民﹐於此事不無矮人觀場之嘆﹗

蒙廳長某公殷殷誘掖﹐謂施姓爲海外豪族﹐不可無人以遊於其國﹔遂汲引某以與於斯遊。所過名山大川﹑所閱珍禽奇獸﹑所見窮巧極工﹑所歷風土民情﹐寓之於目而會之於心﹔某不敏﹐竊恐有得輒忘﹐因遂筆之於策而成斯記。博雅者﹐將視爲兔園冊耶﹑獺祭簿耶﹑鼠璞編耶﹗然某以渺焉一身逐隊觀光﹐窮三島九道八十六國之勝﹐爲地三千餘里﹑爲時四十餘日﹔覼縷筆陳﹐積成寸帙﹐竊以爲「東京夢華錄」不是過也。是爲啟。

﹟與王箴君﹝丙午﹞

昨見臺北報文內有「食文字報」一條﹝報爲箴所作﹐蓋欲遊揚其兄也﹞﹐將僕與蔡紈褲並列﹐未免蹧蹋人甚。因令兄惠來「詩話」數部﹐又頻道近日窘況﹔以友誼﹐故特與諸君共爲微薄之贈。報中何以單指僕一人﹖味其意﹐若以爲有酬於友竹者﹔然實未嘗付詩往也。

況前話於僕﹐謂「各體精工」﹐亦是常語﹔實則僕平日虛聲尙不止如所云。尙存有諸公手評﹐略可充汝南月旦者。如陳文騄太史「四縣觀風捲」﹐則評爲歌謠似白香山﹑論議似王景略﹔孫傳衍太守﹝「四縣觀風」﹞則評爲策論追蹤賈﹑蘇﹐賦頌抗手班﹑揚﹝原評甚長有八百餘字﹞。弱冠時﹐蔡嘉瑴二府則評云﹕『童軍此才﹐定是景星﹑慶雲』﹝此評亦頗長﹞﹔羅太尊大佑場中評﹔亦謂『詩有仙韻』。其餘諸公﹐尙多爾爾。此𨿽前輩寬獎﹐未可據爲定評﹐然而友朋諛詞﹐盡可作駢牳觀矣。中年以後﹐回視虛名﹐尢不值一吷﹗前夜遇梅樵君﹐亦與爲令兄謀饋貧糧﹔今見此報文與激揚風雅之心大相刺謬﹐行作謝■﹝艸淪﹞閉口矣。

﹟與王則澍

海天萬里﹐胡﹑越一方。每念友朋﹐輒覺神傷﹔況爲十年不見之故人也﹗昨得溫陵雙鯉﹐儼見春風一面﹔何快如之﹗

讀來書﹐知去年遭郭有道之憂﹐令人不勝哀怛﹗恨波濤遙阻﹐音訊鮮通﹔未獲效孫威直之執素紼﹑徐孺子之進生芻耳。吾兄因是而有浮海之心﹐想亦大丈夫不得志於時者之所爲﹔所謂「余馬欲東﹐安能鬱鬱久居此乎」﹗但中國𨿽已廢科目﹐𨿽卽輕讀書﹐終是彼都臺笠之風﹐去人不遠﹔決遠勝外國之學同溲勃﹑道在屎溺也。弟與兄暌違甚久﹐契闊已多﹔兄倘能來﹐正如空谷之中﹐忽聞跫跫足音﹐有不喜同天降者耶﹗書中謂弟近況頗佳﹐此言誤矣﹗沈禮明之淪河北﹑王深寧之寄甬東﹐豈肥遁時樂饑地哉﹗臺灣以章甫爲文身﹑以衣冠成裸國﹐兄決不可不作前度劉郎﹐一馳域外之觀。然若遂以爲菟裘計﹐則其事良左﹗此間悉索敝賦﹐杼柚其空。在地之人民﹐已苦無遺利﹔來遊之客子﹐安望有餘潤﹗況舊時素封家﹐半以紳士輩爲津筏﹔縱甚慳吝之人﹐一主東道﹐自莫敢不供其扉屨。今則時遷地易﹐九儒僅居十丐之上。彼族之官吏﹐每以讀書爲無職業之人﹐載之戶籍﹐明用稽查﹔今且懸之禁令。此境此情﹐何堪回想﹗弟在此地﹐非不欲筆耕而墨織﹔無如舉國之人﹐皆以通譯音爲奇材﹐而以通詩書爲廢材﹐更從何處求徒侶乎﹗一二村夫子咿唔度日﹐每須向所屬官廳懇求許可﹐百不獲一﹔而又限之以短晷﹐束之以異例。有時官雇之教員一出﹐輒來踞上坐﹐肆嘲罵﹔眞眞牛溲﹑馬渤之不如矣。以吾兄宿學多文﹐若來此間﹐弟要當與兄之親友預謀位置﹐別開生面﹔勿使與鄕學究爭一日之長﹐則進退自綽綽然有餘地。然聞兄在西岑﹐館膳有百餘金﹐弟方企羨之不勝﹔而兄乃厭之﹐欲求於海外。豈果東方之人以西方爲佛國﹐而西方之人又以東方爲佛國也耶﹗兄試拭目而俟﹐弟他時若不作杜坦歸晉﹑溫嶠過江﹐將有如此水﹗

●文選﹝四﹞

詩話

﹟詩話

江西徳化羅榖臣﹐諱大佑﹔同治進士﹐洊擢臺南郡守。枝﹐己丑蒙拔冠郡試﹔未晉謁而沒。觀察唐某刻其「栗園詩鈔古詩自選」﹐體迄唐﹑宋﹐均得門徑﹔今詩﹐則大有元﹑白風流。「追憶詞」用漁洋「秋柳」韻四首云﹕『飄泊東風黯醉魂﹐才人新怨賦長門﹔花移別館鶯無力﹐泥落空梁燕有痕。芳艸已迷楊柳渡﹐扁舟何處薴蘿村﹖梨花庭院深如海﹐淒絕蕭郎莫更論』﹗『芙蕖散亂不禁霜﹐菱葉荷花空滿塘﹔舊譜怕翻「金縷曲」﹐贈衣猶壓彩羅箱。癡心私誓酬妃子﹐稱意行雲負楚王﹗重過海棠花下路﹐深情還問碧雞坊』﹗『落絮遊絲惹舞衣﹐回頭萬恨事全非﹔琴彈怨調弦聲澁﹐鶯喚殘春花影稀。千點黃金和淚鑄﹐幾年碧海變塵飛。人間多少閒牛女﹐銀漢迢迢一例違』。『銅駝淸淚共君憐﹐綺歲風懷漸化煙﹗犀角有靈心的的﹐繭絲無絮意綿綿。口脂香戀如花夢﹐髀肉神傷似水年。哀樂紛紜須懺悔﹐閒愁拋付白鷗邊』。「感念昔遊」云﹕『莫向南皮問舊遊﹐浮沈聚散幾沙鷗﹔一年小劫笙歌歇﹐二月荒城鼓吹愁。春雨又催江上桿﹐夕陽無恙水邊樓。黃鶯紫燕歸何處﹖付與揚塵變海漚』。所作甚多﹐皆神淸韻遠﹐不減古人。「栗園鈔」不多載﹐此亦不能多錄也。絕句如「春情」云「柳條漾碧艸毿毿﹐蝶妥鶯捎花气酣﹔斜倚燻籠溫睡鴨﹐綺窗無語夢江南』﹗片詞隻字﹐皆淸脆絕人。又有『燕市難逢屠狗歌﹐一鞭風雪莽關河﹔健兒吹角氈廬夕﹐詩在明駝背上多』。亦雄气迫人。憶枝在場中﹐循手納捲之作——俗所謂「捲後詩」者﹐均蒙非常逾分之評﹔至以「仙气」相目﹐不禁赧然。在場中﹐曾一場枝已作列第一﹐促刀作列第二﹔暗中摸索﹐不啻鍼芥相投矣。頓經禍亂﹐追述升平韻事﹐不覺愴神﹗

榖臣翁作宰﹐多惠政﹔令晉江時﹐有賢良名。其辦理械鬥﹐尢盡苦心。南門外各鄕有爭競者﹐輒輕裝親蒞平理﹐獷悍之气一戢﹔故晉人今猶懷之。「雜感」有句云﹕『可憐肉食徒﹐但怪閩俗猾﹗謂其性使然﹐棄之等獝狘﹔恍如泰山石﹐根固不可拔。吾聞古仁政﹐蝗虎皆淪浹﹔矧彼靈爲人﹐甘自詭於法﹗龔﹑黃今不存﹐斯語爲誰發』﹗讀之﹐可知其細意撫循﹐非■﹝轂﹐酉代車﹞毒史之比也。故余已醜「題栗園鈔後四首」哭之云﹕『韓偓風懷杜牧詩﹐沈吟聲與淚俱垂﹔三年蓬島求珠日﹐一旦桐鄕飯玉時﹝時郡試甫畢而逝﹞。北海才名尊酒在﹝在郡常與海外名流觴詠﹞﹐南丰心事瓣香知﹗可憐未遂平生志﹐流落人間只寸絲』﹗此詩拙集不存﹐附識一首於此。

吾郡邱進士仙根詩才出羣﹐駢體亦工麗。在諸生時﹐受知唐臬使﹐有「才子」之目。昨年時事破碎﹐聞唐撫棄臺西遁﹐己遂棄義軍倉皇渡海﹐軍餉不發﹐家屋盡爲部下所焚﹔徒向外間報紙張皇民主國虛情﹐以此爲人口實。臨行賦詩﹐有「宰相有權有割地﹐書生無力可回天」﹗句亦可哀也。嘗有小詩云﹕『細雨如絲長綠苔﹐碧荷池館又聞雷﹔湘簾不捲房櫳靜﹐孤負雙雙燕子來』﹗「宿新竹」云﹕『長安消息當輪蹄﹐柳未成陰綠未齊﹔風雨南來人北上﹐詩情畱住竹城西』。洵才人吐囑也。

仙根早時見餘七古﹐許爲查初白﹔遂出示所作「大甲溪詩」﹐瑰瑋奇特﹐學韓公和盧仝「詠月」詩而能繪切眼前景殊佳。詩云﹕『大石如人班立肅﹐小石如犬羣臥伏﹔連營八百斷復續﹐不數八陣壘魚腹。水挾石走西行速﹐羣山隨溪互直曲﹔驚湍十丈下深谷﹐沙飛泥坼無平陸。東來就海爲歸宿﹐溪色微黃海深綠﹔赤道以南火上燭﹐熱風夜出蕩坤軸。曉發渾流黑河濁﹐不關天漏秋雨足。何況淫霖歲相屬﹐天驚石破走飛瀑。兩山交牙作鈐束﹐南衝北突怒難蓄﹔洪濤千尋舞大木﹐百尺桐僵萬松禿。壓山壞云作黑纛﹐崩崖如赭山靈哭。聲喧萬鼓勢萬鏃﹐鞭策羣力水怪戮﹔黑蛟人立夜相逐﹐鼓波上拒雷神戮。何人堰敢淮山築﹐十日拿舟九日覆﹔須逢白露泄秋毒﹐西風倒吹水始縮。洪波五里往而復﹐落爲徑丈淸可掬﹔乃容矼石橋繚竹﹐溪流曲處石如屋。山含海育富水族﹐檺花夜落■﹝魚夬﹞魚簇﹔米市告荒魚布熟﹐石鰈羣歸泉穴育。千僕隨王等臣僕﹐取之爲鮓誇口福﹔此皆異種良罕矚﹐港鰻﹑河鯉皆常畜。溪東羣山屏萬幅﹐往往尋源獲水玉﹔水中吐火照林麓﹐仙人投藥病可浴。瑣聞喜得自番俗﹐下流況分萬溝瀆﹔一水之利生金粟﹐名之陸海秦難獨。行人病涉夏五﹑六﹐萬口爲溪騰謗讟﹕安知怒流不可觸﹐亦能屈曲從民欲。百里餘潤富田榖﹐惡名莫等愚溪辱﹗有如奇人駭俗目﹐淵乎莫測凜難黷。憤發不爲常流局﹐功能濟物眾斯服﹔我欲鐫石將詩錄﹐年年安流爲溪祝』﹝詩中檺音豪﹑■﹝魚夬﹞音決﹔自注﹕爲臺灣俗字﹞﹗

仙根工詩﹑古文詞﹐而不工制藝。同邑有張汝南﹐名光嶽﹐號朴齋﹔制藝巨手﹐衡文者至以方百川爲比﹔而不工詩。然品行特醇﹐作小詩亦佳﹔如『露濕黃花悄無聲﹐捲簾閒向玉階行﹔自憐瘦影同於菊﹐秋滿籬邊月滿庭』。此類頗多。經史亦爛熟﹐平日有志實學﹐服行宋五子書。惜年三十四而終﹐止於廩生。

林朝棟棄臺西遁﹐較邱進士尢難掩眾論。蓋仙根晝生﹐未嫻戎務﹔出領義軍﹐系唐景崧濫舉。蔭堂﹐則承父林文察余廕﹐早經劉銘傳保舉﹐從軍有年。有兵﹑有餉﹐又素經戰事﹐乃不見敵而走﹐致景崧倉皇無措﹔其視徐驤﹑姜紹祖﹑吳湯興諸君以書生撐拒半載——至以身殉﹐有天淵之別矣。故其少君子佩相逢索詩﹐餘贈句有「負負將軍復何門﹐避秦今已失雲山」之語。

三水諸生梁成楠﹐字子嘉﹐號鈍庵。負气﹐遊幕﹐厭刑名﹑錢榖之俗﹔遊諸營中﹐住臺十餘年﹐以保舉得縣丞。乙未割臺事起﹐委署彰化令﹔未幾﹐敵兵至﹐從劉永福軍西渡。有墾地﹐在大湖﹔越年復來﹐晦迹於臺。今年偶到鹿港﹐聞名見訪﹔素未識面﹐相逢之際﹐卽曰「子詩某篇佳﹐某篇不佳」﹔宛如劉四不諱。予敬其老輩﹐喜而畱飲。其夕﹐出其「釣龍臺歌」見示﹔筆气不減嶺南三家。鈍庵謷疵袁子才不置﹐然其「題陶朱公像」﹐筆气又似「小倉山集」中佳制﹔予告之﹐亦不以爲嫌。其「釣龍臺」云﹕『閩越王﹐安在哉﹖我來訪古釣龍臺。王與夫人寢殿開﹐寂寞常對古時梅。南臺萬屋瓦鱗鱗﹐當時海水未揚塵﹔王欲釣龍垂巨綸﹐誰緡之繩王夫人。釣龍囚在釣臺井﹐井水千年碧逾冷﹔鐵索鎖龍波瀾靜﹐虎骨投龍雷雨猛。南越趙佗自椎髻﹐「漢賢﹑我賢」爭較計﹔翻然髙築朝漢臺﹐臺成左纛猶稱帝。此臺無事且百年﹐歌舞歡娛漢六世﹔嗚呼楚﹑漢鬥智鬥力時﹐王爲功狗出偏師﹗髙天鳥盡兔走死﹐王有材力將何施﹗釣龍一事蓋兒戲﹐馴獅伏象王能爲。方今東海長蛟螭﹐奪我南溟作飲池﹔奮鬣欲入王階墀﹐王能磔死抉其皮﹔如王眞是奇男兒﹐王與夫人知不知』﹖釣龍事﹐梁據無諸詠﹔予和作﹐則據余善也。

梁鈍庵先生「釣龍臺歌」﹐越日予和之﹔梁卽贈詩云﹕『二百年文獻﹐伊誰擬杜﹑韓﹗淵源師友絕﹐著作古今難﹔可嘆洪興祖﹐徒爲管幼安﹗蔚然章甫服﹐未許裸人看』。『裸壤原無論﹐衣冠識者誰﹖髙歌驚下裏﹐長焰謗羣兒。懷抱民生痛﹐文章樂府奇﹔長官虛問俗﹐死罪敢言之』﹗『如生爲棄朕﹐朕豈棄生爲﹗無路陳三策﹐思京賦五噫。愁懷形比塊﹐慟哭血成詩﹔苦語聲酸鼻﹐長吟猛虎詞』﹗蓋梁曾見所作「太守觀風策問」及陳當事諸歌謠也。中首系謂予平生及攺名棄生事。余稿中如「送李石鶴」五古﹑「九十九峯歌」﹑「塔將軍歌」及逾冠時所作姑蘇﹑咸陽﹑江都﹑臨安諸懷古八首﹐皆所擊節者﹔然不合意處﹐無不訾謷不少假借。「湘楚軍行」予所得意﹐渠不取也。

梁鈍庵「題日本陶朱公像」云﹕『富者與仙者﹐兩者爾何樂﹖願作陶朱公﹐不作東方朔。東方先生名神仙﹐日求二百四十錢﹔一囊之粟不得飽﹐大官分肉流饞涎。今觀倭制陶朱像﹐肉食之貌誰爲傳﹖廣額丰頤笑開口﹐兩耳如耼垂至肩。左肩肩巨囊﹐其中何止百萬錢﹔左手撮囊口﹐實恐錢刀落地化爲泉。右手擎一鼓﹐有柄當中穿﹔想是左提右挈雄心在﹐昔操兵柄今利權﹗其下金繩稇載三巨橐﹐兩腳蹴踏兩橐堅﹔一橐且復以臀坐﹐如畏探囊胠篋然。不脫軍中金鎖甲﹐檁如大敵當彼前。智盡能縈始獲富﹐旣富情狀何可憐﹗如斯富者鄙且吝﹐曷怪愛子中途捐﹗吁嗟世上守財翁﹐枉見戲侮日本東﹔願爲餓死東方朔﹐不願爲富者陶朱公』﹝原注﹕『日本寫東方朔﹑陶朱公﹑多子婦爲三星圖』﹞﹗鈍庵又「答林幼春詢近狀」云﹕『三義湖上望饃糊﹐隱隱云端見大湖﹔艸木不隨人鮓腐。林菁時見鬼車號﹐有如白水辭微祿﹐直爲靑山誤老夫。愁愧雙魚勞問訊﹐長貧今較一錐無﹗秋霜入鬢已堪憐﹐舊事思量更黯然﹔父子紀﹑羣交再世﹐主賓瑜﹑策話同年。毛錐無用兼疏禿﹐羽扇非今合棄捐﹔誰料不談阿堵客﹐老來偏欲乞囊錢﹗乞食茫然任所之﹐言詞旣拙計工詩﹔屈原澤畔吟多苦﹐庾信「江南賦」甚悲﹗歸路渴思雙馬角﹐鬻身賤值五羊皮﹔不知七十虞奚老﹐尙有他時富貴爲。年過方知畏後生﹐波瀾才思令人驚﹔常聞溫嶠呼英物﹐未怪文淵愛客卿。新法祖龍方蔑士﹐諸儒孔鮒尙談經﹔琴書不惜相持贈﹐望汝文章老更成』﹗鈍庵詩法﹐蓋由昌黎入手而上溯杜公﹐旁及蘇﹑黃也﹔故健而峭﹐宗派甚正。

桐城姚瑩﹐字石甫﹔爲姬傳先生之從孫。學問淵雅﹐綽有家風。令閩時﹐極推挹建寧張亨甫之才。後爲臺灣巡道﹐以焚毀英夷兵船被誣﹐與總兵達洪阿同逮。亨甫跋涉相從至京﹐如夏雲峯之隨盧雅雨出塞﹔故京師諸名流若湯港秋﹑梅伯言等﹐多相引重。後石甫無罪出獄﹐亨甫遂歿京師長春寺﹐石甫偕諸名人爲棺斂致祭焉。亨甫詩有「揚州別石甫司馬」七古﹐極豪宕云﹕『岱宗不爲髙﹐滄海不爲深﹔姚侯期我千秋心﹐感激發嘆非黃金﹗黃金何可無﹐買山負土侯助諸﹔潛鱗豈無燒尾日﹐舉頷或報雙明珠。寄書不到大江北﹐歲寒握手重太息﹔十年故舊半凋零﹐幸有餘生共眠食﹗趙廉頗﹑漢伏波﹐老猶躍馬思橫戈﹔行將四十恐見惡﹐肯以文字誤蹉跎﹗登髙悵望平山堂﹐瓊花凋盡迷樓霜﹔石頭水流金﹑焦月﹐猶是英雄古戰場。眼中飛鳥低山陽﹐釣臺突兀淮陰亡﹔男兒不際風雨會﹐便可垂竿老故鄕。何爲不貴復不賤﹐金門射策勞奔忙﹖詩書自謂報天子﹐縱督八州徒貴仕﹔蕭規曹隨古已然﹐讀律術成嗟老矣﹗可知七尺爲誰死﹐衣錦晝行耀鄕裏﹔不然斯遊可以已﹐朔方冰雪從此始。敝裘一笑仰向天﹐元﹑明故闕煙沙裏﹔去何所慕歸何恃﹖貧到難言聊復爾。欲將坯土障黃河﹐偶愛廟食垂靑史。以玆忍垢復含羞﹐乞食行吟向薊州﹔東南萬里靑山色﹐送我孤帆淮浦頭。風髙木脫葉滿地﹐中有蒼茫四海愁﹔相逢急索廣陵酒﹐痛飲何妨三日畱﹗吁嗟乎賈長沙﹑陳同甫﹐少年自托人妄許﹗爾來復愛申屠蟠﹐身同傭人屋因樹。可惜躬耕半畝無﹐作達彊語從龍虎﹗惟侯慷慨惜我生﹐謬以狷介來狂名﹔低頭恥作曳裾客﹐舉足如提出塞兵。同時知者黃與鄭﹐死去𨿽多空復情﹔正須坐聽江城雁﹐別後惟聞河水聲』。神气似太白﹐格調似遺山﹔可以自樹一幟矣。

近代詩家﹐髙才當數黃仲則﹐髙格當數黎二樵。此外﹐若燕之舒錢云﹑閩之張亨甫﹑浙之姚梅伯﹐亦庶幾之。惜乎﹗三人皆有多才之累。

友人施天鶴﹐字梅樵﹔自少負作才。其尊人名家珍﹐以廩生喜交當途起家後﹐以無心與彰化令李嘉棠相失﹐卒亦以此破家。初﹐李嘉棠附和劉省三中丞丈田加賦事﹐銳欲見功﹔致闔邑洶洶。李自邑治蒞鹿港﹐有暴徒謀截殺於路﹔李懼﹐邀鹿港施﹑黃﹑許三巨姓紳士與同行﹐而施姓無應之者。其後﹐李治愈嚴﹐而暴徒圍城﹐以旅九段爲首名﹔李遂誣施家珍﹑施藻修爲嗾反之人。中丞下嚴檄二﹐施越海亡命﹐易貌﹑變姓名。久而事稍寢﹐藻修攺名施菼捐監﹐中癸已舉人﹔而梅樵尊人流離逆旅以死。梅樵出應試﹐亦領縣案首遊庠。是時梅樵家貲尙鉅萬﹐以喜狹邪遊傾其貲﹔而梅樵始終興不衰。余序其詩﹐有「旗亭劃壁﹐則伶人共詫王郎﹔樂府彈箏﹐𨿽妓女亦知柳七」句。梅樵讀之﹐乃大喜。顧梅樵早歲惟工艷詩﹔中年以後肆力古風﹐乃一變而骨格淸老。玆爲錄其「過斗六寄友」詩云﹕『驅車南山下﹐遊子念行役﹔長途生悲風﹐行行我心惻﹗忽忽日昏暮﹐停車斗六驛﹔憑檻望君家﹐相去但咫尺。回溯十年前﹐過訪騷人宅﹔感君情意厚﹐畱賓且設席。座中風雅士﹐大半淸狂客﹔豪吟盡佳句﹐擊節浮大白。明知覆瓿物﹐珍重如拱璧﹔聚會亦良難﹐交情況筆墨。別來未幾時﹐故人生死隔﹔我年𨿽未老﹐髯髮已如戟。重登君子堂﹐或者不相識。人生若大夢﹐百年只頃刻﹔勸君且加餐﹐保此好顏色』﹗

施悅秋先生菼﹐初名藻修﹔避難後﹐攺今名——有感於韓慕廬﹝菼﹞之遭革衣衿﹐亦兼取「毳衣如菼」之義。從兄葆修以進士知州起家﹐而先生並不依傍﹐自以文學立門戶。自少負才名﹐富室爭欲相攸﹐先生乃與阮姓婚。少年時﹐門徒如雲﹐歲獲修餼﹑廩餼甚丰。性傲睨﹐不喜交長官。因李令聚斂﹐肆斥其過於廣場﹔故李令銜之次骨﹐遂與施家珍同禍。然平生殊愛才﹐長餘十二歲﹐折輩行以訂交。余先父棄世﹐爲書院撰公弔文﹐瑰麗淋漓﹔他人𨿽百求不能得也。自經﹑史﹑百家皆淹通條貫﹐績學爲一方最。少年制藝工王﹑尢體﹐屢薦不售﹔患難後﹐乃棄而用二方家法。癸已中卷﹐在十四名﹔元魁墨亦未之逮。臺灣滄桑後﹐挈二子內渡﹐均先後以案首遊庠﹔先生早歲本以案首遊庠﹐可謂花樣有譜。其駢儷﹑雜文皆工﹐遂不專工詩﹔然偶有作﹐殊淸警拔俗。去年嶽母歿﹐不得已來臺弔喪﹔與予話舊﹐傷心慘目﹐大有「城郭爲墟﹑人物烏有」之痛﹔然畏禍﹐不敢形之紙墨。臨別﹐和餘韻四律云﹕『相逢一嘯海天秋﹐樽酒難消百斛愁﹔虎口餘生容我返﹐鯤身鮏气至今畱。風琴雨管成春夢﹐犵鳥蠻花付醉眸。昔日衣冠知己在﹐此行端不算空遊』。『生成屈﹑賈好才華﹐局促猿駒莫怨嗟﹗未許龍泉輕出匣﹐且探牛斗暫浮槎﹗田疇北處非長計﹐洪皓南歸是故家。旗鼓中原如有意﹐錦標待建赤城霞』﹗『大名海外競推君﹐班﹑馬香濃到處薰﹔眼有千秋排俗論﹐身經萬劫出奇文。詩情送我春江水﹐客路懷人日暮云﹔吟篋肯同孤棹返﹐故園風景重楡枌』﹖『一葉輕舟快往還﹐多勞親舊苦畱攀﹔曾傳避地居東海﹐其柰移文畏北山﹗犬馬有心依故主﹐風塵何處覓仙寰﹗多慚擊楫中流去﹐欲把淸談濟險艱』。

臺灣歲斂數十萬﹐爲劉中丞增至三百萬﹐臺民卽洶洶有不可終日之嘆﹗今割隸東洋﹐驟增至三千餘萬﹐且擬增至六千萬﹔而臺人如啞子食黃連﹐無口可說。於此﹐見前時愚民之不知寬大﹐而士大夫不知時務也。然而日本人亦有「憲章難攺憐商鞅」之詩﹐則剝膚之痛﹐固無分於中外也。

晉江李淸琦﹐號石鶴﹔以彰化籍﹐登壬午賢書。癸已﹐闕服來臺﹐取咨文赴禮部試﹔於其親友李雅歆處見其所鈔余應郡觀風策議﹑賦頌及詩﹑古雜作﹐詫爲海內有數才。登時命駕見訪﹐殷殷訂交。臨行﹐贈詩四首﹔余已載其一﹐附拙集前編。臨行﹐又寫聯句大字贈余﹔句旁﹐復以寸字作跋﹐稱爲「海外奇士」﹐諄諄以遠大相期。復欲攜余所作入京﹐以呈於師友﹔余𨿽靳不敢與﹐然甚愧感其厚意也。越年甲午﹐君選庶吉士﹔而餘秋試入閩﹐君尙未歸。迨乙未而遂有割臺之變﹐消息不通。旣而聞君攺部﹐換知縣而失期﹐乃爲泉州淸源書院山長﹔不久﹐遂謝世。余因托人向其家搜遺艸﹐而後裔凋零﹐渺不可得焉。李君工時文﹐兼書法﹐在余家者﹐今已成吉光片羽﹔特爲令人縹緗裝背﹐以志古誼。其所贈聯句云﹕『前身共作龍華客﹐他日願爲驥尾人』﹗是時餘一年少貧士﹐無所可求﹔而李君先達長餘十一歲﹐乃下盼若此﹕亦可見其爲豪士襟懷矣。

余所遇海內人士﹐惟梁鈍庵人品﹑詩品俱在古人之列。賦性骨鯁﹐不肯諧時﹔逢同調人﹐傾筐倒﹐毫無城府。「杜詩」﹑「文選」﹑「哀江南賦」﹐全部背誦如流。所作古﹑今體詩﹐每不肯輕易下筆﹔一篇成﹐則輒如商彜夏鼎發現於世。少作﹐多棄艸﹔至四十後所作﹐始多存者﹐皆卓然可傳。常告余云﹕其師鄭小蘭誡他五十歲始可多作古詩﹔今近矣。惜別余返三水﹐未一年而謝世﹐年才五十。其交余之時﹐年四十八﹔余年三十二。鈍翁古風在余處者﹐余已登前卷﹔其他名作尙數十首﹐未得悉錄。生平𨿽久於幕府﹐全無宦气﹔割臺前﹐委任彰化縣﹐掉頭不顧也。

龍陽易實甫﹝順鼎﹞﹐少年才名馳一時。以舉人﹐屢上春官不第﹐乃損貲入道班。爲人慷慨激昂﹐非徒尙浮華者。比乙未割臺灣事起﹐托張香帥爲奏事﹔旣不報﹐則間關赴臺灣。時唐景崧已遁﹐劉永福無固志﹐卒不得要領而歸。「在津舟感懷」云﹕『敷天左袒切同仇﹐聞道炎荒戰未休﹔丹冊穴生靈薰越翳﹐烏桓部落奉田疇。遼東髙節思龍尾﹐海上奇功望虎頭﹗但使孑畱人種在﹐珠崖還作漢神州』。「在閩感懷」云﹕『珠崖棄地豈良圖﹗赤手擎天一柱孤。忍見伊川皆野祭﹐況聞倉葛有人呼﹗故鄕眞定辭先壠﹐異代延平訪舊都。南越今方爲漢守﹐長纓只願系東胡』﹗又有「書憤」云﹕『鼠端持兩技終窮﹐兔窟營三計枉工﹔黃屋何勞效椎髻﹐烏江早擬渡重瞳。蜃樓人物形才具﹐蟻國衣冠夢已空﹗如此頹波誰爲挽﹐焚香泣血叩蒼穹』﹗此詩蓋指唐撫軍也。唐撫於法﹑越一役﹐著有勞績﹔自來臺灣﹐坐享虛名﹐因循了事。割臺議起﹐陽立「民主」之國﹐陰將輜重﹑眷屬內渡﹔詩謂其「兩端」﹑「三窟」﹐不虛也。迨李經芳偕敵船臨海﹐部軍譁變﹔彼若坐鎭不動﹐軍可立定。卽不然﹐調義勇亦可彈壓﹔抑或退至新竹﹐亦可與臺南聲勢聯絡。乃計不出此﹐闖夜雇英商船以走﹔所以壞事也。又有「贈劉鎭軍永福」云﹕『魚龍艸木畏威名﹐雞犬桑麻慶再生﹗燕頷虎頭班定遠﹐鯤身鹿耳鄭延平。孤城斗絕三千里﹐一將彊於百萬兵。耿耿丹哀惟許國﹐皇天應監此精誠』﹗唐撫去後﹐臺北非常紊亂﹐而敵軍在雞籠數日不敢進﹔有姦民往導之﹐始來。彼時劉帥若有布置﹐全臺尙可爲我有也﹔乃株守臺南﹐毫無計劃﹐任各處義民及散軍與敵兵混戰至三閱月之久﹐始分數百兵來援苗栗﹐則敵人已添大兵﹑海陸並進﹐無機可圖矣。然中路各處尙出奮戰﹐而劉帥乃雇英船以遁。前此戰法之聲威﹐一旦掃地﹔此與劉省三之失望於臺人﹐同一覆轍也。詩中云云﹐殊令劉淵亭受之汗顏。

廣東嘉應州黃公度﹝遵憲﹞﹐前出使日本爲參贊﹐後爲湖南道。近年閒住在家﹐以能詩名﹔獨據粵之壇坫﹐時鮮出其上者。至邱仙根內渡﹐始欲「拔趙幟立漢幟」﹐遂生齟齬。文人習气﹐迄今猶然﹔甚無謂也。黃有「臺灣行」云﹕『城頭逢逢擂大鼓﹐蒼天﹑蒼天淚如雨﹔倭人竟割臺灣去﹗當初版圖入天府﹐天威遠及日出處。我髙﹑我曾﹑我祖父﹐艾殺蓬蒿來此土﹔糖霜茗雪千億樹﹐歲課金錢無萬數。天胡棄我天何怒﹐取我脂膏供仇虜﹗眈眈無厭彼碩鼠﹐民則何辜罹此苦﹗亡秦者誰三戶楚﹐何況閩﹑粵百萬戶。人人效死誓死拒﹐萬眾一心誰敢侮﹗成敗利鈍非所睹﹐一聲拔劍起擊柱﹔今日之事無他語﹐有不從者手刃汝﹗堂堂藍旗立黃虎﹐傾城擁觀空巷舞﹔黃金斗大印系組﹐直將總統呼巡撫﹐今日之政民爲主。臺南﹑臺北固吾圉﹐不許雷池越一步﹗海城五月風怒號﹐飛來金翅三百艘﹐追逐巨艦來如潮。前者上岸雄虎彪﹐後者奪關飛猿猱﹐村田之銃備前刀。當輒披摩血抒漂﹐神焦鬼爛城門燒﹐誰與戰守誰能逃﹗一輪紅日當空髙﹐千家白旗隨風飄﹔搢紳耆老相招邀﹐夾跪道傍俯折腰。紅纓竹冠盤錦絳﹐靑絲辮髮垂云髾﹔跪捧銀盤茶與糕﹐綠沈之辰紫蒲桃。將軍遠來無乃勞﹐降民敬爲將軍犒﹗將軍曰來呼汝曹﹐汝我同種原同胞﹔延平郡王人中豪﹐實辟此土來分茅﹔今日還我天所教﹐國家仁聖如唐堯﹔撫汝﹑育汝殊黎苗﹐安汝家室毋譊譊﹗將軍徐行塵不囂﹐萬馬入城風蕭蕭。嗚呼將軍非天驕﹐王師威徳無不包﹔我輩生死將軍操﹐敢不歸依明聖朝﹗噫吁嚱﹐悲乎哉汝全臺﹐昨何忠勇今何怯﹔萬事反覆隨轉睫﹗平時戰守無豫備﹐曰忠﹑曰義何所恃』﹗此詩可稱佳制﹐手筆實不減仙根。但於譏諷臺灣處﹐未免太抹殺﹔於誇耀敵軍處﹐未免太貢諛﹗豈黃君爲新學中人﹐見日本之事事步趨西洋﹐遂果爲傾心恥﹖不然﹐何詞之過也。夫日本之陷臺﹐臺民之冤酷﹐自有兆眾口碑在﹐無事多贅。至於撫軍棄臺﹐敵人上岸﹐臺北﹑宜蘭﹑新竹紳士如楊士芳﹑李望洋輩望風送款﹐誠狗彘之不若﹗若苗栗諸生徐驤﹑姜紹祖﹐則身率義民出入敵人彈雨炮煙之中﹔而吳湯興﹐則爲後路之接濟﹕以麼麼之旅﹐與敵人支撐三閱月。𨿽兩次復新竹﹐不克成功﹔然敵人亦憚之﹐不敢越雷池一步﹐何義聲之壯也﹗迨七月間﹐敵人力添大軍﹐海陸並進﹔則𨿽宿將如劉淵亭亦且捲甲而去﹐視徐﹑姜﹑吳諸生之以身殉敵且有愧色﹐何況他人﹗其臺中﹑臺南心存反側者﹐固不乏人﹔然亦時勢使然。亡國之秋﹐自有狗彘之類﹔要不可以此槪臺人。臺人之堅韌拒敵﹐後來諸義民徧處樹幟﹐前後擾攘者五年﹐死者無萬數﹔固足興起海內頑懦﹐不減廣東三元裏之逐英夷﹗卽當時建議抗敵諸君——如臺南許南英等﹑鹿港施仁思﹑施菼等﹐亦多堅守不移﹔至兵臨城下﹐始潔身內渡。甚至臺中失後﹐尙有往臺南謀恢復者。視先時棄軍而遁諸君﹐事權不及而气槪過之萬萬。黃君不此之求﹐而惟狗彘者津津是道﹐不大污筆墨也哉﹗

乙未之事﹐有宋蕓子﹝育仁﹞「感事」五首﹐亦蘊藉﹔錄其一云﹕『繭足返秦庭﹐臺灣未解兵﹔潛師謀鄭管﹐侵地劫齊盟。星火催和約﹐樓船息戰聲﹔如何聞越甲﹐不恥向君鳴』﹗其時俄方逼退遼東﹐臺民變計自主﹐以拒外人。倭恐和約中散﹐李鴻章承其意﹐與孫毓汶內外朋姦﹐迫皇上鈐印依約﹔且通飭各省毋得濟臺。詩蓋痛其事也。

甲午寇起﹐有萬斐然﹝愼﹞作「感事畱別」十章﹑一序﹐亦佳。如雲『詩人老去﹐惆悵奉先之篇﹔壯士不還﹐蒼涼燕市之築。而況玉關生入﹐期諸異時﹔金錯相遺﹐當玆祖道。子卿足下﹐令徳勤宣﹔伯之君侯﹐疇曩足念。隨身一劍﹐絕塞千山﹔惘惘出門﹐鬱鬱誰訴﹗時也﹐島夷俶擾﹐海氛飄揚﹔奇肱之飛車薄雲﹐宛渠之螺舟入地。杞侯大去﹐莒子無歸。黎臣失國﹐徒嘆茸裘﹔箕子佯狂﹐又看被髮。老鴉山圯﹐馬首臨江﹔元菟郡荒﹐豺牙匝地』。以下不能悉錄。存詩二首云﹕『衣上緇塵劍首斑﹐十年舊夢落燕山﹔孑身爲客又千里﹐七發歌成已百艱。元菟郡荒狐嘯野﹐鳳凰城老虎蹲關。轅駒局促卿曹賤﹐一出風塵一破顏』。『昨向王戎墓下回﹐黃獐歌曲劇增哀﹗千夫涕泣興元詔﹐百代風雲廣武臺。燕雀安能知鵠舉﹐駑駘聊自儷龍媒﹗好憑十萬橫磨劍﹐斷得匈奴右臂來』。又有句云「塚中枯骨袁公路﹐天下英雄劉使君」。枯骨﹐如當國諸巨公皆是﹔或謂袁世凱﹐世凱猶未足以當之。其劉使君﹐自注謂「劉銘傳」。銘傳﹐以剿撚起家﹐時多將才﹔所謂「蓬生麻中﹐不扶自直」也。及防法來臺﹐殊滅裂﹐不足觀。法軍迫雞籠﹐各軍奮禦﹐劉忽下令撤營退師。曹軍門志忠力阻﹐不從﹔雞籠倅梁純夫伏地哭畱﹐亦不允。及退軍不止﹐至爲艋舺團人攔住﹔雞籠遂爲敵據。幸滬尾有官軍所募土豪張阿火——人又謂之阿虎攺名李成者﹐率土勇五百在滬戰勝﹐斬法酋一﹑法兵六百﹑花目百人﹐毀敵船一——外洋謂爲大勝﹐淡水始安﹔而劉帥謬以爲己所布置。故其時臺民謠言四起﹐謂劉公「通敵」﹐殆甚之之辭﹔然張秉銓獻頌竟謂其撤雞籠所以救滬尾﹐與「申報」所播虛詞﹐皆系徇劉帥自辧奏語﹐曲筆以諛﹐大無信者。當劉公退軍之時﹐兵備道劉璈列其敗迹申詳左侯。左薨﹐公欲圖報﹐遂營謀爲巡撫以劾﹐劉璈戍黑龍江。又淸丈臺田加賦﹐臺民以致激生民變﹔至今臺人言之﹐猶共切齒。而外夷顧以爲能﹐江﹑淮人亦稱之﹔不知使君何以得此聲於梁﹑楚間哉﹗

●詩選﹝一﹞

詩﹝上﹞

﹟詩﹝上﹞﹟

五言古體

七言古體

五言今體

七言今體

﹟五言古體

鹿溪行

旅思二首

短歌行

猛虎行

旅地寒風感懷

過大甲溪日暮口號﹝五﹑七言﹞

過通霄路偶眺

老衢崎

紅山崎

中瀝早路

門丁謠

紀災行

林烈婦行

雜懷詩三十首﹝存十五首選二﹞

雜感五首﹝選一﹞

到北投寄兄

雜詩二首

遊俠篇﹐贈林君拱西

客處見月有懷

秋詠十二首﹝存六首選二﹞

書堂聽讀

向林十郎峻堂乞酒

鹿港卡

汛地兵

茶肆女

海上遇風卽事

福淸路過鄭介公故里

答李石鶴﹝淸琦﹞孝廉書﹐並送北行

鹿溪行

我行鹿水上﹐遙望鹿溪東﹔霽月出深碧﹐亂山懸半空。東北爲肚嶺﹐東南爲焰峯﹔峯峯何奇崛﹐九十有九重﹗羣巒競綠縟﹐萬樹含翠濃﹔翠岫破荒起﹐朵朵靑芙蓉。鳥聲啼竹林﹐又聞隔林鐘。循溪行不已﹐人家四﹑五里﹔行盡靑溪頭﹐萬塚亂煙起。沙薯百頃紅﹐蘆黍千村紫﹝蘆黍﹐釀髙粱酒甚佳﹞﹔谽谺春水橋﹐迢遞夕陽市。登橋望陰翳﹐雲濤互虧蔽﹔滄海從西來﹐潮水向東逝。夕靄蒼茫時﹐山海渺無際。

旅思二首

前路風忽忽﹐徵車寂不發﹔一出故鄕來﹐回頭望城闕。不見鄕中人﹐但見鄕中月。

花開春已晚﹐月明人已遠﹔愁心如車輪﹐長行去不返。歡情如月輪﹐圓時再不滿。

短歌行

莫照堂前鏡﹐照鏡生白髮﹔莫上馬頭鞍﹐上鞍見髀骨。富貴而銷磨﹐無異廝養卒﹔貧賤而銷磨﹐不如長滅沒。峨峨者山﹐洋洋者河﹔河流無已﹐不如山髙。愚爲利役﹐賢爲名勞﹔富貴繁華﹐萬古蓬蒿﹗

猛虎行

南山有猛虎﹐食人無樂土﹔悲風颯颯來﹐山鬼訴窮苦。似訴當初時﹐被食人不知﹔筋骨遭狼籍﹐皮肉受離披。俠兒欲撲之﹐陷阱不先治﹔反增猛虎怒﹐咆哮不可持。攫獸食其■﹝鹿外夭內﹞﹐攫人食其脂﹔當道而蹲距﹐眈耽常苦饑。行人無所逋﹐畏虎兼畏狐﹔狐爲虎牙爪﹐搏噬與之俱。一虐猶難避﹐兩虐將安圖﹗生莫近狐穴﹐死莫傍虎嵎﹗生死不自由﹐前路立踟躕。

旅地寒風感懷

北風吹如鐵﹐一夜寒冰結﹔萬山艸木枯﹐十里筰橋折。路上無行人﹐行人馬啼嚙﹔塵壒撲天黃﹐日色入云滅。村徑十三條﹐條條沙斷絕﹔回首薊北山﹐無此霜凜冽。曲腰寒起粟﹐龜手凍欲裂。磨硯池水漧﹐掃階雪地潔﹔佩劍霜有稜﹐燻籠火不爇。窗外問梅花﹐衝寒未吐蘗﹔踟躕顧行旌﹐迢遰猶難發。歲月嘆蹉跎﹐謀生計已拙﹗長大撫頭顱﹐壯懷未豁達﹔抑鬱在人間﹐貂裘苦難脫﹗意气百尺樓﹐風塵受顚越。今古幾英雄﹐銷磨嗟未歇﹔我亦失路人﹐同聲一嗚咽﹗

過大甲溪日暮口號﹝五﹑七言﹞

兩山夾溪出﹐眾水中流分﹔水落羣石起﹐兩山相對奔。一水渡未畢﹐西海已銜半邊日﹔不辧山容辧水聲﹐水聲急駛如雷疾。水挾沙石流滔滔﹐鯨魚有脊鯤有尻﹔風雨春秋發洪潦﹐一溪萬竅生怒號。招招舟子指行路﹐路在溪中亂石處﹔陵谷今來幾變遷﹐亂石如山流不去。

過通霄路偶眺

波濤接遠天﹐滄海接平田﹔蒲帆片片飛﹐平地有流船。舉頭東北望﹐海面髙於山﹔山巓視海浪﹐如望山上泉。浪平水深黑﹐浪湧如雪白﹔千丈若長蛇﹐奔馳銀練色。晴空無片雲﹐下垂如笠澤﹔行人惴惴危﹐海山一綫隔。到此萬象卑﹐汪洋在咫尺。

老衢崎

盤路赴蠶叢﹐上峴豁平場﹔下臨渺無際﹐遠樹但蒼蒼。蝘蜒勢千里﹐暝見東南岡﹔西盡滄海闊﹐東去亂山長。一綫紅泥阪﹐深谷散牛羊﹔谷底有耕田﹐井密如罫方。人家萬松裏﹐嵐翠環四傍﹔長颷起天末﹐屋古斜照黃。登臨極平楚﹐云物入微茫。直北多關山﹐巉絕枕重洋﹔此去路途廣﹐車馬似風檣。暮霞半空落﹐斷崖丹赭張﹔北客駐遐眺﹐險盡喜康莊﹗

紅山崎

危雲樹末生﹐急客雲中行﹔崚崚千石磴﹐俯瞰深溪淸。萬翠攢眼入﹐一紅拍崖平﹔疏林夾流水﹐十里一鏡泓。言是夏秋際﹐遠山露列城﹔萬井積邱垤﹐百峯互陰晴。登髙望遙阜﹐想見官軍營。憶昔甲申初﹐此地防夷兵﹔烽煙倏忽滅﹐耳有胡笳聲。今來開道路﹐徧志輪蹄程﹔不久鐵車過﹐平地殷雷鳴。巖谷忽破碎﹐山海一楸枰。我自催鞭去﹐秋風馬首輕。

中瀝早路

山容隱曉霧﹐不見山頭樹﹔西風早行人﹐濃濃靑艸露。十里煙雲開﹐日色前村護﹔徵車一夢中﹐山鳥啼無數。

門丁謠

我公在何處﹐我公在縣廳﹔我公不解事﹐解事有門丁﹝一解﹞。

能令我公喜﹐能令我公怒﹔指揮不待公﹐我公殊不惡﹝二解﹞。

我公下鄕村﹐門丁能攘羊﹔鸞刀取其血﹐血是民汁漿﹝三解﹞。

我公到城市﹐門丁能作豸﹔有角不觸邪﹐觸取巨象齒﹝四解﹞。

公若欲催科﹐門丁張网羅﹔役夫且慢發﹐役夫貨幾何﹝五解﹞﹗

公若欲讞獄﹐門丁幾番促﹔促公復遲公﹐門包幾車粟﹝六解﹞﹗

門丁能作福﹐門丁能作威﹔小民一身肉﹐俱爲門丁肥﹝七解﹞。

我公能作官﹐門丁與有分﹔我公欲和事﹐請向門丁問﹝八解﹞﹗

人生多得錢﹐不過作好官﹔我公錢如水﹐門丁錢如山﹝九解﹞。

門丁利如錐﹐我公明如鏡﹔門丁與我公﹐與錢同一命﹝十解﹞。

門丁存善念﹐有時欲攺惡﹔待公官休日﹐門丁惡不作﹝十一解﹞。

我言告門丁﹐門丁仔細聽﹕「人間無刑書﹐天上有雷霆」﹝十二解﹞﹗

紀災行

庚寅歲六月﹐上天雨澤竭﹔一夜風霆聲﹐萬山艸木拔。老龍奮橫威﹐牙爪紛衝抉﹔磅礡气所至﹐屋瓦狂飛發。不知從何來﹐水潦萬丈決﹔田廬所居人﹐一夕爲魚鱉﹗地上山忽奔﹐井田隨破裂﹕哀哀天弗聞﹐蒼生受顚越﹗蒼生受顚越﹐不自今伊始﹔去年新令行﹐誅求苦無已﹗魴魚頳尾逃﹐平地皆禍水。災害一時生﹐天其顯者耳。我欲告蒼天﹐請論數與理﹔理數不可知﹐天怒有時止。

林烈婦行

明月在天中﹐能圓亦能缺﹔淸光不可磨﹐千古常皎潔。烈婦在人間﹐慷慨立奇節﹔靑如澗中松﹐白如山中雪。哀如夜烏啼﹐泣如杜鵑血﹔夫婿方蕩遊﹐燈前苦陳說。上堂拜舅姑﹐喜婦明且哲﹔出門汲甕提﹐入門苤苜襭。勸郎攻史書﹐勿爲紛華悅﹗郎出朝看花﹐郎歸夜踏月﹔倚門待郎來﹐低聲拓門闑。問郎何所往﹖春風易消歇﹔問郎何所思﹖銅鏡易華發。郎意云如何﹐得毋妾言聒﹔喚郎猶未醒﹐誰知成永訣﹗一病遽懨懨﹐中腸已驚怛﹔郎魂何處招﹖妾憂何時輟﹗上天願同行﹐入地願同穴﹔旁徨視女兒﹐「呱呱」苦難割﹗米炊𨿽云巧﹐絲繡亦云拙﹔無以養姑嫜﹐輾轉徒苟活。中夜起徘徊﹐殉夫志已決。喚兒與姑眠﹐兒饑姑餔啜﹔抱女與他人﹐未言聲嗚咽。兒嬉不戀母﹐女殤我心恝﹗茫茫天地間﹐此情難斷絕。妾心匪云石﹐妾腸匪云鐵。有如搗芝蘭﹐成膏香不滅﹔有如斷蓮花﹐成寸絲不折。門外雨淒淒﹐帷邊風切切﹔燈光夜忽靑﹐衣篝火不熱。一死謝所天﹐玉環與金玦。園中花斷腸﹐籠中鳥結舌﹔吞藥𨿽云亡﹐言之有餘烈﹗嗚呼泉下人﹐塵埃不可蔑﹗相逢定無慚﹐何必臂盟囓﹗巍巍望靑山﹐燐燐立石碣﹔貞風在何處﹖髙風萬古埒。墳前艸靑蒼﹐墳後水凜冽﹔山移石可轉﹐斯人不可蔑﹗

雜懷詩三十首﹝存十五首選二﹞

生落古人後﹐忽作古人想﹔古人在當時﹐誰知生景仰﹗同居天地中﹐成材在所養﹔寧爲拙而直﹐勿爲巧而枉﹗常存不朽心﹐骨榦自英爽。春秋相循環﹐榮枯互來往﹔自立堅不移﹐陰陽任消長。

自命貴不賤﹐持躬貴能約﹔一侈百病生﹐江河爲枯涸。所以致遠人﹐明志於淡泊﹔窮苦亦可安﹐何事不可作﹗措大寒書生﹐一身系民瘼﹔讀史懷名賢﹐髙風在藜藿。

雜感五首﹝選一﹞

我有成連琴﹐泠然出古音﹔天風吹海浪﹐雲外水沈沈。一彈再三嘆﹐感人意良深。旣有千古調﹐豈無萬里心﹗求之形象間﹐渺渺不可尋﹔誰爲相和答﹐滄海老龍吟。

到北投寄兄

健足佩書囊﹐奚童負行李﹔攀躋數仞峯﹐褰涉半溪水。隨云入遠村﹐望樹問墟市。回首辧家鄕﹐不見鹿溪涘﹔𨿽隔一重山﹐已過五十里。息駕竹林中﹐迎接主人喜﹔遙拜先生塵﹐來脫先生履。款客山人風﹐肴佳酒亦旨﹔深樹開講堂﹐明窗列淨幾。此間𨿽云樂﹐門閭老母倚﹔已著孟郊衣﹐空致仲由米。重累我仲兄﹐盤匜一身理。憶昨欲別時﹐兄懷有憂只﹕「去歲痛昊天﹐「蓼莪」哀未已﹔今當季子行﹐家庭人有幾」﹗聞兄此一言﹐惆悵不能止﹔但道咫尺天﹐朝發夕可抵。勉彊拜庭闈﹐臯此擁於此。日入西山崖﹐日出東山裏﹔人在兩山間﹐吾家在何許﹗舉頭看雲飛﹐回頭看雲起﹔遙想吾家中﹐有人懷季子。

雜詩二首

我有一卷文﹐奇气吐氛氳﹔淸湧滄江水﹐髙淩華頂云。追古或不及﹐矯時已不羣。談笑無千載﹐吒叱無三軍﹔風流可自足﹐不數公侯勳。他日傳名山﹐或亦俎豆尊﹔韋﹑杜富貴兒﹐揮霍日酣醺。樓臺環紫帳﹐聲色酗紅裙﹔旨哉昌黎言﹐此輩如聚蚊。詩書滋味佳﹐羴臭不可聞﹔我願以風雅﹐澡沐日三薰。

我有四壁書﹐宛委神仙居﹔俯仰千古事﹐至樂不我如﹗翺翔振金玉﹐■﹝口罄﹞咳鳴瓊琚。時或求古義﹐滄海釣鰲魚﹔時或列陳編﹐廟堂布璠璵。咀嚼有餘味﹐吐納淩淸虛﹔堪嘆阿堵物﹐塵濁累累儲﹗王戎身自鄣﹐守之輒盈車﹔一旦邯鄲醒﹐大夢失華胥。何如羅萬卷﹐百城擁有餘﹗

遊俠篇﹐贈林君拱西

我有不平事﹐君有遊俠風﹔相逢易水上﹐與君道隱衷。憶昔負意气﹐結交杯酒中。君旣遭家變﹐我正哭途窮﹔銷磨名場裏﹐音問屢不通。去年君來訪﹐喜君气如虹﹔今年君復過﹐勸君理舊功﹗誰知別君後﹐遇暴折我躬﹔君爲我感憤﹐慷慨欲從戎。感君意气重﹐肝膽古英雄﹔喑嗚風雲壯﹐抑塞天地空。寶劍切切鳴﹐光芒照眼紅﹔遇仇逝不避﹐利刃試新礱。

客處見月有懷

一片靑天月﹐暉暉五十里﹔東出玉山峯﹐西到鹿溪水。鹿溪東南樓﹐烏啼人夜起﹔借問月來時﹐可照髙樓裏﹖經秋露泠泠﹐曾否怨遊子﹖漢迥長空白﹐雲飛夜色紫﹔山斷地相連﹐雲頭與云尾。況復月有情﹐照此復照彼﹗今霄見月心﹐持歸問予美。

秋詠十二首﹝存六首選二﹞

我心憂如何﹐西風起庭柯﹗朝下洞庭葉﹐夕吹洞庭波。洞庭在何處﹖滄海接黃河。愁思從中至﹐日月速羲娥。事業不一成﹐春秋空經過﹔幽懷何所適﹖散發曦陽阿。

獨自出門去﹐忽忽不知處﹔恍若得所思﹐旋覺無所與。魚鳥起寸心﹐天淵入吾慮﹔舉頭得所愛﹐靑山露林櫖。斜照含西峯﹐夕色誤朝曙﹔胸次忽澹然﹐斯意誰與語﹗

書堂聽讀

我無車馬客﹐亦乏絲竹情﹔虛堂聽讀書﹐四壁金石聲。秋風九霄外﹐常有黃鶴鳴﹔噌吰互相答﹐露下天地淸。人間塵俗耳﹐一洗笛笆箏。時聞吟李﹑杜﹐滄海吼長鯨﹔時聞哦韋﹑柳﹐雪竹引銀笙﹕瑯瑯誦墳典﹐天風吹瓊英。讀書有餘樂﹐何必軒冕榮﹗獨存千古意﹐可以語諸生﹕「書中求大義﹐勿爲泥功名」﹗

向林十郎峻堂乞酒

天上有酒星﹐地下有酒泉﹔淸價同風月﹐欲買不用錢。天梯與石層﹐往酤苦遙懸。君有步兵廚﹐近在水雲邊﹔鰲呿百斛浪﹐螺擎十丈船。我亦非醉漢﹐思之偶流涎﹔敢作陶潛乞﹐呼童擘錦箋。乞食不乞酒﹐我爲陶公瘨﹔愧乏八斗才﹐鬥酒無百篇﹗能飲亦能詠﹐我生愛靑蓮﹔論古無其誕﹐學醉無其顚。愼勿相嘲謔﹐呼我爲酒仙﹗

鹿港卡

津頭整布帆﹐好風正東南﹔舟人不敢過﹐驗船者二﹑三。偏隅一黑子﹐津吏亦眈眈﹔鹿港非隩區﹐徵商有餘饞。由斯觀天下﹐徧榷何以堪﹗我到鹿津頭﹐偶問鹿津吏﹕「關津不憚繁﹐爾身有何利」﹖自言利涉途﹐官一吏三﹑四﹔溫飽在於斯﹐余乃爲公事。乃知民之艱﹐半多吏所置﹔朝廷徵其一﹐吏胥徵其二。嘆息古人賢﹐利藪在乎義﹗一歌何易於﹐朝廷廣恩意﹗

汛地兵

斄牛不執鼠﹐𨿽大亦何爲﹗駑馬在廏中﹐𨿽多亦徒糜。養兵千百頭﹐緩急供驅馳﹔在野爲守望﹐在城爲守陴。愛身不愛國﹐戴弁等行屍﹔居恆猶惴惴﹐何論危急時﹗昏夜聞盜賊﹐剽掠在城池﹔女墻羣酣睡﹐起立如醉癡。聲東而擊西﹐子行姑遲遲﹔自維爲狐兔﹐何敢鬥熊貔﹗秦人與胡越﹐肥瘠兩不知。明朝在市井﹐哮闞威風施。

茶肆女

山頭釆茶枝﹐店前揀茶葉﹔女兒對門居﹐玉臂相交接。一羣如圍花﹐雙隊成飛蝶。腰攜篔簹籃﹐手開湘竹篋﹔拾茶垂纖指﹐評茶舒笑頰。輕重與郎量﹐往來拖繡屧。我嘆揀茶娘﹐空自著羅裳﹔一身𨿽云麗﹐徒爲他人妝﹗古王惇風化﹐家家學釆桑。采桑不釆茶﹐女兒長在家﹔釆茶不采桑﹐寂寞女兒箱。女勞不思淫﹐天上猶七襄﹔誰爲課豳圖﹐山槲栽滿墻﹖捨末而求本﹐衣被在一方。

海上遇風卽事

枕上波濤鳴﹐水底蛟龍泣﹔卸帆一夢驚﹐疑有狂瀾入。憶昨駕船初﹐浪平風習習﹔天髙動星斗﹐潮湧隨呼吸。直櫂澎湖溝﹐遙望虎山立。秋信中流來﹐北風一夜急。浪頭拍太空﹐鰲山髙岌岌﹔漰湃舟人呼﹐聲與浪鳴悒。鼓蕩隨罡風﹐忽向海灣集﹔回視天色明﹐萬變俱收拾。乃知險阻間﹐隨處可安戢﹔乾坤亦幻然﹐江河吾且挹。

福淸路過鄭介公故里

讀史懷監門﹐愛君偉丈夫﹔但請蒼生命﹐不惜微臣軀﹗伏闕陳謗書﹐如聞君疾呼﹔意气過石介﹐豈爲激烈乎﹗一朝君命下﹐貶謫在江湖﹔髙風自千古﹐臣心足不孤。後人思古誼﹐立碑在前途﹔曰俠﹑誠義俠﹔名字不饃糊。嶺頭有松柏﹐路畔有葦蒲﹔我過君故里﹐想見流民圖﹗

答李石鶴﹝淸琦﹞孝廉書﹐並送北行

靑山起暮云﹐寒日棲鹿渚﹔涼風颯颯吹﹐中庭正延佇。正望故人來﹐忽得故人語﹔淸言如珠玉﹐淸詞如瓊瑀。拂塵細披吟﹐兩心長相與﹔內有褒寵言﹐受之顏慚沮﹗相晤𨿽一朝﹐相期已千古﹔他日相追隨﹐願爲風從虎﹗送君長安行﹐長安帝王所﹔宮殿接雲霄﹐城闕聳寰宇。中多螭龍蟠﹐外多鸞鳳舞﹔君才云錦張﹐固應備繡黼。自慚泥塗身﹐無由舒毛羽﹔不獲從君遊﹐遙祝君遐舉﹗滄海重重波﹐飛渡澎湖嶼﹔扶桑日色髙﹐照君金蓮炬。瀛洲咫尺間﹐是君所居處。君家謫仙人﹐昔曾夢天姥﹔君將登蓬萊﹐非比夢中睹。願上金銀臺﹐復宿瓊瑤圃﹗君意輕榮華﹐世人重簪組﹔得志抒中藏﹐於時豈無補﹗日日涉關津﹐莫道風濤苦﹗此行過松江﹐好上春申浦﹔日月射樓觀﹐煙波涵舳艫。航海入燕都﹐奇气誰與伍﹗上林望旌旗﹐長樂聞鐘鼓。大夫快壯遊﹐何可守環堵﹗愧我拜行塵﹐未能親餞祖﹗君書與我云﹕近有小■﹝犭恙﹞蠱﹔遠轍柅雙輪﹐勞人繭兩股。我聞欲往視﹐亦爲二豎阻﹔張敏與髙惠﹐當以夢中許。風雪數郵程﹐關山念舊雨。今日楊柳歧﹐後日浮萍聚﹔後會𨿽遙遙﹐中情寄一縷。

﹟七言古體

蒿目行

滬尾曉望

催科役

賣兒翁

海關吏

綠林豪

九十九峯歌

行路難

乞酒後再借書﹐與林十郎

國姓濤歌

溪邊田

海邊耕

鐵車路

機器局

銀

西洋燈

題海外蓬萊圖

述事﹐與乃營書後

寄澎湖許芬四首

打鹿行

崇武觀漁歌

蒿目行

歲在戊子月在酉﹐地上欃槍天篲帚﹔社鼠野狐哀嗷嗷﹐一隊健兒負梃走。蠻煙細民無異志﹐只因新令掊克苟。新令之條行者誰﹖劉公銘傳來撫守﹔自請住臺過十年﹐剪除荊榛使財阜。去歲剿番剿不成﹐遂向民間增稅畝。一方田園十數弓﹐丈量比前長八﹑九﹔累錙積銖算不遺﹐官乃與民爭利藪。不爲朝廷培本根﹐斫喪元气焉能久﹗區區彈丸何足言﹐坐使皇朝傷髙厚﹗農夫商賈不聊生﹐紛紛痛心又疾首。浙東計畝爲公田﹐南或呼箕﹑北呼斗。傳說昨日已打城﹐無乃跳梁成芻狗﹔揭竿作旗搶地呼﹐背負耰鋤擊土缶。肉食無心爲蒼生﹐朘削依然故見狃。古人不畜聚斂臣﹐此言眞堪銘鼎卣。赤城千里如金甌﹐無故尋端欲碎剖﹔不知禍水何時平﹖老範甲兵胸豈有﹗九重髙遠未曾知﹐萬民淚落秋風柳。

滬尾曉望

三面靑山一面水﹐一山雲霞連海底﹔人家半在畫中看﹐結水爲鄰山爲市。我來此地欲登舟﹐風信遲人二日秋。昨夜月明船上望﹐碧天如水入雲飛。水气腥臊船气熱﹐輕移小艇岸傍朅﹔雨送海風入艇涼﹐半夜歸潮兩岸嚙。潮頭已落岸頭髙﹐曉天曙色鳴波濤﹔帆檣盡在日中懸﹐日出峯容處處多。峯頭猶含昨夜雨﹐蒼崖翠滴濃於乳﹔髙從東岸望汪洋﹐遠天樹樹靑可數。今朝喜得飽眼看﹐瀟灑不知行路難﹔地經百里風景異﹐歸向舟中話故山。

催科役

門前咆哮鳴﹐屋後鋃鐺聲﹔父老不敢出門視﹐催科到處雞犬驚。催科猙獰如狼虎﹐催科震怒如雷霆﹔不爲爾曹賄賂至﹐菽粟豈能生公廳﹗前者催科歸業戶﹐業戶自知辛苦情﹔今者催科歸我曹﹐我曹惟有醉飽行。某月某日下新令﹐新供﹑舊供火速淸﹔老農聞此語﹐方知前日是太平﹗

賣兒翁

男者奴﹐女者婢﹐田園稼穡生荊杞。昨日催科到閭裏﹐求生不生﹑死不死﹔老妻典盡禦寒衣﹐老農賣盡耕春耜。今日家中已無餘﹐所未盡者惟有子﹔欲別泣漣洏﹐欲往何處依﹗皤皤雙白髮﹐何日再生兒﹗出門得溫飽﹐勝在家中饑﹔養子已無期﹐生子復幾時﹗旁人聞之心骨悲﹐老翁吞聲前致辭﹕吾臺前日稱樂土﹐不知何人造嶮巘﹗量盡田園增盡賦﹐地無膏腴民無脂﹔人事天災一齊下﹐哀鴻嗷嗷何所之﹗重以役胥如貙虎﹐削朘不得須臾遲﹔我願君心光明燭﹐燭盡逃亡田家屋﹗蜂蠆不得生其毒﹐民■﹝彊﹐𨿽代弓﹞頳尾無魚肉。嗚呼此語﹐天地爲之哭﹗

海關吏

陸行畏虎水畏波﹐惡如波向平地多﹗平地風波險而髙﹐關吏時時張网羅。不論千艘與萬艘﹐揚帆鼓櫂卽逋逃﹔風晴浪靜不得去﹐關吏悉索如老饕。溪壑塡盈開一面﹐行人舟子喚柰何﹗昨日無風今鳴濤﹐千夫性命系於毛﹔地棘天荊無所往﹐嗟哉環山蔽海以爲牢﹗

綠林豪

北風蕭蕭暮色黃﹐綠林豪客結成行﹔腰橫寶劍手長槍﹐明火殺人膽气彊。來往跳梁何所忌﹐入室胠篋又探囊﹔縣令聞之無所問﹐此輩出入已尋常。此輩亦是遊俠客﹐激而爲之無所惜﹗饑餓驅人到於斯﹐何以削朘猶未息﹗雨露雲霓不得施﹐田畔良苗卽蟊■﹝蠢﹐賊代春﹞。今日作賊勝作官﹐坐收物力不知艱﹔不稼不穡無所事﹐財帛貨賄髙於山。

九十九峯歌﹝九十九峯卽火焰山﹞

乾坤奇气磅礡布﹐東南海岱巨靈護﹔坼地擎天一臂撐﹐九十九峯空際露。一峯摩空一峯從﹐空中密排靑芙蓉﹔森然突兀放玉瓣﹐朵朵太古煙雲封。有時風雲气拂郁﹐劍鋒如從指邊出﹔駢列巨刃倚天揚﹐鬼斧神工出旋沒。丹赭晴霞捧赤城﹐照燭炎洲明復明﹔芒稜四吐如怒火﹐炙天不熱天亦驚。羲和日禦行不得﹐重輪欲度便傾側﹔返照扶桑神鳥迷﹐倒影滄海蛟龍嚇。云出如擁蚩尢旗﹐搖曳雲頭云不移﹔三十三天星斗動﹐前峯﹑後峯相奔馳。前峯﹑後峯作人立﹐或俯﹑或仰﹑或不及﹔中有一座魯靈光﹐次第肩隨分等級。我欲與之成百人﹐風雨未化蓬萊身﹔欲求女媧補天石﹐補此一缺歸陶甄。山靈告我無庸補﹐大塊有時缺抔土﹔畱此一角後人看﹐海山千秋與萬古﹗我聞中原九十九﹐曲河千里﹑百里爲一波﹔京師九十有九澱﹐一澱一藪如江沱。天地山澤必有偶﹐斯峯因之變嵯峨。又聞衡山九向有九背﹐一轉一面成一態﹔斯山崴嵬互陰陽﹐面面望之生光怪﹝九十九峯四面一樣﹞。西蜀奇峯與此同﹐島嶼無此靑玲瓏﹔去岸二十一萬里﹐熬波浴日東海東。

行路難

虎可馴兮龍可攀﹐石能渡海舟登山﹔塵途咫尺不可過﹐世人惟有行路難﹗北風白日天地闊﹐荊棘忽生頃刻間﹔蓬萊弱水千萬丈﹐人情變幻爲波瀾。聽我歌﹐行路難﹔壯士徘徊何所往﹖拔劍斫地一身寬。

乞酒後再借書﹐與林十郎

古人讀書下以酒﹐胸中云夢吞八﹑九﹔我今愛酒佐以書﹐舉杯好開談天口。與君乞酒兼乞書﹐一編酒難還趙書﹔不然倘能爲我澆磊塊﹐送歸君家百尺樓上懸。海內梨洲有述作﹐一部「明夷待訪錄」﹔大名久已雷貫耳﹐偶睹應能蒙刮目。名山五嶽不能遊﹐奇書一覽當九州﹔酒興若濃狂歌起﹐放聲一讀天地秋。

國姓濤歌

國姓濤﹐猶子胥潮也。唐王賜成功與國同姓﹐故俗稱成功「國姓」也。濤在鹿耳門外。每年四月至八月﹐晴天無風﹐噴礡拍空﹐鮮有安謐﹔俗以爲成功義憤所激﹐故咸謂「國姓湧」。湧者﹐臺灣方言呼「濤」爲「湧」﹐又訛爲「影」也。成功勝蹟最多﹔此外復有國姓井﹐在吾邑城外。野史皆載成功在日本誕夕﹐天黑雷震﹐海上舟碎千百﹐有人見鯨魚出沒﹔又來臺之時﹐荷蘭夢神人騎鯨入鹿耳門﹕事𨿽緲茫﹐恰與國姓濤相映。入詩賦中﹐尢助騷情﹔「臺灣通誌」似宜編入﹐可與胥濤同爲千古韻事。故不揣固陋﹐爰爲歌之。

鯨魚跋浪滄溟裏﹐島嶼無雲雷聲起﹔波濤澎湃天低昂﹐气滿尾閭颶風止。千秋萬古常喑嗚﹐自是孤臣心不死。孤臣有誰气拍空﹖明人姓鄭﹑名成功﹔唐王賜與國同姓﹐天荒地老開鴻蒙。昔日中原紛戰騎﹐爲鵾﹑爲鵬風摩翅﹔英聲直震大江南﹐錢塘鐵弩三千避。海枯不見孤臣心﹐潮落常滿英雄淚﹔泰山橫流不能嚙﹐吒吒空有衝霄志﹗歸來廈島天無光﹐地窄不足供徜徉﹔宗愨長風萬里浪﹐回頭東海望炎荒。喝石可渡無巨浸﹐投鞭可斷無汪洋。騎鯨直入鹿耳門﹐海若辟易湘靈奔﹔波浪風雲生指顧﹐鰲柱如山日月吞。蜑水蠻鄕拔荊棘﹐三十六嶼澎湖側﹔島中忽現蜃气城﹐海外自成蛟龍國。喘息不覺生雄風﹐當時早已气如虹﹔天傾欲將一木拄﹐時攜匕首摩蒼穹。劃斷鴻溝不納款﹐欲與華嶽爭累卵﹔忽呼渡河宗澤薨﹐此恨塡海海難滿﹗秋風噴礡作洪濤﹐忠臣气比秋風髙﹔唏噓千里皆黑色﹐翻騰萬籟爲怒號。日出扶桑不彪炳﹐龍蛇浮沈大力猛﹔如山﹑如雪挾船飛﹐海人謂是「長鯨影」。

溪邊田

流沙澌澌云漠漠﹐朝爲靑田暮爲壑﹔海外滄桑倏變遷﹐溪居莫道田家樂﹗昨朝來時看綠禾﹐今日來時看素波﹔老農負犁何處去﹖田在溪中萬頃多。溪邊家家學耕作﹐春刈秋收歲歲過﹔農夫最愛千年業﹐安得天上枯黃河﹗溪頭未歸村犬吠﹐家中早已到催科﹔老農聞之長嘆息﹐欲罷不能行不得﹗晚漲三篙流潺潺﹐仰視蒼天無日色。

海邊耕

大造茫茫誰眞宰﹐東爲靑田西爲海﹗海畔沙漠不見人﹐老農耕之筋力殆。撥沙拔茅鋤作園﹐耕時十旬九旬餵。夏畦冒雨種地瓜﹐秋天霜冷枯根芽﹔荷鋤負鍤視地脈﹐不見瓜成但見沙。隴頭蒔植生活計﹐有時種豆落生花﹔花開花落不結子﹐野人滿地空梳爬。海濱鹵壤爲經紀﹐漁在山頭樵在水﹔我嗟海濱人﹐如在荊棘裏﹗

鐵車路

聲轟轟﹐如霆雷﹔火炫炫﹐如流電。雙輪日馭速催行﹐回頭千里忽不見。抵掌欲笑誇父遲﹐輪臺一日周圍徧﹔西人逞巧亦良危﹐顚躓往往艱一綫。我道帶礪在河山﹐縋幽鑿險山河變﹔自古眾志方成城﹐不聞鐵車與敵戰﹗又況勞民復傷財﹐民窮財盡滋內患﹔臺灣千里如金甌﹐渾沌鑿死山靈顫。有潦﹑有流間其間﹐不能飛渡復中斷﹐借問鐵路何時成﹖請待天壚爲熾炭﹗

機器局

乾坤火器不敢逞﹐上有炎輪下炎井﹔大塊水機不敢作﹐西有弱水東湯谷。气機潛藏一朝開﹐千山萬山鬼神哭﹔機械循環何時窮﹖生民萬類皆荼毒。時勢所趨亦難止﹐竭力爲之將胡底﹗損傷元气民怨咨﹐臺灣朘削痛膚理。加賦徵商罄國貲﹐機器局中貯禍水。國家自彊在無形﹐銷金鑠石通精誠﹔西洋有道不在器﹐惠政善謀無不興。國彊不聞恃險馬﹐區區利器何足行﹗外𨿽示勇中心怯﹐西人亦豈畏虛聲﹗

銀

洪壚大冶不鼓鑄﹐日本之銀天下布﹔團圓握之不盈把﹐易取貨物紛無數。光芒寶气在腰間﹐不畏饑驅不畏寒﹔刓盡廉隅爭資借﹐關津不憚行路難。不脛而走似銅鳧﹐賈人坐擁千金軀﹔圓輪徑寸利涉遠﹐鬼物不敢萌揶揄。中國銀山髙崱屴﹐利源乃讓東洋國﹔鬼夷挾此得自雄﹐孰使流通無壅塞﹖古來爲國收利權﹐太公乃有九府圜﹔中華久不爲此計﹐取利於民民日艱。東洋幅■﹝巾員﹞本窮窘﹐中國大度來蠻蠢﹔失笑輒看龍子銀﹐幕面特書「大日本」﹗

西洋燈

西人機巧無不可﹐不膏﹑不脂能吐火﹔一縷熒熒放電光﹐日暮人家燃千朵。又有玻璃覆碗明﹐人家爭置數盞燈﹔或懸虛空或插案﹐照耀微茫白雪生。中國聖人制度備﹐顚撲不破傳利器﹔流澤久長可百年﹐何乃世人競爲異﹗西洋伎巧徧天下﹐中華物產失其利。我嘆臺灣尙洋燈﹐一端可以驗風气。安得堯﹑舜重光出﹐世間還淳返朴歸郅治﹗

題海外蓬萊圖

大海波濤斷復連﹐撐起炎洲半壁天﹔滄溟路絕風雲渺﹐鴻蒙世界開人煙。安得泰山一枝筆﹐寫作奇觀空際懸﹗懸之咫尺有萬里﹐大塊無垠水無邊。我思盤古鑿混沌﹐斧鑿到此生劖鐫﹔又思共工觸不周﹐觸柱爲山缺半偏。山頭日月自晝夜﹐山下滄海自桑田﹔奇气郁勃淩中土﹐獨回萬水爲西旋﹝中土水東流﹐此皆西流﹞。上作赤烏窟﹐下作蛟龍淵﹔中包小蓬壺﹐珠嶼水中圓。又有玉山可望不可卽﹐日出插霄玉柱鮮﹔回望焰峯九十九﹐燭地燻天火欲然。一熱﹑一寒分冰炭﹐八潼關裏雪綿綿。臺地無霜﹑無雪年復年﹐山靈狡獪弄使夏澤堅。北極何處雞籠嶼﹐遙與香鑪燭峯相淸妍。靈气鼓蕩山河動﹐鹿耳門濤搖星躔。秋風萬仞磅礡吐﹐鯨鳴欲簸崑侖顚﹔奇奇怪怪無不有﹐敢問十洲﹑三島誰眞仙﹖當年徐福不可到﹐未將地與秦人傳。畱之一千萬萬日﹐張槎始來天上船﹔船中載得王維筆﹐畫到蓬萊筆不全。落筆萬丈驚五嶽﹐紙上時有煙霞穿﹔求之愈卽去愈遠﹐仙山疑在化工前。我居蓬萊乾坤慣﹐依稀認得秋毫巓﹝珠嶼﹑玉山﹑火焰峯﹑八潼關﹑雞籠嶼﹑香鑪燭峯﹑鹿耳門濤﹐俱臺灣名勝﹞。

述事﹐與乃營書後

歷盡巉巖經滄海﹐一波未平一波駭﹔經盡波濤涉崎嶇﹐一嶮未終一嶮逾。我行已過千山萬水路﹐胸中空有明月珠﹐眼中空有方壺圖。回頭試說風塵事﹐疲於津梁否耶無﹖初入鏖戰荊棘裏﹐心似荊卿懷利匕﹔怵惕談笑兩有餘﹐水濡火熱气不靡。下場蹭蹬涉關津﹐風雲泥塗在一身﹔方把心情驚爨尾﹐又將況味嘗勞薪。歸來秋風颯颯鳴﹐耳邊猶有波浪聲﹔無端霹靂空中下﹐報道孫山名下名。自是文章憎命達﹐利鎖名韁苦難脫﹗雷煥劍藏十年光﹐卞和玉受雙回刖。蕭蕭颼颼寂靜間﹐君書寄來自前山﹔大羅誤傳靑鳥信﹐激水若怒蟄龍蟠﹝來書言「曾聞捷信後﹐代爲不平」﹞。君遭與我俱落拓﹐君更窮途受飄泊﹔人生無數翻覆事﹐吹簫莫唱「聲聲錯」﹗聰明本與命爲仇﹐華亭老子倒騎牛﹔想其睥睨人間世﹐習見積薪顚倒成玉邱。君不見駑馬立仗在禦階﹐驊驑騏驥骨如柴﹔又不見野雀獻瑞上玉堂﹐麒麟鸞鳳驚不祥。笑余枉學屠龍技﹐技成三載無所試﹗與君相傾杯酒中﹐酒酣一座生雄風﹔與君相話夜燈下﹐燈殘千里知音寡。去日得交張汝南﹐把臂共發千秋談﹔汝南已死不可作﹐輒作棲風苦雨不可堪﹗琴書幾席時相貺﹐雄心因之減二﹑三。此意惟君得深悉﹐今日徘徊無所質﹔一紙遙寄王郎歌﹐明日雲山相對出。

寄澎湖許芬四首

君居澎湖我臺灣﹐相隔一海復一山。去日相晤南閩關﹐今日相逢云漫漫﹔安得滄海生鰲柱﹐爲君朝往暮復還﹗滄海深﹐不見底﹔憑藉片帆送一紙。君倘能再來﹐何論重重有雲水﹗

文字相逢有前因﹐形𨿽未交神先親。君昔來鹿渠﹐猶未識君爲何人﹔讀君之詩見君眞﹐明日聞君起行塵。風爲客﹐月爲鄰﹔至今懷之水粼粼。今秋訪我閩闈裏﹐抵掌矮屋生陽春﹔乃信杜公不欺我﹐文章有道交有神。

分道出閩天﹐不復睹君面﹔歸路茫茫闊於海﹐歸心人人疾如電。回首遙望澎湖峯﹐一笠云垂渺不見﹔遠寄新詩寫性情﹐秋風木落飛片片。問君在何方﹖浪如山﹐波如練。

一雷空中起﹐癡龍昂首視﹔元珠知見遺﹐帖耳沈於水。猶望同羣有飛升﹐不自持竿亦同喜﹔千佛名經不見君﹐想是齊落恆河裏﹗此間無數古今人﹐沈沒其中等微塵﹔惟有豪傑能自立﹐時吐光芒驚鬼神。願君手持一寸鐵﹐上摩日月下霜雪﹐鏈作幹將長不缺﹗天地有渾沌﹐此器不磨滅﹔他日相逢將劍說﹗

打鹿行

臺人山居﹐多以打鹿爲生﹔爲之歌之。

崱屴千峯復萬峯﹐峯峯如劍向人摐﹔密密藤蘿看不見﹐中有千年鹿養茸。一羣猙獰出蒼狗﹐林中三鹿﹑五鹿走﹔腥風惡獸躑躅奔﹐山豬趨前熊趨後。獵人持槍林中藏﹐不期中肩期中首﹔負槍復向雲霧中﹐窮冬莽莽生悲風。捫壑攀巖作猱上﹐楻榛但見靑蒙蒙。逐鹿深山道﹐山深惟荒艸﹔相傳上有瓊瑤臺﹐復說中有金銀島。逐鹿不知山淺深﹐時時路旁逢洞■﹝豸尞﹞﹔洞■﹝豸尞﹞深居窮崖陰﹐逢人殺人無人心。獵人見■﹝豸尞﹞如見鹿﹐■﹝豸尞﹞羣哄散如驚禽。打鹿取藏澗中水﹐或雜黃瘴兼野豕﹔十日挈出向冰壺﹐腸肉旣佳味亦美。身帶山中煙瘴歸﹐歸到家中與婦子﹔鹿肉把酒共酣呼﹐鹿臭在衣血染須。鹿蹄可以換斗米﹐鹿茸可以市珍珠﹔鹿角熬膠養身軀﹐打鹿之樂何如乎﹖打鹿不畏苦﹐使余從軍气如虎﹐漢家狗屠視如土。

崇武觀漁歌

如山波濤蔽天際﹐葉葉舟爲浮波系﹔千檣萬网煙水間﹐网得大魚髙於山。以魚釣魚巧作餌﹐魚傍舟行不知避﹔港灣魚小海魚肥﹐隨潮暫遠暫忘歸。日暮風雲四海黑﹐昏迷天地波無色﹔漁人由來海爲家﹐東西南北亦嗟呀﹗潑刺鱣鮪與鱨魦﹐行行不但摸魚蝦。舟頭時有鰲梁度﹐櫓爲搖曳波心路﹝大魚如山﹐漁舟畏之﹞。雲中或見龍爪張﹐舟爲回避向汪洋﹝海上風雲﹐漁舟反向深處避礁﹞。停舟偶到烏龜嶼﹐千尾萬尾紛紛舉﹔駛帆遠過澎湖溝﹐大鱗﹑細鱗水際浮。出海小舟傍大舟﹐小者打槳﹑大者流。歲歲爲漁逐海利﹐直從閩海到溫州﹔出沒煙波忘餐飯﹐天寒一飲當穿裘。雨中蓑衣兼篛笠﹐羣魚結隊爭呷唼﹔舟人雨中爲畏途﹐漁人雨中爲利涉。冬盡歲殘不歸來﹐生成海上事遊獵。大魚爲鹽小魚漧﹐天靑日赤魚滿灘﹔小魚腌膾大魚曝﹐割魚曝炙肉團團。网得魴魚味尢美﹐削肉渡海作甘旨。春晴放櫂始回歸﹐歸到家中婦子喜﹔販魚過海收厚利﹐願君莫厭風波靡﹗君不見西夷捕鯨碧海中﹐冰山萬仞無旭紅﹔火輪衝冰或粉碎﹐牽出長鯨髙嶐嶐。又不見夷人捕鯨賣鯨油﹐燭龍下照夜不幽﹔海上煙檣日磅礡﹐任公大魚三載求。人生牟利忘蹭蹬﹐地上風波尢淩競。我來崇武觀打魚﹐漁人起我望洋興﹔漁人低頭聽我歌﹐我歌月色滿山多。山下潮聲夜深起﹐回望臺天渺渺水﹝魴魚﹐卽鯿魚﹔崇武最多。俗呼扁魚﹞。

﹟五言今體

羅山寄張茂才汝南

登樓卽事

秋望有悼﹐爲汝南作

渡海過犬山

羅山寄張茂才汝南

一尊前日酒﹐鸞鶴又離羣﹔看看來時路﹐靑山斷白雲。

登樓卽事

一望蒼茫外﹐長天白鳥過﹔潮回江﹑浙遠﹐船舶粵﹑閩多。島嶼連滄海﹐雲霞接薜蘿。月明驚夜夢﹐枕上吼鯨波。

秋望有悼﹐爲汝南作﹝汝南所居﹐傍貓羅山﹞

何處故人顏﹖雲間又水間。東南秋色盡﹐不忍望羅山﹗

渡海過犬山

浩渺虛爲際﹐乾坤入望愁。海隨山異色﹐地與水分溝﹔日月雙輪迅﹐雲天一笠浮。颶風吹不去﹐千里過橫流﹝犬山海水分二色﹞。

﹟七言今體

八卦亭偶望

撥悶四首﹝選一﹞

場中題壁八首﹝選一﹞

秋日登臨偶興二首﹝選一﹞

遇李石鶴孝廉﹝是年北上﹐捷入翰林﹞賦贈二首

八卦亭偶望﹝在邑城外岡阜。西望洋﹐東望山﹐下瞰邑城﹞

海天無際暮煙浮﹐一綫秋空數點愁。車馬往來南北路﹐估帆向背東西流。靑山出水圍城郭﹐紅樹穿雲壓市樓。偶欲放歌亭下去﹐嵐光月色暫勾畱。

撥悶四首﹝選一﹞

瀟灑風懷杜牧之﹐幾回猛省讀書時。不關造化閒花艸﹐無補民生細繭絲﹔竟體芳蘭騷客意﹐銷魂金粉美人辭。聊應潔癖將蟬比﹐飽露餐風最上枝。

場中題壁八首﹝選一﹞

插腳紅塵廿四年﹐泥蹻釋後欲登天﹔蓬萊弱水三千路﹐鰲背曾經海上船。

秋日登臨偶興二首﹝選一﹞

仰首天邊暮色低﹐徵途欲盡萬峯齊﹔雲從南出風從北﹐山自東來海自西。日落忽逢鷹獨起﹐艸枯何處馬頻嘶﹖深篁大澤無人過﹐誰向狉榛事鼓鼙﹝時劉撫軍正檄棟軍剿生番﹞﹗

遇李石鶴孝廉﹝是年北上﹐捷入翰林﹞賦贈二首

君名淸琦﹐晉江名孝廉﹐籍彰化。將赴公車﹐渡臺﹔於友人處見鄙作詩文﹑策論﹐詫爲海外奇士。客次相逢﹐忽如知舊﹔贈句云﹕『前身共作龍華客﹐他日願爲驥尾人』﹗感其磊落﹐賦此贈之。

三生石上證前因﹐交道文章信有神﹗脫略形骸千古量﹐相忘輩行一朝親﹔竟誇海岱逢奇士﹐自是閩天出晉人。此去長安萬餘里﹐柳袍應拂帝京塵。

天涯不用共溫存﹐此去文星照帝閽﹔別我看花春逗路﹐送君渡海雪浮尊。華亭﹝上海縣地﹐古屬華亭﹞聽鶴江南地﹐燕市驅車薊北門。得意未應髙步上﹐願畱龍尾待追奔﹗

●詩選﹝二﹞

詩﹝中﹞

﹟詩﹝中﹞﹟

五言古體

七言古體

五言今體

七言今體

﹟五言古體

臺灣土匪紀事

臺灣官府紀事

潰兵棄地紀事

叛將獻船紀事

臺灣淪陷紀哀

洋兵行

聞斗六一帶被毀有感

老婦哀

冬至日家祭有感

詠懷四首﹝選二﹞

弔鄭延平

懷藍襄毅

招隱六章﹝選三﹞

檢疫嘆

猛虎行二章

望蓬萊山有悼

書後柬張汝東

暴雨險漲紀事

送梁子嘉先生歸粵長歌

再送梁子嘉先生三首

雨後述事

有所思﹐效玉臺體十首﹝選一﹞

在阿罩霧同林十偶眺

哀鴻篇五首

王君友竹索題簡端

陳生匄題琴硯圖

座上賦贈林十

題施梅樵祖母像

臺灣土匪紀事

立國有大綱﹐時勢在提挈﹔太阿一旁落﹐皇圖四崩裂。去年��侵﹐人心徵固結﹕魯殤執干戈﹐並兒磨箭箭﹔處處爭守陴﹐機械爲敵設。忽聞和議成﹐金甌割數缺﹔臺地在割中﹐義士皆捲舌。傾心事皇家﹐見擯得金玦﹔同袍有素心﹐仇憤無由雪。況隔天九重﹐仰首望長觖﹔自此人心離﹐短气失豪傑。日暗浮霾生﹐狐貍出躠蹩﹔匪人坌牛毛﹐郊野爲艸竊。本非揭竿徒﹐亦異乘機哲﹔不過如驕兒﹐無父出爲孽﹕所以民情渙﹐實由國柄折。我思此時初﹐大勢未遽跌﹔何以樞府臣﹐國體此嫚褻﹗竟將中興基﹐欲以偏安列。柱觸共工頭﹐碧嘔萇弘血﹔我抱杞人憂﹐聞之腸爲熱。路上淒風來﹐長痛回車轍﹗

臺灣官府紀事

前車載囊橐﹐後車載妻孥﹔壯丁夾傍路﹐布地黃金鋪。江山方鼎沸﹐官府爭首途﹔國事彼何知﹐鼠竄保頭顱﹗何來庾吳郡﹐載去飛舳艫﹔始知朝廟上﹐多此誤國徒。可憐海外民﹐日日望來蘇﹔去者巳如鯽﹐在者亦猶駑。行旌出郊野﹐阻截逢狗屠﹔千夫擁鍬鍤﹐一夫起嘯呼。官長將焉往﹐進退局轅駒。轎有七寶笥﹐篋有一簞珠﹔匍匐獻營壘﹐四出調兵符。護衛過城甸﹐勝似供軍需。官守棄陷阱﹐生死脫崎嶇﹔海嶠三千里﹐誰能爲負嵎﹗

潰兵棄地紀事

芒芒赤縣州﹐六合拱神京﹔蠻夷歸鞭笞﹐殷武善䢐徵。維時士用命﹐拘原盡力爭。自從宣宗季﹐恬嬉爲敵輕﹔乙酉勝法蘭﹐棄藩與行成。是以朝鮮事﹐倭人首敗盟。今皇奮威怒﹐志在吞鯢鯨﹔誰知勢決裂﹐到處無堅城。一退鴨綠江﹐遂喪鳳凰營﹔遼東與山東﹐島嶼任縱橫。豈無金湯隘﹐尙有鐵甲兵﹔汪﹑黃主樞省﹐陵寢迫震驚。積弱已不振﹐一蹶何時興﹗我思所由來﹐兵將不同誠。濟危無韓﹑嶽﹐上下久離情﹔暌隔致蠱否﹐未有不分崩。可恨行陣士﹐赴戰各貪生﹗閫內謀不施﹐閫外士無能。四郊多壘日﹐孰爲奮請纓﹗將相今何用﹐气象空崢嶸﹗入轅開府坐﹐出門除道行﹔臨民事赫奕﹐遇敵屏息聲。坐談抒奇略﹐議和以爲名﹔蹙地日千里﹐不知辱與榮。我欲哭秦師﹐葬汝白起坑。

叛將獻船紀事

國家傾帑藏﹐百萬具一船。上置穿山炮﹐下置激火輪﹔熬波出巨浪﹐蒸气成黑雲。海上習攻戰﹐擬掃狂鯨氛﹔寄之不得人﹐如山彊負蟁。今春威海衛﹐十船成一羣。將者丁汝昌﹐巾幗而從軍﹔怯懦不成夫﹐反側以事君。求降附敵人﹐顏厚徒逡巡﹔十重如鐵甲﹐豈謂鐵軍門﹗平生事橫行﹐一旦豎降旛﹔北洋爲奪气﹐此罪海難論﹗其人服毒死﹐狗賤何足聞﹗不行連坐律﹐國法何由均﹗尾閭狂波瀉﹐滄溟白日昏﹔峨峨海上舟﹐竟使巨魚吞。地上稱利器﹐鐵車登崑侖﹔海上稱利器﹐鐵船蕩乾坤。覆轍乃如此﹐無人器奚云﹗枉自開船廠﹐萬億擲金銀﹔四海竭脂膏﹐倉卒付沈淪。樞府皆屏息﹐憂懼動至尊。我謂無海戰﹐陸守勢仍存﹔割地勢乃壞﹐痛哉海沄沄﹗

臺灣淪陷紀哀

天傾西北度﹐地缺東南方。蛟龍激海水﹐淪沒蓬萊鄕﹔熬波沸巨浪﹐白日黯無光。山俏牽木魅﹐土怪鞭石梁﹔顚簸王母闕﹐震坼禹王疆。洪水湮部洲﹐燹火及崑岡。嗟哉武陵客﹐坱■﹝土莽﹞失康莊﹗避秦無源路﹐仰首望蒼蒼﹔天心方有醉﹐西眷彌不遑。玄枵淫歲紀﹐鶉首賜扶桑。戈船起海岱﹐毒弩橫汪洋﹔寄托不得人﹐措置紛乖張。射人空射馬﹐擒賊不擒王﹔不能搗巢穴﹐坐守任跳踉。平日糜巨億﹐海軍等木僵﹔柄政三十年﹐陸守復旁徨。紛紛交涉事﹐議和絕不剛。何爲多設施﹐鐵路亙遐荒﹔大敵不敢戰﹐乃受小敵創。如許彈丸地﹐中國屈輸將﹔峨峨衝車輪﹐當路避螳螂。嘆我生此邦﹐眼淚作飯漿﹔感時輒嗚唈﹐事事結中腸。復遭此世變﹐臺海如沸湯。輸幣兼割地﹐皇上費周章﹔聽爲民主國﹐大總統曰唐。玉人鐫印綬﹐戍僕制旗常﹔讙迎動郊野﹐宣耀照城閶。覆舟得援溺﹐黔首喜欲狂﹗逃遁先有人﹐萬民阻行囊﹔推戴大撫帥﹐中流恃寶航。磨戈思一戰﹐同澤賦三良。黑旗兼棟軍﹐曩歲經戰場﹔人心乃叵測﹐林氏首徜徉。國恩不奮報﹐梓裏不籌防﹔敵氛來海上﹐引兵竟歸藏。無才哥舒翰﹐中夜起皇皇﹗敵騎猶在邊﹐喚渡覓洋商﹔托詞將督戰﹐脫身滄海傍。馬廏衝煙火﹐無主亂兵攘﹔居民不得安﹐招敵入城廂。遲之逾三日﹐始見東兵行。彈槍前隊仗﹐炮子後筐箱﹔馬蹄行郭索﹐劍佩帶鋃鐺。頭有髡發冠﹐腰無下體裳﹔皁袍長至地﹐猶存古時裝。糾紛穿闤闠﹐住宿占民房﹔殺戮幸不甚﹐老稚得踉■﹝將﹞。成羣爭越海﹐流離事堪傷﹗嘆息唐撫軍﹐始末未交鋒﹔��長驅進﹐拉朽施利鋩。誰料大廈傾﹐乃逢一木當﹔香山﹑苗栗間﹐義民起如蝗。鏖戰不得前﹐敵馬徒披猖﹔自言海上來﹐未遭此頡頏。倡之者爲誰﹖義士吳﹑徐﹑姜。用矛赴齊師﹐爭推爲徐驤﹔紹祖亦悍斗﹐視死如陽陽。吳君﹝湯興﹞能統率﹐亦未易低昂。村婦佐磨刀﹐耕農自裹糧﹔力抗已兼旬﹐太守來共襄。可恨縣令李﹐掣肘不爲倡﹗無米巧婦炊﹐有沙道濟量﹔揭竿禦堅炮﹐無成亦足彊。五月迨流火﹐雷電破斧戕﹔彼族添新兵﹐犀利何可嘗﹗劉帥﹝永福﹞援軍至﹐遲緩徒奔忙﹔囊土塡決河﹐無益於河隍。嘆息臺中郡﹐一旦同淜滂﹔城下多死人﹐村間多痍瘡﹗烏鴉早暮飛﹐啄肉啼悲吭﹔月黑鬼燐出﹐天暗颶臺揚。維時正上弦﹐暴雨繼恆陽﹔我在滄桑內﹐變遷托癡佯。七月月旣望﹐敵兵忽不揚﹔遊騎將南進﹐伏甲起深篁。使之鎩羽回﹐頓覺不翺翔。可惜空弮搏﹐難當百鏈鋼﹗逾月聚兵往﹐民眾見驅狼。所嘆劉光世﹐晚節不昭彰﹗戰守兩茫然﹐坐鎭豈民望﹗爲時固云久﹐赴敵未慨慷。傳聞於道路﹐今已去敖倉﹔巍巍赤嵌城﹐一帶失保障。可憐海外民﹐戴漢心未忘﹔凶耗𨿽耳熟﹐疑信不求詳。昨日海關處﹐新令懸煌煌﹔賦稅將重徵﹐不及卹流亡。今春多災異﹐天上分玄黃﹔不出旬日間﹐澎湖受兵殃﹝乙未二月二十旦﹐臺地咸見天分玄﹑黃二色﹔二十七而澎失﹞。爲時甫半年﹐黑劫換紅羊﹔蹂躪二千里﹐猶未收欃槍。嗟我中華產﹐長鬣對艅艎﹔儒冠皆掃地﹐表海空泱泱﹗千秋倫物國﹐一旦化狼■﹝月荒﹞。譬如五彩鳳﹐俯首九頭鶬﹔末世多如斯﹐晉﹑宋已蜩螗。愁思無由寫﹐日日登北邙﹔舉目見蓬蒿﹐涕泗如逝湟。哀哉亂世內﹐默默謀爲臧﹗

洋兵行

鯨鯢出尾閭﹐黿鼉鳴海嶠﹔雨淫山鬼啼﹐風淒木精嘯。殺气幹靑霄﹐白日昏不照﹔三三五五羣﹐佩銃橫劍鞘。軍帽小筒圓﹐復帛雙股繞﹔靴袖束緊身﹐時或長衣掉。其黧而賤蠢﹐裸形露兩竅﹔嗚嗚滿街衢﹐酣醺一狂■﹝呂丿呂﹞﹕是爲東洋人﹐但覺兵威耀。當其整隊行﹐兵气肅無聲﹔惟聞馬蹄鐵﹐郭郭來重輕。背負一餱囊﹐腰纏一革縢﹔木箱駞炮子﹐稻艸覆釜甑。炮車轉輪至﹐殷地時轟轟﹔進退無金鼓﹐指點非旗旌。籠鵝又牽牛﹐路上掠犧牲﹔入市索民捨﹐居房折戶閎。偶闖入人家﹐攜取兩手盈﹔大者胠囊篋﹐小者及罍缾。俘殺非王意﹐將令失章程。臺民不堪擾﹐或思屬英夷﹔英夷豈吾類﹐轉劣倭文情﹗倭人處處是﹐黃色白膚理。島居有婆娘﹐貌近中華美﹔照影在圖中﹐纖纖裹素指。兵人攜在身﹐戲欲配漢子。前朝有往來﹐最敬中邦士﹔今丁國勢衰﹐侮吾此爲始。禍胎誰養成﹖依稀傅相李。

聞斗六一帶被毀有感

皇天降災殃﹐發自倭人手﹔非彼能橫行﹐天假爲篲帚。雨膏二百年﹐時數丁陽九。或逢貪酷官﹐或遭跳梁醜﹔潢池有沸湯﹐小民受其咎。循環逾十秋﹐中輒生厄紐。曩歲劉公﹝銘傳﹞來﹐臺海經擊掊﹔紛糅及山川﹐削朘窮林藪。一波未能平﹐一聲狂鯨吼﹔汪洋日出方﹐突如來禍首。疆臣無瑰材﹐每天遭碎剖﹔烽火徧全臺﹐間時燎薪槱。去冬臺北城﹐忽有羣雄糾﹔聚沙不成團﹐焚如付烏有。首﹑從咸遠揚﹐傷哉村童叟﹗玆夏斗六門﹐亦復出抖擻﹔彼族好擾人﹐亂絲益生綹。聞說據在山﹐巉巖鬼神守。彼族佩槍登﹐傷僕如墜缶﹔失利無如何﹐余怒及耕耦。旁近幾十村﹐村村焚成黝。吾民居此間﹐如指在械杻﹐所望天好生﹐意外能運肘﹗俯提出婦孩﹐倒懸解耆耇﹔吾民饑渴深﹐時時瞻箕斗﹗驟雨不崇朝﹐暴風不恆久﹔上天多變遷﹐雲頭滅蒼狗﹗豈有愛憎心﹐此薄而彼厚﹔不過昏眚侵﹐太陽暫蒙垢。眞人驅天驕﹐名王系組綬﹔獻俘闕廟前﹐函頭在左右。未知我今生﹐得此遭逢否﹖

老婦哀

出門逢老婦﹐白髮蓬壓眉﹔婑兵蹴之行﹐哀哀泣路歧。乞食不得飽﹐眼淚垂作糜。問婦何所苦﹖嗚咽不成辭。有室無可歸﹐殘年喪子兒﹔一家八﹑九人﹐遭殺不勝悲﹗大者能扶耜﹐小者僅知饑﹔愛女倚房居﹐刺繡手牽絲﹔大婦在炊下﹐淅米玉如脂。一夕聞兵來﹐悚息淚交頤﹔聚泣共吞聲﹐忽有兵人窺。闖入掠衣飾﹐索錢勒藏貲﹔刀槍交股下﹐大者死階墀。回頭視幼子﹐身首已分肌﹔女﹑婦駭啼走﹐並命於一時。縷陳不及終﹐哭聲已漣洏﹔更端問老婦﹐搖首不聞知。旁人紛紛說﹐甲乙亦如斯。甲家益酷死﹐饋婑爲婑欺﹔遺下數頃田﹐蕪穢艸差差。復存數間屋﹐入夜棲鳶鴟。東家絕炊火﹐西捨遊鹿麋﹔亦有婑人宿﹐連甍臥豺羆。破壁系鞍馬﹐折門煮牲犧﹔行人不敢過﹐迂路且鞭笞。世衰人物賤﹐不死皆便宜﹔翹首望蒼天﹐言之有餘噫﹗嘆息百年上﹐琛賮朝四夷﹔民物皆丰貴﹐雞犬亦雍熙﹗艸野無知覺﹐聽我吟哀詩。

冬至日家祭有感

陸遊家祭日﹐不見王師來﹔告考無喜信﹐一慟泣蒿萊﹗肅肅孫子曹﹐拜跪趨堂階﹔年少無憂思﹐何知事可哀﹗我在滄桑內﹐零淚滴蒼苔。仲冬風雪下﹐陰气橫九垓﹔乾坤已荒老﹐天地滿塵埃。爲時經易歲﹐人事長悠哉﹗生命旣不辰﹐自甘爲棄材﹔行蹤覉遠海﹐墳墓守南陔。富貴非吾願﹐混迹於輿儓。時亂身愈重﹐韜晦復何猜﹗載拜捧觴豆﹐莫上黃金臺﹗

詠懷四首﹝選二﹞

九十九峯天﹐千秋缺一角﹔萬里金湯城﹐乍爲寒煙剝。滄海微塵揚﹐黃河末流濁﹔誰知桃源中﹐乃先變漢朔﹗我有足與纓﹐咸池不足濯﹔天意與民心﹐尙皆在冥漠。

托迹塵灰中﹐蕭然無一事﹔蠻觸自紛紛﹐髙閒見余志。山海一年間﹐■﹝亻孔﹞傯風景異﹔出門何處行﹐途有蕃馬轡。馬嘶知俗殊﹐風鳴識秋至﹔堪嘆日暮天﹐變態如斯易﹗

弔鄭延平

天盡接海水﹐突兀巖島橫﹔至今風雨夜﹐時聞人馬聲。層波出洪嘯﹐互答長鯨鳴﹔痛哉騎鯨人﹐一去水泙泙﹗拓地辟荊榛﹐繡壤錯經營。志气無六合﹐虎視蛟龍爭﹔千秋鹿耳門﹐風靜怒濤生。廢楫在海底﹐曾至金陵城﹔至今吳﹑越間﹐耳震孫郎名。千丈晴霞出﹐猶疑爲旗旌。遺志不得伸﹐海大爲不平﹔輿圖歸一統﹐廟貌褒忠貞。昔年遊赤嵌﹐春秋禮齍盛﹔閒登望海臺﹐興廢幾時更﹗■﹝彳光﹞佛崖山麓﹐孤臣痛哭情﹔我朝君猶恨﹐況爲外夷並﹗古城有遺址﹐白日穴鼯■﹝鼠主﹞﹔陰風撲人面﹐大廈重見傾。鄭公今不作﹐當世誰搘撐﹗神州竟中絕﹐無復古簪纓。望風長嘆息﹐頭髮空鬡鬇﹗

懷藍襄毅

海疆起戎馬﹐七日陷全臺﹔爭望王師至﹐慷慨藍侯來。舟楫上鯤身﹐風利布帆開﹔指揮悉如意﹐澄淸見將才。小醜不足數﹐大敵何有哉﹗海岱千里間﹐事後薙蒿萊。最難戎幕裏﹐帷幄儲眞材﹔鹿洲藍先生﹐文治佐鴻裁。至今海山際﹐文章達上臺。誰知陵谷事﹐掃地如塵埃﹗懷古心滋戚﹐感時心愈哀。當初憑眺地﹐處處生莓苔﹔三年兵燹內﹐樓捨爲煤炱。禮樂亦已廢﹐壇廟況又災。魯國有諸生﹐抱器恥徘徊﹔招魂望漳浦﹐酌酒祭一盃。

招隱六章﹝選三﹞

古人輕榮華﹐脫組山中去﹔常恐世人知﹐白雲最深處。我本謀世人﹐何慕猿鶴禦﹔只因天地非﹐不覺塵途淤。商山有紫芝﹐采之終朝茹﹔臥聽寒泉鳴﹐起視霜天曙。

入山一以深﹐遂生古薇蕨﹔釆之無所貽﹐食之甘如鱖。孟春艸木多﹐生機常潑潑﹔回首望鄕閭﹐棘荊生庭闥。居者罹憂患﹐去者爲蹙額﹔何爲混世人﹐盜泉以療渴﹗

章甫適越邦﹐衣裳居裸國﹔𨿽不相往來﹐未免相疑惑。南山有霧豹﹐非時長晦匿﹔知幾有哲人﹐焉可被時識﹗時世日以非﹐浮光日以昃﹔故里等殊方﹐瀛海同荒僰。去去勿復遲﹐前山足登陟﹗

檢疫嘆

睢盱海東國﹐其俗與人殊﹔暴殄待人物﹐行與疫鬼俱。檢疫入人家﹐橫將老幼驅。刀圭及鍼藥﹐刲剖死人膚﹔云欲免傳染﹐須焚死者軀。到處人惶惶﹐有病應受俘﹔不許在家養﹐病院非虛拘。或有諱病人﹐一死如偸窬﹔亦有無病人﹐羸黃以病誣。封守死者家﹐禁錮七日逾。彼謂行善政﹐防患無不孚﹔將彼作癘看﹐自是愚人愚。愚人死猶可﹐檢疫呼殺我﹗疫死柔於水﹐檢死暴於火﹔水火兩無情﹐萬物爲麼麼。

猛虎行二章

林際腥風來﹐茫茫天地黑﹔路人皆走藏﹐喑嗚羣動息。不知何妖魅﹐有牙兼有翼﹔或疑爲天狗﹐化作狼與蜮。攫人靡孑遺﹐充作饑腸食﹔食人亦何求﹐聊爲造化賊。朝出吮人皮﹐夕作齚人臘﹔路旁蠅蟻盈﹐紛橫肩與骼。邱山何累累﹐云是死者馘﹔一見猛獸蹄﹐行人喪精魄﹗

城邑人所居﹐於菟聚其處﹔髑髏紛滿前﹐攫人遂人去。士女觳觫行﹐纖纖倍憂慮。咆烋入市廛﹐磨牙爲刀鋸﹔搏噬無瘦肥﹐跳踉無饜飫。室有死人頭﹐途有殷血淤﹔不聞啼哭聲﹐有聲將來覷。豈眞天地昏﹐欲將人類除﹗且儲弓與刀﹐禽生勿猶豫﹗

望蓬萊山有悼

海上蓬萊山﹐自是神仙闥。瓊瑤削作臺﹐琳瑯排作闕﹔仙人淩雲出﹐望之心目豁。誰知閱滄桑﹐仙山亦轇轕﹗淪汨蒼茫中﹐滔滔海水闊﹔殘破不可知﹐中流剩一發。日出照深淵﹐黤■﹝黑駦﹞見仿佛﹔旣作妖螭居﹐復變鬼狐窟。人類想無存﹐苕嶢枯髏骨。時或洪流漲﹐浮沈見凹凸﹔可嘆蓬萊峯﹐年年海底沒﹗海底何所有﹖黿鼉來窸窣﹔海中何所見﹖鯨鯢弄溟渤。海屋添籌翁﹐聲噫气復郁﹔日與鬼蜮鄰﹐頻年無一物。

書後柬張汝東

昔年哭君兄﹐君侄才弁髦﹔別來今幾載﹐君侄如我髙。門前松柏樹﹐垂垂添須絳﹔伊昔倚松人﹐墓艸長蓬蒿﹗言之心爲摧﹐淚比鹿門濤。當時同應試﹐气欲吞巨鰲﹔豈料到今朝﹐末路如斯遭﹗君兄已不知﹐君淚應滔滔﹔生離與死別﹐秋風爲怒號。時事況已矣﹐身世隨鴻毛﹔背中無六翮﹐安能萬里翺﹗死者在黃泉﹐有時共號咷﹔劍缺徐君樹﹐筆挫班超毫。淒風習習來﹐仰首望星旄﹔不見故人面﹐常想故人袍。倘見君兄子﹐勗之古賢豪﹗

暴雨險漲紀事

日沒江河翻﹐狂濤天上瀉﹔急電催迅雷﹐衝飆萬瓦下。雨箭穿颶風﹐石壁不受射。路人急奔豚﹐不知爲旦夜﹔道途水接天﹐無處認橋跨。匉訇山石聲﹐舉目無完捨。予坐讀書齋﹐但見屋有罅﹔積潦難出門﹐淋漓無枕藉。三日見晴空﹐如囚得援赦﹔開戶逢行人﹐半多求屋借。由來二百年﹐未聞此嘆詫。連村或水浮﹐沮洳無塘壩﹔亦多付漂流﹐雞犬人物化。川漲陷邱陵﹐田疇沒■﹝禾罷﹞稏。屈指百里間﹐荒蕪忽如乍﹔竊疑造物心﹐年年不寬假﹗癘疫與兵凶﹐更番成疊駕﹔盜賊夷狄橫﹐兼將奇災嫁。靜思浩劫中﹐在在足驚怕﹔盲風怪雨來﹐何敢生詛罵﹗六月且披裘﹐時序無冬夏﹔放懷作詩歌﹐淚隨風雨罷。

送梁子嘉先生歸粵長歌

西風海上來﹐江湖秋已疏﹔天涯遠遊子﹐日色冷菇蒲。蒲帆天外去﹐忽忽浪花粗﹔行客悲不已﹐遠望絕平蕪。故鄕在何處﹖回首水雲區﹔嶺南近如何﹖未得一紙書。衣錦滯他方﹐富貴亦唏噓﹗況爲失路人﹐不如歸鄕閭。我送先生行﹐欲挽先生裾。先生昔來時﹐臺海金湯如﹔班生從戎幕﹐曾見海氛袪。維時法蘭西﹐遂爲彊弩余﹔兵气倏忽消﹐輻輳紛舟車。先生半隱宦﹐拓地開菑畬。臺陽富山海﹐山人亦足魚﹔先生於山中﹐永以愛吾廬。誰知浩劫興﹐割地等商於﹔欃槍無人掃﹐千里爲邱墟。先生攘袂起﹐有憤不得攄﹔朝廷有子蘭﹐枉哭申包胥﹗倉皇戎馬間﹐南北行趑趄﹔越海去復來﹐囊橐無宿儲。不見漢衣冠﹐所遇多駏驉﹐關津不易過﹐寄迹嗟籧篨﹗當年華屋處﹐再過無人居﹔伏莽時時起﹐十室九室虛。滄海揚塵後﹐無復返其初﹔先生長太息﹐決計問歸途。君家粵東路﹐地卽古番禺﹔亦曾遭英夷﹐奪去海膏腴。伊昔林文忠﹐至死三嘆吁﹗有計不得行﹐謀國誤姦誣。虎門鑄大錯﹐籌策至今紆﹔茫茫五虎洋﹐萬國來揶揄。汪﹑黃今再生﹐遺禍徧海隅﹔粵海𨿽粗安﹐虢亡行及虞。今日廣州潮﹐輪舶環郡郛﹔山海失巖阻﹐黔首其攣拘。君歸亦何樂﹐聊爲妻孥娛﹔我思禍亂中﹐素志不可渝。祖生中流楫﹐气足吞羯奴。西夷侮我甚﹐謂我無良圖﹔瓜分指中夏﹐囊括鼓嚨胡。我笑夷人眼﹐咫尺見糊饃﹔豈識中華勢﹐衰乃盛之符。君歸求黃石﹐愼保千金軀﹗見說粵西嶠﹐勝﹑廣已蠕蠕﹔艸寇啟漢﹑唐﹐此豈爲之驅﹗可憐兵燹災﹐到處無或殊。君地與毗連﹐曷勝望蒼梧﹗滔滔郁林水﹐須慮走湛盧﹔官軍成鉛刀﹐不足張威弧。我輩何從計﹖不禁碎唾壺。時事且勿悲﹐請爲君歌呼﹗去年見君面﹐一拜識眉須﹔嶙嶙聳傲骨﹐回異風塵趨。逢人輒面質﹐不爲時俗諛。詩文在正聲﹐瑰異過璠瑜﹔我讀「釣龍歌」﹐髙調入云衢。稽康廣陵散﹐不道今未無。有作皆唐調﹐絕不爲喁吁﹔傷時生感喟﹐杜詩與淚俱。平生復蕭索﹐閱歷貔生貙。愧我非終童﹐未能棄關繻﹔空送先生去﹐不共先生䢐。秋風吹遠道﹐落葉客身孤﹔東西馬首瞻﹐悵惘失朝餔。遙遙滄海上﹐帆片有云鋪﹔一去難復逢﹐望君眼亦枯﹗粵山千萬重﹐君去飛舳艫。

再送梁子嘉先生三首

十載寓臺灣﹐四載經危亂﹔寇氛及臺南﹐行客中腸斷。故舊與新知﹐存者不及半﹔先生亦且行﹐艤舟於海岸。海有函谷關﹐鳴雞度待旦﹔回首望東洋﹐洋輪來汗漫。

君入臺南城﹐相逢無一識﹔短衣腳不襪﹐衣垢面黧黑。訪舊過軍門﹐閽人先作色﹔及與劉帥談﹐共爭問消息。往事那堪追﹐人去來何益﹗徘徊異域間﹐不如復歸得﹗

昨日先生書﹐言歸及秋餘﹔今秋已將盡﹐難駐先生車。涼風起天末﹐木落聲徐徐﹔滄海日已深﹐故園日已疏。作客𨿽云樂﹐未若在家舒﹔何以遠送君﹐白雲近所居﹗

雨後述事

春深艸木蘇﹐萬物思雨澤﹔勾萌欲發生﹐原野資膏液。連旬無雨雲﹐生意咸欲息﹗年來況歉荒﹐粒米等圭璧。一金八﹑九升﹐攜囊難告糴﹔雨膏復不行﹐嗸嗸安求食﹗去年徵斂苛﹐不念民饑色﹔今春迫徵期﹐無地爲逋客。不知上天心﹐何以處蒼赤﹖此邦碩鼠多﹐民物皆不惜﹗天苟爲旱災﹐彼且啗人臘﹔時事無一堪﹐言之塡胸膈﹗昨夜聞迅雷﹐不覺喜跳踢﹔天有愛物懷﹐一雨救窮厄。大者如傾盆﹐細者亦滴滴﹔可憐未多時﹐不及起枯塉﹗水源乏雨滋﹐末流不洋溢﹔慰情卻勝無﹐此際可多得﹖我作喜雨詩﹐農夫有憂戚﹔救死尙未能﹐稅斂來相迫。安得兼雨金﹐萬民皆悅懌﹗

有所思﹐效玉臺體十首﹝選一﹞

我讀「玉臺詩」﹐芬芳沁我腸﹔詩人逸興多﹐香艸托旁徨。芍藥思渺渺﹐蒹葭水蒼蒼﹔千古作寓言﹐美人在西方。西方竟何許﹖求之見荒唐。昨云晤宓女﹐旋覺夢王嬙﹕所居必金室﹐所倚必雕梁﹔一鬟千萬值﹐一身百寶妝。我詩亦此意﹐意與美人長。

在阿罩霧同林十偶眺

一路看山來﹐山盡是君屋﹔翬革羅峯戀﹐淸華湛水木。入君書室中﹐瑯環逕重復﹔滄桑存靈光﹐變遷忘陵谷。與君爲淸遊﹐亭臺藏山腹﹔登臨望大墩﹐蕪城蔽林麓。炎峯接遠天﹐夕陽滿平陸。

哀鴻篇五首

蘆塞騰霜威﹐大地塡殺气﹔饑鷹搏擊來﹐徵鴻何處避﹗嗸嗸向南山﹐復逢矰繳紲﹔肅肅起秋聲﹐飄飄灑毛血。爰集在中澤﹐俛仰且偸生﹔黍稻四野空﹐飛啄又安營﹖我作哀鴻詩﹐未終淚盈把﹔長距淩雲霄﹐弱肉風塵下。

聞說云�地﹐今年遭屠殺﹔垂翅落機中﹐破腦不得脫。家室旣摧殘﹐脂膏亦剝割﹔造化豈不仁﹐生物付夭閼﹗哀哀羣羽毛﹐振觸難爲活﹔淩空思奮飛﹐樊籠終有括。中或失其羣﹐饑鳴徒嘎嘎﹔被縶啼向人﹐相視猶胡越。

今秋乃亢旱﹐郁風致恆陽﹔禾粱半枯黑﹐艸木紛萎黃。鴻雁欲求食﹐四野如窮荒﹔一粒卽珠玉﹐未可升斗量。接飯無所投﹐饑烏處處翔﹔何以弋者流﹐緣株罝罟張﹗殘物以謀飽﹐人心胡不良﹗寄語矰弋人﹐哀鴻已無腸﹗戒殺猶未得﹐須爲傾太倉﹗

更有澎湖路﹐滄桑海忽枯﹔三十六峯嶼﹐一旦焦爲盧。水咸不得雨﹐卽雨艸不蘇﹔鴻雁來何爲﹖澤中徒叫呼﹗豈有食可謀﹐更無田可蕪﹗往年海爲耕﹐無食且飽魚﹔嗟哉魚不得﹐啼血摧胸臆﹗造物不孳生﹐吾爲汝惻惻﹗

惻惻復惻惻﹐鳩形兼菜色﹔城狐雜社鼠﹐日攢太倉食。太倉日以盈﹐狐鼠日以生﹔哀鴻自嗸嗸﹐豈有利爪爭﹗西風滿地來﹐四野聞悲聲﹔昔日隨陽鳥﹐今日刀俎鯖。羅网多殺機﹐天地爲陰阬﹔我聞造化心﹐孵育靡不寧。五雀與六燕﹐安有滋重輕﹗聞我哀鴻詩﹐應爲心怦怦﹗

王君友竹索題簡端

相聞不相識﹐日日望新城﹝君新竹縣人﹞﹔每逢北人至﹐輒詢君姓名。君家在何處﹖迢迢新竹路。憶昔承平年﹐驅車城外度﹔可惜遲聞君﹐彼時未回顧﹗一自喪亂初﹐始得君素書﹔知君詩學好﹐展捲再欷歔﹗灰燼兵燹中﹐播土揚瓊琚﹗傷心各淒惻﹐將詩慰離索﹔捲裏起秋聲﹐中有胡笳拍。陸公昔亂離﹐哀音鳴郁噫﹔至今呼望帝﹐千載有餘悲。杜陵不可作﹐願君長詠詩﹗

陳生匄題琴硯圖

中郎綠綺琴﹐衰漢流沙漠﹔米家海嶽硯﹐宣和尢虜掠﹕名士所寶儲﹐亂世等殘籜。當日席上珍﹐此日泥中蓄。子女與玉帛﹐同時塡溝壑﹔況是玩好間﹐何足鑄金錯﹗莫怪名士身﹐自視常醜惡﹗何來陳元龍﹐意气獨磊落﹗有琴不破碎﹐有硯不唾辱﹔兵燹出劫灰﹐靈光存殿閣。一彈再三嘆﹐摩挲風雲作﹔不知是何世﹐髙唱回風曲﹗興到走龍蛇﹐誰能爲縛束﹗逍遙閒中趣﹐幾忘有荼毒﹔照影繪爲圖﹐人苦我自樂。我願同之遊﹐賞音看揮霍﹔他日畱名山﹐知有遼東鶴﹗

座上賦贈林十

南風送君來﹐復欲送君去﹔溪口茫茫云﹐山頭重重樹。去年見君時﹐鶯啼花滿路﹔今年君來過﹐落花亂無數。麥秋風正涼﹐相逢各道故。君今隱蘆墩﹝葫蘆墩﹐君所寄耕之地﹞﹐爲農老朝暮。入山𨿽不深﹐避俗已得趣﹕課蕓卽爲詩﹐勸耕亦尋句。種秫三十區﹐陶家備酒具﹔竹林有阿咸﹐時來相親附。每於畎畝中﹐白雲聚朋屨。君詩學襄陽﹐令人生遐慕﹔攜家鹿門山﹐靑年竟髙步。締交我獨初﹐談心坦懷布﹔昔日入中原﹐郵書當面晤。航海去復回﹐屈身爲井鮒﹔功名付悠悠﹐不食甘匏瓠。卽今離亂余﹐寓公隨處寓﹔雲山異昔時﹐人物無孑煦。鞭撲馬牛忙﹐催敲雞犬懼﹔竭澤苦獵漁﹐挈瓶艱挹注。讀書最蕭條﹐無以供租賦﹔況又干戈年﹐時時求委輸﹗兵連與禍挐﹐乾坤紛鼓鑄﹔壯士孰爲犧﹐吾徒皆守兔。桃源不可期﹐栗裏君小住﹔今日偶逍遙﹐行蹤衝罩霧﹝罩霧﹐裏名﹞。迢遞到鹿溪﹐輕車來如騖﹝日本於火車之外﹐又有輕便車﹞﹔向余索詩編﹐吟聲出韶濩。理亂了不聞﹐憂樂復何顧﹗相對兩詩囚﹐書城搜積蠹。髙歌十宜樓﹝時在十宜樓上﹞﹐「南華」生解悟﹔明朝送君行﹐報余須尺素﹗

題施梅樵祖母像

梅樵父諱家珍﹐爲鹿鉅族﹔以貢生交通府﹑縣﹐豪一方。偶以地方事﹐失邑令李嘉棠意﹔與施藻修﹝卽施菼原名﹞同受誣﹐謂其嗾使施九段作亂。中丞劉省三遽揭之奏章﹐乃亡命遁﹔後沒於泉州。事稍定﹐梅樵﹝名天鶴﹞出應彰化試﹐以縣案首入泮﹔然其事卒莫雪也。故於題像中及之。

臺灣昔盛時﹐母家方繁麗﹔愛子趨堂隅﹐名孫繞階陛﹝去聲﹞。灼灼鳴珂坊﹐前儓而後隸﹔結交刺史侯﹐豪宗開戟第。母也居華閨﹐綺羅供婁曳。林下夫人風﹐城中慕髙髻﹔富貴博歡顏﹐經營由賢裔。如何原涉家﹐忽爲尹君獘﹗亡命走江湖﹐埋名局天地﹔嘆息酷吏威﹐頓使名門替﹗母也居梓枌﹐閭日倚垂涕﹔閱歷及滄桑﹐流離滿塵世。洛市經戰場﹐泰山作刀礪﹔王母獨崔巋﹐天孫爲拱衛﹔始覺皇媧年﹐崦嵫景未逝。翼起有賢孫﹐簪纓又克繼﹔祖妣痛音容﹐丹靑存髲髢。昨日素車帷﹐漢儀備葬祭﹔追遠生孝思﹐慨僾寫眞諦。想見君先子﹐黃泉含笑睇﹗

﹟七言古體

澎湖失守紀事

停戰遣使紀事

割地議和記事

外國保護紀事

追述去冬時事

綠林行

洋關行

公醫行

公娼行

淸潔行

聞客述施孝廉仁思雙妾殉節事有感

詩函報林十﹐適又渡海﹐歌以寄之

哀羅山

哀苗山

釣龍臺歌﹐和梁先生子嘉

叩閽辭

中秋暴風紀事

斗米嘆

估客行

答林幼春並懷林十及梁鈍庵

弔梁鈍庵﹝子嘉﹞

畱聲器

幼春邀過罩霧﹐喜晤其叔林十

寫山谷詩﹔幼春有贈﹐卽次其韻

戒煙長歌

題邱菽園「星洲選詩圖」

有感放歌二首

賦贈丁茂才錫勳從內兄

寄贈施悅秋先生﹝菼﹞長歌

聞東西戰事感賦

春寒﹐林仲偕從弟過鹿﹐酒中述遊迹並庚子在京時事﹔歌以寄之

弔從內兄丁錫勳茂才

村家夏日卽事

倏忽寒暑﹐壯士遲暮﹐感憤身世﹐賦之

感憤時事﹐再賦

澎湖失守紀事

殺气陰風北斗髙﹐轟轟雷霆殷海濤﹝澎湖炮聲震及臺灣﹞﹔仰首但見天周遭﹐哄耳羣驚海煎熬。千里逝水聞滔滔﹐出地霹靂讙蛟鰲﹔電音驛至報勝仗﹐明朝潰卒隨波逃﹝澎湖失守之越日﹐撫軍電信有「我軍極勇﹐倭人已遁」語。又越日﹐而澎敗卒至﹞。依稀敗耗人未信﹐潰卒登岸如蝟毛﹔市中咆喊虎怒號﹐戰陣驅來羊一牢。嗚呼四萬義軍同日死﹐陳濤之罪千秋指﹗今日戰士望風奔﹐保全首領走而已。爭詫西洋炮火神﹐中國炮火日日新﹔軍不訓練棄與敵﹐城壘有炮柰無人﹗歲未﹑月卯﹑日庚午﹐蓬萊海岱生煙塵﹔春風吹浪作號泣﹐鯨鯢小醜抉龍鱗。漢廷元老籌妙策﹐議和遣使出天津。

停戰遣使紀事

漢武射蛟臨海岱﹐海水沸起蛟龍背﹔昆明習戰戰士多﹐樓船百萬皆鸛鵝。海戰𨿽失陸戰興﹐大冶堇山可鑄兵﹔又況燕云森壯士﹐一朝眾志自成城。君不見範陽鼙鼓動地來﹐李﹑郭壁壘風雲開﹔金人馬足中原播﹐宗﹑嶽﹑韓﹑劉﹝劉錡﹞一戰破。國家練軍禍亂秋﹐志士義旗有同仇﹔升平安坐談韜略﹐臨時或付流水流。田單卽墨猶保燕﹐長城萬里夫何憂﹗堪恨停戰沮士气﹐楚人之鬼越人禨﹔百萬鋒鋩忽藏韜﹐戰士坐甲空歔欷﹗聞道使者出東洋﹐無從得見東倭王﹔喪邦辱國此爲甚﹐叢神土偶盈廟廊﹗更聞上相欲親使﹐包羞忍恥成何事﹗幄帷畫虎付虛空﹐肉袒牽羊甘跋躓。積重如今竟難回﹐幾時疆土可重恢﹖滄海日到榑桑暗﹐陽阿曦發心爲灰﹗

割地議和記事

萬里金甌渾不缺﹐誰道千鈞系一發﹗艱危一旅可重興﹐何爲遽把皇圖割﹖今日以和保都城﹐恃和狎敵鼎且傾。勝敗兵家有常事﹐數敗一勝勢可爭﹔今日未嘗爲血戰﹐激使好戰誰敢輕﹗犬戎在昔陷西京﹐宣王親整六師徵﹔我朝三輔奠磐石﹐山海關外兵連營。大帥養重不勵士﹐坐使越甲吾君鳴﹔下國尙恥城下盟﹐大國上相親行成。重重海陸失巖阻﹐戰守無計和無名﹔公孫用刺眞下策﹐裴相不死非尊榮﹗遼陽自曩鐘王气﹐臺嶼於今成蓬瀛﹔一朝蹙國數千里﹐奧蔽盡撤將焉撐﹗嗟予頭埋足又蹶﹐叩閽無從效曹劌﹗眼見島夷竟得天﹐心痛中華長失歲﹗沈淪身世付傖荒﹐分裂乾坤銷猛銳﹔倉海君無博浪錐﹐銜石今後同精衛﹗

外國保護紀事

君不見山人委肉飼餓虎﹐空望豺虎守門戶﹖急時籬下暫相依﹐終見攫人充饑肚﹗又不見苑監驅狼牧羊羣﹐一狼能使千羊奔﹖弱肉彊食旣懸絕﹐系援憑藉何由存﹗堂堂中國不自彊﹐忍言扶持借西洋﹗假令吳﹑楚保周﹑魯﹐徒取戎狄笑禹﹑湯﹗我思康熙﹑乾隆全盛時﹐彼時早已侈西夷﹔讋伏天威供職貢﹐閉關屏絕無一辭。飛車奇肱皆悚惕﹐呼毒古莽任鞭笞。降至後人乃積弱﹐弱勢非由力不足﹔但夕苟延上下睽﹐遂使燕安生鴆毒。文恬武嬉無所籌﹐有兵﹑有將如贅疣﹔昔賢大法棄不用﹐西人機巧奚足收﹗九夷八蠻迫宇下﹐四皇六帝王可假。中華有气久不揚﹐今且滅裂無風雅﹔彊借兵威護吾疆﹐長使山川顏如赭。

追述去冬時事

時十一月歲乙未﹐臺山北海如波沸﹔遺民義气薄雲霄﹐欲轉漢天回漢地。驟似雄風吹雨來﹐復似怒潮挾沙至﹔重重夜襲臺北城﹐驚殺倭兵失夢寐。城頭半夜起狼煙﹐城外連天列象燧﹔倭酋持槍盡欲狂﹐倭卒尋刀起如醉。越日彼族元�天﹐不成拜賀不就次﹔電達全臺皆戒嚴﹐火急三軍齊結駟。延城驅出領袖人﹐束以覉紲防生事﹔是乃逢迎趨利徒﹐豈有才情能樹幟﹗狐疑鼠竄空怔營﹐維時外間尙無意﹔彼族殺气猶未降﹐壓陣衝鋒出大帥。天使遺民成國殤﹐二﹑三首雄中炮躓﹔雄徒四散登於山﹐可哀良善遭斬劓﹗冬風慘慘吹哭聲﹐陰雨淒淒飄肉■﹝骨比﹞﹔平民廬舍數千家﹐灰燼之中無位置。逃亡耕夫詐誘歸﹐復以一坑除芒刺。是時我正喪所生﹐倚門夜泣臯魚淚﹔聞之意慘心復摧﹐不能哀吟亦酸鼻。年來銜石不能塡﹐嘆息海天出蝄魅﹔嗚呼七哀兮﹐哀不盡風雲气﹗

綠林行

東洋兵气森如霜﹐破敵無聲如虎狼﹔一拳海上黑丸地﹐地窄不足供回翔。數軍彈壓有餘勢﹐猙獰惡貌驚洪荒。誰知綠林多豪客﹐小醜不量出跳梁﹔晝在山場夜城郭﹐淩空蔽日如飛蝗。一指障目無泰山﹐劫奪民家穿營房﹔洋兵瑟縮不敢出﹐有如猛虎畏羣羊。四圍鳴炮聲洶洶﹐兩傍列炬光煌煌﹔小寇由來過大敵﹐正正旗鼓陣堂堂。入室橫行無所懼﹐往復倒橐又翻囊﹔委蛇欲退不遽退﹐輒向營頭鳴數槍。行人復說大坪山﹐白日出劫洋兵行﹔初謂一吼噤萬竅﹐誰知滿身生爛瘡﹗南北煙塵復四起﹐兵且難行況善良﹗嗚呼綠林客﹐恨不爲國出宣力﹗

洋關行

海風瑯瑯海水髙﹐西油東布千百艘﹔載以寶筏三五篙﹐未到鹿門皆逋逃。關吏獰獰如鬼號﹐背上火槍腰鐵刀﹔下水挽筏牽上岸﹐充作公貨饒爾曹。商人瞠視兩眼如巨鰲﹐泣訴不可得﹐關吏瞋爾言羅嘈﹔吮爾皮血盬爾膏﹐東頭有虎千百牢。

公醫行

東人以官來作醫﹐生者﹑死者醫不知﹔推門入室驗病人﹐瘦黑肥黃皆藥之。食藥而死須湔腸﹐剖腹看髒澆以湯﹔食藥不死病在牀﹐驅入病院身頻量﹐以身短長量藥方。十人入院九人僵﹐僵者聞之火彭彭。聞說臺北路﹐健者出行弱者藏﹔不知彼王爲仁惠﹐老幼渡海人成行。

公娼行

華人以娼爲敗風﹐東人以娼作奉公﹔王家徵稅夜夜同﹐公娼廳事明燈紅。插花盈頭髮一蓬﹐花布裹身舞氋氃﹔貼腰作褥系腰後﹐人各一端搖玲瓏。比目交頸記點鐘﹐無遮﹑無礙雌與雄﹔從此煙花添故事﹐不須羞澀如吳儂。

淸潔行

西人﹑�人重淸潔﹐風景當前誰破裂﹗灑掃庭除三尺能﹐何勞官吏鞭箠折﹗中華此爲奴僕事﹐外洋當作官箴設﹔朝呼掃地愁馬蹄﹐暮呼掃地怨車轍。忽聞洶洶剝啄聲﹐巷居婦孺啼嗚咽﹗閒來我過兵火場﹐糞土如山永不滅﹔又嘗看殺沐浴房﹐男女裸遊同猥褻。借問淸潔人﹐誰如曳尾鰲﹖

聞客述施孝廉仁思雙妾殉節事有感

東海揚波海水淺﹐縱跨雙虹行亦蹇﹔麻姑有憾方平知﹐大風吹海海難轉。天荒地老一身愁﹐況有雪霜隨風捲﹔兒女恨與英雄終﹐石爛海枯淚長滿。憶昨乙未丁苦辛﹐靑衫紅粉俱灰塵﹔施君並挈西施去﹐一舸雲煙遠避秦。誰知浩劫出儒坑﹐竟作人間一陳人﹔世亂已拌名節輕﹐何期兩美殉君身﹗君之俠骨肝膽粗﹐家無■﹝石詹﹞石擲樗蒲﹔利刀時斷紛縕絮﹐豪气能驅霹靂符。揮金買得石崇婢﹐明燈淨簟時相娛。辛卯之秋折桂樹﹐花枝復把黃金鑄﹔武昌有妓惜別離﹐新起朱樓藏嬌住。阿嬌未煖玉樓中﹐忽然海上生悲風﹔鐵馬金戈破空至﹐官軍報道陷雞籠﹗維時我聞心亦碎﹐書生無從伸長喙﹔君言當事能慨慷﹐時事已非出肝肺。歸來對泣有紅顏﹐座上無聲慘不歡﹔見說攜家亦航海﹐兩美爭先爲鳳攀。七月七夕二日後﹐不堪回首望蓬山﹗彰城旣失君亦行﹐遼東有鶴去不還﹔遼東有鶴去不還﹐三年君付一夢看。蓬頭婢子淚潸潸﹐吞阿芙蓉棄人寰。誰道邯鄲妾﹐學步不辭艱﹔囑子堂上婆﹐回死君懷間。君不見坡仙謫去朝云決﹐少遊死去謳者絕﹖君並得之雙玉玦﹔丈夫無成亦快哉﹐浩浩閩天積雪﹗

詩函報林十﹐適又渡海﹐歌以寄之

去年烽火起﹐君去罩霧裏﹔霧山一一髙﹐君視等鴻毛。航海一去尋樂土﹐溫陵舊是晉時浦﹔晉人攜家江畔居﹐當時亦避羯奴苦。文物衣冠猶儼然﹐城郭襟海帶雲煙﹔憶昔傖荒已千載﹐得君覉旅又三年。今年臺地烽偶熄﹐君潛渡海問田宅﹔山川𨿽是景物非﹐疑忌之邦君遁迹。得君詩函報君書﹐君已不滯回風裾﹔一帆波起隨急櫂﹐四山月出空精廬。望君在何處﹐天長迷海曙﹔一紙擱山中﹐無由追日馭。我向此邦依﹐何殊荊棘據﹔聞君挈眷欲重來﹐嘆息故巢難去去﹗作短歌﹐小名署——是「棄生」﹐甘執禦。從今富貴功名非吾知﹐惟望文辭詩卷人間著﹗作詩與子且自吟﹐淚滴靑山猶昔心﹝罩霧﹐卽所居裏﹞。

哀羅山

羅山坡陀撐不起﹐昔年汝南喪於此﹔山頭日出云悠悠﹐山下溪流石齒齒。山水依然不見人﹐見山﹑見水情何已﹗登髙東望隔數峯﹐君家去我數十里﹔望眼窮時暮靄生﹐是山﹑是云雜紅紫。遙想衝宇雲山中﹐君居傍山有妻子﹔愧我受君臨終言﹐未能春秋時經紀﹗復遭滄桑劇變遷﹐有子讀書半途止﹔國恨家常兩不堪﹐寄書勸學近迂理。君家書卷尙等身﹐會當攜挈究經史。臨風憶君長痛君﹐有酒難澆君故址。時亂俗殊君未知﹐安得長言到君耳﹗空山招魂何處來﹐世事似塵人似蟻﹔縱使化鶴猶得歸﹐難問當時舊朝市。朝市如今不可言﹐君之墓艸亦已靡﹔放懷回首望他山﹐人歌﹑人哭秋風裏﹗

哀苗山

昔年兵气沖扶桑﹐爲虺﹑爲蛇海上狂﹔軍中惟有哥舒翰﹐城下竟無張睢陽﹗島夷猖獗不可制﹐一撮苗山能抵當﹔臺灣破碎已三載﹐至今人說徐﹑吳﹑姜。徐君勇敢推善戰﹐儒巾結束變戎裝﹔腰下長攜三尺刃﹐手中能擎百子槍﹔衝鋒獨隊遏彊敵﹐出沒山林成戰場。姜君勇悍亦異常﹐一時驅虜如驅羊﹔吳君統率同一气﹐義旗一豎神揚揚。誠知大敵未易禦﹐民眾驟合非久長﹔又況援師不足恃﹐豈能只手除欃槍﹗如火如荼敵軍至﹐六月﹑七月人惶惶。苗栗山頭臺安海﹐西有舟鮫東有狼﹔爲猿﹑爲鶴不可知﹐數君名在家已亡。存沒死生疑傳疑﹐生死於君兩不妨﹔生爲國士死國殤﹐望風憑弔歌一章﹗

釣龍臺歌﹐和梁先生子嘉

釣龍臺﹐髙崱屴﹐千年故址潮千尺﹔釣龍臺前海水深﹐釣龍臺後風雲黑。於今不見閩王來﹐猶見閩王釣時臺﹔臺對荒祠自今古﹐臺成浮世如塵埃。閩越王去不復返﹐海水東流不復轉﹔釣綸下水海水髙﹐長繩系日白日晚。爭道當時禹迹遙﹐會稽禹穴今迢嶢﹔越國猶餘防風骨﹐閩山不到神禹軺。往事遷流思帝子﹐騎龍﹑豢龍龍可使﹔禹王胼胝不到斯﹐禹王苗裔王於此。糞除足補神禹功﹐披荊拔棘東海東﹔南臺山下釣磯石﹐釣起禹時挾舟龍。於今海水復揚塵﹐海中疑有蛟鱗鱗﹔安得釣臺沈一餌﹐釣斷螈螭安八閩﹗閩越王是屠龍手﹐惜哉事漢心不久﹗夜郎自大輕辟胡﹐終被漢禽作龍屠。後有負漢王心粗﹐請視王臺血饃糊﹗

叩閽辭

海外之民同戴天﹐覆盆在頂天懸懸﹔天所覆載無頗偏﹐何爲此地民顚連﹗乙﹑丙之際烽燧然﹐丁﹑戊之交民孔瘨﹐天魔對人舞跰躚。魚羊食人血湔湔﹐殺人如篦如艸菅﹔民居此間如拘攣﹐足如繭縛手如捲。如肉﹑如醢在刀邊﹐如獐﹑如麋狼虎前﹔虎則咆哮狼流涎﹐耳雷鼻火涎如泉。磨牙抉爪爲戈鋋﹐羅剎鬼國黑風旋﹔人肉爲糧膏爲餐﹐一餐未飽萬骨攢。肩髆髙於火焰山﹐渾沌無竅亦鑱鐫﹔況爲血气何能全﹐不角﹑不爪堪一嘆﹗天驕肆虐羣生孱﹐人類盡爲異類殘﹔何有飛走及蠉蠉﹐殺機所逞毒■﹝雨上漫下﹞■﹝雨上漫下﹞﹗蒸爲疫癘及黃癉﹐紛紛跕跕墮烏鳶﹔死或僵僕病逆亶﹐病者死者郊遂遷。不然須遭撻與鞭﹐重則系縲年復年﹔或鴆而死卽方便﹐諱死﹑諱病淚漣漣﹗人間萬戶如禁煙﹐疫所不及亦苦旃﹔防病駢將無病牽﹐瓜蔓之抄果蔓延。我且翹首一問天﹐天縱彼暴何爲焉﹖豈爲气數天無權﹗古有大劫經三千﹐劫灰未滿無可塡﹐須將人類劫中煎。但是爲劫何矯虔﹐只將一島付炎燀﹗東西之海何平平﹐中央一土獨倒顚﹔文物之邦辱鮏羴﹐倫類之祖一綫綿﹐未知冥漠夫何言﹖髙髙下下皆陶甄﹐生人機械亦戔戔﹔天豈無力爲轉圜﹖何爲坐視距啄專﹗山有羆貙野有豻﹐猙獰頭角行蹣跚﹔避地欲到天門難﹐仰空呼吁天閶關。

中秋暴風紀事

秋空怒濤湧不止﹐萬籟怒號動萬里﹔平分秋色何處看﹖海風吹立海彌彌。海潮滂沛上岡陵﹐海岸鄰居沒風水﹔黑雲蔽天天色沈﹐浮壒入云雲气紫。一路山川齊撼搖﹐千年樹木羣飛起﹔南北東西不可知﹐洶洶聲從西北始。予時道上匍匐行﹐碀■﹝石童﹞礌礐砂礫傾﹔摐金伐鼓儼臨敵﹐身欲赴前勢難爭。皇皇避入人家坐﹐忽見千船﹑萬船破﹔空際飄帆作紙飛﹐眼中老屋如箕簸。六月﹑七月暴雨災﹐誰知秋半暴風來﹗天意微茫不可測﹐天災重疊下吾臺﹔嗟嗟陸危海亦慘﹐海陸無處非禍胎﹗問蒼蒼﹐有餘哀﹐天昏月黑惟塵埃。

斗米嘆

斗米易錢錢一囊﹐臺灣未聞此奇荒﹔聞之自古疑荒唐﹐不意年來屢屢嘗﹗今年米價尢殊昂﹐一斗二升銀煌煌﹔市中之米作珠量﹐食米之人膏粱腸。貧民得米爲米漿﹐升杓在手千金裝﹔又有無米無可望﹐朝朝采藿登首陽。旱潦之後艸色黃﹐茹艸不得爲寇攘﹔明火殺人取所藏﹐比於倭人尢堂皇。劫奪孰與稅斂彊﹐時或放火燒民房﹔亦習洋氛效薄涼﹐暴政焚殺皆尋常。盜爲饑驅情可傷﹐況有道殣無匡勷﹗算及錙銖添稅章﹐民不得食淚汪汪﹔房捐﹑市稅何處償﹐說增一倍告四方。人人爭欲望蒼蒼﹐望天或雨錢與糧﹔無肉可敷眼前瘡﹐無水可蘇赬尾魴。嗚呼﹗無米孰爲指太倉。

估客行

曾聞海上蓬萊山﹐珊瑚之樹翡翠環﹔貿易往往得奇貨﹐千艘萬舶隨去還。今日來時非疇昔﹐蝄蜽攫人驚遠客﹔牽船上岸不放行﹐千金萬寶皆一擲。邱墟慘淡何市闤﹐輕行輒罰千百鍰。去家旣苦遠﹐居此復苦艱﹔誤入蓬萊山上山﹐無乃南嶠鬼門關﹗

答林幼春並懷林十及梁鈍庵

焰峯崔嵬天一尺﹐峯下詩人林君宅﹔來詩遙遙懷鹿渠﹐鹿渠流水冬寒碧。前日送鈍翁﹐共遲鴻泥迹﹔鈍翁歸去不可追﹐廣州山與海天隔。復有松江食鱸魚﹐君家十叔殊難得﹔寥寥人散天一方﹐我與君居亦並僻。安得君向鹿溪遊﹐我向焰峯亦作客﹔題詩名山禱山靈﹐回天轉海洗塵積﹗

弔梁鈍庵﹝子嘉﹞

一年不見梁鈍庵﹐見說已作古人談。廣州潮際風和雨﹐曾記遊蹤到東南﹖先生詩筆能使健﹐時如老驥騰服驂﹔五十功名無所就﹐三千里路猶健探。先生老境爲詩格﹐自說學詩比髙適﹔詩篇無多篇可傳﹐將軍門下爲揖客。當時方盛漢官儀﹐幕府橐筆從文螭﹔艸檄欲取玉鞶帶﹐登筵輒揮金屈卮。滄桑之後君再至﹐匪遇山狙卽野貍﹔晦迹韜光不復出﹐杜門謝客惟作詩。逸蹤到鹿尋逸侶﹐索讀文詩到予處﹔揚子雕虫爲我傾﹐茅容只雞送君去。去後君卽歸廣州﹐竟聞玉樹埋荒邱﹗庾信哀時賦未就﹐相如遺稿誰得收﹗五虎海門不可見﹐啼烏落日聲啾啾。

畱聲器

器之函﹐或髙八寸﹑長八寸﹐廣半之。中藏機關樞紐﹐別有筒三十或四十不一。制器者﹐每筒敷以電器﹔使人歌﹐歌聲爲電攝筒中。他語言﹐亦攝之。一筒一曲﹐曲如其筒之數。臨聽時﹐置筒函上﹔將機鼓動﹐眾聲齊出。一曲終﹐易一筒﹐數十筒周而復始。筒攝語言者﹐卽傳語言﹐聽之無不肖。價或百餘金﹐或數十金﹔價髙者聲亮﹐賤則聲窳。是器制自西洋﹐近日處處有之。僕尙未之見﹐聞諸沈君云。

萬籟寂靜虛堂風﹐長腔﹑短腔出郫筒﹔一鼓促拍「河滿子」﹐再鼓攤破風入松。雲璈水調殊玲瓏﹐攝以電气貯以筒﹔芥拾音響歸冥蒙﹐橐龠樞紐相磨礱。放之滿堂爲逢逢﹐傾耳曲折無不通﹔偸聲共詫「聲聲慢」﹐動色四顧色色空。初如湘靈鼓瑟湘江上﹐旋如洛神通辭洛水中。一彈再嘆有餘韻﹐一望無人無絲桐﹔傳遞語音亦曲肖﹐又如楚巫翻譯出喉嚨﹐石言鬼語非謠童。購得人人矜奇器﹐聞者往往驚神工。我謂此事何足異﹐在昔偃師稱小技﹔革人歌舞能目招﹐驅使艸木供遊戲。順帝靈巧亦可言﹐銅人報時按節至。國初博物有江永﹐郵筒傳聲千里致﹔鎪■﹝金孱﹞渾沌機竅開﹐不須乞靈天地气。木雞﹑木狗並有聲﹐變幻五行易位置﹔奇巧卽在耳目間﹐未用遠徵輸巧事。西洋此器未十年﹐末巧由來吾吐棄。是器傳語況區區﹐何似傳遞今古有吾儒﹗道徳事功畱紙上﹐但憑寸管非機樞。有時餘事弄狡獪﹐吒叱笑罵雜噫吁﹐傳之千載聲聲俱﹔不第繪聲且繪色﹐活畱■﹝口罄﹞咳並眉須。西人亦有文字鄙且拙﹐廿六字母徒翻切﹔拗斷嗓子語言麤﹐𨿽有精意無由設。時移地易音卽差﹐兜禽僸佅難分別﹔得其官骸遺精神﹐畱聲機械何須說﹗炮火有聲聲震天﹐西洋制作年復年﹔一震不畱猶懾敵﹐兵家陰機能研堅。中華此事誠缺憾﹐鐵馬屯軍噤不前﹔我思此事由人廢﹐羣才一出將淵淵。吁嗟乎﹐畱聲器﹐我聞汝聲淚爲漣。此間時事不堪述﹐婦孺啜泣難下咽。勞者莫歌窮莫達﹐萬戶吞聲何處宣﹗願借汝機托汝械﹐爲記愁苦與顚連﹔記事比珠哀比弦﹐傳諸大帝鈞天廣樂邊﹐叩天問帝夫何言﹗

幼春邀過罩霧﹐喜晤其叔林十

十年眺霧山﹐一朝登君戶﹔入門不識誰主賓﹐紛攫詩書同茹吐。君家阮叔在堂前﹐長揖話舊問勞苦。入夜挑燈明月光﹐瀹泉煮茗論今古。朝來爲指屋後山﹐山中有亭兼有圃。共向山頭泛櫂行﹐歸來君叔笑相侮﹔問余袖中攜何詩﹖將毋當作看山譜﹗看山﹑看雨住亦佳﹐有朋﹑有酒狂相舞﹔畱我暫爲北堂賓﹐羨君長作東山主﹗他時鹿渠得再來﹐此聞焰峯猶可數﹔萬仞起白雲﹐餘懷能挹取。

寫山谷詩﹔幼春有贈﹐卽次其韻

山谷詩編﹑蔡倫紙﹐我生見月輒忘指﹔百里攜屐爲看山﹐忽爲古書滯於此。林子下筆發想奇﹐新詞未就神先馳﹔寫余飯顆卓午身﹐成君織綿云漢詩。是時六月鳥聲變﹐祝融當天南氛煽﹔手持一卷冰雪文﹐風流千古涪江擅。涪江興廢二百年﹐七言古格今猶傳﹔憶曾全鼎嘗一臠﹐未殊寸管窺長天。健筆雄詞萬斛重﹐有人絕臏或折踵﹔才怯搏虎終非豪﹐力奮當熊方成勇。林子作詩貯滿筐﹐三唐﹑兩宋一囊裝﹔須與直追漢﹑魏上﹐滄海橫流才可防。

戒煙長歌

時下競爲戒煙﹐多有病者﹔予從俗戒之。累日無苦﹐遂復吸之。因歌以寄意。

人生嗜好各有偏﹐昔者爲酒今爲煙﹔通脫俱能適我興﹐迷溺乃足生彼瘨。酒可合�可頤養﹐下飫漁樵上神仙﹔奇士﹑隱士或賴醉中傳﹐嗜之滅頂而流涎。遂有喪性家國捐﹐歸咎於酒何爲焉﹗譬之於食色﹐樂而過之亦致愆。我生於世百無嗜﹐獨有書味結寄緣﹔宋艷班香供吮嗽﹐經腴史液相纏綿。閒來偶吸罌粟髓﹐恰如客思蒪菜然﹔寫意聊作消閒計﹐心不在此等談玄。牀頭金燈伴玉管﹐藉作藜光年復年﹔亦愁食痂成夙癖﹐旬日匝月輒捨旃。淩雲吐气豪千尺﹐未許尢物長熬煎。況思調鼎上金殿﹐復願飲冰到居延﹔一桮﹑一酌且須斷﹐寧忍煙霞痼癖臥寒氈﹗𨿽未作監兼作戒﹐早已忘蹄又忘筌。自從世界變鮏羴﹐燹火劫灰焚大千﹔惡氛炎燀不可掃﹐瘴煙毒霧鎭相連。九霄無路餐金瀣﹐半世空勞煉汞鉛﹔自嘆此身已廢朽﹐遂將此事托逃禪。古人有托隱於酒﹐我今何妨隱於煙﹔收拾靑雲付灰燼﹐壯心縷縷管中牽。芙蓉城主石曼卿﹐金粟堂身李靑蓮﹔末路英雄無退步﹐噴■﹝口薄﹞憤气塡坤乾。小榻一椽書百卷﹐枕藉拌作甕中眠。誰知時俗有洗滌﹐爭伐髓毛爭磨鐫﹐禁煙爭問到吾邊﹗吾聊從俗佩韋弦﹐戒之連日喜安便﹔不如俗鼻有涕漣﹐不同俗態有癇顚﹕無眾生相無我相﹐脫然一笑破萬纏。但是長夏難排遣﹐終日廢閒空手心懸懸﹔此物費吾無多錢﹐吾姑執此勝執鞭。陸沈於世何所望﹐吸風飲露一寒蟬﹔援我自有「傳燈錄」﹐愼毋嗔我爲矯虔﹐我於此中獲洞天。

題邱菽園「星洲選詩圖」

漳州邱孝廉名煒萲﹐托迹星嘉坡﹐廣開壇坫﹔爲康南海牽涉﹐幾不測。今以選詩遣日﹐寄此徵題。

南溟萬里海水黑﹐遊人到此俱失色﹔詩卷空畱天地間﹐珊瑚直沈波濤側。儋崖久已無名儒﹐峒黎豈復知蘇軾﹗況自貢道當時絕天家﹐南洋萬國已阻萬重沙﹝南洋至中國海道﹐有萬里長沙﹐爲舟行之險阻﹞。衣冠文采風流盡﹐言語侏禽教化差﹔不迎白虎周符節﹐且罰黃龍漢使槎。此時縱來靑雲士﹐如以衣裳賣越市﹔世界烽煙炮火多﹐夷歌起時弦歌止。倘逢世上操觚人﹐不啻海濱逐臭子。誰知豪傑出蘆中﹐獨回窄袖乘長風﹔懷鉛握槧星洲東﹐大筆一掃萬塵空。漢﹑唐遺族有生聚﹐舜﹑禹苗裔非洪蒙。身自南來心自北﹐應有悲歌哀家國﹔狂瀾不斷歐羅巴﹐痛淚無窮波羅的。李﹑杜百篇寄遠郵﹐板蕩八章吟絕域。我從王子慕邱遲﹐亦在天南淪迹時﹔絕口不談寰中事﹐杜門罕馳海外詩。忽由圖裏見君面﹐不夷﹑不夏匡解頤﹔想見擲筆雞林地﹐折盡浮海扶桑枝。孔融﹑徳祖大小兒﹐賈山﹑鼂錯新相知﹔君也置喙於其際﹐令我聞之軒須眉。云何避禍忽變計﹐朱公贖罪千金貲﹔南海𨿽得雲霧披﹐此生未免付聾癡。今日閒情操選政﹐蛟龍島國平如鏡﹔星辰時從海底回﹐日月每向濤頭迸。七洲洋過接崑侖﹐崑侖奴奉陶峴令﹔鼠毫麋墨長髯來﹐犀角象牙奇物競。更聞炎方出翠毛﹐片羽值得黃金絳﹔君也見詩如見寶﹐滄海一釣連六鰲。人生時事不稱意﹐浮沈一身無位置﹔惟有飲酒與放歌﹐足以幕天兼席地。二三素心共擘牋﹐傳之千秋成韻事。恨余阻隔萬重山﹐蓬萊可望不可致﹗題詩寄與海西頭﹐拍海鵬鵾云生翅。

有感放歌二首

八年不踏中華路﹐海外風煙盡非故﹔滄溟一水斷東南﹐靑山不合誰得渡﹗黃雲一片海上來﹐蛟鼉吹波長不開﹔我欲鞭石作橋過﹐江山慘淡金燕臺。嗟我豪懷不可說﹐雷公燒尾劍破缺﹗入水無由化龍飛﹐丰城夜夜牛斗熱。

我生不得騎馬遊司並﹐又不得披裘冰天射虎行﹔壯顱鬱鬱居此島﹐何能碧海誅長鯨﹗行年三十又有七﹐電光雷火驅白日﹔已拋腰下斷水力﹐更禿楯頭如椽筆。意气空自不可羈﹐少壯風雲能幾時﹗宇宙黃埃萬丈積﹐揮戈欲掃嗟已遲﹗此心豈得付流水﹐我欲登天一問之。

賦贈丁茂才錫勳從內兄

昔日君家富華藻﹐琴書冠佩春風好﹔老成凋謝﹝君父﹐故進士﹞危亂來﹐全家航海辭蓬島。樓臺亭閣烽火中﹝君故樓屋﹐半灰兵火﹞﹐丁令重歸顏欲老﹔中原山水已沈沈﹐故里風煙殊艸艸。君來已嘆風景非﹐君懷不與當初違﹔過我牀頭論書史﹐奇气激昂風雨飛。三﹑四年間兩相見﹐閩山﹑臺海開生面﹔舊時頭責不余嘲﹝余妻兄某﹐爲人凶暴﹔少年時﹐彼此實有互相辱事。「頭責」句﹐正非泛用典故﹞﹐今日神交不汝倦。縱談時事更談詩﹐海外今無此襟期﹔五千年史三更展﹐五大洲圖四壁披。時時激我功名念﹐夜永燈抽一尺焰﹔上岸已同張子舟﹐衝霄欲作幹將劍。君今蹤迹又一年﹐去帆阻滯蛟螭涎﹔他日未署靑山券﹐此間先買陽羨田﹝君今年欲返泉州﹐應省試﹔被日本驗舟驅回﹐遂營置田畝﹞。可嘆辭母別妻子﹐弟兄三人寄於此﹗北風蕭蕭吹海濤﹐不免望云又拊髀。

寄贈施悅秋先生﹝菼﹞長歌

先生以抗議丈田事﹐遂因戊子施九段之變﹐得奇禍﹔上流且陷以大法﹐潛蹤走免。事稍平﹐攺今名﹐登癸已賢書。未二年而有日本之變﹐復避地去。庚子及今年探戚來遊﹐兩次見過﹐賦此寄贈。

憶昔中原承平世﹐先生文采靑雲第﹝先生伯兄﹐以進士出補知州﹞﹔萬丈光芒壓鬥牛﹐千里江山開綺麗。元龍豪气曾幾時﹐世鋼致人不可知﹗曾參原無殺人事﹐範滂竟有黨禍施。黨禍由來陷淸議﹐大獄鋃鐺動緹騎﹔浮家一舸走江湖﹐驚濤駭浪皆痛淚。陰陰六月天雨霜﹐浮霾蔽日無晶光﹔匿迹通家似張儉﹐埋名藥市同韓康。人生胸次多磈礧﹐得來禍患非尋常。先生意气仍爁煔﹐耳雷鼻火吐長焰﹔嘯歌不廢萬卷書﹐感憤橫磨三尺劍。得拂蓬塊生回風﹐張祿名字起秦中﹔系鈴﹑解鈴非吾累﹐失馬﹑得馬驚塞翁。大名方自滿瀛東﹐誰知鼙鼓來破空﹐宰相割地出和戎﹗瀛洲一島付異族﹐海國徧處生狼烽。先生全家復越海﹐禍患亂離才數載﹔一生未饜升平福﹐千秋竟見河山攺﹗去年海嶠來一遊﹐城郭慘淡烽煙收﹔老成星散人物異﹐猿啼鶴唳堪淚流。今年訪舊復一到﹐殊邦誰是遼東帽﹗仙尉姑爲外氏來﹐王母方壺長痛悼﹝君嶽母居臺﹐今年死﹞﹗我在大荒正閉門﹐忽驚天外得逢君﹔渡江溫嶠重相見﹐裨海鄒生一論文。中華可嘆今遲暮﹐異人不出終沈痼﹔功名無由汗馬開﹐英雄多少儒冠誤。君不見辛幼安﹐旌旗歸宋猶退閒﹖我生況難作此夢﹐壯懷耗矣空丸瀾。先生𨿽未得盤礡﹐猶欣後起能鷹搏﹝君今年一侄兒登科﹐一長兒錄榜首﹞﹔乾坤𨿽老有所娛﹐絲竹中年差不惡。嗟余今生長此傖﹐唾壺擊碎聲彭觥﹐望漢如望登天庭﹔萬里向風常太息﹐何時鼓舵從先生﹗

聞東西戰事感賦

東頭鬥龍西頭虎﹐雜糅萬類爲刀俎﹔艸木江山腥血流﹐乾坤橐鑰變機弩。嘆我生時何不辰﹐極目中原生莽榛﹗漢武﹑唐宗不復作﹐爭長黃池付夷人﹗今日四萬萬生民﹐蠖屈誰能不求伸﹗朝廷不爲鼓舞計﹐坐視外人立兩甄。遼東﹑遼西無淨土﹐海南﹑海北飛灰塵﹔甘受商於儀誑楚﹐豈眞鶉首天賜秦﹗至今英雄尙不出﹐我恨造化誠不仁﹗兩狼鬥門內﹐咆哮日成隊﹔褒衣大袖立當前﹐囁嚅無從置巨喙。誰爲彊弱﹑誰成敗﹖痛我人物總齏碎﹗傳聞峨峨鐵嶺山﹐西夷駐馬當雄關﹔又聞旅順城﹐西夷窟距成磐安。嘆我有險不能握﹐日以大地供戕殘﹗今年又撤西藏蔽﹐唇齒俱亡寧止寒。海東一國況糾糾﹐縱驅西人非吾有﹔外庭內奧俱破摧﹐辭得狼貪來虎吼。中原尙有山林藪﹐亟呼豪傑四保守﹔貳師﹑霍病能鷹揚﹐深目奇肱應狗走。陸有大冶﹑海有琛﹐旋轉坤維在反手﹔不信萬年太古邦﹐一旦龍鐘便老朽。嗚呼﹗今日談彊等談空﹐平戎策付馬耳風﹔鐵輪炮車滿天地﹐狂瀾日與海流東。頻年燹火接天紅﹐側身西望徒忡忡﹗焦頭爛額盛京路﹐匍匐父老提兒童﹔誰知海外暫食息﹐哀哀亦成中澤鴻

春寒﹐林仲偕從弟過鹿﹐酒中述遊迹並庚子在京時事﹔歌以寄之

我嘗樓頭望滄海﹐長恨懷抱不得開﹗春寒連日風和雨﹐忽聞客自山中來。客樓詩酒縱談讌﹐■﹝彳光﹞佛髙﹑李登吹臺﹔眼前吐气無蓬萊﹐抵掌大塊如塵埃。就中一人自遠至﹐行盡中原萬里地﹔西拂華嶽﹑東泰山﹐北沿黃河﹑南淮﹑泗。太行秋色馬頭來﹐吳苑曉霜襟面漬。朝浮淮水江水舟﹐夕宿焦山金山寺。半渡聞得廣陵鐘﹐六橋看得西湖芰。弔古屢酣燕市歌﹐感時直下雍門淚。酒半爲我談帝京﹐巍巍宮闕妖狐鳴﹔風聲鶴唳無人色﹐戈船紛到西洋兵。將軍死綏天子去﹐關河咫尺無由行﹔鬼火燐燐照白骨﹐虎牙戛戛騰陰坑。君也萬死寄一生﹐先時躡屩出昌平﹔驚魂未定更浪迹﹐到處訪古停行旌。駐驂才聽華亭鶴﹐掛席去狎扶桑鯨﹝仲省父朝棟上海﹐旋卽遊學日本﹞﹔壯哉風濤萬里程﹐可憐塵事無一成﹗君談未已我長嘆﹐世途於今是極亂﹔東西夷夏潰長防﹐南北河山歸糜爛。吾臺已付弱水沈﹐中邦亦共破舟看﹔縱覺黃圖終崛興﹐不免黑風此吹散。中宵難著祖生鞭﹐空聽雞聲號至旦。酒間慷慨欲悲歌﹐門外風多更雨多﹔北斗沈天夜滂沱﹐我歌斫地君則那。君家詩思況如湧﹐大山﹑小山能唱和﹔其一中原歷險遠﹐其一海外歷驚波。眼裏多少舞天魔﹐流露詩間卽楚騷﹔他日示我一尺捲﹐下傾滄海上銀河。

弔從內兄丁錫勳茂才

眼中詩筆誰淸妙﹖丁君鸞鳳孫登嘯。亂世文章故家子﹐攜家避亂南閩嶠。閩南一去幾春秋﹐疇曩海東來一遊﹔陸子見人當入洛﹐仲宣邀我共登樓。掛帆辭我中原去﹐秋風蕭蕭海天處﹔忽聞賈誼傷■﹝服鳥﹞詞﹐不信王喬騎鶴馭﹗與君締姻逾十年﹐去年始親翰墨緣﹔方擬魯璵雙合璧﹐誰知雷劍一沈淵﹗是時分手才半載﹐相約榕城欲相待﹔萬里雲程望帝京﹐一朝恨水塡滄海﹗海上有田家有書﹐閩山亦有寓公廬﹔華表魂歸城郭攺﹐松亭夢落屋梁虛。傷心母老妻孥稚﹐仲容﹝丁復﹞寂寞身後事﹔名山有才未著書﹝攺用趙雲菘句﹞﹐逢時無命空識字﹗世界烽煙變古今﹐江山花鳥愴人心﹗那堪朋舊晨星散﹐況復功名逝水沈﹗臺灣延平舊幕府﹐詞客哀時淚如雨﹔只今不見丁仙芝﹐故里空餘洪駒父﹗於公門第王公孫﹐壚下黃公痛夕昏﹔濤聲浪色滄溟路﹐何處招君海外魂﹗

村家夏日卽事

一村流水浮瓜棚﹐濃綠沈沈晝無聲﹔白鷺烏犍滿村外﹐時有銅鉦呼賣餳﹝臺灣賣餳﹐多擊小銅鉦﹐不吹簫﹞。前村微暗後村明﹐新稼初收鳥噪晴﹔農捨炊藜午煙散﹐人家打稻晚風輕。甕中腌出冬菘菜﹐盤上縷堆春薤莖﹔催科旦夕偶不至﹐一村便作桃源行。昨日典衣今贖到﹐老翁呼兒聚前楹﹔忽憶戶稅未供畢﹐頓愁虜尉﹝虜尉﹐蜀呼北吏之名﹔見放翁詩話﹞雞犬驚。曳杖趑趄門外望﹐暑云熱日當庭橫。

倏忽寒暑﹐壯士遲暮﹐感憤身世﹐賦之

春秋寒暑速郵置﹐馬狗車棲身如寄﹔俯仰乾坤一蘧廬﹐嘆息韶華幾輕棄﹗人生須作酒中仙﹐茫茫混沌不知年﹔不然天地皆窒塞﹐低頭螻蟻爲比肩。丈夫莫言身七尺﹐虱處褌中偸遊適﹔風雲髙跖欲揚眉﹐九垓六合都無隙。況乎海國吹黑風﹐牟牟南北昧西東﹔中原更在陸沈裏﹐英雄老死蓬蒿中。搔頭我欲問造物﹐世界胡任狐埋掘﹖神州﹑赤縣無紀綱﹐灰劫久淪恆沙佛。陰陽晦朔去如馳﹐智勇失時何所施﹗壯士頭顱不堪撫﹐朝爲黑漆暮白絲。狼貪鬼譎終難饜﹐萬卷詩書輸一劍﹔何時喚得羣雄興﹐魯戈返日光爓爓﹗嗚呼我已腐儒酸﹐後生誰能忘此念﹗

感憤時事﹐再賦

衮衮諸公如傀儡﹐朝求神仙夕尙鬼﹔堂堂衣冠不自存﹐苦把貂蟬續狗尾。葉公好龍已非龍﹐乃好殊俗小雕虫﹔鉤輈口舌成才雋﹐臚列皮毛爲化工。有興不淺是老子﹐無物可觀信惱公。嗚呼中法能求實﹐隨處可生新藝術﹔不然西法亦腐爛﹐覆轍後先總如一。君不見西國亦有弱與彊﹐彊者不少興與亡﹖刻舟求劍去已遠﹐膠柱鼓瑟寧非傖﹗自喪黃鐘寶康瓠﹐實棄蘇合親蛣■﹝虫羗﹞﹔我謂有道興徵伐﹐蚩尢終不敵軒皇。

﹟五言今體

口號﹐代酬日儒白井氏韻六首

感梅

故壘

海上

憑弔

望海

歸烏

鹿溪

感事

食烏魚五十二韻﹝丁酉作﹞

答梁先生子嘉二首

冬日感事四首

聞日�軍隊搜山感賦

聞難民逃居山內感賦

內山卽事二首

口號﹐代酬日儒白井氏韻六首

苦戰山河血﹐長畱劫火悲﹔千兵橫擄掠﹐萬戶嘆流移。赤野蓬頭滿﹐靑蕪淚眼窺﹔九閽天問遠﹐默默恨爲誰﹗

禍水驚千古﹐機關徧九州﹔錯成鑪莫鑄﹐柯爛斧空收﹗已結縱橫局﹐誰能汗漫遊﹗先朝鞭策遠﹐今日喪邊籌。

擲地金甌缺﹐河山付憤王﹔堯疆看蕩析﹐禹甸失圓方。蹈海風波阻﹐回天日月長﹔哭來途盡處﹐車轍在窮鄕。

同室干戈起﹐紛紜在亞洲﹔虎傷莊子獲﹐鷸利老漁收。唇齒忘鄰誼﹐情形誤上游﹔萬全如可計﹐鼎立是髙籌﹗

有懷思故國﹐大勢絀勤王﹔控馭如三代﹐帡幪及萬方。傷心拋璧碎﹐失計折鞭長﹗事事隨流水﹐悲余老是鄕﹗

托身同絕域﹐回首望神州﹔日月瞢瞳轉﹐風雲痛淚收﹗山河新局面﹐京闕舊魂遊﹔誤國知誰手﹖前謀李相籌。

感梅

處處瘴氛生﹐桃花難得潔﹔寒來一樹梅﹐不染猩紅血。

故壘

故壘歌番曲﹐淒涼不可聽﹗無多古時樹﹐傷心亂後靑﹗

海上

海上靑山在﹐天邊白浪多﹔東南陵谷後﹐無復漢槎過。

憑弔

靑山竟無恙﹐紫气未應消﹔一代興衰恨﹐匆匆海上潮﹗

望海

長天千里盡﹐斜日四山銜﹔片片浮雲影﹐依然故國帆。

歸烏

燹火樓臺後﹐林間烏夜棲﹔舊時風景好﹐猶自盡情啼。

鹿溪

蓬山久變遷﹐古岸橫波剪﹔不覺鹿溪潮﹐年來亦日淺﹗

感事

千古極滄桑﹐華夷雜犬羊﹔長天生苜蓿﹐遠海接鴻荒。地阻虛閩﹑粵﹐時危變漢﹑唐﹔寰畱寰宇外﹐晦迹得昂藏﹗

食烏魚五十二韻﹝丁酉作﹞

俊味來滄海﹐腥風近黑洋﹔烏頭饞客啗﹐魚尾酒人嘗。煮濩宜同蒜﹐烹調不待薌﹝烏魚﹐宜蒜﹞﹔靑鱗殘似貝﹐白肉潤於霜。山澤輕鵝鴨﹐江湖薄鱮魴﹔鯉同金膾好﹐鱸想玉冰涼。比目嫌消瘦﹝烏魚冬至後﹐比目身瘦﹐味不佳﹞﹐生胎美抱黃﹝烏魚胎﹐腌幹﹐味最佳﹞。伊時方魻鰈﹐無數共翺翔﹔隨浪千羣出﹐迎濤萬尾張。軒鬐成蜃市﹐聚吻起鼉梁﹔漁子乘流俟﹐鮫人撒网狂。淵澂云渺渺﹐天壓水茫茫﹔滿載編桴重﹐分鬮入市忙﹝販魚者﹐分鬮以賣﹞。販爭排巷過﹐買或典衣償﹔日暮千錢數﹐冬寒一擔望﹝烏魚以暖至﹞。喚來紅店口﹐挑去綠田莊﹔俎豆難屍祝﹐鹽醯任竈娘﹝是魚﹐人不以祭﹞。鱻能下酒﹐酸醬可和湯﹔膩比江瑤脆﹐甘逾海蚱彊。荔枝閩嶺秀﹐橙橘洞庭芳﹔食譜堪增選﹐廚珍足破荒。朵頤紛落箸﹐染指快傾筐﹔剖腦疑鐫玉﹐含臊若吮香。跰躚兒女輩﹐顚倒狗屠場。陽至分前後﹐盤羞判楛良﹝是魚﹐以冬至前爲佳﹞。年年隨序到﹐處處逐波揚﹔似雁能無爽﹐如潮信有常。有時蹤迹少﹐問價往回昂﹔合浦珠騰聚﹐洋川米發祥。漁家欣出筏﹐海戶喜開觴。未覺天風凍﹐奚知水路長﹗不須求鰋鮪﹐豈必慕鯊鱨﹗王政渾無禁﹐波居可作糧﹔今朝人涸轍﹐異事海生桑。孤負持螯足﹐欷歔結蠣房﹗豫且龍服困﹐霸國鱠殘當﹔嗜鰒姦雄饜﹐爲鱎俗士將。何曾貪肉食﹐張翰把蒪忘﹔彈鋏惟卑屈﹐論蚶孰慨慷﹗孕腴非鯗臘﹐削白愧熊肪﹔卽此當前味﹐教余觸目傷﹗功名雞肋棄﹐身世鰂煙藏﹔喉裏悲吞鯁﹐槎頭嘆失防﹗如■﹝魚便﹞恆縮項﹐匪蟹久無腸﹝魚亦有無腸者﹞﹔日日思河漢﹐家家痛武昌﹗偶然輕暖出﹐忽見巨鰓揚﹔作炙糅辛醋﹐烹鮮列酒漿。侯門鯖鰿擯﹐吳地菜鮭攘﹔淡泊吾能受﹐鮏羴爾不妨。老饕千盞後﹐大嚼一燈旁。夢斷鱣三進﹐癡懷鱉兩裳﹔何如捐口腹﹐■﹝氵敕﹞齒到滄浪﹗

答梁先生子嘉二首﹝名成枬﹞

四海風塵外﹐論交孟與韓﹔峴山今體絕﹐蜀道古詩難﹗老格追髙適﹐雄詞薄子安。嶺南源委在﹐當作替人看﹗

相逢如舊識﹐慷慨問爲誰﹖瀛海傖荒客﹐文章大小兒。世將公作寓﹐詩與境爭奇。直道同劉四﹐危邦愼所之﹗

冬日感事四首

望斷中華路﹐風波日日寒﹔傷心滄海上﹐已作島夷看﹗

無地無兵燹﹐年年劫火來﹔梅花紅雪裏﹐猶帶血痕開。

四載居荒徼﹐何能陋九夷﹔家家存漢臘﹐不見漢官儀。

廛裏來橫斂﹐謀生計已窮﹔逋逃何處去﹖海市蜃樓空。

聞日�軍隊搜山感賦

乾坤長肅殺﹐海上戰爭多﹔番隊日鳴炮﹐山民夜枕戈。炎崑糅玉石﹐覆卵掃巢窠。世界今如此﹐蒼生且柰何﹗

聞難民逃居山內感賦

瘴霧杳層層﹐逃荒有客登﹔箐開今日路﹐崖斷古時藤。穴樹同林狖﹐穿山比石鯪﹔天荊與地棘﹐何處汝飛騰﹖

內山卽事二首

樹古不知名﹐入山又一程﹔蕭蕭木葉響﹐時有鹿麋行。

苔殘千尺壁﹐樹落萬年皮﹔月黑天陰路﹐空山啼怪鴟。

﹟七言今體

臺灣哀詞四首

感事﹐寄楊廣文鴻圖翁三首

寄別﹐疊梅樵韻

感事和韻

感詠

寄友人楊倬卿﹝名云章﹞﹐時避地在廈門

卽事

兵火之後﹐舊時街衢但存瓦礫﹐感賦

感懷十二首﹝選二﹞

和苗栗詩後有感

自聞汝東凶耗﹐懷人感事﹐日覺傷心﹔再作二首

和蔡君念淙因夢見憶二首

再送梁子嘉先生二首

書事和韻二首﹝選一﹞

報家韞巖孝廉信﹐並謝見贈蘇紫筆﹑眼鏡帒二首

感望四首﹝選二﹞

登樓有悵二首﹝選一﹞

林十自吳淞歸﹐寄問江東名勝二十二首﹝選一﹞

次林十韻﹐弔梁鈍庵

次韻答悅秋先生遊臺見贈﹝二首選一﹞

志別四首﹐送悅秋先生歸唐﹝臺灣呼內地曰唐山﹞﹝選一﹞

到霧山與峻堂話舊

臺灣哀詞四首

風雨吹頹鎭海臺﹐江南又閱庾生哀﹗乾坤欲老沈王气﹐山水無靈失霸才。陽谷煽炎焚若木﹐尾閭淪沒長蒿萊﹔東望何處堪回首﹐萬里浮雲掃不開。

幾將晉土等分瓜﹐人事參差散晚霞﹔何限蛟螭兼蝄蜽﹐無多猿鶴與虫沙。風塵已變寰中色﹐河漢難乘世外槎﹗我欲寄懷漁父路﹐往來撩亂武陵花。

魯仲千金恥帝秦﹐竟看時事化埃塵﹗有懷蹈海鰲梁折﹐無淚塡河蜃气皴。島嶼於今成糞壤﹐江山從此署「遺民」﹗棼棼玉石崑岡火﹐換盡紅羊劫外人。

遠海遙天缺一環﹐舟膠水涸到蓬山﹔果然雨碎長平瓦﹐信是風吹大散關。駭浪驚濤號泣痛﹐殘霞斜照血痕殷。扶余不見軋髯客﹐故國云容有赭顏。

感事﹐寄楊廣文鴻圖翁三首

大海波淪萬斛塵﹐桃源買櫂尙迷津﹔爛柯拌作觀棋客﹐頑鐵浪成鑄錯人。四壁有書慵過眼﹐千秋無分欲藏身﹗此間隔盡蓬萊路﹐日晚望洋遠水皴。

河山舉目日酸辛﹐滄海漫然理釣緡﹔杜甫不忘天寶恨﹐陶潛長署義熙民。傖荒有路須歸晉﹐淫浸吾生一避秦﹔洗耳不聞人世事﹐不妨傲骨不愴神﹗

低眉短气是儒紳﹐我已因人付笑嚬﹔臥榻惟將書作伴﹐浮家不與世爲親。深淵無處舒蟠蟄﹐勺水何妨寄泳鱗。且幸蒼天庇閒散﹐炎灰安穩遠崑岷。

寄別﹐疊梅樵韻

滄桑陸海蕩蛟舟﹐屈子問天賦遠遊﹔家國淪胥三比日﹐乾坤蕭索四圍秋。傖荒人物爭依晉﹐滅裂衣冠益慕周﹗送去如登仙島路﹐故山𨿽好不堪畱。

身世飄然不系舟﹐塵寰何處可遨遊﹖蝸蠻國已輕中夏﹐鵲木居仍構戊秋。晉室無人爲祖逖﹐漆園有夢卽莊周。瀛洲今日成荒徑﹐子去何妨我暫畱。

感事和韻

不見萇弘碧血腥﹐江山離亂杜陵經﹔相逢白髮黃倪輩﹐盡是饑鳩老鵠形。海沸三年珠嶼黑﹐天烘一角火峯靑。濤聲遠遠蛟龍嘯﹐日夕樓頭當哭聽﹗

感詠

何處桃源世外天﹐天風吹去釣魚船﹖揚塵海上曾經見﹐又到蓬萊淺水年﹗

寄友人楊倬卿﹝名云章﹞﹐時避地在廈門

番卒驅過鐵馬蹄﹐樓臺海市爛如泥﹔羨君避亂移家去﹐遙在滄波落日西。

卽事

五月西風吹轉東﹐雲霞蔽海半天紅﹔行人記得樓臺路﹐盡在寒煙燹火中﹝五月﹐夷兵燒鹿﹐風甚緊﹞。

兵火之後﹐舊時街衢但存瓦礫﹐感賦

驚天驀地起兵戎﹐閭左繁華瞬息空﹔喧路鸛鵝同上蔡﹐失家雞犬異新丰﹗蔓煙無復炊煙綠﹐燐火猶疑燹火紅。舊日樓臺何處認﹖亂堆殘瓦夕陽中。

感懷十二首﹝選二﹞

蓬萊城市閱興亡﹐戎馬當時一戰場﹔萬古衣冠爲贅痏﹐百年文物付傖荒。幾莖頭髮畱遺種﹐不世心懷郁倒藏﹔誰道我生今似此﹐中途摧折盡剛腸﹗

破碎山河負此生﹐未尋春夢已無情﹔人將南渡望溫嶠﹐我把西歸謝子卿。恥向金門謀索米﹐渴於玉海待澄淸﹗世途若有回機日﹐老大還須學請纓。

和苗栗詩後有感

憶曾北上過房灣﹐連■﹝襼﹐土代云﹞籃輿海驛間﹔今日關津非昔日﹐不堪回首看苗山﹗

自聞汝東凶耗﹐懷人感事﹐日覺傷心﹔再作二首

一自滄桑變世塵﹐每聞時事輒傷神﹗已因故國腸將斷﹐況爲同儕淚滿巾。天地無情催夢客﹐江山殘劫到閒人。不堪回首看云物﹐處處風煙散渚蘋。

城郭依稀鶴不還﹐誰能將酒減愁顏﹗悲余隴上東西水﹐淚盡何家大小山。夜月波沈三島路﹐秋風夢斷八閩關。歌殘「薤露」歌「蒿裏」﹐不爲多情鬢亦斑﹗

和蔡君念淙因夢見憶二首﹝選一﹞

桃花潭水見深情﹐隔浦鷗羣有舊盟﹐一夜西風吹夢去﹐不辭關險入山城﹝蔡時在埔社山﹞。

再送梁子嘉先生二首

秋風歸去尉佗城﹐千里波濤萬里情﹔客地竟逢滄海變﹐家鄕須覓富春耕。路從絕島洋關起﹐人向中原故國行﹔此後不勝天末望﹐魚書尙寄一函輕﹗

九十峯頭再一行﹐相邀話別不勝情﹗今宵好雨千山隔﹐明日滄波萬里徵。白雪西風生客鬢﹐黃雲東海見歸程。此間咫尺猶難望﹐何況天涯望去旌﹗

書事和韻二首﹝選一﹞

山水蕭條閱四秋﹐中原翹首不勝憂﹗頻聞回紇侵京國﹐況見昭王去漢流。歌哭辱公鸜鵒讖﹐艱難望帝杜鵑愁。乾坤已老紛無主﹐長怨詩書誤鄴侯﹝時聞皇帝幽囚﹐或云其崩﹔故及之﹞﹗

報家韞巖孝廉信﹐並謝見贈蘇紫筆﹑眼鏡帒二首

歲歲魚書到海濱﹐傖荒何幸故交親﹗此生願擲班超管﹐舉目難遮庾亮塵。翰墨因緣君愛我﹐褷■﹝衤離﹞眼界我思人。亂中未老頭先禿﹐慚愧瑯函入盼新﹗

海外懷人路窅冥﹐感君投贈意丁寧﹗毛錐藏穎頭猶紫﹐瑤鏡韜光眼孰靑﹗記得江湖新歲月﹐貯來京闕舊霜星。亦知食肉原無相﹐惆悵風塵一瞬經﹗

感望四首﹝選二﹞

世路迂回入渺茫﹐浮生今竟識滄桑﹗貫胸國已無王會﹐披髮人皆下大荒。百二河山余瓦礫﹐三千城郭落風霜。從玆莫過誇髙蹈﹐小隱依然在故鄕﹗

東來不見舊梯航﹐故國依稀入望長﹔秦地埋頭梁苑客﹐漢家俯首夜郎王。九邊荒徼殘云白﹐萬里中原落日黃﹔此後未知何處去﹖窮愁多淚在沅湘。

登樓有悵二首﹝選一﹞

海上浮雲漠漠開﹐蕭條人事嘆登臺﹗誰將玉斧黎河劃﹐竟使金牛蜀道來﹗南北烽煙沈白日﹐東西山水起黃埃﹔不堪蹤迹如王粲﹐我欲傷時賦「七哀」﹗

林十自吳淞歸﹐寄問江東名勝二十二首﹝選一﹞

避亂離家已五秋﹐溫陵更徙到吳洲﹔歸來海上看鄕樹﹐記得江南景物不﹖

次林十韻﹐弔梁鈍庵

地棘天荊蜀道難﹐歸來魚鋏竟誰彈﹗三生庾信埋吟骨﹐千里秦觀夢殯棺﹗碧海有鯨空鼓柁﹐蓬山無雁少書翰﹔只餘朋輩閩南路﹐釃酒招魂淚不幹﹗

詩人自古逢衰世﹐淪落東南失放翁﹗蓬島巢痕千畝竹﹝翁有墾地在臺﹞﹐扶桑遊迹一帆風﹝翁曾一遊日本﹞。半生吏隱漫聱叟﹐百粵壇場亡是公。今日宦途成散手﹐未須地下痛途窮﹗

次韻答悅秋先生遊臺見贈﹝二首選一﹞

詩書吟嘯托生涯﹐他日徧舟去未遲﹔千古劫灰遊子夢﹐一牀風雨故人思。知君漸作流東水﹐嘆我難開向北枝﹗自是浮沈過此世﹐銷磨意气已無奇。

志別四首﹐送悅秋先生歸唐﹝臺灣呼內地曰唐山﹞﹝選一﹞

蓬島逢君又送君﹐差堪臭味不蕕薰﹔愧無居士雞林賦﹐漫有鄒生裨海文﹗猶得故交心似水﹐再瞻前輩气如雲。倘能禦李同車去﹐故國江山卽梓枌﹗

到霧山與峻堂話舊

攜手東臯夕照明﹐隔林時鳥起啼聲﹔靑山華屋人猶在﹐碧海丹邱世已更﹗一路樓臺非錦裏﹐十年朋舊尙深情﹔春蔬夏筍浮醪飲﹐賓主髙歌感慨生﹗

●詩選﹝三﹞

詩﹝下﹞

﹟詩﹝下﹞﹟

五言古體

七言古體

五言今體

七言今體

﹟五言古體

無聊自敍五首

喜施梅樵見過三首﹝選一﹞

賦贈林十

過秀水村視禾田感賦四首﹝選一﹞

田畝嘆四首

賦梅

詠枬木

詠蔗糖

風暴晚稻四首﹝選一﹞

歲暮不憀﹐忽得李二﹝雅歆﹞垂危之信

觸目感詠

大掃除

大討伐

愴懷身世感賦

避暑感詠

登臨感作

謝先爲生壙來徵詩﹐爲題四作

再題謝君生壙詩後

援道殍志感

夜雨﹐讀國朝人詩

有同姓黌士﹐率先斷髮洋裝者﹔以其畫蘭冊來徵題﹐姑爲賦此

傷三兒彌月殤

答陳六因夢寄詩

喜次兒十二歲能詩兼畫

生四庶男志喜作

書次兒槱十四歲所作山水畫

大風述事五十韻

田野

感懷﹐寄鄭毓臣閩中

囚人哀

役夫嘆

暴風悲

洪潦怨

飲酒感詠

見槱兒畫蘭感題

將遊珠潭路上卽事二首

﹟無聊自敍五首

少年負意气﹐溺志在詩文﹔唾手功名場﹐謂可張吾軍。長途𨿽跌躓﹐懷抱猶淩雲。誰知時世變﹐四海生楚氛﹔波濤鯨鯢聲﹐風異不可聞﹗兵燹滿寰區﹐世欲詩書焚﹔痛憤摧五內﹐塵思空紛紛。登髙望長安﹐遠海掛斜曛。

弱冠窺時事﹐治亂入胸中﹔夷狄侮京華﹐今古不相同。臨文懷杞憂﹐鳴聲等秋虫﹔負質誠毫末﹐商音淩太空。乾坤有霜雪﹐極塞來賓鴻﹔零零白露下﹐艸木迎西風。哀哉我生初﹐時異兼途窮﹔徘徊風塵際﹐繻帛誤終童﹗

壯歲多感憤﹐果然遭變遷﹔蒼狼嗥我後﹐白虎嘯我前。出門視天地﹐日月更黃玄。我生悵已矣﹐世途何望焉﹗抱有殷﹑周器﹐餓與溝壑塡﹔薇蕨甘如飴﹐夫豈飲盜泉﹗韜晦陸沈間﹐蟄龍思九淵﹔壯心時一露﹐牖下銘燕然。

行年忽四十﹐誤矣此半生﹔靑春去如電﹐皓有何所營﹗朔風吹南雪﹐蕭蕭邊馬聲﹔聞之心淒惻﹐大海當門橫。出門無髙會﹐日月長西傾﹔托身棲遠島﹐室有巨鯨鳴。愧無伐蛟手﹐寶劍空鏗鏗﹗摧頹惟長臥﹐白日過前楹。

四十復四十﹐百年亦可知。落葉辭故柯﹐墜地無返時﹔光陰不我駐﹐前路復何期﹗經綸一無緒﹐兩鬢且絲絲。竊怪阮嗣宗﹐途窮哭何之﹗世途今復局﹐望晉羨坦夷。今日兩眼淚﹐見骨無已而﹔安得桃源遊﹐冥然隨黃﹑羲﹗

喜施梅樵見過三首﹝選一﹞

年來晤詩人﹐林君﹝峻堂及侄幼春﹞與君耳﹔或多鶩塵蹤﹐巴歌淪下裏。扶輪彼何人﹐風雅自玆靡。君昔少年時﹐鞶雕亦所喜﹔中年忽有悟﹐淸聲追正始。結廬山墅中﹐煙霞朝暮起。日出眾峯靑﹐日落海波紫﹔登眺極東西﹐雲濤收筆底。一別一相逢﹐驚余刮目視﹗遵步得方塗﹐訪君桃源裏。源水多蒹葭﹐水居多蘭芷﹔臨風寂不發﹐相期道如砥﹗

賦贈林十

憶昔承平余﹐君家稱再盛﹔棨戟交門前﹐裘馬相輝映。朝廷寵金張﹐閭裏誇劇孟。獵場夜炬明﹐射棚曉弓勁﹔槍炮帶刀矛﹐行圍火珠迸。以玆爲樂圖﹐閒卽張觴政﹔擁妓靑樓門﹐酒酣恣豪橫﹕人畏周處狂﹐官恕徐邈聖﹗君獨耽詩書﹐懷才事吟詠﹔萬卷環酒杯﹐一編對燈檠。諸昆伯仲間﹐淡漠淸風夐。當夫應試時﹐奪標則淩競。春風二﹑三月﹐靑衫行掉罄﹔瑣院壓同儕﹐旗亭得佳評。我時始識君﹐詩壇共髙興﹔君謂我詩豪﹐邱遲兩敵稱﹝謂與邱仙根逢甲﹞。自此車船間﹐簦笠偶合並。蛟洋靜不波﹐鯨海澄如鏡﹔欲采驪龍珠﹐來照齊侯乘。揚帆五虎門﹐看山八閩嶝﹔閩嶠風景多﹐歌詩互投贈。望古弔無諸﹐釣臺從空亙。秋色滿中原﹐蒼蒼風雨暝﹔旗鼓分兩峯﹝旗﹑鼓二山﹐爲閩佳勝﹞﹐雲濤相汀瀅。感慨漢盛時﹐甌疆奉稟命﹔日月曾幾何﹖名場各蹭蹬。塵世起變遷﹐周郊棄南鄭﹔茫茫大海天﹐於今失夏正﹗君家走蒼黃﹐防軍皆剽輕。君去爲冥飛﹐我居作潛泳﹔倏鱗難遠逃﹐滄桑閱至竟。伏莽𨿽頻生﹐鴻溝已大定。昨者君復歸﹐山川非昔勝。問君江南地﹐風花俱艷靚﹔鹿上姑蘇臺﹐鶯蹄釆香逕﹕士女猶酣嬉﹐江山未易姓。黑濁上海洋﹐夷氛流不淨﹔此地豈桃源﹐同余戀棧性﹗遂向大荒沙﹐俱臨小檻阱。寄托蟭蟟棲﹐稱呼馬牛應﹔酩酊醉鄕甜﹐沈淪壑谷靘。種秫百畝嬴﹐供稅仍無剩。庭前九十峯﹐秀色差堪飣﹔邀余作山行﹐靑山排石磴。入山一以深﹐庶或逃新令﹔豈知大東州﹝臺灣山後之地﹞﹐早視如几凳﹗謝客空縋幽﹐蜀丁失依憑﹔世路旣已窮﹐閒居非我病。咫尺汗漫遊﹐羶中葆素行﹔與世爲濁淸﹐與人同醉醒。田園𨿽生涯﹐有時付破甑﹔世界蠻觸爭﹐潛龍以角聽。或可免傖荒﹐相攜出泥濘﹔投詩君勿傳﹐此間多刺偵﹗

過秀水村視禾田感賦四首﹝選一﹞

閉門效閒居﹐未能遺田畝﹔禾稻靑油油﹐我愧泥塗叟﹗孜孜田畝視﹐勝彼謀升斗。春初來一行﹐苗寸長如韭﹔今夏偶復觀﹐稻華秀已久。幽鳥鳴田間﹐老農登隴首﹔林樹帶茅茨﹐出入沽村酒。田家樂事多﹐軒冕同敝帚﹔願尋沮溺徒﹐永結蓬蒿友﹗

田畝嘆四首

拮據置田畝﹐苟且充鶴餔﹔姑爲口腹計﹐豈暇子孫圖﹗視彼連阡陌﹐勺水與江湖。柰何丁官厄﹐向我開廣途﹗橫攘十畝地﹐頓減十斞租﹔五鹿逢與塊﹐空對野人呼。昔人謀肥遁﹐日夕思蒪鱸﹔我食猶被奪﹐況望千木奴﹗回頭視野老﹐顏色慘更枯﹔負耒無佃耕﹐思欲作亡逋。

見說濁水溪﹐架有假鐵橋﹔一溪漑萬田﹐萬戶仰以饒。昨者洪潦生﹐橋梁被衝漂﹔鐵路畏濡滯﹐遏水修泥橇。至今八堡澮﹐未有涓滴澆﹔秧鍼初插土﹐日中旋枯焦。況在夏秋交﹐大火似焚燒。沾體塗手足﹐嘆息腹空枵。無以寬賦斂﹐豈復免徵徭﹗田家及佃戶﹐助長思揠苗。

勺水不得濡﹐復欲徵水租﹔水租猶尙可﹐地租惡追呼。水租爲公用﹐地租爲國帑﹔厲行籍沒法﹐不比償宿逋。竊嘆商鞅家﹐無此聚斂徒﹗丁戶計口收﹐房屋亦徵輸﹔入市復算緡﹐錐末及錙銖。削朘將到骨﹐未止占剝膚。茫茫滄海桑﹐何日變膏腴﹗損失泣萬家﹐我畝良區區﹝去年造鐵路﹐所捐臺灣田畝以億萬計﹐是國謂賦爲地租﹞。

今人言避世﹐漫欲托漁樵﹔豈知山海間﹐無處可逍遙﹗環牢絕隙地﹐林壑慘不憀﹔斧斤及网罟﹐藪澤寧汝饒﹗區區數卷書﹐牖戶亦蕭條。惟我讀書窗﹐生意艸色搖﹔硯田廢不耕﹐詩酒樂簞瓢。嗽石枕流水﹐看山忘饑枵﹔盤桓五柳下﹐斗米未折腰。收獲望明春﹐歌嘯過村橋。

賦梅

積凍滿孤山﹐昨夜竹橋折﹔流水疏籬間﹐佳人自幽絕。靑靑林際松﹐娟娟嶺半月﹔橫斜出數枝﹐微芳不能歇。我爲看花來﹐寒興對之發﹔感此塵埃中﹐何以得自拔﹗臺灣刀俎地﹐殺气塡林樾﹔百卉不能妍﹐生意皆夭閼。有時聞煮鶴﹐桃花流猩血﹔於今八﹑九年﹐始見一株雪。愛之三摩挲﹐嫣然劫灰脫﹔風韻固溫存﹐心腸自石鐵。宇宙回陽春﹐不向此中泄﹔花開寂不喧﹐令予不忍別﹗

詠枬木

海南產異木﹐其材過豫樟﹔下者供牀榻﹐上者充棟梁。妙質謝雕飾﹐觸且生輝煌﹔髹漆置棐幾﹐墨客喜琳瑯。自從版圖易﹐百物添章﹔山海盡環牢﹐虞衡峻法网。千重雲霧窟﹐鐵印蒼皮僵﹔日月入剝蝕﹐斧斤落風霜。我欲置此木﹐如營白玉堂﹔賤價增三倍﹐貴者逾雙璜。官府有掊克﹐民間無蓋藏﹔巍峨九十峯﹐萬木空蒼蒼。憶昔承平時﹐培植事包荒﹔百榖溢海岱﹐羣梓出梯航。租賦蠲積逋﹐何有求篚筐﹗

詠蔗糖

炎洲孳大利﹐豫樟及蔗槳﹔豫樟煎作腦﹐蔗槳煎作糖。樟腦璨玉華﹐糖屑瑩玄霜﹔餘潤及五洲﹐饒裕在千箱。一入虜官手﹐搜剔無粒藏。樟腦供官賣﹐私販嚴律章。蔗糖加酷例﹐一擔九輸將﹔賓筵失旨甘﹐畫餅充饑腸。粔籹蜜餌間﹐渴慕饊餦餭﹔棗杏瓜棣生﹐無處問飴餳。美洲傳異種﹐空聞一丈長﹝美國蔗﹐殊髙大﹞﹔熬蒸出膏液﹐未敷稅吏嘗。鬼機代人力﹐漏卮永無當﹝近以機器煉糖﹐民仍不支﹞。子虛賦云夢﹝「子虛賦」諸蔗﹐卽甘蔗﹞﹐嘉味滿瀟湘﹔客至闕甘飲﹐誰嗜鹽﹑茶﹑姜。甜流﹝古水名﹞不湧地﹐玄圃空溫湯﹔赤沙沍麗冰﹐梅冶滋不祥﹝赤沙及冰霜﹐皆糖名﹞。

風暴晚稻四首﹝選一﹞

四野寡桑麻﹐耕犁事已細﹔災厲與暴徵﹐誰復田園計﹗如何田價昂﹐寸土需重幣﹖總由謀生隘﹐食租當急濟。其柰賈平章﹐蓄買公田勢﹗洛陽千萬頃﹐紙市有前例﹔玆事漫具論﹐我當樹六藝。田宅𨿽就荒﹐樹木愛陰翳﹔帶艸生書窗﹐幽花對庭際。春至百物溫﹐空廩亦度歲﹝前年民政長官已將債券收買民間大租﹐充官租。今其人——後藤新平——復倡議﹐當厲行收買民間田租﹔故早有懼者。蓋債券只可向官領輕微利息﹐尙不可作紙券用也﹞。

歲暮不憀﹐忽得李二﹝雅歆﹞垂危之信

獨居困窮愁﹐寒冬逼歲暮﹔心緒郁不紓﹐無處展幽步。天末懷友朋﹐又聞故人故﹔寥寥知己間﹐晨星隨薤露。空林野鳥啼﹐回車哭歧路﹔日作傷心人﹐出門倦會晤。李生我石交﹐忽焉通尺素﹔言在垂死中﹐欲待巨卿顧。肝腸寸寸摧﹐手足忙無措﹔故舊難復得﹐新交多舛互﹗向秀山陽心﹐處仲黃壚慕﹔日暗雪霏霏﹐哀情誰與訴﹗

觸目感詠

躡足炎山頂﹐回首滄溟天﹔蜃市隨風起﹐赤城墮我前。我家東海畔﹐海水沒桑田﹔顧盼舊城郭﹐淪滅無人煙。驅車北原路﹐荒艸何芊芊﹗郊野莽蕭瑟﹐牛馬鳴道邊。颯颯淒風捲﹐荒荒白日懸﹔躑躅何所往﹖山海空相連。山有猛獸迹﹐海有蛟龍涎﹔行路旣已難﹐誰能揚長鞭﹗家國念存喪﹐身世多變遷﹔撫劍長太息﹐埋地今千年﹗朝駕扶桑谷﹐夕宿崑侖巓﹔颷輪無所阻﹐我願隨飛仙﹗仙人不可期﹐時俗漸鮏羴。揮手弄牛斗﹐泛槎有張騫﹔終當禦風去﹐萬里風泠然。

大掃除

壬寅夏四月﹐土匪大掃除﹔號令一朝下﹐萬室爲邱墟。當其設甘餌﹐信誓說降初。始作周﹑鄭質﹐繼藏盟府書﹔長待以不死﹐山澤任樵漁。服從一以久﹐殺機起籧篨﹔南北及中央﹐同日入周阹。一時惇盃酒﹐萬口爲■﹝𨿽上肉下﹞葅。一﹑二勇決夫﹐槍火伏衣裾﹔作勢與之敵﹐反噬不躊躇﹗木斃人亦摽﹐𨿽死異羊豬﹔余悉駢首戮﹐載出薄笨車。婦孺從流移﹐人棄室亦瀦。南投﹑斗六間﹐殺气慘不舒﹔陰風僕人面﹐燐火徧裏閭。哀哉歸順徒﹐不得求爲魚﹗

大討伐

丙午方隆冬﹐生番大討伐﹔疊嶂摩靑天﹐連營一齊發。白日照深箐﹐朔風響林樾﹔烈火焚髙邱﹐炮聲夜未歇。鑿齒與雕題﹐相逢卽馳突。其俗本狉獉﹐其人如鷹鶻﹔撫之曾幾時﹐屠之起倉猝。殆爲墾荒來﹐辟土不容忽﹔遂使甌脫間﹐亦走東洋卒。平野多艸萊﹐何用入窮窟﹗師勞久無功﹐萬山擲枯骨。獰樹蛇蟄蟠﹐怪石鬼面凸﹔谷暗叢木呼﹐徑險古苔滑。生番何處棲﹖腥風動溟渤。呦呦麋鹿哀﹐莽莽狐兔沒﹔長坑無所施﹐羣峯立峍崪。

愴懷身世感賦

東坡三十九﹐已悼勞生半﹔陸機四十年﹐亦起逝者嘆﹗我更逾三秋﹐微塵與紲絆﹔出處無可言﹐沈淪不勝怨﹗歷歷數遊蹤﹐爪泥眞汗漫﹕北過荷蘭城﹐南登延平觀﹔航海三﹑四回﹐不離閩海岸。東望山阻深﹐西歸海中斷﹔功名等雲煙﹐科第失風漢。歲歲秋風生﹐空作去來雁﹔春雨長安花﹐無由走馬看。偶歌梁甫吟﹐時鼓稽康鍜﹔冷食閉門齏﹐熱謝因人爨。萬卷當百城﹐頻年惟伏案﹔气盡處籠鷹﹐身是棲籬鷃。嗟嗟長夜中﹐不能得一旦﹗身世方沈湮﹐時世忽危亂。海島早滄桑﹐瀛洲大麋爛﹔干戈似蝟毛﹐民庶紛魯竄。詩書旣焚燒﹐衣冠亦塗炭﹔耆舊半云流﹐朋儕又雨散。世異人已非﹐星移物復換。顧我賤頭顱﹐柰何蒙此難﹗忽忽棲山中﹐悠悠吟澤畔。

避暑感詠

盛夏汗交流﹐苦乏盤旋地﹔有如亂世中﹐又逢毛鷙吏。炎日當燻蒸﹐苛政方窮治﹔酷吏與酷暑﹐古今同一致。暴斂及橫徵﹐民生無餘利﹔長此炭火中﹐萬無薰風被。寢處塵埃氛﹐徧身皆垢膩﹔洗沐不自由﹐有若生芒刺。人事與天時﹐何處堪趨避﹗恨無摩天翮﹐淩空生六翅﹗今日入疏林﹐颯颯新涼至﹔時鳥鳴一聲﹐山川滋嫵媚。豁然忘三伏﹐眞覺觸百忌﹗但是酷暑驅﹐末由苛政閟。居士淸涼身﹐尙未釋倒置﹔四體𨿽暫紓﹐慘慘在心志﹗會須求桃源﹐人寰撒手棄﹔逍遙出九天﹐俯視江山異。

登臨感作

日色落海天﹐靑山餘一發﹔蒼蒼海波中﹐何處是閩﹑粵﹖帆斷浙江風﹐城墮吳峯月﹔痛哉海東山﹐竟與中華絕﹗南望鯤身沙﹐北望雞籠雪﹔中有玉山尖﹐尖尖皆破缺。白雲迷翠微﹐靑春啼林■﹝央鳥﹞﹔處處苔蘚深﹐剝盡古碑碣。古蹟無一存﹐往事不可說﹔俯仰廢興間﹐悲風來不輟。

謝先爲生壙來徵詩﹐爲題四作﹝稱先﹐仿「史」﹑「漢」恢先﹑鄧先例﹞

人生如蟬蛻﹐終與大化遊﹔面目如芻靈﹐尻骨如輪輈。有時歸一盡﹐處世如寄郵。彭殤豈異致﹐物宰無短修﹔糞壤同螻蟻﹐早暮同蜉蝣。如何不達人﹐視死如視仇﹗豈知身在世﹐未死猶贅疣。或有浮慕者﹐遠企神仙儔﹔神仙不可期﹐玉棺來無由。亦有放佚人﹐未死營糟邱﹔或作終隱計﹐旣老營菟裘﹕皆非曠達觀﹐髙厚一身囚。何如謝先生﹐乘气出九州﹗請謚冥漠君﹐荷鍤隨老劉。牛山鬼兆域﹐馬鬣栽松楸﹔陰陽作欑輴﹐天地爲堲周。近在鍋鼎山﹐豫凶及窆幽﹔華屋告生存﹐蒿裏歌勸酬。豈似杜元凱﹐生前營首坵﹗西瞻晉宮闕﹐東奉二陵秋﹔同人車三過﹐腹痛莫淚流﹗千秋萬歲後﹐爾我皆枯髏。生誄陶淵明﹐安命素所求﹔生祭杜牧之﹐埋骨寧所憂﹗我來進生芻﹐一笑先生休﹗

再題謝君生壙詩後

黃土摶作人﹐幻成億萬身﹔一朝墮黑劫﹐千里爲幽垠。人物委虫沙﹐江山生鬼燐﹔哀哉東瀛土﹐竟與北邙親﹗千峯萬壑間﹐慘淡蓬蒿塵﹔華表歸遼鶴﹐城郭殊人民。惘惘市廛間﹐如行墟墓濱﹔眞仙泣銅狄﹐故老悲荊榛﹗積骨封三觀﹐薄殯盈九闉﹔家家守俘馘﹐日日輸鬼薪。蓬萊气寂寞﹐薤露聲酸辛﹔大哉方壺圖﹐亦與生壙均。生者永埋沒﹐死者永沈淪﹔視死如視生﹐我愛謝茂秦。謝客願生天﹐靑山豫卜鄰﹔地非故鄕故﹔體是陳人陳。經營壤泉異﹐封樹窀穸新﹔嵯峨石翁仲﹐犖礜瓦麒麟。世已無華夏﹐君自享秋春﹔於下開隧道﹐於上開墓門。未掩萇弘魄﹐先招屈子魂﹔天地供幕席﹐風火俟轉輪。泰山爲■﹝虛﹞俎﹐北海爲犧樽﹔大塊爲鼻祖﹐百代爲云孫。太祝歲祈死﹐少微月告存﹔遙懸歸寢地﹐親署葬詩墳﹝「自營埋骨地﹐人謂葬詩墳」﹔君之墓門聯也﹞。生抱無涯感﹐死抱不朽尊﹔未生﹑未死間﹐皆以駢牳論。曠達同司空﹐滑稽異齊髡﹔後有憑弔客﹐呼作謝公墩﹝編者按﹕原「爲題四作」﹐見前題。玆選其二﹑三題﹑四題略﹞。

援道殍志感

■﹝熒﹐凡代火﹞■﹝熒﹐凡代火﹞有老婦﹐委作道旁餵﹔無名登尺冊﹝此地最忌無籍名之人﹞﹐收容有同罪。保甲連坐條﹐斯言非汝紿。聞汝丈夫子﹐身材亦磊磈﹔避亂逢婑兵﹐竟作刀邊醢﹗老婦無所依﹐流離成冗猥﹔身體罹殘疾﹐病容日腲腇。視之懷爲傷﹐贈之以貨賄。茫茫天地間﹐轉輪爲苦海﹔沈溺彼何人﹐悲聲有餘欸﹗濟物須樂施﹐厚費宜無悔﹔常持此寸心﹐聊以補眞宰。

夜雨﹐讀國朝人詩

深夜聽雨聲﹐當作琳瑯響﹔春風吹檐除﹐聲似鳴蘭槳。入耳無凡音﹐天機資肸蠁﹔起視天宇空﹐窈冥含幽敞。危坐讀古書﹐燈暗走蝄蜽﹔一編漁洋詩﹐生吾雲霞想。竹坨朱老翁﹐騷壇森法仗﹔蕭瑟古梅村﹐感慨極骯髒。嶺南陳與屈﹐悲歌同蒼莽﹔獨立邵靑門﹐深造吾向往﹗維玆數大家﹐名當塞天壤﹔一吟一沈深﹐本朝應無兩。蘇﹑陸﹑李﹑何后﹐風騷應接踵﹔如何嗜好殊﹐異論興朋黨﹗吾獨無所偏﹐唐﹑宋皆素仰。凡調與時趨﹐巧制涉邪枉﹔一一必刪除﹐古人庶乎放。晚近號多才﹐狐禪參龍象﹔紛紛靡適從﹐吾取沈﹝歸愚﹞與蔣﹝心余﹞。餘子未定論﹐徘徊倚書幌。雨聲寒入衣﹐曙光含夜曭﹔推襟欹枕眠﹐鳥聲報晨爽。

有同姓黌士﹐率先斷髮洋裝者﹔以其畫蘭冊來徵題﹐姑爲賦此

蘭蕙失移根﹐一朝化茅茹﹔人生世變多﹐當門誰與處﹗艸澤有淪胥﹐芳馨九畹貯﹔澧源﹑湘水間﹐斯人千古許。畫蘭知此意﹐古香浮素楮。湘君降九嶷﹐目成兮心與﹔形神一以違﹐申申女嬃語。不待靈均來﹐臭味先齟齬。所願同根人﹐深求空谷侶﹔似蘭勿似茅﹐吾將施縞紵﹗

傷三兒彌月殤

我生已不辰﹐我命有所制﹔渾沌七尺軀﹐陸沈半生世。五角兼五窮﹐四十有四歲﹔頗謂大困深﹐或有小汽濟。今年九陽月﹐忽得三男筮﹔皇皇寢在牀﹐呱呱墮於地。𨿽異槐植門﹐或比蘭生砌﹔亂世得添丁﹐窮途獲束幣。閥閱無勳名﹐詩書有苗裔﹔𨿽無充闈心﹐猶堪告考祭。客至試啼聲﹐我聞輒破涕﹔多男比多福﹐此事亦不細。況我香山集﹐尙待衮師繼。王氏三珠樹﹐竇氏五枝桂﹔後日王仲淹﹐不患史無系。柰何我命艱﹐未興而有替﹗閬胎匝月生﹐泡影一朝逝﹗有如老樹花﹐忽爲嚴霜斃﹔浚衝孩抱物﹝「晉史」作王衍﹐此用「世說」﹞﹐悲傷不自掣﹗哀腸芒刺多﹐愁眼昏霾曀﹔痛矣泥塗身﹐生育亦幽滯﹗往時瓦徒弄﹐今時玉遽■﹝疒﹝癶上土下﹞﹔天荒地老中﹐復揮思子淚。吾父孝恭公﹐慈祥而孝悌﹔隱徳及多人﹐和光消眾癘。豈有於公門﹐不及張湯第﹗我兄幸繁衍﹐而我獨侘傺﹔或者我持躬﹐不免有乖戾。司命告於天﹐佞魃讒諸帝﹔奪去寧馨兒﹐俾減傳經計。豈知淪傖荒﹐早已等輿隸﹔斯文一綫延﹐妄想千秋系﹗詎比劉殷家﹐七兒分七藝﹝引用劉殷以其陷胡而仕胡也﹞﹔區區不畀余﹐造物無乃厲﹗

答陳六因夢寄詩

余每誦君詩﹐如逢君一面﹔何期君夢中﹐忽與余相見。山川𨿽阻修﹐兩心通一綫。君居鰲海頭﹐我居鹿江甸﹔夢中獲往來﹐較於郵傳便。昔人魂夢間﹐每愁道裏眩﹔如何我兩人﹐神交速流電﹗塞黑楓林靑﹐無爲李白顫。九月風气涼﹐微霜飄素霰﹔明月屋梁間﹐照君顏色變。昨日君書來﹐文魚銜匹練﹔綢繆五色絲﹐交系兩頭絹﹔明珠繚四周﹐良玉當中現。展吟未及終﹐方諸津可咽﹔儼然郭使君﹐錦段夢中薦。紫海天雞鳴﹐赤城云蝦絢﹔恨不夢重重﹐爲通思片片﹗

喜次兒十二歲能詩兼畫

我少解詩文﹐作書性所拙﹔下筆走龍蛇﹐自笑同榾柮﹗至於六法間﹐更不識毫髮。每羨畫﹑書﹑詩﹐昔人成三絕﹗輞川圖中景﹐米家船中物﹔時懸吾心目﹐誰能相彷佛﹗吾兒秉幼慧﹐遊思造化窟﹔濕墨入鴻蒙﹐佳句出倉猝。有畫兼有詩﹐文字亦勃勃。但此俱末藝﹐未可矜寶筏。鄭虔老畫師﹐王維徒詩佛﹔儒生抱膝吟﹐貴能知治忽。區區筆墨中﹐小材同綫襪。右相馳丹靑﹐局促伏堂闕﹔庶子號浮華﹐承平空黼黻。汝果爲通才﹐須立鄴侯骨﹔早慧未足奇﹐老成斯卓越。方今天地非﹐有才良拂郁﹔滄海橫流時﹐無才更沈沒。萬卷牀前書﹐供汝自除祓。汝以藝爲遊﹐勿以藝爲汨﹗有成作班超﹐無成作楚屈﹗

生四庶男志喜作

年華迫老大﹐生意近蕭瑟﹔陸沈海外仙﹐潦倒溝中瘠。何意今年冬﹐艮男添一畫﹗秋柳發傍稊﹐晚荔挺偏側。赤足盧仝婢﹐累騎阮咸息﹔我有望子心﹐素無譽兒癖。未卜賢與愚﹐敢期過於軾﹗今者混傖荒﹐生才亦何益﹗願汝爲販脂﹐可以供索悉﹗但我重詩書﹐斯文畱一脈。海東𨿽變遷﹐由東不移易﹔區區盼添丁﹐時時望雄特。等時漢子孫﹐而今淪外域﹔童子執干戈﹐庶幾衛社稷。汝生在今玆﹐中原紛鼎革﹔俟汝長大時﹐祖邦或保赤。陶侃本庶支﹐壯志起宗佑﹔願汝作雄飛﹐補予爲退鷁﹗時勢趨夷風﹐願汝守孔澤﹗汝生喜呱呱﹐我名戒赫赫﹔汝祖有餘慶﹐汝輩食舊徳。曩年痛幼殤﹐心酸淚沾臆﹔今年添幼孩﹐心快夢生翼。姆養在西家﹐非同康樂匿﹔他日攜歸來﹐有兄能汝惜﹗汝在三母間﹐俱看爲拱璧﹔未知作阮孚﹐聊應呼謝客。

書次兒槱十四歲所作山水畫

余性愛山水﹐偶涉輒成趣。引領東南峯﹐日夕起煙霧﹔陰晴風雨時﹐崎嶇心遙注。重重邱壑深﹐無因得小住﹔宗炳五嶽形﹐空從夢中遇。何意此圖中﹐一一江山具。石巖峭以幽﹐瀑泉奔而赴﹔曲崖藏板杉﹐飛甍隱林樹﹔茅屋幾人家﹐小橋通來去﹔遠塔想鐘聲﹐白雲有深處﹔僻徑紅葉蹤﹐漁樵相對語。回首望大荒﹐長江涵陰曙﹔煙帆縹渺中﹐潮流變朝暮。自昔郎士元﹐愛題瀟湘素﹔未若孟襄陽﹐洞庭任回溯。吾兒有天機﹐恍入湖山路﹔我神爲之移﹐載發煙霞痼。輞水出新裁﹐武陵尋舊渡﹔一時玉筍班﹐兩見虎頭顧﹝猶子璽嘉﹐亦童年工畫﹞。米家小米傳﹐坡老小坡慕﹔我惟裕文章﹐願汝衣缽護﹗況汝詩與文﹐妙才兼幼悟﹔愼勿泥雕虫﹐自封龍駒步﹗

大風述事五十韻

蟄居滄海中﹐閱世日遷變﹔衡政與蜚災﹐間出如劇戰。颶風拔海水﹐百年未曾見﹔盲颷繼獰飂﹐一月三怒煽。臺地百萬家﹐紛糅成艸薦﹔叢林與枯株﹐飄空若散霰。弱哉榖蓏卉﹐何從畱蔥蒨﹗未知上天心﹐胡降此怒譴﹗年來時事非﹐民生苦熬煎﹔粒米及勺槳﹐靡不入榷算。敲撲竭脂膏﹐寢食俱鍜鏈﹔羣毛燎一壚﹐旁觀目亦眩。何況切膚災﹐能不雙股弁﹗戮人戴天韜﹐無地可逃竄。督府施律條﹐己意卽天憲﹔寸法千犀皮﹐束縛南宮萬。朝行而夕更﹐惟官之所便。嗟嗟海山民﹐作踴同屢賤﹗瘦者供鞭笞﹐肥者供芻豢﹔有土此有人﹐爲奴兼爲佃。警隸穿門房﹐聲雷而目電﹔租吏沒田廬﹐星移復物換。國稅及雜徵﹐所求過卵彈﹔最苦逢掖徒﹐時時溺在冠。市傭與販脂﹐時時輸銀絹﹔社會掠民財﹐政府爲奧援。士比鸞棲棘﹐民如雉帶箭。所陳百未一﹐人且疑謗訕。我讀孑遺詩﹐血聲和淚咽﹔柰何天助虐﹔斯民日塗炭﹗戊戌洪水災﹐山崩川潦漫﹔人向呂梁沈﹐城似汾陽灌。千村萬頃田﹐茫茫無陂堰。己亥復歉荒﹐窮黎絕炊爨﹔豈有太倉賑﹐可救流氓難﹗無田更追呼﹐租稅不容緩﹔室毀魴尾頳﹐梁亡魚肉爛。丙午地大震﹐靑天迷昏旦﹔人物淪大荒﹐深谷爲髙岸。潭潭九重淵﹐沈沈太華觀﹔哭聲撼原野﹐驚魂怖裏閈。自從滄桑來﹐無時無危亂﹔臲卼兵燹中﹐殘生出刀碬。瘡痍未遽平﹐余殄遭幹暵。去年臺北街﹐滔滔橫流斷﹔今年全島間﹐重疊風水渙。有如尫病人﹐被曝縣空半。皇皇赤縣倪﹐哀哀黑海畔﹔饑溺望來蘇﹐何日睹淸晏﹗我作大風歌﹐郁噫三再嘆﹗

田野卽事四首

村家何錯落﹐村樹何淩亂﹗一徑長逶迆﹐四野靑艸斷。道旁一老翁﹐牽蘿發浩嘆﹔茅屋顚風飄﹐禾田惡水漫。窮民兼餓殍﹐腹枵已年半﹔荒雞號昏宵﹐鰥魚曠晨旦。出門天地空﹐四顧無樵爨。

官吏日扣門﹐敲撲去種蔗﹔糖稅歸國家﹐糖利歸會社。農戶絕饔飧﹐啼饑窮日夜。農夫劇苦辛﹐爲農難爲稼﹔蔗田𨿽有收﹐賤估不論價。昨來大雨風﹐蔗苗況如赭﹔徙倚到東臯﹐嗸嗸盈四野。

去年雨爛苗﹐今年風殘稻﹔陂塘處處幹﹐水租徵更早。野田璺如龜﹐無禾亦無艸﹔農夫畏出門﹐坐餓成枯稿。婦孺啼於牀﹐牛羊號於皁﹔粒米貴如珠﹐況乃乏芻槁﹗荷鋤何處施﹖悠悠望有昊﹗

潦後布旱雲﹐雨露絕點滴﹔四野爛如泥﹐炎威乃赫赫。枯苗涸田間﹐崢嶸日火赤﹔萬戶億人家﹐羣饑成菜色。此間祲气多﹐有雨亦無澤﹔況乃恆陽天﹐庶艸何由殖﹗薰風來若絲﹐解慍空太息﹗

感懷﹐寄鄭毓臣閩中

行年戚遲暮﹐綠鬢淒已皓﹔坐看兒女長﹝平聲﹞﹐起視形容槁。每月吹天風﹐頻頻望有昊。浮世滄桑更﹐中原乾坤老﹔到處有蓬蒿﹐逢人嘆潦倒﹗此地災患多﹐尢恐不常保﹔浮沈托傖荒﹐蹤迹近輿皂。身世一毛輕﹐中心百憂搗﹔長風天地飄﹐愁懷不可掃。祥鳳竄荊榛﹐妖鯨宰蓬島。羨君閩海遊﹐如入山陰道﹔得嘗武夷茶﹐勝啗安期棗。嗟余在此間﹐靦顏向洞獠﹔蹩躠羅网中﹐脫身恨不早﹗林泉養懦夫﹐江山落衰抱﹔因君豁壯懷﹐滄波流浩浩。臨風寄短詩﹐白日方東杲﹔望望釣龍臺﹐莫道歸來好﹗

囚人哀

慘慘新竹城﹐淒淒苗栗路﹔陰風四面來﹐頹云千里布。警吏夜縛人﹐如狼驅走兔﹔三五同一牢﹐百十同一捕。駢頸就死期﹐悲情誰得訴﹗亦有爲鬼雄﹐一瞑絕不顧﹔可嘆瓜蔓抄﹐荊棘在跬步。斃木作摽枝﹐生涯付艸露﹔貸死有輕條﹐犴門長禁錮。仰首海東天﹐覆盆日爲暮﹔長此黑漆鄕﹐黶然不求寤。微塵一張眥﹐時時堪恐怖﹗逝者良可哀﹐存者亦何慕﹗海山有鯨鯢﹐京觀封無數﹔悲風散毅魂﹐何處五人墓﹖

役夫嘆

生作路旁塵﹐死作巖下土﹔白日慘不溫﹐照見役夫苦。役夫來自東﹐見山兩眼紅﹐繭足萬山中。役夫來自西﹐有足自行地﹐未嘗越山谿。役夫來自北﹐嗚嗚復喞喞﹔城人入深山﹐如魚落罟罭。役夫來自南﹐南熱寒不堪﹔入山逢陰雨﹐僵絕六有三。山途況險惡﹐谿深石崿崿﹔肩頭負重擔﹐未行足已弱。長官圖勳階﹐民番塡溝壑﹔只有役夫苦﹐誰識從軍樂﹗西人驅向東﹐東人驅向西﹔饑暍受鞭撲﹐不異犬與雞。毒癘中人身﹐僕地爛如泥﹔一死無消息﹐望絕母與妻﹗來時斂金錢﹐比閭供行李﹔死者不求生﹐生者且困死。骨積空山坑﹐淚滿濁溪水。奇何辟番疆﹐使我至於此﹖他日靑山碑﹐忍以赤血紀。

暴風悲

星紀歲甲寅﹐閏五月中澣﹔七日三暴風﹐農民驚跣袒。海濱斥鹵地﹐收獲尙較晚﹔迆北气候寒﹐秀實亦遲緩。一旦狂颷揚﹐千里野如劃﹔長松猶拔根﹐何況禾稻短﹗杼柚悉索空﹐謀生路已斷﹔惟望畎畝間﹐或可供緡算。鴞炙喜見彈﹐時夜喜見卵﹔繭抽𨿽至筋﹐甑爨已在眼。柰何嘉榖登﹐忽作飛蓬散﹔萬哭同一聲﹐天心不爲轉﹗回思十年來﹐無年無水旱﹔風雨旣驕橫﹐徵斂尢怪誕﹗卽如今夏期﹐役夫徵更悍﹔沿門驅壯丁﹐百贖無由免。占鬮立刻行﹐一路同編管﹔農務迫眉睫﹐驅去不容喘。亦有謀脫役﹐中人多破產。全臺百萬家﹐如篦如席捲﹔仰天同呼號﹐搶地同忿懣﹗或者上天慈﹐雨金救痌痯﹔罔圖天助虐﹐風害甚於暵﹗四野黃如雲﹐一掃禾無稈﹔連番摶扶搖﹐萬竅動空窾。仰首望飛廉﹐三去復三返﹔我在虛室中﹐膽碎心爲戁﹗空廩非所悲﹐竊嘆農無飯﹗

洪潦怨

東山水決決﹐西海水茫茫﹔海隅十萬家﹐乃在水中央。問水何自來﹖來自熬鹽場。鹽場亦何益﹖徒以充上供﹔合貲作鹽戶﹐傾家受鹽氓。民爲鹽貧瘠﹐官爲鹽富商﹔時無蜃蛤利﹐人有魚鱉殃。鹽田百千頃﹐聚土海生桑﹔有人收海市﹐無人浚海塘。濁流出山谷﹐泛濫齊屋梁﹔嗷嗷澤中雁﹐誰開洛口倉﹗水害方竭蹶﹐水租乃披猖﹔有田乏水潤﹐到處徵水糧﹕云欲修水道﹐頓增十倍彊。納輸或濡滯﹐抄沒甚鋃鐺﹔下戶封衣物﹐上戶封屋房。水利民所有﹐乃爲官所攘。峨峨水租府﹐乃是東洋莊﹔累累水租金﹐乃充東洋囊。年來水洊至﹐災黎溢四方﹔食魚思建業﹐飲水思武昌﹗

飲酒感詠

我飲千日酒﹐願作千歲眠﹔豈謂酒中趣﹐欲配酒中仙﹗惟酒忘憂患﹐聊以卒歲年﹔況是黑甜鄕﹐乃有黃農天。出門寡懽好﹐喪亂懸我前﹔人物釜中魚﹐下有急火煎。棋奕攺墟市﹐朝夕變滄田﹔陶潛漉敝巾﹐何處問醴泉﹗糟邱課稅重﹐一杓論十千﹔將開謝瀹口﹐安得阮修錢﹗

見槱兒畫蘭感題

我愛鄭所南﹐蘭根不著土﹔懸立海天中﹐曠若無所睹。霜深雨露稀﹐幽寥自千古。荊棘滿世途﹐出門卽豺虎﹔藜藿亦漧枯﹐孤芳尙何取﹗橘頌無回風﹐蕙蓀成茅茹﹔鳳凰受詒笯﹐鴆鳩以爲處。戶艾服盈腰﹐芳艸迷故宇。吾兒階下秀﹐胸懷九畹譜﹔詩中有騷心﹐畫中有香祖。相對情爲怡﹐頗解塵埃苦。𨿽在童稚年﹐已似蘭生圃﹔異時富根荄﹐破空出環堵。我衰汝長成﹐榮枯互相補﹔悠悠大荒東﹐行吟自得所。何必沅與湘﹐始可培芳杜。卽此揮毫間﹐已是玉屑吐﹔翛然倚江臯﹐臭味不余忤。相期臨淸流﹐風騷繩素武﹗尙畱五柳居﹐待作三徑主﹗

將遊珠潭路上卽事二首

一逕上危巒﹐行行五十里﹔遙望觸口山﹐近見濁溪涘。濁溪如瞿塘﹐洪流不見底﹔觸口如龍門﹐兩山相對峙。一過濁水村﹝村名﹞﹐艸嶺﹝山名﹞連天起﹔回視所來山﹐復在深壑裏。山上復有山﹐水中復有水﹔濁溪合淸溪﹐渭源涉涇委。暮入集集街﹝地名﹞﹐輕車如風駛﹔四山鎖千家﹐中峯結虛市。夜來雨聲多﹐溪聲喧人耳﹔曙色入髙樓﹐云白天光紫。我心急看山﹐冒雨行不止。

此去山路艱﹐有似盤云棧﹔峭壁摩深溪﹐摩崖行一綫。碧山號靑城﹝山名﹞﹐懸泉落白澗﹔飛瀑奔長空﹐雪花成匹練。不到石門峯﹐宛睹匡廬面﹔再見濁水溪﹐穿山去如箭。陰晴無定間﹐山容千萬變﹔百險遇一夷﹐神舒目猶玄。覆崖似破鐘﹐云根系天半﹔我行雲窟中﹐梁懸山忽斷。輿夫行傴僂﹐林麓紛迷漫。路入水裏坑﹝地名﹞﹐漸覺嵐光散﹔過溪矗危峯﹐峨峨淩霄漢。

﹟七言古體

四十初度感賦

閒居遣懷放歌二首﹝選一﹞

風雨感事

欲辟荒榛感作

登望﹐不勝今昔興衰之感﹔慨焉賊之

自賦

地震行

後地震行

入市書所見

望張汝南故居感賦

遣意漫賦

遣意再賦

吸煙戲詠

悼林乃營並及諸亡友

荒城秋望

憶昔日航海感賦

與金陵士人話所過山水

閒居書事兼述懷

送客歸浙

聞人話北部警事感作

題近人所作「桃源問答遊敍文」後

後銅雀瓦硯歌

看山寫懷

近年薄置田畝﹐擬待拙著集成﹐變鬻以供剞劂。特恐所作不值一文﹐不免詅癡符之誚也。詩以志之

生壙詩歌第八﹐卽以爲跋﹐並靳謝老

米賤感賦

次韻梁任甫與林家詩

書次兒■﹝艸槱﹞十四歲所作史論後

過彰化廢公園感賦

有感書臆

役夫行

剿番行

題次兒槱詩文卷

乙卯重午

痛斷髮

蓄髮詩

四十初度感賦

我生四十度春風﹐風光過眼如落紅﹔看山﹑看水俱已厭﹐杜戶長作桑薴翁。翁今何事守室中﹐俊鷹絳轡鶴囚籠﹖心志降下如降龍﹐倜儻回不與曩同。梁鍠意气無祿位﹝「梁鍠四十無祿位」﹐李頎句﹞﹐蘇軾頭顱有隱衷﹝「四十豈不知頭顱」﹐蘇詩﹞﹔豈誠徐積不婚仕﹐亦匪平子甘蒿蓬﹝孟浩四十遊京師﹞。時異世非伏環堵﹐譬處眢井佩鞠藭﹔陸行旣愁虎狼惡﹐波行復愁蛟鱷凶﹗繁華世界皆污染﹐迢迢惟有冥飛鴻。我生素志殊崇嶐﹐伏波﹑定遠冀一逢﹔不然殿像麒麟閣﹐龜玆作賦聲摩空。走馬揚鞭白楡塞﹐珥毫抵掌甘泉宮﹔或爲遨遊萬里路﹐東探禹穴﹑西華封﹔崑侖﹑弱水無不至﹐返棹小泊吳江淞。神仙鬼谷尋崆峒﹐有興要登泰岱峯。柰何憔悴覉海外﹐平生百願無一從﹗乾坤無家我無往﹐五嶽空自羅心胸。莊生幸能齊得喪﹐儒仲亦頗忘窮通﹔呼馬﹑呼牛靡不可﹐爲龍﹑爲鼠皆甚庸。年來百念況灰盡﹐伏雌殊不羨飛雄。陶潛只爲菊秫計﹐陸倕思以田畝終﹔山與鹿麋水與魚﹐春聽禽鳥秋聽虫。便便妙腹詩書飽﹐轣轣枯腸藜藿充﹔妻孥酌酒爲我壽﹐謬以少微當髙崧。靈均庚寅﹑我丙寅﹐愧無蘭芷降吾躬﹗劫中烏兔雙丸速﹐倏忽十載過遼東。

閒居遣懷放歌二首﹝選一﹞

生天當在諸君後﹐成佛要在諸君前﹔居前不肯使人輊﹐居後豈肯使人軒﹗丈夫抑鬱居世間﹐誰爲濁淸誰愚賢﹗泉石巢﹑夷與握臂﹐廟廊伊﹑葛與比肩﹔爾時雌黃俗人眼﹐婦豎毀譽皆可憐﹗至今陋巷有千秋﹐當日東家無一廛。我生位置將何處﹐吟哦七字或可傳﹔後有渭南﹑前靑蓮﹐世上浮名塵與煙。所嘆歲月華吾顚﹐再見滄海爲桑田﹔平生釣龍屠鰲手﹐放廢一朝到九淵。走狗鬥鷄稱行輩﹐來牛去馬同神仙。素絲可緇石可燐﹐要存吾白完吾堅。解衣盤礡畫圖史﹐散花爛漫女婆禪﹔糊塗羹對鴟夷酒﹐裸袒二虫作周旋。曦身陽阿濯湯谷﹐出入渣滓冥冥先﹔上至列缺望大壑﹐崢嶸無地廓無天。南海帝倏北海忽﹐何日回斡成大千﹖我時腰纏騎鶴去﹐謫仙一醉三千年。

風雨感事

樓頭暴雨兼暴風﹐揚沙走石聲掙摐﹔四山漠漠如潑墨﹐海上龍尾捎長空。云垂海立不知際﹐天低若笠幪陰翳﹔怪道乾坤不肅淸﹐年來風雨皆殘厲。三宵兩晝無霎停﹐饑烏凍雀拖濕翎﹔荒林鳥呼泥滑滑﹐破屋花泣霧冥冥。隴上老農荷鉏嘆﹐太倉玉粒今摧半﹔去汝難逃鼠食求﹐愁余那更狼戾看﹗九衢百巷見谽谺﹐杜陵空懷十萬家﹔天半老茅爲敗絮﹐云邊碎瓦疑飛霞。去年南部遭地震﹝去年十月﹐雲林斗六受震災最慘﹐嘉義次之﹔死者千餘家﹐壞屋二千餘﹞﹐萬室黔黎歸一殯﹔井落陷崩入蟻封﹐山川裂坼成龜亹。吾臺處處生劫灰﹐人物時時供餘燼﹔前朝痛哭聲未終﹐今日淒酸淚成陣。戊戌﹑己亥連兩災﹐田疇一望爲蒿萊﹔懸崖萬丈發暴潦﹐平地千家入湍■﹝兀豕﹞。眼前風雨特小耳﹐何容傷心作歌紀﹔俯視雷霆抵嬰兒﹐未信人間失箸匕﹗海上烽煙猶不銷﹐世上浮霾宜如此。

欲辟荒榛感作

延秋門中白日昏﹐鵂鶹舞蹲蹲﹔城狐欺人怒乘屋﹐野狼銜肉走衝村。千丈廢臺爲窟穴﹐萬年古樹長兒孫﹔天陰雨黑聲崩奔﹐艸木森森啼斷魂。左鄰右舍皆流徙﹐出門千里無雞豚﹔人類稀少獸迹蕃﹐變遷城市如荒屯。豈惟城市不可見﹐下穴上巢繞畿甸。■﹝盤鳥﹞■﹝冒鳥﹞愚公頓起移山心﹐急攜鍬鉏效塡竁﹔烈炬焚橑火四煽﹐髙呼鼠輩來鏖戰。驅除未終心忽艱﹐方今暴虎方出山﹔夷狄橫行入人間﹐髑髏頭顱堆闤闠。宮殿爲墟鐘簴失﹐神臯萬里血痕殷﹔沈沈天帝閉天關﹐不聞射狼天弧彎。何爲在此爭麼麼﹖枉費鉅功斗眾頑﹔須揚長劍倚天外﹐神姦巨憝供削剬。平鏟大地爲泰壇﹐九州四海歌安瀾﹗

登望﹐不勝今昔興衰之感﹔慨焉賊之

東望靑山西望海﹐海山蒼蒼猶未攺﹔陵谷荒涼人物衰﹐海上空畱漲痕在﹗往年海上浮漢槎﹐牛斗星辰路不差﹔稇載珠璣通越嶠﹐運輸琛賮貢京華。樓船歲攬洋川米﹐津市春封北苑茶﹔齊地魚鹽兼蜃蛤﹐秦山竹木連桑麻。牛羊孳乳量千谷﹐朝射豪豬暮糜鹿﹔漁山獵水不可窮﹐虞澤衡林曷勝牧﹗云夢薯蔗繖山糖﹐玉屑瓊霜煮豫樟﹔江陵之橘洞庭柑﹐錫山有金號不祥。其餘百物紛難譜﹐飛走植潛逾鄭圃﹔田上上錯賦中中﹐東南海岱稱腴土。爲憶臺灣全盛時﹐舉袂成幕襼成帷﹔土木衣錦獸梁肉﹐餘糧棲畝民無饑﹔處處耕鑿人歌舞﹐家家紈綺戶書詩。只今版圖淪化外﹐萬方玉帛無王會。民間衣食盡錙銖﹐閭左生謀皆課最﹔細鍼密縷無所逃﹐零落衣冠爲駔儈。事後爭思故國寬﹐眼前虜尉仍虜官﹔新丰雞犬何家入﹖舉頭但見海漫漫。

自賦

威儀漢世已無餘﹐陸賈越臺猶著書﹔圖形不到淩煙閣﹐閉戶自甘子云居。天荒地老無聞見﹐過眼滄桑皆若虛﹔志气自昔撼山嶽﹐乃今局促隨捲舒。世上呼牛或呼馬﹐意中爲龍又爲豬﹔當前寄托蚊雙睫﹐隨處揶揄鬼一車。聞道漢廷方變法﹐屏棄八珍嗜羊菹﹔不信衣冠舞鸜鵒﹐竟然鐘鼓樂鶢鶋﹗我自倔彊風塵外﹐習气不爲時世除﹔褐衣皁帽欲千古﹐金石之聲出艸廬。

地震行

今年二月二十三日﹐天甫黎明﹐地忽大震。罹其災者﹐嘉義地方最慘﹐斗六地方次之。嘉義﹑斗六之間山中裂六﹑七里﹐深亦如之﹔溪水爲沸。嘉義城及所屬梅仔莊﹑打貓莊﹑新港莊屋無一存﹐地爲邱墟。

維歲丙午月剛卯﹐天柱傾頹地軸撓﹔星辰易位山川崩﹐五行二气同紛攪。日月未懸天未開﹐大造莽莽飛黃埃﹔巨靈怒劈太華來﹐坤輿斮破聲如雷。六鰲斷足化黃能﹐媧皇一見心爲哀﹗哀哉城郭闤闠爲蒿萊﹐血肉膚軀爲廢骸﹔髙岸深谷何所有﹐不見人煙惟陰霾。初如大塊摶抔土﹐神工鬼伯擂地鼓﹝凡地震之初﹐地必如春雷之鳴﹔震愈大﹐則聲愈大。地鼓﹐出「廣輿記」﹞﹔人寰簸蕩無立錐﹐海水翻騰有飛弩。驚心下界多遊魂﹐轉瞬九淵欲沈羽。陷落諸羅十萬家﹐人物邱陵盡泥沙﹔四海龍戰玄黃血﹐千山龜坼縱橫叉。不信乾坤又灰燼﹐可憐髑髏皆齒牙﹗哭夫﹑哭子﹑哭父母﹐慘淡往來魯國髽。豈知蓬萊昔翻覆﹐神山久已沈大陸﹔地上龍蛇多殺機﹐民間雞犬爭觳觫。𨿽有孑遺半死生﹐阿鼻牛首怒獰獰﹔暫偸食息魚遊釜﹐終見漂流蟻滿城。天心如此已可嘆﹐何爲此遭益糜爛﹗當今有幾蟣虱臣﹐浩劫無窮倮虫患﹖欲排閶闔問天公﹐天關沈沈漫復漫﹔俯視羅山斗六門﹐山飛川走坤維斷。

後地震行

此因二月之震﹐而憶及甲辰十月�日之震。其大震區域﹐皆在嘉義﹑斗六地方。前年死者四百餘人﹐今年死者千三百餘人﹐傷者不可勝數。迨三月二十夜四更再大震﹐則在作此詩之後﹐故詩中未之及。而嘉義﹑斗六地方屋已無餘﹐死者幸鮮﹔惟震勢漸南趨﹐災地沿至鹽水港以南﹐其處頗有死者。然震𨿽甚﹐其災不甚。滄海揚塵方平﹐見慣不復有詩矣。

憶昨甲辰冬十月﹐千里江山系一發﹔髙岸爲谷深爲陵﹐蓬萊沈沒金銀闕。城郭人民半已非﹐洶洶江山空四圍﹔無頭﹑無目刑天舞﹐一手﹑一足商羊飛。堆積殘骨成京觀﹐哀我遺黎何所歸﹗瘡痍滿地今未已﹐乾柱坤維復傾圯。共工巨顱撼不周﹐豎亥大步移方裏﹔諸羅﹑鬥六百里間﹐天崩地塌雷霆起。至今日月尙搖搖﹝大震至今已二十四日﹐尙時時作震﹞﹐石破天驚震不止﹔洪荒欲沌復欲分﹐寥廓不流亦不峙。顚簸晦明動星辰﹐城市如懸虛空裏。震後赤日行瞳瞳﹐雷師爲暴驅靊霳﹔幕天席地十萬家﹐哀哀哭泣洪流中﹝大震越日﹐復行大雨﹞﹗重黎祝融復交病﹐翻覆陰陽紛七政﹔赤烏衡維熱焰張﹐燭龍炎井火珠迸﹝震後又有火災﹐斗六焚最甚﹞。聞道天上殺機流﹐一空十日燒九州﹔地上殺機在洪水﹐■﹝穴上央下﹞■﹝穴上矞下﹞方壺沈丹邱。天韜﹑天械無可逃﹐旋傾大地添狴牢﹔豈其萬物成芻狗﹐無復四維聯巨鰲﹗嗚呼東瀛今已淪大壑﹐細者沙虫大猿鶴﹔世界大千輸一粟﹐竊嘆陸沈天地酷﹗

入市書所見

荔支市上新桃紅﹐綠竹雨過筍坼叢﹔村家爭趁挑菜節﹐街店初度賣魚風。杖頭掛錢擬沽酒﹐酒樓近在市門東。入市■﹝敝﹞■﹝穴﹞才數步﹐撈蝦賣槳如走兔﹔碎裂粥鼓折餳簫﹐蠔筐滿地錢滿路。蓬頭亂髮捉向官﹐皤叟啼哭黃童怖﹔靑春白晝此何爲﹐官役執鞭處處怒。旁人嘶聲向我云﹐沿途販賣例罰布﹔鞭撲尙覺施小徵﹐重則科條須禁錮。市上有門門有亭﹐小販須從此中停﹔牟利之夫蠅頭聚﹐公徒斂錢一一經。此錢爲汝謀衛生﹝日本法﹕市上所斂稅﹐謂爲衛生費﹞﹐民愚不知自犯刑﹔日斜市遠無人過﹐肉味螻漏魚郁腥。我聞斯故三嘆息﹐營求錙銖比盜賊﹗年來鬥米貴如珠﹐一寸之絲當尺璧﹔斥牛出犢充賦租﹐質子典衣供悉索。朝賣芋拳夕賣瓜﹐穿巷入街行蹜踖。天陰雀凍烏畢逋﹐空倉日日走饑鼯﹔門前﹑門後鋃鐺呼﹐臨江誰有千頭奴﹗節食縮衣猶不足﹐可復酒家喚當壚﹖

望張汝南故居感賦

雲山萬疊君所居﹐中有當時舊精廬﹔四面桄榔雜花竹﹐一窗琴對一牀書。當日與君坐談處﹐花發鳥啼不知曙﹔問字車常載酒來﹐尋詩客共扶筇去。君家風雅弟與兄﹐講理人稱魯二生﹔气誼於時不易覯﹐功名與我竟無成﹗今之身世凡幾變﹐我思君兮不復見﹔遭亂已淪焦尾桐﹐懷人空撫米家硯﹗臺灣山水海東稀﹐江山猶是﹑民物非﹔嘆息乾坤隨水逝﹐何時風雨招魂歸﹗回頭恍見羅山樹﹐經帷冷落遺孥住﹔月缺星闌北斗斜﹐屋梁顏色夢中遇。

遣意漫賦

足下碧落淩三千﹐胸中云夢吞八﹑九﹔不能富貴求神仙﹐惟有讀「騷」痛飲酒。少年樂水兼樂山﹐適興問花更問柳﹔此日落拓無所營﹐窮愁老景來相守。丹藥難駐玄發身﹐■﹝糸辟﹞絖空作不龜手﹔甘羅旣相鄧禹侯﹐笑餘四十徒腐朽﹗世外自負龍鳳姿﹐山中惟將麋鹿友﹔欲免衣冠優孟容﹐永甘形塊哀駘醜﹗邇來傴僂循墻走﹐獨坐無朋行無耦﹔紛華我知亡是公﹐流俗人喚支離叟。塵途有迹風憐蛇﹐滄海無情云變狗﹔季野滿腹儲陽秋﹐彊與旁人相可否﹖百鏈剛腸繞指柔﹐偶生芒角澆一斗﹔不平時作老龍鳴﹐長嘯卻同獅子吼﹗

吸煙戲詠

九華仙子餐沆瀣﹐薜荔衣裳芙蓉帶﹝時俗謂櫻粟煙膏爲芙蓉膏﹞﹔七寶盤匜百寶牀﹐龍嗡鯨呿天地隘。葡卜宮中火不衰﹐櫻粟堆裏香常在﹔獨銜金莖饑鳳吭﹐孤倚玉筱瘦蛟背。瓊鐘瑤席甘露漿﹐黑雪玄霜紫雲靄﹔燈閃長鳴窸窣風﹝初作■﹝穴上叫下﹞窱風﹔因窸窣聲極似吸煙聲﹐故用此﹞﹐斗收佳气氤氳界﹝吸煙之器﹐以陶作圓胚﹐謂之「煙斗」也﹞。不夜城中得濫觴﹐常燃鼎上欣津逮﹔癖嗜已同九轉丹﹐創懲未要三年艾。曩棄書劍求神仙﹐仙人謂我須淘汰﹔入塵已似鼠拖腸﹐離世何望蟬脫蛻﹗流連飲啄眞籧篨﹐散誕形骸總疣贅。教我且學不死方﹐煙霞之裏垢塵外﹔入山釆術兼釆芝﹐靑精有飯黃精代。愧我尙戀煙火緣﹐未能絕物待沾匄。蕙蘭膏後金粟膏﹐仙人擲米弄狡獪﹔引我漫居大沫天﹐置身遂入須彌芥。有時臥遊上九霄﹐有時魂遊空五內﹔燥吻惟濡陸羽茶﹐饞情卻謝元修菜﹗藉玆冀免俗氛侵﹐不治未是南山穢﹔羅什有道吞亂鍼﹐遊戲神通何介蔕﹗陽發陽阿下大荒﹐久鄰山魈木石怪﹔禦气身與造化遊﹐陸地行仙才莫壞﹗甜鄕休道爛如泥﹐糟邱須知肉不敗﹔與人無悶世無懷﹐掃愁有帚詩有械。揶揄或謂窮骨頭﹐顚倒拚作尸居態﹔邯鄲一枕夢黃粱﹐洞府三淸伸白喙。霧液云腋流玉酥﹐鸞膠鳳髓含金薤﹔太乙然火三千年﹐一吸沖虛無大塊。

悼林乃營並及諸亡友

總角之交五﹑六君﹐存者如星散如雲﹔如何一年弱一个﹐數到林逋淚已紛。三施﹝鴻鈞字玉銓﹐及俊元﹑沂纓﹞﹑二張﹝汝東﹑汝南﹞楊﹝云章﹐字倬卿﹐甚工文﹞﹑丁﹝寶光﹐字式勳﹞﹑李﹝仲謀﹞﹐其間汝南最超羣﹝才﹑學﹑識俱髙﹐品行尢純粹﹞﹔令威亦具神仙骨﹐化鶴一去遺楡枌﹝式勳才甚妙﹐卒於晉江﹞。又有廖﹝錫元﹐字克稽﹐工文字﹐家世並有聲黌序﹞﹑許﹝晉江人﹐字存業﹐亦工文﹞及陳﹝安浚及介愚﹞﹑蔡﹝庭燎﹞﹐同安古輩楊鴻文﹝字苑卿﹐爲同安庠耆宿﹐深工科舉文﹐長餘三十歲﹐略齒訂交﹞﹔三水詩人梁鈍翁﹝成枬﹐字子嘉﹞﹐典型尢遽痛虎賁。其一老者楊廣文﹝名春華﹐字鴻圖﹐爲彰化老宿﹐亦甚工文﹐屢舉不遂﹐乃就教職﹐長餘三十餘歲﹞﹐溘先朝露誰告存﹗及門數子亦堪憫﹝及余門受業有成﹐死者近十輩﹞﹐何筆﹑洪文﹝何釆生﹐能率更體書﹐院課試場﹐每以字得佳評﹐洪壽如作制藝﹐有王已山﹑吳蘭陔家法﹐去年卒﹐並無子﹞並足論﹔臨終百里待師友﹝洪臨終﹐在內兄處彊待余至﹐托以後事﹐目始瞑﹞﹐霧車風馬吾宗聞。邦瘁人亡痛已矣﹐胡爲招盡林臯魂﹗林君訂交尢最早﹐潦倒無成最蹇屯﹔遭喪我忝脫驂列﹝君二親之喪﹐得余賻而舉﹞﹐求友君從刎頸掄。往時令兄推善畫﹐古壁下筆煙雲分﹝君兄名壬癸﹐一名源﹔畫爲邑巨手﹐書亦佳。廟宇多匄其繪事以爲光﹞﹔墓門宿艸今十載﹐殘縑斷墨風雨吞。遺孤𨿽在殊零落﹐與君幼子成弟昆﹔哀君病不在寢室﹐弔君死不返裏門﹗如斯逝者如漚幻﹐使余有淚難手捫﹔平生無限知已痛﹐因君一夜雨傾盆。

荒城秋望

偶上城南岡﹐遙望城東道﹔長林漠漠不見人﹐夕陽遠樹連芳艸。八卦山頭舊寨平﹝山上舊有兵寨﹞﹐石虎新遺趙玉堡﹝今有日本親王遺迹﹞﹔於今辟作遊人園﹐行人憑弔迹如掃。俯視城市半已荒﹐廛店拆毀成空場﹝去年市區攺正﹐城內外折毀人家逾千戶﹞。昔日飛甍樓觀地﹐今余亂瓦堠堆傍﹔廢殘𨿽已修﹐零落尙淒涼。無家﹑無室千餘氓﹐散爲哀鴻之四方。回頭望大道﹐大道直如弦﹔中有平民十萬田﹐鏟除畎畝無陌阡。嵯峨見闤市﹐有伍﹑有章似方裏﹔但是煙火萬人家﹐一朝苦雨悲風起。日落無聲鴉影多﹐牧夫樵豎動哀歌﹔無限滄桑經海島﹐那堪荊棘徧山河﹗

憶昔日航海感賦

憶昔飽帆出臺灣﹐一瞥已過澎湖間﹔千里﹑萬里海色盡﹐又看山色入閩山。山山重疊虎門關﹐束縛波濤鎖煙鬟﹔茫茫一海枕羣巒﹐入港豁露靑山顏。髙臺峻壘槍炮環﹐戰場已過余瘡瘢﹝甲申之事﹞﹔城郭險距靑天半﹐制船巨廠成市闤。我時停泊泛小艇﹐登山四顧天地寬﹔風雨獨憑酒樓望﹐煙波忽送千舟還。一夕乘流向閩郭﹐釣龍臺古壁漓岏﹔泉亭茶■﹝廠外射內﹞聞歌管﹐楚些越歈雜悲歡。出闈夜上烏石岡﹐中秋城月大於盤﹔望月興闌長太息﹐何時獲徧五嶽看﹗浙﹑吳咫尺不能到﹐秦﹑蜀微茫更無端。是時人物樂升平﹐未料滄桑有翻瀾﹔胸中私願冀一遂﹐要當騎鶴上長安。豈如此景猶眼前﹐閩城不到十餘年﹔瀛海已變千桑田﹐埋頭頓似藏九淵。一望江山色如赭﹐每聞花鳥淚猶泉﹔莽莽市朝落殘局﹐沈沈人世隨逝川。投河已愧申屠狄﹐蹈海尢慚魯仲連﹗亦欲化鶴歸遼天﹐遼東華表迷荒阡﹔當時猶自悲落拓﹐只今何處傷淪漣﹗盛衰興廢眞一瞬﹐回頭萬事雲霄懸﹔往迹舊遊何可問﹖海上日日揚塵煙。

與金陵士人話所過山水

我居海外蓬山間﹐蓬萊海淺灣復灣﹔有山﹑有水無佳窟﹐聽風﹑聽雨愁心顏。聞道江鄕是佳處﹐煙花如海鶯啼曙﹔但恨違隔萬重山﹐騎鶴揚州無路去﹗意境頻頻入夢中﹐非遊浙北卽江東﹔拄杖依稀三楚月﹐乘流彷佛五湖風。今日遇子中華至﹐山川都作枕中記﹔虎踞龍蟠北固亭﹐鶴歸鳳去南屏寺﹝客言南屏與放鶴亭﹑鳳凰山皆密邇﹞。水竹三分月二分﹐君家正在江南村﹔丹楓遠遠秋開徑﹐黃葉蕭蕭晝閉門。秣陵居士西陵客﹝客金陵人﹐寓居余杭﹞﹐有時■﹝艸雪﹞苕爲浮宅﹔郭外常看四明峯﹐剡中遙擁千溪碧。適興卽登舊酒樓﹐蒪羹魚膾樓上頭﹔苦竹城西人似水﹐富春江上月如鉤。斯景竊思分一半﹐君憶家鄕遂三嘆﹗尋親身帶島夷煙﹐作客舟居滄海岸。座中對語各婆娑﹐沃洲外有漢山河﹔何時收入黃圖裏﹖鹿耳﹑雞籠島嶼多﹗

閒居書事兼述懷

富貴可輊亦可軒﹐貧賤居後如居前﹔夙昔攤書擁萬卷﹐銘功直欲上燕然。有時蕭寺劃韲飯﹐魂夢復在韓﹑範邊﹔不然著述老一世﹐「東觀餘論」﹑「南華篇」。胡爲浮沈至今日﹐海屋之畔滄桑田﹔負郭洛陽非二頃﹐耦耕河渚乏一椽﹗假與沮溺爲伴侶﹐催敲箕斂來熬煎﹔新絲未足供洋稅﹐新谷何能辦戶錢﹝此地百稅之外﹐有戶口稅﹞﹗東家養犬罰裏布﹐西家捕鼠輸府泉﹝警察恆出殺惡犬﹐養者有罰﹔又防疫必令民捕鼠﹐怠者令輸銀﹞﹔警吏穿門時入室﹐圓木警枕難安眠。桃園無處居漁父﹐梅市何地容神仙﹗邱山華屋盡零落﹐逃氓廢圃余荒阡﹔暫時讀書把耒耜﹐如登雪嶺披黃綿。閉門深夜慕懷﹑葛﹐挑燈課子開韋編﹔五經﹑五典如日月﹐肯爲亂世相輕捐﹗逍遙世外亦一計﹐自顚﹑自倒忘倒懸﹔惟憐一生懷壯志﹐經術﹑經濟成虛詮﹗糜爛塵寰無淨土﹐隔籬何點聊窮年。星槎倘可天上泛﹐鑿空竊願隨張騫﹔造物彼蒼何厄我﹐土人桃梗相爲緣﹗不知何時堪解脫﹐駢枝大塊殤彭錢﹐胚胎或免天帙纏。

送客歸浙

浙東此去三千里﹐海上蓬萊隔弱水﹔君歸正值鱸鱠時﹐輪船一日秋風起。錢塘八月潮頭髙﹐君歸好趁曲江濤﹔舊時範蠡浮舟處﹐未似君跨海上鰲。與君相逢在頃刻﹐與君別離成夙昔﹔寄語中原樂土人﹐莫作海島居夷客﹗君居武林山水鄕﹐西湖綠柳接紅檣﹔山陰飲禊蘭谿曲﹐風渚漁陶苕水傍。我居局促海山畔﹐山花﹑山鳥紛愁亂﹔鞭撲追呼過虎苛﹐繭絲抽索如魚爛。年來山水益蕭條﹐山林斮赭如焚燒﹔四海五湖深銷閉﹐千峯萬嶂空嶕嶢。乘風我欲隨君去﹐葛洪未備移家具﹔神仙暫作陸沈身﹐日月漫遲誇父步﹗登髙遙望雲海東﹐浮帆一點暮天紅﹔知君亦有煙霞窟﹐他日相尋釣浦中。

聞人話北部警事感作

昔日大坪聚健兒﹐沿山沿海區島�﹔風聲鶴唳八公兵﹐篝火狐鳴五丈旗。義旗一揚一再起﹐三載東洋驚禍水﹔島民𨿽被作牛羊﹐敵兵有時成螻蟻。自從�旅不可撐﹐梅子坑裏爲秦坑﹔敵人眼中無鐵屑﹐酷毒�政盡�行。粒粟寸絲難苟活﹐千家萬家�剝奪﹔十羊眞有九人牧﹐一雞長遭百刀割。環山蔽海無所逃﹐釜中燥蟹箝巨螯﹔殘喘偸生不容喙﹐醫瘡剜肉竟焚膏。滄海橫流時一泄﹐涓涓忽灑萇弘血﹔去冬北部鬼雄呼﹐四十人把�人殺。一時視死如視歸﹐五人之豪顏佩韋﹔況有同心數十輩﹐千秋義塚髙巍巍。昔人願近要離墓﹐如君之徒堪比數﹔恨予讀書身手弱﹐聞風空式怒蛙怒﹗

題近人所作「桃源問答遊敍文」後

傳說桃源時避秦﹐千年一到武陵人﹔雞犬鮮逢山外物﹐桑麻未識世間春。兵燹徵徭是何事﹐問津逝者葛天民。源裏遺民紛紛說﹐秦時苛政如火熱﹔六國子孫多系累﹐天下儒生半坑殺。男兒負劍到長城﹐婦女紉鍼入南越。我聞斯語猶未終﹐秦民怒髮衝冠中﹔秦時綱紀𨿽近暴﹐慘慘猶存華夏風。百年禮樂未崩壞﹐三代車書尙遵同﹔以暴衡暴只百一﹐秦罪已是邱山崇。豈似我今�化外﹐非法橫施來自鄶﹝西夷治不同中國﹐位置降一等﹔至刑法則加一等﹐賦斂且倍一等﹞。刀鋸日日供犧牲﹐鞭撲朝朝催課最﹔無絲﹑無苗亦稅科﹐有丁﹑有戶皆頭會。俎豆古風棄弁髦﹐衣服新制畱蠻襘。神山千里盡淪胥﹐文物一朝隨蕪穢﹔窮奇食人口有牙﹐蚩尢爲獸翅生背﹝事見「東觀餘論」﹞。相逢不作同等看﹐胡髡越裸醜周冠﹔顚倒天行無歷紀﹐邱虛郡縣有戈幹。饑餓夷﹑齊失薇蕨﹐艱難黃綺在商山﹔秦時容得桃源在﹐桃源經今亦遷攺。忽荒淨土與仙津﹐厄窄五洲兼四海﹔秦人今更去遙遙﹐惆悵漁郎不相待﹗

後銅雀瓦硯歌

百金購一石﹐千金購一瓦﹔不知何代物﹐云在魏王宮闕下。當時歌舞充鄴中﹐碧瓦朱甍銅雀銅﹔艷傳百世成寶玩﹐至今不數髙歡宮。或云晚出香姜井﹐六朝陶可三國等﹔北齊避暑離宮物﹐古香古色龍山冷﹝香姜﹐出太原龍山冰臺閣井。「丹鉛錄」謂﹕後來銅雀硯多以髙齊香姜瓦爲之﹐並無復藉魏武墓中物矣﹞。玲瓏光襯宣徳瓷﹐斑駁黝甚汾陰鼎﹔漳河之底不可搜﹐冰臺閣畔人爭領。兩雄一例盜帝王﹐曹家風雅飛鴛鴦﹔求魏得齊亦安用﹐未似書家王與羊。今日甘泉傳漢瓦﹐長生篆字兼未央﹔惜哉後人不磨琢﹐定州髙廟無同光﹗分香賣履人安往﹖繐帷誰望西陵上﹗千載硯工釆璞來﹐當年七十畱僞塚。摩挲古物說姦雄﹐橫槊賦詩亦可風﹔杭州网得江心硯﹐終勝眞藏許敬宗。

看山寫懷

我居市廛間﹐恨無靑山綠水環。山人在山裏﹐日夕峯巒煙霧起﹔山人對山不解吟﹐孤負山水有淸音。我生能詩乏山住﹐失卻畫本無佳句﹔倚樓遙望翠微巓﹐春來﹑春去迷紅樹。座中有客話山容﹐山東有竹西有松﹔山村月出催沽酒﹐山寺云封聞打鐘。泉聲鳥語供淸聽﹐昏曙陰晴盡詩興﹔安得移居入深山﹐登山看海澄如鏡。山人阻我莫移家﹐山中無虎有苛政﹔城市塵埃不易居﹐山林徭役亦難應。丹竈無寬宏景廬﹐蓬蒿還隘羊求徑﹔不須歌嘯幕漁樵﹐萬水千山鮮漧淨。

近年薄置田畝﹐擬待拙著集成﹐變鬻以供剞劂。特恐所作不值一文﹐不免詅癡符之誚也。詩以志之

吾也作詩豫買田﹐爲口腹計謀朝饘﹔他日詩成待傳後﹐吾賣吾產刊遺編。此志非奢良易遂﹐此筆再支三十年。古人名山俟友聲﹐韓公學有歐公延﹔張爲曾詡奉白佛﹐李洞亦聞鑄浪仙。今人愛才非昔比﹐龍華會乏香火緣﹔同時或邀眾口謗﹐異時安望眾目憐﹗「太玄」子云當瓿覆﹐「春秋」呂氏空門懸﹔況餘詩文求自適﹐不期眾好寧非偏﹗冰心自攜冰一卷﹐古調獨彈古七弦﹔髙希萬載羲皇上﹐曠遊八極鴻蒙先。放筆洪濤走淜湃﹐冥心造化歸鑱鐫﹔咸韶欲招裏耳聽﹐如置石鼓伶人前。倘售鼠璞自衒異﹐或懷燕石私蹁躚﹔千金換取麻沙版﹐如珠彈雀玉拋磚。況破百畝災梨棗﹐實益枉爲虛名捐。系余名心終不死﹐子孫之計非所牽﹔阡陌連云亦安用﹐城南二頃更戔戔。有詩有文堪擲地﹐無衣無食足登天﹔王充或作枕中祕﹐桓譚有待身後傳。吾書不脛走天壤﹐室中遑卹竈無煙﹔惟愁白傅將笑人﹐詩成未得雞林錢﹗

生壙詩歌第八﹐卽以爲跋﹐並靳謝老

我與謝君尙生面﹐號啕尺素修相見﹔托友來求生壙詩﹐要余當作生芻奠﹗笑君欲聽雍門琴﹐笑君不來諛墓金﹔只雞鬥酒橋公事﹐異時腹痛莫相侵﹗我非食友非死友﹐平生未剪庾郎韭﹔如何表聖攜鸞臺﹝司空妾鸞臺﹐每共遊生壙﹞﹐竟望原壤歌貍首﹗聞名墓下獨優遊﹐山中猿鶴自春秋﹔謝安不與人同樂﹐謝敷偏欲人同憂。稽康日日惟養生﹐範燮時時復求死﹔山川尙悲陵谷遷﹐人物豈有安全理﹗一笑張融欲淩雲﹐手執「法華」與老君﹔君藉我詩或不朽﹐我嗥君返倘無魂﹗自昔誄銘關素行﹐必待蓋棺論乃定﹔謝老依然肉食身﹐柰何匄我虞歌贈﹗我欲向君一嗚呼﹐柰君健啖顏如朱﹗骨相未是枯髏枯﹐肉相寧比臞仙臞﹗我欲向君試調笑﹐墟墓之間又宜弔﹑眞卿曠達𨿽可思﹝顏眞卿臨難﹐豫指西壁爲殯所﹞﹐方朔詼諧殊未妙。占星我非大王公﹐君非歲星亦難料。漫儲一腔塊壘詞﹐借君一卮澆一卮﹔及今未泣洹水玉﹐勸君且進商山芝﹗

米賤感賦

曩者我未有田時﹐米貴如珠難作糜﹔今時我有田數畝﹐米賤無從易升斗。米貴我昔爲傷心﹐民貧恨天不雨金﹔米賤我今夜長嘆﹐租入難供賦稅半。賦稅如何底許多﹖中田今升十倍科﹔正稅之外有附稅﹐稅外加派更繁苛。猶幸今年歌大有﹐無錢有米可糊口﹔倘或年時遇半荒﹐村南村北皆餓叟。但是農家今亦艱﹐買牛雇直錢如山﹔有米賤糶須官檢﹐玉粒難入東洋關﹝官設米組合以驗米﹐凡非粒大如珠者﹐不得賣往日本或他處﹞。農家租戶何須苦﹐催科刻日嚴如虎﹔無田亦有人口徵﹐百物錐端皆榷估。

次韻梁任甫與林家詩

海民舊狎庚桑子﹐滄桑今作祝宗豕﹔中有風塵骯髒人﹐埋頭插腳顏常泚。鰲沈已斷地六維﹐鶉淫竟周星一紀﹔仰叩蒼蒼闃不聞﹐獨行踽踽歌靡恃。勃蘇復楚有未能﹐狐庸事吳不屑以﹔將與軒皇備應龍﹐豈爲蚩尢作工倕﹝作上聲﹞﹗況他雨澤不霈施﹐使人炎火長秉畀﹔虞侯何止守薪蒸﹐崦嵫且徧徵礪砥。哀嗷鴻雁無澤逃﹐取子鴟鴞有室毀﹔箝余蟹足汝戲嬉﹐攘我牛田彼疆理。警吏穿房長肆威﹐催科闖戶且攘臂﹔籍沒田園不可堪﹝供賦﹐民本不敢後。自總府有沒田之令﹐民尙未知﹔偶有稍後期到者﹐吏卽不收﹐將該田發官賣﹞﹐擾傷市獄更已矣﹝余前有「入市所見」詩可考﹔市如此﹐獄可知﹞。保甲橫施何足言﹐毆撻亂加尢莫比﹔法律神明中外同﹐獨至臺灣法妄抵。此間言論不自由﹐口尙須緘況敢指﹗阜財無處挹南薰﹐噍殺時來驚北鄙﹔曩年屠戮焚山林﹐至今徧地生荊杞﹗偶陳一二足心酸﹐欲說萬千難口使。有時種樹實搖根﹐恰似從禽輒破觜﹔我與■﹝虫羗﹞蘇判薰蕕﹐彼於燕虱殊悲喜。方今海宇正紛爭﹐衣裳混在干戈裏﹔蘆中有士徒激昂﹐朝右無人空諾惟﹗方望十年或轉移﹐不圖兩紀猶如此﹔孰塡冤石拔愚山﹐孰灑神灰止禍水﹗東南裨海旣已枯﹐西北漏天豈無圯﹗不能軒舞愧龐然﹐每有跳梁輸蕞爾﹝原「耳」字﹐復﹔古亦有之。此用東坡次正輔韻﹐攺「椏」作「椏」字之例﹞。朝鮮已入不羹封﹐越裳殆絕庭堅祀﹔矧玆海島土一拳﹐流沙黑水同司彘。漢家旣任珠崖淪﹐扶余豈易虯髯起﹔中土著鞭讓人先﹐伊川被髮哀吾始﹗我生十載早埋塵﹐再墜劫中心早死﹔旣睹時艱足蒿目﹐每聞時事輒塞耳。有懷中夜卽撫膺﹐如跛尋履眇尋視﹔能將東學心求眞﹐豈覺西方法獨美﹗漢﹑唐再世威萬方﹐湯﹑武一朝興百里﹔莫嗤鄒衍幻天談﹐不見種蠡湔國恥﹗聞君有志欲興華﹐君倘能行世能俟﹔要知外學有金沙﹐須待吾人抉渣滓。翹首東望海泱泱﹐富士山頭峯齒齒﹔一﹑二畸人時往來﹐扶桑气到南溟紫。我在紫桑采菊英﹐時哦楚騷搴澤芷﹔門內無聲地無塵﹐壁上有圖牀有史。安得復遇素心人﹐閒把「南華」談畏壘﹗

書次兒■﹝艸槱﹞十四歲所作史論後

時勢變遷一至此﹐讀書今已無種子﹔仁義道徳等籧篨﹐糞土「五經」﹑「廿四史」。吾兒閉門讀典墳﹐吾與汝作羲皇人﹔世風不染歐﹑非﹑美﹐時事遑知魏﹑晉﹑秦﹗姑從故紙討生活﹐三國﹑六朝最樛葛﹔英雄豎子一剎那﹐氐﹑羯﹑匃奴況豪末﹗汝幼讀書慧眼懸﹐他時見異勿思遷﹗經濟訏謨獲機括﹐新法西學皆蹄筌。此間教人限等級﹐有如蛣■﹝虫羗﹞寶丸粒﹔吾家幸不隨步趨﹐汝輩惟當安誦習﹗聞道中原大攺更﹐用夷入夏日勾萌﹔不信秦嬴遺禍火﹐至今商﹑洛發儒坑。我自不求同時世﹐授汝一經爲一藝﹔仕夷早已鄙劉殷﹐猾夏今更輕后羿。屈指於今十八秋﹐閱人閱世眞蜉蝣﹔河山百戰蠻蝸角﹐寰海千邦楚沐猴。人才今生殊抑塞﹐有如黃楊當閏厄﹔蘇軾願兒爲八慈﹐陶潛訓子望三益﹗海外方今禁讀書﹐乃公將史作菑畬﹔治身﹑治世知治亂﹐一編何止伴閒居﹗

過彰化廢公園感賦

古榕寥落雜枯樹﹐噴地一泉自東注﹔泉間茅舍覆僵石﹐水外疏楊當狹路。野鳥時時啼向人﹐園林無主飛灰塵﹔到處病藜成瘦臘﹐入圍荒艸混殘茵。遊人來往悲邱壑﹐梧桐脫皮筠脫籜﹔兩部曾無給廩蛙﹐一庭豈有乘軒鶴﹗年來我過東郭門﹐郭外人家半空村﹔郭內人家半曠原﹐破碎門墻鳥雀喧。其他凋零不可道﹐其故環怪良可言﹗自從事事效歐﹑美﹐街衢方罫劃井裏﹔遊吉毀家爲當途﹐晏嬰徙宅因近市﹝臺中毀折四次﹐彰化亦有二次﹞。卽看此地辟遊場﹐小害亦同花石綱﹔一艸一木盡民力﹐有臺有觀皆民房。謬云此事同民樂﹐一夫爲樂萬夫哭﹔黔首家家戴覆盆﹐金錢日日塡盧谷。有人蒙羞像範銅﹝臺灣百孔千瘡之稅﹐多自民政長後藤新平爲之。其人以此錫男爵﹐遊禦園﹐賜入華族。然其銅像在臺地各公園者﹐尙伸手作索錢狀也﹞﹐民膏民血塗身紅﹔此聞差喜無此像﹐可憐尙帶東洋風﹗就中園景方增築﹐已無佳處豁心目﹔況當官署紛奕棋﹝臺地初設辧務署﹐旋攺縣﹑廳﹔旋廢縣存廳﹐旋廢合各廳﹞﹐不免童山隨翻覆。如今山水已邱墟﹐纖風缺月亦無餘﹔園中不見三分竹﹐園外空過獨輦車。

有感書臆

平生豪气未一唾﹐驀地驚人乾坤破﹔胸中五獄何時平﹐囊裏一錐已先挫。憶昔少年意气奇﹐赤手欲縛蛟鼉螭﹔潛移岱華翻大海﹐旦夕飲馬東溟池。區區心事托毫素﹐賈生萬言﹑曹七步﹔厥詞一放走轟霆﹐並並二豪驚顧兔。琳瑯蝕月千明珠﹐翕霞九尺珊瑚株﹔沈埋黃土一千丈﹐猶與丰城劍气俱。一朝海水湮陽谷﹐方壺淪入鯨魚腹﹔媧皇竟斷六鰲維﹐龍母坐看萬鮫哭﹗此時慘甚幽九淵﹐倏忽星周二十年﹔玄黃有血膏原野﹐冥漠無知怨昊天﹗我比萇枝漫猗儺﹐寒暑如郵日如火﹔久拚斯世混傖荒﹐豈與外人爲蜾蠃﹗卻嘆樗材壽此身﹐千秋萬古一微塵﹔未來衰老病死苦﹐先是支離臃腫人。人生末路竟如此﹐不作龍頭作狗尾﹔縱教揚子傳「太玄」﹐已似馬公成腐史﹗

役夫行

役夫之徵﹐徧全臺。南北盡處﹐由海輸送於花蓮港﹐以挽輜重入山﹔近中各處﹐由陸輸送於埔里社﹐而挽輜重入合歡山﹐或兼鑿路。自今年﹝甲寅﹞四月始﹐不數日而疊輸人夫﹐每番一甲數人行。其不能行者﹐斂金以貲行者。每一夫行﹐百物取具各甲﹐必費數十金﹐多有死者。蓋剿番之累如此。

瘴气蒸成萬峯赤﹐懸崖灑徧猩血色﹔深箐萬古無人行﹐只今道路開荊棘。路在千山﹑萬山中﹐壑深無底涵虛空﹔藤蘿尙帶洪荒气﹐炮火橫施開鑿工。開鑿未已驅人上﹐徵夫前泣後夫望﹔手足作車尻作輪﹐獰雨盲風催轉餉。熱气爍人成乳飴﹐冷气中人成僵屍﹐毒濕漬人爲腐脾﹔天驚地塌雷霆起﹐復有破石墮空糜驅肌。昔日中華全盛時﹐討番役人人不知﹔黃金布地士爭赴﹐豈與今日驅人供熊罷﹗兵卒三千夫十萬﹐中央南北搜羅徧﹔弱者輸貲壯輸身﹐疊番踐更急於電。聞道溪中產水晶﹐復企山中生金英﹔可憐膏血換空地一寸﹐茸茸原野萬骨撐﹗長林一過無日曖﹐危峯再去有冰塊﹔五月穿裘困雪山﹐萬夫痛涕至天晦。問渠於此何不逃﹖渠言無處匿蓬蒿﹔商鞅保甲誅連生﹐惠卿手實吹毫毛﹗嗚呼閭閻何事求安堵﹐此間法比連環弩﹔吉网羅鉗匪所思﹐虎苛蛇斂不堪睹﹗相逢盡覺無人形﹐山頭日作靑燐靑﹔莫怨災星散平地﹐試看炮雨穿林冥﹗

剿番行

臺灣前淸歸順之番﹐已過三分之二。所未歸順余番﹐佐久間總督請以五年平之﹔今其季也。議院因其未成功﹐不許再展年限﹐故今年銳欲攻擊中路諸番。臺灣以中路入埔社之山爲最廣﹐而庫魯句番者——日本所謂太魯閣番又處深山之深﹐故其施工較難﹐而軍民之困如此。

山獠窮居深山中﹐亙古不與秦人通﹔重重疊嶂雲煙阻﹐緲緲危巒霜雪封。生聚𨿽如三僰眾﹐殺鋒未似五溪凶。如何下策用火攻﹐西海直侵東海東﹔不比牂牁下莊蹻﹐豈同巴蜀通唐蒙﹗憶昔漢家天子詔﹐劃將甌脫爲邊徼﹔侏儒有語安耕獵﹐烽燧無熇封嶺嶠。南北輴蠻𨿽稜威﹐中央靡莫未原燎。長與深林養鹿茸﹐何事將軍誇■﹝票鳥﹞鷂﹗乃今窮兵踏■﹝喬元﹞■﹝虛亢﹞﹐炮火所飛狐貍叫。重崖陰陰無日曜﹐滚滚溪流石陡峭。暑寒不時風■﹝穴上叫下﹞窱﹐冰塊紛紛隨潦漂。役夫開道身虺隤﹐兵士重氈鏡遠眺﹔酒保投師收厚利﹐臺人號啕倭人笑﹗臺人久作釜中魚﹐生番﹑熟番奚安居﹗耕地一蹂無稭粒﹐山廬一火無籧篨﹔番人逃竄成猿狙﹐山中來往隨豪豬。可憐千炮深箐澑﹐頓使三危眾骨葅﹗回視番巢萬蟻垤﹐一朝如蟻遭掃穴﹔白石苔封苦役骸﹐靑山瀑瀉藤猺血。花蓮港與合歡山﹐兩軍遙舉互包截﹔東西戰隊未雙連﹐南北挽輸勞九折。寄言番婦莫冤啼﹐嗟我周黎亦靡孑﹗

題次兒槱詩文卷

怪汝作詩如作畫﹐筆掃風雲驅百怪﹔愛汝作文如作詩﹐潘江﹑陸海有餘漪。鄭虔名成老畫師﹐傳作未見垂當時﹔王維有畫兼有詩﹐絕妙未見兼文詞。古人專精在一藝﹐不尙誇多尙傳世﹔畫虎一事倘無成﹐鼫鼠五能亦俱贅。吾兒可有兼人才﹐行年十四﹑十五才﹔天賦汝能天稟粹﹐天富汝年天骨開。兒乎多能吾所許﹐兒乎未藝吾不與﹔文章要須气節髙﹐文學尢須經濟舉。亂世人才安足多﹐扣牛寧戚徒悲歌﹗臺海波濤今漆黑﹐中華世界方蹉跎。吾今與汝守蓬蓽﹐吾老一任東隅失﹔望汝懷器伏人間﹐或�扶桑作曉日﹗

乙卯重午

五月五日弔屈原﹐六日又當弔臺灣﹔臺島此日蛟螭蟠﹐戶三百萬海漫漫。海底殘魂招不起﹐三百萬人同日死﹔髑髏鞟骼郁嵯峨﹐虎狼戛戛磨牙齒。彼一人些千古傷﹐全臺柰何不斷腸﹗羗沈江兮羗沈海﹐黑風毒浪魚龍僵。昨夜雷門擂大鼓﹐羵羊■﹝敝﹞■﹝薛﹞商羊舞﹔燈火煌煌黎邱市﹐旌旗窣窣修羅府。

痛斷髮

我生局蹐何不辰﹐垂老乃爲斷髮民﹗披髮欲向中華去﹐海天水黑波粼粼。天爲穹廬海爲壑﹐桃源路絕秦中秦。況是中華亦久變﹐發短更甚胡中人﹐吳繩𨿽約難爲綸﹐且畱尺寸來反唇﹐國人姍笑倭人瞋。我生於世一微塵﹐我頭一發回千鈞。科頭違世廿載勻﹐戴之如山五十春﹔垂之亦自嫌剡剡﹐斷之夫豈能彬彬﹗山鬼慫劍躐余後﹐曦汝陽阿歸陶甄﹔在笯可憐斷尾鳳﹐遁荒須跨無角麟。托迹伊川昆吾野﹐蒼浪種種嗟沈湮﹗衝冠此際無輪菌﹐慚顏懶被華陽巾﹔惟有晉時無顏帢﹐稱是頭顱堪同寅。古者有罪科城旦﹐維髡與箝爲一倫﹔穆生不設醴酒醇﹐吾不能去空嶙峋。屈原散發遵枉渚﹐吾將騷首問蒼旻﹗

蓄髮詩

不歐﹑不亞亦不倭﹝余爲不今﹑不古編髟﹞﹐我發𨿽短未媕婀﹔我頭不與人同科﹐可屈﹑可伸柰我何﹗垂垂漸覺成盤螺﹐有如玉山長嘉禾﹔不似童山空峨峨。隨俗不隨鄕人儺﹐老子頭顱聊自摩﹔任人訕笑語言訛﹐閉門縮頸甘藏窩。道逢獰吏掩而過﹐抱璧相如避廉頗﹔自笑楊朱爲一毛﹐有慚膚撓與目逃﹗幾莖衰發奚堅牢﹐如斯時世須餔糟﹔但餘未能從時髦﹐耄矣老夫愛皤皤。

﹟五言今體

島上本事四首

登臨感賦二首

山後卽事二首

島上

海上

劇新百一詩

島詠二首

內山

又內山

大墩卽事

柬梅樵三首

港口望帆船

送客上海三首

番山近事四首

風空嶺卽景

大墩公園雜詠十二首﹝選七﹞

島上本事四首

見說江南好﹐誰知海外奇﹗一天環一島﹐萬嶂碧琉璃。

海外更無海﹐山中復有山﹔鹿麋千歲角﹐松樹萬年斑。

年來滄海淺﹐津路亦生桑﹔萬點鮫人淚﹐明珠夜不光﹗

不道深山裏﹐更揚大海塵﹔爛柯秦地客﹐煮石葛天民。

登臨感賦二首

寥落八閩路﹐蕭條大海東﹔秦餘人物痛﹐漢外河山空﹗地已中華盡﹐時猶故國風﹔武陵不可見﹐雞犬亦難同。

海上山長在﹐人間世已非﹔中原天萬里﹐遠地日孤暉。水闊聞鯨吼﹐云遙羨鳥歸﹔不堪搔首處﹐風景尙霏霏。

山後卽事二首

處處箐篁密﹐人番混錯居﹔鹿場秋出獵﹐鮫島夜停漁。月大靑山近﹐星稀碧海虛﹔忽驚峯嶂赤﹐燒火起箖煙。

獵戶連丁竈﹐藤寮石火敲﹔蒸林樟出腦﹐煉水角成膠。熊爪驚穿樹﹐麋茸逐解苞﹔凶番雕面見﹐顱骨滿居巢。

島上

島上事蕭蕭﹐重關阻客軺﹔云封閩海雨﹐水落浙江潮。淡菜髙麗脆﹐櫻花日本嬌。誰營南北路﹐十載始通橋﹖

海上

海上人何在﹖乾坤信渺然﹗滄桑澎島路﹐風雨晉江天﹔未盡庚申世﹐旋周甲乙年。寰瀛今已隘﹐淪落竟華巓﹗

劇新百一詩

新�言難罄﹐聊爲舉一隅﹔豈能魚漏网﹐長覺雉離罦。天地空亭毒﹐江山等棄繻﹔閭閻虛蓋藏﹐郊邑伏萑苻。律例繁兼猛﹐生謀有若無﹔千方圖悉索﹐百末責均輸。抑勒將刑迫﹐吹求藉勢驅﹔削朘吞弱肉﹐徵榷盡錙銖。鑄鼎欺編戶﹐懷琛罪匹夫﹔明徵同冠奪﹐暗取似穿窬。豢吏專苛斂﹐供軍厲急需﹔虞衡山作貢﹐鹽府海爲枯。酒務重重酤﹐糖園處處租。一朝開市裏﹐萬井變官途﹔金幣難三品﹐權量錮五都。風雲驚發號﹐雷火駭嚴符。暮令朝旋攺﹐前科後頓殊。衣冠皆獶雜﹐邏視總貔貙﹔偵伺窮幽隱﹐公私肆覬覦。死亡因細薄﹐陷溺在須臾﹔日日遭鞭撻﹐家家苦役徒。深文眞刻酷﹐善政益饃糊。檢疫寒骨侵﹐焚屍痛切膚﹗牛羊登冊籍﹐雞犬禁逋逃﹗災害伊誰卹﹖煩冤底處呼﹗秉威官長暴﹐立憲下民愚。黑界盆中戴﹐黎元機上屠﹔鋤夷難苟免﹐波累慘追捕﹗連坐商鞅重﹐坑降白起麤﹔殺機深北鄙﹐種類落東胡。耆舊淪輿皂﹐農工比隸奴﹔低徊思曩昔﹐■﹝彳光﹞佛隔黃﹑虞﹗

島詠二首

孤島雲煙異﹐戎風喪海邦﹔西航無兩粵﹐東載失三江。魚鳥魂難定﹐蛟龍气不降﹔家家空漢臘﹐久矣語言哤。

駢殺及狉獉﹐深山亦劫塵﹔禽殘桑下雊﹐獼盡郭東■﹝麥兔﹞。洞穴無安土﹐窮荒有劇秦﹔時時槍炮震﹐知是剿番民。

內山

古徑行蹤少﹐縱橫開野花﹔翻山無■﹝豸尞﹞洞﹐汲水有人家。萬竈煙蒸腦﹝樟腦﹞﹐千棚地種茶﹔誰能籌本計﹐僻壤教桑麻﹗

又內山

再入深箐去﹐窮荒似鬼門﹔山熊推樹倒﹐野豕觸人奔。顱骨供神社﹐藤皮結■﹝豸尞﹞村﹔蝮蛇當徑立﹐過客有驚魂﹗

大墩卽事

偶向球場過﹐消閒興不虛。電傳千里話﹐風走獨輪車。市賣髙麗菜﹐船來日本魚。插標農圃裏﹐倭客課耕畬。

柬梅樵三首

梅樵近住浮景莊﹐偶到南北投﹐擬作「烏溪曲」﹑「焰山歌」﹐故詩柬及之。

聞君向南投﹐曾過北投宿﹔試從鹿水頭﹐一續「烏溪曲」。

君有渭城詩﹐合飲宜城酒﹔月下請髙歌﹐焰峯九十九。

昨日扣柴門﹐相對語言溫﹔一別何時見﹐夕陽浮景村﹗

港口望帆船

港浦水迢遙﹐帆檣久寂寥﹔云迷甌越路﹐岸斷廣州潮。閩舶空來往﹐倭關阻販消。微茫煙靄外﹐況見海門焦﹝俗謂港之殘者﹐曰焦﹞。

送客上海三首

君向淞江去﹐江東月正明﹔回頭閩海外﹐無限亂雲生。

一水入東吳﹐吳中舊有都﹔武昌魚味好﹐莫羨四腮鱸﹗

地是中原邇﹐居偏外國環﹔華夷人語雜﹐未是好家山。

番山近事四首

五月行軍日﹐輜夫處處徵﹔險逾穿大漠﹐役似築長城。爆石冬雷迅﹐危巒夏雪盈﹔戰云深樹裏﹐淒絕鼓鼙聲﹗

地絕東海東﹐安營僰爨中﹔亂山千甲坐﹐險道五丁攻。蜀魛蒸人甕﹐遼■﹝邑﹞嘯鬼雄﹔合歡峯頂望﹐瘴雨日蒙蒙。

日日起烽煙﹐蠻山欲觸天﹔軍無諸葛鼓﹐費有貳師錢。萬垤遭焚蟻﹐千峯嘆站鳶﹔驅人牛馬走﹐挽運到霜巓。

慘戚內番山﹐藤籮亦血斑﹔鏖兵深壑暗﹐放炮亂峯殷。逃死林箐裏﹐餘生雪窟間。困窮時出斗﹐軍气落凶蠻。

風空嶺卽景

水遠明於鏡﹐山多拱若城﹔濁溪雙峽雨﹐石瀑萬峯聲。

大墩公園雜詠十二首﹝選七﹞

行行去市闤﹐蒼蒼花木環﹔東來最佳處﹐墻外有靑山。

前池浮荇藻﹐後檻倚芙蕖﹔臨水知魚樂﹐無人可比魚。

透漏澎湖石﹐婑媠江戶花﹔園角旗亭近﹐東洋賣酒家。

朝見東洋娘﹐暮見東洋娘﹔看花髙髻集﹐掠水翠裙揚。

催敲來種花﹐千株萬株列﹔白是千人脂﹐紅是萬家血。

海山榷酤多﹐遊興何須惜﹗金錢不翼飛﹐只此畱微迹。

缺堵銜山月﹐危檣出電星﹔街衢連苑裏﹐一綫電光靑。

﹟七言今體

送李君雅歆觀東洋博物會

秋日卽景二首﹝選一﹞

偶詠二首﹝選一﹞

自詠

見「琉球圖」感作

偶書付墾荒日本人

書近日市況

近事三首

嶼上卽景二首﹝選一﹞

送浙客絕句四首﹝選二﹞

自嘆

齋中卽景

送許都司母出殯

閒居卽事五首﹝選二﹞

前月諸羅斗六地方山崩川走﹐沿及全臺﹐地震連月不止﹐再爲悼賦七律

詠鹽

詠餹

詠酒

詠煙

春興

漫與

臺灣卽事

見臺灣保甲連坐法感題

送客歸湖北不果二首

新學叢志館來徵詩﹐爲及編輯李君

秋日感懷四首﹝選二﹞

衝西卽事二首

題杜友紹畫梅

大墩曉起三首

寄訊友人自臺北城移居淡水尾

日本遊士索詩卽贈

閒居偶詠二首

過彰化東郭廢公園感賦八首﹝選六﹞

夏雨卽事六首﹝選一﹞

酒市四首﹐同次兒作﹝選二﹞

中東感事四首

遲暮感傷

過獅子嶺﹐俯視濁水溪卽事

厲行斷髮散足事感詠

逃剪髮感詠

再爲厲行斷髮

時俗尙新制感賦

五十感傷四首﹝選二﹞

送李君雅歆觀東洋博物會

衝風一櫂出東溟﹐叒木溟桑拂杳冥﹔蠵貝曉浮三島白﹐魚龍夕吼萬山靑。珊瑚网得同珠海﹐廣樂張來似洞庭。我欲與君分路去﹐他時慷慨上新亭﹗

秋日卽景二首﹝選一﹞

秋風颯颯路蕭蕭﹐千里津梁一綫遙﹔野燎明虛霜後獵﹝臺灣自攺隸後﹐非納重稅﹑給符信﹐不能置槍出獵﹔故獵者日少﹞﹐煙船暗泊港邊潮。拂雲樓閣琉璃海﹝近來洋式玻琍甚盛﹞﹐如礪關山鐵索橋﹝火車路﹐多鐵橋﹞﹔畢竟何人銘坐領﹖西洲李特已寥寥。

偶詠二首﹝選一﹞

散誕人間百不宜﹐空山袁鳥有新知﹔欲尋泛宅浮家地﹐又是揚塵變海時。謝朏口中惟飲酒﹐陸遊夢裏屢成詩﹔莫將枯槁嘲貧賤﹐再見河淸世已遲﹗

自詠

本是人間一散仙﹐卻曾遊戲小壺天﹔無端海上鰲梁斷﹐不近蓬山過十年。

見「琉球圖」感作

鯨吞虎噬事長休﹐何日中邦系綴旒﹖卅載降王無處去﹐煙波數點望琉球﹗

偶書付墾荒日本人

剩水殘山處處過﹐開阡辟陌報升科﹔可憐海上蓬萊島﹐割去膏腴左股多﹗

書近日市況

寸絲粒黍隨徵榷﹐褚幣如雲散海臺﹔一市人驚金气盡﹐梅根誰冶水衡來﹗

近事三首

更於何處好謀生﹐海外顚連莫可名﹗上市魚鹽三倍價﹐入關蝦菜百般徵。西洋法网如蛛密﹐中國人曹比蟻輕﹔嘆息天心公道少﹐兩間苦樂不均平﹗

華屋邱墟一再經﹐此中民物日凋零﹔國家食貨皆機陡﹐官法衛生半死刑﹝衛生法數百條﹐犯者論違警罪﹞。行部趣耕無雨澤﹐敲門巡警有雷霆﹔魯褒愛作錢神論﹐淸濁何須辧渭涇﹗

賦課刑書急似弦﹐可憐全島萬家煙﹗屠屍拋胔尋常事﹐簸土揚灰苦劫年。平地險生人甕鮓﹐閒居驚拔眼釘錢。沈酣若得中山酒﹐一醉還須百歲眠﹝揚灰簸土﹐出爾朱榮故事。今日以疫死者﹐必焚燒其屋物﹔在醫院死者﹐必刳剖﹞。

嶼上卽景二首﹝選一﹞

騎危一望碧掙摐﹐沙觜濤頭走怒瀧﹔眺海云生紅土嶺﹐看山日掛綠蘿窗。颿風鯊艇趨澎澳﹝昔港深﹐漁海鯊以舟﹞﹐駛浪烏艚上﹝閩船之名﹐黑色而大﹞浙江。萬里汪洋空極目﹐天涯何處認閩邦﹗

送浙客絕句四首﹝選二﹞

蓬壺萬里已曾經﹐水淺南溟又北溟﹔何日海山攜兩袖﹐西風吹上落帆亭﹗

孤島兵爭似井陘﹐沈淪化外一周星﹔沼吳報越英雄事﹐說與蓬萊海客聽。

自嘆

煙濤萬里接天流﹐身世沈淪守故邱﹔每度秋風增馬齒﹐連年寒雪敝貂裘。乾坤文物經三變﹝乙未﹑戊戌﹑庚子﹞﹐海屋滄桑又一籌﹔若使中原計恢復﹐儒衣願換鐵兜鍪﹗

齋中卽景

四圍風月一燈懸﹐帳裏芙蓉﹝俗謂鴉片曰芙蓉﹞小洞天﹔鄴架書堆羣玉府﹐皇圖壁掛九州煙。東洋髹漆西洋繡﹐南海玻璃北海氈。又有巨文三萬軸﹐自家織綿勝湖川。

送許都司母出殯

故家今已等夷看﹐陵阜邱園墓道難﹔日晚北邙山下路﹐蒿歌空展漢衣冠﹝臺灣政令﹕生死﹐須報官﹔葬地﹐須官許可﹐而不得自擇葬地﹞﹗

閒居卽事五首﹝選二﹞

大荒海外托縱橫﹐寂寞人間气不平﹔宗炳空懷五嶽志﹐潛夫未遂九州行。吟詩飲酒無他事﹐斫地談天了一生﹔燈下蕭然念身世﹐閒居四十二毛驚﹗

地走中原斷不連﹐幽棲海澨與山邊﹔小園庾信三竿竹﹐負郭蘇秦二頃田。世亂消磨年少日﹐家居排遣劫中天。只今杜甫吟詩處﹐兵燹瘡痍滿目前。

前月諸羅斗六地方山崩川走﹐沿及全臺﹐地震連月不止﹐再爲悼賦七律

眼裏山川渺一毫﹐飄搖大塊失周遭﹔驚聞五竺飛孤鷲﹝去年印度地亦大震﹞﹐慘見三蹻斷六鰲﹗塵劫重重添黑界﹐陸沈日日撼神臯﹔無量河畔洹沙數﹐人物於今有浪淘。

詠鹽

紛紛粒粒總歸官﹐鹺賈休思法网寬﹗海上年來誰煮雪﹖堆盤眞作水晶看。

詠餹

餹霜出鼎當瓊英﹐稅斂重重百倍盈﹔悔殺繖山鄒佛子﹐竟熬甘汁誤蒼生﹗

詠酒

一盞沾唇費十千﹐無人敢作醉中仙﹔小家大戶皆徵榷﹐惟有睡鄕未稅錢。

詠煙

家家愛吸淡芭菇﹐今日也同禁臠呼﹔空盡座中供客料﹐一筒檀管一胡蘆﹝煙袋﹐多作葫蘆形﹞。

春興

浮生閱過似云浮﹐策蹇行春散暮愁﹔紅樹僧敲村寺磐﹐靑山人倚酒家樓。兵戈亂後無朱戶﹐故舊相逢有白頭﹔淒絕園林花鳥路﹐東風如絮水如漚﹗

漫與

大荒以外煽風塵﹐島上星槎絕問津﹔天塹早違天水趙﹐海東今作海西秦。衣冠賣藥朝鮮客﹐髡裸行歌日本人﹔我自混棲傭保裏﹐莫將身比葛﹑懷民﹗

臺灣卽事

風俗年來雜獶狙﹐市樓蜃气幻吹噓﹔半空電傳催郵傳﹐平地飛車挾火車。磽確河山穿鑿苦﹐角尖蠻觸戰爭虛。海南民力今凋盡﹐兵疫如何未劫除﹗

見臺灣保甲連坐法感題

是時再編立保甲法五十餘條﹐皆系輕微之事而罰金數十以上﹑數百以下。一家犯法﹐罪及一甲十餘家。其法系由日官杜撰﹐而彊令百姓蓋印﹐托爲民間自立治法云。

商鞅死後無罪魁﹐今見東邦煬死灰﹔秦法每甘駢戮盡﹐苗刑又見罰鍰來。朱儒處處埋坑坎﹐烏鬼家家養禍胎﹝「人語朱儒」﹐陸詩句也。烏鬼﹐杜詩注﹕一作姜神﹐一作豕也。蓋放牛羊犬豕於路者﹐亦立有罰鍰法云﹞。竟島拌將人物敝﹐雞棲連柵不須哀﹗

送客歸湖北不果二首

西望滄波萬里長﹐大江欲櫂路茫茫﹔海東無限蕭疏柳﹐不送離愁到武昌。

黃鵠山頭底處鄕﹖朝來將酒慰離觴﹔八閩咫尺猶難渡﹐何況襄陽與漢陽﹗

新學叢志館來徵詩﹐爲及編輯李君

學問今徵外九州﹐象胥蠻隸一兼收﹔奇肱國送飛車至﹐深目人乘電馭遊。黑白黃紅新族譜﹐亞﹑歐﹑非﹑美祕陽秋。從玆刮眼看髙論﹐陸賈潛夫在校讎。

秋日感懷四首﹝選二﹞

夙願乘風出請纓﹐江山何處卓龍旌﹖晾鷹遼塞云無色﹐飲馬長城水有聲。安得樓蘭驚介子﹖可憐海島遁逢萌﹗霜天燈下蕭條坐﹐萬卷當前气不平。

大荒海外更東荒﹐風急天髙碧浪長﹔日日編愁遵枉渚﹐年年曦發近扶桑﹗有懷擲帛遊關內﹐無路乘槎過日傍。最是不堪登望處﹐神州時欲起紅羊﹗

衝西卽事二首

西望汪洋萬里遙﹐不堪人事日蕭條﹔千家魚市歸枯肆﹐百頃鹽田壅晚潮﹝鹿港因設水產組合﹐漁家大苦剝削﹔置鹽田﹐遂多水害﹞。關吏例苛難出海﹐估船稅苦盡停橈。只應飛渡施神術﹐鞭石驅羊去作橋。

一層潮汐一層髙﹐枯港回沙起怒濤﹔鴉背夕陽空萬瓦﹐鴨頭春水斷三篙﹝鹿港關稅旣髙﹐店肆日荒﹐舊津渡亦涸﹞。難來閩布況吳布﹐豈有江艘與廣艘﹗從此津梁無利涉﹐環山蔽海更添牢。

題杜友紹畫梅

天然髙格印窗紗﹐墨蹟淋漓瘦影斜﹔憶昔騎驢山驛路﹐雪中三見汝開花。

孤山有夢卽家鄕﹐鶴骨虯枝雪月傍﹔我比林逋疏更嬾﹐愛君疏影當聞香。

大墩曉起三首

靉靆天光雲气低﹐一鉤銀色月流西﹔朦朧街樹無人語﹐四野亂鳴日本雞。

敗檐新廨﹝時遭風害之後﹞四玲瓏﹐斷續街衢掠曉風﹔洋式樓房昏似墨﹐乳鴉啼破月明中。

認得倭居戶未開﹐滿天露顯球場埃﹔旅人未覺飛車過﹐五夜驚雷入夢來。

寄訊友人自臺北城移居淡水尾

達士襟懷信不虛﹟江山隨地是吾廬﹔王維輞水臨川墅﹐潘嶽河陽背郭居。千里琴樽千日酒﹐一房花木一牀書。遙知淡水蘭溪上﹐風月煙波結比閭。

日本遊士索詩卽贈

波急云昏大海濱﹐徵徭已編武陵津﹔故山人物淪歐﹑美﹐此地桑麻記晉﹑秦。三島誰登君子國﹖一身獨作葛天民。赤間關路休歸去﹐恐與時趨隔兩塵﹗

閒居偶詠二首

蒿目時艱百不宜﹐襄陽休醉習家池﹔琴髙魚長輸租重﹐支遁鶴多困米饑。裨海有關難泛宅﹐商山無路可尋芝﹔閉門聊作羲皇侶﹐長與陶潛伴菊籬。

僻處逍遙自一時﹐世途不復問安危﹔鵝黃蕉葉浮杯酒﹐魚鱖桃花下釣絲。白雪如山憐鬢髮﹐苕華似水監須眉。風雲花月俱多事﹐惟有泉聲和詠詩。

過彰化東郭廢公園感賦八首﹝選六﹞

四面煙山四面風﹐半池亭榭尙玲瓏﹔當年城郭成蕪苑﹐不見花開柳市東﹝城今折盡﹐惟存城樓﹔半里外﹐舊市尙無恙﹞。

僵石欹斜臥蘚苔﹐春光無主野花開﹔園中慘綠髙麗菜﹐時有穿城屐齒來。

風景依稀是白沙﹐畢逋今集海東鴉﹔夕陽未覺蕪城恨﹐春去春來照落花﹝彰化本白沙地﹐故前有白沙書院﹞。

板屋圓穹倭式亭﹐無鶯﹑無蝶有流螢﹔棟花落盡樅椰老﹐傍郭相思樹樹靑。

和艸倭花蒔野山﹐胭脂到此亦無顏﹔倭娘來譜東洋曲﹐須唱靑蓮「菩薩蠻」。

無復看花載酒蹤﹐三五倭人逐野蜂﹔涼露不知春色盡﹐露珠猶灑舊樅榕。

夏雨卽事六首﹝選一﹞

徵夫冒暑去無還﹐風雨如憐五嶺蠻﹔驛電不知能遞否﹖連天烽火在深山﹝時剿埔社山番﹐催充軍夫萬急﹞。

酒市四首﹐同次兒作﹝選二﹞

數錢奼女點牙籌﹐月地花天處處秋﹔今日醁醽徵榷盡﹐襟痕無復滿杭州。

此地當年酗狗屠﹐倚門武負善藏沽﹔貰錢若向新丰去﹐再覓髙陽舊醉徒。

中東感事四首

憶昔中原漢道恢﹐宸遊直過瑯琊臺﹔海西白狄占星至﹐關上靑牛望气來。益地圖從王母送﹐受降城向武皇開。只今九葉思前事﹐無復經綸艸昧才﹗

世界方今號「共和」﹐英雄才豈老瞞過﹗華夷獶雜衣冠盡﹐人物蕭條制作多。玉牒空移秦歷數﹐金甌誰補漢山河﹗可憐海外珠崖郡﹐付與東荒作逝波﹗

血雨腥風處處流﹝時日方內外用兵﹐又與議院劇爭加兵﹞﹐蓬萊眞个作蓬邱﹔萬家痛哭仍苛虎﹐九海孤窮更聚鳩。羅掘一空兵不厭﹐怨仇交積主無憂﹔管寧穿榻遼東地﹐懶把餘生計去畱。

兵气漫天日月昏﹐深山大澤亦風雲﹔凱旋酒犒花門隊﹐鏖殺戈來板輴車﹝剿番方奏凱﹐而番害旋大起﹞。麛鹿毀胎方掃穴﹐貔貅見馘忽亡羣。洞黎亦有梟雄輩﹐請與中原猛士聞﹗

遲暮感傷

物換星移又幾時﹐蒼茫天地欲何之﹖半生嘗盡愁千斛﹐萬事消除酒一卮。荊棘欹危臺北路﹐江山孤憤劍南詩﹗桑田滄海渾無賴﹐萇楚𨿽華未有知。

過獅子嶺﹐俯視濁水溪卽事

濁流﹑獅嶺兩崚嶒﹐鐵軌風馳路幾層﹔冒險車從牛峽入﹐援髙人怕虎牢登。一溪水挾千龍去﹐兩岸山如萬馬騰﹔最好客程峯頂駐﹐亂蟬聲裏畫眉譍。

厲行斷髮散足事感詠

是何世界任戕殘﹐警吏施威六月寒﹔削足妄思求適屨﹐髡頭謬說慶彈冠。時無美鬒人人鬝﹐家有金蓮步步難。癸女丁男顚倒甚﹐此間奚事不心酸﹗

逃剪髮感詠

穆生久懼楚人箝﹐藏尾藏頭二紀淹﹔發短忽驚城旦酷﹐令輕猶比路灰嚴。山中夏馥緘須去﹐稷下淳於努目瞻﹔匿迹時將形影問﹐余顱何術葆鬑鬑﹗

再爲厲行斷髮

長嘆無天可避秦﹐中華遠海總蒙塵﹗本爲海島埋頭客﹐更變伊川被髮人。愧與伍間傖父輩﹐錯成廿載寓公身。江湖滿地供樗散﹐不數褌中蟣虱臣。

時俗尙新制感賦

倭制衣冠短髮裁﹐喜歡生面一朝開﹔豈知此是無顏帢﹐我輩如何戴得來﹗

五十感傷四首﹝選二﹞

身世飄飄不系舟﹐茫茫大海任浮游﹔銷磨豪气三千劫﹐齷齪年華五十秋。塵界不夷兼不夏﹐人間呼馬又呼牛﹔此時荷到劉伶鍤﹐萬斛醇醪豈解憂﹗

蒼天倏與人俱老﹐蓬島還須恨作城﹔失足儒坑長有愧﹐埋頭蠻海總無聲﹗豪懷忽忽千秋去﹐壯淚汪汪萬頃傾。五十年光歸一瞬﹐何圖斷送此浮生﹗

●詩選﹝四﹞

詞

﹟詞﹟

意難忘

淒涼調

醜奴兒慢

﹟意難忘﹝丙申十二月二十夜﹞

感事

感懷

感事

一夢黃粱﹐看世情似水﹐斷盡人腸﹔江山余瑣屑﹐云物換蒼茫。天黯黯﹐海浪浪﹐是黑劫紅羊。最不堪﹐故鄕花艸﹐都付斜陽。�中原舉目淒涼﹐問伊誰破碎﹐失卻金湯﹖回頭非錦繡﹐轉瞬見滄桑﹗塵擾擾﹐事忙忙﹐豈電火流光﹗嘆此生﹐蓬萊已隔﹐又作傖荒﹗

感懷﹝二十一夜﹞

剩水殘山﹐只斜陽一角﹐多少蝸蠻﹔馬嘶金穀樹﹐車斷穆陵關。滄海外﹐軟塵間﹐誰似我閒閒﹗不肖軀﹐人叢混迹﹐未是殷頑。年來淚作朱殷﹐回頭思故國﹐望斷刀鐶。天長渾似發﹐地缺竟成彎。時已去﹐鶴空還﹐有城郭闌珊。好男兒﹐鬢眉鏡裏﹐照見慚顏。

﹟淒涼調﹝戊戌﹞十二月二十六夜﹞

詞紀近事﹐失於平質。蓋時方頭會箕斂﹐沿門挨戶﹐無能免者﹔故不覺其言之直也。

何來轣轆﹗淒涼甚﹐人人似坐刀鏃。不勝蒿目﹐謀生計盡﹐或歌或哭﹗洋氛怎惡﹐更沿戶咆哮怒蹴﹔好無情﹐天魔部曲﹐者輩果魚肉。試看城村路﹐老幼號啕﹐孰堪敲撲﹗市場最苦﹐到如今﹐局翻棋覆。莫憶當年﹐想黃金都塡壑谷﹗謾逋逃﹐已是家家上簿錄﹗

﹟醜奴兒慢﹝二十七夜﹞

記事同上。

奇般異狀﹐還是驚波駭浪。念當日﹐天愁雲慘﹐又下魔王。釜裏遊魚﹐那知一霎沸狂湯﹗催科爲計﹐不須撫字﹐新法西洋。幾處賣絲﹐幾家賣谷﹐空自醫瘡。問何事﹐翻囊胠橐﹐簸稗揚糠﹖則見他來﹐崢嶸頭角似饑狼﹔算緡箕斂﹐有無力者﹐怎耐鎯鐺﹗

●詩選﹝五﹞

﹝附﹞八州詩艸

﹟﹝附﹞八州詩艸﹟

將遠遊﹐在臺北路作

過枋橋卽景

雞籠山遇雨﹐畱宿顏君云年陋園

將遊中華作

將泛海入中華作

登燕子磯

南岸十餘里眺馬當山﹐賦馬當歌

入廬山十五首﹝選二﹞

自嶽州巴江下水﹐破曉至武昌﹐望漢陽﹑入漢口卽目

過遂平縣

下車入偃師縣﹐遊嵩山不至

憑弔中牟臺及古吹臺

遊大梁書院﹝淸攺二程書院﹐今作農業學校﹞﹐觀繁﹝音婆﹞臺塔

徐城西訪燕子樓二首

過臨城﹐望抱犢山

姚村驛乘馬車南過泗水向孔林﹐宿曲阜城

登泰山四首﹝選二﹞

自泰安北返濟南作

晏城過齊河縣

自靑龍嶺逾長城﹐登八達嶺放歌

舟泛大海作

遊靈隱山寺﹐觀飛來峯﹑探峯洞﹐步各亭澗﹔入寺後﹐登北髙峯﹔次韜光庵﹐觀江海及及湖二十韻

杭郡登吳山巓﹐憑弔宋大內放歌

葛嶺洪忠宣廟畱題

西湖雜詠六首﹝選三﹞

過錢淸江卽事

登會稽山﹐拜禹王廟﹔上謁禹陵﹐觀窆亭﹑訪菲泉﹔再遊禹王寺﹑探禹穴﹐轉出陵坊﹔至山庭﹐讀岣嶁碑三十韻

瑞安李茂才叔諴相遇孤山寺﹐酷愛餘詩文集﹔邀遊鴈宕﹐願爲東道主。余以遠遊歷半載﹐方自會稽還﹐未得如願﹔賦此爲後遊之券

自閩海入閩江作

遊華歸後偶得四首﹝選二﹞

﹟將遠遊﹐在臺北路作

我家傍海隅﹐常聞風濤作。去山二十里﹐不見靑山壑﹔有時見山容﹐足已涉城郭。此行向中華﹐萬山將籠絡﹔不圖臺北路﹐羣峯先崿崿。有如赴汪洋﹐河伯先海若。路出香山間﹐海山俱寥廓﹔四水望西流﹐連山自東落。山水交瀠洄﹐紅塵供插腳﹔我車風雷馳﹐我神尻輪躍。一出雞籠山﹐一身脫塵縛﹔俯仰洪渡中﹐天地入冥漠。

﹟過枋橋卽景

北地枋橋似板橋﹐江村風景艸迢迢﹔殘山剩水樓臺外﹐金粉人家可淡描。

﹟雞籠山遇雨﹐畱宿顏君云年陋園

風雨四山來﹐山外開曙色﹔潮聲吼如雷﹐海上猶深黑。雨止風怒號﹐風鳴雨淅淅﹔開門望曙光﹐巨燈懸竿側。電气逼人靑﹐林煙散天碧﹔我爲候船來﹐望之心怵惕﹗賴有賢主人﹐珍重慰覉�﹔遠客夜不眠﹐毫光明滿室。宗愨萬里風﹐宗炳五嶽屐﹔�去指顧間﹐𨿽老心未息。投筆潮雞啼﹐海山忽四白。

﹟將遊中華作

將老再行邁﹐竟作萬里遊﹔此意同矍鑠﹐恨無勳業酬﹗棲棲入�山﹐遠與禽向儔。向禽亦何易﹐蹤迹巢﹑許侔﹔堯﹑舜今已沒﹐洪水自東流。我爲乘桴客﹐翻向陸中浮﹔陸中誠阻艱﹐尙有桃源畱。滄海淺更涸﹐巨魚日吞舟﹔六鰲沈蓬山﹐一去不可求。我欲窮天闕﹐安得崑侖邱﹗中原軒轅都﹐勝蹟神禹州。乾坤𨿽莽莽﹐軌路自悠悠﹔列子禦風行﹐域外期一周﹗

﹟將泛海入中華作

颷輪發出東瀛東﹐臺灣水與吳淞通﹔五嶽三山禽慶志﹐五湖四海範蠡風。久閉島上如樊籠﹐山水瑟瑟無歡悰﹔有樹髡比湘君赭﹐有石血見秦鞭紅。欲向方壺覓員嶠﹐柰無黃平﹑乏赤松﹔放櫂滄溟遊萬里﹐此行或遇東王公。中原今已霸圖空﹐龍蟠虎踞空匆匆﹔碧水千回畱古蹟﹐靑山一發余髙蹤。我從世外追溫伯﹐有目不送南飛鴻﹔拌以雙屐踏萬里﹐一躡岱頂登髙嵩。昂頭緲緲白雲峯﹐手擷仙人靑芙蓉。歸來袖裏乾坤大﹐遊筇且化葛陂龍。

﹟登燕子磯

渺然臨大江﹐淩空欲飛去﹔洪流挾長峯﹐千里一蹲踞。江左幾興衰﹐陳迹自何處﹖今日烏龍山﹐昔時五馬渡。夷吾幕府起江東﹐今見翠微紛無數﹔燕子洲兆燕棣祥﹐傅翼來自燕山路。從此一江內外分﹝自生此洲﹐內江日淺﹔行帆外江﹐始行輪舟﹞﹐滄桑陵谷俱非故﹔三國六朝事已空﹐兩淮四輔誰爲固﹗水龍岸虎來石頭﹐司馬佛貍競瓜步﹔幾時不以天塹鳴﹐江心出沒惟烏兔。此磯不比釆石磯﹐亦不可比金﹑焦與北固﹔昂然邀得翠華臨﹐山水盛名亦虛傅。磯上右顧黃天蕩﹐磯左遠顧烏江戍﹔千古江山大戰事﹐盡供此水東流注。一拳石觜閒徘徊﹐煙水茫茫望中赴﹔回頭欲入觀音門﹐夕陽斜掛江邊樹。

﹟南岸十餘里眺馬當山﹐賦馬當歌﹝乙丑六月二十一日﹞

水莫如呂梁﹐山莫若太行﹔兼二妙之山水﹐吾今果見諸馬當。馬當峯拂髙隼天﹐馬當江蓄神龍淵﹔龍騰水怒火輪■﹝欺﹞﹐峯峯壁立雲濤連。亙古屹立大江邊﹐長江鎖鑰生寒煙。一磯﹑一磯擁水圓﹐一落千尋地軸穿﹔洶漭江流供插腳﹐輪菌廬阜疑並肩。江水西來九派大﹐山翠東流萬派外﹔頗怪酈生「水經」疏﹐敍山不與馬當會。我聞馬當山﹐風送王子安﹔我來願將一帆借﹐愧無雄詞滕王髙閣攀﹗順風直向鄱湖口﹐湖水入江山爲走﹔澎澤縣西山色分﹐望見小孤猶回首。

﹟入廬山十五首﹝選二﹞

背後負靑山﹐當面對平筱﹔𨿽盤廬山底﹐仍出眾山表。隱隱蒼碧間﹐禪房出樹杪﹔古寺號「棲賢」﹐臨流見幽窈。澗水天上來﹐轉覺瞿塘小﹔蘇公擬三峽﹐三峽誰多少﹗陰沈至淵潭﹐神龍起昏曉﹔寺前五老峯﹐遠遠聞啼鳥。我從海上來﹐愛此紅塵杳。旣過澗中橋﹐無限淸浪遶﹔復飲招阮泉﹐秋風雙袂裊。

自入廬山來﹐眾山紛磅礡﹔日月藏巖阿﹐風雲出邱壑。神靈所宅都﹐江湖爲纏絡﹔玆山誠南嶽﹐可以兼衡﹑霍。包孕百山川﹐巍峯起窕谷﹔一罅一山開﹐各有新面目。陰陽負兩郡﹐岷嶓歸一曲﹔我行在觚弦﹐大千見粒粟。晦明山中央﹐乾坤爲局促﹔欲攬山四陲﹐羗無巨靈足﹗

﹟自嶽州巴江下水﹐破曉至武昌﹐望漢陽﹑入漢口卽目

駁赮滿天天色紫﹐五雲臺閣天中起﹔繼以海市虛無間﹐蜃樓復在空明裏。淩霄萬匯天機懸﹐火布水錦風輪旋﹔珊瑚玳瑁萬家飾﹐虹棧星房九气鮮。江光爛漫羣龍戲﹐乃是千舟萬舟至﹔靉靆三湘七澤天﹐繽紛四海五湖地。漢陽﹑武昌夾岸長﹐東西南北控中央﹔安得江神一起鞭石梁﹐聯絡二十二省成一疆﹐朝軼大秦﹑暮扶桑﹗嗚呼我歌未罷開曙光﹐天蒼蒼兮江茫茫﹔願乘槎兮出大荒﹗

﹟過遂平縣

自過信陽來﹐景物殊呰窳﹔河南比鄂南﹐風土判良楛﹐遂平房子國﹐周衰遷於楚﹔中原若無人﹐鯨吞無所阻。唐時平淮西﹐易名遂千古﹔城西嵖岈山﹐戰場今莽鹵。誰知五日間﹐此地復焦土﹝余過後四日﹐土匪竄至﹐全城爲墟﹞﹗彊寇回霍邱﹐處處驚鼙鼓﹔俯仰天地非﹐人民入力俎。嗚呼十餘年﹐水火民何苦﹗

﹟下車入偃師縣﹐遊嵩山不至

北望首陽山﹐今有夷﹑齊祀﹔南入偃師城﹐古爲湯亳裏。帝嚳所舊都﹐周王所東履﹔如何同莒﹑邾﹐大無三百雉﹗我向中逵行﹐不見繁昌市﹔田橫刎此鄕﹐其地尙可指。伊水入洛河﹐在此如江汜﹔我欲遊嵩山﹐城邊聊徙倚。望見太室容﹐忽焉風塵起﹔中路多萑苻﹐踟躕不能已﹗風靜山逾明﹐欲就心如矢。聞說二室間﹐三十六峯裏﹔選勝而騁奇﹐峯峯天中峙。甚喜山有靈﹐惜哉車無軹﹗況是涉坎艱﹐爰作臨崖止。

﹟憑弔中牟臺及古吹臺

袁﹑曹戰時壘﹐云是中牟臺﹔師曠畱遺蹟﹐歌風有餘哀。田丰祠已矣﹐楚氛安在哉﹗我過朔風生﹐南風競不來﹔古邱不可見﹐一路見蒿萊。

﹟遊大梁書院﹝淸攺二程書院﹐今作農業學校﹞﹐觀繁﹝音婆﹞臺塔

遠對夷門城﹐近對禹王閣﹔大梁書院中﹐浮圖壓東郭。可有塔上鈴﹐和答院中鐸﹖嶪嶪白雲歸﹐日暮棲鴉鵲。師曠君子人﹐伊川聖者作﹔列仙去不回﹐斯臺空寄托﹗

﹟徐城西訪燕子樓二首

葳蕤鎖落已千秋﹐當日無人燕燕愁﹔被冷香消霜月夜﹐我來無夢亦登樓﹝東坡有「夢盼盼」詞﹞。

白楊紅粉久成灰﹝本白詩意﹞﹐我向城西訪古回﹔太息嶽陽鴻雁盡﹝本關盼盼詩意﹞﹐樓頭燕子不歸來﹗

﹟過臨城﹐望抱犢山

遙望抱犢山﹐下有豹子谷﹔昔爲隱者居﹐今聚綠林族。山中豪客多﹐虎頭飛食肉﹔無地安漁樵﹐何處籌耕牧﹗嗟乎平地間﹐長蛇常起陸﹔況夫荒荒山﹐能無叢莽伏﹗連綿有峯巒﹐迢遞似平麓﹔遠視目力窮﹐近無鏡光縮。路與嶧縣通﹐軌轍分橫幅﹔北向滕﹑薛都﹐風輪去何速﹗

﹟姚村驛乘馬車南過泗水向孔林﹐宿曲阜城

聖道日榛蕪﹐孔路亦已荒﹔沙塵飛蔽天﹐日色爲昏黃。我行八千里﹐來到泗水旁﹔秋冬水潦降﹐波瀾何汪洋﹐想見橫流世﹐難澌孔澤長﹗宣公泗淵濫﹐吳師泗上翔﹔此誠魯壕塹﹐豈獨聖津梁﹗一車驅兩馬﹐浮杠百步彊﹔橋南見石路﹐橋下橫野航。跋涉崎嶇中﹐突見萬古坊﹔漢柏參天地﹐魯陵匹帝王。回首魯公臺﹐已至魯城隍﹔信宿陋巷街﹐瞻見闕裏墻。

﹟登泰山四首﹝選二﹞

水行越滄海﹐陸行逾崤﹑函﹔日夜行萬里﹐更披萬仞嵐。初上泰山北﹐復下泰山南﹔旣入岱宗坊﹐步步起巉巖。登及岱盤九﹐峻甚華峯三﹔懸峯出天際﹐危峪入空嵌。憶我近嵩髙﹔回軫向關﹑陜﹔車行山隧中﹐忘卻成臯險。自入泰山來﹐險巘重重掩﹔一險方才過﹐一峯又當臉。回首視前峯﹐地底見一點。迢遞三天門﹐萬山沒深崦﹔徘徊碧空中﹐白雲爲我斂。

廬阜有髙峯﹐四潰皆奇特﹔靈境變幻間﹐一峯藏千億。探奇心未饜﹐復到泰山側﹔泰山層層髙﹐別肇神仙域。直上五十盤﹐淩霄去不息﹔飛泉五千仞﹐山頭惟一滴。滿山柏戴云﹐懸磴松生石﹔秦﹑漢皆後來﹐云物萬古積。石閭對介邱﹐天府西東辟﹔絕頂蒙蒙間﹐靑旻連靑壁。眞人禦風行﹐去天不盈尺﹔俯視山半云﹐雷聲出山腋。朝登日觀峯﹐滄海扶桑色。

﹟自泰安北返濟南作

汶橋髙裏朔風聲﹐岱頂歸來歷下行﹔淸﹑濟依然流泗水﹐泰山幸不隔長城﹗爭桃乃有齊三士﹐辭幣曾無魯二生。遊徧中原將北上﹐蕭蕭輪鐵向燕京。

﹟晏城過齊河縣

黃河入大淸﹐濟水失靑靑﹔古曲傳鴝鵒﹐西風野井亭。

﹟自靑龍嶺逾長城﹐登八達嶺放歌

陰山﹑祁連安在哉﹖我從絕頂登天臺﹔萬騎胡兒今不見﹐萬山疊疊東西來。東望臨楡負山海﹐西望恆嶽飛塵埃﹔太行﹑薊邱挾兩腋﹐勾注井陘如累垓。秦皇﹑漢武多邊才﹐能隔大漠尋蓬萊﹔起自臨洮至遼東﹐長城萬里蒙恬開。髙齊幽州事徘徊﹐繕治長城下口隈﹔我在嶺頭一俯視﹐荒荒莽莽紅葉堆。南下倒馬關﹐北上飛狐口﹔密雲山如虎豹臨﹐桑幹河作龍蛇走。此嶺嵯峨鎭域中﹐插天疑有鬼神守﹔嶺外大野浩茫茫﹐嶺內連山峯陡陡。峯嶂𨿽逼天﹐陘谷若開牖﹐北門鎖鑰長在手。嗚呼誰能從軍赴沙磧﹐南北東西此樞紐﹗

﹟舟泛大海作

放櫂大洋中﹐四見滄海色﹔長天入巨浸﹐或玄﹑或深黑。江南見混黃﹐臺麓見綠碧﹔但是蹴風行﹐層層皆雪白。有時浪矗空﹐銀雪三山積﹔平落洪浸間﹐隱隱黑龍脊。我乘艨艟遊﹐不畏長鯨擲﹔談笑輕波濤﹐昂頭天咫尺。

﹟遊靈隱山寺﹐觀飛來峯﹑探峯洞﹐步各亭澗﹔入寺後﹐登北髙峯﹔次韜光庵﹐觀江海及及湖二十韻

環湖皆好山﹐最是靈隱秀﹔後矗北髙峯﹐前結飛來竇。繞寺山水幽﹐■﹝山截﹞嵲山門右﹔山泉落琤琮﹐樹根蟠透漏。聞道雲雨興﹐常有雷霆斗﹔澗聲搖天風﹐瀑流出石澑。洞中一綫天﹐天半百層岫﹔咫尺分乾坤﹐曲折現昏晝。行到冷泉亭﹐徧看雲峯皺。入寺挹慧光﹐金身十丈彀﹔五百護尊者﹐重重如列宿。禪房雲气多﹐經樓山嵐湊。爰登寺後山﹐髙峯淩霄宙﹔古樹若飛龍﹐眾石皆臥獸。徘徊四山低﹐南峯可俯就。復到觀海亭﹐江海入袍袖。此行徧江南﹐湖山盡停畱﹔此境良未逢﹐髙奇兼秀透。山連上天竺﹐嶺眞古靈鷲﹔澹蕩寺門前﹐湖光浮綺繡。

﹟杭郡登吳山巓﹐憑弔宋大內放歌

湖東柳浪不聞鶯﹐行行直入杭州城﹔城中江水阻湖水﹐吳山長作越山橫。吳山下有第一泉﹐吳山上有第一峯﹔吳山舊入宋大內﹐亭臺苑囿今何空﹗山頭有石蛟龍舉﹐山中無樹鳳凰處﹔禁籞曾傳鳳凰名﹐校場曾集龍虎旅﹝宋內校場在此﹞。自從北兵渡淮過﹐錢塘潮汐竟無波﹔九重云物紅兜劫﹐一角湖山白雁歌。越中斷送宋山河﹐吳山猶映銷金窩。我到宋汴京﹐曾尋宋宮殿﹔艮嶽﹑靑城𨿽不存﹐龍階黼坐依稀見。汴梁千載護朝門﹐潘﹑楊兩湖仿畿甸。如何此地數百年﹐吳山莽莽寒煙徧﹗杭州況是錦繡鄕﹐杭都運比汴都長﹔當日愛看天水碧﹐只今惟見夕陽黃﹗此山𨿽不峻﹐襟帶美江山﹔錢江城南去﹐明湖城外環。不須彊弩射潮水﹐大江入海不復還。江不還﹐湖不瀉﹔我在山頭望山下。雲中大笑海陵王﹐空畫吳峯來立馬﹗

﹟葛嶺洪忠宣廟畱題

忠貞气繞煉丹臺﹐廟貌千秋葛嶺開﹔鵒讖鵑聲無限恨﹐龍髯馬角有餘哀﹗祀同浙水﹑吳山永﹐人自冰天雪窖來。可嘆朝端蘇屬國﹐冷官亦惹檜枝猜﹝「嘆馬角之未生﹐魂消雪窖﹔攀龍髯其莫逮﹐淚灑冰天」﹕本忠宣祭徽宗文——亦作朱弁﹐蓋二人同祭也。徽宗畫鸜鵒﹐見「中興書畫錄」﹞﹗

﹟西湖雜詠六首﹝選三﹞

靈隱寺邊觀海亭﹐南峯登後北峯登﹔六橋煙柳三潭月﹐消受湖山得未曾﹖

湖上依然似畫圖﹐冬靑樹冷六陵蕪﹔孤臣長占棲霞嶺﹐宋代湖山半畝無﹗

西泠橋畔帶垂楊﹐亭子孤墳送夕陽﹔虎阜眞娘此蘇小﹐蘇﹑杭眞个美人鄕。

﹟過錢淸江卽事

夜行錢淸江﹐月光明如晝﹔顧望錢淸堰﹐一錢誰消受﹗廉吏說劉公﹐漢時賢太守﹔一江畱淸名﹐遂覺錢塘陋。我攜杖頭錢﹐淸風亦兩袖﹔兼有月當頭﹐不用一錢酎。較公爲不廉﹐千山萬壑收﹔中原山徧看﹐更願浙東覯。泛舟向會稽﹐江山若故舊。

﹟登會稽山﹐拜禹王廟﹔上謁禹陵﹐觀窆亭﹑訪菲泉﹔再遊禹王寺﹑探禹穴﹐轉出陵坊﹔至山庭﹐讀岣嶁碑三十韻

早年讀「禹貢」﹐緬仰禹王功﹔八載釋玄書﹐四海盡來同。稍長觀史書﹐益慕禹王風﹔萬里探禹穴﹐願追太史公。不信年遲暮﹐始到會稽中。會稽水渺渺﹐會稽山嶐嶐﹔霈然下雲雨﹐帝澤九州丰。餘潤及海外﹐豈獨限浙東﹗我自海上來﹐中原見髙嵩﹔曲阜拜孔子﹐兗州仰岱峯。徧訪九河迹﹐無若神禹工。直北上燕京﹐颷輪出居庸﹔回舟下渤海﹐再度入吳淞。細考三江瀆﹐亦爲大禹通。於玆拜禹廟﹐豈爲騁遊蹤﹗禹陵咸若亭﹐萬古白雲封﹔石壁菲飲泉﹐信乎儉徳崇﹗窆石及古篆﹐卓立靑芙蓉。繞陵列雲樹﹐疊嶂若長墉﹔陵下姒家村﹐陵右榖神宮。澤比榖林堯塚遠﹐不共蒼梧舜塚終。時世談神奇﹐萬靈來朝宗﹔傳說殿上梁﹐亦復化二龍。廟內蒼水使﹐河精海若從。我再登禹寺﹐寺後穴蒙蒙﹔宛委所封處﹐疑有藏圭琮。嘗想岣嶁碑﹐衡嶽靈气鐘﹔何年陪禹硎﹐古字玉瓏璁。離離秦望山﹐斯篆邈難窮﹔南巡畱盛典﹐禹頌傳九重。

﹟瑞安李茂才叔諴相遇孤山寺﹐酷愛餘詩文集﹔邀遊鴈宕﹐願爲東道主。余以遠遊歷半載﹐方自會稽還﹐未得如願﹔賦此爲後遊之券

浙江夙稱山水窟﹐異境乃在溫州灣﹔溫州有客邀我遊鴈宕﹐我魂已掛三十六峯間。身𨿽未到神先往﹐敢笑康樂山緣慳﹗或云靈峯七十七﹐中有天闕靑雲關。我今足迹半天下﹐名山亦半識其顏﹔其實勝處多未至﹐𨿽上會稽﹑未上天臺山。卽今偃蹇西湖裏﹐湖上山靈仍未一一相往還。況乃龍湫從天下﹐豈易龍鼻﹝泉名﹔卽雁宕峯﹞披云觀﹗霞客一再尋鴈湖﹐峯頭蕪艸赤波瀾﹔靈運遊蹤所未發﹐永嘉閟奧誠難攀。我閩尙有武夷九曲勝﹐安得曲曲都向眉梢攢﹔放翁才到六曲止﹐晦庵地主空盤桓﹗君爲雁宕作主人﹐主賓應盡名山歡﹔再把餘詩展向鴈宕看﹗

﹟自閩海入閩江作

海天一色云瞢騰﹐雲開何乃見長城﹗長城非城千山靑﹐中有山門五虎橫。山門蕩蕩連海門﹐千回百折長江奔﹔中流江峽成海峽﹐束縛蛟龍畱潮痕。潮來潮去山重疊﹐錢塘潮水不足論。舟人金牌﹑長門裏﹐重重鎖鑰江海水﹔宛轉亭頭又館頭﹐羅星塔山連雲起﹝自金牌門至羅星塔﹐皆港名﹞。我自東北歷東南﹐港門無此靑巉巖。大沽﹑黃浦劇深通﹐平原兩岸蔑峯嵐﹔山東海港有山險﹐長流難得長山掩。江心隨處況有磯﹐豈比金﹑焦山兩點﹗堪痛甲申邊釁開﹐如此江山釀禍胎﹔兵備空傳藏艦浦﹐洋氛竟及釣龍臺﹗於今江面澄如練﹐馬頭﹑馬尾﹝並江名﹞滄桑變﹔不堪回首念昔遊﹐閩中山水依稀見。

﹟遊華歸後偶得四首﹝選二﹞

吳﹑越﹑燕﹑齊﹑楚﹑豫山﹐一時看盡好山還﹔更從渤海來東海﹐閩嶠千峯四顧間。

華夏淸遊劇半年﹐老懷負卻好江天﹔秦淮河上﹑西湖裏﹐不喚笙歌載酒船。

●專著﹝一﹞

中西戰紀

﹟中西戰紀

自序

華洋相隔數萬里﹐英吉利處極西﹐其峽東八十里卽法蘭西﹐古羅馬西境也。自古以海爲絕﹐今反以海爲通﹔通而交﹐交而爭﹐爭而戰﹑而和﹐亦世運之大變矣。東西自昔莫達﹐或謂洪水以前﹐世界大同者﹔其說無稽也。中國之可稽﹐自太升伏羲氏始﹐始有書契﹑有甲歷﹑有教養﹔而西方開化之始﹐後於伏羲氏二千有餘年﹐而其事尙難稽。西書所載﹐亞洲之西立國最早者波斯﹐在我有夏之中﹔非洲之北立國最早者埃及﹐在有夏之季﹔歐洲之南立國最早者希臘﹐在有商之初。而羅馬肇於歐洲之中﹐在東周之末﹔吞並四國﹐統一歐洲﹐在西漢之世。其通於中國﹐見於「後漢書」——在東漢桓帝之二十年。維時西方知有秦朝﹐故羅馬之君安惇貢書亦自稱「大秦」。於是大秦一見於「漢書」﹑再見於「晉書」﹑三見於「魏書」﹐爲羅馬通貢之故實。其見於「隋書」﹑「唐書」所謂拂菻——卽大秦者﹐非其舊矣。漢和帝永和九年﹐西域都護班超遣甘英使大秦﹔抵條支﹐臨大海﹐安息人紿之﹐欲度不果。安息之國﹐卽今波斯﹔條支之國﹐卽今阿剌伯﹝徐氏「瀛寰誌略」所云甚確﹔余從之」。余考「魏書」﹑「隋書」謂條支爲波斯者﹐蓋條支之地嘗並於波斯也﹝余考唐大食傳﹐謂本波斯地——大食﹐卽阿剌伯﹞。「魏書」又謂波斯東有安息者﹐蓋卽「漢書」之小安息——在安息東者也。或謂條支爲今俄羅斯之南俄﹝見李氏「西域圖考」﹐元爲阿速國﹝今其南有阿速夫海﹞﹔蓋亦近之。夫條支而爲南俄﹐則甘英所臨大海﹐卽今黑海也﹔條支而爲阿剌伯﹐則所臨大海﹐今地中海也﹕度海皆入羅馬壤者也。漢﹑晉﹑魏之通大秦﹐由南道﹑由海道﹐卽甘英欲度之路。南宋元太祖遣大軍徵歐洲﹐直至日耳曼中原﹐則已滅欽察﹑阿速﹑阿羅思﹑吉利吉思﹑昴可剌各國﹝見「元史」「地誌」西北地附錄及注﹞﹔蓋已並今俄羅斯西土。由北陸行數萬里﹐入歐洲﹔不由海道﹐補漢﹑唐兵力之未及﹝「唐書」﹕骨利幹隸瀚海都督戛戛斯﹐屢受封﹔二國卽今俄國﹞﹐洵偉矣哉﹗然漢驅匈奴﹐而匈奴西破羅馬﹔唐驅突厥﹐而突厥西據大惱河﹕可以遞揚漢﹑唐兵威矣。羅馬前後有三安惇﹝美士「四裔表」作安頓﹞﹐桓帝時爲安惇﹑尼奴﹑丕我﹐西史稱其勇武仁惠。是時﹐法蘭西猶狉狉榛榛也﹔迨其後𨿽爲羅馬大將開拓﹐猶以土蠻視之也。羅馬旣衰﹐法人始叛而立國﹔則南齊武帝之世矣。歐洲喪亂之秋﹐文物掃地﹐制度鮮有存者。而大食興於阿剌伯﹐其君曰謨罕默——「唐書」謂之摩訶末﹐卽回教之祖﹔回教亦襲摩西教﹐而率民以武﹐日臻彊大﹐遂並波斯﹑侵印度﹑據歐土﹐而通大唐。印度﹑波斯受漢唐文化﹐於是輸入大食﹔大食又自受唐文化﹐而轉輸歐洲﹕由是法蘭西以興——大食者﹐西書所謂薩拉森﹑薩拉生者也。

法國當宋哲宗世﹐糾耶教諸國起十字軍﹐遠徵耶路撒冷﹐戍守耶蘇廟墓﹔是爲猶太古都——或謂卽「唐書」拂菻﹐時屬土耳其也。十字軍戰百餘年﹐法國以是疲﹐亦以是彊。迄於嘉慶間﹐拿破侖第一幾統歐洲而敗﹔同治間﹐拿破侖第三欲霸日耳曼而敗﹕遂攺民主。今之來寇﹐民主國也。方其志吞越南﹐朝廷始終不敢認爲屬國。光緒九年已取越都﹐而猶首施兩端﹐不敢過問﹔可謂朝無人焉矣﹗法旣得志﹐大軍直破廣西鎭南關﹔幸而老將馮子材親執桴鼓立兩甄間﹐眾軍踴躍﹐掃法軍如落葉﹔於是爲中西大戰第一﹐亦爲中外大勝第一。而李鴻章屈意媾和﹐旣勝而棄全越﹐藉口於張佩綸馬江之覆﹑劉銘傳雞籠之衄。論者謂二人僨事﹐實由鴻章授意﹔不其然歟﹖馬江之事﹑雞籠之事﹑鎭南關潘鼎新之事﹐罪蹟昭彰﹔而朝廷輒爲所欺﹐傳之國史﹐是非紊矣。余之「戰紀」﹐所以昭其信也。其故﹐積多年之見聞﹔其情﹐參薛﹝庸庵﹞﹑唐﹝薇卿﹞諸筆記﹔其要﹐挈左﹑張﹝二文襄﹞各奏疏﹔而予奪﹐則準彭剛直之簡書。越南形勢﹐余匯今書以通古史﹕元時﹐置爲府路﹔元史言其州縣多峒﹐余略元而溯漢﹑唐﹐所以見其爲郡縣者﹐古也。

嗟乎﹗方法人全力據越之時﹐傾全國之軍長驅而叩重關﹐聲震南鄙﹔以爲不戰﹐淸無以得越。旣得越﹐卽以圖淸。而馮子材等忽使之鎩羽關門﹑垂翅諒山﹐國中壯士﹐爭摩厲抵掌以蕩越南法寇之蹤﹔而朝端乃電掣雷行﹑羽檄星馳﹐前師反旆﹐三軍解體﹕使越地數千里長淪化外。而今而後﹐𨿽有文如張博望﹑武如班定遠﹐而欲張夏風於西渤﹝「魏書」謂西海如渤海﹞﹑誇大漢於大秦﹐難矣哉﹗難矣哉﹗越南近在肘腋﹐非若西洋絕遠。圖之之計﹐彼難而我易﹔乘機恢復﹐則猶有望於後人也﹗

旃蒙大荒落之歲﹐棄生洪繻序於鹿渠寄鶴齋。

卷之上

南洋島國﹐蓋皆中國封貢屬邦也。自明季荷蘭蠶食爪哇等島﹑西班牙蠶食呂宋﹐於是島國日以淩夷矣﹐而猶未及大陸也。自道光初英吉利蠶食五印度﹑侵及滿剌加﹐漸及大陸矣﹐而猶未迫中土也。同治初﹐法蘭西乘越南多故﹐蠶食南圻﹐於是始迫中土矣。

越南自古爲南交﹐羲和候日﹑虞舜放驩兜崇山之地。秦爲南海象郡﹐漢爲交趾﹑九眞﹑日南三郡地。漢之衰﹐士燮猶領交州﹔晉之亂﹐葛洪猶令苟漏﹕固中國郡縣也。馬援任延勤勞之蹟﹐猶有存焉者也。自南北分崩﹐不遑遠馭﹐交趾以南慚淪爲林邑﹑占城﹑眞臘諸國地﹔而銅柱之界在占城之山﹐「南史」載其二﹑「唐書」載其五﹐馬畱之戶﹝伏波所畱﹞載其三百。唐興﹐置安南都護府﹐故有安南國名﹔占臘之都﹝占城﹑眞臘嘗並爲一﹐稱占臘﹞﹐在今祿賴﹝一作農耐﹞﹐稱嘉定省。海口曰柴棍﹝柴棍﹐越音曰堤岸﹔今西貢有堤岸街﹞﹐法蘭西譯爲「西貢」者也。占城﹐本林邑國﹐古越裳氏國﹐漢日南郡地﹔林邑﹐卽漢象林縣地﹐今爲廣南﹐有淸華﹝亦作淸化﹞﹑順化等府。眞臘﹐本漢九眞﹑日南西南徼﹐唐分水﹑陸二部﹝詳見「唐書」及「明史」﹞。西貢﹐爲水眞臘地﹔今各部爲柬埔寨﹐萬曆以後之名也。安南旣彊﹐並占城而兼眞臘。乾隆五十三年﹐阮光平自廣南稱兵﹐逐其主黎氏﹐走我廣西太平府龍州邊。淸髙宗命將遣師薄富良江﹐入其都城﹔阮光平屈服﹐進貢﹐入朝請封。迨乾隆五十七年﹐光平卒﹐嗣子少﹔黎氏甥祿賴王阮福映——號舊阮﹐於嘉慶七年以暹羅兵滅安南新阮﹐來貢﹐自陳祿賴本越裳氏地﹐爲黎氏復讎有國﹐乞攺名越南國。於是詔封越南國王﹐以至今。初﹐越南有五十二府﹐除土司﹐實四十府﹔分爲十三道——其府或僅此中國一縣。後攺爲四十省﹐分爲南﹑北圻﹐北圻又分爲中圻﹔北圻十八省﹐中圻十二省﹐南圻十省。富春本順化省﹐阮氏京都也﹔河內﹑南定﹑北寧﹑山西﹑海陽﹑興安﹑興化﹑宣光﹑太原﹐上北圻等省也﹔諒山﹑淸華﹑乂安﹐下北圻等省也﹔嘉定﹑邊和﹑安江﹐南圻等省也——淸華﹑乂安﹐又劃爲中圻也。河內至海陽﹐爲五大省也。其地北連廣西﹑雲南﹐西邇南掌﹑暹羅﹐東﹑南際海﹔東﹑西千七百里﹐南﹑北二千八百里。嘉慶初﹐再割柬埔寨﹐南﹑北三千有餘裏。北圻戶口千二百萬﹑甫圻戶口二百餘萬﹐柬埔寨所存各部戶口五百餘萬。柬埔寨﹐本服役於越﹔同治後﹐離越而屬法矣。

初﹐法蘭西兵船屢窺越南﹔咸豐八年﹐入廣南之■﹝氵曩﹞沱汛﹐被炮擊而退。咸豐九年﹐犯順化海口﹐被戰艇焚攻﹐均不得逞。咸豐十一年﹐突以兵艦據西貢。同治元年﹐因越人焚教堂﹐遂攻取嘉定﹑邊和﹑定祥三省。同治六年﹐再因教士啟釁﹐復襲取安江﹑河仙﹑永隆三省﹐彊迫立約﹔而南圻所存惟平定﹑富安﹑平和﹑平定四瘠省﹐法國復侵淩不已。越王憤之﹐於是撫用劉永福以禦法。永福者﹐字淵亭﹔廣西上思州人。少年﹐負气不馴﹔廣西亂﹐亦聚黨從寇。咸豐七年﹐湘軍起﹐王珍﹑蔣益澧先後蕩平廣西﹐永福乃率數百人崎嶇出關﹐據越之保勝。保勝爲越覉縻州十六州地﹐亦號十州﹔保勝爲興化省水尾州﹐非華界﹐而越亦視爲邊外﹐山路通廣西﹑亦通雲南。先有粵匪嘯聚其間﹐時擾居民﹐越官苦之﹔永福至﹐則驅逐諸粵匪﹐與居民相安﹐而收其課稅以養部眾﹐部下多娶妻生子。眾呼永福劉二﹐遂傳爲劉毅﹝「毅」或作「義」﹞﹔屢勝法軍之後﹐劉毅之名遂播海內外﹐十州人且「父」呼之。性持重﹐禦眾嚴﹐而能卹部下。少不讀書﹐略曉大意。所聚多兩粵亡命不逞之徒﹐而能駕馭之﹔屢掃蕩十州匪﹐據一方﹐號「黑旗軍」﹐如一敵國﹔越初亦忌之。同治八﹑九年間﹐法國有事﹐法王拿破侖第三爲普魯士所虜﹐都城巴黎爲普魯士駐兵﹔旣割地﹑償兵費﹐普兵去而內亂起。於是﹐越南得以息肩者三年。同治十二年﹐國稍定﹐於是復逞兵於越南。大將安鄴率兵艦自西貢來闖河內﹐破河內省城不去﹔勾結賊首黃崇英﹐冀吞全越。崇英有眾數萬﹐號「黃旗」﹐縱橫越北圻地﹔旣通法國﹐益鴟張﹐遂出而據北圻迆北之省﹐與河內法兵相應。河內者﹐北圻總匯﹐水陸要衝﹐扼越國之腹心﹐漢交趾郡治羸﹝音「連」﹞■﹝阝婁﹞城在焉。後爲交州﹐唐置安南都護府。安南歷代迄黎氏﹐國都於此﹔爲奉天府——所謂「東京」也。北倚富良江﹐西有浪泊湖﹐爲馬援駐軍墮飛鳶之處。富良江﹐又名洱河﹐又名紅江﹑沱江﹔支流繚繞於省城以達海。隔海■﹝氵義﹞爲順化省﹐本秦象郡﹐漢日南﹑象林縣治。阮福映有越南後﹐富春京置於此——所謂「西都」也。於是東京奉天降爲升隆城﹐後攺懷徳府﹐卽河內省治﹐領四府﹑一道﹑十七縣。法軍據此﹐則上下游聲气爲之不通。越王阮福時﹐乃乞師於中國以靖黃旗﹔命山西按察使梁輝懿赴保勝﹐以招撫劉永福。永福先於十一年冬﹐與廣西巡撫劉長佑所遣軍夾擊法將沙爾兵於諒山南大勝而剿土匪﹐得守備銜﹔及是﹐則率所部黃守忠﹑楊著恩﹑吳鳳典各團練營以赴之——所謂「黑旗劉團」也。當是時﹐黃旗賊四出﹐黃崇英已盤踞山西﹑太原一帶﹐自保勝達河內之路皆爲所梗﹔永福乃約隊裹糧﹐潛逾宣光大嶺﹐繞道以赴河內。至則安鄴方休兵城中﹐城門不閉﹐置守候﹔永福乃伏兵城外﹐率大隊斫守候兵﹐直搗入城。法守將不虞敵兵之至﹐槍炮不及發﹐短刀接戰皆不支﹐潰而出城﹔伏兵齊起﹐多死槍下﹐走及船者不及三﹑四﹐塡屍載道。越日檢積屍﹐袖章自三純至五﹑六純者不可勝數﹐皆將弁也。安鄴袖章最多純﹐乃梟其首送順化都城。安鄴爲法國健將﹐吞並南圻﹐多其主謀﹔旣被馘﹐法蘭西舉軍奪气。英國日報傳之﹐並繪劉毅像於新聞紙上。是時越都議和三大臣適至﹐法人遂拘置艦中﹐勒令劉團撤退﹔於是﹐越督師大學士黃佐炎檄永福軍退回保勝州。法人乃就和議﹐退軍西貢。越王卽授永福三宣提督官——三宣者﹐宣光也﹔時永福三十七歲矣。黃守忠以下﹐授官有差。黃旗賊方猖獗﹐聞法軍敗﹐气頓餵﹕而廣西提督馮子材軍已至﹐分軍圍山西﹑太原賊﹐一戰賊潰﹐遂禽黃旗賊魁黃崇英﹐斬於軍門。餘黨葉成林及朱冰淸竄據十州三猛地﹐永福發兵降之﹔散黨韋二﹑文三等走南掌﹐黃守忠追斬之﹐南掌王三人出犒師﹐黃守忠凱還。於是﹐越南無事者數年。

光緒初年﹐中朝方與俄羅斯折衝於伊犁﹔迨光緒七年﹝辛已﹞秋﹐法蘭西復蓄志思逞﹐日增兵以圖越南。雲貴總督劉長佑以聞﹐謂『法人若並越南﹐必請置領事於滇南蒙自各地而攘交界礦山﹐其時外交必倍棘﹔請早爲之備』。奏入﹐不報。十月﹐命駐英﹑法使臣曾紀澤向法廷辯詰﹐命北洋大臣李鴻章籌辦法。十一月﹐諭各省疆臣合力圖維﹐諭滇﹑粵督撫查探事情籌防。光緒八年﹝壬午﹞二月﹐法蘭西兵艦由西貢駛至海陽窺探水道﹐以圖河內。三月﹐率水陸軍直犯河內﹔越軍官守東京者駭其炮火﹐皆潰﹐總督黃曜死之。法兵入據省城﹐遂欲割其北寧﹑山西﹑興化﹑宣光四省﹐以斷中國之路。是時粵督張樹聲移直督﹐將行。適朝鮮有事﹐日兵入其王宮﹐乃亟調兵艦﹐命提督吳長慶率軍往定其亂﹔而法軍於是從容恣肆於東京。黃佐炎爲越國戚重臣﹐任督師﹐北圻督﹑撫以下均受節制﹔及是﹐則檄劉永福兵赴河內。永福有屢平土匪功﹐憾佐炎不奏聞﹐遂屢調不應。滇督劉長佑召入朝﹐密陳中朝須用劉永福﹐濟其餉械以制法。吏部主事唐景崧亦廣西人﹐則遊說總理衙門﹐謂「用劉﹐須有人以聯絡之」﹐己願當其任﹔謂「劉永福而潛師逾廣平關﹐攻南圻之定祥﹑永隆劫其商埠﹐則北圻之危自解」﹐己願往說越之君臣﹐釋其嫌疑。總理衙門大臣李鴻藻代爲陳奏﹐於是中旨發交署雲南總督岑毓英差遣。景崧欲一至越都﹐乃先向粵東﹔時曾國荃爲兩廣總督﹐獎之曰﹕『疆臣循法度﹐不能爲破格事﹔陳湯﹑傅介子﹐須君等爲之矣』﹗十二月﹐自瓊州海口泛舟三日﹐至順化海口﹔又四十里﹐至順化。順化卽富春京﹐今越王在焉﹔命大臣與筆談﹐不得要領而歸。再由海陽省寧海汛登陸﹐抵山西﹐始往見劉永福。光緒九年﹝癸未﹞二月﹐法蘭西兵破南定。南定省在河內南﹐華軍劉團所不能及也﹔富庶爲五大省之一﹐支河達富良江。當十八日攻未能下﹐十九日以炮火掩步兵﹐始破東門﹔越提督陣亡﹐總督武師晏遁務本縣。至是﹐越失兩巨省矣。廷諭廣西布政徐延旭出關﹐總兵黃桂蘭﹑陳得貴﹑道員趙沃布防﹔命李鴻章回北洋大臣任﹐節制粵東﹑西﹑雲南三省軍﹐籌辦全局。於是與法使寶海互議通商﹑分界事﹐李鴻章欲以富良江爲界﹐分護越南﹐許其通商雲南邊保勝州﹔寶海以爲不去黑旗﹐通商必不可行。李鴻章難之﹐方籌移屯之方﹔而寶海回國﹐和議中止矣。

先是﹐唐景崧會劉永福﹐說以取越南自王﹔永福謝不敏。至是﹐黃佐炎復調永福﹐凂景崧勸行﹔永福乃於三月十九日祭旗﹐進兵懷徳府。有親兵隊﹑七星隊﹑八卦隊﹑洋槍刀斧隊﹐各有旗﹐色純黑﹔角聲烏烏﹐馬蹄蹴踏華譁。而前營黃守忠﹐已於二月先奉黃佐炎檄﹐進駐丹鳳縣﹔丹鳳在山西東路五十里﹐南下三十里卽河內省。守忠字藎臣﹐廣西思州人﹐俗呼「北江黃」﹐二十六歲﹔聚八百人出關。永福得其眾﹐勢乃壯﹐依倚二十年﹔所部時千三百人﹐倍於吳鳳典﹑楊著恩左右營﹐軍餉仰越官——不出於永福也。當二月間﹐法軍下攻南定﹔越總督張登憻兵數千——號一萬﹐又募華勇趙福星等五百人爲前鋒﹐駐慈山府及新河。新河者﹐富良江所開支河也﹔距北寧五十里。渡河爲嘉林府﹐渡江卽河內省。故法軍來攻華營﹐華勇拒之力﹔而軍火不給﹐越兵不敢援﹐棄壘退﹐越兵遂潰。蓋越制﹕靳彈藥﹐臨敵記數﹐或責將士償﹔而法蘭西軍火無限﹐往往以此見敗。迨永福進駐懷徳﹐軍心稍壯﹔四月十三日﹐遂大戰於紙橋﹐斬其將李威利﹐遂大捷。紙橋者﹐省會地﹔東二里卽河內城﹐西三里卽永福營。橋下水涸﹐中爲大道﹐左右村田。當初九夕黃守忠耀兵城外﹐毀其教堂﹔敵不敢出。十一日﹐諜報法兵齊集。越日﹐黃佐炎得城中越官密報﹐法兵一千守城﹑三千人卽出決戰。著恩聞之﹐願當前敵﹔劉永福戒勿亟﹐戰洋人須待其惰。著恩曰﹕『見洋鬼而能忍者﹐非夫也﹗𨿽死﹐不懼』﹗於是率其右營﹐不俟飯﹐裹糧馳扼紙橋。兵分三隊﹐頭隊據橋旁關帝廟﹐二隊列廟後﹔自率親兵爲三隊﹐列大道右。永福亟命左營吳鳳典伏道左﹐爲奇兵﹔黃守忠營扼大道迎敵﹐爲正兵。前隊甫齊﹐法兵已布滿橋東﹐鏡瞰廟中﹔槍炮齊舉﹐瓦飛棟折﹐人語不聞。有四純巨酋怒馬登橋﹐右營火筒飛出﹐擊中人馬﹐落橋下爆死﹔後從者亦中火。法隊一退﹐席地吸酒﹐醉復起。十人一隊﹐連環施槍﹐魚貫過橋﹔或從橋兩旁前僕後繼﹐進不顧屍。右營頭隊爲衝入﹐二隊亦復不支﹔忽一股抄廟後﹑一股趨大道﹐夾擊三隊﹐著恩植立不動﹔忽一彈貫雙股﹐左右橫屍﹔親兵掖之﹐堅坐不起。忽一彈中腕﹐仍坐地輪開十六響短槍﹐殺十餘人﹔又一彈﹐中胸亡﹕右營潰。方右營之急也﹐永福馳出﹐已失著恩﹐而守忠頭隊﹑二隊接戰亦不敵﹔永福再進﹐而前營頭隊又敗。於是守忠躍出﹐死戰不卻﹔永福揮出後隊兵﹐吳鳳典兵伏道左者起而橫衝法陣﹐前營兵則直衝法陣﹐右營兵潰者復集﹔由是劉兵﹑法兵紛攪一團﹐隊伍錯亂。黑旗兵刀斧齊下﹐法兵槍不及施﹐呼聲震地﹔劉軍殺而進﹐法軍潰而退。追至城西﹐法軍亟閉關﹔永福嘆曰﹕『更有一營生力軍﹐取河內城矣﹗今肫卿方亡﹐柰何』﹗肫卿者﹐著恩字也﹔少年英偉﹐爲劉團健將。是時法屍徧野﹐斬一純至四純兵官三十餘級﹐斬法兵數百﹐傷者無算﹔奪獲洋槍﹑馬匹﹑刀劍﹑喇叭﹑時辰表﹑千里鏡﹐不可勝計。一巨酋中彈坐地﹐脫帽搖手﹔一兵遽前斫其首﹐視其袪五純。翼日﹐法軍欲以二萬金贖其首﹐始知爲起事取東京主將李威利也。黃佐炎紅旗報捷﹐越王立授劉永福一等義勇男﹐黃守忠﹑吳鳳典以下各進秩。鳳典力戰亦負傷﹐卹陣亡兵士三十家﹐賞斬李威利者銀二千。著恩妻陸氏守節﹐後封旌。越旬﹐永福耀兵紙橋﹐祭死綏士卒﹐以誘法軍﹔法軍不敢出。法塚聚成京觀﹐殘甲徧地﹔徇關帝廟至河幹翁仲祠﹐鳴槍歸。於是馳檄布告中外﹐負槍來就軍者響應﹐遠近饋運不絕。徐延旭聞於朝﹐五月﹐廷諭﹕『法人經此挫敗﹐其增軍報復﹐自在意中。越邦孱弱﹐勢難持久﹔徐延旭素悉關外情形﹐所奏布置壯聲援﹑資備禦﹐頗合機宜。糧餉軍火﹐深慮不繼﹔必須源源接濟。玆已撥給銀二十萬兩﹐卽著雲南倪文蔚﹑廣西徐延旭籌發﹐以裨大局。唐景崧已有旨準其畱營﹐倪文蔚等當令其妥愼辦理。欽此』。五月﹐徐延旭出關駐諒山﹐復至北寧觀形勢﹔雲南布政唐炯出駐蒙自縣﹐延旭回駐龍州。景崧建議﹕『當於是時出軍助永福﹐迅取河內﹔法國新敗﹐猶未增兵﹑增餉﹐事易轉圜』。不從。而法使脫利古至上海與李鴻章議和﹐多所要挾﹔中朝亟盼其成﹐鴻章復陳奏不可進兵﹔而法使悻悻去﹐法國兵添進越南矣。

五月旣望﹐法兵船三艘由紅江駛上山西暍江﹐劉營距江幹十里﹐無炮臺可扼﹔有扒船管帶貢生李唐率六板船截戰﹐法船發炮數百響——一髙一低﹐不能命中﹐反爲岸炮中傷而退。當是時﹐法軍日攻越南﹐我國不敢過問。我總兵陳得貴率二營駐北寧﹐法國新簡使臣徳理到京﹐反來詰問﹔朝廷始終諱之。六月﹐越南國王阮福時薨﹐無子﹔入繼三子﹐眾立其堂弟朗國公﹐宗室阮說輔政﹕人心惶惶。七月十三日﹐法兵大至。是時﹐劉永福得中旨撥廣東﹑淮上二餉協濟﹐亦已添募﹐分兵六營。法兵由懷徳府分兵五枝進撲劉營﹐四枝分攻前營及左右營﹑武烈營﹔而永福本營在四營後﹐則一枝據大道窺劉營。有武煒營在十里外河幹﹐則法兵船九艘﹑陸兵五百循河岸並攻之。敵之攻劉營也﹐槍如雨至﹐炮聲如雷﹔永福傳令各軍﹐堅伏毋動。法軍逼攻武烈新軍﹐右營韓再勳分兵馳援﹔法海防弁喬爾赤領客匪助戰——客匪者﹐粵中匪類應法募者也﹐黑旗軍不動﹐法軍亦不敢進。客匪旗一前一卻﹐自日及午﹔永福登望樓見敵怠﹐下令開壁﹐各營馳出﹐眾槍齊發。敵出不意﹐爲之辟易﹔復合五枝攻大道——大道先有黑旗長墻﹐右營憑而擊之。喬爾赤傷斃﹐客匪潰﹔劉軍馳斬法軍數十﹐敵气餵﹐午後遽退入懷徳城。而河幹武煒營孤懸河岸﹐統帶連美﹑何有龍﹑葉成林已與法水陸軍鏖戰一日﹐彈盡力困﹔適黃守忠援軍至﹐擊退陸虜﹐河漲驟發﹐遂拔以行﹐乃報捷諒山﹑北寧及滇桂督撫。是夜﹐大雷雨﹐連綿至望日不止﹐水漫營地﹔敵復決紅江堤﹐水添二﹑三尺。永福乃率諸軍攜竹舟﹐護唐景崧等冒水三十里至丹鳳﹔敵艦之在河幹者﹐發炮不絕聲。七月旣望﹐抵山西省﹐城不沒者二尺許﹔北寧亦浸﹐文報不通——蓋越南﹐本澤國也。是時﹐黃守忠軍扼丹鳳﹐劉永福退守山西。而法軍當七月十三日懷徳挫後﹐不敢迫劉軍﹔乃於十六日駕兵艦南下富春﹐攻順化海口﹐宗室阮說督兵接戰。十七日﹐海口不守﹐法軍入都城。維時故王未葬﹐嗣君在位一月﹐阮說啟太妃攺立阮福升﹔外寇內訌﹐至是降於法﹐立約二十七條。第一條﹐卽擯中國於越外﹔其他﹐則政權﹑利權均歸法人﹐而逼越王命外省退師也。徐延旭奏﹕『法軍攻順安﹝卽順化﹞﹐越軍抵禦﹐斃其眾一百數十﹐法僅攻破近岸一鄕屯﹔勝負未分﹐倉卒求和﹐卽飭劉永福回駐山西﹔臣通籌全局﹐寢饋不安﹐欲退不可﹑欲戰不宜。乞飭下總理各國事務衙門知照各國﹐俾曉然於中外是非之所在。謹將「法﹑越和約」進呈』。於是鴻章復與法使議和﹐法使要挾恫喝﹐甚於從前﹔總署致書法使﹐謂『越南久列藩封﹐歷經中國用兵剿匪﹐保護有年﹔卽同治迄今二十年間﹐糜餉千八百萬兩﹕有造於越而無損其絲毫﹐天下所共見。今法人侵陵無已﹐豈能受此蔑視﹗倘我軍駐地﹐汝國竟敢來犯﹐惟有開仗而已』。於是朝旨升延旭爲廣西巡撫﹑唐炯雲南巡撫﹑黃桂蘭廣西提督﹐命徐延旭催永福規復東京。命滇督岑毓英增兵防邊﹐旋命出關督師﹔命唐炯迅赴前敵備戰﹐並濟永福餉械。至是﹐永福名﹐始顯見朝命﹔前此猶陰濟焉。而唐炯至蒙自﹐反欲催撤永福兵回近邊﹐以固山西門戶——山西卽古勾漏地﹐「漢書」所謂「苟漏」也﹔而是時劉軍屢捷有名﹐不肯退師。黃佐炎則謂劉團爲全圻所系﹐不願令專守一隅﹔毓英﹑唐炯復函景崧勸退﹐景崧婉辭﹐旋以危詞來怵。方辧論間﹐而富春警報至﹑降約亦至﹐永福大驚。八月初一日﹐法國兵輪六艘乘水漲﹐由紅江入攻丹鳳劉營﹐又陸兵千餘循堤而進——丹鳳四面環暍江﹐長堤直通河內﹔黃守忠踞堤奮戰﹐已亡三哨弁﹑死勇丁數十﹐守忠握刀坐地不退——親兵守之。敵軍進﹐守忠叱而起﹔連發三十響槍﹐獨驅數百人﹐或走﹑或踣。而堤狹彈密﹐敵避堤下﹐黃軍亦趨堤下。兩軍對槍隔五尺堤﹐昂頭卽死﹔而船炮多過堤擊營中﹐開花如雨﹕水陸受敵。永福一方督戰﹐一方飛函乞援。是時景崧在後路軍營﹐而法艦一艘駛在山西下游二十里日昭社﹝越南縣轄皆社﹞﹐僉云「不可分兵」﹔景崧謂『敵恐我救丹鳳﹐故以孤輪掣我。劉敗﹐省城亦不保﹔劉勝﹐山西之危自解』。乃遣黃雲髙﹑田福志冒雨拔隊往﹐並借滇營逼碼一萬解劉營。維時黃軍﹑法軍相持堤下﹐露坐兩晝夜﹔戰場一綫﹐水漫平地﹐無由出奇制勝。永福料水軍不退﹑圍不解﹐乃向黃佐炎營輦三千筋神炮——實笨炮也﹔初三日﹐六發中其五艦退。堤下法兵遂乘大雨驟奔﹐黃軍追斬百餘級﹐傷者不計﹔而前營精銳實損於此戰矣。是役也﹐三日夜不斂隊﹐黑旗居陷阱中。當危急時﹐亦稍稍有遁者﹔賴桂軍二營接濟而勝﹐中國軍旗猶揚於越南也。

八月初九日﹐黃佐炎復接越南樞密院傳王「退兵諭」。是時﹐唐炯﹑徐延旭已膺巡撫﹐黃桂蘭亦升提督。唐炯又促永福退兵﹐並將雲南營先撤﹔惟黃佐炎仍欲畱劉營。永福進退失據﹐不得已﹐亦傳令隨滇兵退守山西﹔旣又欲退歸保勝﹐黃守忠攘袂起曰﹕『軍門棄數月戰功﹐退山西已失算﹔復退保勝﹐如將士何﹗請將全軍付末將守山西﹐功歸軍門﹐罪歸末將』﹗他將弁亦慷慨助言﹐永福嘿然﹐乃不果退﹔而由此黑旗軍气沮矣。是時桂軍黃雲髙﹑田福志﹑黃中立三營駐山西﹐滇軍張永淸﹑林大魁二營竟拔退興化﹐唐炯徑返雲南省城﹔朝旨命唐景崧帶兵四營——賞給四品銜﹐命雲南月助劉餉五千兩。九月﹐兩江總督大學士二等侯左宗棠奏請出關禦敵﹐且薦福建前布政使王徳榜帶兵八營赴桂邊協防﹔得旨﹕『王徳榜迅速募軍﹐歸徐延旭節制』。粵督張樹聲奏請出關﹐得旨﹕『卽帶兵輪赴富春』。命岑毓英督率各軍卽往圖東京﹔毓英覆奏謂﹕『雲南門戶爲重﹐臣出關伊始﹐軍心未定﹐不能捨近圖遠』。張樹聲亦陳越南海口法人所據﹐廣東復無巨艦可出洋﹕均不果行。於是﹐法軍得以專政山西﹑圖北寧矣。九月二十二日﹐有旨賞劉永福銀十萬兩﹐以嘉其效忠之誠﹐卽由廣西藩庫提給﹔是爲獎劉軍之始。十月﹐永福自山西出募軍﹐亟盼賞銀爲餉﹔而延旭入趙沃讒﹐不卽付。凡軍火由諒山解山西者﹐至北寧﹐輒爲趙沃截畱。永福軍心因而渙散﹐復無機關大炮﹐於是山西防務岌岌矣。上諭岑毓英等﹕『前奏滇軍駐屯山西﹐船炮可及﹐城中防守不易﹔惟該城東距北寧較近﹐必應固守以爲犄角。唐炯無故率行回省﹐以致邊防疏懈﹐著革職畱任以觀後效﹐並卽赴邊進紮』。——唐炯在咸豐季﹐以知州守綿州城﹐募兵禦寇﹔後以部下黔軍斗湘軍﹐爲川督駱秉章論罷。旋復知州職﹐稱庸中佼佼﹔及爲巡撫﹐竟僨事。十月﹐法由河內築石路﹐運炮直達丹鳳。黃桂蘭自北寧派兵襲入海陽省城﹐法軍還擊之﹐退。十八日﹐法艦一艘至山西﹐劉軍出卽退。二十二日﹑二十四日﹐連泊五艘於省城北對岸﹔劉軍以扒船迎擊施炮﹐各無損。東路來法兵千餘﹐駐城十里外。或謂劉軍當紮城外數十里﹐永福不從﹔而造竹筏攔江﹐築炮臺於河岸堵截。又於城北河堤密排舊拙炮﹐擊來船。北關外有市五里﹐達河幹﹔築柵五重。新勇到千餘乏餉﹑乏械﹐迄未成軍﹔十萬賞銀不發﹐請調興化滇軍不至。十一月初二日﹐越嗣君畏法逼﹐自裁﹔姦黨立其第三繼子阮說子爲君。法人遂於是日破興安省﹐拘巡撫﹑布﹑按至河內槍斃——興安東北接海陽﹐西北接北寧﹑山西﹐南界南定﹐西界河內﹐東際海﹔於是山西喫緊。法兵艦日夜往來新河﹐遊騎至城下﹔景崧料北寧桂軍不出﹐乃函催滇軍。初九日﹐滇軍張永淸三營至﹐紮西門外﹔兵多病弱。初十日﹐永福重扼陸路﹐駐外城﹔景崧駐內城﹐黃守忠前營﹑吳鳳典左營紮東門外﹐連美﹑朱冰淸武緯兩營紮東門口﹐韓再勳右營﹑胡崑山武烈營﹑劉榮瑂七星隊四營並景崧所統李應章一營紮北門外﹐李唐一營並景崧所統賈文貴半營則紮南門外。初﹐官軍多冒黑旗﹔及是﹐始豎「大淸」旗。十三日﹐河內法軍傾城出﹐戰艦十二艘﹑載糧民船四十﹑彈藥車五百﹑陸軍四千進薄山西。九月望日﹐水陸並進。敵懸大炮於船桅﹐測擊城中。陸軍由東北進擊北門﹐我軍七營迎敵。七星隊搴旗直進﹐法軍退據一村﹐槍自村樹擊出﹐煙焰蔽空﹔韓再勳﹑李應章兵滚地發槍﹐對村門而擊。永福傳令黃守忠﹑吳鳳典等軍由東抄擊北門敵後﹐阻於溪﹐不卽至﹔前敵方獻馘﹐忽報黑旗兵敗入城﹐法兵已奪頭柵﹑破北門各營。永福大詈將士﹐且詈官軍先遁﹔則因堤下炮臺爲敵擊碎﹐軍士一譁﹐各倉皇潰﹐敵遂乘之﹐不知孰先走也。日旣夕﹐各軍出奪柵﹑奪堤﹑奪營地﹔則虜槍齊舉﹐開花炮滿城中﹐亂民狂奔﹐不能衝入矣。卽飛羽書請援於北寧﹐不至﹔旣望夜﹐尙守城中﹐法兵亦露坐堤上。十七旦﹐法兵攻北門﹔我軍擲火包﹐竹城爲焚﹐敵屍滿城下。辰刻﹐船炮又至﹐碎鐵滿城﹔越民皆哭。已刻﹐略息。午刻﹐復懸炮西門古剎﹐槍炮復震﹔開花炮子滿地﹐滿空鴟聲。莫矜智守西門﹐炮最烈﹐城崩樓毀﹐派鋤夫築地營﹐倉卒無應者﹔黃佐炎至﹐無人色。南城越兵驟放炮﹐著白衣﹐樹白旗迎敵。未刻﹐官軍告彈竭﹔於是各走東門﹑南門越城壕而出﹐各軍相失迷道。二十日﹐始崎嶇渡沱江﹐陸續至興化省﹔永福軍半入十州﹐半至興化。興化省城極貧﹐永福在此收集潰軍﹐苦於軍火蕩盡﹑倉糧不給——是地去山西寇屯僅七十里。二十四日﹐滇軍統領丁槐率隊帶銀來撫潰師﹐則十二營三千八百人亡失四百餘。是役也﹐各軍麇聚山西一城﹐軍心不一﹑號令不齊﹑槍彈不足﹔旣無機關炮以制敵﹐復不造地營以禦炮﹕堤上一讙﹐全軍震動。廣西北寧之軍不援﹐則諉曰雲南邊界﹐雲南則曰黑旗屯地﹔互相觀望﹑互相委卸﹐以至於俱敗﹕蓋督勵之無人也。

山西旣失﹐徐延旭信前敵之言﹐猶奏「北寧斷無他虞」﹔廷旨責其敷衍誇張﹐是否確有把握﹖光緒九年十一月﹐永福軍駐興化。十二月望﹐岑毓英軍至保勝﹐唐炯去﹔唐景崧自興化行水陸數日﹐謁岑毓英。光緒十年﹝甲申﹞正月初十日﹐岑毓英乘舟東下——軍萬人﹐自保勝抵家諭關﹔劉永福來謁﹐毓英優禮之﹐編其軍爲十二營。時法人在山西日備戰守﹐遊弋至三江口﹐雲南廣西軍報遂沮——三江口在山西上三十里﹐地名屯鶴﹐亦稱三岐口﹔北來一水爲瀘江﹑西來一水爲沱江﹑西北來一水爲洮江﹑又曰紅江﹐匯於此爲洱河。下達河內﹐爲北圻扼要之衝﹐而商賈輻輳之所﹔今戰爭蕭條矣。李鴻章奏﹕『越南山西之戰﹐憑城固守三日﹐殺傷相當﹐卒致退舍﹔非鏖戰不力﹐實器械未精。臣已購入徳﹑美新式槍炮﹐淮﹑練各軍攺習洋操。請飭滇﹑粵﹑閩﹑浙防軍照法奮練﹐各督﹑撫照原價領發』。得旨報可。唐景崧謂『桂軍已聚集北寧﹐陳請徐延旭飭前敵載大炮﹑火藥﹑鍬鋤進據嘉林﹐直圖河內﹔則山西之敵不固﹐北寧之急自解』。不報。時嘉林府有地曰缽場﹐爲輪船入河內必經之路﹔扼敵咽喉﹐並可以困山西。我軍不早據﹐棄爲敵有﹔於是山西﹑河內法軍無後顧憂。正月二十六日﹐岑毓英進駐興化。劉永福請滇軍渡江速戰﹐一枝出屯鶴﹑一枝逼廣威﹐己軍渡河傍山而下﹔毓英曰﹕『朝廷責我守﹐責劉團任戰也』。徐延旭欲以防軍攻下游芹驛關﹝距北寧五十里﹞﹐以劉軍出攻嘉林府﹔岑毓英欲劉軍紮永祥﹑安朗一帶﹕議不決。而劉軍在安丰﹐縣令不能供餉﹔乃移近省城﹐仰給越撫張登憻。二月初七日﹐王徳榜﹑方曜軍陸續抵龍州﹐法軍進出芹驛關。是地爲北寧水陸要口﹐我軍不早據﹔至是黃桂蘭軍謀奪之﹐遽爲教民截回﹔法軍輕之﹐遂再進。十一日﹐攻扶良——扶良距北寧省會五十里﹐陳得貴﹑李極光﹑翟世祥﹑覃東義各帶一營扼守處﹔陳得貴獨力戰七時﹐法兵圍攻。而餘三營不進﹐馳騎乞援﹔黃桂蘭不卽發軍﹐於是敗潰。敵停三日﹐進攻北寧。統領黃桂蘭所部韋和禮﹑黃雲髙等六營守城外﹐惟參將蔣大彭一營兩哨守城﹔餘四十營散屯欖山﹑慈山﹑新河﹑左河﹑桂陽﹑三江口等處﹐不相呼應。趙沃所部副將黨敏宣八營且遠避六頭江外﹐屢調不至﹔議以永福辧地營助守湧球﹐周炳林不願其往。法軍陽攻新河陳徳朝各營﹐而集大隊攻黃桂蘭營﹔韋和禮傷腕﹐尙國瑞等微傷。戰方急﹐桂蘭呼永福黑旗一展﹐敵稍卻。而永福憾桂蘭不救山西﹐束契箭不發﹔黃守忠搴旗進﹐喝止之。忽敵艦駛入湧球江﹐守湧球提督陳朝綱兩營聞炮走﹐附近周炳林營亦潰走。敵奪湧球﹐曳炮髙阜﹐擊北寧城中﹔黃桂蘭驚聞後路失﹐亟撤隊回城﹐越官﹑亂軍﹑難民紛奔出城。黃桂蘭將投繯﹐左右掖之行﹔遂與趙沃奔太原營﹐部下多潰。永福全師退太原﹐回興化。岑毓英接扶良警報﹐遣提督吳永安兵二千馳救﹔次太原﹐聞十五日戌刻城陷﹐折回。景崧聞警﹐奉延旭令馳抵郎甲。渡諒江﹐阻湧球敵氛﹐不得進﹔奔浪山。延旭先令家丁韓把總齎契箭﹑公牘﹐懸賞二萬﹐促永福戰﹔至諒山﹐不渡而回——時北寧猶未失也。綏南軍提督王洪順率四營自浪山退﹐紮郎甲前二十里左溪。十八日﹐法兵進郎甲﹐得我軍屯儲﹑餉械無數﹔遂攻左溪﹐綏南軍敗退屯梅。是時徐延旭在諒山﹐聞前敵敗﹑北寧失﹐方寸已亂﹐調度失措﹔檄楚軍當前敵不至﹐復欲撤各營。唐景崧自浪山回﹐勸以撫潰兵﹑備儲偫﹑嚴軍紀﹑定人心﹑堵險要﹐謂軍火﹑糗糧旣失於北寧﹑再失於郎甲﹐寇在近郊﹐兵無鬥志﹐並諒山不可保﹔延旭委以總理前敵營務。於是檢閱各軍﹑收集各營﹐初議進扼淸花江﹐後乃扼觀音橋﹐又或紮宮館﹑或紮谷松﹔布置略定。黃桂蘭至諒山﹐自知負罪﹐不言軍事矣。二月二十二日﹐法兵進據太原。三月﹐岑毓英以興化孤立難守﹐毀興化城樓﹐拔全軍退守近邊館司﹑文盤一帶﹔廷旨責其遽行退師﹐交部議處。毓英去興化﹐永福軍遂歸保勝。旋法兵退出太原﹐趙沃報克復﹔法兵旋再據之﹐我軍移中營進紮觀音橋前十里巴壇嶺﹐撫用越人黃廷金領一營。王徳榜楚軍進紮谷松﹐撤黨敏宣——谷松有城址依嶺﹐由鬼門關達關內思陵土州﹐蜿蜒二﹑三百里﹔傳爲新息行兵故蹟﹐不可考矣。徐延旭自恨爲黃﹑趙所誤﹐而趙沃亦爲黨敏宣播弄以愚延旭﹔延旭與趙沃有交情﹐而憾馮子才劾己﹐遂並憾子才舊部陳朝貴。於是奏陳朝貴棄扶良炮臺﹐黃桂蘭﹑趙沃棄北寧城﹐黨敏宣等延誤軍事。朝貴重瞳﹐驍勇敢戰﹔竟與黨敏宣正法軍前。有旨逮治黃桂蘭﹑趙沃﹐而桂蘭先已仰藥死。又諭﹕『徐延旭株守諒山﹐毫無布置﹐殊堪痛恨﹗著革職畱任。如再退縮﹐從重治罪。瓊州防急﹐著彭玉麟﹑張樹聲認眞籌備﹔並卽撲滅惠州會匪﹐以淸內患。欽此』。

先是﹐光緒九年四月法使脫利古與李鴻章議和﹐要求不遂﹐卽聲言發兵船犯廣東﹔朝廷以巡視長江大臣一等伯彭玉麟爲兩廣欽差大臣﹐護粵軍。方彭公未至時﹐張樹聲以淮軍防黃浦﹑以粵營防虎門﹔虎門爲前敵﹑黃浦近廣州爲次敵﹐粵勇怨望﹐謂張督私所部﹐不服。彭公至廣東﹐巡視險要﹐則於虎門外海上沙角﹑大角二山築炮臺﹐自率所部湘軍將記名提督婁云慶駐守沙角﹔而大角在沙角內﹑虎門外——仍與大角對峙海中﹐則以記名提督王永章添駐兩營。其虎門爲省城水路之要﹑魚珠爲省城陸路之樞﹑河南爲省城之輔﹐均第二﹑三重門戶﹔悉以淮勇﹑粵勇駐守。於是兩軍感愧﹐咸奮曰﹕『彭公卽驅我死地﹐無恨也』﹗彭玉麟當咸豐四年冬發寇猖獗﹐官軍水師陷入鄱陽湖﹐與江上水師信息不通﹐外江﹑內湖水師由是分﹔咸豐六年春﹐侍郎曾國藩奏以惠潮嘉道彭玉麟領內湖軍﹔然四﹑五百里間﹐寇屯相望不得達。玉麟乃謝從者﹐敝衣獨步﹐僞遊學乞食至南昌﹔內湖水軍因其至﹐气百倍。七年九月﹐出攻湖口城﹐破石鐘山及梅家洲寇壘﹔奪小孤山﹐與外江軍合﹕爲當時水師戰功最——故有「十萬軍聲齊喝釆﹐彭郎奪得小姑回」歌謠。積功至封爵﹐視富貴泊如也﹔承平不出。及是守廣州﹐軍民咸服﹐敵人亦懾其威望﹔法將孤拔率戰艦大隊橫行跋扈閩﹑浙海上﹐始終不敢窺粵東。

卷之下

光緒十年四月﹐粵督張樹聲告病﹔朝命山西巡撫張之洞署兩廣總督﹐命湖南巡撫潘鼎新接徐延旭任並辦廣西關外軍務。論徐延旭失機及追論唐炯罪﹐並革職逮問﹕責張之洞保薦徐延旭「文武兼資」失當﹐責陳寶琛﹑張佩綸力舉唐炯﹑徐延旭「堪任軍事」貽誤匪輕。時樞府諸臣﹐亦屢被言官參劾。西太后素不慊於恭親王及傾向皇上之臣﹐至是大更疊﹕著恭親王奕訴開去一切差使﹐撤去恩加雙俸﹐惟畱世襲親王﹐家居﹔著大學寶鋆原品休致﹔著協辧大學士吏部尙書李鴻藻﹑兵部尙書景濂均開去一切差使﹐降二級調用﹔著工部尙書翁同龢革職畱任﹐退出軍機處﹐仍在毓慶宮行走。同時以太后懿旨﹐命醇親王奕譞會辦軍機處要政﹔命禮親王世鐸﹑戶部尙書額勒和布﹑閻敬銘﹑刑部尙書張之萬均在軍機大臣上行走﹐工部左侍郎孫毓汶在軍機大臣上學習行走﹐命大事就醇邸會商。復命慶親王奕匡總理各國衙門事務。宗室國子監祭酒盛昱﹑禦史趙爾巽﹑左庶子錫鈞等以醇親王天子父﹐屬尊位重﹐不宜處嫌疑之地﹐奏陳不便﹔醇親王亦奏辭。太后以暫時權宜﹐兩慰諭之。自乾隆初訥親以首輔獨對﹐傳諭諸臣﹔傅恆繼而變之﹐引同列全班進﹐成爲故事。更疊恭親王等之日﹐獨召領班章京至禦前擬旨上﹐朱書授之出﹔爲特殊之事也。

十年五月﹐法人以軍船八艘耀兵廈門﹐以大隊軍艦進窺上海吳淞口。朝廷以關外師徒撓敗﹐攺用宿將﹕召前大學士左宗棠入京﹐辦理軍機﹔命川督丁寶楨起用前湖南提督鮑超﹐命直督李鴻章促召前直隸提督劉銘傳﹐命江督曾國荃飭提督李成謀嚴防海口﹔復命通政司通政使吳大澂會辦北洋事宜﹑內閣學士陳寶琛會辦南洋事宜﹑翰林學士張佩綸會辦福建海疆事宜。之三人者無實際﹐惟吳大澂曾因俄羅斯勘界事﹐往來奉天﹑吉林﹑黑龍江﹑朝鮮邊界各地﹐略有閱歷﹔陳寶琛﹑張佩綸則並以空言奏事得大名。佩綸平居﹐指摘李鴻章不貸﹔及佩欽差大臣關防﹐轉附李鴻章以敗。劉銘傳號宿將﹐亦附李鴻章而壞大局者也。鴻章始終持和議﹐𨿽屢爲法人所苦﹐仍不以戰務爲意﹐論戰事者皆所惡聞﹔言官參劾﹑朝野輿論﹐均以秦檜﹑賈似道爲比﹐鴻章不卹也。鴻章自同治時乘普﹑法之戰辦理法國天津教案得手﹐當時推爲外交家﹐中外事恆倚之。至是﹐言官交論﹐廷旨𨿽責其『畏葸因循﹑不能振作﹐兩年來遷延觀望﹑坐失時機﹐自問當得何罪』﹔而仍以和議全權付之。十年四月﹐法國水師總軍福祿諾乘兵船至天津﹐再申和議﹔李鴻章與之磋商再三﹐復命習法文道員馬建忠﹑稅務司英人徳璀琳轉達。迄中歷五月﹐成立「和約大綱」五條﹕第一﹐中國南界毘連北圻﹐法國約明﹕無論遇何機會有他人侵犯﹐均應保全助護。第二﹐中國南界旣經法國與以實據﹐不虞侵占﹔中國約明﹕將北圻防營調回邊界﹐並於法越已定﹑未定條約均不理。第三﹐法國感中國和商之意﹐自願不索兵費﹔中國應許以毘連越南北圻邊界﹐運銷法﹑越與內地貨物。第四﹐法國現與越南議攺條約﹐決不夾入「傷中國威望體面」語﹔並將以前與越南所約關涉東京者銷廢。第五﹐兩全權旣簽押﹐三月後會議詳細條款云云。李鴻章繕摺﹐復逐條釋以好語﹐並言「劉軍不可恃﹑邦交不可破」﹐而籌安置黑旗﹑裁汰滇桂各軍方法﹐洋洋二千言﹔由總理各國衙門聞於朝﹐得旨報可。福祿諾亦電達法國﹐得外部大臣費理覆電﹕奉國旨許可。自光緒七年來﹐駐英﹑法使臣曾紀澤疊與法國外部沙美拉古等辯論法越事﹔八年﹑九年﹐李鴻章復與法使寶海﹑徳理﹑脫利古等往復交涉﹐卒不就緒﹔及是﹐始有成議。朝廷諭前敵和款﹐毋孟浪進兵。於是雲南岑毓英﹑廣西潘鼎新遂不措意軍務﹐且多調退﹔而法國有意翻異﹐福祿諾臨行向李鴻章聲言卽遣兵巡視越境驅逐劉團﹐鴻章隱之。總署以聞﹐廷諭申斥鴻章。駐京法使復以「簡明條約」法文與漢文語意不符來詰﹐廷諭復責李鴻章辦理含混﹐著再籌備自贖﹔復命錫珍﹑吳大澂等會同鴻章妥籌法約。命前敵各軍嚴防﹐倘法人來犯﹐直卽接戰。潘鼎新奏廣西餉械缺乏﹐桂軍恐不可恃﹔廷諭斥其飾詞卸責。而十年閏五月朔日﹐果有觀音橋之役﹐而中西戰端不可弭矣。

方和議之成﹐福祿諾之去也﹐越南法軍早有進規諒山之志。五月二十九日﹐法酋帶隊直向觀音橋﹐托云巡邊——觀音橋當徐延旭在時﹐已將北寧殘敗各軍收集屯紮﹐濠壘﹑地營﹑彈藥已備﹔而潘鼎新猶飭前敵不可拒戰。接統前敵各營爲桂軍統帶黃玉賢﹐乃隔橋與法酋語﹐止勿入﹔法酋語無狀﹐各軍忍怒半日。初一日﹐列隊來﹔我軍列隊出。法軍進﹐我軍施虛槍﹔法軍施實炮﹐遂接仗﹐槍炮交加。黃雲髙﹑李應章﹑陳世華軍自隔溪二里﹐馳入法陣﹔黃玉賢﹑王洪順親出督隊﹐指揮軍火﹔景崧時告病﹐舊管帶熊得勝等助運軍火於陣頭﹕法軍不支﹐陣斬八十餘人﹑生禽多人﹐奪獲輜重十餘輛。初二日再戰﹐法軍再敗﹔斬四十餘人﹑禽七人﹐奪獲馬匹百餘﹑器械無數。法軍走﹐我軍恐礙和局﹐不追。自北寧敗後﹐咸欲裁汰桂軍﹔及是戰勝﹐潘鼎新始給餉﹐得不遣散。捷奏入﹐得旨「獎功」﹐並飭進規北寧。當是時﹐我軍而乘機直進﹐或攻取所失各地﹑或占據北圻各省﹐則和議猶易轉圜﹔而前敵統軍雲南岑毓英﹑廣西潘鼎新並懷觀望﹐不以催戰之諭爲本﹐而惟停戰之命是遵﹐進寸退尺﹐膜視國事。而法國將領則任所欲爲﹐無所顧忌﹔於是議和之使命方來﹐而索戰之艦隊四出矣。

初﹐觀音橋之戰﹐駐京法國公使謝滿祿開列死傷法兵士七百二十餘人﹐損失輜重﹑器械甚夥﹔向中國索償。我總署亦照會法使﹐責其先行開炮﹐宜賠兵費﹔法使謂本國有專使﹐將來天津議和。六月﹐法國水師提督孤拔率大隊軍艦徇廣東至上海﹐轉向臺灣探港道﹔而朝廷已命提督一等男劉銘傳加巡撫銜﹐督臺灣防務﹐節制鎭﹑道以下。先是﹐有法國兵艦三艘泊臺南安平口﹐邀兵備道劉璈會晤﹔眾危之﹐勸勿往。璈曰﹕『不往﹐示怯也。過時不來﹐炮臺可立擊也』﹗指示守安平炮臺者機宜﹐謂「船在水﹑臺在陸﹔臺炮所及﹐船炮不能及也」。登法艦﹐飲一卮酒而回。是月﹐法使巴徳諾自越南立約後﹐將至天津議和﹔至上海﹐逗𨖻不行。廷命江督曾國荃爲全權大臣及欽使陳寶琛會辦和議﹐道員邵友濂﹑劉祥麟隨同辦理﹔諭言﹕『兵費﹑卹款﹐萬不能允﹔余依前議。福建如開仗﹐曾國荃等毋庸赴滬』。法使與國荃﹑寶琛議約於上海﹐要求兵費六百萬鎊。國荃﹑寶琛許給撫卹費五十萬兩﹐其他亦多遷就﹔合詞陳奏﹐奉旨申斥﹐並斥「寶琛在朝慷慨論事﹐任事何竟委靡」﹗於是寶琛遂與國荃立異﹐而國荃亦窺其無能﹔美使出爲兩國調停﹐和約不就。初﹐法國兵船實圖犯廣東﹐旣諗彭玉麟布置密﹐惟福建獨疏﹔閏五月二十八日﹐孤拔遂率兵艦五艘直入閩江﹐抵馬尾。閩江爲海上天險﹐自金牌門而長門﹑而亭頭館頭﹐灣灣曲曲七十餘里﹔兩岸峽束﹐炮臺密扼如蜂房。福建將軍穆圖善援「萬國公法」「凡兵船入口﹐不得逾兩艘」﹐議擊之﹔而總督何璟﹑欽使張佩綸恐開釁﹐止之。於是法艦緩緩過險﹐直至羅星塔下而泊﹐已可仰見山頭船政廠﹔穆圖善於是出守長門﹐張佩綸則檄調大小戰船十一號環泊於船政局山下——己所駐處也。六月望日﹐法艦三艘入雞籠﹐添購煤炭﹔提督曹志忠沮之。法遂攻奪雞籠炮臺﹐爲曹志忠﹑章髙元擊敗﹐回入閩江﹐隨大隊﹔穆圖善謂「敵先啟釁﹐我可擊之矣」﹗張佩綸持不可。總督何璟﹑巡撫張兆棟﹑船政大臣少詹事何如璋並嚴諭水陸軍「不許先開炮﹐違者斬」﹔布政沈葆靖不發餉﹐何如璋不發軍火。時「揚武」兵船管駕遊擊張成儇佞﹐得張佩綸意﹐命統帶一切水師。他將領謁佩綸﹐拒不見﹔督﹑撫﹐排日衙參。各管帶啟張成﹐謂『旣讓敵先開炮﹐我船泊一處﹐將聚而受殲﹔須與蛋船疏密相間﹑首尾數里﹐以便救應。前船偶失﹐後船亦能接戰。且請以棕索系碇﹐彼一開炮﹐我可立斷而轉動﹔鐵鏈緩矣。卽不然﹐將戰﹐宜早起錨』。張成均不理﹔傲之曰﹕『我﹐水師學堂卒業者也』﹗七月初一日﹐法國公使謝滿祿下旗出京﹐法將立通知英﹑美兵船「將戰」。是夕﹐英領事卽飛信督署。是時﹐大風雷雨兩日﹔初三日辰刻﹐法寇復致宣戰書督軍等。張﹑何不通諭水陸各軍﹐而乞緩戰於孤拔﹔已刻往﹐而午刻寇炮鳴矣。寇炮紛來﹐尙無號令﹔將士俶擾無措﹐或往起碇﹑或上望臺﹐我船與敵船接近﹐無不命中。將戰之前﹐敵復來一巨艦﹑三巡洋艦﹐「揚武」首被轟擊﹔張成遽命水手負之﹐鳧水而逃。「福星」船爲三敵艦圍攻﹐管駕陳英轉捩捷﹑放炮猛﹐兩蚊船亦助擊﹐炮中其一艦﹐起火退駛。相持一時許﹐而巨艦飛炮至﹐水缸毀﹑藥艙轟﹐陳英與三副王漣殞焉﹔蚊船亦沈。「振威」管駕許壽山與大副梁祖勳立望臺督戰﹐擊沈敵魚雷船﹔敵以二桅三筒「鳥波」大鐵艦出﹐截我艦隊爲兩﹐許壽山等立爲炮彈轟去。「福勝」管駕葉琛尢苦戰﹐船已受炮﹑左喉中彈﹐尙忍痛力呼「開炮」﹐中之﹔己亦中炮殞。「建勝」管駕林森林亦死。張之洞所遣來「濟安」﹑「飛雲」二輪帶火隨潮而流﹐則管駕髙騰雲亦中炮死。我雷船無所施﹐與哨艇﹑眾商船同燼﹔惟「伏波」﹑「藝新」二艦逃脫入濂浦﹐幸免。方酣戰時﹐炮彈及船廠﹐開花四毀﹔而「鳥波」鐵艦隔林炮則左右射以擊我船﹐忽爲我炮中其火藥艙而焚。張佩綸﹑何如璋在船廠聞炮聲﹐面無人色。方將登望﹐一炮至﹐悸而僕﹐各呼左右曳之走﹔一路泥濘﹐墮冠脫履。何璟在署中誦佛經﹐張兆棟匿不見人。穆圖善在山上﹐卽督隊緊扼長門港路炮臺。初五日﹐法艦二艘冒美旗進口﹐穆圖善擊毀其一。在內寇艦旣盡毀我船﹐卽向馬尾登岸﹐爲我陸軍堵截﹔復欲向閩安上﹐亦爲陸軍擊退。寇艦整隊將出﹐先開炮擊毀閩安﹑田頭灣﹑館頭﹑亭頭各民鄕﹔各炮臺口多外向﹐寇自內出﹐無以制之。旣至長門﹐穆圖善先移炮山上﹐俟其近擊之﹔出﹐則炮臺擊之。鏖戰兩日﹐法軍多死﹐桅筒﹑炮架多壞。初七﹑初八日﹐敵回環進攻﹐擊沒其一艦。迨初九日﹐外艦來援﹑內艦夾攻﹐寇以六艘冒死出長門﹐擊毀金牌門而去。光緒十年七月初六日﹐內閣宣告決戰詔書﹔其略曰﹕『越南爲我大淸封貢之國二百餘年﹐中外咸知。法人狡焉思逞﹐先據南圻各省﹔旋又進據河內﹐戕剝其人民土地﹑賦稅。法國無理﹐姑與包涵。光緒八年冬﹐法使寶海與李鴻章議約三條﹐旋又撤使翻議。山西﹑北寧﹐爲我軍淸查越匪駐地﹔本年二月﹐法兵竟來撲犯。正擬派兵進取﹐忽該國先遣福祿諾來議和。其時法有埃及事故﹐岌岌可危﹔中國知其迫蹙﹐而仍許其行成﹐命李鴻章與議條約五款﹐互相畫押。諒山﹑保勝等軍﹐約定三个月後調回。該國背約﹐忽於閏五月初一﹑初二等日以巡邊爲名﹐直撲諒山防營。本應以干戈從事﹐因念和好有年﹐不忍棄盟﹔閏五月二十四日﹐降旨照約撤兵。乃法人橫索兵費﹐輒於六月十五日占據臺北基隆山炮臺﹐爲劉銘傳擊退。本月初三日﹐何璟甫接法領事照會開戰﹐而法兵先期攻擊﹐傷壞兵﹑商各船﹐轟毀船廠﹔𨿽經官軍焚毀法船二隻﹑雷船一隻﹐陣斃兵官﹐尙未大加懲創。用特布告天下﹕法國有意開釁﹐我統兵大臣曁各督﹑撫﹐如有法國兵輪駛入沿海各口﹐卽合力攻擊﹔陸路各軍﹐亦卽迅速進兵』云云。張佩綸﹑何如璋先後陳奏福州馬尾江敗衄情狀大致符同﹐惟各諱其壞事奔逃情節﹔而以法兵之去﹐爲陸戰之力。七月二十六日﹐上諭﹕『我軍於瀕危之際﹐猶能奮戰﹐擊壞敵船三隻。初四等日﹐猛攻登岸﹐爲提督黃超羣﹑道員方勳等擊退﹔旋攻館頭﹑閩安等處﹐爲張世興﹑劉光明等擊卻。穆圖善駐守長門等處﹐督飭總兵張得勝﹑副將洪永安﹑守備康長慶等斃敵甚多﹔洪永安擊翻敵船二隻。自黃超羣以下並各超升﹐賞給「巴圖魯」名號。其餘死傷之員﹐就前頒內帑備賞項下﹐著穆圖善等分別核給。何璟﹐卽行革職﹔張兆棟﹑何如璋﹐交部嚴議﹔張佩綸﹐從寬革去三品卿銜。穆圖善功過相抵﹐免議』。先是七月十八日﹐上諭﹕『大學士左宗棠﹐著授爲欽差大臣﹐督辦福建軍務﹔漕運總督楊昌浚卽代何璟任﹐與穆圖善均著幫辧軍務』。而猶以張佩綸爲會辦大臣﹐兼署船政大臣﹔召何如璋回京。時閩中紳民羣切齒於佩綸﹑如璋誤國殃民﹐喪失軍民數千﹑損失地方鉅億﹔紛紛遞書入都﹐哭訴張﹑何罪狀。閩人編修潘炳年等呈都察院代奏﹐詳細千八百餘言﹔其略謂『張佩綸捏詞虛飾﹐與所確聞歧異。初二日各國領事﹑商人下船﹐各將領知必戰﹐入請亟發軍火籌備﹐張佩綸斥之出。得戰書﹐倉皇令洋學生向孤拔乞緩﹐以詰朝爲請。聞炮﹐張佩綸﹑何如璋跣而奔﹐親兵曳之至船廠外三十里鼓山後麓彭田鄕﹔而林浦陸軍盡潰﹐尙敢言死守船廠﹗如璋奔快安﹐鄕人焚祠逐之﹔奔入城﹐投兩廣會館﹐爲市人逐。而先期匿廠銀二十六萬﹐兌回粵。張佩綸所恃爲奧援者﹝指李鴻章﹞私書密函來往﹐敢悖謬至此﹗若不治罪﹐何以謝死事二千餘人﹐何以服唐炯﹑徐延旭心』﹗並劾何璟﹑張兆棟﹑沈葆靖。於是兆棟﹑如璋亦褫職﹐佩綸提京查辦。

七月初八日﹐上諭﹕『據張之洞電奏﹕「牽敵以圖越爲上策﹐圖越以用劉爲實濟。現令唐景崧募勇出關與劉永福合力犄角﹐趕籌餉械」。所辦甚是。前有旨﹐令云﹑桂兩軍進發。本日有旨﹐賞劉永福記名提督﹑唐景崧賞加五品鄕銜﹔卽著張之洞傳旨﹐令激勵永福。餉銀﹑軍火﹐妥爲接濟。又著張之洞轉電岑毓英﹑潘鼎新督率所部星馳前進﹐張樹聲卽遵前旨酌帶兵勇馳赴粵西關外。欽此』。當時電報未周﹐滇﹑桂軍常月餘不通問﹔去年張樹聲請展辦廣州至龍州電綫﹐至是關外始通電報。八月﹐岑毓英再進駐保勝﹐潘鼎新出關駐諒山。先七月十五日﹐鼎新出幕府﹔因和議﹐各軍俱撤近關前。至是﹐復陸續進屯越南各隘。唐景崧得粵督張之洞助餉﹐再出募兵四營﹐擇八月十四日拔隊出關﹔而八月十三日﹐臺灣有基隆﹑滬尾之戰。

基隆卽雞籠﹐山下有港﹐可泊戰艦﹔在臺北府東北六十里。滬尾一名淡水﹐淡水河由此出海﹐港口亦可入巨舟﹔在臺北府西三十里。方寇艦之突出馬尾也﹐損壞者駛回西貢修治﹐完全者遊弋海上。至是﹐騷擾臺疆。兵備道劉璈守臺南﹐頗鎭靜﹔提督孫開華守滬尾﹐劉銘傳自領重兵守基隆。銘傳早呼吁於朝﹐謂『兵單援絕﹐困守絕地﹔孤拔且謀大舉﹐乞濟師』﹗欽差大臣左宗棠議以北洋戰艦五艘﹑南洋五艘援臺﹐俱未至﹔而是時臺灣兵﹑賦固足用也。十三日黎明﹐敵果至﹔口門有炮臺扼守﹐轉從口外西山上陸﹐迂向雞籠塞。營官陳永隆﹑畢長和率三百人擊之﹐寇不得進﹔復伏山頭下襲﹐章髙元﹑蘇得勝轉出山口搏戰。日加酉﹐寇一撲我軍不得入﹐被斬一法酋﹐戰士互有死傷﹐遂收隊。我軍方將驅之下海﹐戌刻遽傳劉帥令「退軍」﹐眾大驚﹔曹志忠馳問故﹐銘傳曰﹕『滬尾告急也』﹗志忠曰﹕『何不分軍往援』﹖曰﹕『亟退﹐毋多言』﹗知基隆廳梁純夫忽見大軍全撤﹐走伏馬首﹐曰﹕『此𨿽彈丸﹐棄之﹐長敵气而喪國威﹐駭觀聽﹗且敵餒矣﹐將士俱不願退﹔柰何棄之』﹗銘傳不顧﹐以馬撾麾之去﹔梁純夫向基隆大哭。銘傳旣入臺北府治﹐分一隊至滬尾﹐則敵軍並未上岸﹐惟在海上鳴炮﹔提督孫開華率防軍營劉朝佑﹑臺勇營張李成扼海口﹐不懼也。銘傳令曹志忠等去基隆二十里水返腳莊一帶屯紮﹔越日﹐敵軍窺無兵﹐始進基隆﹐駐民房﹐而以四百人紮獅球嶺防我軍。全臺大譁﹐且謂「劉銘傳通敵﹐賣雞籠」。知臺北府陳星聚亟欲募島勇圖克復﹐巡道劉璈據軍情通稟福建欽差左宗棠﹑福建總督楊昌浚。記名道朱守謨請募勇恢復﹐不許﹔到福州﹐亦言戰事方利而劉帥退兵﹐大失軍民心。左宗棠據以入告﹐而歸罪於營務處李彤恩誤報滬尾危急﹔劉銘傳嘵嘵抗辧﹐力護其營務處以自護﹔且齮訖守謨﹑切齒劉璈﹐惡陳星聚。而適有八月二十日孫﹑李滬尾之捷﹐劉銘傳遂掠爲棄基隆﹑守滬尾之功效﹔復介李鴻章交懽醇邸左右﹐得醇親王意﹐遂不問基隆事。方法寇之得基隆也﹐見官軍不進攻﹐遂專窺滬尾﹔駐基隆寇艦五艘﹐十六日復增來三艘﹐排日以八艦大炮轟擊滬尾炮臺﹔孫開華督率四營分伏海岸林內﹐晝夜分番伺敵。迨二十日卯刻﹐船忽分散。知敵將上陸﹐孫開華令龔占鰲率右營伏於淺港﹑李定明率中營伏於由車口﹑範惠明以後營爲後應﹔而銘傳派來章髙元﹑朱煥明二營隨劉朝佑左營伏大炮臺山後北路防寇包抄﹐軍功張李成獨率一營伏北路山谿備衝蕩。布置略定﹐而寇艦排炮連轟﹐煙焰蔽空﹑彈如星雨﹐望滬尾直擊不休﹔則以無數小艇載兵千餘分三道上岸﹐排槍如爆竹﹐攻我軍駐處。小艇駛回﹐示必死戰。孫開華見來勢凶猛﹐親搖旗督戰﹐令各軍衝出奮擊﹔敵冒死而進﹐在槍火中不少挫。忽張李成軍五百人分兩隊﹐長矛﹑火槍相間﹐從谷中大呼﹐袒而出﹔李成當先抄其後﹐一隊衝其旁。寇猝不意勁敵至﹐分一枝回顧﹐陣遂亂﹔各營見之爭進﹐刺以短兵﹐一寇酋爲李成禽﹐並奪其軍旗。西夷以軍旗爲性命﹐視同奪帥﹐遂大崩。我軍蹂之﹐屍滿地﹔寇炮不能施﹐亟放小艇接兵。寇兵多不及船﹐有被執者﹑有跪而降者﹑有殺戮者﹔共馘三百餘級。上海﹑廣東英美報稱「是捷也﹐法軍奪气」。觀戰者謂「非張李成一軍出死力﹐不至此」﹗於是寇隊不敢窺滬尾﹐「阿火」之名噪臺灣——阿火者﹐李成本名也﹔「李成」勇名﹐李彤恩署也。巡道劉璈自臺南頒賞銀犒張李成軍﹐將帥多不懌﹔劉銘傳曰﹕『何關渠事』﹗乃上孫開華首功﹐提督銜﹔龔占鰲﹐賞穿黃馬褂。以外﹐多升提督﹑總兵。張李成匯次﹐賞換五品花翎﹐盡先守備補用。臺北府曹陳書承知府意﹐慕李成風﹐與通判梁純夫合募島勇千餘﹐自告奮勇﹐必復基隆﹔只領械﹑不領餉﹐克復後領賞。陳星聚力薦﹐銘傳陽許之﹔忽令編四百人入水返腳曹志忠營﹐編三百入觀音山柳泰和營——觀音山近滬尾﹑不近基隆﹐餘皆解散。是後告奮勇謀克復者﹐皆爲沮。迄於左宗棠派提督王詩正率兵二千攻寇基隆﹐劉銘傳所部承意不敢開壁助戰﹐遂無功﹔卒至議和時以數千里越地易取基隆數里﹑澎湖一小嶼﹐可痛也﹗是時澎湖媽宮嶼猶未失﹐劉銘傳惟坐守府治﹐不出戰。朝廷屢催克復基隆﹐反向朝廷索援﹔廷諭楊嶽斌幫辦福建軍務﹐亟籌率兵援臺並查辦李彤恩。而繼有朝鮮新黨亂事﹐日亦出兵﹔駐朝鮮提督吳兆有率同知袁世凱帶兵入屯王宮外﹐兵至不敢動。朝命吳大澂﹑慶裕等往籌善後﹐命李鴻章調回援臺兵船隨丁汝昌赴朝鮮﹔命南洋兵船援臺﹐曾國荃奏南洋兵船脆薄﹑不堪往﹐廷諭嚴譴革職﹐著速行。

八月十九日﹐粵軍提督方友生﹑總兵周壽昌等戰法人於郎甲﹐敗績。八月二十二日﹐廣西統軍蘇元春大戰法人於諒江府陸岸縣﹐連日克捷﹐將備賞賫有差。初﹐廣西軍自七月中出關﹐由諒山省進至北寧省諒江府﹐法人時有兵來攻。迨本月十八日﹐水陸並舉﹐大攻船頭屯地——船頭爲北寧諒山水陸總匯﹔管帶李羣突陣﹐爲槍炮擊回。元春搴旗督軍再進﹐總兵陳嘉﹑副將蘇元瑞繼之﹔十九日﹐法軍敗退。二十日﹐復進﹐復敗。二十一日﹐陳嘉獨率一軍力進攻之﹐督帶李應章﹑陳世華﹑黃雲髙各營並進﹐擊沈寇艇﹐奪獲開花大炮。寇軍大敗﹐陣斃法將尼立意﹐法士卒多死﹔我軍管帶邱柄陣亡﹐李應楨重傷。二十二日﹐再戰﹐寇走。潘鼎新奏入﹐得旨﹕『蘇元春以孤軍當勁敵﹐殊堪嘉許』﹗彭玉麟﹑張之洞亦電軍前祝慰。九月﹐蘇元春﹑陳嘉復戰法寇於紙作杜﹐勝之。十月﹐唐炯﹑徐延旭檻送至京﹐吏議處斬﹔李鴻章﹑左宗棠﹑丁寶楨申救乞恩﹐嚴斥不許。張佩綸﹑何如璋﹐嚴譴﹐戍邊。十一月﹐雲南統軍丁槐合景軍唐景崧﹑黑旗軍劉永福攻法人於宣光﹐大捷﹔岑毓英進臨洮府﹐詔獎之。初﹐八月雲南軍出河口至保勝﹐會劉永福﹐邀同進軍﹔多方推諉。及張之洞奏遣唐景崧成軍出牧馬﹐帶東餉二萬往助永福﹐且許爲奏功﹔始踴躍起。及是﹐三路進攻﹐法軍迎戰大敗﹐委棄馬匹﹑軍器﹐走入城﹔大軍遂進據山西之臨洮府。滇帥﹑粵督以聞﹐遂頒賞賚﹐諭卽進攻山西省城。而是月王徳榜戰法軍於丰谷不支﹐乞援於蘇元春﹔不至﹐遂大敗。及法軍急攻蘇軍於船頭﹐蘇軍退谷松﹐王徳榜軍亦不援﹔蘇軍潰退威埔﹐遂失谷松——谷松在屯梅左二十里﹐隔一嶺卽諒山省城﹐諒山大震。潘鼎新劾王徳榜耗餉數十萬﹐不克一戰﹑屢調不至﹔革職。鼎新亦剛愎自用﹐忮克有名將帥﹐尢忌馮子材﹔惟蘇元春本湖南提督﹐爲所部帶來﹐故獨袒之。鼎新將以徳榜所部歸元春轄﹔彭玉麟亟電奏徳榜可用﹐令戴罪軍前自效。廷諭前廣西提督馮子材幫辦廣西軍務﹔時子材以病告退﹐張之洞親至其家禮之﹐爲之治餉﹑治裝。十二月二十九日﹐法以大隊自松谷攻入諒山省﹐陷之﹔時永福亦敗於宣光﹐景崧等退駐牧馬。光緒十一年正月初九日﹐寇遂攻入鎭南關﹐桂軍將提督楊玉科戰歿﹑總兵董履髙重傷﹐諸軍多潰﹔惟元春所部及陳嘉六營尙完﹐退駐幕府。潘鼎新退駐海村﹐朝命革職﹐令戴罪立功﹔以李秉衡護廣西巡撫﹑蘇元春幫辦軍務。十一日﹐法寇轟毀鎭南關﹐去﹔於關外十里文淵州築炮臺﹐爲堅守諒山計﹐廣西全省大震。龍州爲全軍後路﹐商民驚徙﹐遊勇肆掠﹔逃軍難民﹐蔽江而下。先是﹐馮子材曁右江總兵王孝祺於十二月先後抵龍﹔募軍未足﹐孝祺先率數營馳出關﹐而諒已潰。子材原有八營在東路防欽﹑廉州﹐僅帶中軍兩營來﹔元旦聞警﹐赴南關﹐與孝祺截收潰勇﹐一面調八營赴關。潘鼎新告以守關不須其軍﹐遂以所部折回。初九日﹐南關急﹐復檄西援﹔則子材十二日得信來﹐寇已於十一日焚關去矣。子材素有威惠﹐爲桂﹑越人心所向。旣至﹐眾心安﹔遂於關內十里之關前隘﹐跨東西嶺間督所部築墻掘濠﹐長三里餘。令桂軍養銳﹐自以所部萃軍守之——萃軍者﹐馮子材號萃亭也﹔令王孝祺軍屯其後半里許﹐爲犄角。當是時﹐蘇元春毅新軍﹑陳嘉鎭南軍屯幕府﹐在關前隘之後五里﹔蔣宗漢廣武軍﹑方友升親軍屯憑祥﹐在幕府後二十里﹔潘鼎新鼎軍屯海村﹐在幕府後六十里﹔魏綱鄂軍艾瓦﹐防艽封﹐在關西百里——艽封爲越之長定府﹔王徳榜定邊軍屯油隘﹐專備抄截兼防入關旁路﹐在憑祥前關外東三十里﹔李秉衡在後路龍州備餉﹐獨馮子材與王孝祺廣軍兩枝當前敵中路。時聞寇將由欽﹑廉攻南寧﹐斷桂軍後路。而潘鼎新屢電彭玉麟﹐謂馮軍不得力﹐可調往東防。彭玉麟不謂然﹐而信子材能任大局﹐電詢去畱﹔子材謂「關前喫緊﹐難離」。彭公因令子材專守關﹐自顧欽﹑廉路。彭公爲中興名臣﹐湘中宿將﹔張之洞督粵﹐自以不嫻軍旅﹐凡軍務皆推而下之。而軍中奏報﹐彭公亦一任張督主稿。彭公力顧大勢﹐陸路自廣東外﹐兼顧滇﹑桂﹑越中﹔海防自欽﹑廉﹑瓊州﹑廣州外﹐兼及閩﹑浙。張之洞兼濟黑旗軍﹐用能使戰士奮起圖功。自李鴻章﹑劉銘傳輩莫不以危詞入告﹐惟彭玉麟與左宗棠剛彊不撓﹐未嘗以危險之情聳樞府﹔閭閻安堵﹐眾軍倚若長城。光緒十一年二月朔﹐法寇由扣波襲艽封﹐將攻牧馬﹔繞出南關以北﹐且斷馬盛治﹑唐景崧兩軍歸路——時景崧已進窺太原﹑永福復進兵宣光矣。馮子材先諜知﹐遣五營扼扣波﹔而蘇元春﹑魏綱軍趨艽封﹐寇驚潰﹐獲其軍火﹑禽象﹐禽數人。初二日﹐來爭扣波敗﹐遂無西犯意﹐而揚言將以初八﹑九日犯關。子材料必於初七日禮拜一出兵﹔時寇已大集﹐子材決計先發制敵﹐乃於初五夜率孝祺軍出關。翼日﹐破其二壘﹐作士气而還。初七日﹐法果盡起諒山眾﹐並力入關﹐直撲關前隘長墻﹐攻廣軍營壘﹔馮子材誓眾曰﹕『寇再入關﹐何面目見粵民』﹗王孝祺以淮軍爲龍州軍民詬病﹐憤而起。法軍以開花炮隊循東西巓向下擊﹐而槍隊直撲中路﹔以眞法兵七千居前﹑黑兵三千繼之﹐西貢洋匪﹑教匪﹑客匪合萬餘以次進。炮聲震天﹐遠聞八十里外﹐槍彈積陣前寸餘﹔我軍死戰﹐多傷亡。東嶺五壘未成﹐爲敵踞其三。王孝祺率小隊抄敵後仰攻﹐敵稍卻﹔日暮﹐而移中路之蘇元春援軍至﹐合兵力戰至夜。是日﹐王徳榜軍自油隘出﹐夾擊踞文淵之對山﹐與敵鏖戰數時﹔徳榜憤於鼎新嚴劾不公﹐與子材同聲气﹐戰殊奮。忽見敵運糧仗至﹐亟追逐﹐奪其馱馬無數﹔法餉﹑械遂不得入關。翌晨﹐復大戰﹐賊益眾﹑炮益緊。子材居中﹐元春助之﹔孝祺當右﹐陳嘉﹑蔣宗漢當左路——卽東嶺。炮極劇﹐子材與諸將約﹕有退者皆誅之﹔各路設卡﹐截殺逃者﹐子材﹑孝祺各刃退卒數十。寇致死薄長墻﹐或越入﹔子材年將七旬﹐短衣艸屨﹐持矛率兩子相榮﹑相華大呼﹐躍出長墻搏戰﹐將士齊開柵門湧出。諸軍睹子材如此﹐無不感奮。關外遊勇﹑客民千餘聞子材親出陣﹐亦爭埋根行首﹐乘利狙擊﹔馮軍扣波五營自關外西路來﹐擊其背。於是諸軍合力死鬥﹐短兵﹑火器﹑槍炮雜進。王孝祺部將潘瀛攖敵鋒﹐袒臂裸體衝入陣﹐故王君所部傷亡尢多。陳嘉爭東嶺三壘﹐蔣宗漢繼之﹔七上﹑七下﹐陳嘉四傷不退。至夕﹐王孝祺旣擊敗西路寇﹐則由西嶺抄敵後﹐助陳嘉﹔王徳榜亦自關外夾擊東嶺背。是日﹐徳榜出甫谷待敵﹐援賊至﹐率隊衝斷。部將蕭徳龍﹑張春發奪勇擊殺法將﹐眾奔﹔奪獲槍彈﹑炮子﹑麵餅﹑番銀五十餘載。徳榜遂自外夾擊東嶺﹐合陳嘉奪回三壘。法寇鏖戰二日﹐彈盡援絕﹔頃刻間炮聲﹑槍聲頓息﹐遂大潰。我軍任意斬殺﹐寇翻巖越澗竄﹐遺棄大炮﹑槍械﹑軍旗滿地﹔殲眞法兵千餘﹑黑兵盈千。教匪﹑洋匪﹑客匪或死或逃﹐擒虜數百﹔斬法酋自六純至二﹑三純數十。法提督尼忌理亞傷斃﹐遂出關二十里而還。是日﹐天气獨晴霽﹐馮子材﹑王孝祺身畔屢落開花炮子﹐不發。初十月﹐馮子材率十營出關﹐攻文淵州﹐法寇望風逃﹔追殺其紅袍法酋﹐克文淵。初﹐法寇敗艽封﹐戕越官長定知府少子﹔玆復遷怒文淵知州﹐刳其腹。十二日﹐我軍三路攻諒山——諒有對河北岸驅驢墟﹐壘甚固﹔王徳榜攻殺其六純法酋﹐猶不潰。王孝祺軍至﹐部將潘濂執旗先登﹐克之﹔法並守諒城。十三日﹐馮子材軍楊瑞山﹑劉汝寄等潛渡河﹐攻克之﹔獲其軍仗﹑器用﹑餉面山積。諸軍大至﹐法悉眾遁﹔我楚軍﹑桂軍追剿中路﹐廣軍﹑鄂軍追西路。十五日﹐陳嘉攻谷松﹐寇猶悍﹔王徳榜力援﹐斃其酋﹐克之。馮子材追至觀音橋﹐破其巢。卽日克屯梅——屯梅﹐諒山省之長慶府也﹔斬二純﹑三純法酋﹐生擒五純法酋一﹐遂進克拉木﹑破郎甲——廊甲﹐北寧省之諒江府也。王孝祺進軍鬼門關。諸軍連日搜剿法兵極多﹐盡復去年官軍所駐越地。北寧省城法人逃潰大半﹐城內李揚才等約迎官軍。越之北寧總督黃廷經合各路二萬餘人﹐立忠義五大團﹐建馮軍旗號﹐供糧米﹐作鄕導﹔在越法人盡驚擾無措。二月旣望﹐大捷聞於朝﹔彭玉麟奏馮子材功第一﹐諸將士授官﹑懋賞有加。法報至巴黎﹐法國大震﹔東西各國俱聳動﹐到處圖繪諒山大勝戰況於劇場。法自拿破侖第三後﹐未有如此次之大敗﹐舉國嗟怨﹔卽黜外部大臣花利忌﹐介英人總稅務司赫徳乞和於天津李鴻章。

當諒山大戰期﹐法人以水師牽制我陸軍﹔法提督孤拔率艦隊東出﹐圖犯廣東。而彭玉麟布置﹐無隙可乘﹐圖閩﹔則閩江天險﹐且懲前此長門之創﹐於是直犯浙江之鎭海——時援臺兵吳安康率三船泊焉。鎭海提督歐陽利見扼北岸炮臺﹐而以三船出拒﹔「澄慶」﹑「馭遠」兩船爲敵艦逼入象山之三門灣﹐轟毀。利見則炮擊法魚雷船及一戰船﹐沈焉﹔復炮中其師船將臺﹐孤拔斃焉。法艦並遁至基隆﹐殮孤拔﹔別將率其隊攻入澎湖媽宮港﹐官兵退守龍門嶼﹐寇登媽宮嶼據焉。而其時﹐我滇軍勝寇於臨洮府。初﹐雲南軍據山西省之臨洮﹔聞諒山大捷﹐遂於三月朔進窺省城。法亦出兵六千﹐分兩路襲臨洮﹕一北趨珂嶺﹑安平﹐一南趨緬旺﹑猛羅。滇督岑毓英命岑毓寶﹑李應珍扼北路﹐王文山扼南路﹔而自率軍當中路﹐截敵奮擊﹐敵逐合兩軍爲一迎戰。我南北路軍回攻之﹐寇不支﹐遂大潰﹐斬獲無數﹐陣斃法酋五人﹔遂進逼國威省城。時唐景崧亦勝敵太原﹐劉永福偕黃守忠亦破敵宣光﹔而和議在二月已定﹐於三月初二日達軍前。當是時敵气餒﹐陸戰亡軍﹑水師亡帥﹐我軍已成破竹之勢﹔越官﹑越民苦法寇之虐﹐望馮軍若望歲﹐競來通款。馮子材亦慨然劃掃蕩北圻之計﹐與彭玉麟函電往來﹐定二月二十五﹑六日親率軍從西路出北寧﹐直取東京﹔諸軍從東路取海陽﹐會師河內。而停戰撤兵之旨下矣﹗彭玉麟﹑張之洞電奏力爭。中興大將鮑超自四川成軍出﹐一路添募﹐至龍州兵八營﹔亦抗奏願以己部生力軍出關當前敵﹐攻越都法寇。彭玉麟等復電奏越地法虜空虛﹐可進兵﹑不可撤兵﹔並不聽。李鴻章欲護前約﹐自二月望日法來行成﹐卽奏聞朝廷﹐遽與簽押﹐而更棄全越爲法國保護﹔且電軍前﹐謂「越戰﹐閩臺危」﹗是時閩有左宗棠楚軍﹐閩人恨不得再戰復仇﹔臺地則法兵株守基隆一嶺﹐毫無寸展﹔幫辦楊嶽斌方渡臺﹐軍賦不假外求﹔澎湖不過失海上一嶼﹐法寇𨿽攔截商船﹐而閩之帆船飛駛不驚。臺人恨劉銘傳不進軍﹐並不謂危。馮子材軍在北寧諒江﹐餉道大通﹑士气激昂﹐法已失抗拒力﹔眾軍咸欲直指順化越都﹐涿法寇於境外。而李鴻章奏謂「不乘勝回師﹐恐全局敗壞」﹐於是廷諭自二月中迄三月疊催各路撤兵﹔軍前戰士扼腕﹐天下短气。言官交論李鴻章賣國﹕『捐壯士無限之軀﹑傾國家無窮之帑﹐再捷不進﹐而棄全越與敵和款﹐柰軍民何﹗柰中外交侮何』﹗不報﹔嚴催撤兵。於是雲南軍自山西﹑廣西各軍自北寧﹐於光緒十一年三月十四日起連環捲紮﹐迄三月二十日皆撤入邊﹔法國亦退基隆﹑澎湖兵。太原﹑宣光軍亦隨大軍入關﹐脇黑旗軍去保勝關內安置﹐授劉永福南澳鎭總兵﹑授唐景崧臺灣道﹐竟授劉銘傳臺灣巡撫。大學士二等恪靖侯左宗棠薨於閩﹐劉銘傳遂文致劉璈餉餉罪﹐劾戍黑龍江。馮子材奉命督辦欽﹑廉防﹐鮑超散軍歸家。王徳榜等入覲﹐退謁軍機行走孫毓汶﹐拒不見。越大官黃佐炎﹑張登憻﹑黃廷經﹑梁輝懿等流離邊徼。

是年秋﹐日本使臣伊藤博文至天津﹐向李鴻章締結共同派兵朝鮮條約﹐隱示共同保護意。法國旣得保護越南﹐遂置越南總都護﹐監越王。而是年冬﹐英國遂發兵取緬甸。由是﹐西南際海無屬國矣。

●專著﹝二﹞

中東戰紀

﹟中東戰紀

自序

嗚呼﹗疆場之間﹐一彼一此﹔牛𨿽瘠﹐僨於豚上。從未有大敵小﹑眾敵寡﹐連戰皆北﹐蹙地千里﹐如甲午中東之役之瓦解者。蓋不籌制勝之策於先﹐復不圖制敵之事於後﹕臨變傖囊﹐渙若摶沙﹔隨時拉答﹐隨處補苴。「易」曰﹕『豫﹐利行師﹔不豫﹐玆所以敗也』。

夫大不勝小﹑眾不勝寡﹐蓋亦有之矣﹕隋煬帝以百萬大軍敗於髙麗薩水江﹐遼天祚以八十萬敗於女眞混同江﹐明楊鎬以四十七萬﹝實二十四萬並髙麗兵三十萬﹞敗滿洲薩爾滸﹔大小﹑眾寡之不敵如是﹐是有亡徵焉。𨿽然﹐彼三朝者矜於攻敵﹐非以應敵。有淸之師﹐爲保護屬國﹐不得已而出軍﹔應敵者也。兵義者王﹑兵應者勝﹐師直爲壯﹑曲爲老﹐何至於今而並不然乎﹖天乎﹑人乎﹖吾謂亦人而已矣。淸師之敗﹐李鴻章有三誤焉﹕一誤於望和﹑二誤於待和﹑三誤於求和也。當日本調兵之初﹐而苟多戍勁兵於牙山﹐堅扼入京之孔道﹕更集大軍於平壤﹐厚駐戰艦於仁川——日本島國﹐四面受敵﹔東西南北𨿽有軍港﹐外海內峽處處可攻﹕慮我批亢而搗虛﹐自將不戰而自戢。而李鴻章不然﹐專望日本之可和﹐不顧我軍之無備。髙麗𨿽日吁援兵﹐將士𨿽咸請濟師﹔惟恐攖敵人之怒﹐置軍報若罔聞﹕其誤一也。敵釁旣開﹐牙山失守﹔平壤城𨿽調四軍﹐鴨綠江乃無一旅。威海衛之軍艦﹐不驅出戰﹔大東溝之退師﹐惟戮偏裨﹕以故平壤一敗﹐髙麗全失。李鴻章初冀俄國脇和﹐繼謀英國勸和﹔軍旅之政﹐專事敷衍。而各國方利中國之敗﹐正作壁上之觀﹔境上遺書﹐芒乎無聞﹕其誤二也。當是時﹐承平日久﹐屬國恭順﹔髙麗一路﹐素無守備。敵軍於是渡鴨綠江而西﹐破九連城﹑鳳凰城﹐復破海城﹔循渤海而南﹐破大連﹑破旅順﹐復破威海﹐覆海軍﹕我之疆場﹐戰勢盡失矣。然所喪者邊城﹐未及東省大郡﹔所墮者戰艦﹐未壞陸上大軍。我勿急於戰﹐亦勿急於和﹔專力固守﹐作埋根之計﹑爲持久之圖。有隙則擾其餉運﹐搗其惰歸﹔無事則浚我深濠﹐保我長墻。更歷時月﹐我之財未殫﹑彼之用已匱﹔俟其難於作戰﹐然後易以言和。何乃遠涉行成﹐甚於城下乞盟﹗恣所要求﹐塡彼欲壑﹔旣割地﹐復歸幣。𨿽秦檜不至此﹐比敬塘更無名﹕其誤三也。嗟呼﹗不能戰﹐何以守﹗不能守﹐何以和﹗李鴻章之軍戰則不力﹑守則不固﹐遂至倉皇無措﹔召不相謀之將﹐募不相習之兵。於是廟堂保妻子之臣﹐不得不出於和﹔宮闈圖盤樂之後﹐愈不得不出於和。而以和偸安之李鴻章﹐乃專言和之事﹐不顧及和之害﹕此當機之誤也。任用非人﹐置將非才。方戰而僨事者有之﹐旣戰而害事者有之﹐未戰而不事事者有之﹔軍貲投於虛牝﹐軍械等諸虛器。龔照璵死有餘辜﹐而使之回任﹔丁汝昌罪不容誅﹐而保其功效。法令不明﹐賞罰不信﹐舉錯不當﹕此李鴻章根本之誤也。嗟乎﹗田單保孤城而復全齊﹐俄國焚京都以困彊法﹔此之惡戰苦守﹐固無望於淸季之軍矣。

由是敵人肆﹑時事非﹑和議定﹐李鴻章乃歷聘歐邦陰圖報復﹐遂與俄羅斯締「東淸鐵路密約」。議者咸詬其默賣東三省﹔吾則謂賴有此耳。李鴻章一賣越南﹑再賣髙麗﹑三賣臺灣及遼島﹐不能得豪釐價值﹔獨賣盧龍塞外地﹐斗兩彊如兩虎﹐使兩國伏屍百萬於我遼水東西﹐敗者罷獘﹑勝者瘡痍﹐而淸國得稍息肩﹑鴻章亦得吐气﹐是賣之尙有價值者也。況賣不盡賣﹐猶畱我地主之分﹝去聲﹞乎﹗日軍之攻威海也﹐有水雷艇之施﹔攻俄國之旅順也﹐收水雷艇之效。至掃滅波羅的海艦隊於對馬海峽也﹐全賴水雷隊之奏功﹕水雷之工小而用大如是。乃李鴻章興海軍二十年﹐費帑藏累億萬﹔不能得戰艦尺寸之功﹐復不能獲雷艇纖微之助﹕誤國深矣﹗淮軍之屢潰﹐勇敢者無所施﹔又何責焉﹗余作「中東戰紀」﹑作「臺灣戰紀」﹐恨無由作「日俄戰紀」也﹗

光緒柔兆惇牂之歲﹐洪棄父序。

髙麗爲中國屏藩﹐明初李氏篡據以來﹐一心事大﹔明太祖不討﹐故保邦存祀至於今五百載﹐更事中國二姓而廟社不攺。淸太宗覆其國而全之﹐藉興朝聲威以無外患﹐故事中朝彌恭。明之季世﹐早招覬覦﹐行長淸正入其兩京﹔賴明朝命將出師﹐楊鎬﹑李如松﹑劉綎諸將帥力戰驅逐﹐而後八道以復。由是﹐中國彊而髙麗安﹐中國弱而髙麗危。晚近英國見俄國之迫﹐亦奪踞其濟州島﹔得中朝轉圜而後返還。淸光緒八年﹐日本復啟釁﹔而直督張樹聲調遣兵船不失機﹐而後釁端一弭。當是時﹐日本未嘗一日忘髙麗也。光緒十年﹐法蘭西深入越南﹐中國應戰﹔馬江水師𨿽敗﹐而鎭南關陸軍大勝。馮子才﹑王孝祺﹑王徳榜﹑蘇元春方長驅而朝端議和﹐廷臣孫毓汶主於內﹐李鴻章主於外﹔彭玉麟督師在粵﹐力爭不聽。卒棄全越與敵﹐諸將喪气。而英吉利繼之﹐取緬甸﹔俄羅斯日逼黑龍江﹐東淸鐵路逾哈爾賓而來。於是﹐日本圖髙麗之志愈急矣。

初﹐同治十三年春﹐日本以陸軍中將西鄕從道爲都督﹐侵臺灣番地﹝自社寮澳登陸﹐熟番與生番世仇﹐道之攻焚﹔至牡丹社﹐被生番狙擊﹐退守龜山﹐開荒屯田。洎閩藩司潘霨﹑臺道夏獻綸至瑯■﹝王喬﹞灣與議不決﹐日使柳原前光至京與總署議不協﹔閩撫王凱泰添兵二萬五千將渡臺﹐日軍始懼。會暑瘴﹐多死亡﹔乃又以內務卿久保利通爲全權大臣來議和﹐辧番界﹐兩月不決。英使威妥瑪居間﹐要償兵費三百萬﹔沈葆楨力爭不可﹐廷議乃允五十萬成約。日兵歸﹐行凱旋禮﹐進從道爵﹔自是始輕中國﹞﹔朝廷命船政大臣沈葆楨率水師巡視臺灣﹝朝廷戒無輕動﹞與爭﹐而日本退師。光緒元年秋﹐復以兵艦掠朝鮮江華島﹐焚永宗城﹐駐釜山要盟。五年﹐滅琉球爲衝繩縣﹐以長崎假俄羅斯泊兵船。是時中國方戡定新疆﹐以伊犁邊務與俄羅斯劇爭攺約﹔籌戰方急﹐不遑問日本。光緒八年﹐朝鮮國王李熙本生父李昱應柄國﹐時號「大院君」﹐頗拒外交。王長﹐王妃閔氏宗彊﹐奪其權。大院君遂因軍士譁餉之故﹐率之殺執政﹐並殺日本練兵教師七人﹔焚日本使館﹐以兵駐王宮。是時李鴻章丁憂去﹐直督張樹聲署北洋大臣﹔亟命道員馬建忠率三兵艦抵仁川﹐而日本兵艦已先至。張樹聲得建忠書﹐復命海軍提督丁汝昌率七兵艦﹑陸提督吳長慶率三千軍克期赴援﹔以七月七日抵馬山浦﹐於是日兵不敢動。吳長慶等薄王京﹐入候大院君﹐以兵擁致天津﹐幽於保定蓮花書院——凡四年﹐方釋歸﹔吳長慶則駐師漢城﹐日本亦宿兵王京——要朝鮮償金五十萬。而光緒十年﹐復有朝鮮叛臣金玉均等之難。金玉均號爲維新黨﹐結日本爲後援﹐殺傷禁衛大將軍閔泳翊﹔同日本兵闖入景佑宮﹐矯王令殺輔國閔臺鎬等八人。亂黨洪英植﹑朴泳孝﹑徐光範等各自署官﹐議幽王於江華島﹔而日使竹添進一郎欲致諸日本﹐議未決——而朝鮮勤王軍起﹐遂吁請我統兵吳長慶赴王宮靖難﹐與日本兵戰於闕下﹔勝之﹐斬叛徒七人以徇﹔餘黨奔日本﹐日使亦奔濟物浦。於是中國與法蘭西已啟釁﹐臺灣閩海騷擾﹐中﹑日二國各命大臣至朝鮮籌善後﹔而朝鮮王許卹日本被害人﹑修建使館費銀十四萬圓﹐聽日本增戍兵﹑建兵房﹐而約以定。光緒十一年春﹐日本復遣宮內大臣伊藤博文﹑農務大臣西鄕從道來天津議約﹐我北洋大臣李鴻章偕副使吳大澂與議﹕兩國各撤戍朝鮮兵﹔後日有遣兵至朝鮮者﹐兩國當先行文知會﹔而朝鮮練兵﹐兩國可遣員爲教練官。是三款者﹐或以爲與日本共同保護朝鮮之權﹐啟甲午兩國之戰端﹔不知日本戰端﹐蓄志久矣。凡淸國要塞﹑中邦海灣﹐靡不詗察測量﹔自佐尉軍曹以下﹐莫不有一圖在身﹕蓄而必發﹐亦不在約也。李鴻章操陸軍三十年﹑籌海軍二十載﹐用人以私﹑行政以賄﹐宮中﹑府中相習成風﹔自彊之道﹐卒爲空言。臨敵議戰﹐輒曰「兵不足恃」﹔夫兵誠不足恃﹐抑爲誰之咎歟﹗於是而有光緒二十年朝鮮之戰禍。

初﹐朝鮮人崔福成雜取儒家﹑釋﹑老余說﹐以相傳習﹐號東學黨﹐亦曰守舊黨。當同治四年﹐朝鮮禁天主教﹐遂捕治東學黨人﹐禁之綦嚴。東學黨卒不衰﹐久而思逞﹔遂於是年三月﹐黨魁崔時亨起事於全羅道古阜縣。朝鮮招討使洪啟勳擊之﹐亂黨遁白山﹔追之﹐中伏而敗。亂黨遂犯全羅﹑忠淸二道﹐據全州。朝鮮大震﹐來乞師﹔李鴻章遣直隸提督葉志超﹑太原總兵聶士成率蘆﹑楡防兵東援﹐屯牙山﹔循條約告日本﹐而日本亦遽遣大島圭介率兵入王京﹐止之不聽。朝鮮亂黨聞中國兵至﹐則棄全州遁﹔朝兵收會城﹐亂平。而日兵至不已﹐中國約日本退兵﹔日本要挾多端﹐以兵守王京﹐下水雷漢江﹐遏絕華人﹐斷絕我電信﹐迫朝鮮以謝絕中國。鴻章與議和﹐則索兵費三百萬。六月二十一日﹐日本兵遂入宮﹐擄朝鮮王李熙﹐挾大院君以號召﹔惡執政閔泳駿之親中國也﹐矯王令﹐流之惡島﹕朝政皆操於日人。李鴻章始終望各國調停﹐故每戒諸軍「毋生事」﹗兵艦之在仁川者﹐任日艦載兵出入不敢犯﹔戰艦之屯威海者﹐晏然無事也。

至是﹐朝命屢下﹔鴻章知戰端不可弭﹐乃以大同鎭總兵衛汝貴率十三營發天津﹑盛京副都統丰陞阿率盛京軍發奉天﹑提督馬玉崑率軍發旅順﹑髙州鎭總兵左寶貴率軍發奉天﹐同取道鴨綠江﹐入朝鮮。初﹐牙山我兵孤懸﹐屢發電索援軍﹐中有危急語﹔張佩綸在總局﹐以前敵故張皇﹐多爲刪略。前此佩綸在閩江防法寇﹐得李鴻章信﹐囑讓敵以待和﹐勿爲戎首﹔佩綸祕不泄。旣而海軍蕩盡﹐佩綸獲嚴譴﹔李鴻章多方營救﹐得自戍所赦回﹐乃以少女爲其繼室﹐援之司京津總電局——故又延誤軍機﹐而援軍久不出。六月二十三日﹐始雇英國商船載兵士千二百﹐護以「操江」木船赴牙山﹔而日本間諜得中國電報生密信以報﹐遂以兵艦「吉野」﹑「浪速」﹑「荻洲」截於海中沈之﹐擄「操江」以行。是日﹐我兵船「濟遠」﹑「廣乙」自大同江回﹐與之遇﹔「廣乙」爲「荻洲」艦炮傷﹐遁入髙麗十八島。「濟遠」獨行﹐日艦追之急﹔「濟遠」兩次禦敵﹐炮擊其「浪速」艦﹑又擊毀其「吉野」望臺以免。然自是﹐朝鮮黃海無中國艦隊矣。

六月二十五日﹐日本大隊攻牙山。牙山在朝京漢城南﹐爲日本入京孔道﹔我軍能守﹐乃可以保朝鮮。鏖戰兩晝夜﹐敵四面包抄而來——日本兵七千﹔我兵二千五百﹐遂以二十九日棄牙山。聶士成言於志超曰﹕『牙山旣不可守﹐公州背山面水﹐扼形勢﹔可據也』。志超從之﹔而日兵已迫成歡驛矣。士成率五營據成歡﹐前鋒至﹐迎擊﹐勝之。旣而大至﹐我軍無援﹐勢木支﹐始退趨公州﹔則志超已棄公州行矣。日軍躡之﹐遂大入朝京。是時﹐陸路四大軍始集平壤。平壤城大﹐在漢城北二百餘里﹐爲朝鮮舊京——漢樂浪郡治﹑唐安東都護治所﹐南北綿長十餘里﹔北枕錦繡山﹐西﹑南﹑東距大同江﹔西北隅無山水﹐爲達義州孔道。士成追志超﹐及之﹔慮兵單或遇敵﹐乃繞道大同江﹐與大軍會平壤。志超則鋪張成歡之戰﹐以大捷聞﹔獲獎賞﹐遂拜總統諸軍之命。而志超無將略﹐衛汝貴尢貪縱﹔左寶貴﹑聶士成﹑馬玉崑忠勇敢戰﹐而志超漫無布置。軍中日置酒髙會﹐或築壘環炮爲守計耳﹔哨隊相遇﹐至誤相擊。日本偵探隊臨江﹐左軍進殲之﹐復以大捷聞。

七月初九夜﹐日本海軍大將伊東佑亨以軍艦十艘攻威海﹐我軍大炮擊中其「髙雄」艦﹑開花炮擊中「左隊」艦﹐兩次衝突﹐不入而退。十一日﹐攻旅順﹐退——或曰﹕此試炮力來也﹔而我艦隊不敢出﹐蓋早見輕敵軍矣。

八月初十日﹐日本陸軍大將大山巖以大軍四隊趨平壤﹐正軍出平壤南中和府﹐而別軍由東路出文川以截我後。我軍馬玉崑則率所部回營﹐繞出江東爲犄角﹔衛汝貴﹑丰陞阿率淮軍及西丹隊十八營守城南江岸﹐左寶貴則率奉軍六營守北城山上﹐葉志超與聶士成以六營駐城中﹐而朝鮮兵八百聽調遣。十二日﹐左軍金﹑徐﹑楊三營軍出探城北﹐而敵由隔江列陣出﹐我軍與戰。葉志超望見之﹐懼﹔亟召外兵回。敵遂躡之渡江﹐據山作壘﹔左寶貴撫膺曰﹕『事急矣』﹗卽策馬馳救﹐已無及矣﹔卽扼守北城元武門嶺﹐日以大炮仰攻敵。越日﹐敵援軍復以大炮至﹐猛擊我軍。葉志超將冒圍北歸﹐寶貴執不可﹐以親兵守志超﹔而親出禦戰。寶貴恥前軍輒退——失地損國威﹐欲以己軍力戰﹐爲諸帥倡﹔十六夕﹐大炮如雨下﹐左寶貴奮曰﹕『此吾死所也』﹗親立城頭﹐執刀以麾將士﹐槍丸﹑炮丸簌簌過﹐不少避。酣戰旣久﹐一身連中槍炮﹐墮地﹔扛下城﹐死矣——徐與楊亦死之。志超則徧懸白旗以下敵﹐日人議受降。志超始偕諸將走義州﹐向鴨綠江﹔朝鮮兵恨其召回外兵致敗也﹐從背後擊之﹐死二千餘﹑陣死者亦千餘﹐軍儲﹑器械﹑公牘﹑密電悉委之以去。朝鮮境內﹐自是無中國軍隊矣。而馬玉崑江東之戰﹐則大勝﹔擄日兵﹐奪獲大炮。方逐北﹐聞志超退師令﹐始由大同江全師歸。志超過安州﹑定州皆不守﹐直奔義州﹔聶士成以安州山川險阻﹐欲固守而志超不從﹐遂渡鴨綠江而西。而朝命援軍自旅順發者﹐有提督宋慶軍﹔自大連灣發者﹐有提督劉盛休軍﹔自黑龍江發者﹐有將軍依克唐阿軍﹕亦先後集九連城。九連城築自遼﹑金﹐爲出戰入守之地﹔與朝鮮義州隔鴨綠江一水而峙者也。是時﹐敵軍據義州矣﹔朝命奪葉志超職﹑逮衛汝貴治罪﹐以宋慶接統諸軍。宋慶在軍素忠勇﹐自咸豐季從僧格林沁郡王討撚匪有戰功﹔然起北軍小校﹐無大將才﹐與諸將故等夷﹐不能指揮操縱也。諸軍七十餘營﹐散漫各處﹐無紀略﹔而坐守江北四十餘日以待敵。

方敵之進平壤也﹐警電疊至﹐參贊袁世凱專電請發大兵﹔八月十四夜﹐李鴻章命招商局「新裕」﹑「圖南」﹑「鎭東」﹑「利運」﹑「海定」五輪船載兵四千——海軍護之﹐由大連灣抵鴨綠江大東溝登岸。十六日甫曙﹐海軍提督丁汝昌率艦隊欲復返旅順﹔而南來黑煙縷縷亙天﹐了望者曰﹕『倭艦至矣』﹗於是提督升旗﹐號令全軍拔錨舉炮備戰。丁汝昌乘「定遠」大鐵艦﹐並「鎭遠」大鐵艦居中﹔以「致遠」﹑「靖遠」﹑「經遠」﹑「來遠」﹑「懷遠」﹑「濟遠」﹑「廣甲」﹑「超勇」﹑「揚威」﹑「平遠」﹑「廣丙」十一艦﹑水雷船六﹐分左右翼爲五隊。「平遠」﹑「廣丙」未入隊而督船已行﹐在後各艦未整隊而敵船見。日提督伊東佑亨乘「松島」艦率「赤城」﹑「吉野」﹑「橋立」﹑「巖島」﹑「浪速」﹑「扶桑」﹑「淸田」﹑「比叡」﹑「荻津島」﹑「髙千穗」﹑「西京丸」十一艦﹐分雙行魚貫來。我軍作「人」字形待之﹐距敵九里而發炮﹔炮不能及﹐而敵艦麇至﹐相去恆六里﹔再發炮﹐則前煙彌天﹐無以測準命中矣。敵變圓陣來圍攻﹐「致遠」﹑「經遠」﹑「濟遠」遂被隔圈外。「致遠」管駕鄧世昌勇於臨敵﹐獨與「吉野」﹑「浪速」當﹔「吉野」爲日艦中堅﹐「致遠」敵其二船奮擊﹐彈藥罄﹐敵艦多傷。「致遠」亦重傷﹐鼓滿汽機以冀撞「吉野」﹔「吉野」急駛避﹐而「致遠」追之亟﹐中魚雷而沈。「經遠」管駕林永升陣亡﹐亦中魚雷沈——或曰擄焉。於是「濟遠」先退陣﹐落後者「超勇」中炮沈﹐「揚威」擱灘裂——或曰「濟遠」撞之﹐而「廣甲」先遁於大連灣島而毀﹐余艦返旅順。是役丁汝昌及「定遠」帥船管駕劉步蟾震悚失次﹐乏指揮﹔凡戰三時﹐失五艦。事聞﹐賜鄧世昌謚「壯節」﹐斬「濟遠」管駕方柏謙於旅順以徇。自牙山之戰﹐「廣乙」管駕林國祥避敵焚船﹐爲總兵劉步蟾所庇﹐無罪﹔至是﹐「廣甲」管駕吳敬榮亦無罪。而敵自大東溝戰劇﹐帥船「松島」艦旣受重傷﹐「赤城」﹑「吉野」亦重傷﹔「比叡」被隔﹐走濟物浦﹔「西京丸」亦斷舵﹐沈﹕於是不復追我軍。而我艦隊則自是伏威海不出矣。

海﹑陸軍旣挫﹐而日本長驅之勢成。我大軍駐中路九連城﹐聶士成守虎山要隘﹔日軍集義州作欲渡狀﹐中路嚴備﹔而日軍潛襲上下游﹐渡安平河﹐依克唐阿軍奔寬甸。其義州軍﹐遂造橋渡鴨綠江。九月二十八日侵曉﹐日軍自南岸列炮隊﹐護數千兵達北岸﹔劉盛休軍潰﹐諸軍從之。獨聶士成保虎山﹐日軍環攻之﹔力不支﹐退而西。宋慶自鳳凰城遣援軍來﹐巳無及﹔退渡靉河﹐擠而死者相藉也。九月二十九日﹐敵軍欲取金州以襲旅順﹔遂以大軍攻九連城﹐以牽綴我陸軍。我軍丰陞阿﹑聶桂林棄安東﹐奔岫巖州﹐於是九連城失守﹔越三日﹐鳳凰城亦失守。鳳凰廳據靉河之西﹐當遼﹑瀋之衝﹔古亦州治﹐故軍堡市集﹐爲奉邊之最。我軍退駐摩天嶺﹐自遼東以南入髙麗孔道﹐皆爲敵據﹔而奉省連失兩重鎭矣。敵陸軍大將大山巖已於九月二十六日乘兵艦運兵﹐由金州北貔子窩登岸——貔子窩﹐西距金州大連灣百二十里也。大連灣險隘爲旅順後蔽﹐軍儲最厚﹔自平壤之役﹐守將劉盛休與旅順守將宋慶並率所部赴九連城﹐李鴻章別命提督姜桂題﹑程元和募兵守施順﹐分統趙懷益募兵守大連。而敵兵由花園港進貔子窩﹐由貔子窩向金州﹐旬日間無阻者。

九月二十九日﹐敵軍萬八千進攻大連灣﹐奮炮臺——大連一名搭連﹐在金州東﹔三山環之﹐灣內炮臺林立。十月初四日﹐敵軍攻大連之背﹐入之﹔初九夜﹐海陸並進﹐副都統連順先棄金州城遁矣。旅順協守總兵徐邦道攘臂曰﹕『金州失﹐則大連不守﹔大連失﹐則旅順不保。速分兵逆之﹗不然﹐十六年築港建臺締構經營之功﹐一旦付諸東逝矣』﹗旅順諸將不相統﹐莫之應也。邦道憤﹐自率所部行。過趙懷益﹐請益兵﹔懷益曰﹕『吾守臺﹐不赴後路禦敵也』﹗部下奮欲往﹐不得已﹐乃分步隊隨邦道馬隊行。而日軍大隊四合﹐力不支﹔電懷益告急。懷益方督兵運輜重渡海﹐括大連餉糈以逃﹔於是金州﹑大連灣相繼陷矣。旅順營務處道員龔照璵聞金州失﹐蒼黃走煙臺﹐至天津謁鴻章﹔於是坊市軍民﹑船塢工匠紛紜無措﹐爭奪庫帑而奔。鴻章怒﹐斥照璵仍回旅順﹔而六統領不相統攝﹐乃共推桂題主之——顧桂題闇﹐不能調度也。是時徐邦道率殘卒自金州回﹐痛憤﹐思殺敵自效﹔請益兵﹐無應者。乃率所部以舊式擡槍拒戰於土城子﹐敵軍新式炮彈槍彈如雨下﹐邦道軍伏不動﹔俟其近﹐擡槍齊發﹐損敵軍無算﹔奮勇追逐﹐日軍回奔﹐遂大挫之。而日軍大隊繼至如雲﹐邦道邦無繼﹔獨戰﹐饑困不支而退。而照璵已先一日再遁煙臺﹐諸將黃仕林﹑趙懷益﹑衛汝成相繼遁﹔罷卒痞民爭掠奪﹐敵未至而旅順墟矣。邦道孤軍再拒戰﹐傷殘幾盡﹔宋慶回援之師屢搗金州不能達﹐守將張光前等奔復州依宋慶。於是十月二十一日﹐敵第一軍由鳳凰山東北取寬甸縣﹑西襲岫巖州﹔二十四夕﹐第二軍由大連灣陷旅順﹔第三軍三萬﹐且由廣島出發﹐分乘輪舟四十艘向山東角矣。

方宋慶之奉詔援旅順也﹐以聶士成代守摩天嶺﹔旣而依克唐阿軍自寬甸奔至﹐丰陞阿﹑聶桂林自岫巖州奔析木城﹐復自析木城奔海城。是時宋慶之軍駐蓋平﹐聶士成守摩天嶺之軍直鳳凰城西北﹐依克唐阿軍直東北﹐呂本元﹑孫顯寅之軍守連山關。日軍至﹐本元等遁﹔日軍遂由連山關逼摩天嶺﹐窺聶軍防禦密﹐乃移向艸河口爲依軍擊敗﹐乃棄連山關而退集艸河口﹐以亙斷聶﹑依兩軍。聶軍則屯分水嶺﹐以拊日軍背﹔依軍夾攻之﹐復挫日軍﹐斬一中尉。鳳凰城之日軍以大隊來援﹐依軍連戰勝之﹔日軍退守鳳凰城。依克唐阿遣軍會聶士城趨鳳凰城﹐大戰於通遠堡。依軍逼靉河﹐敵軍夜襲不克﹔翌日﹐大戰於一面山﹐右翼兵殲日軍甚眾﹔鼓勇爭進﹐而左翼兵潰﹐遂不支退﹔中途遇伏﹐喪馬隊統領永山﹕時十一月也。安東敵軍向海城﹐革職提督聶桂林會革職副都統丰陞阿之滿兵於十五夜攻敵營﹐劇戰亙昏晝﹔至十六日午不克﹐退遼陽。遼西告急﹐詔依克唐阿援遼﹐詔吉林將軍長順﹑前軍總統宋慶及請赴前敵之鄂撫吳大澂並會海城地方拒敵。兩軍相持﹐久不下﹔聶士成請曰﹕『敵軍銳气方盛﹐未易猝破。吾以精銳出其後﹐往來遊擊﹐擾其餉道﹔則可克也』。諸將以嶺防重﹐不許﹔士成自率兵過通遠堡﹐臨雪裏站而陣。其地密邇鳳凰城﹐爲敵通岫巖﹑海城﹑蓋平之衝﹔於是鳳凰城出大隊來爭﹐士成知必至﹐則預設伏以待﹐張疑兵以作勢。敵軍再至再敗﹐士成堅不動。當是時﹐宋慶移軍海城之屯王川﹝距海城二十五里﹞﹐以章髙元﹑徐邦道﹑張光前代己守蓋平。十一月十八日﹐敵第一軍旣得析木城﹐盡銳取海城﹐遂逼宋營﹔宋慶兩面受敵﹐乃繞道退牛莊城前﹐合新至宋徳勝七千五百兵屯於王臺。二十六日﹐敵之第二軍三萬出天王塔﹐宋軍二萬餘迎戰﹔鏖殺一晝夜﹐不分勝負﹐各疲退。

是時畿甸震驚﹐深慮淮軍不可用﹐召兩江總督劉坤一授欽差大臣﹐督辦東徵軍務﹐駐山海關﹐以宋慶﹑吳大澂爲副﹔並詔吳大澂率兵三萬出山海關﹐同宋慶圖海城。召故湘將魏光燾﹑陳湜﹑李光久等募軍北援﹐又召聶士成入關衛畿輔﹔以江蘇按察使陳湜率湘軍二十營﹐代守摩天嶺。然日軍方圖取山東威海衛﹐以大隊扼海城掣我大軍不獲南顧﹔鳳凰城之日兵旣單﹐亦不能北犯也。

十二月初六日﹐敵軍向蓋平﹔聶士成入關之軍適至﹐會宋軍戰勝﹐卻之。而牛莊戒嚴﹐宋慶率大軍扼守﹔自蓋平而北至牛莊要隘大石橋﹐皆有軍。十二月十五日﹐敵第二軍復撲蓋平﹐章髙元禦於蓋平河上﹐奮勇鏖戰﹔敵軍不得進﹐乃繞攻張光前營。張營望敵先潰﹐敵軍遂入蓋平﹐分軍夾攻髙元軍。徐邦道方自牛莊移師還﹐合髙元拒戰﹔久不敵﹐退。姜桂題方率援師來﹐邦道邀夜搗蓋平﹐謀克復﹔而桂題不欲行﹐於是合退營口。宋慶率徐邦道﹑馬玉崑會依克唐阿﹑長順﹑吳大澂﹑李光久軍圖海城﹐於是環海城而軍者六萬餘﹔而敵軍之守海城不滿萬﹐我軍屢攻不克。蓋敵自得金州後攻退宋慶軍﹐第二軍與第一軍合﹐復分軍四犯﹕故其勢盛而我之勢衰。

於是敵之第三軍圖威海者羣集大連灣﹐遂於十二月二十四日以軍艦犯登州﹔二十五日﹐載奇兵二萬五千至成山岬龍須島﹐由落鳳港登岸﹐陷榮城﹐拊威海背。二十八日﹐前鋒至寧海﹐爲提督孫金彪擊退﹔而山東巡撫李秉衡亦率兵萬餘至福山﹐阻敵兵內犯。

二十一年﹝乙未﹞正月朔拂曉﹐敵以軍艦二十五艘攻威海。我艦隊自大東溝敗後﹐久匿不出﹐分泊於威海附近劉公島﹔旅順旣失﹐朝命逮問丁汝昌﹐而李鴻章則奏保戴罪立功。敵之艦隊以水雷逼口門﹐別運陸兵一萬奪楓嶺登陸﹔旣而炮臺擊傷其一艦﹑沈其水雷三﹐敵軍暫退。而陸兵已攻我東炮臺之後﹐榮城之敵兵亦會攻﹐遂於初五日奪踞東臺。守東臺爲分統劉朝佩﹐遂奔於西臺﹔無何守西臺統綏鞏軍之道員戴宗騫亦奔劉公島﹐敵軍則踞炮臺以俯擊我澳內兵艦﹐而沈「靖遠」艦。初十夕﹐敵以一隊雷艇扼威海西口﹔月旣落﹐復以兩隊雷艇入東口。我兵艦還擊﹐中敵兩艦﹔而敵放水雷擊中我督船「定遠」﹐駛至劉公島沈。十一夜﹐復以魚雷沈我「威遠」﹑「來遠」﹐以水雷沈「濟遠」。時「威遠」管駕林穎啟﹑「來遠」管駕邱寶仁並冶遊不在艦也﹐水雷隊王登瀛率十二艇出逃﹐則被擄﹔於是敵艦哄然入﹐守臺兵悉潰﹐而威海陷矣。十六日﹐敵艦圍我殘艦於劉公島﹔水軍俶擾﹐諸洋員爭請出降。護軍統領張文宣﹑營務處牛昶炳亦向汝昌議降﹐於是英員浩威作降書﹑鈐汝昌印﹐付「廣丙」管駕程壁光懸白旗。十八日﹐詣日軍獻余艦﹔而丁汝昌與劉步蟾並仰藥死於「鎭遠」艦﹐於是海軍遂爲敵盡矣。

當是時﹐侍郎張蔭垣﹑巡撫邵友濂方自日本議和﹐與日本總理大臣伊藤博文﹑外務大臣陸奧宗光相會﹐不蒙見答而歸。正月二十二日﹐宋慶會諸軍攻海城不克﹐敵軍亦進攻我軍﹐一軍逼遼陽﹔於是吳大澂退田莊臺﹐宋慶退營口﹐魏光燾﹑李光久退牛莊﹐依克唐阿與長順退遼陽。二月初四日﹐敵之中軍自海城犯遼陽牛莊﹐右軍向摩天嶺﹑左軍踞蓋平﹐以一隊逼大夫墩分我兵勢。是時聶士成以萬二千兵往來馳戰於遼陽﹐而依克唐阿﹑長順及提督唐仁廉之兵亦互出策應﹔於是遼陽得無事。而初七日兩軍大戰於牛莊前﹐則魏光燾敗矣﹑李光久棄軍走矣﹐死者二千餘﹑被虜八百餘﹐喪軍械無算﹔吳大澂田莊臺之兵亦譁潰。方大澂之出軍﹐气銳甚﹔謂日本軍隊多驅迫良民不得已而來﹐襲湘軍並發匪故事﹐立「免死牌」於軍前以招敵降。及臨戰﹐敵炮如雷﹐敵騎如火如荼衝至﹔於是陣勢撓而部下先奔﹐大澂憤不欲生﹐而親兵挾之走。宋慶之軍資在田莊臺﹐亟率部軍三萬自營口來援﹔亦爲奔軍衝動﹐代守營口之將蔣希夷亦先遁。二月初八日﹐敵入牛莊。十三日﹐敵據田莊臺﹐進營口﹔宋慶與吳大澂向西北退舍﹐敵軍踏冰渡遼河。於是劉坤一之大軍出關迎剿﹔李鴻章授頭等全權大臣﹐邀同英﹑美﹑俄﹑徳﹑法五國公使自天津啟行﹐向日本匄和矣。當東事之起﹐各省督﹑撫皆以避敵爲幸﹔獨吳大澂自內地請赴前敵﹐爲人所不欲。洎乎敗北﹐四方騰笑﹔然朝廷以百練淮軍亦屢戰屢潰﹐不忍獨罪吳也。

李鴻章之行﹐卽預有割臺灣成見﹔而日本之兵未嘗向臺灣﹐或難以爲開議之地。於是二月二十日﹐日本偵探船二﹐詐法船�澎湖天后澳——卽俗所謂媽宮港也﹐鎭守總兵周振邦聽其登岸﹐不敢詰﹐反宴飲之。越一日﹐而一舟去。至二十七日﹐而伊東佑亨率兵艦來矣﹔媽宮炮臺齊擊﹐中其一艦。於是以二艦夾乏行﹐退向龍門港登陸﹔而振邦先逃﹐我兵爭奪漁舟渡臺灣﹐遂失澎湖矣。

是日﹐鴻章在日本馬關議和約。伊藤博文﹑陸奧宗光等列席春帆樓﹐要以大沽﹑天津﹑山海關三地爲質﹐乃停戰﹔鴻章不可﹐伊藤執之堅。迨二十八日﹐李鴻章爲日本狂人狙擊﹐創甚﹔乃不索質地﹐訂奉天﹑直隸﹑山東停戰二十五日之約。於是鴻章允拋棄朝鮮﹑割遼東半島並臺灣澎湖各島﹑償兵費二萬萬兩﹐而戰事始弭。李鴻章偕其子經芳回天津﹐眾議沸騰﹔遂托病不敢進京。日本所得地﹐從鴨綠江安平河口﹐沿鳳凰廳至海城﹑營口爲界﹔而俄羅斯憤日本割遼地之不利己也﹐聚戰艦十艘於大連灣備戰﹐又分泊長崎﹑煙臺作戰勢﹐糾徳﹑法二國勒日本還遼﹐和約幾變。由是﹐李鴻章催日本速換約於外﹔樞臣孫毓汶始終諂附太后﹐逼皇上速換約於內﹐尙書徐用儀附和之。於是言路交章劾鴻章誤國﹐主事何藻翔﹑羅鳳華上書請戮毓汶等以謝天下﹔翰林院復連名專劾孫毓汶十餘年攬權誤國﹑納賄營私種種罪狀﹕並不報。

洎日本忍辱遵三國還遼﹐議增收償金三千萬﹐立撤遼東兵﹔三國引爲徳色﹐而中國不知所措。三國憤中國之無能而安之若素﹐越三年﹐遂有俄據旅順﹑大連灣﹐英據威海衛﹐徳據膠州灣﹐法據廣州灣之禍﹔紛紜糾葛﹐而至於俄指東三省﹑英指揚子江﹑法指雲南﹑徳指山東﹑日指福建爲各國勢力之範圍﹐皆此一役階之厲。而其端之來﹐則由於棄越南以和法也。故爲國者而苟求無事﹐偸食息以圖存﹔爲人謀國者而陰持兩端﹐以圖私便﹕蓋未有不亡者矣﹗

