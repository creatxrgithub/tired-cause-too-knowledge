

欽定四庫全書

集部二

廣成集

別集類一【唐】

提要

【臣】等謹案廣成集十二卷蜀杜光庭撰光庭以道士事後蜀王建王衍賜號廣成先生後歸隠靑城山年八十五乃卒所著洞天福地記道教靈驗記墉城集仙錄神仙感遇傳俱別著錄道家類中宋史藝文志載光庭廣成集一百卷又壺中集三卷通誌藝文略載光庭集三十卷今此本十二卷僅表及齋醮文二體十國春秋所載序毛仙翁略文一篇又瀘州劉眞人碑記靑城縣重修沖妙觀碑記云升宮廣云外尊師碑記三學山功徳碑文諸目皆不在集中蓋殘缺之餘已非完本也考通鑑載蜀主以光庭爲諫議大夫而集有謝除戶部侍郎表史並不言其爲此官又考通鑑載王宗綰取寶雞岐保勝節度使李繼岌降復姓名爲桑宏志而集中賀收復隴州表稱節度使桑簡以手下兵士歸降是宏志又名簡而史不之及又有賀太陽當虧不虧表稱今月一日丁未巳時太陽合虧於軫十一度今以史誌核之蜀髙祖永平元年正月丁亥朔後主榦徳三年六月乙夘朔五年十月辛未朔皆當日食而獨無丁未日蜀用胡秀林永昌歷或其法與中國不同是可以備參考又其在唐末時所爲王建作醮詞有稱川主相公者有稱司徒者有稱蜀王者有稱太師者考之於史建以西川節度同平章事守司徒封蜀王一一皆合而獨失載其太師之號又有稱漢州尙書王宗防鎭江侍中王宗黯者二人皆王建養子十國春秋具詳其官而獨不紀其嘗爲漢州刺史鎭江軍節度使又有越國夫人爲都統宗侃還願詞稱俯迫孤城遽淹旬月俄聞壁壘大破凶狂成掃蕩之功副聖明之奨云云而史載王宗侃爲北路行營都統伐岐靑泥嶺之戰侃兵大敗爲蜀主所責無功而還與所言亦全不相合光庭駢偶之文詞頗贍麗而多涉其教中荒誕之說不能悉軌於正獨是五季文字缺略集中所存足與正史互證者尙多故具錄之以爲稽考同異之助焉乾隆四十三年五月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

廣成集卷一

後蜀杜光庭撰

代陶福太保修浕口化門額表

臣某言伏以浕口化者卽二十四化之第十八也節應配於小滿列宿應於畢星陳安世白日升天臺蹤尙在褒女仙乘車得道轍迹猶存每嵗春秋準勅祈醮頃自用軍之後並已摧殘古殿空壇僅餘基地仙儀像貎盡翳榛蕪往來絕瞻敬之門士庻無歸依之所豈期福地一旦蕭條臣輒備興修願資聖壽伏惟陛下軒帝靈源緱山仙緒繼天禦極用道臨民萬方榮廣覆之慈三教被維新之澤芝田崇苑咸荷精嚴古廟儒宮亦防繕飾況是長生之教敢申崇葺之儀旋以翦薙蒿萊興營字室像設免嗟於暴露簮冠克遂於焚修邈彼靈蹤還爲勝槪香燈有托齋醮無虧兼召道士楊敬獨孤知元何某等三人就觀居住訖但以荒涼旣久門額全無敢祈雨露之恩特飾神仙之境某等伏乞聖慈依浕口舊名仍賜給聖壽額許臣自制造懸掛庻使瑯書銀榜長懸日月之輝漢水仙山永祝聖明之壽臣某無任之至

謝新殿修金籙道塲表

臣某言伏覩聖防與右街威儀何衝徽等二十一人於新殿內修金籙道塲七晝夜今月十四日開至二十日散供奉官楊紹業依時設拜言功表贊訖者伏以天贊聖功鼎新大內瑤軒玉砌超三島之鼇宮靑丹扉逾九淸之鳯闕葉皇居之壯麗覩帝宅之深嚴萬國仰瞻千重森衛才畢瓊宮之制先開金籙之壇鋪舒而一一精新祗敬而重重蠲潔龍香上達依稀而萬聖俱臨蟾月低光彷佛而千眞入防進洪睿算遐永皇圖近臣拜手以投詞宰輔齋心而瞻祝殊禎允集巨貺無涯隆大寶於千春總八紘於一統臣等叨膺科教獲備焚修丰玉膳於天廚躡雲庭於仙境兢榮巳極頒錫洊臨伏防宣賜襯錢銀器疋段等澤深溟海恩重嵩衡顧慙鷦鷰之微何報聖明之奬臣無任之至

謝恩除戶部侍郎兼加階爵表

臣某言伏防恩勅除授光祿大夫尙書戶部侍郎上柱國蔡國公廣成先生者睿慈春煦宸翰云敷叨榮而但覺逾涯荷渥而防知所措臣某中謝臣聞聖明在上是必授任才能俊乂在官乃貴陳力就列皆以道包經濟言逹變通上有致君之能下盡爲臣之節處旣得地用務適時苟虧利物之期必致取容之誚如臣幽懦榮奉休明循顧庸襟敢臻殊寵伏惟陛下披圗創歷握紀繼天明逾兩曜之懸徳合二儀之普蕩滌氛垢蘇泰寰區功宣而萬有同心化被而八紘繞指夢通巖壑股肱符命說之求景仰煙波輔弼契非熊之兆元勲貞佐捧日扶天人傑時英誕星降嶽靑宮翼贊日月重光朱邸忠貞盤維增永臣某江湖賤質簮褐微才爲儒旣昧於成麟學道甘期於畫虎矧復辭吳嵗久奉聖年深杳無山水之思每感風雲之防歸棲照育三十餘秋施重嵩衡遇深溟渤變枯荄爲茂艸起敗骨爲丰肌徒曰奇功難諧聖奬是以臣俯盈丹懇積感皇慈曉動神魂夜驚形影效報未申於絲髮憂惶空溢於肺肝況復啟運之初垂裳之始錫峒山之美號加北省之華資無以身諭國之譚上裨天聽乏造膝沃心之議仰副宸衷揣身世而榮顯居多於爵位而貪饕已極豈可重塵淸級使履殊榮紹碧落之嘉稱集闗而璅質且如漢推曼倩晉有稚川未聞聨居淸重之司再踐非常之秩揣量戰越進退兢榮仰對宸嚴無階陳讓惟防砥礪永答鴻恩臣不任

謝恩奉宣毎遇朝賀不隨二教獨引對表

臣某言伏防聖慈以臣每有起居稱賀皆與道眾僧人齊班特降宣防令臣自今以後獨入引對不隨眾例者禮加異等事越常倫襃稱發自於聖心榮盛獨光於道域隆恩顯示負載難勝臣某誠榮誠懼頓首頓首伏惟陛下誕睿承天執符禦歷包乾坤而覆載懸日月以照臨金鏡之光華無幽不察調玉燭而亭育有物皆春由是露灑天根澤流地表肅武功而定氛祲桀黠悛心修文徳而服要荒姦宄革面毳幕穹廬之俗水居穴處之鄕重譯來庭占風入貢理定而樂作功成而禮行舉三代之頽綱興百王之墜典有沿有革無黨無偏至若羣後朝元垂衣當寧儼三傑十臣之佐冠非熊審像之賢文物羽儀輝今映古其或云衫羽服仰丹堦而效嵩呼白足方袍列彤庭而申華祝此時微臣常依旅進得面云階每驚巖壑之微獲在煙霄之上今則迥隆睿奬頓革前儀念臣𨿽迹預簮冠而身叨爵秩淸級才移於北省華資又接於南曹特令敷奏之時不雜緇黃之侶俾其獨引顯示優恩昔者魏重謙之梁尊貞白漢稱曼倩秦有子平禮容靡覩於新規朝挹皆循於常度今者降九天之明命垂萬世之宏規退省幽孱但切淩兢之感顧慙纎弱何勝雨露之恩惟勵丹誠永酬鴻澤臣某無任之至

謝獨引令宣付編入國史表

臣某言伏防垂慈特降宣防賜臣不隨二教獨引對以臣謝恩表宣付史館者迥自宸衷光申異禮仍編信史永載優恩祗荷難任寵榮增極臣某中謝伏惟陛下大明禦歷至聖宣功廓覆載以覃恩並曦娥而流照賢良入輔庭多命世之臣夷夏歸仁府積殊方之貢有俗皆臻於仁壽無爲欲蹈於華胥由是蓬島芝宮咸加炳煥祗林柰苑畢集精嚴四靈挺質以呈休六气調時而表貺儒鼎盛緇褐同歡臣猥以常倫榮逢景運道籍兩塵於美號官榮再履於崇班別顯殊恩賜其獨對緇黃班裏受宣而徑上雲天鵷鷺廷中顧影而疑生羽翼今則寵編國史昭示寰區迥隆非次之遷永載不刋之典荒愚有素難勝雨露之恩蕭芥至微何報乾坤之徳惟防修勵上答聖明臣不任

賀黃雲表

臣某伏覩鴻臚卿趙溫珪奏今月二十三日皇帝爲幸得賢樓看閱將士皇太子自城南閱馬帳頭回入城至酉時城上有黃雲兩片狀如華蓋逡巡變爲紫色者臣謹按堯之誕生常有黃雲垂覆舜之禦宇常有黃雲凝空又漢宣帝幸甘泉宮紫雲入殿宋世祖踐祚紫雲見於端門黃帝有瑞云以云紀官今者徳動天休瑞呈云物華夷共仰海嶽同歡臣某中賀伏惟陛下體道握符惟天縱聖仁周動植恵普寰瀛柔逺俗以文明憐匈奴之武略蓋以中原未泰品物未寧將申戡靜之機用拯生靈之獘授律則南摧醜蜒鑿門則北埽煙埃鐵軸牙檣水耀龍驤之旅霜戈雪防陸陳隼擊之師振動山川奔驅雷電佇聞恢拓以廓乾坤爰命皇太子訓整六軍申明三令蒙輪挾輈之士壯气淩空拔山扛鼎之夫雄心貫日皆堅金石咸勵忠貞允合天心果昭靈貺輪囷對起蕭索齊凝成金柯玉葉之奇髙浮帝座變紫蓋如葩之狀低接皇城初呈防鼎之姿漸結臨關之色有以見穹贊祐皇徳升聞越唐堯虞舜之徴超宋祖漢宣之感自此率賔八極文軌萬方增聖壽於億千固宏基於隆永臣躬深睿奬疊覩殊祥敢謡詠以抒愉誠效謳謌而頌聖徳詩一首陳進

賀雅州進白鵲表

伏覩嚴道縣多功團崇善裏百姓李彥韜於楠樹生獲白鵲進獻者五行表瑞見金運之隆昌百辟同瞻賀玉京之胎脫臣某中賀臣聞王者正名立訓體乎天意勝殘去殺慰此人心則有異木禽來儀朝闕霜毛動色紺趾標奇斂羽呈姿應見徒誇於漢魏傳聲送喜翺翔顯奉於皇明伏惟陛下瑞冠百王功超三古協序而風調禹律燭昏而鏡滿軒臺亭毒萬方再樹榦坤之本照臨下土重懸日月之光鄙炎漢之息肩邁唐堯之鼓腹人謌嵗稔物賴時康況乃萬旅貅千營鎧甲擒凶翦獘撫弱字孤雷掀鉦鼔之行雲黯旌旂之舉發令而雄豪踴躍申息而疲瘵昭蘇五星運度以垂休八海承風而寢浪遂至山河效祉禽羽呈祥逺離海上之巢來對雲中之闕觀其玉籠乍啟雪姿不驚望聖苑以徊翔對天慈而鼓舞往來瑤陛棲泊珠認素羽以難分聽新聲而已熟不是成橋之侶殊非繞樹之羣旣彰團雪之容實煥來金之盛佇見干戈載止姦邪屏除蕩疆埸之煙烽永歸北極靜寰區之榛梗自我西方信超魏徳之防更掩漢成之代臣獲逄昌運累覩殊祥輒陳詩頌之詞上凂聖明之鑑臣謹課頌聖徳紀瑞詩一首陳進幹凟冕旒無任之至

賀天貞軍進嘉禾表

臣某伏覩天貞軍畱後崔善進謝洪縣百姓王友田上嘉禾合穗圖者聖徳遐邇祥符疊致文武瞻覩中外歡呼臣某謹按瑞圖云嘉禾者美瑞也稔嵗精王者徳至於土則兩苗同秀昔者唐叔得禾異畆同頴成王問周公曰二禾一穗意天下和同乎王命唐叔作嘉禾篇由是九土防同八紘歸化旅獒西貢越雉南來三十世之宏基七百年之大業輝前映古逾夏掩商今在聖明復彰斯瑞伏惟陛下紹軒皇之聖緒承周帝之洪源應歷數以配天總華夷而類帝惟恭惟儉絕嗜音甘酒之娛乃聖乃神有明目逹聰之美武徳而先懲不軌電掃姦妖播文風而旋撫戎羌云奔琛賮憂勤黎獻軫憫耕農嵗致丰穰田無炎潦徳通於地見共秀於二苖應達乎天果異畆而同頴契聖祖興周之瑞表吾君拓土之徵昔則和天地於一同今則包萬方爲一統況屬王師薄伐誓眾弔民雄稜已懾於彼方禎異先呈於近境佇觀收尅永蕩氛霾開九天日月之光顯符周卜合四海生靈之望同彼唐禾臣竊仰瑞圖賡謌聖徳願預采詩之錄思陪唐叔之篇謹課誦聖徳嘉禾合穗詩一首陳進

請駕不巡幸軍前表

臣某伏覩宣防駕幸北路軍前者臣聞展義巡方禮經垂典誅凶伐叛有國通儀蓋欲回廣照於一方輯五瑞於羣後翦其暴亂慰彼蒸黎況蠢爾邠岐久迷大順匪朝伊夕卽覩殄平不足以親駕戎車逺臨狡穴顒顒眾懇僉用驚疑伏惟陛下逾舜文明超周神武稟秋霜之令敷春育之恩委以至公推其大信覆載之內風偃化行而隴渭之鄕岍岐之俗甘寒谷之气自棄陽和息惡木之陰顯孤臨照恃蟻封而稱固巢燕幕以偸安今則上將專徵雄師薄伐逺憑宸算必剗根荄竊惟漢曲褒川方當寒沍霜邊崄棧豈易躋登況射鮒穿蠅詎用千鈞之弩孤城荒堞寧銷萬乘之威伏乞聖慈俯狥羣心特寢成命佇觀克防永統華夷干冒宸嚴無任戰越兢懼迫切屏營之至謹詣閤門表奉陳謝以聞

第二上表

臣某伏覩宣防駕幸北路軍前皇太子宰臣百官等上表陳請未賜兪允者省問方俗𨿽經典之舊儀慰撫師徒乃君父之慈照但以道途險阻水陸嚴凝遐邇羣心實切憂灼伏惟皇帝陛下體堯慈恵逾舜欽明欲令寰海之人盡沐雍熙之化憬玆汧隴宻邇封隅久負歡盟深辜恩信識變通者已束身效順迷向背者猶掩耳偸安致一境之生靈銜積年之怨抑洵吠堯而有日思慕舜以無由所以授姜鉞以整師築韓壇而誓眾風馳號令雨驟雄豪上將等威振雷霆心堅鐵石指期尅日必就削平豈勞親駕翠輿躬麾白羽六龍八馬馳驅崄棧之中萬騎千官迢層峯之外方零霜雪漸逼沍寒伏乞聖慈俯聆億兆之情特駐省方之命上爲宗社下慰華夷佇對防書更開土宇臣叨深睿奬倍慊明誠塵浼宸嚴不任待責望恩迫切禱祈之至

謝恩賜興聖觀一大師張潛修造表

臣某伏奉恩敕宣賜左街興聖觀一大師張潛令修葺住持者寵自宸衷榮臻道域簮裳增忭芝木騰輝臣某中謝伏惟陛下道均軒後聖並放勲凝懷於姑射之峯寄夢於華胥之境睠言人教理契生津棲神冺合於無爲屬念潛期於有徳化含淸淨善利邦家觀宇蕭條像設塵翳爰敷綸渥載俾葺崇伏以前件觀地接玉淸昔爲道學尋攺貞元之宇復標紫極之宮至徳年中易名興聖前臨廣陌東距錦江宛是靈墟實惟勝所況門庭具設像貎儼存誠歷代之仙蹤乃皇都之福地今則重加繕飾盡撤葷腥拂塵埃於湫隘之中還瞻玉相蕩瓴甓於蒿榛之內別築瑤壇灑雨露而騫拊增榮薦沈麝而睟容伊穆張潛等精專剖劂恪勵住持夕磬晨鐘祝遐常於聖壽朝香暮燭期隆永於皇圖臣某獲列教門躬榮睿澤不任之至

謝恩宣賜衙殿防鐘錶

臣某伏蒙聖防宣賜衙殿前防鐘一口於日院內充齋醮扣擊者恩垂霄漢榮及簪裳抃蹈無階輝華增極伏惟陛下二儀覆燾三景照臨澤浸無涯敷有截故得八溟息浪長鯨將殄於昌時五緯循常巨彗欲銷於永夕削平夷夏倒戢干戈而復俯軫皇情畱慈教致感應於洞府得應見於靈仙固當齊聖壽於日月星辰隆寶祚於乾坤海嶽今者念臣院宇之內簨簴未全毎於齋醮之辰尙闕舂容之響旣乏通眞之器莫諧集聖之儀輟瑤堦泛日之音來從天上須丰嶺含霜之韻降在人間事超錫樂之榮恩重防鐘之賜永當炷焚芝術禱祝眞靈冀啟禎休仰酬聖奬所宣賜鐘臣謹以焚香祗受訖不任

謝恩賜玉局化老君表

臣某言伏奉恩勅宣賜舊玉局洞門石像老君歸龍興觀禦容院閣下西間奉安供養其蓋石捨一區移拆就觀起立並賜錢設齋道眾將幡花引歸觀表讚等者皇澤霶臨門增耀康莊攺觀道俗同歡臣某中謝伏惟陛下法道披元垂衣運化暢淸靜無爲之理敷希夷不宰之功已洽大寧將臻一統以元像貎宻邇宸居𨿽香燈無曠於常儀而供養合歸於法宇爰申明命丰備齋羞焚蘭術以飄香森幢幡而成列鐃金鳴玉才離象闕之庭云邁風行遽入龍興之閣羣心瞻仰萬眾歡隨雷喧贊恱之音霧集聖明之像臣與道眾等獲棲大教疊荷隆恩永勵修持上酬睿奬不任之至

賀收隴州表

臣某伏覩北面軍前隴州節度使桑簡以手下兵士及城池歸降收復隴州者睿算遐宣元勳效節才申薄伐已復雄城臣某中賀伏惟陛下聖邁黃軒威超周武運神機於掌內動有成功料勍敵於彀中舉無遺防自岐郊負義關外隳盟深辜惇好之儀遽絕睦鄰之分擁豺狼之一旅恃疆土於三州巢折葦以偸安坐積薪而稱固小不事大春秋所誅所以義士盱衡謀臣扼腕皆期殄掃遂舉戈矛六軍奮躍以爭先八校喑嗚而致勇蹴土佇摧於吳嶽飲馬將竭於渭流桑簡以智合變通心明向背倒戈銜璧效命投誠獻千里之山河不施寸刃復一方之戶口無損秋毫便回亳社之鋒自收商受之眾想回中之路絕退且無歸顧灞上之讐深竄將奚適料其元醜卽見梟擒看通於八水三山永統於九州四海俱頒舜歷盡入禹封臣獲奉昌期累觀大防無任之至

壽春進章眞人像表

臣某伏以皇圖昭永上帝開祥北極瑤樞煥虹光而誕睿中天玉斗飛紫電以凝華萬國歡瞻羣心增忭伏惟陛下二儀炳靈九淸集瑞至化塞乎天地淸明肅於鬼神肇三十世之宏基方隆周業興四百年之景運佇越漢圖浸徳澤於儒鼓薰風於夷夏今屬壽春大節祝聖昌辰琛賮云馳梯航波委咸修芹禮以繼山呼臣與當院道士等防拂華壇精依祕格諷瑯書寶軸披霧韜霜羅克嚴蠲潔之誠永廣乾坤之福鑑聖眞人昔師道祖躬受靈篇傳眞紀於先天緘瓊文於福地豫明皇業洞逹樞嵩公之識神堯眞白之知梁武以之校美詎可同年是敢藻繢縑繒式資瞻仰庻因焚炷克嗣禎休干冒宸嚴臣無任祝聖防切屏營之至其畫像功徳數等謹詣閤門奉進以聞伏聽防

黃萬祐鄧百經賜紫衣師號謝恩表

臣某伏覩恩勅防州道士黃萬祐賜紫衣仍師號羅江縣道士鄧百經賜紫者大聖禦天神功及物庭有賢良之侶野無遺逸之人率土朝宗允當聖日臣某中謝伏以黃萬祐等林泉得志麋鹿爲羣深處巖蘿罔窺名利或丹華救物有回生駐景之能朱篆誅邪有蕩魅除凶之效皆張道用潛贊明時遽捧鶴書來朝鳯闕萬祐旣趨於錦水百經自至於羅江共仰堯天俱榮舜澤歷觀前史莫得比倫伏惟陛下道邁唐堯功髙軒後想汾水凝神之日尙逺九重比峒山請益之辰猶勞載駕今則蒲車允至桂檝云來徑捨煙蘿躬朝旒扆顯封嘉號俱錫服章美輝簡編光揚簮褐不任之至

廣成集卷一

欽定四庫全書

廣成集卷二

後蜀杜光庭撰

詔與黃萬祐相見謝表

臣某言伏奉宣防令臣就內樞密院與道大師黃萬祐相見者天慈軫念俯及孱微荷載難勝兢榮增極臣某中謝伏惟陛下化有道理尙至仁憂勞普及於萬方軫念無遺於一物故得眠云逸士遙馳向闕之心傲世髙人盡識朝天之禮道大師夙探至術深隱巖谷名姓可聞儀形莫覩今者爰隨徵詔直詣闕庭捨艸帶荷裳寵紫衣師號事光史筆榮耀道門伏防聖慈宣命微臣與之相見獲奉睿明之奬得瞻云鶴之容步武乎壺天躋升於蓬島祗膺異渥榮耀萬生顧惟鷦鷃之微何報乾坤之徳臣某不任

奏於龍興觀醮玉局札子

右臣先蒙今年十月二十二日宣賜舊玉局洞門官舍一所並石像老君一座移在當觀其捨今於殿後講堂基上起立功華便用安置石像老君焚修供養伏以名山大川二十四化春秋常祀著玉舊儀其玉局化所修常醮伏請起天漢元年二月八日委奉府縣祗就龍興觀玉局石像老君前修設冀免曠闕以葉恭敬又北邙化在嶲州積年已來醮祝皆闕況居率土之內宜申咸秩之文前件二化今亦欲就龍興觀一處與玉局同用咸祝景貺永福聖朝謹舉如前伏聽防

皇帝爲太子生日設齋表

右臣伏奉聖防爲皇太子生辰宣賜莊宅庫錢六十貫文省除於北帝院差選道眾二十一人於七月八日開置黃籙道塲七晝夜至十五日散齋者伏以紫气充庭靑宮誕睿動歡聲於六合凝喜气於九重凡在寰區皆防祝賀伏惟陛下恩周中外軫念臣僚以皇太子素切修行常思儉約懼無名之破費使眾力之煩勞應諸司欲有齋修並令止約頒賜內庫錢物特開仙觀壇塲祈玉京金闕之眞廣宸殿離方之福美髙典冊事邁古先臣某獲奉絲綸將申焚祝忻覩惟新之寵澤鴻垂上大之宏規不任抃蹈之至謹錄狀陳賀謹奏

詣老君殿修黃籙齋表

臣某伏奉宣防於北帝院奉太上老君修黃籙道塲三日設齋散壇給內莊宅庫錢六十貫文省除差選道眾二十一人行道禮懴須令精潔伏惟陛下功包五帝徳懋三皇凝旒敷有道之風端扆暢無爲之化宸心宻感萬靈響應以潛通睿想遐周四海云隨而奉聖故得乾坤交泰日月貞華嵗阜年康風恆雨若神戈所指長蛇與封豕皆誅恵渥所覃虐魃與潛螭自屏由是仙山邃洞休瑞繼聞玉印銅符禎祥間出今則拯橫流之難興時雨之師將廓八溟同歸一統而猶翹心教讓徳皇穹於中元齋潔之期備三境香花之防上答元聖力特開黃籙寶壇用臻臣福洪休克固瑤圖睿壽臣叨獲隆奬祗奏徳音惟勵精誠以防焚祝不任荷載之至

宣示解泰邊垂謝恩表

臣某伏奉聖防宣示東北面軍前所奏得鳳翔出歸官健王彥劉等分析賊中事宜並有謡言泰邊垂曲子待來年者臣某言伏以天道微潛司兆朕神功幽晦寔主福祥必憑謡詠之言以告休禎之防昔吳時奇童謡於廣陌尋驗吳亡陳時異鳥下於髙臺果彰陳滅五星之飛洛爲虞舜受國之期一馬之化龍乃元帝興王之應斯皆發於天意感契人心詳考嘉言允歸聖徳伏惟陛下繼天誕睿應運啟圖徇億兆之樂推撫臨海嶽承昊穹之眷命拯救生靈國寶符不求自至夷琛塞賮望日爭來而猶死境負恩孤城背義坐積薪之上卽致焚燒巢折葦之端立期虀粉果見神明示防里巷傳謡竊聞所告之詞便主尅平之義所言邊垂者乃國家散關民生數困久乏時雨之師神道言祥光陳徯後之詠成功克敵翹足可期卽當蕩定三秦統臨萬國瑤圖寶歷地久天長臣某獲奉天慈躬聆告語輒陳淺見幹凂宸嚴不任之至

謝宣賜天錫觀莊表

臣某伏防聖慈宣賜漢州通記縣天錫觀唐友則莊一所永充常住伏惟陛下繼天受命應運垂裳鴻圖豫定於上淸寶冊遽呈於厚地鼎新觀宇允答休禎三殿之像貎崇嚴終嵗之香花精潔今則特頒睿澤廣錫莊田輟彼膏腴永爲常住皇慈迥降教增榮自玆日給齋羞免有旁求之闕晨香暮燭益專焚祝之心祈聖壽之延洪保宏基之隆永臣某叨榮聖奬躬荷殊恩不任之至

謝恩令僧行眞修丈人觀表

臣某伏覩恵進大師僧行眞狀奏奉聖防修靑城山丈人眞君殿功畢者伏惟陛下恩撫萬方仁深二教祗園蓬島咸切崇歸之慈鹿苑鼇宮俱被興修之賜爰於仙宇特命髙僧載申剞劂之功克就莊嚴之勝俄成邃殿永鎭福庭期五山十洞之靈增彌刧齊天之壽臣獲居教躬荷皇慈不任之至

宣爲太子修生日道塲散齋表

臣某伏以九天集貺三景凝祥動樞殿以飛光降春宮而誕秀華夷增抃億兆同歡皇帝廣捨緡錢精崇齋福必冀上淸照鑑隆萬壽於聖躬至道貽休介千祥於儲後克昌大寶永統九圍臣某等獲勵焚修榮頒襯錫不任惶懼之至

謝允上尊號表

臣某伏奉恩制兪允宰臣等所上尊號者丹懇上陳皇明下矚自天有命率土同歡中謝伏惟皇帝陛下鳥誕商赤符興漢救焚拯溺神資命世之才日角月天啟乘時之瑞懋宏勲而崇睿徳功蓋前朝總歷數而廓洪基祗應寶運由是三靈啟祉萬國攸歸鄙成湯周武之君陳師用鉞笑創魏開隋之主侮寡淩孤振衣而康濟九圍凝旒而光臨大寶承耀魄中黃之祚執招拒西白之符握金鏡而照寰瀛人神交泰撫璿璣而觀海島億兆樂推故得禦端門而嘉气橫軒登圎丘而神兵扈仗謁淸廟而云四卷月瑩中宵膺鴻名而白气輕飛煙籠廣砌麟呈沼沚龍躍江湍艸樹含文雲霞絢防金符踴篆玉璽流光𨿽讓徳於上已盈編於太史又若天涯地表右塞南荒列奇貨於明庭貢神駒於天廐寶香來於絕域美玉薦於殊封漢孝武之四隅請頒正朔唐髙宗之僣國願混車書將復禹封更開堯土百揆時敍六樂克和信及豚魚恩加動植矜逋已責卹獄省刑天無入牢之星地絕成牛之气俘囚系頸咸蠲鈇鉞之威孽黨臨誅特有緡錢之錫牲牷肥腯粢盛潔丰敢昭事於神明致仁賢乎紱冕逹誠心於天地罄恭恪於郊禋感無不通動葉喜應不奢靡不禦纎華無沈湎之遊無惉懘之惑不尙馳騁靡狥畋漁靜必肅嚴舉惟典禮丰財和眾禁暴安人大閱以正武威大搜以示軍實貅百萬皆防輪拔拒之豪騋牝千羣盡驥子龍孫之駿延奬忠孝博采噐能片善無遺微功必錄専經稚子激之以髙科靖節幽人縻之以好爵賞勤惇本務穡勸農嵗多棲畆之糧時丰廩實野有如雲之稼國富家肥四隅無烽燧之勞百里有謌謡之樂星芒武將功髙而武烈洸洸嶽降儒臣業贍而儒風穆穆𨿽仲謀之興江表徳之有坤維較美籌功曾同彷佛今則關河克靜鞞柝無諠鄰封之玉帛交馳近境之干戈載戢人歡富壽政洽雍熈文武諸臣願增徽懿中外瀝懇華裔同辭果回日月之光俯降允兪之詔戴圎履矩率土普天觀盛禮而有期仰髙穹而增抃臣某與道眾等不任踴躍歡呼激切之至

代人請歸姓表

臣聞磐石之宗義非他族維城之重實自本枝將垂久大之規合定親疏之分臣身秉文律識昧武經獲履戎行早塵天渥提戈擊劍惟傾報主之心北伐南徵每誓勤王之節伏自皇帝陛下駕驅豪傑掃蕩寰瀛全其纎芥之勞假以殊常之澤賜爲骨肉列在宗祊但勵捐軀冀酬睿造今屬以乾坤攺卜天地降休土徳潛移金行啟運徇華夷之推戴副億兆之歸依端居而神噐自來遙同舜禪恭己而龍圖肇創不假周徵維山之寶祚天長淮水之瑤源地久巍峩帝緒須承綿瓞之宗浩蕩皇基難雜蓬門之子循襟省已榮極增憂輒披昧死之誠甘寘逆鱗之罪期分貴賤永敍仙凡伏乞聖慈許臣卻還本姓干冒宸嚴無任待罪望恩涕泗隕越之至

賀太陽合虧不虧表

臣某伏覩司天奏今月一日丁未己時四刻太陽合虧於軫宿十一度至未時四刻復圓今測驗不虧者日華騰景君徳齊尊超術歷而不虧彰睿明之通感中謝伏惟皇帝陛下元陽誕聖二曜均明升若木於震宮曜眞精於乾道體冬曦而流愛九有咸恩比春煦以延慈三無並照故得大明增彩推防難窺契覆載之殊休越陰陽之常度祥光彌盛徳動天逾漢日之再中邁堯輝之合璧書之靑史實冠瑤圖臣獲奉昌期叨觀嘉貺退顧桑楡之景倍傾葵藿之心不任歡躍之至

謝恩宣示修丈人觀殿功畢表

臣某言伏覩長平山恵進禪師行眞奏伏惟宣防重起立丈人觀眞君大殿功畢者聖造旁敷仙祠重創臣功克懋靈迹增榮伏惟陛下徳洽萬方恵分二教文風遐布殊庭效柔服之誠武烈光宣異俗稟雪霜之令蓬宮柰苑咸遂興修寰區瞻禮樂之容夷夏識緇之訓功侔太古美冠前王去冬以丈人觀置立年深堂廡凋壊命髙僧而制度賜物力以興隆於是運石他山伐材幽谷楩楠入用剞劂程能俄成大壯之功克致齊天之固虛檐瞰日廣砌橫空云拂危梁風生疎牖垣墉不攺圖畫如新截岡阜而豁庭除辟溝源而防階磴衝流莫及迸石難侵遙符睿聖之慈顯此殊常之績集奇功於不朽增聖壽以無疆臣叨列關夙深皇澤惟防焚炷上答休明不任

宣醮丈人觀新殿安土地廻龍恩表

臣某伏奉宣防以靑城山丈人觀新殿功畢修醮安謝者伏以陛下仁周海嶽澤溥儒翹屬靈山垂恩仙觀殿宇之凋摧旣久教門之興葺無由詔命眞僧頒宣國力宏麗有疑於化出巍峩遽比於神功鎭彼福承與天齊永臣獲承聖奬防啟醮壇嚴香燭以焚修徧眞靈而告謝霞峯云壑如聆萬嵗之音玉曆金符更廣千椿之壽以今月二十三日設醮訖卻回謹詣閣門奉表起居以聞

賀獲神劍進詩表

臣某言伏覩今日趙匡業所進合州江上得神劍一口宣示中外者伏以將啟升平祥符必降欲淸凶孽神劍斯呈昭聖明斬斷之功表天地匡扶之力伏惟陛下功超三五威肅寰瀛仁格幽明道均天地故得山川林谷吐金熖於層崖風雨雷霆見霜鋒於萬里一條秋水初觀出地之姿數尺練光宛耀倚天之勢仍隠彰變化顯著神奇昔嬴帝得之於水心果吞六合今陛下獲之於江上卽統萬方刜鐘切玉者詎可比倫斬馬斷蛇者那堪儔擬臣榮逄昌運獲覩殊祥輒貢詠謌願揚睿感謹課頌聖徳七言四韻詩一首陳進幹凂宸嚴無任之至

賀誅劉知俊表

臣某伏覩勅防劉知俊以凶暴橫常巳誅戮訖者罪惡貫盈人神共憤允符聖斷克正嚴誅臣某誠抃誠快頓首伏惟劉知俊性惟凶狡器本凡庸有貪狼苟且之心無報徳懷恩之志頃思危道迫歸我大朝顯敷雨露之慈旋受節麾之寄委之非次待以不疑更隆推轂之恩特付專徵之任而咆哮自恣殘忍爲懷屠害黎元防遵刑憲隳大國撫柔之防辜聖朝弔伐之仁旣負鴻慈難逃顯戮伏惟陛下恩天地仁冠堯湯體至道以好生布春和而照物夷蠻戎狄皆知慈育之深日月星辰共鑑包荒之廣而知俊獨違聖造肆用滛刑致遐陬之未通阻四方之向化今則雷霆震令斧鉞興誅使普天率土之人荷去惡除凶之徳克昌祚歷永福生靈臣獲覩宸嚴無任歡躍快忭之至

賀鶴鳴化枯樹再生表

臣某伏覩卭州團練使張敬周奏大邑縣鶴鳴化一大師郭昭美申當化有古栢樹內有七株枯巳多年今再生枝葉郁茂異常州司差人覆驗有實者仙山表貺嘉樹呈祥符睿徳之感通彰神功之茂育臣某誠歡誠忭稽首頓首臣按瑞圖云帝王徳及艸木政致升平則松栢常生永有禎異伏惟陛下膺圖啟運握紀承天修文化而服遐荒耀武威而平九有恩周艸木恵及蚳蝝窮蕃欵塞以歸仁獷俗梯山而納賮由是涵濡異類感動殊倫雪兔霜禽棲翔接影應龍神蔡表見爲常今者玉洞雲峯靈墟古化當炎漢理平之際乃天師修道之鄕林麓森疏煙霞熻赩蒼崖蘚織淩空之轍迹猶存翠墠莎封化鶴之壇基尙在而巖前古栢枯朽多年霑雨露以重榮吐荑苗而再茂喬柯裊翠宻葉凝陰彼王廙之豫章難偕繁盛𨿽瀬鄕之仙檜莫繼禎祥艷七栢之興榮契卜年之遐永祥編瑞諜古昔無倫臣獲際昌期頻聆嘉瑞敢陳謡詠願播寰瀛謹課頌聖徳七言四韻詩一首陳進稱賀以聞

賀西域胡僧朝見表

臣某伏以西域天竺僧到闕朝覲者天慈遐被異域懷歸致萬里之畨僧朝千年之聖主華夷率化億兆同歡臣中賀伏惟皇帝陛下繼聖統天體元立極恵周覆載仁匝寰區戎蠻夷狄之鄕皆遵聲教舜禹商周之徳莫繼欽明由是琛寶川馳梯航霧集貢無虛月史不絕書今者天竺逺戎蔥山夐俗在積雪流沙之外比峯嶺麗島之間遙聞幹呂之云遂起朝天之意言須重譯路想經年﨑嶇不憚於窮荒匍匐願瞻於聖日𨿽圖澄入夏祗辭於闐之東羅什依秦亦自玆之北校其迢遞亦驗專勤緬維臣子之心允自聖明之感永編國史克廣聖功臣獲奉天光不任【云云】

壽春節進元始天尊幀並功徳防表

臣某伏以九曲澄瀾二儀交泰星渚表流虹之應斗樞開飛電之祥瑞葉千年歡周萬國伏惟陛下握符受命端扆承天至道而繼三皇敷上徳而超五帝化覃海嶽恩普華夷鑿齒雕題常修職貢四荒八極畢防琛珍平六府而天降殊祥洞三泉而地呈嘉貺莫不書披玉篆波躍金鱗獸顯霜姿禽飄雪翅芝英菌蠢膏露葳蕤靈仙時見於煙巖貞檜重榮於雲谷瓊儲嵗稔寶貨川臻無向隅不獲之夫有比屋可封之俗故得遐方慕聖異域歸庭鼓舞翹誠歡呼率化桑幹瀚海僧法靜則稽首朝天身毒罽賔三滿多則傾心入貢皆瞻北極共祝南山今屬日麗九芒風和八景壽春大節誕聖昌辰輒繪眞容願崇睿福臣某集當院道眾起今月一日開置靈寶延壽道塲七晝夜香燈蠲潔焚誦精防冀憑妙道之功永祝無疆之壽前件畫像及功徳疏一通謹輒陳進干冒宸聰無任【云云】

謝恩賜陽平山呂延昌紫衣表

臣某伏奉勅恩賜陽平山主呂延昌紫衣仍補充內殿焚修大徳者恩垂霄漢榮及巖林艸木增輝煙霞動彩凡玆簮褐共感休明臣某中謝伏惟皇帝陛下惟睿開圖握符禦宇仁覃九土咸叨怙冒之恩政布八荒巳洽雍熙之化由是羣方述職重譯賔庭屬祝聖之昌辰標壽春之大節布鴻私於二教灑皇澤於萬區呂延昌久處煙蘿深精藥餌方專心於葺理敢企望於寵榮豈謂陛下切念臣奬深學術以延昌醫方著效致彥諲危疾蠲除迥降隆恩顯頒命服霓裳象簡難勝天地之私暮燭朝香誓答聖明之照臣某與道眾等不任【云云】

廣成集卷二

欽定四庫全書

廣成集卷三

後蜀杜光庭撰

宣進天竺僧二十韻詩表

臣某伏覩西天三滿多到闕朝對者伏以北通玉塞西渡金河路出重關程逾萬里班定逺之經歷才及烏孫張博望之訪尋祗過靑海或蛇州魅磧人迹莫窮或飛靈流沙馬蹄難至由是聲教或異職貢少修昆嶠白環首標瑞典鐘山火玉顯謂祥珍況身毒居憑嶺之陰於闐隔雪峯之外天竺遼夐跋涉辛勤慕中華億兆之尊向大蜀聖明之主壽申朝覲實美簡編伏惟陛下縱聖體幹膺圗啟運徳逾羲頊仁冠堯湯修文徳而禦要荒耀武功而安寰海故得西夷率服萬防知歸南通交趾之鄕北聚穹廬之俗獻琛奉防無曠嵗時竊惟聽政之餘每降自天之澤興釋歡奬崇修梵剎嚴精道宮煥麗一心齊致二教俱榮紫霞洞之仙客效祥天竺國之胡僧入貢咸歸睿感共福皇圗率土臣寮同深抃蹈臣某芝田末學蓬岫孤蹤獲奉天慈俯宣明命謹課頌聖徳七言詩二十韻一首陳進昨自三月巳未偶縈疾苦不獲隨例舞蹈堯階無任歡呼屏營之至

謝手詔表

臣某言今日伏奉恩防以臣今月十一日上表稱賀聖體痊復事賜手詔奬飭者絳闕流恩紫泥頒寵仰承天造俯慰凡庸臣某誠榮誠恐頓首頓首竊以臣叨將疏野幸列班行𨿽焚修每念祝於龍圖而旦夕合趨於鳯闕洎嬰疾苦稍曠朝天昨日以皇帝陛下庻政懷勞萬幾關念偶致違豫尋就痊和是以臣稽首歡呼飛章稱賀實簮裳之素分乃周列之常儀豈謂皇慈曲頒【闕】臣某言伏奉恩勅以臣今月二日上賀登極表一道賜批答奬飭者寵降丹霄榮臨教綸垂五色出仙禁以昭彰日煥九芒向芝田而照燭驚榮失次抃蹈無階臣中謝伏惟皇帝陛下珠衡誕瑞玉斗縱神出震域以重光爲幹樞而纂聖徳超啟誦孝徳以垂衣明繼勛華宣大明而禦宇湛恩遐布恵渥旁敷歡呼振野以成雷嘉气凝空而作蓋華夷億兆就日瞻云臣某限以衰遲兼嬰疾恙仰龍墀而結懇陪獸舞以無因遂貢封章遙陳誠悃豈謂特隆睿奬俯降天章成行之瑞露葳蕤聨幅之卿云芬郁捧對而嵩衡未重感恩而渤海非深鷦鷃至微乾坤難報所賜批答臣謹已焚香跪受訖無任荷聖戴恩之至

慰中祥大祥禫制表

臣某頓首頓首言日月不居大行皇帝奄及期祥伏惟皇帝陛下攀號痛慕聖情難居上爲宗祧下徇億兆俯全大禮永福華夷臣衰疾縈身不獲隨例起居奉慰無任殞越屏營之至謹奉表陳慰以聞

慰釋服表

臣某頓首頓首言日月不居大行皇帝崩背如昨奄經禮制伏惟皇帝陛下攀慕永逺聖情難居四海臣妾服制終禮瞻天靡及履地無容臣伏限衰疾所縈不獲趨詣闕庭哀慟臣無任感咽推慕之至謹奉表陳慰以聞

慰冊廟號表

臣某言今月某日追冊大行皇帝尊諡及廟號者伏惟大行皇帝應天誕睿乘運開圖丰沛振衣功超於漢祖邠岐杖箠仁邁於周文考唐堯翊善之名遵虞舜盛明之號今則式崇尊諡爰美聖功億兆咸哀寰區共感伏惟陛下悲纒罔極孝理萬方仰弓劍以難追奉冊書而增感普天率土哀殞同深

慰啟攢表

臣某言伏承大行皇帝今月某日啟攢宮者哀纒百辟號慟六宮伏惟陛下攀慕哀號聖情難處對弓劍而增感嘆光景以防懷臣伏限衰疾所縈不獲隨例表慟無任隕越屏營之至

慰祔廟禮畢表

臣某頓首頓首言伏奉某皇帝祔廟禮畢者禮重宗禋序申昭穆克遵嚴祀永耀神功【云云】伏惟陛下順考禮經欽明孝徳正春禘秋嘗之典宗配天奉聖之儀允集鴻休永崇淸廟普天率土哀慕同深

慰封陵表

臣某頓首頓首言伏覩大行皇帝陵寢封爲某陵者臣竊惟大行皇帝吞日葉祥履星應夢握乾元而啟歷拓坤野以開基鄙吳魏之三分廣行恩化欲華夷之一統將混車書陵寢正名允符聖徳伏惟陛下纂承事重追美爲先光顯遺功輝華盛禮仰瞻懿躅稍慰聖情凡在臣寮同深哀慕

慰發引表

臣某言伏惟大行皇帝靈駕以今月某日發引者二儀交感兩曜無光億兆咸哀雲霞共慘臣某誠摧誠咽頓首頓首伏惟陛下孝思罔極聖情難居望仙駕以漸遙聽薤歌而增咽追攀不怠號慕難勝

賀登極後聽政表

臣某言伏審今月九日皇帝禦明徳殿聽政者文物羽衣初陳紫詔臣謹已焚香跪受訖無任瞻天荷聖激切屏營之至

謝宣賜道塲錢表

臣某言今日伏奉聖防以臣自前月二十一日就當院集在觀道眾老宿等於三淸壇上爲皇帝陛下開置靈寶消災轉經禮念道塲伏防宣賜錢二十貫文省除者伏以中朝錫寵內庫頒財仰奉天慈倍銘允懇臣某中謝伏以叨爲教主深受國恩凡日焚修皆歸職分豈期聖造仍降明贊助之期廣天地遐長之壽臣某榮逄聖日仰覩神功不任

賀聖體漸痊愈表

臣某言伏審昨日巳來聖體頓就安愈臣某誠歡誠躍頓首頓首伏惟皇帝陛下深仁禦宇至道垂裳恵匝萬區恩周品物晝幹夕惕焦勞而腠理愆和旰食宵衣憂軫而寒暄爽今則神明幽贊川嶽效靈淸廟昭祥穹降福克安聖寢彌增兩曜之輝廣納洪休益永萬年之壽華夷忭恱億兆歡呼臣某日旬以來目疾未減不獲趨馳玉闕蹈舞天階瞻望煙霄不任

賀疾愈表

臣某言伏審聖體已就痊平中外臣寮咸增踴躍臣某誠歡誠忭頓首頓首臣聞五緯經躔尙有差其行度四時行動猶或爽於慘舒𨿽寒暑之乖宜蓋陰陽之常數伏惟皇帝陛下順時設教以徳臨人萬機每繋於宸襟六气稍違於聖體今則神靈葉贊宗廟垂祥廣集天休頓安聖寢足嗣唐堯之一統永延周帝之遐齡頒賞錫於醫工恩流海內聴歡呼於品物聲震重霄臣某仰天上之龍顏巳增感聖捧禁中之鵝眼更切祝堯其所賜錢臣巳依數跪受俵給道眾訖臣與道眾等無任感恩激切屏營之至

賀嗣位表

臣某言伏審今日皇嗣寶位光禦洪圖率土歡呼普天欣戴臣中賀臣聞成王嗣位舉千載之徽猷舜帝繼明爲百王之茂典上膺天命下契人情伏惟皇帝陛下道比成康仁同舜禹徳宜符於五緯運潛契於二儀是以克昌宗祧光升寶位鼎祚彰維新之命洪基顯隆永之期卽使車書混同夷夏淸泰九土有歸山之馬四溟無橫海之鯨克振皇綱永安大業臣叨榮昌運獲列簮裳仰馳捧日之誠𨿽同忭俯抱臥漳之恨莫遂鳬趨臣無任瞻天望聖踴躍屏營之至

賀徳音表

臣某言今日皇帝禦殿宣降徳音者臣聞聖徳法天應每行於亭育神功體道順時克布於生成莫不澤被九黎惠敷萬國凡居覆載咸動歡呼臣某中賀伏惟皇帝陛下宅據寰中日臨天下克儉而茅茨不剪棲神而金鏡髙懸是以冒凟宸嚴無任兢懼戰越之至

賀封資王忠王表

臣某伏覩降制封資王忠王者絲綸顯降典禮昭行宗社貽休寰區增忭中賀伏惟皇帝陛下仁推立愛道慕篤新增玉曆於延洪固瑤枝於逺大鳯書錫命麟趾增華浮喜气於絳霄集榮光於朱邸臣歡逄聖運仰覩威儀不任

賀新起天錫殿表

臣某伏覩恩勅大內新殿成賜名天錫殿者鼎新正寢光錫嘉名中外榮瞻華夷增忭臣中賀伏惟皇帝陛下承樞啟運握斗垂衣包九土以君臨辟四門而惇睦法天搆宇隆帝宅於上京括地開基壯皇居於億世由是前羅象闕遐敞龍庭總日月之貞華髙嚴秀闥集星辰之瑞彩廣啟文軒巍峩壓參井之墟岌嶪應氐房之狀莫不嶽靈飛磶川後貢材人以子來功資神助𨿽鎬宮魯殿彼細以難儔漢闕周堂固尋常而莫並功云告畢寶額爰新顯神授於上以符天錫耀宏圗於八極永播聖功臨海嶽而閱琛珍防諸侯而朝萬國將陳大禮以福羣方雁塞穹荒云奔玉帛雞林絕域霧集梯航運在無爲俗欣有道今則普宣徳教克順正陽安地表之遺黎髙開壽域禦天錫之新殿更扇薰風慰徵役於藩方免逋懸於郡縣魅鄕遷客俱從釋宥之恩囹圄縲囚盡舉寛明之典式因三赦將俟一同臣伏恨疾瘵所縈不獲隨例蹈舞玉階無任歡呼踴躍屏營之至

又賀徳音表

臣某言今日皇帝禦殿宣降徳音者雷雨作解渥澤滂流被九土以無遺致羣生之咸泰華夷億兆孰不歡呼臣某中謝伏惟皇帝陛下嗣聖繼明握圖禦宇蒸蒸大孝同漢惠以承祧翼翼小心比周王之纂極文懷逺俗武戢遐荒膺幹而化洽無垠出震而仁周有截今則凝旒禦宇正殿宣恩安地表之黎元髙躋壽域灑中天之徳澤更扇薫風憫徵戍之勤勞釋賦租之逋滯投荒遷旅囹圄縲囚俱從赦宥之私盡舉寛明之典騰歡聲於域外浮喜气於雲間車軌書文佇歸一統瑤圖玉曆克保千春臣獲以衰遲躬逄睿聖方嬰疾疹不獲蹈舞堯階瞻戀天慈無任歡呼踴躍屏營之至

謝批答表

臣某言今日皇帝禦殿宣賜批答竊惟佩玉鳴鸞欣登於玉砌行鵷振鷺乍列於瑤墀中外同歡寰瀛共賀臣某誠歡誠躍頓首頓首伏惟皇帝陛下九天誕聖七政縱神執玉斗而禦幹龍將寧四海握璿衡而司大象爰牧萬方敷啟後之文明懋成王之道徳今則雲開碧落齊瞻北極之尊霞散滄溟共奉大明之照恩覃有截恵洽無垠臣迹滯芝田榮逄寶運悲越吟而自感趨漢闕以無由瞻望堯天不任踴躍歡呼激切屏營之至

慰山陵畢表

臣某言伏承大行皇帝山陵禮畢者神宮長閉仙寢永安率土生靈不任號慕【云云】伏惟皇帝陛下追慕不怠聖情難居對馬鬛以增悲攀龍髯而永隔遊衣尙在仙駕已遙追想英威推慕何及臣某伏限衰疾不獲奉慰闕庭不任號殞摧咽之至謹奉表以聞

請不赴山陵表

臣某言竊承山陵俯逼皇帝陛下哀慕無窮欲躬赴陵寢者恭聞中旨實駭人情凡被照臨莫不惶惑臣某誠惶誠恐頓首頓首伏以帝王之孝也法天順人緣理制禮俾生靈咸若而宗廟永安未聞以弓劍之哀誠履魯閔之獨行遽勞警蹕親奉告修伏惟皇帝陛下考百王之舊儀徇歷世之成典特回聖鑑俯契禮文遵前古之通規示後王之令範彌彰孝理以慰萬方臣不任瀝懇防望迫切之至謹奉表以聞

廣成集卷三

欽定四庫全書

廣成集卷四

後蜀杜光庭撰

戶部張相公修遷抜明眞齋詞

臣聞太上開圖元皇演教三籙定金明之典功被人天九幽懸玉匱之科惠周存沒竊惟經旨遵按文仰祈遷抜之恩輒備懴陳之懇今月二十五日是臣先妣唐楚國夫人蜀追封宋國太夫人劉氏忌辰今月三十日是臣先考唐丞相太子太師致仕蜀追贈太尉忌辰謹賫油燭香花供養之具於成都府玉局化北帝院奉修靈寶明眞道塲一晝一夜道士一十四人三時行道三時轉經對乾象以披心馳香龍而上奏伏惟髙尊憫鑑眾聖埀光普告四司關明三界降九龍符命開長夜寒庭錬沐形魂遷抜神爽出陰之府入洞陽之宮罪咎蠲消寃讐解釋落名地簡列籍道階輪轉福鄕克登仙品九幽識咸遂超升誓勤修奉之心上答眞靈之澤

張民國太夫人就宅修黃籙齋詞

伏以妙道功濟時佐國眞經祕旨拯物救人肇宏規於億劫之前大化於萬天之內宗之者儲祥納祜修之者駕景登辰披究古今昭彰典誥張民國克承禎貺運遇聖明被沐天光輝華帝澤循懷顧分常抱兢憂省己修躬每爲炯戒實恐往世之積瑕未懴此生之累釁將深幽陰有注訟之書冥漠有考延之籍又張氏今年天符臨於木墓之位暗曜住於飛化之年火星照於身宮仍當尅之性分大運逄王金之上火力稍微小運值生金之鄕木气巳薄緬思危命倍用憂虞竊惟大道無方施恩普合式申防祝必介休祥是用蠲潔丹心修崇黃籙像瑤壇而肅列按瓊韞以敷陳質信諸天燭蘭缸於午夜告明三界飄檀蕙於九時露馳誠希恩悔過伏惟髙尊太上萬聖千眞憫鑑叩祈昭宣渥澤勅天司地府命陰職陽寮黑簿落名靑宮著籙和平債訟消釋寃仇北都除執對之篇年齡漸逺南極定延長之紀祿祚尢宜五行祛災滯之文九曜息照臨之咎常歡舜日永廕堯天眷屬樂康子孫忠孝九七祖往逝先亾或拘滯昏衢未超福路願承道力便遂往生利祐見存允蒙貞吉其有三塗六趣夜府寒鄕亦因懴滌之緣盡獲逍遙之果陰陽將吏宅宇龍神長悅豫以安寧俾凶衰而殄息上願皇圖遐廣聖壽延洪卜年克大於姬周享祚更隆於炎漢寰瀛一統書軌混同共傾捧日之心咸沐自天之祐

奉化宗祐侍中黃籙齋詞

伏聞道本無爲降元精而生二象象而後數羅五緯而備羣形維地防天無違於律曆陽舒陰慘咸繋於裁成由是善惡循環吉凶倚伏乾剛坤載不能排九六之期蟾魄烏輪不能革盈虧之勢況乎二儀稟質三命定生未超變化之機固有推遷之理是宜兢懷省巳審過知非常加策勵之心兾動眞靈之鑑臣夙承廕早沐洪休運遇睿明身叨寵任推忠陳力未申匡濟之勞翊聖扶天累荷超逾之渥將壇相印委遇益隆蒼佩行師徽榮彌厚戒滿盈而徒切報君父以何階尙恐動靜行藏有乖於素分屬心舉念有忤於神明或在公有失於賞刑統眾有愆於裁斷或往世之尢違未解或積生之寃債未袪有一於斯皆宜懴滌又今年二運俱逄於墓位飛天仍值於火星𨿽居華蓋祿徳之方恐有刑尅照臨之數以玆兢懼倍切誠徐氏年運之中亦有災滯大小二運金火气微飛宮遇於計都天符臨於生月恐爲災滯志在懴祈是敢恭備信儀防申齋潔按都品格修黃籙道塲嚴香花於二日六時召眞聖於諸天諸地凝神屏慮仰副眞靈

趙郜助上元黃籙齋詞三首

至道流慈元皇垂貺三宮四赦爰孚作解之恩品物昭榮共樂如春之澤皇壇巨祐幽顯無遺臣以庸愚叨逄聖運早承寵祿常戒滿盈猶恐年曆之間星辰之內因纒厄防尢切兢憂輒因黃籙道塲防申悔謝仰希上聖俯鑑衝襟宻賜福祥潛祛災咎壽年增益家眷康宜存歿幽明同臻景祐

中元

律移朱夏節應素秋鼓夷則於西郊斂火雲於南極裁非戒惡允屬玆辰猥以塵土叨親道化身參丹籙名臺而過尢易結世罔難祛動靜行藏未混融於大道年辰宿曜猶纒集於眾災輒因黃籙寶壇助營香供兾防聖力垂鑑愚開罪書而解赦愆尢豁塵累而蕩蠲厄難九受賜舉族霑榮永承祐防之恩誓竭歸依之願

下元

臣以宿因獲承積祐早參職務族泰官榮而所主重難常深憂懼尙慮年行災滯星曜加臨遂履困蒙莫知祈告今屬冥屆節水帝司辰斗杓方指於孟冬朔气正雄於北陸年光遷貿修奉彌專敢因九奏之注念瀝懇披心伏惟萬聖回光眾眞流鑑憫其丹欵錫以休祥赦已往之罪瑕息將來之厄滯明星暗曜無臨照之凶三命五行除衝妨之防寃仇和釋債訟消平嗣防昌壽祿延益九蒙福幽夜開光眷屬康寧龍神安豫上願聖躬萬壽大業永昌布聲教於九圍咸歡舜澤混車書於八極共樂堯仁百谷丰盈六气均暢誓傾忠孝上酬英睿之慈克勵精誠仰副眞靈之祐

上官子榮黃籙齋詞

伏以大道功至眞妙感隨方流貺應念垂慈佐國濟人恩周於動植祛災降福惠及於幽明凡所啟祈必蒙昭鑑某氏以今年大小運行之內恐三命衰微陰陽宿曜之中恐五星臨照致成災厄無所告祈竊聞黃籙妙齋功徳廣大無災不解無厄不禳輙罄丹誠兾蒙祐謹依科法開置壇塲三日香燭九時懴謝至眞防應有感必通伏願三境諸天髙眞眾聖降無涯之澤埀廣覆之恩爲某氏解除積世罪瑕多生寃債隨懴消平應時除蕩眷屬安貞公私和泰誓傾忠孝永奉聖明

飛龍唐裔僕射受正一籙詞

伏聞冥寂之初混元之首道生一气分彼兩儀陰陽有升降之殊淸濁有仙凡之異是以紫靑金闕髙居太妙之庭黃軸風關下鎭窮泉之域隨機染惑因生進退之疑委迹沈浮遂有飄揺之痛旣非先覺必在指迷元皇帝當東漢之季年啟南宮之寶笈首傳眞籙大拯羣生修之則駕景沖虛行之則濟人佐國或蕩平氛沴或懲革凶妖正日月之天元風雲葉候靜災邪於地紀生植無愆歷代所尊垂休靡極臣夙承道廕獲奉皇慈功輕而渥澤愈隆力薄而君親未報常思稟規祕籙宗受靈文勤旦夕之香燈勵精防而祝禱所兾家國同納福祥今則嚴偹信儀恭開壇墠通宵懴滌稽首歸依蘭燈夜燭於九防檀炷晨飛於三境恭馳懇欵兾達尊靈伏惟太上三尊元大帝十方眾聖三洞威神鑑丹懇之誠賜感通之應靈官眞气鹹賜授傳使內保身安外祛災沴名臻道籍罪滅陰曹九離積夜之鄕永棲長樂舉族享無涯之善常奉休明算壽遐延公私淸泰上願龍圖攸允鳯歷延洪增聖壽於無疆乾坤共永布皇恩於有截海嶽咸安同爲至道之風共暢無爲之化

皇太子靑城山修齋詞

臣聞靈寶陳規齋戒感希夷之兆眞文設教行藏通修錬之功莫不啟之於心之於道上可以防祈穹昊昭達微次可以宣布情誠只延福祐永言淸信敢薦防恭伏以皇帝劃地開基法天垂覆定禍亂而爰承上徳闡眞明而克應金行翼翼小心朽索薄冰之懼幹幹夕惕有櫛風沐雨之勞備歷歲時益勤只敬是致年丰歲稔國富兵彊定蜀漢之疆圻扼黔巫之襟帶允文允武咸序彛倫至公至平式崇治本四方慕義萬里歸仁梯航無隔於髙深書軌盡同於風教蓋九霄之靈應信大道之防扶是使帝圖聿昌宸算永言戴仰彌切兢持近者以星象畱行稍淹時景分野觀矚寔資禱祈是用潔志淸心防機滌慮召十洲之法侶約三洞之科敬設淸齋仍修大醮伏願上眞降鑑眾聖宣慈回機軸於關啟輝光於丹道凡言災沴並獲除消但有吉祥皆承感應增聖壽於千秋之外播皇猷於萬宇之中壽山更峻於五山福海更深於八海與乾坤而齊固共日月而合明葉華戎推奉之情遂臣子依慿之懇盡繄至教俯契微冒凟眞仙無任兢惶戒懼激切屏營之至謹遣得一大師賜紫張茂卿等一十四人防修法事願鑑丹誠

普康諸公主爲皇帝修金籙齋詞

伏惟道混虛無泮黃爲九之始象凝恍惚標化育爲獨化之源於是覆載以乾坤照臨以日月三才並道剛柔之用疊興品彚攸生善惡之端遂列然後降之以君父佐之以股肱法髙皇不宰之慈體大帝無言之照安疆域大庇黎甿伏惟皇帝陛下出震臨人承幹禦歷稟樞機之精耀含嶽凟之靈源明契三辰運符四序當天人之允屬表防瑞之咸臻因念陵夷遂康蒸庶鎭寧郡國割裂江山辛勤侔大禹之功化洽嫓周成之徳豈防宵旰莫憚焦勞是用和平永期淸泰某等今以時當端月節遇正陽屬二气之將交處午位之炎景思百福用薦千齡啟金籙之靈壇造玉京之勝地伏願皇帝明齊月桂壽比天楡握金鏡以禦寰瀛致衢樽而歡億兆垂旒問道覩元凱之忠貞負扆調元獲防龍而翊贊四三皇而永固一六合以無虞仰奉虛皇俯垂造兾納防誠之志獲申懇禱之誠

皇太子爲皇帝修金籙齋詞

伏以浩邈無涯育乾坤者至道彌綸莫極運造化者功凝一气以生三才周六虛而吹萬有所以春皇秋帝云紀火官承妙用以禦寰瀛體無爲而統天地曷常不含和韞粹端拱穆淸執大象以臨人乘飛龍而布化𨿽流金鑠石湯徳彌光懷山襄陵堯風益扇皇帝應圖負扆握鏡開基慕元慈儉之宗仰黃帝華胥之躅日愼一日𨿽休勿休故得聲教旁敷京坻積稔俗臻暇豫民樂雍熙交歡自洽於鄰封琛贐爭來於絕域倍增寅畏祗荷穹旻昨以垂象飛芒天文炯戒躔度𨿽殊於分野禱祈勵切於焚修恭啟皇壇敢希鴻福仰玉淸之化稽首知歸開金籙之道塲齋心發願所貴者逹誠碧落薦壽皇躬與日與月之同明共地共天之咸久靑詞奏禦俾金彗以韜光丹衷通眞致珠嚢之葉度災纒永息禎瑞常臻鳯歷克調狼煙不警政除三五祚起億千位忝儲宮實欽仙境輒傾素懇仰望慈

中元眾修金籙齋詞

伏聞至道希夷眞精寂化於混元之表凝光於太極之先散淳一之根潛分步驟鼓生三之气以制寰瀛所以乘龍襲气之君畫卦垂衣之後順敷道要創厥皇基恢妙用而福寰區布神功而利天下昭彰帝紀炳蔚人文允屬睿朝誕應天眷皇帝儀幹受命應運開圖繼軒黃帝頊之靈源茂亶父周公之至徳纂承玉籙光啟金衡端旒扆以穆淸慕唐虞而眞正思洽大同之理以康九土之民稼穡連丰華戎咸泰皇儲輝重明之美遐方贊有道之風中外恬夷生靈輯睦況屬三元令序大宥昌辰宜防齋潔之誠共祝君親之壽拂瑤壇而展禮按金籙以陳儀龍防質心香花備信焰九光之蓮炬下照防津飄三素之檀煙上開眞域必冀三天降祐萬聖延慈宗社隆昌寶圖安鎭齊乾坤於聖壽等日月於睿明文徳武功綏寧八極天枝寶輝映萬齡儲皇享椿桂之年常扶大業妃後潔蘋蘩之徳並翼宸居朱邸淸廟彌臻景貺外藩內輔益履殊榮常樂雍熈皆登富壽其有宿殃積釁往債前寃年辰命運之災算紀飛旗之厄乘玆懴謝並乞消平卽冀宗廟尊靈生神三境臣等九七祖受福諸天貽祚流祥傳休無極上願天文昭著緯象澄淸回直符太乙之旗息玉彗金芒之曜蕩憂患於井參之野延福祥於梁益之墟九谷無虞五兵斯戢螟蝗水旱無肆沴於農功疫癘凶荒靡非災於閭裏幽關舒泰品類滋榮海嶽歸仁寰區稟化至有立功將士往逝都頭勣著勤王忠推效命每因齋薦皆爲懴祈必離漠之鄕更遂逍遙之樂或幽陰尙滯渙澤未霑或嗣續巳無奠羞多闕九宮符命卽爲遷神二籙洪恩俱令濟苦勿爲疵癘逺詣福庭動植飛沈盡登眞道

皇帝修符瑞報恩齋詞

蓋聞歷代帝皇受天符命咸宗至道以禦鴻圖莫不用慈寶以臨人仗功而濟物克致雍熈之運仍頒祥瑞之文顧以薄躬猥臨大寶寰區尙擾思偃武而未臻法令頒行念措刑而莫得內惟兢業莫敢遑寧今年七月漢洲十郡縣百姓郭回芝於仙居觀采藥耕地掘得銅牌長七寸廣四寸有六十字老子通天記云丁卯年甲戌乙亥人王生享二百年天子王從建王元膺王萬感王嶽王則王道宜五字篆文後云北邙化張道天寶畱此明聖代欽承貺防佩靈符識天道之垂休知百年之惟永爰傾丹懇用答殊休按九等之科儀修靈寶之法事所願丹心徑逹聖鑑俯臨社稷永昌休徽必應四時合序萬物以嘉俾令率土之賔盡保無疆之福稽首謹詞

黃齊助中元黃籙齋詞

伏聞三元大宥乃諸天降福之辰九夜長幽是厚地重陰之境將消積暗爰假神燈上納三光下照羣異經科所重濟獲攸先今屬序屆中元壇開黃籙三時朝懴萬罪蠲消輙備香油同申供養伏兾鸞輝鳯熖凝光地府之中星布蓮敷散景泉扄之內盡超苦趣永出津九祖生天六親介福災祛未兆善洽無疆奉上安家並希元吉

黃齊爲二亡男助黃籙齋詞

臣聞包容萬象大道爲亭育之尊濟羣生天尊演虛無之教莫不恩覃纎芥澤普存亡明眞開玉匱之書長夜釋重陰之苦丹誠上感貺必臻臣過咎夙彰神明垂譴才逾一月繼防二男憔悴中年寂寥孤影痛蒸嘗之時絕念漠以何依懼被營魂尙爲拘滯伏思遷防惟仗焚修捨其服用之資助此香燈之防不任防祈之至

馮涓大夫助上元齋詞

伏以大道垂文澤周存歿天尊演化恩及幽明廣敷九等之科以拯重之苦敢持哀懇仰叩闗今月二十六日亡妣隴西郡君贈隴西郡太夫人李氏忌齋詣玉局靈壇因上元勝防同修香供用禱福祥伏願亡妣錬景朱陵棲神圃悟恬澹希夷之道契長生永刼之眞防無爲克臻妙果

中元

伏聞黃籙明科紫陽具典元勝力丹簡宣恩拯防幽沈照臨防夜古今宗稟生死銜恩有感必通所祈克應今月二十六日是臣先妣贈隴西郡太夫人忌辰輙因玉局壇場中元齋薦同申修奉兾逹眞靈伏願亡妣乘此福緣髙升道境逰神碧落悅影丹防永登快樂之鄕克證希夷之道

下元

伏以黒帝禦時防肇序下元勝防大宥昌辰所宜防祝上眞勵精下土用祈禎貺以福存亡今以玉局靈墟瑤壇展禮輙持法信用助齋誠敢希眾聖鑑臨萬眞昭祐九開度超離漠之鄕五族葉和長荷安貞之福災防殄息罪咎消平永誓丹襟仰承洪澤

周庠員外助上元齋詞

伏聞齋敷九等節啟三元是萬方禱福之辰是眾聖宣恩之日今屬元眞化玉局靈壇陳黃籙之儀按都之品九時奏禦三日焚修精助香燈同申懴滌伏兾髙尊垂祐大道流慈采納精誠降頒鴻福九祖遂超升之願六親霑覆防之仁消厄滯於將來解寃仇於旣往罪咎原釋疾苦痊平壽祿增延凶災除蕩克葉發生之徳敢忘大道之恩

下元

伏以帝司辰水官統序乃請福延恩之節是凝心滌慮之期況玉局仙縱瑤壇盛禮九時焚祝必介於休禎三日齋莊敢同於懴謝所兾災纒殄息寃債消平罪咎咸蠲存亡共泰永防修奉以答慈

盧蔚大夫助上元齋詞

伏以大道周行三元立訓陟明考校毫末無遺臣早慕虛夙宗淸淨毎展恪勤之懇以祈昭祐之慈今以玉局靈壇上元福防輙賫香燭同助焚修所祈消解災防滌除罪咎蠲平疾厄延益年齡善功克被於存亡禎貺榮周於眷屬永勤丹慊仰副慈

上元

伏以考校良辰先春令序當上元陟明之節乃羣生舒泰之期式罄齋誠以申防祝今屬錦都靈化玉局瑤壇啟黃籙之眞儀展科之盛禮輙持香信同助良因伏惟眾聖垂慈萬眞昭鑑憫其修奉錫以禎祥惠普存亡遐祛罪咎解災纒於未兆增祿壽於惟新永勵丹心上副貺

中元

伏以四始周行三元定籙陟明顯晦考校無遺臣素奉道科早師寂毎逄良防必勵修崇今以玉局朝元霜壇蕆事輙賫香燭潔助齋功所祈大宥之恩允降自天之澤疾恙痊愈祿算增延仰薦先靈旁沾眷屬永承丕祐欽贊元勛不任歸命丹切之至

下元

伏以水徳配時冬葉當二气謹藏之節是諸天校防之期所宜勵志重凝心至道滌瑕悔請福希恩況玉局皇壇錦城福防敢營香幣因助齋修三日肅防九時朝懴兾蒙昭祐廣賜休祥賜臣祖超升陰防開泰存亡濟度災咎消平釋寃債於夜庭落罪尢於地簡疾厄痊復算紀遐長誓傾嚴奉之誠常副眞靈之祐

廣成集卷四

欽定四庫全書

廣成集卷五

後蜀杜光庭撰

上元玉局化眾修黃籙齋詞

伏聞道出虛無之表職在生成徳超仁義之先功包慈育化綿億刼教普羣方由是三皇以道禦乾坤五帝以徳承天地人臻福壽俗致雍熙𨿽金木運遷步驟時革理家康國惟道爲先行之則四海晏淸代遷淳朴違之則中原板蕩物變澆漓我國家師太古之風紹元之訓懷道抱徳祖堯述舜故能縱神武以滌埃氛中興鳯歷光聖文而安社稷克固鴻圖臣等夙荷道慈獲逄昭運微功未著寵以深恩俯盡齋潔之誠仰報君親之徳今屬天官統序木帝司方當上元校戒之期是下土精修之節共賫法信同詣靈壇偹玉籩金豆之儀陳十極四華之禮蓮缸散焰續陽景以燭幽關蘭炷飄煙禦星纒而逹卑懇必兾眾眞迂駕萬聖廻軒俯鑑羣心洪流巨福上扶宸極安帝業以天長仰奉廟謀鎭坤維而地久邊不警气序式和谷稼滋丰生靈舒泰寰瀛輯睦車軌混同妖沴不興禎祥薦委臣等存亡介福七祖生天族屬沾榮三災彌息或前生今世罪网未祛或往債宿寃過尢未解或刑章有失或宰割不明或故殺誤傷因成報對或運心履行有犯神明或土木奢華服用繁侈三官紀五帝司非憑此懴祈皆希洗蕩臣等壽齡延永祿祚遐長災厄蠲消寃仇和釋其有同心事主戮力勤王風露先驚古今俄隔惟夜府願享福緣大伸濟防之因俱遂超升之路其次蒸嘗曠絕漠無依亦俾往生勿爲淪滯龍神正秩五廟靈司乘黃籙之殊恩沐都之景貺肅淸風景安鎭方隅疫毒無侵干戈不作蛸翹異品動植殊形六趣四生三途五苦九龍符命三寶威光普沐神功並登眞道

白可球明眞齋讚老君詞

伏聞道本至無化分妙有功包覆燾恩普幽明家國稟之以安寧存亡得之以開濟神威靈澤妙用無窮臣以玉局洞天神仙奧府將申瞻敬式表宸儀遂爲祖幽扄塑造眞像睟容端穆侍衞駢羅疑珠宮下降之初若玉座浮空之際巨功旣畢妙相益嚴日角月煥矣羣生之主緑眉皓髮巍乎萬聖之尊永福一方以鎭靈化是用防修表讚載展誠祈披玉匱之科偹明眞之典轉經行道燃燈炷香瀝懇上防心下土伏兾傾光三境廻駕九淸憫鑑塵微降流禎貺潛扶寶祚宻祐聖朝契自然淸淨之風臻太古無爲之理次願坤維肅穆川境晏安符瑞有聞災防不作臣九幽爽七祖魂神出長夜之庭升洞陽之館毀絕地籙超翕天衢洎乎有識含生三途六趣俱沾景福各遂生成臣積罪銷平宿瑕除蕩災纒霧廓道化風行得防象之珠入希夷之祕籙誓精修奉以答恩

溫江縣招賢觀眾齋詞

伏聞妙道融眞髙出混元之表天尊立教光敷浩刧之先歷代化人隨機濟物大惟邦國普及幽明俱賴神功咸承景貺臣等叨逄聖運夙稟眞詮欽元道徳之宗覩烈祖先天之躅尙拘世网未蛻樊籠分地用天恭守儒之訓節財約己敢忘覆載之私今屬至聖垂衣元勲拯俗五兵罷警百谷薦登野洽謳謌人歸富壽當天井降生之月是三臺誕瑞之期將報洪恩莫先黃籙是敢博求眾力同偹信儀嚴飾仙縱遵依祕格披心十極歸命諸天燃燈炷香馳誠逹懇伏兾三尊駐景下察丹襟萬聖廻軒傍流澤上扶社稷配天地以安禎仰贊聖躬同日月而輝煥臺星福曜常鎭坤維將略廟謀永宣井邑一方昭泰四境久安疫毒無侵戈鋋不作臣等九七祖超度泉扄五族六親允防禎祐銷平罪咎和釋災凶農桑克保於丰穰幽苦鹹期於扶濟龍神鎭守風均調道化周行靈威廣被茫茫九土擾擾四生承黃壇普懴之緣因太上九龍之命俱升道果普陟仙階飄浮絕祭之魂霜露沾零之魄勿爲疵癘各遂往生道力所覃永葉元吉

犀浦劉殷費順黃籙齋詞

伏以淸淨之宗托重而設教生成之本資妙用以宣功家國稟之而允昌古今運之而不竭粵惟道化首帝先今屬睿聖禦天元防分閫敷道徳字育蒸黎法伊堯嬀舜之仁邁后稷臯陶之徳萬方有泰四境無虞共感殊恩何階上答是用率勉寮屬考授經科嚴飭壇埸偹申齋潔精香燈而逹懇奉信幣以表誠注念九淸馳心三境伏兾光下燭至聖通俯鑑羣情滂流巨澤上扶帝業光讚聖朝比三辰以並明嫓兩儀而等固鯤池鳯穴之野聲教遐傳桑律蒙谷之鄕車書混一保寧藩部匡祐元戎天祿永增壽涯彌廣臣九祖超苦趣於幽關五族周親享善緣於道域封隅之內三農有積於倉箱政化之中羣瑞日編於簡冊干戈靜息疵癘無侵其有滯骨飄魂久悲風露傷墳敗廟常苦凋荒乘此勝因咸臻妙樂龍神安鎭士庻昭蘇蠢動有生同升福界

飛龍使唐裔爲皇太子降誕修齋詞

臣聞惟道爲大運功而生育乾坤惟帝爲尊握洪樞而主張造化廣司萬國遐統羣生承景命於三淸定宏基於九土由是瑤圖積瑞銀漢騰華載誕元良恢大業今屬祥虹泛防寶電飛光當重離啟耀之期是率土防誠之節敢披雲笈恭詣仙壇偹靈寶之道場儼長生之勝防鯨鐘鳯磬飄逸響於九天鶴防龍煙逹精誠於三境伏兾皇圖隆永均露以無窮聖壽髙崇與八溟而比大六宮內職協讚宸居萬彚羣方昭宣睿徳皇太子龍文鳯質嶽固松貞超漢盈周賢扶一統大同均化旁及黔黎共宗有道之期並洽無爲之運臣某不任禱祝防期歸命之至

興州王承休特進爲毋修黃籙齋詞

臣聞上聖垂科天眞設教神功救物無遺動植之中惠力宣恩普及升沈之內粵自右逮於玆辰荷澤防慈莫知紀極由是酆山北部潛祛邪沴之塵斗極南昌廣布生成之照必資防潔方獲感通臣猥以凡微叨榮道廕遭逢睿奨踐歷官常入侍天階髙陟九霄之上出持符竹寵行千里之中或齊肅師徒頒行刑憲輯寧封部湏舉威章慮乖折中之冝自掇過尢之目以玆兢灼常寘於懷今則臣母竇氏本命甲子某月日生災運所纒遽嬰疾苦𨿽勤服餌未獲痊平恐是往債宿寃尙爲注訟前生今世旋結罪名或星曜所臨或年辰所歷凶災纒繞命祿衰微曉夕憂惶防知救防臣況主持王事迢遞道途不得躬奉庭闈親調藥膳心馳萬壑目斷千山惟慿大道之慈兾集感通之效是用歸依靈觀稽首華壇修黃籙道場告眞上聖願廻聖鑑俯介福祥賜臣母氏易短促之齡益遐長之祚蠲消厄防蕩滌災衰使六气均調百關康愈咎瑕除觧寃債和平克瞻日月之華別降生成之福三途幽夜六趣殊倫同享勝因共臻善貺九開度五族安寧微臣常奉二親得勵防甘之願榮朝聖主永勤忠赤之誠惟誓丹襟上副祐不任瀝懇望恩防祈之至謹詞

胡常侍修黃籙齋詞

臣聞妙本希微至眞虛寂運神功而化育陶品物以生成應感無私周流靡倦所以九三古咸宣燾載之慈天上人間共沐涵濡之澤金科玉律雲篆瑤章先萬法以垂文具九流而拯世大哉至教無得而稱臣夙荷道恩欣逢景運優逰造沐浴皇風逸預順於天和俯仰榮於大化早參祕籙常勵明誠燧燭焚香毎肅防於曉夕瓊儀寶韞敢有怠於敬恭族屬周親常臻廕防是用精修黃籙上奉休按十華三境之儀偹羽磬霜鐘之禮歸心萬聖稽首諸天伏惟俯鑑丹襟曲垂造憫玆誠欵錫以休祥賜臣九祖七生天證道六親五族受福沾榮存亡均康濟之仁動靜獲安貞之賜災凶殄息寃債和平罪咎蠲銷祿算延益普天含識率土懷生俱承道徳之緣永樂雍熙之化不任歸命防祈之至謹詞

李儆爲亡女修齋詞

臣粵自塵微早依眞教叨深渥夙荷靈休迫以俗機縈纒世网久拘職宦防遂初心思羽褐以未期欲奮飛而徒切依棲修敬自怠私誠過咎所鐘女子殞逝光陰遄往傷痛難勝但女子初笄之年歸於儀氏夫歿之後誓志道門已造制法衣繕冩經籙永期頂冠佩服防奉修持值臣以王事徵行未果前願俄嬰疾恙奄此淪亡抱幽懇而莫伸念闗而增恨伏惟三尊慈憫眾聖哀憐曲回鑑祐之恩特降遷升之澤俾其魂魄得契皈依積生之寃債銷平在世之罪瑕蠲釋防度幽泉之苦獲居善爽之中道力功常加防祐其亡女所修冩法籙道衣等謹於道埸前焚燒上奏伏惟至聖鑑照愚勅其魂神開度領受臣不任瀝懇防祈哀痛迫切之至謹詞

天冊巡官何文濟爲東院生日齋詞

臣聞天地分靈君臣定位必資輔贊用致升平猶風虎以相湏若雲龍而感契由是吹塵入夣諭鼎膺求審象生賢熊氏卜臯防之旦堯歷元凱虞朝齊軒後之風莫不輝灼帝圖光昭史筆以康億兆以福寰區今屬歲紀壬辰日乘庚午朔居天月合水衡凝南斗之禎休集東陵之瑞彩景風八律星火開祥誕降嵩允當令序叨偹靑襟之列輙祈聖之恩防詣華壇願崇鴻福蘭缸夜燭檀穗朝飛仰陳三奏之儀必達九天之鑑伏兾靑函紫筆延生題東極之書絳簡朱編得道著南昌之籍壽同山峻祿並海深樂境增澄萊衣顯徳雁序繼三臺之美鯉庭超七葉之雄陶冶九圍匡扶元聖政歸一統俗洽大同普覃夷夏之方永鎭雍熙之化臣某受恩隆異省已虛孱惟叩靈眞曾明感激不任瀝懇防心歸命之至謹詞

宣勝軍使王讜爲亡男昭明眞齋詞

伏聞大化無方神功廣被洞幽明而赴感普生死以垂恩拯度無遺古今防澤臣頃者專徵北陸統領師徒橫黒矟以臨戎誓傾臣節奮雕戈而效命志洗國讐山川有登涉之遙糧饋有挽輸之重惟期辦集正切憂兢又一軍之人苦於疫死傷枕藉相望道途兼小男昭疾恙所嬰性命懸迫發丹誠而啟願兾聖之鑑臨尋遂回戈免貽曠闕再朝丹陛祗奉皇慈恭荷道恩敢申昭謝是用按洞噐格披靈寶典儀考九幽長夜之科遵玉匱明眞之式精修齋直上答靈慈伏兾三界照臨諸天憫防賜九七祖超苦趣於幽闗眷屬親緣享福祥於昭代臣積生釁咎往世寃仇及生務已來公私負犯或賞刑不當或裁斷失宜俗有怨嗟過虧陰隲致使動貽障塞莫值亨通晝夜循懷常增憂惕因今齋謝並乞懴除亡男昭未及壯年飄魂異境憫其淪謝慈痛尢深或有邪沴侵傷或是幽靈拘制防祈道力俾遂生神度南丹流火之庭升上境羽陽之府參證品悟道登眞罪咎蠲除寃債和釋臣等災纒超解厄運淸消祿秩壽涯更期延益惟勤誠節永酬聖主之恩克勵焚修仰副眞靈之祐

王承郾爲亡考修明眞齋詞

伏聞至道開圖三尊垂教惠覃幽顕澤洽死生逰觀八門播慈而濟苦憫傷幽夜回法炬以流光南宮辟錬化之庭丹簡啟超升之籍上智童子願開罪福之由飛天神人請示懴陳之品敷明眞奧典防度幽闗披玉匱靈科解銷考對淸昏翳灑潤焦勞拯防窮魂咸爲善爽終天載刼洪沐慈臣先考運遇道風常參寶籙身逄聖日累踐官榮處世网之中寧無過悞履塵寰之內必有愆違況職主庖羞湏行宰戮旋司戎伍毎舉刑章出領郡符入居近宻或抑彊撫弱或三令五申旣爽重輕卽爲釁咎又自鄕闗隔越兵火亂離故里墳塋或有侵毀塜訟延注逮及子孫兼割貨所居移易門巷土木修造有觸神明以此憂惶皆祈懴謝是敢遵靈寶科格修明眞道場精潔香燭豊嚴信幣披心露懇悔過希恩伏惟太上三尊十方眾聖神光下燭惠渥滂流赦先考累世以來深殃積罪削名地簡濯質天衢故傷誤殺之愆往債前寃之目後嗣考延之咎先人怨責之瑕並賜原除內外淸淨卽乞疏神丹霍列籍靑華不經於岱嶽鄷山克證於福堂天路上願九開度七祖超升墳墓安寧地潛靜三途六趣共洽勝功內族外親俱臻景祐心投血拜手祈天不任號殞激切涕咽之至謹詞

皇太子晏諸將祈晴感應靈寶詞

蓋聞至道應機有同響答明神赴感無異影隨緬維幽贊之私毎荷垂休之力六月二十二日皇太子之防諸將已上卜吉辰方當暑之時遂有暗明之禱果防靈貺葉此誠祈不移頃刻之間驟止滂沱之勢羣山曉碧天髙而屏翳收云六合風淸日迫而曦和弄轡防筵克偹中外同歡今則旋整車徒爰申弔伐千軍雷動山川絕泥潦之虞萬馬星馳戈甲擢晶熒之色佇平凶梗大拯黎元思答眞官式陳齋薦蓮燈夜簇蘭穗朝飛儀禮精嚴香花紛郁必達淸都之聖更崇紫府之勲仰叩功以昌鴻業不任防祝之至謹詞

皇帝爲老君修黃籙齋詞

蓋聞混漠之先希夷之表厥惟至聖光宅九淸敷澹然衝寂之宗行不事無爲之教上自三古旁逮萬區欽若眞風贊孚成化粵自經綸之始洎膺推戴以來常慊明誠毎申瞻奉而光靈累洽禎貺繼臻仙居賜受命之符顯隆基業宣室發祝祈之念必至感通由是風常均氛邪不起四封無警百谷常登祗荷恩休實思昭謝爰因令序特啟齋壇三日精嚴六時蠲潔兾慿闗奏上答功今則方命師徒將平凶醜猶資道力俾殄梟巢借丰隆列缺之威掃鑿齒貪狼之族更垂熹祐永泰寰瀛不任祝望之至謹詞

蜀州孟駙馬就衙設消災遷防黃籙道詞

臣聞至道深微功廣大包萬天而布化周品彚以流恩故能下拯闗廣寧邦國鎭安土地和諭神明皆遵宰制之歡盡悅慈悲之力古今共稟幽顯無遺臣夙奉休早承皇澤未展涓埃之效驟叨符竹之榮況累掌重難兼司刑憲詳評獄訟慮乖仁恕之防主領兵師實寡訓齊之要動貽過咎常切兢憂自臨蒞郡城毎懷兢愼遽鐘殃罰敢望生全禮制所拘殞絕無所偸延視息又降渥恩泣血吁天防防何訴竊聞元啟教紫陽有遷防之儀正一垂科黃籙有懴祈之路是敢肅嚴公署崇設齋壇拜表九淸騰詞三界伏兾三尊眾聖宏憫濟之慈悲夜府泉扄遂超升之徑路賜鄖國夫人某氏神魂安泰福善資薫積過深瑕皆從蕩滌不拘地府徑上天堂七祖九前亡往逝俱升道力齊防福庭又宅宇之卜累經修攺恐因觸動未獲安寧願慿齋謝之緣旁觧犯違之過龍神復位土地安和居止利宜凶災銷殄城隍社廟里域眞官宻享神功永居福地上願帝圖隆固聖壽延洪太子諸王擁宏休而奉國后妃嬪主承景貺以匡朝中外寮臣六軍萬姓同歡昌運克遂安貞嵗有丰登俗無疵癘率土之內一統萬方並臻仁壽之鄕咸本升平之化不任歸命披心防誠懇願之至

邳州刺史張太博敬周爲鶴鳴化枯栢再生修金籙齋

伏聞至道通神功廣運裁成天地敷讚帝王羲軒巢燧之君堯舜禹湯之主莫不師資沖漠啟迪雍熙致祚歷之龎洪俾聲名之振赫或乘颷滄海或證品紫庭光燭九遐壽均三景伏惟大蜀皇帝乘樞禦運握斗披元執大象而撫華夷駕六龍而綏億兆徳逾堯禹聖越羲皇穹廬窮髮之君奉琛向化廣漢渥窪之境重譯來賓澤浸山川仁覃艸木靈禽棲於內苑嘉獸宅於上林三秀呈祥十朋表異而猶勞謙恭已讓徳於天符將溢簡編益深於防挹今則神明幽贊靈化垂休渥澤潤洽於朽根枝榦再榮於枯栢風來翠璧重飄逺近之香月過華壇復覩扶疏之影其爲嘉瑞實冠古先有以見天枝帝葉之繁昌聖壽寶圖之永逺𨿽禾生淸廟蓂吐彤庭徒美前聞難偕聖感臣榮逄昌運叨領郡符屬邑之中覩玆上瑞藻繪朝陳於龍闕絲綸夕降於鳯牋旋錫禦詞嚴申醮祝褒稱顯煥榮耀優隆量恩而溟海未深荷聖而乾坤難報敢因皇帝本命之日修金籙道場翹罄丹襟仰祈宏貺伏兾諸天降鑑萬聖照臨流巨福於社稷尊靈增景祐於宗祧先聖二儀並固萬國同文皇帝壽等岷峨明齊日月普頒正朔一統寰瀛皇后受福紫宸增齡丹籙皇太子永扶皇極養徳靑宮公主嬪妃榮匡聖日諸王百辟欽贊皇基九土安康五兵韜戢煙塵殄息稼穡丰登動植飛沈三途六趣俱承惠渥咸詣福庭臣誓傾忠孝之規上答聖明之澤

廣成集卷五

欽定四庫全書

廣成集卷六

後蜀杜光庭撰

眾修北帝衙醮詞

伏以五气天北宮大帝司明善惡統禦死生壽祿吉凶咸資校籙臣竊恐天文宿曜有臨照之災本命行年有刑妨之咎仰祈眞聖持其修禳防罄丹誠同伸醮禮伏乞解除災厄延益年齡落死籍於北鄷上生名於南極公私和泰眷屬安寧卽仰荷帝君慈祐之恩

三防醮籙詞

臣獲奉正眞參受籙內期修錬以保身心外兾威靈以禳災沴依科佩受早遂寶持但慮世務所拘塵機所役齋戒之日朝謁有虧修行之辰香燈或闕善功未立過咎易彰眞气靈官未垂應祐司天府譴責不專三命五行災衰未蕩旦夕憂懼冰炭在懷今以上防之辰天官考校之日功過善惡巨細無遺是敢瀝懇披心防誠悔過精修醮禮拜奏章文伏惟眾聖垂慈赦其愆咎降流靈應銷解災防三部吏兵常加祐防動息康泰永享利貞卽伸荷法籙眞官濟防之恩

軍容安宅醮詞

伏以二象旣陳三靈配位陰陽陶鑄天地權輿巢居穴處之時澆漓未作上棟下宇之制締搆云興由是取則五行定規六紀順之則福延善著違之則禍起災生考其主張實惟五帝臣所居之處經始有年土木之用繼新畚鍤之功累作竊恐上干五帝旁犯眾神又今歲興修當行年之位近則馮氏忽嬰疾苦懼因犯觸所成輙按科防伸醮謝備三天之舊請五帝之靈符乞降正神俯流眞气永錫安鎭俾獲乂寧凶邪不侵內外康泰疾厄蠲蕩眷屬咸和靑宮增福祚之文黒簡息災防之數克勤修奉以答神功不任

王防常侍北斗醮詞

臣以凡微獲逄道化常承覆祐實荷眞慈自頃以龍紀元年奉使支郡方傳上命遽蹈禍機危懼之中眞靈俯祐獲全形命盡脫憂疑而兩地未通三年隔絕臣男延龜懇伸禱祝累告神明天鑑誠深親承應兆仰惟至聖介此殊恩思罄丹心克伸報謝今則上元大節啟福良期輙偹醮筵上酬明貺伏兾省臨薄禮求納菲誠答往願於當年期降恩於此日永當修奉以荷神庥不任

馬尙書南北斗醮詞

伏聞淸濁分形髙卑定位南北禦死生之籍陰陽有舒慘之殊由是南斗尊神六宮眾聖化功舉善克揚不死之文主籙定年惟啟長生之本欲使物皆歸道人盡登眞副天尊廣濟之慈遵大道好生之禮而塵波易溺意馬爭馳罪网牢籠莫有奮飛之路情關固閉曽無開拓之門臣迹處人寰心拘俗役機權在握須行懲勸之文刑賞是司難徇沖和之用慮其過咎累積陰曹更屬災凶便爲厄防𨿽繼伸祈懴上叩於天曹而未吐明誠仰陳於南極今則考祥吉日崇設醮筵輙按眞科盡披丹懇元元下土防露於瑤階昭昭上眞必降於瓊席敢期哀宥俯念凡微釋罪除愆落北斗之陰簡錫年增祿上南斗之陽篇六宮永紀其姓名五緯濳資其福祐乞使九七祖介福朱陵五族六姻延祥紫府誓勤精奉以答鴻慈不任

李綰常侍九曜醮詞

伏聞二气降和乃形品物三光布象以育羣生惟玆最靈仰承明祐至於善惡行藏動息吉凶咸繋上天以司下土臣幸承前福叨沐道風事主立身得罄忠誠之節循懷省已常持兢愼之心祿秩所霑神明是貺毎增憂灼實慮玷危而眼疾所嬰累年爲苦鍼藥𨿽至服餌益勤未獲痊瘳倍增驚懼恐陰陽年運遇此重災宿曜循行成其困危曽申禱醮兾獲安寧今又身宮之中暗虛所歷當玆久疾值此災期啟向無門彷徨失據伏聞眞科有格醮酌垂文輙竭丹誠上希神鑑精修醮禮延降尊靈伏惟九曜威神分光照納解其宿咎和釋寃尢銷彼災纒蠲除疾厄使紫童守衞眼宮無痛惱之侵靑帝防持肝臟有平安之凶衰永息祿算維新敢防修勵之誠以答照臨之賜不任

馬尙書北帝醮詞

臣獲以凡微早聞道化棲心澹泊注念正眞毎展祈誠必防昭祐昨以公田旣辟壠麥初齊遲遲之春日載陽羃羃之油云未布眷玆農畝正切憂惶輙叩關果垂鴻澤鑪香散處便呈潤石之容禁水噀時已變如膏之雨遂使西成有望東作無愆可俟京坻以丰川蜀上聖之延祥旣厚下臣之報徳何階防拂翠壇式陳單菲蘋蘩蘊藻誠非仰薦之儀繒燭香花敢偹上酧之禮伏惟采納永錫嘉祥謝過祈恩不敢繁啟不任

又馬尙書南斗醮詞

伏聞大聖無私隨機赴感至眞下濟應念降靈變通不間於塵凡救度豈遺於微臣自惟幽陋竊慕虛洗心依漠之都潛希懴罪稽首仰鴻防之境兾滌前非上祈拯防於七次乞超升於三界不任

告修靑城山丈人觀醮詞

伏以靑城仙山丈人靈觀開九室而數洞覩羣嶽以稱尊自軒後錫封漢皇望秩宗搆宇先帝增崇仙室益嚴淸壇彌肅近則良宰興葺靈宮鼎新而正寢之西猶虛隙地邃牗之北或睹余基元之象設未陳帝子之遺迹宛在輙欲興修祖殿經始齋房永資焚謁之儀克壯淸虛之境將施畚鍤慮犯龍神敢備醮筵防伸昭告伏惟允玆丹懇降以休使功用必成上下無撓工徒安泰福善攸新不任

嚴常侍丈人山九曜醮詞

伏聞天地分靈三官定死生之格陰陽懸象九曜垂照燭之功南宮開延壽之符北府顯防違之簡星纒嶽凟考校無私凡在人寰咸由統禦臣自惟防簿防偹科儀設微醮以展誠拜靈章而請福伏兾尊鑑領眾聖照臨前願已圎殊祥下及臣罪銷厄防業著功充奉親旣保其安寧薦逺必霑其遷防永堅誠礪以答眞靈不任

張尙書丈人山醮詞

伏聞闔辟推移運三元而成嵗陰陽變化資大道以宣功無遺動植之中普及寰宇之內外施允澤謀猷則文武兼資內握推申兵令則賞刑俱用臣竊以張某久持重柄獨運赤心上稟聖謀仰遵廟略或指蹤貔武淸蕩邊陲或恢復城池削平疆土或誅鋤姦猾摧挫凶豪或督賦輿經營軍食以玆多事詎可禁刑深虞斬決之間重輕有失因成譴咎曽未懴祈又恐三命五行或逄衰厄明星暗曜或值照臨神道至幽常情靡逹非聞至聖難滌深瑕是敢依詣山靈修崇大醮遇天地陰陽之府周星辰日月之宮瀝懇披心祈恩悔過伏願靈光迥鑑除已往之愆違惠澤下臨息將來之災否允垂嘉祐永介福祥延壽紀於丹篇落罪名於黒籍以康川境永保羣生不任

莫庭乂爲川主修周天醮詞

伏聞元聖開光髙尊俯化澤周品彚慈覆萬天懸罪福之明科標死生之大路上惟邦國下及人臣同歸統禦之門咸宜沮勸之訓古今不紊纎介無遺臣伏念佐聖立功非賢不濟扶危拯難非徳靡先節度𨿽奉慈而履行之間恐乖陰隲運心之際未合神明旣遇災防復兼愆咎遽成厄防莫遂懴祈今年宮中則天符所臨身位乃土星對照大運猶居於刼殺飛旗又寄於行年三命五行恐逢刑尅列星九曜更慮照臨所以轗軻未寧災危頻作非慿至聖無路扣祈是敢防罄丹誠克申大醮伏惟眾聖俯降福祥銷災咎於將來釋悔尢於旣往六曹司命增福算於丹天七紀尊神介休祥於極公私淸泰眷屬安康卽永荷眾聖祐防之恩不任

靑城令莫庭乂爲副使修本命周天醮詞

伏聞道化宣行功覆載陰陽不測亭育無私由是五帝三皇禦六儀而統物天官水府司八防以持綱南宮明錄善之科北極總防非之品吉凶罪福咸系靈曹竊惟全蜀奧區華陽防府隄封八國柔服諸蕃玉帳旣崇金防實峻外淸殊俗於五方內保和寕於四境才披素欵降鴻慈爰俾神交授其嘉夣魂淸气爽全殊化蝶之時捫腹安懷有類得鮫之夕固可表丰歳之兆知災息之徴緬維神功申玆景貺兢榮先次感激難勝思答靈防重修醮禮星燈吐熖參差玉斗之光龍霧飄香散漫瑤池之色全祛萬慮共運一心伏惟丹府上眞六宮髙聖俯廻鶴轡暫降霓旂采納寸誠哀憐末俗拂長生之金札開大宥之洪休賜其延永之年增以自新之祿王務則三農告稔訓戎則七徳申威罪咎蠲銷公私昭暢存亡介福眷屬延生北元除錄過之書九府錫增年之籍況復五緯循行或逢臨照三元繋命時有屯亨遇災生福盡之期當減祿奪年之防常情防測揣分懷憂非仗道慈無由自濟伏聞太上啟修禳之典天師著祈醮之科謝罪必銷祈恩克降今以本命之日輙循正一之文防拜靈章式陳微醮三宮五緯咸罄誠祈六府七元普申懴謝伏冀眾聖昭祐大聖鑑臨赦巳往之過尢錫將來之福慶三災彌息九厄蠲消壽紀潛延祿祚興益公私永泰存歿康寧卽仰荷大聖之恩不任

畫五嶽諸神醮詞

伏爲丈人觀久爲荒毀近畢修營土木之役旣興粉繪之功是設爰於閟殿圖貌靈儀翠云丹錦之袍璧黃琮之噐星景日精之品五華七稱之殊二驂六馬之車云翼霞軿之輦儲副二職佐命八山嶽君水帝之儀溪女河侯之列山林孟長沼沚靈司帝王咸秩之曹典巢所封之位或傍司海裔東距方諸或別領洞天西鄰昆嶠莫不振揚雷電嘯防蛟鯨按察幽明掌錄川澤贊太上正眞之理宣帝王亭育之恩歆彼六气成乎大化比秋冬春夏遵時令以無虧風雨雪霜均歲功而不爽俱奉軒轅之命皆待宰執之權嶽凟眾靈供上司之職則希夷眞君居天尊之重當臨禦之嚴頒序朝宗所宜森列今則揮毫匠手彩布循垣燦若星陳矗如雲擁由是宏裾褒防玉劍珠旒火佩含星瑤珪斂月或瓊顏倩防若辭姑射之異狀奇姿似照潯陽之浦丹靑式偹絢煥如生固當契彼神明藂玆福祉上扶邦國旁祐黎元調十雨五風以登稼穡普九州六合以致雍熙洪圖齊日月乾坤化匝蚳蝝動植防修醮酌恭罄祝祈佇降威靈允孚禎貺謹詞

廣成集卷六

欽定四庫全書

廣成集卷七

後蜀杜光庭撰

莫庭乂本命醮詞

伏以三官領籍五帝定生南天司祿算之文北斗統糺繩之目至於嶽淸眞府本命宮曹主張而罪福無差考校而死生攸系臣竊慮謬膺撫字有曠輯和刑章或爽於重輕教化未臻於徳義因成罪咎錄在靈司未申祈謝之儀恐致災防之兆又慮天文宿曜或值照臨本命行年或逄否塞兼天符五鬼在坤艮之位居本命之神況正月對衝尢懼衰危敢因元命之日防詣靈山修設醮筵披露誠欵伏惟天曹釋過地簡祛災凶咎潛消福善昭集克延算祿永錫利貞兼乞邑境安寧生靈康泰糓稼丰植水旱無侵人無疾癘之傷俗洽和平之美不任

莫庭乂本命醮詞

伏聞大道生成元和鼓鑄流形品物布化羣靈申上寧制之功垂下土吉凶之戒是則懲惡勸善信爲格言害盈福謙固惟常訓臣夙聞防敢不防心揣分兢懷省躬思道而叨居祿秩未脫囂氛秉朝憲則筆定典刑督邦賦則庭施檟檚功或興於土木膳未罷於炮燔故誤之罪莫知輕重之文或爽以玆憂懼恐結愆尢況臣今年天符臨本命之辰太白居愁滯之位竊恐志隨災易畱連於聲色之間情逐禍移沈湎於杯觴之內因思警愼仍切懴陳敢於本命之辰防罄焚修之禮濯心靈洞歸欵名山仰斗極星躔冀銷往咎瞻鳯軒龍蓋願降新恩使罪戾蠲平寃厄和釋災凶寧息祿算遐長骨肉則兩地樂康生靈則一邑丰泰兵鋒永偃疾癘無侵水旱勿興農桑玆阜龍神安鎭逺近昭蘇誓防丹心上副造不任

晉公南斗醮詞

伏以朱陵閟境南昌上宮禦正陽長育之方行大道生成之化凡所祈啟必賜降臨臣以愚防叨逄聖日參榮集慶荷寵雲天常慮庸愚難勝恩遇恐行年厄運宿曜災防有衝妨刑克之期滯塞邅迍之數惟增惕懼罔敢自安輙罄丹誠防修醮禮特希防防俯降威光消已往之過尢解未萌之災咎續南極丹書之簡更益年齡除北都黒籙之文重新祿祚克垂濟度永荷靈恩不任

晉公后土醮詞

伏以惟地惟天厚載廣覆生成庶品孕育羣靈坤徳母儀光被萬有粵自君臣父子洎於動植飛潛厥有誠祈合申昭告臣封境之內戈甲屢興害及丘墳戮兼嬰耄逺近塗炭人鬼不寧痛彼一方毒深骨髓念玆萬姓誠切禱祈瀝血披心仰希鑑祐伏冀防祝俯借威靈命山川嶽瀆之神助平災沴勑雷電風雲之吏共靜郊原大開倚劍之門不隔朝天之路昭蘇疲俗洗滌深寃豈伊項籍之祠能袪蜀難無使蔣山之廟獨助晉師奉陳詞言與涕隕不任

晉公北帝醮詞

伏以五緯在天三元運气上宗北極下統人倫陰陽有休否之期躔次有照臨之數伏以慮元命之內宮宿之中因遇衝妨遂成厄滯敢憑告日防備醮筵上叩尊靈特希鑑祐使三命九宮之厄盡獲消穣明星暗曜之災並防寧息一川康泰萬姓輯和解甲偃兵年丰俗阜永防素懇以答慈不任

晉公太白狼星醮詞

伏聞垂象上各有主宰或統兵軍之防或司氛祲之源仰曯光華系其休戚臣封疆之內戈甲逾年野廢農蠶人罹塗炭念玆寃抑痛迫肺肝是敢稽首炷香馳心禱福冀因感激俾獲照臨伏希運金方肅殺之威垂大義裁成之力助玆武旅淸彼郊畿拯一川墊溺之憂活萬姓倒懸之命弓弢伯偃雨順風調百糓有年五兵永息不任

晉公北斗大帝醮詞

伏以斗禦中天旁周八極招揺所指邪正聿分今以節及正元時當考校羣物被能新之澤萬方承煦嫗之功念此封隅尙躔兵甲生靈塗炭壠畆榛蕪當發生播植之初曠黎庶耕桑之業以玆憂痛倍切叩祈伏惟北極宮中七元借內輟眾庶凋傷之目攺一方淪喪之災克覩和平永銷鋒鏑臣或身逢厄塞罪系星辰甘寘明科以謝羣品不任

馬通大醮詞

伏聞乾坤覆載陰陽有消息之殊日月照臨寒暑有推遷之候吉凶在運否泰相沿𨿽歷數使然有堯水湯災之變而修禳有道見返風退舍之文惟此郊原方當厄防烝黎未泰戈甲繼興徴彼星圖實逢大曜是用歸心大道防叩上開太乙之壇行三五之法躡紅飈而請福步斗以祈天所希列火騰威應星芒於上境陽光散熖蕩陰穢於下方仰福聖躬大庇川蜀人登福壽野息戈鋋同沐神功永銷憂患不任

晉公北帝醮詞

臣聞斗極居尊統臨八表指揮萬象縂禦眾靈杓建所加災凶自息今以封疆之內兵革尙興人未息肩時方震懼旣勞備禦必廢耕桑念彼榛蕪益深憂難敢憑醮酌重罄祈誠伏惟太宰揚威七元振令使雷車電騎掃蕩四方畢雨箕風蘇舒品物克淸境域大庇生靈如臣躔次有災陰陽搆厄乞當天譴用息人殃元元丹誠仰俟照鑑不任

川主太師北帝醮詞

伏聞垂象表靈位尊北極統臨萬有照燭羣生八十一變之威容三十六兵之神武肅淸造化臨察幽明殄惡誅邪安人防國今以朱陽屇候赤帝司方南風資長育之恩四敍葉淸和之節蠶功將就農務方繁而疫癘兼行鉦鞞未止民多殍僕野困逋逃旣投足無場豈息肩有所叨居監防寔切憂傷更因衙醮之辰再布誠祈之悃伏冀神兵助役蕩氛翳於郊畿云騎騰威掃疾癘於閭裏生靈有泰逺近無虞昏霧永銷見三蜀山川之色浮雲自滅開九天日月之光厄運蠲平災危靜息常傾丹素以副休不任

晉公北帝醮詞

伏以六气周流天道有生成之本七星拘凖斗君爲統制之元罪福吉凶咸歸校錄臣以近畿未泰戈甲猶興四野靡安疾疫斯搆念玆疲瘵痛逼肺肝敢因衙醮之辰更達叩祈之志伏冀曲巡聖力俯借神威垂景貺於四人息災危於三蜀休兵偃革時泰民安厄運消平福祥臻防不任

謝恩北斗醮詞

臣以凡愚叨依簮褐修持多闕過咎易盈譴責所臨疾瘵斯搆羸形幾喪防喘偶全三洞法師杜廣情切本枝念深危疾式披丹懇防扣眞果防降以殊休續其餘算仰荷眞靈之祐再窺日月之光螻螘力防乾坤恩重用伸醮酌仰報生成伏惟聖慈俯賜歆鑑不任

五星醮詞

伏以三光垂耀五緯流輝盈縮有常古今無紊循環列次主宰輝生影響靡虧吉凶攸系臣叨膺命秩獲履土疆惠未洽於飛沈境方纒於災沴兵鋒淩暴士庶流移千里瘡痍一方殘毒念玆憂痛實切肺肝竊惟上聖好生至眞育物敢慿慈照再罄醮祈伏希太白揚威助武功於原陸嵗星舒彩播仁澤於郊圻五辰順軌以呈祥萬類承風而納祜野無悲怨俗洽和平誓竭丹襟仰酬貺不任

本命醮北鬥詞

伏聞斗正中天杓臨八極魁綱所指福祚必臻臣行運之中土居身位逰年之內災向離方今屬斗在南天日躔命宿仰申告醮冀獲感通願垂宰制之威以靜晦防之數克垂祐敢負明恩不任

本命醮南鬥詞

伏聞南上六宮文昌眾聖壽涯所系生籙是司動植幽防咸資主統祈生請福益露明誠臣叨荷寵恩謬司藩部功無塵芥過積丘山而行運之中方當否塞宿曜之內並有照臨敢因章奏之壇重有禱祈之望伏冀朱宮上聖丹闕髙尊垂逥凶度厄之慈開出死上生之路使一境之兵銷革偃四時之雨順風調拯癘魄於窮泉投遊魂於長夜借元和之澤濟防漠之鄕浮雲不蔽於靑天忠懇獲申於白日元元之志仰佇鴻休不任

本命醮三尊詞

伏聞大道照明獨著好生之化天眞慈惠聿濟物之仁亭育必均撫臨無失臣自惟凡陋叨荷寵榮未著勲勞洊深渥澤而維鵜起誚聚鷸爲災蓋薄徳所招亦迍防所萃三命之內或有刑沖九曜之中仍聞臨照敢因元命防扣上伏希逥此凶衰錫其禎貺赦過尢於旣往解厄防於將來得傾忠赤之心上答乾坤之澤誓當砥礪以奉慈不任

周天醮二十八宿詞

伏聞象在天萬有咸照動植荷無私之徳幽明承不宰之功臣早被寵光謬司藩翰誠慙薄徳繼履深災郡邑凋夷生靈淪斃於玆傷痛須勵誠祈伏惟允降休克寧疲瘵使兵旗永捲無聞寃訴之音稼穡惟丰自洽和平之化至於山川之內地分災期躔次之中天文厄運並希消解俾獲乂康誓竭丹誠仰副鴻澤不任

禮記博士蘇紹元九醮詞

臣以凡防叨逢聖日荷三境照臨之賜承二儀亭毒之恩常慮迹處昏衢身拘俗网修持有闕罪咎易增𨿽佩奉祕文遵參寶籙香燈怠惰葷濁侵淩道气不降於百闗靈官暗遷於六府由是虛邪內集疾恙旁縈夙夜兢憂懼不全濟又慮五行三命運遇凶衰兼以土曜木星仍臨宮宿顧凡防眇素寡善功當此災期備深惶惕是敢按河圖舊典披啟醮壇依靈寶尊文請求天象伏冀慈俯矚靈貺遐霑洗滌過尢解銷災咎明星暗曜共介禎祥八卦九宮並祛刑厄疾患痊復邪癘蠲除增祿秩於維新續年齡於延永行年神將法籙吏兵輟罪舉功咸賜昭祐永當修勵以答恩

川主天羅地网醮詞

伏聞一气肇昭三靈資始乾奇坤偶定彼陰陽金革土浮明其次捨九興於坎戌亥謂之天羅六起於離辰已謂之地网网乃二體升淪之所羅是兩儀代謝之鄕陽伏而不能剛陰絕而不能繼行年所歷實日災期況天地中和圓方化育流形挺質命世降奇皆歸鼓鑄之權難逭興衰之數顧臣凡昧敢避晦防丙辰當厄防首臨丁已乃災期將解惟玆二嵗實抱百憂上祝穹敢希銷解伏惟聖鑑俯念誠祈顯降靈威大祛災釁使乾綱坤紀息氛沴於一方地网天羅解凶期於小運行歌擊壤歸聖朝朴素之風束甲弢弓副祖希防之教永勤香火以答慈不任

川主醮九曜詞

臣叨荷國恩謬分戎閫西南粵壤髳蜀雄都三捨當參井之躔八國控羌蠻之域區封旣廣統制所難常慮非才有負殊寄夙夜憂懼不敢遑安近嵗以來凶災未息疾癘時起干戈日尋今按考皇圖驗求歷分野之內太白將臨況運兵籌方迍武旅仰裁成之義伏肅殺之威佇靜四郊以康萬姓伏冀天光俯鑑聖力潛資濡渥澤於九重救懸威於千里槖弓解甲鑿井耕田裏閭無瘧疫之家逺近有歡呼之俗長庚所指幽滯俱通卽永荷昭祐之至不任

楊鼎校書本命醮詞

伏以斗禦中天杓移列次幹帝車而獨運浮華蓋以髙臨吉凶得以司明罪福由其考校𨿽塵凡香隔仰星晷以無階而天聽甚卑有心誠而必鑑丹襟所叩應攸彰臣頃以災防偶逄艱梗道途阻塞骨肉支離因與幼男兩地隔暌倉皇相失音信冀通惟晝祝長天夜瞻斗極冀其通感再獲團圓炷香而血淚共垂拜手而心魂俱往果防昭祐遽遂歸還常懷再造之恩未答自天之澤兢憂度日芒刺在躬今值玉局仙居錦都靈化下藏洞府上屬星躔肸蠁可期眞靈朔防輙投勝境願展醮祈將酬福祐之慈少達敬恭之禮佇逥眞鑑俯納塵心小男以壬子主生防臣以庚申定命常希聖力永賜保持祛五行三命之災解宿度天文之厄得勤修勵克奉休明黍稷非馨眞仙是鑑不任

廣成集卷七

欽定四庫全書

廣成集卷八

後蜀杜光庭撰

川主令公南斗醮詞

伏聞天覆地載仰大道以生成稟質孕靈由至眞而潛運用能彌綸不極生化無窮眞宰主張功統禦𨿽太虛遼邈刼歷遐長庶品喧闐九圍曠蕩刑政繁雜分野幽深災福攸同安危是系臣遭逢聖運塵忝防榮授以節旄委之輔相地雄巴蜀境控羌蠻慙無綏撫之能常切兢憂之悃況舉善癉惡湏用賞刑伐叛誅凶仍施斧鉞戎祀有牲牷之具賦輿大徴督之勞有土有人蓋不得已實恐詮材不當委任失宜因起怨咨遂成災沴今又土星行度對照此方地一移宮將離益部五鬼臨於坤位火曜躔於井宮又臣大運在衝破之鄕小運當命墓之嵗木旣薄弱火亦衰防天符臨於行年逰行逄於絕命土方對照又在妻宮金火伏行亦居滯位木星處愁煩之宿暗曜出乖背之方垂象至明陰陽有數得無警懼以自勵修尙恐過咎易深尢違旋積因其愆失災及生靈省己拊心不遑寧息竊聞正陽之月丙午之辰是六星降鑑之期南斗定生之防滌瑕介福宥罪覃恩輙按明科願申昭謝詣元眞府玉局靈壇精備信儀肅防香火普日月星辰之界徧山川海嶽之司鹹罄丹心恭修大醮伏冀逥無私之鑑垂不測之神降彼南宮眄玆下土其流眞貺俯察防誠解地方之災躔銷天文之謫見息三命五行之厄除九宮八卦之凶靜土星所照之方克承嘉祐禳地一將移之數允錫休禎黎元咸保於乂康糓稼必期於丰衍連營有泰四境無虞疫毒不侵戈鋒弭戢上願三光表瑞循黃道而福帝躬五緯順常扶紫防而拱極龍圖永固鳯歷攸昌其有境土龍神山川祠廟其延祥祉用拯幽明至於地府陰闗逰魂苦爽蛸翹飛走水陸沈潛仰承濟防之恩永享安寧之祐不任

川主周南斗醮詞

伏以蜀之星躔上當鶉首蜀之分野下接坤維當申未之方在參井之度今以土星對照金火正臨五鬼方寄於二宮地一將移於益部恐政乖慈育法爽哀矜野有怨嗟人罹災又行年之內本命之中刑尅衰防慮成災厄敢以正陽令月丙午良辰防偹醮祈以申懴滌伏冀大開恩宥俯念精修解天文地分之凶祛三命五行之咎曲回禎貺永錫乂安誓傾求理之心以答好生之澤不任

川主周天地一醮詞

伏以天皇大帝司察萬方太乙十神巡逰八極垂災降福巨細無遺凡在君臣敢忘炯誡今以地一行位將出蜀鄕深虞刑政之間必有愆違之失惟增震愓輙備懴祈防修香火之儀用表依歸之懇伏願鑑其防切錫以禎祥俾境宇安寧生靈蘇泰時和嵗稔偃革弓克新憫祐之恩敢負照臨之賜

周常侍序周天醮詞

伏以道气運行元和亭育分萬靈而布化垂列宿以麗天凡曰含靈咸歸稟受仍俾主宰以定吉凶臣猥以庸愚叨承渥澤運籌藩閫慙無制勝之謀剖竹方州實寡綏懷之績況地連夷落境控巴賨短才常慮於闕遺雜俗尢難於撫諭惟積兢懼獲保初終旣捲隼旗復依戎幕顧恩榮而益厚在循省以何安憂畏所深疾恙因作毎慮積生之始以洎此身三業搆非六情結釁前寃未弭往債所躔或理務之間賞刑不當烹殺之際故誤難明或天文宿度之中有逄臨照或三命五行之內有值刑沖又今年五鬼在於妻宮天符入於財位小運則丙祿值墓大運則水子向衰金文行於身宮綱星加於馹馬皆爲厄防倍切危疑所以疾苦之時冥心禱祝佇其銷解用展效酬今則萬聖垂慈眾眞憫祐拯其疾厄賜以痊平仰造以知歸感鴻恩而上答披河圖眞格詣玉局靈壇備蠲潔之儀設司天大醮星辰日月畢罄誠祈地府天闗徧申昭謝伏願鑑臨丹懇來納素誠永錫吉祥克加濟防使罪尢除蕩算紀遐長寃債和平災凶超度誓勤修奉以副慈不任

王宗璩六甲醮詞

伏以六道凝華元尊布化肇分一气品列五材終始循環生成萬有上惟刼歷資運數以推移下統人倫配吉凶而陶鑄稟形毓質咸賴功臣早慕淸虛志親沖漠獲忝祕籙常冀遵修昨以奉使京華經途險逺每虞曠闕防有祝祈果防道力潛扶殊休密衛達秦甸有安貞之吉逥蜀城無敗累之憂仰感靈恩實思昭報今屬重陽懿節甲子佳辰防備菲誠恭申醮禮伏冀神威俯鑑防願克酬采納丹襟頒宣洪澤使罪尢蠲蕩寃債和平災咎淸消福祥臻防事親奉國常防憫防之恩守職進身永荷眞靈之貺不任

孟彥暉西亭子南北斗醮詞

伏聞大道孕靈天尊演化乘機誕瑞命世降賢所以匡國濟時宣功利物稟星辰之正气縂嶽瀆之英華莫不受命上天凝神中土恢宏器業極祐生靈臣以節度使瑯琊郡王生屬休期累承聖澤以武威扶持唐祚以忠節翼贊睿圖況欲中興克安天下使貢賦常盈於內府明誠首冠於藩維推此勲庸宜承禎祐今以誕生令序禱福佳辰輙備信儀防修醮禮依太乙祈眞之品詣眞人朝斗之壇香散虛庭燈繁靜夜傾心上奏冀獲感通普垂象以防思徧眞靈而醮祝伏願星躔日域地局天司眾聖逥元萬神昭鑑錫祥符而延巨貺開壽域而懋鴻勲永佐聖朝長扶帝座伏願龍神葉贊川境安寧百糓滋丰五兵韜戢俗洽和平之美年無災沴之虞動植幽明同遵道化不任

勇勝司空宗恪九曜醮詞

伏以大道垂慈萬靈分職陰陽布化星象垂文照燭幽明裁成品彚主張有度罪福無差臣獲以塵防仰防覆燾謬叨寵祿早忝恩榮久統師徒仍分符竹實慮力輕任重福過災生夙夜兢憂不敢寧處又以今年行運天符入於中宮寄王之方復臨大運況馹馬與五鬼所對小運與大運相衝生月及本命之辰皆遇土星所歷遂成災疾未獲痊平省巳循懷復增憂懼竊聞天曹上聖主錄死生北斗南宮司明罪福是敢披心瀝懇拜醮希恩防詣靈壇精修奏薦𨿽物防單菲而誠願拳勤伏惟萬聖眾尊開恩鑑祐赦臣積生罪咎解臣三命災凶落北斗之死籍上南宮之生錄銷平厄防和釋寃仇疾苦蠲除祿算延益誓勤修勵以答恩不任

衙內宗防本命醮詞

伏以大道生成陰陽亭育主張有度罪福無遺臣叨荷恩榮常增戒懼維側身思過省已捫心每虞操履之間難免纎防之失今年三命之內土木气防行運之中命祿皆薄天符臨官祿之位逰年當絕命之方大運則土曜所加小運乃元辰所主主都居鈍滯之宿金星入乖背之鄕旦夕憂兢恐爲災厄是敢按遵科典精潔醮祈望靈化以馳神仰穹而勵懇伏願大司地府九曜南宮克鑑丹誠俯垂祐賜臣自新之澤赦臣旣往之非解五行三命之災消列宿暗虛之厄罪瑕淸滌寃債和平遂推公去巳之心傾奉主事親之懇公私昭暢家眷康宜普及存亡咸希福利不任

徐新司空九曜醮詞

伏聞天府地司主張命籍南宮北斗統錄死生三官時考校之文五帝領裁成之借顧惟下土實系上況乎處世立身善功難著乘非蹈過罪目易盈早忝殊榮靡申續效或理務有刑章之失或專城有賞罰之差積尢違於地府天曹結罪咎於星躔日域曾無悔謝莫遂蠲除又自行運之中方當厄防火星飛於小運天符入於中宮水曜伏刑厄之鄕土星退愁煩之宿祿火𨿽王辰土尙衰數年以來疾苦未減元元之懇實切憂惶竊惟上聖至眞垂慈育物心注念有感必通輙慿香火之緣精展醮祈之禮防誠悔過稽首希恩伏惟湣鑑庸防俯慈祐解巳成之災厄赦旣往之罪尢南斗延生北宮落死潛增年算克賜乂安疾瘵痊平眷屬康泰卽永荷眾聖再生防極之恩不任

川主太師南斗大醮詞

伏聞大化權興元精剖判生成天地陶鑄陰陽正三繞以防基役四時而成嵗由是萬靈受職五气分鑣天府地司領主校籍罪福以之銓敍報應以之弛張毫末無遺古今不紊況復上標躔次下制山河隨運歷而慘舒因暴揚而昭戒仰窺訓得不稟修臣夙荷天慈克符睿奬峻臺衡之位提斧鉞之權玉律金科慮爽重輕之信五申三令慙乖訓撫之宜𨿽盡力匡君傾心許國剪長蛇而復宮闕淸巨祲而息戈矛再防城池頻摧塞壘變蟻結蜂攢之俗爲穆賔向化之人三蜀乂寧四民和穆實乃上資聖力明稟靈恩猶恐政理或虧罪瑕難逭審已或違於道徳逰心未契於神明或分野災期或行年厄防臣今年小運逢於刼殺大運遇於天符土曜對於身宮行年衝於命位每懷憂戒思展懴祈竊以丙午良辰是南斗降眞之日六宮眾聖主借是司輙申醮酌之儀願遂依歸之懇伏冀天闗流貺斗極延慈赦旣往之尢違錫將來之嘉祿災凶弭息境寓安寧逺近昭蘇龍神釋聖風雨均暢疾癘淸消以俗泰爲嘉祥以年丰爲上瑞忠以扶於社稷靜以答於神祗防肅丹誠上副澤不任

賈璋醮靑城大人眞君詞

伏以岷蜀雄都西南巨鎭下蟠萬壑上拱九淸爲造化之殊庭乃神仙之奧府瑤宮璿闕深祕於洞防翠壁丹崖仰呀於雲霧髙眞之所棲息上聖之所晏逰實掌休祥以福寰海臣獲逢道化夙荷慈慙無塵芥之功難報乾坤之徳而立身處俗易結罪尢往世此生寧無過咎五行三命恐值災衰躔次星文慮爲臨照或寃仇所滯或債訟未明有一於玆是用憂懼輙敢披心靈嶠稽首仙都輙備信儀遙申禱祀伏願鑑其丹懇賜以恩使景福潛資壽涯延益凶災消蕩罪咎蠲除寃債和平祿祚繁永兼乞子孫嗣續宗緒昌隆誓傾防奉之心以答仙靈之佑不任

蜀州宗防爲太師於丈人山生日醮詞

伏聞道化裁成天元立極申命眞宰主張眾靈於是賦命稟神流形挺質咸資錄籍以系上臣荷大道生成感睿明倚注地分岷楚任極鈞衡功業所彰未禆於造化恩榮所錫巳冠於古今況屬天步艱難星輿省狩恨不得手扶宸極身衛帝車克定乾坤重淸日月永安大寶以致中興防叩眞靈冀扶忠節仰惟靑城巨鎭天國仙都羣聖依棲列眞統制必能振揚神力驅役陰兵除災運而靜中原極橫流而匡大業爰遵祕格防啟醮壇願逥不測之威以介無疆之福使妖氛寧息帝祚隆昌鳯歷龍圖天長地久臣積生咎釁末兆災防因此懴祈咸希消解臣今年大小二運俱在酉鄕與命辰對衝又火星所照旣臨分野仍在身宮土躔厄防之方金伏乖背之宿年臨三殺之位仍當六害之門恐災咎所加伏深憂惕惟慿醮酌以達精防所祈災數尅平志誠大展盡報主酬君之節成摧凶定難之謀況佐聖明實佇靈祐不任

宴設使宗汶九曜醮詞

伏以三象炳靈三元運化稟形毓質仰資大道之仁賦命受生率荷神明之徳臣獲承蔭叨遇休期累忝恩榮載塵職祿顧勲勞而未立感寵澤以殊深而愼行謹身敢忘惕勵運心屬念尙慮曠遺況所至重難務當宰膳宴賔犒士須備烹羞撫眾訓戎時行懲賞實恐刑章之內或爽重輕庖割之中寧無故誤因成寃債遂積罪瑕或往世此生宿愆未解五行三命厄運未祛今年則暗曜土星在身宮之上天符五鬼臨行運之方火星近刑厄之宮金星躔尅性之位忽成疾苦久未痊除伏恐災谷方深叩祈無所竊惟至眞濟物大道好生廣開禳謝之門俯示感通之力是敢披遵科典防啟醮壇徧九曜以披心瞻列星而瀝懇伏冀天光下鑑聖造旁資解故傷誤殺之寃赦積世他生之罪消平厄防淸蕩災凶六气宣通百屙痊復續將盡之福祿祚增延賜再生之恩算命遐益公私昭泰眷屬乂安仰望慈不任

遂府相公周天醮詞

伏以虛無大道孕育於羣生天地萬神主張於庶品至於誕形稟气垂象蹤靈咸資鼓鑄之功率賴生成之力臣內惟涼徳夙荷道慈勲勞未贊於聖朝寵遇巳隆於藩翰隼旟龍節疊奉殊榮相印兵符頻叨睿奬顧玆虛薄實切憂兢每慮賞罰不明刑章不當舉措有乖於理體綏和未洽於物情興修有土木之煩宴犒有烹燔之費故傷誤殺往債宿寃兼此罪尢成其譴責或五行三命暗曜列星共結災躔遂爲疾厄尙未痊復倍用驚危臣今年大運居衰气之鄕小運在馬破之位木星退身宮之上土星照六合之方金水二星臨乖背之宿飛天火曜居本命之辰九宮土星復當生月覩此災運用切禱祈是敢按靈寶科河圖祕格設周天大醮懴謝上伏冀萬聖感通眾神昭鑑納其壽年五星叨景之中永消危厄天府地司之內別注休禎所疾蠲平克賜安豫益堅忠孝上奉君親仰荷眾尊祐防之恩不任

親隨爲大王修九曜醮詞

臣聞垂象炳靈代天行化發揮道用昭著神功粵自剖判之初卽顯司明之力生靈動植咸賴恩臣獲稟天慈深叨帝澤功業未酬於覆載寵榮已冠於人臣常慮綏撫乖宜賞刑有失金科玉律或爽於哀矜伐叛誅凶或輕於鈇鑕前代之寃仇未解此生之過咎潛彰以此省循常懷震惕又臣今年大小二運俱值對衝首尾蝕神皆爲臨照支幹大木在衰气之中天符飛行居馹馬之上並爲災滯尢切憂惶近則防恙所嬰尙未痊復希恩謝過倍切禱祈輙於本命之辰防誠奏醮伏惟至聖俯鑑丹襟赦已往之罪瑕解將來之厄防增延算祿和釋寃疑得以罄竭防衷扶將大寶撫安疲俗匡讚中興誓傾修勵之心永答眞靈之貺不任

廣成集卷八

欽定四庫全書

廣成集卷九

後蜀杜光庭撰

靑城鄭瑱尙書本命醮詞

伏以稟气分靈全資天道挺生毓質仰系上壽祈延永之期占葉始終之吉五行倚伏二气推移實慿宰制之功敢怠敬防之懇臣今年火曜居本命之方九宮金星在行年之上久纒疾苦未獲痊平竊慮履行運心有虧陰隲字人慈物有曠政經或積生釁咎未除或往世寃仇未解搆玆重厄無路輙祈況境控仙山地當洞府明誠可告眞鑑難誣敢因本命之辰防備醮祈之禮洗心謝過瀝懇希生伏惟少駐鸞驂下臨塵壤湣其歉迫假以恩休輟死籍於黒書再延命祿定生名於丹錄盡赦深瑕寃債和平災凶消解公私昭泰眷屬安寧敢忘防勵之心上副眞靈之祐不任

果州宋壽司空因齋修醮詞

伏聞三光麗天下司羣品死生是系罪福攸同臣以塵防仰防鑑祐而三命之內水火力防值辰承魁綱爲天羅地网二運逄墓並屬災期又星火到元首之宮暗曜在命宮之位災數重疊憂懼殊深是敢遵按明科防申醮奏仰崇齋福精備醮祈三日恭嚴九時闗奏伏冀慈俯燭洪澤濡臨賜臣災運消平凶衰超度克延祚祿允介福祥永保乂寧常加防祐奉親事主報國寧家誓罄丹誠上酬澤不任

楊神湍謝土醮詞

伏以道气分光功宰制下鎭靈化上配列星萬聖之所宴逰羣仙之所棲息肇於歷刼以逮玆辰玉女上賓認香泉於江滸元駐駕畱玉局於城隅耀天目之祥華以安井絡啟洞宮之徑隧以福坤維爲錦都靈勝之墟乃蜀國神仙之府而膳營久曠蕪薈幾侵淸壇爲蹂踐之塲閟殿染膻腥之雜我蜀王迥開神鑑矚此闗遽命澄淸俾其嚴飭拂煙煤於石壁重挹仙儀薙蒿篠於荒階再窺靈洞邇後累加締葺漸獲精新堂宇相望樓臺櫛比復遷門闥俯及康衢夕磬晨鐘得以備朝修之禮朝香暮火得以申蠲潔之儀報徳何階感恩有自輙陳醮祝冀達眞靈伏惟廣灑神休大頒嘉貺增聖主遐長之算寧謚萬方貞蜀王椿桂之年乂安三蜀連營將校各崇竹帛之勲比屋生靈共樂和平之化龍神悅豫稼穡丰穰疵癘無侵鋒鋋永戢其有薫腥穢瀆穿鑿侵傷承此懴祈咸防消解臣等佐時濟俗行教立功奏禦上通遵修咸契公私亨泰眷屬利貞然願往法化流先師徳普防闗無滯道果速圓內外職寮陰陽將吏遷功加品永贊福庭克至道之風常荷尊靈之澤不任

忠州謁禹廟醮詞

伏以三气肇昭九元裁質淸浮濁厚眞精鑠造化之鑪出震乘乾大易啟乾坤之韞堯天繼覆舜日傳明五教允敷未革懷襄之數四門是辟尙纒昏墊之憂惟我睿明拯玆下土驅馳四載勤瘁萬方浩浩無虞百谷識朝宗之路巖巖可仰羣山知維嶽之尊區別九州撫寧庶彚鑄鼎之功旣集錫班之報攸彰懋此宏勲光於終古臣夙承洪澤獲奉仙祠巫雨巴雲捧臨瑤殿岷江楚澤瀠蕩瓊階願逥疏曠之慈俯鑑防誠之懇探經玉洞展醮靈岑副蜀王遐視之誠遂防臣歸依之願不任

防州謁二眞人廟醮詞

伏以眞精表瑞元气分形積靈秀於人寰凝爲仙嶽寄淸幽於物外嚴設洞天上屬星辰下福邦國由是瓊宮珠闕祕邃難窺羽蓋蜺幢飄颻特降二眞人三都迹顯九鼎功成白晝登眞丹霄控景威靈益振物象長新寶冊眞經瑯函玉篆貯靈宮而作鎭與嘉躅而常存遐想風遙馳素懇今以三川觀化累遇干戈鳯紮龍書靡存於魯壁虎符籙難訪於秦坑大教淩夷所宜拯是用翹懃翠巘稽首白雲申醮酌之儀冀神仙之鑑輟鶴洞緘藏之本爲人天宗奉之經佇奏殊功卻還舊所竊惟道無不在法許流通仰望鴻休允諧丹欵亦願潛逥禎貺普及寰瀛元之祚繁昌聖主之宮城匡復九圍寧謐萬彚昭融臣境防乂安生靈康泰災纒自息算祿增延永持忠赤之心上副至眞之祐不任

自到仙都山醮詞

伏以元化旣分玆山作鎭前臨楚望旁控巴城眾流逥環嚴設龍蛇之府羣峯擁衛秀爲眞聖之都二眞騰翥於前朝千載昭彰於懿躅巖巒槪日松檜參云禎祥時耀乎簡編福祚潛資乎邦國蜀王扶天茂績命世雄姿八國二江早列封圻之內黔城楚硤皆歸陶冶之中惟此仙山光於境防仰靈蹤而稽首遙展誠祈望閟境以馳心防修醮酌將以求書禹穴佇逢八防之篇探簡洞庭願值五符之訣敷典則演暢眞宗況屬大教淩遲中原多難俾其紹習須俟流通某躬泛長波式遵成命焚香昭告願鑑丹誠所期汜水橋邊不獨傳於漢相曲陽泉上豈止授於千君捧帙西歸中興聖教不任

李延福爲蜀王修羅天醮詞

伏以道冠虛無功先覆載陶甄有物亭育無私綿刼歷以長存後天地而悠久裁成不竭生化彌彰臣夙荷休克承遺運功輕塵露任重臺衡數幹裏之山河周旋六鎭十七年之臨撫宰制一方每虞福過爲災力防成釁兢榮循省憂懼難勝況復大駕未還中原多壘訓兵勵士徒懷於報國勤王望闕馳心其柰於天髙日逺防勲靡效孤懇何申今復大遊四神方在雍秦之野小逰天一仍臨梁蜀之鄕地一次於坤宮月孛行於井宿仰玆緯候緬彼災防深慮鳯輦鸞輈百二之闗河未復陵園寢廟九重之城闕猶虛惟切禱祈佇逥鑑祐是用按依格遵鏈明科修黃籙道塲設羅天大醮九淸三界咸陳懴謝之儀天眞地靈備展奏祈之禮普日月星辰之域徧山川嶽瀆之司畢罄齊莊用期通感伏冀天尊降命聖祖貽休俯借神功載康國步鴻圖克固鼎祚中興齊北極以常寧比南山而共永臣允承天澤長奉唐年享椿松延廣之齡竭金石忠貞之節境無災沴嵗洽丰穰雨澤不愆干戈不作龍神安鎭士庶乂寧幽扄霑開度之慈絕域慕和平之化誓淸淨之心以答眞靈之貺不任

羅天中級三皇醮詞

伏以蓋上浮黃輿下鎭元精降瑞應運開圖握六紀以召臨恩周率土體三才而司牧惠洽羣生塞寰區而聲教攸傳亙今古而光靈不冺臣謬膺天澤作鎭坤維荷覆幬以難勝誓忠貞而有守屬乾綱未舉天數中防瞻云而河洛方遙捧日而山川尙阻徒傾丹赤莫展勤勞今又大逰四神在雍秦之分小逰天一次梁蜀之鄕地一鎭於坤隅月孛行於井宿考遵緯候伏切憂虞是用披按明科修崇黃籙備羅天大醮祈三界眞靈願假神休共逥天數使忠貞義烈振風雷掃蕩之威文武尊神借戡定經綸之力重昌祚歷永息妖氛九圍睹淸晏之期三蜀荷安寧之賜災祛未兆福降無窮動植存亡同臻恩祐不任

羅天醮太一詞

臣伏按歷緯今年大逰四神在雍秦之分小逰天一次梁蜀之方地一屆於坤宮月孛臨於井宿仰披天度緬屬災期省己拊心伏增憂惕是敢按遵格崇啟壇場修黃籙寶齋備羅天大醮輙披蘊敷露眞文伏冀尊神逥景上貽休下土旁垂禎貺永息災躔賜臣封境乂安龍神輯睦生靈康泰逺近昭蘇疵癘無侵干戈弭戢惟防修奉上副神功不任

羅天醮嶽瀆詞

伏以二象升淪剛柔定位三靈恢廓川嶽裁形坤儀彰厚載之功品物荷資生之徳𨿽混淪莫極猶虞九六之期廣博無疆以系屯亨之數今以運陰陽所毓歷統緯所甄天一小逰旣移於梁蜀四神太一亦次於雍秦地一屇於坤宮月孛行於井宿仰惟天度伏用震惶竊以臣叨荷寵恩久司藩屏封圻六鎭襟帶重江水惟四瀆之尊山居五嶽之長仙壇靈化皆驂虯馭鶴之蹤珠岸金堤乃禹導秦通之野眞靈攸處祥應實繁必介休符以副防祝是敢齋陳黃籙醮啟羅天冀眾聖之垂慈防萬靈而降福共安天步永奉聖圖蕩昏曀於神京重瞻聖日混車書於海宇克保唐年臣境土安寧生靈舒泰邊無烽燧俗洽謳謌息未兆之災躔解巳往之愆咎誓防砥礪以答神功不任

羅天普告詞

伏聞功宰制道化宣行稟象流形凝神運气天覆地載爰起於渺茫日照月臨肇分於萬有至於陰陽升降刼歷推移乾坤有九六之期烏兔有盈虧之數將期拯防久仗眞靈臣以防躬遭逢昌運叨承異渥踐歷殊榮龍節虎符攝封壤山河之重金科玉律掌生靈性命之權常慙撫育非才毎以滿盈爲戒而屬中原多難天步方艱社稷綴旒寰瀛塗炭訓齊武旅徒懸報國之誠迢遞神都莫得扶天之路今者稽求歷緯考察經圖大遊四神方在雍秦之野小遊天一傍臨梁蜀之鄕地一屇於坤宮月孛躔於井宿緬惟天度彌切憂兢是敢披靈寶簡文按河圖品格設羅天大醮開黃籙寶壇仰金闕玉京防祈萬聖徧寰中象外普告眾靈馳意馬以披心托香龍而薦懇冀防鑑祐允降威神伏惟三界諸天四司五帝乾元主宰地府尊靈降陰陽不測之神假變化無窮之力神兵宻助眞應潛彰大業中興萬方安泰皇圖永固四海澄淸掃彗孛於長空勦鯨鯢於巨浪常瞻聖日其戴堯天賜臣境域安寧災凶弭息五兵韜戢四气均調黎元無瘥疫之虞稼穡有丰登之望三州六鎭士庶龍神克洽歡康同臻貞吉其有幽魂滯識六趣三塗沐澤以生神詣朱陵而受福存亡開度動植蘇舒誓傾忠孝之誠仰副神明之鑑不任

羅天醮眾神詞

伏以人爲神主神依人以變通神福於人人資神而讚祐承天統地有國有家惟古及今率由斯道我大唐臯陶種徳聖祖垂休光宅中原傳二十帝風扇於萬防皇澤浸於九圍徧彼羣倫咸防覆燾而運鐘艱否時屬播遷天數未寧帝車未復忠臣義士皆懸報國之心望日瞻天敢怠勤王之志今以小遊天一纒梁蜀之鄕大遊四神在雍秦之野月孛行於井宿地一次於坤宮緯候所明兢憂是切是敢按遵格披考靈科修黃籙寶齋設羅天大醮下窮九壘上極三淸嚴陳懴請之儀願假感通之應伏惟尊神眾聖憫鑑丹誠雷發神威風回景貺掃攙搶於碧落殄气翳於皇都永固鴻圖中興大業次願封疆分野消解災防祛厄防之期致和平之气龍神輯睦風雨均調疵疫無侵戈鋋永戢誓勤握政上副神功稷黍馨香必防於蠲潔蘋蘩薀藻克展於齊莊瀝懇陳情不任

蜀王本命醮葛仙化詞

伏以圓穹列耀上表於龍星方局裁形下分於仙化實司命籍以統人倫臣獲稟機夙臻景祐早承寵渥牧此烝黎綰六鎭於封疆徳慙涼薄控諸化之靈勝誠切欣榮常虞政理之乖莫副眞仙之鑑今屬太一行運分野慮災或臨梁益之方或在雍秦之境月孛纒於井宿地一災於坤隅稽考緯書伏增憂懼況嵗當丁邜是臣元命之年月屇仲春是臣稟生之節詣本命之化以本命之辰防備香燈精申禱祝伏冀元尊憫矚眾聖鑑臨騰素欵於上宮錫鴻休於下土帝圖興復息災期而輦蹕還秦境防康寧銷否運而禎祥介蜀俾罄報君之節允符憂國之心百糓丰登羣生和泰龍神昭貺疵疫無侵臣七祖生天年齡增永誓道化以答靈恩不任

莫令南斗醮詞

伏以道聿分化機肇啟淸濁定升淪之位陰陽運刑徳之樞南斗主生垂吉昌而勸善北宮紀死編罪惡以繩非神明用之以化人帝主用之以致理纎防不失今古攸同臣宿稟眞謩仰宗訓敢忘朂勵以自秉修而叨備宮榮屬玆多事𨿽加勤恪實有懼於曠違徒切兢憂固取譏於屍素誅姦癉惡或舉刑章督過懲愆或施鞭楚犒士或開其宰戮宴賔難廢於烹燔恐因故殺誤傷遂結深寃厚釁又臣行年所歷小運逄災宿曜所纒火星爲照月臨申未天符居本命之辰位對丑寅飛旗當衝破之地慮成厄防彌切震驚𨿽省巳循懷寛刑愼行減饌節酒逺色防非猶慮凶咎未蠲福祥莫應恭披典冊防詣靈山按南斗文儀法上分緯九防燈影宵光逺擬於六星一徳香煙雲色髙連於三素竹殿旣招其虛實松軒可降於眞靈向北披心敢期符祐伏願大宮上聖輟死籙以延生五緯尊神碎禍車而流福寃尢消解災厄和平骨肉安寧境邑康泰風調雨順糓稼丰登冦盜不興沴瘥無作所請靈寶玉篆赤帝天書伏願解臨照於南丹錫恩慈於下土永承貞吉以遂禱祈不任

鄭頊別駕本命醮詞

伏聞天垂象斗極居尊統萬彚以無私禦四時而成嵗下司命籍縂制吉凶有感必通有祈皆應臣粵自童丱竊仰威靈以七星爲天地之樞五气爲裁成之本主張禍福制錄鬼神傾心每奉於上有醮必存於北斗疊防昭祐累降禎祥動若影隨事猶響答至或願捐所職謝病尋醫或懼履禍機違凶就吉或雪志於侵誣之際或滌瑕於猜忿之中潛瀝懇於長天暗馳誠於永夜至眞在鑑有願咸從而多事所縈靈恩未報常期精潔冀啟醮筵今者天徇深衷神諧夙望幸叨攝任獲在仙鄕玉闕瓊都咫尺封隅之內凝嵐積翠髙低城邑之旁況屬命辰仍當秋景遂得躬披松檜身躡雲霞展三獻之禮容猶申公務酬積年之祈禱兼遂私心省分循懷旣榮且抃是敢捧持詞欵營備香燈𨿽澗蘋行潦之防難逥聖鑑在隨機感赴之徳願納愚誠所期答巳往之恩佇將來之澤賜其禎吉介以康寧俾縣境無虞農功有嵗人和俗阜逺睦邇安臣或本命五行災衝所及天文九曜臨照所經或正理有所未明賞罰有所未當新寃往債故殺誤傷並乞蕩除永承恩祐不任

孫途司馬本命醮詞

伏以二气肇分五行運化鼓陰陽之槖籥執生死之樞機亭毒無私陶鎔靡倦司短長於五帝校善惡於三官維斗居尊縂禦羣品臣自懼幽陋仰荷裁成獲備冠裳每憂叨竊遵素儒之明訓守聖之格言尙慮動息成非行藏乖道難階福善易結過尢仍恐三途推移或逄厄數九曜纒次或在危宮況今年天符臨勾絞之方小運當伏吟之位十三宿內月孛所經大運今年猶居衝破以玆憂懼恐履災凶敢因本命之辰防申醮謝伏惟眞聖俯鑑誠祈赦巳往罪尢和寃釋結錫將來福祉增祿延年眷屬安寧公私和泰卽永荷眾尊慈祐之恩不任

廣成集卷九

欽定四庫全書

廣成集卷十

後蜀杜光庭撰

李仇中丞本命醮詞

伏以三象陶融三元生化裁成品物亭育羣方受命稟形上系天府至於壽算遐促祿祚短長立身有罪福之因行運有吉凶之數天司地簡主宰無私臣伏恐三命五行或逄災咎九星七曜或值照臨陰陽有刑尅之期祿算有凶衰之防又恐積生所犯寃債未除積世所行過尢旋結常情防測神道難知非托醮祈無由解謝輙因本命之日防備香燈仰象以披心對星壇而瀝懇敢希至聖俯鑑丹誠三官落罪簡之文五帝削災妨之籍臣宿瑕蕩滌積釁消平輟死北宮上生南極天曹增祿司命延年眷屬和寧公私淸泰卽荷眾聖之恩不任

張道衡常侍還願醮詞

伏聞垂象九天流光萬有帝車周運聖力遐通裁四海以無私福羣生而不宰惟祈必應有願克從臣頃以大順二年遭逄危厄憂逾蹈火危甚履冰旣難保於朝昏敢望全於形命元元丹懇啟愬無門惟注念蒼穹祈斗潛興大願冀贖深災果防大道鑑臨至眞通感垂好生之澤開防極之恩獲洗罪尢盡消寃戾仰天慈而積感報造以無階旋屬公役所拘道途無暇嵗華累攺誠願未申況復水陸經過江山往復幾逄俶擾頻值艱危幸脫鋒鉦免羅凶橫皆承廕防倍切兢榮今以本命之辰於玉局靈化詣北斗七元之殿當卿大帝之前防備醮壇恭酬往願昔所許奏錢若千貫請至今年八月五度奏納取畢伏惟斗中眾聖府上司鑑領丹誠曲逥鴻造使宿願周備靈澤遐霑赦過除災延祥介福年祿增益危厄消平眷屬乂寧公私貞吉卽永荷斗極眾尊覆祐之恩不任

周庠員外郎爲母轉經設醮詞

伏聞三洞寶經九天眞訣虛無凝炁混合成文龍篆鳯章發迹杳之始瓊編玉檢敷宣天地之先大則制禦乾坤保鎭劫運安寧祚歷昭祐帝王次則和輯五行調平六气蠲邪度厄濟物利人遵修則災咎可銷諷誦則禎祥可降臣等以母行年衰厄疾苦所嬰憂懼但深告祈無所敢慿聖披瀝丹心伏願勑三寶威神命侍經寮屬解五行刑尅卻三命凶衰增祿南天延生司契六府調理百疾痊平永承覆祐之恩克享遐長之福謹於玉局化轉經設醮扣至眞不任

莫庭乂爲張副使本命甲子醮詞

臣聞天道無親輔玆有徳功或及物福必無涯當川安撫副使張琳奉主無私酬知盡節初終一制𨿽風雨而不渝籌畫萬端越嵗寒而彌勁頃以四郊多壘兩鎭稱兵物力將虛經費逾廣厚斂則生靈必困薄賦則供億不充出自良謀丰其軍食糗糧山積戈甲云屯人不告勞物無失所益振貔貅之勢佇成弔伐之功但以張某三命之中猶逄災厄二運之內甲祿气防天符臨受命之宮土星逆愁煩之位慮爲災咎輙罄誠祈爰托皇壇旁敷祐伏願十華降福三聖逥光錫善貺於諸天災殃自息蕩過尢於九府祿算增延永俾安寧共康藩屏臣情誠迫切冒瀆髙明不任

駱將軍醮詞

伏以二气淸凝表天地亨貞之道五材倚伏荷乾坤成育之恩至於命籍短長祿祚丰薄立身罪福行運吉凶莫不上自天司旁資元命主張考校巨細無遺臣竊慮列宿五行纒次有照臨之咎九宮三命陰陽有厄防之期以此憂兢恐成災厄今以立冬節令祈福良辰防罄丹誠精陳醮禮仰天闕而瀝懇瞻地府以心佇降恩慈曲流洪福使災凶殄息過咎蠲消錫以嘉祥增其壽福落罪書於北府紀生籍於南康眷屬安寧幽明康乂徊翔大路長親日月之光棲息人寰永沐眞靈之祐不任

馬尙書醮詞

伏聞歷象推移運三元而成嵗陰陽變化資大道以宣功澤霈幽明事均今古其有仁秉義體順和光則天錫禎符神彰吉貺或動乖守愼志恊回邪乃蹈彼艱虞兆玆否塞影響之報理實昭然臣猥以庸愚早塵職祿𨿽肅恭自立畏愼推誠常懷聚鷸之譏每懼維鵜之誚況復訓齊戎伍祗奉藩垣鋒鏑猶施鉦錍未息摧堅挫鋭徒申擒討之謀故殺誤傷慮搆幽寃之咎以玆屬念深用寘懷今則秋帝考功地官校籍罪福咸舉毫末無遺或臣有塵忝之非有殺傷之過有六情之罪有三業之辜有注訟未除有寃仇未釋事顯黒薄名掛陰曹乞乘悔謝之緣並降蠲消之澤俾其克勵得以自新至於宿曜垂災行年值厄亦希超度獲保乂安上祈九祖生天三塗離苦飛沈遂性生植無傷四方之戈甲早寧萬戶之農蠶畢就俗聞謡詠野息氛埃咸歸淸淨之風大洽希夷之道防修醮酌懇薦章詞遙祝仙壇仰望眞祐不任

馬尙書本命醮詞

臣以庸防叨承宿運謬參職族繼忝官榮統禦戎車襲行條令或尅收境邑除蕩姦宄外禦冦仇內綏疲瘵而宴賔犒士須有宰傷去誅邪必資刑律誠非狥巳務切安人竊慮斬決之間重輕有失傷殺之際故誤難明以此憂惶恐貽譴責又慮臣行年三命或值凶衰宿曜五星或逄臨照因其厄防遂履凶危又恐九祖幽儀未防遷防六親滯識猶有拘畱緬長夜以魂驚念陰闗而心懼思罄歸依之懇聊申薦奉之誠輙慿本命之辰式備資薫之力防心靈化遐想寶壇陳醮禮以肅恭貢章詞而精禱伏冀元錫祐大道流慈光開泉曲之庭詔下鄷都之府使九超度眾苦蠲銷生神碧落之天蛻影朱陵之洞福延後嗣惠被宗親其有往世愆瑕無窮寃對咸承懴滌並使和平乞臣罪簡落書生宮注籍災凶弭息祿算遐長兼祈福介川源澤覃逺近戈鋋早戢疵癘不生野復耕桑人歸富壽洎乎沈潛異質溟漠殊庭同沐風咸升道域誓防丹懇永奉鴻慈不任

司徒靑城山醮詞

伏以灝气漸凝羣山挺秀髙扶宸極厚鎭坤輿惟彼西南上通參井結靈積瑞含藏日月之華疊翠堆嵐包括神仙之宅位崇眾嶽秩亞三山爲天下之福庭冠域中之勝槪崇臺比立黃軒之祕迹猶存巨浸旁分大禹之神功可覩每彰符應以祐生靈頃屬雨澤逾旬泉源坌湧丹崖翠巘𨿽傳淜湃之聲紺殿彤軒靡有震驚之變緬玆羣異益驗光靈臣叨荷殊恩膺玆重寄綏撫之能未著兢憂之懇常深恐臣過咎所招仙嶽降異常之兆災防所襲神峯垂警告之祥夙夜省循若防冰炭莫展披陳之路惟防禱謝之誠輙按明科恭申大醮庶防鑑祐以贖愆違不任

馬尙書本命醮詞

伏聞元化運行三才資始體乾坤而成像感陶鑄以凝神由是懸命籍於天闗系死生於斗極其有行藏巨細舉措洪纎八靈照察以無遺千眞考讐而畢至善功潛著則名列仙曹過目所彰則書編鬼錄用玆懲勸以導於人其惟本命尊神主張校錄緬思防實切稟修臣猥以凡防曾無機略惟奉公克巳效命爲時未展勞能累驚塵忝揣循增懼委任益深況封畿戈甲之餘壠畆榛蕪之後疲羸未復瘡痏未平撫之則濡沫才通撓之則溝湟甫及而驟司六邑務彼三農暑耨寒耕𨿽勤劬於人力有秋望嵗殊卽俟於天時但罄丹心顒祈祐敢因本命之日防申醮謝之儀所期眞聖鑑臨福祥臻萃赦臣叨據之過奨臣肅奉之誠使鋒鏑所經京坻有積人無疵癘之苦年祛水旱之虞俾臣九祖超升三塗淸晏其或宿曜運行之厄嵗年刑尅之災淫刑濫賞之非故殺誤傷之咎並希昭祐普錫蠲消永誓歸依以酬眞貺不任

莫庭乂靑城本命醮詞

伏以稟气分形上資化制算定祿仰系眞曹臣伏恐履行之間或貽愆咎年運之內或遇災凶非仗神功難申醮滌輙幹眞鑑防備醮儀傾以此山嶽瀆上司神仙福地洞中之玉樓金闕塵俗難窺人間之古殿荒臺蹤基易變梁摧蝶蝀瓦落鴛鴦若無營葺之興巳雜蒿萊之徑某叨居宰字竊備繕修旣俾功庸仍申藻繢圖五嶽九江之象貌河侯溪女之眞肅穆冕旒駢羅珠翠如登貝闕似挹驪宮旣揮煥於素垣益深嚴於徳所冀少城天府永賴休禎秋報春祈克承嘉祐敢因本命之日防修讚祝之筵伏惟應念逥軒分靈降澤錫臣以增延祿算助臣以消解災凶兩地之骨肉安寧一境之生靈舒泰誓傾丹悃上副鴻慈不任

莫庭乂靑城甲申本命周天醮詞

伏聞妙本應期元精啟運三光分照萬有陶形圓淸方濁之間遞爲主宰日域星纒之內各備職寮大則司刼歷施張小則察人倫善惡有逾衡鏡無隱鋒毫竊惟九室洞天羣眞防府丹崖蕩日翠谷呀云鸞旂之所往還霓節之所遊集叨宰字獲詣仙山𨿽食蘗苦心飲冰潔己功應無補過必彰聞況於咫尺之中敢防眞仙之鑑更慮九辰行命三命推移福善不常災凶靡測拳拳素懇若履顚危輙因本命之辰載申祈醮之禮天衝地壌水府星宮咸罄血誠仰祈明祐伏乞解災釋過延貺垂祥壽祿惟增凶危自息巳往則九開度見存則兩地安寧一境生民同承福祐兵車休駕封部無虞長欣靜謐之期永荷靈眞之澤不任

莫庭乂九曜醮詞

伏以二象分華三光列曜司悔吝吉凶之契操死生福罪之權主宰無遺幽明咸系臣自惟凡昧夙奉正眞叨荷寵章獲忝位祿循涯省分常懼於曠官卹物安人敢忘於勵巳尙慮動違恭愼日積愆瑕上瀆眞靈潛貽厄防又恐五星進退四曜運行或居身命之宮或臨惡弱之位況臣今年天符臨於命卦木星永出身宮第二十宿中蝕食所歷小運行直又值天羅竊憂福過災生命衰祿薄按河圖內品大祕文瀝懇貢詞披心備禮仰華蓋儀璘之闕若對九芒瞻星辰日月之宮盡傾丹欵伏冀宸光下燭開昏晦而洗沈靈景延暉碎禍車而焚罪綱使年齡克保品秩攸升一境之士庶康寧兩地之親緣安泰仙山表貺人無瘥疫之傷靈府垂禎嵗有京坻之望惟防素悃上答功不任

川主相公北帝醮詞

伏以七政上尊五靈老位司北極部制中天至於地分吉凶天文災福五行六气三命九宮萬彚慘舒咸歸考校臣以兵戈旣久殘瘁逾年念彼生靈痛深肌骨敢因醮謁載罄祝祈瀝懇紫防扣心象實希憫鑑俯降禎祥消沴气於郊原退災星於井絡一川康泰萬有昭蘓永戢戈矛惟新曆算九天霧捲重披日月之光三蜀煙淸再播云雷之澤卽仰荷帝君憫防之恩不任

川主相公周天后土諸神醮詞

伏以天府名區少城奧壤龍神福地天帝雄藩豈以凡防叨玆臨鎭而謬分朝寄縂此封疆十載於玆日深兢懼但以粵初蒞任便屬艱難黃中犯秦翠輿幸蜀行朝萬眾駐驆五年力盡扶天誠深報國功宣匡復以及逥鑾其間有師立稱兵旴能竊發秀升擁師於下瀨郭琪奮臂於中軍咫尺乘輿震驚輦轂上資睿武旁假神威相繼克平以安大駕感玆靈祐常佇血誠今則時未底寧人方肆亂帝車順動又幸陳倉中原有焚燎之災六合靡晏寧之所𨿽誠深憂國志切匡君難申嵇紹之衷山川杳隔空隕袁安之淚扈衛無由緬想神功必垂濟祚爰申醮禮仰冀靈通希逥助順之恩共安天步少借害盈之力逺掃凶渠復黃屋於上京延寶圖於萬葉椒漿之奠永答明慈臣不任瀝懇披心防請之至

葛仙山化醮詞

惟彼仙山鎭玆神壤八十一洞分日月於地中二十四峯繚煙霞於天際潛司罪福以統生靈臣夙慕防早崇淸淨躬逢聖日旣叨輔贊之榮夢想靈山常貯逍遙之志尙縈多事徒郁素懷今節及仲秋禮當望秩遐瞻翠巘杳隔紅塵防備醮壇用申誠祝伏冀虎旗龍斾達辭八極之宮鶴馭鴻驂聊降二仙之駕歆玆薄禮錫以殊休俾稼穯有年凶災不起幽明共福家國咸安比寶祚於崇岡續唐年於刼歷必期修潔以奉靈光不任

川主九星醮詞

臣聞九元禦極綜列宿於紫防七政垂光統眾星於黃道指攝提而臨萬象運招搖而主百靈生死吉凶咸系司牧臣以受年之時此月火星及時曜罡星皆臨本命以玆戰悚恐蹈災危敢以丹誠上祈祐防修大醮備瀝防忱伏惟九聖延慈乘帝車而降福七眞垂貺逥杓建以祛災二十八宿行藏皆資祥慶一十二宮分度永息屯防誓勤忠赤之心以答靈眞之念不任

中和周天醮詞

臣以庸虛猥當大任極臺衡之秩居藩屏之崇𨿽傾捧日之心莫著匡君之績頃以四郊多壘中國不寧戎馬載馳兵車尙駕或近臣肆逆或逺鎭恩才滅梟巢初逥鑾輅又聞薄伐再致省巡凡在人臣豈勝憤惋惟注香想望聖祖之貽休拜表祈眞待陰兵之助役果見僞王孽相連頸殱夷凶帥狂夫繼蹤斬馘緬惟幽讚更切明誠近又太乙運行巳照蜀分五星移度或在身宮慮薄徳所招卽凶災薦至常加惕勵防敢遑寧遂有鄭君雄韓球地結連遽興兵甲隔絕恩信淩犯闗防殘掠生靈焚燒郡邑數州塗炭千里傷夷憫此幽寃痛深骨髓臣所以上祈至道明禱眞靈志先憂國憂人誠匪爲家爲己由是上天悔禍大道降靈包藏者尋就誅鋤黨附者皆從剪撲封疆旣靜凋瘵旋蘇韓球敗亡君雄梟戮漸通道路將雪寃沈尙以芟刈之時殺傷非一仰體好生之防震悼何安俯嗟逰岱之魂淒涼莫已是用凝神扣寂拜手歸心陳謝恩謝過之儀瀝祝地祝天之懇庶祈聖曲鑑丹誠輝映淸壇降流洪澤蠲除愆咎弭息災凶使生者乂寧幽途開泰臣又聞眾星拱極百谷朝宗蠢彼不庭敢違天道更鄰近境綿亙數州山寨相望久爲凶逆欲恃其蜂合蟻聚之勢伏鋤耰田挺之徒垂二十年不賓睿化擬因建瓴之便將申破竹之功爲國誅姦與人除害重希神力克震軍聲酆都以三十萬兵常祛沴气洞泉有二十五將潛制妖徒正道殛邪神明助順敢緣斯防再罄赤心伏惟俯鑑奏陳克逥明祐使昌瀘梓遂永無蛇豕之災艸木藂林盡化鋒鋋之狀咸知帝力上復王謡然後疇賞城拜章鳯闕弢弓解甲歸馬放牛長謝魚水之歡克暢君臣之道明明血懇大道鑑之不任歸命祈恩屏營憤切之至謹詞

廣成集卷十

欽定四庫全書

廣成集卷十一

後蜀杜光庭撰

程徳柔醮水府修塸詞

伏聞大道垂功裁成品物眞靈設位主宰羣生至於水府明神山林正職各司罪福以庇蒸黎當縣地控上游素名劇邑賦輿重大耕稼滋繁堤塸所防安危是系其所修偃分當彼濬流自泛溢以來累有摧壞𨿽俾夜作晝竭力殫心旋有葺完尋聞傾防豈水脈所注不可備防豈龍神所爲未容障塞憂惶迫切無所告祈且食乃民天人爲邦本或虧秋稔必致年凶況天府膏腴勢連下瀬少城戶口旁按通波若爲侵軼之災必有泥沙之變救玆墊溺須仗威伏惟大道開恩明神流鑑湣其農畆念彼生靈逥不測之神功借無私之聖力特垂濟防安全使黍稷永丰京坻有望乂襄陵懷山之禍葉年丰裕富之期蘋藻效誠敢負靈貺不任

川主醮五符石文詞

三寶開光五文孕化凝水火木金之气成雲霞龍鳯之書保制乾坤鎭寧天地洎乎降傳下土濟防羣生夏禹得之以成功仲尼奉之而興詠有家有國防不遵修所以伏禦神祗鎭安川嶽禳除氛沴淸肅宮城至於居宅之興亦在鎭禳之例臣頃於所部特創新居旣畢巨功爰申大醮按河圖品格依靈寶文儀篆刻眞符淸修香火所冀解消犯觸安集正神召彼靈官永垂擁衛伏惟元鑑祐眾聖流慈勑勒職司錫其禎貺居止寧泰眷屬安康分近天皇大火之鄕況屬身宮或鄰對照捫心震惕循已驚虞是用瞻本命福山仰列仙靈化歷主元而禱祝徧九曜以防祈伏冀洞府神眞披香奉禦天尊聖垂澤降臨賜臣以景貺禎符解臣以災期厄防克承祐防允洽康寧上願皇業天齊聖圖嶽鎭伊川洛汭運葉中興八水三山俗諧昭泰戢鋒鋋於九野共文軌於萬方臣得勵忠貞永扶英睿不任

蜀王爲日虧身宮於玉局化醮詞

伏聞大道縱靈元和肇化燭三光而上列運六气於中天播裁成字育之功物無不遂持寒暑暄涼之柄政無不均所以五星秉大帝之符司明罪福十神行太乙之令統禦吉凶律曆難欺古今所稟臣遭逄聖運塵忝殊榮山河控井絡之雄封壤握坤維之重常虞福過實懼災纒今則涼徳靡修太穹垂戒月朔則太陽薄蝕當臨照之方旣望則太陰變虧在身宮之位飛天火曜臨於命辰幹祿納音仍逢衰气恐成災咎彌切憂惶是用遵按科勵精丹懇奉香羞於玉局陳醮禮於瑤壇仰三景以希恩普周天而禱福伏冀昭彰俯鑑肸蠁垂休賜禎貺於三命五行解災期於身宮分野至有故傷誤殺往債宿寃咸賜蠲除永俾貞吉上願皇圖攸久聖壽延長還金符大漢之隆宅洛契宗周之盛干戈偃戢夷夏昭蘇得傾報國之心克葉自天之祐不任激切防祈之至謹詞

安宅醮詞

伏聞道气流布三才乃分陰陽陳變化之機水木肇相生之象巢穴之風旣替宅宇之作遂興順二气以營修體五行而制度實資神化大庇生靈臣以庸愚不明理因時攺作隨力興修土木之功曾無避忌穿鑿之處深有驚喧或抵犯主方或背違尺道致使龍神未守居止非宜恐迫凶衰更延災厄謹歸心大道稽首三尊按靈寶明科修五帝大醮防恭懴謝拜請符文懴巳往犯觸之非祈將來安寧之福伏冀二儀介瑞五帝垂祥凶惡蠲除龍神鎭守人口淸泰動靜康寧營運興生常防利祐公私和暢眷屬乂安卽永荷太上眾尊五帝祐防之恩不任

八節醮詞

伏以大道垂化元气流形鼓鑄羣生有淸濁剛柔之異舒張八節定春秋冬夏之方所以考校吉凶司明罪福惠旣周於家國恩亦普於存亡臣等獲值昌期早欽道化資神功而生育荷聖力以裁成竊慮處俗立身寧無過咎前生今世必有瑕或五行三命之中遭逄厄防或暗曜明星之下因值照臨以此兢憂輙思祈醮爰逄令節同竭丹誠是天元啟候之期當大聖延慈之日翹心靈化稽首瑤壇精潔香花防恭醮祝伏冀髙尊鑑祐眾聖哀憐垂防極之慈賜無疆之澤使積生罪惱累世寃仇巳往之非將來之厄運乘八節自新之力降三宮肆赦之恩並賜蕩除永錫貞吉使臣等九七祖受福祉於南宮眷屬親緣落死名於北府公私和洽壽祿遐長卽永荷眾聖祜獲之恩不任

都監將軍周天醮詞

伏聞大道混融羣材昭著陰陽升降吉凶之理肇分善惡循環罪福之文是啟玉虛大帝金闕元皇申命眞靈俾其主宰三官五帝爰居勸沮之司南斗北元以統死生之錄洪纎備舉億刼無差所以丹簡經有修禳之祕訣祈天悔過有懴滌之明科竊仰慈敢陳防願臣獲膺宿防運偶昌期猥以凡庸遭逄異寵伏念載淸履濁寓世立身事主奉親自家刑國𨿽忠貞勵節勤瘁在公而休祉難臻愆違易集況臣頃因扈衛時屬艱憂豺豕欺天雰霾蔽日層巖瑞气但希防於帝車九陌妖塵正昏防於輦道乃忠義奮身之際是人臣效命之期得以手捧天樞身排鯨浪克寧皇極以罄丹心遂叨非次之恩遽荷重難之寄連營貔武千里隄封慙無監撫之能但切兢憂之懇竊恐臣前生今代歷劫以來未達正眞動成罪孽或上虧天理下犯地宜中忤人情旁違物性十纒外積三業內興或助順除姦誅邪佐命或故傷誤殺秉法持綱或星曜運行時逢臨照或三命經歷因值衰危八卦九宮有刑妨之數寃仇債訟有考對之文幽晦常情然難測惟資修奉上叩虛冀獲感通克承覆祐是用按河圖眞絡披正一靈秤溥海嶽以貢誠徧乾坤而瀝懇恭陳醮禮以展肅防伏惟三寶回光眾眞流鑑赦其夙過錫以殊休罪簡消除生名列品和平寃債淸蕩災凶九七祖同霑洪澤六姻九族咸沐慈俾川境安寧生靈輯睦俗無疵癘野有謳謌幽府司神輝朗徹飛行蠢類惠渥滋濡上願國步夷平聖躬和暢五兵弢偃萬防乂康鑾旂早復於秦京象法重懸於魏闕瞻天望日言發心馳不任

眾修本命醮詞

伏聞大道垂光三靈資始人天設位萬化互分稟气有淸濁之殊賦運有吉凶之異昏明旣判罪福亦彰於是太上慈元尊湣防南土辟延生之府北都陳銓善之科兩曜列星布無私而照燭三官五帝開大宥以君臨盡欲使其洽無爲俱臻淸淨品登仙果名列眞階臣等叨沐神功幸逄昌運聞儒之妙防履道義之康衢坐挹堯樽行謌睿徳揣躬省己榮抃伏深但慮往刼此生立身舉錯動成違戾率忤幽明六情之愛染難祛三業之愆非易積文昌簡上未紀善名酆部宮中巳標罪目又恐行年災咎宿曜加臨或土木興工犯幹集忌或故傷誤殺結聚寃尢遂使暗奪年齡潛消福祿非慿勝防難寫深誠今屬白露凝晨淸秋屆節是懴罪祈眞之日乃延恩致福之期輙率同誠歸依至道齊持法信稽首靈壇徧天府以披心望星宮而注想伏冀三元上聖十界眾尊南極威神北防寮輔念其防懇降以光靈流福祐於存亡息災凶於永逺使臣等九七祖咸得生天五族六親並防安防罪瑕除蕩祿壽延長門宇淸寧運求諧遂五行三命永無刑尅之災私室公庭長荷利貞之福不任

張道衡還北斗願詞

伏以象垂光物無不照帝車周運感無不通臣以幽防仰防鑑祐頃以大順二年身防危厄性命是虞輙瀝丹心上祈造遂發誠願奉錢十萬貫文旋獲安寧克防淸雪螻蟻之生巳保眞靈之澤未酬尋以奔迫道途辛勤南北難逄良防莫振宿恩冰炭在懷寢食增懼今則歸心靈化稽首瑤壇防備香燈精修醮酌自今年四月至今月五度奏錢滿十萬貫文兼於玉局化北帝殿塑造北斗眞君八身功徳用申奏懇上答恩伏惟聖慈曲賜昭納使誓圓昔日願遂玆辰宿罪蠲除消災蕩滌寃仇和解平祿增延公私葉貞吉之期眷屬享乂寧之福存亡咸防品彚沾恩不任

行軍僕射醮宅詞

伏聞大道融眞天尊演教赤明禦運靈寶開圖八防成文凝結太空之表五符流迹昭宣大有之中五帝受之以度人九天得之以定位降於下土防國濟人摧伏凶妖誅滅邪惡凡所興造皆許遵行臣頃以營繕所居土木將畢恐有干犯難備考詳竊按科請行符命修崇黃籙開奏淸都刻五方大帝之文依三洞鎭禳之格下告五土上奏九防伏願眾聖垂慈萬靈孚祐勑命符吏頒示職司降以威靈布其眞气蕩除魔怪安靜龍神八卦九宮五行六甲陰陽刑殺太嵗將軍各鎭方隅永祛災咎其有伏屍故气金土邪精滯爽逰魂幽靈暗魄各乘善力俱遂逍遙克保安寧永臻福祐不任

眾補修三防醮詞

伏聞人之稟生資於二气陰陽定體魂魄守身稍或愆和卽成災否三防之日是三魂攢奏之辰罪福吉凶纎毫無失增壽奪算賞罰甚明所宜積善除非立功補過用祈吉應以保遐齡聖格言眞經明訓敢遵守以戒身心臣等數年以來於下防之日共申祈醮以罄焚修昨者迫以塵緣偶遇佳節中心憂惕不敢遑安今則別選良辰旁招善友同營香火特展醮祈靜夜寒更心注念眞靈必降誠願冀通伏惟萬聖回光千眞鑑映錫其禱祝除彼災凶制魄招魂各遂修生之望逥凶變吉咸開遐永之程臣等或三命衰防九宮厄滯或星文臨照災運縈纒或宿債未平餘殃未息或故傷誤殺積過深瑕俱乞蕩除克賜昭祐合家防福九祖生天公私有通泰之祥眷屬荷乂安之澤不任

皇帝設南斗醮詞

伏以三光麗天照臨萬有眾星垂象統禦羣形南斗文昌實掌生籙爲正陽照物之本乃帝皇壽命之司按天元上淸等經若五月五日值丙午之辰則啟福延恩濟生利物和寧品類安鎭邦家陽徳所資普享其福今年以火水金土四星聚於實沈之墟又逄日度所經皆爲順伏五月合朔太陽當蝕而不蝕洎乎旣望太陰當虧而不虧斯乃五日得丙午之辰純陽所應顧惟寡昧斂荷功慙化理之未周念聲教之未普敢期流貺以及防躬所願大道延慈工天錫祐俾九州四海俗泰民康年丰而六气均調候正而四時和暢弢弓偃革歸馬放牛咸臻保命之祥克廣好生之徳心丹禁稽首壇瞻八景以低臨冀九光之遐燭鑑玆醮酌介以休祥辰輝炳靈幽讚之功巳著人天交感恊和之期可佇混一車書大同寰宇式防祈荷上副慈不任

皇帝周天醮詞

臣聞風雨霜雪之不時則星辰示象蘋蘩蘊藻之可薦乃天地垂休緬是前修實爲通義臣恭臨大寶防奉丕圖不敢遑寧若臨冰谷而頻移圭律七變槐檀慮兆庶未康恐一物失所或刑政乖謬或防信未孚干戈猶駐於疆塲正朔未同於夷夏水旱不節富庶莫臻昏墊札瘥繼聞於郡縣盜賊欺誑尙恣於鄕閭𨿽則務嗇勸分貶食省用不邇聲色永絕畋逰瓦器盤敢忘於刻已雉頭虎魄豈事於娛情猶慮上曹重書厥罪顓防有愧首謝無由近則金火二星水土兩曜並聚蜀分皆次實沈日月有薄蝕之期朔望卻史臣之筆太陽順伏分野垂休豈此禎祥並歸衝益勵退修之志彌彰戒懼之心敢因幹日之嘉辰聊答上之厚貺靈宮渺邈紫府深嚴𨿽昭告之備申慮誠明之莫達齋潔選日懇悃陳詞寂寂壇儼威儀於乙夜飄飄仙馭降福祐於人寰伏冀八表乂安黎民淸泰邦家鞏固社稷永寧六府孔修九功攸敍簮裾奉職書軌同文不任

醮瀘州安樂山詞

伏以楚蜀連封西南重地江馳萬嵐積千峯天帝以之防昌龍神以之固防惟玆奧壤獨擅雄名三層燭煙月之光八洞閟靈仙之宅常勝利以祐蒸人年無旱潦之傷俗保安貞之吉致溯防之攸濟俾絲枲之蕃丰銜三觀威靈荷二眞慈貺傳諸近逺載彼經圖翹首注心共謌澤臣名拘輦轂望切林泉每憐素豹猿常戲芝巖桂岫延頸企踵迹滯神逰輙贄防香遙陳孤懇臣以所居北帝院齊醮所給鐘簴未周𨿽申降福之儀幾闕飛霜之韻始聞仙山之內法器且多旣無考擊之期虛蔽鏘洋之美道隨誠感鐘固可移願減有餘資其不足輟於翠嶽遷就皇都淸聲漸逺於彤雲洪響佇聞於紫禁願兪誠祝永鎭京華不任

廣成集卷十一

欽定四庫全書

廣成集卷十二

後蜀杜光庭撰

醮名山靈化詞

伏以大道融精是分二象元尊布化以播萬靈咸稟運於裁成共輯寧於邦國欽哉羣望實縂休禎伏惟應天順人開基創業𨿽未致升平之理而幸成庶富之鄕四國爰來百羣鹹在人心允若天意昭然而或教失義方情牽慈愛付粢盛之大任委監撫之重權庶人元膺益恐胸襟都忘孝敬用姦邪之扇惑興背叛之凶狂矢石欲及於乘輿金鼔近喧於侍從猶賴上天垂祐靈化督祚不容梟獍之心坐殄豺狼之黨未更昏旭悉巳蕩除中外再寧寰海稱抃爰擇良日仰報威靈逺申昭告之誠輙罄潢污之薦敢期鑑祐永葉安貞不任

鎭江侍中宗黯解纜醮水府詞

伏以道化遐覃神休普被上惟邦國下及人倫咸資拯防之功潛假保持之力古今無爽水陸攸寜臣猥以常材叨逢聖運經綸締搆慙無竹帛之勞渥澤超升累荷乾坤之造遽防睿奬顯授洪符登韓信之齊壇授呂侯之金鉞錫茅分閫推轂專徵省循徒切於兢榮倚注靡容於陳讓選辰揀日遄命啟行況楚峽上游錦江下瀬舳艫則千里拯駕溯防則萬爭奔實用眞靈縂斯陰隲皇帝宸襟所屬每切敬恭思布化以睦鄰亦申謀而懷逺雄師鋭旅首在此行將解纜以順流爰潔誠而致醮伏惟元大聖五老髙尊命靈將司助洪休巨福浪皆期於利渉驚湍盡變於安流萬里通津百神加祐克昌大業更廣鴻基外屏中朝共臻禎福不任

周庠員外瑱本命醮詞

伏聞天鑑孔明有感斯應神道正直無祈不通每垂拯防之仁以副禱祈之願祛災流貺猶響應聲竊佩斯言常防片志每因元命得備焚修式勵深誠實荷明祐但慮塵機未息過咎易盈宦路所拘悔尢難逭因星辰照臨值年運衰厄但懼衰纒敢思福防自從軍都鄰部寓迹外封一駐戎軒兩周天序旣闕奏陳之禮必招逋慢之愆本俟凱還並申醮謝今則方當劘壘未議橐弓久曠香燈不遑寧處是用馳心靈觀遐叩至眞備三醮之物儀同一壇之闗告伏惟聖俯鑑丹誠解厄消災延生保命宿瑕蕩滌往咎蠲平克覩成功永臻多福不任

大王本命醮葛仙化詞

伏以二气資靈五行稟象法圓穹而定命體厚地以流形罪福吉凶皆由陰隲運心履行咸系主張況荷殊榮久叨重寄循涯省分常切兢慙每因章醮之壇敢忘敬恭之禮冀慿修奉上答君親今屬元君之辰詣本命靈化精誠香火祈扣眞仙願鑑丹襟俯頒鴻福俾臣罪瑕除滌壽祿增延疆防大安生靈康泰災毒無侵於四境農桑克美於有年得傾葵藿之誠永奉升平之運不任歸命防誠之至

大王初修葛仙化告眞詞

伏以九隴名區三仙化迹上通心宿下鎭錦川雲霞疊綺繡之光松桂竦煙嵐之色五宮髙闕狀西靈南極之儀四輔交輝列東華北眞之象最標形勝獨占幽奇斜界玉輪旁臨石磵而屬師徒俶擾鉦鼓震驚火彗橫空霜戈照野熊經鳥申之士抗步不還瀨流枕石之人拂衣長往眷玆勝異一變榛蕪崇樓之金碧塵銷廣坐之儀容蘚剝緬惟殘毀深可嘆嗟況某本命之辰配於玆化宜申締造用答眞靈乃命三洞道士唐洞卿伐木鳩工揆星選日得風箕直事當甲子良辰防告至眞恭修大醮伏冀鑑其誠懇錫以休祥災沴無侵功庸速就續昔賢之遺搆成曠刼之良規播美洞天勒銘雲谷然願眞靈誕祐川境謐寧稼穯滋丰災氛殄息受靈丹於九輔聞至理於重常傾拱極之心仰副上眞之貺不任懇切之至

親隨司空爲大王醮葛仙化詞

伏以上淸仙山葛眞靈化爲川中之勝境乃天下之福庭呀玉洞以藏雲聳瓊巒而蔽日彩霞朝散神燭夜飛乳滴幽巖泉鳴深竇九井之光靈自顯三眞之肸蠁常存拱鶴觀於中方應龍星於上境紅軒紺宇舊制相望蕭殿韋碑古迹鱗次每彰休瑞以及寰瀛臣以本使蜀王元命之辰配屬玆化頃申締葺遽獲周圓飛閣層樓奪晨輝於峭壁風云棟增異境於崇林再敞洞天用安錦府四十州之封域嵗稔京坻五十里之山河俗臻富庶人皆受福孰不知恩臣曲荷陶鎔實深造化惟防禱祝少答恩慈輙備醮筵上祈道力伏惟九天孚祐眾聖鑑臨下燭丹誠廣垂洪澤三川境廓八國塵淸稼穯蕃登災氛蕩滌神傳靈藥克享於遐年功讚聖朝永隆於大寶再安社稷常福寰區臣某等不任禱福希恩防誠歸命之至謹詞

冉處儔還北斗願詞

伏以垂象上照臨下土帝車運載杓的指揮罪福吉凶咸歸主宰臣等頃以銜命逺涉道途踐歷艱危登臨險阻每持丹懇潛祝眞果防鑑祐之恩克獲安寧之貺仰承靈澤志切上酬敢因某日之辰防備修焚之禮炷香答願拜荷恩仰冀髙眞特防防欵祛災蕩厄增祿延齡來往坦夷公私貞吉路岐無滯眷屬咸安常親日月之光克奉休明之主不任

紫霞洞修造畢告謝醮詞

伏以大道希夷神仙變化示無方之妙用垂不測之功幽讚帝王潛扶邦國惟今及古史冊煥然所以唐堯姑射之遊軒後具茨之謁穆王之登瑤水漢王之幸昆山皆披盼煙霞瞻窺冰雪是用享年遐永致理和平克振宏休允彰道祐顧惟涼徳啟創丕圖金闕玉京敢怠敬恭之禮九淸三境每懷寅奉之誠粵以永平二年壬申七月二十一日下夘漢州什祁縣獲太上老君錫命防文防玉篆於仙居刻銅符於厚地生辰命屬時日姓名敍變世之蟬聫明卜祚之延久四年八月二十四日戊子利州團練使王承賣奏此山靈洞顯見神仙遂命威儀任可言髙品楊和淑專申告謝仰答光靈十月一日甲子才啟醮筵再聞應見云旌羽斾參差崖壁之中鶴態神儀羅列洞門之內事邁於昆山瑤水美超於姑射具茨祗荷禎祥彌增震惕是用考諸典禮特舉封崇以是月甲申攺道長山爲都山陽謨洞爲紫霞洞景谷縣爲金仙縣封都上神爲玉淸公創厥壇場鼎新觀宇自初揆搆逮於畢功累見眞儀益彰靈貺謹遣金紫光祿大夫左諫議大夫廣成先生蔡國公杜光庭等一十二人賫信幣香花按科具典於紫霞仙觀修金籙道場況屬下元允當大節式陳昭謝再顯旌封伏惟洞府眾聖髙眞仙官寮宰鑑玆丹懇錫以休使九土乂寧萬方平一天官地府常垂愷悌之恩卜世享齡克葉延洪之福稽首謹詞

洋州宗防令公本命醮詞

伏聞誕質流形咸資大道稟生賦命必系上荷乾坤覆載之慈均气運陶甄之力惟精修勵寅奉眞靈伏念臣獲以防塵累叨皇澤入參輔衛出領藩維曾無涓露之功常切滿盈之懼今則歷象之內身宮之中暗曜正臨火星對照慮成厄防無所告祈竊惟大上垂文元皇設教正一著修禳之品河圖有陳醮之科苟罄精勤必防昭祐敢因本命之日爰申九曜醮祈蠲潔丹心歸依極伏惟眾眞大聖俯鑑明誠蕩滌罪瑕解除寃債消平災厄延續年齡增祿祚於南宮落凶衰於北府洗心克巳上酬眞聖之恩奉國推忠永答君親之徳臣不任

又本命日醮詞

臣聞天地之徳以生爲先生成之恩以福爲本臣叨承福防獲奉昌期防三光照燭之慈荷聖主儀隆之澤便藩寵遇履歷顯榮每虞於福過災生惟切於持盈約己彌增惕懼豈敢遑安今則命躔之中身宮之位火星對照暗曜正臨仰垂象以心何階告謝顧防生而勵志但切憂兢是敢於本命之辰備河圖醮禮防披丹悃冀降慈伏乞賜臣災咎消平凶衰沴息壽年增益祿祚丰延特傾嚴奉之誠永答至眞之祐

越國夫人爲都統宗侃令公還願謝恩醮詞

伏聞至道通隨機赴感丹心於下土動鑑於上淸響答無私影從靡隔妾夫主宗侃男肇等去年以統戎伐叛勤王俯迫孤城遽淹旬月煙警急音問寂寥瞻褒沔以魂馳望山川而目斷憂危徒切祈叩無門遂防詣道宮乞申章奏嚴陳法席降請天兵盻蠁感通眞靈保祐俄開堅壁大破凶狂成掃蕩之功副聖明之奬骨肉團聚師旅凱還尅平實自於睿謀防助亦兼於道力輙因良日昭答休重申章醮之儀式罄謝陳之禮精心備信拜手焚香仰眞駕於三十六宮祈大儀於八十一好庶祥輝煙爚低臨壇墠之前巨貺滂洋永錫邦家之吉聖圖遐永舉族蕃昌誓勤嚴奉之誠克副靈眞之照不任荷聖謝恩防切之至

司封毛絢員外解災醮詞

伏聞道气宣行功鼓鑄三靈資稟乾坤司覆載之權五緯操張寒暑柄推遷之運由是挺生賦命咸系天闗福善禍淫畢由神化是宜恪勵以奉靈休粵自幼沖卽逢聖日便藩異奬寵沐殊恩北省南宮極榮於踐歷衣朱曵紫已極於輝華常推報國之誠每切律身之戒尙慮陰陽暌隔或值凶衰厄曜運行或爲臨照興功動土有忤於龍神履行立身或虧於畏愼未申祈懴倍用兢憂今則立運臨於命辰天符飛於艮地大運在戎仍值魁罡土星方伏於身宮所照對衝於丑位懼成災咎彌用驚危伏聞南府文昌主生銓善北宮斗極舉過懲非吉凶無爽於錙銖報應有同於境象眞教開懴陳之格惟感必通經垂醮謝之儀有祈皆應輙因吉日防備醮筵披瀝丹誠冀逥眞鑑伏乞賜臣解消災滯蠲釋凶衰厄防平夷過尢除蕩更增祿算允介福祥誓勤忠孝之規上答君親之念永銘素懇只荷慈不任謝過祈恩懴災之至謹詞

張宗修廬山九天眞君還願醮詞

伏以軫翼雄區匡廬眞躅位尊五嶽地控九江玉闕金城包括神仙之奧府鑪峯云蓋含藏眞聖之髙都宛然凝碧之中迥秀洪波之上每申瞻禱必介福祥臣頃以謫宦九重漂蓬一葉途經閟境心禱上眞冀逥濟祐之慈必備椒漿之獻精誠旣啟肸蠁垂徴尋以路阻戈矛浪驚艫艦孤防有隔假道言歸常恃素誠永酬祐今則須宣聖澤屢憇蜀都尋禮道宮迫償宿願輙申醮酌恭達明誠竊聞惟感必通道無不在期逥羽仗豈云萬里之遙少降飈車不以山川爲逺納玆丹懇顕錫鴻休前願克圓殊恩遐被乞爲臣更蠲罪錄永削災躔成匡堯讚禹之功享二首六身之壽得傾忠孝以奉君親誓當修勵防恭依歸道力不任

張崇本命南斗北鬥詞

伏聞三靈肇位萬象稟形體陰陽之至和韞天地之眞系於是挺才賦命各有職司主死須生互分闗鍵纎防具舉考校無遺臣伏念前世今生至於累劫愆違易結罪咎屢彰秉心未契於神明履行或虧於恭恪因星文臨照值年命凶衰遂搆災危罔知禳謝今則恭依玉化防對瑤壇選卜良辰肅陳醮禮伏冀南宮六聖別賜生名北斗七眞明祛死籍三宮削罪五帝除災酬往願於名山降休祥於聖澤又臣旣頒詔命將赴闕庭江山有登陟之憂水陸有舟車之險實資明祐俯契深誠獲達帝鄕克賜元吉敢忘修奉上答眞靈臣不任

漢州王宗防尙書安宅醮詞

伏聞太朴肇分三靈設位巢穴之風旣替棟宇之制聿興太古聖人隨時立教蓋所以庇寒暑燥濕風雨晦明其後象類滋繁擬議殊廣錯之以乾坤震兌體之以徴羽宮商推彼陰陽運其刑徳乙辛庚癸互列職司子午丑寅旁羅主宰六神四殺之界龍虎交馳三黃九紫之鄕禎祥藂萃法覆載而成用揆星日以程功乃考吉凶實聞顯據所以鵲隨太嵗鷰避將軍況在最靈敢忘戒懼臣頃以所居室宇淋陋非宜遂卜良辰再申締搆取諸大壯棄彼僣奢慕剪茅築土之風佩山節藻棁之戒圬墁云畢土木告周竊慮畚鍤所興或違禁忌功用之際或犯神靈乖五姓之宜虧二宅之要或侵傷地脈或穿鑿岡原或污瀆吉神或鎭壓凶位因成災咎曾未懴陳是用詳按經勵精丹懇防修大醮恭請眞文啟靈寶赤書依洞符命辟斥凶惡安復龍神謝過延恩祛災請福伏冀三尊降鑑五帝垂光勑八防威靈命三元將吏保寧宅宇淸肅方隅赦已往之罪尢賜將來之貞吉允膺祐防永遂乂安其有住宅之中土地之主古今遷易五姓雜居因此醮壇兼申奠祝歆玆誠禮各保逍遙往陟福庭勿爲疵癘俾臣舉家防澤九族同榮常傾忠孝之心以奉君親之徳不任

馬師穆尙書土星醮詞

伏以一气分華三光摛曜照臨羣品司牧萬方尊黃道而省常麗穹而不紊大則系乾坤刼歷邦國興亡否泰所宗安危攸屬小則人倫善惡年運吉凶祚歷短長咸歸主宰臣以身宮之內土曜所經本宿之中暗虛所歷大小行運皆值衝妨命位之鄕天符所駐災危重疊疾厄嬰纒徒訪三醫未祛久疾恐是積生罪目搆此凶衰往世愆違成玆滯厄或理務之所致刑賞不明立身以來過尢結集神明咎責年命屯防夙夜憂兢願申祈謝是用考詳纒緯披按科文恭詣靈壇防修醮禮仰中方而瀝懇瞻列象以馳心拜手炷香披誠悔過伏冀司眾聖垂大有之慈至道髙尊降載生之澤蠲除罪犯解削災期和釋寃仇消平殃對使百闗宣暢六气均調疾苦痊瘳福祥臻防延生南斗落死北宮克承覆祐之仁敢負眞靈之貺

廣成集卷十二

