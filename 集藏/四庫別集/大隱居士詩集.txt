

欽定四庫全書

集部四

提要

大隱居士詩集二卷

別集類三【宋】

【臣】等謹案大隱居士集永樂大典原題鄧紳伯集其散見各韻內者裒集排纂尙得二卷然原本不著其名亦不著時代諸家目錄皆不載其書惟集中有逰羅正仲磬沼分韻詩題曰深得一字諸人集貧樂軒賞花分韻詩題曰深得把字則其名當爲鄧深考永樂大典鄧字韻下引古羅志曰宋鄧深字資道試中教官入爲太府丞輪對論京西湖南北戶及士大夫風俗髙宗嘉納提舉廣西市舶以親老求便郡知衡州茶陵安仁溪峒之盜望風帖息擢潼川漕鹽酒虛額久爲民害請扵朝蠲川引四十七萬守令貪虐劾奏之虞允文貽書云不畏彊禦思濟斯民挺然之撡未見近比後以朝請大夫終於家愛居東湖之勝建閣曰明秀有文集十卷淩廸知萬姓通譜亦載鄧深湘陰人紹興中進士余與古羅志相同是編中鄕人禱雨有應時寓烏石及詠醴泉題巗石山石鼔贈別饒司理別長沙驛渡玉虛洞諸作其地皆與衡州相近溯峽三遊洞峽江灔澦堆諸作其地亦皆近潼川與深宦逰所歷一一相符則此集爲鄧深所撰審矣惟紳伯之字與古羅志所載不同殆有兩字歟黃虞稷千頃堂書目載有元鄧大隱居士詩集此集中答社友詩有小軒名大隱句又有自賦大隱一律與之相合然核其詩句標題實宋人而非元人疑大隱爲深別號故其集卽以是名虞稷等輾轉傳寫遂誤宋爲元耳今特據以攺題集名而時代則仍従古羅志系之扵宋焉乾隆四十六年十二

月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

大隠居士詩集卷上

宋鄧深撰五言古詩

鄕人禱雨有應時寓烏石

力穡乃有秋斯言聞自古天時或不順人事亦安取今年問何如常暘頗爲苦大田紛拆裂槁苗渇灌注井甕走墟落河車喧旦暮江溪近復涸手足了無措禱旱急農夫迓神擊村鼓動以千百人爲此萬一舉烈日仍朝朝乞靈空處處誰知天地回正在頃刻許旱魃翻然收丰隆激其怒眞龍奮寂寞商羊自鼔舞張蓋作濃云翻盆下甘雨剰水有平疇曠原無焦土言功任鬼神介我喜稷黍飽飯可預期晚歳復何憲懽聲變愁嘆憂心成悅豫惟時對江村所寓隘茅宇因循已半月侵淩柰酷暑快此一日涼美甚八珍具澆腸欠濁醪錢兄尋酒戶

探禹穴

禹穴鎭名山神龍夙呵衛告成余此迹天地相終始昔在紹興中弔古先君子探穴勇躋攀慨嘆不能已援筆賦防稽兼述風土美趨庭童丱時誦之能略記頗識尋幽趣便有東逰志道路阻且長日月疾難恃此興墮渺茫轉燭逾三紀兩年寓臨安相隔才一水登覽似可期特未敢必耳今年正月末乃不料行止云隨渡江風身著千巖裏借問自何方可訪夏后氏或指髙云近在十五里是日天气淸好風濯衣袂興來不假懶偕行二三子猶子試上庠邂逅亦能侍呼舟泛鏡湖肌膚撲空翠新荷防靑錢魚行不相避水淨無波濤曽不逾時至捨棹叩仙扉宮額賜龍瑞古道怪松引重門老栢倚苔徑稍深登曲折窮幽防巨石忽在眼不與他石類勢壓千萬山魑魅敢睥睨人言爲洞天我忻識勝地當中生裂紋舊傳有深閟重鎖闗鑰莫測神靈意戀戀不防去而有感於已平生喜搜訪幽山殆有契何以俛仰間來逰者三世先賦那敢攀靈光誠自愧彊裁五言詩未能無習气詩成不湏寫阿龜聊復識

逰北禪

城市有深逺爲興逺如近冒暑一來逰政使俗者哂蕭然淸淨界軟語接支遁小童敬杖屨添香撥餘燼煮餅擷園徐以茗椀進窻外得小坡野意頗無盡胡牀移最宜淸風來有信靜暑荷送气敲涼竹成韻夕陽歸鳥疾參差不作陣古寺忽橫煙巧與畫張本防心忻有得貪坐苦易晚酒固無獻酬言亦忘答問

丰城道中

西風著衣袂涼意曉來加宿露光彩朝陽濕精華人煙互疏宻物色興嘆嗟喧囂鴨子市蕭索漁人家皂裙婦多跣及冠男猶髽挽犁並雙防截江橫流沙佐飯缺蔬茹作糜和魚蝦湖田不薅艸沙畦多蒔麻露空立禾架結屋臥牛車水葉枯荷芰山果瘦梨樝烏桕動千樹雜木不一丫緣塍豆欲實編籬槿才花三分莫問酒一啜不可茶行行入暮煙兩兩數歸鴉聨步得姻戚浪語殊讙嘩畢景自忘倦所歷不覺遐問宿於誰館有軒臨水涯暗壁飛蝙蝠皓月升蝦蟆式盤疊餅餌擊缶出姜攜來尙餘樽取酌如流霞少飲不必醉遣興固自嘉欲眠復出門漁燈認蒹葭

醴泉

醴陵以泉名問泉良不逺平田數頃開方池三尺淺含秋色幽幽辟塵光澱澱觱沸生其間的皪紛可辧累累似噴珠一一如穿綫多至叢萬顆少或作疎串遲速固難期南北初無限占地諭尋丈有時忽隠見恍兮莫窮源雜然應有眼沙石那防窒苔荇不得炫千載曾未枯一日知防畨釀酒味固佳煮茗香可羨名泉世不乏此奇吾未見醒心聊一掬賦詩寓三嘆

次韻答社友

小軒名大隠粗可供趺坐遮眼時翻書靜願結香火似介還似癡所向與時左不踐名利途竊謂志亦果人生天地間世路多坎坷成敗端有數巧力不容佐昧者迷所之大似蟻旋磨君防禽髙飛翼倦千仭墮太剛者易亡太鋭者必挫得失相乘除倚伏兩福禍顧予何所樂曰晏得髙臥豈惟七不堪萬事付懶惰儕類毎見寛亦不攻其過美人如敬翁學問精而夥松柏生澗壑霜幹久長大富貴應不免時有可未可何湏窮婦吟再三嘆寒餓且冀寛此抱防當有知我屬和聊寫情暫輟園蔬課

次韻易髙士【並引】

都錄髙士歸自吳中出示苕溪漁唱一編意其模寫山水盡得佳防因借歸讀終捲則傷時之作過半其憂國念民之意燦然不可掩殆異乎方外之人區區嘲風詠月而已三嘆之餘因次末篇之韻以還之然是行也初有同舟之約後乃不果故於詩中並及

新詩嘆干戈流移痛眼邊公若防要路不惜金軀捐同舟曾有約儻行亦憂煎政恐無此吟掩卷空自憐

齊云

閒雲【一作浮雲】無定在爲問齊不齊風髙衣裳冷天近日月低寛虛快【一作供】舒嘯領覽時杖藜南城塊蘇耳擾擾人自迷

賦椿楸二樹【月湖手植賦詩輙次韻】

愛均召伯棠名殊諸葛菜軒檻頓輝光東西相映帶此意存千年其勢當兩大梨棗汛久生於焉稱內外

寄題眞樂齋

魚潛深淵水鳥巢茂林枝潛者忘於淵洋洋縦尾鰭巢者忘於林飛鳴惟所宜莊周嘆從容未免恵子疑師曠豈知聲繆以占齊師彼各有眞樂果孰得而窺陋巷顏氏子簞瓢甘忍饑陶潛怕折腰素琴弦不施其樂可聞歟夫蓋黙識之非絲亦非竹且復非蛾眉譬如執熱者灑然濯涼颸又如渇不禁快飲淸江湄當其得意時何以富貴爲手舞而足蹈誠不之自知自知猶不可人胡可度思君辟眞樂齋我賦眞樂詩寫詩聊寄意名齊儻在斯置之勿復道焚香誦楚詞

逰羅正仲磬沼深得一字

磬沼去郭近得朋忻一出曲水媚秋花輕雲翳寒日幽野愜心期平逺快目力率爾進所攜雜陳初匪一初無惡客來不妨歌妓宻浮白行觴政追韻嚴詩律晚醉語紛紛夕寒風淅淅策杖歸去來書牀鳴蟋蟀

山莊石室淸坐

時登大石樓雅愛小石室欠伸欲打頭睡臥可舒膝眀潔意自寛深沈境逾寂蔵春絕嚴風生秋無畏日天設世莫知神工鬼有力防輿飽丘壑馬融富書籍洞門何嘗扄俗客自滅迹誰歟助防吟幽虫聲喞喞

諸人集予貧樂軒賞花以直把春賞酒都將命乞花爲韻深得把字

旭日釀融和化工幻夭冶吾家最岑寂亦有花枝亞光浮蝶翅動香倩須惹名傳文中譜品入趙昌畵春歸不可挽恐被東風嫁急呼我軰人趺坐花陰下𨿽無裙可幄賴有艸堪借但愁歡未防酒盡不容把明年長安城走馬逐東野

官舍梅樹【並引】

當軒一樹𨿽小古怪可愛嘗與趙醇道相睥睨曰此必紅梅也旣花乃紅色作此以自嘲

東風慰寂寞花到堦前樹一枝花十餘一樹枝四五妙處在不多酴醿更屏防半開半未開十分好態度去年初來時愛此當庭戶便指爲紅梅試問何以故入檐一枝低偃亞復數處有是好風骨他木安敢許逮至臈前後梅開不擇所此獨未有芽春信來何暮時著手摩挲切勿爲文具相勞𨿽無酒典衣吾有取因循及初春椒蕚才可數慫恿荷防暖紅英忽然吐驚喜出不料繞翫遂成屢頳頰人共憐慚顏我自誤著眼未分明殆湏捲簾顧昔甞笑北人渾作杏花覩認桃無綠葉吾不事斯語吾本待以梅恨不辧紅素見花乃識花康節應笑汝

七言古詩

忘歸

端能來作棲霞侶從他浮世悲今古翻憐春色滿天臺劉阮掉頭畱不住【案此詩上半首闕】

中秋無月感而作歌

天時相催日如流今夕何夕雲中秋不見佳月黙有感試走退筆書其由去年此時汝川客一病纒綿眞險厄貪生彊藥寸心酸與死爲鄰片紙隔破窻髣髴光朦朧推枕起來呼小童問雲月髙今防尺答以云生俄滅蹤擁衾獨坐謾空想縱有掛華未能賞重城防許追歡娛終宴無聊徒悵望而今一榻煙村中稍喜時同事不同世味淡薄幽意足元和咽漱眞气充步屧出門舒逸興淸風灑靣衣襟冷暗雨淅作寒聲濃云黯黲無光影月兮月兮胡寡情故向良時多不明無乃韜光不自滿故能養兔得長生我今解悟月深意榮華咄嗟復凋悴歸來塞窓仍閉門眾人昭昭我獨昏

遡峽詩【並引】

峽山之勝千態萬狀妙不可窮有指其形似而寫行記者吳仲方黃正臣之說相繼而出乃復櫽括其語以賦詩詩成凡五十韻庸以祈教於月湖先生

臚言峽山天下奇欲觀愁隔三千里常恐因循孤此興非假夤緣那得至偶逄月湖起仕宦正指防門慗凋敝忻然謂我便登陟久矣與予同臭味何嘗佳處倦扶藜莫憚西徵共行李繡斾前驅抵江陵畵鷁迎車艤沙市長年槌鼔轉船頭川後回風送旂尾侵尋崖石愜幽賞洶湧波濤反輕視霧船煙防恣深逰露宿風飡浥淸气百巧千奇類神工紛至防來惱吟思取句未佳恐難操傳筆欲書還復止去歳延陵駭心目指摘形容寫行記今年江夏襲見聞掇拾緒餘循故事試以七言用櫽括庶防二妙相表裏或若洞戶之谽谺或若樓臺之峻峙或若香山之挿鑪或若茟架之橫幾或遮防如重簾幙或張展如大旂幟或戍削如城堞髙或森列如刀劍鋭或若蕉葉之斜紋或若蓮花之疊起或若頂相之初淨或若蓬頭之未理或剝落爲枯松身或刻畫爲古篆體或斧傷而防迹亂或鋸解而縫罅細或如秋作四分或如籠餅裂十字或如白鹽之浮霜或如紅霞之防綺或陳寶藏之所珍或堆鐵冶之所棄或累萬塊而不危或懸一髮而欲墜或飛磴而可捫天或斷崖而無立地或窩如狐兔之穴或窈如龍蛇之閟或整如排立之衙或鬌如對髽之髻或皎如日光玉潔或靄如雲碧煙翠或蜂腰而或蟇吻或牛頭而或馬耳或鸞飄而或鳯翥或貓伏而或羊跪或如皷臥如盤擎或如幢埀如蓋倚或如塔孤如橋拱或如壁立如屏翳或激臥鯨之衝波八月潮生怒不已或送埀虹之飛瀑四時雪縞瑩無比或如壯士之宵徵十十五五相擁蔽或如醉人之春逰兩兩三三互牽拽變怪紛然莫窮狀約略陳之可推類百篇湏賦謫仙才一石難施王宰技是時致身何蕭爽防月淸魂無夢寐弱水蓬萊何用到孤岸落伽寜有此由來介性不婚宦聊寓閒情在山水旣貪淸致豁心胸仍湏長語琢肝肺糟糠𨿽惡饑者厭土炭無味病者嗜萬事終然總是空一物未忘猶有累況聞南山韓退之不及北徵杜子美議論從公何足憑惟阿相去眞能防浮屠公案無盡話維摩法門不容喙昭文不鼔無成虧乞就先生參此意

次正臣韻

黃牛偶際半槽水忻然解防離江涘舊聞峽山最多奇非渉風波難說似千金莫買丹靑臨今日眞行圖畵裏魂驚險怪千萬狀眼洗淸奇數千里戱石鹿兒玩鐃鼓緣木王孫賣弓矢鷺鷥久立應有待鸕鷀深沒殊無底大淖瀑濆續續生怒濤驚浪層層起好風轉旂防有神長年捩柂翻堪倚漁人生長謾不知葉舟來去紛可喜惟愁三峽總黃濁安得一瓢獨淸泚甘泉剰貯蝦蟇碚時瀹玉塵香漱齒

觀逰女次韻【並引】

長沙風俗毎歳二月婦女紛然出城掃墓謂之上山率以日午而返因逰帥漕花圃歌飲盡歡窮日而後防時與張慶夫坐觀於竹逕張賦詩乃次韻書所見

麗人春逰相百十此風長沙云舊習綺羅映肌白玉鮮珠翠壓鬢烏雲濕借地持杯逓呼喚笑指花枝時小立晚風忽遣栁棉飛竹逕梅亭巧穿入惱亂逰人歸不去使我樽中無以給誰念朝來丘隴間紙錢吹落無人拾

淸隠爲知觀李元禮作

世氛擾擾人遑遑靜有八室無八方壺中酒好誰獨覺橘間碁樂何可量峩峩湯湯知音少管弦嘔啞人稱好歸來水深山更奇玉徽不按心自知

湧云

溪神騁技天公拙非雪之雪白於雪倚欄小立不禁寒卻願天日長炎熱

月湖新得浮石巖

月湖先生樂山水搜奇曾不逺千里那知去郭三牛鳴浮石巖中晦佳致神剜鬼劃有許工天墜地出知防世平時樵徑所不由一旦屐齒胡爲至由來絕景難久藏竟湏好事與經始見之三嘆欲忘歸市以千金不惜費公之得此眞無價我亦聞之喜不寐朝來幽事頗相闗乘興縱觀約聨騎霜明日暖馬蹄輕曾不逾時卽其地噴雲泄霧疑有神旋呼斤斧誅榛葦初驚巨石防百尋突兀嶙峋濕雲气嵌竇谽谺元自開藤蔓駢羅巧相締淸涵竹木總堅瘦陰生莓苔倍蔥翠老根側出掀虯髯幽艸倒生揺鳯尾前山一抹橫蛾眉隔盡俗塵如戶閉褰裳振足履﨑嶇披棘捫蘿窮幽防忽有一徑出自然委蛇深隠闊盈咫四靣周遭步轉髙心領目撃紛可喜處處出石作奇怪續續哦詩聊比擬或黎其色如鐵繡或赭其容如酒醉或傲睨而癡自笑或突怒而狠相視或開幽室爲書院或引長廊爲客次或虛髙下成樓閤或嚴尊卑作堂陛或分半月隠天形或展胡牀圏地勢或露碼碯紅而潤或錯琉璃靑且膩或如入闗如升堂或如臥榻如隠幾或如立壁如拱梁或如卓筆如布字逓逓逄迎巧獻狀試舉其凡莫殫紀最喜賓從可從容甲乙其間有一二昔聞淡巖天下稀金華仙伯載稱美圍中僅可坐十客舉此十倍加不啻余賀玆丘有所遭初不逺人人自棄先生一笑與我言平生此興覺爲累豈期幸防得所圖孰使之然天實畀湏臾更渉屏巖巓指云此有無盡意一水縈紆殊有情萬山回環杳無際規以數椽安一榻時來長嘯舒淸思願觀餘力佐天巧名與此山傳不替自惟野性寡所嗜猶喜登臨同臭味剰欲相徔爲久計祝公先了公家事

五言律詩

寄淸曠兄弟

一別春三見相思日防回自離防府後已過嶽陽來寒食還虛度酴醿幸晚開到時猶可及應得共銜杯

寄麻姑山李元禮

不見山中客還經四度春近聞歸舊隠眞个是閒人吹髮松風迥當軒琴月新懸知心更靜【一作心迹淨】夢不到【一作久逺】紅塵

春寒

二月寒如臘羣芳凍未芽有人能剪水無樹不飛花終不禁風暖難教帶月華卻還桃李徑次苐散晴葩

黙坐

黙坐形如槁淸閒智養恬飛虫黏宻网鬭雀墮虛檐卻暑寜湏扇畱香略下簾無人撓淸思至夜待明蟾

山莊冰壺避暑

偏屋支巖穩斜廊引路通虛明疑貯月淒冷自迎風六月尢宜此紅塵不到中灑然無熱惱坐我廣寒宮

東池把酒

隠顯亭臺舊淺深桃杏新池光迷野鳥春色醉逰人攺席那嫌數持杯不記巡海棠宜秉燭歸恨隔城闉

鑑堂把酒

池館媚春華憑欄午更嘉日光凝水靣波影炫檐牙魚出衝浮梗萍交載落花半酣拏小艇落調唱漁家

三伏中一雨蘇旱

江漲如三月天涼似九秋遭逄今日雨安穏一年收處處香甕面村村肥槁頭小春前後好待掛百錢逰

山齋早起

推枕淩晨起添衣柰冷何新霜浮瓦薄缺月掛檐多野燒猶殘熖鄰雞尙凍歌撥灰添宿火一快松柯

早秋

風入題詩葉淸音已奏商夜來堪簡冊客至便衣裳次第徵鴻到還令團扇蔵人情兼物意殊覺漫炎涼

夢回

日日風吹雨秋深寒气催檐聲中夜斷月色上窻來冷砌虫吟穏幽屏蝶夢回明朝應露重晚菊正宜開

遣興

頗覺今朝好全無俗事闗風淸林鶴喜雨霽野雲閒橘柚埀枝重莓苔上砌斑芼羮挑野菜風味不吾慳

摘橘

久矣經霜白全然映日黃仰頭忻自摘流齒愜新嘗未抵千奴利應堪四老藏猶勝橘州上滅迹不聞香

竹筩養梅置牕間

竹與梅爲友梅非竹不宜截筩存老節折樹凍疏枝靜牖初安處淸泉滿注時暗香披拂外細細覺風吹

除夕把酒

爆竹驚今夕屠蘇薦詰朝去來時轉眼新舊歳中腰立地符先釘倚門錢未燒土人珍裂餅聊以薦金蕉

懷淸曠兄弟

殘臘迎除夕新春接上元常時陪內集排日醉芳樽歳月驚殊俗闗山隔故園談邊應記我頻怪黃昏

感懷

舊日城壕興眞成一夢間伯倫墳上土叔子望中山落日難畱戀孤云自往還秋風吹杖屨回首涕空潛一棹載愁歸翩翩旅旐飛鶺鴒空自急鴻鴈失相依水澁灘膠艇風斜雨濕衣感時無意緒佇立暮煙霏

卽事

水夾山圍近天慳日到遲塞沙擎巨石古木障崇祠黃槁畬田栗靑煙茅舍炊兩村生理足樂處防人知

躬耕

靖節田園興子眞巖谷情古人𨿽不見今代有同淸道義丘山重軒裳羽翮輕蕭然無俗累心地湛虛明

寓寜庵縦步

野潤雨初歇曉陰雲未開訪君行李處許我杖藜來及到田家問還聞轍迹回西風黃葉下悵望立蒼苔

靜暉樓曉坐

嶺宿寒云薄樓迎曉日斜危檐排語雀落木防啼雅佛鼓依山寺炊煙隔防家移時收足坐淸興防煙霞

施食

它鄕身總健毎食飯何如一飽寜無限三人動有餘嬌鴉來木杪喜鵲下庭除施食僧家事何妨領略渠

逰再興院

山逺平田濶村深古寺幽屋頭支老樹門靣闖雙流歸翼碧天暮寒蟬紅葉秋瘦藤聊倚壁勝處欲遲畱

巖石山鼔【月湖自賦因次韻】

有字畱詩錦無皮入藥嚢同堅惟鐵杖易穴豈藜牀況有千年潤能添六月涼因巖作書院馳譽比衡陽

畱報恩定老

住山姑小試同學偶相求兩手便分付諸公堅挽畱退庵曾毒手進步莫回頭早晚江湖去閒雲更自由

湧翠爲知觀周允升作

山翠來如湧開軒不怕深渾疑霏霧雨已覺濕衣襟世事歸楸局泉聲當玉琴道人塵外越我欲剰追尋

新灘阻風

髙浪驚人處新灘復眼中𨿽無曳尾淖柰有打頭風秉燭破春闇防山坐雨蒙終朝收足坐兀兀與僧同

解舟

波面孤篷窄關頭古渡幽舟輕疾移岸岸曲屢回舟野潤蒸梅雨天寒張麥秋欠伸思晚步捨棹渉芳洲

宿長湖尾

古木侵沙路柴門引竹籬山低秋水濶天逺夕陽遲杳杳來鴻鴈翩翩下鷺鷥漁舟何處宿橫笛未休吹

三防洞【唐元防之白樂天韓退之嘗防故以取名】

詰曲山蹊晚淸冷石澗秋三門儼呀豁四壁極雕鎪上穴重巖閟中龕一室幽斐然成五字聊爾繼三防

接天閣爲武將榮叔賦

山色渾連水波光總映空捲簾秋雨後注目夕陽中低下翩翩鷺斜行防防鴻去天應尺五歸去防乘風

別長沙驛渡

別去六年久重來四日畱筍輿離古驛荻岸卽方舟雲淡楚天濶風髙湘水秋洞庭知不逺乘興欲盟鷗

畱別趙徽猷

自客湖州市時登韞美堂雲煙防揮染風月共平章酒子常同醉梅兄已再香遽爲今日別欲乞舊詩嚢

賦何仲敏小蓬瀛

特地去人逺繞亭教水環眼前今有此海上更無山風月隨時好琴書盡日閒方今重文館勿久戀人間

題古亭詩

日月車雙轂功名黍一炊逹人觀物化萬事本兒嬉濁酒聊澆舌閒愁莫上眉劉伶多事在荷鍤竟何之

春夜次韻答肯堂兄

天賦疏慵性身將四十年逄歡開口笑遇醉倒頭眠世事多翻覆時光易變遷置之無足校五字要淸圓

贈別饒司理述古【許借近詩】

嶽麓一樽酒湘江萬里秋匆匆別後語冉冉歳華流正喜重相見胡爲不少畱參軍詩俊逸還肯寄來不贈別周徳夫【徳夫本涪州判官而逾年攝運屬且始見子可喜】

郡治資參佐計臺湏借畱居常元少事有子更無憂君問歸涪棹予尋出峽舟一樽談舊事何日重相求

送仲敏東歸

別僅三千里書才一載通固應難邂逅那得許從容今日君先去何時我亦東社中如借問爲道轉疏慵

賀陳仲思【得近書知長甥秋薦】

中鵠知誰好烹魚始認名報公勤有子似我懶無甥何日親相見因風且寄聲金聞喜處樽酒欲同傾

寄徐廣文【並序】

予客長沙用之亦寓居春閒忽告別往賓州曁予還家聞渠復返所寓寄四韻索詩債云

自我還荒徑知君返寓居秋來曾醉否月下有詩無兩地成千里相防不一書可能忘舊債五字當追湏

寄曾徳廣

懶慢多違俗尋常倦作書分襟還許久爲況定何如鴻鴈秋風冷梧桐夜雨疏相如病好否何日過吾廬

五言排律

寄別國淸月老

珍重國淸老由來隠薜蘿詩淸堪供佛禪定已降魔不向名山住其如講席何無心聊一出餘論自相多別去今逾逺後期難重過丁寜一句子還肯寄來麼

欽定四庫全書

大隠居士詩集卷下

宋鄧深撰七言律詩

春雪

勾芒新政譲元防一雪塡門訝許平不夜乾坤月畱照無塵世界玉裝成如何辯認梅花發只得誇張栁絮輕數片檐前休掃去且畱窻下快書生

月湖山谷勸耕次韻

皂蓋朱幡逰近郭野桃山杏炫紅旂防防新燕啣泥恰恰鳴鳩喚雨時未用經丘思靖節何妨學稼許樊遲老農應悉使君意六勸傳教到處知【勸農有六事】

陪吳正字賞花詩

名園無物不芳妍上个籃輿緩繞旋曲徑幽亭畱客地防雲淡日養花天四時公舉春爲最萬事銓量酒是先管領風光湏一醉要防詩筆落雲煙

橘花

香最可愛前軰偶遺未之賦也且花於春時實於霜後它果不若是宜並書之

糝枝碎玉吐香奇鼻觀頻參試論之淸比木犀𨿽未的烈如茉莉已無疑自從白雪避花後更好黃金鑄實時四老隠居冝取此可能無意賦新詩

晚春

雨催柔綠上桑枝新霽浮雲未盡歸寂寂簾櫳畱燕舞陰陰楊栁防鶯衣莫於綺席嫌籌並已覺靑春作鳥飛滿徑落花愁踏損羊欣切勿欵柴扉

次韻晚春

閬仙晦日惜春歸尙喜爭他五日遲延蝶晚花餘小蒨藏鶯暗栁盡低埀頻催布谷能謀野苦勸提壺殆爲私寄語社中湏痛飲喜晴山色也開眉

夏日寓山齋

山齋長夏斷過從掃地長教塵滅蹤松架靑毛云翳日扇揺白翅雪生風書牀琴匣時相近茶鼎燻鑪間自供心地淸涼無熱惱炎天直與冷秋同

鑑堂初夏把酒

新筍過林竹有筠老蠶登箔繭成身日穿雲出潛驅霧風卷花飛猛送春乳燕簾櫳中晝後綠陰池館一畨新欲酬佳致湏何物莫厭芳醪滿入唇

漕司君子堂把酒【侍吳司封坐懷月湖】

擁岸芙蓉媚晚秋敗荷顚倒雨初收杯盤不料今朝欵杖履如陪昔日逰竹逕以東蔵曲折水村而下轉淸幽穉松戢戢存遺愛不用詩來問好不

喜雨

間防疎花稻已香老農猶未擬丰穰不堪雌霓頻妨雨反厭雄風但作涼傍日猖狂惟野馬爲霖信息欠商羊忽驚頭上云雷集甘注如傾洗夕陽

月湖禱雨有應李渭賦詩次韻並呈

一雨端由誠意通不然筆落有神功奔云擁樹千山裏迅電翻江萬丈紅黍稷盈疇才可望塵埃瞇眼頓成空民間歳晚知何事飽飯無憂屬兩公

秋大閱呈月湖先生

將兵還似將風騷軍帳從容自不勞皷角悲風肅人馬旌旗蔽日閃弓刀折衝正自煩樽俎急檄寜聞借羽毛洗眼臨淮新號令憑誰挑戰醉揮毫

七夕競渡

水馬相先急畫橈朱樓紅粉宴笙簫月中誰念穿防綫江上齊防奪錦標冷眼諸人旁賈勇爭頭一皷喜成謡憑誰試展乘槎手直入銀灣防鵲橋

十四夜賞月

月嬋娟對竹嬋娟竹影蕭疎月轉妍才過中庭十分好直疑明晚一般圓銀河漾漾無塵界玉宇昭昭不夜天君飲不多湏彊飲何妨醉裏卻逃禪

夜興

官舍渾如僧捨幽鑪香靜防興悠悠一燈火鳴蛩夜千里湖山落鴈秋只恐有詩成筆下自余無事到心頭何妨信手翻書卷不限更深困卽休

九日靈興山沽酒賞菊

眾山環繞一溪斜低小軒眺望賖行遣方兄尋野店防邀歡伯過仙家多情戀頂烏紗防不語向人黃菊花山月上時歸更好何妨有待至昏鵶

重九宿王孫鋪

蘭江路盡接荊江竹屋蕭條艸樹荒許久長晴防極暑霎時疎雨做重陽明眸縱少新開菊隨量何妨淺舉觴驛舍明朝便陳迹牛山往事莫徒傷

前五日賦重九

侵尋重九雨餘秋采菊登髙事事幽偶爾見山忘日夕頽然落防自風流二三日外追淸賞千百年間繼舊遊爛漫賦詩兼酩酊不然嘉節若爲酬

九日方壺

返照重城暮色催人家十萬出樓臺江流湛湛洞庭去山色靑靑衡嶽來佳處緑樽窮日飲故園黃菊向誰開人間此防論今古醉聴西風拂帽埃

晚秋懷社中諸子

池塘水落倒枯荷橘綠橙黃晚菊多日暖懷沙鼈甲霜淸奔火蟹橫戈如今時節從來好得醉工夫似舊麼儻有徵鴻過巫峽待憑詩句問如何

次韻賦十月桃爲羅司理生朝

根苗不自武陵鄕挾暖淩寒獨有光韻過海棠春帶露紅羞籬菊晚經霜宅仙本結千年實瑞世仍開十月芳過挿一枝誰稱靣後堂楊栁舞霓裳

梅方開一花

煙村淸淺白沙溪籬落槎枒老樹枝一朶梅開如許早防多人過不曾知風前遇我還靑眼花裏推渠是白眉未辦酒樽澆磊塊試憑詩句寫新奇

早梅

荒村野水小春時縱有梅開人未知防度攜笻無覓處今朝映竹忽橫枝脫非入骨淸香動恐被傳神淡墨欺酸意中含和鼎實相期逺到誦黃詩

臘月立春

栁條弄色舞輕風不與尋常歳暮同寒气望塵先斂退陽和發軔已交通菜絲盤玉還充席幡字花房正代功首迓東皇湏痛飲可能無句著新工

嵗暮寄蘭牕兄在郴陽

毎日登樓望欲迷家書寫罷復題詩對牀夜雨還非昨啜茗春風未可期歳月催人驚合防夢魂覓路苦參差也應梅竹多新句千里因風慰我思

寄饒雲叟【渠怪人不作書】

別來毎辱遺雙鯉頗怪吾儂不作書非爲廣文官獨冷自緣中防性常疏靜暉待月昏鐘後制勝登髙曉雨餘正憶去年同此防只今相望問何如

月湖樓晚霽呈侍郎

湖光灔灔水平堤醉倚欄幹晚霽時入鏡往來人倒影窺天拂掠燕低飛雨防猶向梅妝見風色偏於栁綫知景物相撩無好句乞公詩作畵圖歸

內集閣

月湖名閣之語曰此閣髙明暖宻宜供團欒遙賞山雪取謝道韞故事然而月湖單騎於此殆爲後來者設今之七言所謂像賦髙唐者也

畵閣深明雪壓冬團欒宴賞酒樽同獸鑪香霧辟寒气翠幙妓圍回暖風起絮撒鹽酬唱外淸歌妙舞笑談中寜無好事賢張禹不獨相忘著戴崇

晚坐散花之室

官居無處寄幽棲洞戶深沈坐最宜靜撥鑪薫挹香气間論畵壁數花枝虫鳴頗似防來後果熟還如鶯老時吹徹角聲巫峽晚片雲催雨更催詩

玉虛洞其上有日月之象其旁有龍象之形

立馬香溪喚渡船羊腸繞盡洞呀然知誰開辟羣工巧直許寛虛一室圓龍象現形嚴佛土烏蟾埀象燭壺天惜哉不遇東坡賞爲作新詩與世傳

市橋成次韻

雷雹平時生馬蹄偶衝暴漲去難追一年病渉愁無柰今日安行喜可知虹飲江頭愁雨霽龍橫水靣暮云埀卻憐舟楫無人渡借我江心理釣絲

峽江

撃電浮霜浪作堆峽江試險眼初開常驚四畔山圍繞不見中間水去來石出多奇吾甚愛舟移太疾首頻回瀕涯穏處憑誰問我欲其間作釣臺

柔逺樓

柔逺樓髙豁寸眸白鹽赤甲鎖闗頭四川形勝當前險三峽波濤防上防鳥道極天云日近靴城匝地市煙浮時平久矣無戎馬回首當年老杜憂

賦淸映閣

數椽茅屋小橋頭地叚無多景自幽爲愛平池三尺水最宜明月一輪秋靜畱人影揺歌扇輕動風漣下釣鉤相去幽居無十步不論時節恣來逰

同友人新陂莊少憩

家家轣轆絡絲聲竹杖芒鞋取次行村笛牧羊煙欲暝農歌秧稻雨初晴隨瓶沽得酒堪醉就野挑來菜可羮此是田家眞況味吾曹借取片時淸

賦淸曠亭

半村半郭事林丘非閣非船傍釣舟秋月無邊涼細細江天不盡水悠悠誰開圖畵當前靣絕防塵埃到上頭我軰不妨頻假榻主人應喜共盟鷗

登光寺塔

凱之曾說越中行塔級親登眼始驚畵合千山翠濃淡枝分萬水練縱橫樹頭低壓昏煙重鶴背斜拖夕照明疑是丹成生羽翼冷然云表禦風淸

同廷美兄宿龍福寺

回路轉竹間扄古寺尋幽當下程淺屋近山寒較早小窻容榻意偏淸睡魔催枕如元約山鬼吹燈似薄情樽酒重溫休惜醉恐君長夜厭蛩聲

過呂坊渡

江闊寒風痛括肌村醪無力破寒威融霜防滴松間雨愛日晴明身上衣闖竹柴扉黃犬吠臥沙蓬艇白鷗飛燒防已覺春來近稍放靑靑出土肥

自賦大隠

柴門𨿽設日常闗秪有琴書几案間屋宇無多聊近市塵埃不到卽深山悠悠世事非吾事往往雲間是我間出處尙疑陶靖節倦如飛鳥始知還

賦芷【並引】

昔蘭窻先生嘗作芷賦其序略曰幹長短則蘭相若花大小則蘭相若香淺深則蕙相若色𨿽綠而上加之淺黃其說如此癸亥六月予寓防之鎭峽堂有以香艸獻者其花尖瘦毎幹四五可以比蕙其香淸逺菲菲襲人不減於蘭細觀花葉則外靑白而中實防紫土人未始知名予意此卽芷也不然捨蘭蕙之族又安得有此臭味淸絕哉第所見乃與蘭窻所述不同是不可無語以記之遂成唐律繼賦之後將求證於離騷之士云

縹裁衣袂紫中單觸眼亭亭露未幹態度全然逼秋蕙馨香的不讓春蘭數枝瀟灑北窻書一室淸幽六月寒了不知名疑是芷賦前詩後兩存防

寄月湖先生兼簡渭叟

山莊杖屨飽相從毎月湏十日中鼎足三人同宿畱甕頭一盞奉從容別來不隔千山月舊賞難乘雨腋風更想先生新活計煙波別業興方濃

贈別饒雲叟赴萬州教官

話別哦詩當酒甌竹萌成筍麥方秋數聲春後呼風鳥百丈朝來送浪舟已得通津好消息何妨舊物小淹畱到官應動鄕闗思南浦西山若个優

遣興次韻

山閣舂容丈尺間元無俗事撓淸間有時把筆抄新句整日開窻對舊山葉帳靜防靑似染禽言細聴字終蠻可憐蜂子尊王意毎到衙時似趂班

追送何伯憲不及

追送無從謾寄詩道間安穏我能知情懷亦似居家樂笑語依然奉母慈巴水栁風新霽後錢塘花雨暮春時乃翁邂逅詢佳況膝上時時置坦之

送王惇素

龍蟠山色引衡廬霜落江淸影碧虛鼔枻厭騎沙苑馬行廚飫食武昌魚緩歌玉樹翻新曲趣入金鑾續舊書官達故人稀防靣君來相見肯如初

次韻方徳秀【渠所居有方橋又喜誦圓覺經偶相識於三山之冰壺欲挽相過】

淸風一榻借冰壺邂逅相逄日與俱學辯癡龍君有見詩窮饞犬我何臒似聞圓覺常開卷未到方橋欲問途稍待秋風涼冷後相從十日卻歸歟

次韻歐陽天聰【渠賦排悶因廣其說】

今古由來防廢興人生底事謾勞生一身休作籠中鳥萬事終歸墻角檠且與風光閒作主莫於詩社倦尋盟相從只麼消間暇自快人間物外情

次韻吳文美

決科君軰不須疑好采來如博局嬉拾芥紫靑非外事舉杯富貴可前期相將競奏大人賦慫恿常談小子詩接武虞廷須八凱頴陽深遁我何知

次韻答克修【並引】

予不才且懶久無所作克修毎見訝一日蘭章恵示責予屬和之意峻甚欲勉彊未得也朝來牕間手正書帙見來詩猶在側忽復發興乃抖擻嗣軸尾𨿽不成言語抑亦見疏慵之意耳

懶慢相成拙似初親朋莫問近何如居然野性成孤鶴聊爾塵編撲蠧魚才比劉墻猶自短詩如陶粟了無儲驪珠相畀知君厚燕石輕酬笑我疎

又次韻答克修

前回藜杖繞芳郊底處梅花出好梢野彴低橫盈尺水竹籬深防數家茅春風桃李成生客臘雪松筠是故交剰欲攜樽酒去柴門應復許人敲

次韻答周公美

溫風慫恿栁婆娑兩見春來蝶多遷變時光如轉燭遲畱日影欠揮戈思君欲問加飡未苦思能令太瘦麼歳晚忘言除習气寒灰試共撥陰何

次韻答公美二首【來詩首篇謝藥及茶次篇以啼饑爲題】

幽居正傍小溪斜想見樵風似若耶固有詩章舒眼界可無藥物助脾家追歡難共長沙酒遣睡姑嘗陸羽茶更祝安心爲妙法都將世事等空花

四至長沙熟物情畱題勝處記吾曾三生防是湖湘客一鉢渾如雲水僧贏得身輕閒有味盡從人笑老無能如君應飽田園樂猶道啼饑有怨憎

謁何世南

吾淸軒先生年二十以經學爲古文一出出而世不售於是退而嘆曰可以止矣乃結茅淸軒外形於酒托神於字以自放於愚溪之上故醉輙作艸然詩家所作甚少其所交亦不過二三君子毎相遇必命酒以其所嗜也在醉必書日或十幅或二三十幅或百十幅今不有見之者其愛之重之而蔵之什襲歟其不知其道而委而棄之歟予不得而知之也予獨知世南所收先君書爲多甚愛重之蔵之而不輕示人久矣嘗請觀世南曰淸軒先生有贈行詩必和此以來乃得見之不然不得見也予欲亟見之忘其不孝之誅輙次先韻鳴呼今日而使予得見先君之字予如見先君也惟君圖之

愚溪艸聖祖鐘王宰木今傷葉屢黃何處捲蔵云滿紙惟君防惜錦成不聆灑翰音聲入欲認驚龍气熖長一見自消饑渇念天廚珍味不湏嘗

謁趙徽猷

把麾持節舊鄕闗𨿽幸爲眠一枕安未覩靑天孤此眼不圖今日見公顏雲煙秋霽湖山靜霜月晨淸橘柚寒應屬詩翁搜好句相從正願得窺斑

再用韻【徽猷諸子坐間和前韻於是得之】

葛巾藜杖欵重闗不獨風流識謝安蘭玉滿庭驚醉眼雲煙落紙照衰顏也知鴻防行應起莫管鳬鷗盟漸寒自笑斷須安字拙空令短髮作詩斑

懷淸曠兄弟

可觀閣上借牀眠明月淸風不用錢防靣向來無空日離羣何事有經年相望千思江湖地正坐三秋風雨天耿耿靑燈空透影可堪新防一聲傳

防府長至諸州之酒畢集毎品嘗之或有味而無香或有香而無色月湖一日命酒匠置大甕悉以酒投其中而和之不費麯蘗逡巡而化洗盞一吸奇絕出於意外於是從新封名之曰十州春請以七言賦之

樽中賢聖雜然陳防化湏防淸且醇味壓宜城九醖酒名髙防府十州春投丸仙子難爭手合麯香山未盡神從事有靈應自慶而今十部萃吾身

村中病起

訪醫墟落疾難痊肘後奇方得舊編藥濟君臣親劑和火停文武事烹煎旁人笑道徒爲爾午睡醒來已脫然從此節宣防未病那須扁鵲信眞傳

贈唐道士

靈應堂中一羽衣衡山來此住多時困來拂榻終朝臥醉後敲門半夜歸畱客屢嘗教買酒向人長自說吟詩開軒略種閒花木此外懸知少是非

畵壁

松柏竹鶴四者甚淸然又旁出繁杏一株似是生客要不無意賦之

松柏雙雙夾竹靑來逰仙客稱閒情一時幻出誰能爾四者依然太瘦生郁欝相交堪掬翠昻昻自得若聞聲如何艷冶容繁杏殆恐人嫌境過淸

鐵拄杖次韻答趙侍郎

非竹非藤性最剛鐵君風骨凜秋霜淸堅閱世千年久正直持身九節長宜向山林扶矍鑠難隨車馬入康荘只愁雷電搜蛟蜃並及新詩不許藏

嘗云安麯米春

名自云安已久傳未嘗先覺口流涎三杯通道正須此一盞醺人今信然取醉間闗憐杜老聞香比擬憶蘇僊豈知閒防江湖客快飲瞿唐灔澦邊

何先生月湖樓

靑天素月古今流奇觀還須自我謀照有餘輝眾人共取之不禁此湖收水容天色交光處玉鑑冰壺不夜秋俯仰無塵淸絕甚欄幹百尺獨宜搜

五言絕句

書事

柱礎書生水雲雷暮出山天時已秋杪气尙春間

伏暑

正覺纎絺便未容團扇閒兒童昧災變赤體更歡顏

野外新秋

平野寛無際層雲撥不開曉容收雨後涼意送秋來

野眺卽景

山晚餘紅照林昬集眾鴉深茭欲筍水滿稻初花

江亭

村捨隨山逺沙寮傍岸還輕煙魚復浦殘雪手巾山

六言絕句

散花之室六言【月湖新名】

無動現身說法毗耶到處爲家誰識逄塲作戱從教現女防花

本有獻花佛事何妨乞食歌姬若了悟不住相斯參透無言師

賦張以道寒綠【陸防杞菊賦惟杞惟菊偕寒互緑】

領略一軒寒綠掃除萬種春紅飽取披煙沐雨全勝抹月批風

百世東坡居士千秋甫裏先生近識南湖髙隠相望今古同情

冬郊

荒艸岡頭牧笛急舂屋角吹煙短景做催冬日防暖號小春天

枇杷六言

大似明珠徑寸黃如香蠟成丸落處韓嫣遺彈可憐不救饑寒

七言絕句

仲春卽事

嘲防春晴禽鬭語揄揚風色栁揺絲麥苖含穂枇杷熟卻似江南四月時

楊花

楊花似雪雪應嗔防漫輕飛太逼眞結習已消那得住卻沾塵土不沾身

睡起

案頭黃你溫存睡榻上靑奴誘引涼幽夢覺來山月上一庭樹影滴金光

晨雪渡洑陂

竹外楊枝學小梅竹間茅屋白皚皚撐舟獨擁蓑衣出堪畵何須待晚來

雪消

檐聲不斷元非雨山色才開豈是云萬象終然仍舊貫詎須裝防巧紛紛

淸曠靜坐

艸迷犢角掛林筍風起繭毛揚樹花不見黃鶯飛上栁得知深處暗蔵鵶

偶感

兀兀詩書早嵗勤而今掩卷養天眞政須無語參摩詰底用淸談學晉人

卽事六絕

臥櫓無聲百丈斜牽夫匍匐入蘆花寒云過鴈愁相頋踏損尋常落處沙

淒風夜雨黃牛峽愛日寒云白狗岍穏上瞿唐猶防日闗山須防月初圓

舊年不雪新年雪今日非春明日春滕六勾芒眞劣相寒溫相語作比鄰

纈紋斑駮繞山園靑帶縈紆落澗泉十月梨花開滿樹直疑梅蘂破寒煙

昏煙漠漠雨霏霏四月輕寒浸裌衣葉滿筠籃桑徑晚杜鵑聲急棟花飛

林間無葉供風落溪上有梅迎雪開斜日未收門巷暖兒童笑指蹇驢來

翠竹人家

戶外江平不肯流短籬疎竹翠光浮畦蔬繞捨畬田粟一飽無求百不憂

村童

侵星褁飯下髙山負石趨城得米還不識往來爲防裏秪言住處指雲間

漁父詞二首

西風淅淅颭菇蒲獨棹扁舟釣五湖買斷水鄕眞樂處月明云冷笛聲孤

活計平生一釣船將魚換酒不論錢夜來醉倒篷籠底卻在蘆花宿防邊

舟中卽事三首

兩岸農家各自耕相過正欠小舟撐牧童來往如平地騎得吳牛入水行

騰身赤鯉江心躍浮鼻烏牛渡口過雨後風淸云淨盡一眉新月映寒波

防翅鸕鷀映日斜倒懸羣鴨趂魚蝦槿籬石徑通門處茅屋松林賣酒家

雨臥舟中

不許擡頭篷底下僅容舒膝簟中間聴風聴雨聴灘浪才得晴時出防山

樂口橋卽事

雨餘溪漲急機舂緣岸人家栁防風路轉源深行步緩靑山暎水野桃紅

宜春解防

江迥晨光獨早回放船東下興悠防西風嫋嫋攜將去細雨防防防得來

瀼西亭卽事

危亭曲檻俯溪流去去來來渡口舟防雨不妨人刈麥輕煙正可客埀鉤

灔澦堆

水合百源爭一闗正須灔澦控奔湍露機象馬渾間事合作頺波砥柱防

飛練

見說天孫巧一機銀河練就雪爭輝長風吹下三千尺秪恐麻姑合得衣

登普濟寺慈氏閣

柔逺樓中俯市囂萬家蟻聚汩塵勞此中更覺樓低小佛界由來著眼髙

題壁平沙落雁

江寒煙暮水明霞曲折斜行雁落沙曾是瀟湘篷底見還疑今夜宿蘆花

次韻繡屏

定是司花怯曉寒花枝圍處密縈蟠艸鍼栁綫藏眞巧莫作尋常倚市看

戱畱友人把酒

桞還飛絮春餘防幸有淸樽可共持今我未眠卿莫去古人皆飲子休辭

觀酒庫落成

畢卓夜行因滿甕嗣宗喜仕爲盈廚自憐小戶無如我不斷瓶沽斷酒沽

沙糟粕不堪傳有酒知盈防百船浪說添杯吹野水何如眞變錫山泉

荷

田田藕葉綠如裳拍塞池亭盡是香不受纎塵偏受露十分淸絕倚晨光

蓮未開時香在葉他花縱好葉無香制衣未入騷人手象鼻何妨吸酒光

憫松

道入澧陵旁多古松上釘小牌書千字文記之間爲取明者殘傷致有傾折

誰借毛錐千字力曲畱髯叟百年身未能晦迹終難保樗櫟林間是散人

贈梅

花防臘雪袁安臥影落寒江正則魂忽見江南春信息誰教驛使到防門

別金華朱丞

客中相識便相知日日相過不問時除卻酒杯澆旅況若非坐隠卽論詩

梅信傳黃麥正秋徵衣抖擻去難畱應從臨汝江邊過傳語灘頭舊釣舟

答莊權之【並引】

權之以四絕見貽且索和章值予戒口業已數月矣黽勉賦二十八字旣以謝權之它或

有覓詩者亦可舉似以爲對

寒窻十載江湖夢夜月三更風露秋靜坐觀心香一炷平生詩病一時瘳

次韻答陳仲思【來詩邀守嵗】

彤雲凍合晚來風百里溪山雪色同李那能說詩興嗣宗端復嘆途窮

吟君詩罷不成歡尙阻靑燈話歳寒亦欲分嘗竹碧少須春後薦春盤

贈錢道人【說相不覓錢】

善說相傳唐世術不言錢有晉人風非錢可況言眞寔肯與尋常賣相同

賦歐陽道士舞仙

博山煙燼夜三更萬籟聲沈月一庭拂拭琴牀彈古調松梢鶴睡灑然醒

千葉石橊

丹房疊蘤烱雙眸熖熖燒空夜不收莫遣殘英顚倒落一枝開早見釵頭

誰家巧婦爲花謀鍼綫殘零細意收不管生紅難熨貼從教百皺綴枝頭

長短句【附】

中秋無月肯堂邀小酌賦三五七言

飄零風淒淸坐念今夕月知從何處明未湏無月更作惡但願有酒常同傾

