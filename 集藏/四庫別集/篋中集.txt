篋中集唐元結

提要篋中集原序沈千運四首王季友二首於逖二首孟云卿五首張彪四首趙徵明三首元季川四首

提要

《篋中集》一卷﹐唐元結編。結有《次山集》﹐已著錄。是集成於乾元三年﹐錄沈千運﹑王季友﹑於逖﹑孟云卿﹑張彪﹑趙微明﹑元季川七人之詩﹐凡二十四首﹐前有《自序》﹐稱已長逝者遺文散失﹐方阻絕者不見近作﹐盡篋中所有﹐總編次之﹐命曰《篋中集》。其詩皆淳古淡泊﹐絕去雕飾﹐非惟與當時作者門徑迥殊﹐卽七人所作見於他集者﹐亦不及此集之精善﹐蓋汰取精華﹐百中存一。特不欲居刊薙之名﹐故托言篋中所有僅此云爾。其沈千運《寄祕書十四兄》一首﹐較《河嶽英靈集》所載顚倒一聯﹐又少後四句﹐字句亦小有異同﹐而均以此本爲勝。疑結亦頗有所點定。《館閣書目》謂二十四首皆結作﹐則不然也。千運﹐吳興人﹐家於汝北﹔季友﹐河南人﹐家貧賣履﹐博極羣書﹐豫章太守李勉引爲賓客﹐杜甫詩所謂「丰城客子王季友」也。逖﹐裏籍無考﹐李白﹑獨孤及皆有詩贈之﹔云卿﹐河南人﹐或曰武昌人﹐嘗第進士﹐官校書郎﹐今所傳詩一卷﹐僅十七首﹐而悲苦之詞凡十三首﹐則亦不得志之士。彪﹐潁洛間人﹐杜甫詩所稱「張山人彪」者﹐卽其人。微明﹐天水人﹐名見竇曁《述書賦》。季川卽結弟元融﹐獨書其字﹐未詳其故﹐或融之子孫所錄﹐如《玉臺新詠》之稱徐孝穆歟﹖篋中集原序

元結作篋中集成﹐問曰「公所集之詩﹐何以訂之﹖」對曰「風雅不興幾及千歲﹐溺於時者﹐世無人哉﹗嗚呼﹗有名位不顯﹐年壽不將﹐獨無知音﹐不見稱顯死而已矣。誰云無之﹐近世作者更相沿襲﹐拘限聲病﹐喜尙形似﹐且以流易爲詞﹐不知喪於雅正然哉﹗彼則指詠時物﹐會諧絲竹﹐與歌兒舞女生污惑之聲於私室可矣。若今方直之士﹐大雅君子聽而誦之﹐則未見其可矣。吳興沈千運獨挺於流俗之中﹐彊攘於己溺之後﹐窮老不惑﹐五十餘年。凡所爲文皆與時異﹐故朋友後生稍見師效能。佀類者有五六人﹐嗚呼﹗自沈公及二三子﹐皆以正直而無祿位﹐皆以忠信而久貧賤﹐皆以仁讓而至喪亡﹐異於是者顯榮當世。誰爲辧士﹐吾欲問之。天下兵興於今﹐六歲人皆務武﹐斯爲誰嗣。已長逝者遺文散失。方阻絕者不見近作﹐盡篋中所有﹐總編次之。命曰《篋中集》﹐且欲傳之親故﹐冀其不忘於今﹐凡七人詩二十四首。時幹之三年也。﹝闕﹞

沈千運四首

感懷弟妹

今日春气■﹝日耎﹞﹐東風杏花拆。筋力又不如﹐卻羨澗中石。神仙杳難凖﹐中壽稀滿百。近世多夭傷﹐喜見鬂發白。杖藜竹樹間﹐宛宛行舊迹。豈知林園主﹐卻是林園客。兄弟可存半﹐空爲亡者惜。冥冥無再期﹐哀哀望松栢。骨肉能幾人﹐年大自疏隔。性情誰免此﹐與我不相易。惟念得爾輩﹐時看慰朝夕。平生玆已矣﹐此外盡非適。

贈史修文

故人阻千里﹐會面非別期。握手於此地﹐當歡返成悲。念離宛猶昨﹐俄已經數期。疇昔皆少年﹐別來鬂如絲。不道舊姓名﹐相逢知是誰。曩遊盡騫翥﹐與君仍布衣。豈曰無其才﹐命理應有時。別路漸欲少﹐不覺生涕洟。

濮中言懷

聖朝優賢良﹐艸澤無遺匿。人生各有志﹐在余胡不激。一生但區區﹐五十無寸祿。衰退當棄捐﹐貧賤招毀讟。棲棲去人世﹐迍躓日窮廹。不如守田園﹐歲晏望丰熟。壯年失宜盡﹐老大無筋力。始覺前計非﹐將貽後生福。童兒新學稼﹐少女未能織。顧此煩知已﹐終日求衣食。

山中作

棲隠非別事﹐所願離風塵。不辭城邑逰﹐禮樂拘束人。邇來歸山林﹐庶事皆吾身。何者爲形骸﹐誰是智與仁。寂寞了閒事﹐而後知天眞。咳唾矜崇華﹐迂俯相屈伸。如何巢與由﹐天子不得臣。

王季友二首

別李季友

棲鳥不戀枝﹐喈喈在同聲。行子遲出戶﹐依依主人情。昔時霜臺鏡﹐醜婦羞爾形。閉匣二十年﹐皎潔常獨明。今日照離別﹐前途白髮生。

寄韋子春

出山秋云曙﹐山木已再春。食我山中藥﹐不憶山中人。山中誰余宻﹐白髮惟相親。雀鼠晝夜無﹐知我廚廩貧。依依北舎松﹐不厭吾南鄰。有情盡棄捐﹐土石爲同身。

於逖二首

野外行

老病無樂事﹐歲秋悲更長。窮郊日蕭索﹐生意已蒼黃。小弟發亦白﹐兩男俱不彊。有才且未達﹐況我非賢良。幸以朽鈍姿﹐野外老風霜。寒鴉噪晚景﹐喬木思故鄕。魏人宅蓬池﹐結网佇鱣魴。水淸魚不來﹐歲暮空彷徨。

憶舎弟

衰門少兄弟﹐兄弟惟兩人。饑寒各流浪﹐感念傷我神。夏期秋未來﹐安知無他因。不怨別天長﹐但願見爾身。茫茫天地間﹐萬類各有親。安知汝與我﹐乖隔同胡秦。何時對形影﹐憤懣當共陳。

孟云卿五首

古樂府挽歌

艸艸閭巷喧﹐塗車儼成位。冥冥何得盡﹐戴我生人意。北邙路非遙﹐此別終天地。臨穴頻撫棺﹐至哀反無淚。爾形未衰老﹐爾息猶童稚。骨肉安可離﹐皇天若容易。房帷卽靈帳﹐庭宇爲哀次。薤露歌若斯﹐人生盡如寄。

今別離

結髮生別離﹐相思復相保。如何日已逺﹐五變中庭艸。渺渺天海途﹐悠悠吳江島。但恐不出門﹐出門無逺道。逺道行旣難﹐家貧衣裳單。嚴風吹積雪﹐晨起鼻何酸。人生各有志﹐豈不懷所安。分明天上日﹐生死誓同觀。

悲哉行

孤兒去慈親﹐逺客喪主人。莫吟辛苦曲﹐此曲難忍聞。可聞不可見﹐去去無形迹。行人念前程﹐不待參辰沒。朝亦常苦饑﹐暮亦常苦饑。飄飄萬餘里﹐貧賤多是非。少年莫逺逰﹐逺逰多不歸。

古別離

朝日上髙臺﹐離人愁秋艸。如見萬里天﹐不見萬里道。含酸欲誰訴﹐轉轉傷懷抱。君行本迢逺﹐苦樂良難保。宿昔夢同衾﹐心憂夢顚倒。結髮年已遲﹐徵行去何早。寒暄有時謝﹐憔悴難再好。人皆算年壽﹐死者何曽老。少壯無見期﹐水深風浩浩。

傷懷贈故人

稍稍晨鳥翔﹐淅淅艸上霜。人生早艱苦﹐壽命恐不長。二十學已成﹐三十名不彰。豈無同門友﹐貴賤易中腸。驅馬行萬里﹐悠悠過帝鄕。幸因弦歌末﹐得上君子堂。眾樂互喧奏﹐獨子備笙簧。坐中無知音﹐安得神揚揚。願因髙風起﹐上感白日光。張彪四首

雜詩

富貴多勝事﹐貧賤無良圖。上徳兼濟心﹐中才不如愚。商者多巧智﹐農者爭膏腴。儒生未遇時﹐衣食不自如。久與故交別﹐他榮我窮居。到門懶入門﹐何況千里餘。君子有褊性﹐矧乃尋常徒。行行任天地﹐無爲彊親疏。

神仙

神仙可學無﹐百歲名大約。天地何茫茫﹐人間半哀樂。浮生亮多惑﹐善事翻爲惡。爭先等馳驅﹐中路苦瘦弱。長老思養壽﹐後生笑寂寞。五榖非長年﹐四气乃靈藥。列子何必待﹐吾心滿寥廓。

北逰還酬孟云卿

忽忽望前事﹐志願能相乖。衣馬久羸獘﹐誰信文與才。善道居貧賤﹐潔服蒙塵埃。行行無定心﹐壈坎難歸來。慈母憂疚疹﹐至家念棲棲。與君宿姻親﹐深見中外懷。俟余惜時節﹐悵望臨髙臺。

古別離

別離無逺近﹐事歡情亦悲。不聞車輪聲﹐後會將何時。去日忘寄書﹐來日乖前期。縱知明當返﹐一息千萬思。

趙徵明三首

回軍跛者

旣老又不全﹐始得離邊城。一枝假枯木﹐步步向南行。去時日一百﹐來時月一程。常恐道路旁﹐掩棄狐兔塋。所願死鄕裏﹐到日不願生。聞此哀怨詞﹐念念不忍聽。惜無異人術﹐倐忽具爾形。

挽歌詞

寒日蒿上明﹐淒淒郭東路。素車誰家子﹐丹旐引將去。原下荊棘叢﹐叢邊有新墓。人間痛傷別﹐此是常別處。曠野多蕭條﹐靑松白楊樹。

思歸

爲別未幾日﹐去日如三秋。猶疑望可見﹐日日上髙樓。惟見分手處﹐白蘋滿芳洲。寸心寜死別﹐不忍生離憂。元季川四首

泉上雨後作

風雨蕩繁暑﹐雷息佳霽初。眾峯帶雲雨﹐淸气入我廬。颯颯涼飆來﹐臨窺愜所圖。緑蘿長新蔓﹐褭褭垂坐隅。流水復檐下﹐丹砂發淸渠。養葛爲我衣﹐種芋爲我蔬。誰是畹與畦﹐彌漫連野蕪。

登雲中

灌田東山下﹐取藥在爾休。淸興相引行﹐日日三四周。白鷗與我心﹐不厭此中逰。窮覽頗有適﹐不極趣無幽。憀然歌采薇﹐曲盡心悠悠。

山中曉興

河漢降玄霜﹐昨來節物殊。媿無神仙姿﹐豈有陰陽俱。靈鳥望不見﹐慨然悲髙梧。華葉隨風揚﹐珍條雜榛蕪。爲君寒谷吟﹐嘆息知何如。

古逺行

悠悠逺行者﹐羈獨當時思。道與日月長﹐人無茅舎期。出門萬里心﹐誰不傷別離。縱逺當白髮﹐歲月悲今時。何況異形容﹐安湏與爾悲。

