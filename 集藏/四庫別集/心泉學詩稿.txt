

欽定四庫全書

集部四

提要

心泉學詩稿六卷

別集類三【附錄】

【臣】等謹案心泉學詩稿六卷宋蒲壽宬撰壽宬之名不見於史其集亦不載於藝文志惟明文淵閣書目載有蒲心泉詩一部一冊檢永樂大典各韻內所錄頗多其間題名皆作壽宬而淩廸知萬姓統譜則作壽黃仲昭八閩通誌又作壽晟互有同異今按永樂大典各卷皆作宬字當非偶誤其作晟字者殆傳冩訛也壽宬家本泉州其官履不槪見惟萬姓統譜稱其於咸淳七年知蒲州按蒲州非南宋地而集中有梅陽壬申劭農偶成書呈同官詩壬申爲咸淳八年梅陽卽梅州今爲廣東嘉應州地是壽宬實知梅州萬姓統譜又載其在官儉約於民一毫無所取建曾井汲水二缾置座右人頌曰曾氏井泉千古冽蒲侯心事一般淸是壽宬在當日爲循吏八閩通誌則稱宋季益廣二王航海至泉州守臣蒲壽庚距城不納皆出其兄壽宬陰謀壽宬佯著黃冠野服入法石山下自稱處士而宻令壽庚納欵於元旣而壽庚以歸附功授官平章富貴冠一時壽宬亦居甲第一日二書生踵門獻詩有水聲禽語皆時事莫道山翁總不知之句壽宬惶汗失措追之不復見云云則壽宬又一狡黠之叛人稗官小說記載多岐宋元二史皆無明文其孰僞孰眞無從考證今觀其詩頗有衝澹閒逺之致在宋元之際猶屬雅音裒錄存之釐爲六卷亦足以備一家若其人則疑以傳疑姑附諸南宋之末焉乾隆四十六年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

心泉學詩稿卷一

宋蒲壽宬撰賦

古賦二首

始余卜於斯丘兮倚白雲而爲廬豈其有所使兮爰捨吾之故居擷秋菊以爲糧兮曰寒泉之與防無饑渴之害已兮騁予駕其焉如朝飡气於沆瀣兮夕撫景於望舒瀉靈汞以爲鏡兮結層冰而爲壺流涓涓以不息兮其原一而殊念區區之抱甕兮決山雨以爲腴環碧澗之方流兮知此樂之非魚落方潔之潺湲兮潄瓊瑤而飛珠噴玉布以兮謂未足以爲娛走東岡之嶻嵲兮驅電駕而雷車始雌霓之連蜷兮忽河漢之飛趨彼匡廬之𨿽大兮愧吾馬其已瘏語猿鶴以毋怨兮盟千載而弗渝

捫靑霞之絕頂兮倚千仞而爲髙聞丹丘之有人兮期萬里之與遨追遐蹤而不見兮悵靈物之難遭豈不同乎穹壤抑有異乎山河東瞻兗濟西望岷峨儻輕風兮可躡衣欲結兮薜蘿念故園之燕麥悲荊棘之銅駞爾乃托延陵之厚俗曰夷獠之同波苟聲教之所曁豈古道之有他笑淳於之螘夢慨戚之牛歌昔子奇兮往矣今鮑叔兮柰何豈無泉石可以婆娑問競日之誇父與奔月之羿娥我欲從兮何所豈復怨兮蹉跎

瀑布泉賦

昔披榛而導泉愛其流之涓涓居焉而爲淸冷出之而爲潺湲跨蒼崖而直下瀉鳴瀑其如騫忽浣布於火日俄飛帛於天門毋乃冰蠶之織得鮫室之所傳滎瀯渨防虺虺隆隆或散如淩空之毳鶴或聚如飲澗之流虹其光怪也如此欲想象其奚窮嘗聞呂梁之水懸三十仞沫四十里黿鼉魚鱉不可遊處被髮行歌或蹈於此羅嶺掛泉倒注崩石樓鐵橋迥不可卽衡山三峯最爲竦桀噴薄橫飛匪凘而結分映靑林日光玉潔自非素朝翳莫能撤香鑪奇秀實甲寰海傳之有三千尺賦之今幾百載其自天而下也耿耿長河其赴壑而趨也錚錚萬鎧納玆細流不知幾倍或曰香山艸堂布水三尺防階隅落渠石或垂練於終朝或鳴琴於永夕非其狀之可傳因其事之可摭於玆瀑也非曰幹尋豈無匹素使遇昌黎必云振鷺舞風中之仙裳響松間之寶璐非假力於人爲果何心乎天雨予聞斯語斐焉而狂躍然而悟頓消鄙吝之胸如餐沆瀣之露復何騖乎川塗粗可娛乎朝暮苟猶誇彼之雄寧不失吾之故嗟夫其源𨿽殊塗其流則同赴決合黎而西傾環昆侖而東注非胼胝之聖功豈聲教之所曁利萬物而不爭如方圓之隨器原上善之所稱本天一之初气

和倪梅村梅花賦

昔湘累之托諷兮顧何芳之不萃念艸木之凋零兮貫薜荔之落蘤嗟蘭艾之與處兮亦固知其蕪纇於梅柟之偶缺兮非忿顧而疾視今靈山之獨立兮豈不類乎江渾之憔悴忽繽紛於暮臘兮駭南雪之落地俾孤山之美人兮得以樹夫髙致彼桃李之暄妍兮疑此黨人之獨異惟貞潔餘一心兮又奚必擇乎都鄙薋菉葹以盈室兮固何足以蔽美攬羣物之紛糾兮初何私於一气立耿耿於霜晨兮豈欲別一醒於眾醉彼徘徊於淸淺兮亦猶行吟於湘水

五言古詩

七愛詩贈程鄕令趙君

吾愛西門豹其事深可效波神豈荒滛巫言亦機巧大嫗去不來小嫗足踸踔豪長涕叩頭從此識政教

右魏鄴令西門豹

吾愛魯仲康治效多致祥害稼螟犬牙中牟了無傷掾驚雉馴擾兒念雛方將河南有府尹其美乃播揚

右漢中牟令魯恭

吾愛卓子康作邑非尋常口不及人惡撫字若弗遑禮律乃並用化嚚以爲良解馬以與人不較人自償

右漢密令卓茂

吾愛鐘離意錦制與人異荒縣民無廬茅竹畢繕事亦有多怖人憯憯惑禍祟祝土矢乃盡神譴不敢避

右漢堂邑令鐘離意

吾愛劉淑方禮遜以化彊諄諄耳提訓語味深且長忿恚爲可忍莫入鳴弦堂訟者各感去從今無他腸

右漢雍丘令劉矩

吾愛傳季珪爲事求端倪羣愚亦智詐不辧袪厥迷感深賣鍼媼靦以食豆雞一縣稱神明防輩榛其蹊

右齊山陰令傅琰

吾愛元紫芝卓爾不可移盜虎孰小大許囚虎歸屍音樂第勝負蔿於遭殊知歲滿何所爲柴車一縑隨

右唐魯山令元徳秀

詠史八首

坩鮓有幾許直欲致一甘豈知聖善意見此轉不堪此毋天下毋淸風使人慙【坩音堪土器也】

右陶侃母

明知正不足不若斜有餘破衾有何好錦繡乃不如卓哉婦人言賢於五車書

右黔婁妻

當時詠雪句誰能出其右雅人有深致錦心而繡口此事難效顰畵虎恐類狗

右謝道韞

琴彈十八拍聽此雙淚流一死固已難萬言復誰尢九原見衛子何語可以酬

右蔡文姬

幡然棄舊習布裙牽鹿車拜姑禮云畢提甕汲自如富貴此一時何可忘厥初

右鮑宣妻

拾遺戒不受見金等沙泥對姑不能食又愧他捨雞其視取棗人冰炭恐不齊

右樂羊子妻

白首攜一壺亂流去何之婦呼吻欲裂彼乃昏不知箜篌彈復彈河水風彌彌

右朝鮮婦

色不諧朱鈆力可舉杵臼貧賤何足云持敬在悠久相對如嘉賔旁人莫嫌醜

右孟光

示兒

種谷一嵗事讀書一生期方春不下種竟嵗常餒饑少年不向學終身成愚癡饑猶一家愁愚被眾人欺彼蒼念吾父爾輩得令師欲速成揠苖計日如耘耔程文國有式體制須及時弱冠無所聞出語人見嗤爾勞我則卹我憂爾奚知中夜不遑寐作此勸學詩

明月篇

海賈不愛死適值驪龍眠深淵頃刻命平地千丈川丈夫豈無志固爲兒女煎彼美頭上粲它人口中涎鮫人一滴淚不肯隨漪漣眼見懸珠人明月防缺圓

拙婦吟

生爲矮屋女本乏超世姿苟焉執絲枲安得組繡奇人各愛厥子驕養隨所宜今晨嫁朱門裝束弗適時尊嫜不厭拙鄰曲莫見嗤或有勸我言學掃長蛾眉妾婦前致辭拙性不可移誰能事膏沐隨人作妍媸采采南澗蘋心事澗水知在家盡子職爲婦盡婦儀如何織錦字更制廻文詩

和博古直五首

聖門藹徒眾防人得稱賢美哉全玉人履行師淵騫寒日辟蘆絮饑倚負郭田所樂者何事至道森乎前豈必挾日月地行卽飛仙刀圭儻可覓何處今赤泉

少壯能防時轉盻成白首俯仰百年中蠅營復狗苟規規一世士禮法自繩糾不趂蟻磨旋空嗟兔株守杞菊爲餱糧雲山作賔友空泥堅白鳴夷恵徒可否

涉世思夷塗理生有常道抱甕灌我園充盤戒鄰棗秋色何蒼然愓焉履霜早偉哉騎鯨人期玆浣花老無窮門何由拾瑤艸惟愛柴桑翁稱心固云好

迂疏我何有然諾君不輕卓爾異眾嗜矧玆藹文鳴面壁愧空腹伐木思友生方當與世混疇能別涇淸奚因一簪盍使此雙眼明欲引萬古脈賴君辧豨苓

曠玆歷億刼矧此浮雲身桑樞弗言病駟馬休笑貧棲棲魯中叟救世誠艱辛鳥獸豈同羣由也徒問津人世彈指頃滄海三揚塵揚塵不可詰濟川豈無人

梅陽壬申劭農偶成書呈同官

舉酒勸爾農更爲我儂勸車笠𨿽不同所諧此盂飯或耕在菑畬或耕在方寸膏雨足一犁田頭怯呼喚五百維莠驕胥徒乃蟊患與國充耘耔勿使地蒿蔓幻體饑渴同世味甘苦半盤中一粒飡鋤下防滴汗光陰駛歷塊彼此不可玩豈爲許行言勸課在玆旦老父傾耳聽童稚繞屏看相顧持我語取信如執劵安得慵耕人從今不言勌

感興

晨起自理髮握髮雙涙流不見結髮人惆悵空白頭君畱白髮種種作一叚愁茁哉秋蓬根念此春荑柔

送使君給事常東軒先生

鋒車洛陽道秋日旌旗光松陰父老語何計攀夕郎南泉昔樂土畫防深凝香今爲雕瘵區鹽米憂倉皇一食不遑暇眾哺安能忘時哉異眞倪心乎愛龔黃報政未期年丹詔飛十行正陽初繼離化瑟方再張豈無蘭蕙叢所思在孤芳履聲到星辰泰階列寒芒睠懷赤子情啟齒玉帝旁唐相有遺烈至今畱甘棠

投後村先生劉尙書

采松北山下日與樵者親寸尺拾遺墜時以供炊薪朝躋白雲岡暮宿芳艸濵疏泉漑其本鏡心澄爾神上有千嵗鶴羽儀何振振淸唳返華表感時懷鳯麟下有千年苓剝落惟夲眞久乃瑩雪玉服之袪凡塵淸風發萬籟天竅鳴驚人嚴霜肅四宇玉立古栢身桃李眾自托六合惟一根梅竹亦有性嵗寒爭卜鄰蔦蘿爾防彚願乞【音棄】靑雲津逡巡不敢止百年在玆辰

柬曽梅坡二首

終嵗不相見相逢傾肺肝堪嗟半生事安得舊時歡梅蘂先春白桂華淸露寒防雲行雨意薄暮倚欄幹靡靡秋已駛焉幽思殷美人百尺樓修防千丈云白駒古難縶寒蛩今畏聞得酒且共陶莫惑紙上文

送淮東田制幹回司

靑靑拱把木人見毫芒時只恐不早種旣種何用疑枝條日已茂雨露日已滋揺本固不可爪膚復奚爲驚颷屢欲折積雪久自支昔日靖郭君四十餘男兒中有不舉子其事乃甚奇馳聲自薛起有誰敢齊窺君今已騎鶴莫問腰纒資主人今晉公相量千頃陂溲勃且並用參苓恐無遺相如諭蜀檄昌黎從軍詩倘可露一斑豈無諸公知君來甫兩月雲霧才一披非敢事偃蹇禽鹿不可覊勿詫我泉石恐爲君瑕疵吾且自笑我人知我爲誰

寄窺堂莊使君

煌煌列防第皎皎深衣人菟符藹夙望駒谷韜絕珍苟不守厥素曷以當玆晨情惇脊令急心怛鴻鴈賔餓死甘其薇至徳文其身耿耿抱孤月悠悠仰蒼旻何時一握臂漉我頭上巾呼風振我襮與君爽心神欲洗塵萬斛何處覓一塵

送使君右司趙是齋

皦皦恵山泉脈脈天上潢中含五色文時吐千丈光人間塵土腥聊復褰我裳南州六月暑千里暍欲狂借此一掬潤冰雪生肝腸誰起心中炎奪我腦上涼我願去爲龍爲雨膏八荒年年刺桐華樹樹皆甘棠

贈無庵道人風鑑

采霞以爲食搴云以爲衣飽暖無所爲騎風去如飛閒將電作鏡照見人精防欲說不得說天機本無機

梅陽寄委順趙君

別來栁初茁今見蘭吐芳懷哉佩蘭人欲制芙蓉裳山空蕙帳冷鶴怨秋夜長羣峯暮聳峭蟻夢猶一場乘傳媿已添刻意思所償蚩蚩瘴土氓見此淚欲滂鍼石一時投若爲起羸尫常恐二防黠神被膏與肓欲盡棄其舊安得師之良夜夢毎插羽飛到琴冊旁非貪舐鼎事欲窺枕中方緘縢倘寄翼寛此百回腸

寄丘釣磯

髙丘逺望海秋思窮渺彌苦吟有鬼泣直釣無人知有時捲龜殻箕踞食蛤蜊落日明雲霞狂風舞蛟螭全生帶笭箵聱叟漫奚爲一笑橫大江列岫浮修眉畫圖障我目隔此天一涯欲攜我蓑笠風雨從所之漁僮緩皷枻驚我白鷺鶿我欲從伊人薄酒分一巵

寄梅坡

喬木聳下翠好鳥鳴嚶嚶豈不愛吾廬感此求友聲獨酌歌停雲懷人淚如傾昔我柴桑翁五栁貧亦榮今予富幹樹況有野艇橫鱸魚亦可膾如此夜月明誰諧彼蒼意澗谷惇孤惸靑山只依舊沽酒尋前盟矯首云帽人兩臂羽欲生故人來不來盤俎無人爭

與石巖方常簿遊白水塘觀龍湫

孤燈照不寐獨起行繞牀命駕欲千里千里債已償可憐太拙計弗學時世妝癖嗜鐫聱牙拄彼枯腎腸柴桑賦移居取友勝面墻奇文與疑義相與窺抑揚願給薪水役懷此一瓣香自分參也魯或笑道士狂吁嗟古之人踽踽而涼涼我不欲富貴修短由上蒼齊奴爾何事彭祖今何方莊周蝶體態淳於蟻侯王龍湫一瞬息珠琲萬斛彊泛泛蓮葉舟渺渺白水塘薜荔爲我衣芙蓉爲我裳握石爲我飴采菊爲我粻興懷自千載有酒且一觴

己夘六月十一日書石室壁

晏坐圖畫出銀屏列郡山几案空水接舟檝牕竇間淸風蕩炎瘴異趣起頑夣隨白鷗去靜看飛鳥還夜深忽聞笛何處明月灣

欽定四庫全書

心泉學詩稿卷二

宋蒲壽宬撰五言古詩

舶使王防溪太守趙見泰九日領客枉頋山中賦采菊東籬下悠然見南山韻十首

翠節摩秋云朱轓暎朝彩欣欣兩賔主濟濟眾僚寀此防良已希斯文固應在寂寞秋後香今晨有人采結彼山下茅對此山上瀑白日成蹉跎長年抱幽獨嚶嚶自禽鳥踽踽亂樵牧門巷何多車山中有佳菊龍山在何許驅車故城東壯遊值佳月髙懷激淸風深知孟萬年獨有柴桑翁至今佳傳香索之迷芳叢淡淡暮秋色行行繞疎籬最愛重九名擬和柴桑詩風流足千載感慨彼一時此日不易得有酒安可辭白露零髙寒西風滿原野濁酒歡重持黃花笑盈把詩句斐莫裁秋容浩難冩豈爲今日娛逢之百世下晨防登靑霞眾峯郁綢繆舉目嗟新亭緬懷憶神州酣觴气磊磊感物心悠悠偉哉此二翁髙風繼前修南陽有菊水一掬淸且鮮滿潭浸秋色餐英飲寒泉將以壽道脈非惟制頹年豈不隨眾艸正色乃自然百年豈非長流光迅飛電月渚愁賔鴻風檐淒去燕鴻燕胡獨乖參辰豈相見念此霜中英良時不妨殿匡廬詎云逺日日望翠嵐黃花裛露掇薄酒如飴甘迢迢想髙遁亹亹懷淸談緬睇良有以舊居在其南天臺赤霞頂峨眉翠雲間人物自楚楚文采何斑斑屈宋艷何摘陶謝髙可攀咳唾隨天風萬古輝此山【王蜀人趙臺人】

九日簡畱松澗

瀼瀼白露墜獨起行繞籬豈泥玆晨遊偶諧昔人期白衣已縹緲幅巾自淋漓舉杯泛寒榮何以慰所思登山極野望涕泗空漣洏戚戚霜葉語鴈過鳴聲悲參軍爾何事防側無人知莫輕一時謔貽此千載嗤餐英飲沆瀣政坐騷人癡起酹彭澤翁此意堪語誰

心泉

山泉不知源流出石磊砢坎止心維亨防養行必果久視空無塵靜趣自忘我明月知此心時印夜光顆九日貴客入山地狹不足以容歌舞故作

莫歌亂我蛩莫舞踐我菊歌不入此耳舞適局汝足蛩吟今古心菊老貧賤屋斟菊聽我蛩絕勝人間曲

和漳浦余明府

割雞薦鸞刀飛鳬躡仙迹惠與淸漳流名髙魯山石亷謹今所難吾道幟可赤作縣旣有箴救世豈無防澗水疑鳴琴中宵起人憶

呈大帥侍郎陽巖洪先生

猗桐擢新翠況此當春陽靈鳯何髙翔豈不懷朝光積陰旣去屏先鳴詎能忘腐艸倐已化破柱安所藏聲猷動寰海偃蹇持孤芳淸風肅羽纛白日成圭璋久期薦淸廟欲與興頽綱恩綸甫雜遝符采相輝煌元祐心可續江左脈自長精神夙聚防賡歌藹明良願整池上翼繼我文靖梁

上舶使監丞王防溪

抗意欲窺奇棲潛在郡帙猶疑甕爲天豈信盲問日淸晨非夢寐見此五色筆寒光動鬥牛餘照墮圭蓽目前千古在吾故一日失至道涵深純大雅藏僴瑟懷玆泉石心賁之林野質百年豈不短萬羨從此畢倘云可與語敢憚行以膝

登師姑巖見城中大閱恍如陣蟻因思舊從戎吏亦其中之一蟻感而遂賦

晨起捫層巓蒼茫見塵市鼙皷生逺陴壺蠭在幽耳遙知細栁屯於時閱軍士俯彼萬鎧羣防哉一窖蟻初集如慕羶俄擁如聚米或圓如旋磨或方如緣幾隠隠牀下聲牛鬭差可擬未熟黃粱間忽憶大槐裏昔在羣蟻中不知蟻是已長揖謝孫穰防笑辭翦起蠻觸胡爲哉雞虫今已矣醉眼未醒時此眞尺與咫更陟最上頭須彌亦芥子

送郭濟叔分教邵陽

秋山多爽气南楚登修程豈無離別懷此別人所榮睠言紫防秀翹然碧流英千載木鐸寄一脈濓泉淸無氊不言寒有道當自鳴采芹發新謡吟藥生逸情汾陽昔何人努力加令名

古意答胡葦航

偃蹇當風松四望無寧枝蔦蘿空自纒鸞鳳非所覊固乏棟梁具聊聳巖壑姿豈無深林柯百尺懸旌麾下有千嵗苓勿使行人知

送逺曲別葦航

驅車晨出門薄酒持送君離心一寸鐵修嶺千重云遙憐風雨夜應念霜雪羣猿鶴豈敢怨所期在斯文

見山防

疊石生幽雲層防起修竹羣山不出門一日俱在目逺眺極悠悠男兒豈碌碌寶匣長夜鳴黃金防時築此事誰與論掀髯對雲麓

泊舟蘭溪

江流萬古意客遊邁中年茫茫見逺樹嘆逝川旅舟泊明月溪謳出長煙千帆趣各異萬里愁共煎船頭有美酒吹火煮小鮮丈夫非無淚不灑商婦弦

登師姑巖懷古十韻

郭中愛靑山推牕納靑碧不見山中人白雲自堆積登睇廓悠悠此眼亦已窄但見寰中塵不見塵中客相去詎防許恍若萬里隔日暮攀崔嵬然感疇昔蜀道無人行嵩山絕蹄迹豈無九回腸安得雙飛翮傾我百壺酒撫此千丈石不知蠟屐翁著得防量屐

仲冬下澣防同僚遊東巖【圖經云此乃仙人蛻骨之地中有石鼔扣之震響】

羽人脫屣去古洞畱嵌巖白雲亦世態隨風蛻其緘石飴已何許誰能味其甘土偶寂不語樵牧同此龕坎坎擊石鼓歸去誇彼談遂使蠟屐人於此移其貪猗桐植翠蓋翳翳當薫南琤然激石流燕坐心黙參朝暮豈異理莫誑狙四三暄涼得其適所訝非瘴嵐梅花對白髮風前雪鬖鬖揮觴屬同僚出語諧酸鹹猶拘鐵漢語飲之不至酣托時紀曾遊誰將鐵爲庵

寄豫章李明府

太白揺芒芒只在西山陽常言欲千里一夜千里長酒盡還磊磈出匣鳴幹將蘭菊猶可秋白日安可量

亦竹軒

娟娟竹上露泠泠竹間風風露自髙潔軒牕亦玲瓏明月散淸影獨起行繞叢緬懷愛竹人气味千載同

六和塔僧房

天風語檐鈴蒼靄藏古殿穿竹逢緇衣拈花對黃面誰把山水心爲我露一綫推牕古樹隙空水還匹練山色忽有無潮來半空濺須臾簸舟楫木葉飛片片魚鰕恣掀舞洲渚入煉山僧寂無言千防閱將徧

送梅峯阮監鎭東歸

豪气宇宙窄健筆風雷驚處禈笑羣虱有酒甘步兵半酣百年寄一嘯千古輕靑眼能防人白首識此情

噴玉布【采孟東野詩語】

蒼瑉臥偃蹇飛瓊潄潺湲東野噴玉布廬山谷簾泉玉斧敲寒冰隨風走連捲淸聲足洗耳枕流恐徒然

梅陽郡齋鐵庵梅花五首

廣平一寸鐵不信句鏈柔猶疑雪月競韜玉無處求神人藐姑射夜趂嫦娥遊縹緲不可見天風想琳璆孤山隱君子搜索入幻眇方且判鴻蒙倐爾得一竅童鶴俱不知吟成忽自笑翛然脫情塵髙標立寒峭江南擅名勝雅愛陸敬風豈無可以贈折枝寄郵筒緘香不敢泄千里一寸對雪感嵗暮白頭謾西東卓哉誠齋老驅車陟崔嵬淸風欲洗瘴駕言爲花來仰止冰玉人念彼同根荄思翁不可說江邊重徘徊枯株類鐵漢瘴瘧不敢侵嵗寒葉落盡防見天地心陽和一防力生意滿故林至仁雨露澤不覺淪肌深

萬壑淸流

防哉哲人語有道親爲傳淸流出萬壑千載此兩賢誰傾六月雪洗我一片天妙趣不可極如此山中泉

白水巖

泰山有積霤坤媼乃善蔵何時發靈祕一脈流膏滂至仁及物意後世疑濫觴螭蟠久懶臥辟易離電光丰隆亦豪士夜半驅阿香天鼓何處來大雪驚飄揚飛星雜雨射怒雹翻飊狂倚欄兩眼應接俱弗遑呂梁三十仭吾聞老防莊行歌不憚勞習坎守故常峨眉有仙伯佛迹窺荒唐濯足弄海月戲侮相頡頏堪笑失筯人气骨何羸尫醉呼李太白欲制芙蓉裳此泉願爲酒萬斛輸滄浪簡寂耿我夢九疊迂我腸鴈蕩更詭異龍湫舞堂堂何當寄鵬翼瞬息天一方仙人笑擘脯滄海觀種桑人世彈指頃萬古天地長

戱效浪仙體

碌碌復碌碌世事安可卜馬蹶輕四蹄防行矜一足知守吾轍難遑問羊腸曲行行復何之幽人在空谷

書防溪郴陽瀑布圖後三首

山椒斫寒翠澗曲披圖寫此一潤化作萬頃腴誰知田中禾粒粒心上珠

楚山亦瘴癘湘水多幽靈髙飈雷電激盡日霰雪零滌去熱惱腸淸風自泠泠

千山六月火可使金石然懷玆水一滴想彼心千年願君倒天瓢流澤無中邊

艸堂瀑布

西瞻香鑪气北望鐘山英寧如坐巖曲飛玉光欄楹異哉天地秀孕此冰雪精梅花立其旁姑射淩寒淸仙帔月耿耿神佩風琤琤牕戶六月冷艸木三冬榮錦水懷少陵銀河照長庚所嗜固不同聊復娛吾生

題瀑布圖後

平生托遊從林野乃其趣出處偶不同淸濁良已忤解組浣我塵叩門爲君訴方殷岐黃事何日當展晤欲潄巖下泉蛩驉念同路黙擕照膽鏡歷歷見情愫韋韠誰爲驅千林瀉懸布初掛冰一簾晶晶滴珠露弄電不輟笑轟谷激電怒玉虯擘重崕白晝云雪互震掉若弗容俄然脫沈痼寂寂霜林鐘茫茫虎溪渡艸堂香山基興廢今防度誅茅詎爲晚千古一旦暮與君共玆圖濯濯如振鷺登眺晨百回疇能局髙步

中庭步月

月光被中庭竹影弄幽色瀟瀟一幅素灑灑數莖墨忽然風動處惟有月冩得此畫應入神無言自心識

純陽洞讀書和中山陳禮郎韻

弄珠寄南海移文譏北山出處𨿽異位夢覺同一闗純陽有眞境古洞扄林端絕頂象緯逼六月天气寒道人討幽勝誅茆謀蓋棺緣深野雞狎供罷齋魚閒斗軒適容膝防勘酬鈆丹理義貴自得神仙諒非難嗟我久荒索摧心罹棘艱羞羨鶴俯仰空悲馬班桓終南在何許得去何須還

又題純陽洞

十里捫藤蘿千崕挿虛碧仰覺云漢低俯見塵市窄小山走委蛇逺水別支脈身騎鷦鷯枝目眇大鵬翮更有千載人幽巖蛻空魄朝躡一片雲夜嘯百丈石我疑眞人去畱此守劍舄道人旣無心何事苦著迹我有一壺酒起舞酹仙伯松槿𨿽殊途宇宙同作客

枸杞井

四時可以采不采當自榮靑條覆碧甃見此眼已明目爲仙人杖其事因長生飲此枸杞水與結千嵗盟

山中井

乾元肇初气坤母乃六之誰明爻象意鑿出混沌奇所以擊壤民飲水源不知空山有古甃夜气方歸時明月照我牖獨起擕軍持一瓢飲沆瀣涼意生肝脾下以澆丹田上以滋華池瀟然脫塵土舉身入希夷神人授我訣欲以療我饑歸來煮白石精饌瓊爲糜

菊花潭

何處無甘菊何處無淸泉菊泉適相值天地何嘗偏豈但爲九日可以逾百年願與潭下村餐英汲潺湲

古意

梳鬟照寒泚寒泚知貞胸整鬟摘秋芳秋芳無冶容平生防偃蹇今逐梁君鴻旣甘布裙績寧厭短褐舂剔目信已篤刲耳何所從獨撫箜篌謡河流自潨潨

頭陀成庵主刺血冩法華經

丹書何切切滴心不滴血縱使血可幹其如心不竭蜀鳥啼作花至今萬山纈殺身以成仁遺訓有先哲

燈蛾

出暗亦已顯傅翼乃不任趨炎弗知止倐忽遊燧林不見異域傳乃有噉火禽

蜜蜂

四時有佳卉兩股不停探花露本淸冽安用如許甘平生事苦口气味轉不諳

蜘蛛

輕絲出皤腹口織不用梭前身豈虞人所食在网羅茆欄亦可罥如此豸者何

促織

炎夏居壁根涼秋噪籬側安得懶婦名豈其曠乃職不念作繭勞徒能促人織

蟻

駒不可縶若象寜無端南柯二十載夢覺指一彈誰云丘垤微轉覺天地寛

蠧魚

種蕓豈辟蠧無水乃有魚平生破萬卷胸次藏石渠何如葉上虫篆出先秦書

捫虱

上卽居人頭下卽居人身夙豈爲人食今乃務食人不必勞爪掐聊以捫對賔

蚊二首

白日防溝渠中宵隱堂奧觸處招燎煙防人有良幬眶睫知若何口觜有計暴

晝伏夜已動血人謀其生不作林中虎而爲帳下虫饑虎有時逢林宻少人行防物不可忽羣聚成雷轟眾觜錐刀鋩矮屋甑釜烹膚良自忤扇撲勞疊更下車摶猛虎一死政自輕纎纎無所詰長夜不肯明爲我驅蜚亷麼麼一掃淸

蚤

疾跳若幻術常笑虱縫拘動致磨齒牙害止搔皮膚纎芥何足云有人飼於菟

欽定四庫全書

心泉學詩稿卷三

宋蒲壽宬撰七言古詩

神駿歌送趙委順就漕

神駿不受羈豈知日千里小試秋風前爍爍電光起何須金絡腦不用瑚鞭徐看血汗沫透出靑連錢飛去度赤水橫行抹燕山持歸獻天子髙列十二閒渴飲水底月饑餐艸頭珠輕揺玉麈尾側碾靑氍毹振鬛長鳴謝伯樂千秋萬古八駿圗

子別母呈所翁陳先生

子別母欲別牽衣意何苦母有眾兒俱母憐兒無別母兒誰乳海惡寧匪蛟山饕莫如虎小大不相棄髙深自爲扈萬古天地中何得如母所披絮成踟躕履霜正淒楚不見城上烏相隨八九子反哺何足云慈烏乃如此引翼且莫髙短翅將千里

醉歌

有人八百嵗作鬼三千年如此豈不夭或者稱其綿大椿一春秋爲嵗各八千久矣摧爲塵朝菌猶目前燕坐一息頃直到羲農邊誰謂未來事如漆未來龜鏡已在先天地一指掌日月雙跳丸摶沙小兒戱滄海爲桑田南華達生亦已死伯倫半醉不是顚讀書堂上眼如月輪扁釋鑿乃囅然髙車本桎梏更被繩墨牽利澤苟未諧仁義空自煎有客區區老山澤不鳴不食稱神仙呼來飲酒不肯飲月明騎鶴遊靑天舉杯邀明月舞影各自憐必求至樂何者爲至樂今也不樂何用空拳拳

菊露謡

淸晨采黃菊露滴露花叢黃花泣白露白露晞秋風秋風莫相試菊薤心不同薤露明朝落不落黃華獨老秋風中

送劉童子試藝天京【神童八嵗能文能射陣圗先天圗揲法皆能之】

磽磽頭角出羣玉炯炯瞳人剪秋漪神光現作照書月一覽千古無復遺殊科自可獻上國況能文藝超等夷河洛圗書識蘊奧更明爻象通神蓍陣分八勢演古法操弓挾矢動有儀眼前大要固如此有人頭白俱不知當今所重不在寶弓旌聘召方四馳豈無古人已成算時乖事異難設施秋風邊塵浩無際綸巾羽扇思見之終軍棄繻繻尙在劉晏正字字或欹終身願秉淸忠節芳猷可繼大年詩

送沈保叔國諭試藝右庠

讀書讀心不讀迹以言易言竟何益射弓射志不射箭以力假力何足羨因蹄得兔蹄安用以虎視石虎則中設科取藝良已拘分毫得失如摴蒱防官況復多繩墨千里思馳困羈勒生女嫁屬他人屋生男不出出許國堂堂八尺無創瘢如斗金印梔蠟顏一條秋水持贈君腰間願看生風雲君不見唐家將相婁師徳也曽應詔紅抹額撾鐘飲酒皆兒嬉握拳透爪眞男兒

君不來詞寄云防上人梅坡翁

君不來山中底事堪嫌猜積雨愁人不可道至今聲迹何寥哉竹風防動攬衣起使我一日腸九回君不來門前日日添蒼苔

送林城山歸上饒

平生喜誦城山句一誦千回起狂慕夣魂夜夜峨眉巓峨眉只在家西住照人樓蜃噓靑紅落筆天虯走雲霧防搜古髓生潤芳坐演正聲入韶濩蘭宮璧水俱雋功金馬玉堂豈迂步何人爲叫閶闔云試使瑯玕一披露男兒豈暇謀溫飽丹心要使輝靑素水潮方仰昌黎韓日邊又起長沙傅玉山萬仞髙岧嶤叢玉琤琤悅朝暮嗟哉精衛愚復愚海石悠悠力安措傍人齲齒看癡狂持此癡狂向誰訴古來離別惟有酒此別情酸酒如醋萍蓬萬里終有家而今更把家爲路

送孫畊山

梅落癡風寒贔屭海鴈驚春動歸思蹇驢石磴空踟躕黃犢靑山勞夣寐千載休疑潄石訛幾人堪說種事南州髙士不可攀俗吏空餐抱深媿

贈日者馮鼎山

馮君胸中爛星斗測人窮達誰與偶得錢便據靑旗亭北斗還堪把漿酒醉來訪我梅花傍索飲哦詩恣狂吼平生許予皆公侯大軸長篇玩盈手不言於麓神仙人泣雨滂沱气塡口與君生長醉鄕國借箸前籌爲君剖東坡固類韓昌黎伯倫何如畢吏部何處有酒三百壺姓字甘書酒人簿畏死安能抱仁義貪生不解推子午酒星此去住何宮相從且作糟丘主

濯足瀑下

石峽轟轟作雷吼白虹飛趨電光走老蛟攪起陰壑藏電雪當空射瓊玖禪僧倚錫疑欲飛兒童驚呼不停口山夫伸足承下沫陰風凜凜生毛髮雨飛如箭任不知旁人休猜鐵爲骨

壯哉亭觀龍湫作

雪車冰柱劉義狂玉川更與相頡頏車聲羊膓幾盤折飛冰走雪何茫茫天公矜此老怪物六丁直下白晝驅阿香丰龍列缺一時起千車百柱摧靡靡玉蚪銀闕掀霜髯藥兔蟾宮瑤髓濤驚浪駭不可摹璧碎珠傾詎堪擬長風吹雨一座寒兒童不敢正靣看狂客何心助鼓噪磽田萬頃思波瀾被髮行歌愜狂想寶華天雨寧専賞炎天上火下如湯一淸泠浹鄰壤勸君飲酒君莫疑有酒不飲吾何癡夜光魚目紛紛雜錯烏可辧眼中如露如電醉來大笑俱不知

登北山眞武觀試泉

莫誇陽羨茗在彼山之巓莫誇惠山澑試此山之泉不生陸鴻漸渴死盧玉川且共春風裏不鬭社雨前雀舌最嫩弱植耳嘉樹一發如鍼然靈苗合讓武夷貢淸香不與羅浮専北山古丘神所授以泉名郡天下傳置郵縱可走千里不如一掬淸且鮮人生適意在所便物各有產盡隨天蹇驢破防出近郭褁茶汲井手自煎泉鮮水活別無法甌中沸出酥雪妍山中道士不識此彈口咋舌稱神仙從今決意修茗事典衣買樹蒔井邊道士且莫顚古人作善戒所先山中種茶一百頃不如山下數畆田饑餐渴飲無長物何患敲門驚晝眠

遊金山寺呈茂老

長江气勢何雄雄波心幻出靑蓮宮江流萬古浮不去疑有根蒂誰能窮遡流逺見一培塿傳聞壯觀疑談空風防漸廹驚詭異金碧還繞深蒙茸小船破浪與客去系纜階石穿玲瓏門前筆架水靣立波濤日夕相撞舂重樓復道費登陟靣靣奇怪陡不同丹徒西望聳觀閣淮海大塊居其東倚欄檐外水轉窄飛鴻沒處明雙瞳與僧煮茗話今古莫窮幻眇窺鴻蒙瀛洲方丈在何許騎牛覓牛休憧憧遙指危檣夜泊處驚飈飄簸如飛蓬禪闗深閉浪打屋夜定不動猜遊龍淸遊適值九月九汲泉細摘黃花叢水上登髙復誰信證明賴有今逺公登堂恍惚見坡印瓣香起敬仙佛蹤想象形容記言語涕零心惻生不逢未窮淸興下山去扁舟一瞬在閬風作詩聊復紀遊迹來尋此迹何時重

遊西巖【劉元城赴貶僑居之所】

誰扇洪鑪欲煮鐵一寸如冰不曽熱嵗寒心事梅花知炭事如何與冰說西巖結屋煙作罩斑斑不露如隱豹人生大欲剛斷除靜處生涯乃仁樂碧梧翠竹如瑯玕寒泉玉佩鳴終焉爲計亦不惡豈知白日生羽翰翻思一夜鐘鳴時先生髙臥如希夷何人更嗔瘴鬼瘧及鋒而用皆驚疑薦泉采菊想遺迹奚其與侶昌黎伯薫蕕已定人所知聊把曽遊紀巖石

書艸屋壁

天地無終窮萬物乃芻狗勿誇杏爲梁何如甕作牖昔聞巢氏民仁義亦奚有蠢蠢不識知居居自醇厚今來丰屋士文法困繩紐力競蝜蝂虫計生養狙叟誰家甲第巍入云何人鶉衣不掩肘豈知鬼瞰因髙明安得春陽到窮蔀蝸廬能幾何蠻觸勝亦負憶我柴桑翁荒宅十餘畝艸屋八九間柴門五株柳野水滋粳春畦足蔥韮永日爲琴書停雲念親友儀秦枉饒舌施龍漫多口白衣蒼狗安可知不夷不恵自可否

愁劇忽失笑

愁劇忽失笑不覺心夷然量珠成斗笑不賣鎔金爲海愁不煎蜜蜂與蓼虫生死甘苦緣今也不爲樂人有幾百年士龍莫笑跌落水水中不著此笑仙

九日

芙蓉披靡秋水寒吳姝越艷芳思單漫把黃花事佳節黃花不入歌舞歡昔人戲馬足彊健今我無酒空防岏黃花無言不可詰靑山落日明歸翰

欽定四庫全書

心泉學詩稿卷四

宋蒲壽宬撰五言律詩

送莊糾之官莆陽

荷槖藹諸孫英英列防門能聲家有譜淸識郡無寃松影旌旗道梅花玉雪村親庭兩驛便時得問涼暄嵗暮度朋山嶺登山庵追慕先人不勝悲愴因用楊敬夫韻

嵗寒霜露感況復度髙深云木猶如此苔磯不忍臨溪流一綫碧門對兩山岑含涕危亭曲遺言尙可尋

友人若木余兄告歸詩以送之

兩年遊海國一半在山扉政喜沙鷗狎忽驚遼鶴歸苦吟黃葉落凝睇白雲飛志已堅親養難分薜荔衣

寄徑山書記悟上人

人間傳妙語塵外更深蔵寢食因吟廢形骸欲坐忘瘦林秋見鶴斷磬夜聞螿出定生幽思窻虛月在廊

寄思溪老蔵叟珍上人

萬折苕溪水精廬若个邊菇菱時入供包錫暮行船月朗無雲夜雕橫欲雪天了知身是客莫負故山緣

寄老溪上人

已知山是石掛起碧笻條家在黃梅樹門當獨木橋寡交因犬惡黙坐聴蟬調同道何時過心慵不見招

招枯崖悟上人住山

山僧如病鶴意气獨離羣思共孤峯月閒分半榻云井華晨起汲瀑布夜深聞相向無言說窓間艸木欣

和胡竹莊韻

脫落皮毛盡而今腸亦無泣非緣楚玉聲不葉齊竽舉目雲天迥論心水月孤只應飲美酒跳入費公壺

次淸老弟韻

恐負東風約淸唫野步遲淡煙楊栁外防雨海棠時逺寄千杯緑多情兩鬢絲閒愁須遣盡蜂蝶不堪覊

趙委順寄詩山中因次韻

欲言誰與共冉冉日還斜繞郭多春樹隔江生暮霞滿堤吹栁絮一舸泛桃花惟愛鯿魚美垂緡傍古槎

題梅窓嘯月圖

梅花紙帳夣耿耿欲宵殘何處幽人嘯一窓明月寒素光流肺腑淸響動巖巒擁膝無言語歸來意自歡

贈隠者

自是山林僻何心與世疏土鐺三合米竹牖半牀書月樹迷歸鶴沙泉數過魚無人覓巢許不必更深居

挽呂祕書

玉階空憶去破屋古梅旁猶訝黯言直不磨遷史良葵心猶白髮槐夣落黃粱最後龍門客恩深涕泗滂

悼亡

百嵗期偕老半生塵夣訛方諧委畚事忍作皷盆歌野水悲蘋藻秋風泣薜蘿靑燈課子誦此意念君多

小兒生日

今年二十八細憶始生時漸喜山多樹尢憐水滿池相寛吾老大自教爾童兒佛誕明朝是然香共展眉

贈日者王談天

問天天不言君更欲談天只且話明日豈須窮百年已靈機石事猶夣蟻柯邊爲扣希夷老如何尙愛眠阿助守嵗誦杜工部四十明朝是之句請足成

四十明朝是瞻天只乞閒自慙身計拙早覺鬢毛斑守嵗從兒喜攙春借酒顏盍簪喧馬意淸夣五雲間

送枯崖悟上人省覲三山

徧踏長松影行吟入畵屏秋江一葉渡落日數峯靑白髮幹新夣黃花制晚齡片雲何日防重約在林扄

卽事

江樓人臥病寂寞更誰憐有子常離抱無家可祝先雕墻笑茅屋滄海幻桑田昨聴東鄰訃浮華亦夣然

約趙委順北山試泉

擬尋靑竹杖同訪白雲龕野茗春深苦山泉雨後甘鳥聲塵夣醒花事午風酣靜趣期心防逢人勿費談

春陰偶成柬枯崖

砌蘚頻侵緑野花相避紅不知昏與晝惟見雨和風有酒爲寒盡無詩非景窮地鑪煨芋火時約老僧同

友人余兄歸小詩寄胡葦航

別去又梅時夷塗豈倦馳能存二頃事寧畏十年遲耐冷心如鐵因吟鬢欲絲猶嫌夜來夣不解說相思

寄胡葦航料院

別來梅正謝愁坐栁成陰救世有何防圗名非本心萬言難復古一語儻醫今已向山中老因風懷所欽

九月九日登山

日月百年寛良辰天不慳秋來常對菊情適便登山戶外無塵鞅籬邊有酒顏當時老彭澤幽事獨相闗

題江心寺詩

聞說東甌勝玆遊心頗降江心浮一寺水靣立雙幢路絕帆當戶潮回月漾窓悠悠懷古思把酒酹漁釭七夕前二日與窺堂莊使君江橫觀水望霓悵然

倚闌人不識懷古尙心驚坐想彌漫意臥聞鞺鞳聲浪翻京口寺潮打石頭城莫說南柯事相寛老大情

溪堂春日卽事

抵是此溪山須將舊眼看鷗飛緑不染鳥沒翠如攢雨過巖巒淨潮來天地寛莫浮茅屋去犬吠拍欄幹

八月十三夜道士湖泛月

萬事廓悠悠因貧得縱遊天慳一樣月人有幾中秋短笛芙蓉浦芳尊杜若洲淸狂欠拘束誰恕道家流

寒山暮景

靑山寒似削黃葉掃仍飛落日行人急癡風過翼稀老雞尋舊杙野犬吠緇衣獨倚枯藤立柴門牧歸三疊泉廬山簡寂觀十五里一名擷泉

此豈凡間物神人疑屬饜踏翻雲母碓放出水精簾娥女愁遺佩冰虯或弄髯鮫綃一百丈織出浪紋纎

題純陽洞

路入松蘿去閒眠石頂云半宵忽聞虎六月不飛蚊煙郭多年畫晴疇破衲紋世無俱絕粒持鉢不如耘

重陽

黃花渾似舊白髮忽驚新爭說參軍防誰憐處士巾折腰寧不辱有酒未爲貧絕愛南山色相看意轉眞

題海雲樓下一碧萬頃亭

倚闌心目淨萬頃一磨銅欲畫畫不得托言言更窮陰晴山逺近日夜水西東此意知誰防鷗邊獨釣翁

心泉

來尋萬古意聊結此生緣久視都無物中間只見天靈根何處覓露液曉初鮮白髮今如此捫松憶少年

石潭觀魚

拂石搘頤久閒心寂似初不知渾是水寧覺我非魚欲數猶疑幻相看若在虛星星雙鬢影何事入方諸

題金粟洞

天風吹絕頂小立客思豪遙海望無際眾風疑避髙龍畱神骨去犀斂夜光韜惟愛瑤池水尋云學種桃

種麥

荒林僻左地時已及來牟頗學鴉種麥可憐人代牛莫言耒耜苦且願甲兵休來嵗如旋磨機輪向瀑流委順趙君見遺千里小景鵶鵲圗有詩將之用韻爲謝

朝拂扶桑影暮尋明月枝羣飛心共逺三匝意猶遲相向無聲裏應思落筆時寸程千里闊惟可與君知

送淸老弟歸荊湖幕

驅車出閩嶠防宦歷江湖沙塞馬蹄疾水天鴻影孤楚天時臥鼓蜀道日飛芻萬里戎旃客何當表丈夫

聞蟋蟀有感

煎煎促誰織機杼咽空林何處露藂下入人秋思深淸燈一綫淚孤枕百年心此意知誰防悠然太古音

挽仁山楊先生

滴盡艱難淚肝腸鐵似頑忍教師道絕還向我翁澘命也吾何憾天乎識固慳平生修潔意千載此西山

欽定四庫全書

心泉學詩稿卷五

宋蒲壽宬撰七言律詩

用翁雪舟送春韻三首

錦衣年少不知愁風雨無端惱客遊萬防殘紅空過眼一畨新緑又從頭夕陽細艸堪橫笛野渡垂楊可系舟三百六旬渾是醉餞春何用苦綢繆

隙駒如箭未堪憐晴雨悲歡付自然九十春光能幾日一畨花信又明年殘紅數防心終在垂栁千絲意許妍說與遊人莫惆悵綠陰幽艸一般天

底事黃鸝喚不休出門欣見綠陰稠殘花滿地無人掃芳艸連天起客愁淚落田間聞牧笛醉歸江上問漁舟杜鵑也合催春去何處而今孟浪遊

送擇齋先生徐大監赴建倉

帝命元臣選外臺南州聲望久崔嵬倉箱早辦九年集原隰欣迎四牡來父老此時方見日吏饕平晝忽驚雷錦衣翠節鄕邦重耿耿文星照上臺

用老竹與子晦韻

冰淸玉潔好風襟老屋淒涼興味深身世已非塵外迹語言猶是竹邊音且陪此日鶯花樂休憶當年燈火心白髮相看能幾許樽前須要惜光陰

和楊蕓齋送枯崕住興福韻

一夜春光到竹門東風拂拂動閒雲鉗錘粗了人間債缾錫蹔拋林下羣煙塔忽驚當戶立霜鐘猶記舊山聞髙談亹亹天花落老衲廊頭意自欣

寄石隠老嶼上人

已約巖頭同數宿如何消息竟茫然抱琴有意彈明月采藥無心到絕巓不過虎溪安得笑偶逢醉石便欹眠山林此樂而今少一日相從是宿緣

和倪梅村

偶擕琴冊傍林泉坐對梅花記往年鴻燕何心成巧避防蚿無語自相憐才唫瘦影黃昬月又見殘紅細雨天擬把楚騷重載酒掀髯抵掌話前緣

再用韻和葦航

長江不直一杯寛自笑狂生筆力慳有酒何須誇戱馬繞籬豈必彊登山世無劉表誰知已人說淵明我厚顏風雨滿城都過了多簪黃菊出松闗

與小兒助子遊江橫作

葺荷偶憶湘累句築屋還尋杜若汀孤樹每畱殘日白片防徐度逺山靑海鷗知我斷機慮漁父與誰分醉醒何處扁舟橫短笛月明風裊不堪聽

江橫暮景

獨倚闌干對落霞垂楊古渡欲棲鴉漁翁何處煙藏浦白鷺成羣月浸沙淚落西風叫黃鵠酒闌深夜聽琵琶誰人得似鴟夷子一葉浮雲總是家

再題江橫

一榻虛明懷抱幽水天無際望悠悠潮來不覺沙洲沒浪打只疑茅屋浮何處漁人橫短笛有時婦泣孤舟忘機何必曽相狎說與江邊羣白鷗

遊鼓山題天風海濤亭

翛翛白髮倚欄漧笑仰髙峯巾袂仙但見煙霞相逺近不知宇宙有中邊宦途人在非凡境客裏身遊極樂天自嘆情懷今潦倒重來未識是何年

送使君趙寺丞泰先生

別郡安知寄此州攀轅合借我公畱求仁而得又何怨蔽美豈其爲好修花逕怕風宜落絮秧田足雨恐妨牟春歸誰識春心苦才說思春欲白頭

寄何我軒

十年不見此髯翁笑我而今鬢亦蓬幾度因詩親水部一廻看劍泣山公無心塵世云移岫極目仙壺浪拍空痛飲劇談非是夣寸丹長與荔枝紅

閒坐海觀興致悠然是時月白如晝

一笑靈龜尾曵塗扁舟聊復寄菇蒲潮生潮落帆來去云捲云舒山有無風定若教胥怒息月明空憶蠡遊孤漁翁不識人間事白髮靑蓑酒滿壺

嶺後山莊

感慨重來嵗月深手栽松栢巳成林萬山自此無南北一水長流不古今先訓丁寧猶在耳老吾寂寞自沾襟君恩已遂祈閒請莘野歸耕是本心

回謁藍主簿道傍見梅偶成

誰家一樹銕斜欹的皪疏花出短籬黃葉久隨風捲地幽姿當與雪同時白頭朔漠窮蘇武瘦骨西山餓伯夷三嗅淸芬一杯水徘徊無語笑掀眉

題深省庵

結艸爲庵寄一枝鐘魚聊復事淸防野蔬入供無人識古柏爲香有佛知頻去飲泉非爲渴偶來坐石忽忘饑常談且接頭陀伴欲說上乘空費辭

依韻寄呈林城山

鄰蛩深夜語幽幽猶此塵埃一敝裘甘菊已荒歸栗裏蒲萄堪醉勝涼州知心海上千年鶴極目雲間五色樓白髮正殷松栢念不因泉石老斯丘

卽席用委順聽甘師琴韻

獨抱琴聲感嵗年捜趣外欲無弦廣陵寂寂嵇生去秋木幽幽鳴犢賢一防山泉巖竇雨數聲瑤佩泬寥天音徽千載何人防願和薫風殿閣前

與興福老枯崖乘月觀濤

無心攜起碧笻條偶爾來從漁父招山色多情似吳越濤聲牽夣到金焦魚龍一任風雲便鷗鷺不知天海遙共倚欄幹秋月白豈期眞樂在今宵

西巖【有蜂巢鶴柵】

石路層層碧蘚花矮窓低戶足煙霞愁聞獨鶴悲寒角靜閱羣蜂湊晚衙野菜旋挑奚待糝石泉新汲自煎茶鑪燻銷盡拋書卷閒倚防干看日斜

贈洪都髙士蕭野鶴【亦號野田】

自從華表去蹁蹮縠頂丹深不計年萬里孤光中夜月一聲淸唳九重天偶然夣覺思遼海不是饑驅向野田赤壁秋髙風露下無心曽喚老坡仙

贈吳仰云

云巾羽扇得眞如不用羞慙非故吾入手千般休說巧轉頭一著不爲愚塵中羈絆無還有物外逍遙有若無我若忘機曽悟此煙波鷗鷺是吾徒

嵗旦勉田鄰

嵗律從新泰道亨出門欣見麥靑靑已無闗外石壕吏遙望城頭紫气星往事莫追由世數寛恩頻下爲生靈而今頗覺農爲重說與村村父老聽

端午

鬢符腰艾去紛紛荷葉荷花匝水濵思逺樓前𨿽有曲若邪溪畔豈無人莫將楚恨悲兒女聊把騷章托鬼神濁酒滿壺漁父笑江邊鷗鷺正相親

山園芍藥忽有花喜而賦

披艸籬根問舊花一畨春事又萌芽非因老態逢時感祗怨昏瞳作霧遮何處而今尋爛熳不圗於此見英華翻堦自合流芳詠可惜飄零野客家

夣故人郭推官元用詩以奠之

雞絮才陳淚已傾故人旌旐尙禪扄塵中愧我頭空白夣裏逢君眼更靑束髮論交眞意气傷心無語負幽防求銘敢後朋儕事況復原頭有鶺鴒

夜聞鄰笛

幽夣初回漏未央起聞鄰笛倍淒涼不知何處石崖裂忽送一聲江水長短棹淸風懷赤壁斷垣斜月隠山陽猶疑吹到梅花落不見梅花空攪腸

風雨終夜獨坐不寐

風雨瀟瀟到夜終夜寒一室坐虛空何當樂與二三子免使淒其六一翁老大自甘爲老大窮通休苦較窮通此心不作窺園想流水落花春夣中

田園秋興

艸屋柴門風露涼寒瓜收蔓力鋤荒新栽莙薘恰逢雨欲剪芹藍猶待霜牧防歸來煨芋熟田翁相就潑醅香裏胥偶報徴苖急自辟閒畦早築場

郊行有感

雞犬不鳴何處村頽檐破壁問誰門蓬蒿滿地田園在瓦礫如山井臼存靑艸髑髏疑是夢白頭老父泣無言諮諏鄰舊多爲鬼倚杖徘徊堪斷魂

近重陽作

滿城風雨近重陽梧竹蕭蕭欲斷腸敢望白衣來送酒擬將黃菊去爲糧系茰安得山堪避落帽豈無人在旁千載風流心獨防飲泉亦足慰淒涼

賦枸杞

神艸如蓬世不知壁間墻角自離離辛盤空芼仙人杖藥斧惟尋地骨皮千嵗未逢朱孺子四時堪供陸天隨霜晨忽訝春櫻熟閒摘殷紅繞斷籬

畵船

世路羊腸姑已之扁舟我欲問冰夷祗因吏部酷好酒豈是雞林要售詩萬事不如潮有信寸心惟賴月相知斜風細雨休歸去此政老翁沈醉時

遊武夷九曲

紫縵紅裀事有根緑函金鎖蛻猶存無緣得到千巖頂試問而今幾代孫漢祀昔曽陳玉脯晉人方始識桃源不因大隠屏中老未易抽簪扣洞門

欽定四庫全書

心泉學詩稿卷六

宋蒲壽宬撰五言絕句

寄石隠

閉門十日雨破屋砌生苔此意何人防抱琴來不來

題葉寄楊蕓夫

吟得秋風老敲意轉深憑將林下事爲寄與知音

心泉二首

涓涓萬古意湛湛一塵無明月來窺鏡宵寒露滴珠驟來驚辟易久視益虛無咫尺星堪摘波揺又走珠

菊泉詩

防泉得古髓種菊防秋潭願與村中人一瓢共淸甘

聞泉

山椒一雨過石罅百泉鳴應接都不暇更兼秋月明

澗亭麈尾泉

泉揮玉麈尾岫擁翠云裘盡日看不足倚防生古愁

江橫信筆

潮汐有贏縮江橫無古今魚龍任掀舞孤月在天心

書滴翠巖壁

蘿衣濕寒翠苔錦上嶙峋一榻千峯裏因詩憶古人

書香鑪瀑布圖後

飛流三百丈日射碧琉璃一气何終極淋漓自不知

靑霞西亭

長松被薜荔怪石生煙霞檐牙木杪見上有山人家

滄浪亭

曉色桃蒸霞春陰栁垂霧爲問橋下船防流到何處

心泉

冷冷一澗泉炯炯千樹雪嵗寒鐵石心山中玩芳潔

讀可翁閒坐偈

夜久風浪息驪龍弄頷珠水怪不敢動明月滿江湖

白須詩

月照當襟雪終剪施摩詰我作白須行而得飬生術

題石

巖石多意气松樹畱髙齡倚仗雲濤天風吹泠泠

怡云

把作一片畫晴陰渾不同不知誰是畫佇立意無窮

寒食有感

杏粥因懷舊楡羮豈爲春慿將禁火事說與乞墦人

郊意

淸晨起搔頭荷鋤出門去露濕野艸花香來不知處

題畫竹扇寄友

明月二千里淸風一萬竿相思寫不得寫出夢來看

春日聞禽戱題寓廨

隔墻聽幽哢入坐春融融午夢恬不成始知身在籠

棹歌

鼔枻歸去來蓑風鳴策策明月傾我壺滄浪天一碧

牧童歌十首

荷笠小蒼頭犢裩乘水牛揚鞭自叱吒度隴復慿溝軟坡便佇犢涼防聚羣髫一竪忽然起恐牛殘荳苖隔溪騎度水浮去似鴟夷莫話五湖事且防牛背兒倦來牛背臥一覺度前岡牛飽兒呼餒歸來煨芋香前山飛暮雨牛上展靑蓑回首牛呼犢哀音兒唱歌斜陽歸處險路熟了無疑結艸爲衣著圏葭作竹吹野花簮短笠露濕蔓靑靑莫笑兒童小人間河鼔星老翁分社酒匕箸小孩提黃犢今堪駕明年學把犂生來在田野少小學耕鋤敢望多名譽隨人角掛書芳郊望無際逐艸任西東世上千塲夢人間一笛風

七言絕句

山中秋曉

命策空山風露冷野花無數不知名林叢深處無人問時吐秋芬一樣淸

書隠者壁

鵑啼花落春已非秧老蠶眠雨初霽牛衣夢覺山日髙風前猶是巢由世

飛泉

蘚壁輕飛霧雨寒一簾淸漱玉珊珊遊鱗莫羨層瀾去鏤雪雕冰滿肺肝

題贈枯崖

玉麈無心試出拈山房春靜燕窺檐相思獨上靑霞頂閒倚欄幹望塔尖

贈老溪孚上人

玉澗雙盤略彴過對人捫虱坐雞窠煮茶與客早歸去落日前山路更多

石室閒坐憶東坡漁舟一葉江吞天句成一絕

漁舟一葉江吞天誦翁此句心茫然不知何處有此景而今忽墮吾眼前

錫老弟山居

君住南山我北山隔溪斜照見炊煙相尋懶趂溪邊路村酒時沽上釣船

閨意

聘得深村玉雪姿力勝杵臼案齊眉笑他老大専房寵猶把房幃比舊時

酒量減

少年一日防鴟夷瓦甓而今力不支莫笑杯中酒量減至和全在半醺時

題武夷

九曲諸峯向背殊丹靑𨿽巧不能模堂堂標致髙如許靈迹何須問有無

重逰武夷偶成櫂歌一首

一彎環九曲溪溪深溪淺淨無泥鷺鷥不作窺魚計飛入屏風也似迷

月巖

皎皎應如欲下爲誰長掛此巖前行人莫笑中空洞空洞中間盡是天

靑霞

百尺長松巖下風一輪明月屋西峯夢回細數登山路知在靑霞第防重

玉女峯

玉女攢空擁霧鬟鐵心千古照溪灣願分一滴淸溪水去洗人間脂粉顏

題西山靈峯感應寺

路入靈峯西復西桄榔葉暗古招提山僧更在云深處花落蒼苔幽鳥啼

題純陽洞

道士當年九日山側身西望翠雲間一枝乞倚純陽洞萬仞崔嵬不可攀

次枯崖上人催梅韻

黃葉蕭蕭雨滴階夢魂飛到瀑邊梅遙知楖栗山中老一日花間一百回

百花洲梅

孤根寧不在栽培枝北枝南春一回盡道防魚是佳防不知洲上有花魁

早梅

荷已全凋菊未殘一枝的皪照江幹暖風莫詫攙先意畱取淸芬待嵗寒

瀑上見梅有懷老溪上人

野水橫斜最老枝一生心事雪霜知世人重眼不重鼻只愛花光與補之

雨中見梅然而作

夢繞孤山欲斷魂竹籬茅舍雨紛紛何心更作巡檐事眀月枝頭照淚痕

次韻

絕頂秋髙風露寒倚闌心事到梅間誰知嵗晚相思意欲種梅花滿此山

贈林愚庵墨梅

色空已解花光意香影難隨逋老蹤此叟芒端不著蜜防回曽誤壁間蜂

題蕭照畫山水漁父四軸

裂石防崖如赤壁暗想當年學士蘇巨口細鱗新网得一樽惟有月相娛

輕蓑短棹下滄浪不是尋常黃防郎料應江上靑山色肯博人間白玉堂

火雲収盡天逾闊野艇歸來日未斜秋思滿江禁不得又吹長笛出蘆花

野航偶繋梅花下人在梅花與雪俱直釣情知魚不食一絲終日掛冰壺

又漁父四首

昨日賣魚到城郭暑气千門正炮烙買酒歸來風露涼始信人間漁父樂

釣得魚來日又斜潮廻無路可歸家炙魚當飯且一飽閒防白鷗飛浪花

海光防灔月團圎一顆明珠落玉盤鷗鷺不知何處宿白頭閒坐把魚竿

靑山淡淡水悠悠有客江邊孟浪逰漁父相逢欲借問掉頭吟詠不相酬

七夕

盈盈一水望牽牛欲渡銀河不自由月照纎纎織素手爲君裁出翠云裘

江上聞笛

笛聲何處水茫茫潮落沙寒月照廊嵇呂成塵不可覓滿襟淸淚憶山陽

春曉聞禽

喚回春夢幾聲禽澗艸巖花動此心搔首偶然自失笑不知何處是山林

聞雞

無數窮檐苦夜悠一聲驚散枕邊愁天家合把黃金鑄置向竿頭赦九州

聞蟬

閉息含眞抱葉枯春風將盡蛻寒膚緑槐忽作仙人嘯長曵一聲山日晡

賦竹間禽

晴哢連林春翕翕一片勞心不堪縶竹間勿作麼鳳吟何處飛來羽衣濕

飯牛歌

新秧挿徧水盈疇童穉相呼去飯牛極目平坡煙艸細歌聲何處雨颼颼

水碓【閒過枯崖丈室午困假榻起聞碓聲偶成】

午枕閒隨夢出塵覺來不記是城闉寂無人語惟聞碓恐有穿腰持石人

詠貍

買魚日日與狌貍捕防有心奚待饑但免翻盆與覆碗何須要見血淋漓

詩餘

滿江紅【登樓偶作】

樓倚虛空覺人世不知何處身縹緲半檐星斗一窓風露潮退沙平鳬雁靜夜深月黒魚龍怒把淸樽獨自笑餘生成何事塵埃外談髙趣煙波上題新句這美景良宵且休虛度夢覺宦情甜似蠟老來況味酸如醋念兒曹南北防時歸情朝暮

賀新郎【贈鐵笛】

鐵笛穿花去問長安市上生涯而今何似破防靑衫塵滿面不識何人共語且面壁聽風雨惟我虛中元識破笑人間日月無停杼名與利莫輕許人生窮逹皆天鑄試燈前爲問靈勸君休怒心肯命通元有數何幸知音記取季主也應畱得住百嵗光陰彈指過算伯夷盜跖俱塵土心一寸人千古

漁父詞十三首

萬里長江一釣絲蕭蕭蓬鬢任風吹微雨過片帆欹靑山濃淡更多奇

江渚春風澹蕩時斜陽芳艸鷓鴣飛蒓菜滑白魚肥浮家泛宅不曾歸

煙浦廻環防百灣無人知此橛頭船風露冷月姢姢雲間一過防飛仙

野防間移石筍江旁人爭防老眉厖鋪月席展風飛來何處白鷗雙

葭荻橫披眾木東浪花如雪晚來風雲母幌水精宮蓮花一葉白頭翁

飄忽狂風一霎間長魚吹浪勢如山牢系防蓼花灣白鷗沙上伴人閒

淸曉朦朧古渡頭煙中人語艣聲柔云五色蜃成樓雞鳴日出似羅浮

搔首推篷曉色新雪花飄瞥大江濱漁父醉不収緡白髭紅頰玉爲人

明月愁人夜未央篷如畫水浪浪何處笛起淒涼梅花噴作一天霜

白首漁郎不解愁長歌箕踞亦風流江上事寄蜉蝣靈均那更恨悠悠

琉璃爲地水精天一葉漁舟浪滿顚風肅肅露姢姢家在蘆花何處邊

江上浪花飛灑天拍堦鞺鞳屋如船月不夜水無邊何處笛聲人未眠

逺入茫茫無盡邊漁舟來往似行天欹枕防不成眠誰識人間太乙仙

又漁父詞二首【書眞祠壁】

白水塘邊白鷺飛龍湫山下鯽魚肥欹雨笠著云衣眞不見又空歸

巖下無心云自飛塘邊足雨水初肥曵尾緑毛衣荷盤無數爾安歸

欸乃詞【贈漁父劉四】

白頭翁白頭翁江海爲田魚作糧相逢秖可喚劉四不受人呼劉四郎

