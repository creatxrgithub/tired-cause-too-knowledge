張大家蘭雪集宋張玉娘

張大家蘭雪集上宋松陽張玉娘若瓊著○古體詩川上女川上女﹐行踽踽。翠鬢濕輕雲﹐冰饑淸溽暑。霞裾瓊佩動春風﹐蘭操蘋心常似縷。卻恨徵途輕薄兒﹐笑隔山花間妾期。妾情淸澈川中水﹐朝暮風波無攺時。古別離把酒上河梁﹐送君灞陵道。去去不復返﹐古道生秋艸。迢遞山河長﹐縹緲音書杳﹐愁結雨冥冥﹐情深天浩浩。人雲松菊荒﹐不言桃李好。澹泊羅衣裳﹐容顏萎枯槁。不見鏡中人﹐愁向鏡中老。結襪子閨中女兒蘭蕙性﹐寒冰淸澈秋霜﹝狄本作露﹞瑩。感君恩重不勝情﹐容光自抱悲明鏡。拜新月二章拜新月﹐拜月顧月圓。新月有圓時﹐人別何時見。拜新月﹐拜月下庭除。欲祝心間事﹐未語先慘淒。白雪曲簾白明窗雪﹐風急寒威冽。欲起理冰弦﹐如疑指尖折。霜幃眠不穩﹐愁重腸千結。閒看臘梅梢﹐埋沒淸塵絕。搗衣曲入夜坫聲滿四隣﹐一天霜月秋﹝元詩選作楚﹞雲輕。自憐歲歲衣裁就﹐欲寄無因到遠人。明月引明月度天飛﹐團團散淸暉。中有後羿妻。竊藥化蟾蜍。碧海心如夢﹐澹澹生寒虛。關山一夜愁多少﹐照影令人添慘淒。雙燕離白楊花發春正美﹐黃鵠簾垂低。燕子雙去復雙來﹐將鶵成舊壘。秋風忽夜起﹐相呼度江水。風髙江浪危﹐拆散東西飛。紅徑紫陌芳情斷﹐朱戶瓊窗旋夢違。憔悴衛佳人﹐年年愁獨歸。采蓮曲女兒采蓮拽畫船﹐船拽水動波搖天。春風笑隔荷花面﹐面對荷花更可憐。楚調曲○班婕妤﹝和王摩詰韻二章﹞一自憐捐棄﹐香迹玉階疎。聞道西宮路﹐近亦絕鸞輿。翠箔玉蟾窺﹐天街仙籟絕。抱恨坐夜長﹐銀釭半明滅。凱歌樂辭﹝狄本乃四章二字﹞○塞下曲﹝橫吹曲辭﹞寒入關楡霜滿天﹐鐵衣馬上枕戈眠。愁生畫角鄕心破﹐月度深閨舊夢牽。愁絕驚聞邊騎報﹐匈奴已牧隴西還。○塞上曲﹝橫吹曲辭﹞爲國勞戎事﹐迢迢出玉關。虎帳春風遠﹐凱甲淸霜寒。落雁行銀箭﹐開弓響鐵環。三更豪鼓角﹐頻催鄕夢殘。勒兵嚴鐵騎﹐破鹵燕然山。宵傳前路捷﹐遊馬斬樓蘭。歸書語孀婦﹐一宵私暱難。○從軍行二十遴驍勇﹐從軍事北荒。流星飛玉彈﹐寶劍落秋霜。書角吹楊柳﹐金山險馬當。長驅空朔漠﹐馳捷報明王。○幽州胡馬客幽州胡馬客﹐蓮劍寒鋒淸。笑看華海靜﹐怒振河山傾。金鞍試風雪﹐千里一宵徵。韔底揪羽箭﹐彎弓新月明。仰天墜雕鵠﹐回首貫長鯨。慷慨激忠烈﹐許國一身輕。願系匈奴頸﹐狼煙夜不驚。○以上凱歌樂府﹐俱閒中效而不成者。丈夫則以忠勇自期﹐媍人則以貞潔自許﹐妾深有意焉。山之髙三章山之髙﹐月出小。月之小﹐何皎皎。我有所思在遠道﹐一日不見兮我心悄悄。采苦采苦﹐於山之南。忡忡憂心﹐其何以堪。汝心金石堅﹐我操冰雪潔。擬結百歲盟﹐忽成一朝別。朝雲暮雨心去來﹐千里相思共明月。王將軍墓○宋王將軍名遠宜﹐松陽人。宋亡﹐與元兵戰於望松嶺﹐死之﹐遂葬於此。嶺上松如旗﹐扶疎鐵石姿。下有烈士魂﹐上有靑菟絲。烈士節不攺﹐靑松色愈滋。欲識﹝一本作試﹞烈士心﹐請看靑松枝。鳴雁二章鳴雁徵徵﹐白露旣零。猗嗟淸兮﹐懷淸春冰。鳴雁嗥嗥﹐涼風飄颻。猗嗟孌﹝一本作寒﹞兮﹐懷彼春宵﹝狄本作聲斷中宵﹞。歌行○瑤琴怨涼蟾吹浪羅衫濕﹐貪看無眠冬﹝久﹞延立。欲將髙調寄瑤琴﹐一聲弦斷霜風急。鳳膠難煮令人傷﹐茫然背向西窗泣。寒機欲把相思織﹐織又不成心愈戚。掩詠含羞下階看﹐仰見牛女隔河漢。天河𨿽隔牛女情﹐一年一度能相見。獨此弦斷無續期﹐梧桐葉上不勝悲。抱琴曉對菱花鏡﹐重恨風從手上吹。○秋江辭煙迷浦口人迹稀﹐老松瘦竹橫斜暉。舟人鱠切蒓羹美﹐竹葉香淸蟹正肥。醉眠篷底呼不醒﹐一任春風吹鬢影。起來霜月白滿天﹐淅瀝蒹葭涼夜靜。○春曉謠到枕一聲鶯﹐曉窗生虛白。煙柳影參差﹐薔薇紅半拆。乘風雙蛺蝶﹐欲入珠簾隔。獨向花下吟﹐翠筱剌羅襟。徘徊吟不就﹐婢子整瑤琴。撫弦不堪彈﹐調別無好音。一弦腸一斷﹐斷盡幾回心。○牧童謠朝驅牛﹐出竹扉﹐平野春深艸正肥。暮驅牛﹐下短陂﹐谷口煙斜山雨微。飽采黃精歸不飯﹐倒騎黃犢笛橫吹。○五言絕句幽居四景○山色遠山翠木﹝不﹞減﹐滿庭搖空靑。坐對太古色﹐終日有餘情。○水光渺渺涵秋色﹐澄澄生曉煙。四山潦初歇﹐寒玉一溪完。○窗月山月流素輝﹐小窗絕囂響。四壁寂無聲﹐合座生靈爽。○蛩音落木舊山寺﹐霜淸葉掃風。已無雞犬聲﹐虛殿鳴秋蛩。龍鱗石﹝在西屏山﹞古石橫靑壁﹐蒼蛟松下蟠。日斜山气濕﹐瘦甲動餘寒。梅花瀟灑石池邊﹐淸標出自然。東風零亂後﹐蛻甲玉蜿蜒。題書小景山合云初盡﹐溪陰下夕陽。貪看無限好﹐柳底坐秋光。竹亭納涼獨坐幽篁陰﹐停繡更鳴琴。葉齊林影密﹐惟有淸風心。西樓晚眺向晚登髙樓﹐簾閒樓上頭。白煙凝野水﹐望斷使人愁。哭沈生中路憐長別﹐無因復見聞。願將今日意﹐化作陽臺云。夜鷺白鷺宿秋陂﹐夜寒如墮雪。久立不飛去﹐月明霜气冽。閒坐口謠獨坐看花枝﹐無言雙淚垂。癡婢不知意﹐問我心恨誰。秋夜長秋風生夜涼﹐風涼秋夜長。貪看山月白﹐淸露溫衣裳。聽琴﹝一本作聽彈琴﹞竹外結枯桐﹐瑯瑯生松風。聽來還自惜﹐坐對獨花紅。華淸宮柳暗春風遠﹐花飛香夢殘。夜深明月度﹐寂寞玉雕闌。長信宮珠箔疎流月﹐螢歸定繡裳。宮西燈火合﹐歌吹起昭陽。○六言詩春曉夜雨連階碧艸﹐東風滿院飛花。湘竹簾凝曉色﹐石楠樹散棲鴉。春殘簾外落花萬點﹐枝頭啼鳥一聲。喚轉枕邊春夢﹐倚闌終日凝情。幽居漫賦細雨吹涼入戶﹐閒花扶影移階。愁人紫燕相語﹐古道淸風去來。詠楊柳裊裊斜籠寒雨﹐年年縈亂愁腸。相對不堪憔悴﹐畫眉羞鬭纖長。閒謠蘭徑香燻幽佩﹐竹風涼度疎簾。情長錦瑟弦斷﹐繡倦金緘倒拈。○七言絕句春思玉勒雕鞍燕北春﹐閒愁空自惜芳塵。楊花入戶還飛去﹐應笑虛幃翠被新。晝寢南窗無事倦春妍﹐繡罷沈香火底眠。淸夢卻同飛絮杳﹐悞隨雙蝶度秋千。端午曉糝蒲玉泛瓊漿﹐臂結紅絲暗自傷。莫漫相逢宜楚節﹐獨憐淸夢隔瀟湘。秋思秋入銀牀老井梧﹐能言鸚鵡日相呼。蘭閨半月閒鍼綫﹐學得崔徽一鏡圖。春曉和徐氏潤然作夢回隔竹漏聲殘﹐春起移燈看牡丹。無力東風暗吹燭﹐獨披淸露倚雕闌。香閨十詠○桃花扇濃花妝點一枝春﹐影拂瀟湘月半輪。歌徹霓裳風力軟﹐釵橫鬢亂曉寒新。○鮫綃帨半幅生綃雪色寒﹐鮫人相贈比瑯玕。華淸浴罷恩波媚﹐南浦傷時涙雨斑。○鵲尾鑪漢宮早送瑤池信﹐荀令堂前夜气浮。憑仗花間拜新月﹐重添新篆炷春愁。○扶玉椅繡罷南窗睡思催﹐花生銀海玉山頹。東風斜倚嬌無力﹐夢入湘江隔楚臺。○淩波襪天孫夜半剪云羅﹐翠幄春分巧思多。一束金蓮微印月﹐香塵不動步淩波。○梅花枕玉膚冰骨獨英英﹐繡向珊瑚照睡屏。疑有暗香生紙帳﹐羅浮夢斷曉魂驚。○紫香囊珍重天孫剪紫霞﹐沈香羞認舊繁華。紉蘭獨抱靈均操﹐不帶春風兒女花。○玉壓衾匠出昆山一片珍﹐白虹气爽晚涼新。鴛鴦不作湘波夢﹐幽獨還嫌錦繡裀。○靑鸞鏡云奩初展曉光寒﹐幽思重重獨舞鸞。自是傷秋憐瘦影﹐不慚彩筆寫春山。○鳳頭釵金蹙釵頭雙鳳凰﹐曉來巧拂鬢雲光。自憐不帶蕭郎思﹐獨對菱花學淡妝。題畫○伯牙山家茆屋隔寒林﹐獨抱枯桐覓舊吟。門掩無人飛蛺蝶﹐白雲垂地結晴陰。○蔡確楚水吳山作勝遊﹐竹狀石枕寫離愁。晚煙何處吹漁笛﹐獨憶琵琶怨碧秋。○蘇子天白山髙月滿川﹐蘆花風漾木蘭船。倚﹝狄本作依﹞舷一曲鳴鳴調﹐驚起潛蛟夜不眠。○子猷日暮天寒白雪頻﹐扁舟夜半未歸人。想因不盡山陰興﹐畱向丹靑入夢淸。漁舟秋水秋空一樣明﹐柳陰不繋小舟輕。玉堂金馬非吾夢﹐月色蘆花同醉醒。海棠宿鳥幽禽底事倦春芳﹐相與棲遲宿野棠。風攬一枝香夢醒﹐四天煙景夜茫茫。詠史○謝東山風捲胡沙動地塵﹐薔薇深洞藹餘春。棋終偶折登山屐﹐方信風流社稷臣。○綠珠珠易佳人勝阿嬌﹐香塵微步獨憐腰。危樓花落繁華盡﹐總付春風舞柳條。○蒨桃愛賞佳人白雪辭﹐云綾一束費春機。翻然席上呈詩句﹐羞殺歌喉與舞衣。○黨奴江雪寒連酒思豪﹐歌傳錦帳醉烹羔。爭如取水陶承旨﹐茗椀淸新興味髙。○伏生楚炬秦坑六籍埃﹐芳心爭忍不同灰。若非斯道終難墮﹐雪鬢應消異世才。○馬融堂下靑衿日就文﹐帳中絲竹遏行雲。豈應魯壁遺經日﹐雅奏洋洋滿耳聞。○樂羊自剪冰絲譬遠歸﹐學成何異此成衣。妾身不是輕恩愛﹐只恐蘇郎戒下機。○賈浪仙乘驢迢遞走紅塵﹐十二街中艸色春。不是眼空京兆尹﹐敲推原已入詩神。○陳圖南避名髙臥白雲深﹐扶醉騎驢下碧岑。一笑披袍驚墮處﹐遁時知有濟時心。○孟浩然風剪銀潢雪滿天﹐蹇驢騎過灞橋邊。詩愁萬斛應難載﹐非爲馳驅老不便。○林和靖飲盡春觴興轉賒﹐竹陰扶日印窗斜。騎驢踏徧吳山曲﹐處處東風出杏花。暮春偶成艸香雲暖雨初晴﹐對竹敲詩坐小亭。晝永人閒啼鳥靜﹐花飛無語春冥冥。聞笛小樓吹夜笛聲飛﹐暗度梅花入翠幃。曲罷夢回腸欲斷﹐起看秋月色凝衣。無題二首徵雁初聞廢織梭﹐支頤機杼恨偏多。溪頭返影畱斜日﹐湖上行舟蕩芰荷。悶來彈鵲漫停梭﹐竹島花潭思轉多。秋老莫言春度盡﹐若邪獨自惜涼荷。暮春聞鶯膏雨初幹風日晴﹐綠陰深處一聲鶯。喚回午枕傷春夢﹐起向薔薇花下行。

張大家蘭雪集下宋松陽張玉娘若瓊著○五言律詩暮春夜思夜涼春寂寞﹐淑气浸虛堂。花外鐘初轉﹐江南夢更長。野舂鳴澗水﹐山月照羅裳。此景誰相問﹐飛螢入繡牀。○虞伯生讀至末句﹐拍案曰﹕此豈婦人所及。大爲當時所稱。遊春侍兒傳野約﹐趣伴出隣姬。竹外花迎佩﹐溪邊柳笑眉。春隨流水遠﹐日度錦﹝狄本作碧﹞云遲。拾翠人爭問﹐含羞獨有詩。秋夜暮聲雜鳴葉﹐靈籟生郊墟。白霧脆楊柳﹐秋水翻芙蕖。蟾蜍澹簾箔﹐機杼織寒虛。歲度思蘋藻﹐茫然愧鹿車。夏夜園亭納涼南園有涼气﹐移席散餘情。新月隱修竹﹐淸風開小亭。水骨靜香汗﹐霜紈撲亂螢。忽然微雨至﹐爽籟拂簾楹。春睡繡倦南牕下﹐翛然睡思催。紅日過墻去﹐淸風入幕來。幽夢逃莊蝶﹐荒云隔楚臺。覺來香縷在﹐虛室絕塵埃。新夏納涼燻風初轉夏﹐綠樹老春鶯。暗澑穿花入﹐輕﹝元詩選作溪﹞云隔竹生。倚涼攲畫扇﹐拭淚聽秦箏。素襪香塵暗﹐槐陰樹底行。淸晝晝靜春偏遠﹐詩成興轉賒。看山憑畫閣﹐問竹過鄰家。摘翠閒驚鳥﹐燒煙曉煮茶。無端雙蛺蝶﹐遶袖錯尋花。元日曈日破寒天﹐紅光生紫煙。詩情歸艸夢﹐春色染桃箋。眉月添明鏡﹐梅妝靜翠鈿。堂開諸弟集﹐相對笑迎年。○七言律詩詠竹四首○風滿庭修竹動秋風﹐掠地無痕一徑通。影弄綠窗金瑣碎﹐聲歸寶瑟玉玲瓏。流云不礙湘妃佩﹐隔水還疑蔡女桐。曲罷豈知鸞鶴在﹐翠霞飛去玉臺空。○煙數枝瀟灑碧溪寒﹐水气冥冥日欲昏。靑玉案前雙翡翠﹐紫絲帳裏萬瑯玕。湘江舊事迷歸夢﹐陸海春陰無羽翰。晚來獨倚闌干望﹐暝色連天何處村。○雪凍雪霏霏墮九臯﹐竹枝垂地翠旋銷。玉龍戰退飛鱗甲﹐靑鳳翻成白羽毛。歲晚餘寒知勁節﹐夢回佳興訝淸標。隔云誰弄柯亭笛﹐落盡梅花風韻髙。○月幽幽萬籟竹千竿﹐涼夜宜從月裏看。翠節參差邀玉兔﹐金波晃漾浴靑鸞。半檐蒼月催詩思﹐一徑寒輝醒醉魂。吹徹霓裳淸露下﹐嫦娥獨自對芳樽。詠案頭四俊○馬肝硯一貢西支路八千﹐端溪無石玉還堅。龍媒帶雨滴秋月﹐霜兔和云染翠煙。鳳咮山荒幽艸合﹐雀臺春老野花妍。丹砂不用醫繁鬢﹐畱爾蕓窗朂艸玄。○鳳尾筆近來覓得管城子﹐修竹枝頭彩影髙。气挾風雲驅陣勢﹐光搖文彩動旆旄。詩成覽徳三書俊﹐夢入生花五色豪。聖代祗今皆有象﹐晴窗處處鳳凰毛。○錦花箋薛濤詩思饒春色﹐十樣鸞箋五采誇。香染桃英淸入觀﹐影翻藤角眩生花。涓涓錦水涵秋葉﹐苒苒剡波漾晚霞。卻笑回文蘇氏子﹐工夫空自廢韶華。○珠麝墨蘭煤燻透漏星房﹐蒼璧無痕暈漆光。萬杵龍珠﹝原本作頷﹞凝海水﹐十分麝淚泣玄霜。松煙入硯還矜色﹐江雨翻雲別有香。風靜月林秋气逼﹐滿天詩思動淸商。燈夕迎紫姑神淑气回春雪漸融﹐星河天上一宵通。芙蕖萬點交秋月﹐鼓角三更度曉風。燭影暈迷光綽約﹐簾環聲徹佩玲瓏。不妨鳥篆畱仙迹﹐鳳輦殷勤出紫宮。春夜松花香度漏初沈﹐人靜庭空落暗金。一枕嫰風淸曉露﹐半窗涼月弄輕陰。坐移十二闌干曲﹐興入千層積翠深。彈罷云和重問夜﹐薔薇影裏復長吟。晚樓凝思鴛鴦繡罷閣新愁﹐獨抱雲和散畫樓。風竹入弦歸別調﹐湘簾捲月笑銀鉤。行天雁向寒煙沒﹐倚檻人將淸淚流。自是病多松寶釧﹐不因宋玉故悲秋。和謫弟三一三峽曉徵寄回韻鳥道縈紆﹝行﹞入劍門﹐謫居惟汝獨憐恩。鎖天煙黑疑無地﹐隔樹人言知有村。聽雨不生池艸夢﹐看云應斷故鄕魂。平安日問南歸雁﹐三峽淸秋依曉猿。春妝凝思春來常是見花羞﹐終日簾垂懶上鉤。淑气燻人饒舊夢﹐柳條縈帶綰新愁。情歸野艸泥寒雨﹐目斷長江送去舟。笑比南金身自許﹐鏡鸞獨抱下妝樓。新燕憶女弟京娘三月江南綠正肥﹐陰陰深院燕初歸。亂銜飛絮營新壘﹐閒逐花香避繡幃。卻笑秋風紅縷在﹐獨憐舊事玉京非。蘭閨終日流淸﹝狄本作香﹞涙﹐愧爾雙飛拂落暉。海棠月永夜無人玉漏遲﹐團團月上海棠枝。月畱涼露芳塵暗﹐花弄淸暉淑影移。粉黛三千春對鏡﹐銀波萬頃曉凝脂。深閨爲爾牽愁興﹐坐問容光彊賦詩。閨情四首○卜歸南浦蕭條音信稀﹐百勞東去燕西飛。玉釵敲斷燈花冷﹐遊网乘空蟢子非。沈水齋心燃寶鼎﹐金錢纖手卜靈龜。數期細認先天課﹐甲乙爻加歸未歸。○倦繡綠窗春睡起常遲﹐繡罷鴛鴦聽子規。斜倚睡屏閒悵望﹐慵臨鸞鏡獨支頤。工餘彩綫日空永﹐愁伴珊瑚夢已違。細數目前花落盡﹐傷心都付不言時。○沐髮膩滑靑螺寶髻黏﹐金盤香水吸寒蟾。指尖巧弄瑯玕影﹐楚發輕披雲母簾。掠霧暗疑星點點﹐拂波深見玉纖纖。起來亂綰慵雙鳳﹐燻徹沈檀彊自添。○秋千瘦腰春病不成圍﹐閒逐秋千蕩晝衣。香散天風蘭佩墮﹐聲搖環玉彩繩飛。飄颻似跨雙鸞去﹐閒雅宜從月殿歸。無力尙憐扶不起﹐翠蛾獨蹙怨斜暉。○五言排律石橊亭諸父夜酌永漏報髙閣﹐橊亭出夜筵。紫檀燻寶鼎﹐銀燭散靑煙。靈籟生修竹﹐香風入夏弦。露濃羅袖重﹐歌遏酒杯傳。諸婦酣春夢﹐雙蛾失翠鈿。玉山推不倒﹐看月背花眠。詠夏雨頭上云俱黑﹐一片雨浪浪。慘淡隱髙樹﹐霏微迷綠楊。冷冷添澗水﹐點點落危檣。簾捲山流翠﹐郊虛艸自香。靜嫌聲間竹﹐醉愛爽凝觴。殿閣羅閒扇﹐池亭送嫩涼。荷珠圓復碎﹐蘭芷脆還芳。拂埃亂天際﹐度云喧艸堂。乘空曳輕練﹐向晚洗炎光。幽徑荒苔滑﹐短檐飛鳥忙。湛湛翻萍影﹐溶溶浸柳塘。無心畱石洞﹐有夢惱襄王。暝色欺明月﹐髙颷透薄裳。入更生閒寂﹐欹坐訝淸商。潤气淸湘簟﹐徘徊怯繡牀。○七言排律遊春護檻花濃夢欲欹﹐五更淸露鎖寒扉。明朝恐負尋芳約﹐拂曉平瞻霽影依。貼翠自憐羞舞鏡﹐送春無柰聽啼規。金蓮破蘚畱芳迹﹐梨萼翻風作雪飛。沙上晴鳧窺淺渚﹐松邊黃蝶繞疎離。催吟片雨雲俱黑﹐狂絮欺人故點衣。心事肯隨流水盡﹐新愁不與酒尊宜。靑梅已結梢頭實﹐驛使難傳隴外枝。笑折野花輕插鬢﹐卻嫌溪柳妬修眉。因過竹院參禪意﹐覓得雲林舊日詩。聽徹遊郎歌古調﹐停看漁父下苔磯。紫山迢遞行應好﹐蒼磴縈回出每遲。羅袖翩翩香气滿﹐綠陰冉冉鳥聲微。等閒無限傷春思﹐芳艸天涯腸斷詩。○詞法曲獻仙音○夏夜天捲殘云﹐漏傳髙閣﹐數點螢流花徑。立盡屏山無語﹐新竹髙槐﹐亂篩淸影。看畫扇﹐羅衫上﹐光凝月華冷。夜初永。問蕭娘﹑近來憔悴﹐思往事﹑對景頓成追省。低轉玉繩飛﹐澹金波﹑銀漢猶耿。簟展湘紋﹐向珊瑚﹑不覺淸倦。任釵橫鬢亂﹐慵自起來偸整。蘇幕遮○春曉月光微﹐簾影曉。庭院深沈﹐寶鼎餘香裊。濃睡不堪聞語鳥。情逐梨云﹐夢入靑春杳。海棠陰﹐楊柳杪。疎雨寒煙﹐似我愁多少。誰唱竹枝聲繚繞。��臨風﹐自訴東風早。玉蝴蝶○離情極目天空樹遠﹐春山蹙損﹐倚徧雕闌。翠竹參差聲戛﹐環佩珊珊。雪肌香﹑荊山玉瑩﹐蟬鬢亂﹑巫峽云寒。拭啼痕。鏡光羞照﹐孤負靑鸞。此時星前月下﹐閒將淸冷﹐細自溫存。薊燕秋勁﹐玉郎應未整歸鞍。數新鴻﹑欲傳佳信﹐閣兔毫﹑難寫悲酸。到黃昏。敗荷疎雨﹐又幾度銷魂。玉樓春○春暮憑樓試看春何處。簾捲空靑澹煙雨。竹將翠影畫屏紗﹐風約亂紅依繡戶。小鶯弄柳翻金縷。紫燕定巢銜舞絮。欲憑新句破新愁﹐笑問落花花不語。玉女搖仙佩○秋情霜天破夜﹐一陣寒風﹐亂淅入簾穿戶。醉覺珊瑚﹐夢回湘浦﹐隔水曉鐘聲度。不作髙唐賦。笑巫山神女﹐行雲朝暮。細思算﹑從前舊事﹐總爲無情﹐頓相辜負。正多病多愁﹐又聽山城﹐戍笳悲訴。彊起推殘繡褥﹐獨對菱花﹐瘦減精神三楚。爲甚月樓﹐歌亭花院﹐酒債詩懷輕阻。待伊趨前路。爭如我雙駕﹐香車歸去。任春融﹑翠閣畫堂﹐香靄席前﹐爲我翻新句。依然京兆成眉嫵。賣花聲○冬景衾重夜寒凝。幽夢初醒。玉盤香水徹淸冰。起向妝臺看曉鏡﹐瘦蹙梅英。門外六花零。香袂稜稜。等閒斜倚舊圍屏。冷浸寶奩脂粉懶﹐無限淒淸。念奴嬌○中秋月次姚孝寧韻冰輪駕海﹐破寒煙﹑萬點蒼山凝綠。淸逼嫦娥秋殿靜﹐桂樹香飄金粟。萬頃琉璃﹐一天素練﹐光徹飛瓊屋。楚云無迹﹐蕭蕭夢斷銀竹。都勝三五尋常夜﹐髙河新瀉下﹐雪波霜瀑。臂冷香銷成獨坐﹐顧影�愁千斛。燕子樓空﹐鳳簫人遠﹐幽恨悲黃鵠。夜闌漏盡﹐梅花聲動湘玉。水調歌頭○次東坡韻素女煉雲液﹐萬籟靜秋天。瓊樓無限佳景﹐都道勝前年。桂殿風微香度﹐羅襪銀牀立盡﹐冷浸一鉤寒。雪浪翻銀屋﹐身在玉壺間。玉關愁﹐金屋怨﹐不成眠。粉郎一去﹐幾見明月缺還圓。安得雲鬟香臂﹐飛入瑤臺銀闕﹐兔鶴共淸全。竊取長生藥﹐人月兩嬋娟。蕙蘭芳引○秋思星轉曉天﹐戍樓聽﹑單於吹徹。擁翠被香殘﹐霜杵尙喧落月。楚江夢斷﹐但帳底﹑暗流淸血。看臂銷金釧﹐一寸眉交千結。雨阻銀屏﹐風傳錦字﹐怎生休歇。未應輕散﹐磨寶簪將折。玉京縹緲﹐雁魚耗絕。愁未休﹑窗外又敲黃葉。如夢令○戲和李易安門外車馳馬驟。繡閣猶醺春酒。頓覺翠衾寒﹐人在枕邊如舊。知否﹐知否﹐何事黃花俱瘦。憶秦娥○詠雪天幕幕。彤雲黯澹寒威作。寒威作。瓊瑤碎剪﹐乘風飄泊。佳人應自嫌輕薄。亂將素影投簾幙。投簾幙。不禁淸冷﹐向誰言著。南鄕子○淸晝疎雨動輕寒。金鴨無心爇麝蘭。深院深深人不到﹐憑闌。盡日花枝獨自看。消睡報雙鬟。茗鼎香分小鳳團。雪浪不須除酒病﹐珊珊。愁繞春叢淚未幹。浣溪沙○秋夜玉影無塵雁影來。繞庭荒砌亂蛩哀。涼窺珠箔夢初回。壓枕離愁飛不去﹐西風疑負菊花開。起看淸秋月滿臺。小重山○秋思秋入瑤臺玉簟涼。藕花香暗度﹑紫荷鄕。軟�羅扇動淸商。霜漸老﹐庭外菊初黃。眉月畫應慵﹐瘦臞羞對鏡﹑怨容光。淚痕寒染翠綃裳。梧葉盡﹐疎影下銀牀。漢宮春○元夕用京仲遠韻玉兔光回﹐看瓊流河漢﹐冷浸樓臺。正是歌傳花市﹐云靜天街。蘭煤沈水﹐徹金蓮﹑影暈香埃。絕勝�﹐三千綽約﹐共將月下歸來。多管是春風有意﹐把一年好景﹐先與安排。何人輕馳寶馬﹐爛醉金罍。衣裳雅澹﹐擁神仙﹑花外徘徊。獨怪我﹑繡羅簾鎖﹐年年憔悴裙釵。燭影搖紅○又用張材甫韻梅雪乍融﹐單於吹徹寒猶淺。夜從燈下翦春幡﹐笑罷椒盤宴。雲母屏開簾捲。放嫦娥﹑廣寒宮苑。星移銀漢。月滿花衢﹐繞城﹝成﹞弦管。����﹐譙樓一任更籌換。錦霞銀樹玉橋聯﹐誰道蓬山遠。可是紫簫聲斷。漫懊恨﹑春宵苦短。不堪回首﹐照�芙蕖﹐斷腸鴻雁。○雜體詩﹝刊集後續補入孟稱舜記﹞夢遊龍闕香魂夜靜趨龍闕﹐天風吹袂淩波襪。鮫人愁織雪綃衣﹐飛瓊笑問靑華發。肌徹冰霜玉樹寒﹐步搖環佩玻璃滑。一聲夢覺曉鶯啼﹐簾篩半枕梨花月。池邊待月待月月未升﹐看池池水淸。冰夷吹海浪﹐薄霧約雲英。惟見寒波動﹐嫦娥明鏡行。秋思爽籟生靈徑﹐淸秋澹碧空。乘涼賖月色﹐問夜出簾櫳。獨坐憐圃扇﹐羅衣吹暗風。哭沈生仙郎久未歸﹐一歸笑春風。中途成永絕﹐翠袖染啼紅。悵恨生死異﹐夢魂還再逢。寶鏡照秋水﹐明此一寸衷。素情無所著﹐怨逐雙飛鴻。附﹕沈生病中贈張玉娘詩隔水度仙妃﹐淸絕云爭飛。嬌花羞素質﹐秋月見寒輝。髙情春不染﹐心鏡塵難依。何當飲雲液﹐共跨雙鸞歸。﹝元詩選﹕梅花村羅浮山下玉千株﹐十里長洲五里湖。嘉樹畱人舒嘯地﹐飛花送客醉歸途。影橫鳥帽月隋步﹐香襟羔裘水在有。夢想湖山身不到﹐詩成憑寄老申屠。﹞

丰城周賓劍秋校

附錄張玉娘傳明○王詔張玉娘﹐字若瓊﹐松陽人﹐宋仕族女也。父曰懋﹐字可翁﹐號龍巖野父﹐舉孝行﹐仕爲提舉官。媼劉氏﹐亦賢淑翊之﹐內政斬斬。年將艾﹐惟生玉娘。玉娘生有殊色﹐敏惠絕倫﹐故父媼益愛之。大父曰繼煂﹐字光大﹐由貢元仕爲登仕郎﹔曾大父曰再興﹐字舜臣﹐登宋淳熙八年進士﹐仕爲科院左迪功郎﹔髙祖父如砥﹐字京固﹐以慶恩詔下爲承務郎。張以官爲家﹐玉娘上藉世澤﹐旁窺家學﹐日肆以宏。結髮相媼視祀事﹐齋沐以從﹐供賓饋﹐職婦紅﹐兼好爲精巧技能。其所作文章﹐醞藉若文學髙第﹐詩詞尢得風人體﹐時以班大家比之。嘗自號一貞居士﹐侍兒二人﹐冢紫娥﹐副霜娥﹐皆有才色﹐善筆札。所畜鸚鵡﹐亦辯慧﹐能知人意事。因號曰閨房三淸。及笄﹐字沈生佺。佺﹐宋宣和對策第一人晦之後也。佺與玉娘爲中表﹐未幾張父媼有違言﹐玉娘益不忍背負。佺俊茂不羣﹐從其父宦遊京師﹐年二十有二﹐兩感寒疾﹐法曰不治。疾篤﹐媵侍通問者或附耳咕囁﹐語張曰積思於挹所致。張聞而心慟﹐私折簡於沈﹐以死矢之﹐曰﹕谷不偶於君﹐願死以同穴也。沈視之﹐並贈以詩﹐曰﹕若瓊能卒我乎﹗噓唏長潸﹐遂瞑以死。張哀惋內重﹐常鬱鬱不樂。父媼察之﹐間將卜佳壻偶之﹐且圖善其後。張聞之﹐益不自安﹐曰﹕女所未亡者﹐有二親耳。時值元夕﹐父媼出觀燈﹐咡詔女伴彊之行﹐不可﹐托疚隱幾。忽燭影揮霍下﹐見沈郎宛若﹐屬曰﹕若瓊自重﹐幸不寒夙盟﹐固所願也。張且驚且喜﹐往握其衣﹐不相迎﹐顧視燭影﹐以手擁髻﹐淒然泣下﹐曰﹕所不與沈郎者﹐有如此燭。語絕﹐覺不見﹐張悲絕﹐久乃蘇曰﹕郎捨我乎。遂得疾以卒﹐時年二十有八。父媼哀其志﹐請於沈氏﹐得合窆於附郭之楓林。侍兒皆哭之慟﹐踰月霜娥以憂死﹐紫娥曰﹕兒忍獨生乎﹐義當以殉主也。遂自經而殞。詰旦鸚鵡亦悲鳴而死。家人異之﹐咸從殉於張。時或稱張墓爲鸚鵡冢云。慕朔先生曰﹕張大家﹐翩翩濁世之佳女子也。或以病中私通問爲違禮﹐固矣。昔鍾離抗誶於齊廷﹐孟光自擇於梁氏﹐匪賴當世君子表而章之﹐一則不免於自獻﹐一則不從於親命。豈切切然繩檢於禮文之經者哉。﹝按邑乘﹐載王詔號龍溪﹐邑諸生﹐嘗遊治平寺。聞藏頂嚄嚄有聲﹐緣梯上視﹐乃抄本一帙﹐記革除時事。其字多斷爛不可讀﹐止得梁郭十數人各贊數語﹐題曰忠賢奇祕錄﹐載吾學編中。觀此﹐則龍溪必成弘間人﹐異時當於鄭端簡公吾學編中一考之。順治癸巳夏五錄張玉娘傳﹐牽連記此﹞祭張玉娘文國朝孟稱舜維年月日時﹐會稽孟稱舜偕松邑諸子﹐酌月泉之水﹐采雲巖之芝﹐致祭於貞女一貞居士張玉娘之墓﹕嗚呼﹐吾聞天下之貞女者﹐必天下之情女也﹐從一以終之﹐死不二﹐非天下之大鐘情者而能之乎﹗抑古之女子﹐美於色者有之﹐丰於才者有之﹐美於色者或絀於才﹑丰於才者或薄於行﹐才與色合﹐而以一貞自命﹐不食其言者﹐千古以來一人而已。嗚呼﹐彼以卓臨邛之色﹐而琴心暗引﹐遂成一世之瑕﹔以李淸照之才﹐而瓊琚悞投﹐難鑄九州島之錯。孰如居士者﹐飾繡雲以作肝﹐琢冰玉而爲骨﹐貞而不字﹐貞爲女士之師﹐矢以靡他﹐特著共姜之節。文回織錦﹐奪異巧於天孫﹔淚灑成班﹐追幽思於堯女。天祿校書﹐視班姬而無媿﹔胡地流笳﹐笑蔡文以多慚。心堅金石﹐志格豚魚﹐遂使翠頰雙娥﹐靈泣西川之魄﹔綠衣好鳥﹐精通東海之魂。此誠情獨鍾於一人﹐而義足風於千載者也。嗚呼﹐恨血楓林赤﹐恨骨楓林白。可憐籠中舊鸚鵡﹐化作春規啼日夕。跪陳祠而薦觴魂﹐仿佛其來格尙饗。貞文祠記國朝孟稱舜貞文祠者﹐以祀貞文張玉娘作也。玉娘貞而能文﹐爲今昔所未有﹐余故與松邑士民謀立祠祀之﹐而題曰貞文祠﹐志實也。自余之至松也﹐歲比不登﹐而工作繁興。或有非之者曰﹐興役於得已之日﹐此賢者所不爲也。而余爲之不顧者﹐則予固嘗有言矣﹐曰﹕衣食足而禮義生﹐是亂天下之言也。無禮義﹐則有布縷而不得衣﹐有粟而不得食矣。故夫子告爲政者曰﹐兵可去﹐食可去﹐而信決不可去。予之修學﹐所以尊聖人之居也。尊其居﹐所以重其道也。重道所以示教也。而今也﹐則爲表貞女之墓﹐立祠祀之意﹐殆所以明倫也。噫﹐松俗簡朴﹐頗爲近古﹐而其陋者不能無也。今歲當祲災﹐其婦女之不良者乘垣貿絲﹐而相贈以芍藥者﹐容有之矣。而衣食之不充﹐將有徧謫以至於死者﹐甚有告絕求去效買臣之妻者﹐孰能有殉夫於未字之前﹑而守信於旣逝之後如貞女者乎。予故表之﹐以示勸也﹐而匪僅以其文之足傳焉已也。楓林之野﹐在昔號爲勝地﹐衣冠望族﹐多卜兆於此﹐髙冢麒麟﹐累累非乏也。今而蕭然四顧﹐求其遺迹﹐固已無一存者。而此墓以鸚鵡之名獨傳至今﹐豈非生王之頭﹐固不足以易死士之壠﹐而公卿將相之名將﹐有一婦女禽鳥之不若者乎﹖余初至松﹐卽聞有貞女之墓﹐過而弔之﹐則荒煙彌望﹐祗見路旁一小凸﹐介峙兩田之間。而此砑然一凸者﹐恐更數年數十年﹐而必無或存﹐則後將並其名與迹而遂泯之﹐豈不大可惜哉﹖予故欲封植其墓之碑志之﹐而以修學之工未竟﹐卒卒未果。今予身方告去﹐而此志不遂﹐深以爲恨。因與好義諸生共計之﹐曰﹕欲封其墓﹐必自辟其田始。田不辟﹐則耕者將日侵削之至於亡。且路在墓後﹐則匪特牛羊蹂之﹐而行履雜沓日踐其土﹐𨿽封之奚益﹖因以余所置田三畝﹐許易其旁田﹐而樹松以象其貞﹐樹梅以象其芬也。墓前立小亭﹐植碑志之﹐餘地浚爲長塘﹐植蓮以象其出淤泥而不染之節也。更其路於墓前﹐而立祠於墓後﹐塑準提佛於中堂﹐而塑貞女及霜娥紫娥鸚鵡於西偏。蓋準提佛爲大士化身﹐而俗傳貞女與沈生爲大士座前侍者化身﹐昔在座前調弄鸚鵡相顧一笑﹐私惰所感遂墮凡間。生不獲偶歿﹐而合葬楓林之野。今故立像於內﹐置田二十畝以供香火﹐而令僧定玄主之。蓋非僧爲之主﹐則此祠不能久存﹔而非佛爲之主﹐則僧亦不能久存。斯長保此祠之術也。祠未及落成﹐而予復將旋裏﹐善後之圖﹐全以屬之同志諸君。時則有金沙史野雲者﹐來寓於松﹐深韙此舉﹐並欲辟其區而廣之。是余去而野雲君在﹐有以知此役之終不患於無成也已。先是﹐予讀松陽縣誌﹐得三異人焉﹕其一爲卯山道士葉靜能﹐其一爲雪庵和尙葉希賢﹐其一卽一貞居士張玉娘也。余嘗作三詩弔之﹐玆不盡載。特載弔張玉娘詩於後﹕千年恨骨葬秋山﹐一片楓林葉染丹。豈是霜花夜凝紫﹐相思淚血成斑斑。一貞貞潔心如玉﹐幽居長向蘭房哭。彩絲繡作沈郎容﹐生不相逢死相逐。山髙月小何皎皎﹐我有所思在遠道。所思不見將何如﹐玉容一日秋風槁。聞道沈郎不勝衣﹐夢裏依稀覺也非。卻恨朱顏不相見﹐可憐白首空相期。翠頰雙鬟共生死﹐綠衣好鳥重悲啼。不及前春雙燕子﹐足系紅絲去復歸。裁就新詩寄誰是﹐九原泉下有人知。墳前古樹影支離﹐疑是沈郎憔悴時。夜夜長猶比翼鳥﹐年年空長並頭枝。碧窗人杳誰爲主﹐好把鴛鴦比鸚鵡。鸚鵡墓前日色黃﹐鴛鴦冢上日色暮。茫茫宿艸起荒煙﹐三生石畔斜陽路。淒涼落照滿楓林﹐今古傷心在此處。鸚鵡冢﹝借崔灝黃鶴樓韻﹞國朝孟稱舜靑雲夜載美人去﹐鸚鵡朝來墮翠樓。鸚鵡一去春寂寂﹐荒城千載云悠悠。香魂欲問梨花月﹐幽思空餘芳杜洲。蘭雪有辭君莫唱﹐夕陽煙樹不勝愁。弔張大家國朝劉仁嵩稗史雕零久未聞﹐但傳英爽式荒墳。不因斷簡畱珠玉﹐那識芳鄰女廣文。讀蘭雪集七章國朝劉仁嵩○子塞孟子自松陽振鐸歸﹐惋其教之不能行於男子也﹐而有感於貞女之遺詩。旣梓其集﹐復爲傳奇以鼓吹當世人﹐且屬予爲之歌。自秋䢐冬﹐曾無隙暇﹐幾爲搦管﹐終未成篇。直至丁酉驚蟄後二日﹐忽然嚴冬無數蟄虫出而遭劫﹐且也雨中帶雪﹐其實如予﹐柔脆者立靡﹐堅貞者自若﹐因念蒲柳不堪經秋﹐猶之蠉蠕難當春冷。爲賦七章略表予慕其一莫馨維蘭﹐先之以雪﹐香旣感人﹐復加以潔。香傳厥文﹐潔傳厥身﹐非香非潔﹐萬物稱臣。其二嗜茶如甘﹐擇節取苦﹐嗟嗟幽貞﹐誰與女伍。其三不必相見﹐斷斷予夫。不必相配﹐關關永圖。見者目止﹐配者合止﹐乾坤剛柔﹐天地位止。其四瞻彼縷煙﹐與云俱養。云濃在巓﹐煙無所往。亭亭澗水﹐千溪必響。眾響來同﹐一音自獎。其五凡爾能言﹐孔孔皇皇﹐不如鸚鵡﹐哀號孔傷。此有一邱﹐彼有一墓。彼有二侍女﹐此有千言賦。乃知泉巖以異不以富。其六誰貽神羞﹐識潛者稀﹐何以配之﹐計惟準提。出千手眼﹐捐與天齊﹐幽幽坦坦。上帝剡剡﹐匪齋匪瀚。其七慨世蒙頑﹐宜莫如我﹐搜我枯腸﹐難當其可。春晴維陰﹐降雨及冰﹐皜皜浩浩﹐以起我心。鸚鵡冢贊國朝唐九緯○子塞子自松陽歸﹐貽我張大家蘭雪集一本﹐並備話鸚鵡冢事﹐且爲譜之樂府﹐以垂永古。緯深悲之﹐又復深爲玉娘幸。玉娘貞女﹐亦才女﹐其文其節自足千古﹐然不得千古才人表而著之﹐則其集與墓能不湮沒者鮮。因爲之贊﹐庶附以不朽云爾。吁嗟乎﹐鸚鵡能言﹐而不能言人之心。惟此鸚鵡﹐超越眾禽。其同乎族類者﹐采采之麗容﹐交交之好音﹔其異乎族類者﹐則抗節而髙騫﹐配鳴鶴於在陰。綠衣翠羽﹐同其文章﹐幽情愾志﹐等其貞忱。彼王侯卿相之壠﹐俱滅沒於荒煙野艸之岑﹐而獨此鸚鵡之冢﹐永垂芳紀焉以卓絕於古今。題蘭雪集闕名楊柳枝靑蜿地長﹐薛家蘭蕙舊爭芳。惟餘一隻聰明鳥﹐荒艸荒煙問北邙﹝蘭英蕙英﹐元末能詩女子﹐有柳枝辭傳世﹞。往事流傳望遠詩﹐雙娥解意侍臨池。寒煙疎雨愁多少﹐似是千秋幼婦辭。松陽縣誌○閨操載﹕宋張玉娘﹐字若瓊﹐父授以孝經女訓﹐過目成誦。蓋張爲宦族﹐積書遺藝﹐玉娘竊玩益深。至其所作詞文﹐不下漢之班姬﹐遂號一貞居士。父母擇配沈生﹐從父宦遊﹐病羸不起。時玉娘年二十四矣﹐矢志守節﹐臨幃哀慟﹐恨不同死。忽夜夢沈生﹝傳言燭影揮霍下見沈生﹐異﹞駕輦相迎﹐卽披衣坐起﹐謂侍兒曰﹕吾事定矣。未逾月﹐竟不食而殞。父母痛之﹐與生並葬於附郭楓林。玉娘舊玩能言鸚鵡﹐及侍兒輕紅﹑翠紅﹝傳言紫娥霜娥﹐異﹞﹐俱悲鳴死﹐並遺以殉葬﹐名其冢曰鸚鵡。玉娘遺稿曰蘭雪﹐或有攜上京師者﹐學士虞伯生﹑歐陽玄讀其詩﹐至「山之髙月出小月之小何皎皎我有所思在遠道一日不見兮我心悄悄」﹐撫幾嘆曰﹕可與國風艸虫並稱。婦人女子所罕見者。五律之暮春夜思﹐豈婦人所能及。若「疎雨寒煙似我愁多少」﹐詞中佳句也。七絕之春思﹐明王詔云怨而不怒。

蘭雪集二卷﹐宋張玉娘著。詩詞工妙﹐在宋時﹐可與李淸照﹑吳淑姬﹑朱淑眞並稱。順治間﹐副講孟稱舜刊梓﹐後附錄一卷。兼作傳奇﹐而傳奇已不傳﹐此集且幾於湮沒。卽其詞爲南宋人妙品﹐元時學士虞伯生嘆賞之﹐朱竹垞太史﹑王蘭泉司寇詞綜俱未載﹐想未見也。余得有此集鈔冊幸不殘缺﹐今歲春官下第﹐歸來長夏﹐錄出數本。其詞函致陶鳧薌太守﹐囑其補入詞綜補遺中﹐並將傳中燭影揮霍事﹐余偶譜燈幻北曲一折。溯宋末迄今已五百五十餘年矣﹐同志者刊其集﹐更可廣爲流傳。又按張玉娘王將軍墓詩小引﹕宋王將軍名遠宜松陽人宋亡與元兵戰於望松嶺死之遂葬此﹐望松嶺在松陽境﹐則玉娘卒時﹐已在元初。浙江通誌以玉娘爲宋人﹐祀於東吳烈女柳朱之次﹔王詔傳稱宋仕族女﹐玉娘詩自序有「丈夫以忠勇自期婦人以貞節自許妾深有意焉」數語﹐傳稱「女所未亡者有二親耳」﹐其貞孝大節出於尋常萬萬﹐何異奇烈男子。乾隆間無錫顧奎光元詩詩選𨿽選入暮春夜思﹑春思詩二首。當以宋人爲定。不泯其志也﹑浙江通誌載﹕沈晦。建炎間守處州致仕。後遂家於松陽上方山。著有上方山居詩﹑厲樊榭徵君宋詩紀事選入三首。傳稱沈佺爲晦之後﹐佺乃玉娘同里人耳。因附志之。道光丙申之夏玉山生曲阜孔昭燻琴南氏記題詞淸風蘭雪灑霓裳﹐一卷新詩弔玉娘。此地曾經葬鸚鵡﹐他生或者作鴛鴦。眞仙與證三生石﹝唐葉靜能法善兩眞人皆松陽人﹞﹐古佛曾分一辦香﹝孟稱舜爲建貞文祠與準提佛並供﹞。珍重石林邀燕語﹐雙鸞何處暮云涼﹝沈生病中贈玉娘詩云何當飲雲液共跨雙鸞歸故云﹞。○道光己亥夏五望前一日﹐葉君潤臣以此冊見示﹐爲題一律。此冊與柳依依劉碧鬟兩人逸事﹐他日可刊入叢書也。劉柳事南中有之。玉淸散吏陳文述書於京師情絲不作同功繭﹐香冢應開並蒂花。惆悵一雙鸚鵡語﹐春陰猶傍綠窗紗。吳縣潘曾瑩題右張玉娘詩上下二卷﹐集後附小傳及後人題詠一卷﹐順治間副講孟稱舜所刻本也。雍正乙巳夏五從詹生樹本﹝汝槐﹞借閱﹐濡筆錄之﹐以破雨窗岑寂。卷首磨滅六字﹐卷末脫落數頁﹐計兩閱日而畢。自貞文祠記後可以不錄﹐慮見全帙者謂是集尙有祠記及憑弔詩﹐好事者必以不得覩爲恨﹐因並鈔之。讕言囈語﹐令人昏然欲寐﹐然孟君記中所云「立亭植碑以志之餘地浚爲長塘及更路墓前立祠墓後」數語﹐覺鸚鵡冢址宛然在目﹐且其功不可沒﹐不必以詩文之工拙論也。望後一日記

宋代女士以詩詞著流傳至今者﹐漱玉﹑斷腸兩集而已﹐余則楊吉之登瀛集﹑王綸之瑤臺集等﹐悉皆湮沒不多槪見。張玉娘宋仕族女﹐矢志守貞﹐殉志而終﹐所著蘭雪集﹐幾欲繼軌漱玉﹑斷腸。惟傳本絕少﹐諸家書目未見著錄﹐明成弘間王詔爲立傳表章﹐始顯於世。順治中孟稱舜又復爲之修墓建祠﹐刊集行世﹐但所作祭文祠記文詞俚俗﹐因其有功貞女﹐亦姑存附集後。此本自孔氏微波榭鈔本迻錄。孔氏原鈔則出自長塘鮑氏知不足齋﹐而鮑氏又鈔自小山堂趙氏者也。順治所刊印本未見﹐近年始有狄氏活字本﹐較此少跋一篇﹐字句亦多異同。後附望後一日記﹐疑是孔氏葓谷所跋。周姬愛讀此集﹐兼景慕其爲人﹐慫恿付刊﹐並任刊資。亦藝林佳話也。時庚申仲冬月李之鼎識於世業堂

