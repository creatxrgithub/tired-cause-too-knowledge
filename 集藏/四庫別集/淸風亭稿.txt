

欽定四庫全書

集部六

淸風亭稿

別集類五

明

提要

臣等謹案淸風亭稿八卷明童軒撰軒字子昻鄱陽人家於南京景泰辛未進士官至吏部尙書此集第一卷

爲騷賦第二卷

至八卷皆詩其門人李澄所編後有魏驥楊守陳沈周諸人題詞其詩雅淡絕俗而在明代不以詩名殆正徳以後北地信陽之說盛行寥寥淸音不諧俗尙故歟朱彛尊明詩綜僅錄其憶金陵五言律詩一首未盡所長又引周吉父之言稱其九日詩黃菊酒香人病後白蘋風冷鴈來初艸堂詩艸堂夜雨生科鬥花徑春風叫栗畱兩聨亦非其至或彛尊偶未見其全集亦未可知也軒又別有枕肱集今未之見其存佚蓋莫之詳矣

乾隆四十二年六月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

淸風亭稿卷一

﹝明﹞童軒撰

○四言古詩

望云思親捲爲史侍禦賦

白雲悠悠在天之陬陟彼岵兮我心則憂白雲靡靡在天之隅陟彼屺兮我心則思我思伊何父母孔耆匪無萊衣莫克娛之匪無寸祿逺莫持之王事靡盬不遑寧處瞻望白雲親舎其下【葉後五反】親舎其下室逺心邇願言思之泣涕如雨

味道齋爲秀才程愈賦

道之旨大羮玄醴君子味之渾然斯理道之腴熊掌及魚君子味之淵乎其微於皇天命一誠不已文王大聖不顯於己聖也希天賢其希聖動靜或愆爲道之病君子味之是謂自持朝斯夕斯道豈逺而

玉泉【並敍】

玉泉美隱者之徳也樟山隱者童國光貞潔不污故別號玉泉以自況畨陽童軒爲賦玉泉四章

樟山何有有玉有泉亦白其色亦澄其厵溫溫君子旣潔且貞撓之弗濁磨而不燐人亦有言儒爲席珍徳旣方止亦旣章止圭瓉黃流庶幾將止維此懿徳不息則久借曰未試亦旣爾有茍或不臧尠不愧負【房九反】抵鵲是棄濯足自取【此耇反】尙愼旃哉俾遺爾後

蘭室爲會稽陳徳誠賦

蘭室諭交友也

蘭之香兮維葉茂茂藝彼居室可采而嗅蘭之香兮維葉莫莫【末白反】藝彼居室可佩而懌蘭之香兮維葉萋萋彼其之子薄言有之匪直薫徳同心友之瞻彼日月悠悠其逾我徳未化我友是資迨今弗力悔也可追

○騷體

松泉辭一首送陶厚歸金川隱居【代周守敬作】

西風驚秋紛落葉於晴川感物敍之易變念遊子而未還胡擾擾以迷形役徒俯仰於百年繄鄕闗之安在懷舊隱於松泉爾其命駕晨徵僕夫在門望靑山兮千里愁芳艸兮吟魂遡輕風兮舟揚澹斜日兮江云睇遙遙以前路心孑孑而懸旌倐家林之在目儼桑梓之猶存於是杖策來歸柴荊啟扉僮僕嘻嘻稚子牽衣嘆誤罹於塵网迫衰朽而何之幸松泉以無恙期投老而支離若乃有緑盈庭有酒新釃或席陰以箕踞或臨流而賦詩已矣乎富貴非吾願功名不可期慕赤松而長往締泉石以爲知浩歌白雲鄕徘徊芳艸涯胡爲乎榮辱之相繆逐膻腴於末路釣聲利於頹流塗實迷而未逺事旣往而奚尢懷古人而不可見傷病俗之難瘳招白雲以怡悅請息交以絕遊匪懷珍以爲潔愳突梯而吾羞侶空山之猿鶴脫塵混之蜉蝣念田園之未蕪顧琴瑟之尙畱聊優遊以卒歲時偃仰以消憂爲逸民於斯世樂夫天命復何求

秋風辭思松云陶先生作

秋風蕭蕭兮鴈南歸艸木搖落兮夕露沾衣明月皎皎兮照我帷蟋蟀在壁兮吟聲悲蹇予山中之人兮猿狖與居悵獨處此兮情莫能娛懷佳人兮路修阻而莫隨涉川無梁兮登山無車歲冉冉其逾邁兮曷云能來【葉】回念昔者之歡會兮今焉別離愛而不見兮使我躊躇

湘靈鼓瑟辭

若有人兮江之中竹蕭蕭兮水溶溶鷓鴣啼兮欲雨猿狖嘯兮生風翩靈旗兮來下云和作兮三終望九疑兮煙蒙蒙聲泠泠兮意何窮渺翠華兮何許獨江上兮靑峯

擬愁陽春賦

東風來歸見碧艸之萋迷渺風光兮千里蕩春情兮愁予飄揚兮遊絲鮮新兮芳枝何燕鶯之差池睍睆以相逐兮似亦媚此晴暉漢之曲兮湘之南【葉】佩蘭茝兮采蘅■﹝艸縻﹞水粼粼以東注日皛皛而西馳繄盛年之難再乃一感於佳期望夫君兮天一涯川無梁兮陸無車心搖搖兮欲醉首矯矯兮重回我思君兮君不知年衰颯兮路﨑嶇目飛花兮如送拾芳艸兮若遺陽春兮予不知其爲歡樂兮爲傷悲安得生彼雙翼而奮飛兮淩風逺墮於君懷

思美人賦

有美一人兮在天之陬恆悵望而郁紆兮曷云能休路阻絕而予莫覯兮心煩寃而語疇願寄聲於丰隆兮恨寥廓而無由羗蹇修以重媒兮愳初志之或繆念兩情於夙昔兮締衷素而好逑何讒人之混濁兮致無辜而見尢弗參驗以閱實兮肆謗讟之橫流逺遷謫於江鄕兮日憔悴而無聊【葉】傷舊會之莫續兮亂愁緒而難抽螻蟻紛其見制兮鴟鴞厲而與仇志沈菀而不揚兮思蹇產而無遒願一見以有明兮徒仰視夫天髙【葉】羗葑菲之陋質兮曾何美之可侜彼眾舌之簧鼓兮乃誕幻而爲譸紛總總之得志兮率追曲以是求吾獨連蹇而不偶兮實吾命之不猶芳與澤之雜揉兮信十年之有蕕嘅圓鑿而方枘兮宜乎鉏鋙而難投惟進■﹝辶內﹞之無地兮蹇獨立於道周知變易之不可爲兮聊浮泳於方舟擥夫容於鷺渚兮采蘅若於江洲持芳華而無與娛兮肆躑躅而增憂情怦怦以自失兮涕浪浪而難收遂升髙而望逺兮冀彷佛而遘之見浮雲之上徵兮儵變態而苦迷獨儃佪而不進兮策羸駟之班如顧途窮而日暮兮竟侘傺而忘歸睇林崗之叢簿兮爛盈盈其華滋玩芳條之可擷兮又焉得夫同車嗟流光之飄忽兮老冉冉之將至也指白日以矢予心兮敢奇襃之或貳也欲懷沙以自赴兮恐余誠之弗識也惟忠貞以固守兮庶前修之可企也

戒舟辭【舟經龍遊幾爲灘水所覆因爲戒舟辭一首聊以自警云】

維水兮漫漫維石兮團團洑流兮驚湍舟行兮苦難膠予楫兮上下捩予舵兮回盤奔長年兮號舵師脫性命兮斯須念垂堂兮有戒幸去險兮卽夷

空山辭【定邊道中作】

峩峩兮山靑片片兮云生慘疏煙兮古道澹斜日兮邊城邊城兮多山﨑嶇兮行難枳花兮秋晚槲葉兮風寒饑兮號林絡緯兮淒吟憶鄕關兮何處重回首兮傷心

淸風亭稿卷一

●欽定四庫全書

淸風亭稿卷二

﹝明﹞童軒撰

○樂府歌行

艾而張

維网有綱載張其日設彼中林以羅以■﹝罒示﹞【葉伏】蕞爾燕雀亦旣來止莫黒匪烏亦旣離止有鳥有鳥其名曰凰其儀煌煌文明之祥周旋以適九仭其翼於觀於遊而不來集張而獲之我心則懌

行路難

行路難太行九折何盤盤枯藤老樹掛絕壁攬衣欲上愁攀援行路難瞿塘三峽激流湍舟行咫尺苦難進宛如生度蛟龍關山之髙水之險不似人心千萬變人心危峻不可窺眼前突兀峯九疑人心險詐不可測平地波瀾起千尺當年握手出肺肝詎料相逢不相識春風昨日五侯門秋雨今朝廷尉宅君不見春申舎人有李園棘門之禍誠何寃又不見田文車馬三千客五百姓名書怨牒行路難危於山險於水不獨悠悠世上兒骨肉相看亦如此行路之難難莫比

君馬黃

君馬黃我馬白共拂巾車朝禁闕一朝君馬生光輝渭橋金市馳如飛翠絲作轡玉爲勒芻荳盈筐秋正肥吁嗟我馬徒神骨緩轡周行思湔沷西風一夜凍霜華廏上空餘幹苜蓿

將進酒

將進酒君莫辭請君聽我歌新詞百年三萬六千日一歲歡娛能幾時君不見古人名利相奔趨蘭亭梓澤皆邱墟何如秦宮花下醉滿堂明月紅氍毹榮辱信有命富貴亦有期一朝光寵還自至何須讀盡人間書黃金注白玉鍾緑醅初潑蒲萄濃貂裘不惜酒家換便當醉臥埋春風盛時一去不再返緑鬂明朝成老翁將進酒桮莫空雲臺煙合我何有仰天大笑浮雲東

關山月

闗山月揚淸光塞上徵人望故鄕故鄕千里音塵絕幾回見月傷離別枕戈夜臥艸頭霜彎弓晨走林間雪愁雲茫茫塞艸寒月輪斜掛白狼山一聲羗笛淒風急多少徵人念未還

明妃怨

萬里黃雲塞艸枯琵琶無語月明孤玉闗回望將軍寨錦帳氍毹夜慱盧

結客少年場

惡少事遊俠結交屠販兒輕身重然諾掉臂無不爲看花夜宿平康裏鬭雞朝入咸陽市樗蒲一擲百萬錢不數赤丸私夜語豈不聞荊卿髙歌易水寒西入函闗不復還又不聞聶政持戈刺韓國刳腸皮面輕生決古來大俠無代無紫陽鐡筆誅賊徒丈夫一死貴合義何必虛將靑史污

竹枝辭【八首】

家住東吳白石磯門前春水浣羅衣朝來系著木蘭棹閒看鴛鴦作隊飛

石頭城外是江灘灘上行舟候潮難潮信有時還又至郎舟一去幾時還

油壁尋芳拂翠蛾春衫半臂試輕羅海棠花嬌香不露遮莫狂蜂蛺蝶多

勸郎切莫上巫峯勸郎切莫往臨卭臨卭少婦解畱客巫山峯髙雲雨濃

山桃花開紅更紅朝朝愁雨又愁風花開花謝難相見春色無邊愁殺儂

蜀江西來一帶長江水無波鏡面光長恨人心不如水等閒好惡最難量

西湖荷葉翠盈盈露重風多蕩漾輕荷葉團團比儂意露珠不定似郎情

勸郎水底莫鋪綿勸郎石上莫栽蓮水底鋪綿綿易爛石上栽蓮根不堅

春夜詞

金鴨香消午夜天粉墻西畔控秋千荼■﹝艸縻﹞夢怯春寒峭起傍雕闌看月圓

楊白花

楊白花風吹無定止一夜春波化緑萍飄逐行舟千萬里行舟去去西復東卻嘆相逢更何許水無極萍無蹤連臂歌殘愁更濃

采蓮曲

采蓮朝下湖西曲短袂輕綃鬭妝束小紅艇子駕雙橈蕩破粼粼鏡光緑荷葉荷花揚錦云鴛鴦兩兩護波紋荷錢卻喜似儂鈿藕絲還愛似儂裙湖頭昨夜西風雨沙嘴新添三尺水翠倒紅翻相向愁波心半露靑蓮子采蓮復采蓮回船正迎浪不惡歸去遲只嫌明月上明月團團湖水秋淸光滿面照儂羞郎家只隔湖南垞咫尺橫波日夜流

麗情曲

海棠雨歇春夜長轆轤驚夢飛鴛鴦玉肌苦怯東風急帳冷流蘓燻繡裳起來窺鏡倦梳洗玄云滿犀飛不起玉麟金爵翠翹新似與春光鬭明媚花牀曉霧香蒙蒙春困泥人星眼朦簾鉤鸚鵡隔窓語怪殺東君深淺紅試呼小翠捲朱箔一雙黃蝶花間落

自君之出矣【二首】

自君之出矣愁倚月明中思君如木葉黃瘦怯西風

自君之出矣慵整玉搔頭思君如只鴈孤影下南樓

春曉曲

妖紅軟緑含朝陽鸚吟燕語愁人腸苔痕漬露翡翠濕杏花撲雪臙脂香鳯衫輕薄春寒冽斜倚銀屏怨離別槁砧一去歸未歸屈指東風又三月

猛虎行

長林白日暮淒風起山城猛虎初負嵎猙獰誰敢攖狐貍左右竄父子逐逐行磨牙若張戟掉尾如樹旌虎行不可近虎怒能咥人吁嗟馮婦愼勿輕古今誰是裴將軍

去婦詞

刺促何刺促出門不敢分明哭憶初癡小嫁君時自謂生死常相隨誰知中道生乖阻棄妾紅顏不如土弓鞋窄小荊棘多掩淚行尋舊時路浮雲上天歸有時君心一失那能回糟糠不忘如再好重磨荊釵與偕老

拜月詞

拜月下髙堂滿身風露涼曲闌人語靜銀鴨自焚香昨宵拜月月似鐮今宵拜月月始弦直須拜得月輪滿應與嫦娥得相見嫦娥孤恓妾亦孤桂花涼影墮冰壺年年空習羽衣曲不省三郎再遇無

惜花行

官舎有五色薔薇一株每歲四月其花盛開因賦長詩一章以資淸賞

桃花非紅李非白宦遊見此眞奇色天機制出云錦裳燦爛文章鬭奇絕年年花發正薫風不與桃李爭妖穠髙處旋添蛾子緑低叢輕拆鶴翎紅紫檀和屑飛香霧金粉團星貼雲母上枝下枝參差開不用花奴催羯鼓花正開人正少把酒看花惜花好底須鈴索護芳菲但願花時風雨少此花已爲人愛惜彩檻移春憶當日有花有酒卽爲樂莫待花飛空太息花飛飄泊不足憐人生安得長少年君不見洛陽歌舞地黃昏鳥雀棲荒煙

燕歌行贈徐七遵誨【次唐人髙適韻】

黒云黯霮陰山北跨馬長徵殺胡賊腰間寶劍懸吳鉤寒光閃爍靑蓮色一從仗劍出蕭闗幾載風塵澒洞間鐡甲戰酣靑海月羽書飛捷白狼山論功自合分茅土猶向軍前朝沐雨可憐白首困窮荒虎帳何人日歌舞滿地腥風血色腓輪臺萬里居人稀胡兒吹笛朝出塞壯士橫戈夜突圍從戎卻念辭家久數奇尙落他人後一聲寒角秋風鳴望鄕幾度頻搔首男兒離別何足嘆才器如君世稀有閫外會有推轂時肘後黃金印如斗玉門胡騎去紛紛更上燕然勒大勲君不見匈奴多系頸至今猶說衛將軍

再和燕歌行

黃楡白葦連塞北眼底穹廬皆虜賊屯空殺气連雲飛壯士相看失顏色元戎奉詔玉門闗錦帳牙旗壘陣間獨把一麾專節鉞儔能三箭定天山單於生長樂邊土繞帳牛羊牧秋雨閒中聚唱涼州詞醉後起爲胡旋舞魚龍川頭古樹腓紇幹山前飛鳥稀紫髯胡兒眼雙碧大腹匈奴腰十圍徐君逺戍邊庭久況復東海簮纓後伐敵能諳虎豹韜次功應位麒麟首憤時气節人不知唾手功名今未有秋淸長劍倚南天夜半孤城臨北斗莫言白眼眾紛紛佇看髙垂竹帛勲君不見鄼侯知國士登壇終拜大將軍

再和燕歌行

攙搶夜射飛狐北虞騎千羣來冦賊驚沙莽莽黃入天笳鼓連營慘秋色大將排營列漢闗雕戈畫戟指揮間斾搖大棘城邊月箭滿祁連雨後山戍卒年深皆著土慣識軍情耐風雨誓酬報國慷慨心肯學當筵渾脫舞八月淸霜百艸腓殷檉幾樹暮鴉稀南山射虎風鳴鏑大澤呼鷹雪打圍桓桓驍勇從戎久競取功名惟恐後橫槊長歌孟徳詩請纓生系賢王首交河大小百戰餘鐡券丹書尙何有牙旗虎影凍翻風匣劍虹光夜衝斗被堅執銳亂紛紛咆哱橫行策異勲君不見田單能用命援桴一鼓奮三軍

驄馬行一首送朱文輝之江西僉憲

驄馬來自渥窪水夾鏡懸睛竹披耳一朝天子賜近臣人馬輝光照閭裏南畿門外太平堤駿尾蕭稍日夕馳春衣五色彩雲麗秋斧一片寒冰輝有時乘向長安市九陌人人行且避嘶風驕噴玉花髙弄影晴翻碧蹄碎除書昨日來烏府明朝又上西江路六月淸霜向日飛一瓢甘雨隨車布使君年才三十餘瑯瑯聲價髙璠玙澄淸久攬範滂轡諫議曽傳張湛書羨君此行宜及早西江黎庶須君好祖筵撾鼔送行旌一鞭曉出都門道都門艸色靑如蔥馬行蹴踏搖玲瓏驄兮本是麒麟匹歸來應置天閒中

栁枝詞

千絲萬縷畫樓前搖曳東風舞翠煙試問長年能送客何如系住別離船

步虛詞

霧合深深客到稀閒花繡滿碧苔衣幾回奏罷瑤臺簡控得金虯月下歸

倉首謠

太倉有粟崇如京太倉羣鼠穴爲營羣鼠穴倉得所憑舊谷旣沒新谷升大者如狐小者豚累累白晝兼人行羣翻聚囓巧鬭聲貍奴坐視不敢驚君不見三秋無雨禾稻枯遑遑菜色愁田夫倉中有粟官不發縣吏打門猶索租老羸旦夕且溝壑羣鼠飽食人所無於虖羣鼠汝勿喜會有張湯來磔汝

斷腸曲【效元體二首】

五陵遊俠少年子春風日日長安市錦韀鶴轡靑驊驑蛇弓羽箭千金裘尋花折栁章臺路圍紅疊翠誇豪富歸來醉臥流蘓幃醉中猶記朝云詞靑樓只道春光好蘭窓雨打梨花老【右蕩】

江頭浪白煙如織行舟一去無消息去年有書在洛中今年書到上臨卭蘭缸昨夜生金粟今日長安問龜卜出門不識東與西逰絲落絮隨風迷【右商】

五雜組【三首】

五雜組蜀錦裳往復還江上航不得已爲文章

五雜組鸞鳯衾往復還水中禽不得已思山林

五雜組刺繡巾往復還道上人不得已傷麒麟

巫山髙

巫山髙髙望不極疊巘連崖倚天碧雲裏夫容十二峯宛如神女晚妝濃襄王已去今千載行雨行雲尙有蹤朝朝暮暮荒臺下【葉後五反】幾見行人時駐馬【葉巫古反】玉佩仙香杳不聞空有神巫奏歌舞路入楓林樹色靑古祠飛雨亂苔生相思何處愁魂斷木葉蕭蕭猨夜聲

出塞曲【二首】

吹角出轅門軍中寂不諠塞鴻驚陣起胡騎隔河屯箭劈秋云黒旗搖落日昏腰間雙劍在猶未報君恩

出得臯蘭北愁雲一望賒野狐啼古堠燐火照寒沙鐡甲披風冷牙旗捲雨斜單於猶未滅戰士莫思家

日出東南隅

日出東南隅照我陌上桑離離露葉小采摘未盈筐蠶饑正伺食持斧伐逺揚使君五馬來躊躇臨路傍妾夫侍中郎執戟趨明光妾非淇上女豈比邯鄲娼願君回五馬毋爲徒自傷

烏夜啼

庭前老樹烏夜啼少婦起聽驚且疑霜飛滿瓦澹月白樹葉蕭蕭巢影危烏啼啞啞聲未已再三聽來心且喜少婦啟窓紗叮嚀向烏語汝烏啼有赦人言不虛美願汝烏棲勿飛去一歲常生八九子更與爾巢護風雨

春江花月夜

夜月懸金鑑春流揚錦帆江花如有意飛點繡羅衫

芳樹曲

旭日轉洪鈞園林萬樹新畫屏朝弄色彩檻夜移春野徑俱堪望鄰家盡不貧獨憐寒谷底黃葉尙凝塵劉生少年學武兼學文姓名不屬羽林軍殺人睚眥不敢視橫行抱劍遊三秦鬭雞擊築時將暮馬蹄慣踏章臺路一朝官裏賜銅符百戰捐身寧復顧平生挽弓能挽彊區區郭解何足當願爲豫讓報恩死不學李陵嬰恥亡

長安有狹邪

長安有狹邪徑微捷於矢白馬兩貴遊鳴珂耀金紫爲問過者誰云是許與史日晚燕髙堂華筵盛羅綺嬖奴舞巴渝美人歌北裏列座促飛觴笙竽沸人耳平明甲第開趨者眾若市炙手手可熱庇身身可庇孰知東墻生遊心天地始秋雨響疎桐蕭然閉門睡

折楊栁

細雨染鵝黃絲絲拂水長遊人出門去惆悵惜春光才看葉鬭眉又見花飛雪只恐秋風生長條不堪折

車遙遙

徵夫將早適起拂車上霜澹月殘星白遙思路正長驅車出門逺少婦腸空斷不見車上人但聆鐸聲轉鐸聲去悠悠聞道戍涼州不識涼州路空懷萬里愁愁來不能禦魂逐車輪去願作石尢風吹折車前樹

野田黃雀行

嘖嘖野田雀羣飛隨處饒時來晚禾裏啄啄爭肥磽窮老逼官租終歲常苦號如何相聚食不間夕與朝山長少彈射地僻多蓬蒿飛飛信得所寧知農事勞

江南曲

桃花斑斑落紅雨玉缸春酒濃如乳吳姬白紵裁舞衣一曲嬌歌少年子江頭日晚停商舶眾中金多爲上客當壚一斗沽十千引滿紅螺吸明月杯空月落江水寒勸君且宿茱茰灣遲明大艑掛帆去千里煙波傷玉顏

結襪子

大梁公子信陵君貴介豈比諸侯卿平生折節能下士夷門屠市俱成名信陵一去今千載開合平津竟虛待士風愈下俗愈偸望履呈身何足怪籠絡紛紛難具陳私恩桃李滿門春周公吐哺不可見吁嗟結襪今何人

門有車馬客

門有車馬客駕言來故里念子久不歸契闊近一紀主人延客坐悲泣不得語移時敍寒暄始復相爾汝借問邦族間親知今有幾一一聽客言大非疇昔比壯者死行役老者半爲鬼前年困徵徭十戶九凍餒去年坐買辦往往鬻妻子上司急誅求鞭撻不少止貪吏寡仁恕朘削至腦髓言罷各掩泣張燈具雞黍觴行三四酌深竹映寒雨平明客登途愁緒誰爲理

風木悲烏二操爲李景暘侍禦作

惟木兮在阿淒風兮孔多風無寧日兮木無寧柯念兒有身兮乃父母之枝兒思終養兮父不待兒顧瞻斯木兮兒心則悲【右風木操】

惟烏兮在屋月黒兮風淒以促啞啞哺母兮報母之育顧兒有身兮實母之雛兒思返哺兮兒母已殂豈兒有心兮曾不如烏【右悲烏操】

古意【二首】

君好桃李姿妾好松栢老桃李搖春風飄零委芳艸不如松栢枝靑靑長自好

君好紫螺杯妾好靑鸞鏡螺杯泛香醪飲之亂人性不如鏡生光可以照欹正

長安道

長安在何許定鼎燕薊北周道千里平商邑四方極金臺玉壘何雄哉重闗設險從天來黃道祥光直南見紫微中宮正北開天連閣道星辰拱日射觚稜金碧聳百尺文樓五鳯飛九重魏闕雙龍擁長樂鍾聲曙色寒千官劍履集朝端龍函捧勅頒三殿象輦駝琛響八鑾皇家制度超前古文物聲名播寰宇白雉遙聞貢越裳龍媒又見來西土太平治道軼唐虞彬彬多士皆文儒揚雄已奏甘泉賦司馬還陳封禪書蔥蘢王气浮丹扆承露金莖矗雲起紫禁彤墀月似銀玉河金水花如綺九陌香塵拂面飛鳴珂初散午門西王侯第宅施行馬公子園亭爭鬭雞王侯公子多如雨大道靑樓聮戚裏玉笙吹月鳯雙飛繡幙圍春鸚並語雕鞍寶蓋日過從片言出口生華風始見金張初賜第俄聞衛霍又旌功六街三市相連絡佛舎飛甍絢丹雘百貨都歸大內東人才盡入平津閣禦史臺前烏欲啼將軍營裏馬頻嘶教坊夜月人如玉上苑春風錦作畦風光節物年年在萬世河山長不攺罷官廷尉自書門遷仕中丞彌映彩莫言李廣不封侯誰惜馮唐易白頭靑史功名今已矣江湖髙起見京樓

飲馬長城窟行

飲馬長城窟寒泉咽不流髑髏腥枕雨刁鬥冷鳴秋瀚海烽煙斷陰山部落稠將軍方閱武醉擁紫貂裘

明妃引

陰風烈烈吹黃沙稽落山下愁雲賒明妃馬上面如玉萬里去適單於家玉闗漸逺人煙絕回首漢宮惟見月琵琶掩恨去路長塞鴈叫寒天欲雪天欲雪狐兔愁殷檉蕭蕭古塞秋願將一掬思鄕淚寄與黃河東去流君不見古來戰士長城死白骨累累多似蟻妾身𨿽辱亦不辭忍使健兒爲輿屍

采菱曲

十五誰家女新妝照水明采菱不愁暮入浦月初生兩槳搖月明風吹浪花起驚起雙鴛鴦飛過野塘水

禽言四首

阿哥阿嫂兄弟而今俱已老斗粟從來尙可舂愼勿鬩墻競些小阿哥阿嫂

苦苦苦苦避卻蒼鷹逢乳虎年年剝削無了期那得官中生卓魯苦苦苦苦

養蠶忙阿姑攜筥婦采桑蠶老作繭姑勿喜官絹正輸三丈彊養蠶忙

急急聒號寒啼饑難過活賣田且了今年租辛苦來年只傭作急急■﹝目舌﹞

淸風亭稿卷二

●欽定四庫全書

淸風亭稿卷三

﹝明﹞童軒撰

○五言古詩

感寓

景泰乙亥秋八月予家居無聊乃稽往事述舊聞因而勉賦五言古詩六十八首謾錄於此云

幽居念無極乃在天地先兩儀旣肇位寒暑互推遷庖犧鑿理窟馬畫斯播宣三才本一貫孰能窺其玄

天雞夜半鳴火輪出扶桑遲遲麗曲阿萬國皆明昌聖人法天運峻徳四表光赫然萬物覩化曜舒以長岀作而入息泰運成虞唐何知負暄者亦欲獻吾皇

蒼旻示縣象晝夜恆推移三臺各分位列宿光陸離髙髙紫微垣中有天之樞輔弼曁丞衛旋繞如聯珠長杠揭華蓋太乙層階梯乃知至徳主垂拱天下歸

四序疊更謝日夕無停機人生覆載內造化詎能違達人重義命愚者昧是非靈臺誘外物孰知察危微勉旃力鞭策賢聖乃同歸

吾聞邃古世土鼓而蕢桴黃帝垂衣裳晝夢遊華胥唐虞紹至理文徳乃誕敷夏忠商尙質隨俗變隆污姬周日文盛國風詠騶虞柰何五霸習秦豆趨木塗

雞鳴海色動羣類各有趨猿猱解升木蜣蜋知轉珠物性率自然不假命與提人生靈萬物理一分則殊賦形肖天地仁義本良知云胡日戕賊冥然居下污

瀛海環神州其谷洚無底迆■﹝氵陁﹞八紘外不知幾萬里川輸而不盈尾泄亦何已陽侯鼓洪濤怒立百丈水試問王方平揚塵特虛語

周穆禦八駿漢武求三山所欲在長生豈憚道裏艱瑤池觴白雲金盤屑神丹刀圭卒難遇龍去不復還千秋陵寢樹落日悲風酸

明王愼大徳四夷乃咸賓夏璜肅愼矢方物以類陳所需在器用犬馬何足珍於焉昭徳致孰敢不來臣

丹山岀異鳥文采光陸離髙飛薄霄漢虞网巧空施昔當有虞氏此鳥曽來儀一鳴恊韶樂千載應昌期回觀百鳥羣喧啾竟何爲

靑蠅乃微物營營止於榛偶遭騏驥尾托之千里騰沾污變白黒攻鉆掠膻腥嗟爾亦何得胡爲人所憎

孤桐發淸商飛泉繞纎指一彈秋月明再彈天似洗瑯瑯太古音不入箏笛耳安得鍾子期相逢奏流水

宋人粥■﹝糹辟﹞絖一朝貿奇資晉人貯垂棘韞櫝十載余技輕信易售器重識者稀所以呂尙父白首漁磻溪姫文茍不遇卒老甘布衣

采采芙蓉花江長浩煙霧綣彼同心人方舟不成渡歸來坐前軒月白澹淸露永懷弗能諼鳴璫渺何處

眾人恣歡謔志士恆苦憂所憂非一端不爲衣食謀吳忠裹■﹝氏鳥﹞革楚直沈湘流區區不識察心膂成仇讎長城乃自壊千載將誰尢

貧賤不可去所願甘布衣先民有格言富貴履危機髙車豈不好一覆信難支君看廟中犧孰與濠上魚賢哉鹿門叟去去從此辭

崇蘭雜蕭艾燻蕕本自殊妖穠世所尙馨香獨何爲時無纕佩者靑靑遺路岐殷勤理蕪穢勿爲塵所欺

幹將岀塵柙光奪寒泉流平鋪白鷴帶疑是蒼龍鉤神物古所異有气沖斗牛雌雄忽失偶空爲時世羞誰能獻天子請入上方收依然炫鋒鍔斷彼佞臣頭

乘黃本龍種上孕房日精何當馭造父一日千里程騰驤逐電流駭躍躡雲輕駑駘信非匹欵叚敢爭能胡爲置立仗而不使一鳴俛身駕長輅垂首絡繁纓良才��用空慚神駿名

迢迢弱水西中有三神山石洞閟日月芝艸生瑯玕龍耕玉田水鶴啄松云壇仙人羨門徒日夕居其間煙霞組長袖刀圭駐紅顏我昔從之遊飛佩鳴珊珊朅來住人世矯首隔塵寰安得大鵬鳥飛來載我還

松柏有孤性冰霜恆自嘉夭夭桃李顏爭爲兒女誇物情旣云爾志士復何嗟北宮有遺菽東陵無故瓜斯人不可見目極飛鴻賖

南國有佳人顏色白如玉天寒被短褐奚羨綺與縠居貧諒自持豈云乏膏沐素節誰能儔西山有孤竹

蠨蛸矜小智結网掛髙楹微虫亦蠢爾冥飛入其罾居然取而食皤腹縣晚晴有蜂忽相觸急趨欲有營螫尾肆厥毒醜物俄斃形嗟哉機變者飽食安可恆

岀門瞻太華危峯拄天際宣尼去日遠巍然徒仰止大道日淪湮攻鉆獘諸子獨抱萬古心感嘆何時已

眾人嗜奔競宛若風中花朝開燦珠玉暮落隨泥沙所以古達士知命匪所誇寧甘伏櫪馬恥學粘壁蝸魯連今已矣撫捲徒興嗟

艷色天下重不以今古殊明妃傾國容如何嫁單於有貌不足恃有才當自愚士衡遭殺戮元禮成覊縲君看冥冥鴻人生反不如

三策岀江都一語取丞相命途有通塞絲粟不可彊嗤彼操瑟徒枘鑿竟何往身辱名亦虧豈但尋尺枉陋哉投合云美新空附莽

披裘詣中野拾薪以行吟孰云季子賢顧謂取遺金天地物有主妄攫誠何心焉知胠篋者掉臂方駸駸

食客世恆有義士天下稀田光報太子杵臼存孤兒英聲振今古名與金石俱彼有廊廟器佩玉飄長裾國難僅一髮縮首思全軀吁嗟長樂老遺臭將誰欺

軌方信難適輪圓始能行憸人醜正直端士羞逢迎是非得失間將焉用吾情寧爲齒剛敝勿爲柔舌榮

曲沃產縣匏汶陽發孤莖參差制雙翼吹作鸞鳯聲悠悠楚妃嘆切切荊王吟空慚濫食者亦有南郭生

驅車欲何適駕言陟髙岡陰雲垂四野獵獵北風涼豺狼嘷我後烏鵲噪我旁巖谷少居人我行多所傷念此不能往匪云途路長悠悠歲華暮佇立空仿偟

明月射虛牖寒螿悲洞房感之不能寐起步徒自傷美人隔千里欲渉川無梁徘徊弔孤影涕下沾衣裳

朝適易水湄鷸蚌方怒爭今日復明日漁者得並擒齊楚擅敵國干戈日相尋寕知兵久敝坐使嬴氏並

秦人據崤函自謂萬世基孰知楚一炬百二俱成灰惟彼陶唐氏有此冀北陲勢無金作城利乏湯爲池黎民悉於變垂拱成雍熈乃知帝監徳豈在險與夷

步出北郭門風悲白楊樹累累古今墳髙下正相似中有百年人長眠不知曙荒煙狐兔遊落日樵牧語蒺藜秋著花一望迥無際感彼雍門琴淒然涙如注

相如賦大人曼語誇獨步飄飄气淩雲時復中規度𨿽云諷意深適足誨淫助不見霧縠奇乃是女工蠧

富貴親戚懼貧賤父子離骨肉尙如此何況他人爲季子昔未遇憔悴面目犁一朝佩相印革車千乘隨揣摩發雄辧抵掌驚愚癡還過洛陽境父母爲道除蛇行伏妻嫂局促一何卑季子不足道薄俗堪長吁

昔云遺壽耉稽謀無自天如何鮐背者徒抱犬馬年賈生洛陽少叔度漢室賢髙風灑六合古今無間言

荊山產奇璞不惜屢獻之茍懷刖足憂至寶橫路岐何如南陽臥謳吟梁父余終然致三顧可使大名垂

淸流有時濁白石不可爛𨿽膺推轂名未免吹竽濫門前桃李榮籠中桂芝滿茍有爲國人相知寧恨晚

千金結知己自謂兩不疑詡詡气相下握手肝膽披柰何黃金盡一朝生別離潛謀發機檻反眼相傾危朝歡莫仇敵狀類犬豕爲安得金石心千載永不移

平路不生廷瘝智久淆澮束菅以代楹奚免風雨敗知人古所難進退各以類謂予如未信請觀易否泰

相馬必以輿相士必以居容取失子羽言取失宰予聖人察所安尙蔽驪黃余況彼肉眼夫乃欲評錙銖麟楦巧外飾狗瓦同兒戱寄言姑布徒奚以骨相爲

積毀解消骨積羽能折輪曽參固仁者而豈能殺人流言三及之投杼慈母嗔所以南陽老長爲梁甫呻

金玉瑩奇質不爲礱鑄渝君子抱仁義豈彼貧賤移夫何陳蔡間於窮亦殆而削然反琴歌通塞不復知由安頴陽樂共適丘首頤古今同一揆萬世眞吾師

彼姝者誰子云是南國娃幽閒不踰節自幼本良家娥眉妬新月玉貌羞春花一朝入楚宮容色絕世誇終焉鄭袖忌劓鼻空成嗟

老狐戴髑髏夜拜北斗神綏綏曳長尾頃刻化爲人怪異固莫測妖術方日新髙城竅深窟蟠結無與倫望之不能灌憂憤塡秋旻

神龍本陽精變化升天池噓云澤下土在在蘇羣黎一朝天帝怒下謫荒山陲鱗甲悉瘡痏螻蟻紛制之過亢信有悔聖易豈汝欺何當復飛躍鈞天日遨嬉

爲政莫若猛有徳斯以寛火烈望之畏水弱民玩焉寧知一念慈流禍不可旋■﹝艸佳﹞苻盜羣起盡刈猶艸菅猛寛貴相濟至哉宣父言

鴻荒世已遠王霸分二途學術有誠僞治迹殊隆污王道曠如天蕩蕩不可模覇圖塞罅漏反掌成驩虞吁嗟四三芋請視狙公狙

斥鷃飛蓬蒿晝夜聲喞喞大鵬運天末鼓簸垂云翼小大固不同賦性各有適夫何含齒徒終歲不遑卹田毛責地徵庸調苦徭役安得蕭與曹民心庻寧一

誠能格異類信可孚豚魚昭然布方冊斯理不我誣宏農虎東渡潮陽鱷南驅潁川鳯來集騶邑蝗不飛斯民實人類而豈物不如頑貪信可變愧無韓鄧俱

珠藏川發媚玉韞山生輝君子抱奇器厥聞乃四馳柰何鄭人朴云是鼠臘爲名存實則病百世空成嗤

蛇足不可添虎尾竟難履弄巧本無成逢危貴知止陳蕃死北臺晁錯斬東市黃泉如有知寃魂共誰語

有客遺瓠種樹之南山隅秋風結佳實呺然成巨壺剖之以爲瓢濩落無所需誰將慮大樽逍遙浮江湖物固各有用在子宜有圖

養志必忘形重義乃輕利爲問賢者誰曽子昔居衛正冠絕塵纓捉衿露雙臂曳屣一髙歌商聲滿天地

人心匪可測頃刻忽千變明惇玉帛好中實慘刀劍彎弓思愈已發墨構深怨髙山猶可登浚泉猶可見厚貌飾虛情古今庻爲鑑

眾貪必惡亷眾曲斯惡直邪正有兩途是非起勍敵遁庵僞學名溫國黨碑立世事每如此不見奇耦畫

異端亂人耳譬彼淫哇同聖人不復起聾俗何由聰如何六籍後紛紛費研攻孰知千載下見此紫陽翁擠排振其落敷陽發其蒙斯文天未喪尙幸斯人功

坎蛙不知海甕雞難語天區區章句儒妄意斯道傳訓詁竟穿鑿末技空雕鐫寕知方寸內萬化本一原桓讀乃糟粕信哉輪扁言

海外更九州島中有道名國男女恆裸形衣裳笑襜復此事信不經貸之乃異俗堂堂華夏域禮教匪不足偸詐肆相欺而寕知恥辱漿酒與藿肉日飽牛馬腹視彼謹厚夫羣嗤眾爭逐賈生倘可作此亦堪痛哭

駑駘產冀北十五以爲羣秋風飽芻豆蔟蔟如雲屯中有八尺姿天矯同逰麟饑飡玉山禾渴飲瑤池津路遠不易得終歲恆苦辛盜跖曝人肝金玉如煙塵顏回一瓢飲難免陋巷貧斯理自古來仁人胡嘆哉

蜉蝣衣楚楚生死隨朝昏蟪蛄吟夏樹秋委落葉根人生亦祗爾鬒髮忽素莖何如祕元命囊括經世文葆眞煉精魄龍虎相吐吞黃芽變仙骨永與天地存底湏謝塵世遠赴滄洲云

任公垂大釣投竿東海湄期年不能得蹲坐苦不辭倐然牽犗餌有魚吞食之驚揚奮鬐鬛水擊風霆馳引手試一掣臘肉如山陂嗤彼趨瀆者綸影飄遊絲時時𨿽有得瑣瑣皆蝦蜞得魚尙云爾經世奚能爲

旄頭射長空塞馬南下牧封疆失固守老稚遭殺戮隴上掠牛羊天陰聞鬼哭豈無當世雄可比衛與霍長驅十萬師橫行淨沙漠

梓人職繩墨礱削器不居一朝構棟宇羣役環向之斧斤視規畫刀鋸聞指揮逾時大廈成名姓乃上書始知君相任所職在無爲講求經國要綜理元化機百工茍無曠庻績乃咸熈功成天下賀周召與同歸

殺靑示鑑戒善惡存始終孰知馬遷筆益長澆漓風論道敝黃老敍事尊姦雄深譏貧賤恥虛美貨利崇厲階由此始歷世將無同安得起孫盛筆削昭至公

予旣作感寓詩覧者率以出韻爲言余惟孫愐唐韻大抵爲近體而作非所以施於古詩者也古詩如十九首及漢魏諸名家之作或二三韻或上下韻俱不嫌於並押是有考於三百篇之體也近代吳才老作韻補亦以江陽眞庚諸韻相通豈不以古今之詩不同而古今之韻亦不同與且唐之詩人杜甫最號大家律詩中玉山艸堂一首亦用眞文二韻其古詩三四韻者如童關吏彭衙舂陵義鶻行之類尙多有之餘故不可以不辯也時景泰乙亥冬十月上浣日軒識

擬古

有園莫種桃有地湏種竹桃樹揺春風嫣然媚紅緑豈無一時好終隨車馬足何如靑竹枝歲晚在幽谷節直心亦虛冰霜立寒玉

答項司廳文祥

爲別歲云莫相見良未繇聞君抱新恙使我增離憂悲風鳴四野雨雪正颼飅如何山陰道亦有訪戴舟閒居訝空谷寂寞誰與投臥聽雲中鶴禽鳥有匹儔知音古昔少倀焉何所求思君不能寐起坐彈吳鉤安得往從之握手歡相酬泠然挹淸論庻幾無悔尢

樵樂生

舉世汨聲利君若了不關孰知天性眞乃在樵斧間秋晴微雨歇黃葉漫空山長歌入幽谷無營心自閒朝俱白雲往暮隨飛鳥還怡然得至樂俯仰眞無慚富貴蟻穴夢功名蝸角嘆何如一束薪去取諒非難劃然動長嘯六合淸風寒

詠蘭

泛泛崇蘭姿托根雲水涯光風一披拂緑葉何蔥萋君子采而佩馨香竟無比羞彼春芳榮嫣然媚紅紫

琴軒爲同鄕聶典史題

退食自蓮幕鳥下吏人散緑槐初霽雨髙軒正蕭爽焚香理吾琴襟抱絕塵坱淒淒鸞鶴吟颯颯松風響春隴雉登木曉日牛鳴盎孤臣抱幽怨壯士歌慨慷泠然會深趣千古心獨往師涓不復作雅調竟誰賞願爲南風詩排云獻天上

廣陵舟中贈張叔勉

二月發官道江水深且幽問言欲何往述職朝帝州東風生蘋末時雨忽已收古驛出髙岸嘉樹臨芳洲張君平生友雋雅孰與儔推篷時適我握手仍相畱談笑雜諧謔气味欣且投感玆會晤意孰云離別愁君才豈凡近力學追前修沈淵匿神物伏櫪淹驊驑靑雲諒非遠白首寕足憂而我迂鄙質與世恆仇尢東臺偶承乏竊祿良可羞遙遙川路長去去移輕舟斜日照孤渡蒼煙飛白鷗明日淮陰酒擬換囊中裘

和陶彭澤歸田園居【三首】

歸來寡人事被褐逰靑山芳艸滿徑生又閱新歲年雲飛返層巖魚躍當深淵長松夾幽戶新秫垂髙田俯仰自無愧笑傲林壑間數卷積案頭一觴倒花前飛飛布谷鳥藹藹桑樹煙紅塵絕外想白雪任盈顚貧窮豈不念棲遲有餘閒淸風北窓來聊復樂自然

村居近南山終日絕蹄鞅幸無形迹拘煙霞愜眞想時尋沮溺翁酌酒共來往微雨夜來過西疇禾黍長禾黍漸已長我懷漸能廣誰謂貴賤殊千秋同艸莽

偶影自成酌知音相與稀山深日將夕坐看孤雲歸疏柳蔭前除涼風吹我衣衣單亦何卹所恨願多違

和杜工部三韻【三首】

鹽車病良驥涸轍困長鱗馬病汗流血魚困目有神君看忠讜士多爲名累身

扶揺大鵬鳥翼若垂長虹直上九萬里寧辭海運功自非太和風不徙南溟中

正士恥多岐眾人貴同調相門茍可入拂須奉權要累累金印黃徒詒賢者笑

和韋蘇州寄全椒山中道士

兀坐郡齋裏遠憶黃冠客洞口采芝歸羣羊臥白石風吟落葉秋雨翳殘鍾夕攜酒欲相尋山深斷行迹

和柳柳州贈江華長老

丈室團菁茅禪心湛虛寂去歲舂陵來蕭然寄髙迹貝葉坐翻經篝燈寒照壁萬慮了無營一盂飯昏夕松關疎雨鳴竹塢幽泉滴入定起來遲曇花滿身積

和李翰林安陸白兆山桃花嵒寄劉侍禦綰

白首非少年還山學隱仙時尋羨門子飛佩聲珊然春來桃花嵒看云隨處眠五城非迥絕三島遙勾連閒中攀碧蘿直上昆侖巓黃鶴東南來叫破萬里天松弦翠濤響泉沫珠顆圓丹光射白日芝艸揺晴煙伴鹿坐花雨呼龍耕玉田久懷沖舉願永謝塵世緣寄言霜臺客可以同周旋

題居易齋

人生固有道安命乃其常如何誇毗子磬折趍路旁乞墦濫名器胠篋爭攫攘一朝事勢去駢首罹禍殃冰山向日頺金穀隨煙荒喆人鑑斯轍正已恆不忘簞瓢豈足憂圭組豈足光衰榮無定在通塞任彼蒼開軒坐北窓仰睇浮雲翔居然謝塵鞅聊復啜此觴

止言

世方喧利口聒聒了不休聖教貴無言之汝欲何求吾觀誇毗子膚險良可羞大易著明訓括囊無怨尢

懷魏冢宰老先生

道學喪已久民心因物遷聖賢不復作病俗何由痊勛名競誇詐學術紛雕鐫坎蛙不知海孰障西流川天生魏夫子力任斯道傳知周庻物表心契萬古前文章周孔學事業臯夔賢從容出處間名與日月懸靑山賦歸來白雲當窓眠相思徒仰止日夕東南天

分題得善萬物之得時送蔡大尹還越

東皇載陽和庶類滋以榮萋萋岸艸緑的的林花明深淵躍潛鱗髙樹鳴倉庚江山亦增媚暢彼羣物情吾生竟何如乃與憂患並少年學理道將老卒未行拜迎事官長鞭朴嗟蒼生才髙位不展行峻責愈盈嘐嘐鴈失侶逐逐云孤徵便當賦歸去矯首家山靑

題九老圖

我聞神仙人往往不易得斯圖繪九老乃類瀛洲客容顏尙渥丹須髮盡垂雪想當香山逰髙會總英特安定司馬胡馮翊衛尉吉劉鄭宜可肩盧張亦同列就中老居士頗憶姓是白平生慕岀仕稍稍著勲業一朝服官政歸興浩若決復有元爽翁齒數已過百僧人如滿徒少日共鄕陌投閒時盍簪气味迥無別臨流撫鳴琴倚杖聽啼鴂長松雨初過艸色翠如疊優遊竟忘疲聊以卒歲月予亦曠達人奔走困仕轍何年預斯會不俟殘齒缺願陪衣冠後石澗采薇蕨

題大佛洞【在遂寧縣】

平生好幽勝所至窮躋攀今朝衘使命偶此登名山縈回小洞底豁然異塵寰蒙茸竹雲細蕭颯花雨寒下有千尺流晝夜聲潺湲巍巍大金仙坐鎭石壁間歲月知幾何苔蘚生爛斑古今一幻泡等是何足嘆我來愜淸賞又得半日閒振衣起林麓笑逐孤云還

題夢萱捲

朝望天際云莫思堂上親子行正無寐惻然傷我神江湖日以逺親顏不可見回看身上衣空悲手中綫昨夢到北堂堂前樹萱艸秋風忽披拂顏色寧復好覺來坐蓬窓憂心耿難忘月明弔孤影涕下沾衣裳

和翰林周先生酬諸君子之作

卓哉眾君子聲利了不幹良時足嘉會況乃並二難春陽載和燠煙光滴晴巒欣覩羣卉榮豈徒適吟觀聖恩曠無際民物皆阜安衣冠樂淸暇永此一日歡夫何晉人禊增以憂恨端古今信逆旅修短何足嘆願言策吾駕詞藻方波瀾

秋閨詠別

相見更何晚相思良獨悲紅顏奉巾帚白髮遺路岐別來曽幾何霜露忽淒其仰見明月光眾星羅參差熠耀已宵飛蟋蟀鳴庭闈感之不成寐淚下那可揮西風吹羅幕念子寒無時豈不盛嬌愛知者當爲誰願君崇令徳努力愛容輝棄捐勿復道沈憂令人老

田家雜興【四首】

東風扇微和百艸萋以緑林間倉鶊鳴正爾春景燠田夫喜春到相率殖嘉糓時雨夜來過新苖靑簇簇老翁負薪回稚子飯黃犢幸逢官府閒近日少徭役努力事耕耘毋爲餓空谷

步履出東郭南風溪午時偶來松樹下竚立澹忘機野老見我至情親語依依桑柔蠶已浴麥深雉初飛俯仰玩物理逍遙詠而歸寄謝王良子虛名徒爾爲

田家無外求所願營一飽今秋幸少丰處處熟禾稻租賦輸官倉裏胥夜不到張筵會賓朋雞黍雜梨棗相對陶一觴頺然玉山倒

茆檐冬日晴懷抱良不惡柴門晝始開雞犬散籬落今朝無客至婦子相聚樂牀頭熟新酒聊復共斟酌髙歌亦自慰焉知死溝壑

思與君別來

思與君別來兩見落葉黃迢迢隔千里各在天一方欲往恨無翼欲渉川無梁昔者固膠漆今胡作參商平平長安道人馬自輝光不念莫逆好虛名竟乖張南箕豈堪簸牽牛難服箱憂來不可輟撫膺獨彷徨亮無金石心與君永相忘

池上夜坐

池上微雨收涼月吐空谷蕭蕭敗垣柳疎影覆我屋艸深蛤爭鳴荷折鷺驚宿偶此遂閒情居然忘寵辱

風木捲爲蔡教諭題

極目鳯山路松楸暗佳城爲問葬者誰蔡氏有先塋西風吹宰木晝夜號秋聲柰何親久沒悠悠隔平生儒冠飽君祿生養不得迎因悲樹欲靜策策風靡寧感之懷抱惡有淚如河傾惟餘寒食飯少慰泉下情

舟經湘潭有懷屈賈二子

牽舟西南上所往非一程今日到湘東日岀潭水明推篷見靑山依依如送行時當長養節好鳥聲和鳴仰視天宇闊俯臨川上平燻風颯然至洗我浮世情古人不可見所見惟虛名毋爲計寵辱頓使此心驚

春暉圖爲滇云萬都閫題

熈熈春日暉綿綿原上艸原艸含春暉靑蔥生意好流光忽西馳瞬息春已老誰知寸艸心懷恩竟難報萬君邊閫英所志在忠孝緬思堂上親背棄一何蚤感此春暉圖中心惄如搗

和沙木和驛壁間鄭都憲韻

驅馬上林麓陟此崔嵬顚俯視見云影側聽聞流泉物理信堪適人情良不然民貧兵力疲憔悴當誰憐所司不遑卹剝削方求妍我行適見之喟然嘆窮邊歲月曽幾何當不殊往年狐貍安足問祛除欲何先

詠鶴

翩翩靑田鶴皜皜玉雪衣一朝養初成奮翼升天衢回旋遡寥廓日共鵷鸞嬉虞人挾詐術伺我潛發機我飛適中此毛羽半摧頺倉皇墮山澤鴈鶩每見欺天寒稻梁少歳晚恆苦饑偶因條風發載我西南隅西南萬里外道梗儔侶稀虫魚豈不足所恨非故棲延頸望雲路肅羽何時歸

自曲靖回至楊林觀田家刈獲有成

輶車至楊林秋日正卓午時維九月候■﹝禾罷﹞稏滿滇土田家急收獲處處築場圃甌窶亦滿溝牛載更兒負筋力誠乃疲腰背若傴僂所願在有秋不復辭此苦寧知輸官倉所得遺幾許貧家計口食歲暮復貸舉因思井田制百畆什一取是時人足食狼戾厭禾稌呼醪擊肥鮮含哺醉起舞此樂不復見使我熱衷腑所冀良有司善政去苛虎捍吏不打門瘡孔或少補作詩告民牧殷勤爲摩撫

擬阮嗣宗詠歌一首

掩書坐前楹獨對一尊酒春風吹柳花漂泊入虛牖喧喧名利場能有此樂否人生不得意胡爲事奔走昨朝美少年今日成老丑自非松栢姿安能無白首

村田樂圖爲內相素軒錢公題

昔在唐虞世俗善民相親八家實同井耕收力惟均是時村田間民質如遊麇擊壤有餘樂含哺無嚬呻孰知世日降三代變狂秦經界不復正彊暴相並吞干戈事行役饑寒多苦辛遂令百代下風俗難回淳政苛若猛虎郡邑成墟榛操瓢轉溝壑哀痛聲忍聞何人貌此圖彷佛康衢民惟應文景際海內咸富殷陳陳太倉粟紅腐每相因後來貞觀治用意亦良勤斗米僅三錢路無拾遺貧悠悠千百載兩見造化仁柰何治日少掊克殊紛紜靑苖任新法花石貢陰濵吾民當此時何異魚在綸大明富九有萬姓逢昌辰況玆邊徼任乃屬心腹臣撫摩猶赤子恩愛同陽春四郊盡樂土遠近無煙塵年年二月候村村花柳新居民作春社雞酒聚比鄰吹竽復考皷起舞仍蹲蹲歡呼奔老稚來往雜蹄輪信知仁政下巨壑無枯鱗古云一日澤此意猶能存我歌村田詩再見豳風陳

觀內相素軒錢公射鳥因賦鄙韻用呈

勝日良燕會逍遙雲水鄕佳賓列四座繁吹促飛觴時維秋序晚■﹝禾罷﹞稏垂田疆覩玆農事成歡樂殊未央髙柳蔭虛亭殘荷薦餘香有鳥類山雀枝上止且鳴左右紛射之烏號竟虛張公起挾一矢疾發如流星翩然中修尾遠墮池水旁眾賓競稱賞此巧奪穿楊方今西北境獫狁來狂勷安得我公輩彊弓用其長一箭退勍敵摧北如驅狼坐令四海間至治成虞唐素行

齋爲曹司訓以寧賦

至人貴素行而豈外物慕儒冠三十秋曽不殊布素牕葉葉前貯古書日夕誦且悟臯比坐談道正聲起韶濩時時綴文章下筆騁遷固諸生日摳趨藹藹揖風度蘇湖百載余今復見矩步杏壇春日晴弦歌有深趣視彼富貴榮何如艸間瓠不學誇毗子磬折趨末路

哭姊

我年十五時不幸失所怙私門禍釁纒母亦尋見負哀哀抱深戚耿耿心欲腐是時姊甫笄已作張氏婦念我同胞親恩愛每相顧我喘獲茍存見姊如見母朅來歳月遷中外叨仕膴骨肉久離別相望異鄕土時時得姊書頗似顏面覩行當謀掛冠爲姊粥親煮柰何王事縻山川日乖阻因思昔別時河橋日將午姊送不忍歸恐我難再晤昨朝家書來豈意遽傳訃彼蒼胡不仁生死竟殊路初聞若遇刃痛楚徹心腑食梅孰云酸嚼蘗孰云苦寃哉但長號臨風淚如雨

淸風亭稿卷三

●欽定四庫全書

淸風亭稿卷四

﹝明﹞童軒撰

○七言古詩

賦得石頭城送孫學正之京

石城嵳峩如鐵壁睥睨雲霄髙百尺石頭千古枕江流六代繁華有遺迹昔人城此今已矣尙有功名在人耳古堞殘鴉噪夕暉空壕宿鷺迷寒雨孫君才調不可覊蚤年問學爲名師懷賢毎賞袁公節勵志常期士行爲君今北上朝天闕五月江城促行色城上薫風吹客衣城邊折栁傷離別朝來微雨浥輕塵江水流波艸色新行看髙步云衢上當使功名勝古人

杏林春意爲醫士淩永誠賦

豈不聞董仙昔日居廬峯醫全造化通神功功存利濟不責報年多植杏成芳叢君家亦是岐黃學金匱名方紹髙躅拯世寧論子母錢活人剩貯君臣藥一來賣藥知幾年聲華不減匡廬仙回生起死亦無數深林種杏如公田綺疏春暖涵晴日赤箭靑芝正初出都人爭植不辭勞斵碎香苔破春碧土脈陽和雨露肥靑枝茁出皆蓓蕾忽然一夜春風動千樹萬樹紅霞開年年二月復三月兒女爭看好顏色不羨玄都觀裏花寧誇太華峯頭葉看花曽記上林遊花壓烏紗照醉眸晴雪墮霞粘翠箔彩雲飄影下朱樓於今南國暌違久惆悵東風一巵酒臥病閉門春色深長吟北望頻搔首感君爲我活沈痾援溺扶危惠實多五株豈足報君惠爲賦杏林春意歌

贈淸貧長老

黃金沙界名淨土中有僧爲持教祖說法能超最上乘常感天花向空舞襌關盡日白雲封爲愛疏閒似逺公秋雨涼蟬三徑葉夕陽歸鳥一聲鐘支頥夜坐林間石白月淸潭了無迹問師■臘今幾何笑指靑松數千尺有時聚石來講經石頭盡點如有聞有時浮桮去渡海踏碎萬頃玻璃雲歸來淸梵維摩室何用區區九年壁降龍解虎人不知惟有閭丘老人識

孤飛脊令圖爲馮生題

馮生■﹝弓弓攵﹞與其弟裕俱以民俊補京庠諸生無何而裕之墓木拱矣一日■﹝弓弓攵﹞以此圖請詩予傷其意因題數語歸之

衰荷倒影湖西水枯翠蕭蕭捲寒雨藕花零落金粉殘獨有蓮房結靑子脊令孤飛斜日晴急難應念雙飛鳴秋原有夢不可到野水寒煙空復情

題驄馬南巡捲送郭侍禦淸軍貴州【戊寅年作】

東都昔稱桓侍禦凜冽冰霜動朝著乘驄到處懾豪雄九陌人人行且避桓郎一去今千載六察寥寥繼手采鐵冠白簡誰可方喜有汾陽後人在君今年才二十餘瑯瑯聲價髙璠玙發姦摘伏振風紀星軺幾誦皇華詩昨朝又捧明光勑逺赴邊疆閱戎籍一泓冰斧手中持五色春云衣上織昻藏攬轡气如虹繡縠銀鞍虎綬紅一道飛霜隨駐節九霄甘雨逐乘驄乘驄取道巴渝路重疊靑山莽回互氈帽峯頭日欲低琵琶峽口云初度褒斜南去卽苖夷苦竹黃茆夾岸齊飛鳥衝煙投古磧斷猿啼月掛深溪雙旌遙度烏蒙嶂眼底貔貅拜相向未湏搏擊樹奇勲且慰蒼蒼逺人望

趙松雪寫東坡小像並書其山城杏花詩內相錢公出視命題因次原韻如左

漚波漲碧蘭苕【苕溪吳興地名】春王孫英標眞可人眉山老仙招不起東風誰薦溪頭蘋淸興懷賢應淬發一夜松窓歌白雪曉來點筆爲傳神宛似臨皐步明月杏花零落山城中悠悠往事如雲空何當共飲玉堂酒【坡詩共飲玉堂無事酒】半枝燭影揺殘紅

松泉云壑圖

長風吹云度澗壑上有千尺靑松枝飛泉百折走其下倒影欲赴蜿蜒垂秋空月白羣籟寂翠濤隱隱生漣漪天生神物自奇拔肯與灌木爭榮萎盤根錯節飽霜雪卻憶移種䢐徠時蔦蘿翳翳若纒縛服食未許飡流脂政如蛟龍臥巖穴飛騰有待雷雨期又如大臣值國難冠劍廷立相扶持紫鱗漧澀裂苔蘚屈鐵交錯排旌麾信知磈砢始生怪不怪豈易知其奇明堂屢建不收用無乃材大難爲施良工筆挽造化力滿紙圖出煙雲姿王生雪蕉竟何謂蕭郎雨竹空離披何如此圖神且古古稱韋偃眞其師李侯持之索題句我見百色生須眉安能爲君一叱起毋令偃蹇荒山陲

雪窓上人蘭蕙圖

西川上人號雪窓丹靑好手誰能雙時時泚筆寫蘭蕙古厓陰澗如懸幢何年貌此淸無比怪石疏篁映流水翠帶新翻鳬渚煙紅芽亂吐鷗汀雨我昔舟行湘水頭碧雲兩岸■﹝艸縻﹞蕪秋滿林烏鵲自相語不見王孫來此逰此時欲把江籬薦彷佛靈均曽識面西風帆急去如飛歌斷離騷並九辯偶從滇南披此圖萋然叢棘相紛敷援琴欲寫意難盡宛對江潭明月孤滇南都閫好事者臭味相看頗同價髙堂晝永篆煙輕如坐光風與俱化吁嗟蘭爲王者香深林寂寞猶芬芳采之我欲獻天闕肻使鵜鴂鳴秋霜

松云軒爲陶希文先生題

當軒植長松蒼翠墮寒玉風吹白雲來就我檐端宿我昔挾策去排云叫天扉胸中一萬字五色云錦輝當時一出眞堪重直欲擎天架梁棟何知匠石匪奇工縮手旁觀不能用歸來巢云入雲中翩然解組淩飛鴻風流酷似孟夫子【見李白贈孟浩然詩】孤髙不減廬山翁朝看松上雲暮撫云下松雲開絕壁倚翠色蜿蜒千尺蟠虯龍怡情愛此雲松好金粉堆香晴不掃怒濤翻壑瀉長空老鶴一聲山月小此時抱雲松下眠紅塵不到心悠然夢回散髮一長嘯但見白雲萬頃秋無邊君不見長安重桃李賣松入市難求利又不見孤云離海東漠漠還山尋舊蹤雲飛無心任舒捲松勁有節欺霜風悠揚不學膚寸合偃蹇豈與羣芳同長材辜負廊廟噐大志蹉跎霖雨功白衣蒼狗自千變何年十八君爲公

竹溪淸隱捲爲吳昆王益題【並敍】

吳昆王益淸修力學士也所居戴溪之旁種竹數千挺以資吟賞之娛毎溪水生風碧雲蕭颯萬玉皆作鳯鸞聲坐而聽之使人悠然有遺世獨立之意因題曰竹溪淸隱間索予詩爲賦此章

黃陵日暮愁雲緑千頃寒波蕩人目何人笑把金錯刀剪碎湘羅千萬束君家住向東吳東縮地誰移錦籜龍春風迸出玉萬个瑯玕繞屋聲玲瓏羨君習隱溪亭裏時放扁舟渡溪水掀篷長嘯碧雲低一片瀟湘響秋雨歸坐幽窓月色涼紅塵不到水雲鄕芙蓉風颭翠蛟舞千尺冰簾揺冷光頗似求羊散稍類嵇阮狂煮茶燒筍幽懷好拄笏看山淸興長浩歌淇澳詩閒傾桑落酒世間萬事等浮漚兩綬通侯不湏有君不見長安甲第連雲起衛霍金張耀朱紫洞房月夜度歌鍾綺窓曉日聽鶯語一朝事異人亦非蒼苔滿地客遊稀蠨蛸罥壁虫吟戶廢址淒涼對落暉何如君家舊竹溪年年淸趣樂無涯花深紫燕巢書屋波暖銀魚墜釣絲予生偶被浮名掛寧堪作吏金門下卜鄰願借屋頭溪長日鉤簾共淸話

觀捕魚者

東風昨夜吹湖曲一川淸水參差活漁郎舉网唱新詞棹破粼粼鏡光緑妻孥汲爨具朝飱江蘺紫筍豚魚新鄰舟自小共鄕陌來往相看那更嗔輕鴻點點穿雲杪緑楊細雨寒生早數聲柔櫓下中流煙水微茫逺山小

山水圖爲沙士淸題

靑山一片知何處雲際依稀辧汀樹春來泉壑盡爭妍翠雨溟蒙飛薜荔山下茅茨凡幾家小橋流水竹林斜陰陰蘿徑畱啼鳥寂寂柴門掩落花故人家住錢塘曲彷佛當年舊書屋望海樓頭夕照明富春郭外平蕪緑西湖髙栁拂晴煙載酒時乘賀監船鷲嶺朝涵霞气潤鷗波夜逗月華圓朅來旅食秦淮邸回首湖山渺何許詩興常尋仙姥云夢魂幾聽胥江雨南宮先生筆有神畫圖重見李將軍晴窓暇日一披玩萬壑千崖盡在門

太常夏仲昭墨竹爲荘憲使尙源題

使君愛竹如愛玉日日故園看不足一朝峩豸入中臺老栢啼烏恆在目京師寸土如寸金地窄那堪栽半林此君不見歲已久幾回夢落湘云深容臺仙吏才非俗胸中剩貯篔簹谷淸興時時掃襪材硯池風雨吹寒緑何年寫此妙莫當贈君不減雙明璫髙標稍類螭頭筆直幹猶含柱下霜君今長憲滇云外髙節淸風誰不愛紅紫羞看世態多冰霜不攺虛心在閒來對此不勝淸耳邊疑有蛟龍聲何當截作仙人杖攜上紫霄朝玉京

哀都憲張先生【並敍】

先生張式之四明人也以詩大鳴於時邇以奉表之京遂有鼓缶之變予哀之不能忘也因爲長詩以泄予情

大雅寥寥久不作疇能接武三百篇西都蘇李最卓犖遺音近古猶堪傳後來文章建安骨七子磊磊爭雄先晉朝鮑謝亦僅數淵明制作眞天然悠悠理趣自蕭散不學小伎呈雕鐫齊梁之下委靡不復振紛紛聒耳喧秋蟬有唐作者相繼出一代雅奏鳴宮縣楊王盧駱首奇拔髙岑韋栁堪齊肩天生李杜實冠絕光焰萬丈直視人無前閔時憤事喫喫不離口彷佛古意猶能全先生生居百世後蚤有巨筆如長椽胸中吞吐經子史頃刻變化驅雲煙由唐直溯到漢魏歷取次和無遺編大而宇宙明日月神怪幽隱枝葩連揄揚諷詠不一足豪思溢出有若萬斛滚滚奔原泉詞場袖手莫敢敵況欲掉鞅躋其巓平生精力盡斯學發爲事業輷天淵三關淨掃馘羣孽六察總紀師多賢犯顏納說任斯道拯民塗炭沈痾痊時時欬唾落珠玉世人孰得窺其玄我生幸獲識光霽低頭東野願執鞭先生不鄙笑謂我子作可等盧玉川菲才豈敢遽云爾先生善誘何勤拳昨朝入覲上京國意謂簪盍期殘年孰知先生棄我去奄忽羽化隨飛仙鈞天帝都極宏麗驂鸞控鶴上下相周旋文章在世萬古耿不泯化爲列宿河漢邊芒寒色正燭下土要令天下羣瞽俱能辯析媸與妍先生於斯固無憾我獨私心■﹝侃﹐忄代亻﹞■﹝侃﹐忄代﹞如烹煎松風日夕起澗壑助我於邑淒哀弦

山水圖次尙寶宋士臯韻

■﹝艸縻﹞蕪吐碧連洲渚無數眠鷗不飛起靑山重疊畫屏開疑是朝來洗輕雨新縳茆齋傍水鄕濯纓幾度和滄浪相過況有知音在絕勝成都舊艸堂

秋江晚眺圖爲曹憲副廷彰題【廷彰冢宰之猶子中書之兄也】

金門畫史小李徒何年寫此秋江圖斜陽杳杳下林杪隔岸幾點靑山孤時當深秋八九月紅葉似錦煙中鋪淸霜蕭蕭悴髙栁淺水獵獵涵疏蒲茅亭一个傍山麓人迹不到堆寒蕪就中豈無髙尙者皓首甘作林泉枯江頭二客久不去气岸頗似黃與蘇抱琴何處覓知己矯首眺望仍踟躕磯邊舴艋差可渡似欲放浪爲歡娯水淸沙白秋正肅佳趣彷佛君山湖斷霞畱影帶殘雨連鴈欲下相驚呼前村有酒可剰酤亦有巨口淞江鱸江山若此豈易得覽勝不來空負吾望中疑是尙書宅靑紅樓閣相縈紆書聲隱隱起林壑劍气燁燁騰天衢年登百頃刈云子歲晚千頭收木奴地靈豈徒富物產人才項背無時無鳯池烏府相照耀山川鍾秀信不誣君家世業有如此輞川赤壁焉能逾何時許我載輕舸與君汗漫直上尋蓬壺

題劉推府湖山歸隱詩卷【內有八景】

【東湖荷花茶園煙樹望蕩春濤鞍山嵐雨柴衝夕照松坪霽月白沙漁唱木嶺樵歌】

湖山蒼蒼湖水緑灌木垂蘿逺塵俗髙人小隱住湖東坐對江南秋一幅昔年賓興歌鹿鳴平步靑雲被推轂一官佐郡粵南陲才大位卑羞碌碌晨飡束帶謁官長夜火照書讞疑獄秋霜欺人髮種種老境漸臨如縳束便當投劾自陳乞何事甘心累形役路指衡陽還故鄕笑脫塵覊返初服湖山歸來故無恙生事𨿽微淸興足時時尋盟狎鷗鳥十里荷花照人目扁舟閒弄卽南垞菱角雞頭收百斛蓬囪幾度夕陽明桑柘柴衝接村谷暝色依微宿鳥靜坐見松坪上團玉茶園煙靄樹參差風動旗鎗香簇簇鞍山嵐气欲作雨望蕩濤聲正翻屋水淸沙白木嶺髙漁唱樵歌斷還續此時此景貌難盡幽趣滿懷良可掬王晞方外齊逸駕諸葛隆中並芳躅胡爲去此趨末路名利擾擾生憂辱超然肥遁固始願不學引年思辟穀鄰僧野老日相過旋折松茅煮溪簌浮雲世事不湏問濁酒一尊聊共漉廟堂有政肉食謀葵藿區區徒獻曝深源不出亦已爾其若蒼生竟誰屬

竹溪書屋捲

竹葉蕭蕭溪水曲鷓鴣啼斷湘煙緑數椽書屋小於舡門掩淸陰隔塵俗美人軒車期不來雅懷杯酒向誰開瑯玕無實鳯鳥去碧雲日暮空徘徊

沙木和驛壁間二仙傳道圖儗定襄郭公作

蓬萊之山渺何許中有仙人聚如蟻云深路逺不可致遂令方士神其理神其理玄且幽刀圭一粒人爭求寧知天地尙有盡茫茫萬物皆浮漚人生匪金石焉能形獨畱區區學仙子笑殺東家丘瑤池桃實竟何物可憐王母蕭颯蛾眉秋空聞馭黃鶴不見來靑牛丹砂卒難轉白雪忽滿頭君不見少翁欒大骨已朽茂陵松栢悲風吼

題菊庵先生挽詩卷【菊庵今都給事中姚君景昭父也】

菊庵先生天下士才噐卓確儔能同讀書一目五行下六經星斗羅心胸當年束髮試鄕舉已與老輩爭豪雄文章湓溢萬斛湧不啻天馬行秋空詞場七試竟不偶鐵硯欲獘仍磨礱登髙觧作子虛賦金玉擲地聲玲瓏興來臨池恣揮灑彷佛羲獻渠親逢園林頗似通徳裏气岸不減眉山公胡爲一夕遽夢牒玉樓仙去何匆匆遂令裏閈失模範貿焉摘埴行途窮年深艸色上翁仲馬鬛一片靑山封於今有子更奇拔明時科第髙登庸淸詞醉艸得遺訓恥學篆刻工雕虫東臺列職近五載諫疏屢上輸精忠天章褒異重厥自恩被兩世頒雙龍先生於玆固不朽光燭泉壤回春風嗟予後學生已晚不獲鉛槧相追從懷賢竊欲頌潛徳安得巨筆如長虹

謝龍太守惠墨

䢐徠斵碎靑松骨竹屋篝煙香馥馥道人曉起探牀頭掃得玄霜二三斛空山鐵杵聲相鳴日暖風和搗應熟忽侃滿桉走蛟龍疑有虹光射人目文章太守才且賢贈我誼重黃金錢開緘捧櫝發長嘆瑩然至寶眞堪憐我慚無才將柰此鎭日臨池弄池水楯端艸檄屬何人醉後濡頭竟誰氏有時窓下試一磨淋漓雲霧生江波興來枝戟老鴉手塗抹稍類隸與科恨無山陰九萬紙練裙多年不堪洗呼僮掃壁且題詩苔色滿墻秋正雨

過歌風臺【在沛縣】

望夷宮中箭如雨芒碭山前五雲起沛公提劍走咸陽百二河山屬眞主烏騅已逝走狗烹【葉】威加四海來故鄕臺前父老奉觴壽酒酣激烈歌聲長髙皇龍去臺應朽猛士何人四方守落日悲風動地來蕭蕭但見臺前栁豈不聞姑蘇艸長逰糜鹿銅爵年深野狐哭惟有陶唐三尺階千載人思太平福

點蒼山

點蒼山色何奇哉芙蓉朶朶天邊開嶙峋直上九千仭下視羣岫皆蓓蕾誇娥不能移巨靈不能劈南風十日吹不平但見雲開橫鐵壁琪花瑤艸四時閒幽致彷佛非人間千年老雪消不盡龍湫六月生陰寒我欲乘風升絕頂倒控蒼虯淩倒景黃鶴仙人招不來目斷蓬萊五云境

郭汾陽輕騎見虜圖

有唐國步中葉危長安宮闕胡塵飛履謙陷賊杲卿死二十四郡將誰支可憐不見平安火相國只謀行幸所馬嵬坡下玉環啼靈武山前乘輿播此時名將知誰是凜凜汾陽樹忠義故地初聞河朔歸捷書又自潼關至兩京收復不移時貝錦靑蠅謗亦隨寜知突起涇陽禍二虜馮陵逼帝畿節度不出淮西師觀軍笑殺河中兒花門嫠面似虓虎健兒好手應難持汾陽遽畫扶顚計免冑投身爲虜餌馬前傳導令公來回紇尋盟吐蕃去乃知天意眷忠貞數語賢於十萬兵千載髙名垂不朽畫圖三復想儀刑

雙馬圖爲萬都閫子和題

金生畫馬才二匹彷佛當年韓幹筆一匹蹄攢首渴烏一匹紅雲滿身濕兩馬相向交囓鬃宛如君家櫪上雙飛鴻雄姿逸態迥殊絕曽向邊疆收戰功想應棄置歸來後沙塞艸黃龍骨瘦春雨遙思彩鳯羣秋風幾夢祥麟廐此馬昔聞來向東駑駘萬匹皆成空偶因歷塊誤一蹶按圖誰復知豪雄吁嗟伯樂眞難遇躡景追風亦徒爾試看日晚太行間驥負鹽車但垂耳

仙居書屋爲相國商公題

仙居之山幾千仭兮芙蓉萬疊屼然直上而孤撐攢峯西來擁其下是爲金華諸山兮左右環拱羅立而相迎紅塵隔斷數百里時有彩雲片片生其間兮只疑方壺圓嶠之在目丹厓翠壁掩映而霄崢玉堂老仙昔居此誅茆縛屋時躬畊貯書萬卷日披誦列仙環侍皆儒生當牎翠屏宜晚對飛流噴作瀑布聲亂藤蒼蒼掛寒雨白石一徑香生蘅松風旦夕發淸籟彷佛天上來鸞笙幽深宛似白鹿洞翛然一段滄洲情有時縱步一登眺但見琪花瑤艸不可以名狀兮上有好鳥宛宛聲和鳴老仙抱道非逃名慨然有志憂疲氓一朝飛步朝天京萬言披腹瑯玕呈玉帝見之喜首擢桂籍魁羣英十年補衮作霖雨諸方入貢歌升平列仙亦繼起先後俱登瀛鏘鏘環佩趨承明文章班馬世所驚回首仙居山嵳峩天外橫想當太古毓元气間世降此長庚精地靈人傑信非偶髙名可軋岱與衡何湏采藥三山行何湏承露雙金莖乃知仙人在淸世秦皇漢武白首望幸空無成

朱寅仲寫杏林春意圖爲內相素軒公題

何人貌此春意圖杏花照眼紅模糊滇城朱氏稱好手點染自謂當時無初疑桃源在人境溪水無風明似鏡落紅滿岸誤漁舡不見秦人來問訊復疑金穀桃李春東風紅紫幾回新豪華轉首成消歇不見花前勸酒人摩挲細認久乃得知是匡廬董仙宅門外靑山萬仭髙香鑪五老森羅列天然一段幽奇趣金削芙蓉隔舊世个中茅屋幾人家流水閒雲自來去飛嵐掩翠望中迷古木寒藤夾岸垂抱琴來訪者誰子徑度不避溪橋危蒼苔白石連松島五陵逰俠經過少門靜常時下鹿羣溪晴幾見飛鷗鳥先生開牎心澹如手攤一卷岐黃書平生有志在經濟不作良相爲良醫活人不取靑蚨直種杏成林還自適年年花發正春風一片朝霞絢晴日朝霞一片樹頭紅赤城彷佛遙相通從來種徳知多少但見春深子滿叢實成更有於莵守不似鄰園雜花栁彩雲遮戶最冝詩香雪撲簾堪對酒先生一去經幾霜畫圖髙行至今揚蘇耽橘井應同調王母桃花可並芳文章內相耽淸致購圖不惜千金費髙堂相對澹忘情移得山林在城市

○附栢梁體

呂氏節孝捲

金陵呂氏家夲吳少膺姆教如羅敷伊昔笄年美且姝嫁得良人君子徒雙飛婉轉鸞鳯鶵胡期一朝鏡影孤懷中弱嬰聲呱呱髙堂況有白髮姑昨者與君爲歡娛何忍背棄如路途矢心淸白永不渝寸扄皎若秋霜俱朝課兒書夜■﹝糹辟﹞纑膏沐不禦淚眼枯天胡不弔姑且痡吁天求代頻號呼天愈姑病不負吾而今春秋雪滿顱天書褒異下淸都節孝大扁題門閭我愧爲儒七尺軀行年四十百行無聞母髙誼惇薄夫爲作歌詩付董狐

淸風亭稿卷四

●欽定四庫全書

淸風亭稿卷五

﹝明﹞童軒撰

○五言律詩

春雨臥病書懷【十首】

春半連朝雨空齋睡起遲閉門回俗轍煮茗瀹詩脾小菜生新甲閒花發舊帷翛然成吏隱虛負盛明時

一室朝慵掃遺經自討論枯蝸寒綴壁黠鼠靜翻盆調古誰同賞時淸道益尊閒將貧富態書向翟公門

避地營書屋蕭然一二椽官閒非逐客病久似臒禪犬吠南中雪蛙鳴井底天物情徒自爾吾且守吾玄

積雨空齋裏春寒未夾衣道窮知己少鄕逺去人稀栁濕低吟檻苔深澀舊扉自慚無勁翮不是惡羣飛

門巷春泥滑山川曉霧昬莫言猶豹隠端勝類鳶蹲掃徑除花纈編籬護竹根平生憂憤志惆悵與誰論

宻雨隨風急虛齋日晏眠詩瓢髙掛壁茶竈冷炊煙飲乏髙陽侶貧無負郭田悠悠淸夢裏吟徧衍波箋

澹泊眞無事迂疎百不能守株思得兔點筆悞成蠅行古從人笑家貧免盜憎居然叨素食渾似戒州僧

勿訝非吳下深慚令海鹽舊琴蛇腹斷新筆鼠須尖詩苦非因債官淸不爲廉窓前山色好終日坐鉤簾

用世才偏拙治生計益窮接■﹝罒離﹞巾倒著榾柮火初紅病喜聽琴愈書因看劍工茫茫天壤內何必楚人弓

狡兔謀三窟寒烏借一枝浮名成底用薄俗不堪醫竹色團書屋蕓香落硯池投閒聊爾遣知命復何疑

雨中柬鄭廣之揮使

咫尺長安道思君日倚樓寒煙籠野色春雨暗江流燕麥悲新況鶯花感舊遊何時一相見攜手步滄洲

閒居漫興【十首】

卜地構軒楹心閒樂自生土花凝碧嫩林葉澑紅輕月射檐牙白泉穿石罅淸自緣幽興足初不爲逃名

未老已偸閒蕭蕭屋數間桮傾螺殻紫冠制鹿皮斑隠幾聞啼鳥鉤簾見逺山秋來無一事衣佩盡紉蘭

舉世長昬飲疇能問獨醒門無題鳳字囊有換鵝經種就花成錦移來石作屏閒中供一翫相對眼偏靑

一榻淸於洗翛然思不羣紫苔行處滿黃鳥坐來聞琴奏梅間月碁敲石上云蒲塘新水暖花落覆輕紋

自識淸堪樂誰云俗可污泉烹建溪茗香靄博山壚月冷梅魂瘦風淸鶴夢孤近來疎懶甚簪組意俱無

歧路竟喧紛心閒苦不聞字臨王逸少詩學鮑參軍竹裏敲茶臼花前倒酒尊嵇生本髙致寧肯在雞羣

門徑掩蒼苔淸幽絕點埃投閒惟樂道多病孰憐才竹每穿籬引花常稅地栽一簾飛絮晚遊俠不曾來

遁迹衡門下棲遲得自由梅花懸小帳蓮葉泛輕舟事業慚鳴鳳生涯笑拙鳩塵纓何處濯門外有淸流

鎭日掩柴扃長歌醉復醒艸生元亮井竹覆子云亭暖玉礱棋局秋金鑄硯屏都將舊遊事一笑晚山靑

樗散眞成癖支離類隠淪林深多緑蘚地僻少紅塵酒熟頻畱客詩成不寄人淸風無限樂卽此見天眞

晚至華陰擬唐人作

馬首日將晡行行歲欲䢐古祠寒蘚合仙掌斷霞孤山暝聞啼鳥溪晴見浴鳬洛城知不逺宮樹晚模糊

贈範外史

寄迹朝眞觀煙霞世外心封書慿鶴寄吹笛學龍吟寶气千林玉丹光滿竈金有時飛佩響渾作步虛音

題連云棧

鳥道由來險經行感客心蛩聲吟亂葉虎迹印深林【武關靑橋二驛近聞有虎食人】零露沾衣濕輕嵐障日陰王程未可住四牡正駸駸

積雨靑陽道中

淅瀝連朝雨驅馳道路中泥深愁沒馬艸滿畏飛蠓有虫【如大蠅土人號爲蠓簪螫人輒瘇】重霧山含毒驚湍石潄風【山下有溪皆巨石飛湍】已將身許國何敢怨途窮

五丁峽

憶昔梁州域曾聞貢篚來孰云千里險功自五丁開溪惡蛇虫雜林深虎豹哀那堪登峻嶺我馬正隤魋

寓白塔寺偶題

夜宿招提境蕭然世外蹤雨腥龍出洞月冷鶴歸松影露林間塔聲傳澗底鐘空門應不鏁常借白雲封

謫所有懷舊遊諸友

憶昔論交日相知盡少年季良身任俠叔度世稱賢夜雨彈棋局春風放酒船飄零各分手愁絕越江邊

夜坐感懷

獨坐悲前事悠悠十載期黃芽難變骨黑髮已成絲慷慨班生劍淒涼楚客詞更闌不能寐起視夜何其

懷劉通政時用先生

吾鄕多俊彥夫子獨超羣詩妙唐人法詞工漢史文精忠縣皎日髙誼薄行雲爲別今三載空懷晉鄙燻

懷康繡衣用和

壯歳登烏府昻藏自不羣印章驅吏佩諫艸避人焚面冷霜飛鐡衣香繡蹙云何時重會晤尊酒細論文

懷劉繡衣廷髙

鄕裏交遊輩情親喜見君一緘勞寄意兩地惜離羣白馬人傳疏雕龍世愛文幾回馳戀切春樹暗江云

懷丘秋官時雍

黃甲題名姓刑曹列縉紳律身淸似玉持法藹如雲白也詩無敵羲之字有神別來成間闊幾度仰淸塵

懷胡繡衣以道

气節摩霄漢文光射斗杓禮闈髙擢桂憲府早乘軺曉日聽鳴鳳秋空見落鵰君才有如此不負聖明朝

題林塘別業

林塘多勝趣云物四時幽山色供詩料波香引釣鉤髙原收鴨腳淺渚摘雞頭剩有煙霞癖無煩使者求

白沙民捨

初日照林扉山深客到稀栁溪鶯獨囀麥隴雉雙飛少婦提筐出中男荷畚歸盛時徵賦少生事莫嫌微

九龍灘晚泊

九龍灘下泊煙景暗蒼苔樹影臨流出鐘聲渡水來江空鷗伴少風急雁羣哀正爾懷人切愁雲滿釣臺

漁者

一葉扁舟裏蕭條生計微犬依茶竈臥鷗逐釣絲飛不識功名路渾忘寵辱機溪頭新水緑欸乃日忘歸

富陽晚眺

渺渺江邨路扁舟薄暮過人家連竹塢野燒接山阿鴈影驚秋逺潮聲向晚多推篷無一事閒聽棹郎歌

暮過山寺

寂寂南朝寺荒涼露逺郊夕陽僧掃葉秋雨燕辭巢斷碣猶橫艸遺龕半覆茆道傍泉湧碧疑是虎曾跑

舟中雜詠【六首】

買得扁舟穏渾如米氏船看山篷屋坐待月柁樓眠鷗靜偏怡趣魚多不論錢南風十日好百丈漫須牽

去去朝京國圖書滿畫船丹楓連水驛白鳥沒江煙候吏朝撾鼔漁歌夜扣舷盛時官況好何異去登仙

秋水靑於染官河放去艭波光平艸閣山色到篷牕細雨猿啼獨疎煙鷺下雙羇懷正牢落誰與倒銀缸

翹首金臺道孤舟幾日程隴云迷客夢江月照離情逺水連天白髙河下露淸不堪涼夜永蟋蟀近人鳴

孤鶴掠予舟橫江白露浮天長秋水闊云淨晚霞收鬥酒聊相慰江山足壯遊篷窓今夜月應似在黃州

薄暮推篷坐吟懷自爽然靑山遮驛小白鷺點波圓野曠風生籟江空月在船夜闌淸不寐屢欲挾飛仙

吳江道中

掛席吳江路長吟趣不窮輕鳬眠野艇鮮鯽上絲筒照水蒹葭白酣霜橘柚紅此中鄕土好應不愧豳風

東林小隠捲爲沈處士題【二首】

小隠東林地身閒歲月忘曲池山倒影虛閣水生涼雨潤琴絲慢風燻藥臼香隠君淸趣好無夢到巖廊

遊俠經過少衡門盡日扃艸香侵座緑山色墮樓靑野服裁荷芰園蔬煮茯苓翛然塵市外不減聘君亭

孤鴈

離羣應已久逺地只孤飛月冷呼聲疾雲閒頋影稀蕭蕭蒲葦老粒粒稻梁微幾夜回塘夢分明向北歸

廣陵

日暮添鄕思孤舟宿廣陵晚風搖酒斾寒雨濕漁罾影暗原頭樹光微渡口燈故園何處是歸夢杳難慿

淸河

日暮勞行役官河駐短篷漁燈寒照水牧笛夜吹風缺月斜窓入流云極浦通不堪吟望斷天外叫孤鴻

舟經武城有懷同年伍令尹

寂寞居民少蕭條古木疎岸明殘雪在川暝落霞初渡口人看鴈灣頭嫗賣魚臨風思茂宰掩袂一欷歔

流河

早發流河路西風歲晏時白煙連逺戍黃葉下髙枝野老趨鄕集【北人呼市爲集】漁郎祀水祠太平風土好隨處樂雍熙

磚河

夜泊磚河驛鄕山此地賖朔云低度鴈闗樹冷啼鴉宦況憂來薄覉懷病後加不堪歸夢斷明月滿天涯

道傍古碣

遺碣知何代離離碧蘚迷夕陽牛礪角秋雨蚓蟠泥牧豎羣敲火行人半認題空遺千古恨愁絕峴山西

戊子冬備員朝覲僑寓灣中逆旅值風雪大作有感

憔悴窮途客餘生只自憐懷人長兩地去國又三年白髮悲難變靑袍獘欲穿不堪風雪夜夢繞紫雲邊

與許漢英秀才夜話

白下棲遲地睽違又十年蹉跎雙鬢攺險阻一身全夜雨溪南業秋風墓下田別來空有夢惆悵未能還

雪

旅館人初到長空雪正浮和云埋野樹雜雨響江樓凍澀班生劍寒欺晏子裘慿誰歌郢曲一洗客邊愁

塞上

萬里隋城北愁雲一望迷雪深邊馬健月黑隴狐淒逺戍連烽火寒沙莽蒺藜將軍多暇日遊獵玉闗西

除夕

旅館逢除夕淒涼歲欲䢐異鄕家是客薄宦病爲軀華髮欺人老靑燈伴影孤春風明日至誰共飲屠蘓

偶書

自笑謀生拙簞瓢屢晏如貧無求米帖病有絕交書補履空慚劍逢危欲戒車何時拂衣去重擬結蝸廬

祿脿驛和祝廷瑞侍禦壁間詩韻

京國雲山逺悠悠入夢思頻年縻薄宦何日是歸期魚鴈音書杳風霜道路遲窻前殘月白起視夜何其

鶴慶道中

巖深多險阻馬足正淩兢暝雪依巢鳥斜陽歸寺僧林疎鳴敗葉澗古積堅冰去去無辭逺荒山又幾層

贈明上人

悟得西來意禪闗養性靈藤陰侵座滿竹色覆池靑洗缽魚吞飯傳燈鹿聽經自無名利夢不著息心銘

憶金陵【四首】

金陵佳麗地風景想依然城闕金湯固江山罨畫連晚風樓上笛春水渡頭船惆悵曾遊處而今又幾年

自古興王地繁華剩足誇鬭雞名巷小牧馬舊坊賖稚子春騎竹園丁曉賣花漢家宮闕麗王气結紅霞

爲憶江東地風光信可憐侯門深似海官道直如弦妓女釵簪燕兒童紙放鳶何時賦歸去醉向酒樓眠

建業僑居地悠悠入夢賖秦淮橋畔月靈谷寺前花銀燭張燈市靑簾賣酒家時淸人自樂簫鼓度年華

滇南卽事【四首】

自昔梁州域西南路盡通碧雞名岫逺金馬故闗雄羅婦裙花布蒲蠻臂柘弓聖恩同覆載處處樂時丰

謾說滇南俗人民半雜夷管弦春社早燈火夜街遲問歲占雞骨禳凶瘞虎皮輶車巡歷處時聽語侏離

萬山藏古寨六詔雜諸蠻僰女頭籠帽蕃僧耳墜環啖蛇傳土俗屠犬祀神姦更有西戎種輕生賦性頑

老稚氈爲服侏離語更嘩湯池皆可浴石鼓不堪撾土產饒山錫官租半海■﹝貝巴﹞信知南地暖常吐四時花

送侍禦胡先生還朝【四首】

門地臺端重才名柱下雄淸霜隨擊鶻甘雨逐乘驄諫艸多危論詞葩有古風試尋名宦傳應與昔賢同

黃甲聲名大烏臺歲月長風霜飛北闕山嶽動南荒獻納才追黯澄淸志似滂應圖邊徼事歸去奏明光

按部滇南省昻藏孰與同羣寃如盡雪六察欲生風驄馬人皆避豺狼迹自空獨慚知愛者名玷皂囊中

萬里來南國觀風肅憲綱詞鋒橫白筆家世等靑箱忠露丹心日威凝鐡面霜行看天上去補衮佐虞唐

月夜聽琴偶作

空山明月夜有客坐弦琴細把淸商調彈成太古音花深胡燕語木落楚猿吟此意鍾期解寥寥千載心

京口夜泊

維舟京口岸惆悵舊吳都寺逺鐘聲杳城髙月影孤江楓人獨宿汀葦鴈相呼無限淒涼思寒潮打敗蕪

○附五言排律

久雨一百韻

庚辰六月淫雨四十餘日大水彌望壞人屋壁軒憂病中值此困懣可知因成五言排律一百韻以寫予懷

久雨連旬朔陰霾盡日垂長途泥活活陋巷水漓漓云重傾如注風回揚若絲纎綿還淅淅明滅更祁祁驟若聞吳語閒如卻楚師四檐頻淚滴千里盡膏陂入夜星微見淩晨霧復彌涓涓通竹澑宻宻灑茅茨涸澤深三尺遙峯露半規須臾流澗壑咫尺隔天涯河伯胸襟闊飛廉號令馳蹄涔俄擴量蝸室僅容錐幟閃頻驚缺輪停久緩羲未堪修禊祓且可澣塵緇屋覆翻危棹梁空瀉漏巵波揺張氏宅潮沒峴山碑豈是桑田變虛勤砥柱支千家奔逐逐萬櫓去■﹝是羽﹞■﹝是羽﹞只訝天成漏渾疑��卑靑蒲梳細浪緑藻舞芳漪亂艸萋迷發閒花掩映披原髙滋蚌蛤江漲怒蛟螭蝶翅方粘粉鴉巢正護危侵階衝蟻子沈竈產蛙兒跳足商羊舞垂翎衛鶴疲馬牛行莫辧【見莊子秋水篇】鳥雀下還遲瑟縮窺魚鷺沾塗曳尾龜屋頭鳩逐婦墻角雉呼雌不見揺煙麥那看向日葵田夫憂損稼漁叟畏漂籬涇渭奚能別橰車枉用施未期收小菽何暇望維秠民庶���官軍��時��浮大渚��立荒陲衣袂俱沾漬旗幹半倚旇妻孥憂饋餉老稚苦啼饑米訝珠爲價薪同桂作枝人將虞墊溺誰爲訴瘡痍髙臥陶彭澤長吁杜拾遺乘輿空有惠版築謾勞持白日何時見頑陰不可麾髙阿尋馬莧下坎拔鳬茈蝶蝀形難指陰陽沴若斯共愁雲壓地那想雪翻匙嗟我常兼僕憐人更泣歧不能援只手祗是蹙雙眉難假浮槎力長吟苦葉詩穿渠思鄭氏興利慕劉彜門澀苔痕上牕昏樹影篩瓢傾顏子飲布滲董生帷竹幾朝難憑藜牀夜屢移書空頻咄咄戮力正伾伾篝火烘新畫牽蘿補舊籬一氈渾不棄兩屐鎭相隨鄕絕人傳信門無客問奇詩因愁易得病與懶相宜劉氏耽三癖梁鴻賦五噫漫興浮海嘆何惜買山資宦況連朝薄鄕心半夜悲徙居將久矣縮地欲何之便好乘蘭舫聊爲啖水芝兒嬉泥作徑婢怪竈難炊寸步行還礙通宵坐不辭萬間思廣廈百斛運深池溽濕憎藤簟涼生怯葛絺短笻朝倚壁吟笏曉支頤治業無仁僕論心少故知張油聊爾避塞土竟何裨潦倒遭時謗揶揄被鬼嗤卻憐成獨立【用杜】曾謂失羣疑【易遇雨而吉羣疑亡也】江漢慿誰詠蒓鱸動客思迂疎眞自拙塵俗本何覊命也嗟難逹形乎覺易衰守株無兔觸設网有鴻離雜慮紛旁午中懷耿郁伊謾勞揩病目空復撚吟髭已分煙霞想寧容造化窺志厭如酩酊神困若饑羸因憶堯君政猶煩禹足胝循環天數定剝復理堪推前志明垂訓彊陰每致玆燮和須有在寅亮豈無爲弭變由誠感回災本徳祈干戈思有省帑藏戒無私刑臬猶當愼徵徭必用咨遊僧驅冗費污吏汰膏脂疾苦詢三老公勤勅百司溝塍防夏潦雩祭謹春祠撫世酬三徳求才立四維朝廷升大化海宇仰重熙禮樂斯明備華夷悉撫綏自然登至治底用問希夷玉燭和難戾金天世可追三光應順敍萬福盡來膍苑囿鳴祥鳳郊園出瑞麒昆虫咸遂育庶艸盡蕃滋甘雨應知候仁風必應期共遵皇極路永建太平基願撰東封事兼陳旣醉詞排云叫閶闔稽首獻龍墀

挽鄧處士【侍禦鄧鍾英之祖也鍾英與其叔允哲俱仕北臺】

舊業山中路春風艸又靑雨昬翁仲石云掩少微星州裏懷恩澤鄕閭失典型髙風人仰斗濳徳世畱馨地卜眠牛兆囊存相鶴經夕陽閒竹浦秋雨掩柴扄下澤車仍在山陽笛忍聽我看髙士傳誰築聘君亭臺柏雙枝秀庭椿一樹零懷賢空灑淚忍誦蔡邕銘

九月三日渡錢塘江觀潮

揚帆過錢塘秋潮正掀湧浪花蹴天飛濤影壓云湧初疑海窟沸復訝地軸動雪山半空來雷鼔六丁擁陽侯叱洪威海若扇余洶聲喧戰馬馳勢怒老蛟聳云夢敢言大吳會詎敵勇錢弩竟虛發越舟盡成恐快哉天下奇異矣澤中孔斜陽一鏡平飛鷗集如蛹

題西蜀江山圖

畫裏蠶叢國三川盡在眸闗城連逺堡形勝入邊樓落日烏蠻夕西風白帝秋斷霞飛極浦微雨暗芳洲茅屋題工部祠堂記武侯栁垂瀘上步花發瀼西頭萬里橋猶在三巴水自流數拳懸岸口百丈上灘舟灩澦髙於馬岷峨列似虯嶺■﹝犭員﹞啼灌木杜宇叫荒丘地僻琴臺古山深劍閣幽野花供客況江艸喚人愁使莭曽經駐仙槎擬再浮白雲渾似舊錦樹鎭常畱仿佛登臨處依稀汗漫遊披圖一長嘅飛興繞西陬

淸風亭稿卷五

●欽定四庫全書

淸風亭稿卷六

﹝明﹞童軒撰

○七言律詩

丙寅中秋對月

秋色平分月正圓南樓淸興浩無邊云���懸丹桂水滿龍宮泛白蓮萬古山河��舊百年身世欲登仙何當喚起臨臯叟鬥酒中流共放船

題淸隠山房捲

幽居渾似聘君亭門對靑山盡日扃一榻��吟處揚半牕松雨夢回醒鴻都官好羞���觀門深懶議經一臥空林驚歲晚無人知有少微星

咸陽晚眺

渭水東流落日西咸陽秋色望中迷荒煙古渡人稀到衰栁空城馬自嘶霸業已消三月火斷碑猶載數行題東門牽犬人何在空見年年碧艸齊

襄陽懷古

疋馬南歸望故城半林殘雨夕陽明云邊岫接秦山色樹裏河流漢水聲墮淚有碑苔色古攔街無曲酒旗橫那堪回首成陳迹笳鼔西風愴客情

送徐遵誨公子之邊

羨君家世舊簪纓百戰常懷報主心艸檄有才追記室登壇無路繼淮陰射鵰紫塞秋云黑走馬黃河夜雪深白首丹衷知未變歸來雙肘印懸金

春水一首次張叔勉韻

湖北湖南燕尾分半篙才動緑如蕓薇花溝【薇花溝見揚州郡誌】小依橋見桃葉歌長隔岸聞細艸斷冰鷗外浦斜陽晴笛鳥邊云晚來幾陣知時雨【杜春雨詩好雨知時節】灑碎玻璃萬頃紋鳳

西艸堂一首爲鄒義官賦

淸隠臺西地位奇四時佳趣自相宜秋風蘿蔓垂茅屋春水桃花近竹籬勸客小姬歌白薴遣懷新句冩烏絲相過況有知音在不用黃金鑄子期

詠馬蹄墨一首柬畱守鄭廣之玉峯李景輝二知已

汗血曾勞百戰場空遺踣鐡在文房硯臺夜迹元霜滑筆陣朝衝紫霧香削玉【杜髙蹄削玉寒】謾勞龍作劑【墨名龍香劑】藏金【漢武鑄馬蹄金】聊藉豹爲囊【豹囊藏墨不壞見文房必用】可憐一蹶無人識卻欲追蹤後二王

題瑩僧官禪室

地隔紅塵接上方亂藤髙竹暝蒼蒼半屏夜坐云牙冷一飯朝飱石髮香雨後降龍歸咒缽月明棲鶴下迥廊我來欲問西來意安得醍醐灌頂涼

客中淸明感懷

小衾孤枕興蕭然況是淸明到客邊千里有家慿逺信一春多病但髙眠梨花澹月秋千影楊栁東風蠟炬煙總是少年行樂處只今惆悵酒尊前

贈傅少府俊

公才儒行共稱賢百里勞君早著鞭夜靜柴門無犬吠晝閒公館有魚懸桑麻時雨連城郭桃李春風被管弦應是棘林鸞鳳翼九霄雲淨看髙騫

寄張景華

泮水曾同詠碧芹多君丰采更超羣十年謾學屠龍技五色爭誇吐鳳文劍匣秋風飛電影硯屏春雨亂星紋別來無限相思意目斷江東幾暮云

簡溪爲吏部吳主事題

溪上幽居敞竹屝溪邊春水淨苔衣吟抄甫裏新詩句坐買嚴陵舊釣磯云去靑山當戶立雨來白鳥傍人飛也知習靜眞成簡遊俠無勞問是非

次韻李商隠無題【四首】

窻掩蟬紗怯晚風刺桐垂影曲房東自憐燕谷無春到誰信藍橋有路通藥玉杯擎鸚鵡緑團金帶束荔枝紅十年一覺繁華夢羞見靑銅兩鬂蓬

夢斷行雲會晤難翠壺銀箭漏初殘小衾捲繡香猶在【用李】團扇題情墨未漧滿院落花春事晚一庭芳艸雨聲寒機中幾字回文錦安得夫君一笑看

梨花滿地月明來虛聽宮車響若雷綆斷銀瓶難再續鎖開金鑰又空回行雲謾想髙唐夢詠絮誰憐謝韞才莫把春心比香灺等閒篝下冷成灰

花暗芳塵憶舊蹤巧鶯簾外度歌鐘緋羅襪襯雙鉤細金縷衣燻百和濃露冷云廊吟桂葉月明水殿看芙蓉而今往事渾難省愁絕巫山十二重

題嚴子陵釣臺

遺臺臨水郁嵳峩西漢髙風耿未磨歲月忽驚人已逺江山如待客重過一書尙想狂奴態五鼎空張諫議羅四望壽陵何處是靑山依舊屬漁蓑

和劉工部無題【四首】

垂楊門巷嫩寒餘銀鴨香淸繞燕居妝鏡窺紅春有態黛蛾分緑畫難如雲飛巫峽頻牽夢潮隔潯陽久曠書惆悵碧欄幹外月梨花疎影到窓虛

金殿螢流月半沈謾思當日寵恩深風淸香篋捐秋扇露冷空閨急暮砧別院頻翻鵝管玉長門深鎖獸環金可憐碧海靑天外誰識姮娥夜夜心

鈿合鸞釵昨尙存幾看新水化生盆金魚戶鑰花千點玉虎絲牽月一痕斑竹暝煙思帝子緑蕪春雨怨王孫愁來更上危樓望江水悠悠也斷魂

簾外東風扇曉寒碧桃香老共誰看金鈴犬臥紅綿毯翠羽鸚啼白玉闌花暗小機塵舊錦艸深回磴罷鳴鑾晝長寂寞無人問自起閒敲響玉盤

癸未大禮慶成錫燕

蓬萊閣下慶成時佳气蔥蔥靄玉墀千載風雲光祿燕兩輪日月太常旗香飄黼扆瞻龍禦樂奏簫韶聽鳳儀靑瑣小臣無寸補載歌天保祝皇釐

題鄱江小隠圖

鄱江西上是吾家簾捲靑山寂不嘩楊栁晚煙迷燕壘蘼蕪春雨漲鷗沙牙籖插架堆書帙竹笱懸流泊釣槎今日長安看圖畫不勝歸興繞天涯

寒食漫興

黃鳥緑陰春樹濃韶光大半轉頭空一百五日寒食節二十四番花信風杜老只應償酒債步兵何用哭途窮人生遇景且爲樂莫遣霜華點鏡中

登甘露寺多景樓

一上髙樓望眼醒無邊風景入詩扄水連天去縈回白山過江來逺近靑秋艸蝶飛全晉地斜陽人語向吳亭吟余卻愛空門趣松下僧翻貝葉經

湖海壯遊捲爲髙仲顯題

不願功名竹帛垂半生蹤迹走天涯蛾眉亭下維舟夜燕子樓前對酒時髙節不殊東漢士行囊惟貯盛唐詩相逢笑我爲官累兩鬂蒼浪半欲絲

送張文元秀才下第歸吳

功名兩字古來難又向西風抱玉還點額自憐龍未化澤文猶待豹成斑黃蘆淺水沙頭雨紅樹斜陽郭外山他日重來應得意一枝仙桂看髙攀

樂淸軒爲沙士淸題

支離長日賦閒居門掩靑苔思有餘春水漾花魚乳後夕陽穿樹鳥歸初逢人但錄修琴譜對客常談相鶴書更擬髙樓營百尺元龍豪气未應除

丁夘秋予領鄕薦之京三兄志廣偕親友飲餞都門之外把袂而別是夜宿龍江驛

萋萋艸色滿長坡況是連枝惜別何客散酒空看鴈影露寒沙白宿龍河投林候火依稀見臨水人家逺近多自愧忘情非上智不禁淸淚灑江波

癸已歲予齒四十九矣宦績無成道徳日負悵然有感因作

久客懷歸尙未歸半生塵土涴徵衣買臣每嘆行年困伯玉空知往事非春雨又蘇邊地艸秋風應老故山薇太平時世身難補會向滄江問釣磯

挽李恭人【太守李克昭之內】

鬱鬱埋香刻翠瑉髙風重惜鮑夫人良妻內行思賢守孝婦佳名重史臣鸞影曉分金鏡月鳳梭春暗錦機塵云軿一去無消息南澗東風長緑蘋

九日【四首並序】

予以幽憂之疾閉門不出者動閱數旬眉宇向秋淒然愁絕故人尙寶宋公忽有冶城登髙之約辭不能赴因誦杜子重陽獨酌杯中酒抱病起登江上臺之句不勝幽興滿懷於是想象冶城風物爲賦律詩四章詩成會鄕友傅徳修攜諸公登髙詩卷來遂用書之於左

授衣又值景荒涼澤國砧聲夜有霜病後欲尋元亮隱愁來無復孟嘉狂樹連涼館迷秋色潮落橫塘冷夕陽卻憶冶城山上約不勝淸興攪吟腸【涼館橫塘俱建康地名】

鴈下菇蒲宿雨收登髙有客上林丘池荷捲翠花皆老江樹翻紅葉盡流白下蕭條偏近晚新亭凋敝不宜秋良辰無那成虛擲孤負黃花酒滿甌

蕭蕭木葉下髙枝又是深秋九月期黃菊酒香人病後白蘋風冷鴈來時參軍帽落誰同調宋玉詩成益自悲有約不能逢一笑看山窓下獨搘頥

幽亭結構號飛龍風景蒼蒼入望中鴻鴈去來時敍換江山登眺古今同緑荷淺水棲寒雨黃葉虛窓戰晚風秋興滿懷禁不得倚欄搔首嘆飛蓬

送釋思齊往揚州

泠然飛錫自揚州卻被紅塵數日畱灑翰不殊懷素筆工詩還似至弘流靑松掛月山城夕黃葉塡門野寺秋此日不須騎鶴去渡江惟用一杯浮

挽陳侍禦尊府【由刑部員外升郡守致政卒】

解組歸來鬂未絲訃聞驚悼哲人萎白雲司職明刑日銅虎分符作郡時墮淚有碑遺澤在去官無硯後人思最憐南國霜臺夕月冷啼烏繞樹枝

挽永新伯許公

百戰縱橫偉丈夫兩隨黃鉞定神都指麾天地紆籌劃驅逐風雲入陣圖金劵有書曾錫土玉闗無路更彎弧承家主器今良將麟閣功名夐不孤

送陶希文先生校文浙江

自昔文衡荷至公多君膺聘去匆匆驊驑不假千金市麟鳳須教一网空夜舫星辰文璧燦秋堂風露燭花紅也知東浙多才俊蕭李行看在藥籠

題澄江艸堂捲

愛汝澄江艸堂靜白沙翠竹相鮮新銀魚雙尾不受釣黃鶴孤飛卻近人柴門流水歲將晚藥裹書籖時自親天書何處正物色老矣徵君烏角巾

送李道士還蓬萊山元陽觀

夫容角冠黃錦衣少日塵寰知息機去家千里每入夢躡舄一年今始歸放鶴傳書山月白檄龍行雨海雲飛明朝拂袖向蓬島芝艸瑯玕秋正肥

贈宋縣丞兼柬嶽太守文璣

一官佐縣丞負予藉甚才名播兩畿相逢已是三年久復會其如千里稀墻邊種竹淸興足廳下哦松生事微郡守亦知徐業在解蒙應爾日相依

登內相素軒公聚景樓

髙架城樓逺市暄滿前風景似桃源斜陽語燕晴穿巷流水浮鷗日到門四面靑山都近屋一林黃葉半依村幾陪內相叨淸燕卻笑山翁醉習園

送學士錢先生奉使日南

金函封詔降殊方共仰懷柔軼漢唐萬里淸風馳使節九霄春雨下蠻荒天低銅柱蛟云黑路轉珠崖蚌月光珍重先生宣帝澤會看重譯盡來王

挽袁尙寶栁莊

門地才華孰與同蚤從濳邸識眞龍十年金馬天邊召一夕黃熊夢裏逢謾有髙名齊北海喜無遺艸論東封那堪回首鄞江路翁仲春深碧蘚濃

酬姚世昌千戶見贈之作

多君志慕玉門闗誓策奇勛萬里還馬援自知才可試馮唐誰謂老猶閒好風細拂靑油幕明月光搖寶劍環應笑麒麟千載後幾人名姓畫圖間

次韻李商隠無題

飄飄身世一虛舟去住還應作逺猶事業有時能破蔡功名無意願封畱牛羊落日三山路鴻雁西風二水秋悵望不勝頻弔古故鄕何日大刀頭

送吏科右給事中潘��奉使琉球

列職黃門久著聲又看持節過東溟金函曉捧神堯勅銀漢秋占使者星蜃气結樓煙外出蛟涎觸棹雨餘腥懸知到日夷人悅翹首紅雲拜帝廷

戲書一首柬陶松云知已

到處看人白眼雙可能健筆巨如杠三千里外虛縻祿二十年前學問邦吟聳肩山朝易倦愁翻心浪夜難降令人羨殺陶元亮一枕淸風臥北窻

寄賀友菊先生

窮巷蕭條坐掩闗冠纓塵滿謾思彈半生杜甫空懸室十載揚雄不徙官世事眞成棋局換生涯無柰硯田幹鏡湖詩叟聞應笑信有人間行路難

暮春舟中感懷

春色三分大半非可堪遷客正懷歸江蘺漠漠豚魚上岸艸靑靑燕子飛潘嶽多情愁鬂短馮唐易老壯心違君親恩重何由報佇立東風淚滿衣

題逸庵捲送王封君還廬陵

榮沐封恩下禁鑾白雲遙指故鄕還湖山有待今猶昔歲月多情老更閒引水遙通新藥徑編籬重護舊柴闗東風沙浦春波緑誰謂鷗盟半已慳

思兄

一從南甸別連枝幾度看云淚滿頤晝錦已成槐國夢春愁空賦艸堂詩兩年爲客三千里一日思家十二時願得君王賜骸骨東風花底葉塤篪

答丁鳳儀仍次來韻

一官多病故交疎逺道勞君問起居敝帚千金空自許短檠二尺竟誰如頗因吟苦嫌詩債長愧時淸乏諫書郭隗臺前重回首數行春樹正愁予

賀人建橋

揮卻千金爲眾謀忽看百尺駕淸流濟川事業君堪許題柱功名我未休艸徑夕陽無駐馬栁陰春水有橫舟令人卻憶乘輿處多少居民病渉愁

贈楚山禪師【簡縣人】

掉頭不肯事王侯雙樹爲家老卽休錫杖躅空曾解虎木桮浮水不驚鷗夕陽咒食臨花塢秋月談經上竹樓應笑我曹身是夢風霜兩鬢爲誰憂

南坡艸堂爲張侍禦題【艸堂張君尊翁所創】

占得南坡一段幽前人曾擬掛冠遊艸塘夜雨生蝌蚪花徑春風叫栗畱下榻每因詩客話敲門時有野僧投他年驄馬歸來日會合塤篪酒滿甌

挽劉宗文處士

平生髙行世應聞吳下衣冠又失君範氏有田惟種義孟嘗無客不能文靑山舊業苔應沒華表新阡日欲曛歌斷楚騷招不起寒云空掩竹間墳

癸未八月濫竽禮闈文衡同事楊維新先生有詩見及用韻和之

重簾閴寂似深閨黔技何堪一試蹄多士昻藏將得雋五經模印細分題龍蛇夜陣戈聲肅風露秋堂燭影低明日春官奏桃李榜花聨采燦文奎

五星羣聚夜堂明精鑑何慚月旦評利穎喜從囊底出良材時向爨中鳴紙屏淅淅秋聲早葦箔蕭蕭月色晴應想白袍如鵠立幾年門下望衡平

和秋林驛壁間大行人張器之詩韻

使車遙度古梁州行色俄驚及早秋淺水黃茅山外路斜陽紅樹驛邊樓牛羊出沒居民少豺虎縱橫過客愁【前路安嶽遂寧俱有盜賊嘯聚】回首故鄕何處是淸霜一夜上人頭

二月花朝山縣小飲有懷金陵故舊

一官作縣寓山鄕慚愧流年已二霜對酒此時懷李白看花前度別劉郎乾坤白髮詩愁在風雨靑山客思長惆悵不堪成契闊歸飛空望鴈行行

九月十三日夜夢繡衣康用和握手話舊覺而聞雨有感詩以寄之

宦遊歲月易蹉跎靑鏡流光兩鬢皤客夢不知江水逺鄕心偏傍雨聲多張衡有詠惟愁在燭武無能柰老何爲問舊遊驄馬客別來誰與共鳴珂

送吳祭酒先生考滿赴京

早歲龍門釣六鰲詞林冑監被恩褒董狐筆挽千鈞力司馬文稱一世豪賢相云霖思已久諸生山斗望何髙行看奏最承殊寵天近鑪煙襲錦袍

題杜子美艸堂

性僻耽詩死不休文光萬丈謫仙儔浣花溪上頻年興飯顆山前半世愁風送雨聲江合夜云涵星影艸堂秋可憐一片經綸志短褐長鑱到白頭

題諸葛武侯祠

抱膝長吟志有餘出師勲業竟何如龍蛇謾想驅兵陣魚鳥眞疑畏簡書鐡甕有城荒歲月銅臺無主易丘墟請看當日隆中路猶自淸風一艸廬

贈靑羊觀道士

靑羊道士無姓名繞檐種竹門常扄蒼龍來問大還訣白鶴下聽蘂珠經六銖衣上繡星斗三尺劍底驅雷霆相逢似識五云吏一笑向余雙眼靑

仲冬初九夜江瀆廟祭纛

斗轉參橫月半斜栁營人馬寂無嘩轅門露冷寒吹角江廟風淸夜禡牙振地軍威嚴虎豹翻空旗影動龍蛇願將一掬丹心血剖露孤忠報帝家

次韻翰林周堯佐先生詠雪禁體【八首】

禁素白粉玉梅梨鹽絮及羔酒烹茶梁園灞橋凡雪中故事

一夜隨風綴逺林萬條僵樹盡森森濕欺漁叟蓑衣重寒入詩人布被深江浦煙雲藏凍蟄野田桑柘噪饑禽閉門盡日相知少呵筆西齋只自吟

同云一色灝皚皚地面平鋪不見苔萬樹恰如花片落八窻渾似雨聲來迢迢竹徑朝初掃寂寂柴門午未開謾說長安有貧者不知何處是春臺

髙阜稜層下坎平望中銀漢覺虛明當窻不辧靑松色近水惟聞折竹聲無數鷗羣眠淺渚一行鴈字迹髙城吟窩此景須增價紙帳圍屏分外淸

風攪長空亂似麻疎疎宻宻徧天涯气淸頓覺詩懷爽寒破方知酒力加百畝田疇年可卜孤舟蓑笠趣偏嘉夜窻一片松梢墮驚起巢林幾點鴉

灝气彌漫六合同半兼寒雨半隨風連朝流水成新凍一夜靑山失舊峯廣野兔迷髙下窟長途人斷去來蹤漁邨僧捨無邊景都入先生賦詠中

非沙非屑迥無塵六出天然剪刻新積路﨑嶇妨過客撲窻撩亂惱吟人看來樓閣疑鋪畫飛入園林似放春酒伴髙陽盡凋落小鑪榾柮自堪親

片片飛來影半潛潤回陽脈底須嫌樽空謾用春衣典鑪冷頻將宿火添帶雨繽紛輕著砌傍人零亂巧穿簾也知內翰多淸興愧我徒將剩馥沾

結陣凝團亂拂衣卽看突兀礙林扉金牛去後埋空嶺黃鶴飛來失釣磯幾處笙歌方沸郁數村煙火正依稀蹇驢破帽長安客日暮衝寒尙未歸

全居捲爲姑蘇張彥廣題

歲月無情易白頭靑山穿穴且夷猶杖藜登眺非狂傅荷鍤謳吟似醉劉明月一規虛繭室白雲千頃閟丹丘何人爲樹東門檟寧識神仙汗漫遊

送奚元啟舉人會試

靑霄萬仞步徐徐經世文章錦不如家學舊傳田氏易行囊新注伏生書月明野店聞雞早云冷闗河見鴈疎此去大魁應有日佇聽雷震禹門初

奉寄柯太常楊洗馬劉侍講王修撰諸先生

黃金臺上袂初分回首江東已暮云明月何時重對酒碧山終日謾思君縣城斜日平蕪靜旅店西風落葉紛我有孤懷何處寫燈前愁誦楚騷文

寄康侍禦

千里謫宦豈勝匍匐嘆流光之遲暮念心事之未明遣興微吟用告知已

驅馳謫宦走江臯鏡裏流光有二毛才薄敢思宣室召官閒空愧華州曹交遊滿眼誰傾蓋懶惰何心自解嘲回首不堪吟望處鍾陵山色倚云髙

寒食書感

一百五日逢寒食節序催人有底忙燕子東風人病酒杜鵑斜月客思鄕城南麥飯誰澆墓山下梨花自吐香惆悵介推無復見朝來新火正生光

淸明書感

兩年作縣越江湄回首鄕闗未得歸華髮又驚佳節換靑雲堪嘆故交稀山邨細雨梨花發茅屋東風燕子飛潦倒不須嗟薄宦且將樽酒送斜暉

次韻沈石田見贈之作

不逐夔龍到鳳墀詩名藉藉滿天涯雞林有價時爭售狗監無人世謾知春艸池塘回謝夢秋蘭堂戶思湘累那堪別後同明月千里闗山不盡思

丙戌上巳日

桐花初著雨絲絲又值東風上已時千古蘭亭畱勝會半生萍水嘆多岐河橋細栁鶯聲早驛路靑山馬去遲安得當年詩社友相逢一醉習家池

贈萬都閫子和

坐擁貔貅一萬羣多君好武更能文工書絕似班都護雅詠還同賈刺軍細栁風淸朝奏角團花霜冷夜占云太平無事邊塵靜擬策淩煙閣上勲

自迆西提學回簡曹憲副廷彰

偶因剡薦誤乘驄行徧滇南障塞中士習漸看鄒魯盛提封應比漢唐雄金笳夜吸楡闗月畫幟晴搖淥水風喜有臺端曹憲副賢勞處處築儒宮

暮春呈貢縣作

一年春事已零星過眼韶光去不停風引飛花當硯落雨添芳艸上階靑閒愁盡仗詩催破淸夢常嫌鳥喚醒試罷諸生無一事案頭時撿太元經

螢

不逐蘼莖悴便休脫胎陽質異蜉蝣虛疑丸火成奇幻卻笑明珠是暗投焰冷疎篁蕭寺雨影迷芳艸渭城秋誰知腐朽將淪沒尙有丹光一點畱

初授滇南提學有成

彊將疎陋事髙談六籍何曾一字諳犬馬有心常戀北鯤鵬無定又圖南非才乍可三宜去漸老寧知七不堪眼底諸生如玉立扣鐘應是笑聲韽

奉寄同年楊洗馬王春坊二先生

欲藉徵鴻問起居滿懷憂緒竟難除山中謾有非熊兆天上應無薦鶚書南國風花淹杜牧上林詞賦擅相如迢迢千里空相憶愁絕殘鐘落月初

秋月行司有成

幾年謫宦走天涯鏡裏西風兩鬢絲山館月明雞唱去海天云冷鴈書遲半生事業交窮日萬里闗山客倦時愁絕小窻殘夢斷子規啼上最髙枝

贈雪谷上人

蚤年離垢卽披緇風度翛然類逺師心淨只應流水共身閒常與白雲期秋虫蘭葉牕間畫瞑鶴松枝幾上詩更喜地偏無客到時拈霜穎掃烏絲【雪谷能詩善畫兼工行艸書法故予詩云云】

秋暮至曲靖

故鄕何處是並州萬里闗山不斷愁野館夕陽人獨立邊城秋色水空流宦情每愧陶弘景客況何如馬少遊一夜西風吹夢破歸心遙寄楚江頭

滄浪深隠捲爲貴陽林都閫題

百戰功成已白頭滄浪深處足夷猶晚風啼鳥花連屋春雨浮鷗水滿洲地逺不牽榮辱夢身閒羞中利名鉤幾回鼓枻煙波上傲殺元勛十八侯

重至臨安分司

公署睽違又一期重來仍值禁煙時闌干漬雨花枝重亭館畱寒燕乳遲無事且謀犀首飲有懷多寓少陵詩東風可是無情甚白雪盈頭不肯吹

八月一日經淥口河

八月移舟出淥河客行又是半年過宦情在我薄於水時序催人急似梭鴈鶩江湖秋雨積牛羊郊野夕陽多平生雅有桑弧志華髮星星柰老何

南行秋興【四首】

皇華才詠出神州澤國砧聲已報秋江上西風吹短髮天涯明月送孤舟仲宣自笑貧猶客李廣寧知老未侯世事悠悠何足問且將吾道付滄洲

扁舟萬里適南荒行客驚秋覺夜涼老去形骸空駿骨憂來世路半羊腸沙明蒲稗初含雨月冷蒹葭已著霜忽憶舊居靑瑣地幾回簪筆綴鵷行

鬢邊華髮幾絲秋老大心情不解憂杜甫詩名空短褐元龍豪气尙髙樓思家斜月三更夢去國靑山萬里舟壯志未銷身尙健幾回燈下認吳鉤

靑山萬里水漫漫客裏應知跋涉難艸木變衰秋露重湖湘漂泊晚風寒天涯有客如張詠江左何人是謝安緑髮朱顏今攺盡可憐惟有寸心丹

和地官顏寶之雨窻獨坐

春陰連日釀輕寒塵滿冠纓不用彈萬里宦情天外逺幾宵心事雨中殘愁來世路知音少老去親朋見面難怪底滇南持節使夜深惆悵倚東闌

浪花

不用天邊帶露栽只慿風信幾畨催一枝才見逶迆動萬朶俄驚頃刻開湓浦秋容和雨亂鏡湖春色逐人來分明一幅西川錦安得並刀爲剪裁

庚寅三月予按思州等郡因過淸浪辱參將吳公相畱欵敍詩以酬之

年華冉冉似流波撫景其如感慨何艸滿天涯春色暮水連湖口夕陽多鄕書路逺雙魚斷蠻嶺雲深疋馬過賴有元戎相慰意一尊呼取聽樵歌

寫懷一首

迂疎眞與世情違惆悵年來計轉非萬里身如天外系十年家在夢中歸秋風楊栁隨徵斾春雨蘼蕪上客衣遙憶白頭兄姊在一回東望一欷歔

予來滇南一載始得寄書人便書成特附四韻楮尾

天涯薄宦苦相覊回首西風又一期住久蒼頭迎客慣路遙黃耳到家遲人情盡似饑鳶競心事惟應倦鳥知倚徧闌干意難寫夕陽孤角起髙陴

九月十日宿下闗驛書懷

西風吹冷思綿綿老去詩篇只漫傳半夜郵亭雞唱去十年歧路馬蹄穿梁王宮殿生秋艸蒙國河山起暮煙薄宦驅人何日了欲將心事問蒼天

北望偶成

北望長安萬里餘江湖憂國意何如許身稷契非全拙交友雷陳已半疎劍器蝕殘靑螮蝀硯瓶枯盡玉蟾蜍壯懷牢落今如此羞見牀頭萬卷書

漾備道中

十載馳驅不暫休乂銜君命到南陬涼蟬細雨疎槐晚疲馬西風落葉秋萬里有家恆作客一官多累謾成憂平生事業知何在孤負滄浪舊釣舟

宿新田驛

廢驛年深艸亦深敗垣頹壁倚危岑牀頭塵滿伊威集簾外風淒絡緯吟孤枕不堪鄕夢斷獘衾殊覺早寒侵獨憐幾樹梅花月識我平生一片心

登五華寺戒上人樓

乘閒時倚逺公樓一段風煙豁醉眸山色遙連梁嶽晚潮聲初湧海門秋酒旗城郭西風急禾黍人家夕照收莫怪吟余重回首五云東北是神州

偶書

萬事無成兩鬢皤可堪歲月易蹉跎宦途每感秋蓬客【李長吉詩龎眉書客感秋蓬】世態偏驚春夢婆上國故人靑眼少東山髙興白雲多何如束取琴書去茅屋衡門掩翠蘿

梨花

一種精神分外奇肯同桃杏炫穠姿春香小店年年酒【杭城人梨花時酒熟號梨花香】月冷閒庭夜夜詩【唐寂寞閒庭春又晚梨花滿地不開門】一枕暖云鶯喚曉【王昌齡詞落落漠漠路不分夢中化作梨花云】滿簾晴雪燕來時【杜梨花詩聞道郭西千樹雪】洗妝最惜春風麵粉褪香殘欲怨誰

滇城早秋有懷沈唘南

逺塞風煙接海陬蕭條蹤迹此淹畱西風黃葉塡沙岸落日靑山繞郡樓孤館不眠惟聽雨異鄕多病厭逢秋何因共醉吳門酒一洗胸中萬斛愁

腐儒

老大乾坤一腐儒支頥長日嘆歸與功名誤我難忘國風雨懷人數寄書興入蒓鱸秋水逺夢迷蕉鹿夜燈余何當解組居林下曲徑穿花駕小車

雪谷捲爲戒上人題

一夜東風大放顚曉來深谷雪盈椽誰知定裏還生白自信光中不擬禪三徑凍雲畱鶴迹半檐寒气壓茶煙閉門不管靑山老布衲蒲團了十玄

○附七言排律

建業淸明書事

節物催人到客邊江南風景迥堪憐魚兒池館新生水燕子人家又禁煙幾片落花寒食後數株髙栁夕陽前春衫小試香羅雪駿馬驕嘶白玉鞭緑水靑山渾似畫暖云芳艸最宜眠松醪有客邀村捨麥飯誰家灑墓田自愧道傍揚子宅十年閉戶虱生氈

爲劉世亨侍禦題夏仲昭墨竹

畫中看竹憶江湘秋葉蕭蕭水气涼風細殘繃和粉落雨餘新緑過人長髙標似露螭頭筆直幹偏含柱下霜傲雪襟期渾雅淡拂雲頭角正昻藏瑯玕瀟灑同淇澳紅紫妖穠陋洛陽摵摵淸聲常在耳亭亭疎影半依墻虛心自許能醫俗秀骨誰云似少香別去幾回勞夢想興來隨處攪吟腸使君髙節傳烏府仙吏淸風滿太常硯沼忽聞風雨作襪材隨見鳳鸞翔明窓日日宜相對淸興時時自不忘此外囂塵渾絕迹惟餘明月到中堂

淸風亭稿卷六

●欽定四庫全書

淸風亭稿卷七

﹝明﹞童軒撰

○五言絕句

春日臥病柬髙仲顯一首

紅桃始破顏緑楊已堪把想應城南道日日多車馬

庚寅中秋對月【在滇南作】

去歲中秋夕維舟楚水濵可憐今夜月猶照異鄕人

回至余幹望家

極目天涯路孤帆千里歸倚門人不見惟見白雲飛

都昌阻雪

積雪連旬晦江空歲晏時客途偏感慨忍誦蓼莪詩

湖口夜泊

江水匯爲澤彌漫深萬丈山寺晚鍾鳴湖心明月上

彭蠡湖

萬頃雪花卷舟飛一葉輕掀篷發淸嘯疑恐小龍驚

小孤山【又俗呼爲小姑】

秀色眞可飡雲鬟不湏理江水濕羅衣夫容滿身紫

舟次望江見白鷗鳥

蒼茫雲水闊飛去復飛還十載紅塵裏何因似爾閒

晚泊荻港

漁艇已收綸斜陽下煙水寂寂掩篷窓坐聽舟人語

采石懷李白二首

扁舟依采石悵望謫仙人我獨船頭坐江流月色春

扁舟依采石牛渚浩風波不見錦袍客滿篷涼月多

暮入永平

靑山圍古邑流水帶荒村馬首愁雲合山頭日欲昏

倚樓

愁倚溪樓望還因見月明月明如有約偏照別離情

感興一首

細艸春來緑閒花雨後紅思君不能見惆悵畫樓東

題畫小景二首

山色靑於染茅堂背郭成陰陰喬木裏疑有讀書聲

家住淸溪口門掩淸溪樹溪上多白雲幽人自來去

夜泊楊溪

月色照溪水秋聲起樹間孤舟今夜客無夢到家山

京口晚泊

落日靑山暮疏煙古寺秋望中無限景都屬釣魚舟

瓜步洲

靑山萬古色流水一江云逺寺鐘聲早迢迢月下聞

竹堋口

君住竹堋口妾家桃花津來往不相識靑山應笑人

丹陽晚眺

春水緑迢迢空江自落潮橋頭兩竿日煙外酒旗飄

客中秋夕

逺客難爲別西風吹月明不堪殘夢破沙際亂虫鳴

路經烏撒值淸明日

邊地淸明日淒涼嘆未歸楊花知客意撩亂馬頭飛

漾偹早行

流水黠曲響亂山重疊橫行行天欲曙立馬看云生

去壽昌作

來時此行李去時此行李俸外無一金不愧桐江水

題畫四首

牡丹羣鳥

微雨朝來歇紅芳綴滿枝多情花裏鳥應愛日遲遲

荷花鶺鴒

斜日回塘靜紅蓮花半開雙雙鶺鴒鳥窺影去還來

薝卜畫眉白頭翁

薝卜園亭小淸香散晚風長眉畫初就愁絕白頭翁

雪竹小雀

凍雪黏寒竹啾啾雀噤聲東風花影好何似洛陽城

東風

東風吹百艸蔥倩滿天涯獨有南山桂依然未著花

駿馬二首

駿馬響金覊蹀躞長安道少年挽雕弓彈落花間鳥

駿馬出長堤繁纓鞗革垂相逢休問姓知是羽林兒

夜宿木和聞猿

月移枝上影風亂水邊聲此夜郵亭客還家夢不成

暮至金齒

關晚牛羊下城髙皷角淸道傍迎候吏馬首拜諸生

過浪穹峽

幽花懸石壁流水瀉云根停車試相問只恐是桃源

夜宿觀音山驛

溪聲決決流木葉蕭蕭下離人耿不眠寒燈伴長夜

夜宿鄧川驛

風走落葉聲山犬吠不已披衣夜出戶明月照溪水

南安分司

陰風射紙窓燭影半明滅四野無人聲寒■﹝犭員﹞嘯霜月

姚安分司

﹝缺﹞

淸風亭稿卷七

●欽定四庫全書

淸風亭稿卷八

﹝明﹞童軒撰

○七言絕句

讀史

晏嬰

愼守封疆欲覇齊故於宣聖惜尼溪從來爲國求賢意笑殺當年擁蓋妻

儀秦

遊說當時最得名從橫朝暮善談兵自家不學全身計卻與諸侯致太平

藺相如

事大從來貴息爭區區何用勝秦名不知醞出長平祻尢說當時擊缶聲

屈原

貝錦生讒自古然但將心事付蒼天何湏葬入江魚腹湘水無情肯見憐

商鞅

謾勞苛法罔生民遂使先王澤盡湮豈但法行還自獘山東兵起更亡秦

張良

踣羽興劉計有餘也應黃石一編書淮陰相國俱人傑明哲看來太不如

於定國

民不稱寃獄訟平於公持法擅髙名不知京兆當年死廷尉如何未得情

公孫弘

丰儉從來貴兩兼惡衣羙黻古無嫌布衾自是吾儒事史筆胡爲紀詐廉

謝安石

百萬秦兵壓境時區區矯飾亦何爲不緣鶴唳風聲便未必能安晉鼎危

王安石

慨然斯道豈難行卻被周官誤一生從此老泉成口實無心蓬垢得姦名

春雨思兄一首

輕寒連日雨霏霏花底香塵濕不飛燕子歸來詩夢覺滿池新水艸依依

松月圗

少日曽期十八公可堪垂老尙飛蓬而今逺塞看圗畫斜月西風似夢中

雲山圗二首爲都閫王大經題

萬疊雲山紫翠橫依稀風景似滇城望中應是將軍寨皷角無聲夕照明

雲樹蒼茫落日遲山城秋色映旌旗太平邊徼多閒暇正是將軍運甓時

次韻鄒允達懷仙吟十首

松花酒熟潑銀缸邀得羣仙醉石窓十二闌干秋色靜笛聲吹斷落梅腔

霧合云窓蘸碧虛黃梁枕上夢蘧蘧鶴翻松露無人到近得麻姑一紙書

山擁芙蓉面面開紅塵元自隔丹臺洞簫一曲雲間下知是羣仙跨鶴來

六銖衣上繡雲輕月下時時奏五英回笑人間兒女夢紅塵一枕不分明

銀浦流云夜气澄蟾光碾出一輪冰步虛壇上瞻星鬥翠壑丹崖幾萬層

星冠鶴氅自翩翩名注玄都作散仙不用金莖承沆瀣黃精芝艸滿丹田

瑤玉山前奏鳳簫彩雲飛佩下松喬夜深驚起潛蛟聽石澗星河影動揺

西華峯頭月影髙瓊花香霧濕金袍呼僮旋劈麒麟脯一曲南飛醉碧桃

勾陳樹底醉流霞果列金櫻飯熟麻雞犬數聲春色暮一溪流水泛桃花

蟠桃紅熟紫芝香共酌元洲九醞觴醉後山窓秋寂寂神逰還到白雲鄕

江行小景二首

一江煙水緑如羅蘋末涼風起白波何處扁舟歸去急滿篷殘雨夕陽多

浦口風回浪拍沙天涯行客正思家歸舟疑是洪都晚孤鶩低飛帶落霞

題畫

茅屋人家一兩間緑雲遮戶鳥聲閒小橋盡日無人度春護苔花一徑斑

春艸

年年匝地自生春染出羅裙色更新回首舊遊南浦路冷煙淒雨正愁人

維揚弔古

艸沒離宮舊路賖錦帆曽說到天涯孤城日暮東風急落盡當年彩樹花

渡江二首

維揚江上片帆開沙淨雲閒露碧苔萬頃無塵渾似鏡靑山一帶逐人來

長江天塹古今同控引東南地勢雄幾度桃花三月雨錦雲翻浪化魚龍

和尙寶宋士臯先生春日符臺卽景之作

憶昔先皇禦太平朝來前殿集羣英彩雲飛動金輿出兩兩霓旌作隊行

禦路風淸絕點埃茸茸新緑剪莓苔羽林環衛無人到惟有中官日往來

畫松

曽是陶公手種來山中風雨老莓苔佇看貢入明堂用還似當年宰相才

寄月溪瑩僧官二首

病來常欲謝朝簮幾度懷師夣裏尋遙想跏趺雙樹底一燈懸影照禪心

白雲芳艸閉禪關金磬無聲夕照閒應是定中忘坐久袈裟渾染石苔斑

■﹝今上酉下﹞鳥﹞鶉圗

荊棘叢深舊路微奔奔常向夕陽飛長安此日看圗畫應笑爲儒百結衣

瞿谷圗

性慧能言異眾毛雲霄千里路勞勞緑楊枝上東風軟卻笑羣飛燕雀髙

村居圗

鳥外斜陽一水明村居深掩數峯靑落花寂寂春歸盡載酒無人到艸亭

寶帶橋

寶帶橋頭水滿磯小舟雙槳暮漁歸藕花蒲葉俱零落惟見斜陽乳鴨飛

經沛縣懷古【縣有歌風臺】

芒碭山前起白雲龍飛猶憶漢時君髙臺蕪沒西風急彷佛歌聲入耳聞

宿艸萍驛

霜冷重衾夣不成殘燈畱影伴離情僕夫晨起催行色茅店雞聲月正明

舟回采石夜泊謫仙樓下值雨弗果登樓用賦一詩以弔

謫仙樓下弔詩仙千載風流世共憐煙雨一江無月色鯨魚風起浪花圓

山水圗爲姚宗仁題

落日靑山映碧沙平湖渺渺見星槎橋邊雲樹參差出疑是靑城隱士家【靑城隠士借宋人姚平仲以儗宗仁也】

題丁鳳儀見贈二首

曽見操觚試棘闈少年文采似君稀秋來應有梯云夣桂子吹香墮緑衣

頻年載筆侍明光慚愧淸時少諫章空有丹心似孤鶴時時飛繞海天長

題陳文璧瓊林醉歸圗二首

璚林宴罷出南宮羅袖飄香醉態濃一色杏花三十里長安道上馬如龍

帽壓宮花照眼新東風渾勝曲江春醉中記得歸時路丹鳳樓頭月似銀

秋夕有感

身世相違似陸沈鬢邊頻見二毛侵西風吹破還家夣一夜寒螿伴苦吟

一榻淸聲墨竹二首爲劉司勲先生題

灑出金壺玉兩枝楚雲湘水不勝奇歲寒勁節誰能識憑仗淸風是故知

碧雲蕭颯漏新晴彷佛湘江一叚淸夜靜天風響林杪滿空飄下鳳鸞聲

送蔣道士還茅山

黃冠野服列仙曹天上朝元羽蓋髙鐡笛一聲秋月白又騎黃鶴下三茅

雙竹圗

新粉含香並節生翠云零亂不勝淸憑誰制作昭華管聴取雌雄兩鳳鳴

題墨竹便面送郭判簿【時郭以禦史貶官】

叢碧分香出上林淸風髙節等南金相看猶帶霜臺操肯向炎荒易素心

次韻楊內翰賓筵畱詠二首

馬首黃塵十丈飛藍袍今已化緇衣相過只有揚雄宅幾共談經坐夕暉

木落亭臯白露涼蕭蕭秋意近重陽小樓客去渾無事惟有尋詩鎭日忙

褒城

曉驅羸馬出褒城風景蒼蒼入望淸十里靑山數行樹荳花籬落艸虫鳴

沔縣道傍見民捨偶作

幾家同住一孤村緑樹團陰半掩門莫道野人生事少曉晴籬落散雞豚

挽祁陽郝節婦

鏡掩孤鸞自少時幾回愁誦柏舟詩槁砧地下重相見應說年來鬢已絲

頭陀寺和壁間詩韻二首

杖頭擎缽十方逰踏徧神州與趙州卻笑髙車安坐者一生肉食爲身謀

使節驅馳萬里遊何曽騎鶴上楊州蕭蕭疏雨空山夕且辦僧房一榻謀

九月三日送同使朱司廳柩出漢州南門愴然有作

疏陳諭蜀選廷臣愧我無才慰逺人萬里同來不同去暮云回首一沾巾

三月十二日過夔府偶成

春雨圗書畫舫輕滿篷山色過夔城吟邊爲愛巴東水酷似詩人意味淸

題露筋烈女祠【祠在揚州】

不見王睢在水洲野花黃蝶滿墻頭露筋祠下東流水洗盡維揚萬古羞

題墨蘭【並敍】

歲乙酉冬予謫官壽昌邑庠徐生雋出此圗以索詩予遷客也不無去國懷鄕之念因題此以歸之【軒】識

忽向空山見國香冷煙淒雨自蒼蒼虛堂夜永琴聲歇一叚騷人別恨長

題馬圗

曽逐天驕出漢關歸來孤影放空山可憐苜蓿西風夜猶憶騏驎十二閒

壽昌山中書事三首

好山靑立縣門西細雨空階艸色齊鎭日督郵來往少衙回時聽竹雞啼

竹底寒泉汨汨流穿雲噴雪響牀頭連宵肌骨淸無寐那更山窓月正秋

二尺詩檠影半明布衾髙臥夣難成不堪破屋秋風急亂葉蕭蕭作雨聲

題胡得和金峯樵隠捲

伐木行歌入逺峯白雲黃葉路重重歸來掩耳當時事門巷無媒艸自濃

田舎雜詠五首爲梅莊諸處士賦

名莊渾似習家園緑樹陰陰靜掩門昨夜溪南春水漲芹絲香處有河豚

十角黃牛二頃田新秧蔟蔟徧郊阡臥龍老去無人問春雨躬耕又幾年

不放漁舟覓水源繞溪花竹自成村靑山遮斷紅塵路只有詩僧日欵門

載酒看山湖上歸西風吹冷薜蘿衣水田刈盡云千頃無數牛羊艸正腓

古梅千樹半開殘流水空山雪正寒花下有人恆閉戶一生淸操到袁安

題畫四首

孫康映雪

十二街頭雪正寒春明門內有冰山茆檐且拾殘編讀笑殺騎驢客未還

買臣負薪

生計蕭條一束薪擔頭書卷久忘貧卻憐晝錦還鄕日道上淸除有故人

傅說築巖

傅巖山下作胥靡板築躬操世未知忽肖畫圗天上夣看施霖雨濟瘡痍

百里奚飯牛

當年自粥五羊皮飯得牛肥辱不辭卻笑有官居鼎鼐都忘臨別爲烹雌

暮至寕州

寕州日晚少人行風景蒼蒼感客情村落渾如寒食節野花無數上墻生

贈僧

幾年逰腳苦匆匆厭聽晨雞與暮鐘今日歸來趺坐穩沙頭咒缽學降龍

○附聮句

波金聮句【並敍】

正統戊辰冬予還番陽艤舟江東門外故人畱守鄭君廣之相送舟所不忍決去詰旦旭日方東波光躍金滉瀁如畫廣之邀爲聮句因而倡和如左

扁舟江岸泊曉日正曈曨曙色分餘靄【童】波痕漲逺葓川原繚繞動【鄭】晴影逶迆籠滉漾丹霞散【童】熹微火劑融澷流驚躍冶【鄭】倒漾飲垂虹皺縠挼紅茜【童】祥光■﹝火旬﹞鏡銅桃花流片片【鄭】萍實泛溶溶漪細縈繰縷【童】瀾分疊彩絨龍宮呈錦麗【鄭】鮫室迸珠紅芻緑蒲萄滑【童】江靑栁綫茸暖云蒸荔子【鄭】秋水浸夫容甲縫金鱗動【童】葳蕤寶髻松畫屏張孔雀【鄭】羅帶刺虯龍星象天梯下【童】河潢斗府通棚山鰲結彩【鄭】機杼鳳飛空麗水珎堪擬【童】滎河瑞頗同支旗相蕩目【鄭】冠佩盡朝宗舊繡天吳拆【童】明妝越女從影涵歌扇小【鄭】涼漬舞衣濃漫說然犀怪【童】還驚駕海雄推敲詩易得【鄭】鏤刻畫難工絳蠟燒屏外紅螺吸月中鍾期思復鑄嵇氏恨難鎔水母絲偏脆【鄭】周郎炬已攻自慚文焰狹千里載孤篷【童】

○附回文體

淸浪道中書事

山靑露處亂雲飛目極遙空半落暉闗映晚霞紅片片水臨春樹緑依依閒鷗睡傍漁舟小倦馬歸愁客路微蠻洞有樓髙寨逺病多時復更歔欷

○附集句

宮詞集唐句五首

水流花謝兩無情還到春時別恨生明月自來還自往夜深前殿按歌聲

紫煙衣上繡春云但保朱顏莫保恩玉佩無聲畫屏冷梨花滿地不開門

建陽昨夜起春風鳳輦時巡出九重獨見彩雲飛不盡碧霄何路得相逢

花飛蝶駭不愁人爭柰君恩別處新翠輦不來宮殿閉東風二十四回春

禁門深掩斷人聲花落閒階宿雨晴竟日倚闌空嘆息一場春夣不分明

無題集唐句十首

芙蓉肌肉緑雲鬟幾許幽情欲畫難聞說春來倍惆悵莫教長袖倚闌干

云想衣裳花想容未知何日得相從身無彩鳳雙飛翼只有襄王憶夢中

萬轉千回懶下牀門前月色映橫塘無情不似多情苦一曲伊州淚數行

粉霞紅綬藕絲裙倐忽還隨靈雨分一自髙唐賦成後夢來何處更爲云

潯陽向上不通潮卻算遊程歲月遙明月斷斷淸靄靄玉人何處教吹簫

南陌愁爲落葉分陰蛩切切不堪聞晚來風起花如雪忽到窓前疑是君

愁心一倍長離憂紅樹靑山水急流門外晚晴秋色老不堪吟倚夕陽樓

眞成薄命久尋思野寺尋花春已遲何處相思不相見九疑云盡緑參差

與君相見不相親脈脈無言幾度春別恨轉深何處冩晚來幽獨恐傷神

愁聴寒螿淚濕衣嗟君此別意何如相思莫道無來使雙鯉迢迢一紙書

謫官後詠懷一首【集唐句】

逐隊隨行二十春【羅隠】世情誰是舊雷陳【元稹】長疑好事皆虛事【李山甫】不薄今人愛古人【杜工部】苔色滿墻思故第【鄭谷】江潭何處是通津【耿緯】分明記得還家夢【來鵬】依舊紅霞作近鄰【譚用之】

予按石屏州學偶染瘴癘遂輿至臨安公館藥之稍愈因集唐人之句聊以自遣云

病多慵引架書看【譚用之】老去悲秋彊自寛【杜工部】文軌盡同堯歷象【權徳輿】蠻方今有漢衣冠【韓偓】黃花浥露開江岸【劉長卿】山鳥將雛傍藥闌【錢起】慚愧流年筋力少【包佶】不如髙臥且加餐【王維】

淸風亭稿卷八

●淸風亭稿題詞

寄題淸風亭稿【魏驥】

累牘聨編辱拜嘉從知麗則異淫哇十年苦憶非徒慰一代名言自足誇出入陶韋殊脫頴規模元白已成家太平歌頌湏君手玉署期看振國華

誦淸風亭稿偶成【並序楊守陳】

辱示佳什秉燭諷誦以張公爲知言奉去小捲求題此欲得珊瑚十萬之一耳蓋見寶貪得人之恆情幸勿深訝也一絕錄如右想當撫掌而擲

之華月初髙禁漏遲綺窗紅燭誦君詩殷勤寄語玉川子惠我珊瑚十萬枝

題淸風亭稿後【沈周】

一編新寄自嚴州洗眼開心讀不休夜月有輝生白璧春風無迹動黃流潮陽遣鱷多髙思蜀道聞鵑足逺憂落落乾坤雅音在獨憐絕倡少人酬

