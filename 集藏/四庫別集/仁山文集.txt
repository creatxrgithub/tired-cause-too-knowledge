

欽定四庫全書

集部四

仁山集

別集類三

提要

【臣】等謹按仁山集六卷宋金履祥撰履祥有尙書表注己著錄履祥受學於王柏柏受學於何基基受學於黃幹號爲得朱子之傳其詩乃彷佛擊壤集不及朱子逺甚王士禎居易錄極稱其箕子操一篇然亦不工夫邵子以詩爲寄非以詩立制履祥乃執爲定法選濂洛風雅一編欲挽千古詩人歸此一轍所謂華之學王皆在形骸之外去之愈逺所作均不入格固其所矣至其雜文如百里千乘說深衣小傳中國山水總說次農說諸篇則具有根柢其餘亦醇潔有法不失爲儒者之言蓋履祥於經史之學研究頗深故其言有物終與空談性命者異也乾隆四十三年五月

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

仁山文集卷一

元金履祥撰四言詩

北山之髙壽北山先生【北山之髙美咸淳天子也天子能繼志師賢而聘何夫子焉】

北山之髙表我東底惟山降神生何夫子維何夫子文公是祖是師黃父以振我緒翼翼夫子令徳在躬道廣心平不外以衷北山之陽盤溪之將以處以安不驕不亢昔在理宗維道之崇旣表程朱亦躋呂張謂爾夫子纉程朱緒卿士率連百辟咸譽咨爾夫子設敎於鄕卽命於家長此泮宮夫子曰辭辭是好爵玉几揚燕翼是托明明天子丕承皇考曰求多聞曰咨有道天子曰都咨爾夫子爲世宗儒來遊來歌東觀石渠夫子曰止臣非索隠士各有志亦旣耄只天子曰猷咨爾夫子汝予交修講殿維帷爾優爾遊夫子曰道惟帝之蹈臣何容力亦聿旣耄天子曰吁鴻飛冥冥罔終棄予凜於宮祠寓我渠渠夫子由由匪詭匪隨匪傲匪求云受奚爲孑孑幹旌侯伯是將鳯皇於飛亦集爰止北山之陽優優夷夷盤溪之流可以樂饑明明天子肇彼四海樂學師賢有永無怠巖巖北山其髙極天障此東南利欲之瀾敢拜稽首天子萬年充保四海好徳之端敢拜夫子眉壽無愆金玉爾音以永斯文

右北山之髙十二章二章八句四章四句三章九句二章八句一章十二句

華之髙壽魯齋先生七十【華之髙美王子也於是子王子七十而獻是詩也】

金華之髙其色蒼蒼維華降神生何及王維王及何文公孫子天子是師斯文之紀翼翼王子教行於東思樂東州舞雩之風東人之子其來秩秩是追是琢是進是服有車班班有來自東子曰予耄落此新宮新宮巖巖佩玉翩翩毋曰予耄而將閉闗自古在昔聖賢有作七十之齡徳烈方恪於時阿衡一徳之書於時尙父猶蟠之居於時宣尼從心不逾六籍是正三千其徒百里何爲亦顯其君武公九十懿戒維新屹屹王子三壽作朋視彼霸侯曾是足論嵬嵬王子我人所宗維北有斗維岱在東亹亹王子毋遏來學是潔是進亦審亦度毋信其言省其退私毋晦其明而左右咨明明天子宅此四國寤寐幽人旌旄幣帛北山之陽其及王子毋然遁思孤我帝祉帝心孔翼帝民孔棘盍濬其源而沛其澤穆穆王子毋靳爾猷以永斯文邦家之休吉甫作頌其詩孔陋相彼兕觥以介眉壽

右華之髙十九章章四句

鄭北山之元孫扁其樓王適莊爲書北山之英四字求跋爲作詩【北山之英吉甫美鄭公也因以勉其子孫焉】

北山之髙屹屹南州北山之英爾公爾侯誕此鄭公維國之器有偉其才有奇其气不屑以潔不震以彊權不離義鍜不柔剛戎始歸疆人喜公慮謂戎未覺亟固我圉旣藩旣宣左秦右川北仇方睦西戎獨嚴壯玆逺猷卓玆偉志一時之英而不大試髙牙大纛虎節銅符東將寛民乃公所餘相維權姦公以才忌瀕死荒陲非公所悸孰是叔季而有斯人孰是北山而落其英嗟我思公去之百嵗思莫見之見其後裔維公之英育多聞孫尙繼其志而世其聲亦有適莊景爾家世北山之英表此大字北山之英鄭公之人仰止攸同矧其後昆吉甫作頌勉爾聞孫鄭公是似北山之英

右北山之髙十四章章四句

五言古詩

送金簿解官歸天臺五首

昆侖派南條東走欲無極海气薄回巒淸淑轉郁積嵬嵬天臺山東表千萬尺其上有仙靈其下有英特伊人天一方從往恨未卽隔蒼山跂予三嘆息

昔嵗在東壁紫气逾蒼山金君初筮晉趙侯亦開藩下有蓮幕友上有師師賢渾然和气中砥柱屹流湍使我千里民賦政兩淸安益知天臺髙楚波浩無邊一朝別流泳先後俱東轅邦民一何孤天意一何慳舟流安底止郡政將攺嗟我千里民生意復茫然

自從夫君來劍气躔須女遊刃肯綮間淬鋒滄浪浦直气浩難容才名世所妬枳棘豈棲鸞百里非賢路善刀謹自蔵大烹鼎可負

自從夫君來二恵亦驂乘天臺本多賢君門獨何盛大兒十四齡神气極凝瑩溫然荊山璆可續虞磬韻小兒年十一磊朗益自俊壯气已食牛風蹄期奮迅兩載辱交從一朝隨歸相見復何時相別涕其隕美質不可恃學問無窮盡少小日易逾徳業須自竟執手獨徊徨愧無珠玉贈歸哉各努力教忠家有訓

白雲蒼山東歸驂邁長道采采斑斕衣怡怡華萼耀俯仰浩無怍歸來豈不好正疑稅駕初已有徴車召努力崇明徳勲庸良自保我亦志四方匪伊瞻旗纛

景定甲子九月九日捨弟麟至何公權晜弟繼來定登髙之約東行再約南仲元質二賢族子同登三峯初至山下防杖以登木石藤蔓之間尋徑甚防出其上始坦可得循隴而登則巉巖壁立气象雄偉因捫蘿而上摩挲舊題又上重巖石臼在焉再上懸崖之間忽東峯有山行者三人遙相呼應指示洞處舊聞山下人言天將雨則是洞必先有雲气越危石又數重始至巓間其上有古瓦不知其初何以有此何公謹由中峯陰崖而下呼之久而後應諸兄有息於山腰者上下相望恍如登仙四顧浩然若有得也歸來因記其事

九月天气淸髙飈掃虛碧山色日嶙峋山意亦寥閴有來二三友勸我振雙屐問道始委蛇陟巘轉深宻犖確礙防徑藤蔓絆行色岡阜出坡陁重險更嵂絕壁詫天造石筍疑人立上上復扳援嵬嵬亦恂栗摩蘚追舊題捫蘿著新佝僂度﨑巖盤薄踞危石誰鑿丹臼深碧瓦孰摶埴云何半空中有此千載迹中峯函劍气幽洞飛靈液霏霏人間雨往往此中出陰崖采芝人東岡並遊客虛谷逺應聲重崦近成隔而我獨油然振衣來千尺川流一以眺蒼莽浩無息長風拂巾袂太淸可噓吸乃知艱險余始有髙明極益知身轉髙冥然气超逸登天信有基升仙豈無術何當躡飛煙髙舉振長翮倒景淩三光逺觀天地窄

逺遊篇壽立齋【時立齋在廬陵】

我歌逺遊篇西望心悠然孰能爲此遊渺渺重山川和鸞車班班珩佩聲塊視防邱陵帶視防流泉正气凝陽剛端操淩雲煙猶將徑天地奚獨此江山黃鵠以爲禦鸞鳯以爲參云旗何揚揚八龍亦蜿蜿一舉眾山小再馳天地寛三駕跨八極髙馳閶闔間正陽以爲糧六气以爲餐金丹毓天和玉色頩晚顏俯視世蚊防起滅甕盎邊髙超淩太初達觀眞後天願言膏吾車執鞭隨兩驂

題釣臺【並序】

咸淳乙丑之春買舟東下過富陽之東嚴先生之祠在焉因書其壁曰西望先生舊釣臺無窮山色鎖崔嵬閒歸故國耕春雨遂起頽風生暮雷萬事盡隨江水去千年寧防客星來北山今有何夫子不入經筵亦艸萊是嵗之夏復如京師艤舟江幹祗謁祠下登兩臺之巓因念往來北山魯齋二先生之門講明嚴夫子之心事蓋審魯齋先生嘗曰子陵懷仁輔義之言深得聖賢之防而世之知先生者殊淺也因系以詩

誰云孟氏死吾道久無傳我讀子陵書仁義獨兩言仁爲本心徳義乃制事權懷輔存體用治亂生死闗乃知嚴先生優到聖賢邊歸來釣淸江夫豈長往人漢道終雜霸文叔徒防沈何如對靑山俯仰日油然我來一瓣香敬爲先生拈陟彼崔嵬岡想此仁義心儼若羊裘翁縹緲暮云深【一作如見羊裘翁此道無古今】

龍井【並序】

嚴陵北髙峯之上臨崖有井其實因崖有泉疊石而止之甃以爲井耳今山僧謂其開山祖師善導和尙講經致龍抉石爲井蓋附防以神其法也

髙峯余洞气石竇通靈液發源已太孤臨崖千萬尺井甃回飛湍修綆收澄碧一飲淸風生膚寸寒云出山僧語似奇老龍事無迹我來翠防巓得此寒泉食東望子陵臺連峯對嵂下有十九泉趾此相仲伯因哦招隱詩憑髙三嘆息

七言古詩

和王希廬陵觀梅【有小序】

希西遊廬陵觀梅郡圃興山中友朋之感如履祥者固山中之一人也讀之慨然因次韻

嵗寒堂前桂樹秋秋風浩蕩君西遊羨君充此四方誌望塵何異登瀛洲人生難得心相識況君與我心相得君心誰似惟梅花雪霜不攺馨香徳顧我思君日防尋嵗寒又見梅花春見梅不見故人面空詠梅花如故人月明千里𨿽同致疇昔追隨今少異始信燈窓朝暮同此防人生良匪易噫吁嘻安得彼此長似嵗寒枝淸芬處處同襟期

唐丈命玉澗僧畫金華三洞爲圖障壽母玉澗有詩約和其韻

金華髙哉防千丈翠壁重巒不可上上下飛潛靈液通朝暮煙雲姿萬狀我聞元女蟠金鼎至今遺粒猶可餉又聞仙姑駕銀鹿至今瑤田印層嶂金華本是東南奇未數劍門天下壯有時笙簫響靑雲猶疑幢節迎仙仗自古長生端有術飄颻羣仙尙無恙祗今洞天雙龍飛何處華表聲淸喨誰將此山眞面目盡收奇偉歸圗障居然岡阜北堂前未須屣履勤敖放

代張起巖和淸塘詩

淸塘佳哉上有橫霄映漢之卿云下有通川入海之流泉不捨晝夜揚淸淸淸流回環山奔迎暮雨層波綠朝暉山气新呼吸溪光飲山淥人人冰玉若爲貧我欲買山居其間嚢中不靳金滿籝明月淸風對髙士絲桐一張酒五經俯看塵世防蚊蚋須臾起滅敗與成炎涼僅昕夕晦朔分枯榮眼前突兀徒駭俗死後滅沒杳無聞孰若此地多君子純孝千古畱風聲天光浮動映松柏地望流傳光邱林太鈞播羣品生靈本一心何況古人傑由來毓地靈欲爲混沌鑿七竅須凴天工揮五丁窮爲樂善之君子逹爲廟社之元勲於此地靈有媿無鄙人敢此問諸君

五言律詩

題城南塔院

佳境城南勝浮屠占十分魚釣船依竹僧齋鉢薦芹夜窓雙港月日曉九峯云不隨人世攺千古瀫波紋

登嚴州北髙峯用韻

雄蟠古睦東俯視翠重重白塔淸涼界烏龍伯仲峯云連天勢近石釀井泉濃更上最髙處扳躋意勿慵

挽北山子何子三首

道自朱黃逝人多名利趨獨傳眞統緒惟下實工夫粹徳兩朝慕淸風四海孤斯文端未防千古起廉隅昔年夫子在已慮曉星稀气運嗟辰嵗天文動少防素幃兄並殯丹旐子同歸總是堪傷處瑤琴聲更稀每侍圗書右令人俗慮空隠憂惟世變臥病亦春融聖處一言敬天然萬理中音容今永巳哀痛隔幽宮九月初吉永嘉蘇太古同遊金華洞夜宿鹿田寺用杜陵山館詩韻以贈

攜手登山處山髙風露寒共來巖壑裏別去海云端意重言難足更深語未闌相期最髙處志見兩俱安

七言律詩

奉和魯齋先生涵古齋詩二首

圓融無際大無餘萬象森然本不臒百聖淵源端有在六經芳潤防曽枯人於心上知涵處古在書中非逺圗防到一源惟太極包羲原不與今殊

陋巷深居世已疎書齋幽雅更淸臒神䢐聖伏人何在古往今來迹易枯太極運行常自若羲皇向上可潛圗渾涵妙處皆全體大用周流自不殊

和王妙虛道士詩

我愛髙人巧卜居林煙深處著精廬煎茶石鼎客當酒斸筍竹籬自荷鋤隱幾要同吾喪我鑿池戲問子非魚髙山流水知音少欲去頻聴輒駕車

裝解捲魯齋先生置酒出詩就坐占和

功名人事巧推遷誰信此心卽此天三軸文章秪借徑萬人優劣謾爭先豈惟科目一時重要使勲庸後世傳此意自期尢自信端如穮蓘有丰年

代簡汪明卿【橫山人】

聞道君居向紫巖爲渠徵役未遑安從來古語貧爲累豈謂今時富亦難六十里間無一字防多心事付三嘆秋來好著新鞭防要把規模逺大看

和陳復之韻

元化機緘未易知此心之外更闗誰題名本自非千佛造物休言是小兒得失天心如契鑰古今人事等花枝看來勲業皆吾分何用諄諄詫一時

奉復魯齋先生上蔡書院圗詩二首

生平杖履未東湖喜自師門見畫圗堤貫橫橋分半水規方盈尺已全模衣冠上蔡存遺緒弦誦濂溪可合符此地先生開道脈尙遲從往我非夫

臨海闗東水滿湖書堂新上赤城圗地居郊左宜芹藻天錫奎章示楷模王謝後前傳正印東南鄒魯定同符誰終濺起平湖水雨我公田防萬夫

景定甲子夏五三日王希夷兄有弄璋之慶是時希夷尙在嵗寒堂報至以歷推之日在參月在東井火在天西北魯齋先生曰此卿相之命也越七日希夷煮餅嵗寒諸朋友與焉桐陽金履祥吉甫爲詩以賀

七日已叨湯餅客防時親賞寧馨兒有崇佛子於今見王氏多佳自古奇培養慶源惟一善流傳家學有餘師異時才气須名世莫負先生卿相期

題富陽嚴先生祠耕春堂

西望先生舊釣臺無窮山色鎖崔嵬閒歸故國耕春雨遂起頽風生暮雷萬事盡隨江水去千年寧防客星來北山今有何夫子不入經筵亦艸萊

都下會安吉姚學林作詩奉勉

客裏相逢豈偶然羨君爽气浩無邊世間固是少英物吾輩當期不負天撐起元龍湖海气撩來坡老短長篇化工不盡斯文在莫學餘人學聖賢

後數日姚學林用前韻言別因別奉

聚散云萍有是言與君相遇帝城邊共吟黃卷東風裏相對靑燈夜雨天養此俊明眞大器發予沈痼有佳篇贈言歸別勤渠意別後重哦卽見賢

三月十六日爲某初度十九日又趙寅仲誕辰俱在嵗寒堂王先生皆爲之設湯餅寅仲欲往三衢雷雨大作諸兄畱行置酒爲壽作詩以賀

帝遣銀潢一派來日長春老起風雷誰知年少貴公子儼若儒先老秀才共作師門湯餅客早期庭下防衣萊明朝又上柯山去更問長生要術回

王子可欲壽趙寅仲思成出薲嚚閩兟瞤五字令賦詩

操似靑松潔似薲頌言忠信匪爲嚚水分銀漢浸江浙城擁天臺控粵閩人向少時宜娓娓徳於進處更兟兟聊翁聞有侯鯖味昨夜宵人已目瞤

進退格送蘇金華解官東歸

勇學淵明賦歸去豈隨巧宦效脂韋居官但飲雙溪水問圃寧無三徑資碧落競騰雕鶚興秋風獨憶鱠魚肥吾皇側席思賢徳會有徵書下赤墀

九日書懷

欲買山園種菊花此心荏苒負年華防時三徑成歸計今日重陽轉憶家落防已驚防雪早登樓爲望白雲斜詩成捲起悲秋意天濶風髙未易涯

立齋靜佳樓和王吉州韻

層樓新扁表新功个裏工夫自不同儼若思時居此敬寂然靜處感而通山窺南北浮嵐小月轉西東灝气充更植樓前佳玉樹君家槐防比車攻【立齋故相家時門前又新種槐】

和徐山甫初秋韻

眾口嗷然望有秋炎威何事燦林邱原田處處成焦土江水源源亦斷流連月更無甘雨應長空惟有火雲浮如今幸喜金風到防瀉銀河洗眾憂

七月三日和徐山甫喜雨【時陳守罷去趙推觧斾闕而雨】

饑穰誰道盡由天治國須知類小鮮貪吏班車方立立雷神振鼓已闐闐宏羊旣往民無事旱魃不來書有年自此皇家歌樂嵗魚麗天保永無愆

題王立齋矩軒記後

以矩名軒義已諧方方尋丈自恢恢勿侵四壁藩籬限不費一天風日來學者毋欺惟暗室聖門所樂只靈臺盍朋但讀立齋記誰謂顏居曰陋哉

釋弟

我生半世尙茫茫西旣隔谷東如湯眾責今方四面至百爲盡要一身當仲兄摘實防少伯氏刈葵根已傷康叔周公本相睦休玆俗見積參商

棲眞紀勝贈立公二首

髙眞棲處在山阿古寺山靈久防訶三洞奇峯踞龍虎千秋喬木長藤蘿泉流淸澈天池近石竇巃嵸雲气多一片飛來山更好飛來端的自岷峩【上中下靈洞亦名三洞又一洞名千秋一石屏名飛來】

閒闖秋髙彊入山棲眞勝地極髙寒契泉水下人間去靈洞雲從天半看麗澤先生畱姓字穎濵元子蛻衣冠典刑尙在山深處爲宿心香不敢灌【板壁上有呂成公諸老畱題嵗月寺側有蘇侍郎墓】

壽徐山甫【三月十三時在書館】

三春芳意徧羣葩今日崧髙肇錫嘉西館暫爲湯餅防北堂長奉彩衣華秪今喜有莵裘約此去仍標桂籍花吉甫重歌山甫誦由來補衮是君家

壽張南坡【並引庚寅生登仕郎】

恭遇瑞節初臨玉書裁度明年解又明年省卽躋彊仕之期千嵗春而千嵗秋長奉慈親之壽某外叨末屬中切贊欣漫課唐詩少申華祝仰祈尊愛俯賜粲存

緑袖斑斕上慶庭鶯鶯燕燕競新聲庚寅初度逾三紀丁卯秋來快一鳴十九春光淸晝永百千嵗頌壽星明願君髙舉紉蘭佩自古悠長是令名

挽王易巖

石筍孫枝萃眾芳少推夙慧映諸郎故家文獻典刑在前輩風流气脈長誤把一編黃紙冊未沾數寸緑袍香同云慘澹西原路賴有遺編死不亡

挽劉南坡【名漢英以理宗升遐發臨感疾而歿】

憶昔端平轉化公時輸委爲安邊鼎成龍禦方賔帝弓墮烏號亦蛻仙漫仕此情初已薄愛君一念世逾堅典刑今與丹旌去空些哀詞咽澗泉

挽徐居士二首

昔年澇旱苦頻仍南北郊闗自越秦東浙於時猶道殣嚴邦此地況山民能回涸轍西江水頓起翳桑寒谷春神理因推居上坐壓他持秉【音柄】剖符人

積善由來屬慶門如公積善眾推尊至於垂死片言頃猶是賙饑一念存有子巳登天子學無人不感徳人恩霜風慘淡禾塘路繼志揚名在後昆

挽蓮塘吳孺人

北風吹恨入佳城忍聽依依薤露吟家世百年忠厚意夫人一防恵慈心橋橫蘭渚陰功逺山繞蓮塘地脈深記取秪今埋玉處他時靑紫映邱林

仁山文集卷一

欽定四庫全書

仁山文集卷二

元金履祥撰五言絕句

苦熱和徐山甫韻

地捲稿苗盡人居沸鼎中何時霖雨相夢到武丁宮

七言絕句

題汪功父所蔵畫卷【景定辛酉暮春早雨桐陽叔子觀於蔵淸無咎之西窓而敬書之】

細雨西窗展畫筒江山杳靄防重重檐花飛動衣裳冷疑在雲間第一峯

術士求詩

自分迂疏已遁思君言造化有他奇吾生果赴功名防不使勲庸媿鼎彛

術士求書往橫山復以詩贈【並序】

術士錢神鑑欲往橫山求余書爲介余不敢而以詩贈之行矣神鑑見汪君明卿方君叔炎皆余所兄事者也朱亨父汪平仲亦余舊友其舉餘詩似之

錢君杖履到橫山爲我傳聲談話間術動諸君應一笑不教垂槖怨空還

逰赤松口占

蒼虯夾岸防重重靈液飛流碧澗通可是神仙易忘世人間爭得此山中

作深衣小傳王希夷有絕句索和語

深衣大帶非今士考禮譚經盡古書莫把律詩較聲病聖賢工夫不此如

題靑岡時兄友山樓

萬頃平疇一色春雙溪城闕北山靑登樓不爲閒瞻眺此地前賢尙典刑

泛免口占

皇家科目喜宏開試比抽拈不擇才多少官人無著處不知能得防人來

後因侍北山先生言朝廷泛免鼓舞數州士子雲集京師費重物貴橫恩𨿽宏取人甚少譬之狙公賦芧只朝四暮三嬴得羣狙之喜耳先生曰羣狙又不自覺亦浪得一喜也

都下賦歸奉別天臺金彥如恵子明沈新之馬景昭趙寅仲並呈於晦仲時與寅仲以上諸兄初相識諸兄又約便道至王先生嵗寒堂相防也

多士趨京我亦東不排閶闔不南宮此行識得天臺彥誰道歸舟載月空

客中相見別匆匆論學無由意獨濃賴是嵗寒來有約不妨歸去又相逢

卽事

佳人早幸已從良好治絲麻理素妝休向人前售歌舞春風寧得防時香

咸淳夏五求王先生墨戲梅竹二首【並小引】

履祥僭躐無狀輒以梅竹有請於先生撰杖之餘比於恵澤逰戲所到無非儀刑願先生之教之也小詩二闋敢告謁者伏希尊察

溽暑初蒸日正長人間何處有淸涼先生筆下風威勁便放寒梅次第香

右梅

圖書閱罷獨髙齋撰杖油然午防回楮穎從容侍函丈不妨閒引此君來

右竹

梅雨書懷並唁汪功父

雨意蕭蕭重客愁如何五月便成秋士無祿養農無地早恐秋風慘黒頭【一作種素防】

徐山甫夜話有詩言別次韻

一榻蕭然竹與蘭【牀屏所畫】擁衾話別轉畱難明朝又渡湘江去細雨斜風分外寒

用韻贈諸友

臨別哦詩比贈蘭聖賢學問貴先難歸與休用嗟離索來嵗時時到嵗寒【王先生書院】

用韻贈小張兄新娶

洞房佳气比椒蘭刑至工夫自古難莫使家人誇羯末楊花飛處北風寒

客嚴陵贈星史

七里灘頭眼爲靑秋風許我快南溟東京太史知誰氏不算莊光是客星

東津招二族兄同逰髙峯

客中連日雨和風晴色今朝杳靄中遙想雁行公事畢肯來同上北髙峯

東津旅中同徐攺之館淸溪源招之同遊

見說君居幽更幽客中相望兩悠悠願言攜手髙峯去俯瞰蒼茫盡睦州

遊下靈洞水深叵入書二十八言

久知靈洞鎖嵬奇水石幽深路轉﨑佳境自多平爽處笑渠索隠厲裳衣

上靈洞棲眞寺聽琴贈立公

爲訪髙人入山去迢迢山路不知勞此身已到山髙處更聽琴聲山更髙

二月丁亥與諸友奠何先生畢退遊北山智者寺書二十八言

來往師門十五年此山曾近未躋扳於今始至滋懷恨不見先生卻見山

洞山十詠【有序】

金華爲東南佳山而洞山最其奇勝淸賞之士固嘗憩椒庭航雙龍探冰壺窺朝眞而此山之勝所遺尙多也思誠子張君少遊金華攬奇選勝晚好逾極丁丑戊寅之間避地是山有桃源之心焉朝夕逰處其中始盡其美嘗謂洞山之勝有十景焉暇日邀余相與觀之大抵金華一山其最髙處岡巒繚繞四髙而中下有似仰盆故舊名金盆金盆諸峯平挹競爽而正南一岫差爲最髙又眾岡皆土此獨戴石其絕頂上平又數大石浮著其北如自天而下也思誠子名之曰髙石巖自髙石巖而下兩山夾澗以趨其東支卽爲洞山南髙處朝眞洞中冰壺洞下雙龍洞三洞嵬奇不在論述洞前椒庭淸勝之士多謂築堤止水卽與靈隠飛來峯冷泉亭無異思誠子以爲信髙石巖旣爲中正之峯則其下兩支之間澗水當爲金華中澗中澗發源巖下數百尺初始沮洳隠見竹石間涓涓漸成流合諸源泉始大忽石巖疊疊水中下懸數丈飛湍濺沫防防震厲名之曰小龍門又下行石間或平或瀉約凡五節殊可觀名之曰五疊泉自此澗旁無路山路橫出通朝眞之前自橫路中下又得中澗之濵石巖﨑嵚可庇十人石際有古梅老幹嫩條澗水濺濺繞其旁名之曰老梅巖自梅巖南出其西支橫出一峯突臨中澗之上山西小澗合流其南則此山爲中澗之中峯無疑也故名曰中峯思誠子將結精舍焉而未逮也思誠子於朱門爲嫡孫行端平淳祐文獻靈光值亂處約布衣蔬食薪水或不繼人不堪其憂處之裕如至或靳之不以爲凂於時不屑冰雪孤松端操凜凜其於此山表防擇勝諸所品題終爲山中故事不鄙謂予各課一絕自惟鄙拙未必能爲此山輕重而思誠子之命不容辭也勉綴左方思誠子其幸教之

山到金盆共繞回勢髙羣岫獨崔嵬那更絕頂久拳石眞似飛從天上來

右髙石巖

洞府髙深對月開長疑底裏閟龍雷天窗不照人間世限盡遊人自此回

右朝眞洞

洞外煙雲膚寸合洞中冰雪百尋飛壺中日月凴誰記水自飛淙云自歸

右冰壺洞

天鑱鬼鑿匪人間湧雪轟雷震地寒石上雙龍蓋形似更深須有老龍蟠

右雙龍洞

洞泉噴薄雨霤鳴竹石參差風繞楹好障波流浸山影飛來靈隠一般淸

右椒庭

雪液風來自石峯金華眾壑此爲中須知流出此山外更防羣流共入東

右中澗

兩崖疊疊水中分瀑布飛流潄石根伊闕西河天一角山間號此小龍門

右小龍門

時行時止石髙下或見或聞云有無五疊何妨轉奇偉終然萬折必東趨

右五疊泉

片石﨑嵚斜插澗橫枝愁絕淨無塵從玆石上栽冰玉寒谷年年逓早春

右老梅巖

髙巖南下走羣龍兩小源頭合一峯問道是中人不識先生信善擇中庸

右中峯

操

廣箕子操

炎方之將大地之洋波湯湯翠華重省方獨立回天天無光此志未就死矣死南荒不作田橫橫來者王不學防安歸死其鄕欲作孔明無地空翺翔惟餘箕子仁賢之意畱蒼茫穹壌無窮此恨長千世萬世聞者徒悲傷宋季爲相者曾聘先生館中先生以奇防幹之不果用而去先生感激舊知後爲賦此辭防悲慨音節髙古眞奇作也【吳師道書】

和蘇金華歸去來辭以送之

歸去來兮先生庸何歸豈陋邦之難仕繄當路之無知抑直道之難行伊民命之蕭斯旣歸興之方浩寧挽畱之非癡薄宦情於淸光審去就於先時覽盈虛其如彼嘆奔走以奚爲歸去來兮車班班而將駕斾悠悠以先驅轅欲東而或挽輪將發而或支謂單父之爲政寧有民之忍欺障貪殘之橫決非夫子其爲誰彼稚饑之未恩此鼓琴之已希胡爲乎忘百里之命翔千仞之輝嗟夫君之去此是吾民之數奇將焦熬之益熱見百里之罄垂吏婞婞以賫怨民盻盻而觀頤歸去來兮先生毋庸歸聖賢無必不爲之意而天下未嘗無不可爲之防觀廉直之得民如此則公道之未冺奚疑胡不舒南溟之云翼活東海之波魚移松菊之淸歡爲黔黎之愉怡其毋以蘭芝爲糧毋以許瓢爲巵毋與猿鶴爲伍而與斯人爲辭不然五柳先生防於閉闗毋遺王河汾之笑嗤

箴

越州箴上浙帥王敬巖【並引】

維元祀天子以王公守越帥浙東庶士金履祥效揚州箴作越州箴以獻其辭曰

源源浙流東南之紀自浙而東首衢甬尾至於海邦莫不來求越惟都防方伯元侯帝命侯伯作鎭於越帥東諸侯銅符虎節嵬嵬防稽神禹所蔵世祚綿綿以表東方皇皇吳京此維畿輔右扶左翊以寛東顧惟越之民今瘠不肥維爾元侯撫其瘡痍維越之支兵慮不備維爾方伯師幹之試翼翼元侯其子我民毋若秦人匪戚匪欣屹屹方伯東方是保治斯裘掲亂亦瀾倒勿敏爲明勿異爲奇庶士小子敢告誦詩

銘

篆銘經籍

聖有謨訓允啟爾性敢拜手服膺對揚休命子子孫孫勿替引之

篆老母扇

奕奕桐陽穆穆北堂淸風其長旣壽且昌

銘扇

維元祀夏四月帝命臣箑賜爾淸風以播於爾躬以毋慍於爾衷敢拜手奉揚其尙施於庶民亦惟帝之功

周平之印銘

后稷受氏古公岐陽至於文武是興周邦八百歷年源深流長以爲國姓作賔後王子孫千億永世其昌

書行父弟所得銅雀臺硯

嗚呼曹鬼漢之浞羿曽是遺甓猶爲世所貴匪貴爾物蓋有感於廢興存亡之意

贊

紀顏自贊【並引】

景定辛酉之春桐陽叔子肖其容而爲之贊贊之爲言佐也佐爾弗及非以自頌也詞曰

幼爾冥行長爾及更驟爾壯齡樂爾純淸爾矯而輕以重而惇爾警而慵以敏而勤爾謹爾獨以養以存爾戒爾弱以毅以肅爾威儀惟敬之門視爾踐修惟徳之成小子識之毋沗爾所生

黙成文集序贊

黙成之文斬釘截鐵朱子序之河傾川決沙隨名筆詎論工拙伏讀仰瞻如火烈烈字字言言玉璜金玦寶祐而降公卿跋章文斂鋒鍔附中掩剛風俗議論駸駸刓方匪公之節豈邦之昌嗟公聞孫毋寧珍蔵方來日長必或發揚

傳

深衣小傳

深衣三袪縫齊倍要要縫半下短毋見膚長毋被土衽當旁續衽鉤邊袼之髙下可以運肘袂之長短反詘之及肘衽尺二寸制十有二幅齊如權衡負繩及踝具父母大父母衣純以繢具父母衣純以靑如孤子衣純以素純袂緣純邊廣各寸半袷二寸帶下毋厭髀上毋厭脇當無骨者天子素帶朱裏終辟【音禆】諸侯素帶終辟大夫素帶垂辟士練帶率下辟居士錦帶弟子縞帶並紐約用組三寸長齊於帶紳長制士三尺有司二尺有五寸大夫大帶四寸雜帶君朱緑大夫元華士緇辟二寸再繚四寸凡帶有率無箴功

傳曰古者深衣蓋有制度以應規矩繩權衡制十有二幅以應十有二月袂圜以應規曲袷如矩以應方負繩及踝以應直下齊如權衡以應平故規者行舉手以爲容負繩抱方者以直其正也方其義也故易曰坤六二之動直以方也下齊如權衡者以安志而平心也五法以施故聖人服之故規矩取其無私繩取其直權衡取其平故先王貴之故可以爲文可以爲武可以擯相可以治軍旅完且弗費善衣之次也

外傳

深衣者先生燕閒深居之服也衣之朝者謂之朝服祭者謂之祭衣燕閒深居之服則謂之深衣古者上衣下裳以爲服而連衣裳爲深衣完且便焉故有虞氏以爲燕衣三代用之周諸侯大夫士朝朝服而朝而深衣以夕庶人吉服之盛也周衰禮廢後世失之矣深衣之復制自溫文正公始也其復明也自子朱子始也其制用布古者深衣之布十有五升則幅之縷凡千有三百今無之取其細者可也度用指尺稱人體也體有短長而指尺如之自然之數也不以指尺則度不應數長短不稱於體指尺之法各以其人左手中指直取之上下節文之間以其中之長爲寸之長曲取之屈其指兩節文之端度其中爲寸亦如之積寸十以爲尺衣全四幅幅之廣凡尺有八寸以布二幅中屈之不裁其腋其前幅領裙之邊餘二寸下屬於裳裳十有二幅以布六幅交裂之一殺而上一殺而下其端一廣一狹爲要上屬於衣而下廣爲齊衣全幅一則裳狹幅之三屬焉狹之度六寸積十有二則七尺有二寸廣之度尺有二寸積十有二則丈四尺有四寸此其大約也然衣前有領且前裾疊而後裾展故裳之幅前廣於後則後狹於前則不余幅邊之直合以爲裻【音篤】則其直應繩以裻之長爲身之長古者上衣率二尺二寸裳如其人約餘四尺故短不見膚長不被土袂屬於衣袷可以運肘袂之本其徑二尺有二寸今加之可也防廣而員殺以爲袂之徑尺有二寸行舉手而應規其長三尺有六寸則反詘之及肘裳之兩旁連屬縫之前後之幅不殊謂之續衽右邊交而左左邊交而右左右交鉤謂之鉤邊或曰幅之邊交鉤縫之則表裏如一也謂之鉤邊衣領之交其袷如矩以抱方也帶下當髀則窘上當脇則不袷當要圍之結於前重繚而下垂之爲紳紳者言其屈而重之也紳之長齊其裳用組五彩約帶之結餘則垂之長齊其紳紳垂三尺則組之長六尺有三寸三寸以並組約而垂各三尺與紳齊焉凡帶古者大夫四寸士二寸今皆博四寸古者士以下皆襌而今夾縫之古者天子以素而朱裏諸侯大夫以素士以練居士以錦弟子以縞而今以白繒其飾之也古者君朱緑大夫元華士緇而今之色視純或飾以緇古之士帶也古者天子諸侯終裨之大夫裨垂士下裨今有爵者通飾之古諸侯之帶也無爵者飾其紳古大夫之帶也其長古者士三尺有司二尺有五寸子遊曰三分帶下紳居二焉而今與裳齊禮從宜而有可以義起者也其繩具父母大父母以繢具父母以靑領表裏皆二寸袪邊齊表裏皆一寸有半今純以黒色之便也具慶加古純可也君子曰取義之多乎其餘深衣乎衣之全也以象天也裳之博也以象地也袷之矩也以正義也袂之規也以容仁也背之純以中直也下齊之權衡以行平也故深衣者規矩準繩之服也服其服必思蹈其理焉是以君子淸純以律天博厚以律地仁義以法規矩直其正以法繩平其行以法權衡故詩曰服之無斁又曰緇衣之宜兮小雅曰行歸於周萬民所望此之謂也

仁山文集卷二

欽定四庫全書

仁山文集卷三

元金履祥撰說

答趙知縣百里千乘說

孟子言公侯百里等制與周禮諸公封疆方五百里等制不同按井田之制方裏爲井方十里爲成方百里爲同方千里爲圻天子一圻諸侯一同則所謂封方百里者特以田計耳若合山林川澤附庸言之則公侯之國不止於百里也如周公之封於魯爲方百里也而泰山在其封內顓臾亦在邦域之中若曰總方百里則泰山之外土田無防顓臾成國而魯地亦無防也故閟宮之詩曰錫之山川土田附庸然周禮所謂方五百里者蓋合山川附庸大約之限言之而禮記所謂魯地方七百里者則山川附庸之多所以厚周公也夫以井田之制方方整整而天下地勢髙髙下下故山川林麓𨿽有餘地而不可以畫井畆分溝澮者則以爲園地菜地牧地散地耳但取其地之平濶者井之是以古者治田各以地名如所謂濟西之田汶陽之田龜陰之田戚田許田蓋可田之地畫爲井洫隨其廣狹以爲多寡故各以其地名其田至於封國則總其田計之公侯則足一同之數而伯子男以次降殺焉此封國之大略也古者井田方裏而井方十里者爲方一里者百方百里者爲方十里者百以方十里之百乘方一里之百是百里之田計萬井也八家同井則方井者八萬家包氏曰方裏爲井十井爲乘毎乘甲士三人步卒七十二人是八十家而出七十五人毎家一人其餘五家以防疾病死喪之數蓋司徒之法民之可用者家率二三人而凡起徒役則無過家一人其餘以爲羨卒又每車有餘子二十五人乃所帶羨卒子弟臣妾之類以備薪芻負爨之役者夫八十家而出一乘八萬家而出千乘此百里之田所以爲千乘之國也或曰古者一甸六十四井凡五百一十二家始出長轂一乘魯作邱甲使十六井一百二十八家出之春秋譏其重賦而今曰十井八十家出一乘不亦厲乎曰不然古人用民不盡民力如大國三軍毎軍萬二千五百人三軍總三萬七千五百人僅用夫家之半耳而古人用軍亦不盡軍力故毎調兵賦則六十四井五百十二家而起七十五人並餘子二十五人耳大約三分其軍而調其一七分其夫家而起其一十二分其民數而役其一所以惜民力亦以備更役也然則封建之法孟子以裏言之周禮合土田山川附庸言之也千乘之制所謂諸侯千乘者以地力夫家言所謂甸出車一乘以用兵徵調言之也秋夜因朋友異同之問筆其大槪如此至於制數之詳則未暇考云

中國山水總說

天地常形固相爲勾連貫通然其條理亦各有脈絡自昆侖而東北言之則自積石而北爲湟水星海靑海以至浩亹皆河源也入匈奴以東爲陰山又東南自代北云朔分而南趨爲北嶽以至太行是爲河北之脊壺口雷首太嶽析城王屋皆其羣峯河之析而南汾晉諸水之所以西入河涿易滱漳恆衞之所以東入海也分而東趨者行幽燕之北爲五闗之險以至營平而爲碣石此北絡也自昆侖以東言之則自西傾而洮水出其北入河桓水出其南入江又東爲朱圉鳥防諸隴則爲渭之源自渭源以北卽夾河源而北以東若岍岐若荊山諸峯涇水漆沮諸源也自渭以南卽西傾而下諸峯亙爲終南屹爲太華東北爲殽陜東南爲熊耳外方嵩髙伊涪之源又南爲桐柏淮源以達於淮西諸山此中絡也又自西傾朱圉而南分是爲嶓冢漢源夾漢而趨者北卽終南華熊諸隴南則蜀東諸峯說者謂蜀東諸山皆嶓冢正謂其岡岫綿亙耳又東南言之是爲岷山江源夾江而東者北支卽西傾以南嶓冢以西之脈爲恆水西漢水如陵江諸源其南支卽南趨爲防蔡諸山靑衣大渡馬湖江諸源又東包涪黔一盤而北爲三峽其出者包絡九江之源中盤中爲衡山其再盤而北爲廬阜其嶺之東出者又爲袁吉章貢旴信諸江之源至分水魚梁嶺三盤而北趨過新安峙天目盡升潤再盤之間其水聚洞庭三盤之間其水聚爲彭蠡三盤以東則南爲閩浙北爲震澤此南絡也惟泰山則特起東方橫亙左右以障中原此所以爲異歟

次農說

宗周班祿之制自天子而下凡四等國自諸侯而下凡六等其下惟農農田百畆上農夫食九人上次食八人中食七人中次食六人下食五人亦凡五等百畆均也而若是差地有肥磽力有彊弱也然古者以周尺爲步步百爲畆今以官尺五尺爲步二百四十步爲畆古者周尺當今浙尺七寸四分今之浙尺當今官尺一尺一寸三分絕長補短則古者百畆當今東田三十三畆有奇也以今三十三畆有奇之田一夫耕之其屋基與其租稅之入古又出之公田宜其力贍者食九人而無不足弱者食五人而亦有餘也予生二千餘載之後去周室逺矣學先王之道將以措諸國家謂君心可正公卿士大夫可齊民風可一【闕】可屏也而非有庠以養之非有卿士大夫以興之羣試有司類非宗周之制取聖人之經副字儷語謂之程文少有振厲則有司駭之以爲非度予以是數黜家貧親老亦甚病焉知予者以爲有志未遇責予者以爲未能忘祿仕也嗟乎有志未遇者時也而未能忘祿仕亦勢也使予得百畆之田而耕之予亦豈能區區然較得失一夫之目哉顏子一簞食一瓢飲不攺其樂孔子賢之彼顏子猶有簞食瓢飲足以事育安知千載之下其貧又有甚於顏子者予也上無可宮之椽下無可植之畆進無代耕之祿退無歸耕之計也食人之食則多愧自食其力則無地不然予何求哉予嘗欲於桐山之下晏原之間爲捨八楹擬古一畆半之宅求田三十三畆有奇擬古百畆之田注下灌髙擬古遂畆予負笠而荷蓧深耕而力耘畜雞種蔬上養下教間歌七月之詩公劉之雅天子淸源以厚下公卿大夫忘私以爲公使時和年丰穡事不擾則予也固三代之農也他何求哉予力貧而體弱不能爲上農之事庶防其次次不能爲庶防其中中不能爲爲中次亦可矣故命之曰次農噫三代之治不可見百畆之田未易求安得遂吾之所求耶復安得見吾之所不可見者耶有宋景定甲子十月次農金履祥吉父記

議

爲師弔服加麻議

謹按爲師服者弔服加麻心喪三年古也古則不可以世俗之服爲服布襴之服俗服也今之服緦功以上者皆用之生絹鉤領之衫俗服也今之服緦麻者亦用之用今緦麻之服是不得全其喪父無服之重也疑衰古士之弔服也其制今亡矣白布深衣古庶人之弔服也其制今猶有存古之士今之官也今之士其未仕者古之庶人也故宜用古庶人之服而以深衣爲弔服昔者朱子之喪門人用緦麻深衣而布緣矣今之深衣紵而非麻如之何曰凡布皆麻也古以三十升麻爲麻冕之布以十五升麻爲深衣之布故孔子以麻冕可從純而深衣之麻今無之自司馬公子朱子皆云用極細布爲之則今深衣之布以薴代麻久矣其緣則禮孤子純以素是喪父旣除服之服也孔門喪夫子者若喪父而無服則以喪父除服之服爲若喪父無服之服是純以素可也其冠則庶人之弔素委貌今失其制以帛代之可也帛則何以加絰曰士冠其吉元冠也色元五梁左掩右其非吉則素冠也色白三梁而右掩左今用素冠加絰於內而生絹單帛加於外可也加絰於冠古也而外用帛則又俗如之何曰用古之禮而不駭今之俗亦以代幅巾云爾加麻之絰緦服之絰也緦服之絰絰之小者也今用緦麻而小之可也加麻之帶緦服之帶也緦服之帶亦布之細者也今用細薴可也然則用深衣則何屨曰古有弔服而無弔屨深衣方屨古也然古之方屨非獨爲深衣也凡屨皆方也今之屨凡屨皆員也今之君子其服深衣員屨從其俗者多矣方屨可也從俗屨亦可也履祥謹議

是時咸淳戊辰十有二月十有九日子何子卒魯齋先生曰北山先生當世之巨人也四方之觀瞻系焉今制門人之服而非古則無以示四方矣布襴今之緦服涼衫前輩之燕服是皆不可子其思之且問伯誠時履祥匆匆奔赴皆不暇帶書以往於是就子何子之齋假禮書焉一時哀戚不暇詳考亦不敢久出何子之遺書亟納之而往伯誠子之家問焉伯誠子相見慟哭而其說則不以爲然曰北山之生不爲絕俗之事而吾輩之服殊詭於俗非北山之意也爲吾輩者以學問躬行自勉有以發明北山之學可矣不必爲是服也生絹白衫加布帶而帛如常庶可表此心而亦不甚駭於俗且今爲古服魯齋服之可也今朋友之中有義利不明出處失節者見吾輩之服亦服之則反玷北山矣履祥念無以復明於魯齋先生故一時艸此議以復命無可考訂亦不暇考也旣而汪功父以書來謂魯齋先生定議元冠端武加帛深衣布帶加葛絰履祥謂元冠不以弔𨿽加絹武而乃無首絰不若素冠而加絰布帶則不必絰可也而魯齋先生約日成服不受是說旣成服履祥請問焉曰素委貌者委貌之注以爲委武也則是素武也士弔服疑衰卽深衣也疑衰者擬於衰也緦麻之布十有四升而深衣之布十五升是十四升爲緦麻而深衣之布擬之也深衣素純則爲長衣麻純則爲麻衣詩所謂麻衣如雪者也二者皆非深衣也故今不從其純素蓋已有考伯誠不俱來成服是恥與吾人黨乎履祥曰伯誠非恥與先生爲黨恥與履祥輩朋友爲黨耳且伯誠丈之說存之以爲朋友之糾彈可也

文廟祭議

景定之禮以顏曽思孟爲四侑萬世公論於斯爲允然前次議者猶以顏路曽晳伯魚並在下列爲未安則如之何則亦復古之制而已古者寢廟之制前爲堂而後爲室宗廟之祭先室事而後堂事而庠序之禮先獻酬而後燕禮今二丁之祭宜先用享禮牲帛旅陳享先聖而南面於堂以顏曽思孟侑旣用燕禮籩豆簠簋奠先聖而東西於室以顏路曽晳而下七十子左右祫食如昭穆之儀焉斯爲得之其餘從者𨿽東西夾室可也

講義

復其見天地之心

程子曰先儒皆以靜爲見天地之心不知動之端乃天地之心也非知道者孰能識之

天地之化包括無外運行無窮萬類散殊品物形著聖人作易所以體天地之撰而夫子贊易獨於復之一卦系之曰復其見天地之心夫以卦而論則卦之六十有四爻之三百八十有奇皆天地之心所寓也以時而論則春生夏長萬寶秋成形形色色生生性性皆天地之心所爲也而聖人謂天地之心獨於復有見焉蓋六十四卦固天地之用不難見也惟復乃見天地之心春敷夏長萬物生成皆天地之迹不難見也惟復乃見天地之心夫所謂天地之心者何也仁也生生之初也語其象則復卦一爻是也夫當窮冬之時五陰在上天地閉塞寒气用事風霜嚴凝雨雪交作萬物肅殺之極天地之間若已殆無生息而一陽之仁乃已潛回於地中吁此天地生生之所以爲化生萬物之初乎異時生气磅礡品物流行皆從此中出故程子謂一陽復於下乃天地生物之心也蓋其仁意渾然而萬化之全美已具生气闖然而一毫之形迹未呈此其所以爲天地之心而造化之端生物之始也歟故邵子冬至吟有曰一陽初動處萬物未生時元酒味方淡太音聲正希夫淡者味之本爲醪爲醴皆從此生希者聲之眞翕如純如皆從此變而又終之曰此言如不信更請問庖犧愚謂此一爻象天地之心乃庖犧畫卦之始今人但見六十四卦更互交錯卻不知孔子獨於復之一陽贊之曰天地之心何也此一陽爻正是伏羲畫卦之始也周子見此意本於先天一圖所謂天根者也蓋有生生之心是以有天地生生之用伏羲畫卦先從天地之心畫起故先畫一陽爻以其相生於是而有偶又乘之而爲四象又乘之而爲八卦又乘之而爲六十四卦皆一畫之生而此心之用也此一道理直看則此一陽六十四卦之始是爲天地生生之心太極圗說見之橫看則卦气剝爲純坤天地生物若已盡矣而一陽又復是爲天地不窮之心先天圖見之程子又曰先儒皆以靜爲見天地之心蓋不知動之端乃天地之心也非知道者孰能識之夫復卦一陽在下便是動之端先儒如王弼輩乃解爲動在於地是爲靜見天地之心蓋看卦象不明所以看道理不出大抵才說靜時便是死煞是固亦天地之迹如何見天地之心惟於極靜之中而乃有動之端焉是乃天地之心也然以理而論則靜不足以見天地之心而動之端乃見天地之心以人心而論則動不能見天地之心而靜可以見天地之心何則人之所以失其良心迷此仁性而終不能見天地之心者蓋其欲動情勝而常失之於動也夫物之感人無窮人之好惡無節此心所存逐物而動則飛揚升降幻貿驅馳安能體認義理充養仁心其於天地之心惘然莫知也故學者亦須收視反聽澄心定慮然後可以玩索天理省察初心而有以見天地之心所以復之象曰先王以至日閉闗商旅不行後不省方記仲冬之月亦曰君子齋戒處必掩身去聲色禁嗜欲安形性凡此無非說靜之工夫𨿽曰古人如此凡以養此陽气之防然古人所以見得道理分明保得仁心全固亦是以此工夫得之故靜之工夫古人以此養陽气之防學者當以此觀義理之妙則天地之心豈不躍然而可見哉故嘗謂有天道之復有吾心之復天道之復前所說是也吾心之復則凡善念之動是也蓋四端之心無時不發而就中惻隠之心最先且最多此正天地之心在吾心者大抵人𨿽日營營於人欲之中孰無一綫天理之萌此卽吾心之復也人自不察亦自不充耳所以不察不充正由汨於動而不能靜之故學者須是於此下耐靜工夫察此一念天理之復充此所復天理之正而敬以持之學以廣之力行以踐之古人求仁之功蓋得諸此然則茂對天時之復以反求吾心之復惟諸君勉之

是知復者特此心之初耳旣復之後無以長養之則復失矣朱子所謂復而不固則屢失屢復者也自天地之有此復也日長日盛進而爲臨又進而爲泰又進而爲大壯又進而爲夬又進而爲純乾矣人心之有是復也亦必日增日長進而爲臨之大爲泰之通又進而爲大壯之動以天夬之剛決幹之不息而與天合徳焉此又復之之後工夫也又況凡事莫不有復如學宮旣廢而新則爲學校之復綱常旣晦而明則爲世道之復國家旣危而安則爲國勢之復賢卿帥出鎭大邦作興學校崇建明倫之堂此學校之復也綱常旣廢而復明國勢阽危而復振在諸君子必有得於復之義而充復之功用者幸不廢焉

孟子性命章講義

性也之性是气質之性有性焉之性是天地之性此固不待言惟二命字難分有命焉之命一節是气之理命也之命一節是理之气何以謂气之理是就气上說而理亦在於其中爲之品節限制何以謂理之气是就理上說而气卻在於其中有淸濁厚薄之不同蓋理气未始相離天以陰陽五行化生萬物气以成形而理亦賦焉猶命令也然理則一而气則有淸濁厚薄之不同所以在人便有智愚賢否貴賤貧富之異而理固無一而不在焉此皆所謂命也但命也之命自其淸濁厚薄者言之則全屬气有命焉之命自其貧賤富貴之分限言之則便屬理命也之命在前有命焉之命在後然方其淸濁厚薄便自有貧富貴賤才有貧富貴賤便自有上下品節所以總謂之命但其上一截淸濁厚薄全屬气到貧賤富貴各有品節則屬理此兩命字所以同所以異者如此

仁義五者非命也到得所值不同則命也故程子朱子當初於此五者之命見其說不去卻把命也推上去說淸濁厚薄所值不同以補其語意此說盡之矣五者之命程子淸濁厚薄之說盡之夫淸濁厚薄气也而淸濁發於所知厚薄發於所值自其淸者言之則仁之於父子也自至義之於君臣也自盡禮之於賔主也自節智能自辧賢否聖人自能脗合乎天道自其濁者言之則於父子而仁有所窒於君臣而義有未充於賔主而禮有未合於賢否而智有所昏於天道固不能如聖人之自然脗合此命之有淸濁也自其厚者言之則爲父而得其子之孝爲子而得其父之慈爲君而得其臣之忠爲臣而遇其君之敬賔主之相得賢否之防避聖人而得位得祿得名得壽自其薄者言之則子孝而有瞽瞍之父父慈而有朱均之子君賢而有管蔡之臣臣忠而有龍逢比干之戮爲主而晉侯見弱於齊爲賔而魯君不禮於楚以言乎智則晏嬰而不知仲尼以言乎聖與天道而孔子不得位此命之厚薄也气化流行紛綸錯揉化生人物隨處不同或淸或濁或厚或薄四者相經相緯相揉相雜而發於心驗於身遇於事各有不同者淸者生知安行而濁者則反是厚者气數遇合而薄者則不同此所以謂之命也程子發此四字或問兼存兩說嘗以是質之何先生矣先生曰然故筆之目之於色也以下五句是气質自然之欲故斷之曰性也此是順結仁之於父子也以下五句此是人心自然之理乃結之曰命也此卻反結何耶曰目之於色五事是就人身言仁之於父子五事是就人事言就人身言有是形气便有此五者故曰性就人事言則所處所遇自是有不同故曰命然人以前五者在人身爲性而求必得之故孟子指出天分謂各有限制之不同故曰有命焉君子不謂性人以後五者在人事爲命而不求盡故孟子指出源頭謂本有義理之不異故曰有性焉君子不謂命謂之君子不謂性則知一謂之性者世人之言也謂之君子不謂命則知一謂之命者亦世人之言也故朱子有世人之說履祥又聞之王先生曰孟子後斷命也一句是歇後語

序

送三蘇君序

愚翁先生溫蘇公來官金華其三秀從焉長曰太古仲曰佩韋季曰防心皆所以號也餘一再期愚翁先生賦歸來之歌解印綬而去三子者從之東歸古語曰富貴者送人以財君子送人以言愚非君子而三君子雅相好也不可無言以別其爲詩歌乎子貢曰賜聞詩歌各有宜也然則愚於三君子宜何歌也而古之音希矣傳於世者惟康衢之詩唐士大夫以爲古詩也寥寥乎不可作已商周之詩毛氏識之其亦古矣乎故愚於太古歸也爲之歌古佩韋西門子之事也西門子魏之賢人也初由魏而晉其詩列於國風雅亡而春秋作歷春秋之世風未亡也自晉而魏至文侯之世風防於亡而古樂猶存則魏之風其猶未泯與故吾於佩韋之歸也爲之歌魏防心晉語也晉之詩自建安以來皆五言之體也雅尙淸虛風流自賞是其晉風也歟而不可以爲勸故吾於防心之歸也爲之歌晉古詩曰古道之直斯今斯曲斯有君子兮曰予復斯古風之淳斯今斯漓斯有君子兮曰予維斯古書之簡斯今斯煩斯有君子兮曰予還斯曰夏曰虞又曰古初曰唐曰黃又曰洪荒是尙友之人兮是能古吾之今兮適子之館摻執子之軿兮曰毋以吾古道東徵兮【四章三章四句一章九句】魏詩曰璆璆佩韋可以知仁鏘鏘瓀瑉可以知文瑀也爲矩衡也爲平有玦斯牉可以知分有劍斯直可以思貞弦取其直蘭取其馨宛宛之韋亦以繼佩爲柔爲緩匪急之悔垂之結之君子服之君子提提毋然韋脂敢以爲告匪以爲譏【四章二章六句一章四句一章六句】晉詩曰日暮脂名車明發邁長道朝且出東門落景憩郊藪行行歸東嘉采采斑衣好東嘉勝遊多晉代人物中有防心人爽气今所少人心自虛明萬理減中湊窮達有會通一本萬殊囿風流非所髙塵想祗自垢長歌臨回飈采菲忘予陋咸淳攺紀秋七月防望契家生桐陽金履祥謹序

紫巖於先生詩集序

金華東州佳山蓋南條朝源山也而靈洞又金華垂盡處韓昌黎謂凡淸淑之气盛而不過者則蜿蜒扶輿磅礡郁積必有魁奇才徳之民生其間夫南條自冺山之陽至於衡山而衡之南又自連延東趨者爲括蒼由衢嶺歷大庾至昭武而北趨爲漁梁嶺又自漁梁以北趨者爲括蒼由衢望之南山也自括嶺轉而北趨捲東陽江諸源又轉而西峙是爲金華之山陰陽者流所謂朝源顧祖者淸淑之气鐘爲三洞古今多賢輩出於其陽其山西界瀫江而止將止未止之間而爲洞者又三焉所謂靈洞是也靈洞之右瓏淸瑩深不可測山榮而林秀石竇云根之奇不可勝數淸淑之气可掬也是爲神仙之宅名勝之區髙人多好遊焉乃若瑰奇之民數千百年以來未聞其間豈皆隠君子世不得而聞耶或謂生才不於山之中而於山之外其信然耶不然何久祕而不發也近三十年來始訪得之則於君介翁父子祖孫家焉而介翁又以其魁岸奇偉之气發爲淸麗溫雅之詩豈非昌黎公所謂魁奇者耶而今吾見之也然郁之久其發之必宏介翁之詩固非止此抑其所以泄山川之蔵者又必有大於詩者矣介翁其益勉之

通鑑前編序

朱子曰古史之體可見者書春秋而已春秋編年通紀以見事之先後書則每事別紀以見事之始末意者當時史官旣以編年紀事至於大事則又采合而別記之若二典所記上下百有餘年而武成金縢諸篇或更數月或歷數年其間豈無異事蓋必已具於編年之史而今不復見矣履祥按竹書紀年載三代以來事迹然詭誕不經今亦不可盡見史記年表起周共和庚申之嵗以上則無記焉歷世浸逺其事往往雜見於他書靡適折衷邵子皇極經世獨紀堯以來起甲辰爲編年曆胡氏皇王大紀亦紀甲辰以下之年廣漢張氏因經世之年頗附以事顧胡過於詳而張失之簡今本之以子史傳記附之以經翼之以諸家之論且考其系年之故解其辭事辧其疑誤如東萊呂氏大事記而不敢盡仿其例起帝堯元載至周威烈王二十三年接於資治通鑑名曰通鑑前編昔司馬公編輯通鑑先爲長編蓋長編不嫌於詳而通鑑則取其要也後之君子或有取於斯焉要刪之以爲通鑑前紀是亦區區之所望也景定甲子丁丑朔蘭谿金履祥序

通鑑前編後序

右通鑑前編起帝堯元載甲辰止威烈王二十三年戊辰凡一千九百五十五年通爲十八卷二帝三王之事麤見首尾大抵出於尙書諸經者爲可考信其出於子史雜書者不失之誕妄則失之淺陋蓋其智不足以知聖人而流俗傳聞其髙者旣以絕世拔出而大道必絕出於事物常情之表故其說失之誕妄其下者則又以世俗之腹量聖人之心故其說又失之淺陋惟以尙書之僅存者於今爲帝王全書劉道原外紀之作尙書不入𨿽曰尊經避聖然帝王之事捨尙書則諸家眞稗官小說之流耳今不敢從外紀之例而從胡氏大紀之例焉顧尙書一經諸儒解者𨿽已精詳但似未嘗潛泳反覆以推篇章之全意而句解字釋意或不屬履祥因爲之注釋章防隨意所到𨿽不能詳然聖經之篇章與聖人之體用似或得之至於子史雜書之不棄者則以古今共傳不可盡廢帝王世逺談者日希禮失求諸野此猶不愈於野乎故存其近似削其誕淺或加之辧釋焉但惟此編本名表年惟當於書史上闌之外表著其年而附證於章後爾旣編年表例須表題或嫌於春秋綱目之例然所用者旣史記年表之法而所表題又書經本語之文𨿽間或增損君子鑑其非僭可也周平王以後春秋自有全書但左氏收拾國史以翼經事於隠公之篇多誤莊公之篇多缺其間亦多有所遺如楚隨所以爭起於請爵管仲所以霸本於內政皆略不書甚而孔子出處述作亦俱不書焉以其書主於解經而其事或具於外傳諸史秦誓之作在於封殽尸之後傳旣不及而書序又謬其時衞輒父子爭國夫子自楚反陳久之至衞明年卽反魯而記者多謂夫子久於在衛履祥所編欲止平王而諸若此類不可不辧獲麟以後事多亡逸欲備古今以接通鑑則於春秋所不能避亦不敢盡入也春秋一書固聖人晚年哀痛之意然孔子周遊無位典冊不備未必盡得周史因見宗魯一國之防多違舊章就加筆削以示大法其餘多因舊史不盡攺也則其嵗月名號攺以從周未必謬聖人之意況又自有皇極經世之例遂倂論次以接通鑑焉嗚呼荀恱申監之書志在獻替而遭值建安之季王仲淹續經之作疾病而聞江都之變然流涕曰生民厭亂久矣天其或者將啟堯舜之運而吾不與焉則命也履祥末學非二公比而其生不辰罹此百憂其所以拳拳綴輯者特不爲憂悴廢業耳覆醤瓿固可知也劉道原外紀後序傷於廢疾愚嘗三復其辭而深悲之孰知吾之所悲又有大於道原者耶幸而天運循環無往不復聖賢有作必有復興三代唐虞之治於千載之下者區區此編之所望也上章執徐之嵗冬至之日金履祥後序

尙書表注序

書者二帝三王聖賢君臣之心所以運量警省通變敷政施命之文也君子於此考迹以觀其用察言以求其心以誠諸身以措諸其事大之用天下國家小之爲天下國家用顧不幸不得見帝王之全書幸而僅存者又不幸有差誤異同附防破碎之失考論不精則失其事迹之實字辭不辧則失其所以言之意此書所以未易讀也蓋自周衰而帝王之典籍不存學校之教習俱廢夫子觀周曆聘諸國歸而定書焉以詔後世不幸而燼於秦灰於楚鉗於斯何偶語挾書之律久之而伏生之耄言僅傳孔氏之壁蔵復露伏生者漢謂今文孔壁者漢謂古文顧伏生齊語易訛而安國討論未盡夫壁中不惟有古文諸篇計必兼有今文諸篇安國𨿽以伏生之書考古文不能以古文之書訂今文是以古文多平易今文多艱澁今文𨿽立學官而大小夏侯歐陽文各不同不幸古文竟漢世不列學官後漢劉陶獨推今文三家與古文異同是正文字七百餘字號曰中文尙書不幸而不傳於世至東晉而古文孔傳始出至蕭齊始備至蕭梁始行北方至唐貞觀悉屏諸家獨立孔傳且命孔穎達諸儒爲之疏夫古文比今文固多且正但其出最後經師私相傳授最久其間豈無傳述附防所以大序大體不類西京而謂出安國小序事意多謬經文而上誣孔子前漢傳授師說不爲訓解後漢始爲訓解而謂訓傳盡出安國之手唐儒曲暢注說無所辧正至開元間則一用今世文字攺易古文至後唐長興間則命國子監板行五經而孟蜀又勒諸石後之學者守漢儒之専門開元之俗字長興之板本果以爲一字不可刋之典乎幸而天開斯文周程張朱子相望繼作𨿽訓傳未備而義理大明聖賢之心傳可窺帝王之作用易見朱子傳注諸經略備獨書未及嘗別出小序辧正疑誤指其要領以授蔡氏而爲集傳諸說至此有所折衷矣但書成於朱子旣歿之後門人語錄未萃之前爾履祥繙閱諸家之說章解句釋蓋亦有年一日擺脫眾說獨抱遺經復讀玩味則見其節次明整脈絡貫通中間枝葉與夫訛謬一一易見因推本父師之意正句畫段提其章防與夫義理之防事爲之槪考證字文之誤表諸四闌之外以授子侄間以示朋從之士𨿽爲疎略然苟得其綱要無所疑礙則其精詳之蘊固在夫自得之者何如耳好古博雅之君子若或見之赦其僭補其缺辧其疑則亦此書之幸也所願竊有請焉淛河後學金履祥吉父序

仁山文集卷三

欽定四庫全書

仁山文集卷四

元金履祥撰祭文

代王姊夫祭亡考散翁文

嗚呼外舅而止斯耶天不可必命莫之知公生於世六十有八維鄕之瞻維時之傑公之儀形渾然天成和厚之气溫其如春終日之間不形忿慍見者心服聞風斂袵公之學問超然流俗聖經賢傳諸子史錄取之如逢誦之如流隨叩而鳴愈出而優公之文章時稱大手前坡後穎伯韓仲栁幾格之間黃冊不畱左右圗書歷漢窺周少始知學嶄然異眾命物成吟徧書成誦長遊庠序譽傾一時名公賢士一見而奇中更數奇不偶場屋晚益推分斂付庭玉迨其季年學成行尊後學師崇前輩推稱如何不淑一病遷延匪痛匪屙而歿終天嗚呼人之不幸時之無祿鄕邦之思矧爲姻屬夢說壻公二十五年靡事不謀靡懷不宣饋遺之交靡月不逮書問之馳一日或再愛敎之意不間始終忿怒之辭沒齒不逢今公之薨泰山圮矣予則疇依言之涕矣公神在天公書在筐追維疇昔有淚浪浪菲儀一奠庶防享之上爲公慟下哭吾私嗚呼哀哉

代仲一諸侄祭其祖文

嗚呼我有金氏世家桐陽積善一脈源深流長至公之身典刑所系自初有終罔非善意彼世之人爲富不仁惟公不然富以仁成不貪而足不吝而裕不爲壠斷善人是富彼世之人富則必驕公則不然不攺所操不奢於度不矜於人不務於外油然此心惟公肫肫不厲不怒惟公融融不躁不露保此家世植此戶門安我後裔訓我子孫藹然和气融然善意賴公而存𨿽亡不墜嗚呼哀哉在昔先聖屢嘆善人古猶難見矧惟玆今幸有我翁胡不百嵗一疾長終三年夢寐昔我諸孫嬉嬉在庭所聞謦欬所瞻儀刑今我諸孫環侍庭止不見音容惟柩惟幾惟玆時良靈神不畱祖道旣馳輀車悠悠諸孫扳號莫尼其軌毋疾而驅公神爰止薄陳以奠矢心以辭公其少畱公毋遽馳有酒斯馨有殽斯潔公亡如存尙我肯啜丹旐翩翩有郁姜原嗚呼行矣有涕漣漣嗚呼哀哉

同汪功父祭康保則文

嗚呼哀哉元气化生所受不一長短殀壽何可致詰人孰無死所痛維殤人孰無殤所系或長奕奕誠求三世文獻孰其承之保則一綫防防重闈孑孑偏慈孰其奉之保則是依昊天孔仁哀此防獨存此一脈庶防有屬旣曰存只曷又亡只命之短矣維其傷矣維此文獻曷其有續維此重闈曷其有托言念崇墉永思其終孰不有嘆矧其朋從維子王子聿念厥義於此外孫欲玉汝器俾我二人更誦所聞式習庶防克慰所承去臘之窮阽危一疾今喜有瘳舊聞來繹翼翼孜孜左右進趨再夕不寧而訣幽塗嗚呼哀哉斯意孤矣斯人已矣興言思之涕其隕矣梓溪之源有崇斯阡從爾皇考行矣罔憾追念遊從始終三載緘詞一奠愧弗躬酹殀壽不貳生死一原尙其知之維以永安嗚呼哀哉

祭王立齋先生文

維咸淳三年十月甲寅朔越十七日後學金履祥謹以淸酌時羞之奠敢昭告於有宋善士立齋先生王公之靈曰嗚呼大學重闗誠意爲要過此則人不然則盜允惟吾邦濟濟宗師公在其間是友是資純直不疵其生也性誠實剛方伊學之正少始就傅博覽羣書如誦已言如駕輕車長爲文章髙邁流俗不屑舉子亦遜世祿溫潤古雅詩人之風非楚而楚詞韻舂容間爲詩歌驅馳晉魏詣理之言騷選所媿自處以介忠爲人謀父兄朋友交挾以遊在庭在外吳越荊楚南閩北江慨今弔古自得無欲故能囂囂抑豈好遊家國之憂昔在淵明宰輔之世𨿽仕不顯始終無貳公之家世與國同休苟利社稷豈間顯幽遨遨其間議論所及忠君利名濟時之急旣盡其實則避其名實則在已名則在人凡此所述文學徳操皆公之膚人已難到惟其此心不愧屋漏隠所獨爲顯可人告言行相顧表裏無殊心廣體胖誠意之符聖賢此闗亦旣越止天假之年尙究極只云胡一疾荏苒三年右緩左弱不廢討硏一朝不寧至此不淑道日已孤人如可贖我實企焉徧參儒宗旣友公子是獲遊從深衣朝行擁衾夜語不倦不疑靡懷不吐受用之要心事之防凡所見聞悉以語之善則與之不善拒之於諸公間亦或譽之顧我何人而能得此今公之終何日忘止賦竹之原思泉在東公其奚憾一誠始終前輩防防後學貿貿侑奠以辭匪私是悼嗚呼哀哉尙饗

爲兄祭妹文

維咸淳三年嵗次丁卯十月甲寅朔越六日已未兄夢章謹以肴羞致祭於亡妹八乙姐安人之柩嗚呼哀哉吾母九子存者二人惟我與妹相依終身母逾八秩我過六旬妹乃先亡棄母與兄初妹之少擇配京英謂得所歸謂足且榮中更嵗年曆防紛紜百我險艱妹亦辛勤琴瑟方調沈屙遽生一病終星一朝訃聞於今四年窀窆未寧反母家首邱之仁廟後之原幽宮旣營吉涓詰旦舉此丹旌有子在逺有夫不臨孰臨其穴有女與兄旣固旣吉依我天親靈辰不畱祖奠旣陳行矣永歸老淚酸辛嗚呼哀哉尙饗

縣學立純孝公祠子孫奉安祝文

維咸淳四年嵗次戊辰十有一月戊申朔越九日丙辰曽孫夢章偕孝徳孝修理履祥麟椿攀龍防龍登子文友端等敢昭告於顯曽祖考純孝先生八行金公九府君惟公誠孝純篤感通神明徳行昭著聲聞朝廷帝用嘉之存卹有防賢牧對揚表厥宅裏名之純孝以華其徳今九十年流風日長鄕寓之公大夫君子考據圖經謂宜通祀翼翼蘭侯是采是咨謂爾子孫來幹崇祠斵瑉作主侯表其額其傳孰書何子所筆頎頎祠祏表表名迹維日迎長立於學宮有來瞻者肅然興起惟孝惟忠人心天理曽孫奉奠以妥先靈惟公之神其尙監臨之尙饗

祭縣學土地文

維年月日邑士金某謹以酒肴致祭於縣學土地之神比鄕邦寓公大夫士考據圖籍謂吾先世純孝八行金公以孝義爲幹淳名賢聞於朝廷表其鄕裏是宜有祠於鄕邑之學縣侯是之俾履祥主營祠作主之事將以吉辰奉安謹先以酒肴祗告於爾神俾我純孝公之靈妥於學宮則惟爾神實陰相之尙饗

祭何南坡文【北山先生令兄】

維咸淳五年嵗次已巳二月丁丑朔越十有一日丁亥後學金履祥偕張必大童偕金麟余澤童俱等謹以淸酌庶羞之奠昭告於漕元居士南坡何公之靈嗚呼考亭洙泗勉齋曽顏公與叔子俱親其傳始侍宦遊臨川之滸父師同寅伯仲步武終焉退老盤溪之濵頎頎兩公翼翼典刑勉齋遺言被於後進實公始傳叔子訂定公舉計臺卒隠邱林叔子特詔亦辭執經叔子云亡公乃慟悶曽是信宿相繼而殞孰無兄弟惟公怡怡孰無生死惟公同歸師學匪殊塤篪一律淸風不孤夷齊雙骨峩峩北山道脈攸傳有公之兄允爲二難我登師門並獲趨拜敎語溫良重重燕賚昔登公門乃玉乃金今登公堂有聨銘旌今徳壽終於公奚憾儀刑俱隔玆之永嘆奉醴以奠冩哀以詞不亡者存其尙監玆嗚呼哀哉尙饗

祭北山先生文

維咸淳五年嵗次已巳二月丁丑朔越十有一日丁亥門人金履祥偕張必大金麟童偕余澤童俱等謹以淸酌庶羞之奠敢昭告於先師北山先生故國史殿講觀使何公之靈嗚呼先生學問得聖賢之傳授存歿闗世道之隆污是惟知徳者足以知此而或者將謂吾言之爲迂夫自堯舜以至孔曽思孟又千五六百年而後有程朱前者曰以是傳之後者曰得其傳焉不知所傳者何事歟蓋一理散於事物之間皆眞實而非虛事事物物莫不各有自然之處此所謂萬殊而一本一本而萬殊先生蓋灼見乎此故廣探精擇以求而篤信恪守以居逹於取捨出處之義而粹於踐履之實存養之腴間嘗指此以示門人也此其傳授之符乎然自朱子之夢奠以及勉齋之旣䢐口傳指授者或浸差其精蘊好名假實者又務外以多誣惟先生訂師言以發揮剔眾說之繁蕪以爲朱子之言備矣學之者惟眞實之心地與刻苦之工夫能此者𨿽不及吾門可也又何有開門而受徒眾方決性命以干進世滔滔皆利欲之途然而廣廈細防之召先生猶不受也而況爵祿之區區蓋聞其教者有以知爲學之非外而聞其風者足以廉天下之貪愚此先生之有闗於世道也何一朝而已夫昔先生之憂世毎懇切以嗟吁惟老病於山林與斯世其若疎隠然玉府之有重寶巋然隆冬之有後枯今也先生之終甚矣吾道之衰矣竟世道以何如𨿽朋從之有傳柰晨星其益孤嗚呼哀哉履祥等獲供灑掃之役疊陪丈席之隅意謙謙其和可卽語欵欵其盡無餘顧資識之弗彊又探討之弗劬蓋悠悠然恃有先生在耳今一朝而奪之始咨嗟痛哭悔前日求教之疎抑恰好之妙防與眞實刻苦之訓謨言猶在耳其敢忘諸惟玩索而不捨益服行以弗渝尙有以繼先生之志讀朱子之書分絰帶以皇皇瀝雞絮以渠渠惟昭明之未遐猶愀然其鑑予嗚呼哀哉尙饗

奠王敬巖文

維咸淳五年嵗次已巳七月乙巳朔越二十日甲子裏學生金某謹以香燭湯茶之奠昭告於宋故都運觀使敷文卿侍敬巖先生王公之靈曰昔在孝宗相維魯公於時朱子亦在外庸書疏所通直辭正誼譬諸春秋責賢者備世莫此知曰盾曰矛數十年來公議悠悠惟敬巖公秉資超卓魯公之孫朱子之學兩公之門於是始通兩公之心至此昭融公在薦紳力行所學凜凜直淸蹇蹇諤諤越在外服麾節煌煌所至政聲明敏剛方嚴陵之政士信民服江東之政家屍戶祝終其愈偉不畏於彊匪狐匪防孰敢予抗風波畏途天日有赫詔公辭行佚公祠秩風木未盡壑舟已移如何不淑而止於斯今玆之年名賢多墜豈嵗龍蛇抑邦殄瘁我從魯齋遂交思成實推實引以登公門一見而異再見而器屢見益奇誨語諄至公實知我我豈敢求匪勢匪利淡以綢繆中更糾紛遂疎左右豈不懷公畏我罪疚今公之薨永隔儀刑感公之知懷不能瘖哭公以辭匪有雞絮哭公匪私亦世之故嗚呼哀哉尙饗

再奠北山先生文

維咸淳五年嵗次巳巳十有一月朔越二十有六日門人金履祥謹以淸酌庶羞致祖道之奠昭告於先師北山先生子何子曰嗚呼先生道徳之隆孰能形容已有魯翁昔我侑奠能言一二今此祖行祗言防意念昔多岐中心漾漾旣得魯翁指我宗師甲寅季秋時始受學截斷爲人一語夢覺謂古聖賢一敬畏心曽子終身臨淵履冰然所敬畏匪拘匪懾常以爲重則罔或越謂凡事物用各不同曷云萬殊一理所通蓋凡事物有恰好處萬殊一本惟此之故謂昔程子上蔡初來曰此可望展拓得開予亦謂子於此可進難乎有常戒爾所病出入師門餘十五年受教宏多媿負師言間闗悠悠緒業未卒今喪夫子嗟悔何及比嵗卜居求義所安先生曰然大書仁山先生旣歿我始成室掲掲庭顏依依典則北山之南先生所盤南山之北先生所寧伏哭柩前訣此一奠哀我斯文曷以報稱尋恰好處存敬畏心終期展拓不辱師門嗚呼哀哉尙饗

祭魯齋先生文

維咸淳十年嵗在甲戍十一月癸酉朔越十日壬午門人金履祥謹以淸酌庶羞之奠昭告於先師魯齋先生堂長聘君王公之靈曰文運重明鼎盛幹淳集厥大成越維考亭考亭之亡道散四方鼇峯之傳北山之陽猗歟先生世際淵源考亭上游一二徧參卒於北山師資就正有的其傳立志居敬方其少年英邁無前議取秦闗俯視中原及旣聞道悉斂豪英克巳亦顏毅似曽攻堅鉤深髙視旁通卽事卽物無理不窮論定諸經決訛放淫辯析羣言折衷聖人究其分殊萬變俱融會諸理一天然有中見其全體靡所不具庶其大用隨其舉措表裏輝映動止準繩山立時行肅然襲人日晶霜潔玉栗金精內明外齋閨門朝廷遇事理棼神運權枰如有用我風飛雷興出其緒餘施諸造成臯比所至鳶魚髙深孰謂斯人而不用世晚益油然行蔵無意廟堂羣賢明揚薦聞元祐訪洛伊川弓旌如何昊天不相斯文如何先生乃夢奠楹隠居求志行義達道有如先生乃隠弗耀嗚呼哀哉履祥登門今二十春轉迷起弱褊矯輕進之北山館我嵗寒施及其徒鱗差朋升昔我大故貧不克先生賙之復視其壙引義返止師訓有嚴始拘謬愆卒踐師言涵養拓充𨿽未克稱環堵蔬罔敢越隕勉我力學以大發揮方其卒業逺遊來歸時夏請益至已防疾爲我坐言不逾其則謂喜介寧竟聞淵冰哀我玆今有問無徴我思儀刑儼其如在豈聞先生而容有攺九二剛中而不見龍我懷先生亦哀道窮斯文不磨先生不亡侑奠以辭監我哀恫嗚呼哀哉尙饗

又率諸生祭文

維咸淳十年嵗次甲戍十一月癸酉朔越十日壬午門人金履祥等謹以淸酌庶羞之儀敬祖奠於先師魯齋先生王公之靈曰嗚呼先生天其以殿斯文之傳也歟而我抑有感於世道之變也蓋其稟剛大之气髙明之資固一世之偉人寧百年之防見也方其抱膝長嘯熟窺天下之大勢南北之治亂議將因蜀取秦以俯拾中原如見建瓴之便也惜也而不獲用於寶紹端平之旦也及其中年斂邁世之豪慕曽子之貫窮格事物防一於萬勇詣旁通鉅細無間意其經世綜物必雷行而日煥也迨其晚年徳成而義精養至而仁慣不動聲色而措諸事業有潛移而黙轉者然慨其憂世之心已不勝悠然樂天之分矣𨿽譽望之日髙與羣公之交薦於先生了無與焉獨可憐夫信者之尼與忌者之訕也肆今天子之訪落視見大夫而若憾方疇咨於公府起先生以講勸而不知其翛然長往已不疾而夢奠也嗚呼望其人如泰山之巖巖如秋霜烈日不可狎玩也讀其書如日月之爲光雷霆之爲威如霜風之爲勁也孰謂天地之至寶而終蔵深山大澤之畔也吁此吾所以深嗟痛哭而有感於世道之變也歟然自朱黃之日遐屬【闕】其浸逺巋靈光之獨存耿神杓其明峻天若以爲斯文之殿矣何一朝而遽殞耶噫是殆未可以近論也蓋自儒先猶有未竟之言而近年浸有不一之見先生執明睿之髙標以義理而剛斷開圖書之妙機辯風雅之淫攛折羣言之糾紛分諸書之經傳信大業之規模駭裏耳之聞聽聖賢復起不易吾言又安知其非天之所建也嗚呼逺矣始自履祥之登門繼率朋從而旅見涵古嵗寒之淸幽耳濡目浹之觀感蓋均防追琢之盛心亦俱恨卒業之猶晚也今也先生不可復見矣曽嵗月之防何又靈車之將塴也玆諸生之畢來敬祖庭以侑奠非敢獨哭其私而於世道斯文爲是痛哭而永嘆也悠悠斯世知徳者鮮矣惟神魄之陟降尙回翔其一監也嗚呼哀哉尙饗

奉焚黃告魯齋文

維徳祐元年七月庚午朔越十日戊子門人金履祥等敢昭告於先師魯齋先生特贈承事王公之靈朝廷以外患孔棘叛降接踵棄君親而遁者𨿽宰執侍從自負崛彊或不免焉是爲正學之故思得先生剛明正大之賢挽回世道而不可復作是用追贈京秩以寓求賢不及之意使聞風者莫不興起也節恵異數次第舉矣諸公以履祥逮事先生俾奉燎黃致告幾筵先生不亡其體朝廷所爲表章風勵之意尙歆受之謹告

告魯齋先生諡文

維嵗次已丑十月辛亥門人金履祥等敢昭告於故贈承事魯齋先生文憲王公竊惟先王之制生有爵以攄其徳沒有諡以表其行是皆命於天子而太史定其賜小史讀其誄幼而不得誄長賤而不得誄貴諸侯不得私相爲諡至春秋之世則國自諡矣然卿大夫之諡猶命於其國之君若夫生不能用死而誄之子貢猶譏其非禮下至漢晉隋唐徳或不見用爵或不稱徳於是淸議在下而朋友門人始私誄其師若陳文範陶靖節王文中孟貞曜之倫是也橫渠子張子之喪闗中學者欲以明誠中子諡之而溫公以爲非古然則上遵朝廷已定之命而下伸門人淸議之公此豈非古今之通義而禮意之兼得者乎伏惟先生稟髙明剛大之操窮格致服行之學眞傳的緒髙視旁通其風力宏撫足以濟世綜物其著述規爲足以解紛立度𨿽道在經綸而逺厭進取𨿽名播縉紳而安老陋巷咸淳癸酉侍從有列薦之章迨至甲戍先朝有特招之義先生固未必起也而適不幸以卒朝廷惜之於是國子祭酒楊公文仲等列請於朝乞諡北山何先生追贈先生仍乞一體賜謚公朝敷奏特贈承事郎仍同賜謚事下太常以一徳一心踐行不爽謚北山曰定以廣聞多能行善可紀謚先生曰憲事上得可已札付其家照應矣然北山有累命之爵故諡告卽下先生沒有始贈之命故告贈先下又以一字之諡乃七先生節一之例而文公師生上自羅李下迨黃陳例從二字上悉連文所以明一原盡眾美也故再加北山曰文定已形告詞亦再加先生曰文憲將頒後命而警告日急大勢阽危禮文之事未遑變故之來已極自爾以後十餘年故舊凋零生徒散佚大懼履祥等一旦淪胥上未能竟先朝之再命下無以表淸議之同尊郁而弗彰無補世道夫以先生盛徳追崇之禮異世同符固非有待然近代門人私諡其師初非有待於請也況有前朝之遺命乎謹依省札諡憲之明文述朝防加文之餘意敬諡先生曰文憲攺題墓道之碑式昭崇徳允終節恵興起方來永永無斁惟先生之神尙歆受之敢告【羅豫章諡文質李延平諡文靖黃勉齋謚文肅陳北溪謚文安張主一謚文憲】

祭葉養志祖母文

維丁酉之嵗季冬已未朔前聘士金履祥遣人以雞絮之奠昭祭於賢恵南陽葉夫人唐氏之靈告之曰若稽安定搜揚令淑上繼彤管爲賢恵錄寅惟夫人賦性淳穆克孝於親作嬪名族相其夫君內和外肅訓教諸子義方庠塾中更事故轉徙迍邅贊夫以義收死贖遷羣從子女旣反旣閒有教有歸各保其天粵自憂再歷艱難儉以足用奉祀周旋卒全其家三世名範諸孤森森力學修踐施及外氏存亡續斷迨玆令終終始無玷考卜祔隧塋兆無逺諸孤謂予書其蓋篆載惟諸孤從三十春往來名門懿範熟聞慈順曰恵貞良曰賢愼考前錄敬表幽閒書曰賢恵誰云不然忍聞詰朝丹旐有翩逝將勸防虞祔而還疾病纒縈風雪繽紛緘詞一奠用表防忱嗚呼哀哉尙饗

行狀

亡兄桐陽仲子與瞻甫行狀

兄諱彌髙字與瞻姓金氏始出三衢之劉十一世祖徙於之蘭谿擇桐山之下居焉世有隠徳以詩禮相傳五世祖諱明偉紹興初以耆行錫爵族曽祖景文以孝行聞於朝遂旌其鄕爲純孝曽祖諱天錫早殀曽祖妣唐氏少寡喜讀書淸苦守家課子孫尢嚴切詩書之緒遂以振祖諱世臣祖妣童氏父夢先是爲桐陽散翁母童氏兄蓋仲子也兄生於紹定戊子十有一月甲戌性淳慤仁厚數嵗就學穎悟日進先生長者異之命之聨詩曰勲業歸卿手卽拱手而對曰詩書養我心聞者驚嘆以學識奇之比長學不暫輟讀聖人之經常欲體諸躬行之實凡一舉動輒引經爲據而後爲之非止爲口耳之資詞藻之計而已也兄於事親至孝承顏養志朝夕惟謹無一節少懈二親以是老逸窶歡毎得於人遊於市苟一物之甘脆以饋親𨿽逺或饑渴不以自嘗及壯家貧子女之累且漸重兄不牽於私不以私財自有究其所行古所謂一出言不敢忘親一飲食不敢忘親者兄眞以之兄之事長最爲悌順𨿽遇嚴急亦能回其歡心有事勤焉𨿽勞不憚教諸弟自句讀至能文其勤不倦族姻之交寧過於厚而無不及者朋遊以實相與久而不狎平居終日未嘗見其慍厲之色人視之願者也然義所當爲輒奮不顧俗鄕黨聞其【闕】家爭羅而致之子弟從之學者咸不嚴而化兄之學始務宏博淳祐辛亥遂縈防疾爾後一以理義之學自涵泳程朱子之書不釋於前加之誦數精熟編摩勤整討論簡宻而文辭詳贍所到日且益深假令兄博交逺遊則其學行當表表人耳目顧厚積薄發無一毫務外爲人之意是眞古之學者矣寶祐丁巳之春感寒自利醫復誤之腹益急中醫復灼之末更醫復下之遂不起矣嗚呼傷哉兄之病也語言雅正恐傷親之意惟以溘先朝露爲不孝以學道未成爲憂且勉諸弟以學而無一語及妻孥之私者至病革猶口誦周易韓退之詩頃之誦曹太尉內宴應制之詩語訖而逝蓋是年四月三日也世衰俗薄忠信之資而能學者少學焉而務實行者益尢少也如兄兼之而壽命不長享年三十死之日聞之者無少長貴賤莫不咨嗟涕洟者傳曰州閭鄕黨稱其孝兄弟親戚稱其慈執友稱其仁交遊稱其信斯言也惟兄足以當之矣兄娶唐氏男一人濟孫女三人皆幼曰存者後兄之歿二月而生後五年實景定辛酉始克卜以十月已酉於桐湖山之原前期散翁命二子曰嗚呼仲子之孝與其學行之實人皆信之吾慮其無以傳於世遂以湮淪魯齋子王子立言君子也仲子將受業焉而沒不果惟爾履祥及爾麟獲供灑掃於門其往請銘諸幽庶斯子也死且不朽夫表防闡幽爲善者勸君子之責也夫子必樂書焉爾往請之履祥謹序其實以請謹狀

題跋

書浮圖可立薝卜齋記後

薝卜夷花也釋氏書有取焉予少也魯不能讀釋氏書以爲縱其有同吾道自足況其不同大儒君子且辭而辟之比之淫聲美色不敢觀也薝卜之說予蓋懵焉佛者翠竹黃花之語先生夫子亦亟稱之因諭物理彼亦各有得也雪庵立上人以薝卜名齋自爲之記予舊友何君師文爲跋其後暇日何公權晜弟舉以示予讀之爽然且請予書其左立上人我之自出逃儒歸釋使我親黨間俊逰爲少予蓋屢嘆之故不辭而爲之書景定甲子良月望日次農金履祥吉父

魯齋先生文集目後題

古魯齋先生王文憲公文集今所編次其第錄如上初公之大父煥章公與朱張呂三先生爲友父仙都公早從麗澤又以通家子登滄洲之門公天資超卓未及接聞淵源之論而早孤年長以壯謂科學之學不足爲也而更爲文章偶儷之文又以偶儷之文不足爲也而從學於古文詩律之學工力所到隨習輒精今存於長嘯醉語者蓋存而未盡去也公意不謂然因閱家書而得師友淵源之緒間從防堂先生劉公船山先生楊公克齋先生陳公考問朱門傳授之端而於楊公得聞北山何子恭父之名於是尋訪盤溪之上盡棄所學而學焉黜浮就實攻堅鉤深間因述所考編以求訂證謂之就正編迨至端平甲午學成徳進粹然一出於正自是以來一年一集以自考其所進之淺深所論之精麤自甲午至癸卯凡五卷謂之甲午稿其後類述仿此甲辰稿二十五卷甲寅稿二十五卷甲子稿二十五卷其雜著成編者論語衍義七卷涵古圗書一卷硏防圗一卷詩辯說二卷書疑九卷涵古易說一卷大象衍義一卷太極衍義一卷其餘編集不在此數也其程課交際出處事爲著述前後則見於日記履祥又嘗集公與北山先生來往問答之詞爲私淑編咸淳甲戌七月九日公歿書蔵於家後又分蔵他所丙子以後散失防亡某切獨惟念自淳祐乙酉得侍函丈自是以來無日不陪書冊幾杖之右凡有詩歌間得次和及有論著首得披觀故於諸書具得本末一時多事不料散逸比年以來収訪裒錄未之多得迨已丑庚寅之間天相斯文募得諸稿之全其他著述𨿽間逸亡而未盡喪也於是與同門之士相與防繹諸稿各以類聚其他雜著卷帙少者用朱子大全集例亦各附入就正編大象衍義北山先生亦俱有答語與履祥所集私淑編當依延平師友問答之例別爲一書但大象乃公所拈出謂爲夫子一經故其衍義亦自入集講義𨿽嘗刋於天臺而未盡間亦有再講者今皆入集古者有圗有書自易大傳以後書存而圗亡公嘗因先天圗之出與太極圗之作謂圗學中興故公建圗亦多今亦立門編入云

書鄭北山帖後【代魯齋先生作】

故資政北山鄭公其言議在文集其行事之偉在史傳鄕裏耆俊多能誦其遺文而吾氏與公家復有世睦以故所聞爲尢多今又得見公之遺帖於其元孫某皆與其親故之書也人之稱公者大抵多其勲業而某竊嘗獨謂公之勲業百未一試今讀公之帖見其辭气間無一毫自愜者而尢信也何者天下大勢惟闗中可以舉山東其次則蜀漢可以入闗中也自闗中而舉山東周秦漢唐咸以之自蜀漢入闗中漢王之收巴蜀定三秦正用此也方敵之歸我闗河也朝廷以樓公炤撫京陜由潼闗入咸渭人有勸其守要害據形便者謂敵覺且復取矣時公爲其屬聞之擊節亟請於朝重爲保闗陜之計此恢復之第一籌也公言不用而其事卒驗及公之使四川也時權姦又決計忘讐割地辱國而公獨爭險隘肅號令營闗外之田以計軍實使一旦得便而出闗陜也如探嚢耳此恢復之第二籌也權姦忌之罷公於蜀尋以罪去失此二籌遺憾大矣而顧區區以保蜀爲功至前時入闗保陜之計又無能道之者獨子朱子嘗稱嘆之今讀公帖亦復有田渭濵省水運之事因有感焉而書其後如此北望中州如隔宇宙而巖巖坤維亦爲虛矣後之君子必有嘆公之功不遂而悲予之所以書者嗚呼咸淳丁卯二月初吉書

書包氏家訓後

包吾鄕之望族於吾宗八行公以來世姻連故予知之審其先睦人也然少時見唐登科記睦之包一後見新定志自皇祐以來包之登進士者再紹興後之蘭谿登科者包又三人卽淸塘包氏也鄕人嘗曰包族詩禮相承簮纓累世宗支蕃衍非孝肅公之裔乎余曰不然孝肅廬人所謂闕下包是也初孝肅有庶子棄不收養至爲人牧豎已而嫡子死無子其婦守節不嫁朝廷表其門閭世遂爲闕下包云孝肅苦無後節爲訪其庶請收之於是闕下之包僅不絕夫父子相棄天性之傷孝肅之賢有此亦修身齊家者所當戒也永叔敍其祖之所自出而曰由睦徙婺及族之登科者遂安公凡三著名可謂不誣矣然吾聞叔孫穆子有言保姓受氏世不乏祀此謂世祿不可謂不朽而所謂不朽者則曰太上立徳其次立功又其次立言耳包有前輩長者子謙父與吾族祖升卿公嘗遊呂成公之門而子謙執經良久其所到尢逺今觀永叔自著治家要略及三省齋記患難橫逆解辭气典雅皆足以訓其後故總名之曰包氏家訓因知子謙父家學淵源所致抑亦古之所謂立言者也豈他日但爲一家之訓哉永叔老而不衰善行益著而子姓羣從尢多才尙勉振其家也哉

潘黙成三戒文磨鏡帖後

孟子有言聞伯夷之風者頑夫廉懦夫有立志吾於黙成潘公之風亦重有感於斯焉蓋公之志節剛毅凜不可犯其著於言語文墨者眞若斷金潄石以履祥之昏老頑鈍每一讀之輒一奮勵猶有平日不自揣量之心況方來有志之士且什伯於我者其感慨激烈當何如也世多言托於金石者可以不朽公之三戒文磨鏡帖刋於東陽道院於永嘉於八桂於義陵蓋非一處亦非止一二帖而東陽道院者已毀漫不復存其碑存厄蓋可知也而公之風久而益振賴有國史文集與朱子序文千載不磨則有非碑之所能盡者公之來孫子東陽叔裒集家蔵諸碑墨本整褫成集以示當世名流見者心肅發上指使君子之澤再新於五世之後則其遺風之興起可期於百世之餘也嗚呼肆哉

仁山文集卷四

