

欽定四庫全書

集部六

淸江詩集

別集類五【明】

提要

臣等謹案淸江詩集十卷文集三十一卷明貝瓊撰瓊字廷居一名闕字廷臣崇徳人元末領鄕薦遭亂退居殳山明初徴修元史除國子監助教事迹附見明史宋訥傳考程慶珫聲文防選以貝闕貝瓊爲二人然陶宗儀輟耕錄載妓女眞眞事云嘉興貝闕有詩今眞眞曲載此集中則瓊一名闕審矣兩浙名賢錄載瓊集二十卷明萬曆中所刻乃止三卷此本凡詩集十卷文集分海昌集一卷雲間集七卷兩峯集三卷金陵集十卷中都稿九卷歸田稿一卷僅有鈔本流傳康熙丁亥桐鄕金壇購得之始爲刋板瓊學詩於楊維楨然其論文稱立言不在嶄絕刻峭而平衍爲可觀不在荒唐險怪而丰腴爲可樂蓋𨿽出於維楨之門而學其所長不學其所短宗防頗不相襲朱彛尊靜志居詩話謂其詩爽豁類汪廣洋整麗如劉基圓秀勝林鴻淸空近袁凱風華亞髙啟朗淨過張羽繁縟愈孫蕡足以領袖一時鄕曲之言未免過實然其詩溫厚之中自然髙秀𨿽不能兼有諸人之勝而馳驟於諸人之間實固無所多讓其文亦沖融和雅有一唱三嘆之音史稱宋濓爲司業建議立四學並祀舜禹湯文爲先聖瓊作釋奠觧駁之識者多是瓊議則其考證古禮尢有依據不但詞采之工矣乾隆四十五年六月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

淸江詩集卷一

明貝瓊撰賦

鶴賦

余竊悲此昆閬之靈禽兮胡爲獨處而無鄰誠仙人之騏驥兮閱寒暑兮三千饑不磔乎腐防兮渴不飲乎盜泉生旣囚而憔悴兮夜長鳴而徹天月朦朧而將曙兮風淅瀝而戒寒尙蹁躚而欲舞兮終磊落其如人戀靑田之故林兮盼華亭之大澤路中絕而忘歸兮媒甚勞而寡匹頂的的以補丹兮毛毿毿而儷雪冀僃君之曉駕兮常結心於紫極欲抗音而復噤兮時顧影而自惜淘河貪而無厭兮鸇又悍而不徳彼優遊以飽鮮兮亦絢練而矯翼內深省而益悼兮豈以才而見賊希有氏之西來兮忽余眷而踟躕肉不膏於九鼎兮幸托君之階除諒一息而萬里兮奚孺子之能呼一引步而三卻兮思拔趾於泥塗茍懷恩而報施兮亦豈憚夫隕軀惡其玩而無禮兮義獨潔而不污目四顧而衝衝兮白日奄其西䢐訪夫以決之兮盍捨舊而攺圖覽中區猶一盎兮曽何足以度世坌千起而萬滅兮陋紛紛之蠅蚋寓寥廓之無極兮跨六合而髙厲嗟网羅之𨿽設兮已超然而獨肆將西曆於靑城兮何太白之崢嶸杜宇號而血吻兮天懵懵其無情狐九尾而猖狂兮防一足而伶俜望滄海之無垠兮防百川以東入悲精衞之含憤兮力旣微而何及山孰別其有三兮洲孰窮其有十扶桑不可以托巢兮蟠桃不可以爲粒日晝晦而淪精兮雨蕭蕭而翅濕指神堯之所都兮九門郁其嵯峩載吹笙之王子兮招鼓瑟之女媧棲建章之髙棟兮浴太液之淸波夾玉輅以翺翔兮友丹鳯而婆娑尙騁力於廣逵兮矢厥心而靡他

懷舊賦【並序】

餘春秋二十有四館於雲間夏景淵氏凡十閱霜暑尢隆主賓之禮後去而覓舉武林遂畱西湖中罹兵變東西奔竄邈不相知今年春因訪焉則已物故而其子士文克承堂構余私喜其餘慶未艾也復觴於漪瀾堂者累日髙談大噱夜繼以燭退追舊好不能不爲之慨然乃操翰爲之賦曰

覽雲間之雄秀拾海月於珠宮訪野王之荒臺俯鼇背之方蓬命羽人以前導召宓妃而後從翳晻晻之宿靄激泠泠之回風悼處士之永逝闖華榱而興嘆或縱飲而宵分或談而景宴搴渚秀之碧滋擢園英之朱粲歷十載而一來感凋落之過半登髙壠而長思夜漫漫其勿旦樂旣往而哀襲何遭時之多難已焉哉物忌盈而必隳運實關於否泰豺虎橫而麟斃鴟鴞鳴而鸞鎩懟霞气之徒餐奚神仙之可企閔余行之未已絕洪流而東邁忍聞笛於山陽淚潸然而獨灑嗚呼千齡一息兮放曠自娛伊人不可作兮死生異塗聊寄心於翰墨悵旁眺而踟躇

大韶賦【並序】

傳曰堯作大章舜作大韶韶繼也言舜能繼紹堯之徳也周禮曰大韶禹樂名也言禹能大堯舜之徳也前乎舜者堯非不繼嚳也後乎堯者禹非不繼舜也特於舜言繼者法成乎堯也在嚳之時法猶未成堯𨿽繼之而可繼之事未備舜協於帝在舜之時功爲已協禹𨿽繼之不足爲難矣則可繼之善善繼之功惟舜獨也是韶爲舜之樂無疑季札觀樂見舞韶箾者曰徳至矣盛矣如天之無不覆幬如地之無不持載𨿽甚盛徳蔑以加矣後孔子學之於齊三月不知肉味曰不圖爲樂之至於斯也蓋知樂之盡善盡美莫過於韶宜當時之感召丹朱在位羣後徳讓祖考來格鳥獸蹌蹌鳯皇來儀也然非舜之徳致和於上防之樂召和於下何以臻此哉故述而爲賦不徒極其聲音之美而且本之舜之徳云賦曰

有東吳公子北走齊魯之疆觀於嶧山而見孔林之主人焉主人曰公子之遊也亦將有所覩乎曰無也生於震澤三江之上僻陋寡聞竊慕禮樂之事而六律七均之制嘗究心久矣願有請於大人先生焉主人曰嘻吳會東南之天府而天下之善音萃焉然公子猶有所未足者豈將厭澹泊而說鏗鏘乎必將挾陳娥攜趙女擪鵾考鼉鼓若是以爲樂乎公子懣然不恱曰霓裳之曲唐之所以播越也廣陵之散晉之所以分裂也固不足言矣若此者又狄之樂無異紂之靡靡以亡其國者豈君子之所樂乎願聞其他主人曰七徳之歌七徳之舞太宗之肇王業也亦嘗聞之乎曰伯者之事子孫無所法焉曰漢祖蹴嬴龍飛沛中置酒層臺悲歌大風造基四百光啟西東若是何如公子曰猶有伯心之存也駁而未純然亦一世之雄乎請言其上主人曰抑聞武之六成乎武之濟河而西也馬散弗乘牛散弗服倒載干戈包以虎皮天下知其寢兵不用也爰作武以象功焉鼓以戒眾久然後戰也長戈連延起其慕也發揚蹈厲時不可失也故一成北出再成滅商三成自北而南四成南國是疆五成分左右以居周召六成復始而爲天下王振鐸夾舞秉戈鷹揚若是何如公子曰其容美矣此武事也未盡善也請言其上主人曰其惟舜之大韶乎當夫六府治三事和敍九功形九歌嶧陽之桐可以琢琴瑟焉云夢之篠可以竅管籥焉泗濱之石可以礱而爲磬焉荊山之金可以範而爲鏞焉八音旣具而大體短脰之屬有力而不能走者以之爲鐘簴焉小體騫腹聲淸而逺聞者以之爲磬簴焉其作也椌以合之其終也楬以止之洪者鏗而充淸者磬而介淒切而不流泛濫而可會當夫朝廷之燕享宗廟之祭祀於是而奏焉升歌在上匏竹在下代作間奏秩秩有序或擊或戛或拊或搏淸亮而髙逺象乎天之渾淪廣厚而含容象乎地之磅礡一變一通兮四時之終始一散一潤兮風雨之回合是時也熙熙然八荒一春皥皥乎洪荒大朴格三苖於洞庭丹朱賓而有恪俯而聆之純如辛甘之相濟皦如有倫而莫敓詘如斷玉之復續繹如驪珠之碎落飛流合而萬壑雷轉淸風生而天籟交作吟九淵之老龍唳九臯之鶴旣麼妙而悠揚亦和平而澹泊無急微噍殺以感其憂無嘽諧慢易以感其樂其動於物也容何爲而肅若神何爲而來思獸何爲而舞於土階鳯何爲而翔於茅茨明協乎大章博儗乎咸池所以保無窮之治以示安而不忘乎危也悼六龍之南巡歷蒼梧而上九疑阿母之玉琯猶在湘靈之錦瑟空悲悵遺聲之寂寂叫有虞兮逺而然而齊之有韶陳亡而流於玆也海外之有韶聖人之化播於蠻也宜季札觀之而知徳仲尼學之而忘味彼武之六極於陰特著其武功此韶之九極於陽實昭其文治也公子以爲何如公子乃避席而謝曰至矣盡矣不可以有加矣主人曰未也請授以九徳之歌其一洪流橫曰黃判風气開洪流橫民乃災五行汨帝爲哀禹治之啟始孩決九川平九垓百谷生田每每其二洪流殺曰洪流殺兮民災旣除山有鳥獸兮川有魚爰可食兮可居胥樂且歌兮毋忘厥初其三三苖格曰惟聖亶聰撫有九圍蠢蠢三苖險阻是依出師於南奮我帝威我師旣還苖亦東歸其四四凶黜曰徳與刑兮國之經四凶斥兮八元在庭帝無爲四海寧其五正徳之歌曰惟天降命物必有則民之瞢瞢胡乃自賊五教不行禽獸相食聖人龍飛四方之極其六利用之歌曰水旣平兮別九州下爲隰兮髙爲丘徒則軒兮渉則舟以羨濟乏兮百貨流財孔阜兮樂且無憂其七厚生之歌曰下民孔艱兮遭墊溺寒我衣兮饑我食我無民違兮父母職其八鳯皇來儀曰堯不徳兮舜不辭授以天下萬物治寒暑無易風雨時簫韶九奏朱鳳儀其九萬世賴曰天覆地載髙廣莫測孰參贊是俾衣而食帝治天下如埏如埴萬世賴之安知其力公子曰嗚呼禮廢樂崩幾千秋矣而始聞主人之宏論乃復爲之歌曰雅南已亡兮流蕩曷正觱栗雷怒兮空桑無聲緑綺不陳兮薦檀槽與秦箏妖倡爲妍兮嘯鸞鵠而啼燕鶯孰究夫大韶之盡善盡美兮實嫓夫六英六莖後千載之聖人兮集厥大成安得聞九奏於淸都兮禦天風而上徵

不礙雲山樓賦【並序附考華亭張溪楊謙之居】

赤松溪楊竹西氏築樓一所在居第之南而海中大小兩金山飛舞而前因取杜少陵詩語顏之曰不礙雲山銕崖楊先生爲之記夫有雲山之境者恆不得其人有雲山之趣者恆不得其地而玆樓獨領其要朝嵐夕翠不起燕坐而盡得之豈非先生所謂境以人髙人如境勝哉竹西嘗命余爲賦久未克就歳閼逢執徐之春放舟溪上始獲登竹西樓逺眺五茸三窮目力所至爲限飄飄乎若一羽淩空飛度三素雲中也命酒共酌操壑雷之琴歌白雪之辭極歡而罷因援筆爲賦不惟狀雲山之勝且寓感今思古之意焉賦曰

巍乎層構之造天兮旣內敞而外隅滄海浩浩而左滙兮銀河淵淵而右紆激回風於四阿兮宿雲气於欂櫨七星掛於北戶兮送結鄰而迎望舒荷倒植而菡萏兮芝旁生而扶疎實仙人之所居兮候安期於虛無兩金嵯峩而並峙兮蛾睂巧以迎予斷太華之仙掌兮翦蓬萊之左股埽新黛之聨娟兮洗海門之秋雨九山北起而向背兮翩鸞回而鳳舞泰山拱以旁繞兮列邾莒於齊魯云霏霏以晨蒸兮散玉衣而輕舉何捲舒之無恆兮倏爲龍而爲馬羌不起於燕坐兮挹爽气於樽俎招誇娥之二子兮夢髙唐之神女聊徙倚而四望兮悼吾行其孰與日散輝於斷岡兮鳥沒影於平楚美人期而中訣兮魂防防而若覩吾企云以申誠兮山復險而道阻願從赤松以授道兮邈淸塵之萬古昔祖龍之帝六合兮渡浙江而東巡王气颯以燐滅兮璚艸萋而自春悼三女之中夭兮髙冢崒其猶存暗沙窯之風雨兮猶想夫萬乘之雷奔偉希馮之夙悟兮逮九齡而知名荒臺圯而荊棘兮余鳥迹之縱橫金石輟而弗聞兮激流水之泠泠平原振藻於東吳兮翔雙鳳於太淸胡鹿苑之一敗兮竟鎩翼而就烹黃耳去而不返兮唳鶴寂而無聲羨記室之見幾兮遂南斾而孤徵念丹轂之易僨兮鱸秋美而可罾卒全軀於濁世兮歷千春而尙榮尋古洞之丹砂兮弔黃鶴之仙人天瞢瞢而無光兮哭深林之帝魂白鹽皎以雪積兮火萬竈之飛煙憤仲父之厲階兮冀海水而桑田博陸忠而覆族兮宋南渡而肇祀漢實薄而少恩兮獨勿念乎厥始嗟時俗之好怪兮語荒唐而無紀竦余轡於髙丘兮濯余足於淸泚訪吳子之獵場兮平蕪緑而靡靡挾白羽以命中兮感翩翩之飛雉寵西施以亡國兮猶痛恨於後嗣爰抗音以髙歌兮酌兕觥之芳醴諒髙明之可居兮胡汨沒而弗止陋齊奴之金穀兮歲曽幾而荒蕪雪月空而燕去兮鳥雀啾以驚呼斥粉黛而弗貯兮列圖史而自娛誶曰云動不測氤氳霮防勃夢夢兮山靜不遷嵚崟嶻嶪郁叢叢兮飛樓蔽虧靑延翠攬棟隆隆兮瞻望美人於彼夕陽思無窮兮吾素琴目送飛鴻煙空蒙兮

玉笙賦【並序】

昔余主雲間夏景淵氏凡歲時燕賓合族必奏伎爲驩鄭雅並進余甚陋之錢唐陸生攜玉笙相過會於呂紫芝之霜臺爲作數闋瀏亮淒切不啻聞鈞天廣樂於洞庭之野使忘客居之憂遂出句曲張外史玉笙引求余和因賦長短句以贈之旣而余遊吳門觀濤江返寓於海昌之黃灣與生不相知者二十年而玉笙之音猶隱隱於耳也雨牕孤坐壹郁無聊友人張子雨來謁手持玉笙詩一卷曰生所得近百篇兵變之後亡佚不存此特記其尢膾炙人口者今附李氏子求公詩於二百里外可謂好之篤矣余讀而喜之且知玉笙固無恙操翰欲書向之所作病其骫骳無气譬諸瓦釜廁於黃鐘大呂之間其不斥而罵者鮮矣然俯仰今昔悵然有感於中可無復於生耶夫笙簫之器古之人精音律工文辭者已極其形容之盛玉笙之名𨿽著而其器則未見也故略而不及余因摹冩其聲著而爲賦以補其遺焉辭曰

海岱之貢嶧陽孤桐可以琢師襄之琴焉三楚之產蒼梧叢篠可以竅伶倫之管焉皆足以備八音而宣八風矣猗歟王子易匏以玉肇制摹形節音赴曲方其厭甲觀樂名山瑤臺九層上通泬寥其處崇矣不若廣成之宅空同也撞鐘擊鼓長夜之飲其樂極矣不若軒轅之張洞庭也於是黜蛾眉屏皓齒慕神仙遊洛汭接浮丘上太空屑瓊瑤而餐露气兮彼多欲之侈心吾獨好此笙竽兮托風雅以禁淫削霜節而束雪莖兮又惡其材之弗任惟西極之奇璞兮乃產乎昆侖之岑鐘氤氳之和气兮托閴寂之太陰爰命工以采之兮跋峭阻而抵嵚崟古雪夏積而不化兮竦靑壁之萬尋虎豹晝岀鼯蜼夜吟王孫跳躑前呼怪禽縣藜結緑棄而抵鵲兮曽莫得廁夫海錯與蠻琛也觀其白如截肪黃比蒸栗气成虹蜺光燭日月溫而有文剛而不缺嗤魏叟之遽擲悼荊人之再刖抑顯晦之有時胡瑉玒之罔辧全匪琢而爲環斷匪椎而爲玦爾乃埀效其能媧陳其義揮昆吾之利刃鏤爲筩兮十二紛攢列以參差象鳳翼之相比勢欲振而孤飛聲若壹而羣唳黃鐘作則溫風生而春葩紛敷淸商奏則嚴霜隕而秋葉凋悴何其神也惟匏也滯惡有玉之淸越惟竹也濫惡有玉之和平此其又足貴也當夫桃含笑而春媚月揚彩而夜明寒流咽而交赴浮雲翳而不行惜芳節攄幽情左宓妃右雙成嘉肴薦防酒傾申白雪以廣意隔防霞而飛聲湘靈不敢鏗其瑟嬴女不敢戛其箏厥狀伊何初郁勃而欲泄忽嘈啐而交咈鳥鳴春而嚶嚶蟬號風而嘒嘒或始剽而卒肆疑將絕而復綴髣髴蘇門之嘯翔鸞鵠於崖際又似梁妻夜哭涙盡而不能爲其气其悲也語刺刺以將別其怒也心悁悁而不遂其婉也有賡歌之雍容其激也有特立之淸厲其翕也若逺而不攜其和也若反而相濟其絡繹也貫驪珠之累累其縹緲也絮飛空而無蒂羇臣恱而解顏寡婦哀而掩涕嗚呼鶴駕去而不還悵市朝之屢攺幸不委泥沙而同碎例金石而猶在望公子於雲間識羽人於東海悲逸響之無傳欲持此而奚待呼之而虛足以宣其壹郁吸之而盈足以平其塊磊瀏間發而更奏誤一聽而增慨乃爲之歌曰故都墟兮艸樹秋鳳皇去兮百鳥喧啾感今思昔兮徒離憂安得如王喬兮從浮丘又歌曰酌紫霞兮羞玉芝舞回波兮吹參差天湛湛兮白露滋君不樂兮欲奚爲於是曲盡再鼓夜飲厭厭擫眾簧而愈放抽獨繭而尢纖遂使伯夷去其介仲子失其廉孟賁忘其勇京兆易其嚴海若爲出天吳爲笑老鶴無聲淸猿絕叫肅賓客於四座輟野王之三調𨿽中郎督郵之善音亦莫洞其妙乃知玉之爲物眾徳之萃笙之爲樂眾音之要是宜協九奏而致鳳皇嫓六英而薦淸廟武夷銕徒爲隱者之具玆觱栗特從時俗之好也

灌園賦【並序】

錢唐潘時雍治圃於城東門築垣四周引泉成渠以灌園自號其意以爲無功而食人之食者元气之賊萬物之蠧也故勞焉而後食身執其役以給朝夕之費二親無戚戚之憂萊妻有同志之驩吁豢於富貴者不知澹泊之爲髙酖於寵榮者不知道徳之爲大旣盈而覆古今一轍則灌園之利不已多乎昔於陵仲子辭三公而爲人灌園充其廉也向秀呂安灌園於山陽安其逸也潘嶽去長安令而閒居灌園病其拙也時雍亦若人之匹與或者疑其居有闤闠罔利之習座有俗客鳴聲之聒又安能效彼之所爲者非知言也乃述賦以廣其意云賦曰

步靑門而長嘯遊余心於古初目藻麗而弗近惇朴素而爲廬資灌園以自業類潘嶽之閒居食五鼎爲不及飲一瓢爲有餘幸免隸於徵伐或琴而讀書恥桔橰之尙巧逐末景而區區其地襟江帶湖靑紆黛蓄拱以連山突怒起伏實東南之形勝爲帝王之行都周金城兮萬雉列甲第而當衢族茂許史家儗陶朱肆有藍田之玉斗量南海之珠技博古今之妙音會八方之殊傾國過乎燕趙趿利屣而曵輕裾若神人之綽約耀冰雪之肌膚於是命相開藩鎭我南服象天河而鑿池儗紫微而建閣集貂蟬之濟濟衞虎豹之肅肅殫慮乎庻務者蕭曹之倫鋪張乎太平者枚馬之屬衣襲綺紈食兼粱肉塗比車蓋庭奏絲竹巖棲者未覩其盛家食者思發其所畜也乏匡時之明略乃退齒乎齊民墾不食之棄壤托鹿豕以爲羣防濁流而逺注辟斜徑而支分筍長渭川之竹菜生云夢之葷蒲荒秋雨菘茂早春甘者如薺脆者勝芹始芽茁而冒土忽葉布而覆云荼三名而可食虉五色而成文候靈雞而畢起庻戒逸而務勤冀擷秀於寒暑必浹潤於朝曛恆獨往而無求爰四顧而欣欣乳鳩呼而相應惡艸蔓而當蕓感生成之攸遂亦有借乎人人其或風雨之晨燈火之夕俎豆娛親琴尊命客揄竿引鮮充庖有辛夏果磊落秋輪囷玆田夫之所美又焉得獻之吾君嗚呼章綬不優於野服瑤臺何異於蓬室諒乘軒而取譏𨿽抱甕而奚卹寧陋彼而榮此聊逍遙以終歲金穀廢而蛙鳴玉津空而狐穴中𨿽侈於五畞後孰惜夫一石乃爲之歌曰朝汲於河兮其流湯湯暮觀我圃兮其葉已黃炎風捲沙兮白日藏尙昏其事兮毋棄而荒又歌曰登彼陸兮猛虎噬人渉彼海兮白波滔天我藝而灌兮入以事親誓勿彼適兮危其身歌旣闋幽情暢白露下初月上陶然一適混乎無象委通塞之有時蹇余行其焉往

銕硯賦

客有鑄梁州之銕爲硯者持而售於讀書主人主人用之以代陶焉風雨之夜滅燭就寢夢一猛士被甲戴冑面純黑而甚偉進而告曰時哉天乎吾之利天下者多矣胡枉吾之材而置之散地乎主人乃賓而問之曰若非棠溪之族乎若非泰山之英乎若非九牧之所貢者乎吾聞君子隨時而變化若何爲而懟於天乎介者曰吾蜀之良也初軒轅之破蚩尢也爲戈爲甲爲劍爲防爲鉤爲鎩爲鏃爲鏑气重六師威加四極神化蒼蛟而雷電爲之繞體光吐白虹而日月爲之奪色漂大野之流血落髙天之迅翼王者得以成其功武夫得以奮其力此吾有功於戰伐𨿽缺折而莫之惜也逮秦而滅六國吞八荒聚其族而銷之亦何殊夫鳥盡而弓藏精爲神兮十二守故宮之淒涼世復以吾之利不可廢也爲刀爲泉爲布爲帛通四海之利法九府之式勢傾國中薄靑衣之五銖道濟天下斥黃金之萬鎰入紫闥排朱門贊天地行鬼神弱者以彊而卑者以尊此吾有功於貿易𨿽流徙而莫之寃也夫何挫吾之芒折吾之气祝融獻功卽墨爲諡儕銅雀之破瓦曽不及馬肝雊目之爲貴茍防功乎翰墨之塲蘄亟黜而鑄錢鎛之噐也主人曰嘻子何局於彼而不達乎此耶六合旣淸可以去兵而行仁萬民旣一可以去貨而談義凡子之爲兵爲貨皆聖人之不得已也今主人書有屋漏之防文有湧泉之思子歸吾而畢命吾托子而見志焉夫射鵠而無失者壯士之志力田而有秋者農夫之心董生成名於下帷李侯卒業於磨鍼季子引錐而佩印買臣負薪而腰金長卿題柱而遂顯終童持節而重臨並假翼於霄漢終脫身於山林故桑君已擢第於昔而子獨何疑吾於今也哉山房月微燭光吐日蟾蜍腹冰饑鼯潛出方深思而逺討每含辭而渉筆搜六籍於蠧余補千金之狐腋固資噐以成能已辱子之我卽及其淩天衢出風埃逍遙乎圃放浪乎瑤臺校奇字騁逸才聽流鶯於太液接羣龍於蓬萊右毛頴而使禦左陳而爲陪滴金盤之秋露步玉堂而躋上臺顧不偉歟且鳳咮托眉山之重龍尾出端溪之先或以聖人之徳著或以才士之銘傳是皆一石之淸潤激波濤於百年始皇徒驅而梁海神媧竟遺於補天宗其人而名世亦宣力乎簡編而子獨恥於爲硏不思與是數者一其髙而同其堅乎介者伏而謝曰先生之言至矣不復有所悔矣逡巡而退余亦驚寤用志於齋不易吾素

醉賦

余讀柳柳州答吳武陵書稱其醉賦及答客問而其文逸不傳因賦之以補其遺辭曰

弱水竭三山折少君滅石芝歇吾將築九千仞之麯臺介風雲而賓日月援靑天之北斗釀千秋之古雪膾長鯨於東海肉狡兔於三穴縱長夜之樂負一世之豪脫處士之一角巾解仙人之五色袍右挈吾榼左操吾瓢出上方之酴醿引西國之葡萄流白雲於春甕落丹泉於夜槽擪玉環之鵾裂雙成之鳳簫六麼作霓裳闋朝五斗暮一石耳不及於聽音目不及於觀色蟣虱萬鐘泥沙白璧力過孟賁者醉能系其頸辯雄張儀者醉能斷其舌略兒女之愁而不爲動心夷王侯之勢而不爲折節太湖三萬六千頃醉俯之一兕杯太華三萬六千丈醉覽之一螘垤擊缶而歌心馳燕趙拔劍而舞气吞吳越走桓溫之老兵殲周顗之狂客又焉能蹈規矩而守繩墨也於是牖天地廬八荒神交麯生封侯醉鄕泄泄焉陶陶焉率千日而爲常柰何武公老而自尢屈子逐而自潔囚酒星於大獄斥酒池之覆轍絕纓而幾失其驩吐茵而幸貸於責不知堯舜樂之不厭孔子溺之不絕也九州幾裂百川無回豪傑相噬白骨生苔吾其與犀首之徒相忘於無事之日乎淳於髠之滑稽於戰國乎與河東之季從時毀譽乎漢相之和吏而歌呼者乎與徐邈之中聖乎阮籍之放曠而適其性乎與荷臿之伯倫乎抑投轄以畱賓者乎與待詔之王績乎辱髙斥楊之李白乎與陶潛其幹沒於義熙乎山簡遊於習池乎與甕下之吏部乎韋曲之杜逍遙於率府乎嗚呼與世無忤惟酒可從醒者爲愚醉者爲智醒者爲介醉者爲通天下之憤非醉不釋天下之難非醉不防命輕一羽气吞長虹決銀河而洗斚系扶桑之六龍復酌吾以大白渺海濶而天空

石經賦【並序】

五經載道之噐也秦燒詩書經燬而道自若也漢求壞爛之餘書禮樂已殘缺十九惟易以卜筮存詩以歌存春秋以口授存而俗儒章句之徒傅會穿鑿使五經大義不明於天下不亦悲夫靈帝熹平四年議郎蔡邕與棠溪楊賜馬日防張馴韓說覃颺等求定六經文字詔許之邕乃書丹於石命工刻之立於太學門外時四方摹者日以千計然未知道之所存也特以邕之書耳洎唐文宗時髙重爲國子祭酒與鄭覃復刋定九經於石嗚呼漢唐石經已風摧雨剝於數百年之久與岐陽之鼓嶧山之碑同一榛莽已因推衍其凡以爲之賦云賦曰

繄聖作而明述兮尼父集夫大成歷四海其遑遑兮威鳳瘖而不鳴吁嗟時之終否兮托空言而載道世莫知余奚卹兮閱萬世其杲杲嬴旣暴而不徳兮舉六籍而火之薄先王之仁義兮尙法律而爲治悲祖龍之鮑腥兮阬亦湮而無煙易幸存於卜筮兮詩亦肄於筦春秋閟而不出兮禮樂佚而不全科斗螙於壁中兮光白虹之射天嬴遂憤而劉王兮家六合而寧謐乃偃革而爲軒兮掇壞爛於十一洎六葉而遘武兮炳大明之當中黜百家之淆亂兮一道術而異同易科斗而爲兮復家畜而人誦道固不可泯兮亦何待夫汗牛而充棟時旣降而道晦兮經蟳滅而莫收割申勸之或舛兮眾咸失於校讐屬熹平之四祀兮帝孝靈之當寧正俗儒之穿鑿兮偉中郎之博古辧魯魚與亥豕兮刻南山之堅瑉巍乎四十有六兮樹翼翼之成均鉤鐵畫之屈彊兮妙骨气之洞達非餓隸之羸形兮非寒巖之枯枿非醉艸之欹斜兮非劍舞之渾脫初崩云之恍恍兮粲列宿之離離鸞振翼以夭矯兮樹交枝以參差鷙鳥以乍飛兮羣鵞遊而戲海彼鶴頭與隼尾兮曽何足以爲態捷奔泉之渇驥兮縱入艸之驚蛇勢或埒於墜石兮體已悟於畫沙觀者紛其堵立兮車連連其日至豈八法之是尙兮幸經存而不墜陋石鼓之苔剝兮鄙漆書之土瘞觀奇陽而偶陰兮窮太極之有無感堯湯之禪放兮求厥中於典謨何二南之和平兮悲雅變而逮胡儀三千與三百兮伊朝夕之攸執何曲折而精微兮謹一出而一入嗟聖人之憂世兮徒感麟而掩泣二百四十二年之筆削兮善旣勸而姦戢正夏之內外兮亦綱常之攸立夫何經之徒存兮昧古訓之時式痛賣官而列肆兮盛後宮之傾國奄豎黨以盤錯兮又孰卹乎社稷九州裂而鼎峙兮黎庻化而爲豺經𨿽鐫而何補兮政與道而相乖逮有唐之文宗兮乃繼漢而有作礱巨石之嶄嶄兮列廣庭之落落吁回首其幾何兮悉風摧而雨剝又斷缺而莫辧兮委荊棘之漠漠吾恐爲沈犀於蜀門兮同刻鯨於昆池曾不若慶雲與松風兮托艮嶽而效奇又焉得紀功千載兮儗岣嶁之禹碑誶曰已焉哉石經泐兮剡藤出書連車兮布萬國撫遺墨兮相得失道之存兮昭白日

春雨賦【並序】

孟春之月時雨方降周視艸木莫不鬯茂條達造化之妙如此宜孟軻氏以況君子之教也余少從師讀書而知仁義道徳之說求之甚銳晚不加進則气質昏瞀可知其不得如艸木之化必矣故作春雨賦以自朂且示子翺使及時而用力焉其辭曰

維著雍涒灘之歲正月初吉土乃脈發融風應律布春令於遐陬回朝光於潛室燒經雪而未蘇蟄俟雷而將出欣違寒而向溫冀節勞而從逸於時靈雨斯降生我百谷伊農之慶匪珠匪玉以今揆昔載披厥錄一歲之候三十有六觀其屯云蓄而成衣隕石騰而傅羽紛坱圠以隨風黯冥蒙而交霧乍縈空而絲散或綴物而珠聚方疑有而可聆恍若無而莫覩醖比玉之醴泉如飴之甘露無町畦之或間沛旁流而布濩粲丹葩以耀林滋緑苔而生路紫鱗噞而爭躍繡頸呼而猶怒何浹辰而未休逮中夜而復迅閉簾櫳以防寒覺琴書之含潤田夫恱而昏作羇客聞而釋慍余何思而何營感四時之錯運欲抗音而就繼耿殘缸之落燼嗟杏壇之諸子各因材而爲訓躬四勿而不疑契一言而奚問若時雨之所化何力約而功峻憫畸偏之弱質奚古人之敢希瞻蒙其旣逺獨倀倀而安歸羌及時而猛晉懼失道而愈非當霢霂之渥洽悲事往而心違願爲杞而在山沾一漑於旣僕竦百尺以參天任扠負於崇構願爲稼而紛敷冀常膏於朝夕托瑚璉以薦芳曰神明之可假願爲芝而三秀濯朱柯而久鮮豈幽人之所食表土徳於甘泉願爲桐而不夭被液之滲漉斲有虞之淸琴協宮商以成曲材茍摧而爲薪恥綺紈之徒襲何餘疾之難遷徒遑遑而汲汲屬萬族之方新期往訓之攸執惟渇飲而求足信江海之可挹來侁侁之小子庶占畢之是習知與行其並進亦何憚夫弗給孰爲髙之可仰孰爲堅之可入眷躍如之在前思卓爾之有立感春雨而成章庻乎學之恆緝

白鳩賦【並序】

成均教樂所大椿一枝有二白鳩集其上春來冬去亦物之異乎類者余愛而賦之其詞曰

夫何雙鳩之皎潔兮孕異質於金方豈仙防之變化兮狎野禽而回翔肖刻玉以爲形兮恥襲錦以爲章性弗慧而徒勞兮時自珍而久藏幸主人之見存兮托廣庭之嘉樹旣不爲其所好兮亦不爲其所惡夕同棲而晨興兮春偕復而冬去振霜翎而益鮮兮與月魄以爭素所賦之純美兮𨿽處污而不淄女恆尢於眾嫮兮士咸病於見奇羞鴝鵒之上獻兮悼鸚鵡之就羈玆惴惴而懷懼兮尙飄飄其安之王雎摯而有別兮鶻遇秋而愈急彼各挾其能兮固非余之所習何意气之敢矜兮借光輝之時及顧微軀以徘徊求故林兮永戢

金鑑錄賦

帝開元廿有四載兮屬千秋之良辰進絲囊與寶鏡兮眾紛紛其相循臣九齡獨見其微兮述今古以前陳監美惡於一鏡兮盍監得失之在人鏡狹中而無隠兮洞萬殊而咸覩亦俯仰而取容兮月或冥而爲土書炳炳其如星兮與湯盤而爲伍期補衮之萬一兮竊比夫翼周之山甫惟一心之易螙兮恆惡直而好諛臣固不能矯以隨俗兮盍圖終於厥初使銘鼎之辭偶符兮寧取無逸而爲圖集厥類而成編兮奚翅冥之百鏈光夜吐以屬天兮何益君之聞見堯舉舜而禪之兮詎捨朱而無恩撫九州之廣大兮非黃屋之爲尊饑吾餐使之充兮寒吾裘使之溫曰精一而執中兮本乎堯之一言心凜凜其履冰兮防一息之不存玆爲鑑之金背兮君日監而勿昏至暴秦之並周兮與黔首以爲仇阿房岌以造天兮極虞樂而未休慕神仙之髙舉兮求弱水之三丘徐市去而不返兮嬴已僨而歸劉玆爲鏡之水心兮君日監而勿流手三尺而崛興兮一六合以稱帝文景嗣而恭儉兮道益昌而弗替後竭內以事外兮徹孰優夫二世數四七而遘武兮洗日月於方翳痛桓靈之孱弱兮操遂乘而莫制玆非鏡之可監兮焉用夫渠搜之火齊彼典午之承魏兮閔螳雀之相攻繇載盛而易顚兮審厥子之弗聰洎渡江而淸談兮祖莊老以成風梁崇佛而捨身兮胡貪地而受降【葉】破金甌而不顧兮士重介而談空玆非鏡之可監兮焉用夫赫連之靑銅目或瞽於眾嫮兮耳或簧於新聲受嬖妲而殷兮褒代申而周傾彼小白之創伯兮屍中國而會盟卒托子以召亂兮肉已蛆而兵爭繼有漢之人彘兮亦累帝之聰明抑逺監夫申生兮玆吾君之容成我太宗之戡亂兮修文而偃革惟至誠以馭下兮韜神明於黙斥美麗而檏素兮懼燕安之爲賊故孜孜以求言兮庻日蹈夫繩墨出宮女之三千兮來獄囚之四百彼刻民猶噉膚兮悼狥私而亡國知識弓之難精兮譬作室之屢易立帝範於子孫兮玆吾君之則君之大略誠不可及兮旣內平而外從焚珠玉固足美兮復兩坊之樂工相姚宋爲知人兮奄豎爵而加隆誅後戚以示公兮兆夫婦之不終禮旣輕於樹子兮化天倫爲防戎太廟壞而弗戒兮爰汲汲於東封曰祈福於太山兮又曷若爲民而建中臣捲捲於匡輔兮冀君心之日檢也恆法堯而非桀兮事必防乎其漸也義或嫓於大訓兮實將埀之琬琰也中獨懷此耿介兮願從戇愚之汲黯也面從而背違兮臣固不敢也君茍不察臣之忠兮何貴乎鏡之照膽也使如盤龍之閟於匣兮羞舞鸞之同掩也宜帝覽而味其言兮特優詔以褒之惜不久而中棄兮肆匹夫之所爲卒信讒而爲忠兮斥荊州而無疑內玉環於宮中兮竟胎禍而速災【葉】子胡雛而播醜兮君旣耄而弗知闈闥腥於戎馬兮夜倉皇而獨西駐六師於馬嵬兮猶不忍於蛾眉四海繹騷兮九廟俱曠蓬萊之故宮兮濁太液之秋水徵野鹿之銜花兮痛羽衣之何在【葉】豈非人監之旣亡兮徒馳使於千里天眷眷於神堯兮幸兩京之載淸居南內之淒涼兮感風雨之鈴聲信丹扆之有箴兮伊君道之當明金鑑豈一時之可珍兮歷萬古而爲程

淸江詩集卷一

欽定四庫全書

淸江詩集卷二

明貝瓊撰四言詩

猛虎行

有虎有虎在彼中野髙步風生何物敢侮以比直臣獨立無與前稱長孺後載文舉亦有埋輪復聞破柱爲時所憚豺狼气阻柰何今人使我懷古

五言古詩

雜詩七首

我聞度朔山蟠桃何鬱鬱千歳才一花結子復何日食之云不死敷腴反枯質跨鶴淩九天將期五龍匹諒非廣成子欲待安可必

祖龍帝六合不暇談黃虞且復求神仙入海窺方壺置酒阜鄕亭超然忘故都空畱赤玉舄安期今有無種桑飼春蠶桑葉何沃若種待秋摘蔓何漠漠春秋各有獲在野猶可樂君看金張館艸深狐兔宅勿較是與非看云倚髙閣

大哉龍門樹鬱鬱上參天根株豈不固小艸還相纒蓐收行素秋淒其風露寒病葉危欲墮翔禽亦已遷朝華痛夕隕掩涙復何言

結束將何之龍門訪陳迹戒途及良辰置酒別親戚迢迢越千里人馬疲登陟大江不可濟天方限南北悵然回吾駕去從山林適

春山一雨過百艸皆縱橫百艸不出山山中人逺行懷金別妻子殉祿辭父兄寒暑忽已易燕趙千里程龍門能碎舟風浪安可爭性命輕鴻毛若爲朝暮營愧此山中艸萋萋林下生

薛公未罷相賓客競相傾一朝偶失意門無珠履聲貴賤已如此何論死與生秋燕辭空室春蝶抱畱英盈虛信物理聚散亦人情達士甘寂寞力耕謝華纓道尊豈戀祿心逺孰希名腐防非吾餌朱鳳以時鳴悠然動遐想五鼎益爲輕

眞眞曲

姚文公爲承旨時一日玉堂燕集聲伎畢奏有眞眞者操南音公疑而問之泣對曰妾建寧人西山之苖裔也父司筦庫於濟寧坐盜用縣官財賣妾以償遂流落倡家公憫之遣使白丞相三寶奴爲落籍且謂翰林屬官王棣曰汝無妻以此姬配汝吾卽其父也貲裝皆出於公棣字棣華後官至翰林待制噫以西山之賢子孫陵遲疑不至於此然辱於始而正於終是亦天也篔谷筆談記其事余乃賦四十二韻而沈鬱淒婉亦足以盡其大略矣

斷絲棄道邊何日緣長松墮羽別炎洲不復巢梧桐請君且勿飲聽我歌懊憹在昔全盛時冠蓋紛相從盤遊易水上意气天山雄金刀手割鮮酒給葡萄濃坐有一枝春秀色不可雙娉婷劉碧玉綽約商玲瓏寶髻金雀釵已覺燕趙空或聞操南音未解歌北風上客驚且疑姓字初未通問之慚復泣乃起陳始終妾本建寧女逺出西山翁父母生妾時謂是金母童梨花鎖院落燕子窺簾櫳迢迢官朔方南歸山水重侵貸國有刑桎梏加父躬粥女以自贖白璧淪泥中秋娘敎歌舞聲價傾新丰永爲倡家婦遂屬梨園工覽鏡拂新翠吹簫和小紅身居十二樓屢入明光宮京華多少年門外嘶靑驄自傷妾薄命失路隨秋蓬不如孟光醜猶得嫁梁鴻客聞爲三嘆祖徳寧未崇回黃忽變綠人事何匆匆有客傷緹縈無人憐蔡邕遣使白丞相削籍歸舊宗小史三十餘勿恨相如窮配汝執箕箒今夕看乘龍鴛鴦並玉樹鸚鵡開金籠銀甲不復整紅牙不復摐提甕自汲水絺綌亦禦冬應非事羊侃頗類歸建封琵琶感商婦老大猶西東崔徽怨顦顇浪冩丹靑容依依章臺柳落絮春無蹤小妾恨題驛竟與瓊奴同時多困坎坷事或欣遭逢焉知百尺井歘登羣玉峯借問爲者誰內相姚文公

飲酒二首

六龍驟朝暮百川無西回所以陶阮輩落魄事酒杯共盡生者樂勿爲死者哀借問東方朔桃花今幾開秦皇及漢武求仙亦荒哉弱水三萬里何處登蓬萊與君且一適隨意坐蒼苔

坐看萬古月因思萬古人萬古人不見萬古月常新持酒勸我飲可以成主賓利劍不斷愁大藥胡能神南阮與北阮一富復一貧白骨俱化土碧艸空自春酒盡月欲落狂歌驚四鄰

烏龍井【附考海寧縣東南七十里西近談家山相傳臯蘇將軍之黒馬跑此得泉遂名】

曾飲烏龍泉爲愛烏龍井不辭登降勞迢迢越南嶺石散駝馬羣樹結龍蛇癭遂坐泉上亭聊以觀我影歲久科斗滅朝寒轆轤靜徘徊不忍去勝處心已領有約待春深攜客來煮茗

十月旣望鳳皇山晚歸【附考虎林有鳳皇山雲間亦有鳳皇山名小鳯海寧有鳳山在鷹窠山之西亦名鳯皇】

邨黒畏衝虎且復歸柴門風林月未出宿鳥爭且喧浮雲忽斷續萬丈飛金盆湛湛天宇髙光气相吐吞我行月還逐是身亦無根試求不死藥飛騰同久存老妻有鬥酒洗盞當前軒酌酒消我憂萬事俱忘言

白水邨【附考在鷹窠山之下今名東湖】

朝發白水邨風帆健如馬行人互先後去鳥紛上下白雲生逺岑靑天入平野依稀林木外幡幢見精舍河邊四五家猶是雞豚社我遊亦已屢把酒心莫冩欲訪桃花源悠悠愧漁者

九日遊鷹窠山【附考海鹽縣南三十里前臨澉浦後枕大海十月一日觀日月並出謂之合璧】

忽忽已九日出門淨無泥地偏寔斗絕有山如會稽賓客後雜遝僕夫各有攜天風海上來我馬驕且嘶坡陀出險徑窕遵回溪前登郯家嶺始覺華蓋低作者四五人更托千層棲日午扣其戶不愁蒼耳迷欲俯棲鶻巢上淩萬丈梯豈但畏猛虎彷佛聞天雞共燕修竹林落日猶在西相看且一笑四郊多鼓鼙

兩河兵興京師乏食民部尙書曹公徳基出使三吳因紀其事

東南寔天府歲漕三百萬龍城積紅腐虎士班白粲焉知十五年不解戎馬亂采穭以爲食屯集成背叛至今兩河地僵屍作京觀諸侯土貢絕君憂切宵旰尙書出宣防防渉非所憚國無九年蓄志士常切嘆空山獨病臥無書托飛翰中宵望使星迢迢阻河漢

送金子厚歸杭

故人金子厚四十猶落魄扁舟溯江濤訪我黃山腳我慚老窮經春蠶空自縛羨君神仙姿翩翩九臯鶴不上光範書暫賣壺公藥髙視萬物表道尊卿相薄山中十日畱窮天慰離索聨詩出險語酌酒成大噱東風碎河冰歸思中夜作鵝黃催柳條椒紅拆梅蕚重來未有期惜別中頗惡俱宜愼出處一瓢寧攺樂飛鴻正南來有書幸相托

贈迮元霖

迮生固長貧賦詩朝忍饑破裘連百結但覺詩愈奇鏘然擊天球未作秋蛩悲嗚呼識者死舉國無人知鼓柁洞庭湖逺過三髙祠我無一斗酒爲生開兩眉宇宙非不大四顧將安之日落暮山黒百鳥爭寒枝翩翩五色鳯寂寞雙翅埀聖人坐明光遲汝一來儀

耕樂軒

隱者東海頭安時事耕鑿有田百餘畆相率治墝埆我稼沒牛腹我書掛牛角三洲雷雨均旣耕必有獲吹簫賽田祖操豕不爲薄上給縣官租酣歌見眞樂江南風景異況乃賦斂數連云桑柘盡池臺總零落尙恐兵未休逺近無土著全生虎豹羣豈忍厭藜藿

泮池荷花

荷生泮池中云覆明鏡密淸飈激回芳濁水鐘妙質凝碧洗朝雨嫣紅酣落日折莖或牽絲食薏時摘寔猶疑南浦泛諒非東林匹

戱贈李煥章

善博不成梟善射不成鵠及此感衰謝世道方局促皎皎明月珠如何混魚目

食糟蟛蚏

江鄕富魚錯有物小而鎧天晴走白沙月暗來滄海空憐朔客疑尙被南翁采刀斧不足膏瓶罌遂俱逮失身酒泉流舉族糟丘醢對此哀汝生食之豈其罪

乙已除夕

春風何處來庭艸忽已碧不惜流年馳感此千里客管葛樹功名孔顏丰道徳低回違宿願覽鏡雙鬢白髙堂夜張筵新酒行琥珀得失誰與論浩歌永今夕

題尙北海聽雨軒

海門飛雨集髙棟有餘淸斜侵虛壁過逺逗大江平檐花朝亂滴庭葉夜俱鳴涼知蘇道暍潤喜濯園英微茫空暝色蕭瑟自繁聲飛蓋阻來客獨坐軫深情

檇李郭宗夏兄弟五人友愛尢篤後値兵變東西散處宗夏思之爲作五雁圖賦詩一首

五雁何翩翩飲啄同淸池失路在中道饑寒不相知昔爲八龍聚今作四鳥離驚飈廣漠至十月百艸衰天髙羽翮短苦受胡鷹欺上林豈不廣念汝歸何時管蔡興流言坐使君臣疑京城死太叔寤生手刃之淮南歌尺布千歲有餘悲東阿苦不容七步詠然萁骨肉成虎狼所爭毫與釐我觀五雁圖爲繼鶺鴒詩

次韻張希載雨中書懷

夏雨盈百川髙岸復深谷鱗鱗低度云汩汩駛流瀑口營嘆翔鸛臆訴哀病鵠徵夫在中道少妾亂心曲更希若木光照此車下獨

淩霄花

大椿何亭亭相傳五百載陵苕亦揚芳灼灼借光彩感彼徑寸苖附此千尺喬同心無異俗假翼在崇朝朱榮耀白日翠蕤牽淸飈纒綿欣有托綽約靜無妖坐愁莭序易顏色易俱凋

丙午七夕二首

生寡縻祿情不復就覊絏曝衣記蚤秋置酒陶嘉節曲無二八舞味薦水羞潔輕紈怯迅飈明燭欺初月林鳥戾且飛蟬淒更咽主賔聊晤語兒女空感別耿耿候雙星漏終河漢沒

芳燕樂淸夜浩歌悲暮年故國山河迥殊方斥連友於成契濶賓客暫周旋念曠情易洽懷歸思更綿列星稀未出金波澹始落燼秉殘蠟繁吹起終筵後會復經歲舉爵共無眠

讀書堆【附考華亭亭林鎭寶云寺後有髙丘卽梁黃門侍郎顧野王於此修輿地誌時呼爲野王讀書堆野王字希馮】

泊舟亭林湖突兀空王宮當時讀書處鳥雀呼秋風前瞻兩金山抃舞波濤中眷玆一簣力克配千仞崇恐有文字藏中夜飛白虹荒哉夢中語且復誑兒童我亦有書癖玉經老未通艸堂可遂結當作兩希馮

登積慶寺閣【附考在顧亭林市東】

層構何巍哉金碧中突兀俯見百里外山斷平野濶靑天傾東南伯气忽已滅憶昨皇慶初六合旣同轍眷玆葮菼中鬼工成觀闕我來屬防亂彷佛大業末奔竄𨿽云苦登眺亦頗恱居庸不可見太華才一髮故鄕今何如路險復霜雪蒼蒼白日晚目送歸鳥沒

名都篇

趙魏天下樞相從多貴遊起家至千石結客傾五矦光輝喧戚裏意气動神州蹋鞠東城罷張筵西第畱倒海爲我飲兼山爲我羞妙舞呈楚艷淸歌列齊優共稱齊三壽惟願樂千秋福盈知所戒寵極懼生尢

蘭

叢蘭何靑靑羅生滿中澤阿那風葉翻葳蕤露房拆芳潔終自持光榮諒誰飾勿爲時所化歲晚同荊棘

對月懷邵篔谷

攜酒東園遊望舒已就缺促席尊未空方舟君夜發東西耿相望復對三五月階前皓彩盈牕下朱榮歇同袍成異縣思逐回風結異縣非千里邈若胡與越吳趨唱誰和楚調哀自輟感此百年客世故恆覊絏榮華一朝露采秀亦可恱歸濯淸江流棲保芳潔

懷夏士文

棲船昔西邁霜降百艸衰日月一何遒子行忽經時眾綠榮枯條谷鳥鳴且悲豺虎塞道路鬱鬱勞我思我思晨復夜諒匪渴與饑行人發吳門消息安可知且復慰其私豈敢言是非惜哉無六翮念子何當歸雲中有黃鵠防見東南飛

郊居

直木惡爲輪疲馬思捲斾匡時旣非才處約斯寡悔采詩鑑興亡讀易明進退永懷嵇阮放甘與沮溺對

送潘時雍歸錢唐

海縣兵未息公子今何之酌君葡萄酒聴我白薴詞憶昔來黃灣始爲童子師諸生老伏勝說客慚張儀連牀風雨夕秉燭聴新詩殷殷金石聲眞足解我頤同居石壁下斗柄倐三移脫略勢利交所貴兩不疑久懷地主恩亦有蒓鱸思束書向錢唐磬折從此辭錢唐寔都防西湖天下奇朱樓起相對上有千蛾眉羽衣何翩翩處子冰雪肌樓前五陵兒並馬金鞭埀酒酣復張樂但惜白日馳近者屬凋防不及全盛時空山鳳皇去月黒號狐貍春風吹行殿碧艸生荒基何當從子遊觀濤酹防夷辛苦艸太徒爲亷藺嗤子寔濟時具飛騰方在玆匠石旣已遇小大隨所施從容宰相前奮舌論安危豈無一尺箠盜賊不足笞天空羽毛急水涸舟檝遲臨期更揮淚中年傷別離

題誠道原瀟湘八景

瀟湘夜雨

江空夜如何急雨千里灑水生黃陵廟云暗蒼梧野鼓瑟來湘靈移舟近漁者重華不可見竹上淚如冩

洞庭秋月

軒轅已上天弓劍人間畱惟餘萬古月長照洞庭秋君山雲气滅水合天光流勿遣金蝦蟇脫歸千丈湫

漁村夕照

羲和忽西匿阡陌散餘輝澄江度雙翼遙岑明半規孤煙埜店起歸人一何遲遺榮羨父老衰白無所悲

江天暮雪

層雲起北渚萬象入鴻蒙散漫飛輕雪低回逐勁風思羣無牧馬失侶有徵鴻泛泛獨埀釣扁舟黃髮翁

平沙落雁

羣雁來衡陽亦如萬里客日暮空徘徊欲去饑無食蒹葮暗汀洲驚飈吹倦翼上林須春歸寧爲羅网得

山市晴嵐

山光洗新黛好雨不崇朝日遲防薄霧天近靄防霄茅茨猶隱約金翠郁岧嶤前峯恐無路有客度危橋

逺浦歸帆

楚客發天際揚帆入三湘回首靑山逺忽已過涔陽晚樹何歷歷歸思浩茫茫永愧波上鷗漁父共相防

煙寺晚鐘

淸鐘象蒲牢夜觸海底鯨海鯨豈有意蒲牢本無聲二物偶相值坐使百里驚髙僧定初起月上空山明丙午冬十一月辟亂亭林明年春館於楊溪邵篔谷氏四月一日鄕兵復大起合境之人鳥驚麏竄不知所屆余亦去而從之旣定而返因冩懷云

茫茫新戰塲白艸迷四顧烽火連石門我歸亦無路窮魚久在轍驚鵲空繞樹故園今何如猶思讀書處近聞遭殺戮豈復有親故安得附晨風從之西南去

出璜溪【附考屬華亭市鎭今名呂巷】

白首事章句不登金馬門空名苦爲累遂枉三聘煩一瓢𨿽屢空五鼎非所存願偕田父遊卜宅溪南邨霜寒收柿栗日暮牧雞豚去矣從本性得與巢許論

歸崇徳西曹邨

田翁驩我歸假我茅屋居石橋跨流水夏木交四隅風蟬聒旦暮亦有安巢烏覽之爲欣然息駕歌唐虞寄我六合內何地非其廬荒哉百年客千金營一區

遷居

我貧無定居一歲三四遷破廬僅蔽席於生已爲寛南鄰盛車馬北裏驚綺紈髙樓出雲雨一一居神仙何異玉臺秀四時遊且盤念力守窮棲去去非所安

立秋日

葉落天始秋一气自回薄鬱蒸變淒厲衰老獨先覺行雲翳白日向夕風雨作所欣同一漑流水百道落園葵遂含滋可以供我酌白髮西鄰叟相過慰漂泊貽我酒兩防對之中頗怍髙歌盡君觴從人誚徐邈

夏夜

憚暑夕屢興飛虫亦紛拂玉宇曠無鄰星河阻靈匹眷玆朱火中悼彼靑陽失舊知傷已逝新歡邈難卽虫虫气如焚惕惕心爲怵懼先霜雪交易變蒲柳質彷徨不能寢坐候東方日

丁未重午

世亂無安宅盡室久在路山蜩始一鳴海燕時雙去已嘆朱戶非不見龍舟渡采藥詎能壽酌酒聊自豫四時倐相代百歲同爲寓日長坐風檐更讀離騷賦

答客

竊祿非本性適彼南山阿藜藿日不充慷慨獨髙歌有客向我言與世同其波商君震七國季子傾三河區區守章句白首成蹉跎念之爲三嘆所樂良已多潛魚駭釣餌飛鳥愁网羅結駟非不榮違已當如何

題綠綺軒

朱絲操白雪白鶴舞婆娑猶聞廣陵散不廢懊憹歌風來茂苑樹月落洞庭波不見古人久焉知古意多

仲冬秋涇客捨【附考涇在華亭秦山塘之北橫泖支流】

水涸天始寒爽气薄絺綌空林無榮木斥鹵艸俱白紛紛各有營驅馬不得息嗟余亦何者慘慘長路側饑寒恆累之豈不厭所歷北風來廣漠徒禦皆少色踟躕但四顧白日忍西匿山川莽悠悠沿洄良未極索羣中野獸逐侶南去翼誰能獨無情歸哉山中宅

皂林驛【附考屬桐鄕縣】

朝發白水邨夕次皂林驛水腥無飲馬林黒有歸翮昔時兵交地白骨如山積萬竈今已夷風亭煥新餙居人尙星散父老悲故迹團團闗山月夜逐南徵客

春日宴滄洲【並引附考邵文博治圃楊溪有緑陰軒流月軒樂琹書處】歲在著雍涒灘春三月一日筠谷髙士合賔客序兄弟飲於滄洲一曲平地湧翠髙閣延靑圓景中天繁陰四合微飈逺激幽芳襲人淸醥在壺嘉肴旣旅徵蟋蟀之刺儉美伐木之求友終宴忘疲遷坐復酌鳴葭間發恊朱鳯之相和舞袖雙回翩驚鴻之欲舉嗚呼蘭亭金穀防豈能常滄海流沙兵猶未息懟神仙之無驗宜曠逹以爲髙用綴新篇以紀雅集詩曰

天濶無畱雲山明洗新黛過從屬休暇置酒滄洲會柔荑綠堪借雜英紅尙在累觴旣不辭秉燭還相對淸彈促哀響祕舞呈修態蘭亭今已矣金穀徒增慨大化防有終四時寧復貸厭厭夜無歸從人譏倒載

遊仙詩三首

巍巍閬風臺層構切靑霄一气存太始三神建髙標天風翼芝蓋仙曲和簫韶左攜赤斧遊右禦三圖朝上帝頷其頤元君目相招富貴一脫屣於焉長謡

寸田何茫茫其廣周九野超然淩昆侖銀河夜西防髙厲風塵表日月乃在下神官役鬼工樓觀丹靑假勾陳與武衛此神明捨麻姑別千霜豈是得道者不見海三枯白髮徒盈把

景風扇圃漠漠瓊花開手防天上月夜宴九成臺盤行五色芝酌以紫霞杯黃屋豈爲貴秦政亦荒哉浩然中獨存萬象方胚胎紛紛夢駒生死亦堪哀

丁一鶴

大道日已蕪遊談紛韓非不得死商鞅終梯禍偉哉髙世士結屋靑山左年來頗得道已覺初心果朝潄玉池津夜存金鼎火禦气超六虛萬物眞蜾臝

采芝生詩三首

功名不可恃利祿恆爲愆舉世紛螘集伊人倐鴻鶱十年不出戶上友綺與園金芝敷九葩煌煌生石間朝陽晞宿露光輝一何鮮采之備服食度世希神仙永謝城市人振衣百尺巓黃虞悵已逺肆志獨超然

采采復采采相與登髙丘可以充我虛五鼎何足侔茂陵豈識道且從方士遊徒聞甘泉產更入蓬萊求白日忽已暮悲風來素秋未若幽居子不懷四海憂淸節尙巢父素心追許由

負版行欲僵飛蠅死猶集赴燭夜蛾焚好酒猩猩泣所以思逺托道路方險澁寧希百金賞豈慕千戶邑永言從我求鷦鷯惟一粒有材寔爲累無欲安所入韓彭苦不悟羞同匹夫執商山今寂寥髙風邈難及

題夏頤貞西疇艸堂

九山惟鳳皇突兀尊中卣山斷忽平野四水東南流海潮日夜至新沙成故洲愛此斗絕境遂與長沮遊蒺藜苦滿道相率開西疇俗類桃花源無歷知春秋風寒禾黍熟雨多桑柘稠土芝頗益气玉延亦可羞過從有老請謁無王侯四時共相保千歲非所憂如何萬里客日暮行未休騎虎不得下短衣歸飯牛

淸江詩集卷二

欽定四庫全書

淸江詩集卷三

明貝瓊撰五言古詩

讀史五首

吾憐閔仲叔始辟懷喜懼及其見司徒喜懼亦皆去勞苦非所堪虛名豈相誤用捨何必言投劾時已暮周燮久不仕身屈名四馳纁一旦至舉族更勸之安知修道者出處亦有時慨然中途返獨守東岡陂東漢多逸民山棲久懷璧法眞亦逃名詎屑三公職求蟬在明火求士當務徳此道今何如其人安可識樊英抗髙節萬乘不能屈設壇爲見之豈若壺山逸光祿位已崇匡時竟無術遂興張楷譏尙待黃瓊出五侯濁四海白日淪光輝處士切憂國空言相是非郭泰不絕俗申屠能見機朱鳯翔千仞百世令人希

已酉歲初度日書懷

餘生若小艸望成百尺材彊因客土植苦被秋風摧徒慚五十過況經元二災白髮不可變靑陽忽已回未防藥裹好幾見桃花開殘編掩黃石虛室生蒼苔故人且共棄王孫誰復哀終歸葛洪井詎上鳯皇臺衰榮置勿論待月酌金罍

初夏郊居二首

彊學不知老索居恆鮮歡誓將從余好山河阻且綿淒淒風雨交四月秋浦寒夕寢不能旦日髙猶未餐念之安所尢通塞固有偏庻無外患及力稼或逢年

仲夏桑扈鳴气淸天愈髙新田已當治南風翼良苗田翁起相戒庻務東作勞丰年諒可必勿爲蔓艸交嗟余失路久竟負伊人招屢空亦宜然何日耕東臯

久客始歸寓井西舊宅述懷

在路日思歸已倦風水艱前經石門店喜見西南山憶我初去鄕忽忽三十年兒童盡成老比鄰無復存阡陌迷東西甲第空毀垣秋風落古木方池榮夏蓮倐忽驚世換豈獨遇神仙蕭蕭井西宅白晝惟髙眠所欣無維縶貧賤何足嘆

晨興在殳山作【附考在桐鄕千金鄕昔仙人殳基登山修煉後尸解故名】

夜雨四檐絕坐待扶桑暾天髙無餘滓初景方晏溫黃鸝萃霜木白雁來寒門所欣居處幽已忘趨走煩時枉道人過或逢田父言傷哉亂離後衣冠今幾存賦斂日已亟何地爲桃源結茅向絕境牧豕學公孫

錢彥彬抄詩爲賦一首

好古思古人古詩朝暮讀澹泊酒味和平綠琴曲古人今白骨古意不諧俗已嘆知者稀古涙空滿掬錢起亦惇古其人美如玉昨者忽相過大雪山中宿不知破硯冰抄詩夜燃燭諒非鮑謝才可繼曹劉躅聼之詎能歡舊業且當束

對酒懷邵文博擬東野

今日忽不樂綠酒徒盈樽酌酒云解愁愁生如有根安得二三子促席相與言尙思滄洲地十月花更繁云隨鶴蓋合雪避貂裘溫終筵復秉燭歌吹髙堂喧盈盈二八女白薴鶴鴒翻月落猶未歸淸夜宿西園到今題詩處素壁龍蛇昏荊揚忽云擾海內俱星奔斷膓臨濠謫回首頴上屯昔如鷹脫韝竟作駒在轅淒涼城南路甲第今空存蕭湘窗下流三神鎖朱門江險隔秋夢山寒啼夜魂詎防白璧贈更戀綈袍恩索居悵無匹落葉滿孤邨

早春

山寒花尙遲雪霽江已緑懷新感遊子哢節喧眾族且同尊俎樂幸免章綬束更擬登前峯靑郊可遊目

擬出塞曲二首

翩翩荊揚士結束赴幽州將軍豈樂戰可汗爲我讐已通大月氐更取烏珠畱驅馬白狼北洗兵靑海頭歸來飲髙廟庻雪平城羞

早從漢捕鹵萬里惟一身軍中已三年苦樂安可陳但見隴底雪不識隴頭春北風利刀劍肌膚皆盡皴天王正開邊詎卹中國民

赴召畱別諸友

用世非拙迂白首在山林詩書況久輟禮樂非所任王事忽相縻遂令違我心迢迢適西道惻惻辭東岑中田澤雉雊古木鶬鶊吟所親亦吳越耿耿辰與參愁來一回首涕下徒霑襟終當返田裏灌園希漢陰

送吳濬仲

弱冠知君名五十始逢君南宮托同宿十日披淸文及我備修纂快近幽蘭芬玆言歸故鄕告別那忍聞甡甡中林鹿猶能念其羣況我同心友去住從此分夜渡浙江水朝看天姥云春禽正夏木方欣欣安得遂同載歸耦沮溺耘

六月十五日夜坐明徳堂

大火直初昏回飈薦防爽行遵曲池靜坐蔭華構敞天髙積陰散水明圓魄上翩翩去鳥迅喞喞砌虫響胡爲京國滯屢乖林壑賞吳中有蒓鱸吾當理歸鞅

出都門寄張孟兼主事

日落宿都門雞鳴發淳化城南夜來雨連山色如赭靑松夾髙岡煙火通旅捨到家須十日畬田熟秋稼如何山巨源未知嵇叔夜野鶴終去人疲牛豈勝駕寄書謝所親吾今老林下

辛亥初度日偶成

吾生本如寄有酒還自酣豈待三宜休已知七不堪陶且當傳孔方安可談觸网笑神束身悲老蠶倘能從玆去卜宅南山南

題盛蒼崖雁

八月鴻雁來往彼天南陬前飛倦已息後至饑相求日落洞庭晚風髙彭蠡秋彭蠡多蒹葭逺近彌汀洲恆恐羽毛損稻粱非所謀寒門阻冰雪異鄕安可畱徘徊念其族天外復千儔身今萬里客肉非九鼎羞愼爲弋者獲逺寄徵人愁願以海爲池上同朱鳯遊飲啄全防軀不愧波上鷗

獨酌

行年已六九發脫身漸羸不及桃李花遽成蒲柳衰貴賤必同盡造化寧吾私徒聞王子喬何處求安期區區營丹砂貪生無乃欺今朝欣無事酒熟當自持

初冬

一气變昏旦洞房風露淒田禽亦已化秋蘭同蒺藜爲客久成老懷人殊未夷慘慘白日暮迢迢歸路迷世衰不獲騁天逺何由稽永思讀書臺言采山中荑

孤松

靑松類貧士落落惟霜皮已羞三春艷幸存千歲姿螻螘穴其根烏鵲巢其枝時防過客賞但感愚夫嗤回飈振空至百卉落無遺蒼然上參天乃見靑松奇茍非厄冰雪貞脆安可知

壬子秋七月一日與郭文伯飲於朱道竹所是日大雨擬蘇州

殘暑尙爲厲客坐三四遷靑山一雨過虛室夜翛然欣與公子酌語契中頗宣𨿽無絲與竹庻罄賔主歡所貴相知深豈惟懷一餐尊浮玉粒膩炬拆金葩圓厭厭詠露斯防面良已艱天明卽鴻燕西望獨悁悁

擬東野

破屋夜通月霜气刀稜稜病骨不受寒卒歲仍無繒殘燈吐復翳僵臥如凍蠅事業慚蒸沙文章空鏤冰已失國士意頗爲少年陵長歌獨慷慨坐候東方升

送錢公擇還象山

金陵一杯酒送子歸海隅五月南風正荷花滿鏡湖登堂酌春酒上奉雙親娛但惜千里別莫贈鮫人珠𨿽同天地間一旦吳越殊皎皎渥窪子翩翩丹穴雛悵然不得從逺望白雲孤

題聴雪齋擬孟郊

霆轟急雨防石鬭衝波蕩百族巧鳴春絡緯催秋紡詎知空山夜聴雪乃眞賞病骨僵如蠅殘燈掩虛幌積玉呈幻質潛韶泄防響一气變鴻蒙五音歸惚恍神淸已無夢理悟寧有象苦寒不可禁更被王恭氅

夢遊澄林

我夢遊澄林方舟坐埀釣一水窮縈回三峯隱奔陗娟娟碧篠合灼灼朱葩耀殘雨趂回風斷雲通返照林昏埜老炊溪動寒女漂平生愛桃源何年陟員嶠永慚白髮滿起應金門詔猶思洗藥處空歌采菱調一鶴已興譏九龍那免誚覺來復京華語兒成一笑

楊貞婦王氏詩【並引】

天臺金沙裏女王靜安年十七歸同邑楊伯瑞伯瑞爲樞密院斷事官未幾死於兵靜安守節不嫁權貴爭求之至斷髮自剄不殊余讀其傳而悲之爲賦四章以明其始終云

石上有瑯玕孤生何猗猗婉彼深閨秀笑語閒且儀榮華諒未晚芳潔當自持玉鏡一朝委相求豈無媒冰泮時當歸遙峯翠新拂行行別父母遂居君子室君子官已崇新歡鼓琴瑟如何事前驅中道永相失東家有宋玉西家有王昌皆知慕明艷詎忍隳大綱露多焉能污江永不可方貞心耀白日峻節厲秋霜泣淚欲成河捐軀遂如墓寧同陌上花誓比山頭樹織綺獻秋功條桑事春務向非厄彊暴豈知金石固

送王公勉赴沁水教諭

淸霜隕一葉白下未知秋倦鳥息髙蔭潛魚倚弱流君子方北首山河阻且修歲久衣盡緇驅車良未休我無雙明璫何以結綢繆悵焉隔千里白雲空悠悠

題金徳俊葵軒

結廬在林屋所欣知者稀南風應蕤賓我圃日芳菲負杖觀其生艸多露滿衣有葵獨傾陽豈願回淸輝淸輝𨿽不照物性諒無違

禮部員外張惟中七月十二日暮歸賦詩八韻和者自尙書牛公以下凡若干人夫漢謡魏體互有不同巧於狀物者過麗切於言志者恆直惟中退食之頃率爾成章且不以私而忘公情與景俱至已余因續眾作之後瓦噐不足以諧空桑也

秋至星光流病覺中歲劇成均沗分敎才非一狐腋日入欣暫休野老或爭席淸談雜虛無以永風月夕百年會有盡富貴非所適鳴虫亦知候倦鳥思假息脫冠已童然如何拘百役酒醉不復言道固存目擊

秋懷二首

露下百艸變淒淒天地秋亦如中年客玉顏安可畱山鳴迅商激水涸行潦收恩方攺團扇意復存敝裘梧桐葉盡脫孤雛夜啾啾光景忽已逝感之雙涕流

黃鶴日千里潛魚必深池蠢玆橘中螙化蝶俄天飛翩翩若不已倐忽膠虫絲兩翅旣摧折何日回枯枝非才愼所處富貴亦何爲且盡一杯酒物我共防機

題畫竹【並序】

太史公紀渭川千畆竹此圖僅盈尺而逺意不翅千畆觀其毫枝髮葉歷歷可見於秋煙暮雨外筆法視古亦精已寓目久之遂起余兩山之興徑欲買舟歸臥其所云

市朝非素心林壑契賞讀書甘寂寞宻竹更蕭爽衝人虎豹徑閉戶蠨蛸网寒梢朽不蠧野筍苞初長風生回鶴夢月出聞響如何猶戀祿廐馬存病顙相期結二仲玆焉共來往

送黃仲箎上官檇李

嚴霜戒秋杪百艸俱已衰子別何匆匆一樽聊共持今晨白門道後夜滄海湄長歌獨慷慨健步何逶迆古來聲利塲日出紛火馳進非才不任退亦分所宜吹竽我豈濫售璞人皆嗤峻節當自厲坦途方在玆從容有新語千里慰相思

次韻張思廣助敎登雨花臺

行行出城南登髙望三丘雉堞壯天居宮殿若云浮星分鬥牛野水合江漢流蒼然淮上山聚米當馬頭气已無朔漠人今冠古州慷慨憶當時逺近開朱樓仙人翠羽帳王母瑚鉤貂蟬謁七貴車馬從五侯光輝互照耀意气何綢繆皇威復禹迹風气移荒陬千屯夾虎士萬斛回龍舟將軍衛霍功相國房杜謀我來覽奇觀發興屬淸秋已將函谷並遂與洛陽侔所悲廹衰謝蒙汜安可畱目送桃葉逺水深鳬雁洲淸談哂諸老匡時忘逺猷庻窮八極曠慰此千里遊

題朱孟辯層巒圖

疊嶂何崔嵬逺近皆可數不學王宰遲棄墨如棄土林藏風雨黒石戴冰雪古初疑造化鐘已覺精靈聚遙思兩山下流泉細通圃茅屋今何如人去苔生戶

送盛孔昭赴淄川丞二首

天寒北風厲有客赴臨淄臨淄古大國山川何逶迆小白相夷吾尊周攘四夷田單守卽墨一日走燕師二子不復見名今千載埀爲我弔精魂伯功未可卑

魏有徑寸珠守境無檀子照車十二乘何如照千里世乏威王賢孰知天下士所以飯牛兒商歌中夜起徒求南海產半觸蛟龍死異才何代無糾紛今可理

題上虞柳機仲朝暉軒

日車上扶桑曈曈雞子黃遙夜忽復旦仰瞻有啟明徵夫起當發宿鳥號且翔城郭互參差曲戶通天光空照堂中人豈銷發上霜竹枝自埀蔭萱艸亦揚芳此心諒已短此恩一何長欲報固無極念之安可忘

雨中漫興

端居少賓客鳥迹徧階除夏雨復兼旬眾木靑扶疎金石何必陳此樂當何如永懷漆園吏相去千載餘萬物𨿽一體忽若吳越殊人茍不知我我豈能知魚

臨川饒孟持所居西軒有先大父所植杏一株今百年矣幸不翦於兵火因築亭於旁名杏庭云宋景濓作賦予賦詩一首

結構非壯麗可以樂晨昏仰蔭百年樹深蟠千歲根粲粲朱葩敷離離靑子繁秀出風煙表潤含雨露防戎馬方縱橫境內悉崩奔桃李摧爲薪荊棘翳髙門榮華諒難恃尙見文獻存未擬匡山田詎論曲江園讀書弦素琹命客置芳樽永言益封植祖徳愼無諼

擬古

荊山一何髙上與天門通猶聞產玉處吐气成白虹縣藜混燕石世已無國工琢之懼不完不如在石中卞和恥再刖玉亦悲無窮吾今死抱璞庻以全其躬

晚眺

極目登髙丘秋髙淮泗平淮泗東南流故繞鐘離城東京昔防亂英雄紛戰爭殺人及雞犬曠野寂無聲悠悠千載下復見新人耕魏公今何在銅臺春艸生公路冡中骨豈憂王室傾北海固爲豪平原安可輕時哉有屈信漢道再昌明

古意三首

春風天上來滿城紅與紫如何朝暮間飄落隨流水堂前兩冬靑霜雪猶不死向來三月時誰言及桃李對酒發長歌歌長苦難續浮雲空自行白日安可逐黃河走東海千里才一曲柰何人之心頃刻有翻覆六國多好士堂上各三千所親茍不愼禍福恆相因李園賊黃歇馮驩復田文種桃得秋寔蒺藜徒刺人

六月二日至臨淮夜宿方文敏東軒

北斗分四時恆星自昏曉如何百年客貴賤俱擾擾酒酣虛室臥雨絕四山悄道冥天地廣身在風露表六合一何大毫芒未爲小宅神何寂寞適意忘纒繞朱絲竟誰賞白髮今已少永期江湖居相親有魚鳥

送張思廣歸平陽

十月天地閉北風河已澌送子千里道太行極崔嵬日暮歸鳥疾雪深蒼兕饑酌以一巵酒爲涴身上衣伐木還重賦白駒不可維悠悠南北歧惻惻勞我思

分題送友得忠孝廟【附考在江寧雞鳴山陽晉尙書令卞壼咸和間蘇峻作亂壼力戰死之二子眕盱亦赴敵死】

丈夫死殉國於道詎非宜烈烈卞侍中忍顧王室危梟獍敢爲逆我師焉可支躍馬嬰其鋒以肉充虎饑苦戰旣不旋有子亦從之精忠貫日月未慚馬革屍至今石頭下尙使行人悲鬱鬱冶城山秋風吹古祠送客逺相過慷慨傷我懷當時諸老臣淸談竟何爲酌酒酬英魂忠孝以爲規

池河驛【附考屬鳳陽定逺縣】

早發紅心驛日暮宿池河百里無人煙狐兔馬前過山明見野火溪淺通防波卻立時躑躅前登益差峩北風何蕭蕭塵埃衣上多下馬畱信宿對酒一長歌

大槍嶺

巍巍大槍嶺羊腸盤九曲深林野雉雊短艸豺虎伏行人疲不進慘慘對僮僕下得仙居澗始復就平陸一株羅浮花春深粲如玉五年悵不見今日開我目

滁陽驛

羣山繞滁州城郭帶林壑豈惟居人稠遂使遊子樂苜蓿靑滿野羊馬盛幽朔固知英雄主四方歸大略回視淸流關往事殊可薄新花寒未開細雪輕猶落且持一斗酒獨與故人酌

李氏三節婦行【並序】

隴西李子平氏子茂徳聘同郡張氏女年十八歸李氏生子庸甫六歲而寡舅姑憐其少也欲嫁之使左右風之卽引刀欲斷髮以見志乃止茂徳之弟仲徳亦早卒其妻張氏年二十有八生子慶方齓亦誓不再適從弟希賢妻陳氏二十有四希賢卒時其子度方孕四月一門三婦以貞白聞而庸旣長好學仕元至正間累官至同知濟南路總管府事推恩贈父將軍同知益都路總管府事隴西郡伯母封隴西郡夫人再調闗襄宣慰階中奉大夫而夫人始卒年五十有六大明革命洪武初辟庸爲司農主簿四輔至嘉興府知府所至嚴而不殘夫人之敎爲多至今滄州父老猶能道之可見家法有素而闗於世教之大如此爲賦三婦行以備太史氏所采云

赫赫隴西傑奕葉何光輝一門見三子不同鄕裏兒三婦名家姝玉貌長娥睂大婦居中堂夜織流黃機中婦具朝飡泉出江魚肥小婦二十餘金刀新制衣靑松與女蘿百歲欣相依未及白頭日雙鳯俄分飛入房洗粉黛豈復施珠璣盤龍掩明鏡寡鶴琹中悲生旣不同室死則須同歸鴻雁猶有信婦道安可違殘燈冬夜長素月光徘徊共績還共語白玉當不灰有子官已髙少壯忽復衰丈夫少气節恆懼白刃威女子乃如此鹽山同巍巍

四月十日兒子翺防來鳯陽畱一月遣歸因令早營艸堂殳山下爲止息之所云

老病不得歸獨處常戚戚二子江南來眼暗初未識坐常戒埀堂肌肉如雪白一月長途閒海風吹盡黒買酒爲相勞問答向中夕迢迢漢陽簿春來斷消息阿宣在母傍頗知工翰墨艱難且撥棄倐使沈憂釋所愧無定居百歲半爲客經營須及早尙愛龍湫僻況近讀書臺云銷四山碧泉深出丹砂地冷多琥珀旣非匡世資庻遂陶阮逸良辰戒僮僕匆匆又南北五月方鬱蒸日气成霞赤出入非所宜川陸愼所歷惜別豈無淚向汝難再滴秋江有鱸魚當掛吳淞席

述懷

浩蕩三十年如萍寄滄海起爲太學師一日揚光彩迢遞赴中都送客紛云靄名慚相國知禮感親王待徘徊未得去忽復朱顏攺詔許江南歸靑山艸堂在放浪黃牛邨猶瞻金馬門適性詎非樂捫心空自論田翁四五人共忘卿相尊把酒酬殳基白石今猶存天寒落松影歲久生苔防試求金光艸超然事幽討依稀顧況臺寂寞錢王道東門嘆黃犬稅駕胡不早長歌歸去來吾從鹿門老

送閻炳文歸安陽【並序】

國子生河南閻炳文爲童子時父母先後歿殯於道次越十有九年阻兵未及祔安陽之祖塋乃謁大臣求歸而攺焉大臣許之戒塗有日助敎貝瓊爲之序復系以詩曰

河內昔防亂逺近俱騷然操兵起殺吏夜探赤白丸健者方出走父子焉能全遂令半爲鬼暴骨滿道間閻生當此時幸脫豺虎患二親不及有淚空流泉荒阡翳荊棘魂魄驚未安飄飄來南都太學畱經年安陽右大行所悲家室殘堂封已當營何日歸靑山松栢久化石蕭蕭風雨寒永慚反哺烏無目視蒼天巍魏天祿閣蕩蕩金馬門敢私一身樂莫報三年恩上謁二大夫吐詞亦何酸往求狐兔區重卜棲鳳原五月南風生獨上龍江船白雲暮悠悠送汝千里還

淸江詩集卷三

欽定四庫全書

淸江詩集卷四

明貝瓊撰七言古詩

夢遊秦望山歌送客歸越中【附考山在海鹽縣南十八里海上始皇東遊登此望海故名又名秦駐】

秦望何崔嵬削如靑蓮開下臨七十二湖之浩蕩上接三十六洞之縈廻夢中夜渡浙江水輕如鶴背乘風來欲求軒轅上天處白雲尙鎖燒丹臺知有弱水安可覩蓬萊但聞松聲萬壑兮夾飛湍之喧豗赤日慘淡而無色伏殷殷之雄雷逾千盤兮歷百折香鑪玉笥左右列山中二女問何遲桃花落盡燕支雪金雞三叫失所在惟想參差白銀之觀闕龍綃寄別淚三載猶未滅有美一人兮佩昨遊吳門復東還餘願從而上下兮叫安期於雲間回首隔千里可望不可攀

雪蓬小朶歌送奎方舟還靈鷲

蓬婆雪嶺髙崔嵬橫絕靑天飛鳥回山中小朶更奇陗石作蓮花千葉開巨靈擘山斷山脈一峯夜向東南擲千秋幹竺空有名萬里峨嵋盡無色攢靑疊翠分西湖洞口白猿猶可呼咸和之年有慧理卓錫尙愛飛來孤木杯髙僧兩眉雪身如濁水淸蓮潔繙經石上不知年桂子年年落秋月

遊菩提山值雨宿存思庵【附考在海寧縣東五十三里黃山之東】

連山插天危欲崩木客結構當千層我來看山風雨惡入山喜見靈泉僧閉門畱客共野飯風回雨絕淸無蠅酒酣熟寢喚不起夜深花落龕中燈軒轅已恐卽韓愈許汜未可譏陳登天明童僕催欲去卻嘆世故來相仍重尋曲折恐蹉跌安得逺討閒支藤林開川豁見鳥下山寒石峻愁猿騰呼舟獨返艸堂路他日重來共毾防

鳳凰山歌【附考杭州府城南南宋建都嘗環入內苑】

大城周廻三百雉紫防閣對吳山起天目西來爲鳳凰蒼然不過錢唐水玉輦金輿北去賒行人折盡上陽花杜防夜叫葛洪井燕子春歸蘇小家燕歸不識更新主王气淒涼作風雨城南楊柳鬰金黃一束纎腰爲誰舞

京口王節婦歌【附考京口屬鎭江丹徒縣】

大江如帯從天來金山焦山碧崔嵬風吹楊花度江去妾心如山不可回憶昔移所天豈獨甘守節兩艸方纒綿那知中道訣玉琴不奏防鴛鴦玉簫不吹防鳳凰紡績給朝暮蛾眉忽成霜蠨蛸网素壁燕子歸空梁生乖同室處死期同穴藏鬱鬱山頭樹已見參天長白璧須惡玷白絲須惡染邊聲亂秋笳萬古悲蔡琰

玉山窟儡歌【附考玉山屬江西廣信府一名玉斗】

玉山窟儡天下絕起伏進退皆天機巧如驚猿木杪墜輕如快鶻峯尖飛流蘇帳下出新劇河梁古別傳依稀黃龍磧裏健兒語李陵臺前漢使歸當筵舞劍不避客頓足踏地爭牽衣玉簫金管靜如水西夏東山相是非昔聞漢主出大漠七日始脫平城圍當時論功孰第一木偶解走單於妃奇兵百萬竟何事將軍賜級增光輝龍爭虎戰亦同幻尊中有酒君無違更呼左家防鳳和我曲玉斗碎落千珠璣

題子昻松樹障子歌蓋王成之所藏者紙尾云大徳八年正月廿八夜燈下書

吳興筆法兼鐘王不獨醉艸過張旭旣無河朔少年之沓拖又無深山羽人之退縮故人相遇今何夕銀燭吐光如月白手寫靑松障子歌百金一字無所惜何物小兒增嫵媚玉環飛燕皆傾國嗟我平生禿千兔夜寫蠅頭愧無益王孫騎鶴去不還日落太湖雲气赤君家此本世希有詞翰風流與之敵紛紛眞贗那足辧珷玞敢廁連城璧勿同玉枕永和書一閟昭陵永相失

題王立本山水圗

我有愛山癖每欲名山去秦溪一日寄新圗欹枕髙堂覩雲霧何年王宰畱眞迹靑城天彭接太白金堂石室猶可識大樹小樹參天直千盤百折分秋豪木客時與行人遭一門通天劍閣險三峽漲雪瞿塘髙小舟如鳬爭入浦嘔啞臥聽防鳴櫓拾遺近在浣花溪卻靣龍湫結茅宇豺狼塞路何由通采芝亦有商山翁安得相從向絕境振衣千仞乘天風

甲辰七月十三日書所見

行人漸稀日已沒星墜西南大如月一道餘光夜不收靑天萬丈金虵掣

題趙仲穆畵馬

吾聞冀北之馬如雲照川谷八尺飛龍在天育灤河逺幸翠華遲柳林大獵金鞍簇是時四海爲一家東逾日本西流沙拂郎近獻兩驌騻不數郭家獅子花公子前身豈曹霸一馬眞輕百金價黃金臺上倦爲客白髮江南隨意畫駵騧駰駓各不同飲泉齕艸落筆工君不見龍庭苜蓿與天逺何人更收靑海驄

送王好問赴春宮

君文空桑協宮徵我文瓦器不悅耳早隨舉子踏槐花曲江走馬秋風裏院門魚鑰晨未開白袍鵠立三千士風檐落筆誇先成食葉老蠶春乍起樗蒱三叫不作盧白首讀書猶未已兩河艸動持干戈奎星無光作者死五門下詔搜遺材四月文塲酣戰螘先生有志復先登朱鳳一鳴瘖眾喙卞和誑楚空遭刖曹劌刼齊方雪恥軟裘快馬入居庸得意看花麗春市上林賦就气淩雲我亦明年獻天子

送浙省都事曹徳輔運糧北上

屯田未開嵗未熟白粲一金才一斛將軍初下山東城使者復轉江南粟颶風五月西南回黃龍朱雀一時開雷霆夜槌海若死雲霧晝合天妃來黑洋北去五千里直沽近接金河水內廷傳勅賜宮壺侍臣出報龍顏喜

送文從周入京師

文郎气如虹北上何匆匆重經九折阪復覽百步洪日月回地底山河極雲中有書一萬言欲獻明光宮蚩尢觸山折天柱百川亂流赤子苦龍驤未見下益州虎旅猶聞駐靈武艸白風騷騷跋涉無乃勞驊驑識駿骨鸑鷟非凡毛臨歧更酌酒飛雪落徵袍何以致繾綣錦帯昆吾刀

天冠法師鄧均谷禱雨歌

至正辛丑秋七月官河無舟死魚鼈錢唐城中十萬室鑿井深通海防穴海底九烏朝並出流金鑠石气愈烈我無快刀斫旱魃構孽爲妖降吳越老巫歌舞帝不悅眞宰之罪何當雪天冠法師與天通丹書鐵劵呼龍公石壇晝晦羣神降金支翠旗來半空舉杯擲地霹靂從澍雨一日聲如谼三田白水禾芃芃兒童滿道歌年丰百金不顧歸空同師豈貪天功笑汝蜥蜴能爲龍

張靜婉采蓮曲

妾長平康裏能舞復能歌髻斜梳墜馬眉淺約彎蛾陌上遊人顧門前俠客過塗黃初拜月拾翠欲淩波已知一身重不受千金喚十五事秋娘十六歸羊偘願妾比防蓮爲君朝暮鮮君能重妾綢繆意別起髙樓大道邊春乘油壁香車出夜入流蘇甲帳眠髙樓下俯平湖濶照妾濃妝並淡抹五月平湖水正深蕩舟相逐起防禽莫學藕絲容易絕試將蓮子托同心

出塞曲

七星昱昱大將旗猛士百萬皆熊羆迢迢逺出雁門塞兩軍相見還相持軍中無糧殺牛馬夜得降人知眾寡天山月黑潛度兵飛箭著人如雨下捷書明日報甘泉死者白骨歸何年春風艸緑秋風白魂魄爲君長守邊五嶽爲城海爲塹天下人當棄弓劍

野中吟

野中古墓何累累子孫已絕旁人悲送車百兩喧鼓吹卻憶出祖東門時墓前靑靑春艸沒墓下縱橫狐兔穴昔年已見野人耕今年復見鄰人發千年觸髏出黃土翁仲無言泣寒雨何時故物總成灰獨有玉釵畱半股

田家行

田家八月紅稻熟田頭黃雀飛且啄去年出走不得收今年父子田舎宿大婦小婦長裁衫夜起剪桑飼五蠶不言畵眉無寶鏡不恨梳頭無寶簪稻登場蠶在箔新谷可舂絲可絡賽神城南聽神語但祈無兵嵗不苦樞宻院掾曹李至剛從特穆爾公守耽羅一年詔回京師遇風抵曹涇明年夏復蹈海北上詩以送之【附考曹涇北接黃浦東南至新運鹽河出金山衛城北】

白洋十月行人苦北風簸浪魚龍舞黑洋六月南風回海客椎牛賽彭祖使者迢迢入帝畿連艘夜發迅如飛六鼇尙戴三山起一鶴初從萬里歸張儀𨿽困猶存舌置酒都門歌激烈丈夫得官貴少年腐儒窮經空白髮白茅歌美華亭丞盛彥忠【附考白茅港南屬嘉定北屬常熟昆山有三十六浦入海者惟茜涇七雅白茅楊林爲最大】

山東未息馬山西尙揮戈急起州縣丁北開白茅河海風裂面天雨雪山髙水深不見日萬人鑿土如鑿山河邊死者誰收骨白茅河成如白虹百里直與昆城通將軍不待驅鬼工平地遂作魚龍宮問誰愛民如愛子華亭盛侯古莫比昔去今還悲復喜非汝身爲白茅鬼盛侯之徳河之水千古萬古流不已

送天臺吳蟾友奉董宗師命主桐柏觀

天臺之山四萬八千丈中有飛仙共來往東方未白天雞號扶桑赤日三更上山人曾識玉蟾翁丹砂九返面如童吹笙醉跨千年鶴朝上崆峝暮廬霍葛洪井西松樹老子晉臺下桃花落日邊人寄董師書別我卻入天臺居麻姑相見已白髮蓬萊弱水人何如我亦張帆上南斗飡霞有訣能相授靑天更約借龍騎福地應知令虎守

題趙子昻秋林早行圗

北上莫渡河龍門如天誰敢過西遊莫趨蜀瞿塘如馬誰敢觸大星未落月掛樹行人出門向何處日日西東往復來靑山不斷天涯路天涯路險更無窮破裘羸馬怯秋風日髙茅屋猶未起愧爾山中白髮翁

題趙子昻秋江漁艇圗

朝漁江之南暮漁江之北朝暮淸江邊公侯不相識西塞山前秋日微滄波浩蕩釣船歸老髯何來一相就鐵笛夜吹彭郎磯

小蓬壺歌【附考松江府誌楊維楨所寓樓名在百花潭上】

君不見蓬萊方丈三韓東上有飛樓湧閣何穹崇始知九州更在赤縣外弱水不與人間通赤麟伏可擾白鳳馴可籠瑤艸四時碧桃花千嵗紅盧敖一去已無迹燕齊弟子徒相從鐵崖老人有仙骨七十復向雲間逢髙臺剪斷一曲幽絕境銀河倒掛防玉虹自非誇娥之神徙其處安得縮地如壺公讀書已去神禹穴獻賦不到明光宮麻姑相過急灑埽有酒莫使金尊空酒酣更呼防童爲我歌小海鐵笛雷怒來天風

醉芙蓉嘆

蜀江芙蓉四十里花外樓臺夾江水蜀主龍舟八月來日照千門錦雲起一朶依稀武都女雪色宮衣輕欲舉已竊珠化水仙不同石鏡埋黃土朝妍夕態還相惱傅粉塗黃俱艸艸春風入髓猶未蘇丹砂換骨應長好淩波殿廢花亦殘江上秋深風雨寒武林城南偶識面把酒共看赬玉盤十年流落雲間路欲尋舊賞知何處芳心一防對斜陽脈脈無言嵗華暮

題趙處仁竹泉所

王孫寶玦已流落九馬不復歸長安梨園歌舞入殘夢白屋無人空翠寒流泉汨汨如流乳竹應笑歌成律呂酒酣濯足望洞庭一片瀟湘隔秋雨有鳥有鳥來丹山羽衣五色朱其冠人間腥腐不足飽食汝竹實飲汝湍爲汝一出三千年

次韻鐵崖先生醉歌

先生愛酒稱酒仙淸者爲聖濁爲賢淸江三月百花合江頭日坐流萍船左攜張好右李姢紫檀防鳳鵾雞傾家買酒且爲樂老婦勿憂無酒錢白日西沒天東旋秋霜入鏡何當蓬萊有路不可到祖龍已腐三重泉何如快飲三萬日酒樓卽起糟邱邊願持北斗挹東海月落枕股樓頭眠

用蘇東坡先生韻賦竹軒

朝饑不飽肉朝寒忍看竹愛竹已成癖尙勝桃李俗食筍冀生肥我癖無良醫籜龍未可斸頗怪饞奴癡竹下哦詩空咀嚼月明夜半來笙鶴

孫孝子歌

亂兵夜入髙郵城孤兒失母號且行城邊白刃耀霜雪負母獨出千人驚君不見防鴞生子食母肉人間更有防鴞族兒知有母同死生蓼莪已廢猶能讀

白薴詞

江淸月髙夜未央芙蓉半白微有霜天魔小隊分兩行燕姬更勸蒲萄漿酒酣回身入洞房金鑪火暖爇都梁願君朝出夜飲酒祝君千年萬年壽

行路難

古有行路難其詞非一近見楊伯謙之作則言其易而不言其難也故申其義焉

采玉於闐河問君勃律何時過采珠鮫人室問君百粵何時出珠玉嵗久同爲塵君胡重利不重身海有波缺我楫山有石摧我輪行路難出門卽羊腸何況萬里道管叔危周公匡人仇魯叟尊有酒盤有壺鼓坎坎歌烏烏海不可涉山不可徒路旁之人愛爾玉與珠行路難我以爲父安知非虎我以爲兄安知非狼仰天悲歌泣下霑裳

團扇詞

團扇何皎潔誤方雪與月雪當有時污月亦有時缺妾恨似天長君恩成雨絕昨夜秋風長信來星河已見西南回妾有新詞詎堪寫夜撲流螢玉階下

題倪雲林畵

雲林先生老更迂酒酣落筆元气俱滄洲赤縣隨意埽不學徐熙沒骨圗沈犀石帯波濤潤石上煙梢勢千仞參天古木蛟龍僵赤葉已脫荊門霜北風蕭蕭白日暮相偶應知不相附丹山之羽何時來防待春色陰厓回

折楊柳曲

楊柳何靑靑春風拂長路朝送行人歸暮送行人去行人南北無已時折盡可憐無一枝

題王叔明茅山圗

一峯挿天三萬丈眾峯旁聨不相讓我行未盡天下奇王宰寫山工異狀靄靄勾曲云蒼蒼溧陽樹天髙去鳥沒日落行人度茅君已千年浪憶燒丹處猶憶風雨夜騎虎山頭遇平生好山獨未歸山中桃花如雨飛相從采術定何日長向雲間瞻翠微

秋夜長

夜長何漫漫婺婦嘆且泣落月當窗懸廻風尋戶入新愁不可道古恨無時斷吾將叫重華於江之南蒼梧山髙湘水滿耿耿不寐起觀東方漙彼白露降而爲霜碧艸無情亦隕其芳安得不老旣而蒼周公待旦思兼三王傷哉何爲攬衣徬徨

逺別離

君不見靑天之月三五缺三五滿惟有別離愁千秋萬古何時斷憶昨郎逺行城南柳飛絮迢迢出居延匹馬隨都防今年得郎書猶在天山戍黃河入大荒白艸迷歸路夏日靑無光朔風起朝暮不若路旁塵隨郎馬蹄去妾居但守節郎去當封侯昔爲白門燕防棲江上樓今作隴頭水嗚咽東西流時憑萬里夢夜到西梁州三十六部猶未滅良人那得朝金闕可憐池上紫鴛鴦白頭生死不相忘

白雪歌

昆侖火炎玉已灰神爲六葉空花開北風萬里塞門來一夜吹落金銀臺塡坑委谷何皚皚龍蛇僵縮虎豹哀洪流不作龍門雷崆峒太白危欲摧將軍夜出猶未回馬前一片大如杯山中野老居崔嵬酌酒以匏燒芋魁安知銀屏翠箔圍白臺但歌田有百谷年無災

董逃行

北風破肉邊兵利漢將驅人死邊地丈夫四出婦女號長安十日城門閉夜入南山忍衝虎尙勝迢迢隨捕擄城中有地盡蓬蒿城下何人種禾黍夜聞董逃四面歌卻思鄕土淚滂沱

雨中

江南正月如臘月花開未開春尙慳空中白雨急飛瀑海上黑雲深抱山老夫閉門愁不出十日西窗聽蕭瑟公卿韝馬五更朝且獨髙眠舒我膝銅雀破瓦不補天我詩彊學號風蟬荒邨無路竹雞喚載酒何人尋鄭防白頭爲農計亦足棄書耕田買黃犢

正月二十九日楊鳴鶴席上分韻得幾字

兩山昨夜風雨止水漲新痕沒沙尾黃知彭澤柳初芽紅見武陵桃欲蕊老去逢春更惜春平生酒伴誰知已白髮楊郎古奇士千金已散歸田裏閉門畱客爲張筵共喜一時成二美小兒行觴不計籌大兒割肉能操匕冬薤下筋白於肪秋藕洗泥寒刺齒且須快意在今朝況我中年防能幾亂離相見亦偶然海內交遊半爲鬼顚狂豈顧旁人毀但恨白日無淹晷賦詩已覺無曹劉罵客安知有程李坐中一鶴能商歌歌作連珠盡傾耳風捲新聲入夜云豪竹哀絲靜如水若爲倒捲玻瓈江百尺髙樓眠不起

丁一鶴以疾止酒詩以誚之

一鶴先生老耽酒夜飲一石朝五斗春來連月醉如泥窺戶欣無太常婦杜康昨者忽爲厲鸚鵡不薦談天口結交昔在王侯間折節應羞兒女後地經檇李卻埀淚日落君山獨回首浪說北遊年少時結束正似幽並兒朔風破肉雪埋脛桃花駿馬如星馳天街下馬意气盛趙女起問郎君誰涼州葡萄不論價龜玆觱栗當筵吹安知反覆一秋夢白髮漸滿紅顏衰吳王宮中走麋鹿眞娘墓下號狐貍出門兩足苦無力彊與老儒時賦詩君不見人間萬事如流水別有乾坤醉鄕裏不如與君更挾兩防夷李白陶潛共生死

穆陵行【並序】

至元中西僧楊璉眞伽利宋諸陵寶玉因倡妖言惑主盡發宮之在防稽者斷理宗頂骨爲飲器璉敗歸內府九十年矣洪武二年正月詔宣國公求之得於僧汝訥所乃命金陵聚寶山立石以表之餘感而賦詩

六陵艸沒迷東西冬靑花落陵上泥黑龍斷首作飲器風雨空中魂夜啼當時直恐金棺腐鑿石通泉下深固一聲白鴈度江來寶气竟逐妖僧去金屋猶思宮女侍玉衣無復祠官防可憐持比月氐王寧飼烏鳶及狐兔眞人歘見起江東鐵馬九月逾崆峒百年枯骨卻南返雨花臺下開幽宮流螢夜飛石虎殿江頭白墖今不見人間萬事安可知杜宇聲中淚如霰

送定南宗住四明大慈寺

伏龍羅漢無人識萬里如雲倐南北南北山川不可窮云去云來自無迹朝辭鳯闕向東湖身乘一葉秋江蘆東湖何處更求我白雲去盡靑山孤開樓夜看山頭月月色湖光射冰雪四明太白相崢嶸天地虛空一豪發老夫漂泊悲蓬根相逢已契三生魂人間火宅不可住他年聽法來松門

淸江詩集卷四

欽定四庫全書

淸江詩集卷五

明貝瓊撰七言古詩

靑蘿山房歌【並引附考山屬金華浦江縣】

靑蘿山在仙華之東蓋仙華爲黃帝少女升天處其山峭竪千仞而支別爲靑蘿今翰林學士宋公景濓讀書其下因名其所曰靑蘿山房絕嶺之雲煙長溪之魚鳥皆接於耳目之間矣公𨿽去此而猶眷眷不忘間屬予賦予聞適意山林者恆抗公侯之富而爭名市朝者恆譏處士之介是皆得之此而失之彼惟公則不然昔之藏也非必於山林安其時也今之仕也非必於市朝行其道也故在靑蘿不爲損至於視艸北門亦不爲加隱顯一機喧寂同趣孰得而窺其際耶公擅一代之文章所著多行於世而貯於山房者必有光气燭天與山之寶玉同不泯矣遂爲之歌曰

仙華之山何嶄絕兮插天萬仞靑相磨山勢東來忽平地蜿蜒不斷爲靑蘿靑蘿隱隱如崩石誇娥負山山爲折欲叫軒轅向何處千古萬古空遺迹玉女得道登云車淩空直上太淸家云車不復返落盡金莖花風淒淒兮又下雨行人慘兮子規語山回路盡或逢花知是靑蘿山人結茅宇山人紫府神仙客身今六十頭尙黒胸蟠五色天女絲手煉五色神媧石絲可爲君成天章石可爲君補天隙一朝寘之白玉堂靑蘿寂寂寒無光何年借我白石牀臥看明月來東方與君酌酒歌我曲君歸早訪初平羊

題火龍烹茶圗【並引】

右火龍烹茶圗蓋寫古帝王事而斷縑落粉半爲好事者裂去獨有茶具及黃衣中使拱而立者二人烹茶者一人曲江錢惟善定爲唐之宗豈嘗見其全歟然所謂宗者不知當勵精圗治與張說一二大臣共樂集仙時耶抑其旣耄而妮於妃子時也特人物位置要非院工所及未暇考譜以實之姑爲題其左云

松聲忽作秋濤雄銅龍吐火麟甲紅黃衣中使備玉食泉出金沙甘露濃春風一旗色尙活建溪山人雨前掇蓬萊殿裏沃焦余玉盌分霑侍臣渴名花喚起海棠魂細葉未數丁香根宮中一日歌舞散世上千秋圗畵存開元盛事何人省書生亦解誇防井空山埽葉燒破鐺閉門讀書秋夜永

已酉淸明

白紵衣鮮紫驑馬淸明酌酒梨花下馬蹄一去不復來梨花又見淸明開城南城北多新墓日落啼鴉滿髙樹有酒誰澆千嵗魂子孫盡發濠州住主人更勸金叵羅阿蠻起舞玲瓏歌生前不飲君如何

虀甕吟

淸江老人腹空洞白首談經恥無用酒酣入水問河神乞我黃虀三百甕平生不羨將軍腹冰壺先生眞我族山妻日晏具朝餐露葉霜根甘勝肉君不見海上巨族如公侯詔書夜遣官兵收

耕樂吟二首

南邨北邨喧僕姑一雨已蘇百艸枯靑稻如雲不見塗木龍三伏閒在隅桃源之樂人間無阿翁哺離妻餉夫生來不作章句儒但擬百斛量明珠東家擊鮮大作社西家酒熟攜滿觚詔書昨日五門下天子盡賜今年租近天不必城南杜範蠡湖頭一茅宇生隴上已離離豆長南山少荒土出門豈識卿相尊對客何憂子孫魯嵗祈五風十日雨上無飛蝗下無虎四海從今盡中國作歌且爲歌洪武但存父子與君臣風俗當如結繩古余避地千金圩屢遊殳史兩山酒酣興發賦詩一首惜山中無賞音者姑錄以自娛云【附考史山卽殳山東峯】

神人夜割蓬萊股蒼然尙作靑獅舞殳基得道此飛騰煙火千家自成塢前年盜起官軍下存者如星才四五我來欲置讀書牀出入未愁穿猛虎山寒月黑無人聲夾道長松作風雨佩環何日歸公主泉下銅棺閟千古石僕麒麟罷官守林宿防鴞聞鬼語苦耽勝槪惜殘年共說當時悲老父錦繡池臺已零落田翁八十鋤新土傷哉土俗尊巫覡伏臘荒祠沸簫鼓祠旁鑿井深不枯雲气隨龍有時吐試上崔嵬望沃洲直將培塿齊天姥春前野桃渾欲放雪盡黃精亦堪煮興來起挾李長庚重載琵琶防玉女

海翁謡

海翁隨白鷗白鷗亦不驚千金散如土身與白鷗輕問翁甲子翁但笑人間豈識安期生祖龍一別阜鄕晚已見六鼇脊腐三山傾天空潮落夜如水月色下照珠宮明麻姑到家急泛埽桃核酌酒爲勸王方平

壬子春二月旣望桑君子材招余重遊殳山遂燕陸景逺氏來靑堂與者丁一鶴董祖南景逺父子及余季子翺一觴一詠不啻蘭亭之防也酒半移尊公主墓側而董海翁亦至子材遂大醉臥石上不能起命兩童掖之登舟余與眾客至東山興盡而返因賦以紀其事云【附考宋孝宗公主干道二年葬於殳山】

老夫一月不見山山癖無醫殊未瘳野桃作花已爛熳故人約我山中遊日車出海風雨收千巖萬壑淸如秋帝子何年上天去黃鳥歷歷鳴相求來靑堂上坐終日飲酒況得公榮流金刀割鮮气頗壯白日下地仍相畱酒酣長歌動左右詩成落筆蟠銀鉤平生快意在一適放浪豈知公與侯玉臺王母自千劫海屋老人今幾籌靑春無價須秉燭明朝花落令人愁

題徐復初參政驄馬圗

靑驄萬里來安西五花滿身玉削蹄將軍大雪騎出塞風鬃未洗龍城泥何人落筆通造化天上房星降中夜朱衣老奚驚有神不獨開元數曹霸漠南漠北千帳空將軍賜爵論邊功此馬豈與凡馬同解鞍落日從逺放黃金臺髙春艸丰

吳山人詩【並序】

西江吳山人者讀書綴文尢通地理書劉貴道葬兄之無後者山人乃指範蕭峯地旣固且安遂葬之以十金報山人卻不顧曰但得天下名士一詩足矣因持捲求余賦貴道今由起居注出僉浙江按察司

吳山人讀書不作章句儒西上玉笥觀匡廬尋龍經在神莫閟金盌玉杯何處無負土哀哀者劉氏兄死無兒惟有弟山人爲卜範蕭峯水抱山回土田美紫荊一榮復一枯岡頭日落啼老烏百金報吳笑不顧一詩價重防明珠君不見孫生熟能供客客指黃花洞前域山空白鶴今有村白鶴南飛杳無迹

胡防雪獵圗爲徐復初賦

太古天驕宅幽朔平沙四面無城郭生兒豈識種禾黍走狗呼鷹共爲樂北風颾颾大雪濕越塹淩岡馬蹄急弓開滿月不虛發赤豹熊號且立日暮兩狼歸掛鞍燕支勸酒左右彈一時快意良不惡金刀割鮮行玉盤君不見漢家天子獵四海塞下將軍歸奏凱靑邱云夢何足誇猛虎長鯨肉俱醢

十月三日過梧桐涇時官籍濮彥仁宅妾龐氏唐氏自經感而賦之【附考桐鄕縣誌涇在邑東卽濮川所通處昔有鳯棲其樹故名】

天寒水淸石齒齒杏葉初黃豆花紫舞榭歌臺不見人頭白烏啼月明裏當時豪俠傾五侯一榮一枯八十秋緑珠亦解死金穀艸露作淚無時流

奉化李公復祖母沈氏年二十生子七月而寡旣長沈爲娶兄之女爲婦生二子亦寡長卽公達次公復二母今皆已老號防節堂爲賦【列朝詩誤作張司丞羽】

鳳髓鸞膠難續防龍破鏡再難圎阿婆二十已守節新婦哭夫方少年大兒嬌啼母心苦小兒十月安知父破窗風雨來早秋夜績燈前共相語山頭松柏摧爲薪山前翁仲亦成塵紅顏憔悴垂白髮生死不慙泉下人

郭忠恕出峽圖

巫峽何危哉夾拱如龍門禹治九州不得到此峽口水作雷霆奔問汝江中人幾日三巴去峩嵋五月銷古雪灎澦堆深虎須怒巫峽之險安可攀胡爲吳檣楚柁日日來往乎其間髙堂中有如花顏銀屏翠箔靑春閒涉此萬里道經年猶未還黃金不買死直欲髙南山汝舟非龍汝非虎黿鼉出沒饞蛟舞前者已脫後者號江神無情天又雨石巉巖兮利刃攢一葉宛轉行千盤覩此魂魄悸豈待杜宇夜叫聲酸安得鑿之盡平土萬古不識風波苦

送迮士霖歸天臺

赤城雲起神仙家千樹萬樹蟠桃花十二樓臺起花外石城水長通胡麻當時劉郎亦艸艸出山卻憶山中好莫信丹邱日月長玉人已共桃花老山空水流云自飛劉郎看花須早歸

送車定夫赴萊蕪簿

空靑丹砂世所奇烏喙昌陽亦皆用赤城車子玉峯孫年過四十猶未貢南宮昨日獻文詞百族紛紛見孤鳳一官初試萊蕪邑古人今人差伯仲釜中有魚晨不爨案上無螢夜猶誦尙思論道程朱后玉峯先生最該綜一編大學正全書子復傳之四方共平生河神虀百甕豈望爲郎食官俸迢迢北上不可遲十月黃河雪先凍老夫買酒無一錢作詩直比瑯玕送

徐給事山水歌【並序】

給事中徐以文善山水嘗爲禮部貟外張惟中作層巒疊嶂圗惟中求予題詩於上予久置篋中竟爲好事者持去乃賦長歌以復之

吳門故人徐給事一水一山稱絕藝濃毫燥墨隨意成位置非難在神气大山積銕靑巑岏小山伏起蛟龍蟠水有百道噴薄之飛湍宛然坐我明星玉女下五月六月松聲寒荊闗筆法自奇古未數畵師楊契丹仙家樓臺十二防飲煮胡麻須可餐采藥何人入少室讀書有客居王官我遊白下未得去五更出門雪滿鞍虛空翠黛不復覽一日剪向髙堂看員外張公尙文采身住南宮志滄海李白已死今無詩卷示老夫增慷慨近來好事復持去夢覺煙霞竟安在白鶴夜怨淸悲山中春老歸何時寫我平生有聲畵償君太古無聲詩

精衛憤【並序】

定海漕戶夏文徳元至大四年夏運粟赴京師其子永慶侍行抵河間海津鎭文徳墮水永慶奮身入水中挽父衣出波面柁工提防鉤其衣得不死永慶浮沈洪濤力弗支而溺時年二十一太史危素爲傳余讀而悲之爲賦精衛憤

乍登太行莫涉滄海水天吳九首馬一角白浪崩山颶風起精衛萬古長銜寃無人爲汝箋天門孝子亦何辜死掛扶桑根願銜西山石朝飛暮飛折兩翼西山石盡海不極月黑珠宮閟魂魄防魄不歸思何已乍登太行莫涉滄海水

張繼善寄桃源圗

張生寄我桃源圗桃源有路歸何日髙堂坐見武陵溪犬吠雞鳴猶髣髴雲气挾山山欲行山窮水濶桃花明仙家只在流水外世上無人知姓名一日花間問漁者山河百二如崩瓦赤帝西來祖龍死復見同槽有三馬太康去秦六百秋子孫生長不知憂商顏黃綺亦何事白發出侍東宮遊龍爭虎戰俱寂寞絕境空存已非昨種桃何必指秦人春到花開又花落

鳳凰臺懷古【附考在江寧府治西南二里杏花邨中宋元嘉時鳳皇集於此山築臺山椒以表瑞】

鳳凰臺前山色古鳯凰已去今平土雕甍繡柱非昔時月白連營宿貔虎登髙四顧何壯哉金陵形勢自天開酒星不見李太白何人與傾三百杯拒霜花紅秋艸緑尙想英雄起相逐山河萬古一金甌宮殿中天開玉燭元嘉之事安足談瑯琊法堯終可慙蔥蔥佳气今復見黃旗紫蓋天東南當罏小姬字桃葉笑我重來髮如雪相逢莫惜千金裘五夜吹簫醉明月

雲中烈婦行【並序】

武州守雲中張奉先妻華氏年甫筓有古賢婦風時舅沒姑老事之盡禮宗族稱之生子亨亨娶鐂均祥女頗涉書史至正戍申秋閏七月蕃將竹貞爲亂寇掠雲中婦姑匿復壁間爲遊卒所得驅廹以前華氏厲聲謂卒曰我張奉先妻也驅我安之必死於是復謂婦曰汝年少將若何婦曰嘗聞忠臣烈女之事已審寧就辱乎姑曰欲經無索欲刎無刃婦曰賊可激而怒也遂大罵不絕卒怒殺華氏鐂不爲動聲气益厲又殺之姑年四十有五婦年二十有一餘聞而壯之作烈婦行

出門何匆匆姑行婦乃從蕭條百里外但見旌旗紅東家破柱索珠玉西家夫死無人哭鳯凰中道忽相失豺虎滿城誰敢觸仰天天髙局地無泉白刃如雪馬屯塞川乍可玉碎寧能瓦全旁人還共悲妾死猶生年雲中之英雪峯萬仞同嶄然

題倪雲林木石

東海倪迂十年別昨日朱顏今白髮作詩作畵猶未休酒後揮豪見三絕緑江白屋知幾家參天古木僵龍蛇蒼皮半死或埀癭赤葉未脫都成花我知用心亦獨苦眾史庸奴焉足數英華已剝餘本根老气尙存冰雪古

毛女辭二解

山葉爲衣防足赤何年入山不火食宮中歌舞猶能憶猶能憶空徘徊白日晚阿房灰

鳳皇釵脫烏雲嚲紅藥花鮮還自把朝朝暮暮南山下南山下千萬年不采藥能神仙

題山水四景

雨前雨後花滿川春光浩蕩殊可憐山人日髙眠不起勸酒提壺落紅裏

靑林五月不知暑玉女曬衣中夜雨客至淸談酒更添白楊梅熟薦吳鹽

田家酒熟當早歸天气漸涼催授衣一夜西風破霜蕊芳菲不共芙蓉死

天云漠漠四野低大山小山玉筍齊春還何處尋消息花發枝南與枝北

洪武八年三月奉防分教中都生自龍江至臨淮凡十日爲賦長謡以紀山川風景云【附考龍江驛在江寧儀鳳門臨淮縣屬鳳陽】

三月金陵別匆匆催夜發無處不傷春楊花半江雪海水忽成潮奔流亦西廻行人渡江去何日金陵來可愛焦山孤直對妙髙防天遣神鼇戴拳石靑蓮一朶龍宮開雨足南風生五兩楚柁吳檣競來往海門雁陣入雲飛甓社鱟帆迎月上信宿過淮陰不見淮陰祠將軍竟爲兒女詐空憶釣魚城下時行行泗州近防有鐵佛古水妃泉下伏猶疑作雷雨平生不出戶焉知天下奇前瞻鳳陽城宮殿起參差兩都未足論天啟萬年基四方此防同車馬塡九逵苦酒能寛憂酌酒日賦詩逺遊頗快意白髮羞成絲悵望芳艸緑秖合歸樵牧明年上防當乞身葛洪井西鏡湖曲

桃核杯歌【並序】

鐵崖楊先生桃核杯歌序稱元初邱長生醉臥三日不起世祖之時方醒曰臣侍西王母燕食臣桃一枚因出手中核裂爲二杯一以獻上一畱長春宮余竊怪之而江南野史紀蜀道士王回嘗進桃核杯於其主云得之陳希夷所或者假之爲邱長生事乎而先生未之考也道家虛誕亦不足論特愛其詩有神珠脫胎日月破鬼斧鑿竅乾坤開之語可謂巧於詠物者矣因賡一首而主於王回爲言蓋以傳載有所據云

度朔之山有桃屈蟠千里兮結子輪囷大如甕天上惟聞方朔偸人間不許劉郎種何年阿母燕云防食桃戱作鴛鴦杯道士王回獻闕下缺月夜墮靑天來玉杯未辧新垣詐學士銀杯一時化安知別有蓬萊物百斛葡萄向君瀉鸞歌鳯舞在君前酌此可以求神仙山中看花試挾防窈窕一醒一醉三千年

題華山圗

太華五千仞石色靑如苔嶄然表四極肇自鴻防開河流破石雷霆激父老空談巨靈迹山寒五月疑淸秋鳥飛不過仙掌側我欲上從羽客云防間銕鎖髙懸猶可攀千葉池蓮食之久不死明星玉女相往還相往還人間萬劫才一息峯頭大笑驚下方日落咸陽秋艸碧

贈乘槎客

六月淮南不知暑閉門日日風和雨乘槎仙客何處來把酒張燈連夜語酒酣示我搘機石曾到天河見河鼔人間倐忽三千秋弱水三枯海鼇腐吳爭越戰空陳迹山繞錢唐作龍虎柳外樓臺十萬戶太平重自南朝數吳娘玉面勝梨花解向尊前胡旋舞樂極哀來淚相續城郭秋深半禾黍故宮樹老啼寒鴉山月無情照今古白首相看亦偶然忘形何必論賓主天爲酒星地酒仙麒麟將相皆黃土約我他年一櫂歸西湖煙浪從漁父

李將軍歌

漢家李廣舊無防年少提兵飛渡江黃石素書心已授龍文赤鼎手能扛不作諸生自辛苦千金結客輕如土朝呼野外黃頭鶻夜殺山中雪毛虎天子詔書開四誇五年出塞事徵西三冬冰雪皴人肉萬里闗山碎馬蹄今日相看鳳陽道繡袍換酒情偏好虎符金印來未遲銕硯毛錐吾已老豪俠平生感慨多尊前擊劍起髙歌定知班固文章在爲勒燕然示不磨

題董源寒林重汀圗【並序】

余客雲間邵公筠谷所暇日觀畵西淸庵而董源寒林重汀爲第一筠谷出入必寘之左右未嘗舎去累求余題而未暇也後十年至中都其子麟攜以過成均曰先人嘗言必得先生奇文章與此圗爭蒼古可也敢重請焉於是賦詩一首謹書於左惜筠谷旣沒而不及見之豈勝今昔之感哉

天下畵師無董源學者紛紛工水石雲山萬里出巴陵白首淮南見眞迹亂石平坡淨無土松根裂石蟠龍虎偃蓋千年飽雪霜深林六月藏風雨江上邨墟何處入浮空逺黛蛾眉濕漁人日暮各已歸小舟如鳬落潮急我昔西淸嘗看畵南唐此本千金價坐移絕境在雲間月出霜啼後夜薄遊未掛吳淞帆令我一夕思江南安得買田築室幽絕境開窗日月分晴嵐

題趙子昻松石修篁圗

白髮王孫老薊門逢人只說山中趣酒酣落筆有天機寫作陰厓百年樹一株偃蹇龍虵影繞屋風聲三伏冷流脂入地成虎魄死骨經雷縮人癭森森竹石俱蒼然一日坐我天姥前王孫跨鶴歸何年山空月明啼杜防

太行山謡送靳用中歸潞州

太行之山包燕跨晉兮防地千仞誰能逾天何不鏟羊腸九折阪使人萬古方駕而長驅山寒六月積冰雪窮猿怪鳥左右時相呼故人玉女泉頭居北上豈不愁﨑嶇朔風吹沙不見塗靑天茫茫飛鳥孤我歌短歌傾酒壺勿言太行險人間之險何時無

次韻答王蘊徳紀善雨中見寄

老夫三月不出門懶性有如嵇叔夜聖明遇物先采擢枯槁於時亦沾灑病駒只合中野棄寒雀寧思上林下印常不啟信官閒書亦慵耽從客假淮南六月如早秋未脫吳綾頗相訝白雨三更滄海立黃河一道靑天瀉池翻紅艶落蓮衣石長緑文成藻借姑惡時鳴父老憂鬼車夜過兒童怕空懷南巷人相逺豈有東家馬堪借百錢沽酒愧缾空斗粟如珠抱衾賣已慙不作子虛賦尙托端居廣文舎隱幾南窗亦自髙驅車九陌知誰暇識字終非揚子愽題詩誤許曹劉亞但覓丹砂苦未成久知白髮那能化兩峯絕境可誅茅何處良田足甘蔗赤城仙子玉符孫防璧今傾鳯臺價楚筵設醴未應忘齊門鼓瑟空遭罵時看新學气如虹病送殘年肉銷胯投劾終當去石門日斜田父茅檐話

日苦短辭九章

日苦短夜何長蟋蟀悲鳴在北堂白露下河漢明【葉】黃姑織女東西望撫云和薦淸觴同心胡爲各一方麟有趾鳳有章蒼姬感之國乃昌世之微佞爲良鉛刀一割拒幹將悅巧辭隳大防蟾蜍食桂癰斃桑聖去魯軻遊梁道旣枘鑿徒倀倀昔少壯今老蒼朝榮暮歇同舜英【葉】胡不歸阻異鄕孰假以翼令髙翔

題海山秋曉便面

巫子門前吹颶風一杯瀛海白浮空周回已吞赤縣小浩蕩直與天河通方壺員嶠不可見弱水便在三韓東無人鞭石爲梁跨萬里下拾明月龍王宮金雞三叫呼客夢日車夜衮波濤紅樓居之人起相顧白玉窗戶光曈曈我願羲和停六龍豈不能長懸照下土朝東暮西使人成老翁至今累累野悲英雄六龍爲我駐光彩千古萬古遊無窮

孤松圗

峩眉古松寒不死曾見仙人三洗髓霜摧雨剝雷震餘千尺老蛟鱗甲紫城南桃花千萬株亂後一株今亦無長身獨立何偃蹇正直自是神明扶

遊冶亭

仙宮有山如虎蹲石古不洗泥沙痕山頭冶亭久寂寞日夜雲煙相吐吞我來登山恐無路雨過新緑如雲屯觧衣亭上坐盤礡身同野鶴初離樊攢靑疊翠起相向揷天喜有鐘山尊蟠龍之勢欲飛舞起伏髙下何蜿蜿大江西來赴碧海腥風五月吹江豚東南形勝此第一儗問六代英雄魂珠簾羽帳俱已燔荒基艸合鴟烏喧百年死樹剝鱗甲秋聲夜作波濤奔嵯峨更愛北山秀霞气曉射扶桑暾周顒何處艸堂閉往往月落聞驚猿山窮水盡見平野人家彷佛淮南邨莫愁艇子不復系桃葉渡口愁黃昏可憐今古竟何事區區王謝猶爭墩向來海內俱腥臊聖主匹馬開中原黃旗紫蓋今始見靑春一气回乾坤重遊京國非少壯耆老如星今幾存金鞭走馬白下門吳姬坐調諸王孫一時光彩動左右豈意零落悲蓬根方今幸樂太平日衰朽自荷皇天恩平生英气獨未盡賦詩尙敵曹劉垣長幹買酒喚李白江風山月須吾論

題淮南張叔厚九歌圖

紫宮太乙中煌煌佐以五帝環其旁道存無爲樂且康丰隆儵忽周八荒鬼搴大纛蛟螭黃上臺司命中文昌斟酌元气調陰陽福我以徳滛必殃下招帝子隔瀟湘蒼梧九防山蒼蒼跧烏三足升扶桑天門洞開夜已明神人瞠目須髯張長弓白羽射天狼水仙胡爲宅龍堂九河旣阻不可方黿鼉出沒波湯湯山中之人白日藏天陰雨濕啼幽篁兜鍪戰士身盡創魂魄欲歸道路長吹簫擊鼓歌巫陽酌以桂酒陳椒漿神兮不來何渺茫

淸江詩集卷五

欽定四庫全書

淸江詩集卷六

明貝瓊撰五言律詩

臨平道中二首【附考屬仁和縣】

落日臨平路連山盡向南水聲黃鶴寺雲气白龍潭防亂今誰在幽奇昔屢探湖邊樓閣廢髙柳與天參西施采蓮處所歷己皆非雁度輕陰去人衝暝色歸甲兵隨地滿煙火隔林微賴有杯中物愁來爲爾揮

夜坐

黃昏畏虎出須使戶常闗鳥雀林間噪漁樵海上還云深驃騎廟月照鳳凰山防亂吾何適飄飄獨厚顏

壬寅夏五月廿四日對雨

出門仍苦雨豈復辧朝曛白日不照地靑山都入云江鷗元自濕杜宇豈堪聞喜有張公子相過共校文

題映雪齋

門前雪一尺苦士未能眠永夜生虛白窮年守太寒通窗外月夢落洞中天太乙如相過靑藜不用然

魏塘夜泊【附考嘉善縣古魏塘鎭又名武塘】

風帆如健馬一日過嘉興水鳥時相喚秋蚊尙可憎照人明月近接地白河澄耿耿渾無中宵對玉繩

過竹岡【附考在松江府東七十里南濱海北抵淞江】

迢遞竹岡路邨墟煙火遲地從滄海盡天入大荒埀网集知潮落舟行覺岸馳平生貪勝槪隨處一題詩

橫港

南行入橫港茅屋帯林邱落日猶斜照寒潮忽倒流牛羊平野散鵝鴨小溪浮喜見平生友籬邊一系舟靈鷲十景【附考晉咸和元年西僧慧理登而嘆曰此乃中天竺靈鷲山之小嶺不知何以飛來因樹錫結庵名曰靈隱命其峯曰飛來】

蓮花峯【下天竺寺西峯頂有孤石可四十圍頂上四開如千葉蓮花】

亂雲交霮防孤石竦岧嶤地識金仙隱巖看玉女朝香鑪分秀色太華並髙標恐有峩眉雪千秋尙未銷龍洞【在天竺山靈鷲院理公巖之北吳赤烏二年葛仙翁於此得道有石洞世傳徹浙江下通蕭山有采石乳者入洞聞波浪聲舊有人就洞南邊鑿羅漢十六尊】

逺通羅剎國近接梵王臺海客然犀入山人采乳回林間無日月地底有風雷聞道蜿蜒去寒潮自往來

葛洪井【下天竺寺晉時葛洪嘗煉丹於此今名煉丹井】

洗藥源頭路通人有石門水涵靑壁靜云與紫崖奔鼓翼朝飛鳥連肱夜飲猿仙翁今不見濯足弄潺湲

合澗橋【飛來峯下】

橫水東西路幽人日夜過宛宛龍赴壑隱隱鵲塡河緬想赤城路潛通滄海波逺公不送客芳艸澗邊多

連巖棧【天竺山後】

危棧梯空上人行杳靄中險應逾鳥道幽已出龍宮日月三天近風雲一逕通何時倚飛翠極目送孤鴻

飯狷臺【在呼猿洞】

猿父識性身與羣猿居應同支遁馬豈賦狙公狙共息貝多樹時分香積廚黒衣今不至長嘯意何如夢謝亭【在下天竺寺案謝靈運防稽人世不宜子息乃於錢唐杜明師寄養師是夜夢有賢人相訪及曉乃靈運至因以名亭】

相傳謝康樂曽寄杜明師此客今爲土何人更解詩山空黃葉墜嵗久緑苔滋日暮髙亭坐悠然動我思

理公巖【在天竺山靈鷲峯之左飛來峯之陰慧理冥息於此故名】

山僧住上方髙處更蒼蒼不雨雲煙濕長春艸木香削成看小朶幽絕擬空桑謾識跏趺處白猿今已亡

題名塔【飛來峯頂卽神尼舎利塔】

雁塔髙千尺東南逺建標江山畱過客日月記前朝鐸受天風震梯經劫火燒四賢誰復繼千古意寥寥呼猿洞【宋僧智一善嘯有哀松之韻嘗養猿於山間臨澗長嘯眾猿畢集人謂之猿公】

白猿呼不至洞口白雲重澗落經霜果崖畱掛月松相傳來萬里獨嘯應千峯碧玉環猶在何人識舊蹤

人日

卜宅鄰揚子登樓擬仲宣客星猶海上人日且尊前谷鳥情偏樂林花暖欲然浩歌醒復醉何用惜中年

送王宗成歸越二首

回首蓬萊閣東西兩眺髙參天秦望樹動地浙江潮事往登臨倦時危戰伐勞應無舊鄰里夏雨盡蓬蒿慘澹風塵際﨑嶇道路中榮知金馬隔老信木雞同擬逐桃源客相尋綺裏翁不須登廣固撫迹嘆英雄

冬夜三首

月斜窗戶白不寢夜何長避亂多空室偸生且異方安巢無燕雀競肉有豺狼脈脈如葵藿傾心待太陽嵗月悲遊子風塵老腐儒兵交連北冀客隱向東湖艸白秦皇道天淸陸瑁湖昔時遊樂處撫事一長吁水濶三江地山空十月時寒花禁露變獨樹愛風欹老大將何事漂淪幸托玆不忘國意展轉復成詩亭林漫興四首【附考亭林鎭屬華亭顧野王故居亦名顧亭林】

野王讀書處一曲鎖風煙客記蕭梁日僧談石晉年黃金曾布地滄海復成田遺構丹靑落回頭一惘然繞屋盡流水通人無石橋地偏冬不雪江濶夜還潮但喜逢迎簡寧辭防涉遙叢篁與古木風雪更蕭蕭每過髙僧話應寛過客情詩成天藻麗酒防雪香淸文度推英俊元方辱弟兄何知漂泊際懷抱一時傾又出亭林道樓臺尙自疑無邊春艸色不定野雲姿未就龎公隱空懷恵逺期飄飄何所適重擬結茅茨

守嵗

守嵗西淸第幽懷且自寛極慚公子意須盡老夫歡明日王春始疏星子夜闌殷勤一杯酒到手莫辭幹

寓翠巖庵四首

已荒丹井宅近息翠巖祠老去時聽法春來且賦詩花香蜂出戶樹密鳥爭枝絕境風煙外漁人不用疑彷佛東柯谷雲間雞犬聲梳頭忘日晏濯足愛江淸艸徑須頻掃茅堂苦未營防壺慚父老亦足慰吾情蓮社僧相引柴門客屢回日髙人語靜風逺佛香來碧愛瑯玕繞紅看躑躅開便應從此老城郭有塵埃蠨蛸當戶罥科斗滿池生可惜春光去何時晚計成病多添越思愁減發秦聲此意無人防芳樽且獨傾

三月晦日

野樹殘花落風荷小葉開夜遊須秉燭春在更持杯屢閱雲霞變空驚日月催江山莫淹滯凖擬賦歸來

歸石門

不待秋風起匆匆歸石門宦遊情已薄婚嫁願猶存竹所須開徑花時獨灌園比鄰共來往適意倒芳樽

晚眺

極目三邊靜傷心萬室空斷山明落日飛藿捲回風漢節無歸使歌有野童煙塵幾時息歸釣古城東

過王景修

不識滄洲路還經白石磯林深煙似織江黒雨初飛野店多先閉漁舟獨未歸幽人宅已近薄暮扣柴扉

答郭宗夏

思君不得見起坐若爲情防亂長南北交遊半死生家書春未達堠火夜偏驚何日聨牀語西窗聽雨聲

題盛子昭畵

石轉交流水山浮欲動云名園鄭谷迥絕境輞川分老樹龍初化仙人鶴不羣已臨吳道子不數李將軍

觀水

布谷邨邨急三時農務勤靑山十日雨白水一溪云卽恐崩沙坼遙知小圃分朝來看防灔鳬雁動成羣

秋涇雨後二首

地蟠吳防盡天與海門通雨洗秦山碧霜侵越樹紅居人分絕島飛鳥度寒空極目情何限翻如入剡中石潤冬猶熱江渾晚乍晴樓臺消蜃气鼓吹入蛙聲且伴防鷗逸何須駟馬榮交遊今總絕酌酒任吾生

甲辰元旦

五十今朝過談經滯海濱天陰不見日地冷未知春染翰題新語開襟待故人宮花徧朝士那上小烏巾

二月十三日初度

知非吾已晚白首尙他鄕不入廣文館寧要太守章寛憂應有物卻老信無方謾憶兒童嵗斑衣父母傍

寒食

不知春己過一月雨聲中蒲短初侵水花殘更受風病疑耽酒過窮覺向詩工失喜聞鶯語飛來艸屋東出門皆白水風雨復通宵忽似三川漲惟憂萬室漂姢姢輕鳥下潑潑大魚跳嘆息佳人阻空瞻烏鵲橋爲客雲間久深懷父老情江山元壯麗城郭又淸明傳燭初分火吹簫競賣重攜一樽酒花下試同傾

五月十六夜獨坐

大野喧豺虎深林集羽毛天空雲气盡夜久月輪髙士卒悲秦戍兒童唱董逃此時空感慨漂泊嘆吾曹

登雲間驛樓次李希顏韻

萬國干戈裏荒郊野日曛殘唐終五季炎漢亦三分戰伐求頗牧謳歌憶舜文傷時一惆悵倚柱送孤云

靑林道中【附考靑林今名靑邨在華亭十五堡】

葭菼連云暗菱荷逐水漂靑林千曲轉黃浦一支遙賈客晨衝霧舟人夜聽潮何時免行役黃髮老漁樵

夜泊

四更風露靜欹枕獨無眠野濶天斜倚江淸月倒懸誰家橫塞笛有客蕩歸船可惜云深處淒涼不及前

重過亭林

欲訪曽遊地樓臺半有無夕陽明鳥背秋水落龍須爲客今成老逢人亦暫娛夜歸衝暝色重問顧亭湖

戊申九日宴邵武叔防桂軒

晚香迎九日秋色勝三春驚座非無客傾城況有人且聽歌白薴莫惜岸烏巾更覺淸狂甚不知誰主賓

懷語溪舊業

不到溪南宅桃花又一春長貧疑造化已老厭風塵直道難容世虛名只悞人扁舟卽歸去吾豈戀秋蒓

十一月九日夜飲南山所用篔谷韻

水國潛鱗靜風林倦翼回夜深云掩月春逺雪封梅翦燭淸談久藏鉤急令催山僧更多意莫惜盡餘杯

挽溪南處士二首

天地消兵气江湖隕客星羣英同日起一葉向秋零伏勝終秦士揚雄老漢庭尙思風雨夜縱酒共忘形不廢専門學猶存蓋世功時危明出處道在任窮通節士無元振諸郎有阿戎九山雲气冷何處仙翁

寒夜

月落江天黒長風正怒號靈雞寒失次別雁暝呼曹擊柝徵人起鳴機織婦勞所思千里隔十二碧峯髙

已酉元旦二首

不攺山河舊同瞻日月新百虫未起蟄一鳥已鳴春白髮羞明鏡烏紗制小巾吾生任貧賤擊壤學堯民嵗旦屠蘇酒還從稚子先宮花元不稱野服更相便出處寧非道窮通莫問天紅梅亦多意爲我發餘妍次韻邵篔谷幹山夜泊【附考幹山在松江平原村機山之東】

一水疑無路才通艓子舟連山分秀色絕境散窮愁行與月相逐臥看天倒流野人應不識林鳥自相求

暮春雜詩四首

世亂疲奔走空傷萬事非塞鴻還北度戎馬未南歸樂土居人散丰年野客饑閉門風雨過一徑落紅稀不見春歸路倦登江上樓五更愁聽雨三月慘如秋寂寂紫含笑嚶嚶黃栗畱無心自相惱豈識老夫憂四海尙風飈千門轉寂寥傳聞收土地思見復徵徭節士心肝在將軍髀肉消何時聽野老鼔腹頌唐堯泛泛江湖上悠悠宇宙中一身常有患萬化本無窮已覺丹砂妄惟應白髮空滄浪還可濯閒伴釣魚翁

寄翰古淸二首

一葦三江渡人皆識道林龍公來聽法狐女試觀心雨散空花亂風生萬竹深我慚牽世務白髮謾盈簪爲客長如醉聽詩忽已醒共飡香積飯更捨劫初鈴埽榻還看臥呼舟約再經墨龍休易防破壁起雷霆

遇妓

曽是梨園籍年應未破春風一枝雪別是漢宮花出繭修眉淡蟠龍小髻斜琵琶寓幽怨流落共天涯

舊宅

甲第無人住蕭蕭風雨寒樹陰交繡戶苔色上朱欄舞鶴猶思主鳴蛙亦爲官豪華易消歇都在夢中看

寺居

堪憐小兒女相對色淒涼有客哀元亮無人子桑水螢飛寶地山鳥入書堂九曲溪頭路何時上小航

溪上

歇馬城邊路茅茨在眼中迢迢一水靜寂寂四山空白日西南沒靑天上下通行人俱已息獨立數飛鴻楊鳴鶴枉顧畱宿殳山有詩相示用韻答之

轉蓬悲杜甫命駕愧張翰把酒忘年老聽詩坐夜闌不趨龍尾道休上虎須灘白屋眞堪樂靑山且共看

題山陰讀書處

蘭亭修禊處愛爾好林泉閉戶不曾出讀書渾少眠靑山秋气早緑樹午陰圎何日期相過西陵一放船辛亥春二月十日偕桑子材丁一鶴遊殳山

野曠天無際山靑雨乍晴路從鰲背上人踏鳳毛行謖謖松風細輝輝竹日明浩歌猶未已新曲和流鶯

澄林客居二首寄戴良佐沈復東

借屋暫移家當門亦艤槎地蒸云觸石江漲雨崩沙盧橘初埀顆冬靑未落花老夫無一事日日醉流霞髙人戴安道詞客沈休文共喜成三友何勞比五君園荒葵自種水近竹宜分鐘鼎非吾事山中看白雲

題紫微山嚴上人壁【附考紫微山卽硤石山屬海寧】

雞聲催客起一枕夢初醒日射千山赤天埀四野靑芙蓉元自好蒲柳已先零海上兵戈後歌不忍聽

排悶

白首尙爲客飄飄天一涯耳鳴通夜雨眼暗隔年花畏酒從今斷題詩浪自誇有邨如栗裏準擬更移家

雨中漫成寄九龍山人

稚圭蛙兩部日夜成笙歌四月雨聲惡兩山秋气多靑苔生客舎白水落官河悵望九龍客扁舟難重過

次韻楊徳中見寄

五月大江滿白波如白雲看山重約客載酒試從君竹所宜頻掃桃源或未聞龍蛇今已逺麋鹿任爲羣

次韻楊鳴鶴遊紫微山用章孝標韻

金剎藤蘿外通人一徑微天風銕鳳語海雨墨龍飛水落仙翁井云收玉女衣東樓曾翫月夜挾彩鸞歸

贈醫者徐仲純

我愛南州士風流今尙存讀書通魯史賣藥向吳門擬乞丹砂裹同傾緑酒樽茯苓應己長夜雨劚松根壬子冬至日過來靑堂三首示勉中祖南二友

浪迹依劉表忘形見陸生山中釀酒熟雪後具舟迎好學來諸子論詩過二更窮愁一披寫杯盡更須傾衣冠且從俗猶有晉風流我愛陶貞白人稱馬少遊蜂房寒未割雞柵暖宜修不必論三仕何如號四休擾擾知何事人間卽夢間試從千佛轉能見幾人閒水落元通月云行不礙山長歌和樵者日暮抱薪還

送陳楚賔赴泗州學正

舟行入淮泗初上廣文官地接中州近天連大野寛淸時先爼豆異俗盡衣冠暫別蓬萊闕無慚苜蓿盤

題蘇明逺畵

絕境疑無路平川不起濤天光兼水濶山勢敵秋髙葛令惟求藥秦人自種桃雲霞如有意他日待吾曹

病中次韻張思廣助教見寄二首

爲客金陵久驚秋素髮干酒狂山簡放詩苦孟郊寒野圃荒誰理宮衣病總寛封書寄兒子早晚發長幹有淚如銀燭心灰卻始幹空瞻鴻雁逺不念鶺鴒寒江海浮吳濶乾坤入楚寛登樓重擬賦落日在闌干

云臥

謝傅東山下白雲窗戶幽身如蟬蛻解夢挾鳳車遊石潤初收雨衣寒已怯秋無心信舒捲天地日悠悠

次韻管鄭州澤

相逢俱一笑官不補遺余鸞鳳隨新曲龍蛇見艸書日邊來使者濠上只空廬更展胸中學平明對玉除

題葉經歷水北山居

地接天臺勝山圍雁蕩髙詩人同謝朓羽客見盧敖樹色分厓翠江聲應海濤何年此棲托蓮葉好時操送曹季材赴京師因寄劉子憲助教二首

跨馬金陵去徵衫尙有塵壯心知烈士離色慘覊人艸白方經曉花殷欲借春殷勤一杯酒何日重相親最愛劉公幹同爲太學師班聨金馬客興在玉臺詩地濶防魚斷天空一雁馳惟看千里月夜夜獨相思

詠炭

三日淮南雪烏薪價重銀色疑成鵓鴿形肖刻麒麟夜照淸虛室春溫老病身煮茶畱好客未覺孟郊貧

題馬文璧畵二首

龍江今喜對雁蕩昔曽聞樹黒深藏雨山靑半出云行人知虎迹仙客問羊羣老我來何日林泉定許分小橋危跨壑破屋幸依山避地人相過朝天客未還麝眠春艸外掛古松間寂寞南窗月殘書亦久閒

題王白雲畵

璚臺人去後麋鹿自成羣樹濕才經雨山昏又出云仙家三疊外春水一支分獨坐扁舟客櫂歌時逺聞

戊午早秋漫興二首

久作東山客山空少四鄰汲泉從老圃隔嶺見行人虎豹應須逺雞豚亦自馴幽棲猶未穩更訪武陵春爛熳蕣花早亂開籬落間秋風機杼動夜雨桔橰閒牧豕公孫老思鱸記室還有時逢野叟猶是說朝班

送吳鼎文同知赴安州

別駕安州去靑天蜀道危近辭丹鳳闕逺過碧雞祠暮雨歸神女春風怨子規宦遊多好思重和杜陵詩

淸江詩集卷六

欽定四庫全書

淸江詩集卷七

明貝瓊撰七言律詩

送襲封衍聖公孔希學還闕裏【在京作】

星斗光芒萬丈騰賜書連舸出金陵雁違靑塜天將雪馬度黃河夜已冰博士經存終漢出上公爵重自唐升喜聞手植庭中檜翠接東防幾百層

送愚上人歸越中並簡奎方舟長老【在京作】

天界歸來亦己遲庭松此日定回枝山中結社無靈運海上畱衣有退之鶴去雲霄隨錫杖龍收風雨入軍持西湖若見方舟老爲說三生夢裏詩

觀海與鮑仲孚同賦

弱水之外有蓬萊雲中髣髴金銀臺終驅泛濫羣流合始與鴻蒙一气開石壁三更看日上星槎八月到天回麻姑何處窺淸淺近日無書寄鶴來

送王克讓員外赴陜西

貂裘萬里獨衝寒舊是含香漢署官白雪作花人面落靑山如鳳馬頭看闗中相國資王猛海內蒼生望謝安應念東南有遺佚采芝深谷尙盤桓

送戶部尙書貢泰甫開司閩中鹽易米給京師二首

昨日除書下五門地兼中外亦殊恩三山迥出南荒小八座元同北斗尊悟主已知如內相封侯終見自公孫荊揚樂土今凋瘵他日從容爲一言

兩隅未靜出師頻聖主經營仗老臣天河轉粟遙通薊臘月看花近到閩道上豺狼應避馬山中猿鳥不驚人公餘定有詩千首好托邊鴻寄早春

題徐太章白鶴山居

孤煙一曲紫雲邨好客尋常逺到門水落已知魚可笱夜深不畏虎防藩鄰人送酒酌花下稚子讀書當樹根白鶴千年時過此山中還有令威孫

三月晦日

王師未下姑蘇防客子野次獨徘徊城南酒徒不復見院裏桃花空亂開兒女新年俱已長弟兄何日卻同回故人千里寄書至相約山中拂紫苔

寄內弟陸熙之

我別禦兒溪上宅月當二十四回新如何故國尙戎馬卽恐比鄰非昔人簫鼓誰家猶作社樓臺廢苑不成春夜寒憶爾無由見悵望黃姑析木津

寄潘時雍

潘嶽閒居學灌園一椽茅屋近靑門野烏得食頻將子慈竹團陰定長孫賓客過門車蓋合兒童汲井轆轤喧春風金穀空流水且共髙歌醉瓦盆

送翁鎭方歸天臺

雲气空蒙是赤城髙歌歸去不勝情天傾滄海東南迥地接丹邱日夜明念我好將黃獨寄知君先向石橋行春風一路啼鶯巧定有花間窕迎

題雲溪耕隱

屋外靑山靑似蓮雲溪隱者卽神仙桑麻社曲非無地雞犬桃源別有天載酒鄰翁時叩戶賣魚溪女不論錢臥龍何事煩三顧秪合隆中老嵗年

題丁成之淸樾軒

九龍山前處士宅艸堂低小盡靑苔樹陰滿地日不到水气著人秋已回無數黃鸝相對語有時翠碧忽飛來移牀與客竹間坐千里好風眞快哉

鄭憲卿省卽織毯松江還詩以送之

鶴城翠織出天機捲付星查使者歸瑞艸奇花春欲動彩鸞靑鶴晝交飛峒人不用誇山朝士何須惜地衣聞說千秋佳節近吳宮髙防更光輝

雲間見李克敏將歸吳陵作詩爲別

與子西東二十霜尙思年少醉錢唐人間日月如行客馬首山川忽異方歷歷早鶯初變語翩翩歸雁未成行明朝陌上重分袂更盡吳姬酒一觴

賦小瀛洲二首

海上瀛洲碧水新地連方丈絕風塵九光霞館邀王母一曲鸞笙降玉晨若木廻枝長掛日桃花結子不知春祖龍謾自求方士卻恐流傳語未眞

仙人長住白銀宮不似淮王禮八公日月自周三島外山川盡縮一壺中赤麟紫鳳池防勝奼女河車服食同淸夜步虛相和處琪花如雪又春風

題薴溪漁友宅

徵君白薴溪頭住細雨斜風一短簔山木兩邊啼杜宇浪花千頃落鴐鵞故人且復辭光武使者何須認志和我亦買田來結屋沙棠船小日相過

十月聞雷

天气初寒春尙賒坎中夜半有鳴蛙百年宇宙喧戎馬十月雷霆起蟄蛇老柳黃埀霜後樹小桃紅破雨中花三公燮理非無術愁聽空江度鬼車

靈鷲觀燈

天樂風傳應壑雷鷲峯春色似蓬萊一天象緯迎秋轉千月龍宮徹夜開西國胡僧依樹坐上方玉女散花來夜深借榻山房宿更欲題詩到上臺

謝賈齊臣恵碧盌

萬里堅昆來碧盌靑蓮十葉類天成於闐蒼玉本同色韶州白甆空得名馬湩可能羞北饌駝蹄且復薦南烹茅齋此日足家具一詩爲報故人情

題靜天鏡碧水春軒

緑波如水不成潮一曲潛通海眼遙祗樹園深靑鳥下桃花浪暖白魚跳疏星夜列開天鏡細雨朝飛落虹橋杜老賦詩須重過逺公結社肯相

送興福寺長老鎭靜庵

西山樓閣湧波濤西國髙僧見白毫貝葉有文畱藏室天花無迹上方袍毒龍在缽秋云濕馴虎當門夜月髙聽法他年陪相國定因元亮置松醪

六月三日泛舟

六月三日好天气淸江轉柁雨晴初樹頭云斂出紅日石腳水生跳白魚何處老翁還獨釣可憐遊子未安居野王堆前三女竇得意唱歌隨所如

七夕

滄江雨歇暑漸微銀牀一葉迎秋飛牽牛相對織女出明月不照徵夫歸寸心耿耿只自苦防鬢蕭蕭今更稀仰神光向中夜秋螢暗度鴛鴦機

十一月廿三日夜集次韻盧廷舉

河橋春向柳條歸買酒從教更典衣倒海北風三日盛著人南雪六花飛銅盤燒蠟詩初就羯鼓催觴令不違身後空名亦何用獨憐張翰早知幾

翦韭軒

三韭行亦浪誇旁人猶笑庾郎奢春宵翠截山中葉臘月黃分雪後芽野飯猶能畱上客侯鯖豈復到貧家盤中一筯靑絲細絕勝蕪菁散作花

題王士亨看山處

看山何處神仙地近城南尺五天林屋雪消攢玉筍上方云斷出靑蓮行人獨去西風裏倦鳥防回落照邊此日騎曹誰記馬閒支手板思悠然

元夕次韻鐵崖楊先生

元戎出號初鳴鐸狂客忘歸更賦詩虎千屯防要地魚龍百戲夢淸時月臨粉堞南樓靜天接滄江北斗埀可得夜遊重秉燭佳人防唱玉交枝

二月十六日雨中遣興

城頭落日啼乳鴉城中煙火冷千家斷雲漠漠夜還合急雨紛紛風更斜世亂不歸空灑淚春深何處獨看花白龍堆前水二尺明日泛舟攜紫霞

淸明日陪楊鐵崖飲城東門是日風雨

蕩舟撾鼓出東門怪雨盲風野色昏海上一春猶作客樓頭三日共開樽靑山石馬新人冢錦樹黃鸝舊相園快意百年須痛飲轉頭何處不銷魂

送淩彥衝歸杭

正好聽君蘇武慢傾壺共坐白鷗沙十年戎馬猶塞路三月歸舟催到家江燕與人同是客野桃成子亂飛花使回多寄平安字要看張顚醉墨斜

寄林叔大

湖州別駕三年別文采風流想見之水晶宮裏無傳箭浮玉山前多賦詩海燕空歸尋舊宅吳蠶未老費新絲金閨學士臨池處還與何人話昔時

槐陰亭

雲團車蓋起童童文正三朝相業隆種樹百年蟠厚地讀書六月坐淸風蟬吟露葉初回夢虫吐秋絲忽墮空今日洛陽卿相宅牡丹誰看狀元紅

卽事

少海旌旗落照中沙陀兵馬雁門雄朝宗久廢諸侯禮翊戴方尊節度功今日豈宜求騎刼當年應失倚全忠丹書鐵劵存終始萬古山河帯礪同

經故內

山中玉殿盡蒼苔天子防塵豈復回地脈不從滄海斷潮聲猶上浙江來百年禁樹知誰惜三月宮花尙自開此日登臨解題賦白頭庾信不勝哀

立夏日

江寒雨急仍北風扣戶喜聞南巷翁錦城鮓送蒲茅白玉盌酒防桃花紅三月忽驚春似客百年那復老還童一防黃鸝寂無語飛過小橋髙樓東

題云深處

朝看云出暮雲歸翁住云深已息機海上仙人教種藥山中玉女未收衣須知倐忽神龍變已作絪緼野馬飛我亦無心共來往五城宮闕夢魂稀

題夏士文園亭

窗戶靑紅竹裏開竹深無地著塵埃山移閬苑千峯出水接銀河一道回釀酒每畱賓客醉賦詩重許老夫來暖風遲日春如海隨意何妨坐緑苔

重午

北裏共持菖歜酒南翁未解木棉裘白波靑嶂三吳地怪雨盲風五月秋揮淚幾時朝鳳闕招魂何處覓龍舟海橊一防紅如火時序催人共白頭

瑞蓮二首

防花相向復相輝白帝西遊擁一妃羽蓋風淸朝並載珠宮月冷夜同歸翠房已作鴛鴦結紅粉那成蛺蝶飛亭上酒醒香不斷滿汀暮雨濕仙衣

秋水嘉蓮瑞一門初花驚見出同根弄珠漢女無畱迹鼓瑟湘靈有返魂相府昔年曽制曲仙家今日重開樽合歡何限風流意怨緑愁紅謾自繁

題淵明像

素琴無弦不復鼓淸樽有酒還相持老奴遷鼎亦苦早先生拂衣應己遲子房結客報秦日武侯出師匡漢時古人今人本同調坐對南山惟賦詩

題松鶴山居圗

仙客盧敖東海頭好山百轉接丹邱開田種玉一千頃閉戶讀書三十秋雲气上天如白鶴茯苓入地化靑牛年來浪迹吳淞道夢裏猿聲憶舊遊

寄奎方舟俊用章二上人

奎公不種逺公蓮卓錫西湖已十年路入雪山靈艸合泉通滄海毒龍眠聽法每期防樹下題詩須到四花前干戈滿地傷飄泊目斷千峯紫翠煙

白蓮

太液初花宿露團香濃粉淡不勝寒金莖側防仙人掌玉葉危擎帝子冠水濶天空愁欲墮風淸月落好誰看西湖膓斷西施采一曲菱歌唱未闌

中秋

中秋甲子無風雨吹笛星橋意最闗七寶已修天上月三神不隔海中山故人此夜知何處狂客經年且未還小隊羽衣新按曲廣寒宮闕夢魂閒

錢塘秋夕

殘蠟無光小院幽梧桐一樹更蕭颼西陵風雨來淸夜南國山河入素秋雞唱四鄰呼客夢雁回千里帯邊愁可憐季子貂裘敝遲暮何爲賦逺遊

奉寄崔伯恭左丞

武林城下防書回郡縣遙知次第開一柱危擎南極正三江逺阻北人來謳歌復見唐虞徳匡濟深期管葛才東閣幾時陪笑語雲間夜夜仰中臺

無題二首

樓臺十二近藍橋簾幙重遮半面嬌洛浦有神通子建天壇無意防文簫仙衣雪皎裁蟬翼寶髻雲松揷鳳翹月落江寒春夢斷相思空寄海門潮

錦瑟鸞笙恨總牽尙思華屋對嬋娟春風豆蔲初含日玉女蘭香未嫁年綃拆鴛鴦裁寶扇酒行琥珀防銀船蓬萊一別三淸淺憔悴應知不及前

夜坐

夜寒蟋蟀語秋根獨客無眠憶故園天作穹廬籠四野月飛明鏡照千門胡笳相應時時發戎馬初生處處屯秉燭封書寄兄弟一身猶滯海西邨

立春日燕西淸髙士滄洲一曲歌者李氏善胡琴者阮仲明引觴奏伎賔主盡歡卽席賦詩

百花堂深香霧生將軍燕客更多情春光已到篔簹谷客夢如在芙蓉城蛾眉八字逺山碧鳳尾防絲流水淸金樽美酒敵秋露今日爲君懷抱傾

別呂徳常

黃鶴仙人道徳尊少年曽記及龍門玉山照座聨兄弟白髮升堂識子孫衰謝已知英气盡激昻猶喜賞音存不堪杜宇催歸客明日扁舟出海邨

姑蘇

城潰姑蘇伯業終蕭蕭茂苑自秋風靑絲白馬來江表紫蓋黃旗入洛中宮殿獨畱殘月照綺羅應逐曉云空如何十萬貅士不及吳陵一旅雄

陸景周宅槁梧復榮以瑞梧命之爲賦

石上孤生百尺標鳳皇枝老尙蕭蕭半身秋委龍蛇蛻一气春回霹靂焦影薄未能遮月色聲和猶待按云韶山童日夜勤封植莫使靑靑露葉凋

錢唐春日

三月皇州望欲迷湧金門外艸初齊滿山雲气不見日一雨天街都作泥溫室樹髙鸚鵡去玉津花落杜鵑啼斷橋何日重攜酒醉和兒童唱大堤

遣興

我住雲間今四秋恰如杜甫在秦州賦詩黃耳塜前去打鼓白龍潭上游暮景飛騰如過翼此身浩蕩一虛舟黃塵九陌繞車蓋且伴老翁隨海鷗

二月五日燕夏士文漪瀾堂與者魯道原馬文璧馮囦如歌者張寶童不至故及之

漪瀾堂上又東風報答春光酒未空海鳥一防鷴尾白山花千朶鶴頭紅水邊列坐皆詞客天上淸歌少玉童不省日斜誰倒載從教拍手笑山公

浙江亭觀潮

山摧岸坼晝冥冥動地西風帯蜃腥滄海倒流吞日月靑天中裂走雷霆欲招白馬今無迹莫信神魚尙有靈一气虛空自升降乾坤與我亦浮萍

嘉禾道中

秀州城下雪漫漫一客東歸更覺難雁度空江寒月黒馬嘶長路曉風酸吳趨欲賦知誰和漢節心回不復看俯仰乾坤正蕭瑟雲間身寄一枝安

五月十一日過璜溪訪馬文璧時同門呂徳厚具酒相邀衝雨夜歸明日文璧有詩見寄用韻答之

因君懷抱未能開白鶴磯頭一棹來江黒坐看飛雨至酒酣催趂落潮回故人有約須重過野老無機不用猜明日山瓶猶未竭當筵更擲左慈杯

支子

南風院落掃繁英薝卜無人也自榮五月六花開白雪何年三粒種靑城已將色染天衣重那惜香分水殿淸蝴蝶夢回聞更好酒醒夜半月微明

緑陰軒夏日書懷

錦水西頭處士家深林無徑緑陰遮窗前翠合書帯艸堦下紅開旌節花本借居亭蘇老病屢從宴賞悅淸華一防海鳥無機事日日飛來傍釣槎

客居

移家處士橋西畔六月蒲蓮暗野塘乳鴨成花能黒白風蟬隔葉自宮商買田不待沾微祿埀釣須教具小航自比成都浣花叟旁人應是笑淸狂

風涇定光寺周回三里皆荷花彷佛有錢塘西湖之勝與筠谷髙士同賦【附考風涇婁縣鄕名】

南風隔浦聞花气菡萏紅開十里花宮女三更環白帝洞庭千頃落明霞鑿池不待煩靈運載酒渾疑過若耶何日與君追勝賞滿船明月唱吳娃

題劉商觀奕圗二首

日落靑山未了棋兩翁渾似海僧癡不辭虎口方爭險曽取龍牙防出奇春在洞天應不老路經石室到今疑老樵若悟歸來早物外神仙豈復知

爛柯山頭生白雲爛柯人去世空聞楸枰有路縱橫引石子如星黒白分寂寂中流方對壘迢迢出塞未成軍當時一著安劉氏四老應宜策上勲

初冬口號

朝來吉語解離四海銷兵戰伐休地辟堯封皆內屬江通禹鑿已安流復見老生談爼豆遂聞壯士脫兜鍪種好覓靑門地我亦爲園學故侯

答宇文仲美

五兩夜逐秋鴻䢐十年辟兵無定居君今不奏子虛賦我亦終返班生廬蹲防如斗足野飯江魚斫玉分王余更種南山豆一頃試看兒子帯經鋤

冬日漫興

天陰十日猶未解臘月荊揚气偏雨合樹聲來夜半風催花信立春前酒徒已老今何處狂客不歸殊可憐山茶一株欲爛熳百壺畱我醉新年

乙酉立春

今朝獨酌黃柑酒海曲逢春且自寛老愛陶潛家栗裏貧如杜甫客云安身輕不佩將軍印髮短猶勝隱士冠試筆更題新帖子風光無處不宜看

正月二日偕邵篔谷過呂徳常宅畱飲

東風十日消殘雪溪上水深三尺髙同舟爲覓故人去閉閣不放老兵逃銀甲彈箏促雁柱玉盤縷肉鳴鸞刀夜深更盡百杯酒莫惜淋漓宮錦袍

聞夏士文南歸喜而有作特先寄之

傳聞正月樓船發靈鵲先人到竹扉突厥殘兵河外徙慕容諸客海邊歸山花雨過紅於酒江艸春深緑染衣從此髙歌太平日往來林下定無違

寄陳性天二首

西嶽雲臺陳處士移家秋浦四無鄰光生虛室渾如雪夢在淸都別是春搗藥或聞林下鳥看花長悞世間人我來更乞胡麻飯爲爾題詩滿緑筠

泛掃天壇事老君卽從年少悟奇文靑童汲井朝分乳玉女裁衣夜染雲水上赤魚還可駕山頭白鶴自成羣遙知客去能長嘯月冷天空半嶺聞

三月五日飲於性天所有紫牡丹一本三花不意池館邱墟之後復見於此

名花新剖麝囊開與客花時踏雨來越土一枝分閬苑春風三朶出瑤臺朝云重壓瑚樹宿露低傾瑪瑙杯重憶當時歌舞處五侯池館錦千堆

雨中書懷

漢苑秦宮迹已陳金沙一簇爲誰新山河有恨空懷古風雨無情只送春南國鷓鴣愁北客東家蝴蝶過西鄰尊前莫唱升平曲白髮秋娘也自顰

過滄州有感

駟馬橋南曲逕賒可堪重過故侯家靑袍杜甫重漂梗白髮劉郎怨落花憔悴己看身似鶴娉婷不見髻堆鴉野芳亭上春猶在獨坐吟詩到日斜

讀胡笳曲

百年已到甲辰終休倚山河百二雄八駿何勞巡海上一龍今見起江東専門學士空談道仗鉞將軍競策功忍聽胡笳舊時曲此身飄泊嘆秋蓬

雨夜獨坐

天陰十日不見星蟄龍欲起驅雷霆大風五月忽動地急雨三更如建瓴剪燭西窗還獨坐辟兵南國幾時寧可憐骨肉永相隔滿樹秋聲誰與聽

秋思三首

兩河兵合盡紅巾豈有桃源可避秦馬上短衣多楚客城中髙髻半淮人荷翻太液非前日花落蕃禧又暮春莫上髙樓望西北逺山猶學捧心顰

翠柳無枝拂禦堤風來閶闔更淒淒玉籠別主鴛鴦拆金井啼秋絡緯齊水上拾紅韓氏女牕間織素竇家妻傷心又送韶華去直似黃河不向西

悵望知音阻漢臯海門秋水欲成濤鷓鴣未肯隨胡雁燕子長教避伯勞錦繡莫酬靑玉案琵琶空續紫檀槽可堪獨閉簾櫳坐花影鋪堦月正髙

雨夜

寒夜悲吟似夜蛩銀缸何事結花紅愁聽風雨三更盡夢在波濤一葉中神女佩環歸楚館鮫人機杼靜珠宮連陰未解何由旦翅濕南飛萬里鴻

至日二首

獨客無家望轉迷山空木落气淒淒愁催短髮渾如鶴病覺長身不稱犀書斷薊門天萬里棹經秦樹雪千溪何由去學神仙術一鼎丹砂夜自泥

日上扶桑曉色紅閉門慷似杜陵翁干戈送老甘人下江海生春尙客中雪盡南枝開大庾天回北斗掛崆峒試傾百斛蕪城酒未嘆飄零兩鬢蓬

送桑子材歸麋塘

書囊未了復晨雞嵗暮扁舟出大溪司馬倦從枚乘客伯鸞欣對孟光妻山通石屋風煙合海接天河日月低一路梅花千樹雪春來約我酒重攜

十二月十六日雨雪至十九日大雪次韻陳仲謀

滕六春前試出奇三吳人賀太平時空山何處鑱黃獨半夜無風雨白犛梁苑一時賔客盛藍闗千里逐臣悲老夫坐看縱橫落醉擁鳶肩日賦詩

十二月廿六日蔡叔庸至翦燭聽雨

水气昏昏接海邊淸江狂客系吳船天風十日河冰碎夜雨三更瀑布懸寂寂春光歸柳上匆匆離色在花前故人著屐能相過翦燭西窗話昔年

淸江詩集卷七

欽定四庫全書

淸江詩集卷八

明貝瓊撰七言律詩

元夕

夜醉城南酒百缸春來端使客愁降障開雲母東西一燈射琉璃日月防鐵笛仙人傳麗藻金釵小妾度新腔歸來誤作三山夢月色如冰白滿江

郊居

背郭茅堂低入燕通邨小徑曲縈蛇碧雞坊裏詩人宅石鼈崖前刺史家流水暗通三徑竹曉云濃掩一溪花他年著我林間老埀釣共分鸂沙

紅楳

時世新妝學內家漁人錯認武陵霞百年艮嶽空畱樹一夜春風爲染花月裏嫦娥羞素服山中仙客餌丹砂也知丰骨依然在雪後黃昏瘦影斜

蜀山圖

連峯接岫寫秦州雨洗蛾眉積翠浮石出劍門皆北向水通鹽澤自西流松頭一片秋云濕鳥背千盤細路幽策馬匆匆度闗客何如漁父一扁舟

庚戌中秋九思主人置酒予洎景淵副使子仁理問同防時風雨驟作抵暮旋止天無餘滓華月東出相與聨句十餘韻皆大醉就寢遂忘所詠因復成一律

溪云通月轉金盤石上移尊興未防可惜少年今總老莫辭良夜試同看玉人不得攜王趙詞客猶能敵孟韓細數中秋知有幾松花新酒更須幹

歸殳山寄楊徳中丁一鶴

殳山卽與浣花同犬吠雞鳴處處通卜宅定如唐杜甫剖符須得漢文翁荷欹夜雨衰猶緑棗落秋風熟已紅一鶴道人今可過九龍山客試相從

庚戌九日是日聞蟬

今日出門風雨收東山西山須可遊那能束帯從王事且復開尊破客愁雁別紫臺初避雪蟬鳴紅樹不知秋桃花細菊應相笑嵗月無情自白頭

木芙蓉

萬里名花蜀上分澄江渾似錦江濆夜承仙掌三淸露春剪巫山一片雲未許王家誇少婦還從卓氏妬文君所思欲寄知何處雁斷天南日已曛

寒夜憶梅儗西昆

星河西轉夜初長夢斷羅浮月在梁靑女五更欺病骨玉人千里割愁腸銅龍水滿聲催漏絳蠟花銷淚作行明發南枝應有雪試從樹底覓春光

次韻陳仲謀

一夜秋霜入鏡中靜觀諸妄已圓融離禽自托寒枝小病馬猶思碧艸丰出海雲霞無旦暮經天日月自西東危樓獨倚無窮思心事何人得與同

次韻楊鳴鶴

圃滄洲願未酬倐忽光景豈能畱江艸江花還刺眼春風春雨又從頭己知出處非同調且儗登臨爲寫君看南山盡松栢英雄何處葬眠牛

發艸試筆

宮花無意揷烏巾暫到金門遂乞身不用天官書上第已防學士喚山人葛洪井畔應堪老範蠡湖邊又見春重賦遂初慙造化狂歌痛飲樂吾眞

遊硤石西山訪逵上人坐天開圗畵所爲設酒脯

淸明無雨試登山丹井西頭一叩闗石戴樓臺飛鳥外天開圗畵白雲間桫欏樹合陰初緑躑躅花殘色尙殷卻喜逺公能置酒老夫爲汝一開顏

再用韻畣古道

宮殿如波湧兩山上方不與世相闗望窮弱水三神外夢在匡廬五老間茶烹土銼旗槍碧酒瀉銀瓶琥珀殷聞有仙人葛洪井丹砂乞我駐紅顏

送王熙易奉使安南

持節遙通五嶺南酒闌插劍气猶酣海風不洗春冬瘴山雨長和且暮嵐玉盌白浮椰子重金盤紅擘荔枝甘紀行定賦詩千首蠻語時同父老談

京師雨夜呈宋景濓學士王子充待制張孟兼主事

昨夜歸心已到吳秋風相趣理荒蕪蓬蒿一畝揚雄宅桑柘千家範蠡湖但覓丹砂扶老病那能白髮事馳驅題詩爲謝京華客秦駐山頭一腐儒

丁一鶴病愈見寄然且戒酒次韻答之

千年遼海歸來鶴骨相依然玉雪淸康樂愛山元是癖淵明斷酒信非情鄰人問字時時過野老知名處處迎三月閉門才一出南風萬頃緑疇平

送楊鳴鶴還鴻山

慷慨長歌行路難何鄕堪借一枝安黿鼉吐浪江湖濶蟋蟀近人天地寒田父朝攜新酒送山妻夜補舊衣完只應去逐梁鴻隱萬壑風煙試獨看

題材上人遐觀樓

上方臺殿湧波濤萬里無雲見羽毛滄海一杯流地底雪山千仭小秋毫天邊作客登臨倦夜半驚人笑語髙猶有秦川公子筆爲君題賦擅風騷

龍江道中

長江風浪走髙桅白首西遊第一回

五色文章龍虎气六朝形勝鳳皇臺艸生白下連天碧花近淸明滿地開一路好題詩百首金閨使者不須催

送韓伯時歸山陰

中書落筆萬人驚奉檄東歸也自榮十葉相傳忠獻貴一官初授廣文淸春歸故國花都謝雨過空山蕺已生亦欲相從涉江去千巖萬壑杜鵑聲

贈王廷威

江南文物三槐後傾坐郎君有阿戎酌酒初逢李監宅說詩頻過杜陵翁騏驎騕防歸天育結緑縣藜待國工揷架書多須可讀日長山院杏花紅

壬子春二月丙戌天雨新霽卉木向榮遙睇紫微復動遊山之興因述一首奉寄一鶴子材復柬良佐諸友洎古道明逺大用黙庵方外交以訂其約云

東風日夜催花發花滿溪南路不分二月黧黃成鼓吹四山金翠掃煙雲題詩尙憶維摩室酌酒重登帝子墳如此風光君莫負畵船歸載石橊裙

寄糜孝子

幽湖老人七十餘一身如螙隱圗書朝廷不起常甫鄕黨已知徐仲車海燕定巢來屋裏林烏得食上階除雨晴有興卽相過一葉小舟通竹渠

寓幽湖客舎【附考桐鄕縣誌範蠡塢在濮院相傳少伯泛湖同西施過此宋景濓濮川八景詩有幽湖明月一首】

我無太古明星宅白首西東寄此身已免﨑嶇投劍外敢辭寂寞老江濱枇杷結子初肥雨芍藥畱花不見春萬古乾坤同逆旅兩山風月屬詩人

送朱顯道赴濠上

將軍五月過盱眙雪浪樓船快馬馳天地重開新造國山川多紀壯遊時千屯霧合耕耘處萬里星奔貢賦時卻向秋風旌斾南還莫負雁前期

試院中和常景元韻

野老何知近上臺髙堂夜坐曙鐘催采珠滄海元無價懷璞荊山信有材三月龍門須快躍五更魚鑰未曽開卻思年少多英气也赴槐花此地來

中秋試院和馬新仲是夜無月

花落銅盤蠟炬殘風簾讀卷未能安地分甌越秋多雨人在蓬萊夜更寒敬禮每煩陳爼豆淸談仍喜接衣冠獨無仙客知微術天柱峯頭借月看

九月望日錢塘瑪瑙寺僧照覺原過幽湖讀書所出示詩數篇因其別也走筆爲贈且有紫微山之約云

野老讀書溪水南渾如杜甫百花潭安得仙人來七七且從禪客語三三山多秋雨都荒菊樹著新霜未熟柑更約葛洪丹井上好詩連夜爲君談

癸丑元日喜雪因攜酒過來靑堂招諸生共飲

夢覺黃雞唱已三隔窗聲碎飼吳蠶驚風夜半愁回北瑞雪春前雨過南攜酒試從田父飲買花那稱老人簪丰年有象應堪卜滿意來靑共笑談

寄材大用言黙庵暢明逺

中秋看月醉流霞月裏桫欏又落花老去繙經思古寺春來乞食向誰家三山弱水元無路七寶恆河更有沙他日升堂重論法莫嗔身坐白牛車

臨平道中

三月六日好天气臨平湖上酒開靑山如鑿自髙下白雲不收時去來道上看花多躑燭林間伐木到楊梅如何也趂西風燕逺過錢塘又一回

一鶴道人回殳山未遂盍簪先以詩寄之

三日不見已爲疏別來忽復一秋餘檇李城邊又回雁桃花水生初上魚可無薄酒試畱客定有新詩能起予絳蠟防葩連夜結卽聽鳬舄到堦除

送王克讓歸湖南侍親並柬李中卿縣氶

五兩風生楚客歸夢魂先已到庭闈九疑舜冢蒼梧野三國周郎赤壁磯天地茫茫人自老古今歷歷鳥空飛若逢李白煩相問別後平安二字稀

五月三日登閣東望西溪白蓮燦然如雪徙倚久之爲賦

地淸無暑卽蓬萊髙閣披襟亦快哉楚樹日沈風北起鐘山雲合雨東來枇杷子熟三時過菡萏花髙一色開今夜夜涼無限思吹簫人在鳳皇臺

送趙澤民歸越中

天術秋風生白蘋連環入夢客思親蛾眉下嫁終傾國猿臂須封莫問人禹穴讀書今幾嵗蘭亭載酒約新春翰林供奉如相問爲說愁添雪滿巾

送江西僉憲趙宗典移守合州

今日梯航萬里通使星一防向秦中蠻十月無冬雪山水三巴有閬風須可賦詩邀杜甫卽看爲政似文翁珠還合浦元非異但慶三田黍稻丰

送朱伯良赴隴西縣丞

鞏昌風俗今猶古城郭歌足幾家渭水北來同穴近隴山西過武功賒天連苜蓿荒秋雨地種葡萄壓紫霞更喜淸官有朱邑明年新政萬人誇

送莫彥英赴賔州上林丞

十月西徵天气寒兩江今日靜波瀾蠻萬里皆唐制齊魯諸生盡漢官榕葉似云埀滿戶荔支經雨喜登盤柳州刺史文章妙公退從容好細看

送醫師張仁齊

縣壺長向市中藏海底龍公夜授方廬阜仙人知董奉長安女子識韓康藥存九轉芙蓉暖松化千年琥珀香暫到京華卽歸去一毫榮辱總相忘

贈龍虎山鄧子方鏈師

鬼谷仙人弱水東身騎一鶴禦靑童坎離龍虎蟠金鼎日夜神明守絳宮筆埽瑯玕三竺雨琴彈霹靂滿林風白頭欲問長生訣笑我京華尙轉蓬

二月一日病中口號

新年尢苦病相侵白髮無端自滿簪五柳先生蓮社約四明狂客鏡湖心滿城風雨花時過曲水東西艸色深明日兩峯茅屋下故人持酒一開襟

送楊九思赴廣西都尉經歷

卭笮康居路盡通西南開鎭兩江雄漢家大將推楊僕蠻府參軍見郝隆象迹滿山雲气白雞聲千戶日車紅明珠薏苡無人辯行李歸來莫厭窮

新晴

扶桑日上海門東野緑山紅在眼中流水轉龍分別浦斷雲如鶴趂歸風雪色一時開菡萏秋聲五月到梧桐白頭病客鄕心折獨愧登樓賦未工

送朱質夫赴寧逺知縣

萬里番禺自漢通乘槎有客气如虹地分銅柱風煙外山湧璚臺雪浪中帝子旌旗何處問黎人衣服與時同興來好和蘇公語又度西南月半弓

梅泉處士虞長卿挽詩

先生出處任乾坤四十不登金馬門長者已稱如石建孤臣終惜棄虞翻天寒柏樹無干淚月落梅花有返魂季子繡衣霄漢立風流文采喜猶存

送詹同文承防還鄕

奉天殿下親承詔老著黃冠出紫薇萬里雲霄防鶴去【時內苑縱二鶴】九江風浪一帆歸春前載酒黃泥阪月下吹簫赤壁磯文采昭回看帝制山中艸木盡光輝

贈韓友中

雨花臺下古仙客門俯百尺玻瓈江靑山偃蹇自相伍白鳥浮沈時一防天寒鑱藥龍蛇窟夜永讀書風雨窗紛紛市人不足數與爾笑談傾百缸

和張思廣九日韻時王景行有約阻雨不赴

秋藕無花寄斷絲拒霜猶學漢宮姿錦袍江令還家早白髮秋娘對客悲剩水殘山畱勝防酸風苦雨失幽期未慙寂寞陶彭澤更把黃花盡一巵

鳳凰臺

鳳皇一舉周八極金陵猶有鳳皇臺萬年龍虎自盤踞此日鳳皇須復來隴西太白已無迹江左夷吾眞有才登髙送客多古意長歌慷慨共持杯

秦淮對月

大江流月浩漫漫一鶴南飛尙未安素練秋垂銀漢濶神珠夜吐貝宮寒胡雛觱栗霜中起商婦琵琶水上彈惆悵故人千里隔小樓十二獨憑欄

送呂元振歸四明

千里東歸訪故園春深滿目野花繁山橫鳥道如龍轉水落蛟門尙虎蹲賀老風流誰復繼舒公气節更須論故人爲謝崔文學何日聽詩酒一尊

乙卯淸明日偕馬新仲李守中劉志逺遊聚寶山過泐季潭長老三塔院飲於志逺宅

城南看花花正開淸明微雨灑塵埃路從周處臺前過山轉曹彬廟下來墮地遊絲輕復起近人嬌燕去仍回髙歌擊節狂歡賞共盡三春酒一杯

次韻夏士文

故人不見十年餘長憶故人看舊書直從渠象山頭至相過鳳皇城裏居白雪翻匙共野飯銀刀出网分河魚從來陶令苦迂僻只擬東臯歸荷鋤

題王顯宗巡歷圗

六月霜威見直臣繡衣玉斧大同巡山分駝春髙中土路折羊腸恐逺人今日邊戎應辟馬從來漢使獨埋輪白頭校字慙年少爲客京華又一春

分教中都

中都學舎今百區聲教逺及萬方初新羅百濟亦遣子期門羽林皆讀書一時復見制作盛四境已安攻戰餘老夫竊祿愧無補惟解區區校魯魚

苦雨淮水泛溢往來不通緬懷南京故人劉子憲

寒猶挾纊思南國老更看書坐北窗白雨三時如倒海黃流一夜盡成江橊花支子開無數鸂鸕鶿下作防天上故人何日見劍心詩思未能降

次韻方文敏秋興五首

地拱皇陵松柏深君王法駕幾時臨漢宮甘露曾聞昔周室丰年豈自今太史已刪金匱錄詞臣應制鳳防吟憶陪仙仗千官入春日新鶯在柳陰

一日龍飛濠泗間槖駝牛馬走闐顏已來肅愼通滄海更卻呼韓閉玉闗使者旌旗分道出將軍部曲凱歌還白頭野老知何事紫气常瞻萬嵗山

天限長江雪浪浮臨江百尺起朱樓春風秋月歸新恨楚水吳山憶舊遊已沃腥臊無朔漠從來壯麗有西州萬年大業如磐石四海諸侯盡綴旈

錦城春色醉芙蓉甲第樓防有幾重萬里黃河遙北注一丸函谷小東封生常客寄悲工部老托官聨忝辟雍始信童謡應千古浮邱一馬化爲龍

西湖一雨始知秋水碧山明散客愁何日仙人畱白石當時宋祖戰淸流銀河接地西南界玉气通天日夜浮懷古登髙無限意暮云千里重回頭

丙辰元日時在鳳陽趙穆仲方文敏王繼逺枉騎相過

今年元日漢鐘離著處簫鼓太平時老夫畏酒復多病好客到門能說詩春前春後雪才見水北水南花更遲卻憶華堂髙防處玉盤纎手送靑絲

題洪大隱傳後

黃冠野服共逍遙七十何曽諳市朝傾國楚妃端不嫁入山商皓若爲招田中雲實收防玉樹底風聲厭一瓢化鶴卻歸遼海路上林無處問漁樵

賦晚菊黃白二本

引蜂勾蜨過紅墻千葉新花只道妝仙質曉勻胡粉白禦袍秋染鬰金黃東家欲鬭西家艶十日元同九日香可笑當時彭澤令淸如楚客在瀟湘

秋日漫興

靑楓葉赤雨新霜倦客棲棲自一方已愧公孫疎學術浪傳司馬擅文章天寒老驥愁長路日落孤鴻沒大荒何日兩山陪野叟一談一笑共相忘

次韻楊秉哲錄事見寄二首

堯封北盡薊門寛執防楊郎喜調官幕下賦詩諸客避馬前射雁一軍歡人材今日收孫楚相業從來許謝安無限江南好山色他年歸約老夫看

一曲西湖罨畫間花時載酒正紅顏鄒枚上客團車蓋燕趙佳人結佩環甲第樓臺分處處南朝事業尙班班傷心可得重行樂空愧沙鷗白鷺閒

病中寄方文敏

一秋已過春復回柳條梅蕚定相催淮南病客惟髙臥雪後故人今不來詩卷暮年愁總廢燭花淸夜喜還開東軒風月與誰賞新酒防行琥珀杯

早春寄黃仲眞

樂全先生七十餘樂全堂深花事初山中酒熟試畱客竹裏日髙時讀書黃冠野服眞自稱赤車駟馬今何如相知還有恵施在適意共觀濠上魚

鳳陽晚春

愁聞杜宇還催客老向鐘離又過春洞隔水簾迷絕境山名雲母憶仙人牛羊自放空邨晚燕雀交飛甲第新載酒看花同一適百年蝴蝶夢中身

送馬伯溫之廣西

樓船椎鼓發江中昨夜檣烏喜北風可惜春歸還送客何知別後已成翁浮天雪浪三湘濶到海雲山百粵通有子漢陽專簿領一緘千里托飛鴻

送王用中歸金陵以有親迎之期因並及之且戒其進學

王生別我向長幹門第從來盡達官水落洲初雁到山圍建業尙龍蟠秋風客路嘶驄馬月夜仙壇防彩鸞金印虎符來未晚莫忘重把舊書看

賦西山爽气亭二首

屋外雲山走海濤商歌扣角气猶豪把琴有客尋陶令拄笏何人記馬曹生厭市聲從地僻老增詩興敵秋髙九峯三泖何如此金穀池臺半野蒿

朝朝攬翠一憑闌田裏從教嬾不冠夢破喜聞秋雨霽神淸疑對雪峯寒霓裳琴曲傳三疊石鼎車聲出九盤南北馳驅亦何事西方塵土沒徵鞍

送王以寧歸建徳並柬魯道原

睦州城郭風煙外亂後衣冠喜尙存山倒半江雲气合灘回七里浪聲喧讀書才子初還舎買酒鄰翁盡到門相見魯公勞問信春秋何日試重論

方文敏恵二白瓶及新茶土鐵

建溪春茶風露潔赤城海錯波濤腥老夫不費百金字逺道忽來防玉瓶古井汲泉動夜月髙堂酌酒呼張星江瑤荔支亦可並旣醉髙歌誰與聽

聽松樓

忽從何處聞蕭瑟樓外長松一萬栽隔屋嘯歌聲自和滿山風雨夢初回華陽眞逸元同趣太白仙人信有才貴客焉能辧天籟哀絲豪竹送蓮杯

畱別陳敬夫

天低海上山如黛雪盡淮南柳未黃浩蕩春光還自好飛騰暮景爲誰忙膏車秣馬歸應急把酒論詩樂未央明發匆匆又南北有書時托塞鴻將

寄燕府錄事楊秉哲兼簡新民蘊徳二紀善

西蜀揚雄苦著書相逢長憶武林初盧前王后名非忝楚尾吳頭迹更疏花柳春連朱邸靜星河夜落大江虛已知老病慙英俊且復從容好曳裾

題梅軒

枝南枝北花無數夢在羅浮海上村白雪已空天下色黃昏曾返月中魂水仙樊子宜相近瘴雨蠻風定幾畨今日賦詩須我輩何人東閣與重論

洪武六年五月初一日早朝奉天殿時西域國師來朝蓋前代所未有也目擊盛事因賦

中天宮闕絢琉瓈五丈髙懸日月旗天子萬年當玉座國師五月拜丹墀禦鑪不斷龍涎噴宮扇初交雉尾移江海小臣陪百辟白頭今日覩朝儀

殳山隱居夏日

病客從教嬾出邨兩山一月雨昏昏野花作雪都辭樹溪水如雲忽到門無復元戎喧鼓吹試從田父牧雞豚來靑處士時相過猶是平原舊子孫

淸江詩集卷八

欽定四庫全書

淸江詩集卷九

明貝瓊撰五言排律

書事二十韻

父老歌延祐君臣憶至元淸光回日月喜气入乾坤不意經淪防相圖事並吞槖駞空大漠騏驥死中原浪信傳三捷深病七奔闗中防豕突河內且蜂屯流血今千里傷心逺五門羽衣悲弟子寶玦泣王孫管葛眞難致孫吳莫易論如何輕大業俱是竊殊恩近報中臺坼遙瞻北極尊狐貍號白晝魑魅嘯黃昏貢賦時時急徵徭處處繁故園荒艸逕何處覓桃源野外朱旗閃城頭畵角喧飄零從老去局促偶生存醉憶劉琨舞狂興阮籍言登臨空灑淚去住總銷魂水閣秋鴻落霜林夜鵲翻相知共南北不得問寒溫

李子庚挽詩

屢入元戎幕曾陪禦史驄一身辭汶上萬里入閩中東觀文章妙西州將略雄艱危眞自許敢決更誰同斬馬求蕃劍號猿拓楚弓行師百道靜破賊兩闗通擬復堯封大重開漢業隆觸蠻猶可鬭鷹隼若爲籠重霧朝埋日長星夜隕空柱天徒有志塡海竟無功已並田疇義皆知葛亮忠江風吹獨樹山月照幽宮英气寧爲土神光或吐虹尙憐諸子在國士有遺風

黃灣述懷二十二韻寄錢思復【附考黃灣屬海寧】

海岱初云擾荊蠻遂土崩王公甘久辱奴僕盡同升逺適將妻子端居謝友朋艸堂森苦竹圃蔓寒藤地盡山光斷天昏海气蒸夜深常畏虎秋後更多蠅鶴髮愁難理烏皮懶自憑娉婷羞不薦齷齪怯先登防劍歌誰和聞笳寢復興過逢欣已絕疾病恨相仍自擬秦民去重須魯使徵吹毛多見摘刺舌尙須懲耆老惟君在文章對客矜才全懷白璧道重比朱繩虎榜名非忝雞林價盡增極知童子陋深愧大巫稱最憶春停騎髙談夜翦燈病駒終棄擲生鶻必飛騰迹已從信屈時多任愛憎賦詩閒莫廢好事老猶能漢月今頻滿天河本自澄山陰有孤棹雪下興還乘

題空翠軒

萬竹如雲盛瑯玕起石邊分枝巢翡翠解籜化蜿蜒黒映瀟湘雨靑浮鄠杜天含滋團隊露倒影漾淸漣不柰蟬號夜深期鳯至年小冠知隱者虛室神仙月上南榮坐風淸北牖眠壁魚漧縹帙海鶴操朱結友多裘仲封侯薄渭川忘形日相對秀色更姢姢

丁未除夕

東風來日本北斗辟枵坐並華榱防班違紫禁朝淸觴陶令節明燭炳通宵曲付蛾眉唱香添鵲尾燒俗傳儺逐厲事類博成梟舊疾應全減新歡且共要壓城云暗度侵幔雨斜飄紅拆叢梅蕚靑緘弱柳條明朝還獻嵗更頌玉盤椒

擬香奩八詠

黛眉顰色

才歌愁易斂欲畵思難任雨過峯猶濕春歸柳未深漢宮休競學秦鏡莫重臨不是嫌施粉翻疑病捧心曲如天上月纎似樹頭禽盡日窺靑鎖如何別到今

香頰啼痕

何限相思淚年年苦別離當春羞客見終日爲君埀落粉和防玉殘紅界一絲仙人辭漢日公主嫁胡時鳳蠟流應少鮫綃拭已滋空彈銀甲盡卻恨錦書遲

花塵春迹

羅襪淩波小潛行輦路中東風吹不防南陌去誰同艶想蓮防坼痕畱月半弓定知爭拾翠應怕踐殘紅喜蝶無情撲靈犀有意通如何珠百琲小妾妬翔風

云窗秋夢

朦朧欹玉枕蛩語夜何長羽化爲蝴蝶神遊躡鳯皇金屏殘宿火翠被怯新霜不識天涯路相逢馬上郎闗山度遼水雲雨防巫陽不柰風鈴攪驚回月半牀

繡牀凝思

丁香花百結宛轉若爲生蛺蝶描初半鴛鴦刺未成重將藕絲續獨看柳花行入戶羞防燕停鍼怪一鶯乃知天女巧翻爲雪兒輕困懶春猶劇無人識此情

金錢卜歡

字憶開元日淸光尙自全不知人逺近猶似汝方圓一別烏衣後三回白雁前芳心偸自祝吉語定眞傳玉兆符龜灼銀河待鵲塡可能如子母無術學神仙

月奩勻面

新妝自時世寶鏡拂塵埃妬雪重施粉看花莫近臺春風玉樹並秋水白蓮開瘦怯空光照嬌憐顏色回初酣妃子酒更防壽陽梅有約西園防鄰娃不用催

金盆沐髮

髮亂朝新沐蘭湯試手慵色衰空自潔人逺爲誰容花委隨飛鳳水動浴蟠龍到地靑絲滑掩月黒云濃向日晞初薄臨風綰更松休疑華山女此地復相逢

對雨

朝云才觸石夜月又從星霹靂開三峽滂沱覆四溟寛稱兕爵志喜續麟經卽恐蛟龍怒那知蜥蜴靈潤添未黍色淸挹芰荷馨戰伐今應息謳歌且復聽常希流麥鳳試聚讀書螢倚杖前邨望平波緑滿汀

辛亥嵗燒燈日張彥臯攜酒相過與楊鳴鶴丁一鶴陳仲謀及諸門生十有二人共飲因以笙歌歸院落燈火下樓臺分韻賦詩餘得歸字

節過傳柑後餘寒襲故衣雪從梅上盡春向柳邊歸且復從人飲何須密伎圍金吾猶不禁鸚鵡試頻揮上客推文靖仙翁得令威交遊知有道笑語共忘機細雨朝還作髙云夜不飛玉簫停鳳曲銀燭繼蟬輝但覺新懽洽應知舊事非莫辭同潦倒良防古來稀

壬子夏端居二湖與二三子讀書而苦熱如焚一座四遷杜少陵發狂大叫非過言也回思雲間時往來呂邵二族其地有林藪之美池臺之勝可以避暑而遊士寓公咸防於此相與窮日夜爲樂及兵變之後所至成墟海內忘形半爲異物感衰榮之無定悼生死之相違遂成三十四韻麤述其事云

地僻從吾放山深少客過昏昏蒸酷暑鬰鬰抱沈屙斷酒愁爲敵拋書睡作魔云生空望雨水涸不通河唱和聞蛙吹遨遊記鶴坡輞川移絕境瀑布激懸波數子論新好諸翁樂太和百篇齊屈賈【楊銕崖】五字逼陰何【鄭本初】共哂佯狂徹【魯道原】焉知好辧軻【馬文璧】冰壺淸莫比【夏景淵】銕硯老猶磨【呂徳厚】公子時同載【夏士文】將軍夜不訶【邵篔谷】結交眞有道【倪菊存】與物總無他【倪耕閒】每喜方舟坐何煩信馬防秋風千戶竹宿露半池荷席賭藏鉤令亭邀竊藥娥【有賓月亭】頗黎行凍蟻瑪瑙進寒鼉潦倒衣從濕欹傾弁或俄胡雛能觱栗漢女善顰婆對舞翻朱袖羣謳斂翠蛾紛紛方大噱浩浩漸微酡壺中恆三馬詩成愧一螺如何棄爼豆卻復老干戈落雁長淮逺蜚鴻大野多死生俱異域出處不同科淚泣荊人玉腸回織女梭秪憐成骯髒及此嘆蹉跎室已如懸磬門今信設羅淩霄縈小艸平地引危柯水鳥浮沈戲林蟬斷續歌分甘畱白屋身免束靑緺晚牧幽湖上春耕曲磵阿丹砂尋舊井金剎過祗陀豈復同般樂應知廢切磋茫然感平昔興發彊吟哦

丙辰立春日大雪二十韻在鳳陽作

正月淮南雪空花五葉纎隨風成唾玉平地出形鹽重拆鴛鴦瓦輕穿翡翠簾色迷雲外鶴光掩月中蟾河水冰猶合昆岡火復炎方圎知有道先後亦無嫌嵗旱今方劇春寒更覺添夜深聲淅瀝天近气淸嚴鮫女愁停杼雞人誤報籖一時延勝賞萬里入遐瞻路失羊腸曲山呈馬耳尖炊煙空近市急澑斷虛檐林鵲饑爭啄川魚畏卻潛往來聽杖履歌舞起閭閻硏凍詩重賦瓶存酒試拈節髙貧士臥時信老農占獨樹危能立枯荄潤總沾宮妝梅粲粲野秀麥蔪蔪白首歌誰和朱門味可兼謾思金帳客痛飲正厭厭

曉庵山水小幅

髙堂見林壑忽似過雷峯窈窕一門險崢嶸千嶂重人聲何處答虎迹有時逢怒瀑流淸耳層雲起蕩胸松枯寒落子艸碧暖勾茸勢出丹靑假神疑造化鐘滄洲非世外圃亦王封絕境須吾賞他年策瘦笻

七言排律

奉和鐵崖先生水仙八韻

千葉名花閬苑移濃香百和爲燻肌玉翹半脫春如醉翠袖輕扶夜更癡賦就陳王空自怨佩遺交甫至今疑承恩不向金塗立入道初將羽帳離步月有時羞素女行雲無意妬瑤姬水邊寂寞誰能賞林下風流總未知腸斷三生孤舊約眼明萬槁出新枝朱弦五十閒瑤瑟黃九爲君重賦詩

題周伯昻水邨圗

愛爾讀書陽羨裏喬林古木五湖東山如城郭銅棺並水落田疇罨畵通野老猶能說周處仙人何許覓張公園收橡栗霜初重飯煮桃花嵗屢丰馬隊豈堪延祖企艸堂今復見盧鴻已知貢賦隨時給還笑衣冠與俗同一艇微茫在煙浪采菱歌斷夕陽中

紅菊

日照東籬爛若霞誤驚春色到山家宮人曉殢葡萄酒道士秋開躑躅花莫擅鵞翎欺白雪未論鶴頂養丹砂霜中苦節知誰並雨裏寒香只自誇寂寞也羞彭澤陋風流還競洛陽奢移樽九日來同賞插防休譏老孟嘉

鶴山親舎詩【並引】

富春爲吳孫權之裏權大父鐘嘗種美有三客謁之鐘爲設旣而指示鐘地化鶴而去故名棲鶴邨其地有黃花洞世傳黃石公所居洞有石牀尙在每風雨輙聞兵甲聲天霽則石牀隱隱有文見可識瑯函二字余友李巨川與母隱於是遂題其室曰鶴山親舎元至正中會稽楊鐵崖先生數遊洞中必過巨川飲竟日忘返

我愛郎君似老萊移家歸隱碧山隈赤城舊令尋常過白髮慈親八十開亂後桃花還自發秋深榿木更須栽炊煙幾處相連接雲气無時共往回泉出龍蛇多枸杞石蹲虎豹盡莓苔賞心最憶黃花洞亦擬他年跨鶴來

送馬本道赴潁上

悲歌把酒气仍驕幕府藏名怕折腰萬古山川豪俠窟一時文武聖明朝牛羊滿野秋俱放貔虎連營夜不囂馬援已衰猶矍鑠少陵多病且逍遙當筵落筆烏絲濕掛劍看書絳燭銷我愧白頭居太學雲林惟待伴漁樵

淸江詩集卷九

欽定四庫全書

淸江詩集卷十

明貝瓊撰五言絕句

題畵

水通銀漢逺山對赤城髙一曲璚臺路春來盡碧桃

七言絕句

寄陳文舉四首

鳳皇臺下猶爲客雪滿頭顱一病翁卻憶山人讀書處月輪夜照水晶宮

秀州西去湖州近幾處樓臺罨畵閒借我釣魚舟一葉坐看七十二靑山

金刀火齊元非物但取乾坤與坎離采藥芙蕖淩弱水三山何路覓安期

當年我欲醫君癖今日君應笑我狂一曲雲林天定許野猿山鳥未能忘

雨後偶書

海門雷電夜隨龍江黒風髙雪浪舂今日看山防眼碧插天金翠萬芙蓉

陳進善見過

南風緑樹午陰圎好客聨鑣過海邊可惜紅顏成白髮風流卻話十年前

對菊

髙僧已送鵞翎白好客仍分鶴頂紅秋日兩株開爛熳晚花原不嫁東風

別侯春燕

蓮子有心元自苦楊花無蒂若爲生錦機織字難成匹玉局彈棋恨不平

勝南洲紅梅

龍門狂僧老萬回燕支常染玉堂梅木杯何日過東海拾得海底瑚來

西湖竹枝

六月玉泉來看魚湖頭雨過盡芙蕖芙蕖花開郎更逺玉泉魚少亦無書

贈小南枝

相逢彷佛在西湖姑射仙人玉雪膚春淺芳心渾未透天寒翠袖不勝扶

城南絕句三首

祗樹園荒客不來金銀猶指舊樓臺風林日落烏爭噪雪片春遲花未開

流水縈回一道斜隔林雞犬兩三家雪深藥塢迷行徑潮落春船閣淺沙

已從春艸長閒門風雨連朝不出邨老婦煎茶燒土銼故人送酒滌山樽

淸明日三首

二月楊溪花亂開黃須紫蕚斬新栽春到淸明已如客看花一日定千回

出門今日向何處花惱山翁走欲狂此身忽已過半百直須爛醉答春光

北裏南鄰日日過花開不飲竟如何庭前昨夜暫相賞地上今朝應更多

枯棘防禽

山禽白頭如老翁一防相命復相從秋田無禾苦不飽下上胡爲荊棘中

道中見梅

烏龍井上初銷雪白鶴山人又見春須可百回來繞樹莫教一片落隨人

東邨漫興二首

溪上秋風老拒霜居人星散似淮鄕誰家十五琵琶女就客能彈陌上桑

八月雨多新水生邨南邨北斷車聲老夫不識市朝變但與野人歌太平

苕溪陸文寶挾筆過雲間持捲求餘言而一時縉紳之作不啻百篇有論筆法自趙松雪用落墨而始廢者有爲筆卦者近世膚學小子率意妄作類如此可嘆也已因賦五絕

近代何人下筆精吳興松雪最知名欲過大令歸前輩競學中郎恥後生

吳興松雪眞奇士書到通神逼二王謾有兒童誇並駕更無弟子得升堂

退之作傳聊爲戲子云艸眞好奇更有區區工畫卦彊分奇耦學庖犧

石鼓鐫功元自缺秦碑頌徳久應訛一時篆籀今誰解白髮江南玉雪坡

謾禿霜毫臨北海更求雪繭寫蘭亭也知不攺無鹽陋浪抹靑紅鬭尹邢

立春後五日

北風夜吹碧海凍立春以來仍苦寒城南酒貴更須買江上花遲誰與看

次韻邵篔谷暮春三首

處士渾同鄭子眞水南結屋與山鄰已從竹筍生旁舎不遣桃花誤世人

一枕槐根午夢長不知夢裏別春光禽工唱和偏能熟蜂苦經營也自忙

櫻顆紅埀山雨晴荷錢緑捲水風生佳人莫惜頻行斚狂客從教醉絕纓

題紅梅

山杏一株臨大路宮桃千葉倚空墻如何冰雪羅浮女也學春風半面妝

漫成四絕

今朝無酒只淸坐落筆猶有气淩雲天下黃金賤如土何人爲購相如文

東鄰昨日收白骨西鄰今日啼靑娥傷心又過中元節城下招魂應更多

平生落落苦難合十五讀書今老翁卻怕秋來添客思梧桐昨夜又西風

南金大貝亦何物六月胡商死道邊滿地淸陰日停午老夫髙枕北窗眠

赤城呂徽之博聞彊識宋亡遂晦不仕一日大雪中至巨家易谷立堂下久之堂東偏眾客方詠雪有分韻得蝶字者苦思不就徽之不覺失笑咸詰之曰汝何笑曰吾欲用滕王蛺蝶事耳眾客皆驚陰知其爲徽之也延之坐不可欲賙以谷辭旣去使人尾之至其居地極幽阻及雪霽焉荊扉竹屋不蔽風雨見桶中坐一婦人蓋其妻也問徽之所在曰出捕魚矣得於溪上具言所以求之意曰諸子可少畱乃換酒共飲返宿道旁大樓下主人怪輿馬之盛因言其狀主人亦不知有徽之也明日求之則已遷居矣徽之嘗與陳剛中相遇於道剛中下驢揖遂問乘驢故事各舉一事至四十事而剛中止矣徽之曰吾尙記其事出某書凡二十端後不知所終

空山積雪深一尺車馬何來野老疑溪上捕魚歸換酒更無人識呂徽之

別徐楚芳

別愁如劍割人膓空灑西風淚萬行楚尾吳頭各千里相知從此不相忘

倪雲林小景

雲林筆力如王宰剪斷吳淞水半江更須著我扁舟坐閒看飛來白鳥防

聞箏

白髮潘郎工錦箏江南江北盡知名防手重彈白翎雀猶是黃龍塞下聲

己酉重午

風雨端陽生晦冥汨羅無處弔英靈海橊花發應相笑無酒淵明也獨醒

歸東郊偶成二首

愛酒狂生老未逢十年蹤迹滯吳淞歸來鄕黨都非舊不及靑山向我濃

海上逃生萬死余亂兵初定且安居封侯萬里須弓馬錯教兒童盡讀書

客殳山偶成

春逐啼鶯去不畱一川風雨滿山秋笙歌不到愁人耳若聽笙歌更淚流

過無錫

水抱新城缺月彎城頭髙似九龍山將軍已縛山中虎道上行人日往還

土橋

數家星散土橋西苦雨酸風叫竹雞一夜破窗愁不寐願回白日照春泥

丹陽得風

出門平地卽羊腸白髮應添鏡裏霜今日天風亦憐我盡情相送過丹陽

題杏花

日光雲气曉相參一路新花似酒酣記得少年遊賞處春風信馬過城南

夜發

歸人不寢夜如何月滿溪船唱越歌彷佛吳淞江上路別愁一夜上心多

三月廿五日夜口號

破鏡五更飛上天北林烏啼驚客眠勞生擾擾亦何事溪女溪童相蕩船

辛亥重午

去年重午憶嘉興風雨龍河一病僧今日山中又重午故人持酒說金陵

辛亥七夕五首

子晉吹笙學鳳皇緱山一別已千霜當時黃屋非無意豈有神仙到帝王

阿母西來降漢家剛風萬里送飛車空畱千載蟠桃核白髮劉郎不見花

五夜天邊輟鳳梭長生殿裏望銀河玉環他日無窮恨更比牽牛織女多

東家西家爭曝衣我但曝書誇小兒壁中科斗古文字猶有射天光陸離

性拙如鳩本自偏柳州何必更祈天人間機巧知多少無復三皇五帝前

澄林冬日

連邨桑柘猶存葉一樹枇杷已著花十月澄林好風景恰如秋浦野人家

贈別

一南一北鳥辭母一東一西花送人與君此別似送鳥對酒那不惜靑春

讀書所有白花一株狀類揚州瓊花而花損一葉俗稱爲八仙云爲賦一絕且悼璚花之不復見而獨見此也

一夜東風吹白雪化爲蝴蝶過西家七香車逺人何處空認唐昌觀裏花

十月廿九日過永昌寺訪照覺原

幽湖水落夜初冰湖上雲山翠百層一个小舟輕似葉西尋瑪瑙寺中僧

春情

新來不畫逺山眉翠被春寒起更遲靈鵲定知人有喜一防飛上萬年枝

西湖竹枝

聞郎北過李陵臺湖上荷花今又開那似嶽王墳上樹枝枝葉葉盡南回

題松下丈人圖二絕

長松百嵗走蒼蛟日夜松聲如鳳匏山人有約賦歸去我亦來借白雲巢

仙人手曳九節杖行看好山應未窮石間三秀食可飽一曲試和商顏翁

題扇

冰紈一尺寫修竹瑟瑟淸風生夏寒不見江南鐵鉤鎖總成石上靑瑯玕

題紅梅二首

紅羅亭下又春風小鳯飛來樹已空後主當時歡宴處新花如火照唐宮

野橋山店記年時管領春風有一枝卻笑羅虯不解事百篇空賦比紅詩

早秋

白髮新來不滿梳玉簫金管總成疏梧桐院落秋風早一夜神淸喜讀書

題溪山春曉圖

仙家雞犬白雲中水復山回路不通萬樹桃花春似海莫教重誤打漁翁

山家

鉏豆南山八十翁相逢笑語夕陽中門前一个冬靑樹不學桃花似酒紅

題馬文璧畵二首

長憶秦溪馬文璧能詩能畵最風流酒酣落筆皆天趣翦斷巴江萬里秋

田家一簇江南路艸閣柴扉近水開人背夕陽巫峽去雁將秋色洞庭來

題淩波仙

姮娥竊藥能奔月嬴女吹簫亦上天萬古阿甄魂魄苦江淸雪冷夜如年

送成徳琦兄北歸

雲中歸雁總成行腸斷連枝尙異方春滿江南江北路柳絲不似別愁長

墨梅

雪後尋梅恐未眞花光一日寫花神廣寒玉兔分秋頴翦斷羅浮萬樹春

夜宿王繼逺白雲半閒

吳歌但少玉童防且盡仙家酒百缸一枕梅花淸夢逺不知夜臥白雲窗

題徐雪洲墨菊

先生愛菊似柴桑三徑歸來亦未荒莫道空山秋色淡新花一朶禦袍黃

題防陸士女

手轉梟盧爲破顏玉人何意整雲鬟也應暗卜闗山客歸馬須看一擲間

題虞魯瞻山水

禦史新來水石工數峯依約米南宮試添茅屋秋林下著我江南鶴髮翁

題東坡戴笠圖

兩屐新泥蒻笠欹滿邨風雨獨歸時玉堂天上神仙客婦女兒童總未知

朱寔送桂花

廣寒宮裏桫欏樹金粟初分第一枝滿室天香吹不斷老夫淸夜酒醒時

題竹間桃花

萬瑯玕裏一枝春向客無言又似顰彷佛武陵溪上路放舟何處覓秦人

詩餘

漢宮春

細雨亷纎乍魚翻緑皺鶯哺紅甜那堪歸期總負別恨還添橊花一防記重重繡戶朱簾人乍起玉釵半脫逺山輕拂防尖不道而今落魄怪朱顏頓攺換得霜髯無心新聲樂府舊體香奩傷今弔古但時時彊擬江淹渾得似春風燕子飛來也傍茅檐

瑞鷓鴣

風林初夜月輪髙鳥飛不盡楚天遙一曲淸江恰似瀟湘路何處人家傍小橋十年空負歸來約已無舊杏新桃謾思田父前時同在雞豚社日相招酒壓梨花醉一瓢

應天長【吳仲圭秋江獨釣圖】

澄江日落渺一葉歸航渡口初泊垂釣何人不管中流風惡西山靑似削曠千里楚鄕蕭索問甚處更有桃源看花如昨往事總成錯羨範蠡風流故迹依約微利虛名何啻蠅頭蝸角宮袍無意著但消得緑蓑靑蒻鱸堪斫明月當天酒醒還酌

玉蝴蝶

極目江南千里故人何處一叚傷心漠漠行雲才霽又作輕陰訴西風寒蛩近戶背落日歸鳥投林正秋深殘山剩水應怕登臨難禁多情總老流黃不寄尺素空沈緑殢紅迷豈知零落到而今似丁香離腸暗結防白雪衰鬢先侵思愔愔一聲管幾處鄰砧

玲瓏四犯【春情】

江艸江花總付與春風何處池苑露染煙裁依舊翠深紅淺天气漸近淸明但覺比舊時都倦問此時脈脈誰念惟有乳鶯巢燕銀箏低按斜飛雁尙依稀小窗深院珠簾日午重重下空鎖秋娘怨憔悴一束楚腰也定怕蕭郎再見想夜深暗卜歸把燈花翦

鎖窗寒

雁別衡陽春光已到去年時節河堤弱柳拂水萬條堪結更無情東風幾番海棠一夜西園發但艸深曲徑看花人少亂飛蝴蝶最是傷心切總過了花朝漢宮傳蠟方回未老白髮那教成雪憶當時歌扇舞裙小樓十二空夜月待重尋舊侶髙陽喚酒攜桃葉

八六子【秋日海棠】

滿空山亂飄黃葉花仙特地衝寒恨薄命蕭娘嫁晚捧心西子妝成恍然夢閒淸明時節曽看院落早鶯猶困樓臺乳燕初還悵過了韶華一枝偸綻拒霜爭艷斷霞分彩空贏得人自先驚老去天應不放春閒倚防幹春風別愁幾畨

南浦【賦水光山色舟】

一葉小如鳬趂幾畨樵風日日來往何處最堪看吳門外都是白波靑嶂斜陽半斂采菱尙有蓮娃唱謾載得前邨月歸來人家三兩何須萬斛黃龍駕灔預矍塘接天風浪空爲利名牽誰能似防夷散髮湖上秋行更好鏡中新緑東西向雪寒夜靜定多在蕭蕭蘆花深放

漁家傲【早春】

弱柳緘黃梅傅粉燒燈已過花朝近塞上歸鴻猶有信飛成陣王孫一去渾無準院落沈沈人又困腰肢頓覺羅衣褪兩防靑山從淡盡君休問靑山更有新來恨

西江月【元夕二闋】

夜月將圎寶鏡春冰已碎靑瑤千門燈火近元宵一向薄寒猶峭海上防魚不至雲間彩鳳難招小樓十二更蕭蕭白髮空思年少

十日催花雨過九衢著柳風輕城中何處不觀燈菡萏夜開千柄酌酒何辭防灔吹簫更引娉婷如今海角嘆飄零落月半窗淸影

風入松

一鉤初月小如眉又是去年時東風著意催花柳元朝過休放春遲野老田夫共樂靑山白水相宜男兒了事卻成癡七十更何爲也知七十從來少但從容把酒論詩獨樂園中司馬雲臺觀里希夷

鳳棲梧

一日思歸歸便許何【闕】

忘卻歸來路春已無多風又雨桃花栁絮渾無數第四橋邊君住否惟有當時月照傷心處水滿洞庭飛白鷺吹簫夜過西山去

風入松

踏槐猶記伴兒童今日總成翁十年不到西湖路輕孤負秋月春風回首桃花水逺傷心燕子樓空猖條冶葉自西東何處托流紅繁華夢斷愁多少都分付鸚鵡杯中莫問今來古往倚樓閒送飛鴻

水龍吟【春思】

楚天歸雁千行一字不寄相思苦匆匆過了踏靑時節更愁風雨燕子黃昏海棠春曉幾畨淒楚問誰能爲寫重重別恨算除有江淹賦尙記銀屏翠箔把琵琶夜調新譜芳年易度沈腰寛盡白頭如許弱水三山武林一曲重尋何處柰無情杜宇年年此日到淮南路

淸江詩集卷十

欽定四庫全書

淸江文集卷一

明貝瓊撰海昌集

土偶對

岸海有古祠奉捍沙神者餘暇日過之循其垣則惡木朻然而烏鳶噪其顚入其戶則毒艸茀然而蛇虺蟠乎中有屋焉僕而不支有像焉剝而不完老巫揖而進曰是祠閱五百春秋矣嘗能以禍福恐乎人有疾必禱水旱必禱海賈溯濤往來者必禱神皆答之如響百谷嵗登無蜚蝗霜雹大疫之災人旣樂業至者如歸由是剪荊棘而宮室之或光怪夜見髣髴金支翠旗自天而降而日有事於是者麏至及其廢也或玩而侮之神亦不能禍福於人豈盛衰關於造物者乎余曰噫是土木而衣冠也昔非神也而神之者人也今非弗神也而人弗之神也若何怪焉是夕宿於祠之旁有介而弁者見於夢曰吾旣辱於子何毀之過耶子見吾土木而衣冠也獨不見衣冠而土木乎小而爲邑邑有令大而爲郡郡有守其爲禍福甚於神也罷軟者苟祿貪縱者敗法非守令而土木與內附百姓外柔四裔生殺系其喜怒黜陟由其向背執天子之柄而位百僚之首不啻神之魁然而貴者也出則陳兵而驅入則復壁而居目瞽而黒白相混耳塞而淫雅不殊非宰相而土木與吾假丹靑之飾而托乎太陰使玩者有時而懼彼肖天像地握珠玉被錦繡且倀倀焉尸居而鬼躁未始見徳於人子奚不以誚吾者誚彼與萬金𨿽積不救然臍之禍三窟徒營豈免排墻之厄吾恐棟焚而及巢燕基圮而殃穴蟻其不爲吾祠之毀者幾希余應之曰汝之所斥者似矣而非其實也昭昭者或愚皎皎者或污安知其才足有爲而時不可爲乎介者又曰胡廣歷六帝而無稱於時一盧懷愼耳張華裴頠禍至而不圖一曹爽兄弟耳人物不同而同爲土木已余無以詰覺而識其語將獻諸上懼執政者之不悅也故尼

遊山記

距黃灣二十里山之特起而雄秀者曰鷹窠遊者病其邃而未始一往焉季秋九日萬戶馬侯仲貞修桓景故事以書招予遂率其季仲新及赤城徐大章錢塘潘仲華全思立循溪而東過葛家嶺髣髴會稽道中獨無竦壁千仞爭雄天姥耳意荒林破冢有古人祕器物文字可錄者輙引騎而入又東過談家嶺山益奇路益峭棄乘而徒僕夫前導螘緣而上經無人之境獵者縻絙以識其出入因得支徑行犖確石中六七里日亭午至天禾池池皆石深廣無尋丈春冬不涸歲有禾蘗而華華而實人以爲異復舉三百武始至所謂鷹窠者大山嶄然中髙旁殺巨海滙其陽秦柱亙其陰怪石虎摶樹皆合抱山產茶類武夷者有沙門廬其顚因阻而爲藩坳而爲沼環以蒼筤之竹蓋其幽絕處尢宜雪霽時而海濱之勝畢效於是矣是日也天髙气淸遠見百里之外沃州諸山如靑芙蓉萬朶飛舞而前遂列坐石上引觴滿酌一談一笑不啻杜少陵之在藍田崔氏莊餘恨力不足以得之爲之剪荊棘伐菑翳抗風亭於竹外敞月榭於泉上以爲髙人韻士之賞夫豈有所待乎酌已復迂道東出前歌後呼從者趙師善胡琴亟作數曲而林霏野色蒼蒼莫辧山趾聞流水鳴暗谷中鏘然作佩玦聲客或俯而飲或濯於下求其派實出鷹窠而梗於亂石大木故其利不能遠及時大章以溪山勝處良友分韻賦詩不成者舉以大白遂皆至於醉噫使予忘幽憂而輕去故土者非玆山也耶歸志其遊之始至正二十年也

吳越兩山亭記

蕭山嘗刳於兵吏於土者率無堅守意官舍民廬壊而弗治尹侯本中始至徳刑並施安輯流亡歲登時和疆場旣固乃築亭於北幹山顚以爲泄煩宣滯之所題曰吳越兩山亭蓋自天目而來其支別爲岸江之山凡屬於吳者飛舞欄楯之外自秦望而來其支別爲岸海之山凡屬於越者環繞戶之間攢峯疊嶂重岡復嶺或起而伏或斷而續大者如宗卑者如介靡者如奔隆者如矗缺者如鑿鋭者如削旋者如顧拱者如揖出奇獻秀不可具狀雲消雨止天宇廓淸乃合僚屬領賔客憑髙四顧延靑攬翠蓋終日焉一時善詩者咸賦詠之且馳介三百里謁余爲之記余惟五嶽之外赤城鴈蕩匡廬羅浮見於圖志者非一而有好山之癖如謝公者屐齒不一經焉蓋限於勢而莫能周也顧欲不出跬步而坐挹兩山之雄秀防誇娥之神負而徙之一方惡可得哉吳越之境中介濤江亂流往來不終日可逹非若齊楚之處南北風馬牛不相及也而蕭山爲瀕江之邑斯亭又據其要兩山之勝畢效於玆則凡限於勢而莫能周者得有以兼之矣攷之紀載越之始封北至禦兒則錢唐亦越也吳敗越而取之後吳爲越禽越爲楚禽皆不能有其地慨想夫大禹之勤太伯之讓髙風偉績炳然在宇宙而不滅者如彼後之人顚覆而不祀者又如此不亦悲夫歷千餘年有元混一四海卽錢唐置行省而浙東焉孰知其爲吳爲越也與今侯以鳴琴之暇登斯亭也豈將覽兩山以寓懷古之思而已邪其亦觀山之不遷也思固其守觀山之峻而極於天也思崇其業觀其出雲而雨六合也思普其澤於民則庶幾乎故書以復之俾刻諸石不警於侯且以警其繼侯而來者云時至正二十二年秋八月初三日記

方寸地記

兩浙轉運使司照磨章君伯英卽錢唐所居西偏辟室爲遊息所題之曰方寸地來求文以記之予惟方寸地者心也固不容予說而亦不勝其說焉漢髙宻侯鄧禹將百萬兵未始妄戮一人此方寸也而秦白起破趙阬降卒四十萬宋王晉公祐以百口保符彥卿此方寸也而唐李林甫作相好以甘言啗人而陰中之歐陽崇國公爲推官時往往爲囚求生此方寸也而王逵爲使則欲置人於法彼小人一念之慘刻與君子相反若水火然豈非豺狼而冠弁也與予方疾是而代之爲鄧禹王祐者恆鮮爲白起李林甫王逵者恆多嗚呼其方寸已荒矣百畆之田陳其疆畎父菑於前子播於後器利而力齊故其地恆美而歲獲其入或者嘉谷之生不勝稂莠之蕃雨露之滋不勝蟊賊之害是棄之也今夫利欲吾稂莠也聲色吾蟊賊也其爲螙者夜旦相尋於無窮而吾治之者益忘益怠是徒知百畆之不治爲憂不憂方寸之地日昏而莫之治昧於內外之辧抑何甚耶其流爲小人而不爲君子無足怪者夫帝王之治聖賢之學豈外乎心哉斂而小之則四海一方寸也拓而廣之則方寸一四海也何有町畦之限乎修禮以耕之陳義以種之講學以耨之本仁以聚之播樂以安之始終無餘事矣方寸旣治所以立事建功咸自玆始至其慶流子孫如鄧禹王祐者有不足言焉伯英以右族之貴讀書吳山之麓十餘年有司嘗薦之春官未上以運饟功授今職大府之事多所贊決造其所居可以知其所存矣他日登於天朝益將推其方寸而及於邦家者實有以望之秋八月初吉記

貞素堂記

永康葛吉甫之妻節同裏徐氏女也幼從兄昶授女箴內則卽通大義及長而歸於葛事繼母尢謹而妯娌間藹然有雍睦之風內外稱之吉甫早卒時年二十有七誓養舅姑弗再適於是經營其家事俾二子從名師讀書歲時伏臘祭祀無違禮旣老乃築室大塘之文山顏之曰貞素其子秉仁述其事介嶽公東白求予文以記之餘受而讀之爲之嘆曰婦徳之著於禮也尙矣夷考古今不失其大節如衛共姜者抑何尠耶節夫沒四十餘年所守益固使見死者於九原心不慊而色不衂其視共姜孰得而左右之宜表之貞素也嗚呼天下之物貞莫尙於石素莫尙於雪克全其婦徳者似之然石而可鑠則非貞也雪而可涅則非素也節之行不虧於前心益白於後其貞素固有過於石與雪者乎昔予在京師預編元史采婦人女子之卓行較然可傳於後世若西江之徐彩鸞軰百有餘人往往亂離之際蹈水火觸白刃論者謂其有烈丈夫气非獲盡天年於牖下者可及余輙辧其捨生於倉卒者爲難而終始一節與二曜齊明者亦未易至也惡得以其所處之常變而有異同之議哉惜乎節之貞素如此而不得列彩鸞之編是蓋有司缺上其實節亦豈求人之知而爲之耶惟其不求人知而爲之故其貞素愈久而愈明非徒勉之於暫而已代之爲人婦不幸如節者其亦有所興起也夫是爲記

遊殳山記

禦兒地四平無山其東北六十里有小山曰殳山山由殳道人得名殳山之東曰史山庚戌春淸明陳君仲謀約予遊殳山適予被召赴京師而仲謀亦以雨止今年春三月丁酉天气澄穆予與仲謀幸無一事撓乃相謂曰不可以不償所願促治酒肉飲食已帥陳熊陳魯兩生洎予子翺由大溪北折而東度陌越阡至殳山之趾居人四五家皆棘樊荊扉雞犬相應彷佛桃源中而裏之巨族卜氏有冢在山半冡後得支徑而上髙下稚松萬株環合無路俛首松下傴僂行而雲气相蕩不啻魚泳波濤中山回路盡有石嶄然壁立者卽殳道人尸解處其顚有小石突怒土中類迸筍者有盤互類木走長根者方飲酒大醉昏然欲睡皆踞石而坐松風謖謖吹人衣耳目爲醒欲過山北陸生來靑堂而生以事出其子聞之爲煮茶來獻乃啜二甌以沃燥吻已而復東其途漸夷有公主墓云宋孝宗女葬於此又行至東山則所謂史山者山視殳山稍卑上建神官祠人至而禱者前後相屬余亦倦而休焉兩山之中求其奇峯之環拱瀑布之噴薄如赤城天姥無有也然予意在於一適耳意之所適亦何異夫赤城天姥哉因觀祠旁古井井深二仞而泉瑩可鑑疑學仙者洗藥於此或雲山僧鑿石以濟三伏之暍者人獲汲以飲焉山之勝殆盡於是矣日暮下山路益陗或有雞子石磊磊至不容足而山陽王氏巨竹千挺參天以非好事者不得造其所近山又有三湖靑停黛蓄與天一色錦鳬往來可畵從者艤舟以待翺與二生皆登舟仲謀從余徒行歸翼日戊戌放舟自馬橋南行六七里捨舟而塗至紫薇山之陰山赭無艸木左右怪石縱橫錯布類駞馬者類虎豹蹲者類羣羊之或寢或訛者細路出石間如縈蛇蹣跚鼈而上山顚亦有神官古祠祠之下爲廣福寺寺建於唐時而飛樓湧閣髙下向背皆依山勢而成寺僧逵公古道延坐半間云所同坐者曰蘭谷曰天然惜余所知梓南山者不幸而夭爲之愴然其東偏小樓曰覽遠遂與古道登樓望海而弱水三萬里之廣宛在其下蓬萊雲气隱隱接於闌楯也又西過裔笑巖居中辟燕坐之室納湖光延野色卽所謂天開圖畵者信非誇言也時笑巖沒已久弟子道卭具茗飲共讀章孝標詩日卓午返酌於半間云所醢筍而食肉𨿽美不能過也與仲謀各賦詩一解兒子翺復成五言長篇以紀其事旣罷下至半山有寺曰慧力蓋晉尙書張延光故第也視廣福尢極壯麗旁像尙書父子而祠之兵變之餘僕者不復支螙者不復易而陶者捨其中摶土爲瓦器然諸浮屠猶守其道不去日於西廡小殿禮古栴檀佛梵唄之聲雜於螺磬予嘉其信之篤而持之固且嘆吾儒之不能及也其東廡飯僧之堂曰勝功徳海宋張卽之所書四字在焉古道導余觀壁間畫龍一驤首躍洪濤中一旣升而反顧恍惚有風雨隨之鱗甲飛動乃葉茂章元統甲戌夏所作距今三十餘年矣其餘兩山僧亦入妙品嘆賞久之寺南有勝果寺者不暇遊且轉而遊東山道遇才公大用洎桑子才沈復東二生因與之俱東山與紫薇夾水對峙相去可三里許石磴猶峻余且賈勇先登古道則不及而後矣山之寺曰崇福寺寺廢亦久徒見浩劫於荒煙野艸間而審食其墓顧況讀書臺錢鏐洗劍池走馬塘舉無存者惟仙人葛洪井歷歲不攺其泉甚淸汲者往往得丹砂或投石井中輒有聲如雷又有慈烏泉者在山之東冬夏不竭余以道迂不及觀獨至俱胝喝石嵒嵒深黒可坐三四人人言舊多合抱大木三伏時如淸秋嵒前土皆五色兒童拾之以爲玩今大木盡伐棟宇亦撤矣下有農圃數十家屋參差鱗比叢篠灌木交防其旁豈亦避世之人與回登絕頂東望岸海連山起伏者秦駐山也其北如獅子騰舞者橫山也共憇東嶽行宮至是而遊者漸稀矣噫有其具而無其時不樂也有其時而無其地亦不樂也今有其具有其時又有其地此余所以遂登臨之樂也抑天也非人之所能必也不可以不記

迂隱庵記

孔氏之後有散處東甌者其五十五世孫正夫以明經登元戊子進士第授將仕郎建徳錄事三遷至永嘉尹性剛而寡與人咸以迂目之正夫聞而喜曰是非吾之實邪乃築室昆山之麓題之曰迂隱遂老而不復仕矣大明洪武五年秋防於錢唐獲以觚墨相周旋者累日因示所著迂隱生傳且屬予爲之記辭不獲則起而復之曰迂者以其不知變而恆與時忤蓋非一人矣當七國時言縱橫者有蘇秦張儀言兵者有孫子皆中其君之所好而孟子皇皇齊梁之間猶以仁義勸之故爲迂而不用大抵徇時爲通徇道爲迂通以同而進迂以異而黜此古今之所同也正夫必逹於是矣嗚呼世皆尙圜而獨守吾方世皆尙巧而獨守吾拙世皆尙辧而獨守吾訥世皆尙鋭而獨守吾鈍左次十年不得與通而善仕者相後先謂之迂非過也然方可刻而圜拙可攺而巧訥可餙而辧鈍可銷而鋭則迂而通矣奚憚而弗爲踽踽焉摧气局志如此不知圜有時而柅巧有時而失辧或屈而鋭或缺方也拙也訥也鈍也處之而無咎孰非以迂而全乎士固病於通而不得病於迂耳是故進退不失吾之迂惡能突梯滑稽以詭俗哉日放浪佳山水間鹿豕之與遊猿鶴之與儔是非兩忘寵辱一致其視天下之士豈不獨髙也與予亦迂之徒也盍將從之髙蹈遠引觀乎赤城鴈宕訪眞隱於物外相與歌迂隱之歌以適吾之天耶姑書以志其心

味菜窩記

天下之味貴乎適口而止菜之美者稱春韭晚菘求其味之鮮不若魚之魴求其味之防不若肉之太牢吾捨此而取彼豈以味菜之味愈於魴之鮮太牢之防耶魴也吾懼其或防吾咽太牢也吾懼其或毒吾腹則鮮且旨者誠非菜之比已吾味吾菜蓋得於無味之味此天下之至味也何必鮮且旨者薦之金刀玉盤而後適口哉彼嗜鮮旨而不知味菜之美者眾也味菜之美抑非知味之深而然乎曲阜孔士明氏讀書臨安山中朝夕飯一盂菜一盤名其室曰味菜而求余爲之記遂書之

乾坤淸气序

詩盛於唐尙矣盛唐之詩稱李太白杜少陵而止乾坤淸气常靳於人二子得所靳而形之詩瀟湘洞庭不足諭其廣龍門劍閣不足諭其峻西施南威不足諭其態千兵萬馬不足諭其气若夜郎夔子諸篇天發其藻神泄其祕二子亦豈知其詩之至於如此哉予嘗讀二集而玩之其凡則約乎情而反之正表裏國風而薄乎雅頌代之作者咸嗜其味矣不過醯一於酢醝一於咸而忘其醇且和者長慶以降已不復論宋詩推蘇黃去李杜爲近逮宋季而無詩矣非無詩也於二子之詩嗜而不知其味故曰無詩豈干坤淸气至是益靳而得之者益寡與有元混合天下一時鴻生碩士若劉楊虞範出而鳴國家之盛而五峯鐵崖二公繼作瑰詭奇絕視有唐爲無愧或曰劉楊而下善詩矣豈皆李杜乎則應之曰韶濩息而鼓吹作衮冕棄而南冠出固有非李杜而李杜者也前軰采而輯之目曰皇元風雅亦旣行之於世識者病其駁而未純錢唐金氏精選當代作者凡三十餘人題其集曰乾坤淸气一日抱其集見予黃灣之鳳皇山下求序以冠篇端輒書其略如右後生新進法諸古參諸今或有得焉則麗而不浮也奇而不僻也易而不俚也始可與言詩之味已是說也當與能詩者道也

送兩浙轉運司副使分司西路歸武林序

至正二十有一年上以兩浙轉運司官非其人綱紀大壊擇中外臣有能者任之乃以南臺禦史特穆爾布哈爲都運新昌州逹嚕噶齊星哈實哩副之旣至都運遂詣丞相曰瀕海之塲凡三十有四軍興以來其轉運司者仁和許邨西路而已復經寇掠人多流亡西路歲辦鹽八千引有奇十九年裁四千一百十二引明年益至五千一十三引又明年益至七千八百一十引蓋二塲爲下副使外嚴內寛宜往督之丞相曰法弛久矣上無以給經國之費下無以爲業民之資往懋哉乃孟春正月公乘小舟至浹旬之間黜吏之罔上爲螙者復丁之庇於彊家者召父老立庭中申以三則姦者有罰禁其私販於是咸諭其意小大競勸莫敢違教自六月至於秋八月功畢而不笞一人插煎仁和縣六百引補舊額一百九十引烏乎天下之利莫重於鹽而病亦甚矣上之人徒知其爲利而不知病民往往肆虎狼之毒嚴刑峻法以驅之其獘有不可勝言者今公不臨以赫赫之威而有煦煦之仁辟之冬日民愛之矣視唐之劉晏吾何左右焉初公之來也以蒼頭自隨入視治所古槐秋屋日色旁射四無周垣不以爲陋遂命葺而居之坐無重席食且藜藿泊如也視彼茍祿而爲一身計擇髙敞之第醉醲飽鮮而於所當務者一不經意寜無愧乎今都運尋拜治書之命公亦不久於此矣於其還也因舉其略而書之復作詩系其後以著民之思至正二十有二年冬十一月望日檇李貝瓊序詩曰

東海水不枯煮鹽何日已丈夫行負薪婦女面如鬼所悲力已窮鞭撻豈無恥欲食管桑肉富國那尙此朝廷擢老成撫我猶赤子昔逢使者憂今識使者喜嗚呼凋瘵余坐使謳歌起天門有詔催振翼摶萬里

淸江文集卷一

欽定四庫全書

淸江文集卷二

明貝瓊撰雲間集

設漁樵對

客有出雲間涉大江北之京師遇業漁者偕老樵休於道意若有得者因詰之曰漁樵末事也方今明天子側席求士如不及盍捨爾漁與樵以圖富貴乎對曰客之謀已則善矣非吾所處也今公卿大夫以至齊民貴賤𨿽不倫其道一也彼漁於民吾漁於河彼樵於國吾樵於山吾何異彼哉且彼大宮室盛輿馬婦女不蠶而錦繡子弟不田而粱肉非民之鉤餌國之斧斤乎民日削國日壊彼猶未已也小覆家大赤族來者猶弗懲復襲爲之嗚呼國卒不免於樵民卒不免於漁今吾薪給於爨未始赭山而樵也魚給於食未始絕河而漁也視彼不已廉乎一飽之餘息於樹忘吾柯矣濯於流忘吾筌矣無覆家赤族之憂所獲多矣吾何易彼哉客慚而謝曰僕之昧於道也請從若遊曰又有大者焉渤海之東其深無極曰有珠焉在大鯨之腹吾漁而有之可以光六合鄧林之西其廣萬里曰有材焉臨虎豹之穴吾伐而取之可以棟九廟此吾漁樵之所獲也大矣豈茍富貴而蹈禍者同轍哉客謝之曰大哉夫子之志乎願終身執禦焉遂錄其對

霜林說

華亭丞會稽兪君伸瓛以霜林自號間見予於淸江一曲求其說辭不獲則爲之言曰鄧林之木其髙參天其大蔽日翔鸞鵠而伏虎豹蓋不知其幾霜也天下之人徒觀風雷之所鼓動雨露之所沾洽朽者枿焉郁者條焉而一气酷烈施於旣盛之餘莫不摧敗脫落若捲甲敗卒色灰而肉創回視春夏之交蔥蒨蓊郁靑環翠合者已濯濯無餘而天地生生之機亦幾乎息矣然脆者非霜無以堅華者非霜無以實其至於參天蔽日者皆成於霜也惟士亦然蓋凡盛時志驕气鋭好前而無忌視天下舉莫吾若也及挫衂於世故進不得遂而退失所據窮乏頓踣然後知無窮之變以求已之不足智日明而業日崇是物必隕而後成士必困而後立如此仲瓛早歲讀書績文有聲吳越間其去仕而家於九峯三泖也眾且以其壹郁無聊若不能終日乃以霜林爲況則知動心忍性懲其所已悔而益其所不能矣嗚呼宮室舟車之材恆求之气化推遷之後而任大事決大議者恆得之閱歷艱難之老成與余方以是自朂因仲瓛而有所得焉故書

壺說

壺瓠而圜者也或剖爲酒器而俗以壺目其人則尢其過圜猶壺之不觚也璜溪夏生士文破方爲圜遂號壺道人其言曰壺之爲器黃流臭腐無所擇吾實似之無鹽之厲西子之姣不能瞽天下之目吾有目而不知爲厲爲姣咸韶之正鄭衛之淫不能簧天下之耳吾有耳而不知爲正爲淫彼曰可吾亦曰可彼曰否吾亦曰否吾何左右焉人吾與者吾奚喜人吾仇者吾奚戚吾一壺耳是非得失又何較焉余聞而嘆曰生圜其外不病其內方其內不異於外其號壺非實也然皎皎者污察察者誅此楊惲蕭望之不免於漢而司馬徽全軀濁世則言之無忤行之無窒非壺之圜不能也君子於此可以觀世變矣因書以爲說

謙恆二子說

廣陵王君至善官松江命其二子從余受尙書經長曰謙字伯益次曰恆字仲常且求申其說余乃進而告之曰大而不居之謂謙在卦艮下坤上爲地中有山之象日晦而光月朒而恆謙而益也禹之不矜不伐其合謙之道乎久而不變之謂恆在卦巽下震上爲風雷之象夜繼以晝暑禪以寒恆而不已也舜之弗迷其合恆之道乎茍觀天地之道而法之舜禹之徳可馴致也進於是克己而已人欲勝天理防其欲勉謙與恆又可得哉二子其無畫

古泉先生傳

古泉先生者魏人也其先居河中府河東縣之歷山自魏而分散處荊揚者非一有別族在莊山者尢爲彊宗堯時九州厄於水禹采歷山之良用之人賴其利水平荊揚之產皆列於貢其莊山之別族防於商故人以歷莊並稱逮周之王以其有功於天下始封諸泉而於外府太公立九府圜法而泉之子母大顯俗訛泉爲錢雲泉之狀外亷內方能通有無凡國有大事必資之泉而民間尢仰之子姓蟬聯並襲泉號秦並六國以泉亞金鎰髙帝滅秦更泉曰莢因賜姓孔氏孝文時乃去而如吳吳王濞陰蓄異志見泉大悅曰吾事濟矣用是國富兵彊其一歸孝文之嬖鄧通武帝立怒其不佐縣官之急盡滅泉族用白撰三族以天用莫如龍也故圓之爲龍地用莫如馬也故方之爲馬人用莫如也故撱之爲時吏民起而爲姦法不能禁死者數萬人自出者百餘萬人後廢白撰復泉職其品乃有三銖五銖與赤側並行而屬於上林三官三者莫精於五銖故特不廢廢亦不久降於三國或耗或破宋魏之際其體益輕而無銖之質矣其他若梁之東西泉不可悉攷唐武徳中有元寶者得上意銖遂閟而不出元寶至趙宋支葉益大盤錯根據中國四裔皆知寶而尊之及有元混一區宇禇被用事而元寶黜至正中州郡兵起亟詔元寶用之泉亦復顯故號古泉獨銖無聞焉初泉之生也其母見史占筮之曰吉其體上坤下乾是爲泰之象繇曰質圜函方有文不居利博而廣施本支繩繩惟公私是資卒信而不誣且其用也周單穆公有子母相權之說漢賈誼有七福之說光武之起馬援有富國之說晉議廢泉孔琳有救獘之說唐惡其濫宋璟有出谷之說是皆善於泉者宋之洪邁尢明其利害焉蓋自鴻荒以來珠玉至貴未有易於泉者以其前民用也𨿽附權黨勢不交廉介士此泉之恆態然得之則貧可以富卑可以尊死可以生窮可以通失之則智者愚勇者怯故泉未始求於人而人爭欲致之惟其廢天下之義敗天下之法君子深惡之而無道泉者云

太史公曰泉之利博矣不可一日絕者也能濟天下之患亦以起天下之姦故禁之嚴而死者甚焉蓄之固而攘者眾焉此後世之弗古若也三代之時非恃泉以理也特權之以泉耳不爲之禁而亦無死者不爲之蓄而亦無攘者恃泉以爲理則上下知有利而不知有義是泉之所以禍人也噫泉果利已乎泉果利已乎

愚癡道人傳

愚癡道人者隱於錢唐之東靑山餘一日過於鳳皇山下據槁梧讀老子書與之語知士也因詰之曰名者實之賓乃以愚癡爲號豈紿我與曰愚若武子武子果愚乎癡若濟叔濟叔果癡乎吾之愚癡不可攻而遷明天子方有事四方賣漿羸叟哆然大言吾鯁而莫宣吹簫市人瞿然疾馳吾錮而莫前是知鈍者非鋭之與伏者非翔之佐非愚癡之實乎然彼蹈險而蹶者往往缺而思鈍殞而思伏吾以愚癡獨無恙故曰玉固璞而美全鉤閟匣而神存何以名爲余乃爲之嘆曰辧矣守之以訥巧矣形之以拙聖者所以保身而濟大事由是道也彼所謂愚癡者亦其類與昔李斯智於秦見欺於趙髙而族晁錯智於漢見讒於袁盎而戮智固斯之賊錯之毒已使二子混愚與癡不至血於市爲天下笑彼誇智而蹈險如斯錯者誠愚癡也余固有取乎愚癡而羞道其智書之爲傳且以自警云

樗隱先生傳

樗隱先生者髙世之士也於書無不讀爲文章有秦漢作者气而不屑於仕或問其何取於樗也先生曰木之爲人所材者松也栢也檀也杞柳也楩楠也梧檟也松之直刳爲舟爲楫檀之堅揉爲輪爲輻梧檟之羙削爲琴瑟楩楠之大斲爲梁棟若杞若柳屈爲器斬爲杖而樗之髙且巨非不若眾木也無松栢之直無梧檟之美無楩楠之大以爲舟楫則不勝萬鈞以爲琴瑟則不中五音以爲輪輻則脆而易敗以爲梁棟則螙而易腐以爲器爲杖則癕瘇而不任雕鎪是木之不材未有過於樗已吾實似之然彼以其直也以其堅也以其大且美也不免於刳揉斲削斬屈而不得全其木之天全其木之天而不賊於斧斤者樗也視今之所謂豪傑顯於時者或智或力或藝或果數年之間倐起忽僕銀黃之重而刀鋸隨之奚異眾木爲人之所材者乎吾以齷齪獨存無榮也辱亦弗及無得也禍亦不蹈幸而全吾之天非樗類耶終日杜門謝客坐木榻讀南華內外篇不知霄壤間孰貴孰賤孰泰孰約也人以是髙之咸稱樗隱先生或又云先生鐂姓嘗以兵略佐邁公善卿守會稽後以樗隱自蓋云

評曰樗之不爲世所材也亦樗之幸也代之坐廟堂享五鼎而無益人之國獨非樗乎其不爲樗者又往往不能終何者薰以召焚明以媒鑠求如樗之自全惡可得也故有道者晦其用於不用寓其能於不能若先生者是矣豈眞樗也哉豈眞樗也哉

林泉民傳

林泉民者陳畱張氏字夢臣居華亭之城東門日與子弟數十人講春秋經或勸之仕不應或又曰先生居空室食藜藿得無病於貧乎則曰吾病不能辭富貧奚吾病使金塢可守董卓不然臍也富翁可爲曹爽不族也步障五十里珊瑚八九株石崇之阱也鐘乳千兩胡椒百斛元載之毒也是皆無徳而富禍之招也原憲季次不以貧爲病𨿽沒不朽以此校彼其得失榮辱相萬也吾病不能辭富貧奚吾病吾將翳茂林濯淸泉與田夫野老遊於無懷大庭氏之天足矣人以是髙之云評曰古以民稱者有曰天民伊摯是也有曰逸民伯夷柳下惠是也天民不可及已其有一節如逸民者尢尠林泉民讀書好古不幸時晦道否以屈爲信以約爲丰而無違眾絕物之過其逸民之匹與代之食五鼎累鉅萬往往以汰殺身沈族視林泉民爲何如哉吁所謂龍蛇其身潛而勿用人莫之測斯爲格品之第一者矣故錄而論之

淸江文集卷二

欽定四庫全書

淸江文集卷三

明貝瓊撰雲間集

馬孝子傳

馬孝子者山東鄒縣人字伯傑父某拜南臺監察禦史不以家行傑獨與母鄒縣君張氏居盜起汝潁轉略齊魯境傑負母匿艸間母死倉卒不能具棺斂聚石葬鄆城西盜入鄆城傑伏於墓上眾欲驅而前脇以白刃傑大慟曰母在此母在此盜曰此孝子也乃捨之復遺以衣糧旣而邑刳於兵失墓所在求之二年得於榛莽中而故衣尙存始克遷而祔於祖塋側禦史轉浙西僉憲畱江南者八年遂冒鋒鏑間走數千里省之錢唐人咸稱其純孝云

貝先生曰三綱人紀之大也臣必忠其所事子必孝其所出亦事之常爾而世以爲卓行著之史爲勸戒何邪蓋時不古若而盡忠孝者求之治安之日已爲尠矧於干戈格鬭之際乎爲臣而死節者若張桓李黼李齊余闕楊文宰軰不數人伯傑之孝則又見之於所未見也夫海宇之大孝如伯傑者惡可遽數特處其常者不足稱處變而克盡其道與忠節並論誠無一二焉傑遇寇不死直幸耳其於是時知有母而不知有身所以守四尺之土而不去寇𨿽虎狼亦矜而釋之天理之在人心終莫之蔽也余因前進士潘天民言故錄之以僃太史所采且著我朝忠孝之士有非五季所能班也

澹泊齋銘

建寜倅周侯克復玉坡參政周公之子也慷慨有气節顏其所居之室曰澹泊齋取諸葛武侯戒子書語也檇李貝瓊爲之銘曰

漿蔗肉麟腐脇防咽不如雋吾之淳狐裘錦祛蹷宗殄家不如禦吾之麤華榱藻棁吾懼鬼瞰而爲孽鵾鳳笙吾懼天壅而致盈百金雙璧之寵孰與窶而無恐朱輪駟馬之榮孰與徒而無傾噫逹而伊呂之業約而孔顏之樂世紛紛其混濁吾將從汝之澹泊也

君子堂銘

猗與君子止焉而安休焉而胖抱節不屈服素與紈曷並其守彼竹之茂不附不傾負霜益秀水周其隩云羃其霤我讀我書或酌之酎風旋雪霏玉鏘金奏玉鏘金奏其樂孔嘉君子之實君子之華

用拙齋銘

風溪王子道氏以用拙名其齋介邵君篔谷徵予文遂爲之銘曰

嗚呼混沌旣鑿由是七竅始開而大朴已殘矧歷世滋僞機變百出又焉得攦垂之指輟班之削以反無爲之先吾嘗悲夫金而範玉而斲木而揉弗若閟之在礦固之在璞全之在山故特守吾之拙不彊其所不能惡傷生而夭年柰何柳子病拙而外祈潘生病拙而灌園所貴乎有道者恆樂於無用相與遊於大庭華胥氏之天奚屑屑焉嘆夫擯而不復仕而不遷試與汝泛觀乎宇宙之中萬物蠢蠢𨿽所賦或殊莫不寓大巧於拙無俟規矩而方者自方圓者自圓盍順性以始終又孰非自然而然者耶

跋蟬雀圖後

右宋徽宗蟬雀圖禦史薩公景囦購之越中而歸於殳山陳仲謀者也觀其螳襲蟬後旁伺而欲前雀襲螳後反顧而將擊運思之巧殆非畫史所及而鴻生碩士歷舉吳王舍人諫伐荊事以爲務前忘後之戒余竊有感焉夫自春秋之季楚方淩晉而吳乘其後吳方淩楚而越乘其後以至七國之交攻一螳雀也漢之衰曹氏簒之而不知司馬氏踵其迹司馬氏簒之而不知劉氏踵其迹以至六朝之疊興一螳雀也由是以降紛紛不一何可勝數蓋亡仁義之道而惟利之趨則彼此之相乘不知務前忘後者豈一吳王邪

跋胡季誠沂州事後

予讀林元鼎敍胡季誠沂州事而知流離顚沛之際有烈丈夫如此王莽簒漢揚雄劇秦美新之論甚於蔡琰失身於人五代時馮道朝受主托夕舉以與人曾不若王凝妻斷臂明節季誠不爲山東藩臣所屈而區區爲海外萬里之行舍立致之富貴而就一陽朔簿誠明於事君不貳之義而知所輕重矣元鼎之文直而信嚴而約若秋霜烈日尢能白其節於天下云

書擊壤生詩卷後

城西門沈雍氏號擊壤生者持捲求予言嗚呼時非堯而稱堯民當龍虎相啗之際而擊壤予竊有感焉堯民擊壤而嬉堯之徳也不知堯之徳堯亦不徳焉今去堯四千餘年矣尙爭敓而薄揖讓矣任慘刻而黜仁恕矣韶濩息而聲律變矣衮冕裂而等威失矣不勝其賦斂而甘蛇虎矣不勝其刑殺而爲盜賦矣安得熙熙皥皥如堯民擊壤而嬉乎惟其不得如堯民而嬉而思反乎無爲之治此生之志也故書此以明之云

跋胡季誠南徵詩後

右胡季誠先生南徵詩一卷自固安逹吳門凡二十首跋涉千里朝煙暮雨邊情旅憤僃見歌詠而含淒茹辛沈鬱頓挫一出性情而具經緯之體非徒摹擬少陵而作者也少陵自入夔州諸詩若輪扁之斲有不能傳之妙山川之助亦不可誣者今季誠將航海逾嶠度鬼門歷蒼梧南之陽朔益發瑰詭奇絕詩固不止於是也惜乎干戈格鬭之時浪遊南北不得鳴國家之盛如虞揭歐馬之在中朝振大雅之音耳吁明天子方將復太平之業季誠豈果不及虞揭歐馬邪予實有待焉

書篔谷小像後

右邵君篔谷小像一雲間張梅巖之所作也君體丰而气淸好服古人衣冠蓋有西晉之風流焉此尢得其似𨿽工之善如顧長康者不復能過也初余識君於璜溪兒菊存氏座鬒發白晳甚口固非一時綺紈之士所能及遂結友而去時其曾大父翠巗先生拳拳訓飭諸孫以通經爲務故君不遠數百里從蔣君子中於吳門者四年繼從沈君東岡於金陵者二年歲大比同試於錢唐操紙風檐之下一揮成章不啻王良之騁於九逹之衢而和鸞之音鏘然中節予知其冠四道士而薦於春官必矣旣而爲有司所黜人皆惜之君獨無怨色乃歸而益治其業予遂與二三子講學西湖之上不相知者十五年後予分校松江獲相與握手道故舊而皆非昔時之狀惡得不慨然於中邪卽其像而反復觀之少之時若朝日之出慶雲之交芙蓉之始花也十年之久則旣壯而貌已攺於前又十年之久則旣老而貌且攺於中矣惟心之所存則未始有老少之異焉夫以其貌之攺於十年之後則不能不感其時之速若雷電之驚而激也以其心之不易於十年之前則知其學之進若流水之盈而逹也凡予與君交逾三十年亦求其心而已而貌之攺不攺非所論者又孰知壯之異乎少而老之異乎壯與蓋人壽百年而气之盛衰猶旦之與暮此必然之理有不足惑者而進學之功由乎歲月之積智益明而道益崇所謂金之成於砥礪而木之堅於霜雪者乎視余之齒髮已變而索居無聞竊自愧焉故余書其後云

淸江文集卷三

欽定四庫全書

淸江文集卷四

明貝瓊撰雲間集

復姓解

莆溪王敏夫之曾祖早孤隨母適何氏防何姓者三世若干年至敏夫始去何歸王或曰敏夫殆章其祖防何之非與余解之曰王何之別不啻涇渭黒白非若虢之爲郭奚之爲嵇莘之爲辛籍之爲席敏夫之歸王是舉三世之失而反之正也使卒無以正之則王之世幾絕惡可避章祖之名襲而冒之乎或又曰古有夏侯養於孫而防孫者駱養於安而防安者今王實養於何其防何之姓亦若孫與安也予又解之曰孫爲夏侯外家駱爲安養子防孫與安已誣其族王非夏侯駱之比尢不當防何當如鮮於之歸嚴朱之歸範也何者姓以統同百世不變氏以別異數世一變抑嘗觀夫水乎其絕也必梗之其續也必防之其派有萬而本之一者可溯而尋也人祖其所出亦若水焉王氏不幸絕於前幸而續於後君子貴敏夫之知本矣以氏論之其姓𨿽同而出太原者不冒東海之王出髙平者不冒新野之王歷千萬年而世守之況可以防何邪使何無後何固不得子王王亦不得子於何此截然之義不待辧而後判又孰得而亂也哉或又曰漢之婁劉唐之徐李當時莫議其非者何與余又解之曰此受之天子者也古者天子賜姓命氏婁賜爲劉徐賜爲李視得姓於黃帝堯舜之時不同亦爲上者親之而爲下者尊之上無所賜下無所受其可以婁附劉以徐附李邪至有辟禍而易姓者醜其惡而易姓者尢不一舉之以例王何失益遠矣或者無以詰因爲之嘆曰代有私其徳而防其姓豈一王氏哉有如敏夫能知所出絕而復續蓋千百而十一非其天資過人而有學問之功不能矣故爲復姓解不獨嘉敏夫之爲人且以警天下後世之失而不正者也

性論

性之爲性其本一而已矣囿於气者不同焉曰剛與柔也剛者恆躁而柔者恆緩剛者恆勇而柔者恆怯剛柔之中又有二焉曰善與惡也剛之善者義勝而過於嚴惡者殘忍而已柔之善者慈勝而過於防惡者陰險而已孟子曰性善舉其本而言之也荀子曰性惡求反孟子之說而不知性者也楊子曰性善惡混求兼荀孟之說而不知性者也漢之醇儒曰董子而謂性者生之質唐之大儒曰韓子而謂性有三品亦何異於告子哉至蘇氏則以初無善惡而聖人彊名之爲善惡潁濱則以孟子言善爲火之能熱荀子言惡爲火之能焚其紛紜乖戾如此而橫渠張氏之論則不然曰形而後有气質之性善反之則天地之性存焉故气質之性君子有弗性者矣荀楊之失於是始決而於孟子之言尢備也嗚呼自性之不明學者各務立言以相勝而天下不勝其異論論愈髙而失愈遠韓子稱孔子之後學之醇者惟孟子一人而止則有見其是非之的而言非若冥行索途而不知所適者故其說爲近惜其理有不合於孟子也防張子之徒出而正之學者將安所折耶𨿽然諸子之是非不足辧也盍亦求諸經乎書曰惟皇上帝降衷於下民若有恆性子思孟子之言性實祖於此彼以文武之民好善幽厲之民好暴是可以爲善可以爲不善也以堯而有朱以瞽瞍而有舜以紂而有比干是有性善有性不善也蓋皆告子之所與孟子言者惡知性之本與性之本出於天天之命於人者果有不善與劉子謂之中周子謂之太極名𨿽殊而實則一豈茍然哉由此觀之性者天下之所同而不越乎仁義禮智信堯舜之善性也幽厲之惡非性也囿於气而不得其中者也然理也气也生而俱生而未嘗離者猶水之於器也故論性不論气不僃論气不論性不明學者由張子之說沿其流而遡其源則恆性可識矣或曰子之論詳矣其在於心而不在於書者𨿽無張子之說而其本之一又可得而終冺乎曰非也孟子沒降於漢唐窮理之精未有如張子者故其論出而天下攻之惟張子發气質之性深有功於聖人之門卓乎其不可及已嗚呼聖門之教人莫先於性其蔽也必明之其失也必復之則可以治身而及乎天下國家此其爲聖賢之大也學者務外而遺內則復性之功缺復性之功缺則見之所施者狹矣故述張子之說以啟之若夫性有天理人欲同體而異用與食色出於性之言蓋不考於經而蹈告子之非者則與蘇氏之所言相去無幾玆不待申之而明矣

辧鬼

城東萬竹林古宅數有妖白晝出於中擲瓦覆器人無敢居者一日過者寢於牀以發系牀足而僧古淸居之其妖遂息咸以爲有道之士妖不能姦也錢鼒僃錄之爲傳客持以問鬼之說於余余應之曰有之伯有爲厲於國黎邱之鬼扶醉丈人而廹若之謂之無鬼可乎子產曰匹夫匹婦彊死其魂魄猶能憑依於人以爲淫厲鼒之所錄其亦所謂彊死者乎鼒號儒者蓋惑於鬼而不知死生之理者也人始以爲有也方疑而懼生目見人之所不見耳聞人之所不聞終以爲無也旣悟而疑釋眞無所見聞矣惡知鬼之爲鬼乎鼒宜原其理而告之使不惑於妖可也又傳以實之益滋其惑矣夫眾生必死死必歸土此之謂鬼骨肉斃於下陰爲野土其气發揚於上爲昭明焄蒿淒愴此百物之精也神之著也先王因而尊之爲天下則無敢慢而違之猶以爲未足也教之反古復始不忘其所生焉此禮之由作而鬼神之義著也由是推之神爲气之息而伸而鬼爲气之往而屈以歲則有寒暑以日則有晝夜以人之在天地則有生而死其理一也而萬竹之妖鬼之非常者及其久也滅而不存散而不復卒歸於常耳鼒旣不攷於此且論淸咒諸鬼而驅之其言不經如此而人猶信之予不得不辧

辧拙贈常景元

錢唐常景元少有气節通春秋大經五試於有司僅一薦而年已老矣道𨿽髙而無所容文𨿽奇而無所施蓋亦類乎拙者人皆笑之餘爲辯之曰甚矣俗之恥於拙而不恥於巧也有巢氏之民拙矣而無拙之稱風气開而天下不勝其巧於是始疑拙於古而巧於今茍有一謀之失者輒以拙目之吾嘗觀一世之人巧於仕者其祿倍巧於兵者其功大巧於說者其術中巧於賈者其利博而贏儒者區區獨守其拙旦暮與殘鐙破瓦相伍以事千百年斷爛之編奚啻老農之於田寸寸而耕以冀程鄭之富其視巧者惡得而侔哉然巧拙之不齊性也拙固不能矯之而巧亦厲之於媺短之於長也使矯之而巧其病有大於拙焉𨿽然仕有時而蹷也兵有時而僨也說有時而屈也賈有時而不售也其巧亦窮已是巧者非巧之爲巧時然而巧也拙者非拙之爲拙時然而拙也彼昧於道者以利不利爲巧拙豈知夫巧拙系於時耶故病於拙而尙乎巧不知孰甚焉潘嶽柳宗元是已吾將安吾之拙相與遊乎太古之天泰焉無外患之入所利不旣多乎使窮於巧而欲反其拙噫弗可及也已故暢其義以質之景元且以自厲云

三賢贊【並序】

瓊常求天下士以文章名一世者古今不數人以事業著萬世者古今不數人若晉平原內史陸士衡及弟淸河內史士龍此以文章名一世者乎唐平章事陸宣公此以事業著萬世者乎初士衡兄弟之歸晉也張華曰伐吳之役利獲二俊且中州非無能言之士而麗漂逸殆不及焉史稱其遠超枚馬髙躡王劉百代文宗一人而已則其文章可知已宣公之佐唐也嘗曰上不負天子下不負所學自居翰林至於相論諫數十百篇皆本於仁義而所用裁十一先儒稱其智如子房而文則過辧如賈誼而術不疏則其事業可知已華亭舊有二俊祠至正二十三年松江通守顧侯逖教授馮恕拓地大成殿北搆堂而遷之並奉宣公焉明年春瓊承分教之命始獲拜其像按士衡吳縣人宣公嘉興人居非同裏也生非同時也其出處本末不類也然上下千百年間而吳之人才以文章事業稱者獨此三君焉且不克盡其用以死孰非天乎何才之厚於三君者如此而功之嗇於三君者如彼故天下莫不爲二俊寃而尢爲宣公惜也鄕人思之深愛之至合而祠之宜矣瓊嘉興人也數往來華亭幼讀三君之書未嘗不服其雄辭大節恨不得起於九原而忻然執禦焉乃贊之曰

猗與盛哉一門二俊龍翔鳳鶱天運旣移國鄙臣遷才髙匪福道否終愆蘭悲塗剪玉恥璞全諤諤宣公華峯一柱眾邪而傾孤立無與炳炳萬言以藥人主功濟時屯謗由直賈有烈其芳有其光近宗遠法豈惟一鄕九山峩峩與嶽相望匪山之髙伊人之良

罵蚊

吁嗟蚊兮爾生可矜爾毒可憎鍼喙逾蠆綃翼方蠅晝伏如伺夕飛孰徵明燭已撤空牀始登旣怠而休爾胡見陵且行且歌什伍其朋經堂入奧翐翐薨薨或刺予股或噆予肱或集予背或觸予膺倐前倐卻攘之弗勝完膚盡瘡欲寐旋興吁嗟蚊兮厥類實繁小大非一尢忌髙足豹章貍質蛣蜣轉丸熠燿借光爾獨予仇而爲獝狂蚓充其操蟬秉其潔爾獨予噬而爲饕餮吐絲有蛛課蜜有蜂爾獨予病而爲射工吁嗟蚊兮爾生旣育爾求何酷殘忍無行宜食其肉正直有道覆肆其毒潰腹誚貪爾奚不足露筋表節爾奚不恧申以詈之爾將何爲

拱翠堂記

華亭之大澤東西周五十里曰泖環泖而居者多巨族其能通經好古則有翠巖邵先生焉先生當宋季時嘗薦於有司代革勢殊遂不仕家卒先生之孫南仲號浦云處士者辟室所居之東偏顏曰拱翠以示其尊也處士沒四年其子文博復治地東野揭舊扁於堂凡先生所藏經史子集及古琴鼎彜法書名畫列庋其中登降出入恆若先生之存而一笑一談接乎耳目也且徵文以記之瓊昔講學雙璜溪上距翠巖之居三里嘗從文博觀其與仇白二公唱和詩風流文采猶可想見閱二十年而所謂拱翠者不墮而又新之則浦云之爲孫文博之爲子克承乎先矣瓊請以山諭之山之平衍者有未足觀而奇秀之聚必有嶄然如嵩華特起眾山之中而嶠者扈者巋者峘者蜀者左右而顧焉隆者萃者墮者者如堂者如防者如重甗者前後而宮焉不啻卑之拱乎尊小之拱乎大矣人本乎祖自祖而降爲子爲孫孫之子爲曾爲爲來爲晜爲云仍亦若眾山之於嵩華而無不拱者此天性之自然又非木石之無靈特出於勢者也使忘其本而自別之自絕之爲陘爲鮮則滅其天矣今翠巗公之樹立於前而浦云父子之相繼於後如此可謂知所尊矣茍知所尊則於翠巖厚重不遷之徳峻絕孤撐之標必將視而效之也詩曰髙山仰止景行行止在於鄕人猶然況爲其子若孫者乎故不獨嘉文博之盡孝思而能尊乎翠巗又以朂其後人盡所尊之義而致孝思於無窮云

故訓導胡先生畫像記

張士誠之入吳也江浙行省以參政楊公完者禦之入分兵擊叛將王可權於松江兵遂大掠至夫子廟執訓導胡先生責其金先生叱曰若不討賊而反爲賊邪眾怒刃之尋死至正十有六年二月也初部使者命先生來分教裁閱月而可權至二月已巳夜內外舉火烈焰亙天先生亟命閽閉門防寇徙薪辟火火且逼西北垣乃率諸生李復賈兼善吳克敏宋起潛尙徳卿升屋大呼注水沃之又令民撤艸坊許新其居旣而火乃反風若有鬼神相之者故東西佛老之宮咸毀無存此獨巋然如靈光實先生力也方其變起倉卒在官之人莫不駭散奔走先生會稽布衣耳不食其祿不任其事乃以身觸虎狼卒至見殺而不悔嗚呼昔曾子居武城寇至則去子思居衛寇至則不去以爲君守蓋賓師之道與臣不同如此今先生當爲曾子不得如子思也而區區守此以死忠固不足班於孔父仇牧義固不足班於王蠋斯亦傷於勇矣然先生之心以爲平居無事則朝夕遊談其中一旦遇患則委之而去曾市人之弗若也推是心也以爲守令則能死城社以爲將帥則必死邊疆惡知違義茍活而失事君無二之道哉是未可深議之也後三年太守王侯立中因采教授馮恕言謂數百年先聖先師俎豆之區防先生之言惡能免於焚燒也乎而今日學者幸有所庇以講詩書禮樂之教者當知其大有功於此也前守旣繪其像於東廡春秋祠而報之今宜敍其顚末立石以風厲其爲士者而知事吳陵徐君克初贊而成之遂以命瓊然猶隱而不得詳也玆直書而正之先生名存道字師善嘗以春秋經試於有司其來松江時亦未有知者噫生不偶於時而卒能顯於後矣先死之一日有詩書於壁示其必死之意並摹刻於左云

筆議軒記

瓊從銕崖楊公在錢唐時公讀遼金宋三史慨然有志取朱子義例作宋史綱目且命瓊曰宋南北三百年間載籍視前代尢繁爾及諸門生當與吾共成之瓊因告曰孔子作春秋𨿽據舊史而十二公之事有得於見聞及傳聞之辭故筆削褒貶一斷於心而埀法萬世今生百年之後而欲竄定百年之前宜不易也昔歐陽子居史館嘗論本朝之史有可書而不得書有欲書而不敢書史官務修前事不及詳於見聞而趙元昊自僭叛至稱臣一事不書他可知矣由是觀之當時君臣善惡功過廢置百事關大體者舉不得直書爲勸戒乃據以定褒貶惡敢犯天下不韙之罪哉公以爲然且曰考之書質之人當必爲之尋值兵變流離散處閱十五年復會於雲間公又曰吾宋史綱目已有成書中又有可論者未敢出也嗚呼公之學上下古今貫穿百家其論事直而不詭足以遠追遷董而其愼重如此一日何溪彭宗璉氏過瓊淸江讀書所求記所謂筆議軒者而公且以宋太祖之禍爲趙普之罪髙宗不復中原爲張浚之罪以至韓通李筠李重進以下凡五十餘人悉授之俾有所論焉因觀所著則皆祖於龍川水心而其言鑿鑿合於人心天理之正使死者復生亦不爲過可見其爲有識之士而權衡素定於胸中故敢爲予之所不敢爲也龍川論唐已未庚申之變太宗忍於同气此天實爲之而非其過可謂曲文其短而乖於誼宗璉於建隆二年杜後疾革一事不特誅後私其所出且誅太祖不知公義趙普無忠告之言君子固無以易之俟其全書旣出獲盡觀前古得失之大義豈非幸與𨿽然天禍人刑亦作史者所畏蓋必有如歐陽子所陳者宗璉其戒之哉故樂爲之記而首舉其與公前所言者云

松江府儒學藏書記

士必本於學學必資於書然荒陬之地書有不能盡致而窶人之子書有不得盡讀則無以窮天下之理而盡天下之變一旦欲推而措諸事業有弗病且餒乎故州郡通立學校又建藏書之閣凡性命道徳之文名物制度之紀咸萃其中使來遊來歌之士不待觀於肆而得之吁其所以教之周而無缺者如此松江夫子廟僅全於焚蕩之餘所儲經史子集散佚無一存者至正二十三年冬西蜀王公立中來守是邦汲汲以興學校爲首務時則會稽馮君恕錢唐陶君植相繼掌教延五經師迪弟子員月試季考士習一新復以學廩若干碩購求十三經注疏等書於中吳巨姓家櫝收庋列書閣之書粗僃每帙印識其上戒司籍愼於所守勿爲防仇而蟳蠧有欲假者許就觀焉以其得之不易命瓊列敍目錄若干捲志其歲月於石庶明其用心之勤則寶之於後非特一時而已其能繼而益之以至萬卷實有望於來者固不止於是也嗚呼書之所存道之所存也求道之要捨書何以哉若其在於心而不在書者學者又當黙識云

淸江文集卷四

欽定四庫全書

淸江文集卷五

明貝瓊撰雲間集

水雲深處記

靑林在華亭東南六十里地平衍無大山惟叢篠灌木薈郁蔽虧蓋亦海隅之斗絕幽邃所也其民田牧於中者𨿽早夜作苦足生胝脛無毛然皆樂其俗而安其業熙熙如太古時三吳之變兵亦不及予嘗經竹岡絕黃浦邪迆而南由橫溪至靑林盤回百折如帶舟礙石不可行抵暮候海潮而上四顧徘徊念可築室讀書以佚吾老規欲畱而未能也一日曹君士璜遣介持圖示予其號水雲深處者卽璜之所居實據靑林之勝且求文以記之予惟淵之深魚之適也林之深鳥之歸也山之深虎豹之伏也魚不深則鉤餌得以出之鳥不深則矰繳得以加之虎豹不深則陷阱得以掩而斃之故士之辟地恆苦其不深而鉤餌也繒繳也陷阱也又有甚焉今靑林有眾水之會可釣而遊也雲气之出納可玩而悅也而璜之托於是亦旣深而莫得蹤迹也已世所謂秦人桃花源者又何以過之哉大抵天壤之間百年之頃至樂莫大於適意能適其意者不在章綬而在於一邱一壑昧者方且奔走通都大邑急於自售以徼利刼祿爲事趨死地如歸者不亦悲夫璜能果於忘世早棄內外務日櫂孤舟與海父往來暮色蒼蒼星月上升則放乎中流舉酒相屬家童取鐵笛作龍吟三弄以和巴歈之歌則其寄興豈非髙且遠耶余將去此而從之遊共相忘於水雲之外矣是爲記

天香方丈記

天香方丈者靈鷲峯興聖教寺奎公方舟燕坐之所也東南之勝萃於虎林而虎林之勝萃於靈鷲舊云八九月月有桂子落其顚見於唐駱賓王詩方舟由雲門來主其席境爲之益勝庚子兵變寺毀於火載經載營克復舊觀遂以天香名其室且訪予九峯三泖間求文爲之記而方舟之說則曰吾所謂天香者非特桂也昔慧理大雄氏之法於東土建寺靈鷲歷今千餘年中紹理而興者有宋之果行軰每合諸大龍象講內外典天輒雨曼陀羅諸花故有四花亭者紀其異也吾法無所不徧故吾香亦無所不徧上徹渾淪下被磅礡防而無形廣而無際舉不外吾之法則舉不外吾之香凡具乎質者有雜香固無雜也限乎勢者有礙香固無礙也五音之奏可以悅耳香之所及不假金石而塞者以聰五色之章可以悅目香之所逹不假粉黛而瞽者以明五味之和可以悅口香之所入不假芻豢而虛者以充非芷非茝迷者觸之而覺窒者觸之而通躁者觸之而靜忿者觸之而平褊者觸之而洪暴者觸之而仁惰者觸之而起貪者觸之而戒戚者觸之而欣疾者觸之而愈是吾香所以薰眾惡而會於善卽吾法所以超眾妄而歸於眞也豈獨桂也與吾將廣其香於無外而延其法於無窮以是而爲諸天樂以是而爲諸天膳以是而爲諸天衣使大地物脫三毒八難十熱九惱無施而不可也予聞而嘆曰方舟之所造詣如此則知香之取於桂者淺矣予以事縻未能入名山覽靈鷲之秀一憩室中共談第一義爲快姑次第其言爲記俾掲諸壁以示其後云

剪韭軒記

錫山華季充氏居笠澤之梅墟築艸堂若干楹題曰剪韭軒志懷友也介前進士澄江包叔蘊來謁記余惟韭特菜之辛者非有太牢之美古之儉者多嗜之以其適口而易致耳而郭林宗夜見故人剪韭爲具此一時之眞意也代之爲友者相附以勢相結以利相悅以飲食惡有剪韭之眞意乎今季充取友天下之士行倫志合而非勢利之相求也干戈格鬭之餘散於四方耿耿如參辰相望數千里外少者壯壯者老顯晦存沒皆不可知有過其軒而一接尊俎之驩𨿽太牢之美其有過於剪韭耶然會合之不常不能無憾於韭之剪者能幾焉爾吁天子庶人未有不須於友者詩曰相彼鳥矣猶求友聲矧伊人矣不求友生責人之弗鳥若也季充其求友生而不忘者乎至正二十有四年秋九月旣望檇李貝瓊記

方壺記

華亭之鶯湖有大姓爲宋子正氏卽所居之西偏辟室若干楹方防四啟晝夜長明如洞天狀有石焉嶄然而獻秀有木焉郁然而交防蓋不待禦泠風度弱水而坐致方壺之勝因掲二字以名之且介前進士澄江包君叔蘊來求餘言爲記余惟方壺爲三神之一在瀚海東北五萬里外實神仙之所宅也始皇帝嘗遣徐福往求不死藥至輒有風引颿而去則有無不可知而方士之說往往詫以惑世之人若子正之居地與人俱勝豈非眞方壺也與而朝暮汨沒風埃中以罔利徼名者惡知有此也余𨿽未覩其彷佛竊有會於心者焉至正初客錢唐屬國家承平無事而池臺苑囿甲於三吳時與一二賓客往來湖山之間此一方壺也及來華亭也海內兵變西北州郡毒於侵暴屠燒而編民之死者十九吾幸安居暇食以談禮樂於干戈之表亦一方壺也是非神仙之所得專矣彼居方壺而不能有方壺之樂至越海以求之其愚亦甚矣使不擇地而有其樂則非方壺而方壺也奚必淸穆虛曠儗王侯之宮而後爲方壺哉今子正據鶯湖之要甲第連云膏腴接壤所欲旣足而無求於外日坐方壺中或觴或弈又非若余之所稱而已異日放舟湖上一造方壺而息焉則不爲生客也

白鷗軒記

姑胥環城皆水也會稽陳君思可校書葑門外面水爲軒有白鷗日往來水上愛其潔素閒暇遂顏之曰白鷗軒且徵余文以記之餘惟鳥之族非一鳳也鶴也皆其超然出類者也翠也鶩也隼也鸚鵡也或以色珍或以味珍以色珍者人利其羽以味珍者人利其肉隼以善擊珍鸚鵡以能言珍亦不免爲人羈惟鷗水鳥也色不乎目孰得而賊之味不適乎口孰得而臘之音不悅乎耳孰得而畜之此鷗與人相狎而相忘彼此一無機也故詩人恆以閒目之然三吳豪傑樹立勲勞者無白鷗之閒奔走勢利者無白鷗之閒相狎相忘又幾人哉若思可者其得閒之趣已乎鷗不吾疑吾不鷗執觀其滅沒浩蕩之波翔集洲渚之際鷗之閒吾之閒也𨿽然世特以閒儗漚耳韓魏公相宋嘉祐間定大業都髙位身歷兩朝險一節至陶萬物如造化天下仰之爲泰山喬嶽乃以狎鷗名亭則可見其一出一處之間舉無心也是足信於鷗矣彼局於機事而汲汲朝暮無須臾之閒者白鷗之弗若矣悲夫思可有道之士非久屈於下者余可不以魏公望之與異日於白鷗尙無寒盟

香影軒記

雲間之沙門南山壽公樹梅楊溪燕坐之所日與之伍爲淸客題曰香影取林君復詩語也且徵余說以記之餘時讀書三泖上數與南山相周旋方花盛開輒造其室中不啻在西湖之孤山坐放鶴亭夜觀雪舞百佾焉試嘗論其疎瘦奇古若龍之蛻鶴之峙皮皴而癭縮梅之狀也先春而發首居萬物之上梅之時也托於深林大谷冒風寒犯霜雪傑然而獨存梅之操也至淸而不湼至潔而不華梅之韻也其實酢而適口故以之和五味梅之用也是皆見於詞人墨客之所賦者不一而未有能寫暗香疎影於月昏水淺之際此君復爲能冠於古今與代之評畫者謂其不難於位置之工而難於神气之完若君復之詩可謂得其神气加善畫者而梅亦由是益見其髙士無賢不肖莫不愛其花而誦其詩猶口之嗜炙此南山所以掲之於所居也𨿽然梅之香與影吾旣不出一榻而得於梵唄之餘已抑亦卽物而觀天地之化乎當一气肅殺野艸之茂者色變山木之榮者葉脫如漢兵鏖臯蘭之下僵僕枕藉無一存者惟梅於此爛然照人則往過來續之機未始有一息止者豈不得而見之哉汲汲於道者宜反之於身無間於書夜寒暑以法其純亦不已香影之防又烏足玩者耶南山與其徒無方山棲谷汲以究苦空之說餘三十年而其志益堅不怠必有契於餘言者余亦因以自警云

巖壑深居記

僧天然者玉山大姓劉氏子家素饒於貲悉棄弗有戒妻子事其母去從沙門之有道者學焉行甚苦戒甚嚴五臺三竺之士咸以爲不及數往來雲間雲間人喜而爭致之築庵數區處其徒而猶惡其囂也曰吾惡用是累人哉遂去之今年秋持張觀畫一卷謁餘秋涇觀其嶄然削而陗者爲峯呀然虛而奧者爲谷雲气晻靄林木蓊郁不啻覽千巖萬壑之勝於香鑪玉笥間也乃指而言曰吾將寄吾於此覆茆而休則華榱藻棁弗與也躡屩而遊則朱輪駟馬弗與也寓目有朝嵐夕翠之變則楚腰衛頰弗與也傾耳有風篁瀑布之韻則哀絲豪竹弗與也木石爲伍虎豹爲侶人孰得而吾卽耶先生幸名而記之予聞而異其人遂名曰巖壑深居而爲之言曰大雄氏之教舉天地萬物納諸無爲學其道者非捨吾大欲從彼之所甚不堪鮮有能致之者天然豢於富貴之中而非素習寂滅苦空之說一旦說而慕之不有得於獨覺之頃而能一生死齊得防外榮辱惡能超然無累如此然是道也所謂防千里陵嵌巖使其不信則不可入而防者恆蔽而不通惰者恆畫而不進終不足以造其室以至於沒其與物之無靈而老於空山大澤者相去何遠哉天然有及於此則其性方啟而不蔽也志方鋭而不畫也其至殆不爲難矣噫世之襲緇衣而自抵牾於道乃挾禍福之說以恐愚夫愚婦汲汲徼利如賈之趨市又何眾與防若人之樹立則大雄氏之教亦久熄而不振已他日當造所居與之反覆極論其所歸使無辱於巖壑也於是乎書

炙背軒記

隴右邾君仲馭主華亭之邵氏義塾題所居之南榮曰炙背軒以書抵瓊曰襲狐貉者不知有炙背之快有炙背之快者不知狐貉之至美當窮陰苦寒吾身猶蛇之紏而不得伸也吾口猶蟬之瘖而不得鳴也海日自東方出乃席而坐其隅光气所入倐焉外融而內鬯不啻醪之沃火之鑠溫風之噓耳聰目明百體潛蘇欣然商歌作金石聲莫知其所以然者則天下有快於此乎然大明無私吾惡得而私哉天下固同此快也彼襲狐貉者惴惴不敢出闈闥假之醪而飲焉假之火而附焉曰是美至足矣又安知炙背之爲快由是宋人欲獻至尊而希其賞嵇康乃云𨿽有區區之意亦巳疎矣迨未之知也惟先生記之以成吾嬾余乃爲之嘆曰嗟乎溺於物者有無窮之欲得於已者有無窮之樂方海內兵爭智勇之士各欲自衒以徼一時之富貴朝暮奔走於形勢之途觸風埃履水雪而未暇炙背如田夫野老者也仲馭獨超然髙蹈𨿽王公之尊不能詘而致之且與田夫野老以炙背自適則其不溺於物而有得於已可知矣昔杜少陵在夔州西閣曝日見之於詩者可謂極其形容矣今仲馭之居亦少陵之西閣則炙背之快無適而不在焉余亦將從之相與坐談玆軒之下而與天地間萬物同被愛日之光豈非幸與是爲記仲馭通經術善持論有司嘗薦之春官賦詩淸麗有法世多傳誦云至正二十有四年歲在甲辰春二月旣望檇李貝瓊記

蘭芳軒記

永嘉李至剛氏僑居錢唐城東辟室爲遊息之所樹蘭其前顏曰蘭芳軒間求余爲之記按蘭與澤蘭類紫莖赤節葉鋭而長古人恆刈而佩之劉次莊之注已詳而黃太史又以一干一花爲蘭一干數花爲蕙朱子從而辧之且言今所見者花𨿽有香而葉無气非可刈而佩者然亦不知古人所指爲何物也由是觀之天下之物其芳至槁而不變者莫過於蘭而楚屈原著離騷以見志舉而稱之者不一則原之守比蘭之芳已故其好修自潔而朝夕不倦也則曰余旣滋蘭之九畹兮又樹蕙之百畞及時俗之好讒而惡直不能容也則曰戶服艾以盈腰兮謂幽蘭其不可佩夫蘭別於眾艸故不與時俱化而獨芳君子別於小人故不與俗俱遷而獨立使俱化而俱遷則芳委於臭腐而美淪於淫僻矣至剛之托乎蘭其亦有原之志哉蘭之是非固弗論也余聞至剛蓋五先生之從子弟早有气節嘗從武杜君淸遊二十餘度江而北渉黃河覽太華客寄京師落魄不偶而南歸吳門一時將相皆欲屈而致之幕府至剛弗屑也然不能不病蘭之弗艾若矣吁蘭之香小夫孺子能知之至剛能不失其守如蘭芳之不變余知必擢於等而蜚聲天衢也於是乎書

小蓬臺志

按東方朔三島記蓬萊在東海東北周五千里禹乘蹻車曽抵其所秦皇遣徐福往求不死藥至輒有風引帆而返俗疑其妄會稽爲東南大郡舊稱小蓬萊則以其地儗之也鐵崖楊先生族出會稽而老於淞上卽七者寮之東偏葺樓一所顏曰小蓬臺示不忘越也臺俯大川川別二支其一南流其一北折而東中滙爲百花潭有三石梁跨川上南曰金鼇北曰銕龍東曰玉虹是淞之勝畢效於玆而爲小蓬臺所有江雲海雨山紅野綠舉在幾席之下則視會稽之蓬萊小大不同其超乎埃不啻眞在三山雲气中矣先生晨興披鶴氅冠銕冠燕坐其上客至不下臺好事者就見之相與髙談大噱或出桃核杯酌酒酒半取銕笛作長短弄旁若無人觀者以爲謫仙人也夫蓬山四時皆春而小蓬臺之春亦無盡小蓬臺之春無盡則先生之樂又豈有盡耶於是命瓊志之瓊惟先生早擢髙第宰天臺後去而客錢唐姑蘇者久之州郡兵起往依元帥劉九九於建徳九九敗挈家東下淞之通守顧逖具舟檝迎之蓋去會稽三十年而息於是非蓬萊而蓬萊也會稽受兵尢酷暴骨如莾千里蕭條𨿽蓬萊而非蓬萊矣昔杜少陵放浪梁宋吳越後仕宗肅宗官至拾遺然流離頓踣之際由鄜入蜀東屯瀼西凡三築艸堂少陵沒而天下稱之先生之與少陵其迹同其趣同其文章之信於時同異時小蓬臺將見摭於圖志杜少陵之艸堂何足侈哉於是乎書

緑陰亭記

過縠波橋東履碕嵌南折而西抗飛甍萬竹間爲緑陰亭中可坐六七客隱然有林谷趣方夏九州一火宅而亭之左右接葉云布日光亭午不到地可誦可可燕可弈羊角風至搴靑舞翠𨿽崇桃晝積李縞夜惡有茂宻防翳如緑陰者哉予旣登嵐光淸霽樓下憩是亭俯遊鯈仰飛翼徘徊久之足以祛其煩而泄其憤顧奔走勢利者不知有玆幽勝也因取至元間一時宗工仇山村王菊存李篔房曹梅南唱和緑陰詞俾刻之亭上使遊者覽焉

淸江文集卷五

欽定四庫全書

淸江文集卷六

明貝瓊撰雲間集

古澗寒泉記

泉出於山正出曰濫泉縣出曰沃泉穴出曰汍泉同出異歸曰肥泉異出同流曰瀵泉此泉之大槪也而天下之泉其名亦不一香鑪之瀑布與天臺石門所出者尢其崩騰而雄悍者也余在錢唐時嘗遊西山之靈鷲有泉流幽澗中或隱或見者如綫如蛇曲折而下赴其激石有聲鏘鏘如琴築之交奏珩璜之相觸及憩春淙亭其東西合流注大壑浪然如驟雨之至雷震之薄如決銀河自天而落也𨿽未及觀瀑布之崩騰雄悍是亦西山之一奇矣方五六月赤日正中人皆坐大屋下行道者多暍死而泉之旁珠飛濺衣蕭然如淸秋松風謖謖相和肌肉爲戰而栗不知大暑之鬱蒸也與客俯而掬臥而聽日入忘返翌日至南山白蓮峯觀水簾而寺僧病遊客之數塞以巨石而泉散落崖間無復所謂鸞鶴唳而蛟龍涎者蓋不幸也後歸黃灣並海之山皆無泉惟東山有烏龍泉北山有靈泉泉小不足觀及來雲間九山之麓亦不知有泉而沙門澤公楚蘭者所居之室在釣灘之上泉防防出叢篁亂石中循除而流尢甚淸冽可以析酲滌煩與春淙一矣因題曰古澗寒泉求予爲之記遂舉昔遊之所見如此夫泉蓄之有本則其流也必遠其及物也必廣君子之務實者似之傳曰原泉混混不捨晝夜盈科而後進放乎四海楚蘭之於學必能法之而不息其不至於極不止也余他日尙當一寄幽賞於泉上爲楚蘭援筆賦之

萬峯秋記

法忍寺之沙門敬梓山辟室爲燕坐之所西江淸涼尊者題曰萬峯秋蓋山之環其居者如靑芙蕖萬朶而朝嵐夕翠之變接乎起居飲食之時其境湛以虛其气淒以勁其容慘以肅蓋不待夫恢臺旣收白露先戒而山中之四時常秋也行人已去松聲不斷悲風生而猛虎嘯素月出而淸猿哀則有黙會於休而定定而悟者於是招虎溪以結社與鵲巢以爲徒飲卓錫之飛泉分鳥殘之霜柿可以外榮辱而一死生矣且復徵予爲之記無乃贅乎然予知梓山之所造已大雄氏之道本一而爲其徒者岐而二之宗於禪者不假文字直以求心爲要宗於教者以爲行必先於知不然則造道之門孰從而入邪二家之相矛盾不啻水火而梓山始亦以禪之髙虛爲難因居船子覆舟之所而取藏室之書及止觀語錄盡讀之閉門謝客旁通博攷凡十餘年及其老也一旦大契其旨於文字之外由是斂其華而反其本且病昔之纒於紛揉則其於道何如哉或乘小舟往來江上往往賦詩有貫休蜜殊之趣初非出於有意者後復置而不作人多邀而致之者輒辭不就其峻絕之行又如此予方囂囂然東西南北未知所屆又安得遁於萬峯相與埽白石覽歸云逍遙徜徉以成二老而忘世之風濤火宅邪姑舉其說俾刻諸石云

虛白堂記

余聞金華多仙佛蓋其山川之雄深必有異人之所托不可誣也若黃公晉卿之門人繡湖沙門皥公虛白者其佛之徒與虛白二十餘溯江而西覽匡阜於潯陽訪道林於洞庭而公序以送之且壯其觀乎博大之區而從有道者以證其眞印之傳屬海內兵變遂畱雲間久之與余往來雙璜溪上皎然如近冰雪莫得而浼也一日告余曰吾無一席之居隨所寓而居焉而室之名曰虛白或譏其無室而名之是彊名也然吾之爲吾亦彊名耳又況寓吾之室邪且不徒寓吾之室吾亦無也以其有而觀之其在越則越爲虛白之室其在吳則吳爲虛白之室六合之內孰非室之大者乎先生幸記之餘曰虛白旣彊名其室而余又申之以說則亦累於有而攻之者益熾矣然有不可已者夫白生於虛惟虛故白耳日月之明一照而四海白而坐闇室者不觀其光故疑日月之所不及而不知其蔽於物也茍去其蔽則八洞潔昏夜皆白如積雪之相射落月之相通不待燭之以火而無不見焉豈非以其虛乎此一室也物之至虛者莫若心存之而神觸之而通惟其珠玉文繡聲色狗馬之屬所以內螙而外蠱者非一至虛之體於是昧而失之類乎木石之無靈而爲昏爲暴已必也去其內蠧而外蠱者如伐冦戎焉不使有一物之能蔽則天下之理昭晰森布𨿽居闇室不啻日月之中天虛而白也虛而白也者豈惟一室之近將充乎上下而俱白矣故其虛如谷廓焉可蓄其白如玉粲焉可燭其虛白之室乎抑亦虛白之心乎是爲記

橘隱軒

楊溪距華亭五十里地廣而水淸而駛人之業廢居者至而成聚蓋有橘洲之勝焉友人陸伯讓氏居之題其遊息之所曰橘隱且求余爲之記余詰之曰太史公稱蜀漢江陵千樹橘與安邑之棗渭川之竹並儗千戶侯然伯讓非事貨殖而資橘之利也若巴人所傳橘中之樂不減商山者則又怪而不經非伯讓之所取也伯讓曰吾之托於橘者豈如彼之所謂哉吾遠祖績六歲謁袁術以懷橘見稱遂貽口實於後則早有過人之識初不在區區之橘而已故因以自侈且系吾千載之思焉耳貨殖之賤神仙之誕姑置而勿言余乃爲之嘆曰按陸爲吳大族自績至遜起爲大帝相而能以弱制彊盡復荊州之地破走昭烈於陵遜沒而抗復將其眾出督西陵以拒羊祜者五年及抗之子機云又以文章名世至於今其故宅之在華亭者𨿽湮沒無遺而所謂鶴唳灘黃耳冢猶可彷佛其所每欲訪遺迹於荒煙野艸中求其子孫必有興者而伯讓其最乎使居其位行其志亦一時之偉器也其父嘗徙於溪北越五十年卒伯讓遂畱其二子而自返其舊廬蓋將遺落世故與田夫野老退於三泖之上顧謂昔時將相之功名事業不可復見於是治田築室樹橘其旁以示不忘乎祖而素榮朱實見於夏雨秋霜之際者可喜亦何待蜀漢江陵之產爲富而橘中老人之樂殆不得如吾之深根固蒂也然則伯讓不能隱而居其位行其志必竭其心思勞其筋骨將終日汲汲之不暇𨿽欲有橘中之樂惡可得耶以此方彼亦猶愈矣尙益封殖嘉樹俾過者指而言曰此績之後人也於是乎書

觀捕魚記

松江產魚非一取魚者或以罩或以義或以笱或以罾巨家則斫大樹置水中爲魚藂魚大小畢赴之縱橫盤互人亦無敢輒捕者故萃而不去天始寒大合漁者編竹斷東西津口以防其佚乃徹樹兩涯鼓而敺之魚失其所依或駭而躍或怒而突戢戢然已在釜中矣於是駕百斛之舟沈九囊之网掩其左右遮其前後而盈車之族如鍼之屬脫此掛彼損鱗折尾無一縱者予觀而嘆之曰魚之托於水也非無九州四海之可歸也而歸於數畆之陂朽株之下以爲至安無患若登龍門焉惡知誘之者將以制之養之者將以殺之人之機亦巧且深矣予又傷其盡而無遺何其不仁之甚耶嗚呼天下之死於盡取者豈獨魚已乎豈獨魚已乎故書之以爲記

菊莊記

今年秋九月旣望余出城北三里訪菊莊李君之居無五畆之圃而左右種菊百本有瑪瑙盤者株髙五尺開十花圍徑二寸彊人以此西施中酒時狀元紅者株髙四尺開十二花視瑪瑙盤防劣金鳳毛者株髙七尺開十花色純黃如金圍徑三寸繡芙容者株髙五尺彊花如錯金間深赤色徑二寸彊此爲第一品次小金蓮琥珀杯玉玲瓏賓州紅茉莉白株皆髙三尺彊花小大疏密不一而鵞翎鶴頂亦繡芙容之亞也他不可名紀者尢眾𨿽洛陽牡丹未有盛於此者可謂愛之深而培之厚矣君遂置酒賓余坐日旣夕剪瑪瑙盤一枝而去越翌日命其子馴來求文以記之餘惟菊爲艸木之一前乎陶靖節鮮有愛者而陶亦托之菊以見其髙然未始有所標榜也及宋周子目陶爲愛菊目菊爲花之隱逸者後人遂取菊與陶並稱之朱子通鑑綱目書曰晉處士陶潛卒陶之髙蓋著於百代菊亦與之俱髙矣吁一气之烈艸木摧敗無色若奔北將士蹂躪大荒之野而菊挺然冒霜不凋宜爲陶之所賞可謂絕類而傑出者乎君亦慕陶之髙而又色別類分如此其趣固同乎陶已余亦愛菊之一也幸無官守言責之縻每歲擕客過菊莊掇英泛酒和靖節之詩而想其人於千載之上不可謂菊自陶之後愛者幾何人也因書爲菊莊記君赤城人字道原通尙書經嘗再試有司今老於淞上云至正二十年冬良月檇李貝瓊志

蘭雪坡志

蘭雪坡者大名劉性初氏名其所居之地也性初幼有奇气嘗從宣城汪光生授春秋學讀書山中者五年後值兵變辟地錢唐左轄張公才其人辟爲賔客久之以疾辭無畱祿意放浪九峯三泖間而屬余記所謂蘭雪坡者至於三四無倦色余惟物之至馨者莫如蘭而至潔者莫如雪李太白髙魯仲連之節其詩有曰獨立天地間淸風灑蘭雪可謂知連之深者矣當戰國之時七雄相傾權變之士教以攻戰怒攜好合聲震海內徳無不報怨無不酬然蘇秦殺於齊張儀囚於楚範雎辱於魏韓非死於秦蔡澤取相位裁數月魏冉廢商鞅車裂李斯族呂不韋斥回視一時富貴不啻糞壤之朝菌何榮落之暴耶而仲連翺翔兵交之際排難解紛卻千金之報折帝秦之請卒蹈東海而去名立而禍不逮身顯而利不污此戰國時一人而已乃以蘭雪況之又何過哉方今豪傑虎爭習縱橫之學爲蘇張範蔡者幹之以祕防動之以飛辧竊髙位私重祿輿馬赫奕妻妾閒麗樂其成而不憂其敗也享其安而不計其危也性初獨懷仲連之志弗爲人羈人亦不得而羈之又何辱於蘭雪耶吁蘭雪之至馨至潔非仲連不足以儗之固有非蘭而馨非雪而潔者性初亦將襲其馨而尙其潔也乎𨿽然以馨而焚以潔而蔑者古今所病性初其愼之性初其愼之

淸江文集卷六

欽定四庫全書

淸江文集卷七

明貝瓊撰雲間集

鐵崖先生大全集序

鐵崖先生大全集春秋大意若干捲史鉞若干捲君子議若干捲麗則遺音若干捲志序碑銘贊引箴頌古樂府近體五七言詩總若干捲吁富矣哉古之人鮮有也先生族出會稽母夫人李生先生時夢金鉤墜月中其父山陰君摩其頂曰是兒必以文章顯吾門爲築萬卷樓於銕崖山中先生讀書樓上去梯轆轤傳食若是者五年遂以銕崖自號嘗病國朝承宋以來政厖文抏而未有能振起之者務鏟一代之陋歸於渾厚雄健故其所著卓然成一家言李翰論文章之要如千兵萬馬而風恬雨霽寂無人聲惟先生有焉早擢上第躋膴仕旣爲眾所忌又恥以妾婦之道媚於時多仇寡與而處之泊如也晚年放浪雲門玉笥洞庭錢唐之間每酒酣興發輙自擊銕如意歌哀三良弔望諸君辭識者以其天才似太白而學力過之不然何其正聲勁气薄九霄空四海而淩鑠一世哉至正初天子詔修遼金宋三史先生乃著正統論凡二千六百餘言其言以爲我朝當續宋統於世祖混一之日不當急於繼遼繼金正大剴切觀者韙之瓊早登先生之門今二十五年矣中罹兵變不相知者久之及先生辟地九峯三泖而瓊亦自海昌至搜輯手編於散佚之餘幸不蟳朽炲滅而大姓章琬欲鋟諸梓以傳無窮俾瓊序之吁荊山之璞丰城之劍不待卞和之獻雷煥之發而光怪燭天蓋天下之至寶有終不得而閟者先生之文章𨿽欲不行於世不可也瓊又何足以知之深惟唐韓昌黎之集李漢序之李翺皇甫湜贊之故不讓而書諸篇端實有事俟於代之知言者云至正二十有五年春二月旣望門生貝瓊序

鄭本初詩集序

昔宋景公使弓人爲弓九年乃成曰臣之精盡此弓矣公登虎圈之臺援弓射之矢逾西霜之山集於彭城之東餘力逸勁猶飲羽之石此功之倍也有窮氏與賀吳北遊賀使羿射雀志其左目而誤中其右羿抑首而愧終身不忘故善射名天下此發之巧者功不及弓人則其器弗良巧不及羿則其射弗神余謂詩人之於詩亦若是焉天下之善詩者非一而詩之工者甚寡務速者不暇工惰而不進者不能工必思之精如弓人之弓發之不茍如羿之射然後可言其工餘獨得之鄭君本初焉本初之詩有曹劉之气而不肆也有陰何之趣而不迫也寫物之妙濃秀千態可謂工已非其功倍於人巧逾於人而能之乎自國朝混一以來八十餘年宗工鉅匠以詩名世者不少本初恆病其無古作者意故起而力掃一時之陋未嘗妄作而輕出之或積思累月而後成終歲所得者無幾片言隻字不合矩度則屢易不輟或謂其無倚馬之敏而有閉門之苦夫弓人以九年之勤不失爲良弓羿懲一發之廢遂至於善射則本初之詩不以遲爲病在以遲而工不以屢易爲難在於易之而後進也余學詩二十年未能窺詩人之閫奧至正二十二年始交本初於九峯三泖間因得所著五言古詩若干篇五言律若干篇精神心術皆盡於此而中州之綺麗有不足觀矣其門生弟子將鋟梓以余知本初之深也求序冠其篇端故不辭而書之本初錢唐人性坦夷與物無競早遊四方凡山川形勢欣戚感慨一於詩形之而世之勢利泊如也觀其詩可以知其人矣

耽羅誌略後序

耽羅距中國萬里而不載於史蓋以荒遠略之也至正二十五年樞密院掾曹永嘉李至剛從副使特穆爾布哈公往守其地明年奉詔還京師至剛以疾不得俱乃畱松江因記所歷山川形勢民風土產編而成集釐爲三卷題曰耽羅誌略將鋟梓鐵崖楊公旣爲敍其端矣復求余說余伏而讀之因撫捲嘆曰炎漢之興張騫以郎應募出隴西畱匈奴中十年後亡至大宛爲發導驛抵康居傳月氐從月氐至大夏竟不得其要領歲餘歸漢爲天子言之未能有如耽羅之爲詳也司馬相如之通西南夷至用兵而克之邛笮冉駹斯楡之君𨿽請內屬而長老且言其不爲用者由是觀之國朝受命百年四方萬國咸在天光日華之下𨿽遐陬僻壤窮山絕島亦不得而外焉故至剛得與大臣渉海萬里而鎭撫其民未始頓一兵遺一鏃爲國家病則視歷代之盛實有過之者而是編尢足補紀錄之缺使列之輿地中國之士不待身經目識而已悉海內之境若過鴨綠窺摶桑也於是乎書

遊仙詩序

遊仙詩何所始乎始於離騷遠遊之作也天下固無神仙之說而屈子不答於君放乎湘潭蓋將隘六合鄙薄俗排風禦气超然物表與日月齊壽以盡無窮之變觀其托爲王子之言曰道可受兮不可傳其小無內兮其大無垠毋滑而防兮彼將自然一气孔神兮於中夜存虛以待之兮無爲之先庶類以成兮此徳之門則自廣成之告黃帝者莫之能過此眞神仙之要不待餐六气飲沆瀣潄正陽食朝霞而後謂之神仙也後有何敬宗郭景純者互爲遊仙詩不過詫安期羨門之髙假蓬萊方丈之勝而欲去此適彼其於屈子之言有得否乎惟其詩自成一家飄飄然有淩髙厲空之想詞人固多儗之而能與之頡頏後先者甚寡錢唐陶菊莊氏早遊京師與一時薦紳相周旋已有能詩聲籍籍在人耳及爲松江文學掾出所著遊仙詩十篇示余且以近體七言爲之此尢古人之所未有也𨿽大篇長什不能盡觀是亦足以窺其髙懷遠識要皆祖於離騷之言非特儗何郭而作者也余非善詩也而於詩尢好獲見菊莊之詩惡得不爲之驚喜而賞激耶視區區凡近之語剽賊前古者眞可盡廢矣當時與之遊者亦旣和而成集兵變以來散佚不存獨菊莊之槁幸畱故篋中且求余爲之序因書以冠其篇端他日尙當演之於後云

灌園集序

灌園集者秦溪馬君文璧之所著也文璧蚤歲從鐵崖楊公授春秋學尢工詩與書畫每遇佳山水必托之豪素有董北苑米南宮之法輒自題其左時號三絕余嘗講學雲間文璧自杭來過相與放舟三女岡下登埜王讀書臺酒酣慷慨歌魏武帝短歌旁若無人觀者疑古豪俠士也別去十五年中遭兵棘意其渉艱蹈危壹郁無聊之气胸中必不能受而且灌園三泖之上一欣戚齊得防益昌其詩類以成編凡五百餘首出以示余誦之不啻鼓空桑以破瓦缶之音進大羮酒而撤芻豢之味信其發於天機不待雕肝琢腎之爲工也且求余序余惟唐李白杜甫以降作者非一人擷秀於中興間气河嶽英靈搜玉國秀諸集識者猶病其乏風雅之遺徒以蒿天下之目繁天下之耳矧其下者哉吁詩亦難矣文璧脫去凡近雄詞麗句或得之一花一艸之微猿嘯鼯呻之夕野橋風雪之中行役羇離燕遊登眺之夕兩金朝嵐暮靄變態之時五茸獵塲髑髏枯艸傷心墮淚之地羇人之憤思婦之哀神仙隱者之趣曲盡抒寫之妙婉而不迫奇而不僻蓋有唐人之風裁矣使其翺翔萬國覽黃河太華之勝大篇短章又不止於是也嗚呼气化之變非復混一之初而文章日趨於骩骳獲見文璧之詩得不一加擊節乎遂書以冠其篇端云

用武提要序

用武提要二十篇集古之成法也一曰立軍分職嚴部署也二曰建旗置鼓壹視聽也三曰選將存亡之系也四曰簡士勝負之決也不教而戰棄士與敵故精教練申號令次之勸懲以礪用命不用命故明賞罰次之什伍相保故謹分塞次之至練卒以嚴進退用騎以知險易營壘以宿兵斥堠以防寇行則設鄕導戰則分隊伍而坐作擊刺亦皆有法焉他如審地利之髙下察敵勢之彊弱論間之難候气之審有不可廢者𨿽孫吳弗過是矣兩河首難豪傑並起名王重臣授鉞四出往往覆軍殺將不知用武之要故也嗚呼有國者不可黷武亦不可以玩武自七書之禁旣嚴天下罕習之者𨿽武臣子弟亦莫之講此玩武之獘甚於黷武宜其一旦潰裂弗支使吾民爲虜者十九也方今張皇六師期復版圖之舊則是書又可閟而不出哉防乎防乎至於無形神乎神乎至於無聲余固不得窮其巧已然聞荀卿之論兵首及附民亦未始外吾儒仁義之說蓋結天下之本在是用武之道又可捨是耶錢唐兪在明氏將鋟梓以行世求余序冠篇端故特舉其凡而復申管見於末如此任將帥者或有采焉亦臨事而懼好謀而成之一助云

瑞蓮詩序

至正二十六年夏六月十有三日璜溪夏士文氏有嘉蓮一開漪瀾堂之前沼觀夫秀鐘一气幻玉女之祥雲危拆雙葩洗仙人之夕露瑞方連理之木名表合歡之花綽約爭妍輕雲欲舉擢中流而儷彩扇回次以激芳水闊霜臯識弄珠之漢女月明煙渚送弭節之湘君豈當世之文明以著家之防合𨿽荊表田眞之義旣悴重榮杏符徐績之行始異卒合未若斯之參差疊見左右旁敷是宜宣之詠歌播諸紀載宮沈羽振葉八音於管玉綴珠編陶七情於觚墨玆敍其實式冠於端

偏旁辯證序

自洪荒旣裂而有文其法具於六書而數則窮於萬有一千五百大篆易而爲小篆小篆易而爲楷書其變不一然豈有舛於一波一戈而戾六書之法哉後世小學旣廢而率承俗書之譌妄意古文不可盡求之防畫之間如以寜爲丁以丁爲一爲省文示意文愈變而失愈繁矣則偏旁𨿽非大義之所損益學者惡可略而弗校以致魯魚帝虎之謬與宋紹興進士毛晃增修四聲之譜旣已正其偏旁如支攴�母殳�羙美之類固足以爲經生學士之助而扶風馬君文璧獨病近習之多出於私見艷之爲艶夷之爲夷丰之爲丰船之爲舡尼之爲�屆之爲屇晉之爲臺之爲防鑪之爲鑪鐙之爲燈是非瞀亂於是詳求同音異用同形異從一防之分一畫之別悉攷說文及五經等書釐而正之凡若干捲題曰偏旁辯證其視毛晃所定爲有加焉旣成編挾以示余且求序其首余閱之累日竊嘆文璧用心之勤如此若余之不善書者從俗踵譌弗辧其誤而復誤一時之人也寜無愧乎嗚呼字必有義而義各有從使不求其類而混之無別其累豈特塲屋去取得失之間耶是編之出非特有補於小學之功用之文章而施於金石則可以合古昔而傳將來矣予方挾兔冊以訓童蒙至有所疑尙獲從而考之猶覩今日之揚子云也故書其說而亟勸鋟梓以廣其傳云文璧善古文詩歌書似顏魯公畫似董北苑中吳士大夫咸稱之偏旁辯證蓋特緒餘而已所學浩乎無涯余固不可得而測焉

淸江文集卷七

欽定四庫全書

淸江文集卷八

明貝瓊撰雲間集

送石仲明序

嘉興尹秦郵石侯仲明之代也三吳之士莫不悵然而慽與山墟海聚之氓𨿽不及識侯而一登其堂者咸駭焉非特秀之一邑也及其守昆山也則其士又躍然而喜山墟海聚之氓不及識侯而一登其堂者咸信焉非特一州也吁仲明何以致是耶夫民之利病系其守令之得失天下之廣環百里而爲邑者非一求令之賢者不數人環千里而爲郡者非一求守之賢者不數人令而賢則利及於百里守而賢則利及於千里故能安生樂業於遐陬僻壤大山長谷之中否則爲病奚啻蛇虎之毒哉守令之賢者不數人其得之難也如此故日夜冀其父母於我也若歲焉使一朝以無罪去則是終不得賢守令以父母於我而民之窮且死者欲其脫蛇虎之毒無時矣仲明之爲人余𨿽不獲接而攷其所施卽三吳之士與民稱之者若符之合其賢可知已嗟乎有國者務仁其民爲簡守令而牧之恆病不得其人得其人而使不能行其志又豈務仁其民之心乎此余以毀譽進退數易不安爲今日惜而幸仲明由秀而升昆山也秀爲余鄕矦之均賦興學於數月間其父兄子弟防其利者深矣是行也必推其施於秀者施於昆山可知已然不能不爲秀之父兄子弟惜焉王君道者與餘言侯之賢且求文以道其行故書其說蓋不獨爲天下守令之勸而爲天下守令之警侯名光著由寶泉庫提舉四轉而爲今職云

送章起潛序

余病天下之士有其位而局於才不能有所施有其才而局於位不得有所施有其才有其位者宜也非幸也有其才無其位者不幸也無其才無其位者亦宜也非不幸也無其才有其位者幸也然君子論其才而不論其位才浮其位𨿽卑冗而與之位浮其才𨿽尊顯而斥之固異乎常人之所見已常人知有位而已惡計其才弗才耶甚矣後世之不古若也古者度才而官位必稱其才又何議乎後世官其所私而才不稱其位故不得其宜而有幸不幸存焉而爲士者往往恥局於位而不得有所施不恥局於才而不能有所施何其才而黜不才而進者多也嗚呼其亦時之使然與抑亦有國者不能求才以任之也松江儒學史華亭章起潛氏早歲力學不倦數遊搢紳間然不得奮於上其亦不幸而局於位者特於升斗祿爲養余初未之知一日耳其議論下上古今心已異之及觀所爲詩歌淸麗有法能言人所不能言惜潛之有其才而無其位不啻衝霄之羽回翔蓬蒿之下也余又可以位之卑而易之哉故樂與之交久而益篤蓋亦與其才之有過於尊顯者也異日上之人求天下之才又可遺潛已乎盈考而去澄江包君叔蘊陳君履信禦溪張君夢臣荊溪蔣君以愚賦詩以贈之而求余爲之序於是乎書

送方徳玉序

按周官醫師掌醫之政令聚毒藥以共醫事凡疾病死瘍者造焉則使醫分而治之歲終稽其事而制其食十全爲上十失一次之十失二次之十失三次之十失四爲下夫二气錯行互爲勝負而痟首癢疥瘧寒上气之疾作茍失其養則夭其天年有聖人者出哀民不幸置醫以參兩其變而眡劇易之徵自岐伯兪跗秦和扁鵲倉公克審其用以贊造化者也周以降醫無專官宋有郎大夫之職及翰林諸醫國朝因之內立醫院外立醫學尢重其任矣方君徳玉者世業醫其先由汳徙錢唐至君而名益顯歷仕永嘉天臨番陽平江今年復命攝松江醫學教授而學之諸醫來求餘言以送之餘𨿽交徳玉之日淺然聞其治人能察羸盈休王以盡攻之之術往往起人於阽死亦吳中之良醫也他日醫師考所述之狀必有十全之功豈不爲王政之一助乎

送王至善序

維揚東南一都會四方之所走集百貨之所塡委民生其間不務稼穡𨿽髫齔之童耳亂鄭衛而目蒿妖冶長則走狗飛隼擊丸蹋踘窮日夜爲樂蓋其風聲气習之使然而詩書禮樂之教有不能入者其有趨於長厚力學好古而聲色狗馬不足以惑之則爲豪傑之士出於風气之外世又不恆見也王君至善者其在淮南幕府時已熟其名及爲松江提控而余亦分教玆郡始獲與之相周旋聽其言攷其行信其力學好古而不囿於風气者也夫力學好古不囿於風气余於揚之士誠百一而爲收焉三年之中上佐一府之理下總六曹之事紏其違而稽其怠由是上官多所倚辦而莫能幹以私又可見其蓄之大而應於時者有餘養之完而見於守者不變如此獨惜其局於位而不得盡究所蘊也今年春書滿而歸余不可以無言故特舉其人品之髙不與俗遷者論之嗚呼今國家庶事方殷以至善之才非久於簿書者將見信於旣屈之餘譬之萬折之水束於龍門呂梁而後逹於海千尋之木厄於霜雪而後參於天爵祿之來惡可涯也哉

送王子淵序

余至淞之明年識澄江王子淵於頖宮時家毀於兵落魄無業太守王侯彥彊以故人子遇之周之以粟旣而去遊吳門者久之今年冬返淞上無僦屋之資寄食龍門寺孱童敝衣泊如也方王氏盛時四方遊士之無歸者三族之無養者必造焉子淵不以疎戚而泛濟之家之有無弗較也故其仰於王氏者非一人矣海內兵變江南北鉅姓右族不死溝壑則奔竄散處豈一王氏哉其貧與賤所謂不以其道得之者也然子淵所嘗內交者反眼若不相識未有矜而振之又且肆其譏焉以王氏之施於昔而背於今如此況彼之吝於施者乎昔薛公之相也以取士傾六國而賓客趨之不啻朝於市及一旦失位則去之富貴多友貧賤寡交亦勢之使然也又何怪焉則子淵可以不足介於中矣然余於是悼時之不古而人情益偸抑利不足以結人也子淵通醫藥治疾多愈遠近稱之而利人之心不懲其前汲汲焉恐不及其天性之厚與眾人相去千萬矣余因書以道之云

贈醫師沈光明序

處暗室者具目之形而不能覩一室之中則必戚焉不樂思火而燭穴而牖然後以爲快矧瞽而不覩日月之光八荒之大泰山之髙如夜索途而莫知所從則衣之以文繡享之以五鼎勢與王公等亦必不樂也茍有能治之者昭昭然見日月之明八荒之大泰山之髙將不遠千里造之以求其大快於己夫有大快於已𨿽無文繡之衣五鼎之享王公孰加焉此皆樂之至矣雲間沈光明者其先世嘗受術於龍樹師內障凡三十有六外障凡三十有六悉能治而去之不啻金篦刮膜而始之無所覩者豪芒可辧也光明克世其學邑之大夫士咸稱之餘始而疑終而信旣而竊嘆之曰天下之瞽於目者有良醫以治之瞽於心者獨無良醫乎瞽於目者什一而瞽於心者恆什九明於日月者弗之察大於八荒者弗之顧髙於泰山者弗之見由是是非邪正之無別禍其身而蠧其國豈非瞽之深者與心之瞽甚於目之瞽治其心者愈於治其目矣潤之以六藝廣之以道徳塞可通也防可啟也徹乎遠近視之而無不周也極乎小大測之而無不合也則其爲快奚止於目之能覩耶余因彼而感於此矣今年秋賀章者目病而視眊遂造光明治之旣愈來求餘言以贈之故爲書其說且俾吾學者有所警焉

元故兩浙都轉運鹽使司照磨任公墓志銘

公諱耜字子良姓任氏世爲蜀綿竹人實少師希夷之後九世祖嘗官四明因徙家奉化之﨑山曾大父處防大父果徳宋進士迪功郎父士林字叔實湖州路安定書院山長一號松鄕先生公自爲兒時如成人讀書一過輒記不忘旣長肆意經史博通旁攷務極根柢嘗侍松鄕先生遊錢唐一時逹官貴人皆折行軰與之交初辟松江府史歷江陰鉛山二州盈考疏於江浙行省板授橫浦場典史轉江陰鈔庫副使江浙理問所提控案牘轉海鹽州提控案牘陞兩浙都轉運鹽使司照磨兼承發架閣事上官以公老成習法事多倚辦至正十四年督課會稽四明申其三則民競勸無敢後朝廷兩遣使持禦酒文繒賜之嘗道出曹娥廟下顧瞻咨嗟曰是女入江抱父屍出者釋老之宮巍然相望而此棟摧瓦腐不支風雨豈非有司所缺與亟率其屬捐俸葺之蓋其行事尢先於風教所關者如此十五年繼分部永嘉天臺及還民爲刻石頌徳十七年春告老歸華亭城北之別墅而間關兵馬之間身已病矣明年春二月庚午卒得年七十有一公同生三人兄來字子駒蚤卒妹季環娶錢唐孔氏先聖五十八世孫郁之女先三十三年卒男二人長文虎江陰州佐史娶孫氏年三十九卒次嗣宗處州路鮑邨務都監娶何氏女一人孟淑適浙東元帥府奏差鄒士亷孫男二人長繼祖娶沈氏次紹祖孫女一仲貞適鞠希魯曾孫男一公卒之年兵興不克歸祔松鄕先生兆次卜葬於松江華亭鄕蟠龍塘西馬駝巷之墟子文虎祔焉築茅堂若干楹顏曰敬思復置田七十畆有奇以給歲時之祭戒子孫毋侵其入公天性孝謹初松鄕先生沒撫柩哭幾絕旣葬廬墓三年凡家之所蓄一不經意惟取先生所著句章集藏之其在理問所時命儒師鋟梓行於世嗚呼代之爲人子者惟知寶其珠玉競取而有之鮮知前人翰墨之爲寶者而公於片言隻字未嘗委棄而磨滅使松鄕先生之奇文章照曜後世不與艸腐木斃其眞能子哉旣葬五年而墓銘猶缺其仲弟來翁狀其族出行實攜嗣宗來謁貝瓊於松之泮宮乞銘銘曰

任祖希夷本蜀綿竹逮公之生遂大其族出而試吏孔仁且直百鷙一鶚孰與之匹不好而黨不惡而仇世莫予訾位局聲流三年海陬再膺帝寵旣老而歸食無餘奉惟堂必基惟谷必菑茍丰其積曷嗇其施蟠龍之西馬駝之宅公行不泯視玆貞石

郭處士壙志

先考諱士元字元之世居嘉興之北郭曾祖儀卿宋朝奉郎祖晦擢進士第授常州無鍚尉七轉爲都督府機宜文字官加贈朝散大夫父不妄元饒州路徳興縣儒學教諭始生而頴悟旣長力學通尙書經父沒時甫二十卽教授華亭之楊溪以奉母趙氏陸氏防然孑立僃歷艱難常應進士舉再忤有司意遂隱不出自號溪南處士終楊溪之寓捨嗚呼痛哉其生以己亥十二月二十四日沒以戊申十一月二十二日春秋七十娶婁氏先十五年卒生子五人長仁娶陳氏次時娶宋氏繼娶張氏次禮娶周氏次哲娶吳氏次至未娶孫男三人本頴睿孫女一人寜奴惟是藐諸孤旣卒襄事屬軍興未克祔錢唐法華山先塋之側乃歸骨於嘉興以婁氏合葬永樂鄕之原不用浮屠法遵治命也謹次其族出鄕裏歲月刻石納諸壙仁等泣血謹識李黼榜第二甲進士會稽楊維禎塡諱

江山尉中玉先生黃公哀辭

檇李黃公中玉者平山先生之子比玉先生之弟也博學彊記東南之士咸推之以父防授江山縣尉時海內鼎沸詔徙行臺於紹興以控制閩越至正丁酉大夫擢公爲參謀統鄕兵守衢婺越二年城陷遇害一門十三人俱沒長子孟輔出而僅免嗚呼先生之忠烈固無愧於古矣余於先生爲鄕人且早從其叔父次山公逰故述辭而哀之辭曰

惟上帝之孔神兮信禍福之異施何先生之不幸兮獨罹厥災豈其積之不厚兮又豈行之或虧郁佐時之明略兮試一割於南境輪旣摧於九折兮𨿽善禦而曷騁眾鳥紛其髙厲兮鳳燖翼於湯池盍低回以遠戢兮俟有道而一來日慘慘而晝晦兮風蕭蕭而夜悲悼先生其不返兮邦亦傾而莫支嗚呼舉貪生而惡死兮匪伊人之攸異死固有重於生兮蹈白刃而弗貳茍吾義之旣獲兮肉𨿽醢其奚傷與平原而爲朋兮越千祀而齊光彼懷祿而有泚兮日幾何而不亡仰寥廓而些之兮流余淚之浪浪

淸江文集卷八

欽定四庫全書

淸江文集卷九

明貝瓊撰兩峯集

觀魚說

余讀書朱氏西齋左苑而右渠書稍輟憑檻而注目焉方天不雨水涸可越魚皆徙而去之其不及徙者戢戢泥沙中蹙鱗捐介日就於殆將爲烏鳶之所啄螻螘之所噬孰有援而活之者余觀之戚焉以悲及春夏之交淫雨彌月不止百川暴溢浩乎如雲不見涯涘渠亦豬而爲大澤矣於是小大之魚畢萃洋洋然而泳喁喁然而噞有戲而唼者有觸而躍者有驚而逝者往來無時隠見無方余觀之又歡焉而悅乃爲之嘆曰噫嘻天下之物各有所依而魚之所依者水也昔之局而戚者失所依也今之縱而適者得所依也茍得其所依其樂如是矧遇風雷乘洪濤而上龍門者當何如哉以魚之一物驗天下之物使各得其所依相生相保其樂奚啻魚之縱於水也天下之物各得其所依相生相保亦若魚焉則余之恱於心而無憾者亦不止於觀此爲足也所懼不得如魚之得所依嗷嗷焉有泥沙之困而日就於殆焉得不重余之戚乎故爲之說

糜毋張氏孝節傳

檇李之幽湖張氏女歸同裏糜正生二子而寡時年二十有六誓養舅姑不再適舅姑沒粥衣而葬二子旣長告以父志俾從師讀書遂以儒名於世咸稱張之教也至五十七終

貝先生曰婦之事夫猶臣之事君惟貞與信而已貞則不隳其節信則不貳其心然上下數千載之間求之千萬人之中如衛共姜者千百而什一也有元之興聞共姜之風奮於閭閻克盡貞信者非一而余之所知者京口之王氏新安之吳氏尢較然著明者也當是時朝廷淸明方將以貞信之行勵化率俗故有司特上其事咸旌其門斯爲盛典已若山墟海聚素無詩書之習而有貞信可稱者則姑胥王珩之母檇李糜實之母焉實母於夫之沒也堅執婦徳歷三十年之久凜然如秋霜烈日使死者作於九京則見之而色不忸心不餒其去自淪於禽獸者奚啻萬萬視共姜亦何逺耶屬四方有戎馬之事不得上請而旌之以爲天下勸然其貞信見於士大夫之詠歌者又可得而掩之哉當與京口之王新安之吳並立於天地爭光日月矣吁以一婦人之賢足以表之於世不與艸腐木斃矧烈丈夫不失事君之義者乎世防俗媮甚者叛於利害之頃未有死生一節如婦人者抑可嘆也夫抑可嘆也夫

西郭生傳

西郭生名士桂姓陳氏其先括蒼人五世祖宋少師退庵主秀之崇徳簿崇徳地四平無山其俗質而尙文退庵樂之遂卜縣西之南津居焉至子淸毅公開府益大其門淸毅公性剛介累官至尙書通歷六部旣老穆陵爲書淸節髙風四字褒之因表其閭曰淸節裏元季淸節裏第毀於兵後築月城其上生奉其父螺室先生辟地於外者十年旣定而歸結廬月城西謝客讀書受業者恆數十人時螺室已沒生亦無仕意或曰以爾之才盍乘風雲翔天衢與一時顯者相頡頏顧摧气局志枯槁田畝中無乃左乎則應之曰猩斃於醪蠅溺於汁魚觸於鉤蛾焚於燭皆昧於所戒也吾可據非其所據禍其身以及其宗如猩如蠅如魚如蛾爲小夫孺子所笑耶惟日營滫髓上給八十之母取遺書以教子使不辱吾先志願足矣聞者髙之

貝先生曰余少時嘗從螺室先生逰故知其世系爲詳且獲觀家藏宸翰龍盤鳯翥之勢𨿽歷時已久猶欲飛動爲之嘆息當是時都髙位柄大權或一再傳子孫已陵遲不振流爲皁回視燻天气勢若可憑藉者忽焉澌盡而電滅陳氏先後幾二百年而淸毅公之澤存而不斬徳厚者流光詎不信與西郭生旣與時枘鑿故不求用於時余觀其志亦豈時之所能用哉

鳴鶴軒記

傳稱衛懿公好鶴余嘗爲之解曰鶴誠有可好者夫巧於萬變觸笙竽而鼓琴瑟不如百族之蠱人然潔而不可污介而不可狎類乎士之有道者當天寒夜半白露初降則引吭長鳴洪而逺淸而亮足以破啁啾之聲殆非百族之所及故詩曰鶴鳴於九臯聲聞於天以其處乎近而達乎逺也易曰鳴鶴在陰其子和之以其出乎此而應乎彼也宜懿公之好之有乘軒者亦異乎眾人之好已眾人之好鷴也翠也鸚鵡也惡知鶴之爲可好然以鶴之異於百族至於乘軒則天下之士將慕而歸之可以守其國而四鄰懼宼至授甲而莫肯爲之戰實衛有可亡之道鶴惡能亡之也哉使不好鶴其國有不亡者乎彼不是察而尢其好鶴鶴豈不愈於蠱人之百族耶惟其由鶴而亡亦鶴之不幸已故知衛之亡非好鶴之過也時未有發余之說者錫山楊君徳中嘗畜一鶴以鳴鶴顏其讀書之軒蓋將以鶴自況且求余爲之記余交徳中三十年實吳之奇才也始由州佐史擢於風憲歷江東浙西二道不以好而同不以仇而異故一時上官咸敬而憚之及張士誠入吳卽引而去之隠於殳山之陽義不茍祿日與鳴鶴爲伍抑無愧於鶴之潔而介者其視陸平原當主昏國亂不能如季鷹之髙及收而思聞華亭淸唳何見幾之不早耶故旣辯非鶴之亡衛且美徳中之獨髙也是爲記

一粟乾坤記

一粟乾坤者沙門理公宗元燕坐之室也餘一日與二客過焉怪其名之侈而義之微也從客而詰之一客曰天地糟粕也人於天地贅疣也蔽於小而不悟其性於虛空者見天地之大而不見其有大於是者也故以天地視人則人爲天地之一粟以虛空而視天地則天地亦虛空之一粟耳曷爲紛紛擾擾堯舜以一粟相禪爲讓湯武以一粟相攻爲爭此有識者所以旁立而竊笑也一客曰嘻夫天穹然在上吾不知其幾千萬里之髙夫地隤然在下吾不知其幾千萬里之廣而吾齊之以一粟惡乎而齊哉然自其虛而觀之斂之至宻不盈於一粟推而放之則彌乎六合是一粟已具乎乾坤乾坤不間乎一粟也非盡參互神易之道烏足以與之此堯舜湯武爲能範圍其大用也二客之論蜂起而莫之能一餘歸而思之由前之所言蓋病其有而以一身之小等天地於小也由後之所言則崇其有而以一心之大參天地之大也嗚呼物而不化者雞鳴而起日入不得休如負版而不悔則舉空之說使知一切之爲累者厭而弗居遺而弗存可也達而不拘者舎事物之粗而欲造乎窮神知化之地如凝冰而不察則舉易之說使不過於一偏可也天地無窮也以一粟視之必有能辧之者明日宗元來求文爲記遂書以貽之俾自攷焉

聴雪齋記

凡物之聲通乎耳而天聲之可聽者莫過於雷電之激薄風雨之回合使人通夕不寐雪也者微而不可聽者也於其不可聽者而聽之此其善聽者乎故當一气凝而爲雪聨翩飛灑徘徊委積固不解以爲聲或著物而有聲然如飼春蠶以爲有而莫可尋以爲無而若可察茍非心極其淸耳從而淸者惡能聽其聲於無聲也哉是時也天晦無月夜坐一榻上類凍蠅之待日及其旣旦則連林俱縞大地盡白不啻海濤湧而雲气合坎者旣卑者旣突萬象畢入鴻蒙中而反太素之天漁人樵子弗辧往來之蹊莫不動色相顧以爲異而君子聽之欣然以爲大快於心𨿽張鈞天廣樂於洞庭之野奏賓云於幔亭之峯又何以逾其樂耶夫眾人非不可聽也富貴者聾於五聲而不及聽窮約者𨿽聽而不知其爲樂惟君子防其聲之潛於空寂者亦猶太羮酒得其味於無味歟得其味於無味爲善嗜得其聲於無聲爲善聽君子所以異於眾人也錢唐戴良佐由吳門徙家殳山之西謝客讀書適大雪夜防殆有得於傾耳之時遂以聽雪名其室而求余爲之記因書其說他日雪夜操舟相過尙能爲君賦白雪之歌以狀聲之妙已是爲志

水竹居記

距禦兒東六十里曰澄林其地多蒼筤竹靑環翠合不啻左泉而右淇也方承平時勢家據沃饒地鑿池築囿爲觀逰之所計澄林棄壤委之田夫野老莫有爭者及三吳兵變所至成墟荊棘參天獨田夫野老無廢興相尋之感而水之瀏瀏竹之翛翛誠可托而忘世者此包生克恭厚直購之而居之外寛內宻不侈不陋當三伏之炎也千原火燎而天風時至其戶內淒淒然如空山之秋大雪之辰琴瑟笙竽合奔湍而交作則所以安乎體而適乎心者豈必髙棟連云周阿蔽景哉余嘗過之俯逰鯈之出沒仰飛鳥之往來悠然與心相防眷眷不能去安得徙家其旁爲東西鄰朝夕之間方舟上下豈非一快耶嗚呼地之勝必待乎人人之髙必因乎地錦江麗矣杜甫客焉愚溪僻矣栁宗元宅焉今幸有其居以逰以釣以以誦是可樂已故記之

恆齋記

海昌郜克讓學醫於戴徳齋氏未幾通其術徳齋且懼其易之也戒以守之之難克讓乃題所居之室曰恆齋旣揭師之戒於坐隅復徴余申恆之義余惟天地恆其位故髙下不易日月恆其明故晝夜不息君子法之必恆其守焉而世之有恆者爲甚少也孔子誦南人之言且舉易所謂不恆其徳或承之羞而斷之曰不占而已矣警其人也及論聖人至於有恆則曰無而爲有虛而爲盈約而爲泰難乎有恆矣傷其俗也嗚呼恆則誠不恆則僞恆則敬不恆則怠聖人之不可及者豈果異乎人哉所以異乎人者亦恆而不變若天地日月而已故有恆之與聖人𨿽非其倫欲進聖人之室者恆其門乎銳乎前而退乎後非恆也謹其一而謾其二非恆也農恆於農而不去乎野故其地日美工恆於工而不去乎肆故其器日精矧欲聖人者烏可無恆耶克讓儒而醫者也其知主於恆已醫一技耳死生系之必進乎兪跗扁鵲倉公之巧而爲醫之聖凡書之所論有淺深以有恆之心求之則可以造理藥之所施有緩急以有恆之心察之則可以成功彼射利小夫又惡能及乎此而以恆爲務與由是觀之醫且不可以無恆斯足以應人之求爲吾儒者其亦有所警也夫

東齋志

錢唐沈復東氏幼頴悟好讀書旣長受醫術於海昌慧力寺之忠上人取黃帝岐伯所論及漢以來張仲景劉守眞李東垣諸家書窮日夜讀之遂造其閫奧忠亦無以過之者於是無貴賤貧富凡有疾者輒造復東請焉起人於阽危者數矣然一以利天下爲心其施甚博而取於人者甚廉故咸稱其有宋淸之風無市井小夫之恆態焉徙家紫微山之麓因顏其室曰東齋過餘淸江一曲求文以爲記余惟東之爲方震也日至夕而入度周天三百六十有五復升於東而爲旦則旣晦而明光曜一新寐者覺伏者翔是一日之所始也嵗歷冬而終日周三百六十有五復旋於東而爲春則旣塞而通一气旁達死者蘇蟄者伸是一嵗之所始也嗚呼天地生生之道莫盛於東而爲萬物之母焉故四方定位東爲首南次之西又次之而終於北若生者其體生物之仁將以仁其人與抑又卽其勢論之岱居四嶽之宗而海受百川之歸蓋山之峙於東者莫髙於岱水之防於東者莫廣於海生尙益進其術𨿽未達而仁天下尙足以仁一方一方之人仰之猶四嶽之岱百川之海豈不獨雄於時而爲其所宗且歸如仲景之徒歟亦在夫積之而已復東謝曰博哉東之說矣請揭諸壁朝夕覽之以自朂焉是爲志

淸江文集卷九

欽定四庫全書

淸江文集卷十

明貝瓊撰兩峯集

春暉堂記

余讀孟東野慈母吟未嘗不三復其辭爲之慨然流涕也嗚呼論徳莫大於父母故蓼莪之詩曰欲報之徳昊天罔極是以父母同乎天矣東野又以慈母之厚同乎四時之春焉自寸艸之微觀之冰雪之沍天風之烈莫不凋落腐敗如萬馬蹂躪無一存者及气之閉者旣通而物之殺者復蘇則萋萋菶菶其生自有不可遏者當是時充塞六合之大一春暉耳而慈母之徳似之拊我畜我長我育我顧我復我出入腹我豈特壯而有事四方而憂其行之久哉此人子之春暉不可以不報者不報不子也然亦不知其所以報也何者其所施者無窮故其報也無窮五鼎之適口惡足以爲養八音之恱心惡足以爲樂乎或敓於事而不得報焉於是卽一衣而有春暉之感如東野者至形之於詩歟然蓼莪之詩人兼言父母而東野専以母言者豈以父母之愛𨿽同而慈母爲尢甚或者其母獨存故不及於父也且自比於寸艸者亦匪莪伊蒿之意傷其不爲天下之美材耳余蚤不天獨與母居貧無以爲業二十餘汲汲東西南北以營衣食不及朝夕在其左右旣老又不能行道於上身顯而名立以爲親榮徒貽其憂而莫報其徳固有愧於春暉也多矣嶽君東伯者名臣之子孫也折節讀書以明經選於有司未上浙江行省丞相達識帖木兒板授傳貽書院山長其母春秋已髙而康寧無恙遂以春暉名其所居之堂且求余爲之記余知其與東野之所感者今昔不移而克報人之所不得報非若余之徒懷區區之心如寸艸者惡得不重有所愧乎噫孝子不匱永錫爾類將見天下之人觀東伯名堂之義有以感其同然之心而思報春暉者非一餘豈一書而已哉

淸隠堂記

紫微爲海昌第一峯而廣福寺者實據紫微之勝宋慶曆間慧悟大師之所建也距今四百年矣慧悟之徒因公度地寺之東北剪茅築室題之曰宧軒後禮公又築淸隠堂於宧軒之北爲燕坐之所繼禮公而興者未暇詳其人而在元季則有進庵先公起山興公春山勝公珤山珎公大銘鑑公明逺防公源委相承皆一時之傑然者也時淸隠多歷年所棟摧瓦腐不支風雨勝公圖撤而新之首發私幣以倡其徒經始於至正十有二年五月落成於是年八月並葺堂之東西兩掖其制視前爲加廣焉又以其羨造用器備嵗時之設無俟假於人矣十三年鑑公沒越明年珎公繼沒而興公嘯詠不事事庶務悉倚之勝公十八年先公復沒則耆老凋落過半勝公亦孤立而無助矣矧嵗入不給賦斂日煩於是內營外應凡十有五年𨿽震撼擊撞錯紛糾處之卓然不見防防之患奚啻砥柱屹立波濤中眾恃之以爲安也今春秋已六十因命明逺代掌其事卽退而休於淸隠焉每一食之頃輒懇懇爲言自少至老執勞不倦及兵交境內學佛之徒散於四方而守是區區不去者懼負先公之所托且欲遇變而益厲耳我後人其念之哉其念之哉明逺旣服其訓且求余記其本末之詳俾來者知其所積非一世所成非一人觸於目而警於心也余乃爲之嘆曰天下之事必有所基以開其後必有所述以成乎前而代之忽堂構之寄者抑何眾也近而吳越之區自五山之盛至於山臺野色炳焉金碧之交煥者忽已走狐兔而翔鴟鳶而一堂之小巋然如靈光獨存豈非善述之大效爲能圖前人之所難者與大雄氏以天地爲幻若無待彼爲損益而先後之樹立如此亦教之所關也嗚呼廢興存亡相尋於無窮猶寒暑夜旦之必然實系於天而不系於人也然天不可必也其可必者人而已故盡人道以聽天可也責諸天而遺乎人不可也是昔之繼進庵者在春山而今之繼春山者又豈不在於明逺耶將見慧悟之傳久而愈熾已故爲書其說使揭諸壁且不特以朂明逺異時之後明逺者其亦鑑於玆乎明逺年甚少深於教乘至若讀書鼓琴工五七言詩皆其緒餘云洪武四年龍集辛亥夏五月初吉檇李海鶴生貝瓊在殳山艸堂寫

半間云記

海昌廣福寺之逵上人者鑿崖構屋髙出飛鳥顏之曰半間云且徵余爲之記余乃詰之曰云之狀何如也上人曰當淸秋時天將雨初氤氳上升如蒸饙旣而被覆岡巒又如玉女曝衣不見逺近及天風引之入吾室中泛窗戶撲帷幔排之而不能去攬之而不能執皜然如犯大雪山行覺有淸气淒淒逼人如泳秋濤中前開而隨合莫測其涯際也始吾甚厭之然一榻之外舉非吾有吾特寓焉而已矣云之止耶吾不以爲窘云之去耶吾不以爲泰中分吾室而居之夫豈不可乎復徐而思之逹官巨姓築第綿裏屹乎山回翼乎鳥舉𨿽欲一與云接而云且不至焉不過畜聲技藏寶玉所以瞽目而簧耳者朝暮交於左右及元季兵變又皆敓於武夫悍將污於宿隼飼馬之所𨿽惡之若仇而卒莫敢訶奚若云之在吾前也今一室之小幸而不爲聲伎之居寶玉之府也又幸而不爲武夫悍將之所敓也爲吾與者特云耳故吾之視云不啻故人嘉客相忘相狎惡知其孰主孰賓也哉先生試終言之餘應之曰上人知云之勝彼其論髙矣猶泥於有迹未能防物我而一之也未能防物我而一之則亦同室而胡越耳嗚呼云無心也吾亦無心也以無心相遭則吾之爲云耶云之爲吾耶其飛揚下上而彌乎六合其捲而斂乎至宻孰得而囿之耶然非上人之造於道不足以及此已上人曰善遂書而爲記洪武四年嵗在辛亥夏五月旣望檇李貝瓊在淸江一曲寫

西翠樓記

海昌郭子振氏葺居地之西偏小樓一所顏之曰西翠一時魁人碩士賦詠者多矣乃馳價求余爲之記余觀岸海之山自鳯皇百丈而下皆卑不可見距邑西百里爲吳興其七十二弁連延若海濤起伏湖上者舉在闌楯之外此闕於東而拱於西也然西不止於是焉摭其大者槪之匡廬爲九江之奇觀又放乎西則嶽之太華嶄然特起與天一色其翠當百於弁也又放乎西其去中國絕逺者則峨眉雪嶺其翠奄乎巴蜀吾不知其幾千萬里極於昆侖之墟所謂天柱者益峻而廣其翠奄乎康居大夏吾又不知其幾千萬里也大抵極西多山自開辟而勢已然故雄秀之所在禹載不得而至姬轍不得而窮近卽七十二弁之翠其所不及者皆可按圖而歷攷之歟蓋人之器非可限也觀夫四境之勝莫過弁之在西矧觀夫匡廬太華乎觀夫峨眉雪嶺與昆侖乎𨿽然山之小大萬有不齊而眞賞之防於心則一耳當夫積雨初霽海日東出於是挹爽气於拄頰之頃天空無雲倦翼盡歸於是賓素月於尊俎之間則其寄興之髙爲何如哉視彼屑屑焉溺於聲色狗馬珠玉錦繡者抑己陋矣子振尙覽山之翠蓄而爲徳則厚重而不遷發而爲文則峻絕而不可逾斯反諸身者卓然有所樹立是亦昆華之防乎眾山豈小夫孺子所得而企耶余固有以望之非直爲一樓狀其勝而已也故不辭而記之子振世業醫其先由汴徙南至祖君玉公蓄善藥以應人之求往往不責其直而起人於阽死兪公伯貞爲書種徳二字掲於堂及子文伯文叔克紹其傳而子振蓋文伯之子也有祖風尢工鍼砭爲時所推云

處靜軒記

檇李張克成氏早從沙門珩公伯琚於報忠以究大雄氏之法乃辟燕坐之室題曰處靜馳書質於余而請記焉余儒者也道不同不相爲謀言之無乃悖乎辭不獲則復之曰人以一粟寓乎天地而百嵗之中役役焉惟物之徇喜怒哀樂所以相感相仇者奚啻宼之乘隙交至禦於東而生於西茍無道以處之其不至於顚倒錯亂瞀迷惑者亦寡矣傳有之曰靜而後能安蓋靜則一一則已勝於物物不足以動之不靜則貳貳則物勝於己恆爲所誘而俱往焉是知外物不待絕也惟處靜以禦之且學佛者亦然特以外物爲外而惡其累己不擇義利一切欲絕而去之且必塞其聞見無思無爲使同乎槁木死灰豈不過哉鏡之空也物至而鑑不能使之不鑑也鑑萬物而不爲物昏也心之靈也事至而應不能使之不應也應萬事而不爲事撓也君子之學如此而已彼亦不通於道而分內外爲二本與昔明道先生嘗告張子以性無內外之說與其是內而非外曷若內外之兩忘也程子之言可謂精矣惜乎學者不知攷徒恱荒唐怪誕以爲髙殆將絕聖棄智然後謂之靜又烏知靜必有覺初非一於靜耶克成求定於至靜其與徇物之徒相去萬萬餘懼其不察於是故舉所聞而盡告之若處靜之要則在於誠與敬耳由是而進將見所謂定者不以動靜而定異日尙有以徵之矣洪武五年嵗在壬子冬十月旣望貝瓊記

來靑堂記

秀之隱君子陸景逺氏家於殳史兩山之下以來靑顏其堂取宋王文公詩語也謁余文以記之餘惟邑居者恆病於湫隘𨿽極天下之雄秀如天臺鴈宕不得覽寸碧於江雲海雨之外而景逺據地之淸曠不爲崇墉所限飲食起居與山相接可以寓吾目而快乎心奚必天臺鴈宕哉蓋眞賞之所在不以一簣爲卑九重爲髙則天臺鴈宕不廣於殳史兩山而殳史兩山亦齊乎天臺鴈宕之雄秀其眞賞一也於是坐挹空翠於幾席若賓主然而雪霽之晨雲歸之夕尢宜也於以讀書於以鼓琴或命客傾壺分曹對弈殆無邑居之囂不知文公之在金陵與是何如耶故嘗論之文公之文章气節表於一時又豈後人之可儗而其相神宗也雍容廟堂之上以伊傅之業自期不得有兩山之靑以爲玩卒行新法以亂天下取譏當世旣罷而歸也來靑之語且見於閒居之頃豈不貽山之愧乎今景逺放浪田裏三十餘年以沮溺之志自適得喪不怵於內榮辱不加於外是無文公之位亦無文公之誚兩山之靑爲吾之所専矣余亦有好山之癖者觀秦望於越觀西山於錢唐觀洞庭於姑蘇旣老而息於玆將從之築室其旁當割山之半靑矣故記之

醫鏡密語序

按晉王惟一銅人經督脈始於齦交終於長彊任脈始於承漿終於防陰足太陽始於晴明終於至陰少陽始於瞳子髎終於竅陰陽明始於頭維終於厲兌太陰始於太白終於大包厥陰始於大惇終於期門少陰始於湧泉終於兪府手太陽始於少澤終於聽宮少陽始於關衝終於耳門陽明始於商羊終於迎香太陰始於少商終於中府厥陰始於中衝終於天池少陰始於少衝終於極泉凡三百六十有五而十二經十五絡之表裏可攷已然一膜之間死生之判不可以易語也代之醫者類曰背膂之彊者刺人中以瀉之頭目之者刺風池以補之與間使之治瘧後溪之治癇大惇之治疝三里之治五勞視之若甚易者惡知九鍼補瀉之法不難於迎隨提按難於察周身之穴而刺之適乎淺深歟姑舉其凡若鳩尾一穴直中庭之下鍼入二寸五分止中心者防亡中肺者三日亡中胃者七日亡中膻者一日亡中腎者不終日亡由是推之茍不知淺深之宜輕於用鍼鮮有不悞中而殺人者故𨿽極其巧豈可以人而試吾之巧耶在皇元時竇文貞公得丘長生之傳大顯於中朝而四方咸宗之且推其所得述標幽指迷二賦行於世復注銅人鍼經宻語一卷未成而沒其徒有蘭溪王鏡潭及其子瑞庵者增注而成之則三百六十五穴之分寸不可有一過不及之差淵乎微哉一日瑞庵挾之訪余殳山求序以冠其端余讀之累日爲之嘆曰嗟乎鍼爲醫之一耳而書之浩繁有不可勝窮者皆非所以爲密也夫觀室而不覩其密則未造乎室適道而不求其密則未造乎道補注宻語其用鍼之穾乎然其書閟而未廣也鏡潭父子因文貞公之注復詳之於後則所謂密語者旣顯而不得閟矣學者獲從而攷之則知其所愼而見於治人者足以冀夫十全之效而無悞也已故不辭而書其說云

玉泉隠居圖序

玉泉山距蘭溪三十里當五峯之北嶄然靑芙蕖危插天半與金華東西相望而半山石皆雪色類瑤琨者以其如束帶然故一名玉帶其巓有峯特起曰露峯峯之下有泉正出曰鏡潭潭通浙江而澄澈可鑑或疑神龍居之故又名玉泉山雲山多合抱之木與夫空靑丹砂千嵗之琥珀往往得之昔舒元輿金仁山嘗隠其中非獨神仙釋子樵夫野老之所托也在皇元時則有王氏者爲蘭溪之巨姓早從竇文貞公學九鍼補瀉法客京師二十餘年不樂仕而南歸營於鏡潭之上自號鏡潭先生左右樹杏千株毎花開時逺近爛然與日先霞气相射望之不啻董林焉其族人子弟徙而從之者錯居其旁至數十家煙火之相連雞犬之往來熙熙皥皥有太古之風世莫得而知也則玉泉之境因人而益勝矣余不及識鏡潭先生獲與其子瑞庵交瑞庵屢逰三吳間一日持隱居圖示余且將老於是因求文以志之餘受而觀之乃爲之言曰天下之名山非一而玉泉其東南之雄秀者乎若鏡潭所據峯巒林壑之美殆與終南少室並宜逰而玩者所以長往而不來也然盧鴻李渤皆以隱爲仕之媒非若鏡潭之不仕而隠也嗚呼都髙位享厚祿豈非人之所榮而懷才不售絕物而獨處顧效龍蛇之屈蟠松栢之槁死沒沒焉無稱於時又豈其情也哉特以勢崇則必殆不若去位而圖其安利廣則必憂不若辭祿而求其樂此考槃之碩人永矢弗過也餘恨未能超然引去相與入山讀書決泉洗藥方日汨汨風埃中未知所屆回望丹崖翠壁邈在弱水三萬里外而不得一至豈不貽愧於驚猿怨鶴耶姑書其說以識余之心他日或能裹糧往瑞庵庶不爲玉泉之生客而爲山靈之所拒也夫

淸江文集卷十

欽定四庫全書

淸江文集卷十一

明貝瓊撰兩峯集

送王瑞庵序

余讀鍼經而知鍼之要不出於八穴曰公孫內闗臨泣外闗後溪中脈列缺照海八穴治證凡二百一十有三而九鍼補瀉之用由是行焉復參太乙飛騰之術其法有八曰迎之於前以殺其勢隨之於後以解其結提而升之以補其不足按而抑之以損其有餘左之上引以導陽右之下引以通陰虛之於中以生其气實之於內以散其血二家之說實相表裏皆本於岐伯雷公與黃帝問答之書攷之靈樞素問可見已通其術者金季則有全眞趙魔哥皇元則有丘長生眞人眞人以授竇文貞公有所著標幽指迷二賦及玉龍歌龍髓經行於世而趙魔哥之徒則有洞李公髙山陳公再傳至於王通甫先生霍邱李淸隱然皆不若文貞公之際遇世祖而大顯於中朝也故四方學者咸稱北竇若蘭溪之鏡潭王公則出入其門二十餘年得爲所傳之的在當時已有道南之嘆逮鏡潭之子瑞庵益精於術往往治人之疾不啻大將統六師以剪小宼殆非一時眾工之所及於是南北之明鍼道克繼文貞者獨推王氏父子焉嗚呼人之死生制於天而鍼能通其逆順屈者信之危者安之虛者充之弱者彊之寒者煥之則其死生之制於天者且制於醫矣抑非洞察脈絡之表而不差豪芒烏能求其十全之效哉宜斯術之傳千百而十一也瑞庵之術𨿽受於其父而得之於心應之於手必有斲輪之巧者不可誣也今年春自越如吳王公貴人交謁於門者無虛日適大明劉性初病寒畱檇李因迎瑞庵治之以俄頃之功起五年之疾故一方以爲神人其從而執弟子禮者非一瑞庵亦不靳於傳蓋將廣北竇之學於無窮而利人之心亦及於無窮也嵗雲暮矣浩然言歸因序以送之而能詩者咸系於後云

贈星學梅生序

天下之士成於偶而敗於奇通於開而厄於塞故衛靑才不過李廣防於奴而侯公孫徳不過揚雄去牧豕而相始之困而終之顯如此信其不系於巧愚而系於命也代之談命者不精於五行妄稱吉凶禍福以恐人心而徼其利以私一己甲曰某日利乙曰不利彼曰某人貴且富此曰貧而賤牙得牙失百不一中徒滋天下之惑己余來殳山有梅君玉者踵門而求見蓋精五行之術者其告人吉凶禍福咸可徵焉實賢而隱於卜筮者也余𨿽不執於命益知其懸於天者不得而易也故序而送之系之以詩曰

我生之辰斗直於卯日直於己太白一星獨守垣熒惑南流防鶉尾利不及升斗位不登三公惟有文章吐奇怪鏤冰琢雪慚無功結栁謾爲車何以送汝窮請君推行年祝雞願學屍鄕翁

送嘉興知事齋徐公上淮安推官府

治天下之事非一而事莫重於司刑唐胡元禮爲少卿欲殺一囚司丞李日知以爲不可元禮曰吾不離刑曹此囚必無生理日知曰吾不離刑曹此囚必無死法當是時其事之曲眞固不可辧而君子以爲元禮之嚴不如日知之恕焉吾從而攷之舜典自象刑至於流贖各有一定之法而繼之欽哉欽哉惟刑之卹哉則司刑者當以恕爲本不可以嚴爲事蓋恕者徳恆勝法嚴者法恆勝徳徳恆勝法則無心於用刑廡心於用刑者惟聽人之所犯法從而輕重之𨿽殺之而無怨法恆勝徳則有心於用刑有心於用刑者必以刑加人而不得其當者眾矣此胡李二公皆以至公行之而優劣之判不啻霄壤如此世之刑官宜有所擇而處之乎洪武四年春正月三衢徐公雨齋由嘉興府知事陞淮安推官實材選也余聞之喜而不寐蓋雨齋讀書而通律其掌簿書四年上下稱其文而無害則今專用刑之寄必能有日知之恕而無元禮之嚴可以上副明天子卹刑之意而淮安小大之獄知其無寃矣其行也邑之大夫士咸賦詩以餞之屬余爲之序於是乎書

送才上人序

天下之道無窮而欲窮無窮者貴乎積而已水積而深山積而髙人積而至於化是知學之不可茍也知學之不可茍斯又不足乎已不足乎已則愈至而愈未至愈精而愈未精闇者未覩一室之內泰然以爲人之莫己若也畫而不復進盈而不復受其積小矣求至於道不亦遠乎此吾所以爲學者之大病竊欲勉焉而气質庸下方其盛時不能有爲以至老而無及已悲夫材公大用學佛者也堅彊而不倦純一而不二初受易於宛平榮先生後去而從紫微山之忠公本心本心悉以所得於東湖定公者授之大用其所積於日月之久以窮性海之穾者何如哉後紫山齊公主杭之興福教寺卽舉之俾主四方之賓客遂得泛交而博求凡賢於已者必慕而師之而又欿然若不足將往參道公竺隱於苕霅之上來求一言以行烏得不重余之所感也乎抑嘗聞大雄氏之興其法廣被於中國而隋智者大師又闡四教以法華爲宗於是其入有門其趨有徑所謂行必先於知者蓋儒佛道殊而功一如此反視坐而蘄悟如瞽之於黑白聾之於淸濁豈不易耶克知而行若吾竺隱者隱然東南之秀五山稱之誠百一而爲收耳大用幸與之同時就而正其是非毋盈毋畫吾見其積知日明積行日成不極於化不止也而淺之爲儒足乎已而挾乎人者尙亦因彼而有所勵也夫洪武四年秋八月旣望檇李貝瓊序

送劉性初歸雲間序

宋蘇文忠公序佛者恵勤詩且言歐陽子好士爲天下第一而一時庸人防而顯於世者或負於旦夕之頃不待貴賤死生而然勤獨始終不忘歐陽子沒與人語及輒泣下故書以傳之嗚呼知人之難古今所同豈惟歐陽子哉而文忠公拳拳於勤言之者深著歐陽子所以待天下之士如此其厚而天下之士所以報之者如此其薄特表勤之異於人人也今鐡崖先生楊公位𨿽不及歐陽子其好士之風則同嘗言方今人物宜防十而得一由是不擇其類茍有一才一藝者稱之不置士以此多出其門而忌前好勝之徒以怨報徳者亦有之矣最後識劉性初於羇旅中卽以遠器許之及其終也性初哭之甚哀旣與諸生葬之復自松江走二百里求余爲之傳以備太史氏所錄焉夫先生以文雄一代固不待傳而知余嘗先性初從於杭以觚墨相周旋者三十年義不可辭且嘉性初亦歐陽子之恵勤也視彼負公而變於未沒之前者何如哉故歷敍先生出處行事及所著關於世教者悉書以貽之將來於性初之別也復張之以序蓋亦表其爲人勇於義者如此猶文忠公稱勤之意也性初大名人父兄嘗仕於元而能刮磨豪習從師讀書又事玊泉王公瑞庵學九鍼補瀉法後遇神師於海上盡授以丘長生所傳之密語其術益精治人往往有十全之效三吳咸稱之云洪武五年嵗在壬子冬十有一月初吉檇李貝瓊序

髙麗宗主尙希古塔銘

嗚呼大雄氏之論性莫精於華嚴經八十一卷自晉叉那尊者譯之至唐武后時再譯於賢首國師徳宗龍飛三譯於淸涼國師華嚴之教遂廣被中國然代之信而住住而行以至於悟者尠矣凡大地有生咸具是性謂之有而不囿於知覺謂之無而不淪於空虛其妙孰得以爲諭哉由信而悟者吾慈峯妙辧大師髙麗宗主希古尙公其人焉按狀師族姓浦尙其名希古其字檇李人母嘗夢僧乘白馬入門遂娠師生有異質甫七嵗母授孝經一過卽成誦不忘十嵗好佛書十二嵗見紫微山恵力僧覺海白父母願從受業父母聽之祝發爲沙彌旣長聞景巖福公住崇徳之常樂因往參焉晝夜究華嚴觀福公悅其頴悟曰異日樹教東南者必尙也及侍福公於杭之髙麗五年升座說經吐音如雷龍象大駭僉舉爲都講天歷戊辰領宣政院札住常樂常樂自福公之去寺廢已久遂葺而新之學徒不逺數百里而至至元戊寅遷臯亭之崇先益闡其祕名聞於朝有防賜號慈峯妙辯大師閱七年退處禦溪別峯蘭若至正十年江浙行省太尉丞相尊其道遣使延之髙麗特授禦制金襴袈裟及張士誠據姑蘇累聘不應疾亟起索筆書偈曰七十三年住世只爲佛祖出气今朝打个散塲驚得虛空落地擲筆而逝二十二年秋九月乙卯也五山震悼冬十有一月辛酉荼毗於長平鄕之石頭裏異香載道會者二萬餘人旣而拾舎利千數顱齒舌本洎所持珠百有二十堅逾金石悉不能燃石頭裏地三夕有神光射天人以爲師淳行之符云師一號雜花道人嗣其法者曰學字古海住崇先曰滋字澤翁住西湖之妙心曰慰字安谷住秀之招提曰燈字無傳住靑鎭之蓮堂曰謹字節庵住魏鎭之華嚴曰明字月江住南山之法興曰澤字雲海住西湖之精進曰仁字靜云住澉川之禪恱曰相字無見住常樂孫曰轍字萬里住範鎭之常樂曰梓字南山住嘉禾之楞嚴南山一日持狀傳太尉丞相命來乞銘諸塔故爲次第其略如此師狀偉器宏勇於進道日轉彌陀千聲客至劇談抵暮無倦色探深抉閟非得於言語文字之淺陋者銘曰

於維華嚴經傳西國毘盧性海孰臻其極如雲彌空如月照川菩薩修羅聲聞人天一念內萌十界防見不索冥近而匪逺匪逺曷求惟性爲門克信而行悟道之原偉哉尙公七齡有識長參景巖譬枵斯食升堂說經吐音雷震龍象大駭濟彼方淪十霜常樂棟宇輪奐繼遷臯亭卓錫籜澗帝賜嘉號厥聞日升毒龍在鉢魔女分燈特立物表王侯莫致七袠星流一夕云逝玉岑無色獸號鳥悲公教不泯視吾銘詩

淸江文集卷十一

欽定四庫全書

淸江文集卷十二

明貝瓊撰金陵集

蒙說

越有蒙始好讀書不間寒暑一夕視字如螘緣迫之愈紛遠之愈防旦起則目有翳而無所覩焉乃號於天曰吾何罪耶天奚暴而使我蒙耶豈欲其爲鵂鶹不察於物曷若不生我耶天旣生我而施之兩目又降罰而蒙吾不知司造化者何如也乃遁於野弟子往而弔之者皆哭客聞之獨進而賀焉怒曰吾旣蒙故不得與人頡頏於時竊病而號於天客奚爲賀客曰若何病乎其尢天亦甚矣黑白易別也吾不知其孰黑孰白西施之姣無鹽之厲人皆見也吾不知其孰姣孰厲信其蒙矣事固有大於是焉好利而愎卒沈其宗智伯之才而多蔽也不察是非恱人贊己衛平侯之闇而自聖也利商於之富寵秦國之政畜百姓之怨商鞅之危而爲安也彼皆目如明星防察秋豪而所爲乃至於此則其瞽有過於蒙者世復不懲其失爲智伯爲衛侯爲商君不亦悲乎若𨿽蒙於外至論天下之道髙極無窮大極無際及考古今事必原始要終而鏡其成敗是知蒙於小而不蒙於大若又何病乎黑白之不知由不覩乎黑白也彼能覩者且以白爲黑以黑爲白矣美惡之不辧由不覩乎美惡也彼能覩者且以美爲惡以惡爲美矣此病之不可攻而明也若之病可得攻而明吾將進金鉤施金篦除目之翳使若之視其銳不翅太山視其小不翅八荒視其隱不翅日月之運乎晝夜以爲何如𨿽然目不蒙耳不塞足不兀手不攣人之大利也以蒙廢視以塞廢聽以兀廢行以攣廢執固爲不幸而有大幸存焉此塞翁之子免於役而爲福若之蒙烏知非若之福乎乃起而謝曰至矣客之言吾終身無所尢矣蒙爲好古翁氏也洪武八年二月初吉貝瓊造

太魯生說

太魯生師朴愚子將辭而南逰於楚朴愚子戚然不悅生曰吾從夫子久矣楚仕國也今將往焉而夫子不恱何也曰若才髙而好辯才髙則上人好辯則不屈禍之招也嘗觀之知者先覆巧者先辱惟匿知於愚而不伐其知天下不以吾爲知寓巧於朴而不伐其巧天下不以吾爲巧是莫與吾校者巳故外患不至彼知者先覆巧者先辱非知巧之過過在吾伐其知巧也荊山之璞閟其至美而未之知也混於珞珞之石一旦光气屬天如虹霓卞和氏怪而獻之舉國信其美𨿽十城不易也然璞毀而不完和亦再刖而死無足曷若混珞珞之石耶今若不能自閟如荊山之璞恃才與辯而求合於時器狹者不足與論海處闇室者不足與論天彼將驚焉而不吾容其禍甚於刖而至美不得全矣抑反諸大庭無爲之天伏若形鈐若喙之愈乎若孔子歷聘諸侯卒窮陳蔡之間七日不火食枵然幾死太公任弔之曰直木先伐甘井先竭子飾智以驚愚修身以明污昭昭如揭日月而行故不免也盍校其得失焉生退而遁於山澤數月曰吾幾喪吾而夫子存之遂反華而質易巧而拙椎銳而鈍毀圓而方黙而不復言與人居而不知異乎人捐是非絕毀譽以太魯號之終身

夢筆居士說

濡須洪秉彞寓龍河之天界寺夜夢神授如椽筆旦起謁住山全室翁翁方書夢筆二字竊驚而異焉蓋秉彞未嘗以語全室全室亦未嘗知秉彞之有夢也觀其所書而悟昔之所夢舉其所夢而兆今之所書若出偶然信其非偶然也瓊因爲之說曰昔江文通李太白嘗夢筆矣由是其文辭益工不知二子之天才絕人得於气之淸而純者故其爲詩萬象不足諭其富八音不足諭其和鬼神不足諭其變豈待於夢而至哉抑心志旣専精神旣一故形於夜寐之頃如此而人之好異者論之或過耳夜半輟書而臥忽有銳頭將軍狀甚黑而短排闥見余怒脫帽擲於地曰吾中山之族世號萬人敵然性不好武惟大人長者輒從之遊爲之執役朝暮不憚煩防其防於俊髦間與陶陳並列今得事先生風檐雨窗者五十年或知有所不能文有所不及吾皆助而成之心亦勞矣顧謂文通太白無借於吾而黜其功豈不寃哉且六夢之占具於周官黃帝夢天風鼓塵及人持千鈞弩牧牛萬數而得風後力牧爲相湯夢負鼎者而得伊尹髙宗夢良弼而得說於傅巖晉重耳夢與楚子搏有城濮之捷魯襄公夢祖而如楚呂錡夢射月而中共王穆子夢人助已而得牛王濬夢三刀爲益州陶侃夢登天門貴至八州督丁固夢松後十八年爲公皆吾所紀古今稱之而獨疑於吾耶乃叱之曰若秦虜也罪當族幸赦而全之復側媚求說不顧曲直是非惟人之徇摧頽於案牘局促於篋笥李廣上功竟差六級殷浩復書不措一辭故累屈於孺子壯夫不汝喜也吾特取其彊記一節引爲上客名顯天下而一時新進疾而排之者日相踵尙何功之可伐而欲以是驕吾耶若以夢言益可論者黃帝之風後力牧湯之伊尹髙宗之傅說固徵之夢矣堯之有舜舜之有禹又何如耶重耳之霸天實啟之若小白之帖楚又豈夢盬其腦耶魯之不競其君如大國者非一亦皆周公祖之耶呂錡之中特出於幸穆子之牛卒禍其室夢何與耶益州之遷蓋非一濬豈皆夢刀晉室名臣獨無天門之夢如侃公居五等之爵亦盡固之松耶若之所紀徒滋後世之惑而已乃起而謝曰先生之論髙矣然天下之言非吾不傳天下之事非吾不明自班固揚雄而下莫不資之吾其有得有失實系於人人恆負吾吾奚病乎遂無以詰翌日過秉彜曰夢耶非耶古人之事果不可誣耶天固有所屬於子同於晉之王珣者耶秉彞乃以夢筆居士自號云

石田說

檇李馬徳遠氏以石田爲號取左傳語也一日過成均見余求申其義余怪而詰之則曰九州之田若雍之上上冀之中中揚之下下靑之上下徐之上中兗之中下以其地有肥磽之不齊故其爲田不一然有宜黍者有宜稻者有宜穀麥者有宜桑而蠶者皆可耕而藝也不可耕而藝且棄於無用者其惟石田乎吾實似之吾生長四十餘年而不成一藝之名屬大明洪武之盛黜吏用儒天下之士應詔而起者俱收並錄至翔金門集紫垣者有之矣吾兩薦天官而不中六科之選孑孑歸吾讀書之所非石田之謂乎余應之曰噫子未通於道者也田之瘠者不得求其美人之拙者不得求其巧然使石田如九州之田或黍或稻或菽麥或桑而蠶則人朝暮其上以營無窮之利茍不得者必爭而訟訟而兵其禍人也大矣此以利不足以及人獲棄於無用豈非幸與今子病其棄於時不爲田之美者而爲石田盍視彼之有智也有力也爲時之所用者勞其心思苦其筋骨至於斃而後己求爲石田又可得乎以是較之孰得孰失徳逺起而謝曰此吾志也遂書以貽之洪武六年嵗在癸丑良月檇李貝瓊造

過孝子傳

過孝子宗一海鹽昭明里人早喪父獨與母居元至正十六年春吳陵張士誠擁眾自白茅渡江遂陷姑蘇略地至海上宗一負母逃卒與宼遇欲殺之卽以身蔽母中數創乃舎而去旣返益困傭以給食母卒六年不克葬寢苫服衰蔬食不變居憂時與人語輒泣下有燕巢其室東西相向及葬母燕去不復至人皆爲異云貝先生曰人子事親始終盡道者不足書特於其遇變書之非必待有變而得失可觀也大其事也方宼之東略闔境奔竄過孝子知有母而不知有身前冒白刃幸而獲全視彼失其天性委父母不顧自淪於梟獍者何如哉故不可不書觀其遇變一節則事親可知矣及母死弗克葬不易服不食肉人未有一動心者特區區感其燕之去來抑何惑與秦顏孝子葬親有羣烏爲銜土成冡烏吻皆傷因表其地彼燕於過氏何異哉並論而釋之

貞節傳

奉化陳氏婦以貞節稱者五人初陳元娶竺氏生子侗而元卒竺氏年才二十二義不再適後三十三年卒侗娶璩氏生子瑞泰二人侗亦以疾夭璩氏年二十六後五十八年卒瑞娶王氏生子通甫一人而瑞復夭王氏年三十後五十五年卒通甫娶樓氏樓氏甫笄歸於陳至二十六而寡父母欲奪其志泣曰吾不幸夫死吾忍死吾夫而事人乎且前吾三世皆守節以終不可至吾而變使吾不得從夫於地下非婦也父母乃止其姑王氏年老樓氏事之尢謹姑卒斂葬率如禮今年六十有二矣子四人長養才次養心次養吾次養賢養才娶樓氏生子孟雍孟熙而養才遇疾樓氏求善藥治之不愈方卒時樓氏年二十八越今十四年矣而所守如其姑云

貝先生曰余讀易上經首乾坤下經首咸恆乾坤爲父母之道咸恆爲夫婦之道也夫婦之道終身不可變者故以恆次咸不易之謂恆不己之謂恆此恆爲能久也其五六之爻曰恆其徳貞婦人吉象復申之曰婦人貞吉從一而終也是知恆處於貞貞固婦道之當然矣是以記禮者必始於謹夫婦而三從之義備見於篇凡夫存而順其夫不幸夫沒而不再適者不足怪也三王以降陰教不行禮義隳廢有一人焉克盡其道則皆以爲卓行莫不動色書之蓋天下之守義者鮮特舉此以爲勸世變可知矣抑嘗上下數千年間自共姜以下未及泛舉若白公之妻貞姬曰忠臣不借人以力貞女不假人以色曹世叔之妻令女曰仁者不以盛衰攺節義者不以存亡易心嗚呼若二人者其徳可謂恆而貞者乎四明之陳氏一門五世皆能不貳其守如砥柱壁立千仞爲婦爲母何愧於貞姬令女耶𨿽其天性之美異夫閭閻習音樂工文辭之女輕於失身者而家法相傳教之有素可見也其諸孫協和爲國子生能歷道其實因合而爲傳使觀風者尙有以采之而上於朝以旌其節豈不有補於名教哉

國子學明徳堂之東偏置賁鼓謹昕夕升降之節及有事於學則鼓焉禮也乃爲之銘曰

冒以鱓宻乎外而虛中汝之寂也與土奚擇其應神而遠通鼓於戎而成列鼔於役而勸工惟賁徑四而修八故在樂爲大配金鐘而西東有鏜其聲擊之逢逢冠帶如雲惟汝之從警昕夕之二時嚴一陟而一降或燕而壺或射而同勿爽其節敢告瞽蒙

存善堂銘

易曰一陰一陽之謂道繼之者善也成之者性也孟子曰性善蓋易原其流行之始故先言善後言性孟子卽其賦予之同故先言性後言善其理一而己矣笠澤沈茂卿氏扁其堂曰存善知善之當存則知惡之當戒者乎西白金公來乞銘乃爲之銘曰

吾嘗觀場師之木也必封其本而上參乎天良農之治田也必樹嘉谷去稂莠而至有年嗟善之在人者茍無場師農父之智恆戕賊而弗全鄭衛之音簧吾耳燕趙之艷蒿吾前肆行無覺旣汰而顚故貴夫君子之學存乎中不爲物遷我塗孔我宅孔安是居是由無失其本然庶積之而後丰庸詎非後昆之慶百世其延

淸江文集卷十二

欽定四庫全書

淸江文集卷十三

明貝瓊撰金陵集

思勤齋銘

國子生桑懋以思勤名齋求餘一言申其義至於三四無倦色余惟唐韓子進學解曰業精於勤荒於嬉行成於思毀於隨所以誨夫人也其遊箴曰余少之時將求多能早夜以孜孜余今之時旣飽而嬉早夜以無爲所以懲諸已也懋尙以韓子之誨諸人者爲勉以其懲諸己者爲戒可與進學矣因爲之銘曰

木願爲材人願爲賢人胡不學以遊以盤譬彼立枯望其參天其學何如如行無退思故不昏勤故不怠惟思與勤進學之功業日以廣徳日以崇在昔聖人純亦不己未得則憂旣得而喜矧余小子弗聰弗明墨卿司訓用戒其荒

跋趙文敏帖

吳興趙文敏公少學山谷書後學鐘繇又以古今莫過於二王遂極力攻之至其晚年所進駸駸龍跳虎躍之妙蓋得之心而應之手不待觀公孫劍器而至此也論者謂其集眾體之大成亦豈過與此帖乃與其侄某者時爲儒學提舉猶未除山穀气韻也吁公一代偉人博學而多藝非特翰墨之仿鐘王而己余素不善書獲觀眞迹於五十年後三復斂衽

跋王逸老書八仙歌後

凡藝始於學而卒於悟學而工不若悟之神此張旭觀公孫大娘舞劍器遂進於艸書也宋王逸老亦以艸書名世先人守中處士嘗藏二紙於家余少時尙及見之後爲好事者持去今張宗儒來京師以所書杜少陵飲中八仙歌示余蓋尢豪宕有法眞有旭之悟者乎李白詩稱懷素飄風驟雨落花飛絮之態𨿽非白作亦曲盡懷素之變者余於逸老亦云

書杏林生意圖後

右杏林生意圖錢顒爲姑蘇陶友諒作也觀其依山屋數楹而坡石之外樹數百株髣髴花開髙下芳紅爛紫與日光霞气參錯不啻遊匡廬間過董仙人之所居也其生意油然可見矣然生意斂之至宻不容一粟鬯而逹之彌乎天地杏林特其一耳蓋一元之气流行四時則有無窮之生意而物之生者亦無窮焉人徒觀夫方春之時雨露所及者𨿽陰崖絕島或芽或枿或苞或蕚以爲否極而通而生意之充塞莫不發榮滋長如此又惡知冰雪之際苦寒折膠華者旣斂實者旣脫如千兵萬馬鏖大漠之野而亦未嘗無生意焉此造化不巳之機也今醫以生意屬之杏林者蓋舉小以著大且言其術足以利物充其虛而起其憊爲能復天地之生意而死者以蘇功有補於造化之不及者與吁董仙人之時食其杏而壽者幾千人矣後世之醫固未至於奉之神茍欲儗其治人而全乎天年其設心豈不仁矣哉此余深嘉友諒之爲人而又喜命名之意深逺也故書以貽之

跋耕漁圖

右南溪耕漁圖刑曹郎中堵文明所作赤城吳仲謙之隱居也築堂若干楹背陰而靣陽有山北自鷓鴣之脊蜿蜒南迆以屬其居而三嶼平岡旁列左右鳳山龍山掖兩隅而特起如僎價焉堂瞰大溪百頃可俯而鑑其南則紫凝翠屏危插天半西距寒明二巖三十里赤城桐栢皆在其東北起伏向背四顧類城郭狀天臺之勝殆盡於此桃李敷榮松竹交防不啻秦人之武陵溪世莫得而知者圖之位置亦曲盡逺近之勢矣仲謙於是治沃饒之地率童奴耕其中溪又多大魚時漁以給朝暮故以耕漁自號復求余爲之說余惟耕之與漁皆事之細者而豪傑之士窮而在下者恆托之爲名若伊摯之耕於莘野耕而顯也遂開有商六百年之王業鹿門之龎徳公則隱而耕矣呂尙釣於璜溪漁而顯也爲周之師而封東海若桐江之嚴光則隱於漁矣或論其爲伊呂者難爲龎與嚴者易又惡知遇時而成功者固非常人之所及而守節以抗世者孰能過於二人哉今仲謙肆志佳山水間非求顯如伊呂蓋欲附鹿門之龎桐江之嚴而同其髙也余恐才名聞於時且將應聘而出不得遂溪南之樂於異日而貽田翁溪友之所譏不若去耕與漁混乎田翁溪友以泯其迹之愈焉因書其說以諗之仲謙必有會於心者矣洪武六年嵗在癸丑冬十月國子助教檇李貝瓊書於時習齋

跋馬文璧雲林隱居圖後

昔余客雲間與今撫州太守秦溪馬侯文璧居相近志相合未始一日相違焉文璧工畫山水能兼董北苑米南宮筆法視今人蔑如也讀書之暇往往托興豪素三吳人以重價購之嘗爲余作云關曉度髣髴遊靑城大白間而位置神气若出造化不見其爲巧而巧自形焉兵變之餘東西散處洪武三年文璧以召至京師遂有撫州之命後二年餘繼起爲國子助教相望千有餘裏六閱霜暑求如向之在雲間時窮日夜爲樂何可得耶儒者詹明初自西江來文璧貽余近詩讀之恍然如夢明初且言其耳聰目明公退不輟筆但發少白耳乃出隱居圖相示觀其山之若有若無而髙下雲气戎戎疑欲飛動如天之將雨玉女曝衣也下有伏流曲折小橋橫臥橋外人家皆艸屋荊扉前後古木不根著者數十株殆無刻畫視南宮未可優劣巳復題其左亦有歸老之志焉余久思林壑卽其詩畫而益增感慨第竊祿於朝未能引疾而退耳然老不任事亦何能爲耶徒使龍湫虎穴之盟久寒而【闕】

也因言以志余之心使山靈有知尙無拒於他日云

釋奠解

或問餘三皇何人也曰古聖人也曰其爲聖人也柰何曰庖犧氏闡天下之文神農氏興天下之利黃帝制器尙象以通天下之變此爲治者莫過於三皇也曰孔子之於三皇何如曰孔子不得如三皇修君師之職於是刪詩書正禮樂贊周易修春秋以明綱常於萬世徳𨿽同而事則殊矣然則祀三皇於學以孔子配之可乎曰不可以三皇爲先聖以孔子爲先師奚爲不可也曰義各有所當也按周禮凡有道有徳者使教焉死則以爲樂祖祭於瞽宗故文王世子篇曰凡學春官釋奠於其先師秋冬亦如之若禮有髙堂生樂有制氏詩有毛公書有伏生皆先師之類也又曰凡始立學者必釋奠於先聖先師釋者曰先聖若周公孔子其下云凡釋奠者必有合也有國故則否蓋謂國無先聖先師則所釋奠者當與鄰國合若唐虞有夔伯周有周公魯有孔子則各奠之不合也是唐虞與周所主先聖先師固無定名未有及於三皇也再稽之史漢魏之王取舎各異周孔疊爲先聖孔顏互爲先師唐武徳間亦以孔子配周公至太宗貞觀二年房齡言釋奠於學以孔子也大業以前皆以孔子爲先聖顏子爲先師若周公制禮作樂宜享王者之祀於是罷周公升孔子配以顏子髙宗永徽中又復武徳舊制顯慶二年以長孫無忌言正孔子爲先聖仍以周公配武王歷宋迄今釋奠孔子定爲不易之典是唐宋所主先聖先師巳有定名未有及於三皇也嗚呼太古以來人若禽獸然寒無裘暑無葛饑而木食渴而谷飲無五穀以爲養也疾病相仇無醫藥以濟其夭死也所處或巢或穴無上棟下宇之禦風雨川防陸走無舟車之安也其事簡其俗淳結繩而治無文字之可紀也三皇繼作而後人之爲道始備此眾人疑其不祀三皇者爲缺典夫三皇宜祀而不得祀之於學也惟孔子當周之不振憂道之失也與諸子講於洙泗之間以述三皇之所傳故宰我曰以予觀於夫子賢於堯舜遠矣有若曰自有生民以來未有盛於孔子者也孟子曰孔子之所謂集大成也者金聲而玉振之也宜爲百王之所宗萬世之所法所以祀之於學也學始無孔子廟惟魯有廟然其教被於天下非一國所得而專者故天下通祀之自唐已然虞世南韓柳諸記可攷矣學之有廟由孔子而建則宜以孔子爲先聖顏子爲先師而三皇不預也盛矣哉孔子之道中國尊之外國尊之爵以文宣王門列二十四防冕十二旒服十二章執鎭圭巍然南靣而坐祭則牲太牢樂大成舞八佾於庭其所以尊孔子者又豈以是爲加與不如是不能稱其徳周太祖屈萬乘過闕裏拜其像又拜其墓視漢之髙帝明帝尢重其禮論者亦不以爲過是貞觀之制出於天下之公而非一人之私見閱萬世不可易者今欲崇三皇爲先聖使居孔子之上不足以褒其功降孔子爲先師使混於髙堂生之列適所以貶其徳故吾的然以爲不可也或又曰古者祀舜於虞庠祀禹於夏學祀湯於殷學祀文王於周學舜禹湯文得以祀於學而不得祀三皇何拘於貞觀之制耶曰周王天下立四代之學故祀舜禹湯文而三皇將祀之於何學與或進曰先生之言詳矣三皇孔子其道一也崇孔子之祀當崇三皇之祀焉以佛氏之苦空寂滅老氏之荒唐怪誕無益於人與國且崇臺廣殿儗於王宮法亦弗之禁矧三皇之功及於人者如此而領之於醫不亦防乎曰領之於醫特主神農嘗藥之一事理固有未盡者宜定其制設官主之以丰其祀可也祀於學則非義矣時余爲國子助教適聞有以邪說言於朝破貞觀之制者旣斥而不用矣予懼其惑人也故辧之

貓戒

成均防食所貓有饜其棄肉者日至焉山東孔默讀書成均嘗夜見一白衣好女子就寢以靑荷褁飯食之黙食而甘至八日不饑且語同舎生鄒傑等咸曰千嵗孽狐能化人人多惑而病病而死諸生環守之黙忽排眾躍池中若從女子狀眾挽而出亟命醫往治乃握刃閉戶醫不得進藥越數日或見貓於堂中謂卽狐也逐而擊之斃腹有四子未乳嗚呼貓爲肉所餌乃以類狐死於肉而狐之惑人者竟免天下之事多此類貪者可以貓爲戒矣然人不能辧貓與狐而至於誤矧能辧人狐之難辧者哉

淸江文集卷十三

欽定四庫全書

淸江文集卷十四

明貝瓊撰金陵集

黃山書捨記

江陰舊爲常屬邑大江自岷導之東流萬里至江陰達於海岸江之山曰君山君山迆而東嶄然與由裏秦望秀防天半者曰黃山蓋江陰以楚封春申君黃歇之地山繇是得名而君山則歇之墓實在焉若敔若啟若定若華向背起伏防列屏峙皆境內之勝惟黃山其尊且大者也邑之津南張先生仕元至江浙行樞密院都事去之十有五年始歸而省其先壠於黃山乃翦蓬藋藝松栢築別墅於山之陽以居朝嵐夕紫接於窻戶江濤海雨撼乎幾席此尢據其最勝處遂老而不復出矣先生之子宣率其弟完嵗治田爲事上給滫瀡之奉暇則取羣聖賢書讀之世之紛華不接於耳目也因題其居曰黃山書舎且求文以記之餘惟黃山在吳越諸山不啻邾莒之於齊魯特以春申而名天下嗚呼春申亦七國之雄也方其明也說昭王出身徇主遂相楚二十五年而與齊之孟嘗趙之平原魏之信陵以賓客相傾至躡珠履者三千人可謂盛矣及考烈之薨猶欲保江東之封而不聽朱亥之言卒制於李園身死族赤爲天下笑又何耄耶上下千嵗之久黃山如故而一時之風流安在哉豈其徒知儌非望之福不知戒無妄之禍也今宣智非不周也才非不優也眾方依乘風雲以取髙位而退謀一邱一壑與幽人隱士之流甘於枯槁寂寞每天髙气晶覽蓆帽之飛雲延石室之秋月考槃長歌超然放神埃之外視淮北十二縣之利殆不足以易此樂也使春申而知此則引身功成之後孟嘗諸君何可及哉惜余羈於世故汨汨東西南北未能相從卜居以耕學自娛爲憾他日尙當放舟過宣父子於黃山舉樽酒弔古人援筆賦之未晚也姑書以爲記

玩雲樓記

天臺陳庭學客金陵僦小樓以居題曰玩云而求余爲之記余惟云者山川之气油然而上蒸者也有曰霠云曰泄云曰同云其捲舒無時曰閒雲散爲五采曰矞云而云之狀亦非一有如旂幟者有如車蓋者有類人者有類馬者有類魚龍艸木者有類鸞之橫厲鶴之孤鶱者有如湧濤者如連峯接岫層樓疊觀者是皆云之可玩也然云無情也惟幽人處士玩之以寓吾情異夫聲色狗馬之玩矣聲色狗馬亦云之過吾前耳物於物者不以云視之情或因而遷非若玩云之忽往忽來乍起乍滅爲髙也至於庭學則其情之所寓又不系於云焉何也彼以云爲可玩而玩之也庭學從其父經歷公往於濠今自濠至京師受知尙書崔公遂辟禮部行人以不得朝夕奉其親欿焉常若不足者憑髙眺望云之所在卽親之所在其觸於目感於心者何如哉豈若幽人處士玩其如旂幟車蓋如人如馬如魚龍艸木鸞鶴鶱厲如湧濤如連峯列岫層樓臺觀之可娛可愕而已昔狄公仁傑出使並州北登太行之顚回望白雲曰吾親舎其下庭學之與狄公時越古今而玩云之頃同一感也嗚呼君子委身而事君者義之公也覽物而思親者情之私也無公義非忠臣無私恩非孝子狄公可謂兩盡其道已而忠以事君孝以事親者天下之所同抑豈一人而然乎此余深取乎庭學也庭學嘗言有田委羽山之麓而親戚墳墓皆在焉將奉其親南歸然後爲至樂豈徒托於玩云以寄吾千里之思耶惟未得遂其私也姑揭名於重屋固不系於云而系於親者可知他日繇是而進於朝將命四方歌陟岵之詩則玩云之感不止於此而忠孝之譽益著於時亦若狄公矣是爲記

彀齋記

余少時讀書泛取古人之斷碑朽楮窮日夜而摹之六書之法非不通也而卒不能工遂輟而中止及嘗學爲詩復取三百篇及漢魏唐宋詩窮日夜而讀之六詩之義非不繹也而卒不能進又輟而中止書也詩也特一藝耳余學焉而不能至豈非不以其法爲彀歟古之善射者莫如羿欲射之善者從而學之羿亦惡能使天下之人皆羿哉惟志於彀而已是故正鵠旣陳決拾旣備引滿而後發至不至力也中不中巧也非人之所能齊也所能齊者法也善學羿者不失羿之法射亦羿矣此射者必以彀爲法也學聖人者亦然中者聖人之彀也及聖人之門者其徒七十惟顏子見之明進之勇故曰仰之彌髙鉆之彌堅瞻之在前忽焉在後顏子可謂善學聖人矣聖人豈私於顏子哉其教顏子者卽所以教諸子之法也教無二法或過或不及此諸子之學聖人不若顏子之得其彀也顧欲聖人變其彀率曰盍少貶焉嗚呼其亦重於求人而輕於責己也己重於求人者恆怠輕於責已者恆忽宜其不至於聖人也佛老之學荒唐誕幻非有法之可循可守爲其徒者且冀其悟而入焉聖人豈若佛老哉而學之者恆怠且忽則佛老之徒勝己蓋佛老之徒必求至於師學者亦必求至於聖人而所得之妙豈不在於所示之彀耶余竊自懲其怠忽之過期進於書與詩之一藝且不可得況望至於道之大者歟防稽唐生之淳頴悟好讀書不以風雨寒暑少間遂以彀名其齋不遠千里馳價金陵求余爲之記余𨿽未識生嘗與其父處敬氏交又同考禮於南宮固不得以荒落辭而私喜生之年少气銳能以聖人所示之彀而進於學非若余之衰老所至者而止也故書其說使益勵其志云

遊冶亭記

君子不觀山川之勝無以廣其志宣其丈金陵之山川不一而冶亭特據防通之地盡有其勝者乎洪武三年春餘客金陵思一至其所以求吳孫權之故迹時預編纂元史蚤夜不得休及史成謁歸𨿽可逰而不暇矣旣抵舎親友相過者屢以冶亭爲問而茫然莫知所對心亦竊悔之六年復徵爲國子助教以爲必償向之所願而日與諸生講肄安敢舎其所事以遂吾私哉五月朔有一日休沐之暇遂與二三子道出虹橋西過朝天宮而所謂冶亭者始獲登焉亭在宮中之土山上山有三亭由冶亭而東曰鐘英由鐘英北折而西曰飛龍飛龍者元文宗出居金陵時所構及嗣位道士陳玉林名亭以榮之嵗久與鐘英俱毀惟冶亭抗於古木叢篠間亦無黝堊丹漆之飾矣是日也夏雨初止四無畱云東望鐘山髙插天半而蟠龍之勢蜿蜿蜒蜒欲挾云而上下其西則大江隱隱然白引一絲依山而東江右諸山起伏向背者又若靑芙蓉萬朶歷歷可數而北山石皆瑪瑙色方旦時與日光霞气相射蓋亦鐘山之僎介乎近有民廬萬區鱗次櫛比及南北二塔屹然對峙金陵之奇觀畢效於玆矣境與心防久而忘返不知役役埃中者知有此樂否也因爲之嘆曰昔六朝皆國金陵若鳳皇臺謝公墩已湮於荒煙野艸而冶亭翼然尙存余幸得一寓目其上不可以無述乃各賦詩一首且志逰之始

竹溪志

昔李白居䢐徠山與孔巢父韓準裴政張叔明陶沔日酣飲爲事世號竹溪六逸故山不益其髙水不益其深而竹溪著於古今者因人而勝也吾嘗卽六逸而上求伯叔齊虞仲逸朱張柳下恵少連之七人此稱逸之始乎孔子論其立心制行以伯叔齊不降其志不辱其身柳下恵降志辱身矣言中倫行中慮虞仲逸隱居放言身中淸廢中權七人𨿽同爲逸民而其髙下之殊防乎聖人之權衡已接輿沮溺荷蓧丈人亦皆髙世之人惜其違中害教異乎逸民之所爲也歷漢魏至唐而得六逸焉若六子信皆逸矣不知立心制行視彼七人爲何如抑流於沮溺荷蓧丈人長往而不來者乎然以白之放浪金陵秋浦匡廬五老間而風神蕭散鳯鶱千仭之表其發於文章豪宕不拘而天機自協𨿽仕宗朝未幾忤意而去亦猶下恵之三黜而不失其逸歟巢父之東也杜甫以詩送之又見其肆志於虛無澹泊駟馬髙蓋視之不啻艸露由二子而觀之六逸可得而知矣吾又惜時無聖人如孔子者爲之稱贊而品列之孰能權衡其髙下耶惟其淸風偉節不與其身俱冺猶有慕之於數百年之下以逸稱者非一而竹亦與之俱髙焉或者病其固而斥之使果欲附於李白巢父必有大過人者亦未可深詆之也姚江之處士李徳銘者家於大溪之上鉅竹千挺靑環翠合上有飛鳥之往來下有逰鯈之出沒彷佛䢐徠之勝且爲處士之所專矣遂以竹溪自號非慕六逸而儗之者歟命其子庸來求余爲之志乃舉逸民之論告之而竹溪風土人物之詳煙雲朝暮之變固未暇及也𨿽然所謂逸者不以其迹之同而在於趣之同茍知李白巢父之趣則其爲逸一也庻不辱於竹溪矣是爲志

北山書屋記

北山書屋者慈溪陳守常氏讀書之所也慈溪之名山不一其回峯防嶂防列筆立爭雄而獻秀者莫過於北山書屋又據北山之勝朝嵐夕翠不起燕坐而盡在幾席之間矣山之東去海爲近波濤起伏浩汗彌漫或見蓬萊方丈於晻靄中而安期羨門之迹彷佛可求西望姚江則邑居野墅井然棋布重華文命二聖人之徳猶在於人而不忘者凡耳目所接必有會於心焉噫松風蘿月正在髙世之士相友於閒寂之地尙無舎之而去如金陵之周顒始隱卒仕使鶴怨猿驚貽北山無窮之愧也檇李貝瓊記

白賁軒記

玉而琢木而髹絲而朱黃文之不可己也器非琢不工室非髹不華服非朱黃不備𨿽有物之至美其與石也薪也菅蒯也一而己矣嗚呼盍亦反其本乎以其琢而玉防其質以其髹而木防其朴以其朱黃而絲防其純吾惡得不爲之戚耶故爲玉不若閟於石也爲木不若朽於薪也爲絲不若棄於管蒯也使作器而必工作室而必華作物而必備𨿽文曷愈哉是以寶吾質弗願其琢寶吾材弗願其髹寶吾純弗願其朱黃豈非物之情也惟人亦然世恆病其不文固而飾之以華簡而矯之以恭放而彊繩之以節外若可觀矣不知始流於僞而其本已亡矣吾深悲世之所尙而不卹其所防也安得復吾太古之天歟赤城迮雨氏好讀書工五七言詩淸麗有法始吾見於雲間信奇士也後十年復會杭之上庠則貌已攺乎雲間之時詩亦盡斂其華而無雕肝琢腎之病焉且題其室曰白賁取易賁卦上九之爻辭蓋知物待於賁賁極而反本故以素爲尙不務過飾而僞者𨿽未聞吾說而心已會於賁之君子矣來求一言衍其義遂舉以告之且吾之說亦惡其飾而不及乎文尙求至味於無味之表可也曰惟於是乎書

竹深記

防稽之地多竹蓋物有所宜猶衛之左泉右淇也上虞爲防稽屬邑有大姓魏仲逺氏世居邑西北夏蓋湖上伏龍山之下環以巨竹千畝而棟宇麗與湖山相稱兄弟相處薰然而和名其堂曰泳春又一家之人生風气渾厚之時多至百嵗名其中奧之堂曰壽樂東南諸峯旁列前起若金芙蓉萬朶而朝嵐夕翠可覽於江雲海雨之外名其樓曰見山至於逰息之所則有窩曰養拙齋曰守約位置品列可可弈合而名之曰竹深夏蓋之勝專於魏氏矣當三伏時日光不到天風時來淒淒如淸秋景而鷓鴣子規黃鸝翡翠之鳥相呼上下焉士之好竹者往往造其所仲逺必擊鮮置酒酣燕連日至平生不相友者未嘗拒也余在錢唐時聞而欲往輒以事輟今年秋識仲逺於金陵且錄一時知名士所爲記示余曰諸君子至上虞者幸不鄙而侈之以文詞而竹深尙缺焉敢屬之於子余辭不獲則歷述其說而復之抑嘗聞宋文與可守洋州數逰篔簹谷中今仲逺之竹深殆過於篔簹谷矧其爲人謙而好禮直而有文斯合徳於竹者乎於是乎書

竹深處記

距吳興東九十里曰靑鎭鎭有芙蓉浦則其境之尢勝者也有張宗儒者世居浦上鉅竹綿亙數畝郁然如雲因名其室曰竹深處介余內弟徐眞卿來求記余嘗識宗儒之祖及與其父思孝逰自少至老獲見其三世心竊美之而且有所感焉夫張氏自五代以來閱五百餘年矣當時彊宗右族倏起倏僕不啻蠛蠓之一朝暮以業書存者惟宗儒一門而巳亦猶竹之自祖而孫歷千霜百雪之餘蟠互交錯日蕃而日廣焉其本盛者支必衍亦自然之理也觀其竹者可知張氏之所積矣宗儒性好客凡遠近至者輒畱不遣相與盤桓萬瑯玕所挹天風而延海月世之所謂仙壇者殆無以過之客亦樂而忘歸以爲吳下諸家不及也諸家之竹𨿽盛而其主無宗儒之風且不知有王徽之而拒之況他客乎余在檇李時數欲訪梁昭明太子書園於靑鎭尙求簡齋陳公讀書所遂過竹深極吟嘯之歡累以事輟今又來京師回望此君於芙蓉浦迥隔萬塵之表爲之興慨始因其請而記之異日東還以償平生之好又當援筆賦之未晚也洪武六年嵗在癸丑良月廿三日國子助教檇李貝瓊書於成均時習齋

愛日軒記

余友王止善氏家姚江之上林襟山而負海讀書耕田足以自給而無求於時蓋自先世至其父東臯先生己四百餘年越之大姓久而不替者未有如王氏焉今年會京師告曰吾父沒獨與母晏氏居實元獻公之七世孫年今八十有六未嘗敢違左右焉因名其室曰愛日取揚子云語也幸記而申其義余惟日之運而周天者朝於東而夕於西其度三百六十有五而贏日之積而成嵗者始於春而終於冬其數亦三百六十有五而贏靜而觀之一嵗之久不異一日之近若飛鳥過吾前逐之而弗及若流水決而下注禦之而弗止故人之迫於日者少而壯壯而老顏之渥者忽變而不復丹發之鬒者旣蒼而不復是𨿽血气之盛且不可恃況其衰而待有盡之日乎此孝子所以愛日者愛其親也揚子可謂善推聖人一喜一懼之言己吁日無一息之停如此而人有一息之存如彼則其所懼甚於所喜惡得不惜其已逝欲延其方來歟孰能乞吾駐景之大藥後天而獨久也惟其憂之深故其愛之至𨿽有芻豢之味懼親弗及享金石之音懼親弗及樂則此心爲何如哉余蚤失父母以抱終天之恨時誦蓼莪詩爲之澘然泣下今止善復養其母於耆艾之時尢盡愛日之誠益重余之所感己書曰肇牽車牛遠服賈用孝飬厥父母余固不能及詩曰爲此春酒以介眉壽敢以爲止善祝是爲記時洪武六年嵗在癸丑冬十月七日國子助教檇李貝瓊在靑溪讀書所書

淸江文集卷十四

欽定四庫全書

淸江文集卷十五

明貝瓊撰金陵集

尙友齋記

檇李陳景文氏以尙友名其齋求余爲之記余惟學不可以無友蓋足乎已者狹而資乎人者廣也孟軻氏論取友之道不止一鄕一國至於天下之大且欲尙友乎古人焉尙友乎古人則非止一世之士而爲千百世之士矣泛而求之若防若龍若伊呂者不可及已春秋之臣賢取乎蘧瑗忠取乎子文讓取乎季札廉取乎孟公綽惠取乎國僑直取乎史防其在聖人之門則顏子之仁閔子騫之孝季路之勇子貢之逹曾參之確此皆士之所當進而友之者至於尙功名則有管樂尙气節則有魯仲連尙神仙則有安期羨門尙隱逸則有沮溺亦豈非古之當友者乎惟其不足於一鄕而求之一國而求之天下又進而取之古焉蓋以無窮之心求無窮之理則所謂尙友者盡於是矣𨿽然上焉而爲防龍下焉而爲沮溺地之相去數千里之遠世之相後數千嵗之久其人烏得而友哉所謂友者友其心耳人有古今心無古今之異也言古人之言行古人之道者烏知其不在於一鄕一國乎一鄕一國且不可誣矧可以誣天下乎故居一鄕則不遺一鄕之士居一國則不遺一國之士焉同世而相違曠世而相求非善於取友矣余以是朂諸己又以是朂諸人恐其事遼邈而忽於近也景文其志之洪武六年冬十月旣望國子助教檇李貝瓊記

全淸堂記

防稽婁可先之卒也其妻王氏守義不貳邑之聞人顏所居之堂曰全淸髙其節也初王氏歸可先生子叔仁及澄而可先遘疾不起叔仁才七嵗澄孩提耳舅姑閔其少欲嫁之哭曰吾不幸夫死幸而有二子焉吾忍死吾夫而從人死何以見吾夫於九泉也舅姑乃止二子旣長亦克樹立而澄至雲間從余逰者二年值兵變散去越八年防於京師持太史宋公景濂所爲傳示余求記其所謂全淸者乃爲之言曰古今人以卓行見於霄壤間如詩錄恭姜春秋書叔姬史載夏侯令女及五代王凝妻李氏前後同一不朽者非其至淸不可撓烏能以及之且恭姜叔姬令女李氏豈獨行人之所難行求異乎人哉不過爲婦而盡婦道爾然上下數千年間其自淪於禽獸不恥爲不善未有恥而格於善上與四人班者信其所行亦難而至淸不可撓非可彊而至也譬水之爲渭豈無衝風之所激驚湍之所蕩耶衝風之所激驚湍之所蕩其淸從之而污者天下之水皆然也渭不失其淸者性固異於天下之水歟使其可污亦涇而巳嗚呼教化之不同風俗之日媮義之所在𨿽烈丈夫有不能盡矧責之婦人女子耶以婦人女子處變而盡道惡得不貴之而責其爲丈夫者乎今澄母夫沒之初咸欲敓其志而守之確絕之嚴如此蓋聞恭姜之風而興起於閭閻者謂之全淸詎不信夫故論而白之亦詩春秋之意耳有司當上其實旌之以風勵天下可也於是乎書王氏可先同里人年今五十有六而叔仁與澄奉之尢謹云洪武七年嵗在甲寅冬十月初吉檇李貝瓊記

運甓齋記

昔長沙陶侃刺廣州朝運百甓於齋外暮運於齋內人問其故對曰吾方致力中原故習勞耳嗚呼晉自渡江而南上下俱偸棄中原而不卹侃獨有志於此固非一時坐談老莊者所及也及都督荊湘等州檢攝軍府眾事未嘗少間又嘗語人曰大禹聖人乃惜寸陰至於眾人當惜分陰豈可逸逰荒醉生無益於時死無聞於後其聰敏恭勤於此見之非特運甓一事而已吾意其擁彊兵據重地畜威養銳之久當率諸郡請命北伐防黔首於羶腥以雪宗廟之恥而卽安一方凡四十餘年所謂平日習勞欲致力中原者直虛語耳且諸胡疊興未易翦也蘇峻之變國破君辱正臣子灰身之日大兵雲集乃欲違眾西還縱虎自害亦獨何心哉周太叔帶之難齊小白有洮之防晉重耳有溫之師侃以桓文自任而所以勤王者如此又豈果能踐其言如運甓時耶他日且欲正卞惇之罪惇固可誅矣侃之大難立大功亦由溫嶠軰激以天下之大義不相異同故僥幸石頭之防如其中爲進退事幾敗於埀成則何異於惇乎梅陶稱其機神明鑑似魏武忠順勤勞似孔明亦過論也𨿽然晉之危而復安亡而復存實資其力此爲諸臣之冠而著之於史焉余故反復論之其行事𨿽有未至而所言則可爲萬世法何者人情好逸而惡勞天下之事恆成於勤而敗於逸運甓之諭豈不善耶剡山單陽原以名其齋蓋能志乎勤巳初陽原讀書山中旣老不仕洪武四年詔徵諸儒郡侯彊起之旣至京師又辭吏部乃授漢陽湖泊使然官無崇卑能志於勤則所施必有過人而不虛生虛死矣因其馳書三千里外求文爲記故書以復之若侃之爲政漢陽父老固能道之而破陳敏於武昌平杜弢於湘州求其遺迹可想見其風流於千載之下乎

擁翠樓記

四明之奉化依山爲縣而處士汪公幼海由城西徙家縣治東三十武且朝暮與山相接也猶病其蔽於崇墉不能周遠近之勢復卽後圃建小樓爲登眺之所焉於是大山橫亙於南者玉几第一寶麓次之其西則爲石棋盤而鯉湖在石棋盤西五里絕嶺有神龍居焉此山之在二方者環拱幾席之間矣東有長汀七十二曲如巴蛇赴壑束鱗蹙節宛轉而不得肆世傳唐葉靖命龍所開以泄水於海也益東三十里有山曰金鵞又眾水滙於東南爲龍潭龍潭之上陗壁千仭類屏風狀者曰南山又轉而北望則靑錦嶄然與玉几對峙一名蓮花巖此山之在三方者錯出窗戶之外矣觀其或起或伏或前或卻爭奇獻秀不啻海濤湧而石筍列終日玩之有不厭者廣平舒汝臨爲題曰擁翠而曹南吳主一書之乃馳書京師求余爲記余惟宋謝靈運好山日事逰放至伐木開徑窮天下之奇觀是有山之癖而未得其趣者也今幼海據其要領而闔境之勝畢效於一樓不待陟雁蕩放羅浮上匡廬遊太華爲足矣秋髙木脫霜霽天空延朝景之飛雲送夕陽之歸鳥山之翠罨於甌越者無盡而吾之趣亦無盡焉噫有其地而無其人𨿽美弗居有其人而無其地𨿽居弗美此之遺於昔而見於今天固將待於人乎不可以不志於是乎書

存誠齋記

昔熊渠子夜行遇寢石以爲虎而射之飲金沒矢下視石也復射則矢躍無迹射一也貫於前而激於後奚有巧拙之不齊哉始之石而虎也不知虎之非虎信其爲虎矣故志於虎而不志於石宜其射而入也後之虎而石也則知非虎之虎信其爲石矣故志於石而不志於虎宜其射而躍也嗚呼石無情也誠之所在𨿽至堅而開矧於天下之有情者哉是以瞽膄石也不能不化於子三苖石也且格舞於干羽之時舜亦盡其誠而已至於周公之風雷鄒衍之霜荊軻之虹李廣利之泉與韓愈之徙鱷童恢之咒虎王祥之致雀是皆誠之所感非偶然矣豈獨熊渠子之射寢石歟至哉誠乎聖人天也誠無不存人而未至於天必存之而誠焉存則積之久而驗之大又豈區區匹夫匹婦發於一念者可擬也此吾儒之教必本於誠而不違於動靜之頃或者誠有未至往往祈天而責人抑何悖歟宣城王徳裕氏顏其蓄藥之室曰存誠求余爲之記故舉其誠以告之如此余聞徳裕精於醫其遊京師也遠近謁之而著治之功非一則凡修乎巳以誠而其應乎人者固無不存其開金石如熊渠子也何有尙始終勉之洪武七年嵗在甲寅三月十有八日國子助教檇李貝瓊記

杏林小隠記

醫之稱於古者非一其論有過人者不可目之以醫昔晉侯有疾秦使醫和視之曰非鬼非食惑以防志良臣將死天命不佑夫以平公之蠱於內不節不時其及宜矣此醫之所能言也以國之大臣任其大節而不能禦禍必受其咎則非醫之所能言也由是觀之和豈特工於醫人蓋工於治國者乎君子謂晉之求醫已公之疾而已政非醫之所及和不當舎所務而責其大臣其說似矣使趙孟有和之智以相平公鳥有宮室滋侈女富溢尢晉遂至於卑耶趙孟不及此而和能因疾之不可爲遂極言之若和之爲醫相業在焉固不得復見其人矣後有神仙董奉治人疾不責其報小者使植杏三大者五嵗久成林復以杏易谷賑貧者此又有及人之功非射利庸夫可同日而語也余在成均一日陳君克仁來言其裏中之良醫周淸遠者其論六气尢能推和之說而一以利人爲心號其所居曰杏林小隱逺近謁之常著十全之效往往如奉之神非假杏林之名以自神也敢以記請余知淸逺非和之智則必爲奉之神仙於克仁之言信而可徵矣於是乎書

養志堂記

【闕】

景行氏有堂曰養志求其說於余乃進而告曰人子之事親不一其養而養志爲大居有宮室之安出有遊觀之適享有鼎烹之美燕有絲竹之娛而所志不存焉非養之至也務養其志而不卹乎外孟子所以僅稱曾子而以曾元爲戒乎景行曰然曰未也此特事之一耳天下有不同之志士志於學農志於稼賈志於貨彼積書不觀舎田不耘與盤遊聚嬉而失其工賈之業將貽父母之大戚可謂養志乎抑不止於是也志廣大者或沮之以隘志淸約者或矯之以汰志勤勵者或敗之以怠矣其視曾元儉於一肉者又何如哉景行愀然動色久而始定余遂終其辭曰世之不及曾元者亦人之通病無足怪也然君子惡可例於常人耶必也其心同乎父母之心未發而先之旣發而從之母奪其所欲而違其所惡使志之所在無一不遂亦庶幾乎可也乃起而謝曰盡之矣因書以爲記景行器宏有學事親以孝稱至於旣沒而不忘其心志嗜欲焉今受知大宗伯擢爲行人云

深恱齋記

檇李徐孟權讀書南湖顏其室曰深悅謁余爲之記余惟天下之所恱者莫大乎聖人之道聖人之道公於人者也而恱之尠蓋一貫之防惟曾子子貢聞之諸弟子弗與也況不及其門者乎顏子由博約而進至於欲罷不能此恱之深者𨿽簞食瓢飲不攺其樂焉冉求乃曰非不恱子之道力不足也則局於藝矣子貢所造亞於顏子亦以貨殖爲病而閔子騫原思季次不仕於大夫要皆恱其道者歟嗚呼學之不至固不足以言悅悅之不深亦不足以言學必也時有正業以專其習退有居學以一其志安之而不厭爲之而不退則其所至猶水之入於物其爲恱也深矣此君子始終之學成己而及人也茍未及此則所謂朝聞夕死者何事不恥惡衣惡食者何道吾無行而不與二三子者孰知其與天爲一逐於宋厄於陳圍於匡不合於齊楚汲汲焉皇皇焉無所容其迹吾又奚取而恱之也宜見於弟子之親炙者巳鮮降於千數百年之後抑又尠矣使學而至於恱則天下之物舉不足以易之者豈暇恱眾人之所悅哉眾人之所恱居吾適乎體則思崇臺邃宇冬突夏寒而巳食吾厭乎口則思肥牛之腱龍門之鯉而吳人烹之和酸若辛而已樂吾娛乎耳目則思吹竽戞瑟二八起舞陽阿結楚代奏錯陳而己是皆恱乎外者非在內也悅之深者體弗安乎居口弗饜乎味耳目弗役乎聲使惟聖人之道爲慊也朱弦而防越一唱而三嘆有遺音矣尙酒而爼腥魚大羮不和有餘味矣眾人惡得而至之哉孟權旣學而恱信其辧於內外不至於交戰者𨿽然恱之深若顏子者未易及已學者必法乎顏子其庶幾乎是爲記

如在堂記

天下之物有气而無知有知而無情有情而無義此木石之所以爲木石鳥獸之所以爲鳥獸也其靈於木石鳥獸者有知而情必從之有情而義必從之是以莫貴乎人已故愛其類者恆厚矧父母之屬尢非同類之可班乎生吾致其養沒吾致其思顏色不得而覩也恆若接於目聲音不得而聽也恆若接於耳一出一入一升一降惡忍死其親哉世之人哀戚見於殯之日不能不殺於其終誠敬見於祭之時不能不衰於其久以宰我之學於聖人且安於衣錦食稻嗚呼是亦可忘耶記曰夫鳥獸失羣防匹越月逾時則必返過其故都回翔焉號呼焉蹢防焉踟躕焉然後去之小而燕雀啁噍之頃焉然後能去之人於其親也至死不窮則三年之防聖人特爲中制使送死有巳復生有節而思親之心則無時而可巳也四明陳思禮者生七嵗而父沒越二十年又防其母煢然孑立而淒愴怵惕往往形於秋霜春露復顏其堂曰如在可謂不死其親矣求余爲之記遂舉其說以復之且警彼之朝死夕忘曾鳥獸之莫若者焉洪武七年嵗在甲寅夏四月初吉國子助教檇李貝瓊記

約牖軒記

余讀易至坎之六四與諸生論大臣上結於君之道而張繼善來謁且言其友宣城黃立本者好學工艸書顏其遊息之所曰約牖敢以記請余始怪之旣而復之坎自二至五似離中虛之象爲室之牖焉牖者通也詩曰天之牖民毛公訓牖爲道道亦通也嘗觀孟子一書告子學於孟子者也其論性也𨿽孟子正言折之卒不悟其非者非蔽之甚於齊梁之君乎而之墨者防一本之說由其明之可通也故在內者惟虛能受而不見其盈盈則不可彊通之於外在外者惟虛能入而不見其阻阻則不可彊通之於內此猶光耀之燭室不於戶而於牖牖非正也自牖而通則一室之暗洞然八荒矣聖人之施教亦然是以成徳達才異術而同功今立本之取易是能虛以受人思通其蔽者余請盡言以告之可乎先師有曰約質言也牖牖下也納爵牖下而酌也一樽之酒一簋之食其樂用缶其告用約貴乎質也嗚呼誠莫加於質故上林嗇夫之敏周勃張相如弗與也公孫之詐汲黯弗與也趙綰王臧之文石奮弗與也然文有餘而質不足曷若質有餘而文不足也代之悅春華而忘秋實者古今所同此浮華多合而恭謹之士恆屈矣立本信能守其質而一於誠可以處險而無咎是亦約牖之一說尙朂之哉

淸江文集卷十五

欽定四庫全書

淸江文集卷十六

明貝瓊撰金陵集

九華精舍記

九華山在武陽熙山東十五里視武諸山秀防於閩者奚啻邾莒之在齊魯其勢不得與之抗而名著古今者亦有其人焉宋之息庵居士葉公是也公幼讀書熙山及登進士第累官至寶謨閣大學士出知處州有嘉禾瑞麥之應比三年又有芝生於庭人皆誦之旣代而歸遂不樂於仕而所謂息庵者亦朱子所號而勸其止也穆陵思其爲人三遣使徵不起命表其裏爲淸節談者稱公有二疏之髙而講學之功老而不倦則非廣受所及者及卒家無餘貲惟朱子翰墨及所序世次與先後行事以遺其後且戒以存孝敬母私蓄而巳子弟遵公之教咸循循有退讓風至四世孫茂生官於建寧未幾納祿家居郡太守論及葉氏一門輒曰此孝廉家也後由熙山徙於九華地益斗絕而九峯列峙亭亭如靑蓮九朶出煙雨外林木蓊郁溪流回繞因名其居曰九華精舎山與人俱髙矣茂生之子士能質美而好學當國家肇興學校遂充弟子員於成均數見余請曰自吾祖息庵居熙山百有餘年蓄書萬卷中燬於兵惟朱子十梅詠尙存而相好之義猶可想也吾父捲捲寶之不幸蚤沒士能又孑孑來京師回望九華遠隔四千餘里而云嵐翠黛恆若日接於前也河南程坦生旣圖其大槪幸先生記之時余爲國子助教義不得辭若息庵出處始終九華之因人而著與士能不忘其所自皆可書也洪武七年夏四月十日檇李貝瓊記

雲門精舍記

靑州之鎭山曰雲門上有穴如門廣可以通方軌雲气朝暮吐納其中故以爲名而起原張先生世居之先生一號古邨少學於天臺孟長文而長文之學則出於金文定公蓋六經之道漢唐諸儒不能通而一之至宋朱文公集周程諸說而大明焉當是時受業其門者非一而髙弟則有黃文肅公黃文肅公傳之何文定公何文定公傳之王文憲公王文憲公傳之文安先生私淑於百年之後可謂純正而無獘者歟繇是講道淮楚之間四方逺近翕然從之皆稱古邨先生仕至衡州路照磨卒贈中奉大夫禮部尙書防軍追封淸河郡公其子紳克世其學嘗出逰三吳卽姑蘇建塾誨其邑人子弟題曰雲門精舎示不忘其出且祠文肅以下五先生於中明其先後原委之的不倍於朱子者也嗚呼天下之才局於所見恆昧性之爲性道之爲道得此遺彼而異端之說益肆可勝嘆哉朱子析而正之至精至密俾堯舜禹湯文武周公孔子相傳之防若日月旣食而復凡有目者莫不覩其光彩彼簧鼓一世以罔匹夫匹婦者不攻而破視昌黎韓子之排二家其功倍焉𨿽其紛紛起爭而求勝彊附於道以參立天地間然眞僞之分得失之歸烏可得而掩邪古邨不憚數千里涉江而南從長文學之師表於時及所著文集凡三十卷皆可傳也今紳繼述於後而又合父師而奉焉其守之固如此則所謂雲門者實道之所在山將與之而益峻已是可以不書乎

一梧軒記

無錫張止齋先生老於九龍也嘗植一梧於庭閱十年挺然秀聳而密葉云布不知三伏酷烈之气也先生日徜徉其下酒酣興發輒倚而嘯歌同乎惠子之曠焉旣沒其子今禮部尙書維中益封植以示不忘復顏其室而屬余爲之記余聞昔齊燕楚使於梧宮因問梧之大小一辭之失二國搆兵然梧何與於人使者獨以梧爲問邪且不問梧之材異於眾木而及其先王之事則兵禍不在梧已若所謂一梧歷止齋父子二世其年宜可問而知之蓋欲因梧而考其人也夫連林之木如束如附如庇如下其相輔爲勢者非止一二而已風雷之所撼霜雪之所虐恆並存而後斃然未足以見其奇惟特立者無所束而直無所附而起無所庇而固無所屈而下至讐於風雷霜雪剛姿勁气奚啻忠臣直士之寡與翦焉甚危而未嘗爲之少變於是始奇於眾木焉此余於一梧尢愛而譽之也嗚呼三吳之盛大家世族甲第相望嘉花異卉敷榮交防四時不絕及州縣兵起殆盡於焚燒斬伐惟張氏之梧獨存輪囷離奇過於龍門之植是亦系乎數矣惟中當知樹於前而鬯於後如此惡可直視其爲梧也歟

畱耕堂記

秦王翦將兵伐楚請美田宅甚眾且言爲王將有功不侯故及臣請之爲子孫業翦之智如此其子孫有能耕者乎漢田蚡治宅甲諸第田園極膏腴至請考工地益宅蚡之盛如此其子孫有能耕者乎天下之人有無窮之心必有無窮之計及一再傳而忽焉冰釋何其暴也若於定國之髙門張安世之金貂七葉繇於方寸所存世久而益昌非止一時而已易曰積善之家必有餘慶此理之自然不可誣者故舉其人以槪古今焉柰何不務樹徳往往笑刀腹劍陽予而陰中以快一已爲事則非善於爲謀矣四明之何鈞玉先生名其室曰畱耕其千百而什一歟先生有長者風裏中爭者不白之官而白之先生性尢急於養遇貧無養者輒周之或貸而不能償者悉焚其券縣東有一資國閘數壊於水爲築外防捍衝激之患一方受其利又長塘爲四明永嘉天臺防稽之衝有水亭於以休往來者後毀於兵人皆病焉先生復新屋若干楹風雨有所庇矣蓋其忠厚仁恕出於天性以爲利於已者狹不若利於人者廣𨿽九野之土阡連陌亙不足以諭其方寸而子孫耕於後者有餘奚必如王翦田蚡之所爲屑屑以憂其貧也乎先生旣沒人猶稱之其子孫好學力行洪武五年以明經薦於春官則樹徳之效已見於今日是不祈報於天而所以報之者不爽將使如於張之門繼繼繩繩歷數百世未艾也余𨿽不得造先生之居嘉其所積之厚而樂爲其後人道之洪武七年夏五月旣望檇李貝瓊記

藥石窩記

士恆病於內之所不足而必待攻於外暴者抑之而仁懦者激之而彊固者道之而通辟者規之而正貪者矯之而廉蔽者發之而明隘者充之而廣所謂藥石之戒尢人之當寶者烏喙昌陽空靑丹砂弗與也故君子以藥石進其徳小人以藥石損其過攷古今亡之所以存險之所以濟敗之所以存失之所以復豈非資之人也哉或者好人之佞而惡其忤於已此藥石之言不至也藥石之言不至則病日深而身辱名滅嗚呼以藥石之可已病𨿽螫吻毒腸亦有所不卹至於正言之諤諤恆拒而不受方甘於有過之地是知愛其體之小者不知愛其體之大者可謂智乎余嘗以此自懲而雲間張拱辰顏其燕坐之室曰藥石窩取宋桐川簿丙公語將求益於大人先生而浚儀趙公本初爲之記復屬余申其說焉余謂丙公之見倪偁歷言馭吏撫民之道則旣以爲足偁亦從而善之無一辭朂其未至烏在其爲藥石邪拱辰兄弟四人讀書鳯皇山中二十年其於聖人之告弟子凡一病一藥皆用之而見功者余不暇凟告之也抑聞魯大夫臧文仲善於季孫而孟孫惡之及孟孫死哭之多涕曰季孫之愛我疢疾也孟孫之惡我藥石也美疢不如惡石石能生我疢能殺我是又以人爲藥石者歟若文仲可與言智矣尙求以爲法於是乎書拱辰名奎橫浦先生六世孫通春秋大經嘗試於有司今以才選主興國之通山簿云

灊峯祠堂記

一气旣裂而有文其所以開物成務莫備於四聖人之易故爲五經之宗自孟子沒歷漢至魏講易如王輔嗣者固未盡其防宋周子得穆伯長之傳而太極圖通書作焉後二程洎邵子張子繼興故有皇極經世與正防之書蓋皆本諸易而爲之也然邵子則兼乎數張子則專乎理所謂殊塗而同歸者余嘗求之正防十七篇首太和參兩以闡造化之微次天道神化以推聖人之至若動物以下諸篇無非發端以示人𨿽或失之深刻間與易有不合觀其約而博精而實則孟子以來與周程之說相爲表裏而辯釋老之謬妄者此書爲【闕】然考亭朱子與太極通書西銘有注其餘則未暇及也番陽沈毅齋先生因爲正防解以備朱子之未備而王禘樂器幹稱猶缺元徳興丞上饒鄭君復初補其三篇新安胡公雲峯序之亦旣行於世矣及聞南昌灊峯朱先生者深求邵子內聖外王之學旣老著書凡易說禮說皆發前人所未發至於正防且病其難而釋之豈亦采毅齋所注而損益之歟嘗欲購求定本以觀其異同得失時猶閟而未出洪武七年秋其子善來京師試補南昌文學掾獲見於成均因出所述灊峯行實始末示余復求記其灊峯之祠焉按灊峯爲洞云處士之子初洞云兄弟四人長雪澗次碧泉月澗而洞云最少雪澗以文章顯於時而洞云與之齊名灊峯又純正而博其著述也𨿽世無知者將待子云於他日矣嘗命善集其所纂而繼終其未成者善亦克承其志且建祠奉之上推灊峯之意而及其祖洞云處士與伯祖雪澗以明其傳之所自來可謂能子矣嗚呼易在造化固無言也而聖人言之逮世降俗媮人心益晦邪說日滋非有卓然立言之君子防一心於古今則通易簡之法仁義中正之歸不亦隱乎此諸子之功爲甚大餘不得不歷稱之也抑張子旣出正防以授門人且曰其觸類而長之吾固有望於後之學者毅齋爲能發張子之蘊矣若灊峯究先天之學而餘力及此益見理愈索而無窮所造何可及哉祠之於鄕旣合於理而善復不墜其業有光於雪澗洞云尢足嘉者故爲記俾刻諸壁云

茶屋記

檇李屠生兼善顏其息逰之所曰茶屋蓋兼善嗜茶尢善烹茶之法凡茶之產於名山若吳之陽羨越之日鑄閩之武者收而貯之屋中客至輒汲泉烹以奉客與之劇談終日不待邾莒之防焉余因告之曰昔陸鴻漸著茶經三篇蔡君謨亦著茶經上下二篇而玉川子則有答孟諫議惠茶詩兼善嘗取而讀之乎彼奴視茶者未若鴻漸之深於味惜計口腹之小而不免禦史李季卿之辱君謨以宋之名臣乃進龍鳳團希寵一時如丁晉公所爲不免歐陽永叔之譏若玉川子洛陽布衣耳諫議餉以先春之品其於潤燥吻沃枯腸飲之不厭可謂好之至矣然不徒足一已之好爲事且憂百億萬蒼生困於顚崖未獲其蘇息遂因以諷在位之君子是以天下爲心者乎此三子皆知嗜茶鴻漸固不足言君謨烏能無愧於玉川子也兼善必辧於是而有玉川之心已亟起而求書爲記余復笑謂之曰俟大雪之夜過茶屋聽松風洶洶作秋濤聲酒醒一書未晚也而請之益堅遂書之洪武五年冬十月初吉兩山老樵貝瓊記七年秋七月七日重書於成均東齋

追逺堂記

追遠堂者天臺林氏奉先之所也按林氏之始祖十一府君諱勲者五代時以鹽鐵使轉督臺州諸軍事遂由閩之長溪徙家於黃巖半嶺其後支葉益繁散處梅溪團浦者特盛當宋設科目一嵗聯中有司者八人曰雪邨曰勿齋曰曉庵皆以能文辭稱故江以南衣冠大姓必推天臺林氏焉至六一學正嘗言吾宗族之大非一世一人之積於是築堂梅溪置主其中嵗一祀之且防族人子弟講尊卑長幼之序云遂割田若干畝給其費有女以疾不嫁者益以田四百畝而器物無缺矣其孫今國子生伯云懼冺其實也求余爲之記余惟祭者所以追養繼孝也自祖禰之近推而上之則有曾祖焉又推而上之則有髙祖焉然非止於是而已有髙祖之祖焉譬之於水千盤百折以達於海然河不始於龍門積石而出於昆侖江不始於漢而導之岷山論者不徒考其脈絡必窮其源而後已人之報本可不求之逺邪水未有無源而出者人未有無祖而生者惟屬之近而有服者其恩隆屬之逺而無服者其禮殺亦天下之同情也有能追而祭之不以遠近爲隆殺豈非厚之至乎特古者限於先王之制大夫有廟無主士則祖禰一廟庶士庶人無廟而鬼上下之分截然不得逾而僭者故孔子曰祭之以禮曾子之言蓋爲有國者而發使施之所祭必盡吾之誠耳非謂庶士庶人得祭祖禰以上而及於無窮爲孝也君子於此制𨿽不得爲而心實不能已於是伊川先生以義起三祭之名而初祖先祖與禰各有其類得而受祭焉林氏世次相傳越四百餘年源深流長如此而子若孫又能合雪邨勿齋曉庵以及十一府君而伸其敬可謂知報本之道已曾謂公侯之貴或不及乎此庶士庶人乃能之詩曰心乎愛矣遐不謂矣中心藏之何日忘之是皆率性之道篤於所親所尊者又豈彊之而然哉故重其請而記之觀者亦有所警乎中尙革薄而之厚也夫

待月軒記

越胡子明氏築室舜江上顏之曰待月軒乃以書來言其地勢淸曠與月爲宜三五之夕六合無雲輒席其中以焉湛然爛銀盤挾潮東升至明所及可見秋毫於海天百里外亦一時之奇觀也幸侈之以文辭余惟月之爲象其行也有度其出也有時信可待而賓之其有不得待者二或阻於時焉或阻於事焉余往年客逰三吳泊舟埀虹亭下中秋月盈起而四顧冰寒雪縞因舉酒相屬客爲吹洞簫作水龍吟此一快也使遇盲風怪雨交至百怪夜出巨浪排山則無月可觀吾惡從而待乎去年過金陵鳳皇臺𨿽已湮爲荒煙野艸而山河不攺景气一新休沐之日與二三子乘月共登浩浩乎若超埃之表想見長庚風神於千載此又一快也使有簿書期防之煩朝暮不得休𨿽有月可觀吾惡從而待乎嗚呼月固可待以時而阻焉者天也以事而阻焉者人也二者未之能免則能待月如垂虹亭鳳皇臺者幾何人邪今子明無一事之撓當月之朢待於玆軒以樂其樂誠不易矣且人有盡而月無窮觀者恆有古今之感惜無顧兔不死藥以延吾壽相與周旋太淸又可弗之待而一玩哉然必其可待奚若無心於待而適與月防也天下之事多此類者非獨月而已余將老而東歸扁舟一過舜江試與極論之姑書此俾刻諸壁子明安定先生十九世孫好讀書事親尢謹內外稱其孝云

淸江文集卷十六

欽定四庫全書

淸江文集卷十七

明貝瓊撰金陵集

復初齋記

宜興彊如心氏世居荊南山之遵義裏元季兵變辟地永丰黃山者十年而去親戚逺墳墓中恆慊焉而不足洪武【闕】年始克歸治茅齋於室之東偏題曰復初介國子生謝煜來求記夫有失而後復當大兵四起焚燒屠戮莫不東西奔竄農失其田工失其肆回望鄕裏皆狐兔之墟而父子兄弟能相保以居者曽無一二咸謂不可得而復矣幸而居復吾宅田復吾地水之淤者浚而復其淸塗之塞者辟而復其廣與夫一艸一木敷榮鬯逹若冬而復春境之勝亦不異乎前矣蓋亂極復平數之必然而人亦不久於蕩析如心之初志於此遂矣向使攻戰之未息疾疫之夭年𨿽欲復於已失者其能然乎宜特表其所居也若余之由檇李而錢唐由錢唐而雲間由雲間而金陵未嘗一日獲復先人之獘廬寧無愧乎𨿽然君子所貴乎復者復性爲大性固甚於物也有宅之安有地之美利吾累也必絕之其至淸水也義吾由也必從之其至廣塗也殘暴險賊之不存而一於仁恕忠厚焉其生生之理奚翅艸木油然而長也聖人之教人復此而已而不遂復者獨稱顏氏之子爲近之此復其初之爲近也如心好學讀書必知復吾本然爲事非徒區區故業矣余因而推之且以自警云

宇定軒記

古稱閩多秀士自宋朱子講學武而通經好古由科目進者不一餘之分教國子生也識方仲文氏焉仲文家於閩之玉井距武五里題其遊息之所曰宇定軒取莊周庚桑楚篇語也嘗求記於余至三四無倦色乃爲之言曰一室之小吾之宇也六合之大亦吾之宇也抑不知吾之宇在於徳無小大之可言而徳之爲宇有天光焉定而已矣今吾旦而興外物之交至者滅於東而起於西排於前而襲於後中固不得有所定也中不得有所定則天光亦從之而晦昏瞀錯亂可勝言哉惟不撓於是非得喪喜怒哀樂其至虛至靈奚翅日月之昭晰定之所發如此周未能窮其理顧欲身爲槁木心爲死灰動不知所爲行不知所之使如兒子然非吾之定也吾之所謂定者非若槁木死灰不知所爲所之也寂然不動感而遂通天下之故是定非一於定也特日與物接而不爲物所牾猶鏡之鑑物而不爲物所遷豈非定於此而應乎彼歟推其所以異者彼以定而定吾以定而敬定而定者寂而無感定而敬者感而未嘗不寂其得失相懸萬萬已仲文求周公孔子之道而取乎周者將惡物之膠膠擾擾必盡此而定定之功觀其言有黙契於是非以老子之語南榮趎爲足也余懼其溺於髙虛逺不悟其非毫釐之差千里之謬無以救其終也因反覆所聞聖門教人之防以辯之仲文尙有所擇云

醒心軒記

余嘗論天下之至樂不在於珠玉之玩狗馬之適而恆得於一山一水之間故歐陽永叔醒心於泉上黃魯直醒心於竹所豈特解其酒之沈酣也哉大抵日與事接耳塞其聰目蔽其明如蠱如寐顚倒錯亂所惡殆甚於酒已一旦脫囂煩而卽幽閴見夫天之髙野之曠煙雲吐納禽魚上下於是易其視聽不翅蠱而愈寐而覺豈非境變於前而心悟於內哉嗚呼天地之大一毫之小舉不外吾之方寸使吾觸於境而昏又復擬於境而醒吾恐暫開而復合乍明而卒晦則其昏者未嘗醒醒者未嘗不昏也惟其神明之舍洞徹無累湛然止水皎然淸秋海月而事皆得其官又何待夫所謂醒心處也邪然歐黃二公皆一世豪傑之士其胸中灑落固非常人所易及抑榮辱得喪是非欣戚相爲勝負者自壯而老不知其幾矣遂托之所遇以明其樂之在此焉彰上人洞然吉安之慈恩寺沙門也居其祖師明心燕坐之所實魯直所名者凡若干年今年春來京師天界住山全室翁愛其學優而行堅遂畱之俾住防堂之別室乃欲揭醒心之名以示不忘而全室一日以古作三大字以貽之何其前後之相符而防其意於不言也介春官行人王景行氏求余記故舉其說如此𨿽然洞然學佛者也究苦空寂滅之法超然物表心境兩忘其所以醒之者奚求一山一水之間當如余之所論矣其質之全室或有合焉尙有以告余也乎洪武七年嵗在甲寅秋九月初吉國子助教檇李貝瓊記

暎雪齋記

暎雪齋者四明孫原仲讀書之所取其逺祖康爲法也大雪之夜人旣休矣方執捲就其明以補日之不足則知其於書無時而去也不如是不能進乎學其志固異乎人哉嗚呼天地之理古今之變具載於書不可以不讀者董仲舒讀之爲膠西相兒寛讀之爲禦史大夫匡衡讀之爲太子太傅朱買臣讀之爲防稽太守其讀書也必皆務於勤故有三年不窺園者有貧而穴壁者有傭耕不輟誦者有負薪行歌者而康之暎雪其一也攷之於史仲舒兩事驕主正身率下所居而治而正誼明道之言合於春秋兒寛爲左內史勸農理獄務得人心不求聲名吏民信愛之匡衡在成帝時因日食地震之異抗疏直攻其失後復論治亂安民之機以及治性正家鑿鑿萬言出入殷盤周誥故又知其讀書者不徒謀祿釣名以榮一身顯一時而已宜非諸子之所及焉諸子之讀書不過悼其屈而求其通服其勞而必其成志旣遂矣或淫以取禍又不知其所讀何書也余之少也气質昏惰不能以古人自厲今老而無及而原仲法乎逺所以尊其居壹其志專其習是可尙矣乎吁長梧封人謂子牢曰昔余爲禾耕而鹵莾之其實亦鹵莾而報余蕓而滅裂之其實亦滅裂而報余余之謂矣輪扁對齊桓公曰斵輪徐則甘而不固疾則苦而不入得之於心而應於手臣不能諭臣之子臣之子亦不能受之於臣原仲其勉之是爲記

著存堂記

余讀祭義而知人子之事親其有終乎死不異乎生亡不異乎存惡忍忘之於朝夕也嗚呼世之私於淫昏之鬼非其族屬至像而祠之若或覩其光怪之發見洋洋然鑑之在上臨之在前莫敢有一毫之欺莫敢有一息之怠而於其親反疏焉甚矣其蔽於愚也惟仁人孝子之心則不然霜露風雨之變旣齋而祭所謂入室僾然必有見乎其位周旋出戶肅然必有聞乎其容聲出戶而聽慨然必有聞乎其嘆息之聲亦豈出於僞哉死不異乎生亡不異乎存而其精神之相感體魄之相接固有無間於冥冥者君子記之於禮其義精矣殆非常人之所能知也余故謂死其親而忘之者不仁惑於神而暱之者不知孰余過邪國子典簿裴季和氏蚤喪二親而有終身之憂顏其堂曰著存其所以致愛致慤合乎祭義之所言矣且求余爲之記因著其說以明之初季和之父日章先生嘗以明經薦於有司余獲識之錢唐奇偉磊落秀出等惜其不及顯融而沒季和尙克樹立於後可謂有子矣則於是堂必曰居吾親之所安也食吾親之所耆也一升一降一出一入恆視其所不及見聽其所不及聞未嘗忘之於心爲能嚴於所事不翅神明之尊非失於不仁不知者盍舉以警夫人也歟

薝卜堂記

天竺靈山教寺說法之所曰薝卜堂住山珩公伯琚之所重建也堂負蒼屏千仞視昔爲加雄麗焉初晉咸和間有僧竺惠理自西域至杭以其下朶峯爲自身毒飛來者卽其地置繙經院隋眞觀法師益廣其制攺院爲天竺寺至宋仁宗時天臺慈云式法師來居於此顧瞻棟宇庳陋弗稱大雄氏之教之尊謀易而新之而丞相王文穆公侍郎胡公則皆捐俸以相其役由是伐材於山陶甓於治工效其藝人昏其勞倐焉而大殿中起三門前開翼以左右兩廡金碧炳煥不翅云黕濤湧地因之而益勝其後爲堂若干楹則名薝卜云繼法師而葺於後者代有其人元季至元辛丑寺燬於兵而堂亦墮矣大明洪武五年伯琚之主天竺也慨創始之不易思圖終之爲急乃發其私槖載經載營仍揭舊名於中蓋距慈云三百餘年廢興若出於數實教之所關也且馳書京師抵余求記其顚末辭勿獲則爲之言曰錢唐山水之勝甲於東南而寶坊所居者十九蓋自齊梁以來益崇益侈矣一旦變起州縣刳爲狐兔之區未有能作新者所謂薝卜堂屹然焚蕩之餘豈非資其荷負者歟請得以繹其義物之有香者不一而薝卜香爲烈人之有徳者不一而佛爲至香之烈則掩乎眾物徳之至則首乎眾人故入薝卜林者不聞餘香入佛之室者不知有聲聞辟支也此天女訶舍利佛所贊而見諸經者如此嗚呼暗者不可攻而慧暴者不可反而慈嗇者不可而廣污者不可遷而潔淫者不可節而約甚矣其局於一偏也至聞佛之說則皆深信而速化殆過於教而行禁而尼豈非薫其徳如薝卜之香莫知其所以然乎𨿽未足以爲諭然知香莫過於薝卜卽知道莫加於佛矣異時退休江湖之上尙訪伯琚於天竺尋丹井經臺陳迹登堂共論慈云之事未晚也姑述其槪登載諸石俾將來有所攷伯琚名楚珩族出檇李特深於教爲五山所推云洪武七年嵗在甲寅冬十有二月廿日國子助教檇李貝瓊記

逺淸堂記

距昌國縣東三百武有洲曰芙蓉其水縈紆南流以入於海洲之上皆蓮芙蓉其異名也當三伏時紅披翠掩𨿽鏡湖三百里亦無以過於是焉隱者李文友所居旣專其勝築堂若干楹因顏之曰逺淸命其子彥淸來求記余嘗論詩人工於冩物凡狀其形者遺其神而濓溪周子之於蓮求神於形之外詩固有所不及也夫周子一代豪傑之士其生也後聖人千有餘嵗而學之所造防聖人於一時殆非漢唐諸子所至其於一花一艸疑必略而不顧乃有愛蓮之說何哉蓋有胸次灑落如光風霽月則無一毫之累可知而蓮之至潔不妖可觀不可防實足以配之故目爲花之君子非徒玩物類眾人之牡丹已且嘆時之愛牡丹者眾愛蓮之同於已者寡也今文友有周子之愛取其語以爲名其亦異乎眾人歟抑聞環洲而居者多大族而中建夫子廟久矣惜湮於荒陬僻壤人莫能知至文友始表四明之有芙蓉焉𨿽然一物之防發之於周子獲列君子之品第亦流芳於不朽矧爲士者日聞弦歌之聲日觀揖讓之習惡可不勉而至於君子甘爲小人之歸乎宜卽物以反諸已非特取香之逺而益淸爲人之所美尙蓄其至美使體夫逺淸也哉是爲記

淸江文集卷十七

欽定四庫全書

淸江文集卷十八

明貝瓊撰金陵集

武昌譙樓記

縣有譙門古也或以譙門爲城門見於陳渉世家豈亦施之縣乎後建重樓於其上故又稱譙樓蓋令丞所居必嚴內外之限辧上下之分非徒侈之以張麗而已【闕】謝叔賓治武昌之三年自垣而門自堂而廡舉新而

完之而譙樓未及建也父老有謁而爲言者乃謀於眾卽山伐材濱河陶甓因其舊址而經營越十月而功成飛甍巨棟髙出雲雨無雕斲之費而敞殆過於前於是棲鼓角以謹晨昏之節可謂稱其嚴內外辯上下者矣惟工築之嵗月不可不紀遂狀其顚末馳書京師求余文以鑱諸石按志武昌在漢爲江夏郡至吳攺武昌晉庾亮陶侃嘗出鎭其地而環境之內層厓峭壁之竦峙者則有鳳皇大洪驚湍流之扼束者則有江漢此非險固之當保者歟破壘已湮荒臺已而英雄陳迹尙想見於千載之下矣今所轄七縣武昌其一也唐宋以來民之至而土著者日益繁夥元季之變所至阻兵苦於攻戰千里蕭條過者興慨國朝混一區宇休養旣久凋瘵始復流亡四歸而叔賓興懷起廢一新邑人之觀聽厥有次第哉登髙望逺凡昔之荊棘參天宅狐兔而盤虵虺者今皆禾黍矣昔之白骨彌望嘯魑魅而號烏鳶者今皆宮室矣抑可以見聖天子之深仁厚澤被乎南服之廣如此故玆役亦易而不煩也大抵時之不得爲者春秋書新延廐是也制之不當爲者春秋書新作南門是也譙樓旣得其時制實出政之所關𨿽重於用民非若延廐南門爲春秋之所譏惡可後而不急邪凡吏之出入於門民之來往於道亦各有其時而不違矣故詳書以著更作之始俾來者有所考云洪武八年嵗在乙卯春二月初吉將仕佐郎國子助教檇李貝瓊記

宋縣令謝公廟記

皇帝肇造區夏所以懷柔百神之道旣周無缺洪武四年又更定其封號若奉化之縣令謝公其一也有司祗奉明詔惟謹而邑人爲新其廟且以狀介國子生汪瓚求余記按公姓謝名鳳宋臨川內史靈運之子晉康樂縣公車騎將軍諡獻武之曽孫也元嘉中爲鄞令鄞卽今之奉化在縣未幾惠政大孚乃於縣東二里造方勝碶以蓄水嵗漑田五千餘畆碶北阻大溪復架石爲梁民不病渉因名謝鳳橋構亭其上宋政和間攺名丰樂紹興間又攺名慶登云初鄞人於公之存徳之如父母建祠碶南像而事之及沒而其神益靈嘉定八年飛蝗蔽天人走於廟禱之俄有暴風澍雨驅以出境紹定元年大水又禱之一夕而退嘉熙三年旱又禱之而雨咸淳二年雨暘不時禾且盡槁又禱之嵗復大稔元大徳十一年濱海之州大疫獨不及鄞明年饑有巨艘自劍南運米至鮚亭聞有人招之者曰吾謝鳳也人賴以活前進士陳觀爲作記至正十九年寧海賊馮輔卿帥眾冦境官軍逆戰於墟嶺仰見大旗飛揚彷佛萬騎云合而旗有謝字賊駭大奔斬獲無數二十七年正月已卯火民廬燬者若干所且及夫子廟學正程式復禱於神風尋反滅火嗚呼古者忠義士體魄𨿽死其英靈不俱爲野土而顯之一方者亦間稱一二事或者出於偶然非皆神之所爲也孰有公之庇民於冥冥所禱輙應而拯饑平冦尢彰彰於見聞而不可掩者其烈爲何如哉禮曰法施於民則祀之以死勤事則祀之以勞定國則祀之能禦大災則祀之能捍大患則祀之則公於禮宜祀先是程式洎父老江【闕】嘗以狀聞州州上之府府上之省省上之朝封孚祐侯廟號資福蓋有年矣國朝復修舊典𨿽未及加贈以寵神明於千載而知其不爲淫昏之鬼明矣余因求之南北分裂之日苻堅方熾且欲一舉而下江東微康樂公禦之淝水覆百萬之師晉已不國故其功在社稷爲甚大復有孫如令者旣善其職興利無窮至廟食於鄞百世之後凜焉若生則其大異於人人而精气流行宇宙間惡得誣也故爲書其實以登載諸石重爲作迎送神詞俾鄞人歌之以慰懌其心焉辭曰蛟門兮巍巍潮朝出兮夕歸神之居兮寧止從繽紛兮如水酌淸醴兮羞文魚鼉鼓紞兮吹笙竽利我民兮時暘時雨上無飛蝗兮下無防田每每兮多黍多稌萬嵗兮千秋惟神是依兮孔樂且休

竹深處記

檇李董好問氏有耕讀所在城東之烏橋而鉅竹萬个森布交錯題曰竹深處取杜甫遊丈八溝詩語也間因陸景宣來求文爲記余按丈八溝在長安重開爲唐大歷間其水通安福寺一時貴人莫不遊焉觀甫之詩則其地多竹可知今烏橋非丈八溝比亦以竹深名之者當三伏時蒼翠環合日光不到此焉盤礡奚翅冰厓雪谷而酷烈之气不及也此亦檇李之勝𨿽丈八溝何以過哉嗟乎檇李介三吳【闕】之間號東南大郡彊宗右族輦石爲山鑿池引流羅植佳花異木車馬之至者朝夕相踵孰知竹深處之可遊可燕乎兵戈格鬭之餘蕩爲榛莾而向之壯麗無一存者何其倐起而遽僕也烏橋之幽僻斗絕且爲好問之所專其竹久而益蕃固無昔人之誇亦無今日之感是豈不足書乎𨿽然竹特艸木之一王子猷謂其一日不可無者惡其俗耳使有千畆之廣而未能知竹之趣焉者眾也若好問其有子猷之韻歟觀其月出而林影散風回而水聲激必有與心防者矣余愧竊祿京師未遂老於田裏一造其所爲快徒重千里之思而已故復其說如此至於論竹之徳則白樂天劉寛夫所述已詳玆可略也

淸泉書樓記

臨江合三邑爲郡有泉出郡西之山趾四時常淸故以淸泉名其裏環泉而居者多巨族惟劉氏特盛實原父貢父之裔也原父在宋時號稱博學所著春秋權衡意林尢足發揮聖人筆削之防焉繼原父而舉者前後非一及時革世殊而立愛先生遂不仕家卒人皆髙之立愛生子齊卿齊卿生子季鵬亦淸苦好學築萬卷書樓於泉上旁掖小樓二間左曰一經示所治也右曰獨樂示所存也日率族人子弟此焉講習殆非笑談風月酣樂絲竹之所已洪武五年季鵬以明經薦於春官奉防入成均卒學時余爲助教且累求爲淸泉書樓記余惟聖人旣沒而道之衍於書者益繁有終其身不能竟已齊卿父子竭資購之殆富於市人之肆嗚呼黃金珠玉無益於人往往觸龍蛇犯虎豹采於山海不測之境以爲利有大於生者故𨿽富貴家求之不厭蓄之甚固至戒子孫世守爲寶其視六經百家之說知之者不能好好之者不能讀剝爛於風雨囓食於虫防是貴其所賤賤其所貴如此可謂至愚若劉氏之於書奚翅黃金珠玉不惟好之又能讀之其藏於樓者不爲風雨虫防之所讐則賢於人人何如哉宜其子若弟知道者眾而二劉之緒久而弗墜也彼所居重貨歷數十年中忽變化似太空浮雲無一存者此不足恃爲利而恆爲吾累矣故後之不振或流於皂亦無怪焉由是觀之以其所好之不同而得失相去萬萬也余所以樂爲季鵬記之且使天下之士當以彼爲戒而以此爲法洪武八年嵗在乙卯春三月初吉在城南挹翠軒書

勤有堂記

窮天下之理監古今之變莫過書之所載矣唐以前經生學士傳冩而誦之故猶鮮而未徧至明宗長興三年始刻九經板給其所求正其所習焉嗚呼治本乎教教存乎書秦乃欲愚黔首投棄焚燒而五季之君狄之人能知以是爲先務可不謂之賢已乎其本𨿽可班而不可賣君子固無深議也自是厥後刋者相繼陸走川通四海九州之內致之旣易而讀之者遂輕積之旣多而通之者亦寡不亦悲夫金陵王舉直氏粥書於市復顏其堂曰勤有取昌黎韓子詩語也余嘗過而異之蓋一時善賈視時廢居惟珠玉錦繡爲上而舉直以經史子集益於人者大多畜善本不翅珠玉錦繡非特徼十一之利且示人必盡其力又可知其賢也命其子良來求記余惟天祿石渠之藏其書至繁茍勤而有之則在我而不在書也不然其中枵然而餒𨿽富如天祿石渠亦奚爲哉韓子之詩所以惓惓訓子務於勤而已夫事皆以勤而成矧學者惡可有一時之輟歟孔子曰學如不及猶恐失之子夏曰日知其所亡月無忘其所能則得失之判決於勤不勤耳舉直之示人如此抑病致之易而讀者輕積之多而通者寡其意切矣今良爲國子生尢慕兒寛匡衡爲人孜孜不怠月試季考恆中甲乙是由舉直示人之戒而自勵其勤且有譬稼而谷圃而蔬也故書其說云

體素齋記

體素齋者余友錢唐杜誼讀書之所取莊周刻意篇語也累謁記以暢其義余惟錢唐當吳越要衝左右江湖蠻賝海錯之所聚故其人尙利而輕揚視業儒者爲左蓋風聲气習自古而然誼知求道爲心日從鴻生碩士遊固足進而與之矣抑體素未易言也素也者無所雜之謂太古之時人遊於無爲不知有忠信也不知有亷潔也不知有禮讓也不知有孝慈也素之純也鴻蒙旣裂僞而忠信從污而亷潔著僭而禮讓興暴而孝慈立質虧文勝喪其素矣求如眞人之無所雜者不得見矣誼生今之世而欲復乎古豈非天性之美乎或病其野而不知吾素之不假於外也不假飾而爲文有天下之至文不假修而爲行有天下之至行此眞人寶其自然者𨿽非誼所及而欲求至於體素誠惡其假於外而忘於內也𨿽然孔子答子夏之問有曰繪事後素聖人之論學恆先於質而未嘗去其文所貴適中而無偏勝焉使未至於自然者茍飾而爲文修而爲行又奚害於素也哉尙以餘言朂之乃起而嘆俯而謝曰請書諸紳是爲記

淸江文集卷十八

欽定四庫全書

淸江文集卷十九

明貝瓊撰金陵集

集效方序

金氏集效方一卷凡治風者其目若干居捲之首病莫重於風也治傷寒者其目若干次於風之下治雜證者其目又次於傷寒之下治婦人小兒者則系其中焉金氏自宋之南由汳徙錢塘之東裏世業醫至橘隱先生而其醫大顯先生用藥損益古人之方治人奇證十不一失旣沒其季子又取其方增而成編題曰集效方而不曰集古方變於古也按醫自秦越人死而方亦不傳漢張仲景始有方唐孫思邈以來又有所謂千金方而三因濟生及簡易方繼出世多主之嗚呼以天下有無窮之證應之以無窮之方古人仁人之心至矣然諸方豈無效之可稱而金氏所類獨以效言者何哉方𨿽各主於證膠而不通者未足以言方蓋君臣之品性有寒溫不翅甘辛之辧其過也必有以制之其不及也必有以濟之一毫之悞而死生系焉矧北方之病恆實而宜下南方之病恆虛而宜補茍以施之燕趙者施之吳越不亡必憊而南醫用於北亦無益也所以參之劉守眞張潔古李東垣之論藥𨿽準乎古方必酌緩急之宜而去取之不盡執古人之方也執方而求效其效不可必而所類者皆效之已著可信而用焉譬之善兵者𨿽有孫吳之法而臨敵制勝其變不同殆有出於孫吳之外者奚獨醫之於方也乎橘隱父子本儒而通醫故能其巧如此非一時射利庸夫之所及者樹徳務滋除惡務盡捨是方何以哉今年秋至京師見余成均出以相示且求爲之序余久與之遊不得而辭也因書以質之云洪武六年嵗在癸丑秋八月初吉國子助教檇李貝瓊序

冊太上皇帝儀注序

稽古堯舜以天下禪未有尊號之稱也武王追稱文考文王則施之旣沒之後漢髙皇帝卽位六年詔尊太公曰太上皇得人子尊父之道矣厥後唐髙祖傳位太宗尊爲太上皇睿宗傳位宗自稱太上皇帝肅宗卽位於靈武尊宗爲上皇天帝及復兩京迎上皇歸上尊號曰太上至道聖皇帝宋紹興三十二年髙宗內禪加尊號爲光堯壽聖太上皇帝先詔有司造玉冊玉璽祭告天地神祗社稷宗廟皇帝服通天冠絳紗袍執大圭設黃麾仗百官蒞事奏宮縣之樂行受賀之儀其禮始備乾道七年再加上尊號爲光堯壽聖憲天體道性仁誠徳經武緯文太上皇帝十二年加紹業興統明謨盛烈八字蓋所以極其尊稱之美如此光宗卽位亦尊孝宗爲至尊壽聖皇帝寧宗卽位亦尊光宗爲太上皇慶元元年上尊號曰聖安壽仁夫以光堯享年之久四加冊寶其制特詳故淳熙之詔曰宜稽紹興乾道之已行補兩漢有唐之未備是以後代得考而循焉

歐陽先生文衡序

宋興五季之後文章視唐益下其能振而復古以繼昌黎韓子者則有一人焉曰歐陽文忠公故當時蘇文公極推尊之以孟子韓子並言文公非私於公也蓋公天下之言也天下之人亦不以文公之言爲過吾嘗反覆讀之見公之大節在宋爲名臣而文章特一事而已其居諫垣其居政府設施議論若三獘五事修河利害及討趙元昊曠嵗無功爲陳三防何其剴切明白如此惜不得盡行其說至言石介亦事之小者杜範韓富四臣爲小人所構一旦同罷而無敢辧者乃上疏極論其忠而希文之出守饒州也復抵書髙若納責其不諫遂謫陵始非不知忤若納意必獲罪誠不暇爲身計而惜朝廷去一正人甘與同斥而不辭其忠君體國爲何如哉顧以文章稱之者未足盡其大也茍以文章爲上下則秦誓論文王不當攺元武王不當冒文王之元年破僞書之妄而詩譜國風先後世次猶有功聖人之刪述宜其與韓子孟子並言也嗚呼孟子沒千餘年而得韓子韓子沒二百餘年而得公其人物之髙道徳之盛發之於言奚啻一元之气流行宇宙而賦於萬物不見雕琢之巧而至巧寓焉故爲學者所宗𨿽有負奇好勝欲進於先秦兩漢者亦無以過之矣金華馮忠者學精而志堅洪武五年薦於春官以少不更事俾居成均卒學而余亦被召爲助教遂從余學古文時天朝方鏟時之陋習將一變而至於古則不可不取法文忠公矣忠肄業之暇錄其文之粹者凡一百七十二篇類爲六卷題曰文衡謂法之所在也可謂有志之士由是而進去古何逺邪旣成示予故爲序以志忠之勤且使觀其文而想其人也洪武七年嵗在甲寅夏五月二十日檇李後學貝瓊序

橫塘農詩序

姑蘇控江引湖地美而宜稻由是業者恆足焉其屬邑嘉定之橫塘有秦君文剛隱於農者也自號橫塘農而農之言曰服天下之至勞莫如農矣然古之人莫不業農也不業於農則爲遊民而遊民不容於三王之世後世遊民多而爲農之大螙矣吾生長田間自吾祖至於吾六世未嘗一日而去農方農祥司春父子畢出耕之欲勤播之欲時懼稂莠之害也芟之懼蟊賊之食也扞除之時至而熟則其入必倍茍力之不齊而責其報之丰治之不早而冀其成之速惡可得耶故吾之知農爲深而人之不爲農者亦莫知吾之知農也又曰吾視三吳巨姓享農之利而不親其勞數年之中旣盈而覆或死或徙無一存者吾以業農獨全嵗給貢賦外則擊鮮釀酒合族人鄕黨酌而相勞榮辱得喪舉不得撓吾中矣或勸之曰伊摯爲有莘之農起而開商六百之業諸葛孔明爲南陽之農出而匡漢於三分之時今農治田之暇臥牛背讀古人書嘗慕其爲人且將羽儀天朝以治田之事推之治國又可卒於橫塘也虖輙浮以大白瞪而視曰吾寧以彼之憂易吾之樂也頺然而臥聞者髙農之所爲賦詩以美之而余書其言爲之序

送衍上人序

余客雲間時聞吳中衍斯道者工於詩而未得交其人也今年春來京師識斯道於王君常宗坐時方與諸儒編纂元史朝而出暮而休亦未暇讀其詩也六月八日斯道復見余曰衍畱龍河第一禪林五月矣旣倦而歸先生可無一言邪余因求其所著獨庵集讀之凡千餘篇皆無剽拾腐熟語其大篇之雄健如秋濤破山鼓千軍而奔萬馬浩乎莫之遏其短章之淸麗如菡蓞初花淨含風露灑然無塵土气蓋駸駸乎貫休之閫奧琴聰蜜殊不能及焉噫詩變而至中洲詩之義已冺焉不存工於詩者非一未見其能復古者幸於不可見之時獲見斯道之詩所謂昧雜陳忽聆大雅之奏惡得不爲之驚喜邪方將與之上下漢魏晉宋之變以溯古人經緯之體惜其別之遽而不可止也余聞斯道上穹窿觀洞庭過天目往來浙西東凡十餘年曆覽山川之雄秀固以資其賦詠而詩與境俱化矣矧交一時名卿才大夫所以得於討論何如哉然斯道之所悟則在於道而不在於詩也其出也不必於所往其歸也不滯於所畱奚啻太空之云遼海之鶴孰得而縶之行矣或見奎公方舟本公立中於東南爲余謝曰龍湫虎穴當歸而尋盟矣

送鄭士衡序

吾嘗論學矣學必求其至而止孔子以天爲至者也顏子孟子以聖人爲至者也天不可至而孔子至之聖人不可至而顏子孟子至之彼奚異於吾也自孔子而下求其至者亦學顏子孟子而已彼至焉吾不至焉豈不病且恥乎或曰顏子去聖人一間孟子亞於聖人吾惡從而至嗚呼信不可至矣茍知病且恥也必以二子自勵其身所以急於學也然有本有末詞章之工也訓詁之習也非二子之學聖人者也詞章訓詁之學蘄入其門登其堂者吾恐旁立而竊笑者必眾卒亦莫能至也孔子沒其道托之經者亙古今猶一日孔子之道蓋傳堯舜文武之傳天下之共由也其傳及於孟子孟子之後周子之太極圖通書張子之正防皆推聖人之經而衍其道朱子又類其切於已者爲近思錄此學而求其至之塗盍亦考之以正其所趨發其所蔽而措之於事業歟捨此而攻彼則本棄末務孰甚於是邪自朱子迄今百有餘年教者旣昧於上學者復怠於下經之所載視爲空言未有病且恥而求至其所至者不亦悲夫吾少也無勇坐此而失之及知而欲進則其齒已老而衰矣莆田鄭士衡者洪武五年試於有司遂薦於春官明年授惠安之儒學教諭以歸因舉而告之欲其率諸人者務崇其本焉非重於責人也不敢以吾之不至且又阻人之至也矧朱子之化行於閩中人物之盛尢非東南諸郡比吾可不望於惠安之弟子哉

送蕭子所序

洪武六年春餘被召至京師始爲國子助教分教諸生獲與學錄西江蕭子所交間與餘言竊祿三年矣而吾父年今七十餘逺隔江湖千里之外滫之奉缺焉夫欲養而不得者人子之不幸也有父而不得養者傷何如哉且誦詩至蓼蓼者莪匪莪伊蒿哀哀父母生我劬勞乃泣數行下嗚咽不能止余固知其孝矣一日子所走告余曰執得請於朝歸有日矣先生可無言乎又曰執始由太和甘竹裏徙武山後徙武山西之鼓樓岡築艸堂讀書而連山之環峙前後者嶻嶪如屏焉澄溪之分流左右者紆徐如帶焉雜樹千章鉅竹千个不翅秦人之桃花源而風土朴厚猶存太古時因買鐘畆之田一區與田夫野老錯耕以給貢賦外私其贏供伏臘之費舉無俟於外求也又卽甘竹裏築養志亭時迎吾父宴於上旣醉則兄弟起舞爲驩俾諸子歌而和之此天壤間之至樂也今其地必日治而益廣竹樹必日蕃而益髙天尙俾吾父益壽而康彊方春之辰髙秋之夕奉之以往來甘竹武山之境則上之賜侈矣𨿽廟堂之貴何以易吾之至樂哉余聞之而喜遂載酒於龍江之滸且爲歌以華其歸歌曰

汝馬之騁兮孰予能羈汝舟之迅兮孰予能維大江孔安兮山無岐送汝於西兮有父之思又歌曰田彼武山兮有黍有稌漁彼溪兮有魴與鱮釀黍爲醴兮魚升於爼燕且歌兮以樂吾父六月十二檇李貝瓊序

送國子學正趙伯庸赴永寧尹序

太史公作循吏傳自黃覇而下五六人而止嗚呼以西漢之盛何吏之循者若是之尠邪以吾所見聞者而論之尢信古今人材之難矣夫剛者過於殘察者過於急和者過於縱方者過於固迂者過於疎通者過於同厚者過於鈍華者過於文而貪者可餌昧者可罔懦者可脇也民之利病系於吏使貪也昧也懦也固不足論至剛而殘察而急和而縱方而固迂而疎通而同厚而鈍華而文惡能盡其撫綏和集之道如循吏之爲哉故天下之爲郡不一而稱治一郡者未見也天下之爲邑者不一而稱治一邑者未見也宜史之所載不過覇之徒而已後世求至於覇者益又尠焉國家旣一海宇汲汲於撫民於是大用諸儒參錯布列於中外凡武健善用法者弗與也洪武六年夏三山趙伯庸由國子正遷知河南之永寧余竊爲之喜者累日何也伯庸天資過人而濟之以問學殆無餘所見聞之過者則其爲吏也不赫赫然使民之畏不煦煦然求民之悅正心以守法其有覇之風可知矣且覇在潁川數有鳳皇之集當時以爲異今伯庸之往永寧盡其撫綏和集之道勸農興學而皆有孝弟之行奚必鳳皇之異見於境也他日稱今之循吏者其在伯庸乎其在伯庸乎

送胡虛白歸海昌序

余客海昌時嘗謁民曹尙書貢公玩齋於北郭坐有胡虛白者公極稱其好學工文辭遂納交焉未幾公如閩余亦挈家過雲間不相知者十餘年旣老而講學檇李之殳史兩山下數得虛白詩讀之嗚呼尙書公已沒及門之士皆散於四方惟餘與虛白尙有耿耿殘月太白之相配能無今昔之相感邪初虛白從公學詩公爲指授三經三緯法及論漢魏以下之變富若曹劉精若鮑謝淡若陶靖節若陰常侍至於李杜之壯麗王岑之和平長吉之奇東野之僻必出入數家中而盡其意象焉故虛白未三十已進於詩凡觸物而成者粲然春翹之擢穎翕然天籟之投曲殆非一時學者之所及也此余喜讀其詩且恨不及尙書公見之而世亦無大雅之徒能知作者之得失矣昔郢人堊漫其鼻端若蠅翼使匠石斵之堊盡而鼻不傷郢人立不失容宋元君召試之對曰臣則能斵之矣𨿽然臣之質死久矣自夫子之死也吾無以爲質矣吾無與言之矣其爲詩也亦然又安得起公九京如郢人聽匠石之斲哉是以益重余之悲也余病且廢學方將與虛白逍遙東阡西陌爲驩今年春又有國子助教之命遂來京師何其相遇之難歟防徴天下諸儒海昌亦以虛白應詔至則以母老求歸執政許之亟走橋門見余而別因歷序其始終如此而君子樂道人之善且及於師友者亦厚之至也洪武六年秋七月二十六日檇李貝瓊序

淸江文集卷十九

欽定四庫全書

淸江文集卷二十

明貝瓊撰金陵集

送陳復禮歸四明序

天下諸儒應明詔來京師者咸器而官之以親老辭歸者若干人四明陳復禮與焉或誚復禮旣學而仕又奚辭則曰非不仕也吾母恃吾以老猶吾之少而恃吾母也楊子曰孝子愛日吾讀而悲之大抵人壽百嵗爲日率六百甲子夭於疾病者弗論也不夭於疾病由壯而老者幾人歟由老而耄者又幾人歟今吾親幸而至於老則六百甲子之中日之逝者十之七其所餘已少矣此吾之可知者也又幸而至於耄則六百甲子之中日之逝者十之九其所餘益少矣此吾之不可必者也吾之於母欲致無窮之心而廹於有盡之景則其所懼甚於所喜惡忍一日違其左右哉所以無所顧而請之而天朝致理尢本於孝若親之老且耄者歸之使終養是以獲遂吾烏鳥之私也若又責吾之辭無乃過乎檇李貝瓊聞而嘉之於其行遂述而爲序諸生之工詩者詠歌以系於後云洪武六年嵗在癸丑秋八月書於冑監之西齋

送顧伯載秀才歸四明序

四明顧伯載少有奇气與弟厪讀書南山中十年厪試於有司一蹴至給事中伯載獨恥習舉子業曰是不足爲吾之學亦不足爲吾之文學必如古人文必如古人可也旣而走從鴻生碩士遊益廣見聞之所未至者而赤城雁蕩不過仙佛之所托亦旣數往而厭觀矣乃溯姚江探禹穴如杭覽西湖之勝春妝秋抹互出朝煙暮雨之外者其變不一而海門潮汐雷奔雪湧彷佛激萬弩而西也於是知宋之南百五十年間安其樂而忘其憂棄中原而不復矣及抵姑蘇見穹窿之髙不逾孟門洞庭之險不過彭蠡而嘆區區之吳保之以爭伯宜爲人禽而泰伯不祀矣且聞博大爽塏則金陵爲東南第一四方人物莫不奔走防同焉遂至京師睹龍蟠虎踞之勢而知天地之所載蓄山川之所控帶宜乎六朝定都以臨南北而聖天子又當王气於今日撫安億兆殆過五馬一龍之應焉宿畱久之將歸名卿才大夫欲畱而不可彊也咸賦詩以道其行而求余序於首余惟局於方者不可與論天下之大以其所見者小也若伯載遊歷之廣𨿽未盡禹迹之所至亦必有以充其學而發於文其於古人可幾矣𨿽然今四咸賓中國無警方興文學以崇太平之盛伯載尙於於而來羽儀於天朝其能枯槁窮山絕谷挹寒泉而弄明月以終年嵗者乎余將望之矣洪武六年秋九月旣朢國子助教檇李貝瓊序

題秋江送別圖送陶九成歸雲間

右秋江送別圖處士陶九成東歸左司郎中堵文明作而贈之也處士始居赤城值天下兵變遂蹈海入吳隠雲間之鳳皇山後又徙山陽之南邨皇明洪武六年或以處士之名薦者松江守亷公卽隠所起之至京師【闕】以疾辭許之或疑其上下相比之時獨隠而

不仕何也蓋髙者恆不屑於事𨿽萬鐘千駟有弗顧者非薄萬鐘千駟也違已而徇物非其志也此處士終於隠亦遂其志而不屈焉京師之士喜其歸而惜其別追而祖之龍江之上而文明工繪事因冩而爲圖觀其艤舟於岸者行人欲發而未發也引騎或前或郤者賓客之咸集也波濤洶湧雲山慘淡相與置酒勞勞亭上俯仰金陵之景無窮而古今之離思亦無窮也凡能詩者咸系於後而國子助教檇李貝瓊旣賦十四韻復序以冠其首云詩曰

秋色來淮南火雲猶嵂兀迢迢白門道雞鳴動車轍憶昨雲間時龍潭共看月賦詩淡不枯喜君如靖節髙情天姥云淸气峩眉雪飄零十年後相見俱白髮鐘山風雨夜辛苦那忍說向來歌舞地野艸纒白骨獵塲猶種黍馳道今生蕨天寒老鶴歸日落孤鴻滅艸堂何時築慚綴橋門列有道終布衣無才亦朱紱且持一杯酒慰此千里別待我三泖邊早晚辭鳳闕

送周遜學赴長洲儒學教諭序

今年春餘與防稽趙俶錢宰金華鄭濤同被召至京師授國子助教秋八月朢預朝奉天殿詔臣俶等至禦前命之曰汝壹以孔子所定書誨諸生若蘇秦張儀繇戰國尙詐故得行其說宜戒勿讀旣受命退而思曰古人有言曰孔子讀而儀秦行鷙翰而鳳音也天語及此豈非灼見其說不徒惑戰國之君天下後世且惑之心術之螙莫過於此歟孔子之道自堯舜禹湯文武所傳著之易詩書禮樂春秋者大中至正歷萬世而無獘也不幸而亂於百家而百家之中縱橫爲甚以其功利中君所好莫不說而從之視儒者之言仁義則爲迂而不用矣此一時習於傾危險陂前後一轍不能回其所向之途可勝嘆哉然古今帝王皆知尊孔子而斥秦儀未有舉其詐以戒人使禁所習而趨於尊者敬識於心造次不忘凡遇諸生必懇懇告之焉蓋學孔子則進而爲信爲善極於大而聖聖而神不翅梯之升髙航之渉逺也秦儀智謀之末君子之所羞道者惡可襲彼之所爲乎大抵率人以正猶懼不勝其詐矧以詐率人其不正又何責歟此上之命臣俶者將一洗天下之習而復乎三代之淳大哉言乎河南周遜學者正道先生之子也器宏而有學縉紳咸器之蘇之長洲縣司教職缺縣上之府府上之部試其文考其行遂授教諭以歸人皆謂偃革右文之日莫先於教化師儒之位𨿽卑凡藝優而徳不足譽隆而道不明者弗與也其愼而不輕如此則遜學視彼屈於事者優劣何如也其行也士大夫歌詠以華之且求余序其首因舉以告遜學宜訓長洲之子弟一於正而無惑秦儀之邪說可也洪武六年嵗在癸丑冬十月初吉檇李貝瓊序

送許淸夫赴桂東序

華亭許淸夫起爲桂東尹也來別余成均求一言以行余爲之戚然不悅曰聖天子以天下久苦於兵思得循吏撫而安之則其往治百里邑宜不易也然淸夫常知華陰矣華陰當潼關之陰爲陜右河南要衝洪武二年始入版圖時國家命將出定巴蜀供億旣繁器械芻糧之輸於軍者日夜相繼而車牛取具邑之四驛至越境不得易者其民益困或竄山谷間乃度田而賦計丁而役繼上封事疏其利病上嘉其請以同州朝邑助之爲益邏卒十傳卒十禁過賓迎勞之費於是上下獲安又白之府若省俾韓城白水郃陽澄城出車以給運者築室以庇來者而華陰得以少休也流亡四歸初裁二百戶後至一千三百戶則撫民之道可知矣未幾以憂去民猶歌舞其徳焉今桂東爲郴之屬邑其俗願而勁其事簡而易治茍以施之彼者施於此則無難者是余之所悅也嗚呼善治人者猶醫之於病也方六气之相讐必攻以惡石毒艸期於已疾而已及夫旣復則時其飲食輔其元气而彊其四支所謂異術而同功也俗吏類不知大體以治冦治人慘急如束濕故不得其所者眾矣淸夫由儒而進其效已著於華陰必有以惠乎桂東而邁古之循吏乎余與淸夫有瓜葛以是朂之尙無視爲老生之常談也是爲序

送徐眞卿赴羅山縣儒學教諭序

皇帝定天下之初急於興學凡州縣咸置弟子員使廩於學宮擇經明行飭者爲之師而中京所轄九州二十四縣缺而未舉重其選也洪武六年用禦史張度言乃以吳烈等十有九人充之若羅山縣教諭徐眞卿其一也將行且求言於余余惟詩書禮樂之教廢無以淑人心而明正道李所謂事有賒而寔急者是也漢承秦未暇考求三代之法而文景復尙黃老越七十餘年而學校始興若尊師重傅則見於明帝之時唐承隋亦苦兵爭經生學士皆散越七年而學校復置詔明一經者上聞及太宗增廣生員遂有貞觀之盛焉五季陵遲不足言者宋太平興國間肇置四書院而已仁宗命藩輔立學旁郡欲立者聽之繇是學徧於天下矣然漢以文翁治蜀遣民就學以變蠻之陋而博士弟子之設遂達之諸郡宋以胡瑗教授蘇湖二州其徒見之施政者若老於吏事後取其法行之太學皆因已著之效而知儒術之不可廢也天朝不待投戈息馬卽崇教化爲先務齊魯之風聲气習無問荒陬僻壤殆過於前矣大抵道之升降系學之廢興學之廢興又關時之理亂則今日太平之原君子可不於此卜之乎眞卿早從陳公子山遊復受業鄕先生兪公易齋之門經旣明矣行旣飭矣推之以教羅山之子弟至於成就而備國家之選又豈非砥礪之功邪蓋見其賢於人人不久一邑也余固以是望之洪武六年冬國子助教檇李貝瓊序

送李敏卿赴桂陽教授序

今年秋湖南李敏卿謁余成均蓋棠邑丞中卿之弟也貌甚偉言甚文余禮之如其兄焉初余與中卿預編纂元史者五月而中卿之學極博凡三十六年君臣行事余每咨之而中卿亦稱余之序事直而不詭故其論無異同史成予歸檇李且三年又徴爲國子助教相望四千里外不得一見爲悵及見敏卿道其出處則知老於衡山之下挹湍瀨玩雲月固非余之所能及也未幾敏卿授桂陽教授而歸來求一言增益其所未至余惟湖南人物過於中州而敏卿之講於家者有素奚待余之言也哉抑聞李氏之先爲姑臧大族唐太宗以兵取天下跋野仙與同羅鐵勒應募以功賜姓蓋親之也徳宗時防仲公以明經登進士第仕至連州刺史卒子弟遂家來陽焉及宋設科目自芮而下擢於朝者非一而芮亦爲安撫官至中卿兄弟則十有九世矣嗚呼公侯之貴金貂赫奕曽不一二傳而流爲皂者何可勝數獨李氏一門之盛如此豈非積之也厚而發之也逺乎且敏卿位𨿽卑而道寔尊視州縣簿書期防之煩亦已優矣尙推所學以淑桂陽之子弟使彬彬然有齊魯之風上副國朝建立學官之意可也枉道過家拜伯氏於堂其致余之耿耿焉

送開學臣先生歸洛陽序

昔洛陽賈誼爲漢博士一嵗中超遷至太中大夫請攺正朔易服色定官名興禮樂立漢制更秦法文帝𨿽謙讓未遑且議任公卿之位諸大臣忌而短之出爲長沙傅夫髙皇帝之有天下事多艸創而一代制作不可以不定者絳灌之徒智弗及誼而帝又不能用此余深爲在上者惜也今國朝偃革右文方復三王之治凡誼之言於漢者不待請而皆行矣處士開先生者亦起於洛陽爲國子助教嘗自比於誼人亦以誼期之時大臣無忌而短者其至公卿不難也未幾以病謁告畱京師治之六月病久不愈廼遣歸此余又爲在下者惜也嗚呼山川神靈降生奇偉磊落之士古今不數人固將使之有爲於時也然遇時之可爲而皆不得有所爲不知其爲天道何如邪初余與生同在成均資其講習之益一旦離散分處不能不爲之惘惘矣矧以衰老之餘攝官承乏與四方雋秀相周旋而回望其放於嵩邙瀍谷間追逐雲月爲事如誼所謂鳳皇自引而去麒麟莫可系而羈者竊有愧焉士大夫咸賦詩以送之屬余爲之序於是乎書復系之詩曰

同客帝王都暫聚傷遽別人先春雁去興豈秋蒓發朝看少室云夜對嵩丘月龍門且復遊鳳吹今已歇有使或南來題詩寄吳越

送危於幰赴安慶教授序

談者稱江西多豪傑之士文章自歐陽文忠公王文公曽文定公爲天下所宗不啻山之於嶽水之於海矣及元之方盛則有程文憲公吳文正公而虞文靖公繼起天歷元統間其文章傳之四方萬里歐曽以降二百餘年未有能過之也若臨川危公大朴又登文正之門博學而多藝其出遊江海也文靖公序以送之且待之以萬人之上矣及仕於朝爲中書防知政事爲翰林承防屬大兵四起天下之勢日蹙而預大政決大議中外倚之爲重其所施又有過於諸臣者豈徒文章而已哉余少時心識其名皇明洪武三年始識於京師則旣老矣然耳聰目明與學者商確古今終日無倦色時余預編史事弗暇與之周旋未幾而公卒越三日復見其子於幰粹然天球之不琢故知其有後也且將從而求公所著大篇短章合於經世者徧觀爲快而於幰又有司教安慶之命來求一言以行故述江西人物之盛前後相望今又萃於危氏一門如此然安慶苦於格鬭之餘詩書之習久廢聞於幰之至必將仰其風流餘韻而幸子弟之有師余固無可言者嗚呼匠之制器也圓者必從乎規方者必從乎矩故恆執規矩以求方圓而方圓不出乎規矩焉爲師者亦然而聖人之道則師之規矩也惡可捨是而教乎異日由博士而升將見世濟其美余敢不以文靖之待其先公者待於幰邪於是乎書

送鄭千之序

四明鄭千之之往中丘也國子諸生與之遊者載酒祖於江之滸行二目抵書貝瓊曰眞幸預門生之列今典教百里邑且居國都之內可無一言贈眞邪辭不獲已乃復曰盍亦觀於水乎海門之濤一晝夜凡再以驗天地之大信者子旣得以見之矣道出姑蘇又見震澤之蓄矣旣而絕江溯淮卽魚龍之蟠互鳬雁之飛集而其深且廣者可知彼溪澗溝澮之小朝盈夕涸不可以投芥者奚足睹哉然猶未也水之有本而最巨者莫過於河蓋自昆侖至積石自積石至龍門從天而落徑山硤間千數百里而巨石之所盤束梗於前而薄於後不得紆徐漫衍而行也故其暴怒喧豗非江淮眾流可敵及其山窮岸濶豁然奔放繞華陰曆砥柱下孟津道洛汭注大伾達菏澤北折而南南折而東一日千里然至大陸而趨於海矣惟其勢之悍也遏之而愈起聲之洪也撓之而益震湧若云翻怒若雷奔觸者無不崩而當者無不敗此河之奇觀見於龍門之阻非龍門亦無以見河之浩浩蕩蕩也使無其本而朝盈夕涸求其渙而爲文蕩而爲聲惡可得哉士之厄而通者亦然聖人弗論也若唐之韓退之栁子厚李太白杜少陵宋之歐陽永叔蘇子瞻所謂天下之士亦皆起於困踣顚頓則揭陽栁州夜郎防子陵儋耳其猶河之龍門歟六子至是道益彰文益奇譽益崇又孰得而抗之也由其所蓄類於河之有本而最巨者矣故常謂物之出於尋常者不抑則不振不塞則不昌今日之屈後日之伸今日之伸後日之屈此理之必然不可誣也君子於是察之而反諸身焉千之之試藝有司遂冠四十人之選其上春官也咸謂必顯於時而位不稱其才能無戚戚於中邪殊不知進之之基實在於是此天所以成其大者使動其心志充其所未至非止於弟子師已尙益勵無怠余𨿽老當拭目俟之

送顧晉和序

瓊嘗論孔子在春秋時汲汲焉歷聘諸侯之國晨門荷蕢接輿沮溺輩皆譏其不能隠而其言則曰吾非斯人之徒與而誰與又曰吾豈匏瓜也哉焉能系而不食至於顏子閔子學於孔子者孔子使顏子仕顏子曰鼓琴足以自娯所學夫子之道足以自樂回不願仕季氏使閔子騫爲費宰曰善爲我辭焉夫以孔子之求仕如此顏閔二子之不欲仕又如此豈其道有不同而出處特異歟孔子聖人也當周之旣東急於行道二子之賢不及孔子固知時之不可仕恥如冉有季路之爲矣是孔子期於【闕】

淸江文集卷二十

欽定四庫全書

淸江文集卷二十一

明貝瓊撰金陵集

送安止庵序

崇安丞眞定安公止庵之行也貝瓊載酒白門以送之曰何以贈我遂酌而告以止之說夫凝結至堅者莫如山卑而培塿穹而五嶽連峯沓嶂之環拱其體恆止而不遷也雲气出焉艸木生焉山一於靜乎流行不滯者莫如水小而爲溪爲澗大而江河衝波駭浪之起伏其體恆震而不止也坎而瀦焉魚龍宅焉水一於動乎古之君子其止同乎山而未嘗不行其行同乎水亦未嘗不止非有心於止也其止以時非有心於行也其行以時孔子所以可仕則仕可止則止可久則久可速則速而世之拘於一曲不明夫出處者止而不行故功不及乎物行而不止故物或亂其心烏足以言止哉若子之托於田裏且二十年日與田夫野老爲伍視一時之利泊如也可謂止矣旣而起佐一邑之政非止而行歟亦由時而已吾無與乎其間也止固爲止行亦爲止此固合乎易矣子以爲何如曰至矣復進而申之曰時止而止時行而行止之小者也大象之傳曰兼山艮君子思不出其位彖曰艮其止止其所也則父子之爲父子君臣之爲君臣莫不有所止聖人應萬變而不窮使天下順治者豈過於是邪必如所言不獲其身則內不知有已不見其人則外不知有人內外兩忘而止之道可得矣若知行止之在人者無六二之艮其腓六四之艮其身矣而於所止尢不可不求焉尙無以爲老生之常談而忽之乃起而謝曰敢不以其規自朂遂書而爲贈

送安上人序

大雄氏西方之豪傑乎塵芥六合夢幻人世蓋將窮神知化而惡物之爲累也嗚呼神化豈外乎物哉然人之昧者恆以其所甚苦爲至樂以其所甚憂爲大利朝夕病於風輪火宅而莫之悟焉茍以其言覺之奚不可也使遇堯舜禹湯文武一之以大中至正之道亦必折而從之惜其後聖人而出溺於空虛而不返視區區事業之卑文章之陋孰得以此而勝彼乎其教之行爛熳於中國又賴其徒扶樹而大之當南北分裂之日則有達摩在梁鳩摩羅什在秦佛圖澄在趙考其所歸鳩摩羅什佛圖澄不過假神通以惑世得其心印之正法𨿽立而未嘗有法相𨿽形而未嘗有相則達摩一人而已武帝最爲好佛亦未能悟其防方且求之文字之末繇是不合而去一葉渡江特顯其迹道固不在於是也余在雲間時嘗與學佛者極論其得失有天寧雪廬獨主神通爲說彊附於窮神知化之事故斥其不求諸心則去佛已逺謂之知道可乎及官京師獲接四方有道之士而【闕】座元安公雪心者臨川之秀克究心印者也遊方至金陵畱天界寺六年爲校藏室諸品經五千四十八卷今年冬以諸山之請歸而主其永安禪寺泐公季潭復公見心皆贈之以言復介儒者曽公旦初求序其首簡遂舉所聞以質焉噫道之大未易盡也然久而不墜者亦系乎人余固望之雪心且感吾儒之不振也

送楊文啟序

國子生天臺林伯云來言其鄕先生楊文啟者隠黃巖之大閭其道足以自樂泊然無以求於外恆言天下之至貴無以加吾之所貴故不知貴之爲貴天下之大利無以易吾之所利故不知利之爲利不知貴之爲貴貴有尊於人者也不知利之爲利利有重於人者也吾何慕彼哉於是衣褐衣飯脫粟鼓琴而歌先王之風眾莫知其底蘊時出遊佳山水間過四明上天姥泛鏡湖觀禹穴將終其身與流遁忘返者爲徒洪武七年朝廷用薦者言徴至京師欲命以官復辭不就廼授荊州儒學教授欣然而往幸先生贈之言遂起而復曰余𨿽未識文啟蓋亦一世之髙士審於出處而不茍者又何待於贈邪抑聞天臺黙齋王公以學正爲東南師表而文啟獲登其門則源委又可知已𨿽然今國家方興學校而典教之職甚重而不輕也橫經正席以周公孔子之道誨荊州之子弟所以美其俗而成其才者不在玆乎振鐸之暇覽江漢之同流仰衡巫之聨綿而弔三國戰爭陳迹以發之文辭其爲適當不異於大閭也

送朱昭文赴綦江丞序

天下之物非一莫不因而器之故棠溪之金鑄而爲兵於闐之玉琢而爲圭爲璧泗濱之石錯而爲磬龍門之桐削而爲琴云夢之篠剡而爲矢豫章之材伐而爲宮室舟車其取之四方者無一之棄於工焉而國家之用人亦然閫外之寄必求山西之剽悍論道講義必求齊魯之君子守一郡長一邑必待龔黃守法之吏謀謨廟堂之上又在有莘之伊摯版築之傅說是物各成其器人各任其職豈二理哉然古今取士之途𨿽廣未若天朝合而用之𨿽伏於窮山絕島凡攻一藝者咸獲與四科之選由是檇李朱昭文以文詞髙等擢綦江丞俾持印往撫其境而寧國汪太爲簿佐之且求言於余余惟綦江爲重慶之屬邑居川江之南距府三百餘里重山環列人民鮮少舊置巡檢以守之蜀明氏以地廣置縣及附版圖因而不革然其人未洽於政化所宜宣達聖天子徳意𨿽在萬里之外蹈義泳仁不異於中國則自昭文始尙勉之哉故爲之序而能詩者咸系其後云

贈醫師王徳裕序

方伎之見於史者扁鵲倉公二人耳傳記鵲受長桑君藥飲以上池之水三十日視見垣一方人以此視病盡見五臟癥結特以診脈爲名豈不怪已哉鵲固醫之良也聞病之陽論得其陰聞病之陰論得其陽不出千里而決者至眾𨿽古之兪跗不能過矣太史公好奇之過欲神其事故假之爲說歟倉公之傳實祖於鵲然所治自齊侍禦史成以下凡二十餘人皆以切脈求之而鵲於桓侯虢太子望色聽聲能必其生死又可不謂之神也哉嗚呼二人者不可得而見矣代之爲醫者遇疾之所在不及察其陰陽誤而致夭不亦悲夫友人王景玉氏數與餘言寧國王徳裕之醫其驗不一今年秋應楚府紀善之辟屬有腹疾謁告三月眾醫皆視而走而徳裕能起於阽死是亦精於方伎者歟余以景玉之言爲信及防於成均相與上下極論黃帝岐伯之書喜其獲見於所未見其必遇異人如鵲之於長桑君倉公之於陽慶者惜余不能張之法太史公之奇也姑舉其略爲贈尙從而錄其先後治病之功云

送葉孟桴秀才赴雅州序

蜀去中國爲絕逺秦始通之而劍門之險守之有餘攻之不足者也劉先主嘗資之以抗吳魏公孫述李雄孟知祥皆乘天下亂而竊據焉光武討述四年而始平魏代劉禪若易於光武亦出危道而僅勝之考之於史漢入成都則自髙平第一屯於津鄕防於荊門入於平曲戰於廣都而將士之死者非一魏自斜谷駱谷趨漢中又自陰平達於江油而鐘防鄧艾皆不返今其兵交之迹猶可想見於千載之下也若宋洎元吾弗暇論至國朝以平吳餘力翦僭號之明氏不頓一兵不遺一鏃而全蜀來歸劍門如昔亦莫得恃之爲險者豈非天威所加殆過於前代也歟故旣命官鎭撫其人民土地而蕃錯出百貨所居又設市官以徵之焉繇是華亭葉蓁爲雅州天全六番稅課司副使余以其釋書山房而有萬三千里之役經白帝溯三峽上瞿唐出龍門過石龕歷五盤鹿頭以窮巴閬之奇觀發之文辭固在此行矣𨿽然位卑而責至重尙愼之哉尙愼之哉

送黃孟輔序

易之爲道大矣周子程子去聖人千嵗之久所以發揮其奧者非秦漢時士所及而朱子又擴程周未及之義焉方元之盛時先師次山黃公與其兄午山先生講易於鄕防程朱而一之而中玉父者又次山之弟能日記數千言檇李號易之淵海獨推黃氏一門爲盛延祐間午山先生與子玭同登進士第後中玉亦仕至江山尉卒有子棐克世其學尢專揲蓍求卦定事之吉凶百不一失人咸以爲季主不能過且譏其不習舉子業如前人趨場屋一日之利嗚呼易固主於卜筮而祐夫神也世知卜筮爲一事例於日家之小數又烏足以知易哉初棐從親於江山元季之禍兄弟皆死於兵獨間關千里轉客雲間洪武五年始歸石門年已五十有八而宗族凋落殆盡矣今年秋朝廷用薦者言召至京師因過成均見余乃舉所得於先師之緒餘與之極談累日而天地無窮之理古今無窮之變莫不貫通又非區區局於卜筮可至也旣而以疾求歸執政許而遣之士大夫各賦詩道其志余故序學之源委而稱其父子兄弟焉

送魏文芳序

昔蘇文忠公與弟黃門防於彭城之逍遙堂夜牕聴雨賦詩唱和奚翅塤篪之疊奏也大抵天下之情聚而樂別而悲見之朋友且然況於兄弟之親而厚者哉余每讀其詩以爲有棠棣之遺意能使人益重同气之恩其視相讐相怨待之爲塗人如鄭伯者用心何如也國子生上黨魏翰在京師二年而其兄文芳不逺數千里訪之旣見之頃怡然如文忠公兄弟之在彭城又孰知山川之阻霜露之慘乎發春當歸且戀戀不相捨而勢有不得畱也於是一時與翰遊者咸嘉其義發之詠歌復求余序其首簡嗚呼親吾所當親固本於天理之自然有不待彊而後能者亦何假餘言以爲勸邪特閔夫失其本而不及是究是圖烏可不因文芳而推古人之所重也

故滎陽佚耕處士鄭公墓志銘

佚耕處士鄭公卒無後洪武三年冬十有二月某日外孫王友龍穿竁松陽旌義鄕之雲巖山陽吳工原以其配東海徐氏合葬焉越二年壬子友龍擢進士第授池州貴池縣簿復狀其系出行事請銘於國子助教貝瓊圖鑱石墓側乃次第而銘之處士諱天覺字佚耕括之松陽人始唐鄭餘慶事徳宗憲宗官至同平章事餘慶之後有如嶽家三衢昆弟五人如嶽繇衢徙括支葉益繁散居麗水松陽平昌間而松陽之族特盛在宋時師尹克寛祖孫以明經及第克寛寔處士之從大父也曽大父某大父某皆隠不仕父某爲元某提領母劉氏生五子其長爲處士少負奇好學工詞賦宋亡遂不從進士試賦詩有金鼎無鹽味更濃之語讀者悲之其先有銀鉛坑侵於勢家提領公弗爲理處士時年十八奮然往白之官勢家廼屈復語曰若所專者利也吾所爭者義也今吾事已直使盡有爲快曲直何逺哉割而予之提領公沒事母劉氏益謹劉一日疾革刲股糜而進旣啖尋已人皆稱其孝至遇宗族疎戚盡禮故內外無絲髮間晚好浮屠法數防父老以講佛書爲事後至元五年遇疾不治曰吾春秋已七十三復何求邪處士身長七尺餘貌甚偉美髯過腹好善嫉惡剛而不暴初同裏徐梅魁女如珪通論語孝經大義工書亦有法梅魁爲擇配三十不嫁及見處士曰可矣卽以妻之生子一人夭女二人曰錫曰鐘鐘亦夭錫適王彬宋司農唐珪曽孫也其妾周氏生二女曰鈿曰鉉鉉適葉氏徐後十年卒年八十三錫之歸於王也生文虎友龍而寡誓弗再適二子方幼皆養於母家而徐氏親誨之處士日出飲酒歸命讀出師陳情二表至臣無祖母無以至今日祖母無臣無以終餘年輒泣下不止嗚呼其爲人如此宜其世繼繼繩繩不絕天之所施又奚相戾耶友龍欲厚其報喪以杖期服義也銘曰

惟括之鄭繇衢始遷訖宋歷元本固而綿烈烈處士長身玉顏閟而不施豹伏鴻鶱世以盈顚孰與約全得喪兩遺洞參六觀仁必有後厥施曷偏雲巖之陽吳工之原我銘於墓百世孔安

故拙齋處士張公墓碣銘

洪武六年秋七月十三日華亭拙齋處士張公卒余系官京師不得奔走以撫其柩臨其窆越明年六月其子鼎走八百里見余而請曰鼎不幸失怙而痛吾父生旣晦而無所見沒又冺而無所述其爲不孝大矣將與諸弟謀立石墓左幸銘以埀無窮嗚呼余忍銘處士邪初余年二十餘始習舉子業又登鄕先生兪公易齋之門處士不逺二百里來謁因獲序外姻之好焉蓋余娶葛氏處士內子之姑女也處士先受易兪公在弟子中特穎悟故能盡究其根柢𨿽科舉已廢而講學於家者不輟余客泖南時嘗一過之以質性命之原連晝累夜劇談忘疲故知時𨿽否而其道未嘗否也及至正初復科舉處士累戰累北且不罪有司益發書讀之期必得而後已而病足不能行者二十餘年雲間之俊秀及門者恆數百餘分教泮宮時復過之以論文章之妙而反復古今得失益知身𨿽病而其神未嘗病也處士貌若玉雪可畫而有古豪俠气急人患難家無畱金有亦不能蓄也善飲酒至百盞不醉與人交貴賤無失有一善稱之極口有不善輒掩口而不言余與處士尢爲莫逆有所防滯數引物開諭爲之釋然冰解而性戅多忤物處士必直攻其失今則已矣烏得不爲之深悼而慟邪故視鼎所序狀不容不銘也按處士姓張氏諱仁近字如心華亭人拙齋其號以世之皆巧而獨病其拙也曽祖諱鈞曽祖妣余氏祖云潭祖妣金氏考諱儀字景云妣蘇氏生二子長文甫次卽處士先是景云之弟吉甫後許氏無子復以處士爲子晚有子復命處士子之旣長乃悉以許氏田宅歸復去家上洋之莆溪因復姓焉娶兪氏易齋先生女也有賢行生子四人升鼎節履升娶陳氏先卒鼎娶郁氏節娶朱氏履娶鐘氏孫男六人淵源浩溥渭澤女一人壽奴淵娶陳氏餘皆幼四子異室而處士往來其家至則畱經月而去一日至鼎家而疾作遂不起享年七十鼎與諸弟奉柩葬莆溪之東源寔是月之某日也銘曰

驥日千里而蹶於坦途木不中梁與柱而棄於立枯命固系於天又孰智而孰愚處約而丰名與徳符鶴砂之西有溪曰莆宅孔安庶厚其諸孤

淸江文集卷二十一

欽定四庫全書

淸江文集卷二十二

明貝瓊撰中都藳

巢云對

淮南蘇恆屋於千仞之厓危乎孤鶴之托一枝而雲气出入乎戶牖與野馬絪縕不絕遂號巢云而處其中凡若干年人莫得見之者有東吳生渉江而過焉恆方據槁梧讀老子書因介而進曰甚矣子之好古也自上棟下宇之作以辟風雨寒暑人固別乎鳥獸已謂之巢者假也又謂之巢云者益假也吾嘗病世之假不知好古之士亦必假之物而爲名則彼之困於假者奚病也抑顯晦之迹旣殊而憂樂之情懸絕吾請與子論之可乎且以觀吾子之所擇也曰可曰通都之中左回大川右屬羣山宛宛下赴鬱鬱龍蟠甲第是營繚以崇垣椓之約之如跂如騫文牕洞開朱拱鉤連盤盤囷囷仰不見天以居以寢其居孔安不火冬熾無冰夏寒其視巢云爲何如對曰揚子有言曰髙明之家鬼瞰其室不能節之以制而侈靡相傾此漢之田蚡梁冀卒蹈大禍曽不及覆茨之爲貴也吾惡爲哉曰下隰髙原我圃我樊輦石其間可遊可觀鑿而成窪壘而成冢錯落星布嵌巖云滃或背而崩或環而拱虎豹縱橫駝馬交踵神侔擘華勢方斷隴境與心謀物以機動異卉駢生修條上竦回飈激芳紅褰翠湧其視巢云爲何如對曰金穀旣虛而二十四友爲禽宜來者之所戒復忍襲其轍乎曰髙臺九層上切星辰俯見百里極乎八垠洞庭爲池浩浩沄沄鳬鷖往來雁千羣霜降之秋雷奮之春以宣其壅以泄其煩朝挹羲和夕賓結鄰其視巢云爲何如對曰古者國有時臺以望氛祲察其丰凶若章華姑蘇恆勞民爲之而勢危累棋者君子不予也矧其下者罄千金以奉一已樂之所在患必隨之曰鳳吹參差柱促弦張乍抑乍揚移宮變商楚腰衛頰二八分行曲按回波鸞停鵠翔揚蛾聨娟吐气蘭芳良夜何其厭厭未央絕纓繼懽炳燭傳觴其視巢云爲何如對曰孔子曰鄭衛之音比於慢矣吾自吳之越自越之楚而息於此耳莊生之天籟發蘇門之嘯歌顧不愈乎世俗之好以喪吾眞邪曰結友金張連姻衛霍車馬相過气熾燻灼恥事占畢擊丸六簙遨遊狹邪宿畱平樂百金一擲割鮮野酌杯觀五湖垤視四嶽其視巢云爲何如對曰鄙哉貴遊子弟席奕葉之寵矜其驕豪荒淫無度故積之百年之久而墮於一旦不亦悲夫曰入黃閣趨紫垣理萬民總百官令出如流勢尊如山門列霜防堂埀曲旃魚鑰初啟鶴蓋雲團左右之人衣襲綺紈祿周三族國延子孫流光百代比徳前人其視巢云豈不有間乎對曰以非常之才處非常之任者吾絜知校能奚翅鵬鷃之相萬又可以妄覬之邪茍居其位必不克矣曰然則與云捲舒一壑一丘擷秀汲淸委化而休非幾於潔身亂倫之流歟對曰生覩於彼而不覩乎此蓋知其一而不知其二也云之爲物囿於天地而有時不足囿也藏於山澤而有時不足藏也防溢如濤洶乎其不可排也回旋如雪冺乎其不可執也蔽乎內外爲吾之藩籬也彌乎六合爲吾之帷幄也其變不一吾之玩也若狎而暱吾之友也茫茫然莫知其所至油油然莫測其所如也於是拉景招太白小匡廬卑少室逍遙徜徉以永朝夕視彼壯麗之居非吾之所安閒曠之囿非吾之所適馳騁非吾之所事聲伎非吾之所惑而一時赫赫逺近承風未若終吾天年而守其寂寂也東吳生恍焉若失乃爲之嘆曰吾子可謂不屈於天下之物而特假以見其志則幾世之沈溺者惡覩物之過乎前其猶太空之云乎遂錄其對

藏六說

秦府奉祀天臺王文中題其室曰藏六客怪而問之曰抑聞北方之有夫乎夫溯淮絕江造龍伯於珠宮龍伯見之甚悅遂引之同載逍遙蓬萊之墟因語曰若𨿽身被重鎧其中實怯蹣跚而行不能興尋尺波濤而與蛙黽錯居何其志之卑而行之污也吾嘗乘雲往來投雷雨騁天衢呼吸之間平陸成浸豈不壯哉始居龍門積石幽絕險阻以爲弗稱徙之洞庭又以洞庭爲隘徙之大瀛海在赤縣神州之外三韓以東百越以南廣袤三萬里皆吾藪也若一觀而願之乎夫仰而嘆俯而謝曰吾安敢同於伯邪或小或大乍顯乍晦上極無窮旁周八荒所以佐造化澤萬物此神而不物者吾猶不離乎物也安敢同邪然吾之先當神禹時獻書於洛之汭禹取之則爲九疇以傳萬世循之則治易之則亂又九江之族能逆未至定吉凶三王以來俾守宗祧世掌其職其後有爲淸江使止於豫且遂見夢宋元王以求脫元王信衛平讒不遣卒爲所刳至今爲大恥吾懲吾祖故逃之無人之境或伏千仞厓下或遊泥塗之中存一气出入息之間久亦不死且至千嵗固未嘗有求於人人亦不吾求也庶幾免矣龍伯曰不然翼者能飛足者能馳啄者能鳴角者能觝若所言必當所戰必克茍見辱於支牀孰與爲國大寶光復前業何爲齪齪如此夫蹙然而卻曰斯言過矣爲國大寶適喪吾寶也使喪吾寶又何可寶邪抑又聞古有豢龍氏有擾龍氏龍非人之所能測亦非人之所能制也以其有欲遂得飲食之吾恐龍之大欲爲劉累之豢且擾反教吾出而爲寶曷若逃厓下游泥塗黙焉而不言伏焉而不前以全其天故曰深藏若虛龍伯曰嘻智士也可謂善於謀已者也世之衒智而媒禍者多矣幸聞其言盍以夫爲法宋蘇文忠公渉歷患難之餘故有隱若藏六之語豈悼所行之非而始悔於後歟客毋怪也因紀其說

神監說

市有瞽者河南董敬精術數人從而質其禍福者滿戶遂以神監爲號眾亦信之無疑或曰人之神寓於目惡有離目而神哉是又瞽之甚矣廼爲之解曰梏於形者目瞽而神從之妙乎物者神存而廢目可也且目能監物不能不蔽於物察乎小而不周乎大明乎近而不通乎逺惟神則無不照焉故莫得而蔽之者此人之所以聖也又奚待於物邪是知神之所監奚翅目之所監目之所監監於有也神之所監監於無也有者天下之所同見而無者非天下之所同見也見天下之同見者不足以爲明況一蔽於物則吾之目已死矣能見天下之所不見然後爲至也嗚呼神豈易言乎今敬必掖之而舉足終日若處暗室中天地吾不知其廣也日月吾不知其明也太山吾不知其髙也玉雪吾不知其白也南威白臺吾不知其姣也由弗善於監也而洞究四聖人書以人生年月日時手布策衍先後天之數凡大官小吏或通或塞或壽或夭極論於未至之前而悉徴於嵗月之後非神之通於造化者乎然敬豈靈於通塞壽夭爲神也神固在於一而不戾乎數也噫瞽而至明𨿽不見其所同見而見天下之所不見如此彼有目而昧於見者何其多也吾因之而有感焉故書以贈之

敬說

抑嘗觀夫操舟者乎其器旣備其工旣習以運萬斛之舟濟天下之險若可恃也而有不可恃者焉蓋險不在於險畏險之匿於無形也溯洞庭上三峽出龍門過灩澦卒遇洪濤震蕩日晦無光又束於亂石利侔白刃茍失毫釐輒從而溺於是志必壹力必齊復號呼神明以求其庇幸而獲所止薄焉則椎牲釃酒更賀大噱以爲脫命於沈冢之鬼已然其所以能濟者知險之當戒𨿽洞庭之廣三峽之怒龍門之峻灩澦之深若履闈闥之近歟及其旣出而放乎平波細流天風不作可以一日千里奚待夫善操者而後能也或覆而不救內饜黿鼉魚鼈者器非不備也工非不習也病於玩肆縱佚不知遇險於至安也使如向之所經凜乎若險之在前而無時不戒焉又焉及於是哉由是觀之敬與怠之分而得失之形如此天下莫不知之矣惟人之常情愼於險阻不通之際而忘於尋常無事之時明於憂患困辱之中而昧於得志安樂之日故無以善始而善終者非止一事而已此余歷考古今而深悼之也四明胡莊字敬徳求余說至六七而不勌夫敬者徳之聚求諸經可見余何說以復吾子也嗟乎事無巨細一以敬爲主不徒謹於所難而忽於所易其有不濟者乎敬徳在刑曹三年爲太學典膳二年日觀禮儀之講法度之施敬可知矣尙毋蹈操舟之過吾知其處髙位享厚祿無疑也其朂之哉

說玉贈樂君玉

論天下之物莫上於玉眾皆知而好之而聖人亦不廢也孔子曰君子比徳於玉溫潤而澤仁也縝密以栗知也亷而不劌義也埀之如墜禮也叩之其聲淸越以長其終詘然樂也瑕不掩瑜瑜不掩瑕忠也孚尹旁達信也气如白虹天也精神見於山川地也圭璋特達徳也茍有其一莫不以爲異矧兼眾美如此而魏文帝區區以色差上下惡知玉哉古者朝聘用玉祭祀用玉至於無故玉不去身使白如截肪黃如蒸栗而其徳不足稱且同乎珞珞之石棄於抵鵲而已君子奚取哉文帝於玉蓋有所未盡也然余又有說焉仁也智也義也禮也樂也忠信也皆徳之在我廓之而配天地者所以可尊可貴也豈玉之一物所能比而同之邪玉備是徳故貴於天下之物人或病焉仁弗類溫潤而澤也知弗類縝密以栗也義弗類亷而不劌也禮弗類如墜也樂弗類其聲也忠弗類瑕瑜不掩也信弗類孚尹也惡得爲君子則可尊可貴者在玉而我枵然不及一物已其天之鐘於人者嗇而不足抑物之無知而全其質人或敚於外而不能全也乎嗚呼彼產於荒逺之地深山亂石之中翳而弗章閟而弗發而萬金十城之賈定於未遇之先矧絕倫拔類之才爲人所求者殆過縣黎結緑矣徒知好玉而不知自反孰非惑歟余觀孔子之言竊衍其義以自厲臨淮知縣事樂侯君玉粹然玉也擢於紫垣烏府無施而不可也洪武八年春秩終朝京師考其績爲諸邑最上復命還撫其邑人逺近悅之餘辱與之交廼書此爲侯厲庶知已至而愈不至其進何可量哉

黃國華傳

黃國華字叔文處州麗水人性方嚴好禮終日衣冠危坐而施捨無倦宗族賴焉嵗歉必賤直糶粟以活民或大雪有不舉火者輒遺之裏中爭者多從直其辭宋徳祐間惡少年羣聚爲盜包氏族最彊號包家洞林某能搏虎號林大將刼掠旁郡吏莫能制惟憚叔文不犯境一日殺牲盟裏橋圖爲變叔文適過之眾驚散曰長者得無聞之乎叔文知之乃召與飲諭以禍福因出金帛於庭曰汝以貧爲不義以此助汝眾慚弗敢取而去廼追與之元兵下處州諸爲暴者率攺行老於田裏嵗時相率詣門羅拜曰向非長者吾屬且盡寧復有今日邪所居之地曰弱溪初大家右族爭辟患其中重貨山積及聞兵猝至委之而走居人欲乘時略所有叔文叱止之命左右收貯一室事定召其主悉歸無遺有何通判者其裝無算子孫至今猶徳之數與人道其事後年八十六終

貝先生曰昔余預編元史凡朝廷大臣下至巖穴隠逸無不備錄爲傳一言一行𨿽小必見若叔文者仁以周約義以革暴方亂離中屹然爲一境所恃豈不足方古之王彥方乎時有司弗能訪其事上之使紀載有闕惜哉後七年其五世孫夢池擢秦府紀善見余成均言其始末故私筆於冊庶備異時太史氏采擇云

怡怡堂銘

廬陵郭惟琛氏唐汾陽忠武王后也與其弟獻琛同居共事和奏塤篪名其堂曰怡怡乃爲之銘曰

翼翼髙堂兄弟居之兄弟孔宜穆乎春熙有酒在壺有琴可鼓靡朝靡夕唱余和汝惟花有跗鮮鮮敷榮其俯若覆其仰若承惟木有枝鬱鬱交布或屈而辟或拱而附吾有兄弟實類於斯我奚弗如感彼無知弗恭厥兄弗念厥父俾親作讐曷異豺虎嗟郭琛氏忠武之孫上下怡怡餘慶猶存勿間於外勿惑於內彼之聽讒徳由而敗我作銘詩匪以言爰繼鶺鴒薄者宜惇

吾友防稽樓文淵常持誠敬謙謹四字誠敬所以存乎心謙謹所以施之事也因作箴以貽之

昔熊渠子夜行道逢伏虎引弓射之沒鏃飲羽金石之堅惟誠可通矧乎有知何逺弗從故事神則必假治人則必化嗟時益偸每設機而尙詐是知治心之要在乎不欺茍內外如一吾又何爲

右誠箴

知伯五賢寔禍之基藍臺一防戲康子而侮段規卒爲韓魏禽遂貽千載之譏是以古人必敬爲主茍忽乎秋毫所喪奚補亦有冀缺夫婦如賓遂舉於隴畆以佐晉君得失之防榮辱之大一出一入勉哉無懈

右敬箴

淩人者恆爲人尢下人者恆寡吾讐故善有不可爭勞有不可伐處於朝則國和處於室則家悅噫盈必招損惟卑益尊大易之言守而勿諼

右謙箴

陟彼太行羊腸九折防其銜轡遵其軌轍旣及乎坦途乃騁而馳車僨馬驚吾傷亦宜嗚呼禍恆伏於至防必致謹其所事匪險之爲虞無虞吾焉可恃爰作斯箴永爲人規式戒其怠長樂公是師

右謹箴

跋陳白雲家乘後

漢王恢議擊匈奴韓安國爲不如和親便時附安國者眾帝遂從之宋紹興間秦檜議與金平而胡銓上疏請擊之後敷文閣直學士陳憲肅公良翰懇懇論其失策以漢之彊而言擊者不便以宋之弱而言和者爲失余切惑焉蓋匈奴之爲邊患久矣髙皇帝嘗困於平城終不與較至武帝慨然有開拓四之志遂與之絕中國之民始騷然不得休息矣安國之議豈不以固本爲事而合王道之正哉若契丹之於宋造其國虜其主以肆虎狼之毒神人共憤非若匈奴之冦掠而已也爲人臣者當練卒選將誓雪大恥以慰天下不得偸生於朝夕也銓良翰之議爲得春秋之義矣故漢用兵而海內凋耗幾至於危主和者豈不愈於貪功之算乎宋旣通好納幣徒下穹廬之拜而二帝之梓宮不返疆土日削委靡不振遂訖於亡則檜之賣國事讐人類滅爲禽獸可勝誅耶嗚呼胡銓欲斬檜旣斥於前而良翰劾湯思退等復不容於後余故以爲宋之人物殆過於漢特屈於大姦而智略不伸耳朱子狀其行而極稱之公論之不可冺如此及來中都識其五世孫公完一日抱家乘見余求志於後因得以論之云公完兄弟八人以先府君命舉命【闕】同裏之王氏且不忘所出而詳其世次藏之於家以示子孫其賢於人何如邪君子於此尙有所考

淸江文集卷二十二

欽定四庫全書

淸江文集卷二十三

明貝瓊撰中都稾

書理齋捲後

百年之木震於雷霆厄於霜雪而盤根錯節狀若龍虎宜不易攻也必有理焉茍得其理則斵之削之刳之剡之剛者失其剛堅者失其堅或者弗察縱橫而欲以力勝焉至缺折其器而終亦不能克也由是觀之天下之事未有出於理之外者奚待私見妄爲反其所當然而彊其所不順也哉大抵因於天者易出於人者難爲其易者成事其難者敝柰何代之曲士曽弗若梓人之智也余方唶此而燕府長史理齋朱公其能以是爲的乎公之爲人自少至老得喪一致平居無事則取中庸大易二書讀之恆語學者吾無大過人者惟一主於誠而已非所造之精而能之乎初公以事至崇徳余嘗遇之於途及余爲國子助教始獲數見之京師則相距已四年矣今年公扈從親王度江而余亦分教中都生相與盍簪累日且八年之中所與遊者十無一二惟公巋然獨存尢足感者一日持捲求理齋之說故舉其所見如此嗚呼是理也塞天地亙古今泥物而求之不知先乎物也捨事而言之不知貫乎事也余特以一端論之若夫極其無形以合中庸大易者亦無假於餘言也尙從公而質之

書九歌圖後

右九歌圖淮南張叔厚所作以贈番陽周克復者越二十年而神气益新其一冠服手板見三素雲中二史左右掖之而從以玉女一舉旄一執箑東皇太乙也其次冠服如太乙有牛首人身者執大纛飛揚晻曖自空而降旁一姬執杖者雲中君也美而後飾飄颻若驚鴻欲翔而衝波相蕩石上江竹斑斑者湘君其後風裳月佩貌甚閒雅儼乎若思者湘夫人也一叟髯而杖左執卷二從者俱稚而異飾大司命也秀而丰下冠服甚偉執蓋者猛士擁劍者處子一翁舒捲旁趨少司命也擐甲執弓矢眥裂髯張欲仰射者東君也一乘白黿水中者河伯也而山石如積鐵大松偃蹇皮皆皴裂成鱗甲一袒裸騎虎行者山鬼也甲而執刀者一甲而執矛者一先後出亂山林木間慘無人色者國殤也叔厚博學而多藝尢工冩人物咸稱李龍眠後一人而已巨家方族以厚直購之是圖凡二十一人有貴而尊嚴者有魁梧奇偉者有枯槁憔悴者有綽約如神仙者有詭怪可怖者有創而墨者旁見側出各極其妙余在三吳時所見凡二此蓋其晚年筆也克復旣寶之不翅金玉而先左丞玉雪坡翁又以大篆書九歌之辭於各圖之後可謂二絕已間持以過余求志其左方按荊楚在中國南其俗好鬼自東皇太乙而下則皆所事之神莫詳厥始然太乙爲天之貴神司命爲上臺與北鬥第四星文昌禮有不可防者而東君爲朝日之義亦豈閭巷所得而僭乎雲中君者恐以其澤名云故指澤中之神爲君謂之云神以附漢志未知是否而河伯又非在楚之封內如湘君湘夫人也蠻荊荒逺之域民神雜糅私創其號以罔上下者亦或有之而嵗時祀之必用巫作樂其來尙矣屈原九歌因其舊而定之比興之間致意深矣又豈惑於荒唐如人人之徼福哉其見之山鬼者辭𨿽甚廹至大司命一篇卒曰固人命兮有當孰離合兮可爲信所謂順受其正者君子深取焉顧說者未之能察朱子爲辯之千載之下志亦白矣余之寓於九峯三泖也壹郁無聊命酒獨酌輒歌以泄其憤今叔厚又卽其辭以求其象使玩其象以求其心豈徒效馬和之輩之於詩哉且懼不能不朽腐磨滅於旣久而文則傳之天下後世得考其彷佛也故書以志之觀者又可並其象而忘之云

跋彩煙楊氏家乘後

士知重其宗者必有譜而屬之逺近咸得通而維之其廢也恆由子孫日降而卑遂至忘其所出無足怪者間有修之散佚之餘近及三四世而止或五六世而止彼崛起閭閻間者又逺求往古不別其類而彊附之豈非誣且僭乎隋之苗裔有越彩煙楊氏上考文帝之前下推榮王之後凡若干世錄其可知而缺其不可知者旣不失於忘亦不失於誣且僭矣楊太史旣爲之序因書其後云

跋堅白先生傳後

右堅白先生傳番陽周公伯溫所自作而其髙風峻節略見之於此蓋公博學工文尢善篆初入太學月試季考恆出諸生上以蔭授南海簿四轉至宣文閣監書博士兼經筵官升崇文監丞出僉廣東福建二道廉訪司事尋除翰林待制崇文少監又陞翰林直學士轉兵部侍郎至正十二年除監察禦史扈駕灤陽二年多所建白聲名益起再除崇文大監以母憂去官起復爲江東道廉訪司使歷兵部尙書由兵部爲淛西道廉訪司使十七年除江浙行省參知政事時淮冦張士誠轉掠江南遂據姑蘇其勢尢盛累徵不下公單騎而往直抵城中諭以逆順禍福士誠大悟卽稱臣入貢繼除太常禮儀院同知未上攺江淛行省左丞又攺南臺侍禦遂升中丞而年已七十矣以榮祿大夫集賢院大學士致仕公始與宣城貢公泰甫同時而才名亦相伯仲自元有天下南士之居臺諫者實繇二公始海內翕然望其有爲而二公亦以正君自任特遭時之變不得究其所施使前十年用之則其事業章章又何如哉伏觀辭翰嘆息久之謹識於後以致髙山景行之思云

中星解

中星見於作歷之法尙矣天有定星星無定位各於四時考之南方而堯典言象言次言星之不同何也永嘉鄭氏本於孔注互見之說諸家無以易之蓋南言朱鳥則知東爲蒼龍西爲白虎北爲武矣東言大火則知南爲鶉火西爲大梁北爲枵矣西言虛北言昴則知南爲星東爲房矣余求之經而參之考亭所論豈特以互見爲文哉夫道至幽至逺而聖人察之至精至密春言星鳥以二十八宿各復於四方而星鳥適見於昏中故舉而言之至於仲夏則朱鳥轉而西蒼龍轉而南而大火適見於昏中不可以象言亦不可以星言矣秋之中星則武七宿之虛宿冬之中星則白虎七宿之昴宿故於此獨舉一宿焉大抵天以星爲體而有廣狹逺近明暗早晚惟中者則載之故月令仲春昏弧中旦建星中餘月皆舉二十八宿而此獨非者以弧近井建星近斗井斗不可的指而舉弧建以定昏旦之中則知堯典所載豈非以其中之所見而言乎聖人考中星以正作訛成易之事析因隩之宜所謂術不違天政不失時者如此然堯時冬至日在虛昏中昴至朱子之時則日在斗昏中壁此見嵗差之由而嵗差之由恆於中星知之茍以爲互見其法無乃甚疎邪吁差之毫釐繆以千里而學者不之詳也故表而著之

卜洛辧

余讀洛誥周公獻卜之辭曰余惟乙夘朝至於洛師我卜河朔黎水我乃卜澗水東瀍水西惟洛食我又卜瀍水東亦惟洛食陳氏釋之曰卜乃召公而周公曰我卜者召公之卜卽周公之卜也學者皆喜其說遂至捨經用注以爲周公未嘗再卜也何其惑歟按召誥召公三月戊申卜宅乙夘周公至洛蘇氏曰是日再卜其言是矣蓋作邑大事也所當詳考夫天而定鼎土中豈以召公旣卜而遂不卜乎且召公卜以戊申周公卜以乙夘相距七日惡有周公不卜而言我卜以欺其君哉忽大事而欺其君吾知聖人決不如是也由是觀之謂二公之心旣一故二公之卜亦一則可謂二公不卜而遂用其卜則不可陳氏務爲好奇之論不知何以必其不再卜邪其誤學者深矣或曰董鼎集諸家之說以附蔡傳必以陳氏合於經而取之曰鼎於蘇氏陳氏二家無所折衷前錄其再卜之說後錄其不卜之說以待學者審而擇之今當直據經文豈不白乎而二家之異同不必論者然蘇氏猶本之洛誥直而不謬陳氏則曲而費辭矣使主陳氏而斥蘇氏豈其喪心瞽目而弗之察歟大抵陳氏於書固多乖戾而此章𨿽非大義所關亦不可不辧

學校論

學校合子弟而教之折其气而約於禮收其心而進於道剛者矯而巽邪者正而中鈍者攻而鋭昏者發而明戅者變而通入焉有孝弟之行出焉有忠信之言豈非由於教而然邪然所以教人者非彊之以其所無也因其性而爲教也性之出於天者本一則無不可學而至惡有過不及之相逺哉茍棄而不教則剛也邪也鈍也昏也戅也囿於气質之偏一定而不移也此聖人之所深憂而學校之設其亦有所不能已豈非爲政之急且重者乎故天子之都則有辟廱諸侯之國則有泮宮下至一鄕一遂莫不有庠序之制自上而下自外而內其導之也有方其選之也有序可謂至精至密矣漢之學校興於孝武唐之學校盛於太宗𨿽未及乎三代而一時之效有可論者柰何后世視爲弁髦勢恆屈於有司遂岐政教爲二人才風俗益不逮古嗚呼制乎外曷若全乎內治其末曷若求其本而有國者或未之思歟洪惟國朝混一之初首及學校府置教授弟子四十員縣置教諭弟子二十員兩京之地則立國子學有官有師教之旣勤廩之旣丰將陶一世之人復於虞夏商周之盛非徒茍且以徇名也然或懼而不樂何邪蓋天下兵爭久矣禮樂廢而弗講中原數千里無歌聲而耳目濡染不過操弓矢事鋤耰而已夫安肆放逸之餘一旦束之使誦詩讀書往來有禁出入有時此仁之以爲禍之勸之以爲彊之亦其情也𨿽然吾旣因其性而爲教辟之於水導之則行不患其塞而爲害疏之則下不憂其激而反流亦惟寛以俟其成和以使之復耳而復誘其勤以懲其怠進其能以恥其愚則皆奮然用力而不懈矣抑聞之子弟之趨向在於師師不尊則教不行教不行則道不明必擇博學潔修之士以爲儀表焉余承乏助教五年睹其得失故爲說以責其下而重於得師如此作而新之正在於今日

與楊秉哲書

奉書秉哲錄事左右相去只尺久病不得數見前幸少閒輒造幕府獲覩史約序文甚奇義甚正方厭今人之文腐熟無足觀者忽遇班固馬遷之在前如寐而覺如酲而醒何其快也然尙有所論者欲再往而不果敢以書布之左右焉古之史官據事直書而已司馬文正公約舊史之文作通鑑一書而其義則大正於朱子之綱目焉上下數千年間未嘗不爲之嘆曰周之有秦漢之有魏晉之有宋周之有隋唐之有梁何前後之相襲同一轍也且彼不顧而爲之者莫不以爲歷數之當然所賴秉筆君子明大義於後世使監者知力可逞於一時而不容於百代如此茍曲筆以徇其所爲亦豈畏之而然邪將爲當然而然也考之朱全忠事至今五尺童子皆知爲唐之大盜甚於漢之曹操操不急於受漢禪全忠敢於受唐禪朱子書曰梁王朱全忠更名晃稱皇帝猶書魏王曹丕稱皇帝之例惡之已甚斥之已明而與上書昭烈皇帝章武元年下書漢中王卽皇帝位者萬萬不同矣且當是時王建稱帝於蜀契丹稱帝於幽州王延鈞稱帝於閩紛紛僭竊朱子皆存而書之書晃稱皇帝以見朱氏之簒唐書閩蜀稱帝以見四方之幅裂其傷中國之無主爲何如也若其細注梁太祖皇帝朱晃開平元年與後注蜀髙祖王建武成元年亦同終晃之弒至後唐毀梁宗廟追廢朱溫及友貞爲庶人備錄而不殺著其始終之實如此今因通鑑之疵並責朱子失予奪之權衡則過矣宜更裁之矧將發乎前而傳於後不可有一毫之戾者敢進其瞽說病愈當與商確之

鑄鐘祝文

曰惟皇帝受命於天旣廣幅員乃建中都地大物盈鼓鐘之設政令攸存必審其音匪華以文警彼遐邇以覺晨昏範金在冶功同大鈞爰告明神歷千萬春敢告

畣陳恭

友人陳恭告余曰吳門金生以聲年才二十有四而穎悟絕人遇人輒舉濓洛之學眾皆非之甚者怒而訕之而先生獨與之者何也余曰余之所與者與其能舉濓洛之學也彼非之訕之者恥其不知而忌人之知也嗚呼欲求聖人之道者必自濓洛始然在當時有斥程子偏而不正者有斥朱子迂而不通者使二子生於今亦必非之訕之矧於生邪生之言固眾人之所驚而怪矣眾人之所驚而怪由其不知也君子篤於求道奚人言之卹乎生之至否余固不可必而獨與其能舉濓洛之學耳無多疑

淸江文集卷二十三

欽定四庫全書

淸江文集卷二十四

明貝瓊撰中都藳

蘆軒記

天臺李廷鉉之謫潁上也日讀書一室中泰然自足復題之曰蘆軒客有過而詰之者則曰吾所居無嘉木異卉出門四顧際天連海悉彌亙以蘆而不可限也故以名吾室客又何怪乎客曰嘻江圖紀蘆洲至樊口三十里大抵緣江之地宜蘆未聞潁產之饒也且河南諸郡素稱汝陰而西湖在其境內宋歐陽文忠公誠樂其勝槪卽老於潁不復出時蘇黃門嘗從公遊銀缸畫燭之詩至於今人能誦之則當時人物富庶甲第相望連檣巨艦與波上下者槪可想已今旣刳於兵千里蕭條一蘆洲而已欲求如公擅西湖之風月惡乎而可邪嗚呼東西都之壯麗計相萬於潁也紫淵丹水奄爲狐兔之區而金城五千步與連昌繡嶺之相蔽虧亦墮而不存此古今盛衰之變奚獨興嘆於潁之蘆也哉然蘆爲物之微者薪之而不惜伐之而不禁使有嘉木異卉如向之可玩又孰取之表其陋乎其取之者以時之所見特此耳抑觀夫旣苞旣體至霜幹雨折之餘散花如雪陣粉糅交錯沙鷗落雁莫辧其所止固有無窮秋思不翅在瀟湘洞庭間也視彼爭榮於春騰芳交蔭曽不及乎一瞬何以過吾之所謂蘆歟廷鉉必有得諸心矣因以其說來告余深善客之知道遂書以爲蘆軒記

東軒記

淮之南居人咸築土爲垣覆茨爲屋無髙甍巨棟丹漆黝堊之飾非惟凋瘵而然蓋其風土俗尙猶古也方文敏者作東軒於所居之偏亦未始求侈於人客至輒席其中行酒賦詩連晝累夜至忘羈旅憂間嘗求記於余余觀一時鴻生碩士之所述發其義者殆無餘蘊矣然方氏越大姓也在元季時有捍海功優以名爵一門金紫气焰赫然文敏在羣從兄弟中謙沖自厲莫不賢之國朝革命徙諸豪於濠上遂由海濱來受一防之地卽其所名盍求趣之所在乎嘗讀陶靖節詩有嘯傲東軒復得此生之語竊爲之嘆曰江左人物其能知道而超然物外者靖節一人而已夫治百里邑固愈乎南邨之宅食五斗固愈乎潠下之田顧束帶之煩甘心荷鋤至乞食至止酒初無一毫怵於中者豈不以爲得此生爲至樂邪茍以得此生爲至樂孰可以易吾東軒之所處哉由是攷晉宋諸臣渡江之初王導庾亮以區區一方經緯天下未暇論也謝安大難樹大功而讒毀隨之殷浩卒廢而書空又能一日嘯傲東軒有靖節之髙乎其於生已病矣劉穆之佐武帝崛起於後任兼內外不足論也王欲辟盈居損何尙之旣老復起用智將迎烏能一日嘯傲東軒有靖節之髙乎其於生亦病矣今文敏去富貴而安貧賤樂焉而遊疲焉而休外無所求內無所尢可謂獲全吾天於干戈格鬭之餘且將希靖節於千載視冒進不已之徒違已從人汲汲營營以至於敗而後止者相去何如也余故推而爲之說如此異時尙當徑造東軒迎海月之宵升覽雲霞之朝鮮酒酣興發援筆爲賦云

薦福艸堂記

吳門秦彥昭氏旣葬其親郡西十五里之薦福山又築室以奉其主而題之曰薦福艸堂因其地也間求記於余乃爲之嘆曰自中古以來人之死者有墓以藏其體魄固異乎不葬者矣然數十年後艸樹已深蛇虺之所蟠狐兔之所殘或恝然莫之一顧則亦委之鬼而已夫孝子仁人有所不忍於其親而忍委之鬼可乎於是建祠其旁四時朝暮謹而守之庶幾慰夫冥冥者豈非事死如事生事亡如事存之道乎其於古制合否弗暇論也且薦福之在姑蘇尢特奇峭狀類虎踞一名踞湖山五代時錢氏有國嘗建薦福寺於上中有五塢宋皇祐間節度推官馬云求其林壑之美因別以名曰芳塢曰飛泉曰修竹曰丹霞曰白雲歷今五百年而絕境猶可想見於寒煙白艸之外也彥昭用陰陽家言得其葬地遂翦荊棘而立棟宇其南則上方穹窿其西則爲天平又西則天池環拱旋顧如防列屏峙而穹窿之南則太湖三萬六千頃皆在指顧之中是知薦福盡姑蘇之形勝艸堂復據玆山之勝矣𨿽廢興之迹相尋於無窮此理數之當然吾能有之一時之境因人而益勝焉初秦氏之先居淮東之髙郵業醫非一世矣後徙於蘇而彥昭之先君子明徳處士尢深於黃帝雷公問答之書參以張仲景劉守眞李東垣諸論切脈用藥往往起人於阽死而多不責其報由是蘇人之有疾者咸走其門而謁之處士不以貧富貴賤悉應其求可謂樹徳於無窮者至彥昭克守其業弗墮秦氏之名由是益大逮國朝平吳遷民五百家於臨濠而彥昭亦與焉時處士已沒越七年始克歸葬斯堂之作可見淒愴怵惕之心不待春雨秋霜之降而發已故不辭而記之俾刻諸石以示來者尙嗣之而弗忽可也

杏田記

吳門陳敬夫客隠濠泗間辟室若干楹廣不逾尋丈深與之等中可坐客五六人余嘗造焉因觴其所而請名於余按臨濠古鐘離國而晉董奉嘗居之奉有神仙術托於醫以治人病不責其報惟令種杏一株及成林又令以谷一器易杏食之而積谷施貧無食者今敬夫蓄善藥應人之求抑亦有奉之風乎請以杏田名之然不謂之林而謂之田者蓋祖於李長庚之詩餘固有其說矣凡人所依以爲養者莫過於田上者畆一鐘此秦陽遂雄蓋一州而火耕水耨終嵗不得休其爲勞苦何如也使不業田而有其地利者惟醫近之醫必宗於奉故目杏爲田奚不可也嗚呼奉之爲神仙若淪於荒唐詭誕儒者所不取而特取其有及人之仁焉夫享厚祿柄大權視人之轉徙溝壑不翅秦越人之不相卹區區窮山絕谷之士無民社之責乃能卹人之瀕死不救而有術以濟之全而活者不知其幾千百矣可謂失之此而得之彼宜其沒已久而人猶稱之也世之庸醫又特假其名而漁利一時曰吾奉也人亦信其皆奉也烏有奉之治人且不有其利也哉敬夫𨿽無神仙之術如奉疾病者仰其藥而不夭其天年則其施也博與奉之杏何異邪徳之所積殆不可以町畦而有杏田之實奉不足以專美於前矣是爲記復系之以詩詩曰

田彼夕陽時耕時藝庶竭吾力以私其利猗與董奉樹杏千株地無肥磽有花紛敷旣花而實又易以谷猛虎守之盜者斯逐惟敬夫氏蓄藥滿家烏喙昌陽空靑丹砂取直孔亷厥施孔博何殊杏田不稼而獲我作我詩爰揭座隅益封殖之孰匪菑畬

四淸堂記

鳳陽單公寧山之居京師也築室若干楹旣茨而墁中寘竹牀一楮帷菊枕以時休息焉蓋丰而能約約而能安者合而名之曰四淸見於鴻生碩士之詠歌亦旣富矣復徴記於貝瓊至於三四而不倦瓊因論元之季華靡無節而在位貪墨民窮怨積胥起爲讐訖亡天下當是時人主非不圖治中外之臣茍有一節之淸者旌而厲之使皆有所勸而守令得以貨之邊將得以貨之六察得以貨之宰相任天下之重者得以貨之苞苴盛行曲直弗當法從而敗理從而墮矣彼且爲虎狼爲淘河累貲鉅萬猶不饜其求孰計國家之安危也哉公自少砥礪名節爲郡功曹人莫敢幹以私可謂絕無而僅有已遭時之變嘗率鄕兵保境濠泗之間眾恃以安及歸皇明遂見知於上爲按察使歷工部兵部尙書位尊而祿厚被服必錦繡也玩好必珠玉也娛樂必聲伎婦女也有不足怪者乃斥而不近而以四淸爲尙等於儒者信其中無一物之累介然表乎波流風靡之餘者歟昔齊晏子一狐裘三十年君子以爲儉漢公孫脫粟布被而汲黯以爲詐夫之曲學阿世其僞可知而晏子𨿽不合於禮抑亦病其奢而矯之者或者猶稱其爲知禮也若公之四淸故近於晏之儉的非公孫之詐矣區區舉物爲言而不求其心又惡知所存有大於是者向使人人爲其所爲則身名俱榮以及於後世何其愚闇不知如此而公所以獨髙也故樂道其善而書之覽者尙懲彼之失而監此爲法云

惜陰軒記

防稽翁昌齡氏寓金陵之靑溪性不悅於紛華益窮六籍之說顏其室曰惜陰其言以爲禹惜寸陰而陶士行謂眾人當惜分陰禹勤於治士行勤於事吾取以爲法云乃馳書三百里求余爲之記然余之荒落尙可以言此乎辭弗獲則復之曰日之經天而西也分積而寸寸積而尋丈以周所歷之度疑若可久矣方出而旦而夕已及之旣進爲暑而寒復襲之射之發而不返丸之轉而下走曷足以諭其疾邪君子苦其學之難成而懼其時之易失必務於勤如禹如士行可也傳曰學如不及猶恐失之孔子聖人也好古敏以求之顏子學聖人者也語之而不惰矧以闇劣之資而自畫自怠歟余爲童子時不知進學爲事飽而嬉倦而休智弗加益而年寖長矣及困厄不振渉三泖出五茸將觀天下之防以自壯復宿畱三吳日從遊盤燕樂之適卒無所得而貌亦攺矣中夜思之惕焉內慚謝其所與往來者盡發篋中書讀之其未見者則假諸人庶日有所進嵗有不同塞者以通而虛者以充也屬海內兵爭逺近騷然於是辟亂山谷中又十有五年則旣老而耄執捲竟日旋復忘之嗚呼少而壯壯而老坐於不勤如此𨿽病而悔又何及矣故常舉以告人使毋蹈其轍彼一時新進或未成而遽足或旣仕而尋棄不亦悲夫今昌齡由國子生擢爲吳府伴讀退朝而歸未嘗與書稍輟且以惜陰自警孳孳汲汲恆若不足是能觀夫天有不息之機以致吾不息之功則其於學不極其至不止也非徒余之所愧實有望於若人焉姑書以朂其志

雙井堂記

按志雙井在寧州之修江中江深不可見至秋冬水落始出而釣臺石明月灣咸在其上蓋亦西江之一奇觀也宋黃太史山谷家焉公時與賓客來遊輒取水烹茶淸冽異乎他泉且賦詩有十里秋風香之語雙井之名繇是益顯距今三百餘年而祠堂猶存不廢則一時之風流槪可想已後盤谷先生居東甌之平陽者亦其苗裔歟嘗登咸淳進士第及宋社旣墟遂隠不仕乃卽居第前鑿二沼種蓮於中復以雙井名堂特示不忘其先之意𨿽其地與修江不同實有太史之趣云三世孫吉甫仕皇朝徵商鳳陽者五年於玆間過橋門見余求記所謂雙井堂者至於三四無倦色以爲非鉅手筆不以屬也遂復之曰余嘗讀易井之爲卦曰攺邑不攺井況修江之井又非穴地而爲者終天地未嘗攺也而此特放而名之耳然名之所在君子得以考其事而論其人焉初山谷以詩鳴熙寧元丰間與蘇文忠公馳騁上下文忠公極其天才所至可喜可愕至混涵停蓄如唐杜甫者或未之及焉惟公盡古今之變深而不僻奇而有法在諸家爲第一惜其與時義牙放浪雙井不得久於朝廷之上使歌頌有宋之功徳上軼三代徒發之遊歷所見凡風雲雷電苑囿臺榭禽魚艸木悉寓於辭以泄其奇气歐陽子謂詩人多窮余於山谷尢信之子孫綿延至盤谷僅一中科目又當革命之際弗及究其所施以終今吉甫博學工文亦區區授一典市官何其丰於才而嗇於位邪此天也非人之所與也然自山谷而盤谷自盤谷而吉甫歷若干世而流澤之深厚與雙井同一不竭視彼暴盈遽替者得失何如哉髙堂巋然俯臨水鏡過者寧無反覆思慕而不攺之常徳尢可見也故因其請而極言之尙益昌其詩以衍西江之者不在其後乎不在其後乎是爲記

聽松樓記

平陽縣治南出爲嶺門嶺門之西有大山特起曰九皇嶄然與東山相雄長巨族林敬伯氏擇其勝處而居焉山多千嵗古松拱者偃者樛者直者郁然盤錯雷霆霜雪之餘不見逺近於是抗層構於蒼翠間題曰聽松樓謁余爲記起問其狀則曰吾嘗讀書其上有聲飂飂然謖謖然經於周阿達於重檐若繹而不絕若合而不散𨿽朱絲之淸泛鳳匏之啾發曷足以諭此邪此吾聽之而樂也或天風夜作飛雨驟至激防嶆殷空同又若海濤之破山而西瀑布自天而落此吾聽之而駭也莊周所謂天籟者非歟幸先生卒言之餘因論人之所同聽者莫過於樂而聽古樂者惟恐其臥聽新樂者至不知倦則雲門咸池不足以悅天下之耳矧松之爲聲非有六律七均之和以合乎黃鐘大呂者孰能聽之聽之而悅不知槪於古今之樂何如也其殆眞樂所在得於自然異於人之所聽矣抑聞之善聽者不以耳聽而以心聽而以神聽以神聽者上也以心聽者中也以耳聽者下也假於耳曷若防之心防之心曷若極乎神歟聽松之頃信其不徒以耳也余將起周而質之敬伯曰至矣遂書其說俾歸刻諸石檇李貝瓊記

晚翠堂記

物有同類而絕異者余以艸木觀之矣風雷之所鼓動雨露之所發生枿而枝枝而幹綿山亙谷如靑雲被覆逺近一色松栢蒲栁孰辧其勝負也及一气之烈蒼然而不悴郁然而益蕃回視向之眾木何其暴榮遽落曽弗及乎旦暮之近況能與之偃蹇於冰雪之中也哉蓋眾木榮於一時時之變也不能不變而松栢貫四時歷千嵗其大百圍其髙參天不以時而盛衰也然後別其髙直秀竦之姿而先後遲速有弗足論者此君子取之以比徳乎大抵士之特立不回者非若新進之易合人方以爲榮而不足爲吾榮人方以爲辱而不足爲吾辱阨於前也旣久則伸於後也必大畜於內也旣足則發於外也必周此馬援卒成其大器楊震亦起於五七奚翅松栢之在眾木歟然余之所見者亦尠也臨汾單守道者元中大夫湖南亷訪使副使明卿之孫政議大夫同知通政院事仁美之子也乃能刮磨豪習折節讀書𨿽間關兵馬間亦不少輟嘗失其母走三千里訪於金陵得之縉紳咸稱其孝焉國朝置國子學聚四方之學者遂由諸生升上捨未幾眾皆超遷爲美官橫金躍馬驚駭閭裏守道方從余來中都分教諸子弟乃以晚翠名其遊息之所以自厲而無一毫媒祿意信其落落如松栢之翠而非暴榮遽落者比矣嗚呼松栢之於眾木類也其材恆見於晚士之與常人類也其志亦成於晚事固不貴乎早也余知守道將有爲於久屈之餘而發其所蓄無疑矣因其求文以記之故申其說如此而復戒其守云

白雲書捨記

云之爲物不一而白雲則水土淸明之气上升於天幽人處士恆玩而樂之然其去畱無迹捲舒無時所謂云之閒者非若雨雲雪云之能澤物也防稽禇君徳剛讀書蟠龍山下每淸秋雨止牕戶皆云也幾席皆云也被覆左右彌亙前後其居也以云爲賓客其出也以云爲車徒其限也以云爲藩籬其飾也以云爲采色云無心也吾亦無心也日相接而相忘焉題曰白雲書捨蓋據一方之勝而香鑪玉筍聨綿於雲間鴻禧之觀龍瑞之宮蔽虧於云外城郭之埃塵迥隔而不及也鋤云而耕披云而薪旣足以自給而太夫人又壽考康寧嵗時稱壽泄泄融融此亦有天下之至樂萬鐘千駟孰有加於是哉使有萬鐘千駟之榮或不及養其親而反貽親憂得失抑何如邪書暇輒琴而歌歌曰山出白雲兮旣不以雨白雲浮浮兮又翳餘戶余退無營兮朝耕夜書卒嵗有褐兮食且有蔬覽彼白雲兮惟潔時懋載酌淸醑兮爲母之壽繇是一時談者莫不樂道其美焉逮洪武之起爲中書掾轉靑州都指揮使司經歷尋升鳳陽大都督府經歷乃不逺千里迎其母渉江道淮來王都亦無異在蟠龍時蓋所居之境不同而同其樂也故復揭白雲之名於寓所親之所在卽云之所在有不待假於云者視唐狄文忠公北登太行而興望云之嘆固不得全其私如徳剛矣因詳其出處而著恩義之兼盡云

淸江文集卷二十四

欽定四庫全書

淸江文集卷二十五

明貝瓊撰中都藳

歸耕處記

吳大姓謝伯禮氏繇雲間徙臨淮之東園築室若干楹題曰歸耕處志其出而復歸而所歸非一故以處言之云初余遊九峯三泖間嘗愛其俗務本而好學故無不耕之民無不食之地而諸謝雄蓋一邑比古之秦陽時伯禮自松江別駕歸亦耦田夫野老於隴上不以爲恥焉蓋耕而仕也進而行吾道仕而耕也退而求吾志出處一致也元季之變大發州郡丁操兵以從徵伐逺近騷然𨿽欲耕而不可得者非獨三吳爲然已今天子受命削平宇內卒復於伍民復於廬農復於田工復於肆皆歸之道也乃越在二千里外積十年之久出入東園不啻九峯三泖時遂將老焉出而歸歸而耕又奚局於一方也一日防於中都屬記於余且言向之功而爵者不得田吾田爵而醢者不得田吾田獲田吾田而不失爲農者五十年固無功而爵之榮幸而免於爵而醢之禍天之厚於吾者多矣輟耕之頃談話東阡西陌之上以爲鹿門之龎徳公柴桑之陶靖節庶幾尙友於千載歟或者方病其勞苦而祁寒暑雨之弗堪也捨耒耜去南畆汲汲焉營斗筲之祿摩肩疊迹於朝曽不監其得失宜乎長往不來者所以深詆之則爲吾東園之歸者幾何人也嵗旣登矣吾亦可休矣於是釀酒擊鮮合族人父老酌以相勞酒酣輒起而爲歌歌曰有田膴膴於淮之滸旣畬旣播復膏以雨我稼之芄芄兮使無食於螽兮於以樂嵗之屢丰兮眾皆擊器和之其樂爲何如哉余聞而壯之𨿽未能遂其歸如伯禮喜見若人於千起萬滅中可謂爲農之久知農之深而超然獨髙已姑序其事並錄其言爲歸耕處記

屺思軒記

余之分教中都也詔選國子生十人副之行而首選永嘉王廷采焉廷采母卒久矣一日讀詩至魏風陟岵之二章曰陟彼屺兮瞻望母兮爲之然泣下曰吾又何望乎𨿽然人之於親至死不窮乃以思名其室而上加屺者義系於屺也義系於屺而其思有二餘從而論之夫父子兄弟處乎一室其入也相守其出也相從豈非天下之至樂而一旦有事於四方自燕而南自越而北跋履山川之險防犯風露之久其有不思者乎此離而思也離而思者猶望其歸而不至於長思也或不幸而有故焉則又何如邪此沒而思也沒而思者終其身而已矣廷采之於母沒而思者也莫親於父母惡忍忘於旣沒哉惟其生甫十月而鞠於姑宜不知有母也及長而好學其季父子之宜不知有父也年幾三十而始克復正且以喪母之爲悲其心同乎陟屺之孝子而事則不倫矣陟屺之孝子見於詩者自父而母自母而兄又設爲父母之辭欲其無已無寐𨿽思而不過於傷也若廷采者以其有父焉吾尙及事之而不及見吾母矣吾寧不悲乎於是掇取二章以表其志思尢切於陟屺之時也嗚呼風气日漓教化不行朝死而夕忘之者汨其天而不復曽弗若鳥獸之有知矣余幸見若人於所不得見故因其出於一本而不可已者反覆爲之說如此非以其多乎道之爲異也抑豈以是爲多乎道哉觀者尙興起於孝使不淪於薄余因有錫類之望矣於是乎書

來鷗亭記

震澤而下其水滙於華亭爲三泖民多環泖而居有姚宗文氏結亭一所以據其勝下俯平波萬頃而白鷗千百爲羣題曰來鷗亭繪而爲圖述而爲文者亦旣侈矣復求記於余余觀飛動之族不一而鳳爲鳥之靈者也鶴爲鳥之仙者也鷗爲鳥之閒者也鳳一出千嵗其來以徳鶴一飛萬里其來以類若鷗者無鳳之文采無鶴之音聲出沒波濤之中下上洲渚之間未始爲人之所畜人亦弗之畜焉惟江海之士日從之遊以其無心也不然則不來已大抵天下之物以無心而相感天下之事以無心而相成海翁之鷗不足言者必若宋之魏公韓忠獻歟海翁無爵祿之慕無聲譽之求而狎鷗於渺茫者宜也公曆事三朝出受經略之寄入居匡輔之職前後五十餘年至陶萬物於太和措宗社於盤石𨿽古臯陶稷契無以過之顧以狎鷗爲號又豈矯情而誣俗邪蓋其捲舒進退舉任於道非有一毫與乎其間所以樹大功定大事皆出於無心而已使如患得患失之徒挾數以爲能矜功而自許惡知鷗之可狎也哉此吾髙魏公之爲人不翅海翁忘爵祿聲譽之累而與鷗相忘者鷗寧沒而不爲之來乎今宗文閟而不試放於閒適亦有鷗之逸者其爲海翁爲名臣魏公未可知也燕坐之頃四顧無雲九山前起遙見雪影翩翩來於空靑之外悠然自適殆非海翁之所知已余將老而東歸道出雲間艤舟亭下尙當尋盟於未寒云

來徳堂記

平陽林與直旣葬其大父文卿於縣治南九十里之茅竹裏築亭若干楹於墓側嵗時旣祭而燕合族人於此焉間請名於余按其先世爲泉南人在唐有福唐尉攢母死廬墓致白鶴甘露之應事聞詔立二闕於墓前號闕下林氏五季之亂舉宗七人徙平陽而散居焉四溪其一也由四溪而下嶺又析爲二族居嶺門者有宋參議公某則與直之始祖也參議公之後爲大諫公某大諫公之後有知道州望之望之生太玉元初爲建寧教授歷官至建徳推官而文卿則太玉之季子重然諾寡言笑以與時義牙不仕而隱工鼓琴暇則抱琴往長林曲水間作秋鴻操一曲觀者以爲神仙中人年六十有五終與直之少也其父彥暉出遊吳越故常依之以居而朝夕有戒出入有節旣長從師講學通春秋大經洪武八年至京師補國子生遂升上捨皆文卿之教也志曰百嵗之計來之以徳攷其前後而知善於計者請以來徳名之乃進而告曰東南之彊宗大姓位非不尊而畜非不厚也或三四傳而覆而近者一再傳而已其能綿延五六百年曆十有餘世者豈非系於人物歟譬之場師之木尺寸而長至於參天蔽日豈一朝夕之所致哉其風雷之所排霜雪之所虐吾不知其幾矣惟封之固而漑之勤其本旣彊而不爲摧敗偃僕如此君子之於徳也亦若是焉存於方寸之中而施之天下之廣積於數百年之久而發於一旦之間視彼區區祈天而不獲則怨天責人而不報則尢人何異不賈而求贏不稼而求獲者哉若福唐至大諫公而始大大諫至道州而益顯文卿又能不廢前人之徳而及乎與直故知向之有位者不能世其官厚畜者不能享其利而積徳之效出於理之必然焉可誣也則後百嵗而爲計者又在彥暉之父子益厚其積亦若爾祖爾父焉人物之盛當不止於此而林氏之福徳其來烏有涯也哉旣名其堂復爲記以勗之

巢居記

隠者巢居子築室城東門外廣容一席客至輒促膝而坐且誇與客曰鳥巢於木而吾之室實類之其下平而不甃其蓋朴而不斵疎之以來淸風密之以禦天雨前有玉山旁紆大川挹朝光於東隅納星月於夜牕此吾之所居奚翅一巢也於是而偃休於是而嘯歌泰然自足不知其爲陋也復仰而思之彼富貴家崇墉屹屹焉廣廈渠渠焉其與吾之巢又何大相什百邪且厚積以爲冦之招外楗而爲鬼之瞰曽弗若吾爲巢之固而安也客乃囅爾而笑曰彼徇於物者也子亦未能忘乎物也子以其奢爲病惡知不以吾之陋爲病歟子以其陋爲樂烏知不以彼之奢爲樂歟其趣旣殊而是非蠭起曷若忘彼此而一之也忘彼此而一之則孰爲巢也孰爲非巢也渾渾乎太古之天熙熙乎太古之人也子以爲何如遂起而謝曰吾之所未及也請書爲記巢居子者番陽周克復氏客爲檇李貝瓊也

翠屏軒記

睦大族葉明逺氏居壽昌之茗塘羣山旁圍一水中亙而東北一山卻立千仞者曰屏風山乃築室其下爲遊息之所題曰翠屏嘗命其季國子生焱求余爲之記未暇復也及余來中都焱亦與諸生奉防分教州縣之子弟遂至臨淮復申其請焉則爲之說曰山之類屏者非一若二華之在關右羅浮九嶷之在湖外赤城天姥四明雁蕩之在海隅連峯沓嶂上接霄漢然皆不以屏目之惟九江匡廬則有屏風九疊與壽昌之山亦名屏風焉彼固不可槪以一物者或斷或連或起或伏有上鋭如劍防之列者有突怒如蛟龍屈盤者有效奇獻秀如靑蓮萬朶鳳飛而獸舞者又可專以屏言之乎惟屏風九疊出於千巖萬壑間與香鑪五老相參其曲折之狀可想已壽昌之屏風山閟於僻壤𨿽不得爭雄匡廬而遊人寓公亦無至而玩之發於文辭以表其靈異豈非造物者將待其人也乎大抵天下之奇觀未必專於一方二華羅浮九嶷赤城天姥四明雁蕩之外其扶輿蜿蟺之所鐘者烏可限乎南北邪茍得其趣於煙雲吐納之時春嵐秋色之變猿鼯禽鳥之情卉木葩艷之發固不待窮周王之轍迹道秦隴上天臺浮瀟湘洞庭而覽其勝則翠屏不異匡廬之九疊已吾何爲之左右焉然明逺父子托於林壑之久宜其出入上下饜見飫聞而且好之不已傳曰仁者樂山斯可謂之仁矣柳子記馬退山之亭有曰以碧山爲屏風昭其儉也則其儉亦可知矣𨿽然君子之於物豈徒爲耳目之患哉焱嘗講易於家而求聖人畫卦假象之意抑觀地中有山之象則知襃多益寡稱物平施之道乎觀天在山中之象則知多識前言往行以畜其徳乎至如虛以受人懲忿窒欲何莫不取乎山澤也由是而進學焉將與翠屏拔於丘垤之卑而山亦因之益勝視境中所謂錦峯繡嶺者何如邪余老而縻於官未得如明逺放浪物外一登翠屏之顚招安期挹盧敖而徒彷佛其寸碧於天際慨然遐思而已尙懼辱於山靈而勒移謝客也於是乎書

風木亭記

國子生平陽董瑨蚤孤旣葬父伯髙築亭於墓左題之曰風木取韓詩外傳記臯魚之語云初伯髙撫瑨甚勤而教之有法時年甫十二猶未知也旣長而有知思報無窮之徳而抱無窮之戚矣此亭之所以作因求記其所謂風木者久未復也洪武八年春餘分教中都復與瑨俱且申其請乃爲之說曰木之性恆撓於風子之心恆奪於天此古今之所悲而臯魚至於哭而死也然余不足於魚焉漢毛義捧檄而喜義豈喜得一州縣哉蓋爲親屈也茍知爲親屈則不暇於擇祿而魚去親之久事主之難旣困而歸自稱其失有三又何及邪孔子門人聞而歸者三十餘人則以魚激之且懲其過也𨿽然莫尊於親莫大於養親顧菽水之薄或缺於前而三牲之具不必享於後所謂事有不可全人有不可彊者風木之感爲何如邪非特一魚而已今瑨志同於魚而無其三失惟以死而厚於祭也孰與生而養之薄死而致其哀也孰與生而樂之深故假其言表吾之思耳嵗時展敬墓下登斯亭也俯金洲而仰靈鷲徘徊四顧又安得起吾親於九京歟此尢足閔之也嗚呼彼一時富貴者居有華構出有輿馬饜梁肉而襲綺紈者皆不肖之子弟曽弗悼其親於旣沒不及事之爲戚如瑨者此又魚之罪人而世亦莫之怪已豈不重有所感夫

居易齋記

學必志於君子而君子之事居易而已吾未暇極論古今之人始舉其所可知者捉襟而肘見納履而後缺非曽氏之居易乎後車數十乘從者數百人非孟氏之居易乎彼二子者烏知貧賤之爲約富貴之爲泰也處約必餒而不知其爲約則約而泰矣處泰必盈而不知其爲泰則泰亦何愈於約哉分定故也而世之常人苦其貧賤而欲去之則不能安吾之分矣終亦莫之去也羨其富貴而欲求之則將逾彼之分矣終亦莫之得也鮮知居易之爲事而爲君子之所爲者然亦不可責其爲君子也三衢魯濬文氏乃及於此蓋亦千百而十一歟一室蕭然日讀書其中而無一毫外慕意余固嘉之且求爲之記故告之如此抑求之中庸子思旣言居易行險爲君子小人之辧矣復引孔子之說曰射有似乎君子失諸正鵠反求諸其身蓋必由是而進焉不然吾恐未免於苦貧賤而羨富貴姑假之以文其怨悔而於自反之功未至也茍知自反則無往而非居易矧是區區者邪濬文尙勗之

瓜田小隱記

昔東陵侯邵平當秦旣亡遂去之靑門老於種瓜吾嘗論髙帝入關初秦人迎而降者已知有漢而不知有秦矣至天下大定則相率爲臣如張蒼之徒亦何怪哉平獨不忍背君而污其身去東陵之封如脫屣而甘心瓜田之中是知有秦而不知有漢也宜歷千百世之久風節凜然與西山餓夫同一髙已談者且以前之侯也其富貴如此後之種瓜也其貧賤又如此爲平一身之榮辱得喪惡知平者乎雲間邵子振氏平之後也徙居臨淮之東屯扁其所曰瓜田小隱豈其風流猶有存者歟余與子振爲師友故知之爲詳邵氏自翠巖至於雪溪自雪溪至於浦云而及子振之父篔谷一門四世其盛何如邪及運革事殊破萬金之產乃従農夫於隴畆可謂有平之气象固知貴賤無恆猶天之寒暑不足爲吾之戚欣而防然自足歟是可嘉也故爲之記

愼獨齋記

昔人有鼓琴者坐客聞而去之以琴有殺聲也時見螳鼓臂搏蟬其心一動使純古淡泊忽變爲殺伐而人已知之則𨿽至密之地可以欺人乎人不可欺由吾之情有不可隱也或者肆其巧詐欲欺天下之人以爲不吾知也豈不悖哉是亦昧於君子愼獨之戒矣嗚呼日月之明未有過於獨者故君子恆察乎方起未形之機儼乎若神明之臨也凜乎若師傅之在前也其愼之如此惟求之於不欺而已余之鹵莽滅裂何足以及此而國子生建徳王以寧氏顏其讀書之所曰愼獨數求余爲記因舉所聞而論之抑朱子示學者體道之功莫切於愼獨及其告君也復捲捲進其說焉誠以應事接物本乎一心使公私邪正交戰於中互爲勝負則施之家國天下必有不得其當者惡可忽於不見不聞而弗之察歟曽子子思以是相傳而發於先儒者亦旣詳矣竊閔夫僅知用力者不勇其朝暮之爲不善者人𨿽知而無忌矧望其能愼於所不知乎此余所以益嘆世道之衰心術之壞而嘉以寧知爲學之要也以寧茍於獨而愼之善吾守而不失惡吾制而不行庶無一事之不愼所至又可量哉尙以餘言勗之系之以詩曰

吾處暗室若謂無人人𨿽不知敢忘事天至隱而見至微而著奚翅十手神明是懼惟操則存惟捨則亡奚翅六馬奔逸是防所以君子察其所發茍不自欺善惡攸決嗟以寧氏必愼於斯仁義之充實繇是基我作我詩匪僞之飾朝夕監之尙勗無斁

桃花流水記

桃花流水非出武陵之桃源者國子博士防稽錢公子予築室蟠龍山下有水盤回曲折遂以其地擬之桃源也按桃源爲天壤間絕境宜髙人韻士聞而慕之今桃源州桃川宮南一里是也實武陵八景之一陶淵明記蓋特指秦人避地居此不與世通後好事者輒言其爲神仙詩人從而附防之豈不怪哉然自秦以降更王疊伯攻戰不息天下之人不死於兵則死於賦者十六七而山谷之中老子長孫至歷六百年之久理亂不及於耳榮辱不加於身以神仙目之亦非過矣及晉太原中漁者旣至而出其道卒莫之塞則人民始病而風土亦壞今且同於他境長荊棘而伏狐惡有昔之種桃者乎或能自逺於城郭囂埃之外如王維之輞川李白之匡山杜甫之錦江孰非桃源之勝而白之見於詩者亦有桃花流水之語奚必桃源之爲桃源也子予之意殆與此同已當其暇時徘徊水曲或坐石而釣或倚樹而歌其景無窮其趣亦無窮也則以林壑未有過於桃源而桃源不待往求而在是矣彼汲汲於貨利之途而棲棲於權勢之門者烏足以知其超然物外爲髙邪初子予在京師時常屬余記之餘因告曰公由布衣徴爲國子助教方朝而入暮而出未宜戀寛閒寂寞之濱也姑俟其歸越四年爲洪武十年乃獲請老於朝而桃花流水果爲其所私矣不可以不復者故書其說以寄之異時將躡屩而往公香鑪玉筍云

淸江文集卷二十五

欽定四庫全書

淸江文集卷二十六

明貝瓊撰中都藳

遊山詩序

洪武九年歲在丙辰季秋月朔余休暇無事與典簿永加裴中國子生陳芳林與直王綬董瑨林嶽洎余季子羽岀甲第坊迆北趨四五里地勢隱然而隆岡連嶺屬實萬歲山麓之旁殺者置闗於上所謂東市之咽防也余嘗往來而未暇出入上下以窮其勝是日也天風飂飂雲气行空中類萬騎而驅乍疏乍密日光吐而復翳始懼其將雨倐排而去之萬里無滓端倪呈露行者欣然皆喜乃升髙而望之連山拱其南長淮亙其北蓋其地卽春秋之徐漢爲鐘離隋置濠州逮上之龍飛攺名鳯陽而都焉其東則獨山屹然一柱孤撐上爲司曆者觀天之所距獨山東十五里爲臨淮崇墉峩峩車馬旁午人之丰樂可想也其西八十里曰荊山與塗山對峙天外志稱山產美玉卞和以獻楚王今玉坑尙存荊山之南則爲魯山金碧起伏若走海濤而至於皇陵信神气所鐘誕生聖人爲中國人民主非偶然矣蓋自開辟距今越千萬年而豪傑起淮泗間如王霸之輔漢魯肅之相吳固不足方今日之盛而肇大業於東南也時宮闕未營朝市之位已定四十八衛列營左右統以大都督府焉牛馬徧野禾黍紛敷偉哉天下之壯觀矣又行山北二三里許過雙井黃先生先生東甌大族守官鳯陽者五年聞余至遂延於退休之所地閴寂無市聲少焉設芳醴薦嘉肴眾亦懽然而畱更起步爵劇飲無算遂至大醉而罷乃循東山歸路尢峻絕怪石虎踞雜樹蔥倩於是列坐石上者久之惟綬臥不能起膳奴掖之而行因顧謂諸君曰余自去年春分教中都生未嘗一日捨所事而出遊或出遊輙以風雨止今幸償其願而天復假余之美景如此覽山川之勝盡主客之歡使忘鄕土之思不可以無述也盍以溪山勝處良友分韻賦詩規重遊於異日歟眾曰善越翼日詩旣成什余爲之序且錄寄雙井云

滄洲一曲志

華亭大姓邵文博氏治圃楊溪居第之東偏垣而環之鑿方池廣以一畆錯置巨石相爲經緯類十洲三島之狀而奇峯崒然特起如神人出珠宮疑有雲气昏旦上升焉觀者以爲成於造化也乃度地相方構堂若干楹坐挹其勝循池而北則因髙爲亭風櫺月檻尢極宏麗老檜參天修楊夾道不知有三伏時由亭左行百武又爲小亭可坐五六客以待遊觀而憇者小亭之西五十武亦如之中辟塗屬於北垣有軒在萬竹間曰緑陰軒之下溝以通眾水之來鏘鏘有聲曰流月其西軒曰樂琴書合而名之曰滄洲一曲以記稱滄洲在瀚海中周回五萬里其人千歲不死有飛樓湧閣皆金銀气有瑯玕之產紅鱗白鳯所集中國之人莫能至者此𨿽廣袤不同而外旋大澤中俯平野彷佛其一曲己戶者謹扄鑰非魁人碩士鮮克造是且不逺二百里招徠余誨其子麟書暇輙往時十月始寒風髙气烈而海棠數本花爛漫如春於是置酒命客共酌於下自晝抵夜圓魄中天微云盡斂二小姬出彈箏歌以和之極驩而罷恍然出埃而超鴻蒙也後值兵變余挈家南還檇李回思其所猶歷歷在目毎稱東南之雄於貲者非一而能有林壑之趣莫若文博焉洪武六年餘起爲國子助教越二年又奉命分教中都生涉江溯淮遇麟於道從而訊之則文博己沒且徙家臨淮之東屯而圃復湮爲荒煙野艸矣爲之潸然涕下後數訪余成均因言去鄕裏七年固不得守邱墓爲戚近築室平岡之下獨與母居藝其地有秀可擷漁於川有鮮可食其適無異昔之滄洲一曲故揭舊名於楣先生幸志之餘惟隨遇而安者必有防於心而不系於境也若文博之居雲間也以其地爲滄洲則山川是乎否邪今麟之居濠上也亦以其地爲滄洲則池臺是乎否邪人之常情恆由境變茍防於心齊之爲一致孰非神仙之所居邪然文博當全盛時極耳目之玩視滄洲之樂不啻也麟方辱於流離轉徙而不易其樂非讀書求道而幾乎達者能之邪故詳錄以記之且寓感今思昔之意凡廢興之迹尙有徵於斯云

葵軒記

歐陽文忠公記洛陽風土稱其花直五千𨿽出於越者不能與之角蓋混淪磅礡鐘其妖於中國使人狂走爭觀其美不足稱也有可稱之美者葵乎葵易生而不以其地後開而不以其時無一本五千之直人皆棄而弗視至於傾陽以庇其本皆未有及之者故余好之甚於洛陽風土所尙不知者非其昧髙下之辧所謂黜西子而尊無鹽其亦弗之察耳旣而思之葵猶傾陽人有君而可忘哉唐杜甫落落不偶間關兵馬之間至奉先所述引葵自況人之葵已計當時勢位之尊顯融一時者何可勝數祿山破關中忍忘所事而北面臣虜則如葵之傾陽抑何尠邪嗚呼物有不可奪之性所以異於物人有不可回之心所以異於人然貴非所貴而賤其所可貴實天下古今之同病非獨葵也可不重有所感乎吳門儒者金徳璡氏讀書之所左右種葵百本不雜眾卉題曰葵軒寄意深矣累求余爲記故論之如此𨿽然余與徳璡同爲國子助教五年托於淸光之下尢爲葵之幸者視杜甫徒懷耿耿而不白於世以終蓋相萬也尙益厲其如葵者毋慕彼區區以色恱人爲妖者

具慶堂記

禮部尙書毘陵張公惟中有先府君錫山之居第而顏其堂曰具慶記未有所屬也乃馳書中都爲請余辱交十五年而知之爲深其居錫山也與弟安所奉府君止齋先生於旣休之日府君神完而气充以享滑甘之養此其可慶者一也及惟中以明經選遂首東南計偕之士而逺近以爲榮此其可慶者二也至於元季兵變州郡鹹苦於殺戮焚燒而毘陵當南北必爭之地人民幸而免者才十一父子兄弟固不能保其俱存也惟張氏不及此又可爲慶者三也嘗讀楚茨之詩其曰莫怨具慶不過述公卿有田者旣祭而燕之一節耳然同姓之親所以交相愛而更相頌者豈果在於牛羊歟豈果在於鐘鼓之奏歟蓋有足於內而發於外者也較玆三者其小大何如哉特取其語以明之而已止齋旣沒兄弟之友愛尢篤具慶之樂先後猶一日焉大抵人之恆情莫不以富貴爲事惡知有重於富貴者使惟中不得事府君而骨肉離散死亡𨿽今起爲侍從官髙車駟馬赫然一時亦豈其所樂乎斯足驗其種徳之符若有神明庇於防冥已故邑中爲之歌曰積之旣厚慶必從之翁壽且康鶴髮龎睂讀書有子亦旣先登如稼而獲如賈而贏三吳繹騷兵鬭於疆肉人火居號呼出亡嗟公一門克完以安歲時伏臘更賀交歡吹塤吹箎如春之和鄕人之榮鄕人是歌餘聞而嘆曰此天下之所同欲而有不可同者繇其出於天而非人之能致也止齋有其福而慶之於前惟中又能延其福而慶之於後繼繼繩繩將有所勸而不替矣因敍其事並錄其詩爲具慶堂記

活水軒記

活水軒者山陰儒者張徳麟氏遊息之所也徳麟早歲負奇气以與時義牙遂去講學鑑湖之上十有餘年所蓄益大所造益精矣又取乎水者示其不息之義也翰林承防金華宋公景濂爲作古篆三大字以貽之且求余爲記辭弗獲乃復之曰天下之水不一而谿谷之所泄池沼之所蓄乍盈乍涸曾不及乎朝暮未足以爲觀也必觀水之大者乎水之大者其出有源江出於岷河出於昆侖漢出於嶓冢濟出於王屋淮出於桐栢其本旣盛則前之往者不止而後之來者不已故狂瀾巨浪日益月髙浩浩沄沄破山走海孰得而禦之茍爲無繼惡能盡其奇觀而亙古亙今若是邪故孟子曰觀水有術必觀其瀾又曰原泉混混不捨晝夜學者宜求其道矣嗚呼道之廣大淵深非一曲之能盡亦非一物之能諭而可見者莫過於水焉然言者或昧其大經大本此百家之說𨿽多而皆不及孔子孟子唐宋之文𨿽盛而皆不及程子朱子以其如江如河者茫然未睹所睹者特谿谷池沼而已也不亦悲夫顧余之淺陋何足以及此邪姑因而發之耳𨿽然梗於木石汨於泥沙水從之而壅矣決之而流亂於術數軋於功利道從之而隱矣絕之而明是不可不致力於正學而無惑於彼焉使處膠膠擾擾之中沈溺以沒身者固未能至而徳麟有志於道殆過尋常萬萬必將浚其源而達其流庶防不局乎小而有以充之至乎大豈徒資其文辭以極波瀾百態誇耀於世爲工哉此余之所深望也是爲記

宜晚堂記

越大姓江濬逺氏世居奉化之黃甘裏地勢斗絕四山環拱而南屏一峯嶄然特起狀類玉几上可坐數百人下有東西兩溪合流至長溪折而入於鄞江又有日峯峙其左剡水紆其右蓋四明形勝之一濬逺又據其勝焉六世祖某宋保義郎子怡齋由太學上捨試補臨安教授至濬逺克世其學早受知中朝士大夫舉秀才歷官至福建行省照磨尋升檢校官以憂家居而代革勢殊矣因葺舊廬中奧之堂題曰宜晚日肆意圖書而不復出矣介趙公木仲來求記乃爲之說曰山之秀也宜日之晚木之茂也宜歲之晚人之守也宜時之晚日之晚固異乎旦矣歲之晚固異乎春矣時之晚固異乎少壯矣而以爲宜者何也山晚而益佳木晚而益堅人亦晚而益智豈不宜乎初濬逺汲汲於一試涉大江走長淮上太行觀黃河風波之險阻冰雪之栗未嘗憚其勞苦焉是亦宜也二十年中變故多而形貌攺思慮深而血气衰回視向之鋭於進者孰與鈍之久榮於前者孰與困之全於是盤桓林壑之間嘯傲風埃之表尢爲宜也夫退休之迹見於春秋方盛之時則怠而馳騁四方之志施於旣耄欲與新進爭前則暗濬逺者視彼溺於利祿顚僕不正之徒相去奚翅千萬乎由是觀之山也木也與乎人也不病乎晚而尢宜乎晚如此使其悼懸車之景促痛凋落之將及以爲非人之所宜者惡知進退存亡之道哉此予嘉其爲人樂書而記之

環碧堂記

檇李南五十里爲幽湖巨族朱顯道氏世家於此築室若干楹而水周其下題之曰環碧前禦史中丞番陽周公伯溫以大篆體爲書三大字復馳書鳯陽屬記於予初余主顯道嘗愛幽湖之奇勝蓋脈絡自南湖來洄而爲洑旋而爲渦至是左右回抱靑停黛蓄尢形勝之所萃焉使其奔放莫遏則悍而可懼渙散旁流則弱而易狎又何足以爲奇勝也觀其方春雨止波瀾浩浩與天相涵不見洲渚而王雎翠碧往來其中景之觸於前者何如也及淸秋之夕魚龍在壑衝風不起顚倒星月而舟人漁子擊榜歌呼景之防於心者又何如也方全盛時並湖而居者非一飛樓湧閣𨿽南湖不足侔其壯麗而堂據一湖之要蓋有無窮之趣焉時方縻於王事遂捨之而去客京師者二年分教中都者三年汨沒埃之中未能有其一曲以從耕釣而徒懷想於二千里外今爲顯道之所専也按朱氏世爲檇李人其始祖某宋文林郎侍料院官其子思明仕元爲進義縣縣尉轉嘉興縣錄司事判官思明之子靑陽教諭仁甫先後相繼逮顯道已四世矣今一境旣刳於兵此堂復葺而新之挹空翠於幾席之間來淸飈於嘯歌之頃固可以盡四時之樂益見文獻之家與幽湖同一悠久也顯道業攻醫得九鍼補防法於金華王瑞庵實出竇文貞公之傳故非一時庸工所及性尢急於治人而人賴以全者甚眾則天之報施又可必者矧諸子若孫讀書好古余知後益隆不替非止於是而已異日解組南歸舟幽湖重登環碧之堂又當述而賦之云

一樂堂記

華亭夏盟氏有二親年俱七十而兄莊亦五十餘因顏所居之堂曰一樂取孟子之語也介前松江通守謝伯禮來謁余爲記嘗論樂之爲事非一又孰與乎父母兄弟相從一室之中哉大抵天之數恆不齊人之心恆不愜使父母俱存兄弟無故此天下之至樂亦天下之至難也夫求至樂於至難誠千百而十一耳然則珠玉不足以爲侈聲伎不足以爲悅輿馬不足以爲盛惟幸父母兄弟之全者豈非彼之所樂在於人爲小吾之所樂出於天爲大乎盟之得此蓋一門所積旣厚故多壽考而無疾病夭傷之患又處斗絕不爭之地𨿽海內連兵累年亦免於離散之憂不然何其致人於所不能致享人之所不能享耶殆非偶然而己自今以往奉於朝暮相倡和以爲驩奚翅春臺之熙熙也嗚呼蓼莪棠棣之詩極推天倫之所當重反覆讀之特病防然孑立無以遂吾一樂之私柰何禮衰事親忍於骨肉者常接迹於世人心風俗之壊至於如此不亦悲夫故於盟尢有所不能已且重余之哀傷感慕也烏可以無言乎初盟之父原父從天臺李東臯先生遊壯復受經於同裏錢公伯全薦紳之士咸稱之產𨿽才及中人而聲譽籍籍布於逺近盟又能厚其所親不敚於外物固賢於眾人已𨿽然孟氏之言三樂惟仰不愧俯不怍爲君子之當自盡者茍不至乎不愧不怍𨿽處父子兄弟之間亦未能樂其所樂也尙朂之哉

志古齋記

志古齋者天臺王蘊徳氏藏修之所也蘊徳嘗受詩舒可立先生科舉廢遂一意於古文求進於先秦兩漢故取昌黎韓文公之語自厲云番陽周伯溫爲書三大字復求余記之乃爲說曰射莫善於羿而天下不能皆羿也工莫巧於般而天下不能皆般也唐宋諸家通習六經出入諸子亦皆志於古而恆苦其難者時旣不同才復懸絕惡得彊之以力哉蘇黃門曰文不可學而能气可以養而至是气也塞乎上下騰而爲河漢旋而爲風雨薄而爲雷電列而爲五嶽激而爲海濤人得之發於文章所謂气盛則言與之俱盛也諸家惟能善養吾气所著不期於古而古𨿽有髙下輕重遂與六經諸子並行不朽豈非一代之豪傑乎往往取其書熟讀詳玩大抵立言不在於嶄絕刻陗而平衍爲可觀不在於荒唐險怪而丰腴爲可樂此古人不可至也古之人不可至茍有志焉亦猶射之必爲羿工之必爲般庶乎其不逺矣若蘊徳者其志如此宜將髙視無前而不足於今歟𨿽然髙堂邃宇孰與古之橧巢齊紈楚練孰與古之羽皮玉杯象筯孰與古之污尊抔飲哀絲豪竹孰與古之土鼓柰何浮華之習崇惇朴之風壊或有語伊耆之茅茨則陋而不合於制尙有虞之瓦器則朴而不適於時悅周文之卑服則儉而不盡乎飾奏軒轅之雲門則淡而不諧於音矧文之變而下焉使班馬馳騁其間則必驚且駭矣非班馬之罪也所見者異也君奚志於古邪懼其合於古而病於時也嗚呼初余坐是蘊徳復蹈而爲之不以舉世非之而變斯能古矣因其請而極論之第愧於古人者海之一螺未及盡夫道之無窮也其尙擇之

植勤堂記

余嘗論宋三百年間有大徳而享其報者晉國公王祐也符彥卿與太祖外有君臣之分在周則爲比肩同事之人而握兵居重地一旦疑其爲變命祐往察動靜之迹且欲因而翦之使小人茍利富貴必希防附和以誣其罪惡計吾之得失哉乃以百口保之坐是失官旣而其子文正公相眞宗十有八年孫懿敏公在仁宗朝復出入將相三十餘年植槐之應捷若桴鼓當是時祐非私於彥卿實所以忠於太祖者也使太祖無誅滅大臣之過而彥卿免讒搆之寃此固有純臣之義矣若秦檜當國忌賢嫉功盡斥異已至殺嶽飛殺趙鼎而張浚胡寅亦防不免其陰賊酷何如邪乃嘆其子不足相副當燕而罷曾不反求諸已其後卒褫爵廢棄秦氏遂衰嗚呼善惡之積如此天之報施又如此可爲百世之龜鑑已故君子莫不稱祐不邀近功至檜則皆怒罵欲食其肉然如祐之所存者恆寡而放檜之所爲者往往有之豈其性甘爲豺虎哉將以天之冥冥爲不足信也不智甚矣撫之金谿有王熙謙和氏以晉公爲法顏其所居之堂曰植勤虞文靖公揭文安公咸賦詠以美之復介工部主事彭徳修來謁記故特舉二者論之大抵爲善無應則輟而不進此固人之常情勤則始終無間焉以木觀之封其本而枝益蕃去其螙而實可冀蓋有出於自然者孰與快意一時以稔其毒肉未寒而名滅哉覽者宜有所勸是爲記熙荊國文公十世孫讀書好古有長者風爲鄕裏所推云

淸江文集卷二十六

欽定四庫全書

淸江文集卷二十七

明貝瓊撰中都集

東白軒記

昔余僑居海昌之黃灣嘗遊百丈山將循龍湫而歸天黒失道宛轉深林亂石間逐螢光而前足爲之兀目爲之瞽遂抵野人之廬宿焉旣而天雞三號日車自海濤中出起而覽之六合之內可見毫髮蓋旦而東夕而西西則淪於地而萬象俱晦旣東則白矣古人從時作止則向之所苦委身無人之境以觸虎豹盍俟天之方旦邪於是與客酌酒相慶且論世之否泰亦日之夜旦宜卽一日之近以求一世之逺乎自周之遷歷春秋戰國則旣昏而白於漢自漢之亡歷南北六朝則旣昏而白於唐五季大亂已極至宋始白而禮樂文物爲近於古宋自靖康而降偏安江左君子於此蓋深傷之必有繼宋之白於旣衰之後者越二百餘年大明肇興四方萬里莫不瞻其景气之新農夫野老相與謳歌田裏以爲一時之快焉余旣喜其言之符嘗欲爲說以著其無往不復之理有不能已者屬病未果而姚江虞佐氏有讀書之所題曰東白命其從子今監察禦史魯瞻來謁記乃書以復之異時尙當相從江上觀瀚海扶桑之勝猶能爲東白之賦是爲記

復古堂記

梅川爲余姚之勝處士虞佐氏居焉凡自邑而往者逆折行數十里而山石林木皆古人民棊布星錯務本而不爭多至百歲朝莫往來東阡西陌間熙熙然如無懷葛天氏之徒則風俗古矣佐繇逺祖永興公以來歷三十七世而嶼山之南猶號虞家域其室廬古衣服古器皆古鼎匜無新制客有過其門者病其習之過於野居之過於常竊非笑之以爲不合於時也獨樂之不厭且名其堂曰復古日讀古書其中鴻生碩士咸爲賦詠而又徵記於余乃告之曰孔子生春秋時往往傷今之不如古則春秋已非古矣矧距孔子二千餘年中國胥淪於夷至變其嗜好變其語言賤朴素而尙奢靡先王之法蕩然無復存者可勝嘆哉有能以復古爲事豈非性之獨異乎人出於气習薫陶之外也然古今人不相逺以今觀之則古之爲古矣烏知古之不爲今乎以古觀之則今之爲今矣烏知今之不爲古乎吾將通古今而一之非有古也亦非有今也求其道而己矣道越萬古猶一日使吾之所言皆古人之言使吾之所行皆古人之行衣不必逢掖也冠不必章甫也其人猶古也徒泥其往而詭於今忘其內而飾乎外曰是能好古而不徇時者也余未之信焉嗚呼方俗之益偸益僞尙幸見若人於所不獲見是知古之可復誓將往而從之以詠有虞之音其爲適何如耶姚江之上必有和餘者於是乎書洪武十年歲在丁已冬十月初吉欈李貝瓊在東軒寫

學古齋記

國子生桐川郭審言分教臨淮也顏其讀書之所曰學古間過中都見余求文以記之餘時承乏助教義不獲辭乃復之曰時非古而必學於古豈非有可因而不可變歟周官曰學古入官是周不自爲古也說命曰學於古訓是商不自爲古也以今觀之商周非不古蓋創於前者有堯舜焉有伏羲神農黃帝焉所謂開物成務者也降於秦漢及唐恆以古之爲固而病其難行繇是日趨於便亦勢之使然耳茍求其中正無獘惡可不以古人爲法哉嗚呼古之人吾不得而見矣其道則備於六經故知防莫過於易辧事莫過於書理性莫過於詩正行莫過於禮褒善貶惡莫過於春秋此皆發於古人之蘊孔子定之爲萬世法炳焉與二曜齊明則學古者盡力於此非無莊周虛無之宗申韓刻削之習蘇張縱衡之辧孫吳權變之術司馬遷揚雄瑰麗之辭舉不足以爲學者也余之昏愚怠惰旣失於早歲今𨿽欲進則旣老而莫能及焉審言入官有日將以成諸已而施之人必習於一出一入之間上溯伏羲神農黃帝堯舜之相傳無汨於諸說之爛熳庶防不壊其心術而徇乎一時之好焉𨿽然聖人之學古也必本於信而敏以求之信之不深求之不敏又何以知古之可學而極其所至乎故反覆論之終舉其要如此尙朂之哉是爲記審言生九歲防父大父仲銘鞠之旣長好學克自樹立爲能守其業云洪武十年歲在丁己秋九月旣望欈李貝瓊記

崇志齋記

王公之尊賁育之猛季孫之富舉不足以撓吾中者蓋有不隨气而衰不與時而變逺則行而利乎物窮則晦而樂其天此志之爲大與天地相配歟孟子曰持其志易曰髙尙其志孔子曰匹夫不可奪志也而世之有志者恆尠所見者小而不見乎大所務者近而不務乎逺奚翅蛭螾自足於蹄涔孰知鯤鯨之縱於海鷽斯不出於蓬蒿惡覩鴻鵠之翔乎天哉惟豪傑之士立乎萬物之表而本之以誠其進徳也必果其成功也必鋭聖賢事業莫不在我矣由是觀之人品不同而所志亦異如此然學者亦可甘心卑污茍賤之域而忽於髙且逺邪志伊尹之所志則恥其君不爲堯舜一夫不獲若撻於市亦伊尹也學顏子之所學則無伐善無施勞亦顏子也君子豈彊人之不能乎亦在爲之而已余嘗以是告人特未見其能自厲者至一時好髙而行或違之又無足稱焉今兵部尙書陳公彥銘顏其讀書之所曰崇志不逺三百里求余記故舉其說以復之且公由幕府一蹴至夏官其位旣崇矣位之崇者實由崇志而致若余之所以告公者不在於位而在於道徳焉茍志於道徳推之所爲將見事業無窮非顯於一時而及乎百世非榮乎一鄕而施之天下此蓋公之素志亦人之所深望也於是乎書

望云軒記

唐司空狄公仁傑方爲並州法曹也北登太行回望白雲孤飛曰吾親捨其下徘徊久之而去國史遂書之以傳於今余嘗論之云之爲物或往或來固無方也或起或滅固無時也又奚待托之以寓吾思親之意邪蓋以去親數千里外欲見之而不得見者云耳云之所在親之所在乎是其眷眷不忘於旦莫卽所見而發之殆非因云而思也求之於詩見於風曰陟彼岵兮瞻望父兮又曰陟彼屺兮瞻望母兮此人子勞於行役而思其父母也見於雅曰王事靡盬不遑將父又曰王事靡盬不遑將母此先王遣使於外閔其情而代言之也由是觀之有事君之公義有在己之私恩無公義非忠臣無私恩非孝子二者𨿽不能兼而不可以相廢者此狄公望云之感實同於陟岵之詩人抑在上者亦能閔之也乎後多興起而慕效者又足以見千萬人同一心千萬世同一時也永嘉鮑佑彥佶洪武八年繇國子生分教河南之湯陰者三年而逺離色養之久遂題其所寓之室曰望云比過中都求余記以申其志故爲之說如此𨿽然彥信方奉詔回京師將見其爲天子使持節玉門之西天山之北乘時樹功如狄公之顯於天下後世庶防盡乎公義私恩忠孝於是而著矣余當一書再書非止於如此而已尙朂之哉

具慶堂記

國子生四明之定海戴習者宋朝奉大夫埴之六世孫也見余中都而告曰吾父年今四十有九母亦五十矣耳聰目明過於少壯者而吾兄弟二人又同室而居如春之和其心樂焉因名其堂曰具慶取楚茨詩人之語也敢以記請余嘗論天下之樂系乎人者可必而出於天者不可必可必者世之所恆有不可必者世之所不恆有也孟子曰父母俱存兄弟無故非樂之出於天而不可必者乎當四方無事之時求之於人而能有之者已尠況乎兵變之後方數千里或隕於矢石或夭於疾疫饑餓父母俱存而無故益又鮮也習之處山海斗絕之地不爲矢石之所隕不爲疾疫饑餓之所厄一門克享耆艾以睹洪武太平之盛是符詩人之所謂具慶者矣嗚呼君子三樂之一尢人情之同欲使有父而不及事其母有母而不及事其父有父母在兄弟或離散分處是皆不足於心又烏得而爲樂也若習之具慶則旣足於心矣今分教相臺三年將上京師受官而歸也春朝月夕奉其二親帣韝鞠稱觴爲壽其樂又何如哉此天也非人之所能致也余因而推其本矣易曰積善之家必有餘慶初埴之事理宗也爲將有仁義之稱而無虎暴狼殘之好讀書嘗著六經講義而鼠璞論深刺時之不辧名實者後忤丞相賈似道意遂斥之於外以終然其所積者己厚而天之報之也亦必厚矣故習有人所不可必之福豈不知其所自哉尙益綿延其慶於無窮而大朝奉之世可也於是乎書習字原學通敏好學早從吾友桂公彥良胡公舜咨遊而人多推許云

旅軒記

余嘗觀乎逆旅之舍矣朝而至者夕往而更其次夕而至者朝往而更其次以其奔走東西南北之途求庇於信宿之頃𨿽毀而莫之完缺而莫之補其勢然也及觀巨家右族治第相髙至廢千金而風臺月榭各據形勢宜若可久而不易者越數十年間或死或徙已非一姓孰非逆旅耶凡居於是者奚翅朝夕之忽來忽往耶不獨是也天地亦大逆旅也萬物之托於中其生也必有盡其成也必有敗或近而一時焉或逺而一歲焉又其逺而一世焉由是論之皆旅而已有通其道者其防於達歟友人陳生原秉謫居臨淮五年以旅名其室且求余爲記遂進而告之果以今爲旅耶烏知向之非旅也茍知向亦旅也則今可以忘吾旅矣其在楚也楚吾鄕也其在越也越吾鄕也焉往而非主亦焉往而非旅𨿽然原秉生於雲間長於雲間有戀戀不能忘者是固天下之同情盍視古今之星馳飈逝蹔而不常如此則視臨淮猶雲間耳又焉能必於一方而不爲旅哉尙因吾言以廣其志是爲記

淸江文集卷二十七

欽定四庫全書

淸江文集卷二十八

明貝瓊撰中都藳

唐宋六家文衡序

唐宋文衡總三百三十篇天臺朱伯賢氏之所選也文不止於此而特約之爲學文之法如物平於衡有不得而髙下云嗚呼形气相軋而有聲而聲出於人者爲言雷霆之擊非不烈也海濤之升非不大也笙竽琴瑟之奏非不和也皆莫過於人之純聖人之經又純之至也故歷千萬世之久𨿽善於言者惡能擬而爲之哉戰國以來孟軻揚雄氏發揮大道以左右六經然雄之去孟軻其純已不及矣降於六朝之浮華不論也昌黎韓子倡於唐而河東柳氏次之五季之敗腐不論也廬陵歐陽子倡於宋而南丰曾氏臨川王氏及蜀蘇氏父子次之蓋韓之奇柳之峻歐陽之粹曾之嚴王之潔蘇之博各有其體以成一家之言固有不可至者亦不可不求其至也余嘗讀之若原道原毀由孟軻之後諸子未之能及至宗元守原議桐葉封弟辧鑿鑿乎是非之公使聖人復作無以易之其他馳騁上下先後相發誠樂之而不厭信言之異乎雷霆海濤笙竽琴瑟气與形之相軋相成者矣世之狃於所習茍趨一時之好者旣不足以語此或知師古爲事者又梏於昏愚怠惰而不暇進其閫奧焉此余之所深痛也伯賢工文三十餘年實倍於余其定六家文衡因損益東萊呂氏之選將刻之梓使子弟讀之而曾曲阜所作四篇則采前人所遺以附南丰之後其用心可謂勤矣間嘗挾之過予成均與之商確累日且俾序其首余何敢爲之妄議邪抑嘗聞先儒君子之論文者務合於道非徒以其詞髙一世爲工也若六家者𨿽於道有淺深皆本諸經爲說鏟駁而復純於此求之其至於古無難者是伯賢之志也若夫振起於下不爲蹈襲固有望於絕人之豪傑豈専取乎文衡也哉洪武九年歲在丙辰春正月七日將仕佐郎國子助教欈李瓊序

潛溪先生宋公文集序

翰林侍講學士金華宋公景濂自少以文雄一時人不逺數千里求之殆徧於中國四夷矣其居靑蘿山所作者曰潛溪集其在朝所作者曰翰苑集潛溪集凡若干捲故翰林承防歐陽文公爲之序而翰苑集復萃記序碑銘表傳雜說釐爲前後續別四集云余嘗讀而好之浩浩乎莫窮其所至乃撫捲而嘆曰文章經國之要也豈直一藝而已哉而與時升降其變不一在唐則宗昌黎韓子在宋則宗廬陵歐陽子韓子之文祖於孟子而歐陽子又祖於韓子皆所謂傑出於千百者也元初姚文公以許氏之學振於北方下至天歷至正間又有蜀虞文靖公金華黃文獻公亦若韓子之在唐歐陽子之在宋矣然文靖公之放言極論縱橫無窮其气焰莫敢廹而文獻公之不失準繩卑不可隆而髙不可抑也大抵先秦兩漢以來聖人之經汨於諸子道固晦而未明也故各騁異同之說以誇耀一世恆病其駁而不純及宋周程朱子大發其閟是非邪正奚翅黒白之形而後之立言者由是求合於道亦旣無獘矣又惜蓄之無源而徒剽竊陳腐支離蔓衍之爲工孰知其去古逺而益抏不亦悲夫公自五經子史靡不通究其造理也精其考事也博故發之於文章悉鏟近習之陋學者翕然師之國朝龍興遂以布衣登侍從之選歷十餘年凡大制作大號令修飾潤色莫不曲盡其體實與虞黃二公相後先已𨿽然虞黃二公屬重熙累洽所以黼黻一代之盛者爲易今國家肇造之始將昭武功而宣文徳以新四方之觀聽使知大明之超軼三五豈不爲難乎嗚呼正聲勁气充塞宇宙星辰河漢山川艸木風雨雷電鬼神變化龍跳虎躍𨿽極瑰詭奇絕之觀惡足以諭其巧耶昔公之總修元史也余獲預編纂之列熟其議論觀其儀矩非一日矣故知公爲深而望公爲重輙爲之說如此尙俟知言於後而非諛其所好雲

扣角集記

扣角集者前翰林修撰姑蘇申屠仲權之所著也仲權與餘同學於鐵厓楊公門再試有司不中卽棄去舉子業洪武三年徵至京師艸諭蜀書稱防擢爲侍從官未防病免歲餘復謫濠上治田之暇輙肆意文辭前後凡若干捲酒酣誦之扣角以爲節云八年春餘分教中都生手其編來見且言土鼓之音不諧於匏竹藜羮之味孰與於太牢顧欲希一世之所好而莫卹一世之所病可謂至愚𨿽然惟子知吾久子盍序吾集乎余受而閱之累日乃爲之嘆曰何其富也抑嘗論文之升降不系乎時而系乎其人方仲權之奮於布衣進退人主之前人皆以爲寵也而無異洞庭林屋之時至不合而斥混於田夫野老人又以爲辱也亦無異玉堂天上之貴視彼之驕盈於旣達沮防於困阨者相去奚翅萬萬哉故見之大篇短章和平古淡無哀傷怨懟之辭如此繇是反覆古今而辧之寧戚當東周之衰齊小白以諸矦伯中國不得與一時賢智之士如夷吾者同升而棲棲牛下悼堯舜不逢長夜之未旦悲歌慷慨未能安於貧賤而失之激矣旣舉於齊亦不見輔主之功如夷吾焉仲權之居田裏豈將竊比於戚而一談一詠莫非眞樂之所在則其迹𨿽同而其心實異也嗚呼戚之托於音也幸而有知之者傳之數千載之下不與風花霜葉俱腐惜無知仲權於今日而至音至味孰有以察之土鼔藜羮歟然仲權未始求人之知類戚之於齊也余故發其意以冠於首云

東吳先生文集序

古昔君子之立言其亦有不得已者乎孔子曰余欲無言孟子曰予豈好辧哉則其爲書者莫非憂世而作若諸子好爲異同祈勝於人者言𨿽繁而道益晦固不足貴矣余讀東吳先生五論得失辧邪正論而深取之焉世之講春秋者非一胡文定公謂聖人以典禮命討之權任諸已而於諸侯或進或退示一王之法朴卿呂氏則以聖人作春秋以尊王豈専進退諸侯哉二家各伸所見而有不同如此而先生盡發胡氏之說以斥呂氏之非亦豈有所左右邪孔子蓋曰知我者其惟春秋乎罪我者其惟春秋乎而範寧亦以一字之褒寵逾華衮之榮片言之貶辱過市朝之撻則聖人進退諸侯無疑顧一時窮經之士弗之考耳至於佛氏倡禍福以恐人而天下靡然向之唐宋諸儒攻之不能勝降於元季而其徒尢熾矣先生極論邪正於風從瀾倒之餘其爲扶樹世道何如也蓋所謂不得已而言者使春秋之大義旣明中國之人心無惑吾可以忘言矣嗚呼抑豈淺之爲儒者所及哉余來中都數從其子禮部員外伯宗遊獲見所編遺藳無慮數百篇喜其無險怪之病而有紆徐曲折之勢而二論尢可觀也周子曰文所以載道也輪轅飾而人弗庸徒飾也況虛車乎若先生之文非載道者歟庶傳之天下後世不爲炲朽蟳滅必矣故序以冠其首先生名儀字明善姓吳氏嘗薦於有司性不樂仕自號東吳子其卒也翰林承防金華宋公景濂爲志其墓云

貝氏族譜序

貝之得姓莫詳其所始惟唐杜荀鶴有贈貝處士詩而不紀其名以時考之大率十有餘世矣曾大父珪在宋理宗時由蘇徙秀樂崇徳之髙壤遂占籍爲崇徳人至大父謙少遊太學補上捨及歸元曰吾不能事二姓矣卽浮沈鄕裏中生二子卒瓊十四五時獲聞諸先人而識之旣長規錄而爲譜越四十年宗族無可問者蓋大江以南爲淸河之貝才一二而己今懼其益久益忘乃自曾大父而書之云嗚呼天下之士恆病代無顯者譜從而廢以爲不必爲譜也然譜以著其所出詳其所繼而綴骨肉之恩非徒誇耀爵位爲人之美觀也且或盛或防或絕或續此固勢之使然尙可言哉吾幸防先人敎托名士籍茍徇世俗所病而不爲則終無爲之者故自大父之前逺而不能知者不必求以實之大父之後近而不得略者必將舉而書之蘇文公曰觀吾譜者易直子良之心可以油然而生矣是心也天下古今所同非一人之私也故以爲言是知蘇氏之譜豈佚於前而始於此歟此吾放於文公殆非過也惟伯父二子曰仲禮仲美於次爲長而仲禮早卒一子璹去依外家居吳江慶弔不通娶某氏生子某亦莫知之而仲美二子業田以衣食復遷於石門西五十里爲吾後者遡流䢐原不昧其始庶防瓞葛藟之意得以續而無廢焉有能大吾宗者當存而爲勸或污吾宗者必削而爲戒

縠江漁者詩序

太末之徐蓋出於偃王歷秦漢至今若干世凡數千年或仕或隱皆有稱於時初徐在春秋國於淮北後爲吳所滅而張禹奔楚越之有徐者豈宗族散居其地爲立廟龍邱以祠偃王歟事見昌黎韓文公記由是知其𨿽失地與民而子姓蕃衍如此吳卒以兵翦防如子西其終不逺之言使泰伯之祀遂絕則一時彊弱無足計者而得失較然可考焉其爲天下後世監亦明已余嘗聞三衢人言有復禮者惇朴有學自托爲縠江漁者欲見之未果洪武五年秋校文浙江復禮亦迫有司命起與九府之士俱遂以明經預四十人之選故益異之及爲國子助教始識於京師時潁上方立學宮遂用爲博士員或者惜其蓄而不施猶抑千里於鼓車也今年春來謁予成均且求言以申其業漁之志旣重偃王之後多賢才復禮又傑然特出將與前後相望乃眷眷不忘山水之樂殆非世俗之所可及者茍反乎漁亦當從之縠江尙友子陵志和之徒一卒吾天年又奚慕彼之寵榮聲利哉然未有能知復禮者故書以贈之復爲詩四韻系其後云詩云

大魚重千金小魚細於鍼小魚不可食大魚亦復深扁舟隨海翁朝暮縠江潯區區豈在魚庶以適吾心

瓊臺集序

滄海之涯赤城之有學道者嘗制瓊臺法曲十年而始成其音律之和可以合於鈞天九奏乃率弟子按之玉霄峯頂出神魚下鵠鬼神恍惚而至也信非人間世俗之樂所能侔者焉欲往而求之其人已化千有餘年而其詞亦已佚不存矣又安得天才雋防如長庚仙人者而補之乎且將訪之四方冀其有遇也今適來中都防李廷鉉氏因出其所著蘆軒藳語奇而意深大抵出入法曲之遺將續其響於旣絕誠不易得也余聞廷鉉以彭城郡侯桂巖之孫謙善處士君敬之子而嘗受業於森碧先生孟公之門一時薦紳多稱之近謫居潁上奪其山水之樂土而置之狐兔之邱失其綺紈之貴遊而混於樵牧之賤宜其抑鬰無聊不能一朝居也乃能肆意於詩籠絡萬象入於肺腑可謂不以貧賤撓其中者歟熟玩是編無慮數十百篇其五言七言近體必擬杜甫其歌謡樂府必擬李白嗚呼志亦勤矣余嘗謂詩至中州槪乎無足論者而乾坤淸气恆靳於人如此茍得之則發爲麗藻使千萬人攻之而不足吾獨從容爲之而有餘抑可畏已夫越二年復見余求書其首旣喜而不厭遂復題之曰瓊臺集俾覽者知東南猶有若人而無誚山中之寂寥云

胡氏復姓序

復姓正也而胡士安氏越三世而始復焉初士安始祖昌翼寔唐僖宗之子朱溫簒唐去而避居徽州之婺源考水因別姓爲胡至後唐以明經舉人號明經公沒而建祠於鄕元延祐間賜額爲明經書院云七世祖諱衛字元忠爲宋國子助教距明經公九世矣六世祖諱民獻號碧瑤居士五世祖諱次蘷字舜彰髙祖諱楫字用之娶墠上張氏楫早卒張氏依其弟通判某居宜黃卒葬於宜黃有一子諱權字茂叔則曾祖也以幼孤落魄寓錢唐者久之二十餘歸婺源依大族王氏居遂冒姓爲王茂叔生子照字英之有子五人長諱坊字元禮以文章气節重於東南鄕人往往猶能誦其詩次諱壎字仲肅條分葉布號云屋先生仕元官至臺州路府判寔生士安焉將終呼士安而囑之曰胡氏自明經公以來綿綿延延歷世二十爲徽之望族吾祖以迄於今始紊其姓而吾籍在天官難於變更此其怏怏不足者故嘗自著譜系其始終可考也吾死汝亟復之士安泣受命惟謹至大明洪武七年起爲定逺教諭明年餘分教中都遂來求書而爲之序余乃嘆曰古之復姓者非一若範文正公之去朱歸範是也然其初從母適朱氏故其冒朱猶有可言者今胡之爲王則無所因也又不得與文正比其失在於茂叔而仲肅襲而不易也今士安之復於胡庶防不昧水木本源之義哉然文正身請於朝而復之爲易而士安復於三世之後爲難人亦以此疑之嗚呼氏族必本其所出有不可得而亂者義茍當復孰計其逺近邪此固無足疑者矣於是乎書

求我集序

故處州路儒學教授四明鄭公覺民著求我集人皆稱之久閟不出余間得於其子臨淮教諭千寔乃爲之嘆曰何其富邪豈天旣嗇其位防獨丰於文也代之工文章家非一矣髙者好新其說泛取戰國策莊老之書論髙逺而欲窮乎神論詭誕而不根於經以是爲古固不合也下者不出尋常之見蹈襲唐宋諸家支離以爲博骫骳而無气讀之使人欲臥以是爲古又未至也公旣蓄於中而發於外理明辭達若川之紆余曲折而驚濤駭浪忽激而橫驅若山之平衍四出而層巒疊嶂卻立以爭雄且無所論二者之失玩之益久益奇斯爲文之古者歟公生元大徳延祐間時方以科舉取士嘗一試有司不中卽棄去舉子業搢紳之士累薦於大府僅授一郡博士亦不赴而家卒其淸苦之節尢人所難及者至正中太守王元常議行鄕飲酒禮公與同裏王叔載共定其儀習而行之觀者嘆息謂復覩紹興之舊蓋其學極該博自袁楊而下皆推公一人而文特緒餘而已𨿽然達而在上以行道爲心窮而在下以立言爲事觀其言可以知其道也孰得以優劣論之哉千寔旣類而成編凡志序碑銘書跋若干捲古體歌行五七言詩若干捲懼其磨滅晦蝕於後也將鋟諸梓求予序以冠篇端於是乎書

淸江文集卷二十八

欽定四庫全書

淸江文集卷二十九

明貝瓊撰中都集

隴上白雲詩槁序

余在錢唐時與二三子錄中州詩總若干首成編題曰乾坤淸气蓋元初文治方興而吳興趙公子昂浦城楊公仲淸江範公徳機務鏟宋之陳腐以復於唐其相繼於朝者有蜀虞公伯生西域馬公伯庸江右揭公曼碩莆田陳公眾仲在外則永加李公五峯防稽楊公鐵崖錢唐張公句曲而河東張公仲峯亦畱三吳以樂府唱酬金舂玉應駸駸然有李杜之气骨而熙寧元丰諸家爲不足法矣下至四明黃公伯成曲江錢公思復亦皆卓然可觀者若天臺林顯之所著隴上白雲槁則未及見也且欲徧采四方之遺兵變而輟越今三十年當大明洪武之十年以助教來中都分教諸生而顯之之子太原倅惟徳道出淮西擕其集示予快讀數篇因撫捲而嘆曰詩固未易知也三經三緯之體已備於三百篇中然當是時朝廷公卿大夫以及閭巷匹夫匹婦因時之治亂政之得失蓄於中而泄於外如天風之振不能不爲之聲而不知聲之所出海濤之湧不能不爲之文而不知文之所成於是葉而歌之用於閨門鄕黨邦國而興人心使有勸懲矣漢魏以降變而爲五言七言又變而爲律則有聲律體制之拘作者祈彊合於古人𨿽一辭一句壯麗奇絕旣不本於自然而性情之正亦莫得而見之也抑一代之詩有不可廢嘗掇取楊範而下三十餘家及覽顯之之藳則尢窮日力於雕搜言人所未至爲工凡景物之遇發於大篇短章者寄興髙逺工而不僻淸而不俚可以附於中州舊集而備淸气之一矣故書其首而歸之

送褚徳剛序

洪武十年夏大都督府防事官缺上難其人咨之在庭以行府經歷會稽褚某爲之命旣下卽治裝戒行賓客咸祖於東門外或告之曰子其愼哉治兵與治民異民牛羊也叱之前而前麾之卻而卻而慓悍之士如擾龍檻虎急則忿怒而無以服其心緩則玩肆而無以折其气其勢豈不難哉余曰不然莫重於法法一定而人從之齊今國家重兵分爲四十八衛有裨有長悉稽諸古自罷戰而歸𨿽其鳴弓拔劍之態不除斬將搴旗之功可恃至懸法以示之使知所守則暴者爲之戢貪者爲之肅怠者爲之奮驕者爲之懲一出一入莫敢或越其防由是觀之治兵亦治民耳昔公之在靑州也火伍無鬭爭及來鳯陽也部校無滛縱夫以區區一文人充幕府之選非素有威嚴決防爲其所憚何以使之禁其一切之欲惴惴焉聽約束於朝莫如此邪蓋有其法而行之以公無私孰得而干政犯令也則今之往也位𨿽下而勢實尊名𨿽小而事益專以其已著而卜其所行余知其易易然矣於是客皆善其說遂與之劇飲而別因書爲送行序而工詩者系其後云

送吳義孚序

閩去中國萬里而人物多同於中國或言其山川之秀風气之和人生其間者內魯而外文余獨以爲不然在乎作之於上習之於下耳齊魯習於禮故揖遜不爭而周公孔子之教可見也秦人習於戰攻勇悍好前而商君之法猶在也瀕海之地歷三代以來棄於蠻夷素不知學常衮風厲其民歐陽詹始見於唐然後學者稍出及楊時李侗至考亭朱子大闡周程之學化行逺近窮經好古之士不可一二數玆非作之於上習之於下邪大抵所習之異性從而移則天下可使爲齊魯豈特閩與中國齒哉惟其俗之一變綿延數百年間無一室不恱於弦歌無一人不通於道術𨿽兵戈格鬭之餘內外所置學宮弟子員散去而從他道惟閩不廢由是觀之在於習而不在其地也豈不信乎故嘗觀東西所歷恆病其不及輙舉以告人欲其有所慕而爲之及來中都獲見吳烈義孚者粹然而不矜確乎其有守余甚嘉之間考其先由固始遷閩居興化之莆田凡十二世皆擢進士第爲太守者五人時比漢之萬石君表其裏曰桂籍則前後人物莆田爲盛而且萃於吳氏一門焉其倅潮州死事者蓋義孚之曾大父也義孚早孤克守其業弗墜長從鄕先生獻可鄭公學矩林公遊其學旣成其文旣工一時薦紳咸推重之性不樂仕乃去之桃溪之上築臥云精舍讀書其中而先塋之在黃石者又遷之壺山淩雲巖東題曰小盤谷且將老焉洪武五年部使者彊起之遂來京師授鳯陽府學教授年今五十有七矣以其去鄕之久將暫歸而復來求餘一言以行余旣喜其有尙文之習故歷論之爲閩人榮並以勸其來者云洪武十年三月甲申檇李貝瓊序系之以詩曰蒼蒼壺公山縈紆小盤谷靑看榕葉老紅分荔支熟言歸知物攺惜別悲景促焉能有翅翎東西附黃鵠

送錢子予序

洪武六年春上以國子學聚四方俊秀宜簡明經之士誨之命今禦史大夫陳公董其事上下祗若悉舉所知時余與會稽趙公本初錢公子予吳興馬公新仲至京師遂承乏助教旣而山西張公思廣靳公用中江西曾公旦初劉公子憲先後至皆一時選也八年餘復分教中都九年思廣用中皆病免而本初以年滿七十爲請授翰林待制致仕十年子予亦授國子博士而老焉余旣縻於官不得與祖道東門外竊聞其去時詔賜內府新褚以示恩數之隆在朝公卿大夫莫不以爲榮嘖嘖嘆息咸謂武肅文穆二王功徳在吳越人宜其子孫久而益蕃當時若淮南之楊行密荊南之髙季興湖南之馬殷蜀之王建閩之王審知與武肅比肩而者後皆翦於大國豈若錢氏一門之盛與宋始終至都髙位享厚祿鐵劵猶存四五百年之故物而子予繼顯於今日也乎方仕而遽去可謂決去就於一旦而悠遊千巖萬壑間與唐少尹楊公巨源古今同一轍矣子予乃馳書來告曰與子相知於二十年之前始獲相遇於二十年之後可無一言贈我邪余方以勢之合離爲戚復何可言者惟當乞身於朝以從之遊耳姑書以復子予或遇本初於東西兩眺幸爲予道問訊云

送樓文淵歸防稽序

余講學雲間時四方之受業者非一而防稽樓澄持故人曹新民書見余欿焉若虛黙焉若愚知其可與共學也遂進而與之毎讀書至夜分止𨿽風雨寒暑無少間二年之間而虛者以盈愚者以明知其可與適道也方將考聖人之經以窮天地萬物之理屬兵興散去不相知者十年及萬方旣一大用諸儒余亦爲國子助教澄乃不逺千里徒步訪余京師今年餘畱中都復因蘇人致書焉嗚呼及門之士或擢朝廷之上或居蕃翰之重或放江湖之逺或陸沈田裏之中未有澄之不負於始終如惠勤之於歐陽子也然歐陽子不以賓客倍之遂悔於後益論薦不已余敢因澄而尢諸子邪特表其情之厚而義之盡耳初澄之父嘗仕三吳遂以家從不幸父歿已而慨然遐想山陰之居有山奇而峭有水淸而駃有雲霞朝莫之變而竹樹之蔥倩可悅也將奉其母以歸求餘一言爲華餘聞而嘉之大抵士之輕棄親戚墳墓者非敓於王事而有大不得已者弗忍也故𨿽富貴之極而有首邱之思奚啻池魚覊馬之戀淵藪也澄之行也益重余之感焉尙問東南有昔之處士戴逵者乎幸爲謝之將掛冠東門往而從之矣於是乎書

送國子助教張思廣歸平陽序

國子助教張思廣先生謁告歸平陽道出濠泗間杖策見余且曰吾將老於姑射山中矣余旣無力以畱之乃而告曰嘗考諸易泰之爲卦六往居四九來居二內君子外小人之時也初九之爻曰防茅茹以其彚徵吉否之爲卦九往居四六來居二內小人外君子之時也初六之爻曰拔茅茹以其彚貞吉亨是知進退之道系於時之否泰而已今否極而泰正君子小人消長之防莫不彈冠相慶先生中州之碩果也當行其道於天下烏可超然而肥遁也哉曰吾非不知也然吾之當去者有三耄也迂也疾病也其能進而成治泰之功乎宜進而退詭也宜退而進辱也余聞而嘉之可謂見幾之決已嗚呼見幾者君子之獨見眾人之所疑也眾人之所疑故有當去而不去者矧於不當去而去乎若思廣之去孰得而非之也初余至太學時浚儀趙公本初錢唐錢公子予而思廣繼自河南至學足以相資言足以相發暇則與之出白下門登鳯皇臺覽河山之險固宮闕之壯麗慨想古人於千載之上唱和成什皆推思廣爲冠焉蓋其養於中者旣充則發於文者益肆一時從而學者𨿽眾而亦未知其所至也越二年餘分教中都求其向之所與如思廣者益尠惜其不得備待從於金門玉堂而遽髙蹈逺引於上下相交之日也於是載酒東門酌以送之復序其交遊之梗槪如此善詩者咸系其後云

淸江文集卷二十九

欽定四庫全書

淸江文集卷三十

明貝瓊撰中都集

故孫正甫先生墓志銘

四明孫正甫先生以累世家學之懿於百有餘年之後𨿽不及顯融而望重一時年八十有五卒旣葬其子以鄕貢進士臨淮縣儒學教諭鄭眞狀來謁銘刻諸石按狀先生諱元蒙字正甫姓孫氏系出河朔有名全照者立功澶州仲子當補牙校以讓其季而南遊吳越間遂家於鄞詳見元翰林待制柳貫所志臨海君墓碣曾祖願質宋朝散大夫國子司業工部侍郎祖諱璹通直郎知臨海縣父諱嗣明將仕郎曾祖妣黃氏祖妣莊氏妣周氏嗣明三子長元厚次元佐先生其季也外密內明異於常兒年十八父母相繼歿相其二兄自卒至葬無違禮服闋益肆志讀書不間風雨寒暑有司選故家俊秀補學宮弟子員遂請往時鄕先生魯公月卿杜公孟傅居上庠以先世嘗同官於朝有通家之好喜曰文獻之傳固自有大乎因受詩魯公出入諸家之說訛者正之疑者辧之一時同門皆出其下旣歸陵陽牟公景陽官四明爲遣二子從之而紹興葉公敬常倅余姚走書百里延之館下同知劉公文大宇文公子貞方行鄕飲酒禮先生爲定揖讓進退之儀觀者以爲合於古後歸杜洲書院申明朱子月試季考法朔望讀呂氏鄕約書善紀過以示勸懲逺近褁糧而至者數百人至正八年有冦自徽逼杭江浙行省參知政事董公孟總兵守三關辟爲余杭儒學教諭先是孟僉浙東宣慰司都元帥府事下交布衣之士謂先生有古人風而其子亦師而受業焉故先生以孟起謂知已檄至亟就道孟去郡侯布延平章尊逹實哩繼至數訪以世務畫一以對切中利病二公韙之而不及用然皆知有經世大略信非章句儒矣閱二考調松江淸忠書院山長則年已七十遂老不赴越十餘年病風痺猶日夙興盥櫛有造者必束帶見之前死之一日始就枕翼日四鼓卒神色不變生於有元至正二十八年辛卯十二月六日卒於大明洪武八年己卯五月二十五日娶莊氏與先生協徳勤於治家先卒年七十有五子男三人章傅章爲河南府永城縣稅課局副使女一人適金華義烏縣儒學教諭同郡鄭駒孫男六人復生端生震生謙生道生陽生孫女四人長適同裏楊啟明余幼在室等以明年閏九月初三日葬於鄞之丰樂鄕黃山之原以莊氏合兆蓋先生所自辧定云先生性坦夷不尙異同而介然有守初爲四明儒學訓導或一言少忤遽引去太守丁某謝而畱之不能得牟公景陽俾攝鄞學事而食其廩祿亦辭不受其見於气節如此先生之產悉譲二兄其質而用資復之者亦不預也僦屋城中居講學自給二兄年防八十數致於家奉之如父焉疾病必親嘗藥旣愈乃喜沒復治其葬又篤於倫理如此與人交久而益敬有善稱之極口有不善輙掩之而不言歲時謹於祭祀而不惑鬼神幼子傅遇疾或勸其禱者曰夭壽命也烏可黷祀徼福哉傅竟差咸服其明平生於書無不讀爲文婉而有法嘗舉有司不售遂不復踐塲屋盡出所業以授學者戒之曰學在我爵祿系之天柳公道傅黃公晉卿危公太朴尢推重之浙東僉憲史公季衡亦以其才可登館閣欲薦弗果早號暎雪子有暎雪藳若干捲藏於家初國家以六科取士有司以先生仲子章應詔謂之曰吾賴女等以終餘日今與女訣矣獨念女未知從政也或以吾老丏歸幸矣脫不女聽其以淸白自持因嗚唈泣下由是得疾臨沒呼等戒曰吾自河朔府君以來傳十二世歷四百年幸不墜遺緒今死矣爾尙勉之哉嗚呼宋之南渡衣冠大族萃於東南及乎革命而凋落殆盡求其益逺益振如先生防何人耶是宜銘銘曰

稼也不必其有秋學也匪祿之是謀出處以時奚悔奚尢髙厲千仞砥撐眾流黃山之原有封一邱石泐泉涸淸風莫儔

故處州路儒學教授鄭以道先生妻蔣氏碣銘

故處州路儒學教授鄭先生覺民字以道妻蔣氏卒旣葬於令當用碣而未能表其徳於不朽其子駒以狀授弟眞走見余泣曰惟先生哀而銘之按狀蔣氏世居淮之光州光山有諱光者徙居毗陵以董昌亂徙於鄞因家焉曾祖嶸祖遜父善孫自號處士母趙氏宋宗室秦王伯升之後夫人蓋處士之季女特鐘愛而以道蔣出也弱冠好學績文處士遂以歸之屬姑目眚不能視日侍左右不少懈而以道毎旦往省必以舌防之遂明姑沒舅慶元學錄芳叔病累年不奉之益謹學錄公因曰新婦孝敬如此異日當使有子若孫以祚吾門學錄公旣沒以道服闋講學於旁邑久之去遊金陵而達官貴人咸異而薦之爲文學掾淸苦之節晚而益厲夫人勞不辭於體慍不見於色可謂能安其分者在婦人尢難也歲時佐祭祀必以禮遇宗族鄕黨必以恩夫之女弟適趙氏者久病風問無缺其死也出首飾爲治棺衾及一子繼亡斂之如其母焉且爲嫁女一人後以道疾革夫人以憂成疾殆者數四旣愈葬祭之事悉親蒞之嘗欲結廬墓側以居而不克就俄一日天大風日晦無色晨盥櫛如常時至午不疾而卒年六十有九生於有元大徳五年辛丑六月二十六日卒於大明洪武三年十月十九日明年十月附葬鄞之西嶴山與夫合兆子男三人長駒金華府義烏縣儒學教諭次眞洪武五年秋應有司舉以春秋經冠東南九府之士今爲鳯陽府臨淮縣儒學教諭次夙平涼防寧州遊浪縣簿女二人長適同裏劉濬次適天臺葉亮孫男五翁升同升東升允升復升孫女三長適王公權余俱幼嗚呼蔣氏爲四明大族在宋時則有浚明贈金紫光祿大夫浚明次子璿與弟珫繼登紹聖崇寧進士第其師陳忠肅公瓘爲扁其堂曰聯桂璿贈中大夫珫贈宣奉大夫寔夫人之六世祖也珫生臺州通判贈中奉大夫梗梗生南昌通判贈太中大夫如愚則其髙祖也如愚生峴中慶元丙辰第歷侍禦史諫議大夫刑部尙書以寶章閣學士奉玉隆觀致仕官正奉大夫以夫人爲曾伯祖其世次有可考者如此故生令女以嬪名門婦道母儀爲鄕裏法而又通詩書大義當以道啟殯而雨泣曰古者雨不克葬爲無備也故在廟未發時得爲雨止今若之何遂行觀者以爲知禮云銘曰

婉婉淑姿毓於名門如玉不琢中含粹溫爲婦可儀爲母可師寔生三鳯亦顯於時西嶴之山堂孔安有碣崔嵬世久不刋

故福建儒學副提舉王公墓志銘

宋之南文獻故家多萃於四明而世其學者有王公叔載焉蓋自厚齋尙書倡學者以考亭朱氏之說一時從之而變故今粹然皆出於正無陸氏偏駁之獘而叔載又能守之不失嘗讀臨濠教諭鄭眞所著遂初老人傳其言行鑿鑿可考遂初者叔載所自號也然不獲一試以終逺近悼之旣葬之明年其子陞謀立石墓道而以文詞顯於今而信於後者莫若國子助教貝瓊乃授狀並書以使者來中都爲請曰惟是不肖孤方斬焉在衰絰中不得匍匐走謁館下惟先生哀而銘之庶先人死且不朽而尙書公亦有光焉余辭不獲遂次第而爲銘按狀公諱厚字叔載姓王氏其先瑯琊人至宋徙居開封髙祖安道保信軍承宣使靖康之變扈從南渡始家於鄞曾祖防吏部郎中崇政殿說書祖應麟中寶祐博學宏詞科歷事三朝官至翰林學士禮部尙書號厚齋父昌世承務郎人皆稱承奉公黃文憲公爲志其墓曾祖妣某氏祖妣舒氏戴氏皆贈碩人母楊氏公幼而知學八歲能賦詩讀書日記數百言十歲已竟論孟詩書禮記並閱尙書深寧集習經義詞賦操筆立就鄕先生王僉判叔和趙太杜孟何戴教授表元聞而異之因就見焉元延祐初科制行攺治詩經初李國博元白授詩於舒文靖公璘王與舒李世親盡得其原委久益充積博洽凡性命治道禮樂法制及臺閣典故世冑譜諜鄕裏多咨問之袁文淸公桷自翰林歸裏第輙問所學對曰近與濓洛關輔建安西蜀諸書稍已通習惟讀書記衍義正宗意有所得以其明潔縝密有成法易知而可守也因言世之學者稍涉朱子數書輙詆淳熈諸老與朱子同時其言論𨿽不盡合而博聞寔踐爲所推許今人耳目所不及乃借口理學以文寡陋髙談闊視漸成虛誕之風先生宜懲其獘以新士習文淸著四明誌命公分撰二考且言子家世太史亦嘗究心否曰經與史同出異名自有編年司馬氏爲記傳隋志始稱正史非古也作史必曰三長年代協體統之防人物萃品題之歸敍事貴詳不爲繁修詞有要不爲簡彼謏聞寡見雜出眾手舛訛遺漏欲以傳信久逺豈不難乎因歷舉累代髙下得失甚備文淸大喜復閱其文作而嘆曰先師之道玆不墜矣嘗爲郡庠訓導演說名理辧析疑難諸生恱服往時博士朔望講義就章立題卒一篇而止公病其拘取四書五經關世教者爲之直說抑揚反覆聞者竦然嘗三試不偶卽棄去舉子業用詞學十二體爲古文本之三代兩漢博以唐宋諸家屬詞有法絕去雕巧然時之知者蓋寡矣浙東防訪司副使曾某署郡直學公辭都司牟應龍謂之曰先儒謂錢谷亦爲已之學也乃就職塗田砂岸先侵於豪民者悉陳而復之盈考宣慰司防授象山教授考覈田租侵漁者不復逞調浦江教諭逾月卽去官歸奉母時朝廷遣大臣李國鳯經略江南以便宜用遺逸有司以公名上卽署衢州路教授而中書復用外臣薦除邵武路教授福建分省又陞爲儒學副提舉皆不赴旣老嘗語人曰天地生人之初吾不得而知也可知者理而己理之在人初非不善克遂其初斯足矣乃號遂初老人云尙書富於著述玉海最爲詳洽未脫藳而失後復得之中多闕誤公考究編次請於閫帥鋟梓並他書十二種以傳袁文淸公所撰四明誌或有讒於僉事苫思丁將毀其板公白太守王元恭曰袁公中朝名臣書法髙古不可毀也元恭持書以進僉事驚悔命與舊志並行公爲成續志若干捲鄕飲酒禮久廢太守用程先生端禮言屬公與鄭先生覺民考訂一遵儀禮用賓興歲行之以經費不足而田爲吉祥寺僧所據白諸有司僧以田歸我歲入遂充其禮浸盛觀者謂紹興以來昉見於此而先王之教猶存也公天性質直人有過則面折至發赤品列人之賢否不以勢位髙下爲輕重不以待遇厚薄爲是非送死厚於奉生卹小篤於事大報徳甚於念惡勇退急於趨進晚年益以詩酒自娛客至論宋季事亹亹不倦且及至正史官詮次弗當欲爲釐正尢極論奉化陳桱續通鑑前後之失有遂初藳三十卷藏於家戒其子陞隲曰承家不在名位而在不失身敬身不在外貌表暴而在毋自欺讀書當貫古今處世必審進退其有同流合污以爲通矯時幹譽以爲髙患得患失以終其身者此吾所深惡非所望於汝也大明洪武九年丙辰三月十日卒享年七十有七妻史氏系出相家與公合徳先公卒子二人長陞次隲隲爲弟寧孫後寧孫通春秋詩二經早卒無子遺命與同葬女一適戎某孫男一初孫以是年四月十四日葬於鄞縣先塋之右與史氏合兆嗚呼四明之學惟尙書之廣博精深論者謂兼東萊西山二家之長非袁楊所能及而公克繼其傳𨿽不見之所施足以垂後無疑也故特掇其大槪而事之具於傳者可略銘曰

王氏之先世居瑯琊再徙於鄞繇儒家逮尙書公耀其光彩所蓄之富浩乎淵海昭昭大中或爲異同倡而正之畔者斯從偉哉叔載克紹於後遺編佚槁旣習而守人亦有言惟祖惟孫不襲以爵道實惟尊紛紛黃小得失寧辧本棄末務內忘外鍵三年象山逺近是咨大夫有友學者有師時旣不偶宜退奚久日遊以嬉托意詩酒慨彼裏豪貪縱鴟張盈必易覆煙消雨茫惟吾遂初初豈不善年逾七袠𨿽晦益顯鬱鬱堂封在彼髙原式衍餘慶以利後昆

故韓處士碣銘

處士諱性字可善姓韓氏世居明之定海後徙於鄞遂爲鄞人父某一號妙心居士母陸氏祖某祖妣某氏曾祖某曾祖妣某氏處士天性重厚遇物以誠不事表暴所入𨿽薄而周窮卹匱婚無以爲資防無以爲禮必謁其門鄕人有公私逋不能償爲代輸之卒竟不責其歸歲大疫比閭中戒相過輙率醫往視或輿致於家旣愈而遣之未嘗有矜色於是皆稱曰長者長者又規置田若干畆爲義莊以收族人建義塾以教子弟會兵興弗果成所交多鴻生碩士少𨿽不學而喜聞論史鑑至行事得失卽領其要初妙心居士娶陸氏生兄某又娶樓氏生處士而兄以塗人遇之稍長卽異居家素饒於貲十裁有其一二人病不均曰吾豈憂吾貧邪顧所以處之何如耳旣而克自樹立遂與軒輊上下而好義勝之居家時嘗於隱處獲盜遺美珠升許悉還其兄黍絫無私嗚呼利者人之所必爭也故在人者且將攫而攘之𨿽湯火在前亦不能止乃推吾所當得以與人眞知其所輕重哉處士在外凡若干年而事親敬長之禮朝夕無缺浙西防訪司僉事浦江鄭公浚嘗抵其家喜其爲人因遺以麐溪集遂取爲子孫法蓋鄭氏兄弟爭死十世不分處士感而慕之假使其兄能推其心則一門孝友見於風俗旣壊之餘卓然爲東南望不知反此而求諸彼悲夫有別墅在城東羅植眾卉數遊其中浹旬忘反一日道逢金華故老相擕度東津至所居噱譚通夕黎明呼從者治具從者請沃盥弗應視之則已逝矣生於元延祐六年十一月十八日卒於大明洪武八年六月十日享年五十有七善庵其號云娶陳氏生子三人長英次章次圭女二人一適楊恆一適應彌通孫男一人本孫女四人英將以十年某月某日葬於鄞之某原祖塋之側里人蔣朴爲次第其行寔來請銘勒諸石銘曰

孰不積校黍累利之盈滋禍媒嗟處士無畱貲急人患猶渴饑全吾天誠無欺力樹徳百世儀鄞之阡石巍巍俾來者觀銘詩

故徐居士碣銘

上海徐居士卒若干年其子垕走二千里見余太學泣且拜曰先人葬於某年某月某日而墓碣之辭猶缺是沒先人之善無以白之於不朽其罪重矣惟先生直筆信於天下敢以銘請乃受其狀讀之則前進士華亭黃瑱所述又足信者遂爲之次第其行事而銘之按居士諱誠字信之姓徐氏世居松江之上海曾大父某大父某父金玉局大使妣褚氏居士以節儉起家銖積絲累至有田二萬畆他貨無算遂雄一鄕性至孝局使府君嘗遇疾醫禱無應乃刲股胹藥以進府君尋愈嚴於治家具有儀法旣富益自貶所奉如初未嘗過丰惟樂賑施周三族之貧者防鄕裏之不能婚嫁者字其幼而孤者病予之藥死給之槥汲汲如不及庚午辛未歲大侵爲饘粥以食饑者活萬餘人由是以積善聞州府皆稱居士而不字焉年四十有六卽屏妻妾斷葷肉以內外事屬二子日轉法華經積至千萬卷復鋟梓印施四方築庵居學佛之徒松江俗多事佛而居士尢信之深常持五戒不衰益以慈愛爲主時出見漁獵所獲輙售而縱之大溪長林間所居之地多重洲復浦爲梁木以通往來人不爲病嗚呼三吳之大姓非一莫不剝下而自封黨權而樹威尠知推一毫爲利人事居士能仁其族以及人而羽毛鱗介且不忍其死視彼之暴豈直相萬哉年旣耄幅巾杖藜逍遙果林花圃子孫歲時奉觴爲壽必戒以務本好學云及卒童耋無親疎奔走號慟曰善人亡已生於至元十五年戊寅閏十二月二日卒於至正二十二年壬寅三月十九日享年八十有六其葬在上海之長人鄕莆達涇之原娶王氏姜氏皆先卒子男堅王出也垕姜出也女一壻王顯孫男三人明早卒麟震孫女三人淑宜妙徳妙貞曾孫男三正炳文曾孫女二人壽奴妙正銘曰

川積而盈山積而雄必有其漸迄於成功居士之生服勞無倦始大其家歲儲億萬億萬則有以及饑寒茍私一身我徳曷延堅持五戒法華日轉匪福之徼求善斯善或暴而爭或滛而傾不暴不滛慈儉是程莆涇之原永安體魄有刻不磨過者宜式

戴克敬妻吳氏墓碣

安人諱恕姓吳氏世居四明之奉化祖某父淸之母朱氏年十九歸於同裏戴克敬氏剡源先生之孫壽卿處士之子也體素羸弱多病而善事舅姑不怠舅姑旣沒自殯至葬事必親之歲時祭祀尢盡其敬後病爲少衰以爲獲神之庇克敬爲貧而仕歷亷訪司海道府旦出夜歸必以其事語之善則勸之行而止其不可行者爲助亦多性好節儉祿之所入爲益置田宅宗族鄕黨恆給其困乏不計有無或貸粟不能償者未嘗爲言訓諸子尢嚴無姑息意婦道母道殆無愧焉洪武五年六月十三日以疾卒享年五十有五子五人長濟次濬次漢次溥次海濟娶吳氏濬娶陳氏漢娶毛氏女二人長浣適鄞縣儒學教諭毛裒次泳適沈亶亦儒家子孫男四人宗權宗柱宗樞宗桯初克敬卜葬龍潭山以祔祖塋又卜他穴皆不葉一夕夢僧指葬地曰此張山主張氏方立劵歸徐某旣覺頗怪其異後果遇二人因購而得之山拱水趨精地理者極稱生气之所鐘聚豈造物待其人乎七年九月丙午穿竁將葬是夕宿山上復夢一老人大呼曰涸澡宜淺卽從之及閱書與所言合乃名其山曰符夢山云銘曰

名都姝麗不善積木偶巧以珠玉飾四明吳氏崇儉徳爲婦爲母行靡忒義周困乏無疏戚男誦女絲各有職年胡不遐逾五袠夢符之山兆旣食神人所告此爲宅我作銘詩刻堅石子孫其昌永千億

故貞孝處士周公墓志銘

公諱天祐字思順姓周氏其先汴人五世祖燧宋機察官靖康末扈從髙宗南度占籍於杭曾祖淳一曾祖妣某氏祖道誠祖妣某氏父公美妣姚氏初公美年旣髙無子禱於山川之神一夕夢神人賜以白石而姚氏娠公閱十四月生公幼頴悟異常兒稍長好學讀書日記數千言後受易於吳興宇文子貞以三舉有司輙斥其有不如已者往往皆先登因而嘆曰科舉之得失豈足以榮辱吾邪學至而得之者宜也非幸也其失之者命也學不至而失之者亦宜也非不幸也其得之者命也卽棄所業文不復爲居家以孝聞父母有疾晝夜侍左右不去密禱諸祠乞以身代死親沒哀毀逾禮其產頗饒又推恩宗族殯無歸者五防嫁甥女之孤而貧者監察禦史李完者薦於朝授嘉興路崇徳州之倅不赴築室漁溪之上耕釣自適搢紳士多造其門嵗時會稚耋置酒酣宴放而不越於禮或裏中有爭者輙諭而解之人爲無訟洪武四年七月十七日以疾終生於元癸亥歲七月十八日以是月三十日葬茅家山祖塋之側享年四十有九娶朱氏子二人長惟敬次惟謙女三人長適孫景義次適李景忠其一未行孫男一孟珍孫女二人嗚呼以公之學行過人而與時忤如雲雷之蓄不獲一施又竟奪其年而止於是乎天之報施恆嗇於善人也與之遊者私爲之諡曰貞孝處士以著其實云銘曰嗚呼處士其才孔有而時之不偶也其積旣厚而年復不久也谷隕於畆而殖此稂莠也天黙黙以黝吾將安咎也刻石墓道庶存而不朽也

黃南岫先生墓志銘

在昔元之季世國家日就陵夷紀綱不振方遣大臣宣撫各道時括蒼奇士黃南岫先生以策謁見其目有十曰嚴選舉革貪污除吏獘抑兼並省冗官汰僧道覈田賦興武舉作士气結人心磊落數千言明白剴切可以救亂於未形興治於將來而大臣暗不能用及豪傑並海內分裂中書省參知政事布延特穆爾希古內臺治書侍禦史李國鳯景儀奉詔經略江南得先生十策觀之嘆曰世未嘗無經濟才上之人顧棄而弗求耳欲薦而起之則已病矣初先生與懷玉鄭原善同裏葉峴林定老相爲師友三先生皆擢進士第而先生性剛直不可犯疾惡如讐見善輙稱之不已故與時落落不合獨隱居教授老【闕】僉浙東防訪司事時舉爲麗水儒學教諭不就中州李彥方持部使者節至郡因見先生儀觀甚偉美髯過膝議論慷慨自謂行天下未見有如此輩人竟不仕家卒識者恨之生於某年某月某日卒於壬寅四月二十八日享年八十以丁未歲某月某日葬於宅東之葉同閱十二年其孫今秦府紀善夢池來中都求國子助教貝瓊爲銘勒諸墓石按狀先生諱許字與可先由閩徙處州之麗水九世祖某宋承直郎大理評事評事生輝廸功郎南康司理司理生師恩師恩生某某生某大父諱國華以好義稱父諱昶先生生而穎悟於書無所不讀尢邃於易所著有四書聚要讀易大意詩書類編要語天文地誌官制皆有類要及古今人詩文四六駢儷類選先居先府君墓側石壁山下有石壁晚藳若干捲爲文一本於理不事華靡前沒之時擬陶靖節作挽詩二解娶魏氏屠氏皆先卒子二人長文彬次文奎孫男四人夢池夢康夢裴夢某夢池好學工古文孫女一曾孫四綸維防【闕】所居弱溪又曰南原讀書之堂前直南山因稱南岫先生而不字也嗚呼王業之衰也必有知防之君子先事而憂此先生當至正間將獻大計使能行之則可中興以復至元之盛而莫之察焉訖至於亡豈非天邪銘曰

禦之善也王良是求奕之工也必師夫秋捨之而敗吾將安尢方亂之初生先生獨見於未形而弗咨弗謀豈人之惡直而悅彼佞柔抑廢興有時將壊爛而莫收葉同之原有土一邱惟積之旣封子孫百世之後式延其休

故處士溧水徒君彥和誄

夫行莫尊於孝友而詩稱張仲於周節莫近於防退而史錄法眞於漢卓乎特峙百代有光然皆出於所稟信非勉而後至也若溧水徒處士銞者其殆庶防乎按徒氏一門四世好如琴瑟及銞有弟鑑疾瘠不而銞與同飲食居者三年非其孝友之可見者歟其在鄕裏中號稱長者至辭太守李行之招止禦史彭叔儀李孝文之薦非其防退之可見者歟其行足以儀於人其節可以髙於世而防墻之兄弟盍爲之戒繼踵之士必惇其所薄也以某年某月卒某月某日葬於荊唐阡蘭摧玉碎豈不痛哉余懼綴文之士舉其一而遺其二也私爲之誄用著厥美辭曰

邈矣先民出處有時豈其好逸違中立奇惟徒處士曠世相襲居約志伸卓焉靡及蠅溺於汁猩斃於醪人胡弗懲以貲爭豪一室蕭然翳於蓬蒿有琴有書詠歌以陶州伯臨門中谷深逃匪招焉往彌惇所操寧爲人羈落其羽毛鴻翔千仞方夷並髙處士得姓古司徒氏惟祖惟父斂華不仕植木旣滋條敷葉散一門四世緦麻同爨伯叔𨿽異實同一人呻吟不寧通於我身如何相讐殘忍無親乃私其室蔑我天倫我撫其家其施旣鈞或倡而和熙熙如春有弟遘疾屢頓弗起晝接幾筵夕同姜被三稔於玆活於阽死夭壽𨿽命防君其鬼羣雄虎爭王室亦顚大江東西逺近兵連電激雷奔孰遏其前僵屍膏野百里無煙去而避之云鶴之巓擷秀陽岡濯足寒泉積之已丰奚奪其年天豈余欺禍福斯諐嗚呼哀哉昔君之存孔直且和閉關畱客縱以酣歌君實有言貴賤同波不樂徒憂白日已俄神仙有無世種其譌疾而弗治良醫柰何靈輀發軌封於山阿素旗揚揚悲風折柯行道興嗟雨泣滂沱回視一世所存孰多道𨿽未融名終不磨嗚呼哀哉

歸田槁

愼齋記

君子之所以至於無過者其惟愼乎馮道戒唐明宗曰臣爲河東掌書記時奉使中山過井陘之險懼馬蹶不敢怠於銜轡及至平路遂跌而傷凡危者慮深而獲全居安者患生於所忽道之更歷五朝八姓無人臣之大節固爲天下後世之所譏其言則不可廢也余故取之訓於人當知所愼焉矣大抵國之理亂身之榮辱事之成敗法之修否皆系於愼不愼之分著於經見於傳記非一矣使古今之人茍知所戒守於此而應於彼何險之不濟何否之不通乎柰何縱肆無防往往危而莫之悔也予方唶是而秦溪馮彥中氏辟室爲讀書之所顏之曰愼齋日延鴻生碩士反復考亭朱子之說以溯中庸大學之要自一念之發充之無一不致其所愼用功之密殆過於常人如此復求余記以申其說姑舉所聞以凟告之嗚呼有所畏而愼之者愼於已然無所畏而愼之者愼於未形愼於已然者不過一時之近一事之小愼於未形者斯能一始終表裏而無間矣玆於彥中特嘉而與之尙勉而無畫可也是爲記彥中少孤好學長克樹立上奉八十之母咸稱其孝至於中年卽以內外事屬其二子而以琴樽壺矢自樂云

復古堂記

秦溪儒者馮彥章氏深病時俗惑於浮屠而防祭之禮俱廢由是獨違眾行之而盡革其所爲顏其堂曰復古遂以書來質於貝瓊且求文以爲記余嘗讀李翺去佛論欲申其義以正是非得失久未克就今其言適契於中乃不辭而復之曰古者父母死送往而返不可得而見之矣居於倚廬寢苫枕塊其疾痛之情爲何如哉所謂防則觀其哀也至其祭也合諸天地不過數而失於煩不過疏而失於怠而齋以致其嚴肅入室僾然必有見乎其位周旋出戶肅然必有聞乎其容聲出戶而聽然必有聞乎其嘆息之聲其於思慕又何如哉所謂祭則觀其敬與時也斯爲孝子之寔去古旣逺王教不明風俗大壊自斂至殯必主浮屠之法至有七七齋以邀福滛昏之鬼而小祥大祥設道塲越宿以薦之𨿽破產不吝冀誠免於輪回吾不知其何說也嗚呼气之方聚則神形之旣滅則鬼是理之常無足怪者而彼謂死者得以復生惡有已熄之火而復然已僕之木而復起邪然其言之行於世也已久而病之蠱於人也已深使天下淪胥於異敎使聖人出而治之亦未能回其陷溺之心況區區舉吾儒教以與之爭必不勝矣故伊川在洛僅化其一二則其不信而化者固眾也豈不悲乎彥章思復古之不易復也專取考亭朱子所定家禮爲矯數千百年之非正之於一旦可謂豪傑之士愈於俗儒捨此而附彼者非見之明信之篤得於天資學力之至弗能及也矣而鄕黨習俗之獘或議而非之者抑豈少乎余幸見若人於所未見之時烏得不喜談而樂道哉庶防聞其風而有所感慕興起焉先王之制爲可復戎狄之禮爲可去也於是乎書

雲林解

客有問於余曰迹雲林而心市朝其隱而媒仕者乎曰道不可以獨善必將推以及乎人故隱非君子之所欲也曰迹市朝而志雲林其仕而求隱者乎曰功不可以久居必將斂而法乎天故仕尢君子之所懼也茍必於雲林以絕物爲髙往而不返固非義矣必於市朝以殉物爲通進而不止又豈足與邪曰若李侯致和者何如哉或疑其號之勿稱也曰致和家廬江之上有大小蜀山之秀輔以雞鳴龍穴於是讀書其中若干年而意之所適奚翅盧鴻之在終南李渤之在少室司空圗之在王官谷李白之在匡廬司馬承禎之在天臺也遂以雲林自號且將抗志風塵之表而萬鐘不足以累焉洪武初當天子偃革修文乃翻然而上下推之由簿書至嘉興郡幕長亦其時也夫時隱而隱未始忘乎仕時仕而仕未始忘乎隱捲舒進退合乎道之當然毋足怪者若泥其迹而論之不若求其心而捨其迹之愈也客之疑遂釋而謝曰先生之言至矣因書爲雲林解以貽之

贈龜師朱子中序

決天下之大疑定天下之大事必取於卜焉見於經著於傳聖人豈以人爲不足信而信區區歲久之伏龜邪抑龜之靈殆過於人人固弗靈於龜也蓋龜至公合天之至公旣謀之人復參之龜天人相協疑可得而決事可得而定已晉獻公不能從而禍其國楚靈王不能從而辱其身是皆違天之過也然則龜可廢哉惜其龜書不傳而僅存三易於世故孔子特詳於蓍而不及龜耳今之卜者亦能卽其兆而觀之吉凶定於前而徴於後非精其術而能之乎檇李朱子中氏世業卜居於城南凡仕者必往而卜賈而求贏者必卜疾疫者必卜利勿利多奇中逺近稱之初余赴京師子中爲卜之曰吉久郁而方施乃耀其奇無翼而飛無足而馳五稔其來歸余𨿽未信竊識之於中旣而爲國子助教一年分教中都生三年四方學者悅其名而不考其實咸推尊而師之洪武十一年春果以病免獲托田裏與農夫野老逍遙東阡西陌之上則其言爲不誣矣因爲論以張之嗟乎龜之可信如此能傳龜之意者亦在乎人而已疇曰擇建立卜筮人乃命卜筮記曰人而無恆不可以作龜卜夫恆則業必専若子中者豈非上恆而專異夫市井尋常之夫歟於是乎書

同壽堂記

崇徳之鳯鳴裏有蔡公惠氏業醫五氏矣凡疾病者無貴賤必造焉其樹徳也厚其取利也防嘗名其堂曰同壽咸詠歌以侈之而記未有所屬也及余自京師歸遂來爲請余聞上壽百歲中壽八十下壽六十而夭殤弗論焉人之常情孰不欲上壽也不可必得至於中壽斯足矣孰不欲中壽也不可必得至於下壽斯足矣蓋分之一定暴如蹠蹻惡乎而敓之仁如顏子烏乎而與之是出於天者已皆不同毉者顧欲使之同壽何哉豈天有不及而猶待於人也然可以觀其仁矣孟子曰矢人豈不仁於函人哉矢人惟恐不傷人函人惟恐傷人巫匠亦然故術不可不愼也若醫之爲術爲能全吾之仁歟嗚乎全吾之仁亦在乎術之精而已故自黃帝雷公問答之書以至張仲景劉守眞諸家之論參考旁通而疾之淺深治之緩急無一毫之偏於是虛者使之充弱者使之彊屈者使之伸危者使之安舉不厄於夭殤則造化在我而壽之不同者獲登於期艾豈不有功於天邪不然往往反其所用欲求不死而速其死此醫之拙者也公惠自其曾伯祖梅友在宋中醫科仕至防禦使其大父君寔克繼其學因集心法所傳釐爲若干捲曰同壽祕寶方至公惠而聲譽益著其傳爲可知矣古人云不爲良相必爲良醫夫良相位尊勢之所及者廣茍施仁政足以活天下之人良醫位卑勢之所及者近茍施仁術足以活一方之人故相之與醫𨿽非等倫其心則一耳吾於公惠原其心而卜其術所謂同壽者又豈誇言也哉是爲記

耕學齋記

友人戴禮嘗從余遊京師久而不樂乃歸檇李之西陵治磽瘠地數畆以自給暇則閉戶讀書殆與世若相忘者遂題其室曰耕學來求其說余嘗考之古者井田之法固無不耕之民而黨庠術序又申孝悌之數則其子孫亦未嘗不學焉所以士之升於公者往往多出於農非若後世坐談禮樂不知樹藝之勞而緣南畆者其於飲射讀法至老而無聞也蓋自秦以來始變先王之舊由是事岐而二矣可勝嘆邪其或忘富貴者學而必耕苦貧賤者耕而必學故袁閎以司徒四世之孫方諸兄紹術各據數州之地乃退於田裏豈其才之有弗逮邪此忘富貴而然也然二家志𨿽大而無逺略力𨿽彊而無成功千載之下論者不髙紹術之所爲獨髙閎之所守則其得失爲何如哉若兒寛未達而傭也帶經犂鋤朝暮不廢此苦貧賤而然也卒顯於漢位至禦史大夫回視向之爲伍者邈乎燕雀之在下則其榮辱爲何如哉茍有志於此進則如寛之仕退則如閎之隱庶乎其知道矣惜余又未見之也今禮當皇朝革命之初俊造競進超然逺引孰測底蘊之淺深歟故歷舉古今言之餘𨿽老矣尙能相從東阡西陌之上共樂其樂云

眞率軒記

凡禮有以厚爲貴者有以簡爲貴者以厚爲貴必過於文文則僞以簡爲貴必過於質質則野較二者之獘使文而僞孰與質而野哉觀夫田夫野老相餉茂林之下一談一笑驩然無忤蓋其眞意所存器不假於鼎匜俎豆也樂不假於金絲匏竹也儀不假於揖讓進退也豈非合於古歟宋司馬溫公與文潞公富鄭公輩在洛時忘其宰相之尊而等於田夫野老嘗爲眞率之防巵酒一肉得盡其歡𨿽若簡而禮實未嘗簡也𨿽若薄而意實未嘗薄也其相與一本於誠而已茍推是道無往而不眞率也欺詐之習亡矣今天官史錢唐葉時中者取法先正以眞率名軒求余爲之記故舉其說如此嗚呼天下之防其眞也久矣在上者或尊嚴以爲威在下者恆卑屈以爲恭而欲眞率處之人將咈然不悅吾懼其獲謗一時也而時中殆將復古爲事尙質而不尙文玆可嘉矣於是乎書

溪云艸堂記

溪云艸堂者海昌郭子方氏之新居也海昌在崇徳南禦溪則崇徳之水而介乎二境之間其旁流又折而南迆行六七里上有桑稻之村居人星散雞犬相聞彷佛絕境之在物外者子方擇其勝處搆堂若干楹左爲讀書之室右爲煉藥之房遂題之以今名云余嘗放舟過之道狹而迂僅一帶耳魚鼈之所居科斗之所儲疑其不能爲云類山川之有神靈者方時之將雨渤渤然上蒸如煙如霧如海濤被覆兩厓不見林木而漁篷野艇或隱或見於空蒙中此其第一曲也及沿流以窮其所至則云之見於朝暮者尢蓊郁非一狀執之而不可玩之而不得排於前而後復合斷於上而下復繼凡幽人處士之廬藩籬皆云也窻戶皆云也𨿽出於山騰於川者殆無以過是休坐之頃引爲賔客而塵埃野馬弗至吾前矣並溪之人未有知者子方乃専而有之喜余之至因觴於堂上求文爲記遂書其所見如此復徐思之天下之物本於無而形於有有者卒歸於無矧云之忽起忽滅忽來忽往哉彼旣彊名之餘復彊言以寔之非通於理矣惟其隨時而莫知其神澤物而莫知其徳君子宜取之以書卷舒之道焉則與云爲一矣子方尙勉之

淸江文集卷三十

