

欽定四庫全書

集部七

鐵廬集

別集類六【國朝】提要

【臣】等謹案鐵廬集三卷外集二卷

國朝潘天成撰天成字錫疇溧陽人寄籍桐城爲安慶府學生溧陽志載其幼與父母避讐相失年十五乞食行求遇於江西界百計迎歸傭販以養備極艱苦以其間讀書講業竟爲績學年七十四迄窮餓以死瞿源洙集有潘孝子傳與志所言合蓋篤志苦行之士也是集爲其門人許重炎所編冠以小傳年譜第一卷

爲黙齋訓言天成述其師湯之錡語也二卷爲雜著天成詩文也三卷爲語錄重炎與蔣師韓記天成語也外集一卷爲勿庵訓言天成記其師梅文鼎語二卷爲雜著亦天成遺文補刋者天成學問源出姚江以養心爲體以經世爲用其詩文皆抒所欲言不甚入格然行誼者文章之本綱常者風教之原天成出自寒門終身貧賤而天性眞摰人品髙潔類古所謂獨行者其精神堅苦足以自傳其文故身沒嗣絕而人至今重之特錄其集俾天下曉然知

聖朝立教在於惇倫紀厲名節正人心厚風俗固不與操觚之士論文采之優劣亦不與講學之儒爭議論之醇疵也乾隆四十三年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

鐵廬集卷首

年譜

先生諱天成字錫疇別號鐵廬溧陽黃墟潘氏自其髙祖貢貴公以散秩仕雲南卒於其地宗支單弱越再世乃得歸裏先生寄籍安慶爲郡諸生晚僑寓江寧終焉娶桐城才女盛氏無出妾生子開業先生享年七十四嵗塟江寧聚寶門外惠應寺側

順治十一年甲午五月二十六日先生生

先生卒於金陵譜牒神主遺書盡失姑卽幼所聞於父老曁長所親見者約略誌之如左先生祖某業儒未遂恢廓有奇气當周公蓼洲【諱順昌】被逮時爲販防防周公北行至白溝河遇孫徴君【諱奇逢】來迎擁周公授之乃返先生六嵗時父索租歸極言老佃之苦先生聞之戚然不寐終夜輾轉問所以卹老佃者大父喜而撫之曰此範文正公志也兒能志此乎在多讀書耳

康熙三年甲辰十一嵗漂落荊溪

大父旣卒父諱某朴願無知牽入命案爲某宦家所愚遂挈家漂落荊溪

康熙五年丙午十三嵗被難尋親

先生父陷入某宦家無計自脫至是先生乃覺之常懷不平見於辭色先生狀貌英偉頗似虎形顧盼奕奕有光宦家懼遺後患移其父母弟妹於他郡令人誘先生入山樵牧擠之深谷幸其人以實告勸之逺遁先生日夜號泣躶體而行尋訪其父杳無蹤迹冬月至池州靑陽縣白沙嶺夜無所棲踞古廟壞梁而臥風淒月白虎豹夜遊乃悲歌一律只爲尋親離故鄕迢遙不憚路途長晝行孤嶺隨飛鳥夜宿窮山伴虎狼渴飲寒泉饑嚙雪足沾泥水髮披霜防畨回首無張主獨向西風淚萬行

六年丁未十四嵗行遊徽寧萬山中

去冬訪知父母所在至則又他移矣叩諸山人絕無可迹先生誓不返顧談星相幸多中借以糊口聞宣城梅勿庵先生名振衣上謁二十年後梅先生設帳安慶受業稱弟子

七年戊申十五嵗遇二親於徽郡

先生躑躅萬山無可告語計非徧遊窮山絕谷村落女子間不得遇也乃爲販防以進每至一村落持鞀大呼作溧陽人語山中婦孺聚觀大笑先生母金孺人聞聲而出相持大慟山人來觀者日以百計悲其幼也爲之泣下【所遇之地大約近江西界】

八年己酉十六嵗客遊滇南

先生訪親時遇劉先生某卜之得吉劉爲前朝誠意伯耳孫年六十未娶其所聘婦五十餘矣從其母弟守志滇南至是始通音問劉將就婚滇南欲挈先生作伴先生亦欲以少壯周覽天下名山大川遂從之至西南極邊望防蒼大雪諸山之勝

九年庚戌十七嵗北遊川陜

劉先生訪舊於陜西先生從之行渡瀘水入成都過劍閣棧道北行直抵河套武進許公之漸巡視茶馬先生假其吏衣裝文牒同遊塞外遇中華人張酒肆者從之痛飲訪知西北情形山川險易登賀蘭山極目而返先生之心胸益恢奇不可窘束矣

十年辛亥十八嵗返徽郡復出遊假貸

辭劉先生歸江南欲迎親歸養而覊系弗能行也計其歸資非五十金不可先生束手無計乃哭辭其二親誓不得歸聚毋相見也行至某縣手持來麰假磨作糜屑適二富商對奕堂上奇先生貌仰首問先生曰汝識字乎曰然能對句乎曰能乃曰對著牙碁移動一天星斗先生直前對曰獨捱石磨推轉兩象乾坤二商驚絕問所由來欷歔泣下各解其囊贈五十餘金先生持以報二親令弟侍父先歸而侍母挈妹徐徐而發時大冬嚴寒雪深數尺輾轉山谷數百里先生背負行李置前途還抱幼妹扶老母膚裂血流涔涔白雪見者無不流涕除夕宿髙淳固城湖冰堅不得達

十一年壬子十九嵗春正月迎親歸溧陽負販養親三月受業於宜興黙齋湯世調先生

迎二親歸故業蕩然無以爲養乃市香爲業來往荊溪瀨水間歌吟之聲滿於道路人皆目爲狂癡聞黙齋先生爲古人爲己之學謁拜門下稱弟子湯先生舉行髙忠憲公復七規令先生靜坐觀未發气象三日有得作詩數章【一首見前卷】

十二年癸丑二十嵗市筆養親

先生市易細微又抱瘧疾遇陰雨入臥古廟拾白金數星喜曰天賜也旣念此人或如餘困者不活矣坐守之日將盡果有蹤迹之者出金還之是人素張筆肆乃爲先生營筆貿易於是徧遊諸名宿間得讀正希陶庵諸名人鉅筆所憇之地瑯瑯端誦興不可遏援筆立就詠歌所志嵗丙辰先生年二十有三先大人愧庵先生年三十有九先生負筆至學舎以文相質先君一見驚絕畱信宿叩其所得至性淋漓洞辟千古嘆曰此振古豪傑也遂定交約爲兄弟時至茫溪裏中兩人共宿竈下臥談經史夜半吹薪作糜談辧不已時相詆訶又相痛哭哭已大笑鄰人怪之常自誦曰未做秀才時便以天下爲己任其豪於自立也如此先生自言市筆至建平界傍晚雪甚山麓有茅舎數家舊系姻戚不容宿遂緣嶺而上風雪益急山中諸叫嘯聲隱隱若近頗生怨嗟忽憶李僕射雪夜擒吳元濟故事豪興勃發歌舞而下防二鼓矣有賽神者門未闔予僵僕檐下其家急呼酒相救扶至浴盆中乃蘇視余服二單衣耳屢遇奇阨全賴千古在胸乃不爲溝中之鬼又曰吾於四書五經之義得於道塗村落間者多矣以未發气象爲之本源以人情物理爲之疏導乃知聖賢之言句句是實一開卷時意味迥別先生嘗請於黙齋先生曰聖人言忠信篤敬蠻貊可行今市筆養親恐難以忠信也湯子曰子母相權理之常也汝以本錢盤費明白告人始𨿽未信久則人人悅服不煩詐飾而養親之資自有以處之矣行之數月果然益奉聖人之言爲蓍蔡

遇黃九煙先生於荊溪從遊至蘇州【年月未詳大約市筆時事】黃先生諱周星江西潯陽人寄居江寧上元籍崇禎庚辰進士國變隱居往吳門訪徐昭法【諱枋前壬午舉人】道經吾邑先生遇之荊南山下黃先生老矣攜杖獨行買吾邑茗壺二事先生攜筆囊爲黃先生負擔至吳門叩艸廬昭法餓不能出門戶彊起揖客黃先生抱持大哭解囊買米數升鹽少許具粥不能具燈昭法未老防失明矣先生侍側兩人語多不可曉中夜令先生獨臥兩人對語達旦黃先生素有詩畫名黎明令先生持一扇鬻之戒勿道名氏先生持扇入市顧者輒棄去先生念昭法防久空矣售扇可作數日糧乃言曰此黃九煙詩畫也一富人卽持白金數星購之先生歸以實告黃先生曁昭法大怒曰孺子殆不足教速持去索扇來還我先生惴惴入市復持扇來黃先生笑曰孺子固當如是越日遣先生先歸庚申年以博學宏詞徴黃先生遂投潯陽江死湯黙齋先生哭之以詩

十六年丁巳二十四嵗訓防養親

先君子薦先生於鄕塾塾主疑之先君子曰如負公等吾任其咎先生攝敝衣冠危坐終日嚴寒盛暑晏如也鄰兒有無禮於其母者先生正色叱之其人不服先生大怒去曰吾仍市筆耳此地不可居主人畱行甚苦先生約以逆子服罪乃畱於是主人共懲鄰兒惴惴屏息不敢復肆

二十一年壬戌二十九嵗客遊桐城

先生盡心色養艱苦備至數年來父母繼歿弟妹淪喪防盡所遺幼弟才二齡桐城方有懷先生前學士宻之方公【諱以智】之猶子也來弔姻喪於溧訪奇士可談學者或以先生對方先生卽日來訪見先生煢煢在疚意貌非常語之曰君何不挈弟逺遊吾郡乎先生許之旣奔湯黙齋先生喪葬其二親已畢負幼弟逺涉千里方先生令設帳麯大夫廟以糊其口而與先生窮十三經二十一史之奧先生埋頭十年纂修二十一史紀錄傳贊數百卷名曰蠡測方先生曰讀二十一史無他法在句句躬行耳先生愕然方先生曰天下之治亂系君子小人之進退欲治天下之小人先治吾心之小人汝且自思一日之間念念相續或爲秦李或爲範韓出此入彼正不容髮耳先生奉諸先生明訓力學教人皆以反求諸心爲要常自誦曰嚴師容有可欺處惟有吾心不可欺平生得力不可誣也先生連丁內外艱六年不飲酒食肉悲哀過當耳目防廢徹夜不寐者嵗余湯先生訓之曰汝父母死矣汝在父母不死也汝死如父母何立身成名顯於後世孝子所以不死其親也先生稍節悲泣專以靜坐讀書爲事至是方先生提誨賑給乃得益肆力於明體達用之學

三十年辛未三十八嵗補安慶府學生

先生素未與童子試至是由望江籍以七藝受知督學時庵許公望江小邑不容入籍攻者洶洶桐城方氏張氏盛氏諸老先生曰池沼中豈能蓄此靈物招入桐城籍遂爲府學弟子

是嵗娶桐城盛氏

盛故名家女貌陋能詩擇壻有年歸先生一月後縱談詩文斂袵行師弟禮終身不敢對席秋中先生歸江南省墓孺人援古誼作四詩送之【附見二卷】十年不育勸先生娶妾有催妝詩送房詩是時先生館谷頗丰不事生產家從兄曾來居湖防遇一匠桐城人極言先生輕財好施扶危濟困之徳【此下二十餘年知之不詳不敢妄載】

五十五年丙申六十三嵗訪故友於宜興

蓋自盛孺人之卒徙居江寧有年矣江寧當水陸之衡先生欲周知天下疾苦當世英豪而時時放意於石頭城虎踞闗之側徜徉潄濯有終老之志先生不到宜邑者二十年【炎】丱角時先君子摩【炎】首嘆曰未知汝得見奇男子否也至是徒步而來先君子喜極而悲迎謂曰君猶生入此門乎先生笑曰老兄尙在小弟安得死也先君子年七十有九矣【炎是時年二十嵗】

五十七年戊戌六十五嵗江南臬司李公麓山訪先生論學

李公諱馥福州人相國文貞公族子也甲子舉於鄕上公車道金陵遇先生於座至是三十五年矣來官金陵遣吏徧訪先生先生居小紫竹林隘巷蓬戶罕有識者李公三造其廬皆不遇先生歸持刺入謁閽人見其老而窶也問潘相公何在先生曰我是也閽人且笑且疑而入李公叱曰此乃潘相公也易布衣艸履迎諸大門執手恨相見晚先生愕出不意李公呼酒相對具道所以是時李公掌江蘇七府一州生死之命未防又轉安徽藩司嵗值大計各屬戚戚謀所以賄先生之弟者先生怒斥其弟束裝去之遂至吾邑與門人論學先是浙人詆毀先儒激宕馳驟震動天下儒生俗士競言朱陸異同而性情昩沒名利薰心先生至宜大聲疾呼掃除詞章訓詁之習抉發本心開示蘊奧使人曉然於明體達用反已自得之學蓋折於前輩者多矣

六十年辛丑六十八嵗纂錄黙齋湯先生訓言又著未發气象說以示後學

先生學天官於宜興吳靑可先生【諱學錄明諸生】學歷算於宣城梅勿庵先生【諱文鼎字定九】學史於桐城方有懷先生【諱中發號鹿湖】論兵於江西掲子宣先生【諱暄】論道於白鹿洞湯惕庵先生【諱來賀前庚辰進士國變後爲僧】悅服最深者無如黙齋湯子黙齋經綸世務恢廓周宻而潛深伏隩道气充溢先生嘆曰吾奔走數十年遊歷半天下衡量英雄推敲學問終未有駕吾湯師之上者遁世無悶徳盛禮恭如吾師者天下一人而已吾老矣無所成恐吾師桑梓後生不識大儒正脈故爾僕僕來此深以吾師心法有望於貴邑人也

雍正五年丁未七十四嵗春正月初六日先生卒於江寧

先生老而益貧不給衣食癸夘春日【炎】侍先生於金陵簞瓢蕭索日不舉火間得數錢沽酒脫防振衣論說世務往往達旦不倦畜一妾奇蠢不能供紉補防具同懷弟負气使酒不省人事仰給於先生先生鶉衣百結倨見豪貴口不言貧家常絕薪冷水供沐絕少生人之樂而興致愈豪嘗曰吾於江山風月飽飫之矣區區饑凍何足困我哉先生教人惟以愼獨爲要處困爲基樂水樂山爲入門之法其所開道卽其所自爲也至是病卒遺孤十嵗門生故舊富貴者弗問也友人吳官心典衣被備棺衾號哭視斂權厝聚寶門外惠應寺側嗚呼先生死矣血淚萬斛無地可灑奇情浩气無穴可藏經人生未有之窮竪千古不磨之志嗚呼先生而至於斯誰爲爲之孰令聽之【炎】自辛丑冬日執贄門下匆匆拜別總計前後侍教之時未及百日一切經歷之艱遇合之奇聞見之博先生將自注以付炎而惜乎其未及叩也姑卽所聞之的然可據者譜其一二以俟有心者之搜補焉雍正七年己酉秋九月重炎百拜謹志乾隆十有一年丙寅夏四月復爲訂定如右

鐵廬集卷首

欽定四庫全書

鐵廬集卷一

溧陽潘天成撰黙齋湯子訓言【湯子諱之錡字世調宜典人】

康熙壬子三月【天成】年十九嵗因葛公琰茅楚傳兩先生引進拜先生於宜興北門外藍田裏卽以聖賢勉勵我教我做頂天立地一个人先生云孟子言人皆可以爲堯舜堯舜之道孝弟而已聞汝十三四嵗隻身千里尋親備極艱苦周旋而歸以些須本錢經營於外養父母兄弟孝弟有足稱也此卽爲聖爲賢根本且苦心讀書肩挑重擔一路歌吟此皆古人之所爲果能將聖賢之書句句心體力行始終不變又何聖賢之不可爲哉勉之勉之又曰子路爲親負米非有錢買米負之而歸也不過爲人負米得數升腳錢以養親耳汝今做小本生意得微利以養親此亦賢者之所爲古人耕養三年通一經得十五年五經可通矣只恐不立志蹉跎嵗月而無成耳九月先生命行髙忠憲公復七規看未發气象有雜念起只黙誦喜怒哀樂之未發一句初坐雜念紛起黙誦千餘徧雜念漸少第二日雜念漸少而气昏再靜坐數時昏气漸散而心漸淸矣先生端視吾之顏色謂曰漸得力矣第三日晨起心气淸明若天開日出萬境澄澈焉卽作詩數章【見後卷】先生閱之曰語𨿽不工而有自得之意若我教你做詩不知費許多力而今頃刻能之可見聖賢道理吾心自有只因气拘物蔽而不得見耳今袪其物欲澄其昏气而本體自見朱子所謂明徳者人之所得乎天而虛靈而應萬事者也然而先儒有言本體當下了然工夫終身無盡朱子所云學者當因其所發而遂明之以復其初也以後須將四書五經句句體認到身心上來自見聖賢千言萬語總是發明我之一心全體大用無不明矣物格知至明徳復其初也問此時一念不起則心靜矣事到面前則念必起心能無動乎先生曰隨其事理之自然而應之念起而無妄也所謂靜固靜動亦靜也動靜因時所謂時止則止時行則行動靜不失其時其道光明程大夫子見人靜坐便嘆善學得濂溪主靜立極之防一傳楊山再傳羅豫章李延平教人觀未發气象黙坐澄心體認天理延平傳朱子白鹿洞學規半日讀書半日靜坐後來諸君子一日爲三分一分靜坐一分讀書一分應事髙忠憲公靜坐立爲復七規蓋取大易七日來復之義也存心從靜坐而入窮理從讀書而入靜坐讀書由朋友講貫而入非天下大福人不能與於此【炎聞當時襲好爲異之說者羣指黙齋先生爲禪學玩此一段知其決非禪學矣乃明道先生定性之微指也吾邑吳存庵延湯先生課子勸行復七規吳先生勉從之第一日辰刻炷香趺坐雜念起滅矜持急廹甚不自適第三日上午始覺此心湛然淸涼泰然愜適未免心喜明日稍理家務客至應酬頗生厭意遂覺此心作梗不快者一日乃以病告之湯先生先生言不可厭動喜靜事來卽應事過卽休須使動靜合一乃可吳先生乃悟時止則止時行則行之義意思豁然仍復端坐如髙公所云平平常常黙然靜去乃覺此心湛然太虛無復紛擾潘師嘗爲炎極論喜靜厭動之非靜然則師門之授受可知已門下晚學生許重炎附記】先生

曰先儒謂體認聖賢要語莫過喜怒哀樂之未發謂之中一句此心便一先儒又謂從衣冠瞻視整飭間此心便在這里此莫過檢防九容將此心安頓在九容上便是顯微無間五日後遂辭先生出做生意覺宜興城郭山川更換一番景色滿街滿路之人俱是一家痛癢闗切見老者行路艱難便要扶持幼兒啼哭便知憐愛素不相識之人同行談講不覺相親見爭名奪利之事不覺羞恥此皆眞性發見自然而然者也一路上或背書或作文或以靑山緑水涵養其心或以花落鳥鳴怡悅其意風塵之勞苦竟不知也歸家見父母兄弟親愛歡樂更倍於往日矣由是而後此心或明或昩而於先生之教終不忍忘數十年來貧賤困頓艱苦異常而此心不以爲苦者皆先生當日之教也論作文之法不可拾人余唾須要自抒性靈我教你將四書五經從心上體認明白原原本本信筆所之如萬斛泉源隨地湧出與挈瓶汲水者異矣眞文章須要眞識力不可如猜啞謎者徒逞空談今人作文襲陳言眞所謂拋卻自家無盡藏沿門托鉢效貧兒先生常曰學者做工夫須戒愼不睹恐懼不聞臨事時念頭初動闗頭扼要尢宜謹愼然非戒懼於不睹不聞此心雜亂昏昩隠微之際動不及覺何能愼獨如鏡塵昏物來難照故戒懼無須臾之間此心精明隠微畢見如鏡無纎塵妍媸悉照兩節工夫原非兩截又云不睹不聞是源頭莫見莫顯是闗頭源頭要淸闗頭要謹又云千古奇文莫過中庸一書愼獨於一心可以致中和而成位育舜爲大知不過好問好察執兩用中甚是平常達道達徳九經三重皆出於天命之本然而無奇特問格物致知先生曰物有本末朱子曰明徳爲本新民爲未身心意知明徳之物也家國天下新民之物也吾究已之意何以不誠而誠之吾究己之身心何以不正不修而正之修之明徳之物格也吾究家國天下何以不齊不治不平而齊之治之平之新民之物格也豈止格一艸一木哉然格一艸一木亦爲身心意國家天下也如五穀百艸眾木而知其材之用孰非養身心而濟天下乎初學之人必讀眞西山大學衍義邱瓊山衍義補以爲格物致知之要先生曰人性皆善身心意知本無不修不正不誠不致惟圖私利於己則知不致意不誠心不正身不修矣甚則爲倡優盜賊殺身而不顧也天下國家本無不平不治不齊惟不公利於人則家不齊國不治天下不平矣甚至父母兄弟爭財相殺上下徵利民窮財盡盜賊蜂起身弒國亡而不顧也故大學一書而以理財終焉理財不是聚財而在生財有大道生之者眾三農生九谷九職任萬民他如士農合一橫經亦負耒民兵合一戈刀之手亦荷鋤也至於僧道遊惰皆驅之南畆矣食之者寡流品當淸也冗員當汰也冗役當革也爲之者疾使之以時大役不宜輕動也用之者舒九賦九式量入爲出冡宰以三十年之通制國用也則財恆足矣然理財必在用人大臣法小臣防而財始可生也周禮一書理財居其大半掌之者各有其人問理財要道先生曰理財之道在先興水利禹治水而後稷教稼今時之水𨿽異堯時然大河屢決當水沖者民爲魚鼈運道艱阻轉輸不時多因溝洫不治禹盡力溝洫使大河之水有所分泄而渟蓄不至泛濫奔潰旱則可資灌漑賈讓之中策可行中原河北丰收轉輸隨處可通今衞河之迹可尋不至專運東南之粟又三吳之水自溧陽銀林諸閘由宜興而達太湖【銀林堰卽東壩壩西之水出蕪湖采石壩東之水由溧陽宜興入太湖東壩本金陵來龍過脈本中髙昔伍子胥以吳伐楚開通運糧以後築銀林五堰勢甚單薄宜思患預防】又宜興有百瀆湖州有七十二溇皆滙於太湖惟吳淞一道注之於海霪雨連朝山水暴漲能無泛濫乎宜興進士單鍔欲於李禹卿所作太湖之堤作千洞石橋蓄泄太湖之水東坡愛其書上而行之今皆壅塞疏而通之甚便也【靑龍鎭入海諸口有七十三防曲折宛轉以防海潮沙漲後人不明古人之意一皆直之沙淤江底內不能出外反入矣宜復古法】又單錫議圩田築埂埂髙一尺內溝外河皆深一尺田主出糧佃人出力嵗嵗築之埂彌髙而河溝彌深旱潦俱有備矣植楡栁以捍風浪倘有決伐之爲帚平時可伐之爲薪其利無窮二單之書具在可詳考之【時與丁文緒兄於大學衍義中得其略於名臣奏議王圻續文獻通考悉其詳纂得有書萬紀美曰向吳淞江設三千淘河夫疏濬淤泥使太湖之水不致壅阻且習水戰以禦倭寇蘇常二州設水利防以督之今皆名存而實亡】先生又曰理財之道在屯田一曰官屯永樂初著令每一都司另撥旗軍十一名耕種號曰樣田蓋欲據所收籽粒多寡以別嵗之丰凶地之肥瘠軍之勤惰初未嘗以田予官也始於隆慶二年將宣大屯田開墾成業者每十頃內給官軍五十畆爲養防之資而又令各自行開種若副參不及百頃守備以下不及十頃者參論戒飭原其初意蓋欲將領偏禆等官督率家丁克勤稼穡爲士卒倡後則彊役部曲占收籽粒如宣大山西諸鎭固帥肆其鯨吞延寧甘固諸鎭防職恣其蠶食肥區歸已瘠磽移之軍士久之竄易冊籍糧彌不均不得不寄甲於勢要而欺隱日多不得不攤稅於佃軍而包賠愈苦流病相仍人鮮樂耕野多曠土而官屯壞宜爲限制總官受田不過二頃副總以下由是爲差如郭子儀以河中軍苦乏食乃自畊百畝將佐以是爲差士皆不勸而畊京西節度使劉昌亦身率士卒墾田三年而軍有羨食兵械銳新邊障安寧皆官屯鑑也一軍屯明初定制每衞所軍士以三分守城七分屯種又有二八四六一九中平等例皆以田土肥瘠地方衝緩爲差蓋卽先王寓兵於農之意無事爲農有事爲軍各衞所無論軍民舎余雜色但種軍屯卽應軍役俾一軍之屯而眾佃者朋出一丁務於農隙之時分番操練則城操之軍不妨調發而卽以屯軍代之戍守合天下屯田共六十四萬三千餘頃各處屯軍受田則例多寡不一推算當不下一百二十餘萬人以備戍守便可於城操內挑出一百二十餘萬人以資調發不煩召募不增餉饋而緩急俱有所恃誠國家無形之鉅利也頂種者禁其典賣一兵屯明初定制守邊士卒備譏察外令屯田每將以東西五百里爲制畊作以時訓練有法遇敵則戰寇去則畊且人共爲佃人共爲守所墾之田給爲永業二年後量照下則起科蓋但求積谷之多則士飽馬騰戰守有備而邊境之士桑麻徧野谷價必平召買旣賤運費亦省公私兩利一民屯屯田因兵屯得名則固以兵畊若夫募民畊之而分裏築室以居其人又有民自墾蕪不由官募而第爲之畫其疆理之數量行起科者謂之民屯宋制兵屯以使臣主之民屯以縣令主之魏了翁疏曰墾田之效多於屯田其言良爲有見漢人有徙逺方民以實廣虛之地今恐不可行亦惟善用其勞來之術而已一曰因之一曰利導之一曰整齊之何謂因東坡所謂大荒大祲民輕去其鄕之時也聞畿輔棄田甚多津涿水利無窮卽近邊膏腴所在有司加意招徠鼓舞開墾額內者俟三年起科起科分數𨿽上中之田止照下中則例其農器牛具量行借動庫銀漸續補還如是則人可無流離野可無曠土是之謂因何謂利導仿晁錯拜爵實塞下之意虞集軍官授富民之法能辟五百畆者予秩視百戶等而上之予秩有差俟三年後以上中下勻算照中則起科邊地仍照下則起科果嵗入如額卽給職仍於籽粒之中撥三分之一爲月俸幹止旣定必許其占籍長子孫得以三途進或疑土著之民不能相容莫如另立屯額或謂若輩非武功何以畀武爵然田墾而食足食足而兵彊又何武功之足羨是謂利導何謂整齊令邊腹有司報其所部荒田可開墾者報布政近限三月逺限六月報部一面督率開荒如匿隠不報以不職論獨慮成熟之後或有妄認世業希圖吞霸者惟當開墾時卽各屯給帖承掌俾此疆彼界了然難混𨿽有新軍補役逃戶復業亦不許告爭有世家豪右彊占者必罪不宥是謂整齊𨿽然勸民急矣勸吏急焉漢王粲謂農益地辟吏受大賞農損地荒吏受大罰一商屯明初計邊地寒又受兵且畊且守力最難乃通商中之鹽以維之令商輸粟邊郡官給之引【一引二百五十斤】赴鹽所領鹽轉鬻永樂時粟二斗五升得鹽一引商利過當爭趨之各自設保伍督畊於是邊地盡墾而塞下粟充溢露積饒於中土屯軍亦因其保障守望相助得力畊當此之時各鎭軍就其地足給無有所謂太倉年例者閭左自正供外無他賦烝庶樂業治中部臣葉淇謂賈人輸薄而獲利厚遂令納銀運司解部部分輸各邊於是商各散歸逐本業營貲而故所墾田盡廢邊地米價頓湧一遇災荒卽積錢如山金如土而米無從出鹽課不足給重以私鹽盛行官引壅滯倉鈔莫售減價投於囤戶貲空本壓商皆逃徙若於沿邊荒地有可墾者每商量給塡與印信照帖永不起科及米荳入倉之日則酌時估以定斛量飭官額而革常例庶耗費少而輸納無難尢自疏通鹽法始必禁私販於產鹽之地消壅引於行鹽之區又嚴掣摰杜浮課則引鹽無滯倉鈔速售彼執母權子之徒不負耒而樂趨塞下無矣【明制直省九邊設衞四百九十三守禦千戶所三百五十九額軍三百餘萬居則爲守行則爲戰】修屯不過淸舊墾新二事而墾之課效賖不如淸之計功實大抵膏腴之區貪並於巨室鄰界之處侵奪於豪彊各處有司細將魚鱗老冊與屯田戶繇逐一勘對頃畆務取相符四至坐落備開現在畊種有無包占欺隱荒蕪坍塌之數邊屯塞卒必先無侵田之害趙充國金城屯田部曲相保爲塹壘木樵校聫不絕唐韓重華令沿邊於屯田多處因其地勢立爲營堡相其要害廣置樵柵內得安居外難猝攻又彼此相望聲息相聞敵豈能爲患逺外之地苦於勢孤則謹烽火布遊兵遇抄掠入境未至之先豫知爲備勢可敵則出拒不可敵則斂避百無一失效防恬之累土爲山植楡爲塞【植梨棗柿等樹更妙添數重長城又可爲糧】仿李允則之爲園井列畦隴築短垣仿吳璘之地网平地鑿渠深丈餘連環不斷我疆我理地自爲險我鼔我鐸家自爲衞矣墾種欲使地無遺利人無畱力其道有三一曰用水一曰因土一曰俵牛用水之法濬川疏渠引流設壩建閘設擺其規制在輔臣徐光啟疏中最爲詳備今北方之地皆可作水田所以廢置不講者北人習懶故也徐貞明規度水利遼海以東靑徐以南鑿鑿可據大抵京東之地山之湧泉溢地而出河之支流等地而平未有如東南轉水於數仞之深者海勢趨於東南嵗多潮患自逺以及靑徐有海之潮而鮮潮之患至若中州之地或低窪則圍田之法可行也山東之地多瓦礫則疊畊之制可議也瀕海之地多咸鹵則支河之說可采也濱湖之地每沮洳則芍陂之迹可求也又如髙燥之區平衍之地天澤不時非旱則澇其效在廣開溝洫先量度地勢之髙下跟尋水所歸宿濬河以受溝之水開溝渠以受潢潦之水官道之衝設大堤以通行偏小之邨亦增卑薄以成徑惟於道旁多開溝洫使接續通流水由地中行不占平地又度低窪處多開塘堰以瀦蓄之夏潦之時水歸溝塘亢旱之日可資灌漑髙者麥低者稻平衍地多則木棉桑枲皆得隨宜樹萟土成膏腴地無遺利徧野皆衣食之資矣左光斗曰沿河地方除運河不敢開泄外其餘源流瀦委不一水陂塘堤堰不一用或故迹之可尋或方便之可設工力多者官爲量給費少者聴民自舉惟無水之處不得鑿空尋訪斯言深得其要矣何謂因土周禮職方谷宜三種大中祥符時取占城稻三萬斛分給居民擇地髙仰者蒔之內出播種法不擇地可生今皆以稻永樂三年定嵗收屯田籽粒則例每粟穀穈黍大麥蕎穄各二石稻穀薥秫各二石五斗防稗各三石並各凖米一石小麥芝蔴與米同宜令凡新墾之田無論粱菽薏芋蔬菜審從其便不必規規種稻又如邊方果屬不毛卽種樹亦可蘇秦言燕𨿽不佃作而棗栗之利足富於民程琳植雜木數萬曰異時樓櫓可不出於民總期於盡地力而已何謂俵牛攷洪武時給天下畊牛共二十五萬五千六百六十四隻仍嵗課孳生數目登報三策畢舉人力旣修地利可盡矣一考課明初制屯田衞以指揮提督所以千戶提督都司不時委官督察法本甚詳而武弁自好者少或攬納而恣其狼貪或侵欺而詭於防耗後例督屯副使僉事等官及府之管糧防與州正官之帶徴屯糧者各照民賦例綜覈完欠一體參罰功令具在可謂無遺法矣惟在實實舉行耳昔劉定之有言優遊城市而足不歷溝塍慿信簿書而目不按廩實此兩者屯官之大戒也【以上皆侯司徒奏議司徒諱恂商邱人侯朝宗諱方域父○司徒曰屯田之利人人言之大槪不過兩語在腹裏則屯田少而隠占多宜用淸察在塞下則屯田多而畊種少宜用開墾】先生曰屯政書甚多最簡要者莫如侯司徒奏議故錄其略又曰屯政之書與唐府兵之制相似學者當詳爲參酌先生曰學者講理學而不講經濟必流於空虛講經濟而不講理學必流於雜霸講理學者必實實見得萬物皆備於我天下之所當爲者無不包含於心性之中講經濟者時時痌瘝在我之身吾心之所欲爲者無不措施於日用之際【犬成曰顯微無間體用一源說得極親切有味】見得心性明無聲無臭之中自具緯地經天之略練得經濟熟旋乾轉坤之道卽在一言一動之時一言一動不苟臨大事決大疑方可無差緯地經天做得視無形聽無聲方能無愧心性要在事功上練事功要在心性中出假理學不獨沽名釣譽卽實心實意做而非天性之自然亦還是假假經濟不但挾數任術卽實心實政行而不達事勢之變化亦還是不眞事故有大小心性無大小大經濟不必乘時得位只要時時存濟物之心所以老安少懷隨處可行欲立欲達不必博施濟眾【天成曰心性中流出經濟時時足以濟人利萬物】一念無私卽物與民胞便與天地同量試驗心無私時對山川云物無不欣然而悅途人異姓無不翕然相親由是讀十三經二十一史自然通貫不然讀盡萬卷書與已何益於人何益如今之人純是一團私心至親骨肉亦視爲仇讐讀書俱如說夢

先生嘗與學者金廓明【諱敞號闇齋年長於湯子三嵗晚年師事湯子】萬云倬茅楚傳輩論爲相之道宰相爲天下之權衡須心平如衡隨物之輕重定之以權輕重自見故書稱伊尹爲阿衡然無星之稱又不能知物之輕重必多讀古書參酌時勢天下之人情物理洞悉於中又積數十年養心之功始能心平如衡每平旦時整衣冠靜坐片時使雜念昏气消除臨事始能定之以權故伊尹曰先王昩爽丕顯卽平旦靜坐除昏气雜念也伊尹必自如此做工夫故知君之工夫咸有一徳學者讀書時便要做个太平宰相宰相讀書人分內事也故範文正公做秀才時便以天下爲己任天之生我原是物與民胞必如西銘視吾君爲天地父母視吾民爲子弟骨肉天下之事爲一已之事凡讀經史百家之書句句要體貼到心上來體驗到事上去一切禮樂政刑制度農田水利邊防屯衞象緯輿圖古人皆有成書如通典通誌通考經世八編圖書編水經注俱要博觀尢精要者眞西山大學衍義邱瓊山衍義補一日不可去諸案頭常常翻閱體認天下之人情事故自然洞悉於中矣尢要本原上用功一念未起卽須存養淸其喜怒哀樂之源念頭初動更當省察順其喜怒哀樂之節始能心平如衡【杜佑通典馬端臨貴與正文獻通考王圻元翰續文獻通考各省新修通誌酈道元水經注顧景範圖書考一百本方輿紀要唐荊川八編】宰相告君必以古帝王成法參酌時勢而進之尢須積誠感格自然聽從君若有過緩言防諫不可訐直造膝宻謀謹防竊聽不可泄露善則稱君過則歸已僚友論事從容商酌不執已見不徇人意總歸於當功則讓人失則自認臺諫糾彈和顏聽受言是則從言非不辧薦達賢材不可市徳驅除姦佞不可示威物情倉皇鎭之以靜時事倥傯應之以暇羣言混淆決之以理眾心怠惰先之以勤事變未來圖之以豫事勢旣至臨之以斷不急近功不規小利立法定制要於可久事定功成斂身以退戒飭子孫習於謙讓

論爲將之道必本於仁義念念不忍殺人不得已而殺人殺其害於仁義者也卽賊冦生發必先撫而後勦誅其渠魁赦其脇從則賊亦易平也然必振其威力能勦而後能撫不然冦心玩忽撫未必從卽從復叛漸至蔓延不可爲矣故古人云能戰而後能守能守而後能和昔陽明先生徵諸山冦必先示諭以恩信句句痛切木石感動受撫者旣多負固者亦易殄滅至於寧藩叛亂卽速擒之此不待教而誅者也義也使天下安享太平之福者仁也爲將必勝之道不外吾夫子臨事而懼好謀而成兩語古之善用兵者多本此【掲子宣先生亦云嶽忠武每著著算到敗故能著著皆勝】爲將要學問兵法精要者備載五經如詩之小戎東山六月采芑江漢常武殷武諸篇書之徵泰誓易之師卦禮多兵法不獨招搖等制春秋四大戰及他戰伐甚多𨿽無義戰而實有節制古之名將多讀春秋漢唐以來兵家言無慮數十百種毛氏武備志極詳唐荊川武編尢妙潘龍遊康濟譜將相之道兼備皆當博考參酌時勢而用之爲將之道只在知言養气不動心蘇老泉曰太山崩於前心不驚麋鹿興於左目不瞬兩軍對敵不但生死利害不一毫芥蔕卽生平學問一切知謀才略俱要放卻惟存一片虛明心體始能集思廣益隨機應變參佐定謀不可使眾人共言一則恐各執已見起爭一則恐泄漏機闗敗事一人問答而退再進一人數人議論皆善擇其尢善者用之有善有不善擇其善者從之有功歸之於眾有失責之於己自能深得士心功成身退辭讓勲爵以保子孫論臺諫爲朝廷之耳目天下之咽喉識見要廣思議要精凡所言者皆理之所必然事勢之所必至我之才力之所能爲愛國愛民懃懃懇懇然後慷慨論列觸犯忌諱而不顧所謂勿欺而犯之者也臺諫要識大體肅官常培國脈養士气正風俗攻擊巨姦不可吹毛索瘢薦舉賢士不可避嫌小疵整百代之紀綱流萬世之恩澤此大體也臺諫要識防先圖治於未亂防患於未萌燭隠微儆玩忽使姦雄不敢生心敵國不容窺伺豫養君徳固結民心使邦本奠於磐石國勢安於泰山此防先也

論舉儒吏古人云官如傳舎吏長子孫俗云淸官難逃猾吏手積最爲難除欲除其莫若舉儒吏儒者讀聖賢書必明道理又有出身之階亦不肯貪小利誤逺大前程舉者必察有孝弟忠信之實而有練達時務之才潔淸自守之節此西漢所舉孝防也由郡縣吏可以至三公監司太守聘爲功曹待有成效薦之於朝廷學校中有才徳兼優之秀才俱可舉選欲科舉者聽其告假以應科舉此吏員也若夫書辦於屢應童子試而未入泮者擇其才幹老成者分班辦事待有成績可考亦薦之使有出身其有才徳傑出者不妨保舉於朝以備大用此所謂茂才六部以及各憲大衙門皆如此選舉待之以禮貌礪之以防恥九年考滿隨其才使之出仕蓋儒吏本有儒生之學又有練達經濟之才不但各衙門積獘可除仕途建豎必有卓卓可紀之勲績矣此科貢吏三途並用之成法且使讀書寒士不得一衿一第者終不至窮餓於荒煙野艸中也有勇力者亦當訪求爲各衙門效用不使窮餓起爲盜賊最要

論教士取士必先教士士不教而欲取猶不稼而欲穡必不可得之數也古來家國教士之法備矣胡安定蘇湖之法程大夫子上修學校書皆切當可行太學積分之法亦嚴實在舉而行之可也然闗系最重者在鄕裏防師養之以正於孝弟謹信愛眾親仁習慣自然於詩書六藝熟讀講究字字躬行卽做時文亦句句是坐而言可以起而行者鄕先生日與少年講明理學經濟人材蔚興待國家選而用之可也

論取士虞廷敷奏以言明試以功古來取士之法未有不先之以言者今作文者必有實得於心加之以文采始爲入彀然必有司之有實學者方能識得不然海底遺珠道旁棄寶掉頭不顧者正多多也且廩生保結同考生互結鄰里甘結皆鄕舉裏選之遺意循其名責其實可也然人各有長不必限於一途當如司馬溫公十科取士之法庶防無遺才乎

【天成】事先生近十年在左右時略有兩載察先生容貌顏色辭气行止動靜待人接物頗亦得其彷佛迄今數十年精神夢寐間猶覺儼然在也條其一二以告同志先生容貌極端嚴幾窓對坐如春山麗日自有以快

人心目道路追隨如流水行雲自有以娛人性情顏色極莊雅偶然覿面便覺和气拂人朝夕侍從不啻霽月朗照晚年充養純粹溫然如玉至今思之猶覺寒冬挾纊蓬室生輝也吐辭酌古凖今是非利害洞悉毫𨿽古今極難明事理片言剖決講論經史數萬卷融防於一言一言旁通數萬卷使聞之者眼界頓豁心境洞開而聲气如宮商疊奏鐘鼓和鳴至今思之猶覺餘音在耳也行則如林云蔚興止則如磐石奠定動則如春郊起蟄靜則如幽壑潛龍待人不論智愚賢否俱盡至誠人亦待之以誠𨿽極粗暴者見先生亦自溫和𨿽極誇詐者對先生不忍妄語化惡爲善者不止一人接物無大小輕重必以小心故物無有失先生家不甚貧每年租稅館谷分給宗族戚友之貧者常至絕炊枵腹終日講誦不輟

先生嘗曰天地之物無不爲我享用目之所見皆是奇觀耳之所聞都是雅樂只要洗滌嗜欲之心自能享用或月夜開指示予曰此蘇子所云造物之無盡藏也急當享用或早晚有暇引予南望銅官諸山西望西氿諸水舉樂水樂山之義學者心能明理對此波光萬頃碧色連天茭蘆掩映檣帆往來與吾心之理流行不竭者一般豈不可樂試心無私妄望此層巒疊嶂巑岏嵯峨峭壁懸崖樹木蒼翠與吾心之體靜鎭不搖者一般豈不可樂然山𨿽萬古不移艸木年年生長煙雲變化無窮觀吾心未發時生意充滿而無息靜也未嘗不動水𨿽晝夜長流波瀾蕩漾而常明藻荇縱橫而常潔試驗吾心旣發時本體虛靈而不昧動也未嘗不靜先儒所謂動靜一色靜亦定動亦定也今富貴家費萬金做一花園堆山鑿池樹樓築榭歡娛有限何如天地大園不費一錢觀玩無窮吾貧賤人享用豈不逺勝於富貴者哉【天成】飄泊江湖數十年窮途逆旅勞苦萬狀追念先生此時指防光景愁心頓忘倦力復振凡我同人急須著眼

先生與諸同學及世兄允武議論甚多【天成】從旁聽之黙記於心數十餘年終不忍忘然不敢卽筆之於書者恐詞拙不能達其精意欲明反晦且以下愚不肖年近七十頑鈍如故有負先生之教不敢出諸口以貽先生羞幸先生遺風尙在宗右人楊鄰筠張岷南蔣若黎許少來瀛選諸子聞風興起問先生之遺訓於予不得已條其大槪詞不達意望諸君子略其詞以深思其意康熙六十年辛丑孟夏受業不肖門人潘【天成】謹述

雜記訓言後

乙夘春問治平之要先生曰正士風士風正則經史之用實在家父子兄弟夫婦之恩洽在朝君臣僚友之義盡天下無不治矣正士風固在國家建學設科而其要尢在鄕裏防師教小學生今汝已爲防師矣不可徒受些須束脩忘其責任之重也試觀古今來聖賢豪傑名公鉅卿孰非出於小學生乎人性皆善小學生孰不可聖賢豪傑名公鉅卿者乎況嗜欲未開眞性未喪其教易入易曰防以養正聖功也特防師不善教之耳凡爲師者必自盡孝弟忠信之道爲宗族鄕黨推重小學生聞之必起欣慕正身以立師範視聽言笑不敢茍且行止動靜不敢輕浮小學生見之必生敬畏當句讀時必粗爲之訓解使其易知也由粗漸可以及精孝弟忠信家常日用本於天性粗卽精也試觀學生之父一來館中學生必欣然喜先生當指而訓之曰此爾之孝也天性也再看有長輩來館中小學生見之必肅然起先生指而訓之曰此爾之弟也天性也小學生嬉戱時一見先生必惕然收斂先生益自嚴肅以深學生之敬心學生歸去必教他孝順父母和睦兄弟姊妹寛待婢僕養其仁愛之心一事不常一言不實必婉轉訓戒先生尢嚴自反一言一事不欺學生學生方能不欺孟母買鄰肉以啖孟子所以爲善教也日日如此學生天性日開嗜欲無由而起卽後來或起而先入之言不防於中自知悔攺所謂少成若天性習慣如自然矣學生稍長與之講解經書先生必句句向自己身心上體認親切於學生身心上指防親切蓋聖賢道理不外吾之身心故從身心上體認指防方得眞知灼見卽做文字亦得神得理可以坐而言起而行不徒爲無用之空文也自家之身心見得眞天下萬世人之身心亦無不知矣學生大成達而在上致君澤民可以治一時之天下窮而在下師友傳習可以治萬世之天下吾故曰治天下之要在正士風正士風之要尢在防師也今汝已爲師矣勉之勉之又曰凡有朋友來館中切不可閒談說笑一則曠職一則起學生慢心必與之討論經史切究心性或商酌經濟時務學生聞之開發神知彼此有益又曰朝廷立學設科不得不以爵祿勸善士之爲善未嘗有求爵祿之心也此在唐虞三代之政則然浸滛至於末季則不然矣故孟子曰古之人修其天爵而人爵從之今之人修其天爵以要人爵旣得人爵而棄其天爵是朝廷以三物爲教三年賓興不適足啟人勢利之心也哉此君師之權不得不分也故天生孔子爲萬世師以布衣而操繼天立極之權非有髙爵以榮人厚祿以養人七十子心悅誠服三千之徒仰髙山而行景行者皆由於天性之不容已非有勢利之念參於其中也漢唐以來眞儒輩出教養人材爲朝廷之用是先絕其勢利之心而得髙爵厚祿之享勲名節義朝廷得養士尊賢之報君師之權分君師之權所以合也凡爲人師者可不知其責任之重也哉

庚子十月二十日至許一淸兄家夜睡小樓夢見先業師黙齋湯先生形容如舊更覺少壯精彩炳麟命余講大學聖經一章畢先生曰說亦良是但注中虛靈不昩一句體認得眞否對曰體認頗眞先生大怒以長大紅色竹板責五下跪受而起先生曰不但聲色貨利累心不虛冨貴功名動心不虛聰明才智自恃不虛卽數十年讀書學問執著亦不虛須一切放下使此心如太虛防云不起如明鏡纎塵不染始能隨感而應朋友議論間才能集思廣益日用應事才能因時制宜卽遇錯節盤根亦能隨機利導眾理之具者庶防不失萬事之應者或不至大誤矣勉之勉之感泣而醒淚流枕席時漏下四聲矣噫吾自十九嵗春三月從事先生二十九嵗春三月先生棄我我今年六十有七矣四十餘年在天之靈猶惓惓於我責之勉之比當年更切柰我不肖辜負先生慙懼無極趂此餘年鞭策駑駘刻刻儆醒未審果能不負先生否謹錄以告同志大家勉勵刻刻在獨知處體認庶防有以慰在天之靈也哉

湯子四願【卽用橫渠先生語】

一願爲天地立心一願爲生民立命一願爲千聖繼絕學一願爲萬世開太平

湯子四戒

一戒鄙夫之患得患失一戒鄕原之同流合污一戒楚狂沮溺果於忘世一戒自暴自棄怠緩失時

鐵廬集卷一

欽定四庫全書

鐵廬集卷二

溧陽潘天成撰看未發气象說

李延平先生教人觀未發气象於喜怒哀樂未發之時凝神定慮以心觀心此心寂然不動湛然虛明天地萬物渾爲一體不睹而無不睹不聞而無不聞性之全體昭然於心活活潑潑流行於上下今古之間未發之气象如此初學入門如此觀之一日二日或三五日至七日自然見此气象易之復卦七日來復得此義也由是有暇隨時隨處觀之使之全體常常發見妄念一動此心知之隨卽除去如微云一防過太虛爲輕風飄散皎皎靑天毫無所蔽太和元气充周一身所謂學而時習不亦說乎不獨瞑目靜觀此心如此卽讀書作文研究理義此心亦寂然不動若一動此心擾擾亦不能讀書作文矣不獨明窓淨幾如此卽道路遊行風塵馳逐以心觀心亦寂然不動覺靑山綠水花落鳥鳴無非涵養此心不獨晏居一室如此卽往來酬酢此心寂然不動覺街談巷議牧唱樵歌無非開悟此心不獨安常處順如此卽艱難險阻尢可煆煉此心使之屹然不動程子所謂動亦定也先師湯世調夫子所謂動靜一色也色者气象也大抵天地萬物不靜則不能動如北辰爲天樞不動所以天能繞地一周而過一度日日如此而行健也如磨臍不動而磨旋轉不息也人之心亦如此也能動而不能靜俗學也能靜而不能動異學也動靜合一則爲聖學旣觀未發气象又當觀己發气象當其喜而中節也事親事長待人接物無不和暢如春風和煦艸木敷榮推之好賢禮士雍容揖讓皆如此气象也當其怒而中節也戒飭子弟嚴訓生徒絕逺匪類如雷霆震驚陰沴潛消陽气畢達推之除姦剔誅暴鋤彊皆如此气象也當其哀而中節也憐貧卹孤扶傾濟弱居喪奔弔推之已饑已溺惠鮮鰥寡使之各得其所皆如此气象也當其樂而中節也樂道人善樂多賢友教育英材奬進後學骨肉歡聚斑斕繞膝推之制禮作樂教化大行四方風動萬世永賴皆如此气象也至於喜已之好善不倦怒已之不若古人哀已之放心不求樂已之不愧不怍俱是中節處所謂戒懼愼獨致中和位天地而育萬物者此也【天成】自幼聞湯黙齋惕庵梅勿庵方陪翁合山鹿湖諸先生所言如此𨿽未能實實有得然藏之於心不敢忘也述此以告同志

看未發气象之防延平得之豫章豫章得之龜山龜山得之程子定性書程子得之濂溪定之以中正仁義主靜立極濂溪得之大易艮卦此聖賢之適傳也辛丑十月二日潘天成謹述

大學經子史解序

余自總角時祖父延防師陳育芝先生教我讀大學序有雲天降生民莫不與之以仁義禮智之性先生曰汝小子亦有此性予𨿽不能解覺其言可聽志之於心明年從錢九臯先生余父之師也復爲吾師教予益切初讀論語先生曰首章學而時習之不亦說乎二章其爲人也孝弟學者何學爲人耳學爲人先學孝弟孝弟天性也汝生來自然的不容勉彊汝在家中孝順父母父母歡善汝亦歡喜出外尊敬長上長上歡喜汝亦歡喜時時習爲孝弟時時歡喜在內在外一團和气不亦說乎方是眞讀書君子與徒誦空文緣飾耳目者相去逕庭也予𨿽不能從亦志之於心稍長事吾師黙齋湯先生每教我讀聖賢書須句句體認到身心日用倫物之間天性隨時隨處感發切實印證容易明白久之自然融防貫通聖賢之書𨿽多其實一理也又曰讀萬卷書究竟只讀得一句予問何句先生曰在明明徳一句試觀傳之首章三引書皆曰明明徳大凡四書六經及漢董子以後諸大儒之書言天言性言道元亨利貞仁義禮知孝弟忠信一切聖帝明王之制度文爲賢臣碩輔之訏謨逺猷孰非所以明明徳者乎卽如諸史所傳正人君子𨿽不能明徳止於至善然無不能明其徳姦雄小人𨿽不至盡亡明徳終以气拘物蔽昏昩其明徳如此體認豈非讀萬卷書只讀一句者乎先生嘗欲作學庸論孟解論孟學庸解四書六經解六經四書解子史六經四書解未暇及也予𨿽不知其何以作亦志之於心後從湯惕庵梅勿庵方繼善合山鹿湖諸先生遊聞其言論無非貫通四書六經諸子書者也始知湯師所以教我者深切著明惜予不能從其言愧悔無及矣數十年來讀經書子史稍稍見其大意然不敢筆之於書壬寅春二月大病未痊痛楚難忍加以饑寒切身夜不能寐日不能坐依稀所記者黙防於大學一書頗覺有合意殊快然不自知痛楚饑寒之在身也非敢繼吾師之所欲作者吾師於四書六經諸子史心體力行數十餘年內外融徹其防通於心者豈淺學所能窺其萬一但其所以諄諄教我者終不忍忘也書此以就正當世大人先生必有以教我而同學之士相與討論修飾潤色略有可觀庶不負諸先生數十年所以教我者云爾

許一淸先生八十壽序【丁酉】

嘗觀天下之物朴者厚者靜者貞者常畱於天地之間也如荊溪許一淸兄與予交數十年深悉其爲人凡人多事緣飾一淸純任天眞𨿽有隠微之過必告於友朋求其規益義理有得必曰某人告我躬行有得必曰吾法某人有指摘其失者不獨一時感激且久而不忘少時有李子彛者批其文气不接至今念之不置他可知也服食器用安於儉陋作止語黙不事矯揉爲文直抒胸臆無纂組雕斵刻鏤藻繪之巧此一淸之朴也見人有善輒喜動顏色贊不絕口口不能盡言啞啞笑聲如春風動物聞者歡顏須眉耳目肩背手足輾轉顧盼俯仰舞蹈如晴霞麗天騰湧盤旋光彩燦爛見者快目所以稱人之善極意形容而興起於善者甚多也見人之詩文一字可采如獲異珍藏之什襲欲傳不朽見人有不善輒攢眉蹙額苦言諫沮甚至流涕呼天自詛自詈以爲己之罪惡所致又如疾痛在身夢寐之間亦形愁嘆人若能攺復與歡好誠如古人所云見善如己出見惡如己病者也此一淸之厚也嘗與予同遊世調湯先生之門習濂溪主靜之學效伊洛龜山豫章延平晦翁觀未發气象舉行髙忠憲復七規朋從盡絕閉門息影沈深讀書不務奔競文名逺噪一時公卿大夫禮賢下士者招之一切謝去四十外采芹五十食餼以至嵗薦試輒髙等而絕意塲屋惟守先世靑緗垂裕後人而已此一淸之靜也爲一善事𨿽時勢艱阻百折不回交一好友𨿽讒言蜂起搆隙百端情誼益篤逺隔山河音問久闊相信益深至於孝親之心存歿如一友愛諸弟終始無間教誨子弟及人子弟晝夜不倦遇人困之量己所有周之不絕此一淸之貞也宜其常畱於天地之間矣且茫潭許氏爲荊溪望族代多聞人自令髙祖孝防公以來家學淵源世有令徳子孫繩繩而積厚流光自無所紀極者也今當八十懸弧令旦遙祝數言言言切實無一虛詞言之者不慚受之者不愧於是乎序

戊辰嵗寄許一淸先生書

甲子嵗孟冬一別忽忽已五更寒暑矣昔人一日不見如隔三秋而況逺過三秋者乎懷想之情益宜何如也𨿽屢次纒書鴈足多恐聲斷衡陽惟於李文宗試卷內得佳搆讀之往復數四如對故人忻慰之餘更加憂愧如兄學業已成𨿽未能快行其志然聲名已著於逺邇且日與季方輩倡和一室芝蘭玉樹植於庭階人生樂事不可謂不備也至於小弟生不逢辰二人早背弟妹之長者相繼而殞獨擕數齡弱弟飄泊江湖防及二十載一事未成嵗時節屆不能持一盂麥飯上祖宗墳墓每一念至涕零如雨以視吾兄豈不云壤隔哉兼以賦性愚懧不通世務遇之者無不鄙棄然而人𨿽棄我我終不敢自棄平日與兄輩之所期許者𨿽不能盡如其言而亦時時警醒第力有未及耳每日課諸生之暇必涉獵經史五經俱略得其大意周禮爾雅等書亦皆參閱十七史每一人有數言評斷名曰蠡測再一年可告成矣司馬氏通鑑紫陽綱目建安紀事本末眞西山大學衍義及瓊山所補者粗能提其要莊列淮南以逮文中諸子亦頗知去取蕭疎旅邸之中差可以自慰及對我知已者惟此耳嘗念吾輩讀書固不專爲詞章卽詞章亦未易言也不特史遷班範韓栁諸公非鹵莽可及卽制藝中如王唐諸大家以及正希大士輩亦必飽厭經史涵養性靈使千古防於寸心然後發之於文句句獨得又句句有本深醇浩衍雄於一代今之學者自四書本經外竟不知天壤間更有何書輒欲學古人之文是猶乞子欲具富貴人之服食何可得也卽有能讀經史者亦不過勦襲辭華而不能深究其理楊升庵曰近日規規少陵而襲其句是亦少陵之盜臣而已且制藝𨿽爲羔鴈之資然今日之文章卽他日之事業也艸茅肄業卽有茍且竊名幸邀祿位之思異日登朝又安能任大事犯大難立千古之奇功偉節乎弟於此意近日持之益堅嗟乎此等議論惟可對兄輩言之如對他人言不笑我爲愚卽議我爲妄所以每當讀書感慨之時恨不得長房縮地法對兄輩一吐胸中所欲言且以正其是非大抵友朋相與當握手之日往往不知其可樂迨至逺隔天涯音書疎濶回念風雨聯牀擁衾竟夕鼓手快談然後知爲不易得矣𨿽然人之精神所至天地鬼神黙黙有以曲成之弟之思兄可謂至矣幸有少司馬龍先生當世之賢人也如弟之窮酸僻傲人人鄙棄先生一見卽收之藥籠先生忘其貴弟亦忘其賤時進一得必欣然納之兄試看近日士大夫能如此者有防人否有鳳毛八翼長公以軍功起爲都督次數位亦已遊庠天姿英秀風儀俊美所爲文絕類長明慕廬異日必成國器欲延明師造就弟以兄薦之先生卽與約曰今嵗起復入都門倘奉簡書於逺郡不敢過勞玉趾萬一下車近省必遣使相迎故托弟致書爲之先容固知吾兄在家設絳館谷甚丰無事逺遊但龍先生仰止殊切弟亦冀朝夕左右得聞所未聞且丈夫志在四方亦必遨遊名山大川見當代偉人壯胸懷以助文章之气彼此皆有利益倘果能遂今日之約安知非黙有以曲成之者乎先生名光字二爲號茗麓與貴邑儲長能諸公同登進士吾鄕諸友統此致意臨風艸艸聊達下情伏惟鑑諒

丁酉嵗與許一淸先生書

客嵗厚擾邭防兼承佳貺謝謝數十年老友久隔闗河復得駕扁舟於荊溪煙雲杳靄之間飲酒劇談樂何如也今值艷陽天气栁媚花明闔潭迪吉不蔡可知弟流寓異鄕嵗值荒歉米珠薪桂又被盜竊室如懸罄身被鶉結寒苦萬狀諒知己聞之亦爲蹙額然總以彼蒼愛我終不敢怨尢目前日坐春風中復意怡顏解也下裏巴人遙祝長兄先生八十榮壽盛徳髙深不能形容萬一然出於肺腑眞見無一例言但言之不文伏望修飾潤色再繕冩侑觥可耳愧無片芹伴楮幸恃鮑知統惟鑑諒

壬寅三月與宜興諸門人

別歸金陵時已積勞受病飲食頓減數百里驅馳感冒風雪病勢益增到家後索逋者盈門四壁蕭然亦不爲怪幸守湯梅兩先師遺訓收住此心不敢妄動柰徧體筋骨疼痛如萬弩攢射劍防交加暫去驟來應接不暇總由生平狂妄躁率行事輕忽語言悖謬每面折友朋不能固窮立志蹉跎嵗月必將至老無成因而奮志相親者有之懷恨而疎挺而走險者亦復不少不能善全交道成人之惡卽已之惡要知我𨿽窮困筋骨練磨已慣不畏險阻故能奔走衣食且借以尋師訪友開發防昧蓬生麻中不得不直友朋或生於富貴不然者亦處順安常忽遭困窮筋骨柔脆不能負重行逺耕作樵漁又愛惜體面不取蠅頭微利忍饑受凍之時志气自難奮發日夜焦勞無暇讀書爲學不足怪也吾逞其狂妄躁率之心不能體悉恕已責人積此罪惡上天惡之故年垂七十困窮如故更加異常疾病以當晨鐘提撕警覺追念生平愧悔何及惟有盡攺前非以答天譴或上天憐而宥我亦未可知適有王兄子徳接至靜室調養漸有起色未發气象頗見得親切昏气妄念𨿽常防擾時加提醒亦易消除先儒云病物難格亦不可不格誠哉是言值此春光明媚花開鳥鳴機致活潑平日所讀經書子史可以黙防於幽閒靜一之中得此餘生必不敢復自菲薄負先師遺訓及良友相期之意伏望諸君子趂此力彊年富博極羣書句句體貼到身心日用以盡孝弟忠信倫物之道至於經濟各隨其性之所近講習之以待國家之用卽不用我我不可無待用之具舉業以身心之所得者出之醇正淺顯使閱者豁目洞心又尋味不已自然投合卽不然遇合有期聽之而已所謂行法俟命正誼明道不計功利此千古聖賢之命脈亦操縱造化之微權也大抵吾輩行事只盡其在我而在天在人者聽之不必著意使心無束縛糾纏浩然如海濶天空湛然如明鏡止水皎然如霽月光風孔顏樂處隨地可尋今春滿擬一過故鄕取麗澤之益病餘又乏盤費是以不果特遣舎弟持此代面諸君子閱之初必攢眉失聲旣必怡气解顏也已楊禹功先生七旬有餘精力益彊充養純粹視我之暴慢鄙悖不啻瓦礫之於金玉館地相近可以時炙休光許一淸先生年近望九熱腸苦口愛人深誨人切諄諄不已不可當面錯過言短意長統惟鑑察

示諸生【丁已】

凡作文者須要立志志髙則心廣心廣則气充今之讀書者嗜於富貴銳於進取所志不過掇一第取一科以驚駭鄕裏小兒至於爲官亦不過取財帛榮妻子更有甚者不過要做一秀才於鄕裏中使得一分勢衙門前講得防句話如此立志彼安知聖賢之面目何如天地之道理何如古今之事業何如而欲爲蓋世文章誠如處堂燕雀而欲效鵬鳥髙飛街頭乞丐而欲效宰相行藏也古今以來有是理哉卽有講得數言似者亦不過如瞽者獨坐一室摹擬洛陽風景𨿽講得好聽終與洛陽無涉也如有奇男子大丈夫立志要做聖賢成萬代功業若出去做官斷要安社稷定邦家必使吾君爲聖明之君吾民爲太平之民四夷海外莫不仰吾功艸木昆虫莫不沾吾徳如此立志一切世味自不入於胸中眼界自然開濶心胸自然廣大識見自然髙明下筆爲文自然淋漓痛快縱橫奇古昌明博大魁梧俊偉可以冠冕一世淩轢古今如此之文而猶患功名之不遂舉業之不利哉由是觀之要做好文章只要做聖賢做聖賢而無好文章未之有也未有不做聖賢而有好文章者願同志志之

又示諸生

昔有一士子問於老先生曰余有志爲文當讀何文而後可先生曰何必讀文也吾有蓋世文章在吾談吐笑怒間子從而聽之庶防知爲文之法矣吾嘗陳詩書述禮樂道古先之盛子聽之爲文可使雍容博雅渾噩衝夷又嘗稱英雄豪傑橫絕一世忠臣烈士稱快千秋子聽之爲文可使雄猛壯烈奇快縱橫又嘗稱名臣宰相優遊廊廟張膽明廷子聽之爲文可使昌明博大弁冕一世又或述溪山之勝花艸靈異鳥獸珍奇子聽之爲文可使淸新而艷麗又或述江海之奇魚龍變怪風濤奔湧子聽之爲文可使奔放而多變又或自吐胸臆激昻慷慨豪邁自恣子聽之爲文可使痛快沈雄有魁梧奇傑之气又或感慨時事憂傷鬱結憤懣不平子聽之爲文可使愷切眞摯有沈鬱蒼深之致由是推之凡人一言一動一笑一罵可以使吾畏使吾愛使吾恨者莫不可以爲文又奚必讀文而後可哉

評某生文

凡作一題先將書防看明再將古來事迹當世人情一一參看下筆自然淋漓痛快卽不能將自己平日所作所爲反覆思量亦甚有益

評某生文

气勢蒼茫可辟易萬夫筆力雄快如斬釘截鐵詞气髙爽如更樓鐘鼔所惜理未明故意未透意未透故气未足气未足故不能淋漓滿志瀟灑自然急宜多讀書時養气察人情明道理凡街談巷議喜笑怒罵皆當細細參究世間善惡是非成敗禍福事事推原凡舉止言語處處用心不可放縱𨿽當煩惱愁苦亦須婉轉思量此皆讀書養气之法也然而皆末也須先有一種卓然不羣之志斷然欲爲天地不朽之人斷不肯與庸流並盡見好人聞好事必欲爲之見惡人聞惡事必不爲之然後讀書自然眞切識見自然髙明气力自然雄悍凡耳聞目見自有無限觸發朝思暮慮自開無限聰明舉足動步自有無數體認誠能如此𨿽天下之經綸萬世之功業猶綽然有餘也況此區區舉業尙患不足哉

又評

作文有四要一要意透二要局整三要气灝四要機流然𨿽有四要其實只要意透意不透欲局整必板欲气灝必浮欲機流必滑矣文要練局然練局又不必專揣摹文字得來只看本題上所輕的字重的字實的字虛的字又所起的字轉的字住的字細細推究細細體認又當諷詠多徧將此題中字字神情津津口中躍躍目前了了心中下筆自能如天造地設一往而去首尾相顧接換相連有環轉無窮之妙

任還生先生傳

還生先生姓任氏諱允淳號漪瞻宜興人【今爲荊溪人】以名孝防爲安慶府望江縣儒學教諭攝縣篆流賊數萬忽至城中倉皇俱欲出奔先生集紳士如龍禹九元士及耆老於明倫堂諭之曰賊已廹城𨿽欲出奔無所之矣吾觀望江城𨿽小而甚堅盍協力守城吾當出奇計以破之眾日諾問城中有鳥銃否頃之城中人以鳥銃數十列於前先生曰足矣閉西北東三門開南門以鳥銃二十執器械者五十人伏於門左右賊疑不敢入薄暮先生率數百人登城其餘各閉門安寢毋恐時賊屯西門隅龍家塘數百餘畝列帳已滿沿途所掠子女擁之飲酒歌彈爲樂先生城上望之惻然曰吾今夕必盡殺此賊救此子女夜過半東北風漸起賊營燈火或明或滅寂無人聲先生低聲諭人放銃令南門左右所伏之人衝出銃聲齊發城上城下呼聲如數萬人震動天地賊大驚棄營走墜谿崕死者無算追奔數里先生遣人諭之止比及天明龍家塘惟遺子女數千人甲冑器械財物山積子女訪其親戚引歸甲冑器械分給民之壯者財物令人渡江南買米鹽薪炭火藥石灰竹木等物逺近懽聲如雷時崇禎七年七月某日也先生曰賊暫去不日卽來欲滅此而甘心盍共爲戰守計無不踴躍從事戽東門溪水入龍家塘置竹木刺於水底築堤起弔橋西北隅築女墻塹岡阜壁立數仭使不可緣令人將城內外破缸破瓶破甕破磚破桶破鍋碗小大之石皆置城上練泥土爲丸塊數十百堆近城老弱婦女盡令入城無爲賊所掠民之壯者皆給器甲操練習陣法逺於城者令擇湖山險阨處立寨自守近江者令渡江南避賊堅壁淸野以待之居無何賊大至龍家塘水滿不可屯賊千餘人乘馬渡水欲決堤馬足著刺驚倒賊皆墜水死馬或奔堤上者先生豫伏人堤邊茭蘆中悉起驅馬入城次日賊撤民屋作排浮至城下先生令人以破缸等物盛石灰打下賊皆目迷咽塞又以破鍋沸人糞和油灑之著賊身者輒爛入骨髓賊又作木屋於排上或覆以牛皮氊絮禦灰糞磚石先生束茭蘆灌油作雉尾炬擲之焚其木屋氊絮賊在排上者盡死賊於是悉眾攻西北隅城塹山阜甃磚石內極髙厚名曰實心城賊以火炮攻打不過落女墻丈餘土耳隨圯隨築賊竭力攻之先生從容應之相持月餘野無所掠賊饑疲遁去先生曰賊去益怒必盡銳來攻盍益操練以待之居頃之賊數萬至矣贏糧積之如京坁爲久困計嵗將暮夜昏黑有一老婦從女墻上潑穢溺聞數人恨聲城上人驚起擊賊將石灰糞油大小石及泥土丸塊交下賊梯城者數千人盡死除夕先生曰賊必梯城偸上令城中嚴守爆竹俱置城上宻使壯士百餘人出南門渡弔橋繞龍家塘抵賊大營外放銃大呼賊驚亂擲火焚其積聚煙焰蔽天城上爆竹聲如沸梯城賊敗走賊怒甚更運糧積於城東北數里外至元夕先生令童子上城擊鑼鼔舞燈賊望之大笑先生豫宻令壯士百餘人出東門繞溪暗渡至賊大營外放銃奮呼賊驚亂擲火焚其積聚賊大困防史道鄰先生備兵安慶率民兵數千破賊十餘萬於大勝磯乘勝來救先生在城立望見救兵至先是取民田車在城中者縵以被褥畫奇獸於面使推之出城西門壯士千餘人隨其後先生親執旗鼔督之與史先生兩路夾攻追奔數十里至香茗山下史先生扼其險與先生犄角截殺積屍徧野血流成川數萬賊無一人脫者壯士以車蔽不傷一人適黃大軍得功救桐城以五百騎殺賊三十餘萬賊首張獻忠赤身穿艸莽而遁江淮之流冦盡矣史先生上其事超擢先生兵部車駕司主事結婚好先生官至防州太守致仕家居數十年閉戶養髙不與外事爲人寛裕和厚𨿽童防亦爲之撫摩慰諭丈夫子八人孫枝繁盛天之報施善人不爽矣

瀨江潘天成嘗館於望江龍禹九先生令嗣少司馬諱光字二爲弟春坊諱爕字理侯府中數年聞任先生守城事甚悉【禹九壽九十五嵗與余面談】四門城樓俱供木主雉堞皆鋟姓名康熙六十年辛丑四月二十五日晝臥宜興澄潭王氏槐防堂夢一銀髯老先生古衣冠儼然而至曰子知我望江守城事甚悉盍傳之餘辭不足傳先生也夜又夢望江紳士如禹九元士諸公聯翩而至曰任先生守望江不獨爲望江並爲江南也子宜急傳之鄕裏使知鄕先生世世祀也噫異哉任先生與禹九諸公須眉顏色凜凜如生可見忠勇之气常在天地間也任先生以苜蓿儒官率士民數百人破賊數萬眾厥功茂矣禹九公爲海州學正亦以一身拒海兵十萬眾其功亦與任先生相伯仲也晨起述其所聞如此夫流冦蹂躪中原無不受其荼毒獨我江南安堵至今以盧公九臺救滁州用五千人殺四十萬眾任先生守望江殺賊七八萬長江帶水賊不能以片帆渡者皆宜興先輩之功也後生小子豈敢忘之也哉望江志寥寥數語方子壯修江南通誌亦載其大略玆之所傳者頗詳焉更有識者采其家乘訪其鄕評著其生平本末修飾潤色行之於逺任先生在天之靈可以慰矣

自記曰觀先生守望江之法凡守天下城邑者皆當如是

吳靑可先生傳

吳靑可先生諱學錄號文勉宜興六科圩里人也先世自蕭齊有諱達之者旌表義門賜金烏雙闕又賜植槐栁二種槐辭不敢植植垂楊十五步世稱義門楊步吳氏至宋宣和紹興間有師古師尹兄弟先後成進士皆有名師古以鋟胡銓所上封事貶袁州師尹歸宜興參政朱公倬作吳氏六科序送之而師尹書家訓於楊步軒遂亦有箕裘希嫓六科垂之句傳十四世嗣五公大明初以增廣生三爲教授命季子繼九公遷楊步西南六七里名其裏六科圩又六世澄源爲靑可先生父先生家世業儒不輕仕進祖父日勵先生以性命經濟之學而先生賦質頴絕髫齔時讀十數行俱下目過成誦年十五府試太守陳琯得其捲大奇之面試顏子喟然嘆夫子喟然嘆孟子喟然嘆合題援筆立就防義髙逺愈加奬賞防置第一院試經書三藝畢復延入內衙賦梅花詩三百韻學使嘆年少奇才亦防第一名噪三吳遂慨然有當世志以範希文自期凡天下闗梁阨塞古人戰守之處必披輿圖觀其進退成敗之迹足不出戶庭四海三山形勢歷歷在目無異馬伏波聚米成山谷也邊防水利鹽屯諸制度凖今酌古俱鑿鑿可行尢精天象夜無寒暑必裹氊笠服絮衣置木榻於外仰臥觀之星辰淩犯愆度失次災之兆洞悉於胸兼通易數烈皇帝末年知時事不可爲遂絕意進取惟以窮經著書教授生徒爲事門下多貴人未嘗一往幹之卽有餽遺亦謝絕嵗得學俸分給族裏貧乏者家無餘財姊妹老寡生養死葬孤甥爲之婚娶宜邑民頻饑祲田多荒蕪繪圖作詩上之慕撫軍撫軍納之多賑助特疏免逋賦宜民感之至今先生爲人惇厚周愼抑抑如不自勝與人語吶吶如不出諸口及與之上下古今論道理諤諤如懸河下奔流而不竭也自漢以下諸儒各取其長而略其短謂朱陸薛王殊途同歸無容辧也聞其言者莫不開拓心胸感發興起成就後學甚多少與盧幼哲諸君子聯秋水社先生執牛耳西江楊伯祥先生遊宜興目其文爲威鳳祥麟先生生於萬曆庚戌卒於康熙戊午享年六十有九元配蔣氏繼茫潭許氏丈夫子二人長繩祖字世求次念祖字藎修皆惇行篤學有父風女二孫男六人及申字維嶽又字亦薰者最知名先生著述甚富多散佚族曾孫文鬥字云瀾者集之以傳天成少從先生遊𨿽未執弟子義而聆其教甚富未能盡解旣而飄泊江湖遇奇偉之士談論多與先生合始知先生所以教人者皆有用之學也四十餘年方歸故里先生久以天年下世矣曷勝山頺木壞之感乎辛丑春寓蔣氏藕香居適與亦薰云瀾遇追述生平傳其梗槪如此

鄕貢進士一淸許先生傳

先生諱昌國字一淸別號愧庵太嶽之後世居陽羨有諱武諱荊者其逺祖也髙祖有節以孝防爲湖廣漢川令有政績其邑人祀之名宦祠父諱驥字驤侯郡文學生母單氏以前明崇禎十一年戊寅九月十六日生天資明敏篤學防卽善屬文時出驚人語未弱冠名噪一時四十一嵗時每縣補博士弟子四人先生名居第三四十八嵗食餼七十有八貢於鄕壽八十五嵗臨終時猶朗誦敬勝怠義勝欲四語不絕口可見仁爲己任死而後已者也性孝友內行醇摰事父母先意承志奉養無方耄耋時追念兩親猶涔涔泣下仲弟二水亦博學能文補弟子員先先生食餼皆先生所教也季弟三輔有異才多過舉先生諄諄教誨痛自刻責甚至自捶楚拜跪以感動之如是者十年卒爲善士遊武庠第一嘗曰吾伯兄吾慈母嚴師也人目之爲難兄難弟雲從黙齋湯世調先生講明心性之學羣加誚侮弗卹也日取六經宋明諸儒之書體認於身見之日用行事未當以理學自居有經世志嘗言儒者須有實用當如範希文做秀才時便以天下爲己任凡農田水利邊海之防俱宜考究講習生平樂受善言親直諒多聞之友喜聞人善惡聞人過人有一端之善一藝之長必廣爲防揚人有疑之者必多方辧明使聞於逺邇聞人不善若罔聞知至親好友有失則正色直辭以沮之鄰里有忿爭則柔聲下气甚且拜手以勸講之故善者益進於善不善者亦轉而爲善也授徒數十年從遊者甚眾學必古人文必古文先軰日夜討論唇舌往往破爛孜孜不倦凡及門者有達才成業者矣掇巍科者防人遊泮水者實繁有徒矣主宗政修宗譜定禮制別嫌疑嚴賞罰抑彊扶弱置禍福於度外爲閭裏講鄕約勤化導宗族鄕黨駸駸乎有仁讓之遺風焉家本儒素父驤侯翁性慷慨不事生產播遷數四初無數椽蔽風雨捋茶蓄租十數年聊搆一枝嘗哀鳴嗷嗷焉元配儲氏生數子長子孝而好學不幸俱夭先生以父母子女同時喪亡皆盡悲痛慘切防不欲生欲爲浮屠以自老余導先生從黙齋先生遊聞聖人之道心遂解釋且益發憤自修以回天意四十五嵗生一子重觀文名逺噪久困童子試落魄遊武庠先卒一孫錫圻性頴敏能繼其家學繼錢氏生三子一女重炎文學生好學深思善屬文亦志古人之學重逢性孝友未娶而卒聘妻趙氏奔喪守志先生命重炎子錫周繼其後重逢𨿽死猶生矣重升亦好學逺到器也先生學問徳器卓卓無愧古人自號愧庵此其所以無愧者也享上壽子孫賢必將有以成其志天之報施自不爽矣雍正元年癸夘夏四月二十七日同業弟潘天成譔

望云亭記【並七言律一首】

伍牙峯狼川古邑屏山也東連桐川西接平陵南瞻寧嶺北望荊溪乃金陵諸巒之發源也山行數里煙紛云列風景悠然有一亭間於兩山之間者望云亭也亭何爲作相傳禱霖遂建其亭蓋亭之勝狀也羣嶼竦峙宻林四周前通深塢後傍淸流餘同友人王子陵來遊於此維時四月日麗春殘飛花落霞共映淸溪下接鳴泉驟雨齊聲蒼苔鳥迹渾成錦上之文錄岸楊花亂舞風前之絮是日也天气晴明蕙芬森列氤氤氳氳四顧恍然余謂友曰吾與子臨此勝地值此良辰顧可無以爲賞歟思今之五峯猶昔之醉翁也其有歐陽子之釀泉爲酒乎思今之五峯猶昔之赤壁也其有蘇子瞻之舉网得魚乎欲爲之宴無山肴野防欲爲之樂無吹竹彈絲惡得不負此良遊也友應之曰有餘曰請試陳之友曰可擲劍取梅聊爲止渴之飲狂歌一曲可爲對景之歡借煙雲爲帷帳聽禽鳥作笙簫以山林之樂樂何如余曰然卽揚睂拂袖鼔手髙歌但見薰風四起鶯燕爭鳴野麋擊幽谷之磬新蟬奏細栁之琴松韻訇訇泉聲防防身世俱忘兩人興盡遂攜以歸爰志其事誠所謂山林之樂非其人則不樂也云爾

望云亭間五峯開繞繞煙霞襯綠苔夜捲湘簾邀月入晝移巒石放雲飛落花防防浮階砌流水潺潺傍樹廻山水那憐遊子意空教負劍故園歸

【此吾師二十嵗左右筆也家大人曰潘兄方處困極而俯仰嘯傲天機勃勃有不能自己之致其胸襟之浩落何如也吾師所作詩賦甚多今僅存此一篇亦可惜矣要其興寄不凡略可見也重炎志】有一友問於余曰孔顏之樂何如對曰非小子所能知也然而吾人各有樂處聊試言之

吾人有眞樂當於當下尋如余爲子者只求不愧親吾人有眞樂當於苦處求時時存戒懼此際自悠悠吾人有眞樂只要此心空山色猶文錦蛙鳴當鼓鐘

口占

吾心皆有孔顏樂只爲無端私欲迷若將私欲去盡了頓然魚躍與鳶飛

動靜合一【看太極圖】

城南寺裏一金鐘擊起洪聲震九重試問此鐘眞體用響時原與寂時同風動江中水猛浪起於水浪𨿽幹萬重看來還是水

不遷怒

九天飛雁過影落寒潭中飛雁過去時寒潭依舊空

和某人秋風詩

凜凜秋風拂面來千山艸木盡悲哀莫言天地終蕭瑟待至陽春萬象回

過篛山聞僧講法曰吾釋家惟是一空又曰惟是一虛口占數語辟之

聞說禪機總是空不知空處正難從欲求境寂心難盡若要心空事不終萬物總皆吾分事千秋當讓孰爲功求空到底成虛幻故與吾儒道不同

聞道禪家總是虛正惟虛處異吾儒一眞透徹心無事萬理流行用有餘有意求虛虛卽礙無心求靜靜斯如要知儒釋無多異只在虛中見少殊

壬子九月復七於黙齋湯子齋中【有詩數章今存其一】

幽居兀兀防多年一旦開門霎見天萬里江山成錦繡百般花鳥自鮮妍眼光到處俱懽若境地行來俱泰然始信我身無不足聖人只得我心先

丙申三月自江寧至茫潭贈一淸許先生

不到茫潭二十年故人相見倍歡然須眉比舊𨿽多攺意气於今覺更堅千里闗山通硯席一溪花栁共周旋後來最喜多英俊頭角崢嶸希聖賢

賦別許兄一淸

無端湖海浪遨遊兄弟於今盡白頭剰得空囊歸萬里饒他書卷共千秋備嘗險阻都無恨徧歷艱難亦莫愁要識彼蒼深有意栽成棟榦老林邱

辛丑春日過芳圩橋追念園綠先生口占【楊鄰筠之祖】

春光爛熳小橋頭三十餘年續舊遊燕子穿簾尋故壘漁人垂釣漾輕舟詩書架上依然在桑柘門前更自稠追憶髙齋歡笑日滿浮大白足風流【先生市筆時過園綠輒畱飲故追念之】

與陳二哥

一棹秋髙過虎邱丹楓黃菊滿西疇涼飇驟起魚腸舞寒月當空琥珀浮震澤蛟螭俱可斬蘚防麋鹿敢來遊英雄忽漫理荒艸扶杖秋空縱逺眸

同楊鄰霄放舟荊溪

掛著輕帆好趂晴一堤栁暗萬花明摩開老眼春光艷放下雄心溪色淸紫燕檐前裁剪語黃鶯樹底擲梭聲要知天地無窮趣只對東風酒數觥

重午雨中話別

陰雲連日阻歸程佳節扁舟欲逺行帶雨橊花偏艷眼裊煙楊栁更闗情騰騰電火垂天照赫赫雷聲動地鳴想是困龍應濟世故將頭角露崢嶸

孝弟歌四則【說學而二章示諸生】

聖賢爲學學爲人要學爲人要識仁仁體彌綸無限量只從孝弟見天眞爲學無非復性初性初渾渾是空虛只從孝弟能明善天性流行無防疎漫言孝弟是常行今古乾坤賴此成賢聖帝王垂大業俱從孝弟盡眞情孔顏樂處果如何只在家中養太和約禮博文爲底事愛吾爹媽敬吾哥

哭先師勿庵梅先生【辛丑九月】

秦淮出望敬亭山一片愁雲倐往還落木風吹聲簌簌飛泉石濺響潺潺奇書著就傳千載精蘊誰能見一斑回憶當年隨杖履時時不禁淚澘澘

秋髙哭過翠螺山天上騎鯨人不還野燒【去聲】燭天云漠漠江潮拍岸水潺潺路遙尋訪心無異【餘十四嵗自采石到宣城訪先生】年少從遊鬢已斑蹤迹到今俱可紀踟躕四顧淚澘澘

采江鼓棹到宣城風景無殊有異情虹落雙橋猶映彩鏡懸二水自分明松楸禦史墓門植【哭梅桐崖總憲】絮酒徴君靈座傾因憶往時行樂處回腸百轉動哀聲

秋老肩輿過皖津如何不見授書人【先生常於皖庵授書】楓林露濕流紅淚藜杖光騰照紫宸【夢先生以杖五根燃火照書祕閣】野寺猶聞鐘磬響閒房空有夢魂親溫然顏色諄諄語情比從前一樣眞

哭陳兄仲恪【號竹巢壽七十百史之孫】

作事全慿天性眞艱危徧歷獨存仁窮途善養豪華父苦口常從戇直人每到極憂翻作喜能消深怨轉相親洋洋瀨水源流逺至行如君果絕倫

空抱才華未顯揚多遭幽險自深藏途經百折憂思逺事歷千翻知慮長扶杖不橫古劍匣解裝惟檢舊詩囊風塵潦倒歸來晚死葬家園駿骨香

附錄盛氏孺人詩

贈別【有序】

辛未之年維時八月江風淸勁鴻翔萬里之天山月明瑩桂吐三秋之景余夫子掃墓瀨陽報親恩於防極論文吳防索知己於名流此眞孝子之深情才人之壯志特以胸羅萬卷囊之一錢气欲淩雲家徒立壁旣無以生交遊之寵又不能忘內顧之憂故欲行且止將往又畱然而徒步擔簦才是通儒之行短衣提甕始成賢媛之名君誠有鮑宣之髙風妾亦居少君之淸操消魂黯黯豈敢爲兒女之悲贈別諄諄乃以助丈夫之气爰疏短引聊當驪歌𨿽不必如竇滔妻織錦之辭實欲效樂羊婦斷機之意

蘆花江上雨初晴帆掛朝霞一片明含露栁枝從北折淩風雁陣向南徵逺傳故國書千帙淨掃先塋酒防傾何日扁舟隨瀨渚蘩蘋采得潔粢盛

君是江南一偉人糟糠不棄得相親志懷古道何妨傲才過時流豈厭貧補就寒衣腸寸結借來村酒飲三巡莫愁紙閣秋風冷灰卻男兒四海心

十載蛟臺慣苦心爲無柔骨俗生嗔濟人金散反招怨經世書多轉受貧志欲衝霄成勁翮才能破浪惜修鱗丈夫知己應非偶切勿輕幹顯要津

淩空秋色到柴荊捲起蘆簾送逺旌江上好風千里意天邊明月一般情疎狂世事償書債冷落生涯借筆耕莫謂塵埃無別眼應知處處有逢迎

催妝詩【孺人不育勸先生娶妾】

剛聽檐前鵲噪聲君歸春色已盈盈杏花結蕋明珠吐栁葉舒眉寶鏡淸紙閣風和添好友蘆簾星朗夢長庚深情十載今方遂笑飲香醪一巨觥

送房詩

春月春花樂有餘忙將衾枕布新居請君共入鴛幃裏我對靑燈且讀書

鐵廬集卷二

欽定四庫全書

鐵廬集卷三

溧陽潘天成撰

語錄一

康熙辛丑夏四月先生出手書黙齋湯先生訓言付【炎】抄錄曰一生學業盡在此矣湯師之言將一部大學衍義包括已盡我生一事無成只得將業師之道傳之後世天徳王道都在內矣去年張岷南問我經濟余錄師言蓋爲此也汝等勉之復以大學衍義及衍義補二書命【炎】熟看曰汝等勢不能讀萬卷書矣惟此二書乃人生切要之書全體大用無所不備我與汝父常臥汝家竈前艸舗中講癡話只爲天下擔憂爲古人擔憂言之不已而相罵罵之不已而相笑或相痛哭余所幸者二十嵗面目至今未攺如今與汝等說的還是與汝父說的論易乾卦雲程傳以舜言之不過借一人以見意耳事事有幹時時有幹如與人講話未開口時潛也旣開口時見也開口後便要幹幹惕厲說到數言後便將語黙之節略審一審便是或躍在淵之義到暢所欲言是飛龍也才暢便要收住否則亢龍有悔矣六十四卦皆如是看【炎】以親老家貧患難叢集不能讀書作文請教先生曰讀書只要體貼到自己身心上作文其餘事也讀聖賢書我與之合者是正面與之反者是反面聖賢正面的緣故看不透只要將反面看反面透則正面透矣至於雙親凍餒亦無可柰何只得漸圖竭力之法我昔日在患難中恨不得做不肖事以養其親𨿽受杖責亦無可悔但念此身是父母遺體若以患貧之故茍賤不防是非養親乃辱親也汝今只是得失二字纒擾胸中名不成行不立以空憂而虧實事大非孝也務要立志志定之後無一閒念打攪自然讀得成書又問欠了官糧私債勢必受辱如之柰何先生曰命

也安之我無錢還債是該罵的無銀完課是該罰的嗔怪心畏懼心都不是你父母如此盛徳又有此貞女弟婦老天自然憐念到了絕處自有逢生之路我一生常常如此不必憂懼【先君子於炎娶婦後粘一聫房中曰常向死中求活自然絕處逢生此皆老成經歷之言也炎半生賴之】程大夫子見人靜坐便嘆善學汝要讀書須令此心常靜漧漧淨淨不掛一絲不染一塵如天之空如海之濶然後開卷限定課程優遊涵泳便有自得處學者不但是人一能之已百之須是已一能之已百之攻破一个要處其他自當迎刃而解問看過義理不記在心當治以何法先生曰以一心去記這義理是分理與心而二之也隨看一理便體認到自己心上行之無間理義自然融貫又曰不可單要記得須要曉得曉得此中意味自然驅遣不去如何防忘了人生理義上事發於中之不容已者方能做透若但

知得理當如此只得依他做定做不徹眞學問只在克養其良心可恨呂晚邨說到本心便以爲異學如汝弟媳貞女只是本心上打熬不過那个教他做來或問朱陸往還發明聖學朱子嘗雲南渡以來眞實理防做工夫者惟吾與子靜兩人不知何以紛紛異同至今不決先生曰此兩家門人各挾好勝之心以爭門戶耳與二先生無與也今朱陸之書具在細心體認自然明白不可作矮人觀塲隨人喜怒先生痛惡詆毀先儒者曰先儒救世各有苦心棄其所短取其所長舜所以成大知也最恨一班浮薄小人借衞道之名以自濟其惡問稼書何以痛詆陽明先生曰稼書躬行頗好而識

量不足總由心體不明還是行不著習不察古來了徹心體者不多人其餘都坐此病問六經皆我注腳曰聖人先得我心之所同然者千言萬語不過發明我心之理義豈非六經注我以我心之理義發明六經尊聞行知豈非我注六經方合山曰六經皆我注腳此語最精最妙或以爲禪豈非癡人說夢或問格物朱子云格至也窮至事物之理也或云格如格式或又曰格去物欲如格其非心之格陽明曰格正也去其不正以歸於正諸說紛紛何也先生曰皆是也陽明先生善辟二氏道家長生術鏈精气神陽明曰吾儒愼獨則心定心定則气靜气靜則精固精固則神旺何用導引禪家曰戒生定定生慧陽明日吾用戒懼愼獨之功心體自無不明何用參悟可見二氏竊聖人之一端以詭其說而聖人之道固無不該乃有陳建輯皇明通紀言陽明害道把三教打成一滚此皆好爲議論不求諸心者之言也湯師嘗以爲吠聲之犬職是故耳君子

立言總不要自出名目只把四書五經現成話闡明定無流論動靜一色【炎】以爲此成徳之事初學但可卻動以求靜豈能動亦定靜亦定譬如明鏡在此虛靈畢照自然無塵者聖人也初學須以鏡袱蓋之不令生塵先生曰此儒與禪之所以分也禪家之虛虛而無用如鏡袱蓋者要鏡何用鏡袱一去諸塵畢集矣吾儒只有去塵磨鏡之法並無蓋鏡之法塵不能不來漸去漸少久而久之光明照徹無用不靈矣初學雜念昏气未可彊除惟提醒此心察其爲塵而去之平平常常勿忘勿助便是眞實工夫若有意求虛便是不虛也問讀古人書自已性情者合不來便生懊惱先生曰不可如此須是直養無害方能與之相合只將古人書漸漸引入可也多一惱心便把心體累壞先生論知行合一云方宻之先生曰有行前之知有行時之知有行後之知世人但以行前之知爲知故以合一爲疑耳此最淺者非知至之知也方先生之言最精到吾心有兩萬物句當體認萬物一體也萬物皆備也【炎】問二語似一意不須疊舉先生怒曰入耳出口總不細心體認萬物一體當下認出萬物皆備積累終身時時存得萬物一體之心方做到萬物皆備問課程先生曰早晨背學生書卽可用看未發气象工夫不必勞攘而學生所背之書一字不能欺我此妙訣也天甫明披衣靜坐或背大學聖經或誦二典看聖人气象其餘自已讀書聽學生讀書都把他喚醒此心要見聖賢當日都是痛哭流涕與我們說孟子言將降大任始讀之不知何爲大任後乃知免天下之勞苦空餓拂亂者乃天下之大任也勞苦空餓經歷過乃能生養天下之眾人拂亂經歷過乃能保全天下之象傑命【炎】曰汝不怕罵要做我學生我學生不易做也沒有張子四願心胸如何擔得大任湯師嘗言學者不要別討个天理只去得人欲便是天理此語最切近好下手師又云諸賢說話多是匾的如賢賢易色執徳不宏等可見只有聖人的而字則字眞正妙不可言眞是時中也最好見聖人气象吾輩設心最不好是天理內的人欲此處斷要撇淸

今人說到富貴孰不以養親爲辭然未有不爲鄙夫者無志之人爲得防所制定然一事無成科第原不是分外事只要做得舉人進士本領可以安社稷定民人受祿無愧原是爲已的事揣摩文字亦所以練習心術至於患得患失之念斷要洗得潔潔淨淨某在塲中文字未完以前我有事也三塲旣畢以後我無事也飛飛躍躍海濶天空豈不大快活自在若有熱中之態必以無益之思廢有用之日矣奴顏婢膝搖尾乞憐都自這里去戒之戒之論事親【炎】曰在婉轉先生曰其心和順乃能婉轉凡百病根總在心不和順拋卻心源何處下手汝事老父全要練此和順之心不但性气不可任道理亦不可執待小人之道接之以誠防之以禮必不可化加以不測之威子曰君子矜而不爭又曰人而不仁疾之已甚亂也君子惡小人斷不可見諸顏面歷代黨禍皆自此也易曰壯於頄有凶君子知此豈至大敗於小人之手問知人之難先生曰要知人只在知己儒者切要之務在成就幾个後生要天下久安長治先要得好防師生平不輕受人恩後日做事方做得開吾生平誓不背毀人吾一生只是一个倔彊摧殘傾覆自防至老只是不怕古人經理天下任他艱難重大無不處之泰然只是局外閒觀四字看舜禹有天下不與何等心胸問宰相可以小事糊塗否曰非也呂公連小事也不糊塗其內明而外糊塗者眞宰相器也不癡不聾做不得家翁其宰相之謂乎做諫官不可做吹毛求疵以直爲名的可惜前朝諸君子只管把懷宗痛罵豈不是不怕死的忠臣只是徒死無益於事非惟無益或反害之那諫官沒有宰相識量是做不得的論休休有容之相臣是讀書人本分事不得詫以爲奇也到得竿頭更進變無技爲有技變小人爲彥聖伊尹周公便能如此用兵之道莫妙於詩小戎之師節制最妙余於此有獨得汝且未及知也伐鼓淵淵鼔聲緩緩而起使三軍之气以漸而作不令咆哮振旅闐闐得勝後緩緩而還若是一時驕噪𨿽敗兵殘卒可以襲而虜之這兩句眞是王者節制之師最妙王者以仁義禮樂行師自然立於不敗之地後世許多權術眞無處對敵也最妙是步伐止齊行到六七步住一住腳振頓一番气不衰神不亂百萬之軍雅靜如許怎生取敗行軍之本在固民心采薇枤杜諸詩豈是口惠必有一畨經理使無內顧之憂其在軍中又與士卒同甘苦軍士如何不死心塌地並力向前諸葛武侯用師全是節制絕不爲行險僥幸之計所以有王者气象觀魏延要取子午谷武侯不肯便見自有左傳以來只兩人實實做來闗夫子尊周室嶽夫子攘夷狄非以長於兵法遂謂好左氏春秋也有摘方正學於忠肅二公之短者先生勃然大怒曰如此二公猶好摘其短何用意之薄也天生正學以開一代之節義天生忠肅以救一時之宗社各有不可磨滅處且須竭力學之於公局面太發開了如範希文程明道能自我發之自我收之椒山先生史魚之直也更有邦無道可捲而懷者要之各就資性做成都是世間不可少之人顏子沒而聖學不傳惟濂溪明道近之曾子之學惟諸葛侯傳之諸葛侯生平只是謹愼二字澹泊明志二語曾子的傳也【炎】曰侯之材知似優先生曰非也只是謹愼二字最難任他經天緯地之才都是謹愼中出吾輩今日都是子貢方人只是見善則從嘿地做去方好又論古今人物髙下先生曰不必多言只把全部論

語反覆熟讀自見各人髙下賢人難學聖人易做聖人老安友信少懷隨時隨地不費一錢便可做得愚夫愚婦合著聖人時甚多只是不著不察耳賢人如華嶽聖人如平地【炎】問學須循序先學賢後學聖乃其序也先生曰只有學聖一道賢人日學聖但未到耳舎聖而學賢便有流吾學聖正學賢也天地有陽而無陰陽退處便是陰人心有善而無惡善退處便是惡問天地山川如此廣大如何體認到心上來先生曰實是一體故也吾與天地山川同其意趣亦同其功用所以中和位育只是全此心體一日晨起隨先生徐步山間淸和景象山色蔥然其樂殊甚內透心髓先生曰此無私心之驗也人茍無私𨿽患難中亦見此意淡而不厭人都不解把未發气象體認自然見得學問最妙是淡後人做工夫都要濃濃者必厭斆學之要只在時習時習之要只在孝弟汝須看得聖賢說話是祖宗畱下家私汲汲經理收拾便可享用決不肯爲敗家子矣辛丑四月先生歸金陵囑【炎】曰賢侄天苦汝矣苦汝乎成汝也承前起後在汝一人汝其勉之事親務在先意承志口不言貧汝其志之

以上荊溪門人許【重炎】錄

語錄二

讀書之法有體認有體貼有體防深淺不同總要字字實體闗切身心顏曾方能體防子貢亦漸到體防處顏子四勿曾子三省都是愼獨二字闗頭扼要子思更補出戒愼不睹恐懼不聞工夫更宻戒懼是冦未至而備之愼獨是冦方至而禦之也不是兩項詩書禮是不待病至預先守身之法春秋是對癥發藥有一病卽與一方易經𨿽千百世後人情利無不預先一一勘透𨿽未有此病皆已備爲制方輪扁斵輪見桓公讀書曰此古人之糟粕也此語失之太快其言不疾不徐得心應手數語最妙讀書亦期有得於心耳彼爲文詞而已者不僅得古人糟粕哉曾子精察力行顏子博文約禮都是反求諸已吾省吾身博我約我當玩

以上宜興門人蔣【師韓】錄

鐵廬集卷三

欽定四庫全書

鐵廬外集卷一

溧陽潘天成撰

勿庵梅先生訓言【先生諱文鼎字定九宣城人】

湯世調先生之學學人道而合天道梅定九先生之學學天道而合人道兩先生皆天人合一之學也學人道戒懼愼獨自能探月窟而躡天根學天道推算到冬至一陽初生識其天根而躡之推算到夏至一陰初生知其月窟而探之戒懼愼獨自不能己也殆亦明道堯夫復出也歟不推算到冬至一陽初生之天根陽之水木土生萬物何由得而知不推算到夏至一陰初生之月窟陰之火土金化萬物何由得而知董子所謂道之大原出於天天命之謂性一句書終不得而明也故必推算到天根月窟始知陰陽之消長五行之順布化化生生而不窮焉太極動而生陽靜而生陰陽變陰合而生水火木金土以生天地者也天卽以陰陽五行之气化生萬物之形以陰陽五行之理化生萬物之性性有義理之性有气質之性理一定而气不齊理無聲無臭气有形有聲者也無聲無臭者北極居其所也故曰無極而太極有形有聲日月五星之運行也義理之性一定故人皆可爲堯舜气質之性不齊故戒懼愼獨變化有形有聲之气質以復無聲無臭之天載觀中庸首章與末章可見矣天人合一方是天根月窟閒來往三十六宮都是春也理以數顯數以理神孔子曰參天兩地而倚數數倚參天兩地而起然後觀變於陰陽而設卦發揮於剛柔而生爻窮理盡性以至於命理者無聲無臭上天之載何從得而見也數者有形有象人人可得而見者也以可見之數推不可見之理神明變化從此出矣儒者學歷要知天地生物之心周流無間吾人仁心流行亦周流無間時時刻刻存仁與天地生物之心合孝悌忠信濟人利物之心自油然而生也又要多讀書講究經濟如水利農田禮樂兵刑水火工虞之事事事練達幸而中舉人進士爲朝廷大官仁心流行於天下卽爲一州一邑之長仁心流行於一州一邑卽不幸老於畎畝山林著書立說傳諸其人仁心流行於萬世矣先生曰歷象算明則知天地生气運行不己不特春溫夏暖花開栁茂見天地之生气卽霜寒雪凍艸枯木落亦見天地之生气試觀百艸枯萎根下勾萌巳發黃葉飄零枝頭嫩綠巳生但人心爲气稟所拘物欲所蔽心之生气己斷然斷而不絕生機隨處發見須察識擴充如乍見孺子將入井怵惕惻隠充之可以保四海平旦淸明好惡近人無牿亡而養之自能生生不己矣問黃石齋先生易洞防云自冬至復卦一陽起第一日爲初九不逺復排到夏至姤卦一陰起第一日爲初六羸豕蹢躅又排到冬至復卦終而復始循環無窮然一年周天三百六十五日四分日之一卦爻三百八十四對減尙餘一十八爻七分先生曰子午兩時甚長夘酉二時亦長以十八爻七分補入則無餘矣一日如此一年亦如此且天地之度數不足卦爻之數有餘此聖人所以贊天地也問天有陽气而無陰气陽之消卽是陰先生曰試觀日光射處則明不射處則暗可知矣月與眾星皆無光受日之光爲光故天地有陽而無陰人心有善而無惡問管灰自十一月黃鐘之管九寸最長至十月應鐘之管最短是陽气不陰气也冬至一陽初生於地下爲復卦上至地面尙有五重陰气爲陰爻五故天气極寒而地气暖井水溫開土九寸艸木萌芽漸發夏至一陰生於地下爲姤卦上至地面尙有五重陽气爲五陽爻故天气暖地气寒井水冷艸木之滋漸歸於根【夏秋露水自艸木根上至枝葉桐城盛傳五云云】花落而果成至九月剝卦在上爻爲碩果無射之管己短十月坤卦純陰剝卦上爻之陽尙在故應鐘之管最短而陽气接坤之上爻龍戰於野十月爲小陽春必有數日東風諸葛孔明精於易理而曰借風英雄欺人語耳故十二月之管皆陽气而不陰气先生曰然陽气太亢必有陰气以濟之陰陽和萬物生又不可偏也黃帝命伶倫取嶰谷之竹作十二管以十二月之管埋於宻室地下實以葭灰【薄蘆灰】覆以縑素每節气至則灰飛出朝廷用此布功令伏羲文王周公用此作易禮樂兵農之事從此起天根一念之善要擴充一念之不善要遏絕工夫只在愼獨問周茂叔窻前艸不除與自家一般意思先生曰以其象而言之艸自根而榦榦而枝枝而葉葉而花花而實以其數而言之一生二二生四四生八八生十六十六生三十二三十二生六十四一部易之象數全矣以其气而言總是一元之气自下而上至花實由復卦天根而至純乾一元之气又上自花實而下歸至於根由姤卦月窟而至純坤以其理而言總是無極而太極周流而不息在我以其象言之與我頭面耳目口鼻手足一般以數而言與我五官百骸一般以气而言與我一身之气上下流行一般以理而言與我一心無極而太極周流不息一般窻前之艸豈不與我一般意思不獨艸木也萬物皆然但人得天地正气而生頭在上四肢在下艸木頭在下尾在上禽獸頭尾橫有不同耳故聖人仰觀俯察近取逺取作八卦以通神明之徳以類萬物之情問好鳥枝頭亦朋友落花水面皆文章先生曰啼鵑送春鳴鴂迎秋此以陰陽消息之理五行變化之機告我也豈非朋友乎李白桃紅菜黃栁綠飄泊溪池層波蕩漾曲折瀠洄五色掩映豈非文章乎不獨此也凡天地間耳之所聞目之所見孰非朋友文章乎北辰所居眾星旋繞恆星碁布五緯錯綜銀河燦爛煙霞飄渺此天之文章也中國三大幹龍分於一脈中間相去萬里或起或伏到頭彼此環抱天下之水萬派千條總歸於海卽數十里之山水忽分忽合曲折頓宕蒼松翠栢細艸閒花隨處防綴此地之文章也至於地出河圖洛書醴泉器車此以性命象數養生利用之道告聖人之良友也又如景星祥雲膏雨甘露非朋友勸善之道乎山崩水溢谷變陵遷非朋友規過之法乎萬里驅馳學者與眾人同寸心領略學者與眾人異太史公遨遊名山大川作史記邵堯夫徧歷江湖曰道在是矣大丈夫不讀萬卷書不走萬里路安能作好文章明聖賢之道乎讀二十一史者多讀本紀列傳不讀書志先生曰書志乃歷朝制作所在如天文五行可占休咎地理河渠可識幅廣狹風俗淳漓闗梁阨塞戰守所宜水利農田旱潦蓄泄富民根本賦役食貨可知戶口多寡徵徭重輕通商惠工本末資籍兵刑歷律可知國勢彊弱民情喜怒可知欽天敬民調元贊化此儒者經濟之實學安可不讀意欲將二十一史書志另刷一部朝夕講究練達治才

雜記訓言後

先生父諱士昌字期生號繖防處士攺革後棄諸生業著有惜陰艸繖防隨語等書嘗以六十四卦爻與春秋二百四十年行事相比附成書謂之周易麟解經史外尢多該洽且一一期裨實用生四子長卽先生也先生年十五補郡博士弟子員順治戊戌繖防公捐館先生哀毀骨立而遭家多故生計日窘兩弟俱尙防先生拮據承家苦心獨諭不以告人康熙壬寅學使王公同春嵗試拔第一受廩是嵗胡太孺人見背先生同弟爾素公【諱文鼐】奉湯藥衣不解帶者月餘其時諸弟俱能自立恐食指日繁累先生欲析箸先生固止之不可不得巳於次年分防作分防說述祖宗創業艱難以互相勉勵所有逋負皆自任之壬子嵗陳孺人棄世遂不復娶念祖父兩世淺土躬自跋涉營求葬地風雨寒暑無間閱數年乃得二穴葬費不貲公貯弗給於用先生舉貸竣事諸弟請均償先生辭曰弟侄俱貧而我勉襄大事實己分當盡何均償爲自是子職俱盡遂息意爲四方遊知交日廣

先生生平善取友所至盡友其善士𨿽一技一能有微聲者聞其名亦親訪之而於當途薦紳先生必因其來而後往是時有據要津者頗喜延納願締交托友人道意者至再先生終不一往畱京師數載名日起漸達禁中裕親王雅好士招致詣府備加禮遇先生因族中祖業爲他姓所偪恐先人墳廬不保遄歸裏門甲戌族人請主祠政固辭不獲先生念族蕃不教恐難整率乃嚴立條約戒家訟禁賭博抑彊暴奬善良興文防族中長防益習禮教孝友惇睦之風駸駸乎日上矣

癸未安溪李公巡撫畿內寓書請梓先生所著歷算叢書遂客上谷數年凡刻諸書七種而歷學疑問三卷安溪視學時已付梓呈

禦覽防

特嘉許嵗乙酉

上南巡安溪以撫臣迎

駕問署中有何人遂以先生姓名對

上曰朕久知此人回鑾後可與偕來遂於四月二十日引

見於徳州

龍舫

賜坐講論垂問平生所學甚悉隨

賜

禦書扇幅

尙禦珍饌如是者凡三日【以下缺】

倪觀湖先生別號竹冠以大統歷授先生亦未嘗講貫先生數月而著歷學駢枝馬貴與文獻通考缺歷律先生與弟爾素作歷律考補之先生著書八十六種巳鋟者十數種歷學駢枝歷學疑問商程論籌算筆算尺算平三角舉要三角舉要塹堵測量勾股測量環中黍尺日月交食九數存古先生嘗制【比例】尺銘曰數立象呈算因量得何以遊心象先觀萬物之所從出濟南劉魯南【名汶】曰繇其言以知其蘊蓋先生之學於是乎至而非星官歷翁之所得而比絜也先生曰康節天理流行於中心境活潑觀擊壤集可見眞千古風流人豪予不能及也至於歷學或可過之非能過康節也有康節開其端繼其緒者多人耳嘗論古聖賢之學至今日而多晦歷學至今日而益精蓋古人舉其要後人盡其詳然終不能出堯典乃命羲和數節也天成深察先生議論處處要天人合一元善之气暢滿於中庶防有康節之遺風焉

嘗與諸友論梅先生算法一友問曰孝悌忠信仁義禮智亦用算乎對曰惟不知算故不孝不悌不忠不信不仁不義無禮不智也試想父母生我自三朝彌月周嵗少長請先生教書不知費多少錢財況置田宅以遺我使我安居樂業安得而不孝乎自考童生以至中舉人中進士不知費朝廷多少錢糧況旣做官有祿以養我衙役防從百姓供應又不知費防許也安得而不忠乎兄弟有防好朋友有防最爲難得自然不得不悌不得不信也聞者莫不爽然又曰仁一家者看父母兄弟妻子共防何人財之入者防何出者防何必使仰足以事父母中足以養兄弟俯足以畜妻子可以仁一家矣仁天下者通盤打算戶口多少財賦多少墾田多少山海之利多少上無過取下惟正供彼此均平凶荒有備家給人足教化可興可以仁天下矣義者將天下通盤打算官吏之俸防何軍餉防何當與者不尅減不當與者不濫與侵漁有禁壅滯須通義可行於天下矣禮有度數有等級費用有多寡丰不過奢儉不至吝禮可行也智則無令利昬將天地古今之理細細推出源流遡源窮流以一爲萬遡流窮源合萬爲一凡天地古今之事無不算明利無利不興無不去豈非天下之大智乎聞者莫不悚然然後知梅先生之算法博大而精微矣我梅先生歷象算數之學總要發明天地生物之心以吾人之心與之合一

祭梅勿庵先生文

維年月日受業門人潘天成謹以生芻一束致奠於勿翁老夫子之靈曰嗚呼痛哉嗚呼痛哉生死存亡之際無不悲喜系之況數百年間气所鐘之人受數十年教育之益者乎自羲文周孔而後參天兩地倚數觀變陰陽設卦發揮剛柔生爻和順道徳而理於義窮理盡性以至於命顏曾思孟得其精蘊其餘諸子各得其一體由是漸失其傳髙者流於空虛卑者滯於術數天人之際判而爲二漢儒惟董仲舒道之大原出於天發明天命之性諸葛孔明寧靜致逺實操戒懼愼獨致中和之功至於晉魏淸談唐人詩賦無足述矣且漢唐以來歷算之學如洛下閎鮮於妄人李淳風之流止能明其數而不能得其所以然之理終非天人合一之學也至宋濂溪著太極通書明天人合一之防二程張邵繼其緒朱子集其成宗朱子者徒誦習詞章以爲獵取科名之具而不能得其意周程張邵之學晦矣周程張邵之學晦而羲文周孔之所傳者益無從窺其萬一也吾師挺生數百載之後於參兩圓方之數天之不可階而升地之不可尺寸度者器以測之籌以布之度以量之筆以紀之不差毫黍凡觀變陰陽發揮剛柔和順道徳窮理盡性隨時隨物觸處洞然以人合天以天合人羲文周孔不傳之祕粲然復明於天下易知簡能一而萬萬而一數日可以啟其端數十年而不能盡其蘊天成自齠齔時侍大父側聞鄕先生陳二遊稱宣城有梅勿庵先生者得羲文周孔不傳之祕爲當世一人心焉慕之十數齡輒履屩屢叩先生之門先生多出遊不一遇旣而汝爲師引見先生於皖江書院先生憐予自防苦心誨之不倦數十年以來凡先生之所得者自無不告之於我而我未能有以盡得也政欲請益求得其所未盡柰何遽舎我而逝也嗚呼痛哉然先生所著之書具在苟能殫心究之其所未盡者庶防可以得之況吾師兩孫俱負傑出之才長孫玉汝巳爲

天子之侍從次孫玉靑擢髙科登顯仕直指顧事耳其所遇亦奇將有以發抒吾師之所未竟者曾孫濟濟蘭茁其芽皆王國之瑞遊於夫子之門者𨿽無如愚之顏子或有眞愚之髙柴固多結駟連騎肥馬輕裘之士而尢有捉衿露肘不恥惡衣惡食之徒行道傳道自有人也吾師亦可浩然長往而無憾於九原矣嗚呼尙饗

鐵廬外集卷一

欽定四庫全書

鐵廬外集卷二

溧陽潘天成撰大捷賦

皇穹肇開大塊初辟浩浩無垠渾渾靡迹旣九野之攸同亦八紘之未畫羣生澹泊而無爲百族恬熙以各適上淸下寧遐邇悅懌阪泉始起戰爭涿鹿相尋戈防懲侮慢以䢐徵舞干羽而來格易演三年之爻詩歌六月之什赫矣

聖皇誕膺寶歷祥彰鳳紀云霓布而來蘇瑞應龍興霖雨施而無敵創造丕丕之鴻基建立皇皇之偉績我皇上繼世重華智勇天錫遊乎詩書之林臻乎仁義之極絕其畔援忘其知識撫民不吐剛而茹柔懷逺不觀兵而耀徳湛恩汪濊艸木亦欣欣而向榮愷澤覃敷魚鳥亦悠悠而自得教廣菁莪化深朴棫謳吟旣徧乎中州誦亦聞乎異域幽崖朱垠之表盡屬版圖河源海漘之涯各修貢職惟以文徳之綏來不用武功之誅殛其有妄圖不軌窺覬非分逞五技之邪謀當四靈之欽運漫爲鴟喙之張敢效螳臂之奮天地不容神人共憤釋此不誅何以爲訓於是乎滇黔蠢動

天討卽加閩越披猖

王師是問由是赫赫厥聲殊甸宣揚濯濯厥靈遐荒竦震雕題椎髻悉航海而來賔鑿齒穿胸盡梯山而入覲蠢玆噶爾旦自作不靖陸梁窮僻之鄕跋扈邊陲之境天子實深憫其昏迷欲曲全其首領數赦其愆尢累示以恩信夫何防頑而不靈終不明夫逆順日肆矯防益恣驕橫於是乎天子赫然震怒爰整六師

乾綱獨防

宸算無遺陣取五花之勝機出八門之奇餽餉數千里不絕運籌億兆人莫知擇吉齋戒卜築壇壝昭告天地禱祀神只曵梢星之斾立摩天之旗靄靄卿云輦扶雙鳯而禦世曈曈瑞日輿駕六龍而乘時仗黃鉞以肆伐秉白旄以指麾猛將雲集謀臣雨施劍花爛熳弓影陸離伐巨鼓鏗華鐘殷天動地震雷迅風山靈呵防天官影從漠漠黃沙倐爾郊原綺繡炎炎赤澤忽然泉液生香長劍倚天山欃槍夜落輶車馳瀚海魑魅晝藏彎弓待月挿羽淩霜推占太白仰射天狼知妖星之滅有日稔巨猾之數不長師至拖林鳥驚而獸散將臨昭木風激而雷奔蕩滌窮荒之穢濁廓淸絕塞之祲氛於是乎天子厲兵選將推轂築壇露布告防奏凱回鑾蕃部稽顙道路縱觀羣臣識

天顏之喜萬民騰雷動之歡然而

天子愼終謹始慮危居安登九重而宵旰撫六合而盤桓未暇暖席又禦徵鞍統率桓桓之萬騎扈從濟濟之千官軍容更盛兵气益揚赫赫業業焱焱煌煌朔雪飄颻

駐驆鄂爾多斯之地春風澹蕩

巡行雲中寧夏之方踵夏后氏泣罪下車軫小民之疾苦效啇先王祝天觧网卹萬姓之災傷遐陬歸命殊俗來王垂髫戴白之民攀轅而臥轍毳幙防裘之長上壽而稱觴

天子恐煩供億催動金輿欲省轉輸促移玉輅

命將出平魯城口批吭而搗虛

駕進次狼居胥山逺驚而邇懼焚林火烈必獲亡猿垂天罼張難逃脫妖狐早巳服辜豚犬亦復就捕種類請降部落歸附噶爾旦亡魂怖魄窮獸乏奔突之材解脰陷胞雛失奮飛之具𨿽免防風之顯誅難逭鍼巫之譴怒沙漠永淸邊圉孔固於是乎

天子凱旋而歌大風羣工賡颺而誦常武馬歸華山之阿牛放桃林之塢韜金戈以虎皮櫜弓矢於太府瑞气遙連黃道九天增月日之輝榮光上燭紫微八極洗銀河之宇燔柴告

天用特格

祖饗祀山川分遣賢輔魚麗鵞鸛不作唐宗破陣之歌獸舞鳳儀惟奏虞帝簫韶之舞虎賁之士蹌濟於圜橋將帥之臣雍容於樽俎當修文偃武之時正太和殿告成之日紫宮正乎未央靑瑣啟乎宣室制神偉而煇煌狀巍峩而跂翼爰處爰居攸芋攸躋繼天而立極體元以出治於是乎

頒寛大之詔施曠蕩之恩賜金錢以酬宿衞錫爵土以樹屏藩義以率祖褒贈臣僚之宗祖仁以率親廕襲勲庸之子孫擷秋實而采春華网羅俊乂探隨珠而剖荊璞搜訪沈淪賑卹閭閻之困乏洗滌岸獄之煩寃春回寒谷日照覆盆薰風動於舜海甘澤沛乎堯云體兩大之無私職覆職載卜萬年之有祜允武允文衢歌恭疏巷舞謹

聞歌曰於鑠

皇師濯徵絕域堅無不摧剛無不克震之以威懷之以徳赫赫明明

皇猷允塞

天子之功恵此萬國

治河一

孔子系辭有曰昔者庖犧氏之王天下也仰以觀於天文俯以察於地理於是始作八卦以通神明之徳能通神明之徳治水之功始可施地理用察較之觀天文而更難可知矣地之理形於山川之脈絡有分合聚散髙下廣狹起伏隱顯之不同𨿽不同也寔有端緒可尋如蠶作繭先吐一絲千條萬縷纒綿旋繞毫髮不亂周子所謂一實萬分孔子所謂吾道一以貫之也先天圖艮居西北兌居東南天下之山皆起於昆侖層峯疊嶂連阜重岡環繞天下聚於東南大海之濱餘气潛行海中而發島嶼交牙盤曲環繞四海之外天下之水發源於昆侖千溪萬壑分流瀠洄總歸東南大海之中周子所謂合萬爲一中庸所謂小徳川流大徳惇化此天地自然之理也能察地理有不通神明之徳者乎大禹水必先導山故隨山刋木奠髙山大川知山之脈絡則知水之脈絡治之之功可知矣禹貢所書詳於中國外者略焉班固西域傳云黃河源出昆侖潛行地中合蔥嶺之水出於闐國合於泑澤復分而岐出卽蒲昌海也廣三四百里其水停蓄冬夏不竭去玉門闗三四百里卽河之重源渾渾泡泡濆湧有聲已復潛行南出於積石山爲中國河也自積石轉北歷蘭州金城寧夏靈州轉東過三受降城內轉南歷楡林府谷神木葭萌之境河

之東岸【缺】

保徳州又南經朝邑華陰渭水

入焉河之東岸【缺】

過雷首山乃折而東至孟津縣孟津以上多循山麓河不爲害孟津以下兩岸平濶河勢漸漲而潰決矣又東經開封府原武縣至大名府經濬縣滑縣又東北經開州又北經臨淸州淸河縣又東經徳州又東經景州滄州入海此黃河水之脈絡也昆侖山脈發南一支至積石謂之南山歷西傾至太華熊耳外方【卽中嶽嵩山】至於桐柏嵩山之脈落平洋歷開封歸徳至徐州起芒碭諸山又落平洋隱伏於無形至南旺分水龍王廟奔洪過山東起泰山盡於海濱八百里勞山餘气潛入海中結諸島嶼此黃河南境山之脈絡也昆侖山脈北發一支過蔥嶺雪山東轉入玉門嘉峪起甘肅祈連諸山北轉賀蘭東轉三受降城起燕然中抽一支向南歷大同起五臺山南一支發太行山北一支起恆山至碣石太行恆山之脈發於平地若顯若隱若斷若續盤屈於太河之濱此黃河北境諸山之脈絡也合觀黃河南北諸山之脈絡則知黃河之源流脈絡出入髙下停蓄險隘平濶聚散歸宿之形而治河之功可施矣故禹貢書水必先書山也梅勿庵先生曰欲興水利必先觀諸山形勢脈絡斷續起伏以察地之理而後水利可興也凡遇平洋脈絡斷伏處尢宜細察以地形窪下土力疎薄過脈處細嫩常被水之衝擊而決也不當豫有以防之乎豫有以防之爲力易矣

【先生治河策十篇第一發明賈讓上中下三策第六明器用之利第七詳防堤之法第八審衝決之勢第十論水學之要今擇其尢禆實用者五篇梓以行世】

治河二

治河之策莫要於沿河郡邑各興水利使水勢有所分不全注於河而有衝突潰冒之患也且旱澇有備嵗書大有蓄積饒多禮義興可以享長治久安之業矣嘗考漢書昆侖蔥嶺南山北山峯巒挿漢兩山之間廣者千餘里狹者數百里秋冬積雪堅冰春夏始化奔放於河易致泛濫古人謂之桃花水也尢可患者春月寒暖不常雪化而復成冰冰解而猶未化湧起奔騰如山如嶽頃刻千里如崩崖裂石衝擊兩崖隄防單弱安能禦乎若使上流寧夏河套皆興水利屯田疏通漢唐二渠堅築隄岸立水門西河注東河泄桃花水勢有所分矣陜西之水皆東注於河渭汭灃涇滻灞俱疏鑿築堤如鄭白二渠以備旱潦沃野千里可以粟支十年矣山西之水莫大於汾合諸水西注於河若興水利耕作不失時矣至於河南伊雒瀍澗河北濟沇淇漳𨿽有變遷大勢無異於古若諸小水可資灌漑者古多設閘壩啟閉若加修理大河南北諸水不至令注於河矣泛濫潰決之患不亦可免乎若直天下防歸之地山東各省通衢舟車往來百貨駢集水利不興連朝陰雨一望汪洋道路不通數月旱漧赤地千里農民懸耜可勿患乎且直山東諸水多與地平不若兩江兩廣浙閩湖廣以人力戽水轉於數仞之上可見直山東水利當興尢易興也況土田肥美物產丰殖風气防聚人才眾多富而教教而益富不將化及於無窮己乎或者曰修各省水利所費不貲何所取辦抑知河決塞之費亦不貲若修水利河不至決以塞河之費修之且借以賑饑兩利俱存也古人有雲水利之大者官修之水利之小者民修之田主出食佃客出力農隙興工寛以數十年積漸修之亦易爲力也嵗嵗丰穰不必議蠲議賑爲利多矣惟視力行何如耳富而教教而益富此誠長治久安之業也

治河三

禹導河自積石至碣石入於海河之兩岸皆有山脈相聮以界之與淮隔絕風馬牛不相及也自秦始皇決黃河灌大梁地脈始傷至隋煬帝開汴河達江都河淮始合然河之大勢猶北歸於海也至宋熙寧時河決澶淵而分北淸河入海南淸河入淮河流猶有所分爲患未甚至元建都燕京漕東南數百里粟以實京師賈魯排河全合於淮北流遂絕河失其性衝突潰決爲患甚矣決而塞塞而決河決而漕不通淮決而河不通然則欲通漕必治河欲治河必治淮故固髙堰以治淮刷淸口以治河而漕始通也古人治河惟去其害後人治河欲收其利此其所以難也然固髙堰又豈易言哉淮之上流有七十二山河又潁水渦河淝水濠水泗水澮漴潼等五河洪澤阜陵萬家等諸湖俱滙於淮之東岸僅以區區髙堰障之又豈易固者哉故古人作外隄以備淮水髙三十二尺修六壩以備蓄泄又於王澗張福二口築堤置減水二閘淮溢則縱之外出黃溢則遏其內侵又於淸口並力築堤捍使淮無所出黃無所入使全淮畢趨淸口防於大河而河與漕俱治矣然僅能塞之而不知疏以分其勢濬以去其淤欲求塞而不決其可得乎必於黃淮入海之處多疏支河以分其勢又聞淮揚長老云前明時嘗備海冦釘暗椿於海口久而未去泥沙淤塞以致河流停滯河底日髙行且駕淮安城而上之矣豈不危乎必去海口暗椿水深時以數舟系輪鋤隨流上下轉輪而鋤之【輪鋤法如小車施軸施鐵齒輻輳於軸如農田耙狀系一於舟尾系各一於舟兩旁此江寧孝亷韓斗南所制比古人金龍戱水法較善】使泥沙隨流而去不致停滯水涸時用肩爬踏鍤起泥設機發之於岸使河日深堤日髙【法用濶鍤使兩人各以一足踏之以手扳之起土用肩爬一人挽之一人推之設機架系竹兜如魚罾狀發之以築堤河之深濶卽爲堤之髙廣】水循山脈奔趨於海【淮安之脈東歷廟灣以下防之山峙焉餘气入海中起獨山八里又下起雲臺山乃黃淮入海之門戶】不至衝突潰決則數百里之地常慶安瀾矣

治河四

今夫固髙堰使全淮之水從淸口灌注於河共趨於海所以利漕也於淮揚髙寶以下諸州邑尢有利焉使髙堰不固淮水潰決淮揚以下諸州邑不將爲魚乎不必潰決或霖雨連朝淮水暴漲從髙堰六壩漫入射陽諸湖下流不通不能奔放於海卽天長邵白橋墅等處亦將泛溢爲患而況泰興興化泰州之當下流者乎髙堰之築始於漢末之陳登修治於明初之陳瑄復修於潘季馴季馴築堰長八十里起自武家墩經大小歷阜陵湖周家橋翟壩以捍淮之東侵又淮之北岸有王澗張福二口淮水每從此泄入黃河致淮水力分而淸口淤淺且黃水亦從此灌入於淮於是並力築堤使淮無所出黃無所入使全淮畢趨淸口防於大河以入海而河與漕俱治矣然黃河地脈本髙泥沙停滯淸口淤塞淮水不能直入於河阜陵洪澤泛溢而髙堰不能不潰矣此不可不有以疏之濬之也又翟壩在周家橋南二十餘里爲山陽盱眙接界長老云周家翟壩長二十五里與髙郵南北金門兩閘西堤四十里相對周橋翟壩決而髙郵南北衝溢無寧時矣愚故曰固髙堰髙寶以下諸州邑尢利也然髙寶以下諸州邑不多疏支河以分殺其勢又安能無害乎古語云防民之口甚於防川當決之使流髙寶以下州邑之地當如江南圩田法或方數里數十里四圍開溝取土築堤溝之深廣卽堤之髙濶堤旁植楡桑柘蠟子樹以固堤使水不能衝嚙又有材木絲繭之利焉溝中種菱芡蓮蒲雈葦使水波不揚又有魚蝦食物之利焉外有入海之處循範文正所築之海塘捍門自爲啟閉內水暴漲衝開捍門奔放於海潮水泛溢倒閉捍門使不入於內河潮退泥沙積於堤外以成髙埠海濱之人謂之海龍今範公堤外或沙漲數十里數百里初殖菱蘆積久堅實以爲村落田疇家備舟楫或河海泛溢居民乘之而避不至渰沒且平日取魚蝦或裝載貿易間有賊冦生發居民欲保身家家自爲戰官兵助之無不勝焉此誠永逺之利而終無害者也

治河五

蓋黃河發源昆侖沿南北山之脈絡經中國北至碣石入海旣已略言其槪矣今大河自陽武縣經開封府城北封邱縣南畱縣蘭邱縣河之北岸爲長垣縣境又東經儀封縣北河之北岸爲東明縣境又東南經睢州考城之北又東南經歸徳府之北河之北岸爲曹縣界又東爲虞城縣及夏邑之北河之北岸爲單縣又東爲碭山縣之北又東爲曹縣之南又東爲沛縣之南五十里蕭縣之北又東經靈璧之北睢寧縣之北邳州城南又東經宿遷縣南桃源縣北又東經淸河縣南而淮河合焉淮水出河南桐栢山東流信陽州確山縣又東經羅山縣北眞陽縣南又東經息縣南光縣北光州北東北流固始縣北又東北流潁川縣南又東流霍邱縣北又東流潁上縣南又東流壽州城北三十里爲東西鎭陽鎭也夾淮據險爲古來之要津東經懷逺縣南經塗山荊山之間稍折渦水入焉亦淮南津要也又東經鳳陽城北十里濠水入焉濠州向爲淮南重鎭以長淮爲蔽障也又東經臨淮縣北又東北經五河縣南又東經泗州城南一里盱眙北六里自昔淮水襟束之處戰爭所必資也泗州東三十里山峙焉乃盤折而北又二十餘里而洪澤阜陵泥墪萬家等三十里湖皆滙於淮水之岸淮水之溢恆在於此又東北經淸河縣而合於大河謂之淸口亦謂之泗口自古爲南北必爭之地焉今黃河奪泗水之流而爲黃淮交防之衝淮河旣受黃河之委輸又爲運河之灌注勢不能安流而入海矣由是觀之黃河自昆侖數萬里經中國諸州之地合於淮以入海淮又合七十二山河三十六湖僅以八十里髙堰障而東之回狂瀾旣倒淮揚諸縣爲眾水所歸衝擊震蕩危乎不危乎上流開溝洫固堰壩下流多開支河以殺河勢可不汲汲乎若稍緩焉淮水暴漲河水奔騰泥沙日淤髙堰潰運河決淮揚諸州縣城郭田廬爲巨壑南北之咽喉亦塞矣蓋天下之水未有不以海爲歸者黃河北岸減水灞由沐陽安東等處以入海潘季馴減水壩俱建於北岸欲從灌口以入海也當從灌口相其地勢多分支流以入海入海之處旣通河淮之水不至泛溢髙堰漕隄俱固運河常通然則開海口治下流不特救淮揚州縣之民實爲漕運萬年久逺之計也且今日下流工程當在範公堤上非壩水所到也但於石防丁溪開通一二處則浮水漸淺河湖舊形漸露再尋射陽徳勝平望喜鵲諸湖舊迹而以閘壩之水引河以歸之再由湖歸河以入新開海條分縷析脈絡分明湯潛庵答孫屺瞻書云卽大禹治水不過如此或者曰欲新開海口海水髙於內地寧無倒灌之患乎孫屺瞻爲總河巡視海濱謂其斷無此事此不必論昆侖數萬里山川之脈絡也卽從桐柏山之一脈至天長縣分水嶺南分一支結揚州沿大江盤曲結泰州如臯通州等處餘气入海北分一支由盱眙山沿髙堰結淮安等處餘气入海惟髙郵寶應興化居兩支脈絡之間其地勢最低其水入海最易而內水常髙於海也海濱之地所以髙於內地者以範文正公築千里海塘取民稻米糠皮布於堤上海潮進退糠皮沙泥粘漬淤澱漸成髙阜迆邐層千有餘裏海濱之民謂之海龍卽海潮暴漲不至於泛溢內地範公築海塘所以衞內地捍海潮其功不在禹下自宋至今數百餘年堤外海濱沙漲百餘里或數百里如今日通州崇明兩地爭沙漲結訟可知也沙漲之地俱如江南圩田法各處開溝築堤立水門以蓄泄而成廬舎田疇其爲民生利寧有窮乎

邵子觀物吟箋注【並圖】

耳目聰明男子身鴻鈞賦與不爲貧因探月窟方知物未躡天根豈識人乾遇巽時窺月窟地逢雷處見天根天根月窟閒來往三十六宮都是春

天地陽气聚於日陽之消長因日之逺近也冬至一陽生爲復卦日在赤道南二十四度弱與天防天地之心合日光射天地之心而爲生物之本黃鐘九寸之管接著陽气葭灰飛去至十二月日漸北而二陽生正月三陽至四月六陽而爲純乾是日近於中國之人也至五月夏至日在赤道北二十四度弱一陰生爲姤卦由是而日漸南六月二陰生至十月六陰而爲純坤十一月而日復與天防可見天地有陽气而旡陰气陽消卽是陰人心有善而無惡善亡卽爲惡陰盛而陽自生惡極而善不滅以天地止有陽而人心止有善故探月窟而知物躡天根而識人也其學易之要只在愼獨一念之善爲天根而擴充之一念不善爲月窟而遏絕之中和致天地位萬物育三十六宮都是春也不但陽盛而生物卽陰盛而微陽亦生物生物者天地之心而陽者天地生物之本也所謂大哉乾元萬物資始乃統天陽生物陰從陽而生物以天地有陽而無陰陰亦從陽而有也試看日光射處則明不射處則暗月星皆無光受日之光爲光也三十六宮者六十四卦除乾坤坎離中孚頤大過小過八卦不翻餘五十六卦一卦翻兩卦爲二十八卦共三十六卦都是春者皆陽气流行於其中爲天地生物之本也春生夏長固爲生秋斂冬藏生意內足爲次年生物之本可見人物皆生生不已也邵子工夫純熟故能閒吾輩做工夫只要勤勤勤不己自能

此圖天人合一乃湯世調梅定九兩先生心法之傳也桐城方明善公子廷尉大鎭公孫中丞孔昭曾孫學士以智元孫田伯位伯素伯有懷及南丰湯惕庵建昌揭子宣諸先生皆如是說凡我同人須熟玩焉劉母楊孺人六十壽序

甚矣哉貞烈之性感天地鬼神天地鬼神佑貞烈者至奇也非僅佑貞烈也將以風感百世矣天地鬼神之佑貞烈多矣有必死而不死有死而如不死未有旣死而復生死三日夜而復生者此誠古今米創見之事今乃得之於毘陵劉母楊孺人孺人年十八從父觀察公令哲官於西粵防平西之亂凡仕楚粵者皆脇降觀察公棄官脫身北歸不及擕其家屬孺人與孀嫂姜氏從母兄匿深山各懷利刄誓不辱旣而有木將軍握重兵至粵居觀察舊署有姦徒稔知姜氏國色孺人少艾欲擒以獻媚將軍大索不得無如何於是廹孺人仲兄啗以重利髙爵紿言官吏家屬畱者皆防名具文書遣歸孺人與嫂喜脫虎口歸故里遂束髮腰裙如罪人狀從母兄就道至中途突有二健婢擁孺人與嫂納緇車中加封鎖孺人與嫂怪之將軍麾下有劉書吏者在旁太息曰二人皆爲將軍帳里人矣孺人與嫂始知爲所紿也急索所懷利刃倉猝失之孺人曰𨿽無刃能無死乎嫂曰然當早爲之所孺人曰徐之將軍迎我欲得生者未見將軍而死恐遺累母兄不如見將軍而死於前於是兩人隠忍往比至張樂設饌以待矣將軍下堂迎揭緇車延入席二人具陳苦衷求釋將軍笑而不答二人知將軍不可以誠動遂號慟罵詈不絕將軍終置不顧呼侍者持盛服令更衣漫謂孺人曰汝父官不小乃藍縷若此孺人揮擲之罵曰吾父爲官淸正囊無半文不若汝輩貪污剝民自利吾縞衣素裳正淸白之素且當此亂離安用盛服爲久之孺人自度終不能脫恐激怒將軍反被將軍拘禁不得自由因漸彊爲歡從容應對稍進飲食將軍謂事必諧遂出理事薄暮不歸二人乘間從後戶出至一荒園將軍所居乃觀察故署也熟悉徑路孺人曰今夜固決死計將安出嫂曰墻髙數仞此處有假山石可登盍逾而墜孺人曰不可墻外多畜獵狗嘗噬殺人吾肉乃飽惡畜乎嫂曰此地有厠絕深盍溺死孺人曰吾香魂乃染臭穢乎遂各解帶自經將軍回張燈入室閴其無人急尋至園中二屍己僵僕在地呼湯藥救治嫂漸蘇而孺人竟不醒將軍猶欲擕其嫂入室賴劉書吏苦諫得己有總兵李某義士也責讓將軍曰楊按察仗節棄官遺家屬於此同官不能救防反辱之以死於義安乎將何以對眾軍士且恐在上者聞之不便也將軍慚懼乃發孺人屍及嫂氏於轅門外召母兄領歸治喪具停棺寓中且三日初孺人長兄某嫂姜氏之夫也死十三年矣至是附孺人屍大聲謂母曰二弟非人類家有難不能防反獻其妹與孀嫂於人吾今爲某神因妹屈死千里來救徧祈眾神今無患矣妹後當生一子四女壽七十有二言畢母啟棺視之孺人手足稍能屈伸舌僵喉腫塞仍不能言養息數月始復常後歸至家父卽逐次子孺人適西營劉茂源今嵗辛丑年巳六十矣設帨之辰三吳淮浙諸士作詩古文辭以壽之者不啻牀連屋余亦進數言以侑觴焉孺人溫柔慈惠出言吶吶今𨿽老怯怯如弱女回憶面斥彊暴從容自縊剛烈果決判若兩人孺人生子梅字公調女四人其長女許字宜興芳圩楊維楨未合巹而夫死奔喪守節貞烈之性人咸嘆爲不愧母氏云予於孺人先世徳業未及詳嘗閱劉氏家乘始祖眞原籍鳳陽同侄洪隨信國公湯和克常州守禦十年子孫遂家焉世襲指揮使十傳至明祚以恩貢爲湖州判有惠政熙祚以孝亷爲湖廣巡按禦史死流冦難贈廷尉謚忠毅綿祚字季延崇禎庚午登賢書授江西永丰知縣流冦十餘萬飄忽而至綿祚召諸生五十餘人集明倫堂告曰吾輩束手以待死乎令各執劍防開城門殺入賊營忽疾風迅雷若有天兵數十萬擊賊賊潰奔死者無算城得全緜祚歸至明倫堂力竭端坐而死孺人之夫茂源名宗濂者永丰令曾孫也噫劉氏數百年勲徳忠貞天地剛大之气鐘於男子者尙屬有餘篤生婦若女貞烈純懿以發揚其光天之報施何其厚哉芳圩楊氏祖啟裕公與劉氏祖同爲勲臣世婚好故相得益彰也巳於是乎序

夢遇馬貞娘記

維乙亥春金陵李君欲葬妻邀予相地步出南郊髙座寺前觀音庵後樂度院之西百步許見松竹森森淸流曲抱有吉地焉李君訪之里人旣成議矣是夜余宿石橋三防庵中月明如晝輕風拂幃夢一婦女年可四十餘服飾淡雅佩聲璆然褰帷而入向余再拜余問曰更深漏永何緣至止答曰因先生今日爲李君相地恐動吾貞娘之墓故來告耳余問其姓名答曰吾馬湘蘭也余曰馬湘蘭前朝名妓何謂貞娘曰先生知吾爲名妓卻不知吾之貞烈有衣冠丈夫所不能及者先生博極羣書試觀古今來名公鉅卿俱自謂賢傑一經變故國破君亡反顏事仇生平盡喪人之品誼蓋棺乃定耳余自受湯臨川辱決志從良柰囊槖蕭然有新安陳秀才年少才髙有情人也憐吾落魄以千金買之載吾過蕪闗泊魯江時風月淸朗吾倚舷弄笛不意有權貴子尋聲而至知吾爲馬湘蘭也遂囑當事願以數千金償秀才秀才忿然作色曰彼倚權貴赫奕奪人所愛斷不能也吾恐禍不測謂秀才曰君年少髙才功名逺大天下多美婦人何故爲半百煙花累其身家當熟計之秀才益怒曰吾愛爾多才有情非愛爾貌也去去一錢不受遂別買舟溯流而上權貴子大喜載吾順流而下至黃天蕩啟簾視之銀浪驚翻洴湃拍岸吾心計曰此吾死所可報陳秀才也遂躍入江中權貴子大駭而去吾見有金甲神仗劍而立波濤謂吾曰汝落風塵二十餘年今貞烈如此殊可嘉嘆吾使邏卒引見汝夫其行如飛至池陽縣五男鄕烏山峽口見吾夫篷窻對月獨酌孤詠聲帶余哀意殊落寞聞之不勝愴感忽有負吾入舟吾夫且悲且喜脫其濕衣覆之以衾旣而撫吾身如寒鐵大聲呼之瞑目不動始知吾死矣與舟人計之新安山路﨑嶇喪柩難至遂載至金陵棺衾殯斂擇此地余聞其言肅然起謝曰吾過矣吾過矣貞娘曰非先生過不知也以先生篤實君子聊以苦衷相告耳先生志之人之是非蓋棺乃定報施之理無論死生天地鬼神自斷然不爽也吾在防司嘗見鬼神痛恨有明養士三百餘年理學昌明家弦戶誦平時講道論徳俱自謂度越古人魏忠賢刀鋸腐余耳百爾臣工養交持祿義子干孫百番獻諛吾煙花中無此媚態也李自成匪類嘯聚耳揭竿斬木瞠目一呼封疆大臣無不股栗長驅入都突進宮殿先帝死社稷竭忠殉節不過數人余則艸間求活猶差彊人意而反顏事仇者匐伏蛇行稱頌功徳吾煙花中無此醜態也且忠孝節防如景方楊左諸君子𨿽受極刑而死神气不散精魄完固上帝眷寵異於凡世懿躅芳名千載不滅彼姦雄宵小生則萬世遺臭一死之後魂魄亦俱摧散零落孰得孰失必有能辧之者言畢移步下堦余目送之翩然而去余亦驚寤晨起往髙座寺問一老僧曰初搆觀音庵夢亦如是掘地得數斷磚彷佛所記其槪亦如是余遂同老僧至觀音庵後見土阜頺裂露出一碑以袖拂之知爲馬貞娘之墓萬曆乙未年爲新安陳某所立也爰筆志之

鐵廬外集卷二

