涇臯藏稿

﹝明﹞顧憲成撰

●目錄

序

第一卷

疏

第二卷

書一

第三卷

書二

第四卷

書三

第五卷

書四

第六卷

序一

第七卷

序二

第八卷

序三

第九卷

序四

第十卷

記一

第十一卷

記二

第十二卷

說

第十三卷

題辭一

第十四卷

題辭二

第十五卷

題辭三

第十六卷

墓志一

第十七卷

墓志二

第十八卷

墓表

第十九卷

傳

第二十卷

祭文

第二十一卷

事狀壽序

第二十二卷

述

●原敍

當神廟初服大雅中興吾邑顧端文公涇陽先生以英絕領袖余膏剩馥沾被都人士天下翕然奉其文以爲渡世之津梁己登仕版偕二三同志感事憂時協持國是天下翕然奉其文以爲迥狂之砥柱無何緣謇謇爲患退而從水邊林下參同道契天下翕然奉其文以爲指迷之斗杓往聞先生爲諸生於古今文沈湎濡首至衣不解帶者數十夕顧其爲文灑焉出之似子美詩妙處更在無意於文其諸論議敍記雜體之作先生多率胸懷與筆墨語而察隱折疑𨿽人鏤心腎爲之不能至固知先生之文未可以尋常修辭家論也昔人論三不朽曰徳曰功曰言夫六經者古人立徳立功之事而立言具焉者也三代以下軌閒有宗公巨儒不屑屑名一家言而率爾命管風軌徳音爲世作範如出師兩表通書西銘定性皇極諸編遂爲縣諸日月不刊之書故徳功弸於中而襮之以立此言【立攺言言攺立】言之所爲至也先生負望人宗位與年槪未足亶其功徳之施然而先生之言皆先生功徳也先生立朝秉銓所綣切在國本安危正人進退之際方並封議起引裾補牘讜論肆廷先生實筮倡之顯皇神聖始咈終兪不必用先生之身而卒用其言至庚申末命吉木髙邑諸君子先後陟九列發抒風槪天下知國家終用先生之言而旨不用其身然先生之功徳則均效之乎言矣自吾爲諸生曁通籍所從遊賢士大夫登車之光幾干云漢顧心謂先生用較大識較遠气較平三書之上舉國爲嘩先生袒懷受鏑以俟論定而嘩者竟無纖毫加於先生夫先生胸中曾置門戶見哉故能讀先生文而雒蜀朔之同異可化也先生於性命所喫緊致辧在無善無惡一言然實爲文成堅壁淸野而非濟河焚舟者大約先生豎議有金溪之快不墮其元有紫陽之醇時通其執每意義未孚彼此交牾得先生片言四座厭心故能讀先生文而朱陵之同異可並化也子瞻之序六一稿也曰自歐陽子出天下爭自濯磨以通經學古爲髙以救時行道爲實以犯顏納諫爲忠長育成就歐陽子之功居多斯言也人讀先生文而知之史稱韓魏公天性好士其人可與𨿽所不悅亦爲引進聞人一小善自嘆不及所用人率以公議士不知出何人門下杜祁公罷政家居見賓客必問時事有善喜若已出至所不可憂形於色或夜不能寐如身任其責者斯言也人讀先生文而可以知之然不必盡知之蓋先生卿景也先生所爲弸於中而襮之以文卿景之精華也故曰先生之言皆先生功徳也先生始終所望君相一心次則閣銓一心而孤忠郁悒無己以節髙之無己又以言正之歿遇明主錫贈易名發其光芒與日俱杲視子瞻只語片文並膺厲禁遲回再世始得以其書徼乙夜之覽先生固當大勝今所需兩楹袝祀之典耳然先生文具在知必有援新建河津諸君子例以請者吾邑自明興二百餘年久爲東南鄒魯讀文莊集詞約而理該令人作天根月窟之思讀忠憲集旨潔而味深令人作金聲玉色之思而先生兼有其美於文莊不忝爲後海於忠憲又不忝爲先河山水英靈鍾諸先生猶夫二室九峯之鍾乎故程朱也皆先生之言皆天之與先生於斯文而爲天下萬世之功徳也余少荷先生提獎惓惓以夾護桑楡相屬顧浮沈仕學僅保書生故我捧誦遺文彌增魯多君子之愧因木之重刻先生集成不揣數言聊代執殳亦以闡導宗風後死之責冀天下或有循言以私淑先生之功徳者若夫世喆繼軌有木之父子叔侄在俾天下覩斐焉述作而翕然如奉先生此自家庭明發有懷無忝爾生之事余幸辱異姓昆弟敢卽稱先生玆集竊比於詩人之小宛同邑門人馬世奇拜手敬譔

●涇臯藏稿第一卷

無錫顧憲成著

疏

丁亥三月覩事激衷恭陳當今第一切務懇乞聖明特賜省納以端政本以回人心事疏

臣於本月初一日接得邸報四川等道禦史髙維崧等一本乞恩認罪事奉聖旨用人出自朝廷你每不論是非輒肆行攻擊抗旨求勝及有旨著推舉卻又推諉支吾好生恣橫反復本都當重治姑念人眾爲首的髙維崧著降三級趙卿張鳴岡左之宜各降一級俱調外任其餘的各罰俸一年吏部知道欽此臣見之且疑且駭退而思之憂結盈腹試不自知其然也今夫工部尙書何起鳴君子歟小人歟其訐都禦史辛自修也果有據歟無據歟而禦史髙維崧等之合糾起鳴也公歟私歟此皆章章較著不待辧而知者也皇上爲起鳴罷自修謝之矣而又降及髙維崧等四禦史何歟皇上以爲用人出自朝廷是也今者起鳴訐自修則罷自修訐維崧等則降維崧等可謂出自朝廷歟皇上亦嘗謀諸執政大臣歟其謀之而不以告歟其告之而不以聽歟意者第謀之左右而已歟哉他有所獲罪而起鳴因而擠之歟皆不得而知也夫自修者其賢與否臣姑無論也職司考察反被中傷大計重典一朝而壞臣亦姑無論也惟是謂維崧等之疏出自承望則臣以爲謬甚矣臣竊見邇年以來人心日下猜忌繁興讒誹殷積或曰某也某黨也或曰某也某仇也或又曰芋也陽爲某而陰爲某也所附在此則濟其私不濟其公所傾在彼則覩其非不覩其是遂乃飾無爲有騰一爲十塗豕杯蛇俱成公案甚矣時俗之過爲揣摩幸人之災而不樂成人之美也幸而昨者本部奉旨考察無論恩怨一秉至公命下之日中外翕然稱服以爲我皇上之明二三執政之有容如此無不愧恨其昔之窺之者太淺而求之者之太深也亦可以見人心之公不容冺而挽回有機矣何意復覩是紛紛乎在起鳴旣疑以宿釁蒙構在自修又疑以忤時招尢在起鳴旣見以有援而巧爲排在自修又見以受屈而急於辯皆過矣顧獨坐維崧等承望耶卽爾彼給事中陳與郊等深詆自修何爲者耶何怪乎人言之嘖嘖也若曰一則公一則私臣不能解也試使兩者平心定气易地而觀臣恐我之所謂公固卽彼之所謂私而彼之所謂私亦卽我之所謂公耳柰何捨我而罪彼哉爲今之計臣以爲莫若各務自反而已起鳴當思何以爲眾論所鄙自修當思何以爲儕友所猜維崧等當思何以言出而召侮與郊等當思何以言出而啟疑至於執政大臣尢應倍加檢省風厲百僚已𨿽有善不敢輕以自滿人𨿽未諒不敢重以尢人若無若虛孜孜汲汲積而久之精神透徹誠意欒如本無偏好誰能求同本無偏惡誰能求異𨿽有褊心銳气皎皎而慚負爲髙者亦聞焉而漸見焉而悔恍然自失而不知矣如是而猶或貳以二或參以三將君子薄之輿論非之共起而爲我驅也何必遽與之校哉元輔申時行虛衷雅度天下共推次輔許國王錫爵一心一徳和衷弼理偕臻斯道正自不難要在卓然以臯夔稷契相勗不但如近時所稱名相而己庶幾可以答天下耳若乃以智角智以力角力釋仁義道徳之用而兢巧拙於毫毛假饒得濟終屬雜霸雜夷非今日所宜用也先是禦史甘士價進和衷之說其指甚美第不務拔本塞源而徒欲調停於聲色之間其究非彊上以徇下則彊下以徇上𨿽外貌可觀病根終在扁鵲盧醫望而卻走而庸人方以爲無足憂此臣之所以不容己於言也抑臣又因而有感焉請畢其說臣竊見今之時凡非科道而建言者世必詬之曰是出位曰是好名又曰是爲進取之快捷方式耳不然則又曰是多行不韙計劃無之聊借以蓋醜而脫計网也斯四者亦誠有之矣而不可不求其故也臣嘗妄謂明興二百餘年矣西漢之經術東漢之節義唐之詩詞宋之理學並彬彬稱隆而獨言官之气稍不振天下多故危言讜論往往出於他曹無論其遠卽如我皇上蒞祚故相張居正用事數年之內言官有相率贊頌已耳有相率保畱己耳有相率祈禱己耳以求吳趙鄒沈王艾之儔何寥寥也又如近日維崧等合糾起鳴本屬公議及皇上詰責所以輒惶恐推避莫適爲首惟有謝罪不暇己耳亦無能自見始末開廣聖心者曾不思皇上聰明睿智從諫如流有如維崧等披露情愫曉暢事實章晰誼理剴篤言辭卽皇上一覽而悟未可知也臣甚惜之由此觀之假令言官不爲利誘不爲威惕無事不瑣屑以取厭有事不依回以取容牽裾折檻時不乏人他亦奮無繇而奮其說矣然則使人之得以出位而言者臺省之爲也夫人情未有不喜順而惡逆者也而況於居尊顯者乎彼其喜也能令人榮其惡也能令人辱有一人焉獨拂其所喜幹其所惡端言正色侃侃不顧夫安得而不名髙也名髙矣而當之者方苦於不堪厭恨之不足而至廢棄廢棄之不足而至摧折則天下皆咈然不平於其心一旦時移事攺是非論定夫安得而不加殊擢也且夫短長人所時有也天下非盡中行也食肉者非盡賢與能也而獨苛求於斯人欲甘心焉則天下必有藉爲口實者矣又安得而不姑捨是也是故抑者予其揚者也屈者藉其伸者也退者佐其進者也斷可識矣假令廓其言是怡然而受之其言非廊然而容之錄其褎長不疵其短褎其直不嗔其狂欣其誠不虞其矯我用其言何必計其人我不用其言何必疾其人審如是人人而能言也何名可賈何利可徼而亦何醜可蓋非徒然也而我反因之獲容直之名收用言之利矣然則使人之得以賈名得以徼利又得以蓋醜者廟堂之爲也至於建言者其人大都負气自喜不耐矜東闊略於規矩遇事發憤往往過當聽者方內懷不服退而詢其行事又不足以滿其意則曰爾以古人畜我何不以古人自畜而前後之人察見意指又因而媒孽之以取媚尋垢索瘢無所不至於是遂置其言不復采而並其人亦賤之矣假令士能潔躬修行入不愧妻子出不愧朋輩則其人重其言亦重夫安得而無聽然則使人之得以舉而納諸羣簬之中者建言爲之爲也故臣以爲亦莫若務自反而己自反則上何暇以言爲暇罪下何假以言爲髙惟各盡其在我而己矣先是都給事中楊廷相條陳考察事宜意欲痛懲矯激之非蓋亦有說第人之常情自是逆指者少順指者多不知自反而徒彼此相尢其究必多者日勝少者日負將來之患正恐不在矯激耳如曰曩居正用事宜尙異今非其時也宜何同則唐虞之際猶然朝有吁咈野有誹謗而孔子亦云邦有道危言危行方今君聖臣賢千載一會不以唐虞有道望斯世斯民而僅僅較短長於居正柄國之日此臣之所痛也是故彼一時也上下壅隔羣邪朋與𨿽無一事不出於私人皆以爲常此一時也上下寅恭眾正匯集少有一事不出於公人皆以爲異此臣之所以尢不容己於言也臣腐儒也無所知識生逢明聖思見太平情激乎中不能默默輒以自反之說進熟念當今第一切務無過此者其用心寬而動物速其操術簡而收效宏夫惟皇上超然遠覽穆然深思凝然獨立反躬責己端本澄源無論大臣小臣近臣遠臣而皆視之爲一體無論諷諫直諫法言巽言而皆擇之以用中仍諭大小臣工無猜無忌自責自修勿惜任怨之名以逢君欲勿希將順之美以便己私勿徇一時之喜怒以貽禍將來勿執一己之是非以誤傷國體至於左右近侍亦時以此照察之使其各知愛情共享榮名其維崧等四禦史姑令照舊供職則皇上何以不若堯舜在廷諸臣何以不若臯夔稷契天下何以不若唐虞蓋變化人才轉移世道之壹機實在於此大學曰自天子以至於庶人一是皆以修身爲本中庸曰正己而不求於人則無怨孟子曰行有不得者皆反求諸己其身正而天下歸之又曰以善食人然後能服天下臣誠天勝惓惓惟皇上裁察焉奉聖旨這本黨護髙維崧等肆言沽名好生輕躁顧憲成姑著降三終調外任用前有旨特諭各部司屬欲陳所見的都呈稟堂官定議具奏顧憲成曾否呈稟堂上官也著回將話來

甥王永圖錄次

癸巳二月建儲重典國本攸關不宜有待懇乞聖明早賜宸斷以信成命以慰輿情事疏

吏部四司公本

臣等伏見皇上思祖訓立嫡之條欲將三皇子暫一並封王以待將來有嫡立嫡無嫡立長於此知皇上之心有惕然其不敢自專者而必以上合聖祖之心爲安也又見皇上諭輔臣王錫爵等朕爲天下之主無端受誣以爲可痛可恨於此知皇上之心有歉然其不敢自適者而必以下合天下之心爲安也有君如此豈不眞聖君哉乃臣等退而思之惟是待之一言有不能釋然而無疑者皇上之所據以爲得在此而天下之所共據以爲失亦在此此吉凶之原安危之幾不可不早辧而愼防也夫太子天下本立本所以不忘天下也豫定所以固本也如之何其何緩也是故有嫡立嫡無嫡立長是也待嫡非也就見在論嫡之有無是也待將來論嫡之有無非也夫待之爲言也濡滯而鮮決懸設而難期撓不刊之典潰不易之防隳不攜之信叢不解之惑開不救之釁貽不測之憂甚不可也臣請得而歷數之皇上之稱祖訓惓惓矣顧其所言立嫡待嫡二條意各有主質以建儲之事判然不類皇上第以其合於已援而附之是爲尊祖訓乎是爲悖祖訓乎其不可一也嘗考我朝建儲家法東宮原不待嫡元子並不封王廷臣連章累牘言之甚詳歷歷可按皇上第以其不合於己置弗爲省豈皇上創得之見有加於列聖之上乎其不可二也臣等聞之凡有天下者稱天子天子之元子稱太子太子之元子稱太孫天子系乎天也君與天一體也太子系乎父也太孫系乎祖也父子祖孫一體也故親之主鬯承祧於是乎在不可得而爵者也餘子則稱王王必系之地各有分域可得而爵者也今欲並封三王元子之封何所系乎無所系則難乎其爲名有所系則難乎其爲實其不可三也皇上亦曰權宜云耳夫權者不得己而設者也元子升儲諸子分藩於理爲順於情爲安於分爲稱於訓爲經有何疑顧有何牽制有何不得己而然乎耦尊鈞大偪所繇也偪則淩淩則僭厲所階也豈細故哉而姑任之其不可四也皇上以聖祖爲法聖子神孫以皇上爲法皇上尙不難創其所無後世詎難襲其所有自是而往幸而有嫡可也不然是無東宮也無乃悞萬世之大計乎又幸而如皇上之英明可也不然是凡皇子皆東宮也無乃釀萬世之大患乎臣每念及此便自寒心皇上獨能宴然而己耶其不可五也且夫皇后者所與皇上共承宗祧者也期於宗祧得人而已宗祧得人而皇后之職盡矣豈必有嫡而後爲快夫皇上以父道臨天下者也皇后以母道臨天下者也一體也是故皇上之元子卽皇后之元子也𨿽恭妃不得而私之也皇上之諸子卽皇后之諸子也𨿽皇貴妃不得而私之也何者統於尊也今庶民之家妾之有子亦以其妻爲嫡母固其定分然耳豈必自已出而後爲子又豈必如輔臣王錫爵之請須拜而後稱子哉皇上何不斷以大義而爲此區區乎其不可六也況始者奉旨少待二三年則是二三年而已俄而攺於二十年則亦二十年而己俄而又攺於二十一年則曰亦二十一年而己猶可以歲月爲期也今日以脫則字待嫡嗣未可以歲月爲期也徳音方布而忽更聖意屢遷而彌緩非由預瀆非由眾激何以謝天下其不可七也善乎皇上之言之也曰朕爲天下之主夫爲天下之主者未有不以天下爲心者也自並封之命下聞者莫不悵然若失愕然若驚一日之間叩閽而上封事者不可勝數至於閭巷小民亦囂然聚族而議也是孰使之然哉人心之公也而皇上猶責元輔王錫爵擔當錫爵夙夜趨召而來正欲爲皇上定此一大事排羣議而順上旨非所謂擔當豈其願之惟是日夜惶悚矢志積誠必欲納皇上於無過之地乃眞擔當耳不然皇上尙不能如天下何而況錫爵哉其不可八也凡人見影而疑形聞響而疑聲皇上神明天縱信非溺寵狎暱之比而不諒者一意揣摩百方猜度殆難以家諭而戶曉也是故皇上方以爲無端受誣天下且以爲無端反汗無端受誣豈惟皇上有所不堪卽臣等亦爲皇上不堪無端反汗豈惟臣等不能爲皇上解卽皇上亦不能爲臣等解皇上盛徳大業比隆三五而乃來此意外之紛紛不亦惜乎其不可九也凡此九不可皆待之一言爲之也故曰待者事之賊也猶豫則亂謀優遊則妨斷因循則失時徘徊則啟伺遷延則養禍豈非天下之大戒哉伏願皇上反觀默省長慮卻顧以成憲爲必不可違也輿論爲必不可拂以初命爲必不可爽以新諭爲必不可行斷自宸衷亟舉大典皇元子首正儲位皇第三子皇第五子並錫王封庶幾父父子子君君臣臣兄兄弟弟宗廟之福社稷之慶千萬世無疆之休悉萃於此矣臣等曷勝惓惓願望之至

癸巳三月感恩惶悚循職披忠懇祈聖明特賜照察並乞休致以安愚分事疏

代孫堂翁立峯作

臣自惟奉職無狀具疏上陳聖徳如天曲賜寬假慰之以淸愼督之以救正勉之以供職展誦再三且感且愧夫復何言獨念人臣之罪莫大於專權國家之禍莫烈於結黨臣日夜彷徨莫知所以不得不爲皇上一陳之也夫權者人主之操柄也人臣所司謂之職掌吏部以用人爲職進退去畱一切屬焉然必擬議上請奉旨而後行則所謂權者固自有在非人臣可得而專也是故職主於分任而權則無所不統權主於獨斷而職或有所不伸君臣之分於是乎在蓋其際嚴矣臣世受國恩皇上又不以臣爲不肖令待罪銓曹臣感激殊遇勉圖報塞受事以來矢志奉公內之不敢一毫有所顧戀外之不敢一毫有所畏忌夫孰非恃皇上之信之也其或進或退或去或畱夫孰非皇上之靈命英爽也是謂之守職則可謂之專權似未也今以議畱二部臣爲專則無往而非專矣況鄒元標諸人海內日引領望其柄用顧屢推屢格臣方內愧行能淺薄無當聖心至於疑貳沮撓動成掣肘自失其職而更責以專權乎若夫當之一守漢唐宋傾覆之原皆在於此臣非特口不忍言目不忍見抑且耳不忍聞若之何其以爲戲也凡科道論劾下部復議自有去畱卽外計拾遺亦然今以議畱二部臣爲結黨則無往而非黨矣且宋臣歐陽修言君子有朋小人無朋方今在廷號爲多賢惟是人各有心形迹岐而猜忌漸起隔精神隔而議論漸煩臣忝爲首臣方愧不能雍容調劑合君子而爲一以共贊太平之治而更責以結黨乎夫銓曹重地也非其人則不當居其地業己使之居其地則不當疑其人昔之專權結黨者亦往往有之矣並不在銓曹誠使自臣而始臣之大罪也卽以專權結黨爲嫌畏縮消沮自救不暇則銓曹之輕自臣而始亦臣之大罪也臣衰病日侵任使不效徒潔身而去俾專權結黨之說終不明於世來者且以臣爲戒又臣之大罪也臣憂結於中不忍默默輒用披露伏乞皇上矜其愚不錄其罪特加省察並望賜臣骸骨歸老林泉與田夫野共祝聖壽於無疆皇上之恩眞同天地矣臣無任悚息待命之至

癸巳三月聞命惕衷自慚獨免恭陳愚悃以祈聖斷事疏

同考功司員外郎李復陽上

頃者皇上覽科臣劉道隆疏切責吏部專權結黨隨奉旨回話皇上將該司郎中趙南星降調外任一時聞者洶洶相與求其故而不得乃臣等退而思之惟有惶悚而己竊念臣等與南星生平以道義相期許及在同部又以職業相切磨惟玆內計之典始而咨詢繼而商確臣等皆與焉至於議畱虞淳熙楊於庭二臣臣等亦以爲誼出憐才嘗從臾之今南星被罪臣等獨何辭以免南星一意奉公不以情庇不以勢撓庶幾少挽頹風以報皇上而竟不免於罪況臣等自揣才識不逮南星遠甚其迂戇椎魯又或過焉若復靦顏在別將來招釁速戾有不止於南星者矣然則與其去南星孰若去臣等與其畱臣等孰若畱南星用是不避煩瑣仰瀆宸聽伏惟皇上擴天地之量垂日月之明念南星自謀則拙謀國則忠還其原職以示任事者之勸無徒快被察諸人之心臣愚幸甚倘始終以爲專權結黨乞將臣等一並罷斥無令南星獨蒙其責臣愚亦幸甚臣等曷勝惶悚待命之至

癸巳十一月患病不能供職懇乞天恩俯容回籍調理事疏

臣章句書生遭際明時誤被甄收洊歷今秩聖恩如天慚無寸報何敢言私柰臣稟气素弱居平恆喜靜而厭動一遇煩勞寢食俱廢近者不意驟陟選司諸務棼雜朝夕拮據遂致心脾受傷頭目昏眩兼之入冬以來積感風邪痰火寒熱諸疾一時並作延醫胗視咸謂元气下墜邪气上乘非謝絕羣囂投閒靜攝難冀痊可隨具呈堂官堂官再三督臣之出臣於此進退維谷實爲狼狽萬不得已仰瀆天聽查得萬曆二十年五月內文選司郎中鄒觀光因病自疏乞歸荷蒙兪允伏乞敕下本部照例放臣回籍調理倘犬馬餘生僥幸不先朝露尙得從田夫野老祝萬壽於無疆也臣曷勝迫切懇祈之至

己酉十一月聞命亟趨屢牽夙疾懇乞聖恩俯容休致事疏

臣直隸常州府無錫縣人由萬曆八年進士歷任吏部文選司郎中至萬曆二十二年罷歸尋蒙恩詔復官至萬曆三十六年十月二十一日接得邸報吏部一本開讀事奉聖旨顧憲成起升南京光祿寺少卿添注欽此臣聞命自天不勝感淚謹望闕叩首謝恩訖竊念臣猥以疏劣重負任使歸田以來日夜省惕已皇上宥弗爲討亦以過幸更荷聖慈裒然優錄誼當竭蹷而趨捐軀圖報遂於今春二月啟行不意十五年前所患眩暈之癥一時陡發不能前也吏部業爲寬限矣延醫調理至八月稍可勉爲啟行不意行至丹陽而加劇焉又不能前也吏部又爲寬限矣豈非不忍臣之卒廢於明時哉獨計臣少不自愛踰壯便衰行年六十目昏耳襲老態盡見已不足效馳驅備鞭策況今病入膏肓糾纏無已柰何尙欲僥幸於萬一也且夫入山惟恐不深入林惟恐不密恝然置安危理亂於不問以自便其身圖臣之所大恥也明知身之不能前矣猶然徘徊道路遷延歲月偃蹇簡書遲速爲意以自陷於大戾尢臣之所大懼也查得吏部職掌弘治四年題準凡自願告休官員不分年歲俱準致仕又嘉靖十年題準今後內外官員有疾願告致仕者聽臣謹瀝誠上請伏乞托敕下該部查臣別無假托容今休致自今以往得保餘生與閭閻父老歌堯天而詠舜日皆皇上再造之恩矣臣無任迫切懸企之至

涇臯藏稿卷一終

●涇臯藏稿第二卷

無錫顧憲成著

書一

上鄒龍翁老師書

上相國瑤翁申老師書

上穎翁許相國先生書

再上相國瑤翁申老師書

與王辰玉書

上婁江王相國書

復王辰玉書

與李見羅先生書

復鄒孚如孝廉

與孫柏潭殿元

○上鄒龍翁老師書

不肖憲之走金陵而就試也家嚴呼而謂曰孺子何知遂裒然而冠諸童儒幸耳又得隨諸茂才與觀場之列又幸耳幸不可屢僥敢他望乎吾有一心事孺子能爲我了之勝於獲雋百倍矣憲跪而對曰惟大人之命敢請家嚴曰吾所識窮乏唐應麒者其父居邑之市中日接四方之遊商而主之藉以生活方江寧盜蔣六飾裝而至其家初不意其爲盜方蔣六發其裝而與之有所抵易初不意其爲禦人之貨也無何蔣六敗而株連之逮至江寧父遘累而亡子遘累而系出鄕井入囹圄積歲月而不解蓋其所與之相抵易者旣援以爲贓而虛捐其一倍之費其援以爲贓者則又不止於其所抵易也而借口於一事之實刀筆之吏從而羅織之遂得罪則應麒之所生可原也且應麒之系迄今不解也爲其贓未償也而贓則赦矣在應麒煢煢獨夫非敢抗而不償實惟遘累之後止存赤骨卽欲償不能又以爲赦旣及卽不償無害也竟惟日日待赦在當事者按舊贖奉新例非不能赦一未償之贓實疑應麒之產尙可以償又以爲赦而償償而赦則可以收其實利而與之虛名也竟惟日日待償審如是也一旦不償一日系矣終身不償終身系矣相彼獨夫欲覓其身命易耳捨此而更有所督責將持何者而應之則應麒之所處可憫也應麒有母而未老有妻而未歸母恐其子之須臾死也請於其妻之家曰吾子可以無妻而不可以死吾可以無婦而不可以無兒願返我聘不願歸我婦也妻之家持不可母堅請之益堅持不可誠謂其赦也而不意當事者迫之償也久而不償久而不赦勢不得不出於母之計矣而況乎其聘之返也又不足以償也是使爲母者旣失其婦又失其子爲子者旣失其妻又並其軀命而不保也則應麒之爲計可哀也孺子識之此吾之所寤寐疚心也憲復跪而對曰大人此一念天地鬼神實鑑臨之兒何敢忘惟是眇眇一書生何能爲家嚴曰吾亦籌之矣聞江寧侯與上元葛二尹同裏而葛二尹實嘗丞吾邑可以情控也憲曰兒未識葛二尹柰何家嚴曰鄒龍翁父母見官兵曹不嘗國士遇汝都耶當葛二尹丞吾邑時此老爲之長最相知誠得此老慨然達之葛二尹葛二尹轉而達之江寧侯則其事可立白是一言而起一人之生也應麒之事白則母得以有其子妻得以有其夫而彼亦得以有其母與妻是一言而起一家之生也應麒在系饑無食寒無衣近復罹疫癥體槁而色不人諸同系者皆危之其存與亡也蓋在旦夕誠欲援而生之也亦惟在旦夕拯溺救焚勢不容少緩孺子識之此吾之所倚門倚閭盻盻而引領也憲喜曰鄒老師仁人也事其濟孚遂頓首受命而行玆敢一一述諸老師老師何以裁之卽曰是故吾赤子吾不忍其坐斃矜而許之耶不肖庶幾有以復於家嚴矣是老師之賜也不肖之幸也抑曰若書生耳何爲彊與人事揮而叱之耶卽不肖歸而見家嚴何辭以謝是應麒之窮也不肖之罪也老師仁人也於斯二者必有擇矣臨緘曷勝懸迫之至

○上相國瑤翁申老師書【此稿己削適從敗篋中檢得初稿追念往事不忍棄也聊復存之】

憲聞之君子在朝則天下必治小人在朝則天下必亂夫何以治也君子正也正則所言皆正言所行皆正行所與皆正類凡皆治象也𨿽欲從而亂之不可得而亂也夫何以亂也小人邪也邪則所言皆邪言所行皆邪行所與皆邪類凡皆亂象也𨿽欲從而治之不可得而治也憲書生也何敢妄相天下士及來長安迹耳目之所覩記往往不能釋然於心聊掇其槪吏部掌邦治果淸通簡要之品乎戶部掌邦計果廉介恭儉之品乎禮部掌邦教果端凝淵穆之品乎兵部掌邦政果磊落奇傑之品乎刑部掌邦禁果公平明卹之品乎工部掌邦土果精嚴練達之品乎都察院掌邦憲果剛方直亮之品乎斯不亦善乎如其未也將無僅僅備員而已乎然則在朝者君子乎非君子乎憲不得而知也己徐而按之賢如鄒公元標沈公思孝艾公穆傅公龐禎軍伍矣賢如劉公臺囚伍矣賢如趙公用賢吳公中行朱公鴻謨孟公一脈王公用汲民伍矣賢如徐公貞明李公楨喬公巖趙公參魯雜職矣賢如趙公世卿王官矣然則君子者在朝乎不在朝乎憲不得而知也則又伏而思之君子在朝非君子自能在朝也本之君子之領袖爲之連茹而進也今寧無君子之領袖乎有之則宜君子日多而何未見其多也小人在朝非小人自能在朝也本之小人之領袖爲之連茹而進也今寧有小人之領袖乎無之則宜小人日少而何未見其少也憲不得而知也不知故疑疑故懼輒敢於老師乎私質焉竊以爲當今

皇上之所倚重無如首揆海內之所仰重亦無如首揆老師與之朝夕共事必能洞徹其眞精神所在其毅然以宗社生靈爲已任而是非利害不足動其心者歟抑猶未免於自用歟而老師之於首揆也其相知相信可以披肝瀝膽盡言而不諱者歟抑亦體貎之間而己歟然則老師將如之何而可歟其一切順而聽之歟抑亦思以逆而挽之歟順而聽之吾懼其爲隨究也必至於兩相扶同以成壅蔽之害而國家之事壞逆而挽之吾懼其爲激究也必至於兩相矯異以成乖暌之害而國家之事亦壞意者不隨不激之間有妙用存歟凡此皆憲之所願聞也老師其遂進而提命之曠然有以大發其蒙歟抑亦曰有是哉爾之迂也姑笑而置之歟敬九頓以請

○上穎翁許相國先生書

竊惟天下之事所以至於破壞而不可收者其初起於一人之私而己夫誠一人之私天下誰不知其非者於法未足以壞也蓋有附之者焉其附之者又皆庸眾細人名醜實惡天下又誰不知其非者於法又未足以壞也蓋又有效之者焉其效之者又皆其匹類要以互相爲利而已天下又誰不知其非者於法終又未足以壞也惟其日積月累循以爲俗𨿽夫端人正士亦安然居之而不疑然後遂破壞而不可收也憲不敏不省其它竊恐今之貢舉將類於是是以不得不謁之明公也夫明興二百餘年矣其執政者非盡周公旦召公奭也其壞法亂紀亦多有之矣獨未有及於是者也焦氏芳朝及之而夕敗自是無敢爲芳也者翟氏鑾夕及之而朝敗自是無敢爲鑾也者而獨近者張江陵輔政神姦鬼計髙出二氏之上暫爾苟完眾皆效尢相與鱗比而進莫或疑怪及江陵沒一切稗政日銷月鑠幾至於盡惟是不變也非徒不變也又或從而甚之矣此天下之所以喟然嘆恨也然而往者懾於江陵之威徒以積其憤於胸中卷口結舌今者又徘徊觀望莫肯發語其故何也天下大矣非遂無賈傅梅尉劉宗正其人也意者以爲有明公在可無虞也明公當世之端人正士也往聞江陵不丁父憂明公不是也乃者江陵病諸公卿爭爲禱於東嶽明公又不是也明公之不佞也如是何獨於此而不然故曰有明公在可無虞矣𨿽然又有從而爲之辭者矣曰科場公典也不可意也意而收之暱也意而棄之矯也二者其失等也付之無心而己愚以爲是言也乃雍容之雅談而非救時之切論正孔子之所謂佞也夫救時者未有不用矯者也夫矯之爲不可也惟其乖世忤俗用於家而家非之用於國而國非之用於天下而天下非之故不可也若其移而用於今日之科場以裁宰輔之子弟將暘谷以西昧谷以東人人快之不勝其是也夫何病於矯夫明者眾所依以視也聰者眾所依以聽也今明公行將主南宮政矣天下之視聽於明公者不少也卽欲慨然出而救之使國家興賢育材之制將壞而復完是惟明公卽以爲固然安而聽之使君子忘其非而不見詰小人成其是而不見沮亦惟明公明公當世之端人正士也其必有以慮之矣憲也辱在執鞭之末每見明公明公輒以徳義勗以故不敢愛其昧昧之思率爾宣露惟明公進而可否之幸甚

○再上相國瑤翁申老師書

昨言魏李兩君於老師老師欣然不爲忤竊有窺於老師之大也獨元相所稱某甲子之說非特中魏侍禦而己且並侍禦弟允中而中之憲甚惑焉竊惟自江陵諸公子相繼登第人情洶洶嘖有煩言爲日久矣前者憲不避紛瑣屢肆陳說惟是之故信如某甲子之說憲亦何求而不得乎嗟乎當江陵擅國諸言事者無不被罪去以是臺諫緘口結舌靡靡不立天下傷之至於今稍稍能以直言振矣顧亦往往有所揣摩緣飾而然其眞痛眞癢處亦逡巡觀望莫之敢及則科場一事是也獨魏侍禦不忌而抗疏言之李民部不忌而抗疏救之是爲眞能直言執政於此兩人能優容之是爲眞能優容而夫人者又從而媒孽於其間其亦不仁也己矣夫此何病於兩君也凡進言者大率其中有不可忍者耳其意非望於求完也夫惟不完而後其名髙卽完矣久而積嫌積毀日銷月鑠不保其卒天下必曰是嘗用某事忤貴人也者相與太息而追賞之卽其名又髙而我乃獨受其蔽言咈諫之咎耳所得在彼所失在此是何其愛執政以姑息而愛兩君以徳之甚也詩曰取彼譖人投畀豺虎豺虎不食投畀有北有北不受問彼昊天憲誠不勝過慮再用披露庶幾老師始終矜而察之以兩君完俾天下後世咸有窺於老師之大也不肖憲幸甚世道幸甚臨緘惶恐不次

○與王辰玉書

僕不敏幸獲與足下生而同壞又幸往年從長幹雨花之間望見末光足下無鄙而好進之𨿽禦李譏荊未足以方其暢也自審疏薄無能爲役不敢有所稱效托於气類時復瞻企喟然而己乃者誠欲貢其亹亹念之累旬旋發旋輟深惟足下元賢峻詣人倫之美僕柰何有蓬之心束於固我膠而不決遂用披露願足下少察之竊惟國家設科以取士巨典也上不得以私其下下不得以私其上明興二百餘年矣未有能幹之者也幹之自張江陵始張江陵旣沒諸一切穢政次第罷免獨於是未有能革之者也是故魏直指朝諷之而夕以竄丁直指夕諷之而公卿大夫朝而競求其瑕遂令邪說朋興至於今猶然嘩而未己吁何其甚也夫士亦何擇於貴賤也貴而取貴焉賤而取賤焉惟其當而己往者謝氏之有丕也商氏之有良臣也於其時其以爲華何獨今者乃並以爲詬夫非其愛憎殊也彼其中誠有不可解者耳足下不見之耶魚貫而進無或後也雁行而列無或先也卒而擬之徐而按之無或爽也見以爲自然何巧也見以爲偶然何屢也其何以謝天下矣若夫執事則異於是僕非敢爲謾也相國先生履仁蹈義屹然與古之五臣十友頡頑千載之間曁於足下少有至性長而彌茂曠然萬象之表天下卽欲進而以足下投先生退而以先生投足下不得也有默沮逆折已耳而今而往足下其一舉而最秋闈再舉而最春闈三舉而最大廷天下不疑何者誠信之也𨿽然竊有懼焉賢者不幸而與不肖者同形其究也將無以別其賢不肖者幸而與賢者同形其究也將有以飾其不肖無以別則蒙有以飾則固往者不慚來者不創不亦與於幹之者哉斯僕之所爲懼也夫豈惟僕其在天下猶是志也夫豈惟天下其在執事猶是志也僕不量竊以天下爲執事計以執事爲天下計莫若逃之而己談者必曰無庸是避嫌也與其避之寧其忘之吾求不愧於心而己避嫌徳之衰也迹僕所聞殆於不類昔者堯讓天下舜去而之河南舜讓天下禹去而之陽城周公攝政流言勃興去而之東孔子轍環至衛有邀而卿之者正色而卻之去而之陳蔡之間𨿽絕糧不慍此怕天下之大聖人也一帝一王一相一卿不足以燐其內丹朱商均管葵彌子之徒不足以緇其外而惴惴焉畏之若是何也夫固有所避也故曰進以禮退以義又曰富與貴人之所欲也不以其道不處貧與賤人之所惡也不以其道不去難進易退則是以進爲嫌也有擇於富貴無擇於貧賤第則是以富貴爲嫌也聖人視富貴貧賤等耳等求不愧於心可矣何必拘拘乃爾然則聖人之意見矣足下以爲然歟否歟今夫一第之榮不厚於萬乘之家猜戶愕積議如山不輕於三孽也而足下之於是得之無加失之無損不急於棲棲皇皇東西南北之人也厚可損而薄爲戀輕可虞而重爲狃急可委而緩爲徇猥曰吾求不愧於心而己何嫌之與有則是四聖人者徒爲小廉曲謹無當也必不行矣故嘗試論之卽足下芥拾一第紹明纓簪之業輝映後先顯名也卽足下芥置一第抗志東海以待天下之淸顯寶也夫名者庸眾之所艷而實者賢雋之所欽也之兩者之相去豈不遠哉不可不審也僕故曰莫若逃之便蓋張江陵之不直於天下其大者莫如爲子而蔑其父又莫如爲父而暱其子方五君子昌言於朝張江陵恚甚並得罪先生解之不克遽拂衣東還修萊曾之樂庶幾以身爲諷當是時實聞足下手寫陶彭澤歸去來辭獻焉然則天下所以無父而有父足下之爲也於是特采狂論一矯頹俗脫然無復一毫濡忍之意仁人所憂志士所憤庶幾以身爲仿俾世之競進而不己者有省焉然則天下所以無子而有子足下之爲也不己烈哉足下勉之僕與足下蹤迹寥闊顧其慕說足下特甚敢有蔽志語曰山藪藏疾江海納垢藉令漫無中於大道應知足下不我讓也敬頓首以請

○上婁江王相國書

昨所請教冊立之事實百其難明旨一定何以轉移人情洶洶何以鎭定上欲不愆於明旨下欲不駭於人情故曰難也過趙定老問之亦喟然太息只懇懇拈出閣下一片心相向耳究竟則請期一著尙自可圖然而非閣下莫能任也蓋自萬曆十四年以來廷臣之以建儲請者後先不啻數十疏而

皇上之旨亦幾變矣然而曰待二三年則是二三年而己也曰待過十齡則是過十齡而己也曰二十一年則是二十一年而己也期未至而請之

皇上得執激擾以爲罪期旣至而請之

皇上亦何辭以謝天下此遷延之法可得而窮者也今者以待

皇后生嫡子爲辭從今以往誰復能關其說乎卽

皇上札諭業己曰數年之後矣廷臣復何所據以請乎此假借之法不可得而窮也閣下以爲無虞乎語云不見其形願察其影閣下試端意而思之皇上皇上之旨所以屢定而屢遷者何也建儲盛典也九廟之所式臨兩宮之所欣願百官萬姓之所瞻企而言及者輒獲罪若有大不滿其意者何也亦可推矣三王並封耦尊齊大亦可觀矣閣下不念之耶昔者秦皇漢武寧不蓋世之雄一念小偏便墮入婦人女子之手骨肉之間頓成胡越星星燎原涓涓放海𨿽二君孰意及此乎司馬溫公曰天若祚宋必無此事夫此何事也可得而嘗之哉而徒諉諸天也若曰有嫡立嫡無嫡立長兩語炳若日星誰能姦諸則長幼有序之說明旨不啻再見何至今日乃更益立嫡之條重之以

祖訓藉之以中宮彌縫轉易挽回轉難日復一日月復一月歲復一歲不知何所底上閣下之責方自此始未艾也竊意以爲宜聽九卿科道仍遵屢旨合辭以請而閣下從中調停懇示定期卽甚遲不得越一年而遙庶幾聖心確有所主不開窺伺之端人心專有所屬不萌二三之釁議論方囂而復定國本幾搖而獲安此眞閣下事矣脫或一請不當則至於再再請不當則至於三甚而至於十至於百至於去就可也至於死生可也論語曰大臣以道事君不可則止孟子曰惟大臣爲能格君心之非可不勉哉若乃上懸不必然之說以蓋其立長之成命下又操必不然之見以成其立嫡之托辭則是

皇上負閣下閣下負

皇上非所望於今日之君臣也臨紙耿耿不盡

○復王辰玉書

深哉門下之言之也門下其有天下心乎再誦扇頭韻言又何婉篤而可諷也憲於是喟然三嘆焉而又竊以爲昔之患患在閣部異同今之患患在君相異同閣部異同天下按其是非而交責之君相異同天下捨吾

君而責吾相此紛紛之議所由起也且閣部異同其爲證也顯

君相異同其爲證也微故

君相異同之形一眩則閣部異同之影猶存此紛紛之疑所由起也夫疑者億詐逆不信以小人之心相揣摩也議者求全責備以君子之道相程督也彼以小人之心求我我拒而不受則可彼以君子之道求我我拒而不受則不可此紛紛之爭所由起也蓋伊尹之言曰予弗克俾厥後爲堯舜若撻於市一夫不獲時予之辜而在有宋韓富諸君子卽復偃臥田間每當朝廷有大政輒慨然手疏以聞上不與人主分爾我下不與曹偶分去就古之君子其任天下之重如此竊見

皇上之於諸公卿若泛泛然而邇年以來獨往往督過吏部今且微連都察院矣此其指良不可測而幸尙知有執政諸老先生卽諸老先生中更知有尊府君旋轉一脈實惟尊府君是系往嘗獻其區區尊府君許之亦曰吾欲云云寧忘之耶門下試以請於尊府君其務深思極慮以始終無替伊尹之恥而比迹於韓富天下之幸也憲最無似乃有門下於尊府君卽尊府君所爲抆拭百方卒以狂昧取罪重負尊府君方當日夜悚惕勉思補過敢復肆然闌及天下事顧其一腔熱腸猶然如昨俄又爲門下提動不覺信口傾吐門下以爲何如率爾報謝尙餘耿耿聞臺駕旦夕南庶幾請須臾之間以究所懷不備

又

寬嚴之說意慮深遠誠非愚陋所及乃弟意則又矣謂嚴者相之事寬者天下之事相自嚴則天下寬矣相自寬則天下嚴矣此二者又未始不相持也門下以爲何如

○與李見羅先生書

憲不敏竊聞海內有見羅先生久矣昨日從李令君羅茂才遊受明公之書而讀之益深向往思爲執鞭而不可得何意門下不遺淺薄儼然賜問若以憲爲可與語欲援而納諸道者卽而今而往得以依歸下風與於暴濯之末少窺萬一皆明公之貺矣何其幸也竊惟明公表章聖學揭正時趨距詖放淫功齊兼抑天下不可無此人萬世不可無此論斯己偉矣獨自嫌其異於陽明先生也而曰求諸心而得𨿽其言之非出於孔子者亦不敢以爲非也求諸心而不得𨿽其言之出於孔子者亦不敢以爲是也此陽明先生語也若曰如是則何嫌之有其亦可也𨿽然修身爲本非明公之言也孔曾之言也異不異尙何計焉乃陽明此兩言者憲猶然疑之未能了也私以爲陽明得力處在此而其未盡處亦在此矣請略陳之而門下裁焉今夫人之一心渾然天理其是天下之眞是也其非天下之眞非也然而能全之者幾何惟聖人而己矣自此以下或偏焉或駁焉遂乃各是其是各非其非欲一一而得其眞吾見其難也老之無佛之虛楊墨之仁義彼非不求諸心也其渾然者未能盡與聖人合是以謬也故陽明此兩言者其爲聖人設乎則聖人之心𨿽千百載而上下冥合符契可以考不謬俟不惑恐無有求之而不得者其爲學者設乎則學者之去聖人遠矣其求之或得或不得宜也於此正應沈潛玩味虛衷以俟更爲質諸先覺考諸古訓退而益加培養洗心宥密俾其渾然者果無愧於聖人如是而猶不得然後徐斷其是非未晚也苟不能然而徒以陽明此兩言橫於胸中得則是不得則非𨿽其言之出於孔子與否亦無問焉其勢必至自專自用憑恃聰明輕侮先聖腳注六經髙談闊論無復忌憚不亦悞乎自宋程朱旣沒儒者大都牽制訓詁以耳目幫襯以口舌支吾矻矻窮年無益於得獘也久矣陽明爲提出一心字可謂對病之藥然心是活物最難把捉若不察其偏全純駁何如而一切聽之其失滋甚卽如陽明穎悟絕人本領最髙及其論學率多杜撰若明親格致博約諸義𨿽非本色尙自半合半離可以推之而通甚而謂性無善無惡謂三教無異謂朱子等於楊墨以學術殺天下後世是何識見只緣自信太過主張太勇忘其渾然者之尙異於聖人而惟據在我之得不得爲是非的然之公案是故理不必天地之所有而言不必聖人之所敢縱橫上下無之而不可也陽明嘗曰心卽理也憲何敢非之然而言何容易孔子七十從心不踰矩始可以言心卽理七十以前尙不知何如也顏子其心三月不違仁始可以言心卽理三月以後尙不知何如也言何容易漫曰心卽理也吾問其心之得不得而己此乃無星之稱無寸之尺其於輕重長短幾何不顚倒而失措哉然則陽明此兩言者卻又是發病之藥故曰陽明得力處在此而其未盡處亦在此也書曰人心惟危道心惟微惟精惟一允執厥中語曰吾嘗終日不食終夜不寢以思無益不如學也又曰學而不思則罔思而不學則殆詳味數言而陽明之得失亦略可覩矣不識門下以爲然否憲少不知學始嘗汨沒章句一旦得讀陽明之書踴躍稱快幾忘寢食旣而漸有惑志反復參驗終以不釋頃聞教於明公益覺其中有耿耿者是以忘其愚陋輒用披露冀得就正有道儻蒙不鄙明賜督誨使憲奉以周旋不迷於往有負惓惓又何幸也惟明公圖之憲也敬疏息以俟

○復鄒孚如孝廉

兄己得舉子業第一諦何復下詢弟實未有知也敢舉其聞之師者求正弟始從邑中少弦張師遊師教之以博曰讀書破萬卷下筆如有神此事不可拘拘只在占畢中求己從原洛張師遊師曰此事只在一處不可向外浪走蓋又教之以約弟舉少弦師語師笑而不答弟退而思之未有湊合處一日再舉少弦師語諷詠數過忽有省曰是矣是矣妙在一破字夫何故讀書至萬卷直是不捨一字謂之破則又不取一字矣不捨一字之謂博不取一字之謂約不捨不取之間有妙存焉非言解所及也因謁東裏云浦陳先生而質之先生首肯先生才甚豪意不可一世少嘗以時義贄於方山薛夫子薛夫子大驚曰非王震澤莫能辦此流聞坊間遂梓入王震澤稿中至今家傳戶習以爲眞出自震澤手莫知其自若有朋自遠方來上者爲巢下者爲營窟等篇是也先生復從容言子曾見王昆侖山人詩乎當爲子坐進一格因出其題淮陰侯廟歌及擬杜七歌視弟弟受而讀之頓覺胸中廓然累年所拮據擬議一時蕩盡了無影響歸而再質之原洛師師亦首肯弟所聞如是敬爲兄誦之髙明謂何歌錄覽弟至今嚴事山人在師友之間云

○與孫柏潭殿元

弟向來築室枯裏中日出而起日中而食日入而寢其意以詩書爲仇文字爲贅門以外黑白事寂置不問客有持殿元錄報我者不覺舌端生鋒談之無休時也吾錫天下稱巨精采神耀黯焉未光者凡幾百年一旦足下持黃卷貢之丹扆玉立雲霞之上閭巷間樵嬰牧穉榛叟桑嫗聞足下嘖嘖而賞異之若以爲足下四目兩鼻彼夫長軀偉骨之士視功名如拾唾者亦頓足斂手不復得以區區傲足下九龍之巓梁溪之澑眞可驕太行而輕溟渤矣弟何無快也抑弟聞之知己難也魯孔氏鄒孟氏自離𦇤褓能開口說一二三四五便有天下心及其長也東馳西驅南奔北走幹幾十君王侯齒朽發落曾無憐而收之者不得己姑自解曰天未欲喪斯文也如欲平治天下捨我其誰嗟嗟接浙之嶽宿晝之茵其後竟如之何也今聖天子當陽洗心濯意冀獵海內豪俊有起足下而坐之重席之左有英雄之才而又有英雄之遇一入孔孟之耳當揚聲大呼曰吾不如孫郎矣願足下益讀孔孟言砥操礪行俾文章徳業合而爲一亦可以明男子之得志也足下官華巍赫■﹝木垔﹞【四庫本作槿】籬之聲塡戶而不能容稍稍狼籍衢路脫弟復廁片言於其間殊不足以重足下故三千里呼足下而規之足下得無曰顧生故迂戇今又妄發耶古之居者行者各相贈處弟之所爲足下處者則若此矣其何以贈我使得宴息於靑泉白石也燕吳相阻對面無期儻彼此不負又何患焉若乃漫爲好語道寒暄而止諒足下所厭聞也不及

涇臯藏第二卷

終

●涇臯藏稿第三卷

無錫顧憲成著

書二

上婁江王相國

寤言

寐言

與王辰玉

附錄

○上婁江王相國

恭聞新命不勝踴躍此宗社生靈之福也追惟不肖於戊寅之歲聞先生之不難以寧親諷張江陵也誠中心欽之仰之以爲古大臣之風規如此也於癸巳之歲見先生之不難以引咎悟

皇上也誠中心欽之服之以爲古大臣之肝膽如此也己而先生有所不滿於志四顧躊躇輒致其政而歸則又中心訝之惜之乃今先生耕閒釣寂浹一紀而余矣天下之故國家之表裏當益籌之熟矣向之所見以爲是究竟是乎否也向之所見以爲非究竟非乎否也又益閱之精矣雄心銳气日銷月鎔翼翼乎休休乎斷斷乎穆穆乎浩浩乎中和之體備矣是故根深者末必茂源遠者流必光雲龍風虎萬物快覩將今天下後世咸知吾君吾相之能相與大有爲也豈不卓哉於是中心欣之願之庶幾不日而身親覩之以爲古大臣之作用如此也先生其何讓焉盼望行色心旌搖搖旋感一兆亟圖躬詣請正屬遘蒙難逡巡不果敢次第具列以聞儻蒙垂察裁其可否則又幸矣抑昔朱子之告孝宗有曰臣之得事陛下於今二十有七年而於其間得見陛下數不過三自頃以來歲月逾邁如川之流一往不復不惟臣之蒼顏白髮己迫遲暮而竊仰天顏亦覺非昔時矣每覽斯言當年一腔苦心千載如見令人遙對彷徨歔欷嘆息不能自禁今先生之相

皇上後先凡幾何年得見

皇上凡幾何時憲自甲午別先生於春明門外於時先生角巾布袍擁傳而南翩翩若登僊然不知年來神采視黃孰勝玆入而覲皇上伏覩

天顏不知神甲午之前又何如也殆亦不能無朱子之感也己因特爲先生誦之而復贅之曰時乎時乎往者不可追來者不可再時乎時乎惟先生三思惟先生努力惟先生珍重惟先生加飯

○寤言

七月一日之晡方隱幾而臥有東裏塾叜過訪予起迎之坐定問曰聞婁江王相國有新命信乎予曰信曰君謂應出否予曰是有說焉出而大展平生旋乾轉坤慰滿四海喁喁之望上局也出而循守故常如入寶山空手而回下局也堅臥不出無咎無譽中局也眾揣相國意大半且就中局耳叜曰相國而庸人也則己相國而大豪傑也殆不其然且老人固有願於相國也予曰何叜曰老人日爲童子課句讀耳何知朝廷事獨好從縉紳先生借觀邸報竊窺當今執政後先相承總一心訣順之則安卽天下交口而嘩之偃然無恙也逆之則危卽天下引領而屬之莫能久於其位也是故趙蘭溪至於叢羣垢以死而後己猶得厚蒙恩卹如在位有大勛勞然者沈四明至於十分狼狽而後去猶得特蒙溫諭如眷眷不能一日離左右然者乃王山陰晨請罷而夕報可矣沈歸徳夕請罷而晨報可矣果直道難容枉道易合自古而然耶抑一時气運爾爾耶不然或有密操其綫索者耶吾願相國出而爲之一轉移於其間也余默然叜曰猶未也惟吏部亦然久莫如海丰順也促莫如平湖余姚逆也說者謂宰相以知人用人爲職故吏部與閣臣斟酌天下賢不肖以俟朝廷處分其體勢固難遜避亦難異同而近世閣臣懼威福之名不復問吏部吏部懼權貴之名不復問閣臣遂至互相冰炭而朝亦不復信部閣矣似也請得而質之吏部不問內閣正矣內閣不問吏部公矣何以致相冰炭揆厥所由將內閣欲進賢退不肖而吏部尼之耶抑吏部欲進賢退不肖而內閣尼之耶而朝之不復信部閣也將吏部礙內閣從而媒孽內閣致之耶抑內閣礙吏部從而媒孽吏部致之耶夫如是得無吏部之不問是眞內閣之不問是假耶此不可不詳察也更請得而推本言之吏部與內閣信應共相斟酌難爲異同矣要之亦須爲吏部者有不問閣臣之心而後其斟酌也始出於正不出於阿奉權貴爲閣臣者有不問吏部之心而後其斟酌也始出於公不出於播弄威福此所以一徳一心渾無異同之迹也否則分宜江陵殷鑑不遠尙不知不問之爲愈耳況至今日平湖余姚一綫之脈依希欲絕曾何冰炭之慮而慮內閣權輕吏部權重耶委如所慮何不見吏部之逐內閣而但見內閣之逐吏部耶吾願相國出而爲之一表正於其間也余又默然叜曰猶未也近者竊又有以窺執政之微指矣若曰吳趙鄒沈等之君子太勁而若用之不便胡王陳曾等之小人太靡而穢用之不雅莫若擇謹厚一路人而用之此一路人旣不喜爲危言危行輕作風波以梗我亦不恣爲蕩言蕩行重潰堤防以濺我人皆曰君子宜親此不可疵其非君子人皆曰小人宜遠此不可疵其爲小人執兩端而用中其庶幾矣足以息阿比之端絕喧囂之竇平偏黨之論杜好事之口而天下且帖然馴服無所施其紛紛矣曾不思此一路人據其迹則然徐而按其實正孔子所謂徳之賊孟子所謂非之無舉刺之無刺同乎流俗合乎污世居之似忠信行之似廉潔眾皆悅之自以爲是而不可與入堯舜之道者也三代而下髙官大祿大率此一路人居多卽遏之猶恐不能絕而況樹之幟而導之趨將見上好之下必甚之一倡之眾必和之人人以模稜爲工事事以調停爲便遇賢否不欲兩下分明別白混而納之於平等而曰吾能剖破藩籬遇是非不肯一下直截擔當漫而付之於含胡而曰吾能脫落意見久之正气日消淸議日微士習日巧宦機日猾卒乃知有身不知有國家知有私交不知有君父本欲懲東京之矯激而反弄成西京之頑鈍其釀禍流毒殆有不可勝言者矣而獨若輩外不失名內不失利安富尊榮優遊坐享漠然不介於理亂安危之故如張禹胡廣比比而是豈不恨哉吾願相國出而爲之一挽回於其間也於是予復隱幾而臥客不悅曰老人失言矣遂拂衣去

○寐言

客旣去予繹其三言殊不艸艸出步中庭徘徊往來展轉至數百次不能己己迨夕就寢猶耿耿方寸間良久始成寐忽夢相國過錫予遇之於芙蓉湖上相國一見遽曰君必有以助我予曰憲何知袛是當今有一大冤須先生昭雪耳相國愕然問曰冤何在予曰在

皇上相國益駭異予曰先生勿詫也請以憲所親歷對當憲之待罪考功也適鄒南臯具疏謝病歸左堂見麓蔡公時掌部篆謂予曰此疏宜何如覆予曰惟老先生主張蔡公曰昨晤王相國言

皇上遣一中貴持鄒疏至閣著放他去予曰此卻更宜斟酌試思

皇上此念從何而來是耶宜將而順之非耶宜匡而救之若不問所以

皇上曰如是相國遂亦曰如是

皇上且謂可以惟其言而莫之違也非所以光君徳也相國曰如是部中遂亦曰如是相國且謂可以惟其言而莫之違也非所以光相道也惟老先生再加斟酌蔡公曰姑徐之數日見蔡公又問予對如前又數日蔡公召不肖謂曰近思之南臯委宜擬畱君所執良是予遂如諭題覆

皇上竟報可不責也及予待罪文選請於堂翁心谷陳公擬升江念所光祿寺少卿念所故受知於

皇上中因山陵事罷歸數年矣疏上

皇上禦筆親書江東之升光祿寺少卿九字吏垣許少微見而異之特攜示予曰故事惟大九卿親書此特筆也自是稍遷至大理出塡雲南己而爲言官所摘復聽歸由前而觀

皇上胸中固自有念所也由後而觀

皇上胸中又未嘗有念所也推類具言之不可勝數蓋

皇上之無成心如此今大僚不補歸之

皇上科道不選歸之

皇上廢遺不起歸之

皇上豈非一大冤耶且閭閻匹夫匹婦之冤則有司爲之昭雪有司不能則監司爲之昭雪監司不能則兩臺爲之昭雪兩臺不能則有擊登聞鼓轉而聞諸

皇上者矣於是皇上下公卿爲之昭雪其控愬之途甚寬而其主持之人亦所在不乏無憂覆盆也乃

皇上之冤獨有內閣能爲之昭雪耳願先生畱神焉相國曰善則稱君過則稱已古之道也公言甚當予曰先生所言猶體面語也憲所言則腹心語也竊嘗計之事英明之主寧不易於開導然或挾才自用喜怒不測則謂停難以其不足於寬大也事寬大之主寧不易於調停然或牽制情欲語不可了則開導難以其不足於英明也我

皇上英明寬大合而爲一豈非千載一君乎而令受此大冤也凡爲臣子孰無動心何況先生

一人之下百僚之上謝政以來且十有四年尙簡在帝衷煌煌天使儼然造門而延請焉豈非千載一時乎而坐視

皇上受此大冤也幸先生念之語訖微察相國亦愴然攺容予復進曰有

君如此何忍負之誦之至再至三不覺放聲大哭一室大驚共起而呼予頃之乃覺淚猶淋漓滿面羣就而問故予曰此非兒女輩所知也徐而稍述其大都則皆曰異哉異哉遂起燒燭記之先生身江湖而心魏闕當有先得此中之同然者今玆之行其必以我

皇上登三咸五也庶幾此一重公案不作白日說夢矣

○與王辰玉

昨聞尊府君先生許命識者莫不以爲太平之理可計日而持轉相告語爲

皇上賀也僕更默默爲先生賀爲

皇上賀賀

皇上之有先生也爲先生賀賀先生之有足下也

君臣知己父子知己天啟其逢一朝合並上下千古寥寥有幾足下卽欲不厚自勉安可得哉郤聞足下每語客曰不意病頓中又加此一服毒藥何也不肖始而訝中而疑卒乃豁然而悟曰是矣是矣今夫履髙據顯天下之至可樂也遺大投艱天下之至可憂也庸眾所覩在彼則甘之明哲所覩在此則苦之甘之苦在其中矣苦之甘在其中矣有味乎毒之爲言也昔伊尹一盡瘁於鳴條再盡瘁於桐宮晚而告歸爲太甲陳一徳之訓肫肫懇懇猶若不能釋厥衷者周公思兼三王一沐三握發一食三吐哺終其身未嘗一日逸焉用能造商敉周流光至今此豈偶然而己哉故謂阿衡之任伊尹之一服毒藥可也謂負扆之托周公之一服毒藥可也是天之所以成二聖也足下其知之矣足下知之進而與先生共嘗之眞父子知己矣先生知之進而與

皇上共嘗之眞

君臣知己矣夫如是太平之理眞可計日而待矣然則先生之一服毒藥卽先生之九轉靈丹也是天之所以成先生也故曰危者安其位者也亡者保其存者也亂者有其治者也又曰若藥不瞑瞑厥疾不瘳足下其知之矣僕不揣謬有一言之獻業己呈諸先生並望足下假燕閒一寓目焉不審亦可備藥籠中物否語不云乎天下事非一家私議此僕之所以自忘其僣也又不云乎天下之寶當爲天下惜之此僕之所以自忘其愚也臨緘不勝惓惓

○附錄

王相國復書

王辰玉復書

王相國復書

適正聞有賢次兄之變以爲吾丈哀荒中必無暇遠存故人乃今兩箋垂誨累千百言讀之且駭且服以爲今之道學文章家胸中曾有此■﹝百刂﹞【四庫本作擘】劃有此議論否而惜乎未審不佞情事浪以黃金擲虛牝可嘆也

主恩至此世耳傳聲以爲千古快事因遂欲以歷年秕政久郁人情盡舉九鼎重擔而歸之謬悠此其爲天下謀爲不肖謀則誠忠誠厚己然抑有說使不肖果己扶服裝行責成未晚今一門疾痛滿座巫醫其身之死生未卜焉卜出處又焉卜理亂教中上中下三局今不得已請就其中無咎無譽者不佞愚人也誠不知閣部以何時異同分宜江陵亦何曾見有異同之迹且如蔡太宰以鄒南臯見廢駕言不佞此異同在閣乎在部乎又如平湖公向嘗乞哀瑤老與不佞之前柔若無骨而一旦推轂柄事髙自標榜以盡飾前醜瑤老初不覺而累揭薦之不佞嘗私語山陰公曰異時首叛大防者必楊畏也己山陰公果與爭事不合兩罷此爲閣逐部乎部逐閣乎此往事總不必言以足下之愛我而教我也聊爲效其欵疑如此至於教尾

皇上大冤一叚則不佞方與病兒言此何其先得同然然鄙意特疑內臣弄權歸冠

主上而尊意欲尊指閣中撓部權使不佞果能出也則舉止言動誰非竊鐵而可一一自明耶以此斷從中局之爲是而吾丈當亦可以貰我矣丈縷言鄒南臯疑必有人中之夫中人而及南臯非但不佞不承卽教中最鄙薄趙沈諸公亦未必敢承也嘗記銓郎得忤時如鄒如足下不佞未嘗不力爭至於得請瀕行之日畱有密揭以示小兒戒之勿泄而外人至今未之聞也今吾丈旣顯爲

皇上訟冤則不佞當亦陰爲

皇上引咎身𨿽永廢持此求信於知已者而其它非所妄對己賢次兄髙風介節何年之不永頗亦聞劉兵部諱元珍者淸譽略同今無恙乎病體方苦嘔泄困劣占此報謝不莊幸亮之

王辰玉復書

馳企日積自顧塵土面目不堪廁弦歌之堂蹜﹖﹖肉【四庫本作踧縮】而止此疾病纏歷疑於大賢謦咳絕矣不圖教命遠辱命童子倚案讀之爲之慨然居平謂忠恕二字難體貼斯何時也翁乃以伊周相業爲家君勸駕卽此似亦體貼未盡處使出而如姚崇十事應答如響則爲姚崇亦足矣如其不然求復其十四年前伴食面孔尙不可得何論伊周耶精神力量長短自知其次則知父者莫若子衡一身之外惟知爲老親營莬裘課魚鳥而己此外非所敢聞命矣當今時事𨿽大詘然較量亦有勝前代者惟學術濫放不可復理初猶不肖者自占便宜耳今遂欲掀翻孔曾棋局以妖髠代之此何可長言伊言周總是畫餅於此下一砥柱乃是眞勛業要其道亦惟大聰明人守村學究蒙說如是而己蓋道本無不明談道者自晦之開門戶則自不免多生徒多生徒則自不免立異說卽南宋大儒吾未敢以爲不落窠臼也先生爲斯文宗主幸少加意病劇占復語不及多惟亮之

又

東林二刻曾索之郎邪兄而不得也承賜教豈勝欣躍令弟先生大諱朝野共惜我翁人琴之感其且柰何不能走唁輒此附訊作書甫竟而家君以長箋見示愈感相愛相成之雅但微旨中多未明如鄒南老一事家君大笑以爲絕無影響或中有駕之說者他事非不敏所知要以二三遺佚非但賢者所欲獻之先資卽不肖者亦所亟居之奇貨也非有騎虎相角之勢何苦而欲尼之計此必有冤中冤夢中夢或又有訟其訟者矣一笑顧憲成曰愚得相國書展誦再過竟自茫然追憶王山陰以諍立儲去陸平湖以被讒去兩不相蒙今曰爭事不合兩罷以是爲部逐閣之證不可曉也平湖之乞憐於相國誠不知其作何狀至其秉銓鑿鑿乎舉久抑之君子而登進之舉久暱之小人而擯斥之略無顧忌一時人心翕然風動至今語及之猶有生气恐亦不得而過訿之者今以其推轂由我而不惟我之頤指气使遂科之曰叛然則必吳嘉禾王陽城乃爲忠順耶如是而猶曰不知閣部以何時異同然則平湖何名爲叛耶不可曉也且閣銓之間兩下皆公則兩下以公相成固無異同之迹兩下皆私則兩下以私相成亦無異同之迹要其所以然則天淵矣譬諸惟其善而莫之違固是莫之違惟其不善而莫之違亦是莫之違要其所以然則天淵矣今不問其所以然而槪之曰分宜江陵亦何曾有異同之迹是不等泰符之獨斷於晉武槪二世之專任於齊桓耶不可曉也若鄒南臯請告一節見麓蔡公且命予面商諸相國及聞公擬畱之諭乃已今謂蔡公駕言意相國偶忘之耶又謂中人而及南臯卽趙沈兩公不承趙不敢過求至四明公曾不難加歸徳以滅族之罪又何有於南臯而欲以身保之耶不可曉也反復躊躇不得其說又不可再瀆姑記所疑而存諸篋中

涇臯藏稿第三卷

終

●涇臯藏稿第四卷

無錫顧憲成著

書三

與李養愚中丞

與鄒孚如銓部

復楊中臺計部

復陳侍禦南濱

柬滸墅搉關使者

與吳郡博書

與袁邑博書

答友人

復耿庭懷明府

覆徐匡嶽

復李涵虛

答周仲純

簡伍容庵學憲

與董思白學憲

答友人

與諸敬陽儀部

與錢受之

簡王安陽少司空

與吳文臺比部

與丁大參勺原公子

與李見羅中丞公子

簡李元衝銀臺公子

復方本庵

復唐大光

與魏念屺

與周中丞懷魯

復董元宰學憲

復張繼山

與儀部丁長孺

簡觀察鄒龍翁老師

○與李養愚中丞

天惠東南獲徼臨照伏見下車以來剛柔並運瞻聽一新其於品藻人倫激揚吏治旣已覽昭曠而越拘攣矣不肖何能贊一辭謬不自量欲有所請不識臺下且許乎否也竊惟仕途獨甲科於格最髙乙科次之貢生又次之其下貲生最下吏員總而言之皆不若貢生爲難何者其出身不如甲乙二科其多藉不若貲生其巧慧而習事不若吏員也無論淸濁殊方敏拙異軌卽徳鈞才敵亦應人一已百人十已千始比堪牽此耳故曰難也竊見本府趙別駕貢生也故名家子而秉槪淸嚴蒞事明決左右懾息莫能假其一頻一笑嘗攝敝邑篆邑人安之其審役一節參伍斟酌折衷允當後來閔節推再四研覆卒無以易而始喟然嗟嘆服其公且明也又竊見敝邑王二尹貢生也實自令尹量移而孜孜奉公絕不作遷官態至其三尺無撓一塵無染婦人女子皆信之以致四封之內諸無賴惡少斂手以避相戒勿犯殆非聲音笑貌之爲而巳方今明公正身率物郡邑之間相顧競勸一時號爲多賢僕所欲爲臺下誦正自不少而獨於兩君倍有惓惓誠感兩君所處獨當其難不可以他例也倘蒙加察果鄙言不謬特假余靈破格與進俾激於殊遇益思奮勵勉圖報塞惠此元元其造福地方豈淺淺哉臨緘曷勝懸望之至

又

不肖之辱收於臺下有年矣昨者先慈見背重辱矜念特賜寵奠感深肺腑苫土淒其未遑叩謝及臺旌過幸九龍不肖僅從諸縉紳之末一望淸光亦無由少伸欵欵缺然之懷如何云諭玆有一言之獻徘徊累旬仰維臺下深心廣度方軌古昔不可以凡情測也敢遂陳之蘇郡石太守雅稱潔已愛民當臺下秉憲時業嘗知其賢而進之矣公也近以錢糧揶移事恐將爲獘藪不得已而疏論焉亦公也不肖夫復何言𨿽然石守之疏略可罪而其能爲徳於蘇可錄兩者固自不相掩也今者直指陳公祖方行查勘輕重之權實在臺下倘蒙曲示寬假速賜結局始焉不以其可錄而原其可罪所以申國家之法繼焉不以其可罪而沒其可錄所以慰閭閻之情此老公祖始終曲成無涯之至徳一時順應無迹之妙用兩者亦自不相悖也語云惟仁人能好人能惡人好而知其惡是謂能好惡而知其美是龍能惡臺下仁人也故不揆其愚而有布焉願垂神察之臨緘惶悚

又

頃間正以石守事顓緘請教非敢冒瀆實惟淺劣過叨起格之愛苟有一念不敢欺隱適接大教則門下之於石守知之原不爲不深而不肖之所爲披露於左右者臺下定不以爲大謬也幸甚幸甚臺下素心卓節海內信之矧於不肖流俗靡靡妄相猜度曾何足云而以厪下問蓋臺下之不自滿也如此此聖賢之用心也不勝佩服獨計門下疏論石守錢糧之事若出於侵罔則其罪莫贖若出於那移則其情可原兩者之分毫釐千里誠以石守此一端質諸其生平之所爲特賜寬假則臺下之於善善也長於惡惡也短其所培養成就尢不小矣恃愛不厭瑣瑣伏惟原亮

○與鄒孚如銓部

諸景陽行曾附致尺一爲候忽忽又屆歲寒矣聖明禦極政柄屢更否泰剝復之機其將在此足下適當用事之位登賢黜邪益得沛然愉快於志意可謂千載一時也弟更何以效其愚無已則有三焉一則願足下求賢以自廣可事者折節而事之可友者推心而友之時時就而謀焉相與切磋天下之人材以辧其用同事諸僚相勉以一體之誼俾各竭所知允則采而行之否則渾而含之精神血脈流貫爲一無復毫髮猜貳於其間嘗思祖宗設官獨於吏部案省而定其人正虞廷四門四聰四目之指不可不察也一則願足下沈幾獨運操其不測於規矩凖繩之外其人果賢歟卽臺諫撫按或以爲當黜而吾不可其人果不賢歟卽臺諫撫按或以爲當陟而吾不可庶幾天下曉然知銓衡之地善惡分明幽隱無蔽其於世道人心夫豈小補卽如近日李中丞之刺石蘓州孰曲孰直眾口昭然昨弟貽書中丞言之中丞亦欣然不以爲忤正宜成中丞之美畢竟朿縛格套不免議調此非三代直道而行之心也向今撤去此障一切裁以至公尊貴無狥卑賤無抑其於世道人心夫豈小補若內欲存臺諫之體外欲存撫按之體反將銓衡之體作第二義看又何用吏部爲也一則願足下革除宰相朝房請教陋規此規嚴分宜時始有至張江陵彌甚益分宜當國有所指授尙令其子邀選君於家客而觴之旣歡洽而後列牘授之某願選某缺某願升某缺至江陵直役之矣彼不肖者無足論賢者亦習以爲固然隨波逐流沿而不返其究至於有所進也但進得相門之君子而四海九州島所共瞻仰之君子反不能進有所退也但退得相門之小人而四海九州島所指斥之小人反不能退堂堂天曹翻作內閣牛馬走而猶號於人曰吾欲同心以相濟也夫誰欺欺天乎弟之所請於足下者以此足下其謂之何自惟足下深衷傑抱弟何能望萬一卽殫其固陋寧裨足下萬一第吾二人生平之交相期於徳義不相期於事功事功可雜采而就徳義須直心而行有眞徳義然後有眞事功也又念數年前吾二人時遊懋權國徵之間皆曰異日吾欲云云不意二子夭亡弟復狼籍田野壯志都耗獨幸足下得道得位得時兼三不易以行於世千古之責居然一人獨肩之凡弟所爲惓惓亦二子之志也足下之志伸卽弟之志伸弟之志伸卽二子之志伸矣努力努力

又

諸景陽行曾附尺一去冬敝邑華春元北上復附得數行托景陽轉致中薄百所效不知足下以爲何如也弟庸劣無以頃者誠不意有泉郡之命又不意裒然冠旌籍之首以忝大典當是足下欲至於成使其縱欲自暴自棄而不得然而弟則何以稱塞也徒有愧悚而已足下誠不我捐且不忍傷知人之明願更進而提策之至懇至懇近見邸報益覺時事紛紜不勝太息惟是直道昭明亦未有如今日者此中消息似易而難似難而易足下適當在事殆天之所以試足下也足下何以圖之膽欲大心欲小行欲方智欲圓此四言最盡所當君子破格而盡之所當小人破格而退之大也好問好察小心悅之不以道不悅方也髙下洪纖不拘一轍圓也足下辧此矣在加之意而已近歲燕中所相與切磋佳士爲誰乞以見示此是足下今日第一義也努力努力

○復楊中臺計部

承問吳趙是非僕何能知之竊以爲須就此兩人心事與皇天后土參對一番方可下語若但在形迹上校勘恐未免落第二義也髙明以爲何如伏惟裁教幸甚

○復陳侍禦南濱

承教皆確論也敢不佩服省中遷轉信乎太驟前時亦曾與一二同志商之緣都給事中系是正宮似難虛懸歷查內外大小衙門並無懸正官不補之事獨左右不妨稍緩又似無甚闕涉也如圭事之員外郎員外郎之郎中耳此中或三四年而不轉南中或一二月而卽轉摠之齊於俸而止無淹速之嫌也南人歸南北人歸北不易至理到得勢之所窮有不容不稍變通處似難固執此特十之一二亦只就近推移而已窮而又窮如雲貴兩廣則以優缺處之借以慰悅其心而展布其气亦無可柰何耳卽如近日教官一節就教官論南人應升者多北人應升者少就貢生論北人應取者多南人應取者少如以教官爲準因其升而定其取之人與其取之數則貢生有年深而不取年淺而反得取者矣恐無以服貢生之心如以貢生爲準因其取而定其升之人與其勝【勝當作升】之數則教官有俸深而不升有俸淺而反得升者矣恐無以服教官之心若教官只論教官之俸貢生只論貢生之年一升一取南北之間自有參差不能一切符合只得就中調停經其八九而權其一二要之亦不至十之一二僅百之一二而已其大體固自南者南北者北耳可按而覆也若北之應升者若而人北之應取者恰若而人南之應升者若而人南之應取者恰若而人並此一二而無之豈不大善天道人事似不能如此之巧也近日兩司遷轉大略亦多在本省惟按察使有不能太拘者亦無幾耳遇有帶銜按察使便用塡補則益少矣此外則邊道學道而已初意欲將此事商確一至當之說具疏題請著爲令算來算去並未免有一二礙處到得礙處便是廢法之端不若就方寸間默默調停到礙處亦可活處日接月續後先同心三年之外遠省者可漸漸移至近省近省者可俱就本省轉動益法方而意圓法有窮而意無窮此非面丈不能悉至其間畢竟有調停不來處亦非丈不能發其蒙而開其蔽也感丈厚念先此布復尙祈叩謝並請終教

○柬滸墅搉關使者

竊惟國家之設關政將假商稅以佐農賦其意甚遠於法自不得不嚴於法旣嚴卽漏稅之禁自不得不重此理也亦勢也夫誰得而幹諸惟是項者陳明等一呈其中原委曲折有更僕未易數者請陳其槪伏惟門下少垂鑑焉當歲癸卯甲辰間稅棍兪愚金陽等所在恣行民不堪命敝裏有牙行趙煥者慨然發愼具呈前撫院曹嗣老公祖盡暴其姦兪愚一班痛恨入骨適遇煥於江陰之長涇縲紲之而去殺而沈其屍於河則是趙煥爲地方而受禍也當有夏川等具呈於敝府歐陽宜諸公祖以爲地方大變因具揭聞諸兩院兩道且屬敝邑林父母刻期檢解乃兪愚等並�隔郡人百計延捺煥子希賢妻金氏告道告院矢不共天卒無柰之何愚復構夥顧堂顚呈撓稅巧圖抵遏比今周懷老公祖廉知其狀督責甚切而首惡兪愚且逃矣迄今尙未得結局致累希賢金氏飲恨茹悲伶仃萬狀傾家蕩產渺無孑遺而煥也剖骸析骨沈淪九泉之下行道聞之盡爲酸楚適夏川等再呈撫院行縣樹碑各閒僻去處永永遵守一時縉紳及諸父老咸喜而助成其事亦因以慰亡煥之魂俄聞有惡其害已而毀之者希賢金氏奔往視之陡遇金陽吳淵等於王莊卽前之共謀殺煥者在此旣積恨不平在彼復恃彊不下兩相爭哄驚動地方於是淵陽仍祖顧堂故事構出陳明捏稱漏稅爲先發制人之計而且波及王溪等甚而鬼名鬼姓靑天白日之下造出諸般鬼話不可蹤迹不可影響矣誠就其言而核之尙不知孰爲玉石孰爲段廂而況曰邀搶曰拒捕哉則是地方又爲趙煥而受禍也嗟嗟死者方銜未雪之冤生者更遭無窮之累趙煥已矣又欲並其子若妻而斃之其子若妻已矣又欲並一方而羅織之豈不痛哉此不肖之所以不能不代爲一鳴於仁人君子之前者也至於漏稅一事亦尙有當請裁者始趙煥未死敝里人至城市貨而歸至中途興塘等處各稅棍必指馬漏稅詐而取之往往只剩得一空手及煥被殺當路聞之莫不驚惋共相告語共相檢飭乃始漸漸斂迹耳竊計敝裏之去城則四十里也去滸墅則百里也貿遷在四十里之近輸稅在百里之遠無乃非人情乎而況轉水河頭恰當城郭之間業有柵爲之限乎又況所市者類皆小民日用飲食之需不必展轉行販謀子母也長此不已只出裏門便應有稅矣只一蔬一腐皆應有稅矣民何所措手足乎今碑禁所列陳市王莊等數處視興塘等處之於滸墅遠更倍之其中往來大半民戶耳閒有一二經紀多不過數金上下所歷遠不過數里內外必責之越百里而輸稅焉然則興塘等處亦將復修癸卯甲辰故事乎由是推之凡爲漏稅之說者公乎私乎抑亦假公行私乎竊恐官受其名彼享其實民受其害彼叨其利碑禁之設正爲此輩而猶相欺相誑略無忌憚乎且夫善用法者不盡法當今新例如嚴法网加密據呈東西南北四圍重重盤詰在在關防必無漏矣縱或有之亦千萬之十一耳行不知得已之事存不得己之心若爲不得也者而罵焉不亦可乎此又不肖之所以不能不代爲再鳴於仁人君子之前者也不肖抱屙杜門何敢越俎妄談惟是目擊心恫桑梓一體惻不自禁徘徊累日竟忘其僣冒昧披瀝倘蒙門下不見爲大繆特賜詢察嘉與主持將金陽吳淵及陳明等面加曉諭警其旣往而遏其將來所呈姑寢不問嗣後有以漏稅告者必系姦人願斥而去之出諸身則爲徳政徵諸民則爲徳碑在今日則惠澤覃敷人人歌詠在異日則模範具存人人誦法造福無窮而流芳亦無窮矣不肖幸甚地方幸甚臨緘曷勝懇迫之至

○與吳郡博書

抱病下裏未獲請禦良切耿耿適吳直路倒捨謂小兒與沐以徳行舉此門下如天之誼能無銘刻退而思之沐孱然稚子耳何所短長至煩采擇反復尋求不得其故意者因向時曾齒錄於前任王鍾嵩老公祖而及之歟此則自有說試陳其略王公祖校士盡絕請托二百年來所僅覩諸見遺者羣而嘩於王公祖之前於時沐兒在寓杜門不出王公祖偶廉得其狀召而問之且曰子屢試俱列髙等卽今爲子稱屈者正自不少子獨默默何也沐對曰老公祖一秉至公沐實心服何敢有言王公祖曰有是哉可不謂知義安分乎遂逢人稱說且爲推轂於楊學院其意益欲借以風眾遏競息囂一時激揚之微權也僕聞之業局蹐不安矣及溫鹽院行部猥復及之益局蹐不安矣乃可按以爲常乎況沐也齒尙少門下誠欲王之於成正望徐而養之使之闇然內修進而圖其遠者大者若爾區區重相表暴至再至三猶然未已沐將曰名之易徼如此人之易益如此必侈然而不復求向上一步矣非所以琢磨此兒也又令聞且見者相率而議曰人也以退爲進以屈爲伸其巧如此其討便宜如此沐亦無辭以解矣非所以保全此兒也夫人情未有不愛其子者也姑無計是非有利焉未有不欲爲之趨而就之者也有害焉未有不欲爲之趨而避之者也而所謂利害有虛實之辧或似利而實害或似害而實利兩者之分毫釐千里又不可不察也今玆之舉驟而觀之不耕而獲不菑而畬豈不厚幸徐而揆之一則疚心一則賈議一則折福利耶害耶亦不待智者而辧矣是用披瀝肝膽九叩以請卽祈矜察特賜罷免此之爲愛其倍恆情百萬憲等宜何如感也宜何如報也臨緘曷懇切之至

○與袁邑博書

新春尙未及面候爲歉昨施直路到捨謂小兒與渟以徳行舉此門下如天之誼敢不九頓以謝惟是驟而聞之不勝驚愕不勝慚愧徐而思之有二不可有三不便蓋萬萬不敢當者敬爲門下誦之何謂二不可竊惟徳行一途至重典也當路所以搜揚幽懿簡迪殊絕爲世作範於是乎在必其涵養之純踐履之篤抱負之宏人倫推服乃堪應選兒有是否一不可也又必其閱歷之深諳練之久積累之厚年近老成乃堪應選兒有是否二不可也何謂三不便是兒生長田間碌碌無聞猶幸赤子之心未盡漓耳一旦被之以過情之譽倘不善體玉成至意退而砥礪將無闌入聲華場中鑿厥混沌一不便也邑故多賢端修卓詣當自不乏而猥及是兒人將曰此而可舉孰不可舉其爲門下知人之累大矣二不便也僕最無狀生平於廉恥二字亦頗識得假令親朋之間遇有此等亦須一效忠告況知子莫如父愛子莫如父乃坐視其叨冒僭越靦顏儕輩之間乎行見有識者且不以嗤稚子而以嗤僕矣三不便也語云君子愛人以徳不以姑息門下之加惠於愚父子至矣能無銘刻獨其迹有類於姑息不敢不披瀝以請仰祈矜察特賜罷免去其所不可而貽之可去其所不便而貽之便此之爲徳宜何如感也宜何如報也臨緘無任迫切之至

○答友人

自孔孟旣沒歷千餘年始有周程諸大儒其所以開示來學乃從上相傳一滴眞血旣是親生又是親乳故撫摩鞠育周慮曲防無所不至看到瑣碎處愈見直懇惻只緣從一肚皮中出自然如此近儒眞指單提豈不徑捷豈不痛快卻只說得一邊話諺所云不哭的孤兒誰不會抱此之謂也足下益見諸大儒於說本體處往往引而不發於說功夫處則津津不憚煩近於勞苦費力便擬爲乳娘見近儒於說功夫處往往薄而不屑於說本體處則津津可喜近於親切貼肉便擬爲親娘似非究竟義平心論之近儒的念頭亦與親生親乳一般但緣他看得自家易長易養遂認孩兒都易長易養不甚以乳食爲意諸大儒郤知孩兒有易長的亦有難長的有易養的亦有難養的縱一胞胎中生尙自兩般三樣不能不多方呵護耳兢兢竊有一疑堯舜孔孟豈不大聖大賢而競競業業到老汲汲皇皇到老君臣儆戒師弟切磨不遺餘力將其難長難養反不如近儒易長易養耶抑其繩拘尺縛尙不知有單提�指之妙訣耶殆非也人心惟危道心惟微毫發放松淵墜冰陷是故見其易者未必果易還是心粗見其難者未必果難還是心細足下試看細的是本體粗的是本體這本體卽在功夫之中還在功夫之外便知那个是親娘那个是乳娘也足下又遡自有宋及於我明後先諸儒考其因時立教之方謂仁義禮智互相補救今宜實之以信大意亦近至自按垂髫異於童稚有室異於垂髫深覺信之難全欲求返異歸同最是切問語云自家有病自家醫又云知得病便是藥足下旣已知得只去著實調服予復何云無已惟有濂溪所揭無欲二字極好夫何故這个欲自人生落地時便一齊帶下千病萬病皆從此起我要爲善這个卻出來做對頭不愁你不屈伏我不肯爲惡這个郤出來做牽頭不愁你不依順孟子曰人少則慕父母知好色則慕少艾仕則慕君不得於君則熱中這便是垂髫異於童稚有室異於垂髫的公案所謂人心惟危以此道心惟微以此堯舜之不能不兢兢業業孔孟之不能不汲汲皇皇亦皆及此須辧取明白一刀斬斷拔出自家一个身子來然後要爲善便眞能爲善要不爲惡便眞能不爲惡仁眞仁義眞義禮眞禮智眞智恰好鑄成一个信字也陳白沙先生曰人須有鳯凰翔於千仞之意每誦之輒爲灑然若識不破跳不過終日營營只要陪奉這軀殼其與糞壞之蠅蛆何異到那里無論親娘乳娘都救不得也足下其歸而體之如有可否願以復我

○復耿庭懷明府

承示大學讀喜甚喜老父母卓絕之識乃肯如此細心體究眞大勇也竊意吾輩於此事或靜中有得或動中有證隨時拈出密自參考未爲不可如將古人經典枝分節解恐未免有無事生事處非所望於門下者也二千年來訓詁家只推得朱夫子一人說者猶嫌其多了些子況吾輩可效之乎恃愛直布其愚不識髙明以爲何姑

○覆徐匡嶽

建祿至拜教之辱頗以爲慰弟自分衰劣業具疏乞休何能副雅念萬一也天命志學二繹仰荷印可甚銓疑筌幸總之何能逃於知止知本之外且愧尙茫然言銓未能實有諸己不知吾丈又何以策之耳李先生經說向嘗卒業玆蒙再頒一番拈動一番新當於此默自證焉公祠之舉甚愜輿情不腆附往聊寄仰止之私而已相望千里把臂未期便中彼此無忘寄聲爲願

又

來教誠明之說甚當非愚劣所及乃聖賢於此有專言者有偏言者有互言者知及仁守則所重在誠行著習察則所重在明會而通之各有攸當丈以爲何如見羅先生被誣之事業言諸伍容老據云非敢誣也一一得自邸報耳但裸體等語委覺不雅當爲刪之此老自是君子而多主先入之說久之或更有悟也輯要之賜如獲眞珠船俟從容卒業請益耳建祿還附此百不宣一願言自愛

○復李涵虛

向辱枉教良慰傾企再承頒示誨言讀之益爲豁然其字指作本來面目不若將來作時習之之字斯之未能信斯字更妙見字似宜活看不得著相如著相竊恐見性體之參前倚衡與見忠信篤敬之參前倚衡無以異也丈以爲何如管東溟先生一世人豪益至今時時夢寐見之特以凡襟急切難於描寫尙在徐徐耳不敢忘也拙記求正幸不鄙而裁之懇懇率爾布謝不盡欲請尙圖顓候

○答周仲純

得示具見用心之密靜坐是入門一妙訣李延平先象生教人看喜怒哀樂未發作何气象乃就中點出一个活機又靜坐一妙訣學是學个恁麼當於此有會不必問孔孟有是與否亦不必問克已與不遷不怒同乎異乎否也無已卽兄所舉學而時習之一章參之世間物事那个是時時不離的那个是人人一樣的那个是人知之不知人不知不損的那个是最可悅最可樂的自應了了矣兄以爲何如便中幸不惜裁教爲望

又

所需架頭書數種奉上人有福方肯讀書書有福方遇肯讀者今人與書可謂兩相遭矣

○簡伍容庵學憲

浙爲材藪得年丈主其學政甚善所以甚善非僅僅文藝間懲【懲當作徵】徳行明示予奪眞有一段風采令人攺觀易聽此方是第一功徳非足下孰與望之若夫杜請托抑奔競此又年丈餘事不須喋喋耳如何如何平湖陳員嶠儀部年丈所知也不幸夭亡而又無子凡在人倫莫不傷悼顧不知曾俎豆於賢祠否此君渺然無年乃其志節耿耿自可千秋寧以此舉爲重輕要以表彰揚勵軌示來者則當路之責君子之事在年丈尢是今日第一舉也偶便附此於湯見弦年兄伏惟亮裁幸甚

又

歸田以來惟有杜門養屙一片狂心對松菊冷冷不復著影於胸中矣丈念我勤渠髙誼干云袛增愧悚士讀手教又知浙中督學之難邇來世習日下奔競成風丈毅然障狂瀾而東之何以副羣小之望卽此便是丈生平學力他又何論古今惟鄕願有譽無毀丈自待何如能若是乎否也惟丈益崇令徳盡其在我而已前沈幾軒太史乃郎過此已知丈垂靑圖嶠陳丈之至一死一生乃見交情門下其是乎景逸丈令祖復蒙檄祀名宦丈之惇賢崇化昭示風軌𨿽古人何以加在弟且不勝嘆服卽景逸之感刻可知矣秋風漸爽願言珍重

又

辱念良荷知已之誼讀外臺紀事一言一動皆關世教卽乃眞著述何謙謙也弟居病數年此生已自分與藥石作伴丈亦有何淸恙乎詢使知且脫然信松柏之姿不同蒲柳也方今無善無惡之說盈天下其流毒甚酷弟不揣僭有推敲正爲髙明所笑丈乃謬有取焉竊以自信文成自是豪傑異時尙當從丈面證今未敢漫爾相復也

○與董思白學憲

向聞楚中督學之命竊爲楚賀得丈楚實材藪也又爲丈賀得楚計今便且浹歲錫極提衡人倫象指衡嶽洞庭之間所爲瞿然顧化者當有不減於丈淸之山東文莊之江右者矣甚願與聞焉千萬無讓無吝鄒太僕孚如先生丈所知也其操槪皭如其事業朗如其文章炳如計必采輿論俎豆鄕先生之祠矣乃其山居之日特建尙行精舍與多士相切磋尢其精神所注竊以爲宜並祀孚如於此中非謂孚如藉此爲重表往者乃以勵來者俾其邑人士自今以後世世有所觀感而興起以不負孚如一片心實主張世教第一事也丈以爲何如久欲相聞未得良便適從馮元敏詢有鴻鯉輒爾投寄懸知丈有同心千里一堂不俟辭之畢也喁望喁望

○答友人

足下滿腔赤心神明自異衰憒如僕殊賴洗髮世趨愈下岐路紛然誠如來諭要之其無常者不可測其常者則在我夫亦守其在我而已昔宣尼思狂狷而賊鄕願其論與人則曰矜而不爭羣而不黨良有味乎其言之也敬爲足下誦之長安名賢不乏可事可友何容當面嗟過其大本大原夫亦在我而已恃愛僭布其愚髙明以爲何如

○與諸敬陽儀部

當足下朝釋褐而夕爲海忠介發憤偕彭旦陽及吾家季抗疏闕下浩然棄一第而歸弟聞之作而嘆曰有是哉其芥視軒冕也久之起秉南陽之鐸適鄒孚如銓部北上特過而訪足下突入臥室見破帷敝衾蕭然書生甚爲嗟異退而割囊中二金與之曰聊以佐苜蓿比升任到京復躬自齋還封識宛然益爲嗟異遂以能甘淸苦舉巳請告家居郭希宇中丞自楚饋五金足下破其緘析受五星而返其餘焉弟聞之又作而嘆曰有是哉其塵視金玉也中心誠愛之欽之願爲執鞭惟恐其不得當也乃數年以來所聞浸異一而至置之矣再又至焉再而至亦置之矣三又至焉迄於今猶然嘖嘖未已也乃始不能釋然因而從中細加體察平心而論竊以爲有可原者又有可訝者有可惜者又有可喜者謂得爲足下詳之足下滿腔是直腸偶有所激而不平遂往往至於犯眾忌言人之所不敢言又滿腔是熱腸偶有所憐而不忍遂往往至於冒眾嫌言人之所不肯言多口之招大半由之故曰可原也惟是人言具在其果一一是眞耶今日之敬陽卽昔日之敬陽也何判然兩截如是吾旣不敢信彼而疑此其果一一是誣也今日之人心卽三代直道而行之人心也何顚倒不情如是吾又不敢信此而疑彼兩下推求莫得其故故曰可訝也𨿽然是有說矣隨俗易自立難足下而甘爲庸眾人也人亦庸眾之矣其責備必寡今足下而不甘爲庸眾人也人亦不庸眾之矣其責備必多是故堅而燐反不若未堅而燐者鮮受磨之迹也將何以謝此堅白而緇反不若未白而緇者鮮受湟之迹也將何以謝此白故曰可惜也幸而毗陵座上啟新丈所促膝而規極其峻厲東林齊頭景逸丈所秉燭而諭極其激切在子弟輩猶難甘受而足下怡然承之略不少介辭色卽本來面目依然不失乃是起死回生一大機良可喜耳抑聞之所貴乎知過者非貴其知之巳也貴其攺也所貴乎攺適者非貴其艸艸塗抹於一時已也貴其洞照病根一刀兩斷永絕而不復萌也假今今日有一錯焉第自認曰吾不是明日有一錯焉亦第自認曰吾不是徐而按之轉口而未必轉步轉步而未必轉身竊恐暫開之一竅易塞夙染之熟處難忘所謂野火燒不盡東風吹又生竟此生無廓淸之期也然則如之何其必返照初心斷以聖賢豪傑自期待堅砥末路痛以盜賊禽獸自刻責日新而又新又新而日新向來滿腔直腸不但用之他家而必用之自家向來滿腔熱腸不浪用之小人而必用之君子翻然將五臟六腑濯以江漢暴以秋陽一一重新換過庶幾失之東隅收入桑楡異時無常到日不至喫閻羅老子棒耳益弟夙企玉峯兩賢一爲張可庵給諫則擬諸劉季陵一爲足下則擬諸杜太僕曾於給諫以杜太僕進今於足下當以劉季陵誼進損有餘而補不足自是相成之詣其何敢水濟水火濟火有負足下足下能爲人盡言必能受人盡言知亦不我負也嗟嗟日月如馳人身難得足下行年六十有二矣還能再活六十二否此時一蹉永劫難補可容兒戲弟誠不勝惓惓輒此饒舌惟足下作一竹竿到頭人惟足下作百尺竿頭進步人惟足下一生行徑於此結局惟我二人三十年交情亦於此結局矣弟言有盡弟意無盡念之念之

又

足下受善之勇眞不可及敬服敬服聞琴川松陵各有寄莊戶此必迫於親交之情不得已而應之耳急須除之君子自愛愛人皆以徳不以姑息萬勿再爲因循冒虛名而貽實玷此非特弟之意實諸同好之意也努力努力

○與錢受之

敬陽儀部畢竟是君子頃面效其狂言了不爲忤非特不爲忤且覽且喜且感且謝不啻其口己復促膝細談不覺淚下曰世安有愛我如君者此一副心腸從何處得來大凡人之過出於有心則有遮護其攺之也難出於無心則無遮護其攺之也易以此知儀墮部必能始終爲君子不至半途而墜落也計足下所樂聞特及之

○簡王安陽少司空

周懷老公祖極荷知己之愛感不啻口此老不特撫吳之績文襄以後鮮見自其釋褐之初卽與交好及進臺中所當儕鶴徹如諸君子機楻間皆有以自立非謾然與世浮沈者近日忽致紛紛牽黏不已幾若兩截然良所未解得不見棄於大君子其亦可無憾矣如何如何巖穴諸賢近時見推轂而獨不及沈繼老由向來一種議論浸潤得人深也此老好善嫉惡太甚則有之要其心胸自是靑天白日不知者至詆爲鬼蜮卽今太宰公亦似尙有這个在爲繼老計進退行藏何所不可爲太宰計卻須破得此關方是古大臣風猷耳翁以爲何如

○與吳文臺比部

近來奇事種種不乏乃不肖觀於臺下則又奇之奇者曾有名實雙茂如臺下揚歷多所如臺下四十年甲科如臺下猶然郎署者乎此不肖之所不解也以爲世莫之知耶何以物色之寂寞偃蹇之中以爲知之耶一歲九遷玆其時矣何尙遲遲也此又不肖之所不解也𨿽然於臺下則奚損焉非惟無損乃益見臺下耳如何如何不肖修行無力動而招尢老而不攺臺下念一日之雅嘉與拂拭至取敝帚而千金享之旣感且愧而今而往其何以報惟應痛自鞭策謹保桑楡以無重門墻之辱而已尙願不鄙而加督焉幸甚率爾申候不盡積企倘因緣九龍之靈得以便徼臺旌之辱卽摳衣請禦舒我饑渴實至願也臺下其許之否

○與丁大參勺原公子

楊建祿來以尊府君之訃告初恍惚如夢旣而知其眞也相對流涕覆面肝腸爲裂竟不能出一語嗟嗟已矣有奇抱而不克展也有奇冤而不及申也而己矣後死者能無責乎𨿽然其不已者固自有在非夫年之謂也且聞長君業不祿矣獨足下方當英齡翩翩起也然則父兄擔子足下實一身肩之矣所以不已尊府君者又自有在非夫僅僅哭泣之謂也念之念之相去千里相望一水恨衰病之軀不能匍匐相從憑棺一哭以泄生死之痛輒此代唁敬薦一觴个中所懷累累滿腹未吐百一嗚呼其爲我焚此箋於尊府君幾下

○與李見羅中丞公子

伏惟尊府君老先生主盟斯文直接孔曾不傳之緒海內學者莫不奉爲正宗一旦山崩木頹倀倀無依莫不相顧嗟悼而不肖辱在陶鑄之末尢有百倍於恆情者則亦惟虔奉遺訓見於羮見於墻庶幾先生之默鑑之不忘夙昔之鞭策而已相望千里衰病之軀不能匍匐以趨敬薦瓣香薄申生死之感幸門下叱而致之先生之靈門下紹隆家學擔荷良重百凡自愛慰我同好

○簡李元衝銀臺公子

昨秋忽聞尊府君老父母之訃不勝震驚追憶生平滛滛轉轉疑輾轉不自知其淚之滛滛下也邑中諸父老子弟轉轉傅告咸相向哭失聲諸子衿遂合辭爲聞於當路俎豆名宦若曰庶幾得以朝夕瞻拜焉聊自解慰云爾非老父母實心實政淪膚浹髓何以致此乎敬若孝子慈孫願以聞於老父母之靈也而不肖且薄薦瓣香一申生死之感幸並爲我叱而致之賢金玉紹隆世美擔子良重所以不泯尊府君者應自有在僕老矣尙拭目而觀之無徒以哭泣爲孝也如何如何臨風耿耿不盡所懷

○復方本庵

不肖下裏之鄙人耳無所聞知少嘗受陽明先生傳習錄而悅之朝夕佩習不敢忘獨於天泉橋無善無惡一揭竊訝之間以語人輒應曰此最上第一義也則益訝之俯仰天壤幾成孤立頃歲從令郎老公祖受心學宗讀之不覺躍然起曰孔孟之正脈其在斯乎是天之不棄吾道而以先生畀之也於是竊自幸有所歸依矣而又愧管蠡之效未足以揚搉萬一也乃辱翁臺俯加采擇惠然與進千里謄書益以四集得未曾有且爲預訂秋水之約此正不肖之所當齋沐而求竭蹙而趨者何乃坐而得之於臺翁哉且喜且驚且愧是又天之不棄不肖而以先生賜之也謹九頓以謝蕪語二種附呈統祈斧正爲荷

○復唐大光

足下睠焉有意乎家世道脈甚卓求放心三字又切問也竊以爲心之爲物與雞犬不同雞犬放而在外收而在內有方所可求至於心只在人欲上便是放在天理上便是收天理本內也因而象之曰在內人欲本外也因而象之曰在外非有方所可求知此則知把柁之所在矣今日著意收也恐收卽成礙任其走作腔子裏何物把柁似只在方所上揣摩不見个於安頓而不與理欲關頭討个分曉將來恰成一弄精魂漢乃放心非求放心也如何如何足下試歸而體之或然或否不妨再作商量耳

○與魏念屺

不肖竊從令甥敬陽丈習聞髙雅欣爲執鞭久矣病懶相仍未能摳衣請禦藥盌之餘聊有記存生平缺漏一一迸出尙未及就正有道何意門下采葑采菲謬見收錄甚而不惜災木嘉與流通自省薄劣何顏而可以承此至如莊簡先生二集正生平之所羮墻之夢寐一旦儼然分庭授之餘而畀以如天之貺堪爲世寶又不知何修而可以對此也且愧且感且感且悚九頓鳴謝尙應徼敬陽丈之靈紹介左右以遂登龍之願不宣

○與周中丞懷魯

世路羊腸自古爲然至今而甚至老公祖而加甚鴻飛冥冥弋人猶慕老公祖其如彼何乃江之東百萬生靈家屍戶祝江之西三徑無恙松菊有主一身輕而萬事足呼牛呼馬直付之灑然披亦無如老公祖何也獨不肖弟忝附縉紳之末又辱道義之好竟坐視滔滔無能有所效其萬一仰慚知已下慚父老以此日夜耿耿耳相望各天靡由縮地聊此遣候薄舒夢思一絲附將庶幾時得周旋於玉體云爾臨風神結不盡欲言伏惟加飯慰我同好

○復董元宰學憲

承示方正學先生求忠書院記時且欲就寢復燒燭讀之至孔朱忠臣二語不覺爲之且驚且喜且喜且驚遂不覺遙爲之下拜也曰有是乎舉我

太祖紀綱一世之精神及吾夫子紀綱萬世之精神等閒收攝盡矣此所謂有關系文字也不肖方當揭諸日月與天下共之其何敢私又何敢謝謹復

○復張繼山

不肖憲竊從陳雲浦先生橋梓獲聞大雅久矣不謂門下胸次間亦有菇蘆一腐生也伏讀手箋勤渠鄭重何敢當何敢當將無假此啟我以向往策我以前途耶則亦何可不勉圖淬礪以求報稱也再讀教言諸所闡發一一流自赤心非深造自得何以有此至所表章特於周程諸大儒爲惓惓取日虞淵作世手眼其匡維不小矣欽服欽服不肖憲毫髮無聞兼之精力盡消衰病交迫悠悠此生莫知下落不揣漫以蕪刻求正幸蒙門下始終不鄙痛賜鍼砭則又何可不益圖淬礪以求報稱也望之望之馮少墟侍禦向在都門曾有一日之雅不謂別來卓詣如此云甫先生家世淸白自長公物故益復蕭然今其子伯純至不能保鳴玉數竿伯純兩郎僕以小孫女「許」【原本兩上有有字女下無許字】字其次郎亦愧未能相爲潤也辱念寄存生死肉骨誼髙千古矣役旋謹復並謝

○與儀部丁長孺

聞公南宮之報甚慰近來士風茅靡亡論患得患失如鄙夫之爲也者卽如應對惟諾間以方之諸生之時大徑庭矣始而以爲不得不然旣而以爲當然久而不覺與之俱化進身之始不得不爲賢者勘破耳

又

前自武林還初意欲相期一晤已而竟不果得諭良荷注存承示新功甚善周子揭主靜是得手事程子見人靜坐便嘆其善學是入手事李延平教人靜中看喜怒哀樂未發气象又就中點出一活機此大儒畱下海上單方也新秋往訪【原本往作枉���彼來訪也�必攺往】當有以相證焉

又

久不得晤言之好良以爲懷蒙手翰之辱閱知足下年來用心之密喜不可言竊惟此事只有一條路日用之間縱千蹊萬徑亦總歸於一條路吾輩於此默默體察切切持循積累久之自當有進過去未來皆不必計所謂先事後得也足下以爲然否九月之會數日以俟此時當得面商也

又

別來忽又冬半矣日月如飛眞自可惜向所面商似屬第二義要之亦只看理會處何如卽所謂第一義亦不在門面上也便中乞有以示之養衝一疏甚爲世道之光他又何言徹如入宮見妬至今尙爲不了公案不知當�者果何意也

又

先有八行附中甫寄上隨得手教並作報想當不浮沈耳救荒無奇策自古難之如足下所云才誠兩合便是奇策也周中丞業疏報全荒且請全蠲不知果何如總之此老甚畱心地方甘紫老亦正不減兩地所恃此二天耳鄭太初疏當已見眞頂門一鍼也吾輩林壑間復增一畏友誠可喜耳如何如何

又

東林之會風色蒸蒸座上發貧賤富貴一則尢令聽者竦起足下之功於是乎大矣試播諸副墨傳爲共寶不亦善乎願之願之二難商語錄往幸加裁確此本宇宙間公共事無以區區形迹爲嫌也陳筠老必能作一路福星其傾慕足下不減緇衣地方事宜畱示心剖視以成其美僕述足下旨爲道貴邑令公之賢渠甚然之並以倡道之說進歡然首肯也於其行附此許敬老乃郎已歸未有可相聞者便中示知【原本知作之本自爲貼不必攺知】又得手書不勝欣慰足下之用心如此何患不日進也寡欲二字極妙極妙周元公首闡聖學亦只此二字此是一了百了工夫更不須疑願與足下共勉之亦只密切做去不須悔前慮後反成憧憧令心體上多一事也如何如何琴川耿令公大有志於學渠甚向往足下秋風時欲相約過此一會足下當不吝也握手之期恐卽在此矣

又

時局種種可憂眞如抱薪於郁火之上特未及燃耳不知吾輩得髙枕淸泉曰石間否也如何如何

又

適自武林還正欲約足下一晤見吳海洲乃知足下正在武林也可謂覿面相失矣悵然久之足下乃得浮躁名大奇然海內賢者無不顧而嗟異此豈聲音笑貌之所能及直道自是不負人足下可以自信更努力以圖動忍增益之效程伯子讀舜發於畎畝章曰若要熟也須從這里過此非老頭巾語也如何如何許敬庵先生今在何所計必決歸計倘有所聞願問之吳會之閒得借此老爲靑山盟主【原本盟主作主盟】固是妙事耳足下當以爲然也倚楫漫筆不多及捨弟去冬又一大病絕粒者三十日今幸無恙尙費調理知足不所念附及

又

聚樂之念積之數年聊試爾爾足下乃肯不達數百里來赴令我神旺連日所聞種種有槪於鄙衷天生時豪傑原爲世教旣爲世教自不能與世俯仰裁成輔應相於是乎在足下何疑焉行住坐臥偶有契會便有揮記旣見眞吾兼可自考正不必以成篇爲拘如舉子業然秋末冬初得過我共話數日何快如之札記六冊附上暇中乞爲商正尢所望也

又

承念賤體甚感年來應減者幾乎減之盡矣而未能有所增益此是自家欠得力也如何如何許敬老之謚公論必不必缺自當畱意不知部中謚議何如並一詢之段黃門發密揭事大有功於世道此是執政眞髒賴不得也向僕亦欲爲

皇上明冤亦一證佐矣三冡宰行迹附覽平湖公一段精神尙未曾拈出足下宜一闡之孔孟圖譜領訖尊稿尙未細閱乞將周程張朱年譜一查恐尙有宜添入也如鵝湖之會亦是千古大公案不可缺耳如何

○簡觀察鄒龍翁老師

新歲臺侯萬福凡在門墻無不欣慰玆有所啟則以云浦通家友郡庠生陳爾抗之故澐甫先生鄕邦冠冕自其長君太學生爾耕中道夭門戶日落外侮交至爾杭竟爲盜所中不肖憲受云浦先生國士之知不勝痛心卒無柰之何及見按君駁詞不覺喜而欲狂片言居要起死回生乃相與叩天而呼呼天而謝以爲是蒼蒼者默啟而默佑之耶歲杪晤吳縣王學博始知皆老師之爲之維持調護於其間也恩加於不求徳施於不報袛念先人一日之雅而波及其後人此之爲誼眞足以上邁古人下愧今人矣而爾耕之子藝之復來告曰叔氏藉大君子之靈誠厚幸第其事覆尙須復審始定願再乞一言丁寧之憲謂之曰老師不難於冒眾嫌伸獨見功且九仞矣而何難於一簣老師不難於直指使者之前反復彊聒成案且居然更矣而何難於郡縣況前此原不待求而應今何容云浦贅掠美市恩憲不爲也無已以父子至情爲澐甫先生謝以兄弟至情爲太學君謝以叔侄至情爲藝之謝則可矣因遂布此以展銜結之萬一惟老師委曲矜全之爾杭才質通敏躬罹大難仗庇復得自解誠非常之遇自今以往必當動心忍�力懲亢厲之非粹然以善人君子自律俾宗族稱孝鄕黨稱悌一洗呶呶之口老師之賜等於覆載矣臨緘無任懇切祈望之至

涇臯藏稿第四卷

終

●涇臯藏稿第五卷

無錫顧憲成著

書四

簡鄒孚如吏部

復夏璞齋書

復錢抑之書

與陳鑑韋別駕書

簡修吾李總漕

與趙太石吳因之二銀臺

與南垣劉勿所書

與東溟髙中丞書

與檢吾徐中丞書

復錢繼修太僕

與陳仲醇

與湯海若

復虞來初明府

與陳赤石少參

與湯質齋侍禦

簡吳徹如光祿

簡史際明大常

與李孟白方伯

與周念潛太史

與李方伯孟白

復祁夷度駕部

簡髙景逸

與郭明龍宗伯

復許中丞少微

與徐十洲侍禦

與友人

與伍容庵

與鄒南臯

答友人

與姜景尼

段段幼然給諫

與李漕撫修吾

答郭明龍少宗伯

答髙邑趙儕鶴

復吳安節太僕

與吳懷野光祿

柬髙景逸

與史玉池

○簡鄒孚如吏部

伏讀衡言種種卓詣且斟酌上下求其恰當廓然不以我見與焉允乎其足以爲天下平矣至於論學特揭出躬行二字尢今日對病之藥爲之徘徊三復不能已己佛老楊墨號爲異端然其說得行於天下只以語語是實有一段眞精神在也況於孔孟之學爲天地立心爲生民立命庸得以唇吻當之乎願與丈共勉之鄒爾瞻爲丈序銓艸時局機緘直是一眼覷破此兄眞有心人也

又

文融謂足下不宜捨文學之好而登理學之航弟意郤恐足下登理學之航而猶不忘文學之好也足下試思之天之所以與我者果何物乎於此有个入處將焉用文於此沒个入處將焉用文況尙行之揭任重道遠方當萃全體精神以赴之卽欲與遷固諸豪爭執牛耳不識大且暇乎否也

又

趙儕老之內計遂與老長官之外計稱爲二絕今亦遭讒構去矣柰世道何而獨意兩君子內不負一念外不負一官功成而身不免夫復何憾弟碌碌在事未有效於尺寸而夫人者業己逆其必爲不祥耽耽而伺之不知將來何所稅駕耳

○復夏璞齋書

展誦手札有以知賢之用心矣流俗靡靡何意及此眞不肖之至幸也舉業不患妨功只患奪志乃程先生至言究竟體之豈惟不患妨功學者湏辧得聖賢之心方能讀得聖賢之書方能代得聖賢之言一畫不已而六經六經不已而四子四子不已而傳注傳注不已而制文只是此理何�何粗故曰灑掃應對便是精義入神又曰唐虞揖讓三杯酒湯武徵誅一局棋良自有旨想當信其非妄耳抑之衝年而意甚廣賢之所以朝夕切磨之者可知得才士易得志士難僕誠不勝惓惓惟賢畱意近作漫以其臆附復不知當否願裁之

○復錢抑之書

正疑從者何以久不至三徑蓬蒿且滿得手書令人致怨於祝融君也乃吾弟志意翩翩絕不以此置胸臆間可謂卓矣古之人千里同堂萬里合席迹之疏密曾何足云近作種種人人想見日新之美仔細點檢畢竟未免爲才所用學以變化气質爲功惟文亦然以正勝者欲其奇以奇勝者欲其正轉移之機要在明者一覺而己一覺之後諸相都忘何奇何正就中便有向上一著更不煩別索也吾弟其勉之此則祝融君所無能如吾弟何者耳揮汗艸艸附復不盡

○與陳鑑韋別駕書

敬啟敝裏有牙行趙煥者往年目擊稅棍兪愚金陽等作耗地方慨然發憤具呈前撫臺曹嗣老公祖蒙行府嚴查禁治愚陽等痛恨入骨日夜思有以報之適煥載麥八石至江陰之長涇遂率眾攔截指爲漏稅罄擄入舟而去尋殺煥沈之紅塔河下縲猶盤頸行道見之莫不悲酸當有地方夏淮等呈報歐陽宜諸公祖時宜諸公祖已升潁州道備兵使者頓足起曰此地【原本地作他�前及父作他不可攺地】方一大變而爲人父母者之責也遂檄敝縣林父母限五日檢報而愚陽等俱系隔府人且自知捺罪大惡極無所復逃百方延撩宜諸公祖又迫於簡書不能久待於是煥子趙希賢不得已控諸前任鄒兵臺行韓公祖究解矣而延捺猶故也又不得已控諸周撫臺又行韓公祖究解矣而延捺猶故也頃又突生他計構出哨兵顧堂借撓稅爲題顚呈趙希賢於撫臺蒙行滸墅管稅松江劉三府轉關臺臺行縣提解希賢聞之自分必死再具頂狀奔訴撫臺而愚陽等且四路抄捉不容進頂徑縛而解臺下行將轉解稅監斃之杖下眾亦分希賢必死無疑矣嗟嗟煥爲地方而死煥之子又爲父而死是何慘也愚陽等旣殺煥今又欲殺希賢必父子齊斃斬艸除根而後爲快是何忍也爲地方之稅棍則白晝殺之而無罪非惟無罪方其恣其吞噬而未已爲老公祖之赤子則含冤抱憤而莫控非惟莫控又將不免其身是何痛也臺臺仁人也斷不爲稅棍所欺而不肖忝在地方士紳之末驟而聞之不覺心膽如裂怒發上指輒布其槪以聞非僅僅請釋希賢而已以爲天理人情至此而極是殆造化所以稔愚陽等之惡而盈其貫使之昭昭自獻於日月之下未可知也是殆造化哀煥之死憐希賢之無伸特借此披瀝號呼白見冤狀於大父母之前庶幾遂憫而拔之一酬九泉之幽魂未可知也白臺仁人也當有不待鄙言之畢者矣伏乞大開天地之心重血神人之憤慨然借鼎言於韓公祖速將愚陽等勒限嚴獲早賜究束爲匹年匹婦復此不共之讎爲三吳百萬生靈除此莫大之蠹眞地方無量功徳也臨緘曷勝激切之至

○簡修吾李總漕

此中水災異常項已附聞矣詳具周懷老疏中字字實情字字堪涕丈覽之自當忍淚不住今吳中諸父欲老且匍匐萬里叩闕而請誠有萬不得已者意者丈借鼎言大司農趙老先生之前破格一處言出於趙老先生則足以取信於

皇上言出於丈則足以取信於趙老先生此非區區一人之意實東南億萬生靈之所日夕嗷嗷忍死而引領者也努力努力地此中財賦當天下大半干系甚大救得此一方性命繭絲保障俱在其中爲國爲民一舉而兩得矣知不作尋常看也嗟乎茫茫宇宙已饑已溺曾幾何人興言及此益忍淚不住矣萬萬努力萬萬努力

又

弟己自分長臥煙霞而去冬忽叨光祿之命

聖明浩蕩之至仁知己抆拭之髙誼中心銜之何能不感激思奮少攄報效且數年以來今日言起廢明日言起廢至於口敝舌焦頃者臺省諸新郎君封事翩翩章滿公交車亦無不以此爲第一義弟非其人卻令搪塞斯曰何能不力圖淬勵勉赴鞭箠然而四顧徘徊進退維谷至於今猶莫知所決何也竊嘗籌之矣罪籍諸君子林林相望計且二百餘人其間蓋有去國在弟前者有科名在弟前者又有摧折困頓視弟譴十倍者又有與弟同事被遣者又有不與其事因弟波累者今皆埋光艸莾弓旌之招寂寂無聞弟獨何顏而先之乎此一說也猶未也東林之社是弟書生腐腸未斷處幸一二同志並不我棄欣然共事相與日切月磨於其中年來幫气之孚漸多應求庶幾可冀三益補緝桑楡無虛此生一旦委而棄之旣有所不忍憑軾而觀時局千難萬難必大才如丈卓識如丈全副精神如丈方有旋轉之望如弟僅僅可於水間林下藏拙耳出而馳驅世路必至僨事又有所不敢於具所不忍而彊爲割於其所不敢而冒爲承將來處不成處出不成出兩無著落矣此又一說也猶未也弟也少不自愛壯而善病乙未丙申之間頻於死者屢矣幸而獲生今年且六十矣所謂耳聰目明手輕足健一一不有所謂耳重目昏手遲足鈍一一不無卽今見作貴人亦應去而返初服況今鹿豕之於與遊鷗鷺之與侶正與病骨爲宜乃更去而就軒冕何僕僕不憚煩乎此又一說也凡此種種都是實境含實情實事實話在他人前猶半吞半吐惟丈前不敢一毫不傾盡丈其設身處地爲我裁之弟非敢妄自應菲薄上負

聖明下負知已揆徳量力恰當如是無希髙無慕大始終成就得江東一老腐儒亦所以不負

聖明不負知己也丈當啞然一笑而許之耳弟亦嘗商諸朋好間各自有說玆特向丈求一了語丈最能斷大事萬勿吝教

○與趙太石吳因之二銀臺

不肖憲襄病日甚忽荷新命且感且驚且驚且愧遂擬具疏乞休而一二親知固謂不可又謂此疏卽至長安必應見格項檢仕籍乃知丈恰當柄事此憲之適有天幸也且憲也非木非石何敢冥頑自居上蔑

聖恩下罔同志又生平頗懷熱腸何能耕閒是釣寂去而尋接輿荷筱之轍與世恝然也直事有最不得已之情耳今亦不敢縷瀆只重聽一節大於涉世不便曾不自揆冒昧就列設有人過而詰焉其亦何辭以謝乎兩相國謄書曉諭言言刺心竊計兩相國應未悉不肖憒憒狀耳乃丈業已悉之此又憲之適有天幸也敢此仰千惟丈特爲主持並爲道此實情及此苦情於兩相國前庶蒙慈察慨賜玉成俾得遂所請俾得安愚分俾不至取譏於君子此之爲誼超越尋常萬倍矣九頓九禱無任懇迫引領惠音爲刻以俟

又

拜教之辱至誼惓惓能無佩服所示葉相國兩言實從滿腔苦心來能無感悚先是李修老總漕王桂老中丞吳安老錢繼老兩太僕貽書見勗其指亦同似可信而不疑矣頃者赴毘陵之會商諸錢啟老孫淇老諸公又皆以爲未可造次而啟老言之尢鑿鑿適趙儕老寓書姜養老其指正與啟老同且謂春間作詩送郭文老之行曾及此意托之寄聲云夫出處大矣僕不敢以一己之是非爲出處而以天下之是非爲出處又不敢漫以天下之是非爲出處而以天下賢人君子之是非爲出處今玆爲僕計出處者皆愛僕者也乃其說判若水火然何哉然而問其人皆天下所謂賢人君子也其謂宜出者必非誨僕以狥世也其謂不宜出者必非誨僕以忘世也僕又何敢格以一隅之見妄生分別於其間哉獨計小疏所陳種種衰憒之狀都是實情若但私告於朋友而不以顯列於

君父之前終屬自欺又僕往時在都下見有所謂乞休者每每朝而懷疏以入夕而懷疏以出心竊恥之若亦墮落此套中終屬欺人夫如是反之方寸尙不能慊然而無疚也柰何欲遽議於出處之際哉是敢不避再三之瀆瀝試申請惟丈垂慈照察特賜主持無令僕僕道途以致進退無據獲戾名教幸甚葉相國前希爲一道悃衷懇祈鑑許統俟得請另圖顓謝耳臨風耿切筆不能宣亮之亮之

○與南垣劉勿所書

近聞南中議論紛紜不能知其詳惟有浩嘆偶檢得古人兩公案輒爲臺下誦之魏其侯與田武安爭辧灌夫事韓禦史兩是之旣罷武安出止車門召禦史載怒曰何爲首鼠兩端禦史良久謂武安曰君何不自喜夫魏其毀君君當免冠解印綬歸曰臣以肺腑幸得待罪固非其任魏其言皆是如此上必多君有讓魏其必內愧齚舌自殺今人毀君君亦毀之譬如賈豎女子爭言何其無大體也武安攺容稱善此一案也王旦在中書有事送樞密院違詔格寇準以上聞旦被責堂吏亦坐罰不踰月樞密有事送中書亦違詔格堂吏欣然呈旦旦曰向者樞密所爲是耶不是耶堂吏曰不是旦曰旣不是又何效焉令送還樞密凖大慚謝此又一案也恃道義之愛敢借以效其愚不知可備采擇否惟臺下裁焉

○與東溟髙中丞書

敬啟海鹽故給諫贈太常錢海石先生勁節英猷登在國史仁風義槪畱在鄕評當隆慶攺元業同楊椒山諸公一體褒卹建坊特祀海內共耳而目之矣惟是建坊之所尙有書院三楹蓋先生嘗從甘泉湛公問道歸而與門人共相切磋之處也世遠頹廢行路太息今其嗣孫世堯等慨焉尋復業蒙臺臺批行所司方具文申請俟乞始終惠撫備閱眾懿借之華衮彰其美而盛其傳兼賜優復給帖世守崇其先而及其後不惟一字九鼎錢之宗祏燁燁生輝抑且一日千秋錢之子孫永永銜徳其爲世勸大矣先生有孫升向從弟遊得習其詳因爲臺下誦之如此余漢城年兄己俎豆賢祠否幸爲詢之學憲君此兄人倫冠冕懿徳之好諒有同然也

○與檢吾徐中丞書

敬啟先嚴贈戶部主事南野府君生有四子長爲先伯兄鄕飲介性成次爲先仲兄光祿寺監事自成又次爲不肖憲成又次爲先季弟禮部主事允成先嚴居陋茹菲而志意甚闊時時慕說範文正公之爲人比卽世有遺租二百石先伯兄請於先慈錢太安人曰吾兄弟各自經其生此田畱之以成吾父之志何如先慈大喜許之自是又稍加綜理漸有增益共得三百石有奇每歲出以周宗人之貧者蓋二十春秋於玆矣而食指漸眾漸不能給則先仲兄又時時捐須廩而佐之因曰此非別有措置乃爲可久又曰吾邑糧役煩重亦當與同邑分憂須並置役田又曰吾兄弟俱僅足支吾況伯兄季弟俱已淹逝諸侄中尙有自給不充者吾賴有天幸節嗇之餘不無一二可備推解此舉固當任之正在擬議而疾作矣疾且病病且革問以家事槪不答而特謂不肖曰吾未了心事是在吾弟吾弟勉之亦須上緊歲月不待人也不肖聞之爲之流涕無何竟不起矣於是先仲兄子與浹圖日夕哀痛亟思所以慰之者首願捐租五百石不肖亦願捐租一百石先伯兄子與滌亦願捐租五十石先季弟子與漑與演亦願共捐租五十石並現存三百石合爲一千石卽於家祠之旁建廒收貯擇人掌管除錢糧耗折等費外以其半贍族以其半助役贍季族者照舊酌量上中下三等一分分散仍公同四房當面查發登簿助役者每年糧長一名貼銀一百兩至十二月照數分給仍各取領票送縣驗實如遇本戶當役亦照前例如此庶幾先仲兄臨訣之言卽見諸行事而先嚴之志亦藉以稍伸矣第念非藉臺臺寵靈不可以垂永永敢具呈以聞伏惟特加鑑察慨賜施行曷勝感荷之至

○復錢繼修太僕

弟於巖穴諸君子中曾不足以備執鞭而獨濫叨近命此實聖明浩蕩之殊恩知已抆拭之餘靈也伏讀來諭情溢乎辭其所期誨督成更有溢乎情者丈視弟能副萬一否人苦不自知弟則自知審矣泉觀谷處猶可藏拙出而馳驅於世未有不蹶者也還視三十年間時用寒心可再嘗試哉願丈爲我籌之千萬千萬弟本無咫尺之窺何敢有勝心而自覺精神偏墜處尙不無之一則根基淺薄不能一超而直入一則目擊時獘未免矯枉而過偏意見之泯界限之損此實弟本心天假之年或可庶幾今玆恐猶未也微乎微乎丈之進我至矣不敢不自著鞭也率爾附復並謝容圖專布不盡

○與陳仲醇

昔蘧伯玉行年五十而知四十九年之非弟行年六十而猶未能知五十九年之非也罔生甚矣丈儼然稱龍徳以進之是責瞽者以秋毫之視責跛者以千里之趾也能無懼乎不惟自懼兼爲丈懼丈何以策之病骨支離未能造謝特此候起居蕪刻請正幸不吝發藥或可補之桑楡以始終徳愛之萬分一也懇懇辰玉太史皎皎異才弟以千古期之時效芹曝竟爾不永不獲觀其大成可痛可恨計丈此懷倍切耳篋中遺文似不可不爲收拾也如何如何

○與湯海若

不謂時局紛囂至此吾輩入深入密自是快事獨弟血性未除又於千古是非叢中添个話柄豈非大癡幸老兄一言判此公案先弟事定錄奉覽暇中能不靳抆拭否望之望之

○復虞來初明府

不肖恭莾無知惟是聞一善言見一善行輒中心欣樂之如饑得食如渴得飲通體爲暢往者讀門下會課淵思卓識映心快目以爲必非章句書生所及思一望淸光而無從過辱不鄙惠然下存如蘭之契情溢乎辭自省何以獲此比讀郵政議永瘼卹隱備極焦勞充斯志也所謂匹夫匹婦有不被澤若已推而納諸溝中者耶則門下之大有造於崇邑居然可想又斷非簿書俗吏所及也不肖於是益不勝向往矣敬因鴻旋肅此陳謝並以爲異日禦李之藉云

又

不肖一生迂戇動而見尢門下獨卻羣嘩謬加許可一則以感一則以懼天下有一人知己足以不恨感也衰憒侵尋得無重負桑楡爲知己羞懼也惟門下始終策而進之幸甚同心之交千里一堂把臂促膝猶屬二義門下其許我否臨風不盡袛有神馳

○與陳赤石少參

去秋奉手教展誦再過可謂盡巳盡人矣佩服佩服近世談吐學委似多岐徐而按之卻亦自昔而然卽如孔門顏曾便已彷佛成兩格𨿽欲一之而不得要其發端結局未有不歸於一者誠如是𨿽千途萬轍適以互相發明互相補救而未嘗二也只要向所謂一處校勘分曉耳不識然否蕪刻請正滿身敗缺知無逃於明眼惟丈痛加鍼砭抉我膏盲幸甚

○與湯質齋侍禦

敬啟施嵊縣者吾郡故守龍崗先師之子也先師遺教在士遺愛在民業已請諸當道俎豆名宦矣惟是當年蒙謗異常至舉龍城書院一事通榜天下罪且不測得以衣冠歸田談者無不爲扼腕焉今嵊縣君克世其徳治行卓起𨿽起家孝廉絕不以資格自束當路者亦遂不得以資格束之往登上考爲兩浙循吏之冠玆且奏三年績例得爲其尊人乞恩復職擬聞諸左右不敢造次輒代爲紹介甘棠之懷人有同心況髙誼如臺下所以發先師之幽光成嵊縣君之孝思慰五城父老之亹亹者豈待贊哉率爾布衷不勝企望仰祈慈省幸甚

○簡吳徹如光祿

起廢一節向來諸君子無不以爲第一著乃一二出山者率闌墮是非叢中想气運流來如此人力不得而彊之今丈以一疏自結局可謂知命而今而後惟應收拾精神並歸一路只以講學一事爲日用飲食學非講可了而切磨淘洗實賴於此聖人將此二字插在修徳之下遷善攺過之上干涉非細羅王二老人多訾其質行至其自少而壯而老無一日不講學自家而鄕而國而天下無一處不講學自衿紳而農工商賈無人不與之講學个中一段精神亦豈艸艸弟每念及便覺赧然發愧願與丈共勉之此則气運所不能如之何者乃所謂立命也髙月以爲何如【原本何如作然否】

又

弟謂兄之蒙時忌五分是熱心所招五分是苦心所招此眞實不誑語也何必更向人分疏兄自謂義質矣禮行遜出信成則未此亦眞實不誑語也何妨直任爲已過大率吾輩優遊無事未免混混過去惟當毀譽利害之交然後露出眞身子來只在自磨自勘而已如何如何

○簡史際明大常

嘉善夏璞齋志士也無論做秀才時卽已成進士在涇裏讀書且二年比選爲令卓然有循良風不幸中道而天人倫共惜其鄕業儼然屍祝而俎豆之其人可知矣所遺一子能讀父書去冬景逸過嘉禾曾爲言諸郡伯吳長老而未能記其名適聞考期在卽欲爲作書景逸云恐此時例當戒嚴不若遂直道諸其韶邑侯徐紹階僕深然之但亦未敢率爾以爲不若借鼎言通之韶階兄也輒此奉告幸卽付數行屬其優加提植並托轉達吳長老璞齋生平極自好家徒四壁所遺惟殘書一篋吾三人合而徼韶階之靈因以徼吳長老之靈幸蒙收錄得階寸進俾人知爲善之有後此亦一勝事也如何如何

○與李孟白方伯

王鏡宇侍禦貞忠【原本忠作衷】勁節人倫砥柱不幸蚤世云亡之痛海內共之不知已俎豆於賢祠否乞一詢之令親吳恆初學憲何如聞侍禦無子恐未必有爲之經紀其事者不識可徑移檄行之無湏郡縣芊牘否學憲畱意風教所以爲章往勵來計應自有妙裁也

○與周念潛太史

敝座師孫柏翁老先生吾鄕盛徳君子也其立朝也進不近名其居家也退不近利當在木天惟是杜門�書不喜交遊比佐銓適當冡卿缺署篆數月兢兢愼守選法汲汲愛惜人才已而與今太宰孫公共事最稱同心相得甚歡尋被白簡則以徐輿浦事耳此工謗一出同官忌口一由徐素功鉆刺遂爾波及此吾輩所能矢諸天日百口保其必無者也在事時復多匡正其請皇上恭送陳太后喪一疏尢稱卓烈已而乞歸二十年前後兩院薦章相屬待鄕人無眾寡無大小渾是一團和气良心美腹兒童走卒莫不信之而簡澹自將一切不染一切不與所不廢者山水之樂而已身沒之日累債數千金卽鬻其產不能償也亦足以觀其槪矣今其次公詣闕乞恩弟欲爲達諸輩上諸君子稍酬生平國士之遇知己之感獨恨去國且久向來舊遊旣自寥寥而新知又鮮意中惟有瑤圃余丈而已昨共丈商之丈意亦然計丈必有以通於瑤圃丈者願卽爲一布區區何如

○與李方伯孟白

聞已駐節江右矣江右故稱善地以其民習儉而士風朴所在知學向方爲當今宇內鄒魯也今得臺下表正於其間興起當益眾矣不肖所聞南昌有未以功布衣行修言道慥慥君子也足與章本淸布衣頡頏後先暇中可物色之否偶敝門生鮑上貓際明便郵附此上猶向令閩之同安以拘執取忤今得在陶鑄之下幸甚又家兄萬年令原成卽起家貢途其誌略有足多者倘可不負任使均祈俯賜誨植是亦所以爲地方計也如何如何恃愛闌及希亮

○復祁夷度駕部

不肖方爲世戮獨不見棄於有道數蒙貽問臺下治行冠冕東南僅得常調識者方重爲扼腕乃臺下且夷然處之見謂可以自盡眞超出俗情萬萬總之直道之而自著人心久而自明區區固不足言計浮雲月世路終不能爲日明蔽也姑俟之耳承賜龜山先生集刻道南一脈頓覺生光隨當公諸同志求所爲報塞萬一者謹此附復並謝

又

竊聞仕優而學學優而仕惟宦石城者兼之則又聞優者從容暇豫之意誠能行所無事日用動靜任其自如卽學卽仕卽仕卽學矣何二之有此臺下見在之實境也敢以請正如不肖學不成學仕不成仕進退維谷尢悔交叢靜言思之時爲汗下獨此一念耿死下脫耳字耿尙未死惟臺下抉其膏肓而進之幸甚

○簡髙景逸

大會告期帖己次第發矣昨小兒歸述教意再爲弦所丈思之此舉似不必過讓蓋凡事湏要認眞不可半上半下弦所只是恐不知者疑其諂知者譏其腐耳無乃狥彼俗情沒我眞性況諂之一字用之媚權附勢則爲大惡用之事賢友仁則爲大美今社中所合並皆三益也夫何嫌至腐之一字更是妙諦昔有笑邵文莊磕者文莊聞之謝曰我如何當得這个子腐卽磕之別名文莊之所遜而避也又何嫌若曰書生不當上交四方先達則弟聞王泰州以一竈丁公然登壇唱法上無嚴聖賢下無嚴公卿遂成一代偉人至於今但聞仰之誦之不聞笑之訶之也況今僅僅遞爲授餐之主而已耶丈試以此再商諸弦所何如

○與郭明龍宗伯

時局紛紛至此不肖何敢知第耿赤如吳興金沙荊溪諸君子俱被以阿黨名亦非不肖所敢知翁以爲何如沈繼老李修老得翁爲知已便足千古正復何恨劉金吾與景逸書眞書也並與不肖書錄覽其僞書未之見也或謂原無僞書金吾陰陽其說爲遁身之計耳果爾其益不可知也已■﹝木巳﹞【四庫本作杞】憂滿腔信是有言難盡所幸碩果不食知天之未棄斯世斯民也惟翁自愛

○復許中丞少微

計事一出輿情翕然稱快本之老兄之苦心勁力特爲主持曹湯諸君子又相與密贊其間而太宰公之平平亦可見矣豈非世道之福不圖又有一番紛紛老兄應疏和平婉篤誠不欲少露圭角以滋爭端其慮甚遠而說者頗以爲語意稍圓君子小人皆可通用恐巧者且借爲口實濟其私弟謂天若祚宋必無此事萬一有之老兄自應明目張膽直截說破斷不令此輩影射也蓋太宰此舉不分人我不執愛憎眞有古大臣之風湏得大力點出醒一世之眼平時恐嫌上言徳政之條今因計事蒙忌它兄與有一體之誼�者又未嘗侵及老兄正不嫌盡意發揮耳如何如何恃道義之愛有懷不敢不盡未知可備采擇萬一否惟裁之

又

弟久已甘心守拙況又以狂言招戾乎老兄惓惓以弟爲念是益弟之罪也此後幸置之但得靑雲知己盡展生平所謂天地之用皆我之用何必功自己出也徹如百折不回丈夫世猶以惡口相加老兄抆拭極力感不獨在徹如矣近養衝年兄攜示尊札又從徹如得見與太僕公書極難題目做出極好文字不知何處更討个少微中丞來也

○與徐十洲侍禦

歲序更新時局如故不知天下何時太平也竊以爲自今以後姑寧忍以待之何如語云瓜熟蒂落水到渠成此言甚有味計考選之命必且旦夕下不達亦望吾丈盡捨葛藤另開日月蔡虛齋先生曰居今之世有許多當避嫌處不可便以聖賢自處敢並爲吾丈誦之

又

時局至此猶有諸賢代興揭日月於中天此天之未岌岌棄斯世也然亦汲汲矣不知究竟何如耳要以論是非不論勝負論曲直不論利鈍卽在我有餘裕矣他何問哉近來又慣用離間之術始者別淮上於東林今且別金�於江夏矣言者不見江夏公妖書記事始末乎將無汗流浹背也意渠輩別有機竅耳可一一見示否馬徵右之行附此徵君表裏粹然弟之畏友也

○與友人

今日議論紛紜誠若冰炭然乃不肖從旁靜觀大都起於意見之岐而成於意气之激耳若有大君子焉使於中從容調劑各各成就其是而因是各各反求其所未至安知不漸次融融歸於大同如此卽雨下精神俱爲國家用而不爲爭區區之門面用乃旋轉第一大機而世道第一快事也恃道義之愛漫布其愚不識可否惟髙明裁而教之

○與伍容庵

讀平居錄種種悉自萬物一體上念頭流來所獻忠獻告一二亦蒙垂納蓋丈之虛懷如此因是復貪志其愚大猶不知李修吾中丞爲眞正豪傑乎前與丈道之甚悉畢竟還畱渣滓於胸中有未化在丈試思今日之域中善類猶有所憑恃者誰羣小猶有所忌憚者誰惟此公一人而已耳輩上君子所日夕耽耽而側目者誰亦惟此公一人而已耳錄中云云得無滅君子之威風長小人之銳气爲忌口藉兵而賫糧乎此於世道大有干涉在中丞則毫無加損也且使世有乞憐李修吾則亦應有竊食顏回殺人曾參矣得無來孟氏好事之譏乎此又於丈大有干涉在中丞則毫無加損也如何如何至於吳徹如之被排擯五分是苦心所招五分是熱心所招律以觀過知仁之案可矣若彼一班人旣以黨同伐異之私交擠之於外我一班人又以吹毛索瘢之意苛求之於內卽徹如此出但杜門守默如啞如聾坐取髙官大祿不亦其善乎又何以爲徹如也丈豈謂何弟受丈道義之愛不敢有懷而不言仰丈翕受之度不能有言而不盡若乃黨一相知罔一相知卽弟亦不敢也亦不能也伏乞裁教

又

承賜續集疾讀一過種種有關世教之言不勝悚服比仔細檢點亦不無一二可商量處大都先入之見難主一邊之說難憑願更虛其衷而參之恃愛放言倘丈不我嗔尙俟異日面罄所宜耳如何如何

又

向不揣漫效其枉不審可備采擇萬一否竊見長安議論喧囂門戶角立甲以乙爲邪乙亦以甲爲邪甲以乙爲黨乙亦以甲爲黨異矣姑以君子攻小人繼攻以君子附小人始以小人附君子繼以君子攻君子又異矣是故其端紛不可詰其究牢不可破長此不已其釀禍流毒有不可勝言者矣乃弟從旁徐觀亦於只是始終意見之岐而成於意气之激己耳要未始不可轉而移聯而合也誠欲爲之轉而移聯而合蓋有道焉其道惟何曰在局內者宜置身局外以虛心居之乃可以盡已之性在局外者宜設身局內以公心裁之乃可以盡人之性何言乎虛也各各執已分上求不就人分上求也各各就獨見獨知處爭慊不就共見共知處爭勝也則虛矣何言乎公也是曰是非曰非不爲模稜也是而知其非非而知其是不爲偏執也則公矣夫如是將意見不期融而自融矣何所容其岐將意气不期平而自平矣何所容其激其於國家尙亦有利哉此弟之所爲寤寐反側叩天而祈者也若乃自責則輕以約責人則重以周所愛則見瑜而不見瑕甚且並其瑕而瑜之跖可爲夷所憎則見瑕而不見瑜甚且並其瑜而瑕之夷可爲跖門戶不巳而藩籬藩籬不已而干戈在事之人旣然持議之人亦然如水濟水益揚其波如火濟火益煽其焰是化君子而小人化一家而敵國也豈不可惜是舉百年有限光陰盡用之於相爭相競而不用之於相補相救也是舉兩下有限精神盡爲各人區區之體面用而不爲君父赫赫之宗社生靈用也豈不又可惜此弟之所爲彷徨四顧仰天而嗚嗚者也用敢再瀝底裏就丈而求正焉丈其憫而收之耶竊亦可自信其不謬矣幸甚抑曰有是哉子之迂也其麾而吐之耶丈必有以進我矣亦幸甚敬洗心以俟

又

諦閱前後大集諸所品題大都論古事所得常多論今事似較不如何也古有成案今未必一一有成案也卽論今事戊申以前所得常多戊申以後似較不如何也前無成心後未必一一無成心也書旣具忽復得此數語並以請正誠知煩聒一則以爲此天地間公共事非我兩人事無嫌異同一則以爲不有益於丈必有益於弟耳如何如何

○與鄒南臯

世之詆訿李漕撫者無論己近見伍容庵貽安堂續集內有曰數年前南臯嘗以內多欲而外施仁義刺漕撫今輿論皆謂能識漕撫者惟南臯與子最先云不覺失笑老兄之於漕撫何如而肯爲是言意必有假托以欺容庵者耳容庵自是君子只見處不無偏執其於漕撫眞有如秦人之於晉望見八公山艸木皆兵者甚而並曹貞予朱玉槎二君子亦用商鞅連坐之律過矣況今且援老兄爲徵天下縱有不信容庵必不能不信老兄故願老兄出一言正之以解世人之惑夫非獨解世人之惑也卽容庵能不信漕撫度不能不信老兄誠得老兄一言憬然有省翻然掃其偏執之見歸之蕩�其所成就當益不小老兄愛人以徳計亦不肯默默聽其受人之欺也

○答友人

時局紛紛千態萬狀誠有如來諭所浩嘆者反復推求非惟人事相激殆亦气運使然制馭之機莫知所出姑言其臆似宜平而劑之大都在急於主張獨是不必急於抉摘眾非在急於聯屬同心不必急於翦除異類要使彼之有以自容而於我無所致其毒久之將漸漸消釋耳故獨是伸則眾非自詘同心盛則異類自衰斯亦不抉摘之抉摘不翦除之翦除也仰承虛懷不敢自外冒昧披請其可其否惟臺臺裁之

○與姜景尼

向見東林辧誣說私心異之今見邵姜問答則益異焉不知景尼何苦而爲此紛紛也且李漕撫之陷多口數年於此矣絕未聞有猜及景尼者乃今突發一難曰於我何與明是尋敵討對之辭至曰卽今授計江南禍方四起又若不勝其戒心然者竊恐吳越之士有以窺景尼也宣師有之君子內省不疚夫何憂何懼吾儕盍姑內省乎是故不疚於天地則天地庇之不疚於祖宗則祖宗庇之不疚於父母則父母庇之不疚於兄弟則兄弟庇之不疚於宗族則宗族庇之不疚於鄕黨則鄕黨庇之不疚於朋友則朋友庇之於憂懼乎何有脫或不然卽袵席之上戶庭之內在在可憂可懼豈必荊軻聶政能爲孽哉景尼曰於我何與愚則曰於人何與體究到此能不快然追憶去歲四月過苫次握手云云頻行連聲叮嚀曰聽我聽我景尼聞之不覺淚下此情此景脈脈如在還記得否又往者上閣銓書通國爲嘩愚只以自反二字結案个中殊有種種苦心景尼直認作懺悔語尙隔一膜在今於景尼前後二刻亦願以此二字進若果信得過卻眞是景尼懺悔語也倘系景尼過疑而刻此去歲四月至七月面言害我好友李某者三亦不得自諱如何如何友道凋喪我思古人輒瀝肺肝用附於忠告之誼知我罪我惟髙明裁之

○段段幼然給諫幻

密揭一疏功在社稷九廟之靈實式臨之天王聖明其中一副精神當有潛孚默契超於聲色之諭表者讀別論僕亦竊窺其微矣珍重珍重方今昌言滿朝公道昭明皎如星日此向來所鮮覩當軸君子采其灼然者亟與施行其在兩可之間者則稍從容以俟論定眞世道之福也門下以爲何如恃愛僭及伏惟崇亮

○與李漕撫修吾

足下嘗謂富貴功名都如夢幻乃有好古董一癖何也此以視求田問舍則有間矣其爲累等也且所謂古董者在我而己我能做百年的勾當便是百年的古董我能做千年的勾當便是千年的古董我能做萬年的勾當便是萬年的古董彼世之所謂古董何爲哉一落形器天地且不免有時凋毀而況其它乎亦可啞然一笑矣髙明以爲何如

又

近頗有所聞殊爲足下危之君子盡其在我而己事變之來本不當一一預計然而在我者實未易盡也竊見足下任事太勇忤時太深疾惡太嚴行法太果分別太明兼之轄及七省酬應太煩延接太泛而又信心太過口語大眞禮貌太簡形迹太略固知前後左右在在俱有伏戎亦恐嚬笑興居種種可爲罪案檢點消融得不加之意乎先正云眞正英雄必從戰戰兢兢中來業爲足下屢誦之矣此今日端本澄源第一義此所謂盡其在我者也珍重珍重

又

足下可以去矣不可以畱矣去也可以速矣不可以緩矣前此猶曰漕事未竟也今糧艘過淮矣且【原本且作又】過洪矣於此時而浩然報主之忠潔身之義見義之勇用意之厚一舉而兼得焉不亦善乎若曰徑去非大待臣體也吾且代之恐非所論於今日也足下不見之乎齊人饋女樂季桓子受之三日不朝孔子行矣亦曾有所待否乎久知足下此意已決敢以一言勸駕萬勿牽於二三之說誤落頑鈍局中也

○答郭明龍少宗伯

狂言一出通國爲嘩方在猛省忽拜手教謬辱印可且曰三書皆從一片虛明中流出讀之且愧且悚何敢當也已退而思之竊亦自幸庶幾無重獲罪於有道焉虞仲翔雲天下有一人知己足以不恨聶文蔚云與其盡信於天下不若眞信於一人恰道著鄙人今日意中事顧誠不知何修可以副明徳萬分一耳倘翁始終不棄惠而加鞭敢不夙夜請事

○答髙邑趙儕鶴

頃方屬比鴻郵致一緘爲道甫質且以自質也尙未知到否而梁別駕攜示手教業已先得弟之同然矣大都道甫倜儻自喜間不無稍疏要以內無包裏外無遮蓋使人人得而視且指之益見道甫眞色是則其受病處亦正其好處也柰何反從而丈致之曰貪弟生平持議絕不敢執拗今幸得老兄印正庶幾可以自信矣惟是老兄於弟分上獎借太溢卻又令人驚愧不敢當耳如何如何道甫去志久決特疑不待旨而徑去非大臣體卽同志中亦頗有持是見者以故遂落遲局今移節徐州去形己成計可不至再濡滯耳

○復吳安節太僕

頃有奏記於閣銓二老通國爲嘩不意謬承許可且曰一腔心事如靑天白日不特相知者見信而已所以慰撫不肖何懇而至至謂一切宜聽公評不必與人較曲直又何愛不肖以徳也感切感切乃不肖後先從邸報得讀南北諸君子疏非惟不敢與較曲直也且有爲之躍然以喜焉者矣何喜也喜聞過也又有爲之赧然以恥焉者矣何恥也恥溢美也又有爲之悚然以懼焉者矣何懼也懼滋競也又有爲之愀然以憂焉者矣何憂也憂激禍也然則凡曲直我者皆提策我者也凡提策我者皆玉成我者也尙不知何修可以副徳意之萬分一而何較哉荷知己之誼輒剖肝膈以對惟翁始終不鄙惠而加鞭幸甚

○與吳懷野光祿

不肖弟一生鹵莽積下無限罪戾至近歲始發此天之大震動我也敢不順受敢不痛自儆惕漫成孤負乃老兄慨然發憤不憚盡言昭雪此又天之大寬假墮我也敢不袛承敢不益自鞭策竟成墜落至爲弟任過而曰去歲救李淮撫書委是出位隨爲弟懺過而曰亦悔且恨重自懲無復通書於都下其所以委曲而成全之者益不勝苦心之至矣不肖方切感佩夫復何言惟是硜硜之愚尙有欲就正者士屈於不知已而伸於知已試傾瀝以請可乎蓋不肖之救淮撫其說有二夫任事之難久矣漕撫當風波洶湧之時毅然出而挺身擔荷至於外犯權相內犯權閹死生禍福系之呼吸並不少顧旣歷無限崎嶇幸而事定旁觀者遂羣起而求多吹索抨彈不遺餘力又受無限摧挫始藉其力以紓患卒致其罪以快讎不亦傷乎漕撫嘗簡不肖曰吾輩只合有事方出來無事便歸痛哉斯言堪令千古英雄流涕不肖獨何心而忍默默此一說也至世之號爲朋友者方其從容無事把手捉膝指白日而盟丹衷幾乎七尺可委九死可要矣一何壯也不幸一旦有事往往掉臂而去之無異路人甚者從而下石矣又何悖也不肖誠中心痛之恥之故淮撫之蒙議明知其【原本知下無其字亦上夫字有「其」】必不能勝多口也明狂言一出必且更滋多口也亦曰聊以盡此一念而已此又一說也夫如是卽冒出位之罪所不辭也奚而悔且恨弟於此有應自反處耳何也淮撫大節卓然而細行不無疏闊自是豪傑之品當時一並道破正見淮撫本來面目庸何傷徒以爲論人者當取其大而略其小遂不無微顯於其間種種推敲都從此起耳不肖之所宜自反一也凡天下之爭皆生於激始不肖有感於人之求淮撫者太甚激而有上閣銓書書上而求淮撫者彌甚是又不肖有以激之也程伯子曰新法之行吾黨亦有過焉豈可獨罪安石每誦斯言便爲心癢不肖乏所宜自反二也此意曾與所知及之蓋誠覺吾言之未盡反有累於淮撫以是不滿其本心一似悔且恨然則固有之若懼人淮言之見咎反有尢於漕撫以是自背其初心至於悔且恨則未有也度老兄必已校勘及此矣乃不肖爲言者設身處地則亦有宜自反者蓋今之議淮撫連篇累牘不可殫記一言以蔽之曰貪及問其所以爲貪狀類涉影響未有的然可據也求其的然可據則兩言以槪之一曰甲第連云店肆鱗比以爲非貪何以獲此云爾一曰地方怨咨指日偕喪以爲非貪何以致此云爾徐而按之然耶不然耶淮撫舊居燕中今現居張家灣南北縉紳往來所必由始亦多信人言爲實及是過而閱焉輒爲啞然而笑曰何圖阿房堳塢僅僅若此又曰惜不令王考功見之卽見之亦必啞然而笑也何耶豈漕撫之智能化有爲無耶抑負而藏之天上埋之地下耶愚不得而解也若淮揚數千里間其於漕撫又無不家屍戶祝矣吾且不必論其在淮之日而但論其去淮之日彼其老幼提攜塡街塞巷擁輿不得行已而相與頂輿號泣一步一吁比抵舟又夾兩岸號泣奪纜不得行何爲者耶吾又不專論其去淮之初而並論其去淮之後彼其聚族而�之祠摩肩接踵熙熙子來不日而成遂聚族而爲之肖像其中朝夕走拜於其下不絕何爲者耶迹貴人排擊之口則貽毒地方者無如此淮撫惟恨其不去迹細民稱誦之口則造福地方者又無如此淮撫惟恨其不畱兩下物情相反爾爾其亦異矣愚又不得而解也嗟嗟此二端者其爲有目所共見有耳所共聞尢非他比而猶顚倒失眞至是況於不見不聞者耶夫安知不有枉誤於其間哉獨計誣及於不見不聞則曖昧而難明𨿽百口何以自解誣及於共見共聞則昭灼而易見苟非與淮撫有夙業及偏見固執物而不化試稍加察焉未必不恍然自悟其言之過與告者之過耳不審言者於此亦曾一轉念否乎然而爲漕撫設身處地則尢有宜自反者大都議論之興無問虛實必有所緣貝錦之成緣萋菲也明珠之載緣薏苡也然則漕撫可以思矣是故非博大則揮霍之說從何而來非揮霍則跅弛之說從而而來非跅弛則貪之說從何而來就如稽之幾項之鼎苟非有好古董之癖則其說亦何從而來是安得一一歸咎於人也不肖嘗簡淮撫曰吾輩當毀譽之交固不可不自信亦不可不自反不自反胸中安得有一片淸涼界不自反向上安得有百尺竿頭步願與足下共勉之又曰君子格人欲恕格已欲嚴捨其長而求其短不恕之過也天下有任其責者矣恃其長而忽其短不嚴之過也足下其何辭至不肖與淮撫處又有操縱之微權焉當其遭讒遘譏則所重在昭雪不嫌特就長一邊表揚當其安常履順則所重在切磋不憚特就短一邊補救惟淮撫亦有槪於中直直自認个俠气可謂不自瞞又曰數承見勗敢不書紳可謂不自棄無柰熟處難忘尙未能盡脫得生平伎倆耳要之始終不失其爲豪傑也嗟乎人莫不有我也與其人人只認得我各執自家一个是不若人人丟卻我各反自家一个不是也與其人人各務相上而求勝不若人人各務相下而求慊也是故淮撫而知此則能動心忍性合異同之見而收其益究也可以消謗而不至於滋謗攻淮撫與救淮撫者而知此則能平心易气撤異同之障而用其中究也可以息爭而不至於導爭此自反一言實區區蒭蕘之見芹曝之懷昔以獻於朝而今更以私質於髙明也惟老兄裁而正之言念髙誼不勝耿耿輒此鳴謝並攄肝膈統乞照原幸甚

○柬髙景逸

足下行矣何以爲足下贈涉世之難非一日矣譬諸行路者然東西南北俄而易面不自覺也惟善學者卻於不自覺之時常喚醒耳

又

前得來教甚喜喜足下之立志彌堅庶幾於不變塞之彊也頃得榮選之報又甚喜喜內任之官惟此得以習四方之故周練民情旁閱物變而進其識也足下勉之弟今誠誠不意再忝故曹殊常之遇可憂可懼將來不知何所稱塞足下愛我甚至誨我甚篤切偲之誼宇宙寥寥今乃得之足下眞弟之幸也嗣後有槪於中願不靳指示無若今人之逡巡萬萬

又

知人實難耳目易混一毫有悞便涉誣枉終身之歉丈晤元室試問而參之合否何如有不合者望見示也朔風多厲百凡珍重日月盡寬無須汲汲且到處從容問俗觀風便到處受益途次見聞一切寄示萬萬

又

古之遊者莫善於孔子所至非特同聲同气相應相求而已卽如沮溺丈人之流亦皆曲爲接引不忍其鳥獸同羣此天下一家中國一人之至仁也其次莫善於季札所至各傾其國之賢者相與上下論說而規飭警厲備極懇篤班荊傾蓋誼結千古令人至今有餘思焉若夫子長之徒僅僅以其文辭而已焉者淺之乎其爲遊矣知足下之於一聖一賢有合也可得而示其槪乎望之望之

又

通來淸論方張私心方以爲太平之兆忽然有此惋恨何已默默檢點吾輩亦自有失著處然而未易言也總之朝講廢曠一切章奏微有關涉輒格不下此中機緘九閽萬里禍形已成莫可救藥執政大臣視國家事如兒戲將來何所底止獨特九廟之靈而已初謂覆車在前且甚近後車必戒不謂諸君竟公然訟諸言者無復顧忌鳴鳯走犬形一定而不移人心無常忽堯忽跖可畏哉弟之去就尙未有定畫璞齋謂必不可不歸元臺謂必不可不畱兩說孰確順爲弟熟慮之當局旁觀自有明暗耳

又

啟新景陽如庵愼所自是一時之秀且相望不出二三百里間何異一堂捲石想已赴江右其尊人安節侍禦意趣其佳姑蘇管東老畢竟有超拔之韻君子友天下之善士況於一鄕願無失之又如王國博少湖慥慥篤行昆峯張可庵耿介遠俗我吳盡多君子若能聯屬爲一相牽相引接天地之善脈於無窮豈非大勝事哉丈以爲何如

又

知足下之念我也賤體卽小可而機緘尙在往來之間未有所定今亦無可如何惟有如來教所謂凝神茹淡寧忍以俟天和耳足下云學問湏從枯槁寂寞經一番死後方得活又云勿以寂滯爲慮勉爲發揚皆至言也弟一一佩服異時或有以相證耳近看朱先生集何如此老一念入眞便與天地同符曾記薛元臺爲弟語及明道晦庵二先生弟曰畢竟朱先生假不得丈以爲何如

又

玉池書來志意懇懇信如丈所許喜之不勝玉池又云許敬老及周海門相與論正無善無惡之說都在丈處乞發一覽此向者學者腹心之疾而於今猶極其橫流者也

又

丈所示種種正論也天地之大徳曰生吾人畢竟以生爲本然形形色色各有本分亦只得聽其自然何容彊得八佾歌雍孔子只嘆得一口气無能爲也但當以此自警策日嚴日密異時不使人得檢點得我乃實受益處耳

又

昨日之晤甚快此理盡自分明更何可疑只在我之所以參証之者不可少有遺憾使曲學異端得乘其間此學之不講聖人以爲憂也願與丈共勉之

又

鄒大澤近作尙行書院甚可敬弟素有此一念畢竟不免自暴自棄數年來一病遂灰然耿耿時不忘前欲問勝龍山蓋以此要之此眞丈事也日下當求面商耳

又

會規裁定甚佳拙法二字更是一篇綱領寄意遠矣

又

大率此會𨿽不可濫畢竟以寬大爲主不可輕開異同之藩前頻行所擬尊見已得之矣更不湏疑也

又

乾坤之後繼之以此混辟之交必有一番大險阻然後震動竦烈猛起精神交磨互淬做出無限事業夏商以來凡有國者莫不如此此意甚深長可味東林之興於時正當艸昧借彼無良爲我師保未必非天之有意於吾儕也如何如何

又

弟意以爲此後講義不必拘定做成一篇只隨意說幾句亦不必一一章中句句說盡不知是否並乞酌定

又

先賢祠之會終湏一舉無論其它卽歐陽公一段意思吾輩亦不可漫然也試商諸啟新何如

又

平泉先生八集奉完讀其文寬夷平衍常有餘地兼包五福良亦非偶然也

又

往李克庵曾謂弟云邪說害道昭昭何故人競趨之弟曰道則害矣而人則利此其所以牢不可破也今看來眞是如此柰何柰何

又

李卓吾大抵是人之非非人之是又以成敗爲是非而已學術到此眞成塗炭惟有仰屋竊嘆而已如何如何

又

昨聞本孺有疏不覺喜而欲狂此正爲天地贊化育事而又出於吾邑又出於吾黨尢不勝私喜耳

又

徹如此行得一面商爲妥蓋爲今日計一則持議欲平一則只在明已之是不必辟人之非髙明以爲何如

又

長安口眼爾爾眞食內者之智也在吾輩只有密密自檢而已未可以說我不著而忽之也如何如何

又

吾輩持濂洛關閩之淸議不持顧廚俊及之淸議也

又

大會只照舊爲妥世局無常吾道有常豈得以彼婦之口遽易吾常作小家相哉

又

人心不甚相遠何以紛紛至是吾輩得無亦有偏執而不自知否幸相與再入思慮一番何如

又

沈繼老來問金吾書此書當是金吾自以爲功所在傳播幸此中淸論卽已寓書內矣

○與史玉池

方本庵先生眞老成典刑足爲此時砥柱可見天下未嘗無人也其所刻心學宗欲得置之公所足下卽移之明道書院中何如繼山先生竟卽世云亡之痛海內同之在吾輩尢切耳仲冬之會想得過晤種種不盡

又

時議葛藤時情荊棘梅長公致思於江陵其言可痛僕則更念五臺漸庵二老以爲當此時必有一番妙用蓋五臺大漸庵細也如何如何去歲大會欲刻會語尙覺寥寥際明此來可補之告期帖湏托徹如寄奉想爲分致諸兄矣

又

四明公大勢難久歸徳公聞又不大當於聖心个中消息當作何結果愚意以爲歸徳公眞眞君子此一腔至誠便湏格鬼神徹金石聖明淵淵殆未可測也如何如何八月之會當在十一日仲丁始得一過否

涇臯藏稿第五卷

終

●涇臯藏稿第六卷

無錫顧憲成著

序一

朱子節要序

朱子二大辧序

刻學蔀通辧序

心學宗序

中丞修吾李公漕撫小艸序

景素於先生億語序

五經繹序

崇正文選序

信心艸序

○朱子節要序

昔朱子與東萊呂子會於寒泉精舍相與讀周子程子張子之書嘆其廣大閎博若無津涯而懼初學者不知所入因共掇其要爲一編分十四卷名曰近思錄友人髙雲從讀而珍之以爲四先生之後能繼其道發明而光大之者無如朱子亦取朱子全書掇其要爲一編分十四卷悉準近思錄之例不敢擬於近思錄也而題之曰節要閒以示予予受而卒業焉爲之喟然太息世之言朱子者鮮矣彼其意皆不滿於朱子也予竊疑之非不滿也殆不便也何者世好奇朱子以平平則一毫播弄不得髙明者遏於無所逞而厭之世好圓朱子以方方則一毫假借不得曠達者苦於有所束而憚之故不便也以其不便也於是乎從而爲之辭吾以爲平彼以爲凡爲陋若曰夫豈誠有厭焉不肯俯而襲惜其傷於卑耳吾以爲方彼以爲矯爲亢若曰夫豈誠有憚焉不能仰而模旨其傷於髙耳故不滿也內懷不便之實外著不滿之形不便之實根深蒂固而不滿之形遂成而不可解宜乎世之言朱子者鮮矣乃雲從之於朱子懇懇如是且謂學者不知朱子必不知孔子抑何信之深也非其超然獨立不受變於流俗夫孰得而幾之乎此余之所以喟然太息也然則朱子其孔子乎曰孔子依乎中庸遁世不見知而不悔平之至也十五而志學七十而從心不踰矩方之至也朱子希孔子者也是故論造詣顏孟猶有歉焉論血脈朱子依然孔子也雲從之爲是編正欲人認取血脈耳血脈誠眞隨其所至大以成大小以成小皆可以得孔子之門而入倘其不然卽有殊能絕識起朱子而上去孔子彌遠雲從弗屑也讀者以是求之斯得之矣

○朱子二大辧序

昔朱子有曰海內學術之獘不過兩說江西頓悟永康事功若不竭力明辧此道無由得明予弟季時讀其言憮然有感遂取其所與象山龍川兩先生往復數書輯而行之名曰朱子二大辧諸有與兩說互發者亦附錄焉而謂予曰惟今日學術之獘亦然第昔也頓悟事功分而爲二今也並而爲一其害更不可言耳不知朱子而在又何以爲計予曰難哉必也其反經乎巳而曰亦須搗其窠巢始得季時曰何言乎窠婐予曰卽邇時論性家所愛舉揚無善無惡四字是也此四字是最元語是最巧語又是最險語季時曰願聞其說予曰謂人之心原自無善無惡也本體只是一空謂無善無惡惟在心之不著於有也善惡必至兩混空則一切掃蕩其所據之境界爲甚超故元也世之談頓悟者大率由此入耳混則一切包裹其所開之門戶爲甚寬故巧也世之談事功者大率由此出耳元則握機自巧巧則轉機益元其法上之可以張皇幽渺而影附於至道下之可以徼名徼利而曲濟其無忌憚之私故險也世之浮游於兩端之中而內以欺己外以欺人者大率就此播弄耳試與勘破無論其分而爲二者一髙一下人得共指而共視之無從逃匿卽其並而爲一者亦見首尾衡決渙然披離無從湊泊矣何者奪其所恃也然則朱子而在其所爲今日計亦可知巳季時曰人言象山禪學也龍川伯學也信乎曰聞諸朱子南渡以來八字著腳理會著實功夫者惟予與子靜二人何敢目之曰禪惟其見太捷持論太髙推極末流之獘恐究竟不免使人墮入漭蕩中龍川自負一世英雄其與朱子書稱天地人爲三才人生只要做个人立意皎然何敢目之曰霸惟其才太露行徑太奇推原發端之地恐合下便巳渾身倒入功利中況象山言惡能害心善亦能害心豈非卽吾之所謂空而龍川義利雙行至霸並用上下三代唐漢之間欲攪金銀銅鐵鎔爲一器豈非卽吾之所謂混曲此觀之其大指亦自分明特未及直截道破耳予又閱朱子所著胡五峯知言疑義其於無善無惡之辧最爲分明特未及剖到兩家安身立命處在此其受病處亦在此並與一口道破耳要而言之此一重公案實二大辧之所歸宿拔本塞源之論也然則朱子而在其所爲今日計益可知巳抑予竊有懼焉凡人之情於其受病處未有不畏而郤者也於其安身立命處未有不戀而畱者也惟是安身立命處卽其受病處幾微之閒固巳易眩而難決況吾方見以爲受病處而彼且見以爲安身立命處則其說益抵牾而不入矣夫孰【孰原作誰】得而奪之論至於此誠不知朱子而在何以爲今日計也於是刻二大辧成季時請序予因次第其語授之蓋以爲是天地閒公共事而毗求助於有道相與釋去其懼云爾

○刻學蔀通辧序

東粵淸瀾陳先生嘗爲書著朱陸之辧而曰此非所以拔本塞源也於是乎援及佛學而又曰此非所以端本澄源也於是乎特揭吾儒之正學終焉總而名之曰學蔀通辧大指取裁於程子本天本心之說而多所獨見後先千萬餘言其憂深其慮遠肫懇廹切如拯溺救焚聲色俱變至爲之狂奔疾呼有不自知其然者內黃蛟嶺黃公受之先生奉爲世寶十襲而授厥嗣直指云蛟公云蛟公顧諟庭訓憮惋時趨謂旴眙令禮庭吳侯嘗讀書白鹿洞出以示之侯慨然請任剞劂之役而其邑人慕崗馮子爲問序於不佞先是髙安密所朱公從吾邑髙存之得朱子語類屬其裔孫諸生崇沐校梓且次第行其全集與小學近思錄諸編及聞是役也崇沐復欣然樂佐厥成相望數百里間一時聲气應合俯仰山川陡覺神旺不佞憲作而嘆曰美哉諸君子之注意於正學也有如是哉其不謀而契也吾道其將興乎何幸身親見之也已伏而思曰朱陸之辧凡幾變矣而莫之定也由其各有所諱也左朱右陸旣以禪爲諱右朱左陸又以支離爲諱宜乎競相持而不下也竊謂此正不必諱耳就兩先生言尢不當諱何也兩先生並學爲聖賢者也學爲聖賢必自無我入無我而後能虛虛而後能知過知過而後能日新日新而後能大有我反是夫諱我心也其發脈最微而其中於人也最黏膩而莫解是無形之蔀也其爲病病在裏若意見之有異同議論之有出入或近於禪或近於支離是有形之蔀也其爲病病在表病在表易治也病在裏難治也是故君子以去我心爲首務予於兩先生非敢漫有左右也然而嘗讀朱子之書矣其於所謂支離輒認爲己過悔艾刻責時見乎辭曾不一少恕焉嘗讀陸子之書矣其於所謂禪藐然如不聞也夷然而安之終其身曾不一置疑焉在朱子豈必盡非而常自見其非在陸子豈必盡是而常自見其是此無我有我之證也朱子又曰子靜所說專是尊徳性事而某平日所論卻是道問學士多今當反身用力去短集長庶幾不墮一邊耳蓋情語也亦遜語也其接引之機微矣而象山遽折之曰旣不知尊徳性焉有所謂道問學何歟將朱子於此果有所不知歟抑亦陸子之長處短處朱子悉知之而朱子之喫緊處陸子未之知歟昔子路使子羔爲費宰孔子賊之乃曰有民人焉有社稷焉何必讀書然後爲學彼其意寧不謂是向上第一義而竟以佞見訶也其故可知已是故如以其言而巳矣朱子岐徳性問學爲二象山合徳性問學爲一得失判然如徐而求其所以言則失者未始不爲得而得者未始不爲失此無我有我之別也然則學者不患其支離不患其禪患其有我而巳矣辧朱陸者不須辧其孰爲支離孰爲禪辧其孰爲有我而巳矣此實道術中一大關鍵非他小小抵牾而巳也者敢特爲吳侯誦之惟慕崗子進而裁焉且以就正於云蛟公不審與蛟嶺公授受之指有當萬分一否也

○心學宗序

自釋氏以空爲宗而儒者始惡言空矣邇時之論不然曰心本空也空空孔子也屢空顏子也柰何舉而讓諸釋氏則又相率而好言空予竊以爲空者名也要其實當有辧焉無聲無臭吾儒之所謂空也無善無惡釋氏之所謂空也兩者之分毫釐千里混而不察槪以釋氏之所謂空當吾儒之所謂空而心學且大亂於天下非細故也夫善心體也在貌曰恭在言曰從在視曰明在耳曰聰在思曰睿在父子曰親在君臣曰義在夫婦曰口在長幼曰序在朋友曰信如之何其無之也則曰吾所謂無非斷滅也不著於善云爾嘗試反而觀之卽心卽善原是一物非惟無所容其著而亦何所容其不著也且著不著念頭上事耳難以語心卽虞其著去其著而可矣善何【何原作曷】與焉而並去之也嗟嗟古之君子所爲兢兢業業終其身捧持而不墜者令之君子所視爲瑣瑣而等諸土苴者也古之君子所爲孜孜亹亹終其身好樂之而不倦者今之君子所視爲拘拘而等諸桎梏者也視爲瑣瑣則必疑其落在方隅非最上妙義厭薄而不屑視爲拘拘則必病其添我障礙非本來面目掃蕩而不畱夫善何負於人而不譽之甚如此也是且不識善安能識心乃影響而混言空有過而詰之輒曰無聲無臭之密詮固如是其亦弗思而已矣無聲無臭見以善爲精而爲之摹寫之辭也眞空也無善無惡見以善爲麤而爲之破除之辭也影空也夫豈可以彊而附會哉是故始也認子作賊卒也認賊作子名曰心學實心學之蠹耳何者失其宗也呂亂秦牛亂晉釋亂儒一也予爲是有慨於中久矣乃今何幸得本庵方先生先生少而嗜學長而彌惇老而不懈一言一動一切歸而證諸心爲諸長祭酒二十餘年領歲薦竟棄去優遊川巖嗒然無事而獨有感於世之談心往往以無善無惡爲宗也輒進而證諸六經四子及諸大儒凡其言之有關於心者悉裒而次之其有引而未發發而未竟者各爲手拈數語究晰指歸要以明善爲心體非爲心累又以明此體卽實而空非離實而空也編成命曰心學宗庶幾學者一覽而洞見聖賢之心因而自見其心卽惡言空者於此識得吾之所謂空自不必以似廢眞而過有所諱卽好言空者於此識得彼之所謂空自不容以似亂眞而漫無所別滔滔狂瀾先生其砥柱之矣會先生之子魯嶽公來按我吳出以視兵憲虛臺蔡公公韙之授宜興諭侯梓行公諸同志謂予宜有言蓋昔王文成之揭良知自信易簡直截可俟百世委爲不誣而天泉證道又獨標無善無惡爲第一論【論原作諦】焉子竊惟良卽善也善所本有還其本有惡所本無還其本無是曰自然夷善爲惡絀有爲無不免費安排矣此以論之孰爲易簡孰爲支離孰爲直截孰爲勞攘詎不了了然則先生是編正所以闡明良知之蘊假令文成復起亦應首肯蔡公亟加表章可謂於風靡波蕩之中獨具隻眼者也其所補於人心不小矣遂忘其僭而爲之序先生名學漸桐城人魯嶽公名大鎭蔡公名獻臣同安人諭侯名致知新建人

○中丞修吾李公漕撫小艸序

予讀中丞修吾李公漕撫小艸次第及海內諸君子所論著其於公致主之恭狥主之勇悟主之巧得主之奇崎嶇艱險之苦心旋轉補浴之壯略詳哉其言之矣惟是予交公最久習公最深竊又有窺於一班也始公艱於得子巳乃連舉數丈夫予爲色喜貽書賀之而曰願公自愛公之身非公之身也宗社之身也且申之曰公之身非公之身也宇宙之身也願公自愛公笑而謝曰不佞生平喜讀書於今益甚往往午夜始就寢卽鉛槧書生未必若斯之勤也夫固曰是可以尙友千古發我神智作我典刑抑亦曰是可以收拾精神並歸一路不令旁泄有無限受益處耳若妄自菲薄以危其身而憂知己惡乎敢惡乎敢予聞之忽不覺悚然心折也巳晉總漕望實日益上予欲借以嘗公稍稍貽書張之比於古之巨公長者公驚而起曰嘻是何言也不佞落拓人耳自與君周旋始有聞受事以來兢兢業業不敢毫發放過特恥效俗人飾邊幅裝格套於靑天白日之下作鬼魅技耳且夫性分無窮職分無窮心分無窮堯舜事業亦如太虛浮雲一點而況其凡乎嘻是何言也君且休矣予聞之愈不覺悚然心折也嗚呼微矣先正論人有聖賢豪傑二品又言豪傑而不聖賢者有之未有聖賢而不豪傑者也是故豪傑大處不走作聖賢小處不滲漏豪傑於天下之事處之常若有餘聖賢於天下之事處之常若不足豪傑作用在功能意气之中聖賢作用在功能意气之外迹公之洗心敕慮乃爾駸駸乎由豪傑而上矣憶昔寧陵新吾呂公嘗與公論學公目爲迂闊去之由今觀之世之所爲營營逐逐不憚決性命而趨之者旣公之所陋而不屑爲而公之所爲潛磨密鍛期自致於純一者又世之所笑而不肯爲然則語迂闊者宜莫如公何以猥見厭薄卽公猥見厭薄竊意向所指爲迂闊者應別有在而惜乎未及竟其說也異日予請得就公竟之而聊爲之引其端一以待讀是編者共參焉

○景素於先生億語序

白沙陳子之詩曰朝市山林俱有事今人忙處古人閒旨哉乎其言之也𨿽然古人自有忙者存特其所謂忙非今人所謂忙耳今人所謂忙出則競名處則競利爲一身計也古人所謂忙出則行道處則明道爲天下萬世計也是故以一身計言謂今人忙處古人閒可也以天下萬世計言謂令人閒處古人忙可也予觀景素先生其庶幾焉先生峩峩華冑冠冕江東乃能超然自拔寧靜澹泊絕無靡麗之好可謂不知有其家矣旣成進士揚【揚攺揚】中外望實郁起一且敝屣棄之可謂不知有其官矣然而方爲諸生發憤下帷尙友千古至於忘寢忘飡不少暇逸巳司理江右容曹未詳【或指禮部再查】惟是洗冤澤物夙夜孜孜入郎容曹恪共厥職尺寸不假會目擊時事有所不可於意抗疏具言之至再至三卒以取忤罷歸身旣隱矣猶日手一編不減諸生時也且誦且繹久之胸中之藏淵涵勃發不能自遏乃稍稍筆之書間出所著億語示予其言根極理要切於日用如布帛菽栗寒者可以爲衣饑者可以爲食至語及學術邪正之際輒三致意焉語及世道人心升降之際輒又愀然攺容太息而言之若疾痛之在躬也絕不減立朝時由前則於一身計何泄泄也今人忙處正先生閒處也由後則於天下萬世計何懇懇也今人閒處正先生忙處也如先生者不當於古人中求之耶予忝附庚辰之籍雅嚴事先生不敢以雁行進賴先生不予棄左提右挈俾無墮落自省於先生閒處猶能步趨焉於先生忙處寥乎其未有當也適先生命予序其億語僭爲論次如此亦因以自勗云

○五經繹序

盱江鄧潛谷先生著有五經繹十五卷其門人心源左公來按兩浙持以示嘉禾曹司理爰授錢塘令聶侯校而梓之侯將公之命屬予爲序予受而幸業焉作而嘆曰姜哉洋洋乎其思深其識正其指遠其詞文出入今古貫穿百氏不主一說不執一見而卒自成一家言粹如也斯巳偉矣則又曰是先生之所爲繹也非其所以繹也吾聞先生研精性命卓有領會而不爲元譚渺論髙自標榜歸而修諸日用之閒庸徳之行庸言之謹如臨如履尺寸靡忒孝友孚於家庭忠信孚於井裏久之名實充溢遠邇傾向當寧聞之徵書儼然及衡門焉崇仁新會以來於斯爲烈天下傳而艷之而先生方逡巡謝不克其自視彌下其切磨於徳業彌篤易之精微書之疏通詩之思無邪禮之毋不敬春秋之深切著明庶幾其身親體之矣是先生之所以繹也則又曰是先生之所以自爲繹也非吾儕之所以爲先生繹也吾嘗一再侍心源公於虞山梁水之閒竊見其坦而莊詳而不廹惇愨而有章諸所提唱一切本諸自得津津沁人退而考其行事惟是興教正俗爲亹亹旌淑別慝風規皎如先生之道於是【是原作斯】著矣而今而往覽者果能由公以遠於先生由先生以達於五經又能一引而十十引而百百引而千相漸相磨人人身親體之不僅作訓詁觀是吾儕之所以爲先生繹也嗟乎五經一心也其在古先聖賢者猶之乎其在先生也其在先生者猶之乎其在公也其在公者猶之乎其在各人也無毫髮余也反而求之其在各人者猶之乎其在公也其在公者猶之乎其在先生也其在先生者猶之乎其在古先聖賢也無毫髮欠也而其究判然懸絕至倍蓰無算何也夫先生之爲是繹將以闡往詔來聯絡千古之上下而爲一胥入於聖賢之域者也今先生不可作巳而遺編具在以承以啟寔公之責夫豈惟公之責實吾儕之責因備論其指期共勗焉鄧先生名元錫左公名宗郢曹司理名光徳聶侯名心湯

○崇正文選序

吾邑勵庵先生崇正文選成有過予而問曰先生之爲玆選也其旨云何予曰懼世之爭趨奇而爲之坊也曰奇何容易吾獨患無奇耳果有奇不必坊也而況世之所謂奇者亦不必奇也往往捨大道而旁馳騖殉影響而工掇拾是故奇於古則之而爲墳索汲冡奇於祕則之而爲金簡玉冊奇於博則之而爲石簣酉陽奇於解則之而爲貝函靈籙若然者果奇耶非耶驟而觀之其所自命偃然直陵千古而上徐而按之率以艱深之辭文淺易之識設有人焉從旁點破多是向來余滓殘瀝不知爲人吐而嚼嚼而吐凡幾矣何奇之與有予曰然則如之何而後可以稱奇曰奇之爲言一而無偶之謂也若玆編其幾之矣嘗試論之六經畢一變而爲左國矣乃左國之後還有左國乎否而猶未也再變而爲班馬矣乃班馬之後還有班馬乎否而猶未也三變而爲韓柳歐蘇矣乃韓柳歐蘇之後還有韓柳歐蘇乎否之數君子豈非自性自靈自心自神後先頡頏宇宙之間各各自操把柄自出手眼自爲千古者耶故夫先生之所謂正實予之所謂奇而世之所謂奇要不過奇之優孟也予曰信哉能知文之正者無如先生能知文之奇者亦無如先生也先生可謂深於文矣然則今之爲文何尊而可曰不爲左國也者乃能爲左國不爲班馬也者乃能爲班馬不爲韓柳歐蘇也者乃能爲韓柳歐蘇先生玆選聊以示鞭影耳必字擬而句摹之非其指矣不可不代先生道破予爲首肯會先生之甥瞿星卿氏督學楚中請曰楚士多奇願以此風之先生許焉而屬予序予遂述之爲楚士告覽者誠繹是說而存之其於文也思過半矣𨿽然吾寧獨僅僅爲楚士告而所以爲楚士告者又寧獨僅僅進之於文而巳也是在星卿哉是在星卿哉先生名策字懋揚辛未進士歷官太僕寺卿生平不好皎皎之行而恬穆守正始終如一其爲玆選蓋絕類其人云

○信心艸序

余仲兄有奇質始成童受句讀輒心通旣長以病中免巳余從原洛張先生遊先生與仲兄語而異之勸令務學仲兄謝曰時巳過矣何爲先生不聽彊而授之二題援筆立就落落多奇先生讀之大驚曰吾固知子非庸人也尋赴有司輒試髙等客謂仲兄足下之於靑紫掇耳何其捷也仲兄笑曰非吾意也聊以佐二弟令不寂寞耳及余與季時後先成諸生仲兄遂罷不事人以此益多仲兄於是余從銓曹郎謝病還問奇之士時時來集涇上仲兄亦時時上下其間吐論益偉所當博士家言有不快於意輒退而私爲擬之旣成以視【視當作示】人靡不爽然自失也久之得十三首呼蒼頭帙而藏之命曰信心艸若曰吾自以爲當如是耳吾無徵於往昔吾無冀於來今此其指也余觀世之學者日夜矻矻耳無分聽目無分視畢心而修鉛槧之業及其取而措諸筆舌之閒猶然半合半離仲兄獨何以不勞而中也彼以外入此以內出外入者有待譬之乞員於規乞方於矩乞和於五音內出者無待離婁所獨見師曠所獨聞非夫形聲之謂也進乎巧矣夫是以謂之信心也仲兄則又語余頃稍稍聞心性家語中心怵然若有動也願得而卒業焉吾乃自覺言多浮動多率此吾之參苓茋朮也人不可以無學吾何能忘張先生之言噫嘻有是哉其不可測也恃無待而輒有待賢智之所不免也仲兄又何以不然夫仲兄非獨進乎巧也行當進乎道矣書而志其端度仲兄必不令斯言之爲佞也

涇臯藏稿第六卷

終

●涇臯藏稿第七卷

無錫顧憲成著

序二

英風紀異序

願義編序

鶴峯先生詩集序

遼陽稿序

中丞懷魯周公疏稿序

萬曆奏議序

重刻萬曆丙子南畿同年錄序

石幢葉氏宗譜序

貴溪縣誌序

周左卿熊南集選序

○英風紀異序

蓋鄱陽有廷尉胡公云而死

建文帝之難被禍最酷檇李瞻山屠公嘗令其邑采風而得之不勝感愴巳入爲禦史輒具疏首言之請行該地方有司建祠特祀株累在戌者悉放還鄕並及同時與難諸公一體卹錄疏上報可於是鄱陽令程君朝京備書而榜之邑前忽有旋風揚榜而上夾日回翔自午及申或沒或見復還邑堂墀正中一時環聚而觀者凡幾千萬人莫不驚嘆此英風紀異之所由作也會侍禦公伯子觀攜而視予或謂予曰迹公一片精誠無不之也上天下淵無不徹也造物者豈其沾沾焉特以此示奇而旌公殆偶然耳予曰委是偶然或謂予曰當公之讀書吳王廟也每獨坐嘆曰天下何時平乎遂奮筆畫松廟壁題詩曰幽人無俗懷寫此蒼龍骨九天風雨來飛騰作靈物蓋宛然描出揭榜時一段光景矣意其讖耶且侍禦公一疏原自鄱陽起因其後文移徧天下而英風之異仍見鄱陽若首尾應焉意有鬼神焉主張於其間耶殆非偶然耶予曰委非偶然或謂予曰公苦矣若曰吾殺其身以及其家及其族又及其外親而無救於吾

君也吾何以謝

髙皇矣又若曰吾無救於吾

君而人猶然被之名曰忠烈也曰乾坤正气也吾何以謝天下後世矣公滋苦矣使公而覩是集袛益其痛耳殆可無紀予曰委可無紀或謂予曰嘗考國史初陳瑛請追戮周公是修等

文皇怒曰諸臣盡忠於太祖故盡忠於

建文喋喋何爲一日哄傳建文帝尙在與諸逋臣爲亂瑛密以聞因恣意羅織蔓延無算非

文皇意也比仁皇嗣位遂行肆赦至

今皇新詔尢稱浩蕩殊恩作述同心後先輝映明徳遠矣然則英風之異非特爲一胡公效靈實爲天下之爲胡公者效靈非特爲天下之爲胡公者效靈實爲

列聖效靈也殆不可無紀予曰委不可無紀伯子聞而訝之願得一言折衷無爲兩可予曰謂偶然者所以表感應之機無常萬變而不測謂非偶然者所以表感應之理有常一定而不爽謂可無紀者所以表臣子之於君父不忍緣公家之急成一已之名謂不可無紀者所以表君父之於臣子不忍緣一時之忤掩萬世之節夫各有攸當也吾何敢執伯子豁然起曰觀也於前兩言有以識天人相與之際矣於後兩言有以識上下相與之際矣請籍而弁其端可乎予曰是惟伯子之命抑不佞又於侍禦公見體國之忠於伯子見承命之孝矣是集行其於世教非小補也因並志之胡公名閏屠公名叔方丁丑進士

○願義編序

澄江郡君貞庵恂恂如也而隱於醫其於醫聊寄而巳不數數也而多奇效嘗客予涇裏叩者不絕君隨手應之不爲徳亦不問其姓名也每過予淸言亹亹絕不及俗事閒語及海內長者未嘗不欣然庶幾見之語及閭閻休戚狀未嘗不爲攢眉也予心異之一日出一編視予曰此義田錄也遡自範文正公迄於今凡聞公之風而興起者並錄而附焉予詢其意答曰爲天下必自齊家始齊家必自睦族始睦族必自義田始義田厚其生也於是乎有義塾義塾正其徳也厚其生乃可以正其徳也夫然後親親長長而天下平故曰必自義田始余之爲是錄數年矣未有以名也敢乞靈於子予謂然嘆曰仁哉君之用心也昔子貢問博施濟眾而夫子告之曰已欲立而立久己欲達而達人此非以博施濟眾爲不可也己欲立而立人己欲達而達人乃其所以博施濟眾者也惟是曰施曰濟則取必於力曰欲則取必於願耳力有限願無窮有限則隘無窮則博有限則寡無窮則眾甚矣夫子之善言博施濟眾也今君之爲是錄也稽考詳矣咨求悉矣校閱精矣意念深矣百爾君子見而讀焉讀而感焉感而思焉思而效焉一人能爲文正公君之願行於一人也人人能爲文正公君之願行於人人也博施濟眾實始基之豈必功自己出哉於是遂命之曰願義編貞庵君曰善己而爲之愀然者久之予曰何貞庵君乃曰先人浮山府君實抱斯志偃蹇一經蕭條四壁未有行也臨終手不肖而命曰若以範文正公爲何人哉小子識之且若不聞舅氏恕齋髙公之訓乎髙公家故涼且割其田百畝贍族而自爲文記之文具錄中不肖撫今追昔實負先人其何言予悚然起曰君言及此且令予戚戚心動矣然而君之爲是編正所以昭明浮山公之志而畢其願也予愧多矣因次第其語題之簡端以告世之讀是編者

○鶴峯先生詩集序

予少時業聞邑中有鶴峯黃先生願爲執鞭久矣會其孫應覺刻先生遺詩予受而卒業焉益灑然異之士方屈首占﹖﹖畢【四庫本作占畢】朝誦夕諷所抉腸劖腎竭蹶而營者惟是舉子業之爲皇皇耳卽欲以其閒吟弄風月點綴山川與騷人詞客爭奇莾不可得何先生之暇也始先生舉孝廉方當茂齡自後挾其經待詔金馬門且四十餘年而不一遘南非風塵所爲耗其雄心者不少矣今讀其詩舂容爾雅發乎情止乎禮義了無不平之感何先生之適也應覺因從容言先生旣久滯公交車有同儕當路者推轂於態相所先生聞之一夕策馬出長安歸矣居裏中監司守相多重其爲人有同姓麗於法詭稱先生猶子以免還獻百金爲壽先生笑而揮之不受也其自好類如此予作而嘆曰先生可謂超然於功名富貴之外矣濯濯靈臺一芥不緇時而出之萬籟於於有以哉有以哉

○遼陽稿序

吾邑黃斗南先生髙風亮節海內傳誦而猶怪其文辭不少槪見適先生之子思庵公檢點遺笥得遼陽稿付其孫懋勛梓行之仍寥寥耳乃昔荊川唐中丞與先生書曰易之蹇君子以反身修徳蓋寂寥枯淡之中其所助於道心者爲多也自儒者不知反身之義其髙者則激昂於文章气節之域而其下者則遂沈酣濡首於蟻膻鼠腐之閒如兄之志气固巳塵垢一世而與古之志士爲徒矣不知近來反身之學得之於蹇者何如幸以教我張舜舉言兄自戌遼以來作詩幾四五本何以致多如此豈將以是自鳴其習坎心亨之樂耶或者窮愁羈旅無聊之思而姑托以自遺【遺原作遣】耶抑以寫其江湖之憂而致其去國繾綣不忘之愛如古離騷之作耶其無亦自擬於鐃歌鼓吹遼東都護之曲而與塞垣橫槊之士同其慷慨而謳吟耶不然則枝葉無用之辭其足以溺心而愒日也久矣兄何取焉日課一詩不如日玩一爻一卦日玩一爻一卦不如默而成之此又謂反身而奚有於枯葉無用之詞耶誦斯言也又惟恐先生之屑屑於文辭然者今所行亦僅上下二卷豈先生有感於中丞之言遂多刊落耶抑先生原不著意任其散失耶及讀先生詩大都風格遒勁神情開拔其托【托攺托】物寄興往往多深長之思讀之輒爲脈脈心動至如朱夏篇有曰僻居日三省舊愆發新愴自責篇有曰大言了無忌夷考胡不違又如新居篇有曰

君王最得甄陶法苦志勞筋付此行東溪篇有曰止園鍾鼎吾何擇話到經綸一厚顏又可見先生於其閒所爲磨礲鍛煉自有用力處此反身修徳之一證也然則詩何能溺心溺者自溺耳亦何能愒日愒者自愒耳中丞之言聊爲先生助一鞭而巳抑予始者傾仰先生如巖巖泰山疑不可得而親比先生拜賜環之命遊歷冏卿尋致其政而歸予修諸生刺摳衣伏謁時先生方杜門養屙輒命季君扶而出見渾朴惇茂隤然如田夫野老瞻對之頃鄙吝頓消更令人不可得而疏竊意先生之所爲得之於蹇者當自不淺此又反身修徳之一證也由此觀之先生之詩便是先生之易時而有言時而無言其致一耳而何本末精麤之判哉予故特表而出之以爲尙論者必參究及此然後識得先生眞面目而作詩之多不多非所問也

○中丞懷魯周公疏稿序

中丞懷魯周公刻其前後疏稿成貽書景逸髙伯子屬予序之予受而卒業焉作而嘆曰姜哉是足以觀公矣事關國本則有深乎其言之者如請建儲之疏是也事關國體則有竦乎其言之者如糾東封之疏是也事關國脈則有昌乎其言之者如崇道徳重節義優錄賢能之疏是也事關國憲則有烱乎其言之者如舉劾各屬賢否之疏是也事關國計則有懇乎其言之者如請停織造止派之疏是也至於戊申救荒一事尢不勝苦心爲之躊躇四顧爲之拮據萬方爲之寢食俱廢爲之披肝膽瀝腎腸哀痛廹切一字一淚眞有令人見之而不忍讀讀而不忍竟者則請蠲請賑諸疏是也非夫正直忠厚合而爲一其孰能幾焉是足以觀公矣然則遂足以盡公乎哉曰未也公𨿽慷慨任事乎而老成持重相機而發有發必中度所不可務在從容委婉潛移密挽拯之冥冥之中不好明諍顯諫以爲名髙亦不必功自己出詳具公待旦堂漫談其爲政惟是虛衷下物孜孜求善常若不及朝有告焉朝而行之不俟晝矣晝有告焉晝而行之不俟夕矣凡此皆公一片眞精神所注有不在僅僅指陳是非條畫利害閒而巳也者故疏稿一編有目所共見有耳所共聞予得而言之夫人得而知之者也乃玆兩者則有目不必盡見有耳不必盡聞卽見且聞亦多習而不察予得而言之夫人不得而盡知之者也夫豈惟不盡知甚且往往從而求多矣此予之所以有慨於中特爲表而出之也公聞之謝曰有是哉語至此卽予亦不自知其何爲而然也則又曰語至此向來委有格於時勢之難齊不能盡慊諸己者矣其何以辭於人則又曰語至此於今尙有限於耳目之易局不能遽悉諸人者矣其又何以酬子之言也予復作而嘆曰姜哉若是乎公之心之無窮也以此觀公庶幾足以盡公也巳今三吳諸父老方日夜竭蹶非走相與叫閶闔而乞借公直指鄧公且爲特疏以請聖天子眷顧東南行有惠命所以究公之無窮者當於是乎在予尙得而論次之請執管以俟

○萬曆奏議序

國家之患莫大於壅壅者上下各判之象也是故大臣持祿不肯言小臣畏罪不敢言則壅在下幸而不肯言者肯言矣不敢言者敢言矣究乃格而不報則壅在上壅在下則上孤壅在上則下孤之二者皆大亂之道也伏見我

皇上聰明睿知方軌三五然而禦極以來二患遞見何也說者以爲下不自壅殆有爲之上者然上不自壅殆有爲之下者然遡丁丑綱常諸疏政府不欲宣付史館遂遷怒於執簡諸君嗣是愈出愈巧率假中畱【中畱照原本攺畱中】以泯其迹令言者以他事獲罪不以言獲罪至於邇年且欲並邸報禁之其故可知巳乃壬午一變公道屈焉而忽伸戊申再變公論郁焉而忽暢又足以發明我

皇上之果未嘗有負於天下天下之果未嘗敢有負於

皇上卒之伸者仍屈暢者仍郁又足以發明致壅之由根深蒂固非一時所得而猝拔宜乎論世君子俯仰江陵四明之閒益不能不三太息也予友采於吳子自少承尊甫復庵先生庭訓磊落有志操旣爲禦史朝拜官而夕抗疏直聲大著巡方之暇搜輯三十年奏議若干牘分若干捲凡先後畱中與當路所不欲行於世者悉付剞劂予讀而有感焉均比肩事主爾容容者盡肉食也一夫慷慨曹起詬之不曰好名則曰躐進矣均建言爾犯乘輿韙者十七犯要津非者十九以君子攻小人曰何刻也不爾影響風聞者也以小人摘君子曰何快也烏有者左券矣愚誠不知其所以然而然徐而察之顚倒於當局而旁觀否譾訿於衣冠而道路輿廝否誶於大庭而平旦隱衷否嘩於眉睫而事定否愚又不知其所以然而然於此可以稽世變可以觀人心可以卜士气可以參善敗得失之幾昭往而惕來采於之功遠矣抑予更願有獻焉李忠定曰天下之理誠與疑明與闇而巳由誠明推之可以至於堯舜由疑闇推之其患將不可勝言願以是爲

皇上獻求所以至於堯舜者蘇文定曰天下有重臣有權臣權臣天下不可一日有而重臣天下不可一日無也願以是爲執政獻求所以爲重臣者至於言官操天下之是非天下又操言官之是非蓋言之不可不愼如此也願以是爲臺省獻求所以信於天下者太初鄭子聞之喜曰亮哉其究獘也專而核得拔本塞源之義矣其責善也普而公得交修共濟之義矣率斯以往天下直運之掌耳夫何壅之與有遂以語采於采於曰是固予輯是編之意也

○重刻萬曆丙子南畿同年錄序

萬曆丙子南畿序齒錄凡再刻矣歲乙己孟威沈子復謀新之其於世系加詳焉遠及髙曾旁及羣從靡不具備蓋仿其先府君嘉靖癸卯科例也刻成緘而視予命之序予讀之脈脈心動自丙子至今僅僅三十年耳諸列於籍者巳太半作古人矣撫捲徘徊百感徒集幸於其間尙畱得此身無恙豈不可喜𨿽然進徳修業其難如登日往月來其易如奔卽復三十年曾幾何哉又豈不可懼巳伏而思之凡此皆系於人之自立與否耳能自立具有與天壤俱無窮者存區區目前修短曾何足論如其不然則亦艸木同腐而巳縱及期頤徒然浪擲光陰將焉用之然則逝者未足悲存者未足恃其喜其懼別應有在吾黨所宜汲汲而猛省也於是重甫華子立之姜子共語憲曰沈子不遠三千里而屬子子其無忘予爲二子誦其說二子曰吾向者見沈子之用心遠也一體之仁也今者又見子之用心近也交修之義也請以聞於同籍諸兄弟庶幾相與共圖無負是【是原作斯】錄哉

○石幢葉氏宗譜序

吾邑業參之廷尉釋褐二十餘年什一在官什九在告家徒四壁恬穆自如其於富貴功名巳嗒焉而忘之矣一日縱覽乎石幢之墟仰而見夫九峯之峩峩送靑來也俯而見夫雙河之鱗鱗耐綠遶也喟然嘆曰夫非吾祖無名公自吳江之同裏杖策而遊於斯欣然以爲佳勝脫然捨其故而就之者耶迄今且數世矣振振繩繩誰之貽也若之何委諸艸莾因退而謀諸其從兄懋拱於是懋拱爲作宗譜巳而曰是譜其貌未譜其神也因進而謀諸其畏友尢卭州伯聲於是伯聲爲作世徳傳旣成參之讀之喜遂合而梓之攜以示予囑曰願有以詔我宗人予謝曰懋拱之爲譜也教親親也若有一家興亡矣伯聲之爲傳也教賢賢也若者一家興讓矣予復何言參之曰𨿽然必有以詔我予曰誠爲參之計則有二焉一者體其在反而求之乎一者用其在推而廣之乎是故親自我親本其心實有一種油然不忍之意而非以爲狥也賢自我賢本其心實有一種肅然不敢之意而非以爲矯也此反求之說也是故由其親以及人之親胥而煦之不忍之中而親親之分量始圓也由其賢以及人之賢胥而攝之不敢之中而賢賢之分量始圓也此推廣之說也夫然後內之可以盡己外之可以盡人遠之可以葆無名公之朴而虔厥始近之可以發樂善諸公之光而厚厥終乃所謂譜其神非譜其貌也是在參之而巳參之謝曰語至此不佞其何能顓而承之請籍而詔我宗人相與朝夕共佩服焉以庶幾於萬分一哉惟玆石幢其永永拜子之賜

○貴溪縣誌序

京口惺宇錢侯爲貴溪之四年而政成嘗一日問左右邑有志乎對曰未也喟然嘆曰知縣之謂何於是退而圖所爲志凡八月而志成因屬其同年安封部乞予序而自掇志之大都視予予閱之旣謂封部曰今日之志眾爲政異日之志侯爲政不佞可能贊一辭封部曰何也予曰侯言之矣當景泰時有張廣文鐸曾創志艸而獨缺人物與無志同萬曆初容庵伍公開局纂修半巳就緒會內召去不果幸有庠生汪如汲曾以文行受知伍公出其所著闡幽志一卷並其所與故友張楫共鈔私志一書質以走平日所咨考誠足相參乃具請監司集諸生於象山書院日稽月訂博取而約裁之其爲綱者八爲目者五十至於人物一欵尢極愼重必戶問而家訪焉是則萃一邑之耳以爲耳而不敢自用其聰也萃一邑之目以爲目而不政自用其明也故曰今日之志眾爲政抑聞之有朱邑而後天下萬世靡不知有桐鄕也有魯恭而後天下萬世靡不知有中牟也何者邑以人重不能爲人重也憶昔丁丑戊寅閒侯兩叔氏讀書涇上翩翩競爽頃年玉沂別駕時過東林於切磋之誼甚茂侯之家學居然可想及其爲令務在潔己而愛民諸惠政班班可述至於賦役一事尢極詳審所更定官收官解之法上下便之當事者且以式於通省焉宜邑之父老子弟無不人人歌詠侯矣而今而往願益加勉焉以無替厥初將邑之父老子弟無不世世歌詠侯矣然則是邑也不遂與桐鄕中牟鼎耀千古乎哉故曰異日之志侯爲政封部曰善矣夫子之言志也是足爲侯之元晏矣遂書以復於侯

○周左卿熊南集選序

甚哉文之變化日新而無窮也始吾以爲六經畢漆園左國其至矣徐而按之漆園左國不巳而爲兩司馬兩司馬不巳而爲三曹爲二陸爲二謝二謝不巳而爲少陵靑蓮少陵靑蓮不巳而爲昌黎爲柳州爲廬陵爲眉山我明之興爲金華爲天臺爲昆陵晉江爲北地歷下弇州邇時若京山若雲閒若長水亦各翩翩自成一家於今又見左卿焉其致淵其色古其骨勁取精多而用物宏曠而不越曲而不支稠而不厭上下二千載閒不知當以誰比甚哉文之變化日新而無窮也晉陵周幼潛謂予曰人知左卿文不知其所以文左卿嘗郎比部矣以渾厚領精明惻如也又肅如也今郎水部矣以精明領渾厚井如也又凝如也操縱在心捲舒在手時而出之不局方所左卿胸中何一物不有哉是其所以文也巳而曰未也吾又見其識包今古而意常下酬應旁午而气常閒筆麗元黃而居常朴左卿胸中竟何曾有一物哉是又其所以文也顧叔子聞之曰信哉惟其有之是以變也惟其無之是以化也惟其有而無之無而有之是以日新也蓋其際微矣文云乎哉文云乎哉尢卿少從胡廬山顏衝宇兩先生遊兩先生嘗聞道者皆亟推其敏悟此眞予之所願摳衣以請也左卿肯不予祕否尙得徼露淮水齋而卜日求竟所以有無變化之微

涇臯藏稿第七卷

終

●涇臯藏稿第八卷

無錫顧憲成著

序三

贈鴻齋喬君令洪洞序

贈鳳云楊君令峽江序

送肖桂朱先生守懷慶序

贈葵庵楊君擢守永州序

贈巽川李先生擢守漢中

贈松陵尹徐仁宇入覲序

贈山東僉憲李道甫敍

贈桂陽聚所羅侯遷兗州少府序

壽蓉溪葉翁六十序

送遲庵譚先生遷岷藩教授序

贈宜諸歐陽郡侯擢任穎州序

賀太宗伯太室徐先生六十序

送敬所周先生擢守平樂序

贈聚洲王給諫自京口還滇中省墓序

○贈鴻齋喬君令洪洞序

同門思儀喬子成進士之三月天曹以爲洪洞尹喬子端思默念惟恐其不得當也問政於心唐沈子沈子曰爲政在得民得民在因俗非吾所能遙度也子至境而議之太來徐子曰信其徵在穉明胡子之令荊溪文見劉子之令昆峯向卿苑子之令陽曲荊溪好以舒其民固昆峯好以愨其民浮陽曲好以整其民曠夫固其不齊也介卿劉子曰善哉子從司理氏後得從持斧使者締觀諸邑吏治願以此爲程仁甫但子曰洪洞何如患甫陳子曰吾聞諸志矣其君子憂深而思遠其小人嗇而能勤良邑也喬子之往也仍是而巳無庸震矣振甫張子曰不寧惟是是其爲邑也迆以黃河倚以太行天下之大觀輻輳耳目喬子故負才喜爲詩於是乎髙覽遐眺宣其昭曠吾知其翩翩有進也京甫楊子笑曰害於政及卿陳子曰若是則典謨風雅水火矣時克蒼李子觀戶曹政喬子過而語之李子不答與之言錢谷【谷攺谷】之事喬子曰井井乎進於養矣他日又以語太常懋權魏子魏子不答與之言俎豆之事喬子曰奕奕乎進於教矣於是廷徵史子爲惟凝錢子誦之錢子曰心唐子善參泰來子善證介卿子善取忠甫子能用實振甫子能用虛京甫子正而婉及卿子婉而辧李魏二子微而彰仁甫子引其端廷徵子悉其說灼乎其爲人牧者之蓍蔡也衡卿金子曰惜不令益夫林子孔昭杜子聞之因謂喬子其無忘諸同好之言叔時顧子申之曰其無忘錢子之言喬子曰諾卽日單車之洪洪【洪洪照原本攺洪洞】一年而齊二年而變三年而有成四方聞之以吾二三兄弟之相劘於誼爲巳悉矣

○贈鳳云楊君令峽江序

士之號爲有志者未有不亟亟於救世者也夫苟亟亟於救世則其所爲必與世殊是故世之所有餘矯之以不足世之所不足矯之以有餘矯非中也待夫有餘不足者也是故其矯之者乃其所以救之也予同年鳳云楊子釋褐峽江令惕然不有寧也謂予曰是嗇邑也而其民又故黠夫黠者憂在刑也嗇者憂在賦也如之何予曰仁哉子之言救世之言也當不當何計焉請借漢爲諭昔孝武獎用張杜之屬吏趨刻深而獨汲黯治郡責大指而已一切無所問郡更大治又獎用桑孔之屬吏爭趨言利而獨兒寬弛民租不責其輸業輸矣復以貸民民益勸其後更課冣夫二子非好爲異也將以損其所有餘而益其所不足乃向所稱亟亟於救世者也子試觀今之世何者其有餘乎何者其不足乎卽自比於二氏不亦可哉而吾又竊爲子幸夫救世者有二端有矯之於上有矯之於下上難而下易勢使然也孝武窮奢極欲以天下恣睢彼張杜桑孔皆有所窺見其指遂緣而中之耳是故其吏之獘自上始我

皇上溫良恭儉媲美三五卽位以來蠲租之令無歲而不下而特申嚴貪吏之禁頃又深惡酷吏特詔司寇廷尉議其法與貪吏等以方孝武如何也第患有司不能奉而行之耳是故其吏之獘自下始由是觀之二氏處其難子處其易不可謂不幸也子必勉之且夫天下大矣庸詎無二氏者流子姑試而始倡之乎庶幾子之徒得子而固益相與恢宏

皇上之徳意播諸眾庶卽非子之徒亦將心愧色怍憮然而自失相與捐其故而求歸於子故曰子之言救世之言也於是楊子竦然起曰非所及也夫黯也不能愧張杜寬也不能愧桑孔矧於不谷𨿽然張杜桑孔之事不谷免矣

○送肖桂朱先生守懷慶序

朱伯子蓋起家民部郎民部郎者世所指爲米鹽錢谷之吏也而伯子特蘊雅操善聲詩名流縉紳閒藉甚其爲詩篤好少陵氏當其倚梧而吟沈思極慮無所不究卽一語合輒津津喜卽不合數遷而不悔其意以爲千駟萬鐘無以易此也而居恆閒不自得則謂其同署顧叔子吾乃爲一官所束卽不惜敝屣棄之去而從廣漠之野覓一丘一壑築數椽棲其閒內不覩所爲喜怒愛憎是非而外不覩所爲榮辱毀譽得失於是朝吟夕諷縱其獨至之意以通於千古自三百篇而下若漢若魏旁趨六朝究乎開元大歷而止靡不極其趣而會其旨歸然後綜之以變化出之以日新流之以天倪而又積數年不懈誠不敢冀少陵髙岑王孟豈足道哉予聞而言而壯之而又竊謂宇宙大矣人顧其中何如耳焉知丘壑之不爲市朝而市朝之不爲丘壑乎而況詩者心之精神所寄也其歌也有思其詠也有懷其姜刺也有風卽喜怒愛憎是非與榮辱毀譽得失何適而非詩也者而伯子欲一切謝去之也則伯子亦以爲然久之出守懷慶予甚喜伯子當遂並驅少陵無疑也太守號二千石所嚴事者有兩臺睨其色而進退者有各屬吏環立而望恩澤者有諸父老伯子居其中上觀下察俛仰異態其所張弛措注朝脫於庭而夕傳於四境耳目屬焉其爲喜怒愛憎是非與榮辱毀譽得失當視今十倍而懷慶又稱名郡亙以太行倚以王屋其形勝甲天下伯子所欲敝屣軒冕而從之者居然不下幾席而得之其裨於詩非眇小也伯子進曰子爲詩慮而未及爲懷慶慮也敢請益顧叔子曰予向者固言之夫詩者心之精神所寄也通乎政矣子試舉其所自爲詩讀之其脈脈而來者慈惠之所從生也其泠冷而來者法禁之所從生也其渾渾而來者徳禮之所從生也三者具矣卽懷慶運之掌上耳夫少陵氏非工於詩者也工於所以爲詩者也其忠厚惻怛愛君憂國故自天性而終其身偃蹇憔悴鬱鬱無所托乃時發之乎詩至於今讀之靡不咨嗟嘆息徘徊而不忍捨藉令生是時得當一郡以彼其素其建立寧在龔黃諸君下也伯子行矣無論其詩當遂並驅少陵卽龔黃諸君且遜伯子矣

○贈葵庵楊君擢守永州序

往聞柳子厚爲永州司馬不復問吏事沛然放放山水之閒一切幽奇詭祕悉■﹝扌叜﹞【四庫本作搜】而著諸文辭而永遂一日名於天下至令彬彬如也予頗偉之而竊怪以彼其材稍能循厲志意勉於功業其所建立當必有卓然可觀者而僅僅與騷人墨士競其短長甚細不取𨿽然子厚非漫無意於當世者也又非詭以爲遷人矜不治也嘗讀其所爲捕蛇者說其言哀傷悲恫千載之下猶令人惻然而攺容計是時郡邑之吏類皆競爲苛察以就其聲而子厚由中朝出徒有所深創不欲暴見殊異益釁端且念一司馬耳何能爲若乃矯拂情質而投當世之好又非其志也姑退而托於山水以自完取故夫子厚於此有不勝其憂者而惜乎世之莫察也會子同曹大夫葵庵楊君擢守是郡予爲大夫誦之相對太息巳而前曰若大夫者可以賀矣大夫愕然予曰此易知耳子厚不幸謬爲叔文所奉名實憔悴而大夫雅以淳謹稱一也予亦見夫吏之競爲苛察也若曰方今所尙爾爾誰得而違諸殆非也

聖明精意元元不遜堯舜無必旁舉卽如頃者蠲租之詔俄然從天而下固宰相所不及謀而臺諫所不及議也大夫業覩之矣何虞於時二也且大夫撫有巖郡方千里閒吏民環拱而待命者不可勝數於是乎風以仁義散以禮樂束以刑辟張則張弛則弛何所不逞於志三也大夫其勉之哉庶幾一日政平而民成乃以其閒徵奇采祕采九疑浮瀟湘容與曼衍振於無竟以方子厚何如也然則而今而往永之益爲天下重無疑予豈惟爲大夫賀且爲永賀矣

○贈巽川李先生擢守漢中

巽川先生由民部郎出守漢中於是成進士二十年餘矣諸大夫怪其濡也相與聚而咨焉予以爲何足怪也意所以獨偉視先生此耳夫世之赫赫者豈少乎及其至固不能踰卿相要以與時陰陽浮游天下國家之故而莫之動於意則先生之恥也夫士貴審取捨上焉以已下焉以人以人者己不得而與也以己者人不得而與也當先生令歷城是時相嵩用事諸以賂進者立而躋於髙顯客以謂先生先生笑不應乃僅僅遷民部郎而止則是世欲取之而不可得也無幾何而有

穆廟之事

穆廟先禦極一日俄升其承奉等官某某見者莫不驚愕第不敢言先生獨抗疏言狀先是先生督稅魯衛之閒與其直指使者左交章論奏其黨銜之及其覩是舉也益忌之日夜媒孽於當塗者先生自度禍且不測久之僅僅削一秩而止揚【揚攺揚】歷郡縣聲聞益著至於今亦復裒然而晉二千石則是世欲合之而不可得也不賢而能之乎蓋予頃從先生遊先生不鄙予數爲稱黃老之學其意以爲大要在絀喜怒捐是非齊榮辱如是而巳諸一切吐納之術非其急也予深有味乎其言夫誠絀喜怒捐是非齊榮辱宜其非世之可得而取捨也先生之所從來微矣予悲時俗不察其繇而猥以先生與無所短長之人同類而笑之也故從諸大夫之後爲著其說如此若其所以爲漢中者則先生固甚優之予又何益焉

○贈松陵尹徐仁宇入覲序

松陵承甫王先生善聲詩又善酒生平好爲奇論嘗著呵呵令自渾惇氏以來一切不理其口見者怪之謂承甫狂非也其憂世之盡矣予因以知承甫昨予過其邑謂邑侯徐仁宇君亦見承甫王先生乎侯曰子乃何所巳得吾承甫予又因以知侯也於是侯當入覲承甫乞予言贈侯予曰侯之爲政也何如承甫笑而不答予固問承甫乃曰余野人不知國家吏課短長何方之依其亦何言獨記疇昔之夕侯嘗召予而觴之旣酣余因酌一觴左侯而進曰惟玆不腆之邑數困水大亡其禾謬於什一之供監司疑而詰焉侯輒謝曰下官奉職無狀爲細民累細民何有請得以身受其辜是何所稱繭絲矣侯宜飲候曰可哉又酌一觴右侯而進曰邑故善訟梗陽之詞日囂而盈庭侯第片言折之率罷大指在解其不平巳耳不求多焉鉤金束矢寂寂而無覩也卽欲充壤奠佐廷實稱貴人之意無繇矣侯宜飲侯曰可哉又酌一觴衷侯而進曰吾儕枕流嗽石一歌一詠聊自暢耳豈其欲以顯者張卽世所稱顯者亦惟是瘁精神飾聲色博須臾之耀以矯流俗止耳豈復有藉於山澤之士也侯獨降心而下之不遜吐握誠亦豪舉哉其若時趨何侯宜飲侯曰可哉於是侯且醉還以其觴觴予余亦醉子亦爲【亦爲照原本攺以爲】何如予喟然曰卓哉俗之所急侯之所緩也俗之所緩侯之所急也松陵之政章章矣卽予其亦何言抑予聞漢之時龔少卿刺渤海大治武帝異而徵之有王生者素嗜酒從至京師會遂引入宮王生醉呼曰願有所白遂問故王生曰天子卽問君何以治渤海宜曰皆聖主之徳非小臣之力也遂受其言對如王生武帝大悅而遂之名一日聞天下至於今稱述之不休侯行矣

聖天子坐明堂朝百官覽侯之治狀不愧渤海必且儼然進侯而問之承甫之酒徳不愧其宗人王生必且有以詔侯而明得士之效於當年也無所事予矣

○贈山東僉憲李道甫敍

異時張江陵用事公卿而下莫不惴惴焉奉事維謹而獨沈趙數君子並從郎署中奮言排之以故相繼得重譴去及江陵敗遂不次擢用夫非以是爲足以侈數君子也國家所以宣暢忠誼風厲人倫爲天下勸意深遠矣流俗心愧於不能而忌其然輒乘而詆訶之曰是以棄爲取以屈爲伸市道也徒滋僞端耳何益嗟嗟彼其披肝瀝膽抗焉而犯當世之忌鼎鑊在前鐵【鐵攺鈇】鉞在後𨿽其身之不暇計而計其它乎何淺之乎窺數君子也𨿽然予亦竊有虞焉夫人情何常之有卽一言蒙不測之辱其究也將莫不左睨右盻【盻攺盼】去而爲全軀保妻子之謀於是乎言難獘在下隔不然而或一言蒙不測之榮其究也又莫不踴躍爭赴進而行險以僥幸於是乎言易獘在上侵之兩者皆天下之大患也數君子試以爲己憂而能恝然乎哉故夫流俗之病數君子者非也其虞患者是也不可不察也予友李子道甫介特疏曠始爲民部郎冣有聲嘗坐救魏禦史謫理東昌巳遷南儀部今年出爲山東僉事蓋後先歷官十載余矣論者惜之而道甫意甚樂也謂予曰始不佞奉譴而出之官僅浹旬耳誠不意

皇上遽寬赦其愚有內召之命今者自惟靡尺寸報塞又令褒然【褒攺褎褎然見漢書】秉憲一方甚愧無當而人猶見以爲淹何也誠淹也不佞其可以免於世矣乃尢幸也予聞之太息而起偉哉道甫之所稱也夫道甫者非特可以免於世也且可以免於數君子之憂矣今夫君不以言爲罪而厚誅於臣君之明也臣不以言爲功而厚覬於君臣之良也君君臣臣上下同得綦隆之道【道原作際】也夫如是何榮何辱名於何徼利於何沽莫抑其前曷見可避莫揚其後曷見可趨天下卽欲以棄爲取以屈爲伸徘徊顧望且前且卻顯爲標而匿爲市詭焉以自營其私無繇矣吾是以爲道甫幸也言足以犯當世之忌而無其險功足以爲端人正士之衛而無其奇風足以廉頑立懦流映千載而無其享而今而往卽世之呶呶焉日夕求多於言者其亦可以少息也巳矣吾是以又爲數君子幸也且道甫故知於婁江王相國相國每見客輒嗟異之至是亦殊內愧【愧原作悔】曰是不宜令出是吾之元直幼宰也柰何失之予聞而忽有悟也相國之所爲失也乃道甫之所爲得也其賢於人益遠矣予與道甫交甚習竊以其進退之閒所關於世道者不細不可不志也特爲敍而歸之亦以告於當世俾欲知道甫者於是乎觀焉如曰道甫奇節之士也則亦奇節之士而巳耳無爲貴道甫矣

○贈桂陽聚所羅侯遷兗州少府序

古之君子之相與也相期於道徳不相期於報施施之云者以我有所加於人也報之云者以人有所加於我也是一隅之私也要以各率其分之當然而各卽其心之固然何報施之有是天下之公也公私之相去遠矣不可不察也吾玆於唐茂才之請文羅侯有惑焉茂才之言曰侯之蒞吾桂也黃髮之老乳哺之倪靡不涵泳休澤顧其遇仁也尢若異然仁也甕牖繩樞之孱儒也家徒四壁閭巷爲笑侯過意而鎭撫之至乃時時爲之授廩仁也嘗有所不理於仇口侯廉知其狀銳然爲洗濯之得無隳墮此之爲誼誰得而擬諸仁也求其報而無從日不食夜不寢幸而遘先生願先生之圖之也予曰若子之用心可謂惇矣其猶淺之乎窺侯者也侯仁人也要以盡厥心而已不自有也其於子也猶夫士也其於士也猶夫氓庶也直所當異耳庸詎厚薄於其閒哉乃欲以侯爲已私也而又以委諸予益無當無巳子其自圖之乎今夫侯之所爲鎭撫子者何以寬子也其所爲洗濯子者何以寬子【寬子照原本作完子】也寬學之資也完學之本也子試歸而誦其詩讀其書畢意大業不以尺璧易寸陰則內無玩愒之非而有以用其寬矣砥操礪節昭昭冥冥一稟於誠理則外無虧玷之際而有以保其完矣其於道徳也幾乎則所以報也茂才聞之津津喜不勝予曰猶未也予嘗尋覽先哲或環堵蕭然糟糠不屬而諷詠自如或橫逆當前進書不輟有怪而問之輒應曰吾方揖讓聖賢無落百事子而能進於是是不待鎭撫而寬不待洗濯而完道徳之選也而侯方且爲子斂衽爲子倒屣尙何論乎報施之間哉茂才悚然起謝曰甚哉先生之愛我也其何敢不勉焉願述而告於侯更錄其副張而揭諸方斗之室以夙夜顧諟先生之明命

又

夫爲人牧者將務慈於民者也人之言曰慈於民必威於吏吏與民異情也民之情以徹爲利以壅爲害是故當順而治之吏之情以壅爲利以徹爲害是故當逆而治之順莫如慈逆莫如威夫是以異也由君子觀之何異之有彼其威也亦所以爲慈也往永樂閒靖安況公鍾守姑蘇始至佯不解事諸吏抱案環立請判輒聽之三日召而詰之曰某事宜行若顧止我某事宜止若顧欲我行縛而投諸庭下立僕者數人諸吏大懼謂太守神明莫不攺行嗣後遂亦好遇之不以煩譴呵諸吏俱得令完無恙故曰其威也亦所以爲慈也抑予猶有憾焉凡人無不可化而善視吾之馭之何如耳愚而嘗之近於欺非徳也不教而辟近於忍非刑也非徳曷趨非刑曷避𨿽欲徙過自新其道無繇矣嗟嗟吏獨非民也乎哉而艸芥之若是以爲借一警十一則何辜十則何幸其亦稍偏矣故史稱況公歲滿去民叩闕乞畱者數萬人絕不聞其吏云何若況公者謂之能吏有餘謂之循吏不足也以予所覩羅公聚所其近之矣始公蒞桂陽卽屬其吏約曰予與若共爲國家守三尺法惟民是以勉思今圖交修不建【建攺逮】予其有厚藉假法爲市罔上惑下厥有常刑無蹈後悔吏聞之且懼且喜歸而逆自洗濯夙夜凜凜公旣與之更始復以身帥之恭儉正直無以有巳一顰一笑珍若拱璧無以有人以故四載之閒一切奉法惟謹莫或狡焉辱在刑書以點其家而恥其三族滋刀筆之詬閭閻之氓亦曉然諭於明徳儕蓄其吏不以曲直幹諸吏居閒無事門可設羅時對妻孥卮酒愉快而巳上不失法下不失眾中不失身夫孰非公之賜哉故曰其威也亦所以爲慈也釋其舊而責其新則易從飭其始而程其終則無怨甚矣公之善用威也蓋公於民撫摩煦育諸所施設甚具其爲慈有迹而易知於吏嚴毖預防顯奪其斯須之欲而默與之以終身之安其爲慈無迹而難見獨其爲之吏者身蒙而親享之不能不重徳公也於是公遷佐兗州郡就予乞言以張之且曰吾儕小人不足以辱君子𨿽然公實生我其惡能忘予曉之曰若無徒以公去爲念也乃固有不去者存袛繹嘉命儼然如日在公左右奉以周旋無有失墜使智者不得緩而用其愚彊幹者不得驟而用其忍四方聞之烕知玆土之爲吏者粹然懷士人君子之行而相與頌公之烈不衰卽況靖安之卓卓亦不能不以此爲公遜乃眞可謂不忘公者也何以言爲諸吏跽而謝曰敬諾請遂以斯言爲識因次而授之且以俟傳循吏者選焉

○壽蓉溪葉翁六十序

吾錫有蓉溪葉翁其人朴茂長者生平落落無營獨時時以酒自娛而巳厥嗣元室性至孝日則侍食夕則侍寢婉轉幾席爲嬰兒之嬉亦時時以酒娛翁意殊適也絕不知其它元室妙文辭登進士髙第人以爲華而翁自若不色喜元室意用恢恢居然與古之仁人志士上下誼不以一介污獲雋之日布衣徒步不減諸生歸而視其家環堵蕭然僅蔽風雨人以爲固而翁自若不色慍過者異而問焉翁曰吾不知也圓寸之危腆於萬鍾方斗之罌丰於千駟其中足老矣何者貧何者富何者賤何者貴吾不知也善哉翁之爲酒也昔之臻斯解者莫如稽阮之徒由今觀之彼其人類皆內有所挾而不下或外有所感而不平抑鬱呼詫無所復之姑退而托諸此耳孰與翁之泊然自適足乎己而忘乎物也於是年六十矣血气充盈神采彌旺固其宜也嗟乎世衰道微習俗破壞蓬杓之子偶徼天幸際身靑雲往往气得志滿恣睢以逞若子輿氏之所稱巍巍然閭巷之閒目怵耳眩相與鼓舞道說矜艷無巳而翁僅僅若是彼何其工翁何其拙如以迹而巳謂人皆醒而翁獨醉可也要以誠理求之謂人皆醉而翁獨醒可也善哉翁之爲酒也翁其以予言爲然乎否乎聞元室君念翁甚熟旦夕圖南吾當就而質之矣

○送遲庵譚先生遷岷藩教授序

南海遲庵先生掌吾錫之教三年遷岷藩教授邑人士怪不知其繇相與聚族而談曰先生中心好古惇行君子也其持身左一規右一矩無或渝也其蒞諸子矜先徳行而後文藝其時謂必虔必信無或惰也其取予必愼諸子矜之窶者輒謝其羔雁且捐廩而周之無或靳也其春秋廟祀俎豆之事必躬必親無或褻也其與人交表裏洞見無或匿也始嘗鐸溧水矣溧水猶是繼嘗鐸封川矣封川猶是當軸者謂宜越格而優異之爲天下風僅僅而及是遷何也則就顧子而問焉顧子曰惟是不谷固疑之未有會也適陳直指來按部顧子則就陳直指而問焉陳直指曰惟是不谷亦疑之未有會也因爲騰書數先生賢先生笑曰是吾過也世競華而吾嗜朴世競圓而吾嗜方世競恭而吾嗜率俗之所取吾之所棄也且夫嗜朴則陋不周於物矣嗜方則拘不達於變矣嗜率則徑不揆於情矣吾之所取道之所棄也是故取其所棄髙之則非適道之資棄其所取卑之則非適俗之韻吾之及是遷也殆其幸歟曰審爾曷不矯而就中先生曰吾非不知懼並吾故吾而失之也上士矯其偏以從道下士矯其偏以從俗均之乎矯也而所從霄壤矣是故難遂者道也易眩者俗也毫釐之差千里之謬不可不懼也抑吾聞之一物不加曰朴一法不逗曰方一念不容曰率吾於斯三稱尙愧不及將焉用矯吾今且休耳無復戀長裾爲矣於是先生遂致其官而去顧子聞而喟然嘆曰善哉吾儕方欲爲先生求其所以於人而先生顧反而求其所以於已吾儕方欲推先生之得以明人之失而先生顧推己之失以明人之得信乎先生中心好古惇行君子也僅僅而及是遷滋不可知耳因徧爲邑人士誦之庶幾有味於斯指焉其猶日在先生之側也

○贈宜諸歐陽郡侯擢任穎州序【穎當作潁下同】

宜諸歐陽公之守吾常也以公淸爲體以彰善癉惡爲用其要歸於惇教化正風俗躋諸蕩平而止於是一年而諭二年而齊三年而孚郡之人莫不欣欣愛戴意遂欲長有公而後爲快乃竟擢穎【穎攺潁】州觀察使者以去聞者莫不悵然如有失也羣詣兩院乞畱錢子國瑞【瑞原作端】謂髙子存之曰公之徳吾常甚矣宜其戀戀如是惟是公之行且有日矣公之與吾儕相契以心相成以道不宜無言則以屬不谷憲憲謝曰吾將爲頌乎公非沾沾爲名使者也吾將爲禱乎公非汲汲務進圖顯榮者也吾將效其葑菲以供采擇乎卽公之胸中又何所不具焉而以贅爲存之曰固也抑公之嗜善何巳吾儕之愛公亦何巳子必無辭予乃趨而進曰憲實未有知也聊述爲政之體以請可乎昔者竊聞之自守而下爲令長令長與百姓共休戚而政之所自出也其體中【中原作重】其幹理自守而上爲監司監司與兩院參可否而政之所自裁也其體重其擔當公之爲守夫旣衷兩端而用之矣玆之往也幹理什一擔當什九是故法制文爲易飭也簿書期會易循也防維禁戒易悉也獨計地方有大幾務焉如何則民受無彊之利如何則民受無彊之害有大疑辧焉如何則公道昭明匹夫匹婦之心不至抑遏如何則得罪於天下萬芯厥系甚重然而兩院方以處勢之髙耳目有未詳相與虛懷而俟諸有司又以處勢之卑操柄有未專相與四望而躊躇至於林林總總之眾方進而傾聽締視庶幾一日沛然有以大慰我又退而私相擬議伺其聲色以爲褒貶一毫莫得而欺也於是時而能毅然持獨見定碩畫中立而不倚俾上之有所憑以爲衡而下之有所恃以爲命君子誦道揆小人誦法守微公其誰哉此予所稱擔當之說也公聞之曰善哉言乎敢問何修而後可以及此予曰公業饒爲之矣先正云咬得菜根則百事可做吾見公之菲而食也敝而衣也歷官幾二十年矣居然書生也卽守吾常且幾四年矣蕭然旅捨也是故能自拔於欲能自拔於欲是故能不有其身能不有其身是故能以其身出而爲天下用勿視勿顧伊尹之所以堯舜君民也一簞一瓢顏子之所以同道禹稷也故曰饒爲之矣惲子飛卿曰而今而知子之不頌不禱乃深於頌禱者也兩院方具疏請畱天惠吾民幸得再徼福於公公必能實子之言胥三吳重有賴焉豈惟常哉

○賀太宗伯太室徐先生六十序上太字當作大

天下有用之用有不用之用夫以用爲用孰與以不用爲用之至也士之欲自致於用者將不爲少矣無不囂然有意乎其大也或者欲緩而收其功則其勢不得不姑有所弋乎彼以狥乎此而悵悵焉日希冀於不可知或者欲緩而收其名則勢不得不姑有所詘乎此以狥乎彼而沾沾焉徒自矜快於旦夕若是者卽其幸而能致於用其操心多矣非知徳者也知徳者宜莫如先生先生由議曹郎出守荊郡也郡有沙市其爲利不貲而是時景王冣幸於世廟諸左右用非道蠱王銳欲得之眾憚莫敢忤先生不可人謂是區區者其何足以辱先生吾視先生異日將有隆施於國家夫不可少假乎不聽王憾甚輒爲惡言以聞賴世廟仁聖獲免歸而沙市亦完先生之名遂一日而聞天下久之復用薦起所在聲迹益著積數年入貳司寇巳晉太宗伯天下咸相與想望風采暠暠自濯若曰此向所稱荊郡守也而予又聞當宏正之際李何用古文辭創起其言務稱秦漢迄於嘉隆遂以成俗就而問之不出摽掠摸擬兩端而巳顧於柳州昌黎諸君子蔑如也而獨先生不然其說閒嘗語余秦漢之於文譬若滄海今人朝取一勺焉置諸樽暮取一勺焉置諸樽而居然自命以爲秦漢也必不行矣然則先生之意見矣今其所爲文具在予𨿽不能窺見其深微大約原本六經而一澤於道徳後世庸無先生其人也者其傳無疑也且夫先生當其有覩於非卽毫髮不假其視身之進退用捨巳夷然而忘之矣乃竟以此能自致其用於天下當其有覩於是卽彼騖名髙者方厭薄不屑不與易其視世之好惡取捨又巳夷然而忘之矣乃竟以此能自致其用於後世故曰以用爲用孰與以不用爲用之至也屬歲之某月芋曰爲先生誕辰於是始稱六十予幸獲事先生不可不薦一言爲壽而竊謂先生之壽不於其身於其天下後世其在天下無踰立功而先生不以其小而狥其大其在後世無踰立言而先生不以其大而狥其小非知徳其孰能與於此此古之所稱三不朽者也其壽遠矣乃若謳歌誦詠徒以其年而巳也者夫人而能之也予無庸具言矣

○送敬所周先生擢守平樂序

以予觀於周大夫何其閎覽博物君子也大夫故有奇質負今古之鑑而尢嗜學不巳上自六經下自諸子百家𨿽夫棼猥錯雜若陳庭之隼防風氏之骨啇羊之儛靡不能次第言之其有不合務爲旁考曲證究其所以巳著爲說則疑者解昧者晰乖刺謬戾者一切得其指歸昭昭乎若揭日月而行諸塗也予受而讀之灑然異焉以爲其用心之密如此於是從民部郎出守平樂大夫過予而論所守平樂者予則謂大夫固優之也昔孟子論政欲令民百畝谷五畝桑雞豚狗彘魚鱉罔失其時其事至纖至悉而班固作漢書所稱述良二千石若龔黃諸人其人咸明通博茂比考其行事細及溝盤煩及米鹽麤及樹畜微及鉤鉏與夫鰥寡孤獨且爲規畫區處曾不厭其屑也者而已之以故其吏治超焯古今鮮儷迹大夫之用心豈其以孟氏爲迂以龔黃諸人爲俗吏也微獨此而巳大夫嘗七任矣一爲庠再爲邑一爲郡三爲部所至上安下獲聲績著聞乃今爲二千石又何必釋是而他求也大夫晨起坐堂皇與其僚從容議可否及諸所宜興所宜廢因是反而思曰吾曩者業佐郡矣巳延見屬吏問民疾苦因是反而思曰吾曩業儼然而稱人師矣夫若是其知所以與之矣於平樂乎何有予乃諗於同署諸長曰若大夫者不亦信乎哉其優之也夫博古而傳於理之謂學通今而傳於事之謂政兩者大夫無弗豫也玆行也其必有令名矣

○贈聚洲王給諫自京口還滇中省墓序

予初不識聚洲給諫而竊聞其爲剛直君子也數年來每閱邸報有所仰屋浩嘆輒心擬之曰折檻牽裾其在聚洲乎巳而聚洲之疏果至矣閒從友人談說近日某事有疏似賈長沙某事有疏似劉日平輒笑語之曰姑無舉其人吾度必聚洲耳按之果聚洲也則又默默代爲危之曰殆不免乎所犯多矣誰能容之巳而攻之者果聯翩而起矣則又曰斯民也三代之所以直道而行也焉有秉執如聚洲侃侃諤諤如聚洲力障狂瀾砥柱世道如聚洲而百爾在位宴然坐視其狼藉於多口莫之動忥者乎已而救之者果又聯翩而起矣由此觀之亦足以發明聚洲之表裏矣信乎其爲剛直君子也乃予竊願有效焉昔嘗忠告於李漕撫曰吾輩當毀譽之來固不可不自信亦不可不自反不自信胸中安得有一片淸涼界不自反向上安得有百尺竿頭步今敢爲聚洲誦之聚洲其謂然耶切之磋之琢之磨之愼微如顯矜細若大粹乎意气之盡融渾乎徳性之用事降魔可也入魔可也於是渡大江而來訪過金焦覽其勝而樂之因卜築其傍有終焉之志一日黯然動松楸之思遽促駕之滇中計往返可半歲而余予請刮目待矣

涇臯藏稿第八卷

終

●涇臯藏稿第九卷

無錫顧憲成著

序四

奉賀修吾李先生晉左副都禦史序

贈劉筠橋還楚序

奉壽慕閒沈老先生八十序

贈蒲州楮先生序

贈郡伯象元杜公入覲序

奉壽沈相國龍江先生八十序

壽南臯鄒先生六十序

奉壽安節吳先生七十序

壽念庭周老師七十序

贈少府榮洲連公擢南民部郎序

贈中丞懷魯周公晉秩總可序

奉賀邑侯石湖陳父母考績序

贈本庵方先生還裏序

○奉賀修吾李先生晉左副都禦史序

李修吾先生之撫淮也會意有所不可上書乞歸上許之矣巳而請交代則又不許巳而直指使者請兼漕則又許於是且數年有識者喜其畱而懼其去後先爲

上陳說章滿闕下

上佯爲不省也者而置之一日

特旨嘉先生功晉秩副都禦史錫之璽書中外悚異我吳觀察昆源楊公虛臺蔡公來語不肖憲曰先生當世之偉人也迹其得此巳然後【然後照原本攺後然】而海內善類彈冠交慶以爲先生從此升矣予兩人受先生知最深擬申一言之賀敢乞靈於子不肖憲曰信乎先生當世之偉人也見謂揮霍而實淵夷不落纖毫意气見謂幹齊而實超曠不茹人間煙火是故於社稷之安危生靈之休戚心甚熱而於富貴功名心甚冷卽十年不調不色慍也卽一日九遷不色喜也何足爲先生賀楊公進曰固也抑有之矣竊見

皇上之遇先生誠奇矣心欲親之而故疏之迹若疏之而實親之其親而疏也愛之至卻生敬以爲是可近不可狎也其疏而親也敬之至又生愛以爲是可憚不可遠也是故求諸古有董汲諸公不能兼得之漢李郭諸公不能兼得之唐者而先生獨兼得之

皇上求諸今

皇上有不以兼施之密勿之近臣部院之重臣者而獨兼施之先生封彊而參帷幄任事而透格心拔出等夷另標殊局微先生無以顯

皇上不測之明微

皇上無以顯先生不世之略是不亦千載一日乎蔡公曰未也又有之矣竊見世之君子當其乘機遘會發而必成作而必就輒囂然自喜以爲能及其齟齬而不遂卽又號於人曰我非不能也時不可爲耳遂致潔身之士以避時爲髙退而尋接輿荷筱之迹迂身之士以趨時爲達進而修安昌長樂之容而天下之事去矣試以觀於先生曷有不可爲之時哉假令人人而能爲先生將人人能如先生之建立也又曷在乎趨且避哉然則而今而後百爾在位有自盡無自諉有責己無責人有以不能爲爲愧無以不可爲爲口實皆先生之風之也社稷幸甚生靈幸甚先生之功居然被當年而垂來世錫類無窮是不亦一日千載乎予聞之不覺躍然起曰若是則可賀矣遂書而質諸先生

○贈劉筠橋還楚序

乙己之夏蘄州姜茂才汝一謁予於東林適座客論易汝一進曰吾楚有筠橋劉先生深明易道雅有論著彬彬足述也予因寓書友人丁元甫問之元甫以告先生先生遂踏一葦不遠二千里飄飄乎浮大江而東訪子涇西之艸廬予見之不勝踴躍相與語連日夜不休種種生平所未聞也一日問於先生曰卦者掛也象者像也爻者效也其義云何先生曰卦不以扌離作爲也象不以亻離形骸也爻不以文離言語也蓋渾然一太極焉卦加扌象加亻爻加文明學也由掛忘掛由像忘像由效忘效下學而上達矣予起而拜曰微哉先生之易乎是實啟我是實發我是實引我翼我敬謝先生之教先生曰未也吾之折肱於斯且五十年餘矣往者嘗從大顧日巖小顧桂巖商討退而筆之今亦不省作何語矣吾姑別子歸臥黃鶴樓下眼前不覩一俗物胸中不畱一俗腸庶幾其更有進也當再詣子了我五十餘年公案予聞之益不勝踴躍於是酌卮酒而訂之曰涇水之靈實聆斯言先生其無忘哉

○奉壽慕閒沈老先生八十序【代堂翁楊二山作】

自莊皇帝之戊辰而海內靡不知有蛟門沈先生矣已共奉翰林日貴近用事遂儼然稱天子帷幄之臣名實郁起而先生顧旦夕念其太公慕閒翁悒悒不自暢也輒上書闕下乞歸省皇上諦念左右不可一日無先生不許巳再請始許之爲褒大其禮予驛傳加賫朱褆文綺若曰其以壽而翁且曰尙其亟來以副朕意蓋異數也於是先生行觀者塡路公卿而下咸相與侈而張之先生顧謂予始不敏之請之也惟恐其弗得也及其得之也又慚其莫以當也何以惠教不敏予曰是在翁而巳昔者廣成子居空同行年二百而不衰黃帝就而問治天下焉不答及請問治身廣成子曰無勞而形無搖而精窈窈冥冥可以長生黃帝歸而服其言三月天下大治何則其所爲治身者乃其所爲治天下者也某伏覩我皇上聰明仁術蒞祚以來親賢遠佞納諫入【照原本入攺如】流又時時綏顧氓庶不愛浩蕩之施𨿽甚盛徳蔑以加矣至乃燕閒之中紛華在前靡麗在後其所以澄心滌志不邇不殖卓然萬物之表者某無從而窺其際也竊不勝其區區之心而雅聞慕閒翁恬愉自將鮮營寡嗜生平無溢喜無溢怒今年八十有五矣精完而神定膚革充盈色若童孺非深於廣成子不能也先生試以閒請於翁得其微眇卽還朝之日我皇上迎問卿父遵用何術老不衰顧壯先生具以對必有合也其爲聖徳之助豈淺鮮哉且令斯世斯民自是共遊於黃帝之檿目與踴躍無蹈【照原本無攺舞】端拜而祝曰我皇上萬歲萬歲萬萬歲何其烈也然後知皇上之所爲治身者卽其所爲治天下而其所爲治天下者正其所爲合天下而成其壽者也先生起謝曰善子未之聞也請志之爰次而歸諸先生遂以爲翁壽惟翁實精圖之千載而下當不得專美於空同矣

○贈蒲州楮先生序

凡學者苟有所負莫不欲見於世其見於世也莫不喜其早而悔其晚又莫不沾沾而冀一第匪是卽四顧沮然而不前甚矣其惑也天下之事皆自其聰明智慮爲之也聰明智慮其生於心也深微其著於用也周博其積而成之也因累而不容驟𨿽夫聖賢未能以一朝一夕而究也以一朝一夕而究者亦以一朝一夕而匱將焉用之且夫士顧其在我者耳俗之所尙【尙原作上】有時而損俗之所下有時而振此亦與夫一朝一夕者何異而人方於其間猥以爲喜猥以爲悔猥以爲沾沾故曰惑也顧憲成曰予今而有感於先生也當先生在諸生中冣有聲其視一第掇之耳而竟不第也積數年而僅獲選入太學其入太學也又積數年而僅獲選爲州佐於是知先生者咸惜之卽先生亦時時喟然不自得也𨿽然將欲履崇躋顯與里巷少年競其聲華宜莫如早將欲淬礪於聰明切磨於智慮使其中深固而其外不搖出而試於天下卑昂巨細咸足樹也宜莫如晚之二者先生其知所擇矣而況當今聖明在禦建官惟賢位事惟能沛然與四海之士遊於繩墨之表有如先生何藉一第哉往又聞先生之考嘗令海陽用直道忤當事者輒謝歸不克究其施先生有丈夫子三人丙子之歲仲子舉於鄕其長者少者方翩翩而遞興也其施將究而未及於是乎先生俯仰其中然則其所不克究者舉屬焉必有遇矣何以喟然不自得也亦使夫世之喜者悔者沾沾者得以觀焉予與王君沈君彭君皆從仲子業於鄕者也謀所以贈先生之行而予爲之著其說如此庶幾以解於先生

○贈郡伯象元杜公入覲序

象元杜公由計漕【照原本漕攺曹】出守吾郡下車之日見者望而知其必能造福一方欣欣色喜遞相傳告久之子從裏中諸父老益習諸懿狀洋洋口碑不可殫數總其凡持已端矣禦吏肅矣字民惠矣執事勤矣秉法公矣竊沾沾爲吾郡慶有公果不虛所擬也於是且入覲予邑許侯偕晉陵張侯澄江許侯荊溪諭侯乞予言以贈予復就而詢公之所以許侯曰公子師也予生平不喜飾邊幅務瑣瑣信心而行獨往獨來而公時時進之曰沈潛縝密政之體也予亡而憬然有省焉張侯曰公予師也予生平不逆詐不億不信傾其底裏置人之腹而公時時進之曰精明果銳政之用也予退而凜然有惕焉許侯曰公予師也予甫離章句而事簿書耳目所歷都非其素而公時時進之曰某利當興某獘當革爲政者不可不振其始也予退而豁然有覩焉諭侯曰公予師也予受事五年於斯幸無獲戾於士民而公時時進之曰利端無窮獘端無窮爲政者不可不虔其終也予退而悚然若有失焉予曰善哉向者爲吾郡慶有公也今爲諸父母慶有公矣因以語公公謝曰然乎哉而非也吾幸於梁溪君得爽於晉陵君得懿其至郡也先澄江君是以有槪於始後荊溪君是以有槪於終所當交爲勉勉者也予實藉諸君子朝夕切磋何能裨諸君子萬分一予聞之益爲嘆服語云以一己之能爲能不若以一己之能爲眾人之能以一己之能爲眾人之能又不若以眾人之能爲一己之能公以實心蒞政又以虛心下人吾無以窺其際矣

聖天子坐明堂計羣吏公率各邑侯次第以其職奉【奉原作奏】行將儼然有黃金璽書之旌乃公不自有而歸之各邑侯各邑侯又不自有而歸之我公徳讓之風人人侈爲姜談不知穎【穎攺潁】川渤海曾有是乎否也論至此予且當於千古循吏中慶有公矣遂書而納公之囊

○奉壽沈相國龍江先生八十序

歲丙戌不佞憲成從都門一再望見龍翁沈相國先生退而中心時時佩之不能忘越二十四載庚戌先生壽八十門下士伯冏王子際明史子中甫於子存之髙子季友袁子伯先劉子不遠千里走謁先生於亦玉堂下薦千秋觴而屬憲成侑之以言憲成不敢辭因前問曰試各舉先生之所以壽云何伯冏曰昔者賞讀先生山園記矣渾渾穆穆居然羲皇上人也又嘗讀先生綸扉艸矣堂堂正正居然三代上人也惜也後先中讒而歸不及究其用比先生之歸乎來朝於醉竹而夕於扶杏狎鷗馴鹿物我兩忘心有餘閒四體有餘旺翩翩僊也造物者將無畱其所不及究爲先生私與際明曰孰謂先生不究於用哉其朴茂足以滌澆其寬裕足以惇薄其凝定足以攝躁其懇惻足以沁頑其介特足以立懦君子入焉而欣然樂於有所依小人入焉而厭然沮於無所逞此之爲用固巳多矣而況當今

聖明之所側席而求度無踰先生也者海內之所喁喁引領而望亦無踰先生也者東山之召且夕事耳孰謂先生不究於用哉中甫曰似也而未盡也何者先生得乎道而忘乎遇者也是故其用也泊如也而未嘗有纖毫加也其不用也充如也而未嘗有纖毫損也吾儕乃屑屑以此求先生乎存之曰固也窺又有窺焉先生能忘乎遇而不能忘乎道者也是故其用也曰吾何以副之也汲汲乎必欲吾

君爲堯舜之君吾民爲堯舜之民而不敢漫謂無加焉爾也其不用也曰吾何以致之也皇皇乎惟內省其身之果能上不負吾

君下不負吾民與否而不敢漫謂無損焉爾也吾儕僅僅就用不用閒求先生淺矣誠就所以用不用處求先生夫孰得而窮其際乎於是季友起而賦抑之篇旣竣伯先起而賦樂只之篇憲成曰備矣不佞無能贊一辭矣𨿽然凡皆先生之所以壽也非六君子之所以爲先生壽也願竟其說六君子肅然有閒曰敢問憲成拱而對曰聞之古之爲師弟子者其相知也以心而其相成也以道區區功名富貴不與焉今先生業已國士六君子矣六君子將何方之修爲先生報夫亦惟是步之趨之寤寐而思服之如是而屋漏如是而康衢如是而鄕而國而天下庶幾師不愧乎其弟子弟子不愧乎其師一片精神交瑩互映結爲大年與天壤俱永是眞能壽先生者也予未得爲先生徒也予私淑諸六君子也敬藉余靈效玆葑菲先生不泯夙昔之雅其尙有以進之哉

○壽南臯鄒先生六十序

歲庚戌南臯鄒先生周一甲子門下士云陽聲和曠侯曁其同門李懋明侍禦乞予言爲壽予謝曰先生當今天下一人也憲何足以辱先生敢辭侯固以請予忽忽心動起而拜曰憲不揣且願徼侯之寵有乞於先生也侯愕然予曰侯勿異憲老乞言古之道也先生行古之道者也憲姑與侯商之今先生之年非孔子耳順之年耶而孔子於此先之曰五十而知天命繼之曰七十而從心不踰矩何也學至知天命至矣知非尋常之知也孔子又不云知我其天乎是故知天命孔子以天爲知己也知我其天天以孔子爲知己也夫然孔子渾身一天矣渾身一天則凡百骸九竅無不感之卽應觸之卽通矣乃由知命而耳順還隔十年而遙豈知命時尙有未順耶予之不能無疑而欲乞先生以解者一也猶未也孩提之童無不知愛其親也及其長也無不知敬其兄也此不慮之次知字當作能知良知也不學之能良知也所謂從心不踰矩者蓋自墮地以來而巳然矣乃由耳順而從心又隔十年而遙豈耳順時尙未有從耶予之不能無疑而欲乞先生以解者三也猶未也夫人之有耳猶其有目有口有鼻有四肢也一順則無不順矣而說者乃曰目以精用口鼻以气用惟耳以神用目有開辟口有吐納鼻有呼吸惟耳無出入釋氏謂之圓通觀耳順聽以神也作如是分別見然歟否歟又曰耳順無復好醜揀擇也試思好醜是同是異同則何庸揀擇異則何嫌揀擇作如是顢頇見然歟否歟此予之不能無疑而欲乞先生以解者三也先生篤信王文成而又不喜襲良知二字超乘而上直與孔子相步趨反而參之耳奚而順乎知命之果奚而結乎從心之因奚而起乎是有漸次乎無漸次乎無漸次何以遞列而爲三有漸次耳順何以居知命之後從心之先乎先生日熙月緝俯仰去來之閒个中消息必有不離現在而了了者矣庶幾沛然而提命焉俾予得釋所疑稍望鞭影竭蹙而前並推之以告天下萬世是則先生之所爲壽與先生之所爲壽天下萬世於無疆者也侯喜曰善乎子之爲乞也請得聞諸先生以報

○奉壽安節吳先生七十序

昔者孔子自敍其所進至七十曰從心不踰矩蓋聖學之極也竊嘗疑之人之所以爲一身之主者非心也耶其所以爲一心之主者非矩也耶是故從心必不踰矩踰矩必不從心非有二也味孔子之言壹似心自心矩自矩必竭一生磨勘方能合而爲一者何耶久之於書得其說書曰人心惟危道心惟微惟精惟一允執厥中中者矩也而心者其發竅也中本先天一至發竅便落後天而人心道心歧焉是故矩有常心無常道心有常人心無常有常者可從無常者不可從也可不可之間相去幾何其必精以察之而不使道心或混於人心以一【以一照原本作一以】守之而不使人心或二乎道心然後卽心是矩卽矩是心本來混合之體適復其初無往而不可從矣此學之所以不可巳也秦漢以降斯義寥寥至宋大儒有作而聖學中興徐而按之入其間者大都主於謹嚴可謂不踰矩矣而矩未必一一從心其獘也多流而拘近儒矯之一切掃去轉而之於灑落可謂從心所欲矣而心未必一一不踰矩其獘也多流而蕩此從心不踰矩卽聖如孔子尙須積累而後至其特揭此以示人又若照見天下後世種種獘竇而逆爲之防也其指深矣荊溪安節吳先生少而好學老而不厭服官中外以忠厚正直發聲海內共推遜之家庭之閒有之矩爲之子有允執爲之孫融融泄泄遞爲知巳備極天倫之樂曾不謂是足以明得志而惟日孜孜性命之求當歲戊申予奉先生之命會於其邑之南嶽先生亟爲予誦從心不踰矩一語予憬然有省越三年庚戌先生七十子甥王惟懷偕其年家子儲旣白等共就予謀所以壽先生者予因述所聞爲諸君誦之諸君進曰先生於此遵何塗而入乎予曰先生言之矣曰昔年訥溪周師語予以爾席祖父美大之業希聖賢髙明之志願學以充之務在任重道遠此冣予以實修也頃年與予友鄒爾瞻證道文江舟中別後又遺予書以落道理安排障與沈溺苦海同務在自得其得此啟予以實悟也味斯言也先生之素所磨勘可知也巳是故卽修卽悟無所不檢攝而非矜持卽悟卽修無所不超脫而非放曠宜其有味於從心不踰矩之指也諸君曰此孔子事也言何容易予曰非也孩提之童見親則愛及其長也見兄則敬不慮而知不學而能便是聖胎究竟成聖不過滿其分量耳故有百姓日用之從心不踰矩有由賜諸賢一體之從心不踰矩有顏曾諸賢具體之從心不踰矩有孔子太極同體之從心不踰矩謂有生熟微著大小之不同則可謂有兩體段不可也況先生悟修兼茂如是苟不至於究竟豈但巳哉因屬諸君悉其說請正於先生先生喜曰由前所言見從心不踰矩之難令人卽欲一念自怠而不得由後所言見從心不踰矩之易令人卽欲一毫自諉而不得甚犬顧叔子之愛我也予聞之又憬然有省也謝曰犬馬之齒亦周一甲子而余矣方當執鞭以隨先生之後先生其勿予棄乎願得歲歲借南嶽爲祝而相與賡抑之章

○壽念庭周老師七十序

萬曆己酉臨川念庭周先生七十門下士顧子憲成思效華封之祝同裏諸父老聞之就而詢其說顧子曰憲也陋無能窺先生萬一聊以申吾私也始先生進憲而試之欣然賞異拔置髙等嗣後三試三冠每相見所提冣皆在尋常之表一日手周元公太極圖說程淳公識仁篇張成公西銘授焉憲退而習之至忘寢食於今不敢怠皇是先生之大有造於憲也請爲先生壽先贈公家徒四壁而亟督憲望其成羔雉之費往往稱貨以濟先生聞之時爲分俸先贈公驚曰孺子何修而可以承此必勿受先生不可巳而廉知狀嗟嘆再三適有以居閒屬者先贈公怒而唾其人先生又廉知之將延先贈公於賓筵以示旌異先贈公固辭不可乃罷而益口先贈公不置是先生又大有造於憲父子也請代先贈公爲先生壽先家季允方垂髫從諸童孺試咄嗟而文就先生一覽奇之逢人說項不啻其口先季益感奮不數年而掇一第以克有立是先生又大有造於憲兄弟也請代先家季爲先生壽諸父老喜曰信矣姜矣惜未離乎私也請廣之可乎顧子曰可哉先生廉明倜儻意用不凡其爲政嚴於豪彊而寬於弱小務大體諸瑣屑一切無所問久之獄訟稀簡遂臥而治之邑有糧長之役冣稱繁巨每當僉審請求百端至於覆匿推移情僞旁出不可殫旣先生五日而訖事人以爲神卽有不服呼而數之若居某里田在籍者幾何其竄他籍者幾何歲出入幾何他殖幾何嬴幾何𨿽其井裏姻戚莫能如是之悉也其人大驚不知何從得之率叩首稱謝去一二巨室憾之造爲飛語多方媒孽先生屹不爲動是先生之大有造於予邑也非一家所得而私也宜壽比微入諫垣值張江陵用事時在位者率阿指取容而言官特甚先生又其所舉士內念不可乃佯爲不諭也者凡有建白無激無狥率攄其中之所欲言比江陵沒當路謂天垣長久溺職宜無拘常格於諸垣長簡賢而調眾皆推先生及蕭公念渠蕭公卽又推先生乃調先生先生次第疏舉海內名賢向來山棲穴處之朋遂得後先柄事發皇精采彬彬稱盛至特疏救魏南樂李臨潼𨿽以取忤於時不卹已而兩人俱至大用屹然爲柱石臣是先生之大有造於斯世也非一邑所得而私也宜壽諸父老乃相顧踴躍肅顧子而謝顧子曰猶未也先生雅負起世之襟當令吾邑案牘之暇時時攀九龍而汲九泉把觴賦詠灑然自適今先生歸乎有年矣佳子佳孫聯翩滿庭人閒之勝事備矣卽臺省薦剡相屬泊然如不聞也至覩時局之紛糾輒又慨然太息時時貽書及之情見乎辭由前則處有事之地而能樂由俊則處無事之地而能憂此其際不亦微哉彼夫域進域退庸庸泄泄徒以一官而巳焉者其局量相去何如也於是諸父老皆起而拜曰姜矣悉矣子其觴而薦秋秋焉吾儕小人且遙賡甘棠三章以侑

○贈少府榮洲連公擢南民部郎序

昔程子讀孟子舜發於畎畝章而曰若要熟也須從這里過何也人身一副眞精神必從憂患中抖擻過來方能全體透露一切浮心躁气必從憂患中磨洗過來方能徹底消融天下之故國家之表裏紛紜曲折莫可端倪必從憂患中歷練備嘗過來方能四通八達操縱在我沛然而無不如志故夫晦者兆其明者也退者基其進者也屈者成其伸者也斷可知巳榮洲連公閩之華冑也用名進士起家巖邑孜孜勤民恥爲操切竟以不善俛仰於時左遷州別駕久之移理桂林晉河間少府尋抱艱而歸服闋補貳吾常蓋後先幾二十年所矣何其淹也公方夷然而安之不爲閔早夜殫精白而赴之不爲挫防江江輯魚鱉不驚攝郡郡理雞豚不擾久之政聲流通薦剡交上擢南民部郎去嗟乎人之於世如公所經涉往往有之卻往往以境轉我弛然而自廢惟公能以我轉境抑而愈振遏而愈張積勤累辛成其遠大譬之糵以歷冰而翠梅以含雪而香嚴霜凍結土練其骨木練其皮嫩色全除本性彌固有味乎程子之言之也於是公且行予邑陳侯偕武進張侯江陰許侯靖江景侯屬贈言於予予曰聞之凡不爲憂患摧志者必不爲安樂肆志夫不爲憂患摧志則常有以自振也不爲安樂肆志則常岡以自檢也誠如是卽之於天下可也一司農何有獨計恆情居憂患每冀安樂其激發也易居安樂輒忘憂患其斂戢也難而今而往公遇且日亨位且日髙望且日茂徳業且日光其尙無忘二十年閒東西南非之崎嶇哉

○贈中丞懷魯周公晉秩總可序

顧憲成曰異哉我懷魯周公之撫吳也惟玆林林總總百萬生靈且以爲明神且以爲慈父惟恐公之一日去也惟彼言者一不巳而再再不巳而三惟恐公之一日不去也夫人情豈相遠哉而愛憎贊毀判若兩截然何也將公有遺行耶先是公晉擢總河予業奉蔡觀察指稍稍敍述公之仁猷義略矣今請並迹公之素初予從閩中劉紉華遊問所與何人紉華曰有同門周懷魯者其人不特有才且有識非凡流也巳而公令臨海用治行異等徵入爲禦史適趙考功儕鶴論時事忤當路其客諷公糾之公不應而吳比部徹如且特疏彈陳都諫臺省哄然而起曰言官論人者也非論於人者也柰何壞我體面將合疏排焉公又與萬二愚諍止史奉常玉池應召而非公時爲督學約玉池偕許京兆少薇啟諸執政請行東宮三禮久之執政議欲先大婚而後冊立公又與王銓部澹生力言其不可當三殿之災也諸公卿相率捐俸以佐大工有所知謂公行當及臺省矣公曰是何薄待吾君之甚也且薄待吾君以好貨則捐俸假令薄待吾君以好色將何捐所知艴然不悅而去公之功徳我吳旣章章如此其立朝大節又卓卓如此紉華之推不虛耳而猶不免於多口何也意其偶未之知耶予竊惑焉時時與景逸諸君子語及之輒相對喟然太息予因進曰不抑不揚不晦不明自有言者而後有諸父老叩闕之請代公寫出一段爲地方眞精神自繼有言者而後有吾儕之喋喋代公寫出一副爲國家眞肝膽中山之篋所以昭羊樂【羊樂照原本作樂羊】也明珠之謗所以昭伏波也公何病篤諸君子皆曰善於是公引咎請罷上不許特加慰勉促赴河上公復具疏請不待報而歸予同諸君子操扁舟追送之具酌卮酒而告之曰諸儀部敬陽嘗爲予言吳門殷孝廉作令而歸邑人遮道攀畱車不得前口吟曰仰面靑天無愧色回首赤子有餘情相傅以爲佳言公行矣追計生平行事歷歷心目衾影互質眠食俱穩南山之南非山之非何所不可惟是我皇上明見萬里一則曰大得民一則曰久著勞績抑何知公之深信公之篤也而今而往其始終委重公屬以平成之寄願公幡然不俟駕而北仰酬特達之眷卽惠顧東南從民之欲還我公於吳公尙曰我思用吳人無爲悻悻之小丈夫哉

○奉賀邑侯石湖陳父母考績序

世之所謂良吏吾知之矣前之有所慕於名而後之有所懼於戾二念交持其勢不得不勉而振刷卽有情之所易溺可斬而割也卽有勢之所難堪可作而赴也久之其所可慕者或幸而得之將遂意之揚气之髙不復見其有可懼往往至於侈然而自恣又或齟齬不偶其所可慕者卽巳無望將遂意之沮气之消不暇計其有可懼往往至於頹然而自廢是故始乎張常卒乎弛始乎惕常卒乎惰始乎奮常卒乎靡人見其然則曰何渠攺節易行如是而不知原無可攺之節可易之行也要不過暫而飾久而露出眞面目耳是可以爲良吏乎哉吾之所謂良吏必自眞心爲民始眞心爲民則饑由己饑寒由己寒溺由己溺屙癢疾痛由己屙癢疾痛其所孜孜焉慕而趨者第問其有益於民與否耳不問其有益於我與否也其所皇皇焉懼而避者第問其有損於民與否耳不同其有損於我否也何者惟其眞心爲民也吾邑石湖陳侯其坐臻此道矣始侯釋褐吳門下車之日風采傾動望者便知爲地方之福徐而按其爲政大都嚴於身而寬於民嚴於皇堂而寬於閭巷嚴於彊禦而寬於弱小適無歲撫摩周卹備瀝肺肝邑賴以全活嘗有富豪麗於法毅然執三尺繩之不少假遂太騰謗百計誣構公聞之自如不爲色怒俄而當路廉知其人立置之理比入覲都人嘖嘖指目是彊項吏耶一時聲大噪識者謂有吏如此不可令魑魅得巧肆其毒乃移吾邑所以保護擁持徳意甚盛而公居之亦自如不爲色喜方且風夜在公益皜皜自濯爲之淸訟獄因而不遂爲之淸賦稅期而不督爲之淸姦宄肅而不擾猶以爲未也時以其閒進多士相與商確文藝講論道徳則古昔而稱先生無墮流俗又以論【諭照原本攺爲】未也時時訪求孝弟貞節表而揚之使人曉然論於向往之路有所興起何侯之惓惓有加而無巳乃爾哉非其眞心爲民夫孰徳而幾焉故嘗論之凡人之發念從名根來卽可以毀譽動之從利根來卽可以得失動之惟從眞心爲民來卽無毀譽無得失進而無所慕於前退而無所懼於後精神意气銳然常新曆久暫如一日如侯者正吾之所謂良吏非世之所謂良吏也於是後先浹三載當考滿之期諸同寅戴君宋君劉君屬予言爲賀予曰君覩公之政亦覩公之心乎公之政在吳滿吳在錫滿錫洋洋口碑可按而述公之心則淵淵浩浩了無涯際曾不見其滿也況侯業已課治行第一自是而往望日以【以原作益】崇位日益顯或進而銓衡或進而臺省又進而鼎鉉其所施設表見當有百倍於今者吾亦何敢僅僅迹耳目之所覩記擬侯哉姑書此以爲之兆可爾三君曰善爰授簡

○贈本庵方先生還裏序

予憲成私淑本庵方先生有年矣蓋嘗讀其會語數編得言教焉於今更喜得身教先生表章正學士類向風憲成宜循墻負笈附弟子之末尙愧未能乃先生不遠千里駕扁舟攜二三髙足儼然而臨貺東林徳愈盛心愈下萬頃汪洋孰窺其際此憲成之所爲茫然自失者也憲成行年六十有二耳精力巳消亡盡矣又不能自愛時時善病先生加憲成十年而神甚旺色若孺子行住坐臥灑灑自得非養深積厚何以臻玆晬盎此憲成之所爲惕然有省者也王山陰羅旱江並以妙悟推而輿論不大滿者只爲其襲傳食故事所至混有司其門人且往往緣而爲市耳先生至予邑且數日邑侯陳石湖聞而造謁始往報焉頻發擬送一舟謝卻之人以爲過從行汪崇正安述之曰先生素守如是不可彊予輩亦不之彊也聞者嘆曰可謂是師是弟矣此又憲成之所爲欣然中心悅而誠服者也夫非先生之身教乎哉及憲成等朝夕侍先生則先生又時切提撕不一而足同志來見者大扣大應小扣小應不少倦也巳而言別又作別語剖示元珠叮寧反復令人卽欲自棄而不得此又先生之心教矣憲成何幸坐而獲多益於先生爾爾因退而記之置之案頭以爲但於此一展玩焉便凜如先生之臨其上無敢戲渝並寫一通納之先生以爲先生誠不我忘但於此一寓目焉便宛如憲成之在側當源源而施鍼砭也先生許之庶幾千里惓惓始終其不虛也巳於是酌卮酒爲先生壽送至昆陵赴經正堂之會而別

涇臯藏稿第九卷

終

●涇臯藏稿第十卷

無錫顧憲成著

記一

愧軒記

遊月巖記

尙行精舍記

虞山書院記

陸文定公特祠記

龔毅所先生城南書院生祠永思碑記

重修二泉書院記

○愧軒記

昔柳子厚落職永州其所爲文辭住往有無聊之色至如蘇子瞻又何超然自得也其詩曰日啖荔枝三百个不妨長作嶺南人可謂知所處矣予竊惟順逆時也窮通命也君子素其位而行不願乎其外何則以憂臣之事君猶子之事親也臣不得於君子不得於親所宜日夜省愆補過兢惕以將之誠懇以格之動心忍性增益其不能以俟之何則以樂憂近歉樂近盈是故柳旣失矣蘇亦未爲得也𨿽然是二子者固有說焉子厚倜儻負奇有經世心其暱於叔文等非直冀富貴而巳一旦被不祥之名以出將何以堪子瞻髙曠拔俗不能下人人以故爭疾而中之非必上意也若是者曾不啻浮雲之過太虛而何足以介於臆然則子厚之憂子瞻之樂並自不苟耳且非獨此也子厚誠不勝無聊卒能發憤淬礪列於不朽與韓昌黎並驅則亦可以洗滌夙垢用自愉快消其窮愁子瞻豈不稱起然哉而忠君愛國出自天性顧坐戇直數賈罪俾讒邪得气重貽主徳之累則黯慘懇惻殆有甚焉者矣此又以知子厚之憂未嘗無樂子瞻之樂未嘗無憂非恆情可得而測也予無以自度去二子遠甚敢謬附於憂與樂兩者之間惟是奉譴以來自監司而下卒儼然而客之不及以政其州之耆老子弟顧以爲是父母我也一切供事維謹而予靡毫髮報塞閒嘗與諸士有所揚搉大都不離於訓詁非能益之也於是乎歸而求之六尺之軀猶然故吾徵發困衡總歸鹵莾又靡毫發表樹怠其職而勤其享據其名而隳其實有愧而巳予考州乘往莊公定山亦嘗謫於此甚有恩徳至今人能道說之若焦泌陽𨿽貴在日月之際莫之問也得失之鑑昭然甚明予將奚居哉嗟乎柳氏文而巳也蘇氏未離乎文也莊氏離乎文矣其庶乎晚年一出尙不免於忌口況其下焉者哉甚矣哉出處之難也予至桂城無所居假館藩署日起無事時時坐其中軒攤書而閱之輒復內念仰而無以對於先哲也俯而無以對於州之耆老子弟也因顏之曰愧軒而爲之記其說如此欲令天下後世知予之過云爾

○遊月巖記

予以歲之九月六日至桂陽越五日有永州之行行三日徑道州州大夫張四可氏出謁予爲問訊濂溪周先生故事大夫曰州可四十里有月巖相傳以爲先生悟道處此一奇觀也予曰何如大夫曰志言巖形如圓廩中可容數萬斛東西兩門通道當洞之中而虛其頂自東望之如月上弦自西望之如月下弦自其中望之如月之望先生則之以畫太極圖云巳晤彭將軍哲庵氏語及之亦曰信予曰有是哉明日遂偕往旣至歷崖而登下就幾少息焉徙倚四顧奇石森列滿壁而是眉睫之間變幻紛沓應接不暇卽王子猷山陰道中不知有此否哲庵氏曰吾聞諸志矣如走貌【四庫本作猊】如伏犀如龜蹣跚如鳯翺翔如龍蛇蜿蜒可謂筆端有畫予曰未盡也擬爲之名卒不得其似而止遂與二君徐而前就其中望之旣圓且朗果如所言不謬予因笑謂曰今日望日也故應有此巳轉而西尋卻而果所至輒佇立凝視遞相嗟賞巳復登其巓忽見白雲數點冉冉從東而來望之可數里內外張君異之指其處呼予而謂曰是濂溪先生故里也予聞之翩翩神王爾時覺得兩腋風生便欲乘雲而往攬濯纓之亭飲其泉一斛洗滌塵氛徐而從先生乞太極圖也爲之徘徊者久之旣而還坐其下左右薦觴觴到輒盡主亦不勸客亦不辭淸言亹亹爾我俱失少頃薄雨乍收斜陽欲下陶然相對氤氳滿懷輿人竊竊從旁言暮矣弗問也從容謂二君樂乎張君曰當此之際不知胸中有何物亦不知天地間更有何事彭君首肯曰如是如是二君還問予予曰亦復如是起而嘆曰美哉玆遊也無物內礙忘矣無事外礙忘矣內外兩忘濂溪先生之所謂靜也昭昭乎進於太極矣吾儕偶爾寄適俯仰之頃意象豁如輒自有會心處何況先生乎其所得於玆巖之助豈少哉卽謂則之以盡太極圖未爲迂也昔者朱子疏大學格物之義謂一艸一水【水當作木原本誤】亦不可不理會王文成非之曰柰何捨內而狥外由今觀之何內何外河之馬可以畫卦洛之龜可以敍疇天髙地下萬物散殊新腐陳奇總歸神理人自爲閒隔耳文成殆激於世之舍內而狥外者發歟吾於玆巖乎有悟也𨿽然悟之非難實有之爲難今夫先生之稱主靜何也主者譬如家之有長國之有公侯天下之有君王不得一日而無非若羈旅之倏來倏去也吾儕幸徼須臾之暇探奇討勝回視轇轇擾擾之鄕迥若仙凡以故情暢神怡灑然自適退而與轇轇擾擾者交卒亦歸於轇轇擾擾而巳夫焉得而有之不惟是也吾與張君故生長吳越閒去此四千里而余彭君卽楚產乎家故赤壁之下去此亦二千里而余生平傾慕先生如饑如渴一旦得遊其處以是目若爲之加明耳若爲之加聰心若爲之加爽假令朝於朝夕於斯取諸衣帶閒而足且將狎爲故常漫不加省欲一幾希於灑然弗可得巳𨿽日居其中與在轇轇擾擾之鄕何異恐不符然則向之所云靜揆諸周子之指恐不得【得原本作特】如吾三人之居之去玆巖僅僅二千里或四千里巳也何謂悟哉二君稱善就予索主靜之訣予面壁不答巳而曰其試問諸月巖遂各盡一觴別去越七日還自永州爰籍其語而存之用自省焉兼以遺二君是歲萬曆十五年也

○尙行精舍記

予向讀孚如鄒子衡言有曰令教化翔洽家性命而人堯舜而議論愈精世趨兪下維世君子惟以躬行立教斯救時第一義乎作而嘆曰有是哉何鄒子之先得我心之同然也不谷當佐下風矣一日郡侯懷白周公貽予書曰吾師鄒先生裏居新構一書捨顏曰尙行羣同志講習其中蓋慨然有感於空言之獘思以身挽之厥意甚盛竊謂此舉不可以無記敢請乃孚如書來亦屬予記之予又作而嘆曰有是哉何鄒子之勇也不谷當拜下風矣𨿽然世得無且以悟求鄒子哉予以爲鄒子之標尙行正悟後語也何也凡人之於道當其未有所見卽誘之而使爲弗爲也將又廹之而使爲弗爲也幸而爲矣安排而己耳把捉而巳耳朝而作夕而輟夕而作朝而輟矯彊而巳耳猶弗爲也及其旣有所見而後有眞趣味出焉有眞趣味而後有眞愛慕出焉有眞愛慕而後有眞精神出焉有眞精神而後有眞體驗出焉其於行也不誘而勸不廹而趨天地之大萬物之眾不以易之矣故曰鄒子之標尙行正悟後語也夫安得以悟求鄒子且夫世之言悟者津津矣予不敢以爲非也亦嘗歸而証之於行歟古之聖賢戰兢臨履於其日用之常終身勉勉而不足今也雍容指顧於其精微要眇一朝闡揚而有餘試令歸而証之於行果能如其言一一實有之而無憾歟果能如其言一一實有之而無憾也則是軼聖賢而上也如其未也彼所謂悟無乃揣摩億度而巳歟新會主靜姚江致知其所參叩凡幾何所磨勘凡幾何所抽添剝換凡幾何厥維艱矣可以揣摩億度當之歟然則鄒子之標尙行特以諷夫好言悟者使其自反而自識之而非以悟爲諱也又安得以悟求鄒子而況鄒子之說在未悟者尊而用之究也必將漸著漸察人事盡而天理現一旦豁然而貫通矣在巳悟者尊而用之究也必將益昭益瑩淪肌膚而浹骨髓不知手之舞之足之蹈之矣然則悟於何始因行而始悟於何終因行而終鄒子之標尙行乃其深於標悟者也又安得以悟求鄒子無巳亦就鄒子所標尙行一言還以求之而巳矣鄒翩翩子負俊才摛英掞藻翩翩方駕作者而不以爲足也進而秉銓政銳意澄淸辛壬之際天下一日易視攺聽迄於今賴之而又不以爲足也退而修諸家皜皜自濯履繩蹈墨不越尺寸蓋鄒子之尙行類如此予將何求獨念天理難純而易雜人情有初而鮮終而今而往其惟盡刊枝葉並力一源斷以不疑積以不懈緝熙庚續日新富有期於衾影無怍寤寐一如庶幾心體渾全拈來是道出而爲文章不炫技能出而爲事功不矜意气卓然稱昭代粹儒焉然後人莫不曰是信能尙行者也是信能以身爲標者也是信能砥柱中流障狂瀾而東之者也其有裨於世道人心非淺鮮巳予於鄒子衷交也故不以頌而以規鄒子其許之哉因書而就正於周侯遂以復鄒子願鄒子之更有以進予俾子果得望下風也

○虞山書院記

常熟先賢言子遊闕裏也有書院一所相傳爲吳中子弟從遊聚講之地一名文學書院一名學道書院自宋入元嘗廢於至正之末至國朝宣徳間而復嘗再廢於萬曆之八年無幾何而又復蓋斯文命脈所關自有一叚精光灼爍於人心不容滅沒宜其爾爾惟是規制未備過者惜焉瀛海耿侯孜孜好道來蒞邑事釐姦剔蠹百務維新期年民大治肅將袛歡弦歌滿四境矣一日謁子遊祠下低回不能去慨然嘆曰是予之責也夫是予之責也夫遂請於當道而鼎新之首捐獎金爲倡繼之以俸於時撫臺周公李公操江耿公丁公巡按今擢提學楊公巡鹽左公巡倉孫公巡江李公兵備楊公蔡公知府李公咸髙其誼各捐金佐之邑之矜紳翕然丕應越父老子姓亦莫不踴躍供事甫五月遂告成峩峩虞山儼然東南大觀在焉因易名虞山書院志地也顏其祠曰言子親之亦尊之也配以遊寓梁昭明太子統名宦宋縣令孫公應時邑賢明修撰張公洪都憲吳公訥侍郎徐公恪別駕桑公悅大參周公木考廉鄧公黼縣冪朱公召布衣鄒公泉從輿望也又爲之遡厥淵源顏講堂之前曰願學孔子是子遊之所踰江蹈河不遠千里摳衣而趨北面稟業者也旁建精舍顏曰友顏友曾友思友孟而漢之董宋之周邵二程朱陸我明之薛胡陳王諸先生俱次第列焉是子遊之所後先二千載之間相與疏附奔走作孔子羽翼者也入其門登其堂俯仰瞻盼洋洋乎如在其上如在其左右宗廟之美百官之富不減洙泗當年矣於是其裔孫諸生曰福曰喜及侄逢堯偕詣予乞文記之以旌侯徳識不忘予曰此非君之所得私也而侯適以書來囑曰願聞一言之教予謝曰侯業巳命之矣何庸贅福曰何曰侯之標願學孔子是也吾儕喫緊在發是願耳曰自我侯提唱以來凡環而聽者亦旣蒸蒸奮矣予曰談何容易竊計以爲是必有日忘食夜忘寢之眞精神焉是必有獨立不懼之眞力量焉是必有行一不義殺一不辜而得天下不爲之眞操槪焉是必有遁世無悶不見是而無悶之眞胸次焉是必有妖壽不貳之眞骨格焉是必有爲天地立心爲生民立命爲往聖繼絕學爲萬世開羣蒙之眞气魄焉六者備矣然後可云能發是願耳談何容易福曰若是其難歟曰又不然要在識得孔子耳孔子何從而識要在識得自己耳何者自己原來一孔子也福曰然則孟子何云人之所以異於禽獸者幾希曰此正言人不爲聖賢卽爲禽獸須從幾希處辧取也試以見在證當夫一堂之上彬彬濟濟非性命不談非禮法不動居然聖賢之徒也固此人也俄退而與鄕人處習套中率未免墮入俗套中矣俄又退而與家人處率未免墮入習情中矣甚而放僻邪侈無所不爲違禽獸不遠矣亦此人也何判然懸絕如此哉其幾隻系於一念閒耳故曰庶民去之君子存之其存其去兩者不能以寸幾希之謂也魏莊渠先生述陳元城之言曰凡人自期待當以聖賢自克責當以禽獸每讀之輒隱隱心動竊以爲必如此乃能識得幾希識得幾希乃能識得自己識得自己乃能識得孔子誠識得孔子卽欲不爲孔子不可得巳此予所窺於侯之微指敢代侯引其端君幸爲余復於侯曰侯之潛心孔子有年矣必有會也庶幾沛然悉其藏以嘉惠我吳俾斯道昭昭如白日之中天俾吳人士自知灑掃應對以上皆明於向往如撥雲霧而覩白日斯予之願也夫豈惟予之願實侯之願也夫豈惟侯之願實孔子之願也然後言子之北學而歸不爲孤孔子之所莞爾而笑不獨在武城矣侯其無讓哉福等咸起拜曰論至此委非眇末可得而私也遂次其語歸而鑱諸石周公名孔教臨川人李公名三才順天人耿公名賓定力麻城人丁公名寶嘉善人楊公名廷筠仁和人左公名宗郢南城人孫公名居相沁水人李公名云鵠內鄕人楊公名洵濟寧人蔡公名獻臣同安人李公名右諫丰城人耿侯名橘河間人乃若教諭則黃家謀訓導則化大順朱朝選縣丞則趙繼俊樓汝棟主簿則王化曾承忻典史則兪鈺皆與襄乎盛事者也法得附書

○陸文定公特祠記

有客問於余曰陸文定公何如人也余曰是海內所共傳平泉先生者耶先生業巳自拈出矣何俟贊一辭客曰何曰余有味乎先生之所謂平也孔子不云乎天下國家可均也爵祿可辭也白刃可蹈也中庸不可能也何以不可能中而系諸庸言平也平無奇非可以意見播弄也平無辟非可以意念把持也平無險非可以意气馳騁也故曰知者過之愚者不及也賢者過之不肖者不及也知愚賢不肖之相去遠矣引而納諸中庸知者亦愚賢者亦不肖一切伎倆都無用處所以不可能也先生其幾之矣先生少從家人受農帶經而鋤已請於其尊人志梅公乃得竟業業成舉南宮第一人選讀中祕書顧恥以文藻自雄退而潛精性命日切磨於諸名賢長者間其學原本六經不好章句時有會心處拈片紙灑筆題之往往出人意表旁通三氏用以解脫塵莾淘洗渣滓不爲溺亦不爲諱也而曰吾於般若有緣久之所養日益充所造日益粹湛湛穆穆渾然天成其於規矩繩墨尺寸惟謹而未嘗故爲莊嚴以示異其於日用事物儻然而來儻然而往了無揀擇而未嘗漫爲遷就以示同不爭之矜不黨之羣先生有焉且子不見之乎達如徐文貞其於天下賢人君子無所不推挽而獨不能以混先生也姦如嚴分宜悍如張江陵其於天下賢人君子無所不摧剝而獨不能以加先生也何者先生固不可得而親不可得而疏也有味乎先生之所謂平也客曰先生始爲諸生色【色當作邑】令朱公廉其貧周之不受則諷使居閒先生若爲不諭也者而去之及以庶吉士補官張文毅忽問謁內閣有贄乎先生謝無有公曰此故事我假若二幣往可也先生逡巡持歸明日竟不用復持還凡皆細事耳何必硜硜乃爾將無近於固曰吾聞之也事有大小道無大小如其道千駟萬鍾安焉非其道一介不以取諸人一介不以與諸人玆固也正所謂平也曰先生登第六屢十五年屨歸屨起屨起屨歸後先守官不及一絕餘日皆爲山木所有依稀是接輿荷蕢閒人矣將無近於偏曰吾聞之也進者人情之所易須受之以難退兩得恰當者人情之所難須受之以易然後兩者恰當焉故曰三讓而進一辭而退玆偏也正所謂平也客曰先生晚而赴宗伯之召慨然有開濟之懷旋以時事不合謝病歸可謂見幾而作矣瀕行復疏陳十事而所列辧宮府抑戚幸斥貂璫大觸時忌類少年英銳之爲將無近於激曰吾聞之也大臣上與宗廟社稷爲一體不以去就二心下與四海九州島爲一體不以行藏攺慮韓範富歐率由玆軌誠其中有不能自巳者耳玆激也正所謂平也若乃模稜而巳耳調停而巳耳同流合污求免非刺而巳耳是世俗之所謂平非先生之所謂平也故曰有似是而非有似非而是兩者之分毫釐千里不可不察也客曰然則先生可以相矣曰可哉先生亦嘗言之矣宰相元气也臺諫藥石也調和燮理輔元气也貴其平繩愆弼違備藥石也貴其明至範質謂吸得三斗釅醋方可作宰相則又力破其似是之非而惜質欠世宗一死由此觀之於相乎何有巳又語客曰相有待於先生先生無待於相也吾見其生也人皆仰之其逝也人皆悼之作範當年流風來世將令薄夫惇頑夫廉鄙夫寬懦夫立先生一叚精神未嘗一日不默行乎天壤之間也盛徳大業斯其在矣相與否曷論焉會其鄕人聚族而謀爲特祠俎豆先生先生之子大行君伯達屬予爲記予於先生當在私淑弟子之列自愧淺陋不足以窺先生而獨有味乎平之一言以爲如先生可謂幾於中庸矣因述所嘗論次爲復異日者尙當采九龍之芝侑以二泉躬薦先生祠下而就正焉先生其許之哉

○龔毅所先生城南書院生祠永思碑記

予抱屙涇曲日坐臥斗室中酬應都罷幾如桃花源人不復聞人閒事一日邑中父老趙仁等羣而謁予廬予謝焉固請乃見之進而詢其故則皆拜而言曰仁等竊願有懇也予曰何對曰江南之役冣重且艱者無如糧長糧長之役冣重且艱者無如白糧識者憫其然嘗爲役田之議矣嘗爲役銀之議矣嘗爲役米之議矣所以爲吾儕計者誠可謂至矣惟是一法立一獘生利病參半猶未能廓然而大蘇也幸鄕達毅所龔先生目擊而心惻之究晰始末劑量公私列爲八議一曰加白糧之耗米一曰革千料之糧船一曰分銀米之徵收一曰並徭銀之徵收一曰革無名之供費一曰免糧船之盤驗一曰緩批單之勾獲一曰增金花之滴珠精審詳密鑿鑿中竅當道聞而善之亟允行焉自是充役者省費過半人人徳之飲食必祝曰天苟有吾儕尙無悔於先生業就城南書院建立生祠以致報私書院固先生未第時讀書處也邑侯柴公爲聞之當道兩院而下景瞻盛美並爲顏其祠表異之風聲奕奕九龍增髙二泉增冽矣仁等猶恐歷時以往耳目寥曠卽蒙徳者或莫知所自慕徳者或莫知所考也共圖勒碑貽諸永永敢乞公記之予喟然嘆曰仁哉先生乎竊於是有以見先生之心矣嘗論之君子之出而效於世也將爲令焉必以一邑之休戚爲心將爲守焉必以一郡之休戚爲心將爲藩臬大吏焉必以一方之休戚爲心何者彼其責固有所屬而不可諉也非徒然也一邑之休戚令之職不職稽焉一郡之休戚守之職不職稽焉一方之休戚藩臬大吏之職不職稽焉職則有慶不職有讓休戚且移之躬矣由此觀之彼其勢又有所系而不得諉也夫如是則其朝而經夕而營孜孜汲汲務欲與民聚好而除惡亦不必仁者而後能也若其退而裏居脫然釋去當世之寄髙者有巖棲川泳以自愉快卑者有求田問舍以自封殖而巳於一鄕之休戚奚問哉先生乃獨惠盻枌楡深惟熟計非有不可諉之責臨乎其前而懷之如己痛己癢非有不得諉之勢廹乎其後而拯之如赴溺赴焚周建石畫保世無疆微夫仁心爲質與物同體孰能臻此者乎先生素厚徳長者兩爲令一爲守剔歷藩臬所在俱有惠澤民謳思之不忘今嘉禾吳橋咸建生祠屍祝之餘竊以此猶有爲而爲者之所得而及也至其爲徳於鄕如是則非有爲而爲者之所得而及也宜爲著先生之心以告鄕之君子庶幾同是心者因先生推而廣之遇利必興遇獘必革吾邑其永有賴哉仁等起而再拜曰聞公言不惟見先生之心又見公之心矣遂受而鑱諸石先生名勉字子勤登隆慶戊辰進士官至浙江布政使司右布政使致仕

○重修二泉書院記

吾邑文莊邵先生建書院於惠山之麓榜之曰二泉先生汲屬嗣子蔭生煦贅壻浙江東陽少尹秦汶共守因肖像其中歲時瞻禮焉煦沒嗣勛勛沒不復能煋守汶子太學榛益並其半之三榛沒屬季子煜得盡並而專守之久而變故百出幾厭涎口伯子茂才秋請以身任址不竟廢觀察虛臺蔡公過而喟然興嗟謀諸邑侯林公新之遂損■﹝貝爰﹞【四庫本作鍰】金百餘兩檄馬丞督其事並葺其家祠家祠責成邵氏而書院獨責之秦向故有分守也茂才君慨然起曰是實在我若之何其獨勤當路乃躬爲經理佐以家貲白金自丁未秋七月始至戊申春三月訖事規制備具頓還舊觀因語余曰秋也不敢忘文莊敢忘蔡公子其爲我記之予憶往髙存之輯先生年譜有問先生何以無後未及對今請申其說竊以爲先生之所爲後與世人之所爲後不同何者世人之所爲後有待而先生之所爲後無待也古稱三不朽太上立徳其次立功又其次立言先生誠心質行表裏皭如貧賤不爲移富貴不爲淫威武不爲屈能立徳矣由釋褐以至懸車所在惠澤洽焉教化行焉風紀肅焉典刑樹焉上獲下信闇而彌章能立功矣簡端錄寤寐聖賢闡性命之精蘊日格子折衷千古定是非之權衡能立言矣至於今流風餘韻宛然如在兒童走卒無不知有先生也者是先生之所爲不朽卽先生之所爲後也余少時聞某省有某督學行部至某縣閱諸生籍見呂姓者甚多於其入謁命之曰孰是呂蒙正之後列左孰是呂惠卿之後列右一時俱趨左無右者督學嘆曰蒙正有後惠卿無後斯言良可味然而爲斯言者猶有待也先生則無待也茂才君又從容言先生嘗於中建李丞相忠定公祠屍祝而俎豆之以志尙徳之思今亦並加重葺庶幾先生欣然惠顧時時降陟其間卽忠定不孤耳予不覺爽然心開作曰信矣信矣先生之於忠定也其猶蔡公之於先生也而今而往爲忠定之先生者無窮則爲先生之蔡公者亦無窮爲先生之蔡公者無窮則爲先生者亦無窮矣故曰先生之所爲後與世人之所爲後不同也君以爲何如茂才君曰而今而知後之時義大也請質諸蔡公當有以復於是乎書蔡公名獻臣同安人其爲政也惇尙風教林侯名宰漳浦人能與公同心以有爲者也馬丞名之驥信丰人規始董成與有績焉法得附書

涇臯藏稿第十卷

終

●涇臯藏稿第十一卷

無錫顧憲成著

記二

虎林書院記

天授區吳氏役田記

修復冉涇箭河碑記

日新書院記

重修常熟縣學尊經閣並釐復祀典創置學田記

長治縣攺建學宮記

石沙王先生祠記

常鎭道觀察使者虛臺蔡公生祠記

○虎林書院記

虔南陽明先生過化地也中丞紫亭甘公自少慕道聞良知之說而悅之歲丙午持節來撫浙喜曰生平寤寐於斯慰矣旣至大修保釐之政興利除獘無不殫厥心大指以節愛爲本而躬先之一時人心信服翕然風動爭竭精白以應比及期年政大行公喜曰可以教矣乃謀於藩臬諸大夫而下曁鄕之衿紳時詣天眞書院而論學焉巳而以爲是去省城稍遠也居再詣錢庠尊經閣又以爲是稍局未足以足四方之賢也因議攺建僉曰莫若舊撫治便公往閱之信遂攺爲虎林書院而屬錢塘令聶侯經紀其事始於戊申之十二月至己酉之二月中落成俄而公病作且劇侯入問以竣事告公嘆曰竟不得與諸君共印正如之何尋卒聞者無不流涕十一郡一州七十五邑之民咸爲罷市侯承公志凡一切未卒業者皆次第成之規制大備謂是舉也以維世道以淑民風以紹往而覺來宜有記特書見勗並述垂革之言丁寧惓切予憮然曰惜哉命也亦巳焉哉𨿽然其不巳者固自在也蓋子與公業有所印正矣追維去春予過虎林公出晤昭慶寺從容謂予曰東林會約祖孔子宗顏曾襧思孟而師紫陽不佞讀之契焉行將仿而圖之竊有三言欲請予曰願聞之公曰子之言必稱性善允矣然而一善也或謂之有而非執著也或謂之無而非斷滅也亦各就所見而云耳將焉所置是非於其間予曰陽明先生之證道天泉也嘗爲之折衷矣四無之說接得上根接不得中下根四有之說接得中下根接不得上根誠欲通上下而兼接捨性善一宗其奚之此卽陽明所謂良知也公曰如是如是頃之又曰邇時論學率重悟聞東林特重修何也予曰重修所以重悟也夫悟未有不由修而入者也語不云乎下學而上達下學修也上達悟也舍下學而言上達無有是處公曰審爾程子曷云學必先明諸心知所往然後力行以求至也曰知一也有就用力言者體驗省察之謂也正屬修上事乃入門第一義也無容緩也有就得力言者融會貫通之謂也才屬悟上事乃入室第一義也無容急也故曰下學而上達此吾夫子家法也公曰如是如是頃之又曰不思不勉聖詮也子於此數有推敲何居曰公謂不思者自能不思乎不勉者自能不勉乎必有个來脈矣公謂不思者貴其不思而巳乎不勉者貴其不勉而巳乎必有个落脈矣中庸曰誠者不勉而中不思而得誠是來脈曰得曰中是落脈不向來脈理會分明縱欲不思不勉如何彊得不向落脈校勘端的縱能不思不勉亦有何用故予以爲喫緊只在認性諸所推敲總欲人透此一路非有他也公曰如是如是遂命左右薦觴相對甚歡而別予竊嘆服公之一片虛衷爾爾當必大有所倡明以嘉惠一方無何公緘示虎林書院會約獨主白鹿洞規而自爲之闡發厥旨復推而廣之共爲八條會講之日首以談元說妙爲戒要在切近精實上下皆通壺似有槪於予言然者竊喜公之果大有所倡明不特嘉惠一方而巳何意公之倏然逝也退而熟念人世共此宇宙宇宙共此血脈無今昔無生死無去來無爾我總之共此擔負共了此一事耳於是請以其印正於公者代公印正於侯且聞東溟髙公嗣公蒞政其於斯事特爲注意於是又請以其印正於侯者代公印正於髙公適張孝廉赴東林之盟予詢虎林消息具言講堂之上濟濟彬彬聲气之孚日昌日熾於是又請以其印正於髙公者代公印正於滿座諸君子焉此固公之一片虛衷勤勤懇懇所不能自巳亦卽公之嘉會來學一念映徹天壤歷千古如一日者也纘承光大務求究竟勿致孤負願相與交茂之而巳侯聞之起謝曰作如是觀公之所爲永永不亡吾儕之所爲不亡我公者可知也巳不可以不昭也爰錄而鑱諸石甘公名士價信丰人丁丑進士髙公名舉淄川人庚辰進士侯名心湯新淦人甲辰進士書院建置始末詳具侯手記中

○天授區吳氏役田記

吾錫糧長一役冣重且難天授爲錫首區其重且難更倍之予友吳伯子長卿目擊心恫慨然偕其弟仲奇叔美季輝捐田以佐役長卿二伯畝仲奇一伯畝叔美一伯畝季輝二伯畝區人徳焉復慮其不足以垂久遠也上書撫臺周公言狀乞行所司酌立成規世守無斁公覽而嘉之下檄褒異復貽書爲予誦之予不能爲義而好人之爲義逢人說項意津津不自休長卿聞而謂予曰是舉也予聊爲之端而巳實賴季氏成之而仲氏叔氏從中襄焉予何敢蔽季輝曰否不然也予實賴伯兄率仲兄叔兄左提右挈以無卽於顚墜何敢不勉仲美叔奇曰予兩人上則有兄下則有弟豈不厚幸頃之齊曰是先諫議之志也不谷等何有焉予聞之益不禁踴躍作而言曰不亦善乎存如是公共心肩如是公共任恆請孰不競利而獨廓然不自有也可謂仁矣且爲兄則推美於弟爲弟則推美於兄爲子則推美於親恆情孰不競名而又退然不自有也可謂讓矣是一家元气也不寧惟是錫之爲區共十有三在南延則華太史鴻山公爲政而有斯舉矣在開原則髙大行景逸公爲政而有斯舉矣乃君之兄弟聯翩後先於其間風規彌暢而今而往能無感發而興起者乎果其感發而興起也凡爲人兄者將不以此倡其弟乎凡爲人弟者將不以此承其兄乎凡爲人子者將不以此顯揚其親乎卽人知興仁人知興讓矣是一邑元气也不寧惟是往嘗讀長卿制義磊落而多采曁仲奇叔美季輝並彬彬質有其文稱曰四難惜乎時之不逢猶然滯在靑衿耳卽一旦得志致身日月之際其忍獨善而巳乎果其不忍獨善而巳也將不以其所以爲兄者帥世之爲兄者乎將不以其所以爲弟者帥世之爲弟者乎將不以其所以爲子者帥世之爲子者乎行當在在興仁在在興讓矣是天下元气也諸君其亦相與交茂之哉於是伯子仲子叔子季子咸避席而謝曰大哉言乎非所及也請受而告諸先諫議諫議名汝倫辛未進士伯子名桂芳仲子名桂芬叔子名桂森季子名桂萼

○修復冉涇箭河碑記

錫故有九箭河在冉涇橋者爲第三箭橋曰冉涇志地也維昔爲文莊公二泉邵先生宅有手書朱子源頭活水四字在焉此水北接蓉湖西連笠澤九龍二泉之秀金匯於此橋之東淸流不攺橋之西悉受堙沒文莊公曾請於當路欲復之爲里人呂刁郎所尼不果乃鑿陰渠暗通弦河一脈用石覆之里人仍居其上會刁郎之屋展轉他鬻近屬之尢南華比部比部故長者其子太學君時純克體徳心而光大之慨然捐樓屋一十八間平屋三間用以辟新衢而穿故道邑尊同生許侯聞而善之言諸兵尊虛臺蔡公報可遂於己酉冬始工不兩月而河成矣因而橋之同邑髙存之名之曰承賢橋謂承文莊公之志也初君手一揭來視予予喜曰僕不能爲義而好人之爲義覩此可勝踴躍充拓得盡天地變化艸木蕃不外於是夫所謂是者何也源頭也源頭不識則天地何從而變化艸木何從而蕃文莊公之志亦終於無承而巳矣乃語時純曰君知之乎非接蓉湖西連笠澤水脈之源頭也近沿濂洛遠溯洙泗道脈之源頭也願君努力時純起而謝曰盛不敏何足以勝之巳起而請曰吾將受而刻諸石樹諸周行俾來者往者人人得就而覽焉庶幾人人識得源頭也人人識得源頭庶幾人人充拓得盡也人人充拓得盡庶幾人人得承文莊公之志也天地變化艸木蕃洵不外於是也巳矣盛不敏何足以勝之予喜時純之志彌謙而任彌勇也遂爲之授簡其經畫始末詳具時純自撰記事中蔡公名獻臣同安人許侯名令典海寧人比部名際昌太學生名盛明

○日新書院記

雲閒錢漸庵先生致其蓬萊之政而歸日率其門弟子切磨性命之旨因構講堂一所奉先師孔子之像於中而晦庵朱子陽明王子列左右侍焉相與朝於斯夕於斯共圖究竟一時從遊之士益蒸蒸起中丞懷魯周公聞而嘉之爲顏之曰日新書院其門弟子髙君揭等羣而就予問日新之義予曰子不見之乎先生之於學也汲汲如也自少而壯自壯而老不言厭也其於教人也諄諄如也大扣大應小扣小應不言倦也此先生昭然以身作日新榜樣爲諸君指南也何必更添腳注揭等唯唯巳而復請曰孔子之道至矣若顏曾思孟則見而知之若周程則聞而知之怕嫡冢也捨而獨表朱王二子其說何居曰諸賢具體孔子卽所詣不無精粗淺深而絕無異同之迹至朱王二子始見異同遂於儒門開兩大局成一重大公案故不得不拈出也嘗試觀之宏正以前天下之尊朱子也甚於尊孔子究也率流而拘而人厭之於是乎激而爲王子正嘉以後天下之尊王子也甚於尊孔子究也率流而狂而人亦厭之於是乎轉而思朱子其激而爲王子也朱子詘矣其轉而思朱子也王子詘矣則由不審於同中之異異中之同而各執其見過爲抑揚也其如之何而可夫亦曰祖述孔子憲章朱王乎蓋中庸之贊孔子也蔽以小徳川流大徳惇化兩言而標至聖至誠爲證予竊謂朱子由修入悟王子由悟入修川流也孔子之分身也一而二者也由修入悟善用實其脈通於天下之至誠由悟入修善用虛其脈通於天下之至聖惇化也又卽孔子之全身也二而一者也然則千百世學術之變盡於此千百世道術之衡亦定於此舉顏曾思孟之所見而知周程之所聞而知都包括其中矣是故以此而學時而收斂檢東不爲瑣也時而擺脫掃蕩不爲略也無非所以成己也以此而教時而詳曉曲諭不爲多也時而單提直指不爲少也無非所以成物也以此而逗機緣當士習之浮誕方之以朱子可也當士習之膠固圓之以王子可也何也能法二子便是能襄孔子所以救獘也救獘存乎用用無常不得不歧於異以此而討歸宿將爲朱子焉圓之以孔子可也將爲王子焉方之以孔子可也何也能法孔子才是能用二子所以立極也立極存乎體體有常不得不統於同同而異一者有兩者遞爲操縱其法可以使人入而鼓焉舞焉欣然欲罷而不能異而同兩者有一者密爲融攝其法可以使人人而安焉適焉渾然默順而不知此又先生昭然以一大聖兩大儒作日新榜樣爲世世學人指南也在諸君自識之而巳髙君揭等起而謝曰而令而知日新之義若是其浩也請得歸質諸先生以報

○重修常熟縣學尊經閣並釐復祀典創置學田記

國家之設學從來遠矣本之先師孔子之所以教天下萬世於無窮而天下萬世所以佩服先師孔子於無窮者胥於是乎在是故其煥然而爲謨訓之昭垂能使人相與誦習焉而不敢背者非僅僅在文字間也其肅然而爲俎豆之薦享能使人相與奔走焉而不敢玩者非僅僅在儀物間也其翩然而爲縫掖之森列能使人相與敬且愛焉而不能巳巳者非僅僅在體貌間也凡皆宇宙閒一片精神之爲也是故感卽應觸卽通其發脈在聖人而未嘗不貫徹於吾人其發機在俄頃而未嘗不旁皇周浹於千百世之上下也在柄世道者聯合而總攝之耳琴川楊侯之爲令也持己以廉牧民以慈接士以誠繩暴以法不愧古之循良矣一日詣學目擊蕪莾之狀慨然太息退而捐俸金散鍰金鳩工掄材舊之飭而新之圖爲之修尊經閣欽聖制也爲之釐祀典妥神靈也爲之置學田優士禮也其徳意甚茂而其所規畫甚具而有法虞人士相率聚而誦焉於是茂才繆生肇祖朱生曾省嚴君柟等共詣予屬予爲記予惟世之爲令者上之淸筦庫勤聽斷規規簿書期會之閒以見能如是而巳耳下之盛廚傳都筐篚務稱貴人意以博一時之譽如是而巳耳其於民之疾痛屙癢猶然不暇問而又何有於教化之事哉乃侯夙夜孜孜汲汲顧不在彼而在此曹所甚委侯獨爲任也曹所甚緩侯獨爲急也曹所甚簡侯獨爲隆也是必其卓越之識有以超出流俗之表又必其一片精神周流灌注有以通聖人吾人而爲一體通千百世之上下而爲一息始有此作用耳侯於是乎過人遠矣侯聞之謂諸茂才曰吾聞昔之貎孔子者顏氏之仰鉆瞻忽得其髓曾氏之秋陽江漢得其骨端木氏之宗廟百官得其肉自此以外不過得其皮而止況予之纖纖拮據又其末也夫何足云諸茂杛以告予曰非也是特存乎人之所見謂何耳卽如孔子曷嘗有皮肉骨髓四者相也凡以見之淺者其得亦淺見之深者其得亦深遂作是分別耳神而明之一而巳矣故夫侯之孜孜汲汲於今日與孔之孜孜汲汲於當日無以異也諸君果有意乎試思端木氏何人曾氏何人顏氏何人推而極之吾孔子亦何人哉惟是仰而模俯而效一日用其力竭蹙而趨焉卽諸君之孜孜汲汲於進修與侯之孜孜汲汲於拮據亦無以異也其於陟聖躋賢正自不遠耳何者均此一片精神也諸君勉之庶幾其不負侯豈惟不負侯且不自負豈惟不自負由是處則慥慥足以惇行而表俗出則卓卓足以建事而匡時且不負國家二百餘年之培養矣不朽盛事海虞其何讓焉侯名漣字文孺楚之應山人丁未進士其佐侯而襄厥績者學諭則李君名維柱字本石楚之京山人司訓朱君名朝選字維元寧之旌徳人朱君名正定字在止常之靖江人法得備書

○長治縣攺建學宮記

蓋昔吾夫子憂道之不明不行喟然發嘆曰知者過之愚者不及也賢者過之不肖者不及也竊以爲此兩言盡學術之變矣流而不巳復有甚焉何以故謂之過公然與不及分途也謂之不及公然與過分途也是則知愚賢不肖判而爲二有人於此矜其聰明直跳而之於聖人之所不知而繩以夫婦之所共知猶然昧焉憑其意气直跨而之於聖人之所不能而繩以夫婦之所共能猶然卻焉將謂之過而庸猥疏脫又疑於不及也將謂之不及而超忽淩頓又疑於過也是則知愚賢不肖混而爲一知愚賢不肖判而爲二其爲失也顯而易辧是故當其過吾得而裁之當其不及吾得而振之病在气質猶可言也知愚賢不肖混而爲一其爲失也微而難辧是故欲裁其過彼且有泰然安處於庸泉之下者欲振其不及彼且有偃然安據於聖人之上者病在心髓不可言也非徒爾也原其超忽淩頓旣足以見奇而自標迹其庸猥疏脫又足以適俗而自便道蒙其害而人蒙其利道無方縱蒙其害造次莫得而指名人有欲壹蒙其利終身膠結而不解吾末知之可也巳矣異時夫子一則思狂一則思狷一則思有恆至謂古者民有三疾今也或是之亡嗟嗟夫子非喜有疾而惡無疾也有疾止乎疾之辭也其眞心自在也無疾甚乎疾之辭也其眞心澌滅盡矣此又夫子之所深憂也長治懷白周公來守吾常會其邑攺建學宮屬予記之予詢所繇公曰潞古上黨郡也國初仍前代爲潞州嘉靖初升府置縣學仍舊制一世以後人文頗盛乃議分置縣學割府學一隅爲之而人文遂遜於前說者歸咎於分裂故基損壞風气嗣是鹹議修補獨髙陵劉公來守是土創議攺建卜地於藩封之右府庾之隙拓以民居爰定規制請於當道當道僉報曰可巳又得孫公曾公繼之協終厥事而今而往庶幾人文之有興也政乞靈於子予謝曰憲也陋何知人文閒覽晉乘之邑也雅號爲朴所願無忘其朴而巳公曰足乎予曰足矣夫朴人之眞心也內之無安排無攙和外之無擬議無矯飾眞也是故率意而往率意而來瑕瑜短長皎然畢見不欺屋漏矣可以立本是故有過焉與夫人共知其過能受損矣有不及焉與夫人共知其不及能受益矣可以入徳是故修諸家一家信之矣修諸鄕一鄕信之矣修諸國一國信之矣舉而措諸天下天下信之矣可以致用何者惟衍其眞也非是卽才若管晏智若良平辧若儀泰藻若遷固抑末耳甚者反以藉寇賫盜爲世詬僇將焉用之公曰吾子之言善乎其以朴張者也請得受而籍之以詔我多士意且有省乎相與退而反諸心以求無失乎本來面目進而取裁於聖人之道以求諸其極而無狃於偏藐玆不腆之邑實重有賴焉何憂乎不足予謝曰允若玆夫子思有恆而有恆矣思狂狷而狂狷矣思中行而中行矣惟吾道實重有賴焉何憂乎不明不行謹志之以俟劉公名復初孫公名鋐崇陽人曾公名臯廬陵人王君名浩臨邑人同事者郡佐童君世彥李君徳王君愛焦君思忠王君致中縣令李君僊品與劉公同鄕同議此舉李君獻明閻君溥縣丞吳承宗主簿艾有騋楊善典史馬李章署教諭張一翰訓道王三重督工耆民申志臯路仁等皆竭力贊襄者法得附書

○石沙王先生祠記

嗚呼此吾錫石沙先生之祠也曷爲祠之閩志也曷言乎閩志先生嘗按閩所爲功徳閩者甚巨今五十餘年矣閩中思之猶一日也而會厥嗣懷石君官鴻臚奉使入閩時則太僕少卿王公維中卿史張公英黃公泮周公京苑馬卿鄭公一龍參政陳公柯陳公全之羅公一鸑參議張公冕蔡公一槐副使田公楊僉事康公憲王公徽猷太守鄭公銘張公敷潛李公春芳李公長盛朱公資王公繼芳長史陳公九經解元鄭公啟謨趨而逆諸境旣見莫不泫然泣下曰先生之子也聚族而謀祠先生以永所思於是乎有祠祠曷不於閩而於石沙其說曰惟玆八郡一州五十一邑何之而非先生之明徳之所波及也其誰得而顓諸先生誠不忘閩禦風乘雲時儼然式而臨之於此乎於彼乎不可知也吾聞先生少嘗讀書石沙山中旣老復就而息焉石沙先生之始終也神必棲矣與其以先生狥閩也寧其以閩狥先生眾以爲允遂捐金而授懷石君巳太常池公裕徳選部李公多見後先道錫亟走拜先生壠上相顧黯黯不能去退而徵祠盟於是郡司理余公繼善檄邑尉袁君董其事旣成懷石君肅而謁其邑人顧憲成曰甚矣諸君子之不泯於先大夫也谷不敢忘先大夫敢忘諸君子君其記之憲成作而嘆曰嘻是其上下之際深哉則又曰是不獨閩志也於邑亦有之憲成生而晚不及事先生而閒從裏中父老習先生之緒以爲危言危行魁然古之博亮君子也其居鄕絕不妄與人通遇曲直秉義而裁之不少假卽有利害大故挺而白於有司不少避先生之所施於鄕遠矣夫非吾儕之典刑耶故曰是不獨閩志也余惟士方俛首閭巷閒諷先生之業各粹然懷君子之意及其幸博一第稍試諸行事顧往往乘刺不應民無徳焉彼其遠有所蔽也卽投機遘會微立名迹托於赫赫之途哉及其一旦罷歸優遊自娛而巳甚者至恣睢以明得志彼其近有所奪也乃先生之所爲功徳閩者旣如彼其所爲施於鄕者又如此不亦難乎詩有之髙山仰止景行行止先生往矣而今而後過者望先生之祠而謁焉驟而覩其像戟髯虎目英爽凜如業中億其非恆人徐而考其行事流風餘韻久而彌章不爲衰歇庶幾悚然而思勃然而起繼之以躍然而不能巳也夫夫然則世之不及事先生與其覩先生之近而遺其遠覩先生之遠而遺其近者皆於斯乎有賴也其所系大矣爲將次其說以俟焉先生名瑛字汝玉號石沙山人嘉靖壬辰進士

○常鎭道觀察使者虛臺蔡公生祠記

虛臺蔡公持節而蒞我吳也默而思曰吳之難治久矣道將安出徐而締觀土風熟察利獘憬然有悟也曰吾知所以與之矣遂下令與民更始豪橫有禁刁惡有禁打行紮詐有禁窩訪窩盜投充稅幹有禁諸馭民之具種種備巳而中復念曰善馭民者不專求諸民也當從馭吏始則申之曰貪墨必罪苛酷必罪非掌印官而受狀受呈者必罪胥徒舞文必罪所部守將及材官騎士之屬各依汛地謹禦非常盜賊鹽徒發而不覺覺而不治必罪諸馭吏之具又種種備巳而中復念曰善馭吏者不專求諸吏也當從馭身爲剛儼然而親示之標絕饋遺杜請托批申刑名不假左右何愼毖也地方賢否不必采訪何光明也驛遞夫船不狥過客何正大也日用蔬米不用鋪行何簡便也而終之曰本道如有差錯及道役有犯沈匿卽需索作姦等獘幸旣明白見示以憑攺正究治此地方相成第一義也噫嘻至矣盡矣公可謂有諸己而後求諸人無諸己而後非諸人者矣故令下十日而吳中相戒無犯令下期年而諸獘俗悉更吳以大治稍暇輒簡諸才俊進而與之談說經旨揚搉文義勉導以古人之事至於學校祠廟先賢遺迹有可興人文裨世教者率不難爲之主持修舉又皆出自俸金贖鍰不煩民也比戊申己酉間歲大潦饑莩載路公焦神勞思議蠲議賑諸所爲撫摩拯救不遺餘力東南賴以安堵如故久之主爵者廉公政行異等數推轂公諸父老聞之大驚奔詣兩臺乞畱幸得請加銜復任歸而婦子欣欣交語自是可長有公也不意公一旦偶有感輒拂衣去比覺舟巳及於梁溪之滸矣乃皆哄然而起不期而集者凡幾千萬人相與號泣而追之叩首呼天請畱公不顧又追至吳門又不顧巳又追玉攜李卒又不顧至武林而公且飄然渡江去也始皆彷徨無之不得巳而返日夕怏怏不自聊因謀建祠肖像其中庶幾得時時奉事公其猶長有公也於是合屬士民翕然以爲允而商人朱程等且特捐貲首倡聞者羣而和之熙熙子來不踰時而祠成矣乃介孝廉郁元禎屬予爲記予作而嘆曰甚矣公之徳之入人深也旣而曰甚矣諸父老之自爲計深也元禎曰何予曰是有三焉一以寄去思用自解慰一以明我吳之人心均此秉彛是是非非略無瞞昧不應獨蒙難治聲一以示來者俾知取程於公迹公之所以馭身者馭吏而吏莫不恭其職矣迹公之所以馭吏者馭民而民莫不循其則矣夫如是然後眞能長有公也諸父老之自爲計豈不深哉豈不深哉元禎喜曰詩云他人有心予忖度之斯之謂矣肅起爲諸父老謝退而錄其語勒之石蔡公名獻臣同安人己丑進士祠在澄江之南關重所蒞也

涇臯藏稿第十一卷

終

●涇臯藏稿第十二卷

無錫顧憲成著

說

斗瞻說贈陳穉颿

三變說

兩忘說贈赤崗王先生

庸說與邵貞庵諭拙齋蕭先生軼事作

朱子二大辧續說

○斗瞻說贈陳穉颿

陳伯子斗原之少弟穉颿旣冠伯子爲問號於予予號曰鬥瞻伯子曰請著其義以勗吾弟子曰聞之瞻之爲言望也夫士者眾之望也不可不愼所繇焉是故言焉而莫不承聽然後能爲人耳也行焉而莫不承視然後能爲人目也能爲人耳能爲人目然後能爲人望也能爲人望然後能爲人上也故在家而家齊在國而國治在天下而天下平伯子曰若是乎瞻之義之大也敢問何修可以臻此予曰昔者聞之凡能爲人上者必能爲人下者也蓋孔子之門弟子凡三千人而獨推顏氏由今觀之顏子蕭然陋巷而巳一簞食一瓢飲匹夫匹婦之所得而侮也其爲人也以能問於不能以多問於寡有若無實若虛而巳校智刖不如子貢也校勇則不如子路也校藝則不如冉求也校辧則不如宰我也然而當時稱焉千百世而下願爲之執鞭而不可得者至以爲優於湯武何也其欲彌絀其志彌伸其气彌斂其徳彌光故夫能爲人下者能爲人上者也吾曹誠不解陶朱猗頓之策善問家人生產以方顏子不啻過矣握管而爲文稱性命述禮樂傲然而無慚也試反而徵之有萬分一於此乎以方顏子不啻不及矣乃或過者當之以不及而重求侈不及者當之以過而輕者驕人其謂我何穉颿盍袛遹顏徳乎伯子曰此非特可以勗吾弟也予請得而偕事焉以無替明訓予曰善哉元方難兄季方難弟本是太�先生家典刑二君能俾予異日免失言之咎予拜賜矣

○三變說

往聶摶羽進士觀政吏部越歲選令玉峯過予而問政予曰士有三變足下知之乎曰未也曰始而舉於庠一變也繼而舉於鄕一變也終而舉於南宮一變也曰虎變則變豹變則變是足以爲變乎曰吾所謂變非於庠於鄕於南宮之謂也凡人情安常履故習見習聞率混混過日耳惟所值之境界更換一番而後吾之精神意慮亦爲掇動一番惟吾之精神意慮掇動一番而後所就之格局亦爲更換一番故曰變也其變之善不善則存乎人焉固有生平漫無短長到此忽轉一念傑然奮起日向髙明之路攀躋而行便登上品是謂善變亦有生平盡鮮尢悔到此忽轉一念蕩然放棄日向卑污之路沿洄而行便墮下流是謂不善變故變者吉凶悔吝之幾不可不愼察也曰均之變也變而之善常難變而之不善常易何也曰是有由矣士方俛首鉛槧所朝夕對者詩書耳所出入周旋者父母兄弟二三親知耳及舉於庠乃稍與世涉矣巳而舉於鄕舉於南宮益又與世涉矣靡文俗套旣引而弄之傀儡之場功名富貴又驅而納之罟阱之域非夫定見定力卓然有以自拔於萬物之表其孰能不波予嘗默默追省庚辰以後涉入之心較諸丙子之時之心不無毫釐之差丙子以後涉入之心較諸庚午之時之心又不無毫釐之差庚午以後涉入之心較諸垂髫之時之心又不無毫釐之差由毫釐而積之倏而分倏而寸倏而足倏而尋倏而丈潛移密攺驀不知其所由來倘不時時自提自喚當下回頭行見涓涓滔滔渺不知其所底止矣此予身親體驗事也今曰變而之善常難變而之不善常易卻是足下身親閱歷語也足下第不忘此念時於急流之中返而一照將見難者易易者難矣於政乎何有摶羽首肯者再爲玉峯果稱循吏云予頃偕同志修東林之盟稍稍有攜時義就商者遂因而結一文會焉於是學使者臨校聯翩而列靑衿予爲之色喜退而自惟曾何能有助於諸友也而諸友往往過念一日之雅則又以愧偶憶三變之說輒述以告用附於切偲之誼且申之曰三變自靑衿始我明開國二者餘年以來道徳勛庸炳於星日問其人大都自靑衿始諸友將爲虎變乎將爲豹變乎卽異時與諸先達齊驅並駕作宇內第一流人物亦孰不自今日始也予請拭目以俟

○兩忘說贈赤崗王先生

王赤崗先生楚材之傑也海內無不傳先生名矣孰爲知尙困靑袍乎乃先生固恬如也不惟意惟日依依太夫人膝下曰吾何必以是區區者易我一日今年秋太夫人復命之赴南京兆試赤崗婉辭以謝太夫人不可勉而南偶遭舟子之阨不樂中復念太夫人不巳遂病怔忡嘆曰吾身太夫人有也柰何以是區區者易我七尺遂飄然而歸且貽書別予問何方之修可以還故吾告無恙予何所知何以酬下問竊嘗有味於程伯子定性書中兩忘二字敢爲先生誦之何謂兩忘內忘也外忘也憶予少時問養生於元客元客授以二十字曰若要生此身除非死此心此心若不死此身安得生爲之爽然一快了此便不墮言思窟可以言內忘矣前歲過虞山在坐有問死而不亡其指安在予就中下一轉語答之曰若要生此心除非死此身此身若不死心心安得生問者爲之點頭了此便不墮軀殼塹可以言外忘矣兩忘則性於我定性交則命於我立俯仰逍遙自由自在其究也陰陽不能制五行不能局修短不能囿藐玆病魔方當懾息退伏去而深山去而深淵惟恐影響之不幽尙敢弄伎倆於靑天白日之下哉予不知醫聊以此備藥籠中物先生試服之其效與否願以報我

○庸說與邵貞庵諭拙齋蕭先生軼事作

予釋褐民部郎得事同署拙齋蕭先生先生有道君子也予雅重之先生亦不予鄙因得時時暱就奉其提命多所醒發久之先生出爲紹興守予亦乍進乍退與先生相違且二十餘年而先生卽世又久之先生之子思似孝廉君秉鐸婁江亦時時過東林論學恍然如見先生孝廉因攜所緝存先錄屬邵貞庵乞予爲先生傳予讀之謂曰志則漪園焦翰撰碑則石簣陶宮諭核矣備矢無容贅也況予夙有文字戒可柰何貞庵曰然則請商先生軼事予曰試舉看貞庵曰楚黃二魯周公嘗欲舉先生與鍾礪山卓異先生曰鍾騎驢衣布茹蔬便有可舉我輿蓋衣文繡而食膏梁猶夫人也有何可舉二魯笑而罷子以爲何如予曰淵哉此先生之髓也不可不竟其說夫道者中而巳矣中者庸而巳矣庸者率性而巳矣爲眾人之所能爲而謂之庸爲眾人之所不能爲而謂之卓異是也猶恐不免就迹上較量耳孰若反而証之於性誠反而証之於性凡出自率性無往而非庸也且夫茅茨土階堯舜則能之凡爲人主者能乎哉胼手胝足三過門而不入禹稷則能之凡爲人臣者能乎哉然而在羣聖人無往而非庸也何者率性故也康節之詩曰唐虞揖讓三杯酒湯武徵誅一局棋如以其迹而巳三杯酒夫人而能之唐虞揖讓不可能也一局棋夫人而能之湯武徵誅不可能也究其實則一耳何者率性故也追惟先生其衣文繡而食膏梁夫薄疑簿人而能之至其官民部榷稅崇文門視例簿不均毅然更定不便者因以爲謗不顧榷稅河西用寬平登額羨金二百餘緡籍而儲之筦庫其官越開三江閘築西陵塘民以永賴其官大梁適無年拯救有法所全活不可勝算事寧更以鍰三千緡市谷實所部其官關中礦稅二使一切裁以法中人奴劉有源箠士至斃爲聲其罪於兩臺論殺之羣小脇息又先生方未第時家貧授書養父爲二弟婚盡其力及致其仕而歸授產諸子與弟子均復捐田建蕭氏義莊以贍族如範文正故事少從緒山龍溪二公遊聞文成良知之指終身佩服所至輒刻其書以行晚而治一舟若古人所謂浮家泛宅者欲徧訪東南同志以印所學嘗曰學不可有執伯玉行履婦人女子皆信之行年五十而乃自知其非也知非而後能化公之所造如此不可能也要之亦自人見之有此分別相爾在先生無往而非庸也何者率性故也其爲眾人之所能爲而非狥也其爲眾人之所不能爲而非矯也狥則媚世矯則驚世凡皆庸之賊也何足以窺先生抑又有說焉王山陰曰三杯酒須用揖讓精神一局棋須用徵誅精神此指甚微會得時乃知唐虞之三杯與眾人之三杯應有辧湯武之一局與眾人之一局應有辧先生之文繡膏梁與眾人之文繡膏梁應有辧苟其有辧也卽眾人之所能爲而眾人之所不能爲自在𨿽謂之卓異宜也先生可無謝二魯可無罷矣予欲質於先生而不得願以質於孝廉並寫一通質於二魯庶幾有以發予之蒙也貞庵曰是不惟洞見先生之髓可補兩太史所未及亦且洞見中庸之髓可與子思子相上下矣

○朱子二大辧續說

季時輯行朱子二大辧予業爲之引其端矣旣而思之其於儒釋王霸之辧尙覺未竟何則聖學以性善爲宗異學以無善無惡爲宗當孟子與告子往復諭難時其說各不相謀分而二也今之言曰無善無惡謂之至善然後其說各不相礙合而一矣分則孟子自孟子告子自告子孰是孰非可得而辧也合則孟子之說轉而爲告子之說孟子是告子不獨非告子非孟子不獨是孰是孰非不可得而辧也乃論者率喜合而惡分所以儒釋王霸混爲一途卒之儒不儒釋不釋王不王霸不霸而兩無歸著也夫儒釋王霸非可區區形迹閒較也釋學遺情絕累以淸淨寂滅爲極則得無善無惡之精者也是予向所云最元處也究也超其性於空矣儒則實霸學挾智弄術以縱橫顚倒爲妙用得無善無惡之機者也是予向所云最巧處也究也戕其性於僞矣王則誠是故認性爲實性在善中認性爲空性在善外誠於爲善善在性中僞於爲善善在性外此不可不精察而憤擇也是故性善之說與無善無惡之說分卽儒釋王霸亦隨而分從其分而辧之也易性善之說與無善無惡之說合卽儒釋王霸亦隨而合從其合而辧之也難端緒甚微干涉甚巨吾始以爲告子之偏執不如陽明之融通而今而知陽明之融通又不如孟子之斬截足以折異論撤羣疑使人曉然於毫髮千里之別也此不可不早計而預防也季時曰告子釋學乎霸學乎曰言其悟也無善無惡語其修也不得於言勿求於心不得於心勿求於气語其證也不動心以釋用之則釋也以霸用之則霸也存乎其人而巳是故釋氏曰無生告子曰生其見性同也霸者假仁義告子桮棬仁義其禍性同也季時曰同乎曰性杞柳也初未始有桮棬也性湍水也初未始有東西也是其所指以爲生者正其所見以爲無生者也性無內仁內也非性也性無外義外也非性也是其所指以爲桮棬者正其所見以爲假者也然則謂之無生者無生而無不生原不落滅境謂之生者生而未嘗生原不落起境兩下立論若各持一說總之互相發非互相左也假仁義者計以仁義爲利慕而卽之桮棬仁義者計以仁義爲害厭而離之兩下發念若各行一意總之覩其似未覩其眞也將無同所不同者釋學圓告子僅知得頓霸學蕩告子較把得定耳世之君子於孟子則尊事其名而背其實於告子則尊用其實而避其名其所自命則卓然以聖學爲期其所摽揭則公然與異學立赤幟不識何也季時曰參究到此誠拔本塞源之論也不可以不志因復次第其語授之蓋以爲是天地間公共事而思求正於有道君子相與尋个是處云爾

涇臯藏稿第十二卷

終

●涇臯藏稿第十三卷

無錫顧憲成著

題辭一

題中流砥柱圖

殫心錄題辭

題闇予諸友會規

一元巨覽題辭

題丹陽丁氏追遠會簿

題同生許明府冊

鄭母呂太夫人七十祝言

待旦堂漫談題辭

冰川詩式題辭

題姚元升諸友會約

題鄒貞女傳

題婁庠政略

重刻懷師錄題辭

題周氏譜錄

題石幢葉氏世徳傳

題邑侯林平華父母赴召贈言

程行錄題辭

○題中流砥柱圖

有客攜中流砥柱圖贈寧方伍子伍子疑其迹於諛也出以問予予曰非諛也頌也伍子曰何也予曰吾始者嘗與君同客燕每過邸中輒聞崇議憂盛危明之情充溢眉頰偶感時事抗章闕下至引三不足之說爲證及出而督學兩浙秉鑑持衡竽牘盡絕惟日孜孜表章潛懿風厲人倫一時士習翕然丕變無何遽拂衣歸矣巳而從田間起參粵藩適當開采之役百倍苦心調停十倍苦口捍禦地方倚爲長城主爵者且數推轂擬不次登用無何又拂衣歸矣進而任事不避艱險足以立朋退而就閒不俟終日足以廉頑豈不屹然世道人心之砥柱哉聞之飾所無曰諛揚所有曰頌故曰非諛也頌也伍子謝曰此非予之所敢當也予因前曰是頌也亦規也伍子曰何也予曰進退二途也行藏一道也客之意夫固曰君之進也業有所以行之者矣今玆之退將無所以藏之者乎其必永矢初心益惇晚節修諸身家人則而象焉修諸家鄕人就而式焉傳及海內無問識與不識莫不想望風采願爲執鞭木石是居鹿豕是狎而世道人心隱然系命安往而不砥柱哉則斯圖之光也倘謂吾宦巳成矣名巳立矣求田問舍而巳矣不然則尋花問柳而巳矣又不然則談空課元而巳矣向之所慨然自許頂天立地作人間偉丈夫者竟何在也無乃隨波逐流飄飄不根之萍乎哉則斯圖之恥也然則斯圖也不亦可比於盤盂幾杖之銘乎故曰是頌也亦規也伍子避席而謝曰甚哉子之愛我以徳也請無以老自棄朝夕袛肅以對明貺於無斁

○殫心錄題辭

曙峯王君之爲吳關也聲稱籍甚方吳越千里內外往來之旅轉轉謄說莫不欣然願出於其途予聞而異之巳而有言君三仕令尹並著循良聲予益異之以爲眞潔己愛民君子也偶問醫姑蘇道經吳關君訪予舟中一見如故及予報謁君遂出卮酒酌予相對爲秉燭談亹亹皆古人風軌忽不覺沈屙之霍然去體也巳而示予殫心錄則君後先所擘畫敷施具在予受而卒業質諸所聞一一不爽因詢君命名之指君曰天下之事才者能爲智者能謀彊有力者能任予於斯自省無處也惟此心不敢不盡焉苟有利於民則躍然以起不爲之聚而歸之不巳苟有害於民則惻然以興不爲之除而去之不巳是故在沔池卽身視沔池在桐鄕卽身視桐鄕在密雲卽身視密雲今玆抱關與東西南北之人交卽又身視東西南北恩怨之不知毀譽之不知知盡吾心而巳予曰善然則君之爲是刻也何居君曰人情勤始而怠終吾將借以自鏡焉庶幾左於斯右於斯無忘昔日之爲邑也自是而往無忘今日之吳關也凡求終始不愧吾心而巳予作而嘆曰淵哉君之所存也彼僅僅以才以智以彊有力而巳焉者何足以窺之當爲揭而告於世俾在位者人人得是說而存之其於天下可幾而理矣

○題闇予諸友會規

東林有會矣闇予諸友復爲是會何也一番合並則一番振作固彼此之所以互相成也然而共事者僅僅數君子何也求益愈切則擇交愈愼又諸友之所以自爲計也於是攜其會規視予予讀而喜曰會不厭多貴其眞友不厭少貴其精旣精且眞吾黨其有興乎爲書其端以志勗

○一元巨覽題辭

朱廣文輯一元巨覽成攜而示予其指仿於邵子之皇極經世自三才剖判以來莫不次第而臚列焉蓋造化人事無窮之變大略具矣予受而疾閱一過頓覺心胸廓然境界迥別無內無外無上無下無遠無近無古無今打成一片無是我者退而徐徐玩繹所當盛衰污隆善敗得失之際時而爲之躍然以喜時而爲之愀然以戚時而爲之快然以駭時而爲之穆然以思又無非我者此中消息在各人自知之耳誠知之卽天地莫能囿萬物莫能役會應有無限受用不知卽與艸木禽獸並生並死於一元之內而巳此古之聖賢所以終其身兢兢業業不敢須臾瞞昧過去也廣文曰作如是覽乃眞巨覽不佞輯是編嘗感光陰駒隙一混一辟亦僅僅轉眼間竊謂吾儕不當以玩愒爲無傷姑曰有待而倏至於無可待也今聞子之言益廩廩矣

○題丹陽丁氏追遠會簿

云陽丁子行從予遊有年矣懇懇乎孝弟之爲亟也一日攜其追遠會籍視予予閱之喜曰非徒知之亦允蹈之矣巳睨子行而言曰遠乎哉遠乎哉子行豁然起曰非遠也一體也予曰然聞之能自愛者能愛親者也能自敬者能敬親者也是故百世而上百世而下極之於所不知何人而呼吸喘息無弗屬也無弗通也在我而巳夫何遠之有抑又聞之能愛親者未有不能愛人者也能敬親者未有不能敬人者也夫豈惟人盡大地山河種種色色無不由此而分孰得於其中爾汝之哉故曰知其說者之於天下也如視諸掌有味乎孔子之言之也子行之志不徒欲善一身而兼欲善一家予則謂不當徒善一家且當兼善天下因推其說以進之子行勉矣

○題同生許明府冊

吳下多假人命之訟冣是禍事初狀行差人謀牌業有費已或委衙官挾仵作往相上下請求又有費總視被告家貧富爲多寡耳往往至於破家久之糾纏無巳亦自破其家而訟者卒不悟也同生許明府來令吾邑凡以人命告者並不出牌其在城卽挾原告躬至屍所視之其在鄕卽令載屍至城至時呼原告面質所以往往辭窮而退或有他故卽諭之令別具狀隨遣一役挾之葬埋訖而後聽理以是近者頃刻立決遠者亦不過三五日往往被告之人聞之驚惶疾走至縣門問消息云何而事巳竟矣明府爽朗洞豁如除盜賊禁賭博創淫巫寬門稅諸善政多津津口碑而獨此一事尢爲造福無窮世之仁人君子誠有取焉相與效而效之其造福又當何如他年有采循吏事入國史者只將此一事大書特書爲後賢告其造福千萬世又當何如也予故表而出之以俟

○鄭母呂太夫人七十祝言

攻予鄭子嘗讀論語第一章

疑學字未有著落巳讀第二章

悟曰我知之矣所謂仁是也卻又疑仁字未有著落尋悟曰本章巳明明道破了所謂孝弟是也予聞而善之復謂之曰有子首句提出爲人二字莫更好攻予躍然投契於是攻予之母呂太夫人七十同社闇予諸友乞予言爲壽予曰世之爲人子者所汲汲娛悅其親只在精舉子業以博靑紫巳耳乃攻予獨畱心性命時時求三益而切偲焉卽攻予之爲人可知矣世之爲人父母者所汲汲願望其子亦只在精舉予業以博靑紫巳耳乃呂太夫人見攻予之遊於東林輒欣欣色喜焉卽呂太夫人之爲人可知矣知呂太夫人之爲人則知呂太夫人之能自爲壽知攻予之爲人則知攻予之能爲呂太夫人壽是母是子萃於一堂千秋之觴庶幾其不虛薦乎闇予諸友起曰華封三祝千古推是美談由今觀之其猶屬第二義也巳矣

○待旦堂漫談題辭

予之知中丞懷魯周公舊矣蓋自初釋褐時得之魏仲子昆溟昆溟得之劉仲子紉華云紉華端人也不輕許可亟稱公慷慨有志略予心識之遂得交歡公及其出爲令人爲禦史所在著聲迹歲乙己持節來撫我吳予逆諸芙蓉湖上進而接其言論風旨退而按其行事一一不爽乃追服紉華爲知人而何世之知之者之鮮也予幸知之矣無能剖心以明公卽海內長者如沈司馬繼山趙考功儕鶴諸公亦嘗與公共事知之矣率沈伏淸泉白石閒所相告語惟是山農野叜樵兒牧穉之倫無由聞於輦上君子也此公之遇也一日得公所記待旦漫談讀之蓋不勝太息嗟乎公之生平表表如是庸可襲取庸可彊飾而能默然坐受多口無不平之嗚乎巳而解曰不疑之金伏波之珠自古而然於今何怪巳又豁然忽有悟也遂題尺一貽公曰斯民也三代之所以直道而行也彼求多於公者曷嘗有成心哉假令寓目是編必且疑疑而核之一一有徵必且信旣信矣必且以爲知公晚也公自是伸矣此又公之遇也公笑曰吾且隱矣焉知其它吾求不負吾吾求不負吾二三知舊從淸泉白石閒分割半席異日有所藉手見吾紉華昆溟二仲吾願畢矣

○冰川詩式題辭

眞定冰川梁先生雅嗜詩精研博采積三十餘年著詩式十卷上自古樂府下及近代諸體條分縷析井井具矣乃詩原特揭出一悟字尢爲喫緊試參之悟果何物耶凡涉於聲便有淸濁可以緣淸濁而得之而此非淸非濁卽師曠不能聽也凡涉於色便有濃淡可以緣濃淡而得之而此非濃非淡卽離婁不能矚也凡涉於味便有甘苦可以緣甘苦而得之而此非甘非苦卽易牙不能嘗也凡涉於象便有方圓可以緣方圓而得之而此非方非圓卽公輸不能辧也故曰鴛鴦繡出從君看不把金鍼度與人其旨精矣畢竟金鉞猶可度也當問把金鍼是誰庶幾通得一指頭消息耳吾欲面質先生而無從也姑書其端以俟來者

○題姚元升諸友會約

程伯子云舉業不患妨功只患奪志今觀諸友會約爲舉業設耳乃能斤斤交砥一言一動一切稟諸繩墨惟恐少有愆戾以辱東林此正曾子之所謂以文會友以友輔仁也志且因之立矣奚其奪抑吾每每見人之始而勤徐而倦久而卒至於廢棄也是且不待富貴而淫不待貧賤而移不待威武而屈卽求所謂志弗可得已尙何論其奪不奪哉吾知諸友必不爾也聊爲道破無令吾言不幸而中可焉

○題鄒貞女傳

何以稱女未成乎婦之辭也何以稱貞未離乎女之辭也之子未嫁而寡衰絰謁墓抱主而歸朝夕依之形影相弔居然離乎女矣拜其姑又偏拜其尊屬退而稱未亡人居然成乎婦矣必曰貞女將無重違其雅意所以起問者見事情使人欷歔三嘆而不能巳於是乎靜一淫靡崇茂徳義君子之教也顧叔子曰子云之賢也而嫁於新平仲之賢也而嫁於元說者往往爲之辭子始且疑而且信焉以爲是或一道也今觀鄒貞女事乃爽然自失矣

○題婁庠政略

予讀蕭伯谷婁庠政略津津有契也爲之言曰聖人之道髙矣遠矣非夫超卓之士特立物表廣覽千古孰得而幾焉惟是世之號爲超卓者往往落拓自喜土苴繩墨甚而陽以托於不屑而陰以濟其無忌憚之私其藏身彌髙而其處身彌下爲害非細此有識之所深懼也伯谷雅習其尊甫拙齋先生庭訓於良知之指早有悟入往予識之燕邸中見其翩翩有鳳凰翔於千仞气象迥非塵界可局私心偉之乃今試政婁庠顧能欽欽以禮自範又推之以範士卽一言一動一進一退無所不致防焉其謹廩爾爾有以知伯谷向來之所從入俱由實地上來不僅僅玩弄光景而巳予少負嘐嘐意不可一世至妄擬先師孔子不應泛取硜硜一項人先贈公呵之乃止一日見曾點責子輿耘瓜事輒爲悚然始稍知收斂時復四顧皇皇寤寐同心之助何幸乃得伯谷乎易有之知崇禮卑竊以爲捨禮卑而覺知崇便墮無忌憚行徑如伯谷方可與言眞超卓也且予目擊邇時相率厭修而矜悟其於程子識仁說業奉爲蓍龜猶以誠敬爲礙掃而去之孤行不須防檢窮索二語僭不自量欲挈其所去收還程子時有提掇用遏狂瀾遂或不無矯枉之過頃伯谷偕徐孝廉去聞過問東林商及此段公案往復再四諸所闡發大意務在表里程子當年本旨不令浮狂借口絕不以一毫己見抑揚其間啟予實多至日月星一箋尢爲痛快會得此然後一言一動一進一退具有著落其所自範與其所爲範士不僅僅裝點格套而巳故予又以爲捨知崇而覓禮卑便墮硜硜行徑如伯谷方可與言眞收斂也伯谷其志之而今而往尙其益加懋焉以無忘庭訓予豈惟爲先生賀有子且應爲吾道賀有人矣

○重刻懷師錄題辭

予讀楊夷思先生所輯懷師錄爲之出涕作而嘆曰異哉梁永丰落落布衣也其生也不能富人不能貧人不能貴人不能賤人樵兒牧穉可狎而睨焉比其死也人皆冤之爲之徒者且相與捐身以赴之至冒鼎鑊蹈白刃而不卹張江陵堂堂相君也其生也能以人貧能以人富能以人賤能以人貴公卿百執事侈口頌功徳焉比其死也人皆快之爲之黨者且相與戢身以避之惟恐影響之不懸以蒙其累是何兩人之處勢微顯判然而得失之效更自相反何也此以心服彼以力服也嗚呼昔一時也爲江陵獻媚者殺永丰如殺雞豕蓋若斯之藐也布衣固無如宰相何也今一時也爲永丰雪憤者疾江陵如疾豺狼蓋懍若斯之難也相君亦無如布衣何也然則是錄也一足以示屈於勢者不得爲屈究必伸一足以示伸於勢者不得爲伸究必屈一足以發明斯民之直道宛如三代卽欲百方磨滅之而不能也其於世教寧曰小補而巳哉夷思之欲重梓是錄而新之也有以夫有以夫

○題周氏譜錄

省梅周子一日攜其家所藏譜錄視予予受而讀之凡諸名哲之論譔洋洋具矣言必稱元公因謂之曰昔者竊聞之有道譜有族譜道以斯文之似續爲譜族以一姓之似續爲譜由元公而上爲孔孟爲文武爲禹湯爲堯舜爲羲軒由元公而下爲二程爲龜山爲豫章爲延平爲紫陽道譜也由元公而上爲世幾何由元公而下爲世幾何族譜也承族譜易承道譜難爲周之子孫者庶幾合道譜於族譜無徒以其易自安而以其難讓人可乎省梅子躍然起曰大哉子之言也予也其何敢私諸請書而載之宗祏以詔我後之人

○題石幢葉氏世徳傳

葉參之廷尉將乞伯聲尢子作世徳傳客以問予曰伯聲孤髙絕俗翩翩鳯翔千仞之上向奉徵書得卭州別駕夷然不屑也年來入山益深入林益密幾不可蹤迹巳還肯諾參之否予曰諾哉客曰何以知之予曰吾知之於其尊甫回溪先生耳客曰願聞其說予曰始先生解南畿之名大噪巳舉南宮嚴刀宜贄而謁甚恭先生怪之分宜從容以家乘請先生不可固謝去吾迹先生所不可在彼而有以知伯聲所可在此也若塊然獨守不問誰何一切抹摋漫無肝膽何貴於伯聲巳而伯聲果諾聞予言以爲知己傳甫就私以質於予予讀之灑然異焉是從龍門來耶是何磊落而多幽思沈著而有遠韻也是故意在表章則鼓舞而道之張皇振厲恣極形容若有餘艷意在寄諷則感慨而道之唏噓太息徘徊往來若有餘悲遂應與首陽汨羅諸撰並馳域中淋漓千古何其烈也噫嘻讀樂善公以下諸傳頑夫廉懦夫立薄夫寬鄙夫惇矣讀張碩人以下諸傳須眉男子滿面發赤局蹐無所容矣其於激揚人心扶植世教又何如哉夫寧獨葉氏一家之史也伯聲起曰其然乎其然乎吾不敢知藉子之靈庶乎有以復於參之矣

○題邑侯林平華父母赴召贈言

語有之古之學者爲己今之學者爲人程子借其言而反之曰古之仕者爲人今之仕者爲己其指微矣要而言之二義實互相發也只在辧得一己字耳竊以爲古之所爲之己公共之己而今之所爲之己軀殼之己也所爲在公共之己則於軀殼之己必有所不暇問而此心廓乎其大矣何者不聯屬於內是己與人兩得之也所爲在軀殼之己則於公共之己必有所不暇問而此心局乎其小矣何者不隔絕於外是己與人兩失之也得失之間其端毫釐其極千里不可不察也平華林侯閩之世家也而來令吾邑淸夷澹泊蕭然與書生不異獨於四境之屙疾痛癢最爲兢兢是故苟有益於民卽恆情之所甚咈怡然而安之勿吐也苟有病於民卽恆情之所甚暱毅然而剖之勿茹也若是者爲己耶爲人耶究乃士誦於庠農誦於野商誦於市旅誦於途一以爲神君一以爲慈母赴召之日黃童白叜相與攀轅臥轍擁傳而不得行若是者爲己之效耶爲人之效耶無乃捐軀殼之己以成公共之己者耶自其捐軀殼之己謂之精於爲人者莫如侯可也自其成公共之己謂之精於爲己者莫如侯可也向所云己與人兩得之者非耶居今之俗行古之道侯其弗可及也於是衿紳而下及山澤能言之流咸作爲聲詩詠歌其事洋洋纚纚可謂甚盛予恐讀者徒知侯之逸於觀寧而不知侯之勞於求寧徒知吾邑之所得於侯者仰之如能峯之髙仰之如梁水之深而不知侯之所得於吾邑者自惠泉一勺之外無有也故特爲之推本而著其說於端

○程行錄題辭

昔人有置黑白豆記念頭善惡者湯子洗心仿其意置程行錄記功過以自考焉可謂用心之密矣且謂之念頭則獨知獨覺藏於內而無形猶或得而文之今閱所開功過諸欵則可見可聞顯於外而有迹卽欲著一毫揜著而不得也子其勉之吾將以此孝子矣

涇臯藏稿第十三卷

終

●涇臯藏稿第十四卷

無錫顧憲成著

題辭二

華從玉曆試考卷題辭

馬君常制義題辭

錢受之四書義題辭

題南遊艸

題施羽王制義選

惺復錢公四書制義題辭

題吳允執梅花樓藏稿

題孫恭甫行捲

○華從玉曆試考卷題辭

吾邑華從玉氏故名家子能讀篋中遺書多長者遊予之識從玉則自歲庚午始是歲南海鍾心瞿先生來視學擢從玉諸生第二人廩諸學宮而予亦補諸生行且國士予也予見先生先生輒爲予才從玉而曰此佳士子無失之予退而求從玉從玉亦不予薄也相得甚歡時時過從揚搉輒覺有灑然處予乃益思鍾先生言無何子遂博一第去而從玉猶然淹在諸生久之更棄而遊太學矣予自省何敢望從玉從玉之塵垢粃糠足以鑄予而不能自鑄功名之際乃爾始不可得而知也𨿽然此猶自兩人言之也當從玉之爲諸生操管而前見者靡不嗟賞裒然而寵異之旣晚而事司成先生每奏一篇未嘗不稱善遇以殊等獨其試於棘闈則報罷一從玉之身而所遭乃爾尢不可得而知也會從玉之門人徐子田文刻其歷試考卷從玉愀然不樂予謂從玉昔司馬子長欲藏其書於名山大川而虞仲翔嘆恨無一人知者至乃欲以靑蠅爲知己何其悲也君之指得無與二子類乎從玉曰否否非是之謂也吾父海月公之生露也晚屬諸吾兄補庵子而撫之勤渠有加焉乃今竟憔悴不立以老是吾父吾兄之恥也吾母薛實副吾父海月公其子露也備嘗諸辛乃今不克有樹以慰是吾母之恥也若又從而昭之人其謂我何顧子喟然曰深哉始予見從玉之表也今見從玉之裏矣子長仲翔之寄憤也遠所亟在名從玉之設誠也近所亟在實是固無冀乎一人之知縱令藏諸名山大川亦未必百世之下之果有知之者也𨿽然從玉之於斯也可謂盡心焉耳矣遇不遇時也從玉無咎盍許徐子從玉唯唯予不勝憐才之感漫爲題數言以志並以示其二子元禧元褆庶幾且有省乎繹其志而光大之從玉之所以慰其父若母若兄者旦暮遇之無疑也

○馬君常制義題辭

予始從濂源莫子遊識其門人涵虛馬君退而省其私君子哉予愛之重之不獨以其文也乃今又識涵虛之子君常君常有妙才自垂髫時每下筆輒作驚人語稍長就試輒冠其曹東南之士翕然推之兒渟兒沐請奉幾硯以從君常許焉兩兒因得朝夕君常一日兒渟告予曰兒益矣兒病浮君常韞采韜光終日不浪吐詞組兒對之未嘗不悚然自失也一日兒沐告予曰兒益矣兒病曠君常鍵關下惟終日不浪費寸陰兒對之未嘗不悚然自失也予於是益異君常愛之重之亦不獨以其文也已呼兩兒語之曰小子識之是正君常之所以文也會客謀行君常文遂爲書而引其端一以告讀者俾就所以處求君常一以告君常俾益反求其所以進而上之應有無窮事業在也予病且老矣君常不予棄也庶幾相與夾護桑楡無致頹落予實厚有賴焉君常其務自愛自重哉

○錢受之四書義題辭

憶昔己卯之歲予客琴川景行錢伯子齋頭相與揚搉今古至歡也伯子故負才妙文辭予拱遜不及迄於今尙不獲一第逡巡且暮意殊怪之甲午歸田伯子攜其郎君受之過訪巳出其文視予予讀之見其精思傑采飛舞筆端令人應接不暇灑然異焉笑謂伯子曰是當一日千里爲乃翁先驅矣亦時時以語人今年秋果舉南闈春秋第一聞者以予爲知言予因告受之曰夫士豈不誠貴遇哉然而有司命焉則天爲政有司衡焉則人爲政非吾所得而主也足下業如如執券而取之矣況其上不由天下不由人吾之所得而主者復誰讓乎竊窺足下意用不凡生平自期寧僅僅一第而今而往隆思太上究竟丈夫事作名世第一流人物直襟帶間事耳故曰有能一日用其力於仁矣乎吾未見力不足者此吾受之風檐之次心手自參灼灼而言之者也願無忘焉又當一日千古矣受之起謝曰美哉言乎敢不袛服適書林乞得其四書義梓之輒寫此語志其端以爲是又受之一券也異日者予將執而取之矣受之歸以告景行景行悅簡予曰吾聞君子受人以徳子其有焉

○題南遊艸

丙子之舉先贈公呼予而語之曰孺子且自以爲能乎予悚然起對曰兒何知大人之教也先贈公曰未也惟我之先世以長者稱越我顯祖友竹府君顯考侍竹府君益篤不忘至於孺子而發耳東南故才藪七篇文字孺子烏乎短長遂偃然而據其上哉予復悚然起對曰大人命之矣何敢忘何敢忘今秋侄浹亦舉於鄕仲兄追憶先贈公之訓相視泣下予退而呼渟兒曰汝弟浹何以獲雋渟對曰弟浹之於斯也歲無玩月月無玩日日無玩刻用志不分庶幾有焉呼沐兒曰汝兄浹何以獲雋沐對曰兄浹之於斯也練意成字練字成句練句成篇深造自得庶幾有焉予嘆曰信哉祖宗積累不可忘亦不可恃假令浹也悠悠而巳爾莾莾而巳爾先贈公之訓不幾頓乎又何以及今日適浹裒得南遊稿一帙予爲書其端俾益加懋焉且以自惕云

○題施羽王制義選

制義之變於今極矣三寸之管縱橫吞吐何所不有士生其時幾無復立錐之地可以另辟宇宙爲人倫雄長乃今施羽王又何卓也其文骨格峻潔而气韻安閒研思締致種種超出蹊徑參諸王錢而下楊許而上居然別標一局非夫枝葉盡刊洗心宥密沈蓄而徐發之宜不及是反復咀嚼一段深至之味隱隱自喉舌沁入肺肝結而不散微乎微乎予竊有以想見其據梧運斤之際矣茂才沈道生讀而愛之手摘玩珠攜示兩兒子共爲揚搉予因語道生曰君知之乎造物精英日新不巳各人胸中自有羽王也道生躍然而去

○惺復錢公四書制義題辭

舉子業小技耳而聖賢之精蘊寄焉是故貴以理勝然而理至圓也深言之則深淺言之則淺精言之則精麤言之則麤亦顧人之所見何如耳是故又貴以識勝夫理者文之心也識者文之眼也心眼合一乃爲文家第一諦未可艸艸語也惺復錢公用進士髙第來理吾郡郡人士莫不想望風采予方有煙霞癖不敢以野服混公庭屬歲之季春公幸芙蓉湖上予聞而謁諸其舟中相對論文甚歡旣別緘所制時義一編視予予發而讀之一字一快不覺齒牙喉舌之間生液津津而滿徐而按之大都本自匠心擬議成變旣是■﹝王靈﹞瓏透徹迥然超出人意外又是精切的當穆然心入人意中故足珍也今亦何能縷述聊掇其略如克伐怨欲篇有曰就仁言不行卽以見靈湛之體就不行言仁袛以增把持之障淵路言志篇有曰宇宙不隔吾心吾心自隔宇宙行己篇有曰平居能辦一己卽臨事能辦天下懷居篇有曰寒暑風雨之變疊乘正以振英雄豪傑之气而顧盻牽制之私盡破獨以見道徳性命之眞噫嘻微矣此予向所云以識勝者也以識勝者乃其眞能以理勝者也夫豈區區淺億薄詣可得而及哉予聞公少負奇慧垂髫時便裒然爲子衿領袖巳而每試輒最後先所爲督學使者蘇李蕭饒諸名公無不國士公也公不爲色滿及屢蹶場屋亦不爲色沮歸而益務皜皜自濯不造極登峯不止繇是觀之公之所得於動忍增益者淵乎深矣又何可槪以舉子業視之也公下車未幾遂攝郡篆廉明仁恕甚得民譽以方序其文不及且公而實其言將來盛徳大業有非一郡之所能限者予姑表【原本表作標】而出之爲異日券庶幾作芙蓉湖上一佳話公無忘哉公無忘哉

○題吳允執梅花樓藏稿

往安節先生緘會課數十卷寄予予閱之多所嘉賞而其中一卷尢稱奇絕因貽書先生曰此卷不徒文之工其深識遠致迥非章句書生可及他日必成大哭已得報乃其孫允執也先生遂攜之謁予於東林予察其气貌益偉之今年秋果獲雋南畿允執復來謁予曰不佞聞君之捷也一則以喜一則以懼夫何以喜爲安節先生喜有孫爲徹如君喜有子也夫何以懼安節先生道履慥慥海內共推長者而君爲之孫徹如君風烈皎皎足以砥柱頹俗而君爲之子俯仰後先此擔正未易負荷所以懼也允執悚然起謝曰命之矣少閒手文一帙視予予覽之又超昔年會課而上矣因稍爲評次而志此語於端以當授記云

○題孫恭甫行捲

虞山三川孫先生澄空皎月出岫閒雲生平喜爲聲詩不屑舉子業以是終其身不遇長君子喬次君子桑能工舉子業矣猶然未遇也惟子桑晚而始領鄕薦耳亦不免落人後若子喬則更有待焉其難如是乃子喬之子恭甫才茂年一舉而遂魁南畿又若甚易然何耶吾聞之盈虛消息謂之天道積功累仁謂之人道故曰不蓄不光不闇不章然則昔日之淹正所以基今日之頓也吾讀恭甫文靈襟濯濯不染一塵大有三川先生之致至其步驟雍容行乎勿忘勿助之間又得之子喬爲多然則今日之發又所以顯昔日之藏也恭甫方赴功名之會吾懼其覩己之易而忘祖父之難也特爲陳今昔之故以告之恭甫其謂然否

○題姚元升諸友會約

程伯子云舉業不患妨功只患奪志今觀諸友會約爲舉業設耳乃能斤斤交砥一言一動一切稟諸繩墨惟恐少有愆戾以辱東林此正曾子之所謂以文會友以友輔仁也志且因之立矣奚其奪抑吾每每見人之始而勤徐而倦久而卒至於廢棄也是且不待富貴而淫不待貧賤而移不待威武而屈卽求所謂志弗可得已尙何論其奪不奪哉吾知諸友必不爾也聊爲道破無令吾言不幸而中可焉

涇臯藏稿第十四卷

終

●涇臯藏稿第十五卷

無錫顧憲成著

題辭三

二僊畱勝圖題辭

法喜志題辭

題華羽士捲

題魁星圖

簡明醫要題辭

題鄒忠余收骨行

○二僊畱勝圖題辭

彬州蓋有蘇成二僊其事頗異吾儒擯不語非直不語亦不解也曰是固幻耳然予聞蘇僊事母致養勤甚人莫之及又能爲徳於其裏成僊始嘗爲縣小吏及署文學主簿並以舉其職聞凡此皆人倫日用之常非有震於物也至如吾儒自稍通章句以上靡不稱堯舜述周孔斯巳卓矣夷考其行率謬不然甚者投棄規矩恣睢以逞仰慚日月俯慚人羣不亦大可怪乎顧恬然安之曾莫以動於意予誠不知孰爲常而孰爲異也予又聞蘇僊道旣成有羣鶴來集其庭形色聲音皆人也姿貌秀整如十七八少年云冠霞衣服飾壯麗與語欵密如故因隨之迆邐升天而去成僊旣卒有友人遇諸武昌崗謂曰吾來時匆匆遺一舄於雞棲上遺一劍於戶側爲令家人收之友人至其家語之信眾大驚因發棺視之不復見屍但一靑竹杖長七尺並一舄而巳然則蘇氏之所以僊惟其眞能有也成氏之所以僊惟其眞能無也迄於今猶可按而考焉卽有艷慕欣道竭蹙而趨之者苟其明效顯驗不臻於是終莫得而假也至如吾儒不然其說曰吾心卽僊也吾心之變化云爲上際下蟠先萬物而非有後萬物而非無卽所以爲僊也豈不大哉巳而察其心固與庸俗等耳徒以其善匿而難窺也往往托而文焉以內欺己而外欺人予又不知孰爲眞而孰爲幻也予過郴郴侯盧堯卿示予二僊圖予惕然有感因綴數語志其端非故薄吾儒而有羨於彼也庶幾覽者於是乎諦思孰繹皮而求其所繇以晰於常異眞幻之辧而不敢徒以區區之空名爲足恃也卽二僊之於吾儒厥亦有隱功哉其又何擯焉

○法喜志題辭

澄江夏孝廉茂卿輯法喜志成有客過予語及之而曰茂卿津津禪悅迹所采擷率從忠孝節誼中薦取跳不得儒家門戶何也予曰茂卿以儒用禪者也非以儒爲禪用者也以儒爲禪用卽儒亦化而禪以儒用禪卽禪亦化而儒矣此茂卿陶鑄手也曰然則儒家擯禪何也曰此以正學脈也而茂卿以廣取善也一主嚴一主寬兩者並行而不悖也曰伯升之穢焉而錄休文之阿焉而錄處道之悖焉而錄天覺之黨焉而錄奚取也曰孔不廢祝佗孟不廢陽虎參苓烏附並貯大醫王藥籠中其何疑於茂卿客曰善巳又語客曰請爲子竟其說禪教之興本之乘儒教之衰而入顧其所以得久行而不廢則又賴儒教之立也有如土苴人倫粃糠事物胥而入於虛無寂滅之教竊恐世道人心且蕩然靡所主持彼禪者流卽欲云臥霞飡雍容塵拂以課其所謂向上第一諦將焉能之昔王仲祖劉眞常共訪何驃騎驃騎看文書不顧王謂何曰卿何不擺撥常務應對元言那低頭看此邪何曰我不看此卿等何以得存聞者共賞以爲佳由此言之茂卿之爲是編特於忠孝節誼三致意也其深乎其深乎客以告茂卿茂卿曰善遂掇幅箋受之而標其端

○題華羽士捲

異哉華孝子業巳尊父命終身不娶矣乃錫之爲華者必祖焉是無後而有後也異哉華生啟原業巳作黃冠道人矣郤惓惓以孝子爲念願得終身灑掃祠下虔奉瓣香是出家而在家也此等處一一從赤子之心流去來世法出世法都來縛他不得吾是以有取焉啟原試歸而參之無日用而不知也

○題魁星圖

天地太極之餘也日月天地之餘也先生日月之餘也正索墳典先生之餘也一變而記傳再變而詞賦三變而時義正索墳典之餘也朝而士夕而公卿大夫一變再變三變之餘也嗚呼先生將彼之餘成此之餘來者不拒去者不追取者不徳捨者不疑方且翩翩乎相與屍而祝之俎而豆之吾不知先生其以爲何如也於是乎題而問諸先生

○簡明醫要題辭

澄江云竹顧翁以醫聞於人久矣蓋近奉庭訓而遠宗劉張朱李諸先達虛研實究會而通之以故所投輒效一方賴焉於是翁年且七十有三乃手錄生平已試之方剖爲五卷授剞劂氏命曰簡明醫要其言曰是編所載平平耳無新奇可喜之說也聊以遺子孫備檢閱耳予聞而賢之翁之不爲新奇乃其能爲新奇者乎語有之醫者意也誠然誠然顧其說可以生人亦可以殺人生殺反掌耳不可不察也何也意難調而易偏也是故欲其平平者以病治病不以我治病也病而曰治曷嘗無意治而曰以病不以我曷嘗有意有意無意之間能神能聖能工能巧劉張朱李之精蘊翁一言蔽之矣信哉翁之不爲新奇乃其能爲新奇者乎是故槪而論之是編僅五卷耳蓋綜其博而歸諸約者也翁之所見以爲要也徐而繹之千言萬語總不出平之一字蓋至約而實至博者也予之所見以爲要也讀者宜何求焉翁子言嘗從予遊乞予題其端予爲走筆書之如此且告之曰子業服巖邑令名邦有種種惠政及民矣而令而往其務益加懋焉以竟厥施卽翁滿案活人術不滋暢乎卽翁滿腔活人心不滋快乎異日者吾又將就子覓醫國之譜也言再拜而起曰先生之所以抆拭言父子腆矣敢不奉以周旋

○題鄒忠余收骨行

試看這个是恁麼若不識得便未免當面混過苦識得又未免將來做件事當面混過卽淪於無將來做件事卽著於有一念湛然兩頭不墮其竊妙在恁處忠余其自參之吾不能代下語也

涇臯藏稿第十五卷

終

●涇臯藏稿第十六卷

無錫顧憲成著

墓志一

明故學諭捐齋張先生墓志銘

明故翰林院庶吉士完初唐叔子曁配蔣孺人合葬墓志銘

明故孝廉靜余許君墓志銘

吳母毛太宜人墓志銘

浦母華太孺人墓志銘

髙室朱孺人墓志銘

處士晴沙談翁墓志銘

○明故學諭捐齋張先生墓志銘

憶昔歲已巳先贈公爲不肖憲及弟允擇師語人曰必得文行兼備之士而後可東裏云浦陳公爲言先生先贈公喜遂率不肖等北面師事之先生一見語不肖等曰吾觀子兄弟气貌非區區舉子業可了須努力尋向上一著先贈公聞之益喜時仲兄坐善病不復理鉛槧矣亦令執經以侍曰吾固不專爲舉子業也庚午先生應云浦公之辟不肖等負笈以從比數年並相繼取一第而獨先生僅僅作一學博以老且死矣於是子楷等卜以乙己之十二月廿四日葬於歷村之新阡持其兄濟川學博所爲先生狀屬予志其墓予不勝黯慘相向哭俱失聲嗚呼一第先生之糟粕而向上一著則先生之精髓也得精髓而遺糟粕先生其亦何憾惟是不肖輩玩愒因循浪擲日月俯仰幾四十年止了得舉子業耳曾未有努力處也得糟粕而遺精髓負愧實多尙何足以任千秋之役𨿽然先生之千秋自在非予言之謂也其何庸辭謹按狀參以耳目之所逮而志之志曰先生諱淇字子期號原洛晚號捐齋居士初以字行巳而更今名張之先世居澄江琉琪裏有養浩公諱襸者始自琉璜贅髙莊鄧氏遂占籍無錫爲髙莊張氏云襸生悌以成化甲辰進士官都轉鹽運使司運使世所稱東洛先生也詳具邑志中是生洛川公琳爲邑庠生琳生履庵公鉞配華孺人生子五人女三人而先生其長也先生自少英穎不凡嘗逮侍東洛公東洛公奇愛之稍長力學工文年十八補邑弟子員二十而廩卽爲人授經履庵公不善治家人產產日挫悉館谷進之有以一帛贈者必躬致履庵公曰兩親百結吾何以有此華孺人性端毅先生年踰四十閒涉詿誤猶加箠楚輒嬰啼受之每從館歸日則依依膝下夜則侍寢於側至於婚弟嫁妹拮據備具絕不以經兩親之念也云浦公髙其行邀秦元峯昆弟聚百金置租金十餘石以佐所需鄕人多弗償竟不問嘆曰安得廣廈千萬間坐令寒士俱歡顏履庵公聞而壯之時先生每試輒最其曹名日起三吳方千里閒爭聘爲師顧其試於棘闈輒報罷久之始以歲薦分教吳庠適不肖從銓曹請病還往見先生挾一蒼頭徒步而前先生煮茗煨栗相對終日極歡酒畔微問曰得無爲郡邑君子所迹不肖謝不敢先生喜曰方是吾弟子不是天官郎也始先生待選都下申相國迎致邸塾甚嚴重之以是乞鐸其邑庠及先生憂歸再補休庠遷諭英庠並不藉相國气力一希薦剡亦不向達官貴人前一齒不肖兄弟姓名會休令石林祝公考績至吳下或告之大加嗟異時時以語人不肖聞之恍然自失也向者相忘於無懷葛天之閒不覺耳郤被石林道破矣此景此意令亡矣夫今亡矣夫先生所至以身爲教諸生賢而材者優禮之貧者卹之有負不平者直之諸生翕然信愛地方利病亦時時爲主者陳說不計恩怨以故吳令謙川馮公英令混成龐公傾心敬事一如石林公焉卽直指使者牛公亦枉駕就訪不以常格遇也乃先生每以養不逮親怏怏不自得又見饑饉相仍國家多故丘壠之思倍爲懇至書其齋壁曰靜中自念常憂國夢裏思親輒過家遂拂衣東歸歸則田不足具饘粥廬不足蔽風雨蕭然斗室日與兩孫講解不倦適次公冰壺亦解官歸時分秫佐酒故先生有年來藉得同胞養分取簞瓢聊自怡之句兄弟嬉嬉共陶暮年意甚樂也書其臥空曰在家出家世事盡從流水逝得了便了丹心原對白雲閒髙襟逸度居然不讓浴沂風詠三三兩兩閒矣先生素健無恙年且七十以濕疾艱於步履甲辰夏四月忽倦臥不語不飲者六日垂絕之晨索筆大書曰只知人事是太古不信我身非伏羲又索酒大飲曰令我燻然陶然栩栩然而逝可也長子楷請遺言怒曰吾言之熟矣若遽忘耶做人須收拾身心要知此身心非幻身肉心乃我自家原來淸淨法身原來先天靈覺眞心天下有何物可以尙之何物可以易之須是自知自養自煉自取吾儒致中致和實不外此薜文淸公讀書錄吾家祖業也宜付兩孫至酉遂瞑嗚呼死生亦大矣何其了了也先生廣額丰頤美須髯胸次夷曠不畱一滓而負气倜儻恥與俗浮沈每語及古豪賢長者及忠臣孝子輒爲佇想沈思彷徨太息喜豪飲往往借以寄意或時而終日陶然身世兩忘或時而髙談叱吒睥睨六合或時而感慨激烈悌淚交流而繼之以怒髮衝冠恆歌曰出師未捷身先死常使英雄淚滿襟先生不自知人亦無能知先生也先生髫年師事陽湖邵公聞陽明致良知之說及壯遊方山薛夫子之門學益進已乃亟稱考亭曰畢竟盤不過此老庚子之秋過視涇上朝夕劇論意气如故因言邇來異說橫行始而侮朱終而侮孔其害眞酷於夷狄禽獸遽掀髯而起曰恨予不作魯司寇■﹝歹桀﹞此奴於兩觀之下須臾飲盡一斗仰天而呼噫嘻不巳左右笑曰先生狂矣先生曰狂乎非吾之狂而誰狂令先生往矣回首當年猶覺生气凜凜如在此豈生斯善斯閹然媚世無所短長之人所可同日而語哉先生生於嘉靖癸己十月一日卒於萬曆三十二年四月念五日享年七十有二配夏孺人有內徳生子三長卽楷娶吳氏次朴娶李氏次楨娶馮氏後於守庵君女二長適邑庠生厲燧卿次適何起潛孫男七長孫煜娶陸氏仲孫美聘華氏余尙幼孫女四長適趙瑞徵次字葉起龍余幼朴與美後先出爲冰壺嗣狀又述先生嘗欲傳履庵公固窮樂善之操俾子孫無忘並自敍其生平其言曰昔陶淵明預爲祭文杜牧自撰墓志蓋知生者不諱死存者不諱亡愚者之鄙忌智者不蹈也余犬馬齒𨿽幸老而傳矣自念以中人之資幼讀聖賢書長承祖父訓而忠信孝弟出自天性生平辛苦僅爲祖宗持立門戶一無恢拓𨿽入試棘闈而竟違進取之志卽晚膺儒綬聊借爲代耕之資謹守繩墨不敢妄爲自謂所得於吾儒義理性分爲多故於貧富貴賤一不介意然直諒狷狹不能媚於人不肯求於人惟嫉惡好善引咎服義之心裕如也每擬筆之以自見竟以躩躒自信未艾不果而今巳矣𨿽然味斯言也亦足以槪先生矣請韻爲銘

銘曰卓彼賢聖人極自出烺烺遺經中天揭日惟祖惟父世篤淸佳庭訓在玆夙夜與偕善親曰孝善長曰弟孩提赤心終身罔替發己自盡循物無違厥孚盈缶忠信是依惡衣菲食諸艱備歷靑氈無恙一椽靡益挾瑟擯齊獻璞則楚抱關擊柝苜蓿亦可從吾所好莫之或攖貧賤富貴總付浮雲還揆生平斤斤儒矩動靜語默淵臨冰履直腸直口無詭無佞同異愛憎不與物競見善如珍見惡如疾徙義如奔聞過如獲心口自供形影自證百年之事於今巳定像此爲像不須寫眞譜此爲譜不須買文樂而忘車來日可待一朝委化徒然琴在曰予小子恭勒貞瑉後有考者英爽常新

○明故翰林院庶吉士完初唐叔子曁配蔣孺人合葬墓志銘

按後文至尊者自下常有得字天地間至尊者自至貴者自得也自得云何是必愜乎心之所眞是舉天下非之不顧也非必愜乎心之所眞非舉天下是之不顧也夫豈惟天下卽一家之內情最親也目之所視耳之所聽口之所談手足之所持循少而習焉長而安焉日漸月染不知其然而然轉移最便也亦惟是率其本來面目隨分成詣隨詣成局無假借無倚靠無沿襲無遷就無牽合甚而一彼一此判然相反了不存異同之嫌何者誠有以自得也毗陵完初唐叔子奉常凝庵先生之子也始荊川先生以峻行髙天下天下望而嚴之凝庵先生務繼之軒豁磊落不勝瑣瑣重意气與人交瀝盡底裏過緩急傾身赴之卽生死弗避翩翩有古豪賢風至叔子乃又孤立行一意其於自奉衣不曳采食不兼味泊然不知聲色貨利爲何物其於公庭視之若凂不以一字幹其禦諸蒼頭檢束惟謹閒出而受侮亦以法飭之不少姑息其廩廩如此則是父子相反也叔子有兄二人伯曰孟孫早卒仲曰仿元仲在懷抱中能解文義口授以古歌詩時觸事則援以證叔子三四歲不能走五六歲不能言識者目之曰行遲語遲是必遠到旣而就塾師師授以書仲數過成誦叔子必倍之久之則仲頗遺忘叔子猶初耳凝庵先生上公交車仲時慰藉其母萬恭人後先周旋以襄其勞而娛其意叔子惟挾策他無所問也仲爲文咄嗟而就叔子每懸思竟日凡經人道語誓不襲一字仲𨿽少人或就之謀必忠或就之假貸必應叔子絕不樂與人事閒有不得巳勉爲居閒必使兩皆心服而後退退則盡匿形迹若初未嘗與者則是兄弟相反也叔子元配曰蔣孺人叔子侍凝庵先生品隲今古剖析疑義論事可否成敗娓娓如也而孺人侍太恭人斤斤不輕吐一語叔子與人交無眾寡無大小無賢不肖怡怡如也而孺人端容肅視人𨿽巧諛不能博其一笑叔子性簡易遇所知脫略禮數不爲容落落如也而孺人於妯娌相見必理新衣將迎甚虔則是夫婦相反也且萬恭人敏而則閫以內閫以外事無巨細莫不兼而綜之而孺人約處一室趾不踰閾𨿽至親罕見其面慕恭人溫良樂易大小臧獲凡幾百指莫不人燠而人沬之卽有犯多所寬假不問而孺人堅持禮法尺寸無軼左右侍者𨿽旣退猶若儼有臨乎其上然則是婦姑相反也然而廣大者不見其爲蕩謹密者不見其爲狹髙明者不見其爲亢篤實者不見其爲拘眞率者不見其爲疏恭恪者不見其爲矯寬裕者不見其爲狥嚴毅者不見其爲荷何也誠各有以自得也是故父子得焉而親兄弟得焉而友夫婦得焉而諧婦姑得焉而協天性之樂人倫之勝世濟之美偃然不出庭闈而坐收之矣則是相反者原未嘗不相成也抑又有異焉予竊見叔子恂恂退讓如不勝衣而志邁千古言視規行視矩凜不越硅步而神超六合仁義之宮禮樂之府詩書之囿閒■﹝扌叜﹞姿取無所不快於意而日蒿生民爲名茂才爲名孝廉爲名太史餘光末耀足以照暎人羣而胸含�壑則是叔子一身之閒亦相反也予竊聞孺人居閒一布一葛𨿽極敝不去而推衣履於親故心裁純練傾囊而出不爲惜其自奉一腐一蔬日費不踰數錢而作一餐以餉客非腆潔弗快人偶有乞貸生利者必腐辭郤之而戚裏中或以匱乏告務委曲周卹不令有怏怏心生平於米鹽猥屑澹不經心而獨所奉於凝庵先生及萬恭人卽一果一茗必手滌而後進且死指一篋謂子獻可曰吾終年積愁積病未嘗積資此中存有七十金可以了我無以累大父母則是孺人一身之閒亦相反也噫嘻異矣及徐而按之捲舒有會操縱有適張弛有體繁簡有宜卽欲從而窺其閒無繇矣乃知相反者果未嘗不相成也是故信於心則不復有畛域之可分而爾我之障撤矣信於理則不復有方所之可泥而中和之體備矣此予向所謂自得者也叔子名效純宇敬止壬午應天鄕試五十六名巳丑會試七十八名廷試二甲七名選翰林院庶吉士生於嘉靖戊午十月十五日卒於萬曆己丑十月二十四日得年二十有二孺人同邑州知州蔣公如京女生於嘉靖己未五月二十日卒於萬曆丙午四月二十六日得年四十有八墓在宜興鳯凰山子一卽獻可太學生娶丹陽江西按察使賀公邦泰女女二長適同邑太學生董公應朝子太學生遇泰次適予次子府庠生與沭先孺人卒孫男三長宇昭聘金壇郡學生於君玉全女禮部郎中於公孔兼孫女次宇量次宇參俱未聘孫女三長字溧陽南京大理寺評事陶君人羣子元佑次字同邑翰林院編修吳君宗達子任思次未宇先是歲丙午秋八月獻可持狀詣予屬文其墓中之石予愴然傷懷不果爲至今歲己酉夏六月困暑時時臥北窗下一日追念叔子不巳因檢其狀讀之則凝庵先生之爲也起而喟然嘆曰卓哉知子莫如父矣巳檢孺人狀讀之則獻可之爲也起而喟然嘆曰懿哉知母莫如子矣表章揭厲責在後死予何容終無言況乎日居月諸倏更四載卽予亦且駸駸作老態復何待也因稍爲次第而志之並系之銘

銘曰立天之道曰陰與陽立地之道曰柔與剛立人之道曰仁與義惟其相反所以相濟吾何以知叔子與孺人哉以此

○明故孝廉靜余許君墓志銘

隆慶庚午予與靜余許君同遊邑庠一見如故歡予樂君之光明簡易洞無城府君亦樂予之不爲機也嘗赴郡試先贈公遇之逆旅私謂不肖曰是夫非塵滓中人兒其識之時君未冠及授室先贈公命不肖饋酒一石糈二石君辭不肖進曰家大人重君欲知君聊以爲好耳君驚起請於父一庵翁受酒而卻糈曰小人不敢拂翁之意翁當不忍拂小子之意也自是交好有加密以道義相切磨及予幸博一第�出乍歸與君迹若落落而此衷相映宛如一日甲午歸田偕同志修東林之社君時時貺臨之予自惟衰劣正賴君左提右挈補過桑楡而君且棄予去矣撫今追者淚淫淫不自禁會君之子其仁卜以歲之十二月十五日癸酉葬於■﹝山華﹞■﹝山利﹞新阡手次君之行乞髙存之爲狀屬予文其墓中之石予故有文戒方在徘徊而友人薛以身且謂予曰此靜余意也死者復生生者不愧子必勉之子亦忽念是先贈公之所記也遂諾受狀而讀之旣作曰備矣核矣可以志矣何則人各有眞所爲貴狀者貴其眞也皮肉骨髓稍有不似不可語眞令狀始言君家故貧先世遺田二十畝君旣有聲諸生下帷教授稍拓至百畝巳鄕舉婚嫁遞集食指漸繁又不復授經生計益匱亦惟力自節嗇粒米束薪出入程量卒未嘗營子母什一故視其室甕牖繩樞猶夫初也視其服敝冠縕袍猶夫初也視其食烹藜茹藿猶夫初也視其一二使令蓬首跣足猶夫初也比五上春官不第庚子冬行至桃源河冰堅遽返謝去計偕傳金自號蚤白老人杜門益聖於此可以得君之皮矣而未也又言君受知郡侯龍崗施公邑侯念庭周公時召君相與茗椀酒榼宴遊如家人子弟君介然自守不幹以私丙戍從公交車還爲幽居十戒書之壁安貧戒五曰詭收田糧曰干謁官府曰借女聯姻曰多納童僕曰向人乞覓省事戒五曰無故拜客曰輕赴酒席曰妄薦館賓曰替人稱貸曰濫與義會出入恆指而自問曰若得無食言否或以私嘗之輒指其壁謂之曰此吾之息壤也可柰何偶有戚黨麗法乞君居閒持之甚急君適賣婢爲輸罰鍰終不爲緩頰聞者大相信服嗣後卽有緩急見君輒愧而罷不復發口守令下車一謁後不得再覩其面宜諸歐陽公守常雅重君延修常志君曰公賢者爲欣然一出每中丞直指學使者入境必爲表其閭君泊如也旣病謂其仁曰吾有某逋未償某施未報某家人賚未給某故人子典田所入巳當其直亟取券還之於此可以得君之肉俟而未也又言君天性孝謹大父效靜翁古君子也爲諸生出入攜君以從動息有教君一意步趨無尺寸軼父一庵翁未及中壽而卒痛之終身事母吳孺人嘻嘻啞啞依然嬰孺也又言君襟度灑落喜飲酒每春秋佳日同心宴談輒諧笑傾倒移日落月喜散步飯飽後獨行城堞閒眺望云物以爲至適所善澄泉茹公及萬中丞輩相與聯同庚社一觴一詠彷佛香山洛水之風嘗視君疾君曰吾胸中蕩然無事樂意津津凡不食者浹兩月談笑如常不一介於色於此可以得君之骨矣而未也最後言君一日自東林歸戒其子曰人何可不學但口不說欺心語身不做欺心事出無慚朋友入無慚妻子睡無慚夢寐乃爲學矣予不覺喟然嘆曰微乎微乎君之髓其在玆乎且夫士當居恆髙談闊論意象淩豁若舉天下皆無足以動之者是何壯也及乎臨境輒爾波靡遇貧賤則戚然不能以終日安遇富貴則奴顏婢膝以求之不少顧惜又何懦也本之內多欲而外附仁義遂成兩截人耳乃君以不欺爲主以無慚爲案其生平之所自刻厲豈不廩廩可想哉宜乎始終一節名實俱粹靡不稱爲眞孝廉也先贈公於是乎知人君姓盛氏曾大父信齊翁諱玉幼失怙恃依親許翁因其姓信齋翁通二經以行誼稱大父效靜翁諱應壁君初號太元後更靜余以此父一庵翁諱盛徳爲諸生生子二君其長也君諱世卿字伯勛配趙孺人生子三其仁娶澄江隱漁王公女其忠郡庠生娶太學振龍厲公女其淸未聘女三側室出一適陸士裕一字澄江王日華一未字孫男二原盛其仁出本盛其忠出孫女一其忠出俱未聘字君生嘉靖壬子十月十六日卒萬曆丁未四月初八日得年五十六所著有中解編太元元言露穎編諸集而特好爲詩一切欣惋悲愉之感悉於詩乎發之詩成抱膝長哦輒復歡然自謂調燮之妙是又君之皮肉骨髓所寄也後之尙論者其並求之

銘曰凜乎其操嚴霜凍雪垣乎其懷光風霽月朗乎其衷靑天白日靡固靡縱靡著靡匿屋渥康衢可券而質是爲人倫之式

○吳母毛太宜人墓志銘

吾郡吳嚴所侍禦朝拜官而夕抗疏首翦巨姦一日直聲動天下言路大辟比予有感於李漕撫之被多口也上書閣銓二老一白之舉國爲嘩侍禦又慨然采而聞之當寧於是異同之論紛紛而起時侍禦業竣宣大事報滿請代代者不至方蚤夜念其母毛太宜人遂飄然拂衣歸太宜人見之甚喜侍禦從容言歸狀則益喜曰漕撫冒千鋒萬鏑而爲國家光祿爲漕撫而冒千鋒萬鏑兒此歸俯仰君臣朋友之閒皆可以無愧矣不見若父乎一出幾死杖下再出幾死讒口終其身在千鋒萬鏑中曾不少悔吾亦不代爲悔也兒此歸俯仰父子子母之間皆可以無憾矣巳聞銓司糾擅去者擬奪侍禦三級不得旨復用考功法奪一級侍禦跽而謝曰兒不敏重累母柰何太宜人怫然曰吾以得職爲兒喜兒以失官爲吾累不亦遠乎兒休矣吾與爾隱予聞而異之何其洞昭曠之原越拘攣之見如此也居一年忽得太宜人訃不勝驚悼無何侍禦儼然衰絰而過予手太宜人狀介錢啟新侍禦屬予志其墓中之石予讀狀益異之太列宜人幼聰穎通孝經小學少儀內則諸篇及烈女傳四子書無不淹浹是學古公諴女大父古庵公憲禮科右給事以忠直立朝以理學名世以禮讓教家者壼也故其子姓彬彬非獨外徳茂蓋亦有壺則焉予曰善哉始基之矣爲之賦關睢之首章而未也太宜人之歸學上【上當作士】復庵先生也年十九耳而翁尙寶丞寓庵公質直端方禦家嚴姑段安人積纖起嗃嗃不少寬假顧能周折咸中得兩大人歡也比學士丁尙寶公喪太宜人相之必誠必信已學士宦於京首疏糾張江陵奪情事受杖闕下血肉狼籍忽聞段安人訃太宜人從學士冒冰雪奔而歸廬於墓哀毀視喪尙寶公尢過之予曰善哉生事之以禮死事之以禮矣爲之賦下武之三章而未也伯翁太史後庵公長於學士十三歲學士莊之如父太宜人亦莊之如翁兄二樂公長於太宜人九歲各垂白首相見必載拜歲時必肅禮衣而謁之二思公爲裏胥所構幾陷大辟太宜人日夕泣求所以白兄冤狀弟朴庵公家漸落時以擔石相賙女兄弟四人獨周氏姊貧而寡特僦捨居食之其卒也爲具棺斂哭盡哀予曰善哉尊尊親親徳之至也可以風矣爲之賦蓼蕭之三章而未也太宜人初年待諸子婦甚肅中歲而呴嘔卵翼若恐傷之老而彌篤諸子各授室析居相去數百武定省以時辰而畢集太宜人必預戒膳饎以待其待壻莊於賓而慈於子壻亦怙之如母忘乎其爲半子也從子婦有不宜子者爲旦夕虔禱曰其得雄以嗣適乎幾幾望之如其婦諸從婦亦親之如姑忘乎其爲猶子也予曰善哉其有惇睦之遺乎爲之賦桃夭而未也太宜人生於殷盛歸於顯融兩膺封誥貴重矣作苦執勞輒身先力指夏理絲枲冬理木棉機杼聲軋軋不休每孫女釐嫁必出篋中布若干實甚奩居恆衣大練不曳帛遇賓祭吉祥閒一禦綺縠不終日隨扃而鐍之食不重肉飯脫粟粥必雜麥靡與婢子共粗糲而餐出禦小輿至獘不任肩從者一二蒼頭不知其爲貴人也予曰善哉勤儉家之本也守而弗失世世其昌乎爲之賦葛覃而未也太宜人性好施見孤寡老弱倍爲惻惻每輟餐損饔餬其口戊予歲大祲學士設糜粥饑者而廩空莫繼太宜人忻然解服脫簪佐之所起溝瘠無算晚年好佛益好行善事每晨起誦金剛諸經宣說男女某某婦某某氏歷歷不遺曰氏老矣福田利益無所覬願爲兒女輩懺悔除無始以來障業裏戚有多藏誨盜者縱橫逮捕累累伏於非辜輒合掌曰物去幸復來乃以人殉如墮落何聞有箠輿儓至斃者輒頻顣曰柰何一朝之忿而以人命戲也他如本有圯曰必吾葺途有湫曰必吾甓卽空乏中務黽勉以應予曰善哉宜乎口碑載道人人祝萬福祝千秋耳爲之賦假樂之首章而未也始學士以弱冠舉有雋聲稍稍侈聲酒太宜人諷曰君誠壯無事急一第不念尙寶公目未瞑乎學士爲錯愕廢聲酒太肆力於文章竟魁多士學士直道而行不能面藏人過太宜人以婉劑之曰毋好盡以攖人人情固不啻山川險也學士喜如得益友太宜人連舉八丈夫子一皆無害所爲恩勤閔鬻含飴必均衣敝履穿親爲苴補獨不以寸絲尺縠掛其體曰吾爲稚予惜福也比其長也聯翩而翔天衢則又戒諭之曰國恩難負天道忌盈兒輩宜知止足無務好進予曰善哉順而正愛而則履滿而能謙吉凶悔吝之故盈虛消長之機析之精矣豈不卓然偉男子之槪哉是故能以學士公永譽也爲之賦雞鳴又能以侍禦諸君蚤譽也爲之賦小宛之三章巳閱太宜人之年其生以嘉靖庚子十一月二十三日其卒以萬曆辛亥六月二十七日得七十二歲其葬以壬子正月初七日子八人曰雍太學生娶陳氏曰亮辛丑進士任湖廣道禦史娶蔣氏贈孺人繼蔣氏封孺人曰奕庚戌進士選浙江縉雲知縣娶馬氏繼徐氏曰元戊戌進士任山東東昌知府娶張氏封安人曰京太學生娶劉氏曰兗庚子舉人娶白氏曰襄癸卯舉人娶曹氏曰褒太學生娶白氏女一人適太學生曹師讓孫男三十人雍出者二儼思郡諸生娶毛氏孝思娶金氏亮出者八寬思娶蔣氏柔思娶董氏恭思邑諸生聘錢氏敬思聘曹氏毅思聘荊氏直思聘鄭氏簡思聘陳氏剛思聘姜氏元出者九爾思邑諸生娶毛氏我思邑諸生娶毛氏眾思娶賀氏少思有思未聘無思聘周氏是思匪思百思未聘京出者四贊思聘董氏賢思聘任氏貴思贇思未聘兗出者一禹思未聘襄出者一顯思聘賀氏褒出者五肅思聘白氏又思哲思謀思聖思俱未聘孫女二十四人亮出者四一字陳於泰一字蔣允淳一字龔九鼎一未字奕出者五一適張東星一字姜紹書一字史元孫余未字符出者八一適姜志寅一適曹茂淸一適張典文一字陸騰驥一字何熙祚一字惲■﹝吉羽﹞一字薛尊生余未字京出者二一適孫艅一未字襄出者一字範能建褒出者四一字董祖綦余未字曾孫男三人爾思出者守揆我思出者守覲寬思出者守大俱未聘曾孫女七人儼思爾思出者各二我思眾思寬思出者各一俱未字嗚呼盛矣天之祚太宜人何如也因爲之賦麟趾終焉而系之銘

銘曰萃有眾懿之謂徳萃有眾祉之謂福其眞以茂厥躬其餘以施於嗣服甑山之原元暉穆穆億萬斯年於何不淑

○浦母華太孺人墓志銘

悲哉浦子之爲志也其不忍泯泯於母也其稱曰始不肖先大夫佐太安旣遷貳夔州誼不肯以一介自緇家植厪厪耳巳而吾父蒙難所減更十之六巳而吾父不祿所減更十之三逋大起吾母孑然俯仰其閒日夜皇皇拮據不暇久之次第而巳於逋里人卽莫不材吾母咨嗟而道說之而今巳矣因大哭少閒又進曰始不肖等幼無所廩學吾母呼而謂曰汝叔祖味芹故明師且其人端然長者汝盍往事之夫豈惟詩書之好是憑庶幾其以家庇焉不肖等敬諾徐而驗之信何其智也而今巳矣又大哭少閒又進曰吾母生而慧發不羣稍長通孝經內則女儀大指吳俗好佞佛吾母獨不佞佛有前爲施捨之說者輒謝去而曰實其言將富者擅祥貧者擅殃乎殆必不然居恆聞一善言見一善行輒以誨不肖等時時還而思之依然著於耳也而今巳矣又大哭予聞而傷之且曰止其無復言予知所以解子者矣遂爲志而銘焉志曰孺人姓華氏西樓君女也西樓君有弟曰東源君實生孺人西樓君壯弗子因女之年十七歸太學生鳯竹浦君歸之二十一年而稱未亡人稱未亡人之二十一年而亡時萬曆甲申正月十七日也距其生嘉靖丙戌七月二十五日得年五十有九子二長邦達邑庠生娶華懷竹女次邦獻娶郡學生華少峯女女三長適兪士宏次適郁念曾次適錢光霽孫男四元益娶太學生王穉石女邦達出元選聘邑庠生鄒存誠女邦獻出余幼未聘孫女六一字華廸殷一字邵某俱邦達出余幼未字邦達等卜以三月二十五日奉孺人合葬於石室山祖塋鳳竹君之兆禮也顧憲成曰予聞鳳竹君且死孺人之不欲生者數矣徒不忍其二子耳顧其心豈嘗湏臾忘君耶一旦得從君地下快孰甚焉而二子者方唏噓嗚咽煢然不自禁蓋婦之於夫子之於母其相爲娓娓如此豈不深哉非至性篤發孰能幾之者乎夫是以知甫氏之必有興也予師少弦張先生嘗爲二子乞言於予及得予言亦以爲然云

銘曰何以剝之衷也旗也何以復之材之鎡也服而夫君鎭而子孫秩秩振振何以姤之徳之蓍也

○髙室朱孺人墓志銘

孺人年十九而歸靜逸髙公也旣久而弗子喟然嘆曰吾之業在樛木之三章矣爲捐囊中裝置媵而又竟弗子也久之乃子從子攀龍所以撫字百方稍長就塾師受句讀每還輒置懷間程日課手果餌慰勞每夜讀洴澼絖而佐不寢不休蓋孺人歿而攀龍痛可知也曰攀龍之鞠於母二十有三矣攀龍不能以一日娛也惟是夙夜矻矻一編中庶幾有躋於榮顯耳是以實殉虛也今者幸而舉於鄕而吾母巳矣是以虛負實也可柰何言悲咽不自勝予聞而傷之以爲是其母子之間至矣因是而求孺人乃益悉孺人孺人生一歲而失其母也而固甚慧不倫厥父愼齋公愛異之旣長遂令贊家政卽內外一切井井就理比歸靜逸公而其姑浦輒委政焉曰以是觀新婦能卽又無不井井就理也孺人性好施期功黨裏有所需無不得意去而其自奉甚菲食不二簋衣不文錦垢污手自浣滌旣老猶績不倦攀龍以爲勤乘閒諷止之孺人愀然手所握示曰是物也吾女而佐吾父於朱者若而年吾婦而佐若父於髙者若而年驟而棄之不祥孺子休矣攀龍又言吾母病且二歲未嘗廢衣冠日惟焚香誦諸佛經始予外王母夢異人霞衣燦爛手一果啖之味甚殊覺而遂娠吾母吾母之生口若時時持劍號者及卒體瑩瑩有光擬得道云顧憲成曰是非予所知也予所知者孺人耳孺人女而女婦而婦母而母其於生死之際何所不廓如也自頃來海上曇陽之事起說者多好言怪予是以略而弗論而特論其可知者如此孺人生於正徳丁丑七月念七月辛於萬曆甲申十月初一日享年六十有八子一卽攀龍娶王氏女一嫁楊子有孫女一許字浦允麟靜逸公將以是年十二月十有二日葬孺人於慧山黃家灣祖塋之次而命攀龍乞命於予夫銘所以昭徳也不昭不如其巳也若孺人也者予烏得而巳諸

銘曰欲知其女視其父暢然有家臻厥度欲知其婦視其姑洵玆蘋藻閒且都欲知其母視其子翩翩風雲發於趾式言系之畀大荒九龍爲護允偕藏

○處士晴沙談翁墓志銘

談之先得姓由郯子至南宋始籍梁溪入皇朝有壽齋公者起而其族遂大五傳而爲贈禦史紹六傳而爲封刑部郎復復生緯官承事郎緯生鵬官七品配成氏生丈夫子三人而翁爲季翁諱籌字守謨號晴沙生於宏治癸亥正月二十五日卒於萬曆己卯正月十一日所著有鳴蛙集五經音釋考四書釋義娶李氏先翁十二年卒子男二長曰承俸禮部冠帶儒士娶王氏繼娶吳氏次曰效娶沈氏女三一適李應時一適邑諸生張應貞一適劉聞譽孫男二正議聘江陰縣諸生顧言女立未聘俱承俸出孫女九承俸出者五一適陸可立一適兪顯祖一適邑諸生陳爾耕蓋手狀翁者也一字陸汝賢一未至效出者四俱未字翁生弱不嬉長不遷也與十山翁愷兄弟最歡共業博士家業翩翩美文辭見以爲一第猶掇之耳而竟弗第也無何而十山翁成進士大喜曰吾鴈行中有人哉休矣無所事吾矣而邑中縉紳先生雅知翁咸目攝翁曰是夫也何可令山林得之輒起迎翁令子弟北面受經當是時補庵華公最負時譽鮮與可顧獨心善翁蓋賓翁二十三年如一日也翁年二十而館六十而老三四易帷而巳帷下諸生虛而來實而往多顯者云翁孝友淳至年十二翁父秋航公役而有司持之急翁慨然以身代縣令尹侯公見而異之乃召翁師授經囹圄中秋航公竟以翁免秋航公家居以嚴見憚翁事之謹動厭其意處兄弟油油於於內則森如也翁之於人道煥乎備矣翁故博學而尢好開元大歷語時閉門獨坐吟詠自適而以其閒肆於山水之閒曰九龍二泉吾西道主人也翁生平操履純白皭然不淄縣大夫修卿飲禮輒延翁爲重賓翁謝曰夫飲所以昭徳也不昭不如其巳也吾何徳以堪之辭忽應彊而後可其爲長者如此顧憲成曰陳伯子之狀翁云爾予不習翁而習陳伯子又因陳伯子而習翁之伯子勉庵君勉庵君恂恂者也陳伯子有口徳汗不至阿其所好而其嘗從翁遊者復稱說翁不衰翁之文獻具矣不佞於是乎徵乃爲次第其事而銘之

銘曰其賓於塾也萬以爲日而千奇其賓於鄕也千以爲日而百奇孜孜屈乎不足綿綿伸乎有餘其賓於國也允以爲日而誰爲奇嗚呼百在玆千在玆萬在玆有翁在玆

涇臯藏稿第十六卷

終

●涇臯藏稿第十七卷

無錫顧憲成著

墓志二

明故承徳郎山東濟南府別駕蓮巖黃先生曁配許孺人合葬墓志銘

明故處士景南倪公墓志銘

明故禮部儀制司主事欽降南陽府鄧州判官文石張君墓志銘

薛母劉太孺人墓志銘

明故貞節錢母卞太孺人墓志銘

○明故承徳郎山東濟南府別駕蓮巖黃先生曁配許孺人合葬墓志銘

萬曆二十有四年丙申春二月戊午前通判濟南府事蓮巖黃先生卒於泉州南安裏第越閏八月旣生明孤拱化命其弟拱振跣衰絰走水陸千里來訃於顧憲成氏憲成見之駭然而哭也哭相向皆失聲旣息拱振致遺命屬憲成銘其墓憲成又哭曰知予者其先生也夫何忍爲先生銘則又哭曰知先生者其予也夫何忍不爲先生銘遂頓首受命拱振則又泣而請曰惟是先府君實拜子之賜其黃之子孫世載明徳竊不揆敢徼先府君之餘再以先母氏累憲成快然起曰憲也不敢死先生其敢死孺人又頓首受命乃視狀先生之狀曰先生諱一桂字馨甫別號蓮巖始祖曰忠勇公忠勇公蓋令南安而長子孫其土世世焉忠勇公生五府君五府君生三致政公又五世爲無懷公無懷公生篤齋公是先生父也娶於王而先生生甫三歲而孤王節母泣曰天乎孰使吾翁無子而有子吾子無父而有父乎攻苦蠶績朝夕弗惰以爲無懷公養而其餘以資先生學先生少本朗悟絕人益皜皜自洗濯從裏中師受博士家言率歲所而師稱弗能師也年十六遂晉邑諸生曹憚焉嘉靖乙卯試學臺最晉廩食厥秋舉於鄕年二十有三耳無懷公聞之爲嚼三觴而王節母喜可知也顧其上春官輒報罷無何無懷公及王節母相繼沒先生哀痛踰節意鬱鬱不自禁嘆曰吾尙可逐諸少年鬭筆舌之奇乎且休矣隆慶辛未遂謁選天曹得浙之云和令云和瘠而貧人皆難之先生不顧矢心冰糵約己裕民問所欲苦而替興之削借差汰馬役孜孜不遑先時邑中水道久湮沒者遠或數里近猶二三里暑雨祈寒怨恣盈域先生捐俸入佐以調額募工疏水所源而導焉民乃舒至今賴之近郊故多虎患漸及於邑或食豕官舍先生牒禱城隍神請先去苛政而後大戒政虎旬日有田夫遇虎於塗手搏而斃之蹙後遂息邑人異焉獨以淸介孤立任怨任謗不爲監使所容竟左遷寧波學博先生不色慍也第亟往進諸生日與較藝所短長上下今古獎其勤而作其怠士用翕然若今太史周公應賓王公荁吏部傅公光前南昌王公佐皆先生所賞鑑也乙亥攝慈溪篆治如雲和時邑有漁課三百金吏白當如例受先生曰諸公而登諸私何例乎丙子秋用南京兆聘分校士於都舉憲成等十四人明年丁丑擢濟南府通判主岱宗香稅稅多羨毫無私焉或勸稍爲子孫計先生謝曰吾於一官何有惟父母寵命未沾之爲戚戚是以三年淹柰何以子孫故爲父母羞乎會中蜚語掛冠去之不終日比至家四壁蕭然時時從裏父老遊茗酒相樂而巳有司髙其行賓鄕飲者再三先生夷然不屑也其爲長者如此孺人之狀曰孺人姓許氏諱端勤生而淑惠旣嬪於黃上則佐王節母奉無懷公婉而有則無懷公大歡下則奉王節母佐先生讀每夕挑鐙刺繡達旦不寐巳而無懷公及王節生母終先生皆旅在京孺人後先竭力斂事必誠必信無或憾王節母有侄女孤貧莫養孺人收而字之旣長而厚資嫁焉先生曰微吾妻吾幾不得稱人孫稱人子矣先生幼孤鮮兄弟事同產二姊甚恭以愛孺人亦以伯姊禮禮之終其身先生曰微吾妻吾幾不得稱人兄弟矣先生之云和孺人扶病而後旣至病加劇且卒手檢一縑謂先生曰以此斂我足矣君庭如水妾安敢以死混君先生泣而諾之曰吾所以志也孺人可謂知大體矣顧憲成曰信哉丙子之秋予見先生於金陵邸以爲古貌古心篤行君子也甲申予請告裏居先生杖策而過予朝夕侍者三月戊子冬予徙官括蒼遇諸嚴陵道中遂奉之至官舍朝夕侍者又二月因得益詳先生內無城府外無邊幅一言一語一步一趨端愨不苟先生亦不以予爲陋自家居至於歷官無所不語其於孺人之賢蓋縷縷不置也大要狀所具略同不誣矣獨念予菇蘆中孱書生耳無所短長先生儼然以國士遇之所爲期且勗耿耿流俗之外厥誼甚髙乃予莾莾風塵乍進乍退進則多忤多尢率不免意气用事無能樹尺寸以章先生之明退則優遊玩愒頹然自廢年來益復善病倏忽向呻吟中浪擲日月獨行顧影獨寢顧衾不勝慚負何以無墜先生命哉惟是先生之所以修諸身刑諸家施諸郡邑者烺烺可紀而孺人同心同徳相以無違則其不朽者固自在也予小子何爲撫今追昔感愴百端聊以發予愧云爾先生生於嘉靖癸己享年六十有四孺人生於嘉靖辛卯先二十四年卒享年四十有二孺人卒娶林氏曾氏皆先卒子男五拱化娶劉拱治邑庠生娶傅卒拱振邑庠生娶曾欽極邑庠生娶莊卒拱寧郡庠生娶周化治振極皆孺人出寧林出女三一許字王林出一未許曾出一未許蔡出孫男六命哀聘楊化出命紳娶彭命鞶聘朱嗣欽極命繡未聘治出命黻命綖俱未聘振出命纓寧出孫女八一適許余未許字拱化拱振拱寧等擇以是年十二月初十日奉先生與孺人合葬於王塘山之原而林氏曾氏附焉禮也

銘曰紛而不可質者遇也固而不可格者年也積而不可佚者徳也余而不可竭者福也久而不可忒者理也貞而不可革者石也

○明故處士景南倪公墓志銘

昔司馬子長著貨殖傳談文者以爲千古絕調予特嘉其取善之周不擇巨細乃世人卒諱言富卽爲子若孫者闡揚先懿亦惟恐以富揜也相習而爲諱夫此何足諱也富而好禮可與褆躬富而好行其徳可與澤物顧人之用之何如耳吾錫故有東湖鄒公望桂坡安公國其人皆翩翩豪舉其名與資俱傾一時本之各有所長非苟而巳也以爲予國家得若人而用之必有裨於會計卽不然而一鄕有若人可備一鄕緩急一方有若人可備一方緩急作史者仿子長遺指采而列之貨殖附於陶白諸人之後豈爲過哉屬景南倪公卒孤鎬等持晴宇華比部所爲狀乞志銘於予予忽忽心動迹公勉勉拮據其產非能與鄒安兩公相伯仲要其布衣起家遵用繩墨尺寸不苟有足多者竊謂兩公倜儻而近狂公惇愨而近狷未可槪以蓬蓽之操擯之也因按狀而志之曰公諱珵字良玉漢禦史大夫寬之裔也唐宋閒代有顯人至吳縣監承子云始家吾邑梅李之袛陀五傳爲元鎭公瓚世稱雲林先生其兄元佩公玨嗜古好修五傳爲迪功郎竹溪公宗實始居坊前是生守溪公澤澤生南樓公柏配張孺人舉三子而景南公爲長公生有異徵稍長課經生言神奕奕旺會南樓公家政旁午兼以豪右齮齕之者眾公憤然頓足而起曰彼以我爲非夫也耶且男兒何必朱輪赤紱乃稱豪哉遂請於南樓公願代理家政南樓公壯而許之無何家隆隆起裏中見之皆驚服相戒無犯公復念南樓公春秋髙爲之栽花累石徵其生平往來故知相與煮茗烹醪倘徉名勝以娛其老南樓公大喜曰吾今而知爲人父之樂也巳而南樓公病吁天請代比卒柴毀骨立幾以身殉族屬莫不嗟異曰是所謂五十而慕非耶先是南樓公欲析箸公愀然不自得南樓公曰此莫非吾事汝獨賢勞也彊之公乃盡摘其甲產讓兩弟未幾兩弟俱早世所以鎭撫其遺孤甚於己子每日必先過兩家擘畫畢然後退而爲家計兩家事稍有不當於意必召諸孤面誨之叮嚀諄切涕淚交下諸孤感激競奮卓有成立而重役至則公又獨肩之至今邑人知有景南公不知有兩家以皆在公卵翼中也公治生無他奇惟勤儉是務每旦雞鳴而興出內閫聞曉織聲則喜過書齋見就明而讀則喜出田間見披霧而畊則又喜大小臧獲量材授役朝有課夕有程無敢以鹵莾報生平不爲侏儒俳優之樂不爲陸博圍碁之娛宴客有節不爲流連長夜之飲曰是誤己且誤人不可以訓其自奉也蔬水適於膏梁韋布適於紈綺徒步適於車騎卒然遇者不知其爲公也與人交推心置腹不設城府有負公者亦夷然任之終身未嘗先訟一人卽裏有不平事就公質務百方曉譬以解甚而陰割己資從中調護期於兩釋而後快縣官編役知公長者輒問公云何公具以對多所縱捨及役不滿數又不難以身任環公居數十里閒饑者待食寒者待衣有叩必應或不能償置不問歲戊子道殣相望公惻然憫之捐粟千石應募退復私爲粥以活老穉者無算其能爲人分憂卹患類若此而尢篤於水木本源之思修尊賢祠謂是雲林公所俎豆也刻雲林遺集謂是倪氏文獻所徵也輯家乘謂是祖宗脈絡所系也晚而猶子鏳罹不測坐圜扉公日抱鬱鬱竟以成疾至屬纊猶泣謂諸子曰向者爾大父與仲叔季叔受誣我老人力爭得白乃今何以下見爾大父及兩叔也嗟乎此可以觀公矣公生於嘉靖庚寅十月初九日卒於萬曆甲辰十二月初二日享年七十有五以卒之明年乙己二月十六日葬於蘇團橋祖塋之昭配張孺人先公三十三年卒繼配吳孺人子五長鎬娶貢士陸鳳洲女繼娶華如愚女繼娶施右溪女次鋼娶邑庠彥浦少陵女次錦邑庠生娶邑庠彥薛檢吾女次鎰娶武庠彥華和陽女次銓聘太學華完素女女六一適華仁彥一適刑部主事華士標卽爲公狀者也一適顧問達一適江陰邑庠生薛同祖一適許世芳一字周如丞璞孫男八徳源聘鴻臚署承吳六如女徳濟聘孝廉張弦所女徳洽未聘鎬出徳淸娶太學王一所女徳淳娶邑庠彥王心劬女徳涵聘邑庠彥馬涵虛女徳滋未聘鋼出徳泳聘邑庠彥華汝正女錦出孫女九一適王繩之一字華衮寵一字華瑉一未字鎬出一字潘澍一字鄭步曾一諾張褀徵鋼出一未字錦出一未字鎰出曾孫男一未聘徳淸出曾孫女一未字徳淳出予惟鄒安兩公之於貨殖也以略公之於貨殖也以織以略者聚之易散之亦易宜乎一擲千金拾了無吝色以纖者聚之難散之亦難於是殘縷必食遺糝必噉夫何能遽忘積累之自乎哉乃公所重在祖功宗烈則見此之爲輕所先在父子兄弟則見此之爲後所急在姻戚井裏則見此之爲緩自少而壯而老秉執一意始終不遷可謂識其大矣是爲銘

銘曰以義詘利以利詘義離而相傾抗爲兩敵以義主利以利佐義合而相成通爲一脈人覩其離翁覩其合此上士之所不能訾而下士之所不能測也曾何愧乎名卿碩人之烈

○明故禮部儀制司主事欽降南陽府鄧州判官文石張君墓志銘

予自壬辰冬因家季涇凡識君於燕邸一見輒心重之徐而相與語見君論理必窮到頭論事必窮到底不作皮膚觀則益心重之謂家季曰是眞可與共歲寒者乃家季不幸於丁未之夏卽世君爲文哭之甚哀越二歲而君且繼之矣天乎何奪吾黨之亟耶隨往哭君淚淫淫不能自休無何君之伯子元鼎而具狀乞予志其墓屬病甚乃令其弟元英來予作而嘆曰天乎君未可以死也巳而又曰君可以未死也則又曰君不死矣君生而敏六歲就塾師授書數過卽成誦八歲通書義父素行翁教以檃括破題法值臥懷中對窗前月令作破隨應曰漏淸光於暗室桂玉免於當天翁大奇之九歲能攻長短句十四太府龍崗施公拔五邑才子弟校藝其中應試與選十六龍溪王公講學荊溪往聽之因悟良知宗指信聖人必可師不欲局守章句十八素行翁捐館居喪哀毀如禮服闋補邑庠生益自結束負笈從名師締納良友相與考徳問業學日進戊子舉應天鄕試第六人己丑舉會試第十七人廷試二甲進士予告歸省太夫人於家辛卯赴京謁選分校順天鄕試榜首沈何山從春秋房落卷中■﹝扌叜﹞拔之時以爲知人壬辰授刑部山東司主事尋調禮部癸己春正月敕諭禮部並封三皇子爲王君偕石帆嶽公曁家季謂冊立重事宜屬大廷公議今諭札出元輔王婁江一人手且一且創出國朝二百年來未有之禮遂合疏爭之復倡議與同曹郎詣各曹鄕懇疏百司和之上意動移札元輔元輔亦悔禍出三愧三誤疏請勿王三皇子而啟皇長子出閣讀書是舉也時以爲還內降定國本有回天力焉而人人爲君危適南星趙公主計事一時壬人以考功令盡罷黜執政大不悅時省中有以庶僚掛拾遺章者部覆皆畱遂調旨切責考功罷其官眾正嘩然不平君復抗疏論救上固怒爭冊立事又犯之有旨謫救考功者而同事六人皆逐矣君得鄧州判尋念太夫人以假歸於是朝夕承歡竭力子職杜門深研易理或爲詩歌及古文詞閒則旁及書法畫法然不甚喜作意到則爲之不則索之不應也而特孜孜以學問爲事與海內諸名賢聲應气求東溟管公倡道東南標三教合一之宗君相與質難數百言管公心屈予兄弟從邑中同志修龜山先生東林之杜君時時造而臨之諸所闡發精懇的切聽者莫不傾動蓋君素稱敏悟至其論學每以端本源惇行誼爲主大要衣缽伊川晦庵兩夫子而一切虛談渺論厭弗屑也又偕史際明吳之矩倡立麗澤大會每歲與毘陵潤州輪舉切劘訂證務以羽翼聖眞聯屬道脈迹君少年而掇髙弟騰英掞藻人知其爲文章之士而巳及乎立朝危言危行敝蓰【蓰當作蹝】一官人知其气節之士而巳乃其用心喫緊如是天假之年所進寧可量哉故曰未可以死也乃君林居十九年海內薦剡相屬不爲色喜銓曹推轂數十上不報不爲色慍治家袛守遺業稍有贏入輒以施貧周乏居恆不輕謁有司至事關郡縣公是非大利害他人囁嚅不欲前者輒毅然先之任怨任謗無少避忌歲乙己郡守歐陽公延請入郡分修府誌是年修宜興一邑志成再修名宦志微顯闡幽悉符輿論先是宜邑故行五年糧役大姓坐廢箸者十九姚江丁公來令宜攺行甲運法民便之迨後漸因圖分有肥澆戶額有多寡解役有煩簡當邑侯秦公審編而五年之役議復紛紛起矣君爲移書陳條編之便七而極言糧役之害議得寢又條上荊溪政要曰淸賦入均徭役謹使令議倉役議總鑿鑿見之施行歲戊申江南大潦撫臺周公疏請於朝得頒蠲賑下諸有司君請蠲均及於通邑賑獨施之水鄕邑侯諭公大然之人服以爲公君天性慈臧和督課諸子必柔聲气而理諭之不聞有疾言禦藏獲以恩卽有犯終不譴訶人有衡气暴怒當前微言道之靡不立解初君釋褐比部適當典獄有黠盜越獄逸實在君代事前一日例得分咎君請之大堂孫公曰失事在主事宜獨聽參幸勿他及孫公壯之從輕議而更因是賢君延譽不巳是則君之所施於人常厚而其所求於人常薄卽膺多福而薦遐齡豈不宜哉故曰可以未死也及觀君於去來之際竊有異焉初君生三日席彌月復完父素行翁閟之以爲異徵甫四齡伯祖置諸懷書門字示之對曰門曰誰教爾曰形似無教者於是以米火等字言其義輒隨聲應弗訛夙慧如此君宿有痰喘疾因得內養法靜坐久卻至己酉春三月偶患瘍復發至八月轉劇適史奉常玉池湯直指質齋執友萬在庵萬顧庵狄匯川王道修潘公完萬奕甫陳茂實相繼至時時邀至榻前敍論惟惓惓以國事及兩郡大會爲念不一及身後事廿六日晨刻漸彌畱索筆書知死知生何所畏懼八字命付元鼎時元鼎病不在側也少頃執母徐太孺人手曰娘老矣復邀諸友環向坐諸友因曰兄平生學問到此正得力處須定性君點頭以手書至定尋云得正而斃徐斂手於胸作肅恭狀迄廿七日丑時逝矣先是癸卯秋君偕元鼎應試句曲試之夕假寐以待旦忽夢前身八歲時入梵宮與羣名僧說法一僧指名曰此闍禪師轉身也亦現作龐居士指掌紋驗之眾咸謂然夢中記闍禪師者爲面壁公前代祖忽轉頭見素行翁搥君責以不作宦君亟曰爹勿予撲此生壽不永當爲僧來生復爲父子可永年而宦素行翁曰無墮落否曰不退位中矣因覺君嘗筆之以紀夢由此言之君豈生而存死而亡者哉故曰死而不死也嗟乎未可以死而死吾惜其局於人可以未死而死吾惜其局於天至於死而不死則形骸不能域气數不能囿超然遊於天人之表矣此予之所以爲君異也君名納陛字以登別號文石南唐時門下侍郎居詠公生六子季曰逵避亂居義興之張溪是爲義興初祖傳十六世而致遠公邇生在元明間其季子曰親字伯常伯常生楫楫生樵雲翁輯輯生斗山翁楨楨生子五中曰素行翁希時娶徐太孺人生君於嘉靖四十年辛酉二目士【目士當作月壬】子之亥距其卒得年四十有九元配陳孺人故邑庠生少中公女生男三長卽元鼎邑庠生娶吳氏故同邑孝廉存劬公子邑庠生正誼君女次卽元英郡庠生聘武進故原任主事莫庵趙公冡孫上捨君錫君女出嗣伯亦山公巨俱陳出次元翼聘同邑原任江西建昌府知府中復蔣公子孝廉如奇君女出嗣伯羹堯公明徳側室盛氏出女五孟張適郡庠生萬維垣仲張字吳允初俱陳出叔張字儲

盛出幼張字吳側室黃氏出少張未字盛出墓在某地葬以某年某月某日

銘曰生而死存乎命死而生存乎性性命各適是曰得正我爲君參君爲我證點頭斂手居然究竟而惜乎不知者猶屑屑焉修短之競

○薛母劉太孺人墓志銘

予少受業於方山先師之門退而得謁其子景尼先生巳而與其孫以心兄弟遊切切偲偲怡怡也如因得習聞以心之母劉孺人之賢三十餘年於玆矣歲癸卯九月十九日孺人辛越乙己春以心等衰絰而過予屬予文其墓中之石相對黯黯兩不勝情子自惟淺劣方山先師之所教詔景尼先生之所引掖以心兄弟之所切磨愧不能至中心未嘗不知向往也乃今得益悉孺人而快然有會焉孺人以嘉靖壬辰四月某日生於武進之驛橋大父廷璽蘇州衛指揮僉事配蔣碩人年百歲會莊皇帝戊辰詔選天下貢士碩人冢孫昌祚以武進庠生舉巡撫林公潤言於朝表其門曰貞壽父大中戶部書算配唐令人永州守有懷翁女中丞荊川先生姊也唐令人夙閒壺儀孺人則之不少軼於尺寸年十九歸景尼先生景尼爲先師冡子自丱角遊郡庠受知學使者試輒髙等無何裏中構侮當事者乘機傾害禍且不測孺人獨曰是必無虞曾參殺人誰其信之巳而果免久之景尼應辟其年先師捐館逾年景尼亦卒中外之觀釁者如蝟毛而起人情洶洶孺人曰是不惟無虞且固有益稚子之失所天也早遮幾其知警乎可以立矣又久之以身成進士上書罷歸巳起鳳翔教授轉國子助教復上書出爲光州教授於是以心亦舉於鄕季子以亦舉於庠矣而生事日落門可設羅諸婢子嘖嘖有後言孺人曰人苦不知足吾老人至此更復何望所願政兒教兒無忘做秀才時敬兒無忘韋布時家人輩無忘洶洶時足矣予故聞孺人事親孝少爲父母所鐘愛比歸問遺無虛日閒歸寧與唐令人同臥起依依不捨事姑謹不命之退不敢退理家勤督諸婢織紝刺繡無閒晷自奉約布衣蔬食終身不厭與人慈下至敗婦村嫗待之欣然有以緩急告者傾篋笥不靳禦下簡晚年至不聞譙呵聲持身恪兀坐一榻終日莫測其喜怒見謂寧靜柔婉閫徳淳備乃其髙識遠度又如此不亦卓然有丈夫之槪哉嗟乎學者莫不服習詩書誦說仁義當其平居偃仰自如稍涉事變輒爾手足失措不勝其非意之惑幸逞而乘時履會得乘所欲又不勝其非意之望欣戚悲愉惟物之役莫能自主此所謂須眉而冠者耳詎可令孺人聞也以身兄弟並負志操海內之士相與共推讓之說者謂以方山先師爲之祖以景尼先生爲之父宜其有是自令言之正以孺人爲之母耳其所從來微矣孺人子三人長敷政卽以心娶無錫庠生吳公應祈女次敷教娶吉州守蔣公如景女次敷敬娶貢士董公汝孝女三婦俱早卒敷政子五人憲臯娶丹陽勑封推官姜公士康女憲益娶太學吳公世寧女憲龍娶太學惲公應雨女憲韓憲歐未聘敷教子四人憲稷娶泉州推官劉公純仁女憲垂娶孫公明徳女憲嶽聘無錫華公

女憲牧聘無錫庠生唐公道孚女女三人一適戶部主事褚公國賢子元生一適無錫太學張公大任子鳳徵一未字敷敬子一人憲周聘無錫郡庠生陳公爾馭女女四人一字邑庠生黃公建中子一字江西參政吳公之龍子余未字憲臯子二人一聘邑庠生劉公明祚女一未聘女二人一字金壇庠生於公玉理子一未字憲益子一人聘無錫庠生秦公二宜女憲稷子一人聘無錫庠生邊公彥昌女憲龍女一人未字憲益憲稷憲龍憲垂俱入學稷與垂之婦先後夭天生亦卒於是以心等卜以歲之某月某日葬孺人於陽湖之祖塋啟景尼先生之兆合焉禮也乃爲之銘

銘曰有孚在中其儀不忒危而知安安而知節施於有政爲人倫式子兮孫兮永服無斁

○明故貞節錢母卞太孺人墓志銘

憶昔癸卯予客琴川景行錢伯子齋頭相與講徳論道切磨文義因得聞其母卞太孺人之賢甚悉今讀景行所爲卞太孺人狀字字實錄也當嘉靖己未行所先生甫成進士庚申遂損館卞太孺人年三十耳慨然欲身從地下游也巳而念曰上有髙堂吾則婦而子矣下有藐孤吾則母而父矣何以死哉又何以生哉於是行所先生未了之事咸起而肩之其事舅姑虛庵公及趙宜人也則以婦聞生事葬祭盡禮盡誠宛乎行所先生之爲子也其教伯子世揚也則以母聞尊師重友必虔必愼宛乎行所先生之爲父也其蓄冡孫謙益也則以王母聞貽謀燕翼無怠無替宛乎行所先生之爲王父也且屈己以伸其父九峯公之冤又女而男捐產以周其兄

君之子又姑而父延宗人以教子姓曁舍人子則由親建疏也具資裝以歸楚中之嫠婦則聯疏爲親也至嫁娶一事更饒典刑爲世揚娶則臬副顧一江公女蓋鄕先生歿可祭於社者爲謙益娶則文學陳唐父君女唐父世揚之素交也爲長孫女嫁則中翰嚴道隆君少子以行所先生春秋兩試皆文靖公之所收云行所先生其不死哉景行髙材篤行人倫欽矚謙益舉丙午南畿麟經第一人父子之間侃然以古道交勗於是太孺人未了之事又有人起而肩之矣故生於嘉靖之辛卯辛於萬曆之甲辰合之得七十有四者太孺人之小年也可以數計也禮宗女表聲施無窮歷千百年如一日者太孺人之大年也不可以數計也大孺人其不死矣太孺人率循儒矩而故好佛至老彌篤臨卒命沙彌誦十六觀移榻向西方口稱阿彌陀佛已起沐浴敷坐復以右脇著席吉祥而逝予因爲之銘

銘曰儒者之言曰生生釋者之言曰往往予不知母之往生而知母之生生何以爲母之生生完行所公之志則生永行所公之祚則生昌所行公之後則生是爲母之生生乃所以爲母之往生

涇臯藏稿第十七卷

終

●涇臯藏稿第十八卷

無錫顧憲成著

墓表

育庵盧公曁配趙太孺人合葬墓表

龍洲顧公曁室徐孺人合葬墓表

明故贈文林郎錢塘知縣少源聶公墓表

○育庵盧公曁配趙太孺人合葬墓表

盧子文勛泣而告於其友顧憲成曰嗚呼傷哉甚矣吾父子之際也則大曰甚矣吾母子之際也吾父之卒五年而不肖始成進士是不覿也不肖之成進士三年而吾母奄棄是不享也不肖其大不數於人子矣惟是吾父吾母之芳徽淳懿可按而數也不肖幸辱於吾子吾子重綏兄弟之好假而張之一言吾子之髙義其遂魁然儕九龍而十之不肖將載之宗祊永弗敢墜願吾子之無讓也顧憲成曰斯志也南陔白華之遺也吾不敢不聽𨿽然子旣得之矣無所俟於吾盧子聞之茫然有間復請曰何哉願吾子之無固讓也憲成曰吾非敢謾也始者子爲諸生負矯矯聲每試輒傾其諸生眾以爲允曰是夫也大言爛爛小言燦燦不幾可也巳而掇髙第什【什當作釋】褐祁州深衷邃畫惟元元是勤會其時當事者迫修積谷之令卽不滿品次第有譴輒稱貸而續之曰吾不忍以吾民博吾官監司聞而異之左右治有不辧者數移而屬諸子子益皜皜自洗濯不色驕顧其大指歸於便民而釋已以故浹期而大辟得什者三十六人諸遞減者無算政大行說者方諸渤海穎川焉子之所以張厥育庵公而不冺於太孺人也不旣多乎何所俟於吾盧子曰果若子言不肖之懼滋甚不肖竊見吾父事親孝事兄弟交友惟信與鄰閈雍雍無閒拯急如騖讓利如遺邑有大家中落者吾父購得其居因往視焉其家孀婦也忽有童子附耳語曰吾家有貂裘若欲之乎可入視且不若爭直也吾父駭曰有是哉遂正色拒之並棄所餘木石而還有歙商黃海山者賈於邑其家忽以事趨歸乃悉委其資於吾父無何而倭難作吾父謀徙城中輒先輸其所委以入而己產從之倭退其人至亟趨見吾父不暇吐一語惟涕泗橫流而巳吾父徐出其資示之笑曰封識無攺乎其人大喜剖橐金以謝吾父固卻不受其中心嗜義如此而居恆乃數口吾母賢曰是吾益友也其識正不減偉丈夫不肖竊得而識之當不肖得祁州意不能無怏怏吾母特曰何官不可爲且夫官以人重乎人以官重乎及抵祁每日蒞事入必叩其狀云何不肖具以對卽有所寬假喜動顏色卽不類必曰孺子更念之無令我愧雋氏之母愀如由是以觀吾父母吾母之芳徽淳懿不可爲旣也不肖孱書生耳非有振也豈其敢厚自棄於鹵莾而以詩禮迷顧退而考其行事若得若失槪於吾父吾母未及什一而千百也若之何而張之巳而曰不寧惟是不肖其尢有深痛於志法曰觀政進士踰年以上俱得內選彼其久也不肖幾二年餘矣而卒令州法曰凡選人先內而後外其數訖於五訖於十以爲常庶幾巧者不得有所趨避云爾不肖名第三十有二而卒領州無何皇上以聖嗣誕生加恩海內山川艸木靡不赫然與其光華而不肖竟無由爲吾父吾母徼一命之寵時時仰而思俯而思未嘗不呼天而痛也不肖其大不數於人子矣吾子一言而吾父吾母張不肖之志曰願吾子之無終讓也於是憲成喟然嘆曰嗟嗟育庵公之爲卓也其樹徳固也而弗克耀也太孺人之爲淑也其衛物周也而弗克永也盧子之爲慟也其創缺深也而弗克■﹝忄尉﹞也爲之次而揭諸墓俾百世而下知祁大夫之有令父令母而育庵公趙孺人之有令子也其亦可無憾焉育庵公名果字時行郡諸生享年五十有五太孺人享年六十有一嗚呼予言而徵其所享寧有涯哉

○龍洲顧公曁室徐孺人合葬墓表

嗚呼是予叔父龍洲公及予叔母徐孺人之墓而表之者不佞侄予憲成也蓋予先世故居上捨裏自予先府君始遷涇予居恆好問故里事卽從故里來者輒就而詢焉乃靡不稱數公也或曰甚矣公之能任也始東夷中吾邑邑令謀城之命邑人分惇城事嚴伯氏業系獄矣公聞而大駭請於令願得以身受系而寬伯氏令偉而許之城成乃免或曰公甚晰於義利公嘗貿米溧陽市有同捨商遺百金櫝而去公檢櫝得之故濡數日以待而商且至矣公委櫝示之商驚嘆欲剖其半爲謝公固不可或曰公故負气自喜始公父心樓翁居市中左右多博徒酒俠恣行閭裏莫敢問心樓公嫉之閒以語公公乃召而觴之旣酣好諷之眾憚公莫敢不聽夕退詰朝迹之帖然矣邑嘗下令覆田公爲屍其事一切匿漏盡出姦豪拱手無能私上下者裏中大歡則又曰厥亦有若孺人孺人生十九而歸公而公喜可知也諸內外家務畢躬佐之秩如矣其緒餘乃以及於筐筥錡釜之屬或曰孺人善勤晨興程其藏獲夕而徵之終其身以爲常無佚無罷篝燈而自爲程子夜裏捨猶聞機杼聲也如是而又將之以儉或曰孺人非漫爲儉者也又能施卽有求脫簪珥而濟之不靳以是示姓婣黨欣然無閒言故曰孺人非漫爲儉者也憲成聞之喟然起而嘆曰美哉洋洋乎何其悉也書不云乎表厥宅裏樹之風聲予宗殷殷茂矣以樹其外度無踰公以樹其內度無踰孺人是故於法宜表也公諱聚字大成別號龍洲予叔祖心樓翁之仲子孺人尢塘徐海槎之女子五人曰原成廩學宮有聲曰原道克其家曰原性曰原良曰原教俱幼而慧於是憲成申之曰是翩翩者異時並能躬致顯揚表公及孺人者也若夫不腆之辭聊以爲之兆而巳矣

○明故贈文林郎錢塘知縣少源聶公墓表

予遊虎林徜徉湖山閒曰與其村兒野老嬉竊見其莫不歌且舞錢塘牧之政予灑然異之方求識所謂錢塘牧而不得而聶君儼然臨予予覩其容溫而莊聽其言簡而則乃豁然悟其得民之有自也居亡何奏予一編曰少源壙記請曰先考事行也塋木拱矣心湯無似不能顯揚而光大之今幸藉天子寵命得攺藏山陰髙原塋頟且拓屬弟心武礲五尺砆以徼不朽敢乞靈於吾子予嘉其善用孝更念古之人挹醴尋源采芝求根之義遂不辭而寄題之曰新淦君子聶公之墓而序其行於下方按記聶之先潭邱人也髙皇帝時有國才者始徙南源裏世修隱徳幾傳而至統紹公統紹公生而魁奇足智善提衡其家家驟起偶譚媼舉四子公其第三子也諱啟厚號少源自幼岐嶷長而行安節和於書無所不窺而尢湛深於程朱溫公諸籍非徒事誦習已也務以先聖賢爲軌法身履而力行之時時舉其詞說其義以訓家人事二大人夔夔如也處兄弟間怡怡如也以父命代兄監總家事無巨細皆斷於公而不自有卽業析炊資財恣所取不問居鄕飲人以和遘歲饑輒推囷以膏窶子釜閒以余鏹賦子戶有力弗能償者往往折其券夜警獲偸兒引炬視之故將作役子也輒佯爲不識也者而遣之曰若眞醉耶將作役子大慚去而攺行人比公王彥方云公之爲徳於鄕類如此宜其有錢塘牧故說者咸謂由錢塘牧之爲子可以知贈公予獨謂由贈公之爲父可以知錢塘牧耳記又言公配黃孺人衝惠勤朴克相公有古彤管之遺由此觀之不特可以知子於父且可以知子於毋一門之內是統是承憲憲令徳宜其家人施於有政久久而彌新天之祚聶氏曷可量哉曷可量哉敬因表公而及之復爲賦南山之五章以志

涇臯藏稿第十八卷

終

●涇臯藏稿第十九卷

無錫顧憲成著

傳

云浦陳先生傳

鄒龍橋先生傳

鄭大夫平泉公傳

陳贈公曁杜太恭人合傳

○云浦陳先生傳

云浦陳先生者無錫之宅仁里人也名忠言更名以忠字貞甫先生生而恢奇多智弱冠補邑諸生居數年去爲太學生太學生之四年舉明經又四年什【什當作釋】褐知寧鄕縣巳稍遷知寧州無何用事貶知寶雞縣居一年復徙知光州所在有聲迹天下知其非庸人也先生好讀書能古文辭又好孫吳家言徧通其指少暇輒習騎射以爲卽一日得備當世緩急不虛耳先生有大度於天下無所不可簡而近人其好善天性也其有當於意卽王公大人津津誦說之終不以爲嫌卽在下輩惟恐其不得亟聞於人卽其人故所習恨知之晚卽不習欣然遇之也當予結髮而習句讀最微鮮耳先生顧數見賞異之巳數謂予弟若當不減而兄也先生亦數對客稱其子耕似巳或曰殆其勝之客笑謂固有父譽子者乎先生亦笑也而曰自我有之何不可者我乃父子自爲知己也松陵王山人承甫著聲詩隱於酒往來燕趙間欲以陰求天下長者而是時先生適遊太學遇諸婁江王太史座上心異之徐引與語大悅曰吾相天下士多矣無如足下者因從之遊不去其大司成亦內奇先生爲寬諸約束益得自愉快時時相對說劍爲豪飲酒酣仰天嗚嗚意淋漓慷慨無賴閒衣敝衣行市中數問市人荊卿髙漸離安在市人不肖何語以爲怪呵之先生愈喜同捨生齊人王明經榮中誣於法應得戍眾冤之莫敢發言先生遽入白諸大司成壯而許之王得落爲諸生未幾復舉於其鄕矣先生以是益藉藉公卿閒而顧慍謂王山人乘人之急而食其名吾不忍爲也亞相慈溪袁公生貴甚意薄小一世而會從其客張戶侯所見先生文才之特欲知先生則以私於大司成人謂此貴人必無往先生曰固也𨿽然不可以貴人而賤我等耳遽往袁公一見遽命酒如生平歡坐語移日先生侃侃益發舒絕不以儒生故有所貶損而袁公乃下之益甚左右皆驚竊竊言渠何爲者妄人耳乃敢與我主人翁均聞者賢袁公而重先生久之客益日進先生曰是徒爲名髙者非能解我也意頗厭之遂與山人次第歸歸而爲園於居之偏築室數椽旁樹竹萬竿日夜讀書其中謂山人而今而後庶幾成一家之言藏諸名山老矣山人張目不答先生知其指稍試爲吏遂又裒然稱名吏也而第其爲人廓落人視之表裏立見亦立盡不能陰陽與俱又其才雄形不爲人下易傾也又終其身不能博一第旣晚而後仕少年耳目狹尋常畜之以故無繇越州縣以顯而世亦無繇盡先生之用予嘗從容言然其意先生默默良久曰子知其一不知其二始余爲寧鄕以湖非暴胥故惡於分巡度旦夕廢耳顧余投劾乞歸者三不得也直指且過寧勞余余請曰明公必不去某者其盡縛諸暴胥以謝寧士民直指許之其後竟以最遷及爲寧州州最苦盧源賊莫能誰何余先後計下其渠魁數人俘五十人破散其黨數十百人州賴以完中丞擬特疏薦余矣俄而流賊二十四人道寧且竄去禦史者不知何聞賊中寧也上疏論余而屏其功不錄竟以罪貶功名之際聖哲不能定而何以爲言乎子休矣先生又善邑人胡禦史通州顧少參胡州範太史其人皆倜儻自喜瑕瑜不掩非閹然媚世求免非刺者也其善武進謝令嘗忤一禦史坐論賓客故人相引而怠傲先生獨迎而捨之爲供具甚設又爲資募辧客百方居閒事得巳其居田善予先府君日者善京山李大參及髙邑趙計部始計部爲汝南司理先生其屬吏也而獨偉視先生卽往謁司理輒止飲飲輒醉有時誤爲爾汝先生覺之前爲謝司理笑曰其固以余爲非夫乎後遂不謝及先生沒計部過予爲涕泣而言先生也退而相與撰次其行事予往聞裏中父老言先生故嘉定人其先有道眞者與僧道衍善嘗遺詩諷之隱不報乃稍稍自匿一日絜其妻子而來因家焉子孫皆貴以修約爲名惟先生之父石村翁亦然至於先生又如此顧憲成曰予故與先生同裏裏於邑爲東偏其人木彊少智略於是乎有先生見謂易豪耳及予長而從三吳長者遊其慕說先生甚於其裏巳客燕從四方長者遊其慕說先生又甚於其邑也乃今慕說先生者又甚於其在時矣予於是而知先生之不易盡也方以其淹於州縣之間以死爲恨嗟乎誠以其淹於州縣之間以死爲恨夫何足以窺先生哉

○鄒龍橋先生傳

先生鄒姓名懋昭字汝徳別號龍橋汀洲貳守右湖公進子處士履坦公鉦孫而宋右正言浩之裔也先生少秀穎十歲能文章十六遂補長洲縣諸生每試輒髙等吳中𨿽彬彬多賢乎皆巳憚先生矣而先生意益恭常有以自下者會荊川唐太史講學毘陵先生從之遊太史始進而與之談藝豁如也巳進而與之談心性之學椎如也巳又進而與之商天下之故陳家國之理往復質問不自休纚纚如也太史怪問鄒子務外而遺內乎先生起謝曰非敢然也理學失而求之古聖賢之格言具在時務失而求之令捨先生莫適耳太史心奇之歲丙午遂舉於鄕矣顧其上春官輒不收先生不樂俄而奮曰吾乃藉一第爲重輕乎哉其非夫也遽謁選得楚之應城應城故號巖邑屬其時復當接饑先生愀然憫之巳責勸分衣惡茹苦爲吏民先所以勤渠百狀三月而邑攺觀矣未幾乃調盈陵又未幾竟罷聞者大黑客故難先生卽爾將所稱識時務非卽其何以謝太史先生笑曰是吾之所以不愧太史也曩令吾枉道而事人徒以獵取顯榮而畢耳然則太史其吐之矣客廹而究其所繇先生不答及應城義河李公來守吾郡故知先生爲令時事數數稱說之且曰當景藩與楚藩有疆事之爭旣得气矣先生一言而中其巨璫遂盡得諸姦民所獻籍計乃沮景藩索金於中丞徐公先生復一言而挫其說最後巨璫督邑租耗倍五六先生復一言而奪之邑恃以完不亦烈乎乃徒以賈禍何如哉於是每幹旄過先生之廬輒徘徊不能去也先生雅好修恬穆之操旣家居益習爲簡郡邑長吏自始至迄於遷去一見而巳絕無所造請暇則時時周行田野樵兒牧穉歡然以狎進無閒也以此終其身先生娶華孺人嘗比諸徳耀性好讀書旣老不倦所者有蒲騷政略一卷也足軒稿四卷諧史二卷集髙士列仙傳各二卷卒年六十有二二子長曰龍光次曰鳯光其人皆廩廩有章君子以爲是先生之覆露子顧憲成曰余獲遊於龍光鳯光閒以習先生迹其表裏始終備矣然而一仕遽巳不復振何也卽先生亦以爲固然而不悔或謂先生恂恂者耳涉世非其質也事固不可知世之才人辧士不少矣顧亦往往坐困此又何以焉蓋先生旣病屬其二子曰吾卽死必裕春袁公銘吾墓夫袁公者其必有以知之矣

○鄭大夫平泉公傳

予髫年聞海鹽有淡泉鄭端簡公迨長悉端簡公狀剛正侃侃自天植終其身不一降心權貴世稱淡泉先生嗟乎海內士無論知不知皆稱端簡公乃不知端簡公又有仲子大夫也當世皇帝之庚申端簡公以執法詔還風烈舟幾覆大夫淩波赴救立反風幸無恙是大夫之以孝生端簡公也巳而丙寅端簡公捐館大夫匍匐請於朝曰嗟乎安有臣如父而歿無半通之綸者書上穆皇帝軫念遣官賜祭葬贈謚恩甚湛且錄斬島夷功蔭一子入監讀書榮問有加是大夫之以孝不死端簡公也於是海內士又無論知不知稱端簡公有子云嗟乎大夫不朽矣作鄭大夫傳鄭大夫諱履準字叔平平泉其別號始爲博士弟子尋以蔭遊太學己己得南京都察院照磨巳而丁顧宜人憂壬申復除原官癸酉遷詹事府主簿甲戌丙子丁丑歷轉左右參軍旣進宗人府經歷戊寅奏最授奉政大夫母顧贈宜人配沈封宜人壬午遷順天府治中癸未遷南京刑部郎中甲申病作丁亥卒享年五十大夫生而娟秀神顴奕奕七齡授讀如夙記端簡公奇愛之嘗摩其頂嘆曰此吾家驥兒也每試輒髙等邑負雋望者气爲奪而竟以隨侍端簡公南非揚歷賓興不一逢嘗喟然曰世固有不鳴不躍如鄭生者乎奮而起者再旣而曰丈夫安能與隙駒鬭日穴鼠鬭名乃去謁選得初官非其好也亡何聞顧宜人訃呼天大號徒跣至門哭極哀哀盡血繼之幾成滅生之痛服闋累遷畱都別駕聲日鵲起巨卿元老有事輒問鄭公云何具以對無不稱善壬午秋當比士大夫愼按棘外內惟謹郎比部平允公恕有定國之風焉予嘗按其功狀累累不勝書原其大者如照謝山之姦勘黃元之罪解張珂之网脫芮祿之冤他人之所歷寒燠遞出入而不獲披雲霧者大夫不難一言平之又廉介不可幹以私如指揮盧事發坐上刑陰托貴人囑之不可飛謗書懼之不可無巳密走賂誘大夫厲聲曰去而無汗我淸白吏子也大司寇陳公聞而器重之戚暱任樞府邊帥介客前來奉千金爲壽囑美遷大夫絕如前介聲益振隱隱流動於兩都云大夫又最重然諾酷知人痛癢有吉凶緩急者皆樂趨告饑與粟疾與醫婚與室喪與槥以至廣學宮之湫隘雪翁人之重辟覆塾師祖氏之子若孫葬賀氏之五喪而得吉壤也宜其生而令譽沒而垂芳稱端簡公子有以也所著有比部集所選有唐詩匯韻明詩匯韻藏於家子忠材恕材翩翩世其家聲

贊曰予歷大夫事而異之當端簡公艱於嗣也禱而夢夢神冠而髯者彷佛爲漢壽亭侯攜二子授端簡公且曰畀而一子忠一子孝覺而果孕未幾舉仲爲大夫伯以上書杖闕下爲直臣仲磊磊多幹蠱爲孝子所稱天付是耶非耶倘仲竟厥施致大用其所衣被寧有旣乎𨿽然嗇而身必丰而後人予於二子卜之矣

○陳贈公曁杜太恭人合傳

甚哉遇之足以移人也是故處憂患則气易歉往往頹焉以自弛而不振處安樂則气易盈往往侈焉以自放而不戢何者彼皆役於物而中無主也予讀陳志行先生所爲其贈公曁太恭人狀瞿然而起贈公之先無可考惟是倉浜之沙盆潭有一壞在所傳陳充墳者其始祖也數傳而爲近橋公鑑鑑生子六中子曰思朴公泰是生贈公當陳盛時兄弟聚而賈於倉橋之四維橐良厚無何廢箸伯兄奎偶不當於一李官斃杖下泰父子訟之臺卒白冤狀而李官罷不敍無何泰亦歿贈公依其叔奭於北郭巳徙南塘會孫福以奴叛再徙東膠風景蕭颯行路之人皆得過而揶揄之而贈公顧皜皜自濯不肯落人後又見志行英穎不凡喜輒令從名師稟業每晚歸篝燈口授句讀不精熟不巳鄰翁厭子夜伊吾聲旦起誚讓太恭人亦謂贈公何苦穉子如是贈公笑曰爾他日享用此子吾不逮也九歲經書成誦操筆爲舉子文翩翩多奇十三試有司見取十七補邑諸生稍稍舒眉目矣巳復浮沈子衿中數年無知者而贈公意气彌銳更督其二幼子不少寬假也嘗手書堂聯曰欲髙門第須爲善要好兒孫在讀書又書臥榻聯曰守身如執玉教子勝遺金居恆喜趙松雪書時仿之興到臨池眞艸盈幅僉謂逼眞暇則涉獵經史犁然心解至忠臣孝子義烈事未嘗不反復長太息也此其志豈不恢乎大哉惜不幸早世比癸酉志行舉於鄕已醜成進士令確山調中牟入郎比部出守吳興聲華赫然盛矣而太恭人又若不知其子爲官人也者朝夕拮據以十指爲生計猶夫昔也衣不重綺食不兼味猶夫昔也有犯者夷然笑而置之不較猶夫昔也志行閒以俸錢奉諸子閒以粟菽奉不欲取卽取畱以周急不妄耗每戒志行宜守官又戒諸子宜守家無得一混官舍己又謂志行族人多窶汝父所憫也志行遂仿文正義莊例衣食之太恭人爲之解頤至於求田問舍爲子孫封殖計未嘗一沾齒牙也且曰回思向來懸磬空囊時今不啻足矣柰何猶不知厭由此觀之恆情之所沮抑摧喪處正贈公之所激昂奮發處也恆情之所張皇炫耀處正太恭人之所檢束收斂處也非其中確然有主役物而不爲物役夫孰得而幾之顧憲成曰予與志行先生同裏知先生頗悉先生自幼孤立行一意不苟隨俗及舉南宮裘且屢敝矣讀其文遒勁迅發光芒射人不減少年之銳可謂翕而能張至施於有政見謂用搏擊豪彊起聲乃其拊循鰥寡乳哺煢獨煦煦而下之特甚慮囚北畿釋矜疑三百餘人絕不挾聰明以逞也退而居鄕杜門掃軌酬應稀簡家徒四壁蕭然與書生不殊可謂髙而能降予實中心信服之欣爲執鞭先生言吾少得礪峯莫師霞村許師中齋何師苩洲丁師之力嘗論及湖州之政又言得鄕紳李參藩章銓部丁中祕朱太史諸君子之力今迹贈公與太恭人之粹履卓識歷歷如是乃知得之家庭者固不少矣固特采而傳之以告世之爲人父爲人母者贈公名萃字集之號近竹年五十有四太恭人父杜母施年九十有七嗚呼是父是母是子卽以軌範千秋可也

涇臯藏稿第十九卷

終

●涇臯藏稿第二十卷

無錫顧憲成著

祭文

哭莫純卿文

祭陳雲浦先生文

哭劉國徵文

哭魏懋權文

再哭魏懋權文

祭王澤山太親翁及陳太親母文

祭中丞魏見泉先生

祭龍岡施老師

○哭莫純卿文

嗚呼傷哉純卿傷哉純卿憶己卯之冬十一月二十六日予與家季將北徵就子而別當是時寒云盈空凍雪積野徘徊四顧意態蕭颯子進予而觴之曰丈夫有事四方玆其始矣予感其意飲立盡而以其觴觴予予復以其觴觴予意甚壯也旣別予心甚喜今年四月予弟騰書言純卿疾病時擁重裘猶冷冷稱寒予大驚無何而予弟言純卿就藥吳門予益驚又無何有客從錫中來者謂七月二十日過莫氏之裏見里人聚而咨嗟入其裏者狂若奔出其裏者悵然若有失也予聞客言心又益驚就而窮其所以客嚅嚅不肯答無何而蒼頭來訃純卿七月之十四日卒矣予聞之如醉如夢目不知所視耳不知所聽心不知所之忽不自知其涕泗之橫流也稍定乃爲位而哭之又一月始勉爲文俾子弟告之純卿嗚呼純卿天道之無知也自昔而已然矣何待至於子始信也佞【佞攺佞子】不如甘敢冀早達子營不如頓敢冀有家子暴不如跖敢冀有年子戕不如湯敢冀有後予所痛者予與子交數年矣憶予始居涇裏之上數日不見子輒思思輒題尺素以通比發而予之問亦至猶以爲次於見也自是而予歸涇水如昨子不可得而思矣始予由涇裏入邑中輒過子過輒爲杯酒歡微言縱論無所不傾倒自是而予歸入子之門登子之堂榱題棟桷如昨子不可得而見矣始予過子時時與楊生士初陳生穉登鄒生彥文偕卽過三子必時時與子偕自是而予歸三子如昨子不可得而偕矣予與子頗負嘐嘐其所相契蓋不在形骸其所相磨蓋不在榮顯其所相要蓋不在一旦一暮以爲似異乎人之友也是故有予可而子否有予否而子可將以是庶幾於輔仁而互期其成乃今求子之一可一否而不可得矣予客燕中二年之間子前後惠貽徳音不啻千百言予性簡頗不樂於風塵而子惟恐其失之枯也予性狹不能漫與人同可否而子惟恐其失之矯也切切而規之予誦其言未嘗不發深省以爲子固非誨予阿世也乃今求子之一鍼一砭而不可得矣嗚呼純卿痦何使予不痛子也且予非特痛子也而又爲予痛雙親在堂自是左右而承歡者誰其可痛一也竼竼【竼竼照原本攺煢煢】嫂氏自是終身而仰望者誰其可痛二也僅息二女自是春秋而俎豆者誰其可痛三也嗚呼若是乎天道之無知至於子而極也子如知此何爲乎好爲大而不好爲佞乎胡爲乎好爲義而不好爲營乎胡爲秋好爲遜而不好爲暴乎胡爲乎好爲徳而不好爲戕乎嗚呼子不克早達前子而不克早達者若馬氏之援非一人也予不敢怨也然而援也有家也子之家何如矣子不克有家前子而不克有家者若原氏之思非一人也予不敢怨也然而思也有年也子之年何如矣子不克有年前子而不克有年者若賈氏之誼非一人也予不敢怨也然而誼也有後也子之後何如矣維天蒼蒼何所不覆維地茫茫何所不載維萬物蕓蕓何所不遂而獨使子至此也予其柰之何哉嗚呼予羈迹天涯病不能視子死不能送子而子己矣予呼子而子不應則呼其蒼蒼者茫茫者蕓蕓者以問子而又不應但仰而見夫日子之若父若母若嫂氏若二女若宗姓若姻黨若二三友生莫不攺容而變色與日月山川相應而淒然而子亦彷佛往來乎上下之間追而呼之而子卒不予應也嗚呼予言有盡而意無盡有盡者書而告子其無盡者俟予異日歸而謁子之墓呼而告之也當是時子能憐予而應之耶嗚呼予顧生憲成也告子者予家季允成也嗚呼純卿嗚呼純卿尙享

○祭陳雲浦先生文

嗚呼傷哉已矣乎先生其【其下原本有遂字】不可得而起乎嗚呼先生之不可得而起也夫【也下原本無夫字】天下莫不悲而況於鄕乎環先生之居東西南北可數十里莫不聚而嗟泫然而繼之以涕泣而況於不肖憲乎嗚呼憶先府君徙涇裏而家也里人有狎其新而齮齕之者有嫉其倨直而傾上多一而字等下脫一而字而傾之者又有外爲暱而內爲構者其態前後非等獨先生善苑府君四十年一日也先府君旣以貧故令予兩兄次第仕家不克究於學後稍令不肖憲究之又令弟允究之里人有逆其無成而嗤之者有逆其成而妬之者又有陽爲助而陰以觀其若何【若何原作何若】者其態亦前後非等而獨先生左提右絜惟恐其不卽底於成二十年一日也嗚呼何其徳於予父子也先生嘗令寧鄕矣能爲徳於寧鄕嘗守寧州矣能爲徳於寧州又嘗令寶雞矣能爲徳於寶雞嘗守光州矣能爲徳於光州當其居田能爲徳於宗用其材者卹其窶者教其少者何則旣已受

天子之命乘堅策肥儼然而居人上固人理之所宜爾也木有本水有源人有始故範文正公曰自祖宗積徳累世而有今日吾柰何專享之此人情之所宜爾也其徳於予父子何哉且固未也始先府君不祿適先生棄官而歸未抵家遽入拜先府君於帷爲之出涕又先府君方疾病時聞先生歸也喜見於色曰是固當自是諸郎君得一意而修詩書之業矣及先生再出予舉以告先生曰是眞愛我者復爲之出涕已從乞先府君傳良久報曰噫吾不忍也每一下筆便須心折姑徐之是先生之於先府君死生一日也當先生由光州扶病而歸至亟矣其道���予凡弟無恙及兩兄趨而視之輒問憲客遊無恙也已目吾兩兄謂曰吾幸與子訣而不得與子之弟訣又目予弟曰吾幸與予訣而不得與子之兄訣爲我語之努力自愛已又緘一幣寄焉是先生之與【與原作於】予兄弟死生一日也是安得而無痛乎嗚呼人之痛先生也以公屬於公者其情可得而言其言亦可得而盡也予兄弟之痛先生也以私屬於私者其情不可得而言卽可得而言矣其言不可得而盡也先生識之卓足以淩千古之上下材之雄足以備國家之緩急文之奇足以頡頏作述之材气之豪足以傾動一世咸樂與之共肝膽憲等【等下原本有寧字】不知哀之惜之而獨先生之所以徳於予父子者愈思而愈傷而【傷下原本無而字】愈久而愈不能解何則眾之所共在彼而予之所專在此也嗚呼泰華誠髙仰之可涉江海誠深俯之可測悠悠我懷無方無極呼彼昊天不可致詰人也可贖百身奚卹第不知先生之晤先府君也有如先府君問曰孺子何以報先生矣則先生將何以爲答也耶嗚呼尙享

○哭劉國徵文

萬曆十有二年四月初七日劉國徵先生卒於家越兄上補於其二字一月其友顧憲成得其訃司農兄司農君旣爲位而哭之矣又一月移書告之曰嗟乎國徵何以死哉若是其亟也其命也夫其命也夫始吾來燕中有意乎魏攺魏天下之士也見魏子懋權與之語大悅恨相知晚懋權曰若欲知閩中劉國徵乎因又知國徵也國徵恂恂耳就而叩其衷憫俗之仁居貞之檢邁往之勇藻造【造原作物】之哲無所不具於是喟然嘆國徵之不可測也當是【是下原本有時字】天下滔滔上下一切以耳目從事士習陵遲禮義廉恥頓然而【然下原本無而字】欲盡吾三人每過語及之輒相對太息或泣下客謂國徵若柰何與狂生通國徵笑而【笑下原本無而字】不答相得益歡蓋國徵所【所上原本有之字】存遠矣吾何能忘也嗚呼死生一也無有二也國徵何選焉而置取捨於其閒惟是今之天下什一可喜什九可憂方諸疇昔相去不能以寸度國徵不免於懷也國徵其悉之乎南臯鄒氏之烈焉而徙定宇趙氏之懇焉而違復庵吳氏之亮焉而誹勺原丁氏之切焉而詰蕓熊董氏之犯焉而挫對玆黃氏之感焉而投健齋曾氏之剴焉而播蓮洙孟氏之挺焉而擯希宇郭氏之勤焉而搖鴻泉範氏之詳焉而削此時事之有形者也猶可知也若乃內權漸隆外權漸替君子小人如水如火彊而平之幸須臾之無恙耳何以能日此時事之無形者【原本臾下無之字者下有也字】不可知也國徵其悉之乎庸得宴然而已哉嗚呼死生一也無有二也吾迹國徵之生而知其死也未嘗不以天下爲念又迹國徵之死而嘆世之食肉者殊爲徒生而可愧也不寧惟是今夫國徵之所自許何如也業已第進士未嘗一日在職居恆撫膺扼腕欲有所爲輒不果其修諸身者又見其進未見其止也繇此觀之國徵之誼其猶自以爲徒生而可愧也𨿽然國徵往矣而予及懋權所與國徵左右切磨相期於聲气之間者固耿耿在也而今而往卽國徵之所未究而懋權究焉猶之自國徵也又或懋權之所不究而予究焉亦猶之自國徵也夫何愧之與有獨念材如國徵立志如國徵猶僅僅若是而況予之不敏將何以謝國徵也其惟懋權乎異日者予當就懋權而裁焉國徵有知又將何以牖我二人也嗚呼死生一也無有二也惟國徵實深圖之憲成再頓首白

○哭魏懋權文

萬曆十有三年七月初一日吳人顧憲成頓首致書於魏懋權先生曰嗟乎懋權足下何意足下乃遂與我長別哉悠悠我心誰復與語卽足下亦誰復與語吾見世之知足下者不乏耳要其至與不知等何則其知之者末也計獨吾知之耳足下上必欲堯舜其君下必欲堯舜其民故常憂信心而言信心而行一切榮辱毀譽不以滑其胸中故常樂常憂常樂是吾之所以知懋權也天下孰從而窺之嗟乎世衰道微人心離喪浮破愨枉蔑貞滛掩良爭蔽讓智者相與借詩書以丈其姦愚者謬以爲固然步亦步趨亦趨而己當吾爲諸生業惻然傷之時時思有以矯其獘莫能振也旣博一第從縉紳先生遊時時私求其人鮮遇者乃獨足下之指與吾不異耳徐而察之非直不異而己殆有甚焉中心自以爲不及也己而從足下得閩中劉國徵耳居平相謂吾三人者或先之或後之或衷之其有濟哉卽不濟捲而藏之何恨求善價而沽枉尺直尋非吾質也顧造物者昨年奪吾國徵今年又奪吾懋權吾其可如何哉嗟乎天下之務國家之故懋權念之熟矣而未及究也閒嘗歸而治其文辭不求工意獨好爲聲詩耳又非其急也直土叔下補氏問訊遺四字苴蓄之耳吾欲就君家伯氏叔問訊其笥笥楊【楊攺揚】搉而表章之不足以昭懋權是吾之所痛也吾欲省覽生平之言勉砥素心償其未究又能薄不足以稱懋權是吾之所懼也懋權何以圖之嗟乎懋權足下吾生長蘆菇中習气深重惟足下是賴足下誠弗我替一降一陟在帝左右吾尙有望也吾昔者稍修詩書之緒每遇古之髙賢偉士輒掩卷太息仰摩俯擬庶幾想見其爲人久之恍然若有遇也思若有啟也行若有掖也何況懋權乎蓋嘗聯軫而遊接袂而語握手促膝委輸肝膽揭日月而薄山河者哉其忘之也爰奉尺素薦諸幾筵足下其聽之且爲我語國徵焉

○再哭魏懋權文

維萬曆十有三年魏懋權先生卒其友顧憲成旣從其兄光祿君薦之尺一矣越一年憲成戒裝而北顧瞻燕趙之間黯黯欲墮遂迂道而趨南樂上懋權卮酒灑淚而告之曰憶昔予之謝病而南也騰書邀足下會於淸源之上至荊門而始成別當是時晝則聯席夜則聯衾促膝把臂靡所不竭何其歡也今者予再來而足下已矣天乎天乎何其痛也當是時足下謂予曰吾儕嘐嘐自負所覩天下之事不當於心一正人退一佞人進意气勃發輒欲攘臂而起請尙方之劍而後愉快是不廣也於是乃遂入山求深入林求密獨寐獨寤寂然不復問人間馬牛又無柰其嘐嘐者何子以爲奚而可予笑不答己訪孟司馬我疆論學兩日夜津津不休余謂足下曰得此人入手何【原本入上無人字何下有所字】不可何取何捨足下亦笑不答蓋其際微矣不虞足下之遽然以逝也嗚呼已矣今者予且登足下之堂憑足下之幾弔足下之靈進而謁於太公穆穆落落嗟足下之所以爲子坐對伯氏侃侃之气隱見眉睫嗟足下之所以爲弟問訊季氏方奉三尺活人河洛間嗟足下之所以爲兄次第見二子戚而莊惇固而多奇嗟足下之所以爲父周行環堵秋艸一庭嗟足下之所以爲家出門長叫傍徨四顧白雲亂流落日將半退而檢其囊得故上申相國書及論救周別駕遺艸嗟足下之所以爲國又得贈予一詩中有曰要憐天下顧叔子不爲人間吏部郎倚梧而思之寸心欲碎萬象俱失不復能自持嗟足下之所以爲友嗚呼足下已矣予亦哭足下而去矣荊門在此淸源在彼爾我之言實共聞之昔何以南今何以北日月不停往來如昨其誰能堪卽予敢替懋權有如玆水嗚呼尙享

○祭王澤山太親翁及陳太親母文

嗚呼哀哉不肖從令子伯氏仲氏遊猶兄弟也其視吾翁猶父也其視太母猶母也不孝往於歲丙子哭吾父矣昨者歲已醜又哭吾母矣今又哭翁哭太母耶嗚呼不肖嘗侍翁竊見朴乎其容也坦乎其言也廓乎其衷也有古長者之遺焉蓋與吾父絕模擬小女歸翁家爲翁冡孫婦還而稱述太母之懿又種種不減吾母也而今俱已矣令子顧影自憐且以憐不肖不肖顧影自憐且以憐令子茫茫天壤俯仰俱失其忍哭翁哭太母耶𨿽然不肖更有傷焉不肖之失吾父也幾何時矣前乎翁十五載於斯矣不肖之失吾母也幾何時矣前乎太母一載於斯矣均覆均載何厚何薄均怙均恃何延何促此不肖之所以更有傷也傷吾父之不得爲翁吾母之不得爲太母也乃令子猶然以淹在靑衿爲恨何也嗚呼始不肖從事鉛槧吾父日惟求師求友爲汲汲羔鴈元纁不惜稱貸以奉吾母主中饋朝夕供具惟謹最勞瘁也已幸而舉於鄕吾父已矣已成一第碌碌風塵而又【原本吾上有而字又上無而字】無能左右承吾母歡中間僅僅請告三載又大半奪於酬若酢尋奉譴而還半載耳而吾母已矣乃令子若成【成照原本攺少成】若性不教而閒翁與太母雍雍而坐觀其進今卽偃蹇諸生間乎卻得時時膝下宛轉周旋究舞斑之樂天性內也功名外也古人不以三公易一日此耳此不肖之所以益有傷也傷不肖之不得爲令子也其忍哭翁哭太母耶涇泉可烹涇蘋可摘顧瞻幾筵萬感紛結有懷欲摧有言欲咽神其鑑玆庶幾我卽尙享

○祭中丞魏見泉先生

嗚呼先生古之遺直也嗚呼先生古之遺潔也如其道也如其義也斧鉞在前弗避也鼎鑊在後弗駭也千上無𨿽字非道【原本道上有其字】也非其義也𨿽千駟萬鍾弗視也一介弗取也是故爲司禮則直【直原作眞】司理非若夫人之司理而已也者爲直指則眞直指非若夫人之直指而己也者爲中丞則眞中丞非若夫人之中丞而已也者可謂巍巍堂堂磊磊落落宇宙間偉丈夫矣惟我

皇上之遇先生也亦若異然始而被謫於時格未敢望旦夕遷也無何而遂不次擢用使先生得進而畢其忠繼而出鎭三晉念太公老乞歸於時格未敢望旦夕允也無何而遂有兪命使先生得退而畢其孝嗚呼此天也非人之所能爲也語云無欲之至可動鬼神至誠之極可格天地先生當之矣是故先生之生也海內士無問識與不識莫不仰而望焉非若夫人之徒然生而已也者先生之死也海內士無問識與不識莫不相顧吁嗟而流涕焉非若夫人之徒然死而已也者信可謂巍巍堂堂磊磊落落宇由間偉丈夫人矣先生復何憾哉獨計先生一腔憂國憂民之心耿耿未有己時玆行晤昆溟雲門兩先生不知何以相慰憲等辱公家金玉道義之好違兩先生且二十餘年用之無補於行舍之無補於藏倘兩先生問及又不知何以爲憲等解也相望千里欲卽無從聊寄一卮薦我素衷先生有靈上之所以周旋帝側下之所以擁衛蒼黎中之所以夾持我二三友生者豈其忘之哉豈其忘之哉嗚呼尙享

○祭龍岡施老師

嗚呼傷哉夫【夫當作天】何奪吾師之亟也𨿽然天之奪君師不惟見於今而己見於昔其奪之也不惟在於天而又在於人固有從而予之者矣得其細而不察其大覩顯【原本顯上有其字】而不核其微是亦與於奪者也當吾師之守毘陵也字無自字異下有於字也自無以異黃氏之穎川龔氏之渤海也其心思無所不曁而其惻怛愷悌亦【悌下原本無亦字】無所不入訟者至折以片言輒歡然解散庭中嘗虛已乃築室而造士焉士莫不洗濯志慮求麗於昭明曰是眞能成我者也爲之民者莫不曰眞能生我者也於是擢東粵兵憲以行又莫不相與咨嗟嘆息曰是柰何其驟去我也無何而難作矣故曰天之奪吾師也不惟見於今而已見知昔且方其難作始不過獲戾於一人而已莫不知誣也夫士訟於庠農訟於野商訟於市旅訟於途而【原本知上有能字於下有其字也下無夫字途下無而字】莫不能言其誣也而當路者業有成心逆捍不聽或曰夫有所受之矣可若何相與掇拾浮爲剝亂本實而難成矣故曰其奪之也不在於天而又在於人今夫世之能知【原本不下有惟字知上無能字】吾師者其指可覩也曰是何才而敏也又曰其好士也不遜吐哺握發矣何其大也愚以爲此其昭然者耳吾師褆身廉潔一介不苟而特不好爲皎皎嘗語所知者曰人言毘陵故沃郡乃不能令吾囊之不枵然者何又吾師洵好士要以其暇及之耳其所最注意無如民其所最功徳至於今隆積而不墜者亦無如民也若夫顓顓焉而語才則遺操顓顓焉而語士則遺民固己昧矣而況今之時其瑣瑣【原本今上有於字瑣字不疊】而無能者類飾爲小廉曲謹以干大利其健而有力者往往競於奇見能於刀筆之間而弁髦詩書以爲吾不欲借興賢育材博名髙也時趣如彼其知吾師者如此適足以相戾耳故曰得其細而不察其大覩其顯而未核其微是亦與於奪者也嗚呼吾師其遂賫志以沒矣乎𨿽然毘陵卽東南一彈九之壤而其中林林總總不知幾何率家屍戶祝飯食必禱吾師卽中道齟齬不克究其施設而嗣賢翩翩有文一日奮而翺翔所以光大吾師之緒未艾也亦足快矣獨憲等辱在吾師誼兼生成乃吾師之存也旣不能明目張瞻白見冤狀揭之日月之下及其一旦而溘然也又不能走千里酌卮酒以薦幾筵伸無涯之感進而有慚於欒生退而有慚於孺子其何以謝吾師也吾師誠不我忘庶幾乘翔風軼飛雲時上下於六龍之虛【虛原作墟】使憲等憑而見之乎不惟憲等其亦使林林總總者得憑而見之乎嗚呼尙享

涇臯藏稿第二十卷

終

●涇臯藏稿卷二十一卷

無錫顧憲成著

事狀壽序

先贈公南野府君行狀

母氏錢太安人六十徵言

奉祝伯兄伯嫂雙壽六十序

鄕飲介大凡涇田先生行狀

奉壽仲兄涇白先生六十序

○先贈公南野府君行狀

嗚呼傷哉我家大人之逝也不肖孤等自惟積戾重深及於大故日煢煢深在疚無所愬語岡極之謂何而曾不得伸一朝之養竭力之謂何而曾不得如五尺之裳方尺之履猶然相從以殉若復湮墜懿美薄諸艸萊無能徼寵靈於賢豪長者之側以照臨其泉壤是不肖不復得數於人子也於是不肖孤奉伯兄仲兄之命抆淚而壯【壯照原本攺狀】曰嗚呼家大人姓顧諱學字文博南野其別號也顧之先爲僰道之石紐鄕人至宋而將仕郎百七者遷邑之上捨裏十餘傳而爲處士公夔娶於朱寔生家大人家大人生而倜儻負气不耐博士家言獨遊於諸稗家喜羅氏之水滸傳曰不【原本氏下無之字不上有卽字】典慷慨多偉男子風可寄憤濁世又喜南華莊子曰卽不瀟灑自在不受人間世諸約束孔孟之後是【原本不下無經字後下無是字】固應有此居閒與客論天下事往往抗手掀髯長太息里人推爲亭長屬其耆老子弟以約之【原本人下有壯之二字約上無以字約下無之字】曰舊日之事眾爲政新日之事我爲政不然我無愛乎一亭長其捨我眾曰可哉稍稍來白事一切據理曲直之亭中稱平有攜豕酒爲壽則謝曰是區區者而以爲余伐魯仲連直應屍而祝之矣去之人益附會里人爲邑長吏輸稅遂偕里人北遊天子都見宮闕之美官司之富欣然曰可以廛矣已而曰吾不可使壠上之木北向而懷我也乃歸日黯然不樂不問家人生產逋累累集其附家大人者曲周之家大人以爲丑卽日告諸墓傾其產輸諸所匈貸家徙涇水之上居焉居甚陋風雨至輒犯於寢【寢攺寢】惟日一糜夜一蓐行道之人相呼爾汝兄弟無知者己試爲酒人豆人貽【貽攺飴】人染人漸能自衣食環而居者睥暱【眤攺睨】之齮齕百端莫可難也宵而謀諸室聲發於甍瓦躍家大人寤驚獲免違而至於石村三年產落無所存家大人不勝憤猛然欲有以自震於世曰由此廢必由此興柰之何其避人也再徙涇而市平物價一權度廓然自不較【原本涇下有僦廛二字然下無自字較下無手字】乎嬴詘出片言婦人孺子皆信之市道驟行是時也方數十里間其有財者公知家大人無一廛之產輒懷全踵門而貸之惟恐其不諾其貧者公知家大人無一錢可以貸人至緩急有無不求諸富人而求諸家大人家大人亦自知無一錢可以貸人至人有求輒挺身任之不以無爲解嘗曰多財而後能幹究竟騃孺子耳其貸於人也卽其人倉卒亡妻子有所不知未嘗不息之而歸其妻子而貸人也卽其人負我旁觀者皆有所不厭而求之未嘗不應以故義聲流動家大人遂隱然望於鄕雲裏傭有壯而無室者所得力錢純費於酒食家大人甚恨責其人令輸力錢歲爲息而與之室裏中幾無曠傭有逸金於肆之西偏標而構逸者之名氏得姑蘇跛人召而歸之他日來市投三十金退而發金羨者半亦召而歸之洪人糴旣按價而輸之粟矣越五日粟價頓衰家大人愀然爲貶其價徵洪人於途而返金焉張氏兒有積逋於我積不償一二怨家弱視而彊食之不能禦大鬻其產密懷直而屬諸家大人事解而徵屬如徵而與蓋張氏兒至今徳家大人每遇人數其事輒欷歔而欲涕也或售其土田未幾售者欲謀而據之說詞以訟弗克家大人還而謂之曰爾何計之不精爲此屑屑也爾素號壯士必欲得此者其以膝與我售者跪而請遽返之不復言直不肖等就學歲延師而教之而所【原本師上有經字所上無而字】事之禮最虔卽富貴人以爲不及歲庚午不肖補邑諸生癸酉弟允成補郡諸生家大人戒曰孺子故少戇脫今汝一旦儼然富且貴哉驕大之色當不能侵汝吾何所患之患汝從市井學象恭歸耳夫象恭之壤【壤攺壞】人心也比之驕甚矣孺子無然福淸施公龍岡守吾常辟龍城書院選五邑士而課之不肖與第【第攺弟】並遊其中臨川周公念庭令吾錫數進不肖時弟方垂髫試之奇其才有客從涇西來裝百金造家大人所而行屬焉怒曰若賈我又賈我孺子哉我誠不慚於壠斷何至向有司爲市而以孔孟貸三尺法也他日有武陵客主於蒼頭奴家欲因之以干家大人蒼頭奴爲誦說前事客愕然曰人言果矣逡巡而退兩公聞其事並賢之周公又廉知其素欲爲登名於義籍而置禮焉吏胥陰以告家大人呼不肖謂曰我賈人何短長於世刑賞之所不得及也今以孺子故俾我姓名馳入於有司之庭固己陋矣將又竊孺子之餘艷以驚耀裏閈其何顏見吳越之士必不可立遣不肖辭諸公公愈賢之己而公知家大人故貧時有賜於不肖家大人曰異哉公恩澤滿四境而勺泉不入於釜獨柰何我以孺子故侵賢父母乎又遣不肖辭諸公公愈不可愈大賢之歲丙子不肖與弟偕試畱都不肖有名家大人間有憂色始不肖之兩試而兩廢也有喜色不肖問曰大人何昔之喜而今之憂也曰吾聞士可以貧賤激也激則恥恥則憂憂則動心忍性長其不能孺子挾策而試有司以爲不才而廢之孺子憂矣老人安得不喜今以一書生驟然爲東南最閭閻之人盛容色而矜道之所謂晝錦也孺子喜矣老人安得不憂不肖竦然起對曰兒也謹受命矣居無何疾病不肖等亟問醫家家大人曰年之短長譬如鳧鶴之脛然不可攺也夫扁鵲倉公於至今存乎吾所醫矣不肖等泣而請家大人不禁及醫來以藥進不服也里人聞其病也人卜而人禱競來視於寢有泣失聲家大人笑遣之己而病大進乃語不肖曰孺子其知之乎予流徙之民也長汝四男子烝嘗無殄其庸多矣願孺子孝弟力田多行仁義且曰予家世屢空人之無禮於予者眾孺子苟得志無修怨也言訖坐而起命不肖等櫛手自洮颒理襟帶明【明照原本攺談】笑自若明明不亂可一二時而逝嗚呼傷哉家大人廣額丰眉巨目隆凖美須髯吐聲如鐘生平守甚介而意甚闊與人交膈肝【膈肝照原本攺肝膈】肺腑一視立見意有所蓄如噎物必吐之而後己或私焉戒曰勿泄也竟泄人以爲尢家大人不悔久之知其無他腸更厚遇之對人眉目灑然終日不能造出一佞辭遇有不善必變色而戒焉凜凜不少假行裏中狼籍少年皆走匿疾爲老氏釋氏之言者曰二氏與孔氏抗而爲三必人傑也因令其徒倚爲糊口計哉晚年讀閩人龍江林氏三教會編大悅自是排擯二氏必援以證尢疾而巫【原本證上有爲字巫上無而字】祝人有癘人爲滛鬼所憑能言人災祥趨而叩者迹交錯於道家大人曰有是乎我其試哉往而詢之自晨迄【原本詢上無而字迄下有而字】昏噤不答明日而癘人復人語里人病多媚於神家大人過必訶之曰夫神也而向人間索賂哉可賂當無踰萬乘之王千乘之侯何賴於汝矣裏媼多事佛最者持貽【貽照原本攺胎】戒春秋之祀不以犧牲家大人曰何也曰懼傷物也曰若不谷食耶夫禽獸艸木無之而非物也血食則傷禽獸之生谷食則傷艸木之生若懼傷之二者何擇矣人服其論嘗自謂曰吾有二癖惡酒而喜事其說曰吾聞天地人名爲三才才者勇往力行之謂也有如飽食而無爲其亦不才也己矣吾聞禹無間然之聖也洪水之興宇宙爲壑禹不畏而獨畏酒赫赫夏商沒入於酒池之中莫之援也矧於匹夫其敢犯之吾寧見嗤於竹林豪矣故家大人徙涇三十餘年門無酗客有觴之者謝不赴未嘗爲客於樽俎之前閒彊起之當之奇遇其在三十餘年中發不暇握食不暇哺汲汲有所事則益健有力爲之加飯稍暇卽言疲事至則又爽然起神躍於毛骨之間性孝弟當先王父之困於貧也叔父斆才六歲卽寄食於邑朱家頃之邑朱家覆叔父莫可倚家大人又適遊燕不聞也歸而失叔父所大駭奔覓之累日遇於邑之南郭相持哭遂攜歸衣以其衣食以其食叔父感勵自奮克有樹立家大人病叔父與其四子宵衣而侍家大人復人給之田顧謂曰惜爾伯涼薄無以厚汝也嗚呼亦足以觀矣家大人生於正徳丙子正月初九日卒於萬曆丙子十月十二日年六十有一竊謂家大人者倘可謂之能自震者矣非有一關一拆【拆照原本攺柝】之寄而能代人之憂非有升斗之儲於家而能急人之急非有移風易俗之任而能折人之邪非有尋章摘句多聞多見之學而擬是非策成敗動中乎詩書非有沾沾煦煦之術可以悅人要譽於井裏鄕黨而及其逝也怕爲搤腕而嘆閔然有不平之色問諸古人當必有似者焉特其生於麤僻之鄕長於賈老於布衣其知之者不過饑寒困苦【苦照原本攺窮】之人卽有口舌碑何足以當天下後世之輕重而諸孤又多涼徳救過不遑何足以恢張我大人之懿美播之子孫是用戰憟【憟攺栗】危懼日夜悼心伏惟先生挾四海九州島之望掌萬物之是非蓄仁人之徳惠幸收其什一而旌之俾我家大人憑籍休明世世有辭焉則豈惟孤等實受嘉貺其將仕公而下與有榮施矣謹狀

○母氏錢太安人六十徵言

蓋母氏生十有九歲而歸我先君業不得逮先大父矣而其事先大母微婉有則先大母性甚莊又欲試母氏才往往故以意求多焉母氏有方曲事之自惟諾而上靡不如先大母之指者故貧悉具以【原本故上有家字具下無以字】篋中裝以爲供具嘗一日大匱先大母日昃不克飯母氏損帷而易栗從鄰婦摘蔬數莖自吸其乳而劑之以進先大母甘之竟不知其所自也居恆謂先君是不獨有婦才進於徳矣先君念不得恢於詩書以爲男子有事四方柰何浮沈井裏間自頹廢母氏知之從容謂曰我在君奚他虞始吾請供爲婦也今也請供爲子也惟君所之耳先君遂慨然請行凡再歷寒暑先大母若不知先君之不在側也而屬先大母病則先君心動疾馳歸久之先大母卽世母氏摧毀不勝遂得心疾迄今不有瘳里人難之己先君益貧遷涇裏之上隱市賣漿家所居蔭一壁煬一竈人不堪其憂母氏安焉而時時目憲輩孺子識之性警敏閒於大義禦憲輩甚慈而又甚肅有不稱不忍加而譙讓也第終日默不與言比其攺也而後復曰是而大母之教也吾不敢墜迨憲與弟允後先舉於鄕益加肅曰庶幾其免於墮乎素不習書顧嗜書聞憲輩誦聲輒端坐以聽移時乃己閒則令立左右擇其有關於閫徳者遞誦一章先伯兄性仲兄自又次憲與弟允誦權照原父攺歡訖復令解說所以以是爲權裏媼有事佛者時時前爲佛家言母氏嘆曰固也𨿽然與夫子之言不類亦曰與吾孺之言不類卒謝去其識如此也【原本孺下有子字此下無也字】今年六十矣而憲幸舉南宮隸官司農氏欲請歸薦一觴爲壽母氏亟賜命曰而忘而父之志乎吾事而父且四十年見而父每值其生之日輒於邑不食曰天乎生我鞠我今何在矣及其年六十也猶是志也吾又聞君臣之大也孺子始委質而驟言私不可且而父嘗有慕乎燕一再遊其間矣成而父者孺子𨿽然憲欲越三十里而自致十【十照原本攺千】堂下者終不可以已惟是先君之志昭昭也又不可以蔽端意以思不獲其處庶幾先生長者儼然有賜言焉其施大矣母姓錢外祖曰愛月公有隱操

○奉祝伯兄伯嫂雙壽六十序

萬曆庚子予伯兄居然六十太平矣而伯嫂陸孺人偕焉裏中父老翩翩相率攜卮酒而過之美伯兄之仁讓曁伯嫂之懿和甚具仲兄謂弟憲成曰外徳傋矣其於內徳猶有待也弟盍言乎憲成對曰是弟之責也憶昔吾父吾母自上捨遷涇裏拮據生理至艱辛矣乃伯兄故敏慧甫就塾輒日進數行稍長從故茂才嚴橫塘先生受業謂之文裴【裴照原本攺斐】然有文先生異之吾父吾母喜見於色一日伯兄忽跽而請曰兒也儒誠善惟是大人勞矣兒優遊章句乎請代大人息肩吾父壯而許之己而伯嫂來歸則中饋之事吾母亦一切倚辦焉伯嫂承顏志怡然而【原本志上有順字然下無而字】無忤是幹蠱之勤也仲兄與予及季弟次弟授書吾父曰孺子庶幾其有尺寸樹乎值仲兄善病所以督予及季弟兩人倍切隆惇友不惜假貸以赴之二三親交相謂曰羔鴈元纁累費在耳目之前龍虎風雲功名在歲月之後柰何彊其不堪而希其不必也伯兄伯嫂咸笑而卻之坦焉居已於瘁而予輩則享其安澹焉居已於菲而予輩則茹其厚用得專心致志無他撓惑是友於之愛也當是時伯兄伯嫂實柄家政出入盈縮悉其綜之恆情於此其孰能不波乃伯兄自一錢而上悉登諸公焉無以有己伯嫂自一絲而上悉稟諸公焉無以有己是一體之公也仲兄遇事能斷伯兄有所疑輒就而謀焉其可其否往往捨己而從之不吝予與季弟後先成進士伯兄若固有之毫不以加於人又矜煢卹困天性也每遇夏秋二收卽有年頟顰而稱佃人之艱不求盈有所推移不求遂甚者並其本而負之亦不問年來食指漸繁入不副出往往假貸以充行之自若不爲悔伯嫂益以博大佐之閨闥堂廡門楣閭巷盎然慈覆予之得以進而安於朝退而安於野伊誰之錫是及物之恕也語曰仁者壽夫勤以干蠱仁之則也愛以友於仁之施也公以一體仁之度也恕以及物仁之徵也有此四美壽不亦宜乎仲兄曰善請誦弟之言以爲伯兄伯嫂觴季弟曰善請誦兄之言以爲伯兄伯嫂觴伯兄聞之愀然顧伯嫂而言曰夫吾兩人何以得有今日哉則吾父吾母之賜也吾父汲汲皇皇終其身不得一日之暇吾母幸而望七又未嘗一日去藥石左右也吾父吾母安在哉而吾兩人晏然有此也言未訖淚承睫而下仲兄與予及季弟相對黯然意不能自禁稍間予復進而言曰凡父母之愛其子也甚於子之愛父母吾父母昭昭在上見吾兄吾嫂之履玆辰也有不欣然樂乎曰猶吾在也人有恆言長兄如父長嫂如母予兄弟之得事吾兄吾嫂也其亦依然吾父吾母之猶在也伯兄默不答良久曰是則然竟亦何以舒吾情於是偕伯嫂肅衣冠拜吾父吾母祠下手觴而顧者而【原本而上有三字】後還而次第受仲兄與予憲及季弟之觴

○鄕飲介大凡涇田先生行狀

嗚呼傷哉吾兄乎吾兄乎已矣不可復作矣日居月諸倏忽四更歷矣諸孤卜得歲之十一月十九日扶葬涇西阡於吾父吾母乎依將圖不朽於當世立言大君子偕過予屬予爲狀相對流涕覆面不能出一語各罷去嗚呼吾何忍狀吾兄哉己而曰非吾其誰悉吾兄者宜狀則又曰吾兄仁心爲質胞與爲公家庭之所習見依然在目也里巷之所流傳昭然在耳也若之何其委諸莾又宜狀謹次第而列於【原本莾上有艸字列下無於字】之篇吾顧之先於吳爲著姓遭元末之亂逸其譜莫能詳相傳自宋將仕郎百七府君實始家錫之上捨裏世業耕讀以髙貲雄裏中好行其徳三傳有諱廷秀者益增修而光大之鄕人至今相與誦說不衰越我髙大父如月府君諱麟以孝友稱曾大父友竹府君諱諱邑諸生生平無他嗜獨嗜書家坐是廢蕭然四壁不爲意也大父侍竹府君諱夔淳謹自好不幸早世得年僅四十五娶大母朱孺人是生吾父贈承徳郎戶部主事南野府君諱學字文博再遷涇裏家焉忠信直亮環數里內外兒童婦女皆能道之卒之日裏爲罷市娶吾母錢太安人能以恭儉佐吾父白首相莊稱合徳云生四子兄其長也諱性成字伯時號涇裏【裏照原本攺田】兄生而通敏六歲就塾師受句讀朗朗數行下稍長善屬對已而從裏中嚴茂才橫塘先生習舉子文落筆裴【裴攺斐】然甚見賞異時吾父方轉徙石村意不樂復還涇裏家徒四壁寄身屠沽兄一日構事父母能竭其力題苦思不就喟然嘆曰吾不能行之安能言之歸而請於吾父曰大人勞矣兒優遊筆舌乎請得代事吾父憐其意許之於是遂慨然任家督之責一切拮據精心果任不少怠也而會吾仲兄善病兄憂之數言於吾父延名醫調治藥籠之需隨叩隨給不少惜也又言於吾父延名師課予及季弟讀供事惟虛至稱貸以充羔雉不少憚也或謂功名事安可知而彊爲此矻矻凡笑而謝之或又謂今日之家子爲政他日之家眾爲政盍早自計乎又笑而謝之蓋兄自受家秉以來一出一入悉稟諸公銖寸無私焉非特無私而己且於衣服恆居其敝者曰所吾【所吾照原本攺吾所】便也於飲食恆居其菲者曰吾所安也而獨於予三人則加腆曰是實嬴弱不可以我爲程也吾父見而喜以語吾母交相慶也及予與季弟後先成進士人情於此孰不冀有發舒以明得意而兄謹約如故無攺惟是念吾父之壽僅踰六而遽見背也念吾母之壽僅望七而復見背也誠痛之深悲之切方在苫茨朝夕皇皇不少解也迨旣襄事每上冢俯伏哭泣盡哀至於老不少衰也路人聞之莫不感動以爲有終身之慕焉又事下補尢字念居恆喜稱範文正之爲人語以及義田之【原本居上有吾父二字及上無以字田下無之字】一事尢津津不啻口出如將步之趨之然者竟限於力不果及吾父卒吾母擬以所餘田三百餘畝分受予兄弟四人遂偕予仲兄請曰兒輩俱以【余田照原本攺遺田以照原本攺己】長大得自生活願以此爲瞻族之資何如吾母大喜曰此爾父之志也於是每歲以春秋二時差其等而分給之其不能婚不能葬者亦各量有助焉惟是所入常不足以充所出所施常不足以滿所願則又時時欿然不自得也其於人也老者尊之少者撫之賢於我者下之不如我者矜之彊弗友者容之有以緩急告必委曲爲濟無或拒也其人能償聽之不能亦聽之卽不能而又以請又應之如初無或厭也坐是產日削逋且累累起矣無或悔也有以田產售直必從優如系親暱越數收便令取贖卽力不力能預歸其產令漸【原本能上無力字漸上有以字】而償無或恡也至其一念惻怛與民同患尢有異焉見饑者則爲之憂無食見凍者則爲之憂無衣當東作時稍慳則爲之憂旱稍溢則爲之憂潦幸而免矣當【雨當照原本攺及】西成時又爲之憂曰終歲勤動得一飽乎公私之逋得相抵乎其於佃人數叮嚀主者曰無求足無求精母拘拘常額耕者不食食者不耕可念也嘗有佃積逋不償蒼頭以告且曰歲行盡矣無可待矣兄不答至除夕遽遣人遺【遺原作貽】之粟二方錢百文蒼頭呀【呀原作訝】而問之兄又不答復曰是且悔【悔照原本攺誨】逋將人人相率而效尢明冬庭可羅雀矣兄卒不答予猶記歲在戊子己丑間連值大祲兄檢篋中得券數紙一一手自裂之曰當此朝饔夕不飧無令渠輩胸中猶有這些子在也而又【原本饔上有不字又上無而字】記一日遇公差系一人於舟時嚴寒深雪視其色郎當甚而且甚饑詢之則以官逋二金故兄惻然曰是不凍死必饑死不然亦必中傷寒死矣柰何以些須喪人一命因出酒勞公差令釋之且啖之以糜入而括二金代完厥逋竟不問其姓名也久之其人率妻子攜一榼來謝仰天數十叩首而去一日家被火召匠者修治時值農冗無不欲竟此而後朝食適市有許姓者於藥肆中鋸木忽倒其廊傍徨無柰兄聞之動色遽停工令與許修治各役感兄之義踴躍爭越【越照原本攺赴】不日而工峻【峻照原本攺竣】矣其急於人類如此裏中有爭率就質於兄兄爲悉心排解或不從徐徐爲設酒食勸諭之間有事屬兩難或己聞諸官輒陰損貲調停於中卒歡然請罷往往旣罷而兩家猶不知其所自乃或有客緩頰言某所某人丁某事某當路若叔氏所善也某有司若季氏所善也幸借一言居間請得以不腆佐觴爲公壽則驚起曰此言何爲至於我輒掩耳走又或左右倉卒言某所某豪欺我摧辱我則又笑曰此物奚宜至哉我不能爲汝馬牛也若無誑我輒叱去而特其性稍卞遇所不當意輒徵色發聲人或有不能堪少徐之未嘗不覺也旣覺未嘗不悔也旣悔未嘗不自訟也引罪負咎刻切廹至若踧踖無所容非特於儕輩然卽於子弟亦忘乎己之爲尊行也非特於子弟然卽於臧獲亦忘乎己之爲主翁也溫顏欵辭就而相慰無藏匿無彌縫無系吝無矯飾曠然如日月之食而更也仲兄臨事果決是非可否無所衣【衣照原本攺依】阿兄有疑必就而商焉往往捨己而從之不以爲屈曰吾不如仲之斷也予與仲弟【仲弟照原本攺季弟】莾莾生計兄代爲經理不辭勤渠數年來見兄精神稍不逮壯不復敢以煩亦旣各有分矣故偶【原本分下有主字偶上無故字】有見聞必就而語焉曰某事第二當何如【何如原作如何】某事當何如卽與主裁不以爲嫌曰兩弟不如我之悉也始予官戶曹兄貽書來言曰是谷錢【谷錢照原本攺錢谷】之地也故易膩人盍愼諸予爲之悚然旣而移銓曹兄又貽書來言曰是鏡衡之地也知人實難盍勉諸予又爲之悚然及予奉譴而南謝曰弟無狀負兄柰何兄怒曰吾父吾母所望於吾兄弟者何如而出此言耶弟負貴人不負兄也及予再還銓曹復被放時季弟亦被謫歸矣兄率之迎謂予曰叔不負季季不負叔幸兩兄亦不負叔季吾聞居官者不知有家方能盡分居家者不知有官方能安分何意於今見之且吾兄弟少相嬉長相習壯而相拋也每夜未嘗不入夢思玆得聚首一堂怡怡以老尙何求乎先是少宰栢潭孫先生官宗伯時數向予詢兄起居予具告之先生嗟賞不去口比予歸先生緘一札寄兄曰聊借此以表緇衣之好予歸具冠服而致之兄兄謝曰先生之意美矣吾不堪也請辭己而邑侯柴父母廉知吾兄爲旌其門曰一鄕首善則又辭今邑侯林父母舉鄕飲則又辭辭不得卒不赴也予詢其故兄曰二弟視世艷若凂兄視世艷若飴不亦愧乎予聞之更不覺恍然自失也大率吾兄生平於勢利二字甚輕於天理人情四字甚重視其中滿腔子一副慈悲按其外日用間一味方便而又渾如純如穆如廓如纖毫無所爲也是故爲子則不忍拂親之心爲父則不忍拂子之心爲兄則不忍拂弟之心處一家則不忍拂一家之心處宗族則不忍拂宗族之心處鄕黨則不忍拂鄕黨之心至於彊者或見以爲懦智者或見以爲愚巧者或見以爲拙達者或見以爲拘而兄自若也至於拙【拙照原本攺懦】我者或嘗之以梗愚我者或嘗之以詐拙我者或嘗之以滑拘我者或嘗之以偸而兄自若也陶彭澤云無懷氏之民歟葛天氏之民歟予不敢知竊以爲列於古之所稱長者庶幾其無愧也已矣兄生於嘉靖立丑年七月十一日卒於萬曆乙己年正月十三日得年六十五歲娶陸氏處士雲泉公女子六人曰與淑邑庠生娶黃氏承隱公女曰與滌國子生娶李氏邑庠生養衝公女繼娶邵氏國子生寓寰公女曰與濯邑庠生初育於仲兄旣而歸娶陳氏敬淳公女繼娶朱氏瑤琴公女曰與浚邑庠生娶華氏原隆公女曰與漑國子生則吾弟季時所育而子之者也俱陸孺人出曰與滋娶夏氏金吾恆所公女側氏【側氏照原本攺側室】康氏出女三人一議郡庠生混塵秦公子坊一育於與滌議慕劬倪公子徳沾一育於與淑議邑庠生澹衷黃公子某殤俱側室康氏生孫男六人與淑出者四曰椹娶黃氏邑庠生覲斗公女曰棣聘朱氏九臺公女曰檻聘黃氏逸所公女曰楷聘胡氏我維公女與濯出者一曰橊未聘與浚出者一曰橙聘錢氏三洲公女殤孫女七人與滌出者一未議與渥出者一今爲與滌所女議新吾周公子士及與浚出者三一議邑庠生廷兪唐公子道履二未議與滋出者二一爲與淑所女議國子生三川陸公子立中一未議嗚呼吾父生我吾母鞠我吾兄成我自惟薄劣莫能報百一焉庶幾大人先生憐而賜之一言吾兄死且不朽惟憲亦死且不朽敢九頓以請

○奉壽仲兄涇白先生六十序

萬曆丙午仲兄適周一甲子榜於客座曰六十而壽人道之常也然而在他人則宜在吾則不宜一以先伯兄之戚不忍言壽一以涼薄之徳不敢言壽一以懶病之軀不克承壽【承壽照原本攺承尊】親歡而爲壽敢辭予見之謂弟季時曰仲兄爲尊親言耳此家慶也吾二人不得以是例且仲兄之壽道多矣亦不得槪以是辭也惜憶【惜憶照原本攺憶昔】吾父主家政伯兄實佐之備殫心力迨吾二人治舉子業師事原洛張先生時仲兄善病與藥石爲鄰一日言於吾父曰兒不能佐吾兄實能佐吾弟請得再理占畢以朝夕切偲其間可乎吾父大喜原洛先生試之文立就多奇警試於郡邑俱裒然前錄及予成諸生遂罷去不復事客訝之對曰始吾非眞有功名想也爲兩親耳以爲不得之弟將得之我今弟幾得之矣何必我哉至於朝夕切偲始終不替焉而【原本始上有則字焉下無而字】吾父益喜以語吾母吾母亦喜曰兄弟怡怡吾老人何復【原本何復作復何】憂其宜於吾父吾母有如此者比吾父違養伯兄亦倦於勤矣仲兄曰吾始者佐吾弟今者佐吾兄一切拮據靡不不毅然身任上者虔祖廟惇宗盟下者營堂構籌出入井井繩繩各有條紀伯兄曰微【原本不字下無不字微下有吾字】弟吾何以慰吾父也吾母多病仲兄憂焦萬狀檢方制藥躬爲劑量不以委左右吾母間有不快宛轉膝下曲爲寬解俟其釋而後卽安伯兄曰微吾弟吾何以慰【慰照原本攺娛】吾母也已而吾母見背後先兩大事並屬仲兄仲兄盡瘁以將必誠必信勿之有悔伯兄曰微吾弟吾何以妥吾父吾母也以至有所疑必就而啇焉有所行必分而任焉有所緩急必協而濟焉伯兄曰微吾弟吾何以治吾家也其宜於兄有如此者吾二人相繼得第二十餘年於此矣而仲兄不知有官未嘗隻字混公庭也居無何相繼獲譴於斯矣而仲兄不知無官而未嘗纖毫介於色也而非【原本於上有一紀二字未上無而字非上無而字】徒然也且知吾二人之不諳治生也而爲之擘畫知吾二人之羸羸乎其弱也而爲之調護邇年從同邑諸君子修復龜山楊先生東林書院又知吾二人之亟於求友也而爲之經理其相體也以情其相扶也以道不出戶庭而獲多助之益抑何遭逢之幸也其宜於弟有如此者仲兄生平不二色不華服不侈味間嘗集童子數人習梨園之戲聊寄意耳不時禦【禦照原本攺禦】也少喜豪飲叔父東野公面呵之自是遂有節訓督子侄必歸【歸照原本攺軌】於正無敢以惰見有不恪惟恐聞之待臧獲外嚴而內恕有過輒原之曰彼非故也伎倆有限耳不求備也其宜於家有如此者性開爽而不設機械卽【原本爽下無而字卽下有有字】機械之者冥不應與人交脫落形骸不修苛褥驟而遇之見謂簡傲久而知其無他也更歡然信愛論事是曰是非曰非不肯含糊遇貴不諂遇富不忮遇窮乏矜憫周卹無吝也有叩量力而應之無卻也又往往負不償無責也遇橫逆能忍無校也性又喜客客至無問識與不識迎而捨之卽終歲無厭也其宜於人有如此者由此言之仲兄之壽道多矣季時曰善遂偕過仲兄爲仲兄誦之相與捧觴以獻仲兄曰吾不堪也己忽泫然淚下曰父兮生我母兮鞠我今安在也乃詣先祠再拜三薦觴焉又曰孔懷兄弟同气連枝今何以爲情也乃詣伯兄之幾再拜三獻觴焉而後退自觴也亦以觴予二人曰願共砥礪以保暮齡以答吾父吾母曁吾兄之靈無迨【迨照原本攺怠】予三人跽而謝曰敢不奉教於是諸子侄輩若浹等次第上觴仲兄次第受之而亦次第還授之曰願共砥礪以赴壯齡以答爾祖爾父爾伯爾叔之勤無怠諸子侄咸拜而謝曰敢不奉教予視季時語曰仲兄非特壽道多也所以居壽亦有道矣吾始以爲是家慶也今觀仲兄之所以居壽實家範也安而能思樂而能儆天之祚我仲兄曷可量哉曷可量哉

涇臯藏稿第二十一卷

終

●涇臯藏稿第二十二卷

無錫顧憲成著

述

○先弟季時述

嗟嗟吾弟棄我而去忽驚周歲矣音容宛如渺不可卽索居無賴追念生平時拈片紙書之彌增人琴之感不能詳也聊存影響無失本來面目云爾搜揚表揭寫此全眞尙有望於同好

吾顧之先於吳爲著姓遭元末之亂失其譜莫能詳相傳自宋將仕郎百七府君實始家錫之上捨裏世業耕讀以髙雄裏中而好【原本雄上有資字好上無而字】行其徳三傳有諱廷秀者大上補髙字義聲益著鄕人誦說之至今不衰越我大大父如月府君諱麟有長者風曾大父友竹府君諱緯邑諸生以文行爲時所重大父侍竹府君諱夔淳謹不苟不原幸娶上有五字人字不疊幸早逝得年僅四十有娶大母朱儒及人是生吾父贈承徳郎戶部主事南野府君諱學字文博再遷涇裏家焉忠信直亮環數里內外兒童婦女皆能道之卒之日裏爲罷市娶吾母錢太安人能以恭儉佐吾父白首相莊稱合徳云生五子長爲予大兄伯時性成次爲予二兄仲時自成又次予憲成又次殤吾弟則最少子也

吾弟少敏慧而頗好弄年十四從少弦張師習舉子業師弗善也以語吾父吾父曰是兒恐非落人下者張師曰吾亦知之不激不奮耳吾父曰善遂令更他師居半歲忽謂予曰弟知過矣弟知過矣請歸而稟繩墨予大喜言於張師而復之眾未肯信張師曰身請任之無煩諸君慮也久之果如所言卽蓍艾宿儒雅以端方見推者皆謝不及予因問弟何感而遽如是弟曰恐傷兩大人心耳予曰此是做人根子當與弟共勗之

弟爲舉子家言不甚經思而簡拔遒勁自不可及同裏云浦陳先生一見而奇之弱冠遊羣【羣照原本攺郡】庠每試輒冠其曹如臨川念庭周公福淸龍岡施公姚江梅墩邵公俱待以國士又不獨賞其文也

原洛張師嘗遊毘陵荊川方山兩先生之閒雅有聞吾父令予與弟稟業焉每語輒契張師曰舉子業未足以竟子復率之見方山薛師薛師喜亟呼其兩孫締兄弟之交而授以考亭淵源錄曰洙泗以下姚江以上萃於是矣異日其無忘老夫也兩孫蓋海內所稱大薛純臺小薛元臺云

弟性介辭受取予纖毫不苟癸未自南宮還讓裏有蔡二懷者篤行君子也雅慕重吾弟屬少弦張師爲介紹率諸子北面稟業且欲延致家塾弟欣然從之已而致束金謝曰吾庶幾藉是避俗遠囂收拾身心不爲不受惠矣況此君非有力者其以諸郎見屬實欲相與切磨於道義非顗顓爲攻舉子業取靑紫計也吾柰何獨以利言乎壬辰謫光州別駕當路不欲煩以事假差歸曾景默中丞檄所司致俸薪辭不受及沈太素中丞繼撫中州復貽予曰此則【原本曰上有書字此下無則字】不可以少寄下有聲字何上有而字佐三徑松菊乎爲寄季君勿拘拘也弟曰卽爾而何以謝曾中丞屬予力卻之於是歷十四年餘矣計前後所積可千金比吾弟歿州守璩公復賫二百四十金爲賻屬邑侯平華林公來言此沈中丞意也願無煩往返兩孤乃以告於幾筵而辭焉

吾弟於身家事盡悠悠惟是世道人心所系則寤寐不忘歲丙戍赴大廷對策指切時事不少諱其略曰臣聞之宋臣蘇軾曰天下無事則公卿之言輕於鴻毛天下有事則匹夫之言重於泰山非智有所不能而明有所不及緩急之勢異也方其無事也𨿽齊桓之深信其臣管仲之深得其君以握手丁寧之間將死垂絕之言而不能去其區區之三豎至其有事且急也𨿽以唐代宗之昏庸程元振之用事柳伉之賤且疏而一言以入之不崇朝而去其腹心之疾何則言之於無事之世者易以攺爲而常患於不及見信言之於有事之世者易以見信而常患於不及攺爲此忠臣志士之所以深悲天下之所以亂亡相尋而世主之所以不悟也臣誦其言未嘗不反復嘆息恭維

陛下虛懷若渴采及葑菲進臣等於廷賜之策問不知

陛下於臣之言將重之如泰山乎抑輕之如鴻毛乎抑臣有言而君不庸非臣之罪也君有求而臣不言實臣之罪也況臣感時發憤有慨於中久矣今明問及之乃忍緘默以欺

陛下耶凡

陛下所以策臣者無慮數十百言究其指歸賞罰二科而己夫賞者勸天下之法然有不倚於罰下有者字賞者所以勸天下之意也罰者所以懲天下之法然【原本者下無所以二字然下有有字】不倚於罰所以懲天下之意也法常有爲意常無爲有爲者以運天下無爲者以宰天下今

陛下式古訓遵成憲賞法【法照原本攺罰】之道甚具而有法然而徳澤不究法令不行此無異故則

聖制言之矣所以風厲之者非其本督率之者非其實也本也實也卽臣愚所謂意也臣愚竊觀當今之勢而根極其體要所以累

皇上之意者大幾有二

皇上明以好示天下而此二者恆陰移其所好

皇上明以惡示天下而此二者恆陰移其所惡二者何也曰內寵之將盛也曰羣小之將逞也夫人主席崇髙藉富有甚甚無一不足以厭其欲昏其志而惟色爲甚也【也照原本攺尢】色之中人也微而其溺人也最沈錮而不可解聖王之所亟遠也昨者

皇上以鄭妃侍奉勤勞特冊封爲皇貴妃大小臣工不勝其私憂過計因而請冊立皇太子因而請加封王恭妃

皇上不溫旨報罷則峻旨譴逐矣夫皇太子國之本也忠信嘉謨國之輔也兩者天下之公也鄭貴妃卽奉勤勞而【原本勤上有侍字勞下無而字】以視天下猶爲

皇上一己之私也今也以私而掩公以一己而掩天下亦已偏矣偏則皇貴妃或得以愛憎弄威福於內其戚屬或得以愛憎弄威於【威於照原本攺威福】於外不獨此也閹人侍妾又將乘其偏也或得以愛憎弄威福於內外之間若然則賞罰云者將不爲皇上之好惡用而爲內寵之好惡用欲其信且必未可也夫人主之耳目惟一而天下之耳目人主者且萬萬𨿽甚神聖其聰明宜未足以徧也將必有所寄之寄之得其人則安不得其人則危非細故也邇年以來

皇上明習政務聽覽若神蓋辧及左髙察及淵魚幾於徧矣竊聞之道路往往二三羣小伺察而得之此可謂寄得其人耶不得其人耶私計皇上非不知不得其人而姑寄之者其亦有不得已也蓋曰朕向以天下事付張居正而居正罔上行私一時公卿臺省從風而靡外廷之不足信明甚故寄耳目於此輩天下莫能欺也臣以爲不然夫以善爲治者以全【原本輩下有示字善上無以字以下全字宜攺淸】而收其偏不聞以偏而益其偏

皇上懲居正之專散而公之於九卿可也若聚而寄之於此輩則居正之專尙與

皇上爲二此輩之專且與

皇上爲一與

皇上爲二則救之也尙易與

皇上爲一則救之也倍難何其弗之思也而且【原本何上有柰之二字弗下無之字且上無而字】此輩之始用事適

皇上銳精求治之初彼方見小信以自結而所稱述指陳類多依於公義猶若未害久之則陽公而陰私矣又久之則純出於私矣若然則賞罰云者將不爲

皇上之好惡用而爲羣小之好惡用欲其信且必未可也徳澤之壅法令之尼有由也臣愚以爲欲效忠於

皇上當自今日始欲效忠於今日當自兩言始

皇上視無事若有事以臣言爲重於泰山則

皇上之明也

皇上視有事若無事以臣言爲輕於鴻毛則臣之愚也時讀卷官大理寺卿心泉何公見之諗於眾曰此生之言何爲便堪鎖榜矣大學士婁江王公取閱之易置二百十三名吾弟退而輒自傷以爲恨不得達於

皇上也誠得達於

皇上卽復擯斥幸莫如之何論其它適南京右都禦史剛峯海公屢爲房禦史所詆發憤曰臣下皆自處於私柰何望皇上無私也於是與彭公旦陽諸公景陽合疏言之歷數其欺妄之罪且曰人固有食穢自肥而幸人之不我攻者矣未有執己之貪而不畏人之攻反欲攻人之廉且曷言於

君父之前而無忌者夫欲天下人爲寰甚易爲瑞甚難寰身享貪饕之利而反得笑瑞之迂拙臣等之所痛心也昔司馬光言小人傾君子其禦之之術有三曰好名曰好勝曰彰君過而今寰之詆瑞千有餘言大槪而不出此術之外曰夫大【原本今上有已字今下有觀字槪下無而字大上無夫字】姦極詐欺世盜名非所謂禦之以好名者乎曰侮慢自賢舉世皆濁己獨淸非所謂禦之以好勝者乎曰貶奪主威損辱國體非所謂禦之以彰君過者乎以寰之詆瑞吹毛求瘢宜無不至而所據者不過如此臣以爲適足以明瑞之無他瑕玷而寰之陰險窺覘亦無所用其狡也夫寰誠巧而合俗瑞誠拙而悟世然天理常存人心不死堂堂天朝君子滿廷明有禮樂幽有鬼神聖賢有名教史冊有公論不意靑天白日之下有魑魅魍魎如寰者出於其間也

陛下方重瑞惜瑞借其人以風天下而寰乃欲逆銷天下之气節抑慷慨之士如瑞者令無容足之地是

陛下之所褎寰之所必斥也士君子之所師寰之所必擯也以如此妬賢仇正潑惡無恥之人而宴然居師表之位驅天下之士風而入於欺罔諂詐之俗臣等有裂冠冕而去耳不與之並立於朝也臣等新進小生發天下之淸議𨿽寰有姦如山不可動搖然公論旣明人心自快寰𨿽頑鈍無恥亦何面目一日立於東南諸士之上乎臣等何仇於寰何私於瑞但恐是非之公郁而不宣一海瑞尙不足惜正人如瑞者相繼而指爲邪則君子之道日消矣一房寰尙不足畏小人如寰者相繼而傾賢能則小人之道日長矣剝復否泰之機於是乎在不可不爲之深慮也疏奏削藉歸癸已官儀部有

詔並封三王眾議洶洶於是又與嶽公石帆張公文石合疏言之其略曰本月二十五日

皇上出禁中密札付元輔王錫爵私邸臣等不知札中所云是何

天語第料得

君如元輔眷元輔如

皇上信無有遲緩冊立以負

祖宗在天之靈至次早禮部出

聖諭則元子曁皇三子皇五子一並封王而錫爵亦且入閣辦事臣等始遂不能無疑及聞人言嘖嘖封王之諭乃錫爵以寸晷立就卽次輔趙志臯張位並不得與聞而禮臣羅萬化科臣張貞觀部臣於孔兼等俱至錫爵私寓乃不得其一面始知今日之詔

皇上以一人議之臣等不至病狂喪心寧敢無言以負

皇上昔人有言天下事非一家私事蓋言公也況以宗廟社稷之計而可付之一人之手乎

皇上試淸心而籌今日冊立一事其關系何如前而

祖宗九廟之靈後而子孫億萬年無疆之業近而四海臣民之注望遠而九夷八蠻之觀聽君子小人之所顧盻而咨嗟宮闈近習之所望風而承旨社稷安危在此一舉皇上柰何易視之而閣臣柰何嘗試之臣且不敢危言以激

皇上兼忤閣臣調停之意亦不敢漫述漢宗故典乃

祖宗朝遠事以滋煩瀆敬體皇上法祖一念直據

世宗肅皇帝

穆宗莊皇帝近事請

皇上法之

世宗肅皇帝於嘉靖十八年冊立東宮該禮臣具題故實見在並未有三王並封之事而

皇上創見之臣故知皇上之必有不安於心也且

聖諭大旨惓惓以

皇后生子爲言則

皇上不記昔年正位東宮之日乎維時

仁聖皇太后亦在盛年而穆宗莊皇帝曾不設爲未必然之事以少遲大計法祖自近此言

皇上可思也臣嘗讀

聖訓實【聖訓照原本攺聖祖實攺寶】訓一字一句無非維持宗社極慮後來聖子神孫師得其意則國本固而社稷賴之不然而虛借文辭掩飾過舉至良法美意徒以藉姦臣而資固寵忠臣義士所飲血椎心寧死不忍見此舉動以負

祖宗二百年養士之恩於地下己而�功郎趙公儕鶴司內計盡公不撓盡黜當路私人當路銜而計去之於是於公景素與陳公負嶠與賈【原本是下有又與二字陳上無與字負作員賈上無與字】公太石薛公元臺張公文石各抗疏言之先是己丑薛元臺因南都耿宗憲定向以不送竭【宗照原本攺總竭當作揭】帖參禦史王公藩臣疏劾其阻塞言路當路大恚之座師內閣穎陽許公輒疏論元臺吏科都給事陳海寧復望風排擊弟聞之仰天浩嘆上書許公極言之其略曰閣下憤發於進士薛敷教之觸事陳言至以貢舉非人自劾且欲皇下敕下九卿科道各陳紀綱何爲而正風俗何爲而淳允以爲無庸謀之九卿科道也朱子謂紀綱之所以振亦【亦照原本攺以】宰執秉持而不敢失臺揀補察而無所私人主又以大公至正之心恭已於上而照臨之是以賢者必上不肖者必下有功者必賞有罪者必刑天下之人自將各自矜奮更相勸勉以去惡而從善而禮義之風廉恥之俗已丕變矣惟至公之道不行於上是以宰執臺諫有不得人黜陟刑賞多出私意而天下之俗遂至於靡然不知名節行檢之可貴而惟阿諛軟熟奔競交結之爲務一有端言正色於其間則羣譏眾誹【誹照原本攺排】必使無所容於斯世而後已此其形勢如將傾之屋輪奐丹艧𨿽未覺其有變於外而材木之心已皆蠹朽腐爛而不可復支持矣由此觀之紀綱之正風俗之淳不在於以勢相脇在於以道相成不在於使人不敢言在於使人無可言耳方今朝廷之上果何如耶允不能詳請舉其略近見吏科給事中陳某言路一疏大可異焉彼悍然以言路自任而謂出於臺省爲蕩蕩平平不出於臺省爲旁蹊曲徑不知言路者天下之公非臺省之私也出於公卽蕩蕩平平出於私卽旁蹊曲徑陳三謨曾是【是照原本攺士】楚輩曷嘗不臺不省不言竟以爲何如也其以今日爲臺諫者上自乘輿下及宰執內從旃廈外迨閭閻近由警蹕遠至邊徼何事不可言言路不可謂塞𨿽一學究得上書一市井傭拏得擊鼓而訟言路不可謂塞卽一二蹈尾批鱗誤攖

聖怒相率營救舉得畢其忌諱之言言路不可謂塞其說美矣然言者如李君懋檜劉君志選髙君桂饒君仲等何不聞其相率營救也豈惟不救或攘臂而助之攻矣允嘗怪而思其故始知李劉髙饒之屬皆蹕宰執之怒犯臺諫之忌諱者也其有攻無救豈曰無謂閒有一二上攖聖怒相率營救亦誠有之是杜欽谷以【原本是下有乃字谷下無以字】永附外戚而專攻上身之故智其上書擊鼓之云又無能爲宰執臺諫之重輕者耳以此而遂謂言路不塞𨿽張居正時此路固未嘗塞也何謂壬午以前爲諱言壬午以後爲輕言也其以近時行險饒【饒照原本攺僥】幸之徒托身言路功名富貴操左券而收躁妄者爭趨頑鈍者爭附以允釋褐後所覩記如前所稱李劉髙薛饒外五人【原本外五人作五人外】其建言者又不過黃君道瞻盧君洪春王君徳新及允兄憲成耳以庶官之夥三四年之遙僅僅幾人而止何名爭趨何名爭赴何名舉世輕言也其以建言爲釣名爲掩過爲躐位爲取快捷方式夫斯民也三代之所以直道而行也是非有眞名亦何易釣過亦何易掩也卽如附彼【原本附彼作彼附】曾王又反罵曾王天下終不信其非權昏日作昏夜門之客昏日受遺白日請柰天下終不信其非壠斷之夫至於躐位快捷方式之說則往事建言諸公信有一如其所譏者也【原本如上有二字者下無也字】要亦晚節不終務爲容悅抑一節自喜袖手旁觀者耳設守其故吾矯矯不變則進退維谷坎坷萬狀吾未見其位之躐徑之捷也信如【原本如作若】彼言必使天下盡效彼無違夫子以順爲正京堂美職操右契而收乃爲不躐位不快捷方式耶且近時建言者每每有觸而云非無上事而喟然嘆也倘臨江父老罪無可矜則道瞻不言倘

皇上不廢郊祀則洪春不言倘何上【上照原本攺尙】書起鳴不構陷卒左都自修則徳新等不言倘邵給事庶不請申出位之禁則懋檜等不言倘戊子順天科場毫無獘竇則桂等不言倘耿右都定向不逢迎當事而以先發後聞參王禦史藩臣則敷教不言何得詬建言者不啟蟄而雷鳴不響晨而雞號也其以今日時異勢殊旣無嚴嵩張居正之威福又無鄢趙曾王諸人之阿比何得有楊繼盛艾穆鄒元標之慷慨夫以堯舜之世克艱不輟誨慢遊不輟規贊襄不輟勸損益不輟警其亦何嘗不慷慨也若【若照原本攺如豈】彼狃於陳三謨曾士楚之從容便以慷慨爲奇而謂堯舜之世無得有是乎且彼乞墦丐子反復趨以苟饜足自其常態宰執大臣富貴已極而豈【原本以上有附字豈上無而字】有未饜何苦爲彼曹所弄徒以益人之富貴而損己之名實哉蓋孔子告顏淵以爲邦深嚴佞人之戒彼以方今第一佞人首置天垣將使九卿科道咸若彼曹賢否何辧功罪何核善者何慕不善者何懲朝廷之所爲紀綱風俗已掃地盡矣更何以今天下閣下欲爲根本之圖講挽回之術所願亟遠佞人務近莊士一切曠然與天下更始則

主徳可回相業可廣人心有收【有收照原本攺可收】紀綱風俗庶幾有瘳否則未知所稅駕也昔孔子大聖人也見南子則子路不悅欲往公山佛肸則子路不悅而孔子且時復自喜曰自吾得子路惡言不入於耳聖賢師弟之相與如此允不肖何敢望子路而不敢不以孔子事閣下懼以貢舉非人累閣下也又見童儒試於有司奔競成風致孤寒往往遺落不得進其在郡試一關尢爲喫緊而取數甚窄深爲扼腕於是致書邊南亭郡伯言之語云在廊廟則憂其君在江湖則憂其民弟庶幾焉李見羅先生坐雲南報功事被逮竟麗大辟輿論兔之廣東布衣翟從先欲詣闕申救不遠三千里特過涇上啇諸弟弟極口從臾之布衣又欲進澄海唐曙臺所輯禮經於朝並爲代具疏艸海忠介被論吳門李晉陽時爲庶吉士憤然不平具疏論救會有尼者不果弟聞之偕同年諸景陽彭旦陽訪晉陽邸中因從容詢之晉陽欣然出原艸視弟弟擊節稱喜遂采其十之六爲疏以上至今語及猶徳晉陽不置其赴義若渴不分人我類如此

吾弟天性孝友雅爲吾父吾母所鐘愛𨿽日憐其少亦其一叚誠意懇惻深至有以當吾父吾母之心也不肖舉丙子吾遂棄養每一語及輒相對而【原本遂上有父字對下無而字】欷歔且曰吾父居恆好稱範文正公之爲人津津不去口此是萬物一體脛胎念庭周師分俸佐讀命無受此是鳯凰翔於千仞風格吾兄弟當無失此意癸未舉南宮遂移病歸則以吾母善病也丙戍成進士坐言事罷會南太僕繼山沈公南臺警亭陳公按院厚齋荊公先後奏薦奉

旨起江西南康府教授特懇於按院壅【壅照原本攺雍】野李公代疏請致仕又以矼母年且望七愈善病也予兄行中居三僅長弟四年而弟事予甚恭不減於事兩兄當歲乙未子病甚且瀕於危屢矣弟憂之寢食爲癈【癈攺廢】予一日夢弟手捧書一卷視之則金縢篇也覺而異之傾之復夢吾弟誦聲朗朗伏而聽之卽金縢篇語也益異之詰朝以告弟而【原本告下有吾字弟下無而字】弟默不答而察其色甚喜因再三詰之乃曰弟頃者連夕私禱於上帝願以身代兄不可願減算益兄算卽內人不知也今旣屢見兄夢上帝其必矜而許之矣所以喜也惟是天機忌泄願兄含之予曰有是哉己而予果無恙至於今且一紀而余矣每默自循省何以承此於弟哉乃弟一旦奄逝適符減算之請而予竟不能爲弟代也又安敢並弟一腔心事埋沒故特表而出之且以示子孫無忘焉

吾弟端毅淸栗不以私徇人人亦不敢以私混之對客不作套語與朋友交表裏洞澈邇不狎遠不忘往來竿牘不作寒喧語髙存之曰吾篋中藏有季時手裁數十幅卽寂寥數字必有關系他如上許相國及與羅布衣等書一叚正气凜凜逼人足令頑夫廉懦夫立志至今讀之猶有生色又曰季時眞降魔手今【原本立下無志字今下有何字】處更得此人記得一十年前魏懋權嘗謂予曰君家季公涇凡大是不凡自其來都數相通訊𨿽復聊且遊戲率有趣味可風觀人必於其微吾於此得季公矣

萬曆十六年邑大祲餓莩盈道時弟廩中僅有粟百石輒捐其半以賑一時士民翕而【翕而照原本攺翕然】從風是歲也饑而不害邑侯李元衝救荒錄具載其事

尢業師重所尢公子甚幼少弦張公歿而【公下原本有歿字歿下無而字】無子並爲紀經其喪門人孫申卿以遺孤見托悉力維護不卹恩恕爲弟子則不負師師則不負弟子故曰而【原本師則上有爲字曰下無而字】一死一生乃見交情

弟一日喟然發嘆予曰何嘆也弟曰予嘆夫今人講學只是講學耳予曰何也曰任是天崩地陷他也不管予曰然則所講何事曰在縉紳只是明哲保身一句在布衣只是傳食諸侯一句予爲俛其首又一日讀朱子集有曰海內學術之獘只有兩端江西頓悟永康事功若不竭力明辧此道無由得明謂予曰此獘於今亦然且昔也分而爲二今也合而爲一則其害更有甚焉卽令象山龍川兩先生見之當爲扼腕因取集中無極辧王霸辧與凡論及兩端者輯爲一編名曰朱子二大辧予爲序而行之己又摘其論及治道者輯爲惟此四字編而自爲之序擬欲上之朝不果

弟居恆吶吶如不能出諸口及遇是非可否紛紜膠轕處一刀兩叚略無黏帶與同志啇摧義理品隲古今眾論蜂起徐出片言剖之莫不豁然以解其大旨一依於正不喜爲通融和會之說嘗謂吾輩一發念一出言一舉事須要太極上有分若只根陰陽五行走便不濟有疑其拘者語之曰若大本大原見得透把得住自然四通八達誰能拘之若於此胡塗便要通融和會幾何不墮坑落塹喪失性命也吾輩愼勿艸艸開此一路誤天下蒼生聞者咸悚

吾弟善知人有世之所翕然共推而抉其隱者【原本抉上有獨字隱下無者字】有世之所哄然交詆而獨闡其幽往往於一言一動一嚬一笑之間斷人生平毫髮不爽又善論事有眾之所共喜以爲必成而獨籌其敢有眾之所共謫以爲必敗而獨策其成初時聞者且信且疑甚而且駭徐而按之如合符節錢起萃嘗言吾嘗不乏有心人至推有眼者須首季時以此也

吾弟好以靜每日兀坐一室不問戶外事好以整案頭惟攤書一卷旣卒業而後再以一卷易之諸一切文具及觿礪之屬位置有常予默記之終歲如一日也好以補衣不求華食不求精取給而已左右使令惟蒼頭一二人閒行里巷中角巾布鞋遇者不知其爲誰自謂木石可居鹿豕可遊也

弟讀書不拘【拘照原本攺局】章句惟時時將本文吟諷彷佛意象氤氳而止閒拈一二語迥絕蹊徑如九方臯相馬超然得牝【原本牝上有之字】牡驪黃之外有勸其著述者應曰吳康齋先生病下無而字嘗病而宋末箋注之繁非徒無益而反有害章楓山先生亦曰儒先之言至矣刪其繁蕪可也予竊深偉之何敢復攘臂於其間心歿檢其篋及徧訪諸知交間僅得策一道疏四道書七十三紙札記八十一則講義三章像贊三通哀辭四篇詩六十九首因爲次第成編而命之曰小辧齋偶存小辧齋弟所讀書處也

楊龜山先生寓吾錫建有東林書院歲久圮壤髙存之一日檢邑乘見之謂弟曰叔時嘗構一可【原本嘗下有欲字一下無可字】讀書處羣二三友生切磨其中此殆造化畱以待叔時也弟喜而告予時予方臥病聞之蹶然而起遂偕安劉諸君子請於當道而修復之每歲一大會每月一小會弟進而請【請照原本作講】於堂持論侃侃遠必稱孔孟近必稱周程有爲新奇險怪之說者輒愀然攺容辭而卻之不少假借退而與同志聚處虛而能含恭而能下垣而有則惇愨而無華始見恂恂然繼見穆穆然久之眞誠溢出不言而使人之意消予丁衰年方賴弟左右夾持所欲求助於四方英豪又賴弟密爲聯屬其間乃今名失一愛弟實並失一畏友手足心膂甚將安托正不知何以收之桑楡送此餘生耳

弟生而弱夙不理於脾家每有疾輒不食歲丙申九月病大劇不食者歷四十日有以醫請者默不答有以祈禱請者叱去之舉家憂惶莫知計所出予以間問曰弟中何如弟曰亦知如常曰有痛否曰無之曰有所欲言乎曰何言此時弟只有凝神定气循循默默以待天機若攙入他念便是自暴自棄且欲爲此身計此身非我有欲爲子孫計一人各有一干坤吾無與也予服其達識久之竟愈嗣後亦時發或一月愈或半月愈或旬日愈予竊喜以爲精神漸固血气漸堅晚景當益佳無虞矣乃去歲夏五月偶感微疾至六月二十一日竟不起謂之何哉抑弟在丙申業已超然死生之際視世之依依戀戀握手丁寧不能自割者天淵矣況去之十二年其於斯日有進焉者乎又何足以區區俗情爲弟慟也獨予與弟自少而長而壯且駸駸白首追念五十餘年間或予倡而弟和或弟倡而予和或予所見以爲可而弟以爲否或予所見以爲否而弟以爲可相勸相規忘爾忘汝其怡怡也旣爲道義中天親其切切偲偲也又爲天親中道義一旦永別生趣頓盡不復能自持耳先是十九日之夕有大星爍爍從空而下墜於小辧齋之後圃時河旁居人相攜乘涼咸見而異之二十一日之早弟謂其室華孺人曰大菩薩來訪且及門矣俗稱睢陽張公巡爲大菩薩雲華孺人怪不敢問弟遂不復語夷然而逝家人聞和鸞之聲隱隱從空而上踰時乃已噫嘻信奇矣乃知弟之去來應不偶然也有問於予曰昔明道象山兩先生皆得年五十四歲季時亦與之同壽其到處可得言乎予默然久之乃曰弟庶幾能見大意矣記得壬辰二月間與弟燕坐予問曰日來做何工夫弟曰上不從元妙門討入路下不從方便門討出路畢竟如何是恰好處予曰喫緊只在認取自家弟曰弟默自忖半近狂半近狷如之何予曰試舉看弟曰居恆妄意欲作天下第一等人不近狂乎反而按其實尙未能跳出硜硜窠臼也不近狷乎竊恐兩頭不著也予曰如此𨿽欲不爲中行不可得矣弟曰此甚難言凡今世所謂中行大率孔子所謂鄕願【願當作原下同】也弟何敢效焉且弟揀點病痛是一个粗字去中行彌遠予曰此卻是好消息惟粗定不走入鄕願路矣乃所以與中行近也粗是眞色練粗入細細亦眞矣狂狷原是粗中行中行只是細狂狷總不出一佪眞若不論眞與否只論粗細鄕願且有細於中行處非特狂狷不知也弟曰粗之爲害亦正不小猶幸自覺得耳今但去密密磨洗更無他說予曰尙有說在弟曰何予曰己曾說過了喫緊只在認取自家果能分明認取一切病痛都是邨魔野崇【崇攺祟】見日自消矣譬諸身處春秋只認著孔子作主五霸如何上前得身處戰國只認著孟子作主七雄何如【何如照原本攺如何】上前得弟曰此兄性善之指也弟實死心蹋地信以爲決然及反入身來尋常無事盡滔滔自在去一遇塵紛向來種種病痛依舊又發熟處難忘如之柰何予曰這是你的事與我說無用弟曰兄於此一一打得過否予曰我的事與你說亦無用弟擬再問予莞爾而笑弟懷疑而去越日淸晨遽過予齋頭予猶在寢卽披衣出見弟迎謂曰原來這事只是如此別無奇特昨卻多了一疑攪得一夜不睡至天明且如人欲適京水則具舟楫陸則具車騎徑向前去無不到者其間偶遇艱阻只須從從容容耐心料理若因此便爾著忙妄生懊惱甚者且以爲舟楫車騎之罪這个喚做騎驢怪驢又喚騎驢覓驢展轉不己直教你以【原本又喚下有做字你下無以字】東馳西騖二二三三被那些葛藤纏弄到老並無下落卻只剩得一雙空手而歸豈不大悞予欣然首肯曰是是是弟遂出孔壇四景圖視予一曰暮春風詠一曰當署絺綌一曰江漢秋陽一曰歲寒寸栢因請曰這【原本這下有是字】个鴛鴦譜乞兄拈示金鍼予曰弟明朋滿盤托出而【原本出下無而字】何更問人設令有人還問汝譜鴛鴦的是誰其何以對我且櫛沐弟且去待此番再攪得一夜不睡那時再作商議未晚弟大豁然曰是是是原來這事端的只是如此端的別無奇特端的無可疑也何用白日說夢自是精神凝一心境漸平動靜云爲日覺穩帖日覺安閒日覺輕者日覺簡易乃至死生之際都無纖毫黏滯天假之年尙安能測其所至哉

吾弟名允成字季時別號涇凡萬曆癸酉補郡諸生己卯舉鄕試九十五名癸未舉會試三十八名丙戍

廷試三甲二百二十三名是歲奉旨回籍戊子起南康府教授不赴尋丁吾母憂壬辰再起保定府教授升國子監博士癸己升禮部儀制司主事是歲三月謫光州判官生於嘉靖甲寅十月二十九日未時卒於萬曆丁未六月二十一日未時得年五十四歲以己酉十一月十五日申時葬陽墦【原本墦作鄱】圩新阡娶華氏處士承軒公女始無子抱吾伯兄子而育之名與漑國子生娶華氏國子生繡嶺公女贈刑部主事愼庵公孫女己而得一子名與演娶吳氏邑庠生揚華氏女禮科給事中震華公孫女女三人一適行人司司副霽陽吳公子郡庠子【庠子照原本攺庠生】欽錫愼齋公孫一議光州學正元臺薛公邑庠生憲垂拔選貢生少尼公孫浙江提學副使方山公曾孫殤一議商北【原本邑上有子字選上無拔字北作丘下行同】知縣本素華公子肇殷贈商北知縣次庵公孫孫三曰杋曰檖曰杬俱與漑出檖聘萬氏邑庠生卓如公女國子生同庵公孫女余未聘孫女二與漑出者一許字國予【原本祿下有寺字與上無而字】生心澤吳公子明光祿監事涘湖公孫右春坊右諭徳兼翰林院侍讀澤嶺公曾孫而與演出者一未字

涇臯藏稿第二十二卷

終

九世孫煌謹校

