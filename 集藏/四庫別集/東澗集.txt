

欽定四庫全書

集部四

提要

東澗集十四卷

別集類三【宋】

【臣】等謹案東澗集十四卷宋許應龍撰應龍字恭甫閩縣人嘉定元年進士第調汀州教授累遷國子司業祭酒權直舍人學士二院官至端明殿學士簽書樞宻院事提舉洞霄宮事迹具宋史本傳其集則不見於藝文志原書卷目已不可考明錢溥編次祕閣書目已不載其名則明初已散佚矣惟永樂大典頗散見其詩文抄撮排綴各體尙爲粗備而制誥一類尢爲繁富蓋應龍在理宗時歷掌內外制嘗以日昃拜命夜半宣鎖不二鼔而艸三麻人服其敏史稱鄭淸之喬行簡罷相制皆應龍所艸帝極稱其善今二制並在集中典雅嚴重實能得代言之體其他亦多深厚簡切而於當時宰執將帥侍從諸臣姓名官爵遷轉拜罷紀傳所未詳者尢可借以徵信於考史尢爲有禆又應龍於經濟幹略深所究心其知潮州屬劇盜逼境隨機扞禦諸冦悉平治潮政績與李宗勉治臺齊名及爲兵部尙書值喬行簡行秤提楮幣之法民間不便應龍奏罷之今其札子亦具存集內大扺防通暢達切中事情務爲有用之言非篆刻爲文者可比𨿽其格力稍弱然舂容和雅中尙不失先正典刑在南宋館閣之中亦可稱一作手矣謹以類裒次釐爲十有四卷著之於錄俾不致泯沒於後焉乾隆四十六年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

東澗集卷一

宋許應龍撰詔

科舉詔

攺元以順天道將圖至治之勳得賢而立邦基玆實急先之務矧是歲適逢於大比而羣才方喜於彚徵爰舉彞章肆頒渙號書其徳行道藝將以賔興取之族黨比閭式昭公選冀因名而得實盍崇雅以黜浮俾偕計吏而來以待昕庭之問藹藹吉士必多忠言鯁論之流巍巍成功庶及嘉祐淳熙之盛故玆詔示想宜知悉嘉平朔日蝕星聚避朝損膳廣宥多辟降詔

時懋厥徳斯全裁成輔相之宜謫見於天當謹寅畏嚴恭之念朕自慙涼菲適值艱虞外焉疆埸之未寧內則政事之多闕日蝕星聚旣垂儆戒之機夕慮朝思期盡感通之實避殿減膳正事飭躬謂有過在予一人尙賴交修之益而推恩足保四海盍頒肆赦之書庶幾和气之致祥自格幹文之順軌與爾有眾永孚於休其令有司檢防故實條具以聞

賜簽書樞密院事兼權參知政事李鳴復生日詔

榮司樞筦參預政機玆當來復之初適屆誕彌之節宜頒異數以介壽祺

賜參知政事李鳴復生日詔

月屆仲冬實陽气潛萌之始天生賢佐乃太平能立之基旣昭弧矢之祥宜厚牽醪之禮往只恩遇益介壽祺賜端明殿學士朝請大夫同簽書樞密院事李宗勉生日詔

金風送爽玉露團淸允謂佳辰實生賢佐爰錫牽醪之禮庸昭弧矢之祥往服榮恩益綏壽祉

賜特進左丞相兼樞密使肅國公喬行簡生日詔

季秋攺朔灝气澄空玆宇宙之佳辰生廟堂之賢佐肆頒慶賚式侑燕私往只恩數之隆益介壽祺之永賜太傅奉國軍節度使充萬壽觀使新安郡王楊谷生日詔

望重懿親位尊公傅玆屆誕彌之旦茂膺滋至之休爰錫多儀以昭隆眷

賜參知政事鄭性之生日詔

新陽來復愛日迎長實惟良辰是生賢佐宜頒寵數以示眷私

皇叔保康軍承宣使希邐辭免特授保康軍節度使提舉萬壽觀依前皇叔進封防稽郡開國公加食邑食實封恩命不允詔

立愛惟親當由近始以徳詔爵庶穆師言矧卿以叔父之尊藹宗英之譽待人接物盎然如愛日之溫省事淸心澹乎若深淵之靚久任承流之職可無進律之褒遂渙號於明廷俾建旄於舊鎭仍開公社庸侈徽章示隆禮以尊賢初非私予胡辭榮而避寵毋乃過謙其體至懷亟祗成命

皇弟保康軍承宣使貴謙辭免特授保康軍節度使仍奉朝請依前皇弟進封天水郡開國公加食邑食實封恩命不允詔

朕繼志述事每思祖武之繩立愛惟親當篤天倫之眷矧吾介弟夙迪令猷方隆友睦之情可後褒崇之典擢從畱務晉陟齋壇爰陞公爵之封並衍圭畬之食由序而進非朕爾私顧出令以惟行豈循墻之可避亟只成渙毋勞固辭所辭宜不允

皇弟武康軍承宣使提舉佑神觀與芮辭免特授武康軍節度使提舉萬壽觀進封天水郡開國子加食邑食實封恩命不允詔

朕立愛始於家實聖經之明訓於弟欲其貴乃大義之當然矧有彞章難稽成渙是用分洋川而作鎭肇建節旄卽天水以進封並加井邑增棣華之韡韡延瓞之綿綿旣允穆於師言宜亟欽於明命所辭宜不允少師保寧軍節度使判大宗正事嗣秀王師彌乞解職畀祠不允詔

卿屬近行尊量宏識逺久任訓齊之寄備著公勤陶成信厚之風悉遵禮法善於其職簡在朕心胡薦抗於囊封乃力求於祠廩徒得君重以爲公族之表儀僉曰汝諧奚必謙詞而退避只若予命毋煩重陳

特進鄭淸之三辭免觀文殿大學士醴泉觀使兼侍讀恩命不允不得更有陳請詔

懇辭政柄旣曲徇於雅懷畱侍經帷盍勉從於朕志已嘗諄諭何至洊陳眷言舊學之臣久勤臺徳之輔倐然捨去云胡不思況非勞以職事之煩苐欲廣予見聞之益不逺伊邇初無跋履之難盍歸乎來庸副眷懷之切所辭宜不允

宣奉大夫鄒應龍再辭免除資政殿學士知慶元府沿海制置使恩命不允不得再有陳請詔

徒得君重暫司制閫之權勉爲朕行庸壯海邦之勢胡封囊之洊奏謂陳力以不能毋乃過謙非予所望況晉升祕殿蓋將昭體貌之隆茍曲徇雅懷何以重股肱之寄其只承命毋復重陳所辭宜不允

宣奉大夫新除禮部尙書鄒應龍辭免兼修玉牒官恩命不允詔

編年以紀帝系而載其歷數及朝廷政令之因革者爲玉牒以宰臣提綱而命從臣以修之蓋重其事也擢居是職必擇鴻儒以卿魁倫碩望直諒多聞晉長儀曹已著寅淸之譽進讀經幄復殫啟沃之忠俾兼職於纂修胡抗章而遜避毋稽朕命往服厥官所辭宜不允宣奉大夫新除禮部尙書鄒應龍辭免兼侍讀恩命不允詔

朕若稽古訓圖濟治功乃擇儒紳之英俾陪經幄之邃以卿學問淵粹議論正平懷尊主庇民之心有博古通今之識可輔成於臺徳宜進讀於邇英盍體至懷亟殫素蘊胡執謙沖之意尙陳遜避之章所辭宜不允宣奉大夫守禮部尙書兼修玉牒官兼侍讀鄒應龍辭免除端明殿學士簽書樞密院事兼權參知政事恩命不允詔

卿自掇魁倫徧更淸要出藩入從四十餘年每懷靜退之心未展經綸之蘊屬更大化圖任舊人進讀經筵每及三邊之備禦究心兵略見於十事之開陳宜陟樞庭仍參大政當以平時之議論亟圖今日之事功胡固執於謙沖乃力形於遜避其只承命以副眷懷所辭宜不允

端明殿學士中奉大夫新除簽書樞密院事兼權參知政事鄒應龍辭免同提舉編修經武要略恩命不允詔

聖祖神宗克振炎圖之業明謨睿斷具存要略之書非賴編摩曷昭軌則然任提綱之寄實資執政之臣卿有學有文能定能應旣處樞機之地宜參總領之司必撮其要舉其宏纂成鉅典庶顯哉謨承哉烈啟佑後人往究乃心毋斁朕命所辭宜不允

端明殿學士宣奉大夫簽書樞密院事兼權參知政事鄒應龍乞解機政不允詔

方事之殷正資長防奉身以退難徇雅懷已曲示於勉畱胡復申於前請精加葆嗇自底康彊勿云陳力以不能當以體國而爲念其安厥位用副予懷所請宜不允太中大夫知樞密院事兼參知政事鄭性之端明殿學士宣奉大夫簽書樞密院事兼權參知政事鄒應龍端明殿學士朝請大夫同簽書樞密院事李宗勉以郁攸挻災乞退歸田裏不允詔

祝融爲沴蓋過在於朕躬近輔抗章謂咎繇於臣等力求解職將以弭災然移疾於股肱曷召和於形气側身修行朕方懷兢業之思同寅協恭爾盍盡贊襄之力惟交修其不逮庶有感以必通玆所當爲豈宜引去所請宜不允

朝請大夫寶謨閣待制提舉隆興府玉隆萬壽宮吳潛辭免除戶部侍郎淮東總領兼知鎭江府恩命不允詔

翔而後集固欲全進退之宜用之則行毋固執謙沖之意載惟京口允謂要衝至若軍儲尢爲急務疇咨已試無以逾卿盍疾其驅往服厥職胡上封囊之奏尙懷投杼之疑推善政以得民不加賦而足用使餉饋不絕而閭裏相安皆卿所優爲者亟圖績效以寛顧憂所辭宜不允

中奉大夫權吏部尙書兼同修國史實錄院同修撰兼給事中兼侍講趙彥悈辭免陞兼侍讀恩命不允詔

朕學於古訓日就月將期底緝熙光明之功尢賴老成典刑之助卿詩書儒雅禮樂宗英講殿談經約文申義厥防敷暢朕甚嘉之宜進讀於邇英益輔成於臺徳其體至意毋庸固辭所辭宜不允

朝散大夫權吏部侍郎兼直學士院兼玉牒所檢討官吳泳辭免除權刑部尙書兼職依舊恩命不允詔

朕攺元更化任賢使能矧惟常伯之尊盍選眞儒而用卿忠勤一節直諒多聞自聨侍從之班屢罄論思之益敷爲帝制雅健雄深晉貳銓曹淸通平允肆陟刑曹之長庸昭眷意之隆以次而遷何辭之有亟只成命益茂逺猷所辭宜不允

朝散大夫權刑部尙書兼直學士院兼玉牒所檢討官吳泳辭免陞兼修玉牒官其餘兼職依舊恩命不允詔

纂修瑤編屬之詞臣蓋舊典也卿學該百氏才擅三長帝籍討論已逾再禩盍陞一級以示寵褒玆乃次遷何勞遜避能於前而不能於後豈有是哉毋棄爾成益勵厥職所辭宜不允

朝散大夫吳泳辭免除寶章閣學士知寧國府恩命不允詔

卿徧歷要塗十更歲籥敷文華而緯典司喉舌以納言久著休稱將膺顯用倐然去國畀以典藩仍陞學士之班庸示邇臣之寵盍欽予命言脂爾車胡爲執於謙沖乃欲求於遜避其體至意毋煩重陳所辭宜不允寶章閣直學士中大夫知靜江軍府事兼本路經略安撫使鐘震乞許奉祠不允詔

維屛維藩旣膺隆委成終成始盍罄壯猷胡奏封章乃求眞館徒得君重已能綏幽逺之民方圖子功宜仰體眷知之意毋勞遜避嗣有恩榮所請宜不允

顯謨閣學士宣奉大夫提舉建康府崇禧觀陳晐辭免依舊顯謨閣學士除沿海制置使知慶元府恩命不允詔

卿曩鎭荊襄久更歲月邊烽不聳闔境底寧肆酬爾庸擢升常伯自處祠庭之佚屢興宣室之思載惟制垣實控海道孰任維藩之寄當資已試之能爰錫明綸曷陳巽牘徒得君重庶宣牧禦之勞勉爲朕行用副眷知之篤令無反汗卿勿固辭所辭宜不允

朝奉郎權刑部侍郎兼侍講李大同辭免除吏部侍郎兼職依舊恩命不允詔

朕惟左銓最爲劇任員多闕少法獘例繁茍非其人曷振厥職卿昨居言路激濁揚淸晉貳刑曹惟明克允疇咨典選無以逾卿其體眷知毋勞遜避所辭宜不允朝請郎試吏部侍郎兼侍講李大同辭免除權工部尙書恩命不允詔

貳卿而遷常伯乃彞典也矧由刑曹而至小宰將及二稔公於執法允穆師言晉陟冬卿庸示褒寵胡爲抗防尙慮曠官銓曹最號劇煩旣能勝任起部苐司營繕蓋所優爲其卽欽承毋勞遜避

中奉大夫權兵部侍郎兼同修國史實錄院同修撰兼侍講範鐘辭免除兵部侍郎兼職依舊恩命不允詔

亞旅司戎旣能稱職昕庭渙號就使爲眞𨿽恩渥之方新而事權之惟舊盍亟承於成命胡尙抗於封囊卿不激不隨有猷有守久輔緝熙之學每殫啟沃之忠眷懷固切於予衷遷進姑循於彞典初非超躐奚用遜辭中奉大夫試兵部侍郎兼同修國史實錄院修撰兼侍講範鐘辭免除吏部侍郎兼職依舊恩命不允詔

典選郎闈夙炳至公之鑑陞華小宰蓋資已試之材渙號甫頒師言允穆胡力陳於奏牘謂莫任於劇曹況武部爲眞已髙資望今左銓進掌初匪超逾其加甄別之精益振淸通之譽令行弗反卿毋固辭

寶文閣學士中大夫新知福州余天錫辭免除吏部尙書兼給事中兼侍讀恩命不允詔

式是南邦方資申伯興思宣室復召賈生昭予念舊之懷畀以維新之命昔已登於八座今宜長於六卿兼司瑣闥之權入侍邇英之讀允爲異渥盍卽欽承胡尙執於謙沖乃力求於遜避引以自近尢賴告猷令出惟行詎容反汗亟服厥職以副予知所辭宜不允

太中大夫試吏部尙書兼給事中兼侍讀余天錫辭免除端明殿學士同簽書樞密院事恩命不允詔

朕理內禦外將期疆埸之安決勝運籌尢賴樞機之密欲共成於偉績當圖任於舊人卿溫乎其和定而能應輦轂夙資於彈壓朝夕尢罄於論思再陟文昌藹著淸通之譽兼司瑣闥益髙直諒之風進讀邇英輔成臺徳各稱其職肆簡眷以彌隆曁予同心善彌縫而藏用宜居右府密贊廟謨允穆師言盍卽承於休命曷呈免牘猶未體於至懷令出惟行卿毋固避所辭宜不允端明殿學士通議大夫簽書樞密院事余天錫乞俾還裏閈不允詔

風雨示變天以警予避殿求言側身修行尙賴交修其不逮庶幾有感以必通胡爲抗章遽欲丏去是圖是究當助成燮理之功無伏無愆斯可致和平之福其體至意毋勞重陳所請宜不允

端明殿學士通議大夫簽書樞密院事余天錫再乞俾遂山林之志不允不得再有陳請詔

比覽囊封已諭朕意胡爲再凟復述前言卿旣參密勿之司盍贊燮調之職予欲汝翼何虞賢路之妨爾尙交修庶格天心之享當徇大義毋執謙詞

資政殿大學士銀靑光祿大夫新除沿海制置使暫兼知慶元府趙善湘再辭免依舊除四川宣撫使兼知成都府恩命不允不得再有陳請詔

西土不靜重罹侵軼之虞下民其咨正切綏懷之望必眞儒之復用庶外患之潛銷卿比總制垣誓平逆賊率彼淮浦合水陸以交攻殱厥渠魁致氛埃之頓息懋乃攸績簡在朕心屬玆元帥之謀無若舊人之任肆予命汝謂宜叱馭而驅曷弗云來乃上掛冠之請矧大宗之維翰盍與國以同憂克壯其猷當亟圖於康濟能勝其任毋固執於謙沖所辭宜不允

中奉大夫權禮部侍郎兼侍讀趙汝談辭免權刑部尙書兼職依舊恩命不允詔

卿聞多學廣心醇气和老成典刑借甚宗英之譽文章爾雅敷爲國典之華儀曹茂著於寅淸經席每殫於啟沃𨿽謙以自牧薦避寵以辭榮然朕所深嘉宜尊賢而隆禮肆頒渙號晉陟文昌僉曰汝諧令行弗反亟服厥職毋煩固辭所辭宜不允

端明殿學士朝奉大夫簽書樞密院事兼權參知政事李鳴復乞退歸不允詔

朕惟二三執政猶吾股肱一體相資斯成至治卿頃由言路晉陟文昌曾未幾時徑司樞筦正賴同心而協力庶幾彊本以折衝知無不爲盍憂邊而思職謙以自牧乃推賢而遜能𨿽卿欲全進退之宜而朕當篤始終之眷其體至意毋勞重陳所請宜不允

端明殿學士朝奉大夫簽書樞密院事兼權參知政事李鳴復再乞歸田裏不允不得再有陳請詔

見幾而作𨿽欲爲決去之謀事君以忠盍仰體挽畱之意矧邊烽之屢警而闕政之尙多賢和於朝茍並謀而合智外禦其侮庶保大以定功所當懷報國之思胡屢上封囊之奏勉圖經濟庸副倚毗所請宜不允

端明殿學士朝奉大夫李鳴復辭免除資政殿學士知紹興府恩命不允詔

善謀善斷正賴倚毗何嫌何疑力求退避屢遣中使以示挽畱之意復頒詔防以昭眷遇之隆𨿽曲盡於眞忱竟莫回於雅志晉陞祕殿俾鎭帥藩勉爲朕行冀使京師之防潤不逺伊邇庶寛宣室之興思何未體於至懷尙復形於遜牘其祗成命毋至重陳所辭宜不允資政殿學士朝奉大夫知紹興府浙東安撫使李鳴復辭免召赴行在恩命不允詔

十國爲連暫領藩宣之寄五月報政已聞聲譽之休潤𨿽及於京師思屢興於宣室人惟求舊遂頒詔以趣還令出惟行盍脂車而入覲曷陳巽牘殊拂至懷時事方殷正賴贊襄之力同心共濟庶成康乂之功式遄其歸以稱朕意所辭宜不允資政殿學士知紹興府浙東安撫使李鳴復再辭免召赴行在恩命不允不得再有陳請詔

一節以趨盍仰體眷懷之篤再命而傴乃復陳遜避之章𨿽欲全靜退之風然莫副倚毗之意不逺伊邇特一葦之可航盍歸乎來慰羣情之傾俟令無反汗卿勿固辭所辭宜不允資政殿學士朝奉大夫知紹興軍府事充兩浙東路安撫使李鳴復辭免除參知政事恩命不允詔

式遄其歸已屢頒於召節渙汗其號俾參預於政機固宜不俟駕而行胡尙抗封囊之奏謂惟堪於藩屏殊未體於眷知卿獨立無朋至剛以直毎切憂國愛君之念洊陳理內禦外之規實允契於予懷肆復膺於大用善謀善斷旣夙著於休稱同徳同心當共圖於至治庶盡卿致主之術而成朕知人之明毋庸固辭亟祗成命所辭宜不允資政殿學士朝奉大夫知紹興軍府事充兩浙東路安撫使李鳴復再辭免除參知政事恩命不允詔

翔而後集𨿽獨髙靜退之風恵然肯來盍仰體眷懷之切比洊頒於召節玆擢預於政機不進不休令固無於反汗則久則速禮尢貴於從宜矧一葦之可航何抗辭而至再期予於治當亟殫翊贊之忠式遄其歸毋堅執謙沖之意所辭宜不允

資政殿學士朝奉大夫李鳴復赴行在再辭免參知政事恩命不允詔

側席待賢屢勤趣召振衣造闕式副具瞻宜亟理於政機胡尙陳於遜牘謙以自牧𨿽獨髙靜退之風予欲汝爲可不體簡知之意矧比登於宥府嘗協贊於廟謨允武允文旣足任樞機之寄立政立事豈難圖康濟之勲往服厥官毋斁朕命所辭宜不允

中奉大夫參知政事李鳴復辭除樞密院事兼參知政事恩命不允詔

卿自參知大政益勵精忠同徳同心善彌縫而藏用允文允武尢公直以無私俾晉總於樞庭與共圖爲廟算仍兼丞弼協贊鈞衡予欲汝爲所合亟祗於成命謙以自牧曷求攺畀於時髦玆特次遷毋庸力避其思康濟式副眷懷

中大夫參知政事李鳴復辭免同提舉編修勅令恩命不允詔

金科玉條置局以刪修之而實總於執政蓋舊典也況卿才全徳鉅學廣聞多無所不通旣董修於武略著而爲令豈難舉於宏綱毋執謙辭亟祗成命所辭宜不允中大夫知樞密院事兼參知政事李鳴復乞退歸不允詔

敬天之怒豈以弗慮而弗圖正事以承尢賴汝爲而汝翼玆值烈風之警端由已徳之愆朕若歸過於股肱殆匪責躬之實卿若力辭於機政曷殫體國之忠其務贊襄以圖銷弭

中大夫知樞密院事兼參知政事李鳴復再乞投閒不允不得再有陳請詔

卿職兼二府忠實無私輔贊彌縫共圖康乂風雨之變天以儆朕夙夜祗懼與卿同之𨿽力行罪已之文恐未盡弭災之道至諴可感尢賴交修胡再上於需章乃欲求於閒退義難曲防卿勿重陳所請宜不允

中大夫知樞密院事兼參知政事李鳴復再乞去不允詔

宥密基命實資樞筦之籌精神折衝漸息邊庭之警勉出乃力亟圖爾庸曷懷避寵之思薦上丐閒之請奉身而退𨿽欲全名節之髙與人同憂所當任安危之寄其體至意毋勞重陳

太中大夫參知政事兼同知樞密院事鄭性之辭免除知樞密院事兼參知政事恩命不允詔

朕立號攺元勵精更始旣得人以共政盍隆禮以尊賢卿直諒一心周旋兩地外不動於聲色中黙運於籌謀同寅協恭憂邊思職予嘉乃徳宜晉陟於元樞惟爾之能仍復參於大政綸音甫播輿論交孚宜體眷懷益殫經濟胡執謙沖之意乃陳遜避之章亟祗厥官毋替朕命所辭宜不允

太中大夫參知政事兼同知樞密院事鄭性之再乞放歸田裏不允不得再有陳請詔

朕以實應天側身修行尙虛揆席以待耆英翊贊萬幾惟資執政同心體國方副予懷胡爲抗章幡然求去挽畱甚力宜卽欽承何嫌何疑至陳再牘況今邊陲未靖民瘼未蘇欲庶事之康哉豈一防之足矣其思夾輔毋庸固辭所請宜不允

太中大夫知樞密院事兼參知政事鄭性之再乞俾歸田裏不允不得再有陳請詔

朕兢業萬幾簡求四輔冀同心而體國庶彊本以折衝卿名重魁倫材髙經濟諫垣抗疏首排喜功好大之謀右府運籌莫非和眾安民之計朕所深倚人無間言胡再騰遜避之章猶未體眷畱之意期予於治盍殫輔翼之忠無棄爾成庶底敉寧之績勉徇大義毋庸固辭所請宜不允

太中大夫鄭性之除職與郡辭免不允詔

卿疊更兩地已閱四期每思職以憂邊務同心而輔政胡爲避寵乃力丐閒勉防雅懷畀以藩宣之寄仍升華職昭予簡眷之隆毋庸固辭亟祗成命所辭宜不允太中大夫鄭性之辭免除資政殿大學士知紹興府浙東安撫使恩命不允詔

卿薦上囊封力辭樞筦念久任股肱之寄固宜加體貌之隆爰錫明綸晉陞祕殿不逺伊邇莫若防稽以寵其行俾分帥閫豈但京師之防潤庶寛宣室之興思宜疾其驅往服厥職以副朕意毋庸固辭所辭宜不允資政殿學士魏了翁再辭免依舊資政殿學士知福州福建安撫使恩命不允不得再有陳請詔

我圖爾居信莫如於南土徒得君重諒無薄於淮陽謂卽欽承豈宜引避已嘗諄諭奚復重陳矧惟三山易治之邦苐煩臥防當戒十乘啟行之日毋以疾辭往服厥官以稱朕意所辭宜不允

資政殿學士魏了翁再辭免依舊資政殿學士知紹興府浙東安撫使恩命不允不得再有陳請詔

式遄其歸屢興思於宣室引以自近俾分治於東郊庶幾善政之得民抑使京師之防福盍欽成命言脂爾車胡尙執於謙沖至洊求於退避徒得君重以爲屏翰之光勉爲朕行亟任保釐之寄庸副輿望毋煩固辭所辭宜不允

欽定四庫全書

東澗集卷二

宋許應龍撰詔

宣奉大夫李辭免除同知樞密院事四川宣撫使恩命不允不得再有陳請詔

盡防諸將當屬重臣充壯其猷無如元老況士卒樂爲之用而艸木亦知其名成命初頒師言允穆先聲所至已處置以得宜威令旣孚豈安彊之難致能勝其任盍圖爾庸毋固執於謙沖庶亟寛於憂顧所辭宜不允宣奉大夫新除同知樞密院事四川宣撫使李求早遂退休不允詔

載覽封章備知偉績招擕以禮已安反側之心整師修戎復振驅攘之略渠魁就戮聲勢寖張尢堅一意於防秋足見盡忠於體國自任以重旣能勝委寄之隆圖惟厥終庶立底輯寧之效胡爲遜避猶至再三身實佩於安危所關者大心茍懷於進退是棄爾成益殫元老之壯猷罔使前人之専美所請宜不允

宣奉大夫同知樞密院事四川宣撫使李乞免奏事不允詔

閔勞以事遂頒詔以趣還式遄其行冀有謀而入告曷騰奏牘遽欲掛冠卿老成而有典刑靖共而好正直宣威全蜀備歷艱勤召對昕庭庸昭簡注𨿽道之云逺不無跋履之勞然民具爾瞻已徯來歸之亟其體至意毋庸固辭

宣奉大夫同知樞密院事四川宣撫使李辭免仍知成都府恩命不允詔

四路之權旣能勝任一州之寄夫豈難兼況諸制垣悉總郡事胡獨陳遜避之牘謂莫當酬應之繁然各有司存奚待躬親於細務徒得君重苐煩振舉於大綱矧元老克壯其猷而羣材樂爲之用必能共理毋庸固辭所辭宜不允

同知樞密院事四川宣撫使李乞退歸田裏不允詔

自任以重旣處置之得宜毋棄爾成庶安彊之可致胡爲謙遜又欲退休方特建於宣威弗復分於制閫事權歸一脈絡相通況有請以必行顧奚施而不可是崇是信方篤於眷懷何嫌何疑尙虞於讒謗其體至意永肩一心豈惟収善勝之功抑亦有無窮之聞所請宜不允寶章閣學士通奉大夫淮南東路安撫制置使兼知揚州趙葵辭免權將淮西一路分史嵩之與趙葵節制恩命不允詔

文武兼資無施不可東西惟命何爲力辭況與人而同憂每以重而自任深溝固壘已處置以得宜決勝運籌致冦攘之潛弭復遣精騎力援鄰封予嘉乃勳俾分兼於制閫維揚我武當力奏於膚功其亟欽承毋庸遜避以解倒垂之急克成無敵之功時乃之休惟朕以懌所辭宜不允

資政殿大學士通議大夫提舉臨安府洞霄宮葛洪初辭免依舊資政殿大學士提舉萬壽觀兼侍讀日下前來供職恩命不允不得再有陳請詔

朕更新庶政圖任舊人逺旣召於耆英近可忘於元老肆頒明命趣侍經筵謂詢黃髮則罔所愆而學古訓乃能有獲蓋資爾典刑之重非勞以職事之煩盍卽欽承胡爲遜避況其室則邇初無跋履之難不俟駕以行庶副眷懷之切其祗新渥勿復重陳所辭宜不允

資政殿大學士通議大夫提舉臨安府洞霄宮葛洪再辭免依舊資政殿大學士提舉臨安府萬壽觀兼侍讀日下前來供職恩命不允不得再有陳請詔

卿老成而有典刑正直而無偏黨昨參大政確守精忠久佚祠庭興思宣室欲輔成於臺徳俾進讀於經帷盍歸乎來奚再陳於遜牘不逺伊爾宜亟駕於安車庶於朝聽夕訪之間益廣日就月將之學其體至意毋庸固辭所辭宜不允

寶謨閣學士朝議大夫沿江制置使兼知建康府陳韡辭免特轉兩官除煥章閣學士依舊沿江制置使兼知建康府行宮畱守兼淮西制置使恩命不允詔

卿允武允文善謀善斷首平七閩盜賊之擾闔境堵安繼專三道節制之司羣凶影滅曁金陵之分閫殱京口之逆儔比因彊冦之鴟張復厲精兵而血戰士卒樂爲之用眞足追良將之風艸木皆知其名宜兼任淮西之寄肆升華職仍陟崇階總兩路之權所制者廣決千里之勝何功不成宜卽欽承以寛憂顧胡遽陳於巽牘殊未體於至懷所辭宜不允

賜寶謨閣學士朝議大夫沿江制置使江南東路安撫使馬步軍都總管知建康府事兼行宮畱守新除兼淮路制置使陳韡辭免兼淮西制置使恩命不允詔

守邊備塞正資處置以得宜應變隨機尢貴事權之歸一遂令制閫兼總帥垣庶脈絡之貫通無彼此之扞格胡過形於謙遜謂莫任於驅馳況八面之才無施不可而十連之寄夫豈難勝體予眷倚之隆亟底拊綏之績令無反汗卿勿固辭所辭宜不允

端明殿學士太中大夫崔與之辭免除觀文殿大學士提舉臨安府洞霄宮恩命不允詔

卿識並蓍心堅金石年彌髙而徳彌劭事可法而義可尊久從綠野之遊實系蒼生之望渙汗其號晉登弼亮之司盍歸乎來克盡經綸之業胡未承於休命乃屢奏於需章避寵辭榮莫致安車之至尊賢隆禮可無寵渥之頒書殿升華祠庭均佚庸示朕心之眷以昭全節之髙令出惟行卿毋多遜

端明殿學士太中大夫崔與之再辭免觀文殿大學士提舉臨安府洞霄宮恩命不允詔

亮采惠疇正有賴老成之重辭榮避寵乃欲全名節之髙𨿽屢趣於鋒車競莫回於雅志渙汗其號晉升書殿之班惟適所安俾處祠庭之佚胡爲謙遜猶復控陳玆特彛章未足示尊賢之禮其只成命尙無忘告後之猷資政殿學士太中大夫提舉臨安府洞霄宮崔與之再辭免特授正議大夫右丞相兼樞密使恩命不允不得再有陳請令疾速赴都堂治事詔

天下大老咸徯來歸若時登庸中外胥慶已令帥臣以禮勸勉復遣中使諭防趣行宜乘安車亟造廊廟以副眷懷之切以圖康濟之功奏牘洊陳乃堅遜避𨿽道之云逺不無跋履之勞然民具爾瞻實佩安危之寄徒得君重勉爲朕行毋徇小亷以孤眾望所辭宜不允觀文殿大學士金紫光祿大夫醴泉觀使兼侍讀喬行簡辭免特進左丞相兼樞密使進封肅國公加食邑一千戶食實封四百戶恩命不允詔

立政惟人明王所以寧萬國辭榮避寵君子所以善一身權之以義孰爲重輕卿之事朕十有三載知無不言言無不驗彌縫藏用善則稱君曁予同心爰立作相方喜獲老成之助與共圖康乂之功屬咎証之未消援故事而丐去趣遣四輩畱侍經帷𨿽詢黃髮罔所愆固賴蓍之益然涉巨川求攸濟詎容維楫之無爰啟沃於朕心俾晉陞於上宰明綸甫播輿論交驩謂衮衣歸周公豈止京師之奠而中國相司馬自無邊隙之生毋徇謙沖之私宜從中外之望所辭宜不允

觀文殿大學士光祿大夫醴泉觀使兼侍讀喬行簡辭加食邑食實封恩命不允詔

朕躬親珪幣宗祀明堂仰獲顧歆迄成熙事率循彞典敷錫湛恩邦甸侯衛煇胞翟閽罔不沾被矧吾碩輔顯相盛儀盍先渙號之頒申衍土田之錫義所當受毋復重陳所辭宜不允

特進左丞相兼樞密使肅國公喬行簡辭免提舉國史實錄院提舉編修國朝防要恩命不允詔

朕緬惟中興以來更歷四朝承烈顯謨具載簡冊閱時滋久猶未成書遂命史官專任修纂然總提其綱必資碩輔所以重其事也卿間世眞儒斯民先覺翊贊機務整理有條擘畫謨猷何事弗濟顧豈不能攄三尺以總太史之任乎其趣汗靑毋煩遜避

特進左丞相兼樞密使肅國公喬行簡辭免提舉編修玉牒監修國史日曆提舉編修經武要略提舉編修勑令恩命不允詔

纂修鉅典各有司存而宰相無所不統實提其綱蓋舊典也矧卿道包眾有材擅三長謀略精深憲章明習總領庶職潤色成書以新一代之典直餘事耳其只朕命毋煩固辭所辭宜不允

特進左丞相兼樞密使喬行簡再乞俾歸田裏不允詔

卿四載秉鈞一心體國好賢樂善休焉其如有容事君盡忠粹然一出於正復能定而能應每必躬而必親屬當多事之時正賴耆英之助曷薦陳於奏牘乃求解於政機況筋力未衰尢克任弼諧之重而安危所寄豈宜懷進退之思毋棄爾成期於予治所請宜不允

特進左丞相兼樞密使肅國公喬行簡以烈風乞解政機不允詔

驟雨終日方深積潦之虞昊天動威復示烈風之警減膳徹樂罪已求言正有賴於贊襄庶潛消於變異胡騰奏牘祈解政機倘移疾於股肱曷召和於形气側身修行朕當懷兢業之思惟時亮工卿盍盡燮調之道其體至意毋復重陳

特進左丞相兼樞密使肅國公喬行簡再乞投閒不允不得再有陳請詔

卿自登揆路四閱歲華勤勞百爲總領眾職彌縫藏用朕所仰成積雨烈風倐垂儆戒正賴交修其不逮庶幾轉妖而爲祥比騰丐去之章已諭眷畱之意胡爲再凟殊拂至懷𨿽欲全進退之宜其孰任燮調之寄當徇大義毋庸重陳所請宜不允

特進左丞相兼樞密使肅國公喬行簡第三札乞解政歸耕不允不得再有陳請詔

克壯其猷無如元老自任以重有若保衡再登弼亮之司益勵公忠之節不隨不激言皆可行必躬必親事至能應朕所深倚眾無異詞胡因變異之臨屢上退閒之請方今邊陲未靖民瘼未蘇矧值欝攸正資銷弭若方勤於朴斵而遽易於工師人將謂何勢必不可其安厥位共圖寧敉之功毋棄爾成盍體眷畱之意所請宜不允

朝議大夫權禮部侍郎兼同修國史實錄院同修撰兼侍講遊似辭免除權禮部尙書兼職依舊恩命不允詔

卿有文有學可企前修不倚不流允爲吉士再登班列益勵公忠談經則有劘切之功典禮則著寅淸之譽予嘉乃徳俾晉長於儀曹往服厥官盍欽承於休命矧惟序進何以辭爲尙體深知以宏逺業所辭宜不允朝議大夫權禮部尙書兼同修國史實錄院同修撰兼侍講遊似辭免陞兼侍讀恩命不允詔

卿聞多學廣色溫气和勸講雍容善於敷暢以輔臺徳啟沃良深進讀須賢肆以命汝庸示褒崇之寵曷騰遜避之章盍體至懷亟只成渙所辭宜不允

朝議大夫權禮部尙書兼同修國史實錄院同修撰兼侍讀防似丐祠不允詔

西陲繹騷正資經理事難籌度爰集謀猷卿蜀士之英公忠明審每於經筵進讀之頃獲聞邊事緩急之詳因思患以預防可隨機而應變胡爲抗疏遽丐叢祠當與人而同憂有謀必告庶運籌而決勝圖功攸終其體眷懷益殫忠藎所辭宜不允

朝議大夫權禮部尙書兼同修國史實錄院同修撰兼侍讀遊似乞賜投閒不允詔

卿望重羣英職兼兩部密輔緝熙光明之學每殫論思獻納之勤啟沃良多忠嘉可尙胡辭榮而避寵冀置散以投閒𨿽卿欲全髙尙之風而朕當篤始終之眷其體至意毋勞重陳所請宜不允

朝議大夫權禮部尙書兼同修國史實錄院同修撰兼侍讀遊似辭免除禮部尙書兼職依舊恩命不允詔

直哉惟淸旣能典禮肆予命汝就使爲眞𨿽恩渥之維新而事權之仍舊曷陳免牘未體至懷卿學識兼該端方有守每因誦讀之頃屢殫啟沃之忠簡在朕心當畀便蕃之寵玆因彞典尙何遜避之爲所辭宜不允朝議大夫試禮部尙書兼同修撰兼侍讀遊似辭免兼給事中恩命不允詔

瑣闥之司政綱所系必得端方之彥庶伸封駮之權卿純粹無瑕靖共有守典禮著寅淸之譽進讀多劘切之功允謂藎臣宜兼玆職謙以自牧乃陳遜避之章知無不爲盍體選掄之意其只成命毋庸固辭所辭宜不允朝議大夫新除禮部尙書兼同修國史實錄院同修撰兼侍讀遊似辭免陞兼修國史兼實錄院修撰恩命不允詔

纂修史籍由同而正蓋彞典也卿學該百氏才擅三長論撰逾年善於其職晉陞一級以示寵褒胡執謙沖謂難冒處能於前而不能於後豈有是哉毋棄爾成亟只朕命所辭宜不允

中奉大夫試禮部尙書兼給事中兼修國史實錄院修撰兼侍讀遊似辭除吏部尙書兼職依舊恩命不允詔

卿比兼銓曹藹著休績執法若權衡之審知人如冰鑑之明屬常伯之尙虛選眞材而後授疇咨已試僉曰汝諧遂輟自於容臺俾晉躋於舊職欽予時命尙何遜避之爲往服厥官益振淸通之譽

中奉大夫吏部尙書兼給事中兼修國史實錄院修撰兼侍讀遊似乞退從醫藥不允詔

卿銓部持衡藹著淸通之譽夕郎振職咸推封駮之功況進讀於邇英尢輔成於臺徳朕所深眷人靡間言胡避寵以辭榮乃引疾而求去恪恭乃事旣無曠於厥官優遊爾休尙何虞於余證當體簡知之意毋懷進退之心益懋逺猷以副輿望

朝散大夫權戶部侍郎兼同詳定勅令官兼知臨安府浙西安撫使趙與權辭免除戶部侍郎兼權兵部尙書兼職依舊恩命不允詔

輦轂彈壓素號劇繁財賦源流尢難稽考卿恢恢遊刃借借休聲旣左右之俱宜豈褒揚之可後爰正貳卿之位復陞常伯之班庸重藩宣式昭簡眷盍卽承於休命胡尙執於謙詞往修厥官益宏逺業所辭宜不允朝奉大夫試戶部侍郎兼權兵部尙書兼同詳定勅令官兼知臨安府淛西安撫使趙與權辭免除權戶部尙書兼職依舊恩命不允詔

載惟民部實掌邦財浩如海暴如山最難鉤考建其長立其貳俱合選掄卿自副地官每殫心計革吏胥之欺獘知貢賦之源流下不病民上無乏用善於其職予所深嘉擢從小司徒之班畀以大常伯之任宜亟承於休命胡尙執於謙詞亟服厥官以永終譽所辭宜不允降授朝奉大夫權戶部尙書兼同詳定勅令官兼知臨安府趙與權辭免特與敍復元官恩命不允詔

郁攸爲沴旣殫撲滅之勞稠疊抗章乃有過愆之懼力求貶秩將以示公勉徇卿之所陳實非予之獲已況散財發粟深慰於輿情接棟連甍悉還於舊觀公私無擾兵民相安淸議莫不交稱靑氊固宜亟復胡辭榮而避寵欲後已以先人益見謙沖良深嘉嘆其只承命毋復重陳所辭宜不允

朝散大夫試戶部尙書趙與權辭免兼修玉牒恩命不允詔

編年以紀帝系而載其歷數及朝廷政令之因革者爲玉牒以宰臣提綱而命從臣以修之蓋重其事也擢居是職必擇英材以卿信厚性資被服儒術自登宗寺爲簿爲丞而復爲卿其於瑤編紀之詳而攷之熟矣玆俾兼領以續前功盍體至懷毋庸遜避所辭宜不允朝請大夫試戶部尙書兼修玉牒官趙與權乞畀祠祿不允詔

惟爾之能信多多而益辦使治其賦宜綽綽而有餘正賴剸裁以供調度胡陳巽牘遽丐叢祠卿比尹神臯克勤民事旣公淸而不撓尢經理以得宜休績藹聞朕心以懌乃執謙沖之意屢辭彈壓之勞勉徇雅懷俾專司於民部庶幾省事得一意於邦財方嘉整飭以有倫難避寵榮而求去益圖來效庸副深知所辭宜不允朝散大夫趙與權辭免除戶部尙書日下供職恩命不允詔

司民部之權已能稱職渙昕庭之號就使爲眞以穆師言式昭隆眷盍亟承於新命胡尙執於謙詞卿自尹神臯藹騰休譽隨機應變處置得宜戢吏愛民寛嚴相濟況直郁攸之後尢多經理之功旣力丐於退閒難久勞以煩劇勉從雅意俾專任於版曹玆特舊官非躐陞於峻級其安厥位以副朕心所辭宜不允

朝請大夫試工部侍郎兼權給事中兼侍講李宗勉辭免陞兼侍讀恩命不允詔

朕惟臺諫言國家之得失糾命令之過差然進見之尙疎猶開陳之未盡豈若談經於間日許其賜坐以移時用廣多聞以輔臺徳卿有博古通今之學懷憂國愛君之忠執法烏臺升華騎省並兼勸講多所發明玆擢長於諫垣宜進讀於經席其攄素蘊以沃朕心何固執於衝懷未卽膺於成命所辭宜不允

朝請大夫試左諫議大夫兼侍讀李宗勉辭免除端明殿學士同簽書樞密院事恩命不允詔

攺元更化期臻綏定之功立政惟人莫重樞機之寄參稽輿議咸曰汝諧況諫疏屢陳罔匪憂國愛君之意及經筵進讀悉關理內禦外之規尢不激以不隨復能定而能應允爲正士宜弼朕躬盍仰體於隆知胡尙形於遜牘令行弗反卿毋固辭所辭宜不允

端明殿學士朝請大夫新除同簽書樞密院事李宗勉辭免同提舉編修經武要略恩命不允詔

卿允武允文善謀善斷度徳定位旣登宥密之司彊本折衝正賴贊襄之力載惟要略具在成書𨿽編摩已屬於有司而典領實資於近輔肆予命汝盍撮其要而舉其宏傳之無窮庶軌易遵而度易則亟只成渙毋庸固辭所辭宜不允

端明殿學士朝請大夫同簽書樞密院事李宗勉辭免依舊端明殿學士除簽書樞密院事恩命不允詔

卿自司宥密益勵公忠同寅協恭善彌縫而藏用憂邊思職尢處置以得宜予嘉乃勲渙汗其號特錫陞遷之寵庸昭委寄之隆永肩一心當爲彊本折衝之計以康四海庶成用儒無敵之功尙克欽承毋勞遜避所辭宜不允

端明殿學士朝請大夫簽書樞密院事李宗勉再乞奉祠不允詔

辭榮避寵𨿽欲全進退之宜思始圖終庶不負倚毗之意比嘗諭防奚復抗章勿貳勿疑方深於簡眷汝爲汝翼盍罄於忠勤矧素懷體國之心而屢進捄時之防言底可績豈已試以罔功民具爾瞻尙無慙於非據當徇大義毋事小廉所請宜不允

中奉大夫參知政事李宗勉乞退歸不允詔

風烈必變將圖銷弭之方職思其憂正賴贊襄之力曷陳奏牘祈解政機靜言咎徵之形實警朕躬之失我其夙夜盍正事以建中移之股肱豈應天而以實當務同心而輔政庶幾轉妖而爲祥毋庸重陳其體至意所請宜不允

中奉大夫參知政事李宗勉再乞退歸不允不得再有陳請詔

二三執政猶吾股肱一體相須斯成至治玆當變異之儆實由政化之愆方賴交修庶幾潛弭已嘗諭防胡復抗章當與國以同憂務應天而以實其安厥位庸副予懷所請宜不允

寶章閣學士太中大夫新除京西荊湖南北路安撫制置使兼沿江制置副使兼知鄂州史嵩之乞攺畀叢祠不允詔

卿自領制垣薦更歲籥務防秋而備塞善應變以隨機整吏修戎比決邊陲之戰排鋒挫鋭將伸中國之威盍展壯猷益圖偉績胡爲遜避遽欲退休勿貳勿疑朕方隆於委寄成終成始庶永底於安彊毋庸固辭勉徇大義所請宜不允

寶章閣學士太中大夫淮西制置使兼沿江制置副使兼知鄂州史嵩之乞祠廩不允詔

安邊境立功名盍用禮樂詩書之帥修封疆守要害自無冦賊姦宄之虞旣得若人宜久其職卿昨司襄閫備悉敵情嘗屢奏於膚功信足當於隆委遂以兩道之寄特勞十乘之行屬時繹騷究心籌畫遣師徒而捍禦弭鄰敵之憑陵然蹂踐之餘尙資經理而流離之眾尢賴撫綏胡遽抗於囊封乃欲安於眞館能勝其任豈宜懷退避之思毋棄而成庶亟底安彊之績勉從朕志嗣有殊恩所請宜不允

參知政事督視軍馬史嵩之乞畀祠祿不允詔

整師修戎旣克底侵疆之復命將遣戍又能挫外敵之鋒允謂殊勲深副輿望方身佩安危之寄實系重輕胡力辭督視之權欲求閒退𨿽備見謙沖之意然孰圖康濟之功矧已陟於臺司宜益宏於逺略其徇大義毋事小廉

通奉大夫參知政事督視京西湖南北江西路光蘄黃施防州軍馬史嵩之乞畀祠祿不允詔

卿昨司制閫屢閱歲華應變隨機不但固邊陲之守排鋒挫鋭又能伸中國之威已綽著於殊勲遂宏開於督府獨當隆委益展壯猷招輯淮軍欲安民而和眾遣行蜀戍尢與人而同憂旣處置之得宜信緩急之足恃成終成始盍圖爾庸何嫌何疑遽騰遜牘況實佩安危之寄豈宜懷進退之心其體眷知益思經濟

通奉大夫參知政事督視京西湖南北江西路光蘄黃施防州軍馬史嵩之辭免兼督視淮西軍馬恩命不允詔

理內禦外固當因時而施宜彊本折衝尢貴並謀而合智遂令督府兼總西淮庶脈絡之相通而事權之歸一以守則固何功不成況恢恢遊刃之材何兢兢履薄之慮只若予命毋事謙詞

通奉大夫參知政事督視京西湖南北江西路光蘄黃施防州軍馬史嵩之再辭免兼督視淮西軍馬恩命不允詔

比覽囊封已諭朕意胡爲再牘復述前言謂同舟方運於風波而一室難分於爾汝則宜共濟奚庸固辭況已遣於援師俾相爲於掎角旣合督府制垣之力當銷敵國外患之虞其展壯猷亟圖偉績

欽定四庫全書

東澗集卷三

宋許應龍撰批答

中大夫參知政事李宗勉上表再辭免特授通奉大夫左丞相兼樞宻使不允批答

立政立事旣資參預之司善斷善謀宻效彌縫之力疇若予采無以逾卿擢居冡揆之尊仍總洪樞之寄明廷孚號寰宇均懽謂公而無私必能開眾正而杜羣枉仁而有勇豈難撫百姓而鎭四夷已允穆於師言盍亟攄於逺略謙以自牧竟薦陳遜避之章予欲汝爲宜仰體眷知之意令行弗反卿毋固辭

端明殿學士通議大夫簽書樞宻院事余天錫上表再辭免除參知政事不允批答

善謀善斷旣宻運於洪樞允武允文宜晉參於大政以昭隆委式副具瞻胡未體於至懷乃薦形於巽牘予欲汝翼令出惟行當協恭而和衷共圖逺略庶理內而禦外亟底丕平玆乃序遷毋庸多遜

中奉大夫遊似上表再辭免端明殿學士簽書樞宻院事不允仍斷來章批答

朕勵精思治立政惟人敬老尊賢旣畀當軸處中之任運籌決勝尙資隨機應變之才以卿持銓衡則僉謂淸通居闥則屢嘗駁正至於進讀尢切納忠以若所爲可當大任肆予命汝俾贊洪樞胡守一謙至形再牘其體眷知之意亟圖康濟之勲

余天錫上表再辭免除同簽書樞宻院事恩命不允仍斷來章批答

安邊境以立功方思長防任舊人而共政俾贊廟謨何明命之載頒乃固辭而未已𨿽欲表謙沖之意然當明緩急之宜顧今何時正圖共濟勉出乃力庶能有成毋曲狥於小亷盍亟只於新渥其殫忠藎以副倚毗所辭宜不允仍斷來章者

觀文殿大學士金紫光祿大夫醴泉觀使兼侍讀喬行簡辭免特進左丞相兼樞宻使進封肅國公加食邑食實封恩命不允批答

進退不失其正𨿽欲全名節之髙輔弼以成厥功當盡展經綸之蘊比莫回於雅志姑屈侍於經帷咸欣大老之來歸傾徯眞儒之復用亟揚渙號晉陟元臺天日爲之開明中外聞而呼舞旣上下之葉應豈勲業之難爲進英俊則可以彊本朝擇將帥則可以安邊境總庶職則無茍且之獘開眾正則絕僥幸之私況善斷而善謀復同心而同徳從欲以治永孚於休毋固執於謙辭盍勉狥於大義所辭宜不允

宰執赴經筵聽講三朝寶訓終篇奏謝宣答詞

聖緒紹休求多聞而建事皇祖有訓已勸誦以終篇實自弼諧奚勞稱謝

侍讀官進讀終篇奏賀謝宣答詞

祖訓昭垂莫非懿範邇英進讀已遂終篇有喜啟沃之勤猶賴發揮之廣

宰執率侍讀侍講說書侍立官奏賀訖宣答詞

誦祖訓以徹章端自贊防之力率儒臣而稱慶足知懇欵之忱方思洪業之遵尙冀朕心之沃

文武百僚宰臣喬行簡等三上表奏請皇帝禦正殿復膳聽樂宜允批答

朕自禦便朝倐更累月日不遑食期咸和於萬民予欲納言奚暇聞於六律務側身而修行將以實而應天比覽封章冀復彛典𨿽不惟不敢愈殫抑畏之思然至再至三重咈防拳之請勉循眾志深惕予懷尙資協恭而和衷勿憚格王而正事庶防孚佑亟底輯寕所請宜允文武百僚宰臣喬行簡等詣文徳殿三上表奏請皇帝禦正殿復膳宜允批答

省表具知寅畏嚴恭冀獲帝心之眷起居飲食敢従已欲之私俟咎証之寢銷復常儀而未晚然抗章以請旣勤至再以至三而承天所爲當不以文而以實茍務盡忠而補過必能轉妖而爲祥勉循所陳益思加謹所請宜允

文武百僚宰臣喬行簡等三上表奏請皇帝上壽宜允批答

理內禦外方圖再安而再寕勞思焦心幾至不寢而不食𨿽當誕節亦輟彛儀一札賜頒俾免效華封之祝三章來上猶欲同嵩嶽之呼意則彌勤理難固拒然歸美報上豈惟稱萬壽之觴而補過盡忠尢冀獻千秋之鑑資政殿學士朝奉大夫前知紹興府李鳴復上表再辭免新除參知政事恩命不允仍斷來章批答

賁然來思己體眷知之意亦旣見止獲聞經濟之言宜益罄於精忠以輔成於臺徳比因遜牘嘗諭至懷胡云就列以不能尙欲辭榮而避寵卿言𨿽力朕志弗移圖任舊人正欲贊萬幾之務欽予時命當共凝庶績之熙毋狥小亷以辜眾望所辭宜不允仍斷來章

文武百僚參知政事鄭性之等上表奏請皇帝禦正殿不允批答

省表具知翼翼小心方嚴蕆祀震電倐爾動威旣垂警戒之機敢替寅恭之念側身修行下詔求賢圖所以銷弭而感格者不遑寕處避正殿減膳羞徹音樂益加貶損以示夙夜畏威之忱乃若指陳時啟沃朕心以輔其不逮者實惟公卿百執是賴庶形聲和而天地應以永孚於休便坐疇咨治固無壅若禦正寧誠非所安所請宜不允

文武百僚宰臣喬行簡等奏請皇帝禦正殿復膳聽樂不允批答

遇災而懼盍圖銷弭之方思徳以承當盡寅恭之實悉從貶損冀補過愆尙虞民瘼之未蘓莫致天心之昭格曷遽陳於奏牘欲亟復於舊章意則彌勤義難曲狥嗟爾有眾方謀爰處以爰居其在朕躬詎可求安而求飽未暇聽聲音之奏將期致枹鼓之和其體至懷毋庸固請所請宜不允

再請禦正殿復膳聽樂不允批答

比以郁攸爲沴怵惕興思謂經徳秉哲以畏天斯盡感通之實非避殿減膳而撤樂曷昭抑損之忱𨿽舉彛章尙多闕政輔予不逮賴爾交修胡未諭於至懷猶洊陳於奏牘勞來安集俟舊觀之悉還飲食起居庻常儀之可復卿言𨿽力朕意不移所請宜不允

文武百僚宰臣喬行簡等詣文徳殿拜表奏請皇帝禦正殿復膳不允批答

省表具知以日星而爲紀每虞帝度之差非夙夜以畏威曷格皇穹之眷比太史預占於薄蝕而朕心益致於嚴恭下詔而發徳音避殿而減常膳冀圖銷弭用集休祥雲滃而興倐廣垂於覆冒日中至昃竟莫見於盈虧敢云有感以必通尢賴交修其不逮曷遽陳於奏牘祈卽復於彛章意則𨿽勤義難曲狥所請宜不允

文武百僚宰臣喬行簡等詣文徳殿再拜表奏請皇帝禦正殿復膳不允批答

省表具知朕側身修行以實應天其在燕閒尙軫不睹不聞之懼矧當變異敢懷求安求飽之心爰禦便朝仍減常膳胡甫逾於半浹薦冀復於舊章𨿽太陽交蝕之時已因云而弗見然上天難諶之意當靡日以不恭其體至懷母勞固請所請宜不允

文武百僚宰臣喬行簡等再上表奏請皇帝上壽不允批答

載震載夙式臨誕日之期是究是圖方急安邊之務將運籌而決勝猶暇食以不遑難徇彛章舉行慶禮頒十行之札已諭至懷上萬壽之觴曷形再牘𨿽備悉防拳之意然恐非宴樂之時宜略繁文共成偉績所請宜不允文武百僚宰臣喬行簡等上表奏請皇帝禦正殿復膳聽樂不允批答

風雨震淩旣垂儆戒夙夜只懼詎敢康寕將正事建中以承天當避殿減膳而撤樂冀消咎證以召至和𨿽轉陰爲晴幸免浸淫之患然側身修行盍堅終始之誠曽未越於數旬乃祈復於常典倘求安求飽遽欲聞六律之音是弗慮弗圖何以格兩閒之佑勉思修輔毋洊控陳

文武百僚宰臣喬行簡等再上表奏請皇帝禦正殿復膳聴樂不允批答

仁愛人君旣示譴告扶持之意恪謹天戒敢求起居飲食之安矧未致形气之和又奚暇聲音之聽已嘗諭意曷薦抗章茍徇卿之所陳是重吾之不徳小心翼翼方勤政事以飭躬百僚師師當務盡忠而補過惟交修其不逮庻有感以必通俟休証之若時復常儀而未晚毋勞固請其體至懷

左丞相喬行簡再上表辭免特授少傅平章軍國重事進封益國公不允仍斷來章批答

朕參稽成憲褒寵耆英晉陞亞傅之尊獨冠臺司之任予欲汝翼正資經濟之逺圖復閔其勞特命平章於重事庻朕不失典刑之助而卿亦獲泮奐之休旣揆義以兩全曷抗章而三遜期予於治益殫元老之壯猷時乃之功罔俾前賢之専美

參知政事李宗勉再上表辭免特授通奉大夫左丞相兼樞宻使不允仍斷來章批答

奮庸熙載實歸端揆之司爲官擇人莫若眞儒之用肆班渙號以副具瞻況邊事未寕正賴是圖而是究何需章來上猶勤至再以至三亟服厥官期予於治不特卿有無窮之聞抑使邦其永孚於休

端明殿學士朝請大夫同簽書樞宻院事李宗勉再辭免依舊端明殿學士簽書樞宻院恩命不允仍斷來章批答

宥宻之司其任至重由同而正玆實彛章渙號甫頒師言允穆比騰免牘毋乃過謙已導至懷胡猶未諭況事權之惟舊非等級之殊勿庸固辭亟只成命所辭宜不允

皇叔新除保康軍節度使希邐辭免前官恩命不允仍斷來章批答

卿屬近行尊所當優禮承流授鉞蓋有舊章成命誕敷僉言惟允薦陳防牘足見謙沖𨿽慶賞固待有功然藩屏莫如同姓初非濫授宜卽欽承況令出惟行義無反汗已嘗諭防勿庸固辭

少傅保寜軍節度使判大宗正事嗣秀王師彌再辭免特授少師加食邑食實封恩命不允批答

朕立愛惟親以徳詔爵矧卿以宗盟之長董屬籍之司比及三年悉陶善教遂多彬彬文學之彥有如振振信厚之時載念難兄嘗膺褒渥玆有成績盍舉舊章晉陟亞師僉言惟允宜欽成命勿庸固辭所辭宜不允少傅保寜軍節度使判大宗正事嗣秀王師彌三辭免特授少師加食邑食實封恩命不允仍斷來章批答

董正宗盟已更三禩率循舊典盍進一階遂揚渙號之新俾陟亞師之位朕非私予人無間言胡爲謙遜之深乃至再三之凟𨿽辭榮避寵固欲全風節之髙然敬老尊賢當仰體眷懷之篤亟只成命毋復重陳所辭宜不允仍斷來章者

金紫光祿大夫喬行簡辭免觀文殿大學士醴泉觀使兼侍讀恩命不允批答

卿善謀善斷同徳同心老成而有典刑惓惓憂國論諫而本仁義炳炳如丹曁秉鈞衡愈宣忠力方喜獲贊襄之益與共圖康濟之功曷因變異之臨屢上退休之請莫回雅志姑佚祠庭冠書殿以通班侍邇英而進讀豈惟納誨以輔徳蓋將論道以經邦謂亟欽承乃堅遜避盍念十二年之久相得益彰胡爲再三凟之煩恝然求去不獨卿有報國未遂之嘆亦使朕獲用賢不終之譏其體至懷以全大節

徳音

兩淮荊襄四川州縣被防寛卹徳音

勅門下朕更化勵精視民如子固封守而康四海期臻保定之功修文徳以來逺人每切綏懷之念然內治之尙缺致外患之未平荊襄旣被於創殘淮蜀重遭於侵擾道路流離之眾慘不聊生室廬焚燬之餘茫無所托骨肉罹於荼毒丁壯困於轉輸常產僅存者莫供徵斂之須舊業乍還者又乏耕犁之具肆夙宵之軫慮如冰炭之交懷嗟汝何辜由吾不徳幸天人猶助於信順而將帥悉力於捍防𨿽烽燧之甫停柰瘡痍之未復肆頒渙號用慰羣情發粟以賑貧蠲租而布惠血戰之士當議優恩死事之家盍加卹典或乘時而嘯聚或失律以逋逃咸與維新同歸於治於戱各得其所旣推還定勞來之恩遹觀厥成永底安靜和平之福咨爾藩宣之吏奉予寛大之書毋事虛文俾沾實惠

嘉平月朔日蝕星聚徳音

勅門下朕纂紹丕基躬親庶政無日不惕每思是究以是圖畏天之威安敢自暇而自逸適眾星之交聚而靈曜之復虧端由朕徳之愆莫副皇穹之眷遇災而懼可無消弭之方承意以從當盡寵綏之念肆頒渙號誕告多方薄斂寛租俾沾實惠赦過宥罪咸與惟新輯寜蹂踐之區勞來流離之眾勝防者厚加於恩賞亡歿者亟錄其子孫使無愁嘆怨恨之聲用集安靜和平之福庶防孚估永絕艱虞於戱風翔而和气遊盍廣徳澤流行之施人說而天意解佇開日星明潤之祥尙期藩屛之臣各盡布宣之職勿爲文具以副朕心主者施行

誥詞

權禮部尙書遊似陞兼侍讀誥

入侍經帷俱資賢徳然勸講則苐分章而析句進讀則可因事以納言以次而遷蓋優玆選具官某講明正理博極羣書日就月將期廣緝熙之學朝聽夕訪每殫啟沃之忠旣升常伯之尊宜進邇英之讀𨿽循故事益峻新班援古證今當盡責難之義引君當道庻成善治之功往服厥官以副朕意

資政殿大學士葛洪特授提舉萬壽觀兼侍讀誥

建道徳以爲師冀獲多聞之益命朝夕而納誨莫如良弼之求趨造昕庭肆頒渙渥具官某學該百氏文倡諸儒彊而義簡而亷澄不淸撓不濁擢參機政屢進忠嘉自勇退於急流久養恬於眞館學於古訓當圖任於舊人侍我經帷庻輔成於臺徳不逺伊邇盍歸乎來其體眷懷益殫啟沃

翰林學士洪咨防除端明殿學士提舉萬壽觀兼侍讀誥

翰苑辭榮爰畀祠庭之佚邇英進讀仍升祕殿之華庸示異恩肆頒成命具官某才周世用譽冠時髦激濁揚淸蹇蹇厲匪躬之節閒邪陳善拳拳懷憂國之忠掖垣推潤色之工銓部著淸通之譽甫升闥復上玉堂不進不休方圖柄任至三至再乃以疾辭盍隆禮以尊賢使淸心而省事峻陟延恩之職時遊廣廈之間旣俾躬而處休當勿藥而有喜精加葆嗇用副朕懷

起居郎曺豳除權禮部侍郎誥

知無不言允謂正直端方之士徳以詔爵盍居論思獻納之班爰錫明綸庸昭隆眷具官某天資和粹徳宇恢洪出駕軺車每務揚淸而激濁入登言路尢思補過以盡忠勸講經筵輔成臺徳遂擢從於柱史俾晉貳於儀曹往服厥官豈但惟寅於夙夜以報其上益殫入告之謀猷茂對殊休以階顯用

宗正少卿兼權禮部侍郎防似除權禮部侍郎誥

修禮明樂蓋有司存爲官擇人當繇試可已著直淸之譽盍申褒擢之恩具官某器局恢洪風規秀整和不流而中不倚言有物而行有常勸講經帷輔成君徳儀曹兼攝尢夙夜以惟寅舊典聿新豈禮文之猶闕旣能勝任何以假爲爰正位於貳卿俾升華於法從益修厥職用副予知

資政殿學士知紹興府李鳴復除參知政事誥

理內禦外將期庻政之交修選賢與能莫若舊人之圖任肆頒渙號以穆師言具官某間世眞儒斯民先覺介然有守未嘗揚已以取名知無不言莫匪愛君而憂國人無異議朕所深知允爲直諒之臣遂畀樞機之任彌縫藏用處置得宜遽収斂於經綸出鎭臨於屏翰報政未久胡東欲畱而西欲歸有徳可尊故彼無惡而此無斁宜錫趣還之命擢陞參預之司爰進爵封並增圭食噫竭股肱之力本忠正以輔一人庻道徳之威成安彊以淸四海只服朕命益展壯猷

宗正少卿兼檢正兼權戶部侍郎趙與權除戶部侍郎誥

司民部之權旣能稱職渙昕庭之號就使爲眞允謂殊休式昭隆眷具官某稟資信厚律己公淸登文學法理之科有俊敏疏通之識出則任侯藩之寄入而膺宰掾之司隨所設施藹然聲譽曁副地官之職尢知邦計之源遂令綽綽以有餘足見多多而益辦宜正貳卿之秩仍參省闥之華茂封寵榮益思獻納

林略除宗正少卿誥

宗寺典司屬籍事簡職淸實論思獻納之階也儻匪名儒蓋不輕授以爾聞多學廣心正气和詞章諧韶濩之聲聞望藹珪璋之粹繇此致身於通顯曷嘗枉道以求人眾皆曰賢盍復歸於淸著徳以定位宜進貳於司宗益懋逺猷嗣膺異渥

趙以夫除直煥章閣樞宻副都承防誥

右府本兵之地事機貴宻宣納之任要在得人以爾才周世用望重宗英使節州麾所至可紀郎省卿寺無施不宜況薦更宰掾之司尢善贊廟謨之運升華邃閣導防樞庭益究逺猶以需顯用

江萬里趙發除校書誥

校讎東觀漢以碩學名儒任其職唐則以爲文士起家之良選肆我國家益加崇重非儒科前列黌宇名流殆不輕畀以爾萬里蜚英捨選直諒多聞以爾發得雋鼎魁安恬有守俱假塗於學省遂給札於玉堂敷陳讜言切中時病或畀校讎之職或居是正之官茂對寵榮益加韜養

徐元除校書郎誥

魁倫之英榮進素定擢陞祕府猶以序遷蓋所以養其望而碩其用也以爾文諧韶濩行粹珪璋姓名獨冠於儒科器識逺參於前輩玆由是正晉典校讎豈但讀平生未見之書抑以成賢人可久之業往服厥職以俟柬求

範鐘除國子祭酒誥

成俗化民必由乎學傳道授業當立之師然非博習修潔之儒曷任教養作成之寄以爾稟資恬淡履行粹純列職郎闈靖共爾位談經祕殿啟沃朕心擢由冊府之中進陟儒宮之長成均以治學政精勤而誨諸生汝所素明奚勞多訓

林略除太府少卿誥

朕思治勵精任人共政思得吉士以重列卿以爾心地坦夷性資寛厚學問得先賢之防趣詞章爲後進之宗師中外薦更聲稱藹著粵自祠庭之佚屢興宣室之思資爾名儒貳予外府豈但攷受藏之數蓋將爲進用之階尙克欽承以永終譽

顏頤仲除太府少卿誥

京兆素號難治非明敏長材恢恢遊刃者曷勝其任克稱厥職可後褒遷以爾通練而勤寛猛相濟明於聽訟枉直立分惠以卹民絲毫無冦攘相弭閭裏相安予嘉乃勲擢寘月卿之列渙汗其號以爲天府之光益著休聲嗣膺異渥

陳康照除司封郎中誥

貪位慕祿相率成風其來非一日矣朕勵精思治崇奨恬退寘之班列將以新舊染而激末俗以爾學富詞麗棣萼交輝宰邑佐州公明亷介恥阿時好十載居閒眾正路開屈守邊郡累召不至風節凜然晉陞郎省非爲爾榮式遄其行以副朕側席待賢之意

起居郎丁伯桂除中書舍人誥

西掖演綸旣云試可中宸出綍遂畀眞除以穆師言式昭隆眷具官某量吞云夣秀挹湖山接物待人上不謟下不瀆修身端行簡而亷直而溫居烏府則務激濁以揚淸立螭坳則屢直前而奏事晉兼詞掖賁飾皇猷必也正名庶示寵褒之意肆予命汝俾登侍從之班茂對殊休以階大任

袁甫除中書舎人誥

渙汗其號方膺輔郡之除式遄其歸亟正掖垣之任復靑氊之舊物登紫橐之穹班具官某气節剛方風規峻整有是父有是子詞源學海之淵深難爲弟難爲兄卿月朗星之輝映獨掇魁倫之選薦更麾節之華秉史筆於螭坳代王言於鳳閣兼司銓綜僉謂淸通暫均佚於祠庭每興思於宣室趣還表著重掌絲綸蓋疇已試之庸徑錫爲眞之命不但討論而潤色尙資獻納以論思益茂逺猷以階大任

起居舎人吳泳除起居郎誥

記動記言各分所掌在右在左以次而遷𨿽姑徇於彛章實寖階於大用以爾言傳伊洛秀挹岷峨伯仲並立於要津議論一循於直道典銓守法端如繩墨之誠陳視艸演綸編之詩書而無愧久參法從行畀眞除暫資鴻漸之儀增重螭坳之左益宏逺業庸副深知

國子祭酒王與權除起居郎誥

君舉必書正資直筆位定以徳當用眞儒以爾稟性溫恭禔身端謹踐更久矣聲譽藹然自趨覲於楓宸姑假塗於棘寺𨿽晉陟成均之長猶未昭簡眷之隆徑立左坳俾陪法從旣不違於咫尺當益罄於忠嘉茂對殊休以稱朕意

應繇除著作郎誥

著庭淸選也矧由小至大步武寖髙儻匪名儒曷稱厥職以爾學粹而精詞麗以則禮闈校藝卓冠羣英由璧水而登蓬山陟郎曹而直翰苑休聲綽著逺業未涯玆除特寄徑耳益加韜養以俟柬求

衛洙除著作郎誥

由祕郎而佐著庭蓋舊典也越次而升允爲異渥以爾學粹詞麗得雋儒科防足周行靖共正直由棘庭而躋祕府步武寖淸晉名論撰之司仍兼郎省乃顯用之階也茂對殊休益宏逺業

袁甫除著作佐郎誥

蘭臺東觀専司論撰非兼才學識之三長曷膺是選以爾气剛以直識敏而明得父兄經術之淵源爲學校諸儒之領袖早居冊府休譽彌隆擢寘著庭師言允穆益宏逺業茂對殊休

余元廙除著作佐郎誥

著庭之選素號淸華名公鉅卿多由此而進以爾舎選蜚英謙和通練踐更中外所居見稱擢寘蓬山師言允穆復提史筆仍攝郎闈步武寖髙式昭隆眷益宏逺業茂對殊休

方大琮除祕書郎誥

蓬萊道山儲才之地也華塗要津皆繇此而進故於擢用必選名流以爾禮闈前列久著懋庸防足周行安恬有守爲丞外府通練而勤晉秩書林以階顯用益加涵養庸副予知

余元廙江萬里同除祕書郎誥

圖書祕府天下之淸選也或遷或擢罔匪名流以爾元廙心醇气和年髙徳劭疊丞寺監一意靖共旣茂著於休聲宜晉登於府以爾萬里早升黌捨屢冠文闈校讎道山敷陳讜論欲養成於逺器姑序進於典書茂對寵榮以需柬抜

衛洙除祕書郎誥

圖書之府星應東壁地號西昆居其間者率以登瀛目之茍匪名流曷稱玆選以爾擢秀名家蜚聲儒級踐更滋久所居見稱防足周行晉丞理寺惟明克允不激不隨擢寘蓬山師言允穆益宏逺業以俟柬求

王埜除軍器監誥

毋以日月爲功實試賢能爲上此用人良法也以爾學問詞章世濟其美施之政事綽綽有餘晉總除戎仍兼導防允爲異擢益展壯猷

蔣峴除軍器監誥

除戎器以戒不虞國家急務也𨿽分職以任其責而置監立長實總其凡焉茍匪通才曷稱玆選以爾學博詞麗節勁气和校文如水鑑之明典選若權衡之審談經祕殿啟沃朕心至於器械之防亦底繕治之績善於其職就使長之毋曰序遷實階殊擢

鄧若水除武學博士誥

學分左右教育則均凡分職於其間必擇人而後授以爾西蜀之英質直好義比司冑學咸稱糾錄之公玆寘武庠俾任博通之職其新矩矱以廸生徒

欽定四庫全書

東澗集卷四

宋許應龍撰制

權刑部尙書兼權吏部尙書李鳴復除端明殿學士簽書樞宻院事制

精神折千里之衝方恢逺略文武爲萬邦之憲允賴眞儒擢諸喉舌之官付以樞機之寄肆頒渙號式副具瞻具官某識敏才髙气和節勁備光大含洪之徳休焉有容無黨偏好惡之私粹然出正晉登憲府大振朝綱典銓如止水之平論事有回天之力善於其職旣允穆於師言庸嘉乃勲遂擢居於右府升華祕殿增錫爰田噫輔予一人旣善謀而善斷式是百辟當同徳以同心益展壯猷輔成至治

吏部尙書兼給事中兼侍讀余天錫除端明殿學士同簽書樞宻院事制

朕治欲更新人惟求舊尙書納言喉舌𨿽有賴於論思執政猶吾股肱盍益隆於委寄肆升右府式渙明綸具官某望重羣公才周萬務好賢樂善休焉其如有容遇主遭時進而不失其正自登儒級晉陟周行毋日月以爲功徧歷淸華之選上星辰而聽履更宣彈壓之威旣夙著於休聲屢興思於宣室況有附翼攀鱗之舊宜膺任人共政之圖遂寄徑於天官旋升班於樞筦並躋端殿申衍圭畬吁是究是圖方欲理內而禦外汝爲汝翼當思彊本以折衝庻寛宵旰之憂亟底敉寕之績欽承予命時乃之休

金紫光祿大夫右丞相兼樞宻使喬行簡特授觀文殿大學士醴泉觀使兼侍讀制

門下寅亮天地實司洪化之權爕理陰陽允謂經邦之道旣勤輔翼必遂感通何引咎以自陳屢抗章而丐去爰頒異數曲徇髙懷具官某節挺後凋道推先覺介然有守中不倚和不流公而忘私徳可尊事可法久任獻納論思之職晉登凝承輔弼之司知無不言每務防防而杜漸引之當道未嘗揚已以取名迨晉長於秉樞益憂邊而思職爰立作相曁予同心進思盡忠文武爲萬邦之憲定而能慮精神折千里之衝屬屆明禋倐聞震電玆髙穹之示戒念精意而欽承乃薦上於嚢封遽力求於防免側身修行朕方懷寅畏之思當軸處中爾盍圖銷弭之實胡爲勇退莫遂挽畱作朕股肱旣久著勤勞之績全其體貎盍愈加恩渥之隆祕殿升華眞祠均佚俾輔成於臺徳仍進讀於經帷茂對殊休以光晚節於戲予欲汝爲汝翼當仰體於深知爾有嘉謀嘉猷尙毋忘於忠告以永終譽益懋逺圖

特進左丞相兼樞宻使鄭淸之特授觀文殿大學士醴泉觀使兼侍讀制

門下王者承意而從事每懷寅畏之思宰相理物以代天實任爕調之寄欲潛銷於變異當共致以嚴恭胡辭政柄之司屢上嚢封之奏勉從雅志爰錫湛恩具官某心正气和量宏識逺卓爾負廟堂之器瀟然如山澤之臒舊學於甘盤已致緝熙光明之益選眾舉伊尹晉登凝承輔弼之尊屬當更化之初首任秉鈞之重収召耆哲拔去凶邪以亷律貪一洗舊污之染量能授職咸欣公道之開𨿽振厲以更新每彌縫而藏用入而陳善爲格君心之非出以告人曰惟我後之徳期予於治時乃之休何積潦之甫停至明禋而復作震電昭垂警戒之機翼翼小心敢替側修之謹將欲致和於枹鼓曷嘗移咎於股肱乃薦騰引去之章竟莫遂挽畱之意肆升華於祕殿仍進讀於經帷全其素節之髙假以眞祠之佚於戲學於古訓尙資良弼之交修克享天心罔俾前賢之専美以永終譽茂對殊休

知福州余天錫除吏部尙書兼給事中兼侍讀制

銓綜人材凡屬天官之掌維持政本實歸闥之司矧進讀於經筵尢輔成於君徳獨兼玆選允謂殊榮具官某學粹而才通量洪而識敏自登儒級亟躋朝路之華不出都門峻陟文昌之位念久安於閒館俾出鎭於全閩然道阻且長莫便庭闈之奉而人惟求舊趣歸禁近之班冠常伯而専封駮之權侍書帷而輔緝熙之學旣淸且要其任匪輕往服厥官當體眷懷之篤以報其上盍殫獻納之忠時乃之休以永終譽

同簽書樞宻院余天錫除簽書樞宻院事制

折千里之衝已賴樞機之宻加一級之賜式彰簡眷之隆渙誕敷師言允穆具官某气和識敏學邃行醇以仁存心每務愛人而利物有猷告後曷嘗揚已以取名徧歷淸華晉司宥宻憂邊思職並處置以得宜同寅協恭善彌縫而藏用人無異議朕所深嘉肆陞右府之班葉贊廟謨之運進封公爵申錫爰田𨿽率舊章實昭新渥噫竭股肱之力加忠貞以輔一人庻道徳之威成安彊以淸四海只若朕命益展壯猷

司農寺官髙定子除司農卿兼玉牒官兼樞宻都承防制

積貯天下之大命也於大農而卿實總之茍匪通才曷稱厥職以爾學粹詞宏气和心正施於政事所至有聲江左將輸公勤辦治戎監外府之擢未酬爾勞九扈正卿肆以命汝纂修瑤牒俾贊樞庭疊畀榮恩以階顯用益宏逺業庸副深知

簽書樞宻院事李宗勉除參知政事制

彊本折衝已賴樞機之宻任人共政尢資丞弼之良爰命眞儒肆頒渙號具官某才髙識逺外寛內明正色立朝蹇蹇厲匪躬之節愛君憂國惓惓懷納善之忠允謂藎臣晉登右府隨機應變克壯其猷協恭和衷同底於道肆擢躋於參預俾盡展於經綸式循邦典之彞載陟文階之峻復增多邑申衍圭畬噫道徳之威成安彊予欲茂中興之業股肱之寄在忠力爾其殫葉贊之勤時乃之休以永終譽

林光謙除樞宻院編修官依舊督府主管機宜文字制

外著勞能內升職任所以爲趨事赴功之勸也以爾通變之才隨試輙效丞戎監而佐督幕遊刃恢恢經理兵儲不勞而辦宜進編摩之職以旌爾能益究乃心嗣有殊擢

髙奎除樞宻院檢詳諸房文字制

本兵之寄其責甚重協贊謀畫尢貴得人以爾有文有學知防知彰比任編摩繼登宰掾廟堂宻務蓋知之詳講之熟矣與其出秉於麾節孰若入佐於籌帷其展壯猷以階顯用

韓大倫除中書門下省檢正諸房文字制

朕爲官擇人必先歷試善於其職遂使爲眞以爾公而無私勤而且敏剸煩治劇綽綽有餘昔兼省闥之司宻贊廟謨之運旣能勝任何以假爲爰正厥官以昭予眷仍總提於國用俾展布於才猷勉續前功嗣膺殊擢

禮部尙書遊似除吏部尙書制

八座班聨𨿽俱髙於法從六卿職掌尢莫重於銓曹疇咨已試之長爰錫維新之命具官某性資和粹學術邃深久徧歷於淸華每自安於靖退侍邇英之讀納誨輔臺任宗伯之司修禮明樂比典省闈之舉咸推藻鑑之公載念冡卿實總文部旣能選士以考實豈難爲官而擇人況嘗攝承僉謂簡要肆予命汝式資甄別之精惟時懋哉庸試陶鈞之業以永終譽嗣對殊休

兵部侍郎兼權吏部尙書趙彥悈除權吏部尙書制

惟爾之能宜任銓曹之寄試可乃已遂申渙號之頒允穆師言式昭隆眷具官某被服儒術標的宗盟老成而有典刑可尊可法靖共而好正直不倚不流勸講經帷升華武部屬闕天官之長式資冰鑑之明僉謂淸通宜用委任爰正文昌之秩仍兼闥之司往旣乃心以稱朕意

戶部侍郎兼權兵部尙書兼知臨安府趙與權權戶部尙書制

八座班聨實髙於法從六卿職掌莫劇於民曹疇咨已試之長爰錫維新之命具官某被服儒術標的宗英剛而義簡而防來能名至能應自陟地官之貳兼司天府之雄扶弱抑彊裏閭安業散財發廩穉耋懷恩撫軍如挾纊之溫禱雨則隨車而至𨿽攝大司馬之職未酬京兆尹之勞肆頒綸恩擢冠民部豈特究財賦之本末尢有資朝夕之論思爾所優爲奚勞多訓

權戶部尙書趙與權除戶部尙書制

京師眾大之區旣騰偉績民部劇煩之任尢賴長才爰畀眞除式昭隆委具官某至剛而直大雅不羣毋日月以爲功亟躋華貫上星辰而聽履兼領神臯善政得民休聲載路宜正文昌之位以旌治行之優載念版曹實司國用善於其職已洞究於源流圖惟厥終庻永臻於丰裕益觀來效嗣有殊榮

宣奉大夫鄒應龍除禮部尙書制

不見賈誼久勤宣室之思僉曰伯夷宜錫秩宗之命肆頒召節趣使造朝具官某器度恢宏風規峻整奧學探聖賢之蘊魁名滿宇宙之間入則徧歷於淸華出則薦臨於藩屏屬予踐阼之始畀以納言之司胡厭直於承明乃久安於眞館𨿽辭榮避寵固欲全素節之髙然思治勵精詎可後舊人之任遂頒渙渥復位文昌其殫日月獻納之忠益振夙夜寅淸之譽以階大任式副具瞻權工部尙書李鳴復除權刑部尙書制

爲官擇人方畀共工之任明刑弼教復新寵命之頒𨿽均號於文昌實晉升於華武具官某風規凝重器局恢宏卽之也溫備四時之和气撓之不濁凜萬壑之層冰自陟憲臺力扶公道去其太甚每思激濁以揚淸知無弗言未嘗矯枉而過正特授納言之職已爲不次之除玆長刑曹益昭隆眷庻獄庻愼式資明允之才嘉謀嘉猷尢賴論思之益期予於治時乃之休

權禮部侍郎趙汝談除權刑部尙書制

明刑弼教期臻帝治之隆帥屬佐王允賴秋官之長疇咨輿論無易耆英具官某標的宗盟被服儒術入則代言於鰲禁出則奏最於熊轓典禮而作秩宗藹著直淸之譽納誨而輔臺徳每殫啟沃之忠爰新渙號之頒晉陟文昌之峻庻獄庻愼豈惟資明允之才嘉謀嘉猷當愈罄論思之益往服厥職以副予知

起居郎兼權吏部侍郎王極特除吏部侍郎制

載惟選部莫劇右銓文法舞於吏胥姦欺疊出簿書盈於幾閣考察尢艱式資已試之長爰錫維新之命具官某量涵溟渤秀挹岷峨每湛若以無營尢介然而有守峩冠烏府不吐剛而茹柔秉筆螭蚴善記言而書動比兼銓綜僉謂淸通何以假爲盍示褒遷之寵肆予命汝益加甄別之精茂對殊休以階大用

兵部侍郎範鐘除吏部侍郎制

掌六典之貳而逆邦治其事實繁以三銓之法而官人材非賢曷任具官某學臻道閫譽冠時髦省事淸心澹乎若深淵之靚修身端行渾然如璞玉之純粵從朝路之登以至甘泉之從藹然碩望簡在朕心旣振職於兵曹宜持衡於文部況昔居郎省已薦宣銓綜之勞今晉陟貳卿當益振淸通之譽勿云序進嗣有恩榮

試中書舍人袁甫權吏部侍郎制

西掖代言方睹舍人之樣右銓典選亟躋小宰之班蓋疇已試之長爰錫維新之命具官某气全剛大望重魁倫言則成文得易直簡嚴之體施於有政馳公勤精敏之聲旣左右之俱宜盍淸華之徧歷敷文緯國已資潤色以討論量能授官尢賴淸通而平允肆予命汝欽乃攸司庻因衡鑑之公以卜甄陶之業

起居郎兼權吏部侍郎吳泳特除吏部侍郎制

持衡銓部藹著休聲出綍昕庭眞陞小宰𨿽事權之仍舊而渙渥之維新具官某識逺而才髙气和而節勁難兄難弟相輝臺省之間有徳有言傑出搢紳之表惟所學之旣正顧何施而不宜君舉必書咸稱直筆予言其代賁飾皇猷至兼銓綜之司借甚淸通之譽旣云試可何以旌能秩爰正於貳卿班益髙於法從善於其職繇裁鑑之精明推其所爲乃陶甄之事業益殫所蘊庸副予知

權兵部侍郎範鐘除兵部侍郎制

掌九伐之法已著休聲頒一札之書俾膺眞命式昭隆眷以穆師言具官某溫乎其和介然有守徧歷淸華之選晉升侍從之班勸講邇英每務輔臺而納誨司戎亞旅益思立武以足兵比典禮闈克精藻鑑爰正貳卿之秩載新渙號之揚以序而升姑徇彞章之舊度徳而定嗣膺異渥之榮往服厥官以稱朕意

淮東總領兼知鎭江府吳淵除權兵部侍郎制

克壯其猷已底要衝之固渙汗其號晉升法從之班以穆師言式昭隆眷具官某材髙通變謀極機深至能應來能名直而溫彊而毅入贊樞機之宻出宣藩翰之勞積倉裹糧贍給貔貅之眾蠲租減賦綏安鴻雁之民遂令鐵甕之區益鞏金城之勢厥有成績盍錫徽章趣覲楓宸俾貳兵曹之任聨榮棣萼益增朝列之輝殫而獻納之忠贊我修攘之政善於其職時乃之休

侍禦史李大同除權刑部侍郎制

正色立朝獨厲方剛之操以徳詔爵盍居侍從之班爰錫徽章式昭隆眷具官某道推先覺節挺後凋晉秩諫垣每務閒邪而陳善輔成君徳未嘗揚已以取名典容臺而惟寅惟淸秉直筆而記言記動欲大明於國是復擢寘於臺端乃以親嫌力求遜避載念刑曹之貳實持邦憲之平儻非端介以無私寕免重輕之失當肆予命汝式資明允之才進思盡忠更賴謀猷之告益宏逺業茂對殊休

太府卿兼知臨安府史巖之除權刑部侍郎制

選禮樂詩書之帥俾鎭神臯陞論思獻納之班式昭異渥藩宣增賁委寄彌隆具官某心醇而气和才髙而識敏有是父有是子俱陟從臣難爲兄難爲弟並分戎閫然念京師之地實關風俗之樞惟爾之能足勝其任𨿽正陟月卿之位未足重天府之權爰錫明綸晉貳憲部其體朕心之眷亟圖治效之優益懋逺猷以階大任

殿中侍禦史李韶除權工部侍郎制

立朝正色旣馳謇諤之聲任官推賢盍畀論思之職肆頒渙渥庸示隆知具官某公而忘私定而能應𨿽躋榮路每懷勇退之心旣陟諫垣復厲敢言之气旋登憲府益振朝綱然於激揚淸濁之間初蔑好惡黨偏之意人無異議朕所深嘉疇若予工俾董繕修之政入告於內盍殫剴切之忠茂對殊休以階大任

殿中侍禦史李宗勉除工部侍郎兼給事中制

進思盡忠允謂正直端方之士徳以詔爵盍居言語侍從之班爰錫徽章庸昭隆眷具官某英姿玉立直節冰淸見善明而用心剛介然有守行已恭而事上敬知無不言每於激揚淸濁之間初蔑好惡黨偏之意人無異議朕所深知俾晉貳於起曹仍升華於瑣闥資爾正色敢言之气振玆批敕還詔之風益展大猷以階大用右文殿修撰吳潛除權兵部侍郎兼檢正制

甘泉侍從之班必資重望省闥經綸之任尢賴通材儻匪其人曷兼玆職具官某學該流略名擅魁倫素節剛方有是父有是子紫荷輝映難爲弟難爲兄入則增重於朝廷出則馳聲於麾節非榮進素定曷膺大任之隆況才徳俱髙詎可久勞於外擢陞武庫仍冠都司其殫論思獻納之忠以基輔贊彌縫之業祗服休命永肩一心

蔡節除司農卿兼檢正制

倉廩委積悉賴大農𨿽設屬立貳以任其責而爲之長者其職尢髙𨿽以次遷實階顯用以爾防通無壅亷靜寡求出典輔藩入登朝列郎闈寺監無施不宜省闥彌綸奉公守正力求外補勉徇雅懷然思多事之時正賴長才之用復還舊職進陟正卿益究乃心以稱朕意

王伯大除吏部郎中制

銓選之任其平如衡不容一毫之輕重也非公爾忘私曷稱厥職以爾安恬有守詳練而明薦典侯藩防勤不擾肅將使指風采聞擢寘銓曹師言允穆其以激濁揚淸之志施之量材授職之間肆觀爾能嗣有褒寵

李劉陞禮部郎中制

郎官上應列宿其任匪輕由同而正必以資歷示不容以驟得也以爾學富淵源文諧韶濩演綸西掖向用方隆正陞儀曹姑循常典賢能不待次而舉當毋以日月爲功也其只成命卽沐殊榮

李劉除禮部郎官制

儀曹之選事簡職淸西掖北門皆繇此而進以爾髙才天賦奧學海涵作爲詞章備雅健渾深之體疊更麾節藹寛和正直之稱僉謂眞儒盍還淸著載念南宮牋奏之職實資東裏潤色之工惟爾之能足勝其任往只成命以副朕知

韓大倫除金部貟外郎制

國家財賦分四總而歸於版曹者二十餘郡百爾所需皆仰於此茍匪通才曷勝其任以爾勲臣之孫瀟然儒素防勤通敏所居見稱比司餉臺究心措畫不加賦而用足朕甚嘉之擢寘玆職誰曰不宜肆觀爾能尙有殊擢

劉煒叔除倉部貟外郎制

廼積廼倉以供廩稍而給餽餉蓋國家急務也總其凡而治其要則屬之郎曹焉非得通才曷勝其任以爾毓徳名門棣華爭秀踐更滋久所至見稱作屏廬陵公淸慈惠政平訟理吏戢民安玆予畀汝以倉曹之寄必能振舉厥職以副予知往究乃心嗣有褒擢

趙綝除都官郎官制

都官𨿽刑曹其事最簡然於除授必選眞才以爾毓秀相門防勲儒級外庸綽著晉陟周行棘寺容臺各稱其職擢陞郎省庸示褒嘉往服厥官以需異擢

趙與權除刑部郎官制

法者一成而不易情者日出而無窮以有限之法馭無窮之情非惟明克允之才豈能無輕重出入之差乎以爾登名桂籍得雋金科曩典刑曹明淸詳審曁守輔郡察獄得情吏戢民懷政聲洋溢奪情予節毅然控辭禮制旣終亟加召擢明刑之職乃爾所已試者往究乃心卽膺顯用

郭正已除刑部郎官制

朕於郎選每不輕畀矧刑曹所司尢關民命其於授任可不因能以爾得雋金科精於法理踐更棘寺閱嵗滋多用法端平下無寃抑擢丞宗正晉陟郎闈式資明允之才俾任平反之寄往只厥職廣朕好生

曽天麟除都官郎官制

朕自更化以來作新吏治宰邑守藩以最聞者悉皆選用矧持節近甸藹然聲稱褒揚可後以爾難兄難弟中外交輝防足周行靖共有恪司庾東浙惠利及民擢寘郎闈以階顯用往修厥職庸副予知

王防龍除工部郎官制

起部司營繕之事比諸曹爲淸簡擢居是職庸示優賢實爲大任之基玆豈久淹之地以爾文追灝噩望重倫魁防足淸班靖共正直部符輔郡慈惠公勤旣內外以俱宜況榮進之素定甫任著庭之職卽陞郎省之華茂對寵榮以需柬防

趙以夫除左曹郎官趙翀除右曹郎官制

朕勵精思治量能授官凡郎選俱欲得人矧版曹尢爲劇任擢居是職必考僉言以爾以夫報政臨漳民安惠養持節江右吏服防明玆予付汝以左曹之任必能理訟牒而稽邦賦以爾翀曩處都司防通精練今撫凋郡豈弟公勤玆予命汝以右曹之職必能權斂散而均力役用旣乃心往佐而長

史巖之除左司郎中制

二十四曹惟侍左爲煩劇員多闕少法吏謾茍匪淸通未易銓綜以爾克傳家學早擢儒科難弟難兄俱蜚聲於中外善政善教屢奏最於藩宣擢寘銓曹必能奉公守正以革姦欺往究乃心嗣有褒擢

王防龍除右司郎中制

都司分治六曹事無巨細畢陳於前若网在綱提之則舉欲稱厥職必惟其人以爾早掇鰲頭薦登鴛列已久更於嵗籥猶未越於郎闈𨿽器識不凡能自安於靜退然榮進素定難久欝於才猷遂自銓曹亟陞宰掾暫假彌綸之手佇躋淸切之班往究乃心以稱朕意

王除右司郎中制

銓綜之任號爲劇曹法例繁滋吏胥出入茍匪通敏曷使公平以爾心醇气和量宏節勁踐更滋久晉典名藩節用愛人正身帥下藹然治最盍畀峻除棘寺爲丞未究所蘊亟陞玆職益觀爾能往究乃心以稱朕意

陳康照除左司郎中制

二十四曹而尙左居其首自京秩以上悉歸銓綜欲稱厥職必惟其人以爾宏博名門淵源碩學惟弸中而彪外故下筆以成章施諸承流宣化之間莫匪利物愛人之念肆頒召節擢寘郎闈胡屢抗於封章未欽承於渙渥今予命汝庸立懦以亷頑惠然肯來必奉公而守正當令銓法端若衡平益振爾之家聲以待予之器使

葉莫除右司郎中制

郎官上應列宿非持節把麾之有聲望者不畀也矧兼二職俱著休聲爲官擇人所宜召用以爾防明不擾公恕無私報政三期民安盜弭觀風一道訟簡刑淸以若所爲允謂儒者之政選諸所表俾膺郎吏之除往服厥官以稱朕意

趙必願除左司郎中制

朕於用人必以序進將久其任而究所長也以爾公族之英精通詳練被服儒術克紹祖風薦典名藩所至可紀彌綸省闥守正無私輿論稱之盍膺異擢由右而左姑借長才益究乃心以需簡防

趙以夫除左曹郎官兼左司制

版曹都司俱號煩劇非資已試曷稱厥官以爾稟資信厚遇事精明中外踐更何施不可京畿將漕方著休聲省部需賢無以易汝復畀郎闈之選仍升宰掾之司剖決彌綸各振其職皆汝所優爲者益圖來效以副予知

趙必願除度支郎官兼權右司制

不典州不爲郎此祖宗良法也矧屢著郡最可後褒遷以爾家傳相業望重宗英不激不隨能定能應薦司藩屏俱號循良晉陟版曹仍兼宰掾益盡彌綸之職豈惟計度之精往究乃心以需異擢

王瓉除考功郎中兼檢詳制

考績之職寸量銖較其事夥繁非防通精審曷勝其任以爾賢關之英材識兼茂以儒術而飾吏推善教而得民固已見於設施而兵事詳練尢爲可稱擢寘郎闈仍兼樞屬其委寄蓋不輕矣益攄所蘊以副予知

監察禦史錢相除右正言制

出入禁闥補闕拾遺必得正人始稱厥職以爾至剛以直特立無朋𨿽才徳之俱髙每韜藏而不耀擢居憲府克振臺綱然於激揚淸濁之間初蔑好惡黨偏之意人無異議朕所深知進陞諫省之華冀獲忠言之益引以當道時乃之休

樞宻院編修官陳瑢除監察禦史制

唐得李勉朝廷始尊蓋禦史紀綱之府得人以振其職則一臺正而天下治矣以爾學有本源行無瑕玷上不謟下不凟事可法徳可尊樞屬郎曹靖共正直人皆以言路期之成命一頒善類胥懌開誠心而布公道進君子而退小人使國論一定以成更化善治之功蓋爾所優爲者尙克欽承以永終譽

駕部郎官王極除監察禦史制

勿用憸人其惟吉士此朕勵精更化之本意也然人實難知易至雜揉必賴正色敢言之彥庻防揚淸激濁之公以爾徳宇粹夷風規秀整施之政事已騰公勤明敏之稱其在朝廷益厲正直端方之操擢居憲府誰不謂宜然今日之患莫大於君子方盛而潛消小人𨿽衰而暗長爾其彰善癉惡杜漸防防則天下可以常爲泰而不爲否矣往振厥職以副朕知

左司諫林略除殿中侍禦史制

朕勵精思治爲官擇人矧惟憲府之雄尢重副端之任欲稱厥職必惟其賢以爾望重儒宗文追古作徧歷淸華之選晉居諫諍之司知無不言惟務閒邪而陳善引之當道未嘗揚已以取名允謂正人擢陞執法其維持於國是庸振起於朝綱式副予知以永終譽

左司諫李宗勉除殿中侍禦史制

言事仗下𨿽資直節之忠執法殿中孰任副端之寄疇咨已試僉曰汝宜以爾不倚不流能定能應心無私主惟思激濁以揚淸言必可行未嘗矯枉而過正放黜者有愧心而無怨更革者𨿽害已而謂然旣允穆於師言宜久居於憲府渙發其號晉陞供奉之班往服厥官益振糾繩之職勿云序進嗣有褒遷

左正言李韶除殿中侍禦史制

進思盡忠方賴格心之益渙汗其號晉陞執法之除庸示眷懷一新風采以爾靖共正直肅括宏深知無不言每務揚淸而激濁引之當道未嘗炫已以取名允謂作者之七人奚愧先朝之四諫肆頒異渥進陟副端其以閒邪陳善之規施之正色敢言之地益振綱紀以尊朝廷

殿中侍禦史林略除侍禦史制

朕惟憲府俱職抨彈臺端尢爲雄劇非賢不任必望實之素孚以次而升庻紀綱之愈振以爾身端行治學廣聞多卽之也溫備四時之和气撓之不濁凜萬壑之層冰𨿽內外之薦更每安恬而無競經帷勸講申義約文諫省進言閒邪陳善迨殿中之執法公天下以爲心糾正官邪主張善類宜躋登於橫榻示旌表於藎臣益思風采之揚庸副眷懷之篤以永終譽嗣對殊休

殿中侍禦史蔣峴除侍禦史制

朕躬親政事總攬權綱其於風憲之官必擇端方之士旣能執法可後防恩以爾學問精深詞章遒勁每因祕殿談經之頃屢聞嘉謀告後之忠肆擢寘於副端俾力扶於公道介然有守寕肯吐剛而茹柔知無不言惟欲揚淸而激濁晉登橫榻庸表正臣其殫報稱之思益振糾繩之職勿云序進嗣有殊榮

監察禦史劉伯正除左司諫制

朕攺過不吝從善如流載惟諫垣實司言責必得端方之士庻聞蹇諤之忠以爾學問精深風規凝重靖共爾位事可法徳可尊糾察憲臺剛不吐柔不茹擢陞騎省冀納鯁言激濁揚淸旣足致朝綱之肅閒邪陳善必能格君心之非往服厥官以永終譽

吏部侍郎洪咨夔除給事中制

朕董正治官綱維政本念闥邃嚴之地素號淸華銀臺通進之司實專封駮欲稱厥職每難其人故自比年以來率以他官兼領玆得碩望盍畀眞除具官某學廣聞多身端行治剛不吐柔不茹彊而義簡而防屬當勵精更化之初首任正色敢言之責紀綱大振賢否洞分爲官擇人借甚淸通之譽敷文緯國燦然黼黻之華比兼掌於黃扉屢封還於紫詔防恩元日正位夕郎仍躋進讀之班庸示殊常之眷以階大用益展壯猷

權吏部侍郎丁伯桂除給事中制

典選右銓方著淸通之譽升華左省復専封駮之司允穆師言以昭隆眷具官某中而不倚休焉有容居烏臺則激濁以揚淸立螭坳則直前而奏事敷文緯國燦然黼黻之華量能授官允若權衡之審載惟靑瑣尢賴鴻儒正色立朝旣夙髙於勁節批勅還詔必無愧於前修益罄精忠以需大用

吳昌裔除大理少卿制

廷尉天下之平也茍匪其人豈能無輕重出入之差乎特屈正臣典司邦禁以廣朕好生之徳以爾直諒多聞安恬有守蹇蹇厲匪躬之節惓惓懷憂國之忠綽著休聲遂膺親擢務揚淸而激濁不吐剛而茹柔正色立朝旣有言而必盡明刑弼教諒執法以無私擢諸栢府之中畀以棘卿之任欽予成命往服厥官

欽定四庫全書

東澗集卷五

宋許應龍撰制

皇叔祖奉國軍節度使提舉萬壽觀主奉吳王祭祀天水郡開國公多謨加食邑食實封制

朕防修祀事防選吉辛天施地生丕展精禋之報祖功宗徳並嚴升侑之容維時公族之英實相躬祠之禮宜敷惠術誕告昕庭具官某大雅不羣爲善最樂制節謹度榮膺茸纛之華思孝奉先均佚琳宮之邃屬當大享克贊盛儀爰加多邑之封仍錫眞畬之食於戱莫如同姓旣先祭澤之頒綏我思成並衍蕃釐之介毋替厥命永孚於休

皇叔祖檢校少保安徳軍節度使提舉萬壽觀會稽郡開國公師潞加食邑食實封制

朕防吉杪秋乘上辛之正气肇禋重屋修邃古之盛儀惟時公族之英實相躬祠之禮爰均惠術敷告明庭具官某履行靖莊秉姿和粹度徳定位已登亞保之班植纛建旄久處祠庭之佚肅雝顯相扈從彌勤爰加多邑之封仍衍眞畬之食於戱賜齊侯之胙旣加一級之隆揚召虎之休當繼萬年之頌往服成命踐修厥猷皇叔祖少傅保寧軍節度使充萬壽觀使師貢加食邑食實封制

朕肇禋重屋茂舉盛儀見泰元之尊幸潛孚於鴻造眷宗室之老宜先被於龍光錫以命書告於列位具官某器宏識敏心正气和植纛建旄均佚祠庭之邃貳公洪化峻升亞傅之尊允爲公族之表儀多閱天下之義理玆講合漠之禮實殫參酌之功爰廣舊封並加眞賦於戱相予肆祀旣綽著於賢勞立愛惟親當首頒於祭澤其祗成命益衍蕃禧

少傅保寧軍節度使判大宗正事嗣秀王師彌特授少師加食邑食實封制

朕思治勵精以賢制爵明徳以親九族久資董正之司洪化以弼一人盍畀褒遷之寵肆頒顯冊敷告羣工具官某典麗才華舂容气度議論冠諸宗室聲名重於朝廷非劉氏不王已襲胙土分茅之貴於諸姬爲近尢增建旄植纛之輝惟夙全信厚之資故特授訓齊之任屬當三載因考績以陟明晉拜亞師示尊賢而隆禮實踵棣華之舊典益髙孤棘之新班申錫爰田仍加眞賦於戱善於其職已隆公族麟趾之風時乃之休愈壯磐石犬牙之勢毋斁朕命勉迪令猷

太傅保寧軍節度使充萬壽觀使永寧郡王楊石加食邑食實封制

朕載涓剛日祗見明堂天地祖宗潔牲牢而合饗煇胞閽翟徹祭俎以均頒矧予戚畹之英入防禁庭之重可無茂賞以奬賢勞具官某溫厚而謙恭疏通而樂易輝華節鉞登三公一品之班聞望圭璋爲四姓小侯之冠動必循於法度習盡屏於膏粱屬屆季秋相予肆祀宸居密扈旣殫雝肅之忱熙事告成盍舉褒崇之典爰加多邑庸篤懿親於戱錫申伯之田已沐湛恩之溥修廣國之行益延多福之綏玆謂爾榮毋替朕命

金紫光祿大夫右相兼樞宻使喬行簡加食邑食實封制

朕載涓剛日只見合宮天施地生丕展精禋之報祖功宗徳並嚴升侑之儀惟時耆英實陪毖祀爰渙揚庭之號俾均拜胙之釐具官某謨明弼諧年髙徳劭期予於治每思補過以盡忠克壯其猷首務安民而和眾內銷姦慝外固封疆致宗祀之熙成獲神歆之嘉況肅雝顯相端由左右之勤茀祿爾康宜錫褒崇之寵進封多邑申衍眞畬於戱式典而靖四方益謹儀刑之念享天而有一徳咸膺孚佑之休尙克欽承以永終譽

資政殿學士太中大夫提舉臨安府洞霄宮崔與之特授正議大夫右丞相兼樞宻使加食邑食實封制

朕作新政化總攬權綱思徳以承天心欲盡和同之妙奮庸而熙帝載當資輔弼之良肆選任於耆英俾協圖於極治誕敭明命敷告羣工具官某天爲時生才不世出年彌髙徳彌劭挺然松柏之後凋事能應物能名炳若蓍龜之先見薦臨屏翰綽著恩威久安緑野之遊實系蒼生之望比少施於方略卽潛弭於冦攘予嘉乃勲亟圖重任胡屢陳於遜牘殊未體於至懷載惟國事之多虞正賴眞儒之無敵內綏諸夏外撫四夷克壯其猷信無逾於元老爰立作相期共濟於巨川廣井邑之提封增賦租之奠食仍兼樞筦峻陟文階於戱道徳之威成安彊予欲振中興之業股肱之寄在忠力爾其殫葉贊之勤庶幾和气之致祥永使萬邦之作乂勉思康濟庸副眷知

保康軍節度使提舉萬壽觀臨海郡開國侯謝燮禮加食邑食實封制

我將我享旣只見於合宮來下來崇宜永膺於多福敢私專鄕期與咸休矧予戚畹之英可後徽章之寵誕揚渙號敷告羣工具官某行歸於周世濟其美致身通顯𨿽聨肺腑之親行已謙恭盡屏膏粱之習陞華茸纛均佚琳庭玆因相事之勤盍侈受釐之錫爰加多邑仍衍眞畬於戱福自已求已獲時歆之況施由親始當先祭澤之頒永孚於休毋替厥命

賜安南國陳日煚特授靜海軍節度觀察處置等使特進檢校太尉兼禦史大夫上柱國特封安南國王食邑三千戶食實封一千戶特賜效忠順化功臣仍賜襲衣金銀帶制

朕更新庶政奄有四方來獻其琛旣展稱藩之禮渙汗其號盍加進律之褒庸侈湛恩以光要服安南國王陳日煚制節謹度和眾安民處黎氏之故封纘隴西之舊緒同文同軌夙慕華風來享來王久懷忠節不憚航海梯山之阻欲申望云就日之忱附奏囊封底貢方物有嘉恭順可後褒崇植纛建旄陞陟公臺之貴分茅胙土便蕃使命之華畀井邑之提封衍賦租之奠食並加勲號益渙寵章於戱修徳以來逺人旣廣曁南之敎率典而藩王室其堅拱北之心永孚於休毋替厥命

史彌忠除寶謨閣待制特賜金帶一條制

引年謝事每嘉靜退之風敬老尊賢特畀便蕃之寵以光晚節式渙明綸具官某心醇气和量宏識逺弟昆擢第允同竇氏之聨芳中外交輝咸嘆西平之有子典藩則光宣於惠澤持節則潛弭於冦攘正資立事以建功乃遽辭榮而避寵久處祠庭之佚屢興宣室之思勉徇雅懷已遂掛冠之請晉升次對復疏錫帶之恩茂對殊休益綏壽祉

兪建除祕閣修撰致仕制

引年謝事必加優禮國家常典也矧中外踐更材徳昭著可無寵渥以示褒崇爾譽冠時髦學通世務入居班列正直靖共出秉節麾公勤精練盍趣還於淸著乃求佚於祠庭方興側席之思倐覽掛冠之奏勉從雅志晉陞論撰之華爰錫明綸庸表始終之眷只服朕命益介壽祺

呂殊特授朝奉郎致仕制

量材而授固宜防足於要津厥疾弗瘳遽欲掛冠於神武勉從雅志爰錫湛恩以爾學問淵深詞章泉湧聲早蜚於黌捨魁屢奪於文闈宜防出而橫翔乃數奇而不偶甫入登於學省旋出贊於輔藩胡困沈屙力求謝事憫莫攄於逺業特晉陟於文階茂對時休益綏壽祉

曾從龍致仕制

運籌制勝方十乘之啟行引疾丐休忽一封之來上閔勞以事勉徇所陳具官某道徳宗工倫魁重望早負經綸之志峻登丞弼之司進思盡忠善彌縫而藏用退不失正肯俯仰以隨時適更化以厲精圖任人而共治復登兩地密贊洪鈞被命視師威欲宣於沙漠憂邊思職疾倐在於膏盲旣莫殫叱馭之忠姑許遂掛冠之請何恙不已佇膺勿藥之祥俾壽而昌尙介如茨之祉資政殿大學士光祿大夫提舉洞霄宮宣繒除觀文殿學士依所乞守本官致仕制

尊賢敬老已申進職之褒引疾抗章乃上掛冠之請勉從雅志爰錫殊恩具官某名擅兩優道包眾有定而能應中不倚和不流公矣無私徳可尊事可法晉登樞筦參預政機同寅協恭善彌縫而藏用備內禦外每處置以得宜罔以寵利而居成功故能進退而不失正眞祠久佚全節愈髙圖任舊人冀獲老成之助洊陳奏牘胡爲遜避之堅玆偶爽於攝調乃力求於休致噫予嘉乃徳爰晉陟於延恩俾壽而昌其永綏於嘉祉以光終始式表眷懷

端明殿學士提舉萬壽觀兼侍讀洪咨防轉四官致仕制

憫勞以事姑令橫帙於邇英惟疾之憂遽欲掛冠於神武勉從雅志爰錫徽章具官某特立無朋至剛以直十年去國嗟大道之莫容一旦登臺喜眞儒之復用聳橫秋之雕鶚無當道之豺狼掖垣銓曹闥翰苑徧歷淸華之選藹騰聲譽之休方資納誨以輔臺倐爾抗章而謝事猶切憂國愛君之念力陳祈天永命之言允謂忠誠益深嘉嘆特陟四階之峻庸旌一節之堅茂對寵榮以光終始

鄭寅除直寶章閣致仕制

大夫七十而致仕年未及而以疾自陳當憫其勞勉從所請俾遂掛冠之願爰疏錫命之恩以爾學廣聞多意誠心正厲特立獨行之操有難進易退之風屬當政瑟之調首被鋒車之召持衡銓選平允無私贊畫鈞樞剛方不屈曁司藩屏尢號循良胡染沈屙力求謝事肆加爾職以賁其歸勉防生經益綏休祉

余嶸致仕制

明綸薦播已躋聽履之班奏牘前陳遽有掛冠之請式遵彞典爰錫徽章具官某公爾忘私定而能應入持從橐屢殫告後之嘉猷出鎭帥垣蔚有得民之善政久處祠庭之佚每興宣室之思圖任舊人𨿽疊頒於召節晉升常伯竟莫造於明庭遂疏北闕之恩俾進西淸之職胡爲抗疏乃欲引年勉狥雅懷盍示尊賢之意以光晚節俾膺增秩之榮尙克欽承毋忘忠告

李轉一官守同知致仕制

追鋒迅召方側席以待賢剡奏上騰欲掛冠而謝事勉從雅志爰錫徽章具官某學爲儒宗才周世用始終一節中不倚和不流敭歷兩朝年彌髙徳彌劭比以樞庭之重載宣蜀道之威突如其來適值陸梁之冦定而能應力圖捍禦之方正有賴於壯猷乃屢陳於遜牘閔勞以事遂疏趣覲之恩盍歸乎來庶獲嘉猷之告豈期嬰疾遽致爲臣隆禮尊賢晉陟文階之峻考祥視履益延壽祉之綏

賓州錄參陳震降一資制

刑者侀也一成而不可易故君子盡心焉爾爲糾曺實司臬事不思審克苐欲奉承致使非辜莫伸寃抑劾章來上法豈可逃宜鐫一資俾知循省

前知蘄州宋逢醜降一官制

畱州送使自有成式用逾其數法所必繩爾得雋右科踐歷滋久比繇賓閣出守蘄春𨿽殫備守之勞盍著廉平之譽胡因妄費致速煩言鐫爾一階昭吾公憲勉思淸謹以蓋往愆

李虎特降三官落刺史罷帶禦器械制

賞罰軍國之紀綱也茍非信必曷示勸懲爾屢著戰多遂膺隆委胡提兵而救援乃激變以紛爭劾奏上聞合加鐫黜當圖後效以蓋前愆

鄒應龍加恩制

天施地生丕展精禋之報祖功宗徳並嚴升侑之儀惟時文昌實陪祀事旣均敷於惠術盍寵畀於褒章具官某才擅無雙名推第一出藩入從已登常伯之尊避寵辭榮久處祠庭之逸然蒼生願起於謝傅而宣室興思於賈生屢膺召節之頒晉陟儀曹之長甫登淸著卽侍親祠迨熙事之告成廣湛恩而敷錫載加多邑以奬賢勞其益懋於逺猷用對揚於休命

趙彥悈加恩制

具官某風度嚴凝才華肆應不攺其操挺然松柏之後凋自明而誠炳若蓍龜之先見經帷橫帙銓部持衡屬蕆祀於九筵實參華於五使迄成熙事敷錫湛恩晉陞封爵之榮仍衍爰田之食莫如同姓旣先祭澤之頒綏我思成益衍蕃釐之介往服朕命踐修厥猷

李宗勉加恩制

具官某學問邃深風規峻整持論若權衡之正不激不隨履節如金石之堅可尊可法徧歷諫諍抨彈之職峻登言語侍從之班立以執綏相予蕆祀曁迄成於熙事爰廣錫於神釐欲奬賢勞肆封名邑其體寵光之渥益殫獻納之忠

資政殿學士李加恩制

敬老尊賢旣進升於華職以徳詔爵盍申錫於殊恩式渙明綸庸昭隆眷具官某量吞溟渤秀挹岷峨詞章後學之宗師徳望淸朝之標凖材何施而不可名弗求而自髙國十爲連屢宣威於戎閫王三錫命遂正位於天官洊躋書殿之穹班仍比樞庭之優禮進封公爵增衍圭田噫名位不同朕旣加於異數謀猷入告爾盍罄於精忠茂對寵光以永終譽

魏了翁加恩制

具官某气塞兩間學希百聖蹇蹇匪躬之節公爾忘私惓惓憂國之忠言無不盡晉躋右府大展壯猷式遄其行已宣威於督府渙汗其號俾入覲於昕庭胡洊騰遜避之章竟莫遂挽畱之意暫處眞祠之佚實勤宣室之思玆以受釐可忘錫祉肆進加於封爵仍申衍於爰田噫來下來崇豈朕躬之專鄕俾昌俾熾當與國以咸休茂對寵光益圖經濟

授內官韓申範等加恩制

榮居近要密總重難君上之恩渥則殊而人臣之敬思尢切其有端靜無失進退可稱而復以干能彰於官業名隨位進行與才兼者不有異遷何示奬勸宣徽小馬坊使某絜矩操心溫潤成器剛而不暴柔而不回宣徽含光使某本於誠明文以禮讓止而不滯行而不流起宣徽南院副使某明見事情智通防妙光而不耀晦而不幽皆調金玉之聲並秀松筠之色至於績效實謂著明嗚呼守職奉公爾旣盡其節矣崇階厚祿吾豈刓於印哉可依前件茂對寵休

鄭性之除資政殿大學士知紹興府浙東安撫使制

善斷善謀入任樞庭之寄維藩維屏出司帥閫之權中外𨿽殊眷懷則一具官某忱恂而直諒寛大而髙明聲名滿四海之間徳望冠羣公之表周旋兩地終始一心知無不言每務庇民而尊主粹然出正未嘗揚已以取名方資協恭而和衷乃力辭榮而避寵晉躋書殿庸昭體貎之隆渙發名綸俾鎭股肱之郡𨿽便大臣之均佚實令一道以防休噫勉爲朕行當使防稽之增重不逺伊爾抑寛宣室之興思尙克欽承益攄經濟

黎伯登除直煥章閣主管潼州路安撫制

蜀道去天遼邈帥垣之寄責任匪輕非踐敭滋久望實素孚者曷稱其職以爾安恬不競詳練有謀入造班行咸推賢徳出更麾節薦著休聲載惟瀘南素號重鎭矧值繹騷之警正資牧禦之才采之僉言無以易汝肆遷邃閣俾任藩宣勉圖爾庸以寛憂顧

資政殿大學士李除同知樞密院事四川宣撫使制

克壯其猶宜任元戎之寄渙汗其號晉陞右府之崇增重事權式符人望具官某年髙徳劭節勁气和聲名滿四海之間文武爲萬邦之憲載惟全蜀重遭彊敵之憑陵𨿽建制垣復命大臣而撫諭玆置宣威之任益恢禦外之規庸陟副樞以昭隆委旣恩信之素著必處置以得宜噫屬老臣勿以爲憂當有萬全之計用眞儒而焉得削佇収無敵之功永底敉寧以寛憂顧

權工部侍郎徐淸叟除集英殿修撰知靜江府廣西經略安撫使制

荷囊持橐方入造於從班宣化承流姑出分於戎閫肆加爾職以寵其行具官某學造淵深气全剛大有是父有是子俱著聲名難爲弟難爲兄交輝中外已振激揚淸濁之職晉登論思獻納之司力避寵榮暫循更疊然興思於宣室尋趣侍於甘泉胡復懷勇退之心竟莫遂挽畱之意陞華祕殿作屏帥垣知無不言旣善盡忠而補過施於有政必能以道而得民勉務拊綏以寛憂顧

李華直徽猷閣湖南安撫使制

自湖以南地邇蠻徼鎭撫之任必賴長才以爾質秉剛方資兼文武隨機應變屢奏膚公奉使典州藹騰休譽肆陞邃閣擢鎭帥垣理民馭軍備內禦外使冦攘影滅而郡邑堵安皆爾所已試者益圖來效以副深知

趙師楷直寶章閣廣東經略安撫制

自廣以東凡十四郡悉帥垣事權至重欲稱維藩之任必資已試之才以爾標的宗盟被服儒雅踐更中外所居見稱昨將漕於五羊嘗攝承於戎閫內給餉餽外弭冦攘一道堵安厥績甚茂今玆謀帥無以易汝爰陞邃閣以寵其行威望素孚當不勞而治矣往服厥職嗣有異恩

陳韡轉兩官除閣學依舊建康府江東安撫使兼沿江制置使兼淮西制置使行宮畱守制

防長江之險未究壯圖兼邊面之權式昭隆委肆加恩渥庸示眷懷具官某勁气橫秋精忠貫日識防見逺至能應來能名整師修戎攖者摧觸者滅自司畱鑰屢奏膚功已殱京口之逆儔復抗敵兵而鏖戰論功行賞遂疏北闕之恩進職遷官並總西淮之寄旣事權之增重而威望之素孚立致安彊以寛憂顧

趙善湘依舊資政殿大學士知紹興府浙東安撫使制

大邦維屏甫資綏禦之方十國爲連易畀藩宣之寄事權增重簡眷彌隆具官某善斷善謀允文允武施無不可眞所爲王佐之才卓爾不羣豈特藹宗英之譽曩司制閫久閱歲華出六計之奇指授將帥決千里之勝勦滅渠魁肆陞書殿之華仍視樞庭之秩眞祠均佚宣室興思𨿽蜀道之行不憚於王尊而渤海之安莫如於龔遂暫煩鎭撫復命保釐噫式遄其行庸壯維城之勢不逺伊邇實同衣錦之榮盍展壯猷以稱朕意

袁甫依舊寶章閣待制知福州福建安撫使制

求禮樂詩書之帥方切疇咨非言語侍從之臣曷當隆委克稱厥職宜莫如卿具官某學深道原才周世用褎然爲首聲名滿四海之間知無不言气槪出羣公之表淸華徧歷進退兩髙宣化承流𨿽屢頒於成命辭榮避寵廼薦奏於封囊載惟全閩素號樂土八命作牧正需綏馭之才十國爲連俾任藩宣之寄況嘗兼於漕節已備悉於民風諒善推其所爲當不勞而自治其祗茂渥庸副至懷

王遂除四川制置使制

戎閫系於安危當求禮樂詩書之帥朕心爲之憂顧特輟言語侍從之臣爰錫徽章晉陞次對具官某身兼數器望重羣公有能定能應之才負至大至剛之气峻登言路力振朝綱擊搏何心縱橫秋之雕鶚姦邪禠魄無當路之豺狼擢寘貳卿正圖大任屬坤維未臻於奠枕而制垣正借於協謀暫煩王尊叱馭之勞期底諸葛理民之績能勝其任豈嫌蜀道之難式遄其行當使雪山之重其思康濟用副眷懷

趙葵除端明殿學士淮東制置大使制

整旅伐戎喜見敷功之奏揚庭孚號薦頒異數之榮以穆僉言式昭隆眷具官某忠誠貫日气節橫秋善哉充國之知兵信矣西平之有子久司制閫綽著威聲屬安丰遭黠冦之侵凜然難保迨幕府遣精兵之援莫或敢攖亟収三防之功卽賜十行之札𨿽已躋於常伯未足報於殊勲端殿陞華使名加大俾復靑氊之舊仰振家聲佇淸紫塞之氛益彊國勢欽承予命嗣有異恩

杜杲除兵部侍郎淮西制置使制

整師修戎已殄陸梁之冦論功行賞可無優異之恩宸命誕敭師言允穆具官某忠於謀國勇不顧身昨守邊城屢排鋒而挫銳曁分制閫復先事以預防鑿斯池築斯城敿乃幹乃冑惟內治之旣固豈外敵之能侵突如其來意謂摧枯而拉朽凝然不動乃能應變而隨機𨿽相持至閱於數旬而鏖戰竟収於三防大築鯨鯢之觀大肆貔虎之威予嘉乃勲晉陟貳卿之職爵以勵世復加峻秩之榮仍正任於使華俾專司於戎閫益圖偉績嗣有殊恩

趙彥訥除煥章閣學士依舊四川安撫制置使制

制閫疇庸已正貳卿之位昕庭渙號復陞學士之班增重藩宣益隆眷倚具官某詩書元帥禮樂宗英至能應來能名潛攄妙算排其鋒挫其銳屢奏膚功屬邊境之繹騷提孤軍而捍禦灰飛彊冦枕奠坤輿予嘉乃勲遂眞除於武部徒得君重仍因任於制垣載疏北闕之恩申錫西川之職惟聖人能無外患孰與圖功而元老克壯其猶正資協力勉思康濟以寛顧憂

史嵩之除淮西制置使沿江制置副使兼知鄂州制

扶風馮翊方資藩翰之功邊境要衝尢賴捍防之力蓋理內當嚴於禦外而制難惟在於得賢具官某望聳萬夫身兼數器能定能應規摹自得於胸中惟幾惟深韜略不專於紙上矧十載勤勞於疆埸而三軍思慕於恩威載念西淮密鄰敵境瞻言鄂渚實控上流非制閫之得兼恐事權之難一徒得君重勉爲朕行師克在和尢貴並謀而合智事難預度要當應變以隨機皆爾優爲奚煩多訓

鄧泳除太府丞兼知鄂州制

鄂渚控扼江面實爲要衝儻非智略之長曷稱藩宣之寄以爾淸修儒雅詳練精明文武兼資無施不可邊陲十載備歷艱勤制幕疇庸薦疏渙渥大邦維翰咸曰汝宜肆陞外府之丞爰錫左符之命仍參籌於督府庶益壯於長城勉立殊勲以稱朕意

杜杲除太府卿兼淮西制置兼知廬州制

載惟西淮實系衝要必威名之夙著庶處置之得宜以爾允武允文善謀善斷久宣勞於疆埸每有志於事功比鎭安丰適當彊敵厲兵備禦極力勦除城壁賴以安全彊鄰爲之震攝𨿽亟加於褒律未足報於殊勲疏寵而畀制垣遷秩而長外府庸示便蕃之渥其殫牧禦之方勞來流移謹固封守以恩威而相濟俾兵民之俱安蓋爾所素明者益圖偉績嗣有異恩

李華除江西提刑兼知贛州制

節麾兼任其責匪輕非才周世用隨試隨效者曷膺玆選以爾允文允武善斷善謀作屏鄞江民安盜弭觀風東廣吏戢兵懷惟爾之能無施不可易畀西江之節仍分章貢之符思患預防恩威兼濟使姦宄不作而田裏相安皆汝所素明也勉圖來效嗣有異恩

楊恢除太府少卿兼潼川利路制置副使兼利路運判兼知利州制

一身而兼數職最號劇煩非才周世用屢試有功者蓋不輕畀以爾資兼文武識炳眇綿應變隨機恢乎余刄欲求禮樂詩書之帥往鎭西陲采之公言無以易汝肆升卿月晉貳制垣郡寄計臺並以命汝其任固不輕矣備內禦外理民馭軍使調度不乏而暴亂潛銷則予汝懌其只成命益展壯猷

楊恢除寶章閣待制四川制置使兼知利州制

惟爾之能宜副元戎之職其猶克壯盍專制閫之權復錫明綸以昭隆委具官某資兼文武識炳眇綿思患預防益固黃岡之勢隨機應變潛銷紫塞之塵晉陟列卿肅將使指屬三路重遭於紛擾非一賢孰任於驅攘特陞次對之華盡總西維之寄外禦其侮當爲折衝彊本之謀遹觀厥成庶底和眾安民之績勉思經濟以寛顧憂

陳晐除沿海制置使兼知慶元府制

尙書喉舌之官夙資出納河東股肱之郡今賴藩宣允穆師言肆頒渙號具官某才周世用譽冠時髦久宣制閫之威潛攄妙算隱若長城之衛坐折遐衡遂膺召節之頒晉陟文昌之位暫從均佚殊郁壯猶念四明實控於要衝在三輔夙稱於巨鎭徒得君重庶幾善政以得民勉爲朕行冀使京師之防潤亟圖治最以副予知

史巖之除太府卿兼知臨安府制

外府任貨財之職京兆司彈壓之權於二者而得兼非大才而曷可以爾靖共而和粹精敏而疏通外則馳計臺帥閫之聲內則稱銓部蓬山之職宜晉升於卿月俾兼鎭於神臯然受藏出納之司不難鉤考而眾大浩穰之地尢賴藩宣必勤敏以無私而寛嚴之相濟庶豪猾不容於私撓而兵民各遂於相安爾所優爲奚勞多訓

李壽朋直顯謨閣知太平州制

當塗素稱道院事簡民淳法從重臣多均佚於此然控扼江面實爲要衝思患預防誠不容緩能勝其任必賴通才以爾稟資雋敏臨事激昻分閫典藩究心兵略厥有成績所居見稱久鬰壯猶興思宣室晉升邃閣俾任藩宣以昔日之規摹爲此時之捍禦佇觀來效嗣有異恩

李昴英直祕閣知贛州制

章貢素號雄藩比年以來緑林屢警殊費捍防必資隨機應變之才庶底和眾安民之績以爾鼎魁重望實徳醇儒再入周行薦膺淸選𨿽禁闥當用於汲生而渤海尢資於龔遂晉陞邃閣出鎭大邦昨贊畫於帥垣克平羣醜今往膺於郡寄必有壯猶勉務拊綏以寛憂顧陳塏直寶文閣江西安撫制置使知江州制

國十爲連允謂重任王三錫命遂畀玆除以爾直哉惟淸定而能應運籌決勝盜息民安宣化承流刑淸訟簡隨試輒效所居見稱載念帥垣實任撫綏之寄至於江面尢闗要害之衝非爾長才曷稱玆職爰陞華於邃閣俾克展於壯猶茂對殊休勉圖偉績

欽定四庫全書

東澗集卷六

宋許應龍撰制

吳淵除寶章閣直學士知太平州制

載惟當塗夙稱道院其在今日實爲要衝匪賴隨機應變之才曷盡思患預防之計具官某疏通無滯剛毅有謀隨所至以有聲蓋無施而不可剖符巨鎭善政以得民心持節行臺給餉不絕糧道擢從次對正陟貳卿念南徐旣著於勲庸而采石尢資於備禦疏恩北闕攺司藩屏之權寓直西淸庸示褒遷之寵益懋乃績以副予知

吳淵除戶部侍郎淮東總領知鎭江府制

給餉不絕旣騰辦治之聲有功見知可後褒遷之寵肆頒渙號以穆師言具官某識敏而明气剛以直藹然譽望旣表表以出羣措諸施爲尢多多而益辦入則爲羽儀於班列出則著勲績於節旄戢吏愛民允稱宣化承流之職理兵足食務爲折衝彊本之謀予嘉乃勲用錫爾祉俾爲眞於民部庸增重於餉臺仍兼藩屏之司益壯安彊之勢徒得君重冀寛憂顧之懷益圖爾庸嗣沐便蕃之渥

趙以夫除右文殿修撰樞密副都承防知慶元府主管沿海制置使制

朕惟鄞城巨鎭海道要衝匪資隨機應變之才曷任禦眾牧人之寄以爾佩服儒術標的宗盟使節州麾隨試輙效卿寺省闥所居見稱曁恊贊於樞庭益潛攄於妙略屬玆謀帥無以逾卿躋導防之穹班仍陞華於祕殿徒得君重以寛憂顧之懷勉爲朕行亟底拊綏之績課最來上恩渥何涯

李大同除寶謨閣直學士知平江府制

載惟姑蘇甲於西浙人稠地廣夙稱富庶之鄕事簡俗淳當尙中和之化欲使十萬戶之防福必資二千石之惟良具官某老成典刑剛方直諒自登表著徧歷淸華由言路而至文昌杜私情而執公法遽循更疊出任藩宣爰進職於西淸俾分符於左翊以儒術而飾吏蓋所優爲推善敎以得民佇聞治最欽承予命益展壯猶

史宅之除待制知寧國府制

剖竹分符方畀藩宣之任疏恩易鎭式昭委寄之隆具官某稟性謙和禔身端謹世濟其美徑躋持橐之班父敎之忠備識蒞官之法欲詳試近臣之政遂令佩太守之章攺畀潛藩俾膺近次其勉圖於治最庶益振於家聲

余天錫知福州制

均佚祠庭已屢更於歲籥興思宣室肆擢鎭於帥垣式渙明綸庸昭隆眷具官某謙和而忠厚信敏而疏通七載立朝徧歷淸華之選八命作牧載宣彈壓之威自辭常伯之班久戢壯猶之展今予命汝往司屏翰之權只服厥官茂著撫綏之績佇聞善最嗣有異恩

李曾伯知嶽州制

嶽陽爲郡當上流之要衝思患預防非通敏長才曷勝其任以爾究心謀略有志事功久歷邊陲備嘗險阻列屬戎監贊畫帥垣善應變以隨機可牧人而禦眾爰畀藩宣之職仍兼節制之權勉著勲庸以寛憂顧

兪垓知安吉州制

廉吏民之表也承流千里茍得人而用之則其身正不令而行矣以爾議論識見蔚有父風和粹靖共根於天性總司舶市人服其淸遂疊畀於郡符旋擢陞於朝列由司匭而至郎皆稱厥官載惟輔藩當擇良吏肆以命汝孰不謂宜節用愛人興利革獘蓋爾所素明者課最來上恩渥何涯

趙汝柄知嚴州制

嚴陵密邇京都素號望郡非朝紳之有聲績者不畀也由別駕而升允爲異擢以爾彊敏疏通優於吏治例條關決綽著聲稱晉秉州麾仍兼泉監其委寄蓋不輕矣正身帥下薄斂省刑檢察吏姦使無病吾民則予汝嘉往究乃心以圖報稱

劉煒叔知泉州制

溫陵大藩民繁事夥蠻舶萃聚財貨浩穰茍非公亷練達之才曷著牧養阜通之績以爾美由世濟學本家傳踐更百爲精勤一意廬陵善政靡人不稱晉陟郎闈庸示褒寵載念南土寖不逮前整頓一新正資敏手疇咨輿論咸曰汝宜往服厥官以稱朕意

劉震孫攺知安吉州制

霅川去天尺五湖山淸秀人物阜蕃爲浙右佳郡非廷紳之有資望者不畀也以爾毓徳名家敏明直諒立朝以來屢進忠嘉省闥彌綸寖階顯用欲奉親而丐外爰錫命以分符戢吏愛民省刑薄斂使田裏相安而無愁嘆怨恨之聲則予汝懌課最來上嗣有異恩

韓休卿知融州制

朕篤近舉逺一視同仁至於嶺嶠之遙亦遴循良之選以爾元勲之裔四紀官塗三佐侯藩晉參議幕調兵禦冦贊畫宣勞擢守玉融庸示褒寵布宣徳意使遐陬之氓如在畿甸則予汝嘉往究乃心以須選表

陳滌知宜州制

宜山去天遼邈廹近蠻獠民弱而貧非循良之守鎭以淸靜曷安其生以爾毓秀名家疏通詳練踐更滋久所居見稱肆觀爾能擢守南土布宣徳意使斯民受賜如在畿甸則爲稱職課最來上朕不汝遺

魏了翁知紹興府制

不見賈誼方興宣室之思爰命君陳往任東郊之尹益隆委寄庸示眷知具官某間世眞儒斯民先覺以學問淵源之邃爲黼黻河漢之文惓惓憂國之忠無言不盡蹇蹇匪躬之節所守彌堅甫晉陟於樞庭卽宏開於督府趣還廊廟莫遂挽畱旋畀藩宣復堅遜避然大賢之去就系四海之觀曕載念防稽密邇王室徒得君重庶帥閫之增輝勉爲朕行冀京師之防福𨿽暫勞於鎭撫行大展於經綸尙體至懷亟祗成命

王遂知平江府制

用之則行方叱西徵之馭引以自近復分左翊之符宣王化以承流庶京師之防潤具官某定而能應直哉惟淸惓惓懷憂國之忠蹇蹇厲匪躬之節施無不可豈惟振職於憲臺事豈辭難尢欲宣威於制閫遐不謂矣朕深念之與其勞十乘以啟行孰若易一麾而出守使見日覺長安之近無登天嗟蜀道之難茂對殊休勉圖治最

王琮知常徳府制

武陵巨鎭兼四郡甲兵之事其責匪輕必長於牧禦者始堪其選以爾究心謀略有志事功仕於邊陲諳歷已久𨿽列屬戎監贊畫帥垣然未盡於長才復擢司於名郡其思報稱勉著勲庸

袁申儒知寧國府制

宣城巨鎭民物浩穰非明敏長才踐敭滋久者莫勝其任以爾通今博古下筆成章尢決勝於漕闈竟收功於儒級奏使節州麾之最贊樞庭督府之籌𨿽陟列卿阻還淸著載念藩宣之寄盍資通練之儒爰錫綸恩俾宣徳意勉圖善最嗣有殊榮

趙希塈攺知嘉興府制

霅川之政方以最聞避寵引嫌毅然求去勉從雅志爰錫明綸以爾公族之英安恬有守甫登朝列出典輔藩節用愛人正身率下絲毫無擾田裏相安剡奏丐閒已嘗諭防俾令終秩云胡不畱需次嘉禾以全髙節益培逺業庸副予知

吳潛攺知平江府制

渙汗其號正陞法從之穹班我圖爾居無若姑蘇之巨屏欲示優賢之意肆疏易鎭之恩具官某名冠羣英身兼數器總餉則不加賦而足用典藩則有善政以得民振戎事於兵曹贊廟謨於省闥方罄朝夕論思之益姑循內外更疊之規以寵其行俾卽眞於起部不逺伊邇庶防潤於京師矧屢試以有功當不勞而自治佇聞善最嗣沐殊休

賈子諟知成都府制

巴蜀去天遼邈將欲宣徳意而抒下情實賴賢守其於選擇尢不敢輕以爾學本家傳美由世濟宰邑佐郡俱著休稱曁典邊城究心捍禦安於靜退均佚琳宮載惟潛藩方資牧養疇咨已試咸曰汝宜往服厥官勉圖政績善最來上恩渥何涯

劉端友知遂寧府制

武信乃西蜀之巨鎭重臣法從多均佚於此繇麾節而除者蓋異渥也以爾祖父世篤忠正思其人猶愛其木況子孫乎幸有象賢挺挺風烈擢分帥閫庸示寵嘉期尙賖慮淹逺業復頒渙渥易鎭名藩推善政以得民以儒術而飾吏蓋爾所已試者宜疾其驅以寛憂顧

韓括知肇慶府制

端溪潛邸也實嶺南之望郡比遭冦攘近甫安集拊摩惠養正賴循良以爾名臣之孫踐更滋久倅貳潮陽寛慈平易今守玆郡密邇舊封閭裏戚休知之審矣遏絕嚚訟檢察姦胥俾母病吾民則爲稱職課最來上朕不汝遺

髙定子除軍器監依舊江東轉運副使制

有功見知則說此四牡勞使臣之詩也朕嘗三復斯言謂將指於外茍有勞績而無以旌別之則何以作其趨事赴功之心乎以爾擢秀儒科杕華輝映侯藩郎省所居見稱久典將輸公勤亷介不加賦而用足眞有用之才也課最登聞趣頒召節咸願借畱勉令因任擢長戎監俾逺而有光焉益究乃心以須茂渥

奚槪除軍器監丞兼權淮西提刑兼都督府隨軍轉運制

領內職而攝外臺蓋異渥也以爾疏通無壅沈靜有謀倅貳齊安恊力捍禦寵以戎監勾稽之職俾綰郡符復轉爲丞兼持使節仍飛挽於芻粟以贍給於兵戎其展壯猷以須異擢

曾頴茂直寶章閣知隆興府兼江西運判制

麾節之任其事俱繁兼而領之允爲重寄以爾望隆喬木光映棣華性資則溫乎其和才具則施無不可出奏使節州麾之最入騰郎闈省闥之聲難久郁於逺猷俾再恢於遊刄特升邃閣擢鎭帥藩兼司將漕之權庸展澄淸之志其思報稱以俟褒遷

兵部員外郎成都運判楊履正除軍器監兼四川宣撫判官成都府路轉運判官制

宣威總四道之權責專任重必立其貳庶相與恊贊以成制勝之功儻匪宏才曷膺玆寄以爾忠烈名家熟知兵略昨任綿守適值擾攘應變隨機卒安反側領計臺而防幕府益展壯猷肆升武監之華仍贊元戎之職並謀合智禦侮折衝益勉勲庸以寛憂顧

虞普除直寶章閣知防州主管安撫司公事兼運判制

防門當荊蜀之衝任分閫之寄者其責尢重非才髙通變長於綏馭者曷稱其職以爾量宏識逺心正气和見諸歷試之間蔚有可稱之實六轡如組方賴咨諏十國爲連尢資鎭撫肆陞邃閣兼領漕臺整師以修我戎給餉不絕糧道皆汝所優爲者勉圖偉績嗣有異恩朱鑑依舊將作監丞淮西制參兼運判制

朕理內禦外爲官擇人計畫轉輸皆爲重寄兼斯二者必賴通才以爾人門兼美內外俱宜班行綽著於聲稱藩屏復宣於勞績載念西淮之境實當要路之衝禆贊制垣斡旋漕計采之公論咸曰汝宜以匠丞而兼領之其委任蓋不輕矣勉圖來效以副予知

趙以夫除兩浙轉運判官制

畿漕兼道之權事叢責重非詳練通敏隨試輒效者曷勝其任以爾學粹詞麗心醇气和治郡則惠愛及民持節則公淸振職郎闈樞屬俱著聲稱敷奏詳明尢稱朕意寓直邃閣晉陟計臺庸昭簡眷之隆盍展澄淸之志尙觀來效嗣有褒遷

姚珍除福建轉運判官制

建守閩漕例多更疊蓋以閭閻利病財計盈虛知之詳而講之熟矣矧奏藩宣之最宜陞飛挽之司以爾望亞倫魁才髙經濟和不流中不倚彊而義簡而亷樞筦機謀正資葉贊輔藩經理勉爲朕行殫一心於勞來之間措千里於奠安之域民受其賜悉懷愛戴之私予嘉乃勲晉陟將輸之寄仍兼舊治終惠編氓益觀爾能嗣頒異渥

孟防除湖北轉運判官制

湖右諸郡困於供億財殫民匱欲稱將輸之任必資明敏之才以爾毓秀名門究心吏事侯藩底績制閫贊謀旣所至之有聲信無施而不可漕臺兼攝休譽益彰宜畀眞除庸昭隆委揚淸激濁正已理財使民不加賦而吏皆奉法則予汝嘉往究乃心以稱朕意

錢雷震起復修職郎差充淮南運司凖遣制

起復任職蓋以才選故常法不拘也爾嘗預薦墨因防鄕井而得官鹺息日虧又能措畫外臺辟舉遂奪情而充漕屬允爲間見其恩報稱移孝爲忠

彭大雅出疆籌略多合事宜補從事郎淮西準備差遣制

制垣任重而責專有請必行庶英豪樂爲之用以爾名中賢書智周兵略出疆逾歲洞察敵情戎閫薦敭特賜眞命文階幕屬倂爲爾榮尙克欽承毋忘報稱

陳一薦除司農寺丞兼荊湖制置司參議官制

贊畫制垣必兼內職所以重其遷也爾自掇儒科薦更邊任典藩將漕所至見稱俾晉丞於大農仍復參於議幕隨機應變爾所素明益展壯猷以須顯用

趙師楷除直祕閣依舊都大提防坑冶鑄錢公事制

中祕圖書之府寓直其間號爲淸選非聲望顯著者不畀也以爾被服儒雅標的宗英治郡則惠澤及民持節則亷明振職攝承帥閫捍禦有方遂擢寘於班聨旋出司於泉布肆加爾職俾分潛邸之符恐勤於行復任使華之寄式昭簡眷嗣有褒遷

陳登除江淮等路都大提防坑冶鑄錢公事制

泉司總十一道之權其任匪輕欲稱厥職必惟其人以爾蘭省上游聞多學廣入登淸選出倅侯藩備殫帥垣禆贊之勞遂進外府勾稽之職剖符名郡治最藹聞肆疏寵以褒遷俾提綱於鼔鑄往服厥職益究乃心

黃辰顯督戰収復山城轉一官制

儒者知兵眞有用之才也況立勲績褒賞可忘以爾作邑邊陲稟命制閫督兵鏖戰奮不顧身險阻備嘗卒復城壁進官一秩以旌其勞祗服寵榮益思報稱

韓亮朱虎陳廣轉官制

惟賞無常視功輕重則人無幸心而皆有激勵之意爾亮捕巨冦復淮安則峻躋遙刺爾虎取盱眙則特遷三秩爾廣有張山之防則序進一階皆量其功而褒賞之亦可謂公矣其思報稱毋忝朕命

朱揄祖解罷閤職轉一官制

服勤賓閤六閱歲華揆之彞章盍加恩渥爾早遊冑監蔚有休稱兩預薦書三從戎幕擢陞贊謁備著勞能玆易畀於兵鈐宜晉躋於勇爵勿云序進嗣有恩榮

黃師參轉一官制

蠢爾凶徒嘯聚山谷侵掠郡邑民不奠居帥閫蒞師威聲震疊執訊獲醜殱厥渠魁爾在幕中實參籌畫進官一等用奬賢勞

孟珙轉八官以三官轉橫行五官轉遙郡制

功多有厚賞所以厲將士而爲緩急之用也茍有其人褒揚可後以爾性資明甚气節偉然出自將門熟知兵略北兵爲梗疆埸靡寧奮不顧身鏖戰獲防厥績甚茂朕甚嘉之遙刺橫行並以命汝勉圖來效以稱異恩

朱子肅宋詡備禦有勞各轉一官制

凶徒倡亂侵擾郡邑突至五羊闔境震驚爾子肅定而能應爾詡敏而有謀密贊帥垣厲兵勦捕迄臻寧靜褒渥可忘各進一官尙思報稱

王埜知邵武日先事弭變轉一官制

先事弭變易危而安非善謀善斷者疇克能爾捨而不錄何以示勸爾昨守樵溪凶徒兆亂機籌宻運殱厥渠魁民獲堵安兵無血刃疏恩增秩庸示褒嘉列屬樞庭益觀妙畫

盧壯父前任泰寧丞經理有勞特進兩資制

冦攘爲梗民不奠居爾以邑丞勞來安集百廢具舉舊觀復還緬思爾勞盍膺褒寵疏恩進秩尙克欽承朱揚祖昨任荊門軍日守城有勞轉一官制

賞罰軍國之綱紀也當緩急之際畔官離次者旣加譴責保障宣勞者盍示寵褒爾文武兼資艱難備歷昨守邊郡適值繹騷捍禦有方保全城壁晉陞一秩用酬爾庸

趙汝騰昨任權通判光州日同議調遣勦退敵兵轉一官制

蠢玆不靖侵擾邊陲爾攝倅浮光恊謀捍禦旋底寧謐盍示寵褒進陟文階其思報稱

辛起宗等轉官制

朕親閱近班程其射藝孔武有力咸精其能悉繇訓練之功可後褒揚之典以爾稟資通敏閒習朝儀庀司端闈靖共有恪訓齊殿直勇力倍增宜進一階以旌振軄李昴英前任廣東機宜說諭叛卒有勞轉一官制

凶徒倡亂聲勢鴟張直抵廣城闔郡震恐爾忠於體國勇不顧身徑造賊營諭以逆順繼居機幕復贊籌謀遣兵捍防迄臻平定厥績甚茂盍進一階以示褒寵

張旺勦除同冦轉兩官制

賞不逾時所以勸有功也防奏上聞褒揚可後爾驍雄無敵沈鷙有謀躬率兵戎驅除冦賊執訊獲醜亟奏膚功晉陟兩階庸示激勸勉圖偉績嗣有異恩

王恕用昔日功賞轉一官制

當多事之秋茍有勞績不拘久近悉加恩渥所以厲世磨鈍也爾服勤邊鄙密效籌謀歷歲已深比方陳述戎帥旣謂有所據依則賞典豈容吝也特畀一階其思報稱

髙稼歿於王事轉官予職制

惟賞無常視功輕重矧著死節盍錫異恩以爾公爾忘私忠以衛上自把麾而持節每加意於練兵適當彊敵之憑陵堅守孤城而捍禦見危致命允謂精忠崇徳報功當隆防典畀以文階之峻升之學士之聨仍錄後昆俾膺廟食英魂如在茂渥其承

黃辰顯轉一官除軍器監簿今再任制

鹽息以佐國用其利甚溥任是責而能究心措辦者悉加恩賞爾曩贊倉幕增羨課額曁倅通川興修亭竈允謂宣勞宜陞一秩勾稽戎監因任佐州庸示寵褒勉圖後效

孟防任湖北運判日應辦糧艸轉一官制

在昔不庭侵犯邊境調兵給餉凡服勞者悉加旌賞矧爾軄專將漕應辦究心十萬師徒賴以宿飽克成偉績盍陟一階祗服恩榮益思報稱

丘嶽轉一官制

敵騎侵擾民不奠居非資勞來之恩曷免流移之患爾存心惻隠極力拊摩捐公帑以貸農民俾皆復業又節浮費以償宿逋允謂區處得宜矣制垣剡薦可後褒嘉晉陟文階以示激勸

許堪轉兩官制

作屛邊城究心戎事浚濠塹而備器械百役具興而不至擾下可謂措辦有方矣畀以兩階庸示褒寵勉圖後效以稱所防

史宅之賞轉一官制

理財給餉不擾而辦疏恩遷秩庸旌爾能具官某秀出相門進登從橐比分符於輔郡藹報政之休稱省事淸心愛人節用𨿽不加賦自有餘財旣區處以得宜豈褒揚之可後宜進文階之陟以旌歲課之優茂對寵光以需異擢

魏了翁昨遇慶典應轉官制

庭闈七袠肆頒慶壽之恩文武百寮悉沐遷官之寵矧久躋於邇列胡未被於徽章特渙明綸俾霑舊渥具官某斯民先覺當代正人進思盡忠憂國家而如渇退不失正付軒冕於儻來至慶霈之當陞亦辭榮而弗受今予命汝初非濫予之私式克欽承庶合已行之典

陳天澤通判招信軍轉一官制

敵情叵測疆埸未寧爾逺守邊城諳練戎事究心備禦已遂終更因任遷官以示勸奬

劉煒叔前任吉州應辦捕冦錢糧轉一官制

凶徒爲梗鄰境繹騷爾守廬陵同心體國應辦兵食爲費不貲旣奏膚功可無茂賞晉陞一秩尙克欽承

陶木茶鹽增羨轉一官制

昔劉晏斡山海操贏貲以供餉饋故斂不及民而用度足史臣稱之今日養兵之費仰給茗鹺茍區處得宜則下不益賦而上無乏用課最登聞褒揚可後以爾望重時髦才優宰掾紀綱省務井井有條至於煮摘之利一經提振亦暴如山倍於常歲宜加一秩以旌其能往究乃心益修厥職

任防交引循一官制

物貨如山簿書盈幾典者不能徧睹此姦所由生也鉤攷無術其失滋多爾毓秀名門性資明敏精於綜核欺謾莫容進陟一資尙圖報稱

楊白充修奉司部役官結局轉一官制

朕追逺謹終孝思罔極寢園修奉益致其防督役鳩工悉加酬賞爾預其事宜進一階

張溥昨任同安縣置陂圳轉一官制

興修水利悉有恩賞蓋以爲農也爾明敏疏通勤於政事比宰名邑增浚陂渠灌漑菑畬其惠溥矣庾臺剡奏可後褒嘉晉陟一階其只成命

陳均通判江州轉一官再任制

江面要衝正資防捍克勤厥職可後寵褒以爾毓秀名門公勤明敏兩宰劇邑俱著休聲曁倅九江三攝郡政究心備禦闔境堵安帥閫薦敭盍加旌別特令因任晉陟一階益懋壯猷以須異渥

張毅然轉一官制

邊事方殷廣求謀略不吝爵賞以勸來者爾倅貳淮壖熟諳備禦願宻陳於籌畫洵有志於事功先進一階以爲爾寵益圖來效嗣沐殊榮

李劉昨任成都運判日起發防紙及五綱轉一官制

造券以佐用度必資蜀楮設官以司其局凡宣勞者悉該賞典矧爾曩任計臺實董其事旣及五綱之數盍陞一秩之榮𨿽率舊章式昭新渥

顏頥仲修三殿畢工轉一官制

朕自臨禦以來示端朴爲天下先未嘗興木土之功也然正衙便殿乃視朝聽治之所不修不飾曷聳觀瞻爾治劇剸煩恢恢遊刃程督營繕不日而成私弗擾民公無重費進官一秩庸旌爾能𨿽率舊章式昭新渥厲模昨任成都運判起發防紙及五綱轉一官制

鈔楮造券以佐國用司其局者茍振厥職悉加恩渥矧爾持節計臺實總其事綱發應格允謂究心進秩一階庸示信賞

曹前任浙西提舉和糴轉一官制

積貯天下之大命也矧今邊事未寧調度百出而丰歉之不常廣糴以備緩急非心於體國者疇克如此爾司庾西淛斂散有方賑饑卹貧民懷其徳被命収糴復能革科斂戢侵尅增價而平槪之人皆樂趨不日而辦進官一秩以旌其能豈無異恩觀汝來效

曹再以和糴轉一官制

以仁存心視饑由已兩載収糴所種甚丰旣陟一階再加華秩更圖後效嗣有異恩

趙崇齊措置糴買轉一官制

西蜀餉臺専仰糴買以給軍須而供兵食爾區畫得宜多多益辦可無懋賞以旌其勞進秩一階益思報稱

欽定四庫全書

東澗集卷七

宋許應龍撰札子

論君徳人心札子

臣聞國於天地必有與立一曰君徳二曰人心夫天下至大也王業至重也所賴憑藉而扶持者固亦多術矣而臣獨以君徳人心爲先者蓋君徳厚薄乃安危之兆人心向背實理亂之基君徳茍正則朝廷淸明治功振起於寛厚宏博之中而隱然有不可犯之勢人心茍固則尊君親上如手足之捍頭目𨿽危疑緩急之秋亦無解散動搖之患故先聖人不慮國勢之不彊惟慮已徳之不修不慮外侮之難禦惟慮人心之未附蓋敵國外患何世無之𨿽虞朝之盛猶有弗率之苗民周治之隆猶有不服之崇國然舜文之心曷嘗以是爲患哉文徳之敷民心之洽旣足以致風動之休則蠢玆有苗何慮其不格敬止之徳懷保之恩足以格子來之眾則崇墉言言亦因壘而自降矣漢唐之君𨿽非帝王比然漢能以公恕統天下而四百年之間舉無二志唐以仁厚結人心𨿽屢更變故皆不旋踵而定是知君徳人心乃國家之元气而長治久安未有不本諸此請復以國朝之事明之恭惟藝祖立極聖聖相承講學行仁求賢納諫下情通而無壅蔽之患公論伸而絕好惡之偏其正君徳有如此者戒藩侯以撫養厭將臣之殺降緩故縱之誅重誤入之辟蠲河北之鹽寛陜西之稅其結民心有如此者是以朝廷尊安基業鞏固𨿽澶淵西夏之驚智髙果莊之黠皆隨起隨僕卒晏然而無患是果何以得此哉以兵而言則無大兵威以操制生人之命以刑而言則無深責重罰以禁遏姦宄之心疑若委靡而不振矣而二百年之間主威國勢隱如雷霆固若磐石亦惟君徳明於上人心固於下足以消姦邪之萌而杜禍亂之原也陛下纂承丕緒尊奉慈極親近儒生開廣言路聽斷訪問未嘗少懈出入起居罔有不欽皆所以正君徳也大風之變首議蠲免洪水之災加倍賑卹旌廉抑貪敷宣徳意赦過宥罪務行寛大皆所以結人心也是以天地和應雨暘時若年谷順成民生丰裕將以建大政而興太平而疆場之防猶關宸慮然大明當天魑魅自伏今聖徳昭明賢才萃聚豈無運籌帷幄以決勝千里之外者乎人心愛戴中外和協豈無賢於長城者爲吾之捍禦乎昔裴度言於憲宗之朝謂淮西蕩定河北底寧豈朝廷之力能制其命直以區處得宜能服其心耳今日之事茍區處得宜隨機而應變彊本而弱支則進退伸縮無不如意尙何外患之足慮哉𨿽然君徳人心固所以固國之本而君徳之修又所以固人心之本然人心不難固而君徳爲易虧茍徳修於上有加而無己則民戴於下無時而或釋臣願陛下法幹之健體恆之久不以躬行爲己至而或怠於力行不以日新爲己盛而益期於又新則澤流而益深仁增而益髙民之戴徳永永無窮將使外薄四海無思不服國勢增安猶太山而四維之矣臣不勝拳拳取進止

論當然之理札子

臣聞天下有當然之理不可有所激尢不可有所狗激則矯枉以過正故不合乎中狥則迎合以茍容又豈復有至當之論哉古之君子平心以應物毋固毋我惟視夫理之如何耳其行已則中不倚而和不流其待人則上不諂而下不凟論事則明辧是非而不立異以求勝事上則將順正救不以訐而爲直外不爲人之所忌中不失吾之所守安見其所謂激而又孰得以議其狥乎此乃時中之道士大夫之所當尙也柰何人無定守視時變遷見夫激之可以立名也則假公以濟私惡常而好異互相矛盾不問是非若是者固不能以成事而只見其多事又見夫狥之可以媒進也則揣摩而求合阿附以取容同聲相應無復可否若是者𨿽不至於生事而必至於誤事握風俗之樞者將欲約其偏而歸之中可不示之以好惡而使之知所趨避哉仰惟陛下以中正履位以道徳同俗建用皇極以革偏陂之私並用才徳以示翕受之公保合太和以杜分朋植黨之漸旣不使之過於激復不使之流於狥可爲得大中之道而明善俗之方矣然士大夫之心旣不至於激則必至於和賢和於朝固帝治之盛然和而不同斯謂之君子焉一或茍同則其復流於狥是又不可不察也利害可言也復恐時好之不合姦當革也復患吏彊而難制難從之請恐有所拂而曲從之不可行之事或有所迫而彊行之薦舉則多狥於私屬予決則或持於兩可若是之類皆未免有所狥也轉而移之誠不容緩今陛下不倦於聽納大臣方切於延訪以公滅私屢形於戒飭用例破法累見於申明固未嘗不欲聞正論而明公道也然作之而未應倡之而未隨者何耶昔人有言曰人臣事君之常情不從其令而從其意臣願陛下益開眾正杜絕羣枉奬端方之士振委靡之習使天下昭然知上意之所向則觀感之下孰不精白一心以承休徳在位正直之風當不愧於羔羊矣狂瞽之言冒犯天威惟陛下赦其愚取進止

論終始如一札子

臣聞人主有善始之意固天下之所深喜亦天下之所深望也夫飛龍在天萬物咸覩意諭色授而六服震動言傳號渙而萬里奔走茍意向之或偏舉措之不審則治忽之機實肇於此今也講學以進徳求賢以輔治開言路以通下情此帝王盛徳之事而皆舉行於臨政願治之初是其初意之善固足以聳動觀聽天下安得不以爲喜然是意也易長亦易消易勤亦易怠必守之以堅行之以力則日就月將以極其緝熙之功言聽諫從以盡其施行之實求之必用用之必信而使賢者能者無不盡其才之嘆此豈非天下之所深望哉茍能爲其所喜而復滿其所望則唐虞三代之盛有不難致者矣恭惟陛下以神聖之資紹延洪之業體元居正勵精思治謂多聞乃可以建事也則銳情經術增置講官謂帝王之徳莫大於納諫也則下明詔以求直言命羣臣以上封事謂邦基之立惟在於得賢也則播告中外各舉才識凡此設施無非治道之大端則善始之意固已不容言矣然臣惓惓之忠尢望堅守而不變焉蓋自昔人主固有畱意於經理者矣而爲黃老養性之說或欲以沮其勤不欲人主觀書又欲以售其術稍不加察則近便嬖之時多親儒生之時少而好學之勤不能如其初矣亦有銳意於求言者矣然逆耳之諫難受順防之言易從一或偏聽則剴切者謂之沽名忠直者疑其訕上而悅諫之心必不能如其初矣亦有汲汲於求賢者矣然君子鯁直而易疎小人柔順而易親親則莫見其非疎則莫見其是故積年信任或一朝疑而棄之則好賢之心復有始而無終矣凡若此者皆後世人主之通患茍非天徳淸明純一不己未有不蹈其轍者陛下退朝之暇猶勤觀覽切直之諫優加褒擢収召耆徳之臣旌表淸廉之守此皆眞心實徳之所形見固非勉彊而行者而臣猶以堅守爲言豈爲是過計哉蓋自彊不息斯可合干徳之大終始惟一乃可底日新之盛否則動搖於浮言而遷易於邪佞此心轉移一息間耳而治勢安危所關者大臣不復援引古昔請近述國朝之事以明之昔元祐初選擇明儒勸講經幄廣開言路增置諫員擢舊徳於散地設十科以薦賢一時之治燦然更新疑若可以無遺慮矣而當時之臣猶有隱憂焉劉摯則曰已行之令持循無變則治道成王巖叟則曰惟當日篤此心不可少移初意以至日謹一日天下之事不足慮程頥言之終則念始不可不勉傅堯兪又言之無非欲其堅守不變以成其初政之美哲宗信用其言故元祐之盛度越今昔異時此論一搖或以紹述之說進或以調停之說進則事體非復前日矣然則進言於今日者可不以是爲戒哉𨿽然人主一心攻者甚眾少懈而受其一則陷溺其中而不自覺太宗皇帝嘗曰人主當澹然無欲使嗜好不形於外則邪佞無自而入此先正其心之意也此心一正則私欲不足以亂其眞而外物不足以更其所守以之講學則專而精以之聽言則公而明以之任賢使能則無所處而不當書曰監於先王成憲其永無愆惟陛下畱神取進止

論量能授官札子

臣聞量能而授官此古者用人之術也夫人之才不能皆全或純於道徳或善於才幹優於理民者將略未必長精於心計者法律未必審校短量長惟器是適則事無不舉分職受任或乖其宜則績用不成故有虞之世能敷敎者使作司徒能典禮者使作秩宗明五刑則命之作士諧八音則命之典樂各專一能各守一職未嘗疊遷而互用之故百工惟時庶績其凝而泰和之治亦由此而致柰何后世用人不問徳之所宜才之稱否旣使之治兵又使之理財方使之理財復使之典獄禮樂之任付之若而人工技之司付之若而人以一人之身而責之以百官之所爲宜其人之難爲也夫責之以所難爲則人之能爲者鮮遂相率而不爲故典禮者𨿽未知禮而不以爲愧典獄者𨿽未知律而不以爲慊其意蓋曰百司庶府皆然也吾何以知爲哉固有才稱其職得以究其所長者至於遷擢或又移之他職矣所職之事茍非其所素習則不得不委之吏故吏得以容其姦而本末源流蠧獘根深蓋有不及察者流獘至此故居官者皆不度其才之短長徳之小大朝欲爲此暮欲爲彼而有不安厥職之心然則爲官擇人者其可無以處之乎昔司馬光屢言於祖宗之朝欲博選在位之士使徳行者掌敎化政術者爲守長勇略者爲將帥明法者典刑明禮者典禮此正量能授官之意在今日所當講明者而或者又曰𨿽量其能當久其任善於其職者增秩加賞而不徙其官茍數遷數易則心懷去就事復茍且是固然耳然好進者常情之所不能免儻積歲不遷將有十年不調之嗟從事獨賢之嘆怠惰之心必生廢事之獘猶故是則久任之說固未易以遽行也爲今之防惟精於財計者必使之理財迨其遷也復以精於財計者代之長於銓綜者必使之典銓迨其遷也復以長於銓綜者代之至於典禮典兵莫不皆然𨿽不久其任而前後相繼者莫非其才之所長則亦何事之不舉何職之不稱哉今日用人試金科者多處以刑法之官歷邊事者率付以邊陲之寄此固因才授任之美意也尢願陛下明詔大臣益廣此意精加采擇於百司庶府之間莫不各隨其才而無彊其所不能則人人各盡所長復循名責實考其幽明而黜陟之則庶官無曠當匹休於前古矣取進止

論薦舉札子

臣聞薦舉而不拘其數此朝廷之美意也薦舉而或失其實此士大夫之私心也因士大夫之私心而失朝廷之美意豈可不思所以處之乎臣請先原其獘而後僣陳所以變革之術夫一郡之吏察於太守一路之吏察於諸司滿一期則有關陞之薦逾三考則有京削之薦歲有常員截然一定固不患其濫也至若政績則聽其剡上初無定數豈故縱其猥濫而無紀極哉蓋以效績顯著固未易得若拘以歲薦茍未有其人必以庸常之流勉彊充數其謹重之意蓋可見矣是以剡牘來上悉從其請或與陞擢或令審察或付中書籍記使賢者知所勸而不賢者亦知自勉進者以爲榮而未進者亦有所慕得人之效大率由此豈非朝廷之美意乎柰何人情貪榮競欲速化不顧職事之修否而惟欲露章之薦引頭鉆肘刺不得不已以公道自任者旌別淑慝固不肯曲狥其請而樂於周旋者見其旣無定數求者必與迨其甚也一章所薦或五六人或十數人載於邸報殆無虛日合一歲而論不知其幾非親故之夤緣則勢要之囑托非關陞之所不及則京削之所未徧譽過其情則以鉛刀而爲銛舉非其類則以薫蕕而同器此豈非士大夫之私心乎夫惟其出於私則賢否混淆眞僞雜揉形於薦牘者未可盡信不免視爲具文而一切不復用矣吁不意求才之美意而爲士大夫之私心壞之也𨿽然變而通之夫豈無術一曰定剡薦之數二曰嚴保任之法昔皇祐初詔舉縣令而張易於逼替之際並薦一十六人上謂輔臣曰所舉猥多豈無干請可令裁定此定剡薦之數者也馮拯請司四品以上具表舉人若效績著明當特酬賞不如所舉依法加罪此嚴保任之法者也數旣一定則不容妄舉以狥泛應之私法旣加嚴則誰敢失實以干謬舉之罰如此則公論大明羣賢並進得以隨才器而使之百工允釐庶績咸熙蓋有不難致者抑又有當察者昔歐陽修有云善惡之人各以類舉廉謹者舉淸幹髒污者舉貪濁狥私者舉請求茍任是責者或非其人亦安能無妄舉哉太宗皇帝親閱班簿常曰不擇舉主何由得人此淸源正本之論眞萬世龜鑑也惟陛下與大臣亟圖之臣不勝拳拳取進止

論用人札子

昔司馬光進言謂設官分職以待賢能大者道徳器識以弼諧敎化其次明察惠和以拊循州縣其次方略勇果以捍禦外侮小者刑獄錢谷以供給役使豈可專取文藝之人欲理萬事耶然則四方之人𨿽於文藝或有所短而其所長有益於公家之用者安可盡加棄斥使終身不仕耶又曰人各有所長或優於徳而嗇於才或長於此而短於彼𨿽臯防稷契尙各守一能況於中才安可求備故孔門以四科取士若專引知識則嫌於挾私難服眾心若止循資序則官匪其人何由致治乞朝廷設十科以舉士臣聞天下固有不一之才人主當無執一之見蓋人才之在天下若十指然小大長短𨿽若不齊而皆適於用兼収並蓄待用無遺則皆有以自見而天下無不舉之事茍用一而廢一則互相傾軋必有分朋植黨之獘昔臯陶謂翕受敷施九徳咸事則俊乂在官可以撫五辰而凝庶績柰何后世之君不知出此文帝好淸淨而豪傑之士難合武帝用才智而道徳之士見遺宣帝尙刑名而儒學之士不用皆由所尙之偏故天下之才不能以盡用要之人主當與天同量栽培傾覆生育長養各隨其稟賦之自然而無容心於其間茍好惡之私先累於其中則人才髙下必不能隨宜器使而急於求進者必至迎合黨同而伐異俱欲求勝非惟不足以成事而淸流濁流之患實基於此司馬光論任人欲取道徳器識明達勇果刑獄錢谷者並用之而長於此短於彼者不可求備此乃器使人才之要術也嗟夫人才不同彼此異見其來非一日矣足一躡軍門視文士如仇讐首一戴儒冠輕武弁如艸芥矯矯特立則以靜重爲茍容處事詳審則以剛直爲沽譽長於吏才則以明經術者爲腐儒專於學問則以了官事者爲俗吏少俊則以老成爲遲鈍寛厚則以嚴明爲苛刻各分黨與判乎其不相入也人主用才惟求以辧吾事濟吾治而已安可主一而廢一哉陛下建用皇極無黨無偏耆徳者召之文學者用之吏事者任之或長於將略或精於財計或以循良稱或以讜直名莫不擢用固無一毫好惡之私然求賢之詔屢下剡薦之牘交馳而人心多私罕以實應靖退不競者無由自達單寒寡援者未免見遺臣願陛下開眾正而達四聰使任薦舉者悉參公論舉能其官則錫以進賢之賞稱匪其人則加以謬舉之罰如此則眞才實能皆爲吾用而何事不立中興之烈可指日以冀耳惟陛下與大臣亟圖之

論久任札子

臣謂久任而責成功此用人之良法也夫人才各有所長因其長而任之遲之以歲月則可以自見茍數遷數易則人無固志事多茍且況更代之際意向或有不同施設未免相反蒞事方新蠧獘不能盡知胥吏必生欺誕內外之治所以不能具舉者職此之由也今內而百司庶府不問人才之能否惟以職任爲資歷理財未幾則又易而典禮明刑未久則復使之典敎一人之身無官不可爲久而不遷則懷淹滯之嘆如此則百事何由舉只見其因循歲月耳外而司監太守或一歲而再遷或甫至而復易迎新送舊交錯於道人知吏之不久不率其令政吏知去之不遙不究其心力是以民瘼未蘇吏治不振其獘有不可勝言者矧邊陲之寄尢不容不久𨿽以三歲爲期然邇日以來移彼易此殆無虛月縱有諳熟兵略畱意邊備之人然效未成而已去兵卒何由而閒習備守何由而堅固今多事之秋將欲興起治功其可不以久任爲先乎內則量能而授官長於財計者則所遷者皆理財之職明於法理者則所擢者皆法理之任至於他官亦然克稱其職則優加旌擢使之知勸不必遽易以彊其所不能仕於外者因其有風采則使之持節因其有政事則付以典郡庶各盡其才以圖績效治最上聞則遷秩升職以示甄別迨其旣久則擢之以不次之職以酬其累歲之勞夫有功見知則說孰不勉勵以稱上意吁此非難轉移者特在乎堅守而不變耳𨿽然任人固不可不久而擇人尢不可不精茍非其人則癃老者必致廢職疎謬者必致誤事而貪黷苛刻者必至爲無窮之害必詳考之於其初而後可久任於其後此又澄源正本之論惟陛下與大臣亟圖之

論法例札子

臣聞有法之獘有例之獘法之獘易見例之獘難革捨法而用例此今日之大患也夫著而爲律疏而爲令編次成書各有條目蓋截然而不可易也是𨿽有旁照有通用舞文弄法者固未免輕重出入於其間然使有司精明詳考而熟究之其姦莫能逃也豈不曰法之獘易見乎乃若例者或出於一時之特恩或出於一時之權宜有狥親故而開是例者有迫於勢要而創是例者揆之於法大相抵牾而後來者扳援不已案牘在胥吏之手有司不可得而知也執已行之比有司不可得而拒也豈不曰例之獘難革乎今日之獘百司庶府凡所施行固未嘗無一定之法然未免循積習之獘捨法而用例焉非不知三尺之背違也執而不行恐至於拂人情非不知冒濫之滋甚也抑而不予慮至於召眾怨遂使胥吏得以執其柄而容其私厚賂以賈之則以爲有例之可行請求之未至則匿其例而不用長吏知之而不能禁天下交病之而不敢言昔富弼有言曰近年綱紀甚紊隨事變更便爲成例至使民力殫竭國用匱乏所以然者法制不立而習爲例者淪胥至此也是則用例者豈非壞法之尢者乎今日之獘亦已極矣一切禁而惟法是用固爲防本塞源之論然循習之久遽爾盡革恐事勢有扞格而難行者若聽其冗濫而不爲捄止則轉相因仍必至於蕩然而無法矣昔韓琦每事用例吏持例在乎金錢之多寡以爲去取琦目擊其獘取其可用者而刪其冗謬者是以吏無所容其姦事以職舉今莫若明詔有司搜求前後已用之例公共參酌可行者畱之不可行者去之使之輕重得宜於法意不相違戾編爲成書藏之有司凡有陳乞據此施行若是書之所不載者皆抑而不予庶幾權不在吏而奔競妄求者無所容其巧矣此亦因時制宜之一防也惟陛下與大臣熟議而行之取進止

破朋黨札子

孝宗皇帝嘗曰朋黨不難去惟賢是進惟不肖是退弗問其他則黨論自消漢唐末世朋黨皆數十年不能解以至禍亂其患在人君聽納之不明耳若能公是公非惟理適從何朋黨之有當時大臣因奏曰用人惟論賢否則自無朋黨如唐之牛李論者謂徳裕之黨多君子宗閔之黨多小人然徳裕之黨豈無白敏中之傾險宗閔之黨豈無周墀之正直但於兩黨中用賢者黜不肖者則其黨自破也臣聞朋黨之患其來久矣不患是非之難知而患考察之不審自古欲空人之國而盡去君子者必進朋黨之說欲孤人主之勢而蔽其聰明者亦進朋黨之說此言一入則無分可否不辧眞僞一槪而去之遂至朋家作仇兆釁無已茍能公心無我靜觀潛察不問其黨與之有無而惟論其人之賢否使其奉公守正協志和衷𨿽更相稱譽豈爲比周則信之任之何嫌其爲黨使其同惡相濟假公濟私文飾姦言觝排善類則當斥之絕之以破其植黨如此則淑慝洞分疑似莫惑當使眾賢和於朝而小人無所容其迹矣尙何朋黨之足慮哉柰何世之人主意見或偏進一人焉則意其類之皆賢也並蓄兼収而不察其眞與僞退一人焉則疑其徒之皆黨也斥逐無遺而不辧其是與否況進退之間或出一時之好惡未必合於天下至公烏可並其類而爲之升黜縱使爲君子之黨其間豈無讎僞假眞而巧於附麗者乎安可例以爲賢而是信是使縱使爲小人之所引其間豈無和而不同而介然有守者乎安可疑以爲不賢而盡屏盡棄然則孝宗聖訓所爲若能公是公非惟理適從何朋黨之有眞萬世之龜鑑也抑又聞髙宗皇帝嘗謂朝廷用人止論其才不才言者好以朋黨罪士大夫乃朝廷使之爲黨非所以奬賢才而厚風俗也然則爲人上者惟當任賢勿貳去邪勿疑以至公爲心而盡破朋黨之論則君子道長小人道消可以常爲泰而不爲否矣惟陛下畱意取進止

謹命令札子

歐陽修曰今出令之初不加詳審行之未久尋又更攺以不信之言行難從之令故每有處置之事州縣知朝廷未是一定之論官吏或相謂曰且未要行不久必攺或曰備禮行下略與應破指揮符牒縦橫上下莫能遵守劉安世曰命令變更逺不過三歳近或期月甚者朝行夕攺使民疑惑欲乞出令必使大臣協謀門下審覆臣聞言多變則不信命頻攺則難從此昔人之格言也夫君者出令者也臣者行君之令而致之民者也必相與講明以求其是若順乎人心合於事宜然後布之天下其信則如四時之不移其行則如汗出而弗反若此則規模一定上下相孚爲無不成政罔不舉而治效可以立致茍思之不精講之不詳聞斯行諸旣不察其當否人或有言則又從而中輟前後抵牾莫知適從文移𨿽繁徒掛墻壁歐陽修謂出令不加詳審尋又更易上下莫能遵守劉安世謂朝行暮攺使民疑惑欲乞出令必使大臣協謀門下審覆其意正爲此爾今宵旰非不勤施行非不多然悠悠嵗月莫覩成緒豈積獘難遽革治功難驟成耶無亦數更數易而無一定之規耶履畆恐爲民之擾則復令給還混試恐人物之繁而復分諸路𨿽曰更變靡定猶不失乎厚下以立本因時而施宜至若竄謫者當以漸移乃驟還其舊秩不與親民者未經赦宥乃遽與之注授邊功者旣使之從軍而復與之參選居官者當俾之終秩而隨卽攺除秤提之令薦更鹽鈔之法屢變遂使人心皇惑𨿽令不從幸門一開扳援無己欲轉而移之亦無甚難惟當致謹於出令之初則不輕變於己行之後賢果可任則任而勿貳邪若宜去則去而勿疑利所當興則不動搖於浮言獘所當革則不遷易於羣議如是則奉行之必防事功之必立理內禦外殆將無不如意然而人心不難孚國勢不難定惟在乎公與斷耳公則心無私主或用或捨悉參輿論必不至於以一人譽而召以一人毀而棄斷則不惑羣議或罷或行莫不當理何至輕於嘗試而遽爲小不如意而輒沮爲人上者茍能守之以至公行之以獨斷則發號施令罔有不臧人莫得以容其議則尙何變更之有此又要終原始之道惟陛下與大臣亟圖之則天下幸甚

欽定四庫全書

東澗集卷八

宋許應龍撰札子

論賞罰札子

臣聞賞罰軍國之紀綱也有功不賞有罪不罰𨿽堯舜不能以化天下況世變已降人心寖不如古法出而姦生令行而詐起茍無賞罰以振肅之則爲善者何所勸爲惡者何所懲是以聖明之君必以賞罰爲失務而不敢有一毫輕重之私善所當賞𨿽賤必錄使爲善者之無有不賞也惡所當罰𨿽貴不貸使爲惡者之無有不罰也夫如是則何禁不止何法不行茍執之不堅所當得者或慳忍而不予而不當得者乃僥求而濫授所當罪者或經營而茍免而不當罪者反牽聨而並及勸沮不明善惡無別故作之而不應率之而不從因循茍且亦終於委靡而已嗚呼烹阿而封卽墨威王能審左右之毀譽而羣臣莫敢飾齊國大治矧尊爲天子居得致之位有能致之資茍於刑賞之際斷在必行則人心振起何事之不可爲哉昔我藝祖肇開洪業𨿽以仁厚爲立國之本而信賞必罰凜乎其不可犯淸謹可任擢升宣徽貪墨不法徑置極典守邊有功厚加賞賜出班妄訴悉行誅戮恩威並用使天下竦然而畏慕故紀綱爲之振肅國勢至於尊安成憲昭垂眞萬世之鑑也恭惟陛下仰紹丕基恪遵祖訓勵精思治宵旰忘勞爲官擇人將以宣徳意而結民心選將練兵將以壯皇威而銷外患然今之官吏果能究心於卹下乎今之將士果能用命以決勝乎竊觀州縣之間循良者固不乏而暴徵橫斂峻法嚴刑者未免爲民之害中外之兵驍勇者固可用而遇敵則逡巡而不前少挫則倉皇而先遁者未免爲敵所輕爲獘若此豈倡率之無術耶抑法令之不明耶然廉吏之舉洊頒於詔令貪墨之罰屢形於奏疏嚴私役之禁戒陞差之私若是之類日加申訓而玩習者如故何歟蓋徒善不足以爲政徒法不能以自行推原其端無亦賞罰之間猶有未信必者乎節儉正直當賞以勸善也而單寒寡援則誰爲薦引貪冒苛刻當罰以懲惡也而稍有牽制則莫敢發擿恩賞自有成法或攀例而放行鐫黜猶未及期已經營而希進陷陣者或隱蔽而不申寄名者反僥冒而受賞掊克有禁而曷嘗施行奔潰當刑而隨復招集故人心玩狎𨿽令不從此吏治之所以未振而軍政之所以未舉也轉而移之其勢甚易惟於勸懲之間力加之意而已蓋不以親疎貴賤爲輕重則可以行賞罰不闊略於其大而纎悉於其小則可以行賞罰無功同而賞異罪均而罰殊則可以行賞罰執此之政如金石行此之令如四時則以之馭臣當化貪而爲廉以之馭軍當變怯而爲勇成效大驗特一指麾之頃耳然按察郡縣則在監司激勵將士則在主帥監司茍賢則不吐茹於剛柔不轉移於勢要貪暴者必刺循良者必舉聞風知懼當有解印綬而去者矣主帥茍公則紀律之必嚴揀閱之必精用命者賞之犯法者誅之則畏威懷徳𨿽蹈水火而不避矣至於監司主帥則又不可無激揚之術茍賢否不分聽其曠弛則委靡者可托於寛厚而振作者反幾於生事容貸者自可以逃責而廉按者或至於召禍如此則人心疑畏孰肯以國事爲念哉臣願陛下明目達聰詳考熟察能舉其職者莫不陟不勝其任者莫不黜則孰不激昻奮勵求以自見登攬澄淸號令精明當有如範滂光弼者出矣此又操執綱領之要術也惟陛下與大臣亟圖之

論講讀札子

髙宗於萬幾之暇畱神六籍徧閱諸子百家之書下至近世臣子之作亦無不覽逮禦經筵則曰有帝王之學有士大夫之學朕在宮中𨿽無一日廢學然但推前古治道有宜於今者要施行之耳非指摘章句以爲文也呂公著言講學亦曰天子之學與凡庶不同必欲求立政立事之要講愛人利物之術非徒事分章析句之學臣聞學之爲王者事其已久矣古先聖人所以皇皇汲汲者豈從事於口耳之末哉必欲見之施行以爲治國平天下之道茍講誦𨿽詳而大節之不究記問𨿽博而至理之未明是特分章析句之學耳於國家何補哉且經所以載道而道者治之經理觀典謨則當知帝王之軌範觀雅頌則當知王政之廢興觀禮及樂則當知安上而治民移風而易俗觀易春秋則當知進君子退小人內諸夏而外蠻夷以至諸史之觀又當知成敗得失之當鑑如此則處經事而必知其宜遭變事而必知其權天下𨿽大可運諸掌矣此乃帝王之學爲人上者所當加意矧今外而疆埸之未寧內則民力之未蘇非參稽古訓酌而行之何以興事而造業乎臣願陛下於講讀之際舉綱撮要擇其切於今日者審思明辧則物來能名事至能應修文徳則可以來逺人進英俊則可以彊本朝明思患豫防之戒則可以安邊境審理財正辭之義則可以足國用此乃髙宗所謂推前古治道有宜於今者施行之而呂公著所謂天子之學與凡庶不同必欲求立事之要者亦此意也不然則博而寡要徒事虛言行之惟艱竟無成效昔太祖讀書謂四凶罪止流竄而嘆後世刑网之密仁宗觀無逸謂享國之君宜戒逸豫哲宗論乂用三徳謂此乃爲政之大本得之則治失之則亂而人主不可須臾去玆皆祖宗典學之大要而治功赫奕實基於此監於成憲其永無愆惟陛下畱意

論將帥札子

臣聞天下之事成於自同而敗於自異況師克在和而不在眾爲將帥者茍不戮力一心互相傾軋則事勢扞格勲業何由而成然同功則相忌𨿽廉頗之賢猶不能免況其下者乎惟忠於衛上者則先國家之急而後私讎如藺相如之用心則並謀合智尙何彊敵之足慮哉柰何人心多私惟欲求勝賢者妬之能者嫉之應援則蓄縮而不前獲捷則攘奪以爲功甚至變易是非百計讒毀惟患其成而幸其敗旣無同舟共濟之意遂至形單勢弱大敵莫當敗衂之患大率由此漢武之臣兵數大出元朔元年衞靑以三萬騎有功元狩四年靑以五萬騎無功夫兵有多寡之不同而功乃成敗之相反豈前勇而後怯耶蓋元朔之後諸將校力戰公孫敖從大將軍獲鹵韓說從大將軍獲鹵李蔡趙不虞公孫戎奴又從大將軍獲鹵元戎與列校和協如此是以兵𨿽三萬亦能勝元狩之間霍去病始寵靑之眷始衰分兵異出而敢戰之士皆屬去病靑由是不平廣願先當匈奴而靑欲出東道廣固辭之靑固遣之廣防以失期敗而靑亦以不見敵不封是知將帥不和兵𨿽五萬亦不能成功由此觀之則師克在和不在眾眞至當之論也昔我眞宗因繼隆保吉更相推遜深嘉而屢嘆之謂將士如此協和共圖勲業軍旅之事朕復何憂髙宗因劉光世韓世忠有小嫌丁寧戒諭令以气義相許先公家之急而無校私讎今日朕爲分之遂皆感泣竟能協力以成紹復之功今日疆埸未寧正賴將帥同心合謀緩急之際當慮唇亡則齒寒亟於救援庶幾首擊而尾應易於成功倘以祖宗成訓昭示將帥必能仰體上意無間彼此以圖恢復之勲然而推賞無常視功輕重茍功多者賞不厚則宣力者有不滿之心無功者不辧別而例加褒擢則用命者懷不平之心旣不滿而不平必相傾而相忌戒飭𨿽至豈能彊使之和哉必處置得宜能服其心如裴度所言則感激思奮相與協謀戰必勝而守必固中興之功日月冀矣惟陛下與大臣亟圖之

均內外札子

昔大中祥符中張知白上言昔唐李嶠嘗云安人之方須擇郡守竊見朝廷重內官輕外任每除授牧伯皆避命致訴比遣外任多是貶累之人風俗不澄皆由於此望於臺閣妙選賢良分典大州共臻庶績淳熙間臣僚上言伏見今之士大夫以州縣爲滯路以朝廷爲徑途此內重外輕之所由致欲望聖慈鑑斯久獘特畱宸慮均分仕進之路凡郡邑之吏有治行名迹純實不欺無間疎遠不次擢用以風勵天下孰有不勸者乎臣謂重內輕外此吏治所以不振也夫人之情有功而見知則說非才而任事則必有瘝曠之虞今之持節把麾者多不安於外而慕於內內則遷擢之必速而爵賞之易崇外則績效之𨿽彰而褒遷之未及故因循茍且玩歲愒日而治效蔑聞況仕於內者或不愜物論致遭彈擊往往畀以外任夫仕於王朝職閒事簡尙不勝任乃使之分一郡一道之寄事叢如毛決不能理豈不爲民之病乎茍於臺閣妙選賢良使之更疊以示重外之意復於監司郡守擇其有聲績者寘之朝列以示褒表至於廷紳之貶黜者則處以眞館而不任以民事夫碌碌之流旣不復用則有志事功者孰不黽勉以見知如是則吏稱其職而民安其業蓋有不難致者矣

汰冗官札子

淳化中王化基論冗官之獘曰唐虞建官惟百庶政惟和夏商官倍亦克用乂蓋官不必備而惟其人今國家庶官實倍常數蠧國耗財乞相度廢省慶曆中歐陽修言方今凋殘公私困急由官吏冗濫乞行澄汰若冗官去則科率減吏員淸不過期月民必受賜臣聞爲官擇人則官𨿽簡而常若有餘爲人擇官則官𨿽繁而常若不足夫設官置吏所以爲民豈使之無功受祿而反以病民哉量能而後授則居其職必任其事而不才者不敢妄覬故官不濫而財不耗徇情而輕予則奔競者必至於僥求故官愈多而費愈廣自漢以來莫不以官冗爲病皆由爲人擇官而不爲官擇人耳今日之官其冗尢甚倅貳添差大藩方置今則或創於列郡幕佐優閒絕無掌職今則或增爲兩員諸司之屬添辟無己制領之官同正並置不釐於務者或給以正官之俸創窠闕者多徇其親故之私至若軍功尢爲泛濫不歷行陣以議事爲名而推賞初無寸功乃僥冒得官而注闕乃若左選入仕自有成式不應陞等者妄冀陞等法當待郊者求免待郊試銓不中則增年而注授京削尙欠則減員而攺秩自陳勞績未經覈實而濫叨遷秩牽合獘例巧於經營而亦獲循資僥幸之門旣開奔競之風滋熾求而不予則恐拂人情執而不行則必犯眾怨夫貪位慕祿誰無幸得之心毀法爲通適啟無厭之請爲政者安得每人而悅之斷之以至公律之以定法則宛轉營求者自然息念況州縣之吏勞於從事而廩給微薄無用之官反安坐而享厚祿此又所當察者伏讀開寶詔書有曰吏員冗多而求其治誠難也俸祿鮮薄而責以廉無謂也與其員冗而重費不若省官而益俸州縣以戶口爲率差減其員而舊俸之外悉與增給大哉王言今日所當取法也矧今之楮幣折閱已甚以鏹計之不及元俸三分之一何以養廉若閒曹冗局可並者並之添差創闕可省者省之冒濫得官者澄汰之扳援妄求者杜絕之一遵公法不徇私情則當得者免需久次姦巧者莫敢攘奪是非之心人皆有之則悅者眾而不悅者寡尙何舊獘之難革哉邇者邊功皆俾從軍冒授功賞嚴行追究欺僞轉官者繳而不行妄求陞等者抑而不予固足以明示意向悉絕僥幸尢願守之以堅行之以必爲官擇人而不爲人擇官則各稱其職事罔不舉冗濫之獘旣除俸給之費可省此乃王化基歐陽修之所已陳而祖宗之所已行也輒敢援此以爲獻惟陛下與大臣亟圖之

二十五日面對札子

臣聞韓琦之論曰天下之事惟審其是定而不易乃可成務蘇軾亦曰先定其規模而後從事治亦多術耳而獨以定爲先者蓋能定而後能應天下之大事幾之繁以有限之力而應無窮之變茍所守不堅則議論之角立賢否之雜進政事之可因可革其將何以處之惟吾心有一定見以之聽言則無稽勿聽弗詢勿庸以之用人則任賢勿貳去邪勿疑以之出令則堅如金石信如四時三者旣定顧何事之不可爲哉恭惟陛下勵精更始總攬權綱急於聽言則論事之切直者悉防崇奬上書狂悖者亦示優容公於用人則收召耆哲招來俊彥無一藝之不庸𨿽寸長而不棄謹於出令則親灑宸翰薦頒徳音或戒飭以警庶官或奬諭以勵將士聖徳日新四方風動太平之盛可蹻足以待也然臣區區之愚猶欲堅守而不變者豈故爲是過計哉蓋嘗敬觀元祐之事而參之今日之治則知定之一說信乎其所當務也今觀其時進擬可行之言看詳奏對之疏擢舊徳於散地起忠讜於謫籍停水利而厚農桑之業罷靑苗而復常平之舊免保甲而去民兵之擾一時之治絕後光前宜若可以無遺慮矣而當時之臣猶有隱憂焉劉摯則曰已行之令持循勿變則治道成王巖叟則曰惟當日篤此心不可少移初意無非欲其一定不易以爲長治久安之計夫何異議之人日夕搖撼未幾國論一變或以調停之說進或以紹述之說進新學廢矣而復興之新法罷矣而復行之邊隙息矣而復啟之召釁稔禍遂詒伊戚然則言治於今日者可不以是爲監乎且今朝廷之上凡所施行固不容議惟願不以異議而搖不以小不如意而沮且機會可乘之言固快人意也而量時度力則未可以舉上策自治之說若委靡不振也而實可以圖全揣摩迎合𨿽若可聽然信而用之必至於誤事忠鯁戇直𨿽若逆耳然推而行之實切於時政此心一定是非莫惑尙何築捨道旁之慮哉臣故曰聽言不可以不定不當得而得則扳援而妄求者頭鉆而肘刺才不足用而用則經營以求進者肩摩而袂接碩徳偉績超躐遷擢人誰敢議名實未加於上下而遽膺不次之選則人懷幸得之心必以沈淪爲恨把麾持節善最上聞增秩進職彼自知勸若疊更數易人無固志不惟迎送之重費尢恐績用之弗成凡此四獘一意杜絕則各安其分無復僥覬尙何賢否之混淆哉臣故曰用人不可以不定禁專殺謹徒刑所以示欽卹之仁戒掊克懲貪墨所以洗舊污之染若是者斷在必行犯者勿貸孰不凜然而知警乃若蠲免賦租固欲寛民力也而州郡乃以用度不贍而冀朝廷之裨補收納用券固捄折閱也而常賦所入虧損過半旣乏現鏹以應軍旅之支復窘財用以供經常之費若是者尢當通融其有無斟酌而蠲減否則迫於文移急於逃責必至創立名色肆行科罰倚法以削民何以堪若是則𨿽有卹下之美名未必有及民之實惠必詳考熟究使公私俱便庶可立爲定制不然則朝行暮攺徒爲墻壁之虛文耳故曰出令不可以不定𨿽然此非至難之事也特在乎一轉移之頃耳然尢有大於此者敢以關於理亂之原者陳之昔呂陶言於哲宗之朝有曰君子小人分辧則治道成邪正雜揉於朝則治體不能以純一今之君子固彚進於朝矣豈無投閒置散而未盡用者乎今之小人固斥逐無餘矣豈無潛窺陰伺以冀其復進者乎天下之患莫大乎君子有扶持天下之志而小人得參其間使不得以展布焉夫君子不得以展布君子何病也君子一去而小人得以鼔舞而竊其權肆意妄行不至於極敝大壊而不止然則人主果何利於此哉今大明當天魑魅盡伏固無所容其迹然藥石於彊壯之時乃臣子拳拳憂國之忠易曰履霜堅冰陰始凝也是必防其微杜其漸則天下可以常爲泰而不爲否矣臣位卑言髙罪在不赦惟陛下知其愚取進止

論冦盜札子

臣聞當冦攘未殄之日而欲求平定之策者其大要莫若用人然用人之道選擇貴精委任貴專報應貴速三者兼盡則有才者可以自見而任責者可以成功矣夫人固難知而才亦難得操切太過者易至於激變防懦無術者不足與辦事力小任重則臨難而必懾志廣才疎則好謀而無成必參之公論驗之已試庶乎得眞實之才而爲緩急之用以攻則克以守則固顧何施而不宜哉臣故曰選擇不可以不精夫疑則勿用用則勿疑茍其人之足以任是責也則委而信之體統相屬議論歸一運動伸縮莫不如意則可以圖決勝之功事權一分則或捕或招各自爲謀相忌相傾未欲求勝緩急誰復應援盜賊必至猖獗臣故曰委任不可以不專兵少則不足以禦防財匱則不足以贍兵今諸郡之卒大半老弱傷殘之邑無復賦入縛手無策寧免奏聞況事勢方棘延頸待報如救焚溺有求必應則可以解倒垂之急一或稽遲則有不及事之憂臣故曰報應不可以不速然是三者實相關系人𨿽可用而任之不專固不足以成事任之𨿽專而有所奏陳或猶豫而不報則亦何以制變哉爲人上者茍於此而加意則目前𨿽憂不足以爲憂蓋任責有人事至能應轉危而安直反手耳茍其不然則一時之勝未足以爲喜而玩心一生守備必弛事變之來將有出於意料之所不及者矣今日盜賊竊發民不奠居原其召釁則始於官吏之非人迨其鴟張則失於備禦之無術事權渙散兵財困乏遂至悠悠歲月猶未殄滅然隨機應變夫豈無策今攺易轍任賢使能貪者斥之懦者易之固欲精於選擇矣然豈無已試有功可與圖事而不肯輕進者乎沈靜有謀隱於下僚而無以自達者乎招捕特創一司郡守俾防議幕固欲專於委任矣而投機之會間不容髮可不許以便宜從事乎天下之事成於同而敗於異可不使之葉謀而濟乎奏捷則亟與推賞告警則卽爲調兵是固速於報應矣然不暫費者不永寧財所當用豈容不急與之乎兵機以速爲神謀或可用豈容不卽聽之乎深思而預圖之無一之不盡則以之攘外夷復境土無往不可又何冦賊之足慮哉𨿽然用人之道臣已略陳於前矣用兵之策敢僭及之夫外郡之兵其不可用固也而大軍之遣足以壯聲勢備守禦使姦宄聞風而气懾然山川險要盜賊巢穴則非其所素知也潛窺而陰伺疾馳而深入則不如民兵之捷況焚蕩之慘眾所共憤皆有復讎之志而豪民糾集又欲爲自衞之計因其鋒而用之可以決勝已事之驗也苐糗糧不繼難以持久若助其廩給厚其賞犒而能獲冦所有者悉以與之至於功狀顯著則又錫以誥命孰不樂爲吾用復以大軍爲之應援則兵威益振其策勲也必矣但行賞之際當視功爲輕重若優於將士而薄於民兵則不惟懈體尢恐激變此又主帥之所當察儻欲行招撫之策則盍先爲不可勝之計如聲勢未張乃卑辭厚賂以冀其服縱使聽命猶慮反復矧頭目非一競欲邀索更作疊起未易悉定爲今之計莫若赦脇從之徒以離其黨與行反間之術而俾相攻擊分遣重兵固守要害使之進不得前退無所掠其勢稍屈然後從而招之罔不濟矣臣占畢腐儒軍旅未學輒摭輿人之論以備采擇惟陛下赦其愚取進止

轉對札子

當國家多事之日而欲興起治功者其大要有二議論不可以不一命令不可以不謹蓋一則公是公非無甲可而乙否謹則令出惟行無驟更而數易古先聖人凡有大疑必謀及卿士謀及庶人翕然大同然後從之以爲不如是則異論者得以惑吾聽巧言者得以肆其欺而國是無由定凡有政令必質之人情參之輿議罔有不臧然後行之以爲不如是則上作而下不應朝行而復攺而國事何由舉柰何時君世主無獨斷之明謀臧不從不臧覆用故佞者迎合以取容而僞者誕謾而求售辦者紛更以生事而戇者矯亢以賣直各執其說互相矛盾豈知議論不一人將何所適從歟無一定之規則慕美名而忘實患急近效而昧遠圖事不問是非而徑欲施行法不權輕重而遽欲更革豈知命令不謹焉能經久而不變歟如此則𨿽有聽言之名而反爲多言所累𨿽有善治之意而終無致治之期明主獨觀萬化之原其必有以處此矣竊觀更化以來言路廣開下情無壅論事切直者罔不嘉納上書狂悖者亦示優容建政立事興利除害戒飭官吏禦札屢頒勤卹民隱詔書洊下百姓咸曰大哉王言一哉王心固宜庶政和而萬邦寧然悠悠歲月成效杳然豈道逺難驟致事大難速成耶推原其故毋亦議論命令之間猶有所當審者乎且今之議論如何哉意境土之可復則獻恢拓之謀一或少沮則謂和議之當講慮老弱之無用則申揀汰之請及至激變則復咎區處之失宜禦教之議或謂可從或謂重費履畝之議或謂可行或謂亟免若是之類皆議論之不一也度牒不應敷何旣敷而隨免官券不必截何旣截而復造帑藏赤立遽建督府恐費用之難支謫籍未消復頒除命恐師言之未穆若此之類皆命令之不謹也誠使決以獨見不惑羣議是者從之非者違之何至前後之抵牾作事謀始隨時施宜可則因之否則革之何患施行之不當蓋今日之獘謀𨿽廣而未能從眾聞𨿽多而未能擇善故議論不一而終難成事務名而不務實知利而未知害故命令不謹而易至反汗然議論與命令實相關系議不主乎公則命之出也必不合乎公論不當於理則令之行也必有背於理則議論者其命令之樞乎然持是樞者實在大臣畱屯之議公卿議臣以爲不可而趙充國以爲可魏相能主充國而先零之彊不戰而服珠崖之叛陳萬年以爲當擊賈捐之以爲不當擊於定國主捐之而終漢之世絕無邊患此又大臣所宜加察𨿽然天下之事有經有權而又有機機者所以制治於未亂銷患於未形者也一或不密則害成焉其所系尢重也矧敵情叵測而備禦當嚴逆儔未馘而事變方亟謀畫精審則轉危而安處置失宜則召釁稔禍凡一奇之出一計之畫固不容不周密也今所圖者萬分未獲其一而迹之布於天下已若泥中之鬭獸而況兵之多寡財之有無戰艦之未具城壁之或缺將帥之不和逺近傳播纎悉靡遺潛窺而陰伺者儻乘而投隙其能無岌岌乎且用兵之法有之不可使人知無之不可使人疑今朝廷之上𨿽務安靜而道聽塗說者多張皇以惑眾儻以無爲有以虛爲實豈不啟疑貳而滋反側乎蘇軾有言智者圖事貴於無迹故功已成而人不知此切時之論也惟陛下與大臣亟圖之

論保治札子

臣聞天下有向安之勢人主無幸安之心則治功有隆而無替矣夫事至而爲之備患生而爲之防此特茍簡目前者之見至於無事而爲有事之備無患而爲防患之謀非憂深思逺者豈能計慮及此人主茍以是爲念則久安長治之效又焉有難致者哉易之泰曰無平不陂無往不復艱貞無咎夫居泰之世聖人不以爲可樂而以爲懼者何哉天下之理無常平而不陂者無常往而不復者惟能艱危其思慮貞固其施爲則可以無咎夫泰者通也天下極安之時也聖人猶以爲戒況未至於極安之時乎且今日之事非臣所當僭言也亦嘗竊觀天下之大勢矣河北山東𨿽入職貢而版圖猶未盡復殘敵垂亡遊魂假息而遺類猶未盡滅豪傑歸附人心向應而大勲猶未遽集是𨿽有向安之勢又不可不爲久安之圖必思患而預防隨機而應變然後可以久安必振發以立志果銳以圖功然後可以久安臣不敢逺引古昔請近述髙宗之事以明之敵人退避若可以少安矣而猶欲大立其恢復之模敵帥遽斃若可以自賀矣而猶欲自治以待其釁以至論中興之有時則謂必有所施爲而後可以得志論自古人君則以爲未有安坐而不動於四方者由是而觀則髙宗固不以旣安之日而懷幸安之心故上焉有以建中天之業下焉有以垂億萬載之基其成效大驗蓋可覩矣率由舊章豈非今日之所當勉乎今朝廷之上亦未嘗不加意於此也宣威置於全蜀制閫列於邊陲新復郡縣經理而綏懷之流移邊氓勞來而安集之城壕則爲之修築關隘則爲之葺理若此之類固非因循茍安者之爲也然自治之策未易畢舉將帥𨿽擇果皆賢於長城如李勣之守並州者乎士卒𨿽練果皆藝能精銳如徳裕之雄邊子弟者乎邊食𨿽蓄果能有十年之積如羊祐之在襄陽者乎若猶未也則激勵以作其气委任以責其成使守禦之備無一而不舉則主威益振國勢益尊中興之業可指日以冀矣詩曰是究是圖亶其然乎臣不勝拳拳取進止

秤提利害札子

秤提楮幣二十餘載前後建議不知其幾敢縷數而陳之二券易一券未免失信輸納用中半又復虧官拘上戶以蓄券欲其競收則其價必長不知收足之後又復如故置官場以兌便欲其易售則人必樂用不知官鏹有限來者難繼左帑金銀出以易楮而價未嘗增徒耗蓄積履畝而徵將以收楮而民被其擾尋復寢罷此皆已施之策竟蔑成效今欲外此以求區處之方自顧迂疎固無以裨廟堂之末議然徧采輿論以爲若聽其自然則日損一日又不可不爲之慮是以比者申嚴舊法將以懲一戒百庶幾增長而州縣過於奉承計產以收其楮導人以告緡或以千百券勒富室以輸鏹或爭訟失理而挾讎以妄訴遂使人懷疑懼莫敢兌便急於得錢者未免減價私售由此折閱愈甚朝廷慮其擾民遂寛其限命下之日中外欣然今往來流通上下俱便復患價低思所以秤提之策其意固美然眾口一辭謂當漸爲區處若拘以七百以上之價是增數倍二十餘年秤提竟不能逾五百左右而今欲驟長於一日之頃於勢恐難又以券多則賤欲收之以增價其議不爲不善但日印十五六萬以歲計之爲貫殆五六千萬縱使極力措畫不知一日之間能收券十餘萬乎況今官券散在天下以道言之已數十千萬若收及十千萬見在尙多其價能遽長否乎若聽其流通價𨿽未長於百姓亦無輕重物價隨楮價以低昻但用之軍旅不無折閱之慮然隨得隨兌亦無畱滯若秤提太急民復疑恐必不敢收則士卒所獲之券將安用乎當多事之秋凡百皆仰於此若無可兌之所則其患有不可勝言者今若諭以永逺行用不復更攺或有破損則易以新楮仍發下諸郡置場兌換免至中都則人亦樂收官又置兌便之局隨時價稍增民必多趨而外鋪必增錢以收受𨿽無速效或可漸長尢有節用一策言者𨿽多然節其小而不節其大所增能幾今日之券大抵耗於用兵夫兵貴精不貴多見在之兵數亦不少若訓練而激勵之其技必精敢於向前一人足當數人之用則可以省增兵之費移兵戍邊必增糧食若招邊民以塡官兵之闕額就令戍守則可以省生券之費外閫不必輕易則可省勞軍之費無功者不許冒濫則可以省犒賞之費凡此數端動百十萬至若監司郡守悉令久任則迎送之費爲可節添差不釐務不必創增職事可並者並從省罷則俸給之費爲可減如此則軍兵之費省而增造之券必漸損州縣之費省則羨余之券可兌便此亦權時施宜之一策不猶愈於坐視乎若欲復創一界斷作七百以上之價而舊券聽其消長恐民復疑惑舊會愈折蓋新者少而舊者多少者增而多者損不知可以相補否況前此曾出一界當時𨿽增今新舊並爲一價矣此又所當熟慮者若夫從便之說節用之說皆人所共言者未審果可行否其他奇策必有能建明者更望廣采兼收參之公論求其至當庶幾上下俱便而無驟更數革之獘臣不達時宜慮無一得僅摭輿人之論以備采擇

欽定四庫全書

東澗集卷九

宋許應龍撰狀

辭免吏部侍郎奏狀

疏寵過優撫躬增惕竊以左銓之職實專選調之司用比例則與法制以相違拘資格則恐賢愚之同滯能勝玆任必惟其人旣已試之罔功豈眞除之敢望伏念某識最爲下才不及中庀職成均莫副教養作成之責代言禁掖慙無討論潤色之工復兼攝於選曹實難當於隆委甄別流品固無冰鑑之明銓綜公平未若權衡之審深虞曠敗以速顚隮忽叨誤渥之頒俾正貳卿之秩用過其量愧深於榮伏望聖朝收還成命畀詳練淸通之士往服厥官庶長短大小之才各稱其職所有恩命臣未敢祗受

辭免除權兵部尙書奏狀

疏寵過優撫躬增惕竊以六曹之長實參八座之聨司喉舌以納言允爲要職上星辰而聽履密侍淸光非得眞才曷膺玆選伏念臣受才樗散植性棗昏筮仕凡三十年立朝已二八載誤辱九重之簡眷俾兼數職之淸華成章不知所裁曷代王言而潤色詳說將以反約莫裨聖學之緝熙矧司銓綜於劇曹尢乏精明之藻鑑倏叨成渙濫玷文昌退省其私若何報稱用過其量必速顚隮伏望睿慈收還誤渥亟量能而授職攺畀時髦使率屬而佐王以平邦國

辭免兼侍講奏狀

臣談經廣廈愧無啟沃之功錫命中宸誤沐褒遷之寵顧僥逾之過甚𨿽庸懵以知辭伏念某初乏技能濫防知奬銓曹詞掖旣薦叨選任之公講殿書帷復俾輔緝熙之學苐慙寡見恐負隆恩謂莫善於詩固當以意而逆志然未燭厥理豈能因事以獻言遽令升進讀之班何以副殊常之眷伏望收回新渥攺畀時髦言古而驗於今必有格君之益著心而入乎耳無非經世之規

第三丐祠奏狀

奏牘薦陳兪音尙閟制命爲義旣未忍於棄捐事君以忠詎敢懷於進退然久叨於淸選愧莫效於微勞福過菑生倐復有采薪之患心憔形悴豈宜陪持槖之聨茍戀寵榮必遭指議輒僭伸於三凟期仰徹於九重欲望朝廷特賜敷奏別求時彥俾居華要之班亟畀叢祠庶遂休閒之願

表

請皇帝上壽表

天祐民而作君適屆千秋之節臣歸美以報上盍稱萬壽之觴倐拜宸章免循彜典敢率垂紳之眾僭陳奏牘之恭恭惟皇帝陛下緯武經文勵精更始攬萬機而親政聽斷惟勤正五事以承天嚴恭自度慮乾象未循於躔次期邊陲亟底於奠安肆筆成書欲昭至意奉巵爲壽姑寢盛儀𨿽彰聖徳之隆謙曷副臣心之深願況熾昌而艾特伸善頌之忱非耽樂之從奚損欽崇之實冀垂淵聽勉率舊章俾陳漢殿之儀防致堯封之祝大徳得壽永觀萬國之咸寧和气致祥行見五星之同色

第二表

思至徳以承天𨿽堅宸意祝聖人而使壽難輟彜儀薦輸懇款之忱冀動穹窿之聽恭惟皇帝陛下察文審己體仁長人長髮其祥適屇誕彌之月俾耆而艾盍伸善頌之辭尙閟兪音莫殫衷悃再斯可矣敢稽奏牘之陳皇則受之庶展稱觴之慶願頒睿旨俯徇眾情呼萬嵗者三當同嵩嶽方千里者九盡入輿圖

第三表

萬年受祜盍伸祝頌之忱一禮成文薦閟允兪之命敢輸丹悃疊叩紫宸恭惟皇帝陛下齊聖廣淵剛健中正誕彌厥月適逢載夙之辰俾熾而昌願介無疆之祉乃嚴恭以自度屢謙遜而不遑然四海均懽恩悉霑於湛露豈一人有慶觴未舉於淩煙不辭三凟之煩仰徹九重之聽冀從眾志勿替舊章使壽使富而多男當上堯封之祝宜民宜人而受祿載賡周雅之詩

賀皇帝正旦表

三陽交泰適當五始之書百辟承休咸致萬年之祝叨居外服敢控衷忱恭惟皇帝陛下纘紹皇圖緝熙聖學法天立道徧覆包涵與物爲春對時茂育式逢獻歲備擁休祺臣托迹南邦傾心北極防旗簇仗莫陪濟濟之淸班白獸發尊苐想嶤嶤之髙論

賀皇太后正旦表

月正元日適當歲籥之新天相慈宸茂擁春祺之介提封萬里贊喜一詞恭惟皇太后陛下功邁媧皇徳參文母含洪光大獨居太極之尊富壽康寧備極九州之奉三陽交泰萬福來崇臣濫剖竹符欣逢谷旦五百里綏五百里甸莫陪長樂之班八千歲春八千歲秋當效華封之祝

賀皇帝冬至表

朔旦冬至適陽气之潛萌聖徳日新宜休祺之畢集紳緌交賀夷夏均懽恭惟皇帝陛下淸明在躬緝熙講學時和玉燭三光全而寒暑平瑞應金穰五穀熟而人民育式臨亞歲茂介繁禧臣假守鳳城阻陪鴛列去天益逺猶隔弱水而望蓬萊迎日初長但向太陽而傾葵藿

賀皇太后冬至表

至朔同日謂之章適逢佳會壽考萬年介爾福咸慶慈宸暢和气於兩間溢歡聲於四表恭惟皇太后陛下齋明雝肅富壽康寧載物含洪脗合坤元之徳對時發育助成震子之仁當一陽之潛萌宜諸福之畢至臣景迎南陸目睇東朝五百里綏班阻陪於玉筍三千年實算願比於蟠桃

賀雪表

同云布濩適當十月之良葉气薫蒸散作六霙之瑞輝華飾物枯槁生春恭惟皇帝陛下妙道難名眞機黙運財成天地無私覆私載之偏噓吸陰陽協時燠時暘之證歲功攸敍農扈告丰惟皇穹隆申命之休故嘉瑞復應期而至瓊田玉宇上下交輝桂海冰天氛埃盡洗玆實至和之感召益彰聖徳之昭融臣等密邇淸光獲沾餘潤𨿽實堅實好已占多黍之祥然載渇載饑當念采薇之戍

瑞慶節賀表

十月爲陽紀千秋之令節一人有慶沸四海之懽聲咸罄衷誠仰祈睿算恭惟皇帝陛下施仁發政偃武修文葉气薫爲太平上接百王之緒孫謀以燕翼子下垂萬世之基無疆惟休自今以始臣偏城濫攝華旦忻逢瞻星流電繞之祥其光不疚祝地久天長之算俾熾而昌

幹會節賀表

長髮其祥上帝啟興王之運誕彌厥月眞人膺出震之期罄海宇以交懽望雲天而請祝恭惟皇帝陛下厲精思治立政任人煥乎其有文章昭乎若掲日月道則髙矣燕翼端拱於穆淸天何言哉惠澤黙周於普率斂時五福享國萬年臣方次偏城適逢華旦蓬萊隔弱水三萬里阻造明庭上古有大椿八千秋願符睿算

又

火徳應天統式昭純祐之休電光繞斗樞載紀誕彌之節照臨所逮鼓舞惟均恭惟皇帝陛下剛健粹精聰明齊聖抗志百王之上遊神六籍之中燕翼子以貽謀求賢用吉以天下而爲度偃武修文永居北極之尊髙嫓南山之壽臣身縻符竹目斷觚稜稽首而稱萬年莫陪虎拜宜民而受百祿願誦周詩

天基節賀表

天生民而立之君茂啟中興之運臣歸美以報其上共欣載夙之辰恭惟皇帝陛下徳配乾坤明並日月任人共政已歸齊國之侵疆用夏變夷復致單於之慕義自今以始俾熾而昌宜誕日之甫臨慶休祺之滋至臣縻身南土引睇北辰使富使壽而多男願上堯封之祝宜民宜人而受祿載賡周雅之詩

又

天申命而用休篤生元聖臣歸美以報上敢控衷忱仰瞻北極之尊願介南山之壽恭惟皇帝陛下厲精思治發政施仁和气致祥已獲屢丰之慶常徳立武佇收善勝之功嘉與含生同躋壽域電繞樞虹流渚當正月之始和嶽修貢川效珍罄四方而來賀臣等幸逢華旦倍激懽悰於萬斯年敬上再三之祝克昌厥後更祈千億之祥

明堂禮成賀表

類於上帝欲伸報本之儀祀於明堂爰講合祛之制神靈底豫華夏均懽恭惟皇帝陛下徳冠百王教刑四海奉先思孝𨿽當恭黙之時尊祖敬宗敢替靈承之意以禋以祀必躬必親越紼而行爰卽九筵之地備物以薦式嚴三獻之儀熙事告成蕃禧茂介臣心常拱北迹尙滯南肅肅雝雝莫預臣工之顯相穰穰簡簡苐祈福祿之來成

謝進讀三朝寶訓徹章轉官表

祖訓是式甫勸誦以終篇臣等何功乃防恩而增秩徒負因人之愧敢云稽古之榮竊觀上古帝王以來無若我朝祖宗之盛三聖相授謨丕顯烈丕承百世莫違軌易遵度易則布在方策貽厥子孫聖緒紹休首先取法邇英進讀今遂徹章慚無防繹之勞猥沐褒遷之寵玆蓋伏遇皇帝陛下道純徳厚日就月將謂監於成憲則其永無愆非學於古訓則豈能有獲肆令儒紱入侍經帷敷陳三十卷之格言紹復億萬年之洪業適華編之方竟疏渙渥以均頒臣等敢不拜手承休銘心圖報告於內順於外當毋忘啟沃之忠尊所聞行所知願益進光明之學

復盱眙泗州賀表

敵王所愾甫聞武烈之揚因壘而降已見齊疆之復邊烽寢息國勢愈尊竊以天道好還方篤皇家之眷王者無外當恢輿地之圖念彼不恭侵予王略爰整其旅已收八戰八克之功若往而徵必獲萬眾萬全之利憫其歸附貸彼誅夷頟頟蔡城旣復修其職貢茫茫禹迹佇混一於車書玆蓋恭遇皇帝陛下神聖武文剛明果斷屈此羣醜銷渤海之弄兵殱厥渠魁措山陽於奠枕餘威所曁故壤復還端由妙算之淵深遂致膚功之日奏臣側聆盛事倍激懽悰淮夷來求莫預召虎王休之對靑徐底定當賡韓公聖徳之詩

復盱眙泗州賀皇太后表

如月之恆咸仰並明之徳普天之下自無不服之思舊境復還慈顏有喜恭惟皇太后陛下含洪光大富壽康寧至哉坤元夙贊純乾之運施於方外咸瞻太極之尊無疆惟休俾昌而熾遂使齊疆之舊重歸周版之新臣傾聽捷音敢伸善頌方千里者九盡入輿圖呼萬歲者三願同嵩嶽

潮州到任謝表

郎闈五稔深愧空餐海嶠一麾誤膺隆委已涓剛而視事敬宣化以承流伏念臣鉛槧寒生虀鹽太學決科發策濫居列之前束帶立朝猥厠鴛行之末九叨淸選兩攝銓曹揣分已逾抗章薦請遂沐允兪俾循更疊畀潮陽之名郡實閩部之鄰封便道之官遂上冢過家之願褰帷問俗無帶牛佩犢之風凡此曲成過於自擇玆蓋恭遇皇帝陛下達聰明目任賢使能更治民以考功每重藩維之寄不泄邇而忘逺欲如畿甸之中遂令蓬省之腐儒亦預竹符之遴選臣敢不奉法循理戢吏愛民問疾苦於上聞期進昌黎之表率俊秀而就學更遵文惠之規冀著微勞仰酬洪造

代謝到任表

需次京師薦拜趣行之命承流鄞水猥分共理之符已見吏民具宣徳意伏念臣玷名屬籍厠迹官聨別駕題輿愧乏康沂之詠朱轓皂蓋濫叨守土之榮載惟臨汀素稱僻壤土田磽薄窮檐素乏於偫儲鄰境繹騷連歲已疲於供億𨿽幸息寇攘之警尙有資牧養之謀夫豈妄庸足膺任使玆蓋恭遇皇帝陛下天臨萬宇器使羣工務更化以勵精不泄邇而忘逺知臣嘗佐郡政必能宣守土之勞謂臣辱在宗盟或可任維城之寄遂疏渙渥俾效寸長臣敢不祗奉邦條恪遵侯度郡國之治先惠養當戒煩苛田裏之民無嘆愁庶幾報稱

謝賜宸翰表

皇祖有訓甫誦讀以終篇云漢爲章已昭回而飾物過防敷錫允謂殊榮竊觀歷代以來無若本朝之盛有典有則貽厥子孫易繼易遵昭然鑑肇啟億萬年之業具存三千卷之書聖緒紹休首先取法爾英勸誦今遂徹章式彰典學之始終自愧無功於啟沃豈期宸翰俯賁麼蹤玆蓋恭遇皇帝陛下齊聖廣淵剛健中正朝聽夕訪惟思謨烈之承日就月將期致緝熙之益示崇儒而重道援肆筆以成書臣敢不拭目諦觀肅躬跽受以報其上敢忘歸美之忱曰思無邪當體賜詩之意臣無任感天荷聖激切屏營之至謹奉表稱謝以聞臣某惶懼惶懼頓首頓首謹言

謝除授試禮部尙書仍賜衣帶鞍馬表

秩宗典禮濫叨遷擢之榮中扆疏恩重拜服乘之賜曳婁弗稱駑鈍奚堪臣某惶懼惶懼頓首頓首伏念臣才不逾人學未聞道振衣造闕初微左右之先容束帶立朝敢替始終之一節誤防簡眷薦玷淸華甫進長於兵曹復易司於宗伯攺爲攺造旣頒在笥之珍載馳載驅復被效牽之貺僥逾已甚報稱謂何玆蓋伏遇皇帝陛下卑服卽功馭臣以柄慶賞以勸善靡忘敝袴之藏名器不假人尢謹繁纓之錫豈期菲質猥辱殊榮臣敢不祗佩恩輝益加鞭策陳力就列愧無汗馬之勞補過盡忠冀免維鵜之刺

代期集所謝賜禦詩表

玉陛臚傳已被龍光之煥寶奎寵錫復窺鳳翥之章撫己淩兢拜恩隆厚竊惟歷代設科之制莫如本朝待士之隆淳化首賜於禦箴天聖載頒於大學於皇今日聿舉舊章豈徒昭藻麗之工蓋欲寓作成之意伏念臣等躬承淸問旅進大廷剴切而當帝心慙無髙論昭回而倬云漢遽拜宸章玆蓋恭遇皇帝陛下更化勵精求賢用吉官其始也欲示激昻詩以寵之俾增渙渥苐愧布韋之陋豈堪黼黻之華臣敢不佩服聖言砥礪臣節以承休徳永懷精白之思乃賡載歌願述明良之盛

祝文

攺元奏告天地社稷太乙宮祝文

伏以已安已治咸稱嘉祐之時丕顯丕承無若淳熙之盛仰承祖武庸易歲元敢伸昭告之恭冀獲無疆之福

攺元奏告宗廟祝文

伏以尊祖敬宗期修洪業體元履正庸易休名以奄甸於嘉師冀緝熙於純嘏願垂昭鑑永底丕平

攺元奏告諸陵祝文

理內禦外期集大勲建號紀元盍遵先烈爰取嘉祐盈成之盛復參淳熙振起之規尙冀鑑臨永垂孚佑

諸陵補種祝文

有翼有嚴盍謹寢園之奉旣種旣戒冀增林下之蕃庸表孝思敢申昭告

太廟祖宗帝後神主權奉安祝文

伏以謹涓剛辰興工繕治別嚴齋宇暫安睟容俟匠事之告成奉眞遊而來復

告遷祖宗帝後還殿祝文

比嚴別宇暫安睟容玆繕治之告成奉神靈而來復用申昭告仰冀鑑臨

顯宮皇后下宮修換了畢告遷神禦還殿祝文

顯宮攢殿已畢繕修爰擇剛辰奉還神禦敢伸薦告仰冀鑑臨

立春祀五福太乙十神祝文

立春之日實開一歳之端受祿於天尙冀十神之祐仰騰碧篆俯控丹衷伏願仙馭下臨髙眞洞鑑使壽使富更多男子之祥俾熾俾昌益羨泰元之防

孟春朝獻祝文

伏願受祉旣多降年有永自今以始舉無敵國外患之虞遹求厥寧復見嘉祐淳熙之盛

伏願自天錫羨如川方增使壽使富而多男克昌厥後宜民宜人而受祿永孚於休

立夏祀五福太乙十神祝文

四月維夏盍嚴太乙之祠五福錫民敢覬明神之佑仰騰碧篆俯控丹衷伏願萬國咸寧復見升平之象三時不害用成丰稔之祥

嶽廟眞聖諸廟祝文

惟時季秋萬寶告成民安田裏枹鼔不驚何以臻玆繄神之靈報有彜典某敢不誠尙祈終賜永庇羣生

嶽廟聖帝祝文

岱宗四嶽春首四時祀有彜典其敢不祗雨暘時若黍稷咸宜帝其念哉

告謝嶽瀆祝文

涓選吉辰稱秩宗祀旣獲顧歆之況敢修望秩之儀仰冀洪休永扶景祚

謁諸廟祝文

某濫叨郡寄以視事之三日祗見於廟惟神聰明正直作善降祥某敢不奉法循理謹終如始以祈神之休自信如此尙其鑑之

又

凡有功於民載在祀典者必於春致享焉玆舊制也矧今物無疵癘家用平康皆神之休敢不謁祠下以祈終庇尙其鑑之

又

聰明正直保佑一方物無疵癘家用平康仲春藏祀敢替舊章尙祈終惠錫以丰穰

又

某猥以疎庸假守玆土實與有神分職幽明凡治獄宣教某不敢不任其責至於雨暘時若年谷順成則惟神是望視事三日謹祗謁於祠下

廣徳軍廣惠廟祈雨祝文

歷時不雨屢致禱祈三日爲霖冀垂感格𨿽間防於潤澤猶未浹於焦枯敬遣廷紳祗謁祠宇仰騰碧篆俯控丹衷正直聰明願鑑忱恂之懇霑足優渥用成丰稔之祥

天目山龍井大雄山祈雨祝文

伏以六月不雨豈勝旱暵之虞三日爲霖願沐霑濡之賜𨿽屢伸於祈禱猶未遂於感通爰遣廷紳偏走郡望嗟郁攸爲沴民生已困於煎熬茍膏澤愆期歲事必遭於荒歉願垂陰相俯鑑衷忱龍翔而景云興沛爲甘霔谷熟而人民育迄用康年

龍井迎水祈雨祝文

七月不雨深懷卒歲之憂三日爲霖冀遂有秋之望敬憑道侶往叩靈湫丐勺水以迎還竭寸衷而致禱願垂孚佑亟賜感通龍翔而雲霧興大沛滂沱之澤谷熟而人民育永消旱暵之虞

後庵祈雨祝文

荷鍤如雲方興農事覆手爲雨全賴佛慈矧偏壘之並山乏巨川之瀦水膏澤不下丰年曷期謹騰寶篆之香仰幹大覺願灑淨瓶之水散作甘霖

龍井請水祝文

龍潛於淵孰窮變化天久不雨敢後禱祈矧外臺方切於咨諏而靈迹欲求於顯著願因亢旱大霈甘霖旣足旣霑益廣及民之利至三至再卽膺封爵之榮已削牘以敷陳冀垂休而昭鑑

韓文公祝文

惟公文起八代之衰道濟天下之溺屈臨此邦猶不鄙夷其民而訓迪之遂使遐陬同風鄒魯某被命此來敢不仰遵懿範一意作成以期文物彬彬之盛玆因祗謁敢控衷忱

祭告土地祝文

眷惟廟祧之所厥有里域之神屬玆繕修實資呵防庀工云始前告是宜

後庵祈晴祝文

大田多稼將遂有秋驟雨終朝浸成積潦恐三農之觖望仰二佛以投誠伏願以慈悲心出方便力現眉端一毫之相盡掃妖云使鄞江千里之民同瞻佛日

又

三日爲霖𨿽免旱漧之慮大田多稼適當成熟之時恐或浸淫必妨刈獲願軫慈悲之念曲垂覆防之私迄用康年毋以陰而以雨亦有髙廩庶如櫛以如墉

又

零雨其蒙恐妨刈獲先事而慮盍罄禱祈謹載啟於法筵願曲垂於終惠舉頭見日咸欣赫赫之光納稼如雲俾遂穰穰之慶

獲感應奏謝祝文

齋心滌慮屢致禱祈轉陰爲晴已防應格幸免浸淫之患敢稽報謝之恭所欲必從行遂千倉萬箱之積自今以始更慶五風十雨之祥

欽定四庫全書

東澗集卷十

宋許應龍撰策問

禦試文舉策問

朕以菲徳紹休聖緒粵自更化以來總攬權綱厲精思治於今六稔莫覩成效外則多壘之未平內則羣生之寡遂豈朕之政有失而行有過歟抑規模之未定而議論之徒詳歟夫廣覽兼聽固欲通羣下之情而甲可乙否若何決擇旁搜博采固欲獲實才之用而讎僞假眞若何考察官吏非不戒飭而茍且如故法令非不申嚴而奉行不防士气當振何以爲風勵之方民俗未厚何以爲感化之術蠲免租賦則羣計必乏賑卹流移則廩給難繼楮幣折閱而秤提無策國用窘匱而科撥無已凡此十事皆當今之急務詎可不慮以不圖或欲循名責實或欲信賞必罰或欲久任而責成推而行之不知何者爲先歟然此皆治內也而治外尢不容緩權時施宜𨿽欲息民思患預防盍先彊本守江淮而防海道復侵疆而修關隘求將略而擇邊守綏禦歸附之眾招集奔潰之卒置遊擊以爲應援攺城壁以據險要此皆關於備禦之大計伊欲處置得宜夫豈無策而或者乃曰地利不如人和用儒則無敵於天下豈眾心成城而道徳之威自能成安彊歟夫毋恃其不來恃吾有以待之所謂待之者又果何術歟昔宣王任賢使能內修政事而中興之功不旋踵而至豈天下無難爲之事特患夫無必爲之志歟子大夫通達國體必有切時之論詳著於篇朕將親覽焉

召試館職策問

問當天下多事之秋而欲興起治功者其大要有四曰國論曰人才曰民心曰軍政蓋國論不定則無以爲立治之規人才不擇則無以爲濟時之用民心不固軍政不修則何以理內而禦外哉今之國論何如也言戰者則曰整師修戎可以挫敵鋒而彊國勢而和豈足恃言守者則曰深溝固壘可以捍外侮而安邊境而戰未可輕言和者則曰與其驅民於鋒鏑而勝負未可知孰若結好以金繒而戰爭爲可息而或者又曰和𨿽不足恃可以款敵而爲備禦之圖戰固不可輕然或遭侵擾必不免兵刃之接又安能自守耶異論疊起規模不定其將何所適從歟今之人才何如也靜重者或譏其緘黙論辧者或指爲沽激夫無所可否固無益於成敗若不激不隨則似是而實非者也以訐爲直固未免於矯亢而盡言無隱則又若同而實異者也使功不如使過以其必能立功以自贖也然奔軍之將不可以語勇其果足使乎才勝徳爲小人以其恃才而妄作也然非才不足以辦天下之事其果可棄乎知人則哲自古所難又將何以處此歟民心不可以不結今日賑流移之民卹焚毀之家固足以示徳意矣然恐小惠之未孚減斛面之徵蠲荒旱之賦亦足以寛民力矣復慮郡計之不給秤提楮幣而奉行太亟反至於折閱糾集保伍而處置失宜或至於紛撓軍政不可以不修今日招募𨿽多徒耗廩稍而脆弱難用豈訓練之不精耶抑紀律之不嚴耶官資多轉而兵不激勵遇敵輒退豈賞罰之不明耶抑號令之未孚耶以民兵而補官軍之闕額就使戍邊而口券之費可省不知其果樂從乎募民船以防江海之要衝分番更代而舟師之勢益壯不知其果無擾乎夫國論明則人才皆爲吾用旣爲吾用則結民心修軍政當有任其責者何患治功之不立哉然天下無不可爲之事特患乎人主無必爲之志今勵精思治廣覽兼聽不爲不勤而悠悠歲月未覩成效豈徇名失實而是非之未明耶抑惑於羣議而施行之不力耶作而新之必有至當之論悉著於篇以備上之采擇

問守邊備塞當世之急務也築城壁固關隘修器械明斥候固不容緩乃若極邊之郡守沿邊之民兵尢有關於捍禦之計可不思所以區處之方且極邊之郡與敵對境使爲守者資兼文武固能隨機而應變若素不知兵或遇警急豈不倉皇而退遁故邇日多用武臣豈非以其勇於攻戰足以當敵人之鋒耶苐民事或非素習儻以馭軍之法施之治民豈不爲民之病昔李漢超守關南能禦契丹之悍郭進守西山能備並人之寇則任武臣以守邊郡乃已然之明驗也然侵掠之罪不法之訴當時俱不能免此又不容不慮毋亦付郡事於倅貳而使之不得專焉苐兵民之事旣分守倅之權相敵施行之間寧免扞格恐因爭以召釁其將何以處此沿邊之民習於鞍馬嫻於擊刺因而用之豈不足爲官軍之助然官軍有月廩有口券至於臨敵猶逡巡而不進爲民兵者自耕自食乃欲拘以團結豈能保其無擾驅之鋒鏑豈能責其用命然李抱眞爲懷澤畱後三丁擇一蠲其徭租給其弓矢三年皆爲雄邊子弟此又已試之成效也豈今日不可行乎而或者猶慮夫出戰則民兵當其鋒論功則官軍攘其賞又慮夫踐蹂之境田菜多荒廩食不繼而官又從而防集恐非所樂尙何望其協心以捍禦乎又將何以處此夫邊郡屬於制帥茍旌別淑慝加以勸懲孰不奉法而循理然拘以文法恐非所以待豪傑毋亦錄其功而略其過可乎筦貿易悉以與之使之募驍勇以爲爪牙而許其便宜從事此乃待邊郡之法不知果可行否夫沿邊之民室廬妻子皆欲自保而官軍出戍惟欲思歸若給以糧食而俾之守禦必皆盡力又擇其願爲兵者塡刺官軍之闕額就使屯戍不惟免更代之勞又復省生券之費不知果可行否夫識時務在俊傑必有確論其悉陳之以備上之采擇問西掖演綸北門視艸所以賁飾皇猷而黼黻政化非學問該洽詞章宏麗不足以膺是選此詞科之所由設也故必試之以駢儷律之以程度參之以記問合則取否則黜而眞才實能皆可网羅收拾以爲異日之用然唐人有言食垂餌者皆小魚就科目者皆小藝旣曰宏博則豈容以是求之然唐世之設是科乃得人爲盛不惟詞章典麗蔚有古風而操守端正者有人仁義論諫者有人望冠一時者又有人則是科之設豈不足以得異能哉然學如退之文如退之乃屢試而不中又何歟愈謂所試之文類於俳優使屈原孟軻與今之善進取者競於防昧之中必知其辱焉愈之爲是言也其亦有激而云乎抑當時之預選者果未有可觀歟愈𨿽不預此選而鋪張揚厲之文乃編之詩書而無愧是則取人之道似未可以科目拘也恭惟國朝尢重是選或分二日而試以四題或分三日而試以六題多或取於十人少或取於二人或處以館職或畀以學官取之旣精擢之復亟而名公鉅卿多繇此出今日是科非不設而應者少命題非甚艱而中程者曠數舉而未聞焉豈人才獨盛於昔而嗇於今耶抑程度旣拘而才識傑異者不肯屑屑以求合耶取之者旣艱習之者必怠繼是益乏人焉則又不容不慮也或者欲寛其制謂無掩其所不備惟較其詞藻之工拙庶幾應之者多而取之者易或又謂以宏博設科而不責其記問則人人皆能又非所以籠傑異之才劑量輕重其將何適而可昔楊山謂宏詞之試乃以文學自售古人得已似不如此使士夫皆以是爲戒則是科豈不爲虛設哉不然其必有說也願並陳之以祛所惑

武學公試策問

問文事必有武備五材誰能去兵然兵凶器戰危事一勝一負彊弱系焉故爲國者莫難於擇將而爲將者尢莫難於用兵茍無其法則何以先爲不可勝而待敵之可勝是則六韜三略與夫孫吳等書豈非兵家之鑑乎用之則勝違之則敗斷斷乎其不可易也然歷觀史冊乃有取捨不同成敗變異又不能無疑焉教得其道士乃可用固也乃有非素拊循之士而能用以克敵何歟法令不明百萬何益固也乃有行無部曲未嘗遇害又何歟十則圍之五則攻之此量敵而進之意也或者乃以五千當百萬之師得無眾寡之不敵乎而淝水之戰乃以是而勝右背山陵前左水澤此審勢而陣之法也或者乃使萬人爲背水之陣無乃捨安而就危乎而井陘之戰因此而捷四勝者五勝者禍是兵不貴於常勝也而七擊匈奴斬獲甚眾者卒能收河南而置朔方歸師勿遏窮寇勿追懼激之以生變也而輕騎夜追至二百餘里者乃能走單於而獲首鹵此皆不合兵書而自有以取勝豈奇正相生如循環之無端而不可窮耶抑隨機應變自有妙算不容膠柱而調瑟耶若然則兵書所載亦未可執之以爲據也然謂其果不足據歟則張良得一編已能決千里之勝充國學兵法又能成降羌之功謂其果不可舎歟則趙括讀父書何不免長平之敗去病不學古兵法何亦成封狼居胥之勲此尢所未諭者然猶有可諉至於兵書所言乃有自相矛盾者又豈容無辧旣曰攻其無備出其不意又曰待其成列而始鼓旣曰啟於元吉而後舉又曰不卜筮而事吉旣謂詭道矣復謂理之以義動之以禮旣云使貪矣復云內貪外廉是謂盜端若是之類不一而止不知何者爲當夫自黃帝以至於漢言兵者一百八十二家今存於世可以爲兵家軌範者蓋亦無幾而其說猶未免有疑焉諸君講學待問其必有折衷之論願詳陳之以祛所惑

問世之學爲武者視書而考兵謀案圖而習陣法知此而已矣且兵之奇變左計右數出於臨時則書固有不能盡者方此之時不知圓機以接奇變則昔之所學者是古人之糟粕已尙安足以赴用哉今將試之以兵術而必使得書之所以言嘗之以陣法而必使得圖之所以教以稱上意則其爲要如何其凡目安在其書與圖孰得孰失幸相爲言之

太學私試策問

問郡守民之師帥也師帥賢則政平而田裏無愁嘆之聲不賢則公私煩擾而穉耋失宅生之望有志於治者其可不知所擇乎然知人之道自昔所難不觀其貌則無以知其精力之盛衰不察以言則無以占其才智之優劣是必召見於殿陛之間諮訪於論奏之頃則賢否眞僞庶不能爲吾之惑矣漢之宣帝每拜守相輒親見問考其所行以質其言唐之元宗刺史陛辭皆令詣側門以俟進止宜若可以察人之能否矣意一時吏治皆如黃霸之守潁川眞卿之守平原然八萬餘口猶得以肆其僞增之欺二十四年猶不能堅爲守禦之計豈二君識見之未精耶抑臨遣之際徒能察其言貌而名實不相應者未容以遽知耶恭惟孝宗皇帝畱意吏治郡守陛辭必加考察或以失儀而罷免或以稱旨而擢用或以疾病投置閒散故循良之吏布滿郡國有以成乾道淳熙之治今日仰遵成憲凡未經陛對及已對在四載之外者皆令申審而邇臣復慮積官至守早達者罕精神識慮四年之久日異而歲不同恐有癃老疾病不任事之獘欲凡到闕者悉俾奏事睿旨諭之此誠爲官擇人之要術也或者猶謂年餘七十者猶能息渤海之盜多病不出者亦能致東海之治則老疾者似未可以盡棄也然一見之頃未覩施設安保其尙可用耶議論持平者出守北地乃不免治郡不進之責辧論以義理之文者使守會稽乃莫逃久不聞問之譴則論奏之間亦未可以盡信也然使其言果有可聽又安能料其他日之不相副耶斟酌而區處之殆將何術而可願詳陳之有司將以獻焉

宗學私試策問

問得賢立邦家之基任賢享天下之福人主出而有爲於天下其可不以是爲先乎然一人之見有限四方之才無窮茍不采之公言求之薦舉則眞才實能果何自而上達哉故唐虞之時必曰疇咨僉曰伯禹則使宅百揆僉曰伯夷則使作秩宗益作朕虞垂作共工亦皆於僉言之中求之薦舉若是固足以得人矣然登庸之任豈嚚訟者之所宜處而放齊舉之予采之若豈象恭者之所能任而驩兜舉之湯湯洪水豈方命圮族者所能治而四嶽舉之夫明明在上穆穆在下賢否固易知也而所舉之人未免若是何耶曰吁曰咈固俱知其不可矣而績用弗成者猶待於試而後已何耶豈知人之道固自古之所難歟夫采之薦舉猶未足信則用人之道又將何所據歟迨至後世知人善任莫若髙祖求文武如不及莫若武帝蕭何薦韓信則用之魏無知薦陳平則用之或以其善用兵或以其智有餘信而任之宜也然周昌白見四人旣知其不能爲將矣而封各千戶是果何意豈創業之初急於用人不考其素不求其全耶不進賢者退不察廉者免蓋恐實行之士壅於上聞而搜求惟患其不廣也然薦人起家至二千石復不免君除吏盡未之責何耶豈招賢乃人主之柄而人臣非所當專耶不然其必有說也恭惟主上以上聖之資膺維新之命勵精思治側席求賢乃者渙發綸言播告中外使舉賢能才識以備選用猗歟休哉𨿽禹之勤求賢士湯之立賢無方何以過此然薦牘交馳其比如櫛將悉加旌擢則淸資華秩固不能徧將拔尢取穎則名美實乖者亦未易辧以薦舉之多者而用之歟則頭鉆肘刺巧於經營者或得以售其欺卽達官之所薦者而用之歟然爲官擇人惟才是適又不當以所主之人爲輕重也況夫親故之夤緣勢要之囑托又有所當察者若所用非所舉所舉未必用則詔旨丁寧又豈直爲觀美哉今欲在朝無幸位在野無遺賢將何術而可願聞至當之論有司將以獻焉

省試策問

問有循吏有能吏奉法循理愛民厚俗者循吏也治劇剸繁發姦擿伏者能吏也然優遊和緩者多悶悶之政振厲奮發者有赫赫之聲能者固可與集事矣乃若漢文之世吏皆廉平而黎民至於醇厚武帝之吏罕以治化稱而海內謂之虛耗則循者又豈不足與共治哉宣帝畱意吏治黃霸龔遂朱邑之徒旣以循而用廣漢翁歸張敞之徒復以能而進是以吏稱其職民安其業然賊殺不辜者復拜刺史僞增戶口者亦防顯賞不幾於濫乎豈使功不如使過而賞疑從予固不害爲近厚耶夫曰循曰能皆有可紀史臣乃獨傳循吏而不及能吏豈循吏以徳能吏以才才固非徳之比耶今日循吏𨿽不乏人而以能名者比比皆是豈循吏不矜伐百姓無稱而多多益辦者每易於自見耶但用人之道不可偏尙事功之未集有才者固所當用至於化民成俗厚下立本所以壽國家之脈者又豈才勝徳者所能爲哉然寛厚有餘者鄰於委靡每爲人所厭振厲敢爲者事罔不辦多爲人所喜而識者之論則曰委靡之止於廢事趣辦之過必至病民一或不審則相師成風其害有不可勝言者今九重厲精思治爲官擇人用循吏以惠民而不至廢事用能吏以辦事而不至病民其將何術而可諸君通達國體豈無至當之論願詳陳之有司將以獻焉

問當理內禦外之日思患而豫防隨機而應變固足以爲彊本折衝之計然將不擇兵不練功不賞亦不能以集事夫安邊境立功名在於良將是將不容於不擇也而敗諸崤者乃能決焚舟之勝少不更事者亦能奏淝水之捷豈能否難以逆料成敗不可論人未可預擇於其初必要終而後見耶士不素厲難使死敵是兵不容於不練也而非素拊循之士反能成背水之功無部曲行陣者亦能使匈奴之畏豈兵無彊弱惟顧所用亦不在於搜練之有素將茍得人自可以計而取勝耶慶賞信必則有功者勸是有功不可以不賞也然黥布一見卽王淮南趙壯士一見封各千戶初無尺寸之勞而遽獲不次之賞若幾於濫矣而當時之臣顧稱其善將將豈駕馭豪傑當有操縱而或輕或重固不可以一律拘耶邇者彊冦憑陵疆埸不靜所恃以備守而驅攘者惟諸將是賴乃有望風畏懾莫能固守者其勢亦廩廩矣今安丰之戰旣勝齊安之捷薦聞而防門亦復其舊聲勢寖張中外胥懌非將勇而兵鋭何以收功若是其速論功行賞曾不逾時固足以爲將士之勸矣使沿邊之地將皆有謀兵俱用命而慶賞所加各當其功則感激思奮戰必勝攻必取尙奚外患之足慮哉柰何勇怯之無別差陞之不公以豢養爲安以貪進爲能其間固有驍雄無敵沈鷙善謀者亦不能以自見教閱之不嚴激厲之無術無事則驕蹇而難制有警則退縮而不前其間固有精於技擊奮不顧身者亦莫能以自效推原其故豈非爵賞間猶有所當察者乎有功者未必盡錄則宣力者怠無功者反先獲賞則當得者怨或經營求據以爲就試之階或泛濫妄申以徇親故之求爲獘若此𨿽恩賞日增果足以示激厲乎比者詔旨丁寧今薦舉曉暢兵機俾招足闕額教閱而誕謾欺罔者戒以毋幹邦憲是固欲擇將練兵而革冒濫之獘也然人情多私未必實應積滋久未易遽革作而新之夫豈無術而或者乃曰將固當擇若考其素求其全恐未易得用人之智去其詐用人之勇去其貪而使功不如使過亦可以責其後效不知其說果可行否臨邊之民熟於戰鬭招使戍守必能遇敵不懾而或慮其未必樂從拘系之囚亡賴輕生刺充敢勇必能摧鋒陷陣而或恐其難禦不知何以處此至若功賞之申責之主帥而不實者責罰則孰敢爲欺然六級之差繩之以法而或以罰太重議之僞冒者窮究追毀而爲之營求者罰亦並及則必知所警然賞疑從予所以廣恩若考覈太嚴恐當得者亦因而沮遏此又不可不慮也諸君通達國體必有至當可行之策願詳陳之有司將以獻焉

問國於天地必有與立所恃以憑藉扶持者固不一而止而大要則曰國論曰人才曰民心蓋國論者政令之所從始人才者事功之所由立民心者又有關於理亂安危之機也夫執狐疑之心者來讒賊之口持不斷之意者開羣枉之門則國論其可以不定乎定則不搖於浮議而無輕變之患然入粟之議反覆論難而不決屯田之議前後依違而不定而識者乃謂其議盡天下之心何耶徳勝才爲君子才勝徳爲小人則人才其可以不辯乎辯則賢否不容於並進然跅弛之士能立功名尾生孝巳之行無益於勝負則才勝徳者似亦未可以輕棄也民心無常惟惠之懷大賚四海萬姓恱服是民心不可以不結也然濟人於溱洧者乃譏其不知爲政遺衣遺食者或謂其所惠之未廣豈善政善教足以得民而不徧愛者初無損聖人之仁歟恭惟主上下詔求言和顏受諫或令集議或令看詳固欲國論之一定也爲官擇人求賢用吉而曉兵機通財計與夫堪充將才者又令薦舉固欲人才之不遺也發粟散財寛租已責而蹂踐之區流離之氓復勞來而安集之又所以固結斯民之心也然戰守之議彼此異見秤提之令前後屢更履畝未幾慮其紛擾而隨罷混試方行恐其叢雜而復分議論若不一矣豈因時施宜固不容於固執耶然昔人謂先定規模而後從事又謂天下之事惟審其是定而不移乃可成務以是而主國論不知果可以一定而不易乎闊論髙談者若善謀輕舉妄動者若敢爲露才揚已者若多多而益辦視事遷就者若隨機而應變其眞僞固未易辧也而人才因事而後見亦安可遽疑而不之用耶然論辯官才者必論定然後官而知人之道亦在於聽其言而觀其行以是說而選任果可以得人否乎斛面方減而挨究復行逋負方蠲而催督如故貧困當卹而廩給難繼告戒非不切而奉行不防是民瘼猶未蘇也然得其心有道惟在於所欲與聚所惡勿施而仁義公恕以統天下自可使無異志卽是理而行之果可以得民心否乎然是三者𨿽若不同而脈絡未嘗不相通國論定則無好尙之偏而有才者皆可以自涀人才旣有以自見則凡所施設必合於人心而孰不愛戴或者又謂天下無難爲之事惟患乎無可用之才茍眾賢和於朝則同聲相應國論不期而自定合三者而言之又不知何者爲先歟夫識時務在俊傑諸君博古通今其必有以處此詳著於篇以備上之采擇

欽定四庫全書

東澗集卷十一

宋許應龍撰啟

賀丞相除太傅啟

渙奉制函晉躋帝傅壽登七袠實人間希有之齡位列三公示聖上殊常之眷福祿俱備中外均懽恭惟太傅樞使丞相國公社稷宗臣股肱重寄輔贊已逾於二紀忠勤靡替於一心方事變之沓來悉皆異議及廟謨之宻運迄奏膚功內焉庶政之惟和外則侵疆之復舊天佑賢佐俾壽而昌號發王庭以彰有徳將擢寘維垣之峻姑勉從遜牘之謙𨿽亞上公實均一品年方七十已先卓傅之除嵗有萬千益衍曽公之壽某側聆成命喜倍輿情擁帚掃門愧莫接賀賓之武濡毫吮墨當載賡聖徳之詩

賀薛樞宻啟

恭審擢升使領晉長樞庭王言大哉顯奉制麻之寵相尊等耳榮參臺鼎之間郵置初傳中外胥懌恭惟某官伊周事業稷契忠嘉久運籌於帷幄之中獨贊化於陶鈞之上厥績甚懋何官可酬位特冠於籌帷班悉同於公衮禮示異數庸昭宸眷之隆民具爾瞻行陟帥垣之峻某敢修菲削少控賀忱不進不休屢沐鼎言之推挽成終成始尙祈大造之甄陶

賀大諫啟

恭審擢自南牀進登東省材禦史糾繩轂下久伸三院之威眞諫官獻替殿中獨處七人之首見聞皆聳風采益尊恭惟大諫識造髙明气全剛大英姿山立望之儼卽之溫雅量淵洪澄不淸撓不濁久居言路綽著直聲志在擊邪如鷹鸇之逐鳥雀事先去甚當豺狼不問狐貍邪正洞分紀綱大振彌結知於宸扆遂晉長於諫垣進思盡忠不憚靑蒲之伏坐而論道卽觀黃閣之登某濫玷守藩甫諧視篆側聴郵音之播敢伸記室之恭鳯凰鳴朝陽咸傾蹇諤燕雀賀大廈願托帡幪欣抃殊深剡裁莫究

賀交代潮守葉奏院啟

維桑與梓夙防知遇之隆剖竹分符復托交承之契亟伸慶悃仰瀆中防恭惟某官學廣聞多才宏識逺撓之不濁凜萬壑之層冰卽之也溫備四時之和气早躋科第藹著聲稱𨿽周旋於州縣之間每挺持於紳緌之表漕臺攄畫工轄程能晉升奏邸之司彌簡凝旒之眷自天而下忽膺宸命之頒遵海而南榮任侯藩之寄巾車脂轄上冢過家式遄其行不特見人生之貴所居而治又將聞政理之優當與文惠以齊驅防俾昌黎之專美徒得君重𨿽足爲逺嶠之光以我公歸行進陟甘泉之從某熊轓久玷防技已窮聞行李之來云胡不喜庶及而代薄言還歸深懷揚粃之慙尙冀匿瑕之賜防言近止豈惟敍鄰里之歡適我願兮當永結子孫之好

賀尙書啟

月正元日適鳳歷之更新天相文昌宜鴻休之茂介僣伸慶悃仰瀆記曹恭惟某官望冠羣公位隆八座撓之不濁凜萬壑之層冰卽之也溫備四時之和气三陽交泰百祿是遒春見曰朝方聴履於星辰之上帝曰咨汝俾運籌於帷幄之中某濫剖竹符欣逢谷旦道之云逺莫稱栢葉之觴敬不虛拘敢獻椒花之頌

賀丞相啟

一气回元適三陽之交泰大鈞播物罄萬宇以皆春維時上公受天純嘏恭惟某官伊周事業稷契忠嘉一徳享天心孰測化工之妙八荒開壽域豈惟寒谷之回正月之吉始和諸福之物畢至未多郭令僅二十四考之中書將繼魯公享萬有千嵗之眉壽某濫分符竹實出甄陶玆逢谷旦之臨盍致椒觴之賀卽溫望儼阻陪東閣之後塵噓枯吹生敢冀南枝之先暖

賀執政啟

一气回元適三陽之交泰貳公洪化罄萬宇以皆春謹飭慶牋仰塵潭府恭惟某官臯防事業稷契忠嘉端委廟堂而爲凖百僚宻贊鴻鈞之播運籌帷幄而決勝千里頓淸鴈塞之氛當正月之始和宜諸福之畢至自今以始校二十四考之中書俾熾而昌享萬有千嵗之眉壽【下詞同上】

賀侍禦啟

恭審疏恩北闕正位南牀民自不寃方振棘卿之譽人惟求舊復登栢府之雄委寄益隆見聞皆聳恭惟侍禦意誠而心正色溫而气和不倚不流獨厲端方之操可速可久初無躁競之心惟所守之甚堅故其發也必大昨甫登於學省徑分察於臺綱諤諤以昌排公論之所不與蹇蹇之故發眾人之所未言宜直上於臺躔胡暫淹於卿月然風采素聞於天下孰不具瞻而眷懷尢切於宸衷蓋將大用果復靑氊之舊益揚白簡之威毋以日月爲功寧久居於橫榻命之朝夕納誨卽進秉於洪鈞某濫厠年盟夙防徳庇喜聴郵音之播亟伸記室之恭靈丹就而雞犬仙𨿽莫容於攀附大廈成而燕雀賀願曲賜於帡幪

賀喬參政啟

恭審渙敭宸命擢預政機聖主得賢臣協贊鈞衡之任文事有武備復參帷幄之籌郵置初傳紳緌胥慶恭惟大參同知相公先生天民先覺名世眞儒直哉維淸徳可尊事可法毅然有守中不倚和不流久居言語侍從之班每盡獻納論思之益曁登右府益罄忠規格其非心首務防微而杜漸引之當道未嘗揚已以取名故言聴而諫行致君正而國定擢居丞弼庸示眷懷曁予同心允謂精神之契以輔臺徳卽登鼎鼐之司永孚於休自今以始某輒修菲牘庸致賀忱不進不休屢沐鼎言之推挽成終成始尙祈大造之甄陶

賀黃循州啟

虎榜登名嘗接英流之武熊轓假守行依鄰壁之光聆揚斾以鼎來喜盍簪之伊邇敢期謙徳先畀華緘恭惟某官發藻儒林蜚英黌捨胸中浩博富牙籖萬軸之書筆下瀾翻瀉銀河九天之水早防身於名第遂振迹於夷塗制錦男邦恢恢余刃題輿潛邸借借休稱謂宜視艸於北門胡暫分符於南土蓋以凶徒之反側尙費捍防資善政以拊循庶能綏定趣戒朱轓而入境卽銷赤子之弄兵賣劍買牛當繼渤海循良之吏荷囊持橐佇歸甘泉侍從之班某敬染魚封庸伸燕賀防九里之潤願廣推及晉之波介大國之間寧復有奔秦之盜

謝差知潮州啟

代庖郎省慙愒日以防功假守侯藩忽自天而有命始終僥幸進退光榮伏念某植性棗昏受材樗散績文種學第知兀兀以窮年端行俟時寧敢棲棲而爲佞初蔑一人之薦引特防大造之知憐兩寘周行九叨淸選自再兼於銓部凡五閱於嵗華屈指同寅接踵補外獨未親於民事恐莫報於恩私可以去乎遂薦伸於丹悃與其退也俾出駕於朱轓距梓裏以非遙況期之促近喜有上冡過家之便益增分符剖竹之輝自謀何以過之始願固不及此玆蓋恭遇丞相精忠貫日盛徳格天惟幾惟深藏妙用於莫可名言之域能定能應成大功於不動聲色之間邊陲𨿽底於敉寧外郡尢資於惠養謂太守乃吏民之本要在得人庶遐陬如畿甸之中悉皆防福豈期防擇猥及疎庸某敢不節用愛人奉法循理首戒貪泉之酌期觀越石之淸治渤海而選用賢良慙非龔遂至潮陽而詢問疾苦當效韓公

代賀禮侍除吏部侍郎啟

渙膺宸命晉貳天官禮以導中樂以導和已播直淸之譽賢者在位能者在職更資銓選之公睿眷彌深師言允穆恭惟某官才姿超軼器局恢閎諸老猶未能言獨殫讜論天子擢爲第一俯壓羣英徑躋鴛鷺之聮不假蚍蜉之助書林冊府徧歷淸華宰掾郎曹疊更委寄纂修史館羽翼儲宮已爲儒者之極榮尢躐甘泉之法從代言西掖秩禮南宮俊髦欣典舉之公科目慶得人之盛載頒渙號俾貳選曹坐廟朝而進百官此其漸耳理陰陽而遂萬物行將見之某自愧譾才濫司偏壘側聴郵音之播阻修賓戺之恭靈丹就而雞犬仙𨿽莫容於攀附大廈成而燕雀賀願曲賜於帡幪

代賀殿院除起居郎兼戶部侍郎啟

榮膺鳯詔進立螭坳執法殿中方喜臺綱之肅秉筆柱下更參民部之權眷倚彌深見聞皆聳恭惟某官淸風立懦烈日爭嚴詞章輝華如引星辰而上議論磊落若決江河之流自陟要津益騰廣譽方升華於六察復進職於副端卓然不羣猶鷹鸇之逐鳥雀去其太甚當豺狼不問狐貍奉簡以聞垂紳皆震將倚論思之益遂分記注之司兼貳板曹進聮法從持橐簪筆實爲大用之階當軸秉鈞行副具瞻之望某仰聆成命俯激懽悰阻展拜於賓墀輒抒誠於記史防龍接武益增朝列之輝燕雀何知第切廈成之賀

代賀察院啟

渙奉十行晉登六察均其稍食方參楓陛之班聮簡在帝心俾正栢臺之綱紀傳聞所逮欣抃惟均恭惟某官毓徳端方受才卓越登防稽探禹穴發爲翰墨之工指昆侖薄蓬萊迥立風塵之表儒林挺秀士萼交輝早擢第於太常旋馳聲於宧路牛刀小試遊刃恢恢鶚薦上騰諸公衮衮進興百司之廩祿實階大用之權輿風度能若九齡乎果被凝旒之眷朝廷誰逾仲卿者徑膺冠豸之除共徯設施一新聞見已聳橫秋之雕鶚豈容當道之豺狼毋以日月爲功亶爲峻擢命之朝夕納誨行副具瞻某自愧譾才濫司偏壘側聴郵音之播阻修賓戺之恭鳯凰之鳴朝陽咸慶風采燕雀之賀大廈願托帡幪

代賀帥冬至啟

黃鐘倡六律應緹室以飛灰太極統三微謹淸臺而測景鼎來休祉萃聚帥垣恭惟某官望重文昌任隆方伯淸標絕俗凜然萬壑之層冰善政得民散作八州之和气式逢於剛長吉宜葉於彚徵舒栁放梅已報陽春之消息秉鈞當軸卽觀揆路之登庸某濫佐藩條阻趨賓廡不逺而復已占夫子七日之爻俾壽而昌敬上僖公千嵗之頌

代賀職曹官啟

日官推防正月之吉始和君子對時諸福之物畢至敢陳儷語上瀆崇臺恭惟某官望重月卿輝騰星使民蘇惠澤盡歸春風和气之中吏戢嚴明如在白日靑天之下式逢獻嵗茂介繁禧某假守斗城阻瞻臺耀莫預椒觴之奉第勤椿壽之祈

代賀帥啟

履而後泰易推爻象之占正次於王史謹春秋之法敢陳頌語仰瀆帥垣恭惟某官八座穹班十連重寄惠施閭裏助一气之發生威戢姦倫同羣陰而消伏式臨獻嵗駢集休祺遵海而南先布靑陽之暖自天而下亟膺紫詔之溫某仰托洪庥欣逢谷旦蓬萊隔弱水三萬里阻展慶於賓墀上古有大椿八千春願黙符於壽算

代賀廬陵守啟

命出楓宸符分竹使吏民胥慶競瞻相閱之名流麾幟甫臨頓覺侯藩之壯觀方受察於部封之下敢抒誠於簡牘之中恭惟某官表表才猷挺挺風烈再世登黃閣相輝衮繡於名門一宗無白丁獨占衣冠之盛事卽此家聲之烜赫固宜禁路以騰驤乃恬退以自將姑逡巡而平進盤根錯節小試牛刀別駕題輿暫淹驥足𨿽效績屢徹於丹扆而經綸尙斂於朱轓蓋以廬陵素稱劇郡蠻獠接境而弄兵時警姦黠喜訟而珥筆風生白粲連檣正資斂散靑衿比屋尢賴作成茍非明敏之長材曷任藩宣之重寄𨿽一方之幸甚如四海之望何朝廷已深知佇頒丹詔公侯必復始行繼靑氊某孤陋書生艱勤捨選世科濫襲每懷揚粃之慙期戍尙賖偶報及之訊方奉慈闈而祗役適承畫防之開藩將斂版以鳬趨已拊躬而雀躍紅蓮依綠水愧莫企於前修靑蒿倚長松願俯於巨蔭

謝趙守闗陞啟

枯木朽株初乏先容之助靑芝赤箭過防並蓄之私喜公道之復明拊卑躬而增感竊觀今日之薦舉悉由要路之吹噓無因而前每遭按劍挾貴而問必辱知音遂令單寒寡援之徒無復振厲求伸之望豈期天幸獲遇宗英載笑載言屢厭挾書之至或推或挽欲先宣力之求倘匪眞賢曷膺玆選如某者蠹魚末學斥鷃卑棲無所取材偶玷名於黌捨幸而獲選復繼踵於詞科侯泮濫司官箴確守辱兩章之推薦俄一削之參差欲復靑氊合干洪造然炙手可熱旣無借勢之階搖尾乞憐又乏獻諛之態已自嘆楚弓之失詎敢期趙璧之歸

謝鄒守闗陞啟

處泮宮之冷第采魯芹回寒谷之溫忽逢鄒律仰戴提撕之賜亶爲特達之知竊惟下吏之進身實賴上官之推轂然以薦員之旣狹類皆枉道以求伸或托葭莩或因桑梓傾心降節拜賈謐之車塵削牘投誠滿何曽之記室未有不求而得孰謂無因而前幸遇大賢獨明公道觀其所主每惟靜退之求舉爾所知不待懇祈之力豈期疎拙猥預選掄伏念某燈火寒生簪纓末裔托身黌捨薦玷鶚書射防丹墀浪塵列不避好爲之戒濫叨分教之司範不範模不模每虞寡陋聞未聞見未見喜遂趨承荷屬意於作成特增田而贍給經籍寵畀輪奐鼎新遂臻衿佩之翕從頓覺庠序之攺觀皆公所賜揣已何功方深懷欣幸之私詎復興僥求之想敢圖矜念亟賜薦揚斐然弗知所裁豈識作文之體不至阿其所好曷當守正之褒剡奏一飛價增十倍玆蓋恭遇某官兩京循吏一代眞儒嘉善而矜不能實根素稟舉直而錯諸枉庸示至公遂令寡援之蹤亦預兼收之數某敢不激昂所守灑濯其心對黃卷而師聖賢期於有用毀素節而求富貴斷不敢爲以此律身是爲報徳

代學職謝鄒守啟

省少府而買刀布尙髙循吏之稱捐私幣以給生徒尢見淸風之凜於今幸遇自昔未聞敢效泮宮之詩少置中涓之謝載惟鄞水僻在閩陬𨿽庠序之僅興然廩稍之未繼累防賢守興念諸生或增養士之田或賜在官之宇用禆供給粗免煎熬夫何變起於郁攸又復恩加於減放利源寖少方虞必絕於陳糧寒谷頓回不意忽逢於鄒律玆蓋恭遇某官西京良吏東魯眞儒訟理政平春生田裏內備外禦影滅姦偸恩威已著於一方禮貌益加於多士寵頒羣籍盛葺儒宮逺慮深思欲爲後日無窮之計視饑由已特捐舊比當得之金寧將淸白以遺子孫乃置膏腴而贍學校搢紳興嘆韋布均懽咸曰秩終孰不匱金而囊帛卓然見逺獨能重義以輕財某等敢不戴徳丘山銘功金石自今以始嵗其有咸防飲食之恩惟學遜志敏厥修當佩菑畬之訓冀収末效仰答洪私

謝除國子博士啟

馳書光範方伸悃愊之私職教宗庠遽辱甄陶之賜得逾望外愧溢情涯竊惟學校之興無若國家之盛左開黌捨右設武庠至於國子之俊髦復隸賢闗而教養第惟皇族久缺學宮經之營之旣一新於輪奐賢者能者遂悉補於生員欲陶麟趾信厚之風當賴鴻儒作成之力如某者虀鹽太學燈火寒生無令聞廣譽以施諸身乏前言往行以蓄其徳誤辱知於上衮遂厠迹於周行掌故甸師濫叨庀職成均冑學薦玷橫經負丞深愧於僥逾丐外未防於兪允欲養而親不逮旣罹素韠之悲投閒乃分之宜無復淸都之夢忽疏恩於宸扆俾竊廩於宗黌緬思是學之初興嘗兼訓諭不謂修門之再入復忝師儒揣分奚堪歸恩有自玆蓋恭遇某官忠貫日月勲塞乾坤厥亦惟我周王方受維新之休命時則有若伊尹每懷不獲之匹夫俯矜簪履之遺久托鑪錘之內謂若居璧水已粗知教育之方今欲訓金枝遂使預選掄之末某敢不防蹇磨鈍溫故知新空空鄙夫𨿽莫任範模之責振振公姓當率爲禮義之歸依向彌深敷宣防旣

得浙東帥幕謝廟堂啟

魏勃掃曹相之門薦瞻衮繡石生入烏公之幕誤辱陶甄施重如山感深至骨竊觀近代宅揆之任莫如今日用人之公爰度爰咨必加精審或用或捨自有鑑裁搜羅防間於邇遐柬拔尢先於寒畯肆令寡援亦預兼收伏念某猥以諸生濫塵甲第采魯泮之藻比及三年代齊戍之亦旣數月朅來京國晉拜公臺吹噓旣乏於先容陶鑄敢求於近次豈期矜憫曲賜生成謂寒士歡顏俱托萬間之庇矧小人有母正資三釡之供俾易贊於帥垣庶亟霑於祿養春回寒谷已逢吹律之工日近長安尢有向陽之便始願誠不及此自謀何以過之玆蓋恭遇某官奕世鈞衡淸朝柱石輔贊彌縫而藏諸用仰大化之宻移連捲詰曲各安所施𨿽寸長而不棄自慙頑鑛猥入洪鈞敢不仰戴洪恩益殫駑技覽禹穴防稽之迹庸激壯懷預平淮東閣之招尙期異日士伸知已書不盡言

代謝廣文啟

授弟子於國中方闡孟軻之教召秀才於門下盍求賈誼之賢豈意疎庸遽防招置𨿽賴先容之助亶爲幸防之多伏念某命與時違勞而功少鼔翼兩隨於鶚薦暴顋復困於龍門一第是期價敢矜於櫝玉雙親已老教深負於籯金玆該免於鄕書將與偕於計吏謂決科發防要當就有道而正焉而摳衣趨隅每願事大夫之賢者幸逢哲匠來典儒宮招而誨之方執經在諸生之列與其進也俾托身於廣廈之間靖言人耳人耳之資曷稱師哉師哉之命第欣朽鈍獲遂依歸恭惟某官挺秀儒林蜚聲黌捨錦心繡口溢爲筆下之詞章玉季金昆緫是人中之英傑早由豹變暫屈鸞棲必也使無訟乎已鞠圜扉之艸予私淑諸人也來觀泮水之芹惟大賢無所不容占小善亦率以錄遂令頑鑛亦在洪鑪𨿽不模不範深負揚子務求之意然小成大成冀親宣尼善誘之功

謝除司令啟

充員故府慙無毫髮之勞列屬奉常忽拜絲綸之寵陶冶實由於洪造感藏尢極於丹衷惟今日借田之官卽古者甸師之職是穮是蓘已臻黍稷之丰乃積乃倉庸備粢盛之奉旣專供於嵗事爰分隸於容臺無簿書期防之勞亶爲淸簡非粹潔端方之彥曷副選掄如某者蹭蹬腐儒奔馳薄宦旣無甚髙論足以嘩世豈有他謬巧用以致身芹泮終更僅逃瘝曠槐庭晉謁初乏吹噓豈期特達之知遽軫生成之念謂小人有母正資三釡之供俾寒士懽顏特畀一基之次朅來帥幕甫閱嵗華復被命於玉宸獲效官於金部盈幾閣而徧睹第粗知職守之勤無效績之可書安敢起序遷之想過辱太鈞之播進升帝籍之司揣分奚堪捫心知愧玆蓋恭遇少師樞使丞相國公夾邦哲輔命世眞儒厥亦惟我周王方賴以寧之多士時則有若伊尹每懷不獲之一夫故微賤弗忍於遐遺而巧拙或容於雜進某敢不益堅素守仰答殊知俎豆之事嘗聞第謹馨香之薦樗櫟之材何用尙祈培植之私戴徳何窮占辭曷旣

謝除郡啟

久玷郎闈恐妨賢路欲自全於進退遂薦瀆於威尊正虞幹斧鑕之誅安敢冀甄陶之寵自天而下忽膺宸命之頒遵海而南俾任侯藩之寄況期之將及距梓裏以非遙退省其私實逾所望相國之賜大矣當懷報稱之私中心何日忘之曷諭感藏之意亟修謝牘仰紊記曹尙圖瞻赤舄之光庶獲罄丹衷之悃自慙晉躐倍極淩兢

代謝特薦啟

究心備禦每虞負推轂之公指日終更乃復被剡章之寵感恩甚厚圖報蔑然竊惟趨事以赴功難遇賞音而知已一經題品已爲此生際遇之榮再沐推揚尢荷大造生成之力第慙拙政莫稱華褒伏念某拳曲散材迂疎末學修身踐行粗知廉勤靜退之方行法涖官曷副通敏彊明之譽猥辱從臣之薦濫叨偏壘之司庶民無愁嘆之聲𨿽安田裏鄰壤有跳梁之警尢費隄防適當戍之更誤沐囊封之奏俾畱經理敢憚艱勤內供士卒之餱糧外固封陲之闗隘凶徒潛弭闔境粗寧幸逃瘝曠之虞實賴照臨之庇敢祈褒寵特賜薦揚玆蓋恭遇某官歆向才華間平風度以錦幄名郎之舊膺繡衣出使之權淸節照人凜凜冰霜之厲公心察吏拳拳涇渭之分遂使駑庸薦叨提奬某敢不激昂所守灑濯其心非俗吏之所能爲願益堅於素學觀近臣以其所主期仰副於深知

謝葉帥闗陞啟

文闈校藝夙遭衡鑑之公薦牘陳詞復被甄陶之賜始終僥幸俯仰兢慚竊惟初仕之進身悉用上官之陞削然薦員之旣狹欲溢額以尢艱必得其三庶遂掘井及泉之願倘缺其一豈無爲山虧簣之虞過辱曲成亶爲幸防伏念某簮纓末緒燈火寒生差延賞於旬月之間已絕意於雲霄之望托身黌捨偶叨再薦之書射防彤墀浪厠七人之列朅來分教深愧防功戍期已迫於及舉削尙虧於合穎無可棲者豈勝繞木三匝之思因而成之正賴中流一柱之助敢期特達曲賜推揚第斷斷以無他莫副純雅淸修之譽非循循而善誘曷當師表模範之褒剡奏一飛增價十倍玆蓋恭遇安撫尙書政成帥閫命錫帝庭行以公歸晉陟上臺之位先從隗始廣收東閣之才遂使冷官亦逢暖律某敢不激昂所守灑濯其心對黃卷而師聖賢期於有用毀素節而求富貴斷不敢爲以此律身是爲報徳

欽定四庫全書

東澗集卷十二

宋許應龍撰啟

通安撫葉尙書啟

校藝文闈薦出鴻造甄陶之下效官泮水獲居虎節按臨之中輙斂版以趨庭敬齋心而奏記恭惟某官英姿山立奧學海涵倒三峽之詞源經天緯地散一襟之和气與物爲春巍科宻邇於鼇頭濶步徑登於鴛列久居言路凜著直聲搏擊何心聳橫秋之雕鶚姦邪褫魄無當道之豺狼九重深念其孤忠八座遂膺於峻擢上星辰而聽履獨髙紫橐之班作舟檝以濟川實切蒼生之望暫分制閫殊郁壯猷然觀施設之間已寓經綸之業謙和下士平易近民薄賦輕徭春生田裏發姦摘伏影滅冦攘軍戎懷畏愛之心胥吏絕欺謾之獘提封一道謠頌同聲朝廷深知弱翁行將大用天子不見賈誼佇卽召還某燈火寒生簮纓末緒托身黌捨偶叨再薦之書射防彤墀濫厠七人之列拊已每慙於朴學疲精妄習於詞科方虞刻楮之未成忽報戍之已及欲使國人皆有式深慮未能大庇寒士俱歡顏敢祈垂軫

通楊帥啟

恭審渙膺宸綍榮鎭帥藩十國爲連孰不仰郎官之宿五月報政已頓回閩嶠之春睿眷彌隆輿情胥懌恭惟某官家傳奧學天賦異才見義必爲不吐茹於剛柔之勢秉心無兢寧諂瀆乎上下之交气節見於立朝聲名長於治郡迨臨方面益著恩威𨿽召節沓來乃欲急流而勇退然凝旒圖任未容袖手以旁觀始借重於郎闈復升華於帥閫發姦摘伏影滅防攘已責寛租川流惠澤禁戢刻木之擾杜絕珥筆之風搜練惰兵尊禮賢士𨿽一方之幸甚如四海之望何毋以我公歸兮方切民心之愛防有爲王言者卽觀禁路之登某𨿽忝防氓屬拘職守燕賀僅憑於尺牘魚封忽拜於瑰詞淸徳凜然豈待奉一盂之水休聲借甚但當賡五袴之謠

通鄒守啟

分符剖竹久宣千里之威聲在泮采芹幸托二天之巨庇將趨庭而伏謁先削牘以投誠恭惟某官忠烈名家淸朝偉器詞章甚麗要皆原本於六經風致𨿽髙不廢應酬於庶務自摘髭於上第旋振迹於亨衢錯節盤根牛刀薦試題輿別駕驥足難淹果由奏課之優徑任牧民之寄從臣交薦合登紫闥以通班宸命渙頒復擁朱轓而出守兩期報政一意爲民薄斂省刑春生田裏深溝固壘影滅冦攘爲善無近名之嫌律已藹眞淸之譽類非俗吏爲也佇膺丹詔之褒其以我公歸兮卽聽黃麻之拜某三山末緒六稔上庠季攷月書薦玷文闈之首寸量銖較將幾捨選之陞遇連預於薦書獲浪登於甲第式遵銓格猥注儒官適戍之及期奉萱闈而祗役靑靑子佩冀悉爲鄭校之逰噦噦鸞聲尢願覩魯侯之戾

到任通運使啟

建臺分閫縂司一道之權剖竹分符幸托二天之庇已諧視篆敢後通名恭惟經略運使賀白才華間平風度英姿山立望之儼卽之溫厚徳天成簡而廉寛而栗方入登於朝路旋出駕於題輿報政侯藩休聲借甚提綱蠻舶淸節凜然遂膺簡注之隆晉任將輸之寄六轡如組方賴咨諏十國爲連復兼鎭撫內振揚於風采外銷弭於冦攘遵海而南難久淹於英傑自天而下卽榮拜於宸綸某再入修門六叨淸選職閒事簡慙廩稍之空糜幼學壯行曽分毫之莫展薦求外補期效微勞式遄其行濫忝熊轓之駕未知攸濟深虞防技之窮所幸逢膚使之賢必不替昔時之眷奉法循理詎敢恃於私恩激濁揚淸願曲垂於精鑑瞻依深切敷述奚殫

通交代李教授啟

漢庭射防濫踵英名魯泮采芹復承髙躅亶謂夤緣之幸倍深欣躍之私望履非遙馳書敢後恭惟交代某官淸標絕俗勁气邁倫文富波瀾瀉灩澦瞿塘於筆下學該流略吞石渠東觀於胸中粵自妙齡寖騰雋譽奠而後發期收功於一戰之間巍乎有成果擢第於七人之列將升華於鼇禁姑寄徑於鱣堂崇雅黜浮詞章復古修舊起廢矩矱鼎新旣休譽之藹聞宜諸公之交薦躚躚媚學豈容挽而畱之衮衮登臺斯可拱而俟耳令學者有所統一深愧非才儻舊政必以告新願安承教

回交代王寺丞啟

入登朝列久叨附驥之榮出守侯藩復忝續貂之幸方僣修於菲削乃薦辱於華緘荷意勤拳拊躬悚惕恭惟交代知郡寺丞意誠心正學廣聞多言則成文得典雅渾深之體施之有政藹慈祥豈弟之聲自奏最於花城卽近光於楓禁迨丞外府實階淸切之班勇退急流翻任藩宣之寄以儒術而飾吏有善教以得民使無訟乎只有片言之折築斯城也嚴爲外患之防遂令蠻煙瘴雨之鄕如在和气春風之域盍膺選表胡遽丐閒無以我公歸兮咸起攀轅之意防有爲王言者卽膺持橐之除某久玷郎闈濫叨郡寄𨿽有上冢過家之便慙無承流宣化之能瞻之在前幸成規之可繼瞠乎其後恐髙躅之難追然雅眷之素隆諒舊政之必告防言近止豈惟交賓主之歡竊有請焉願永篤子孫之契中丹所懇子墨奚殫

通徐判官啟

依綠水以泛蓮久勤瞻遡在泮宮而采藻行托帡幪望履非遙馳書敢後恭惟某官風規髙秀徳宇粹夷防繹六經推明上世之絕學度越兩漢追還先秦之古文遂登天梯如拾地芥胡久淹於雋軌尙葉贊於侯藩藹然謠頌之交騰皆謂廉明而有守空馬羣於冀北𨿽足爲幕下之光飛鳳詔於日邊行卽奉席前之對某三山末緒六稔上庠偶進預於薦書獲濫塵於甲第式循銓格猥注儒官不知慮此反教人恐未免先生之笑必有師焉擇其善何幸從賢者之遊

回判官啟

泛紅依緑將資妙畫之長配白嫓靑首辱長牋之貺輝煌溢目悚感交懷恭惟判官從橐名門鄕評重望寛而有制用爲蒞事之方直哉惟淸益厲律身之操自參上幕藹著休聲空冀北之羣難久淹於逸駕飛日邊之詔當直上於華塗某久玷郎闈濫叨郡寄如是利如是害固欲周知將有爲將有行尙祈恊贊傾依彌切敷述奚殫

代通郭帥啟

一行作吏濫叨三尺之司十國爲連行托二天之庇敢馳牘尺敬掣齋鈴恭惟某官勁气橫秋精忠貫日夷夏畏慕載宣元振之威聲神明扶持獨著汾陽之髙節久司戎閫進陟殿巖葉將相以交懽爲國家而定防機謀宻運煥五龍夾日之光宗社再安壯一柱擎天之力曁論勲而肆賞恨無官之可酬王言大哉顯奉制麻之寵相尊等耳榮參臺鼎之間不專寵利成功之居乃徇明哲保身之道懇辭兵柄出鎭邊陲眷維揚之雄藩實難兄之故部甘棠勿剪尙餘去後之思華萼相輝復見光前之政防有爲王言者其以我公歸兮申以丹書冠一十八侯之位次光於皇祖校二十四考之中書某斥鷃卑棲蠹魚末學叨塵一第荏冉歷年甘心曹掾之卑屈指戍期之及著爲律疏爲令敢萌出入之思矜其短庇其愚尙賴帡幪之賜

丐外啟

猥以駑庸濫塵鴛列侵尋一紀絕無毫髮之功僥冒九遷盡出甄陶之賜入館已幾於六稔攝郎將及於五期靜言思之實逾所望不啻足矣尙復何求第慙未報於恩門遂欲少親於民事非爲私計期效微勞𨿽大造曲成尙閟允兪之命然周行久玷恐乖進退之宜矧屈指於同寅悉接踵而補外獨畱於此豈能免希覬之疑茍居之安是自速顚隮之咎所合力求於更疊詎容久戀於寵榮竊有請焉不憚至三而至再與其退也庶幾成始以成終

代上憲使啟

合浮圖之尖欲借一舉手之力仰使者之節輒伸三上書之誠願霽霜威少垂電矚竊以進身之路實資攺秩之章求則得之寧免俛眉而伸睫多爲貴者庶幾積土以成山至若職司之員又非他削之比儻或未遂猶小車無軏何以行之旣獲所圖是掘井及泉不爲棄也矧迫垂成之際敢嫌冒進之求伏念某褊智淺能薄才綿力幼而有志若稽田旣勤敷菑長也無庸懼析薪不克負荷𨿽玷名於薦墨莫繼踵於詞科庀職尉曹充員郡幕小大之獄不能察猥叨糾掾之司東西之命惟所之敢憚遐陬之阻實歷已更於六考剡章僅獲於數員因而成之正賴中流一檝之助無可棲者不勝繞木三匝之思幸遇大賢主盟善類𨿽菲葑而亦采植桃李於無言茍不投誠殆幾自棄恭惟提刑人物冠冕朝廷羽儀極翰墨之工粹然得作者之體屏膏粱之習瀟然有髙士之風方參宥府之編摩翻任專城之委割嘉乃丕績錫以使軺頓令蠻煙瘴雨之鄕盡在和气春風之域詔且至矣公少須之將使萬物各遂其宜豈有一夫不被其澤生我者成我者已遂依歸求之與與之與願希坱圠

代上諫坡啟

程能較藝曩嘗叨藻鑑之知噓枯吹生今願借洪鈞之轉士固伸於知已書不足以盡言仰瀆威尊俯深震悸竊觀昔人之所薦類多平日之素知非求之故吏之中則取之門生之列蓋聴其言觀其行已極精詳故浚其源漑其根力加成就此實大賢之髙見豈期嘉防之適逢倘不布其心腹之誠是自棄於鑪錘之外伏念某衣常短褐家本衡門退而學詩敬佩鯉庭之訓幸而獲選遂隨鶚薦之飛科偶玷於奉常職濫陪於漕屬盡瘁𨿽更於初考剡薦未獲於一章靜言思之當賴先容之助病不求耳孰爲借譽之階幸遇正人進登言路𨿽菲葑而亦采植桃李於無言矧是散材曽防大冶載色載笑每勤眄睞之私成始成終諒軫提撕之念暖律倘吹於寒谷獘帚亦享於千金恭惟某官直節冰淸英姿玉立散一襟之和气與物爲春倒三峽之詞源決科發防巍亞鼇頭之選晉升騎省之華直筆正繩震肅百僚之上引裾及霤激昂萬乘之前將大庇天下之寒儒豈獨遺恩閎之舊物月華先得幸依近水之樓臺云廈不棲更傍誰家之門戶

代同捨上趙臨安啟

侍坐於先生長者夙有夤緣借勢於王公大人不無覬望敢憑尺素少布寸丹恭惟某官毓秀金枝凝祥寶祐與時酬酢萬變不窮遇事精明百蠹俱剔出則任鎭撫澄淸之職入則居論思獻納之班帝曰識公上星辰而聴履人期柄國作舟楫以濟川胡爲丹詔之新頒尙襲靑氊之舊物蓋以輦轂之下難乎師帥之良前有趙張后有三王未見可傳而可繼逺者年嵗近者數月誰能至再以至三倘非明公孰任玆寄不惟豪猾屏迹於秋霜烈日之下抑使善良被化於春風和气之中𨿽云善政之藹聞其如公論之尙郁佇膺爰立式副具瞻伏念某少也畸人長而獨學抱遺經而究終始僉謂拘儒摶扶搖而溘風埃未酬壯志濫登黌捨竊慕英流患不精弗患不明敢替春誦夏弦之業有所譽必有所試冀躋月書季考之優每願事大夫之賢庶幾就有道而正曩恃伯氏文昌之契薦瞻泰山北斗之光姑蘇辱設醴之勤京邑沐還贄之寵感徳至矣揣分茫然裁書敬控於謝悰惠顧尙期於大造矧方庇天下之士豈獨拒互鄕之童暖律倘吹敝帚增重口將言足將進三及門而惴焉力可爲器可使一舉手之勞耳

代陳情啟

掃門擁篲過防三吐哺三握髮之勤奏記陳篇願效一舉手一投足之力俯慙僣躐倍切淩兢竊惟大臣之事君每以薦賢而爲念廣萬間而庇寒士俱使懽顏適千里者喜似人尢勤推轂故嚴助則有邑子之薦而祐甫則多故人之除蓋維桑與梓猶貴必恭豈連茹拔茅或忘引類幸此風之復見撫小已以自欣伏念某少也畸人長而獨學碌碌恨無於奇節兀兀敢替於窮年誦詩三百奚以爲薦綴橫秋之鶚得水尺寸僅自致免爲防額之魚注選銓曹備員漕屬視事已更於初考剡章未獲於一員搖尾乞憐素昧獻諛之態炙手可熱恨無借勢之階玆逢節鉞之重臣喜接枌楡之後進成小成大黙運洪鈞爲桷爲杗舉無棄物有此夤緣之幸敢伸悃愊之私倘借重言俾沐繡衣之薦庶幾陋質頓增華衮之榮恭惟某官識洞幾深資兼文武澄不淸撓不濁望之儼卽之溫當徵鴻橫海之秋嘗陪羽翼及飛龍在天之日復防風雲殫上閣之忠勤肅淸朝之班列厥績用懋其報伊何王言大哉亟畀植纛建旄之寵相尊等耳行膺分茅裂土之封將使萬物各遂其宜豈有一夫不被其澤月華先得幸依近水之樓臺云廈不棲更傍誰家之門戶

上丞相啟

十載居中愧久妨於賢路三章丐外期少效於民庸尙閟兪音敢伸前悃伏念某才疎識淺援寡勢孤侯泮終更初蔑片言之薦相門晉謁遽防大造之知故府奉常成均中祕凡九叨於淸職復兩攝於銓曹退省其私奚功至此欲報之徳何日忘之遂興更疊之思薦瀆威尊之聴冀殫駑技仰答鴻恩有命自天未防從欲玩嵗愒日深切汗顏苟不明進退之宜是自取顚隮之悔可以去矣敢復戀於寵榮竊有請焉願亟垂於矜允恭惟某官忠貫日月勲塞乾坤熙載奮庸輔贊彌縫而藏諸用量能授職乂負偃植各安所施矧久沐於陶成輒僣求於器使多多益辦𨿽無撥煩治劇之才碌碌亡奇第守學道愛民之訓倘辱取長而捨短或能趨事以赴功不達時宜肯效俗儒之癖具宣徳意當希循吏之風以此存心用酬知已

回知縣啟

維桑與梓久矣親仁剖竹分符玆焉聮事方欲馳於竿牘乃先辱於華緘恭惟知縣雅量恢洪英標峻整仁必有勇旣險阻之備嘗賞以酬勞盍軒騰而直上胡淹云翼小試雷封翕然謠頌之交騰皆謂公勤而不擾佇膺芝檢入覲楓宸某久玷郎闈濫膺郡寄奉法循理固欲令田裏之安學道愛人尢願廣弦歌之化

回教授啟

采芹泮水暫屈名流剖竹偏城幸聮王事方欲馳於竿牘乃先辱於緘縢恭惟教授掉鞅文闈蜚聲捨選胸中根葉髙淩鐵幹之百圍筆下波瀾倒瀉銀河之千丈遂題名於鴈塔卽分教於鱣堂媚學躚躚方賴範模之正諸公衮衮佇陪臺閣之登某久玷郎闈濫叨郡寄化民成俗必由學敢後崇儒溫故知新可爲師願安承教

回學職啟

論秀而升諸學久聆令譽之馳思泮而采其芹行獲英遊之奉方圖修敬遽辱貽緘恭惟某官博古通今弸中彪外友一國之善士切磋琢磨倒三峽之詞源涵演迆豹斑略露鶚薦已登矧益精素學之修豈難復靑氊之舊槐花屆𨿽暫隨舉子之忙桂籍書名當不在羣英之後某瞻依伊邇欣躍彌深範不範模不模深負好爲之愧聞未聞見未見尙資忠告之規

又

一鄕之善𨿽久服於英名千里而遙恨未瞻於丰範敢期承乏獲遂從遊恭惟某官行著月評文窺天巧窮經學古淵源極深造之功藏器待時學校豈久淹之地矧槐花之應而楊葉之藝精有司豈枉我哉更期賈勇一第特混子耳佇聴成名某濫典芹宮適當戍恨修辭之不敏荷惠問之相先溫故知新可爲師自愧見聞之陋入學鼓篋孫其業正資劘切之規

又

矯首鄭公之鄕久欽令聞分教魯侯之泮獲奉英遊慙羾記之未遑荷飛緘之先辱恭惟某官風規髙秀徳宇粹夷學博而宏衮衮湧泉之思賦麗以則鏗鏗擲地之聲𨿽身居庠序之間而志在雲霄之上學者審是而已旣精楊葉之穿有司豈枉我哉佇見桂闈之擢某才無所取冗不見治論弗詭於聖人𨿽知自勉師不賢於弟子預切懷慙尙資胥訓胥誨之誠以廣寡見寡聞之陋

回寄居官啟

千里而來方快景星之覩三揖而進遽防明月之投荷意殊勤拊顏有靦恭惟某官英才天賦盛徳日新溢爲筆下之詞章出自胸中之機軸學優而仕預知逺業之難量名昭於師防見亨衢之直上某自慙疎陋過辱褒稱受言藏之當辦瓊瑤之報非敢後也實因朱墨之紛

回司法啟

宿聞髙誼未諧覿徳之私假守偏城行有同寅之幸貽書甚寵荷意殊勤恭惟司法學地淵深性天渾厚扶搖九萬里𨿽未迅於鵬圖才名三十年嘗奮飛於鶚薦巍中銓闈之選遂膺法掾之司公以無私當務三章之確守鈍而後利庶觀大器之晚成某久玷郎闈濫叨郡寄推儒術以飾吏深慮迂疎以法令而爲師正資明允

回任探花啟

冠帶億萬共推捨選之英聲禮樂三千果擢鼎魁之髙第臚音甫唱輿議交孚恭惟某官天與雋才家傳奧學自出胸中之機軸溢爲筆下之波瀾才華俱掇於儒科殆同五竇梓裏𨿽多於文士莫齒諸任學校已馳二十年之聲議論宜出五百人之右指陳時政旣仰勤乙夜之觀喜動天顏遂擢寘三英之列盛名已震大用何疑某久矣從遊玆焉快覩榮進素定固莫容頌禱之私事業相期願益厲端方之節輒因報貺少效贈言

回縣丞啟

鼓篋上庠曽覘犀表分符南土首辱魚封𨿽修問之尙稽喜同寅之伊邇恭惟縣丞蜚聲黌捨發藻儒林气大以剛夙負摩云之志賦麗以則載敭擲地之聲胡久郁於長才尙爲丞於玆邑先鈍後利當知大器之晚成右挈左提防見公車之交薦某猥叨試郡行遂盍簮以臨其民欲尙廉平之政樂吿以善更祈佽助之私

欽定四庫全書

東澗集卷十三

宋許應龍撰論

民兵論

李抱眞爲懷澤潞觀察畱後凡八年籍戶三丁擇一蠲其徭租給弓矢令閒日習射嵗終大閱第其能否而賞罰之三年皆爲精兵得二萬人旣不廩於官而府庫實遂雄山東矣李徳裕爲鄭滑節度使徙劍南西川至則率戶二百取一人使之習戰緩則農急則戰謂之雄邊子弟良以民兵可用勝如官兵蓋邊陲之民耳稔乎鉦鼓之聲目熟乎旌旂之容迫近敵境而間探素審從事鞍馬而弓矢素精因其所素習而教閱之亦其所樂趨者況又激之以犒賞孰不知勸兼屋廬妻子皆欲其保防其自衛之計尢切今爲之糾合使之捍禦非特國之利亦民之利也故民兵之用尢爲得力若夫出戍之兵𨿽給之生劵而居非其鄕有思歸之念無勇戰之心驅之使前𨿽不敢避然一聞少衂棄甲而潰尙何望其用命哉李抱眞昭義步兵足以制山東之變李徳裕雄邊子弟足以捍南詔之彊其成效大驗蓋可攷也爲今之計官兵固當激厲使之精鋭而民兵尢宜糾集然區處民兵要必有法蠲其力役而使之安教以技擊而使之熟擇其精鋭而重賞之則感激而思奮統以縂率而督防之則緩急之足恃抑有所當察者出戰則民兵當其鋒勝捷則官軍爭其賞旣無所獲誰肯效力是以𨿽有民兵之名而未底安邊之績者其患實繇於此必於奏凱之際爲之分別官軍有功則賞官軍民兵得勝則賞民兵所行旣公其誰不服但州縣之吏尢當戒其侵擾使平時旣失其心則警急曷望其助知此數獘爲之處置則孰不樂爲吾用比者官軍間有敗衂闕額未補若就沿邊招募於勢尢便蓋其人精彊又習戰鬭使之戍守不惟省生劵之費又且無調發之勞一舉而兩得實因時施宜之長防也惟在制閫者善爲區處行見邊疆固而國勢彊矣

序

玉堂集序

文章經國之大業政化之黼黻其所系蓋甚重也然辭尙體要不惟好異奏議宜雅書論宜理詩綺靡而頌炳蔚銘溫潤而箴頓挫其體固自不侔乃若制誥則又所以導達徳意使萬民和悅而感戴言必洪雅辭必溫麗坦然明白不匿厥防然後足以鼔動天下茍辭尙艱深意或隱晦則何以使癃老之夫扶杖而願觀武夫悍卒感泣而思奮哉翰苑之職昔人謂非文章不可爲然居其選者最難其人必純厚明切如元稹體要典麗如裴度辭防丰美得中和之气如景先庶可追典誥之風而當絲綸之任少師陳公其有得於此乎學廣聞多才髙識逺研精覃思於宏博之科一發中的繇是而膺玉堂之選作爲詞章動合典則純乎若圭璧之無瑕鏗然如宮商之中節播告之辭則深切著明曲盡事情除拜之制則溫潤典雅黙寓規戒表疏宣答之類則其事實其意婉丰不余而約不失今觀先皇帝踐阼之初發號施令防有不臧聳動一時之觀聴而丕應徯志者豈非斯文之力歟然文章特公之餘事耳蓋有徳者必有言公外寛而內明气和而心正修身踐行則中而不倚好賢樂善則休焉有容以一念之眞誠結九重之簡眷可謂上不負天子下不負所學矣豈非盛徳之至者乎故形諸著述粹然一出於正玆又有以見公之全美殆不止於詞章而已吁徳盛者其後必大端明元樞以奧學雄文得雋詞科聮輝華萼而代言鼇禁復世其官使兩朝之號令文章前後輝映固足爲北門之偉觀基命宥宻協贊廟謨行將偃武修文以化天下功業日新少師益有光焉某竊窺傑作如獲拱璧不敢祕藏刋於鳯城俾廣其傳以爲天下之模楷

文

到任勸諭文

當職被命來守是邦爰咨爰謀欲蘇民瘼冦攘甫息閭裏粗安因時施宜盍先摩拊自初入境訟牒紛如猶未交豈應受理復慮寃抑無以自通徧取而觀因知疾苦撰造詞理誣害善良發擿陰私欺騙財物白詞追擾妄狀牽連凡此等詞十居四五此州風俗本自淳龎只緣嘩徒教唆煽惑黠胥猾吏並緣爲姦逮系誅求椎肌剝髓含寃負屈寧免互調展轉相攻遂成健訟視事之始首當辧明一是一非平心予決痛懲妄訴姦慝自消庶幾民風復歸忠厚尙期胥吏惟理是循訟不可長過無憚攺淸心省事樂詎可量外此獘端已知纎悉更須審訂以次施行心本無私政期盡善儻有便利尢所願聞

初至潮州勸農文

來爾父老聴太守言閩淛之邦土狹人稠田無不耕固不待勸潮之爲郡土曠人稀地有遺利不容不勸被命此來首諏風俗竊知地多魚鹽民易爲生力穡服田罕務蓄積時和嵗丰固無乏絕年或不登仰給循海比者鄰封冦攘竊發適值荒歉谷價頓增近𨿽順成所積能幾盍廣墾辟使可耕之地悉爲菑畬則粒米狼戾如坻如京𨿽有旱澇自無匱乏況禮義生於富足衣食旣充盜賊自弭爾其更相教詔毋狠於鬭毋嚚於訟安居樂業以成和順輯睦之風乃若黠胥姦吏害爾民者太守當痛懲之良法美意利爾民者太守當力行之況戢科需省徭役振困乏此太守之夙心也是究是圖冀復斯語其毋曰墻壁之虛文

次年勸農文

一夫不耕或受之饑農固所當勸奪其民時不得耕耨農尢不當擾此邦土曠人稀地有遺利勸相之方眞不容緩然勸之意𨿽勤擾之害未革則莫遑安處欲耕得乎乃者視事之初穡事方興鄰冦繹騷輿論紛然欲鳩保伍爰咨爰謀恐妨農務第調禁卒控扼要衝迫近冦境始令糾合以助捍禦復罷科需蠲工役戢追擾懲誣訴涓埃無撓俾一意耕墾迄用康年家給人足田裏熙熙揆厥根源基於不擾今春和時重舉舊典勸課有文不復繁述太守當行卹民之政不替厥初爾民當思力穡之效圖惟厥終上下相安和气召祥時雨時暘復如舊嵗則進業日登其樂奚窮尙恐利有未興害有未除耳目之所不曁者毋憚來告當爲審處期於便民今乖爭寖息訟獄頓稀豈教化能遽轉移蓋禮義生於富足更冀父老胥告胥訓申孝弟而修忠信以成和順輯睦之風豈不休哉

代勸農文

閩嶠郡八鄞江介在一隅山叢水淺舟楫不通民所仰食不出郡境時和嵗丰僅以不乏一或少歉旁郡谷粟釡鐘莫致細民艱食率多轉徙竊發之虞故此邦力田之務尢所當急比年薦登粒米狼戾稚耋按堵冦攘屏迹爾民亦旣享力穡之利矣矧今風雨時若土膏脈起爾父老其帥子弟於耜舉趾是穮是蓘人力旣至地利必倍茍惰農自安則滅裂之報𨿽悔何追今太守出郊躬行勸相爾民勿以爲故事而聴之藐況太守蒞事以來禁遏嚚訟蠲免宿逋胥吏蔑追呼之擾田裏絕力役之勞是農時不奪而農力不困矣一意耕耨迄用康年使家給人足以修孝悌而興禮義顧不休哉

跋

學田跋

郡給田贍學學刻石以紀玆舊典也環峙森列歷歷可稽捐私帑而置未有鄒侯若者侯屬意教育超軼今昔廼者捐金之始諄諄面諭以剏邸宇掠僦金不若菑畬之安且久地遙多逋土瘠易歉又戒以擇負郭膏腴市之深圖逺慮委曲詳盡玆不亦仁人之盛心庠序之殊遇乎今所殖者地邇而租丰亶可裨廩稍傳永久大書深刻俾靑靑子衿顧瞻咨嗟以無忘莫大之徳易曰觀頤觀其所飬自求口寔觀其自飬盍亦自飬以副所飬則游泳其間者可無恧矣

又

捐閒田以贍學諸郡皆有別駕而爲玆舉者林公之前未聞焉蓋公尊賢重士出於天性以兩科得雋薦典芹泮作成譽髦增羨廩給四明富沙交口稱頌今𨿽展驥治中於學校尢屬意尊先聖則飾簾易防禮諸生則設醴餽金復因民請荒萊拘其租入屢以畀學靑衿感戴請志諸石某謂公贊貳此邦亷明平恕諸臺列剡去是而羽儀於天朝也不逺矣廣廈萬間將以庇天下寒士俱歡顏豈但汀庠防賜而已

記

戶曹防記

視漏不苴忽傾不支居公宇者大槪然也求其不洿不毀時葺時理者十不一二焉矧曰其有能畢力營剏不爲已而爲人如趙君之宅心宏大者乎戶曹廨宇始剏嵗月漫不可考其重建則淳熈四禩也堂庭卑隘椽棟撓折上雨旁風無所障蓋其來久矣三衢趙君以妙齡擢第來處玆宇休焉息焉而不以陋自厭獨念閱文史防僚寀不可無所於防左隙地營一室扁以深容他悉未暇葺曰予得玆足矣旣而郡侯鄒公剡奏於朝易寘推幕尋遷宏宇復喟然曰吾𨿽獲安於此而舊防將圯不爲更新繼至者何所休焉遂捐已俸市木石陶瓦甓計工役爲費不貲郡邑聆而韙之競揮金以佐用於是涓吉相方前指後畫謂昔門面北防靣西堂庖面東南委折顚倒不中凖式乃撤亭鑿墉轉而南鄕規模宏敞形體端直更舊門爲櫺以便覽觀葺舊防爲亭以供燕娛工旣訖集同寅而落焉酒酣或執爵而言曰昔叔孫所捨𨿽一日必葺其墻屋左氏特書以著厥美今趙君鼎新舊宇以惠後人其績尢彰彰焉而漫無紀述亶爲缺典某謂此直君之餘事耳君智足以造謀才足以集事文足以飾吏而又輔之以端方沈厚之質憊心疲神宻贊郡政凡有可以便安於人者行之剛果不俟終日其經畫締建宜如此其宏且敏也眾曰然請刻於石使來者得以觀焉

漳浦橋記

南浦臨漳之巖邑也去邑郛五里鼇峯瑞巖屹若對峙中橫鹿溪演迆涵往來病涉紹興間邑士楊造林正中始剏石梁閱嵗滋久東傾西潰嘉定六禩竟圯於洚水寓公南安尉黃君克寛三山理掾陳君縡共謀重剏𨿽更疊宦遊而解組來歸必拳拳疚心焉或拉耆艾捐金以倡始或命浮屠作偈以勸施銖積寸累前規後畫以迄於成於溪之東攺甓舊路五百丈以隔沮洳於橋之南肇建新亭三十楹以便憩息經始於甲戌之秋畢工於甲申之夏如虹斯垂如翚斯飛闔境耄倪顧瞻咨嗟願刻石以記適黃君造朝以予同登且嘗侍先君宰玆邑遂以見屬某曰偉哉君之是役也昔薛惠爲彭城令橋梁不治薛宣知其不能今君裏居乃能經營締創以爲無窮之利行宰鉅邑必將推此以平其政民之被賜胡可旣乎𨿽然是橋之建不特爲山川奇觀而人才之盛實系焉邑有舊防謂鹿溪平出公卿通人行狀元生昔人以鹿溪名橋意蓋取此後有易其名者自是人才湮郁嵗在癸酉黃君復以溪平名之是秋卽有褎然爲薦首者繼而橋成則與計者八擢巍第者二亭成則登鄕書者六捷禮闈者三皆向所未覩者𨿽防緯之言茫昧難信然事有適相符者是亦可異也已繼自今其益修人事以應之則異才輩出紛綸華耀當有以葉昔時之防又不但若是而止願相與勉之

繁昌縣學記

繁昌邑庠肇於慶曆迄今幾二百禩其地則始在縣治之南尋遷於東復遷於東北隅或因燼而剏或因敝而修比嵗以來邑計窘匱遂不復葺三山王公來蒞玆邑首謁先聖循行學宮視其殿則傾東潰西視其堂則上雨旁風廊廡圯毀庭除榛蕪公嗟吁良久亟欲新之而宿逋溢萬無以爲資期年政成則用漸紓乃市木石乃陶瓦甓乃屬匠役倚周簿董其事前設櫺星次植三門旁置翼屋殿之間三堂之間五齋之間十有八至於庖湢亦防不具環以垣墉凡百有十丈經始於乙夘之夏訖功於庚辰之秋宏敞峻潔頓攺舊觀祀器尙缺復新剏制共縻米百石有奇錢一千一百緡有奇學廩素微贍給慮嗇復嵗增緡錢四百米石百有二十俾靑衿肄業其中月有書季有攷於是闔邑譽髦族觀聚嘆願得文以志諸石走介來請余謂僖公修泮詩有其歌文翁興學史有其贊郡國之大財丰而用足其力固易爲者猶使人詠嘆無斁矧地儉於百里復承公私赤立之餘乃能經畫締紉其事爲孔艱焉是烏可以無紀況今之爲邑者茍以辦治聞則獻羨余以希進飾庖傳以稱客否則以封殖其私畱意於庠序者蓋罕焉今公捨彼爲此不曰賢乎一宜記間有興學者又第飾美觀賈虛譽而教養不立今公乃丰其儲而課以藝或城闕無佻達之譏環佩獲漸摩之益二宜記邑之秀民不利於南宮數紀矣今是學甫建而登桂籍者卽有人焉茅拔茹連當自玆始三宜記至於修壇壝新倉庾葺杠梁表閭巷又特其餘功耳蓋公廉勤練宻訟理而政平縣計旣裕遂得以爲修舊起廢之舉善最藹聞趣召不逺使嗣是者毋替其成又從而增益之則邑之防賜其可旣乎

永和堤記

運河有塘衣帶淛水自帝都東北橋鎭薄吳頭楚尾緜亙千餘里闗提封者六州帶主筦者十縣仁和首當其一郵遞輦運憧憧旁午惟永和堤阻鼎湖白龍潭之險夘風湍流朝夕鼓蕩一有殘澑則膏腴數百頃瞬刻就浸欲經久不拔是豈一日一人之力哉邑有範任二君倡爲義役乃悉心討究謂土力屢潰於成也於是率眾僦工築以石樁以松迄成二百五十丈爲錢數千緡範君爲費獨當什伍董視犒賚尢詳焉傍築道民庵給伏臘俾早晏巡徼事無疑慮整如也肇始於紹定己丑之春告成於是嵗良月之望民間曽無勞動之苦公家坐收興築之利談何易哉堤成請記顚末余嘉其賢勞且諗對曰自令之尹吾邑也無橫斂暴賦以蠹民繇是吏日貧而民日富旣有餘財矣無深刑酷罰以殘民繇是役益簡而生益蕃旣有餘力矣及今閒暇率就斯役用答令徳故輸財而不知費盡瘁而不憚勞令不吾彊也余亦欣然而思以謂總總而羣𨿽各有心其於於望望未嘗不基於寛虐之政廉污之操𨿽令不從與不賞而勸者抑豈無故哉今範令尹光世濟其美連躋科級以儒道字民澤最深矣始終不擾與民相安宜其一鄕之善如範君學諭武任君學錄安世毅然以身任其責也吁佚道使民𨿽勞不怨凡領民社之寄者何獨不然豈眞仁和之長獨擅其美永和之士勇於爲義耶故書紹定庚寅陽月吉記

欽定四庫全書

東澗集卷十四

宋許應龍撰帖子詞

皇帝閤春帖子

日向皇都永冰從太液融靑陽才轉律物物被和風寛大書方布歡聲四海同陽春如有腳造物不言功聖徳乾坤大皇圖日月長逺人咸畏慕國勢寖安彊金華防勝年年巧栢酒椒盤嵗嵗新恭願吾皇千萬壽四時無日不陽春

三白從來兆嵗丰幾看瑞雪舞回風蒼龍掛闕農祥正擊壤行歌我稼同

東風昨夜掃氛埃四表咸欣壽域開都防已飛三捷奏淩煙同上萬年杯

皇后閤春帖子

一气轉洪鈞陽和觸處新上林春更早艸木已精神一嵗兩逢春皇都景物新發生何處早甲拆驗莊椿椒殿霞觴舉金花拆勝鮮年年慶佳節眉壽祝綿延日融閬苑紅初露冰泮瑤池碧半涵管取新年多勝事當知風化自周南

臘前三白兆年丰卽更彌旬雪滿空嵗籥未經春已到從今物物被和風

貴妃閤春帖子

木徳新回律瓊壺暖不冰舉頭聞鵲喜翔舞下觚稜月射璇題爛風傳玉漏淸仰瞻云漢表輝潤四星明昨夜東風入律新朝來蕙露淨無塵玉觴椒酒陪歡宴總道今春勝舊春

賢哉淑徳繼雞鳴宻贊闗雎美化行夙夜若爲勤警戒始終一念欲相成

翠管銀罌舊事傳新春賸喜在新年巧裁防勝迎佳節更祝君王壽萬千

皇帝閤端午帖子

卑服卽康功君王儉徳隆卻頒羅與葛恩渥被羣工內外期無患兢兢理萬防延英勤講論遑卹汗沾衣淸淨無他好歌風舞舜琴阜財並解慍總是愛民心離明赫赫正當中萬物咸欣長養風隴麥已登蠶又熟更多膏澤兆年丰

誕敷文徳洽寰區赳赳明明運廟謨自是不爭應善勝何須更佩辟兵符

殿閣涼生晝景長翠煙縹渺禦鑪香經帷講罷看章疏至昃猶聞食未遑

皇后閤端午帖子

玉切菖蒲細金包黍角香年年慶佳節燕衎侍君王寶篆煙輕繞瑤臺日正中等閒調玉瑟聊助舜琴風重午宮衣賜百工香羅疊雪葛含風誰知此日榮恩被端自稱絲效繭功

辟邪不用符爲佩續命何須防結絲逮下徽音繼樛木穰穰福履已來綏

三千玉女鬭羣芳並蓄兼收百藥良咸願東皇與西母無窮眉壽等天長

貴妃閤端午帖子

擷秀鬭羣芳兼收百藥良不因仁及物庶艸曷蕃昌淑徳儀宮閫天教受祉繁艾人曁桃印奚用更懸門丹篆釵符防縷鮮承恩侍宴玉皇前一年一度爲端午此去應須億萬年

裁成禦服進君王霧縠云綃疊雪香卻效葛覃躬節用不忘澣濯舊衣裳

檻有橊花沼有蓮南薫拂拂晚涼天六宮莫度新翻曲只理云和伴舜弦

詩

次韻張太博方得余所遺二程先生集辧二程戱邵子語

文字未科斗圖書未龍燦然天地間此理觸處逢是謂象之祖而爲數之宗昊羲古神聖先得人所同文因而繇之旦出亦並雄訖於我孔聖天命滋益恭渾然一理貫宻察而從容辭變於象占四者固所崇推時以知變象占在其中荒荒秦漢後學者昧所從不以災異防則以虛無通天開周氏子易道乃復東動靜靜復動終始始而終上承千年緒下起百世風同時有邵子講道於伊嵩天地之運化陰陽之無窮卽物驗消長先機知吉凶邵子極道數獨立幾無戎【助也見詩注】二程闡周孔爲時開蒙蒙其歸則一耳昧者結忡忡學之將柰何矧余倍顓防要知羲皇心須踏周孔蹤

送天臺李守

天臺罹洚水平陸幾成淵經理閱再禩民瘼猶未痊將令田裏安須得牧守賢疇咨能俾乂僉曰蓬萊仙君侯寛且明履節金石堅吏事素精敏公心無黨偏分符膺重寄爲政將奚先租賦盍蠲減獄訟無淹延姦黠須禁戢阨窮當憫憐庶銷愁嘆聲播作謠頌傳使華聞有命丹書下日邊復使玆郡民鼔舞戴二天政成徹丹扆驛召歸甘泉嗟予十載間稠疊同班聮學館曁郎省昕夕相周旋喜君駕朱轓恨我違英躔同寅舉餞觴佳句聮華牋枯腸彊捜索綴緝僅成篇

送楊郎中守嘉興詩

君昨倅嘉禾施設皆儒者千里稱廉平六邑荷寛假海沂𨿽賴祥宣室俄思賈召還甫再期出守榮五馬舊治聞重來懽呼溢田野正苦夏日炎將沐秋霖灑君侯寛且明義利審取捨願推一片心大作萬間廈苛斂戒分肥嚴刑去衣赭當令愁嘆聲轉作詩歌寫如君梁棟才一麾寧久把只虞席未溫又賦公歸雅

送人赴倉臺

帝念畿甸民財力俱有限俗吏肆貪殘侵漁蕩貲產致治在得賢刺史尢當揀明公如範滂淸節邁楊綰疏寵畀倉臺一道俱刮眼糴貴望公平斂苛冀公剗察吏貴精明臨民當敬簡髙才固優爲佇見鳩功僝將令愁嘆民喜至笑聲莞繡節暫馳驅玉堂資著譔行矣促公歸餞行聊舉盞

贈韓倅

鳯城久矣欽韓公華冑重來振祖風闗決藩條明且恕待人接物春融融散爲和气徧南土雨順年丰民按堵海沂𨿽喜賴王祥驥足治中難久駐向來文惠倅瀛洲借借聲名動冕旒願君淩厲紹前美南澗事業當同休於今且慶生申旦敬爇瓣香祈鶴算中秋節近月嬋娟正好平分通夕宴君家自有舊氊靑合上星辰聴履聲明年此防知何處宣勸黃封下帝廷

贈林倅

元是淸都紫府仙出爲名世應半千發矢兩科俱中的英名烜赫斗橫天鄞水富沙典芹泮黜浮崇雅文風煥沙陽之政寛而明吏不忍欺民不玩雙飛鳬舄造皇州三臺八座俱挽畱辭榮避寵姑別駕恬退髙節前無儔千里提封勤贊理恕以待人嚴律已一輪秋月照無私百尺春潭淸見底須知作善天降祥俾耆而艾壽而臧萱闈朱顏映蒼鬢詵詵蘭玉如鸞翔匪伊丹詔日邊至防足烏臺陟端揆年年衮繡舞萊衣瑤池屢獻蟠桃瑞

代上何樞宻

宋元憲公王沂公妙齡擢第魁南宮淸華歷徧陞諫省雍容二府亮天工卻斂經綸來望郡一鎭天雄一鎭鄆政聲洋溢徹宸聰丹詔紫泥催入覲廟堂端委秉鈞衡致君堯舜風俗醇至今景祐皇祐治振蕩人耳如雷霆巍巍勲績誰能繼三嘆眞賢生不世豈知今日元樞公矯翼天衢更淩厲禮闈得雋冠羣英旋登言路攖龍鱗運籌帷幄參宥宻翻私雨露澤全閩生平出處總相契左揆尙虛天有意宣麻指日下彤廷整頓乾坤邁前美萱堂正富八十春防衣輝映衮衣新二公榮貴𨿽同轍如此盛事眞無倫先子姓名叨附驥況復團司同典記遺簮墮履儻未捐惠顧尙期逮孫子鯫生鼔篋趨賢闗朔風急勁修塗艱坱圠洪鈞轉一气爲借陽和先破寒

餞王郎中赴湖南倉

明明天子禦丹扆首擇英賢將使指湖湘以南闕倉臺環顧在廷誰足倚蓬山蘭省輟名流禮樂光華共心企看看六轡載馳驅爰度爰諏逮田裏散財發廩蘇阨窮揚善舉賢律貪鄙苐恐崇臺未突黔趣上亨衢詔泥紫與君同齒復同寅那更著庭紹英軌交情金石久益堅人𨿽漸逺心則邇衡陽鴈過可傳書時願劉公貼一紙

賀同知生辰

訾陬之月如陽春君臣慶防應昌辰虹星牛渚將誕聖崧髙維嶽先生申日角珠庭輝綠鬢仙風道骨眞宣靖才淩鐵幹四十圍量狹銀潢三萬頃端委樞庭贊化工制勝謀謨談笑中九扈告成村墅月一塵不警戍樓風勲名元是靑氊舊衮衮名公誰出右黃麻昕夕下彤廷玉帶貂蟬輝衮繡曈曨瑞日上公槐宣勸黃封天上來賸喜千秋佳節近需云復宴鳯凰臺福祿固知公自有不待占星問牛斗鯫生只備三千詩畱取年年祝公壽

代上庠同捨上廷評

憶昔弱冠遊芹宮潁川先生振文風蹮蹮媚學比如櫛摳衣執經函丈中何人才識最奇偉惟公表裏珪璋粹學精姬公經國書賦飄司馬淩雲气詞場價湧薦爭魁賜也何如敢望回一別星霜逾十閱側耳譽聲轟如雷翩翩薦鶚翔西淛一飛直上黃金闕排云披腹呈瑯玕蟾窟仙枝徑攀折枳棘難淹鸞鳳棲金科得雋易如攜趨歸立拜廷評命靑瑣黃扉指日躋屈指曩年同硯席五人已作龍門客鄕書黌捨多有之碌碌未能著奇節著鞭無若祖生先策足要津儀班聮自笑塵蹤猶隠霧拭目亨衢問天淵綈袍戀戀故人意墮履遺簮未捐棄不求而薦佩私恩髙誼如公今有幾𨿽然前事已參差荷借鄒生律再吹苦無好語爲公謝抖擻枯腸成此詩

鳯池立碑紀事

鳯翥龍驤欲表三山之奇傑蚨螭首載刋千佛之姓名𨿽云故事之流傳未若此時之烜赫臚傳星陛三魁同萃於一州喜動天顏四海喧騰於盛事凡遇榜中之選又皆天下之英卿云黼黻而遊夏淵源歆向才華而孫吳韜略比肩接武已增閭裏之輝華博學宏詞尢聳紳緌之觀聴若是橫翔而捷出固宜深刻以大書維石巖巖益壯飛鸞之勝迹諸公衮衮佇聮振鷺之淸班幸目奇觀率成長句

閱盡衣冠盛事圖三魁同郡古來無詞科得雋眞鴻筆仙籍聮榮總鉅儒此日姓名輝石刻他年步武接天衢浯溪更把元勲勒借借休聲震八區

贈鄭樞宻

丘壑方將窈窕尋肯貪斗印耀黃金幾頒中扆畱行詔莫返元樞勇退心紅斾分藩𨿽足樂丹誠戀闕自難禁浮雲出岫知無意只恐蒼生望更深

拜賜宮花紀恩詩

濟濟蹌蹌藹縉紳祝堯均效華封人觴稱鳯闕懽聲沸花錫鸞枝內樣新露葉巧裁隋苑彩天葩先借漢宮春舉頭仰戴君恩重好盡忠誠報紫宸

不用涼州羯鼔催陽和已逐小春來誰將萬防花間艷都向百官頭上開樣巧賸裁隋苑防影搖斜蘸漢宮杯玉階再拜君恩重洋溢懽聲徧九垓

和權郡重九韻

鈴齋靜暇鎖棠陰幽壑何妨窈窕尋咳唾珠璣輝眾目錚鏦琴瑟樂賓心引杯非爲黃花醉設席欣逢皂蓋臨來嵗茱萸賜朝士看君鯨吸玉壺斟

和閩帥

龍飛天子攬英雄舊徳欣逢泰道通丹詔果然頒北闕防舟行矣駕東風雨餘杉徑新添綠暖入花妝旋奼紅待得湖邊春色滿我公已在鳯池中

新鑿南湖接海潮油幢領客泛蘭橈那知半夜雨聲急卻放新晴物色饒盡日登臨陪步武髙談灑落挹風標陽春白雪眞難和泚筆惟書道路謠

和鄒守鹿鳴宴

賢守聲名重泰山肯將曲學誤儒冠相期素節終身履不道靑雲得路難多士聮翩閶闔去忠言淩厲雪霜寒朱轓指日歸楓禁廷防煩公具眼看

館中和賞桂詩

喜陪盛集桂叢間擬賦新詩未敢先忽拜淸篇眞寡和難將拙語更爭妍枝頭爛漫黃金粟席上風流紫府僊凡骨豈容攀俊軌也沾賸馥醉花前

挽節使少保

一節忠勤紹祖風貂蟬七葉擅華宗版曹羨利巍遷秩彊敵知名特斂容薦士半躋靑瑣闥爲民數奏皂囊封龍旂虎節今何在紀績還須仗蔡邕

衮衣赤舄我公歸共傒登庸翊政機楓禁薦頒天語渥薤歌我嘆露華晞眞王未復靑氊舊亞保空餘紫誥輝突兀麒麟圖繪處仰瞻遺像倍歔欷

挽李文昌

顒顒徳望重朝廷況有胸中千萬兵蠻獠未擒宵旰慮軺車一出笑談平囊封力沮和戎議制閫咸推料敵精壯志未酬天不憗空餘艸木識威名

盛名從古號難居公獨崢嶸四紀余禁陛幾年聞曳履帥垣三度拜除書壽祺合享千齡永往事俄驚一夢如久矣辱知慚未報仰瞻丹旐倍欷歔

潘上捨父挽詩

狗茍蠅營笑俗情機心降盡倒風旌人生六袠不爲夭家累千金能享成老去月評推吉徳生前天爵謝虛榮悲風瑟瑟飛丹旐行道歔欷亦失聲

蘭玉賢闗雋譽飛詞場幾見捷音馳登云將慰椿庭望陟岵俄驚薤露悲榮養痛嗟今日隔嘉封賴有異時追前岡已卜牛眠地螭首行鐫九尺碑

夫人黃氏挽詩

樞庭勇退古無前內助端由婦徳賢燠館涼臺供燕樂衮衣褕翟慶聮翩𨿽云生死皆同嵗猶恨徜徉未百年遙想銘旌搖曳處江山艸木亦淒然

代同捨上郎中

人物依然呂洞賓冰霜風骨玉精神退朝花底千官散標格如公有幾人

能賦人人說潁川誰知妙訣已親傳詞場屢艸幹將句擲地金聲震九天

逸气飄飄正妙年縦橫禮樂掃三千臚傳玉陛星辰曉姓字巍居鼎甲先

父子同時踐禁塗一門榮耀世間無願憑曹霸丹靑筆繪入衣冠盛事圖

冊府方羊冠列仙粉闈深處爛星躔黃扉已設屏風隔防見絲綸下日邊

題西巖寺

第一巖前風景殊山僧去後野雲孤歸來不費絲毫力幻出天宮一畫圖

修行極則到心安靜處忙中只一般談笑打開新鋪席此身元不離蒲團

自嘆

僕訴無衣婢訴饑老妻終日不開眉十年待得齊熟又似齊未熟時

薺菜

撥雪挑來葉轉靑自刪自煮作杯羮寶堦香砌何曽識偏向寒門滿地生

