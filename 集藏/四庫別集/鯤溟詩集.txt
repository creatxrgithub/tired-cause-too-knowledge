《鯤溟詩集》

﹝明﹞郭諫臣

欽定四庫全書

集部六

鯤溟詩集

別集類五

明

提要

臣等謹案鯤溟詩集四卷明郭諫臣撰諫臣字子忠長洲人嘉靖壬戌進士官至江西參政初爲袁州推官時憤嚴氏亂政乃宻籍嚴世蕃姦逆不道事因禦史林潤上之世蕃遂伏法及轉吏部主事遷員外郎數上書論列時事語多切直又與張居正忤乃有江西之命甫三月卽自劾歸其生平抗直不愧其名與字而其詩乃婉約閒雅有範成大陸遊之遺𨿽十首以外不免語意略同如髙仲武之論劉長卿者然當太倉歷城主持壇坫之時能毅然不隨風气而轉亦足見其孤介矣是集爲其子元望所編凡詩六百七十一首又附奏疏二篇集中無與王世貞唱和詩故世貞作序謂交久而幾失之復稱其詞咸調暢淸麗句穏而字安不露蹊徑而近體尢沨沨可詠蓋亦重其爲人不以門戶之異爲嫌也世貞謂其詩可千餘首此集不知誰所刋定其亦出世貞之手歟初刻於萬曆中此本爲其五世孫鸞重刋而陳鵬年爲校定云

乾隆四十三年六月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

鯤溟詩集卷一

﹝明﹞郭諫臣撰

春日遊天池山和天水胡公韻

天半孤峯削出奇蓮花倒影入天池晴雲暖護池邊竹芳艸春深石上碑霞彩蕩空山欲動松陰滿地日初移仙源坐久渾忘倦莫怪遊人歸去遲

長蕩舟行

蘆葦煙消兩岸靑湖光浩蕩水雲平晴波逺弄靑山色緑栁新添黃鳥聲濁酒貰來緣有約殘英落盡自無情西山此去偏多興薇蕨離離遶澗生

送從兄宗義戍龍裏

萬水千山行路難落花啼鳥靜中看長途有客頻回首故國無人獨倚闌荒戍城邊騏驥老夕陽江上鶺鴒寒白雲南去蠻鄕近笑倚吳鉤天地寛

仲夏寄覺海玘公

不見旻公久時時憶艸堂修篁環徑宻幽艸徧山長絕壁云疑墮奔流水自忙依依舊遊處相約在重陽

英气歌

男兒挺生天地間英雄激烈如邱山養育成就在磨礪間關百折胡厚顏巾幗之遺不足恥綠林之輩不足死會須一忍在萬全方是英雄好男子君不見應侯昔爲魏相客靑蠅白壁遭讒賊拉脇折齒佯死余使車猥載來秦國立談勇略萬乘傾相權赫赫諸侯驚仇人亡命終授首故人聊惜綈袍情又不見王孫昔日未遇時淮陰年少爭相欺俛首俯伏出胯下一市嗤笑無能爲誰知事漢擒楚猴油幢虎帳臨淮流百辱仍將中尉報一飯豈惜千金酬丈夫落落心千古悻悻小輩何足數乃知能屈始能伸古來如此非獨我

春日山房有客過訪因畱宿別

芳林日出翠煙消無限春心寄栁條紅雨池塘遊蝶醉綠陰庭院語鶯嬌半窓殘月論文夜一枕微醺中酒朝感爾相過又相別靑靑酒斾映河橋

春日睡起

杏花庭院晝遲遲睡起初驚燕語時徧倚曲闌無限思遊絲閒駐海棠枝

雨中新栁

弱栁絲絲帶雨垂隔窓淡掃素娥眉等閒莫向河橋折一縷常懸萬里思

想山中新茶

酒渴時思茗一杯玉川風味許相陪金芽欲吐無消息驚破江南昨夜雷

山窓雨夜話舊

不到西山久空門閉緑苔喜從燈下語疑是夢中來舊雨三年別新詩五夜裁老僧新釀熟對客一尊開

春日訪友雪阻不果

故人連臥病久不共髙歌欲訪寒梅信其如雨雪何蹇驢無處覓短棹數能過試檢吟囊裏新詩積幾多

春日與客同飲江亭

春風攜客上江亭萬頃波光洗眼明雲樹遙從天外落風帆如在鏡中行夜深不厭頻催句興到還應數舉觥指點蓬瀛那可見掀髯長嘯大江橫

飛絮詞

楊花如雪舞晴空飄泊隨風恰似儂願化浮萍逐流水與君千里或相逢

天街步月口占

天街露冷思難禁對月空懸萬里心故國此時方搗練滿庭梧影夜深沈

睡起

客舎蕭條日正長緑窓夢破黃鸝語分明身在故鄕遊枕上思親涙如雨

自儀眞舟行大江

水拍春空一鏡明畫船風捲片帆輕金山云護江心寺鐵甕天低京口城兩岸樹搖煙浪闊中流日照海潮平晚來忽聴傳呼語知有江南津吏迎

夜抵九江

譙鼓已三更孤舟載月明風霜千里客星漢九江城水淨飛帆影天空落鴈聲暗思髙臥者潦倒夢初驚

早春日新諭道中

雨洗川原一望新宦逰風物易傷神閒花似笑忙歸客新燕還尋舊主人逺樹妝成天外景飛花流出洞中春滿懷佳況應難遣典卻春衣莫論貧

山中聞子規

艸深山徑馬行遲兩岸丰林叫子規行客驟聞心獨慘無端忽起故園思

永新道中

亂山髙下幾重重歷徧巉巖出險中平地起雲疑是嶂夕陽射雨漸成虹飛泉百道奔寒澗髙塔千尋揷逺空堪嘆薄遊無定迹馬蹄終日自西東

送別故友歸吳中

童稚論交三十年君今落魄困儒冠薄遊空慕林宗義逆旅誰知範叔寒江闊孤舟行樹杪天空一雁落云端相逢不久又相別今夜月明何處看

正月十一途中念家君初度偶成

宦遊終日馬蹄忙偶見梅花憶故鄕春酒熟時歸未得一樽誰與進髙堂

舟中曉起

兩岸桃花夾水流一樽時醉木蘭舟多情最是三春夢夜夜遙從故國遊

新月

新月如弓曲未平淸光照我入孤城當空桂影渾疑見繞路松陰解送行三五漸從今夜滿尋常還是故鄕明無端忽被微云掩誰識嫦娥一片情

瑞州公館月夜有懷

栁梢新月照孤城花气燻人入夜淸遙想閨中春寂寞有人對月漫含情

登廬山淩虛閣

髙閣玲瓏倚太虛恍然身若在蓬壺開窓夜欲捫牛斗俯檻時看走兔烏林外天花凝寶樹檐前仙靄擁香鑪憑髙極目秋天逺漢水湘山半有無

九日江州諸公相約登髙不果

木落天髙秋气淸黃花開滿九江城無緣得遂登髙興空負江州刺史情

樂平道中

秋晚山行林末見殘曛暝色催人漸不分幾點亂鴉歸暮堞一行徵鴈叫秋雲煙髙野燒連空起風急樵歌隔隴聞終日馳驅車馬道薄遊多愧北山文

自樂平過徳興縣道經梅巖洞停輿入遊內有龍耳臥龜石鹿石燕仙田覆船諸物因賦二律

山行逢野叟引我入仙源龍耳浮雲气龜文雜蘚痕辟來多歲月別置一干坤去後重回首煙霞鎖洞門

紆曲空山道深藏古洞天鶴巢千歲樹龍滴四時泉無復燒丹竈空餘種玉田掛冠來此隠盡可學延年

鄱湖舟中翫月

千里鄱湖一棹過冰輪倒影湧金波客中對景生佳況醉後臨流發浩歌坐愛淸輝浮玉宇遙看素練引銀河廣寒夜靜無人到辜負嬋娟柰爾何

春日分宜縣喜遇楊少府南歸

去值潯陽月歸當秀水春相看今日面猶是來年人髙閣聊同眺淸尊不厭頻別離情萬種驚見二毛新

七夕舟次楊村

燕闕天髙暮雨收靑錢沽酒醉蘭舟蓼花曲岸回殘照禾黍西風動早秋三載空成南國夢一官還向上林遊遙思今夜吳門月幾處穿鍼閱女牛

九日同省中諸友遊天壇道院

雨餘秋色滿金臺九日聊因選勝來紫陌馬行苔徑滑仙源犬吠竹門開登髙幾負茱萸約對客頻傾竹葉杯旣醉回瞻天闕近九重佳气郁三臺

天街月夜

天街月色似中秋水接長空上下浮遙憶故園那可見一聲寒雁過南樓

雨後自都門赴昌平途中覽勝漫賦

秋郊晨出雨初晴馬首燕山入漢淸紫塞北臨千里磧玉河南遶九重城漢家陵寢風雲護昭代山河日月明晚向昌平一回首騰騰王气擁神京

晚發昌平望京師

祀罷諸陵逐曉回遙瞻旭日照金臺香輪旋輾平沙軟仙斾晴披宿霧開秋色先從邊塞老山光還遶帝城來一官願效山公啟三賦慚非杜甫才

省中秋晚卽事

斜日薄西山幽齋夢初醒窓虛隙照明室靜鑪煙冷老圃帶秋容疎林淹暮景省中出毎遲松落空階影

送辛黃二民部同年奉使江浙監兌

朝罷金門夜已闌行行使節向江乾身離禁苑香初散手捧天書墨未漧明月孤舟人並往福星一路眾爭看東南民力君知否好爲蒼生著意寛

早春日朝賀穆宗卽位

王气絪縕照紫薇明堂重見漢官儀云移仙仗趨丹陛風送鑪香下玉墀日色旋臨鳷鵲觀春光先到鳯凰池太平天子開新曆應遣皇華四牡馳

春晚省中書感簡許司封同年

東風撲面動微和春服初成試越羅城背暖消殘雪盡林梢晴帶夕陽多眼前物態看來變鏡裏光陰老去何肯謝榮名似君少扁舟湖上傲煙波

與銓省諸公觀潄玉泉流觴酣飲

四山環列翠云屏坐對淸泉醉欲醒詩就香山追洛社觴飛曲水續蘭亭仙源晝永花逾白輦路春深艸自靑盛世風光莫虛度閒中華髮漸星星

觀永陵工作

新作陵園枕薊門眾山來勢自昆侖也知月窟羣龍偃驚見天衢萬馬奔王气騰霄微復見峯嵐映日吐還吞司空欲仿前朝制光武遺謀今尙存

春日左闕門宴罷閒坐掖捨卽事

宴罷宮門午漏遲掖垣花發萬年枝晴牕燕語黃金屋春水鷗眠碧玉池麗日垂輝燻細艸東風無力曳遊絲微臣幸際淸平世願播陽和及海涯

春日恭送世宗梓宮赴山陵

帝子乘龍去鼎湖空餘仙馭出皇都沙堤雨灑千官淚松壑風傳萬姓呼徒有燕姬悲甲館恨無方朔問蓬壺追思四十年來事只少東封按赤符

自都門北望永陵有感

破曉辭金殿衝寒出玉京中天日漸午西嶺雪初晴雲護園陵迥沙鋪輦路平先朝舊臣子哀感不勝情

昌平州道中

歲晚昌平道肩輿百里程天臨赤縣近雪擁玉河平紫塞燕山路黃花漢將營壯哉此形勝坐遣萬方淸

曉發昌平州

州據西山勝門臨北闕尊關河千里鎭煙火萬家邨積雪容猶慘初陽景漸溫平生請纓志還擬扣天閽

端陽前一日省中卽事

梅天雨初霽煙景尙依稀曲檻搖新緑髙檐送落暉吏從宮漏散鳥向禦林歸來日滄江上龍舟競欲飛

端陽後一日同省中諸丈遊陳戚畹別墅

自憐詩骨懶朝參乞假登臨喜盍簪綠樹團陰多映水靑山入曉半浮嵐坐中冠蓋人爭羨物外煙霞性所耽對景渾忘身是客依稀風物似江南

喜甥韓進士存良入館選

郎君早歲卽知名十載風塵祇自驚彩筆昔看稱獨步玉堂今喜冠羣英九重天向詞壇近五色雲從相國生少小同遊幸同宦一緘聊展渭陽情

夏日同省中諸丈遊鄭氏山莊

谷口人何在空餘別業存幽牕多鳥迹芳徑半苔痕掃石供棋局催花送酒樽投間此佳會暫逺市朝喧

贈別王工部年丈攺授南曹

送君南去鳯凰臺江上秋風待客來雲樹暮連靑嶂逺渚花寒映錦帆開六朝舊迹千年在萬里長江一帶回莫謂畱都近閒散先皇曽此屈羣材

秋晚有懷吳中故人

向晚長安道秋風思故人十年雞肋味終日馬蹄塵目送天邊鳥心懸湖上蒓山中舊相識安得更相親

茅山道中喜晴

積雨初收曙色分三山如畫斂輕雲花殘紫陌聞鶯語艸長靑郊走鹿羣本擬登臨同謝傅還期齋宿禮茅君華陽洞口神仙宅霞彩常成五色文

七夕

今夕何夕火西流處處穿鍼閱女牛銀燭光搖書幌冷碧梧影落帝城秋疎愚欲乞天孫巧迂逺空懷杞國憂坐久宴然淸不寐絳河如練近南樓

過徐相國舊宅有感

相國門前鞍馬稀古槐斜帶夕陽微蟬聲滿樹秋風早寂寞朱簾燕雀飛

贈別李侍禦謫廬州

漢世風裁說李膺看花曽伴曲江行一朝誤落城狐計千古應傳驄馬名淮海秋添遷客思廬江水似使君淸休因去國違初志天子垂衣本聖明

秋日都門送別有感

爲送南歸客翻憐北駐人白雲凝望逺華髮共愁新落日湖南橘秋風江上蒓何時返初服吾亦任吾眞

送董太僕歸省華亭

十年抗節戍蠻荒仗劍歸來鬢未蒼赤膽朝天時共矚錦衣歸晝裏生光秋髙淮海鴻飛逺月滿華亭鶴唳長知向故園晨省處好將萊彩慰髙堂

重陽日與諸省丈都門晚集

帝裏逢佳節冠裳續勝遊登髙千古事淸賞片時秋雨後金英綻杯中玉液浮醉餘扶上馬明月在簾鉤

月夜醉歸漫興

雨過天街夜气淸醉看明月逐人行更傳宮闕銅壺漏風送關山玉笛聲逆旅長年淹宦迹故鄕終日計歸程扁舟未遂江湖興蒓菜鱸魚空復情

潞河舟中夜坐二首

夜泊潞河驛朔風時送寒濤聲走沙磧月色映江幹獨酌意何逺髙吟興未闌南歸歲雲暮白髮擬承歡

暫解朝簪去還乘官舫行長風催客去孤月向人明行迹隨蓬轉歸心逐鴈徵皇恩容乞假無復用陳情

楊村夜泊

維舟楊栁渡沙白亙長天犬吠孤村月烏啼落木煙微名眞物外淸賞足樽前秉燭還深坐宵分尙未眠

曉發天津舟中有感

篷牕簾影弄朝暉晨起遲遲懶著衣老去不知筋力攺閒來時覺鬢毛稀望中煙樹鄕心逺到處風波宦況微擬向五湖尋舊業蕭然松竹待人歸

靜海道中晚眺

向晚滄洲道舟行落照邊殘霞寒映水衰栁暮連天風靜布帆捲潮平錦纜牽客途可乘興沽酒用靑錢

流河道中阻風

阻風蘆葦岸獨坐自通宵沙近寒聞鴈溪深夜落潮林昏煙景翳波湧月光搖客路瀕危險令人魂暗消

晚發興濟縣

蘭舟經海縣薄暮喜微風艸帶寒煙白川迎落照紅殘雲歸逺戍孤鳥沒晴空無限東歸思憑欄一望中

夜泊安林

路出安林晚煙生野渡昏挑燈拈彩筆待月舉蘭樽帙散蠧魚走船驚宿鷺喧客心歸轉急飛夢到家園

徳州夜坐達旦

倚棹雄州夜欲闌燈前重整鵕■﹝義鳥﹞冠星埀碧落懸珠綴月委澄波走玉盤雞唱忽傳更漏盡烏啼驚拂曉霜寒客心日夜東歸急對景翻嫌行路難

武城懷古

昔賢曽試宰玆地尙弦歌俗帶遺風古城臨流水多琴堂虛夜月祠屋長春蘿未暇薦蘋藻其如仰止何

臨淸晚眺

地據京南勝州臨濟北雄河山齊魯舊風俗古今同煙栁連天碧霜楓夾岸紅到來維短棹沽酒夕陽中

開河驛夜坐

秋深仗劍出京華此夕經行汶水涯栁下酒香停客棹渡頭燈白近漁家天髙風送溪聲逺夜久簾埀月影斜醉後欲眠還起坐忍聴哀雁落寒沙

舟中夜雨

輕舟依野渡短褐坐深更千里鄕關思孤燈夜雨聲酒衝愁未散詩與夢俱淸翻憶朝參日泥塗倩馬行

畱城懷古

夜泊古畱城河流接漢淸昔人不可作玆地只畱名祠帶寒煙色庭多落葉聲功成輕萬戶千載仰髙情

阻淺境山夜坐

百里彭城道舟行滯淺沙波涵珠斗動樹帶絳河斜興到杯浮白更深燭吐花歸途已過半潦倒憶京華

暮抵境山

風帆飛驛路野燒動寒原霧翳林光黒煙籠水气昏逺天收落景新月露微痕沙岸停橈處時聞雞犬喧

曉發徐州

曉發彭城驛舟迎水拍堤天連淮樹逺帆拂楚云低雁向平沙起雞從夾岸啼江鄕行漸逺雅思欲幽棲

經韓信舊城

淮陰城久廢千載憶王孫古木愁雲起荒原落日昏路埋荊棘底碑雜蘚苔痕一飯曽圖報能忘返哺恩

夜抵江都

路入維揚郡江空星漢遙漁邨寒映火荻岸夜聞潮云斂瓜洲樹月明揚子橋自來歌舞地無復似前朝

自江都晚抵儀眞

孤槎薄暮向江城千里江流一鏡平沙岸樹搖寒月影篷窓風送夜濤聲坐翻蕓葉移時久閒剪燈花達曙明三載離鄕今漸邇漫勞終日訃歸程

江上阻風口占

東風吹浪拍船頭江上寒云系客愁路近家山歸未得夢魂先已到長洲

早行渡江

畫舸風生錦纜開江光遙向日邊來煙消逺岸漁歌起水浸長天雁影回滄海潮平沒洲渚金山云出護樓臺南來風景依然在祇嘆年華鏡裏催

嘉禾道中

篷牕隠幾夢初殘座上靑山帶雨看幾處葦塘鳴翡翠誰家竹塢長瑯玕煙林日落千村暮水國風生五月寒彊欲披裘任疎懶扁舟長往弄漁竿

舟次鳯凰山對月有感

鳯凰山下系孤舟坐愛冰輪湧碧流雨過栁塘涼入夜風生荻渚景疑秋鬢華老去知難再心赤年來愧未酬十載風霜淹宦轍淒涼風木使人愁

月夜飲養翁相公山館

黃閣辭榮早靑山結社新不嫌車馬寂轉與鹿麋親入戶云千頃開牕月一輪蘭樽頻勸飲吐握意何眞

月夜泊千墩

楊栁洲邊夜泊船月光如水散靑天江村潮長諸溪滿林壑風生萬籟傳桑落杯幹猶彊坐梅花帳冷不成眠良宵如此成虛度獨向篷牕檢舊編

舟行三江口占

萬頃滄浪映逺空布帆斜掛夕陽紅秋來毎動江湖興擬著荷衣伴釣翁

華蕩晚渡

湖上冥冥落景催沙明石淨水縈洄殘霞飛映漁舟小蘆荻花中蕩槳來

竹梧書捨曉起

紅日三竿睡起遲幽棲原與性相宜滿庭落葉秋深後遶屋寒花興到時短褐漫同逋客散濁醪擬赴野人期一辭京國歸桑梓理亂經年總不知

夜泊方橋

橋偃秋波闊舟依夕岸斜香秔搗村杵亂竹護漁家霜後楓酣葉樽前燭吐花江湖足乘興無復憶京華

曉發梁溪

曉來風雨暗梁溪客子舟行路欲迷蘆岸近沙頻下雁漁村隔水逺聞雞蕭蕭落木連天暝渺渺寒煙拂地低自笑百年渾似寄萍蹤一任自東西

舟中苦雨

水國偏多雨篷牕日日陰江聲隨白浪煙景翳靑林漁父茅茨濕鮫人窟宅深丰凶關國計對此獨沈吟

曉發奣子浦

策馬微行白下過歡迎無柰故人何玉堂學士風流劇蘭省仙郎逸興多千炬髙懸明月夜一樽同醉白雲阿別來幾度思君處閒對澄江發浩歌

寒食早行嘉禾道中

半牕殘月送雞聲畫舸輕帆趁曉行楊栁溪橋煙未散杏花邨落雨初晴路逢寒食成虛度坐對春山憶舊盟自笑狂夫眞潦倒毎因風物倍多情

長橋月夜

江城暮雨歇與客坐孤舟月照蘭樽夜風生荻岸秋空懷千古事因羨五湖遊烈士今何在長橋水自流

夏日訪舊過太倉舟中對月獨酌

蘭舟載琴鶴逺赴故人期碧海潮來疾靑天月到遲波光簾外動樹影座間移獨酌娛淸夜寧愁鬢欲絲

送王司業同年北上三絕

江上西風動客旌故人相對眼俱靑一杯贈別休辭醉世路於今畏獨醒

望中秋色滿吳鄕君去燕雲路渺茫別後倘承宣室問好將民困達君王

雨過江城白薴秋行看仙客赴瀛洲平津延納君侯事不似相如已倦遊

雨後獨坐漫興二絕

西風吹雨動微寒隠幾香消午夢殘聞說江湖可乘興扁舟散髮弄漁竿

修竹千竿滿架書山窓無事稱閒居由他世路風波惡獨掩柴扉日晏如

晚過楓橋

落日楓橋路船窓暮雨昏秋萍擁沙觜霜葉墜籬根山寺炊煙起江邨宿鳥喧臨風思往事獨坐暗消魂

秋日閒居書感

柴扉終日掩苔徑少人過中夜涼風發空階落葉多感時休浩嘆對酒且髙歌百歲浮生計渾如一擲梭

舟過胥門書感

旭日晴堪愛寒山靑不收城臨伍相廟水落百花洲恥作依人鳥甘爲浪迹鷗有懷千古恨空羨五湖遊

晚過華蕩

歲晚江鄕路風生畫鷁輕坐看山色逺行愛練光明落日孤帆影寒沙一雁聲歸途趁明月不必憚宵徵

太宜人臥病兼程夜歸

何事促歸心孤舟入夜深霜飛北堂冷日薄西山陰坐久時長嘯愁來還獨吟毎思斷機訓不覺淚沾襟

平望阻風

風色晚來靜湖光時漸嘉逺山銜落日隔水映殘霞驛路船爭聚江橋酒易賖漁樵堪白首空復戀京華

暮雪

江天日暮雪漫漫四野風生玉宇寒幾處柴門煙火寂有人僵臥似袁安

雪後

雪後山川景倍嘉東郊初日弄煙霞幽人策蹇來相訪爲道寒梅己放花

春日與諸親友同過靈殿寺觀梅

古寺梅花發開樽引興長賓朋盡嵇阮臺殿自齊梁疎影虛禪榻淸芬灑客裳數杯沈醉後渾欲泛慈航

落梅

二月江村見落梅風飄花瓣玉成堆無端醉臥山牕下時有香魂入夢來

春日閒居方子靜過訪

夫君久約在梅花過訪茅堂日未斜野店栁長懸酒斾水邨船泊近漁家十年親舊渾如故一旦歡迎興未賖少壯同遊今皓首忍將衰鬢客天涯

江邨春暮

三月江邨路韶華已暮春水光晴弄日花气暖宜人燕啄香芹去魚翻碧藻新間居與花鳥日日自相親

甞新茶

雷震山原百艸長金芽摘得未盈筐牕前鼎沸松風暖座上杯浮谷雨香對案總堪淸客夢入唇猶足沁詩腸九重聞爲求賢渇應擬星馳達上方

春日方司訓過訪

故人頻枉駕相對意俱忘門掩靑春暮庭間白晝長日蒸花气重風落燕泥香更擬通宵飲陶然入醉鄕

春朝卽事

爲愛連宵月朝來起較遲呼童煮新茗對客了殘棋花落淸明後鳩鳴谷雨時初歸雙燕子似與主人期

晚過陽城湖

放棹過湖曲波淹落照紅栁煙低度水麥浪逺搖空暝色孤篷底閒情一望中舟行時遣興沽酒問漁翁

端陽日對雨小坐

江郭逢端午軒窓風雨涼呼童收藥裹與客醉蒲觴入座橊花媚侵衣艾葉香追思當日事賜扇沐恩光

夏日臥病村居

幽棲仍臥病終日掩柴扉竹圃鶯啼倦苔階客到稀松風淸入幕梅雨細沾衣向晚諸僮僕西郊種豆歸

秋日寄髙大參省丈

當年銓署並爲郎此日天涯各一方鴈度吳江秋色逺思君不見斷人腸

夏日胥江送客

載酒餉行客江城水拍堤鳩呼山雨急龍出澗云迷舟向天涯去帆從樹杪移自憐嬰世网不得遂幽棲

贈別張郡理應召北上

英妙終軍蚤棄繻吳中佐郡日懸魚秋風祖道仙蹤逺滿路棠陰拂使車

贈別張明府二絕

三載羈棲枳棘叢徵書逺下建章宮雙鳬飛向雲霄去花縣春來祇自紅

長洲苑外動徵車去後琴堂月色虛他日懷君無可問試從江水覓雙魚

獨酌

扁舟移海曲獨酌坐篷牕地僻人行少天髙鶴去雙棹歌聞別浦帆影落淸江俯檻時長嘯雄心未肯降

途中七夕

七夕今宵是時將溽暑收人間靑女月天上白楡秋金井梧飄葉銀河月墜鉤吳城方乞巧幾處倚南樓

紫薇花爲風雨所傷

庭花爛熳十旬紅絕勝春英二月中底事夜來風雨惡胭脂零落粉墻東

秋晚過城南別業

不到城南久秋風動艸堂空階梧墜葉別院桂生香鳥迹侵書牖蛛絲遶屋梁水亭淸晏處隨意引壺觴

十四夜與方司訓金進士臨水翫月

翫月秋將半銜杯夜欲分瑤臺凝湛露碧落斂微云魄湧中流影輝成五色文主人先客醉談笑未全聞

北寺中秋夜感舊

憶昔曾從此地遊月明如水正中秋云消塔影當空落風送天香滿院流一瞬忽驚同輩少重來猶喜舊僧畱當年風景依然在湖海馳驅欲白頭

贈別宗給捨同年二首

話別移孤棹江鄕秋色深風帆行客思杯酒故人心波漾殘霞影山銜落日陰醉餘將綠綺誰復是知音

仙客去京華歸期正及瓜天髙溫省樹秋老禁園花擬向靑蒲伏寧爲白筆誇頗思同志者潦倒在天涯

東樓曉起

小樓人靜夜冥冥庭樹秋髙玉露零獨臥鴛衾偏覺冷半窓殘月酒初醒

送丁明府同年之任陽信

江湖秋水闊載酒餉丁鴻客去靑天外帆飛落照中琴堂吟夜月花縣領春風別後思東魯弦歌處處同

月下復抵婁城燈下獨酌

長嘯篷牕興頗濃燈前獨酌自從容寒潮向晚回靑海皓月通宵掛玉峯風度疎林聲淅淅煙籠衰栁影重重夜深鼓角城邊起醉夢虛疑長樂鐘

贈別馮進士之任海陽

江鄕水遶闔閭城歲晚憐君嶺外行萬里風塵緣五斗一帆煙雨動雙旌路經梅嶺花爭發秋向琴堂月正明聞說潮陽近滄海鱷魚應避使君淸

曉渡漕湖

陰雨三冬後湖田一望平風生帆勢疾日出浪花明野鶴摩霄迥沙鷗狎水輕篷牕獨凝眺坐覺晏然淸

雨窓與客夜話

一局殘棋夜未央寒窓風雨客聨牀靜聴檐澑和愁滴閒剔燈花引話長村巷煙昏鴉滿樹湖田水泛雁無梁何人肯倡蠲租議躍馬馳封入建章

曉起與客同泛琴川

蚤起乘殘月相攜有故人共登靑雀舫逺過白鷗津海色侵牕曙霜華拂袂新坐忘軒冕慮落魄任吾眞

鯤溟詩集卷一

●欽定四庫全書

鯤溟詩集卷二

﹝明﹞郭諫臣撰

月夜東歸

雀舫乘潮發搖搖日暮歸入春新釀熟漸老故人稀臨水心如洗看云思欲飛停舟天漸暝月色映荷衣

春日約方司訓同看梅花

不見故人久悠悠系我思毎當明月夜正是憶君時野寺梅初發官橋栁欲埀扁舟共淸賞幸不負幽期

春遊靈殿寺

野寺梅開後蕭條客到稀白雲當戶滿香雪繞空飛荒蘚春來合殘僧日暮歸爲言徵稅苦終日掩柴扉

訪金文學次韻題壁

故人喜我至對客摘園蔬石鼎時烹茗風檐自展書君今同隠豹予愧未焚魚別去柴荊掩窓前月色虛

春日方司訓過訪畱西館夜坐

佳客山中到蘭橈溪上停開軒酒正緑握手眼俱靑笑語風生席酣歌月滿庭更闌望牛斗遙引少微星

春日過金橋訪友畱飲題壁

攜舟閒過陸渾莊繞路名花雨後香十里暖煙迷竹塢一篙春水沒魚梁座傾村釀因畱久盤摘園蔬引話長自是主人能愛客花前同取醉餘觴

春日與王比部陳考功虎邱敍別

勝境頻移榼良朋喜盍簪云房時送客花徑暫停驂萬木春藏寺諸峯晚護嵐相逢此淸賞具美盡東南

暮春日與客同登虎邱西閣

髙閣倚巖西層軒落翠微一簾殘雨盡千頃暮雲飛天晚鳥將倦春深花漸稀移樽續勝賞潦倒頓忘歸

春夜步月口占

春雲輕護月香霧暖浮空院鎖鶯花夕林吹燕麥風酒憐樽易罄詩苦句難工寒食來朝是村村送落紅

邨居

抱病連朝未破顏柴門花落晝常關呼童掃室焚香坐消受村居一味閒

水南別業

日長庭院午風微春逺柴荊客到稀久雨園林花亂落新晴簾幕燕初飛門臨綠水堪埀釣坐對靑山欲振衣屈指當今遊宦客重重甲第幾人歸

夜泊南橋移樽橋上翫月

湖上風生席帆收月滿船橋臨芳樹杪酒送白雲邊春老花將盡宵分客未眠故人同話舊潦倒醉靑氈

春晚同登惠山

花落淸明後扁舟載酒來山從一徑入寺遶萬松回池上泉聲細樽前暮色催杖頭錢未罄沽取盡餘杯

春日宴宮詹吳公園亭

湖上停蘭棹仙源此地逢徑幽羣樹合雨過百花濃池閣風鳴樹家山云護峯笑談方竟日明發且從容

夜發陽羨

信宿名園裏揚舲出義興春寒頻對酒夜雨獨挑燈逺信時同鶴孤眠近類僧歸途風正好竟夕到毘陵

丹陽與家兄弟舟中敍話

江郭移孤棹時逢谷雨新鶯花三月暮燕麥萬家春野店沽村釀行廚薦渚蘋謝家兄與弟客路更相親

雨後中庭夜坐

槐庭秋雨霽正是納涼時雙闕銀河近千林玉露滋興隨淸夜發坐爲好風移此意無人解惟應達者知

遊昌國寺

古寺空山裏危樓積翠邊講堂凝法雨茶竈散炊煙樹引遊絲住風隨落絮顚僧家方午餉抱甕汲淸泉

晚登大茅峯

西日斜懸句曲峯中天削出玉芙蓉雲歸絕頂迷春岫煙起深林翳晚鐘怪石巖前蹲虎豹長松澗底走虯龍臨髙遙向金陵望王气千年正鬱蔥

自茅峯回赴丹陽

春山靑不了回首望空迷落絮黏蛛网殘紅逐馬蹄人行香霧裏路轉畫橋西爲阻連宵雨遊人半未齊

贈孔曲山秀才

稚圭髙臥曲山陽千載移文日月光燕雀未知鴻鵠志羽翰一任海天長

毘陵別伊儀部同年北上

春風一棹過毘陵握手怱怱別恨增我欲南還君北上夜深篷底獨挑燈

上已日與客同登虎邱二首

連朝伏枕因中酒此日登山更舉杯芳艸已從香徑合殘花猶傍暮春開日臨山色當樓滿風度泉聲曲澗回自是邀遊興成癖扁舟湖上許重來

劍池春色綠沾衣把酒登臨入翠微幾處歡呼追勝賞一畨歌舞竟斜暉鶯藏琪樹間關語燕逐楊花髙下飛上已風光時正好共君潦倒未須歸

贈王儀部同年分巡東浙

胥江春雨後送客剡溪遊帆向天邊落舟從樹杪浮越中新憲節吳下舊風流遙想山陰夜髙情屬子猷

池亭月夜遲客不至漫興

山公池上月澄霽似中秋深樹煙初歇晴空水欲流美人期不至華館自淹畱獨酌仍多興狂吟倚蒯緱

雨中登蠡東水閣

雨洗園林潤風生水閣寒池荷初起蓋籬筍漸成竿曲檻臨花外髙窓隱樹端聞來此登眺頓覺眼前寛

山中逢人道姓名因口占一絕

春去猶乘雀舫行晚山罨畫半陰晴投閒此地頻來往休訝山人識姓名

蠡東別業

靑郊開別業綠水抱孤村旭日雞豚散芳春竹樹繁苔侵蔣詡徑云護辟疆園鄰捨香醪熟還聞夜扣門

舟中晚眺

涼風天末起湖上送歸橈返照和煙暝殘虹帶雨消孤村時吠犬深樹已鳴蜩坐看東山月相將不待邀

城歸喜雨

晨出望齊門舟前水气昏逺山云似墨近郭雨傾盆雷電連空起蛟龍出海奔山農俱滿望忭舞徧郊原

池亭雨後

華館開林末新涼生雨餘荷香飄座逺山色逗窓虛避俗千竿竹消間滿架書連朝厭城市來此稱幽居

夏日放舟過蠡東別業

揚舲過蠡口言往習池遊竹徑紅塵逺柴門綠水流一樽時遣興竟日可消憂坐久涼風發林塘六月秋

看童子種豆

傍檐時藝豆揷竹便成籬蔓引淸風入花凝曉露滋先秋涼瑟瑟帶月影離離相對茅茨下幽居興在玆

夏日書齋二絕

香消日正長蟬鳴夢初醒睡起立空階梧桐落淸影

苦暑忘冠履消閒對奕棋緑陰滿窓戶正好納涼時

池亭望雨不至

江鄕千里旱處處桔橰聲樹底蟬鳴晚檐牙鵲噪晴疾風吹雨散落日照川明隴上農家子難禁悵望情

蠡東書舎卽事

淸溪抱村落深樹鎖煙霞客至開三徑閒來共五車涼生蒼玉簟風落紫薇花向晚逍遙坐池臺月色賖

江邨雨後

山雨朝來濕滿城郊原無復桔橰聲石牀云過琴書潤水檻風生枕簟淸林駐淡煙迷竹樹溪浮新綠遶柴荊蠡塘數里荷花發還擬扁舟弄晚晴

早秋日書捨

槐庭日正長梧院秋偏早風落紫薇花滿地無人掃

早秋日遊王比部園亭

摩詰城南第名園枕曲流竹林堪避暑梧院早知秋掃徑苔痕破開簾樹影浮蘭樽同笑語竟日此淹畱

穆宗登遐書感

聞說君王棄萬幾孤臣千里淚沾衣鼎湖此日乘龍去蜀地何年化鳥歸曉兔空從金殿落秋螢時向玉階飛遙知弓劍橋山畔曙色蒼茫薤露微

邀方司訓同往蠡東別業

已下迎徐榻言遲訪戴舟孤村禾黍晚數里蓼花秋且莫歸靑嶂還來看白鷗百年能有幾寧惜片時畱

秋日方司訓過訪二首

雨過園林後新涼滿樹梢勞君攜杖履訪我扣衡茅水檻橫漁艇松門隠鶴巢故人同笑語塵网暫時拋

地僻少來客居閒時不冠孤亭浮水面喬木上雲端雨滴琴樽潤風淸枕簟寒呼僮縶君馬信宿且盤桓

早秋日與客遊虎邱

古寺空山裏聊因避暑來路從松下入門向竹間開深樹蟬聲集層軒鳥道回相將孤月上樽酒許重陪

仰蘇樓晚眺

髙閣憑虛起重闌俯翠岑客來原有約云出自無心黃葉凝秋思靑松礙日陰北牕天欲雨涼气坐來侵

池亭晚霽

江臯初雨霽涼思襲荷衣喬木生靈籟孤亭送落暉波翻菱葉亂露泫豆花肥苔徑閒來合應知過客稀

東樓晚眺

散帙倚東樓川原一望收蟬鳴黃葉寺鳬下白蘋洲落日靑山外西風古渡頭江鄕景堪愛禾黍萬家秋

池上新構小齋

誅茒營小構面水敞晴軒俗駕時堪避淸陰日正繁開簾看竹色涉徑破苔痕客有知音者頻過不厭煩

晚泊松陵

掛帆過笠澤艤棹問鱸魚古寺垂楊里長橋荒蘚餘煙雲秋壑冷水月夜船虛釣雪灘邊路他年擬卜居

嘉禾道中

觀潮緣久約放棹復乘閒片雨嘉禾外孤云笠澤間捲簾看綠水把酒對靑山雅性耽淸賞扁舟未擬還

崇徳道中喜晴

久雨初開霽天埀別樣靑風生秋水練云斂暮山屏疎栁官橋路寒花古驛亭遨遊此乘興相對酒俱醒

舟中晚眺

湖上西風錦纜開晴沙白石水縈回蓼花洲轉河橋曲落日漁舟蕩槳來

八月十六日與客同遊西湖

芒鞵同上泛湖船萬頃波光一鏡圓日映諸峯浮水面云扶髙塔倚山巓幽花曲渚橫秋色疎栁長堤起暮煙準擬今宵明月夜與君潦倒不須眠

謁和靖祠

同上釣魚艇閒登放鶴亭祠臨秋水碧湖帶逺峯靑荒砌多苔蘚喬松長茯苓遐哉林處士千載仰儀刑

江上觀潮

昨泛湖中棹今登江上臺忽驚滄海內遙駕雪山來勢比行天馬聲疑奮地雷鯨翻渤澥動龍激禹門開汜濫江湖溢奔騰天地回黃雲凝未散白鳥駭飛回不是瞿塘峽虛浮灎澦堆難忘越人恨空抱伍胥哀弔古應多賦臨風愧不才

謁嶽廟一首

曾於靑史想容儀此日登臨過古祠壯志未能忘北狩忠魂猶自倚南枝矢心天地圖恢復唾手燕云在指麾千載英雄常涕淚金牌何事卽班師

秋日同王僉憲劉大參遊石屋洞天仙臺

長松十里路盤旋石屋深藏古洞天林下諸僧閒白日空中孤鶴下蒼煙靑山社許陶彭澤丹竈砂逢葛稚川最愛曲江花裏伴一樽潦倒白雲邊

遊飛來峯

中天飛下靑芙蓉峭壁巉巖千萬重仙境霞明金錯落洞天云露玉玲瓏古藤亂系將崩石老檜雙扶欲墮峯海上三山何處是恍然此地或相逢

舟中寄貴州滕憲副同年

憶昔同爲選部郎可憐別後各參商一封書寄南飛雁萬里隨風到貴陽

秋日過雲間謁少師徐公

江鄕秋色滿東籬相國歸來鬢已絲試問華亭明月夜鶴聲誰似漏聲遲

舟發雲間

曉發雲間驛風生水國秋潮痕平兩岸帆影漾中流共泛杯中蟻閒看水上鷗何時脫塵鞅蝦菜五湖舟

舟中晚眺

落日低沈閣殘霞倒浸江輕帆晴片片歸鳥暮雙雙酒興隨時發詩魔未肯降閒心對流水獨立倚篷牕

千墩曉發

殘酒初醒後江天欲曙時雞聲催棹發月影逐帆移湖海牽遊興家園入夢思芙蓉花正好似與主人期

昆山晚歸

昆山猶在目掛席又惟亭湖外蘋花白霜前楓葉靑檣烏隨落日水鳥下寒汀歸路天將暮柴門半未扃

送蔣祠部出守髙涼

南宮初出守萬里駕星軺報國丹心在辭親白髮饒髙涼日漸邇炎海瘴應消握手難爲別知君懶折腰

重陽日與客池亭小飲

江鄕逢令節攜酒醉重陽楓葉經霜變芙蓉近水芳淡煙生竹塢宿雨暗池塘檢點年來事園林日正長

秋夜書齋獨宿

澤國秋將盡書齋夜欲分孤燈懸壁照落葉隔窓聞啼月烏棲樹隨風鴈入云寒衾淸不寐耿耿惜離羣

雨中登蠡東水閣

水閣初冬候閒來時獨登雨中聞藥臼林末掛漁罾苔暈侵窓長茶煙傍竹凝臨風思無限寂寞曲闌憑

雨後登樓晚眺

雨洗塵氛盡風髙朔气侵凝眸時逺眺抱膝更長吟浩蕩乾坤闊淹畱歲月深飄然生逖想千載達人心

月夜同諸友小集二首

空林懸片月良夜步淸溪野渡煙初起寒原燒欲迷犬迎羣客吠鵲遶一枝棲對景偏多興蘭樽月下攜

寂寞書齋靜柴門喜客過開樽還旅坐對月起髙歌樹影當階亂霜華拂袂多酒闌賓客散試問夜如何

城中夜歸

江郭寒鴉暝篷窓暮色催孤舟連夜發數里帯星回燈火沿村起柴扉逐水開艸堂人未寢相對共銜杯

晚泊震澤

宴罷司空宅舟回笠澤濱霞明雞悞曉沙白鷺迷津蝦菜湖鄕味羊裘客路貧篷窓閒立久月色正宜人

曉發磧礇枕上口占

殘酒初醒後寒燈欲滅時霜飛蓬戶早月落戍樓遲未解聞雞舞徒興夢鹿思詩成還穏睡此意少人知

蠡東書館寒夜有懷

別業三冬後書齋五夜長風搖銀燭影火燼玉鑪香古木烏棲月晴空雁唳霜寒衾人獨寤耿耿憶鵷行

除夕二絕

澤國今宵歲欲除小齋無寐獨躊躇朝來天子新開歷還見春風到艸廬

抱戚江鄕六載余燈前驚嘆二毛初平生多少風雲气竹帛勛名半已虛

栁枝詞四首

陌上絲絲帶雨微遙知春傍栁條歸一年一度常如此昔日章臺今已非

裊裊柔條鎖翠煙隨風亂舞綠牕前楚王宮里人多少如此腰肢亦可憐

雨織金絲綠未敷隔牕偸眼看模糊畫眉京兆今何處試問雙睂得似無

河橋靑眼競窺春淡著煙光別樣新畱卻長條休浪折春來多少逺行人

早發南行口占

澤國春寒花事遲行人臨發又愆期今朝放棹梁溪去處處東風颭酒旗

舟中晨起

破曉船爭發日髙人晏眠因酣吳市酒思煮惠山泉鳥去靑雲外帆飛綠水前終朝困塵网到此獨悠然

夜宿白土酒家

日落半山陰倉忙過客心車徒投白下燈火近靑林肆列春盤細杯添夜漏深兒童進新茗端可滌塵襟

路傍折梅戲占

肩輿屈曲傍山溪折得梅花手自攜蜂蝶也知春意在隨車直過畫橋西

春日畱都

久脫朝簪伏艸萊投閒今上鳯凰臺馬前雙闕連雲起天外三山聳翠來好鳥偏從名苑集奇花多向上林開六朝舊事今何在欲踵風流愧不才

途中寫懷柬董司空劉光祿二省丈

潦倒江鄕數載余姓名久不到公交車幸承季布千金諾更得劉公一紙書長揖昔曽容汲黯倦遊今已老相如饒君肯假吹噓力淺薄那能賦子虛

途中有懷靈殿寺梅花三絕

野寺梅開千樹花風飄香雪點袈裟自憐淸賞難消受偏到開時不在家

古殿荒涼梅正繁春風花滿給孤園主人底事忘歸去誰遣淸香撲酒樽

二月江鄕已落梅飛花散作白雲堆且﹖﹖醉臥山窓下疎影還從月下來

雨後登虎邱

蘭舟維細栁與客共攀躋山靜花爭發林深鳥亂啼羣芳含宿雨雙屐怯春泥杯酒論心久危闌日己西

春日過城南別業

放棹城南日未斜雨餘百卉競春華迎風弱栁垂金縷近水夭桃漾錦霞魚藻輕翻浮別沼燕泥頻掠過東家生逢佳景須乘興莫遣香塵污落花

淸明日舟次邀方司訓同往西山

寒食江村路門多揷栁條市呼新釀熟客喜宿酲消雨洗山光潤風生花气饒故人原有約沙際一停橈

宿西山古庵

落日靑山下停舟共訪僧云低檐外塔香繞佛前燈野曠泉聲逺春和花气蒸偶然逢二妙還許聴三乘

朝發古庵

雞報山窓曉時驚客夢殘蒲團迎日色羅袂怯春寒淸磬和云落繁英帶露看舟行更回首髙塔出林端

登七十二峯閣夜宿顧山人家

聞說桃源萬樹花遨遊端爲惜春華煙霞深閒仙人宅魚鳥偏鄰處士家湖面流光浮日去山圍斷處倚雲遮杖頭剰有靑蚨在綠酒頻沽不用賖

飲陸啟孫含靑軒和方司訓韻

地據湖山勝誅茅結小亭檐前芳艸緑座上逺山靑花月春遊倦茶煙午夢醒蟠螭來較晚香墜錦云屏

寒食飲楊氏宅

佳節偏多雨荒村入禁煙鳥啼歌扇外花落舞筵前香霧侵衣薄微風入座偏主人能勸飲相對共陶然

登虞山望湖亭

湖霽浮銀鏡山圍列翠屏層臺臨拂水曲澗似蘭亭鶯語巖花媚龍歸洞艸腥危闌羣勝集獨坐酒初醒

蠡東前園卽事二首

春園門久閉入徑薜蘿封林駐茶煙細衣沾花露濃水邊雙白鶴檻外數靑松對此幽間境頻過意未慵

地僻塵氛逺池晴水竹分孤亭明夕照列樹暖春云戲蝶懸蛛网遊魚避鴨羣晚來花下坐漸覺酒微醺

澱山湖中

曉起進蘭橈東行水國饒湖連天共逺日出霧全消獨鶴淩風舉羣鷗逐浪飄栁村看漸近靑幔映河橋

舟次唐行

江鄕逢暮春一棹艤沙濱客路看飛絮行廚薦綠蘋冠裳時暫逺魚鳥漸相親長嘯乾坤裏悠然著此身

曉發大寺鎭

孤村雞報曙遊子動歸橈河帶明星落煙迎旭日消地卑多近水湖曲不通潮野店香醪熟侵晨向客招

沙湖舟行

昨送春歸去今從湖上來殘雲隨雨盡逺浪拍天回水鳥驚人沒汀花向客開閒來心境寂無復著纎埃

池館新晴

園林新雨霽嫩綠壓枝繁戲蝶穿花舞遊魚出藻翻淸香凝曲檻佳景落幽軒獨坐無人到惟聞鳥雀喧

夏日園居寫懷

園徑頻看趣自成蕭條終日掩柴荊池邊久立諳魚性樹底閒行識鳥聲過雨林梢凝斷靄夕陽霞彩弄新晴且將疎懶荒村臥浮世誰憐阮步兵

昆山晚歸漫興

百里昆山道歸舟趁晚風霞明千嶂外日落五湖東未獲隨仙仗還堪學釣翁深源眞可笑忽忽自書空

夏日園居諸親友見訪

幽居掩蓬戶端足避塵囂對酒顏仍破開軒興自饒風生香漸逺水近暑潛消故舊攜棋局林間不待邀

晨起遣興

山牕雨過動微涼對鏡俄驚鬢髮蒼堪嘆浮生苦無幾漢庭空自老馮唐

夏日過城南別業

肩輿久不到城南此日投閒一駐驂近水亭臺宜落景隔籬花竹映澄潭窓間逺岫來空翠雨後長天正郁藍便欲攜家同此隠鑪香茗椀事幽探

東宅漫興

宅傍靑郊曲盤旋竹樹幽石梁空待月池館更宜秋云拂階前樹風淸水上樓間來時嘯傲坐覺暑潛收

送馬憲副同年之楚

昔日看花曽作伴今晨把袂若爲情欲知此後相思處黃鶴樓前片月明

送錢秀才兄弟應試

吳越神明冑相看盡白睂共乘木蘭舫期折桂花枝鄕國凝眸處都門燕喜時君家兄與弟靜聴鹿鳴詩

登上方寺

路入楞伽寺明湖映逺峯兩崖松檜合一徑薜蘿封亭逼靑霄近林藏綠蔭濃開樽共吟眺煙樹暮重重

行春橋翫月

臨湖維短棹天末起涼風皓月飛銀鏡長橋偃玉虹望中煙翳景席畔水涵空勝會知難再酣歌意未窮

新秋夜坐

小庭賓客散獨坐更移時西嶺雲生巧東林月上遲蛩聲鳴亂艸螢火照疎籬虛館淸秋夜幽懷只自知

蠡東晚歸舊宅

薄暮客西歸舟行載夕暉亂蟬悲露切宿鳥渡煙微秋水逾明鏡殘霞似畫衣停橈天漸暝一犬護柴扉

晚發華亭

向晚蘭舟發人牽錦纜行日穿雲竇破溪接海潮平映水帆檣影投林鳥雀聲開簾下階拜遙想故人情

舟次嘉善縣漫興二首

江郭憐孤往西風灑客裳雨晴林葉潤日暖稻花香白髮催年邁滄洲引興長鱸魚秋正好歸思不能忘

返棹孤城下輕雲近女墻槿紅初過雨橘緑未經霜景物看來變浮生祇自忙馮唐眞易老白首尙爲郎

夜泊嘉興城同年戚符卿過訪

訪舊嘉禾郡城頭暮色催水邊孤艇泊燈下故人來惠我多新句酬君愧不才何時重放棹同上越王臺

吳江道中二首

雨後松陵道西風吹布袍帆飛秋水闊雁度暮云髙野店乞殘火行廚進濁醪微吟殘照裏獨坐檢離騷

揚舲過笠澤回望是姑蘇驛路分南北煙帆半有無孤城臨巨浸平野揷浮圖今夜長橋月淸光映玉壺

中秋晚過虎邱

蘭舟初雨霽正值暮鐘時酒爲藏鬮醉棋堪應劫遲煙迷蘭若寺露冷桂花枝月出云還翳空辜石上期

早發冶場涇

客路宵分後茫茫煙景迷孤舟行載月數里未聞雞白露侵帆濕明河向水低棹歌驚夢斷已到蠡塘西

遊桂嶺

西嶺千年桂陰森入翠微瓊枝云外綠金粟雨中肥影落浮杯酒香飄襲客衣當年和露折曽向廣寒歸

贈碧峯上人

古剎深山裏幽棲獨旻公三乘聞己悟五蘊本來空止水禪心似孤峯色相同蒲團深歲月龕外雨花紅

遊天池

穿雲躋碧嶺遙望近丹邱雨歇金蓮霽煙涵石屋秋樓臺開絕境花竹映淸流紅葉蒼山暮停車爲爾畱

出山

昨朝逺赴野人期短棹琴樽帶雨移山閣煙霞秋霽後法堂燈火夜深時竹間共喜髙僧話石上慚無幼婦詞桂嶺天池耽勝賞舟人休訝出山遲

竹梧書院晨起

日髙三丈遲遲起闌干曲曲人頻倚秋風落葉滿庭除呼童掃葉收梧子

贈伊母太淑人

堂上萱花歲月長階前蘭玉競芬芳南宮仙吏稱觴後雙袖猶沾粉署香

送近岡吳太守入覲二絕

天皇出禦未央宮萬國衣冠入覲同借問循良誰第一漢庭無復過吳公

滿路吳民起頌聲願言借冦向承明春風三月棠陰下多少兒童竹馬迎

送長洲陳明府入覲

朔風吹袂冷鞍馬去京師天外雙鳬逺雲中一鶴隨賦先羣邑起績報九重知花縣歸宜早徵書漸及期

夜泊嚴墓鎭燈下聞歌

客路黃昏後移舟近釣磯夜長頻剪燭露冷欲添衣桑落浮杯綠車螯入饌肥醉餘聞妙曲響遏白雲飛

吳江道中

言返嘉禾棹時過釣雪灘平湖環縣霽髙塔入云寒沙岸蘆花白霜林楓葉丹開簾看旅雁點點落江幹

邨晚

細雨孤邨暮呼僮扃竹扉牀頭新釀熟座上故人稀野寺昏鐘起煙林宿鳥歸有懷淸耿耿檐外片雲飛

冬日與客遊西山

孟冬風日暖與客共登山一嶺界天上諸峯隠樹間茶花隨地白霜葉滿林斑回首天將暮僧從落照還

舟發婁門夜抵昆山

揚舲過湖曲沽酒近惟亭婁水浮煙白昆山擁縣靑亂鴉棲暝樹飛鳥下寒汀夜傍漁舟宿時聞蝦菜腥

送陸春元北上

閶闔風生白雁髙徵人寒擁赤霜袍羨君北上陳三策愧我南來漸二毛剪燭夜傾桑落酒揚帆時度廣陵濤看花上苑春將近不惜臨行贈佩刀

金閶送別晚歸

金閶時送別落日照淸樽山近云常繞天寒水易昏雁迷千嶂雨犬吠數家邨歸路休言晚嚴城未掩門

胥江送陳明府入覲兼寄申王韓三內翰二首

送客胥江別微茫煙景分舟前見新月天際斂輕雲夙有林泉興慚無竹帛勲封書寄朝貴應念久離羣

數載江鄕臥曽無政府書未須嗟失馬久已願焚魚嘯傲乾坤闊優遊歲月䢐故人俱侍從肯憶病相如

蔣云涯太守自髙涼入覲因歸省吳中賦此爲贈

嶺外風塵暗百蠻今朝喜得故人還畏途潦倒心猶壯炎海驅馳鬢欲斑歲晏衝寒朝魏闕夜深飛夢繞吳山歸期屈指春將暮三徑花開白日閒

城中夜歸

日落歸心促天髙朔气凝月明寒渡水煙白夜船燈疎懶眞堪棄脂韋素未能拙哉蕭狷叟垂老乞爲僧

晨起得起官報

懶性甘終棄除書忽漫傳陽烏分樹杪晨鵲噪檐前地忝銓衡重心慚水鏡懸皇恩眞浩蕩舒眼望靑天

晚過天平嶺

數里天平嶺﨑嶇石路遙孤云倚絕壁萬笏擁層霄嵐闊衣偏薄寒欺酒易消肩輿歸漸晚落日在林梢

早發靑浦

五夜溪塘風雨聲水村雞唱漸天明數杯濁酒醉初醒一枕黃梁夢未成篷底捲簾看日出沙邊解纜趁潮平揚帆逺向雲間去極目煙江無限情

鯤溟詩集卷二

●欽定四庫全書

鯤溟詩集卷三

﹝明﹞郭諫臣撰

元旦聖節口占二絕

五更膏沐去朝天萬曆今朝又一年江海孤臣時捧檄寸心常在聖人前

晨夕嚴裝上帝都聊從逺地效嵩呼方今天子眞明聖夏啟周成得似無

新正二日與客虎邱敍別

山樓與客進椒漿鐘磬時聞到下方城雪尙畱殘臈意江梅微露早春光宦情本似浮雲薄別意空隨逝水長回首自憐歌舞地煙花三月在他鄕

春夜洛社舟中敍別

一篙春水暖浮煙洛社溪頭夜泊船對客欲烹陽羨茗呼童汲取惠山泉燈前髙會逢新歲醉後狂歌逐少年他日相思何處是吳山回首白雲邊

途中寄別方司訓

幾年同結靑山社此日還乘畫舫行愧我風塵緣薄宦憐君煙月倍多情雲中孤鶴嗟何逺海上閒鷗自不驚髙蹈如公眞足羨深源出豈爲蒼生

夜宿儀眞公館

風色晚來定濤聲聽漸平大江當縣繞片月近人明栢府寒烏集松階夜鶴鳴沈吟燈下坐多少別離情

途中憶諸兒孫

客路迢遙憶鳳雛艸堂羣聚日歡呼一時尙未離慈母他日期當作丈夫世說神駒堪上廏誰憐老驥倦長途幾回月落關山夜恍惚神遊在五湖

過滁陽陸五臺李漸庵許敬庵三丈招飲公館賦別二絕

滁上相逢盡故人張燈開宴意何親欲知別後相思處丰樂亭前月一輪

眾山環列翠微屏故舊相看眼並靑明月滿階賓客散令人空憶醉翁亭

元夕宿池河驛

馬上逢元夕令人憶故園月中弦管沸燈下綺羅繁火樹當空列人煙徹夜喧客途今寂寞獨坐向黃昏

臨淮北渡

馳驅江路逺此日渡淮河睥睨低紅日旌旗漾碧波春光看柳變煙景翳帆過身系浮名去歸期柰若何

宿州道中遇風有感

向晚風猶急長途日易昏徵人尋宿處馳馬望前邨過隴牛羊下歸林鳥雀喧宦遊此風景勞役共誰言

彭城懷古

江淮北上古徐州城下黃河日夕流煙火萬家連兗豫舳艫千里向燕幽春風艸長王孫路夜月塵迷燕子樓驛畔孤墳碑廢久行人指點說畱侯

行次河間路聞外補

馳逐風塵際悠悠祗自憐除官當歲晚爲客在春先去國緣多口還朝知幾年淮陽稱臥治不敢擬前賢

過白溝河

回首鄕關去路遙白溝河上度星軺滄洲日落迷煙艸紫陌春歸在柳條身外浮名何足羨鬢邊華發不曽饒自憐瘦骨仍多病奔走風塵肉暗消

暮抵雄縣

鼓樂喧闐震耳鳴逺勞車馬出郊迎平沙堤上畱行轍弱柳風前拂去旌添我腰黃誠異數悞人頭白是虛名從今勘破人間事好向湖山續舊盟

過琉璃河

平沙一望接京師獨上河梁折柳枝日暖冰消春水漲分明千頃碧琉璃

都門外報國寺夜坐書感

徵書歲晚下江鄕走馬來瞻日月光咫尺君門天萬里燈前寂寞夜偏長

登報國寺毘盧閣

毘盧髙閣倚層雲仗劍閒登日未曛萬頃煙霞天外落九重城闕望中分雪晴山色當牕見風動鈴聲下界聞徙倚闌干時縱目皇都佳气正氤氳

廣庭步月有感

春月流輝浸碧松廣庭閒步自從容幾年湖海來京國此夜空聞長樂鐘

都門與王比部馬憲副申內翰三同年敍別二首

昔日看花伴今晨喜盍簪宦遊來薊北送別過城南紫陌春融雪靑山曉護嵐情深頻進酒非是愛沈酣

歸臥江鄕久時從檄召來分藩到庾嶺策馬去燕臺聖主原無意微臣自不才孑然湖海客知向幾時回

涇陽驛口占

幾日馳驅未出燕風沙滿眼路難前孤蹤遙向天南去回首長安在日邊

趙州懷古

長楊夾道引鳴騶夜宿燕南古趙州艸滿叢臺非舊日月明泜水只空流也知此處荊蓁地多是當年歌舞樓陵谷變遷人不在關河煙鎖古今愁

柏鄕遇銓司舊吏時爲縣尉賦此

客途逢故吏知我舊銓郎作尉同梅福之官在柏鄕嚴城勤斥候傳捨盛供張更向虞君問云何去廟堂

柏鄕懷古

路出柏人邑令人憶貫髙捐生蹈虎尾視死若鴻毛漢主那堪迫商山自可逃區區圖雪恥寧惜趙王敖

晚過內邱

晚過內邱縣東風輕拂衣云旌去縹緲煙景漸霏微故里花將發他鄕客未歸兼程日南往中夜夢魂飛

夜宿順徳公館

侵晨歷趙境薄暮宿邢臺秉燭當軒坐鉤簾待月來靑衫春漸薄緑酒夜須開佳景方畱戀城頭鼓又催

沙河縣

邢臺南望路迂斜一縣周圍盡白沙日映郊原鋪玉雪風生林木綴瓊花霜前蚤起應迷鷺月下歸來止辧鴉試問當年檀道濟唱籌量得幾多車

邯鄲早發抵車騎關漫興

行次車騎關猶是邯鄲道雞鳴夜已闌馬嘶天漸曉旌斾風飄飄川原日杲杲行看暖气回轉覺春光好新柳緑堪憐亂山靑不了天畔送歸鴻陌上聞啼鳥遊子未歸家故里生芳艸因想宦遊人馳驅空易老

渡漳河有感

輕浮一葦渡漳河時聽舟人起棹歌山自太行西望逺路從全趙北來多春深諸塜埋靑艸歲久三臺浸碧波日暮停車倍惆悵英雄千載類消磨

淇縣

淇水湯湯日向東居民似有上皇風始知世變風移久浪說桑間與上宮

經牧野弔比干墓

牧野荒荒落日低愁雲深鎖比干祠寧將血濺商家土忍見頭懸太白旗麥秀春郊麋鹿走花殘夜月杜鵑悲古來忠直多磨滅千載令人淚滿頤

延津道中

五更辭衛郡百里過延津馬踏晴沙日鶯啼紫陌春軟風隨弱柳細雨浥輕塵漸向東南去韶光別樣新

封邱道中

昨擬走大梁覽勝古汴京晨起延津境忽作封邱行山川本相似途路近且平逺馳燕趙騎復捲魏衛旌曉行趁殘月暮宿視長庚客途少休息傳捨多送迎思之良厚顏不如且歸耕所以晨夕內勞勞苦東徵東徵倦行役對鏡徒自驚

渡黃河遇風

河上東風吹客袍中流濁浪拍天髙平生不識風波態今日方知渉險勞

杞縣懷古

杞邑名何始分封自有周報功宜百代置縣已千秋艸長多新壘花開滿故邱方今病河患誰宅此神州

寗陽公館雨夜獨坐

髙館張燈坐淒然思不禁春風隨客逺夜雨滴更深漫說金橫帶還愁雪滿簪流光看易過對酒獨沈吟

夜宿會亭公館

古驛當周道環居多樹林一番春雨後千里使星臨苔暈侵階長花香入院深燈前看緑綺何處覓知音

夏邑道中早行

東郊旭日遲遲起好鳥枝頭啼不已三杯濁酒漸微醺頃刻前行數十里鞍馬晨衝楊柳煙旌旗夜濕棃花雨風光到處自堪憐隨時歡賞人能幾

永城太邱驛

人傑從來使地靈永城猶借太邱名當時黨禍人皆死豈謂君因獨弔生

固鎭道中

雨後淮南路山原入翠微春風花漸發社日燕初飛曲水回官騎香泥染客衣江鄕寒食節早晚望東歸

王莊驛遇同年劉憲副

看花昔日曽爲伴南北東西各一天萍水相逢疑是夢金蘭契合已多年郵亭晝掩棃花雨客路寒迷楊柳煙聞說鄰家春釀熟一尊聊共醉燈前

回過滁陽重別太僕三省丈

春來爲客走燕關歷盡千山與萬山燈月滿城時北上煙花三月又東還眼前好景眞成幻身外浮名總是閒別去五湖堪浪迹一帆春雨下荊蠻

上已早行見霜

上已今朝是淸霜昨夜飛色侵千戶曉寒損百花肥虛布靑皇令翻成白帝威早行前路客引領望朝暉

上已日過大柳驛

積雨初收列嶂靑花開疑入錦云屏風前舞燕迎人語陌上鶯聲喚客醒乘傳兩畨經柳驛流觴千載憶蘭亭韶華滿眼辜淸賞空逐徵車作使星

上已日南過滁陽

南去滁陽日未西四山環聳碧天低溪浮荇帶牽魚尾風落楡錢襯馬蹄社後已看玄鳥至春深時聽杜鵑啼鄕關回首多芳艸漫把王孫歸路迷

夜宿六合縣僧寺

鳴騶入古寺借榻近髙僧欲聽三乘法因傳五夜燈茶煙浮竹暗花雨向階凝猶自牽塵鞅皈依惜未能

寒食後一日途中口占

一春潦倒客天涯幾度芳辰不在家寂寞江都寒食後東風吹老故園花

淸明日江上遇雨

蒙蒙煙雨細如絲冷拂襜帷濕不知寂寞途中忘令節淹畱江上數歸期酒從茅店分楡火人向柴門揷柳枝猶記去年當此日桃花萬樹醉蟠螭

儀眞寄同年潘明府

聞君作宰臨光澤花發公庭映賜袍燕闕北瞻紅日近越鄕南去白雲髙江天鴻鴈違千里宦海風塵欲二毛憶昔同遊今數載相思中夜夢魂勞

舟中喜晴

夜向篷牕聽雨眠朝來時喜乍晴天風生野店靑簾揚露浥沙堤錦纜牽花气氤氳蒸曉日栁絲婹裊弄輕煙鄕關自恨歸來晚狼藉春光在客邊

春日過同年伊祠部

日暖江城雨乍收花開三徑爲停騶文園君自猶多病宦海予今已倦遊世事看來同失馬機心忘卻不驚鷗相逢鮑叔應憐我奔走風塵欲白頭

晚春歸蠡西舊宅

獻歲辭家春暮歸故園花已過芳菲雨餘細艸侵苔徑風揚遊絲惹薜衣漫說鶯遷喬木囀還看燕向舊巢飛他年謝卻人間事十尺長竿一釣磯

暮春日有懷覺海玘公虎邱義公一首

獻歲客天涯春深始到家東風吹玉版夜雨長金芽久與髙僧別翻嫌去路賖遙思禪定後池月浸袈裟

三月三十日登虎邱

攜酒登山閣危闌日欲斜汲泉臨石澗試茗到僧家無意聞啼鳥傷心問落花來朝春已去空自惜年華

新夏日訪錢文學兄弟

一舸漕湖上投閒訪故知入門淸晝永到處緑陰隨已負鶯花約還尋雞黍期東南稱具美欲去更棲遲

贈方司訓子靜次許太僕韻

學道同商皓談經擬漢儒予慚葭倚玉君喜浦還珠春水從鷗逺閒雲伴鶴孤扁舟五湖上塵思似應無

將往贑南治行二首

久向吳中臥時將嶺北遊一官聊染指五月尙披裘座上拈桑落燈前理蒯緱行期尋復攺端爲故人畱

懶性眞堪棄虛名復見推且當從吏隠未敢卜歸期逺道少音信深閨恨別離傷心對桃葉垂老客天涯

仲夏與客泛石湖

白舫湖中飲靑山座上看日光浮浪出湖色入簾寒逺市煙初起深林雨未幹故人同勝賞潦倒厭微官

夏日過村居卽事

不到家園久柴門碧艸生鳥驚行蓋起犬向主人迎入院茶初熟開樽酒復淸幽軒日正永花外有啼鶯

夏日舟次平望與諸故舊敍別

吳中一臥幾經秋此日重爲嶺北遊澤國風生帆正逺楚天虹見雨初收彊將懶性移靑雀漫把閒心對白鷗好趁晚涼維緑栁故人燈下共淹畱

錢塘江上起行

前渡桐江水江淸異汨羅北來吳地盡南去越山多逺市靑簾出危檣白鳥過薄遊何日返散發傲煙波

夏日過武林同年滕學憲邀遊湖上賦別

燻風一葦系長堤歌舞初停日已西十里荷香侵座逺六橋栁色帶煙迷虛名世上同蝸角浪迹天涯信馬蹄且喜故人相對飲松林蘭若更攀躋

桐廬道中

揚舲江上喜初晴兩岸山光夾鏡明到處水流寒澗出揷天峯吐白雲生逺洲浴鷺衝潮起深樹新蟬吸露鳴前向嚴陵臺下過髙風千古不勝情

雨中上嚴灘

山雨勢傾盆江流萬馬奔陰霾迷日月濁浪簸乾坤舟楫上還下煙林吐復吞宦遊瀕絕險空爾暗消魂

蘭溪道中

山雨朝來歇江流午漸平帆從天際落人在鏡中行孤鳥入云沒羣峯接漢淸扁舟時晏坐何處棹歌聲

月夜江行

夜色侵窗曙灘聲入座喧遡流臨皓魄乘興倒芳樽山斂微云盡天從逺水吞滿懷風月思難與俗人言

衢州道中

侵晨鼓棹發三衢南去常山百里餘坐引淸風生枕簟閒消白日在圖書山橋斾揚催沽酒蘋渚舟來喚買魚漫說宦遊多勝賞倦遊今已類相如

自常山抵玉山途中作

亂山靑四合江浙路中分艸露沾香徑松風掃白雲遙趨南贑檄深愧北山文士女道旁立相看舊使君

山中晚眺有感

一路斜陽裏靑山引客車幽花生澗曲修竹繞邨居天晚鳥飛倦途窮馬力徐宦遊味如此何日遂焚魚

早發進賢過羅溪湖上

山城侵曉發花露濕星軺日浴湖中水虹飛堤上橋柳塘風漸起荻渚霧全消傳食眞堪愧何能答聖朝

宗室以詩見贈次韻奉酬

淸朝水鏡愧虛名握節重爲嶺北行懶性怕題鸚鵡賦畏途時聽鷓鴣聲十年予老淹吳會八斗君才冠鄴城何日還期開蔣徑花前倒屣一相迎

峽江舟中晚坐二首

晚涼時喚酒雨黒似催詩澄水映肌骨微風灑鬢絲髙吟蓮葉舫頻進桂花巵醉向篷牕立斜敧白接■﹝罒離﹞

午向金川過宵從玉峽來沙邊雙艇泊燈下一樽開劍气淩南斗薇垣逼上臺遐方時戀闕飛夢到燕臺

江上聞笛

江上浮仙棹誰將玉笛吹時聞折栁曲更聽落梅詞響遏行雲散聲隨斷角悲關山今夜月應起故園思

舟過白沙驛

向晚江城霽揚舲過白沙風塵千里客煙火萬人家簾捲山光入帆隨日影斜重遊今十載空復惜年華

太和舟中晚眺

坐深棋局散落日已銜山鴉散浮雲外蟬鳴深樹間客邀新月飲漁趁暮濤還醉後看襟袖淋漓緑酒斑

江中夜行

夜倩漁舟引前行路不迷沙洲隨岸曲星斗向江低解道身如寄還﹖﹖醉似泥更闌頻剪燭水次已聞雞

舟抵贑城水西驛二首

仗節臨江右鳴騶過水西貔貅當路擁旌斾拂云齊列嶂靑環郭平沙白滿堤倚闌時縱目江艸暮萋萋

一棹四千里玆晨抵贑州嶺雲籠樹暝江水抱城流鳥度煙林晚蟬鳴幕府秋蒼生空屬望此意未能酬

雨後與徐兵憲郭參戎同往水西寺宴客

雨過江城霽鳴騶到法堂臨池開小宴入座動微涼竹送層軒色荷生滿院香髙朋同勝賞爾汝意俱忘

立秋日飲劉公幕府

幕府初開宴憑軒花竹幽涼風時自至酷暑坐來收膾送銀絲細觴飛玉液流夕陽賓客散蟬噪已驚秋

贑城官舍遣興

東山復起爲蒼生一路虛傳是福星江郭有時云自白公庭無事艸新靑蟬鳴深樹涼飆動鶴唳空階午夢醒退食小齋還自愧蒲鞭不用戶常扄

齋中向晚卽事

炎方無事早休衙坐盼庭柯日影斜小閣傍林含宿雨疎簾隔水映殘霞拋書幾上看修竹運甓階前踏落花自笑年來成吏隠夢魂飛不到京華

夜起

夜起中庭坐秋聲滿樹間飛星渡銀漢殘月落蒼山迢遞違雙闕旬宣到百蠻幽懷淸不寐凋謝鏡中顏

秋夜起坐

忽驚秋思動涼飆起坐幽齋夜寂寥月色半窗天欲曙秋聲滿院暑全消虛名世上眞成夢隠士山中早見招況復官閒公事少自慚無補聖明朝

送陸山人歸吳中

逺送東歸客江帆掛夕暉路從千嶂隔心逐片雲飛社日燕還去秋風鱸正肥故鄕何日返覓取舊荷衣

舟中重送陸山人

日暮滕王閣歸途此地分江空帆度影海闊鴈離羣故里同明月遐方多白雲一官匏系此聲迹未曽聞

再寄方司訓

酷有登臨興頻隨杖履遊杯浮覺海月舟泛石湖秋苦作籠中鳥難同水上鷗何時重會面一寫別來愁

秋日登滕王閣

髙閣崔巍入太淸閒來登眺不勝情開簾山向樽前落俯檻云疑衣上生夕照霞飛紅欲斂秋江水漲緑初平乾坤納納堪容我愧縳悠悠世上名

中秋十一夜劍江舟中

客路秋將半連宵月漸佳星文動雙劍江色映孤槎云度簫聲逺風生燭影斜迢迢此良夜飛夢繞天涯

臨江道中夜坐

蘭舫下蕭灘江淸浸月寒鵲飛沾露濕蛩響徹更闌貰酒拈杯坐篝燈把劍看宦遊多渉險底事效彈冠

新淦舟中晨起

篷牕初睡起旭日照金川縹緲云依樹微茫水接天鄕心蒓菜外秋色蓼花邊點檢登臨興淒涼異昔年

十四夜太和舟中玩月

江月才幾望長空銀浪生一輪秋未滿萬里夕同明影散黃金粟光揺白玉京關山當此際多少別離情

江上晚坐有懷

薄暮涼風發帆懸落照飛天長人去逺秋到客思歸沙鳥羣還集檣烏隠漸微坐看明月上杯酒莫相違

十五夜萬安道中玩月

中秋佳節今宵是逺駕孤槎客裏逢霽景煙消秋湛湛晴空月射水溶溶白楡花浸銀河冷丹桂香浮玉露濃猶記當年湖上飲淸光遙映二髙峯

由萬安山行回贑途中雜詠三首

南向虔中去緣江細路斜虫絲懸古樹鳥迹印晴沙山背云移石林根露泫花眼前秋色好幽興在煙霞

飛蓋行山徑穿松過野橋霧連江樹暝天接嶺雲遙過客多隨伴居民半是樵前行無傳捨借榻度今宵

雨足山田稔秋髙澗水淸路從云外繞人在瘴中行野艸齊腰長幽花照眼明勞勞苦行役端只爲虛名

晚過烏兜宿郭秀才家

晚過烏兜裏時逢難弟兄茶煙秋院寂燈火夜堂淸緩帶移時坐開樽待月明來朝人別後門掩讀書聲

蚤起

五更雞唱酒初醒桂影橫階月滿庭門外砧敲秋露冷堂前燭吐夜煙靑林含爽气生靈籟山接長河見落星宦海茫茫無定所自憐蹤迹類飄萍

秋夜與徐兵憲東軒小坐

桂香庭院酒微醺戍鼓遲遲夜欲分對客披襟還促席呼童煮茗更論文風揺燭影當軒曙露冷蛩聲到處聞此夕相過投轄飲眞成下榻爲徐君

秋日閒登齋閣

齋居少塵事散帙獨登樓疎栁江城暮孤云嶺徼秋涼風淸客思夕籟動鄕愁徙倚還因懶朱簾不上鉤

虔城秋暑

地與炎荒接秋髙暑尙煩納涼開北牖看竹敞前軒幽砌蝸潛出深林鳥自言江鄕鱸正美何日返家園

重陽日約徐憲副同登通天巖

破曉山行露未晞旌旗縹緲度煙微醉傾緑醑移時坐笑對黃花竟日歸嶺徼秋光供勝賞洞天霞彩送斜暉相逢幸有南州彥豈向東籬羨白衣

山中遲魯源不到口占

仙巖遲客來淸曉麋鹿成羣嚙瑤艸山堂坐久景蕭然滿庭黃葉無人掃

遊忘歸巖

幽谷生靈籟虛巖落翠微行吟興未巳日暮竟忘歸

秋日郭參戎攜酒過袁侍禦園亭小坐

柱史今何在園亭秋气淸小山浮水出孤月浸空明池映寒花影庭多落葉聲移樽醉山簡對景不勝情

月夜水閣宴客

良宵張宴集髙朋水繞亭臺片月明露下銀河秋气爽風飄金粟夜香淸坐中笛奏梅花落醉後杯浮竹葉傾酒散歸途人已靜時聞鼓角動江城

贑城秋晚

散衙行市里正值暮秋時露冷芙蓉老林疎橘柚垂西風鳴畫角細雨掩靑旗書去鄕關杳悠悠千里思

齋居夜坐

小齋人靜後獨坐夜迢迢林外砧方急燈前酒欲消砌蛩悲露切嶺鴈阻天遙空抱煙霞癖無能逺市朝

虔城官舍遣興

齋居苦離索轉覺宦情微庭引蝸涎繞風吹鳥毳飛秋髙鄕國逺日晏吏人稀向晚東樓倚閒吟竟落暉

暮秋與徐兵憲郭參戎同登望江樓二首

層樓髙駕大江濆與客銜杯醉夕曛地控荊甌山四繞臺臨章貢水中分旌旗霞映紅成綺金鼓風飄響入云回首更憐秋色晚滿城黃菊送淸芬

江城秋老景扶疎極目江天思有餘楓染微紅霜落後橘垂新緑鴈來初十年湖海牽塵鞅萬里關山畏簡書底事登髙空悵望故鄕此日正鱸魚

秋日姚山人自楚適嶺南道經虔中過訪贈別二首

夙有煙霞興空慚湖海遊憐君渡湘水訪我到虔州龍劍元珍重蠙珠豈暗投大庾明月夜相約一登樓

久向吳中臥今爲嶺外行風塵千里客琴劍一書生瘴海秋將盡關山月自明莫愁途路險南越已銷兵

夜宿南康公館

停驂投傳捨獨坐向黃昏落葉風前舞寒蛩露下喧薄遊瀕瘴海飛夢到家園醒後悲身世羝羊苦觸藩

大庾道中

馳逐空山路蕭條鬢欲星溪深人病渉橋斷騎還停瘴气連云黒峯髙出漢靑自憐塵世上江海一浮萍

晚登南安公館後樓

夕陽煙郭萬山圍暮倚危闌挹翠微嶺海天髙人北望江湖秋老鴈南飛疎簾風透還吹帽虛檻云來欲上衣興比庾樓眞不淺坐看明月漸輝輝

梅嶺山閣晚坐

百越南來此嶺分荒煙落木翳斜曛停驂緩帶臨丹閣俯檻拈杯坐白雲峻壁棧懸通鳥道古碑苔長沒龜文沈吟不覺天光暝歸路喧傳迓使君

雨中自南康回贑州作

客路通宵雨篷牕徹曉寒濃煙護林薄新水浸沙灘隔浦蘆花白經霜楓葉丹買山資已辦何必戀微官

初冬贑城官舍思歸

春來策馬向關山歲晚蕭條憶故園自識犧牛終伏俎從來野鶴怕乘軒彈冠漸入垂綸景報國空懷曝背暄世事悠悠多變態片帆歸去復何言

月夜中庭散步

病骨終朝臥鄕心萬里馳朔風吹漸定山月出何遲玉宇淸輝發瑤臺疎影移小庭叢菊滿冉冉露華滋

東軒對菊與僚屬晚坐

南菊堪幽賞邀賓共舉杯叢黃經雨綻縐白傲霜開晚景當軒聚寒芬入座來相逢宜盡興戍鼓莫頻催

曉發贑城江行下省

蕩槳初開雲水涯江頭日出照晴沙波揺荻渚飛銀練霜染楓林散綺霞蝦菜總歸漁父棹鴨欄多近野人家孤臣去國頻經此隨分優遊度歲華

晚泊攸鎭宅

一官羈嶺北千里下湖西疊嶂連天起浮空去水低灘髙舟避石地僻驛臨堤坐向黃昏後淸猿抱木啼

過皂口驛

江霧晨開霽舟行路渺茫靑山寒映水紅葉飽經霜豚柵依茅屋魚罾掛石梁客途多勝景欲去不能忘

江上曉行卽事

江上朝來景微茫煙水昏木蘭千里棹楓葉萬家邨樹末山光繞波心日影翻幽懷元自寂對此復何言

冬晚舟行劍江

朔風千里疾畫舸一帆輕山帶寒煙暮江翻雪浪明沈吟憐獨往馳逐系微名徙倚篷窗久悠悠無限情

暮抵丰城途中偶述

江上揚舲趁晚風隔窻煙霧晝蒙蒙蘆花寒映平沙白楓葉時兼落照紅自分疎狂成傲吏敢言流俗笑愚公終當脫卻樊籠去一棹長歌笠澤東

暮發南浦

薄暮雪初晴揚帆江上行簾窺寒月影枕納夜濤聲地迥魚書杳風髙鴈陣驚鄕心兼旅思耿耿不能平

江上偶述

天畔寒云翳日輪煙江千里一波臣薄遊終日嬰塵网長嘯移時岸角巾漉酒每思彭澤令灌畦甘學漢陰人百年光景今過半對鏡空嗟白髮新

峽江舟中遣興

一從綸命下公交車奔走風塵畏簡書五嶺自慚隨嶽牧三江無復伴樵漁繞籬松菊淵明徑環堵蓬蒿仲蔚居幾憶故人空在目天涯何日賦歸歟

午過皂口驛

肩輿度危嶺雨歇眾峯靑靈籟雲中散淸泉石上聽白沙迷釣渚紅葉映郵亭遙想幽棲者時方午夢醒

茶花

木落空山裏茶花照眼明經霜同菊傲向日效葵傾气借陽坡發英隨雨後生枇杷亦何幸獨擅款冬名

山行

天際陰雲翳山中午餉過隊衝文雉起旗揚畫熊多驛騎爭泉飲徵夫出險歌客行殊已倦無柰吏情何

虔城酬贈張幼於

西風江上獲雙魚千里遙傳尺素書遶屋蓬蒿憐仲蔚滿嚢詞賦憶相如鄕關迢遞看云外官舍蕭條運甓余堪嘆故人頭白盡靑山應許卜鄰居

東軒

朔風晨漸息霽景滿幽軒酒敵寒威散裘迎日气暄行吟憐桂影舉步避苔痕岸幘徜徉久渾忘案牘煩

齋居二首

嶺徼歲雲暮城樓日正西隔林時吠犬逺市更聞雞吏散思開帙官閒學灌畦晚來燈下坐分火借靑藜

詩骨偏多病齋居日閉關虛窗吟白雪髙閣見靑山歲月侵霜鬢風煙近百蠻吳中佳麗地放棹幾時還

寒夜獨坐二首

官舍張燈坐悠悠心事違城髙寒角動寺逺暮鐘微宦海空縻祿風塵欲拂衣江鄕梅信早終夜夢魂飛

一別鄕關後今經數月餘夜聞云外鴈時檢篋中魚報國心徒切謀身計獨疎燈前閒屈指投劾到公交車

晚登齋閣

江城住久偏多思齋閣閒來還獨登贑水浮空晴渺渺嶺雲籠樹暮層層幽棲近類離羣鶴兀坐聊同入定僧自笑百年今過半欲垂靑史愧無能

贈鄭廣文擢任國博

薇垣分鎭嶺雲邊詞客相逢有鄭虔捧檄前登新絳帳談經不攺舊靑氈章汀歲晏風霜苦魏闕春來雨露偏自昔入朝多見嫉莫將詩向萬人傳

夜坐二首

放衙歸燕寢獨坐向黃昏世變同蕉鹿羈棲若檻猿未忘軒冕累暫逺市朝喧暗想連宵夢依依在故園

宦轍梅關北鄕心笠澤東未須逢狗監且自學雞翁薄暮鴉棲樹淸宵鴈唳空年來遊已倦蹤迹類飄蓬

晚發贑城

野燒寒光慘篷牕落景催舟隨流水下鳥帶夕陽回老去頻看鏡閒來獨舉杯連朝苦馳逐忍聽暮猿哀

江行

滄江人獨往日厭櫓聲喧水鳥傍船起陽烏出浪翻灘危多峭石木落見空村地與炎荒接朝來气漸溫

路見梅花

歲晏虔中路梅開雪滿邱春光度庾嶺地脈接炎州影落空潭淨香飄曲澗幽月明淸入夢恍惚到羅浮

江上與郭參戎夜話

送別靑山暮歸途彩鷁新年光若流水暖气已先春江月逺隨客風濤夜懼人燈前陪笑語鄕曲意何親

五云道中

縹緲雙旌動五云逺山橫黛望中分鳴鉦宿鳥車前起陟巘啼猿木杪聞瑞日雲開庾嶺瘴寒鴉晨散楚天文年來虛忝新章貴碌碌仍慚未出羣

江上晚晴

雨歇山逾潤江行日欲晡波光時瀲灎煙景入虛無畫鷁村將近靑蚨酒易酤醉餘還自笑天地一狂夫

立春日江上寫懷

俯仰乾坤裏悠然著此身淸時去廊廟終歲客風塵腰下黃金貴簪中白髮新年光如過隙今日又逢春

吉水道中

細雨來靑嶂澄流映白沙漁家從樹隠村徑逐江斜云暗迷寒鴈風生起暮鴉薄遊當歲晚終日困浮槎

夜宿淸江公館自述

江城遙帶絳河斜獨坐宵分燭吐花鳳闕自陳容解綬鹿門今喜得移家閒居擬植千竿竹學圃還栽五色瓜直道自來難用世好將詩酒弄煙霞

江上聞乞歸命下口占三絕

投劾淸時效二疏綸音忽已下公交車書生未帶封侯相且向春風臥艸廬

江上風濤險殺人便應從陸走江濵自今已得安身策豈向天涯復問津

徵車馳逐苦勞勞日晚風生舊縕袍指點前途隨處宿不須重覓呂虔刀

山行過仙槎寺

梵閣層霄構仙槎古寺名松間羣從入石上一僧迎映日孤云細窺春好鳥鳴喜無羈靮累瀟灑不勝情

宿江上人家

落日催徵騎扁舟下渡江軒輿停捨館燈火照山窗懶性眞堪隠雄心未肯降良宵淸不寐入枕水淙淙

烏兜公館

孤村屈曲四山圍華構新成落翠微髙棟曉迎紅日起晴窗時送白雲飛三春花滿郵亭暗五嶺天髙使節稀此地頻過遊已倦相將重整舊荷衣

虔城與同年徐憲副敍別口占五絕

把袂江亭歲欲䢐春風依舊長■﹝艸縻﹞蕪楚天漠漠人南北君向秦中我向吳

惜別看花並馬遊天涯此日共淹畱萍蹤倐忽隨流轉碌碌風塵易白頭

話別江亭日欲晡片帆風送下姑蘇他年訪我衡門下松竹蕭然一老夫

杯酒淋漓話轉濃嶺雲籠樹暮重重淸時投劾非髙尙直道從來世不容

渭樹江云此地分且捐武事共論文關西理學今誰主屈指儒林已到君

再別徐魯源兵憲周大川僉憲郭兩峯參戎一首

郵亭花發袂初分靑眼相看忍別君嶺樹啼猿聽下淚楚天歸鴈惜離羣春江水長連朝雨落日風生萬壑云此去聊堪同隠豹南山朝霧正氤氳

自贑抵萬安舟中遣興

一棹春江上東歸似季鷹自憐同白璧忽爾避靑蠅非是嫌官縛多應免盜憎海天鴻獨舉萬里任騫騰

漳江門與王孫旣白敍別

漳江門外栁條靑別酒淋漓愧獨醒千里風波淹宦海一帆煙雨暗郵亭匡廬西望天將暝笠澤東歸鬢欲星知向王孫分袂後淸■﹝犭員﹞吟斷翠微屏

余乾道中

千里東歸客孤帆細雨舟樹垂平楚逺水接大荒流冠蓋臨鮫室家山憶虎邱人生百年內天地一蜉蝣

安仁道中漫述

雨後春風拂面和江涵晴日弄微波一帆煙景侵衣薄兩岸山光入棹多行篋怕添新薏苡故園仍長舊藤蘿十年宦海眞成夢好把宮袍換芰荷

貴溪道中

一竿斜日映簾低百丈遙牽入貴溪社日忽驚玄鳥至春風時聽鷓鴣啼墟煙渺渺天將暮江艸萋萋路欲迷越水吳山行漸近芒鞵到處可攀躋

晚過弋陽

雀舫東歸過弋陽迢迢千里水雲鄕江明倒浸孤峯影風暖遙聞百艸香飛鳥晚來同客倦閒花時亦笑人忙吳門到日春光好煙栁低垂緑野堂

東歸過上饒柬別沈三洲少參

江上春風一棹歸從君乞取舊荷衣春來花底隨麋鹿雨後山中采蕨薇題鳳有人過竹塢焚魚終日掩荊扉白雲滿屋心常寂不管人間是與非

曉從廣信過玉山途中作

時屬艷陽景誰無遊冶情況乘雕轂去逺作玉山行日气蒸花暖煙光翳竹輕乾坤容我老荷芰制初成

夜泊富陽

富陽城下泊落日映川原雲起連天目潮生自海門客星春渚白仙舫夜濤喧嘉遁思前哲終期不負言

夜泊嘉興北門

解官千里至新月一鉤懸秉燭靑樽畔停舟緑水前春來遊子倦老去故人憐客路煙花滿狂心逐少年

鯤溟詩集卷三

●欽定四庫全書

鯤溟詩集卷四

﹝明﹞郭諫臣撰

江村寒食

故里逢寒食園林紅雨飛鶯藏新柳囀燕向舊巢歸老去遊先倦年來事覺非小牕花下坐寂寞掩柴扉

解官歸過舊宅漫述

宦遊湖海忽抽簪回首家山歲月侵舊識親朋多卽世新栽松竹漸成林春寒花气沾衣薄雨霽山光入座深寂寞柴門寒食後閒來負卻一生心

春日吳郡侯枉顧山莊奉寄二首

帝裏看花伴相逢數載余當年同躍馬今日獨焚魚自是愚公谷何勞長者車竹牀陪笑語漫自摘園蔬

千里掛冠歸幽棲過客稀逺勞靑眼顧時扣白雲扉邨酒盈樽緑池魚入饌肥林花映五馬蓬蓽爛生輝

贈陳雨泉方伯

薇省流芳錦水春還家初見二毛新山中猿鶴時爲侶筆下龍蛇似有神戲彩試看萊子孝典衣無復少陵貧聖朝耆徳方推重會見安車下紫宸

春日郊居縣尹陳公過訪

投簪謝人事歸著芰荷衣豈謂靑雲客時過白板扉艸堂論舊雨香徑藹春暉向晚回花縣雙鳬拂棹飛

雨中與客遊石湖同飲盟鷗亭二首

細雨春山曲淋漓濕翠屏殘紅初結子飛絮欲爲萍浮蟻新多興閒鷗舊有盟故人亭上坐相對眼俱靑

收帆還著屐湖上系蘭橈暮雨來吳嶂春煙翳越橋掛冠歸笠澤把酒醉花朝久已甘肥遁山翁不用招

春暮過蠡塘別業

江鄕春欲暮宦海客初歸紫陌風光好名園花事稀遊絲罥酒幔落絮點人衣故里閒追省年來漸覺非

欲遊天池阻雨

乘興攜賓從將臨石上池逗畱靑嶂曲空負白雲期巖雨滋花重廚煙出竹遲老僧頻進茗相對了殘棋

贈別同年李侍禦補郡

徵帆遙指五云邊君向春江思渺然我已投簪林下隠仙舟同載是何年

登虞山拂水巖髙臺

解官已作吳中隠攜客同登湖上臺峭壁日穿雲竇破飛泉風拂雨珠來山光遶戶開圖畫湖景浮空落酒杯乘興久﹖﹖酩酊醉林間好鳥莫頻催

琴川舟中漫述

薄遊數載苦無聞便欲攜家隠鹿門報國自慚心未遂還鄕祗喜舌猶存竹梧髙館書千帙煙月孤槎酒一樽且向此中求適性悠悠世態復誰論

贈別王少府擢任比部

佐郡餘三載徵書正及期遙乘靑雀舫前赴白雲司落日孤帆逺淸風一鶴隨東南民利病應達九重知

蠡東卽事

別業環居緑水邨倚天喬木午陰繁誅茅擬構藏書屋傍竹還開聽雨軒小犬籬邊迎客吠流鶯花外似人言掛冠歸後頻來此竟日曾無車馬喧

晚過蠡西舊宅與客小坐

山莊新雨霽正好納涼時返照穿簾入殘云傍席移鶴林畱客處雞黍故人期溪上秋風早還來理釣絲

蠡西尋舊識有客寓村莊知我停蘭棹攜樽過艸堂坐深時漸暝醉後晚生涼酒散看明月淸輝滿客裳

秋日與袁太常顧水部蔣髙涼同集徐鴻臚園亭

水國新秋日園亭欲暮時渚蓮香荏苒煙樹影參差林際月生早花間客去遲疎狂晉山簡日醉習家池

吳城夜歸

暮出闔閭城扁舟載月行四郊浮夜色萬籟總秋聲露浥衣襟薄風生枕簟淸篷牕時假寐耿耿夢難成

寄呂比部同年

尺素緘題去秋風一鴈髙懸知新粉署應念舊綈袍白下分違久靑宵夢寐勞憐君公輔器擬贈呂虔刀

秋日水竹居雜詠二首

小景開園圃層軒俯碧池捲簾看雨竹掃徑摘秋葵社燕辭巢去寒蟬抱葉悲幽棲多野意似與道人期

晨興方冠櫛旭日到柴門水漲知魚樂林深厭雀喧秋光來逺嶂爽气滿幽軒近學漢陰老忘機日灌園

秋晚梁溪道中

向晚梁溪道秋光滿畫船山明低落日波淨倒涵天逺市分殘雨叢林起暮煙同行俱故舊杯酒共畱連

毘陵道中

蘭舟載酒集髙朋縹緲孤帆指義興平楚橋臨靑嶂曲晴空塔聳白雲層沙汀水落萍還積田舍秋來黍漸登一局殘棋賓未散夕陽煙樹近毘陵

園亭夜宿

華屋三年別閒來一駐驂移樽同勝賞下榻恣幽探林壑秋聲滿亭臺夜色含山牕燈火下相對盡沈酣

蚤抵錫山

苦暑竟宵徵歸帆拂曙星簾垂秋水碧坐對曉山靑徙倚看漁艇微吟到驛亭此身渾似寄滄海一浮萍

柏瀆夜歸

天末夕陽收歸途只暝投揚舲過蠡澤失路問漁舟雨暗湖天夜風生荻岸秋宵分方抵舎燈火映靑邱

湖州城下夜泊

淸秋移桂檝薄暮宿苕溪云磬來篷底煙林隔水西川原隨地勝星漢去城低欲訪山中舊前途候蚤雞

宴座主董司空宅

司空愛客興何長芳宴時開緑野堂皓齒滿前歌玉樹纖腰相對舞霓裳瑤觴頻勸人先醉銀燭髙燒夜未央歸臥蘭舟初夢覺羅襟猶帶酒痕香

晚過平湖縣東湖

薄暮風生訪戴舟湖波遙引太空流墟煙縷縷山腰起塔影層層水面浮幾點閒鷗紅蓼晚一行新鴈碧雲秋江鄕到處堪乘興莫怪明時便乞休

夜歸婁門

潮生荻岸平日暮蘭橈歇篷底坐移時開簾見新月

秋夜獨處懷內

天逺鳳樓空風淸鴛帳冷不寢起憑欄月落孤松影

秋晚虎邱山樓小坐

水國深秋景山樓薄暮時閒尋蘭若客同醉菊花巵艸木行看變雲林似有期笙歌聲正沸歸棹未云遲

蠡塘舟中晚眺

江鄕過雨晚蕭疎霜染楓林錦不如數里煙帆漁父棹孤村水竹野人居樽攜緑醑時浮蟻嚢解靑錢欲買魚菊有黃花秋漸老臨風徙倚獨躊躇

初冬日園亭雜興

細雨園林潤初冬景亦佳蕉余含露葉菊剰傲霜花古木臨寒水髙窗送晚霞烹茶問童子分火向鄰家

冬夜與諸友同集馮郡伯園亭分得棲字

名園冠蓋集坐久忽雞棲明月當空滿晴雲去樹低窗間銀燭剪松下緑樽攜到處淸輝繞歸途醉不迷

贈丁侍禦同年赴南都三絕

滄江一棹駕長風水底魚龍亦避驄他日埋輪兼破柱始知江海有孤忠

繡服霞明映廌冠臺端今日用丁寛先聲但落姦雄膽莫遣霜飛六月寒

折桂當年並馬遊君今攬轡气橫秋自慚空負澄淸志宦海歸來已白頭

與顧水部期登樓玩雪不赴簡一絕

彤雲萬里雪漫漫門外花飛玉樹寒欲上層臺尋故約問君何事學袁安

除夕

百年已過半此夜歲云除消卻風雲气聊同水竹居湖山原有社政府久無書元日來朝是春風到艸廬

艤舟靈殿寺與客同探梅花

澤國春陰久梅花尙未開疎枝含玉蕊淸影落瑤臺客舫移樽至僧廚進茗來不須催幾席隨意坐莓苔

送王少參同年赴豫章

迢遞西江路花開滿故枝君懸新綬去予動舊遊思彭蠡春深後匡山月落時夢魂飛度處雲水隔天涯

雨後登城野望

雨歇天還霽沙幹路不迷亂鳩鳴竹塢飛燕掠芹泥城帶春云潤山銜落日低醉餘時縱目芳艸緑萋萋

雨後南園曉望

病酒連朝起較遲南園門掩日長時庭前艸長多新緑雨後花開滿故枝絲揚微風罥古木水流曲徑到平池呼童爲整登山屐恐負幽人石上期

上已前一日與客同集虎邱山樓

山樓攜客飲春色正堪憐疊嶂浮雲外明湖落檻前松門斜映日花徑暗流泉欲掃千人石欣然一醉眠

春日與客同過張幼於湖上別業

春風湖上駐藍輿言訪蓬蒿仲蔚居髙閣過云浮棟宇匡牀飛雨潤琴書呼童頻進松陵醸對客時烹笠澤魚繾綣從君還竟日倦遊誰惜病相如

春日訪方司訓二首

訪舊攜軒從山行一徑斜春風多栁絮夜雨長蒲芽艸滿王孫路云深處士家憐君頭白盡潦倒臥煙霞

不見方幹久沈吟帶瘦容靑山城市逺白屋薜蘿封身向閒中老交從病後慵湖山風月夜安得更相從

山牕獨坐二絕

日永篆煙消風寒襟袂薄閒牕無客來坐久庭花落

林合鳥聲頻山含花气重春色已將闌欲寢不成夢

上湖舟中

春遊興未已一棹泛中流塔影波心落嵐光樹杪浮岸花紅欲盡汀艸緑初稠念此頻來往壺觴共勸酬

早登拂水巖

肩輿侵曉發一徑入中天花落鶯聲外人行鳥道邊云深低護石風送亂飛泉更上層巓望雙崖若劍懸

山齋睡起

幽齋初睡起斜日透窗明檐外羣蜂出花間一鳥鳴微吟無限思晏坐有餘淸點檢殘春色憑闌詩又成

初夏日與社友同集蔣髙涼宅

芳辰喜良晤淸酌坐花前松竹開三徑冠裳聚七賢笑談娯白髮醉眼望靑天別後林光暝歸途細雨邊

新夏登虎邱山閣

山樓杯酒坐移時醉倚闌干日欲西芳艸叢深麋鹿走殘花落盡杜鵑啼林藏宿雨枝頭重風壓輕雲水面低遊客不知春已去畫船簫鼓聚香堤

贈吳少溪宮詹

海內賢豪士如公復幾人棄繻遊上國彈鋏客平津意气淩霄漢聲華動縉紳穆皇初禦極潛邸昔爲臣晝日方傾藿秋風忽憶蒓煙霞堪自老風月未全貧安石登山屐淵明漉酒巾竹林羣結社桃實幾經春坐客金蘭舊庭闈玉樹新陶朱同晚節方朔是前身人並推耆徳時方禮逸民聖朝纁璧詔早晚下楓宸

滸墅新晴

雨歇芳林潤風生細浪浮河津當孔道關法阻行舟斜日蒸花气輕寒動麥秋自嫌嬰世网空負主人畱

河橋曉發

水村雞唱後曙色到蓬牕云破猶隨月河斜欲墮江乘風攜畫槳分火剔銀釭殘酒時消盡詩魔未肯降

集徐鴻臚園林

雷聲起天末驟雨忽傾盆徑引奔泉落林棲斷靄昏殘陽催去客暝色帶淸樽醉拂羅衫袖淋漓半酒痕

夏日園居獨坐

經時久不到山莊數畝園居野趣長窗竹日髙斜弄影庭花風動暗浮香書拋滿架呼僮帙酒熟盈樽待客嘗獨坐更無塵慮擾蕭然眞足傲羲皇

南樓雨坐

投閒登小閣獨坐倚雕闌簾幙千村雨絺衣五月寒水聲來坐上煙景翳林端風灑侵窗竹圖書潤未幹

南浦新晴散步

散帙尋幽賞園林過雨新菜畦微有徑苔石淨無塵鄰犬時迎客池魚解避人壺觴隨意飲漉酒不須巾

鵝湖雨後舟行

雨洗湖光淨可憐逺山湖外斂輕煙離披蘆荻疑連漢浩渺蘭舟欲上天鳥逐帆飛明鏡裏漁收网掛夕陽邊呼僮釃酒消閒坐散發篷牕一醉眠

毘陵舟中

向晚毘陵道官橋系短篷水迎風起浪日射雨成虹鬢逐年華白顏隨酒暈紅甘心老空谷一任笑愚公

舟中望惠山

往返梁溪道開簾見惠山遙憐多勝槪恨不及躋攀云壑淸泉冷松門白日閒狂遊今不倦極目只空還

歸舟晚眺

侵星時鼔棹畢景未收帆日落煙橫浦天髙月掛巖多情新緑酒落魄舊靑衫醉後淸狂態憑誰笑阿咸

常熟舟中

落日琴川路薫風彩鷁新煙波時獨往鷗鳥自相親興豈同元亮狂疑類季眞憑誰問行迹湖海一孤臣

十三夜山亭玩月

華館中秋夜靑天片月來彤弓弦未彀寶鏡匣初開疎影穿簾幙淸光落酒杯坐深忘卻倦一任漏頻催

中秋夜石湖舟中無月

湖上通宵坐中天月未明孤舟虛夜景萬籟自秋聲竹葉沽還進燈花剪復生故人相對飲潦倒不勝情

十六夜抵虎山橋

夙有山橋約今從煙水遊晴嵐浮列嶂落日漾中流寺迫諸天晚湖懸一鏡秋相看明月上談笑理觥籌

秋日與客同登靈巖二首

破曉登危巘行行入翠微琴臺松韻細香徑露華晞地僻幽花吐池晴浴鳥飛投閒尋古迹竟日自忘歸

靈巖攜上客石磴倩僮扶掬水臨雙井憑髙瞰五湖煙霞迷古洞霄漢揷浮圗此地三年別重來興不孤

家弟歸自秣陵攜酒同登虎邱

朝來烏鵲喜天畔鶺鴒歸挈客登髙閣開樽對落暉天香流綺席秋色上羅衣醉後回孤棹風帆一片飛

滸墅舟中與蔣云厓郡守夜話

河梁同艤棹杯酒夜相親坐對靑燈久還驚白髮新煙霞三徑侶天地兩閒人故舊論心處相看醉態眞

秋日與蔣使君同遊黃公澗

登髙行憩樹掃石坐聽泉林谷含秋色邨墟起暮煙亭依靑嶂曲酒送白雲邊飲罷天將暝歸舟醉欲眠

蠡東秋夜

池館深秋夜寒蛩不住鳴涼飆千里至新月一鉤明古壁殘燈影空階落葉聲蕓編閒檢罷獨坐有餘淸

秋晚南園二絕

亭俯曲池中人歸殘照裏夾岸芙蓉花盈盈隔秋水

幽棲謝俗緣僻性耽淸賞醉後步蒼苔東林月初上

南園秋暮二首

蹔爾塵氛逺居然心境幽遣懷頻覓句窮睇獨登樓禾黍孤邨晚芙蓉夾岸秋自甘疎懶性淸世愧沈浮

揺落深秋後淒涼欲暮時印階多鳥篆网戶總蛛絲竹圃風聲集蕉庭日影移時逢攜酒伴相與醉東籬

雨後晨起卽事

臥聽中宵雨仍驚十月雷晨光時漸動寒色曉來催試檢狐裘在慵將鸞鏡開科頭淸旭裏獨步思徘徊

送長洲李明府入覲

作宰君當英妙時政成應報九重知雲中宮闕雙鳬逺客裏風霜一鶴隨紫陌朝回煙未散彤庭宴罷日初移自來卓異堪殊賞借冦能忘竹馬期

與袁太常顧水部蔣郡守同登徐鴻臚後苑層樓

叢林架層閣縹緲插靑天逺送千山雨平吞萬井煙杯傳殘照里人醉白雲邊賢主時邀客頻來下榻眠

冬日舟過蠡西

仲冬風日好天气更宜人霧散林初霽霞明水欲春帆移靑雀逺村狎白鷗馴故舊時相迓樽前意味眞

夜過蠡西竹梧書院

當年讀書處今日喜重過拂樹霜華重穿簾月色多興同狂阮籍迹類病維摩醉向孤燈坐淒涼柰若何

醉歸東蠡

醉歸天漸暝野燒映寒原委巷兒童候叢林鳥雀喧燈花落書案風葉走柴門自喜身閒曠那能效檻猿

竹梧軒晨起

夜飲歸來晚晨眠起較遲日髙煙未散春入鳥先知自覺心如水寧言鬢似絲疎狂時共棄獨樂復何疑

東樓小坐

髙樓瞰玄圃杯酒坐移時煙景翳林杪春光上柳枝窗虛云滿棟冰泮水平池夙有淸狂興臨風一解頤

早春與客同過張幼於曲水別墅

尋梅往南郭因過辟疆園奇石風霜古長林竹樹繁髙情追梓澤痛飲效平原客散宵分後空餘月滿軒

蠡東別業閱壁間鄭侍禦詩愴然書感

谷口人何在緘題手澤存靑年棄軒冕白社共琴樽身退名還重家貧道自尊修文竟成幻無處可招魂

月夜舟次吳塔與顧陸二丈酣坐

扁舟載月艤林臯故舊相逢盡濁醪坐擁黒貂靑露重行看玉兔碧天髙惟當佳景攜三益肯向衰年嘆二毛曠達從來說嵇阮竹林還許醉山濤

陳氏湖田別業晚集

攜酒臨山閣杯深客漸醺湖心淹落照樹杪度春云風急鴉羣亂山髙鳥道分歸途無醉尉誰詰李將軍

過湖上友人別館

園林幽勝傍湖鄕春雨初晴艸樹香落盡梅花無客看柴門深閉陸渾莊

春日遊石湖因登張幼於浮黛樓

危樓時縱目物候向春融孤黛浮天上明湖落掌中牕虛含宿雨簾動引微風坐久渾忘去憑闌夕照紅

稽範堂懷張幼於

範相幽棲處風流幾百年淸芬遺後代華構景前賢夜送吳山月晨分笠澤煙何時共公子歸老石湖邊

春日郊居遣興

春來江上景偏幽艸木欣欣雨乍收花徑風微黃蝶舞萍池水長錦鱗遊自憐緑野今爲主誰識靑門舊是侯杯酒鑪薫消日月閒心總爲白雲畱

春城送張幼於遊錢塘兼寄張水部徳夫

胥江春水漫城陰詞客乘春去武林三月風光湖上好六橋艸色雨中深年來夙有靑山約別後應多白雪吟花下若逢張水部爲言予已二毛侵

曉發婁江將訪王棘卿元美

曉風吹片雨篷底作輕寒煙艸連天去江花帶露看幽偏勤簡帙離索懶衣冠訪舊還探勝扁舟興未闌

春日過王棘卿園亭二首

摩詰幽居後藍田別業新園林三徑曲花木四時春日有攜琴客時多問字人頗容疎懶性一室願爲鄰

紺園春欲暮光景入繁華雨後多芳艸風前自落花攢峯危柱石曲水爛蒸霞未盡登臨興西林日已斜

春郊散步

江城春雨後緑水映晴沙緩步憐芳艸多情恨落花衣沾香霧重絲揚暖風斜興到尋遊伴前邨問酒家

春水舟中小飲二首

撥棹春波緑開簾夕照紅杯傳新荻渚人醉落花風縱飲情何劇狂吟句自雄衰年謝軒冕放浪一漁翁

攜榼聊同飲回舟已半酣煙雲花外繞天水鏡中涵宦海風塵逺江鄕趣味諳疎狂時共棄嘯隠大江南

後苑牡丹盛開與諸公同賞分韻得杯字

名花嬌艷雨中開把酒臨軒待客來繡幕香浮靑玉案雕闌光映紫霞杯殘春去夏無多日老景看花得幾回且向樽前共歡賞莫教零亂委蒼苔

自雲間過嘉善訪金明府不遇

停橈夜聽華亭鶴放棹晨披檇李云日暮孤帆天際落路迷何處訪神君

園亭雨後卽事

別墅紅塵逺幽居日掩門松聲醒客夢鳥語類人言籬落斜通徑溪流曲抱邨池亭梅雨霽獨坐向黃昏

送蘭溪金明府赴召北上

送君馳驛去江上雨初晴一鶴同琴往雙鳬拂棹行掖垣新視艸花縣舊知名聞說朝陽鳳偏從盛世鳴

獨酌

雨洗長天淨霞飛落照明行看秋色逺坐覺晚涼生獨酌聊乘興幽棲不用名醉吟空向夕四壁亂蛩鳴

送楊大參同年赴粵西二首

秋風江上動雙旌逺駕星軺嶺外行夾道兒童笑相語秋江應譲使君淸

日落煙江路欲迷望中一片白雲低使君心與云俱逺萬里隨風到粵西

送闕儀部之饒州

曉向金閶折栁枝臨行贈別意遲遲欲知別後相思處夢斷匡山月落時

獨坐

孤燈明滅夜迢迢獨擁寒衾酒漸消階下虫吟和露切牕前葉落信風飄百年已悟塵棲艸一夢猶驚鹿在蕉老去自憐精力攺帶圍應減沈郎腰

悟石軒待月歸舟漫成

悟石軒中竟日畱坐聞仙籟引箜篌蒼煙晴帶諸天暮丹桂香含一壑秋醉喜微風生短袂歸看明月浸虛舟每逢佳景偏多興狼藉杯盤夜未收

蠡東漫興

澤國秋將盡柴荊客到稀鴈歸楓葉攺雞啄稻粱肥滌器催盛酒敲砧擬授衣山林興成癖甘與世相違

塘灣舟中夜雨

山雨暮來急篷牕夜臥遲簫聲云外落燭影席間移共醉黃花酒應多白雪詞因悲名利客潦倒在天涯

送曽鴻臚歸豫章

握手臨岐把濁醪送君千里去江臯淸霜曉拂張華劍朔气寒生範叔袍彭蠡帆收山月上匡廬雁度楚天髙相逢不久重爲別兩地應知夢寐勞

送徐明府赴海陽二首

送子潮陽去星軺度嶺雲當官應有法飾治更須文海近烽煙接城臨島嶼分欲知新制錦試問小馮君﹝馮乃舊令﹞

族本衣冠舊腰懸印綬新雙鳬飛逺道匹馬逐輕塵月照琴堂夜花明海縣春政成歌頌起坐見鱷魚馴

滸墅道中

天末長風發孤舟送上溪鷗羣衝浪起鴈陣入云迷林帶荒煙暝山銜落日低蟹螯空薦酒痛飲醉如泥

舟中偶述

虔臺遊倦卽歸畊蹤迹渾如水上萍遁世何須歌白石養生惟喜誦黃庭詩當月下偏催和酒向花前不放停自是江鄕容傲吏許誰遙應少微星

夜宿山家

車馬勞勞日已斜僕夫指引到山家園蔬細摘時頻進村酒新篘不用賖片月近人寒弄色孤燈對客夜生花山翁醉問家何處慚愧吳門學種瓜

曉行入山

曉別山翁去星河壓嶺低亂岡頻駐馬數里未聞雞殘月和煙沒淸霜使徑迷仙家行漸近徐步躡丹梯

晨登大茅峯

肩輿渉險到仙源一路泉聲入耳喧巖畔蒼松千歲古洞前瑤艸四時繁龍潛幽壑生雲气龜斷荒碑積蘚痕便欲飄然避塵世采芝何處訪東園

夜宿崇明寺舊寓

二十年前逐隊行重來蕭寺不勝情入門寒月侵階白俯檻浮雲與塔平燈下漫傾新貰酒壁間還認舊題名夜寒禪榻淒涼甚一枕黃粱夢不成

南都歸途中作

整裝晨向板輿升物外雲遊近類僧浪迹自同狂北阮微行誰識舊東陵吳中別業應歸去白下名山惜未登非敢淸時卽長往依違恐負丈夫稱

虎邱訪僧不遇

停橈徐步扣禪關門掩松陰白日閒坐對寒云時悵望蕭條落葉滿空山

南樓曉望

曉向南樓望陽光動綺疏蛛絲盈几案鳥迹污琴書曝背難爲獻閒心只自如仲冬風日好聊此稱幽居

送王大參同年南還二首

當年邂逅大江濵策馬看花上苑春宦轍從來途路險故鄕歸去歲華新東風舊宅仍栽柳細雨芳洲更采蒓別酒莫辭頻勸飲與君俱是倦遊人

江城送客日西斜一片孤帆去永嘉澤國舟中無薏苡官橋雪後有梅花故人惜別重攜手遊子先春擬到家鐘鼎山林俱夢幻好將詩酒弄煙霞

郊居晨起卽事

郊居時晏起寒色動柴門日出雞豚散庭空鳥雀喧斷煙棲木杪殘雪擁籬根曝背南檐下狐裘漸覺溫

山行口占

湖鄕歲晚倚蘭橈山背陰陰雪未消閒向官橋時問信春光先露早梅梢

月夜渡湖過虎山橋

一葦風生過五湖山橋此夜月同孤天浮皓魄連銀漢波漾流光注玉壺荻渚漁歌時互答沙汀鴈宿自相呼優遊物外渾無累且覓髙陽舊酒徒

元日

元日還新霽東風上栁條逺山嵐半吐積水凍全消寶鼎香焚柏金樽酒頌椒衰年逢令節淸興覺偏饒

送王古庵侍禦之夜郎

金閶門外柳條春客斾悠悠指去津江畔寒梅迎棹發天涯芳艸映袍新憐君舊是烏臺使老我今爲白社民別酒臨行須彊飲雲山萬里共誰親

閒過靈殿寺看梅

古寺荒涼煙景賒竹林深處是僧家老梅不識寒暄態依舊春開幾樹花

春日攜榼同顧陸二文學往北寺野望

雙樹尋芳坐孤梅發興新日斜幡影墜春入鳥聲頻陌上韶光動樽前趣味眞年來逃世网偏覺故人親

晨起

何處雞聲枕上聞碧紗窗外曙初分庭花欲發含朝露海日將生散曉云解組久同南郭隠守株無愧北山文殘生病後堪行樂不羨區區竹帛勛

病起小齋卽事

不到名園久春殘花事稀林香還入坐艸色欲沾衣喬木幹靑漢層臺落翠微平生耽勝賞日暮竟忘歸

夜宿山房

客座傳杯罷禪房借榻眠小樓靑嶂曲髙枕白雲邊寶剎諸天近瑤臺片月圎幽棲塵事逺積久足延年

月下與客同步

散步千人石鐘鳴夜未闌雲歸山閣暝月浸劍池寒花气侵衣薄松風吹酒殘病餘難久立長嘯倚危闌

山房晚坐

山中初病起三宿逺公房避俗尋蓮社全生禮藥王泉流穿澗冷花落染塵香對此逍遙坐將迎意盡忘

山房曉起簡同遊諸君

無端夜雨五更寒紙帳聞雞客夢殘松籟風微還入座花陰日上漸過闌漫言桑下逾三宿還喜樽前聚二難乘興忘歸君莫訝萬金那易一身閒

後苑層樓登覽

髙閣連雲起層軒逼水開檐前芳樹遶座上逺山來景向春城聚詩從暮雨催家園增勝槪竟日此徘徊

立夏日後苑漫題

倐忽流光春又䢐朝來病骨彊支吾輕煙風揚時髙下細雨雲移乍有無深竹鶯遷簾外語平湖鳥下鏡中呼景隨物換畱無計斷送餘生酒一壺

初夏南園雜興一首

南苑逢初夏薔薇滿架花幽香微帶雨麗色爛蒸霞地擬東山勝樽開北海賒謝公行樂處沈醉岸烏紗

夏日過劉秀才邨居

訪舊靑郊外停舟緑水濵景臨初夏日情是故鄕親杯酒論文久園林發興新相看頭盡白來往莫嫌貧

無錫城下夜泊

沙洲維畫舸獨坐向黃昏月委溪流湧風隨麥浪翻烏棲城下栁犬吠水邊村心事憑誰語惟須酒一樽

與客同登吳氏園樓

髙閣憑闌坐川原一望分庭花晴媚日林木上干雲山色侵牕入鳩聲隔竹聞論文兼話舊不覺酒微醺

晚發岊亭

客路通宵雨河橋柳色靑水深新荻渚煙暗古郵亭對鏡冠慵整憑闌酒未醒年來困塵网華髮漸星星

毘陵道中二首

揚帆初雨霽縹緲向毘陵云斂山仍出沙虛岸欲崩渚花迎雀舫堤柳掛魚罾歸路梁溪近名山擬共登

路出晉陵西城懸落日低鷗驚漁棹起烏向女墻棲水竹由來美煙花望欲迷因思漆園吏吾道付酰雞

南園散步

向晚開三徑薫風灑客裳修篁新脫粉幽艸暗生香水溢羣魚泳林深百鳥藏閒來觀物理不覺意俱忘

郊居口號二首

懶性優遊鹿豕羣閒將杯酒對南燻醉來髙臥北窗下松竹蕭蕭鎖白雲

課僕晨畊負郭田坐憐喬木午參天也知冠蓋京華客輸我林間一醉眠

送馬大參同年北上

一片徵帆帶夕暉官橋煙柳暮依依別時紅蓼迷江渚到日黃花滿帝畿命下喜生毛義檄夢回驚覩老萊衣知君才力猶彊健肯向明時暫息機

吳江訪李中丞晚歸二首

訪舊攜孤棹江城落照紅暮林投倦鳥秋水偃長虹燈起荒郊外帆飛細雨中三髙不可作千載仰遺風

畫船時載酒銀燭夜生花老去身逾懶秋來興每佳朗吟歌白雪沈醉岸烏紗舟子兼程進更深未到家

琴川夜歸

百里琴川路扁舟載月歸揚帆淩皓景把酒弄淸輝山斂孤云盡河懸列宿稀更闌人醉後露下濕荷衣

夜泊太倉城下

醉向篷牕臥悠悠夢未成一簾秋月白孤枕夜濤聲夙有江湖興難忘魚鳥情漏催天易曉隔水又雞鳴

松江道中

水鄕溪屈曲蘆葦晚蕭蕭歸鴈衝殘雨行舟趁落潮新詩時易就宿酒未全消前路多村店靑旗映畫橋

秋晚過西山別業

艤棹臨湖曲穿雲過嶺西亂蛩吟露切歸鳥度煙迷天斂殘霞盡峯懸落日低山齋行欲到分火借靑藜

天池道院小坐

名山深窈窕池引細泉分樹倚將崩石峯畱欲去云幽軒含積翠古桂送淸芬痛飲渾忘去微風酒漸醺

贈孫將軍岐陽

將軍不武類能文籍籍芳聲藝苑聞策蹇行吟松徑月枕書髙臥石牀云看花酌酒秋將暮剪燭彈棊夜未分寄我新詩總珠玉山堂日日挹淸芬

贈張幼於訪舊

幽棲常傍白雲眠乘興時登訪戴船舊約喜從千里去新詩應擬萬人傳滄江水接天俱逺采石秋髙月正圎知向故人歡會處桂花香落酒樽前

蠡東別墅

籬落三秋景柴扉一徑通浩歌驚宿鳥徐步聽寒蛩橘柚霜前緑芙蓉水際紅無官眞散逸何必悶書空

九日與客登上方流云亭

選勝登危巘攀躋未憚勞兩山浮水出孤塔插天髙湖色分漁艇林香入客袍日斜人醉後轉覺興陶陶

蠡溪秋夜

一池秋水浸芙蓉荒蘚如裀艸徑封平楚雨收煙慘淡長空云翳月朦朧欲逃塵网同孤鶴閒向邱樊愧伏龍寂寞山窗燈火夜樽前嘯詠任疎慵

孟冬日南苑卽事

窮日牽塵鞅因耽別業幽園林開緑野臺榭俯淸流落葉飛還舞閒雲去復畱地偏心境寂無語倚南樓

晚過王宴嶺

山行逾數里一嶺界天髙疊嶂全封蘚叢林半是蒿雲歸迷鳥道風起沸松濤向晚回孤棹行廚進濁醪

夜宿江樓

欲覽仙巖勝遙從江上行小樓春月色孤枕夜濤聲竹葉消愁盡梅花入夢淸來朝潮正長風送一帆輕

八坼夜泊

笠澤停橈處村醪不醉人樽前燭影墜岸上柝聲頻漸覺家山近休嫌客路貧夜來風雨急疑是妒芳辰

上方流云亭小坐

日浴湖光淨山含秋气深白雲迷古寺黃葉墜疎林水送亭中色峯移石上陰相逢此佳景杯酒醉還斟

寄徐大參同年二首

曽向長安步後塵倦遊歸臥五湖濵雲林自喜能容我宦海從來可畏人一枕黃梁眞是夢數杯緑酒易爲春百年光景今過半贏得逍遙物外身

畏途日日起風波寄語君侯柰若何黃雀銜環誰復有靑蠅玷璧古來多射工沙際窺人影魑魅山中喜客過須識此中眞險惡還家嘯傲舊煙蘿

早春日晨起遣懷

斗帳孤眠怯曉寒起看紅日已三竿誰憐病後腰肢小自覺閒來心境寛柳色弄晴煙未散梅花破冷雪初殘從敎春滿西郊外繞路芳菲簇錦鞍

早春日自遣

東風披拂凍全消漸覺煙光動柳條病後未須拋藥裹春來還喜整蘭橈山中蘿薜原相約湖上梅花早見招自分逍遙謝塵鞅但將詩酒過淸朝

春夜

病骨偏宜睡呼童早閉門孤燈侵夜短薄絮向春溫雨翳鐘聲杳風驚犬吠喧誰憐漢司馬今已老文園

徐少參宦遊初歸賦得東園春奉寄

江城佳勝在名園花木逢春各競妍鴨緑波光浮麗日鵝黃栁色弄輕煙遊人久許攜樽過舊客還容借榻眠寄語初歸東道主暫時相賞是良緣

上已日雨坐遣懷

上已多風雨蘭亭興已違春寒增寂寞煙景入霏微艸色閒侵幔苔痕欲上衣登樓時徙倚點點暮鴉歸

琴川道中

虞山不到已經年此日登臨破暝煙沙岸人行殘霧裏水村花發夕陽邊白頭漸覺交遊少靑眼還應故舊憐夜向篷牕還起坐一方明月滿琴川

南園口占二絕

池臺久雨後芳徑生新艸閒上畫樓看牕裏靑山小

小亭蒼翠繞與客坐移時花落靑春暮枝頭叫子規

暮春日蠡東對客遣興

抱病江鄕過客稀春深白日掩柴扉樽前愛坐山當戶醉後何妨酒滿衣飛絮池塘魚競出落花庭院燕初歸來朝不淺登臨興著屐穿雲入翠微

病中口號

雨後花香入院淸閒來心境絕將迎一庭修竹紅塵逺竟日惟聞鳥雀聲

○失編

和顧東白冏卿歸田倡和集原韻

九重綸命下公交車得許東歸意自如靑瑣當年同仗馬碧山今日復焚魚三竿紅日堪消酒半榻淸風稱讀書更羨臨行投贈者陽春欲和愧瓊琚

金陵下第東歸

石頭城下並孤舟千里關山汗漫遊行色悤忙書劍冷西風蕭颯鬢毛秋疎林黃葉連天思古驛寒花滿目愁三載相期只如此忍看蘇季黒貂裘

雨後中庭夜坐

槐庭秋雨霽正是納涼時雙闕銀河近千林玉露滋興隨淸夜發坐爲好風移此意無人解惟應達者知

挽朱秀才良玉

蚤歲相知筆硯同中年岐路各西東靑雲愧我身先達白首憐君志未終蕙帳徒懸秋月冷酒杯應向夜臺空臨風無限淒涼思腸斷荒煙落日中

贈楊道衡姊丈

當年同學在庭闈中歲離羣一鴈飛愧我風塵偏易老羨君林壑又知非玉桃薦酒娛珠履金勝傳春映彩衣共對南山頻勸飲不妨明月繞柴扉

宿上宮吳道士太虛樓

太虛樓閣倚層雲檻外三峯掛夕曛嵐合香煙千樹暝風飄仙籟九天聞初晴簾幕懸烏影向晚松楸下鶴羣更喜殷懃吳羽客相隨月下禮茅君

山中贈楊勺泉道士

仙壇久著錬師名鞭撻風雷宇內驚勺水休將容易看曽爲霖雨濟蒼生

哭金秀才

月落江湖夜已闌故人別後見應難西風吹散淸宵夢腸斷霜天雁影寒

悼鶴

雙鶴原從海外來幽軒日日步蒼苔未能振翮淩霄漢相繼遊魂赴夜臺云暗江樓何處覓月明華表幾時回憑闌悵望西風下零落霜毛眞可哀

戲爲柳枝詞贈別二首

岸頭柳色近鵝黃絲短那堪別恨長寄語東風休作態天涯到處斷人腸

東風昨夜消殘雪弱栁絲絲漸堪折上林春色自多情莫向河橋頻送別

濠梁雜詠六首

紅羅浮水產眞人崛起平將六合吞掃蕩凶殘歸禮樂朗然別是一干坤

元末英雄角逐時眞龍猶未出天池諸艱歷盡天方授一起時將大難夷

丰沛濠梁俱帝鄕盡憑三尺定封疆本朝自用周官制不似炎劉雜霸王

河山形勝昔中都佳气千年擁帝圖多少金陵騎馬客當年曽此效工徒

彭蠡鏖兵勢頗窮韓生徇節意何忠那知漢室論功日不錄滎陽紀信功

破曉馳驅驛路來沙邊立馬自徘徊英雄千載今誰在淮水東流不復回

鯤溟詩集卷四

