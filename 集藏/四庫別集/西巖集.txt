西巖集宋翁捲

提要原序西巖集補遺

提要

《西巖集》一卷﹐宋翁捲撰。卷字續古﹐一字靈舒。永嘉四靈之三也。嘗登淳佑癸卯鄕薦﹐終於布衣。葉適序其詩﹐稱爲自吐性情﹐靡所依傍。劉克莊《後村集》亦有贈卷詩云「非止擅唐風﹐尢於選體工。有時千載事﹐只在一聯中。」張端義《貴耳集》曰「翁捲﹐四靈也。有《曉對》詩云﹕『梅花分地落﹐井气隔簾生。』《瀑布》詩云﹕『千年流不盡﹐六月地長寒。』《春日》云﹕『一階春艸碧﹐幾片落花輕。』《遊寺》云﹕『分石同僧坐﹐看松見鶴來。』《吾廬》云﹕『移花連舊土﹐買石帶新苔。』」其所取者﹐大抵尖新刻畫之詞。蓋一時風气所趨﹐四靈如出一手也。捲別有《葦碧軒集》﹐今未見其本。厲鶚《宋詩紀事》載卷詩四首﹐皆注出《葦碧軒集》。以校此集﹐惟《寄遠》一首不載﹐餘皆相同。可知二集之詩﹐實互相出入。至張端義所舉五聯﹐鶚但列之逸句中﹐不能得其全篇。是又在《葦碧軒集》之外。殆當時所刊原非一本﹐尙不止此二集歟﹖

原序

適時就甥館﹐往來棠陰栁市間﹐知聲韻之學﹐翁氏世業也。以故人人能詩﹐而靈舒常子兩先生特著。常子之詩原本少陵﹐規完矩正﹐比竹諧絲。予嘗取松廬集而序之﹐以爲如秤星然﹐謂其銖黍不爽也。若靈舒則自吐性情﹐靡所依傍﹐伸紙疾書﹐意盡而止。乃讀者或疑其易近率﹑淡近淺﹐不知詩道之壊﹐每壊於僞﹑壊於險﹐僞則遁之而竊焉﹐險則幽之而鬼焉﹐故救僞以眞﹐救險以簡﹐理也﹐亦勢也。能愈率則愈眞﹐能愈淺則愈簡﹐意在筆先﹐味在句外。斯以上下三百篇爲無疚爾﹐試披吟風雅﹐其顯明光大之气﹐惇厚溫柔之教﹐誠足以津梁後人﹐則居今思古﹐作者其有憂患乎﹖乃知集成花蕚﹐夢入艸塘﹐彼各有所長﹐詎茍焉而已也。然則非得少陵之深﹐未許讀松廬之什﹐非得三百之旨﹐尢未易讀西巖之篇也哉。葉適序。

西巖集

遊仙篇

旭日升太虛﹐流光到萌芽。旁有五雲气﹐煥爛含精華。所願服食之﹐躋身眇長霞。帶我淸泠佩﹐飛我歘忽車。三山不足期﹐千齡詎云賖。悟彼勞生人﹐無異芳春花。

步虛辭

玄根布靈葉﹐妙化無常人。結玆淸陽气﹐挺我空洞神。煉度得長生﹐列籍齊眾眞。登賓玉皇家﹐執侍羅星嬪。茫茫塵中區﹐荒穢何足鄰。

思逺客

涉夏思已深﹐感秋念逾迫。思念皆爲誰﹐爲彼逺行客。客行曷弗休﹐悵望朝復夕。出門虛有待﹐命駕焉所適。邈邈阻前歡﹐悠悠抱今戚。中庭一株橘﹐嘉實轉金碧。爰憶花開時﹐花邊語離析。惜此不忍餐﹐畱之候君摘。擬君君未來﹐回腸更如折。何當乘夢遊﹐儻遂徵容覿。

和陳待制秋日湖樓宴集

一夕鳴雨來﹐秋容變俄頃。湖山屬初霽﹐風煙帶微冷。侍臣設芳筵﹐開懷翫澄景。念我林下人﹐招攜共歡省。碧艸鋪近洲﹐白雲冒遙嶺。依稀蘭杜香﹐髣髴瀟湘淨。撫化篇忽成﹐達生累全屏。卽是造物遊﹐何必神仙境。

送戴漢老

三洞聳奇秀﹐雙溪瀉澄鮮。上有婺女光﹐照耀無窮年。儲靈復產異﹐人物相比肩。君𨿽生後來﹐識與先輩連。如筠挺修直﹐似玉抱貞堅。策名甲科上﹐初仕甌海邊。孰云簿領間﹐文案方滿前。敏手信無敵﹐虛懷常坦然。駕言指歸期﹐通邑皆拳拳。乃知爲政者﹐何苦用心偏。良才世所稀﹐華職當驟遷。願君養盛業﹐益使芳譽傳。明晨潮信來﹐掛席從中川。

飛霞山

局居厭紛叢﹐蕩志尋嶇嵚。拂衣出城隅﹐杖策循湖陰。何年彼眞仙﹐遺宮寄幽岑。連樹窈蒙宻﹐靈洞疑虛沈。攀條承鮮飆﹐立石弄澄深。眺睞增殊歡﹐超忽滌煩襟。美人逝云逺﹐靑艸疇與吟。感昔興重嗟﹐會意良在今。山公悅崇資﹐嵇氏陶淸音。保眞道無違﹐逐欲情易淫。顧乏安期姿﹐華鬢能不侵。𨿽非尙子賢﹐儻遂畢娶心。

酬友人

常憂別時數﹐每苦歡事疎。矧玆同心人﹐契闊三月餘。昨日攜瘦藤﹐往訪林間廬。差池不一見﹐出門恨何如。今晨蒼童來﹐贈言委璠玙。吟玩弗忍釋﹐絢彩搖襟裾。子有供世才﹐胡爲未展舒。我無資生策﹐合守貧賤居。積屙困疲薾﹐焉得愁悶除。殷勤荷久要﹐尙肯念到予。南枝早梅白﹐古澗寒泉虛。胡當復相尋﹐行逰帶琴書。嚼花飲芳泉﹐吟詩更躊躇。

送葉任道

英英橋門彥﹐聲動翰墨場。已就衝天翼﹐如何復低翔。玆辰首徵途﹐言尋八桂鄕。逺士望模式﹐會府欽才良。莫以瓊樹姿﹐怨彼霜雪妨。委順要達識﹐沮挫知堅剛。攺序逢淸和﹐飛花點行裝。登涉山川異﹐經行道路長。聽猿過南嶽﹐采芷沿三湘。應懷古騷人﹐搦筆爲篇章。行藏義在需﹐通塞時靡常。大器且自惜﹐晚成亦何傷。蓬瀛幾仙伴﹐佇子歸班行。

古道

松生靑山﹐貞節莫與並。植之廛郭旁﹐流俗多所輕。逺道豈易行﹐出門悔吝生。君看天上云﹐何心更營營。勿言貧未安﹐安貧存令名。

題林遂之眞意亭

結亭納虛豁﹐崔嵬進南山。南山有佳致﹐白雲多往還。繁英燦秋籬﹐幽芳復相闗。濁醪對之飲﹐超此神慮閒。至樂豈外求﹐妙象難言間。曠哉靖節風﹐千載君能攀。

采藥

巖崖產靈藥﹐等閒人顧稀。采掇獲所願﹐躋登倦忘歸。沃葉帶露滋﹐深根涵土肌。妍光媚幽笈﹐芳气盈我衣。濯以淸澗泉﹐曝之太陽暉。制治擬如法﹐服食從所宜。除屙養太和﹐庶用延將衰。將衰倘得延﹐萬事焉足爲。

送劉幾道

束髮同執經﹐交分人莫如。我愚百無成﹐蹭蹬空林居。君文最奇崛﹐二十魁薦書。靑衫何太晚﹐警捕殊區區。是月蟬始鳴﹐秀色連郊墟。俶裝趨海邑﹐指期當憩車。老大戀親友﹐暫別猶欷歔。況此一分手﹐歸期三載余。積雨山川晦﹐新晴氛霧除。殷勤送客吟﹐摻執行子裾。願言乘髙風﹐矯翮淩太虛。

寄衣詞

手織白紵纎且長﹐生著宜熱熟宜涼。以比妾心齊素潔﹐制成遊子逺衣裳。君心相厚未相薄﹐衣來還得稱君目。願君服之無棄捐﹐映君顏貌長如玉。

白紵詞

翩翩長袖光閃銀﹐繡羅香宻流芳塵。歌分四時舞一色﹐淥觴傳處馳金輪。急竹繁絲互催逼﹐吳娘嬌濃玉無力。呵星喚月畱夜長﹐十二圍屏暖山色。

呈余伯臯

木犀花殘菊花拆﹐多少秋風吹隴陌。我行欲徧江西頭﹐最後方作筠陽客。筠陽之洲水中隔﹐古來稱是神仙宅。今君住此將二年﹐應識神仙李八伯。

冬日登富覽亭

未委海潮水﹐往來何不閒。輕煙分近郭﹐積雪蓋遙山。漁舸汀鴻外﹐僧廊島樹間。晚寒難獨立﹐吟竟小詩還。

送陳郎中|﹤扌東﹥知嚴州

頻年經虎害﹐人望使君來。地重分旌節﹐官淸管釣臺。涼天星象動﹐吉日印符開。帝擢平津策﹐曽知有用才。

贈九華李丹士

行徧東南地﹐曽看江水源。袖藏勾漏藥﹐身是老君孫。去住云相似﹐枯榮事不論。九華峯最碧﹐相對舊柴門。

幽居

蓬戶掩還開﹐幽居稱不才。移松連嶠土﹐買石帶溪苔。藥信仙方服﹐衣從古樣裁。本無官可棄﹐何用賦歸來。

春日和劉明逺

不柰滴檐聲﹐風回昨夜晴。一階春艸碧﹐幾片落花輕。知分貧堪樂﹐無營夢亦淸。看君話幽隠﹐如我願逃名。

贈葛天民

燕本昔如此﹐淸名千載垂。誰將囊米施﹐自拾束薪炊。栁影連山閣﹐湖波浸竹籬。朝昏無別事﹐只是欲吟詩。

道上人房老梅

孤髙不受埃﹐老怪昔誰栽。仙魄乘槎去﹐龍身帶雪來。數枝寒照水﹐一點淨沾苔。頭白狂詩客﹐花時屢往回。

贈滕處士

識君戎馬際﹐今又十年餘。湖海才安息﹐先生便隠居。淸風三畝宅﹐白晝一牀書。閒日門長掩﹐鄰僧亦不如。

夢回

一枕莊生夢﹐回來日未衙。自煎砂井水﹐更煮嶽僧茶。宿雨消花气﹐驚雷長荻芽。故山滄海角﹐遙念在春華。

寄從善上人

數載不相見﹐師應長閉闗。香煙前代寺﹐秋色五峯山。棋進僧誰敵﹐琴余鶴共閒。幾時重過我﹐吟話此林間。

偶題

緑樹何稠疊﹐淸風稍羨余。枕縈云片片﹐簾透雨疏疏。修筧通泉壑﹐殘碑出野鋤。邱陵知幾變﹐耕稼學陶漁。

寄酬葛天民

常日已淸臒﹐那兼疾未除。傳來五字妙﹐吟了半年餘。鐡柱天人觀﹐梅花處士廬。江湖不相隔﹐歲晚更愁予。

隠者所居

百事已無機﹐空林不掩扉。蜂沾朝露出﹐鶴帶晚雲歸。石老苔爲貌﹐松寒薜作衣。山翁與溪叟﹐相過轉依依。

送奭公抄化

一錫出林去﹐風霜前路寒。自言緣事了﹐方得此身安。飄葉隨禪步﹐饑禽傍野餐。舊房惟古佛﹐來往任人看。

宿鄔子寨下

已謁龍君廟﹐明朝早過湖。傍沙船盡泊﹐經火地多枯。秋至昏星易﹐天長楚月孤。蕭條村戍闊﹐更點有如無。

寄趙靈秀

千山落葉深﹐髙樹不藏禽。遊子在何處﹐故人勞此心。閒燈妨逺夢﹐寒雨亂愁吟。僧奭曽相約﹐花時共一尋。

泊舟龍遊

未得橋開鎖﹐去船難自由。渚禽飛入竹﹐山葉下隨流。忽見秋風喜﹐還成早歲愁。臥聞舟子說﹐明日到衢州。

送姚主簿歸龍溪

三考今批足﹐應無愧此心。只將零月俸﹐買得一張琴。歸處路猶逺﹐到時冬已深。邑丞詩極妙﹐閒暇可相尋。

閩中秋思

客愁無定迹﹐幾處冒風埃。逢得家鄕便﹐憑將信息回。海煙蠻樹濕﹐秋雨瘴花開。舊日越王國﹐吾今身再來。

寄永州徐三掾曹

聞說居官處﹐千峯近九疑。合流皆楚水﹐髙石半唐碑。香艸寒猶緑﹐淸猿夜更悲。其中多隠者﹐君去得逢誰。

壽昌道中

淸遊從此起﹐過處必湏看。背日山梅瘦﹐隨潮海鴨寒。平途迷望闊﹐峻嶺疾行難。聴得居人語﹐今年冬又殘。

送薛子舒赴華亭船官

君至雲間日﹐應分二陸名。縣圖山色好﹐井味海潮並。剡局三年印﹐春風半月程。野人因買鶴﹐曽到此中行。

石門庵

山到極深處﹐石門爲洞名。嵐蒸空寺壊﹐雪壓小庵淸。果落羣猿拾﹐林昏獨虎行。一僧何所得﹐髙坐若無情。

贈孫季蕃

立談飛絮中﹐相遇在吳宮。以我爲生拙﹐憐君失計同。醉酣花落月﹐吟苦竹搖風。自作廬山記﹐幽奇欲徧窮。

周氏東山艸堂

城隅古謝村﹐博士艸堂存。惟見煙霞起﹐全無市井喧。鵲來巢木末﹐黿出戲蒲根。消得吟詩客﹐憑欄看幾畨。

送友赴沅州任

舊貢包茅地﹐中存古意長。去程逢嶽雪﹐上事帶春陽。露結朱砂气﹐波流白芷香。大夫祠寂寞﹐煩與奠椒漿。

同徐道暉趙紫芝泛湖

相見卽相親﹐吟壇得幾人。扁舟當是日﹐勝賞共閒身。山雨曽添碧﹐湖風不動塵。晚來漁唱起﹐處處藕花新。

送包釋可撫機

州帶福星明﹐君今指去程。亂山秋雨後﹐一路野蟬鳴。時靜軍書少﹐人閒官況淸。歸來話風土﹐盡識荔支名。

不食姑

嫁時衣尙著﹐忽欲自尋仙。終日常持咒﹐經年只飲泉。瘦形非是病﹐怪語卻如顚。金母還知爾﹐招邀入洞天。

酬杜子野

千葩開欲休﹐獨客思悠悠。江水能相隔﹐春風不共遊。數篇詩未答﹐一幅信重收。多少懷君意﹐鶯聲髙樹頭。

信州艸衣寺

檐多山鳥啼﹐山下玉爲溪。林樹若爲長﹐塔峯應更低。數僧居似客﹐一佛壊方泥。宴坐當時事﹐廊碑俱刻題。

送盧主簿歸吳

湖波長浩蕩﹐苑樹徧幽奇。皆是全吳地﹐今非昔代時。鴟夷無舊舸﹐泰伯有新祠。吟苦曽遊客﹐因君動逺思。

玉隆宮周道士自足軒

貪得無厭者﹐應難共此居。鑪中奼女藥﹐案上老君書。花竹庭階潔﹐風煙戶牖虛。道人隨分外﹐安坐不求余。

晚秋送徐璣赴龍溪丞因過泉南舊裏

卷中風雅句﹐名匠亦難如。逺邑親微祿﹐他鄕過舊廬。程途多見菊﹐行李半擔書。未信文明代﹐無人薦子虛。

旅泊

幾日溪篷下﹐低垂困水程。喜因山縣泊﹐略向岸汀行。聞笛生覊思﹐看松減宦情。遙知此夜月﹐必照故山明。

送蔣徳瞻節推

八百里重湖﹐長涵太古波。君山云出少﹐夢澤雨來多。才子今方去﹐名樓必屢過。楚辭休要學﹐易得怨傷和。

常州古廟檜

此檜何人植﹐相傳是獨孤。年深成古物﹐名重入州圖。老節堅難蠧﹐皴皮裂似枯。托根烈帝廟﹐應不慮樵夫。

送趙紫芝爲江東從事

非惟篇翰奇﹐吏道更深知。山水六朝地﹐登臨三考時。泥沙多舊物﹐風日少全碑。正屬黃花發﹐愁聞有別離。

竹

偶種得成陰﹐翛翛過別林。月寒雙鴿睡﹐風靜一蟬吟。映地添苔碧﹐臨池覺水深。貧居來客少﹐賴爾慰人心。

送劉成道

客中仍送客﹐羸病若爲心。沿路萬千景﹐費君多少吟。出門梅雨滑﹐浮棹浙河深。莫放旅愁起﹐聞蟬思舊林。

讀書山寺寄問城間諸友

止攜書一篋﹐長日坐空林。每見僧家事﹐便生靜者心。虛亭云片泊﹐仄徑樹根侵。去郭無多地﹐閒來相對吟。

贈張亦畱

興兵又罷兵﹐策士恥無名。乍見秋風起﹐猶生萬里情。借窻臨水歇﹐沽酒向花傾。示我新詩卷﹐如編珠玉成。

太湖

水跨三州地﹐姑蘇較最多。昔年僧爲說﹐今日客同過。亡國寜無恨﹐漁人休放歌。洞庭山一抹﹐翠靄白雲和。

初晴道中

初晴余濕在﹐樹樹碧光鮮。饑鷺窺泉立﹐頑童跨犢眠。依山知有寺﹐過水恨無船。砌石新成路﹐芳名石上鐫。

贈劉髙士

仙境康廬最﹐髙人此處家。今遊住京國﹐誰代管煙霞。覓句行逢鶴﹐持經坐對花。快談方未已﹐起看玉繩斜。

喜蔣徳瞻還裏

爲官三載余﹐所得是淸虛。學就金丹法﹐修成玉檢書。乍歸朋舊滿﹐久出竹林疎。怪我吟髭白﹐相歡相見初。

曉對

獨對曉來晴﹐天寒景物淸。梅花分地落﹐井气隔簾生。曽是吟招隠﹐何時遂耦耕。蕭疏頭上發﹐已白兩三莖。

嶽麓宮道房

借問經行處﹐羣仙第幾家。晴檐鳴雪滴﹐虛砌影梅花。香爇何年栢﹐芽煎未社茶。道人三四輩﹐相對誦南華。

卽事

小飲不成醉﹐牢愁將柰何。晚煙雲半雜﹐春雪雨相和。花濕人行少﹐空寒雁叫多。憑闌思無極﹐懷古謾悲歌。

送趙嗣勲

休思孤嶼峯﹐且往看吳中。一片太湖色﹐逺涵秋气空。藕塘南北棹﹐蘆港去來鴻。入幕多僚屬﹐惟君事不同。

暮春病歸

朝朝風景添﹐吾病亦開簾。洗藥花前曬﹐傅方壁上黏。力微還省語﹐身老更看髯。昨日林僧至﹐茶杯始一拈。

送徐靈囦永州司理

君向零陵日﹐分攜又雪天。地遙行幾郡﹐官小度三年。蘭芷芳條潔﹐瀟湘翠色連。從來苦吟思﹐歸賦若多篇。

中秋步月

幽興苦相引﹐水邊行復行。不知今夜月﹐曽動幾人情。光逼流螢斷﹐寒侵宿鳥驚。欲歸猶未忍﹐淸露滴三更。

悼瑾公禪師

了悟無生妙﹐歸空若故鄕。竹房三尺像﹐石榻一鑪香。壊衲猶懸樹﹐新松忽過墻。僧中畱不得﹐幾日爲淒涼。

送趙明叔明府

隨行惟一琴﹐前路足幽尋。今夜維舟處﹐何村宻樹林。鴻聲秋浦冷﹐雨气海山深。若問三年政﹐知君盡此心。

同趙靈芝杜子野遊豫章總持寺

滿寺是秋風﹐吹開黃菊叢。重林無日到﹐此地若山中。罷磬孤僧出﹐看碑兩客同。相傳龍化事﹐神怪理難通。

送徐評事赴省試

早年通法後﹐已是立朝身。更道明經好﹐須爲擢第人。馬寒村驛暮﹐燈暖帝城春。花气多時節﹐髙門有賀賓。

卽事言懷

賦得迂疏性﹐合令蹤迹賖。相親惟野客﹐所論是詩家。聽雨眠僧屋﹐看云立釣槎。秋來有新句﹐多半爲黃花。

送周子靜桂陽教官

魁名人共說﹐直節世間聞。逺地今崇學﹐諸生久待君。三湘鴻不到﹐五嶺路初分。閒日登臨作﹐應題贈屈文。

能仁寺

芙蓉峯入天﹐寺與此峯連。得見是冬月﹐要來從昔年。寒潭搖塔影﹐古木帶廚煙。偶值髙僧出﹐禪牀坐黙然。

贈東庵約公

問年今八十﹐退院久淸閒。白雪髭慵剃﹐靑松戶早闗。取泉來煮茗﹐與客話遊山。弟子何僧是﹐緇衣多往還。

寶冠寺

山多猿鳥羣﹐永日絕囂氛。一澗水流出﹐幾房僧共聞。拄笻黏落葉﹐拂石動寒云。誰昔來營此﹐尋碑看記文。

送趙嗣勲簽書昭慶軍幕

當時一萬言﹐親擢自臨軒。況有從前例﹐難辭不次恩。卞峯云帶寺﹐震澤水浮村。多少聞名者﹐爭來識狀元。

陳西老母氏挽詞

八十餘年壽﹐孀居備苦辛。成家無別物﹐有子作詩人。逺客遺書弔﹐新墳得佛鄰。秋堂掛遺像﹐臒若在時身。

秋日閒居呈趙端行

閒居觀物化﹐幾葉又飛東。淸气全歸月﹐寒聲半是風。病多憐骨瘦﹐吟苦笑身窮。折得鄰家菊﹐還思靖節翁。

送翁應叟歸閩

逢君亦姓翁﹐莫卽是吾宗。逺自刺桐裏﹐來看玉甑峯。𨿽云相識晚﹐宛若故情濃。回首秋風路﹐閩山復幾重。

過道上人舊房

已知超眾相﹐假質任成灰。房是他僧住﹐門無舊客來。冰幹半池水﹐花落一墻梅。猶是疑行腳﹐何年見卻回。

福州黃蘗寺

天下兩黃蘗﹐此中山是眞。碑看前代客﹐僧值故鄕人。一宿禪房雨﹐經時客路塵。將行更瞻禮﹐十二祖師身。

哭徐山民

已是窮侵骨﹐何期早喪身。分明造物意﹐磨折苦吟人。花色連晴晝﹐鶯聲在近鄰。誰令三尺像﹐猶帶瘦精神。

題武義趙提幹林亭

武溪諸勝狀﹐如列在檐前。一郭樓臺日﹐數村桑柘煙。鳥啼春滿谷﹐秧緑水平田。饒有漁樵景﹐吾詩詠不全。

送於君錫節推

歷歷渡遙程﹐仙山向赤城。同爲憶家者﹐豈不羨君行。歲晚梅花白﹐天寒楚塞淸。野人詩一首﹐相送莫言輕。

南澗尋韓仲止不遇

樹樹有佳陰﹐山蟬不住吟。掬來南澗水﹐淸若主人心。屋上雲飛冷﹐籬根蘚積深。畱詩在巖壁﹐明日更相尋。

周南仲挽詞

志以古人期﹐今人焉得知。學非無用處﹐命自不逢時。華省官如夢﹐閒居謗亦隨。龍蛇嗟在歲﹐鄰笛動深悲。

寄張直翁

若向南州去﹐惟消一日寛。又無他事阻﹐自欲訪君難。露下秋山潔﹐鴻飛楚水寒。近詩凡幾首﹐専待冩來看。

送人遊天臺

暫遊行李少﹐幾日到天臺。船帶落潮發﹐月從前浦來。花源香不斷﹐藥地緑成堆。莫學如劉阮﹐經年忘卻回。

哭徐璣

前時官上歸﹐感愴失靈暉。不料三年後﹐俱隨萬化非。塔峯長入座﹐池色自臨扉。無復乘閒屐﹐觀棋訪衲衣。

贈鮑居士

日日湖波畔﹐羣鷗相共閒。全家皆好佛﹐獨坐或看山。曬藥嫌云住﹐畱僧伴月還。有時乘小艇﹐忽爾到城間。

友人林居

花石與林廬﹐皆非俗者居。鋪沙爲徑軟﹐因竹夾籬疎。畱客同家食﹐教兒誦古書。常言治生意﹐只欲似樵漁。

京口卽事

長江當下流﹐鐡甕此爲州。前代多名迹﹐閒人欲徧遊。夕陽波上寺﹐明月戍邊樓。一曲漁家笛﹐生予無限愁。

贈焦錬師

松邊自掩扉﹐賣藥罷方歸。教客認仙艸﹐笑人求紫衣。惜琴眠處放﹐玩易語時稀。見說沅砂賤﹐閒身去欲飛。

送曹西士宰建昌

買得秋風棹﹐江行不間程。定知書判筆﹐中有惠慈情。舊治川僧說﹐新銜楚吏迎。名山皆在望﹐應費好詩評。

寺宿

一宿此禪宮﹐身同薙發翁。深窻難得月﹐老屋易生風。燈冷紗光淡﹐香殘印篆空。獨憐吟思苦﹐妨卻夢西東。

畱別吳中諸友

羈遊𨿽不閒﹐幽思亦相闗。今日經行處﹐他宵夣寐間。松江雲在水﹐茂苑樹成山。況復多吟客﹐令人懶欲還。

贈張韓伯

暫得共論文﹐依然蹤迹分。春來若爲況﹐遊逺不相聞。一路水兼石﹐萬重山隔云。何由比明月﹐到處可逢君。

送吉水包長官

不恥身爲令﹐惟存濟物心。離家春雨足﹐入境夏苗深。吉字水初識﹐洞巖仙可尋。知君修淨化﹐白日只彈琴。

秋居寄西裏君

每日看山山上立﹐滿山風日又秋來。貧家歲計惟收菊﹐幽徑時常不掃苔。新得酒方思欲試﹐舊存吟軸見還開。涼天在處淸如水﹐能賦慚無宋玉才。

復葛天民次來韻

接得詩來勝接書﹐憶君情思豁然舒。卻看城裏誰家竹﹐又鎖湖邊舊住廬。曽有退之憐賈島﹐豈無得意薦相如。欲知別後予蹤迹﹐只向此江閒釣魚。

送陳喜父爲彭澤主簿

昔時陶令彈琴縣﹐今日君爲主簿官。地勝不嫌淸俸薄﹐政公還得眾人歡。江分九派潮常到﹐嶽沓千峯夏亦寒。閒客欲遊遊未得﹐畫成圖軸乞予看。

鮑使君閒居

吟樓影在湖波上﹐吟景長從望處生。疊石擬成幽嶂色﹐種松移得逺灘聲。多諳藥品曽因病﹐卻著荷衣欲避名。聞說近來心更靜﹐案頭惟有一琴橫。

贈陳管轄

一拂淸風一袖云﹐紫陽容貌鶴精神。詩因道進言辭別﹐丹得師傳火候眞。廬嶽峯前吟瀑布﹐渾儀圖上禮星辰。我來暫作閒人歇﹐多謝仙翁相訪頻。

寄筠州張錄事

每到友朋相會地﹐未嘗一日不思君。小詩曽托鄕僧寄﹐善政因逢故客聞。山上仙蹤丹鼎在﹐郭邊溪色市橋分。公餘若起吟遊興﹐遊處多應見白雲。

山中

山中凡事幸相宜﹐第一紅塵免上衣。尋藥每同丹客去﹐拾薪多趂牧兒歸。鳴泉潄石寒蒲潔﹐宿霧蒸泥早蕨肥。不柰鄰峯學禪伴﹐時時來此叩巖扉。

贈趙靈秀次徐靈囦韻

數軸黃庭看不厭﹐詩囊茶器每隨身。三年在任同仙隠﹐一日還家只舊貧。種得溪蒲生似發﹐教成野鶴舞如人。出門便是登山路﹐更喜遙山翠色勻。

行藥作

病倦令人懶欲吟﹐偶因行藥過墻陰。煙生園栁暮鴉集﹐水涸池塘秋艸侵。有口不湏談世事﹐無機惟合臥山林。西風颯颯吹毛骨﹐且看滿籬花似金。

寓南昌僧舎

突兀禪宮何代余﹐閒同衲子聴鐘魚。身如野鶴棲無定﹐愁似頑藤挽不除。舊隠故多新長竹﹐逺交全乏近來書。鑪香茗椀晴窻下﹐數軸楞伽屢展舒。

畱別南昌諸友

衰顏怕被靑銅見﹐病骨堪同瘦鶴羣。久出並荒幽徑菊﹐未歸長憶滿山云。春風豈識吟人恨﹐夜雨頻於客舎聞。萬栁百花好時節﹐別君愁緒亂紛紛。

贈﹝闕﹞先生

隴上窮年不輟耕﹐風吹糾笠自翾輕。攢眉且復看天醉﹐枵腹誰能與命爭。李實於今難仲子﹐栁條何似問先生。不湏逺覓王官谷﹐雁蕩峯頭云自橫。

尋僧

秋淨日暉暉﹐閒行風滿衣。尋僧𨿽不遇﹐折得菊花歸。

西風

一處西風一處愁﹐又逢鳴雁宿滄洲。芙蓉不分秋蕭索﹐鬭拆繁紅滿樹頭。

舎外早梅

行徧江村未有梅﹐一花忽向暖林開。黃蜂何處知消息﹐便解尋香隔舎來。

雁池

包家門外栁垂垂﹐搖蕩春風滿雁池。爲是城中最佳處﹐每經過此立多時。

東陽路旁蠶婦

兩鬢樵風一面塵﹐采桑陌上露沾巾。相逢卻道空辛苦﹐抽得新絲還別人。

觀落花

才看蓓蕾破春晴﹐又見飛花點點輕。縱是閒花自開落﹐東風畢竟亦無情。

還家夜同趙端行分得林字

莫怪繁霜滿鬢侵﹐半年長路幾闗心。歸來檢點家中物﹐依舊淸風在竹林。

寄張季思

荊吳中隔萬山遙﹐那得相逢話寂寥。長憶梅花好時節﹐訪君船泊古楓橋。

題東池

一池寒水緑粼粼﹐池上初梅白未勻。誰念酒旗飛動處﹐唐朝曽住作詩人。

秋懷

不管秋天陰復晴﹐秋懷何處不淒淸。江城幾夜無佳月﹐亦有新詩對雨成。

南塘卽事

半川寒日滿村煙﹐紅樹靑林古岸邊。漁子不知何處去﹐渚禽飛落抝罾船。

野望

一天秋色冷晴灣﹐無數峯巒逺近間。閒上山來看野水﹐忽於水底見靑山。

春登南昌城

獨上江城四望低﹐望中無物不堪題。欲知春事幾深淺﹐芳艸靑靑猶未齊。

悼舊呈趙紫芝

憶向城南共說詩﹐山民與我定相隨。如今獨自還來去﹐此恨除君人不知。

補遺

寄沈洞主

想當淸夜醮﹐帶月扣仙鐘。指上雷霆訣﹐庵前虎豹蹤。藥收陽地艸﹐薪采故枝松。擬卽尋師去﹐茅峯疊幾重。

寄逺人

秋气日淒淸﹐秋衣紉未成。在家猶不樂﹐行路若爲情。幾處好山色﹐暮天羣雁聲。分明相憶夢﹐夜夜出江城。

太平山讀書奉寄城間諸友

寥寥鐘磬音﹐永日在空林。多見僧家事﹐深便靜者心。虛庭云片泊﹐側徑石根侵。此去塵間逺﹐君應懶出尋。

寄山友徐靈暉

若非殊俗好﹐那肯愛幽居。深徑無來客﹐空山自讀書。樹蟬經雨少﹐門栁望秋疎。相憶何時去﹐閒園共爾鋤。

處州蒼嶺

步步躡飛雲﹐初疑夢裏身。村雞數聲逺﹐山舎幾家鄰。不雨溪長急﹐非春樹亦新。自從開此嶺﹐便有客行人。

春雪

疑是梨花發﹐滿園驚乍看。不能爲臘瑞﹐空自作春寒。逺遁營巢鵲﹐深埋吐葉蘭。從教艶陽曬﹐流去作波瀾。

題王法師房

應有列仙至﹐觀當靈洞安。月蘿春長蔓﹐風竹暮生寒。印下鬼神役﹐鼎交龍虎歡。尋常應緣外﹐多把異書看。

舟行寄趙端行

離亭一分手﹐便逐釣船行。𨿽是暫相別﹐那能忘此情。花飛春已老﹐雲散晚方晴。詩句空吟得﹐無人可共評。

馮公嶺

亂峯千疊拂云霓﹐輻合坑崖立似梯。曽向括州州裏望﹐眾山卻是此山低。

山雨

一夜滿林星月白﹐且無雲气亦無雷。平明忽見溪流急﹐知是他山落雨來。

寄山人徐靈暉

只隔煙霞數里間﹐本期還往共幽閒。寜知逸羽飛相背﹐我入山來君出山。

東湖行

湖水添時宿雨晴﹐野禽無處不春聲。萬株楊栁靑如昨﹐全是東風染得成。

鄕村四月

緑徧山原白滿川﹐子規聲裏雨如煙。鄕村四月閒人少﹐才了蠶桑又插田。

