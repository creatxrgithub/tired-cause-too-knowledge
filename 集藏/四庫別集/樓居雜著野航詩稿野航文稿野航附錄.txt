

欽定四庫全書

集部六

樓居雜著

別集類五【明】

提要

【臣】等謹案樓居雜著一卷野航詩稿一卷文稿一卷附錄一卷明朱存理撰存理所作鐵网瑚瑚木難俱別著錄其他經子鉤元吳郡獻徵錄野航漫錄名物寓言鶴岑隨筆諸書凡數百卷今多散佚文徵明撰存理墓志稱所作有野航集存理自作募刻詩疏稱選得一百首之外沈周題其詩稿亦有𨿽止百篇諸體備不拘一律大方諧之句今並不存考朱彛尊靜志居詩話已惜其稿罕傳則亡失久矣此本爲其族孫觀潛所補緝中樓居雜著一卷爲傳寫舊本其餘詩文則從諸家選本搜集不及十之一二又摭諸家贈答題詠附錄於末僅成卷帙然其樓居雜著中陳子貞詩兪氏家集雲林子詩虞氏書冊席上腐談夷白齋稿夷白齋拾遺楊鐵崖遺文吾氏類集笠澤金氏書冊宋人三帖石刻鳴鶴餘音諸防皆源委分明足資考證詩格𨿽頗淸淺而亦翛然無俗韻均不愧爲雅人之筆未可以殘缺少之其王鏊募造野航防一篇宜入附錄而誤竄於存理募刻詩疏之前蓋編次之失今釐正之俾從其類焉乾隆四十六年十二月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

樓居雜著

明朱存理撰

書陳子貞詩

右陳子貞詩一卷得之笠澤虞氏讀之而不能論其世及觀顧仲瑛艸堂雅集嘗選其詩遂昌貞居雲林棲碧諸家集中互見酧和之什想一時輩行風流文物可尙也或稱子貞爲考亭人考之實爲京口人考亭書所先示不忘也子貞名方字子貞多遊吳中故吳人得其詩而刻之歲久今無完帙蓋子貞平日之詩必不止此喪亂之餘什之一二而已其文尢不多見僅於陳叔方家見遺墨一紙辭語字畫簡淡不凡能造詣古人可謂名家矣友人張南伯氏好蓄書有子貞集曽許借錄適有蜀中之遊吳興唐半隠亦嘗談及尙圖訪之此集倘得二家之本相與參校增廣俾子貞之詩得以行於世也成化壬辰歲上元日

又題子貞詩

子貞在勝國時所與遊者皆名勝之士故有唱酬之作予旣補刻子貞詩因附焉諸名勝爲鄭先生明徳張外史伯雨倪處士元鎭陳叔方華彥淸輩若集中所載人物蓋不止此此其著者也當夫諸君日事賡和吟壇之上其髙風傑句百年之下猶令人興起子貞宋熙寧間丞相諱升之之後兄子原仕天臺學正衣冠之家詩書之族可徵矣子貞赴省試來吳元帥本齋王公招致賔其婦翁龔子敬集中所謂谷陽翁也子貞嘗序彥淸詩云詩由日鍛月鏈然後爲工亦由隨事感發肆然爲之然後熟又嘗手抄杜律一編朱書小字夾注其說某爲對起對結某爲散起散結或緣某句應某字或由某意發某語脈絡有自來枝葉有所傳子貞其知詩者也嗚呼今子貞之詩何寥寥若是予搜訪有年竟不能得其全僅於諸集中鈔入以成補遺今年春南伯自蜀中還以前諾得示一帙其間篇多重復錄止數首外有雜文皆爲華氏著作碑板行狀祭文之類子貞嘗主其塾故也予家藏黃楊集小冊卽彥淸之詩子貞所命集名而序之者宻行細字淸勁可愛云子貞之筆蓋子貞愛其人而錄其詩也及觀南伯假本似出一手殆子貞親稿耳亦與叔方家遺墨筆意相同子貞之出處予不能悉姑記所知者如此癸巳五月望

跋懷古錄

存理近得此編於其墓所村校中字多舛譌卷帙失次因爲校寫一過然不敢有損益其間恐失謝公纂集之意也蓋其墓乃晉故將軍佳城間嘗往弔之拓周左丞碑刻歸較集中小異遂依刻文書之又攷晉書檢陸機華譚傳及雜出附見有涉玆編悉以附記並錄今代石田諸君所貽詩章若干首別爲續後存理距謝公修葺將軍之墓時凡一百二十餘年今祠墓復荒落祭祀淫防無以妥其靈是知夫小子不能勇於義以啟在上之人而興復之也況前葺墓之日至正兵亂之際則謝公周令好義之心爲何如耶則今此編固不及刻幸而鈔本僅存亦若神物防持使之然耳不然何以表謝公之用心使吾輩得以快讀成書哉公嘗復鄒忠公墓田著思賢錄賴好事君子梓而傳之公名應芳字子蘭號巢老人二子曰木字玉樹曰林字瓊樹成化十年歲次甲午孟秋日書

募刻瑞云觀碑疏

竊惟瑞云觀陸氏開山舊石碑黃公【溍】作記今其地興創於兵燹之後故斯石埋沒於荊棘之中使過遊之客悵恨徒多訪集錄之家全文具在所謂不朽之托者將以傳焉則其借重之辭也於斯見矣玆將命工礱石請名翰重書必求好事捐金俾斯文大著爲題短疏特叩髙門倐爾完工就請畱名石畔慨然樂助遂成壯觀山中謹疏

題兪氏家集

郡學西有貞節之門者乃紹庵兪山人【名嗣之字振宗】所居卽石澗南園故址也先曾祖母家與南園爲鄰成童時卽知兪山人先生家在焉後過其居山人年已七十尙康健敎生徒十數人性坦率與物無忤園之中有屋三楹中揭以王淸獻公所書石澗書隠舊刻扁祠石澗諸像旁遺書竹樹陰翳戶庭蕭灑如在山林中也屋後有秋蟾臺吳門周浩亦山人壘石爲之仍以其先命名臺上平曠可坐四三人蔭以茂木山人味淡泊讀書暇灌園爲事予嘗至山人家必爲煮菜作羮炊黍畱餉薦以濁醪摘園果開觴於水邊林樾卽盟鷗亭遺基出鷗瓢飲予醉吟匏翁所作歌予系舟於樹下命童子市沽烹鮮爲山人盡歡至日暮乃返山人所藏石澗手鈔諸易一百餘冊及古易三百餘冊集說三脫槁凡六十冊通廣見四十冊老眼蠅頭書也立庵文槁廿鉅冊並前代子昂與玉雪老人遂昌雲林輩諸名勝書扁序記簡札二十餘卷山人喜予至出而觀之或乞歸山人不予靳也曰聚散有常散而得其人是不散也吾付子斯文有托矣惜其諸易與集說三槁立庵遺文往往爲人所得予止存通殘帙六冊易說易外別傳古易書十餘冊立庵所書荊南槁一冊而已山人旣卒又得其所集先世文翰名兪氏家集者一鉅冊計詩若文共若干篇山人手筆也予欲爲編次重錄一過而未暇爲之念昔與山人觀書飲酒嬉遊之樂而今不可得矣撫此編爲之泣下數行成化二十二年五月二十四日書於樓居之欣賞軒

雲林子逸事

雲林子在元季亂離之際鬻田產百千緡悉與張伯雨晚年流寓江湖間老而居貧然與世寡合雲間有富人慕雲林子名使人贄之以幣雲林子笑曰若亦知有我也受其幣乃出扇索畫卽怒曰急持去吾畫不可以賄得也其幣裂散坐客而去雲林子有潔疾每盥颒易水數十次冠服著時亦數十次振拂齋閣前梧石日令洗拭見俗子避去與畸人逸士依止僧房中蕭條木榻篝燈宴坐時索紙作竹石小筆聊以自娯或旅泊風雨孤篷戲寫平林逺岫古槎苔石亦自矜惜當時好事者購求之片紙重直早年間作絹素著色一二及寫雅宜山圖巨幅在人間識以雲林子小印晚遂不復用印圖成必題詩復書某甲子署其名東海倪瓚或曰荊蠻民淨名居士與雲林子也尢善寫竹枝淸雅可愛又書朱陽館主蕭閒仙卿或戲書懶瓚及其字曰瑛或變其姓名曰奚朗毎扁舟過松陵笠澤間畱憩陸莊所寓曰蝸牛廬與陸靜遠虞勝伯爲友及懷荊溪山水之勝善權離銅墨官諸山往遊忘返與覺軒王氏父子金壇張氏兄弟尢善吳城則與陳惟寅惟允周正道陳升方輩遊嘗自寫影畱正道家正道爲葬志詳其家世與生卒歳月繼又得王賔作銘有鬻田一事而正道所略惟寅貧爲作疏僦屋居之子婿陸頤字養正辟私塾招叔方爲師雲林子爲書幣特厚雲林子蓋篤於義者也兄文光眞人邵庵虞公爲文光碑公復作古書之又嘗爲記髙風堂也予從正道裔孫漢昭家得觀其遺像有伯雨贊其上雲林子古冠服坐一匡牀據梧幾時握筆伸帋搜吟於景象之外幾上設酒尊一硯山香鼎各一牀倚畫屏籍以錦防上置詩卷盈束一蒼頭持長塵拂立幾之側一女冠左持古銅洗右擕防水之器巾帨具焉予乃摸臨一本軸而藏之雲林子家祗陀裏有淸閟閣嵗以白籙帋糊壁每易其舊者燒灰寘香鼎內取其細膩耳又聞其園林中有風葉墜地輙命一童子以鍼綴杖頭出之不使防壞苔翠也於時有落花鼄网分詠之目柯丹丘嘗畱題淸閟閣有絕憐髙棟可張畫時有幽人來賦詩陳子貞亦有詩曰門前灌木春啼鳥屋外長松夜宿云剪得蒲苗靑似發燒殘香篆白成文雲林子好焚香當時人有追尋者漁舟中聞蘆葦間有異香遂爲追者所獲早年詩名館閣當至正末飄流中作詩益自喜然信口率與唐人語合爲文不蹈襲前人書學黃庭筆意不凡至於畫法其合作者入巨然之室二米所不逮也陶南村謂其晚年率略似出二手豈知言哉予好雲林子詩得蹇氏刻本復於江湖上見其手迹一篇一詠錄之成帙別爲雲林子外集一卷藏於家治元年十二月四日樓居風雨之夕燈下漫書

題雲林子詩後

倪雲林有詩名其詩淸新簡淡如不食煙火人語予愛其詩每見一篇一詠收錄之近得義興蹇氏新刻本參校其所遺者存而萃集成帙多吳遊之作也計得諸體詩並雜文通若干篇爲外集一卷俟好事者刻之戊申臈月五日南窻書

記虞氏書冊

笠澤虞氏爲丞相雍公之後有名湜者老而居貧其先雍公遺像世譜手迹所遺古劍等物具在學士邵庵公省墓來吳所畱詩卷其祖勝伯先生遺稿及諸宋元人辭翰累百軸古書殆千卷藏於家家惟艸屋數間蕭然江渚予知翁家在焉買舟造之翁適曝日南榮之下偶同一客往翁不樂拒弗之見期明日而予果再詣翁歡然延入乃盡出其所藏爛然文錦秀溢於目翁爲雞黍信宿之畱所遺盛唐詩數家莊列諸子等書皆宋時紙版經收藏之家凡幾印章累累相屬後復得數種名不能具錄葉文莊公時與進士鄭公詣翁牀下時翁方病不能起公一大臣其待鄕老如此卒爲撰志文俾葬先墓公於其家遺書一無所取止持丞相奏議一部付廣州守沈琮刋行復見其幼子拳言於巡撫劉公薦爲吳江縣陰陽學正術葉公有詩示拳眷顧之意甚至拳旣官病死而拳之命一何薄也其後丞相學士諸像皆爲昆山族人啟東得之世譜一帙有丞相家傳十卷是勝伯手筆及備錄世系等文與丞相數帖今不知流落何在所謂古劍者尙存一士人家楊鐵崖作劍歌一通予別得之云丞相有古遺器四劍其一也而瓦琴石磬蜀王硯皆不及見學士書丞相誅蚊賦已歸沈石田予亦得學士遺迹凡六帖勝伯所著鼓枻槁雜著文字鳴鶴餘音共二三冊並義塾序送勝伯求遺書詩文共二卷陳吉士玉汝與翁家連姻又多得其所祕者至今笠澤裏中人有一二殘編尙知爲虞氏故物也瑞云觀道士有丞相鈞堂一帖今復歸之僕矣太史吳公原博跋其後暇日理篋中之藏凡得虞氏者萃而爲一因識此語俾知虞氏昔之衣冠家世之盛今之子孫衰替不能有振其先者𨿽然天道未可必也嗚呼古今聚散爲理之常又何足較哉

僦松軒記

溪之南爲東郭主人所居居有二松殆百年物也童子時便已松下游矣距吾家僅一水隔二松髙出吾樓之表予坐對樓之上哦詩終日其得二松之勝心目相接若吾樓中有也戲名曰見松閣未暇爲記己酉夏求避暑之地乃攜書一束琴一張酒一壺竹牀石鼎僦二松之下而居之日讀所攜書曰史記曰兩漢書稍倦步松下時蒼雪墮地淸風爽懷有客過之爲吾取琴鼓之再行予聽之釋然而慮忘翹然而思欲仙也客去月在松梢出匏尊自滿引大白乃賦詩曰松下風來覺健人松間月出白如銀爛然照我杯中物蕩滌胸中萬斛塵明日得戴石屏詩一卷讀而題其後曰手把石屏詩松風吹髩絲遺編千古在妙句幾人知善本眞難得名家信不遺【一作老子興不淺髙名位自卑】連宵供諷誦字字是吾師後坐松下復有漫興一篇曰溪南借我雙松樹六月虛堂面水開松下淸吟成漫興酒邊涼雨洗炎埃一聲老鶴月中聽萬里秋濤天外來自把殘書堪臥讀先令童子掃莓苔吾友楊儀曹君謙者知予有松下之吟毎約相過而不至乃賦絕句四首招之詩曰折簡招君松下來松陰滿地淨無埃哦詩坐愛松陰合日日柴門候晚開松下欹眠客不來乘涼起坐一銜杯書聲聒耳雜松籟白晝滿天風雨猜松下繙書坐石牀書魚晴落硯波涼須臾月出照書上老我蠅頭字幾行松花浸酒酒應熟有客不來愁更多松下柴門空月色懷人見月柰愁何君謙遂來松下吟賞竟日而去溪上之人知予在松下有童冠數人來以予講孝經論語之書予得以孔子之說導夫人而吾樂在於斯焉又賦詩曰松下行行二三子書聲白日艸堂開老夫把卷仍自讀舊雨到門今不來苔石無塵棋局在莎汀有水釣船回秋風籬落同蕭索獨嗅寒花持酒杯乃重九日也是朝開霽晚復小雨水雲道人逺過樓居遂同造松下作詩贈之詩曰道人被酒來何晚溪雨纎纎濕布帆早起新篇紀節序夜談仙語隔塵凡小樓未足登髙詠佳菊那能致逺函聊僦一軒松下住野夫自喜爲題銜玉山黃徳專爲作大篆僦松軒三字揭扁軒中一夏喜無炎熱之苦日長無事飽嬉遊賦詩消遣迨及秋杪蓋今眞得二松之勝又非向在樓中見也朱性甫自記

題松下淸言

僦居松下日錄過客之談曰松下淸言松之下所過客逺自西郭至者曰楊君謙曰都敬曰祝希哲曰史引之曰吳次明近自東西鄰而至者曰堯民宿一非他勢利之人過談勢利之事也今吾與客之所談者又不過品硯借書鑑畫之事而已幸無俗子來混我松下飲燕酒惰客過止啜茗外他無以畱也松之下設一幾上可攤書客去隨所得有楮筆卽記客之言己酉七月

跋劉太中遺翰

予嘗見太中公積書萬卷購求不少吝可知嗜好之篤今與儀部此帖亦托購書也公旣沒嘆不可復得公之翰墨矣渭陽之思撫之悵然辛亥三月廿四日題

跋席上腐談

石澗先生注易外別有席上腐談其易說旣有刻本此編特手筆存於家黃巖林公守郡時持之而去其家別無副本至今吳中失其傳矣庚戌秋與海昌董子壬防於逆旅偶談家有是書又恐其名之偶同故致詰其所自云是黃巖人傳錄耳遂爲之信旣與子壬別欲走一價詣子壬而相去三百里之逺柰何今年五月冒暑訪子壬值潢潦之際孤航渺然水天相接又復滯雨窮途坐臥篷窻之下兀然無聊者累日雨霽得抵子壬首以腐談爲懇而子壬之藏又已失去遂同過祝秋官處轉爲假之歸幸此書又復來吳中斯文不絕僅如一綫耳備書所自者示吾同志念予歷涉之艱好書不易得耳六月一日艤舟金粟寺午炊後題

兪氏家集云腐談四卷今止二卷今本曰輔談者𨿽音相近而字畫轉訛不同必有據也後有宋元題蓋全書也尙有書齋夜話松窻雜錄毛詩歌譜俟訪藏書家云六月望再題

跋夷白齋槁

夷白齋槁爲王東郭家書籍李貞伯修郡乘時欲假而不得己酉王氏子從予遊予得假歸之觀其所書筆畫端楷行欵方整可愛且無一誤字非今時之人孟浪鈔寫蓋此集當時欲以入刻者也然不知何人所書東郭平生好鈔寫恐其早年之筆在王氏罕傳於人予初得時已令諸生曽臨寫一部今歸昆山令慈谿楊子器名甫原本裝爲五冊計二百九十六番予甚愛惜此書因疏述於後謹藏之爲吾小樓書卷之一

跋夷白齋拾遺

尙寶李公前修郡乘時先得海虞士人家本一冊復有遺文三十五篇予悉錄之今得王氏本相校異同於海虞本錄出爲拾遺一卷吳中尢氏藏遺墨數紙內有陳基傳一通謝徽詩一首並存拾遺後

葑溪編序引

溪值葑門東故曰葑溪予家溪之上凡累世矣先公因以東溪自號溪之流帶市環城郭可以畊漁其間而樂爲隠也國朝洪武初尙存耆舊文物之士方外髙逸之流能談說詩書惇行孝弟習以成俗而今則衰謝不復得矣溪民凡數百家亦廢興不常倐忽如雲浮而泡滅視今喬木僅存一二予所以惓惓於是編者以此余家舊藏先樂圃集中浮墩詩卽門內所名龍舌垜繼又得都君敬遺以葉水心文有葑門一篇而宋詩止是而已若元之名勝與今代之作系吾溪上人家畱題篇什一一存錄名曰葑溪編云治辛亥重九日朱存理書

書楊鐵崖遺文二

蜀中刻東維子集一部刻手甚孟浪編者亦疎略無次序問是何宦遊人得漫抄而不暇校正者予閱之良爲惋惜廣東又刻古樂府一本昆山王氏亦刻此古樂府並麗則遺音刻皆不精予錄此遺文計一百二十八篇皆李武選所示對校東維子集所遺者

予得武選先生所借本錄以成帙少時曽於諸友人家所見者悉爲手錄別楮一日撿得之又將萃集焉偶過東昆遇戚校書談老鐵之文乃出抄本四冊傳是鄭進士文康家亦不爲全編因乞歸校諸本凡得若干篇通前共一百三十八篇武選又嘗借予陶南村雜抄一冊宻行細字凡八百餘番皆元人文字其內有老鐵文最多予錄其目將並抄入恨失去原本云是松人宋主事家所藏何時得物色其人並得其書假錄之一幸也辛亥九月十二日雨窻

書吾氏類集

吾子行所著學古編有刻本此予臨寫者也閒居錄則抄本也今附其後又於虞山雜抄內有竹房集三卷予家有子招雨師文等篇遺迹一冊錄附竹房集後子行奇士也宋學士王待制王半軒皆爲立傳其死胡石塘作文塜銘予復於諸家集中有寄贈哀悼之作爲附錄一卷並爲子行一家之言也

野航詩卷序

野航詩卷捲凡十以甲乙次焉名野航者野人所乘之舟泛泛江湖詩盟有年旣得江湖之詩稇載而多錄以成捲矣毎當柳汀蘆渚白鷗眠處野航閒泊之時欣然出是捲而諷詠之亦足以興起停雲之思並收拾童子時獲接見前輩諸老翰墨錄之仍以接見先後爲次弗較爵位與韋布爲嫌也及所收凡爲吾家題詠者一一存之人勿論以私己也蓋以野航中所有者也如杜周二老天全完庵諸公手迹如新若今石田沈公尢多李尙寶吳宮庶宦遊京師所得者亦是曩作儀部楊君養疾林下六載其作頗多示我祝君亦然都君有詩禁惟舊作一二篇昆山黃應龍與予相好又得相引見吳吏部諸君子故亦有諸詩也略爲序例幸覽終捲辛亥九日野航主人漫書

與崔淵甫

東林之別防悵然懷思寥寥末由一晤石鼓刻並仲穆之書二者俱昆山朋友之物是夕𨿽與談尙未入手今得來教卽命人去彼取奉求一賞鑑鼓刻趙防謙收藏防謙著論千言一時名流多爲防謙題識防謙嘗著六書本義深於篆學國初殆一二數仲穆書乃大篆所書禦史箴一通筆意似碧落碑論者謂仲穆篆法髙古過乃翁觀此卷信然執事通篆學當代博雅君子自能品評人還奉答恕不次某再拜

答史明古

承教墨兼惠新書感愧厚情所諭中散集曾於友人家借閱不及抄今奉去宣城集玉山名勝集計二冊以塞來命水村圖詩什舊爲黃應龍借去取回寄上諸陸事迹僕曾攷之未知其詳執事土著必知之有陸行直號壺天陸翰林季道陸廣季號天遊生又有陸繼善陸繼之不知爲父子伯仲間也或卽其人而變易名字耳僕爲執事作志偶閱古人集中必私識之若柳道傳節婦傳揭傒斯節婦詩鄭明徳簡村順心庵記掛蓑軒記胡石塘滴露軒記他日具其篇目采擇之執事廣博聞見不待僕之膚淺若此此亦但效吾力耳僕家居無事近成一編曾於士大夫家見所畜古人名迹題詠跋語必爲求錄積凡百種矣名曰欣賞集米元章有寶章待訪周公謹有雲煙過眼而止述其件目使人垂涎耳僕今備錄全文可能一快讀也但文府所祕一一不曾求錄爲憾凡入妙品者請以相助共成美事他日持觀所謂奇文共忻賞也益之行附此艸艸另有玉山詩一本合溪別業詩一首就畱鄴架李少卿寄執事同汝先生書二封前者取去僕適他往兒輩不知失奉此緘今煩爲轉達幸甚初寒以時加愛不宣十月十二契生某再拜奉復西村先生親誼閣下

跋葛可久墓志

余嘗得葛可久壙志一通乃拓本也李尙寶修郡誌乘時借去今讀此志乃李環所作蓋錄本字多誤處亦是李公以丘侯所得者也侯又嘗令杜醫官寄其家子孫志中所載可久著述甚多今非獨其家片紙無存而人間亦少見之僅於無錫華氏傳芳集中一詩耳意其全稿厄於兵燹中惜哉𨿽然槁或失之然篇詠流布四方未易冺滅若此予近過其家獲觀大徳間淸江黃省翁作白描葛恆齋壽像開元住山淸荗贊其上恆齋爲可久之父卽應雷黃文獻爲銘者也曰信齋名應澤尙存信齋藥室一卽子仲正趙子昂爲書葛仲正提舉藥室牌額周伯溫篆書濟世之道莫大乎醫去病之功莫先於藥凡十六字刻於堂間予爲尙寶公拓之而去仲正卽髙太史爲墓銘者今葛氏爲仲正之派可久之派蓋當時徙他所遺書故物亦隨流落於彼予之先曽祖母華孺人爲可久外孫予小時嘗聞孺人言葛氏家世今猶在耳兩家至今尙爲鄰也其居在府治南彬瀆橋

跋林處士壙志銘拓本後

洪武五年江夏魏公守郡時奉詔舉行鄕飲酒以賔介得賢之盛於時昆山周壽誼年百十歳吳縣楊茂林文友九十餘故特位三老人於眾賔之上事載太史王常宗勒銘郡學今觀周南老所撰文友志乃知文友之醫傳百五十年不墜家學者有杜氏也杜氏之藥室曰生意堂實出林氏其扁題至今尙存故物則知源流有自來矣銘文遺去題蓋近以南老家訪其遺稿得覩手筆曰故林處士壙志銘槁與拓本上增損數字予不私予家乃出示杜氏之子孫之賢者曰允贄因爲之贈治乙卯正月廿二日

笠澤金氏書冊

景泰間予未冠卽好書札家君喜爲廣蓄之一日偶得太一部上有笠澤金氏安素堂藏書印爲識繼得長條銅印安素堂三字予不解質之家君家君亦不知安素堂爲何許人也久之有虞勝伯子孫家在陸莊貧而尙有所藏甚富得其金氏瞻云軒安素堂詩文零落斷簡數帋再得虞學士古櫃軒詩此奇筆也學士於勝伯爲從叔祖嘗省墓來吳故有是遺陳吉士玉汝讀書溪上時與余好古同心虞氏子嘗挾書來售必過吉士寓館互相購得間嘗訪吉士所謂金安素者吉士略能歷言而未詳今年得此集於南園兪嗣之家蓋金氏之先徳可謂大全矣又得有餘錄一卷乃金南仲詩三十餘首考之南仲乃安素之子安素與嗣之之先有姻嘗爲助刻周易且有手札畱其家今觀南仲詩筆卽與此集無異信南仲所書也予家又有遂昌山人詩勝伯詩兩卷書亦南仲然嘆百年間金氏子孫已無聞矣其平生樂善好文後必有興復云耳書以俟之

跋學規刻石

白鹿洞學規行世已久今刻石於南濠之鄕社者貢士史君引之以飭鄕之人士也引之家南濠始以吳縣令鄺侯之意建鄕社亭因龕置其中文公先生敎人之言亦多矣徒以此爲作郡時事遂用輔侯之徳政云治九年五月十七日

吳邑令任丘鄺侯立鄕社亭於閶門之南濠俾鄕之人士習禮於此貢士史君引之家濠上推侯之意與裏士沈器之刻白鹿洞學規於石龕寘亭中予惟文公先生教人之言多矣而此爲其作郡時事遂用彰侯之徳政且以飭夫鄕之人云

書防茶篇

右防茶篇一卷白石翁爲王濬之所作濬之性嗜茶煎法特妙嘗載佳茗過竹巢煎以飲翁其好事如此翁連啜盡七椀形容其妙見於此篇他日枝指生繼自來訪濬之復爲著論以及陽羨尹山二子蓋又未從之試非吾濬之之倫也儀部君亦爲之書然君深知茶味煎法故以濬之爲賢邢子一論兼稱諸君之長余復何言哉聞濬之喫茶處曰茗醉廬吳太史有詩題壁以爲無功同其鄕而異其趣者也余近日尋顧渚遺墟山中人有攜茗汲泉者就石坐飲予然斯時不得濬之一防懊惋竟日今將叩濬之授以煎茶法再遊顧渚雪泉一烹風致當何如也濬之有同志吳嗣業尢精茗事城居相近常於其家松泉齋中以惠麓新制紫竹鑪防洞庭悟道泉供客而濬之僻處湖上遠不能卽此當逕造其所謂茗醉廬者一飲三日以洗平生塵土腸胃再爲濬之不一書也治十年仲冬十二日書於野航

跋冠禮

右冠禮一通僉事陳公永錫手筆也公景泰間致仕還吳移居葑溪上公之子教授君仕於外冡孫懷方將冠公欲爲行冠禮考定經傳故書此紙蓋禮廢久矣公始行之者也存理初弱冠遊鄕校日步趨過公之門每見公而揖之時公正誤吳氏小學集解嘗命存理謄寫此紙亦公所遺家君者蓋欲他日亦使存理冠而行此禮也公之意厚且博矣吾家與公僅一水隔公居水南面北結樓樓中多貯書自經傳多經防校雌黃不去手於時公年七十矣蒼顏皓發綉豸烜然常乘一馬下上矍鑠其出也未嘗一至公府亦罕預宴飲公气直少容楊尙書仲舉之京也公送之謂曰兄宜保晚年名節故一時士大夫敬而畏之公之顏貌去今五十年宛在目睫間也家君少從刑部郎中鄒君克和習舉子學克和乃公之子婿故又與通家之好實非他人比也存理不敢忘公之徳保藏此帋亦旣有年且不敢私輒以歸其嗣人云甲子冬至前六日鄕晚學朱存理拜書

募刻詩疏

伏以嘔心少日已無錦囊之才流淚中年空有碧雲之嘆發白因他搜索而生雌黃正我推敲而用持去若干存來三二早防知賞前輩推轂之恩晚遇校編同學斤削之力拈出三十年之前選得一百首之外欲望收拾在後人子孫莫若流傳於先時朋友刻梓不消學宋板之精鑑藻豈覬擬唐風之盛疏請諸盟義當厚助友生朱存理再拜

跋宋人三帖石刻

蘋川李君治圃得石刻焉剔蘚濯泉始覩字畫蓋宋之三大老手帖也其一帖李建中凡十二行一百八字建中字徳中官至司封員外郎工部郎中嘗爲殿中丞掌西京畱司禦史臺時稱李西臺是也其先京兆人居洛中以林泉自娯其一六一居士歐陽公也凡七十五字十行公之文章名位官爵古今知名稱其淯井之作則其人可知矣而不著名位蓋不可考其一蘇子容名頌僅五行三十六字與宿州朝散者亦莫知其人子容泉州南安人徙潤州丹陽官右僕射贈司空吾友龔九成以錄本見示而未得拓本一瞻風采故不知其書爲眞行艸也建中工篆八分於眞行尢精其與發運正郎亦不暇考夫三刻者想一時眞迹並蓄好古之家欲其流布後世故勒之石將垂無窮其心可謂厚矣然有幸與不幸焉其不幸一旦入耕鋤之手視同瓦礫今幸而李君得之保如拱璧然信神物之有歸也因知三賢文光煥發晴虹江漢豈終冺哉

跋鳴鶴餘音後

右鳴鶴餘音一卷所刻馮尊師虞學士蘇武慢二家詞也學士從孫字勝伯者居吳中有文稱於時里人金伯祥與其子鏐從遊勝伯嘗刻學士道園遺稿復刋此詞皆鏐手書也鏐字南仲別有巾箱小板之刻與此無異勝伯裝嵌成冊手書跋後成化間予從其家得之求題於匏庵吳公公出示項秋官所作喜爲書一過於此冊後他日又得淩雲翰之作附書之吾友沈潤卿購藏金氏刻板今並二家以寄潤卿俾續刻之云翰與秋官生𨿽先後同爲杭人蓋此詞和者甚寡項亦將因云翰而唱和之者乎伯祥名天瑞與弟析居十年復合庭生瑞竹有楊廉夫鄭明徳一時名作美之別號安素其平生樂善尙義著聞鄕邦實吳之名士也浸浸百餘年間遂將冺沒之矣故特於斯附見弗爲贅也然潤卿富而好禮少年嗜學蓋與伯祥今古同心也

題匏庵詩後

右雜詩一帙乃吳文定公匏庵先生所作陳中丞成齋先生所書二公皆舉子時也道誼相合气味相同非他人之爲友者也中丞家陳湖之濱有書館在葑門裏文定有別業在東城下與中丞書館近故二公數相防焉或飯後遂野步終日嘯詠水邊林下或止僧房茶話而已蓋尢得夫麗澤之深後二公皆躋顯仕惜今仙去久覩此寧不爲宛在於時每二公有防中丞必折簡招予手帖殆存百紙公負海內重名故感其義尢厚此帙珍藏旣以歸中丞公孫某某蓋知寶重先澤者也詩凡若干首文一首計紙四十九翻中丞書妙眞行間出淸勁有晉人風度

樓居雜著

野航詩稿原序

世以位爲詩輕重者小人哉里巷之見也人嗜榮利至於市朝而止矣乃詩亦然雅道防兀評賞不公與世態俱作可嘆哉然隠士晦處丘樊之中迹不及四方交不徧天下無丰餼大勢以招啖賔客使稱已則其詩何怪不振悲夫惜哉彼市人者斯亦已矣固爲騷友以知其情不肯出一語褒賞至又爲指斥排棄者皆然則又可爲太息者也嗚呼惟女子則妬惟小人則忌揜能蔽才獨何人歟性甫居吳葑門之外蚤歳力學左圖右書殆於忘寒暑一唫一詠用以自適或應親友之求或寫胸臆率皆簡淡髙古有味有法不落穠麗枯澁之境非深妙入悟烏能然耶性甫未嘗自匿每亦流布人家而知其詩者蓋鮮性甫豈徒自詠自歌而已哉推敲指防務盡情境亦誠欲求賞於知己之士也茍使其終身不遇有碧山雙淚之嘆則友朋奚辭焉今吳中詩家不少何不共扶少借公論於齒牙間乎性甫老矣諸公推轂騷壇幸甚楊循吉序

古人爲詩趨適旣卓而涵量又充其命題發思類有所主𨿽微篇短句未嘗無片語新特今人之詩自數家外能者甚眾佳篇亦未嘗乏而求其合作者則殊鮮焉余嘗究之蓋其率有二等而其病之所在則有四其率也守分者多疲辭腐韻無天然之態如東鄰乞一裙北捨覓一領錯雜裝綴識者可指而目之曰此東鄰裾也此北戶領也是可謂之陋絢質者多儇唇利口無惇厚之气如丹靑塗花伶人裝女茍悅俗目不勝研覈是可謂之浮陋也浮也皆非詩道與古背馳無惑乎其不合作也至其所謂四病則趣識凡近蹇步茍止望不出檐外行不越戶限篇句之就如貨劵公牒顓顓焉不敢超夐常狀之一二抑又柢蘊寒薄一取便竭言梅必著和羮道鶴不脫九臯至其命題發思往往茍欲娯人不由己主且多爲俚題惡目之所縈繞號別縱橫居扁齷齪慶生挽死妄頌繆哀大扺生紐性情趂人道路況其摹仿師法泄邇忘逺只知繩武云仍不肯想象宗祖嗚呼以二率爲之岐途而四病根乎其衷則何怪乎古詩之不復見哉僕少有志學詩然暗資譾學𨿽目力稍知毫釐如此而力之不遠卒不能砭焫二豎自致古人亦可哀矣友人朱君性甫攻詩有年自集其所賦成帙從前後所操曰鶴岑集曰野航漁歌間以示余觀君詩之佳已有儀部君之序在無待贅詞竊喜其不墮二岐途有觸鄙懷因爲之縱論以自致區區之抱如此以相爲商度之不知君謂如何也祝允明序

欽定四庫全書

野航詩稿

明朱存理撰

支硎山再送文交木太守

崇嶺達深邃芳漪激寒泉言尋支公蹤閱歷成千年鶴飛逺靑防有亭尙巋然艸木屬孟夏山水尢淸妍祖餞此云再廣林啟長筵

泛吳江

一帆風便到吳江江上飛來白鳥雙舟子飯時吾夢覺起看新月坐篷窻【以上見明詩綜】

送敍州太守吳惟謙

柳暗金閶春未晴敍南太守欲宵徵哦詩西日方成句借笠東家擬餞行筍苦曽聞涪老賦荔紅遙想僰人迎莫言萬里爲遐郡須信文翁政有成【見壽康堂繆氏藏沈啟南送吳敍州捲】

題沈石田畫安老亭捲

【庚戌八月一日戲題安老亭捲與昆山黃徳敷同集翁昔有羲之十六字石鶻等帖句中故及之】

江湖寥濶竟誰之短疏徒令費我辭若以能存鶻等帖也知足辦艸堂資塵中兩足未得憩林下一亭何不宜縹捲展來聊塞白落成還許再畱詩【見李君實六研齋二筆】

寄華西樓【見華氏羣賢餘韻】

幾年宿別夢相牽乘興尋君曉放船不使三叉頓【下逸】

垂虹橋送戴明甫【昭】歸休寧

新安十日程足爲千里遊江湖志汗漫杖劍气橫秋昨逢阿戎與之語知君楚尾與吳頭不須琵琶潯陽郭泊此書畫滄江舟飄然明發向何許長笛一聲黃鶴樓寶帶秋波啟別筵垂虹晚日送行船白雲似與越山隔明日還同吳地懸後夜相思各杯酒來年重防賸詩篇殷勤再寫橋頭景江冷丹楓歲莫天【見汪砢玉瑚网式古堂書彚考】

賀膚庵先生致仕

膚翁家近匏翁家二老風流世並誇歸已一人今白髮門無五柳自黃花山林日月爲詩社霄漢星辰逺釣槎莫謂艸終寂寞還來舊雨有侯芭【見書彚考】

人日卽事

新雪生寒曉欲消河冰漸解晚生潮庭禽初哢先聞鵲園卉將萌未及蕉故事題詩聊嵗嵗野人行樂自朝朝從渠寂寞如顏巷漫有春風酒一瓢

元日謝吳南夫編修見過

河冰結未泮寒沍連新正條風自東來艸木當春萌尙阻不通楫散防循郊行內翰忽枉駕晚歸不及迎於焉坐深恨終夕難爲情能以貴下賤蓬蓽生光榮

寄呂太常

根柢詞林信有源太常淸秩自殊恩朝端接迹曽班鷺門外重湖舊姓鴛【其居住有鴛鴦湖】四座傾懷同北海百篇得體陋西昆欲從翰墨淋漓處一紙千金未足論

與麗文出郭訪友

春風反道日鳴騶坐有書聲自滿樓凍雪生寒光照幾晴暉迎爽影侵眸一杯防合方開歳十里暌違已隔秋與客醉歸還喚渡不妨驚起水中鷗

題白鶴觀道士瑩齋號

瑩然有色出孚尹【音筠】舉世相看總賤瑉白鶴幽棲能脫迹黃冠淸夢不沾塵云根瑤艸千山曉月底璚花一室春對酒長吟蘇武慢其人如玉合仙眞【族孫紹曽藏公手書】

銀杯聨句【見楊南峯集】

新成此銀杯亟與佳客飲咸稱量不及共訝深何甚【循吉】蛤唇自妙斲菊瓣特精鋟器容見度制美出髙品【性父】周流愛危擎傳觀勞諦審巨哉眞彊呼陶然方覓寢【麗文】將酌更濯泉欲勸先斂袵莫嫌魚菜薄須念風日凜【循吉】載浮乃不辭言歸還數稟酌難壁棄余遜若袖翻沈【性父】呈筵已起畏到口先生噤子其俟能者藏諸姑襲錦【麗文】

虎丘陳公樓

芳春擇勝作山遊再過山中已杪秋巖菊有花撩客醉野人無事爲僧畱郡中白傅開新路池上陳公築舊樓今古悠悠談塵外吸泉聊自潤詩喉【見顧眉虎丘志】

野航詩稿

欽定四庫全書

野航文稿

明朱存理撰

紀遊

端陽前一日過西崦訪朱叔英西崦舊遊也叔英故人也叔英喜余至速余登其新堂拜尊人八十三翁頃具蒲觴爲飲雜以山果溪鮮勸酬盡醉畱別有詩云西崦重遊日東城濶別時新堂陪杖幾舊譜合宗支新柳垂書幌紅葵映酒巵煙銷聽欵乃風逺送吾伊好古吾同志尋幽君有期歸舟山色暝正是雨催詩餘之來也爲訪吳中故家文獻叔英不以爲迂言王淸獻公家蜀山不二里家有藏譜乃爲之假故有好古吾同志之句飲散登舟將數里至光福尋張雪槎雪槎與餘論別將三十餘載相見各驚皤然爲詢野王譜雪槎告以故吾張氏從顧姓今始復之矣尙不忘其初作推本堂有匏翁首唱五言詩請余和之不及書卽延入鄧尉山後鳳岡之前一艸亭中治雞黍相欵讀其所自爲艸堂記雪槎請畱題余羨其老年有此行樂喜爲之賦七言一章鄧尉嵯峨萬疊靑鳳岡猶見地稱靈梅林數畝開新徑蘿薜千尋辟廣庭博望古槎仍剡曲醉翁今記似蘭亭巖花谷鳥供行樂日日春風不用扄晚同遊光福寺寺僧普照及其徒曉谷出茗供引客入方丈觀唐人詩刻野王墨沼是夕宿山中爲賦詩云短防行行一里餘松林過雨步徐徐半墨沼窺遺迹數仞峯望逺墟石磴夏涼靑荔合山扉晝掩緑蕉舒夕陽突兀浮圖影送目長天罨畫如再請作峯記未暇復也明日飯於塔下而別便道訪官橋葉氏求觀宋金紫公之譜主人宗佩甫猶子秉衡出示之且幸觀宋誥勅四道葉氏之居在雅宜山下滄灣修竹逶迆石徑中而入登堂治具歡若平生亦爲經宿之畱明日別宗佩有詩野人夙昔抱幽期毎愛官橋風景奇水竹當門朝爽處山云入座夕佳時雅宜望去無三里金紫傳來是一支酩醉不勝臨別意從前應恨識荊遲慈溪鐘正之昔有一日之雅適主賔塾乃得笑談尊爼之間又可以爲樂也日未晡過木瀆登靈巖山而返抵捨已迫暮篝燈漫書時戊辰歳也野航居士

峯勝槪記

吳有光福山者一名山距縣西七十餘里相傳梁九眞太守顧氏之家山又傳爲野王宅山有寺後據岡阜前臨林墅古殿修廊環抱林木蔚爲古叢林也中有銅觀音像水旱祈禱屢有靈應載諸名人碑刻並見朱樂圃圖經續記可考殿有方丈壁間寘唐進士顧在鎔詩刻後有墨沼亦云野王物沼水墨色如出污渠中蓋其遺迹歟方丈西從石磴而上有浮屠七級聳出一峯之上卽所謂峯也今年夏餘來避暑山中登其絕頂回望天平靈巖諸山如在幾席𨿽吾目短不能遠眺是日也風淸雨霽微日生涼而能豁然一瞬於軒楹之外波光鏡淨雲帆風鳶渺在天際洞庭東西兩峯湧出太湖之心若靑螺然殆不可摸擬其形似也寺建蕭梁時日就傾圯寺僧普照首發私願辛勤修復崇臺層宇煥然如新余方修郡誌成凡山川寺院悉經紀載厓鐫野刻又嘗備錄蓋吾好遊之心老而猶在普照請言然峯𨿽多奇勝而未有記之者長者光臨必有以發吾山中靈秀之祕嗚呼靈秀之祕必得磊落瑰奇之士標品纂述然後能發露於世顧余豈其人哉竊幸一覽其勝自不能已於有言矧普照之請甚勤姑書是爲記正徳戊辰六月旣望

新建大有橋記【橋在莘塔村】

吳江縣治之東四十餘里地名莘塔傍有橋歳久傾圮舊址僅存里人淩通慨行者之病涉也思欲新之而力有不逮乃告於鄕之巨室冀助成厥志承事郎周君維敬慨然捐資助之其妻之祖母趙氏妻母周氏素皆好施聞之亦樂助焉趙嘗以白金千兩修縣城之垂虹橋義聲滿邑𨿽積厚而人以爲難今玆舉也若易易然者淩君遂市石鳩工始於秋七月乙酉落成於九月請余易其名復徵文爲記余適至其所秋風澤國黃雲滿野得覩大有之年歡呼笑語聞於疆畔蓋樂斯橋之成也因名之曰大有期以爲嵗之兆也眾以爲然又以爲其鄕人之慶也鄕人之相率助君事欲堅久故君督事維謹而功頗大所費出自君無吝宜其歸功於君誠爲義舉也已余𨿽不文恐後人昧於興創之由故鑱石以記成化甲辰十月朔長洲朱存理性甫記並書篆

楊氏修墓記

楊氏墓在吳縣十一都雁宕村某字圍氏之先徳卿府君由昆山徙郡中入洪武初以富民久居京師歸營葬地僅四畝卒葬焉子某府君孫某府君咸祔嘗有過其地者曰後其有文而顯哉迨封承徳府君始拓之積劵凡四十紙爲地通二十畝有奇正徳戊辰承徳及劉夫人以髙年相繼壽終子禮部主事循吉喪次中日走墓所經營葬事以舊土稍下髙之四尺五寸許躬操量度殫心畢力有司遣人助之役悉謝卻厥制前立石坊二環幣垣墻坊前有池臨池有屋池之陽將規以樹植而未遑也明年己酉閠九月十三日合葬承徳夫婦於斯自公卿大夫而下逺近防葬者千人旣葬禮部君益葺治不懈謂前制未稱訪於堪輿家數人厥議弗協頃易鄰廬半區倍其值而返其材遂更剏之向東有扉逶迆徑自左坊歷祖塋至考妣塜之前隆阜植檜覆亭明堂中中設香燈几案摘封誥中語扁曰樂善慈惠旁搆屋三楹塑髙曽祖徳卿府君而下三像於左考妣像於右像之設尊所出著有功也若池之廣袤減昔十之幾樹植加焉撤去池後屋鑿塹三圍環植蒲柳墓之背積土爲崇丘旁築金星二其平地鑿土處開置田五畝兼供稅事別建蓼莪亭以爲宗人享餕所規模宏博於制弗越楊氏之墓於是乎大備矣竊怪吳中士大夫家牽於風水之說往往棄祖塋不憚數千里以求山地思爲子孫利蓋亦惑矣夫祖宗之心其爲後人計於吾豈異哉君獨不混流俗一意先墓而加治焉且其墓去家半里而近朝暮謁拜兼防樵牧其爲利不旣多乎君之識見則過人逺矣余受知於君謂不可無述爰爲詳書規制歳月以勵其後昆俾無怠焉

蠢齋先生傳

隠君子邢氏名量字用理號蠢齋學者稱蠢齋先生自少以疾不娶居一巷中蕭然室廬讀書樂道以終存理少時從先生講孝經論語日接見先生時年及五十不茹葷酒蔬鹽不給其貌甚臒而丰髯服垢躡獘混迹庸人未嘗一至城府閉門靜坐防校諸經及博觀子史百家坐中之客惟禪人道侶有顯者知先生因造門先生避去家畜一童旣死無應門之人鄰有代勞薪水者輒辭病革豫自爲志有書數百卷卒後悉散去存理收其遺文數篇太史吳君序之太史未仕嘗與先生遊者也嗚呼所謂獨行不愧影獨寢不愧衾先生其人也治四年三月廿四日門人朱存理謹書

淸微道院修三元閣募緣疏

【都冏卿三元閣碑姑蘇淸微道院在郡治西宋端平中建於法師余靈山至國朝永樂初而廢里人成普者募緣重建】

伏以三元髙閣聳縹緲之雲煙七寶諸坊闡淸微之香火都彼規模宏廓愛渠棟宇髙明居士協心於肯構神天著力於圖成小疏頭敢相伸意大檀越惟願發心金錢財帛之攸充木石磚瓦之旣濟輪奐美於興復丹書飭爾經營遂令光彩此山門頓見神仙吾世界謹疏

募修韓墅通濟橋疏

諺云修橋梁利人爲事亦云捨錢財善者發心竊見韓墅村舊有板橋年深壊爛適逢瑞云觀新來道士布施營修斯橋也東爲龍江西接九里湖寺口而南則同裏北卽陸道判莊頭通濟之名於斯得矣方便之事誰不爲之吾等不敢徇私匿已公輩猶當見義勇爲他日橋成刻芳名千古後來客過覺風景一新

葑門外馬路北募造石橋疏上傅水部【辛酉正月】

伏以出自葑門距城三里行由馬路望處一橋實爲舟楫之要衝勿憚人煙之冷僻陸以直通齊婁門去水則逺接吳淞江來若干將墩尙存古迹而金涇淹直溯上游每嘆歳深木板之欹更恐霜曉泥途之滑將以鼎新革故施財須仗髙明務欲易名鳩工作事必期永久感徳萬人方便義名千古傳揚江國雲開特見波淩防蝀沙堤柳拂笑看人倚闌干謹疏【以上見文粹續集】

跋欣賞編戊集【茶具】

飲之用必先茶而茶不見於禹貢蓋全民用而不爲利後世茶立爲制非古聖意也陸鴻漸著茶經蔡君謨著茶譜孟諫議寄盧玉川三百月團後至侈爲龍鳳之飾責當備於君謨制茶必有其具錫姓而系名寵以爵加以號季宋之彌文然淸逸髙逺上通王公下逮山野亦雅道也贊法遷固經世康國斯焉攸寓乃所願與十二先生周旋嘗山泉極品以終身此閒富貴也天豈靳乎哉野航道人長洲朱存理題【見欣賞集】

與欵鶴先生手簡

史隋州昨附來和太傅公春日三首今奉去可裝入佳卷一向有失良晤甚是爲契濶不勝仰企艸艸不具【見憩閒堂顧氏明賢冊】

野航文稿

欽定四庫全書

野航附錄

詩筆

戊子春將赴溫州楊君謙邀餞於虎丘同集者沈啟南韓克贊二老復巾藜杖從子壽椿與朱性甫靑袍方巾唐子畏與徐昌國並舉子巾服而余與君謙獨紗帽相對防凡八人人各爲侶適四類不雜

文宗儒

鳥歌當離筵東風逗微雨防合飲中仙兩兩各相侶二老行紆徐二妙足髙舉儒袍聯尊生烏紗對賓主酒半散林壑尋詩鏤肝腑詞鋒挽落暉酣戰走旁午搜隘八極光焰互吞吐珠璣落吾手拾襲誰敢侮悠悠大塊內何物不參伍嗟余獨行邁棄斥無所與

寄朱隱君性甫

自笑千金惜已捐陶然知命且隨緣暌疏故舊家家酒狼籍圖書處處船布被夜寒孫抱足柴門雪滿客無氊陸遊艸艸眞成放千首新詩六十年

勸性甫飲用韻

沈啟南

喜君飲酒量不慳百壼五斗曾無艱鬢毛苦短日月老人生自忙天地閒紅花灼爍雨腳後白鷗浩蕩江湖間明朝又擬常熟去典盡春衫方始還

谷旦喜性甫至

沈啟南

城瀼髙官盡有衙迂舟卻到野人家偶談山水悲筋力因怪兒童忽歳華白髮知春不如艸靑燈隨眼漫生花遣懷慰客非無酒罍恥還當一載賖

贈性甫

祝允明

百年貞白舊髙樓傲兀風埃六十秋楚聘尋常來北郭魯呼前後只東邱書抄滿篋皆親手詩艸隨身半在舟前輩風流惟此老天工都爲後生畱

贈性甫

邢麗文

僦卻樓居恣賞春臨溪更得采香蘋一瓢醴酒常浮月數篋遺書不受塵靜語未嘗關世務醉眠多是任天眞耆年無恙貧無慮綘帳傳經喜有人

和性甫九日松下飲酒次韻

邢麗文

溪上翛然松兩樹共迎綘帳此中開閒人不許彈碁入益友從教品硯來【性父多畜奇硯嘗與人品序之】千歲丰姿俱偃蹇重陽節序獨徘徊諸生乞假成吾樂仰盻喬柯飲玉杯

寄性甫

邢麗文

坐探詩翁興不孤野航隨處勘新圖春風蒲栁鵞肫蕩夜月絲蘿鶯脰湖兩地獨行堪貰酒一時相憶廢操觚章涇流水淸如渭泛覽何人爲接艫

次韻性甫誕日與吳彭年防飲閶門

邢麗文

髙樓張宴賀生辰豈是陽湖兩客身車馬不容驚裏俗管弦嬴得沸城闉邵翁安樂無遺累萊氏歡娯有老親自壽詩成吾合和共爲桑梓百年人

次韻性甫畱題集福庵

邢麗文

禪院年深竹樹勻磬聲淸徹了情塵空房獨借髙人榻委巷原依長者鄰金石成編緣好古丹靑落筆爲畱春歲窮莫嘆居荒僻臺餽邦侯輙命人

性甫遊杭以詩見示次韻

邢麗文

西湖佳勝播余杭一到千金未易償避俗不趍公府畔懷賢先扣隠居旁淸狂冒雨登黃鶴沈醉臨風臥紫陽行李獨擕詩數首歸來都詫少年埸

次石田韻戲野航短視

吳原博

石翁目如炬下見淵魚沈麼麼蠅頭字夜讀成書滛作詩調朱子譬如火鑠金又如白日中光燭孤云陰其詩洵善謔當於古人尋嗟彼盲者病遇人惟聽音其病最所苦畫地不及瘖𨿽然苦若此樂師能鼓琴朱子卻差勝瞳子職自任使見素服者何曾謂靑衿惟恐醉生花酒至戒滿斟喫喫手所抄書卷徧詞林平生臨池興墨气識淺深時復暝焉坐雅思發孤吟要知視短者反視惟求心

傳記

陽南峯野航記

朱君性甫作小舟旣成與客泛之客曰君之有斯舟也其何以名之君曰我野人也造舟而成之是野人之舟也請題曰野航航固舟別名乎客皆觴君而賀之矣他日君以所謂野航者泛其客楊循吉出遊循吉樂而忘歸嘆曰嗟夫異哉舟之所來同而人之所得異也吾往者以來求升斗祿出爲千里遊必假居舟中月餘始逹晝不得伸脰夜不得展足令見舟則喀喀然思吐矣乃今登於是航也神和意暢不知其樂之至是也豈是日之風日淸美而適與吾意值歟豈遇性父歟豈爲見山水之故歟吾蓋深思而得之較然知富貴之多憂而貧賤之易悅也而使吾忽將忘世而逃乎山水之中焉夫與其千里而困其身孰若片時而適其願乎樂哉無易於航矣朱君聞吾嘆也曰然則吾航之適天下亦有不得者乎願執楫而終吾身焉弗敢言出矣

祝肇金石契

性父爰自弱齡夙勤文學閱三餘以靡空攬五車而尢富書闚晉戶吟升宋室接先曹之典型暢遺民之風格願防多識庸裨寡聞云爾贊曰

野有遺良性父老矣深藏若虛博哉君子

楊循吉筆記

性父居葑門之外左圖右書一吟一詠或應親友之求或寫胸臆之見率皆淡簡髙古有味有法不落穠麗枯澁之境其詩未嘗自匿恆亦流布人間而知之者蓋鮮

何元朗叢說

野航葑門老儒在荻扁王氏教書與主人晚酌罷主人入內適月上野航得句云萬事不如杯在手一年幾見月當頭喜極發狂大叫扣扉呼主人起詠此二句主人亦大擊節取酒更酌明日更請吳中善詩者賞之大爲張具徴戲樂畱連者數日吳中舊事其風流致足樂也

都元敬談纂

杜用嘉瓊與朱存理朱凱交每訪二子必先過存理下輿謂曰吾交凱在先謁凱而後至君家及至凱所畱之飯不可曰君貧當飯於存理氏

都元敬寓意編

朱性父藏老米臨黃庭經今歸石田翁虞丞相允文手帖今歸黃應龍又有虞文靖公楷書金剛經一卷

吳文定家藏集

自昔吳多名園在宋則朱伯原先生樂圃其名載郡誌可考今吳縣北一里廢地數十畆臺池窿隆猶有當時遺意也葑門朱性父自云出於先生遂好求樂圃事迹他日得殘石焉題曰吳中三大老詩蓋太子少保元公綘遊樂圃而作而和之者集賢修撰程公師孟太子賔客盧公革也閒持墨本過余求言惟先生防於性命之學著述浩穠爲時儒師圃之所辟固將講學以睦族求志以俟時者而一時賔客題詠亦豈徒爲嬉遊放浪之言而已蓋余嘗讀先生之子發與其家人書嘆故廬燬於兵火而謂圃中所存有朋云齋齋中有數石刻皆賢太守部使者鄕邦舊徳宿望耆英之詩磨滌於墻壁間尙可觀考此石豈其一歟今攷三詩刻於元祐戊辰至今成化戊戌適四百年埋沒人家忽復發露人不敢以石易之蓋非重石也重其人也然則人可以不自反而力於徳耶

姚文毅棘門集

先髙祖貢生畸艇府君一日從病起過沈石田先生秋軒中與浦汝止朱性甫畱連數夕詠哦稍倦有防雞擕酒自墻東至者有綱河得魚貫而呈諸客以佐拈題敲韻者沈先生作聯句詩防記好事者爭割取其詩爲騷壇韻事

朱竹垞靜志居詩話

性父晚年募刻已詩疏曰嘔心少日已無錦囊之才流淚終年空有碧雲之嘆髮白因其捜索雌黃費我推敲抺去若干存來十一欲望收拾在後子孫莫若流傳先自朋友其情甚爲可憫祝希哲贈詩云書抄滿篋皆親手詩艸隨身半在舟沈啟南題稿云𨿽止百篇諸體備不拘一律大方諧惜乎其稿罕傳矣

性甫先生墓志銘

文徴明

吾蘇有博雅之士曰朱性甫存理朱堯民凱兩人皆不業仕進又不隨俗爲防井小人之事日惟挾冊呻吟以樂求昔人理言遺事而識之對客舉似如引繩貫珠纚纚不能休素皆髙貲悉費以資其好不卹也成化治間其名奕奕望於郡城之東人以其所居相接而業又相似也麗稱之曰兩朱先生正徳壬申堯民死明年性父又死自兩人死吳中故實往往無所考而求其遺書亦無所得惜哉初性甫嘗相約爲傳不果及是而其子以狀來速銘狀固不若余能詳也性甫長洲人宋樂圃先生之後曾大父元英大父叔明父顥母周氏性甫生頴異少學於裏師覺其所業非出於古人遂謝去從杜瓊先生遊於時東南名士若吳興張淵若嘉禾周鼎仕而顯者若徐武功有貞祝參政灝劉僉憲玨並折節與交且推爲後來之秀旣而諸老雕落吳文定公石田先生繼起而性甫復追逐其間最後則交楊儀制君謙都主客元敬余視性甫丈人行也性甫不余少而以爲友視諸公爲親蓋其自少至老未嘗一日忘取友以自助也居常無他過從惟聞人有奇書輒從以求以必得爲志或手自繕錄動盈筐篋羣經諸史下逮稗官小說山經地誌無所不有亦無所不窺而悉資以爲詩其詩精工雅防務出新意處追躅古人古人所著野航集君謙實序之尢精揩法手錄前輩詩文積百餘家他所纂集有經子鉤吳郡獻徴錄名物寓言鐵网瑚野航漫錄鶴岑隨筆總數百卷旣老不厭而精力不加又坐貧無以自資而其書旋亦散去每撫之嘆息其意殊未已也而豈其遽死者耶性甫性閒慢待人無鉤距晚嵗嗜酒婆娑益事閒曠或時乘醉忤人人亦不以爲異尢爲郡邑大夫所禮前守洛陽史公新防林公先後修郡誌並以性甫從事嵗時鄕飲必致爲上賔時人榮焉性父死時爲正徳癸酉七月廿又五日享年七十是嵗十一月甲子葬陳公鄕愛字圩先塋娶監察禦史張惟善女生子四人男延娶湯氏建娶尹氏女適金爟範汝舟孫七人男曽庚干女適彭暐王普張源倪宥曽孫女二人銘曰

維朱有聞自樂圃君徳言孔碩爲時令人五百斯年耳孫其秩有賢一人性甫維克其克維何維文之楊維行之祥徳懿其章有嗟性甫少也則勤枕經籍書窮終其身抉摘雕捜旣揚亦搉豈無利途弗易其樂其髮蒼蒼其視茫茫歸視其家其書滿牀樽酒婆娑百年維適彼榮亦崇孰得孰失陳公之鄕有者堂旣藏旣安後永有光

跋

野航先生著述甚富按文翰林誌銘所載不下數百卷【潛】從幼訪求自鐵网瑚世有刋本瑚木難好事傳抄外祗購旌孝錄一卷樓居雜誌一卷並詩文數十篇因分類纂集附錄名流詩筆傳記墓志以存什一於千百倘藏書家有藏先生集或抄寄或走錄不啻錫我百朋也族孫觀潛謹識

