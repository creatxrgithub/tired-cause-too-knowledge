白雲樵唱集明王恭

欽定四庫全書

集部六

白雲樵唱集

別集類五

明

提要

臣等謹案白雲樵唱集四卷明王恭撰恭字安中閩縣人自稱皆山樵者閩中十子之一也成祖初以儒士薦修永樂大典授翰林院典籍明史文苑傳附載林鴻傳中其詩凡三集一曰鳳臺淸嘯乃官翰林以後作此集及艸澤狂歌則皆未仕以前所作恭沒之後湮晦不傳成化癸夘南京戶部尙書黃鎬搜恭遺稿始得此集於吏部郎中長樂黃汝明家因屬汝明編次分爲前後二集卷首有永樂三年林環舊序兼爲三集而作者序中所刻次第以此集爲首知其詩在艸澤狂歌以前卷末又有永樂中林蕙諸人所作皆山樵者傳贊辭說則刻成之後續爲增入者也恭與同邑髙棅齊名同以布衣徵入翰林然棅出仕後詩應酬潦倒無復淸思恭則歷官未久投牒遽歸迹其性情本耽山野此集又作於田居之日故吐言淸拔不染俗塵得大歷十子之遺意其格韻逺在棅上當時次第甲乙以棅居第三恭居第四殆亦所謂恥居王后者矣

乾隆四十六年十月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●白雲樵唱集原序

余家居時聞吾閩之長樂有王先生恭者以詩鳴先生時遁於樵自號爲皆山樵者不欲與世接予以故未及見來京師獲與長樂人士通籍於朝者交間於篇牘中獲覩先生所作及有能傳誦其一二者恍若聴張樂於洞庭之野閱武庫所蔵不覺茫然自失已而嘆曰風雅輟響大音不完光嶽气全英雋間出如先生者天固將使之鳴國家之盛豈終窮餓其身使自鳴於山巓水涯與樵歌牧謳相唱和而已哉永樂四年朝廷方開石渠廣延天下士先生以薦至相見於玉堂之署觀其神淸體臒須鬢如雪葛巾野服翛然如孤鶴振鷺知爲風塵表物得造化淸气蓋多也因坐與之談詩其論五七言長歌律絕句則一欲追唐開元天寶大歷諸君子而五言五選則時或祖漢魏六朝諸作者而爲之宋元而下不論也予喜曰朝陽之鳴待先生久矣無何果以詩名徹宸聴得翰林典籍余益信天之所以昌先生之詩者有在而又信詩果不能窮人也退直之暇因得先生合集觀之有所謂白雲樵唱艸澤狂歌鳳臺淸嘯凡若干捲其談道理致則天地造化道徳性命無不臻其妙其模寫物槪則山川風月虫魚艸木無不極其形容其敍人事則興廢得喪戚愉悲樂無不委曲盡其情髙而不浮深而不僻淸新而不巧古雅衝澹而有餘味信能合諸家之長而泛溢旁出者也先生間以集徵爲敍予謂詩以道性情也近世學者多不先以理性情爲本而徒區區於筆蹊墨徑之間至或竊古人之陳言成說而掇拾補綴以爲工是作者愈多而聲愈下也若先生始自放山水之間不以勢利攖其心其志趣衝澹襟度贍豁固己黙契道妙而又得肆力於學以充平日之所養故流坎隨遇不礙於物蓋由先生道明而涵養性情者得其正故也是以形之詩一皆渾涵忠厚之發不加繩削而自合是豈尋常雕章鏤句者所能彷佛哉先生之詩不患世無知者苐患𨿽知先生之詩而不能盡窺先生之蘊是亦未知先生也故盡其素行之槪於篇端庶見者得有以考其實焉

永樂九年春二月吉旦賜進士及第翰林院修撰莆田林環崇璧序

●欽定四庫全書

白雲樵唱集卷一

﹝明﹞王恭撰

○五言古詩

舟經彭蠡

楊帆過彭蠡逺見匡廬色瀑布天上來芙蓉望中碧東林鐘磬逺沽酒潯陽夕楓樹忽鳴猿淒然念鄕國

題諸葛孔明像

炎祚忽云季諸侯騁雄圖棲棲劉豫州三顧何勤劬漢賊不兩立一心抱區區臨崩寄大事忠憤常郁紆鞠躬乃盡瘁賢哉此丈夫

釣臺懷古

新室簒炎祚中興復輿圖故人卽軒冕先生獨樵漁一出盡交態拂袖歸桐廬豈惟黃綺輩得與巢由俱我來訪遺迹髙臺倚荒蕪釃酒酬千古悲風起天隅

銅雀妓

朝上銅雀臺夕弄管弦哀釃酒望陵樹悲風千里回飛縵絓靑漢舞袖空徘徊君王不可見玉座成蒼苔

塞下曲二首

橫行羽林兒生小邯鄲裏出塞入塞時顧勲寧顧死去年戰桑幹今年戰樓蘭馬上擒突厥帳下降可汗誰知百餘戰封侯竟艱難

登埤望烽火落日煙塵紫百戰久不歸空閨淚如水漢兵十萬餘盡沒長城死城下有精靈啾啾月明裏

明妃曲

行行出塞門飲血思長安穹廬凍不暖雪飛邊艸幹漢國回頭沒嚴霜鏡中寒金鐺煮羊酪彊接單於歡夜半鴈聲急琵琶哀自彈

秋胡妻

河洲美王雎所托有深意委身事良人誓死終不二君行赴陳汝妾獨深閨裏采采陌上桑翩翩路傍騎黃金是何物視之若泥滓日夕采桑還行人已歸止入門拜髙堂適來狂馳子相顧黙無言懷慚復何已羞與斯人俱將身赴河水

妾薄命

妾家叢臺下花顏耀靑春嫁得金吾婿飄飄事邊塵昨聞羽書至陣歿交河濱戰馬委沙磧兵符屬他人念此每欲死淋浪淚沾巾羅襦爲君解瑤瑟不復陳始信古人言容華多誤身

遊天臺國淸寺

飛步赤城標連峯積空翠杳靄蔥蒨間千秋隠靈異石橋孤鳥外香界淸暉裏羣壑澹歸云遙林引寒吹遂造丰幹廬垂蘿覆溪外眞僧五百人各了西來意願此學無生超然謝塵滓

尋淸冷臺訪洽上人

端居在人境久沒塵壤中探奇不憚逺於焉得佳逢石怪互森列臺髙絓虛空林端宿云去竹外微徑通巖壑深杳靄天花雨■﹝月葛﹞茸洽師禪門秀戒臈同古松說法超上乘苦心歸妙宗予慚善根淺迷方莫能從暫此松下石聊疎浮世蹤

秋塘曲

妾家住寒塘夫婿平原客白馬五陵遊空閨斷行迹憶昨別君時蒲生栁條碧及此君不歸登艫感秋色

送春詞

裊裊楊栁枝紛紛五陵兒翩翩白鼻騧燦燦黃金羈昔爲浣紗女今作吳王姬不惜送春去但恐換秋眉

悼鄰婦

入水江有魚采山林有木棲棲東鄰孀悲涼守空屋年荒鬻釵釧服食恆不足𨿽有膝下兒身爲富人僕浮生幾何時奄忽風中燭一旦壽命終蕭條但牀蓐骨肉已不收親情復誰哭徒然束縛去瘞彼沙岡麓爲問裏中豪疇能念窮獨姬文昔埋胔千載耀芳躅

擬古

明月照我室攬衣起中堂北風捲帷幔羅襪微有霜崇蘭委芳質寒螿鳴近牀平生所親者宛在天一方相思無由理況此寒夜長單居易爲感不覺涕沾裳

暮秋過陳氏園林

幽人棲隠處苔徑連深曲秋至垂橘黃霜淸大梨熟方池泛大影可以澄心目飲水共忘形何須狥榮祿

舟次鐔津

木落川气涼鴻飛水容夕微燈射逺沙夜榜鄰幽石月色淒少寒霜花坐來白遙見九華峯蒼苔但蘿薜

書上方方壺醉墨山水

林下多白雲溪口饒水木長嘯鸞鶴羣翛然在空谷悠悠山色閒浩浩波光綠寄醉墨壺中惟應道機熟

與同志泛舟得淨字

登艫發淸嘯落日鏡湖淨微月波上澄歸云鳥邊迥水木生夏涼孤崖破陰暝矧玆簪佩同復此滄洲興中夜棹歌還遙峯響煙磬

秋日山行

淸秋發佳興著屐窮翠微鳥度黃葉澗猿啼白雲扉野寺隠孤磬遙峯當夕暉浮雲淡空宇石瀨淸心機緬懷蘇門嘯願拂林中衣長歌望薜蘿思與塵世違

獨酌言懷

林居絕輪鞅獨酌形亦忘百年會衰朽一室任荒涼寤寐友千古遊心見羲黃所以陶潛翁頹然臥柴桑

九月一日過崇信蘭若

荒山響淸梵竟日無行迹釋子支遁流相逢澹空寂雲歸天際閒鳥度林中夕境淨秋色多心逺羣機息妙契兩忘言微鐘出蘿薜

送林漢孟遊溫陵

月出螺渚寒扁舟水容夕獨樹起鳴猿遙山帯行客淸源鐘磬音金粟煙蘿碧髙唱人莫酬探幽向禪寂

送別

雞鳴海气白驅馬臨長陌逺樹帯鳴蟬孤城對行客蓬累我蕭然萍流子何適相送獨銷魂靑山澹寒色

仲秋送人之塞上

河洲始鳴鴈白露沾我衣念子背鄕國秋風度金微舉頭見黃葉倏忽四散飛如彼逺遊子飄泊何當歸人生無百年會面安可希行當愼霜霰皓首以爲期

雨中懷瓢所

積雨抱幽獨齋捨何寥寥緬懷博陵子隠處惟一瓢濯足雙澗深行歌七巖遙如何在城市巾舄生塵囂蕙艸日已萎松花日已凋相思不可見夢落寒江潮

夏日過憩天王寺

炎暑不可度端居日方永同袍四五人共愛山中靜飛閣軼氛埃叢林逗蘿徑潭靜日已秋竹深午猶暝初沿雙溪轉稍入空中境婉婉林鳥聲悠悠野僧定平生好幽玩盡日愜佳興山水發淸機風泉澹初性日夕徐徐歸雲間響孤磬

經友人故宅

策馬孤城下經過淚盈襟開門絓蠨蛸井竈莓苔深念彼泉下人淒然杳難尋蕭條故籬菊識我平生心攬轡向前路徘徊出寒林誰知山陽笛惻愴猶至今

送別陳平叔歸黃山

置酒鴈峯上酣歌豁衝襟臨觴不盡醉何以慰我心望望遙天云蒼蒼逺州樹落日波上風殘鐘鳥邊嶼此別𨿽未逺重來復何時論交愧知己握手翻成悲君臥黃山云我弄滄洲月雲月兩悠悠相思坐超忽

思誠齋爲曾照磨賦

沖漠窅無眹蒼蒼但幽玄仲尼旣摽本玆道常豁然末流矜小智百僞汨其天達人貴精一思將體乎幹齋居澹而黙萬彚紛我前渾淪靈臺奧緬爾太極先眾妙倏有契洞然冰鑑懸始從勿妄語終以諧聖賢誰歟洓水翁千載感微言

潘源潤思義軒

志士顧名節商人競刀錐義路久荒沒人誰得其蹊夷齊獨何爲行矣西山薇猗彼延陵子髙蹤邈難期淸風激頹靡薄俗漸澆漓豈意千世下人猶想刑儀端居貴名教動息懷所宜冥心戒茍得百行從可知仲尼有明訓朂爾恆自持

林伯予師宴堂

交久敬彌篤仲尼稱其賢廛居任湫隘豆肉不掩肩美哉君臣義金石行當宣遂令太史公忻慕思執鞭吾子重髙節尙友千古前堂開七巖下中有雙澗泉宴坐澹無私恬然忘外喧寤寐夢先哲道存猶未捐余慚石父賤感激應誰憐

同林漢孟池景大靜得軒壁

胚渾本無象聖人亦何言惟應遂初心庶以窺其源冥棲守玄黙水木澹丘園浮雲淨空宇爽气當前軒妙契忽自領恬然忘外喧孰云吾道逺乃自靈臺根

連川醫者許得明悠然樓

樓居結遐想髙超世人羣冥棲寄寥廓心逺遙天云舉目見歸鳥夕嵐浮氤氳淸暉曠無際攬之不盈分緬懷沈蛟井金繩閟苔紋靈貺亙千古英聲耀前聞以言岐黃祕稽首長桑君毋令上池水獨涴靈臺焚

梁董教樂善堂

志士邁恆調所踐惟格言心以善自樂身將義彌惇結堂奉修■﹝氵髓﹞孝養勤朝昬庭門水木秀春至池艸蕃世情徇榮祿所向多異門誰知貴天爵此樂難具論

題松陵吳文剛長春軒

習隠向微道了然玄牝門口含金鵝蕋身寄桃花源結宇閟靑陽寒林變氛氳逍遙太和際發生靈臺根結想夢岐伯飛聲繼軒轅希君黃芽祕永矣駐精魂

古田陳叔重著存堂

風樹嘆親沒含淒竟何言空餘永感下慨此雷露繁蘋藻潔時祀焄蒿動精魂音容恍在睠謦欬恆若存堂虛儼像設林木當前軒林木有時變此心常弗諼

淸江散人爲林孔逸寫前林過雨圖

淸川帯長林雨後宜水木澹沲天影寒孤光霽人目歸云澹空靑虛窗響懸瀑日夕山气佳心閒道機熟煙際下遙鐘西巖數峯綠

題虎

麟鳳那可馴托迹窮幽邃羣動爭朶頤紛紛競相噬何意爪牙雄隠身翠微裏朝膳松下麋夕飲澗中水矢心不咥人逍遙白雲際日與龍爲徒優遊保終始

寒夜宴集陳拙修西軒

飛霰夜仍集寒飆鳴近林感君玉壺酒微昬忽盈襟中庖出丰膳劇飲成謳吟賓言無多酌主稱宜再斟人生亦奚爲所願常盍簪何必候離間臨風想徽音顧慚悠悠者辱此恵愛深窮匱不能答嘿嘿以銘心

書懷寄所知

孟冬天气肅北風何淒涼引領望江介凝霜沾我裳非無越鄕感別久以爲常終懷首丘念欲往川無梁越鳥辭舊林燕禽正南翔淸川去悠悠離心日已長盛年不再至玄鬢忽已霜駕言適皇邑逺結金與張片言不合意東還守空堂因書訴知己恨恨中自傷

書溪山林藪圖

花溪過殘雨隠處靑苔紋松栝逗天影蕭蕭鸞鶴羣以言丘中賞遺身寄孤云金梯與神遇華頂靑氤氳

傳別駕風樹捲

疾風吹庭樹逰子常苦心祿養已不逮江湖行且深鼎茵豈云樂藜藿寧自任懷哉古人意錫類猶至今鄱水漾寒波楚云還逺林含淒念幽壤幾欲忘華簪

題郭熙水墨爲陳滄洲作

飛流積天鏡勝寄來花源尋林煙露晚掃石泉蘿偏瑩神庶遺境歷寂焉累煩身與鳥共逺興將云獨還以求滄洲侶永矣洗心言

題林彬家畫

谷口翠微路深溪明藥叢宴林候巾舄捲幔來羣峯心逺魚鳥狎迹幽猿鹿同行當復揺棹杳靄東林鐘

送鄭上捨縉省親之朔州

解薛受圭組分符撫黎甿何意五馬榮翻垂曼胡纓持法在權貴皇仁無此情狂歌夷門道感激誰爲平驅車出宛洛悠悠念䢐徵恆山郁空翠晉水空流聲部曲不見讓嫖姚豈知名下去且勿嘆寧親向邊營何必兒女別臨岐淚縱橫

送新寧簿丹徒鐂公之天官

翩翩瑤臺鳳鳴聲何嗈嗈本期金瑯玕蹔爾棲棘叢誰云小千室守道隨污隆三考未遷秩一官恆屢空玆晨復辭滿祖道嘶華驄驛舫茘支雨江郵榕葉風輶軒上京口坐聴金陵鐘到家未幾日謁帝明光宮余亦彈冠者何由托冥鴻

九日宴集盤石得諸商

飆號大野蕭索如孟諸落日送飛鴻千巖寒木疎置酒登嘯臺舉眸極空虛酣歌醉僊菊列坐飄長裾身寄猿鳥外神遊元化初飛聲瑤池鳳逺致麻姑書遙海上孤月寒潮帯歸魚天空百泉響獨鶴哀有餘不見松栢路蒼蒼閉玄廬誰知委運去千載隨荒墟且復酌美酒揮刀膾雙魚人生非喬松不飲當何如

歲宴別施伯予還冶城甥館

沂泗不可極河汾亦悠悠眞源了無迹誰知遡其流愛爾尙苦節擔簦適來遊披荒得微路稍見窺前修爾家新寧墅來往冶城秋夜雨夢甥館殘燈憶家樓臈日湖上別北風吹布裘寒山對綠酒大雪飄行舟我有跌宕懷翻然積離憂臨岐嘆孤鳳去去鳴丹丘

寄新寧林伯堅秀才

三峯過殘雨獨樹冥返照鳥外尋片雲霞邊發孤笑若人滄浪心掛席淩海嶠白社偶香緣淸江隠漁釣緬懷中林期負我蘇門嘯榮賤非所知君其可同調

錢塘徐教諭春萱堂

陟屺積遙想望云郁重襟夫子樹叢萱羅生北堂陰愛日耀朝景繁英媚華簪采掇憂可忘盼睞情何深方欣祿就養亦爾道自任南陔有遺響白華多好音願言保貞素永懷慈母心

贈徳成巖道者

巢居迥無迹浮人豈知名振文掇霞采孤坐白雲英神閒了遺境欲澹將寡營摽枝與野鹿邈然兩忘形適來本何期倏別寧鐘情長嘯忽歸去啾啾鸞鶴聲

又

巖棲帯靈境寥寥布金園跫然足音少所遇麋與猿井竈白雲裏枕席莓苔痕懸燈夢石榻蝙蝠飛前軒腹中楞伽經心解口不言眾方委塵劫此獨求眞源筍笠掛絕壁捲衣弄潺湲夜半月出山泉蘿四垂門了然忘天地獨與靜者論

遁素軒爲張伯和賦

圭組豈不貴藜藿豈不饑達士順流坎道在隨所宜回也一瓢飲禹稷恆憂時傅巖亦何卑莘野寧久微夫子尙名教遁世不見知遺身衡門下守素無外馳大道且囊括時來將有爲非徒野鹿性偃蹇如摽枝

題閩淸林中叔默林耕隠捲

結宇隠空翠耦耕梅花林羣嶺寄孤鳥眾溪澄一心春至覘泉脈遙遙西頂岑夤緣片雲上杳靄窮源深潭雨颯已至虹蜺生我襟翩翩洪厓子采藥靑蘿陰手持若木杖笑拂丘中琴以言得仙道豈必服黃金言旣忽飛去諸峯龍夜吟榛篁閟秋影石洞聞幽音翹首望不及蒼然何處尋還歸理吾稼寧用競華簪

夢遊武夷吳十董大客上

夕發紫霞想神遊紫霞峯回飆泛輕棹九曲靑芙蓉又不見武夷君幽溪但蒙蒙九函閟仙蛻千載如花紅白鹿行不返丹樓煙靄中羽士尙控鶴眞人猶豢龍相攜三姑石眺晚聞霜鐘毛竹隠初月天雞鳴萬松夤緣金梯上更歷千數重雙壁忽中斷氤氳垂藥叢平鋪亙百里曠逺諧心胸居人半雞犬鼎竈並房櫳云衣捲山罽石牀疑鬼工洞中兩神女瑩色桃花容一笑粲玉齒再言情已通願畱就金液果然愜奇逢愁君乏仙骨玆去迷靈蹤

題馮公夙家蔵方壼神嶽瓊林圖

吾愛方壺子翩翩列仙流咽津結龍虎逍遙與天遊有時發仙祕戲掃瓊林秋趨然粉墨外坐使眞華愁玆峯表神嶽漫漫元气浮祥飆轉琪樹肅颯珊瑚鉤玄鳳隠朝景三花媚靈湫伐毛紫霞裏濯足泉蘿幽黃金變綠髓千歲棲蓬丘世人哂丹汞飯稻甘蜉蝣披圖有遐想其將方外求

林思器席上燕別髙漫士得思字

月出東大堤含輝正流麗同心以綢繆何乃生離異置酒登髙臺臺中筦弦思臨觴不能禦恨恨心已醉憶昔俱少年眷言不相棄及玆別離時衰境倏已至念君逺行遊嚴駕越淮泗阿閣入雲中皇居儼迢逓京邑多故人誰爲願微細恨無承風翰隨君發遐裔浮雲東南翔夕景忽西逝安能守窮賤皓首以遺世

題林漢孟瓢所

東林富猿鹿下有靜者廬四壁無長物一瓢常晏如靑蘿覆虛牖落葉紛前除初疑許由室終類顏子居飯糗常自樂飲泉非願余雙澗時浣衣七巖閒著書何須洗雙耳始與塵事疎

贈周谷泰赴召天京

王風變諸夏光嶽生才彥遂令布衣臣歘起皆纓弁馬卿寧久微寧戚豈長賤扈從甘泉宮承恩未央殿金陵郁龍虎佳气浮蔥蒨天子坐明堂羣公牧州縣奇居倜儻懷而無故鄕戀恥學兒女仁含淒別親串綠水暎行輈靑山對華餞玆去復何辭皇情有深眷

方壺漁隠圖

滄波深不極孤棹獨容與白髮尙漁竿何心戀珪組翛然水木興浩蕩沙鷗侶回首莓苔峯蒼茫夜來雨

題鄭氏家蔵古畫

涼雨靜氛壒孤云結層陰飛流激荒澗嘉木澄幽林鳥啼谷中靜人間川上心誰爲後來者當期此投簪

題山水小景

習靜喜還山山水趣方永灌木澄幽陰風泉澑華頂淸聴空外遙吾心坐未醒空山落葉時渡口潮初長逺樹帯虛亭閒雲霽孤舫古路今人行浮生幾回往

書問耕堂

龎公諭劉表仲尼小樊遲爲學貴自廣遺安亮無危若人隠耕稼取樂寧在玆用捨隨所遇榮賤心弗移閉門面場囿開軒矚淸池棕葉覆我牖藤花垂我衣方春始微雨薄言往東菑田叟旣相勉耰種恆及時稻苗日已長稂莠日已稀逺心易無悶悟物兼忘疲𨿽云體力倦鬥酒聊自怡伐檀夙有戒素食良可譏豈不善微祿知命復奚疑

次韻奉答鄭助教

涼雨淨炎燠微風松下來眷言靑雲客晼晚滄洲懷翰墨冠時輩風流傾眾才髙情表千仞逸足淩三臺旣欣簪佩狎復與緇錫諧淸言方屢接又恐心期乖短褐逐漁釣衡門翳蒿萊寧知枉髙駕酌我林中杯盡醉無復辭俱忘形與骸

書金碧山水

羣峯絢金碧積水澄天鏡叢木生夏涼孤云破朝暝波深魚鳥同地逺衣冠勝意愜遂忘機神閒庶遺境擾擾塵坌中吾將弄煙艇

書林良箴雲山幽隠圖

滄江湛回流野樹帯逺色白雲東山來雅與幽興集靜撫丘中琴時散林下帙余亦澹蕩人相期此投迹

爲中林州題山水小景

離居雜塵想久別山水深玆來愜淸玩復得諧夙心積雨川上霽蕭蕭楓樹林空翠灑飛閣孤雲閒逺岑若人此眞隠緗帙與瑤琴悵望獨不見空期鸞鳳音

書髙謾士爲陳容齋作山水圖

落景逗秋思深潭澄夕氛金梯拂蘿月苔泉鏡中聞但覺靈境幽都無浮世紛白鹿知閒遊呦呦淸溪濆焚香鬼谷暝輟棹花源分瑩神寫冰弦石牀夢氤氳而我煙霞侶今隨鸞鶴羣惟餘瑤華音山水同淸氛華頂何寥寥我行多白雲長歌采三秀不堪持寄君

題畫二首

二十臥云壑長吟招隠篇梯巖結幽構鑿石開山田時經翠微峯捫蘿拂靑天脫巾掛修竹酌酒揮五弦別來如蓬轉玆賞竟茫然白首竟垂釣蕭條東海壖徒有鸞鶴心終無黃綺緣今晨展圖畫因以思林泉何時還舊隠遂買秋江船

鶡冠飯雕胡分與時人淺道存心自玄豈必泉蘿逺綠水淨鳴琴空林對虛館山中春桂枝倏爾飛霜滿寄語靑雲人投簪事應晚

題林景時水墨山水

向壁見空翠滿堂煙靄生都無粉墨姿但覺泉籟聲羨爾丘中賞沿源結幽盟閒尋天窻外時拂靑蘿行身與云共逺心將猿獨淸予亦澹蕩人因之謝浮名願飡金鵝蕋飛步窺蓬瀛

書周造士扇頭

極浦澹逺姿遙峯寫修書淸暉襲房櫳緗帙生華滋嘉爾日在泮還山仍下帷惟應結幽興與我琴心期

陳思孝怡偲堂

伯仲我同气結交我同門懇懇互規諫誇毗奚足云常懷連枝愛豈必箎與塤所親諒已篤疎者情亦惇若人尙古道堂構依山樊庭閒水木秀淸暉藹前軒谷鳥時一鳴深池芳艸繁伊彼伐木詠感玆棠棣篇於焉見髙義薄俗難具論懷哉魯中叟千載垂嘉言

贈別陳少尹思孝服闋之天官

晨登無諸臺南望冶城闕垂楊夾岐路一日幾人別行人惡離別僕禦愁不發斯須竟參辰況乃千里訣行人難久畱結駟登瀛洲連宮出閶闔上有佳气浮鳷鵲麗飛觀銅龍起髙樓結托盡中貴經過皆列侯侯家連戚裏日夕歌鐘起金貂錫元勲赤舄何幾幾宦遊良不惡冠蓋相縈絡誰懷長卿貧沈屙守藜藿

初秋同叔弢彥時遊崇山蘭若

習靜厭紛擾幽尋給孤園翛然香林下似得桃花源一鳥落天鏡千花秀禪門紛吾道機淺謬接甘露言月色隠秋思荷香淸夜魂終希偶緇錫永矣超塵喧

爲醉樵書水墨扇頭

入山不辭遙愛此泉蘿僻悠然與心期孤云澹而白谷神養玄牝應寂了空色思與靜者諧投蹤寄苔石

題髙漫士

山郭雨新霽孤云濕猶飛嵐嶺隠空翠石林閒淸暉時與同心人逍遙愛荊扉都無浮世累共我飯蕨薇日夕笑分去微風拂羅衣

虛白子水墨圖爲陳思孝題

開圖見嵩山妙趣忽已領蒙蒙花源陰窈窕多靈境石洞閟苔紋天窻逗云影迎秋鶡冠涼先雪荷衣冷長夜何所聞龍鳴在西頂

題傳別駕存省堂

大路久榛蕪末流異溪徑淳龎日已隳遂令此心病眾僞揮我眞百邪亂吾正誰知靈臺中澹然大虛靜馴擾無外馳澄明見初性嘉爾有道人於時復存省

張節推存心堂

形妙結元化虛靈獨函中彌漫八弦內廓爾天地同以言道自守了與眞源逢澄明燭萬變百體俱隨從外視失初性蕩然若乘空誰應靜夜气復與靈臺通若人抱月神日夕懷深衷常慮愛物淺思將拯疲癃名堂有逺意豈帷昌厥躬

書陳思孟家蔵古畫二幅

勝寄結幽夢逺林適孤尋澹然花源裏杳藹云木深胸次不礙物但聞丘中琴惟應棄瓢者永言諧夙心

又

絕壁淩山梯連峯出孤島天虛靈籟寒月隠泉蘿曉長嘯入蘇門跫然足音少

賦得雲溪別棹送憲從事赴京師

手折臺上栢送君天外心雲飛隔溪水望望隔層陰仙棹去俄頃滄波杳難尋行將拂霄漢發軔當在今我有千古懷寄情江海深別離貴有贐愧無雙南金

題劉炷家蔵畫

秦人避囂處雞犬桃花林水石隠天鏡泉蘿聞夜琴紛吾厭氛壒欲往路彌深永懷蘇門嘯邈然塵外尋

書水墨圖

嵐嶺閟幽構淸暉長在門閒尋鬼谷隠杳靄迷仙深灌木逓蔥蒨飛蘿垂可捫豁然心境異邈爾朝市喧苔際坐亭午微飆散氤氳潭淸浣予衣蕺芳佩蘭蓀緑水深見底澄明瑩心魂孤云石上起與爾俱無言

題髙廷禮爲陳拙修繪滄洲隠

我昔放仙鳥夢遊東海濱行歌小山桂遂偶滄洲人結交龍門子招邀浮丘生都無簪冕系而有山水情浮丘逐銅輦龍門登玉堂皤然滄洲隠與我唫滄浪有時獵羣書宛在竹深處境靜不遑眠中宵啟前戶龍門惜暌離故寫無聲詩別後見雲樹相思但淒其

偶書醉樵扇頭

幽谷夜來雨遙岑積鮮雲山光與潭影淸輝並在君佳期發琴興念爾鸞鶴羣何爲解蘿薜悵然坐離分

阜陽陳果之愛日堂

慈竹隠疎幔慈烏巢近林春陽發眾彚寸艸齊傾心懿彼堂上人辛勤嗣徽音至恩諒莫酬廓然天地深以玆常愛日承顏競分陰常慮日苦短䢐年易駸駸皇天錫難老菽水當在今何必太行顚望云佇層琴客遊阜陽墅聞風感微忱誰持大手筆以著賢母箴南陔久不作爲君起謳吟

遊竹林深處因贈拙歸居士

深林霽初靄氤氳逗蘿徑煩熇徧朱火愛此山中靜拂石云共眠橫琴鳥皆聴神閒境自玄物澹心逾迥超然維摩居水月初見性行苦人未歸巖棲獨淸淨

建安王彥眞善墨竹道遇新寧林彥時寫歲寒煙雨爲別索余就題其上

黃鶴久爲別蒼茫雲海涯靑鸞爾何來婉孌湘山期煙雨變叢色虛心獨華滋於焉脫節勁豈逐春華萎二十五淸弦一弦一淒其鸞驚復分去鶴怨仍傷離縱使鸞鶴悲終歸集瑤池梧樹秋不實天霜落寒威誰能慰孤鳳日夕恆苦饑緘情寄幽夢憶君蒼筤枝

題畫扇

山空水雲淨月出洲渚白寒葦梳幽風孤蓬逗秋色垂綸久忘魚擊汰非干澤終愧坐磻溪皓首釣人國

陳大家題董羽神變圖

神蹤發幽祕變化誰可知玄感竟莫測孰能馴擾之當其永潛翳曾不異蛟螭時來一奮激沛然與天期

爲遊道人書棲眞圖

塵外俱太古塵內多澆漓夜卽吸沆瀣晨將弄參差恬然不嬰物至道其無爲

送陳和中赴召

河洲發仙舸明日過鐔津云是金臺客西遊謁紫晨乳酒白玉壺送行多親賓酣歌供帳下策馬長江濱越水碧到海楚山靑入閩揮手謝余去遙遙動車塵三月金陵道千花白門春皇居九天上簪紱羅羣臣飄颻雙鳳侶追隨五龍賓日夕飯瑯玕毋爲凡鳥嗔玆行必特達飛書報鄕人

錢林一崟負譴赴京師

澤國噭春鴈風花送離筵揮觴念行子驅車發閩川秉筆事藩府辭家已三千何知公冶系徒使尼父憐翹首白雲岡含淒鶺鴒篇回林顧天屬逺道同周旋白璧非不貴精誠合其天明當抵京邑秦臺鏡髙懸含恩沐春露發興歸秋田故里足禾黍西崖好林泉選幽拂霞坐尋云謁金仙閒來結吟社蹔割寰中緣

琴樂子墨菊雜以竹蘭貽張氏淸玩

何事采三秀淸時謌考盤緬懷長林子荷衣而鶡冠墜露當朝飲落英爲夜飡淸冷上池水一吸無畱殘嗟爾郢中思徒勞抱琴彈惟應褰芳者可以同歲寒

雨夜舟中作

落日浮洞庭宵分逗煙舸側聞巴陵鐘遙愛君山火片雨潭上來涼聲滿髙臥龍鳴秋籟寒蛟泣靈珠墮瑤瑟何淒其蒼梧曉來過誰能問重華空鼓瀟湘柂

哭滄洲陳景明處士

盥櫛中夜起悲謌淚盈襟銜哀思明哲徒有不死心昔來論久要落落襟期妙當以古人求今人少同調君家足文獻勝事令人羨脫略逺膏腴追隨狎貧賤出入戀同聲去畱無吝情爭聞栁下風競播栗裏名平生愛精獵著作多盈篋晨抄不輟手夕誦未交睫客來卽命觴謔浪如疎狂醉後又分詠敏捷皆成章有時忽得句夜半叩予戶開門見月明相邀到天曙心迹兩悠悠功名無所求共吟蕭寺雨同醉鏡湖秋長懷武夷趣欲往嗟遲暮終羨子長遊空憐向平去我本東西人移家托芳鄰綈袍意所戀尊酒情益親銘鐫向心骨倏爾驚存歿開篋見遺書迸然涕俱出憶昨登洪山徘徊蒼翠間俛仰遽云歿玄廬竟掩闗吞聲不能道感激滄洲皓悵望無還期滄洲長春艸

題吳奉使貪泉捲

寧浣盜泉水寧爨惡木薪貪泉爾何物一歃移我眞甘冽滋華池淸冷沁丹府誰知靈臺根倏爾成幽蠧我聞濯纓者尙取滄浪淸朝歌與勝母昔賢憎其名至人方寸間澹然太虛淨常以堅白存何憂及緇燐於役念靡盬時時顧王程惟應貪泉戒永以資廉明

○歌行

夷門懷古

策馬夷門道蕭條愁殺人魏王公子不復見大梁宮殿隨灰塵七雄戈劍紛相擊秦兵已在邯鄲陌晉鄙難回朱亥椎如姬早中侯嬴策春去秋來百艸靑古城落日煙塵生眼前不見抱闗者世上空傳俠客名秋天揺落多愁思信陵原頭木應死誰見豪門愛士時惟有東流汴河水

隋堤栁

君不見長堤栁何裊娜廣陵二月三月時兩堤人看靑絲嚲憶昔繁華大業秋此地曾經系彩舟鶯聲忽起黎陽變風光不駐江都遊千年往事東流去栁色依依舊行路傷心不必嘆銷沈回首唐陵幾株樹

羽林少年行

生少事嫖姚出身羽林子力戰三邊豈顧身報讎千里曾輕死相看雪刃气如虹白日橫行都市中鳴鞭走馬入州縣紛紛郎吏爭趨風自言家住邯鄲陌出入金門侍君側門前不數五侯賓醉裏常輕二千石日晚長楸校獵歸可憐人馬生光輝自矜恩寵常如此大笑傍人終布衣

賦得函谷闗送人入秦

迢迢函谷闗北壯秦山路闗門今古幾人行荊棘荒涼惟古樹君不見伯陽迢逓西入闗騎得靑牛去不還田文愛材客滿座雞鳴犬吠今茫然秋風黃葉重闗下金鎖平明出車馬男兒獨數棄繻人隠士曾聞抱闗者君去西遊幾日歸五侯七貴相追隨歸時爲問闗城吏莫笑行人終布衣

謾歌

飲君玉壺酒聴我擊劍歌孝王賓客久寂寞梁園修竹今如何五陵年少無知已膠漆陳雷更誰是昨日靑雲四五人棄我悠悠一杯水錦袍白馬何匆匆當街上馬生春風並轡朝回雙樹下看花醉倒五陵東他人逐勢爭先後佇立道傍齊拜手君不見張良韓信貧流落江湖聊寄生一朝恩寵賜顏色豈得長爲飄泊人

從軍行

少小事嫖姚辛苦煙塵裏力盡三邊境未歸身經百戰常輕死古戍蒼蒼絕塞邊黃沙白艸暗祁連將軍金印不得佩麾下鐵衣今已穿往來陰磧狼山下破訥峯南戰初罷走馬交河雪下時洗兵瀚海鴻飛夜戰骨蕭條翳艸根邊烽寂寞照營門只知邊將封侯貴不見沙場愁斷魂

書鄭伯固冷齋捲

肉食厭藜藿貂衣哂逢掖朝醉邯鄲春莫宿平原宅香街白馬動行軒羨君讀書長閉門華堂綺席仍擊鐘羨君一瓢常屢空石崇舍下金如土田蚡門前客無數君將富貴等浮雲卻向人間獨辛苦髙齋捲幔對靑山曲幾殘尊野菜盤簾前水鳥將心逺燈下松霜落夢寒幾年在泮閒搔首祿米何曾足沽酒弟子頻分出首符故人已結朝天綬他時靑紫系黃金莫負悠悠冰雪心

溫陵畱別陳四博士

軍城臘月桐葉飛北風蕭蕭吹客衣旅館狂歌轉蕭索故園長望空依微吳姬酒醒春還早那似繁華舊時好五陵白馬盡浮雲甲第朱門共秋艸憐君十載教溫陵不向靑雲嘆未能堂下諸生揖胡瓊海內賢豪趨李膺往來京國知名久健筆雄詞世稀有艸聖曾驚禦史驄風流每醉將軍酒他鄕生計近何如桐下蕭條楊子居夜雨長愁舊國栁秋風忽憶故江魚嘆予飄泊紅塵裏相識惟君最知已問我年來只布衣念我家貧尙如此悠悠萍水各東西也似飛鴻踏雪泥百年心事難傾寫千里雲山又解攜迢迢金粟淸源洞野鳥山花日迎送別後淸猿夜夜聲知君空有相思夢

故人陳孟敷董教三衢適以事歸未幾亟還竟弗獲面使人怏怏故有是作

朝濟越江帆莫投冶城郭寒日衣上殘微霜艸頭落城南種栁春復春幾度經過憶故人故人得官未得意靑袍束帶聊裹身蕭條客捨三衢裏一片柯山對烏幾得錢便買浙江魚渾家衣食公田米忽聞君來喜不定幾日狂歌候蘿徑鬥酒空餘別後期扁舟祗是山陰興如何歸騎太匆匆冠蓋紛紛祖錢同嗟予參差忽不見悵望靑天飛塞鴻

題閩士倪生渠陽軍中春暉堂捲

倪生倜儻人眼白天下士腹中千卷人豈知未肯低頭拾靑紫如何孤劍獨從軍迢逓鄕山隔楚云鴻鴈聲中空弔影鶺鴒原上嘆離羣故園夢逺心常到惆悵庭幃日應老落羽偏憐反哺烏春暉倍憶忘憂艸春暉燁燁照營門遊子時時念母恩白雲幾度頻回首邊月何人不斷魂荒城古戍無州縣瘴水蠻煙雜霜霰相逢俱是五溪兒寄書不到三秋燕昨夜寧親賦獨還西風殘葉穆陵闗衣沾彭蠡湖邊雨路指無諸郭裏山君家更在羅江浦丹茘花香酒如乳菽水重歡膝下情風沙不記軍中苦匆匆又說別家林衣上仍縫慈母鍼時平邊塞無烽火知爾長懸愛日心

題水墨小景

江城何人夜吹笛零落梅花曉無迹仙橋蒼茫隔海靑人煙寂歷連秋色何處徵帆天際歸夕陽楓樹鳥邊微磯頭亦有垂綸者甘向滄浪老布衣

歌行送別林良箴

拔劍擊銅斗醉作遊子歌涼風蕭蕭墮梧葉淸猿裊裊啼緑蘿羨君爲人好風采誰那襟期隔山海握手頻分兩地愁卜鄰空費千金買買臣蕭條主父貧布褐羮藜多苦辛我今與子俱未達蹭蹬豈若尋常人伯勞東飛燕西去鬥酒相歡別岐路座上同聲歌送君杜陵野客心偏苦雙溪竹嶼入雲林君去攜書更抱琴近聞下榻多賢者若个交遊情最深

題洞云耕隠捲

悠悠江上云落落洞中叟老大還耕谷口田風流亦種柴桑栁蕭散孤云野鳥邊夕陽門巷桔橰懸秋風落葉黃花酒盤石垂蘿白日眠曉籬野菜迎霜緑晚飯山廚旋蠧谷羞逐鄰翁日販繒懶隨年少時幹祿門前春雨泥復深辛苦由來不愧心鹿門向在云深處劉表殷勤那得尋

浮峯歌送進士陳以義貢京師

海上迢迢江水東江心絕巘靑芙蓉橫空積靄幾千丈緑蘿裊裊花蒙蒙深沈玉鏡浮仙島黛色靑靑不堪掃芳艸磯頭望欲流夕陽渡口看還好翠壁紅泉髙際天閒雲古木相連延嵐煙瀑雨猿聲裏僧舍人家鳥道邊仙舟江上何瀟灑此地那能駐君馬思爾靑雲得意時莫忘幽期緑蘿下

海上仙槎贈丘二之儋州長史

海上仙槎流泛泛槎枒古木連枝蔓涼秋八月風正髙淩轢鯨鯢泛霄漢依微珊瑚樹髣髴扶桑株宛疑太乙紅蓮葉絕勝鯨髙赤鯉魚隨風飄飄五云上煙霞爲蓬浪爲槳坐看神女弄珠遊臥聴鮫靈剪綃響憶昔漂流海島間載得仙翁去不還又乘漢使河源裏星斗離離衣上寒析木津黃姑渚白波漫漫澹空宇袖得天孫采石歸始知身到銀河裏君爲仙吏下炎州黎母山靑瘴海秋功成畢竟朝天去且著靈槎汗漫遊

送林九博士秩滿之天官

我聞昔時伸蒙子乃在籌峯白雲裏一朝髙議動金門千載香名照靑史君是伸蒙幾葉孫世澤流傳今尙存寧將詞賦客梁苑肯隨劍裏趨平原重林書捨何瀟灑花嶼南頭董峯下巷曲能回長者車門前每系靑驄馬未年三十教黌宮官舍瀟然多好容坐上談經若流水眾中答問如撞鐘今年官滿朝京國殘葉秋風逗行客淛水寒山鳥外靑吳門曙月煙中白九月秣陵鴻鴈飛霜花撲人初著衣日晚行過石渠署天明入覲黃金扉蓬萊參差五云徧鍾阜蒼蒼壓淮甸鳳闕韶音裊裊聞龍池栁色深深見此去應懷明主恩石田茅舍不須言男兒亦在功名早何必棲棲戀故園城隅別酒同傾寫愧我蕭條孟諸野相送寒江萬古心他年來問山中者

陳思孝石田山房

阿誰書室山陰墅舊是郎官棲隠處山頭先雪剪茅茨石上開云種禾黍禾黍秋香酒滿杯緑蘿花發映莓苔龍龕樹底鐘初斷金漆湖邊月又來柴門盡日人稀到山葉無風自飛墮階下紅泉鳥飲殘谷口靑泥鹿行破憶昨郎官未仕時石田茅舍此棲遲靑山醉逐漁樵伴白眼羞逢杜宛兒金陵大道靑天上別後丘園也惆悵四壁寒蛩夜夜聲一簾艸蔓靑靑長往事浮雲共渺然風流嘉政歿仍傳舊篋愁看書尙在開門時見揭猶懸看君亦是靑雲器野性還應愛山水髙臥山中絕世塵蕭蕭風木更悲辛男兒達節有如此未必尋常畎畝人

賦得劍津送鄭孟宣之江右考文

閩溪迢迢絓絕壁平津之水深千尺神物湮沈不復知往往潭心飛霹靂銀河掩映流寒聲玻瓈井底雙龍行九華山色紛照耀丹楓寂歷秋風鳴吾夫子浮丘生送君幾度持文衡扁舟觸熱那可度來往津頭須濯纓

送林彥賓重廬州省兄

鬥酒不忍別空歌嘆離羣夢隨楚天鳥心逐淮山云九月梨花紅千門響砧杵朝拂車上霜暮投月中墅一別連枝幾斷魂秋風又念鶺鴒原此行莫作分飛鴈看爾雙雙歸故園

題林良箴琴樂捲

太朴日已逺希音竟誰憐見君奏流水邈然無徽弦弦中掩抑多深思世上誰能識君意愛客寧無沽酒資得錢祗是修琴費四十年髙尙不官琴心應與道心閒羨君布衣能自樂知君一瓢能自寛興來拂宮羽泠然轉淸商脫略徽軫外人琴兩相忘陰林折竹寒蕭灑暗水流冰雨飄瓦雪海涼天落鴈秋空山臘月烏啼夜山妻聴曲欲忘貧稺子弄弦心亦淳閉門不受知音賞應似悠悠太古民

陳平叔醉墨堂

黃山筆冢連糟丘墨池酒泉相映流霜毫畫酣玉薤露雲箋夜酗蒲萄秋黃山中人鶡冠子身裹緑蘿著雙履蕭灑惟應繼右軍濩落偏能如長史山人艸聖自豪雄何事棲遲酩酊中年過五十無名位其柰蕭然滄海東硯屛顚倒烏皮幾落日壚頭睡初起向壁憑陵小吏驚據牀揮霍郎官喜七閩大姓五陵兒握粟持金豈顧之心同气合卽揮灑歸臥山中無所爲想當脫腕臨池處興入寥天與神遇深沈鐵綆鎖寒蛟偃蹇烏藤絓髙樹魚麗云鳥勢縈紆疑是將軍破骨都驂麟翳鳳何飄忽倏忽仙遊蕋珠闕又如祇苑說空禪靈花歷亂迷諸天離麗落磊千萬態流水行雲皆自然醒來不記濡頭墨千尺寒濤照眼白淮海仍傳寶晉風長沙復見蔵眞迹黃山茆宇思悠悠柿葉靑靑覆酒樓白頭未遂中書貴風流亦似醉鄕侯

黃氏小圃

漢陰丈人心不羈生小灌園無是非寧辭白髮常抱甕大笑傍人皆用機吾觀夫子偏同調未肯逢時發哂笑五十仍無簪冕榮半生獨得丘園妙君家累葉尙髙節太華三峯見秋月仙都白首臥松云官署淸風灑蘭雪霜露淒淒薄故林幾回風木感情深疎燈細雨懷親夢白石淸池養道心藥欄花徑靑山下若比平泉更瀟灑淸齋時對去官人習靜長畱采芳者澗水世事日灌園浮雲世事不須論從教紈綺輕荷葉不分膻腥薄菜根有時兀坐榕陰裏悠悠目送孤鴻起向人不飲少陵杯開口常輕馬遷史燕彩堂深日日春來淸堂上好娛賓嗟予江海流離客愧爾林泉澹蕩人

題邑造士吳中美胡山書室

鄴侯架上書如積金薤瑯玕映奎璧縱橫斷墨莽多岐浩蕩眞源了無迹延陵書捨帶湖山湖上書聲掩靄間閉戶不知秋葉落卷帷或見暮云還山童洗硯春池黑仙侶吹藜夜煙白半榻淸暉艸帶間一簾風露蕓香夕靑春衣彩尙趨庭永日琴尊復聚星吟邊狹水牽長鏡醉裏靑天掃畫屏幾年在泮非常調猶未攜書發西笑心迹空冷魚鳥知文章已作簪纓料同輩紛紛似子稀誦詩三百解人頤愁君便逐靑雲去誰共山中薜茘期

送別陳思孝赴天京兼寄董鄭二先輩

沙口栁條色滄波斷歸鴻君承紫泥詔西上蓬萊宮憶君久抱幹將器三尺鵜膏未曾試君不見驊驑叱撥人豈知一蹴方看小千里黃金不獨累層臺宣室猶聞此夜開郭隗已知天下士漢文偏愛洛陽才只今四海同車轍萬乘宵衣候明哲報主應懷國士恩承家莫負郎官節鄭虔況是槁門客早晚龍池道相憶仲舒三策已成名闕下相逢亦寄聲靑絲白馬金陵道酒幔河橋對春艸天朝此去故人多江海誰憐布衣老舟從故里莫停橈春水桃花半落潮自慚落拓空華發看爾飛騰上赤霄

籌峯歌爲長樂尹王道齋賦

海上羣峯一峯別羣山向下如丘垤雲開華頂見琉球天盡滄波帶吳越元气鴻蒙濕不飛涼霜五月襲人衣迥臨飛鳥空靑外始識籌峯天下稀石林陰洞何冥密萬籟天聲散秋色南澗飛泉鶴夢淸太陰積雨龍漦白我聞伸蒙子云臥淸暉裏一旦金馬門名髙此山水憶昨伸蒙罵賊時悠悠往事亦堪悲支離一代忠臣義感激千秋達士知郎官作縣先名節獨訪遺蹤弔前列載酒惟澆石上苔回鞭不醉山中月東山歌酒蘭亭筆疎散當年竟何益願君遺愛比桐鄕功名記在籌峯石

送長樂林彥衡之嘉禾文學

先生考滿家尙貧十年坐見淮山春一官今來未得意匹馬東還喜拜親君家世業多文獻堂上儲書萬餘卷腹中瑯玕不自矜宛西騏驥令人羨承恩今復教吳中祿薄官卑道益崇銅墨相逢皆磬折衣冠駢立競趨風閩天九月秋蕭索寒葉吹霜鴈邊落壚頭酌酒醉黃花大堤涼月照金沙金沙堤上愁爲別一片孤帆度江浙若遇三衢見故人爲言白髮鏡中新

題張師蘷木石

荒村怪石連樹根古苔蒙茸野棘繁蛟龍騰空虎豹蹲寒霜落月啼淸猿石門窈窕通仙源我欲飄飄絕世喧櫟山老人無復存往往人間驚墨痕夢著銀簫亦斷魂埀蘿飛鳥如可捫石泉泠泠洗心言白雲飛來誰與論

賦得鶴山訪舊送別余緩自軍中還溫陵尋許秀才

餘生笑結曼胡纓許子衣褐應逃名綠波芳艸怨離別渭樹江云今古情昨夜城頭吹笛聲相思起聴落梅行梅花江上潮空白黃鶴山中月自明石田茆舍溫陵上飯稻看書亦疎放去日兒童半白頭舊時猿鶴今無恙念此令人思轉悲鄕心已掛刺桐枝明朝疋馬溫陵道不負秋風雞黍期

送李浩復永寧

對酒擊長劍男兒重橫門行騎紫韁馬笑結曼胡纓常思肝膽瀝竟未嫖姚識時來激忠憤身與鴻毛擲爾今年少才堪數逺逐旌麾在行伍幕下還教重阿朦軍中已見畱孫楚七閩自是古秦封今日溫陵鎭尙雄時平瘴海無邊警天盡琉球見逺峯往來射獵寒沙磧住久翻忘異鄕陌紫莢花深騎影迷刺桐葉暗炊煙積昨日單車奉檄歸過門應得訪庭闈蹔隨旅鴈云邊落又逐徵帆海上飛燕然北去南交趾石刻銅標今尙爾爲報邊頭將士知丹靑好在雲臺裏

書三山奇觀圖

七閩山水多奇勝秦漢封疆古來盛無諸建國何英雄赤土分茆於此中荒城野水行人度細栁靑榕舊宮路浮世空歌逐鹿時斷磯不辧屠龍處忽從圖畫見三山正在無諸故壘間麗譙官署人煙積塔廟琳宮野照閒琳宮塔廟相輝映平逺淸泠海天迥落葉霜傳鳥外鐘垂蘿月隠煙中磬東城西郭騎紛紛旌節朝朝候使君誰拂塵衣訪仙迹獨淩三島望孤云

送釋大冶歸省還西塔蘭若

西峯塔影連靑漢天半鈴聲度飛鴈朝散靈花世界香夜懸燈火星河爛此僧年少著袈裟手持木杖口楞伽身寄空門如槁木心將秋水植蓮花兩峯宴坐談空寂何事家山動遙憶定裏啼烏返哺聲別時春艸忘憂色學道由來不顧鄕道成應復念髙堂衲衣暫借斒斕舞壽酒惟傾般若湯淸風溪上回輕舸紅葉吹霜向人墮願結三生石上期只恐他生復無我此別悠悠幾日逢回風暮雨送行蹤孤云野鶴悠悠去目斷金鰲一片峯

送華石上人還樵陽西塔

金天向西多佛祖寶筏東來多梵語直指單傳悟者稀沙門衲子徒辛苦初聞祇苑布黃金復有袈裟入少林夜雪齊腰將見性霜刀落臂始安心西峯法侶多僧气曾與空門掌書記半偈應超最上乘萬緣只合西來意白雲鄕館去遲遲憶得從前別母時今日重尋故園樹幾回落葉又抽枝秋風野水黃花路浮世相逢偶相聚玄度淸談不復期道林笑別知何處去去滄波難重陳靑山明月與誰鄰連天塔影空靑外惟將法雨謝時人

書香山九老圖

唐家名臣白居易暮年脫略靑雲器抗節羞趨當路門拂衣起謝人間事以玆疎散愛香山洛下羣公亦遂閒玉堂金馬俱殘夢流水孤云同去還石樓煙樹朦朧見八節回灘瀉秋練云衣落落古松姿鶴髮皤皤凍梨面人生宦達應如此豈必浮名絓靑史楚國三生少見機竹林七子徒爲爾名遂身閒古所稀洛陽山水又淸暉靑山何處無佳賞白首湮沈空布衣

題會稽吳漢津逺遊捲

驥足小千里鵬飛搏九州島惟應星軺使得以窮周遊騑騑四牡今何往秦漢山川古風壤聖主恩綏下國時王人位列諸侯上官船昨夜廣陵秋二十四橋聞棹謳長淮栁色迷津吏一片揚州帶驛樓單車又發閩闗道九曲溪山舊來好沈劍波深歷歷云釣龍磯斷靑靑艸君不見主父西遊久不歸蘇秦金盡故交稀寧持使節銜君命出入臣藩復帝畿春風太液花如霧夜月瀛洲訪仙侶白下亭西賣酒家鳳凰臺北吹簫處故園迢逓會稽山鏡水仙舟也夢還若使功成拂衣去此心長在五雲間

奉寄浮丘鄭助教兼柬董記室

西膠博士金門客白馬靑袍夾城陌天池種藻上林花身受皇恩不顧家春風幾見橋門栁祿米惟應足沽酒囊無一物寄妻孥篋有空書示僚友憶昨驪駒未別鄕新寧山水競風光縣人爭揖芭蕉館墨客都尋柿葉房六平山下秋同屐半占峯南夜聯席別後相思何處尋鳳臺碧艸連天色王門記室最情親官暇相過徳有鄰飛札定應思漫士因風也或寄樵人

答黃嗣傑兼柬王介軒先輩

沙館忽歸夢楓州空月明與君別來凡幾日相思不覺聞秋聲來淸小苑霜初肅扶畱葉大甘蔗熟靑山繞捨云半間黃菊吹香酒千斛瀛洲仙侶久忘機昔時驄馬今布衣共君兄弟日攜手閒看孤鴻天外飛

書漫士爲陳拙修繪滄洲別墅

金堤沙北鏡湖東前窺籌嶺後鑪峯滄洲老人年七十朝朝宴坐於其中葛巾竹杖何蕭散臥愛淸暉不知晚魏闕靑雲夢裏過謝池碧艸吟中滿五嶽仙遊去路深擊鮮子捨費千金如何白髮滄洲上野鶴閒雲一片心龍涎酒琖鸕鶿勺逺勝仙家大玄酪送客天明水鳥啼彈弦夜靜檐花落龍門髙士掃新圖揮霍霜毫倒墨壺京國浮丘亦知已題詩早晚寄東湖

送林彥衡子婿遊漢赴嘉禾吉期

蜀葵初黃栁飛雪棹歌聲裏行人別別思空隨海上波客心已醉吳中月嘉禾山水盛繁華才子今遊若到家金屏射中雙棲鳥紅燭爭開並蒂花問君今年二十幾大顙疎眉有如此少君不愧鮑家郎樂廣應期衛公子冰玉相親情更多泮林官況近如何爲言白首甘藜藿豈望靑雲到薜蘿

空江秋篴浮丘鄭助教索予賦之

桓家野王弄秋玉流落秋亭半枝竹君山老人何處歸夢入瀟湘洞庭曲浮丘仙客五湖心復向滄波學鳳吟不吹玉塞梅花調不奏靑樓楊栁音商聲遲遲羽聲急寒葦飛花露香入水靈解佩撇波來山魅吹燈倚云泣萬事無心一葉舟夜寒星斗落船頭數聲絕島魚龍曙三弄澄潭鴈鶩秋初聞鳳在岡倏爾鼉吟水天籟風泉何處鳴落木寒狷一時起浮丘子通靈仙汗漫終懸魏闕情曲終又欲蓬萊去日抱雲璈朝玉京

酌陳師貢

云臥碧溪裏別來凡幾春口中獨未言聲利身上何曾染市塵君家兄弟多逢掖吐論遙輕二千石髙蹈寜耕數畝田折腰恥作諸侯客傾蓋逢君惜未深見君同調復同心祗今交遊重朱綬何人貴義輕黃金世人共笑悠悠者擊刺狂歌孟諸野萬事秋空一片雲得錢且醉黃壚下聞道朝廷禮數優衣冠闕下盡名流愛君更欲君先達顧我滄江空白頭

耽犂子歌爲長樂鄭友眾賦

新寧才人心不羈腹中三禮猶耽犂生事常懷汶陽北夢遊未識灞陵西靑山白野閒來坐離黍吹花向人墮瀟灑還同谷口耕風流也學南陽臥誰知宣室聘雄才不使遺賢滯艸萊使者飛書催上道郎官立馬送離杯幾回待詔金門裏櫪上華驄末由試甲第歌中少故人五侯賓從無知已以玆翻憶鹿門春卻向淸時便乞身匹馬行辭白門栁羣公餞出秣陵塵故園獨樹閩川道數畝山田半秋艸孺子應知食力安淵明況及歸來早入門長嘯復長歌仍把春衣換薜蘿自言林下耽犂好不道天朝薦剡多

題髙漫士爲王明府繪吳航勝覽

無諸故國新寧縣西控雄藩古侯甸文物遙通漢職方河山舊入秦封建霸气榮光幾百秋卉衣椎髻變中州淸朝禮樂彌寰宇比屋弦歌見魯鄒六平逺樹煙中出百里淸暉趣非一一片滄波海嶼秋千門霽色扶桑日滄波東逝日悠悠憶昔英雄駐采舟禦國歸龍何處在太常云去至今愁伸蒙巖頭桂香晚中丞石上苔花滿陳迹空餘野鳥飛英聲不逐浮雲散我侯逺抱連城璧僚佐相輝應籍籍近郭行春露冕時古臺下馬彈琴夕風流墨客龍門士揮霍霜毫寄深意都將勝槪紀方輿更喜賢侯重民事

白馬篇

宛馬如雪色靑絲韝來好五陵俠少年騎向長安道長安道上花正香吳姬壚頭紅粉妝翩翩白馬系髙栁據坐胡牀喚酒嘗自矜出入金門裏立在殿庭誰敢視武皇升天去不歸人馬蕭條翻被欺不及田翁學種谷日日村中抱黃犢

老將行

生小事邊州罷歸頭盡白玉門邏逤別來深云鳥魚麗舊曾歷三尺吳鉤兩斛弓絓在閒門髙閣中羽林一二少年輩昨日封侯欺老翁翻思戰場裏秋霜斷人骨髑髏夜夜聲滿天盡是長平舊降卒

賦易水送人使燕

燕山北起髙峩峩東流易水無停波北風蕭蕭築聲切昔人於此送荊軻圖中匕首非良計堪嘆燕丹無逺器髑髏空死樊將軍日暮秦兵滿燕市往事空餘易水寒白翎飛下地椒幹經過此地對流水知爾踟躕馬上看

箏人勸酒

新丰美人靑樓姬絳裠素腕嬌雙眉暫歇秦箏勸郎酒西涼葡萄金屈巵郎君但飲休辭醉百年悠悠夢中是神血朝凝不復知日暮靑山北邙裏回身更整十三弦金鴈離離繞鈿蟬十二欄桿月將墜錦筵紅燭浮靑煙人生歡樂那能久豈悞星躔倏奔走妾容未攺君少年日日尊前勸君酒

長相思

長相思相思春復秋秋風撲簾霜入樓捲簾見月令人愁鶴闗音信長悠悠絡緯夜鳴聲斷續梧桐蕭颯寒椶緑秦箏獨抱咽繁弦爲君彈作相思曲相思復相思思君君不知願爲鴛與鴦雙飛向天池歲歲年年無別離君不來長相思

行路難

古鏡蟠龍野苔色赭顏欲攺靑須白三尺魚腸燭下看玉壺擊碎心未寒悠悠漳水輪臺樹信陵平原渺何處騎射紛紛杜宛兒驕嘶紫燕躍靑驪銅駞陌上春風暖田竇門前客應滿白頭執戟不遷官盡日艸玄門自閒雪風蕭蕭面如割史云桁上無全褐君不見羊膓九折阪覆轍相尋歲華晚君不見瞿塘灩澦灘敗蓬如舞落驚湍田文失勢馮驩去廷尉門空鳥啼樹二君所見何太遲署門謝客徒爾爲食客滿堂盡珠履剖膽輸肝竟誰是階前車馬若云屯倏忽蒼苔生滿地感激令人气不平中宵起坐待天明惟有君家梁上燕秋去春來無世情

望秋月

望秋月在家見月如等閒幾度天涯望秋月明月𨿽同非故山舉頭問明月古往今來幾圓缺明月如有言問我少年今白髮君不見汾水秋風鴻鴈來鄴中歌舞盡蒼苔憂歡只問今時月曾照離宮與露臺今月應將古月同古人今在九泉中誰言金粟西陵下不見流光到梓宮

妾薄命

玉釵墮地無全股雙鳳蟠龍兩飛去𨿽蔵匣底終棄捐欲賣傍人不直錢轆轤宛轉黃金井手挽銅缾系纎綆誰知綆斷缾墮泉千尺深沈不窺影銅缾墮泉釵墮地君心何得生離異

去婦詞

刺促何刺促東家迎鸞西家哭哭聲休使東家聞東家新婦嫁郎君滿堂笑語看珠翠夾道風傳蘭麝薫浮雲上天花落樹君心一失無回悟明知遣妾何所歸飲淚行尋出門路靑銅鏡面無光采苦心尙在容華攺東家新婦傾城姿似妾從前初嫁時

東樓歌

東樓美酒黃金杓客子迎霜葛衣薄西樓朝飯盤有魚客子家林無斗儲他人方寸那堪托傾倒三杯吐然諾咫尺相看隔九疑不待明朝異山嶽君不見牙籖緗帙滿牀頭不及雷塘百畝秋君不見誦詩三百徒爲爾秦靑一弄傾人耳滄波去去堪乘興野鶴孤云本無定毛生自薦祗徒勞魯連豈顧千金贈行路難難重陳史云只合長苦辛落拓還騎少遊馬往來嵩華靑山下

代閨人答輕薄少年

繁華嘯芳年蔓艸對幽思妾本趙燕姿誤身任俠子長安任俠矜少年五花白馬黃金鞭平明馳逐新丰市日晚吳姬壚上眠玉驄一別知何處可惜佳期夢中度笻竹丁香起暮愁枕屛十二巫山雨露盡冬靑猶未回轉頭黃葉委蒼苔空簾盡日無人見寂歷黃昏月又來

水墨鸜鵒

山鸜鵒羽■﹝監毛﹞毿聲斷續不逐雌雄向空谷何事孤枝抱寒獨山桃野竹更芳菲縱有虞羅也見機紅香落盡忽飛去深山古木行人稀

孀婦吟

開篋見珠翠思君前日情祗言恩愛長相顧豈誤音容隔死生東流逝水何時返倏忽靑天彩雲散銅鏡妝臺不復窺羅襦繡被荒塵滿月明繐帳涼如水燈火熒熒照虛位寂寞空簾鵲影閒蕭條窮巷虫聲碎東鄰車馬如雲屯西鄰謌舞日紛紛不羨他家夫婦好寧甘守節在君門新墳峩峩倚山麓春去秋來艸應緑夜半傷心不忍啼天明獨抱孤兒哭

送陳滄洲遊浯水便登方廣巖

閩山西來多法園溪西一道通仙源林花貝葉相輝映道林鑿齒皆淸言遙巖二月霜花積千丈垂蘿裊煙碧水簾風捲半空寒石室云來萬山白眞僧不見賓頭盧片月孤峯色相臒六時天樂聞鐘磬百尺風潭寫畫圖仙舟此別饒佳趣豈學悠悠向平去林僧定掃壁間苔山人況有驚人句書

閩憲淮安陸公驄馬朝天捲

驄馬新鑿蹄翩翩錦障泥朝鳴栢臺下莫走金陵西金陵西上連雙闕白門秋風桂香發手中玉斧繡爲衣馬上霜威面如鐵故園淮水望猶賖心念王程不顧家閶闔九重歸使節鑪煙咫尺誦皇華朝回月隠南宮樹夢裏猶聴七閩雨一道風霜露冕時幾年紅海星軺曙聖主恩深念逺臣窮荒今日賴咨詢功成畢竟登臺輔應繼貞元第一人

題新寧陳叔謨畱耕別墅

識子靑年未官祿閉戶看書心亦足南畝東臯厭逺尋退耕卻在靈臺曲靈臺一道自通天中有冷冷幾竅泉犂牛錢鏄知何用仁作春苗義作田大田多稼多爲爾豈必流傳到孫子何似君家方寸中子孫食力垂無窮

奉賦僉憲陳公鶴峯親捨

栢臺使者金門吏家住恵陽萬山裏靑山歷歷孟家鄰喬木蒼蒼鄭公里黃鶴連峯入翠微白雲親捨對淸暉山廚日送茅容膳野服時逢萊子衣別來久矣懷鄕國身受皇恩歸未得林鳥頻聞返哺聲萱花幾變忘憂色七閩露冕肅秋霜攬轡惟應憶範滂會使鄕人看晝錦恵陽山水有輝光

題張少尹淳溪燕居捲

溧陽咫尺金陵道行人盡說淳溪好美髯公子未歸時飽食河魚飯秔稻公子靑年气最豪身長七尺錦宮袍淸寒玉露金莖直蕭灑雲天海鶴髙別來倍憶淳溪栁密葉靑靑覆虛牖愛日堂中五彩衣春風席上連枝秀三年佐縣得哦松官舍蕭然多好容應待鄕林歸省日又從霄漢沐恩濃

贈黃典幕修築堤防

君不見召公埭白渠叔敖鄭渾功最殊年丰粒米多嬴余閩州屬縣滄海隅築海爲田農力劬炎風赤日秋艸枯漫漫斥鹵連荒蕪民饑不足供王租我公到來人復蘇鳩工築防備不虞濱澗嚴湖水可瀦污邪甌窶變膏腴禾黍油油接桑楡公田有谷兵有儲春風二月花滿途村北村南開酒壚黃堂白叟但勸娛馴雉不驚雄哺雛紅蓮寶幙瑩冰壺玉樹掩映靑珊瑚訟庭無事鞭用蒲功歸令尹名不沽政成秣馬朝京都便當發軔靑雲衢願作霖雨霈九區非但小邑蒙沾濡

贈照磨瑞桃歌

成周嘉禾紀王瑞一莖芃芃連九穂漢家宮殿發靈芝金光曄曄生銅池紫文緗核浮香來復見君侯府庭內王母仙根豈浪傳玄都佳種今猶在繁花並蒂玉交柯異體同苞孕太龢非闗雨露生成別自是公門佳气多紅蓮幙下開仙館何必天臺羨劉阮鸚鵡斜飛不敢窺祥烏欲下空偸眼錦袍朝覲又承恩采摘惟應奉至尊宸居玉食天齊壽九節昌陽何足論

送閩縣尹松江張公秩滿之天官

吳苑梨華赤闗閩霜度時輶軒首京路蹀躞嘶靑驪郎官舊隠松江口門前種得先生栁忽逢明主垂衣裳肯使遺賢滯陵藪三年制錦動香名千丈澄潭照眼淸日與同官俱坐嘯頓令豪吏盡銷聲君家文獻非常調健筆雄詞世應少卓茂何妨密縣卑魯恭豈謂中牟小鳳臺西上雪花飛琴鶴翩翩也自隨雲霄相逐夔龍逺畱此甘棠去後思

歌行奉餞閩守姑蘇陸公秩滿之京

吳門山水多奇秀使君獨繼宣公後錦袍新繡鷺絲紋銀印低垂虎頭綬閩城官栁拂雙旗花裏行春五馬遲訟庭幾度聞鳴鵙仙館三回見茘枝功成又欲朝京去逺心已絓南宮樹枇杷開花鴻鴈霜此時正及鄕山路車傍父老持百錢馬上同官惜別筵冦恂好借畱河內黃霸終須出潁川金陵客捨春還早快馬輕裘滿馳道使君行篋但蕭然惟有貞元諫書艸

贈閩藩參政永嘉楊公秩滿之天官

春闈戰勝得名香錦袍白馬尙書郎景星流輝煥霄漢鳴鳳展翼翔朝陽承恩出入蓬萊殿天子殷勤寄方面七閩父老候幨帷八郡諸侯拜車傳無諸舊國古雄都更喜明公遂剖符千尋泰華懸秋月一片淸冰烱玉壺憶從西笑離鄕陌鴈蕩天臺夢中碧戀國常思瀝寸忠匡時每欲陳三策三年報政出閩藩千里趨朝覲至尊好畱召伯甘棠恵應沐周王湛露恩

贈閩郡別駕江右傳公考滿之京師

豫章才子龍門客別駕閩州聲籍籍春帆曾食漢家魚秋燈幾聴南雄笛王程迢逓不辭難守道何妨未轉官白雲片片鄕山逺風木蕭蕭隴日寒銀妝束帶烏紗帽錦作朝衣紫鸞誥佐郡長懸魏闕情歸驂又指吳門道江亭把酒別同僚盧橘花深惜去橈南宮此度非常調應接鵷鸞上九霄

題陸太守瞿塘日暮圖

白帝城頭烏欲棲瞿塘峽裏暝猿啼山通劍門峨眉逺水落荊門郢樹低公孫舊業知何處十二危灘虎須怒鴈飛愁度百勞闗行人畏到三巴路絕壁連峯馬道賖石林殘照幾人家垂蘿夾岸迷天影午夜滄波逗月華巫陽縹緲望中開行雨行雲尙有臺山花不省襄王夢野鳥何知宋玉懷岷江一道向西來蜀客帆檣邐迆回洪濤有時不可下灩澦當頭大如馬紛紛世路羊膓曲豈獨瞿塘駭心目盡知險處重周防誰肯安流慮傾覆使君髙誼輕常調吏散披圖但長笑明朝身到五云端下見瞿塘一杯小

三山朱孔周南樓偉親

飛樓軼浮埃迥繞三峯翠樓中十二曲欄幹下瞰蒼蒼但鱗次七閩重鎭舊繁華九陌三衢十萬家連營國步軍容盛法宇仙臺鳥道斜遙天塔影回孤鴈何限淸暉捲虛幔洗馬濠頭過雨香釣鱸磯下春潮滿白雲飛上越王山憶昔豪華午夢間城池百戰今誰在艸色千門幾度閒玉章繪衮分秦土琱弓白馬空陵樹霸气榮光共渺然屠龍射鱷知何處登臨懷古興悠悠酌酒彈弦醉不休博陵才子能髙詠靈武詞人解唱酬門外金羈多上客獨憐王粲未銷憂

白雲樵唱集卷一

●欽定四庫全書

白雲樵唱集卷二

﹝明﹞王恭撰

○歌行

賦髙漫士適安堂題於方壺所寄畫

小隠翻成大隠媒終南捷徑近蓬萊君家艸堂獨蕭灑半占峯南松際開艸堂松際秋聲裏四壁淸暉映烏幾卷幔朝眠日出髙野鶴孤云祗如此孤云野鶴澹忘形嬴得丘園養性靈飛騰未應郎官宿嘉遁猶當處士星吟詩作畫多閒放心迹悠悠古人上玩宇天空豁逺懷嘯臺夜雪聞淸響王門記室舊交情國子先生若弟兄淸時共逐鵷鸞去白首誰同鷗鷺盟顧余別是滄浪客蓬蓽相逢卽相得對酒龍門月色秋放歌雞嶼潮頭白壺丘仙墨思紛紛千里神交寄樹云坐臥艸堂時見畫知君不羨北山文

送劉宗實被薦之京

先生昔事李輕車廟略縱橫有奇策刀頭見月夜飛鞍楯鼻吹霜曉研墨露布軍中論五兵前鋒校尉盡知名縱橫出入龍驤幙長揖經過驃騎營承平四海無烽燧歸臥東山兀然醉誰知鄂薦下靑冥又捲龍弢赴丹陛鳴騶擁路百花香海燕初飛鴈北翔分手獨憐孫楚別傍人休道鄜生狂

送鳳陽開仲貞逺省外父復歸於建上

客有佩長劍行趨驃騎營入門拜旌節冰玉仍雙淸門前系著靑絲騎冬靑吹花香拂袂上馬誰憐矍鑠翁東牀正憶風流婿軍中置酒气偏豪紅燭金杯虎帳髙奴子平頭揺羽扇美人纎手送車螯家臨帝苑長淮樹芳艸萋萋望鄕處又逢海水動離情卻指芝城是歸路芝城梅水接蠻煙兩地驚心惜別筵自愧臨行無可贈何人更有繞朝鞭

送張少府朝覲

閩州少尹家何處夢裏靑山溧陽樹訟庭無事獨哦松走馬金陵看花去靑繩禦路連靑天五陵俠少黃金鞭紅橋靑幔多買醉少尹囊中無酒錢朝回道過鄕山口春風又發秦淮栁溧水芹邊二校文相逢爲問平生否

感懷

不彈貢禹冠不結蕭朱綬幾處移家任轉蓬半生失路惟耽酒兔園挾策也徒然欲逐長沮學種田秋風四面相如壁舊物空餘子敬氈異鄕淪落無朋友論交昨日今何有誤將偃蹇對時人豈謂新知不忠厚萬事蕭然一布衣白頭夢想故山薇抱琴欲奏猗蘭曲目送雲天一鴈飛

偶書

片善不敵金萬言一杯水誰爲枯魚嘆邈矣南華子今人結交希結心古人貴義輕黃金麥舟與人不復見捐廩輕囷何處尋

送別曾伯剛歸靑浦

太常峯南正雪飛嚴公湖上梅初發遙天片日下滄波斷鴻聲里人將別借問君家若个山白雲攜得杖頭還碧羅舊業連靑浦髙臥心閒夢亦閒看君意气非常調未肯逢時發西笑萍梗長畱滄海蹤詩書不作靑雲料客裏相逢情最親離居自愧家常貧舊遊冠蓋今誰在白首襟懷有幾人念君此行何艸艸岐路吞聲不能道遙傳掬淚到麟峯傷心爲弔方山皓

題岐陽鄭彥林家蔵五馬出浴圖

天皇雪消冰始開天寒賜浴皆龍媒奚官剪拂荷君寵爲惜流沙大苑種房精夜照榮河水靈物蜿蜒盡飛起春雷十日繞龍池赤驃驊驑電光裏唐家天上宴連枝花萼樓前初韝時紅纓並逐儀鸞去七旒雙旌何足奇

送林七洙省親之休寧

無諸城頭春雪飛臈酒未醉縫春衣獨憐遊子江東去正值闗河鴈北歸江東逺樹徽州出羨爾王渾得官日白首𨿽寒博士氈多才已判文衡筆前年買棹問平安南浦東江正采蘭新安到後枇杷熟閩徼歸時絡緯寒還家三徑秋聲早故壠松楸不堪掃有淚空悲二弟殤多情更憶雙親老玆別蹉跎幾度霜頻將飛夢遶髙堂沙頭見月長回首天畔懷兒更斷膓兒今亦是儒林秀寺簿云孫少卿後玉堂文獻故家聲魚佩金龜虎頭綬鯉也靑年曾過庭誦詩三百未成名擔簦別墅稀同調記室王門得從兄靑驪又指寧家處不比王陽去時路山城小店越人煙夜火殘鐘楚闗樹千里迢迢候起居家人日夕念雙魚到時早覓新安使兼寄皆山樵者書

長歌贈別髙漫士赴召天京

故人垂釣滄浪磯故人雄詞天下稀故人今辭■﹝犭員﹞鶴去手持白璧登王畿白駒皎皎離空谷振鷺飛飛出林木晨勞睿想嘆淩雲夕感宸衷夢操築𨿽云畊種食爲天未許淸時隠大賢薜蘿舊結山中賞符印今看腰下懸知子過吳會所遇多同聲爲我道離別相思但鐘情五年頓隔浮丘面昨日燈前夢中見八口相隨赴辟雍一官又轉陪同輦魯筵記室久分簪前度書來悵逺心幾時走馬山東去汶水寒流兗樹深當年共結漁樵伴星離雨散腸堪斷千里滄波一片雲東飛玄鳥西飛鴈憶昔相逢樂事偏滄洲堂上酒如泉題詩醉掃巖泉壁枕籍山僧膝上眠此時歡樂應難再屈指同心幾人在云壑風泉半是愁碧空片月懸秋海白頭樵子眞堪笑落拓何曾邁常調握手頻爲傾蓋歡多情竟作分飛鳥閩州山水送離觴茘枝垂花盧橘黃輶軒欲發逢梅雨祖道驪駒不堪駐待子東門供帳時我乘欵段沙頭路

書鄭克剛雲泉淸隠捲

伯陽居柱下曼倩金馬門大隠朝市間玩世非避喧何如小隠雲泉裏黃裳竹杖靑絲履白雲爲伴去還來石泉泠泠洗心耳云本無心猶爲君吟邊臥內共氤氳泉飛隠處偏淸響雪夜涼天夢亦聞道人解作山林事興入丹靑老將至一飯王門不願畱歸來豈負雲泉意道人家本住西鏞何事因棲海上峯我欲尋山采芳去雲泉深處候髙蹤

夏日同龍門髙漫士遊碁山寺

逸人共結蕭朱綬六月閩天火雲厚觴熟梅邊告我行欲行且盡壚頭酒碁山海上古招提銀甕絲繩興復攜三峯直下幾千丈仙人奕處淸猿啼知君平生愛靈境爲君拂拭靑蘿影野殿杯浮蕙艸香石渠水浸甘瓜冷祇園樹裏貯行庖蹔解塵衣掛竹梢詩成破卻山靈膽醉倒傾翻老鶴巢回巖積翠連飛閣遙海蒼蒼暮潮落舞影爭嫌白日斜歌聲未道離情惡擬從方外寄餘歡云是山僧謁縣官野鹿回看避仙佩沙禽何意訝儒冠千金流水猶能注陌上離駒不堪駐願君身到五云端莫忘碁山送行處

贈嚴校尉復職

還鎭東校尉家林若个邊桐栢蒼蒼際淮水居巢城下範增鄕放桀山前槖臯裏憶昔軍中獨數奇壯心每遇嫖姚知騎射曾矜羽林子縱橫不數並州兒時來忽領偏裨將肘後銅章百夫長唾手封侯未有期刮目逢人已相讓霜蹄蹔蹶气猶豪鵰鶚低飛鎩羽毛孤營錯莫三秋夢一劍空餘百戰勞升沈去去何須嘆聖主恩深邁劉漢始知燕頷豈徒然莫把龍弢等閒玩銀帶琱弓匹馬歸木棉花發鷓鴣飛夫人堂上收殘淚稺子門前捉錦衣閩州水鎭梅花寨祖道驪歌動江介酒盡沙頭雙玉瓶幙中主將遙相待

和髙漫士梅江謡

梅江水流浩浩居人盡說梅江好自從海上築城池使車絡繹無昏早梅江水深復深行人一見懷千金老夫平生愛江水日飲一石無貪心靑蘿盤盤數峯色兜髙望見扶桑白蜃气朝凝鮫女宮珠光夜照天吳宅居人生小住江臯架壑梯巖結構牢沙鷗不省逢機事江叟何曾識縣曹峩峩百雉連山郭夷島淸寧無摽掠將門子弟解逢迎大侄兒郎談禮樂有時江上漁歌發捩柁抽向江空闊蹣跚竹簍紫蟹肥撥刺金盤素鱗活龍門子何處來向予西指鳳凰臺京行此別三千里悵飲應須數百杯謝公好爲蒼生起山中猿鶴徒爲爾到日秦淮有鯉魚尺書先寄梅江水

送煉師張銘新歸上淸

羽人重周遊蹤迹半天下渡海窺蓬壺尋云歷嵩華朝登䢐徠頂夕眺瑯琊臺盤桓三珠樹醞藉九霞杯長生大道應無外嬰兒奼女遙相待金鵝結蘂養神丹玄牝垂根長臍帶學道何妨蹔出山收琴賣藥到人間五侯七貴希相問抱得瑤笙鶴上還還山宴坐璚林久龍虎峯南一回首秋風入洞鴈蹄霜忽憶鄕山菊花酒歸來宛是遼城鶴滿面猶酣太玄酪仙歌未了淚縱橫殘日瀟瀟隴樹聲誰知雲水煙霞性也動松楸霜露情寒冬別我無諸郭遙指仙都在寥廓橫天鶴影佩聲微惟見千山雪花落

髙漫士爲許宗顯作山水圖

水墨有逺態醉來常訝眞燭前瞥見三湘意便欲牽裳行采蘋滿堂飛翠疑可掬眼花忽墮愚公谷主人捧觴我不聞但覺啼猿與秋瀑林間巾舄如有情誰向滄浪唱濯纓颯然片雨歸彭蠡恍惚孤云還赤城醒來始悞雙毫妙我與龍門昔同調世人觀畫不觀神老夫興在丹靑表

許宗顯椰子杯歌

君家一雙椰子杯逺從交廣帶將回剖開瘴水蠻煙腹割斷玄霜玉露胎烏梨木柄銀錂口若比匏尊應更厚蓮房半側碧筩深中有黃流泛郁金最憐竹裏泉中洗不厭松邊石上斟人言此杯能辟蠱傾銀注玉空論富少陵未許稱木瓢謫仙且莫誇鸚鵡山人心愛口不言肯遺還山酌白雲君不見丰城雙寶劍當年知已亦平分

王氏牧隠捲

山人不種亦不耕買山放犢應逃名閒吹一曲無宮調髙臥千峯不世情瑤琴在牀書在篋河汾到君今幾葉懶隨時貴競簪纓恥逐浮人尙漁獵五月南風陂水深白雲將興滿山陰人牛看到相忘處始是山人一片心

送陳孟敷牧潮陽

別久相逢不問官握手且盡平生歡腰間金帶懶不系壁上虎符人自看醉來借問今何職皂蓋朱旛二千石郢上行人有去思潮陽父老遙相憶作郡休令五馬遲須知明主愛惸婺行春鱷渚滄波晚澆酒韓山落木時檳榔葉暗蠻天雨吏散公庭鳥啼曙帶印𨿽云案牘勞懷人莫忘漁樵似樵人偏辱使君知爲惜交情在布衣他日諸郎如問絹應傳淸節到林扉

書鄧子靜畊

隠阿翁隠處何瀟灑竹嶼南頭鳳丘下守道偏將谷口人養拙應同漢陰者而今發白老丘樊帶經也或究微言生平不夢五陵道嘉遁羞過七貴門世人未解此翁意此翁心迹孤云是低頭不肯揖陳蕃食力何曾愧徐稚脫略凡機無世情幽人野鹿伴經行秋風別墅黃花酒夜火山廚緑芋羮有時濯足苔溪晚放犢寒陂不知逺幾片靑山荷蕢歌半林落葉同僧飯盤石懸蘿地更偏獨攜髙興寄秋田且喜琴書應有托蔡邕𨿽老仲容賢

海上酬三峯諸友

晚家大堤曲幾見大堤春開門對三峯宛若平生親別來滄海東倍憶三峯好眼前不見同心人夢飛只在三峯道早晚歸來大堤曲三峯壚頭酒應熟

山水扇頭

山蒼蒼兮白雲谷窅窅兮夕氛鴻髙飛兮逺逝蟬薄暮兮空聞泛木蘭兮容與隠薜茘兮氤氳紛吾老兮旣拙擔相從兮夫君

題梁氏家蔵十牛圖

渴莫飲污渠水饑莫食衰艸根孟諸桃林春正緑洞庭笠澤多淸源五侯櫪上皆驄馬笑殺田翁事畊稼陰山勁卒气偏豪幾日銷兵賣寶刀羣行聚散無迹逺遙望長洲日將晚不聞寧戚歌不見百里奚猛虎當頭向前去空村尙有緑林兒

答陳伯堅蝤蛑並詩見寄之作

郭索蹣跚隠深澤百尺寒絲誰釣得雙鰲落刃碎靑霞滿殻流脂泛金液感君特寄到沙堤竹簍乘來不涴泥尊前正值霜橙熟堪笑吳王一蟹低

書陳果之阜陽亭

阜陽山水多佳致亭子幽幽翠微裏鴈池梓澤不須論緑野平泉只如此平泉緑野多喬木未勝君家阜陽曲書幌遙臨雪海靑飲缸倒浸南山緑石門沙嶺竹邊房同谷方池映橘霜霜煎夕照松聲逺雲際飛泉月影涼畊童牧叟閒來去艸衣筍笠還朝暮主人尙擬鹿門居坐客都迷輞川野羨君三十著儒衣瀟灑亭中獨下帷殷勤且畢靑雲事他日還應畫繡歸

書倪氏經鋤堂

西鄰無牛長苦辛東鄰多牛今家貧兒孫生小不識字頭白終爲畎畝民君家累葉皆儒雅豈學鄰翁但耕稼數畝荒畦手自鋤一卷遺經坐仍把廚中有粟牀有書萬事浮雲心澹如向人懶掉儀秦舌避世翻輕沮溺徒方今聖代多推轂玉帛戔戔賁幽谷我亦休畊汶上田與爾相期在喬木

澄淸歌爲閩憲僉孫公賦

驄馬何處來翩翩下霜臺七閩大道無塵埃袖中明月連城價腹裏瑯玕柱石材閩山靑峩峩閩水淨如練露冕巡行歷州縣手持白簡繡作衣膽落金吾鐵爲面佐理由來有政聲綱紀百粵共澄淸淸如金莖雲間之露白澄似冰壺秋夜之月明山亦收其霧川亦斂其滓泰階熒熒懸六星秋毫遙遙洞千里列郡官曹亦如水憶昨霜威徧齊魯汶陽泰嶽沾時雨又持玉節按閩荒鄕心幾度夢潯陽方今天子多殊渥暫遣遐陬訪民瘼早晚功成列上臺令人更憶孫弘閣

題小米水墨

寒山深白雲蕭蕭楓樹林嵐煙瀑雨生衣簪緑蘿裊裊懸我心靈源中石齒齒散髮輕舟弄雲水欲得風飄洗雙耳茆屋荒岡絕四鄰靑林殘葉少行人苔邊僧磬連孤鳥竹裏仙家隔素塵布衣未了生平事愧爾雙毫寫幽思白頭遙想米家風夢落濡須墨池裏

送鄭克復睢陽軍

空山忽鳴鵙露白秋艸寒離居感物候況有行路難從徵睢陽裏飲馬黃河水孤劍二十年寸心五千里朅來問鄕館捧檄仍徵兵戚戚慈母戀依依兄弟情行當辭復去悠悠念王程黃雲白鴈秋蕭索野水西風汴城郭洛苑初霜赤葉飛大梁古道黃花落戎衣此去勿遲遲莫向淸平嘆數奇白頭好遂還鄕計姜被重歡彩重戲

送林洙之徽州省親

去年沙頭栁堪折與爾嚴君惜離別今歲沙頭復送君栁條拂面花如雪新安今去問平安莫嘆嚴君尙冷官胡瑗由來布衣士鄭虔不厭坐氈寒看君亦是奇男子白面疎眉有如此懷裏瑯玕人未知手中結綠誰堪比別後秋風歸未歸他鄕應復念慈闈經過莫上滕王閣辛苦須縫萊子衣

連江陳氏春暉堂

諼花媚涼秋慈竹後霜色春艸同生雨露榮寸心莫報陽春澤以玆感激念春暉薄俗如君孝養稀三時每供茅容膳五色都縫萊子衣他人朝夕惟甘旨溫凊何曾得親喜菽水而今不盡歡蕭蕭風木徒爲爾知君閒門野水濱靑山獨樹孟家鄰淸時正爾觀風教錫類惟應及里人

書漁樵畊牧四畫

扁舟夜唱滄浪曲朝飯蘭臯爨湘竹垂楊輕拂鯉魚風千丈春潭曉未緑日暮雙雙得紫鱗漁家生計任長貧豪門綺席銀絲膾愧爾漁郎多苦辛

山人豈是悠悠者何事樵歌孟諸野蕭條茆捨住寒村生小何曾識縣門東鄰作商走風雪西家爲郎嘆離別人生未必勝樵夫朝朝暮暮對妻孥

石田新雨苔花碧禾黍秋香百餘石誰教釀作甕頭春醉裏看山了殘帙讀書何必問時淸縱有荒年莫廢耕鹿門精舍靑山裏春去秋來無宦情

畊童生小無所知慣騎牛背度晴陂橫吹紫竹無宮調笑殺五陵遊俠兒荒林野水涼蕭瑟山葉吹霜鳥邊落信陵墳上艸靑靑幾見殘碑礪牛角

書岱峯先墅捲爲邑曹掾陳氏作

岱山連云轉林麓中有山人舊書屋春風獨樹孟家鄰垂蘿野鳥愚公谷山人去後余泉扄落木寒猿那可聴階蘚猶存故行迹檐峯不攺別來靑後人戚戚悲霜露竟日淒淒感風樹啼鳥空聞返哺聲白雲況是闗心處寸祿休嗟名位卑多才又喜際明時蕭曹事業應須繼林壑光輝會有期

題陳滄洲家蔵王甥至之山水圖

公乃王郎之舅氏昔年遣興滄洲趣白水應同萬古心靑山不盡平生意初疑衡霍亂峯回石廩芙蓉天上開又疑瀑布香鑪頂飛紅沓翠空中來連林雜樹紛隈澚屋頭淸暉霽人目片片春云帶鶴還淙淙野水流冰緑雲間雞犬更誰家雲際風泉半落花回巖積靄天梯小絕壁懸蘿鳥道斜白頭久嘆同聲逺臨水看山夢猶懶濯足磯邊月自明弄琴石上苔應滿不見羊曇四十春西州云物幾回新丹靑此日堪惆悵豈必山陽笛里人

嶼南林公谷壽自號云外道人上淸方壺爲寫茂林云外圖索余題其上

嶼南山水新寧少況是君家茂林妙林間瀟灑薜蘿衣雙舄飄然淩翠微連嵐過雨看城黛片片雲來度滄海誰識孤云是此心此心更在孤云外蕭散無心任去來因風幾度到瑤臺暝隨西頂龍飛去晴帶空江鶴共回自言放浪雲林久大道由來賤芻狗曲幾冥看老氏書衡門靜對先生栁樂山樓上興悠悠遙惟卻捲橫湖秋一聲長笛飛霜裏云影離離半寒水壺公醉墨天下聞況是仙都鸞鶴羣而余大夢獨未覺不知云爲君兮君爲云

贈鳳陽王將軍時鎭平津

王將軍鳳之雛驥之子武弁承家佩金紫春風早食金瑯玕昨日長鳴渥窪水玉帳遙臨劍水淸少年白晳又専城尊前醉墨歌千首案上軍書論五兵故園久別臨濠路忽憶先塋感風樹鼎湖龍去鳳西飛扳鱗附翼今何處君家叔父愛文章風流亦羨紫羅囊須知七葉功名在應繼三槐徳業昌

國子先生鄭孟宣以賜告歸省丘墓暇日訪余新寧之沙堤余因載酒於滄洲野堂以燕之適文墨友方外交翕然來集酒酣樂甚分韻賦詩餘得酒字時庚辰孟秋七月

上客何處來系馬堂階栁馬頭尙帶秣陵塵衣上猶香白門酒寧知此地重攜手張燈復話昔年舊問我蕭條但布衣念我棲遲向田畝滄洲地主忘年友把酒相歡兩情厚鳥外晴波對急觴天邊白月當虛牖山林已是忘形久更喜支公說空有旅思休驚一葉秋佳期況及雙星候狂歌擊築君知不痛飲何須問牛斗明日相思壁水遙惟有新詩滿人口

題吳氏養拙捲

世人競巧智子獨尙渾朴世人機事有機心子獨無機心亦樂閉門山水少逢迎曲幾琴尊隠姓名太羮玄酒無滋味標枝野鹿俱忘情世人大笑延陵拙不學儀秦謾饒舌作室翻嫌樗裏謀懸樽卻羨蒙人說東鄰少年取錦衣西鄰歌舞日光輝淸時何用嗟淪落飲水看云誰是非

吳雲歸興送別王明府子侄還姑蘇

何處發歸興吳江多白雲晴教積水靑楓合寒帶空洲逺鴈分遊子前年別張掖酒泉南頭夜霜白扁舟忽過釣龍臺回首姑蘇是鄕陌小阮曾爲叔父知十年應負竹林期參差雨雪遙相問迢逓闗河又別離羨君兄弟東歸去白馬雙嘶首前路行人未聴虎丘鐘春風已綠吳門樹萊衣重戲莫遲遲百里邦君有所思懸知舊國看云處不比甘州見月時

書樂邑長史髙涼黃公性成六平淸致

軒丘之人何坦蕩奮身擬在蕭曹上三語曾聞作掾名一言尙遇知音賞誰云枳棘不棲鸞暫屈長才向小官月俸持還酒家去春衣猶似帝京寒六平峯下開仙館案牘閒時任蕭散南澗飛泉臥內淸西林爽气朝來滿自從下馬少鞭笞鄰邑爭傳贊畫奇遂使郎官惟坐笑每逢才子卽聮詩有時獨上橫琴石萬水千峯起遙憶金馬長懸魏闕情銅魚不記鄕山色南營考績待朝天莫笑行囊但一錢應知太史求循吏籍籍聲名繼潁川

題髙漫士水墨圖

髙君興發泉石間含毫揮霍寫雲山白雲無心去復還靑山對人閒更閒垂蘿飛鳥疑可扳淺淺石瀨流潺湲嵐煙瀑雨淸心顏邇來京國推名畫片紙應論百金價嘯臺聲響人競聞不道無聲更瀟灑

題馬自牧水墨山水

鳥外懸蘿靑幾峯紅泉翠壁花蒙茸人間不見問津者林下空餘避世蹤昨夜山中度涼雨落木寒猿半窻曙日夕天空鏡水深不辧仙源在何處

題梁董教歲寒亭

君家結亭樂幽棲佳樹陰陰惟鳥啼橫經不知白日轉搴幃坐見靑山低城南城北春風滿陌上春容正堪玩白馬朝穿桃李蹊朱輪夜過金張館臈月寒天雪更深看君亭上獨行吟眼前艸木俱揺落知爾靑靑松栢心

奉答陳先海先輩

朔雪寒鴻半江海五侯池館誰相待支離王粲身未達落拓蘇秦舌還在梅隴霜前早識君三溪花畔又論文栢山夜雨聞鐘梵華館淸燈對水雲今年復過沙京下百丈峯南是君捨衣冠蕭灑輞川人山水依稀鹿門社別後那能寄逺書秋風空釣鴈池魚狂歌酒店墩頭月思爾桃枝湖上居

題嶼南林遵性學圃軒

君家書室依林坰日夕淸輝多在庭出戶時看花嶼近捲帷惟見董山靑蒼苔古木連深曲懸蘿石上孤云宿露葉垂籬菘薤香水藤拂檻瓠瓜熟任是閒門客到疎自甘蕭散學犂鋤新鑿小池宜抱甕時閒髙館復攜書紛紛甲第皆粱肉何事丘園未幹祿稚子能羞苜蓿盤家人解壓葡萄綠寂寂林扉絕四鄰角巾野杖亦容身公門若更栽桃李先數林泉種圃人

題周家山水圖

野人不到山中久見山若見平生友咫尺相看解有情幾畨別去仍回首石林精舍小茆廬便欲牽蘿學隠居周郎拍手向予笑云是吾家山水圖角巾野杖行瀟灑又似商顏采芳者瀑水淙淙島外飛巖花寂寂雲中下潭聲樹涼蕭蕭世人何必輕漁樵霜枝可薪魚可食時來不負金臺招

題山水圖

憶昔扁舟過南楚飄泊瀟湘洞庭浦積水寒天夢澤深疎鐘澹月巴陵曙君山獨上思淒然竹樹蒼涼繞暮蟬空陵艸沒皇英骨古井苔荒栁毅泉一別湘江向十秋披圖逺憶舊時遊靑楓寂歷煙中燒逺岫依稀鳥外愁雲帆去去尋仙島我欲因之拾瑤艸再三招手呼不來令人獨立傷懷抱

題畫馬二幅

世人徒愛馬不解與馬知長鳴倦蒭秣力殫翻箠之飼以玉山禾飲彼淸泠池龍性復矯矯始知眞權奇荷君剪拂君門裏廝養年深亦知己感激羞懷伏櫪恩常思一日行千里

素練漠漠風沙黃畫者得母東丹王圉人牧馬山陰口曾是邊頭射鵰手紫驑連錢白鼻騧蹴沓霜蹄來漢家豈知物變長安道人馬傷心對秋艸邇來禦裏貌靑龍獨數天閒飛越峯

書琴髙跨鯉圖

焚香禮瑤席逺望空懸竚翩翩列仙人騎魚撇波去憶別人家二百秋蹔來復去誰能畱冀山靑靑涿水緑相思不見令人愁華陽亭下秋風晚應教嵇生廣陵散何處重期太古音荒城落葉蒼苔滿赤鯉迢迢海上行春風幾度到瑤京笑予亦是謫仙者未得騎鯨歸上淸

奉餞林思和秩滿之天官

三月閩州栁堪折泮林上客來作別自言官滿欲朝天不向家山臥明月君家兄弟並承恩冠蓋聨蟬共一門看君已是丈夫行況復少卿賢子孫太常峩峩彩雲裏君見才名亦如此黃鵠髙飛隘九州島驊驑一蹴行千里傾蓋逢君惜未深相看又動別離吟興回暮雨孤尊酒目送南鴻一片心吳檣積水丹楓壩淮樹靑山秣陵社白下亭中醉墨時鳳凰臺上彈琴夜故園迢逓白沙堤榕葉靑靑拂石猊功成早著還鄕繡毋令睇望空云泥

書松陵夏尙忠王明府道齋故人也明府繪望云圖令其子歸遺之索余題其上

毗陵客捨洮湖裏鄕心祗憶吳江水闗門千樹別來靑笠澤孤云望中起孤云迢逓故鄕山也似梁公馬上看膚寸任隨零雨散飛揚還帶莫天寒看君已抱連城璧何事猶懷兔園筆朝飯歌殘苜蓿盤春衣夢繞斑爛色王郎此去揖淸芬明府緘書逺念君他時好在靑雲上回首姑蘇是白雲

牛上翁

時旣和年旣丰樂莫樂如牛上翁短衣半濕楊栁露長笛吹老棠梨風君不見苦竹崗頭淇塾水鷓鴣相呼作人語馬上郎官攢兩眉海北天南路何許翁家有粟牛有莎世人造物如翁何牛飽歸來浩浩歌江上兒孫雨一蓑

爲陳必宗題髙漫士山水

水墨不求似意在丹靑表前朝獨數僧匡然後有方壺可同調龍門此日發天機揮霍霜毫亦神妙遙林積水湛淸暉金削芙蓉連翠微中有白雲朝暮飛雲飛盡逐靑山去山靈笑謝紅錦衣主人原是幽棲者喬木蒼蒼此山下我亦滄波澹蕩人醉裏閒尋有聲畫

爲陳必尙題山水圖

太常積飛翠朝夕侵我廬嚴公湖上水色映靈臺虛鴈峯屋上三山峭散帙鳴琴亦髙妙半榻閒雲鶴夢醒一簾初日藤花笑顧余性癖愛淸暉終日相過盡醉歸幾度離家聲別調何時恩許卸朝衣黃花九月髙樓酒無那明朝又分手座中應感去年人馬上空攀未霜栁酌酒看山興暫同君家兄弟气如虹萍蹤自愧無南北聊寄相思水墨中

題髙漫士爲周仲器作黃山書室圖

海上見空翠黃山積扶輿連林結幽構中有千卷書白日但垂帷抱琴常晏如何必鄴侯家於焉董生廬有時巖際書聲起天籟泠泠拂流水淸響遙傳野衲禪餘音半落鮫人耳蕓艸春香靜掩門河汾洙泗共誰論閒將活水澄心鏡向人大笑翻忘言翰林墨客拈雙筆揮霍新圖興偏逸寒松滿屋疑有聲白雲捲簾怕飛出軒佩追隨入泮林玉堂天路五云深白頭爲爾伸長句直是漁樵一片心

賦得幔亭峯送人之建上

鶴岑戛然開洞門仙翁騎龍宴曾孫曾孫大醉仙翁別木魅鮫童弔溪月葛花蒙蒙簝竹荒石云紫蕨參差涼銀灣逗帆嘯蒼突玉函千年蛻金骨峯頭藥艸九節香胡麻作飯與君嘗待君騎魚還故鄕

題侯明府河陽滿縣花卷

君不見河陽潘郎花作縣蘢蔥千樹行人羨縣南縣北正花開二月三月花如霰拄笏香浮按牘淸揺鞭色映宮袍茜看君爲政應不煩還如桃李竟無言成陰共借陽和力結實都含雨露恩莎庭吏散心如水山鳥捨花下廳事花底時聞宓賤琴花邊或駐王喬履前年玉斧將繡衣膽落金吾鐵面威今年復把郎官筆可憐銅墨生光輝河陽只愛芳菲色未勝君家曾種得春風早食金瑯玕歲寒莫負淩霜栢

美朱嶙爲仲弟訴寃

北門天霜秋艸衰南山桂樹靑連枝鶺鴒低飛聲正悲弟急難兮兄痛之邊頭軍帖嚴有期將作遼陽徵戍兒阿兄含寃摧兩眉誓將生死長相隨天門九重龍虎威逞鱗猛須誰敢窺以額扣閽天始知天始知事還白不使全家隸兵籍君不見同胞紛紛日相訾行義之人乃如此

爲鄭可久題漫士畫

龍門畫史多神墨紛紛見者誰能識自從走馬入鸞坡片紙人間求不得髙堂素壁灑林泉王屋嵩丘逺岫連對榻長飛洞庭雨開檐欲放蒼梧煙玉融才子中林士脫落塵機愛山水想是龍門大醉時揮霍含毫爲君起猿鶴山中那可招暫時看畫憶漁樵長安莫道終南近自古雲林逺市朝

送王借之永嘉訓迪

谷口離歌動行篋馬首西風捲殘葉芹水今看釋菜嚴棘闈舊覩穿楊捷東嘉形勝古名州鴈蕩峯回浙水秋驛館莫投菇米飯山城寒過木綿裘廣文官舍江天裏官暇彈弦聊隠幾抱膝休歌梁父吟傳經且授毛萇義權門要路四時春念爾官卑祿更貧聞道此鄕多大布不須遙寄到樵人

書少尹陳思孝松庭淸曉捲

官署雙松何彩翠吏散人稀苔滿地獨坐松間是阿誰才子風流太丘裔薄曉松枝淸露繁公庭無訟寂無喧常思佐理蘇民瘼不分端居愧主恩乃翁倜儻龍頭客曾事先皇佩銅墨京使爭傳徳政碑邑人共說郎官澤枯魚肆索幾何時倏爾空愁風樹悲莫言累葉仍州縣九棘三槐應有期

長樂陳士宜三桂堂

七閩南宋舊繁華喬木朱門非幾家新寧甲第開三桂云是中山有嬀裔拖金躍馬綰銀章兄弟蟬聮被寵光繡篋黃綾官誥重銀勾華扁禦書香儒英門對千峯秀三樹蟠根日應厚密色三時綠覆檐飛霜九月涼侵牖陰陰丘木護泉宮歲歲云孫尙掃松秋菊春蘭時祀別褒衣博帶古人同故家文獻今如此累葉猶能拾靑紫請君回首趙家陵大梁落葉秋聲裏

陸推府望露思親捲

陸侯東膠士家林西楚鄕別來念親捨目極孤云翔孤雲飄飄洞庭渚夢飛不到三湘浦天門西望數峯遙澧水東流寸心苦昨日承恩別紫宸閩州父老候車塵爭看壁水環林秀來佐朱幡皂蓋臣莫言束帶恆推府韓琦趙抃多殊遇三尺探知犴獄情一簾隔斷苞苴路朝朝訊讞不辭煩名宦由來古所言若待錦衣歸省日夫人含笑問平反

贈新寧陳五處士大初應召

祖道百壺酒千人歌送君玉壺擊寶劍壯气橫孤云玉壺擊斷歌聲作逺海春潮爲君落別路行看指鳳皇靑山不得隨猿鶴主父西遊感慨多馬周辛苦遇常何何如髙臥東山頂一上金門解綠蘿問君今年幾十霜須眉稍白髮半黃長松歲寒起淩厲良驥老大方騰驤龍腫好爲蒼生出莫愛丘園長隠逸作縣還堪魯卓齊爲邦尙可龔黃匹君到皇州春正深龍池栁色動鄕心白門酌酒看花醉靑瑣聞鶯委佩吟同遊倏爾皆朱綬笑我蹉跎空白首玉堂西掖故人多相逢爲問平安否

唐主簿陟屺圖

陟彼屺兮何所思日眷眷兮心不夷望雷陽兮不可見返余轡兮首中逵雷陽一發春無際浩蕩鯨波數千里匹馬天涯思故園夫人堂上悲遊子子有園林瘴水濱家人曾浣彩衣塵檳榔花下紅諼艸別後紛披幾度春自云薄宦沾微祿夢飛不到雷陽曲乞身歸養應及時莫比前人嘆風木

送閩藩從事吳景從考滿赴銓科

閩藩大府多從事延陵公子非凡吏簿書八郡覽淸名刀筆千人讓初試南宮今去考功名迢逓河山入帝京畫省堂中拜方伯麗樵門外別同聲紛紛祖道螺江口午日蟬聲市門栁丹茘髙堆瑪瑙盤玉壺滿載葡萄酒官船擊鼓離歌發一片炎雲海波闊彭蠡驚心楚樹秋白門買笑吳門月西遊畢竟沐恩多應與羣公接佩珂若對韓休髙待詔道予問訊今如何

龍龕龍集並序

新寧有佳山水而龍龕又山水之尢佳者也搢紳巨公往往輩出由淸淑扶輿鍾秀所致也今年夏浮梁丞陳思孝服闋將赴天官余走送海上因造玆山丞乃率其族人賫酒饌驀香鑪峯憩望海亭抵水樂堂遂觴餘金仙之居少長咸萃凡十餘輩旣酣丞昆季果之衛之舉酒屬余賦詩辭不獲已遂書於壁聊紀一時之會時永樂甲申六月十又四日也

蓮宇最髙處靑蘿隠丹梯鐘鳴海色動四壁聞天雞簝竹蒼梧野翠分石林陰洞未歸云香鑪峯小開窻見水樂聲寒隔坐聞回風颯颯吹松栝落日澄潭見毫髮龍眠水底呼不醒千歲寒漦雨苔滑而我發遐想興來隨所之緣云踏鳥道披荒上天池天池色映黃姑水手接飛藤洗雙耳鬼谷仙源杳靄間鴈蕩天臺只如此望海亭中載酒來石楠花气拂金杯葛衣醉倒翻經榻紗帽狂歌施食臺龍龕法似心無垢宴坐禪扉說空有玄度難酬支遁詞鑿齒曾於道安厚浮梁少尹欲朝天羣從相看惜別筵遙想五云雙闕下時時飛夢繞林泉

書陳思中鐘山艸堂

東人結廬雲水間有時飛夢遊天闗西人白馬長安道身寄玉堂心在山艸堂只在鐘山口石門南頭岱溪右古木垂蘿遶四檐紅泉翠壁當虛牖憐君白面魯諸生卻愛幽居隠姓名興來滿載東山酒春至還尋谷口耕捲幔橫經坐曲房穿林著履采蕓香天寒煮茗僧同榻月出彈弦鹿近牀巖扉近捨多幽處向子何須更長去心逺能忘朝市喧機閒自得煙霞趣獨鶴孤云任此身至人舒捲道爲鄰艸堂亦有山靈在莫學周顒卻笑人

題髙漫士爲果之繪阜陽別墅

吾愛龍門子解作無聲詩今爲玉堂客畱此粉墨奇滿堂山水多佳處何限淸輝阜陽曙百道泉聲縹緲間幾片雲來欲飛去石門沙徑逗微曛飛紅沓翠長氤氳仙人煉處丹梯近野衲行邊鳥道分房櫳正對鐘山色龍龕蒼茫岱溪白盤谷重逢李願居輞川復見王維宅主人兄弟俱好奇酌酒鳴琴更下帷客至頻移剡溪棹興來或賭山陰棊龍門繪事今無價千里相思五云下我是林泉一布衣爲爾翻爲有聲畫

題■﹝含鳥﹞鶉

山禽奔奔好羽毛翼短飛低戀榛莽荒原野徑薜茘稀莫憚王孫便飛去原頭八月起秋風寒菊初花枸杞紅雌雄相隨莫相鬭官裏頻將錦衣繡

書三山造士劉恆哲挹翠軒

三山蒼蒼冶城裏樓臺十萬歌鐘起君家正在冶城西門對千峯翠如洗黛色空蒙連翠微和煙著雨又霏霏澹隨野鳥偏宜夢濃帶孤云欲染衣日出塵歊滿城陌羨君開簾見山色九衢鞍馬市聲喧羨君遊心竹素園君莫愛張仲蔚遁迹空山避朱紱君莫愛陶弘景自甘泉石煙霞病五嶽名山競逺尋那知城市有山林泮池來往堪乘興終是雲霄萬里心

題陳敬山晉安丹室

丹室人間那可尋嵩丘王屋五云深先生結茆在何處坐令九轉成黃金芙蓉出鼎秋花吐曲密房幽夜窻曙陽遂光中結坎離方諸影裏交龍虎早服還丹變羽翰弱流東逝任漫漫秦皇漢武徒辛苦驪山茂陵荒艸寒有時買藥春城暮門掩西林杏千樹相逢稽首長桑君與君竹木枝頭露

題龍山歸隠捲

山人在山心自閒偶逐無心云出山雲飛飄飄落江海忽訝山人何得還山人舊是霜臺吏曾與繡衣掌書記八州郎吏揖淸芬三尺兒童識名字萬事人間轉眼非山人大笑拂衣歸昔時猿鶴今無恙別後杉松又幾圍林泉未勝功名好羨君忘機一何早每因京使買琴弦屢向詞人借詩槁興來躡履到僧家竹裏焚香白日斜合嶼壺山落天鏡五峯百丈橫秋霞我昔逃禪此山裏日坐靈花咽潭水夜半龍鳴萬籟聲四五沙門忽驚起幾年奔走愧塵顏欲借金梯復再攀願畱十日與君飲醉倒白雲秋半間

書髙漫士爲道人遊月窻作水墨圖

玆山連峯勢磅礡空翠蒙蒙坐中落始悟方壺醉裏塗復訝商公興時作竹澗堂臨溪水濱龍門墨客問通津相逢大醉仙家酒戲墨持歸鶴上人鶴上仙人與山好每見此山應絕倒云斷嵩丘少室閒龍鳴華頂天臺早我亦平生苦愛山塵緣未割竟何顏願隨飛落花源去一見秦人遂不還

送憲吏鄭彥林考滿赴吏部

我昔維舟東上潭見君家住岐陽南門垂栗裏先生栁身著栢臺從事衫前年寄詩沙頭道去年期我山中庵匹馬今朝又離別鬥酒何年共笑談今去皇州霜正落況逢淮樹葉初酣吳女當壚捲細袖白門燒酒破紅柑人人盡道山公好於爾長林無不堪

題髙漫士逸墨山水

古人逸筆多大意壽巖寶晉方壺是今之畫史誰最奇玉堂待詔予知己此君別自有天機恰似張顚艸聖時醉來也解頭濡墨醒後翻言畫者誰滿堂積翠橫仙嶠主人坐聴蘇門嘯萬籟天聲發指頭百道風泉出心竅欲借巖扉隠鶡冠綠蘿靑壁共誰攀江云渭樹悠悠別聊寄相思水墨間

秋夜宴集濮陽別墅

逸人家住千金水別墅閒畊濮陽里人言此水直千金爾獨丘園厭聲利莫愛西堂夢艸時羨君亦有好連枝河東三鳳只如此田氏一門誰更奇荒林野水金沙路曾是先人舊行處滿月寒花色自幽斷腸風木聲偏苦禾黍登場酒復篘斷壺剝棗宴同遊滿堂醉舞多年少愧我猖狂今白頭雲間片月懸秋漢遙海星沈夜將半感君兄弟苦畱人謂我天明莫分散

題林遵性墨竹

嶼南山人心不羈含毫醉掃蒼筤枝斬釘截鐵何怪怪兔起鶻落偏奇奇國初始重方壺筆若比湖州更飄逸丹丘金錯未足誇吳興籀法應難匹臨榻由來失本眞當場落墨要驚人山人獨向靈臺悟信手拈來如有神

九峯貞隠捲爲道人遊月窻作

君不見閩闗西來劍水東連峯九个靑芙蓉吾師若个峯頭住物表孤髙淡忘慮三花五粒常滿樹焚香閱徧五千言雲笈七簽玄又玄太素旣雕師自然莊周列子書滿篋宴坐丹房不交睫霞步云裾風獵獵大道窅窅復冥冥神谷不死忘我形泥丸宮中可通靈世人習隠只是隠飲酒何曾悟玄牝塵刼紛紛師一哂

牧牛圖

禪客觀心如牧牛人牛兩忘心卽休恰如牛上小童子百慮不闗神自由黃桑貫鼻素絲索水淺莎長艸衣薄馴擾由來任本貞倒行逆拽空牢落

題南嶽夫人圖並序

月窻道人手是圖指爲南嶽夫人且索題其上余稽其實乃晉司徒魏舒之女名華存遇景眞眞人授以黃庭內景之祕卽此是也𨿽然亦莫究其實俟識者辧之予又觀其風神蕭散意態濃逺無乃吳道子閻立本之筆耶

彼美人兮何得仙煉太和兮保長年駄白牛兮降朱鳥心黃庭兮口不言質姱嫭兮心澹靜巧靨輔兮體輕便發鬢云駐兮膚瑩雪規修蛾兮目成■﹝土綿﹞曳霓裳兮結羅襪被紋縠兮云錦鮮錯木難兮佩明月丹胡盧兮腰下懸挾兩嬰兮先僮婢負躨跜兮如逺邅萼綠婉孌麻姑比肩幽渺沕穆委虵蹁躚倏鸞翔兮千仞忽龍遊兮九淵禦祥飆兮復褰舉仙之人兮儼若旋衡山巖■﹝山上敖下﹞■﹝山含﹞岈層顚絳樓彤楹泥丸丹田獨舂容兮於大道眾莫知其玄之又玄余旣覿芳儀而自失兮神怳怳而內遷邈靈爽兮不予顧山寂寂兮水濺濺荒唐誕幻不可測漫汗丹靑那可傳

答黃嗣傑

來淸小圃堪娛客主人邇來閒不得朝到縣門夕到家山風吹落梔子花竹邊石上燒茶處與君別來幾朝暮我有相思一片心爲君臈日抱瑤琴

髙涼梁惟正愛日堂

來日短短去日多百齡悠悠易蹉跎事親不可得而久日短心長知柰何簾前白日閒來度彊半光陰夜中去長日須教十二時時時好在承顏處遊宦因玆想故鄕銅魚山色對髙涼家臨電白城頭樹走馬別來凡幾霜憶昨西臺著繡衣今爲花縣亦忘機寥寥廨宇秋燈下海闊天遙有夢歸

海上逢陳生

陳生拜揖當路岐未道姓名那得知別離不覺二十載倏忽相逢如有期憶子年才十五六負笈朝朝向予讀我今須鬢已皤然子亦形容過半宿別路蕭條霜正深無錢沽酒又分襟到家若見平生友爲我殷懃達逺心

憲從事新寧陳氏歸隠捲

識子何太遲誰家見顏色胡瓶臈酒介軒樓紅燭離堂孔彰席憶昨見君毛骨奇白面虯須秀兩眉九苞鳳羽朝陽日百煉魚腸出匣時淸署淹畱凡幾載百司共喜文無害何意翻捐從事衫到家偏著斑斕彩階下紅萱映白茆活鱗香稻徧山庖簾前肆伍淩霜竹借與慈烏來作巢莫言村西一丘壑小山松桂長如昨心逺能教地自偏何必廬阜天臺有猿鶴

書新寧髙魯仲心逺堂

門外有人事門裏無俗聲超然心境靜邈爾塵慮淸宛如林下安禪客身寄蒲團意空寂又如仙客味丹經玄牝門中澹而嘿有時拂幾獨鳴琴希聲忽度緇帷林猗蘭掩抑東歸思沂泗春波千丈深橫經只在閒堂裏浩蕩眞源了無際臥想羲皇軒後時坐夢無懷葛天氏松桂靑靑半占山泮林多暇日應還誰知一片靈臺曲更在孤云杳靄間

王克剛碧蘿山房

醉樵醉樵家何處垂蘿拂窻泉繞戶屋頭萬萬翠微峯巷口千千石楠樹寂寂垂蘿翳古松縈煙擺月又丰茸花飛晚榻僧同坐葉作秋衣手自縫山人直是幽棲慣來往紅塵亦蕭散采樵時少醉時多在泮日長歸日短歸去山中百慮消芭蕉葉長蕨初苗貍香玉面時登饌酒熟黃精屢洗瓢艸書逸興如濤湧滿城見者神皆竦鐵限年來踏又穿霜毫歲久埋成冢羨爾幽居對綠蘿靑雲髙興近如何還將墨客龍門畫來覓皆山樵者歌

書梅江陳汝疇家蔵古畫

吳絲半幅無全縷越樹淮云楚天雨兵燹流傳不記年丹靑漫滅空存古絕壁連峯窈窕間劍門迢逓對荊闗疎鐘逺火褒斜谷落葉秋風子午山西遊去去羈塵綬艸衣筍笠今何有箕山不見棄瓢人渭曲難逢釣魚叟君家父子愛林丘靜裏乾坤不著愁南塘耕畢閒看畫醉倚千金水上樓

書黃士傑來淸亭

太常東來凡幾峯仙山獨削金芙蓉君家作亭此山下坐聴秋聲連萬松仙牀石室垂蘿畔何限淸暉落飛幔北闕靑雲夢裏閒西山爽气朝來滿少飲翻能學醉翁艸玄何必似楊雄討論未悟天人理嘯傲還將麋鹿同玉堂爭識傅巖子簿領香名亦如此君有靈臺一片淸來時不在淸暉裏

爲林中州書棠梨白頭

有鳥有鳥頭雪白羽離披一雄啾啾挾兩雌髙飛畏彈射棲宿不分離山果熟時無苦饑哂彼炎州翠殺身徒爾爲何如此鳥之智如愚癡老向林泉誰得窺棠梨結子竹花謝春去秋來同一枝

髙涼梁惟正賢婦歌

君不見銅魚山髙崒嵂蜿蜒下有龍湫窟神秀淸泠杳藹中散落誰家作英物淸門女大初嫁夫射中金屏與夢符勉郎也似樂羊婦懷節偏同曹大家郎騎驄馬西臺客妾向空閨侍姑側朝吟劉向列女篇夜誦曾參孝經策願爲王雎不顧情願夫天路受恩榮銅魚山崩海水竭世上應磨賢婦名

奉題淸逺伯水墨圖中寫松竹梅

君不見䢐徠峯頂秋濤作瑯琊臺上天聲落君不見黃陵廟前千萬枝楚雲湘雨靑離離不知何樹臨寒水冷蕋空香拂徵騎乍逐吳歌曲裏殘又向邊人笛中起君侯受鉞下閩藩艸木還沾雨露恩山中亦有淩霜栢思向侯門深托根

題龍虎將軍鳳陽童公思親捲

將軍少年論五兵刀頭幾歲成功名腰懸鵲印行分閫令嚴虎帳居専城望鄕更在雲飛處思親夢繞臨濠樹羽檄星流恐後期彩衣日逺那能顧憶昨鳴珂出帝京一門兄弟被恩榮誰知略地攻城手偏動瞻云陟屺情上流澆酒三軍醉半菽饑分苦畱意應嫌食子徒徇名卻笑辭親空囓臂南鎭閩川勝玉闗惟將忠節慰慈顏由來葵藿傾心處只在春暉寸艸間

題劍溪上人坐禪捲

釋子安禪何處山鐔津溪上薜蘿間身將鶴畔松同古心與巖頭云共閒九峯禪觀通雲月百六灘聲廣長舌翠竹黃花總是禪西來直指何言說磨磚作鏡無光彩刻舟求劍知何在吾鄕兄弟剎那間若問江湖三十載戒刀禪尺與蒲團定裏休將色相看直教鐵鑄脊梁骨不用安禪禪自安

書林景時墨竹二首

水墨掃金錯每惜柯丹丘鶻兔互起落復愛文湖州吳興老人已仙去紛紛作者誰能悟石室流芳何處尋壺丘羽客心偏苦虛白子通仙靈三湘雨色閒靑靑皆山樵人酒半醒晚風吹夢秋冥冥明朝飛上君山去一曲璚簫龍爲聴

楚山修玉淩雲起影落誰家畫屏裏斷粉殘香夜不收寒枝只是生秋米多情遺牒度湘臯別有篬筤節更髙爲君飲盡上池水看此毿毿長鳳

毛西昌鄧奉使安泰堂

楚國多秀士鄧君如鳳凰刷毛霄漢上覽徳岐山陽君家文獻猶存古安泰堂中如樂土開簾時聴九江潮酌酒晴看五峯雨散帙斷弦絕世情坐來心地自然平夫人堂上無愁色稺子階前同笑聲東城南陌何淒斷綠野平泉也凋換三湘竄逐怨江蘺萬里羈危對秋鴈此際問君誰似君日髙猶臥半牀云只言永結煙霞想何意今隨鵷鷺羣使車到處爭迎送乳酒靑絲白銀甕西上金門自此升山中茆屋空多夢

送鄭居仁以楷書赴召

爾家山房多柿葉架上牀頭饒古帖栁骨顏筋手屢摹王廙鍾繇每精獵兔園挾策幾經秋不見將名幹五侯一瓢只謂山中隠匹馬那堪西上游河橋酒幔靑靑艸祖帳離歌滿官道行篋春衣莫畏貧上將權門與君好髙閣陰陰遶鳳池紫花鸞綾光陸離擅場點筆須經意莫比家林醉墨時

九鷺鷥

屬玉何翻翻羣飛向空闊非無霄漢心蹔爾弄流沫綠水幾片雲靑山半行雪有時寄蘆花相將亂明月此鳥淸臞絕世塵往來煙波不屬人若教盡逐鴛鸞去誰共沙頭鷗鳥親

漁樵耕牧圖

山水相逢任疎散孟諸日夕歌聲逺大野春苗葉未齊長川水艸香猶短峽口泉蘿隔世塵雲間雞犬是秦人重林峯壑無歸路流水桃花幾度春白頭未悟丹砂理縱酒狂歌鶡冠子一片孤云野鶴心秋來夢著靑靑裏

水墨橫圖爲姜養恬書

梗樹重林隔花逺仙源一道緣溪回太常峯頂千秋雪石門洞中萬古苔石門隠映靈湫窟積水澄波洞毫髮龍鳴午夜發天聲僧定空山見秋月美人家住石門東散帙垂帷杳靄中千嶂云來窻戶白半巖雨過野泉紅美人自是儒林秀叔父風流今白首醉來莫賭山陰棊興在寧陪竹林酒門前水磑霜花米席上春盤膾鮮鯉何意匡廬四五峯飛落君家畫屏裏君今見畫思隠淪謂我年來得句新誰知紙上千章富不換倉中五斗陳

賦得沙堤送別造士王克剛赴召入翰林

新寧海邊沙作堤人煙兩岸艸萋萋潮歸鵝鸛印行迹雨到楓州沙更白沙山繚繞大堤平故老虛傳宰相名漁梁晚波牛渡淺堰口春泥馬蹄軟新水還流舊水聲古人過盡今人行靑幔紅橋幾回別官栁秋風不堪折才子辭鄕近九重銜杯堤下動別容遙知艸詔明光裏沙上空流送別蹤

總賦山陰十詠

泮林才子多愛山吏書共往靑蘿間洙泗河汾恣探歷天根月窟窮躋攀振蘢玉樹分嵐嶺一室寥寥是心境龍吟絕澗靜琴聲鴈落曾標慧燈影石林精舍梵鐘微埀蘿葉暗桐陰稀負薪扣角非同調解聴書聲忘卻歸有時散帙煙霞表澹澹長空際飛鳥江心潮沒一峯浮石首雲間眾山小靑幔紅橋酒甕香江蘺初綠棹歌長相逢白髮非春事憶昔金門是夕郎傾壺采秀多狂趣世人那得知其故赤霄麟鳳佇翺翔莫忘山陰讀書處

東溪精舍雜詠爲吳中美作

延陵精舍東溪口六曲屏山對虛牖絕壁連岡入萬松一磵盤陀大如斗盤石垂蘿宻更偏黃精潭上寫冰弦化成水月三千界古洞煙霞小有天煙霞杳微茫水月澹忘知誰知魯中叟發彼川上諭溪水東流接泮林雲泉佳處萃靑衿金門舊隠時同屐白頭老樵來聴琴孤亭五月秋聲起列坐檉陰愛流水借君磯畔濯塵纓何必箕山洗雙耳

雪溪行旅歌爲古縣陳齊之賦

君不見燕代城頭雪花白片片飛空大如席居庸闗口秋卽寒白翎凍損地椒幹駱駝淩競馬不髮卷髮虯須膽欲折公主琵琶苦調多都護狐裘冷如鐵行斾遙遙出栁林賈胡車上盡駄金葡萄十斗飲不醉瀚海層冰千丈深回看宮闕連天起萬歲山髙玉華裏雪散春回宮艸靑百年王气東流水江南春早雪聲殘行客休髙行路難西遊大道靑天上不比居庸闗外看

題前給事陳行四讀書室

給事先朝罷官日拂袖還山坐虛室牙牌角帶厭羈縻大布烏巾任閒逸鄴侯架上五車書玄宴牀頭萬卷儲心中有悟卽大笑懷裏無錢常澹如憶昨逢君領鄕貢何限居人走相送南陌看花日幾回春闈得桂今成夢君家面面好林泉莫把榮華記昔年一瓢且醉山中月數畝還收江上田江田潮滿春苗綠瓜地秋香橘林熟古洞云龕鶴共行石門沙嶺僧同宿玉軸牙籖半艸堂閒教子弟競三場經旬不出蠨蛸戶見月惟開薜茘房西風黃葉何蕭瑟鏡裏秋霜數莖白壁間猶掛汾亭琴扁上時看紫陽墨知君守道更忘貧緗帙恆開絕四鄰垂帷閉戶且安命未必琴書付別人

無聲詩趣贈林質齋畫史

風流摩詰居輞川在官也或思材賢興來解作有聲盡醉後無聲詩更玄長林才子非常調卻與藍田共心竅乾坤意气轉淸冷散落天機發神妙居庸雪花凝不開紫雲二室連嵩臺蕭條三峽流泉去倏忽空江秋雨來夕林返照緣原騎殘葉疎鐘隔村寺郎官湖上酒滿船浣花溪口駄驢醉權門列戟揖淸芬眾史駢肩迥不羣朕墨逺過曹氏子羸裎偏動宋元君閒居委巷塵蹤少藐視千金一毫小恥隨延壽枉蛾眉懶學邊鸞媚花鳥湘山湘水別來深憶昔王門遇賞音白首回家無長物黃花滿徑與孤琴別離已久重攜手自笑無錢可沽酒掃素含毫不作難爲貌山林布衣醜

題林逸人水竹居巷中州逸人隠於橫塘所居環樹修竹鑿池以通潮汐暇日常宴坐其中與道徜徉澹如也因以水竹居自名其堂且索予長句詩就主人擊節而歌歌竟請書爲贈文

淸莫淸如金塘之碧筱澹莫澹如玉漵之澄瀾紅泉一道寫天影靑林五月驚秋寒艸堂宴坐如空寂逺過山陰子猷宅初疑飛夢落湘臯彷佛蒼梧起瑤瑟燐下苔邊好濯纓看書髙枕謝浮名白鷗小艇滄浪調黃鶴孤琴靜夜聲閒門永日無車騎半榻淸風兀然醉動處偏澄靜者心晚節方知此君意客來呼酒共論文燒筍烹魚每夕曛自耽老興工長律更喜兒郎書八分憶昔聞君訪仙島壺丘員嶠多靈艸九轉黃金祗浪傳數莖白髮歸來好如今髙蹈隠鄕山學得劉伶善閉闗只愁西伯非能獵忽到滋泉水竹間

寄題靈武王孟揚南湖艸堂

湖南小山誰結茆潮陽使君歸避敲五馬行春何處在空梁落月多神交後人此地還廬墓日望寒松嘆風樹損庵畫坐想音容密齋夜起悲霜露阿翁曾與石爲鄰今見盤陀若大賓阿翁當年與山好仰止今朝思古人澄湖積雨秋波淨菱葉荷花落天鏡出戶惟將鷗鳥親罷琴也逐漁樵興君家事業何可當兄弟聮翩如鳳凰新制文章行滿篋舊蔵袍笏尙堆牀溪藤歙硯相輝煥金薤琳瑯映華翰祕閣圖書出晉唐故家彜鼎超秦漢我昔登龍候使君滿堂賓客正論文南陽醉墨今何在太史淸詩久不聞前朝冠蓋多如雨誰共使君同日語地下逢人不愧心人間有淚空傳古三十年來別永陽白頭無復更登堂心隨輞口欒家瀨夢落盤中李氏莊看君豈是悠悠者昨日橋門動聲價合浦初還照乘珠流沙逺致空羣馬到家又結艸堂期曾對山靈發誓辭名遂古來應稅駕南湖誰假北山移

吳航髙魯仲將赴春官同學友繪其鄕龍門勝槪離爲十詠分題於上余獨裒眾目總而歌之以識其別

淸暉髙樓連翠微淸暉主人常下帷春簾半占和煙捲秋笛三江帶月吹樓扉正對三江水半占靑山落烏幾文筆浮峯鴈影邊夏云夕照天聲裏岱陽千樹拂晴霏迢逓風帆雞嶼歸綠波芳艸潮頭白空翠蒙蒙來濕衣竹枝歌斷瀛洲渡渡口行人自朝暮江心船若送僧鐘何限年光此中去有時躡履聞天籟樵夫牧叟非余類吳嶺三山只蹔窺靑雲北闕遙相待北闕靑雲西上游龍門今夜發仙舟明年桂枝君應得還憶家山醉倚樓

贈別曾君伯剛遊廣東訪陳潮州

曾君逺遊何所親潮陽太守君故人豪士滿堂皆贐別嗟予四壁常家貧看君豈是彈冠客聞道芹邊久虛席网罟寧加縱壑鱗樊籠不掩衝霄翼家林別去且遲遲道過溫陵謁舊知司校閒堂連別墅參軍遺像有新祠淸漳山水舊城池羅氏繁華昔在玆馹路停驂空弔古河橋買醉更題詩雙旌出迓韓山口未話鄕心卽攜手逺道休愁館谷稀故人俸祿堪沽酒

九日燕集題髙牧隠淸暉樓畫壁

我昔大醉淸暉樓燭前醉眼如滄洲九華五老將心逺七澤三湘隨夢流湘紋臥簟淸如水紈扇平頭小奴子黃葉聲聲枕上來白雲片片牀前起酒醒樓扉曙月涼靑綾猶覺茝蘭香向來水木通幽處始悟丹靑落醉鄕玆晨看畫重攜興更喜仲容初戰勝黃門給事此同遊玉堂待詔曾畱詠九月黃花酒滿槽主人洗盞客持螯風流笑傲淸暉裏到處爭傳牧隠髙

瓢所應召指所居喧中寂索詩爲別

博陵有道者生事惟一瓢觸目盡擾擾冥棲獨寥寥傍人笑問何能爾云是靈臺本如此雲海天虛夜月閒霜林木脫秋聲起有時齋沐坐禪牀復愛眞人曲密房鼻端有白分明見腔裏無機自在忘艸玄更倚揚雄席飲酒不愁元亮壁吟思千重境又玄凡情一洗心皆寂舊隠東林野水邊蹔辭猿鶴謝蘭荃玉堂冠蓋思同調滄海漁樵寫贈言仙舟臘月閩川道大雪飛花徧江島稽首喧中別故人他年來訪商山皓

書皎白處士墓表後

少微經天何燁燁處士不言情亦愜仙源渤海出淸河南宋尙書今幾葉人言處士曾懷寶脫略凡機一何早仲舉空憐徐稚髙王弘未識淵明好三十儒衣鬢尙玄蕭條元季事戈鋋金天厭見攙搶動洛邑長愁郟鼎遷誰似當年獨髙潔淸風飄飄灑蘭雪仙客神交碧落遊仙人口受靑囊訣別墅閒堂野水濱日長髙枕道爲鄰龍門月出翁山曉雞嶼花明宰嶺春堂前玉樹驚摧折顏巷俄聞喪賢哲天上文章記玉樓人間皎白傳淸節況有承家伍桂芳若爲黃鵠嘆孤房傷心忽灑亡人淚丸膽曾畱教子方生平約契歸同穴百歲何曾昩成說宦遊令子逺辭天千里家林泣歸血福山原上艸離離地下焚黃會有期黃閣詞臣書墓碣白雲居士賦哀詩

送長樂池二鯨之春官

京行二千八百里馬上靑雲帆下水平時送客使人愁此度離歌爲君喜自從鼓篋凡幾載踏槐一旦香名大靑袍士子羨英聲白面諸生讓先輩我亦愛君毛骨殊九苞威鳳空羣駒秋闈筆下若流水魯史胸中如貫珠願君此行無艸艸百步穿楊卽飛報西望靑雲不可攀來往空歌鶴岑道

贈龍門髙十六沂應會試

龍門髙生倜儻磊落英妙年春秋五道落筆頃刻如流泉胸中云夢已八九腹裏瑯玕俱灑然昨日戰勝如登仙仙棹西遊拾靑紫巨眼靑春閱才子五色雲中得桂枝聮袂看花杏園裏君家叔父聞應喜

阜陽陳全果之將赴春卿逺來索別遂作長句兼簡鄭林三二先輩

新寧造士誰最奇阜陽說詩多解頤散帙長歌小山桂垂帷或夢金明枝涼秋別我遊鄕試寸晷風檐初得意垂棘懸黎又逺投淡墨氈書擬髙第臘雪飛花滿路岐送君南浦亦淒其古來離別生親愛若問傍人那得知仙舟幾宿經吳楚水綠蘋香酒如乳揚子空江曉上潮白門逺樹春含雨冠佩紛紛集鳳臺千人角鬭騁雄才宮花拂帽瓊林醉銀燭朝天紫禁回君家大阮春坊客宗弟金門早通籍退食應懸霄漢心趨朝好獻天人策一別云泥悵望深看君此去得聮簮倘逢梅雪憑相問若得浮丘道逺心

贈吳易平還溫陵

延陵家住溫陵東南窺大海連空蒙五夜扶桑气先白四月刺桐花正紅延陵自是黃冠客名姓幾時隸兵籍案頭莊列萬餘言篋裏孫吳二三策一著戎衣又十年三時講武復談玄閒教弟子六七輩朗誦黃庭千百篇寥寥一室梅花寨鐘磬冷冷發天籟鮫女聞經罷泣珠漁人聴法爭持戒心本孤髙絕世囂有時飛札問三茅醉磨夜斗七星劍夢斬秋潭獨角蛟昨夜營門領飛檄秣馬徵兵逺行役道過鄕山得到家松門霜雪回春色我昔靑年愛遊衍席帽肩輿不知逺金栗峯頭鶴共眠淸源洞裏僧同飯雲樹荒臺秋艸蕃溫陵大姓幾家存繁華不見今頭白待爾重來仔細論

送金魯仲省親赴滇南

漢武祠碧雞遣使下滇池輿圖旣混一豈必論華夷山川遙遙隔中夏椎髻何曾沐王化鳥度猶愁中慶春夢飛不到昆明夜九月涼秋百艸凋孤臣畸士共魂銷風霜但覺南冠冷雨露那知北闕遙子行悠悠赴絕國心戀嚴君多感激八千里外怨暌離十九年中斷消息念此令人欲奮飛遂將行篋捲徵衣鶺鴒原上分秋影諼艸堂前嘆夕暉閩闗西上連吳越獨樹淮山靑一抹野飯朝行雲夢鐘棹歌夜渡巴陵月輶軒幾日到雲中萬磧千山路不窮靑山好處休停騎白首營門望阿戎

雲峯歌送聞上人歸

七閩山多如蜀川千崖萬嶺疑登天六華峯髙雪作頂五月夜半聞寒蟬芙蓉石室人稀過蓮宇香臺尙經火無字碑橫任鹿眠摩香石冷從猿臥憶作法園初布金三千緇錫繞叢林徑行龍象諸天影禪寂鯨鼉萬籟音杉枝靑靑低拂地木人也悟西來意五百年光轉眼休重見眞僧出凡世鐔津法侶解楞伽卻下九峯登六華枯木庵前掛如意畱香堂上搭袈裟朅來下界相逢處幸接微言沐甘露鑿齒由來識道安逺公自是奇玄度法舟今去幾時逢塵世空瞻象骨峯歸見住山煩問訊西江一派是禪宗

書髙翰林繪閩嶠歸云送周擴泰還長樂

一風東來吹海山南云北雲飛度闗北云畢竟從龍去何意南云將鶴還雲飛適與飄風遇片片經天散仍聚但見無心出岫閒寧知變態爲霖去周子辭天便拂衣龍門解薜上金扉吳鉤入水疑雙化趙璧連城喜獨歸歸來海上還耕釣食稻安眠開口笑白首誰同晚節髙黃山獨契歸云妙聞道龍門悵別深爲君雙筆繪家林秋天夜夜多歸夢應羨孤云還故岑

贈溫陵王玉堅遊京師

王郎解劍還鄕裏六年不夢軍中事垂竿靜釣鰲江云買舟忽過梅城水自說年來愛逺遊束裝今去上皇州溪行筍笠三山雨水宿蒲帆五月秋棹歌明日過京口我亦西遊今白首分手前程莫嘆嗟白門相過應沽酒

題髙待詔爲用衡作水墨圖

延陵逸人偏愛山夢飛一室窈窕間仙舟往往弄溪月幔亭綠水聲潺湲別來林下多幽思乃與圖中偶相似蕙帶荷衣絕世囂孤亭對坐說前朝白頭晚悟靑暉意醉裏援毫爲君起借問風流畫者誰玉堂待詔髙廷禮

書董景和家蔵髙待詔山水圖

我昔楊舲過彭蠡香鑪瀑布空靑裏潯陽渡口買江魚落帆酌酒看潮起吳楚歸來靜掩門舊遊山水共誰論伸蒙巖頭醉秋月太常峯前聞夜猿林扉只愛長瀟灑那知忽爾天書下何日東還遂隠心抱琴來訪垂帷者

題僉憲山東髙公永思堂捲

臨淄城頭風樹悲東流汶水歸何時愁看風樹將流水因思親沒無還期■﹝艸縻﹞蕪堂下秋霜色日夕焄蒿動精魄三時淒愴想音容一气幽明本無隔佳城遙望郁蒼蒼春去秋來宿艸長此日丰碑應表墓他年幽壤定焚黃繡衣玉節承恩厚鄕縣枌楸別來久槁薦東還未有期栢臺西上頻回首

海上贈陳汝機

君家海上如棲遁食魚飯稻應無悶興來滿酌任天眞醉後忘言亂方寸古貌淸嚴軀幹微隠侯體弱不勝衣昂霄聳壑皆先代樗散空疎無是非賢郎藻思今希有古詩誦得三千首迹逺誰同方寸交心知豈在杯中酒客裏相逢兩度霜對君無計學佯狂自憐落拓鐘情者愛君父子情俱忘

書王景撝麗澤書室捲

東鄰販繒爲賈衒西鄰握筆趨州縣北鄰金多家富豪笑我儒生事書卷君家住近翠微峯屋裏蕓香戶外松朝經暮史有餘暇飲水曲肱無戚容永日埀帷坐占畢復喜朋來同散帙活水旁通麗澤回眞源直向靈臺出逐句尋章失本眞端居誰復貫天人鳶飛魚躍無窮趣雲淡風輕總是春以玆學究幽玄理浩气彌浸小天地四壁猶堪薄萬鍾一瓢自可輕千駟開門合嶼帶壺山一片淸暉幾席間家僮洗硯滄浪近稚子曬書籬落閒阿翁今年七十五鶴髮飄然映章甫繡衣驄馬煥林泉禪室香牀度花雨彩服翩翩日過庭羨君容鬢未星星常因益友開三徑不負傳家教一經自愧貧居破茅屋土中白蟻何其毒萬卷牀頭一蠧休明日從君借書讀

僕以貧居湫隘凡書籍成部帙者悉置牀頭一夕風雨暴作中夜燭之盡爲白蟻所壊方累月痛惜適值景撝持捲來覓拙作故結末云耳景撝家多書必有重本豈蘄輟贈三五帙耶

白雲樵唱集卷二

●欽定四庫全書

白雲樵唱集卷三

﹝明﹞王恭撰

○五言近體

金陵送人落第歸江南

鳳臺寒日莫千里送君還別夢愁京雨鄕心絓楚山落花偏擁棹歸鴈獨臨闗應醉家林月靑雲好是閒

野望

極浦遙山外荒江瘴海頭夕嵐松葉暗孤嶼鳥聲幽塞笛飄寒淚鄰謳起莫愁連天秋艸色歸思日悠悠

送鄭浮丘被詔重赴京師

闗河殘葉下徵棹復西遊逺火臺城迥微霜禁苑秋詔書天上出宣室夜深畱浩蕩論經史時時近冕旒

送劉逸人還山

天髙寒日莫念念獨還山緑樹懸心逺孤云入望閒水流侵石榻落葉擁柴闗別後分遙想諸峯杳靄間

梅江夜泊

卸帆依暝渚帶酒宿沙頭戍鼓嚴更漏寒鐘落釣舟霜明城下水月暗海西樓薄曉啼猿罷蒼蒼逺樹愁

山人入城

行行別翠微迢遞入城扉故舊多零落人煙半是非淸霜寒使馬落日動軍麾薄莫遙鐘起還尋舊路歸

題無諸廟壁

野廟大江幹蕭蕭樹色寒斷碑荒艸沒畫壁古苔幹龍去春潮在■﹝犭員﹞鳴海月殘英雄那可問東逝更漫漫

客中聞子規

闗路艸淒淒楓林杜宇啼思深湘岸曲聲斷郢云西故國春歸盡他鄕客去迷淒涼聽漸近疲馬亦長嘶

春莫田家

野藤埀谷口林徑少人行茅屋先春補沙田候水耕籬深孤犬吠樹密一鳩鳴花落家僮掃寥寥逺市聲

江樓聞笛

纎月絓楓林晴樓覆夕陰誰家吹鳳管永夜作龍吟楊栁邊頭恨梅花客裏新天明漢江上惟見水雲深

古鏡

匣裏菱花鏡摩挲恨轉深土花浮緑暈秋月閉寒陰漢女曾窺貌秦人己照心蛟龍今剝落徒爾折黃金

夏夜曲

初日照回廊鳴璫出洞房竹淸殘暑气荷泛小池香雪腕宮羅潤雲鬟夜月涼庭前有梧葉早晚落銀牀

翡翠

羨爾炎州翠雙棲羽翼微雨香紅玉觜風揚碧羅衣避鶻藏深竹銜魚上釣磯吳宮矜首飾莫道网羅稀

送人從海城軍

從軍江海上徵棹去微茫瘴雨孤城白秋風大野黃旌旗連蟹捨煙火近鮫房但使封侯貴何須憶故鄕

送人還嶺海

別君滄海上況是暮秋天亂葉驚離席孤云逐去船荔枝瘴雨外椰葉夕陽邊回首風塵隔相思共渺然

松寺淸秋

迢遞靑蓮宇云邊事事幽松花山路晚鶴夢寺門秋黃葉僧前落淸泉屋上流所嗟塵累久那得此淹畱

秋日遊山寺

荒山殘日晚秋思正淒涼野鳥啼花徑溪泉澑竹房鐘聲云外逺樹色雨中黃更與詢休輩焚香坐石牀

送衲子遊方

乞食向人煙心閒處處禪浮杯江上月浣衲澗中泉蜀道峨眉逺廬山瀑布懸孤云自飛去誰得扣玄玄

聞劉一惇擢監察禦史

幾年遊璧水一旦候金扉勅賜騎驄馬人看著錦衣天連楓陛曉霜借栢臺威此際如相憶毋令尺素稀

挽邢逸民

流落衣冠沒他鄕幾度春靑山行賣卜白首坐忘貧昔愛林中酒今爲艸下塵平生數行淚爲爾獨沾巾

老將

發白未侯封休論舊日功酬恩空有劍錫宴豈無弓闗塞孤愁外風霜百戰中太平應棄擲流落灞橋東

挽僧

人間﹖﹖久住只履獨西歸夜雨虛禪座寒山塟衲衣鴿棲靑艸塔猿弔白雲扉從此無期會空令淚欲揮

夜到漁家

渡口集昏鴉緣村徑路賒楓靑迷野水竹宻暗江沙逺火人聲絕孤帆日影斜扣門驚犬吠如入子陵家

宮人入道

雨露恩寧薄煙霞思獨迷向人披鶴氅無分卷龍衣女伴愁將別君王夢亦稀他年靑鳥使銜表到金扉

經漂母墓

寂寞淮陰路荒城接楚原誰能懷漂母曾此飯王孫孤塜今猶在千金不復論身慚非國士玆去向何門

昭君怨

掩淚向邊州君恩此日休身隨塞上逺心是漢宮愁雁塞春難度龍堆艸易秋玉容何足貴翻作羽林羞

山路見落花

野花埀嶺口無主亦芳菲色映林僧帽香隨木客衣淒涼猿折去零落鳥銜歸日暮人行絕山風吹更飛

送林山人入城

林棲無外事訪舊入東城漸失聞猿處多逢結駟行古榕蔵驛舍殘栁拂軍營薄暮遙鐘起紛紛薜荔情

題王孫挾彈圖

金衣騎小鐵迢遞茂陵山按鶻花邊落鳴鞭栁外還斷猿驚羽箭過鴈落金丸歸醉瓊樓夕天街雪正寒

寒村訪隠者

谷口微霜度寒村獨見君西風正蕭索落葉不堪聞古路無行客閒門有白雲爲憐幽處好不忍便離羣

秋暮寄山中人

水國催寒早微霜幾夜砧懷君隠居處殘葉亂山深野鳥無遺迹孤云不系心懸知燈火夕閒坐聽猿吟

書江山別意圖送羽人還神樂觀

羽人何處去歸事玉宸君飛佩花間別橫簫鶴上聞過闗閩樹斷絓席楚江分想到齋宮夕圜丘候五云

同故人曾伯剛燕集陳家樓

偶作山陽會翻驚夢裏逢盍簪憐艸色攜手嘆萍蹤雨暗樓中樹雲閒鳥外峯故人湖海气應不愧元龍

書谷口云深圖

連峯轉幽邃竟夕白雲多峽裏非人境春深但女蘿仙源空翠逺香界斷鐘和鸞鶴飄飄去塵蹤獨柰何

題黃聲玉環淸樓

樓虛千瘴合水木澹淸華積雨仙源白歸云鳥道斜褰衣淩野翠捲幔拂秋霞想見橫經夕蒼藤落數花

梅江送林中州歸龍塘

淸時尙不官道在任家寒夜夢梅花帳朝吟苜蓿盤魚風吹鬢冷蚌月照衣殘歸去鄕林下橫塘竹萬竿

題郁判官望云思親捲

吳嶽片雲橫偏闗逺宦情鄕林孤望斷客路寸心傾帶鴈迷親捨緣霜度客旌太行曾按節千古重懷英

題陳孟敷耕圖

野情魚鳥邊孤興寄秋田霜降黃花酒山空白日眠云根緗帙散林杪桔橰懸予亦棲棲者遙知沮溺賢

擬唐儲光羲題陸山人樓

愛爾幽棲處樓居水木淸松髙淸鶴夢竹宻助猿吟簾捲山光入窗虛日色明獨慚官府系臨眺不勝情

擬唐祖詠江南旅情

支離那可道搖落倍淒然歸夢將秋月愁心對暮天吳山蒼靄斷楚樹白雲連日夕涼風動鄕原若个邊

擬唐祖詠題韓少府水亭

少府愛淸暉孤亭近翠微石林娯晚坐池水淨風扉野鹿銜花過溪云帶鳥歸何須謝纓冕臨眺始忘機

擬唐祖詠蘇氏別業

忘機依別墅丰水帶南山野竹連孤嶼溪云伴獨閒鹿鳴花外去鶴夢雨中還寂寂何人到年年但掩闗

擬唐王仲初邊上送故人

羌笛與鐃歌相逢柰別何闗河孤夢斷邊地幾人過沙磧鴻聲小輪臺雪片多看君馬上去﹖﹖取醉顏酡

寒夜擁鑪有懷

擁鑪寒夜坐寂寞對閒居凍雪千山白情人萬里餘京南無過鴈汶上少來書愁絕殘燈裏橫窗片月虛

送人奉使市馬

使節向宛西承恩出禦堤千金求駿骨萬里得霜蹄漢武思神驥燕昭重駃騠歸朝應早計苜蓿苑中齊

送僧遊金陵

金陵維帝裏宮闕五雲間師到是何日禪西若个山浣衣天界曉淸梵紫金閒早晚門人念東林定裏還

上巳遊五云寺

詩酒蘭亭會如何共逺公行看五雲裏絕似虎溪中淸梵花臺雨名香竹徑風未須論祓禊自覺萬緣空

暮春送人還溫陵

鬥酒惜分襟溫陵驛路深闗河孤客棹滄海故人心荖葉迷行斾桐花醉客簮淸源仙洞好知爾日登臨

徵婦怨

夫壻逺從徵雲中路幾深作旗余帳帛買劍斷釵金被繡香蘭淺妝奩鳳影沈年年衣上淚隨恨寄寒砧

挽黃蘗大休上人

只履復還西令人憶我師空門了生滅塵世漫淒其馴鴿棲新塔靈花落故枝愁來雙樹下空有淚如絲

送人之雲雨

雲中路不窮迢遞入烏蒙馬上看山別天涯見月同昆明波淡淡金齒樹朦朦異域空相憶音書幾日通

送人從溫陵軍

溫陵南海上孤劍獨橫行策馬經花縣看山到栁營明珠來市舶荖葉徧山城長揖嫖姚幙從容論五兵

贈倭僧

參方離日本乞食向中州滄海無行迹浮天但法舟扶桑孤島曙貝葉舊房秋借問西來意無言坐石頭

送人使重驛

奉詔浮東海魚龍護去舟雙星別鳷鵲幾日過琉球絕島夷王拜重番使節遊歸朝應早計休起見京樓

梅花戍觀練兵

笳吹動江城將軍練五兵水搖金甲影風度角弓聲戎幕斜連海軍麾遶下營時平嚴武備非欲樹功名

夏日遊碁山寺

載酒空門下林幽暑气淸半天聞梵語雙壁隠鐘聲野鳥知禪意孤云薄世榮何應謝塵事從此學無生

夏夜泛江因造澹山

畫舫宜涼夜滄江酒气淸星河分棹影鷗鷺起歌聲海曠天低水潮平月到城澹山有佳處遙見蚌珠明

送中州逸人歸龍塘

幽棲何處是積水近柴扉樽酒沙頭別輶軒月下歸竹深林鳥待村逺故人稀遙想齋居裏狂吟竟落暉

挽林醫敬仲歿爪蛙圗

君懷秦緩術埋骨向扶桑昔賣人間藥今修地下方魂飛隨漢使客葬感夷王此日龍門道淸■﹝犭員﹞益斷腸

寄衣曲

秋風飛虜塵閨裏搗衣頻拭淚逢邊使緘情寄逺人不辭勞妾手未省稱君身莫待封侯日歸來但著新

梅江送林澤中歸嶼南

賣藥偏成隠相逢但布衣梅江秋外別花嶼雨中歸逺火千峯夕遙鐘獨鴈飛自言今白首此去故人稀

客中見新燕

可憐江中燕幾日到烏衣欲向誰家去多應舊主非落花深巷小喬木畫梁稀自笑天涯別秋風想未歸

題漁捨秋煙

茆宇鄰鮫室靑山落釣舟菊潭霜漸冷楓樹葉皆流酒醒聞邊鴈機閒見海鷗煙波隨處好妻子亦無憂

山居春曉

仙源隔幾塵林館更宜春葉暗靑連雨雲孤白近人浣衣溪沫緑濯足埜苔新余亦無機者誅茅願卜鄰

寒夜宿張藻宅偶賦

旅人眠不安抱劍夜中彈月映花林白霜淒畫壁寒澹雲孤夢逺流水半生殘想是平原館萋萋艸正繁

都門卽事

都門閒望處車馬滿香塵禁繞龍池樹鐘殘鳳闕春衣冠三輔客劍履五侯賓惟有揚雄宅門前艸自新

○五言排律

奉賦閩藩參政鳳陽張公忠孝堂

淮右多卿族天朝重縉紳東膠呈彩鳳左轄應祥麟荒服資文化名藩寄大臣一官忠孝在三調渥恩均戀闕瞻天迥榮親愛日頻懷英云獨望令伯表深陳鄕逺龍飛處堂髙鶴髮新塗山靑歷歷濠水緑津津衣彩趨庭夢腰金報主身甘棠何彩萃風木忽悲辛霜露思泉壤雲霄睇玉宸心隨葵藿盡情感蓼莪眞堂構仍先志綱常激後人所希登宰輔特此贊皇仁

寄三衢陳八董教

懷君屬秋暮離思滿涼天百越孤云外三衢獨鴈邊■﹝犭員﹞鳴飛楚葉潮落見湖田泮水橫經緑柯山捲幔連醉吟官舍雨興掃墨池煙舊業閒三徑移家戀一氈風霜憐宦薄雨露喜生全交態今寥落相思獨惘然逢秋驚發變悵別使心懸欲拜桐溪墓因行雪夜船

書宋儒陳烈官誥後

吾愛陳夫子名髙慶曆中官卑心獨古迹遁道彌通屢薦金門剡難羈璧水銅七閩沾化雨百代仰儒風蕓閣絲綸在芹宮祀享同云孤憐故物應復繼髙蹤

歐陽明府弦歌亭

令尹文忠後盧陵世代深靑年宜帶印白日但鳴琴浩蕩春陽澤雍容太古音一亭崇禮教百里動謳吟露冕朝氛淨褰帷午樹陰風雲飄逸气山水寫衝襟桃李淸官舍棠梨罥客簪昔聞常衮化今識子遊心髙士恆分榻貧人屢賜金所希金石刻千古作佳箴

美憲僉陳公重修玉融天寶陂

咨訪代宸聰霜威八郡中褰帷詢潦旱按俗憫年凶地古瀦防失江流斥鹵通繡衣親計粟玉節坐鳩工瘴海秋騰隼闗河曉駐驄已兼修廢墜非但慰疲癃陂水寒仍緑鹺田歲又丰永貽饘粥惠寧忘我侯功利澤思王景恩波感白公銘心那可報鑴石紀無窮

書黃典幕盤石書室記

盤石鄰幽構靑山獨下帷別來鄕望斷心逺宦情微官舍羈黃綬親闈念彩衣秪應懸魏闕那得戀春暉故國銅魚杳音書白鴈稀家林惟有夢時遶薜蘿歸

題新寧陳叔永環秀樓

勝地三峯峙名家幾葉繁太丘聫逺裔潙水接長源飛構岡巒入連甍紫翠樊樓開孤鳥上人語白雲根爽气朝來合淸暉夕更繁旁窺冠徳秀前眺太常尊蕭寺香林舊隋朝古木存煙空遙見鴈秋杪近聞猿葭菼平臨海鳬鷖宛在亹棹歌回竹浦漁笛帶楓村幔捲霞生席檐虛瀑照門盡攜山水興全隔市朝喧魚沫吹簾影藤花映履痕機忘泉滿聽琴靜月當軒蕭灑衣冠裏棲遲竹素園境超揚子宅人擬謝公墩靜賞疑盤谷幽尋訝陸渾髙譚皆玉屑列坐總瑤琨自笑東山隠叨逢北海樽丹梯期再會重與了心言

林景時雲山圗

鷲嶺積蒙茸連山翠幾重險疑金粟洞髙訝玉華峯溪迥雲藏屋林深雨翳鐘客帆秋外小仙佩鳥邊逢夢遶三花樹歌殘五粒松考盤多在澗惆悵獨迷蹤

題姑蘇吳文剛中和堂

吳君有道者隠處入松陵堂構中和在人將太古稱箕裘今奕葉簪綬世飛騰榻有畱徐穉門多候季膺興來書滿案歡極酒如澠山水長招隠琴樽或聚朋桃溪春漲小笠澤晚波澄芳艸簾頻捲孤云幾獨憑松江全帶雨苕水半流冰琳館聞霜磬香臺見夜燈茆亭深絓月雪洞盡埀藤賢聖惟心到乾坤一气凝仲尼嗟已逺玆道更誰徵

書滄州翁家藏髙漫士山水圖

艸屋帶滄波連峯掃黛蛾路疑盤谷入門訝輞川過野杖依松桂春衣換薜蘿弄琴魚鳥近捲幔水雲多機靜都忘世盤成遂永歌紛紛人代裏纓冕欲如何

○七言近體

吳城懷古

姑蘇城下刺蘭橈卻憶吳王古市朝香輦路邊春寂寂館娃宮外艸蕭蕭千年往事空啼鳥半夜疎鐘自落潮明發不堪回首處暝煙秋雨過楓橋

送客之揚州

廣陵西上路悠悠此日憐君賦逺遊吳嶽曉鐘迷逺騎楚天涼雨到孤舟瓊花觀裏春何在煬帝宮前葉漸秋二十四橋歌酒夜玊簫吹斷使人愁

經鄂王墳

疋馬南行度浙河汴城宮殿逺嵯峨中興諸將思恢復負國姦臣主議和黃葉古祠寒雨積靑山孤塜夕陽多六和塔影西風裏陵樹蕭蕭野鳥歌

賦得白鴈送人之金陵

燕山楡葉望秋稀雪羽瀟瀟向楚微夜雨蘆花看不定夕陽楓樹見初飛影隨漢騎營邊落夢遶羌人笛裏歸君到石城霜漸冷暮云聲斷欲沾衣

送僧試經赴金陵

奉詔西遊說梵經秋風應到石頭城帆飛楚水舟中飯夢落淮山樹裏行一錫獨攜空界月三車遙對廣庭聲禪心彼此隨緣住塵世空驚逺別情

贈別友人之長沙牧

靑年作郡被恩榮五馬蕭蕭向楚城闗外葉飛鄕捨逺湖南艸緑吏人迎嶺雲漠漠空離恨津樹依依若送行君到長沙應暇日定懷賈誼不勝情

送人遊廬山

廬峯天外麗淸暉金削芙蓉合翠微石鏡倒明華頂曙香鑪遙絓瀑泉飛謫仙吟處苔應沒惠逺門空客到稀此度山人多邂逅爲君談笑拂塵衣

江城春盡偶作

郭外空林帶夕霏海天離思逺依依流年又逐殘春去華發空驚兩鬢稀啼鳥落花孤夢斷白雲芳艸舊遊非家園此日堪惆悵況是天涯客未歸

逢廢塜有感

敗壙崩塋不記時況逢寒食最淒其天陰燐火沈荒樹雨積苔花入斷碑塵世謾傷千古事人生誰是百年期白楊風裏堪惆悵日暮聞猿但益悲

甲戌歲九日旅懷

客裏淒涼欲暮愁忽逢佳節倍離憂西風白髮慚烏帽旅捨新寒憶敝裘千里故人同落葉十年歸夢隔滄洲別來記得家林賞黃菊花時醉不休

■﹝武上貝下﹞野寺殘僧

古寺蕭條絕四鄰寺前松栢幾回春月明下界猶聞磬年老荒山少見人貝葉舊聽雙樹法衲衣孤坐兩朝身秋風已爛蒲團艸悟得西來意自眞

送人貶海南

官亭幾度飲離觴此日憐君謫逺方馬上看山椰葉暗津頭沽酒荔枝香秋深嶺表猶多瘴臘盡天南尙少霜憔悴更須懷直道臨岐何必淚沾裳

送越山隠士

憐君久住在空山寂寂巖扉晝不闗落木寒泉靑嶂裏素琴孤鶴白雲間五陵年少何曾到三徑秋來秪獨閒欲問塵中何事業靑雲能有幾人還

題彭韞玉秋山行旅圗

閒門秋晚葉皆飛徵路逢霜客漸稀獨樹斷狷愁逺騎隔林殘燒映行衣西風一飯人煙少落日千峯夕鳥微莫向他鄕畱滯久故園山水候君歸

溫陵畱別陳方山先輩

溫陵雪後鴈聲寒芳艸靑靑客未還千里離情江上月十年鄕思夢中山荒城對酒應難別逺路逢春好是閒滄海故人零落盡臨岐那忍聽陽闗

題郭韓臣家藏趙大年汀渚秋煙捲

大梁公子寫滄洲幾百年中墨尙畱芳艸秪疑韋曲社靑山多是洛陽秋天邊積靄鴻初斷浦口微霜葉盡流遙想繁華何事業汴河東去更悠悠

題長樂林生叔達湖山幽處

樓前積水映丹楓淸隠林扉趣不窮人影迥臨飛鳥上書聲遙在翠微中靑山對酒聞狷斷花嶼橫琴與鶴同此日長安鳳城內五陵車馬正匆匆

題墨梅

林下花時雪更繁蕭條苕徑共誰看空香半入髙僧定霜影全侵鶴夢閒任著鄰歌江上發恐隨邊笛月中殘故人天外遙相憶欲寄南枝愧獨難

喜林崇髙見過

十年萍梗愧西東千里佳期此日同圗畫秪今追北苑衣冠誰復識南宮鄕心幾度春云外詩思千峯暮雨中欲把酒杯畱醉賞沙頭歸佩莫匆匆

和林孔逸見寄之作

淮陰漂泊嘆王孫生事蕭條一劍存春艸閒堂思舊業暮云孤館寄荒村月明野寺同棲鶴落葉寒山聽斷猿傾蓋相逢誰似者且陪歌舞倒芳樽

次韻陳九狂客西巖見寄之作

黃金沙界繞岧嶤鐘磬微微下九霄禪榻鳥啼殘雨過香臺經盡落花飄心持半偈緣應淺身寄迷途恨獨遙堪笑此生何住著期君天路逺相邀

賦盤石秋風送別

盤石蒼蒼入翠微秋風裊裊碧羅飛淒涼半度誰家笛颯沓全吹野客衣孤嶂斷猿聲漸逺荒崗殘樹葉將稀由來此處堪乘興何事同心又逺違

次韻答髙漫士﹝二首﹞

萍梗飄飄未遇時此懷惟有故人知離心幾度曾相夢交態於今更不疑黃菊靑樽誰共榻白雲髙館獨埀帷遙知玩宇樓中月應怪登臨每負期

林館深秋黃菊殘微霜楓樹葉初丹浮生秪解劉伶醉失路應憐範叔寒落日斷鴻愁裏聽故園衰艸夢中看龍門知已能相問欲和陽春愧獨難

寒夜宴別陳叔晦﹝得霜字﹞

縣城髙館宴離觴共對寒燈別意長孤嶂啼猿驚落葉誰家殘笛度微霜雲山驛路遙相送魚鳥滄洲舊莫忘知爾懷人何處是秣陵春樹逺蒼蒼

送林彥賓之淮上省兄

鬥酒何須惜路岐此行偏感鶺鴒詩靑山野店淮南暮孤棹微鐘雪後時猿斷曉闗驚落葉鴻飛滄海憶連枝十年官冷英山下幾度看云悵別離

玉融謝生見過

客裏畱君喜盍簮天涯攜手便同心靑山舊業何須嘆野館殘尊且共吟滄海斷鴻將落葉夕嵐疎雨帶寒砧他鄕況是交遊少萍水相逢思轉深

哭陳叔晦

祗道靑雲定有期忽聞長逝使人悲尊前握手難重會客裏論心更與誰月隠屋梁愁獨夜魂飛淮海夢歸時靑山何處荒墳樹未絓吳鉤淚已埀

畱別馮公魯兄弟

海國微霜葉已丹玉壺淸酒夜漫漫天寒客路鴻聲曉月落芳江樹影殘情在不堪分手去興來猶戀故人歡惠連羣從偏能賦一曲驪歌欲和難

送蔣節庵煉師還建上

十年江海慕淸芬何事逢君又別君花嶼到來應幾日茆山歸去獨尋云淸溪碧水琴邊落黃葉秋聲鶴上聞自愧萍蹤無住著欲將飛佩息塵紛

送林思禮歲貢成均

十年漂泊故人稀歲晏逢君又逺違候館莫鴻驚別夢粵河殘雪照行衣潮生楚岸風帆夕樹遶淮山驛路微此度橋門應早達莫忘書札問林扉

病中喜鄭浮丘見過

煮藥煙中靜掩門泮林官暇動行軒天涯蹤迹慚多病客裏心期憶共論空館亂虫孤燭夜荒原殘葉數家村相逢未久還分別愁倚秋風獨斷魂

早秋懷林良箴因憶東峯諸上人

正月孤帆別逺津秋風林下怱沾巾他鄕久住愁雙鬢故國遙看隔幾塵江海又逢初下葉闗河同是未歸人坐來更憶東山賞共對閒僧話夙因

爲陳榖駿賦東墅閒居

習靜何須隠翠微一閒心逺便忘機窗臨絕嶼云來近門掩荒洲客到稀禾黍露寒秋釀熟兼葭霜冷夜漁歸知君悟得幽棲趣卻向淸時■﹝禾互﹞布衣

初秋寄淸江林崇髙先輩

十年滄海寄萍蹤迢遞鄕山思萬重鳥外明河秋一葉天涯涼月夜千峯心知久別魂應斷生事中年夢亦慵無限相思何處著越山仙島樹蒙茸

寄三衢董教陳孟敷

離別中年夢亦驚未應王謝獨闗情家林久已無音信江海今餘幾弟兄浙水斷鴻秋半影粵河殘葉夜中聲遙憐姑篾千峯裏何處相思月自明

奉餞鄭浮丘赴召天京二首

三楚文衡憶重持泮林寧厭一官卑論經已被先皇詔懷策今逢聖主知長樂曙鐘宮漏永蓬萊宵烜佩聲遲承平正爾需賢佐莫對鄕山悵別離

黃葉山中把酒杯行人西上鳳凰臺闗河馬色迎寒度江郭鴻聲帶曉催三禮才名天下少九重丹詔日邊來懸知此別云泥隔擬欲彈冠愧不才

與連川吳彥器夜酌

延陵才子舊知名今日應憐好弟兄客裏襟期疑是夢天涯萍水況多情淸秋一葉琴中落黃菊孤尊月下傾傾蓋相逢還又別不堪江上斷鴻聲

送陳平叔歸黃山

沙頭宴別酒微醺客裏那堪獨送君蓬鬢相看渾似夢萍蹤無定又離羣黃山艸聖誰同調處士香名世共聞莫嘆蔡邕今已老仲容年少總能文

題玉融鄭可久遊建溪捲

谷口閒耕歲不丰煙波何處寄行蹤孤舟夜泊鐔津度九曲朝看玉女峯殘葉市橋溪上酒夕陽蕭寺鳥邊鐘逺遊知有懷親夢應到鄕山苐幾重

逢楊珣感舊

十年萍梗愧相違我尙飄零子未歸江國鴻聲驚別棹河橋艸色照行衣他鄕共嘆生涯薄往事空憐故舊知日暮臨岐倍惆悵伯勞東去燕西飛

近體畱別楊二髙隠客三山

別情羈思共何如迢遞鄕山夢有餘仙井碧泉思舊業客庭芳艸對離居闗河夜笛鴻飛外海國春帆雪霽初愧我萍蹤無住著知君終食故江魚

寄蔣節庵煉師

觀門迢遞碧蘿陰塵迹空懷物外尋滄海月明人去逺瑤池秋晚鴈來深孤云野鶴悠悠別積水江楓夜夜心遙想山中多勝事相思時復寄瑤琴

贈別王董教弟歸沔陽

白酒黃花醉共驩景陵歸思又漫漫愁看南浦連枝別況是西風落葉殘三楚帆飛湘鴈逺五華人去海霜寒故鄕卻戀多魚米應念賢兄尙冷官

送林彥時謝得圭之建上

才子溪行秋興深仙舟同泛復同心也知王粲偏能賦誰識稽康更解琴驛館夜殘明候火市樓霜曉度寒砧遙憐別後陽春調客裏何人爲賞音

書建寧守宣城苪公敬亭山房

宛陵南面敬亭峯山水靑靑思萬重雪霽雙溪寒對酒風來逺岫夜鳴松窗臨太白看云處門對玄暉玩世蹤聞道一麾今出守未應林下獨從容

題宋王駙馬西園雅集捲

西園簪佩日聫翩共愛風流戚畹賢金將池臺連帝裏玉堂詞翰藹賓筵機閒羽士弦中意心靜林僧竹下禪莫向繁華驚物換大梁宮樹也蕭然

閩江別意送陳伯武服闋之天官

無諸故國栁條新折栁空江悵逺人殘雨緑蕪分別路斷雲歸鴈送行塵孤舟蕩漾家林夢雙闕依稀帝裏春遙想仲容終宦達定應風木更悲辛

暮春寄曾伯剛

紅燭深窗獨夢君十年多難愧離羣愁看靑浦無來鴈吟對滄波見夕曛楓樹幾回秋外落竹枝誰忍夜中聞相思況是殘春雨目盡遙天漠漠云

同髙漫士夜集陳叔謨山莊

傾蓋相逢意轉親六平髙館醉殘春流年白髮看花盡幾夜靑燈對雨頻心逐斷鴻猶惜別興隨芳艸更畱人龍門知已情何限飛佩應憐寂寞濱

莫春邑中與漫士別時滄洲叟命邀不果來

縣城春莫雨紛紛歌罷驪駒厭獨聞蓬鬢相逢俱未達萍蹤無定又離羣緑蕪客路風將逺黃鳥官亭酒半曛江上艸堂誰倚和杜陵白髮更思君

贈別林伯予召天京兼柬鄭助教董紀善

蓬萊薦剡五云深才子囊書赴上林雙澗野僧畱別偈七巖山色寄離心廣文官舍期同飲記室王門待盍簮明到秣陵應話舊爲言江畔獨行吟

靑雲知已半京華滄海逢君又別家莫雨獨瞻原上栢春風遙泛日邊槎吳門渺渺江波晚淮樹蒼蒼驛路賒聞說九重憐孝念未應辜負舊煙霞

寄曾伯剛趙景哲

鴻鴈南飛不寄聲暮云春樹逺含情白湖髙館何年別靑浦孤帆幾日行香界竹深僧共隠市樓花滿酒同傾誰憐白髮滄江上閒倚東風聽晚鶯

爲樵僧賦閒雲軒

城郭紛紛靜者稀野雲多戀定僧衣依微乍入靈花去瀟散仍隨法雨飛心寄虛空忘色相身將生滅悟禪機世人未識孤寒意遙聽經聲禮翠微

秋夜陪鄭助教蒼林宴集分得深字

沙堰雲歸半夕陰露荷煙筱淨煩襟明河一葉秋聲早紅燭虛庭醉影深璧水舊遊千里會靑山歸興故園心滄洲況與蒼林近此地應期重盍簮

挽陳方山先輩

淸朝遺老舊參軍幾處移家逺世紛白馬公孫何事業靑袍書記向來聞西風野水山陽笛秋艸黃花郭外墳零落異鄕空有淚憑誰書記岊江云

歲暮岱峯同龍門漫士畱別髙景度先輩

龍門歲晚惜同心迢遞龜峯逺更尋殘雪亂山頻對酒白雲芳艸又分簮離堂夜燭猿聲斷別路江楓鴈影深名下只今多俊逸臨岐髙唱比南金

送別林彥時之建上

黃葉紛紛秋滿天故人今夜惜離筵他鄕見月長爲客別路風霜半在船劍浦緑蕪連晚燒幔亭荒樹帶寒煙明朝碧水丹山下知爾相思若个邊

送嚴主簿罷官歸黃州

罷官歸種故侯瓜鄕國蒼茫楚望賒湘水無情空弔古江蘺初緑暫還家鸞棲野棘誰同調玉點靑蠅未是瑕宣室他年思賈誼更持黃紙到長沙

閩江別意贈丘孟政服闋之天官

錦袍紗帽去飄飄風木聲中思轉遙春樹暮云愁對酒緑波芳艸暫停撓白門月曙聞孤笛楊子江寒見落潮此度宦遊須補報未應空荷聖明朝

山水圗爲造士陳叔能書

屋上羣峯舊隠居澹雲涼月午窗虛滿庭芳艸人稀到半畝黃精手自鋤積水斷橋寒鳥外夕陽鳴磬夜霜初泮林莫羨蘇門嘯未許尋山共結廬

辛巳九月邑大夫率僚佐及羣士燕六平峯

薜蘿迢遞隠仙都簮佩登臨載玉壺闗樹早霜秋外落奧河寒笛鴈邊孤紅泉翠壁人皆醉緑酒黃花晚更須此會明年誰最健重尋山水采茱茰

奉和國子先生鄭孟宣退朝聽鶯之作

蓬萊佳气滿瑤京禁栁靑靑聽曙鶯輦路乍聞千囀曉春風遙度萬家聲近隨天仗和鸞馭散入雲門間玉笙不獨淸平歌此調髙臺還有鳳凰鳴

書閩郡照磨江右曾公秩滿之京便道省親捲

欲賦萊衣未有期且將簮弁戀明時三年考滿孤琴在千里寧親一鶴隨建水暮帆鐘杳杳楚城寒鴈樹離離過家暫醉西江酒莫遣都門疋馬遲

送陳樂舞省墓歸閩復還天京

宮縣聲繞鳳臺春萬舞雍容對玉宸華表忽驚千歲別恩波遙借一歸人邊淮獨樹斜連海故隴寒楸逺入閩莫向塵中成久別太平天子重明禋

題姑蘇王仲瑚松陵展墓圖

花縣寧親著彩花松陵回首念荊扉鄕心正逐吳云斷離思偏逢朔鴈稀丘隴蓬蒿隨處沒邊頭風雪幾人歸明朝疋馬姑蘇道遙望松楸入翠微

題玉融鄭伯勲龍江環翠樓

舊遊西上久從官何事樓居尙考盤近郭雨深千樹繞滄波云盡數峯寒簾前落葉兼秋聽笛裏飛鴻拂曙看好是瑞巖僧磬晚滿衣淸露更憑欄

玉融潘原潤將義葬其師黃山陳平叔一日持廣賻集過予愧貧不能助遂賦此以贈之

布衣相對兩忘貧共憶黃山淚滿巾髙士姓名因有傳中郎書籍與何人墨池雨冷苔空積筆塜秋深艸自新惆悵一杯何所寄惟應髙誼獨悲辛

簡曾伯剛

逢君傾蓋轉銷魂多少離心不忍論白首異鄕無舊業靑山衰艸閉閒門闗河夜雨頻驚夢鵰鶚秋風久負言莫向樽前同感慨舊遊能有幾人存

嶼南宿別貢士林執中

紅燭離堂酒半醒驪歌今夕若爲聽故人好是身隨桂浮客空嗟迹類萍花嶼晚鐘湖上別鳳臺春樹夢中靑應知晝繡長林下白首還來到玉瓶

癸未元日簡龍門髙漫士

喜得春回共酒期醉來持鏡轉堪悲年慚伯玉知非晚身笑相如見遇遲衰鬢又逢殘臘後勞生幾度攺元時遙憐小隠龍門下應對椒盤獨詠詩

贈林士仁服闋赴京師

秋衾銅輦夢來稀墨綬新縣映赭衣風木不堪寒夜聽寒鴻偏向別時歸晴天入楚千峯出積水邊淮獨樹微想到鳳臺朝覲後宦遊何處念春暉

題蕭將軍家藏山水圖得靑字

十年身被白雲畱見盡靑山到白頭微雨數峯孤磬夕半林殘火幾家秋風波不系袁宏棹魚鳥相懷謝尙遊聞道將軍戎暇日偏能看畫想滄洲

越山秋色送秦校尉還觀海軍

稽峯閒望赤城標霞气蒼茫水霧消獨樹過江吳地盡斷雲歸海楚山遙空林木葉驚秋雨極浦鴻聲帶晚潮相約買舟尋賀老知君終事霍嫖姚

送林叔仁計階之京

泮林官滿欲趨朝況值金門早見招粵國靑山江上別秦淮秋水鴈邊遙砧催帝苑霜初落馬度官城葉漸飄若得浮丘書信便爲言衰老尙漁樵

贈林漢孟赴召天京

七峯巖下舊逃名何事輶軒赴上京白首相逢萍梗別靑山誰共薜蘿情疎煙野火丹陽騎逺樹春風白下鶯想到都門知己在南宮西掖有逢迎

題吳景元江臯云臥

宦遊西上正紛紛何事江臯獨臥云夢裏杜蘭隨意緑鏡中魚鳥向人分潮歸沙館當窗見漁唱楓洲捲幔聞身外浮名都不系惟應林叟得逢君

和林孔逸見寄之作

西巖爽气亂峯頭此地曾陪靜者遊雨霽珠林芳艸徧春深蘭若落花幽淸池白石俱禪意野服黃冠半道流自愧浮生無住著飄然江上一孤舟

贈別劉宗禮還京師

官■﹝舟召﹞一棹大江流才子還京賦逺遊帆帶夕蕪依禦苑夢隨涼月到家樓長淮鴈影催寒曙近郭砧聲報晚秋此度金門應早達莫令鄕捨久淹畱

送浮丘鄭先輩被命重赴京師

丹陽京口暝煙收幾度勞歌送客遊吳嶽曉連秋雨碧禦河寒帶鴈聲流衣冠召對金門裏文翰周旋玉案頭聞道漢庭深顧問承平不遣賈生憂

贈別林孔逸從薊丘軍

越城砧杵暮紛紛多少閒情此送君別路寒山驚落葉深秋孤鴈忍離羣蘇門日照霜中樹羌笛寒淒塞上云聞道漢南曾獨立也將書劍去從軍

寄鳳池故人鍾大

谷口遙鐘半掩門疎燈空館住荒村椶櫚葉上驚新雨砧杵聲中憶故園多難未銷豪傑气長貧難答舊交恩鳳池月色歌鐘裏應念殘山獨聽猿

書延平王將軍閩山勝覽捲

逺攜兵印鎭南州山水靑靑馬上游玉帳醉看華頂澑琱弓閒掛劍潭秋雙溪樹底泉聲合九曲花邊瘴雨收自是承平多勝事七閩應許擅風流

道人延翠軒

山水嬋娟掃黛屏淸暉迢遞到柴荊雲歸獨樹天邊小雪罷孤峯鳥外靑寒蘚帶花侵捲幔野泉流葉近閒庭浮生只解人間事未得從師種茯苓

寄滄洲狂客

三年憔悴得君憐君上靑雲益惘然客裏思鄕何日到天涯見月幾回圓未期歲晚同攜手預恐新正對別筵貧賤獨慚無可贈臨岐空憶繞朝鞭

奉答陳滄州

白髮滄洲似者稀瑤華應愧寄林扉每憐獨客如萍梗更有何人惜布衣梧葉滿庭殘暑退靑山對酒小涼歸莫愁璧水音塵逺早晚闗河候鴈飛

寄劉大

閒宵燈裏夢劉郎夢覺還驚是兩鄕孤館幾回江上月流年空度鏡中霜靑蒲野水林扉靜黃鳥山亭酒甕香遙想丘園多樂事也應飛札慰離傷

畱別黃山周氏兄弟

候館逢霜落葉深更堪憔悴對靑衿荒村野水殘陽路逺樹孤云故國心絕地也憐頻送酒情多誰忍更分襟惠連羣從皆淸俊別後相思總解吟

文筆山房爲延平郡造士朱員賦

文筆山深隔翠微淸暉迢遞映書幃門臨絕澗逢人少簾捲孤峯見鳥飛四壁泉聲喧午夢半檐藤影落秋衣鐔津自昔多才俊詞翰如君世所稀

挽黃山周正卿

與君相識便相知卻嘆相逢最後時滄海幾回明月夜黃山終負薜蘿期秋風野水寒猿斷落葉荒原弔客悲遙想泉臺今不恨傳家應有鳳毛奇

書番陽戴氏侍萱堂捲

樂平才子舊知名曾是淸朝被寵榮萱艸別來應有夢白雲頻望不勝情闗河迢遞娯親捨銅綬淹畱近海城他日錦衣歸省去故園鄱水有餘淸

歐陽明府江上艸堂

靑原山上艸堂開竹杖黃冠日往回雨過新潮低捲幔云連孤嶂落銜杯聞棊每憶林間榻靜釣還思石上苔佳政秪今人共說未應陶令賦歸來

題晦之城南秋堂

汾陽孫子久忘機萬卷經書隠翠微閉戶不知秋葉落卷帷時見白雲飛巖花色映烏紗帽澗水聲寒薜荔衣想是過庭趨講暇也應城市往來稀

題鄭浮丘碧蕉書館

鄭老心閒卻忘官泮林惟對碧蕉閒盈軒色映烏紗帽拂幾涼生苜蓿盤半榻秋聲寒外落一簾幽夢月中殘杜陵野老時相問應遣題詩葉上看

玉融陳氏怡怡堂

魏帝連枝不共榮淮王斗粟若爲情風霜況是同根蔕骨肉應憐好弟兄山色曉簾沙鴈白海天秋嶼雪鴣鳴合歡也似姜肱被長奏塤箎酒共傾

題江山煙雨圖

夢渚蒼蒼入楚煙嶽陽南面雨如懸人家寂歷靑楓外仙嶠空蒙獨鴈邊飛閣迥臨聞笛處微鐘遙到釣魚船孤帆莫向瀟湘浦云暗蒼梧水泊天

次韻答黃嗣傑

滿林烏桕飄殘臈獨客闗心漫倚樓幾處移家驚落葉十年歸夢在孤舟靑塘野鳥當窗白積雨寒山捲幔幽何似董湖髙隠處朝朝巾舄與同遊

題鄭克曼復睢陽軍手卷

緑發辭鄕白髮歸逺因行役問庭闈離心又惜連枝別愁思仍隨獨鴈飛汴河霜落寒砧早梁苑煙空晚樹稀行到洛陽秋色後栁營長是憶春暉

沙堤燕集次韻答王介軒黃嗣傑

滄洲沙館共歡攜紅燭靑尊月易西孤客獨憐萍尙泛幽期那似鶴同棲霜飄敗葉催殘臘鴈引寒聲入夜溪何事故人俱斷酒風流佳句若爲題

題澹遊雨竹圗

孤舟涼雨楚溪頭葉葉寒聲鏡裏秋湘水夜傳金奏響郢云朝拂玉英流空香暗逐王孫夢殘粉深闗帝子愁鳴鳳不來春杳杳爲誰遺牒向中洲

送糧長林思器赴召京師

王貢曾稽夏禹篇漢庭輸餉獨推賢遐方已獻編民數大姓應操賦粟權千里山河趨魏闕一帆秋水入吳天楓墀若聽綸音後歸興西風白鴈前

酒盡沙頭白玉瓶海云闗樹逺行經孤舟落葉丹陽渡殘笛秋風白下亭三楚人煙天外小六朝山色鴈邊靑憐君此去應觀國行聽韶音到廣庭

送林思隠之金陵

布衣何事欲朝天螺渚霜空見發船閩樹曉闗分楚澤越城寒火接吳煙白門酒熟誰同醉華館燈孤笑獨眠闕下名公多舊識莫令歸興後春前

同滄洲翁答髙漫士兼寄髙牧隠

多病文園興未休滄洲魚鳥待君遊花邊復掃畱徐榻磯畔空期訪戴舟渤海詩名今獨步藍田牧興世爭求懸知牧隠風流在共醉淸暉半占秋

耿將軍具慶堂

曾逐嫖姚立戰勲漢庭方識耿將軍千鍾已遂榮親願一劍常思報主勤花拂萊衣春尙早月明姜被夜初分東吳此樂應稀少忠孝於今幾處聞

秋日寄王介軒先輩

林下蕭條隠角巾黃花時節憶同人陶潛解印寧辭倦蘇晉長齊豈是貧華發流年看獨變靑山明月夢來頻近聞籌谷多僊賞忘卻滄洲野水濱

寄林彥衡訓迪嘉禾

欈李山川接上腴魚鹽粳稻滿東吳橫經不道官猶冷祿薄還堪酒屢沽霜落鄕林思舊橘秋深江郭憶寒鱸綈袍別後情何限莫惜新吟寄野夫

次韻答王介軒

曾是天池綴曉班繡衣行郡逺人歡秋風忽夢柴桑栁故畹還歌楚澤蘭匣裏吳鉤誰復羨尊前郢曲和皆難佳期憶在來淸館共對榕霜五夜寒

懶慢惟應漉酒巾鶉衣無計合時人一瓢陋巷誰能問四壁秋風獨忘貧北闕靑雲隨夢逺西山明月憶歸頻卜鄰幸與滄洲近又欲移家住海濱

送郁判官秩滿之天官

東膠冠蓋舊稱賢佐郡曾分刺史權官署到來應似水禮闈今去獨朝天家臨故苑長洲樹鐘度寒山半夜船遙想五雲霄漢上從容又賦帝京篇

書王明府家慶

幾年戎馬悵分飛此日君恩賜獨歸張掖寒云行處滿魯城霜鴈別來稀西江買棹尋花縣南國趨庭換緑衣官滿他年應晝繡吳門鄕樹碧依依

贈邑造士陳汝登之軍中

漢家烽火在邊庭才子西行獨請纓自是寸心懷補報也將孤劍學從徵天門久欲陳三策沙漠今看論五兵莫對泮林愁此別他年還著錦衣榮

典幕席上同髙漫士奉和王尹元旦宻州憶子詩

張掖何人獨冠軍逺隨徵騎入邊塵天涯栢酒愁中斷寒盡椒花客裏春魯國山河應獨望甘州風物更誰親斑衣此日棠陰下骨肉何須嘆越秦

奉寄龍門髙漫士牧隠二先輩

玩宇平臨半占峯淸暉遙映翠微松云來雞嶼應還倦鳥下龍門去亦慵池艸任隨吟處長江花偏待醉時逢十年自笑無家別誰念滄浪逺寄蹤

挽陳方山先輩

七閩冠蓋盛繁華白首溫陵獨寄家愛客尙懸髙士榻隠居惟種故侯瓜歸魂杳杳鄕林晚旅櫬迢迢驛路賒誰料別來成嘆逝九原長望使人嗟

寄別陳志鴻罷官歸髙涼

解印行歌出將營千軍流淚共含情鄒陽書上誰稱屈王粲才髙賦謾成天連故國銅魚逺霜落寒江白鴈鳴自愧神交驚此別不堪離恨更沾纓

得官何似罷官閒閩海秋風一騎還五嶺黃茆通驛路百城寒水接鄕闗離心不醉霜中栁歸夢應尋鳥外山聞說舊遊多鶚薦未應空老薜蘿間

浮丘鄭公國子助教余病不能餞寄詩以別

成均典教遂忘機聖主恩深許暫歸疋馬又從江上別孤舟還向鴈邊微初霜落葉驚吳苑夜火寒砧入帝畿自笑不才逢盛世故山空老薜蘿衣

荒居病起對空林鄰笛誰堪折栁音白首襟期驚是夢滄波離別惜同心梨闗月出鴻聲小笠澤天寒騎影深遙想聖朝多雨露未應官冷解朝簮

題松山司警余公海城春意

曾勞弓劍事邊塵復綰銅章領徼巡匹馬向經吳地雪一官遙寄越城春鶯花水鎭朝衙靜蝦菜江鄕夜邏頻三載銓闈應不負定知霄漢沐恩新

贈琉球典簿程氏賜歸番易

冠帶趨朝沐寵光曾將聲教化夷王扶桑東際非吾土彭蠡西流是故鄕白首還家江上騎靑山獨對雪邊房懸知陸賈風流在不羨裴家緑野堂

送陳履中侍大父入京

君家大父逺朝京念爾辭家侍此行緑酒紅亭西上路白雲鄕樹故闗情孤帆夜落秦淮水雙闕時聞禁邸鶯莫道重闈今別去鄕人遙待錦衣榮

挽江山陳仲晉

墨綬新懸鬢己皤宦遊西上易蹉跎靑山竟掩孤墳在浮世仍傳並秀多門栁不堪愁裏賦琴臺誰忍醒時過愧無公子魚腸劍掛向空林野樹柯

送閩藩從事考滿

西遊悵飲气偏豪多少同聲惜戶曹別路斷鴻將去棹亂山殘雪送徵袍蓬萊春近鶯聲早阿閣雲開鳳影髙明到五門朝覲後相思空有夢魂勞

贈陳逸民

萬事忘機一布裘似君宜向古人求秋風幾度驚雙鬢夜夢無應到五侯多暇興來猶散帙老年身倦少登樓蔡家尙有文姬在對酒當歌且莫愁

連川趙原滄洲圖

冠蓋紛紛多宦遊憐君生事寄滄洲半池艸夢飛殘雨一片荷衣掛逺秋捲幔雲山天外小近人魚鳥鏡中幽遙知霜露松門夕秋气寒泉興未休

偕陳叔弢宿崇山蘭若期少尹陳思孝不至賦得近體一首遂書於壁

化成煙磬晚微微何事同心也負期雙樹焚香棲鳥定空山對酒白雲隨風飄仙梵淸機逺月隠禪枝夜坐遲明發寄聲賢少尹支公渾似鄭當時

送兵衛從事考滿赴銓

幾年從事總兵機千里輶軒入帝畿驃騎別時多載酒故人分處尙畱衣秦淮逺火春鴻斷長樂微鐘晚雪稀聞道宦遊西上好莫將蒓菜憶東歸

贈張明府入奏

滿縣棠梨春著花郎官書奏覲京華帆開楚水猶逢鴈道過金壇得到家紫禁曙鐘云外聽白門春酒日邊賒遙知馬首春歸早不待靑門盡種瓜

送人代兵後還鄕

十年弓馬似君稀到老還鄕願不違祖道百壺孤棹別溫陵千里逺人歸江橋夜火霜蠔熟野館秋風海菜肥好是北堂調膳後閒看兒女笑牽衣

和詹時雨哭永寧許將軍

劍鋒銷盡馬啼穿夷虜慿陵尙冦邊誰念將軍能死國逺持兵印獨歸泉荒城聽雨傷秋早滄海招魂愴暮煙忠憤向來同感激溫陵南望淚澘然

奉寄齊府紀善鄭孟宣召還京

三年書信逺寥寥知在臨淄道路遙空使多情長憶別誰知白首得還朝曳裙幾醉齊門酒奉使應勞漢使軺想到九重頻顧問好陳三策輔唐堯

寄陳仲全編修兼左春坊

宛陵曾采泮芹香一上鑾坡被寵光禁裏疎鐘移夜直花間鳴佩出春坊思家幾度江田緑念別休驚隴樹黃遙羨阿戎同禁苑朝朝如在竹林鄕

髙待詔自京回必遜王修撰寄聲相問賦詩以答之

幾年分教向長沙此日摛文在帝家淸禁日斜還視艸白門朝退暫看花玉壺載酒多同醉靑鬢流年想未華近得故人天上別感君傳語問煙霞

寄翰林王孟敷兼促皆山樵記

釣鱸橋上惜分簮別後聞君入禁林近道相如能獻賦誰言賈誼少知音永陽獨樹還家夢魏闕晴雲捧日心寂寞山林樵采事何時爲記比南金

詩寄梁浮丞陳思孝工篆入翰林

故人西上悵離魂幾度封書寄蓽門別夢正懸江口雁相思誰那嶺頭■﹝犭員﹞晨朝染翰臨飛閣日夕聞鐘出禁垣宸睿若教金石刻知君不久獨承恩

寄贈林志仁博士

麟經獨抱上王畿宮錦新裁博士衣六館夜涼聞漏起五門天曙退朝歸鳳凰臺上吹簫迥鳷鵲樓前見雁飛西掖環林應不逺相逢休道故人稀

寄潘源潤因悼黃山陳平叔

偶因行客問潘郎憶得黃山醉墨堂鬥酒幾回澆宿艸松門何處閉秋霜尺書不到邊鴻斷三徑猶存舊業荒何日逺尋髙待詔扁舟能過輞川莊

寄玉融鄭三秀才

空齋病起怯秋聲無那啼鴣向夕鳴涼雨一天孤燭夜斷鴻千里故人情寒花浥露江蘺白獨樹含霜瘴海淸遙羨勝遊多上日瑞巖僧捨喜逢迎

三山林文質索詠鶴骨笛

誰竅靑田一片霜宛疑橫吹到山陽聲兼隴水將魂斷曲盡梅花帶髓香華表仙歌驚落月瑤臺秋夢怨淸商惟應吹上天壇去好伴云璈事玉皇

爲林中洲題馬圗

漢家神驥出宛西鳳臆蘭筋破月蹄冀北羣空知汗血長楊獵罷見霜蹄靑絲引轡穿花入黃帕蒙鞍對禦嘶莫道時平淹棧豆飛騰思與六龍齊

送陳自立遊古田

孤舟何處興堪攜紅樹千山野水西別路鴻聲天外小荒江帆影望中迷到樓殘笛兼秋聽向壁新詩倚醉題我有相思寄流水寒潮惟到白沙溪

挽鰲峯十二明

傷心嘆逝恨千重云想秋衣月想容靑艸泉門今獨閉緑樽池館幾時逢碁山訪寺餘殘雪花嶼尋春有舊蹤何處臨風堪灑淚沙頭南望見鰲峯

謝得圭東嵐秋思圗

海上僊山連翠岑夕嵐孤樹逺沈沈遙天落葉鴻邊盡絕島殘鐘雨外深煙火數家余舊業漁樵幾處動歸心秋來好是蒓鱸美知爾看圗憶故林

髙要嚴氏具慶堂

嚴助閒堂野水濱每同兄弟日娯親到家幾度瞻云迥戀闕還應愛日頻山色半簾銅皷曙潮聲入坐頂湖春史臣定寫茆容傳笑拂端溪紫石勻

海天離思送林生復瓊州軍

十年弓騎向邊州暫喜還家又別愁緑酒江亭鄕樹晚斷雲南雁海天秋鯨波萬里孤舟逺椰葉千峯片雨收明到瓊臺霜漸冷知君長夜看吳鉤

初秋畱別石田阜陽諸公

相逢那忍別匆匆緑酒淸詩興不窮病起異鄕驚暮雨坐來髙館見秋風闗河一葉離聲裏江郭千峯醉影中堪笑人生多是別盍簮能得幾回同

石田佳處阜陽亭幾度淸遊到玉瓶金井夜涼初葉下石門云盡數峯靑林間掃榻同僧定洞裏鳴琴共鶴聽正好歡攜仍又別不堪愁思晚冥冥

懷安蔣明府望云思親捲

馬上閩闗若太行白雲飛處似河陽寧教帶雨將歸夢莫更因風度逺鄕親捨幾回空外憶宦情偏向此中忘遙知吏散棠陰下柱笏行看欲斷腸

挽梅江陳以仁先輩

龍峯耆舊幾人存獨客心悲不忍論華表鶴歸塵夢逺少微星墜海云昏畱賓別館空懸榻點易寒窗靜掩門零落爲君歌薤露行人無淚也銷魂

題憲檢校沈公望云圖

隠侯家世巽湖陰何事看云悵別心親舎幾年違色養宦遊千里戴華簮烏臺月暗懷鄕逺鶴髮秋來入夢深自昔忠臣緣孝子白華歌盡有餘音

贈判官秩滿赴天官

府僚官滿動行軒西出閩闗望白門千里獨隨徵騎別一亷多付路人言趨朝不用逢楊意薦剡於今有巨源明到南宮應考績政成此外更何論

送邑造士蕭戴貢冑監兼似國子博士林志仁

西上靑雲引興濃泮林才子躡仙蹤邊淮獨樹千峯雪極浦寒山半夜鐘璧水到時春鴈盡金門朝退故人逢風流博士如相問白首林泉事事慵

暮春宴集海田張氏家樓﹝分傷字﹞

谷雨新晴海气涼逺山樓外色蒼蒼煙深野樹聞歌鳥風急飛花落羽觴玉嶼金塘看月出錦筵紅燭醉宵長獨憐蹤迹猶萍梗客裏揮毫謾自傷

○七言排律

贈邑長史髙涼黃惟成

贊襄花縣獨馳名髙論心閒政自平寸祿只充沽酒費一廉誰似到官淸公餘束帶橫經坐吏散空庭著履行芹泮下車嚴釋菜棠陰懸榻待時英宦遊此日非梅福宣室他年是賈生宛馬向來空冀北吳鉤終見發丰城髙涼月隠鄕林夢淮泗秋深魏闕情知爾長才姑小試不慚黃憲舊家聲

夏日遊碁山寺燕集

塵中何處避炎蒸靜愛空王澹愛僧沙界樹涼晴作雨石渠泉響暗流冰靑山載酒隨閒到飛閣觀潮倚醉登水繞蓮花通寶藏路回蘭若轉金繩仙人棊局埋幽艸開士禪扉閉古藤荒殿鳥啼時近榻香臺狷臥夜窺燈老來行止愁無地病後歡攜愧有朋明發別離方外去何時淸興又同乘

挽鐂牧

龍陽孫子參軍裔簮紱承家世已長千里河流通地脈一天奎璧煥星潢衣冠況復明三禮文采惟應備九章華館朋來秋寂歷楓江云斷夜淒涼賈生年少人皆惜李賀才多世共傷新壠漸隨蒿裏沒舊書猶帶泮林香雲迷花嶼空飛夢月暗滿江更斷腸惆悵籌峯峯下路一回行到一沾裳

白雲樵唱集卷三

●欽定四庫全書

白雲樵唱集卷四

﹝明﹞王恭撰

○五言絕句

送劉逸人還山中

落日鷓鴣鳴遙村送獨行峯回看不見望望有餘情

秋陰

寒云將逺空落葉與飛鴻漢苑秦陵外悲涼是此中

黃葉

帶雨飄階冷隨風著幔涼愁心故宮樹片片落寒霜

聞漁笛

漁人將楚竹吹向月明中莫奏涼州曲金河有斷鴻

古鏡

寶鏡何年鑄龍紋積暗塵非闗磨洗倦恐照白頭人

歸鳥

片影云邊沒孤聲月下微雲霄千萬里何似故巢歸

聽■﹝犭員﹞

十年聞笛恨此夕更沾襟別淚三聲下孤愁一夜深

栁塘鷺鸞

煙栁拂波聲霜衣泛日明靑山對孤影寧倦五湖情

鷓鴣

緑樹殘春外雙飛錦翼齊長沙有遷客莫向雨中啼

訪鄧山人

飛鳥落藤花林幽小徑斜白雲深解意相與到君家

踏靑

雨晴原艸新黃鳥戀行塵年少看花伴如今有幾人

艸色

拂拂度林坰霏霏上野亭王孫歸未得空向雨中靑

滄洲十詠

緑湖

雲歸蘋葉齊雨積波聲小日夕水容靑飛來雙白鳥

漁艇

白鷗將野棹蕩漾波光冷木落秋气多孤篷逗霜影

蓮塘

荷靜香露圓波深藕根白白晢誰家兒折花水邊劇

古栁堤

寒潮落沙堰髙栁入荒煙莫把長條折秋來欲系船

白沙岡

連峯沙似雪迢遞帶滄波好是殘陽外人稀野鳥多

釣磯

片石翳云根隠映波光曉君看直釣翁機靜忘魚鳥

桃花蹊

幽蹊入林深仙花滿髙樹笑謝滄洲人來去桃源路

竹裏軒

露葉凝曉煙霜枝老苔石夜半獨行時淸涼滿巾舄

瓜圃

煙蔓日已長露花日已滋爲問東陵子何似靑門時

秋香亭

池淨秋气寒黃花日朝露捲幔待情人幽香滿林路

鄭山人幽居

林虛孤鳥白花落乳泉香寂寂埀蘿下圗書共一牀

漫興

亂山波上逺片片似修眉山下蘼蕪艸春來感別離

苔

要路何曽著閒門積漸多五陵松栢外隨雨上盤陀

春原牧馬圗

芳艸滿春原靑驪度郭門回看天廐上若个是承恩

度白鶴嶺

鶴嶺翠微分山行半白雲停驂不忍去前路市聲聞

夏夜山中

靜夜月微明翛然萬籟淸山禽忽飛起偏傍竹林鳴

水墨枯木

色借蒼苔古春隨野蔓空回看五陵上無樹起秋風

宿鳥

深林纎月上嘖嘖獨棲時夜半山風急驚飛過別枝

陳滄洲遊方廣巖不果行

聞說乘溪棹尋源過水西如何雨花處欲往路先迷

王將軍席上賦舊戰袍

先皇親賜錦著向戰場秋銷盡蟠花色將軍更未侯

題鸜鵒

毛衣如涴墨性慧獨能言寂寂空山去休隨眾鳥喧

贈人遊北京

勝遊何太逺飛佩入燕京惟有灣河水東流是舊聲

秋獵

獵馬向風飛琱弓白錦衣平明射鵰去日暮五陵歸

落葉

秋風林下起亂葉正紛紛只可醉時看不堪愁夜聞

使客

弓騎獵平原春衣污酒痕經過無舊主苔閉孟嘗門

送老兵還鄕

解劍辭邊將蕭條白髮新無家也歸去勝作異鄕塵

初秋尋烏石蘭若

不到禪扉久靈花又早秋白雲飛欲去還被逺公畱

爲靈武王孟揚題水墨扇頭

飛步淩翠微竦身出林杪孤笑不可攀云邊數峯小

林良箴溪山秋興扇面

萬葉琴邊落孤云鳥外微家林好歸去誰厭薜蘿衣

題畫二首

虛舟泊回潭煙澹水容夕誰解滄浪心山空月白下

微風漾花潭夕景澄天鏡孤棹信潮回蒼茫海波迥

題葡萄

鬥酒別涼州明珠落貝丘似將寒露影添作漢宮秋

題東籬晚香圖

池上淩霜菊別來凡幾秋今朝見圗畫忽起故園愁

書墨菊

翠葉迎晚煙黃花過秋雨我思柴桑人西風但延佇

書黃桂家畫鴿鶉

爭飲恥羣雞髙飛謝黃鵠落日坡艸寒萋萋慣幽獨

書墨竹二首

何處動秋聲摵摵篔簹玉遙夜淸不眠懷人在空谷

■﹝監毛﹞毿翡翠羽錯落珊瑚枝鳳鳥久不至瓊簫空自吹

書海棠禽

裊裊棠梨枝珍禽啄花去一片落長門思君恐遲暮

書梅花雙雀

幾欲銜環去天寒舊路迷梅邊偶相得並作一枝棲

書林景時效米老

雲雨時靑楓寒山野望中誰將醉時墨遙寄米家風

書陳平叔山水扇頭

鳥沒山意寒漁歸水容夕長嘯望林扉微風動蘿薜

○六言絕句

題畫

白首支離傲世靑山獨坐忘言長嘯一聲何處斷雲流水仙源

書扇頭

茅屋埀蘿野煙靑山獨樹涼蟬白首豈能忘世桐江未勝滋泉

題水墨小景二首

白鷗門外孤艇黃葉山中一瓢惆悵靑雲舊侶相思不到漁樵

絕頂閒雲翠微孤琴野杖荊扉惆悵同聲別逺靑山敍日行歸

墨竹

秋影半枝金薤上池涼露何多誰把玉簫吹斷湘江一夜寒波

書山水圗爲希召作

緑樹村邊茆捨暮云江上漁舟白髮靑山歸去玉堂金馬悠悠

○七言絕句

送人從北平軍

薊門霜葉正紛紛不見燕臺只見云君去試看臺下艸何人更憶樂將軍

匈奴牧馬圖

艸白陰山朔雪晴匈奴牧馬近燕城只今猶有灣河水日夜東流恨不平

長信宮落花

深宮花謝使人愁片片隨風滿禦溝妾命自憐花共薄君恩那似水東流

蘭亭懷古﹝二首﹞

曲水飛觴迹漸陳山中花木幾回春風流內史歸何處空使今人憶古人

祓禊亭中自漸低昔人行處艸萋萋多情最是山陰鳥啼向春風滿會稽

杜鵑花

蜀鳥啼來口血深染成花萼滿空林芳魂不逐風吹散還向天涯醉客心

漁笛

扁舟吹笛度橫塘欸乃聲中也斷腸莫道漁郎無別恨武陵𨿽好是他鄕

西巖蘭若

白雲深處磬聲微祗樹林幽映竹扉幾度月明禪榻夜洞■﹝犭員﹞溪鶴也忘機

寄山中友

一別靑山音問稀白雲流水思依依不知老鶴巢邊樹幾度開花幾度飛

題方壺道人山房二首

洞門一徑入煙霞九曲溪泉繞洞斜鐵笛一聲山月冷獨騎黃鶴問仙家

羽人住處是仙源蔓艸藤花掩洞門看罷黃庭人不見惟餘寒澑與霜■﹝犭員﹞

題張良歸山圗

抽卻朝簮別漢家赤松相候在煙霞如今悟得全身計不似從前博浪沙

采蓮曲二首

吳姬日暮隔云歌玉腕羅裙采芰荷畫槳浮空看不見娟娟微月照湖波

渡頭涼月映羅衣紅藕香深暑气微忽見郎船過江去一雙鸂﹖﹖背人飛

步虛詞

緑章封事奏瑤京侍女如花弄玉笙夜半朝元人上鶴九天環佩月中聲

寒塘曲

玉燕古釵墮寒水曲塘無波深見底茨菇菱葉爛成泥惟見芙蓉抱香死

老馬

百戰沙場老此身長楸宮艸幾回春只今棄擲寒郊路猶自悲鳴戀主人

秋閨

埀簾空見月昏黃絡緯啼來也斷腸幾度系書君不答鴈飛應不到遼陽

孤鴈

鈿弦聲裏自成行無那分飛落楚霜前侶飄零何處在靑春作伴好還鄕

聞子規

枝上聲聲怨落暉居人聞此也沾衣啼時莫近湘山路更有長沙客未歸

詠秋風

靑蘋江上響瀟瀟吹得林間萬葉飄何處淒涼最闗別數株殘栁灞陵橋

挽僧

禪室焚香夜坐同寺前新塔起悲風浮雲自是同生滅空使行人哭逺公

秋山

絕頂風淒萬木黃露寒云白色蒼蒼夜深一片藤蘿月照見天河水气涼

秋江送別

江亭相送欲斜暉黃葉西風動客衣惆悵孤帆今北去數行白鴈又南飛

梅花城聞角

何處金笳報五更梅花零落滿江城人家久住應惆悵況是今朝在客情

挽道士

云臥山房秋艸靑步虛聲斷月冥冥淒涼行到空壇上拾得松間舊鶴翎

秋色

淸曉微茫帶逺鴻晚隨殘照上丹楓莫將風笛頻吹卻恐落鄕園野樹中

酒旗

半幅靑簾栁外新新丰市上幾回春只今緑水紅橋路南北應稀買酒人

秋荷

西風一夜鏡湖秋零落殘春逐水流猶有多情雙翡翠月明夢逐采蓮舟

野塘翡翠

蘭苕深處好相依時向沙塘自在飛莫畏黃金收翠羽吳王宮裏美人稀

訪僧不遇

寺門深閉對靑山何處浮杯更未還萬壑千峯人不見滿林霜葉磬聲閒

野花

引蔓離披覆緑苔碧蘿深處爲誰開自憐冷落山林下也向春風笑一回

芭蕉

葉卷花紅色未幹乳鶯啼斷雨聲寒玉欄幹畔宮簾側不似家林醉裏看

閏九日賦

昨日龍山把酒杯今朝還上最髙臺西風不待重吹帽黃菊何因緩緩開

賦得艸色寄同袍友人

色借羅衣緑更新樂遊原上幾回春只今煙雨河橋路愁對靑靑憶逺人

村居

艸徑茆扉帶軟沙隔林雞犬幾人家靑山盡日埀簾坐落盡棕櫚一樹花

江亭送別

緑楊江上把離杯君去金陵幾日回淮岸蒼蒼吳樹逺相思應在鳳凰臺

春鴈

春風一夜別衡陽楚水燕山萬里長莫怪春來便歸去江南𨿽好是他鄕

蠶婦

粉黛無心鬢影涼十年猶著舊衣裳東鄰西捨迎鸞日正是春風陌上桑

送人之京

送君南浦飲離觴官栁靑靑野水香借問風帆何處落秣陵城下樹蒼蒼

衰栁

西風昨夜灞陵秋千樹蕭條帶驛樓莫道離人空有恨暮蟬寒雀也闗愁

江上聞篴

江上遙聞吹篴聲荻殘楓冷最闗情斷腸況是涼州曲何異山陽客裏行

海城秋晚

西風一鴈海城頭羌笛聲中水亂流楓葉蕭蕭山月下戍樓殘火幾家秋

秋城聞鴈

海國涼秋白鴈聲行人一騎發邊城故鄕聞此腸堪斷況復今朝在客情

客捨聞搗衣

山館■﹝犭員﹞啼碎客心惡聞何處響孤砧數聲驚覺還家夢一夜挑燈憶故林

同友人尋梵宇

淸溪一道出寒林蓮宇蕭條野樹深無數靑山看不厭白雲芳艸兩同心

村居

楓林艸屋半蒼苔寂寂柴扉映竹開啼鳥數聲春自好五陵年少不曽來

春山對酒

山頂春泉帶雨香數聲啼鳥近壺觴遙憐曲水蘭亭下寥落風流野艸長

新燕

海燕雙飛下栁塘主家臺榭已荒涼玉窗繡戶春云外不忍翻飛過別墻

山窗夜雨

深澗埀蘿暗竹房半枝殘燭雨聲涼蕭條樹葉千峯裏不獨啼猿斷客腸

老僧

寺前蘿徑盡荒苔懶向人間再渡杯階下雙松今百尺靑靑曾是少年栽

遊巖泉寺

野寺迢迢隠碧岑曲欄荒殿古苔深可憐一段巖頭水洗盡浮生用世心

送人回京口軍

揚子江頭楊栁花金山對面是京華行人歸醉軍城酒北向靑門正熟瓜

秋聲

西風初起鴈聲微千里闗河葉盡飛借問淒涼何處落五陵松栢逺依依

翡翠

品流曽不讓山雞珠樹林深碧羽齊莫近梁王池上去野煙寒雨艸萋萋

山樓對酒

樓前積水映蒼苔捲幔孤云落酒杯更盡一樽秋雨外故山曾有幾人回

贈閩山隠者

隠者閒門映竹溪白雲來往伴幽棲松花正熟山中酒半畝黃精葉又齊

碧筩飲

試折靑荷當玉觴緑莖通處瀉瓊漿幾回醉買西樓月臥載蓮舟夢亦香

月下聞箏

愁心不見薛瓊瓊何處銀箏半夜聲腸斷十三弦上月一弦一柱總闗情

郭幹臣五馬山房

昨夜愁聲落漢原長陵金粟盡啼■﹝犭員﹞誰家風木無窮思五馬山深獨閉門

爲髙漫士題支離傲世圗

南苑芳菲雨露新空山寂寞獨離塵也知樗散非時用卻倚雲林冷笑春

淵明

帶印何如漉酒閒五株殘栁舊鄕闗石頭城下秋煙冷正是東籬采菊還

題畫馬

逸思由來不受羈長楸宮外艸萋萋流沙路逺空回首寧向龍池影裏嘶

海上送別林崇髙先輩二首

海上新晴野水春煙村花鳥送行塵十年客路堪惆悵況復今朝別故人

朝來候館唱離歌客裏雲山柰別何忽見陌頭千樹栁靑靑那似故情多

聞狂客遊西巖余不能從賦此以寄

狂客登山逸興新欲同淸賞愧無因此身得似巢林鳥飛去飛來不屬人

東山畱別林良箴寓捨二首

鳳林溪上見秋風客裏相看欲轉蓬鴻鴈蕭蕭霜漸冷別離況是葉聲中

秋原千樹葉初飛夜火遙村聽搗衣莫向他山倍惆悵家林猶恐未堪歸

寄陳孟敷寓三衢

姑篾寒山色似苔越城霜菊爲誰開野藤洞口樓西月付與何人照酒杯

次韻答林遵性

君去秋襟誰共開客庭辜負菊花杯西風野水寒禽外無那相思倚嘯臺

茆齋霜月圖

■﹝犭員﹞斷霜空月影微半枝殘燭掩柴扉五陵年少皆纓冕何事寒山獨布衣

野航風雨圗

楓樹蕭蕭野水西楚天雲雨正淒迷滄江欲暮風潮急誰泛扁舟更出溪

林虛白畫商山四皓

幾年云臥得淸閒總被畱侯悞出山若使漢儲非早計緑蘿靑壁也何顏

爲鄭浮丘題花鴨

曲欄鬭罷欲離羣還憶吹香幾上聞積水天池非不到野塘寒葦月紛紛

生色拒霜

彩毫將恨寄淸酣夢落西風濯錦潭卻憶故園涼月曙斷英殘粉濕秋衫

黃蜀葵

芳心曽爲太陽傾云葉離離玉露零想似茂陵仙夢逺栢梁秋雨灑金莖

題林良箴所藏文與可墨竹

兔鶻蕭條墨影深湖州眞迹重千金夢回月冷閒堂曙空翠蒙蒙上客簮

爲髙漫士題方壺效米小景

暮云春樹意俱閒鶴上瑤笙去不還夢覺屋梁殘月曙半簾空翠米家山

澹遊雨竹

夢入零陵見舊丘忽聞瑤瑟不勝愁覺來一片空山雨散落瀟湘萬葉秋

林彥衡典教英山余以墨竹寄之因題於上

好是篔簹玉一枝露寒金薤影離離泮林官冷閒看畫知爾家園落夢思

書雲山小景

野杖閒行日未曛商歌休思世人聞生平最是知心物祗有靑山共白雲

題方壺淸響生琳瑯

壺丘仙客寫琳瑯金薤臨風片影涼夜半蒼梧飛夢到冷冷瑤瑟滿瀟湘

題王獻之書展捲

練長誰涴墨淋漓年少偏令太守知他日王孫求艸聖莫將疎懶傲當時

題陶靖節圖

束帶何須見督郵寧辭五斗便歸休秋風幾度黃花酒醉看飛鴻過石頭

和靖觀梅捲

門掩孤山少見人梅花霜鶴自爲鄰秪今瑪瑙坡頭月惟映巢居合下塵

鶺鴒野棘

野棘荒原日又殘蕭條孤影夜棲寒如今已遂連枝好又恐分飛在急難

白頭公

竹下棠梨花漸稀白頭相對語依依五陵年少多金彈莫戀殘春忘卻飛

題董教沔陽王以義水墨扇頭

暮雲歸鳥也知還煙樹蒼茫楚望閒想是泮林官暇日此心遙在五華山

爲浮丘鄭助教之子礦題山水扇頭

橋門博士本忘機柿葉房深隠翠微好是白雲攜不去朝朝飛上老萊衣

書柯丹丘墨竹並古木幽篁

鳳簫吹斷夜初澄云葉離披玉露凝絕勝洞庭涼月曙數聲瑤瑟度零陵

孤根曾是老風煙直節從教雨露偏憶得樂遊原上路漢陵千樹也蕭然

題扇頭

醉逐吟鞭任去遲夕陽前路更多岐上林春物仍堪賞莫負秋風薜荔期

題畫贈逸人

潮水春深緑到門半林殘火獨家村荷衣不醉長安月只那鄕山夜夜■﹝犭員﹞

題髙牧隠家藏西園雅集圗

淸朝戚畹尙風流簮佩林泉結勝遊轉首西園搖落後大梁佳气也成

秋題竹木翎毛

蜻蜓轉逐斷香飛歌鳥殘春聽漸稀爲報瑯玕應結子荒山秋晚鳳凰饑

墨蘭

仙佩銷殘楚畹香爲誰琴裏寄淒涼荒苔野棘稀人到搖落寒山秪自芳

澧雲湘水思悠悠捐佩空歌總是愁自負山林幽隠性不教人見也風流

金薤琳瑯九畹秋湘臯環佩爲誰畱空香總逐寒霜盡不比西風落葉愁

題梨花班鳩圗

繡頸斕斑錦翼齊梁園春樹好飛棲樂遊年少偏嫌雨莫向花間自在啼

書馮公肅耕讀小景

埀蘿云捲讀書聲谷口人稀晚自耕不見五陵松栢外秋風離黍故宮情

送樂舞生陳志淳還京

躑躅初紅栁作花五云西上是京華承平欲奏鈞天樂莫遣仙舟後別家

方壺竹

一鶴東飛出楚云手攜湘緑下入羣幾多金薤琳瑯影散入秋聲夜夜聞

雲樹圗寄林和齋

曾記沙頭悵別離秋風幾度夢新安暮云春樹無窮思都付離人兩地看

題鄭浮丘家藏方壺水墨風竹

仙墨香銷鳳影殘上池涼水夜初幹似將帝子蒼梧瑟共作秋聲萬葉寒

天籟蕭蕭何處鳴湘江云葉助秋聲幾多金薤琳瑯影何限丹丘別裏情

寄董時貢魯府紀善

秋風黃葉滿貧居遙憶王門獨曳裾閩海幾回深寄別秣陵何事少來書

玉融潘源潤師事黃山陳平叔師歿哀甚以訃音來告余答詩且寓傷悼之意云

白首悲來薤露歌黃山煙樹柰愁何逢人共惜揚雄逝惟有侯巴淚更多

流水孤云無見期屋梁殘月夢中悲慿將一掬淸秋淚灑向黃山舊墨池

別野霜空柿葉凋曲堂云掩墨香銷碧蘿野徑黃山裏誰更登臨望落潮

老去誰堪逺別離斷雲流水死生期傷心欲解延陵劍絓向空林若个枝

挽方山闡維那

雙樹花飛送斷香六時經梵轉淒涼靑山何處堪埀淚殘月疎鐘下影堂

禪心無住復無依何處飄飄只履歸想是石橋西畔去寒林空葬舊僧衣

來本無心去卽休他時何處更同遊可憐施食臺前鳥任是無情也解愁

翠竹黃花何處尋一團蒲艸夜堂深驪珠忽度恆河水空使浮生哭道林

題梨花鸚鵡

何處珍禽緑羽衣梁王池上戀芳菲也知解語爲身累從此無言竟夕暉

爲髙延禮書秋荷鶺鴒圗

雙影蕭蕭鏡水淸露荷遙夜落秋聲西風野照荒原夕誰念孤飛憶弟兄

寄冑監鄭助教並董魯府記室

秋聲昨夜滿涼天多少離情夢日邊埀老更堪逢此別如何王謝惜中年

官暇行吟璧水秋曳裾閒惜鳳臺遊白門共醉吳姬酒誰念滄浪是別愁

詠白蓮

銀浦涼云澹不收露臺仙掌夜悠悠玉簫吹斷瑤池月錯認華淸水殿秋

題姑蘇吳文剛逺徳祠

苕霅雙溪遶墓林松陵霜露古祠深宋朝冠蓋兒孫在秋菊寒泉一片心

爲鄭彥林題漁樵耕牧四畫

臘雪飛花溪正寒短篷孤棹興漫漫莫憐公子魚須笏換與滄浪一釣竿

谷口云深夕磬微隔林樵唱數聲稀興來一片松蘿月長爲淸光入夜歸

三畝誰同荷簣心一瓢聊隠在山陰晚來醉倒柴桑酒不省門前春水深

躑躅花殘野水生閒吹蘆管應同聲艸衣不帶新丰雨髙臥云根聽犢鳴

題墨菊

故苑寒花何處尋荒山秋雨緑蕪深一枝獨笑西風裏也似柴桑玩世心

爲髙景度題山水

盤石埀蘿野翠分半山啼鳥坐來聞上林春物遙相待何事將心寄白雲

題林能畫竹

殘粉空香玉露埀石壇星夜影離離白頭已遂滋泉釣擬待秋風寄一枝

爲林執中賦茂林十詠

獨樹閒堂少四鄰東風黃鳥喚行人若教飛上龍池栁還憶家林薜荔春右喬木新鶯

海雲飛盡見冰奩止水無聲墮玉蟾涼影滿天秋袂冷爲誰遙夜獨鉤簾右方池霽月

笑拂孤桐媚此君似攜餘興度湘云夕林徑小人稀到彈與遼天海鶴聞右竹裏橫琴

三絕韋編理尙玄若爲殘帙究先天捲幃坐對梅花月悟得羲皇未畫前右梅邊對易

竹裏烹葵掛馬鞭松間敲火起孤煙誰知半向林中榻無限風流寄輞川右烹葵邀客

山盤霜韮夜中尊細雨淸燈竹下門不是少陵才獨健暮云春樹更誰論右剪韮論文

花裏春云拂樹開半林初日映寒苔數聲幽鳥啼來近似惜紅香落酒杯右花塢朝陽

云影蕉臺秋气淸半檐涼雨夜深情湘簾不捲猶殘醉徧向蕭蕭葉上聲右蕉臺夜雨

琴邊霜菊襲人芳鳥外寒松落幔涼若道丘園心賞薄淵明何事憶柴桑右松菊流芳

半畝桑麻繞捨靑雨餘晴翠入閒庭春來多少生生意分付林扉晝莫扄右桑麻積翠

題墨竹

羞與寧王作管吹肯隨嬴女鳳樓期淸平未奏雲門樂幾見天寒墜葉時

書陳叔永髙漫士所作小景扇頭

鳥外羣峯合翠微半湖煙樹隠樓扉桐江未勝龍池好聊向寒磯釣夕暉

題墨梅

官路宮墻野水濱空香何處更宜人相思莫聽桓伊管吹落寒城五夜春

題吳中美水墨扇頭

埀蘿書室隠淸秋千丈澄湖一葉舟回首上林春物早未應長被白雲畱

書陳摶大睡圗

驢背誰教一笑還白雲髙臥萬機閒大梁陵樹秋聲裏西華煙蘿午夢間

題界畫二圗

飛構淩空際楚天逺臨衡霍見湘煙閣中歌舞今誰在芳艸春波似昔年

連甍復道露臺秋簮佩行隨翠輦遊應是栢梁宮宴罷侍臣詞賦盡風流

題施子安家藏蕭翼賺得僧辧材蘭亭捲

蘭亭禊事迹空陳片石猶傳定武眞自是宸居貪翫物不闗蕭翼解瞞人

書髙淮水墨扇

偶坐孤亭趨不稀片雲空翠濕羅衣相逢莫話前朝事剰水殘山只鴈飛

書陸大守山水二圖

露下滄波葉盡流千峯殘雨一絲秋孤帆謾憶桐江上未勝滋泉下直鉤

雲際飛流見底淸惟應官暇愛山行蘿衣相對林中淨忘卻春風五馬榮

書鴝鵒小禽並枝圗

嬌養曽嗔解語遲數聲偏醉五陵兒想應脫略樊籠去甘與鷦鷯共一枝

衮塵驑

暫缷銀鞍賜浴歸錦塵香撲衮龍飛誰憐習戰陰山北滿地黃埃苜蓿歸

墨梅

花落含章點翠蛾曲隨羌笛動情多闗心最是巢居閣澹月涼云瑪瑙坡

題林嶠扇

出谷閒行埜杖隨水南村北夕陽時山禽也解輕儒服誰更中林獨下帷

無酒

三徑無資鬢已皤一瓢閒卻在煙蘿何時得遂弦歌興盡遣公田種術多

古寺

白猿啼近雨花臺林下僧稀野殿開借問蕭梁何處在空陵無樹有荒苔

野寺僧殘門半開春風禪室見莓苔數株松栢無枝葉盡是唐人手自栽

送老兵還鄕

曽逐嫖姚出漢闗故鄕寧負老來還到家莫恨無金印數畝山田夢亦閒

百戰沙場一劍知龍鐘雙袖發埀絲扁舟且逐還家興莫向燕然羨勒碑

二馬圗

紫驑嘶逐玉花驄曽是沙場百戰功今日宛駒無汗血落花芳艸灞陵東

挽送校尉

馳逐三軍出楚闗白頭慈母望生還歸魂不到閩溪月飛度臨濠若个山

訪羽人不值

仙壇花落正紛紛洞入丹丘半白雲童子開門不相識言師西去訪茅君

詠胡椒

結實重畨小更繁中原無地可移根自從鼎鼐調和去姜桂紛紛不共論

詠倭扇

半剪靑荷一片風月華蕩漾露珠融誰知萬里扶桑物盡屬中原掌握中

老漁

生事終年在水鄕龍鐘雙袖鬢如霜於今不耐磯頭坐閒弄兒孫臥艸堂

僧房秋夜

古木閒巖坐入禪碧蘿飛處一燈懸蕭蕭天籟千峯月夢落秋潭午夜泉

美人吹簫

石欄幹畔緑蕉陰紫竹閒吹學鳳吟寂寂長門春掩靜商聲那得到君心

送人度分水闗

鐵鎖重闗路渺漫嶺頭分水夜聲寒君今欲度歸何日應使行人羨郭丹

羌兒吹笛

雪淨陰山片月微數聲羌笛起依稀不堪吹作梅花調多少邊人尙未歸

詠秋風

朝來拂拂灑徵衣吹得闗河葉漸稀回首茂陵何處在空餘汾水白雲飛

觀獵

九月淮天百艸枯曉分千騎獵平蕪彎弓射殺南山豹歸醉吳姬賣酒壚

書王孫射鴈圗

錦袍朱帽緑弓弦卻射飛鴻灞水邊不識栁林闗外路白狼黃鼠滿秋田

挽方山上人

新塔荒山生埜煙飄然只履向何天禪家自是無生滅塵世空餘有淚懸

慈烏

朝天寒隴莫霜林來往長懸反哺心借女庭前雙栗樹空山不用結巢深

秋園曉步

涼風飛露冷飄飄菱葉茨菇色漸凋莫嘆林塘秋气早五陵煙樹亦蕭條

爲陳安素題洞玄子所寄墨梅

江郭遙聞鶴上笙也將仙墨寄多情相思幾度閒花落厭聽孤城一笛聲

題王羲之愛鵝圗

雙翎閒泛墨池冰悟入霜毫思不勝遂使蕭郎窮墨妙蘭亭應是掩昭陵

題趙太祖蹴球圖

天上歡娯蹴畫球太平應得侍宸遊龍姿已是黃袍貴何事軍中樂未休

信鳥

雙鳥枝頭弄早春若爲飛去報音塵靑綾月冷空庭曙正對殘燈憶逺人

竹梅雙雀

倦飛雙雀也知寒梅竹霜空羽異殘回首梁園千樹晚棲遲聊寄一枝安

書朱氏家藏墨竹

叢色修修覆石根春風曾見長兒孫淸時好制虞庭樂何事靑靑老故園

書朱氏家藏畫鷹

一別長楊脫錦絳秋風閒立气偏豪紛紛野雀休驚啅自向山林惜羽毛

題孤竹

直節何辭老石根幾回風雨共苔痕自從悟得孤生意行到梁園卻厭繁

髙景度畫滄洲景寄舅氏陳拙修

緑楊風引白鷗波波上遙峯掃黛蛾莫道同心如白水渭陽回首更情多

甬東諸葛宗道所作山水小景陳師貢索題其上

蓬萊宮樹晚茸茸卻望靑靑逺寄蹤應想舊時猿鶴伴獨攜歸興度深松

題陳召外館山水圗

云木深深少四鄰緑蘿靑壁斷行人扁舟已是桃花水更問仙源隔幾塵

書四愛圖

內史風流逸思多黃庭讀罷興如何道林祗解憐鷹鳥未勝臨池獨愛鵝

放鶴亭邊月影涼六橋行處見微霜瘦笻不過錢塘水只對梅花嗅冷香

種藕池邊秋艸深朱華曽此遇知音只今惟有濓溪水照見千秋萬古心

南宋諸陵艸樹秋尙憐太史舊風流如今九畹靑靑色正在湘潭雨裏愁

題墨菊

湘江閒唱九歌聲栗裏應辭五斗榮誰爲秋來風物冷露黃煙翠不闗情

題木芙蓉

西風吹袖玉顏酡搖落襟期柰爾何一自鴈池淸賞後梁王賓客已無多

書畫馬四圖

桃花滿背汗沾毛太僕承恩意自豪休道鹽車稀駿骨逢人誰是九方臯

玉河冰水浴靑雲嚙膝驕行迥不羣神駿祗今圖畫裏灞陵誰貌舊將軍

監牧年深得馬情如今猶系茜紅纓官中幾日無遊幸閒向龍池緩緩行

背上靑毛玉作團圉人欲控更回看春風幾度長楸艸不見交河雪滿鞍

白蓮圖爲番昜郭巡警賦

素襪淩波緑錦裳參差玉佩夜微涼淸芬已在瑤池上況是新承雨露香

書方壺淸響生琳瑯

鶴上瑤笙去不還卻畱仙墨在人間秋風更灑篔簹玉猶似淩雲響佩環

書蕭子厚牧牛圗

閒吹蘆葉應村謳貪弄山禽忘卻牛原艸靑靑陂水緑莫令文繡感莊周

柯敬仲古木竹石圗

龍虎飛騰鳳影孤水蒼鳴佩小珊瑚漢家陵樹秋蕭索也似秋聲落畫圖

題蘇明逺墨菊

九月傲霜秋艸衰黃花偏解與秋期玉堂天上同聲逺滿目寒香欲待誰

爲陳石田題雪窗懸崖雙淸圗

叢竹香深蕙艸寒孤髙遙在翠微間上林何限看春客未借金梯此再扳

雨竹

篬筤枝上雨冥冥不似黃陵倚棹聽憶得小堂淸響夜銀燈猶在酒初醒

爲潘序班伯時書淵明漉酒圗

酒漉烏中不用篘醉來身外更何求黃花栗裏秋光滿好是無心見督郵

山水圗爲陳思孝少尹題

孤亭閒坐共忘機華頂飛泉半夕暉莫訝小舟頻載酒山林今日故人稀

酒船一棹鏡湖波云掩稽峯半薜蘿休道謫仙今獨少山林狂客也無多

題趙仲穆山水圖

渭水寒流霜葉疏桐江荒樹埜臺虛何人更把秋風釣興在滄浪不在魚

題陳衛之雲松軒壁畫李白觀泉

朝罷金鑾是醉鄕香鑪飛瀑晚蒼蒼布衣早悟雲泉興不到秋霜滿夜郎

羽人並舟圗

松下仙舟一葉閒緑波芳艸異人間莫將雲水煙霞興共逐浮丘竟不還

繪梨花白頭

何處飛來共一枝任他頭首也相隨梁王池上春多少幾見開花結子時

題西村陳氏所藏髙待詔水墨四幅

松桂春深野鳥啼緑蘿飛處隠仙梯瘦笻好是行來好雲白山靑水滿溪

春水重林舊艸廬半村殘雨帶歸漁空山不是無猿鶴惆悵何人更隠居

水國霜空絕鳥飛亂山寒翠襲行衣何人獨在林間隠卻向淸時更息機

水墨年來誰最工玉堂詞客我心同林泉天上悠悠別那得相尋似畫中

趙景哲效米水墨

濡須不見米南宮墨客猶傳寶晉風應有離情何處著盡隨殘雨上靑楓

髙廷禮水墨二圖

龍門醉後墨壺傾京國遙傳北苑名今日玉堂相夢夜花曇春樹更含情

重林茅舍淸溪口山人醉倒黃精酒峯頭昨夜春雨多起拂蘿衣聽寒澑

偶題林本淸界畫

雲裏仙臺別望遙三花飛近水精橋秋山未下麻姑鶴虛負璚樓品玉簫

錢舜舉羽毛

嬌鳥雙飛戀淺紅樂遊原上曉嘶驄別來已少看花伴空對芳菲落畫中

我惜錢郎粉墨奇莫將花鳥讓徐熙湘簾幾度銀燈夕只訝菱謌太液池

題林遵性臨方壺墨竹

我惜琳瑯若故人一回行見一回親誰家搨得方壺影醉眼看時只悟眞

墨蘭三圖

去國誰驚蕙艸秋幾回馥鬱向中洲只今澤畔行吟處湘水無情也解愁

翠葉瑤花涼露飛山林誰共愛芳菲花時莫更紉爲佩滿目秋風楚客稀

三月微霜九畹寒斷香殘粉思漫漫多情公子今何處白首空歌澧有蘭

書李白問月

銀甕閒傾采石春水天涼月夜無塵如何翠輦西行處凝碧池頭照別人

髙太史墨竹

乍見琳瑯憶澹遊恍然金薤想湖州誰將史籕臨池法醉掃湘江幾葉秋

書補之墨梅

楊家墨妙世間稀曽是明光勅賜歸今日畫圗流落處斷香殘粉思依依

梅花城畱別

此會明年未有期便將輕別作長離多情莫學千金水才滿空江又落時

臘日山城見雪初故人別後會應疎沙頭無日無來鴈相問從今秪寄書

白雲樵唱集卷四

●白雲樵唱集附錄

皆山樵者傳

閩有髙士王皆山氏生當方內承平時豹林谷之隠者其人中虛外夷鏟鋤城府博學彊記貌甚偉言甚文禮甚度解飲酒尢善歌詩有白雲樵唱等集壯年落魄不羈未爲世用自治城來樵於長樂之籌嶺董巖太常六平諸峯凡舟崖翠壁靡不登歷無有定所故自號曰皆山樵者時人莫之識而予先辱交焉每遇風恬日煦卽相與聚首歌伐木詩酌數行酒掛幅巾林下聆黃鳥好音幽懷泊如也自後予別去宦遊十餘年爲山東文學掾遷轉國子博士山川伊阻霜朝月夕慨邂逅之無從今季秋皆山亦以儒士被薦來京預修書於文淵閣暇日過橋門執予手曰子故人知我者也曩爲貧故不得不業於樵以救溝壑之饑與買臣輩爲伍玆幸忝登名薦書齒諸逢掖士子於朝以仰望聖天子之光明視向時樵者號野矣將更之若何予曰是焉用更爲哉蓋士之生也修仁義懷道徳時有遇不遇昔賢哲布衣時不恥賤爲事如伊尹耕莘太公釣渭膠鬲魚鹽傅說版築百里奚爲人飯牛者比比皆然則子當季披敝裘腰斤斧入山林伐菑翳剪條枚爲薪爲蒸以爨以煁非野也宜也今旣徵於朝矣籍甚聲名方駸駸向用則當爲金門大隠當世大樵吾知上之人將蘄子獻鄧林美材以供明堂建章千門萬戶之用下之人欲子砍月中桂以爲寒者薪而區區培塿之松栢牛山之萌蘗弗取也子幸毋謂吾心志長而斧柯短斯副所望爾故𨿽仍舊號庸何傷傳曰窮則獨善其身達則兼善天下子獨不聞之乎皆山撫掌笑曰善哉敬佩教音服之無斁請書以爲傳永樂丙戌臘國子博士長樂林慈志仁書於成均之署

皆山樵者傳

七閩爲東南奧區其地有武夷諸山之勝西北引匡廬天姥相去峙立不千里而近古之隠徳之士名可得聞而人不可得見者恆不在於此山之巓則在於彼水之涘若今所謂皆山樵者其殆庻幾於斯人之流歟樵者少業爲士漫遊江海間中年乃棄去名迹葛衣艸履樵隠於七巖之山逮今二十年矣當其披云岑履月磴礪斧淸澗之濱弛擔中林之野仰觀孤云俯聽羣籟油然興發拊石而歌之歌曰朝采吾樵兮庶無累於我心又歌曰陟彼西山言采吾樵幽幽長林可以息勞堯舜之世豈不美兮邈西山之莫招我思古人於焉逍遙歌以長嘯聲若鸞鳳山鳴谷答林樹振動修然若將蛻污濁而超鴻蒙者旣而乃曰夫環吾閩皆山也山皆可樵也顧何必於是乎於是復持其斧斤東采海上諸峯西登武夷造九曲之深往來於幔亭仙掌間又將道三衢入爛柯山求古人陳迹而覽之以候安期羨門於煙蘿云徑之表冀有所遇因自號曰皆山樵者云

論曰昔莊周行山中見大木焉伐木者止其傍而弗顧周曰此木以不材壽又曰夫直木則先伐矣此皆材之累而中道之夭於斧斤者樵者入山有年其所見得不有同於是乎遁世之士𨿽非中庸潔身守志君子取焉余爲樵者著傳越五年朝廷搜羅遺逸而樵者以聘至京師且入東觀與校讎之列暇日過余翰林相視一笑余因戲之曰君得不以會稽之章綬而來乎樵者笑曰子幸毋深誚吾吾之斧柯固無恙也因爲重書前傳漫識於此時永樂五年丁亥仲春之望翰林院檢討獨山王偁孟揚書

皆山樵者贊

閩士王恭自謂皆山樵者善爲詩有唐人風格蓋博學隠者云贊曰葛天之民太古之音越唐過漢戞玉鏗金布衣蕭然不慕寵榮彊之而起朝陽鳳鳴翰林院學士廬陵解大紳贊

皆山樵者說

新寧王先生以皆山樵者自號予謂合火水石土積而髙者爲山而艸木生之是生艸木者山也載山者地也舉大地皆山舉山之艸木皆樵也博哉號乎盍求其稱也詩曰瞻彼旱麓榛枯濟濟薪之槱之左右趣之先生安重不遷爲人敬慕有類於旱麓之可瞻故曰皆山才美外見有類於榛楛之薪槱資夫日用之不可無故曰樵者彼以眾人之樵而視先生之樵是不知其卓卓也今天子嗣位先生捨其斧斤觀光於朝行步鏘如出言粲如如華虫黼黻可以文盛世如金鐘玉磬可以鳴治音樵之進於是也至矣予於是乎觀丁亥冬十月二十日長樂林仲貞書長安西之公邸

皆山樵者辭﹝有序﹞

皆山樵者姓王氏名恭閩人也閩地皆山而恭以文學行誼隠以樵故以自號今年六十餘矣工於詩有盛唐之音平生罕與世接黃冠艸履往來閩中濯淸泉息茂樹引觴獨酌負薪行歌人莫得見也乃者朝廷大徵天下儒碩興石渠虎觀之事閩中以恭應詔余時代匱詞林得與恭相識幅巾鶴髮風骨臒然翛翛乎似非塵世中人也事畢告老而歸過予言別作皆山樵者辭以送之環七閩兮皆山郁蒼翠兮盤盤若有樵客兮山之間葛衣艸履兮風雪顏朝出遊兮負薪暮來歸兮煮石松濤撼屋兮蘿月白濯足淸冷兮於焉以息超然逺世以自潔兮遁迹空山而莫儔豈遺污濁而蟬蛻兮傲睨萬物以尙友乎巢由石渠天祿兮邈彼瀛洲以翺以翔兮俾余校讎顧軒冕豈余心之敢慕兮望皆山乎賦歸休淸風浩浩兮白雲悠悠斧柯無恙兮返吾故丘彼會稽之章綬兮曾何足以少畱永樂五年龍集丁亥季夏立秋日賜進士及第翰林修撰承務郎廬陵曾棨書於京師寓捨之九竹軒

右皆山樵者傳贊辭說乃前輩解大紳王孟揚曾子棨林慈林仲貞諸先生爲王皆山先生作也皆山先生善鳴於詩遺有白雲樵唱詩稿予已爲之版行又得福州舉人吳鏘以此文寄到南京予重前輩之文章而益信皆山先生之才之徳足爲後學之模範也遂錄此附於白雲樵唱之後成化癸卯十有二月後學九仙山人黃鎬跋

白雲樵唱集附錄

