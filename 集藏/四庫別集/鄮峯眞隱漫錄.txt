

欽定四庫全書

集部四

鄮峯眞隠漫錄

別集類三【宋】

提要

【臣】等謹按鄮峯眞隠漫錄五十卷宋史浩撰浩有尙書講義巳著錄其集見於陳振孫書錄解題宋史藝文志者皆五十卷此本卷數並合浩事孝宗於濳邸隆興淳熙中兩爲宰揆沒後至配享廟廷其推轂善類寛厚不爭亦頗爲世所稱許當孝宗任張浚銳意用兵浩獨以爲不然遂以論劾罷去元代史臣作浩傳贊亦頗詆其不能贊襄恢復之謀今考集中如論山東未可用兵論歸正人論未可北伐回奏條具事諸札子皆極言李顯忠卲宏淵之輕銳寡謀不宜輕舉而欲練士卒積資糧以蓄力於十年之後旣而淮西奔潰其言竟驗若蓍龜不可謂非老成謀國之見𨿽厥後再秉國政亦未能收富彊之效以自踐其言而量力知難其初說固有未可深議者至本傳稱浩因轉對請於普安恩平二王內擇立一人爲皇子髙宗亟稱爲有用之才而集中輪對有司不能推廣恩意札子下注云見知髙宗只因此札此事乃當在請定繼嗣之先而本傳顧未之及集爲門弟子編排所言當必有據是亦足與史相參考也集凡詩五卷雜文三十九卷詞曲四卷末二卷爲童丱須知分三十章所言皆治家修身之道而諧以韻語乃錄之家塾以訓子孫者自署辛丑爲淳熙八年蓋其罷官以少傅侍經筵時所著云乾隆四十六年三月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

鄮峯眞隱漫錄卷一

宋史浩撰

古詩

東湖遊山【庚申居下水】

四明山水天下異東湖景物尢佳致古來奇處蕪沒多極目空餘老蒼翠最稱險奧惟福泉崒嵂萬仞摩靑天屹起精藍名壽聖松風防防泉防防一徑﨑嶇通下水風物人情更淳美兩椽茅屋何蕭然是卽吾廬靠山起吾嘗終日倚闌干眼界峨峨碧玉攢有時出戶一乘興枯笻蠟屐隨淸湍攀蘿直上上水去煙霞迆邐僧家路龍藏虎蟄天地寛陟岵欷歔空墮淚次經象坎白雲庵陰崖斷谷常靑嵐中有村墟號韓嶺漁歌樵斧聲相參陶公霞嶼崢嶸出秀傑緜延數非一鼈山孤立水中央規圓不賴人鑱刻地雄山壯泉源豪七十二溪俱怒濤截山突屼起六堰百尺花蹊金石牢鳴桹擲釣漁艇短數百成羣來往欵緑蓑靑笠苦忘歸細雨斜風渾不管棲眞蘭若惟南隅聞是徐王舊隱居蓮塘十里香風濶鳬鷖鸂鶒時沈洳一帆迅抵靑山寺丈室云堂髙贔屓森森松菊蔽村祠細讀刓碑知故事云是皇朝李使君濬濁澄淸利後人迄今旱嵗賴實利血食往往長秋春破霧穿雲梯磴滑石脇山腰徧金剎濯足淸流舒嘯長篔簹十畝淸風戛紫衣道士氏曰朱髙論山前結艸廬客至石壇無俗物橫琴數曲酒一壺對岸二靈只一葦依約誰家葬龍耳夜深疏雨洗遙空一朶濃云罩山觜金襴禪老今大顚壞衲蒲團日坐禪我行不問西來意消息還將方寸傳烏石山頭滕奧口澄萬丈輝星鬥過客誰知此地靈只聞靜夜生龍吼鑑湖蕪沒多田疇臨平車馬尢喧啾紛紛未識玆萬頃神仙窟宅合在東南北西陬周遊防千里此興猶未已歸來摸寫筆不停大匠從其誚狂斐

時晉亨作小軒塊石盆池名曰趣逺眞隱居士賦之

新晴可步履杖防穿雲林蕭齋有達士六合涵胸襟東偏辟小窻廣袤不盈尋片石逺山意寸池滄海心乃知一芥子可納湏彌岑歸鴻目不盡爲爾發微吟

次韻鮑以道天童育王道中吳體

逆云佛塔金千尋傍聳滴翠玲瓏岑春供萬象富逺目向答兩地紛啼禽風揺野幘去復去露浥乳竇深尢深奇聲俊逸鮑夫子蓮社不掛淵明心

次韻楊少輔山居六詠

疊山

嵩山逺萬里兒孫可邀致當軒羅三峯便有出羣意不蠟謝氏屐徜徉日遊戲邂逅風雨興端可名福地

鑿池

蕭蕭足佳致心逺地自偏斫去蒼苔紋得此淸泠泉湛然不容滓於以明性天肯復以童兒見誚韓公篇

栽松

童童蒿艾間拱把力尙微托根一得所勢隘天四圍春煙滋蒼髯朔雪被羽衣他年大夫封風雨良足依

洗竹

春林借雷驚牛羊出風月邇來稀厭此瑯玕宻繁柯謝一洗挺挺嵗寒質終成葛陂龍雲路騁駿逸

澆竹

芳圃向成趣雨澤多愆時花開不抱甕花謝嗟何爲潘嶽興不淺陶潛顏可怡安得商家霖萬木均嬉嬉

薙艸

設羅門巷靜艸深山更幽何事勤誅鋤杖屨來羊求王孫未歸楚萇已棄周惜此年年緑君其勿剪休

雪中三英

梅花

雪花大如毬萬木方枯愁綘衣孕珠顆的皪枝南頭風標信孤挺遊戲墮人境褪白露防靑志已在金鼎

蠟梅

蜂房釀余滋眾香薰蜜脾幻作應眞面行行排玉枝相看紫檀色風揺振金錫天遣久住世不畏髙樓笛

瑞香

蕙帳萬緣空幽人鼻觀通破曉捫翠麓獲此錦薰籠造化本無意芬芬隨爾類不知鼻聞香還是香浮鼻

次韻慈奧寂照院僧石巖花

谿山朔雪銷籬落始聞花信驚梅蕚韶華一瞬掉頭去滿眼園林成翠幄誰知幽谷猶藏春萬蔕千跗意態新霞光分彩气欲熱露浥燕脂色未勻墨工繪句謾稱好不見此花空到老子美羞看黃四蹊退之不數紅雲島天下健步吾能用擬擘雲頭騎防鳳叫閽乞與生香歸只許牡丹名並飛

雪夜行舟罵鬼

朔風一夜吹寒雪萬里靑山變華髮東湖興盡回扁舟兩岸蘆花照天發篙工撥櫂光陸離一簔好景渡頭歸忽驚波面漸幽晦問訊歸程船復退空巖有鬼鳴啾啾鼓檝揚波如部隊須夜朗分西東對岸村墟指顧中妖氛孽影叱吒散人家燈火猶朦朧嗚呼山鬼爾何錯滅頂於余奚所作不能隨爾作禍釁冷炙殘杯圖咀嚼我有長牋叩上眞我有健步飛如神請呼雷公起霹靂割截汝輩爲微塵嗚呼山鬼聽我語從此逍遙自遊止如斯攪括枉費力生死由天不由汝

宣州李漕園亭三首

控鼇亭

平生謝宣城作意澄江練不知煙霞間有此巨鼇抃三山沒泱漭防嵗舞防鱓邂逅釣竿手一掣金背見控之朝玉京飛騰絕星漢控之遊絳闕蓬萊壓諸彥偉我亭中人風雷有奇變何必紫綺裘日誦黃庭捲

吸川亭

百川緲鯨波鯨背髙突兀佳气浮金銀層觀可髣髴中有萬頃陂餘地納溟渤咫尺三千里驚湍詟凡骨而我理煙艇遙欲窺其窟憑欄俯彌漫始覺到崒涓流信污沱晝夜徒汩汩萬錢沃燥吻何取杯中物

守道堂

䢐徠不可倚衡茅迹已陳凜凜蓋代气千載日日新拭眼登髙堂佳名信可人向來子石子無乃公前身作頌擬淸廟未免世俗嗔偃蹇百僚底見有雙睂顰公今文章伯筆力重萬鈞廟堂有防卨此道公當伸

史伯魚讀書堂

我來嗟許晚已失讀書堂遺址煙熖余艸木猶輝光乃知子史子揭名意何長書冊本可好履踐斯爲良癡絕蠧萬卷未若陶食忘茍得是中趣髙可云外翔政不守螢雪汩汩勤朱黃譬如沈屙痊安用千金方

代叔父九經堂歌

黃冠物外士碧眼世中兒瑯函赤軸富裒蓄金作蛟龍盤繡栭撞鐘擊鉢走聾俗聖典寂寞令人悲我登九經堂四顧光陸離畫檐散彩噴朝日翠幌倒影揺天池牙籖插架爭突兀若有鬼物森扶持使君雅意尊經術故辟後圃披遺基咄嗟土木上星漢下視仙宮梵宇俱麼微我願玆堂徧寰海共治皆以經爲師一變人心至齊魯再使風俗躋農羲卻向玆堂命賓友霜藤象管唱新詩東風吹到君王耳喚取文翁歸玉墀

次韻沈澤夫逍遙歌

在昔蒙莊有至言萬物逍遙天地間大鵬斥鷃異稟賦隨性奚假人防閒怒飛未覺宇宙隘決起那知世界寛洪纎有量莫相越智巧不用常優閒黙觀萬化盡如許脫悟此理行非艱但當涵飬取深造工夫祗在澄心源心源澄寂固能應視彼所寓皆居安佳哉防莊豈誕妄所得實自吾孔顏達則兼善非附勢窮而獨處非左計陋巷簞瓢依聖師何殊禹稷遊平世修仙欲生成大幻佞佛欲死是幹慧死生之說本同歸原始當求一言契了知吾道出世間學渚深流不思濟遂令前輩薄後人直謂軻死眞無繼此生造化曷可輕勿爲名利思營營吹噓呼吸勤吐納導引致壽先熊經後枯正借一漑力且使旣老身康寧向上更須觀一著一之所起猶未形從渠海岱自更貌何止一閱三千齡守一還期守眞一眞一誠通能事畢吾之所取進乎技解牛中得飬生術

次韻沈髙卿雜言

讀書正其逺大者莫爲蟛蜞專爾雅儻從紙上覓筌蹄當識升髙必自下富貴不來將柰何豈作求食思毀瓦富貴適來無容心處以恬然寧滿假仕宦要須得若人是爲學足美其身萬方思治徯康濟當吏立政頻諮詢從容風俗到淳古坐可堯舜吾君民昻頭引頸不愧慚奚必翰墨誇淸新吁嗟二者理非各俗儒妄分誠臆度學成用我鶚在天不用聊復龜藏殻名利寵辱尙如許死生之變良足托沈子才雄敵萬夫聲華合與前賢符君看昔人可炙手行若市井眞屠沽敝袍陋巷世不如往往胸次多良圖廼知富貴本餘事窮達有命吾生俱君詩卓絕了無和我復感激重揚揄難逢臭味同勉子謹厥初毋待桑楡補東隅

代上孫仲益尙書生日

吳山髙兮江水長江山欝欝蟠光芒上帝靳固鐘俊良數千百嵗誰可當西徐老人鬢睂蒼身著秋碧雲錦裳馭風騎气下大荒帝命錦繡裹肺腸天門賜之龍虎章下爲人間除不祥主盟吾道承素王向來斯文病膏肓公於此時气堂堂道配歐蘇力相望朝遊蓬壺暮扶桑黼黻河漢回輝光臨流拯溺爲舟航人生廢置不可量萬里放逐虵虺鄕翦翎籠中看雕翔小儒願公如子房不願公貴如六郎玉烈石髓請飽嘗不須更待龍宮方

題陳天予國正借軒

子猷昔借宅餘地著霜筠君今地無隙乃復借諸鄰開窻羅萬个傾蓋如相親輕風韻蕭瑟宻雪乘珠珍行當享淸絕寧問誰主賔人生空洞間千畝納渭濵胡爲徇目力咫尺分參辰便當混物我一視無越秦還以賞君軒借與不借均此意識者防君無語俗人

贈天童英書記

學禪見性本學詩事之餘二者若異致其歸豈殊途方其空洞間寂黙一念無感物賦萬象儒懸鏡太虛不將亦不迎其應常如如向非悟本性未免聲律拘英師个中人以詩隱浮圖桃紅栁靑靑翠竹黃花俱誤落世間耳脫略公卿徒昨朝得東風打包過江湖胡爲來帝鄕叫閽徹宸居堂堂老阿師道價東西䢐住山埀一世學子紛云趨寒潭風靜練皎月天心孤邇來只屨輕片雪銷洪鑪願言立疆名故事臣敢誣事成明當發長吟入春蕪從玆窣堵波山雪閟天書顧我坐學省兀兀如守株因君聽篷雨爲謝故溪魚

次韻遊西湖【李知防國錄】

平生林處士一葉老波光坐令西湖名千古磨蒼蒼邇來子李子掉鞅出柴桑官閒到休日淸淺尋幽香金風度林麓野艇生微涼竹閣寄登覽孤岑水中央拂石辧奇迹哦詩味遺芳歸來筆不停醉墨翻淋浪他時三賢亭合著君在旁只恐作霖雨幽夢通商王

次韻馮圓中酴醿

東風滿架吹寒玉慣逐園丁供菜束瀛洲一見眼偏明縹霓裳舞仙曲紛紛桃李俱蒼苔冰壺著此眞幽獨更須醸取甕頭春醉倒莫看蠻與觸

碧雲堆裏顏如玉紅紫便應髙閣束千尋結架上靑冥山外水邊隨詰曲飄然來及牡丹時潔白自知吾步道人儻置枕屏前第一莫教纎手觸

次韻馬徳駿贈劉韶美【時不就試】

迢迢弱水環蓬山山在虛無縹間子有仙風彌八極雲煙爲爾一開關卻欲管城邀四友寫出嘉模看匠手功名不掛達者心未比卽時一杯酒夫君胸次非不活就使口占須腕脫惟其不欲世人誇辯洽漢董唐劉顏如甲

次韻王齡贈韶美

奎壁忽墮地晁董喧炎劉公生百世後掉鞅從之遊仙桂滿月窟何事玉斧修亭亭看直上髙壓百花頭昔我登麟閣正喜挹風流參辰曵裾日心旌倍悠悠紉蘭作春佩采菊供晨羞相期有義路嵗晚俱能由

和建王雨中聞戒酒之什

簇云行太虛作霖自天意涼气入郊坰通宵喜不寐咚鼓喧銅駞鯨鐘韻蕭寺遲明上層樓羽扇端可棄萬象奔空來攬之入詩思七椀有餘淸一觴成徑醉倒著白接防飄蕭新出笥客有可人姿終規聊見志樂飲𨿽及辰沈酣非所恣主人云夢胸綽有容物智溫顏起謝客博哉斯言利平生千金軀於此肯嘗試逡巡掃鉅篇華衮酬一字觀者嗟賢王不以儒爲戲

上建王生辰

上帝昌我宋髙目視所以天子亶聰明亦旣受多祉慶澤夢圖班衣有元嗣玆辰甫誕辰想見龍顏喜子孝與臣忠二者有大戒王今得兼隆無乃神所介晨昏奉赤墀腰圍白玉帯堂堂眞天人驕吝蔑纎芥中使曉飛鞚下拜金屈巵門旣卻賀賓宴不侈曲眉玉鑪淨棐幾但誦天保詩在我有古制在彼俱弗爲下客曵長裾薄技奚所奏惟有六經腴王心本研究方瞳秋月明緑髮寒松茂天子歷無疆王亦千萬壽

遊西湖分韻得要字

儒生紙上爭攻剽傳癖書癡等貽誚不然利海競錐刀或向名場羨華要紛紛臧谷兩亡羊說以西湖卻頭掉西湖自倚傾城姿肯與西施角年少品題定價有前賢陳迹班班猶可弔試因休沐許尋盟淨洗緇塵一登眺身疑孤星破浮雲心逐驚猱走空嶠野竹萬个秋聲虛敗荷十里香風妙淩霄金剎梵仙居怪石嶙峋餘萬竅髙敷桂子浥新黃好傍長枝發淸嘯老禪林外熟蹲鴟雙耳不聞天使召行行欲問處士橋路轉忽逢水仙廟未羞菊蕋薦芳馨一盞寒泉敢先釂翩翩沙鳥沒蒼煙紅蓼丹楓舞斜照急呼艇子泛漪漣正欲渡間狎漁釣同行磊落三數公嘉此襟期非素料襞牋吟寫樂遊詩愈使西湖有光耀伊餘同賦卻防言了知造物工相撩千古遊人安在哉城郭山林歸一窖防須象罔得珠可免小兒輕侮笑

次韻洪景盧雪【時約往玉壺觀雪因餘詩罷防】

瑤臺迥物表地脈誰解縮一朝天門開跬步卽瓊屋靄靄行簇云霏霏忽昧目初疑蛺蝶驚故遣兒曹撲須防大如席防車飛鸞鵠化工信巧妙花卉千林足潔白皎奇姿光芒地軸淸埀寒江釣靜折空巖竹惟人在宇內太倉一粒粟俯仰得眞賞四坐列羣玉錦繡張軒牖珠翠輝華燭鉢擊筆下成杯催甕頭熟檀板襯紅綃更殢新裁曲寧知冰氏子窮嵗無半斛裘褐欲蔽膚尙待春苗緑爲瑞豈宜多晛消胡不速

聽阮

水晶宮殿黃金闕玉斧修成大圓月漆光照膽毛髮寒依約峯巒見林樾誰人於此安四弦流水髙山寄淸越初如孤鶴唳藍田漸若羣鸞舞丹穴疏疏夜雨滴秋堦忽然雪竹空巖折世間萬態不可窮弦中有口俱能說錦瑟華年過眼休枯桐已爲伯牙絕是間眞意亙千古千古仲容名不滅人生俯仰天地內瞬息百年同一閱請君姑置是非事來憑云窻聽髙潔

寄題勝金閣

黃金委糞壤六籍埀日星玆焉論勝負無乃未知經雲林倚傑閣楚楚羅汗靑寄與閣上人移之置中扃

鄮峯眞隱漫錄卷一

欽定四庫全書

鄮峯眞隱漫錄卷二

宋史浩撰

古詩

古風四首

頥眞

門外長安道紛紛名利人誰知方寸許有地可頥眞眞能了萬象亦復防諸塵不離虛幻境舉目見全身

云壑

壺天巨壑微云映修林英英從何來膚寸忽千尋旱嵗驟爲雨春空輕作陰防須搔首聽中有老龍吟

月巖

靑山吐白玉團欒光萬頃何時飛來峯著此破昏暝料想淸夜闌主人深自領安得招歡伯三人成對影

善淵

觀水須觀瀾監水必監止淸漪不受觸風定略無滓時以諭方寸太虛融眾理客來如問津須君親指似

送王嘉叟編修倅洪州

男兒抱經綸動必爲時利姑置俗儒談盍各言爾志匹馬從軍遊叫閽上封事秦王不能坑漢祖不敢戲不溺蠻粵頭當斷匈奴臂雍容奏凱還禮樂格天地化工泯無迹君隆堯舜治此志倘蕭條五湖資一醉釣竿拂滄波藜杖倚煙寺采菊秋薦馨紉蘭春及衣作詩以遣懷把酒以適意隨處是道場其樂叵思議公乎个中人出處洞玆義彈冠下七閩簉迹中都吏學士如堵墻爭欲挽之試公曰平生心科目非所覬我有活國謀囊封徹天視九重一夜闌拊髀爲歔欷遲明未報可襆被秣歸騎帝曰予汝嘉予憂在閫寄南昌古名藩咨汝往其貳畫棟曉飛雲珠簾暮雨墜要當軫民癘豈獨覽佳致公淸衡重輕內外匪殊異茍與道周旋俯仰何所媿金柔以鏈剛玉美由火熾隱忍斯成功沈深乃大器窮達付自爾是謂浩然气宣室行受釐前席寧許避吾詞非浪發請公黙而識

送王時亨舎人帥蜀二十韻

文翁上岷江風化亟飛揚峩峩當代間輩出王馬揚挽彼石室流濯此錦繡腸遂令蜀士夫至今能文章武侯隱偏地雲龍適相值純誠革斯俗三代可立致千載凜如生老栢猶英气遂令蜀士夫至今抱忠義乖崖一專城四海喧嘉名發姦照幽伏世仰如神明蠧迹已去靈祠俎猶腥遂令蜀士夫至今有能聲淸獻鎭南嶠余風弭貪暴琴鶴適自隨薏苡雅非好熈朝慶登崇深仁格穹燾遂令蜀士夫至今秉淸操英英王紫微橫金擁旌麾五十四州地和气蒙煙霏兼美數君子士夫得其依行行報政成天子竚公歸

次韻姚令威郎中九日部宿

堂堂老詩匠持被入星省烏帽不衝風靑綾怯余冷豈無菊蕋杯莫洗寸心耿卻呼短檠來共此良夜永

上建王生辰【辛已】

髙穹祚明徳聖主歷無疆談笑復境土穆穆防巖廊一定天下本忠孝資元良願言千萬壽玉立侍淸光椒殿靄蔥蒨瑞霧蒙煙霏有子不必多一防燦斑衣天地久覆載日月長光輝願言千萬壽怡色奉庭闈太史仰乾象光芒見前星森然拱帝所無乃趨過庭道徳粹金玉詞華滄溟願言千萬壽聲聞炳丹靑炎圖亙無極吾王今中興銀潢注彌漫及是歌繩繩金曜玉砌芝蘭香始升願言千萬壽頷首觀云仍辛已臘月休日絕江至瓜洲觀戰地與馬徳駿馮圓中二郎中防舟回焦山徳駿令孠始來侍行某偶畱金山不獲與此防輒和三詩以寄懷時駕至鎭江

徳駿瘞字韻

天地一郛郭陰陽司啟閉大江蟠其中滔滔毎東詣彌漫萬頃寛源委眾流細經營到楊子詎可以裏計頗聞神禹功設此限地勢羣龍沸波浪風雨雜吞噬稍非濟川手未免魚腹瘞三國取漢鼎英雄馳亂世交朋若弟昆反眼或背戾各取天一方巢穴自株祗惟於阿堵中快心咸底滯曹丕亦時傑弭節悸無際胡爲稱干戈狂醒倚微毳笑指鐵甕城不韙欲睥睨皇穹佐有徳奪鑑俾昏翳煙塵一時平兵威卽衰替我來弔瓜洲與子若宿契焦山空在望我實媿牽制

圓中鶴字韻

輕舠艤江滸欲作揚州鶴翩然下中流隱隱片帆落兩岸阨海口焦乃居上齶呀呷受滄溟餘地著萬壑碧瓦差龍鱗浮圖峙麟角潮回露灘舂礧砢出堅確僕碑蒼蘚余琬琰在山腳玉气薫林巒風煙不蕭索何年王右軍大書此鑱鑿遂令衛永輩千古束髙閣嗟予咫尺許來往誠大錯賴有三公詩時時資咀嚼惟憂赤地旱玆石或流爍用汝作霖雨王言非戲謔

徳駿賢郎銘字韻【名覺】

老鳳鳴阿閣有雛燦丹靑相將上浮玉有翼埀南溟惟實在竹頭香霧風泠泠惟泉似淸醴漱作甘露零滿胸飲冰雪終日翔禪扃摩娑古斷碑顰額嗟天刑覓句寫眞賞豈只誇一能後生正可畏之子乃妙齡使我讀數四爽气生襟靈飛書寄豚天俾作座右銘

陪洪景盧左司馬徳駿薛季益馮圓中三郎中汪中嘉總幹防蔣山以三十六陂春水分韻得三字【壬午正月十五日】

大江洶澎湃風靜星斗涵截然當地險界限天東南金陵帝王都窟宅何耽耽龍虎爭負恃盤踞昔所談我適訪陳迹防馬衝煙嵐蔣山上疊翠秦淮俯拖藍寶公道場主貌像堅瞿曇千年窣堵波倒影落寒潭共知勝絕處卽是彌勒龕舂春足佳致慨想聊停驂六朝互興廢較徳同朝三中原文武境久困兵貪婪曽無混一志溥施鴻恩覃區區守覇圖局束令人慙豈若吾主聖坐遣凶渠戡長驅翔防上垂拱受朝參回觀玆奧區脫去如遺篸小臣執羈靮喜釋心如惔再拜觴萬壽愷樂將屢酣卻來尋故棲了此七不堪

次韻馮圓中雪

東風巧醖寒吹雨作飛雪酒面不成春獸炭何曽熱墮空逺飄飄入簾輕瞥瞥功歸大有年誰道軍儲闕

餞馮圓中郎中守卭州

岷峨秀多士照乘輝連城夫君挺奇瑞梯棧來神京殿前防三道光熖摩九精甲科雄鷺序四海馳文名一朝坐璧水緩轡登蓬瀛二年作銓總談笑流品淸陛對本故事中間俄一鳴黼座固色喜無乃羣邪驚堂堂頗牧論萬古追家聲胡爲忽掉頭解組尋歸程帝曰卭筰民撫字宜煩卿汝其下膏澤臒瘠均丰盈上方寶環賜遲汝襦袴氓承平二千石倚任誰雲輕況復近鄕井正晝錦方榮過家仍上鉦鼓喧雙旌男兒貴行志豈俟腰金橫風雲儻際防衮繡居槐庭別酒置客邸伊嗟未忍傾所嗟君子外何獨傷離情

途中卽事

巾車向東南禦者欲西北西北信繁華豈若吾故國有泉可洗心有舎可休僕禦者契我言欣然亦轉轂四山俱荒茅松竹不露頴淸絕一株梅依依秀孤嶺輕風引余馨澹月露寒影東君蚤催實待此薦金鼎春水漲波縠畫鷁爭先馳一夜風如許持此將焉之小艤俟風息居然無險巇紛紛彼朝涉欣吾未解維

次韻潘徳鄜山行【卽雪竇山】

學佛以佛魔學儒爲儒縛胡不朝隱幾防焉似南郭是非風過耳名利束髙閣回視平生心無乃亦大錯便當息萬緣擺去如斧削神逰八極表笑傲有餘樂山水得勝處一攬襟量廓杖錫羣峯顚宮殿浮碧落下瞰徐符巖居然在山腳眾水防一澗頽波瀉珠箔奔放出中塗隱潭鐘萬壑轟如破蟄雷急似晴空雹或復地中行鳶飛魚自躍躋攀至飛電乳竇知誰鑿向來因風絮句法誠軟弱六花傾萬倉千古無鎖鑰蒙潤徧寰海何止灑林薄憑欄眼欲頓洗眵昏濁翻身上妙髙愈覺吟魂矍鑿齒對彌天相視兩無怍祗恐星軺登蕙帳聞怨鶴

次韻潘徳鄜詠曇老四窻

石窻兀太虛四顧蔽云幄朝看爽气浮暮送紅日落主人宅是間結茅侶猿鶴平生丘壑姿肯內謝康樂客有子潘子登臨富佳作筆發天地祕靈光動廖廓長謡萬峯頂世事俱脫略回頭睨俗士機巧費穿鑿

上賜禦制新秋過雨書懷詩且令屬和

畏暑卻餘威飊馭臨寰海一雨濯寥空晴光露精彩乾坤陟淸涼居然神觀攺俯聽林麓間萬彚喧天籟便當置蒲葵暍者得自在此恩夷夏均聖徳如天大

進錫宴澄碧殿詩

季秋中澣日淳熈隆四禩朝回攬轡間中使俄傳防少須日轉申宣召陪宴喜預令掃玉堂深夜備棲止悚懼跪承命走騶亟穿市綘闕聳皇居非煙常靡靡入自東華門熊羆森爪士詔許乘肩輿安徐無跛倚復古距選徳相望防數里修廊接云漢岧嶤燦珠蕋中途敞金扉恍若蓬壺裏羣山擁蒼壁四顧環弱水山旣日夕佳水亦湛無滓冰簾映綺疏瓊殿中央峙澄碧曜宸奎神龍爭守視舞蹈上丹墀天威不違咫奉觴祈萬壽時防一啟齒餘波丐鼠腹酒行不知防徘徊下瑤席緩步煩玉趾從防至淸激錫坐談名理泉聲韻瑟琴一洗箏笛耳皇云萬防暇觀書毎來此論道及帝王直欲齊其軌堯舜禹湯文前身無乃是臣言匪獻防道實由心起旣然明是心要在力行爾登橋釂余罍飲興未容已金蓮引雙燭再拜離階戺玉音寵諭臣此防宜有紀歸塗感恩榮占寫防骫骳

次韻程泰之尙書

程王二夫子聽履上甘泉咳唾妙一世萬斛明珠圓官居季孟間風義帝相先毎當持論許聞者殆欲僊蛟龍縱巨壑鷹隼橫寥天坐令膾炙余枵腹猶便便程方秋欲半金波照觥船追想昔年日髙防有由緣親故持吉語置酒家東偏今年玉堂直對此宜無眠夜色涼如水冰輪吐層顚顧影還自慰身冠六卿聨巍巍太平基聖主樂得賢作句紀玆夕所喜期不愆藏之在巾笥未肯露其全王於退食際髣髴知云然求之旣愈力璀璨出長編荊潭佇唱酬凡目一洗湔我生亦何幸披味如擊鮮明朝問紙價都下已爭傳

又依前韻

混沌旣開辟溥博分淵泉其中具明眼來往類跳圓惟有詩工夫可探造化先硏摩到極致換骨如得僊上以美教化下以明性天元白愧重濁鮑謝羞輕便佩劍𨿽相笑沈迷乃同船未登風雅域爲問何因緣無非警防句各在詩一偏我欲窺其奧宴食宵不眠觀舞悟深防曽不及張顚淸新乏奇妙局束猶拘聯習气未能斷爲之乎猶賢寫出多瑕疵未免拙惡愆公詩百篇內浩然志帥全愈出力愈促卽之俱自然熟讀已成誦寧待三絕編如澡銀潢水塵氛俱盡湔敬當珍此賜墨迹令常鮮更許示余帙泚筆吾須傳

次韻李光祖瑞香

石蹊萬折凍欲裂兩岸梅英照天發於中更有錦薫籠芳菲不待勾萌達奇姿苒苒來僊源從此橫枝不直錢東風零亂委泥土只爲山家作玉田豈若夫君有眞色紫葩碧葉從初得防將消息露人間紛紛塵俗誰能識晚居盧阜聲名飛蕙帳悠悠春夢遲起來鼻觀猶馥鬱杖藜便覺香風隨夭桃謾說燕脂染落絮徒云白氊糝品題一著佳客稱並使丁香風味減藍溪夫子誠好事贈我此花良有爲平生巖壑在胸中培殖根荄年不記故應謂我知花譜十夫防絆來吾圃拜嘉歡喜不敢當直欲美芹羞帝所昔扈龍輿白石川回鑾小憇玉津園曽見此花千百本較量今者端無前若居禦苑逢膏澤車載盆栽惟所適吾王顧盼卽生春不費陽和些子力

恭和禦制長春花詩

玉殿萬幾閒宸章燦珠蕋俯念簮履舊恩光來太紫禁籞玩長春嫣然異羣卉羣卉固亦佳時過逐流水獨此供淸逰餘香襲芳芷一經聖品題貴名何日已再拜體皇情感深銘諸幾

帝予四時春著花無浪蕋殖本在蓬壺非煙籠翠紫雪裏友寒梅芳辰領繁卉每防天一笑睿思湧泉水霑丐及老臣芬薌勝荃芷況復屢褒嘉載賡寧但已第愧狂變辭不足混瓊幾

玉帝富云章寶匣鐫瑯蕋六丁謹緘縢芝彤燕泥紫龍銜下碧虛端爲詠嘉卉咫尺不違顏何曽隔弱水炷薰啟天藏椒蘭和白芷光焰萬丈餘光臨殊未已敬須營傑閣敢只畱棐幾

恭和禦制翠寒堂詩

禁蘌蔥蔥擁瑞云雄樓傑閣環金碧花光艸色媚芳辰鳳輦舂容惟所適中有虛堂玉作楹冰雪玲瓏周四壁不知跬步是瑤臺何須八駿殷勤覓靑松萬个拱檐牙生香不減芝蘭室更欲相看飽嵗寒疏梅瘦竹爲三益吾皇土木未嘗興爲詢此景從何得神運元從徳壽來天成豈假人工役

次韻楊醇中

昔年居處𨿽同裏止識荊州面而已朅來蝸舎細論文始向靈臺見吾子夜闌相與哦新詩珠璣璀璨皆英辭野塘轉月梅影瘦深院風靜簾旌垂防杖園林窮勝事心逺尢驚塵世異豈惟得助有江山更卻紅裙愛文字金盤磊落百果裝玉壺嘉醑浮淸光坐上風流俱鮑謝況乃有子無他腸酒行無算不可數便欲飛身到仙府忽然巨軸出長篇媿我無言參也魯笑呼適意談交情共聽夜鶴鳴空庭良辰美景賞心處喜遂四者之難並卻將健句徐推拓三嘆餘音見依約約去辭榮歸故鄕贊我紛華滋味薄次言奎畫在蓬門乞與龍章照眼根玆我謝氏如獲寶報以瓊瑤未足論我慙輔相初無補偶爾逢時遇眞主但能奉此翰墨珍庶若商那因考父林間稚子獻殷勤只爲君知愛厥親遺羮美意見方冊今此一舉如千鈞君不見皇家已視金鑾艸趣君徑上長安道忠臣須取孝子門空谷行歌駒皎皎

題蝸室

平生喜善類遇之以靑目廣廈千萬間帡幪未渠足惟予自棲身三椽乃蝸縮問之何爲然知足常不辱人生天地間渺然如一粟侈心才動揺曷厭溪壑欲紙帳暖有餘蒲團眠易熟神逰萬物表不慮此局促門外競軒冕卑哉蠻與觸

次韻曇師以某焚三代贈黃所示長句

霽天破曉嚴淸霜宿具贈帛羅豆觴旌旗蔽野气軒昻夾岸更復飛舟航金鑪細爇百和香絳籠然蠟影交光問予何事出柴桑爲指白雲山中央巖巖雙表鶴翅張松楸靄靄摩靑蒼漸登幽域至饗堂向來百物陳滿牀錦囊綸誥列前行奠酌器皿皆琳瑯祝言小子心不遑防年防典篋笥藏抵今方獲燔贈黃覬靈來兮染指嘗潛徳旣拜天褒揚後孠感激兩淚滂帝恩欲報方思量忽睹健句如栢梁葩華盈軸艶春陽建安七子誰可當何止李杜萬丈長再四披閱予敢忘同來親賔皆在旁共詫粲可能文章其中一客起鳴吭眾駭何爲色不康未甘釋子侵予疆

走筆次韻寄平元衡禪老

年來管城不脫帽只羨夫君詩法好怡云剝啄到云寮始知春風屬此老憶昔代匱持鈞衡紅塵瘦馬太忙生自從得請歸吾裏常與鹿豕爲羣行有時片月隨杖屨飄飄灑灑欲仙去去尋杖錫四明中聽取怡云末後句

次韻戲酬張以道

新詩韻淸越宛若泗濱磬呼兒誦終篇悠揚久無定渾欲挽斯人嵗晚共三徑爛飲煙蘿間不知夕陽暝

次韻張漢卿夢庵十八詠

夢庵

玆庵路何許云深不知處夢覺兩俱忘始可驀直去

勤齋

黙豈交摩詰談何事阿戎時行百物生不息惟天工

妙用寮

空中一物無於焉生萬有向此求神通杯棬卽非栁

玉沼

一湛無滓繞砌如天成須眉徹底見風浪何曽生

碧溪庵

煙嵐染秋黛潺潺逕大空平疇借光及比屋饒千鐘

山房

平生安樂地不受利名煎其中一空洞寥寥無色天

喜老堂

生處本恬淡得失誠酸辛婆娑鬢漸秋天地一閒人

宴黙庵

法門建章富法幢空處成於此下一則浮雲涴太淸

眾香堂

穠薰知見林燕坐觀物化鼻孔如撩天可聞不可畫

禪窟

胸中炯明月一照萬緣空蟬蛻雲霄表墮地爲儒宗

隱山巖

夫君活國手愛此隱仙字行再出刀圭可使民久視

霞外

注目眇無際彤雲燦晚暾心融八極表欲辯已忘言

駐屐

緩步一徙倚細數新條枚悠然得眞趣獨立遲誰來

月林

蟾窟有奇芳殖根此茂宻人間萬種香企之不可及

積翠

萬疉互圍繞風煙朝夕俱三穴已掃竟無復藏妖狐

醉宜

何人過三徑共此麯糵春月下倩人扶花影鋪滿身

澄漪

濯纓與濯足均是滄浪水个裏不勝淸渭神爽應泚

聽松

灑然淸冷吹過我十八公颼飅喧宇宙可柰此孤叢

走筆次韻張以道

石窻

嘗聞皮陸句未覩心先降於今煩鬼工徙置排金釭蕙帳擁猿鶴石磴來旌幢月明風亦靜篆煙浮四窻

過云

云埋路欲迷獨許幽人過時從客子來更尋深處坐抵掌到幽萬事俱識破茫茫名利人糠粃不足簸

雲南

空洞逺萬里佳景萃其南縠紋波似染螺髻花羣篸紫芝鮮最馥靑櫺堅直甘解石羨門侶雙鸞聊與驂

云北

幽巖列仙貌陰雪如粉撲矧當揺落時宛見沙漠北朔風吹不動中有難凋木吾嘗愛此景小駐葛陂竹

鹿亭

雙鹿處巖隈似有人性靈山童自馴擾俗客必心驚循除水防防竹暗藏幽亭有時帶露歸濈濈身有靑

樊榭

何年樊仙翁踞此作云榭境勝惟淸涼寒燠匪冬夏俯觀塵世人杳在萬仞下漸次入眞境還如倒食蔗

潺湲洞

萬派漱寒玉及此猶潺湲臨流覿毛髮體粟生輕寒餘波蕩塵氛一洗淸塵寰觀瀾得妙理用處心常閒

走筆次韻胡中方賞丹桂之什

粟蕋摶金葉凝碧獨在秋林逞顏色豈知東溟史氏居別有奇標人不識嫦娥侍女盈萬千一一姿貌皆無前爲厭此花忒淡薄渥丹乞與春爭妍媒滋燕脂霜染蒨殖根只向廣寒殿防塵俗韻不可幹淸涼惟許金風扇何年移到蓬萊鄕鉅萬索直誰敢償盤紆欄檻久不曜一日名飛並國香豪貴爭看期縮地載酒遲來煩鼓吹園丁聞之競采擷夜深不使花神睡接枝換骨離四明飄飄爽气排妖氛遂令禁籞成眞賞余馨賸馥常氤氳芙蓉寒菊不足數包羞正似無鹽女從渠揺落動秋聲獨步惟玆徧寰宇我嘗對此傾葵金卻思四海狀元心殷勤勸花宜且住寒士人人折得去

鄮峯眞隱漫錄卷二

欽定四庫全書

鄮峯眞隱漫錄卷三

宋史浩撰

律詩

贈別王虛中平江贍軍

愛子詩無敵淸新日造微解顏方一笑折栁遽成歸蘇館凝香重松江膾玉肥是中如得句無惜寄柴扉

次韻趙若拙酴醿

春去雪又在夜寒風自香娉婷白玉面縹緲碧雲裳露下已侵袂月明初度墻婆娑光影下老子坐胡牀

次韻劉國正立春

百嵗今彊半逢春卻怕春趂時三醆酒轉眼一年人車馬繁華地江湖漫浪身茅檐擁殘雪淸夢到家頻

秋荷十韻

漲碧湖方迥嬌紅藕競芳已疑星斗下仍訝錦云張脈脈初離立盈盈忽綴行煙藏何限思雨送不勝香解防臯臨漢聞浦近湘向來便看此欲去未渠央葉好嗔兒摘蓬新喚客嘗更禁和月淡直思付風狂得載平生酒閒鳴盡日桹甘將百詩詠恣弄水仙鄕

次韻恩平郡王

彤庭秋皎宴和气與春同壽酒千鐘緑宮花萬疊紅金羈鸞仗底赤舄玉階中歸路聞人語關雎誦國風

次韻恩平郡王防山登寺中小閣

天邊倚蕭寺小閣翠微中煙靄三峯秀松杉一徑通潮音從耳悟塵慮轉頭空堪笑林間弋猶思落塞鴻

和建王明逺樓

天闕移樓觀來供帝子親明光扶日域逺勢接星津瑞靄常蒙潤淸風毎拂塵圖書惟左右脂粉卻參辰覓句多詩髓開談卽道眞槐陰瞻五學蕓馥見三神雨露恩方渥江山景倍新願言增萬柱寒士並棲身

送杜殿院出守遂寧

萬里徠西蜀聲華振士林匪躬無近援聖主作知音已破姦邪膽方勞撫字心政成須趣駕天下仰爲霖

次韻姚令威郎中從駕早行

姚馬眞人傑英標貫伏犀修途隨上下軟語雜髙低扈蹕俱多士揚鞭過萬蹄伊余玆濫吹所喜發醯雞蔌蔌長空雪霏霏似粉犀色同無路險野濶見山低玉葆隨鸞仗銀杯逐馬蹄催班何太早夜白悞晨雞大駕遐方國熊羆間象犀風嚴知令正云重覺天低夾道瞻芝表中原逐獸蹄定宣恢復赦拭目看金雞聖主披英俊公才是擢犀班揚俱气懾屈宋亦眉低健鶻摩天翼眞媒歷塊蹄回眸看賤子下駟與鵾雞有美風騷將詞鋒利更犀胸吞云夢小气壓鬥牛低鷙鳥常舒翼名駒豈鑿蹄不能勝百戰渾欲介吾雞

曉起用前韻

破曉窮幽眺端知翫月犀雪消靑嶂近天淡玉繩低出塞三春翼嘶風萬里蹄男兒弧矢志何事飯籠雞

晨興懷寺中用前韻

薛公言慷慨端可諷馴犀器廣蜃江小名髙雁嶺低宸居淸瑣闥禁路紫驑蹄揆徳宜長處何因夢白雞

同逰賞心亭用前韻

古堞髙千雉危亭屹巨犀雲霄知路近星斗入檐低山繚龍盤脊江涵虎踞蹄相攜倚秋閣得失付虫雞【老杜雞虫得失無了時注曰寒江倚秋閣】

賞心多樂事快目喜聯犀雪浪翻空急江云過眼低天寒風著袂興盡馬旋蹄歸路仍泥滑林間語竹雞

次韻洪景盧右司問梅

東皇榮萬木首倡屬江梅得地應先髮須時不受催可堪連日冷未忍一樽開竹外揺殘雪知君到防回

次韻皇孫所和二詩

錦繡環淸蹕祥雲捧日華千官鵷鷺集萬騎虎貔誇餘孽皇威逺中原望眼賖遙憐太液水波暖欲生花嵗晚垂弧旦雍容從北徵龍舟瞻日表兔苑足詩情況有流霞美何辭醉玉傾祝君無限壽煙閣寄功名

餞馮圓中吏部出守

蚤嵗登巍第郎潛正黒頭一封憂國慮五馬便鄕州筆底平生學平生康濟謀勝湏勤蓄積聖主欲兼收

進明堂慶成詩

六閱淳熈禩秋髙日仲辛大君敷渙號重屋薦明禋玉輅興淸廟龍旂亙紫宸云陰連夜解霽色一朝新周禮樽罍備虞韶樂舞陳合宮天地並侑席祖宗均峻墄登三獻修楹秩百神肅祗伸睿意肸蠁降髙旻宣室宜膺福慈闈亟拱宸篸花馳萬騎歸胙見【音現】雙親釐事超隆古年齡肇億春蓼蕭覃有截成命播無垠惠餕頒羣後恩波逮老臣祝堯非健筆徒學華封人

經筵讀正說終篇恭進謝恩感遇詩【淳熈八年四月二十九日】

帝祚隆三葉仁風被九垠泥金封禪後汗簡典墳新祖訓敷皇極奎星耀紫宸儒家尊首志【臣謹按國史藝文志儒家以太宗皇帝大明政化十卷眞宗皇帝正說十卷爲首】文論歉前塵【臣恭覽禦制正說後序有魏文之論聊以同時之語昔魏文爲典論二十篇文選載論文一篇聖作淵與魏文豈能彷佛】道泰千齡防時和萬物春好生兵遂偃崇儉俗還淳傳寶參河洛重光待聖神求講深防繹退訪極諮詢治紹堯稽古歡諧舜事親披編玆有獲徹捲豈辭頻錫予恩波浹榮華宴俎陳奏詩無傑句拜手愧名臣【仁宗皇帝朝故相晏殊有讀正說徹篇賜宴詩臣謹按殊實仁宗皇帝東宮舊臣與臣遭際事適相類】

次韻孫季和東湖二詩

出郭乘淸興扁舟一迅風山光眞黛比水色與天同宿鷺班班白寒楓處處紅誰知吾勝槪名冠甬勾東水拭雙鸞鏡山環六曲屏云端迸朝日木杪見疏星梅塢春長在柴門夜不扃援琴誰寫景思得與君聽

送安之往依沈叔晦師席

吾孫年甫冠抗志在靑冥重趼輕千里求師爲一經功名適來去器識是丁寧旣得賢模範歸歟喜過庭

蟻王得知字

蠢蠢稱螻蟻尊王世所知峻臺存主禮環穴受臣儀依戰如揚武排行似出師南柯𨿽一夢治國得良規

蜃樓得生字

靑蘋風乍息巨浸欲潮平毒霧方看吐層樓忽已成慿欄無海若吞鳥類羅生安得揮長劍驅除致永淸

蛩吟得時字

虫惟蜻蜊類近漸實知時露重哦寒曉更深攬夜思堂中譏晉什牀下誦豳詩喞喞俱成詠何曽撚斷髭

花須得中字

花有千跗萼藏須向个中怒張擎曉日笑翦寄春風虯捲香絲亂龍掀膩粉叢露霑尢的皪唾玉在髼鬉

栁帶得歸字

渭水亭亭栁春柔可綰衣煙添染黛色風束舞腰圍對影同心在攀條解賜歸行人系不住結綬上王畿

雪消得寒字

同云收萬里愛日已三竿見晛將潛迹無風特地寒晴檐如下雨稿澗忽鳴湍漸覺山河復方知世界寛

雨絲得秋字

千絲棼不亂細雨忽盈眸宻宻如機捲疏疏豈繭抽紉裳難作縫欲釣不勝鉤霢霂知何事收功在有秋

豆粥得容字

殘臘風霜勁嘉賓嘉防逢淸泉云子滑熟末桂香濃金穀咄嗟具蕪蔞倉猝供爭如金雅宴樽酒共舂容

水仙花得看字

奇姿擅水仙長向雪中看翠碧瑤簮盍鵝黃粉袂攢夜闌香苒苒風過佩著在冰霜裏姮娥禦廣寒

鐘馗圖得人字

虯須張怒目藍綬嚲烏巾抃舞身無定驅除夢有神收功祛瘧鬼流詠起唐人圖畫髙懸處明朝慶履新

椒盤得多字

有美椒盤獻三朝慶始和靈莖叢玉惇醖酒滿金荷不向湯銘見其如晉頌何欲知勤祝處功在歷年多

詩社得神字

今宵文防友作句擅淸新始也詩言志終焉筆有神旣無折角者寧有面墻人只待逢眞主艱難七月陳

叔父知縣慶宅並章服

芝檢熒熒金縷黃拜恩初捧鵲鑪香花籠麗日暉朱綬燕啄新泥上畫梁歌遏行雲鶯睍睆舞飄回雪蝶輕狂一巵競祝雙椿老佇看於飛到玉堂

次韻權郡錢直閣鹿鳴宴【端禮處和】

去去無材防治安全資風力助輕翰欲平紫气頻侵斗當倩中書爲脫冠香入梅梢春意近徳將鯨飲玉杯殘珠璣更復傳華衮榮比靑霄駕防鸞

次韻錢直閣和呂支鹽梅花

隱隱仙姿迥出羣朅來還是一畨春山墻倚雪凝姑射水國臨風詠洛神淸洗嬌腮全惡粉快飛幽馥去朝眞直交別浦停三弄羞作髙樓欲墜人

次韻汪元舉以詩覓時季和海棠花栽

一紙淋漓醉墨鮮錦囊連夜到溪邊搜求仙種寧辭逺惱亂花神不使眠弄影未看妃子態補亡先得少陵篇明年應向東風裏百繞雕欄玉步連

次韻王正之驚蟄有感言歸

聞說天家起阿香攬桃催杏臉無央夜蟾不解照仙李朝雨何妨夢楚王知買扁舟成折栁賸哦佳句作甘棠故園風物𨿽云好何必歸程遽許忙

次韻範經幹昆季昌國雜詠

酴醿花

滿架猶煩雪作英年年向此眼偏明春遲故欲牡丹伴韻勝還馳雅客名縹緲碧裳畱夜月娉婷玉面起朝酲卻嫌梅蕋無才思零落蒼苔爲笛聲

江倅出家樂

沈沈春酌話綢繆花月行船看拍浮手束柔荑調雁柱袖翻紋錦出香毬未攀靑子猶如豆欲膾赬鱗始上鉤蓬島古來無覓處我曹今此得眞防

範幹招兄顯道

片帆落處是三山絕景塵居了不關夢艸池塘如有得對牀風雨亦非艱騎鯨渡海風生腋揮麈談笑滿顏從此淸名追二陸錦囊賡和不容閒

雜興

人言銓選異堂除我笑玆言亦太迂四海九州均一治六曹三省豈殊途春風到處林無槁夏雨通時物盡濡防得只將忠實報門生恩府漫稱呼

世間諛佞枉求多忠實由來曷可磨謀寢兩淮須仗汲亂消六館獨由何當年烏府心無撓今日鸞臺道不頗若也隨時效諛佞豈能功業許巍峩

人材莫謂世全無用則賢良棄則愚孔聖旣生顏閔在周家才起甫申俱歸恩報徳還忠實附熱趨炎屬佞防散盡田文門下客獨余馮子是名儒

世間無處是堅牢富貴功名亦謾勞一昃一盈天外月再生再汐海中潮紅塵衮衮知何補白髮駸駸誰得饒加我數年專讀易定須輕舉到煙霄

送商築叟赴南省

少微瑞光開壯士昻頭出艸萊健筆佇傾三峽水晴空爭聽一聲雷恩承淡墨金門啟宴錫奇花玉女栽預想春風掉歸鞅西郊翠靄上衣來

次韻商築叟雪

風威云勢兩徘徊故遣瑤花撲面來兔苑芳菲談笑得玉京門闕等閒開光浮編簡渾疑月香入杯觴始認梅爲報寒鄕防冰室功成卻擬放春回

上平江守徐侍郎生日【琛獻之】

翼軫騰光萬代尊地靈人傑萃侯門紫芝秀宇塵無染黃憲澄波撓不渾泥濕丹書雙彩鳳香凝畫防兩朱輪生朝有客成飄泊猶寄巢蓮碧玉樽

時節文章與盛衰我公端合振中微玉鋒修滿姮娥月天巧分殘織女機正始風流回治世豫章宗派得傳衣知音久矣煩牙頰一瓣鑪燻心所歸

上紹興守兪閣學生日【正月一日俟居易】

扶輿光气擁淸苕竦記眞儒載誕朝天令聿新靑帝律王正初禦紫宸朝已開師幕居東陜行握臺符侍九霄春醑如澠介眉壽亦應兼喜頌陳椒

試向黃堂壽我公龐眉齯齒气沖融烏飛防看三松老鯨飲何辭百榼空的皪方瞳曜遲日扶疏緑鬢受春風摩挲銅狄長安道肉眼它年記此翁

自從防鉞臨東閫戀戀車塵拜紫芝排霧已逢回阮眼持蠡誰解測黃陂知音不借一人譽走驛聊馳千嵗詩桃李從今滿天下月明烏鵲得依枝

次韻髙宰謝朱倅惠酒

仙廬深倚翠微間酬答風煙肯暫閒不遣長須幹美政卻馳防榼破愁顏句髙飯顆人應瘦醉著河陽鬢未班楚客秋情正無賴並須乞取展眉山

上曹守徽猷生日【泳景防】

東皇縹仗下層雲來駕和風再浹辰勲閥此時生鸑鷟天家滿意抱麒麟方瞳的皪輝遲日緑鬢扶疏受早春太史談公甚奇異老人星卽是前身

天聖陰功天下母慶源重此毓英髦政區賢否澄冰鑑詩得江山妙防毫已使列城歌旣醉可無眾口賦崧髙油幢誰道容溫席行從君王宴碧桃

上髙提舉生日

澹蕩春光二月餘鬱蔥佳气靄扶輿杏園髙萼紅千顆銀漢新蟾玉一梳控鶴暫辭仙府籍觀風聊擁使星車香縈畫防簮裾盍贏得長生防卷書

聖主龍飛念故人侯門雨露一畨新登瀛已寵皇華貴被防專榮白髮親好語舊聞千嵗鶴仁風今扇七州春定知福壽無邊際坐看云來舞繡茵

擬進講筵尙書終篇錫宴詩

煌煌典誥炳丹靑聖主於今集大成已究商周眞灝噩固知堯禹本聰明神馳帝樂翔雲海恩逐天香到酒觥下拜龍威瞻咫尺羣臣始覺倍光生

蚤朝論道沃宸聰更許經生侍九重萬卷精微歸一覽小儒糟粕受三冬明兼舜目超唐漢宴錫需云法祖宗愧乏涓塵禆海嶽今辰亦得奉舂容

寄題蔣學正三徑庵

浮名兩角競蝸牛舉世誰人肯罷休鼻祖獨能輕漢魏耳孫寧不慕羊求似聞竹外三家市猶占溪頭十里秋安得枯藤破煙暝細尋佳處賦淸幽

紛紛俗子信麼麼過眼何須問惟阿三徑固知皆坦路一庵聊復障頽波陶潛彭澤思松菊賀老鑑湖吟芰荷聞說與君同得道月明風靜每相過

鄮峯眞隱漫錄卷三

欽定四庫全書

鄮峯眞隱漫錄卷四

宋史浩撰

絕句

次韻陳春卿云軒

修竹叢中屋半楹坐來天際數峯靑定知俗物不掛眼只許飛雲過短櫺

油然膚寸起巖巒縈抱山腰玉帶寛防作旱天三日雨莫將空濶等閒看

下水庵曉望偶題

疏樹梢頭露曉星薄寒侵榻睡初醒沙鷗何處驚飛起防破遙山一抹靑

次韻範幹聞畫眉鳥聲

春風著意舞長楊中有珍禽口尙黃曽聞章臺看眉嫵故應學得漢家妝

題左舉善郊居四絕

艸堂

莫隨朝叩合休休萬里今誰沒白鷗付與幽人防椽屋不須吳詠憶扁舟

聽松

不吟栁緑與桃紅久要論交十八公想得堦前月如翦獨將雙耳立西風

浮香

橫枝靚立碧山傍噴得幽香度短墻更欲移笻約和靖小風吹月詠滄浪

總相宜堂

自倚傾城綽約娘不爭時世作新妝若將西子相唐突正恐蓮花似六郎

題處州錄參防平逺樓

山川著意吐幽奇穠淡風煙總令姿大似鵝谿垂數幅飽看摩詰畫中詩

次韻恩平郡王晚步

步履蘅臯取次遊日華淸淡雨雲浮天公不喜燒銀燭乞與歸途玉一鉤

次韻館中秋香

庭前髙下碧玉樹秋日柰玆風露何兩度開花君莫問爲渠天近得香多

亭亭萬葉翦靑羅豈爲冰霜便攺柯滿著珠璣間金粟倩誰纎手剖天鵝

分題得花露雙字韻

凝紅濕翠媚春江殘月幽香度曉窻正恐枝頭珠作顆冷驚宿蝶去雙雙

題雪竇隨鳬巖

紛紛飛雪墮靑天窮徹隨鳬信有源想得王喬之帝所每來巖下滌潺湲

因見父老云東湖九百九十頃七十二谿故有是作

東湖九百九十頃七十二谿攢翠波乞我扁舟任飄泊卻敲明月叫漁歌

次韻馮圓中木犀六言

碧玉閙妝金粟香隨煙霧橫斜更欲移笻問訊前山防度雲遮

和建王春晚園中賞翫

靜院朝回靜鼓琴浴沂新詠間淸音燕閒未省忘稽古始信賢王寶寸陰

題嚴陵釣臺

功名於道九牛毛無怪先生抵死逃漠漠桐江千古後雲臺何似釣臺髙

題雪竇飛雪亭

蒼岷萬仞起巖巒懸瀑霏霏六月寒波及下方俱潤澤人間須作六花看

題雪竇妙峯亭

松篁一徑曲通橋直上危亭十里遙但覺羣生俱頫首不知身已在雲霄

丁酉八月十三日夜以經筵官番宿翰苑予十五年前曽爲學士

玉堂夜直看蠅頭燭盡雙蓮興未休檐外忽驚涼月在正移花影到銀鉤

憶昔初爲鼇禁防油拳艸制拜公侯沈思十五年前事壯志消磨雪滿頭

靑煙漠漠已潛收但見銀潢雙派流白玉一輪尢皎潔始知後夜是中秋

野庵分題

和鎭國聞笛【錢字】

碧溪浮月練光寒一曲風傳到枕前應在南樓盡深處玉梅飛墜學楡錢

苔錢【香字】

誰將翠靨出靑箱散在瑤堦作孔方好是樓頭三弄後田田買斷落梅香

艸茵【香字】

眼初疑緑錦張風回猶帶襪塵香連堤費盡天孫巧乞與行人臥夕陽

野望【低谿字】

閒雲黯淡艸萋萋楚澤風髙雁陣低擬倩王維畫平逺正須六幅翦鵝谿

芛指【歸字】

春來初見著斑衣一束纎纎玉未肥試捧銀笙按工尺聽君一曲阮郎歸

羞【端字】

隱隱雙娥翠黛攢半遮團扇下云端背人不語爲何事嬌怯應嫌眾目看

筆架【無字】

四友文房相與俱管城偏是一豪儒自從乞得瑚枕還有周公夢也無

栁陰【人字】

始驚嫵媚作眉顰又見靑蔥鎖暮春防度夕陽穿小院宻藏多少賣花人

墨香【功字】

萬突長然古澗松逺煙收拾借良工膠媒釀出眞消息付與毛錐立儁功

茶香【功字此詩今上皇帝親書賜丞相】

靈芽雨後發幽叢賸馥先令鼻觀通戰退睡魔三百萬槍旗果解立奇功

栁色【今字】

何處朱門窈窕深蕭然一徑緑成陰回眸卻笑陽關道匹馬區區走到今

梅【眞字】

淸洗嬌腮全惡粉暗飛幽馥去朝眞直教別浦停三弄羞作髙樓欲墜人

香霧【唐字】

裊裊龍涎百和芳須防輕藹徧蘭堂捧鑪仙子雲鬟濕不學公超妖幻方

次韻張漢卿

釣竿方欲展絲綸獨向山房訪可人但覺煙霞隨步武不知身已在三神

又次韻漢卿

本是飄然不系船邇來淸興爲梅牽小春枝上含珠顆蠟屐還須破晚煙

利鎖名韁此幻身故園一別五經春而今乞得歸來後夜鶴朝猿不怨人

次韻漢卿謾賦

夫君胸次炯冰壺坐受滄溟萬壑輸付與筆端爲雨露九天神物夜驚呼

詠閒

幽蹊親見花苞拆靜室頻看香篆移莫道閒中無事業此般消息有誰知

還鄕後十月作

後園三徑欲重開一曲新從君賜來有愧萊公勲業盛平生無地起樓臺

乞得閒身正首丘朝猿夜鶴怨皆休靜觀心地渾無事秖有君王恩未酬

鐘鼓園林無盡樂交防息絕到春閒予今方寸無偏系似處陶裴季孟間

次韻鄭郎中作四明謝遺塵九題走筆不工石牕

峻極生從地勢坤擎天一柱四牕存有時空洞來龍駕列嶽靈只盡駿奔

過云

蒼蒼廿里籍仙蹤出岫無心瑞靄濃南北往來蹊徑熟故應環佩日相從

雲南

向陽一麓與天齊雞犬遙聞只隔溪俗客未應容易到是間惟許羽人棲

云北

云北人言是北溟修鱗可駕上金庭髙風已得扶揺便聊向虛牕聚徳星

鹿亭

誰將此物命危亭漏泄知因甫裏生渴飲云漿饑沆瀣笑渠凡質食蒿萍

樊榭

從來此地隔凡塵多是嬴秦避世人檐外飽聞丹鳳咮堦前更看舞麒麟

潺湲洞

金作欄幹玉作塘蓮漪一派注仙鄕涓涓波及人間世雪竇山前白練長

靑櫺子

羽幰新從帝所回餘歡未盡玳筵開醉拋靑子香泥上畱與王家取次栽

鞠侯

烏鞠攀緣日往還人間仰視在天端如今蕙帳休驚曉林下衰翁已掛冠

又一絕

能比桃源去路迷洞天乞得在湖西南雷九詠增光甚多謝雄篇再品題

用文叔州字韻和颶風詩

西帝風行殺气秋丘陵艸木盡防劉要令地軸平如掌混一車書四百州

和九日賜宴瓊林苑【自此用王荊公韻計十三首】

鳴蹕登髙秋暮天西郊輦路直如禁園花覆千官醉愈覺君恩湛湛然

和竹裏

霜筠萬个繞云根中作茅檐據水村疏處只容猿鶴過了無俗客敢登門

和夜直

金蓮雙燭漸燒殘靑瑣瓏璁月影寒五色絲綸朝入奏天街花露已闌干

和楊栁

緑衣濯濯紅妝靚春半園林露未晞正似佳人與才子倚窻深處淡相宜

和鐘山晚步

幽谿細雨落輕花無限舂鋤立岸沙苦竹黃蘆迷望眼孤煙起處是人家

和道傍大松人取以爲明

夭矯龍鱗眾欲攀肯隨蒿艾老空山便教不受棟梁用猶作光明滿世間

和同熊伯通自定林過悟眞

欲尋云屋煮新茶領客行尋一徑斜遐想當時掛紗帽笑看盌面白浮花

和城北

春溫初褪鶴綾袍已覺東風綻小桃榰防城陰無限景秦淮波濶蔣山髙

和答東流頓令罷官阻風

解印今朝去有期何須更勒北山移了知風伯懇畱意正是攀轅臥轍時

和斜徑

風拂繁陰開曲徑云移寸碧出遙岑栁枝濯濯嫌煙淡荷葉田田怯水深

和雨晴

不管狂風橫雨催小園日日有花開羣仙恐濕淩波襪戲蹴香紅襯緑苔

和烏石

梅花一徑萬重山岡外浮雲去住間莫恨尋幽無侶伴世途能有防人閒

和烏塘

云繞靑山水繞隄逰人陌上手同攜遺簮墜珥歡方洽只恐樓頭日欲西

和奉和嚴公軍城早秋【用杜工部韻二首】

金飇獵獵受降旌虎帳累累細栁營坐屈遐荒三百萬何須掠地與屠城

和從韋明府覓綿竹

縣以竹名佳致在令君節與竹俱髙何妨乞取千竿翠月影翻風似碧濤

和杜中書九日【下同共六首】

佳人通夕賞重陽醉盡樓邊白玉缸莫遣飛霜到叢菊恐驚宿蝶去雙雙

和春晚題韋家亭子

馬蹄輕蹙落花香三月芳菲墮茫正好畱春開雅宴危亭繡幕已髙張

和朱坡絕句

芳華三月只些兒生怕春林鳥喚歸寄與東君須久住勿容一片落花飛

和重送國棊王逢

前身應是奕秋徒自謂人間敵手無君去尙畱邊角勢爲君題作爛柯圖

和題水口艸市

飯裹緑荷朝趂市香浮靑甕晚登樓慿誰寫入鵝溪絹一簇人煙古渡頭

和泊秦淮

一葉輕舠倚岸沙沙邊燈火防人家夜來江闊天無際惟見銀蟾輥浪花

卽席賦木芙蓉

盈盈佇立傲秋霜露染胭脂作靚妝正似瑤池見金母醉歸未脫緑云裳

彌堅小圃小春見梅

孤根十月已先溫不待靑春入燒痕冷艶一枝何處看竹邊池閣水邊村

棠陰得明字

蔽芾甘棠繞訟庭日髙碎影更縱橫直教憩處無人迹始信康公教化明

硯紋得明字

歙水端溪各擅名刷絲鸜鵒眼分明不因守黒談輩奇璞緣何見管城

阿育王山有松萬株乞亭名於眞隱居士榜曰松風陸務觀作詩因次韻

颼颼萬峯頂宇宙盡聞聲防得眞消息知予是彊名

州渡頭六言

竹葉舟中漁父州渡口人家占得煙波活計全勝富貴生涯

鄮峯眞隱漫錄卷四

欽定四庫全書

鄮峯眞隱漫錄卷五

宋史浩撰

律詩

餞徽州李守【鎭元直】

當年仗防扣軍戲已有昌言簡帝知目見飛龍升白水手扶赫日上咸池飄萍一世其如命剖竹專城防得時三十六峯方秀發可無佳致付新詩

九重翔鳳舞絲綸聖主臨朝見故人徳友再生洙水上客星今起釣臺濱紫荷欲待明光曉紅斾先行澤國春祖帳豈須懷別思來年馬首向城闉

次韻周祭酒所和館中雪詩

不作當年行路難平明下馬趂朝班歡聲漸入玉連鎖瑞气先凝金博山曽說嵗穰占臘裏更傳天喜見顏間歸來乞與新詩句淸絕何人許共攀

造化工夫正不難幻成梅栁已班班淸吟且可對冰柱爛醉未應頽玉山鶴冷風亭來砌下鴈迷煙渚駐雲間不移跬步居銀闕仙馭何勞著手攀

風急何辭上閣難且來共住玉京班一蓑已得詩中畫萬疊休傳海外山未放微陽穿日腳少畱淸影在窻間莫嗔愛入西湖社夫子龍鱗正許攀

梅花借喜雪韻

老去風光報答難樹頭春律喜新班忽驚斷岸一畨雪便憶故園千疊山斜日淡煙茅舍外冷香幽韻竹籬間玉壺虛佐寒窻靜不敢呼童取次攀

看花容易詠花難自古何人立首班東閣五言還水部西湖一徑指孤山度墻野月黃昏後啄雪幽禽去住間冷定識渠眞面目從玆桃李不須攀

謾取山樊作二難祗今風味若爲班斜窺淺碧洛神賦瘦怯輕寒姑射山小輟殊杯淸影下競畱新絕翠微間枝邊靑子垂垂出金鼎成時試一攀

次韻劉國正再賦

去臘尋幽良獨難杖藜何處見斕斑江村籬落雪晴路水月池臺春近山紙帳朦朧來醉里人家依約在林間西湖處士君今是月曉多應獨自攀

次韻何國博春日隔年

嶰琯灰飛又一年防幡聊復映皤然香催元日椒花酒星防千家爆竹煙未分風光銷老裏擬追歡賞到春邊慿誰爲向東君說莫遣寒英趂野泉

次韻唐太博重過西湖【堯封嘉猷】

紅塵汩汩解窮年試說西湖思豁然上下層樓涵倒影聨翩飛鳥沒寒煙未須梅蕚催詩興長有春風在日邊安得扁舟去招隱云牕相對聽鳴泉

少卿楊公雅喜士左舉善又東南之秀假樓居爲丹壺以濟人旣謝以詩因出示輒次其韻

煙栁蔥蔥鎖玉欄樓頭偉觀熟窺斑不因置酒埀靑目安得開牕面北山塵市故知容隱者聲名無柰落人間胸中賸有安民術且把丹壺與駐顏

和普安郡王桂子

嫦娥屑玉醖旃檀乞與人間秋後看已向水邊吟月曉卻來花下立更殘西風把酒休催菊南國行歌不賦蘭何必穠香千萬斛鼻端須此百憂寛

次韻恩平郡王丹桂

銀潢滚滚碧流長洗出淸秋百種芳著蘂半殷生桂子離羣獨立有天香仙人剝啄遙相過野老婆娑日在傍正喜奇姿媚霜露不隨時世學新妝

送任祕監龍圖知洪府【古信儒】

夫子胸中萬頃寛照人英采玉峯寒難蟠凜凜虹蜺气易捨峩峩獬豸冠秋在石渠同過鴈春回江渚卻鳴鸞由來內外俱行道達者何曽異轍看

代恩平郡王賦董氏園亭

怪底王生願卜鄰巖前有月對頥眞夜深淸影頻侵戶日永虛堂不著塵能向个中參妙防郤於忙裏作閒身朝回試解黃金帶卽是毗耶彼上人

次韻任龍圖畱別

掛席桅檣倚數尋小風吹飽思難禁三千奏牘曽醫國十萬兵屯已屬心江路疏梅春意近楚天孤鶩曉煙沈是中秀句應無限著眼歸鴻遲好音

上普安郡王生辰

朔風吹律醖霜嚴帝遣神仙下斗南闕月遡金作縷非煙效瑞錦成嵐半生漫吹欣相遇一瓣濃薫已徧參欲向今朝伸善頌世間惟有達尊三

銀潢雙派毓諸昆始信閒平不足論畫防森嚴韜虎豹玉堦芬馥藹蘭蓀明光殿下紆萊服命衮叢中上壽尊長立首班扶帝社是爲天下爵之尊

壽鄕日月緩徵轅箕翼光芒萬古存上碧蓮波蕩漾鶴歸華表影翩翻笑看曼倩三偸果坐閱劉晨七世孫緑髮扶疏受修日是爲天下齒之尊

堂堂玉立冠宗藩中有澄波撓不渾彩筆英辭追電影黃鐘和气散春溫不言自是行天運獨智何妨入聖門忠孝一心惟戴主是爲天下徳之尊

次韻林寺簿立冬日齋祠精進寺

籃輿忽得到林間飛鳥翩翩相與還俎豆欲嚴來日祭軒窻聊共此時閒芬敷殘菊添秋色揺落蒼梧見逺山夫子肝腸眞錦繡歸途新句已班班

次韻王齡校書梅花【十朋】

底處衝寒欲放梅柴門雪壓爲伊開酸風不管欹紗帽冷艷終朝粲玉杯尙覺西湖三徑逺先吹東閣五言來一枝入眼君須借莫遣髙樓怨笛催

朔風吹雪障江梅不著詩攻不解開正恐與花無半面胡然有意及三杯淸涼怕逐炎炎去澹泊曽參的的來祗向茅檐露消息華堂虛費管催

贈楊都運持節防路

帝城祖帳溢千夫又遣星軺下蜀都春晝預知看衣錦秋風可但爲思鱸北方泉貨須畱地他日車輪賸結蒲萬里未應懷別恨與君元不隔江湖

次韻張臺法元日書事

好事東君不憚勞防妝梅栁見才髙盡輸好景資元日故遣淸賫屬我曹錦繡忽貽新筆墨瓊瑤無以報瓜桃春風染徧西湖緑且滌金杯共潄醪

次韻黃虛中春懷

虛中慷慨悲歌士也久浮沈州縣吏今逢識防將弭斾合肥作春懷詩以自喜此行旣時達輒用韻以餞之

杏園桑陌艸連空防防殘紅濺晚風籬落喜聞營細栁煙塵徒爾隘新丰不因宣室咨梁傅安得朝廷知弱翁他日淮肥驚鶴唳金似斗合須公

和建王雪

春風剪水出云來著處爲花是有才栁絮壓鹽知句麗銀杯逐馬看朝回已開謝砌俱堆玉不信何郎只詠梅梁苑詞華萃文傑笑渠楚國賦陽臺

和建王頥眞庵

防示頥眞庵詩竊窺淵雅有心融自得之妙循是而往太古之音不難也欽羨之餘輒次韻奉勉

夫君錦繡裹肝腸思湧秋濤溢海塘曽向囊中明的礫卻來句裏得淸涼妙因目擊初無語神與天通自發光欲識至音還太古湖江道術兩相忘

次韻陳察平望有作

白旄黃鉞擬親麾勝气俄周天四圍犬豕聞風先獸駭狼狐見月已星稀鬱蔥非霧中原在岌嶪神京大駕歸讜議更須頻啟沃間無容髮是投機

再次韻馬徳駿郎中

父老駢肩不可麾鑪煙爭繞禦班圍共瞻帝所天光近更識淮壖馬迹稀丹扆預傳雄算去元樞先奏凱歌歸由來幹舞苗民格卽是姚虞上上機

戈鋋掣電萬人麾無霸空矜大十圍關外羽書長踵至路旁烽火覺煙稀已聞異域離心久行見名王稽首歸个是吾皇用神武小臣寧能泄天機

又次韻

當年復被乞州麾敢意今朝扈禁圍光閃雪矛情益壯聲傳玉漏夢全稀已無馬向淸淮飲端有龍從白水歸倚柂預思歌凱後卻尋鷗鳥共忘機

健筆如椽不輟麾瘦生端復減腰圍昔人句法今誰在當代文雄似子稀光焰故應侵斗去葩華直欲挽春歸鑪香一瓣眞消得擬向君家覓錦機

遊雨花臺

試扶鳩防上煙霞尙想當年天雨花潮熟野航歸別浦雪幹宿鷺防晴沙髙連西竺三千界俯眺南陽十萬家更欲雲開窮逺目鬱蔥起處認中華

次韻馮圓中郎中遊甘露寺

試憑古剎俯江城追思孫權共孔明三國有人成底事六朝何代不交兵中原天子今恢復北塞烽煙始削平附翼攀鱗眞際防小臣亦解說功名

喜到鎭江復用前韻

試於京口駐旌麾仰覘淸光在日圍浮玉林巒隨指顧平山欄檻尙依稀煙塵已逐樓蘭去城郭空驚丁令歸摩撫正須煩愷悌進攻初不礙乘機

次韻建王秦府有感

世間誰不有興亡堪嘆伊人事最彰詩禮未聞傳似續樓臺先欲芘淫荒自從冠履歸泉下無復輪蹄塞栁行冨貴由來保勤儉髙危滿溢豈能長

次韻梁諫議吳殿院二詩

江臯晚望

煙銷晴日淡籠沙佇立江臯望眼賖金剎倚空知梵宇靑蓑著艇見漁家時平喜聽三京復亂定還兩鬢華丘壑滿胸隨處好不妨旌斾過云涯

阻雨未到金焦

萬古金焦浪拍沙隔江𨿽邇到何賖頗聞敵馬輕千里未省州今幾家陰雨連宵舟懶動好風吹曉日方華防須急作登連計建鄴明朝在一涯

恭和禦制秋晚曲宴詩

淸時睿澤浸函生和气燻陶萬寶成乃卽上林開特宴更容廣樂奏新聲奉觴劍履風雲合立仗旌旗日月明興國舊儀欣再讀願觀混一致升平

恭和聖制秋日祕閣觀圖書宴羣臣詩

舜承堯治煥有章祥開東壁正騰光天臨廣內朝班肅宴欵僊山午漏長已慶車書同薄海行看琛贄盡名王由來服逺先文徳不待將軍出定防

送曽原伯大卿赴江東漕運

予家鄞江原伯中躬兄弟寓山陰投分極宻以其能盡道事親方以類聚也予再參揆路上欲求忠臣於孝子挽原伯爲宰士是時中躬擁橐治吳興太夫人泛苕霅往來季孟間甚適旣而中躬移鎭京口太夫人以良逺爲念原伯丐外以爲恱今丞相實貪賢能之遷大司農勉其畱原伯請益力乃擬江東漕以進上方隆孝治矜其志而可之於是地之相近版輿得以順適如在吳興時也縉紳萬口謂人子之與榮未有如斯之盛者於其行也予不可以無言

濶步駸駸上要津忽求補外爲寧親不貪農扈登卿月正喜秦淮擁使輪相就二男眞孝子益尊八座太夫人臨岐勿復深言別看卽斑衣侍紫宸

與謝守殿撰【師稷務本】

某時暫出郊遣甲隊將迎又遣千騎講門迎之禮此豈閒人所宜得者閔中叔不以口腹累安邑某安敢以放浪之迹勞人如此輒以鄙句見志自今乞免庶防安居不然將徙之荒野不復敢到城闉矣

乞得閒身欲自由便當尋壑更經丘力除驕志期爭席盡洗機心爲狎鷗兵衛旌旗眞冗長門迎車馬謾諠啾賢侯幸得同聲臭此禮從今合罷休

山間偶成【辛丑十二月一日】

乘興籃輿竟出關故園重見一開顏鏡鸞瑩徹冰中水僧衲斕斑雪後山已許梅花供勝賞更邀酒子伴淸閒明朝未忍爲歸計猿鶴方玆喜我還

次韻務觀逰四明洞天

風煙偶爾屬吾邦个个松筠聳碧幢奎畫百函龍作衞云岑四面石爲牕水邊自喜陪振鷺籬外從渠有吠厖多謝故人迂五馬淸談剔盡防銀釭

與東湖壽老

乞得西湖養病身小園眞隱謾頥眞已將竹院捨幽客更築鄕畦招可人茗盌晝看花墜影吟牕夜與月爲鄰淸涼境界天家予自是全無一防塵

走筆次韻吳判院

世態螳螂謾捕蟬誰知富貴本由天但令冊府荷冰鑑何必燻鑪擁燧煙一曲賜來成別墅百杯贏得吸晴川可人過我談名理月到紗窻興欲仙

竹院曇老病目寄詩索和走筆次韻

平生雙眼只觀書今日休分紫奪朱靑白泯然從客至席階及也要人扶丹砂佇使淸明在金屑應嫌計防疏幸有鑠迦全透頂不妨洞見混元初

次韻劉廷佐【壽居仁見過出示佳篇仍許寵臨】

道林袖裏出淸新珠玉離離光照鄰知是謫仙尋麗句寄來眞隱是陳人防年卜築成三徑今日聲名重萬鈞汀艸岸花增意气從玆日月是靑春

挽辭

顯仁皇太后挽辭

白水神龍躍蒼梧繢翟歸八紘瞻壽母二紀禦慈闈春酒霞方爛秋陽露已稀傷心老萊服不上赭黃衣霜曉東朝路鳴笳素葆翻龍輴菆禹穴魚鑰閟堯門助奠風雲合纒哀海嶽昏惟餘慈儉寶埀裕九重尊

髙宗聖神武文憲孝皇帝挽辭

赤伏膺符日皇圖若綴旒配天期祀夏復古果興周再造承三統維新敍九疇世方知藝祖燕翼有貽謀宸謨先自治鄰壤憺威稜翼翼慈寧殿峩峩永祐陵朔南兼覆冒遐邇悉丰登陰徳順陽報眞人嗣中興郟鄏年方永崆峒道益隆憂勤三紀外揖遜一言中堯屋心非有虞琴養正丰乘雲帝鄕去率土動悲風北內笳聲咽旛幢蔽九關龍輴菆禹穴馬鬛等秦山防奠風雲慘埀洟雨露潛傷心未央殿時節玉巵間念昔延英對皇心眷瑣材翻身辭璧水舉武上蓬萊日轂扶今聖槐庭上亞臺大恩無路報淚血濺余哀

姑夫王知錄挽辭

聞說先生效一官淸風已自迫人寒功名未究黃粱夢云漢先成白玉棺潤屋何妨藏萬卷過庭咸喜得雙鸞武陵仙窟君歸去落莫桃花淚不幹

豊必彊母郭氏挽辭

汾陽遺澤千春來配名家徳有鄰蟾窟初看攀桂子萱堂忽失斷機人秀眉影屬霜縑淨斜日風開丹旐新錦軸已聞生命誥贈黃從此踵松筠

林通判妻挽辭【待問】

夕郎凜凜余風烈有女猶爲世婦師處已幽閨推徳厚相夫賢路已名馳秋天零露銘旌濕曉月沈光獨鶴悲他日贈黃頻錫寵冡前羊虎石累累

致政王宣義挽辭【左相冀公之父】

聖世尊遺逸先生道最優浮名付詩酒髙論屈公侯方綰新荷綬俄隨夜壑舟惟餘義方訓嵗晚欲興周天大於門報人歌竇氏芳諍臣登冡嗣聖徳在吾皇栢慘方廬墓琴祥定趣裝他年疏大國錦軸屢燔黃

趙開府衛國夫人宋氏挽辭

生居宅相寵無倫來防金枝徳有鄰夫擁齋旄儀上宰身兼郡主國夫人方看十子翻丹鳳忽憶三山駕紫麟霜潔蘭薫全懿美史官秉筆正誾誾

吳明可閣學挽辭

持橐甘泉日英聲聳縉紳循良六郡守蹇諤一臺臣徳亞耕莘叟年同釣渭人設施渾未盡識者爲眉顰

虞好古挽辭

躡屩擔簦不厭頻治安有防上嚴宸朝爲逆旅馬助教暮作南昌梅子眞豈是天教亡寸祿秖應身欲到三神從今遂泯淩雲气掛劍寒松淚滿巾

樓子善使君挽辭

防夏淵源鮑謝才聲名𨿽泯思無涯人間一葉靈芝落地下千年玉葉埋彭澤素琴塵自滿茂陵遺槁志全乖惜君多少淩雲气掛劍靑松秖愴懷

壯年方喜脫塵埃便把州麾上釣臺冰鑑已明消健訟民膏不取卻餘財官箴信爾無遺恨家學端知有自來欲識邦人思愷悌水聲山色亦興哀

丞相魏大觀文挽辭

姚江得尉是公先鳳沼居慙我在前退處對栽三徑栁追歡時共五湖船尙嗟鄰好無多日何遽歸程隔九泉苒苒衰遲易傷感送違陡覺涙澘然

趙叔達侍郎挽辭

山東眞相種邂逅處鄞川折桂丹猶渥持荷紫更鮮淸談誇眾口大筆炳遺編無限淩雲气沈埋向九泉江外昔分符人皆詠袴襦有書充棟宇無屋逺庖廚容膝淵明捨飲瓢顏氏徒莫言太淸儉本是列僊儒

錢師魏參政挽辭

冠嵗踵英防橋門雋逸流文章唐社老事業漢畱侯未防黃金鼎先成白玉樓經綸展不盡識者爲時憂

王季海丞相挽辭

寶歷隆興記張羅獵鉅公斗南人傑用塞北馬羣空紫橐論思績黃扉造化功秖今收實效四海暢淳風

胡長文閣學挽辭

聖主當年側席求一時獻替盡嘉謀刑名不作漢晁錯忠義有如唐馬周夕闥未酬懷鼎志坤臣徒起袴襦謳忽乘鶴馭淩雲去應與叢宵造物逰

袁和叔父宣義挽詞

學子摳衣三鱣堂芝蘭鬱鬱苞芬香古人用器列彞鼎前輩遺編充棟梁事業未容傳信史功名端合付賢良佳城他日祥光聚知是幾番焚贈黃

鄮峯眞隱漫錄卷五

欽定四庫全書

鄮峯眞隱漫錄卷六

宋史浩撰

內制【外制附】

太一宮開啟太上皇后生辰道場靑詞

大徳必得壽已膺錫羨之符承天而時行式屆誕彌之月歡深子道誠達天聰肅衝馭於殊庭薦明馨於淨供冀格博臨之貺永綏滋至之休

奉上光堯壽聖太上皇帝壽聖太上皇后冊寶前三日奏告天地祝文

親承睿訓嗣守丕圖玆率吁於羣情用肇稱於顯號尊歸聖父美並慈闈福祿攸同冊寶咸具敢先昭告益介壽俱

奏告宗廟祝文

恭承睿訓嗣守丕基得道而上爲皇𨿽難名於髙致有徳者必得壽用欽奉於鴻名仰惟父道之尊實並母儀之懿冊寶咸具日期旣良上祈九廟之靈預錫萬年之祐

大祀禮成後謝恩表

熈事備成推廣乾坤之佑湛恩汪濊普沾臣子之私顧養屙弗逮於駿奔然錫羨罔遺於遐逺感深以位懼甚於榮中謝恭惟皇帝陛下傳堯之心緝文之典以明繼明而以聖繼聖治至馨香因地事地而因天事天神罔恫怨玆迎祥於景至爰將禮於陽丘當冕黻之親祠肅緌紳之顯相宗祀以配上帝𨿽盛徳之格幽大封以賚善人尙彞章之據舊喜在執籩之列罄宜進秩之褒顧如愚臣阻陪祀事敢意絲綸之異渥濫叨戶邑之增封懇避莫遑鞠躬罔措臣敢不誓堅晚節益戴隆恩絳節前驅念辭榮而未獲紫壇髙峙願綿慶於無窮

謝賜禦書聖主得賢臣頌英傑論表

裒異代之格言並關乙覽燦聨緘之睿藻特介微臣賜出非常恩爲莫報中謝竊以追配商周之訓誥雅推唐漢之文章王褒頌聖賢蓋述遭逢之幸徳裕論英傑歷陳駕禦之方顧𨿽二子載在塵編未見一人形之奎畫肆我哲後采摭是書斷自淵表章其說恭想揮毫落紙之際實兼舞鳳翔龍之工云漢昭回丹靑炳煥竊窺以爲榮矣拜貺何以堪之伏念臣能不逮中識難語上運籌初政適依日月之末光爲國逺謀寧有蓍之先見豈伊至寶遽錫衰門玆蓋伏遇皇帝陛下總攬羣材規恢上治元首股肱之無間旣契精神仁義道徳之不同更殊禮貌睠斯文之偶合乃肆筆以寵頒臣敢不拜手珍藏銘心感著固知在處防持自賴於神明誓與子孫寅奉永勤於朝夕

知紹興府謝到任表

畏卭郲九折阪屢貢函封懷防稽太守章再叨閫寄進遂朝宗之願退安就養之私顧惟小臣之曲成盡出大君之獨斷中謝伏念臣材品凡下學術空疏適逢潛躍之初驟厠凝丞之列超先諸老眾實訝其積薪抵觸危機毀防成於銷骨賴淵之不惑知孤迹之無佗假寵祠庭歸榮里社飽東湖之勝槪五換星霜企北闕之淸光防形夢寐顧彈冠而絕想惟結艸以盟心敢期離照之光回忽畀坤維之重鎭引道當祗於明詔懷親顧迫於微誠瀝懇有陳徒切吁天之禱恃恩自恕初忘擇地之嫌迨易寘於便安愈不遑於啟處力祈散秩冀逭煩言豈意不移出守之榮申加入覲之命曽修門之未至已信使之再馳道路光華搢紳聳嘆洎進瞻於睟表獲親奉於徳音自驚衰疾之防然猶辱簡知之如此欲敍丹心之感不知雪涕之傾矧是故鄕適居屬部服防而供晨省何異家居衣繡而免夜行實惟君賜玆蓋伏遇皇帝陛下徳髙古昔誠格神明孝事兩宮躬行堯舜之道風移萬俗家爲曽閔之徒遂令艸芥之臣獲全犬馬之養恩隆父母施等乾坤臣敢不只服成命防遵聖訓驅馳漢節已辭蜀道之難推廣堯仁肯使越人之瘠誓殫晚暮仰報洪恩

謝除知福州兼攺鎭崇信軍節度使表

虛閩嶺之雄藩把麾甚寵攺漢東之大國授鉞尢榮命不獲辭愧非其任中謝伏念臣孱庸瑣質憂患餘生陟屺居廬慨音容之愈邈負薪伏枕防壽命之難全敢期服制之甫終遽荷龍光之下逮畀之符竹易以節旄盡出淵大逾微分永惟洪造之莫報不知哀涕之橫流玆蓋伏遇皇帝陛下克廣至公靡遺小善俯記蓋帷之舊物曽依日月之末光曲示優恩俾華老境臣敢不少彊疲瘁深體眷私旣有社稷人民不忘只畏庶奉法度以答生成

追諡安穆皇后冊文

皇帝若曰古先哲王修身齊家達於天下必建中壼正位乎內至於哀榮之際飾終追往厥有典常所以基王化厚人倫也朕祗荷天地宗廟之閎休對敭太上皇帝之慈訓嗣有大統將自家而刑國使天下化之乃眷良配弗克永年是用咨爾秩宗曁奉常易名考行協於僉言湣冊徽章肆以時舉皇后郭氏婉娩懿恭祗若古訓粵自初載嬪於潛藩防翟以朝佩玉以居下撫上承率履弗越命之不淑方華而殞日月逝矣音容如新朕問安寢門以天下養而盥櫛之禮後弗克親朕封建諸子以屛王室而朝防之盛後弗克見念莫予助慨然於中追懷平生以詔後世今遣某官冊謚曰安穆皇后正中宮之名於以協陰教升別廟之袝於以妥神靈於昭淑聲永永無極嗚呼哀哉

擬觀文殿大學士太一宮使除樞宻使制

門下冠防殿而緫殊庭故老久從於閒燕肆明綸而登右府元樞允賴於籌謀眷圖已試之材庸顯兼資之寄疇勲命使敷號告庭具官某气粹而行方望髙而識逺文華黼黻於王度智略韜韞於神機肆朕纂承膺予夢卜夷險一節勤勞百爲方濟治於寖昌遽奉身而勇退陞華載寵均逸示優每因造膝之朝時究沃心之論與其名遂身退而保天之道孰若諫行言聽而流澤於民其辭琳蘂之淸貞用掌樞機於嚴重借造化甄陶之手成安彊道徳之威於戲調商鼎之鹽梅美味已均於萬口櫜周家之弓矢休功復播於四夷繄爾耆英儋予神武可

除張浚少傅依前觀文殿大學士充江淮東西路宣撫使進封魏國公制

門下周公三年而歸大慰國人之望吉甫萬邦爲憲是增盟府之勲眷予社稷之元臣方懋邊陲之重寄誕敭制綍敷告廷紳具官某自明克誠允文且武事親之孝實上通於神明許國之忠可兼貫於日月蚤登庸於次輔克左右於中興一徳格天四海奠枕殊方震懼聞姓字以膽寒多士歸依想容儀而心恱卽其效之若此知夫中之所存廼因勤勞旋請閒退久徜徉於泉石靡事浮沈玆表重於江淮果煩經略太上皇惟深眷注予一人敢後褒崇絺冕篆車峻陞亞傅繡裳黻衮攺胙大邦增使節以寵元戎總兵符而防諸將尙仍書殿之貴以壯轅門之權進衍戶封倍惇井賦以究經綸之蘊以終恢復之圖於戲誦宣王任賢使能之詩朕喜得將明之助鑑光武略地屠城之戒公宜以安集爲先勉期戢於干戈佇歸安於槐鼎伊惟耆哲奚俟訓詞可

除吳益少傅充醴泉觀使依前保康軍節度使進封大寧郡王制

門下朕慶席父慈曽未進君臨之道恩先母黨蓋欲廣孝治之風乃睠賢王實爲元舅玆加地以進律庸敷號以告廷具官某簡重而裕和髙明而博達古訓是式說禮樂而惇詩書直道而行慕功名而輕冨貴英標玉立衝量海容蚤由肺腑之親久享公侯之盛方隆謙以自牧故𨿽髙而不危俾吾外家鬰爲名族念慈闈之懿徳有大造於躬惇玆和潤之恩職我防嬉之恱是用並昭賢業申錫寵章爰亞爵於上孤復肇封於王社進領珍祠之防宻尙仍將閫之森嚴陪衍眞腴駢加多賦於戲申伯旣聞於柔惠喜動周邦無忌深戒於滿盈功隆唐室勉揚茂烈無愧前人可

除吳蓋開府儀同三司充萬壽觀使依前寧武軍節度使

門下朕尊臨宸極仰繄慈母之恩孝事坤闈斯厚外家之澤是爲貴貴豈獨親親爰諏剛日之良用告在廷之重具官某溫恭而淸約端重而粹夷樂在詩書惜分陰於暇日知尊社稷激壯志於淸時久茂徳於慶閎乃蜚聲於戚畹矧奉慈親之訓毎權孝弟之賢流水防龍蔑有昔人之侈靡路車乘馬是宜今日之褒崇大合公言匪存私意進儀端揆服紆衮繡之華均逸殊庭朝綴鴛鸞之序肆加井戶賁增將壇於戲功名不難於圖始惟其終冨貴勿以爲易得惟其守益馳休譽以對寵光可賜尙書左僕射陳康伯乞寢罷禮儀使支賜銀絹不允詔

朕仰膺慈訓光宅丕圖躬率羣工祗見九廟時惟上宰實總盛儀有嘉顯相之勞冝被寵頒之渥何謙之過引義而辭𨿽以身率人務力行於亷遜然爲國惜體當勉蹈於中庸

修學士院詔

朕一日萬防自朝至昃玩好弗營宴防弗事惟喜聞切直將於禁中辟屋數楹使賢徳之士寓直其間時或畨宿朕當間召與之論議以慰夙昔之願焉其令有司增葺學士院

賜守令誡諭詔

朕觀唐虞成周之盛眾建諸侯以撫九有泊歷秦漢迄我祖宗列置郡邑亦克用乂肆朕嗣位顧徳菲薄夙夜秪懼永惟邦本實在斯民民之休戚實系守令太上皇帝精求循良畱神惠飬埀及躬乃敢怠忽以上羞付托咨爾分土之臣各旣厥心毋滋獄訟毋縱吏姦毋奪民時以事土木毋掊民財以資餉遺有一於此必罰無赦至於俾民安其田裏愁嘆不生增秩賜金若古令典朕將以爾風勵四方而明示厥志惟爾亦有無窮之聞

戒公卿舉所知詔

朕荷太上皇帝付托之重夙夜圖回期濟大業以稱所防比者忠賢之士或召或畱畢集於朝𨿽一時之勝朕心猶未饜足其令侍從臺諫卿監郎察以上各舉所知明言其材可任某職異時擢用當於除書之內具言舉授之由得賢則進考增秩失實則奪俸削官一經薦揚終身保任如唐陸贄所言三省置籍來上以備采擇副朕寶賢之意

賜少傅觀文殿大學士魏國公張浚辭免冊命宜允詔

朕於貴老尊賢無所不用其至卿以元勲舊徳幡然爲朕而來則其待遇之恩洎夫褒崇之意豈可與一介之士同日而言哉比以敷綸未厭輿論故須作冊以顯殊私乃引舊章力辭縟禮𨿽體貌勵大臣之節當極優隆而防謙挹君子之光重違懇惻勉從所請式慰其心賜新除少傅充醴泉觀使進封大寧郡王吳益辭勉恩命不允詔

朕日趨徳壽祗事兩宮付托之恩仰承睿命鞠育之徳復繄母慈𨿽罄天下養朕心猶未安焉錫寵外家尊榮元舅上怡親志下副朕心此爲權輿未足多遜

賜新除開府儀同三司充萬壽觀使吳蓋辭勉恩命不允詔

卿夙承閥閱守禮蹈義昆弟相處號爲二難名譽之崇實慰我母朕謂曽元之孝不如曽子故推此恩以見朕志不然朕豈以名器假人者哉卿茍知此又何以辭爲耶

賜觀文殿大學士知紹興軍府事湯思退乞宮觀不允詔

古之大臣一出處進退之節至其在位無內外輕重之心卿早相上皇蔚爲賢宰屬維新於庶政乃作牧於東藩方以告猷遽求均逸謂朕不足以語治則曽未接於聲音謂卿不可以有爲則尙彊於筋力縱使遂卿之請忍卽捨朕而歸揆之人情質之事體皆爲未可其又奚言

賜新除兵部侍郎周揆辭勉恩命不允詔

徽祖作成人材橋門所儲億萬士類卿之行藝卓冠一時朕固聞而知之洎我上皇捜攬豪俊鋒車所召二三聞人卿之論思實秉聖聽朕固見而知之則奉慈訓纂洪業収召耆碩可後卿乎武部二卿玆庸暫起朕志旣定其勿牢辭

賜新除右諫議大夫任古辭勉恩命不允詔

朕以躬仰依慈訓托於士民之上實賴左右忠賢之臣而共濟之矧惟諫諍之官專以指朕不逮者庸可後乎卿秉節據正無所回執頃爲禦史亦旣有聲言皆詳明事亦剴切議者謂其得體朕心慕焉則輟從千里之名邦進處七人之上列固不爲沗其又奚辭

賜新除保平軍節度使王彥辭勉恩命不允詔

卿英名蓋世深畫過人膺太上之眷知受西陲之委寄頃者風塵告警斧鉞出徵威聲所臨醜類悉遁龍韜豹略久勤幕府之行紅斾碧幢宜峻齋壇之拜肆予嗣位忽覽遜章惟帝命之已敷豈朕心之敢易

賜四川制置使沈介誡諭詔

爲政之道貴乎寛猛得中惟我蜀人樂於寛政昔張詠尙寛至發姦擿伏時用其猛蜀人以爲神明卿材術疏通必能本人情順風俗以爲政無事多訓吳璘兄弟繼守西邊備極忠順中興良將未見其比本朝設制置使冀協和以濟事而比來進取議論乃有不與聞者朕問之不知良非本意卿可與國相體商訂務爲盡善於璘有助可也李師顏之在興元王彥之在金州皆可倚仗賴璘與卿悉調護之兵勢稍彊民力稍裕恢復之舉當自西陲始卿其念之故玆詔示想宜知悉

賜侍從臺諫等筆紮修具事詔

朕惟天下有事無法祖宗立法夫豈不良今日之在乎因仍習俗固而不化遂與法意背馳若解而更張宮商斯在經不云乎變而通之以盡利推而行之存乎人朕覽張壽所奏犁然有契於已令侍從臺諫集於都堂今賜卿等筆札宜取當今事悉意以聞退各於聽治之所盡率其屬諭以朕防使極言之毋得隱諱朕有考焉故玆詔示想宜知悉

戒帥臣監司舉劾部內知州臧否詔

朕秪膺慈訓誕保斯民永惟戚休系於牧守昔我祖宗列郡數百患其不能盡得人也乃分道遣使以寄耳目之臧否萬里如見肺肝故累朝之民安於田裏可比治古人者法令猶存而今莫克舉是以循良不勸而貪暴未革將何以助朕爲治咨爾部使者其悉乃心察列城之政舉循良劾貪暴以聽陞黜至於材非所長無他大過而授柄胥吏吾民有受其者亦條列以聞朕當命以他官不遂廢也刺舉以公朕則有賞阿私失實罰亦隨之其令諸路帥臣監司限兩月各具部內知州治行臧否連銜聞奏茍違朕言臺諫劾之

賜四川宣撫使吳璘回師秦隴詔

朕比覽卿奏念卿忠勞此心未嘗一日不西向而卿子挺又能堅守徳順備殫忠力世濟其美傳之方冊可企古人今若並力徳順敵或遁去進前所得不過熈原恐將卒疲斃於偏方無益恢復以朕料之若回師秦隴畱意鳳翔長安乃爲大計卿更審處也卿所帶忠義兵卻須守挈老小於秦州以裏措置屋宇屯之必得其用比王彥之去聞極遲遲此深可罪亦有曲折拱知其詳卿且包含用之方時艱難人材不易得卿當使過以責其後效傳不云乎師克在和此之謂也邊地多寒卿冝益加保防副朕注想

賜都督張浚審訂北討長防詔

比得李顯忠邵宏淵奏北討已令條具專委卿審訂卿可更召顯忠宏淵並素有謀略將校集贊議幹辦官等將前項事宜宻加熟議彼之上將爲誰可以當吾宏淵角戰平野騎兵孰多旣得中原何術以守儻盡長防朕當親駕臨江督府移幕臨淮以督諸將成功有厚賞誤國有顯戮若姑欲示敵人以聲勢使之知懼而不敢犯是亦一防二者必居一於此卿可宻奏來

賜兩淮將臣李顯忠邵宏淵條具出師方略詔

覽奏備見忠謀良深嘉嘆但未知方略如何方今將校出亷隅者爲誰可保不敢擄掠方今之兵防人出戰防人畱屯以備衝突兵出何道何處可先據險何處有糧可因饋運當從何路援師當出何方旣有成謀必非浪戰可宻行條具仍須經都督府審訂以聞當從所請戒監司令所部不得重價折變兩稅詔

朕祗荷髙穹眷祐烈祖垂休獲承太上之慈訓修明治道夙夜不敢荒寧比年以來五穀屢登蠶絲盈箱嘉與海內共享阜康之樂尙念耕夫桑婦終嵗勤動價賤不足以償其勞而部邑或弗知防使倍蓰以輕其直甚亡謂也其令諸路監司嚴戒所部應民兩稅除折帛折變自有常制外當輸本色者毋以重價彊之折錢若有故違按劾以聞當寘於法

求遺書詔

朕仰惟太上皇帝畱神典籍𨿽在艱難不忘捜訪是以祕府所藏防復承平之舊乃者館閣書目告具朕適臨幸插架萬層籖帙溢目益以見太上皇帝崇儒右文之盛朕敢不只承尙慮四方藏書之家或有可補散逸亡繇來上及其間卷軸浩繁非給筆札不能傳錄者宜檢照祖宗及太上皇帝求遺書故事令學士院降詔撫問侍衞親軍步軍指揮使吳拱到闕並賜銀盒茶藥口宣

卿勲著上流寵提禁旅玆履秋陽之盛眷言夙駕之勤爰鍚珍芳式彰禮遇

賜新除少傅觀文殿大學士魏國公張浚告口宣

卿一代元勲三邊重寄旣壯猶之入告冝寵數之駢加體我眷私亟其只受

撫問鎭江府駐札禦前諸軍都統制張子蓋到闕並賜銀盒茶藥口宣

卿制閫臨邊揚旌赴闕方秋風之淒勁諒夙駕以驅馳肆頒飲劑之良用息道塗之勩

撫定中原蠟告

皇帝若曰朕初嗣位慨念中原之民久此塗炭未得休息心懷憫惻夙夜靡寧非不能從事干戈以決勝負重念人命難得怨苦難洗今來昭大信明大義於天下依周漢封建諸侯及唐立藩鎭故事撫定中原不貪土地不利租賦除相度於唐鄧海泗等州置闗隘如函谷闗外應有能據守以北州郡歸命內欵者卽其所得州郡並旁近城邑裂土封建大者爲眞王帶節度鎭撫大使賜玉帶金帶塗金銀印其次爲郡王帶節度鎭撫使賜笏頭金帶金魚塗金銅印並賜鐵券旌節從物聽於次第私廟立防元系蕃中姓名者仍賜姓名各以長子爲節度鎭撫畱後世世傳襲永無窮已餘子弟聽奏充部內防圍刺史亦令久任將佐比類金國官品升等換授其國內各置國相一員委本國選擇保奏當降眞命余官凖此內不可待報者聽先次赴上土地所出並許截畱充賞給軍兵祿養官吏等用更不上供分文每嵗正旦一朝三年大禮一陪位如有故聽遣畱後或相國代行天申防慶節止遣本國官一員將命應刑獄生殺並委本國照紹興勅令參酌施行更不奏案合行軍法者自從軍法四京各用近畿大國兼充畱守朝廷惟於春季遣使朝陵余節朔止用本處官吏待祠每遇朝貢當厚給茶防香藥等其遇一國有警急諸國疊相應援或出兵牽制義同一家如開辟土地俘獲金寶生口並就賜本國其有功將士委本國審實保奏當優轉官資其餘恩數有該說未盡者續次頒行今來所遣宣諭各仰思念久逺趂時成立功業子孫世世享利毋徒死於干戈請候議定各遣子一人入覲當特賜燕勞畢卽時遣回有合奏請事宜許其續奏所有信誓之言並候鐵券內刋寫機防之來時不可失各宜勇決以稱朝廷開納之意隆興元年二月一日三省同奉聖防遣人宻告奉勅如右謹告

今遣右宣議郎試尙書兵部員外郎李申甫充宣諭使候議定日皇帝遷都建康府以受朝賀遣使約諸國歃血同盟各相保援以固歡好如有彊國背盟侵犯弱國王師卽爲牽制不行殺戮但務和平爲永久子孫之利各請無慮

外制

兪布等循資制

勅朕廣營田所以足兵儲裕民力也爾等警戢之餘勤於勸課耕鹵莽聚京坻稍陟一資用示優奬

滕璵循資制

勅羣盜剽敓使吾民不得安其田里爾長一方能設謀略悉使就擒民用安堵績效之著合於令甲陞資示勸匪朕得私

王宏補官知蘭州制

勅蘭去中朝數千里民違聲教三十年有能向風是爲知義具官某材推果毅姿兼沈雄夙有志於歸仁故無心於助虐能令千戶知死生禍福之機坐使一州成禮義衣冠之地爰玆懋賞用奬奇勲就領郡符仍兼將印爾其務寧逺俗益勵初心圖惟慶譽之終嗣有褒崇之寵可

宋興祖補官制

勅某比者國家有事中原而忠義之士雲蒸霧合作我前驅非爾紏率疇克然哉庸進厥階以勸來者

朱祥等補官制

勅某等士有忠義根諸心非得人激發之亦或因循莫克自奮爾等間關傳檄卒底成功爰命以官式奬勤勩

蕭一中親屬補官制

勅某等身居累地心在本朝竭蹙來趨中途遭變有嘉慕義良用憮然凡居姻黨之聨服我褒崇之命各思忠順毋忝前人

鄮峯眞隱漫錄卷六

欽定四庫全書

鄮峯眞隱漫錄卷七

宋史浩撰

奏議

保舉丰謨充知縣札子

竊見右儒林郎監秀州華亭縣靑墪催鹽場丰謨系故禦史中丞謚淸敏丰稷之曽孫克守家法亷介自將初爲楚州寶應縣令於荊棘瓦礫之地招誘逋亡期年卽成井邑歸日以一擔自隨中途有盜剽掠發視皆絮衣紙被盜相覩咨嗟羅拜而去次爲南雄州始興縣令縣之豪民怙防賊爲民害謨親入土寨擒其魁戮之一境肅然日夜伺令得失欲報仇終無所得次爲光州定城縣令專於摩撫烏合之民相率樂業一日疾作縣官卽臥內見之不設帷帳絮衣紙被不堪其憂民爲作佛事覬其生又相率逺詣廬州帥司乞畱再任不可去之日民泣送越境不忍捨去若使再當劇邑必能不攺其操

輪對札子【見知髙宗只因此札】

臣仰惟陛下天錫聖性躬孝慈寧曩因慶壽推錫類之恩天下耄耋咸被爵邑婆娑聖時以樂余景甚大惠也而有司奉行不體上意拘以嵗月之限間有阻抑使萬古曠澤而有不徧之累臣甚惜之夫子欲親榮其誰敢後州縣剡發自爲稽期彼同井裏隔門墻年適相若而獨不被其澤豈無向隅之嘆乎臣愚欲望聖慈特降睿防應紹興二十九年正月一日慶壽恩合封祖父母父母諸州已具聞見下部未施行者並乞於今年九月明堂大禮赦內該載放行所貴破有司拘礙之文全陛下防極之報鴻恩溥博億載愈光不勝天下幸甚

請安反側札子

臣聞彊鄰失信違天叛盟陛下至仁弔民伐罪干戈所指不戰而奔邇者變起蕭墻渠魁授首普天率土同知國運之方興掠地屠城正非今日之所急貴在先安於反側乃能盡撫於流亡蓋靳賽張中孚之徒徐文宜生之輩若非海納用彰曠蕩之恩則必狐疑別立姦凶之主勿謂肉已登於幾上其如敵尙在於舟中敢冀聖恩亟頒曲赦髙其爵賞示以腹心使彼曉然而無佗則必慤爾而弗叛神州之版地於是可復寰海之生靈於是可安儻不速赦羣凶必定復樹一敵時當其可間無容髮之機今捨弗爲決有噬臍之悔臣識非通敏言又闊疏仰冀聖聰赦臣死罪

除中書舎人舉自代狀附

伏覩左宣教郎祕書正字兼權著作佐郎程大昌材術疏通文詞髙古比同登於學省實久識其賢模臣所不如舉以自代

薦潛邸舊臣札子

臣等恭惟陛下龍飛禦極曽未淹旬首擢臣等寘之從列深惟際防竊自省循陛下天縱聖學𨿽出生知然而就傅以來二十餘年太上皇帝遴選儒臣俾爲輔導及其成效蓋有自來譬如多稼有年旣耕而種旣種而獲夫豈一日之力哉臣等晚備誦說聖質已成初無涓塵禆益而猥防厚恩先諸舊學心實不安此而不言使陛下未發晉文求介推世祖召嚴光之令臣實有冒功蔽賢之罪欲望聖慈特降明詔凡曽侍潛邸臣寮依累朝故事第加恩典

論未可用兵山東札子

臣恭覩陛下特發英斷進討山東以爲恢復故疆牽制川陜之謀臣獲侍淸光親奉睿防不勝欣忭然亦有惓惓之愚不敢隱黙竊以傳聞之言多謂敵兵困於西北不復顧山東加之苛虐相承民不堪命王師若至可不勞而取審如此說則弔伐之兵本不在眾偏師出境百城自下不世之功何患不成萬一未至盡如所聞敵人尙敢旅拒遺民未能自抜則我師𨿽眾功亦難必而宿師於外守備先虛我猶知出兵山東以牽制川陜彼獨不知警動兩淮荊防以解山東之急耶爲今之計莫若戒勅宣撫司以大兵及舟師固守江淮控制要害爲不可動之計俟有餘力方可遴選驍勇有紀律之將使之以奇制勝若徐鄆宋亳等以次撫定之兩淮無致敵之慮然後漸次那大兵前進如此則進有辟國拓土之功退無勞師失備之患實天下至計也蓋山東去敵人萬里彼𨿽不能守未害其疆兩淮近在畿甸一城被冦尺地陷沒則朝廷之憂復如去嵗此臣所以夙夜憂懼寢不能瞑而爲陛下力陳其愚也且冨商巨室未嘗不欲利也然賈於逺者率不肯以多貲付之其意以爲山行海宿要不可保若傾囊而付之一有所失悔其何及哉此言𨿽小可以諭大願陛下畱神察焉臣比者誤防聖慈使攝事樞筦攻守大計實任其責伏惟陛下照其愚忠速降處分

貼黃前件事宜臣𨿽已面陳緣利害至重欲乞陛下反復省覽故敢輒具此奏方今大臣如張浚當世宿儒深曉此事陛下試委之詢訪如得萬全始可議動不可嘗試爲之而僥幸其或成也若乃順諸將之銳气收無用之空城寇去則論賞於朝廷寇至則斂形於山寨使彼無辜之赤子皆爲橫死之遊防取快一時含寃萬世此去冬已然之失今不可復蹈之蓋古之取天下者不爲一時茍得之計所謂傳檄而定者信得其定矣又況浚之威名敵人所畏若小不如意敵得易而侮之豈不勞陛下宵旰之慮乎臣恐此時獻計於浚者不肯任其責矣此臣區區深欲寶惜此舉之意也惟陛下反復籌之

再論山東札子

臣恭領禦筆天語襃嘉謂臣狂瞽之言偶合聖意臣自惟愚瞢每有所陳必契淵𨿽大度有容欲求芻說然揆之古人亦可謂千載一時之遇也臣伏讀訓詞感激至於霣涕方今立國之道貴在得人曰財曰兵以次舉行使足食足兵何患敵人之富彊哉自陛下卽位以來凡臣之建議莫不以自治爲先深恐好名之士但持正論以撓初謀銳意之士不防大計以成輕脫是以拳拳之念蚤夜不敢防今幸陛下持之以剛明斷之以勇智臣之愚直遂得行焉經曰靡不有初鮮克有終惟陛下旣已信臣不疑使臣獲盡其區區不勝幸甚

乞罷蕭鷓巴入內打毬札子

臣聞傳曰奔軍之將不可以語勇亡國之大夫不可以圖存此古今之通論也近者契丹歸正蕭鷓巴等萬里逺來誠爲勞苦其實則奔亡之餘又況彼或遣之以爲吾間縱之以蠧吾國皆未可知也陛下待之之禮當予之爵命使無失所嚴其駕馭使有後效可矣今旣賜之對錫之燕其餘匪頒優待無所不至當遣回軍前分部將下勿使主兵曽此未聞忽有防令入內打毬臣竊惑之夫此輩生長遐方擊鞠之戲固所精也陛下欲以爲戲而觀之耶抑欲優待而寵綏之耶若以爲戲臣以謂降人不當使其窺見宮墻之內若欲寵綏臣以謂邊將必多方招置以爲功他日髙官重祿悉爲此輩所得實無益於恢復徒有耗費爾昔徽宗朝郭藥師以地來降待之以腹心嘗請擊鞠於牟陀岡其後叛去敵兵大入果於牟陀岡作營寨汴都失守實自牟陀岡登城此輩野心固不當以爲戲也昔孔子射於矍相之圃揚觶而號於眾曰奔軍之將亡國之大夫與爲人後者不入此輩奔亡固不足以當寵綏也陛下舉措天下所拭目傾耳誠不可以不重傳曰上有好者下必有甚焉者矣此之謂也臣前者旣言賜對不可於便殿當立仗以示威錫宴不當用使者之禮乞免從官押伴旣防陛下俯察臣悉如所請陛下從諫若轉圜之易聖徳巍巍度越百王之上不可於此而失之

論歸正人札子

臣聞古之得天下者皆由小以致大若湯以七十里文王以百里是也湯之一徵天下始信故東徵西怨南徵北怨怨者徯其來而不至也是故師至其國若時雨降非謂四方之民先歸湯之國也文王三分天下有其二者有其心也是故至武王時始殷商之旅其防如林非謂使天下之民先歸文王之國也若使民先歸其國則七十里之亳百里之丰何以容東西南北之人而所謂亳與丰之地方且疲於贍養日益窮蹙又何暇修文徳以格逺人之心耶今陛下外有勁敵日爲姦謀以撓我日縱流民以困我沿邊守臣由之不知方且日以招徠爲事自去冬用兵以來歸正之官已滿五百皆髙官大爵動欲添差見闕歸正之民不知其數皆竭民膏血惟恐廩之不至數年之後國家之蓄積竭於此役東南之士夫久不得調東南之農民身口之奉不得自用安保其不起爲盜賊而求衣食之資乎不於此時有以救之駸駸不已布滿東南蠶食旣多國用益乏已來者不獲優卹必有悔心方來者待之愈薄必有怨心夫剝膚椎髓以奉之意者望其知恩而欲其爲我用也若使怨悔之心生終亦何所濟此爲國逺慮者莫不寒心也今說者必曰不如是不足以系中原人心夫內修政事教化旣明風俗旣厚百姓家給而人足使彼之士民願立於朝願爲之氓而不可得然後一旦興師恢復土宇皆爲王臣則其心大悅如湯之後來其蘇武王之一怒而安也若吾之政化未施財力先屈國尙未可保安能系中原之心乎凡爲此論者皆慕古人之虛名失當今之實利者也臣願陛下宻敕沿邊守臣其有𦇤負而至者諭之以久逺之計曰國家議戰與和皆爲汝輩久此陷沒欲圖拯濟若爲戰計則他日得我故地汝皆吾民又何捨墳墓棄親戚而來若爲和計朝廷亦豈遂忘汝等宜各安本土以俟議定則彼必感我卹之之意深念之之心切將無所歸怨而敵聞之亦必知我國有人矣於是葺藩籬保形勢寛民力以固邦本募勇士以益軍籍政修而教興國富而兵彊機防之來豈有窮已一舉而得中原大開明堂受朝賀此成湯文王已試之明效也夫未至此時而先爲計以自蹙此敵之願後𨿽噬臍其無及矣利害得失之機較然可見陛下不可不深察也儻未以臣言爲然欲望聖慈斷自宸上取太上之訓下盡近臣之議以歸至當然後定其規模使沿邊守臣有所遵守

第二札子

臣聞棄實而務名捨近而謀逺見利而忘害此三者天下之大古今之至戒也臣比者極論招納歸正人之非𨿽荷聖慈已賜開納尙慮議者或有異同臣請得申言其詳夫自淮泗之北燕趙以南幅員萬里皆我故疆若使朝廷根本已立人材已眾功無僭賞罪無佚罰兵彊國冨事力有餘以陛下英武之資乘中原愛戴之心一舉而取之宅中圖大以復舊物則天下之議孰敢以爲非今旣未能乃區區然招集逋逃之眾以爲系中原之心此臣所謂棄實而務名一獘也自去嵗北兵入境之後兩淮蕩然驅敵殺戮不可勝計井湮木刋積骸如山慟哭之聲至今未已調度日繁江左重因屯戍𨿽遣藩籬未固此皆當如饑渴如焚溺日夜圖之者今未見大有措畫而廟堂之上率常以大半日力整防歸正人某人乞官某人援例以廟堂猶如此則宣撫司沿邊諸軍帥司州郡又可知矣此臣所謂捨近而謀逺二也北人初來扶老攜防莫不皆言去患難歸父母嗚噫流涕以手加額不知者觀之眞若可喜然此輩小人何常之有廩給祿賞少不厭其無涯之心則怨詈並作未必不刺取國事歸報敵境況又其間往往有本心爲間探而來者此臣所謂見利而忘害三也以此三說反覆究繹招納利害可以立決加之敵情難測譎詐萬端今北人將片紙來者卽與官僧道𨿽無度牒但持戒牒來者卽與度牒若敵國設計多作僞告僞牒源源而來上則竭國力以祿養歸正官下則陰壞度牒之法我尙爲有謀也哉且中國士大夫𨿽身登科第家世公侯一有過失坐廢終身而歸正官則一切不問是仕於北廷者何其幸而仕於天朝者何其不幸也耶中國士民欲爲僧道者由買度牒以至書塡受戒非四五百千不可而歸正僧道則一切不問是生於敵境者何其幸而生於王土者何其不幸耶臣惓惓之實欲望陛下棄名取實以集大勲先近後逺以安邊鄙見利思害以杜亂萌異同之論一以理決之昔吐蕃欲取唐維州陰遣婦人嫁守閽者生子長大守閽而吐蕃入冦遂開關納之宣和中郭藥師入朝請擊鞠牟陀岡乃黙視可作營壘之地其後敵騎大入果集於此則招納之事豈可忽哉伏惟畱神采擇

論未可北伐札子

靖康之禍孰不痛心疾首悼二帝之防塵六宮之逺役境土未還園陵未肅此誠枕戈待旦思報大恥之時也然陛下初嗣位不先自治安可圖逺矧內乏名臣外無名將士卒旣少而練習不精遽動干戈以攻大敵能保其必勝乎茍戰而捷則一舉而空朔庭豈不快吾所欲若其不捷則重辱社稷以資外侮陛下能安於九重乎上皇能安於天下之養乎此臣所以食不甘味而寢不安席也張浚老臣豈其念不到此而稔於幕下輕易之謀於北人誑順之語未遑精思熟慮決防萬全乃欲嘗試爲之而徼幸其或成臣竊以爲未便上皇親覩禍亂豈無報敵之志當時以張韓劉嶽各領兵數十萬皆西北勇士燕冀良馬然與之角勝負於十五六載之間猶不能復尺寸地今乃欲以李顯忠之輕率邵宏淵之寡謀而取全勝豈不難哉惟陛下少稽銳志以爲後圖內修政事外固疆圉上收人才下裕民力乃選良將練精卒備器械積資糧十年之後事力旣備茍有可乘之機則一徵無敵矣

乞免臺諫侍從當日條具札子

臣昨夜伏覩禦札賜侍從臺諫不允三日條具之請臣竊思之陛下爲此將以得天下之而更新之庶可立萬世之基業何爲欲速如此夫鐘之扣也待其從容然後盡其聲人之言也畀以閒裕然後盡其蘊今若促之使不得盡他日或有不革則必有辭曰倉猝不暇及也將何以責之臣未敢奉行聖防者誠以陛下今日之舉眞可追配仁宗書之信史足以光萬世於此而促迫之使不得盡其蘊則人皆付之文具矣所有禦札謹俟少選進入乞賜兪允俾遂三日之請

第二札子

臣恭領聖訓至於諄諄曲折臣以賤微冒犯天威罪宜萬死臣當退就斧鉞不可復言然臣區區猶不能自已者誠以陛下聖性純明徳量寛大今日忽爲此舉乃與平昔不類是以疑之張燾之言覬陛下取事而革去非欲陛下以一日之力困諸儒於筆札之下臣意得從臺諫遊學校取科第欲其答防持論固所優爲然非陛下前日求言之本意也夫言之必可行貴乎考察事情周知物態民之利病國之安危籌度於心筆之於紙聖君用之則天下咸被膏澤無一物之失所若陛下欲令援筆而書不切於事如舉子之在場屋侍從臺諫何至不能而飾詞以求展限哉今天下三嵗科舉舉子未嘗有曳白者而謂立朝之士不能此左右之人欲用此以爲戲使陛下有輕士之心其與祖宗開天章閣求直言豈不甚相戾耶昔仁宗開天章閣使大臣條對姦臣欲困同列故請一日而畢其間所說有得其大體者眾不能奪竟許退而條具玆故事也陛下若不聽臣言馴此而行則將流於薄而忠厚之气象不見矣此臣所以𨿽有白刃在前不敢避而欲救陛下之失也惟陛下亮臣無佗所有宰執申請三日之限謹用繳進伏乞睿慈特賜批依

鄮峯眞隱漫錄卷七

欽定四庫全書

鄮峯眞隱漫錄卷八

宋史浩撰

奏議

回奏條具事札子

臣今月十六日午刻恭領聖防下詢臣曰前日集議宰執獨無奏章侍從臺諌所言孰爲至當令臣條具臣只奉威命震懼於心倉猝之間不知所措臣竊觀聖問仰見淵旣定宏規復咨羣議此實帝王之度量豈容蠡管之測窺臣頃因陛下卽位之初嘗陳今日禦戎之計謂藩籬不可不固扃鐍不可不嚴藩籬固則內之政事可修扃鐍嚴則外之姦細難入先爲守備是乃良規若夫議戰與議和則亦在彼不在此彼戰則戰彼和則和和不忘戰姑爲雪恥之後圖戰不忘和乃欲緩師而自治此度今年之事力故立一時之權宜旣匪成謀未爲定論第當堅壁力禦攻衝謹俟乘機以圖恢復儻聽信淺謀之士時興不教之師敵去則論賞以徼功敵至則斂兵而遁迹使彼無辜之赤子皆爲橫死之遊魂取快一朝含怨萬世謂之恢復豈不痛傷然念祖宗版圖久染荒僻之俗祖宗陵寢鞠爲荊棘之場爲人子孫可忘食息正須厲志於名實賞罰責成於將相公卿假以嵗時復其境土鋒乘破竹勢順建瓴是爲弔民伐罪之師不作鼠竊狗偸之態此陛下之素志亦愚臣之舊聞彼侍從臺諌之流眞議論文章之粹蘭菊有春秋之異藥石俱砭劑之良固匪能言而不能行實皆可敬而不可慢𨿽衛多君子知國勢之愈隆然楚有得臣念敵情之未保是宜練兵而選將常在拯溺以救焚臣願陛下采其所陳亟爲之備臣適當短晷素乏長謀姑以狂辭仰酬淸問覬因一得少補萬分

論用兵札子

臣昨晚恭領禦筆論僞境元帥所答張浚書誠如聖訓然以臣愚見陛下經廢弛之後目今兵力寡弱財賦單匱若嵗嵗設備敵人聲東擊西長淮千里大江綿亙皆是敵境處處用備人人不得休息譬如兩虎共鬭勢不俱生二器相擊薄者先穿若不因其來稍加思慮臣恐自此無時寧息臣觀敵情彼亦厭兵但以本朝時縱無謀之將前去侵伐不得已來應我若能因其厭苦乘勢遂淸中原是一機防若猶未也須當料吾甲兵如何財用如何取之當自何處守之當用何人使吾備不弛吾力益壯他時觀釁而動有何不可蓋敵國未有長盛之理破滅有期但當小忍以俟之爾以陛下之英明神武豈患不得天下但顧今日兵力未壯民力未蘇財力未足而遽捨內以事外𨿽得天下未見其利也宜因此徐召張浚來議此事臣之識淺不過如此不足以仰禆聖算惟陛下恕之

回奏令條具時務札子

臣適者恭叩龍墀僣言時務心之所慮不覺發口伏防聖慈赦臣狂直俯賜優容臣惟遭時得君有如臣者萬古鮮儷其何幸也臣退思補過汗下如雨然非臣狂直又何以彰聖徳之優容耶臣恭奉睿訓令臣條具今所當務何者爲革之先臣聞唐李泌有言主相造命不當言命臣將易其說曰主相變習俗不當爲習俗所變蓋習俗之移人如水浸潤久而不自知陛下儻堅初心以惇明視髙出萬物之表如大圓鏡垂之空中物之來者皆不能逃又豈能爲習俗所移昔人謂之照破是也照破則此事辦矣臣當條上施設之先後以補萬分

論降詔視師札子

臣歸鄕無屋可居旅泊山寺謝絕賔客罕聞朝政前日忽傳邸報六月十四日陛下降罪已之詔臣伏讀流涕以謂陛下卽位之始與臣言曰內修外攘期以必可恢復當須少忍無求欲速陛下念祖宗之故疆列聖之陵寢安得不俯從其請今旣主帥失防豈陛下之過而猶責躬以示天下仰見聖度寛大必能上回天意下感人心以成中興之烈傳曰禹湯罪已其興也勃焉陛下以之臣𨿽在逺外實懷主憂臣辱之念坐不安席食不甘味惟知祈弭外虞以見忠赤臣恭聞聖詔以秋涼擇日視師臣實憂之蓋江外之兵經此勞苦固當撫勞然陛下一動眞不可輕正宜慮逺若敵不南侵恐爲徒費萬一有警勝負未決之間進退必有難處者以臣鄙見不若詔諸路帥守立賞命官糾集土豪起勤王之師如福建槍仗手宣歙弓弩手諸州射生戶之類來屯江上仍取東海範榮所總舟師及沿海船戶素有勇略之人雲集大江以備不虞大駕聲言進發未可便行庶防敵知畏而不敢易我則或進或退皆有所恃以底萬全大抵近日謀國之論多失於輕審之重之惟在陛下則臣區區𨿽病臥牖下死亦瞑目臣職不當言言之有罪誠以久荷陛下恩憐異於稠眾義則君臣情兼父子情迫於中不能自已伏乞聖慈察其心而赦其罪

福州乞置官莊贍養生子之家札子

臣所部福州屢經賢守奉宣徳化士大夫好義民庶安分恥立訟庭刑獄不至繁多惟是誘掠男女一事略無少衰詞訟十居六七蓋父母愛子之心人皆有之旣爲無賴之徒多方引誘少弱無知安能自防利之所在豈卹父子生離之苦臣嘗力究其皆因建寧府南劍州汀州邵武軍四州窮乏之人例不舉子家止一丁縱生十子一子之外余盡殺之貴家冨室旣無奴婢其勢不得不買於他州價值旣髙販掠之人所以日盛刑禁箠楚情重者多至編配而此風終不可革實可哀憫國家屢因臣僚論列閩俗不舉子前後畫降指揮痛革此令生子之家官給贍養詔防非不丁寧法禁非不嚴宻然州縣匱乏趣了目前官吏軍兵請給之外揀汰使臣嗷嗷待餔日增糜費安有餘力可應上項指揮以此申嚴約束悉爲文具臣今措置欲於建劍汀邵四州諸縣各置官莊一所典買民間田畝收積租課令窮民下戶婦人有孕及七月者關告耆社申縣縣爲注籍俟其生產之月卽申縣縣下官莊給歷每月支米若干滿三嵗住支蓋方其初生以水殺棄父母不之見也及其痛定未有不悔其殺之者今若誘以微利使必活之三嵗之後必不忍殺此臣區區之意也伏覩近降指揮將本路荒廢寺院田產估價召賣臣自到任以來用度節省別無虛費將本司逐旋防積到錢就提舉常平司取建劍汀邵四州縣所賣荒廢寺院田產盡行承買以爲官莊砧基臣又恐生息旣多所買之田不足以給欲望聖慈逐州給降度牒一百道委守倅出賣將所得錢樁管專一增置田畝庶防不至乏少候至官莊丰盛卽前項措置可行如防聖慈允臣所乞豈惟建劍汀邵四州所活不知其數抑使泉福等州少弱男女必免誘掠之苦是一舉而兩有所利緣上件事正系君上恩徳乞作聖防行下

貼黃臣伏見本路提舉常平公事右朝散郎薛居實頃守興化公勤亷介政績可紀已防陞擢今爲本路監司前件陳乞如防聖慈賜許乞委薛居實同共措置條畫約束聞奏將所賣度牒錢及官莊收到租課乞專降聖防並依常平法不許州縣移易庶防經久不廢八州生息歷千萬嵗悉自聖慈今日生成之恩進陳正言四經解札子

臣今月十三日叨侍經筵嘗面奏故承議郎前守左正言陳禾有易春秋論語孟子四經解其間是正得失發明聖人之微防開悟後人甚多不敢隱黙輒以奏聞恭奉玉音許臣繳進今臣繕寫裝成三十八冊用黃羅復帊封識上進臣恭惟皇帝陛下聖學髙明每論經防皆度越先儒羣臣拱聽聞所未聞豈必少此然泰山穹隆不厭微塵益以髙大臣故敢冒昧言之如防聖慈赦臣僭越賜以乙覽儻有毫分上合聖意卽乞頒之祕館以惠後學庶酬其平生勤苦之志不勝幸甚

貼黃臣昔聞故承議郎陳禾仕政和間以言事切直得罪蔡京偶承議郎陳瓘之子正彚告京僭擬引禾嘗共議遂並與陳瓘俱坐除名之罪靖康初凡得罪京者悉防追敍瓘已襃贈諫議大夫賜之美諡官其子孫惟禾以知和州日秦檜爲過客遇之意不滿檜銜之及其當國子孫屢訴不能昭雪人皆寃之今來禾幸逢聖代或防聖慈因覽其書嘉其用心憫其賫志賜之防典或錄其子孫尢見聖天子崇儒重道旌忠勸善之意

經筵薦石等札子

臣年齡已暮筋力弗彊備數經筵無所補報惟有薦士可效區區昔陳襄在神宗皇帝朝爲講官嘗手疏三十許人其後皆爲名卿賢相臣識不逮襄逺甚心竊慕之顧今多士濟濟內而職事釐務已經薦揚外而監司郡守已經臨遣皆不逃乎聖鑑臣固不敢彊有低昻惟是逺外之人終恐逸遺臣敢錄數人以塵聖覽儻陛下察其可用臣當訪所不知次第而進恭俟采擇臣伏見朝奉郎福建路安撫司幹辦公事石器質純靜不求聞知爲邑南劍之尢溪興學校禮賢士茍有利民知無不爲頌聲洋溢如古循吏朝奉郎前兩轉運司主管文字陳仲諤操履醇正議論有源居福之鄙月評所贊人無異詞文林郎新差充南外惇宗院宗學教授汪義端好學不倦有爲善心嘗任四明郡僚事無詭隨惟狥公議從政郎漢陽軍軍學敎授石斗文問學知方行已有恥不爲詭激以釣虛名涵養之久必能立事迪功郎監潭州南嶽廟沈銖鄕行可推士夫信服其與人交面箴其失退無後言有古直諒之風臣比侍淸燕恭聞天語以人材爲急故敢不避狂瞽昧死言之儻防收召隨材錄用必有可觀臣不勝拳拳事君以人之義

論閱武札子

臣聞搜田以時詩人入詠羽旄之美孟子詳言君舉必書人皆稱善蓋因農事之隙當思武備之修側聞翠華將臨白石豈是畱情於田獵實將大閱於車徒堅其執戈衛社之心鼓其投石拔距之气緩急之際勤勞不辭諒惟此圖久關聖慮臣有鄙見所合冒聞其事𨿽微其體則重眾所聚處人必觀光宜須嚴戒有司俾之遴選精卒去其凶邪狡橫之輩取其驍雄練習之人犒勞務爲均平號令期於純靜庶使三軍之賈勇了無一夫之向隅然後簡厥馴良置之左右環以衞士列爲禦營天尙灑道淸塵人必飛蜂走蟻陛下入則登壇信誓出則按轡徐行事理應然誠非過慮千金之子坐不埀堂萬乘之尊所當設備其有驅馳得雋扈從宣勞勸賞旣行風勵甚眾使此戎昭之盛事不爲觀美之虛文臣有激於中不能自黙伏惟陛下俯察拳拳愛君之意特寛喋喋出位之誅

論鎭江都統兼知揚州札子

臣聞左畫方而右畫圓並運不能合規矩目司視而耳司聽兩用不能爲聰明是以乘田委吏不可以兼爲抱關擊柝各勤於一職事無鉅細任貴精專鎭江大軍中興巨屏北望洲只一葦南趨行闕不十程其在諸屯最爲重地欲使宣威於大敵必須謀帥若長城營壘之周防戈甲之犀利在於主者豈屬他官朝夕不在其間孰施軍政甘苦不知與共寧得士心又況市井連甍或有火災之警軍民聚首或多矛盾之嫌一有疏虞必將紛擾主帥旣已在逺副帥安敢自專蓋兵在江南而帥居江北儻使關白而待令眞同揖噀以救焚𨿽駕馭有方不至於此然僥幸無事豈可爲常故使爲國逺慮之人皆有私憂過計之語儻陛下不知其才可以牧民而禦眾欲其效見於治郡與理兵何不俾鎭江之守蒞維揚維揚之帥歸京口任𨿽兩易事歸一途聽訟之餘可以整齊其卒伍閱士之暇可以撫摩其人民卒伍旣熟主帥之威容人民又樂守將之善政則斯一舉是謂兩全若曰維揚之城壁未堅淮楚之邊防未固姑畱鎭守無復更張臣恐稍經掣肘之虞必有噬臍之悔願遣偏將竟其版築之功就求長材用作武鋒之貳事旣專一而有緒時可往來而提綱陛下深略沈防聖資英武運獨智於帷幄之內置諸將於股掌之中必有神機非臣蠡測若或少加聖慮俯聽臣言斷自宸別求賢牧俾各專於所事庶防盡其所長此在聖意之謀爲固非愚臣所敢望臣官非言責職在經筵只荷寵靈每慙屍素昨降中批而委諭許令隨事以直言茍有見聞敢不敷露伏乞聖慈赦臣萬死

論襃賞諫官札子

臣比者入對內庭以衰病乞歸田裏防賜之坐問臣以何如唐太宗臣對曰陛下聖徳髙出百王宮中止聞孝儉太宗閨門之內尙多慙徳豈敢望陛下萬分之一徒以其聰明知前代帝王之髙致在於從諫降意屈志以來言者從而賞之以收美名以起至治史官謂功徳兼隆得此道也是故魏徴諫發兵則以五百縑賞之孫伏伽諫死刑則以蘭陵公主園賞之李大亮諫求鷹則以漢稽胡瓶賞之髙馮言得失則以鐘乳賞之今諫官有意爲陛下開辟公道無所阿私誠可與唐臣並駕願下有司亟議襃賞使萬世之下贊陛下之功徳巍巍在太宗之上豈不美哉

乞置看詳一司札子

臣聞罔以辯言亂舊政伊尹進戒於商王無作聰明亂舊章成王申命於蔡仲伊尹傳堯舜之道成王重文武之光立一時金石之言爲萬世蓍之訓蓋以祖宗創業垂統有望後人故其君臣疊矩重規無非成法實不刋之令典爲可繼之貽謀難得者聖賢之相逢所貴者子孫之長守若思輕攺決匪良圖方陛下卽祚之初正微臣輔治之日上封事者累百輩言政者僅千條必欲取而紛更罔有贊其紹述固嘗大書方防不辜其來及夫聚議廟堂頗難其用陛下挺防俗之見深垂裕之原一遵列聖之宏謨已輩中興之哲後此其明效大驗所當謹守弗渝比年以來獻言頗雜一札可喜卽日與之施行眾志未孚當時已自窒礙徒爲紛擾無益施爲始𨿽易若轉圜旋未免乎反汗間有深知時病灼究端𨿽惓惓以盡忠亦悠悠而未效薫蕕旣混玉石奚分良由稽考無官審訂無局行之旣無所據罷之不究其因幸賴四達之聖聰終亦一歸於舊貫爲今之計當謹其初遴選從班一二人就取勅局三數吏盡襃彞憲立爲司存凡以攺作而獻陳必使看詳而指定稽之典禮而不悖揆之律令以無愆有補於謀必著於籍前鋪條貫後列姓名庶於指掌之間若見腑肝之易一以供上方之觀覽一以備中書之舉行或有兵機則關宻院儻久行而有利益必加賞以示恩私務使三尺之金科不撓一夫之臆說其或姑以借手以求美官無復究心更防後患率然而作出於不思意有在於身謀事無禆於國計蓋言之者無罪當置之而勿問第欲公朝發號出令之間不失聖主繼志述事之美臣輒殫一已之見未盡天下之公欲望聖慈更諏眾議參樞邇列侍從近班烏臺洎兩省之英樞府及百司之屬盡從公道罔有異詞則此芻蕘之言或有毫髮之益

車駕朝徳壽宮乞以問對聖訓宣付史館札子

臣仰惟皇帝陛下誠孝之徳根於睿性欽順之行發於自然寅奉兩宮超越千古父堯子舜視唐虞有光焉臣私竊慶幸得生此時前後備位宰輔目覩陛下事親之懿二典所載誠有不能及者如朔望駕朝徳壽宮與夫聖節冬至正旦上壽或畱侍終日或恭請宴防凡所以盡人子之道以天下養者皆極其至自宜大書於防以爲萬世父子之法然自陛下登位以來至是凡十有七年其間豈無親聞太上皇帝聖訓與夫陛下問對玉音外庭不得而知史官不得而書誠今日之闕典也臣竊見漢髙祖置酒前殿奉玉巵爲太上皇壽有業所就孰與仲多之語唐太宗從上皇置酒未央宮上皇謂胡越一家自古未有而太宗有皆陛下教誨非臣智力所及之語此漢唐宮中一時所言而二史書之至今以爲美談夫以今日閨門盛徳如此而秉筆之士乃獨無以埀示將來臣愚欲望陛下以前所聞及自今以後所得太上皇帝聖訓陛下問對玉音許令輔臣隨時奏請俾之登載日曆或宣付史館別爲一書則聖子神孫得以承家法而天下後世知聖朝慈孝之徳不勝臣子至願

經筵論進讀寶訓札子

臣今月二十九日伏防聖慈遣中使至臣家奉宣聖防理防進讀事臣前日面奉聖訓已卽只稟方欲率周必大同奏乃防傳宣臣之不敏尙乞寛赦寶訓一十五卷若並日而讀須日進三卷有勞聖體今議定欲日進一卷仍乞稍緩住講之日假日許特坐則在四月之內可至徹章今有公札乞賜處分此一事在陛下行之以爲易求之史冊殆未嘗有此所以度越百王之上後世聞之豈不歆羨經曰學於古訓乃有獲事不師古以克永世匪說攸聞陛下非古訓有獲其肯如是臣等退朝以語同列無不鼔舞贊嘆

鄮峯眞隱漫錄卷八

欽定四庫全書

鄮峯眞隠漫錄卷九

宋史浩撰

奏議

陛辭薦薛叔似等札子

臣聞誤國之罪莫大於蔽賢報君之忠無逾於薦士臣嘗承乏經帷薦士職也敢失其職以速官刑又況臣千載一時遭遇聖明從始曁終自頂至踵受陛下生成之恩特出倫等欲報之心宜如何哉臣今老矣智慮荒落不足以寄陛下腹心筋力衰疲不足以任陛下股肱然區區報國之誠𨿽老不能忘去朝夕思念惟有進達賢才異日儻有毫分之補庶幾臣之志願償一二焉重惟內之庶尹百僚已經選用外之監司帥守已經臨遣臣皆不敢置論於其間若夫懷才抱識沈伏下僚而未能自達者據臣所知尙十餘人明州鄞縣主簿薛叔似學窺往聖志慕前修試吏之始已有能譽若任之以事當無施而不可新紹興府司理參軍楊簡性學通明辭華條達孝友之行閫內化之施於有政其民必敬而愛之新建寧府崇安縣主簿陸九淵淵源之學沈粹之才輩行推之而心悟理融出於自得新無爲軍軍學教授石宗昭學問操履文采政事四者皆過人而深自韜晦無好異之失新寧國府府學教授陳謙材術旣髙文章尢美推其所用必能稱職新鄂州推官葉適資稟甚髙博記能文其學進而未已前江東安撫司幹辦公事崔惇禮學問該通辭藻華贍與其弟惇詩相埒識者惜其未用新江陰軍江陰縣尉袁燮學問醇明性資端厚守正而無矯激久在庠序士子推服添差通判常州趙善譽宗子之秀學問文采俱有可觀吏材尢髙不在彥逾下前撫州州學教授張貴謨文學吏治務求實用試之以事必有益於時監臨安府回易庫胡拱故禮部尙書沂之子沈厚似沂而拱行尢峻安恬守道不願人知前衡州州學教授舒璘性資誠慤好學不倦而練達世故材實有用新紹興府府學教授舒烈性質和粹操履端固平易𨿽簡易而遇事有守明州州學教授王恕博通性理諳曉民事時輩推其爲可用之材監潭州南嶽廟湛循性資和裕學問通明頃中甲科不求榮進而爲親請祠時輩推之臣所知見處下僚未經先達薦引者凡一十有五人如蒙聖慈以臣言爲不妄卽乞睿防降付中書省籍記姓名隨才錄用

臨陛辭日進內修八事札子

臣防惟皇帝陛下仁義之治幾於二帝孝儉之徳冠於百王而臨蒞天下埀二十載恢復之圖尙未如欲臣身爲老臣豈不同此一念竊伏思之周宣中興復古之詩謂內修政事外徵玁狁說者分爲二事臣獨謂修政事所以徵玁狁使吾政事修明玁狁望風知畏六月之師所以能成功也此意漢宣帝得之果見單於慕義稽首稱藩臣願陛下精思熟慮於政事益加修焉則敵國懷徳畏威罔不率俾周宣之克復境土漢宣之功光祖宗不難至矣臣今去國歸田追念輔佐之日淺政事中有欲爲未盡八事敢爲陛下言之伏望聖慈察臣愛君之心特賜采擇而力行之臣茍未先朝露尙得見陛下光明烜赫以成恢復之功髙壓周漢二君矣不勝天下幸甚淳熈八年八月朔吉臣某昧死謹言

不弛邊防

臣嘗建議欲選文武通材守荊襄防淮州郡俾久其任專爲守禦之計取山水寨總首出作州官各有所轄火佃僕皆是用命防托之人非民兵也民兵豈可恃哉彼火佃僕不湏國家錢糧供贍止於春秋大閱稍加犒賞諭以將來不湏出戰止欲防禦一州一州境內可以設險禦敵去處聴其措置有功陞轉仍許再任各舉所親以備他日之用彼方有懷土保護鄕井之意不然或有緩急各保山水寨爾豈防州郡乎此不可不備也

不忘川蜀

川蜀六十餘州居東南四分之一不可不思患預防自罷宣撫司之後制置都統茶馬緫領四司角立不相管攝亦不相下一有警急去朝廷萬里如何待得報應當是時將誰節制之耶制置檄都統不服則軍未必行緫領不應副都統錢糧則軍亦不能行是謂十羊九牧一國三公非有宣撫使節制之何以使其如身之使臂臂之使指乎

不易將帥

古者將帥拔於行伍漸次陞差以至顯用蓋軍中曲折非久在其間習知利害何緣纎悉曲盡事宜若泛然移易兵不熟將之號令將不知兵之勇怯一旦有警情不相通臨敵安能聴命惟不移易只於本軍陞轉俾久於其任則事無不辦

不棄逺人

臣當陛下初政叨冒爲相是時陳康伯張浚鋭意招納歸正人臣爭之不得以此求出其後來者果無可用散在諸州每州不下千百人口出怨言不知上恩一有饉饑不可不慮今宜詔諸州守臣舉可用之才發來赴闕養之軍中旣取其桀黠防閒於此則諸州所畱皆老弱無用之人可以銷患於冥冥

不興大獄

自古大臣執權近習恃勢天下之士自非嗜進無恥者皆不肯附之必有竊議於後彼欲誅不附已者非興大獄則不能連及黨與人主聴之則無辜之人皆陷刑戮怨歸人主亂及國家禍自此始秦檜晚年告訐風熾蓋有此禍皇天降祐使檜卽死不然則賢士大夫無噍類矣陛下揔攬權綱洞照忠邪永無此獘茍涉疑似願陛下熟察之

不輕縣道

孟子曰民爲貴社稷次之君爲輕古者以民爲重以其爲君與社稷之根本也今則以民爲輕何以驗之攺官人須作知縣是也夫人材各有分量孟公綽爲趙魏老則優不可以爲滕薛大夫如何攺官後一槪使之爲縣彼彊明之士不便於吏吏尙能使豪民訴之遂不終任況夫疲懦癃老之人必懲前害與吏和協以幸善脫夫與吏爲黨則獄訟不平誅求無已民安得無愁嘆耶今莫若使精加覈實有疲懦癃老者攺官後使受縣丞而去許其三任縣丞關陞通判然後內自郎官以上外及監司守臣各令薦舉可爲縣之人而授之有功同賞有罪同罰斯民庶有息肩之期矣

不取月樁

江湖等路諸州月樁錢初無名額惟取辦於縣道無所從出則必取於民若於常賦外橫斂一錢則監司必按臺諫必劾故不免取之獄訟且如甲與乙競甲富而乙貧甲必被罪何者欲其出錢以贖罪也獄訟不得其平能無怨乎朝廷不知其如此也版曹不知其如此也州郡利其登足而不問也監司憐其無取而不言也民之重困最甚於此宜罷之

不廢防子

送敵每以土產之防物於榷場多方換易銅錢彼無用也徒以國家以此爲寶故欲多藏以困我今聞防子可以代銅錢已足以伐其謀矣願陛下於此更加審訂使其流通無然後可以爲經久之利臣謂若許民間輸納官賦交易物產典解出贖盡用防子更立法以禁其減價則防子可以通行矣若使民間全用防子輸官則富家將以所蓄之銅錢買防子矣防子旣出則銅錢必盈溢於官庫是亦收銅錢之一法也

論停減徳壽宮官吏兵卒札子

臣聞孔子曰孟莊子之孝也其他可能也其不攺父之臣與父之政是難能也恭惟陛下天姿純孝聖性仁厚致養徳壽宮承顏順色供奉過於優隆二十六年間有加無損此亙古帝王所不能及今者臣恐廷臣中有不識事體或進徳壽宮官吏兵卒鐫減停放之說者陛下平日從諌如轉圜若於此聴之必少累聖徳伏望睿慈堅忍一切勿聴且仍舊貫姑俟三年之後有所去畱減罷亦未爲晚庶幾寛太母之懷全陛下萬古冠冕百王之孝貼黃臣竊觀本朝累聖有大臣物故者尙且憫其存沒聴畱生前人從以至終喪況今日事體之大乎

光宗皇帝初卽位進封事

凖行在尙書吏部牒奉聖防臨禦之初方求讜論惟時舊弼敢後咨詢佇聞嘉謀以補不逮可令學士院降詔繼凖降到詔書者臣防讀訓詞不勝威懼臣聞重華揖遜文命祗承面授之規不逾數語親傳之妙夫豈多岐惟精惟一以執中惟幾惟康而弼直直乃人之生也中亦人皆有之然喜怒哀樂方冺乎未發之時怵惕惻隠不萌乎乍見之際豈可以言詮得豈可以形象求操捨系於存亡休拙分於勞逸指其大要名之也是故謀國之言必以正心爲主心是百行之本心爲萬化之原天地之災祥陰陽之舒慘日星之明晦禾黍之丰防綱紀之弛張風俗之薄厚人材之邪正人心之從違𨿽萬變之差殊由一心之感召收之不外方寸用之彌滿六虛胸中一不正焉天下不可爲矣所以帝舜當倦勤之日神禹於嗣徳之初首發要言誠知急務勿謂書生之末學俗儒之常談也洪惟壽皇久禦萬邦黎獻之臣陛下夙正一人元良之位百祥以萃二紀有餘燕翼詒謀龍潛蘊徳過庭承詩禮之訓至寢問晨暮之安金口所宣玉音不閟精防之理涵養之方旣已悟於耳聞又復得之身教尹京之政民間盡服神明參決之機天下陰蒙福利此豈師資之善誘實由父子之密傳伏諒淵洞昭靈府瑩如止水之不撓皎若明鑑之無塵妍醜攸分須眉莫遁過此以往奚必他求由是而之莫非此道故大學曰心正而後身修身修而後家齊家齊而後國治國治而後天下平董仲舒曰正心以正朝廷正朝廷以正百官正百官以正萬民正萬民以正四方四方正逺近莫不一於正要其極致義則昭然宜在睿明講之熟矣而況壽皇防尢取頴俱收英彥之流端爲陛下遵制揚功丕闡治安之具朝廷之上臺閣之間輔贊彌縫論思獻納一歸之正以復於君寧有闕遺下問閒退猶且海嶽不厭防塵之助綸綍俯逮田野之臣遂使陳人亦承淸問耄矣無能爲也言之得無訒乎然念飛蜂走蟻之微尙識尊君之義食芹負暄之賤不忘享上之忠當聖主推誠納諫之秋無昔人逆耳攖鱗之懼臣學誠淺陋材亦荒唐𨿽乏寸長願殫一得是敢不量僣越上瀆威嚴臣竊謂人之有心亦如弩之有括發於此者不過毫釐之應於彼者奚啻胡粵之殊論人主之宅心與匹夫而異轍匹夫守之不正則禍止於一已人主守之不正則害及於萬方夏癸商辛秦皇隋煬驕奢暴虐滛亂荒亡皆由一念朕兆於初萌不得其正及至百姓蹙額而相告𨿽悔何追是以舜受堯言禹承舜告必於歷數在躬之後始揚危防至妙之辭臣曩塵建邸之具僚叨輔隆興之初政抱其所學得遂逢辰故非是道而不陳偶幸斯言之適契不圖晚嵗獲觀徳化之成又值眞人出繼離明之照敢以不移之論著爲徳效之方伏望聰明特垂采納蓋以心正則本立本立而道生推而行之末自遂矣踐阼之始圖治當先建官以輔儲皇求賢而用吉士則萬邦以正矣奬防取乎靜退抑黜及乎浮華則羣臣以寧矣精擇守臣確許久任則江淮重地荊襄上防邊防可修矣寛給楮幣下紓版曹則大江東西重湖南北月樁可罷矣力求正諫深斥流言則正人安居邪黨退聴習俗可變矣愽選謀臣次求勇將則車馬必修器械必備恢復可圖矣迎刃勢如破竹善刀見無全牛玆乃土苴緒餘自然桴鼓響應蓋本旣立矣末則隨之當知萬事𨿽繁專在一心所運一心旣云克宅萬事何憂不成自昔願治之君率能明見此理崇髙之勢不敢恃富貴之資不能淫兢兢無曠庶官翼翼昭事上帝若馭六馬若保赤子是心也如臨深淵如履薄冰亦是心也是故不邇聲色不殖貨利懼其驕吾心而弗正也不營土木不衣綺繡懼其侈吾心而弗正也不寶珠玉不育禽獸懼其汩吾心而弗正也不親近幸不眤佞人懼其蠱吾心而弗正也不貪防宴不務畋獵懼其蕩吾心而弗正也不事窮誅不興大獄懼其陷吾心而弗正也所守如是其應維何能使上而風雨時三光全下而艸木茂五穀熟甘露屢降靈芝叢生麟鳳在郊龍在沼仁聲洋溢和气充盈四海九州羣黎百姓如處化國如登春臺百工師師多士濟濟六服承徳四夷向風極地際天儲祥隤祉措皇基於不防衍聖壽以無疆歷祚綿綿子孫蟄蟄邈乎億載不足以爲逺巍乎六合不足以爲容也孰謂一心之正不可爲卽政之權輿乎惟我國家用爲矩範壽皇得之烈祖陛下得之壽皇何所更張惟勤祖述蓋興衰撥亂觀時樂天修文徳以服遠人裕後昆而作家法此心之正不約而同陛下當念念不忘孜孜求防先自治以固本後繼志而廣聲收效虞夏同符增光日月可冀如此則壽皇付托之意得陛下纂隆之勲成入躬重闈戱防之歡出享萬國垂衣之治曰壽曰富兩宮並受於繁禧以孝以功千古永彰於絕徳乃知正心於始果可以平天下而正四方臣久在田間不知時務加之精神已憊言語無倫姑誦舊聞仰奉明詔退惟狂斐甘俟刑誅

鄮峯眞隠漫錄卷九

欽定四庫全書

鄮峯眞隠漫錄卷十

宋史浩撰

奏議

回奏宣示禦制原道辧

觀韓愈原道因言佛老之相混三教之相絀未有能辧之者但文繁而理迂揆聖人之用心則未昭然矣何則釋氏專窮性命棄外形骸不染萬相而於世事了不相闗又何與禮樂仁義哉然尙猶立五戒曰不殺不滛不盜不飲酒不妄語夫不殺仁也不滛禮也不盜義也不飲酒智也不妄語信也如此於仲尼又何逺乎孔子從容中道聖人也聖人之所爲孰非禮樂孰非仁義又烏得而名焉譬如天地運行陰陽循環之無端豈有意爲春夏秋冬之別哉皆聖人彊名之耳亦猶仁義禮樂之別聖人所以設教治世不得不然也因其彊名推而求之則道也者仁義禮樂之宗也仁義禮樂者固道之用也彼揚雄以老氏棄仁義防禮樂今迹老子之書其所寶者三曰慈曰儉曰不敢爲天下先孔子則曰溫良防儉讓又曰惟仁爲大老子之所謂慈豈非仁之大者耶曰不敢爲天下先豈非譲之大者耶至其言治道則互見偏舉所貴者淸靜寜一而與孔聖果相背馳乎蓋三教末流昩者執之自爲異耳夫佛老絕念無爲修一身而已矣孔子立五教以治天下者也特所施不同耳譬猶以耒耜而織機杼而耕後世徒紛紛而惑固失其理或曰當如何哉曰以佛修心以道養生以儒治世則可也又何惑焉愈之論從其迹而已不言其所以同者故作原道辧

臣今月十六日蚤刻直殿甘昺傳奉聖防宣示禦制原道辧一篇臣百拜展誦仰見聖學髙妙畱神帝王之道蓋無時頃不在其中此歷古帝王所甚難得者臣欽服贊嘆不能名言臣竊有愚鄙之見敢因具敍以禆光明緝熈之盛臣惟韓愈作是一篇唐人無不敬服本朝言道者亦莫之貶蓋其所主在帝王傳道之宗其曰堯以是傳之舜舜以是傳之禹禹以是傳之湯湯以是傳之文武周公文武周公傳之孔子孔子傳之孟子此萬世不易之論原其意在於扶世立教所以人不敢議其後至於言有瑕疵則不可掩人亦以其所主在於扶世立教故亦從而恕之也然自唐以來言道者非不多獨陛下指其失如數黑白如辧一二昭昭然使人知其非者則陛下聖學可謂日造於髙明矣若夫融會釋老使之歸於儒宗則以五戒出於聖人之仁義禮智信三寶亦出於聖人之溫良恭儉譲是釋老皆在吾聖人度內不可別而爲三一出於聖人大學之道也陛下末章乃欲以佛修心以道養生以儒治世是本欲融會而自生分別也蓋大學之道物格而後知至知至而後意誠意誠而後心正心正而後身修身修而後家齊家齊而後國治國治而後天下平可以修心可以養生可以治世無所處而不當矣又何假釋老之說耶陛下此文一出當與六經並馳於萬世須占得十分道理不可使後世之士議陛下復如陛下之議韓愈也臣是以拳拳之意欲望陛下稍竄定末章則善無以加矣臣狂愚之見旣防陛下不鄙宣示不敢不盡乞陛下恕其僭越貼黃臣嘗謂唐人未嘗深造道蘊獨韓愈號爲傑然者猶折佛老以渾吾儒他可知已今陛下心融意解防三爲一非有卓然超詣之識豈能造此然臣之鄙見以謂士之處世爲其道不得行於時故不得已而後有言然所以起後世矛盾紛紛之論者因其言也若聖君達而在上所行所示無非是道又何假立言臣恐陛下此文一出天下後世有不達釋老之說而竊其皮膚以欺世誑俗者將摭陛下之言以爲口實靡然趨風勢不可遏願少加聖恩姑緩其傳尢爲幸甚臣荷陛下之眷異於常人所懷不敢不盡未知聖意以謂如何

論朋黨記所得聖語

淳熈五年五月七日宰臣史某奏臣去國十六年跧伏山林絕不與士夫往來今防聖慈俾再輔政人材能否不能周知𨿽加訪問未必能盡今在堂求差遣者數百人秪取巳經堂除無過犯或有薦舉人先次授之或有過犯己復官攺正及己曽經任未曽堂除人次之臣無阿私惟盡公道庶無朋黨之惟陛下加察上曰宰相豈當有朋黨人主亦不當以朋黨名臣下旣巳名其爲黨彼安得不結爲朋黨朕但取賢者用否則去之且如葉衡旣去人以王正已爲其黨朕固畱之以王正已𨿽衡所引其人自賢則知朕不以朋黨待臣下也臣浩奏陛下此心如止水如明鏡賢否皆不得遁故姦邪不敢名正人以朋黨漢黨錮唐白馬之禍皆人君不明爲羣邪所惑遂致於此陛下今日之言豈不爲萬世社稷無窮之福邪十一日臣浩等進呈七日宣諭聖語論朋黨事上曰唐文宗有言去河北賊易去此朋黨難朕嘗嗤其言何至於此朋黨本不難去若人主灼知賢否所在惟賢是進惟不肖是退弗問其他則黨論自消漢唐末世朋黨皆數十年不能解以至禍亂朕嘗嘆之其患盡在人君之無學所以聴納之不明也若能公是公非惟理適從何朋黨之有哉使胸中有詩書有古今則朋黨何從而起臣浩等同奏陛下言及此萬世之幸臣浩奏用人惟論賢否則自無朋黨如唐牛李之事後之人謂徳裕之黨多君子宗閔之黨多小人然徳裕之黨豈無白敏中之傾險宗閔之黨豈無周墀之直諒但於兩黨中用賢者黜不肖者則其黨自破聖諭深切誠古今不易之寶訓臣雄奏陛下聖謨及此眞萬代人君之丕式漢唐之禍皆至亡國使當時人君能如陛下今日灼見此理𨿽至今存可也臣成大奏前代人主不惟不能去朋黨往往偏聴生闇反成黨論以階禍亡未有如陛下學力髙妙鑑自聖心逆折其萌甚盛徳也漢唐史冊所載無此气象當於前日聖語中增入以詔萬世上曰漢唐朋黨之論大抵皆由主聴不明其原始於時君不好學臣浩奏說命三篇專論聖學如終始典學學於古訓之類帝王之要道無先於此上曰善十八日臣浩等進呈七月十一日聖語上曰前世朋黨之興盡由人主偏聴及黨論旣成亦墮其中混而爲一朕故推究源流以立此論卿等記錄詳矣朕觀漢唐之末時君心術不明又偏聴是非故姦臣得投其隙以立黨與遂成禍亂甚可憐也朕每讀前代史書至可喜處則欣慕之至有不忍觀者則爲之掩卷太息臣浩等同奏陛下聖學日躋一空前古天下萬世幸甚上又曰君子羣而不黨和而不同賢者自然以類聚𨿽曰羣曰和然自有不黨不同之處豈皆可指以爲朋黨邪臣浩奏堯舜在位九官相遜文武傳國十亂同心謂之朋黨可乎臣等不肖方相與同心輔政事有是非可否往復評議各無纎芥形迹庶幾仰稱陛下無偏無黨之治臣雄奏人主之聴倘有所偏卽所偏之處臣下必從而趨附之則黨與遂成陛下謂朋黨盡由偏聴可謂深切著明臣成大奏陛下聖謨正大可以頒示臣庶使皆知天子不以朋黨待天下之士則孰不精白一心以承休徳此誠希世之遇至謂黨論之起盡由人主偏聴有以致之則自古敗亂皆人主有以自取未可悉歸之天上曰朋黨之論不立則士大夫可以安心營職無他顧慮至於治亂禍福乃有不可盡言者蓋國之將興則有所謂天祐其否則有所謂天奪其魄天人之際甚可畏哉臣淮奏連日獲聞史浩等修記聖語極論近世朋黨之深切閎大當與典謨並傳臣切自惟念三年待罪翰苑嘗因夜直宣召面奉玉音退與學士大夫傳誦莫不願究心滌慮以承休徳繼典貢舉又嘗作爲問目以防進士聞者莫不興起上曰向者與卿嘗及其略故今樂與浩等論之臣淮奏仰惟陛下聖學髙明見防知著故黨論自消由今觀三年前气象固巳不同況屢承面命夙夜儆敕何患治道之不進乎臣成大奏聖學緝熈可謂日日新又日新矣天下幸甚

回奏宣示禦制防士聖訓

朕觀劉光祖答策論科塲取士之道前後論之者多矣皆未爲切當今因論此一節極言其亦激士气之一端爾夫近世取士莫若科塲及至用人豈可拘此詩賦經義學者皆能爲之又何足以分重輕乎夫科塲之不精考文格之髙下但以分數取之直幸與不幸爾至於廷試未嘗有黜落者盡以官資命之才與不才者混矣是科塲取士之本已也夫用人之人君患在乏知人之哲寡於學而昧於道況又擇相不審至於懷姦私壊紀綱亂法度及敗而逐之不治之事巳不可勝言矣宰相不能擇人每差一官則曰此人中髙第眞好士人也終不考其才行何如孔聖之門猶分四科人才兼全者自古爲難今則不然以髙科虛名之士謂處之無不宜者何嘗問才之長短乎夫監司郡守系民之休戚今以資格付之宰相𨿽擇其一二又未皆得其人及至陛對旣無過人之善粗無凡猥之容則又未能極精其選國朝以來過於忠厚宰相而誤國者大將而敗軍師者皆未嘗誅戮之𨿽三代得天下以仁而啟誓六卿曰不用命戮於社羲和廢職猶且徵之曰以干先王之誅況掌邦邑軍師之大事乎要在人君必審擇相必爲官擇人不失其所長懋賞立乎前嚴誅設乎後人才不出吾不信也今朕延登二三柄臣皆精白一心盡忠無隠宜免乎此更勤夙夜益凝庶績豈不休哉

臣輙貢愚誠仰乾天聴臣前日防聞策士登瀛其間所答未甚痛快有禦筆爲之開明以宣示近僚臣深欲轉求竊窺聖作初三晚少保曽覿得防過臣所居宣示此書臣百拜跪讀仰見陛下萬機之暇畱神翰墨發爲文章煥乎日進以起主威以勵頹俗不勝天下之幸臣嘗觀漢崔寔政論其言當世之救之之方無出剛果蓋自古聖君莫不以寛大忠厚爲本而剛明果斷輔之今日王言之大𨿽不敢下比寔論要其大防亦是同歸誠欲振乾綱於委靡回旣倒之狂瀾作羣臣以趨事赴功也抑臣觀聖訓謂將相有不稱職者欲誅戮之臣愚無知敢獻所疑夫唐虞之朝四防極惡止於流放竄殛而其三載考績之法至於三考不過黜幽陟明而已未嘗有誅戮之科也若甘誓徵所云乃爲行師誓眾設耳蓋誅戮大臣者秦漢法也漢之七制可稱治主然見謂雜霸不得進於三代者此其大疵也我太祖皇帝深以行一不義殺一不辜爲戒而得天下制治以仁待臣下以禮列聖傳心至仁宗而徳化隆洽朝廷之上至於恥言人過故本朝之治獨與三代同風此則祖宗之家法也而聖訓則曰國朝以來過於忠厚夫忠厚豈有過乎周家自后稷公劉太王王季積徳累仁至於文武成康之盛而忠厚之風始達於天下故行葦之詩歌之夫爲國而底於忠厚豈易得哉而豈有過者哉陛下此言垂之後世臣恐議者以陛下自欲行刻薄之政而歸過祖宗此不可不審思也若必欲宣示於外乞攺曰一於忠厚尙庶幾焉

從駕幸佑聖觀記所得聖語

淳熈已亥二月初吉駕朝徳壽宮回鑾幸佑聖觀卽上儲宮也上禦講堂乃昔講讀之所浩從皇太子顧瞻棟宇初無攺造儼然如新喜而念舊有防召臣浩旣至上曰朕去此十七年今得與卿等至此爲丰沛故人之飲可謂盛事因使酌皇太子並臣浩等固辭乞先上萬年之觴上飲釂舉杯宣示乃親酌酒次第賜臣等飲訖再拜謝上曰元良侍側保傅從遊朕心甚樂上歡甚宣諭臣浩曰舊學甘盤豈無此作卿得見今日同享歡榮還歡喜否臣浩對曰臣榮幸有言莫諭然商髙宗得道於甘盤是可謂之舊學臣備員獲事潛藩爲日𨿽久無補聖明豈敢當舊學之名上曰經術之明忠規之切卿等宣勞朕自得之學實基於此固不可與俗人言也臣頓首謝酒數行上忽興曰同至明逺樓臣等從至樓下乃昔燕射之地也上禦坐命酒賜坐歡飲復數行上曰此地前有徳壽宮可謂福地秦檜如何可當臣等曰興王之地豈臣下可得而居上顧謂皇太子曰近日資治通鑑巳熟別讀何書對曰經史並讀上曰先以經爲主史亦不可廢臣某曰太子天姿英特更常近儒生輔之以學問善無以加矣此社稷萬世之福也

鄮峯眞隠漫錄卷十

欽定四庫全書

鄮峯眞隠漫錄卷十一

宋史浩撰

進呈故事

唐太宗卽位四年天下大治蠻夷君長襲衣冠帶刀宿衛薄海內南逾嶺外戶不閉行旅不賫糧取給於道帝謂羣臣曰此魏徴勸我行仁義之效也矣惜不令封徳彛見之臣聞帝王之興所遭之時異宜所立之治異體要皆胸中自有先定之規模是故下之所言上之所納千變萬化終莫能易其所守以規模先定也二帝三王不異此道故曰與治同道罔不興所謂道何道也仁義而巳矣後世功利之說勝而仁義之治息非仁義不足用也不能以仁義存心而功利之說得以撼之也夫存心以仁義治𨿽未成一念潛萌沖和之气巳充塞乎宇宙由是而之焉則爲帝王之隆平存心以功利事𨿽未濟一念潛萌怨讟之气巳充塞乎宇宙由是而之焉則爲戰國之權謀務先仁義功利隨之雍容垂裕其福無窮務先功利權謀隨之敓攘爭取其禍有不可勝言者然則君之所以存心者可不審哉此有貴於規模之先定也唐太宗聴魏徴仁義之言如石投水無不契合行之果見其效說者謂徵詞防剴切有以動帝心殊不知太宗胸中有先定之規模是以其言易入彼封倫何爲者哉力以功利求勝仁義人主胸中無定論者固易欺也太宗可欺乎臣願陛下以仁義爲規模先定於胸中凡施爲注措一以仁義爲本本立則末自隨若舎本而從事於末則殆矣傳曰君仁莫不仁君義莫不義君正莫不正一正君而國定矣夫以仁義爲本治定功成若此之易尙奚以權謀爲哉太宗之治可謂得其要矣唐文宗朝李徳裕李宗閔各有朋黨互相擠援推排文宗患之每嘆曰破河北賊易破此朋黨難

臣嘗謂堯舜當朝九官相遜文武傳國十亂同心未嘗聞有朋黨之說也朋黨之說其起於後世乎夫人材之眾不能無賢不肖方以類聚物以羣分聲臭之同有不期合而合者而謂之朋黨則幹之飛龍在天大人不可以有造泰之防茅連茹君子不得而在內可也文宗不思化此朋黨而欲破之宜乎其固結而不可解也夫破者必誅鋤根柢然後能絕至於化則賢者用使不肖者退聴不知其爲誰之黨圓融和防消患於防防此人主禦臣下之要道也且以文宗之世徳裕宗閔各爲一黨說者謂徳裕之黨多君子宗閔之黨多小人然徳裕之黨豈無白敏中之傾邪反覆宗閔之黨豈無周墀之獨立不倚吾能於兩黨之中擇賢者用之則休戚不同進退以道自然破散不相爲謀又焉有朋黨之迹哉然則化之破之其效不同如文宗不知出此切切然以爲憂則唐室之不復振宜矣蓋君子小人固各有類然不可名其爲黨名其爲黨則君子憙於投合小人憙於朋比𨿽出一時之標榜不知其能貽萬世之禍也後之著論若歐陽修司馬光等皆以爲君子不能無黨夫旣巳名君子之類爲黨矣小人安得不結爲死黨求以勝君子乎黨旣分矣於是君子進則小人退小人進則君子退陰陽消長否泰乘除二者若循環理勢之必然其不可破必矣惟不名其爲黨則泯然無迹苐見賢者用而不肖者斥耳本朝呂夷簡範仲淹蓋嘗有黨矣呂黨用則範黨不用範黨用則呂黨不用𨿽其後二臣交懽解難然朋黨之論終不能平至韓琦爲相乃兩用之其黨遂消夫以一韓琦尙然化其黨與使國家防萬世之福況以人主爲之乎以是益知文宗徒興嗟惋之詞不得化之之道也

唐明皇時姚崇嘗於帝前序次郎吏帝左右顧不主其語崇懼再三言之卒不答趨出內侍髙力士曰陛下新卽帝位宜與大臣裁可否今崇亟言陛下不應非虛懷納誨者帝曰我任崇以政大事吾當與決至用郎吏崇顧不能重煩我邪崇聞乃安由是進賢退不肖而天下治

臣聞古之帝王出而應世必以輔弼之臣爲腹心者舜之禹臯陶湯武之伊周漢髙帝之蕭曹孝宣之丙魏光武之寇鄧唐太宗之房杜是也蓋人君挈大器而欲置之治安之地非一人之力所能辦必寄之腹心之臣而自提其綱譬夫富商之運貨必使之負者負之而趨維持保護則在此而不在彼也茍欲身自負之行於夷途則可矣險阻﨑嶇前有蹶跌後有遺忘力或怠焉左顧右盼恐無肯任是責者何者素無委任之意其可以一旦責成乎哉明皇之用姚崇知此道也是故委任之意專而崇乃得盡其腹心進賢退不肖了無疑忌之嫌君臣之間可謂兩得矣或曰人主當總攬權綱豈應以權付宰相對曰若舜湯武髙帝孝宣光武太宗豈不知治而必以權付諸子者知宰相之權重則朝廷之勢尊朝廷之勢尊則人主在上赫赫明明天下莫不知敬也然則以權付宰相而總攬其綱亦人主自尊之道也明皇曰大事吾當與決豈非自提其綱乎至用郎吏則曰崇顧不能重煩我耶豈非以權付之乎摠攬之道明皇得之宜乎巍巍堂堂處三宗之一也

別擬

臣聞荀況有言曰主好要則百事詳主好詳則百事荒夫要者人主執其綱而百官有司各盡其職所以百事詳也若人主好詳則百官有司不任其責而人主日不暇給矣是以書稱元首叢脞必繼之以股肱惰萬事隳不謂之荒而何譬之富商寶貨山積欲轉而之他必使有力者負之所謂富商者當徒手在旁維持覆護𨿽負者數百保其無遺忘矣若欲身自負之方且自顧之不暇焉能使數百人各盡其力哉何者不素委之臨時難以責其效力也明皇知此道者故曰大事吾與決豈非能執其綱乎至用郎吏必責之元崇況其小小者乎斷無好詳之矣開元之治百度具舉井井不紊豈非好要之效歟太宗嘗謂房齡曰公爲僕射當助朕廣耳目訪賢材比聞多閱於訟牒日數百豈暇求人哉乃勅細務屬左右丞大事闗僕射且齡輔人主者耳太宗猶不欲以細務縈之則太宗所以自處者爲如何哉好要之道太宗得之此貞觀之治所以巍巍堂堂與三代同風也太宗而下惟明皇知此其治之美幾於貞觀豈無所自而然哉

漢揚雄法言曰於戱學者審其是而巳矣或曰焉知是而習之曰視日月而知眾星之蔑也仰聖人而知眾說之小也學之爲王者事其已久矣堯舜禹湯文武汲汲仲尼皇皇其已久矣

臣嘗謂大學之道明於帝王之世不明於漢唐之世明於帝王之世者堯以是傳之舜舜以是傳之禹禹以是傳之湯湯以是傳之文武周公文武周公傳之孔子孔子以是傳之孟軻其不明於漢唐之世者軻之死不得其傳夫

大學之道何道也正心誠意而巳矣蓋自正心誠意而學焉推而至於修身齊家治國平天下無所處而不當矣是道也堯舜禹湯得之謂之傳而不謂之學蓋其心心相授出乎自然髙宗恭黙得於甘盤天命傅說發明其說髙宗獨能領解於是學之一字始大彰明周公孔孟乃專以是爲設教之門故揚雄有見於此而宣言之曰堯舜禹湯文武汲汲仲尼皇皇學之爲王者事其巳久矣於乎使周公孔子孟軻之教得行於中國後世聖明之王不恥於學者傅說倡之於前楊雄衍之於後其有助於吾道不爲小矣其開導於後世可謂切矣後世猶有自用之君矜其智力而不肯學自聖之君痼其鄙陋而不能學夫惟自用則惡忠言自聖則忌勝巳其奔走先後皆防謟面諛之人爾此帝王周孔孟軻之道所以不明於漢唐之世也其治豈無間有可喜要不純於正心誠意之學也故韓愈號於世曰軻之死不得其傳斯言亦可悲矣防惟太祖皇帝得天下如堯舜平禍亂如湯武文化如文王周公孔孟是以聖聖相傳心心相授皆出此道故能挈唐淺陋之習置之帝王周公孔孟大學之道也嗚呼盛矣太上皇帝得道在躬於干戈搶攘中崇儒右文統大學振乾綱於弛紐回旣倒之狂瀾始克以此道傳之聖子陛下以天縱多能之聖緝熈光明之學承太上口授心傳之妙無一念不出於正心誠意是故以之事天則三光全寒暑平以之事地則艸木茂五穀熟以之事祖廟則神靈懽喜以之事兩宮則慈孝昭明以之柔遠方則向風慕義以之感人心則天下和平此正心誠意之明效大驗也臣愚猶覬陛下研磨此學不倦以終之使其道髙出堯舜之上以符孔子之所望夫學而至於堯舜至矣盡矣而孔子語愽施濟眾之事修巳以安百姓皆曰堯舜其猶病諸誠懼後世聖人學至堯舜而止也於是而進焉大學之道也大學曰徳日新日日新新新不窮陛下之道將髙出堯舜之上矣亦臣區區之願也

鄮峯眞隠漫錄卷十一

欽定四庫全書

鄮峯眞隠漫錄卷十二

宋史浩撰

表

代林侍郎賀幹龍節表

祥開繞電式居維夏之辰情極望云遙致後天之祝馳翠嬀而莫及罄丹悃以輸勤中賀防惟孝慈淵聖皇帝睿智生知慈仁天縱屈萬乘之尊以全生靈億兆民之眾衍一人之慶以續社稷二百年之基神物護持窮荒拱順渠摉野外行歸八駿之防花蕚樓前佇上萬年之壽臣叨榮禁從退處宮祠徒瞻南極之明莫陪鼇抃尙徯東朝之闕得覲龍顏

賀天申節表

陽居大夏式臨誕聖之朝星拱北辰咸祝後天之算懽騰四海喜溢兩宮中賀防惟尊號太上皇帝徳邁古初仁均動植垂衣三紀孰窺造化之功脫屣九重髙蹈希夷之妙降年有永申命用休八千歲以爲春已恊莊椿之固七百年之卜世更綿周曆之長臣職奉祠庭身居裏閈捧觴漢殿莫陪北闕之班矯首堯天第切南山之祝

有王者興已致升平之治爲天子父式臨誕育之辰萬乘稱觴羣王防弁頌聲溢於夷夏恊气滿乎乾坤中賀防惟尊號太上皇帝大徳動天至仁格物自謳歌之歸舜道得其傳致壽富之在堯尊無二上屆昌期於繞電祝難老於後天臣頃自下僚驟防顯用懷恩未報勤香火以奉祠歸命尢防望雲天而拱極

天開萬福運應千齡式臨繞電之辰用致呼嵩之祝中賀防惟尊號太上皇帝量包萬有徳合兩儀澤久寖於綿區人歌累洽道忽傳於聖子世樂重華玩意太淸潛心眾妙百王莫及髙風獨揖於陶唐萬壽無疆洪祚益過於郟鄏臣銜恩未報戀徳方深誦天保之詩旣專祝日想塗山之會更切望云

得吾道而上爲皇覿希夷之蘊有天下者尊歸父誕膺愛戴之誠敢因載夙之期躬致無疆之祝中賀防惟尊號太上皇帝聖神廣運淸淨無爲厖恩滲漉於綿區盛治光華於汗簡寛仁大度垂漢祖之規模安樂延年邁周王之壽考神人溢喜夷夏同歸臣久逺淸光坐糜榮祿昌期難遇適符流虹繞電之辰垂照無私敢罄就日望云之意

律應防賔方帝舜歌風之日慶流華渚實皇穹降聖之期動喜色於兩宮溢歡聲於四海中賀防惟尊號太上皇帝沈潛淵黙燕養希夷申命自天睿算已隆於七袠大徳得壽景命行卜於萬年適臨載夙之辰宜享無疆之福臣奉祠香火歸老山林北闕稱觴莫簉臣工之列南山祈壽徒歌天保之篇

帝乃誕敷文徳巳措國於升平天其申命用休遂延年於安樂慶臨載育歡溢羣生中賀竊以佑民而作君師修政以撫億兆兼懷南北卓冠古今自膺福報以無窮故享壽祺而益逺防惟尊號太上皇帝蒼旻饗道黃屋非心五百嵗春五百嵗秋閱靈根於南楚三千年華三千年實開皓宴於西池對玆震夙之辰宜戒簡穰之祉臣退藏田裏寢逺闕庭防弁如星莫簉班於鵷鷺奉觴望日第馳頌於松椿

皇穹申命誕垂箕翼之光溥海儲祥更衍喬松之算懿玆殊祉甫爲昌辰中賀防惟尊號太上皇帝徳並兩儀治髙千古撥亂世以反正獨致中興樂成功而不居躬行內禪道傳聖嗣慶溢敷天載戢干戈六十年華戎兼愛盡辟農畆三萬里民物鹹熈陰徳旣隆繁禧斯介幾閱蟠桃之華實益享大椿之春秋臣田裏退休雲霄在望想漢廷之簮紱競集龍樓祝堯壽之岡陵徒深鼇抃天開地辟篤生神聖之君治定功成退慕希夷之道式臨誕日彌溢歡聲中賀恭惟尊號太上皇帝徳冠帝皇仁均戎夏撥亂反正復境土於云擾之時埀拱無爲措生靈於堵安之地宜有鴻厖之繁祉來符震夙之昌辰臣賦質無堪防恩最渥巳掛冠而歸裏阻搢笏以稱觴凝睇堯階旣竭華封之祝服膺周雅更歌天保之詩

賀防慶節表

重明合璧遙聨析木之宮寶耀環樞早應猗蘭之殿歡騰寰字喜溢宸闈中賀防惟皇帝陛下睿智有臨聖神廣運日致其孝刑四海於一家天覆之仁子兆民於兩國玆屬誕彌之慶茂膺長髮之祥臣秩視宰司躬逢聖旦仰瞻漢殿阻稱萬壽之觴願效唐臣敬上千秋之錄會兩曜於析木之津愛紀誕彌之慶衍萬壽於華封之祝茂昭歸美之誠式屆昌辰惟深善頌中賀防惟皇帝陛下乾坤毓徳海嶽儲休躬孝儉於一堂措升平於四裔遂令寰宇載戢干戈生齒實繁孰不知於帝力年齡益富於以表乎天心旣躋虞舜之垂衣永法老萊之戱防臣自離魏闕久臥漳濵阻陪列辟之聨稱觴丹陛惟仰太陽之照傾藿靑霄

佑下民而作君祥開陽月祝聖人而使壽情竭華封敢伸報上之誠冀動蓋髙之聴中賀防惟皇帝陛下徳符幹健治合離明下武繼文暢天威於有截重華恊帝盡子道以無爲气屆嚴凝時當震夙咸賴一人之有慶共稱萬壽之無疆臣喜谷旦之初臨傾葵心而冞切阻預臣工之列同奉稱觴徒歌天保之篇仰祈鴻算

運際中興吉惟良月訂是谷旦篤生聖人載騰率土之歡庸介後天之算中賀防惟皇帝陛下道髙萬古徳配兩儀法堯思之聰明懋禹躬之勤儉輯被休祥之證來符震夙之辰瑞紀星躔燦長明之箕翼詩歌天保沸同祝之岡陵臣職奉外祠心馳內闕阻預稱觴之列第防傾藿之誠

天開景命歷數綿於億萬年運際中興聖人生於五百歳式是載育之旦咸輸歸美之誠中賀防惟皇帝陛下離徳重明乾剛至健嗣堯廣運防承濬哲之規纉禹美功坐享平成之效甫當良月茂屇昌辰璧月珠星炳光芒而薦祉冰天桂海駿奔走以來王沸北闕之簮紳歌南山之松栢臣歸閒故里恩錫外祠萬壽稱觴莫預在廷之列一心傾藿惟知拱極之誠

龍飛得位一千載以題期虎拜揚休九五福而曰壽仰重明之麗正屬良月之就盈敢輸戀闕之忠敬上後天之祝中賀防惟皇帝陛下誠參穹壤慶篤家邦徳業山髙而日升號令風行而雷動盡循堯道禮樂著法度彰善繼文謨弓矢櫜干戈戢當電繞虹流之節溢嵩呼鼇抃之歡臣蚤幸依乘晚方閒退雲霄在逺阻陪前殿之稱觴溝壑未塡惟頌南山而報上

作之君而作之師天心有在必得名而必得壽帝徳罔愆爰屇昌辰防申善頌中賀防惟皇帝陛下誕膺駿命奄有綿區舞干羽於兩階蠻夷效順執玉帛者萬國華夏傾心旣行勝殘去殺之仁斯得久視長生之道臣掛冠請老望闕馳神誦天保之詩敢忘歸美罄華封之祝少見輸忠

穹壤開祥天子建中和之極國家防福聖人綿福壽之期式丁震夙之辰敢後升恆之祝中賀恭惟皇帝陛下道符幹健治繼離明冠孝儉於百王運武文於四海雲行雨施巍乎舜徳之出寜日居月諸皇矣周仁之丕冒宜鴻休之滋至介谷旦之初臨臣臥疾衡廬馳神楓陛君門甚逺第瞻北極以傾心睿算無疆更頌南山而歸美

燕謀紹慶肇開衍裕之祥虹渚流光愛紀誕彌之瑞亶惟谷旦同祝壽祺中賀防惟皇帝陛下天縱聰明日躋道徳兼懷南北致三萬里之升平並格髙深享億千年之福祉臣念昔鳳龍之攀附惟今鹿豕之交遊想漢殿之稱觴莫陪就日效華封而申祝惟誦後天

兩曜防於析木爰紀誕彌三呼起於嵩山是彰錫美慶均海宇喜溢親闈中賀防惟皇帝陛下克紹丕圖誕膺景命得堯舜禹湯之純懿究詩書禮樂之精防心宅靜淵閱萬幾有神明之斷躬行仁義措一世登晏粲之塗式臨震夙之辰宜衍升恆之算臣蝸蟠里社鵠望天墀郁鬰蔥蔥徒想盈庭之佳气穰穰簡簡苐馳擊壤之歡聲

正旦賀太上皇帝表

日匝經纒肇兩儀之交泰帝尊慈極觀萬宇之回春慶恊神人歡均華夏中賀防惟尊號太上皇帝詒謀燕翼玩意穆淸俯授四時昔謹堯天之歷象仰齊七政今孚舜旦之璣衡甫臨獻歳之辰茂擁皇穹之佑臣乞身故里叨祿內祠莫隨未央殿之朝侑稱栢酒遙下大安宮之拜祈介椿齡

寶歷紀元載堯天之欽授玉巵奉壽洽漢殿之歡呼喜動寰瀛尊歸慈極中賀防惟尊號太上皇帝詒謀燕翼契道希夷閱春秋於八千植基圖於億萬气回暘谷方班象魏之和禮舉大安共上華封之祝臣夙防眷防晚遂閒休歳序告新莫預稱觴之列雲霄在望徒傾戀闕之心

頒歷堯天喜靑陽之應律奉巵漢殿祈紫極之齊齡慶衍兩宮歡騰萬宇中賀防惟尊號太上皇帝聖神廣大道徳希夷問之野問之朝咸知帝力得其名得其壽允恊民心順迎開泰之三陽茂擁維祺之五福臣臥屙故里阻覲嚴宸百辟雲從莫簉頌椒之列九重天逺苐深傾藿之誠

正旦賀皇帝表

斗建璿杓肇紀萬年之歷天臨黼座誕膺四海之圖慶溢宸闈歡均寰宇中賀防惟皇帝陛下乘離繼治出震握符道與時行順陰陽而育物徳侔幹健體中正以宜民甫臨獻歲之辰茂擁皇穹之佑臣叨分外服阻覲淸光瞻彼闕庭靄非霧非煙之气祝吾君壽賦如山如阜之詩

歳之朝月之朝肇開萬紀天所助人所助咸萃一人百福是遒四方來賀中賀防惟皇帝陛下乾坤合徳日月並明斂福錫民恩旣隆於左右對時育物道更妙於財成玆茂履於三陽宜誕敷於多祉臣身逢盛旦職系齋庭北闕稱觴𨿽莫陪凡百執事南山祝壽徒能歌於萬斯年

在璿璣以齊七政肇序三陽執瑁圭而朝諸侯斂時五福尊歸震極慶浹寰瀛中賀防惟皇帝陛下接統循堯履端行夏嗣休明於寶歷頒正朔於路朝羽葆葳防親奉慈闈之壽丹墀拜舞歡傳嵩嶽之呼臣遭承平乞身閒退稱觴谷旦莫陪漢殿之儀向日葵心惟效華封之祝

法嚴五始仰明聖之體元序正三陽慶乾坤之交泰惟皇建極斂福錫民中賀防惟皇帝陛下申命自天重華恊帝省歳時而不忒嗣歷服以無疆燕寢雞鳴奉親歡於億載龍墀振鷺藹和气於千官臣屏處田閭逖違軒陛香飄合殿莫綴武於槐楓日近長安徒傾心於葵藿

冬至賀太上皇帝表

陽气潛萌於泉應七日之來復聖人退藏於密觀萬物之資生慶溢慈闈和薫廣宇中賀防惟尊號太上皇帝道髙太極徳冠百王舜子丕承爰釋鴻圖之負堯天難老載迎鳳歷之長玆茂對於昌辰宜倍膺於純嘏臣領祠京邑歸築山樊莫隨漢殿之奉巵歡呼爲壽第祝周家之定鼎安樂延年

气復黃宮茂對物滋之始祥開紫殿寅賔日至之長中賀防惟尊號太上皇帝措世升平凝神淸穆適臨慶旦翕受繁禧鳯駕來朝云擁充庭之鵷序獸鑪深炷煙濃滿防之龍香臣恩許歸鄕病難趨闕莫與稱觴之列徒懷傾藿之心

魯觀瞻天式紀五云之瑞堯宮望日喜添一綫之長運偶明時尊歸慈極中賀防惟尊號太上皇帝心遊淵黙道契希夷成功髙蹈於羲皇丕緒親傳於舜子對新陽之來復茂景貺之攸崇壽舉玉巵慶延寶歷臣乞身軒陛謝事丘園掛神武之衣冠莫與稱觴之列仰大安之墻宇徒深戀闕之誠

叢霄效瑞彩毫已布於五云麗日流空繡閤初添於一綫旣體純乾之剛健宜膺來復之吉亨普率騰歡神祗薦祉中賀防惟尊號太上皇帝道超古昔志契希夷黃屋非心堯帝欽明而克遜靈臺在鎬武王安樂以延年式丁亞嵗之臨斯衍繁禧之錫臣屬歸田裏已掛衣冠漢殿伸儀莫簉鵷鴻之列華封請祝敢輸葵藿之誠

冬至賀皇帝表

月吉頒常位正臨於平朔陽來恊序气潛兆於黃鐘喜溢神人慶流宗社中賀防惟皇帝陛下誠參造化道覆華夷健徳時行幹三防於天統神功黙運錫五福於民編坐迎日至之長茂擁川增之祉臣夙叨近列幸際昌辰奉萬歳之觴莫簉金閨之彥瞻五云之瑞遙知玉燭之和

玉曆頒冬肇太和於天統璿杓建子迎至日於箕躔萬寶向榮四方來賀中賀恭惟皇帝陛下徳侔幹健治對離明體道沖虛以待陰陽之定觀時消長黙傳天地之心茂臨復旦之長坐擁泰亨之祉臣夙叨邇列忻際昌期嶽抃嵩呼遙祝萬年之壽珠連璧合永觀七政之齊气轉洪鈞應嶰筩而來復君臨紫極舒寶歷以迎長慶洽三靈歡騰萬宇中賀防惟皇帝陛下受堯一道恊舜重華探端天統之防幹旋妙造體徳乾元之大發育含生履玆至日之亨益茂閎休之對臣進防舊眷退奉內祠𨿽違咫尺天威身居緑野惟上千萬歳壽神詣丹墀律應黃鐘登魯臺而紀瑞祥開紫極嗣堯歷以迎長新陽初肇於地中和气潛回於宇內中賀防惟皇帝陛下對時育物正事承天當七日來復之期膺萬壽無疆之祉鳴鑾夙駕玉巵前奉於親歡法座昕朝金鑑式裒於輿頌臣屏居田裏待盡桑楡睠節令之推遷念江湖之逾逺職叨三事莫陪拱北之班情戀九閽第切維南之祝

律應陽來式驗琯灰之動日行南至喜添宮綫之長媚玆一人斂時五福中賀恭惟皇帝陛下道闗百聖徳合二儀建皇極以錫民撫庶邦而來享中嚴黼座巳班埀拱之朝前奉玉巵復上大安之壽臣位叨三事身逺九閽稱觴莫綴於鵷行戀闕敢伸於燕賀

玉琯飛灰喜初陽之溫厚銀臺觀祲見瑞气之氤氳作善降祥以時受祉凡居生息罔不忻愉中賀恭惟皇帝陛下道與天通政由徳發體兩儀之大造物各得宜洽四表之懽心人皆知孝屆玆亞歳茂擁殊禧臣解組歸田望云擊壤千官會弁想花覆於彤墀萬壽稱觴徒心馳於華闕

鄮峯眞隱漫錄卷十二

欽定四庫全書

鄮峯眞隠漫錄卷十三

宋史浩撰

表

代宰臣等賀雪表

寒籥適中庶物方希於膏潤同云密布飛霙歘散於瑤空祥發上穹歡騰率土中賀恭惟皇帝陛下淵源體道滲漉敷恩膺寶歷之延鴻格綿區之泰定以誠育物而有生咸遂以徳參天而無感不通三登曲軫於淸六出遽呈於上瑞始由霰集表薦至之珍符旋使晛消滋橫流之葉气盡祛瘴癘廓示祺祥臣等贊化徒勤調元無補慶丰年之多黍多稌玆幸有期誦天保之如岡如陵第知歸徳

賀郊祀大禮慶成表

熈事告成格聖人之能享靈心允恊表上帝之居歆霈澤無垠普天同慶中賀恭惟皇帝陛下紹堯正統纘禹神功惟徳可以動天惟誠可以尊祖乃乘長日之至遹奉圓丘之禋四海之助皆來諸福之物畢至精誠上達髙厚咸孚臣屬染沈屙莫陪顯相口誦思文之頌徒仰縟儀心存天保之歌敢忘美報

泰壇躬祀肆搜舉於上儀爟火告成用靈承於景貺福均海宇慶溢神人中賀竊惟自昔聰明齊聖之君克謹夤畏欽崇之禮𨿽三年大報於昭享帝之誠而萬國駿奔且嚴尊祖之義靈心允恊胙福無垠在振古以如斯於淸朝而大偹恭惟皇帝陛下誠參化育道格堪輿斂時福以錫民黙膺帝賚建大中而立極仰當天心屬當陽至之辰防舉國南之祀鳴鑾淸蹕紛恊气之鼎來燔燎升煙燿神光之饗答精禋上格聖澤滂流臣叨奉殊庭阻陪行闕幸天子親郊之盛遙想祲容歌昊天成命之詩第勤善頌

賀明堂大禮慶成表

奉路寢之明禋聿成熈事敷端闈之大號允答歡心凡在照臨舉增忻躍中賀伏以天地眷我有宋歷數在於上躬九敍帷歌百神受職維時宗祀蔽自聖心被蠲享帝之誠稽用當郊之歳神靈感格有司告牲幣之防躔度昭回太史奏房心之應功光在昔燕及無疆恭惟皇帝陛下受命漙將宅心寅畏郤金芝朱艸非常之瑞惟專意於丰年抑玉闗靑海不世之勲方力修於文徳至於延登耆雋以共承祀事親禦赦令以蕩滌疵瑕豈惟闡皇祐之彌文於以繼紹興之鴻烈臣久違晬表適困沈屙身在江湖阻簉駿奔之列職非嶽牧莫逾宣布之勞徒有精神尙馳夢想

賀攺元表【隆興攺乾道】

卜郊成禮巳膺帝眷之博臨霈赦紀元更合干陽之行健命行萬國風動四夷凡曰有生孰不同慶中賀恭惟皇帝陛下惟天合徳與物爲春符景命以長年肆隆恩而攺號一新觀聴永底升平臣荷寵至深奉祠在逺稱觴介壽莫陪同徳之三千拜手祝君願過卜年之七百

冊皇后賀皇帝表

景運無疆徽音有嗣諏靈辰於太史授寶冊於中宮廟社益昌人神胥悅中賀臣聞羲皇畫易卦始乾坤孔子刪詩風先周召蓋夫婦者人倫之本而後妃爲王化之基不資內助之賢曷致太平之美恭惟皇帝陛下治方稽古法務齊家念天尊地卑道貴陰陽之相濟而日晝月夜職當內外之兼修肆因筮防之祥肇正軒星之象豈止奉上皇之志丕顯孝恭又將格庶國之心潛消怨曠禮成一代慶衍億齡臣夙荷厚恩忻聞盛事旣阻舉觴而稱壽徒深向日以馳誠

冊皇后賀太上皇帝表

燕處穆淸堯帝方隆於富壽儲精蠖濩虞皇遂享於謳歌肆因防之祥肇正椒房之禮共知盛舉發自淵慈訓一頒普天同慶中賀臣聞在昔君人之道率隆王化之基詩美周南蓋先正始書陳嬀汭實本明倫矧聖人之當陽方宸心之廣孝奉烝嘗於九廟致溫凊於兩宮豈使內朝尙玆虛席乃敷綸綍庸錫褘褕非繇睿斷之施孰使縟儀之講恭惟尊號太上皇帝道髙萬古勲格三靈黃屋非心宏離明而繼照彤闈著徳啟坤順以承天父父子子而徳教興夫夫婦婦而家道正播之寰海式是儀刑臣久荷生成偶居逺外逖聞慶事冞激懽悰莫陪百辟之班奉觴北闕防祝九重之壽矯首南山

皇后受冊禮畢賀皇帝表

幹徳光亨旣推恩於四海坤元效法爰正位於中宮冊寶備成華夷胥慶中賀臣聞若稽盛世必使齊家惟玆王化之基允屬聖朝之舉恭惟皇帝陛下徳隆萬古道格三靈念紹寧於家邦宜欽承於宗祖祗服尊親之訓肆登淑哲之英國典旣行母臨斯慶臣比叨祠祿正逺朝班阻就列以歡呼徒馳神而鼓舞

皇后受冊禮畢賀太上皇帝表

帝尊慈敕庸建椒房使奉明綸榮將寶刻禮成邃密慶溢邇遐中賀恭惟尊號太上皇帝徳合髙穹心遊太古道傳聖子旣安樂以延年治本齊家俾雍容而求配玉音誕布海宇咸聞洎玆冊寶之頒允恊蓍之吉臣蚤防識擢乞遂叨逾天地隆恩念捐糜而莫報國家慶事第鼓舞以增歡𨿽阻稱觴尙期擊壤

皇孫生賀皇帝表

聖政淸明共仰龍飛之旦天孫赫奕肇開熊夢之休海嶽讙呼華夷鼓舞中賀恭惟皇帝陛下道參三極仁覆八紘言舉斯心胡越等一家之視旣受帝祉本支延百世之祥九廟埀休而載寜兩宮動色以相賀臣奉祠在逺旅進無階披仙源積慶之圖益增盛大知帝歷卜年之數永底靈長

皇孫生賀太上皇帝表

上徳無爲神方融於道妙太和所格慶巳肇於皇孫喜气浮天歡聲動地中賀恭惟尊號太上皇帝沈潛淵黙燕養希夷功成不居力解萬幾而退佚徳施者博戲觀四世之儲祥壯佳气之鬰鬱蔥蔥大靈源之繩繩揖揖臣奉祠香火歸老山林北面稱觴阻簉鵷行之後南山祈禱徒深獸舞之誠

立皇太子賀皇帝表

誕敭寶冊肇建儲闈九廟神寧得震亨之主器兩宮色喜見離照之重熈遐邇攸同歡愉靡極中賀臣聞太防有爛光賁前星巨浸方深波分少海惟立天下之本始知帝者之尊恭惟皇帝陛下濟眾以仁悅親有道際天極地咸防覆育以生全問寢承顏斯得元良而爲助慶綿丕祚澤浸多方臣叨竊祠廷跧藏裏閈莫陪簮履瞻三善於東宮第指岡陵祝萬年於北闕

立皇太子賀太上皇帝表

聖主防尊於慈訓誕告庭紳皇孫肇正於儲闈茂彰國本歡均海宇喜溢天顏中賀恭惟尊號太上皇帝順物自然體天行健非心黃屋旣隆與子之光屬意靑宮益顯詒謀之逺是宜安樂永介壽祺臣夙荷生成逮玆閒退與觀典冊班莫簉於鵷鸞遙睇雲天心實傾於葵藿

皇太子受冊禮畢賀皇帝表

蓍協吉旣備禮於龍廷金玉其章遂增光於鶴禁慶隆宗社歡洽寰區中賀竊惟隆盛之朝必重元良之舉承祧貳極衍列聖之宏休監國撫軍系萬方之重望非由獨斷曷底慶成恭惟皇帝陛下以徳行仁繼天作主明離普照上承堯帝之傳洊震襲亨下有文王之子是行縟禮茂鬯鴻私臣久荷聖恩叨居祠祿奉觴北闕莫隨百辟之班矯首南山第祝萬年之壽

皇太子受冊禮畢賀太上皇帝表

帝遵慈訓肇啟儲闈國有徽章肆頒顯冊禮成防密歡動邇遐中賀恭惟尊號太上皇帝徳格三靈道髙萬古位傳聖子視黃屋而不居慶衍孫謀俾靑宮之預建神寧宗社澤被軍民共知國本之不揺率自聖謨之蚤定舉難逢之盛典幸親見於熈朝臣叨奉祠庭阻趨天闕卜年卜世將期過歷於周家重光重輪願繼歌詩於漢室

加上太上皇帝太上皇后尊號賀皇帝表

鳳歷綿延申錫慈闈之慶鴻名昭揭聿觀鉅典之成亙隆古以罕聞罄寰區而交抃中賀竊以肅淸朝五日之駕禮具漢皇奉廣殿萬年之觴制存唐世未有天畀無疆之算身都甚盛之稱縟儀並舉於嚴君聖治誕敷於率土𨿽大徳必得名位式介壽康繇一人克致愛欽實昭眷賚恭惟皇帝陛下躬行舜孝思廣文聲凡侍膳問安已篤勤於尊養謂備道全美宜曲盡於形容屬當希有之年再講惟新之禮光騰玉冊煥顯號之穹崇喜入楓庭想慈顏之怡懌天人允答宗社增輝臣叨奉外祠欣逢盛際詔多方揚明命一時已播於綸音將四海奉雙親萬壽願符於聖制

賀太上皇帝加尊號表

帝齡時億甫登希有之年寶冊煥揚申講非常之典歡騰四海慶溢兩宮中賀恭惟尊號太上皇帝道契古初仁均覆載埀衣蠖濩治隆三紀之餘脫屣崇髙妙出羣物之表備極一人之孝養居全五福之壽康𨿽功藏諸用莫得以名言而徳在於今自形於歌詠肆因谷旦肇顯鴻猷合十六字之徽稱爲天子父乃貴耳罄億兆民之防祝使聖人壽何辭焉祈睿算之益隆佇曠儀之屢舉華夷愛戴宗社尊榮臣叨奉殊庭欣逢盛事誦蕩蕩巍巍之徳巳在堯舜先祝髙髙厚厚之期當與天地並太上皇帝太上皇后慶壽禮成賀皇帝表

慈極儲休慶修齡之希有春期介壽覃曠澤之無垠罄海縣以嵩呼企雲天而鼇抃中賀臣聞聖徳無加孝天子必有尊彼漢宮置酒之辭止在一堂之上逮唐殿品嘗之制徒誇兩膳之間曽未必若愛欽曲盡於宸旒名壽並膺於寶防旣衍嚴君之祉復均率土之歡在昔未聞於今創見恭惟皇帝陛下道隆堯舜行過閔曽方問寢龍樓三日安而乃喜𨿽埀衣黼扆一舉足而敢忘老吾老以及人親其親而錫類嗣上帝無疆之歷躋重闈有永之年茂對新祺爰敷顯渥縟儀鉅典極聖志之尊崇厚徳深恩霈寰區而浹洽凡居壽域悉防洪禧臣叨奉殊庭欣逢盛旦九重綘闕遙瞻佳气之鬰蔥萬歳玉巵想見慈顏之怡懌

賀太上皇帝慶壽禮成表

萬壽維祺喜乃躋於七袠一人有慶爰忻奉於兩宮當靑律之始春適皇家之成禮恩覃廣宇歡溢慈顏中賀恭惟尊號太上皇帝玩意希夷凝神蠖濩奮少康之一旅馴致中興舞虞舜之兩階實由兼愛豈惟中原不識兵革抑使異域咸冒幈蒙黃屋非心旣從容而與子蒼旻降祐遂安樂以延年已隆寶冊之徽稱宜介玉巵之眉壽臣生逢盛事迹阻外祠瞻綘闕之岧嶤蔥蔥鬰鬰祝靑宮之衍裕簡簡穰穰

冊皇后賀皇帝表

渙號揚庭坤儀正位自天立配𨿽稽用於舊章養志承顏宜進登於淑徳事闗國體慶浹民編中賀竊以自昔憂勤願治之君必求儆戒相成之佐非特嚴宮中之軌則蓋將示天下以儀刑屬我熈朝克修盛典恭惟皇帝陛下治方稽古法務齊家念天尊地卑道貴陰陽之相濟而日晝月夜職當內外之兼修爰稟訓於慈闈俾肇開於彤禁行見人倫之正益隆王化之基臣久去軒墀防聞綸綍詠二南之徳徒景行於周詩上萬年之觴阻隨班於漢殿

冊皇后賀太上皇帝表

中闈肇建益隆王化之基顯冊誕敭實稟慈皇之訓事關宗社喜溢人神中賀臣聞三代之興式資內助二南之化用正人倫矧聖子之當陽推誠心而廣孝入則謹兩宮之溫凊出則嚴九廟之烝嘗豈使內朝尙玆虛席爰頒綸綍用錫禕褕亶惟縟典之聿修悉自淵衷之獨斷恭惟尊號太上皇帝勲髙萬古道配二儀陳紀立經垂漢王之制度齊家治國表周後之儀刑遂令海宇之間均被乾坤之徳臣逖聞慶事偶奉外祠百拜稱觴莫造鵷鴻之列寸心賀廈敢馳燕雀之誠

皇后受冊禮畢賀皇帝表

幹徳當陽旣推恩於四海坤元效法爰正位於中宮慶恊蓍光騰冊寶中賀恭惟皇帝陛下道隆萬古徳邁三王謂外順悉本於內和而家齊可臻於國治乃遵慈訓肇建長秋豈特克正柔儀化天下以婦道又將上毗孝治合萬國之歡心惟慶禮之告成溢寰區而交抃臣夙防異眷嘗玷邇聨身臥漳濵莫簉在廷之列心存魏闕第馳賀廈之誠

皇后受冊禮畢賀太上皇帝表

帝遵慈訓肇起椒房國有徽章肆頒玉冊禮行邃密慶溢邇遐中賀恭惟尊號太上皇帝燕養希夷沈潛淵黙道傳聖子旣安樂以延年治夲齊家俾雍容而立配詔音誕布海宇交欣迨玆寶刻之成允協元龜之吉臣蚤防識擢迄遂叨逾天地隆恩念糜捐而莫報國家慶事第鼓舞以馳誠

太上皇后慶壽禮成賀皇帝表

致養嚴宸方介彌髙之祉儲祥慈極更躋希有之年慶展九重恩均萬國中賀恭惟皇帝陛下道隆堯舜行過閔曽問寢龍樓三日安而乃喜垂衣黼扆一舉足而不忘適當喜懼之秋彌謹晨昏之奉南山栢茂上皇正衍於億齡北內椒馨壽母又臻於七袠嗣萬世無疆之歷燕兩宮有永之祺爰卽新春慶成縟禮遂令四海咸登仁壽之途端在一人克盡愛欽之道歡騰率土徳格皇天臣猥以負薪稽於就日蔥蔥鬰鬰望漢殿以輸誠簡簡禳禳罄華封而致祝

太上皇后慶壽禮成賀太上皇帝表

北內兩宮茂喬松之偕老南山萬壽喜祺翼之交輝彤闈躋七袠之祥丹扆富九重之樂歡均率土慶溢敷天中賀恭惟尊號太上皇帝道並堪輿徳隆今古爰非心於黃屋久玩意於紫淸六十年不試兵戈實由兼愛億萬人皆興禮遜本自移風陰功旣冠於百王純嘏宜膺於萬歳遂同椒壼並介春齡涓谷旦於始春舉縟儀於曠典光華寶冊紀太姒之徽音防灎玉巵洽上皇之歡意臣棲身在外伏枕未瘳祝獻華封阻簉鵷鸞之列頌馳天保徒懷葵藿之心

太上皇帝慶壽禮成賀皇帝表

太極儲祥如遇常珍之歳三朝介祉更覃綿宇之恩合中外以嵩呼企雲天而鼇抃中賀臣聞二帝之盛享祚獨髙三王之隆得年有永降及中古迄於當今允惟太上之至尊獨備廣成之大道非心黃屋玩意紫淸日月緩行方彭祖十分之一春秋益富過莊椿百倍而多聖算無疆宸以喜恭惟皇帝陛下資齊堯舜行過閔曾問寢兩宮克盡南陔之養均歡四海又誦蓼蕭之詩至徳上際而下蟠休聲風行而雷動臣未遵聖訓快覩縟儀防灎玉巵慶慈顏之怡懌岧嶤金闕靄佳气之氤氳普曁蒸黎同躋仁壽

髙宗皇帝加徽號上皇帝表【辛亥十一月】

則天蕩蕩固靡俟於形容成功巍巍宜不忘於揚厲式昭祖武允屬孫謀神人悅怡夷夏鼓舞中賀竊惟洪荒之上聖賢著無諡之文治古以來子孫有稱美之義𨿽太平無象難施繪畫之工而大徳得名實貴光昭之舉原於歷代盛在熈朝恭以髙宗徽號皇帝配天受命奮一旅以極中興撥亂興衰敍九疇而建皇極全功兼創業守成之績至徳盡郊天告廟之誠斡聖神變化之機備文武弛張之道人和致順蓋止於仁地察顯靈實根於孝皆生知之固有匪溢美之虛言肆加十字之徽稱雅出大君【壽皇表云兩宮】之英斷典冊焜煌於億載神靈歡喜於九霄一札初頒萬方咸服伏惟皇帝陛下聰明作後睿智有臨重舜之華惟務悅親而有道襲堯之爵故知尊祖以爲先懿此縟儀葉於慈抱泥金檢玉重增九廟之光疊矩重規髙掩百王之躅臣伏限退休田野莫遑趨慶闕庭臣無任【云云】

鄮峯眞隱漫錄卷十三

欽定四庫全書

鄮峯眞隠漫錄卷十四

宋史浩撰

表

代人謝除知明州表

違從臣之荷橐僅十八年奉便郡之竹符無二三舎曽謂民社蕃宣之寵猥先江湖流落之餘仰獨斷以天臨俯孤蹤而涕霣中謝伏念臣蚤由末學濫綴名流寖逢神聖之知獲侍淸閒之宴恩隆未報罪大不容顧投閒置散分之宜而附熱趨炎心所鄙甘奉身而退縮將沒世以湮沈敢謂天地之洪私俯紀蓋幃之舊物乃分印紱俾奉教條矧四明庶富之邦實三韓扼控之地鬰爲輔鎭宻衛宸庭尙容衰晚之資叨奉光榮之寄玆蓋伏遇皇帝陛下乾剛善斷哲鑑惟明察臣下之勤勞審凶邪而防去滯淹並起一新寛大之恩幽逺不遺盡革詆誣之俗致玆孱亦出照臨臣敢不防奉君仁力蘇民隠不爲日暮途逺自渝葵藿之心𨿽雲海闊山崇當竭涓塵之效

代司業謝誡諭表

率屬四門謬於考擇敷綸九陛賜以丁寧仰銜善貸之恩俯積素餐之愧中謝伏念學𨿽爲己識不兼人偶逢神聖之知寖歷淸幽之選叨從省戶濫貳賢闗旣不能使官僚皆擅精詳之舉又不能令士子各安義命之歸每興洶洶之風波有負堂堂之庠序且一時過設固云師不必賢而眾口沸騰是亦齊未爲得致勤聖慮俱肆徳音使當汰斥之流並入矜容之內恩隆天地報乏絲毫玆蓋伏遇皇帝陛下徳底日新聖惟天縱邁能官之棫朴體樂育之菁莪憫玆臣下之過愆撫以訓詞之溫厚俾從今始漸復古初臣敢不仰戴至仁益防厥職拔尢取頴思服眾以爲先摩義漸仁惟敗羣之務去誓將薄效仰答私

代叔父謝除諌議大夫表

聖恩至渥輙貢懇辭天聴蓋髙莫回成命循涯涼薄拜寵驚惶中謝竊以在昔帝王率隆諫諍𨿽明良之相遇猶叢脞以申規用成濬哲之資以廣雍熈之化顧玆要職宜選名流如臣者蓬蓽孤寒桑楡衰晚生遇聖神之世誤防特達之知帝幄侍言延英抗論驟令叨預誠出遭逢當明主已躋三代之隆使防臣遽處七人之首銜恩𨿽寵非據爲憂玆蓋伏遇皇帝陛下聰以作謀知而則哲日新其徳學益際於淵防時敏厥修謀使陳於忠讜毎由言路進擢從臣致此妄人亦叨異數臣敢不兢兢守職謇謇持心期輸葵藿之防仰奉乾坤之大

代叔父謝簽書樞宻院事表

綸音薦錫渙命莫回祗受以還震驚無措中謝竊惟黼帳本根之地是謂淸朝宥宻之司非資全文武則孰禆末議於廟堂非識洞猷爲則孰貳洪樞於造化自知衰謬敢望寵榮遽此叨逾靡容辭避玆蓋伏遇皇帝陛下堯仁廣被舜智博通以不貳而任賢由至公而作哲宣明人主之職興起太平之功復謹選於庶僚俾協圖於密席擢玆孤迹置在邇班景迫桑楡敢衒精神而矍鑠心非木石誓將頂踵以捐糜

代叔父謝兼權參知政事表

由之懇屢瀆天聰從欲之仁罔回聖造拜恩益寵撫己惟憂中謝臣竊以在昔聖朝必先治體惟君臣之咸有徳故名器之不假人使亷恥之俗成由奔競之風息茂昭此道允屬今辰矧政事之本在於尙書而奉行之際尢須丞轄宜得詳明之士可爲僚寀之光遽使材實當牢避誠恐累大公之化蓋非規小僅之名仰被敷綸迄無反汗望非愚及榮與懼並玆蓋伏遇皇帝陛下堯禹凝勲成康躋治職論一相善取諸人旣令朝夕納誨以輔臺又欲左右之臣罔匪正致玆朽質濫厠邇班臣敢不退揣初心仰銜大賜誓殫蜂蟻之素仰答乾坤之私

代叔父罷政宮觀表

譾薄防資弗勝重任飄零末路尙畀貞祠罪大恩隆感深涕落中謝伏念臣性鐘朴野家積單平徒爲章句之腐儒謬綴簿書之俗吏分無榮望老在窮途豈期明良相遇之朝遽進遲鈍不及之士曽未閱歳巳處近班始長七人繼登二府仰止山淵之大實無涓滴之勞豈惟資望素卑世所不許抑亦禍災自取人亦喜攻罪𨿽徹於聴聞恩必歸於寛恕俾屍祠祿得見鄕關惟天地之施生以收成爲至徳惟神聖之選擢以保全爲大恩幸旣不貲身何以報玆蓋伏遇皇帝陛下堯神廣運湯徳克寛察臣下之勞勤審防邪而防去尙榮以祿俾盡其生臣敢不益念昨非深勤內省景臨西崦知來日之無多感在中扃誓此生之不替

代宰臣等謝賜喜雪宴表

朔雪效祥俯應一人之徳需云命燕肆頒百體之延誤被恩華靡勝悸忭中謝伏念臣等猥緣遭遇獲玷使令叨預近司曽蔑經綸之效克成美化初非調爕而然歳方半於三冬月適丁於再閏飛珍萬宇旣成璧以爲珪助順九重本日暘而月雨退惟屍素增靡涓塵方深芒負之虞更沐燕胥之惠玆蓋伏遇皇帝陛下恩覃動植道格天淵窮幽極逺而鬼神不遺摩義漸仁而華戎咸服兆此丰穰之瑞表夫誠恪之孚猶示謙沖特彰眷渥亟奉天顏之喜俾參醉弁之峩耳聴韶音頓覺非常之遇心銘湛露難忘欲報之私

謝除中書舍人表

儲闈肇建已叨左史之榮邦命維新復陟西垣之峻荷恩加厚懷愧彌深中謝伏念臣頃事潛藩獲塵講席仰觀舜問每究天人之防退誦堯言預知宗社之福而臣文辭鄙淺論議闊疎徒親咫尺之光莫致涓埃之助敢圖簡記曽不瑕疵遺簮念舊而見收自知無用積薪後來之貽誚終懼難安地固辭吁天弗獲此蓋伏遇皇帝陛下鴻慈委照大度包荒念臣久侍燕閒當粗知於徳意謂臣素懷朴直宜不昧於私心擢自羇單置之嚴近臣敢不勉修薄技益勵孤忠潤色皇猷𨿽有慙於亟亟論思庶政尙少見於惓惓

謝兼侍讀表

內史贊書方重非材之愧邇英進讀更叨躐等之除拜命若驚拊躬無措中謝臣竊以帝王之學異夫章句之儒自誠而明惟睿作聖上稽治古下繹庶言當得魁傑耆老之臣共致廣大精防之助豈伊孤陋亦與選求玆蓋伏遇皇帝陛下富髙宗之多聞資孔子之不倦精神黙會龍潛乎道徳之淵糟粕盡遺蟬蛻乎簡編之表有如海嶽猶取涓塵臣敢不罄竭愚忠搜尋舊習正心誠意𨿽自得於淵知人安民尙恭陳於古訓

謝除翰林學士表

陳薄技於掖垣已試亡狀進華資於翰苑得寵若驚迫成威命之行莫遂牢辭之志外慙公議仰愧殊私中謝伏以上聖禦圖萬邦願治當出令之始尢借代言之臣下十行之札以勞藩方賜尺一之書以詢故老必能開諭難陳之意如在扆前發揚易感之情見於言外則凡傾耳而注目孰不承徳而向風顧如臣愚何以任此玆蓋伏遇皇帝陛下仁深求舊道大包荒謂迂疎無希進之心而朴拙有不欺之實故令親近以示初終臣疊冒寵光彌深惴栗文辭甚陋將何以塞重責而酬厚恩肝膽可輸敢憚於逆盛意而犯隆指尙祈聖度俯察愚衷

除翰林學士謝宣召表

使車馳遣布溫詔之丁寜里巷聳觀嘆詞臣之榮渥省循非稱慙懼交深中謝臣聞人當志於功名世常難於遇合入朝見嫉或屢薦不用而一毀遂行賦命多奇有自少著名而終老見棄在昔共患於斯難逢至於仕進自結於主知文辭歷司於帝制如臣所值可謂至榮玆蓋伏遇皇帝陛下煥乎其有堯章燦然而興周道考觀治體務遵燕翼之謀眷禮近臣特舉右文之典星軺傳命鼇禁增華臣敢不砥礪初心激昻晚節銜恩未報常如淵谷之臨遇事輙陳或有絲毫之益

除翰林學士謝對衣金帶鞍馬表

分三服之珍奇爛然出笥下六閒之駔駿效以在庭恩義便蕃省循愧嘆中謝伏念臣逢辰特幸竊位過優以一介之孤蹤參兩朝之近侍趣上禁嚴之直並加服乘之華喜動親闈不意寒門之遭遇光生異巷共知儒術之尊榮矣此蓋伏遇皇帝陛下眷禮近臣講修故事特假寵光之渥俾圖報稱之宜束帶與賔客言𨿽慙鄙野攬轡有澄淸志敢怠馳驅

謝除參知政事表

忱辭洊列𨿽已竭於愚溫詔俯頒終莫回於誤寵上慚主眷下愧師虞中謝伏念臣以一介萍梗之蹤際千載風雲之防粵自左史亟踐西垣甫入謝於昕朝巳陞華於翰苑曽無遊夏淵源之學少助商周灝噩之文豈謂代言之墨未干進讀之席不暖復膺聖擢遂與政機洪惟盛朝克肖治古體堯蹈舜方當大有爲之時釣渭耕莘宜得不世出之輔顧參陪於國論實翊贊於皇猷非特近比二轄之官蓋得與聞三省之事叨塵若此報稱謂何玆蓋伏遇皇帝陛下歷數在躬聰明作後裕於待士約以取人念其羽翼之舊臣委以股肱之重寄而臣自承顧問積有歳時𨿽防補衮之功實抱愛君之願好生天地之大徳旣屢誦於舊聞安民帝王之極功尙力成於聖志

謝除右僕射表

與聞國論方懷非據之慚誕告王庭俄玷久虛之位震駭爲之汗浹感激至於涕橫中謝竊以元丰正二揆之名寵章特異建炎通三省之務總任愈隆比復兼總於本兵蓋欲倚平於外侮必才能足以立事且望實足以服人端委廟堂贊元而經體運籌帷幄折衝而消萌然後百志惟熈四方其訓如臣蕞爾視此闕然昨入贊於政機繼攝承於樞筦猶祈解免庶逭顚危況若防輔之官顯在具瞻之地位髙祿厚豈假寵以示私責望憂深𨿽忘生而曷報面奏疊煩於天聴囊封屢叩於帝閽至於辭窮終以虛受玆蓋伏遇皇帝陛下茂日躋之聖宏幹覆之仁謂臣早事於初潛察臣初知於上志俾熈帝載用秉國鈞昔竇偁用南衙之恩僅居參貳韓維號東宮之舊不及登庸敢期一介之防蹤獨際千齡之慶防然臣受材甚下賦命多奇奮由單平疎逺之中非有積累明白之效繄時獨斷迄此曲成臣惟當內盡孤忠旁招眾彥仰不愧俯不怍實懷自信之心尊所聞行所知少稱非常之遇

郊祀大禮謝加食邑表

禮國南惟聖能享慶行海內與物爲春顧玆冗散之蹤亦被汪洋之澤無功衍賦拜命增慙中謝伏念臣性質迂愚材非俊秀徒有心於許國曽無術以濟時偶輔龍飛驟陞槐揆慮辜任使旋請退閒逮玆盛舉之成莫與駿奔之列不圖惠政遽及孤臣玆蓋伏遇皇帝陛下明徳惟馨上天敷佑精意以享法遵幹徳之良元日用辛制踵周人之舊靈休來下帝賚普沾遂令簮履之防亦冒戶租之寵臣敢不益勤香火少效涓埃食采旣丰玆抱空餐之愧捐軀自誓尙期未死之前

鄮峯眞隠漫錄卷十四

欽定四庫全書

鄮峯眞隠漫錄卷十五

宋史浩撰

表

代叔父再辭簽書樞密院事表

能薄望輕自知甚白恩隆命確退揣難安輙冒天聴再陳愚悃中謝伏念臣性惟朴野年復衰遲素於榮利之塗莫起僥逾之望誤防聖造進擢言官曽不淹時已登上列毎覩虛心而納諫常思殞首以酬恩寸效未施輿言可畏方自虞於曠斥詎可冒於寵靈矧貳樞庭實陪政府豈容濫受以玷明揚𨿽力貢於懇私迄未承於兪防冰淵是懼啟處靡遑伏望皇帝陛下曲珍睿慈俯矜愚守推至仁於從欲收成命於已行臣𨿽蒲栁之姿猶冀涓塵之報

代叔父辭兼權參知政事表

進陪樞轄已荷殊恩超贊化鈞更防眞寵欲反髙明之聴輙傾危迫之誠中謝伏念臣蚤玷儒流獲叨仕進寖當晚景曽乏能稱指富貴如在雲霄量分守自甘藜藿玆幸明良之相遇遂欣選用之盡公擢孤蹇之衰蹤置公明之近列聖君無諫諍之事謬長七人邊陲絕兵革之謀濫陪二府疊冒鴻恩之渥方包鵜翼之羞敢料宸衷愈推榮典雨露未收於膏澤肺肝再進於忱辭伏望皇帝陛下察臣素匪其人憐臣本無佗望許逡巡而引避庶彈劾之未加恭俟兪音少安愚分

辭參知政事表

出綸甚寵驚超擢之非常瀝懇莫回愧精誠之未至中謝伏念臣奮身寒苦承學空疎初無汗馬之勞偶際飛龍之運堯以是道傳舜欣大啟於昌期尹有一徳曁湯方仰成於近弼豈容衰懦輙與政機伏望皇帝陛下察譾薄之難勝憐疲駑之弗逮特收誤寵以穆師言國論參陪儻逭妨賢之誚禁林近密非無報徳之階

辭右僕射表

需章上達冀推從欲之仁批詔下頒未遂由衷之請仰勤訓勉冞劇震驚中謝伏念臣遭遇異恩參陪近弼顧寵靈之疊至知分量之易盈惓惓防誠每每懷懼是以牢辭進秩力避本兵曲荷天地之容皆從螻螘之願比有負薪之疾亟圖解組之歸不惟眷畱且復明陟𨿽亞輔久聞於虛席而西樞巳慶其得人並以委臣仍兼錫土退思綿薄曷稱登崇伏望皇帝陛下略反汗之小嫌矜吁天之至懇疇咨宿望協濟治功庻全聖主知人之明亦盡防臣量巳之義

第二表

洊布愚衷未回聰聴揆玆方寸之地實匪飾辭豈伊咫尺之天而弗下耳中謝伏念臣奮身孤逺逢世休明橫艸之功初無可錄遺簮之舊偶荷見收旣拔擢之非常知顚隮之必至然而位寖髙而責大恩愈重而命輕有所報醻實忘生死每於奏事論及邊防謂坐銷鋒鏑之憂在先固金湯之守然後大明中國之義以行王者之師繼列聖好生惡殺之至仁成吾君寢兵措刑之本防𨿽處心積慮之若此終圖事揆功之蔑如幽屏是宜具瞻曷稱鳳覽輝而下集方多士之朋來驥伏攊以自憐嗟壯心之非昨伏望皇帝陛下明照黜陟覆獲始終姑專任元輔以責成功或攺命眞材而慰輿論曲安蕞陋俾免傾危貳政機衡尙匪久居之地賜歸田裏終祈全廣之恩

辭知福州表

成命始行已吁天而祈免兪音尙閟尢蹐地以懷憂再敢布於危衷庶必回於淵鑑中謝伏念臣猥緣防技獲際龍飛未閱一期已躋次輔自審輿情之未服亟辭柄任以遄歸旋被洪恩起屍大郡效未殫於絲髮寵以畀於旌旄福淺生災哀深茹苦方免素冠之卽吉遽頒紫詔以陞榮福唐南服之鉅藩星婺魏邸之同鎭退循微分皆所不安遂亟上於函封乃曲加於廷渙符仍閩部節易章川豈伊孱病之餘獲此便蕃之錫𨿽伸懇避未賜矜從伏望皇帝陛下照以無私諒其非據收還大號攺授耆英庶令衰瘁之身獲免顚冥之禍

辭開府儀同三司表

恭承出綍未孚再瀆之言輙用循墻更致三辭之悃中謝伏念臣愚無一得才乏寸長偶依日月之末光獲際風雲之嘉防中更閒退兩寄蕃宣玆入奏於楓宸遂同儀於槐揆在昔之元勲盛徳尙莫敢居如臣之綿力薄材豈宜冒處矧今圖治正欲循名內而奉法之臣修明政事外有翰邦之士屏蔽封疆不敢空言專要成效願寢惟行之令佇旌特異之功豈伊防臣敢當是寵伏望皇帝陛下深憐懇惻卽賜允兪倘矜潛邸之舊勞尙畀名城而共理巳爲過分更復何求其將相之重權曁土田之多賦實爲僥冒覬賜收還

辭郊祀大禮加食邑表

囊奏上陳冀回淵鑑綸言下逮尙閟兪音輙伸傴僂之辭再瀆崇髙之聴中謝伏念臣逢時盛際防國異恩寖登臺鼎之司洊被侯藩之寵屬圜壇之肆類阻預執籩曁宣室之受釐乃防均貺方上投閒之請敢饕增邑之榮聞命靡遑拊躬罙懼伏望皇帝陛下亟收成渙俯狥愚衷豈特防臣獲免空餐之誚庶令羣下皆無茍得之心

再陳尺奏少達寸誠祈寢誤恩庶逃淸議荷王言之薦降曽天聽之未孚奉牘周章捫心惶懼中謝臣聞自昔有國必務施恩加地所以賞功徳之成豈應易得多邑所以惜名器之重亦不濫加臣猥以庸虛久叨榮寵老不知止坐糜廩稍之優病且未瘳莫效涓埃之報敢意均釐之大賚遽加置散之陳人受則無功辭宜獲命伏望皇帝陛下闡淵衷而下燭知慶典之大隆特亮臣愚素非矯僞俯回天鑑許賜矜從疊此輸誠期於得請

辭少保醴泉觀使侍讀表

囊封薦貢覬渙號之必還天聴益髙仰兪音之尙閟疊奉丁寧之訓彌深感懼之私不避重誅敢伸三瀆中謝竊以攷本朝之故實起諸老於退閒或容納節以歸未始遷官而召一時鉅望有若昌期奕世象賢無如公著𨿽結知之特厚曽是禮之未聞敢期獨斷以敷恩遽爲材而創見謂賞潛藩誦說之益則臣無博聞彊識以開寤於淵聰謂酬初政輔弼之勞則臣無奇謀碩畫以規恢於逺馭已自知其非據人尢謂之不然況臣老止形存病惟骨立徒緣軫記未許休官玆假寵以過優顧何功而可稱伏望皇帝陛下闡皇天祐物之眷推慈父愛子之情旣益厚於殊私亦何庸於好爵願寢惟行之令用恊僉言庶令垂盡之年獲安愚分由之懇得請爲期

再乞休致表

奏函上達祈亟就於休閒詔札下頒猶未孚於懇欵輙伸再瀆仰冀曲從中謝竊以國張亷恥之維士明進退之義出爲委質不有其身歸曰乞骸始致其事茍昧夜行之鐘漏曷全晚景之桑楡伏念臣性識不明材能無取偶逢休運躐寘華塗當軸秉鈞有類積薪而居上建旄易鎭初無彊艸以論功儀巳視於公槐班更聨於孤棘向也知難而去國玆焉被命以造朝旣疊冒於寵光復屢陪於閒燕涓塵未報筋力先衰悵來日之無多苦沈屙之不赦願辭厚祿以逭餘災伏望皇帝陛下垂鑑由衷推仁從欲許上還於印組俾退伏於田廬敢希前輩之髙蹤自崇淸節實賴大君之隆施少益頹齡

辭右丞相表

避權有請昔已幸於矜從注意益隆今忽聞於播告旣控辭而未獲敢瀝悃以載陳中謝伏念臣本乏異能偶逢興運夤緣初政僥冒近司揣已無一日之長旋知引退去國餘十年之久何意復來獨荷記憐俾從收召髙官厚祿經緯已愧於素餐綿力薄材揆席豈容於濫處惟藹藹王人之吉具赫赫師尹之瞻內有邇臣外多耆徳倘擢居亮采足仰副於責成詎使衰蹤獨妨賢路衝申倍於井賦仍進啟於國封被數特優循涯曷稱伏望皇帝陛下乾坤覆育日月照臨察臣齒髮之已衰憫臣筋骸之難彊亟收還於渙命庶允穆於師言執造化之權旣自列其非分侍淸間之燕尙得誦於所聞

第二表

囊封薦貢祈免誤恩綸詔載頒未孚危悃輙露再三之凟仰幹咫尺之威中謝臣竊以股肱之臣腹心所寄若古有訓𨿽曰圖任舊人以試罔功則亦焉用彼相伏念臣材非俊茂學本荒疎適丁繼照之辰乃玷代天之職靡懷固位確意尊君搜舉賢才講明理道欲輔成於自治將基本於外攘方施覆簣之功巳沸鑠金之論保全覆防獨荷恩隆擺脫歸休幾如痛定每思慮之所及𨿽魂夢以猶驚矧屬暮途耄矣無能爲也追惟曩日一之其可再乎伏望皇帝陛下矜其衰殘察其畏怯深念鈞衡之重勿私簮履之防垂拱仰成別選碩大光明之士算計見效決收穹崇博厚之勲

乞解罷機政表

危悃上陳投閒是請溫詞下逮賜可未聞輙幹難犯之威敢罄不移之守中謝伏念臣素無他技徒抱朴忠年巳過於乘車所宜請退老當知於納祿再冒寵靈外虧止足之風內蹈滿盈之戒旣聖主曲憐於舊物顧防臣敢愛於餘生不量精力之衰覬竭涓塵之報而臣病淪肌骨景迫桑楡兩耳聵聾每懼敷陳之誤百骸罷憊不勝拜跪之勞痛楚相仍形神俱耗畫廢餐而懷愧夜輟寢以興思建國家宏逺之圖本非所及躬簿書期防之職今又弗能是令論道之私乃作飬病之地自知甚確決去爲宜伏望皇帝陛下賜並堪輿恩覃簮履念臣進退之義豈有他腸察臣悃愊之私實慙尸位許解機衡之任俾收藥石之功庶保殘軀以全晚節

第二表

衰病乞休旣輸防確溫言申命未卽允兪輙忘抵冒之誅用竭兢危之悃中謝伏念臣奮身寒苦遭世盛明方聖主乘乾出震之初膺弼臣當軸秉鈞之寄略無涓埃之補迄遂丘園之歸然猶祕殿陞華眞祠賦祿兩更旄節薦領藩方晚加亞保之崇資首冠西淸之近侍極數十嵗久虛之典爲一介臣埀老之榮敢期睿眷之非常更念朴忠之有素忽拜絲綸之寵再專鼎鼐之司疾恙寖加何以專裁於庶政罷癃巳甚難乎觀示於逺人一夕屢興終食三喟倘有誤於國事實深累於上知伏望皇帝陛下念機務之惟艱察誠心之莫奪俯矜朽憊曲賜保全鳳覽徳而下之別求耆哲馬問途而老矣尙佚餘年

第三表

封章屢上旣盡布於腹心宸眷特隆尙曲存於體貎念愚誠之已迫懼淵聽之未孚輙復控陳冀防矜惻中謝臣竊以事君專於委質狥國在於忘身死且不辭病亦奚卹誠以股肱之宣力貴乎精神之折衝茍省決之間或至於昏迷則設施之計不勝其差謬矧四海九州之廣有一日萬幾之繁倘禆贊之或虧𨿽糜捐而何益每思及此深切自驚伏念臣久此支離寖成沈痼入而退食難窮鴈鶩之文書出則戴星不耐風霜之途路惟聖主尙憂勤而圖治顧防臣敢暇逸以偸安旣殫匪懈之勞遂抱弗瘳之疾詎有代天理物之地乃容屍祿養屙之人故此祈哀必期賜可伏望皇帝陛下皇明委照洪造曲成察臣重任之難堪憫臣孱軀之已瘁許從罷免乞遂休閒𨿽來日無多莫報聖恩之大然餘生未泯願觀徳化之成

進玉牒再辭加食邑拜轉官回授表

輯令典於熈朝誤頒賞秩控忱誠於丹扆尙閟兪音不勝局蹐之情輙罄頻煩之凟中謝伏念臣猥叨帝奬再入宰司居懷竊位之憂未知報稱敢冒懋官之寵自速滿盈矧茂揚萬世之休蓋盡出羣英之力衍金枝於三祖之下積日旣深著玉牒於十載之間畱心亦久臣偶緣末至適防垂成莫逃屍素之譏豈有僥逾之望爰田增賦叨受祿之無功私屬疎榮懼得名之非據疊是異眷尢當力辭伏望皇帝陛下大擴皇明俯昭愚悃亟還綸命庶無虛授之嫌允穆師言終免傷亷之誚

第二表

叨承渙渥力控危詞申錫溫言未防賜可輙罄不移之悃屢幹難犯之威中謝竊以賞逮有功所以勵僥覦之俗化行自近乃能興謙遜之風故公朝不取於濫恩而君子尢戒於茍得臣𨿽至陋理亦粗明倘因總職之防勞輙冒出綸之殊寵旣自乖於淸議曷躬率於庶僚伏望皇帝陛下深滌幸源益隆主柄再命傴而三命俯冀曲諒於愚誠大臣法而小臣亷庻少禆於治體

經修會要再辭轉官表

疏恩行賞本酬修纂之勤就第投間敢冒褒崇之秩自知旣白焉得無詞輙幹咫尺之威用致再三之凟中謝竊以爵祿所以勵世名器不可假人故在至明之朝尢嚴責實之舉茍無濫吹斯曰當功如臣者愚且無庸老知戒得蚤緣幸防獲偶昌期旣覩潛藩新又新而作徳更逢初政聖繼聖以重光𨿽皇風蕩蕩以難名然靑史班班而可攷爰輯猷爲之美別成防要之書謂以日系月也萬年必至於浩穰倘因類分門也一見能知其梗槪臣曩叨當軸遂玷提綱未施載筆之勞旋有乞身之請逮簡編之大備皆廊廟之羣公且彼合推恩尙爾力辭則臣𨿽回授亦難祗命伏望皇帝陛下覆昏而植有禮輔徳若天親賢而下無能致嚴如父但詔諸儒而拜賜特遺孤迹以示公亟收出綍之恩終遂循墻之避

經修防要辭轉官回授表

賞逮罔功屢形巽牘澤流後裔敢冒渙恩更此輸誠終期賜可中謝伏念臣本無一得尢乏三長偶承中袐之羣英恭纂初元之懿績猥塵亷總曽無歳月之淹繼卽退閒曷有涓埃之效玆告成於冊典忽濫進於官資力控懇辭未回聰聽𨿽曰特貤於私室是亦下錫於防臣惟叨逾非所敢安故煩凟不能自已伏望皇帝陛下區分勞逸旌別幽明察臣無預於討論憫臣粗知於止足卽寢惟行之令用彰無黨之公

辭少傅表

上投閒之請方幸天從疏絕等之恩遽聞廷告荷始終之垂眷至感悸之交懷輙罄誠忱載幹聰聼中謝臣竊以貳公化夙推亞傅之聨仗節建旄特峻中權之寄繄將相之兼領爲搢紳之至榮矧令屍祿於內祠復許執經於便殿考聖世累朝之故事非元勲盛徳而弗居豈容遲暮之途並冒便蕃之寵重惟質兩踐臺司執效篾聞惟日負曠瘝之懼沈屙寖劇乃力辭機務之煩旣獲從均逸之安敢更拜非常之渥伏望皇帝陛下廓乾坤之造昭日月之明不忘念舊之誠深諒由衷之悃寢殊榮於非據止成命於已行倘遂懇辭或弭滿盈之釁庶因休養迄全疲瘁之軀

第二表

聖主推厚下之仁特頒異數臣子鑑有終之吉確守愚誠敢洊布於懇詞冀必回於淵聽中謝伏念臣猥緣宿恙祈解繁機睿眷曲從俯念桑楡之晚防軀幸防獲全樗櫟之生方期收加劑之功乃遽有揚廷之命且避權本蘄逺寵乃陞華顯之班而上印所以丐休猶竊防嚴之直其於進退出處之際殊失辭受取舎之宜茍冒昧以輙居實叨逾而無恥外難逃於公議內有愧於初心伏望皇帝陛下獨總威權謹司名器寢出綸之明命略反汗之小嫌倘未忘敝履之餘不容遐棄願始賦眞祠之祿俾侍燕私庶循止足之規不速貪饕之誚

三朝寶訓終篇辭轉官回授表

求免而許貤恩大非初志不授而將遺後裔同是洪私何以辭爲其實一也輙貢兢兢之懇仰幹赫赫之威中謝伏念臣本乏他長亦無素學猥繇攀附驟被光榮未殫一得之愚巳處三孤之烈旣慙屍素復懼滿盈毎自誓於胸中曽不知其死所假令捐軀而畢命寧敢依違矧於進讀以終篇初無勞苦亟承下詔俾遂遷官瀝肝膽以披投𨿽蒙洞照畀絲綸而回授猶未全孚伏況臣子弟闔門親姻兩族或服勤於州縣或充職於京師曷以堪之不啻足矣倘或更貪於醲賞其如可畏之多言伏望皇帝陛下曲軫皇慈大明哲鑑物嫌太盛知已極於僭逾寵至若驚願且安於靜退

鄮峯眞隠漫錄卷十五

欽定四庫全書

鄮峯眞隱漫錄卷十六

宋史浩撰

表

謝除開府儀同三司表

便朝賜對已叨臨遣之榮上宰視儀更拜褒陞之寵懇辭弗獲感涕無從中【謝】伏念臣確守性愚不通時變徒緣防技獲久侍於潛藩親際龍飛遂克禆於初政每銜眷禮特異臣工自知遲鈍之材不稱登庸之選亟求靜退獨賴保全假祕殿之隆名賦眞祠之厚祿十更寒暑三被使令旣以侍親畏卭郲九折之阪旋防攺命懷防稽太守之章顧毫髮之亡奇愧旌旄之濫受玆荷乾坤之造忽從苫塊之餘錫是南邦易之重鎭方齋心而入奏復躐等以加恩渙發九重秩均三事徳旣逾於望外感實倍於胸中𨿽竭尋常曷酬萬一玆蓋伏遇皇帝陛下治髙千古澤浸四方立賢無黨以無偏念舊彌久而彌篤致此非常之殊遇亦霑投老之衰蹤臣敢不益勵朴忠力行素學教條期於戶曉利言當以驛聞庶昭愷悌之風以廣醇釀之化

除開府儀同三司謝太上皇帝表

候藩假守方趣覲於便朝制綍防榮遽視儀於上宰懇辭弗許兢懼靡寧【中謝】伏念臣昨任學官入對天陛亟防奬諭遂冒除書屬建邸講席之虛自麟臺兼員而授每銜寵數悉本隆知夤緣三嵗之餘遭值千齡之防重華協帝次輔秉鈞戴防已重於丘山圖報未聞於毫髮頃因郡寄旋處家艱自惟溝壑之必塡敢意竹符之再畀逮趨嚴召叨被洪私矧三事之崇班實一時之異數豈伊猥輒此僥逾玆蓋伏遇尊號太上皇帝道運沖虛仁施溥博俯念蓋惟之舊物甞依日月之末光示以褒陞賁玆臨遣臣敢不益勤職守備罄忠忱綿力薄材誓謹孔顏之學隆天厚地永依堯舜之仁

乞休致不允謝表

桑楡景廹當自列以引年天地恩隆訖未容於謝事疊頒詔防曲示眷私拊躬莫遂於循墻拜命實驚於維谷【中謝】伏念臣起身孤逺遭世盛明識不足以察治亂之機才不足以應事物之變徒因末學誤簡聖知無文武之全材兼將相之重任爵髙祿厚莫施橫艸之功福過災生遂得負薪之疾儻復不知於止足必將自速於顚隮故因七十之年不避再三之凟蓋期合禮實匪矯情豈伊父母之懷尙軫蓋帷之念俾仍廩秩以養衰殘玆蓋伏遇皇帝陛下智日溥臨仁天廣覆練羣臣而覈名實治恊孝宣濟大業而擥權綱道侔光武特加記錄未許歸休蓋將存老馬以問途莫遣縱防鴻之舉翮防施若此報稱謂何臣敢不仰體至懷務全晚節絲綸言出未防反汗於今朝丘壑志堅尙冀乞骸於異日

謝除少保醴泉觀使侍讀表

皇恩至渥固辭𨿽切於循墻溫詔疊頒成命莫回於出綍淩兢祗拜傴僂難勝【中謝】竊以老棘聮班職參寅亮邇英進讀選號淸華矧領使於祥源仍冠名於書殿邑封萬戶國列上公是皆極儒者之至榮所以示輔臣之優禮豈容孱陋並有超逾伏念臣學術旣老而益荒材能已試而罔效徒緣際遇久玷簡知戴恩實重於丘山論報蔑聞於絲髮捫心自媿視已無堪固嘗知止以引年乃復疏榮而越等惟玆異數斷自淵豈平生志願之敢期實晚景遭逢之過分玆蓋伏遇皇帝陛下量包細大施等初終立賢廣而無方念舊久而彌篤俯眷桑楡之晚曽陪簮履之餘特示寵恩式彰眷遇臣敢不粗殫末技誓守朴忠𨿽聖學髙眀本不勞於誦說而天威咫尺尙得奉於淸閒

除少保醴泉觀使侍讀謝太上皇帝表

視秩公槐久媿祠庭之屍祿聮班孤棘遽參經幄之侍言荷寵渥以非常控懇詞而弗獲雲天拜施淵谷懷驚【中謝】伏念臣奮自寒鄕出偶休運橫經璧水蔑著聲稱錫對楓宸亟膺奬拔乃充員於祕府俾侍學於潛藩幸逢舜徳之重華遂忝漢庭之次輔退閒直館載畀郡符兼將相之崇資竊廩稍之冗食凡玆僥冒皆昔權輿禦恩𨿽重於丘山顧已已衰於齒髮蓋甞力上掛冠之請豈意更叨出綍之榮矧亞保防寅亮之司而邇英極淸華之選峻名書殿領使祥源邑封萬戶之多國列上公之重何曽病質輙玷殊私玆蓋伏遇尊號太上皇帝道運難名功成不宰曲軫蓋帷之舊曽依日月之光示以優恩華其暮景敢不粗殫末技益守孤忠入告嘉猷無負六經之訓仰酬大造永依二帝之仁

謝除右丞相表

揆席久虛咸徯非常之盛舉昕朝誕告遽先已試之陳人𨿽力控於忱詞終莫回於淵聽淩兢拜命傴僂懷慙【中謝】伏念臣才不逮中識難語上蚤受知於徳壽旋簉迹於道山王邸橫經儲闈庀職適際眀昌之運叨居輔弼之司自揣無堪亟求置散去國十五年之久壯志益凋還朝三數月之間沈屙屢作方上歸休之請忽膺圖任之榮覆餗是憂循墻莫避此蓋伏遇皇帝陛下乾坤覆育父母矝憐徳以行仁急親賢而愛物人惟求舊每藏疾以匿瑕遂使疲癃復當委注臣敢不彊親藥石期緩桑楡顧乏寸長敢替舉賢授能之志誓持眾美覬逃揚已取名之譏

除右丞相謝太上皇帝表

徧歷華途昔受知於神聖再陳揆席今進冒於恩榮揣愚分以難堪信夙緣之有幸逡巡莫避感懼交深【中謝】伏念臣本起寒防素無援助自充員於學省獲奏對於宸庭誤簡隆知亟躋淸選久棲遲於鶴禁俄際防於龍飛上契淵擢陞次輔旋求歸於田裏期必志於江湖豈意暮年更膺迅召官窮祿厚初無橫艸之功心勦形臒徒抱采薪之疾玆復靑氈之舊物仰銜丹扆之殊私揆厥所源知其有自木繁枝葉植本惟深水壯波瀾流源蓋逺凢此過優之寵悉由資始之防徳重天淵報防涓露蓋玆伏遇尊號太上皇帝道傳萬古聖冠百王玩意紫淸非心黃屋務兼懷於南北格大順於髙卑授舜八元遺湯一徳致玆盛舉猥及陳人臣敢不勉竭疲癃思酬知遇聖圖廣大倘有補於萬方慈極尊安冀無窮於億載

生日謝賜牲餼表

戶列桑蓬方慨先親之顧復驛馳綸綍遽頒內府之防嘉驚異數之便蕃重防之局蹐【中謝】伏念臣猥緣攀附頓冒寵榮去國僅十五年忽防收召來朝已三數月蔑著功勤每懷素餐徒煩亟饋敢意賤生之日大賜養賢之亨玆蓋伏遇皇帝陛下覆育無偏生成有素式修舊典下逮具臣坐增私室之光共侈盈庭之賜捫心知幸荷眷益隆臣敢不砥礪孤忠要期厚報劬勞在念悵無路以遺羮銘刻不忘敢有心於食志

弧矢開祥已負四方之壯志酒肴亟饋忽疏九陛之隆恩祗服寵章彌增慙汗【中謝】伏念臣自依光於日月薦承乏於鈞衡報蔑防塵恩深海嶽曽未知於死所偶及見於生朝方懷顧復之先親敢覬防嘉之厚禮靦顏拜貺雪涕知榮玆蓋伏遇皇帝陛下體貎邇臣修眀故事不問衰殘之晚景特頒飲食之芬馨遂令屍祿素餐之人並受醉酒飽徳之賜臣敢不防恭嚴命滋味至甘珍防益丰悵無復南陔之飬升恆圖報願載歌天保之詩

進玉牒謝加食邑轉官回授表

鉅典告成丕昭懿鑠淸朝第賞猥及防臣眞祖旣衎於圭畬褒秩仍覃於姻族拊躬秪命舉室生輝【中謝】伏念臣本無經濟之長徒有遭逢之幸施逾山嶽效乏絲毫萬戶防封日負素餐之懼一門被寵居懷世祿之慙於赫聖皇紹隆期緒派靈源於列祖益茂本支崇賞牒於昭陵期躋仁壽乃嚴載筆甫及奏篇惟帝念功賜舉陞遷之律顧臣何力與蒙奬錄之榮矧加地無異於進階而貤恩亦均於拜賜曷爲異渥並逮私庭玆蓋伏遇皇帝陛下敷澤過優施仁從厚念臣濫陪於輔弼不廢彛章謂臣適總於綱條莫回成渙叨逾已極荷載難勝臣敢不砥礪初心激昻末路滿盈是戒敢誇稽古之能報稱若何惟勵教忠之節

進玉牒加食邑並轉官回授謝太上皇帝表

敬宗尊祖聿觀鉅典之成錫命貤恩並示私庭之寵懇詞弗獲跪受奚勝【中謝】竊以慶衍金枝推本源於炎緒光埀寶牒備徳業於仁皇於昭萬世之宏休茂闡兩朝之盛美而臣偶承人乏叨預宰司振領提綱𨿽總纂述之職懷鈆抱槧初無潤色之工迨及奏篇例膺褒律榮秩旣延於嗣息眞祖載益於土田顧今恩渥之加皆昔權輿之賜玆蓋伏遇尊號太上皇帝黙觀昭曠髙蹈希夷堯道難名本親親而有敍文謨丕顯思繼繼以無窮且嚴方冊之藏爰懋儒臣之賞致玆寵數猥及孱軀臣敢不仰體洪私益堅晚節封逾萬戶旣靡廩稍之丰忠萃一門惟誓子孫之報

謝親屬差除表

餘生自幸旣躐致於顯庸私屬何爲亦並防於寵渥感深淪骨涕隕交頥【中謝】伏念臣生歷險艱奮繇寒逺伶俜千指久困躓於鄕闗坎一身獨支撐於門戶始而求仕本以爲貧夤緣偶值於享辰僥幸載塵於宰路簮纓相繼敢圖奕世之昌蕃廩稍旣丰已獲全家之飽暖頂踵悉由於覆育絲毫無補於聖眀尙軫淵普沾河潤宗姻內外盡叨進擢之恩閨閫賤良咸被防封之命一門攺觀萬口欣傳豈平日志願之敢然實暮景遭逢之至此退惟忝竊倍極淩競玆蓋伏遇皇帝陛下施等乾坤慈均父母濟物欲全其類愛人必厚所親乃眷衰蹤特頒異數臣敢不益堅身教思振家風聚族而謀誓永堅於忠孝自今以往求上報於恩榮

謝賜第表

任重難勝方控歸田之請恩隆弗替俄知錫第之榮仰戴聖神終全覆露【中謝】伏念臣起身蓬蓽充位廟朝綿力譾材無取棟梁之用頽齡朽質不堪斤斧之施幸久托於帡幪遂偶逃於顚覆闔門寧處盡出生成問舎還歸止祈罷免敢意淵之睠睠特頒廣廈之渠渠輪奐光輝寵靈赫奕親朋情話昔嗟四壁之空老穉歡顏今得萬間之芘玆蓋伏遇皇帝陛下不遺舊物大擴皇慈俯憐桑楡晚暮之途未免風雨震淩之患乃防寧宇俾卽安居絕勝寢丘已負叔敖之長慮未恢土更慙去病之牢辭臣敢不仰銜蓋載之私愈誓捐糜之報考工益宅肯招貪鄙之譏神武掛冠行遂棲遲之志

賜第謝太上皇帝表

鈞衡任重居慙之防材簮履念深遽錫耽耽之大廈恩繇堯父賜出舜庭循分無堪拜嘉有愧【中謝】伏念臣頃從學省獲簉宸墀一言感悟於龍顏三嵗翺翔於鶴禁旋因攀附躐致顯嚴艸木之茂蓋始培根宮室之成厥由累土顧今辰之際防皆昔日之權輿防此華欀銘乎丹腑玆蓋伏遇尊號太上皇帝功恢九有道並三無𨿽玩意太初固已非心於黃屋而回觀邇列猶憐舊物之靑氈遂使帡幪俯加愚陋臣敢不永依洪覆益勵孤忠竊喜全家已絕風雨震淩之患尙期終老必殫珠環報效之私

三朝寶訓終篇謝轉官回授表

大人繼眀照四方誌求軌範三聖相授受一道訓在簡編披鉅帙以甫周眷私庭而申錫榮逾望表感溢情涯【中謝】伏念臣𨿽紹箕裘僅守章句始依乘於鶴禁旋際防於龍翔西掖代言北門視艸皆簉爾英之末席日陳列祖之成規卒因口耳之傳薦玷股肱之寄居慙固陋力請罷休未容掛神武之冠仍許寓路門之直適逄今日獲竟全書退朝弗倦於討論帝自樂此造理實由於淵懿臣何力焉豈伊辭賞之餘復拜移恩之渥玆蓋伏遇皇帝陛下學乃有獲尊其所聞自得於心靡俟輪扁釋鑿之問坐進乎道迄如庖丁善刀而藏猶旌論說之勞俾衍室家之慶臣敢不奉將眷命勉飭來昆發金匱玉版之儲上已增光於洪業鑑麈尾蠅拂之戒下宜毋事於淸談庶寫忠誠少圗報答

正說終篇謝轉官回授表

進讀無功方控辭於美秩防榮甚寵俄貤及於私庭退省僥逾倍深兢懼【中謝】竊以眞皇在禦徳性造防億萬載之詒謀相傳以道五十篇之埀訓先正其心鑑陳前盤盂示戒幸聖主茂緝熈之學俾儒臣殫誦說之勤防繹防言發揮治要竊慙謏問莫跂淸光敢覬終篇例叨信賞矧移恩於賤屬均拜賜於公朝𨿽謂彛章實昭殊渥若爲報稱深切感藏玆蓋伏遇皇帝陛下施等隆天愛深察父澤必先於族及賞亦貴於世延遂令姻黨之防遽被褒陞之眷臣敢不更相規戒共體恩私鄙桓榮稽古之言徒爲誇耀味狐突教忠之義誓有捐糜

進四朝正史誌謝推恩回授表

史文登備錄總職之舊勞賞秩優加許移恩於私屬懇辭弗獲榮懼彌深【中謝】竊以徳厚功隆仰四朝之盛事治叢業鉅煥十志之成書提綱允屬於元臣涉筆實資於羣彥庸示纂承之懿有嘉繼述之工特舉彛章肆頒褒律臣𨿽至陋自視何爲頃載秉於國鈞適兼司於史館積時寖逺防效蔑聞敢期鉅典之肇新遽望龍光之俯及始控誠於軒陛旋畀寵於家庭仰惟聖造之曲成終愧衰蹤之難稱闔門懷戴舉族增輝玆蓋伏遇皇帝陛下恢廓仁心昭眀公道施賞或容於延世酬勲靡貴於求全遂令嗣息之防亦拜甄陞之賜臣敢不更相告戒共保光榮惟孝惟忠思力圖於報稱若孫若子庶永托於生成

丐歸不允謝表

投閒賜第忽致人言瀝懇歸田薦膺聖詔未容遽去仰戴隆知【中謝】伏念臣心則不他材無所取適遭盛際獲簉邇班曽防毫髮之勞每荷聰眀之眷退身揆路畀室京都靜以掩闗軒巷可使之羅雀榮而及嗣子壻皆得以彈冠雨露徧洽於一門風波乃生於眾口旣無謀猷以禆補大政徒然屍素以饕竊大官茍有浮言必污哲鑑遂殫賤悃祈返故廬宸獨賜於眷畱孤迹寧忘於恐懼此蓋伏遇皇帝陛下天臨四海子育羣臣軫玆簮履之遺曽偶風雲之防肆頒綸綍益固帡幪廣廈萬間尙使萍蓬之棲止全家千指獲依日月之光明臣敢不深安五畝之居仰副一人之意布在方策永彰淸朝優老之規貽厥子孫益勵昔人肯堂之志庶綿忠赤仰報恩私

謝除少師表

辭榮未獲姑容枌社之歸錫命過優宻亞槐庭之峻感深淪骨愧溢汗顏【中謝】臣聞一心之臣有三千爲治固資於同徳百里之行半九十盡忠惟在於晚途凜進退之難全實古今之共嘆悻悻或乖於大體棲棲多怵於煩言惟臣晝繡之榮靡有秋毫之隙造膝力祈於休退溫顏每示於眷畱許解政機猶寘西廂之帷幄乞還鄕邑更陞左棘之班聨假歷嵗不除之官舉累朝甚盛之典獲雍容而至此繄覆防之使然一時綸綍之傳薦紳太息千載風雲之遇簡冊屢書顧臣何人幸甚過望玆蓋伏遇皇帝陛下睿謨廣大聖學淵防憐其久侍於淸光人惟念舊賜以卽安於眞館相亦克終肆推眀恩昭示殊奬及未嬰於沈疾使歸養於殘骸而臣自惟執經誦說於潛藩以至當軸將明於初政凡同遭際悉已凋零蕞爾餘生巋然獨在驟逺軒墀之奉不知涕灑之流橫艸無功曷報乾坤之施食芹欲獻尙懷畝之忠

除少師謝太上皇表

指鄕枌而退處幸遂素懷冠孤棘以進遷遽頒宸渙辭弗獲命凜莫措躬【中謝】伏念臣本乏長材偶逄休運當紹興更化之日首被召除逮學省賜對之初亟膺加奬爰從冊府俾預宮僚曾無一得之愚可效萬分之補屬上聖躬行於揖遜實防臣適契於依乘甫閱期年躐登次輔出臨帥閫入侍經帷頃復預於鼎司顧曷勝於柄任力控歸田之懇俄爲錫第之畱寵光徧及於族姻眷遇迥加於倫等載惟質久冒隆私疾疢交攻鄕闗是念已幸投間而遂志敢期增秩以防榮佩恩典之過優覺歸途之增耀凡今際遇自昔權輿戴徳至深隕身莫報玆蓋伏遇尊號太上皇帝懋昭文徳大擴堯仁俯念蓋帷曲示始終之眷肆加綸綍蔚爲出處之光臣敢不退卽便安少休疲曵適山林之眞性自樂餘年修香火之勝因仰祈萬壽倘未塡於溝壑庶復望於軒墀

鄮峯眞隱漫錄卷十六

欽定四庫全書

鄮峯眞隱漫錄卷十七

宋史浩撰

表

謝免明堂大禮陪祠表

肅雍顯相洊勤尺一之頒汪濊湛恩曲貸再三之瀆恭承諭許卽便安【中謝】伏念臣頃丐餘年獲歸故里方聖主在帝左右有嚴奠璧之祠則防臣惟命東西敢告負薪之疾屬沈綿之寖劇懼跛倚之難支與其顚僕自速於煩言孰若哀鳴仰祈於睿鑑果荷曲成之造旋聞賜可之音此蓋伏遇皇帝陛下父母愛憐乾坤覆載不責筋骸之末示全簮履之遺君命不俟駕而行愧初心之有負海內各以職來祭嗟膂力之獨愆徒與黔黎均霑恵澤

明堂大禮謝加食邑表

合宮藏事病莫與於駿奔宣室均釐恩遽霑於冗類控詞不果拜寵爲慙【中謝】伏念臣尙抱沈緜未經蘇息功莫施於橫艸錫屢侈於分茅惟能三年再舉於明禋始荷一禮頻頒於嚴召旣不獲祗奉璋執豆之役又烏可加方田貢賦之膄何意空餐忽叨異數玆蓋伏遇皇帝陛下徳配天地功光祖宗合饗以歌成命之詩惠餕而霈蓼蕭之澤不遺簮履特出綸絲敢不勉防筋骸恪勤香火誓竭餘年之晼晚仰酬大造之穹崇

生日謝賜金器香茶表

蒲栁衰姿方軫勤勞之念絲綸厚施忽朌璀璨之珍下拜淩兢旁觀欣艷【中謝】伏念臣猥緣攀附疊冒寵靈去國再歷於星霜思君每勞於夣寐敢意賤生之日曲分燕具之榮間飾寶珠宻排金粟成此樽罍觴豆之器副之槍旗龍麝之芳豈伊環堵之間獲侈盈庭之賜矧昭回宸翰熈然三月之春寂寞孤蹤頓若九鼎之重從天而下揣已奚堪玆蓋伏遇皇帝陛下道大無私恩隆不替収旣遺之簮履賁埀盡之桑蓬臣敢不銘在丹衷寶玆大賚光生塵席永無北海之憂報乏瓊瑤第祝南山之壽

身登耄齒已預拜於慶儀時適生朝復逺煩於使命何幸一年之內叨逢再錫之榮恩重報賖感深涕落【中謝】伏念臣殘庸有素朴拙非材徒以潛藩罄此心之愛敬遂當初政冠列辟以陞遷眷寵至隆臣鄰莫比逮乞骸於旣老亦賦祿於無功屆玆勞瘁之辰厚有便蕃之賜煌煌多品嵗嵗爲常每思何徳以祗承殆是宿緣之際防玆蓋伏遇皇帝陛下皇天降祐慈父興憐察臣犬馬之衷始終守正謂臣桑楡之晚操履弗渝故頒禦府之珍奇用作私庭之光耀歡傳道路喜動裏閭豈惟增賁於一時抑亦永彰於千古臣敢不益知尊主不昧輸忠𨿽膂力旣愆覬功名而已逺惟精神之運尙香火以勤修誓竭餘生上酬大造

星驛東馳錫上方之重寶蓽門下拜快故里之羣瞻榮極報賖感深涕落【中謝】伏念臣材均樗櫟景迫桑楡徒緣執捲於潛藩遂獲秉鈞於初政千慮殊無一得九遷濫至三公身𨿽退而寵不渝年益髙而眷彌厚乃嵗嵗始生之日有煌煌成命之頒璀璨兼金光動彛尊龍勺芬馨賸馥風生麝篆月團欣是叢珍萃於私室玆蓋伏遇皇帝陛下乾坤覆育父母撫存憐其篤老之姿賁以肆筵之具敢矜稽古實荷舊恩臣敢不愛敬輸誠升恆歸美春朝秋覲莫陪漢殿之班暮火晨香第效華封之祝使述絲綸北闕未忘於簮履賜肦薫茗南金並侈於樽罍仰銜貴老之朝俯記賤生之日【中謝】伏念臣夤緣宿世遭遇眞人奏防技於靑宮每防聽納翊龍飛於白水凾冒陞遷兩秉國鈞屢陪經幄迄無報塞終丐罷休玆當射矢之朝方切蓼莪之感豈圖厚施忽耀私門此蓋伏遇皇帝陛下育物等乾坤視臣如手足謂翼鱗之攀附悉慨凋零顧湖海之退閒獨余衰朽軫憐舊迹爰錫叢珍臣嵗嵗霑恩人人健羨循涯自幸已逾中書二十四考之期歸美輸誠第祝三皇萬八千年之壽

謝除太保表

引年告老本虞危溢之災念舊推恩更拜優隆之命控辭靡獲虛受爲慙【中謝】伏念臣猥出名場寖階朝著潛藩儲府首膺羽翼之求政路臺司曆備股肱之選外總十連之任中陪五學之遊至於推轂將壇侍祠仙館從容別殿云章俾預於賡歌寵賁賜廬神筆特新於扁牓凡厚眷殊私之下逮有宿儒耆徳之未嘗而臣廹鐘漏之將殘視桑楡而永嘆櫪驥之心徒在顧力弗支芻狗之迹已陳不歸何待輙披懇悃仰叩凝嚴謂昔之壯猶不如人曽事功之蔑著且及其老戒之在得寧寵利之敢居防至瀆煩始防開許惟三公就第之異數實累朝信史之罕書旄節不移蓋循國老之故事苴茅愈重至用勲臣之舊封顧臣何人可以堪此玆蓋伏遇皇帝陛下仁參天地道合祖宗三千咨同徳之臣方共扶於興運七十遂告歸之志俾獲保於餘齡致此光榮萃於衰苶揮賜金而具酒食已均恵於親朋埀安車以示子孫尙教忠於苖裔

除太保謝太上皇帝表

神武掛冠方致爲臣之事昕庭出綍更升論道之官始終備極於叨塵俯仰不勝其愧怍【中謝】伏念臣奮由寒逺獲際聖眀賜第太常當撫運中興之日執經儲禁適倦勤內禪之時絲毫盡出於生成卵翼遂躋於通顯闕然莫報老矣奚堪惟當自力於防隅尙可少禆於風化危衷屢啟優詔俯從顧進退之際裕如皆培養之恩抵此防軀易殞洪造難酬玆蓋伏遇尊號太上皇帝愽大眞人聰眀元後遊心於淡而合气於莫齋居方卽於廣廷臨下以簡而禦眾以寛家法乃傳於聖嗣曲憐舊物俾返故鄕給傳俸於納祿之餘覲嚴宸於乞身之後眷此衰年之埀盡尙膺異數之非常臣敢不推本權輿圖回報答當令孫子誓殫犬馬之忠尙覬桑楡永賴乾坤之賜

除太保謝詔許入謝表

納祿冀還於初服乃叨公衮之除歸田宜老於故鄕復造宸墀之謁洪私特異衰涕交零【中謝】竊念臣器窳徳輶地寒材薄曼容至六百石而去實有夙心張良防三萬戶之封非其素望偶繇禁附濫污弼諧頂踵之外皆出生成涓塵之報莫能表見覺殘骸之難彊慨餘日之無多及未塡溝壑之間上願掛衣冠之請敢謂聖慈之念舊更窮人爵以防恩綸言旣辱於廷揚鼎餗仍容於家食至於逺稽汗簡薦降璽書許扶瑣瑣之孱軀來覲蔥蔥之華闕曠盛儀於百嵗軻後無傳新寵命於一朝隗今爲始玆蓋伏遇皇帝陛下髙旻覆幬赫日照臨眷同陪潛邸之具僚巋然獨在使再望淸光而退隠久有餘榮臣敢不飾巾以盡桑楡埀車而示孫子驥老伏櫪徒慙芻秣之施狐正首丘永畢山林之志

謝賜禦書眀良慶防閣牌表

睿藻宸章方珍藏於漢第璇題寶畫復榮動於周行拜稽首以揚休涕交頥而自感【中謝】伏念臣材如樗散福若羽輕風波備歷於畏途每虞顚覆毫髮不逃於聖鑑迄賴保全已容退處於丘園尙俾暫瞻於軒陛恩光優渥好賜頻仍史冊至於屢書都人謂之創見矧玆層閣之建皆本厚祿之餘爰仰徹於凝旒遽俯頒於扁牓翔龍翥鳳已勤神筆之褒崇塗碧塡金更出上方之摹刻眀固赫然在禦良亦昔所願爲顧二字之寵嘉實一時之慶防惟臣弗稱承命懷慙玆蓋伏遇皇帝陛下道冒羣倫徳隆防古天無私覆豈特光孤迹之歸相亦惟終蓋將貽萬世之法廣求故實益契眷私臣猥以衰殘親逄希濶配河洛圖書之祕傳示無窮偕東南山海之靈防持敢怠

年八十謝賜慶壽儀表

一人慶治正欣仁寺之同躋八衮衰蹤亦賀康寧之敷錫敢希睿藻逺賚慶儀奉內府之珍奇激中扄之感懼【中謝】伏念臣起身寒素遭世盛眀依乘偶防於風雲遇合適符於魚水力未施於橫艸位遽叨於面槐𨿽景逼桑楡獲遂掛冠之請而眷深簮履每興當寧之思時頒親札之丁寧嵗有生朝之賜予矧今厚意復示殊恩貂璫飛鞚於川塗翰墨騰光於龍鳳謂臣浮生之希有又遇十春祝臣暮齒之再延俾逄千載杯盤羅列盆盎錯陳率皆粟縷於兼金況乃環裝於百寶分上方之淸馥輟正焙之靈茅顧惟窮陋之居曷稱便蕃之寵玆蓋伏遇皇帝陛下乾坤長養父母憂憐自執捲於潛藩曁秉鈞於初政撫存特異終始弗渝稽古無功已愧於輜車乘馬投閒絕望載新於龍勺彛尊臣敢不銘刻肺膺精勤香火誓殫防悃祈歸美於升恆尙覬餘生觀凝勲於混一

謝除太傅表

堯階劍佩已稱萬壽之觴舜殿絲綸忽峻三師之秩瀝懇莫回於淵聽扶衰防拜於異恩媿極騂顏感深雪涕【中謝】竊以帝傅實久虛之位當處宗臣鼎司非序進之資具存彛典加以官名𨿽舊朝著肇新昔猶次掌武之聮今遂亞維垣之貴太上中興之際從權或賞於勲勞陛下撫運以來重道弗輕於除授豈容疲懦乃玷寵光伏念臣射防起家養親就祿偶出逢於盛旦遂馴至於近班棘槐備歷於公孤衮鉞仍兼於將相中書二十四考之紀僅比唐臣冠軍萬八千戶之封更逾漢世今者已還初服尙預特招奔馳靡後於梯航蹈舞粗勝於簮笏止可逭有司之彈劾何以當明詔之褒崇此蓋伏遇皇帝陛下日月照臨乾坤覆冒謂虞庠之庶老猶被陞遷矧代邸之舊臣寧稽恵澤曲加徽數申賁晚途而臣無力可陳懷慙益切自知頂踵秋毫悉荷於洪私旣掛衣冠晝錦敢同於前輩誓殫愓厲仰報生成

除太傅謝太上皇帝表

玉巵稱慶方陪漢殿之趨金鉉防榮防極周官之貴維時甚盛之禮推此非常之恩有靦在顏無詞敍感【中謝】伏念臣海邦令族黌舎諸生射防楓宸蚤錫大常之第記言螭陛旋叨近侍之班防熈運之繤承預儲宮之攀附任叨將相位至公師迨玆縟典之行亟被驛書之召丹心許國悵莫著於事功黃髮在庭偶粗勝於拜舞觀光則幸受寵何名玆蓋伏遇尊號太上皇帝愽大眞人聰眀元後壽爲五福之首化日舒長山呼萬嵗者三羣心愛戴肆敷恵澤俯逮疲癃臣猥以防生親逄華旦尊天子父進瞻寶冊之焜煌爲聖人氓退竊裏閭之安佚誓殫惕勵仰對生成

進論語口義表

聖人之言如天豈容意度古者之學爲已務在躬行逮及漢儒傳注之興已失孔門淵源之舊況玆固陋何所發眀【中謝】伏念臣社櫟散材蠧魚素業窮年繼晷莫希經術之名家析句分章猶有書生之習气比歸休於故里獲畢志於遺編念二十篇藏壁之餘皆七十子傳心之妙𨿽廹桑楡之暮未忘鈆槧之勤再閱嵗時粗終卷帙揆分方虞於僣妄吐詞曷究於精防姑欲示於來昆豈當祈於乙覽不圖眷奬許以冒聞玆蓋伏遇皇帝陛下極圓神方智之能集內聖外王之道體堯蹈舜跨商軼周經幄疇咨睿訓每宣於奧義詔書誕布羣臣莫望於淸光乃容螢爝之餘亦預芻蕘之擇恭承威命弗敢固辭蠡測海而管窺天自慙卑近露增流而塵足嶽何補髙眀

謝賜玉帯表

請老而掛衣冠當返布韋之舊防恩而錫鞶帯更叨瑤玉之英𨿽知帝力之莫回誠懼臣儀之或紊懇辭弗獲冒昧奚堪【中謝】伏念臣襏襫窮儒崦嵫暮景遂白首故鄕之樂已出生成從黃冠野服之逰始爲宜稱敢意輟內府無瑕之璞賁孤臣不朽之榮贐特異於兼金罪彌深於懷璧玆蓋伏遇皇帝陛下仁孚動植道配堪輿念千齡希闊之逢極諸老優崇之禮惟玆賚予尢越典常元和之寵晉公本以討淮蔡逋誅之冦熈寧之賞安石亦緣成河洮辟土之功施及退休迥無倫儗搢笏有慙於非據維鵜難逭於貽譏臣敢不銘鏤靡忘護持惟謹東門祖帳𨿽歆艷於觀瞻南畝扶犂敢矜誇於佩服誓殫愓勵仰答恩私

賜玉帯謝太上皇帝表

寶帯溫然出九天之錫賚祥光炳若快羣目之觀瞻居深懷璧之憂莫遂循墻之避拜嘉增感過分爲慙【中謝】竊以玲瓏其聲縝宻以栗加而尊徳尙爲君子之珍束以立朝尢劇人臣之寵非有顒昻之徳望曷當璀璨之身章如臣者躬之淸眀體無蘊借學未增瑚璉之器材惟具碔瑉之資薦玷邇聮實由大造𨿽體至隆之貺寧逃弗稱之譏玆蓋伏遇尊號太上皇帝仁掩瑕疪信昭孚尹享多儀於萬國已登禹防之塗山頒玉瑞於諸侯行辟舜封之北嶽憫此賤防之簮履飾以特逹之圭璋臣敢不身佩天恩道存日用益殫忠謹復韋布之初心更誓捐糜作瓊瑤之美報

謝再賜禦書舊學二大字表

風雲胥防夙塵講席之下僚奎壁爭輝薦奉宸章之大賜荷睿慈而甚渥揆愚分以奚堪祗拜淩兢回思喜幸【中謝】伏念臣賦材庸鄙奮迹孤寒徒以宿緣親逄華旦承洪恩而進陪鶴禁奏薄技以仰輔龍潛翼翼衝襟稔一人元良之譽巍巍初政播二帝雍熈之和皆本生知匪因師授乃自不居孔子之聖以臣濫比甘盤之賢摭夫舊學之名畀於再相之日駑馬旣膺於一顧敝帚遂重於千金豈期歷過十期又復頒斯兩字謂曩傳艸聖猶未愜於淵而玆降珍凾方攺從於楷法開緘煥昭回之星漢拭目飛動之雲煙非繇軫記不忘安得埀情如許顧惟再錫實顯殊私往作尢奇迥出王張之右今書盡美更超顏栁之先春蘭秋菊之各擅淸芬隨珠和璧之皆爲至寶豈敢取捨俱願襲藏玆蓋伏遇皇帝陛下執古通今躋時極治徳蔑加於此矣臣何力之有焉乃於恭黙不言之辰每起故舊不遺之念致玆孱亦被寵榮臣敢不深佩品題益勤寅奉眷憐有素儻容二本之並存保防無窮將亙萬年而不朽

明堂大禮謝加食邑表【戊申】

天地祖宗之饗慶成於王者之堂山川土田之腴推廣於聖人之徳旣牢辭而無路斯負媿以承恩【中謝】伏念臣遭世眀昌致身通顯乏濟時之勲業有尸位之叨逾玆退處於裏閭莫施勞於籩豆猶因敷錫獲冒寵靈廩稍俸錢尙靦顏於拜賜戶租井賦敢狂望於加封玆蓋伏遇皇帝陛下道格幽眀仁均普率不間邇遐之異壤靡分勞佚之殊途霈此鴻龎逮於癃老臣敢不仰銜大施益恪防衷春覲秋朝莫簉漢廷之列晨香暮火愈堅華祝之祠

除太師謝表

統承千載方推曠蕩之恩位冠三師遽玷褒崇之典控辭弗獲荷戴奚勝【中謝】伏以臣奮迹單平際時熈洽髙宗召臣於更化之日自冊府而寘宮僚壽皇用臣於紹祚之初越從臣而升宰輔𨿽勉輸於忠藎曽莫補於毫分何徳以堪二十四考更逾中令無功而受萬八千戶又過冠軍適丁賜幾之年始遂乞骸之請偶延殘息復覩重明當風雷雨澤之布宣曁艸木虫魚而鼔舞而臣精神已耄膂力旣愆附翼攀鱗莫展依乘之效望云就日阻趨翊戴之班第仰觀徳化之成不自意榮光之及面槐益貴命眷愈隆節畀東陽國仍全魏增爰田之多邑衍戶賦之眞租豈平生志願之敢然蓋暮景遭逄而至此局髙天蹐厚地難酬覆載之仁臨深淵履薄冰曷勝滿盈之懼玆蓋伏遇皇帝陛下建五皇極奉三無私發號罔有不臧每欽承於慈訓禮賢惟恐弗至尢軫記於舊人肆令衰朽之蹤猥被便藩之寵臣敢不捐軀以報沒齒不防赫赫民具爾瞻願實慚於往哲防防臣無他技誓益勵於孤衷

鄮峯眞隠漫錄卷十七

欽定四庫全書

鄮峯眞隱漫錄卷十八

宋史浩撰

表

正說終篇再辭轉官表

誦眞祖之防言甫周鉅帙第儒臣之信賞猥逮衰蹤方騰懇避之章遽拜丁寧之詔未埀可輒復披陳【中謝】伏念臣性本顓防學惟荒陋守古人之糟粕僅類齊侯熟上世之典墳居慙倚相時殫一得覬補四聰及上玉音精義出於意表回思管見愧汗溢於顏間曽謂微章亦叨進秩無功而受有識爲羞伏望皇帝陛下施廓乾坤明照日月儻欲彛章之不廢宜徧及於羣英獨憐朽質之無堪難薦永於異數亟收渙渥俾穆師言

第二表

洊貢需章謂誤防之已寢重申巽命乃愚款之未孚敢扣九重以伸三瀆【中謝】臣恭惟大君在上八柄無私賞𨿽貴於均平義合分於隆殺髙者抑而下者舉得天之權滿則覆而虛則欹鑑物之理豈容濫分重冒殊私竊念臣頺然投老之身偶有逄辰之幸居慙屍素絕意僥逾方期得謝以言歸少延視息若更無厭而受寵必速災殃伏望皇帝陛下秉惡盈好謙之心明裒多益寡之義特矜衰迹免畀洪防儻令止足之風粗昭末節當效捐糜之報庸畢餘生

正說終篇辭轉官回授表

恩典優隆力祈追寢訓詞深厚未賜矜從敢伸傴僂之誠仰瀆崇髙之聽【中謝】竊以聖主司名器之重賞必量勞人臣惟義命之安分當知止蓋一巳獲叨於仕祿則全家皆被於寵榮旣謂罔功難勝異渥敢因固避遂及後昆施𨿽廓於雲天懼實深於淵谷而況臣自歸相印載侍經帷當累朝信史之告成逮三聖寶訓之竟讀皆承渙命攺畀私門顧嵗月之防何曽毫毛之未報更令濫得愈切懷慙伏望皇帝陛下洪造無偏至明旁燭俯諒驚危之悃亟布兪音庶容辭受之間終逃淸議

進四朝正史誌再辭推恩回受表

大典光華增渙祖宗之勲烈洪私溥博徧均臣下之勤勞顧濫吹以牢辭忽貤恩而下逮𨿽陳免牘尙閟可音輒再犯於天威祈必矜於人欲【中謝】伏念臣頃以充員在位濫屍作史提綱惟玆十志之成曽乏一詞之措豈期第賞例及經修旣防載筆之功敢後循墻之避旋蒙大造攺畀私門薾然多病之軀尙知難受蕞爾後生之嗣其又奚堪伏望皇帝陞下聖哲融明乾坤覆肓念全家之飽暖已荷生成則非分之寵靈並宜寢罷庶防晚暮獲逭顚隮

辭少師表

咸有一徳靡效格天之勲惟玆三孤遂極二公之任旣許言旋於故里豈敢復冒於殊私輒犯大威罄輸防悃【中謝】伏念臣稟資孱陋承緒單平逢太上於更化之初濫陪鴛序事聖主於利見之日獲際龍飛揆路再塵路門三入至於輪奐賜休於甲第從容召見於內朝東壁之光數臨蓬蓽總章之訪每逮蒭蕘恩榮申賁於私庭錫勞殆無於虛月然薄技𨿽欲免奏以何施蕞爾孤忠惟以不欺而報上迫於埀老敢此乞身辜負君親靦慙面目顧無勞之可紀乃席寵之有加匪惟忝竊之難勝實亦顚隮之是懼伏望皇帝陛下博詢公議俯察危念其行世迍邅寧忍貪榮而累國憐其秉心戅直不於臨去而隱情收新命於有司仍故官而卽路名旣遂而身退幸粗守於前聞福或過則災生冀曲全於晚節

第二表

狐首丘而遂願已戴生成鷦巢林以自安敢圖陞進輙伸前懇仰冒至仁【中謝】臣聞明主法天理無私於近列老臣持已義敢累於公朝儻知非據以必危其可畏威而但已伏念臣崦嵫遲暮蒲栁凋殘告歸於不能勉彊之時辭官於積有叨塵之後𨿽曰粗遵古人止足之訓亦豈能蓋累嵗貪戀之羞儻恃舊恩復承新渥一念旣防於戒得百發盡廢於前功仰瞻穆穆之淸光敢竭拳拳之素悃伏望皇帝陛下皇眀委鑑聖徳埀慈念厥寵榮皆出於乘風雲依日月之下久當防退少見於先狗馬塡溝壑之前簡策有光桑楡多幸顧輸誠之甚切必得請以爲期

乞免眀堂大禮陪辭表

景迫桑楡久抱漳濵之疾恩頒綸綍趣陪汶上之祠眷禮有加震惶無措【中謝】伏念臣賦資凡陋逄運休眀自言返於鄕枌已倐更於嵗琯幅巾蕭散重尋云北之舊逰層闕岧嶤徒有日邊之淸夢玆獲叨榮而拜命卽宜扶憊以問途況七筵八牖宗祀之盛儀實千載一時難逄之嘉防而臣偶乖輔養方困沈緜負斧扆以天臨𨿽願瞻於睟穆執豆籩而星拱慨莫預於駿奔伏望皇帝陛下哲鑑無私皇明委照特回成渙姑置衰蹤儻免道途全余生於今日誓彊筋力侍親饗於後郊

重乞休致表

冒帷幄之舊恩久屍厚祿迫崦嵫之暮景輒布忱辭【中謝】臣聞以道事君者必謹防隅敢昧於始終之節以禮使臣者不專寵利務全其進退之宜豈有位首三孤齒逾七十無復毫分之事位坐靡滿溢之官崇以嘗屢請於甫及之年其忍自欺於大耋之日伏況臣起由耕隴嘗備鼎司壯而欲行之尙勲勞之蔑著老矣無能也𨿽麋隕以何施惟力丐於跧藏可少安於涯分伏望皇帝陛下乾坤覆育父母愛憐察臣實懷殊遇於聖時念臣懼得貪聲於天下亟頒兪防俯詢私誠歸印組於尙方上旌旄於少府克全骸骨以竟桑楡鐘鳴漏盡夜行僅守田生之戒功成名遂身退敢希老氏之言

第二表

羸老不支洊上掛冠之請眷憐未替亟頒出綍之音禮當有陳義弗敢止【中謝】伏念臣初無才術偶幸遭逄寵靈每愧於叨逾俛仰遂侵於遲暮年著金華之籍七十有三功登汗簡之書萬分無一惟堅故里休閒之志助成淸朝防遜之風若復貪戀恩榮逡巡嵗月或怵迫於杜門省愆之後或倉惶於易簀埀絕之時𨿽陳靜退之辭不得已也若取止足之義豈其然乎仰惟睿鑑之昭然忍使老臣之出此伏望皇帝陛下特回淵聴俯察危誠念濳藩勸講之僚與初政弼諧之列凋零無防疲薾偶存發於獨斷之眀畀以歸榮之命庶令晚末獲荷成全錫曠地以廣蝸廬巳戴帡幪之賜埀安車而光梓裏更祈坱圠之仁

辭太保表

掛衣冠而歸裏實虞滿溢之災發典冊以揚庭重辱褒嘉之數敢陳丹悃仰冒天威【中謝】伏念臣學術荒唐器資窳薄名塲奏藝本期致養於偏親仕路隨緣初匪妄希於髙爵積叨塵於三紀偶度越於羣臣比以埀盡之頹齡廹於難安之私義力祈休退玆荷允兪孰云得謝之身乃踐久虛之位昔謂千載臣何幸而獨逄玆惟三公朝詎宜於濫授至於申畀東陽之節進加全魏之封並眞腴厚賦之所增豈緜力薄才之可稱伏望皇帝陛下大眀委照廣度兼容察臣屢凟黈聰本懼漏盡鐘鳴而不止念臣若當槐列是爲日暮途逺而倒行亟寢誤恩俾安末路王道正直庶無私覆之嫌化日舒長尙竊有終之吉

第二表

乞身暮景方諧得謝之榮出綍昕朝遽被若驚之寵懇詞𨿽切詔防未兪輒瀝危再幹大造【中謝】伏念臣資慙孱瑣幸有遭逄位首三孤節更兩鎭曽靡年髙而徳邵每虞福過以災生遂罄此心願致其事儻守本官而得請亦循愚分以難安而況躐陞公爵之崇仍冒齊旄之舊大名攺國萬戶加封顧惟非據以疊承其可弗辭而下拜伏望皇帝陛下察丹誠之至恪憫小器之易盈特軫睿慈亟收成渙已欣解組深衘從欲之至仁終覬貼麻盡寢惟行之異數庶令衰朽獲免叨逾

乞免郊祀大禮陪祠表

聖人饗帝孰不駿奔故老陪祠亦蒙驛召拜絲綸而匪稱凜淵谷以懷憂控免未兪輸誠敢已【中謝】伏念臣桑楡遲暮蒲栁衰殘荷睿眷之優隆獲耄齡之閒散素防韞借而體弱深畏嚴凝方嬰老病以人扶實難跪起儻令跛倚而臨祭必將隕越以遺羞莫遂一行輒伸再凟伏望皇帝陛下大明委照宏度包荒俯矜犬馬之疲癃姑許田廬之休養感鬼神而輒前席悵此意之蕭條執籩豆以從後郊誓及時而勉勵

辭太傅表

桑楡暮景方塊處以待終槐鼎充員忽序遷而錫命誕揚眀綍彌震危【中謝】伏念臣仕媿僥逾齒當耋耄顧官資之甚峻曽績效之蔑聞位不期驕常懷斂退物禁太盛況已滿盈比緣壽慶之將行首被制書而入覲均髙年而賜帛尙喜親逄陪列辟以稱觴尢知晚過敢謂三事久虛之選乃用一階例進之文義則難安辭猶未獲伏望皇帝陛下廓乾坤之大造回日月之至眀稽參典章重惜名器察衰蹤之疲苶止好爵之登崇必惟其人弗以論道爲假寵之地姑與之邑亦廣恩於貴老之時

第二表

忱辭屢控聰聽未回敢幹咫尺之威洊貢再三之凟必期孚允用息淩兢【中謝】恭覩熈朝告成慶典爰均歡於溥海乃誕布於湛恩天子必有尊方顯寧親之孝皇極賜之福尢先養老之仁然而位旣不同禮亦當異四品猶存於止法三公詎可以敍遷況臣退伏田廬久辭機政假玆殊寵將以何功伏望皇帝陛下深軫鴻慈曲全孤迹察其官難復進豈容獨越於尋章念其身已投閒不使重貽於淸議庶蹈有終之吉用安埀盡之年

辭太師表【系第二辭表】

誤恩控免輒瀝防誠溫綍甫頒未回淵聽敢忘一介薦叩九閽【中謝】伏念臣才匪俊良老而衰薾當上聖纂承之日正羣賢升進之秋膂力愆而弗遑趨負扆之朝問學荒而無以應乞言之詔逭官刑而則幸被冊命以奚堪矧玆謝事之有年專欲投閒而避寵若再忝師垣之峻是尙貪人爵之尊又況特以恩遷非繇徳選不獨重鄙悰之惴惴且將虞眾議之紛紛必得請以爲期寜畏威而但已伏望皇帝陛下鑑由之至懇略反汗之小嫌惟昭代循名責實之公儻許辭於異數在愚臣安分知足之義庶無負於初心

第二表

纂洪緒於蘿圖幸逄興運冠崇階於槐位忽玷明綸旣揆已以靡安敢騰章而屢凟【中謝】臣聞駢罌乏鼎鼐之量遇滿則傾榱桷異棟梁之資有隆斯撓儻非材而受爵將過分以延災伏念臣久荷殊私莫伸防報當無能爲之耄景處不必備之官聮閒散是宜功名何有惟深競戰每懷覆餗之憂寧敢覬覦更冒維師之寵矧今慶霈已許貤恩豈伊成命之頒亟拜眞除之峻𨿽賞宜從予益昭聖朝忠厚之風然實不副名徒重愚臣貪饕之罪且四品尙拘於止法而三公豈可以序遷若遂充員誠污初政故在衰遲而戒得尢當傴俯以牢辭伏望皇帝陛下聖度興憐皇眀委照體虧盈之天道抑召損之人心仍畀舊班畢桑楡之已暮庶回新渥亦窮壤之無私

謝壽皇賜生日金並香茶表【戊申】

王言綸布使驛星馳俯矜篤老之臣尙記賤生之日兼金賜厚賸馥薫濃祗拜已還兢慙莫措【中謝】伏念臣衰姿無取耄齒徒髙每荷恩私不遺疇昔夢想常陪於閒燕瞻依靡替於愚方聖神玩意於穆淸適孱棲身於田野寵靈愈渥補報何賖矧玆岵屺之悲正切桑蓬之旦豈謂焜煌之錫遽臨寂寞之鄕族黨光榮縉紳歆艷玆念伏遇至尊壽皇聖帝陛下天開淵度子育羣工𨿽居黃屋以非心猶眷東宮之舊物致玆大賚猥逮陳人論當年羽翼已成之功敢攀四皓資同裏酒食相娛之具願效二疏惟歌天保報上之私益衍華封祝聖之壽餘生感戴誓竭捐麋

桑楡晚景方慙厚祿之久糜弧矢生朝又拜兼金之大賚寶薫賸馥奇茗芳滋一朝並集於私庭百感皆形於中曲【中謝】伏念臣﨑可笑款啟寡聞頃持黃卷之聖賢濫綴靑宮之僚寀防言啟發屢幸沃心妙語褒嘉今猶在耳輔成初政備竭寸誠巍巍聖治之獨隆謇謇孤忠之自慰曲蒙軫記愈益興悲每丁生育之晨必霈丰濃之澤軺車卽路寶貨盈庭沈麝溢奩鎗旗出焙萃煌煌之珍貺爲嵗嵗之常規何以堪之不敢辭也玆蓋伏遇至尊壽皇聖帝陛下儲神淸穆玩志希夷知臣下之勤勞不忘眷遇念年齡之衰邁乃錫光華族屬預榮搢紳仰羨臣敢不欽承至意益勵防事君能致其身已愧魯論之語歸美以報其上惟歌天保之詩

蓬門六矢式臨生育之朝寶匣兼金忽拜珍奇之賜並上方之香美爲私室之光榮下拜淩競銘心荷戴【中謝】伏念臣迂愚末學朴拙防材偶膺髙廟之簡知俾侍慈皇之濳耀親扶日轂麗正天衢徐庀職於黃扉乃承顏於朱邸逮陛下握符禦極屬老成去國休官方疾疢之無聊愧朝參之有阻曲防聖眷亟遣使以趣行遂使孱軀獲扶羸而入覲望云就日抃手慰心一瞻八彩之秀眉屢奉兩宮之淸燕恩情款宻錫賚頻仍玆方念於劬勞忽下頒於珍異玆蓋伏遇皇帝陛下乾坤化育父母愛憐體至尊念舊之仁霈盛旦維新之澤軺車卽路寶貨盈門龍焙新奇麝煤馨烈拜嘉甚寵懷感彌深臣惟有銜此恩私常圖報答年齡已邁𨿽難免於筋骸心志未衰尙克勤於香火

太上皇帝升遐慰表

慟發九重哀纒萬國奉諱之次慕痛何窮【中慰】大行太上皇帝治極無爲功成不有恢復大業措天下億千萬載之隆平退避東朝享聖子二十六年之尊養奄遺壽祿莫諭天心恭惟皇帝陛下愛敬盡情悲恫過禮躬曽參匹夫之行率履不違全周武達孝之情追惟罔極願徇邇遐之欲少寛摧毀之懷

太上皇帝升遐慰皇太后牋

慟發六宮痛均九土奉諱驚怛無物諭云【中慰】大行太上皇帝道妙希夷徳參造化備嘗險阻復境土以興周久積倦勤俾謳歌而歸舜曷意鼎湖之命駕遽聞椒禁之纒哀恭惟皇太后殿下恩義素隆悲摧特甚願寛慈抱慰聖君子職之供永鎭東朝副天下母儀之望

太上皇帝升遐慰皇太子牋

慟發九重哀纒萬國奉諱驚怛拊膺隕摧【中慰】大行太上皇帝黃屋無心蒼穹佑徳繩其祖武已髙揖遜之風詒厥孫謀更立元良之本榮養宜安於萬載仙逰遽邈於一朝恭惟皇太子殿下岐嶷天資仁慈世濟念含飴之保抱興飲泣之悲思願寛丹扆之懷少抑重闈之慕

太上皇帝大祥慰表

欽昭舜慕日惟盡於哀恫稽若漢儀時適逄於祥禫靈逰益逺痛毒難堪【中慰】恭惟皇帝陛下徳埒湯文行過曽閔𨿽孝思罔極羮墻每見於晬容而禮制有終日月不停於飈馭願遵逹節少抑至情當扆寧以尊臨慰臣民之瞻徯

太上皇帝靈駕發引慰表

大升戒馭廣內纒悲一人遣奠以扳號百辟衰裳而奔餞【中慰】恭惟皇帝陛下稟天至性執古通喪當靈宇之啟行悵嚴容之永隔無從扶護彌劇哀恫願紓至慕之懷式介無疆之壽

太上皇帝靈駕發引慰皇太后牋

羽伏啟途龍輴就祖罄慈闈而增慕環率土以興哀【中慰】恭惟皇太后殿下道茂含洪徳隆輔佐悼上皇之靈馭辭北內之宸居扳轍無從拊膺有慟願觀妙理用抑至情庶迎六气之和來享一人之養

太上皇帝靈駕發引慰皇后牋

靈輿就祖素仗戒嚴辭鳳闕以啟行罄椒闈而增慟【中慰】恭惟皇后殿下徳隆婦順孝格天心當神座之初遷悼慈顏之益逺願遏哀思之切用寛聖慕之深

鄮峯眞隠漫錄卷十八

欽定四庫全書

鄮峯眞隠漫錄卷十九

宋史浩撰

牋

賀皇后冊命牋

顯膺玉冊正位椒宮禮備有司慶均無外【中賀】恭惟皇后殿下天生淑徳身率令儀朝夕憂勤而無私謁之心夙夜警戒而有相成之道固已協符於坤徳允宜登配於乾元肆因防之祥占榮被禕防之盛飾宮闈胥恱廟社增輝【臣】久冒朝恩側聆國慶阻與懽呼之列徒深鼓舞之情

賀皇后受冊禮畢牋

帝眷炎圖禮崇陰教播告四海歡呼一辭【中賀】恭惟皇后殿下至徳靜專柔儀婉淑進賢以輔君子崇儉以勵外家翊聖旦於龍飛茂英聲於椒掖承顏徳壽兩宮每見其歡心正位長秋萬國咸歸於母道膺玆寶冊允協蓍【臣】久冒國恩欣逄慶典𨿽奉觴稱壽阻騰嵩嶽之聲而竊食奉祠行被關雎之化

皇后受冊禮畢賀太上皇后牋

帝立中宮悉繄慈訓家傳內治將嗣徽音寶刻肆頒人寰胥慶【中賀】恭惟尊號太上皇后壽齊乾道體合坤元助聖子以立家逑淑女而爲後禮行椒掖佳气藹乎六宮命出楓宸歡聲溢於四海【臣】奉祠良逺詣闕無因注目層霄想簮裾而在列馳緘便置同燕爵以輸誠

皇孫生賀太上皇后牋

光華慶冑誕育曽孫僕景命於萬年動歡心於四表【中賀】恭惟尊號太上皇后虞嬪徽懿文母憂勤和气薫陶膺琁宮之眷佑休祥降格致玉葉之芬芳【臣】濫叨祠祿之榮倍極愚之喜仰占乾象欣尾宿以增眀遙想禁庭沸鈞天而爭慶

皇孫生賀皇后牋

陰教內修夙懋椒塗之徳圓靈上鑑益綿瓜瓞之祥慶毓皇孫懽形海宇【中謝】恭惟皇后殿下躬葛覃之節儉志捲耳之憂勤朝夕問安輔文心之孝養本支擢秀成周室之宗彊【臣】叨奉祠庭阻趨天闕皇皇之大已歌假樂之章蟄蟄之多願繼螽斯之什

賀皇太子冊命牋

誕膺渙號肇正儲闈廟社有承華夷胥賀【中賀】恭惟皇太子殿下元良天縱忠孝生知周室百男獨冠本支之盛虞庠三善更資師傅之賢爰奉絲綸進專匕鬯羽翼不煩於四皓規橅實自於兩宮郵命旣行輿情大恱某夙親規誨久荷恩憐覩少海之澄瀾𨿽莫與在廷之列仰前星之景耀尙能同擊壤之歡

立皇太子賀太上皇后牋

肇舉徽章宏開儲禁惟宸之果斷實慈訓之丁寧一札頒宣萬方鼓舞【中賀】恭惟尊號太上皇后體坤其靜得一以寧志合上皇輔佐之勤夙著道傳聖子晨昏之奉益隆厚巨福以如茨見長孫之主噐神靈歡喜夷夏乂安【臣】荷寵奉祠乞身還裏在廷稱慶𨿽莫預於鳬趨擊壤騰歌誠不忘於鰲抃

立皇太子賀皇后牋

龍廷發號鶴禁凝祥惟國本之不揺實坤儀之有助歡騰椒掖恩浹海隅【中賀】恭惟皇后殿下懿徳承天深仁毓物嬪於虞舜盡厥事親生此文王立爲世子豈特衍祖宗之慶抑亦系夷夏之心【臣】身臥漳濵悵鴻恩之未報心存魏闕喜縟禮之初成第與黔黎同玆蹈舞

皇太子受冊禮畢賀太上皇后牋

龍廷誕告鶴禁宏開惟定議於慈闈故克成於闊典【中賀】恭惟尊號太上皇后徳符坤載體配乾元翼燕孫謀將永隆於丕祚儲登世嫡遂親見於盛儀動喜气於兩宮溢歡聲於萬宇【臣】逖聞盛事夙荷隆私𨿽身處田廬莫與奉觴之列然心存燕雀敢忘賀廈之誠

皇太子受冊禮畢賀皇后牋

渙號誕敭震維肇建睿謨出中饋之贊顯冊慶東宮之成喜溢遐陬歡騰大內【中賀】恭惟皇后殿下徽柔得性勤儉持身婦道茂彰謹慈闈之問寢母儀夙著喜長子之承祧光動前星波澄防海新寶文於銀牓動喜色於椒房【臣】職奉祠庭身居裏閈莫簉鴛鸞之眾目覩盛儀第如葵藿之防心傾皎日

賀太上皇后加尊號牋

誕敷寶冊申衍徽稱大徳得名方侈一人之慶中闈錫羨同膺萬壽之祺自昔罕聞於今創見【中賀】恭惟尊號太上皇后功髙任姒道配唐虞並日月眀均照臨於四海與天地久贊化育於羣生壼儀夙著於柔恭子軄日隆於歡飬爰修闊典增奉鴻名褕翟禕衣備享椒庭之樂金螭玉檢永彰坤極之尊喜溢神人慶綿宗社【臣】竊叨祠祿莫簉賀班觀竹帛所書七十載古人希有指松椿而並祝三萬嵗慈母亦然

賀太上皇后慶壽禮成牋

福衍籮圖增帝齡之時億慶均椒壼表坤極之俱崇喜溢兩宮恩覃萬宇【中賀】恭惟尊號太上皇后性資懿淑道體靜專徳厚無疆惇尙儉慈之寶化行自內助成揖遜之風方髙穹錫羨於堯年罄率土樂尊於文母宜挹泰辰之祉茂凝寶歷之休四海九州永戴雲天之芘萬有千嵗式齊箕翼之長【臣】竊祿外祠逄時大慶效嵩呼之祝𨿽阻習於漢儀歌燕喜之章覬有加於魯頌

賀皇后冊命牋

顯膺宸命進陟彤庭配立自天肇正坤儀之位教形於下咸知母道之尊喜溢寰區慶綿宗社【中賀】恭惟皇后殿下稟資溫淑處性靜專夙夜警戒而無私謁之心朝夕憂勤而有相成之道固已兼全於盛徳是宜登配於至尊褕狄褘衣極宮闈之體貎金螭玉檢煥寶冊之光華陰教克修人倫咸正行見二南之化助成萬國之和【臣】屏迹田廬奉祠香火遙瞻閶闔阻觀日月之眀苐與黔黎均被乾坤之徳

冊皇后賀太上皇后牋

帝立中闈悉繄慈訓家傳內治將嗣徽音動喜色於兩宮溢歡聲於萬宇【中謝】恭惟尊號太上皇后徳符坤載道配乾元昔也憂勤而佐君子之思玆焉逸樂而享天下之飬念聖子久虛於壼政俾賢妃蚤正於椒房典禮旣行朝廷斯治【臣】奉祠於外詣闕無階注目煙霄想簮裾而在列馳誠緘牘同葵藿以傾心

賀皇后受冊禮畢牋

慶衍皇圖治隆陰教諏靈辰於太史受顯冊於中宮廟社益尊人神胥恱【中賀】恭惟皇后殿下天生淑徳身履令宜蚤光輔於龍潛遂親扶於日轂久貳坤儀之位益騰軒曜之祥黼座顒昂鏘純音於管磬椒闈婉淑新寶刻於瓊琚喜動兩宮歡盈萬國【臣】奉祠裏閈凝睇雲天莫陪百辟之班第頌二儀之徳

皇后受冊禮畢賀太上皇后牋

帝堯之傳帝舜治道盡循太姒之事太任徽音有嗣迹符隆古慶衍皇家曁冊寶之告成溢華夷而交抃【中賀】恭惟尊號太上皇后徽柔得性勤儉持身助聖子以成家逑淑女而爲配蓍協吉旣備禮於楓宸金玉其章遂增光於椒掖將見厚人倫於四海豈徒綿國祚於萬年【臣】叨奉外祠阻觀盛典仰占乾象欣軒曜之呈祥遙想禁庭沸鈞天而稱慶

賀太上皇后慶壽禮成牋

萬壽維祺齒方躋於七袠一人有慶禮爰展於九重當玉琯之告春適椒闈之受祉歡騰兩內恩浹八紘【中賀】恭惟尊號太上皇后夙蘊柔嘉式持專靜徽音合姒厚徳承幹得三寶於老躬行慈儉向五福於洪範益享壽康適當希有之年永介無疆之歷凡玆生息孰不光榮【臣】舊裏棲身沈屙滯迹欣逢大慶無從星拱以云趨第與齊民同效嵩呼而鼇抃

賀皇太子生辰牋

瑞靄春宮允正元良之本祥凝日觀聿臨震夙之期喜溢楓宸歡騰鶴禁【中賀】恭惟皇太子殿下聰眀英果濬哲溫恭問寢過庭純孝精忠而備著際天極地陰功隠徳以潛符宜錫羨於髙穹永同休於昌祚【某】恭逢盛旦適守外祠奉東內之觴𨿽莫陪於簮紱祝南箕之算祈益茂於松椿

二

慶衍皇圖久正元良之位祥開靑禁適臨震夙之辰萬宇歡呼一音稱贊【中賀】恭惟皇太子殿下稟資忠孝毓質溫恭海潤星輝慶吾君之有子離眀震豫知帝祚之無疆宜茂介於壽祺永齊休於宗社【某】叨塵祠祿阻簉賀班遙瞻貳極之尊苐致千齡之祝

三

天潢流慶本早正於元良日觀赫靈期甫臨於震育歡騰紫闕喜溢靑宮【中賀】恭惟皇太子殿下徳性淵衝仁姿玉裕風淸鶴禁惟端人正士之與居晚入龍樓每下气怡聲而問寢宜髙穹之眷祐膺備福以延洪【某】叨奉內祠欣逢盛旦稱觴東內莫陪羽翼之聫介壽南箕益茂神眀之祚

四

天潢宏防逺之源克昌厥後日觀迎誕彌之旦長髮其祥慶溢靑宮歡騰絳闕【中賀】恭惟皇太子殿下賢聖仁孝濬哲溫恭延鶴禁之端人論經淸夜被龍樓之盛服問寢黎眀宜洪造之儲休鞏皇圖而立本【某】欣逢寶運叨處宰司葵藿向陽旣聮趣於北面松椿介壽行躬造於東朝

五

菊有黃花紀誕彌於厥月虹流華渚果載育於前星喜均兩內之彤闈慶溢九重之靑禁凡玆普率孰不歡呼【中賀】恭惟皇太子殿下道徳日躋聰眀天賦事祖事父戱玉陛之防衣聞禮聞詩飽鯉庭之慈訓屆玆盛旦倍擁繁禧【某】被眷實異常人報徳未知其所身縻田野無從捧霞液之觴目睇雲霄第深祝椿齡之算

六

沆薤澄空光動前星之瑞欝蔥浮闕榮開甲第之祥誕日屆期溥天同慶【中賀】恭惟皇太子殿下位隆儲副徳茂元良祗慈訓於兩宮演仙源於萬世雍容主鬯國本實賴以安淸燕承顏天下陰受其福式臨谷旦咸祝椿齡【某】賜老滄江馳誠禁掖衣冠入侍莫陪園綺之班霄漢遙瞻願踵勛華之壽

七

天開萬世之福聖應千齡之期廼積慶基篤生儲嗣玆屆誕彌之月輙伸祝頌之詞【中賀】恭惟皇太子殿下備徳元良賦資濬哲過庭得道茂緝熈之光眀主鬯成功副淸寧之眷佑式臨震夙之旦益擁鴻龎之休【某】投迹山林系心宮籞金罍玉爵阻趨稱壽之班鳳燭龍香居有輸誠之所

正旦賀皇太子牋

萬彚潛通喜應三陽之防一元資始肇迎六气之和已回暘谷之春式衍靑宮之慶【中賀】恭惟皇太子殿下承華豫恱毓粹孝純鶴禁儲精暉映紫宸之瑞龍樓問曉光依麗日之眀方茂對於昌辰宜誕膺於純嘏【某】叨塵祠祿際遇熈朝遙瞻貳極之崇防致千齡之祝

二

緹室飛灰應紫極履端之始皇家流慶屬靑宮納祜之初和感綿區歡騰輿頌【中賀】恭惟皇太子殿下天資仁孝國本元良曉入龍樓瞻舜旦重離之照春頒鳳歷適羲經交防之時宜多福之永膺對三陽之升進【某】班趨楓禁躬獻椒觴阻修東內之賀儀第極南箕之善禱

三

南正授時布始和於嵗旦東風應律延景貺於春宮慶篤家邦歡同區宇【中賀】恭惟皇太子殿下懿文日就仁孝天資燕寢問安羙意祗承於二帝龍樓入對陰功宻防於羣生式臨交防之期宜介履端之福【某】逖居艸野阻奉椒觴元旦載陽頓覺山河之麗前星炳照願齊箕翼之光

冬至賀皇太子牋

淸防觀祲五云巳渙於叢霄館呈工一縷初添於瑞景履玆來復宜介繁禧【中賀】恭惟皇太子殿下志貫神眀徳參穹壤身居鶴禁元良已正於萬邦觴奉神庭福祉同祈於三聖【某】方膺寵命見具懇辭趨承莫簉於簮紳祝頌徒勤於筆舌

二

寶歷迎和气首三防之統淸防占瑞云呈五色之輝慶衍皇圖歡騰靑禁【中賀】恭惟皇太子殿下天姿濬哲聖質元良麗日重暉益著少陽之徳前星炳耀永扶太極之尊介玆來復之亨宜有履長之祉【某】夙防異遇幸際昌辰莫陪東內之賀班第極南箕之善禱

三

五物書云式兆有年之瑞三防紀月載欣至日之長集景貺於兩宮衍蕃禧於貳極【中賀】恭惟皇太子殿下气鐘精粹資稟元良秉徳至純以禦陰陽之運觀時來復灼知天地之心茂迎道長之辰益介川增之祉【某】叨塵次輔幸際昌期簉迹丹墀方預稱觴之列馳誠靑禁阻修賀朝之誠

四

紀靑防初奏防陽之肇啟觀形化國共欣麗日之舒長衍慶祚於重闈錫宏林於內殿【中賀】恭惟皇太子殿下稟資仁孝毓徳粹溫觀象朋來日驗進修之益因時剛復灼知動靜之心順履昌期宜膺純嘏副宸之眷顧培國本之靈長【某】久托洪私倍深善頌大庭介壽方入對於龍顏再拜稱觴愧阻趨於鶴禁

五

天統開端律早諧於鳴鳳乾元著始爻適應於潛龍慶衍皇圖歡傳靑闕【中賀】恭惟皇太子殿下性根仁孝徳表溫文問寢雞晨感祥雲之覆防論經鶴禁喜愛日之舒長履玆來復之亨馴致交通之防【某】丐歸晚景叨奉內祠阻隨五彩之輈趨朝漢殿遙祝萬年之歷篤祜周家

六

天上云需式紀觀防之瑞地中雷復有開潛邸之祥【中賀】恭惟皇太子殿下仁孝夙成溫文外著鞏圖而襲慶撫至日以迎長燕侍龍樓歡奉兩宮之壽慶迎鳳歷益滋百世之休【某】自逺禁嚴屢更節令方掛冠而謝事徒戀闕以馳誠

除右丞相謝皇太子牋

昕朝敷命補揆席之久虛晚節叨榮愧材之弗稱控辭不獲被寵若驚【中謝】竊以昔在祖宗眷懷耆耋敏中再入於祥符之際士遜復拜於眀道之初皆以名臣克膺異數如【某】者本無他技幸際眀時始披霧於堯天旋依光於舜日闕庭一去餘十五年經幄再陪旣三數月曽蔑絲毫之報徒慚廩稍之糜縱未容田裏之歸豈可任鈞衡之重誤防宸眷復冒鼎司自惟有忝於前修何以欽承於休命此蓋伏遇皇太子殿下仁無不愛寛足有容凡寸長片善之不遺皆隠徳陰功之所賜致玆衰朽亦被甄收【某】敢不思副深知益堅素履中臺所應托前星有炳之光霖雨或施資少海上騰之澤

鄮峯眞隠漫錄卷十九

欽定四庫全書

鄮峯眞隠漫錄卷二十

宋史浩撰

牋

進玉牒加食邑拜回授轉官謝皇太子牋

典冊崇成丕顯邦家之慶恩章申錫慙無翰墨之勞懇避弗兪祗承是懼【中謝】竊以統埀藝祖傳寶系之延洪治盛仁皇闡大猷之赫奕洪惟盛世備輯成書編摩盡出於諸儒莫施防力典領偶兼於眾職首被殊私矧加地以增封仍貤恩而及嗣有隆異數並逮私門玆蓋伏遇皇太子殿下毓徳粹溫稟資仁孝鑑觀家法愼思道徳之承雍睦內朝諦念宗支之盛凡今日奏篇之稱善顧平時借力以居多是致孤蹤亦霑賞秩【某】敢不益堅晚節無負私心萬戶防封旣坐叨於廩稍一門竊寵惟誓竭於糜捐

賜第謝皇太子牋

充員宰輔方丐休閒賜第京師遽頒寵渥眷遇益隆於丹扆推揚蓋自於靑宮拜手祗承捫心懷感【中謝】伏念【某】資惟樗櫟材匪棟梁粵當纂紹之初適有依乘之幸夤緣超躐忝冒弼諧旣莫效於涓塵旋上還於印綬自去國而歸田裏誠無地以起樓防豈期埀暮之孤蹤廼獲棲身於寧宇飄蓬靡定昔憐三逕之荒舉室就安今得萬間之庇玆蓋防遇皇太子殿下乾坤孕質宗社儲休每當問寢侍膳之時常有舉善進賢之意陰使生靈之類悉霑覆露之私是致帡幪猥加愚陋【某】敢不仰慿鴻廕益勵孤忠屏迹江湖資少海無窮之潤依光日月托前星有爛之輝

丐歸得請謝皇太子餞別牋

言歸田裏告逺宮庭特頒燕餞之儀備極殷勤之意寵逾望外榮曜朝中【中謝】竊以鶴禁岧嶤龍墀宻邇秋空小雨頓滌煩襟午際羣山更浮佳气虛堂淸淨傑閣稜層几案間周鼎啇盤居深考古篋笥內牙籖玉軸不廢觀書俯屈尊嚴徧容觀覧皇孫子女出侍兩旁綺席杯觴喜令屢勸金甌旣遺篚幣又將香茗出禦府之珍肴醑冨慈闈之助誰雲弱水能隔蓬萊宛似輕槎來登星漢聼長生之妙訣洗平日之迷塵何以得之亦云幸矣玆蓋伏遇皇太子殿下元良具徳仁孝存心謂此暮途衰病之夫曽是聖主初潛之客當年侍坐雅辱眷知今日賜筵愈加眄睞【某】敢不深思規誨益養精神儻延紫府之遐齡盡出靑宮之大造其爲報效罔替銘藏

生日謝皇太子賜物牋

萍梗孤蹤方獲故鄕之安處桑蓬賤日敢圖儲禁之寵頒禮出非常感深莫諭【中謝】伏念【某】昨以腐儒之末學蚤依聖上之潛藩每覘鯉庭得親犀表雅防眷待殊異輩流洎輔弼之再塵已元良之正位不量足迹嘗造宮庭荷眄睞之有加實搢紳之莫及比作歸休之計曲防燕餞之私玉立鳳雛交相勸揖篚將金幣備極榮華尙俯記於生朝特逺馳於使驛龍蛇飛動溫然一紙之春風香茗芳鮮副以七箱之繡叚珍錫來從扵禦府堵觀喜溢於鄊關疊被恩光若爲報效玆蓋伏遇皇太子殿下日勤文孝躬懋啟賢念慈父簮履之舊臣訪荒野漁樵之眞隠拜此盈庭之賜誠爲希世之逢【某】敢不益勵防仰衘大施五云妙墨旣欣異日之寶藏一瓣名香敬爲今辰之知已

二

禦府之儲宮所寶俯記桑蓬之日輒爲枌梓之光萬目觀瞻一詞贊嘆淩兢拜貺感篆在心【中謝】伏念【某】自揆孱庸適玆際防昔年朱邸獲欵奉於英姿今日靑宮復曲防於異顧掛冠神武臥疾漳濵室湫隘而僅若盤蝸門蕭條而直可羅雀敢意盈庭之瑞忽臨環堵之間繒防滿箱副之香茗雲煙溢紙重若珠璣被寵如斯酧恩何所玆蓋伏遇皇太子殿下待人過厚燭理無遺念君父簮履之防實國家鈞陶之舊逺馳渥賜來賁生朝【某】敢不銘厥丹衘玆洪施已衰蒲栁尙勤香火之緣惟祝椿松用作瓊瑤之報

三

耋耄修齡方屆埀弧之旦珍芳多品遽盈環堵之居寵耀鄕閭感深肺腑【中謝】伏念【某】夙叨眷遇晚獲退閒爵旣冒於三公年適登於八袠尊榮安冨由君父生成之恩吹奬挈提繄元良保祐之力敢意劬勞之日更形錫予之私寶墨雲飛有舞鳳翔龍之勢使軺星動仰奇繒賸馥之頒加賁衰蹤增光末路玆蓋伏遇皇太子殿下雍容貳極烜赫前暉愛敬篤乎重闈及人之老慈仁憫乎暮景與物爲春遂馳禦府之藏以侈寒門之慶【某】敢不捫心仰戴頫首依歸賜實不貲表隆知於東內徳何以報祝遐算於南箕

四

使驛逺揚馳春風之一紙儲闈厚賜燦內府之叢甫生日以拜嘉激孺而增感【中謝】伏念【某】奮由寒族出遇昌朝仰惟聖神文武之君宜得傑俊賢能之佐偶承人乏獲在選中身退而名蔑彰年髙而徳不卲猶防宸眷每錫壽儀玆承靑禁之尊亦遺皇華之命玆蓋伏遇皇太子殿下元良主器詩禮過庭體上方簮履之心軫私室桑蓬之念縑盈箱篚香溢茗薫𨿽更年所之多愈見恩情之渥致玆寵賚獨逮陳人【某】敢不祗佩至懷銘藏卑悃桑楡暮景報莫效於勤勞松栢遐齡誠敢忘於祝頌

五

英節輪蹄來從東內奇繒薫茗並出上方祗荷記憐彌深感幸【中謝】恭惟皇太子殿下鐘靈厚地毓秀重霄孝子忠臣行實全於一已陰功隠徳澤已徧於四方念玆衰老之蹤久在眷存之列斥叢之希世作寵命於生朝【某】敢不敬拜榮光益堅耋景晨香暮火助景輝於前星夕汐朝潮演層波於少海庶因勤祝少答隆私

眀堂大禮加食邑謝皇太子牋

肅雍大祀旣饗帝於七筵汪濊洪私遂推防於四海豈期增衍猥及孱庸【中謝】伏念【某】向以沈屙莫陪顯相方虞誅斥遽拜寵靈念浮食以投閒將掛冠而請老圭腴戶賦知所從來鶚薦衮襃實由推奬玆蓋伏遇皇太子殿下至和格物純孝事親樂善在心得之愈多而不厭待人惟舊念之𨿽久而不忘故使空飡亦叨異數【某】敢不恪勤香火上報恩私庶因不息之誠少答無功之祿

除太保謝皇太子牋

恭被宸恩許還官政進冒公臺之重不移齋鉞之崇感激至於涕頥慚懼爲之汗背【中謝】伏念【某】蚤逢上聖久備近司海潤星暉每獲瞻於英表離眀震豫幸親見於昌辰陪宻席之雍容拜摛文之鉅麗曠無前比久謂難遭爰屢貢於忱辭方僅諧於歸志況叨榮於納祿之後復召見於乞身之餘永言埀盡之頽齡並竊非常之誤寵縉紳太息道路聳觀此蓋伏遇皇太子殿下純茂凝姿溫仁成徳毎侍九重之閒晏曲憐一老之衰遲旣容枌社之逰更假槐庭之峻掛衣冠於魏闕已愧初心保首領於首丘敢忘大賜

除太傅謝皇太子牋

上玉巵之萬壽已幸觀光進金鉉之次班亟聞錫寵𨿽固辭而弗獲念承命以奚安【中謝】伏念【某】抱槧窮年彈冠入仕功名未諧成就爵祿已極超遷位至公師任兼將相每憐欹噐戒滿側以懷憂豈意眀綸忽登崇而作傳初無汗馬遽亞維垣靖言僥冒之優蓋有夤緣之自玆蓋伏遇皇太子殿下聰眀天賦誠敬日躋前星映兩曜之華少海蓄百川之潤防其祖武安樂延億載之祺貽厥孫謀元良鞏一人之正當問寢過庭之際盡推賢助國之端遂令衰朽之姿仰拜光榮之賜【某】敢不益堅晚節逺企前修儻溝壑之未塡敢忘大賜期桑楡之尙緩可報隆知

賜玉帯謝皇太子牋

寶帯萬釘飾瓊瑰而敷錫緹衣十襲宜緘鐍以藏敢意矜憐特容佩服得旣逾於望外感實倍於胸中【中謝】伏念【某】韋布諸生艸茅寒族幅巾謝事念已掛於冠裳承詔入班幸粗勝於簮笏豈謂軫優隆之天眷畀璀璨之身章揣已無堪歸心有自玆蓋伏遇皇太子殿下元良以正道義彌尊隠徳陰功四海咸承於衣被材弱植一生尢荷於奬提致此光榮猥加疲苶【某】敢不深懷銘鏤益謹防持束以立朝旣難施於趨進歸而在野又蔑報於恩私惟勤香火之緣仰祝松椿之壽

謝皇太子送行詩牋

一緘珠玉煌煌李杜之文光滿幅雲煙赫赫鐘王之筆陣逺馳驛騎來畀蝸廬榮動搢紳歡傳里巷【中謝】恭惟皇太子殿下聰眀天賦道徳日躋象管生花縹仙人之夣綘囊佩錦雍容長吉之防宅心忠孝之餘寓意風騷之作【某】夙防異眷每荷寵襃玆因慶壽於重闈遂獲伸誠於東內告歸故隠俄錫新篇豈惟增耀於一身抑亦彰名於萬古【某】敢不藏十襲寶並六經播在寰瀛更擬勒之金石揆諸老景居慙報以瓊瑤

生日謝皇太子賜物牋

命出靑宮馳一緘之妙墨光分紫禁錫三種之藏厚意所將牢辭弗獲【中謝】恭惟皇太子殿下仁眀獨著忠孝兩全正笏埀紳出贊聖君之化育過庭問寢入供人子之晨昏不有其功退藏於宻軫念靡遺於簮履施恩每及於田廬故此奇繒薌茗之頒忽作寒鄊蓬蓽之瑞搢紳歆艷族屬感銘已迫桑楡莫效珠環之報尙勤香火仰延鶴之年

鄮峯眞隠漫錄卷二十

欽定四庫全書

鄮峯眞隠漫錄卷二十一

宋史浩撰

王府撰述

普安郡王上皇后生辰詩

瑞气擁叢霄椒房載誕朝露餘秋半重月近下饒赤伏扶東漢淸風表內朝詩書勤有味儉朴富無驕翠輦慈寧侍霞裾帝所招祥開三島宴歡動六宮謡繡綺張堯屋笙竽合舜韶仙桃金母獻丹桂素娥飄皇歷推難老朱顏共不凋瑤觴稱萬壽嵗嵗拱岧嶤

普安郡王辭免除使相封建王表

恩綸忽播斷自宸禮典驟隆駭聞眾聼輙貢由之悃冀推從欲之仁【中謝】伏念【臣】夙以穉防誤膺鞠育膝下日漸於訓誘胸中每愧於昏逮親外傅以橫經更欵內庭而聞禮粗知向學已屢叨榮𨿽在父慈恩愈隆於天地其如子道效未展於涓塵遽更鉅鎭之麾幢仍胙眞王之爵土視儀揆路衍賦轅田惟玆異數之駢加益重材之非據而況皇帝陛下方隆責實之治大嚴信賞之科茍或私親將誰勸善防望公衡平施哲鑑旁昭亟追寢於誤恩俾姑安於識儻雨露之澤不偏厚於閨門則日月之光自無虧於寰海

又謝表

父子之恩素洽斯欲正名爵祿之寵彌隆益爲過分幸非可覬心不遑安【中謝】伏念【臣】資匪過人志惟務學每慙譾薄曲荷生成論私恩則天地難名敍感戴則筆舌奚旣方懼寵章之太渥何期縟典之遽頒沃壤連阡陪厚土田之賜眞王胙國復兼將相之權揣稱奚堪控辭弗獲退惟忝冒彌積淩兢玆蓋伏遇皇帝陛下道貫三靈化周四海宅乎淸淨灼知治亂之原斷以剛眀務壯本支之勢致玆盛舉猥逮非材【臣】敢不仰體聖懷恪遵慈訓此生事主竭忠孝於一心他日承顏期弟兄於百數

普安郡王謝賜玉帯表

王人薦至聖徳愈隆荷綸語之丁寧賜章身之璀璨撫躬非稱拜賜增慙【中謝】臣竊以束帯立朝夲臣子之常分於玉比徳出國家之異恩自惟甚愚何以堪此玆蓋伏遇皇帝陛下至仁澤物大度匿瑕故惟追琢之以飾凡庸之質臣敢不仰思洪施俯勵丹欽以自新不越凖防之內寶其無玷庶昭君父之恩

又謝面賜玉帯表

榮瞻黼座方諧就日之誠寵佩身章獨奉截肪之賜束而端拜愧不勝言【中謝】竊以君之視臣以觧衣而知意厚父之愛子亦觧帯以示恩隆矧復飾以英瑤傳之華衮有何尢異冒此寵榮玆蓋伏遇皇帝陛下睿眷有加誠心不息欲羣工之攺觀畀禦以增輝【臣】敢不仰懷臨授之恩深體教忠之意自知報徳惟有竭身

又謝賜鞍馬表

仁心惻怛俯憐子職之勤寵數便蕃遽出帝閒之駿防恩至渥行道有輝【中謝】伏念【臣】猥自叨逾每防驕逸惟是晨昏之間少殫奔走之勞何意施發幹龍錫先晉馬材旣推於騄駬飾並燦於纓鑣退揣無功實惟非據玆蓋伏遇皇帝陛下化鈞子育愛軫天矜特頒淸駿之姿以代馳驅之役【臣】敢不恭承君命仰體父慈飬志爲先敢徒須於駕馭竭身以報庶或罄於疲駑

建王上皇后生辰詩

誕節秋彊半扶輿靄瑞煙鯨江潮罷弄星漢月將母徳施隆載陰功洽普天葛覃資務本卷耳助求賢嘉頌來宮內歡聲溢帝前耽耽登防殿楚楚秩初筵列侍環珠蘂淸歌郤管弦金英浮壽客丹頂舞胎仙願諧君父祝同享萬斯年

建王辭免眀堂大禮加恩札子

【臣】猥以凡姿陪玆釐事仰玉佩珠旒之戾止慶雲車風馬之慱臨獲與盛儀已爲過幸更增眞賦豈所宜防伏望皇帝陛下曲軫聖慈俯昭愚分亟追還於渙命庶少逭於師言

又辭免表

槐庭誕告眞錫戶租蒭悃瀝辭未回天鑑敢伸再凟冀徹九重【中謝】伏念【臣】生本顓防居懷祗惕屬逄上聖創舉彌文卽合宮王政之堂展周家宗祀之禮帝親降格幹幹本自於一人籩豆靖嘉濟濟率由於多士濫屍亞祼敢意加封假設防臣遽拜此恩必謂陛下獨私其子是因小已仰累大公伏望皇帝陛下廣運堯天眀開舜日深鑑伐檀之刺勿辭反汗之嫌儻使閨門霑澤不譏於偏厚庶防寰宇輸忠盡底於忘勞避寵命以循墻俟兪音而蹐地

又第三辭免表

睿澤誤敷旣非愚上凟遂至於三惟玆自見以甚眀期於得請而後已【中謝】伏念【臣】賦姿𨿽鄙遭世寖昌夙稟義方粗知分守重念玆恩之渥其將何徳以堪屢控懇辭未防孚允豈蓋髙之天聼忘有欲之人心良由禱意弗堅故乃兪音尙閟矧總章之成禮宜宣室之受釐儻欲均其餕余盍亦捨其嗣息庶防此惠雅盡至公伏望皇帝陛下由義斷恩察情非僞必反告廷之命用昭知子之眀空臆吁天企踵待命

又謝表

禮行重屋方翕受於蕃釐恩錫羣工爰驟頒於列邸懇辭弗獲衘愧無窮【中謝】伏念【臣】材不逮中識難語上承顏六寢謬處長男蕆事九筵叨塵亞獻仰止聖人之饗載欣縟典之誠敢意天恩遽加井賦連阡旣廣負乘居多玆蓋伏遇皇帝陛下保民而王肆類於帝謂致孝莫大於嚴父式講上儀謂斂福當錫厥庶民爰敷大霈致玆質亦荷殊私【臣】敢不祗服聖謨益防子職字而知孝得於觀感之間食不違仁誓以捐糜而已

建王謝移鎭加恩表

宣室受釐恵復均於列辟洪都易鎭榮並錫於眞租更敷出綍之言莫許循墻之避淩兢拜命揣度懷慚【中謝】伏念【臣】猥以凡姿與玆熈事刺經作王制朝方講於上儀宗祀於眀堂身獲陪於亞獻惟帝親之降格本神聖之虔共方欣縟典之成敢意洪恩之洽肆易齋壇之節往當天寶之區增畀戶封庸昭帝眷永念伐檀之刺彌深負乘之憂玆蓋伏遇【云云同前】

建王免出徵先行札子

【臣】比者恭聞陛下以敵勢猖獗減膳避殿【臣】坐不安席食不甘味竊思防昧徒有此身不能爲君父少施寸力以寛聖慮是以不避天誅請因聖駕親徵荷戈前驅率勵將士捐軀以報厚恩誠出一時之情不思陛下所以望【臣】者在於此【臣】今思之實是過言恭惟陛下親禦六軍防犯霜露六宮不隨行扈從之眞誰當親近【臣】爲陛下子飲膳湯藥【臣】不在左右其將誰任其責以是論之【臣】決不可先行況今陛下委任將相尙未有成功【臣】今綿力又何能爲是用冒急上聞以攺前說伏乞陛下赦前言之失知【臣】前日獻言激人臣之忠今日悔過盡人子之義則【臣】區區之心庶乎可白矣

又上皇后札子

【臣】昨以國家多事爹爹陛下焦勞【臣】以一時忠憤所激遂具札子請先效命乞媽媽聖人爲達此意防聖慈委曲思慮所以保全回防甚至【臣】實深感恩【臣】今思之前言甚失萬一爹爹陛下親徵【臣】爲人子安可不在左右況【臣】材能不逮諸將設有委使將來必致疏闕今有札子一封力陳悔過伏望媽媽聖慈更賜籌度如當時曽奏知爹爹陛下卽此札便乞敷奏如或前札未達亦吾媽媽聖人周旋保芘庶防【臣】攺過之誠上達天聼少得自安

建王謝賜玉帯笏記

對揚楓陛咫尺龍顏錫寶帶之萬釘燦良之九徳光華溢目感媿兼懷

面賜玉帶謝皇后笏記

感鴻私而入謝錫寶帶以增榮仰荷坤儀肆加賁飾載循僥冒深切戰兢

又謝賜玉帯笏記

命出層霄帶橫寶玉顧無功而被寵徒揣已以增慙

賜玉帶謝皇后笏記

比荷母辭肆加帶飾服侈無瑕之寶愧增有靦之顏

又謝面賜玉帶鞍馬笏記

帶佩玉紋駟馳寶勒荷大庭之臨賜撫小已以震驚

面賜玉帶鞍馬謝皇后笏記

玉帶埀魚金覊控防拜外庭之榮寵荷中殿之恩慈

又謝正日觧玉帶面賜笏記

天顏咫尺寶帶焜煌掲大賜於廣除激危之至感

謝正日面賜玉帶謝皇后笏記

適覲龍顏荷頒玉帶眷言賁飾之寵實由坤載之私

建王賀天申節笏記

三靈洽慶夙開繞電之祥萬玉通班咸罄後天之祝矧居子道尢喜親年化日舒長庶彚旣均於椿防仁風鼓舞防生永遂於萊嬉

又賀皇后生辰笏記

萬寶慶成六宮騰頌爰祝無疆之算以符載誕之辰效法齊天久視靑霄之日月承顏戱防願爲白髮之兒童

建王辭免升儲札子

臣賦質庸鄙遭世盛眀事父事君曽未殫於忠孝荷恩荷寵巳備極於光榮敢謂更沐皇靈驟陞儲貳內量已徳旣空乏以難勝外考人言將沸騰而不止伏望皇帝陛下睿眀深燭渙號亟收庶使愚獲安舊秩

又辭免表

中頒詔防蓋出聖心退怵寵榮莫安愚分敢伸再凟上扣九重【中謝臣】聞少海波澄源從巨浸前星光潤象拱太微歷觀隆盛之朝必重元良之舉所宜著徳允協具瞻伏念【臣】生也甚愚長亦無取徒依慈防疊冒恩光胙土建旄將相之階已極承顏順色愛欽之道未優第懷兢懼之心蔑有紛華之慕今者誕揚制綍肇建儲闈寵以更名俾之勝任丹懇亟輸於誠意淸宸尙閟於兪音𨿽陛下愛子之心有加無已在防臣揣己之分何徳以堪伏望皇帝陛下天地有容日月其照察【臣】素無矯僞知臣已極叨逾亟裁門內之恩少逭天下之議誓尋舊學以報洪私

又第三辭免表

薦貢忱辭期止靑宮之建未回淵鑑復輸丹悃之私【中謝臣】聞無功受祿者見刺於詩人惡盈好謙者埀規於易防茍違此理𨿽得奚安伏念【臣】生覆載之間荷顧復之賜爰從稚齒未施尺寸之技能已被宸恩久冒崇髙之富貴官居極品爵胙眞王靜言及玆良以爲懼豈意龍廷敷告鶴禁宏開𨿽懷茍得之心敢冒疾顚之戒伏望皇帝陛下仁風溥愽智日昭融運獨見之剛發至公之斷不以愛子之意有累知人之眀憫其忱誠賜以矜允儻容竭力俾專問寢之晨昏願止誤恩姑緩升儲之嵗月

又謝表

風雷渙發屢輸非據之辭天地恩隆未寢惟行之令寵知上出感自中深【中謝臣】聞大人繼眀見乎離長子主噐出乎震漢文預建時惟享國之長周武師行老有奉親之樂莫不皆騰茂實始正元良伏念【臣】量乏淵衝材非玉裕毎愧寵榮之畀獨因鞠育之私將相侯王濫吹非酬於功徳詩書禮樂潛心未究於指歸何以祗奉綸言驟升儲禁玆蓋伏遇皇帝陛下凝圖丕赫受命漙將仰承宗祏之休敷求祼鬯之助聖謨中定靡由大臣近侍之謀闊典肇稱非采議郎博士之奏命由獨斷恩出殊常【臣】敢不俯勵丹防遵睿訓冬溫夏凊𨿽竭報於生成防學壯行誓無忘於忠孝

普安郡王恩平郡王薦顯仁太后黃籙靑詞

洪造難名靡聞私福眞科有法可援途輙傾懇切之誠仰動妙衝之鑑伏念【臣】等姿從稚弱運偶休眀式聫宗屬之邇班逮事吾君之壽母恩惟海嶽報未絲毫俄空長樂之闈遽上層霄之路𨿽生逢慈儉曽無歉於仁心而去卽逍遙尙有祈於道力是用叩三境玉皇之聖演九幽金籙之文建彼法橋助玆靈馭伏冀龍興雷動羽仗星馳肸蠁遐臨導神遊於帝所鴻龎下霈綿寶歷於皇圖誓竭微上酬大賜

建王醮宅靑詞

天道無私故能善貸神心可格厥有至誠謹殫祗祓之上動聰眀之鑑伏念【臣】生卽叨於榮寵居巳愧於髙眀比鳩土木之工實銜君父之賜因基革故指日落成仰止珠躔燦森羅之象緯俯思棊壤環窟宅之神靈方當興作之時寧免震驚之咎儻忘愧謝曷遂妥寧用卽良辰肆嚴淨供瓊篇蘂笈爰備演於仙儀鳳蹕龍輿冀遐周於塵宇庶昭一念永錫百祥風雨震零已享帡幪之賜門防靜謐尙資覆幬之恩誓竭忠勞仰酬眷佑

又顯仁皇后小祥黃籙靑詞

三境玉京俱闡慈悲之教九幽金籙是爲防濟之科輒控危仰扳至鑑伏念【臣】自從防稚逮事慈寧荷大母之劬勞極聖時之眷寵邈矣遐霄之往然新谷之升懷徳罔窮寓哀無所敢慿道力上助仙遊伏願鳳蹕龍輿防泬寥之神馭玉書丹篆援漠之修塗享快樂於諸天畀安榮於丕祚誓殫末景仰答大恩

鄮峯眞隠漫錄卷二十一

欽定四庫全書

鄮峯眞隠漫錄卷二十二

宋史浩撰

靑詞

恭爲皇帝夲命年設醮靑詞【丁未】

聖主題期一周甲子皇穹儲祉萬紀春秋輙殫祗祓之仰動髙眀之覽伏念【臣】生逢幸防仕偶昌時堯授舜以埀衣正而凝命湯至文而櫜矢大以樂天玆當耳順之年宜衍齒齡之祝是用恭宣蘂簡虔吁璇霄伏冀上帝愽臨列眞扈從深察微誠之愛戴益增睿算之延洪乾淸坤寧二气運行而不殆父慈子孝兩宮燕衎以無疆漙及華夷咸躋仁壽

昌國保㙧靑詞

國饒近寶誠爲貨殖之源水潤作咸必假陽精之助玆繄天予殆匪人爲謹殫祗祓之誠冀動聰眀之鑑伏念【臣】謬屍百里粗有四封𨿽號膏腴亦瀕斥鹵旱則便於煮海而或慮其無年水則利於殖苗而復憂其失㙧惟雨暘之並若庶財賦之兩全多稼如雲今幸有千倉之望萬亭積雪顧猶愆一簣之功是用敷淨供於琳宮演靈科於蕋笈式憑世禮用薦民誠仰冀覆燾無私神眀有格俾潮汐晴陰之得序庶牢盆火齊之悉宜永與蒼生同依妙防

代彭支鹽還醮願靑詞

安不忘危是爲戒愼窮斯反本乃啟吁呼輙殫小己之私仰冒大儀之鑑伏念臣飄萍投老竊祿爲生嵗在丙寅時丁維夏之官逺海寄命孤舟對穉子以懷憂指空溟而結願茍風帆浪舶獲及防以無虞則璇漢珠躔當肆筵而昭報念從初至甫逮終更實通濟於往來復輯寧於啟處用敞淸虛之靖館式宣微妙之靈科深竭愚仰酬大施伏冀玉淸至聖金闕羣眞徧乾象之森羅極嶽神之扈從俯歆芳苾益賜帡幪庶防末路之光榮盡出無私之覆燾

醮宅靑詞

大道無私惟矜民欲至誠有感式契神心謹傾齋潔之誠冀動妙衝之鑑伏念臣少居畎畆長慕衣冠適當佚老之秋正借飬生之具乃營蝸室如葺燕巢積材累年鳩工數月迄繄埀祐遂底落成方百堵之皆興實眾夫之並作深慮方隅之內或逢星殺之臨儻有震驚必懷呵譴不少伸於悔謝寧獲免於災屯是用載潔塵居肆嚴法席肅琳宮之羽客延金闕之芝華上薦微芬用祈景貺伏願璇霄列聖壤地髙眞憫此歸投特彰符應闔門上下獲風雨之帡幪奕世子孫有芝蘭之馥鬱誓堅末景仰答洪私

普天醮靑詞

托身大造夙防覆載之生成委質淸朝久冒聖神之眷寵遭逢極矣報稱蔑如輙伸感謝之悰上凟淵衝之聼伏念臣處心𨿽善過行則多昧理而行俯仰寧逃於愧怍匪躬以進優隆實荷於宸嚴酬厥恩私亶惟功業念防塵之未立驚嵗月之如流今則綿力愈衰欲爲不逮愛君旣切請祝是先爰啟吁呼薄陳醮禮伏願翔龍舞鶴導法駕以博臨灑道淸塵集仙靈而扈從俯昭懇惻必賜矜從天意旣回國威斯振兩宮萬壽永綏堯舜之臣民四海一家悉復文武之境土庶因精禱獲效微忠【意云臣遭遇聖朝徊翔要路念功名之未立愧爵祿之已崇輙伸報答之私用致禱祈之悃】

謝恩設醮靑詞【癸夘九月】

蕞爾蟻蜂猶識尊君之義然豺獺亦知饗帝之時矧屬爲臣敢忘報上輙控危誠之懇惻仰幹淵鑑之聰眀伏念臣猥以凡材親逢聖主全家飽暖徒霑骨肉之親一品崇髙曽蔑毫毛之效常懷愧怍有靦面顏乃力請於掛冠遂亟防於出綍超新公爵襲舊齋旄念大徳之難酬若爲報答潔私庭而致禱少寓精防爰卽良辰肆陳菲席肅璇霄之飇馭宣蘂笈之珍文庶仗鴻因上延睿算伏冀髙眞下耳列聖同心畀壽豈於兩宮享升平於億載誓殫忠赤仰答穹蒼

經筵丐歸設醮靑詞

知足不辱大聖敷言居寵思危前王所戒儻眀是理乃保其身謹殫祗栗之誠冀動威聰之鑑伏念臣一從竊第兩獲秉鈞荷天眷之優隆乏纎毫之報效抵今晚嵗猶列通班瞻神武以掛冠未容蕭散卽長安而賜宅尙示眷畱屍素旣逾二年禆益曽無一得內懷慙懼力請歸休豈惟未拜於兪音更復叨逢於嘉奬再伸前懇更禱髙靈是用恭肆菲筵上邀云馭伏望三淸六帝列曜眾星同闡大慈俯從卑願旣保微臣進退之節且全聖主終始之恩嘉與私門齊登壽報誓堅香火仰報堪輿

醮新第靑詞

隨牒宦塗久困生涯之萍梗安巢晚嵗仰銜造化之帡幪輙攄旣感之誠用徹妙衝之鑑伏念臣起身寒陋遭世盛眀昔無地以置錐今有貲而問舎懇辭政柄賜居何啻於百楹求返田廬錫地又加於一曲被寵悉由於聖眷戴恩實夲於天矜今則慶大廈之落成絜全家而來止仰瞻寥廓有象緯之照臨俯燭幽深有神眀之窟宅方其架鑿曷免震驚荷上聖之降康致百靈之赦罪迄無災害遂此安寧旣懷愧謝之私爰啟醮禳之禮伏冀龍輿鳳蹕並賜博臨乾象坤儀咸興扈衛享玆菲薄畀以休祥閥閱光輝延微躬之壽考子孫忠孝益後裔之繁昌誓竭微生仰酬洪祐

周氏生日設醮靑詞【丁未】

人當疾痛乃欲天矜身及康疆何知帝力玆幸始生之日輙伸歸徳之誠竊諒洪慈必埀妙鑑伏念妾賦姿賤族委質貴家疏恩已拜於官封得子又登於科第筋骸安佚衣祿豊余顧此麼麼常知慚愧玆蓋髙穹之眷祐亦惟眾聖之扶持是用齋心必殫羙報伏冀龍輿鳯蹕法駕愽臨鶴馭雲程仙靈擁從饗初筵之菲薄錫上燾之鴻龎閥閱光華云仍綿逺誓堅晚景仰答隆私

代周氏禳災設醮靑詞

人有罪愆方當臨禍天行赦宥敢不歸恩輙殫恐懼之上凟聰眀之鑑伏念妾夙質孱久積悔尢旣無儆戒之心不識懴除之理月正元日夜至四更火起鑪間人伏枕上浸滛不已撲防無由倒屣倉惶翻盆救止迷之際顚僕於傍方其失身生則忘矣若有神物掖而出之於焦頭爛額之中荷回死救生之賜感銘旣極禳謝爲先是用防卽琳宮肅延羽士演蘂珠之寶笈羞蘋藻之菲筵企大駕之愽臨報洪私之善貸伏冀寛其誅責錫以康寧曲突徙薪永銷煙焰保家安國益裕子孫誓竭微軀仰酬丕防

保安聖躬設醮靑詞

大道無形惟致誠而降格至恩難報繄請禱以輸忠謹殫祗祓之私上動聰眀之鑑伏念臣稟姿寒逺遭世隆平繇學館以陞榮荷壽皇之眷顧幸逢眞主龍飛之旦獲修微臣虎拜之恭寵數屢加感心莫諭玆羞藻供用叩璇霄冀帝駕之博臨保宸躬之衍裕伏願仁風廣扇道炁遐敷茂延周王安樂之年永錫箕子康寧之福益隆萬壽洪覆八荒臣無任【云云】

鄮峯眞隠漫錄卷二十二

欽定四庫全書

鄮峯眞隠漫錄卷二十三

宋史浩撰

疏文

天申聖節功徳疏

月紀正陽協元聖誕彌之慶星流華渚啟皇家長髮之祥凡居覆蓋之間舉有歡欣之意矧膺閫寄舊服宰司不慿淸淨之文曷罄延鴻之祝尊號太上皇帝伏願後天難老如日方中壽豈萬年永享無疆之樂本支百世幸觀有道之長

華渚流虹戴臨誕節羣心就日請祝聖人爰繙蘂笈之書式贊蘿圖之慶尊號太上皇帝伏願燕謀增衍鴻算益隆乾淸坤夷並受兩儀之貺堯父舜子永齊二帝之年

二百載而中天允符興運一千年而誕聖於赫昌辰敢憑西竺之因用介南山之壽尊號太上皇帝伏願堪輿並貺箕翼齊休降福穰穰誕保無疆之慶爲眾父父永觀有道之長

電繞樞而虹流渚篤生上聖之期嶽修貢而川效珍共獻後天之禱式嚴梵宇伸演貝書傾葵藿之誠心祝岡陵之睿算尊號太上皇帝伏願神靈擁祐福順駢臻大安大榮度越西方之無量時萬時億等夷南極之長生下及海隅同躋壽域

幹爲父而坤稱母篤生上聖之辰嶽修貢而川效珍預致後天之祝敢仗龍華之防永延鳯歷之期尊號太上皇帝恭願富壽康寧神祗安樂億萬年之社稷已髙付托之勲八千歳之春秋永享升平之養

火徳紹堯協乘離之興運日符祚漢當載震之昌辰輙憑西竺之梵香仰祝南箕之睿算尊號太上皇帝伏願神祗薦祉社稷儲祥帝與九齡益介降年之永嵩呼萬歳用彰申命之休普及寰區同躋仁壽

簡上帝心久格明昌之治爲天子父式臨誕育之辰慶洽九重歡均萬類爰闡龍華之防仰祈鳯歷之長尊號太上皇帝伏願保合太和緝熙純嘏聖子以天下養同介祉於萬年敵人以侵疆歸永推恩於四海

炎歷紹開聖人特起神明薦祉式符震夙之辰梵唄揚音用衍升恆之祝尊號太上皇帝伏願與天難老介福無疆非心萬乘之尊見堯仁之惟大永享九重之養彰舜孝之彌隆普及邇遐咸躋富壽

馬化爲龍巳肇中興之運虹流在渚式丁載育之辰敢憑西竺之浮因用介南山之遐壽尊號太上皇帝伏願體符幹健道合泰通天子有尊永享萬方之養敵人效順益推四海之恩覃及華戎並躋仁壽

堯仁舜孝丕昭晏粲之期地久天長率吁龎鴻之祝敢趨淨宇只祓丹誠尊號太上皇帝恭願社稷儲休神祗薦祉享一日三朝之大養交四方萬里之歡心祝聖人壽曰辭𨿽益光於謙徳爲天子父乃貴願永禦於隆平流虹繞電式開震夙之祥就日望云共祝綿延之祉爰憑梵果益衍帝齡尊號太上皇帝伏願萬壽無疆百祿是荷儲神玩意坐觀寰宇之升平侍膳問安長享聖君之尊養

防慶節功徳疏

天佑民而作君允屬誕彌之慶臣歸美以報上敢伸善頌之誠恭叩淨方仰禆睿算皇帝陛下伏願受帝之祉如日方中八千歳之春秋永錫難老億萬年之基業坐致中興

彌月載臨式應流虹之瑞溥天同慶咸輸就日之誠輒憑翻譯之文仰罄延鴻之祝皇帝陛下伏願治隆上古徳服逺夷寶祚無窮歷數過有周之永輿圖盡復謳吟思大漢之歸

有王者興應半千之休運使聖人壽衍億萬之修齡敢憑西竺之因用慶南山之祝皇帝陛下恭願道尊古昔徳並堪輿旣令窮幽極逺之人永離兵戰將見長生久視之報並祚皇躬兩宮益享於歡榮四海同躋於晏粲防兩曜於析木之津誕彌厥月起三呼於嵩山之麓壽考維祺爰欵名藍肅延梵侶庶因殊利用介多祥皇帝陛下伏願道格髙穹徳霑羣品九州四海旣躋仁壽之塗億載萬年永享升平之福

寶歷延鴻祥開華旦聖君誕育慶溢綿區敢憑覺海之淨因用表愚衷之防頌皇帝陛下伏願萬靈效順諸佛薰慈沙磧迢遙喜牛羊之被野楓宸邃宻享玉帛之盈庭嘉與生靈同躋仁壽

三靈眷命方開出震之祥萬國歡心同起後天之祝仗鴻因於釋梵祈睿算於岡陵皇帝陛下恭願丕冒華夷混同文軌符郟鄏之定鼎三十六世以彌昌越廣成之修身千二百歳而未極

誕彌厥月肇開甲觀之祥於斯萬年敢效華封之祝式憑妙果仰祐睿齡皇帝陛下恭願如日之升後天不老五百里藩五百里衛均被仁風八千歳春八千歳秋永隆親養

十月爲陽瑞電占樞星之繞一人有慶歡聲激嵩嶽之呼爰欵精藍特憑淨侶宣瑯函之祕語言寶歷之洪休皇帝陛下恭願如日常明與天齊壽行聞漢都防歸奉萬年之觴願同唐宰臣恭獻千秋之錄

黃河淸而聖人生式契千齡之防南極明而天子壽敢伸三祝之勤廣裒梵宇之良緣仰贊楓宸之景福皇帝陛下伏願太元授防鼎祚延洪問安奉長樂之歡受祉垂後昆之裕九州圖籍重恢禹迹之山川萬里梯航盡效漢庭之玉帛

顯仁皇太后生辰功徳疏

毓聖人躬爲天下母爰紀誕彌之慶普伸祝頌之誠恭演靈科肆陳淨供皇太后殿下伏願與天無極如日方升天子必有尊永副九重之養百姓徧爲徳更均四海之歡

太上皇后生辰功徳疏

涼生桂殿序適屆於淸秋慶衍椒房詳誕開於彌月恭集竺園之妙果仰祈南極之遐齡尊號太上皇后伏願均享萬年並臻五福配天同久常共樂於升平受祿無疆用永膺於尊養

女英殯於虞帝旣臻偕老於萬年太妊生此文王更得歡心於四海慶誕彌於北內祝壽量於西幹尊號太上皇后伏願配日長明如松並茂雍容膝下享聖子之防嬉豈樂壼中見來昆之黃髮

皇后生辰功徳疏

景貺維新方衍長秋之慶遐齡申錫式開彌月之祥輒憑翻譯之文仰祝綿延之祉皇后殿下伏願配天同久並日齊明婦事兩宮永佐九重之養母儀四海益隆百世之休

乾象昭回仰四星之炳瑞坤儀震夙罄八表以騰歡敢憑梵唄之良緣用祝椒塗之遐算皇后殿下伏願至明儷日厚徳承天只婦道於兩宮化成海宇貽厥孫謀於百世慶篤家邦

皇太子生辰功徳疏

前星增煥夙鐘儲禁之祥彌月載臨誕啟璿源之慶式憑善頌仰贊遐齡皇太子殿下伏願輝潤無窮燕貽有永仰少陽之徳見國本之彌崇扶太極之尊與皇圖而並久

儲宮衍慶喜適屆於誕彌靖館翻經請防伸於頌禱皇太子殿下伏願三靈錫佑百順駢臻歡侍重闈共介無疆之壽光臨貳極永符有道之長

昌國保㙧道場疏

暵其幹矣斯成萬防之儲雨以潤之則失一年之計敢憑佛果上動天慈伏願慧日流空仁風扇海凡有波瀾之地悉爲冰玉之區三日之霖利不遺於農畆六月之汛課自足於版書惟微不獲之一夫庶顯無邊之大覺

昌國泄潭祈雨疏

民亦勞止莫蘇就稿之苗天必從之願霈爲霖之雨恭投鷲嶺祗禱龍淵灑道淸塵肅花幔而戴地升云上气徯水澤以盈疇凡我有生敢忘大賜

昌國縣衙祈雨疏

炎曦久亢天外峯攢秋稼垂成田間龜拆傾斯民之渴望祈我佛之哀憐載涓公宇之塵用啟祗園之防伏願濃云靄若甘雨霈然蘇萬隴之焦枯慰終年之勤動普均生殖仰戴慈仁

福州祈雨設水陸疏

某猥以孱陋之姿被此蕃宣之寄由政刑之失當致水旱之相乘心實知非咎將誰執況紀綱不振列城有獄訟之寃而教化不明百姓積貪嗔之過叢玆眾惡悉本一身和气爲之消亡咎徵自然發現巳期年而在鎭無十日之伸眉今則不雨經時涉春已久農欲興於耒耜澤不潤於田疇種無入土之期人有望霓之急𨿽兩宵震電獲粗及於焦枯然三日爲霖猶覬優於霢霂感通巳賴神力障隔實在人心不敢怨天惟當罪已用啟防陽之供以昭懴悔之誠謹取淳熙元年二月二十一日重於福州設防羞設水陸大齋之防普申供養諸佛菩薩莫不梵唄宣揚花幔散墜旣設嘉肴珍果又陳風馬金錢演章句之甚深變馨香之無盡仰惟法馭咸賜光臨驅旱魃以歸空策驕龍而效職使此連畦之白壤化爲萬頃之淸漪澤澤其耕欣欣有喜荷蓑荷笠嵗功實自於權輿曰雨曰暘時節更繄於保防則斯民之一飽皆列聖之洪私某旣防芘成又當逭責誓圖竭力仰報垂慈

福州謝雨祈晴疏

本府伏爲亢旱日久發心逺詣支提山迎請千聖天冠菩薩聖象入府祈求甘雨已防慈悲降赴大施潤澤連日霶三農遂獲有秋之望今日法駕還山尙須晴霽輒輸誠懇再慁神威伏惟哀矜不以爲瀆卽賜從欲以全聖力者

七閩五穀一歳兩收畎畆易枯經旬不雨則憂旱暵陂塘無泄三日之霖又慮浸淫怨咨未免於屢興造化亦難於爲力惟菩薩大悲大願隨眾生曰雨曰暘應如空谷之聲易若轉圜之勢伏願陰雲稍霽甘雨以時𨿽人心無厭有是再三之瀆而聖慈至廣曽何適莫之拘仰冀哀憐卽彰感應五風十雨普天咸底於順調千倉萬箱比屋永臻於丰富誓堅初意仰報全功

解任辭諸佛疏

輒傾丹悃仰扣洪慈伏念某朴拙無奇迂疎有素席乾坤之化育荷君父之寵靈乏文武之全材而身獨兼於將相無循良之美譽而職屢寄於蕃宣自脫服於鄞川卽擁麾於閩部雨暘之禱艸偃風行火盜之虞影滅迹絕屬邑之間無公誤常賦之外不斂財訟簡刑淸靡一夫之棄市年登俗樂有萬口之歌途此皆諸佛菩薩特展威神有玆幸防感銘𨿽切報效無從今則某自分衰遲力求閒散遵古人知止之戒慕前賢勇退之爲將陳馨苾以告違離伏願大造無私至誠有感不替隆恩於今日永敷妙蔭於斯民然後祐我歸途無諸障難俾之奠枕以樂升平儻遂所祈敢忘歸徳

新作茅舍供疏

竹籬茅舍粗成田野之居山茗溪泉首作聖賢之供神旣歆而先享人斯處以長寧伏願境界淸夷湖山明秀園林勝事飽聞鐘鼓之音似續世賢永保箕裘之業普同寰宇咸獲帡幪

葬五祖衣冠招魂功徳疏

輒露危誠仰幹慈造伏念某生繄積善長遂成人初無濟治之材能偶獲致位於將相推原本始悉自宗祧頃荷國恩許建家廟祀及五世榮冠一時幄次旣敷神心咸喜永惟三代而降皆有吉藏獨於髙祖以前不知其墓每當拜掃彌切哀思是用恭擇名山專營幽域將奉衣冠而俱窆庶令精魄以歸安得地於陽堂下水之後浮僝土於淳熙戊申之上已巖巒秀潤風水淸奇嘗走裏閭徧詢耆老謂吾先系實起自於寒鄕故其令終適並從於火葬宜往延慶諸藍之淨沼以招鼻祖兩世之英防庶使春秋永寧宅兆謹取四月四日奉迎五人肖像之靈櫬用舉百歳同穴之盛儀然而歷時甚深往轍難究乃卽城中二三大剎廣作修崇普燻眾生億兆先亡皆霑利樂然後俾我祖宗來趣松楸伏乞三寶印知眾靈昭鑑儻於是處曾此畱蹤願脫寒波起乘雲馭甫當召請卽賜降臨庶此佳城不爲虛設若或道骨旣銷於黃壤仙遊已在於靑霄亦覬光明下昭窟宅潛徳九原而可作遺芳萬祀以長存綿後裔以克昌景前修而勿替普令法界有生之類咸知慶源衍裕之恩

寂照院開田疏

海山浮翠金剎淩雲天童瑞巖介乎左右道人衲子常所往來無一鉢羞供之儲有數頃寛閒之地將圖耕墾尙愆荷鍤之資必借檀那爲啟捐金之助儻從所請不患無成防看萬隴蒼煙化作一犁春雨淸漣出耒晨昏巳辦於薫修白雪翻匙飲啄敢忘於來處儻有不思議福願歸無住相人

代補陀山化緣起殿牓【瀾長老】

謹按當山系華嚴經所載善財童子來防觀世音菩薩問法之地童子始因胝羅菩薩指路次第方到海岸孤絕處得遇菩薩於當山山有潮音洞綿歷千古瑞相常現變態不可勝記而寶殿隳損欲議鼎新約費錢三千餘貫若以有力檀那可以取辦一家住持僧某所以親出緣化者正欲爲四眾道俗同結善緣不拘多寡一文以上皆悉具足莊嚴功徳又況世人同知頂禮菩薩瑞像同知稱念菩薩聖號同知勤事菩薩香火至於菩薩顯化之地殊特微妙如此則往往不知是猶終日食稻而不知田之所自出也今來舉此勝事伏望逺近道俗推原本始同發善心庶防世世生生眞遊菩薩境界爲善財童子所得功徳等無有異者

右伏以山湧金鼇可謂寂然不動浪環銀屋何妨到處隨流玆爲大士香剎林不離眾生塵刼海語化身則無乎不現究發迹則此乃其源儻令玉舄云栭一新輪奐當使珠纓肉髻再顯光明凡於此地有緣人卽是今辰樂施者願假慈悲之大筏同登方便之普門

請倫講師住月波水陸院疏

風煙佳處鐘梵飽聞下臨萬頃澄波中印一輪明月龍天呵防兩宮之睿藻交輝星斗昭回儲禁之神毫煥發來居此地拱俟當仁倫公講師得儁只園傳芳臺嶺口角妙談三觀胸中絕掛一絲屢主名藍爭馳羣衲宜向無礙道場滋法乳更於甚深寶洞肆潮音優曇華忽爾重開果符眾望靈山防儼然未散永祝帝齡

請如大徳住無量壽庵疏

東湖萬派琉璃下水千巖翡翠中是曾先之窟宅久煩神物之防持輒企巾瓶防修香火如公大徳夙馳道譽綽有慈風𨿽明淨摩尼巳絕纎塵之染污而淸深蘭若尙祈大手之發揮便好承當不須擬議

請道監院住教忠報國院疏

卓矣生全純孝歸歟天子吉藏眷惟我祖之靈宅是眞仙之窟松楸已拱香火久寒必得其人乃膺此選道公大徳入啟霞室登眞隠園瞬目揚眉旣聞指訣搬柴運水莫匪神通佇大闡於慈緣以一新於勝地

請云講師住上水辯利寺疏

路當雙澗防門有兩山朝文宗之翰墨猶存名族之松楸巳拱常嗟勝地未遇當仁來者紛紛隨分經營於粥飯去之寂寂何心領略於風煙宜得俊流可畢能事云公講主六塵休復三觀淹通昔年馳譽於靑蓮今日應緣於辯利防見殘僧野寺化爲古徳叢林便請承當毋煩辭避

請瀾大師住上水教忠報國院疏

丹桂叢中聳二親之吉兆白雲深處儼諸佛之道場欲挽巾瓶來修香火瀾公大師郁爲法器綽有化緣奮雙拳創建月波山咄嗟已就渡一水再興安樂剎談笑可成行看一代宏規永作諸方嘉話惟玆快便請勿牢辭

請罙首座住上水教忠報國院疏

拱秀發之松楸久爲吉地煥光騰之金碧中有梵宮欲成古大道場必待得眞法器罙公講師學明止觀法妙聞思能於在處建立伽藍宜向是間發揮叢席防看棟宇廠百代之帡幪更俾鐘魚飽十方之雲水以此無邊佛果用酬罔極親恩便請承當毋煩退避

請孜老住昌國吉祥寺疏

朝宗萬派銀濤俱萃於東溟擢秀九峯金剎忽標於彼岸向諸方搜求勝士來此地建立法幢孜公禪師苦行孤髙圓機灑落徧防明眼入居士之不貳門屢主道場演慈航之末後句願令移錫請卽浮杯靄一瓣之濃薫迅登猊座集萬年之洪算遙祝龍庭

教忠報國院募觀音殿甎瓦疏

東湖勝地上水精藍聳吉祥安樂之名山儼妙智圓通之瑞像邃殿昭回於奎畫普門示現於靈蹤𨿽雕梁玉舄之僅全而蓋瓦級甎之未備輒憑諦信用助帡幪勿生有限量身心待私家而成就當起無住相布施隨生處以莊嚴報應靡差慈悲廣攝一念旣萌於自己百祥豈屬於他人快便眞个難逢當機切忌蹉過

月波山求化疏

鄞有錢湖古稱洞府山列千尋之翡翠波防萬頃之琉璃卽蘋葉藕花之中立梵剎寶坊之勝神呵鬼防煌煌帝所之宸奎鳯翥鸞翔奕奕春宮之墨妙天童育王與之鼎峙道人衲子是以云趨展鉢之眾加多入廩之儲未裕𨿽丰濃香火咸推講懴之至嚴而扣擊鐘魚惟慮堂廚之弗繼是用謀及龜筮禱爾龍天逺投諦信之家求衍膏腴之地喜旣垂於靑眼諾斯重於黃金儻令累陌連阡稍歸下處防見發祥隤祉俱萃髙門共成常住不拔之基永祝至尊無疆之算

二靈山普光院求化疏

一山孤秀宛在水中四獸爭雄皆爲從者乃東湖尊貴之地有二靈勝絕之名韶國師曾此結茅和庵主繼因卓錫久成湮沒玆發光明𨿽勑額新頒龍天歡喜而梵宮久廢雲水寂寥輒登檀信之門用丐帡幪之賜儻埀金諾成此寶坊施傾有限之資財報受無窮之福利

請倫老住觀音能仁禪院

浙右四明福地金剛三昧道場前揖平湖樓觀招來於風月後鄰閙市雲煙隔斷於塵囂巋然淸淨之區妙矣圓通之像肆求主席允屬名流倫公長老臨濟裔孫常庵嫡嗣飽防大匠屢住精藍眷吾華封祝聖之方宜此祗園得儁之士若向三家村裏火熟蹲鴟爭如十字街頭手縛猛虎是爲機便好卽承當庶揚大事因緣用衍兩宮壽算

鄮峯眞隠漫錄卷二十三

欽定四庫全書

鄮峯眞隠漫錄卷二十四

宋史浩撰

啟

代彭支鹽賀楊樞宻知宣州啟

伏審黼帳大臣燕居仙館綸封新命起鎭澄江一方欣澤被之爲榮四海謂公歸之有日涓辰剛吉篤意承宣竊深歡慶恭惟某官渭水非熊傅巖霖雨昔居樞筦巳舞干羽於舜階今處藩維將試鹽梅於商鼎暫擁西轓之重來臨壘嶂之間蔭敷白畫之甘棠仁散淸宵之畫角縉紳增耀誰嗟衛士之北門欬唾所加悉是平津之東閣伏念某江湖末裔塵土微人州縣之職徒勞人筦庫之官何足道猶遵士檢期綴家聲然而考殆十書章才四上一時洪碩阮眸𨿽憫於孤寒隻字褒揚禰薦未逢於特達不有薄雲之髙義誰其援已於垂成輒伸燕雀之微誠並冒甄陶之大造尙念鈞閎之逺深慙賀牘之遲

賀徐侍郎知明州啟

禁籞眞儒西離帝闕奎躔景曜東照鄞州湖海增輝士民胥慶恭惟某官徳符時望論右朝評蚤膺簡注之隆屢錫光華之任七閩利巓崖均兩腋之淸風二浙平反蔽芾足萬家之美蔭聲飛眾口眷厚一時遂躋中禁之華途總相南丘之大祀嘉哉啟沃方親玉座之尊寵以藩宣遽拜虎符之寄矧四明洞天之仙窟實句章孝子之故鄕正賴風流式期康濟佇擁芝泥之檢仍歸玉筍之班某忝受一防將依大冶望塵而瞻馬首阻詣前途戢翼以附龍鱗行符素望其爲欣幸罔罄敷宣

賀錢寶文除淮南運使啟

伏審宸恩薦至漕節再持肆頒紫檢之明綸盡復靑氈之舊物凡居陶冶莫不歡呼恭惟某官方重秉彛粹和天道蚤由人望自結主知逢時熙泰之朝平步顯嚴之地初紆郡紱奬提洛下之書生俄擁星軺備給闗中之糧道方寖躋於館閣遽靖侍於庭闈蒼生謂何未老東山之安石天下幸甚果來北闕之枚臯眷淮甸之奧區實江壖之都防人稀地廣貨溢利遺所以煩使指之臨可以知朝廷之意佇臻康濟卽拜登庸某頃以孤寒猥叨覆露逖聞成命彌激懦衷悵困處於幽畦阻贊榮於行斾慶頌之至敷述奚殫

賀秦待制除敷學知宣州啟

伏審牙旌入覲綸詔中頒錫南金璀璨之章增內閣邃延之職朱轓啟道兼過家上冡之榮畫防凝香寵宣化承流之寄涓辰開府載路馳聲竊深慶慰恭惟某官先生當世眞儒斯民先覺以軒冕之貴而幼從韋布以鐘鼎之族而久厭虀鹽文章實甘泉從官之流器識有元祐諸公之韻英飛霄壤眷重冕旒輒從啟沃之班屢著仁賢之譽恩波衮衮罄苕霅以言淸徳宇隆隆與鄞鄮而爭聳陞華延閣易鎭名藩錫麟經一字之裒光浮奎畫賁寶帶兼金之飾色耀身章宛水歌謠昔襦巳具燕山咫尺晝錦何殊行底最聞卽膺樞拜某﨑可笑險阻備嘗昔曾受地於一防身滋雨露玆復瞻風於數驛目睇門墻欣聆視事之初疊擁增榮之喜慶抃交至百倍常情

賀兪敷學知紹興府啟

禁林仙伯西離秦淮太微景星東臨禹穴防兩鎭旌麾之盛實一時朝野之光拜命啟塗涓辰開府竊深歡慶恭惟某官徳爲元老道並眞儒爰簡注於帝衷遂登崇於天府政專愷悌寄重蕃宣畫防凝香靄姑蘇之和气朱轓曜彩揚建業之春風旣圖任於老成復周旋於藩輔蕭何鎭撫昔寛西漢之憂畢公保釐玆起東郊之治佇飛芝檢卽亞槐庭伏念某蓬蓽寒生箕裘末裔得官一尉待次五期適逢馬首之來偶幸時之及抗塵走俗知無補於公家附翼攀鱗信有緣於今日其爲欣幸罔罄敷宣

賀史學諭啟

伏審榮奉府符寵還學職靑氈舊物僅如合浦之珠白雪陽春俄示燕公之筆相期甚厚爲善不貲某人宗兄學足美身文能貫道秋天薦鶚昔聞禹穴之先登春浪化魚今佇堯階之首唱然猶飭躬抗節刻意甘貧摘葉記遺囊螢聚照詩書滿腹遂爲槐市之宗師菽水盡懽用竭萱堂之侍養行膺結綬彈冠之貴少答截髮斷機之恩某巷處瓢懸家居壁立四方糊口莫支數百指之供須五斗折腰未獲三千鐘之廩餼貧非病也且爲君子之固窮勤而行之庶或上士之聞道豈意翻覆雨雲之日獲從語黙金蘭之遊同气相求旣克惇於交態異姓爲後更獲踐於宗盟聞鄕先生之得吾人慶邑大夫之爲是舉其爲欣頌罔罄敷宣

賀新余姚髙知縣啟

伏審榮綰銅章南辭謝嶺駿馳寶馹北指舜江百里增光羣情延頸矧居僚屬尢劇歡悰恭惟某官政實吏師徳惟人傑殖二松於奉水飽詠江山起雙舄於蜃川將臨民社琴堂虛靜咸徯宓生花圃幽深佇來潘令祗恐鳯飛丹檢促對九重不容鯤在北溟暫居一邑伏念某螢牕暗質雪案寒蹤壯矣效官爲飬親而就祿佳哉得地偶賢尹之登車行遂識韓果符慕藺非所非而是所是當佩微言步亦步而趨亦趨願希髙躅其爲幸防罔極敷宣

賀曹徽猷知明州啟

蓬瀛路近仙伯承流牛斗星明海邦奠枕漕挽功名於兩路蕃宣寵寄於一麾凡處封疆欣逢父母恭惟某官斯民先覺當世眞儒蚤由人望之隆自結主知之厚王畿千里玆巳底於富彊侯甸列城咸聳觀其風采陞華延閣共理名藩句章實孝子之故鄕四明乃洞天之仙窟蕭何鎭撫昔寛西顧之憂畢公保釐玆佇東郊之治只恐旁求於柱石不容久駐於旌麾伏念某五斗折腰方在雲天之下一防受地又欣桑梓之邦進退不失其依歸夙夜實增於鼓舞行迎馬首期一識於荊州庶附龍鱗獲屢親於北海其爲慶幸罔究敷宣

賀徐侍郎知平江府啟

顯被明綸進移巨屏髙牙啟道防兩地之旌麾畫鷁衝風破一川之煙浪凡出甄陶之下尢深鼔舞之私恭惟某官道茂佐王業隆濟世文章翰墨傳衣鉢於江西政術謀猷取驊驑於冀北星軺屢擁荷槖斯持暫辭玉筍之班來闡朱轓之化甘棠敷蔭巳騰鄮嶺之芳畫防凝香行報姑蘇之政卽登黼帳用亞槐庭某齷齪無堪孤寒有素爰受識韓之幸果符學孔之心燕頷鳶肩知有他年之稟賦龍鱗鳯翼實資今日之躋攀側聴芝封倍增雀躍行展望塵之拜光馳賀廈之緘欣忭之悰敷宣曷旣

賀新余姚趙知丞啟

伏審拜恩楓陛貳政雷封舜水江山歌滿漁樵之路魯宮芹藻譽先韋布之流矧在末僚尢深歡意恭惟某官世推儒雅仕著潔亷襲累世服冕乘軒之貴而自處不驕起方丈列鼎鳴鐘之族而躬修其儉𨿽風標之未覿知臭味之必同玆甫瓜時敢伸燕賀行親承於教約用先敍於寒暄欣忭之私敷宣罔旣

賀知平江府徐侍郎到任啟

伏審被防移旌涓辰開府三吳父老欣逢愷悌之師兩路搢紳疊受帡幪之賜歡謠載路風采動人恭惟某官髙明粹全惇大宏逺蚤以文章之光熖欝爲朝著之羽儀閩浙星軺聳一時之耳目明蘇熊軾答兩禁之謀猷畫角聲淸甘棠蔭美公平牒訟防爲劍井之波瀾灑落珠璣攺觀松江之煙月佇聞報政卽見召環某齷齪無能棲遲自許奉身蝸捨之下敢意求知托迹龍門之中遂防見賞永言特達之遇固非尋常之恩玆承明詔之頒宣倍激懦夫之踴躍顧臺閎之甚逺知賀牘之獨遲方轉金風冀調鼎食聴日邊詔之屢至庶門下士之增光欣頌云深敷宣莫究

賀陳監倉漕試得舉啟

伏審文鋒襲敵漕剡登名貞觀蓬瀛始聞踵後春申賔客不數備員大慰羣心有光吾道恭惟先輩某官文章俊邁詩禮雍容濃薰芝玉之香痛洗膏粱之習被一鶚橫飛之薦當雙親未老之時榮孰有加喜應不寐顧惟東邑巳觀魯國之一人佇到南宮又覩漢廷之三道其爲欣頌曷罄敷宣一

賀何將仕漕試得舉啟

伏審詞鋒破敵漕剡登榮凡此傳聞舉同頌嘆矧屬葭莩之末尢深鷰雀之私恭以先輩某官傅粉風標詠梅才調自傳鉢於家學常韞匵於席珍蘭玉有薰膏粱不染被一鶚橫飛之薦當雙親未老之時榮孰有加喜應不寐驟喧紙價巳知賦就於十年旣出經帷行見策陳於三道其爲欣愜莫究願言

賀王祕校監試得舉啟

橋門璧水羣天下之英豪筆陣文鋒擅場中之聲價剡飛一鶚名徹九霄竊惟慶慰恭以某人先輩風流烏巷之居瀟灑靑氈之裔借孔庭之詩禮甘韓子之虀鹽胸中武庫之森森舌上懸河之滚滚旁觀血指汗顏之斵獨揮卻日之戈下視槍楡控地之卑忽展垂天之翼雙親未老一舉成名薦目初傳輿情允屬驟喧紙價巳知賦就於十年旣出經帷行見防陳於三道其爲欣愜莫究願言

賀秦樞宻加特進進爵羣公啟

伏審顯敭大號進策上公極祕殿之隆名正崇階之一品宏開蘂館增重巖瞻凡處鈞陶實懷鼔舞恭惟某官望隆文苑道亞帝師蚤登一鶚於禰章遂造羣龍於堯殿經帷闡教蕓閣主盟華夷安黼帳之謀宗社席泰山之鎭九重丹扆植巨棟於一門四海蒼生荷洪鈞於二老庸彰異寵少答元勲聞禮聞詩茂經綸於大業拜前拜後被尊寵於同時伏念某資稟單微趣尙迂闊𨿽坐窮於泥滓猶抗志於雲霄毎思前古之聞人取而矜式矧遇當今之碩輔寧不歸依旣幸識韓益思學孔玆聽龍墀之拜彌深燕廈之情𨿽祥鳯九天已有離羣之勢而還丹一粒尙期換骨之榮欣躍之情敷宣罔旣

賀胡通判除廣南提舶啟

伏審顯膺中制榮領外臺百粵向風列城增耀諒深歡慶恭惟某官典刑人望儒雅吏師爰淹兩郡之題輿遂被九重之賜札登車攬轡已風動於羣僚足國裕民行泉流於百貨卽頒召節歸處禁塗斂玆膚使之光華散作寰區之徳澤某頃常望履驟荷知音初無毫髮之先容每借齒牙之餘論方欣桑梓獲神明愷悌之依遽報旌拜耳目澄淸之寄𨿽今日無從於賀廈而他年尙覬於登門欣忭之私敷宣罔旣

賀趙郎中知泉州啟

伏審被命啟途涓辰開府據七閩之劇郡爲百辟之賢模凡在鈞陶舉深抃舞諒惟驩慶恭惟某官道探至域學悟圓機得聖人之上乘擅宗英之大雅頃自含香握蘭之寵出膺登車攬轡之權玆領雄藩益施妙手飛帆漲海悉霑洋溢之恩波畫角譙門咸樂和諧之美韻佇聞召節卽造從班某頃獲望塵驟防傾蓋飲食教誨旣親夫子之指南奮發磨礲有類迷人之見北恨羈微祿尙望修塗未獲日侍經帷徒爾長搖心斾玆喜藩宣之寄得逢愷悌之師仰止鳯龍已許攀於鱗翼眷同燕雀敢伸賀於帡幪欣忭之私敷宣罔旣

賀知紹興府兪敷學致仕啟

伏審抗志辭榮陞華得謝𨿽七州臥轍莫回成命於巳行而四海攀鱗共仰髙風之難繼凡處甄陶之下舉深贊頌之私竊以富貴爲故鄕之遊昔人慕願明哲得保身之道大雅揄揚季世以還玆風不振蕙帳曉空者多矣錦衣夜行者皆然況乎愷悌爲一世之師忠厚被九重之眷乃或急流勇退可謂舉世難能恭惟某官先生材大不羣徳尊無玷香濃紫槖久參禁法之班光動碧幢屢擁帥藩之寄神明聴訟父母愛民政若見其肺肝私敢欺於毫髮縱使期頥篤老猶當故實頻諮而乃掛冠於康健之辰脫屣於功名之念是爲全節孰企賢蹤某晚獲執鞭驟防推轂𨿽防恂今日難遮逸驥之西馳而呂望來年將慶非熊之入兆其爲欣頌罔旣敷陳

賀知紹興府湯龍圖到任啟

伏審易鎭輔藩宻依宸極夾道聳觀於戣鉞涓辰始見於吏民凡處帡幪深懷踴躍竊惟歡慶恭以某官道徳元老文章宗師蚤蜚英傑之聲鬰著忠嘉之效桐川徳澤湓浦恩波爰馳淮右之星軺遂擁毗陵之皂蓋日邊轉計天府尹京上思愷悌之徧敷公欲撫綏之逺曁風翔八詠仁洽長沙乃飛細札之十行來總近畿之七郡郵傳流播民相語以交歡風采激揚吏畏威而喪气是眞儒者實大丈夫畫防門開喜春風之乍轉油幢節建覩愛日之輕融佇聞玉檢之絲綸卽啟金甌之姓字伏念某窮姿弱質齷齪微材偶屍下邑之卑官適偶達人之大觀昔年靑史嘗思欣慕以執鞭今日黃堂行遂飛騰而在治其爲欣忭罔罄敷陳

賀知紹興府曹徽猷到任啟

伏審光奉帝綸榮分帥節茂宣條教巳見吏民風動百城恩霑一道恭以某官太和陶粹奕世生賢爰際熙辰亟陞華貫功收漕挽吏瞻猶寒惠浹藩宣民心雅慕就寵齋壇之拜宻承宸極之嚴畢公保釐行起東郊之治召康夾輔遂臻四海之安矧此越城實惟禹防風煙秀發擁千巖萬壑之奇牧守循良備三公九卿之選行聞環詔卽造筍班伏念某衰薄餘生迂疎瑣類一官初效萬幸欣逢方與編氓共興歌於襦袴遽隨屬吏獲托芘於帡幪榮抃之私敷陳罔旣

賀髙提舉迎侍回任啟

伏審肅將星節榮奉板輿當一人廣孝之朝獲三釡及親之養列城交贊夾道駢觀矧惟事母之人尢劇攀鱗之願竊以斷機著三遷之教截髮營一餉之資類能致子於賢圖未必使身之親見豈若繡衣攬轡榮持忠信之華防服承顏克盡晨昏之道旌麾載路士女溢郛內瞻壽母之光儀外壯監司之風采永惟盛事孰不歡心伏念某蓬甕寒生箕裘素履一官聊爾雲霄徒負於胸襟四壁蕭然菽水莫支於朝夕𨿽欣捧檄未慰倚門仰祈陶冶之恩俯遂功名之念是爲錫類豈曰薦賢恭惟某官才大有容徳隆無玷蚤蜚英於華要遂抗志於澄淸爰持使節以來斯式迓慶闡而至止當年鯉問以號鳯毛今日萱闈更欣鶴髮玆乃朝廷君相之意俾貴以顯其親遂令寰海父母之心咸舉而祝其子可謂榮矣夫豈偶然手握紫荷召行聞於宣室腰橫金粟戲永見於老萊顧惟駑蹇之餘幸出帡幪之下儻興褒於一鶚庶獲芘於二天及其成功均致南陔之養何以報徳誓期東閤之歸

賀新余姚李知縣啟

伏審寵拜芝封榮遷花縣羣情允穆百里增光矧在賔僚尢懷天幸竊深慶慰恭惟某官髙材拔俗厚徳絕倫頃蒞政於日畿遂更封於雷社琴堂虛靜雅稱調弦棠砌寛閒佇聞息訟前卽鳴騶之召諒無暖席之淹某行巳及尙思望履屈指旌車之至凝情燕喜之微欣忭之私敷陳罔旣

又代趙知丞賀李知縣啟

伏審光膺鳯詔榮綰銅章百里增光同僚有幸竊深歡慶恭惟某官髙材跨古厚徳鎭浮譽蚤播於搢紳寵遂分於民社舜江風月行題品於筆端越國衣冠巳歸依於門下正恐卽飛星馭不容來寄雷封某猥處聾丞欣逢健令承顏有日托芘玆時榮忭之私敷陳罔旣

賀李顯謨知明州啟

伏審輟從使指榮鎭侯藩收王畿轉挽之功被外閫蕃宣之寄搢紳交慶黎庶興歌矧處部封尢深歡意恭惟某官徳隆千古名滿四方當聖朝晏燦之辰歷賢路髙華之選受持星節用衍邦財帝曰丰富惟汝之休公有愷悌字民之術遂飛芝檢旋拜竹符矧句章孝子之居乃四明洞天之地東連溟渤接三韓箕子之鄕西望鬱蔥揖萬壑禹門之防惟玆控制允屬循良想朱轓未久於封疆而靑瑣已敷於綸綍聮班玉筍進直金鑾伏念某一介腐儒半生漫仕何幸他年之卿相來爲吾土之民師念昔執鞭巳叨屬吏迨今受地又忝部民進退不失其依歸榮幸不勝其敷述春風方暢妙履惟和冀益衛於生經用寵綏於天祿

鄮峯眞隠漫錄卷二十四

欽定四庫全書

鄮峯眞隠漫錄卷二十五

宋史浩撰

啟

賀湯左相啟

髙穹眷佑上宰登庸衮繡重光寵冠百僚之上寰瀛胥慶歡騰萬口之中矧荷鴻私尢深雀躍竊以上聖裁成於天地眞賢感防於風雲謂才不試曷足以展盡經綸而位未極豈所以尊崇禮貌乃由亞輔用陟元臺王曰周公父師世始臻於奠枕吾與孔丘徳友敵遂復於侵疆伊我鉅公踵玆前輩恭惟某官徳髙無玷道大不羣紙貴西都萬國爭傳其辭藻籌雄蜜席四夷咸識其威名自登右揆之隆巳際中興之盛煙火萬國嵗數丰穰壞冶一陶士銷朋黨上旣樂於閒暇公宜極於寵榮垂堯舜之衣裳伊尹已躋於湯後復文武之境土仲山行贊於宣王享成於二十四考之間濟美於五三六經之上某行能無取學術不精徒銜卵翼之恩未效絲毫之報聴播庭之告幸在末班修賀廈之誠愧無佳語其爲鼓舞曷罄敷宣

賀陳右相啟

敷號大廷策勲右揆仰知人望報四海九州之心俯聴輿言合萬口一音之訟凡居陶冶倍劇歡呼竊以在昔有君莫先論相以獨賢爲未足乃並任以無遺齡善謀必資如晦之善斷君奭爲保式亞周公之爲師安海內旣本於同心運天下斯易於反掌季世以往玆風遂凋宣威或佐以丹靑佩劍徒聞於彼此豈伊堯舜之聖乃集禹臯之賢恭惟某官學韞經綸气全剛大由神宇之泰定知徳量之淵衝萬變紛紜心如止水一身宰制目無全牛爰捨從班入參政地謀皆體國功實在人故今日之登庸乃異時之蓄積閱鳯歷之二十四考建鴻業於萬八千年某學不逮人文非適用偶逢衡鑑得厠名流吐珠銜環未展雀蛇之薄效攀鱗附翼又須龍鳯之髙翔旣側耳於白麻斯贊言於黃閣其爲慶抃罔罄敷宣

賀皇子建王除授啟

伏審王庭敷號帝子褒封始播朝紳聴萬口一音之頌載頒郵傳騰九州四海之歡矧屬曳裾尢知抃手恭惟皇子大王蟠英金闕毓秀銀潢朝拱赤墀風采威儀之峻整夕休朱邸文章論說之淵源夙蘊天材久膺宸眷愛之欲其富貴天下不以爲私得之守以謙沖胸中自有餘地一聞聖斷之出大葉人心之同某晚獲登門驟防設醴賜之眄睞駑馬增一顧之榮借以齒牙敝帚有千金之重親逢慶事倍愜鄙悰有其實而有其名旣覩眞王之茂建依於忠而依於孝更欣盛徳之兼隆喜躍之情敷宣罔旣

賀永州防知郡啟

伏審龍膺明綍榮領近藩條教旣敷士民獲所恭惟某官先生斯文先覺當世眞儒學傳西洛之正宗文擅東坡之逸气榮膺紫檢屢擁朱藩𨿽長材無所不宜而俗吏莫與同道投閒未久騰譽益隆受深簡於上知遂亟承於睿奬蕃宣寵寄下車巳肅於吏姦愷悌字民擊壤更喧於輿訟佇聴潁川之召卽膺宣室之咨某猥以顓防獲供灑掃價增騏驥本由伯樂之整齊器備璠璵莫匪玉人之雕琢擢角莫先於藻鑑防頭靡俟於朱衣遂令鼯鼠之五窮獲試鈆刀之一割亞班卿棘歸徳師門方期剡牘以敍情乃沐飛緘而見寵髙風所曁不敏爲慙時適屆於淸和气益增於衝粹更祈保養式副倚毗感佩之私敷宣罔旣

賀沈丞相判明州啟

伏審寵命上公進藩近輔九州生齒昔遊鑪冶之甄陶千里衣冠新起袴襦之歌詠涓辰之吉開府云初諒惟歡慶恭以某官道徳宗師文章哲匠蚤蘊經綸之志屢揚華要之途屬聖化之更張慶英材之並防首膺爰立備極有爲遽令復古之朝特起中興之治功成名遂而身退固合天道之常川泳雲飛而志同益厚君心之眷乃從緑野來擁朱轓句章孝子之故鄕四明洞天之仙窟江山深秀風俗淳和久煩神物之防持有俟鉅公之鎭撫睇棠陰於屬邑遐想先猷欵槐市於頖宮猶存舊迹秖恐未溫於孔席巳馳入覲之韓圭位長三槐眷頒一命伏念某疎庸無取欵啟寡聞璧水橫經旣荷權輿之造化麟閣校籍又繄委曲之提撕惟是歸依實無間斷𨿽門墻之甚邇曾竿牘之莫修勢分旣遼麼麼敢進玆幸一廛而受地不嫌三沐以投書冀此寛宏恕其僣越方金颷之屆序惟鼎食之加餐益介繁禧以扶丕祚

賀張丞相判建康啟

伏審敷綸顯冊畱鑰行都六代江山風煙攺觀九重宮闕金碧生輝艸木知名衣冠相賀恭惟某官勲隆萬古誠格兩儀位貴而身愈恭則周公其人也年髙而徳彌劭是孔子之徒歟頃專恢復之成謀不主卑陬之和議脫屣黃扉之貴防心緑野之遊尊主芘民先生之志大矣聞命引道天下之父歸之遂令願治之時復有丕平之望除書一出率土交歡畢公保釐巳服東郊之眾宣王復古將興北伐之師著績鼎彛增華衮繡某一官投老萬事無能居懷慕藺之私久有識韓之願扈聖君之駕巳及鄰邦掃舍人之門行隨下客其爲欣躍罔旣敷宣

賀湯丞相知紹興府啟

伏審一徳格天致吾主於二帝三王之上八命作牧鎭列郡於千巖萬壑之間涓辰旣剛開府云始諒深慶慰恭惟某官先生命世眞儒斯民先覺學撮孔孟之要文起魏晉之衰自正位於首臺亟躋時於太古屬意防衣之樂宜心緑野之遊起自殊庭膺玆畱鑰蕭何鎭撫巳開西漢之基畢公保釐將起東郊之治佇聞一札歸面三槐某猥以疲駑久防陶冶歸依旣切贊訟尢深

賀狀元黃學士啟

伏審文經一覽名冠甲科萬選靑錢素巳期於必中一枝丹桂今果見其居前凡其聴聞孰不贊頌恭惟新恩某官箕裘家學領袖賢闗出偶聖時肆敢言之直气上當睿意攄堅忍之忠謀旣首唱於臚傳實豫基於相業顧惟衰老稔服英聲結駟過門荷華牋之見寵駢肩觀堵喜陋巷之增光感幸之私敷宣罔罄

賀第二人王學士啟

伏審楓陛揚名桂林得儁惟昔偕於計吏𨿽千萬人及今究其成功殆一二數士林增气朝著有光恭惟新恩某官江漢淵源岷峨峻拔春蠶下筆陳鯁論之萬言振鷺充庭聴臚音之再唱豈獨萃一時之晁董蓋將爲異日之臯防退顧衰殘方玆慕用辱臨敝宇遽寵長牋有嘉錦繡之貽殊乏瓊瑤之報其爲感愧莫旣敷宣

賀第三人張學士啟

伏審唱第朝端收名鼎甲捫參歷井靡辭仰脇之勞就日望云遂啟沃心之論果膺殊選大慰僉期恭惟新恩某官粹美眞才淵源博學擢犀角而拔象齒謀猷已契於一人附鳯翼而攀龍鱗事業行參於三傑顧惟晚景夙仰下風曾未造於行軒荷先迂於大斾一緘貽寵十襲謹藏榮感之私敷宣莫旣

賀皇孫國公朝參啟

伏審絲綸炳煥許趨昕旦之朝衮繡顒昻獲奉淸光之對百僚悅服四海欣愉恭惟皇孫某官道徳家傳聰明天賦年方逾於志學徳遂底於成人逮事曾親洽閨門之慈孝始隨儲馭覲玉座之凝嚴鶴禁增光龍墀攺觀三宮燕樂率供萊氏之防衣百世本支肇自文王之孫子某漳濵臥疾魏闕馳神聞慶事之鼎來𨿽曳裾而莫及喜皇家之葉茂徒擊壤以騰歌抃舞之私敷宣罔旣

賀周樞宻啟

伏審敷綸北闕命使西樞位𨿽亞於鈞衡權實專於帷幄明良相得夷夏均休竊深慶慰恭惟某官王佐碩才天民達徳蚤被非常之眷崛起諸公之先忠直信亮其誠足以任腹心深醇灝噩其文足以配盤誥陸防言辭曲盡多所建明李綘諫諍自持數聞聴納朝列之姦諛或進吾身之去就殊輕上簡帝衷歸膺國器旣處具瞻之地玆爲爰立之基顧此衰殘久防知奬逖聞新命雅慰初期襲和气於襟靈睇崇墉於霄漢心懷冞切面慶無從

賀周右相啟

伏審渙敭防命晉陟鼎司覩泰階兩兩之符層霄有爛仰南山巖巖之石綿宇具瞻廊廟愈尊紳緌交慶恭惟某官量宏而識逺道盛而徳全聲名已曁於海隅毎自抑畏文章獨妙於天下曽蔑矜誇比輟直於北門久宣勞於西府楓宸注倚槐揆登庸蓋將遲姬旦冢宰之勲奚止閱郭令中書之考某承顏最蚤荷眷特隆定交於百官直捨之中引類於一人踐祚之始𨿽迫衰殘之暮景靡忘期待之初心遂令篤病而更生親見眞儒之爰立屹擎天之一柱已知吾道之益張芘廣廈之萬間更喜此身之有托其爲欣躍罔罄敷宣

賀王大觀文啟

躋時大治閱九考之中書許國精忠作兩朝之元老惟全璧於晚景乃衣繡以晝遊在昔爲榮於今復見傳聞四逺歡頌一詞恭惟某官道大難名徳尊無玷雅誠事主秉直節以公明彊恕接人絕匿情而猜忌一歸於正何用不臧玆身退以功成諒體胖而心廣行播十行之綸綍卽施再入之甄陶某托契賢科聮姻子捨交情淡而不厭眷意久而彌隆側聞除目之頒敢後賀緘之布其爲慶贊罔罄敷宣

賀皇子嘉王入第啟

肇新朱邸宻拱皇居涓辰日以開藩罄綿區而仰徳諒深歡慶恭惟皇子少保大王乾坤厚瑞海嶽蟠英少也過庭旣聞詩而學禮長焉出閣復重道以尊師逮膺甲第之遷倍溢重闈之喜行頒紫詔卽正靑宮某退處田廬阻趨階戺惟同鷰雀賀大廈之崇成更祝松椿助修齡之衍裕

賀何中丞啟

擢自諫坡進陞憲府不離納言之職益殫尊主之忠一時憸人率知退聴四海善類莫不歸心諒深慶慰恭惟侍講中丞學紹孔顏材肩防卨力傳家法淸源之風烈隠然獨冠儒林南省之聲華借甚斯文不墜吾道有依教興多士之賢闗譽藹七人之上列迄全冰操遂正霜臺謀寢逺夷信不采於藜藿姦除滿道又安問於狐貍宻勿有加登庸非晚顧惟衰朽宜黜陟不聞之時尙喜賢明居慷慨敢言之地輒忘彊聒之誚敬伸善頌之詞

賀周丞相除觀文判潭州啟

伏審元圭命衮方紆晝錦以榮歸絺冕篆車旋拜明綸而特起宅帥垣之重寄冠書殿之隆名疊此寵光允爲盛舉諒深慶慰恭惟判府安撫少保觀文丞相國公道尊徳貴行顯名彰浩浩蒼蒼以李杜韓栁之文傑渾渾噩噩作虞夏商周之訓詞不出數年爰登三事代天工而居鼎食扶日轂以麗璇霄宜盤礡於中書遽徜徉於緑野忠信獲罪彼徒肆於風波禮義不愆吾何傷於日月剛方之操不易聖神之眷益堅果凝宣室之思復兆傅巖之夢遂頒一札暫總十連紅斾碧幢聳列城之風采朱幡皂蓋暢萬谷之陽和佇膺再入之榮永輔重明之治某受知有素荷徳尢深昔薦士以報恩巳防天奬今飛緘而敍舊益認歳寒贊善之私名言莫旣

代姚主簿與臨海唐知縣啟

官爲短主簿未辭箠楚之繁囂邑有賢大夫豫喜帡幪之芘賴將及瓜而往代欣附鳯之有期顧此懦庸彌深幸防恭惟某官性資淳厚學術淵微簮組蟬聮箕裘似續化行百里琴調單父之堂仁並三春花滿河陽之縣未久割雞之職巳成馴雉之功行慶敷綸卽膺捉駕某寒鄕末裔窮海鎖人𨿽懷慕藺之私未遂識韓之願夙同鴈序名聮千佛之經後獲鳬趨猥贊一堂之治幸爲逾分喜實非常時屆淸和气隆長養冀精保嗇以副頃祈

上知明州侍郎啟

荊州識面𨿽輕萬戶之封曾子有親猶覬三鐘之養未免折腰而爲米敢辭懷刺以登門伏念某陋巷迂儒寒鄕冷族襲箕裘於先世抱鈆槧以窮年一問鯉庭悲巳纒於陟岵三遷軻室訓猶憶於斷機𨿽忝效於一官曾未霑於寸祿家徒壁立室若罄垂顧列國諸侯有見招之心而闔門冗累無可去之計棲棲牖下人憐鄭子之氈無碌碌塵間自喜張儀之舌在幸賢太守宣化承流之始正士君子聞風慕徳之秋初拜黃堂乏薦言於毫髮遽垂靑眼激餘論於齒牙旣玆遇合以逢時誰謂知已而無禮恭惟某官髙材跨古直道得君攬轡澄淸蓋三持於使節伏蒲啟沃遂一上於從班耀紫槖於西淸擁朱轓於南服譙門畫角千里仁聲白晝甘棠萬家美蔭有大冶兼容之量無匹夫不獲之嗟遂憫憲貧特貽季諾儻令今日有啜菽飲水之資當在他時效吐珠銜環之報情之所到言不能殫易此而他罔知所措

代彭支鹽上秦提舉啟

孔仲尼之一言久同華衮季將軍之一諾實重黃金儻防不爽之恩如解倒垂之急伏念某迂疎未習潦倒餘生四十年筦庫之微數千里宦遊之逺勉思寸進寧憚卑飛奉身茍逭於必誅當路或憐其無過章聮四上考遂終更賜或及於垂成功何殊於起死自非特達其孰矜憐恭惟某官材號吏師徳稱人傑久踐外臺之寄卽膺內禁之除他時當幸於在鈞今日先期於推轂念玆斷梗將遂及欲不廢於前功故無嫌於再瀆仰冀力開獨斷深憫孤寒逺馳一紙之春風俾脫七階之選調誓以桑楡之晚景上酬卵翼之洪恩

代韓司法上知明州徐侍郎啟

桂幕肆開方托雲天之芘鶚書借重更祈羽翼之恩竊久服於下風輒自媒於孤迹儻辱靑眸之顧必諧華衮之榮伏念某欵啟瑣人迂疎末學箕裘𨿽在乏隠然風烈之稱簪紱僅傳賴友於挺拔之助念芝砌皆王官之列惟萍蹤居選調之卑齷齪一身周旋三尺沐部使拜之憐念罄雲章霧牘之吹噓考行歷於三周事止愆於一簣不有負當時特達之見誰其全諸公成就之功恭惟某官王佐碩才天民達徳班辭玉筍來施王覇之功名姓在金甌佇起曹參之淸淨主盟吾道篤意寒生雙鴈塵埃鳬化惟依於葉令短笻枯槁龍飛蓋化於壺公敢持小已之私仰累大鈞之造儻憫三薫而與進當期一諾以爲榮馬勃牛溲或見收於藥籠雞鳴狗盜寧敢負於龍門

代陳提幹上知宣州秦敷學啟

竊以萍梗無依靡知定處雲天在望久阻承顏𨿽尺書莫敍於寒暄而寸意敢忘於寤寐恭惟某官斯民先覺當世眞儒志慕朝虀爰作布韋之領袖班聮夕闥郁爲鵷鷺之羽儀一自腰金三膺符竹苕溪風暖泛爲二浙之恩波鄮嶺煙銷散作十洲之春色玆臨宛水逺輩潁川佇頒玉闕之絲綸卽啟金甌之姓字伏念某比叨京秩復佐憲臺吹噓實荷於齒牙造化靡離於陶冶末繇趨謝徒切懷恩方气候之肅淸冀寢饔之調防用符輿頌式茂純禧

代王知縣上明州徐侍郎啟

綰銅支邑已托二天被衮淸朝更蘄一字矧在齒牙之末宜居陶冶之間伏念某甕蓽微生箕裘末學塵埃壯志巳逾知命之年萍梗窮途曽乏致身之路猶持朴直自分孤寒同輩相憐謂未有不求而得者中扃確守知不可柰何而安之頃者三章論薦之私實出一時不期之防豈圖今日復偶大賢恭惟某官當世碩儒斯民先覺謀猷獻納蚤擅美於西淸愷悌蕃宣玆承流於東國顧喧囂之俗狀獲奉揚於仁風介紹不先吹噓毎及獨知章子逺追孟氏之風願出韓門敢在張籍之後儻叨榮於薦鶚益有幸於登龍特達髙情難與俗人言也夤緣異日當以國士報之

鄮峯眞隠漫錄卷二十五

欽定四庫全書

鄮峯眞隠漫錄卷二十六

宋史浩撰

啟

謝解啟

主文

一經取藝敢擅譽於鼇頭三歳程能幸收功於鼎足得逾望外愧溢顏間竊以在昔致治莫尙於賢能歷世取士最詳於科目懼爾音之金玉張吾法於网羅尊經術則先經義之求貴文章則惟詞賦之尙眷二者以疊盛歷千古以莫兼屬我右文之期重廣得人之路稽漢唐之故以通其變酌祖宗之制以取其中合爲一科期於兩得顧上之所以責望者厚矣則下之所以圖報者柰何探義理之淵源勵詞華之典雅鋒生絳帳盡期折角以解頥光溢靑箱咸底淩雲而歌雪身兼數器技匪一長固無慊乎春秋決獄而禹貢行河亦何傷乎賈誼升堂而相如入室徵茅茹以在列脫囊穎以爭先咨舜牧於四嶽之前豈徒詢事議漢傑於諸將之上疇敢論功宜有通材可膺妙選如某者識非造理學不逮人甫當就傅之年遽罹陟岵之禍防防在疚斷機猶賴於母慈業業持身投杼懼乖於子職念箕裘之末緒每冰炭於中扃名萃鶚書慨先猷之未冺香浮桂籍余仲父之獨存豈無意於續貂媿不成於畫虎頃偕漕計旋遭退鷁之風玆應鄕書謬舉焚舟之策固難拾芥徒愧雕虫初非黃絹之詞偶得靑氈之舊是爲幸防厥有夤緣玆蓋伏遇某官學海津梁儒紳領袖望隆江左行登策府之道山政播日邊聊式武陵之蓮幕爰操衡鑑來主棘闈荊璞期珍防至卞和之刖足爨桐何幸遇逢蔡氏之知音致此棄遺獨防收錄固當趨席力敍謝誠而玆短削之投猥在眾人之後仰繄陂度尙賜海容某敢不勉策疲駑期追逸駿少遂致身之願當酬知巳之恩

錢通判

某官世載忠嘉時推俊傑驂鸞瀛閣展驥海城文筆生花縹仙人之夢詩囊佩錦雍容公子之遊緑野江山毎玆得助紅蕖風月奚止平分爰馳萬斛之珠璣上贊九天之韶濩栁禦史淮夷之雅未足差肩韓吏部聖徳之篇諒思退舎佇拜紫泥之詔卽膺丹扆之求日轉甘棠散作萬家之美蔭風翔頖水泛爲多士之恩波致此妄庸亦防收采

賈簽判

某官才追梁傅語妙君房蓮幕推賢佩風流之邁眾棠陰止訟表政術之剸繁爰督戰於棘闈遂騰聲於芹頖聴春蠶之食葉悄夜壁之銜枚式令賈勇之人材喜見太平之場屋

劉教授

某官學海津梁賢闗領袖策陳一覽名在甲科爰報政於錫山遂主盟於頖水問鐘答響陶士類於淵騫發鐸宣風化海濵爲洙泗

王參政

某官道徳宗師文章元老議論爲四海之標的進退系一時之重輕頃膺睿主之知參總臺衡之重年髙而徳彌卲是孔子之徒歟位貴而身愈恭則周公其人也方期秉軸遽請掛冠風月香山時講白樂天之防煙霞畱邑果從赤松子之遊方中興圖任於老成顧上哲曷宜於韜晦未許浮沈之晉國思庸矍鑠之伏波凡素服於下風悉許歸於東閣致玆孱瑣猥遇甄收

晏尙書

某官江左儒宗山東相種隠然有祖風烈盛哉奕世賢才早陟巍科旋登延閣風聲所曁頑懦必興振領天官正賴山公之啟事請符琳館喜從萊子之斑衣榮聮鴈序之芳還奉版輿之樂東山𨿽好其如天下之蒼生北闕非遙佇拜日邊之丹詔方申申而在宴猶斷斷以有容凡願出於龍門悉許攀於鳯翼致玆庸瑣亦預甄收

及第謝秦太師啟

蘭省奏名偶參八士楓宸唱第復玷丙科得過所期榮不蓋媿竊以先王致治宜莫急於賢能後世取人乃獨詳於科目自庠序乏商周之教養致師友無遊夏之淵源黨同伐異者皆訓詁之腐儒文麗用寡者類雕刻之童子好惡已殊於鑿枘取捨每病於參商亦旣背馳誰其兼善屬聖君有爲之日正賢輔相逢之秋崇雅黜浮一變斯民之耳目息邪距詖大恢吾道之紀綱探義理於聖人之言賢人之言辧典則於詩人之賦詞人之賦近酌祖宗之遺制逺追唐漢之頽風合爲一科期於兩盡詔音所至士气頓伸鼓篋鼎來揚鞭霧集懷折角解頤之辧蘊淩雲歌雪之奇當八面之鋭鋒應兩端之善問較以穿楊之藝莫不爭先要之折桂之榮豈誠易得如某識非造理才不逮人蚤罹陟岵之悲長賴斷機之訓顧箕裘之末緒每冰炭於中懷晝供菽水之庭闈夜對簡編之燈火棲身巖谷絕意雲霄玆逢偃革之時遂起彈冠之興初偕漕計再預鄕書豈期下裏之邑人偶簉髙陽之才子賈誼升堂而相如入室慚非能賦之流髙堂傳禮而徐氏爲容浪得明經之譽載惟幸防必有夤緣玆蓋伏遇某官道格神祗勲隆古昔以一命衮爲萬乘師伊躬曁於成湯天開一徳周公傳之孔子時集大成禮制樂作而措率土於一陶仁漸義摩而起斯文於五厄力扶王道大正人心俊良旣樂於登崇頑懦亦思於興起致玆骩骳亦被選掄某敢不增所未髙修其可願趨風有便慰執鞭欣慕之心在冶云初污造物甄陶之手誓竭尋常之效仰酬萬一之恩

及第謝秦內翰啟

較藝南宮偶參八士獻言中禁復玷丙科揣分巳逾撫躬知愧竊以古今共道惟得賢而立邦基國家有爲乃觀文而化天下自堯舜廣招徠之路至漢唐發科目之程識髙伊管者實洛下之諸生才似班揚者亦開元之進士翺翔丹陛比比有聞照映靑編班班可攷迨聖王之撫運得良弼以中興肆霖雨之命而追髙宗歌淸風之詩而繼宣後三載定棘闈之制四門多槐市之遊博采布韋駕諸侯之軺傳申求閥閱與刺史之計偕賦就淩雲豈惟司馬經明拾芥不數夏侯率歸典雅之流盡去浮華之習裒然出當是舉翕爾咸髙其材至於雄據上游蓋亦郁爲名士顧玆殊選宜屬可人如某者湖海窮徒乾坤長物鯉庭一問巳纒陟岵之悲軻室三遷尙賴斷機之訓啜菽每懷於養志荷鋤敢怠於帶經雪積螢飛飽聴霄中之更漏花開葉脫防經林下之春秋屬逢偃革之時遂起彈冠之興秋天薦鶚漕臺常預於後塵春浪化魚天路俄聞於首唱事旣分於霄壤勢聞隔於仙凡懷卞和泣玉之誠敢辭再刖舉明視焚舟之策當在此行果簉迹於荀龍復分香於郤桂𨿽度長挈大未足爲優而吹枯噓生豈無所自玆蓋伏遇某官道優聖域文掞國華絳帳談經鄙向歆之立異彤墀謝防極晁董之未言遂結主知允諧人望北門視艸煥王者之絲綸東觀提綱藹諸儒之領袖居之甚寵進也未央行趨靑瑣之班卽拜白麻之詔門凝瑞气森然畫防之多位處臺躔美矣緇衣之並收士尙勤於吐握成人毎借於齒牙致此孱庸亦防采錄某敢不益堅操履深懋進修附驥攀鱗猶念昔年之場屋礱刀錯玉正祈此日之陶鎔誓竭駑才仰酬洪造

代陳教授謝張侍郎舉攺官啟

郵傳薦墨煥同星斗之臨天假亨塗進有階梯之漸幸旣逾於初望感實倍於常情竊以章有定員吏多稱職部使者擁列城之寄郡太守持千里之權猶且顧視咨嗟或有賢才遺滯仰惟宗伯實董頖宮念於獨冷之官誰復孤寒之舉自非人傑肯越世情如某者志或可憐愚無足論自緣弱歳巳列諸生聮袂橫經困虀鹽於庠序悲吟擁鼻工雕篆於詞章幾畫虎之無成偶成蠅而見取猥塵仕版獲玷師儒𨿽殫螻蟻之勞曽乏蚍蜉之援灰心無望燭已甚明豈謂上臣之博招先於眾人之弗及玆蓋伏遇某官業隆王佐道冒聖時自烏府之踐揚由巖廊之知遇挺持仁者之勇蔚有諍臣之風韋布歸心搢紳拭目果趨夕闥進貳春官職方處於南宮士悉歸於東閣故玆庸鄙亦荷甄收某敢不防所未能修其可願龍鱗鳯翼旣有幸於躋攀狗盜雞鳴豈無心於報效誓玆末路仰復隆恩過此以還未知所措

代韓催煎謝秦提舉闗陞啟

羣然多士薦者詎周蕞爾無能公然先及退省涯分實深佩驚惟人材不乏之秋幸聖世有爲之日破資格以振幽滯躐夷等而登俊良磨礲鼓舞而旣足以作成洗濯矜奮而各爭其奔赴誰匪翹翹之楚居多赫赫之功然下之自見者旣眾而難工上之所取者愈多而責備宜得髙明之士足當宵旰之求如某者性稟惷愚志尙迂闊徒緣閥閱獲厠搢紳班資未究於七階歳月徒書於八考巳脫喧囂之犴獄復縻窘束之鹽車涉漲海之鯨波棲身一葉望屯云之鼠盜寄命孤洲顧阮眼之誰開知禰章之絕望猶思冷族獲庇髙門惟季父之登科處師垣之後列至大資開毗陵之幕府而宣城擁鄮嶺之旌麾或置踐迹於賔僚式剡譾材於辟闕是其幸防疊有夤緣方圖敍布以求知遽荷提撕而論薦自非人傑豈越世情玆蓋伏遇某官桂籍眞仙詞林大匠澄淸攬轡賢能悉出於甄陶慷慨理輪貪佞率從於棄置屏私謁以公取器羣材而曲成遂使孤寒之餘亦防特達之遇退惟涼薄何所克堪敢不勉勵赤心益殫淸節龍鱗鳯翼旣有幸於躋攀狗盜雞鳴豈不思於報效尙蘄恩地終賜衮言

代王知縣謝徐明州平海防啟

鳬居孤絕方仰芘於二天蟻聚跳梁忽來攻於四境顧扞防之無策乃控露以求哀果飛一札之兵符兼檄諸戎之浪舶羣凶逃潰百里肅淸竊以蕞爾四鄕號爲一邑民實星分於洲渚冦惟鼠伏於滄溟𨿽甚狂謀未嘗登陸豈謂當玆歉歳乃能旁若無人方聖朝奠枕無爲之辰正賢牧烹鮮不擾之政肯容小醜敢肆遐方乃雲集於幹矛遽麕奔於篙檝先聲有赫不戰成功而某河朔寒生江南浪迹卑官投老困簿領之沈酣大府方遙乏蚍蜉之援助非由洪造孰拯羣生恩旣重而報賖感徒深而涕落玆蓋伏遇某官時推人傑帝賚佐材化洽鄞江變熙淳之雅俗塵淸瀚海吹防灎之恩波軫念偏方見侵微孽詟狼心而逺遁使虎口之僅逃某敢不益勉疲駑力圖守禦余妖未殄仗嚴令以必行盛徳不逾庶前功之莫廢誓堅末路仰答至仁

代姚主簿謝鄭運使舉闗陞

衮言借重荷薦墨之裦揚蓬室增輝仰恩陶之造化至令及此何感如之伏念某少也無聞晚而竊命靑霄志在寧辭委乘之卑官白首塗窮未免簿書之俗吏念當時之朋輩巳致位於公卿勉試初階倐書兩考才乏提鸞之譽望無薦鶚之榮豈意權輿首防甄拔燕防價重實先駿骨之求鄒律聲和能使枯荄之發慷慨之風一振功名之念再萌實繄上臣之博招先於眾人之不及玆蓋伏遇某官智足潛達徳能廣揚文章江左之宗器業山東之種晴日容光而必照春風在處以爲仁屢擁使權郁爲人望𨿽此孤寒之迹亦防特達之知某敢不勉勵官箴遵修士檢顧桑楡巳暮難忘得路之風雲儻溝壑未塡盡是報恩之日月

權昌國西監謝秦提舉啟

折腰五斗承筦庫之乏人仰首二天喜帡幪之獲芘𨿽從權於郡檄實稟命之使臺揣分巳逾歸恩有自伏念某迂疎末路欵啟細人屬因弓冶之餘遂厠衣冠之列一官未效寸祿何賖白髮倚門身敢辭於負米黃糧絕粒甑幾至於生塵偶因鹺局之闕員遽使樗材之備數泛空溟之鯨浪自笑輕生覩積之蝟毛毎思革故不繄知遇孰敢奉行飛章一上於使閽兪語果形於公牒載惟幸防厥有夤緣玆蓋伏遇某官當世眞儒斯民先覺以仁心而察民隠以直道而結主知噓枯吹生四海仰其風采揚淸激濁一路出其甄陶某敢不勉勵駑材推原徳意使海隅千戶之無告如星軺一日之下臨庶幾微勞少答大施

代時支鹽謝曹運使舉攺官啟

衮言借重荷薦墨之裦揚蓬室增輝仰恩陶之造化非有薄天之髙義誰憐衰地之微姻事旣罕逢幸惟溢望竊以昔者上臣之事主頻能內舉不避親季世以還玆風不振凡在葭莩之末率懷瓜李之嫌第思爵位之獨崇不卹賢愚之同滯屬國家之再造偶臺輔之首登任羣僚以至公率四海爲歸厚𨿽爲時崛起若範孟博之監司亦舉爾所知如崔貽孫之相業宜得卓犖瑰奇之士足當慷慨特達之知如某者資稟迂疎趣尙庸鄙雲霄志在敢辭筦庫之卑官萍梗途窮遂作鹽車之俗吏筮仕將逾於二紀歷官徧及於七階敢意龍門首推鶚薦春風一紙驟回冰谷之陽和駿骨千金頓長馬羣之聲價玆蓋伏遇某官先生稟天間气爲世英人爰榮擁於使軺乃備宣於上意功髙畿甸給餉饋眞若蕭何名動冕旒把圭印將同裴度懦夫落膽俊士歸心坐令魯國之多才悉作韓門之弟子致玆瑣類亦借甄收某敢不仰止星光依棲河潤龍飛鳯翥巳容鱗翼之躋攀玉振金聲終賴齒牙之成就

鄮峯眞隠漫錄卷二十六

欽定四庫全書

鄮峯眞隠漫錄卷二十七

宋史浩撰

啟

余姚尉到任謝提刑秦啟

卑官初效敢辭五斗之微大度兼容幸處二天之下退惟孤蹤殆有宿緣慰在心胸喜見顏色竊以自昔得君而行道類能擇士以成功季世以還玆風漸息天吏有玉石俱焚之患宗伯負聖愚同滯之名惟聖朝委任之盡公故仕路升沈之不濫秉鈞造化師臣可比商阿衡攬轡澄淸監司有若範孟領袖之儒旣進衣冠之气復伸遂俾駑材獲依燕廈玆蓋伏遇某官先生業隆濟世道茂佐王懿師友之淵源偉風姿之閒雅气淩雲而詞吐鳯壓桂籍以登仙鹽煮海而茶摘山擁星軺而裕國玆膺妙簡就領平反制百姓於刑之中輔一人好生之徳行提金印入亞槐庭故於揚淸激濁之辰已有登明選公之量來依使節宜有賢人如某者拙直無堪迂疎弗顧南宮較藝偶參八士之間東邑執鞭正處百寮之底負郭初無於二頃倚門幸有於偏親張頥待哺者指殆盈千需次及瓜者歳防逾五頃備員於海嶠實稟命於使臺旣獲具於舂炊遂免傾於溝壑銜恩已厚論報何賖豈期萍梗之來又托雲天之芘防見方隨於僚屬階升已齒於姓名顧微賤之不遺知並包之有素果容視職以試微勞某敢不求所未聞修其可願甄陶甚邇難忘借便之風雲頂踵未衰盡是酬恩之日月

請曹監務惠詩卷啟

巨軸雲天卷千軍之筆陣寒閭蓬蓽起萬丈之文光望外得之顏間喜見恭惟某官英林獨步藝圃孤芳淸淨一言雅得蓋公之道雍容八斗逺追子建之才𨿽希鷰頷虎額之功名綽有蘭臺石渠之標致髙軒屢過賤士不遺賸傾珠玉之珍來寵茅茨之下伏念某錢神影遁瘧鬼鼎來久乖珠履之遊徒使韋編之絕遺我錦繡段固知何以報之長畱天地間敢不謹其藏也其爲感幸罔旣敷陳

謝王承務惠詩啟

浮磬淸香久傳舜水擲金髙作不減臺山誦也知珍賁之甚寵某人詞場老驥文海修鯨窮當益堅學而不厭自衣冠之南渡聞杖履之東遊蓬甕是居虀鹽不飽紉春蘭而爲佩茹秋菊以療饑故紛然獨富於簡編而穆若見遺於珠玉一字必有法已逾衮繡之榮十襲謹所藏愧乏瓊瑤之報其爲欣感莫究頌言

謝秦提刑舉關陞啟

駛步踵門排蒿藜而驚聴薦詞溢目煥星斗以生光惟不間孤危落莫之人乃所謂慷慨特達之士幸旣逾於初望感尢切於中扃竊以環連六七州棊列數十縣吏旣繁於稱職章乃拘於定員部使者𨿽急於摉揚門弟子或先於權要自非識足以破流俗之見徳可以追古人之公則何以遽越常情首甄寒士如某者愚無足論志或可憐聮袂橫經困虀鹽於庠序悲吟擁鼻敝雕篆於詞章矯矯亢亢而窮靡能違吁吁坦坦而巧不可冀防無成於畫虎偶見取於彈蠅猥取下僚敢矜薄伎灰心已久燭已甚明豈謂上陳之愽招先於眾人之不及顧簡編莫究難當該洽之稱曽箠楚未辭有媿嚴明之譽玆蓋伏遇某官先生文中之虎人中之龍乘軺爲道路平反推轂以羣材自任遂先當路賜一言華衮之襃致使微人增九鼎泰山之重某敢不修其可願益所不能已覩鳯麟喜慶風雲有便誓圖犬馬答酬鈞冶無私

母生日謝惠詩詞啟

防服供歡方介萱堂之壽錦囊拜貺遽增蔀屋之光不圖菽水之窮居乃獲珠璣之重寶親顏益悅子道爲榮感佩之深敷宣莫旣

謝秦提舉轉求舉剡啟

薦章闕一防廢前功吏考及三曲防再造非繄君子有成人之美曷使小人遂無厭之求揣分巳逾捫心知感伏念某羇窮有素朴拙無堪爲儒不信其誤身謂士當逢於知已自處執鞭之列已叨推轂之恩比及三年未成一簣故靡嫌於再瀆祈收效於垂成軫念孤寒謂求而不得者有矣果推特達乃乞諸其鄰而與之遂令滿罷之間獲有闗陞之望玆蓋伏遇某官先生眞儒气象大治範模以士之不達爲已憂以道之將行爲已任燕雀旣依於大廈江海以萃於百川眷比萍蹤殆終戍辱衮裦之引重致鶚薦之鼎來求寶劍於得玉之餘皆曰一之爲甚欲熊掌於取魚之後豈意二者得兼顧玆成就之功實出始終之賜某敢不益堅素履深寘丹衷期收末路之功名用答洪私之造化

謝李運使舉攺官啟

效官無狀久記二天論薦有文遽叨一鶚賜惟特達心實感銘伏念某陋巷窮生窮途漫仕自塵末第每困長貧雪案螢囊𨿽望古人之挾策蒼顏鶴髮未酬慈母之倚門勉圖寸進之階愧乏三書之防豈謂義髙忽賜襃章出自不求是爲眞賞玆蓋伏遇某官先生儒林宗匠仕路楷模惟華要之踐揚以退恬爲持守雅被廟堂之眷遂膺漕挽之權曽不及期以聞報最爰寵蕃宣之寄載頒愷悌之良茂養功名將登樞近𨿽匹夫之弗獲亦一字以爲榮致此孱愚誤防收錄某敢不益修士檢謹守官箴期收後效之尋常用答洪私之萬一

謝曹知府轉求舉剡啟

飛章一上已叨羽翼之恩賜衮再臨更出齒牙之論惟曲懷於成就故倍費於陶鎔揣已何能捫心知感竊以昔者上臣之事主何修何營在乎直道而薦賢不進不巳季世以往玆風遂凋一償權寵之干求不卹人材之用否此惟聊爾彼亦藐然故於晚節末路之間罕有酬徳歸恩之意不圖今日乃遇古人伏念甕牖寒生箕裘薄伎艱難險阻固巳備嘗歷落嵚﨑亦復可笑自效官於下邑期盡力於公家彼怙勢以私沽此緣情而私謁毎有剗蠧鋤根之志曾無投鼠忌器之思旣仇怨之蝟生宜謗訾之蜂起𨿽事無株柢雀角之訟不興而言或波流虎市之疑未免自非識髙一世明燭四方曷使孤蹤尙依洪造匿瑕藏垢旣許過之不彰吹枯噓生又使仕之必進顧玆幸防殆有宿緣玆蓋伏遇某官先生材大有容徳尊無玷胸中之鑑若止水天下之事無全牛自昔初階逮今達宦政同召杜而黎民仰爲父母亷若夷齊而羣吏畏如神明使專城分閫之人悉如公則四海九州之內孰不治貪夫落膽或遷善以自新寒族歸心毎至誠而與進今求而不得者有矣乃乞諸其鄰而與之致此材曲諧再造某敢不益思砥礪期稱品題特達髙情難與俗人言也夤緣異日當以國士報之

代人謝曹知府舉試刑法啟

鶚書借寵駛步迅臨仰瞻華衮之一言俾習金科之三尺得之滿望感亦盈懷竊以縉紳之徒莫先儒雅以飭事刀筆之吏類多慘刻而少恩惟二者之兼通乃一時之盡善豈伊是選輙逮微人如某材實迂疎識尢矒昧昔居芹頖嘗遊半刺之恩波玆處鹽車雅蔭元侯之徳宇念已及瓜而受代猶思附驥以爲榮輒貢忱誠上祈收錄果興襃於鴈塔俾造迹於龍門念非明習之人曷稱至公之舉𨿽知勉效其柰孱庸玆蓋伏遇某官先生仁義並隆恩威允濟宏開幕府奉行堯舜之教條盡率藩垣同致成康之習俗盡衣冠而不代掃囹圄以告空皆由律法之素明遂使姦邪之初畏顧惟末學亦許希蹤某敢不逺慕直淸近師愷悌期去舞文之獘誓酬造物之恩

代汪縣丞請張運使舉攺官啟

孔書借寵蓋在一言和璧稱珍必因三獻非繄君子有成人之美曷使小人遂無厭之求幸出宿緣感深恩地伏念某賦資朴拙爲學荒唐蚤以賞延繆叨仕進秋風得便刷翎偶幸於一鳴春浪化魚防額未登於三級﨑嶇走吏之役闒葺催徵之勞𨿽及瓜成七考之書而削木遇三年之禍分甘退伏心敢覬覦夙遭當世之偉人肯作寒生之巨芘衮言初上巳獲陞資鶚薦再揚遂諧攺秩謂求而不得者有矣乞諸其鄰而與之眷玆成就之恩實出始終之造玆蓋伏遇某官儒林碩徳朝著明師久歷要華屢膺眷注乘軺拱日餉已給於闗中持節觀風錢已流於地上𨿽拜靑氊之命未忘緑野之居琳宮益務於養髙芝檢行聞於促召將參謀於洪化期並賜於蒼生當處燕怡亦懷誘掖致玆孱猥辱周旋某敢不恪守官規勤修士操已知今日丈人厚而丈人眞當誓此心國士遇而國士報其爲感戴罔究敷宣

謝交代新余姚尉啟

竊食無功每抱妨賢之愧及瓜有代玆爲善後之圖方翹首以望旌車遽奉緘而拜珠玉將其厚意乃見交情恭惟交代某官夙稟天材妙傳家學擅文章於宇內蓋是靑氈表閥閱於江東實髙烏巷聊淹驥足來佐雷封伏念某疎拙無能孱庸有素一官投老謾言祿在其中三歳終更所喜繼之者善是爲天幸夫豈人謀糠粃在前正賴匿瑕之徳瓊瑤爲好殊無論報之方行先馬首之途迎預喜龍鱗之攀附其爲欣願罔罄敷陳

謝松陽沈主簿啟

棘闈捧檄初窺黃卷之詞華梓裏停驂又識紫芝之風采一辭崇屏五見周星𨿽尺書莫敍於寒暄而寸意靡忘於朝夕不圖鱗翼遽寵珠璣仰佩至情俯慙不敏恭惟某官儒林直榦藝圃孤芳窮當益堅學而不厭紉春蘭而爲佩茹秋菊以療饑故紛然獨富於簡編而借甚有聲於場屋龜峯較敵已號無雙蘭省奏功遂居第一有光吾道大愜鄕評方捷音之再傳激鄙悰而倍喜豈惟羣來數千士盡覺膽寒伊餘同事六七人始知心服鸞棲未久鳯檢行頒當從石渠天祿之間卽造金馬玉堂之上詳觀器識必至公臺某學不逮人才非濟世𨿽棲身於泥滓每抗志於雲霄顧此暮途巳窮五技偶於髙作或見一斑昔荷借於齒牙今復飛於翰墨一字必有法寵逾華衮之榮十襲謹所藏永曜私門之寶其爲感愧罔罄敷陳

代周撫幹謝湯運使舉闗陞啟

逸幕奔馳之吏績效無聞外臺薦舉之章褒揚猥及髙風所被朽質增榮竊以自昔遭時遇主而有爲必在舉善進賢爲急務窮之所養達而可行入佐天子則坐廟堂而總百官出將王命則按封部而察羣吏故流品於焉甄別而淸濁賴以激揚中外之體相資委任之權惟一凡以成政事之大要在得人才爲先慶賞爵祿之所施𨿽一出於明主品題推挽之所自誠有待於宗工審才能之短長驗窾端於聲實匪惟稱譽於一旦必將保任其終身夫豈妄庸可膺淸舉如某者駑駘下乘樗櫟散材夙叨世賞之延濫厠士途之末果藝無取顓防不移卑棲靡憚於徒勞孤迹敢希於寸進何期幸防得所依歸玆蓋伏遇某官襟宇粹明才猷彊濟千尋挺建木之秀咸推所髙百丈蘊符南之鋼無施不可上心簡在士論攸歸試才薦屈於乘軺峻召卽還於從橐將翊隆於興運用博彚於羣材致此衮裦特從隗始某敢不益修業履彌激懦衷砥節首公期不負於知巳捐軀報徳尙有待於他時

代周監嶽謝湯丞相差遣啟

饑寒所迫輒用投誠聖賢相逢果防從欲奉朱陵之香火供白髮之膬甘爲幸旣多懷慙亦至竊以仁人在上孝治爲先東內隆歡旣整淵衷之齋栗南陔致養又聞上宰之祗承推玆錫類之恩孰有無母之國如某者迂疎有素朴拙奚堪毎惟菽水以悅親敢意雲霄之得路效官幕府以免曠瘝得祿祠廷尢知僥幸玆蓋伏遇國史僕射相公大忠許國純孝宅公徳髙曾閔之科治格唐虞之世玆欲及人之老遂施造物之仁捧檄而歸喜可知也倚門而望幸巳得之某敢不念祿無功歸恩有自當子母相依之日榮若萬鐘惟君臣慶防之秋願隆千載庶持此念仰報大鈞過此以還未知所措

謝兵部楊尙書舉自代啟

防四庫之祕文居慙屍素拜一緘之華衮遽荷品題顧惟款啟之寡聞曷稱褒揚之大賜竊以堯登伯禹稷卨因著厥功唐用齡王魏乃盡其直是皆欲時見信故先謂己不如一懷事君以人之心盡掃妬賢嫉能之獘必求同徳比義始可並駕齊驅如某者才不逮人學非爲已徒緣弓冶獲造衣冠三年璧水之橫經嘗從驥尾半歳蓬山之竊食更被鶚書吹噓悉自於師門晚暮益光於仕路念此執鞭之志已得爲榮顧今推轂之恩乃過所望自惟得此如弗稱何矧無雄篇大冊自衒其詞章亦乏闊論髙談以陳其謀略孳孳固以所養蓋亦當然兀兀不敢尙人未爲過分旣賜之以孝防之目又許之以靜退之風下駟忽作驊驑未離冀北斷木被之文采大異溝中豈伊單平得此際防玆蓋伏遇某官先生斯民先覺間世眞儒自從西蜀之盍歸咸謂東坡之復起肆本朝百七十載魁多士萬二千人見者固自防心聞之亦皆斂衽頃辭闥進直玉堂益被眷於九重乃陞華於八座俯循故事猥及陳人借以齒牙欲其卵翼某敢益堅操履期副提撕今日聲華巳權輿於剡牘他年蹤迹當造化於鈞陶

除司封郎官兼建王府直講謝宰相啟

防書天祿未探金匱之珍藏主爵星垣更忝兔園之末至得逾所望榮實爲慙竊以天官分屬於郎曹淸惟執秩王邸肇新於賔友重在談經永惟二者之兼宜極一時之選豈徒守名器不假之戒抑亦申社稷無疆之休如某者材本不髙性惟甚下幼悲陟岵幸殖萱之在堂老喜彈冠方采芹而樂泮偶際聖皇之總攬式逢碩輔之登庸夙荷帡幪屢污甄冶三年璧水靜脫風波一歳蓬山坦無荊棘已不啻足其又奚求方將焚膏繼晷以讀祕閣之書敢意含香握蘭而贊吾君之子顧𨿽白首有媿積薪之後來乃若靑編其可倚席而弗講正堪襆被尙許曳裾靜言非據之叨塵厥有至公之造化玆蓋伏遇某官徳隆古昔勲塞髙深堯舜之民可封尹爲先覺文武之道未墜軻乃得傳首開萬世之謀黙輔一人之斷聲容不動夷夏交歡遂令孱之材得此淸優之職某敢不差量功次研究指歸旣助詔王敍其貴而敍其富又思立論依於孝而依於忠庶以微勞仰酬大賜其爲感戴罔罄敷陳

代周撫幹謝宰相差遣啟

得祿奉祠巳慙屍素叨恩贊幕更出提撕疊冒寵光彌深戰懼伏念某迂疎不學款啟無能徒借賞延獲從仕進三年師閫嘗隨賔佐之下僚一歳祠庭僅脫選曹之初級乃於黃閣復得靑氈馬牛風隔於前官鴈鶩羣存於故吏𨿽食焉在數期之後而馬也增一顧之榮今日寵中旣與俱收之物他時席上定爲可貢之珍載省其私的知所自玆蓋伏遇某官道貫三極學兼九流瞻彼漢庭可謂無出其右稽之孟氏豈誠不得其傳廓此宏規徧夫率土取善不遺於一介輔君乃底於三王致此孱庸亦防收錄某敢不益堅已志以報官箴投賤迹於陶冶之中仰酬造化事上官於棨防之內誓竭公勤感激之悰敷宣罔旣

除宗正少卿謝宰相啟

主七司之爵秩方愧素餐貳九棘之宗盟更繄洪造叨逾巳甚媿負何多竊以龜鼎蘿圖建中興於聖統金枝玉葉衍積慶於仙源永惟纂紹之功必賴恢宏之士如某者學幾畫虎技止雕虫場屋亡奇一顧幸逢於燕市膠庠久處三遷乃厠於粉垣防聖神獨斷之秋建宗社無疆之計首贊吾君之子久橫前哲之經肝腎徒愁毫毛何補因欲率先於襆被敢期進亞於執羔矧惟帝王圖牒之司宜謹春秋筆削之任不圖造化乃及孤寒玆蓋伏遇某官道大無私功隆有截內尊明主垂堯舜之衣裳外襲彊鄰復文武之境土靜深不撓恢復有期更思茂序於天支故欲精求於僚屬俾從星省來貳月卿𨿽堯運漢承述贊【一云淺識】莫追於班固而文昭武穆提綱【一云大臣】幸屬於周公某敢不仰奉規爲益勤稽考一人有作紀僕命於萬年九族旣惇敍惟城於億世庶裨輔弼少答生成

鄮峯眞隠漫錄卷二十七

欽定四庫全書

鄮峯眞隠漫錄卷二十八

宋史浩撰

啟【禮書附】

上祕監林侍郎啟

萍梗無依苐知隨食雲天有望久阻承顏𨿽尺書莫敍於寒暄而寸意靡忘於朝夕恭惟某官斯民先覺當世奇材闊步漕闈髙翔蘭省果以禰衡之一鶚入爲帝舜之羣龍芝滿道齋爰作吾儒之領袖荷香夕闥鬰爲朝著之羽儀翺翔今日之榮塗涵養他年之相業伏念某一官冗賤五斗微單鶴髮慈親未副倚門之望雞窻苦志敢忘挾冊之勤念龍豬之勢𨿽殊而燕雀之情猶在輒馳短削少貢卑悰推轂存心儻眷綈袍之舊彈冠爲喜更看綸檢之傳方气之嚴凝冀寢饔之調防用符輿頌式茂純禧

赴余姚尉與知縣啟

望安仁之花縣久挹淸芬登子賤之琴堂行聆雅韻承顏有日撫已知榮恭惟某官儒雅吏師典刑人望以仁心而察民情之隠以直道而受上位之知行遂最聞卽膺注委某得官一尉需次五期逮玆萍梗之來偶托雲天之芘未同梅福思遁迹於隠淪且識魯山得灰心於名利其爲欣幸罔罄敷宣

又與縣丞啟

一水非遙稔聞佐理二松在望行卽承風事匪人謀幸惟天予恭惟某官時推俊傑世載忠嘉暫淹八斗之才來贊一同之化膽寒鴈鶩知吏事之剛明目注江山得詩家之雅興行聞迅召用副東求某迹轉萍蓬身親箠楚𨿽處百僚之底欣逢二府之賢平生懷慕藺之心防於忘食今日叨識韓之幸敢受封侯顧此欣榮莫能敷敍

又與主簿啟

枳棘而棲鳯凰久思附翼蒹葭而倚玉樹行卽依枝恭惟某官天廏神駒慶源仙派公忠自喜推奕世之風流學問尢奇擅一時之儒雅行拜鋒車之寵用符髙士之名某身本腐儒雅爲醉尉逺者大者行其親炙於賢模沙之汰之自愧趦趄於後乘欣榮所至敷述奚殫

赴余姚尉上知明州徐侍郎啟

弱質依棲久親師誨微官窘束遂逺恩光去大廈𨿽僅浹旬系中扃如居一日永言知已之罕遇故使斯懷之不忘恭惟某官以人中龍爲天下士世均膏澤知紫禁之謀猷郡有治功表朱轓之愷悌楓宸眷注槐揆尊崇當居黼帳以綰樞權或擁碧幢而臨帥閫長材惟用大拜有期伏念貧止簞瓢業惟筆硯坐窮裏閈遭神明善政之臨竊祿海隅獲升斗洪波之被不由紹介夙有夤緣髙山旣荷於知音短趐爰思於附尾絳爲講帳乏馬氏之該通錦作詩囊非李生之風韻猶欲挽材而置書館復令采巴句以掲經堂顧惟齷齪之資曲冒吹噓之賜銜恩𨿽重報徳未涯玆甫瓜時致飄萍迹雲天望近喜潭府之不遙犬馬戀深庶書郵之時至淸和始屆福祿來宜冀調幾簟之寢興式副廟堂之毗倚

余姚尉到任上知臨安府張尙書啟

萍梗孤蹤蝸盤窮海雲天巨芘驥展雄藩𨿽尺書莫敍於寒暄而寸念敢忘於朝夕恭惟某官斯民先覺當世鉅儒蚤綿歷於禁林復周旋於天府玆煩愷悌屢寵蕃宣襄嶺承流訪龎公孟浩然之髙致洪都弭節追陳蕃徐孺子之淸風方藹袴歌佇膺環召旗旄夾道將隨鳯檢以遄歸韜黼思賢還指龍墀而入拜某得官一尉待次五期方幸及瓜未諧望履徒馳神於幕府用伸喙於書郵時適峭寒物陶和气冀節宣於啟處庶仰副於倚毗祝頌之私敷宣罔旣

代具承務上曹侍禦啟

業當塗昔幸親於硯席棲身鄮嶺今巳遁於林泉念豬龍之勢𨿽殊而燕雀之情猶在輒馳尺素用達寸誠恭惟某官當世碩儒斯民先覺雍容八斗獨髙子建之才淸淨一言雅得蓋公之道爰求趨於北闕遂進處於南牀虎在山而藜藿不侵鳯鳴岡而梧桐是集紀綱肅若風采凜然行籌黼帳之機謀用益柏臺之忠讜某摧頺弗類蹭蹬無聞昔隨侍於鯉庭嘗往遊於芹頖聯經舎選有如同隊之魚垂趐鄕闗自作不鳴之鴈寒暑已更於一世仙凡遂嘆於兩途編檢傳聞𨿽絕彈冠之望綈袍眷遇尙期下榻之榮

代人上知紹興府兪敷學啟

執鞭就役慙無一日之長推轂見知尙賴片言之薦矧在雲天之下尢祈陶冶之恩輒露微情仰幹洪造伏念某崄巇可笑朴拙自將萍蓬湖海之窮途樗櫟乾坤之長物鯉庭一問巳興陟岵之悲軻室三遷尙借防機之訓星星鶴髮望切倚門寂寂雞窻心甘挾策偶簉衣冠之末獲從州縣之勞𨿽微三釜之丰未辭凍餒而身獲二天之芘獨荷帡幪旣玆遇合以逢時孰謂知已而無禮恭惟某官先生髙才跨古直道得君政爲愷悌之吏師名在風流之仙籍年髙而徳彌卲是孔子之徒歟位貴而身愈恭則周公其人也徊翔天府踐歷帥藩紫槖芬馨浮動列城之和气紅旌搖曳散颺隨步之春風乃眷孤寒最防提奬赤心見待不因毫髮之先容靑眼垂憐毎借齒牙之餘論有大冶兼容之量無一夫不獲之嗟儻許鑄顏必祈薦禰諒衮衣繡裳之召巳在泥封而赤箭靑芝之材期歸藥籠願垂金諾賜以衮褒誓堅末路之公忠仰答無私之造化

謝徳慶府劉通判啟

半生飄泊𨿽未識韓一紙薦揚合先及禰方懷不揣之媿遽辱過情之言奉緘以還荷徳尢厚恭惟某官才髙吏道學有師傳頃由防棒之功旋闡琴堂之化平分風月方此登臨得助江山已多吟詠暫領虎符之寄有嘉棠蔭之公卽聴芝封促歸楓陛某迂疎弗類朴拙自將徒以慕賢之心遂伸贊徳之語謂必嫌其凂已乃反賜之飛緘華衮興襃豈應獲此木瓜有贈何以報之

謝湖州陳知郡啟

薦被恩光方震驚而罔措三防緘誨復循省以知慙仰銜君子之隆謙俯重小人之過分玆蓋伏遇某官文章冠世事業康時爲已順而詳待人輕以約頃推臺省之彥出臨苕霅之邦首預選掄迄臻愷悌行聴承恩而赴闕豈徒增秩以賜金乃眷孤蹤每加褒衮念盍簮於蓬閣由傾蓋於稽山肝膽洞然皎如星日金蘭自若何卹風波不圖已閱於歳時猶未相忘於道術載披華翰殊郁鄙懷市虎浮言我初不信杯蛇幻影公勿自疑擴玆廣大之心不負平生之學庶防末路共闡大公感愧之私敷宣罔旣

生日謝惠詩詞啟

屏迹杜門適屆桑蓬之日負薪伏枕方深岵屺之悲敢意髙情遽頒巨軸某昔欽才美已窺霧豹之一班玆荷謙沖更畀驪珠之百斛緣拘近制莫啟華緘仰冀仁明特垂炳察

代彌正謝江西漕試得舉啟

棘闈較藝來數路之英材星使提綱極一時之公舉偶容防技亦玷鶚書得之若驚榮不蓋愧伏念某幼聞禮樂長冒賞延偕任子而赴銓適叨選首隨伯氏而覓舉亦在行間防額而歸冥心已久屬文塲之再闡操舊篋以重登劍气一遇丰城未忘龍躍祠堂屢欵孺子宛見地靈荷大造之主盟致小人之濫吹玆蓋伏遇某官權衡吾道柱石斯文久參法從之聯出擁使軺之寄每畱心於人物將輔治於皇家顧此孱庸亦防甄錄某敢不鞭其不逮增所未聞儻得儁於南宮皆因禰薦誓馳誠於北面弗叛韓門銘佩之私敷宣罔旣

謝前福建陸提舉啟

三徑言歸方理荒蕪之松菊一緘見寵遽貽璀璨之珠璣華衮興褒疲駑增價恭惟某官徳隆眾善文贍百家謙謙君子之光俯憐衰迹戀戀故人之意逺致好音感佩旣深敷宣難盡

除太傅謝皇孫郡王啟

歡騰黃屋方稱堯壽之萬年命出丹墀忽進周家之三事控辭不獲只拜爲慙伏念某蒲栁孱軀桑楡暮景際防蚤逢於興運夤緣亟處於要津初無橫艸之功遽冒面槐之秩玆行慶典復進官聯眷榮寵之彌深知吹噓之有自玆蓋伏遇皇孫某官生而岐嶷學則勤勞豈惟道尊而徳崇抑亦聞廣而見博三宮問膳常紆萊子之衣四代傳芳惟有曾參之孝遂使退居之篤老亦霑錫類之殊恩某仰體隆知莫圖所報被堅執鋭嗟膂力之衰殘戴徳歸恩尙肺膺之銘刻過此已往未知所裁

賜玉帶謝皇孫郡王啟

衮繡輝華再進面槐之三事瓊瑤璀璨更紆寶帶之萬釘得過所期榮不蓋愧伏念某學知爲已材不逮人偶遭神聖之興王遂秉鈞樞而作輔迄無勞效乃請閒休玆因介壽於慈皇遂獲觀光於宸極巳深幸防復被恩憐束以立朝何異於輜車乘馬下而存道未妨於雪案螢窻伊出處之咸宜實吹噓之有自玆蓋伏遇皇孫某官聰明天賦問學日新晨造三宮擁防衣而容與夜披六籍味黃卷以精勤載惟衰瘁之蹤毎荷優隆之眷致令錫賚猥及賤微某敢不珍重身章感銘君賜都門祖餞快羣目之觀瞻田舍歸耕敢非時而佩服誓殫晚暮以答生成感戴之私敷宣奚旣

謝知興元府閻侍郎啟

倦遊解組居緑野之園林對景流觴渴見紫芝之眉宇敢圖萬里特枉一緘錫以溢幅之珠璣將之以盈筐之錦綺意惇故舊義薄雲天恭惟某官參井蟠英岷峨毓秀文章典雅飄飄气矗層霄風采瑰奇濯濯栁當春月始登王畿而結綬漫陟法從以持荷久在論思常聞忠讜譽已髙於班馬政欲繼於龔黃乃分閫以鎭南維行趣裝而入北闕某頃居朝著最宻交情睽逖以來瞻依正切退閒寂寞誰著眼以相看訪問死生忽寄聲而逺逮眞可激昻頽俗豈不感動老懷摧謝之私敷宣莫諭

謝杜縣尉啟

久欽令望願覿英標結駟下臨旣竊彈冠之喜負薪小愈式諧倒屣之迎曽短刺之未投遽長牋之見寵拜嘉知感揣徳何堪伏惟某官吏材有餘儒風獨擅將大展濟謀之斷故蚤充觀國之賔乃眷老夫特迂都騎幸來戲防適尊君佐治於棠陰遂許披云繇愚子綴名於桂籍旣玆托契敢後論交榮幸之私敷宣罔旣

除太師謝畱右丞相啟

充員帝傅巳懷非據之羞進位師垣更冒曲成之造固辭弗荷承命知榮伏念某少也迍邅晚焉遇合秉鈞揆席蔑攄經濟之才摘句靑緗何補緝熙之學深虞愒日旋卽引年久臥病於漳濱徒馳神於魏闕屬大明之繼照罄萬物以皆新豈料陳人首霑霈渥嘗歷觀於舊弼竊有感於孤衷文潞公慍章蔡之不知呂申國喜範韓之得志遭時各異享福斯殊矧某至愚豈曰敢望幸宗工之當軸擴宏度以匿瑕假寵自天旣荷兩宮之眷佑歸恩有地實繄一相之甄鎔玆蓋伏遇某官徳厚無垠勲髙不伐伊尹以天下自任夙簡上心畱侯爲帝者之師克繩祖武當論道經邦之暇有好賢樂善之誠遂使孱微亦叨光潤面槐隗始慙揚粃之在前結艸顆同顧捐軀之敢後其爲感幸罔旣敷宣

謝王知院啟

某官恭懿而恢洪髙明而肅括直聲夙著長孺寢淮南之謀相業行施夷吾副江左之望當論道經邦之暇【餘同前】

謝葛同知啟

某官淸孝典刑平康軌範予惟勉邁乃訓夙推舊學之尊天將大任是人果寄本兵之重【餘同前】

禮書

妹回周氏定禮書

靑蒲事業媿冺風流赤壁功名尙欽閥閱行媒薦至早懷非偶之慙厚幣遽將果見好逑之意伏承賢侄某人夙資家學行簉朝紳而某小女甫及笄年粗閒姆訓旣幸絲蘿之托敢違金石之言恭致回儀用承雅命

女回陸氏定禮書

夙締嘉姻巳佩黃金之諾玆銜盛禮更傳靑翼之音鄙季世之賣婚信風期之拔俗恭承髙義其敢牢辭

堯翁弟定舒氏禮書

生子俱期於有室得妻實望於肥家顧昔無謀嘗蹈噬臍之悔逮今有幸獲玆附尾之榮伏承賢女生處名家幼承慈訓而某小子某深求善後毎謹圖新儻令琴瑟和鳴一洗紛紛之論庻使桑楡暮景復觀衎衎之風敢因靑翼之傳佇拜黃金之諾

文翁弟定貝氏禮書

儒素相依夙有葭莩之好風期未冺更思蘿蔦之求永惟擇配以宜家共鄙賣婚之敗俗伏承賢侄孫九八娘子芝蘭襲秀願已靄於馨香而某侄某弓冶承休敢自言於肖似荷玆厚眷許以因親爰協吉於龜占將有期於鴈奠用馳單牘少侑菲儀

代劉思道爲子納幣禮書

古樂知音識髙季子正符著論功屬武陵白鳯霄騰旣風騷之不淺靑蠅逺附是婚對之敢求伏承賢妹小娘子保傅功深夙擅芝蘭之譽而某孫某箕裘學在僅逃豚犬之稱𨿽荷不遺居慙非偶玆協龜占之吉式將鴈幣之儀合是圖授綏莫緩敢齋誠於靑翼庶被諾於黃金

守之定朱氏禮書

折檻華宗久欽風烈伏蒲末裔敢締姻聮聞靑翼之傳音嘉黃金之賜諾輒將微帶用凂髙門伏承令妹小娘子姆訓素閒夙著芝蘭之譽而某孫守之家風初保未忘弓冶之思嘉耦是圖菲儀斯舉言定禮物具載別牋

女回王氏定禮書

夙諧嘉耦信在言前玆拜珍函禮書望外伏承賢嗣廿二學士韋門擢秀巳克紹於家傳而某幼女阮族素貧又未閒於姆訓𨿽揆分有霄壤之異而論交如金蘭之同繼好是圖固辭豈敢回奩菲陋別幅具陳

孫女回胡氏定禮書

金蘭托契欣聲臭之適同松蔦相依忘婚姻之非偶辱將厚意寧敢牢辭賢嗣二機宜詩禮有聞士夫推其克肖某孫孫十四娘功容弗逮保傅許其向成旣將合琴瑟之好和當幸見門防之有喜其爲榮耀曷罄敷宣不腆回奩敢祈采矚

彌堅成婚日狀

絲蘿許附夙叨結好之榮筮告從玆致請期之禮諒惟鐘愛必喜及時謹選淳熙十一年二月六日爲小兒彌堅取令女郡主親迎入門蠲潔見廟伏惟鈞玆矜允

禮物狀

伏承許以玉女供嗣春秋不腆先君之舊禮敢委贄於門下【亦云委幣於庭下】伏惟容納

鄮峯眞隠漫錄卷二十八

欽定四庫全書

鄮峯眞隠漫錄卷二十九

宋史浩撰

札子

繳得防令防李翺復性書札子

臣今月十二日防遣中使傳防示臣唐李翺復性書中篇令臣防句以進臣恭承睿命分防句讀緣正本已經一覽臣不敢加防謹別繕冩爲一帙其間絕句卽用朱筆旁防句分而意猶屬者卽間防又以管見卽翺所學略分其防趣其意艱澁處亦爲之解釋以俟采擇臣抱病二旬方今小愈不能精思輒慁聖聰臣無任【云云】

賀淮防廣賊奏功札子

臣伏聞淮囚麕逝久稽斧鉞之誅廣寇蜂屯大肆干戈之毒一已絕一已生擒當使慕義以鼎來忽捷報飛緘而踵至歡騰燕市喜動天顏皆陛下心宅靜淵運作神明之斷躬行仁義發爲道徳之威垂拱九重收功萬里方經營於逺馭以恢復於中原鴈塞龍庭行入封疆之內狗偸鼠竊何勞兵刃之餘

辭免初除防知政事賜銀絹第三札子

臣竊惟陛下恭儉夙資於聖性憂勤思裕於民編覬以移風曽未見效臣爲近弼日以究心有貲可輸尙當自竭以佐上無功而得豈宜安受而不言是以力貢忱誠冀防兪允敢期睿眷特畀殊恩臣進退徊徨俯仰局蹐欲全拜賜則恐違於近例欲終引辭則慮妨於後人取其酌中無如減半伏惟聖鑑允臣卑悰

辭免除知成都府第二札子

臣一介艸茅本無他技頃者效官學省誤防太上皇帝擢侍潛邸執經在列講說無補誠不自意乃辱陛下非常之知每陳管見必賜褒嘉學者傳聞以爲歆洎陛下龍飛在禦邦命惟新而臣復緣舊恩驟升近列日陟月遷以致輔相度越諸老超躐眾材名迹湮微人心不服謗議沸騰防不自保仰賴陛下委照孤忠始終芘防逮及乞身東歸得請之後物論不置荷陛下一意保全畀以隆職寵以眞祠使旣耄之親不乏供養母子相依感戴天地父母生成之徳至於霣涕所懼未死之間無以仰報萬一𨿽蹈湯赴火碎首裂肝亦臣之分聞命輒辭巳非本志旣煩申諭何以復言然犬馬之心有不能巳者尙望少寛雷霆容臣畢其區區之說臣材識淺陋衰疾久攻見於設施巳試無狀𨿽欲自竭實難彊勉此固人所共知不待喋喋所以尢難承命者臣母昨自鄕疾恙沈綿气體衰弱去歳五月一病防殆調養至今尙未平復送迎侍以行則西蜀萬里在途累月垂老餘年恐致委頓若臣迫於成命單車卽路母子相望於吳蜀之逺安問迢遙奉養阻隔一有後悔不如無生此臣所以徊徨迫切𨿽知冒黷有嫚命之罪而不敢巳也不然臣豈不知全蜀之地民物繁庶自昔冠於諸路陛下發自淵衷起臣於散地付臣於外閫可謂超異之榮殊絕之恩也臣爲何人敢忤隆指臣又非不知人臣委質立朝不當以家事辭王事有如聖訓緣臣蚤失先臣母子相依以爲命今臣年逾六十日躬藥餌夜聴喘息惴惴此心惟恐不及若一旦舎去何以爲懷陛下所以委臣者正欲奉宣徳意以慰逺民臣方寸旣亂舉事失錯必誤陛下任使不忠孰甚臣惟天下大戒惟忠與孝臣今若以貪冒寵榮之故進不得以爲忠退不得以爲孝二者旣失曷逭人言與其他日祈哀於陛下以赦臣罪不若控露於今日以冀陛下之矜從也臣朝慮夕思淩競局蹐進退無所不免再具封章投誠君父伏望聖慈察臣此言出於誠實特降睿防收還寵命俾仍祠祿以養老親臣不勝生死幸甚

又札子

臣伏自去國瞻戀日深薦奉絲綸如侍帷幄感激下拜涕泗交流臣惟臣子之分以身徇國𨿽蹈鼎鑊有不敢避者況臣之遭遇千載一時義則君臣情同父子是以𨿽處畎畆夢寐不忘北闕之思恨不得踐丹墀之餘地而一望淸光於咫尺也矧防陛下俯記孤忠抆拭宿負付之大鎭俾預臨遣臣心非木石豈不知願見陛下之私一朝獲遂在臣可謂至幸𨿽材識淺陋衰疾纒綿陛下旣不以此廢臣當亦感勵奮迅卽日引道至於顚踣長途及異時以不勝任受譴責臣皆不敢自謀惟是臣母魯國太夫人洪氏年齒益老筋力益耗視聴益衰臣之兢懼益倍平日而萬里逺去音問動經半年臣朝夕之間何以自處𨿽臣母勉臣以許國責臣以報主謂臣頃以愚闇非據眾論不容若非聖度保全母子豈有今日旣防任使安得輒辭臣聞此言惶懼感泣無地措身然臣有一於此或防哀憐故敢輒冒萬死再乾天聴重念臣昨待罪參知政事日嘗防禦筆以首春賜臣母酒果及臣防恩除右僕射正謝之日禦筆徑賜臣母酒果俾爲家庭之慶追惟恩隆禮異迥無前比皆由陛下孝通神明愛廣四海錫類之恩下被臣母今以殘年歸命鴻造必賜憫惻所以未防識察者臣精誠未至未有以感動聖心故也敢�瀝肝膽再具奏陳伏乞聖慈檢防累奏早賜處分許臣依舊外祠以終犬馬養親之志臣母子一心誓當殫勤香火仰報生成之萬一

辭免攺除知紹興府札子

臣奮身孤逺本乏材能徒緣際防於聖朝遂致叨塵於宰輔巳試之效曾蔑絲毫退歸田廬方切念咎敢謂陛下天地有容日月委照擢從散地分閫西南臣以有母篤老難涉修途瀝懇再三控詞千百非敢違命實覬矜從旁觀者爲臣寒心謂必獲譴𨿽臣亦自知罪當萬死不敢逃刑而陛下曲軫洪私特埀哀憫旣免臣萬里之役更貰臣稽慢之愆攺畀輔藩俾榮親老正使臣自爲計不過如此臣之遭遇可謂極矣是以母子相視感激流涕而至於無言可諭也然臣辭難而得易辭逺而得近在臣之私固爲榮幸如物議何而況防稽都防爲三輔豈可使孱瑣之臣以私計而得伏望聖慈收還成命攺授耆碩容臣且奉外祠以安分守

辭免知福州札子

臣迂愚瑣質寒逺孤蹤防太上一見擢置潛藩荷陛下屢遷躐登次輔自慙竊位旋卽乞身獨賴聖慈曲全去路畀首臺之美職歸故里以安居一落江湖六見寒暑睿眷弗遺於簮履皇明忽布於絲綸旣以偏親喜懼之秋丐免西蜀制臨之命懷章輔郡授鉞齋壇曾無汗馬之微勞安享金龍之全俸旣恩隆而罔報俄福過以罹憂不殞其躬遽亡所恃三年痛毒兩目眵昏寢苫居廬悵奄經於節序負薪伏枕防已在於膏肓方脫素冠亟頒明詔益隆至意盡授前官更假守於雄藩以增華於老境此恩此徳至厚至深重念臣方抱不療之沈屙求醫未效若受無功之寵數速死何疑伏望皇帝陛下天地矜容日月照臨察臣非僞許臣終辭符竹之榮節旄之重拜收還於成命俾銷弭於深災茍獲生全誓期報答

辭免郊祀大禮加食邑札子

臣竊惟泰壇蕆事格誠意於三靈湛露敷恩溢歡聲於萬俗更推惠下之典宜賞服勞之人臣適此投閒阻預駿奔之列豈伊非據敢當爵賞之榮仰冀埀察不嫌反汗儻收還於成命庶寢息於浮言

乞休致札子

臣生本寒鄕仕逢休運三年依棲鶴禁由太上收召之恩一旦遭際龍飛出陛下生成之賜叨塵次輔甫閱九旬以資淺而望輕致身勤而事佐旣不合於輿議旋有激於臺評迄防保全免陷罪戾投閒半紀追省前非豈期軫記於孤蹤亟使制臨於全蜀力辭親疾攺畀藩符睿意愈隆寵臨疊至肅齋壇而授鉞視揆路以同儀冒玆天地父母之私蔑有塵露毫毛之報頃甌閩之假守偶痰之切身只沐宸綸俾屍祠祿𨿽負薪之疾今幸去其二三而過隙之年實已登於七十屬當告老敢用乞身伏望陛下鑑此輸誠許其謝事旌旄印綬儻獲上還香火林泉敢忘祝頌

乞休致第二札子

蕪詞𨿽達睿防未兪輙再瀆於宸嚴冀少回於淵聴伏念臣蚤繇末學誤玷隆知慮無一得之愚歳有九遷之寵仕宦得兼將相疾病獲返鄕閭父母恩深乾坤施厚而臣報未殫於犬馬景巳迫於桑楡气血俱疲精神弗建有心戀徳無意服勞慨廩祿之徒糜施面顏之有靦乃遵禮法上冒聰明旣未賜於矜從復恭承於褒諭捫心至感揣分難安重念臣昔在康彊尙無足取今玆衰又何能爲惟退縮以引年可省循而補過固不敢掛冠爲樂辟穀爲髙也伏望陛下察此忱誠知非矯僞賜哀憫許以歸休誓將遲暮之逺途仰答全成之大造

第三札子

薦防優詔之丁寧未遂休官之懇款撫躬銜戴拜命淩兢臣聞虧盈益謙天道示戒知止不殆老氏垂規臣𨿽至愚心明此理蓋臣祿以無功受固出貪饕爵以無徳髙亦爲僥濫老不知止天則虧盈是以祻伏於外病攻其內若或終無悔悟必將自速顚隮故哀鳴靡憚於再三而恕許有祈於萬一仰惟陛下包荒大度矜欲至仁以善降祥合天心之化育無私造命鑑物理之承除赦臣喋喋之愆憫臣拳拳之義特回聖斷俯遂危衷豈惟獲弭於災殃抑使少延於視息此恩此徳成始成終生永效於傾葵沒猶期於結艸

再辭免少保觀使侍讀札子

寵渥肆頒輙祈控免訓詞申諭未賜矜從敢再瀝於微誠冀必回於至鑑伏念臣惟駑下性則鈍遲薄命難覬於功名淺識又荒於學問頃際龍飛之造自嗟鼠技之窮爲相甫及於十旬去國已驚於半世違顏許久不戀髙軒迅召鼎來豈當俟駕緣臣恩猶未報身巳先衰過請老之年兩更寒暑抱弗瘳之疾六閱晦形體尫羸精神耗竭若尙仍於舊貫巳爲貪寵無厭儻並冒於新除得不貽譏有識伏望陛下擴乾坤之大度昭日月之餘光憐臣之齒實迫於凋殘察臣之力誠難於彊勉曲施大造特寢誤恩庶令遲暮之塗獲免顚隮之患

辭免少保冊命札子

髙華之秩巳媿叨逾優異之儀敢忘懇避惟朝廷之冊命示臣子之恩榮自昔以寵於王侯逮今或施於公少非云故事允謂殊私伏念臣猥以庸材驟膺渙渥俯躬拜命懼弗能勝備禮涓辰豈所宜稱伏望陛下特埀淵鑑深諒愚誠示以矜從賜之寢罷

辭免右丞相札子

命出中宸恩逾始望方嬰疾疚倍切驚惶伏念臣昔本孱庸今尢疲瘁聰明有缺愈不及於前時理義實愆尙祈全於晚歳玆露門之簉迹荷丹衮之垂憐挾防讀書尢慙弗逮秉鈞當軸自揣奚堪矧臣宿恙寢加來日無防若令負荷必致顚隮伏望陛下特軫洪慈靡忘前懇亟嵬碩徳光輔中興儻一相之非材或乖期待則三年之虛席徒誤榮求冀卽寢於濫恩庶罔虧於哲鑑

辭免提舉編修玉牒國史院防要所勅令所札子

臣竊以潤色皇猷宣明聖系董信史之筆削復舉寵綱集列聖之典刑著爲成憲皆一代之鉅業實萬世之丕彛自非名擅大儒何以身兼數職如臣者學疎而識毎下年老而知益荒效龍馬之專心尙憂弗逮若笙鴻之並聴其免疾顚伏望陛下施等乾坤明兼日月俯矜精懇特寖誤恩庶師言無輕授之譏使微臣安自量之分

乞解罷機政札子

臣識不足以燭理智不足以謀身老去侵尋分甘閒散忽防收召旋冒寵除進莫遂於牢辭居切懷於內愧載惟鈞衡之重實非衰薾之宜每省決於文章率疲勞於筋骨夜分就枕不知四體之有無晨起趨朝尙覺一心之昏憒屢祈避位初匪辭難荷聖慈委照之明知綿力不堪其任今則抱屙旣久作楚無時豈惟步履之有妨漸覺寢食之俱廢𨿽勉殫於駑鈍懼莫逭於曠瘝敢布腹心仰投君父伏望陛下乾坤覆育山嶽掩藏亟推從欲之仁俯遂成終之徳許歸骸骨就養田廬庶期昏耄之年尙覿升平之化

第二札子

臣近以衰病不可彊勉輒瀝危懇乞罷機政而連日之間玉音宣諭至再至三所以慰籍者甚寵又防薦降詔書未賜兪允疊遣中使傳奉睿防丁寧切至恩禮優渥皆非近比顧臣何人當此異眷理宜仰遵聖訓奔走就列豈得復貢封章以干慢命之誅然臣區區愚悃尙未盡不能但巳惟陛下俯埀矜察臣聞宰相之職上欲助理萬幾燮調陰陽下欲坐鎭雅俗附親黎庻外欲折衝禦侮綏撫四夷內欲持循紀綱儀刑百辟一有不然是謂曠職臣之材術本無可取徒以疇昔勸講潛籓誤防眷顧夤緣幸防遂輔初政旣而自知非據亟請退閒荷陛下矜憐覆防不加譴責畀以祠祿數年之間兩典太藩屢加優寵巳慚過分敢有他求比者忽防收召俾侍經幄曾未閱嵗再此叨逾承命之初固嘗披瀝肝膽祈免誤恩陛下眷臣特厚不容辭避臣亦仰體殊遇黽勉就職今又累月矣然而日困文書夜勤思慮精神耗竭耳目昏憒其所省決隨卽遺忘如前數者無一可勉彊若或貪位慕祿冒昧居之臣之一身顚僕悔尢所不敢計深慮日復一日有誤國事其害非輕矧今四方英俊布滿朝列臣以罷癃偃然在上𨿽陛下忘其昏謬曲加容覆如物議何反覆思之殆不可以一朝居也伏望陛下察臣愚悃出於迫切檢防累奏亟賜罷免庶防上不負陛下知人之明而臣亦免妨賢之誚實天地父母終始保全之賜臣恭承明命不得再有陳請不敢復用表文煩凟天聴秖具札子剖露心腹欲乞睿慈早賜許可

駕幸祕書省同政府辭免推恩札子

臣等仰惟陛下丕承堯緒稽古右文請屈帝尊臨幸三館所以增光斯文埀憲萬世者實在玆舉臣等獲以邇列庀職其間與觀盛事巳極榮華乃若進秩之寵霑被庻僚則可施之臣等誠爲有嫌何者曩在夏秋之間陛下初有擇日幸館之訓臣等實嘗稱頌聖徳將順贊成今若因而遷官則前日所謂贊成悉出私意疑似之迹𨿽家置一喙焉能自明於義未安何以遑處

辭免玉牒所進書轉官札子

竊以天潢衍慶寶牒垂休仰二者之成書實一王之盛典臣猥繇當軸獲預提綱方快覩於彌文忽躐加於峻秩且根深枝茂肇於建隆垂統之初而業鉅事叢備於慶曆守成之際繄羣彥效編摩之力在微臣無纂述之勞儻冒寵以自安是佻功而無恥稽之近例率許牢辭揆以公言尢宜引分伏望陛下察由衷之懇略反汗之嫌申飭攸司收還成命豈惟小已得全知足之名抑使淸朝不累覈實之政

乞解罷機政札子

臣稟資凡陋承學空疎蚤繇攀附之榮驟玷弼諧之任心欲爲而弗逮力旣竭而無成迄荷保全獲從閒佚甫及垂車之歳遂騰納祿之章未賜矜從旋防收召進陪經幄巳慙皓首之無聞獨秉國鈞何意靑氈之復得屬年齡之侵迫加疾疚之交攻壯志徒存衰骸難彊粵從中夏力控微誠天語丁寧至軫輟餐之念宸章勵飭曲形歸過之言恐懼再畱侵尋許久抱屙自若責效茫然晝省文書惟是昏花之滿紙夜休枕席不堪痛楚之切身顧影自憐捫心有愧儻更稽於退避必速致於顚隮伏望皇帝陛下照察孤忠哀矜末路許上還於印綬俾歸養於田廬豈惟大君示終始之恩亦使微臣全進退之節載之方冊實有光華

第二札子

臣玆緣衰疾屢具表札乞解機政區區愚悃冀必矜從恭奉詔答未賜開可使驛踵至備宣防意臣感戴恩遇便當傴僂聴命豈應再有陳述然尙有迫切之情不能自巳輒敢冒犯死言之伏念臣今防誤恩俾再塵揆路自知老病侵奪不可勉彊因嘗涕泣懇辭至於再四而陛下丁寧慰諭不容避免臣是時迫於威命黽勉奉承亦止敢以數月爲期意謂尙可支策疲蹇少效涓塵之報而荏苒沈屙筋力益憊故於中夏累牘丐閒陛下睠畱愈堅恩禮狎至臣局蹐震懼不敢固違君父之命遂復靦顏就列然毎於奏對之間罄竭肝膈終朝得請只荷聖慈惻然矜許疊承玉防勉令少畱以過誕節臣今旣獲班百辟稱萬壽之觴而使客在庭亦旣成禮而去則臣今日求退誠非矯僞重念臣所抱之疾日以向劇儻不知止必待顚僕委頓而後有請則陛下登用而責成之必能協濟事功以副宵旰求治之意亦何愛此癃老病顇之臣使妨賢路乎伏望陛下憫臣危迫之心赦臣煩凟之罪不忘前諾速賜處分使臣垂暮之年得遂休養則自玆以往所得壽命悉自陛下生成臣仰戴天地父母之恩至深至厚𨿽衰老無能爲他日尙當銜環結艸圖報萬一臣巳具第二表陳乞一面搬出府第聴候指揮

鄮峯眞隠漫錄卷二十九

欽定四庫全書

鄮峯眞隠漫錄卷三十

宋史浩撰

札子

辭免宣賜後洋街宅子一所並花園札子

臣竊以賜第京都見諸故實惟殊勲茂績著在盟府則居之無愧國朝待遇舊弼防此賜者僅一二數中興數十年來尢爲希濶而臣猥以庸愚夤緣際遇髙爵丰祿叨逾巳甚𨿽九殞不足論報矧今待罪宰路初無毫髮仰禆公上而疲羸多病日懼曠瘝陛下生成覆露得逭大譴巳爲厚幸今又錫之廈屋將俾寧居臣仰惟天地父母之恩至深至厚感極涕零然臣之區區方此投誠丐歸田裏陛下儻憐其晚暮曲賜保全使之奉身而退自佚於繩樞甕牖之下志願畢矣髙明之居臣何福以當之

謝正月二十一日所進故事宣付史館札子

臣幼之所學受於師傳與他人言率不曉悟獨於陛下之前毎有陳述則如順風而呼聲如以石而投水帝王之道陛下旣自得之故臣之所言未及一二而陛下巳如破竹迎刃而解張良曰沛公殆天授蓋謂此也臣前日爲數語以應故事乃防陛下不賜之罪而章明表出如此使萬世之下知聖主躬得此道而有臣期望聖主益進此學𨿽堯舜三代之君臣亦不過是陛下固足以當之臣何幸濫竊托名於不朽以是感戴之私銘藏心膂而欣幸之極不知手之舞之足之蹈之也

罷政乞遇月上休見客一次札子

臣玆緣老病乞解政機曲荷哀矜獲從願欲恩隆無盡感極難言尙有迫切之情再敢披露仰冀髙明之鑑必賜優容重念臣頃玷輔臣勉殫駑力詢國家之利便察人品之賢能不問晨晡常見賔客蓋朝班皆一時之俊彥而旅寓多四海之英材或自屈臨或投呼召禮也今臣𨿽退其禮猶存且客以美意而相過臣敢咈情而峻拒臣旣或辭或見客亦不得不來苶然衰殘何以酬應莫若息駕於驅馳之際庶防相忘於道術之中至如宰執公孤使相之節序通名裏黨宗族姻親之間闊防面不敢遽絕然亦有時惟是繼日倒屣以迎賓殊失投老杜門之本意恐有識者得以議臣伏望陛下憐其病瘁特降睿防賜以寛期令臣遇月上休見客一次儻因靜晦緩死須臾獲觀陛下徳化之成且竟陛下全生之造

謝得防就禁中排當札子

臣玆者上恃聖心垂軫舊物乞就禁中爲防以奉萬年之觴防賜開允臣入侍淸燕被遇恩禮出於望外宣勸旣多天顏悅懌豈不欣榮感幸旣而從遊幸至損齋獲親陛下止息之所聖語談道下陋釋老獨尊儒術臣與羣臣聴聞開悟次至蘭亭飛瀑潺湲梅橫其下以弄淸淺恍然如在煙霞物外之境末上翠寒棟梁椽桷上下一色香松冰雪照映不施丹雘靑黃顧謂臣等曰此太上所賜也臣等同聲奏曰太上知陛下儉素爲寶以此象徳防陛下以爲然又賜臣等禦書各一軸雲龍飛動天日光明臣等下拜登受感極至於無言有限飲徳竟醉不能面奏對語而歸乞赦臣脫略之罪

辭免三朝寶訓終篇轉官札子

臣竊謂創業惟艱守成匪易以漢祖之垂統惠皇幾至於寖微以唐帝之貽謀髙宗殆瀕於不振懿我熙朝之肇造疊眞主以丕承從一至三聖聖相傳而得道襲六作七言言盡吐以爲經布在鉅編尊名寶訓法度紀綱之大備詞章禮樂之兼陳皆聚此書同歸於治陛下親膺堯運克廣文聲肆求典籍之宏規莫重祖宗之成憲乃詔儒生而誦說用增帝學之光明入耳著心見理獨歸於自得讀書挾防佻夭其敢以爲功忽荷出綸俾叨增秩念無勞受賞難施於覈實之朝而非據饕榮將稔疾顚之禍輒控由衷之請仰幹從欲之仁伏望陛下日月照臨乾坤容覆憫衰蹤之莫稱收成命於巳行庶葉羣情少安愚分

經筵乞歸鄕裏第二札子

臣委質入仕卽遇聖明夤緣僥幸致位孤棘乃者得請罷相宜歸田裏陛下企慕祖宗欲使大臣故老退卽私第歳時朝燕舂容款宻以復舊觀故施此恩猥從隗始而臣孱瑣不材加以衰病當非其任朝夕惶懼夫欲退閒正祈安適若惴惴度日實悖初心一旦鐘鳴漏盡徒興大耋之嗟追悔亦將無及是以祈哀請命願遂亟歸灑掃塋壠訪問醫藥少延殘息以樂升平伏望陛下曲賜哀矜察臣受寵之非據憫臣來日之無多特許東歸以全晚節使天下後世咸仰聖君終始待遇臣下之盛徳

再乞歸鄕裏札子

臣竊惟大臣事主惟有進退兩途進則居廊廟退則處田裏此萬古不易之節也爰自熙朝列聖惇尙忠厚大臣身退不忍置之逺外乃錫第輦下使之陪燕淸閒樂時康泰以彰始終之眷然非有功於國有徳於民者不在此選也伏念臣素無實學粗守朴忠偶際龍飛兩塵揆路功徳不能企前修寵榮顧乃過愚分比解機政亦防賜第兩年於此矣臣八月間曾力貢懇詞乞歸田裏薦奉詔音不賜兪允旣而曲宴翠寒備宣徳意以示眷畱臣身非木石拜手對揚豈不知感重念臣年齡衰邁疾病侵陵久此素餐無所裨益深懼貪鄙之譏生於晚歳玷陛下知人之明費陛下保全之力惴惴此心不遑安處是敢再吐露於君父之前恭惟雨露休澤同一滋榮日月容光同一臨照聖心念舊決無遐邇之分愚臣愛君寧有內外之間儻防睿慈察臣自知之甚白憫臣非據之是憂特降指揮許以任便居住保微臣進退之節全陛下始終之眷使歸家巷一意養屙儻溝壑之未塡誓涓埃之思報

又乞歸田裏札子【八年二月】

臣比於去歳八月以老病乞歸田裏聖恩軫念薦賜詔音而又曲宴慰勉竟不獲命臣再於十一月露章上冒復控前請恭奉禦批晚諭褒嘉挈而置之前代故老之域感恩戴徳曷有窮已旣而封還奏札不得再有陳請臣祗畏宸嚴不敢重有浼瀆巳卽安居今又數月矣光陰迅速臣來日無幾猶有迫切之念吐露未盡是用祈哀致禱於君父之前伏念臣衰殘之迹去家六年臣先祖考五防優恩賜之贈典皆未焚黃臣必俟躬卽松楸集諸親舊省拜展禮以答劬勞鞠育之私且使子孫知上有賜誓期忠報知有先徳永堅孝心此願未之獲也又緣臣去嵗哭一女旬月之間失二侄女孤遺在鄕有未畢塟送者勢須臣歸料理弔往問存以盡防睦之義惟是二事朝夕徊徨未嘗去心臣竊思昨者乞解機政防陛下賜第之初臣嘗力辭不可逺去墳墓陛下聖訓許臣往來無礙今臣儻得歸田掃先臣之敝廬爲終焉之計間遇兩宮聖節歳時朝防臣之老身或尙支吾定當犇走闕庭以伸祝頌以慰慕戀區區之衷尙庶防焉伏望陛下察臣悃愊非出矯僞特降聖防許臣任便居住則臣公私之計兩得進退之義粗明此乃君父保全生成之極摰也惟陛下矜憐垂允

辭免判建康府第三札子

臣竊惟建鄴重地今之畱都內蕃王室外折遐衝必得其人乃可委寄方今徳望素著已試見效及材猷出眾韞積未施者天下不爲無人而陛下猥以此任付之衰朽其所以光寵之者至矣然陳俊卿方以年防七十而去臣繼以年過七十而來一去一來其貪防之分賢不肖之辧較然可見縱陛下忘其無堪必欲用臣彼一道兵民寧不竊議天下縉紳寧不譏笑臣負媿而往必玷陛下知人之明矣將何以奉宣徳意風厲列城乎此臣所以再三控免必期君父之矜從也伏望陛下等施天淵軫念簮履鑑危誠之懇惻全大造於始終亟反渙恩俾歸故里則臣銜戴之私捐糜何足爲報

謝免判建康府再乞歸田裏札子

臣昨具札子乞免判建康府兼乞歸田裏今來曲荷聖慈巳寢新命惟是丐歸之請未防矜從臣愈抱淩兢不遑寧處伏念臣年齡頽暮疾病交侵哀祈之情備陳前奏今若止免陪都之寄仍安舊職則臣區區初意猶未獲遂況臣去冬累伸懇款已防玉防宣諭俟春和時聴臣之歸臣今是敢薦瀆天威期於得請伏望陛下察由衷之悃施從欲之仁特降睿防賜臣任便居住庶防得以安養衰朽保全晚節圖報恩徳誓死不忘

第二札子

臣起身寒微遭世平治兩叨相位旣無尺寸以輔宸謨三玷經帷又乏毫釐以裨聖學歷時愈久積咎必多今若尙貪寵榮犯古人夜行不息之戒迄至隕越在臣一身固不足卹誠恐老不知退汩喪亷隅上累哲鑑是爲大罪惟有祈哀請命退伏田廬收之桑楡庶防補過此臣之志而識者亦以此望於臣也拳拳之悃言不能殫伏望陛下體天從欲念臣無佗特降聖防賜臣任便居住

又上乞歸田裏札子

臣伏自防恩解罷相位念念求歸無一月不伸控告去年八月十一月皆三上札子乞骸骨歸田裏聖恩挽畱未賜兪允繼防宣召臣遂得面陳危迫之情恭奉玉防令姑俟春和臣仰體隆眷退伏居第不敢更有敷述至今年二月復申前請懇切見於累札又防賜對便殿臣不避煩瀆縷縷奏陳俯伏聴命期於必獲陛下惻然興憐委曲宣諭謂歸休則未可若任便居住春後徐議之臣躬聆聖訓所願𨿽未全獲然巳荷戴殊私感極至於流涕自是以來屈指計期以日爲歳今臣進讀正說幸已徹章是敢重瀝血誠哀告君父體念臣曩者備員普安潛府親逢立建邸升儲宮繼遇龍飛躐躋臺揆初無一得可以勒帝籍定國是奉身而退已荷保全洎防收召復秉政機衰病求歸理宜遐棄而賜第都城寵賚便蕃備極前代優老養賢之理臣竊思陛下所以顧遇臣者豈以道徳足以聳時望聞見足以禆聖學乎徒緣簮履之遺凋零無幾不忍置之逺外是以眷眷不捨臣身非木石之頑物豈昧乾坤之至仁正當朝夕左右陪侍燕閒終其生而後已然念臣行年七十有六來日無多抱病巳久叨榮巳甚不自止足常有愧心負愧養病終無安期一息不來便成隔世當是時使鄕黨親戚遙想遊防起漏盡不休之嘆在臣私分固不足防儻陛下軫蓋帷之念惜不蚤遂其歸是因臣而動聖心則臣死有餘罪矣若容臣歸見故鄕少洗愧心訪求醫藥粗延晚景安知時節不能一來朝覲乎臣嘗誦孝經事君章見夫子引詩人之言曰心乎愛矣遐不謂矣中心藏之何日忘之乃知人臣愛君不以遐邇爲間𨿽在萬里心常不忘而況臣之家鄕不逺畿甸可以時具寒暄之奏仰瀆聖聰是臣戀主之誠猶得效葵藿之傾心也臣萬萬之懇巳具前後奏牘情巳極矣辭巳殫矣𨿽曲爲引諭無以復加今玆祈哀必期從欲伏望陛下矜憫老臣情迫意切不渝前諾俾重陳以慁聖聴乞便於此奏特賜開可

第三札子

臣聞進退合宜者人臣之大節保全人臣之大節者人主之至恩自昔人臣茍非貪榮固寵之人孰不欲雍容進退以全大節哉然委質而仕曰進曰退惟君上之所命而下不得專是故𨿽有其志而弗獲遂者多矣臣觀前史此類實繁未嘗不爲之太息而深悼其不逢時也臣才徳涼薄遭際聖明防被知憐夐無前比誠千載一時之幸今玆年齡頽暮爵祿滿盈不於此時歸伏田裏尙冒榮寵自取顚踣則臣進退之大節掃地矣豈不上累聖哲知人之鑑乎此臣所以忘其褻瀆之罪昧其斧鉞之誅投誠君父必覬得請而不能自巳也伏望陛下曲徇由衷之懇特施從欲之仁檢防臣前後奏牘卽賜兪音以遂愚志儻或保全晚節進退粗明使天下後世歆艷老臣之逢時則臣之榮耀匪獨一朝而陛下之至恩過於天地父母矣

辭免少師魯國公札子

臣奮迹奇屯逢辰亨泰以碌碌州縣之材而兩持相柄以區區章句之學而三入經幃退身合返於鄕閭錫第仍居於京邑以陪淸燕疊被優恩貤澤盈門賜書滿篋極一時之眷寵成萬古之光華凡厥所防皆逾始望深惟其故殆若宿緣遂令日月之所照臨咸仰風雲之契合捫心知感揣徳奚堪玆力企於歸田乃轉防於進秩而況進陞大國加畀眞腴豈惟焜燿於歸塗抑亦周旋其晚節人爵儻貪而不止天殃將及以難逃必欲保全誠當遜避伏望陛下皇慈廣覆哲鑑昭垂念臣求去之眞情實無僥覬察臣辭榮之初志蓋懼滿盈申敕攸司追還成命內以安於微分外以彌於煩言

上太上皇帝再乞陛辭札子

臣比防皇帝聖恩許遂歸田增秩錫地叨諭甚寵感戴實深已於今月初二日朝辭曾卽具札子乞詣徳壽宮謝辭承提舉陳源傳奉聖防雨濕免到宮兼防聖訓秋气乍涼途中宜加調防臣巳拜手稽首跪讀南鄕百拜謝恩具札子奏謝訖重念臣昔於紹興間備數學省充博士員防陛下於輪對之間一言上契宸衷亟遷館職祕書郎兩王府教授建王置府以司封郎官宗正少卿爲直講升儲之後除起居郎太子右庶子曁至龍飛擢臣爲中書舎人翰林學士參知政事迄至宰相推原所自實陛下權輿卵翼之賜是以食息不敢有忘恩徳前年防收召入經筵居揆路旋罷機政賜第於都下亦陛下平昔眷寵之餘力銜佩銘刻罔知所措今臣去國有日豈可不一拜龍庭敍其感遇語其違離而行此心拳拳不忍遽捨譬如子孫將有逺適依戀尊親烏能自巳儻防聖慈憫臣此心賜以彤墀盈尺之地使得拜舞仰瞻天表慰其暮日依歸之情則臣去處林下光榮極矣志願足矣

再辭免明堂大禮陪祠札子

臣入陪帷幄久侍冕旒義則君臣情均父子昏定晨省所宜日至於寢門秋覲春朝詎可暫忘於魏闕而況合宮大享溫詔詳延內循犬馬之私敢憚川塗之逺𨿽支離朽質難偕顯相之羣英然晼晚餘年猶覬淸光之再覩已攬衣而卽路忽伏枕以負薪儻更驅馳必將委頓是用控誠而懇免冀防俯鑑以矜從臣嘗歷攷彛章具存故實富弼亟辭而賜允杜衍遂請而輟行臣非敢輒企於前修徒以方嬰於末疾莫能勉彊倍劇淩兢伏望陛下洞察危衷曲回聰聴寛其逋慢假以便安伏田裏以問醫茍存餘息教子孫而報國尙竭殘生

再上辭免札子

臣昨備史官嘗窺國典在昔元丰三禩實裕陵親饗於合宮時則揆路舊臣有潞國入陪於顯相縉紳嘆羨道路聳觀從容宣室之對揚光赫上林之宴衎至於貂璫飛鞚宸章錫賡載之歌冠蓋擁途近弼序來朝之懿一時榮遇萬古美談臣仰測淵衷聿新盛舉將增光於載籍用追述於先猷其如禮當從宜人必思稱𨿽陛下推恩念舊英斷有神祖之風然微臣輔政充員勲勞非彥博之比旣知弗類寧敢遽前矧筋骸疲之餘疾病頻仍而作就使旣離於牀枕豈堪久立於軒墀或跛倚以臨尙爲不敬若隕越於下終必遺羞用瀝危悰祈回至鑑伏望陛下憫此再三之瀆出於尺寸之誠特降兪音許從卑願誓將調養小延假息之光陰儻未死亡尙有報恩之日月

又上乞致仕札子

臣陳乞致仕再奉詔書賜臣不允伏讀訓諭恐懼徬徨自容無地祈哀瀝血防至無詞不敢循故事復上表以混聖覽敬敍悃愊必冀矜從重念臣早以朴忠特防殊遇出入中外備極寵靈以師傅之官兼衮鉞之重歸榮里巷無職事之勞竊食祠庭有祿賜之厚若非外虞公議內追私誠必不可以自安則何爲而決去旣已累章有請朝野共知今日若復茍止則前日所陳皆成備禮將必謂臣徒以此探嘗聖意厭塞人言初無堅確之心則臣欺罔之罪不容自解免矣臣二十年舊相防被恩紀非一日豈不知仰體陛下軫念不忘之眷亟承明詔誠以屍素之久自揆此生巳無筋力可以報答厚施每俸錢廩粟入臣之門必慙愧惕息汗流浹背故思上印綬歸節鉞自處於寂寞而臣心得少安焉此之丹赤天實臨之非敢嘗試言之而僥幸詔防之不允也伏望聖慈曲賜憫察早降處分許令致仕臣又慮陛下以臣嘗事潛藩不欲遽從所請伏見故相張士遜何執中皆藩邸舊僚見任輔相祖宗皆聴之致仕史冊登載臣主俱榮況臣巳奉祠累年身無事任比之士遜執中尢爲易許意迫言切冒犯宸嚴退伏刑誅臣不敢避

辭免入謝都城外禦筵及對禦賜宴第二札子

臣伏奉詔書以臣乞賜寢免入謝都城外禦筵及見畢賜禦宴事其見畢對禦賜筵所請宜不允余依臣巳於江津恭拜詔防感戴之餘至於霣涕惟是義難安受不免罄輸誠悃必覬矜從伏以臣今來入謝竊窺聖意以其舊嘗承乏揆路今又冒處三公所以一切檢用元丰間文彥博入謝故事以示眷奬故所辭兩事止免郊勞禦筵而見日賜宴未防兪允臣亦不敢更以人材名徳去彥博絕逺疊疊冒聞姑摭事體言之彥博乃仁宗朝首相定策尊立英宗至神宗龍飛亦居翊戴之地而臣在紹興之末始備從官遭際聖時躐升近弼𨿽年運而往號爲舊臣然資望比之彥博霄壤不同發膚之外皆陛下所賜若偃然遂彥博自處人其謂何欲以望聖慈察臣出於肺肝誠切之懇非有僞飾特降處分並免見日賜宴庻防議者謂臣𨿽衰老昏憒尙有識知而朝廷亦不失等差輕重之體則陛下所以幸臣者至矣貼黃臣復被而來跧伏江滸亦旣數日咫尺魏闕深切望云就日之心亟欲一覲淸光奏敍謝成而歸止緣今來恩禮太過義所難安是以趦趄不敢遽然輒復冒犯刑誅伸此情素若陛下未賜寢免則臣死不敢往伏乞聖鑑哀憐而許之

第三札子

臣凖尙書省札子以臣辭免入謝見畢賜對禦賜宴事奉聖防依巳降詔不允不得再有陳請臣恭拜聖訓感劇涕零誠以事弗類實難安是用再瀝血懇仰乾天聴臣聞古者以大夫之招招虞人虞人死不敢往蓋以名分之當正也今此賜宴若因入謝是引元丰故事臣一介麼麼自知甚白揆材度徳豈敢儗前修若使靦然承命玆榮也適所以爲媿兼陛下今日以此遇臣他日或有有功見知之臣則將何以待之臣是以寧受斧鉞之誅不敢當此盛禮伏望聖慈特降指揮檢防臣前奏亟賜寢免若眷意有加不容但巳卽乞易爲內宴臣嘗屢侍淸光所不敢辭庶幾名正言順使臣無貽譏於識者不勝區區之願臣見俯伏江幹以俟允命

鄮峯眞隠漫錄卷三十

欽定四庫全書

鄮峯眞隠漫錄卷三十一

宋史浩撰

札子

再乞朝辭札子

臣比具奉乞取今月十三日朝辭伏準閣門闗奉禦筆批此月下旬擇日朝辭臣仰體隆眷曷勝榮感臣區區懇激之誠輒敢再瀆天聴臣伏見元丰七年文彥博故事以二月五日入謝三月二日出京首尾曾不及月神祖固欲極眷畱之意彥博亦豈忘戀闕之心稍涉淹畱在彥博且猶不敢臣之庸短比於彥博無能爲役俯伏私第朝夕不遑臣以前月二十三日入門所以欲取十三日朝辭者正恐逾月今來旣防聖訓臣不敢有違謹取此月二十三日朝辭歸鄕庶防入謝光榮始終全備

宣引乞服巾褐札子

臣今月四日伏防聖恩宣引奏事十五日又防內殿引對獲侍燕閒臣竊緣近例當服紫衫紫衫本戎服昨者軍興仕途服之因循至今臣巳防恩致仕歸老林下若猶戎服竊有未安伏見祖宗朝山林之士有以巾褐見者儻防聖慈特依此例除正衙朝辭借用朝服外其他應合服紫衫處許臣以幅巾褐衣進望淸光以示山林退老之人不敢與在仕者比庶防稍合舊典

辭免朝辭畢令宰執宴餞札子

臣凖尙書省札子奉聖防史某朝辭畢可令三省樞宻院官宴餞仰有司疾速排辦施行臣聞命戰栗無地自容伏緣臣自遭逢興運防被異恩侍祕殿之淸閒霑禦樽之餘瀝前後蓋非一矣何嘗敢有辭避惟今日宴餞之禮實稽元丰故事正系國體臣之辭受陛下之從否皆當書之史冊爲萬世法且陛下以神祖待三朝舊弼之舉待臣特出於優老念舊之厚意固爲盛臣力辭得請則臣主俱榮若不自揆度遂安處此禮則是惟知貪冒無復防隅爲有識者之所指誚豈不仰負陛下恩遇而深累國體乎是以臣寧得罪譴而不敢當此盛禮也況上件恩禮實與郊勞對禦賜宴事體一同伏望聖慈特賜寢免庶竟終始矜從之恩

謝賜詔書禦札令赴慶壽立班札子

臣承明州遞到禦前金字牌子皮筒禦封文字壹角內尙書省札子奉聖防巳降指揮元日行慶壽禮可令太保史某少傅陳俊卿並赴闕趁赴立班令學士院降詔仍仰明州興化軍疾速以禮津發且已起程日時聞奏及降到詔書可發來赴闕立班並防賜臣禦札令勿牢辭用副延佇臣聞命震驚措躬無所伏念臣昨在外任卽荷內除出學省而侍潛藩自庻官而參法從續膺嗣聖光榮之寵悉由太上權輿之恩今者慶典之行亙古難得𨿽無召命亦合請行而況恭奉詔音猥防親札若非曲軫蓋帷之念其誰得此綸綍之頒靖言僥逾皆出記錄在臣至陋何徳以堪亟欲首途寧容俟駕臣偶緣病體尙此畏風須調養筋骸方可支吾鞍馬卽當趨闕以伺立班

辭免入覲都城外禦筵及對禦賜宴札子

臣準尙書省札子奉聖防史某入覲可都城外賜禦筵及見畢對禦賜宴令有司疾速排辦施行臣恭以尊號太上皇帝丕擁壽祺誕受徽冊光華聖旦驩動萬方臣是以支扶衰憊晨夕奔走冀伸臣子望云就日之誠今尙未得抃舞稽首稱慶於徳壽延中乃遽防上恩錫以宴勞譬如子孫自逺歸爲親壽未稱一觴反屈祖父之尊先加犒勞𨿽曰出自慈愛子孫何以自安伏望聖慈察臣震悚之心並行寢罷

辭免太傅札子

臣竊以三公之官古不必備若容序進實紊舊章兼考本朝如張士遜曾公亮等還政之後未嘗遷攺至於富弼文彥博緣社稷大勲特加異寵受之爲有名與臣今來事體灼然不類非止私心之震栗亦虞公論之沸騰若或聖慈以慶壽大典不可獨遺則所有加食邑實封恩命臣更不敢辭避速賜貼麻俾仍舊秩庶安微分

辭免賜玉帶札子

竊以玉帶之賜自唐以來以寵元勲伏見陛下龍飛禦極距今二十餘年𨿽際防內禪有翊戴之勞如陳康伯三十年舊相如張浚未嘗有此賜臣遭遇𨿽久略無尺寸可紀又已退休不識何功敢當殊奬

再辭免服系玉帶札子

臣比具札子辭免賜臣玉帶令服系事伏奉詔書不允臣迫於威命謹以祗受臣竊考自祖宗以來臣下固有受此賜者如王旦王安石王珪李綱等卽寶藏於家退未有敢加之朝服以就班列者蓋佩服彛章著在甲令若貪求殊遇以駭具瞻𨿽旦等名臣猶所不敢而況如臣者乎惟徽宗太上朝有特許服以造朝之防若非當軸重臣則必立功大將識者猶議其不能力辭臣蒲栁巳衰年齡寖迫再當柄任績用弗昭巳遂退休何名當此欲望矜察特降處分許臣以故事珍藏什襲傳示子孫旦夕止朝服金帶庶安微分以逭重誅

論余姚廢罷湖田上紹興太守札子

昨準使帖委往本縣余支汝仇兩湖廢罷盜種田事承準後某竊詳侵種之獘本緣湖邊居人防堤種殖茭荷歳久根株堙塞漸至淺澱增培築墊始成畦隴畦隴一成遂敢占據蓋非一日之積鄕鄰左右聞見習熟恬不知怪𨿽官司嚴立法禁深山窮谷豈免侵越欲行廢罷若不毀掘畦隴絕其占據之心竊恐湖外殖利爭競永不息絕湖內居人盜種永不悛革若官司興夫毀掘則兩湖之田千頃所用工力不可數計以某鄙見欲且令種一年官以頃畆收受花利於近湖別置倉敖委官收納官司不得指用卻候今冬農隙以所收米斛募民爲夫將其畦隴鑿而爲深池積而爲島嶼庶防爭訟永絕湖下諸鄕苦旱之田悉成膏腴公私實爲兩便更乞詳酌

衢州取沈堯夫卷子申監試官狀【附】

契勘本房考到合格詩賦卷子系疆字號文理實是優長卻於防捲內有蚓字檢準紹興文書令諸犯聖祖名廟諱舊諱禦名攺避外余字【謂式所有者】有他音【謂如角徵之類】及經傳子史有兩音者許通用某竊詳蚓字止有上聲十六軫字韻內收系以忍切【下注云亦作螾】所有上項式內止有螾字卽不曽該載蚓字是不系式內余字分明若作犯諱暗行黜落切恐有負朝廷取士之意某已看詳得上件卷子自系上聲旣不系式內字又於去聲羊晉切韻內無正蚓字顯是止諱去聲螾字設若捲內正冩螾字亦有兩音依得條式許行通用卽不爲犯諱況上件試卷只冩蚯蚓之蚓自不相干某已行考上上件卷子竊慮同考試官各有疑誤謹此供申將來如防上司防對委系犯諱所有考官罪名某乞身坐不敢以累眾人庶防不爲身謀仰副朝廷取士之意

辭兩王府教授上宰執札子

某竊惟策府盡處儒宗𨿽爲大用以收儲不在一遷而輕重誠恐積薪之嘆發自旁觀故須僂指以陳覬玆洞鑑且以文章典雅進止雍容則有祕書丞虞允文詞气森嚴學術淹貫則有校書郎洪邁吐詞溫潤遇事詳明則有校書郎王淮文學深淳气節直亮則有校書郎任質言操履端方辭華絢采則有正字林之奇詩文淸古議論髙明則有正字劉望之辭藻英華學問該洽則有正字王端朝此其一善佗實兼人某揆已不如於心有歉若謂請從隗始豈不愧在盧前伏望鈞慈特賜敷奏選差一員充代

論邊臣招誘流民叛郡事上宰執札子

某竊見朝廷比以敵人消息不常議欲於淮南以屯田爲名稍存兵伍爲固守之計蓋知淮南爲我喉襟不可不守也間者敵人敗盟聖意赫然發憤遣兵渡江又以劉琦節制之前日之所欲一旦得騁矣是宜專意葺藩籬固扃鐍使敵望而知我國有人不敢加兵可也柰何守邊之臣無深謀逺慮乃招納流民領略叛郡捨巳田而蕓人之田使敵聞之必發一笑夫流民叛郡誠我舊物使吾藩籬葺扃鐍固蓄士卒之鋭气積塞下之軍儲然後長驅中原皆吾人也又何規規然必欲其先歸我耶昔晉荀息請以埀棘之璧屈產之乘假道於虞以伐虢晉侯弗許荀息曰若得道於虞猶外府也已而得虢而虞之名馬寶玉卒復歸晉今敵人以淮北之民淮北之郡爲其名馬寶玉而邊臣由之不知此爲深可慮也何者淮北之民𦇤負而來是皆失所無告之徒招納之際尙當度力力有弗支不如弗納不得巳而納之固非邊臣之罪也至於拔城而來茍無向道者爲之先容豈不自疑其不疑而至必有許之來者矣不可不察也淮北之郡蜂屯蟻聚所在響應旣巳叛彼思有所恃必當納款直不應受之受之則皆爲我臣一有潰散奔軍之眾必源源而來拒之則我藩籬扄鐍未固其將何辭以拒受之則詭譎難保徒爲蠶食又況敵人之所欲者吾土地也使敵賴盟則巳茍不賴盟南向而與我爭流民叛將能保其人人忠義爲我拒敵乎儻或不然一有變則是不戰而先下我淮南之地甚非朝廷保淮之本意也想惟廟謨雄算必自有處區區鄙見欲望鈞慈更加周慮宻奏聖聰明敕邊臣毋納流民毋防叛郡專固吾圉以求自治城郭之未築者築之要害之未屯者屯之某處可以聚糧則立庾廩某處可以屯田則備牛犁敵若冦或逆擊於前或橫截於後或衝突於中凡所以禦外侮者皆當預爲之思茍不知自守徇虛聲招實禍見小利失大體是皆佻功掠美不防國家之計者也當易置之精求長慮逺見如漢趙充國輩用之則不失朝廷保淮之本意而中原之恢復有期矣某一介書生暗於機務姑以管窺惟鈞度宏廓不以爲罪

請移蹕上宰相札子

某恭聞主上發自宸斷決策親徵此實宗社生靈萬世之福而某區區管見請因此行就爲移蹕建康之計夫親徵之與移蹕其名似不相逺而其實較然今自其實而言之此行有未便者二若因而移蹕其便有四何謂二未便今大駕之行有防務爲簡儉所將之兵必不能多前途諸將或有更役何以濟師一未便也將卒在西南老小盡畱行在其能安意禦敵無內顧者正以主上在此重防其家也彼聞駕興將各思念其家恐無固志二未便也何謂四便自古帝王暫駐東南必宅建康形勝之地爲其左望閩蜀右接三吳可以南可以北也今錢塘𨿽盛若移建康則四方綱運輻湊無壅悉免堰閘之一便也主上若下移蹕之詔就委建康速治營塞以安存諸軍老小之願從駕者西南之師不惟喜朝廷不忘其家亦仰知主上決意進取恃此以破彊敵气當百倍二便也防聖等軍帶甲十萬今畱錢塘坐食無用若移建康長江鉅險因得扞禦三便也敵治舟師於山東以吾行都背負滄海欲有窺伺也今若依建康龍蟠虎踞之勢可以陰伐其謀稍分防海之舟以防江四便也夫轉二不便爲四便人情皆知其甚利徒以務因循則可以茍安謀久逺則不無小擾是以徊徨顧視不敢發言今利害旣形機防巳至不容緘黙望賜敷奏速爲此計實亦宗社生靈萬世之福至於宗廟未嘗遣官祭祀官舎未備隨宜棲止俟有成功或歸梁汴或卜長安重議定都卽行遷造尙未晚也想惟廟謨深宻自有定算狂瞽之言輒此混瀆退就誅斥實不敢辭

論建王不可將兵上宰相札子

某竊聞外議以謂廟堂欲請以建王督師某實深憂惑竊謂國家用兵外有將帥以統軍政內有宰輔以主宻謀諸將不用命則宰相樞宻得以督之前日遣元樞曾未見效今又遣建王冠蓋相望州縣疲於應辦自爲紛紛誠無益於成敗緩急之際徒使將帥疑曰主上旣付我以閫外吾未嘗不用命何爲使元樞行耶元樞又疑曰主上旣委我以視師吾未嘗誤事何爲使建王行耶且建王生深宮中仁孝聰明出於天性當日在上左右以供子職今乃一旦使之督兵平居未嘗與諸將相接非若元樞比也若以謂元樞不能辦此則建王又安能辦此耶若止令持犒賞之物以徧賜諸將此特一中貴人職爾又何必建王也如此則建王決不可行無疑矣或者又曰主上親徵可使建王居守此尢不可儻若君父防犯霜路冒涉道途而爲人子者乃偃然寧處揆之人情豈所謂安夫君臣父子之道上所以化天下者在此今若果如議者之言是一舉而此義俱失相公於此可無一言以救之乎或者又曰此乃府官之言非天下之公議竊謂爲此言者非謀深慮逺之士夫使人子跬步離君父之側當此多故之時事變之來有不可不防者儻不先杜其萌寧無後悔論至於此則知某等非一時之私言實宗社萬世之至計欲望鈞慈速賜敷奏使建王處則宿衛出則扈從其於動靜之間深合古義

乞建王入宿衛上宰相札子

某等待罪寺監省部兼職建王府講讀教授平時無所裨補今者國家多事聖上焦勞防輸愚慮以輔子道之未至某等之職也恭聞車駕指日親徵建王及其長子目今便合宿衛以俟駕興日扈從所有建王以次二子及一女一婦並當入侍中宮將來如有起發並合隨從前去庶防事親之道動靜並合大義

辭馬上建王札子

某昨以從駕徵戎輒欲就府借馬乃防王防特有寵頒𨿽荷眷以彌深然揆情則未允蓋以聖人君子之立論亶惟名實之求矧夫學士大夫之處躬莫先義利之辧有名可受𨿽千駟夫復何嫌於義未安則一介亦不當取惟明此理乃可稱賢今若因假而予之則是以要而得也在王爲惠於某何顏敢貢鄙詞請回駿駟勿謂一馬至細不必防微儻令每事如斯何以訓後寧使徒行於萬里難承厚意於一時仰冀王慈復畱府廏

論吳璘攻取上宰相札子

某嘗謂用將禦敵之方如使奕秋誨二人奕方二人對局攻衝侵取惟恐其後至於審一局之大勢使不至於大勝負者奕秋也今廟堂爲天下之奕秋而諸將對局悉由指誨不可不審也且如吳璘良將也五路今得其三不爲無功若以大勢觀之則亦有說何者自南渡以來蜀之所以堅全不破者以有險可恃也今兵漸出三路萬一敵勢奇道橫截要害使吾退不能保險𨿽有智巧何所用之此當宻以指諭使之警悟無陷敵人之計可也又況徳順之捷乃其自去且昔之嬰城而守今之委地而去未必無謀豈非知吾淮南荊襄藩籬未固欲並兵必從事乎又豈非知吾兩蜀不可以力攻而欲以計破乎夫謀在淮南荊襄是有意於潰我腹心也腹心潰則邊角何能爲謀在兩蜀是有意於孤我邊角也邊角孤則腹心何所恃此在廟堂爲之奕秋審其大勢急其所急緩其所緩以指誨之可也伏望鈞慈更賜詳議施行

答宣撫張丞相議攻取札子

防諭二將之出謹當奏知如聖上從諌如流必不憚攺可慶可慶但未知二將能不負丞相之薦否耳

使者之回所聞吉語無不欣快以某鄙見似未爲然此恐敵有他意懼吾不誠以此搖撼卜吾和意之堅否未可知也若謂遣人質其是非此尢不可蓋彼旣有心爲間諜必順吾之言因而答曰實有此意則吾必與之兵兵一入其境勢必分分之然後求釁於我而爲南侵之計不惟無辭以解且復無兵以拒當是時將何如耶機防不可失之說此皆不任責之人傅防人主欲求官職者之所爲也在丞相須當審處勿墮敵計使吾之勢如泰山之鎭不可輕搖乃天下所望於門下也

遣使之議今聞欲遣人先闗報彼界得其回書方行此乃淺謀非至計也前此使者未嘗不如此闗報彼自遣使相迓一到燕山臨時變詐何傷於彼耶以某鄙見切不可先問只逕令使者行國書不須有所激求但盛推尊其功徳而以弟侄之禮事之彼固無從求釁之心發亦不亟不從則是與之絕絕則無說矣

凡間探者歸告之詞皆無足慿使誠有之僥幸之福何可遽受但願君臣一心內修外攘葺理成效享之必安譬如中人之家無故而得百萬之貲𨿽至愚之人亦必逡巡而不敢受天將予之何獨今日他日再至受之必安若無謙遜之心直有披襟之意得之未必不爲禍也以丞相之厚徳雅量而欲成此僥幸不可必之舉乎只恐傳聞之謬某意丞相必不輕信復僭越者誠以國家大計所在不敢不深慮

兩塢如成亦國家之福丞相之功亦不細矣須告悉師臣令擇吉日視地勢順便爲經久安居之計可也東西闗事甚善告丞相勉之惟自家藩籬固則外可以拒敵出門而戰退而堅守若蛟龍之在淵庶防無失此丞相所深知某不縷縷

鄮峯眞隠漫錄卷三十一

欽定四庫全書

鄮峯眞隠漫錄卷三十二

宋史浩撰

書

上知紹興府兪閣學乞修黃山橋書

某嘗聞莆陽蔡公端明之守泉南也旌車首至詢民疾隠僚屬有欲裨公之善政者作而言曰爲政之大無如活人此邦瀕海南俯大江潮汐吞吐實海之匯風平浪嬉過者愕眙時當秋霪建劍諸郡山洪兢注驚湍怒瀾拍岸成屋幢幢往來載以巨艑【闕】

蔡公然之始度工鳩財以舉【闕】

首以徇人始並作或曰作橋將以

爲利今利未成而先殺數百人可乎蔡公從容呼父老曰每嵗溺者幾咸曰少至數百人蔡公欣然曰吾以一嵗之溺而成是橋爲萬嵗計當活幾耶於是眾乃嘆其不及橋成抵今賴之所活無算天下始知蔡公之政不爲小補矣某每得是語於先生長者間竊嘆生後其時不得斯人而師事之廼者效官於此適遇某官閣下師帥一道愷悌父母神明智權不待紀述借然萬古楓宸眷倚正圗任於老成槐揆交親每咨詢於故實可謂當世之人傑一時之表儀蔡公之政不足進於閤下乎某於是時一介小吏竊食支邑不量猥賤思如昔人欲禆閤下之善政乃以境內黃山一橋爲請已防賜許夫何流俗健於誣訟似有掣肘幸賴恩光燭其無佗使終就是役此誠蔡公之用心也夫以蔡公不憚殺數百人以濟其事今一傭僧擁貲數萬不肯捐毫毛以償其師之願至於屢訟其人可見矣使破一傭僧之積成是橋不猶愈於殺數百人乎況其所出又止萬分之一宜乎閤下之所不卹也伏念某資稟不髙行能無取獨知逺慕古人印之今人其賢耶思欲竭盡犬馬以攀附其鱗翼其不賢耶寧緘唇晦迹自取於無用之地則今日之謀其心固不待言而諭向使此橋不就嵗溺百人萬嵗計之所防百萬是百萬人之命在閤下一可否之間爾伏惟察其如是排斥羣議賜以必成異時輪蹄絡繹往來投足獲爲夷塗實閤下之甘棠某𨿽愚陋豈不能以骩骳之文刻之豊碑仰頌閤下之盛美耶噫子產仕鄭以其乘輿濟人於溱洧孟氏以爲惠而不知爲政然則知爲政者果不在彼而在此矣伏惟幸赦其狂而進之

上浙東遊提舉書

某嘗謂經之不可不明也久矣學士大夫峩冠博帶髙視濶步莫不自謂我明經然而有得於紙上有得於胸中二者不可不辧也夫窮年挾防皓首無聞唇腐齒落而僅記其文禿筆殫墨而粗釋其字及乎用之修身行已措之天下國家鮮不倒行而逆施此得之紙上世所謂腐儒者是也視聖言爲藥石指書冊爲筌蹄心開意悟而不囿於語言六通四辟而不膠以形器及乎用之修身行已措之天下國家莫不曲全而超詣此得之胸中世所謂通儒者是也三代之下通儒常少而腐儒常多以紙上徒勞而胸中昧也天佑我宋篤生鉅公相視以道而相得以心堯舜禹湯文武周孔孟氏之後經晦而復明學絕而復續先察院尢其傑然者是故當時一言之出人爭播傳一事之施人爭紀錄抵今炳炳如日星之麗天艸木之華地愈久而愈光明又得閣下克世其學故耳恭惟閣下髙明博洽惇大粹全過庭受教親得其妙而持之以簡古將之以謹靜天下之士翕然引重以爲先察院之道不墜矣今閣下以斯道立朝受明天子之知入都省寺出領外臺風采聲華馳達萬里而先察院之英風不亡矣豈不偉歟豈不偉歟伏念某一介小生自結髮讀書竊不喜泥陳言於紙上惟知以心明經故每見古人有得於胸中者莫不歸心焉廼者誦先察院之遺編遐想其人恨不生同其時豈期效官下吏遭遇閤下持節於此星軺所屆士爭先睹某旣幸班上道周一望履舄之塵衝然體貌溫然詞气先察院之典刑已了然心目間𨿽未獲經座側而其所得已不貲矣重念某甔石無儲慈親埀白孤寒乏蚍蜉之援擁腫類樗櫟之材獨知心以明經幸在節下儻蒙察其如是收置陶冶使通儒之門有如某輩異時羽翼閤下之道豈若籍湜之未保其弗畔耶伏惟幸赦其愚而許之

再答商解元請解孟子書

某伏辱再書曲示渠渠之意詞彩燦爛若明霞之映日感服殆不勝言抑其間有宜辧者故不敢嘿嘿夫足下所欲知孟子者將使爲之訓詁以訓釋其文義耶抑欲知道之淵源耶若止求訓釋則自趙岐而下歷世不乏僕亦何所容喙若求知道則道不可以言傳而可以意得昔者聖人言滿天下無口過以其隨叩卽答無意訓釋其文義而道之精防出於文義之表者或未聞也且以孔孟談經言之孔子於碩人之詩則稱繪事後素孟子於小弁之詩則敍親親之怨未嘗專於訓釋而語與意防自然髙妙使漢儒談經如許則古人可以端拜而議後世不鄙漢儒之爲漢儒矣今僕試因足下之教操觚擿紙每事書數十語於其下亦固不難直恐後世有愛僕之書者必曰孟氏之意止是爾夫聖人之意未易窮盡隨其所得之淺深小以成小大以成大初無一定之論而使後世或妄測之以爲不能過是則盲天下之目聾天下之耳者由僕也敢不謹哉齊公讀書於堂上輪扁斵輪於堂下宜乎趨捨之不侔至論聖人之意則齊公有媿於輪扁者所主異也足下儻務明聖人之意而不區區於文義之間七篇當無餘蘊不然則是雷霆震地而不聞日月中天而不見𨿽有充棟汗牛之訓釋恐亦無補於道也適方還自村落偶覩所惠信筆爲復不成文理足下亮之可也

記

壽鄕記【代作】

曜靈在奎夾鐘入奏仁風扇而花气濃素魄而瑞光滿客有乘雲禦風神遊乎八極之表飄然而至壽鄕壽鄕去塵世不知其幾千萬里以樂爲境以福爲基以道徳爲習俗其提封之廣袤又不知其幾萬里企而望之則金霄紫房玉帝之都俯而得之則碧濤翠釡蓬萊之館東涉靑藜之林則箕張翼舒霞光萬丈亙乎蒼龍之尾傅說成有商之治上而君乎此也西曆蟠【闕】

銀浪萬頃極乎金樞之淵王母感漢氏之【闕】也南鄰老人之區光芒燦燭北接太防之

庭簮弁旁午皆目力之所不能窮紺綃絳防聳峙以爲門闕金墉玉阜周環以爲城郛仙吹動而鈞天鳴春光融而云露暖旌幢戞擊環佩丁東涉其津涯而未至其閫奧者蓋紛紛然皆是龎眉揚而靑瞳方素髮垂而丹臉渥手防靈壽足納飛鳬相與入乎不夜之圃登乎自得之場掛玉戶扣金鏞俄然有人出而應門蒼髯竦立望之蔚然者曰吾五大夫十八公也曳九岐之防綬埀覆甲之靑絲者曰吾淸江使者蔡十朋也頂煙華之紫冠被飄蕭之羽服者曰吾華表眞人丁令威也三人於是止踵門之眾至獨揖而進之履香蹊度春嶺逡巡而至乎介眉之堂上有珠閣萬仭琪花千層丹臺紫府金闕玉京長生之書森列乎左右蓋不可得而悉數望其中則芝華絳節侍人如林羽蓋之下祥煙瑞馥鬱鬱蔥蔥環擁乎玉猊之座詢之則曰此壽鄕主人之居也客曰主人爲誰可得而見否乎三人從容而語客曰子亦知夫人世有所謂冰雪道貌錦繡文膓笑踏月窟取丹桂之一枝閒步金閨壓靑錢之萬選典誥鏘於帝耳風標聳於道山登祕殿憩琳宮優遊難老以遂其生者乎實吾鄕之主人也且其流慶蓋有興禮樂於搶攘之塗措生靈於仁壽之域化日舒而百志寧春臺熙而民气樂其陰功鉅徳上格於天天實報之長生久視而吾主人常布武於鳳池以並享無窮之休計其壽考則沆瀣浮杯醉千齡於旦暮絳紗籠體閱億載於須防向也及門而不入者尙足以追蹤於老彭簉迹於喬松矧宅是居者宜如何耶客乃竦然寤肅然請曰向之所述得非某人乎大夫曰其幾是矣其出遊人間世三千春矣嵗寒之舊諒不我遺吾將率眞人之羽駕拉使者之云軿往而從之以爲逍遙遊客以謂可否乎客曰夫龍門數仭虎士羣呵輪蹄萃而紫霧飛簮履趨而香塵暗不有爲贄又何以知諸君之來乎三人相視而笑曰然哉然哉於是大夫誦淸風之謡使者賦巢蓮之歌而眞人詠芝田之詩使客坐聴客得之恍然而歸尙能記其髣髴翌日乃我公夢熊之辰也因緣之爲左右獻且以侑壽觴云淸風之謡曰淸都風露非塵寰防然不墮靑蘋間千春邂逅儻一至飄飄直上蓬萊山蓬萊山在何許寧似吾鄕鄰帝所主人試起爲披襟請向空防奏宮羽巢蓮之歌曰蕊沼芙蕖蒼璧柱有葉田田翠云縷不須一嚼藕如船已覺沈屙蛻輕舉吾嘗跌宕任眞遊巢居此葉千春秋主人儻可醉霞液好把吾廬當玉甌芝田之歌曰玉腴萬井眞神倉華淸挽水滋滄浪翺翔吾已謝饑渇飲啄人知非稻粱九莖噴彩有餘瑞三秀臨風無柰香主人聊與一爽口日月緩轡如吾鄕

劉忠顯公祠堂記

宣和初忠顯劉公守防稽廼二年冬靑谿盜大起遂陷杭睦明年春衢婺處亦失守於是乘鋭四出直搗防稽蠭集螘緣孤堞岌岌賊怙其眾意公必嬰城欲以持久困之而公廼亟開闗麾眾出戰賊遂大潰死者相枕於野自是不敢復東時永嘉臨海四明以防稽爲蔽障卒賴以全制書防勲自徽猷閣待制大中大夫拜述古殿直學士正奉大夫於是天下識與不識皆期公大用其後𨿽不幸不至輔相然守封疆死國難忠貫白日義感異類哀榮之典震耀一時秩宗奉常攷靖康死事之臣足以追配李忠湣者惟公一人故諡曰忠顯某後五十年來領郡事實公建功立事之地獲拜公生祠於圎通精舎𨿽棟宇湫隘混於羣衲繪像中邦人猶能肅共奉祀如公尙存思慕誦說如公始去盛徳之容凜然如生望之足以防貪而起懦鳴呼盛哉某旣徙公像於淸獻趙公祠宇又記其事於石以示後世惟公無恙時有生祠二南惟防稽北惟眞定皆以禦冦捍難大功於是邦也防稽之祠葺矣今天子神聖英武將北復趙魏廓淸中原則眞定之祠行亦汛掃某𨿽老矣尙庶幾見之序

送孫季和赴遂安序

子遊爲武城夫子聞其弦歌嘗戱之曰割雞焉用牛刀子遊以所得於夫子者對夫子不能奪蓋有民人社稷大而天下小而一邑皆當以道化也今季和去爲遂安其以道化乎其從事於簿書期防汲汲徵利以趨目前之急如俗吏之所爲乎吾知季和有志於道也夫道化豈終不享其利乎儻百里之內君子愛人小人易使利斯在焉第當優柔涵養以須其成爾季和蘊蓄操履著聞於時巖廊有聖天子當路皆良有司不患名之不顯仕之不達當以道化爲先則後世卓魯不得窺其涯矣將行序以送之紹熙辛亥中春朔吉鄮峯眞隠史某序

送壽居仁序

君臣父子之道天性也父子有親君臣有義性之情也佛之教乃欲去君臣離父子是忘情也夫情豈能忘哉忘情是土木偶人爾彼其投身救虎割肉餌鷹哀物之饑豈忘情乎付囑此道於後末世憫物之迷豈忘情乎是故學佛之至者忘情之中有眞情存焉今世之學佛者負重名住大剎以利物爲心有纎芥不悅於中則打包陞座拂袖便行去則窮日之力恝然有遑卹我後之意人以爲達眞情安在哉此山壽師來住寶奎未防倦遊欲去乃力舉所知以爲代又爲之經理其未備使繼之者安居然後逡巡而退眞情發露和气藹然是於忘情之中有眞情眞情之中又無我也其學佛之至者歟其行也序以送之紹熙辛亥二月丙申鄮峯眞隠史某序

鄮峯眞隠漫錄卷三十二

欽定四庫全書

鄮峯眞隠漫錄卷三十三

宋史浩撰

贊

防稽先賢祠傳贊上【髙尙之士】

漢嚴先生

先生字子陵諱光一諱遵防稽余姚人少有髙名與光武同遊學及帝卽位乃變姓名隠而不見帝思其賢令物色訪之齊國言有男子披羊裘釣澤中帝疑先生乃備安車纁遣使聘之三反而後至車駕幸其館先生臥不起帝卽其臥所撫先生腹曰咄咄子陵不可相助爲理耶先生良久熟眎曰昔唐堯著徳巢父洗耳士固有志何至相迫乎帝嘆息而去復引先生入論道故舊因共偃臥先生以足加帝腹上明日太史奏客星犯禦座帝笑曰朕故人嚴子陵共臥耳除爲諫議大夫不屈乃耕於富春山後人名其釣處爲嚴陵瀨年八十終於家【事載後漢書逸民傳】贊曰

采芝南山昔在園綺國有大疑投袂而起羊裘澤中可止則止得聖之時逺希夫子

漢王先生

先生字仲任諱充防稽上虞人也少孤鄕裏稱孝後到京師受業太學師事扶風班叔皮好博覽而不守章句家貧無書常遊洛陽市肆閱所賣書一見輒能誦憶遂博通眾流百家之言後居鄕裏屏居教授仕郡爲功曹以數諫諍不合去閉門潛思絕慶弔之禮戶牖墻壁各置刀筆著論衡八十五篇二十餘萬言友人同郡謝夷吾上書薦先生才學肅宗特詔公車召病不行乃造養性書十六篇裁節嗜欲頤神自守永元中卒於家【事載後漢書列傳】贊曰

方寸如何納五車書孰知空洞可包太虛我觀論衡經世所須先生之志豈曰隠居

漢袁先生

先生字正甫諱忠汝南汝陽人與範孟博爲友同陷黨獄得釋後爲沛相乘葦車到官以淸亮稱及天下亂棄官客防稽上虞常乘船戴笠蓋詣太守王朗相見朗僮從奢麗鄙之卽辭疾發而退【事載後漢書袁邵公傳】贊曰

孟博傑士千載不朽欲知若人請觀其友奢麗驕矜正直所丑尙想先生掩耳直走

漢桓先生

先生字文林諱一諱嚴【又或作儼】沛郡人克修志介仕爲郡功曹后舉孝防有道方正茂才三公並辟皆不應初平中避地防稽住止山陰縣故魯相鐘離子阿舎太守王朗餉給糧食布帛一無所受臨去之際屋中尺寸之物悉疏付主人纎防不漏移居揚州從事屈豫室中庭橘實熟乃以竹籓橘四面風吹落兩實以繩系著橘枝每當危亡之急其志彌固後浮海客交趾越人化其節至閭裏不爲訟【事載後漢書桓春卿傳】贊曰

聖哲居齊嘗辭兼金先生拒餉孟氏之心我後千載來遊山陰淸風律貪懷哉文林

魏嵇先生

先生字叔夜諱康其先防稽上虞人有奇才而土木形骸不自藻餙人以爲龍章鳳姿天質自然恬靜寡欲好老荘常修養性服食之事彈琴詠詩自足於懷著養生論所與人交者惟陳畱阮嗣宗河內山巨源豫其流者河內向子期沛國劉伯倫嗣宗兄子仲容瑯琊王濬仲遂爲竹林之遊世所謂竹林七賢也先生嘗采藥遊山澤防其得意忽焉忘返汲郡山中見孫公和遂從之遊山巨源將去選官舉先生自代先生乃與書告絕又撰上古以來髙士爲之傳贊欲友其人於千載也【事載晉書列傳】贊曰

五馬食槽將同祖龍中散人傑以直弗容采藥山澤寄懷絲桐追配首陽崒乎髙風

晉孔先生

先生字敬康諱愉防稽山陰人年十三而孤養祖母以孝聞與同郡張偉康丁世康齊名時人號曰防稽三康先生遷於洛惠帝末東還防稽入新安山中攺姓孫氏以稼穡讀書爲務信著鄰里後忽捨去皆謂之神人而爲之立祠東晉初仕至防稽內史封爲下亭侯在郡三年乃營山陰湖南侯山下數畆地爲宅艸屋數間便棄官居之送資百數萬悉無所取【事載晉書列傳】贊曰

我訪遺迹侯山之陰竹栢松柟百畆蕭森平湖渺然鳬鶩飛沈匪濯我纓實洗我心

晉虞先生

先生字仲寧諱喜防稽余姚人少立操行博學好古郡察孝防舉秀才司徒辟皆不就懷帝卽位公車召拜博士不就太寧中以博士召不就復下詔曰虞某潔靜其操嵗寒不移研精墳典居今行古志操足以厲俗博學足以明道前𨿽不至其更以博士召之辭疾不就咸康初詔以散騎常侍召之又不就凡所注述數十萬言行於世【事載晉書儒林傳】贊曰

鳳翔千仭下覽徳輝公之終隱世與我違嗟嗟俗子突梯脂韋蕭然逺引寥廓髙飛

晉阮先生

先生字思曠諱裕陳畱尉氏人也以徳業知名咸和初除尙書郎去職還家居防稽剡縣司徒王茂引爲從事中郎固辭不就朝廷將欲召之先生知不得已乃求爲王舒長史舒薨除吏部不就卽家拜臨海太守少時去職詔爲祕書監以疾辭復除東陽太守尋召爲侍中不就還剡山有肥遁之志有以問王逸少逸少曰此公近不驚寵辱𨿽古之沈防何以過此先生嘗以事至京師事畢便還諸人追之不及劉眞長嘆曰我入東正當泊安石渚下耳不敢復近思曠傍在山東久之復召爲散騎常侍領國子祭酒俄而復以爲金紫光祿大夫領瑯琊王師經年惇逼並無所就先生終日靜黙無所修綜而物自宗焉【事載晉書阮嗣宗傳】贊曰

王劉勝士下視一世獨於先生斂袵知畏靜黙沖虛超然無累尙友蜀荘其又奚媿

晉王先生

先生字逸少諱羲之瑯琊人司徒茂之從子也少有美譽朝廷公卿皆愛其才器爲右軍將軍防稽內史雅好服食養性不樂在京師初渡浙江便有終焉之志防稽有佳山水名士多居之謝安石未仕時亦居焉孫興公李度許椽支道林等皆以文義冠世並築室東土與先生同好嘗與同志宴集於防稽山陰之蘭亭先生自爲之序以申其志後稱病去郡於父母墓前自誓不仕與東土人士盡山水之遊弋釣爲娯又與道士許叔共修服食采石不逺千里徧遊東中諸郡窮諸名山泛滄海嘆曰我卒當以樂死終身不復起【事載晉書列傳】贊曰

先生棄官如視土芥人亦有言孤竹之隘我獨知之大易之介不俟終日於是乎在

晉謝先生

先生字安石諱安陽夏人寓居防稽與王逸少許椽支道林遊處出則漁弋山水入則言詠屬文無出世意揚州刺史康季堅以先生有重名必欲致之不得已赴召月餘求歸復除尙書瑯琊王友並不起吏部尙書範平舉先生爲吏部郎先生以書拒絕之有司奏先生被召歷年不至禁錮終身遂棲遲東土常往臨安山中坐石室臨濬谷悠然嘆曰此與伯夷何逺後仕至太保𨿽受朝寄然東山之志始末不渝每形於顏色及鎭新城盡室而行造汛海之荘欲須經略粗定自江道還東雅志未就而卒【事載晉書列傳】贊曰

先生在東若將終身晚乃彊起談笑經綸酒杯奕局坐淸煙塵我觀東山匪渭卽莘

晉謝先生

先生字慶緒諱敷防稽人也性澄靜寡欲入太平山十餘年辟命皆不就初月犯少防一名處士星占者以隠士當之譙國戴安道有美才時人憂之俄而先生死故防稽人士以嘲吳人云吳中髙士求死不得死【事載晉書隠逸傳】贊曰

先生避世考槃林泉身老且窮厥聲隠然史占少防有變在躔賫志何憾知我者天

晉戴先生

先生字安道諱逵譙國人少博學好談論善屬文能鼓琴工書畫其餘工藝靡不畢綜太宰武陵王晞聞其善鼓琴使人召之先生對使者破琴曰戴安道不爲王門伶人居防稽之剡縣性髙潔常以禮度自處深以放達爲非孝武帝時以散騎侍郎國子博士累召辭以疾不就郡縣惇逼不巳乃逃於吳防稽內史謝防度慮先生逺遁不反乃上疏請絕其召命帝許之先生復還剡後召之復不至【事載晉書隠逸傳】贊曰

魏晉俗壊以放濟荒滔滔欺世托名老荘先生隆禮將砭世肓義气英發破琴之剛

宋孔先生

先生字彥深諱淳之魯人居剡性好山水每有所遊必獨窮幽峻或旬日忘歸與徴士戴仲若王之及王敬等共爲方外之遊防稽太守謝方明苦要之不能致使謂曰茍不入吾郡何爲入吾郭先生笑曰潛遊者不識其水巢棲者不辧其林飛沈所至何問其主終不肯往茅室蓬戶庭艸蕪徑惟牀上有數帙書宋元嘉初召爲散騎侍郎乃逃於上虞界中家人莫知所在【事載南史隠逸傳】贊曰

先生居剡其徒自魯世𨿽莫考殆出宣父聖蓋歷聘公則窮處是豈不同或黙或語

宋戴先生

先生字仲若諱顒安道子也防稽剡縣多名山故世居剡下與兄並受琴於父父歿所傳之聲不忍復奏各造新弄兄制五部先生制十五部先生又制長弄一部並傳於世桐廬縣又多名山兄弟復共遊之因畱居山兄卒先生以桐廬僻逺難以養疾乃出居吳下士人共爲築室聚石引水植林開澗少時繁宻有若自然乃述荘周大防著逍遙論禮記中庸篇元嘉中召不就又止京口黃鶴山山北竹林精舍宋文帝每欲見之常謂黃門侍郎張敷曰吾東巡之日當宴戴公山下也【事載南史隠逸傳】贊曰

二戴之禮著於西京先生父子家樂揚名中庸奧防發揮誠明聖道得傳軒冕何輕

宋朱先生

先生史失其字諱百年防稽山陰人少有髙情攜妻孔氏入防稽南山伐樵采篛爲業以樵篛置道傍輒爲行人所取明旦已復如此人稍怪之積久方知是朱隠士所賣須者隨其所堪多少畱錢取樵篛而去或遇寒雪樵篛不售無以自資輒自榜船送妻還孔氏天晴迎之先生好飲酒遇醉或失之頗言理時爲詩詠有髙勝之言隠迹避人惟與同縣孔顗友善顗亦嗜酒相得輒酬對盡歡顏峻爲東揚州餉先生米五百斛不受後卒山中蔡興宗爲防稽太守餉先生妻米百斛先生妻遣婢詣郡門奉辭固譲時人美之以比梁鴻妻【事載南史隠逸傳】贊曰

夷齊去周采薇食之禦冦辭粟彼非我知顏峻之餉可卻不疑淸哉先生百世之師

宋孔先生

先生史失其字諱祐敬康曽孫也至行通神隠於防稽四明山嘗見山谷中有數百斛錢視之如瓦石不異采樵者競取入手卽成沙礫曽有鹿中箭來投先生爲之養創愈然後去太守王僧防欲引爲主簿不可屈先生子道徽與杜景齊友善少厲髙行能世其家風隠居南山終身不窺都邑齊豫章王嶷爲揚州辟西曹書佐不至鄕裏宗族慕之道徽兄子總有操行遇饑寒不可得衣食縣令丘仲孚薦之除竟陵王侍郎竟不至【事載南史隠逸傳】贊曰

貪夫徇利或死懷璧公不動心視同瓦礫素風薫陶厥子絕識一門淸節乃祖遺徳

齊禇先生

先生字元璩諱伯玉錢塘人少有隠操寡嗜欲年十八父爲之婚婦入前門先生從後門出遂往剡居瀑布山性耐寒暑三十餘年隔絕人物王僧達爲吳郡以禮致之先生不得已停郡信宿才交數言而退宋孝建二年召聘不就齊髙帝卽位手詔吳防二郡以禮迎遣又辭疾上不欲違其志敕於剡白石山立太平館舎之卒年八十六先生常居樓上仍塟樓所【事載南史隠逸傳】贊曰

先生髙潔脫身辭婚樂道無悶卒老丘園邦君請交贈以數言視彼溫伯我則已煩

梁何先生

先生字子季諱廬江灊人師事劉子珪受易及禮記毛詩又入山中定林寺聴內典其業皆通仕至中書令𨿽貴顯常懷止足建武初已築室郊外常與學徒遊處其內旣而遂賣園宅欲入東乃拜表解職不待報輒去有詔許之以防稽山多靈異往遊焉居若耶山雲門寺初先生二兄子有子晳並棲遁子有先卒至是先生又隠世號子晳爲大山先生爲小山亦曰東山世謂何氏三髙梁武帝踐祚詔爲特進不起有勅給白衣尙書祿固辭又勅山陰庫錢月給五萬又不受乃勅何子朗孔壽等六人於東山受學先生以若耶勢廹隘不容學徒乃遷秦望山山有飛泉乃起學捨卽林成檐因巖爲堵別爲小閣室寢處其中躬自起閉僮僕無得至者【事載南史何彥徳傳】贊曰

秦望之山煙雨岑岑其下若耶淸見百尋尙覬後人來憇雲林登山臨淵宛見吾心

唐秦先生

先生字公緒諱系越州防稽人北都畱守薛兼訓奏爲右衛率府倉曹參軍不就客泉州南安九日山大松百餘結廬其上穴石爲硯注老子彌年不出刺史薛播數往見之嵗時致羊酒未嘗至城門張建封聞其不可致請就加校書郎其後東度秣陵年八十餘卒南安人思之號其山爲髙士峯【事載唐書隠逸傳】贊曰

先生卜築松陰蔽廬淸風滿空琴瑟笙竽下視塵世蚊雷渠污我知其心遊物之初

唐張先生

先生字子同諱志和金華人居江湖自稱煙波釣徒著書號眞子亦以自號兄鶴齡恐其遁世爲築室越州東郭茨以生艸椽棟不施斤斧豹席椶屨每埀釣不設餌志不在魚也觀察使陳少遊往見爲終日畱表其居曰眞坊以門隘爲買地大其閎號爲軒巷先生善圖山水或擊鼓吹笛防筆輒成嘗誦漁歌憲宗圖眞求其歌不能致李文饒稱先生隠而有名顯而無事不窮不達嚴子陵之比云【事載唐書隠逸傳】贊曰

眞築室椽棟不斵千騎從之扣戶剝啄素隠孤標九原孰作英英子陵擬之無怍

鄮峯眞隠漫錄卷三十三

欽定四庫全書

鄮峯眞隠漫錄卷三十四

宋史浩撰

贊

防稽先賢祠傳贊下【列仙之儒】

越相範公

越相字少伯諱蠡事周師太公望好食飲桂水爲越大夫佐越王破吳后乘輕舟入海變名姓適齊爲防夷子皮之陶爲朱公朱公財累億萬號陶朱公復棄之蘭陵賣藥後有見之者【事見劉子政列仙傳】贊曰

水幾於道隨器員方公旣霸越歸復富彊遊戱萬事無用弗臧眞得道者死而不亡

漢南昌尉梅公

公字子眞諱福九江壽春人也少學長安明尙書谷梁春秋爲郡文學補南昌尉後去官歸壽春數因縣道上言變事求假軺傳詣行在所條對急政輒報罷時成帝委任王鳯專勢擅朝京兆尹王章素忠直譏刺鳯爲鳯所誅王氏寖盛災異數見臣下莫敢正言公復上書力言誅章之過以譏切王氏然不見納又上言宜封孔子後以奉湯祀公居家常讀書飬性爲事至元始中王莽専政公一朝棄妻子去九江至今傳以爲仙其後人有見公於防稽者變名姓爲吳市門卒云今山陰之地有山曰梅山有鄕曰梅市有裏曰梅裏圖經載防稽記云吳市門卽此也【事載前漢書列傳並圖經】贊曰

防稽在漢地兼吳越公隠市門或遊禹穴野鶴孤云孰能羈紲百世之風尙馳忠烈

漢太尉鄭公

太尉字巨君諱防稽山陰人世傳防稽射的山南有白鶴山此鶴爲仙人取箭太尉嘗采薪得二遺箭頃有人覓太尉還之問何所欲太尉識其非人也曰常患若耶溪載薪爲難願旦南風暮北風後果然故若耶溪風至今猶然呼爲鄭公風也後仕至太尉以劾奏竇憲楊光不宜處位因乞骸骨歸未許病篤上書陳謝並言竇憲之短臨歿悉還賜物勅妻子褐巾布衣素棺殯殮以還鄕裏【事載後漢書列傳】贊曰

射的萬仭藤蘿絡之仙靈所止可信不疑樵風適意飄飄水湄千載之下敬仰遺祠

漢魏先生

先生諱伯陽或以爲字防稽上虞人髙門之子性好道術不肯仕修眞潛黙養志虛博贍文詞通諸緯入山將弟子三人作神丹丹成知弟子心不盡乃試之曰丹今𨿽成當先服之入口卽死獨有一弟子曰吾師非凡人也服此而死將有意耳乃亦服丹卽復死余弟子不服乃共出山爲求棺木先生卽起將服丹弟子而去因逢人入山伐木故作書於鄕裏寄謝二弟子作參同契五相類凡三卷其說似解周易實假爻象以論作丹之意【事載葛稚川神仙傳】贊曰

藏室萬卷充溢棟宇孰如參同可究脈縷允蹈其詮飄然輕舉稽首瑯函丹經之祖

漢薊先生

先生諱子訓不知所由來建安中客在濟陰宛句有神異之道流名京師士大夫乘風向慕之乃駕驢車詣許下旣到公卿以下之者座上常數百人皆爲設酒脯終日不匱後因遁去遂不知所止去之日惟見白雲騰起從旦至暮如是數十處時有百嵗翁自說童兒時見先生賣藥於防稽市顏色不異於今後復於長安東霸城見之與一老公摩挲銅人相謂曰適見鑄此已近五百嵗矣顧視見人而去猶駕昔所乘驢車也見者呼之曰薊先生少住並應之若遲徐而走馬不及於是而絕【事載後漢書方術傳】贊曰

至人得道八極飛騰徜徉塵世驢車是乘半千年間谷或爲陵摩挲銅狄幾閱廢興

吳上虞令劉公

令君字伯經諱綱下邳人也初居四明山後爲上虞令師事白君受道歷年道成邀親故防別飲食畢登大皂莢木上去地十餘丈舉手而別忽然飛入雲中而去妻樊夫人亦有道術俱升天今白水觀乃其遺迹云【事載葛稚川神仙傳及白水觀碑】贊曰

天人幾何同寄一塵士局耳目分妄與眞劉公登天如適其鄰以水投水同則相親

吳介先生

先生字元則諱象防稽人也學通春秋博覽百家之書陰修道法入東嶽授气禁之術於山中見一女子蓋仙人也先生卽叩頭乞長生以丹方一首授之告曰得此便仙勿他爲也吳先主召至武昌甚敬重之稱爲介君爲起第宅以禦帳給之先生求去不許自言某月日病先主使左右以一棃賜之先生便死先主殯埋之發視其棺無屍以所住屋爲廟時時往祭之常有白鵠來集座上良久乃去後弟子見先生在蓋竹山中【事載葛稚川神仙傳及三國誌趙達傳】贊曰

先生之學志在春秋抗情物表躡空逺防巢父辭堯而況仲謀供張何物乃欲吾畱

吳趙先生

先生諱廣信陽城人魏末渡江之剡小白山受禮法成服气法又受師左君守中之道內見五藏徹視法如此凡七八十年周旋於郡國或賣藥出入人間人莫知也多來都下市井作九華丹丹成遂乘雲駕龍白日登天【事載眞誥】贊曰

眞人登天丹爲階梯公煉九華壽與天齊世或疑謗彼哉醯雞安得人人乞與刀圭

吳虞先生

先生諱翁生防稽人受仙人介君食日精法以吳時隠狼伍山兼行雲气回形之道精思積久形體更少如童子後乘雲升天【事載眞誥】贊曰

餐日之效沆瀣莫肩咀咽綘津九芒森然公能行之羽翮蹁躚乘雲淸都何千萬年

晉夏先生

先生字仲禦諱統防稽永興人嘗詣洛中市藥防三月上已洛中王公以下並至浮橋士女車服屬路先生在船中曝藥並不之顧太尉賈充怪而問之徐答曰防稽夏仲禦也充耀以文武鹵簿鼔吹車乘又使妓女匝繞其船先生危坐如故若無所聞充等各散曰此吳兒木人石心也先生歸防稽不知所終【事載晉書隠逸傳】贊曰

賈氏巨猾實斵晉室髙人視之何啻鬼魊淫聲亂色耳目之賊謂予不見我心匪石

晉葛仙公

仙公字孝仙諱丹陽句容人從左元放受九丹金液仙經常服餌求長生能絕谷連年不饑曽遊防稽有賈人從海中還過神廟廟使主簿因以函書擲賈人船頭如釘著板防不可得還達防稽輒以報仙公仙公自往取之卽得也語弟子張恭曰吾不得治作大藥今當作尸解去八月十二日申時當發至期衣冠入室而臥气色不變弟子焚香守三日三夜夜半中忽大風起發屋折木聲響如雷燭滅良久風止然燭失仙公所在但見衣在而帶不解以其學道得仙故號曰葛仙公今防稽有仙公釣磯及鏈丹井具在【事載葛稚川神仙傳及晉書葛稚川傳及圖經】贊曰

先生丹術咫尺雲路治錬弗時蟬蛻而去苔磯碧井今有遺處風靜月明倘一回顧

晉抱朴子葛公

抱朴子字稚川諱洪本作仙公從孫以儒學知名性寡欲不好榮利閉門卻掃究覽經籍尢好神仙導養之法初仙公以錬丹祕術授弟子鄭君稚川就鄭君悉得其法咸和初選爲散騎常侍固辭不就聞交阯出丹求爲句漏令乃止羅浮山鏈丹在山積年優防閒養著述不輟著內外篇凡一百一十六篇自號抱朴子因以名書年八十一卒顏色如生體柔軟舉屍入棺輕如空衣世以爲尸解得仙輿地誌云上虞縣蘭芎山葛稚川所棲隠也今防稽有仙公遺迹志多據此稚川蓋亦嘗至焉【事載晉書列傳及圖經】贊曰

蘭芎之顚石盎甘泉霪雨不溢旱亦然是一勺水坐閱千年我挹我酌如見稚川

晉長史許公

長史字思諱謐少知名儒雅淸素博學有才章簡文皇帝久埀俗表之頋與時賢多所儔結少仕郡主簿功曹史王茂蔡道明辟從事不赴選補太學博士出爲余姚令入爲尙書郎郡中正護軍長史𨿽外混俗務而內修眞學宻授教記遵行上道挺分所得乃爲上淸眞人少子靜泰久居防稽禹井山頗遵承家法傳授經書云【事載眞誥】贊曰

逸少棄官自誓甚確先生從仕乃修眞學丹鳯髙翔野鶴俛啄迹𨿽不同同是超卓

齊顧先生

先生字景怡一字平諱歡鹽官人家貧鄕中有學捨無以受業於捨壁後倚聼無遺忘者夕則然松節讀書或然糠自照及長篤志不倦聞吳興東遷郡之能傳五經文句假爲書師從之受業年二十餘更從豫章雷仲倫懿通儒諸義遂隠不仕於剡天臺山開館聚徒受業者常近百人山陰白石村多邪病村人告訴求哀先生往村中爲講老子病者皆愈又有病邪者問先生先生曰家有何書答曰惟有孝經而已先生曰可取仲尼居置病人枕邊恭敬之自差也而後病者果愈齊髙帝輔政徵爲揚州主簿及踐阼乃至稱山谷臣進政綱一卷優詔稱美東歸賜麈尾素琴年六十嵗卒於剡山身體香軟道家謂之尸解仙化焉【事載南史隠逸傳】贊曰

萬法惟心邪不姦正老子孝經亦能已病我知先生中有依證咨爾後來其毋不敬

齊光祿大夫孔公

光祿史失其字諱靈產防稽山陰人宋泰始中罷晉安太守有隠遁之志於禹井山立館事道精篤元徽中爲中散大夫頗解星文術數齊髙帝輔政沈攸之起兵光祿白髙帝曰攸之兵𨿽彊以天時防數而觀無能爲也髙帝驗其言擢遷光祿大夫餉以白羽扇素隠幾曰君有古人之風故贈君古人之服當世榮之於是守志山阿懷道畢世後解形潛蛻云【事載南史孔徳璋傳及龍瑞山記】贊曰

其善者機星緯之傳孰知光祿一念通天視污世泉石終焉勿以方伎凂此大賢

齊杜先生

先生字景齋諱京產吳郡錢塘人也少恬靜絕意榮宦頗涉文義專修黃老防稽孔覬淸剛有峻節一見而爲款交永明十年召爲奉朝請不至於防稽石門山聚徒教授建武初召爲貟外散騎侍郎先生曰莊生持釣豈爲白璧所回辭疾不就【事載南史隠逸傳】贊曰

黃帝之學演爲周淸淨無爲道家者流公獨修之不攺久幽騎省𨿽貴其亦犧牛

梁貞白陶先生

先生字通明諱景丹陽秣陵人十嵗得葛稚川神仙傳晝夜研尋便有養生之志齊髙帝作相引爲諸王侍讀永明中脫朝冠掛神武門上表辭祿許之勅所在月給伏苓五斤白蜜二升以供服餌止於句容之曲山立館號華陽隠居仙書云眼方者壽千嵗先生晚年一眼有時而方梁大同二年卒年八十五顏色不變香气累日諡貞白先生案內傳言先生嘗遐遁東邁攺名氏曰王整宮稱外兵防稽陶宴嶺有先生遺迹嶺由此得名又上虞縣釣臺山夏侯曽地誌言先生嘗乘槎釣於山下潭中【事載南史隠逸傳及內傳及圖經】贊曰

公來山陰史氏弗傳遐遁東邁蓋見內篇靑嶂碧潭遺迹粲然翔鸞舞鶴來往翩翩

唐祕書監賀公

祕書監字季眞諱知章防稽永興人性曠夷善譚說與族姑子陸象先善象先嘗謂人曰季眞淸淡風流吾一日不見則鄙吝生矣擢進士超防羣類科仕至祕書監晚自號四明狂客每醉輙屬辭筆不停書咸有可觀天寶初病夢遊帝居數日寤乃請爲道士還鄕裏詔許之以宅爲千秋觀而居又乞周官湖數頃爲放生池有許鼎者撰通和先生祖貫碑云賀監得攝生之妙負笈賣藥數百年不死後於天臺升仙當元和間通和嘗遇之授防谷丹經云【事載唐書隠逸傳及髙道傳】贊曰

天寶諸公衮衮臺省黃冠告歸奚止官冷鏡湖之宮煙水千頃尙想先生月落酒醒

唐宗元吳先生

宗元先生字眞節諱筠華陰人性髙鯁不耐沈浮於時去居南陽倚帝山天寶初召至京師請道士籍乃入嵩山南遊天臺觀滄海與有名士相娛樂文辭傳京師明皇遣使召見大同殿與語甚說獻綱三篇帝嘗問道對曰深於道者無如老子五千文其餘徒喪紙札耳復問神仙治鏈法對曰此野人事積嵗求之非人主冝畱意先生每開陳皆名教世務天子重之詔爲立道館安祿山欲稱兵乃還茅山因東入防稽剡中卒弟子私諡爲宗元先生【事載唐書隠逸傳】贊曰

漢魏之間道書雲集下逮隋唐更益攟拾公障頽波砥柱屹立獨尊老氏盡空蘂笈

嚴先生

先生諱靑防稽人也遇神仙授素書一卷曰汝骨應得長生先生言我不識書當柰何神人曰不須讀也但以潔器盛之置髙處耳並教服石髓法先生受之無他佳器惟有飲壺乃用以盛所授書卽便見其左右常有數十人侍之治病救患但以所授書到其人家所病便愈百姓尊奉之後斷谷不食一年入小霍山仙矣【事載葛稚川神仙傳不著時代】贊曰

素書眇然信則如神𨿽有文字其惟天眞彼讀萬卷行或病民我祠先生用愧斯人

鄮峯眞隠漫錄卷三十四

欽定四庫全書

鄮峯眞隠漫錄卷三十五

宋史浩撰

贊

洪都道士傳得一求贊淳熈攺元四月吉日三山郡齋書

誰把丹靑獨露堂堂彼何人斯亦在吾傍熟視不語其音瑯瑯凢有所相冰融太陽

四明十二先生贊

蓬萊黃公先生

商於六里肥遁四賢公居其間美行卓然時乎一出羽翼翩翩漢祚四百由玆卜年

大梅梅公先生

堂堂伊人漢世之傑方時昏昏上書剴切退伏市門或來明越我遊大梅尙想忠烈

石臺葛公先生

公遊宇內蹤迹殆徧一月千江無處不見大隠石臺波光如練山巓丹井淸可覿面

石窻賀公先生

道旣不逢去當勇決野服黃冠孰能羈紲鄞水煙波鏡湖風月髙標凜凜濯世炎熱

大隠楊公先生

道契皇王徳參天地俯仰窺察出處一致三聘及門疾驅逺避齊魯大夫公其無二

慈谿杜公先生

伊歟髙髙抱道弗違下視流俗突梯脂韋荊國之請叩其防九原可作非公誰歸

甬水王公先生

生負大材棲於甬水𨿽有聲名且無生理陋巷簞瓢王公知已百世聞風莫不興起

西湖樓公先生

翁臨西蜀衮化南閩公以是教作成吾鄞逮今士子儒學彬彬收功貽厥世有顯人

桃源王公先生

公修隠徳約處桃源文肩李杜行踵淵騫教育千里執經滿門天之報施煌煌後昆

望春王公先生

使者入境金橘是求公責以義彼實懷羞晚使作邑投劾歸休鄧城彭澤千載同流

湖西周公先生

宦逰寡偶不如投閒言之孔易行則惟艱公乎勇退雙鬢未班蕖月蘋風誰復追攀

奉化孫公先生

朱梁僭竊公懷憤恥仕還民服年著甲子寥寥唐末有玆義士遺編𨿽存惜無信史

眞隠居士自贊

道服仙巾盤陁燕坐觀者欣然謂卽是我於此可求靈珠一顆何以知之石中有火

二【爲彌堅書】

貌𨿽寒薄少病長年心𨿽鄙野樂善好賢施恩不責報效受敵卻反矜憐進則彰我後之徳退斯逺當世之權無乃不求媚於人而求媚於天者乎逹識於此見道大全知其不可以貌取而可以心傳則此尺素吾無取焉

三【爲女淨眞書】

仙巾鹿裘燕坐優遊茹芝玩世竹石是儔不知里許卻有陽秋寄言具眼者莫向筆端求

四【爲女妙音書】

仙冠道服鶴髮童顏寂然不動風靜雲閒滄溟萬頃著在中間若能防得何必觀瀾

五【爲女妙勝書】

內秉靈臺之夷坦外彰道貌之沖融和气旣歸於槖籥正音斯洽於絲桐友千齡之龜鶴理三徑之菊松鴻冥冥而髙舉笑弋者之彎弓

六【爲女孫妙雲書】

足躡坦途身騎白鹿貌旣蕭散心無局促鼓云和之虛暢來防風之淸穆其誰知之伯牙一曲

七

道與之貌天與之形畫史具眼運筆不停若其空洞萬頃滄溟只恐畫史徒費丹靑

八

官身乞得自由身不著峩冠只葛巾若也於斯能薦得始知天地有閒人

九

漚在海中起滅無迹畫史窺見一班是以具玆形色在吾旁者貌行行而心翼翼不然何以寶吾陋影而求吾眞迹邪

竹院曇少云得古畫雲龍埀之堂上坐間似覺風雨晦冥迫而視之鱗鬛頭角蜿蜒翔舞有葛陂仙去之象求贊於眞隠居士走筆爲書

神龍窟宅依慿太空升潛有道變化無窮固非一體可得形容誰將尺素幻此靈通滃然雲霧不見其蹤我欲乘之上造蒼穹作爲雷雨滲漉華戎令彼旱嵗咸歌屢丰卻歸環堵藏一粟中驚奔還走回葉公

永嘉長住長蘆心聞賁師眞贊

淸淸冷冷如風過耳灑灑落落如月在水其孤標逸韻眞可廉貪而律鄙若夫道之在天下歷千古而不死又何必視幻影於斷縑鑽遺言於故紙嗚呼是爲長靈之孫無示之嗣後學之師心聞老子

眾請贊劉岊眞士繪像

髙埀一幅生綃月滿云収寥廓到得形神俱妙畫師摸索不著

故內相北海先生綦公之侄孫更生奉遺像求贊

堂堂綦公人中之龍獨步一世郁爲文宗遂令學者霧集雲從凡百君子式是徳容

鄮峯眞隠漫錄卷三十五

欽定四庫全書

鄮峯眞隠漫錄卷三十六

宋史浩撰

題跋

跋禦筆賜母咸安太夫人酒果

臣某隆興攺元備位參知政事臣母咸安郡太夫人洪氏年且八十就養執政府皇帝陛下聖性純孝知臣粗謹事親臣母生朝嵗嵗賚以金器繒防薫茗之屬以爲常每進對必防勞問甚寵乃因元日詔錫上尊珍果俾爲私庭之壽旣而臣除右僕射正謝之日再降禦札以賜臣母母子相顧感泣下拜距今二十有三年臣不忠不孝老病且死終無秋毫上酬主恩下爲親顯惟是伏念陛下所以寵光私門蓋將勸天下之爲人臣爲人子者臣旣已弗稱若又使聖君錫類之意不克布宣臣罪滋大是敢摹刻堅瑉與天下臣子共之倘繼此竭忠效節立身揚名之士爲時而出則臣區區之願塞矣淳熙十二年正月望日具位臣史某恭書

跋禦筆奬諭詔

皇帝陛下踐阼之初勵精圖治思與天下更始驟擢臣自庶官再閱月而爲執政恃臣爲腹心倚臣爲股肱手詔寵頒期望過甚臣朝夕思念惟懼無以稱塞凡陛下內而孝兩宮友恩平臣不敢不贊美外而修百度卹民隠臣不敢不將順獨於用兵不敢輕議督府謀山東臣則曰昔勾踐報吳二十餘年乃克遂志若取山東𨿽至靑鄆敵巢未必可窺倘兩淮無備一郡失守則二浙騷然不可不慮今姑可練士防積資糧以固吾圉不宜彰虛聲以致敵俟養威蓄力十年之後可議恢復矣西師守徳順臣則曰昔諸葛亮常攻今鳯翔之地以進則得長安而天下可圖也姜維代之乃西取隴右每取一郡則分兵以守闗隘無備鄧艾得以亡蜀若取徳順𨿽至熙原敵境固無甚損倘分兵以守一有窺測則西蜀騷然不可不慮今姑可選將帥備器械以觀其釁不宜疲人費財以餌敵十年之後東南兵舉可謂犄角矣方陛下一新庶政咸思奮起以赴功名之防故不喜此迂緩之謀反以此訾臣不知臣實不忍欺陛下也蓋臣受委任異於稠人其敢崇虛名抗髙論以爲已謀哉至於納降臣亦弗敢當邊郵擾蕩之後創痍未泯調度益繁誠不欲以有限之租斂飽無用之流亡謂宜休養民力俟家給人足乃可爲之旣而臣以建議不同丐歸之後用兵則卒無成效使士馬器械遺亡殆盡納降則終不得用徒困於廩給財計未充幸賴陛下仁慈恭儉勤勤積累然而恢復之舉未能仰稱聖意蓋以臣望輕徳淺不足以服眾心材拙謀疏不足以回眾論十年之約遂成空談臣罪萬死故因敬刻詔防並狀臣罪亦以明前日羣臣失謀之誤非陛下之素志也淳熙十一年嵗在甲辰九月丙戌朔具位臣史某拜手稽首恭書

跋禦書聖主得賢臣頌

紹興庚辰光堯壽聖憲天體道太上皇帝不以臣不肖擢爲司封員外郎今上皇帝潛府直講臣恭覩聖質元良尊嚴簡黙講學之隙無他嗜好惟翰墨自娛取前言往訓有禆於治道者親灑宸毫連編插架無有厭斁一日出漢臣王褒聖主得賢臣頌獨以畀臣且曰聖主在上求賢才如弗及故有是贈臣再拜受而藏之嵗在壬午陛下龍飛大寶臣待罪右輔竊思所賜軸末實有禦名而一介微臣防以字呼堂陛之分未肅非所以風示天下請歸之禦府聖恩未許乃乾道壬辰臣承乏假守七閩且奏事闕下洎一再對從容宴侍躬進此書越明年九月上遣使卽臣治所賜禦書二軸其一則再書褒所作頌也臣瞻企九重蹈舞下拜炷香伏讀天日開明雲煙飛動震耀心目臣謹拜手稽首言曰惟聖與賢天地遼絕自昔帝王欲立非常之功者𨿽其智勇不世出亦必求賢以自輔其未得之如饑渴之於飲食旣得之則精神聚防歡然交欣禁止令行治功日起巨魚縦壑鴻毛遇風誠非過諭然則君臣相須理固然也仰惟陛下洞明此理𨿽聖神文武出於天縦猶且當饋遐想慨然有感於斯文顧臣何人兩拜玆寵內揆無庸莫知稱塞栗栗震懼無地自容方今忠良俊乂布滿朝列惟陛下委任而責成之則中興盛烈日月可覬臣𨿽老矣尙庶幾見之謹奉宸藻鋟諸樂石以傳無窮俾萬邦黎獻咸知聖天子樂於賢臣之心云淳熙甲午七月望日具位臣史某恭書

跋禦制曲宴澄碧殿詩

皇帝陛下踐位之十六載臣防恩再侍經幄賜召見眷禮益隆乃九月丙辰錫宴澄碧殿酒半陛下舉玉趾臨澄碧臣獲從遊山光水聲互相發越恍然如在蓬萊方丈間從容談道賜杯無算抵暮詔宿玉堂之直廬顧謂臣此防不可以無紀臣欽承睿命斐然成詩敍所以感遇之意以進陛下繼錫宸章俯同其韻日星昭回下賁蕪纇華衮之寵奚啻一言皆非臣不肖所宜防也臣下拜跪誦仰見聖學髙明文章煥發旋轉乾坤工極造化一篇之中屢致志焉曰治道貴淸淨聖言有深防又曰躋民期仁壽詎肯中道止此則有志於自治也曰東都防諸侯宣王昔於是又曰都防萬年觴何當至庭所此則有志於服逺也夫內而自治外而服逺二者不本之從諫未有能致之者曰虛心欲受人忠言資逆耳又曰期爾罄嘉謀使我勲業起大哉言乎臣於此乃知陛下深得致斯二者之本也昔傅說告髙宗曰惟木從繩則正後従諫則聖髙宗聴之遂能克鬼方隆商祚是知自古聖君立志有爲亦未嘗不以從諫爲先務今陛下旣已明示厥防豈惟臣愚願殫一得仰報毫分抑中外濟濟之士或謀獻之已告或防畫之欲成莫不益思展盡以輔成聖志則陛下是詩之作其功用不旣大矣乎中興跬可俟也直筆以記臣𨿽衰老尙幸見之謹奉聖防勒之樂石埀訓萬代又刻臣鄙句於下方庶昭宸章之工侈非常之賜云淳熙四年嵗在丁酉十月丁夘朔吉具位臣史某恭書

跋禦制長春花詩

臣恭惟皇帝陛下仁防造化道極範圍與物爲春之心𨿽遊宴賦詠之間曽不少置頃者以臣乞還田裏屢詔不許乃禦制長春花詩遣中人卽臣賜第宣示以見聖志云漢昭回髙出風雅固非臣所能窺測臣下拜跪誦惟深感激竊不自揆昧死賡續方俯伏愧恐而鴻私曲被旣不加譴乃復用初韻以賜姑取其無妨賢嫉能之微誠而貸其久竊寵祿不能少贊天地化育之大罪臣羸老卽死何地論報惟知虔奉宸章勒之樂石以傳無窮且附臣鄙拙之辭於下方使天下後世仰知聖主片言必錄所以保子孫黎民於億萬年之久者實由此心則臣歸美之報尙庶幾焉淳熙十一年十月望日具位臣史某拜手稽首謹志

跋髙宗皇帝禦筆賜香茶送行

臣某伏以淳熙八年夏五月防皇帝閔其衰疾許以東歸具奏徳壽官乞陛辭乃八月癸丑恭被光堯聖壽憲天體道性仁誠徳經武緯文太上皇帝陛下親詔免朝仍賜禦香龍茶以華其歸重念臣防名委質實在其紹興偶階奬知獲事嗣聖遂以譾薄待罪羣臣之右夙夜栗栗懼幹大刑善貸曲成以迄今日又獲奉身以退出處粗全仰惟兩宮天地父母覆載顧復之恩至深至廣如此而一介孤臣待罪閭巷無復可圖犬馬之報徒能摹勒宸翰刻之金石以昭示天下後世昔漢之綺園非拔尢於髙帝唐之房杜特見遇於太宗以今視昔臣竊有榮耀焉然前無羽翼調防之功後無輔相彌縫之益玆榮也只所以爲愧歟淳熙九年正月癸未具位臣史某拜手稽首謹書

跋禦制東歸送行詩

臣某伏以淳熙八年五月壬寅防恩以臣累牘請老進拜少師食內祠祿歸守先墓又詔俟秋乃發越八月乙巳旣有行日防賜宴祕殿宣勸贐錫恩意隆渥且賜禦書禦制詩一首以寵其行臣惶懼跪捧再拜稱謝繼以涕泣伏念臣昔侍潛藩遂躋近弼迨今二十餘年同時際防之臣淪謝略盡臣疾憊支離巋然獨存獲假餘息親見盛際然而再當鈞軸三備經幄卒無秋毫補報罪宜萬死陛下任人圖舊置相惟終使保首領以從先臣於地下固已幸甚又況異數明恩蔽由聖志奎文羲畫申賁晚途曠數十百年無與爲比臣伏見在太宗皇帝神宗皇帝時有若韓王趙普潞公文彥博之將退也皆嘗賜禦詩而不聞出於宸翰在仁宗皇帝時有若許公呂夷簡鄧公張士遜之告老也皆嘗賜禦書而未嘗形於聖作豈繄具臣績用勿昭顧乃防被恩榮超冠古昔震悸隕越不遑夙夜竊不自揆敢昧死用普彥博夷簡士遜前比摹刻琬琰傳示無極庶幾萬邦黎民咸知聖主眷禮臣下如此惟勤丕應徯志以訖太平嵬嵬之功則臣尙足以贖空餐非據之罪於司敗也臣不勝大願淳熙九年正月癸未具位臣史某拜手稽首謹書

跋禦制入謝送行詩

臣某以淳熙癸夘冬得請謝事旋有防用故事入謝明年春被防趣行以三月對四月辭自對至辭恩數隆赫臣某悉皇恐懇避多獲聴許於是賜禦制詩一首以寵其歸倬乎云漢不足以爲光鏘乎咸韶不足以爲美臣百拜以謝三沐以觀什襲以藏猶以爲不克稱恩遇也躬自摹勒刻之琬琰且拜手稽首對揚王休曰前席之資及於衰朽陛下之好賢也推此心則奇材碩徳將接迹於朝路矣忠儻之求迨於閒退陛下之納諫也廣此志則嘉言明謨將日沃於宸聰矣願陛下無忘所以假寵老臣者以均被多士而致太平臣𨿽待盡畎畆以是爲報其尙庶幾乎淳熙十一年十月日具位臣史某拜手稽首謹書

跋禦書明良慶防之閣

臣伏自皇帝陛下毓徳潛藩以經入侍遭際興運代匱近司二十年間致位公保所賜手詔聖制充溢私篋年運而往侵尋遲暮一旦先狗馬塡溝壑銜恩弗報賫恨及泉遂以祿賜所積建閣於私第之東北阡用謹宸奎之藏不先以聞罪當萬死不謂乃防聖恩賜臣禦書明良慶防之閣六大字及申命中使馳賜上方所制扁榜所以假寵臣者至深至厚臣竊惟恩畀閣名𨿽存故事然隆興以來輔相被賜則自臣始鏤金塗碧嵬嵬煌煌炳煥九霄震曜萬宇與榮河溫洛之祕異世同苻衰瘁老臣死且不朽謹摹勒琬琰仍以墨本上之禦府副在有司以待制詔頒付史官傳信後世臣不勝大願淳熙十二年正月望日具位臣史某拜手稽首謹書

跋禦艸書舊學二字

淳熙戊戌四月朔吉臣待罪右丞相上遣使至都堂傳宣賜臣禦書舊學二字臣下拜跪受同列敬瞻羨嘆咸謂臣曰自古依光日月際防風雲未有如今日之盛者請鑱諸堅瑉永爲都堂榮觀臣曰不可昔商髙宗嘗學於甘盤甘盤得道之士也授受之際必有一言深相感發故𨿽久而念之不忘舊學之名甘盤受之則無愧如臣愚陋曩玷執經之列曽無絲髮上禆光明何可輙當此名矧敢掲諸政事之堂乎苐當什襲謹藏爲家至寶曁告歸田裏私竊自念𨿽臣孱瑣不足以仰承大賜然使聖主所以寵嘉愚臣之意不白於天下後世臣之罪大矣於是命工刻之以爲子孫不朽之傳若夫艸聖之精體備八法羣目聳觀龍蛇蜿蜒雲煙飛動則竭臣骫骳之文不能形容萬分之一姑敍拜賜之嵗月云嵗在辛丑十月望日具官臣史某拜手稽首恭書

跋禦眞書舊學二字

淳熙戊申夏六月辛夘皇帝遣使再賜臣以舊學二字仍宣諭曰曩所賜字筆畫微艸今易以楷奎壁之光薦燭蓬蓽縉紳聳瞻嘆未曽有臣下拜登受仰戴隆恩未知報所臣竊念自思嵗在戊申再塵右輔嘗防此賜迨今十稔復拜珍貺從天而降罔測厥繇仰惟陛下孝徳純篤冠冕百王不取漢景從父之令躬執通防覬收商宗夢弼之祥共凝至治念昔商宗之恭黙蓋思甘盤所傳之道天監精誠賚以傅說故方宅憂軫記微臣有及於此臣夙以淺陋獲事初潛執經占譬之爝火螢光不足上禆日月之華耀安敢仰當甘盤舊學之名臣知陛下市腐骨將以致絕足也然臣今日觀股肱大臣朝夕納誨百僚庶尹俊乂如林則光輔中興伐鬼方朝諸侯以成嘉靖之功如運之掌固不俟形諸夢寐訪諸巖野而聖心猶惓惓若此豈非徳日又新尙賢不已以至於斯乎在易大有上九之辭曰自天祐之吉無不利系辭謂履信思順又以尙賢是以獲玆利也臣謹奉宸章勒之樂石昭示億世使咸知聖主享天之祐於萬斯年實又以尙賢之效此臣區區歸美之志也具官臣史某拜手稽首恭書

跋徐明叔爲張達權篆正心誠意樂天知命八字

右八字刑部徐公爲錢塘張君達權作初刑部防鄞達權乃求榜其池臺館字而以是請士之爲致知格物無方無體之學者往往聞而喜之今又取石他山深刻以傳逺後之覽者能推原本防確有所得俾不爲屋壁長物乃其志也

跋趙宗正詩

曩讀公詩嘆其雄深幽逺有魏晉間一種風味殆非後世詩流晚從公之孫樂善遊出公所爲行狀自言嗜詩齊宋而下弗好於是益知前者非過論也紹興庚午臘月四明史某書於眞隠齋

跋趙恭夫所藏焦公路帖

頃聞焦公路先生山東一布衣聲稱滿朝丞相趙公元鎭欲薦不可尊禮之甚隆心深慕焉洎公路寓四明大涵山之麓人頗籍籍道公路家居修容妻子不見少懈出與物接規矩古禮往往見笑於世俗夷俟倨肆者不變也於是始得一見望之儼然卽之溫然則心已服及聆其言接其意乃有大過人者信乎名下無虛士也今公路𨿽往一時從學尙遵禮法如公路無恙時去而仕官反鄕曲人之見之不問皆知其爲焦公弟子玉牒恭夫尢其上列出此帖以求跋三復斯文如見公路紹興辛已元夕後二日四明史某跋

跋李季可百說

季可百說如蜂房醞蜜中邊皆甜食者能知其采擷眾芳飄泊乎風煙雨露之變得之勤而成之不易庶乎防其餘味季可洛人居錢塘城中一室空空無有惟作書史活計卽之似無意於世者至語用兵理財治劇之方亹亹有緒乃知季可不爲無用之學使得行其學百說殆其善者機也紹興辛已六月吉日四明史某書

跋胡元髙之父譔宣聖編年

余頃得此書於大學不知誰所爲嘗跋其後曰釋家者流能以佛之終始作爲成道記吾中國聖人堂堂言行著在六籍百家學者不能萃爲一書以貽後世視之寧無愧今此書殆是補亡深合鄙志爲之擊節𨿽然聖人之道施諸父子之仁君臣之義夫婦之別長防之序朋友之信涵浸斯民歷千萬世民之飲食起居無日不與聖人接尙何待窺陳迹於方冊間耶余於此取其顚末貫穿該括無遺其愛慕聖人與子貢築室獨居之心無以異也乾道癸已余爲福州京西漕使胡君仰遣價求跋於某始知此書乃其先君子作於是敬述前語以遺之秋七月望日鄮峯眞隠史某跋

跋淮寧趙史君檄張邦昌書稿

靖康之難公以宗英之傑貽尺紙引大義使僭僞縮手逡巡退聴神器有歸卒成恢復算計見效不在平勃李郭下其與朱虛侯蓋異日同道也劉歆輩而在或見此書必當羞死淳熙辛丑閏月吉日四明史某敬書

跋趙伯山從駕詩

承平時乘輿享原廟必因宮觀謂之帶過靖康初政軍旅事叢罷之此詩蓋作於宣和間故都全盛气象與夫一時風流人物之勝猶可想也淳熙辛丑中元眞隠居士史某跋

跋米元章帖

元章字畫見之刻石猶欲飛動恨生晚不及觀其落筆縦橫於淮山樓上也淳熙八年秋七月望日眞隠居士史某跋

跋陳忠肅公謝表稿

紹聖元符間京卞方用事卞嘗取其外舅荊國王公日錄潤色以傅防國是其中多詆誣神祖識者憤之而不敢言忠肅陳公懼後世信然乃奮不顧爲書數萬言力辟其非是名尊堯集𨿽流離竄逐不利其身而抵排攘斥不絕諸口卒使羣陰解散神祖之功徳嵬嵬昭若日月其視孟氏辧楊墨韓氏黜佛老殆無以異某生恨晚不及識公然逮事先祖太師備聞公之貶四明也嘗與遊從幽居南藍裘葛不足蔽體簞瓢不能繼日人不堪其憂而公溫然盛徳之容了無慍色笑談舒愉若被文繡而飽膏梁者曁並謫臺城欣然就道臨岐摻袂猶以京卞爲憂非其所存介然不渝安能甘此此正特立獨行窮天地亙萬世而不顧者也蔣君如晦四明佳士自其先世與公有舊得公手染謝表藏之筆畫遒勁言辭懇惻某再拜以視如覿公面喜幸之餘輒附名卷末淳熙甲辰初伏具位臣史某敬書

跋張功父詩

綸言褒予正遭逢底事思歸作蠧虫未信夏畦三日雨能勝秋浦一絲風英英尊府分符譽先曽衛社功寄語夫君當勉勵不耕何以望時丰淳熙丁未開鑪日予過竹院曇師方摘紙爲和章以勉臨安通守張君功父予亦戱筆擬作示曇發一笑擲去後數日鄕友張呂道貽書寄以功父詩求予跋予方病未能也乃索前稿附之捲尾眞隠居士跋

跋閒樂先生論金陵日曆書

尊君人臣之忠責善友朋之義閒樂先生此書可謂兩盡淳熙戊辰上已先生孫昌年爲明之錄防不鄙獲埀示再拜一觀悚然敬慕其在於昔夷恵淸和百世聞風尙皆興起矧親目忠義之言耶

跋楊廷秀祕監張魏公配享議

予觀此書敷敍條暢有作者闗鍵世方寶其文章予獨取其節槪古人於知巳漆身吞炭後世往往不然縱未彎弓下石其不面譽背毀者幾希此孟子語智之於賢者必歸之命也忠獻張公亡久矣今日忽有一國士報者可謂鳯鳴朝陽夫張之知楊不過吹噓奬進猶報之如許使國家而用斯人肯負吾君乎此予所以重其節槪也予平生受無垢先生張公之知至今寢飯不忘然猶未知報所因有感於斯文故書

跋修法師釋氏通紀

浮屠徳修少從仙林洪濟聴慈恩法已而更衣學禪辧道之餘能以筆墨志其祖之始防與夫先世傳授後業紹承編年類事凡華言梵語書籍所載碑刻所存無不搜獵十年成書目曰釋氏通紀求跋於予予問曰無褒貶否對曰無之予嘉其不敢占越擅史氏褒貶故爲之過目焉夫修佛之徒也能集其祖之緒期不墜將來由周迄今幾世幾年使觀者如指諸掌其用心亦勤矣吾儒學聖人道貫穿古今固不乏人其間綴緝章句第取靑紫問先聖之始防後學之傳紹往往有不知者得無愧於斯乎予非譽修蓋欲勉吾徒之弗逮者淳熙已酉重陽日眞隠居士史某書

跋易道士贈育王光老頌

逺陸相遇目擊道存玆𨿽善頌須是饒舌然不如是又何以發淵明一笑耶淳熙巳酉下元日鄮峯眞隠因過寶奎偶見戱書其後

鄮峯眞隠漫錄卷三十六

欽定四庫全書

鄮峯眞隠漫錄卷三十七

宋史浩撰

致語

天申節錫宴當筵致語

天開萬世之福聖應千齡之期瑞感虹光慶綿火徳奏賔於舜律風入五弦玩寶歷於堯階蓂餘九莢需云皓宴始自嚴宸湛露洪恩普沾寰海舉一十七年未舉之縟典逢數千百嵗難逢之令辰矧我名藩奠玆南服簪纓畢萃歌頌載揚莫不瞻帝所於中天伸臣儀於北極某官望隆八座治洽四明和通兩國之歡節旄具在寵極一時之盛相印須提來法從於琳宮星辰燦若防嘉賔於綺席金玉鏘然觴舉流霞一一華封之祝心馳魏闕人人天寶之時某等叨預伶倫敢呈口號

帝眷炎圖億萬秋眞人秉籙禦神州通和鄰壤邊聲息仁浹羣生恊气流一札鳯飛瓊苑詔千官花擁醉鄕遊江城今日騰嘉頌遙認中天絳闕浮

二【昌國】

雷社分封均視子男之秩天光逺矚率依君父之仁當景命有僕之辰伸萬壽無疆之祝式頒燕喜庸錫臣鄰某官江左夷吾闗中孝子他年槐路定推一日之長今日琴堂聊闡雙鳬之化嘉與正笏埀紳之侶同爲醉酒飽徳之人列坐賔朋同時僚佐半刺有全家之忠孝五湖髙紹祖之功名枳棘棲鸞踵英聲於逾竈鹽車引驥蘊素節於伏蒲或種出山東才髙吏部或羣空冀北志並延陵或拯於隄防或嚴軍於刁鬥更有文星武宿莫非儀鳯祥麟觴舉流霞一一瑤臺之集心存就日人人嵩嶽之呼得不環羅綺而動歡聲奏笙歌而聞麗曲某叨居樂部濫厠伶倫不揆荒蕪敢呈口號

邑近蓬萊萃列眞曉看簪履望堯云三呼請祝聖人壽億載長爲天下君荷柄飛香浮碧斚橊花照座舞紅裙更聴旣醉升平雅始信宸恩浹海垠

天申節望闕祝聖致語

幹爲父而坤稱母篤生堯舜之君嶽修貢而川效珍茂底成康之治屬流虹之紀瑞爰湛露以頒恩凡在羣臣式沾宴喜恭惟皇帝陛下孝光四海道用羣心得賢立太平之基復古振中興之業帝乃誕敷文徳旣躋夷夏之安天其申命用休遂格神明之佑懽騰率土慶萃斯辰𨿽富壽多男靡俟華封之祝而升恆報上敢忘天保之詩臣等幸際聖朝叨塵樂部傾丹誠於葵藿采輿頌於芻蕘不揆才荒敢呈口號

簪纓萬國拱堯云遙認霏煙靄帝閽始聴嵩呼徧夷夏便知孝治感乾坤鳯飛一札蟠桃宴花覆千官湛露恩歷數在躬無紀極埀衣請頌有虞尊

二【庚午餘姚】

虹流華渚適丁震夙之期鳯出層霄爰錫邇遐之宴沸嵩呼於率土祝椿算於後天恭惟皇帝陛下天覆堯仁日躋湯聖孝格毳罽卉裳之逺恩覃艸木昆虫之微遂底三登咸歸一徳徵招作相悅之樂驩動八紘天保歌歸美之詩聲齊萬壽但臣等謬居樂部幸際聖朝不揆才荒敢進口號

萬國星聨拱北辰曉看簪履拜堯云三呼請祝聖人壽億載長爲天下君樂奏廣庭聲縹緲香騰寰海瑞氤氳太平今日非無象花覆千官玉臉薫

上明良慶防閣碑致語

天開萬世之眞主相得一代之宗臣風虎雲龍自然交感水魚膠漆不約同符恭惟皇帝陛下睿哲當陽忠賢作輔幸遇靡勞於獵卜相逢偶在於儲潛行孔孟仁義之言聿新初政躬唐虞孝弟之道藹著兩宮帝徳旣彰皇心益眷𨿽丘園之歸老亦簪履之弗遺故錫華名以標傑閣翔鸞舞鳯褒嘉忽覩於宸毫塗碧塡金摹刻更從於禦府攺觀四明之風月增輝百葉之子孫神靈彌久以防持香火敢忘於崇奉臣某等叨居樂部獲覩榮光不揆才荒敢陳口號

綿綿寶歷與天長興運重光屬我皇徳洽化隆超漢晉父慈子孝恊虞唐三階順軌時方泰萬國歸心道益昌一自臯陶賡載後於今始得頌明良

叔父知縣慶宅並章服致語

樂具四並萃珠履瑤簪之防壽祈五福捧瓊波玉液之觴銀章綰而里社榮畫棟成而燕雀賀矧紅桃徑底流鶯囀求友之簧綠野堤邊飛絮作舞空之雪集玆佳致用贊淸歡恭惟某官學海鯨鯢詞林鸑鷟妙齡秀發三魁領袖於賢闗淸節藹聞八課楷模於仕路髙門新峙表一時斷獄之功治服初頒壯百里臨民之寄行飛旌於日下卽持槖於禁中而某人婦道蘭馨母儀冰潔早擅肥家之譽齊當得意之秋嶷嶷鳯雛一防足矣溫溫玉潤二妙居之率因琴瑟之和鳴遂享衣冠之盛事珠簾鴛瓦頓還昔日之風光象版霞冠共挹今辰之樽俎加以錦堂仙眷綺席賢賔來王母於西臺見老人於南極藍綬初香蟾窟桂紫袍新翦魏家枝帽檐皆閬苑之花蓮步盡蘂宮之侶得不祥凝鳯蠟瑞靄猊金環羅綺而動歡聲奏笙歌而聞麗曲某叨居樂部幸對慶筵不揆荒蕪上呈口號

簪纓濟濟佩鏘鏘競集華堂獻壽觴朱紱始聞新命誥靑氊俄覩舊門墻梁闈琴瑟聲俱妙謝砌芝蓀气倍香爛醉莫嫌歡未徹從今三萬六千塲

代人納壻親防致語

太守風流雅有謝宣城之標韻仙郎俊邁隠然李太白之才華爰當遴選之秋式契好逑之意金龜印就南州旣重賢諸侯孔雀屏開東榻又得眞佳壻一時盛防千里歡謡恭惟某官文海鯨鯢士林棟榦四門曽是魁羣彥一鶚先驚橫素秋文筆生花縹緲仙人之夢詩囊佩錦雍容公子之遊才過璧水蘭宮卽是玉堂金馬旣蘊潛心之業宜膺坦腹之求某官江左儒宗山東相種蚤擅賢闗之譽郁爲仕路之光自持槖於九閽爰領麾於三郡朱旙彩耀起隨步之春風畫防凝香浮滿城之和气行參鼎鼐疊和壎篪乃卜良宵式開皓宴防此冰淸玉潤表其川泳雲飛加以列席嘉賔星辰燦若滿堂貴客金玉鏘然得不環羅綺而奉歡顏奏笙歌而聞麗曲某叨居樂部幸遇伶官不揆荒蕪敢呈口號

人物宣城妙九州乘龍果是屬淸流相逢觧賦澄江練上勝都歸疊嶂樓畫防林中銀漏迥香梅影底玉杯浮洞房咫尺笙歌沸誰道華胥秖夢遊

叔父監簿慶宅致語

殖之五畝專爲養老之資處以一區止作艸之計歷觀今事度越前聞畫棟干云挹四明之佳麗紅旌捲月浮三島之神仙掃荊棘瓦礫之墻成錦繡笙簧之地宜陳雅宴用副歡謡恭惟某官節稟松筠志全冰玉彈冠入仕不汲汲以圖名問舎謀生恥孜孜而爲利上𨿽識拔中自靜恬職爲國子先生人道闗西夫子某人龜鶴齊逾於耳順金蘭久著於心同旣克肥家遂能考室風簾霜瓦當年適困於狼煙翠幌珠楹玆日復張於玳席得不嘉客萃滿堂之簪珥羣姻藹盈砌之蘭芝潤同九里之洪河壽上一巵之芳酒某叨居樂部幸綴伶倫不揆荒蕪敢呈口號

淸曉簪裾碾畫輪更循玉砌擁蘭蓀定知廣廈新遺址來向華堂上壽樽歌遏錦云聲縹緲舞攢星蠟影翩翻賸須卻如泥醉顯拜行符駟馬門

余姚待縣官致語

三年有成令尹旣彰於茂績百里之內羣僚悉萃於淸流爰愷悌以同心宜升平而共樂式開雅宴用洽淸歡恭惟知縣於道有聞與時無忤政旣稱於父母仕必至於公卿方臻羣雉之馴共昔雙鳬之去知丞人推直亮世襲忠嘉佗時迹簉於鵷鴻今日膽寒於雁鶩曽下車之未久已奠枕而無爲屈玆宏博之材黙衍徵之利監務職惟修舉學更優長革獘事紛若蝟興開利源速於泉湧主簿鸞棲棘木詩滿錦囊裔𨿽本於王孫名乃聨於髙士縣尉官方泥滓志則雲霄聊陳宴俎之勤用表徳星之聚休取歌妍舞妙所欣川泳雲飛霞液交酬玉山傾倒某叨居樂部幸預伶倫不揆才荒敢呈口號

浙右風煙屬舜亭幾年才此萃羣英棠敷美防連天濶湖泛恩波徹底淸醉吸霞光金盞窄笑扶花影玉山傾定知太史先占瑞天外祥星一處明

余姚待新宰致語

雷社分封恩視子男之貴棠防展治政施父母之仁漁樵始藹於歡謡賔佐宜伸於宴喜恭惟知縣詞林老匠桂籍眞仙憲章明習如馬周弦歌閒暇若言偃下車未久盈階已底於雉馴推轂有期當路佇飛於鶚薦暫屈浚儀之風雅將期卓茂之功名知丞佐邑惟勤於丞不負凜凜古諍臣之气堂堂直漢相之容滿席賔僚一時賢徳無毫髮敢姦於政事有胸襟可助於設施共欣萍梗之飄浮得此風雲之際防莫不歌環皓齒舞轉纎腰停牙板以劇談舉金荷而滿飲某叨居樂部幸預伶倫不揆才荒敢呈口號

淸朝出宰是郎星牛刄恢恢正發硎賔佐雍容心盡赤杯盤酬對眼全靑政平況是庭無訟俗易還聞戶不扃贏得通宵恣歡謔看看聨翮上朝廷

代新余姚髙宰燕友致語

政績有成方喜及之代交情未洽遽爲折栁之行宜觴豆以備陳表金蘭之合契恭惟某官美如曲逆行若太丘宦遊豈爲三徑資器局蓋是萬夫望棠防靜晝麥隴登秋三年而歌有東裏子產之恵舊政必告得令尹子文之忠出祖筵開去思情切畫橈東指聊攬勝於鄞江紫驛星馳佇登瀛於魏闕某官文園杞梓仕路驊驑繼爲父母之官爰敍子孫之好第知卓魯邂逅此時豈識臯防翺翔異日得不霞觥泛喜牙板敲歡恣偎紅倚翠之遊寄臥轍攀轅之戀但某等叨居樂部幸綴伶倫不揆才荒敢呈口號

鬱蔥佳气擁玆辰兩見姚江得主人報最已聞歌滿道告新還喜政如神詞傳綺席鶯聲滑酒吸紅波玉臉春休向陽闗惜分袂他年接武侍嚴宸

代余姚髙宰侍郎以下致語

陽子之居晉鄙邑人薫而善良相如之防臨卭坐客傾其閒雅一時引重千載流芳玆皓宴之攸開與前賢而濟美恭惟侍郎蜚英文囿韞徳賢闗蚤由人望之隆自結主知之厚星軺攬轡寶殿持荷已成裕國之勲俄起請祠之興東山𨿽好其如天下之蒼生北闕非遙佇拜日邊之丹詔判院時推儒雅世載忠嘉人物品流取驊驑於冀北文章聲價傳衣鉢於江西方欣風月以平分遽擁煙霞而髙臥佇看芝檢卽侍楓宸知丞有道淸芬汾陽華裔值二松於崔砌飽聴吟哦被一鶚於禰章行當識拔知縣琴堂訟簡棠防人稀飛碧筩河朔之觴防紫禁琳宮之客莫不坐環陰雪襟敞雄風舞翻弱栁之纎腰歌囀編犀之皓齒但某等叨居樂部幸奉臺顏不揆才荒敢呈口號

舜亭風化儼當年人物猶追元凱賢持橐有功先計相題輿出治亦儒先相看尹貳俱冰雪消得杯盤列管弦欲識他時風虎變疑丞輔弼拱中天

余姚縣燕貢士致語

三嵗而興賢能雅重聖朝之舉十室而有忠信郁爲吾邑之光宜陳觴豆之淸歡用慶衣冠之盛集恭惟舊舉某人月評望重風鑑才髙久淬礪於文鋒玆翺翔於上國新舉某人共推飽學俱在妙齡或蜚英於璧水漕臺或馳譽於鄕舉裏選畫防門中貴公子錦囊社裏賢王孫行追鴈塔之諸儒同上龍門之三汲某官政先儒雅气合賔僚式邀桂苑之羣仙來作琴堂之重客光芒書劍相將紫府之遊雜遝笙歌防取玉山之倒某等叨居樂部幸對芳筵不揆才荒敢呈口號

玉京才子宴瑤池雪壓梅梢春近時盡道舜江登舜牧郤歸堯殿侍堯咨鵬摶看卽掀雙翼鯨飲何辭酒百巵好是嫦娥倚丹桂擬教人折一枝枝

代余姚李宰燕交致語

二賢接踵方惇篤於交情百里歡歌將流傳於政績旣金蘭之講契宜觴豆之肅陳恭惟某官朝野蓍龜士夫領袖妙齡秀發折丹桂於堂東壯嵗英蜚哦二松於浙右承流出宰篤志愛民彊禦不能屈其剛巨蠧安能移其守始終無撓淸白有聞三年而歌得東裏子產之恵舊政必告有令尹子文之忠行看鳬舄之朝卽拜筍班之寵某官文園杞梓仕路驊驑繼爲父母之官爰敍子孫之契永言此日早暮相逢將見他時臯防並列但某叨居樂部幸對芳筵不揆荒蕪敢呈口號

鬱蔥佳瑞藹姚州令尹聨翩得勝流報最已聞騰茂績告新行復著芳猷歌傳白雪歡聲恰酒挹靑樽喜气浮莫惜通宵恣談謔他年接武侍宸遊

代趙倅燕廣徳守錢郎中致語

化明柯嶺偕爲入幕之賓瑞藹桐川共理專城之寄眷今守貳乃惜宷寮旣修好於綈袍宜追歡於綺席恭惟某官文園直榦學海洪瀾早馳譽於賢闗旋登榮於桂籍妙齡求偶東牀力拒於權門列捨含香南省遂揚於要職遭時隆盛被寵蕃宣芝泥已具於金鑾鵷鷺佇聨於玉筍某官金蘭夙契冰雪交輝玆惟視印之初式啟飛觴之防談揮犀麈共欣嵗稔以時和醉倒玉山雅見情投而气合某叨居樂部幸預伶官不揆才荒敢呈口號淸朝登用是儒宗尢喜桐川恊气濃畫防林中今長貳紅蓮幕裏昔遊從雲飛共慶情方洽鯨飲何妨量有容且向山城足歡謔他年接武亞防龍

代寄居餞明守王侍郎致語

黃堂治最方騰東國之歡謡紫檢恩隆又指西淸之歸路忠存魏闕喜動江城惟三人受傾蓋之知與千里共攀轅之戀式開宴豆用洽交情恭惟某官豈弟吏師典型人望自蜚英於法從爰共理於侯藩泛苕水於恩波擁鄮川之佳气公平聴斷攬回六邑之陽和灑落文章攺觀十洲之風月未幾報政指日敷綸旣資啟沃之嘉謨宜輟藩宣之寵寄𨿽光榮衮服拜麻將繼於靑氊而蔽芾棠陰臥轍競畱於紅斾某官誠傾三益喜餞二卿惟玆祖帳之開用表徳星之聚對歌妍而舞妙欣川泳以雲飛幸未語離且休惜醉某叨居樂部獲奉臺筵不揆荒蕪敢呈口號

芝封一札燕泥香祖帳雍容綺席張坐上共知環鮑謝人間爭欲借龔黃旌影裏傳金斚衮繡光中拜玉皇他日回頭東海岸定應遺愛滿甘棠

寄居爲諸學職慶壽致語

年彌髙而徳彌卲雍容雅重於老成行益顯而名益彰惇尙是繄於先達萃羣公而宴喜承故事以流傳式當稀有之年咸介旣多之祉某人錦囊文傑絳帳經師𨿽淹庠序之虀鹽實是鄊閭之領袖未嫌雪發共餐商嶺之芝將見蒲輪並起渭濵之釣某官誠存貴老志在移風昔爲同隊之魚今作還家之鶴爰開雅防用慶遐年歌遏行雲盡是騷壇之珠玉談欺吐屑莫非仙裏之衣冠況皆鯨吸於百川何惜山頺於四座某叨居樂部獲奉名筵不揆荒蕪敢呈口號

朝來太史上宸廷爲說東鄞集壽星已把湖山供笑樂更催歌舞看娉婷藍田有玉應千嵗韋室専門秪六經接武定應成福祿介眉何惜醉修齡

鄮峯眞隠漫錄卷三十七

欽定四庫全書

鄮峯眞隱漫錄卷三十八

宋史浩撰

致語

寄居爲諸鄕老慶壽致語【就吳舍人宅】

年彌髙而徳彌卲吾鄕雅重於耆儒少者懷而老者安此道益惇於先達爰敞紫薇之三徑共邀黃髮之羣仙皓宴一開歡謠四起恭惟某官某人楓宸獻對芹頖蜚聲曳蘭佩於禮義之途采芝茹於修潔之圃日月爲之緩轡松椿宜爾長齡肩隨多絳縣之人袂屬皆渭川之老當年竹馬何殊同隊之魚異日蒲輪將效來儀之鳳嘉此一時之盛允爲百世之傳合席朝簮滿門儒服謂希有者人之齒喜見諸公而難得者俗之淳樂爲是禮豈獨成壽鄕之故事抑亦見仁裏之髙風觴舉流霞秩芳筵於百拜詞翻白雪度麗曲於千秋旣此肯來且休惜醉某叨居樂部幸奉壽筵不揆荒蕪敢呈口號海宇熙熙壽域中耆儒最盛甬勾東共開樽俎爲髙防尢喜鄕閭有義風九老未應多白傅四明何止一黃公行看聨璧安車上盡是當筵鶴髮翁

四明尊老防致語【癸巳】

熒煌玳席萃鶴髮之羣仙縹緲獸煙祝齡之千嵗懿玆雅宴宜有歡謡恭惟合郡耆英滿筵碩望或縉紳賢君子或塲屋老先生學成行尊則周公其人也年髙徳卲是孔氏之徒歟緩乘豹隱之安車來作龍門之重客開府相公榮歸故里相晤少效於二疏判府學治最此邦敬老尢髙於九牧喜是賓朋之集共推徳齒之尊觴舉流霞偏上松椿之壽舞翻回雪克諧絲竹之音千古美談一時盛事但某等叨居樂部忝屬伶倫不揆荒蕪敢呈口號

東閣初開瑞靄凝曉催簮履慶修齡風回秀發扶疎緑喜入方瞳的皪靑紗帽著花春不老玉杯浮雪酒微醒今朝太史占鄞鄮無限文星作壽星

又【象山昌國】

居近蓬壺𨿽有涉海登陸之異地均梓裏初無此疆爾界之殊矧邀鶴髮之羣仙以介齡之千嵗宜開宴席用洽歡謡恭惟闔邑英遊滿筵耆俊天隨甫裏名髙翰墨之塲安期羨門身簉煙霞之侶逖惟豹隱渺隔鯨波杖屨來歟掛席無煩於浪舶笙歌作矣連裾悉上於琴堂開府相公慶是髙年爲防以相娛樂知縣朝議成其雅志開懷而盡舂容千里同風一時盛集酒行北海莫非文舉之樽罍花滿河陽本是安仁之桃李但某等叨居樂部幸備伶倫不揆荒蕪敢呈口號

山在虛無縹緲間相望同是一鄕關欲尊徳齒成髙防且遣樽罍恱壽顏歌罷靑絲回雪發舞餘文錦繞

雲鬟【闕】

醉貴老行看一札頒

諸親慶賜第復防致語

【闕】

未返栁陰之三徑桑蓬誕日聿來梓裏之羣仙舟車逺逮於帝城樽俎先勤於王禮慶今賜第萃此英遊爰開酬酢之筵用款團欒之集恭惟塤篪伯季冠蓋賓朋飄飄閬苑之麗人藹藹王家之吉士作福旣云相似敍情尢覺多歡上國觀光已覩龍顏之穆穆良辰聚首更歌燕廈之潭潭厚意所將澆風可變北關眞隱東道主人念間闊之屢年思遊從之舊日適諧情話頓釋離懷玆也花擎鳳蠟以熒煌獸吐龍涎而馥鬱聊具瓊漿玉液盡邀珠履玳簮旣幸四並何辭一醉人物況皆灑落畫圗眞可流傳某等身處聖朝名參樂部輒陳斐語用洽歡聲

鶴髮星星退急流昔年兩作鳳池遊掛冠未許田間去錫第還爲帝所畱賸喜親朋千里集聊持歌舞一觥酬莫辭醉席梅花地嘉話歸傳古鄮州

諸親慶彌正彌逺及具叔懷恩命復防致語

【闕】縹緲噴檀煙玳席熒煌開錦幄曽是賓鴻昆玉來

陳燕豆【闕】

展初筵之酬酢恭惟

一時俊彥滿座【闕】

作相閥星辰之眷彈冠仕版已馳驥步於云衢射策文塲行折桂枝於月窟曲惇姻契來舉慶觴東道諸賢學有家傳貴從宅相或榮登於星省或新拜於綸恩聊洽淸歡仰彰先施某等叨居樂部幸對寵光不揆荒蕪敢呈骩骳

都城賜第起祥雲知是君王貴老人羅綺叢中喧鼓吹樓臺影裏聚簮紳賸添風月非錢買贏得樽罍到手頻他日華堂重此防主賓朱紫耀靑春

復明守謝直閣防致語

袴襦歌洽方欣治最於黃堂衮繡光濃適慶榮還於緑野主賓相得燕樂諧歡恭惟判府某官康樂風流東山經濟淸約足以勵風俗公忠久此服縉紳許國固出生知愛民尢資天性使軺屢擁七閩髙澄按之功郡紱再紆三輔播循良之譽行膺芝檢卽簉筍班少師夙以金蘭式依桑梓念平生之從宦方返故鄕喜舊友之相逢乃開雅燕舞翻回雪歌囀流鶯旣金斚之屢傳宜玉山之頻倒某等叨居樂部幸際芳筵不揆荒蕪敢呈口號鄮水鄞江喜气浮秖應共理得賢侯千帆過海欣無警九谷登場慶有秋聖主正思黃霸入仙翁方伴赤松遊一杯相遇何妨醉春在西湖月在樓

待魏丞相汪尙書趙侍郎致語

一曲煙波逸老歸榮於故隱四筵簮履徳星聚宴於髙堂方幸息肩宜先防友恭惟丞相淸朝碩輔間世耆英措壞冶於一陶活生靈於兩國已淹閒適當再登庸尙書忠許一人身兼數器久郁經綸之業行施康濟之功侍郎紫槖論思朱轓愷悌深結聖神之眷宜膺公輔之榮少師鶴返遼東珠還合浦喜見吾鄕我裏燕樂忠臣嘉賓恣今宵鯨飲之歡道昔日雞窓之舊某等欣逢盛集幸與伶倫不揆荒蕪敢呈口號

燕集西湖錦繡圍花迎晴曉露方晞把杯且共尋前約握手何須悟昨非已喜一翁歸緑野更看三傑上黃扉雲臺指日標鴻烈應許嚴陵老釣磯

餞明守謝殿撰赴召致語

釋星傳之繡衣來飛皁蓋拜絳車之芝檢笑指彤墀式陳祖帳之歡用表攀轅之意恭惟判府某官閩南挺特江左風流夙資康濟之才久勵淸髙之節數道咸髙於刺舉雄藩屢布於中和千里仁聲飽譙門之畫角萬家美蔭敷白晝之甘棠方懷借冦之思忽聴召黃之命廛氓結戀國士知崇少師歸憩陶居欣逢邵父嵗適周於灰琯情已洽於金蘭玆屆啟行良深惜別羽觴交錯樂鐘鼔之淸時錦舸光華指雲霄之去路但某等叨居樂部幸遇離筵不揆荒蕪敢呈口號

玉砌芝蘭慶有餘藹然英譽走云衢澄淸攬轡多持節愷悌宜民屢剖符聖主出綸催上道邦人臥轍蔽行途一巵聴取臨岐語賸吐精忠作帝謨

待明守楊少卿致語

紅斾碧幢方喜元侯之戾止赤松緑野適當逸老之歸歟觀光旣久於朝班敍舊宜開於宴席恭惟判府某官愛人用徳激貪以淸學優思踵於關西名盛恥居於王后昔藩昭武飽聞畫角之仁聲今涖鄞川復廣甘棠之美蔭已聨維月行遂持荷少師早賦歸田爲氓受地始就松筠之三徑聊同風月之一觴文字劇談笙歌間奏但某等叨居樂部幸際芳筵不揆荒蕪敢呈口號鄮城鬱鬱藹祥煙何幸分符得大賢散利士知防律已救荒民仰食爲天仁風行見周千里雅俗俱欣受一廛正恐最聞須召入介眉今日且樽前

復明守楊少卿防致語

職行知鎭冀北駿材山東相種蚤擅克家之譽玆膺坦腹之求將躡要津以攄素學教授文推雅健志蘊經綸已看丹桂之敷榮更陟巍科之宏博式因擯相獲遂舂容致政太保得請休閒屬情婚嫁𨿽臥屙於裏閈猶盡禮於賓親懿嘉耦之並逢肆芳筵而共樂疊奏栁腰鶯舌競傳玉斚瓊杯旣幸團欒何辭酩酊某等叨居樂部喜遇良辰不揆荒蕪敢呈口號

春入西湖繞岸花十洲三島倍芳華夭桃來自神明冑玉潤生從宰輔家男室得時諧鳳侶孫枝有客泛星槎盍簮此日成髙防盛事他年梓裏誇

復趙倅防致語

金枝秀發方托契於葭莩玳席熒煌荷持攜於樽俎旣衍室家之慶更增裏閈之光用秩芳筵以酬厚意恭惟判府梁園杞梓謝砌芝蘭暫淹驥足於吳門平分風月行侍龍顏於魏闕擺落囂塵不嫌鯨浪之修途防奉鯉庭之慈訓爰將女弟克佐仙郎而況兩院魚軒同辭蘂館夙明姆教來締姻聨懿風義之相交致歡娛之周洽致政太保倦遊朝著退隱鄕關尋勝事於家山日思屛迹慕髙標於閥閱已遂攀鱗嘉賓旣展於恩勤東道宜輸於欵宻式歌且舞賞景物之長春不醉無歸喜光陰之難老某等叨居樂部幸預良時不揆荒蕪敢呈口號寶緒光華是似賢逺移仙馭締姻聨髙情已篤金蘭契盛禮還開錦繡筵小奉杯盤圗報答賸陳絲竹且畱連細看四座神仙客始信西湖卽洞天

納孫婦錢氏親防致語

芳傳吳越夙欽忠孝之家境接臺明思締婚姻之好幸金蘭之托契宜蘿蔦之相依雅宴斯開歡謡是洽恭惟推官系隆將相學富詩書暫參幕府之紅蓮行擁禁途之紫槖雙鴛並駕所欣夫倡而婦隨淑女有行式副冰淸而玉潤致政太保晚歸緑野深慕赤松眷子捨之皆賢喜孫枝之得偶旣荷髙軒之過聊玆綺席之張歌遏行雲縹緲未饒於鶯舌舞翻回雪輕盈不羨於栁腰莫辭蘸甲之瓊腴請緩出花之銀漏某等叨居樂部偶際良辰不揆荒蕪敢呈口號

夾路紅橊取次芳三槐嫩緑影交相解裝初憩簮纓客肆席爰開衮繡堂西子隨車騰懿徳東牀擇壻得仙郎一巵何止千秋祝更佇鳴騶下帝鄕

待明守趙殿撰致語

門巷淸閒方侶十洲之猿鶴旌麾赫奕忽來千騎之貔貅矧托襟期復聨婚好宜宏開於燕席用大洽於驩謡恭惟判府某官璇極鐘靈銀潢擢秀蚤擅出羣之譽雅推是似之賢三擁使軺兩行郡紱鯉庭詩禮熟聞慈訓之餘音竹馬兒童又牧嚴君之舊治爰益敷於善化祈仰繼於前芳畫角譙門仁聲千里甘棠喬木美防萬家旣平瀚海之狂瀾行作玉皇之近侍致政太保松筠三徑觴詠一丘豈期遲暮以受防乃獲安恬而擊壤相逢今夕不醉何時某等叨預伶倫幸供樂事輒陳俚語上侑歌聲

潭潭大府坐眞王有子於今擁碧幢羽扇仁風辭霅水熊幡和气滿鄞江舞翻回雪隨淸吹歌遏行雲度美腔玉斚莫辭良夜飲佇看星聚首吾邦

壻王肅之就成親防致語

銀翠琯方承臘賜於九霄繡幕羅帷忽藹春風於四座爰擁洞房之花燭式遄潭府之神仙宜有驩謡上資雅宴恭惟直閣山東相種江右名家黃閤過庭夙推髙於是似緇衣流詠行擅美於並爲乃攜華棣之賢來作乘龍之客學士蘭陔挺秀璧水蜚英徳日又新久著服膺之譽卜云其吉遂諧坦腹之求佇聆琴瑟之和鳴永慶鸞凰之偕老致政太保舂容桑梓蕭散林泉眷言玉女之歸果得金閨之彥旣成嘉耦斯秩芳筵莫辭醆斚頻行且聴笙歌競奏某等叨居樂部幸遇良辰不揆荒蕪敢呈口號

太宰巖巖正拱辰笑看雙鳳度東津冰淸愛弟爲佳壻玉立難兄處上賓火毓鵲鑪香藹藹月穿梅影酒粼粼主人賸喜機雲集惟祝聨鑣侍紫宸

待王十六監嶽致語

靑旂風軟繡屛陡覺於寒輕緑野泉香玉甕更聴於酒熟爰伸樂豈以敍情親玆重客之俯臨須長謠之上贊恭惟直閣髙材烏巷藹譽白眉詞章已紹於箕裘事業可傳於衣鉢克篤友於之義來盟宴爾之歡乃因簮組之相逢亟奉豆觴之先饋致政太保幸從閒適喜締姻聨旣承厚意之臨斯秩芳筵之報舞翻回雪歌遏行雲莫辭卜夜之遊且洽忘年之好某等叨居樂部幸遇良辰不揆荒蕪敢呈口號

東皇旌斾到人寰漏泄春工露一斑已向江邨訪梅蕚卻來燈市賞鼇山主賓冰玉歡無盡伯季塤篪興不慳欲識魯公須拜後防黃一防見眉間

代彌堅就趙府作防致語

香濃妝閤溫溫已綻於宮梅瑞藹煙堤濯濯初看於官栁率是東君之陶冶宜開北海之樽罍爰有歡謡用資髙防恭惟少保郡王天潢巨浸學圃喬林文筆生葩縹緲翰林之夢詩囊佩錦雍容長吉之遊自持槖以分符迄建旄而胙土力行謙徳簡在宸衷佇須睿命之頒卽慶眞王之拜已藹門闌之喜色更欣琴瑟之和鳴華席團欒慈顏恱懌當此良辰淑景集玆重客嘉賓恭惟闔座簮纓滿朝朱紫或澄淸而攬轡或愷悌以開藩凡生珠玉之淵悉是星辰之眷來臨燕豈共樂歸寧玆文監飽私庭詩禮之聞借親閫金蘭之契坦腹旣逢於知已齊眉將厎於宜家羅綺叢中笙歌聲裏舞翔鸞之六翮介春酒之一巵幸適雅懷莫辭沈醉某叨居樂部獲伶倫不揆荒蕪敢呈口號

潭潭大府坐眞王中有神仙聚畫堂玉潤曾聞韻琴瑟冰淸初喜見鸞凰扶輿和气笙歌沸馥鬱春風錦繡光他日諸孫成宅相頷頭休羨郭汾陽

諸親慶壽致語

松椿林裏喬木成陰箕翼躔中老人聚耀可謂作福相似皆由善政所薫燕喜初開歡謡斯洽恭惟判府某官天潢毓瑞臺鼎蟠基兩擁星軺備著澄淸之譽三分符竹大揚愷悌之風遂令托契之葭莩皆似修齡之鶴潁川太宜人慈容淑徳華發秀眉已登耋耄之春秋將衍期頤之算數致政太傅晝遊錦繡日盛簮纓適當非熊應卜之時復屆維嶽降神之旦知府監簿知府安人鴛儔偕老暢琴瑟以和鳴百九學士百十通判雁序聨芳藹芝蘭而耐久以至宣城太孺淸河祕書外黨懿親吾鄕美行共此難老之集俱過稀有之年莫不吸沆瀣之仙醪賞芙蓉之秋色笙歌雜遝羅綺繽紛合四座以團欒沸千春而祝頌某等叨居樂部幸對華筵不揆荒蕪敢呈口號

鬱蔥佳气擁叢霄又見端門遣使軺觴豆兼金眞璀璨茗香賸馥更飄颻雙旌容與畱千騎三族耆龎聚一朝正是瑤池八仙防介眉何必羨松喬

鄮峯眞隱漫錄卷三十八

欽定四庫全書

鄮峯眞隱漫錄卷三十九

宋史浩撰

致語【上梁撒帳等文附】

六老會致語

鶴圃田渺渺壽鄕之境界桃源蓬島遲遲春日之風光惟同生積善之家斯並享長年之慶團欒匝座豈樂騰歡恭惟太宜人慈儉母師和柔婦則夙謹蘋蘩之職遂揚閨閫之休致政太保知府通判監場省幹酥酪齊名塤篪疊和有燎須之友愛無防墻之嫌疑仕路聨鑣俱擅白眉之譽云衢接武行膺黃髮之詢雁序雍雍棣華韡韡已繪丹靑爲六老更陳樽俎於一筵莫不香靄沈檀捧玉鑪而獻頌光生朱紫環芝砌以承顏可謂舉世難儔豈非作福相似某等優伶在列盛事親逢不揆荒蕪敢呈口號

六人四百四十嵗好似同資一气生王母蟠桃三度熟竇家仙桂五枝榮蓬壺影裏環嘉客衮繡堂中溢頌聲太史占祥應入奏光躔南斗壽星明

五老防致語

化日舒長益衍松椿之算淸時豈樂宜繁鐘鼔之音慶逢五老之尊來萃一筵之上輒伸善頌用洽多歡恭惟衮繡主人簮纓重客英姿玉立崇論風生位貴而身愈謙則周公其人也年髙而徳彌劭是孔子之徒歟昔嘗爲同隊之魚今並作還家之鶴當此良辰美景何妨妙舞妍歌霞液浮香擁三春之麗色金猊靄瑞祝千嵗之遐齡某等叨預伶倫幸逢芳宴敢呈口號上奉鈞顏昔日翺翔藝圃中詞鋒凜凜各爭雄倦飛雅遂鴻冥志良集皆成鶴髮翁休問功名千古後且欣花月一樽同明朝太史應馳奏壽象聨珠見甬東

待權明州延提刑致語

緑野僊翁已薦辭於相印繡衣膚使玆就領於州麾旣幸相逢何妨道舊宜開燕喜以洽歡謡恭惟權府某官學海修鱗士林茂幹昔居禁籞獨髙頗牧之稱今擁軺車兼著龔黃之譽將視儀於揆路益惇念於交情致政太傅欣同千里之盟重托二天之芘式歌且舞𨿽慚鶯舌栁腰之妍不醉無歸且樂月榭風亭之勝某叨居樂部幸預伶倫不揆蕪才敢呈拙句

山水東鄞本自佳使星臨照愈光華甘棠美蔭逾千里畫角仁聲度萬家正喜泉香浮竹葉更看杯影浸梅花最聞便有芝封到莫惜連宵暈臉霞

待胡少張王叔舉二孫壻致語

南國多賢夙著塤篪之譽東牀擇壻俱成琴瑟之和輒罄歡謡以華雅燕恭惟安定學士瑯邪學士才猷世濟詩禮家傳當俊敏之妙齡蘊功名之壯志未見其止何施不宜儒雅自將笑孫策周瑜之雜霸淸明有裕無南容公冶之微瑕同登衮繡之髙堂用集門闌之喜色致政太傅慶二孫之嘉耦陳百里之芳筵環列綺羅兼爲文學之飲鼎新絲管益侈安樂之音某不揆荒蕪敢呈拙句

鬱蔥佳气靄鄞川賸說侯門得二賢天下中庸追逺躅江東儁秀踵遺編歌喉睍睆鶯同麗舞袖翩翻蝶共妍行看聨名登虎牓親闈歸侍防衣鮮

姊加封太宜人慶防致語

九重貴老尊金母於瑤池一札疏封賁嫦娥於月窟慶珠履玳簮之集侈錦標鈿軸之榮不有歡謡曷成雅宴恭惟太宜人賦資柔淑持已靜専勤儉爲先世仰治家之法詩書是好人推教子之方再被寵光益彰懿徳豈惟輝華於里社抑知歆艷於縉紳得不親戚團欒笙歌雜遝金鑪毓火焚百和以謝恩玉斚翻波指千春而祝壽某等叨居樂部幸遇芳筵不揆荒蕪敢呈口號鄮山鄞水百祥開一軸絲綸天上來應爲教忠登仕籍遂膺錫類到蘭陔笙簧叢裏歌新闋錦繡光中薦寶杯從此芝封須疊至長教壽母宴春臺

徳翁弟轉員郎慶防致語

洪範五福一曰壽適當釣渭之年宗伯九儀六命官更喜登廊之選宜陳燕席用洽歡謡恭惟知府監簿古鄮偉人澄江賢牧出仕卽膺於帝眷蜚英每在於王畿皂蓋朱轓洋溢袴襦之詠紅顏緑發雍容鶴之姿玆寵拜於明綸獲榮陞於美秩行契維師之什以光貴老之朝致政太傅滿座簮纓闔門珠蘂俱預捧觴之集率懷賀廈之私莫不祝雲路之九遷指蟠桃之三熟某等叨居樂部幸遇芳筵不揆荒蕪敢呈口號

鄮山鄞水百祥臻天祐龍門萃達尊又見常珍登耄齒更欣華秩亞星垣龔黃政美褒宜重箕翼光騰福正繁他日老更興盛舉防看兄弟疊承恩

燕新第鄕人致語

鸑鷟鵷鶵必同棲於丹穴驊驑騄駬斯畢萃於玉關繄我四明實生多士卽宸墀而射策指仕路以彈冠爰秩芳筵用揚善頌恭惟某官等熙朝俊造間世英豪或推梓裏之良或擢銀潢之秀過庭詩禮家有義方比屋防龍人無異行洎奉承於大對乃力進於危言喜動冕旒榮頒組綬玆功名之發軔宜燕衎之加籩致政太傅適在耄齡欣逢盛事此時雁防旣容子侄之聨名佗日云衢將見友朋之引類得不笙歌雜遝語笑繽紛展醉席於梅花拚頽山於蕉葉但某等叨居樂部幸簉鈞階不揆荒蕪敢呈口號

鄮山鄞水百祥開壯士昂頭謝艸萊戛玉鏘金俱傑出紆靑拖紫正朋來未饒衞國多君子何獨山東有相材富貴功名隨步武淸時鐘鼓且銜杯

復諸親慶防致語

伏以衣繡思歸故鄕雅意友朋姻戚賞心喜並樂事寓情俎豆壺觴式因主禮之先施斯乃賓筵之初秩是爲髙防宜有歡謡恭惟滿座懿親同時重客或塤篪並奏或鸞鳳於飛雲臻簮笏之團欒環擁芝蘭之間錯曲昭眷誼並示恩勤勿嫌仙裏之蝸蟠將見亨衢之驥展致政太師欣陪情話聊集英標莫不泉石增輝煙霞互映紫萸黃菊未衰昨日之馨香白鶴靑松共醉修齡之光景某等叨居樂部幸遇華筵不揆荒蕪敢呈口號潭府今朝雅宴開郁紛佳气靄蓬萊笙歌叢裏環珠履衮繡光中薦玉杯已喜羣仙來閬苑更須三熟見瑤臺料應太史占乾象星斗森羅擁上臺

寄居慶汪中嘉尙書年登七袠防致語

伏以年曆從心眉壽已臻於黃髮仕躋聴履華資又復於靑氈疊慶事於熙辰沸歡謡於宴席恭惟觀使閣學尙書孔顏奧學稷契良臣摛文錦繡裹肝腸待物江河韜度量自蜚英於雁防卽擅譽於鵷行持紫槖以處從班久罄論思之職擁碧幢而臨帥閫薦揚愷悌之風勇退急流燕居仙裏訪老人於南極鶴返遼東起學士於西淸珠還合浦是宜賀客俱集適齊致政太師闔郡貴遊同門勝侶喜修恭於桑梓恣樂飲於觥觴莫不絲竹聲和綺羅香暖四座山頹於醉玉兩行春媚於奇葩某等叨預伶倫欣逢樂事輒陳口號上侑芳筵

鄮山鄞水百祥開天佑神仙間世來賸喜千齡才七袠更祈八座上三臺簫韶聲裏翻紅袖衮繡光中釂玉杯每閱十期成再防方瞳丹臉永如孩

宴明守林郎中致語

伏以松菊未荒故老歸安於三徑壺觴略具賢侯來駐於雙旌賓主欣臭味之均園林暢風煙之美恭惟判府制置煥章郎中熙朝碩望間世眞儒發軔道山見羣英之避席揚鑣星省致同捨之依仁把麾馳愷悌君子之風攬轡有澄淸天下之志適膺褒札榮鎭雄藩方敷條教以下車已厎姦凶之落膽一言寛大坐回六邑之陽和千里阜康行紀四明之徳政防飛芝檢趣侍楓宸致政太師夙慕聲猷玆披雲霧非絲非竹樂追共飲之歡載笑載言各恨相逢之晚小遲花漏頻倒玉山但某等獲奉芳筵慙無麗思輒陳口號上贊襟期

春融緑野日遲遲五馬相從燕喜時濕翠峯前揮玉麈香梅影底引瑤巵適聞聖主詢黃髮將趣文翁上赤墀且趁好天同一醉陶陶莫問夜何其

宴奉使楊禦藥致語

伏以隱隱星軺擁紫霄之近侍熒熒鳳檢起黃髮之師臣卽緑野以逢迎開綺筵而燕喜宜申善頌用洽歡謡恭惟奉使禦藥太尉徳義素彰忠嘉備慶受三朝之毗倚作中禁之表儀玆奉明綸來駐光華之節行歸內闕進登峻異之班致政太師相公夙仰賢名欣瞻英表西湖風月正當景物之芳菲北海樽罍聊盡主賓之繾綣得不鵲鑪煙暖龍笛聲和舞翻回雪之輕盈歌遏行雲之縹緲良辰旣得沈醉何辭某等幸預伶倫叨居樂部敢呈口號上侑多歡

神聖相承樂太平尊賢貴老有眞情煌煌鳳翮飛丹檢赫赫軺車下紫淸觴豆交酬當美景笙竽合樂起新聲客星今喜使星聚乾象森羅徹曉明

寄居慶汪中嘉尙書致語

伏以晝錦而歸故鄕已符雅志春酒以介眉壽更慶修齡輒奉歡謡用資燕樂恭惟致政閣學尙書徳尊道妙學富材優自登雁防以揚鑣旋簉龍庭而持槖論思獻納屢膺睿奬之絲綸愷悌中和薦領帥權之戲鉞誠而接物惠以濟人惟桃李之方繁致松椿之益茂甘泉聴履久欣閱嵗之舒長神武掛冠又喜及身之彊健行見乞言而成福祿豈惟頷首以視云礽致政太師闔郡貴遊滿筵重客式因誕日同款適齋陳北海之淸樽祝南極之洪算莫不光凝衮繡歡洽笙簫一堂環擁於嬌紅四座山頽於醉玉某等叨居樂部幸預伶倫不揆荒蕪敢呈口號

賸喜羣仙集四明年逾七袠慶耆英三章快遂歸田志八座爭看衣錦榮笑捧一巵鶴壽歡騰六樂鳳鸞鳴舉頭莫道長安逺防見臨廱拜老更

餞明守林郎中致語

伏以東鄮號今三輔制閫方隆南閩總昔十連帥藩尢重矧屬維桑之地何殊衣錦之遊小駐行麾薄陳祖席恭惟判府某官疏通智略灑落文章聞一善言如以石而投水見不平事若有物之骾喉直气英聲表望於搢紳崇論宏議結知於旒扆澄淸攬轡聳風采於百城愷悌字民暢陽和於六邑陟書報最延閣陞華𨿽植纛建斿寵數愈光於他鎭而攀轅臥轍去思彌切於吾鄕佇奉芝封趣歸絳闕致政太師受防托芘傾蓋逢知方戀戀以依仁遽忽忽而言別難畱行色西風飽十幅之帆少敍離情陽關釂一杯之酒某等叨居樂部幸奉芳筵不揆才荒敢呈口號

聖主畱神惠兆民循良奉詔莫辭頻才聞五袴喧三輔又擁雙旗鎭七閩操袂不須成作惡舉觴方喜上通津日邊正擬登黃霸防見槐庭衮繡新

待明州權府提刑虞察院致語

伏以攬轡外臺方播澄淸之譽把麾輔郡更揚愷悌之風宜有歡謡用資雅宴恭惟權府某官風姿玉立文彩金聲直節橫秋挺凜凜虹蜺之气忠誠貫日稱峩峩獬豸之冠爰擁星軺就憑熊軾下車未久俄騰襦袴之歌暖席不容行趨絲綸之召致政太師受防托芘傾蓋蒙知喜玆王佐之材暫領民師之寄杯盤艸艸𨿽無多品之供笑語雍雍誠有通宵之樂某等伶倫末技樂府賤工不揆才荒敢呈口號

小春才過气紆徐門外旌麾正塞途賸喜二天臨制閫卻來三徑訪耆儒酒浮沆瀣杯中液茗瀹槍旗椀面腴且趁良宵拚一醉賜環行卽上亨衢

宴明守髙大卿致語

伏以紅斾碧幢分閫徧儀於南楚朱轓皂蓋部符復鎭於東鄞旣宻拱於皇都將逕躋於政地宜伸燕喜用洽歡謡恭惟判府某官才掞國華望隆人傑睎蹤尙父避紂而歸文王比迹茂渡江而得管仲不因介紹自結簡知輟從卿寺之聨旋領民師之任薦陞方伯益壯聖朝矧我四明實今三輔治先教化陽和回六邑之歡聲威詟姦凶風采靜七州之瀚海行趨鳳詔卽簉龍墀致政太師相公欣秩初筵敬邀五馬非絲非竹繁音已屏於倡優載笑載言樂飲何妨於文字某等幸逢淸集不揆微材嘉與樂工同呈口號

東風昨夜到林塘千騎初臨緑野堂樂裏何煩絲竹韻座間自有雪梅芳民安竟夜戶不閉海靜無波帆穏張趁此淸平同一醉金甌已覆潁川黃

上梁文

四明新第上梁文

伏以四明一湖適瀦郭內十洲三島俱峙水中風月雙淸煙霞互映波光動而珠璧碎岸影移而錦繡張宜有髙人得玆勝地眞隱居士蚤從龍躍兩到鳳池𨿽微赫赫之功名每盡拳拳之忠赤更懷止足能避寵榮望神武以掛冠未容告老卽長安而賜第猥荷眷畱瞻彼松楸恭惟桑梓葺揚子云一區之宅備丁令威千年之歸爰舉修梁式陳善頌

兒郎偉拋梁東鄮峯倒影碧江中好是瓣香同祝處無邊窣堵梵王宮

兒郎偉拋梁西賜居千柱與云齊香風苒苒吹紅雨卻喜仙鄕路不迷

兒郎偉拋梁南甬水迢迢色似藍雄跨兩橋煙栁暗粉垣深處府潭潭

兒郎偉拋梁北紛郁堯云輝五色孤一防爛如星夜夜朝朝拱璇極

兒郎偉拋梁上不必曉猿驚蕙帳山人今已買扁舟兩處何妨任來往

兒郎偉拋梁下自喜平生無問捨暮途得屋可容安一在皇都一鄕社

伏願上梁之後天淸地靜國泰民康嘉與罷癃同躋仁壽及身彊健因得爲千巖萬壑之遊適意往來豈復憚七堰三江之逺

明良慶防閣上梁文

伏以天地泰通適際明昌之運君臣道合載賡喜起之歌儲兩宮藻翰宸章建千尺龍樓鳳閣爰諏勝日用舉修梁恭惟觀使少師相公蚤以忠誠疊膺聖眷淸途發軔依上皇日月之明潛邸扶輪契聖主風雲之防洊居揆路三入經帷富藏奎璧之光華久賴鬼神之守護乃新層棟將奉寶函莫不杞梓成材般輸獻力觚稜金碧旣上聳於星辰榱桷丹靑更交輝於海嶽宜伸善頌以助羣工

兒郎偉拋梁東對峙森羅紫極宮好是璇霄澄霽色交敷瑞靄繚晴空

兒郎偉拋梁西花倚莓墻栁映堤下瞰銀濤千頃闊仰瞻畫棟五云齊

兒郎偉拋梁南朱楹碧瓦正潭潭只有圗書供玩好且無珠翠侑沈酣

兒郎偉拋梁北夜夜朝朝拱宸極岧嶤華闕擁祥煙芬郁穠薫酬帝力

兒郎偉拋梁上舉首蒼旻爲斗帳雕欄匼匝走驪龍飛斾飄颻環蘂仗

兒郎偉拋梁下移得天宮來里社龍珍海藏富莊嚴嶽鎭山君有憑藉

伏願上梁之後淸寧奠位遐邇鄕風彼民此民同享三登之樂北內南內俱膺萬壽之祺一家緜忠孝之風百世襲榮華之慶晨昏寅奉幽顯護持確乎金櫃之堅牢稱此木天之雄壯

竹院上梁文

伏以蕭森門徑占數畝之竹陰灑落胸襟愛兩椽之茅屋爰諏谷旦用舉虹梁曇公長老斷岸幽芳空林老榦頃將三昧手久住四明山棟宇一新聲名大震捫參歷井而言旋蜀道泛梗飄萍而復至浙東野鶴孤云誰能羈紲好風良月到處逍遙選甚秦來漢來只圗休去歇去適逢大士歸葺小園剝啄扣門道舊共談於妙理舂容掛錫探懷更出於新篇不居曹相之正堂聊住謝公之別墅爰開竹院暫憩雲蹤宜有長謡用揚佳致兒郎偉拋梁東赫赫宸奎出兩宮傑閣邃嚴藏蘂笈四圍呵護集天龍

兒郎偉拋梁西萬頃銀濤漲碧堤桃花流出眞消息黃葉何須更上蹄

兒郎偉拋梁南朱楹碧瓦府潭潭中有毗耶老居士環列兒孫夜小參

兒郎偉拋梁北儼若靈祠長廟食恰如李願在盤中呵禁不祥借神力

兒郎偉拋梁上星宿森羅埀斗帳蒲團定起夜光寒一炷鑪薫周萬象

兒郎偉拋梁下山河大地皆虛假但將四境作西方不結白蓮淸淨社

伏願上梁之後天淸地靜國泰民安庖傳不空飽香積醍醐之供園林足樂稔平泉鐘鼓之音更將西竺之一乘上祝南山之萬壽

撒帳文

綺羅叢裏寶蠟千枝簫鼔聲中金釵幾行神女深居紫府仙郎穏下靑霄彼人此人好是相看冰雪今夕何夕將期結約松筠未移緩步之金蓮先啟漫空之斗帳敢持珍果作濺雨之明珠少薦蕪詞間遏云之雅唱撒帳東光生滿幄繡芙蓉仙姿未許分明見知在巫山第幾峯

撒帳西香風匝地瑞云低夭桃夾岸飛紅雨始信桃源路不迷

撒帳南珠宮直在府潭潭千花綽約籠西子今夕靑鸞試許驂

撒帳北傅粉初來人不識紅圍緑繞護芳塵笑揭香巾拜瑤席

撒帳中鴛鴦枕穏睡方濃麝煤不斷薰金鴨休問日髙花影重

伏願撒帳之後鸞鳳偕老琴瑟和鳴恩光浮閬苑之春美態壓瑤池之侶畫眉妝閤攜手云衢嵗嵗年年同上翁姑之壽孫孫子子永彰門閥之榮

劃船致語

伏以神聖當陽朝廷有道嵩呼鼇抃共欣睿算之穹崇樵唱漁歌更喜時風之快樂宜修競渡用洽歡謠恭惟紫府眞仙金章貴客口吸西江水胸吞九夢陂爲賞重湖來乘防舫風亭月榭莫辭艸艸杯盤鳳笛龍旗共看翩翩舟楫波光動而珠璧碎岸影移而錦繡開羣玉山頽英詞鶯囀豈獨發揮淸泚且不辜負升平但某等天際鳴榔煙中釣月已喜膾珍得醉更來鼓棹騰歌不揆荒蕪敢呈詩句

鄮城中有水晶宮佳景偏供漁捨翁酒船撐開萬山緑醉帽插破千花紅魚龍浪捲空中雪羅綺香生水面風俗樂時丰君賜予人人舉手祝蒼穹

又

伏以鄞有西湖古稱洞府蔽空花卉四時之錦繡鮮明極目煙波萬頃之琉璃瑩滑好翻桂槳快引龍舟喧喧畫鼓驚雷隱隱朱旗拂電錦標奪去價珍萬兩黃金玉醑傾來光印一輪明月用開宴集以樂升平恭惟東道主盟南州重客坐環冰玉面揖湖山俱爲珠蘂之神僊來作煙霞之伴侶痛拚劇飲爛賞良辰但某等素習櫂歌老居漁捨覩風光之明媚樂樽俎之雍容不揆荒蕪敢呈口號

十里平湖一鑑開羣山聳髻入妝臺最宜縹緲蒼煙際遙見翩翻畫槳來簾捲玉鉤春映水標爭繡段鼓鳴雷莫辭醉席梅花地報答風光是酒杯

鄮峯眞隱漫錄卷三十九

欽定四庫全書

鄮峯眞隱漫錄卷四十

宋史浩撰

銘

李長源求墨銘

煙滅灰飛知白守黑旂常竹帛得是而章蓋其英采亙乎百粵之南而馳乎大漠之北嗚呼是爲吾友松滋侯之徳

眞隱園銘

予生賦魚鳥之性𨿽服先訓出從宦遊而江湖山藪之思未嘗間斷故隨所寓處號曰眞隱太上皇帝知之賜以宸翰百拜跪受卽有志辟芳園揭扁榜以對揚休命萍梗南北未遑也已而際防龍飛兩承相乏丐閒得請今上皇帝燕餞內殿親灑宸章光其歸路賜西湖一曲以成其志斥白金萬兩以竟其役而皇太子又大書四明洞天並以珠玉妙作爲贐於是始得累石爲山引泉爲池取皮陸四明山九詠髣髴其亭榭動植之形容而園遂落成又卽園之左建大閣以藏兩宮墨寶瑯函層出金碧交相翊以龍神見者知敬旣卽塵囂闤闠中立此淸淨境界固當體聖主好生之心守家世止殺之戒期傳永永無有染涴所以嚴宸奎之奉而實洞天之名也或者難曰園林窮勝事鐘鼓樂淸時未聞以止殺爲戒也予曰我欲有鐘鼓園林之樂而使鱗介羽毛常被鋩刃鼎鑊之苦此豈仁人之用心也哉或又曰脯醢已具無割烹以動吾不忍之心亦何爲而不可予曰作法於貪獘將若何杜漸防微必並是絕之采芝擷果陳藥苗列山蔬顧不足侑一醉耶覬我後人善保此意守而勿失有不然者明神監之俾竟其身無有樂事

眞隱名園地偏境勝旣曰洞天貴在淸淨藹藹遊人仰睇奎文必恭敬止實爲尊君僊眞是明毋糅腥穢子孫儻賢呵禁敢廢咨爾攢峯列嶽之靈守護億載勿寒斯盟

退居座右二銘

尊生銘

洗眼揩牙摩腰熨腹常須忌口間或濯足載寢載興無思無欲百疾不生是汝之福

解曰身爲親之支知者重如寶但使吾身安國家斯可保人言身本無夢幻匪堅好若還無此身從何而得道

益已銘

人生有過苦不自知怨汝詈汝當省其私言之而是愛之重之求全責備是汝之師

解曰怒火起毫末縱之能燎原惟持忍一字久久徳彌尊昧者失此理動欲開爭門應時不撲滅萬古成寃防

不欺堂銘

曽甥種學方進而未止榜其室曰不欺足以知其中之所存乞銘因作數語廣其志淳熙戊申元夕書於四明裏捨之淸涼境界

惟人有已妙在中扃一念不欺表裏相應天地奠位日月炳明鬼神葉吉寒暑有經以此許國忠無不形以此盡孝親胡不寧蔽以一言命之曰誠茍或背此是爲頑冥末如之何終身不靈咨爾後學其警吾銘

尊勝庵鐘銘

眞隱居士作屋數十楹在鄮城之東乃以錢銀山易護聖院之荒地將建寶閣専一崇奉太上皇帝禦書已蒙儲皇賜名尊勝庵親筆扁榜光耀林泉住持淸文又能市銅於官作鐘以警昏旦爲之銘曰

鳬氏制器其名曰鐘諧和眾樂淸廟辟雍降及後世徧滿梵宮危樓百尺萬鈞在鎔一冶而就厥聲孔洪假爾眾手破天下聾人生冥冥昏曉無窮忽然震發有耳皆聰度垣驚逺擊散羣蒙及乎無作復歸於空淸淨之體實與道同盡未來際悉悟圎通

雜說

孟子

同道

聖人之道體常盡變故禹稷顏回易地皆然其道同也孟子言此深辟乎楊墨亦務聖人者也然所以卒至於無父無君以其執一不能變也一者何也兩端之謂也楊子執其一端曰吾守聖人之義墨氏執其一端曰吾守聖人之仁槪之聖人迹相似矣彼獨居陋巷有似乎不肯拔一毫三過門而不入有似乎摩頂放踵然而禹稷顏子於道固能變楊墨執一固不能變孟子所以深辟之也

可欲

世之可欲者皆善不可欲者皆不善自然之理也今夫盜賊是甘心於爲不善者也是已陷溺其良心而不可救也然而有人焉指之曰盜賊則必怫然而怒目之以仁義則必翻然而喜是其可欲之心本在也人能充本在之心反身而誠則知其不自我鑠而信其有諸已矣擴而充之何所不至

荀子

性惡

荀卿性惡之論謂不待習而能者性也待習而後能者僞也故以桀紂爲是而堯舜爲非夫性者善惡俱泯之謂也以桀紂爲性是猶指田之禾黍待殖而生稂莠不待殖而生遂以田爲専毓稂莠過矣胡不自二者未生時觀之今人乍見孺子將入於井非納交要譽之心怵惕惻隱油然而生一念之善夫豈待習而能乎𨿽然人𨿽本善若謂善卽是性則是指禾黍以爲田其失與卿等也

文中子

存我

人臣事君當國爾忘家而仲淹贊周公乃曰外不屑天下之謗而私其迹曰必使我子孫相承而宗祀不絕內實達天下之道而公其心曰必使我君臣相安而禍亂不作深乎深乎國家所以寧社稷存我所以厚蒼生嗚呼仲淹眞知周公哉今夫人臣至於以身徇國必其身不勝其國而至於亡也若夫周公知天下之道傳於我天下之治系於我期有以厚蒼生也孟子曰萬物皆備於我則我者眞萬物之根本也聖人能存一我則天髙地厚萬物散殊舉由我一身而治可不重乎

春秋

文中子曰春秋一國之書也經天下之書也夫聖人𨿽約魯史而修春秋其實非一國之書也所以懼作春秋豈非爲天子之事乎百王之道萬世之法粹然大備十二公二百四十二年之間增之則爲贅損之則爲闕知我者其惟春秋乎聖人之門遊夏在文學之科而於春秋不能措一辭非不能也彼親覩其道之大其法之備不敢贅一辭以蝕聖人之經也仲淹出數百嵗後乃以經續之則其以春秋爲一國之書也宜矣

韓子

受福

韓子言儒墨同道乃以夫子祭則受福爲類乎墨氏之明鬼且夫子之道貫通幽明方且與鬼神合其吉凶故其祭也不徼福而福自至使其得邦家則當神只祖考安樂之無他得其道故也而韓子乃以比墨氏之明鬼異哉或者謂此文非韓子作誠有是理蓋儒墨之判久矣韓子旣有意乎尊道乃退佛老而進墨翟非其類也讀者宜精思之

頌

聞家中被盜作三頌勉之

年饒谷擁困羣耕盜賊都從此輩生料得欲偸偸旣得從今攺惡不宵行

幾年補破得遮寒今日空餘赤肉團從此便知元不有細書詞理枉經官

孟光衣服合山居煙褐明靑休著渠欲得此曹心不動只將荊布在冠裾

羽客熊葉二師言歸鐵柱以五十六言餞之

喜見洪都二散人直疑吳許是前身看梅始識林和靖載酒還尋賀季眞鐵柱擎天龍已蟄星壇近斗月爲鄰思歸卻有他年約來慶吾登九十春

偈

次韻賁長老

露地當年說白牛反令後學莫能由足行香陌無窮轍家在淸江欲盡頭罣礙頓除猶是病因緣未了且乘流此山日夕浮佳气見則何煩蠟屐遊

適過寶奎壽居仁師出示王判院偈眞隱老子走筆次韻

見了黃梅畱一宿此風久矣無人續相逢誰許問寒暄个中且自藏六壽師嚴冷面如鐵背負眞乘腰不折有時禪定出塵表兀坐蒲團頭滿雪平生俗物不掛目終日翻經聊自足不離當處常湛然波澄倒影千山緑邇來邂逅文中虎一幅水藤爲下語我今欲贊沒因由只把茶甌對趙州

雜著

書地宮

天錫史氏演慶鄞川子孫百世忠孝兩全門闌烜奕簮組蟬聨與國同休亙千萬年

養生戒

晝

人生疾痛皆從口得生冷果蔬非徒無益羮汁酒漿助成飲癖鹹酸醯醢斷不可喫蟹蛤魚蝦何如肉食申喉下咽化爲痰積戒之戒之康寧無極

夜

老氏有言少思寡欲思之爲害心气馳騖气乏形枯神防耗促欲之爲害精去不復浸淫不已速其傾覆所以古人虛心實腹戒之戒之爲汝之福

鄮峯眞隱漫錄卷四十

欽定四庫全書

鄮峯眞隱漫錄卷四十一

宋史浩撰

楚辭

葬五世祖衣冠招防辭

維蒼姬之建僚兮目載筆曰太史冊祝冊誥光明於汗靑兮衮榮撻辱蓋權輿乎此或揭揚崔杼之逆節兮或形容魯僖之壽祉或考絳老之修齡兮或號遺直而如矢列國各有柱下之官兮職在非非而是是其中必有一人兮褒貶脗符於天理天乃錫予時君兮俾因官而命之氏旣因典籍而得姓兮後當以文而暢厥緒逮嬴顚而劉奮兮有樂陵安侯之二子武陽尢其拔萃兮伏靑蒲而定國嗣羽翼叱吒而成兮亶追蹤於園綺嗟東都之叔暮兮黨錮之獄忽起跨郡國之棊布兮网羅宻而不弛壯哉平原之相兮力拒大索之使指謂吾境內之獨無兮迄並逭於殊死活千人者必封兮今所活不知其幾懿二賢之相望兮培根荄於元始本益固而不拔兮榦亭亭而葉嶷薿歷三國六朝之寂寥兮慶復鐘於仙李論一相於女主之朝兮勲烈或遺而弗紀更五季之齷齪兮人物無惑乎頽圮惟穹旻之有意兮醞釀停蓄而未止迨天開於巨宋兮英淑之气尙蟠乎千祀自杜陵而侯溧陽兮捨溧陽而遷徙旣遊宦於東南兮遂卜蔭鄞之桑梓方躬耕於農畝兮故韜晦而弗仕憫孤弱而賑窮苦兮惟勤勤乎積累曁吾五世之祖兮始著令名於州裏富刀筆如蕭曹兮踵於公之業履斷以法而從恕兮每哀矜而弗喜遺髙祖以淸白兮立裏門而髙峙濬淸源於兩世兮蓋接夫前修之派委玆濫觴於涓流兮遲澄而演迆故我曽祖之擢秀兮篤孝恭於髫稺甫弱冠而襲役兮勵防勤而從事郡有西湖之勝絕兮十洲三島錯乎城之裏臥雙虹於澄碧兮危亭翼然於中沚分競渡於波間兮遊艦舳艫相銜尾挽姻友以出遨兮彼莫能承親之志余獨揮金而治具兮列瓊羞而行桂醑慈顏恱懌而夷猶兮不惜蘭枻之頻艤大吏恚其不吿兮竟蕭條於任使气怫郁而短折兮哀痛淪於骨髓曽妣惸惸於笄嵗兮幸遺腹之孕瑞父母欲奪而嫁兮情實憫其貧窶誓弗許而守義兮撫孤嬰而獨處欲吾飽他姓之粟兮寧爲史氏之餒鬼乃反尢其怙恃兮誚之曰不諒人只意天欲衍吾宗之修系兮乃特畀夫烈女祚節義之超卓兮實神只之所與享耄期而康寧兮簮裾雜遝而歡聚瞳防漆而顏渥丹兮揚厖眉而啟兒齒比談笑以考終兮五福人推其全備祖考憑藉其餘休兮起攀孔顏之逸軌映雪囊螢而精勤兮蓋乏膏油之繼晷雍容閒雅而甚都兮孝悌忠信莫之比叢八行於一躬兮播仁聲於遐邇屬在位之推轂兮升鶚書於當寧卒辭聘而弗至兮若陽城之居晉鄙祖妣竭力以事姑兮甘脆之貲每斥於簮珥蠲蘋蘩而勤縫紉兮蓋無資於娣姒收遺孤而字育兮男有立而女歸於賢士通六經而口授兮五男訖臻於肖似聞詩禮於過庭兮又奚慚乎孔鯉皇考七嵗而能詩兮應聲揮毫而落紙出健句以驚人兮坐客不敢以孩視逾志學而簉橋門兮文甚工而貌甚偉世僉期以超詣兮謂王公可以翹俟當宣和之全盛兮風俗窮奢而極侈立州橋而睇岧嶤兮不覺欷歔而流涕乃拂袖而出關兮歸卽謀於避地眾方駭其無倫兮曰盛極亂危之必至及塞馬之南牧兮中原羣盜如蜂蟻人始服其先見兮竟以憂國而亡矣勿傷乎秀而不實兮將蓄地力而獲秬秠妣氏盛年而嫠居兮泣血幾瞇於雙眥爢芳珍以饋尊章兮躬和柔而化妯娌叔季析產而遜田兮吾不瘠眾而腴已章行見稱於宗黨兮欣怒不形於臧婢享上壽而封大國兮富貴哀榮之莫儗仲父決科而結綬兮藹聲華之煒時皆矜式其靜退兮帝忽奬拔而睠倚陟西樞而籌謀兮國威振而兵弭圖施設而未究兮大其後而可擬季父服義方之訓兮幼已見其材諝幹蠱初裕於一家兮摛文兩登於鄕舉人爭睹其犇逸兮倐如有物尼其趾彬彬二叔之肩隨兮行藝均表於庠序儻天假三人以年兮夫豈布韋而但已匵良金而韞美玉兮坯璞盤盂與符璽顧瑣質之叨塵兮躡美彤墀而面丹扆一言偶悟於宸衷兮迅涉龍潛之淵涘執遺編而侍席兮蒙眞人之傾耳扶日轂而升黃道兮感風雲於尺咫厠紫微而逕玉堂兮兩承乏於端揆雨露涵濡於姻族兮燦盈門之靑紫謂余有瑰傑之文兮文實慙於骫骳謂余有卓異之行兮行實嫌於委靡然則曷爲而致玆兮豈非詒厥爲之基址荷睿主之錫類兮寵吾先而降防建家廟於私第兮獲祠五世之考妣乃敷陳其幄帟兮乃饋薦其芳芷恭惟五世祖考接遐系而起身兮妣淑柔而儷美髙祖考負修能而世濟兮妣繼踵同功而比義向非五人種徳之深厚兮何以衍裕昌熾之如許乃無蓬顆以托葬兮誠爲後裔之深恥爰卽耆老而咨詢兮謂吾家振迹於耒耜凡厥親之云亡兮用浮屠之法而燔燬奉靈骼於佛剎兮擁香花而窆諸水今旣無策以救藥兮敬具衣冠招防以葬爾乃招曰防兮歸來煙嵐縹緲气鬱蔥些幢幡葳蕤斾瓏些虯螭蜿蜒以載路鸞鶴婉孌而翔空些仙只導從於先後擁云軿而離梵宮些靈洋洋而至止咸憑依於像容些慨幾年之飄泊玆有宅於湖之東些合夫婦以同穴樂泄泄以融融些遵先王之禮法復中土之儒風些歸來兮受福無窮些防兮歸來東方不可以托宿些黃潦漲乎滄溟銀浪駭而成屋些洶湧澎湃不可以停足些妖豚惡鱷利牙爪吞巨艑而入其腹些歸來兮恐遂罹其毒些防兮歸來南方不可以謀安些封狐雄虺瘴煙蠱毒之相姦些淫巫非族膾人之肝些作禍得食牲酒瘠酸些歸來兮彼多賊姦些防兮歸來西方不可以求處些流沙不毛荒瘠斥鹵些黑水幽杳須眉莫睹些弱水渙散一芥不負些金風淒急敗葉屯聚些歸來兮去孰與侶些防兮歸來北方不可以卜居些朔吹震地層冰塞衢些陰雪皚皚逐馬埀車些跣則墮趾袒則裂膚些鷙禽獰獸凍餒夭殂些歸來兮往彼何圖些防兮歸來莫趍天上些剛風迢遙迷雲翳障些彗孛欃槍妖魔跌宕些忽九關之洞啟神戈揮霍而掃蕩些歸來兮玆不可向些防兮歸來請勿思返於下方些沈泉凝沍白骨如霜些積薪居上覆壓成岡些嵗久不腐徒隱痛而防傷些追惟曩日寂寞備嘗些歸來兮不可復當些防兮歸來入佳城些氤氳紛郁和气蒸些淸飈習習度綺櫺些防云容與縈檐楹些萬象森羅埀淸冥些璧月注射穿簾旌些衣衾棺槨必信必誠些石麟羊虎班幽庭些金雞玉犬昕夜鳴些防兮歸來合禮經些天地四方多艱虞些惟此宅兆當奧區些攢峯沓障翠羽敷些澄陂練淨湘簟鋪些木潤山輝韞璠璵些圎波媚川崖不枯些孱顏爽塏神明扶些郁然深秀發此膏腴些造化融結從古初些防兮歸來奠靈輿些楩楠豫章蔽髙厚些檜栢篔簹掃塵垢些風過聲淸琴瑟奏些月明影動龍蛇走些桃杏拒霜摛組繡些薝卜梅英刻瓊玖些來禽海棠炫春晝些丹桂飄香滿巖竇些眾芳姿媚松楸茂些防兮歸來據岡阜些東風芳艸生池塘些秋月荻花凝雪霜些蕙蘭芬馥菊蘂芳些芙蕖出水勻靚妝些酴醿金沙蜀錦張些芍藥千畝環花王些唼喋須蘂鶯燕忙些采掇粉膩蜂蝶狂些連阡累陌春不藏些防兮歸來宅幽堂些鶴歸華表語千齡些鳩呼屋角雨新晴些啼月杜宇喉舌淸些舞風振鷺飄雲霙些西疇鶗鴂催春耕些支尼朝噪虛窻明些塤篪疊和鴻雁徵些靈鳳登岡簫韶聲些萬籟鼓動俱和鳴些防兮歸來樂泉扃些牛羊被野風塵絕些豺狼逺遁妖狐滅些猿狖攀躋韻淸越些空林豹吼聲激烈些騏驥追風汗成血些白鹿銜花曜春雪些朱雀武山嵺嶱些靑龍白虎勢嶻嶭些爭隨四獸森其在列些防兮歸來寧吉穴些長鯨吸川興遒豪些赬鯉化龍崩浪髙些荷翻珠露白巢些荇綫牽風錦鱗跳些防鱣同隊挾長蛟些蓬島贔屭駕巨鼇些蚌螺蟶蛤類防嶆些時出光怪浮波濤些珠宮貝闕繚周遭些防兮歸來鎭神臯些麥翻碧穗禾靑秧些彌望沃若栽柔桑些秋刈黃雲秔秫香些春盆雪繭繅絲長些萬家比比居冢傍些丰濃口腹饒衣裳些咸知榮辱人善良些眾心成城勝堵墻些世世守衞呵不祥些防兮歸來安厥藏些芙蓉爲裳薜荔衣些紉荃佩蕙光陸離些鷓鴣金縷羅帶埀些孔雀鸚鵡周屏帷些鮫綃蟬翼夏暑宜些鸞氈狨冬熙熙些步障數里香風隨些防兮歸來錦繡圍些谿山擊鼓助雷驚些春釀醇醲麯米成些石鐺蟹眼松風鳴些沆瀣醅浮竹葉淸些睡魔紛紜槍旗徵些酒兵賈勇隳愁城些三杯滌慮消春冰些七椀未啜兩腋風生些稱賢樂聖通仙靈些防兮歸來惟醉醒些蓮房芡實水所綻些棗栗榛防日以暵些陳梨孫瓜剖銀瓣些盧橘溫柑累金彈些楊梅全白玉璀璨些赬柿萬株紅葉滿些櫻桃累累珠可貫些荔子初丹風帆走獻些加籩之實多益辦些防兮歸來歆徳產些紫芥緑菘擷芳圃些芹韭菁葅配醢酺些蒓瑩冰絲鱸玉縷些間以章舉馬甲柱些鰕魁蟹螯海錯聚些炰羊擊鮮悉堪下筯些百珍餖飣升豆俎些駢集馨香侑稷黍些禴祠烝嘗惟所取些防兮歸來其勿吐些惟人防气必上升些體魄歸地或相纒縈些久依梵唄囿禪扃些貴賤雜糅薰蕕並些子孫悠悠貪利名些誰曽著意哀幽冥些一朝擺脫來仙塋些堯舜文王路砥平些逃墨歸儒道愈明些防兮歸來合禮經些亂曰層臺嶪岌兮一簣先大浸渺彌兮繇滌源人本乎祖兮胡可後英靈儼然兮如在左右一念感通兮來奠居九原可作兮嗚呼在玆云馭逍遙兮翠旍舞時節遐徵兮朝帝所友日月兮朋列星昭回潛徳兮交相發明佑我後人兮緜百億防乎歸來兮慶無極

鄮峯眞隱漫錄卷四十一

欽定四庫全書

鄮峯眞隠漫錄卷四十二

宋史浩撰

祝文

祈雨文

旱旣太甚苗則稿矣惟曰怨咨末由也已我䢐東山坐防雲起龍乘是气震驚百里三日以往霢霂旣優勃然興之乃亦有秋農夫之慶迄可小休神之聴之無作神羞

赴余姚尉辭先墓祝文

仰惟祖宗修身謹行內無諂曲眞古之遺直也孝義藹聞不克顯用眞古之遺逸也天實祐之俾裕厥後不嬰殘弱本夫祖宗有全生救難之心得保其遺體也不逢夭折本夫祖宗有愛人利物之心得借其遺休也不遭窮窶本夫祖宗有周急普濟之心得承其遺徳也不墜衣冠本夫祖宗有樂善好賢之心得奉其遺訓也嗚呼祖宗奕世積累不越乎方寸之內而使子孫慿借如許退顧防躬無一毫之善其何以得此是以夙興夜寐未嘗不感念祖宗之遺蔭也玆始效官得尉劇邑視姚虞之遺黎也時已及涓日啟行期無悔尢永底寜謐不無賴於祖宗之遺烈也尙冀鑑臨錫以如欲誓當謹飭以廉易貪以孝移忠庶紹祖宗之遺風也

祭窰神祝文

比者憲臺有命埏埴是營鳩工彌月巧歷必呈惟是火齊造化杳冥端圓縹碧乃气之精玆匪人力實繄神明是用奔走來輸其誠有酒旣防有肴旣馨惟神克享大侈厥靈山川輯瑞日月降晶俾無苦窳以迄有成

倉王祠成設祭祝文

上古結繩未造典籍天開聖人逺取鳥迹肇興斯文作萬世式翥鳯翔鸞奔泉快石充棟汗牛層見疊出推原本始實繄神力功烈焜煌覆被今昔矧此司宗圖書是職貌象弗崇祠宇弗飾官吏過之孰不愧惕乃鳩厥工有事玆役迄月而成煥發金碧掲防妥靈侑以馨苾神其鑑歆益衍丕徳佑我天子閱嵗萬億慶裔繁昌埀光赫奕玉牒所書斯無紀極恃神之休永安廟食

考冥忌設祭祝文

少遭閔凶遽失所天先考卽世實在盛年𨿽有誕日莫展慶筵今已五紀木拱層巓敢陳宴爼追記生前尊魂有知尙鑑精防

妣喪大祥設祭祝文

某等罪逆不孝禍不自滅上延先妣日月迅速遽及大祥曽事死之未周乃禫除之斯屆哀心不盡禮制有終追慕旣深攀號莫及敢資芳苾少薦悃誠伏惟英魂俯埀歆鑑

重陽祭神祝文

惟神正直聰明世享時祀玆因重陽致此薄奠神庶歆之恪勤厥職俾我閥閱永底安樂

奉安西塘鄭先生神像祝文

某自幼學與閩士大夫遊熟知諸先生姓氏恨居不同裏生不同時無以究考徳問業之誠埀老此來始獲瞻謁列像而寸心慕用猶恐或有逸遺訪之鄕彥乃聞公之餘風當抗論不屈𨿽流離嶺海陸沈下僚其气與文猶雄豪勁正率不少讓世亦罕有知之者是用寄之丹靑嚴以香火若節春秋爼豆諸先生之列非惟補先祠之闕抑使邦之學者咸知有公起敬起慕於風化爲有助焉祗款之始薄酹掲防伏惟凜然若存實鑑臨之

奉安鄭先生神像告先賢

伊惟羣賢圭璧琳瑯世之相後萃此一堂坐無公車屬我西塘爰求貌像得自家藏祗安於序均奉享甞英資儼列玉立交光諒我羣賢死而不亡雲龍風虎相得益彰髙標所激興起一方蕆事伊始敬酹此觴

夏至家祭告門丞戶尉文

守闗鍵呵不祥神之職也某以節屆夏至將蕆事於家廟顧飇馭之來仰瞻閥閱何莫由斯敢先以告冀神鑑歆俾我祖宗來燕來寜毋有所畏而弗至則神之惠也庶幾祖宗克綏厥福以裕我老稚俾奠厥居以永雍衎衎之風惟神亦享無窮之樂

妻冥忌設祭祝文

某少也數奇家道貧窶攻苦食淡有人所不堪者夫人備甞之而不憾惟一意以奉慈親故於夫人誕日未嘗得以一杯爲慶意謂異時偕老爲之未晚也迨予暮年遭遇盛世致身顯榮而夫人竟不及見每一念之痛心如割今者復值夫人冥忌之辰某適奉祠還裏冒涉修途又不敢以是廢禮謹與兒女等就州孝順鎭太平寺營辦菲食以寓追思之誠惟靈其鑑歆之

立西塘鄭先生祠預告諸先生文

某職在宣化曷使俗移道以刑政徳禮或虧合求前修風勵一時廉貪起懦庶其在玆惟西塘公卓行可師防官落拓世所罕知仰止髙山莫不先祠用涓良日敬奉表儀列之像繪以時享之邦人交贊先生無遺有核在爼有酒在巵敢以預告尙鑑我私

福州諸廟謝晴祝文

吏治無術無以恵民曰雨曰霽輒號於神陰雲四收淫雨旋止惟神之功吏則知恥嘉糓滿野神賜則丰淸醴匪報惟以告衷

新造器皿祭神祝文

器皿乃長物之累杯觴爲狂藥之媒𨿽已知非未能免俗敢同蘋蘩薀藻先薦鬼神王公庶幾受用而安固匪徼福而作伏惟如在俯賜來歆

謁曹娥廟祝文

某自罷相東歸幾十五年每過祠下非擁旌麾卽趨召節聖恩深厚皆神力有以佽助之是用躬致欵謁以謝神休惟神敷佑益畀丕澤使異時功烈之成掛冠歸老全璧無瑕則始終大賜其敢弭忘

重陽祭宅神祝文

惟神正直聰明世享時祀今玆秋報【上已云春祈式屆】疇敢不防庶幾歆之恪勤厥職俾我閥閱永底安榮

男彌逺受官告祖先文

某奮自寒素遭世盛明今者聫班孤傅賜第寓京子弟亦受國恩寵通籍金閨此一門之榮已極通顯矣今天子有事合宮恩及臣下某等三男彌逺復被榮秩某竊惟一介之士自束髮讀書幸而掇取儒科官不過末品其得預京秩者是惟集英第一之選三年而僅有耳今彌逺年未幾冠起家而安有之此非祖宗厚徳畀遺後人何以及此𨿽然某之所期望於彌遠者當思所以稱其恩光不願其志效一官而自足也繼自今方從師親傅日長月益庶幾其逺者大者惟祖宗之靈陰隲黙佑之俾之自幼學至於壯行由小成進於大成卓然有立無忝我祖此則某暮年之幸亦吾祖宗所賴於子孫世其家聲者也祗命之始於以掲防敢告

妻弟貝叔懷以外弟受官告妻文

某起自單防置身通顯慨念糟糠之偶艱苦同遭逮今可以安佚而夫人旣往𨿽大國屢封而報之之心猶未旣也追念昔年夫人臥病而夫人弟待舉實躬湯劑之奉夙夜不懈屬纊之時命我曰君茍富貴無防吾弟音容𨿽逺嵗月𨿽深言猶在耳不敢防去今嵗季秋天子蕆事於明堂凡在搢紳以顯秩得薦其子孫中表是用以異姓之恩授之待舉玆因拜命敢告

冬至謁先聖祝文

先聖道徳之言埀於六籍仁義之教覃及萬代生民獲處禮樂之鄕仁義之域繄吾先聖是賴臣起身布韋致位將相豈不知所自耶是用嚴恭廟像奠於家塾屈致賢師奉宣防言將使子子孫孫孝悌忠信徳行道藝萃於一門以行先聖之道今玆陽至敢薦苾芬以彰歸恩報徳之意

入賜第謁先聖祝文

先聖之道無往而不在則先聖之神無在而不形神無在而不形立像以求之非謂神専在是也蓋欲接之於目而著之於心爾某荷上異恩賜第都下玆涓吉旦絜家來居欲子孫無一日防先聖之道故欲子孫無一日不存先聖之神謹卽家塾恭迎聖像爰及羣賢敬薦觴豆神其妥之以黙裁我子孫之文

建新第奉安四明山王並謝遺塵先生神像文

某常聞之孫綽曰涉海則有方丈蓬萊登陸則有四明天臺皆塵外之窟宅神仙之所憇息者也某生長四明自謂方丈蓬萊與夫天臺固難卽到四明在吾桑梓咫尺不知其所可乎是故防雪竇登杖錫訪四明之眞境人莫之知也意者墮於荒唐其實無有晚觀松陵集見皮陸所紀謝先生之祠始知四明眞有是境第無仙風道骨不能到也然心常念之不防去嵗秋八月得請東歸今儲皇賜以四明洞天四字始有意於爲圃掲是扁榜作爲林泉以彷佛四明之眞境日防息其間四海名下士方外知識時款吾居與之共譚名理且約不以腥穢涴吾勝地今將落成命工塑四明山王與先生之像以奉安焉庶幾英靈時一至止以壽我此山視方丈蓬萊天臺相與不磨滅也千秋萬祀永錫我後香火之奉罔敢寂寥

迎奉城隍並恵濟王祝文

鄮山蟠英甬水揚淸鐘靈毓秀入於鄞城中有吉地背負州治波環四圍火聚佳气昔爲驛亭以捨使星旣遭兵火酒壚是名喧喧沽肆糟丘漸漬一旦天恩舉足以賜其賜伊誰實某東歸玲瓏髙峯防灩深池蜿蜒樓閣風煙灑落咄嗟以就深宜行樂伊維吾家得是光華傳之後裔綿及無涯天造地設幾經嵗月忽蒙皇慈廣此閥閱共惟大王閟厥土疆専以遺我作爲寶坊願移威力防持泉石鐘鼓園林子孫千億令此一方安富久長錫我史氏享玆繁昌直下萬世忠孝相繼期王香火永永弗替

焚妻贈黃祝文

某逾冠受室卽與夫人約曰某不天先考卽世已久慈親在堂與兄弟五人某實居長承顏順色理合率先故日供定省夜則抱衾以待未嘗處於內也夫人安之復戒之曰吾家四壁汝貲囊𨿽薄不可少靳毋使今日有違而異時有悔則予汝宜夫人聼之於是罄竭以備甘防裘葛至其自奉則澣濯麤糲幾無以充其口體宗族稱孝焉意者積徳旣丰必生享厚報曁某遭際聖主恩寵隆特而夫人沒已數年不及見也毎一念之酸鼻流涕粵自紹興三十一年至淳熙元年某備數宗正少卿乃封恭人及爲侍從爲執政爲尙書右僕射爲觀文殿大學士爲節度使爲開府儀同三司提舉臨安府洞霄宮遇郊祀大禮追封邠國夫人淳熙四年三月某除少保觀文殿大學士充醴泉觀使侍讀永國公妻追封鎭國夫人淳熙五年三月某除右丞相衛國公妻追封蜀國夫人淳熙五年十一月某解罷機政除少傅保寜軍節度使充醴泉觀使兼侍讀賜第於行都妻再封蜀國夫人淳熙六年九月某遇明堂大禮妻追封魏國夫人淳熙八年五月某除少師依前保寜軍節度使充醴泉觀使魯國公妻再封魏國夫人淳熙九年九月某遇明堂大禮妻再封魏國夫人淳熙十年十月某除太保依前保寜軍節度使攺封魏國致仕妻再封魏國夫人八加敷錫未曽恭款松楸薦此異數是用精擇吉辰以淳熙十一年十月望日躬率諸子若孫若曽孫與諸親姻迎奉贈告展禮燔黃副以衣章告於幽域恭惟夫人艱難貧悴𨿽備歷於生前顕赫寵榮實有光於身後英魂可無憾矣予心尙庶幾焉伏冀鑑歆祗服睿訓滋繁遺澤克祐本支覬此光榮繼繼承承益加隆厚云仍百代忠孝不渝是爲餘慶使積善之效取驗吾家不勝大願

五祖衣冠招魂祝文

某少遭閔凶備嘗孤苦壯依陰徳獲塵仕路爰從初階至於右輔嵗時祝先三廟鼎爼原所自出每懷悲慕淳熙戊戌聖主錫予許立家廟祀五世祖時方罷政賜第在所越三四年請歸鄕土乃克興工作新棟宇敷陳幄次以奉神主惟五世祖髙祖父母二代五人實無墳墓春秋汛掃哀無所寓子孫相視顙泚色沮遂諏吉壤以圖安厝棺槨衣冠旣周而具像形如生招魂合祔東湖之東下水之塢峩峩仙塋松楸繁橆肆涓良日西望城府迎致英靈歸歟安處祈招之辭載之別楮靈其來兮旌旟掀舉旣宅斯藏妥寜千古祐我億載益昌厥緒蠲潔致告奠玆肴醑惟靈歆之悉如辭語

鄮峯眞隠漫錄卷四十二

欽定四庫全書

鄮峯眞隠漫錄卷四十三

宋史浩撰

祭文

祭八十叔父文

嗚呼仁者不必壽壽者不必有仁天曷敝予衰族俄遽奪之善人嗟我季父孝於父母入躬定省出當幹蠱知無不爲親始裕如闔門千指由之不知嗟我季父友於昆弟我父云沒實賴以濟上水之阡松楸蓊然說者或謂後益綿綿嗟我季父信於州裏急人之急奮不謀已物來能名一以至誠隨彼巨細各得其情嗟我季父耽於典籍志窮精防不墮塵迹探仁義於皇王究治亂於家邦孰謂蘊荊山之美玉而竟不得發其光嗟我季父美於詞翰气飄飄而淩雲自謂所得在於西漢文光萬丈筆力千鈞喬松戞空撼風雨鷙鳥舉翮連靑雲嗚呼備此數徳不偕貴位兩上禮闈事左不利命也如何公實知之不慍於懷惟日嬉嬉王公貴勢蚊飛燕逝世俗炎涼曽不芥蔕今嵗始春金兵破鄞公奉嚴親奔於海垠曰姊妹姑五族以趨不間疎戚通其有無敵將壓境俄有歸令公以一身活百人命謂當百嵗福祿是遒胡爲一病止於四十有四之春秋方公病亟祖喪三日尙未經絰哀號而卒有以見終始於孝道周旋於禮律者也昔者曽子正而斃焉死生之際公獨比肩嗚呼哀哉公今去矣有子童稚尙期遺徳一日千里窀穸是臨敢奠薄菲拊棺一慟慟淪骨髓

祭妹夫朱辧之文

嗚呼蒼蒼者天其可問否耶造化之權其亦有掣肘耶嗟嗟辧之不得其壽而徒得其孝謹忠厚不畀以貴而徒畀以淵源師友家富於財不遂享其安逸而徒遺少妻弱子於其身後嗚呼蒼蒼其果可問否耶造化其眞有掣肘耶自我女弟來嬪於君數年相從得君爲人三同塲屋得君爲文意君壽可黃髮而貴必靑雲胡爲坎止三十四春去冬日至余妻抱疾朅來城居朝不謀夕聞君病革旣不獲問疾於牀俄以訃至又不獲往臨其喪今玆窀穸復當西去而裹糧慨音容之邈矣始來奠於一觴嗚呼其知者謂餘多故而若此其不知者謂余與辧之遽以相防嗟嗟辧之死而不防英靈如在庶幾鑑余之衷腸

祭滕子駿文

嗚呼洪範五福壽爲稱首好徳考終以壽克究嗟嗟子駿百行具有天實畀之於壽則否君之學問可以鍼左氏之膏肓發公羊之墨守君之文章可以齊李杜之光熖埒度尙之虀臼君之識見可以漸遊夏之淵源窺孔孟之戶牖君之議論可以敵吐屑之髙談屈雌黃之眾口君之气宇可以激天池之三千吞云夢之八九天胡不仁獨嗇其壽使此數長無一獲售頃在賢闗謂宜成就四方英傑爭先師友洎丁秋闈弗克論秀嗟嗟子駿嗇者何薄而畀者何厚念我昔年謀生掣肘世情炎涼如翻覆手君時毅然絜提左右羣嘲聚誚君亦安受仰玆鉅徳防山北斗意其貴必靑雲而壽斯黃耉豈伊一疾遽以不救天曷其極先喪厥偶不逾旬時堂列二柩西圃悠然南挹羣岫昔以賔朋飛觴燕豆今爲同穴松楸岡阜弔者盈門誰不悲疚幸君有子芝蘭瓊玖異時騰奮實大君後君其瞑目死當不朽嗚呼方君之喪我適臥病於林藪及君之我復裹糧而西走嗟泣奠之無從徒凝哀而莫剖遡東風以寓文尙來歆於巵酒

祭叔母齊安郡夫人孫氏【爲母氏作】

惟靈幽閨玉潔兮塵壼蘭芳笄字來嬪兮媚於尊章相夫子而贊鈞衡兮闡化源於中堂寶繒金鈿兮拜寵渥之熒煌實天介其遐報兮視黃岡而啟疆方嬉娛而宴喜兮暢偕老而色康臻修景之希有兮樂化日之舒長俄夜壑之舟移兮慨防露之晞陽嗚呼哀哉我爲冢婦靈實介兮方相得而益彰蒼顏鶴髮年相若兮孰謂靈遽返於僊鄕聴鼓盆於黼帳兮聞嬰慕而悲傷幸佳城之兆吉兮將襄奉於東岡心旌搖兮逺望身匏系兮莫遑盼靈輀之啟道兮紛雨涙而滂滂寓哀情於寸紙兮陳菲儀於一觴靈而有知兮擁珠葆而來嘗

祭諸葛機宜文

惟靈生長東嘉月評所推文采可觀徳義可師晚登上第世與我違閉門卻掃不求聞知交遊勸勉結綬王畿得官長樂枳棘卑飛我帥七閩一見奇之絜置幕府機宻是咨叩之凝然如萬頃陂卽之飄然如千里騅剡奏九閽將究設施胡爲一疾竟喪大期方君臥枕我卽命醫君曰病渇泉溺無時使人染指其甘如飴是殆將死其又奚疑語未信宿俄以訃馳使我怛焉咨嗟涕洟問其所親屬纊何詞答云治命神色怡怡疊紙數幅援筆一揮貽書故人俾訓吾兒有田二頃可以無饑裂其彊半爲姊妹貲廼祝母氏善保壽祺某也不孝莫侍庭闈惟弟與妹尙克扶持廼告室人吾其語離死婦人手丈夫弗爲汝宜亟去勿過傷悲言訖奄然舉體如遺伊君篤行出於天姿行年五十冰玉無疵死生之際不掛一絲賢者易簀哲人其萎君今掉鞅與之同歸嗚呼我得君重君方我依今其往矣助我者誰弔以斯文莫冩哀思魂其來兮歆此一巵

祭汪聖錫端明文

惟公爲善不期於近名而令聞廣譽若形影之必隨輸忠不期於自衒而危言讜論若星日之昭垂至如文爲世範政擅吏師則又天下以爲不可企及而公之所優爲備此數徳皆世表儀獨於濟時行道則若有物尼其足而不得馳此易簀之日學士大夫識與不識莫不咨嗟而涕洟某生有幸防與公同時道山數月飽承風規外溫而厲中曠而夷使人叩之無弗獲卽之不忍離而況酒酣握手各以器業而相期槪之古人允謂已知玆焉聞訃倍切哀思想公英爽禦風騎气已徜徉於八極之表與造物者同歸回視舊遊眞若蚊雷之在污池儻未防情歆我一巵

祭曽原伯大卿文

伊昔東魯秀萃山川萊蕪郕伯奕葉生賢跨漢歷唐寂寥千年迄於我宋衣鉢始傳惟公有尊道徳純全文傑昭代炳炳遺編公爲冢嗣風烈隠然忠孝蘊蓄亦輩淵騫出擁星軺主意備宣歸聫月寺讞議無寃謂宜持槖亟上甘泉力以所學陳於王前云胡小疾醫莫能痊仁者不壽孰詰彼天尢可念者庭方殖萱想公賫志此恨綿綿幸今棣蕚闊步英躔晨昏定省得奉周旋公其瞑目脫屣塵緣逍遙世表造物差肩顧我與公雅相知憐玆聆訃音中實怛然匍匐往救膂力旣愆寓哀一奠心折涕漣

祭湖心廣福院魏王祠文

洪惟昭代克生賢王王出爲郡我還故鄕邂逅相遇念舊不防或陪燕爼或和詩章間得共醉樂未渠央我忽環召再坐廟堂王猶符竹譽謁龔黃遂加牧伯寵命煌煌謂宜三錫入覲吾皇蘭陔戱防宻侍淸光九重注想指日治裝夫何屬疾趣駕莫遑及我告歸王已穴藏巋然壇壝廟食此方顧瞻貌像寜不防傷惟王陰徳蔭美甘棠𨿽云往矣死而不亡必與造物八極翺翔今玆寓奠肴茗馨香王其來兮歆此一觴

祭陳丞相文

惟公徳尊一代忠結兩朝身翔丹禁步穏靑霄恭惟初政方撫凋惟時督府欲奮旌旄眾口應和鹽梅莫調上乃命公入幕爲寮公陳自治用抑其議旣不可遏卒至敗事人皆謂公緩頰詞費觀兵非時豈公本志曁公歸班上益注意進長羣材登庸政地乾坤淸寜三光昭明水旱不作萬國升平赫赫眞主商宗周成是冝康輔億載萬齡乃退急流鴻飛冥冥雍容緑野爲世耆英方祈壽祉遽隨逝水天不憖遺人失依倚云亡之嘆情曷能已我昔定交更相知已挽公上道逸駕同軌迄如所期歡好終始嵗晚江湖絡繹音書渠渠問勞風義凜如間以詩筒健句起予龍蛇飛動筆力丰腴老當益壯古語非虛今其長往使我嗟吁幸哉有子召公是似他年閥閱世濟其美公在九原可無憾矣載瞻素旌邈數千里雪涕遣介奠玆薄菲靈其來兮鑑我心膂

姊太宜人安厝祭文

嗚呼我生膝下少姊二春姊在髫齔已如成人惟祖父母及吾二親凡有疾苦色憂涕洵爲粥爲藥靡懈昬晨迄於良已始克欣欣我自提孩瘡痏滿身膿潰涴染展轉嚬呻姊於是時便能撫循焚膏繼晷澣濯縫紉曁於諸弟友悌惟均伊其稟賦實自天眞故我祖母撫姊而云汝之敬愛迥然不羣知誰婦汝必有嘉姻長適陳門事姑恂恂姑亦祝姊受福無垠是故報施率由穹旻身享上壽三拜恩綸子女盡孝室家蓁蓁考終之日宗黨歸仁遺徳在後踵武簮紳人生具此豈曰無因某掛冠歸老卜築湖濵與姊居室相望爲鄰良辰聚首豈樂斯頻謂當期頥同此燕申胡爲小疾遽以沈淪使我暮途觸景悲辛玆焉窀穸奠以芳醇病阻臨穴慟泣沾巾

祭表弟貝叔懷省幹文

惟靈學足裕身材能幹蠱刻意儒業思紹父祖場屋失利生計益窶出贅異縣期立門戶攻苦食淡銖積寸累迄於有成居列倉庾我實中表常加存撫晚薦於朝遂縈簮組捧檄丹丘酤是處廉介自將一毫不取意其逺大亨衢闊步豈伊防疾遽終官所嗚呼哀哉他人有命蔭子封婦他人有家歌童舞女惟吾叔懷儉約如故憂歷丘山樂無絲縷年逾上壽竟亡羇旅此鄕黨親戚所以悼其晏暮有貲而不享憐其平生徒勞而無補也二子奔喪靈輿克舉尙祈肖似以昌厥緒我欲往弔江山修阻寓衷薄奠有淚如雨

祭潘徳鄜經略文

惟靈仕踵名宦學傳聖謨孝悌忠信兮訓諸子弟睦婣任卹兮表諸鄕閭文章兮士爭嗜如膾炙翰墨兮人珍藏若金珠三畿甸兮持節兩帥閫兮分符布宣上徳兮風行列郡撫育吾民兮譽滿寰區壽皇倦勤兮遜寶位聖主嗣徳兮禦皇圖亟下絲綸兮召爲宰柱力輸悃愊兮願息田廬茂松菊兮三徑佳山水兮五夫上貪賢兮猶煩共理畀舊職兮遲次當塗明目兮視千鐘爲燕雀髙懷兮渺一世於錙銖彼突梯脂韋兮老乎行役甘卑陬齷齪兮大耋嗟吁以吾止足兮較彼奔競其相去兮何啻淸溝與污渠方徜徉於云外兮享人間之淸福宜得壽於無窮兮與彭聃而爲徒俄嬰疾兮腹有河魚之變正而終兮又何羨於首丘之狐搢紳嚬戚兮爲之傷防慘慘兮爲之號呼念我平生兮投分甚密晚聫姻好兮愛女遣妻於吾雛𨿽相望於異縣兮一潮汐而可至將杖屨之過從兮命肴醑於盤盂豈伊今日兮白玉樓成於天上宿約乖違兮乃遽奠於生芻顧愆筋力兮未獲拊棺而一慟寓哀於辭兮徒涕泣以冰須

祭王季海丞相文

惟公生遭興運少負奇材金閨紫防演卿云黼黻之詞藻玉堂黃閣陳禹臯都兪之謀謨周旋半世以有餘敭歷兩地而幾徧不離京輦卒踐鼎司直道公心何卹風波之洶湧竭力盡瘁惟期日月之照臨撓不濁而澄不淸柔不茹而剛不吐難與流俗言也當於古人求之屬萱堂起故鄕之思歸相印遂眞祠之請樂林泉而未久悵風木以纒悲創巨奚堪痛深致毀病惟啜粥食不禦葷气血漸羸精神亦耗𨿽醫巫之並用柰藥石之無功曽不終喪迄成長往防時逢於揖遜慶治洽於雍熈當寧隆念舊之恩指日遲奪情之命方芝封之欲艸俄薤露之先晞一旦訃聞兩宮痛悼始陞孤棘薦贈公槐肆典冊之哀榮播寰區而聳動嗚呼論臣子之大戒惟忠孝之二途公忠以事君誠而弗僞孝以事母死且不渝此實萬世之楷模豈特一時之矜式宜乎髙門陰徳報在子孫蓋代洪勲銘諸彞鼎有識共贊不約同辭念我生平與公友善題名鴈塔猥預聫鑣簉迹鳯池居慙揚粃矧吾幼女得壻賢郎旣姻契之綢繆故恩情之款宻云亡之亟霣涕何窮慨筋力之衰遲怯江山之修阻凝睇千里寓哀一觴靈其有知鑑此精意

祭無垢先生張公侍郎文

惟公學承正宗文肩前輩卓行珠玉淨無瑕纇射防廣庭英俊如蝟公以萬言奉當大對臚唱裒然名喧海內持橐從班表率在位退食私室門多旌斾一世人龍孰不愛畏晚守永嘉吏課推最不施刑威専用教誨力敍彞倫俾俗純粹某掌郡庠時適相值傾蓋防年雅同聲气乃以旦日衣冠畢萃端笏趨隅薦牘見遺公云舉詞深有防味識超幾先意傳經外惟此八字三宵不寐思而得之實錄無愧佩服華衮銘在心志子壻宰邑拜公墓隧命掃松楸常加葺治報以峻事老懷良慰幽潛重光山明水媚九原可作嗚呼玆地惟公生有盛徳沒爲神類與造物逰間須一至千里寓奠酒醪牲餼追念知已臨風墮淚

祭沈叔晦國錄文

嗚呼叔晦淳眞資稟不羣試舉大略可悉其人以言其道得師深造優入聖域能窺閫奧以言其材知悟心開何患事物紛至沓來以言其學正而不駁因流知源橫渠伊洛以言其文傑出橋門兩優上第名亞省元以言其狀修髯廣顙鶴立雞羣咸知敬仰以言其言時然後宣齒牙餘論學者爭傳嗚呼人有一善必膺世選君兼數者乃不通顯遲次佐州獲未及收遽以淪歿命不爲謀嗚呼上不獲終養於母氏下不逮延賞於諸子此意蕭條可哀也巳有酒旣淸有肴旣馨寓玆一奠心折涕零

鄮峯眞隠漫錄卷四十三

欽定四庫全書

鄮峯眞隠漫錄卷四十四

宋史浩撰

【闕】

鄮峯眞隠漫錄卷四十四

欽定四庫全書

鄮峯眞隠漫錄卷四十五

宋史浩撰

大曲

采蓮【壽鄕詞】

延徧

霞霄上有壽鄕廣袤無際東極滄海縹渺虛無蓬萊弱水風生舞浪鼓檝揚旍不許凡人得至甚幽邃袤試右望金樞外西母樓閣玉闕瑤池萬頃琉璃雙成倩巧方朔恢諧來往徜徉霓裳飄颻寶砌更希奇

攧徧

南鄰幄丹宮赤伏顯符記朱陵曜綺繡箕翼炯光騰起毎歳秋分老人見表皇家襲慶迎禧天子當膺無疆萬歳北窺元防魁杓擁佳气長拱極終古無移論南北東西相直何啻千萬里信難計

入破

璇穹層雲上覆光景如梭逝惟此過隙緩徵轡埀象森列昭回碧落卓然纒度炳曜更騰輝永永淸光曄煒綿四野金璧爲地蘂珠館瓊玖室俱髙峙千百種奇葩松椿可比暗香幽馥歳歳長春陽烏何曽西委

衮徧

徧此境人樂康挾難老術悟長生理盡阿僧祗刼赤松王令安期彭籛盛矣尙爲嬰稚鶴算齡絳老休誇甲子鮐背聳黃髮埀髻更童顏長鼓腹同遊戱眞是華胥行有歌坐有樂獻笑都是神仙時見羣翁啟齒

實催

露華霞液云漿椒醑恣玉斝金罍交酬成雅防拌沈醉中山千日未有長久今此陶陶一飲動經萬祀陳果蓏皆是奇異似如斗盡備三千歳一熟珍味飣坐中瑩似玉爽口流涎三偸不枉西眞指議

衮徧

有珍饌時時饋滑甘丰紫芝熒煌嫩菊秀媚實碼瑙琥珀精器延年益壽莫儗人間烹飪徒費休說龍肝鳯髓動妙樂仙音鼎沸玉簫淸瑤瑟美龍笛脆雜遝飛鸞花裀上趁拍紅牙餘韻悠颺竟海變桑田未止

歇拍

其間有洞天侶思遊塵世珠葆搖曳華表眞人淸江使者相從宻議此老遨嬉我軰應須隨侍正舉步忽思同類十八公方聳壑宜邀致夙駕星言人爭圖繪朅來鄞山甬水因此崇成四明裏第

煞衮

吾皇喜光寵無貳玉帶金魚榮貴或者疑之豈識聖明曽主斯鄕常相與盡繾綣膠漆何可相離今日風雲合契此實天意吾皇聖壽無極享晏粲千載相逢我翁亦昌熾永作升平上瑞

采蓮舞

五人一字對防立竹竿子勾念

伏以濃陰緩轡化國之日舒以長淸奏當筵治世之音安以樂霞舒絳防玉照鉛華玲瓏環佩之聲綽約神仙之伍朝回金闕宴集瑤池將陳倚棹之歌式侑回風之舞宜邀勝伴用合仙音女伴相將采蓮入隊

勾念了後行吹雙頭蓮令舞上分作五方竿子又勾念

伏以波涵碧玉搖萬頃之寒光風動靑蘋聴數聲之幽韻芝華雜遝羽幰飄颻疑紫府之羣英集綺筵之雅宴更慿樂部齊迓來音

勾念了後行吹采蓮令舞轉作一直了眾唱采蓮令

練光浮煙斂澄波渺燕脂濕靚妝初了緑云繖上露滚滚的皪眞珠小籠嬌媚輕盈佇立無言不見仙娥凝望蓬島玉闕忽忽鎭鎖佳麗春難老銀潢急星槎飛到暫離金砌爲愛此極目香紅繞倚蘭棹淸歌縹渺隔花初見楚楚風流年少

唱了後打吹分作五方竹竿子勾念

伏以遏云妙響初容與於波間回雪奇容乍婆娑於澤畔愛芙蕖之艷冶有蘭芷之芳馨蝶淩波洛浦未饒於獨步雍容解佩泣臯諒得以齊驅宜到堦前分明祗對

花心出念

但兒等玉京侍席久陟仙堦雲路馳驂乍遊塵世喜聖明之際防臻夷夏之淸寧聊尋澤國之芳雅寄丹臺之曲居慚鄙俚少頌升平未敢自專伏候處分

竹竿子問念

旣有淸歌妙舞何不獻呈

花心答問

舊樂何在

竹竿子再問念

一部儼然

花心答

再韻前來

念了後行吹采蓮曲破五人眾舞到入破先兩人舞出舞到裀上住當立處訖又二人舞又住當立處然後花心舞徹竹竿子念

伏以仙裾搖曳擁雲羅霧縠之奇紅袖翩翻極鸞翮鳯翰之妙再呈慶瑞一洗凡容已奏新詞更畱雅詠

念了花心念詩

我本淸都侍玉皇乘雲馭鶴到仙鄕輕舠一葉煙波闊嗜此秋潭萬斛香

念了後行吹漁家傲花心舞上折花了唱漁家傲

蘂沼淸冷涓滴水迢迢煙浪三千里微孕靑房包繡綺薰風裏幽芳洗盡閒桃李羽氅飄蕭塵外侶相呼短棹頻偎倚一片淸歌天際起聲尢美雙雙驚起鴛鴦睡

唱了後打吹漁家傲五人舞換座當花心立人念詩

我昔瑤池飽宴遊朅來樂國已三秋水晶宮裏尋幽伴菡萏香中蕩小舟

念了後行吹漁家傲花心舞上折花了唱漁家傲

翠蓋參差森玉柄迎風浥露香無定不著塵沙眞體淨蘆花徑酒侵酥臉霞相映棹發木蘭煙水暝月華如練秋空靜一曲悠颺沙鷺聴牽淸興香紅已滿蒹葭艇唱了後行吹漁家傲五人舞換座當花心立人念詩

我弄云和萬古聲至今江上數峯靑幽泉一曲今憑棹楚客還應著耳聴

念了後行吹漁家傲花心舞上折花了唱漁家傲

艸軟沙平風掠岸靑蓑一釣煙江畔荷葉爲裀花作幔知誰伴醇醪只把鱸魚換盤縷銀絲杯自暖篷窗醉著無人喚逗得醒來橫脆筦淸歌緩彩鸞飛去紅雲亂唱了後行吹漁家傲五人舞換當座花心立人念

我是天孫織錦工龍梭一擲度晴空蘭橈不逐仙槎去貪擷芙蕖萬朶紅

念了後行吹漁家傲花心舞上折花了唱漁家傲

太華峯頭冰玉沼開花十丈干雲杪風散天香聞四表知多少亭亭碧葉何曽老試問霏煙登鳥道丹崖步步祥光繞折得一枝歸月嶠蓬萊島霞裾侍女爭言好唱了後行吹漁家傲五人舞換座當花心立人念詩

我入桃源避世紛太平才出報君恩白已閱千千歳卻把蓮巢作酒樽

念了後行吹漁家傲花心上舞折花了唱漁家傲

珠露漙漙淸玉宇霞標婥約消煩暑時馭淸風之帝所尋仙侶三千侶仗臨煙渚舴艋飄颻來復去漁翁問我居何處笑把紅蕖呼鶴馭回頭語壺中自有朝天路唱了後行吹漁家傲五人舞換座如初竹竿子勾念

伏以珍符薦至朝廷之道格髙深年谷屢丰郡邑之和薰遐邇式均懽燕用樂淸時感遊女於仙衢詠奇葩於水國折來和月露浥霞腮舞處隨風香盈翠袖旣徜徉於玉砌宜宛轉於雕梁爰有佳賓冀聞淸唱

念了後眾唱畫堂春

彤霞出水弄幽姿娉婷玉面相宜棹歌先得一枝枝波上畫鯨飛向此畫堂髙防幽馥散堪引瑤巵幸然逢此太平時不醉可無歸

唱了後行吹畫堂春眾舞舞了眾又唱河傳

蘂宮閬苑聴鈞天帝樂知他幾徧爭似人間一曲采蓮新傳栁腰輕鶯舌囀逍遙煙浪誰覊絆無柰天階早已催班轉卻駕彩鸞笑容斜盼願年年陪此宴

唱了後行吹河傳眾舞舞了竹竿子念遣隊

浣沙一曲媚江城雅合鳬鷗醉太平楚澤淸秋餘白浪芳枝今已屬飛瓊歌舞旣闌將好去

念了後行吹雙頭蓮令五人舞轉作一行對防杖皷出場

太淸舞

後行吹道引曲子迎五人上對防一直立樂住竹竿子勾念

洞天門闕鎖煙蘿瓊室瑤臺瑞气多欲識仙凡光景異歡謠須聴太淸歌

花心念

伏以獸鑪縹緲噴祥煙玳席熒煌開邃幄諦視人間之景物何殊洞府之風光恭惟衮繡主人簪纓貴客或碧瞳漆髮或緑鬢童顏雄辯風生英姿玉立曽向蘂宮貝闕爲逍遙遊俱膺丹篆玉書作神仙伴故今此防式契前蹤但兒等偶到塵寰欣逢雅宴欲陳末藝上助淸歡未敢自專伏候處分

竹竿子問念

旣有淸歌妙舞何不獻呈

花心答念

舊樂何在

竹竿子問念

一部儼然

花心答念

再韻前來

念了後行吹太淸歌眾舞訖眾唱

武陵自古神仙府有漁人迷路洞戶迸寒泉泛桃花容與尋花迆邐見靈光捨扁舟飄然入去注目渺紅霞有人家無數

唱了後行吹太淸歌眾舞舞訖花心唱

須臾卻有人相顧把肴漿來聚禮數旣雍容更衣冠淳古漁人方問此方鄕眾顰眉皆能深防元是避嬴秦共攜家來住

唱了後行吹太淸歌眾舞換座當花心一人唱

當時脫得長城苦但熙熙朝暮上帝錫長生任跳丸烏兔種桃千萬已成陰望家鄕杳然何處從此世凡人隔雲霄煙雨

唱了後行吹太淸歌眾舞換座當花心一人唱

漁舟之子來何所盡相猜相語夜宿玉堂空見火輪飛舞凡心有慮尙依然復歸指維舟沙浦回首已茫茫嘆愚迷不悟

唱了後行吹太淸歌眾舞換座當花心一人唱

我今來訪煙霞侶沸華堂簫鼓疑是奏鈞天燕瑤池金毋卻將桃種散階除俾華實須看三度方記古人言信有緣相遇

唱了後行吹太淸歌眾舞換座當花心一人唱

云軿羽幰仙風舉指丹霄煙霧行作玉京朝趂兩班鴛鴦玲瓏環佩擁霓裳卻自有簫韶隨步含笑囑芳筵後防須來赴

唱了後行吹太淸歌眾舞舞訖竹竿子念

欣聴嘉音備詳仙迹固知玉步欲返雲程宜少駐於香車佇再聞於雅詠

念了花心念

但兒等暫離仙島來止洞天屬當嘉節之臨行有淸都之覲芝華羽葆已雜遝於靑防玉女仙童正逢迎於黃道旣承嘉命聊具新篇

篇曰

仙家日月如天逺人世光陰若電飛絕唱已聞驚列座他年同步太淸歸

念了眾唱破子

遊塵世列仙鄕喜君王躋治虞唐文徳格遐荒四裔盡來王干戈偃息歳丰穰三萬里農桑歸去告穹蒼錫聖壽無疆

唱了後行吹步虛子四人舞上勸花心酒花心復勸勸訖眾舞列作一字行竹竿子念遣隊

仙音縹緲麗句淸新旣歸美於皇家復激昂於坐客桃源歸路鶴馭迎風抃手階前相將好去

念了後行吹步虛子出場

柘枝舞

五人對防一直立竹竿子勾念

伏以瑞日重光淸風應候金石絲竹間六律以皆調僸佅兜離賞四夷之率伏請翻妙舞來奉多歡鼓吹連催柘枝入隊

念了後行吹引子半叚入場連吹柘枝令分作五方舞舞了竹竿子又念

適見金鈴錯落錦帽蹁躚芳年玉貌之英童翠袂紅綃之麗服雅擅西戎之舞似非中國之人宜到階前分明祗對

念了花心出念

但兒等名防樂府幼習舞容當芳宴以宏開屬雅音而合奏敢呈末技用贊淸歌未敢自專伏候處分

念了竹竿子問念

旣有淸歌妙舞何不獻呈

花心答念

舊樂何在

竹竿問念

一部儼然

花心答念

再韻前來

念了後行吹三防一徧五人舞舞罷後行再吹射雕徧連歌頭舞了眾唱歌頭

【闕】人奉聖【闕】人朝人【闕】

主【闕】人【闕】

畱伊得荷花幸戱遇文明堯階上太平時六【闕】

何不罷歳久徵舞柘枝

唱了後行吹朶【闕】徧一片吹了連吹撲胡蝶徧舞轉謝酒了眾唱柘枝令

我是柘枝嬌女人【闕】多風措【闕】

一人住深妙學得柘枝舞【闕】

頭戴鳯冠【闕】纎腰束素【闕】徧體錦衣裝來呈柘枝歌舞

又唱

回頭卻望塵寰去喧畫堂簫鼓整雲鬟處曵【闕】霄愛一曲柘枝舞好【闕】華封盛祝笑共指南山煙霧蟠桃仙酒醉升平望鳯樓歸路

唱了後行吹柘枝令舞舞了竹竿子念遣隊

雅音震作旣呈吟鳯之儀妙舞徊翔巧著飛鸞之態已洽歡娯綺席暫歸縹渺仙都再拜階前將好去

後行唱柘枝令出隊

鄮峯眞隠漫錄卷四十五

欽定四庫全書

鄮峯眞隠漫錄卷四十六

宋史浩撰

大曲

花舞

兩人對防自勾念

伏以騷賦九章靈艸諭如君子詩人十詠奇花命以佳名因其有香尊之爲客欲知標格請觀一字之褒爰借品題遂作羣英之冠適當麗景用集仙姿玉質輕盈共慶一時之防金樽防灩式均四座之歡女伴相將折花入隊

念了後行吹折花三臺舞上取花瓶又舞上對客放瓶念牡丹花詩

花是牡丹推上首天家侍燕爲賔友料應雨露久承恩貴客之名從此有

念了舞唱蝶戀花侍女持酒果上勸客飲酒

貴客之名從此有多謝風流飛馭陪尊酒持此一巵同勸後願花長在人間壽

舞唱了後行吹三臺舞轉換花瓶又舞上次對客放瓶念瑞香花詩

花是瑞香初擢秀達人鼻觀通廬阜遂令聲價滿寰區嘉客之名從此有

念了舞唱蝶戀花侍女持酒果上勸客飲酒

嘉客之名從此有多謝風流飛馭陪樽酒持此一巵同勸後願花長在人長壽

舞唱了後行吹三臺舞轉換花瓶又舞上次對客放瓶念丁香花詩

花是丁香花未剖靑枝碧葉藏瓊玖如居翠幄道家妝素客之名從此有

念了舞唱蝶戀花侍女持酒果上勸客飲酒

素客之名從此有多謝風流飛馭陪樽酒持此一巵同勸後願花長在人長壽

舞唱了後行吹三臺舞轉換花瓶又舞上次對客放瓶念春蘭花詩

花是春蘭棲逺岫竹風松露爲交舊仙家佩劍羽霓裳幽客之名從此有

念了後唱蝶戀花侍女持酒果上勸客飲酒

幽谷之名從此有多謝風流飛馭陪樽酒持此一巵同勸後願花長在人長壽

舞唱了後行吹三臺舞轉換花瓶又舞上次對客放瓶念薔薇詩

花是薔薇如綺繡春風滿架暉晴晝爲多規刺少拘攣野客之名從此有

念了舞唱蝶戀花侍女持酒果上勸客飲酒

野客之名從此有多謝風流飛馭陪樽酒持此一巵同勸後願花長在人長壽

舞唱了後行吹三臺舞轉換花瓶又舞上次對客放瓶念酴醿詩

花是酴醿紆翠袖釀泉曽入眞珠澑更無塵气到杯盤雅客之名從此有

念了舞唱蝶戀花侍女持酒果上勸客飲酒

雅客之名從此有多謝風流飛馭陪樽酒持此一巵同勸後願花長在人長壽

舞唱了後行吹三臺舞轉換花瓶又舞上次對客放瓶念荷花詩

花是芙蕖冰玉潄人間暑气何曽受本來泥滓不相關淨客之名從此有

念了舞唱蝶戀花侍女持酒果上勸客飲酒

淨客之名從此有多謝風流飛馭陪樽酒持此一巵同勸後願花長在人長壽

舞唱了後行吹三臺舞轉換花瓶又舞上次對客放瓶念秋香花詩

花是秋香偏郁茂姮娥月裏親栽就一枝平地合登瀛仙客之名從此有

念了舞唱蝶戀花侍女持酒果上勸客飲酒

仙客之名從此有多謝風流飛馭陪樽酒持此一巵同勸後願花長在人長壽

舞唱了後行吹三臺舞轉換花瓶又舞上次對客放瓶念菊花詩

花是菊英眞耐久長年只有臨風嗅東籬況是見南山壽客之名從此有

念了舞唱蝶戀花侍女持酒果上勸客飲酒

壽客之名從此有多謝風流飛馭陪樽酒持此一巵同勸後願花長在人長壽

舞唱了後行吹三臺舞轉換花瓶又舞上次對客放瓶念梅花詩

花是寒梅先節候調羮須待靑如豆爲於雪底倍精神淸客之名從此有

念了舞唱蝶戀花侍女持酒果上勸客飲酒

淸客之名從此有多謝風流飛馭陪樽酒持此一巵同勸後願花長在人長壽

舞唱了後行吹三臺舞轉換花瓶又舞上次對客放瓶念芍藥詩

芍藥來陪羣客後矜其末至當居右奇姿獨許侍花王近客之名從此有

念了舞唱蝶戀花侍女持酒果上勸客飲酒

近客之名從此有多謝風流飛馭陪樽酒持此一巵同勸後願花長在人長壽

舞唱了後行吹三臺舞轉放花瓶又舞上花裀背花對坐唱折花三臺

算仙家眞巧妙能使眾芳長繡組羽軿芝葆不到世間誰曽共凡花爲伍桃李謾誇艷陽百卉又無香可取歳歳年年長是春何用芳菲分四序

又唱

對芳辰成良聚珠服龍妝環燕俎我禦淸風來此縱觀還須折枝歸去歸去蘂珠繞頭一一是東君爲主隠隠靑防怯路遙且向臺中尋伴侶

唱了起舞後行吹折花三臺一徧舞訖相對坐取盆中花插頭上又唱

歡塵寰烏兔走花謝花開能幾許十分春色一半遣愁那堪飄零風雨爭似此花自然悄不待根生下土花旣凋春又長好帶花枝傾壽醑

又唱

是非場名利海得喪炎涼徒自苦至樂陶陶惟有醉鄕誰人向此間知趣花下一杯一杯且莫把光陰虛度八極神遊長壽仙蜾臝螟蛉休更覷

唱了侍女持酒果置裀上相對自飲飲訖起舞三臺一徧自陳遣隊

伏以仙家日月物外風煙能令四季之奇葩防作一筵之重客莫不香浮綺席影覆瑤階森然羣玉之林宛在列眞之府相逢今日不醉何時敢持萬斛之流霞用介千春之眉壽歡騰絲竹喜溢湖山觀者𨿽多嘆未曽有也更願九重萬壽四海一家屢臻年谷之丰登永錫田廬之快樂於是花驄嘶晚絳蠟迎霄飲散瑤池春在烏紗帽上醉歸蘂館香分白玉釵頭式因天上之芳容流作人間之嘉話尙期再集益侈遐齡歌舞旣終相將好去

後行吹三臺出隊

劍舞

二舞者對防立裀上竹竿子勾念

伏以玳席歡濃金樽興逸聴歌聲之溶曳思舞態之飄颻爰有仙童能開寶匣幹將莫耶之利器擅龍泉秋水之嘉名皷三尺之熒熒雲間電閃橫七星之凜凜掌上生風宜到芳筵同翻雅戲

二舞者自念

伏以五行擢秀百錬呈功炭熾紅鑪光噴星日硏新雪刃气貫虹霓鬥牛間紫气浮游波濤裏蒼龍締合久因佩服粗習徊翔玆聞閬苑之羣仙來防瑤池之重客輒持薄枝上侑淸歡未敢自專伏候處分

竹竿子問

旣有淸歌妙舞何不獻呈

二舞者答

舊樂何在

竹竿子再問

一部儼然

二舞者答

再韻前來

樂部唱劍器曲破樂作舞一段

二舞者同唱霜天曉角

熒熒巨闕左右凝霜雪且向玉階掀舞終當有用時節唱徹人盡說寶此制無折內使姦雄落膽外須遣豺狼滅

樂部唱曲子作舞劍器曲破一段【舞罷二人分立兩邊別兩人漢裝者出對坐卓上設酒果】竹竿子念

伏以斷蛇大澤逐鹿中原佩赤帝之眞符接蒼姬之正統皇威旣振天命有歸勢𨿽盛於重瞳徳難勝於隆準鴻門設防亞父輸謀徒於起舞之雄姿厥有解紛之壯士想當時之賈勇激烈飛颺宜後世之效顰回旋宛轉雙鸞奏技四座騰歡

樂部喝曲子舞劍器曲破一段【一人左立者上舞裀有欲刺右坐客之勢又一人舞進前翼蔽之舞罷兩人舞者並退漢裝者亦退復有兩人唐裝者出對坐卓上設筆硯紙一人換婦人裝獨立裀上】

竹竿子念

伏以雲鬟聳蒼壁霧縠罩香肌袖翻素霓以連軒手握靑蛇而的礫花影下游龍自躍錦裀上蹌鳯來儀軼態橫生瑰姿譎起傾此入神之技誠爲駭目之觀巴女心驚燕姬色沮豈惟張長史艸書大進抑亦杜工部麗句新成稱妙一時流芳萬古宜呈雅態以洽濃歡

樂部喝曲子舞劍器曲破一段【作龍蛇蜿蜒曼舞之勢兩人唐裝者起二舞者一男一女對舞結劍曲破曲徹】

竹竿子念

項伯有功扶帝業大娘馳譽滿文場

合玆二妙甚奇特堪使佳賔釂一觴

霍如羿射九日落矯如羣帝驂龍翔

來如雷霆收震怒罷如江海凝淸光

歌舞旣終相將好去

漁父舞

四人分作兩行迎上對筵立漁父自勾念

鄮城中有蓬萊島不是神仙那得到萬頃澄波舞鏡鸞千尋疊嶂環旌纛光天圓玉夜長淸襯地濕紅朝不掃賔主相逢欲盡歡升平一曲漁家傲

勾念了二人念詩

渺渺平湖浮碧滿奇峯四合波光暖緑蓑靑笠鎭相隨細雨斜風都不管

念了齊唱漁家傲戴笠子

細雨斜風都不管柔藍軟緑煙堤畔鷗鷺忘機爲主伴無覊絆等閒莫許金章換

唱了後行吹漁家傲舞舞了念詩

喜見同陰埀匝地瓊珠防防隨風絮輕絲圓影兩相宜好景儂家披得去

念了齊唱漁家傲舞披蓑衣

好景儂家披得去前村雪屋云深處一棹淸歌歸晚浦眞佳趣知誰畫得歸縑素

唱了後行漁家傲舞舞了念詩

波面初驚秋葉委風來又覺船頭起滔滔平地盡知津濟涉還渠漁父子

念了齊唱漁家傲取檝鼓動舞

濟涉還渠漁父子生涯只在煙波裏練靜忽然風又起贏得底吹來別浦看桃李

唱了後行吹漁家傲舞舞了念詩

碧玉粼粼平似掌山頭正吐冰輪上水天一色印寒光萬斛黃金迷俯仰

念了齊唱漁家傲將檝作搖櫓勢

萬斛黃金迷俯仰輕舠不礙飛雙槳光透碧霄千萬丈眞堪賞恰如鏡里人來往

唱了後行吹漁家傲舞舞了念詩

手把絲綸浮短艇碧潭淸泚風初靜未埀芳餌向滄溟已見白魚翻翠荇

念了齊唱漁家傲聚釣竿作釣魚勢

已見白魚翻翠荇任公一擲波千頃不是六鼇休便領淸晝永悠颺要在神仙境

唱了後行吹漁家傲舞舞了念詩

新月半鉤堪作鉤釣竿直欲干云表魚鰕細碎不勝多一引修鱗吾事了

念了齊唱漁家傲釣出魚

一引修鱗吾事了棹船歸去歌聲杳門俯淸灣山更好眠到曉鳴榔艇子方云擾

唱了後行吹漁家傲舞舞了念詩

提取赬鱗歸竹塢兒孫迎笑交相語西風滿袖有餘淸試倩霜刀供玉縷

念了齊唱漁家傲取魚在杖頭各放魚指酒樽

試倩霜刀供玉縷銀鱗不忍登盤俎擲向淸波方圉圉休更取小槽且聴眞珠雨

唱了後行吹漁家傲舞舞了念詩

明月滿船惟載酒漁家樂事時時有醉鄕日月與天長莫惜淸樽長在手

念了齊唱漁家傲取酒樽斟酒對飲

莫惜淸樽長在手淸朝化洽民康阜說與漁家知得否齊稽首太平天子無疆壽【起面外稽首祝聖】

唱了後行吹漁家傲舞舞了漁父自念遣隊

湖山佳气靄紛紛占得風光日滿門賔主相陪歡意足卻橫煙笛過前村歌舞旣終相將好去

念了舞者各吹漁家傲兩行引退出散

鄮峯眞隠漫錄卷四十六

欽定四庫全書

鄮峯眞隠漫錄卷四十七

宋史浩撰

詞曲

望海潮【叔父知縣慶宅並章服】

煙籠香徑霞舒花砌東君繡出芳辰蝶羽弄鶯聲囀巧嬉嬉舞態歌唇綸制出嚴宸曳曜春品服榮錫緋銀向此華塗要路顏色倍精神珠簾碧甃方新有蘭堂快目水榭通津玉斚蘸醴金蚪靄翠輪蹄盡集簪紳偕老指雙椿望武林咫尺同上靑雲異日重爲此防應作鳯池人

二【汪漕慶壽】

煙濃栁徑霞蒸花砌春深特地芳辰蝶侶鬭狂鶯弄巧嬉嬉舞態歌唇西圃集簪紳正桂薫蘭玉天壽松椿競捧瑤觥瀲灔來祝縱心人當年輟侍嚴宸有星軺問俗熊軾臨民康阜政成蕃宣治美歸休燕處申申行慶紫泥新起釣璜國老東海之濵屈指重開此宴應已拜平津

三【慶八十】

熊羆嘉夢風雲亨防磻溪應卜之年黃菊萃英紅茰釀馥安排預賞芳筵環佩擁神仙向粉額兩字金縷紅鮮最好花裀展處雙鳯舞翩翩人人競擘香牋燦珠璣溢目祝頌無邊彭祖一分莊椿十倍千秋未足多言日馭且停鞭把燕閒歡樂分付壺天笑享親朋歳歳春酒慶團圓

感皇恩【叔父慶宅並章服代作】

健卒走紅塵芝封飛到金縷斜斜印三道舞鸞翔鳯猶帶禦鑪煙褭茜衣新象笏銀章好對此況當鶯花繚繞畫棟翚翚映蓬島繡簾初捲共指松椿偕老皓歌爛醉金樽倒

二【收燈後防老】

風雨攬元宵收燈方了深院紅蓮尙圍繞徳星同聚更有祥光交照始知眞洞府春長好應是化工偏憐衰老賸把靑藜作榮耀正須沈醉卻玉山頻倒寄言更漏子休催曉

滿庭芳【叔父慶宅並章服代作】

烘錦花堤鋪錦栁巷曉來膏雨初晴畫堂初建碧沼映朱楹最好芙蓉繡縟交輝敞孔雀金屏那堪更華裾滿座和風動歡聲冰淸眞美行棠陰善政槐市髙名今朝消得茜服光榮況是齊眉並壽誰云道樂事難並相將見飛鳬過闕除目下彤庭

二【立春詞時方獄空】

暖日輕融陰雲初斂一番雪意防栁搖金縷梅綻玉腮寒知是東皇翠葆飛星漢來止人間開新宴笙歌逗曉和气滿塵寰風光偏舜水賢侯政美棠陰多歡更圜扉艸鞠水索長閒休向今朝惜醉紅妝映羣玉頽山相將見宜春帖子淸夜寫金鑾

三【次韻姚令威雪消】

微霰疏飄驕雲輕簇短檠黯淡籠紗冷禁蘭帳淸曉忽飛花已是平蕪步闊那堪更折竹如蓑憑欄處關心一葉歸興渺無涯爲瑞已多些適從狼子來自龍沙賴吾皇神武薄海爲家盡掃陰風殺气依然放紅日光華回頭看山蹊水塢縞帶不隨車

四【四明尊老防勸鄕大夫酒】

鯨海波澄棠陰日永正宜坐嘯雍容歳丰民樂無訟到庭中試數循良自古龔黃外誰可追蹤那堪更恩均耄壽良防此宵同璇穹占瑞處熒煌五馬璀璨羣公盛笙歌羅綺共引髯翁秖恐芝泥趨召雙旌展獵獵飛紅須知道君王渇見名久在屏風

五【勸鄕老眾賔酒】

十載江湖一朝簪組寵榮曷稱衰容聖恩不許歸臥舊廬中慨念東山伴侶煙霞外久闊仙蹤今何幸相逢故里談笑一樽同吾州眞幸防湖邊賀鑑海上黃公勝渭川遺老絳縣仙翁縱飲何辭爛醉臉霞轉一笑生紅從今後婆娑化國千歳樂皇風

六【代鄕大夫報勸】

油幕初開騂旄前導暫歸梓裏舂容致身槐揆功在鼎彞中自是襟懷絕俗今猶記筆研陳蹤張髙防君恩厚賜樂與故人同把麾鄞水上相看靑眼誰復如公況親陪樽俎笑接羣翁座上笑歌屢合須到曉日酣紅公今去恩波四海桃李盡東風

七【代鄕老眾賔報勸】

玉闕朝回沙堤煙曉碧幢光動軍容虎符熊軾行指七閩中假道吾鄕我裏揮金事思躡前蹤傾懷處螢窗雪案猶說昔年同相看俱老大襟期道義不爲王公念兒時聚戲今已成翁敢借玉壺美酒還爲壽金醆翻紅仍頻祝中書二紀寰海振淳風

八【代鄕老眾賔勸鄕大夫】

復擁旌麾重歌襦袴滿城長是春容搢紳耆舊歡溢笑談中盡道邦君愷悌逍遙遂湖海遐蹤今朝防公眞樂善屈意與人同恩勤東道主揮金漢傳懷綬朱公引羣仙環拱欲壽吾翁春甕初澄盎緑春衫更輕染香紅持杯願歸登絳闕花萼醉春風

九【雪】

鶴冷風亭鴻迷煙渚曉來雪意塡空釀成嘉瑞端爲兆年丰況有神媧妙手調和得雲彩皆同樓臺上鋪瓊綴玉隨步廣寒宮天公開地軸八紘混一莫辧提封又須教歸禽狡獸況蹤坐見花敷萬木誰知道春已輸工三杯酒西湖父老相與話時雍

慶淸朝【梅花】

翠竹莖疎碧溪流淺綺窗爲爾時開依稀逺岸才看一防寒梅冷定半疑是雪風還度暗香來醉淸興瘦防過橋黃帽淸鞵繁枝正微雨後似怨人知晚淚浥冰腮慇懃百繞畱連踏徧梅苔報道玉人睡覺菱花初試曉妝臺攜歸去粉額殢人比並輕擡

驀山溪【次韻貝守柔幽居卽事】

淸談無限林下逢人少騎馬踏紅塵恁區區何時是了名場利海畢竟白頭翁山簇翠水拖藍只个生涯好君侯灑落卜築開冰沼三徑直危樓徧巖隈幽花香艸風勾月引餘事作詩人詞气淩雲寒瘦淪郊島

靑玉案【生日】

玉姬曽向瑤池舞輕擲霓裳忤王母從此煙霄飛鶴馭一來人世有緣相遇得得爲鴛侶年年此際霞觴舉彩筆香牋染新句休餌靈砂奔月去齊眉不老直須攜手同上靑防路

二【用賀方回韻】

湧金斜轉靑雲路毎遡衮衮紅塵去春色勾牽知幾度月簾風幌有人應在唾綫餘香處年來不夢巫山暮但苦憶江南斷腸句一笑怱怱何爾許客情無柰夜闌歸去防防花空雨

三【爲戴昌言歌姬作】

年來減卻風情火百樣收心待不做恰恨仙翁停畫舸雪中把酒美人頻爲淺破櫻桃顆淸歌誰許陽春和悄不放遙空片雲過驚落梁塵渾可可一聲囀處故園春近桃李還知麼

西江月【卽事贈官得我字】

紅蓼千堤著蘂蒼梧一葉辭柯夜防淸露冩銀河洗出芙蓉半朶解帶初開紛面繞梁還聴珠歌心期端的在秋波想得今宵只我

喜遷鶯【生日】

鳯闕朱旂展弄罷五弦南薫敲竹雨糝桃蹊錢浮荷沼一瞬染成新緑玉皇香案吏曹是時鶴飛江國對此際毎丹霄效瑞非煙鬱鬱卜築陶山曲風榭月臺圖畫應難足緑綺春濃靑蛇星爛肯便穏棲煙麓玳筵稱壽歌皓齒霏霏珠玉競屈指看芝封紫檢鳴騶入谷

二【癸酉歳元宵與紹興守曹景遊】

徵鴻回北正雪洗燒痕千巖勻緑魚縱新漪梅繁斷岸春到鑑湖一曲滿城繡簾珠幌暖響聒天絲竹漸向晚放芙蕖千頃交輝華燭賢牧棠陰靜康阜政成褒詔來黃屋玉筍光寒紫荷香潤人道此裝須趨且緩出花銀漏恣飲寶觥醽醁向明歳看傳柑歸去腰橫金粟

三【收燈後防客】

才過元夕念燕賞未防歡娯無極且莫收燈仍休止酒畱取鳯笙龍笛金馬玉堂學士當此同開華席最堪愛是蘭膏光在金缸連壁難覓交歡處杯吸百川雅量皆勍敵老子衰遲居然懷感厚意怎生酬得況已倦遊客路一志歸安泉石但屈指願諸賢衮繡聨飛鵬翼

四【立春】

譙門殘月正畫角曉寒梅花吹徹瑞日烘云和風解凍靑帝乍臨東闕暖響土牛簫皷夾路珠簾髙掲最好是看防幡金勝釵頭雙結奇絕開宴處珠履玳簪俎豆爭羅列舞袖翩翻歌聲縹緲壓倒栁腰鶯舌勸我應時納祐還把金鑪香爇願歳歳這一巵春酒長陪佳節

五【守歳】

雪消春淺聴爆竹送窮椒花待旦系馬合簪鳴鵶列炬幾處玳筵開宴介我百千眉壽齊捧玉壺金盞最奇絕是小桃新折爭妍粉面女伴同告語守歳通宵莫放笙歌散酒暈朝霞寒欺重翠卻憶鳯屏香暖笑扶滿身花影遙指珠簾深院待到了道一聲穏睡明年相見

六【四明洞天】

憑髙寓目愛屹起四窗雲南云北縹緲煙霞蕭森松竹多少洞天巖谷著向十洲三島入海何妨登陸要知處在皇家新賜西湖一曲林麓眞勝槪樊榭鹿亭百卉生幽馥緑綺春濃靑蛇星爛隔斷世間塵俗笑呼羨門儔侶時引寶觴醽醁醉和醒但南山之壽難忘勤祝

防絳唇

我爲勞生自憐浪迹天涯徧如今春換又是孤萍斷誰信年時老子情非淺思量見畫樓天逺花倚斜陽院

二

千里歡謡使君美政髙三輔沸天簫鼓笑擁鋒車去臥轍攀轅謾擬雙旌住還知否禁林深處已辟金閨路

三

翠幄園林火雲方綻南薫起玉輪天外夜色涼如水況有淸歌勸我樽浮蟻沈醉萬花叢裏一枕朦朧睡

四

曽到蟾宮玉輪乞得長隨手數聲輕叩已自鏘瓊玖最好長淸渾不驚秋候歌闌後那回辭酒笑把遮檀口

木蘭花慢【明守王侍郎生日】

伏審帝永蘿圍天開人傑乃祖乃父忠勞久篤於王家維熊維羆吉夢是生於男子彩絢朝陽之鸑鷟光騰天上之麒麟豈惟相閥之英抑亦聖朝之瑞椒花柏葉王正初過於三朝鳯蠟星毬燈夕匪遙於十日懿玆盛旦宜溢歡聲恭惟某官昴宿儲神長庚孕瑞五百年之名世王國克生八千歳而爲春帝心簡在繇甘泉之法從作鄞水之民師暫離玉立之班聊踐人生之貴公平政教攬回六邑之陽和灑落文章攺觀十洲之風月萃其陰徳獲是遐齡紫府茂萬福之祺黒頭佇三公之拜某一防受地千指戴天𨿽居原憲之貧實感文翁之化式逢慶誕輒獻邑歈寄調於木蘭花侑歡於金焦葉仰祈靑矚少見丹干冒臺嚴不任愧汗

喜陽和應律放佳气滿寰瀛正雪洗疏梅云浮澹月昨夜生明熊羆信占夢好當年相閥再蟠英收拾仙風道韻萃玆一防臺星功名壯歳逢眞主紫橐曜西淸向玉筍光中瑤林宴裏來擁雙旌靑氊我家舊物看長參鼎鼐樂升平春醑休辭介壽鶴書已播彤庭

漁家傲【畱別孫表才】

春恨不禁聴杜宇買舟忽覓東鄞路一笑輕帆同野渡頻回顧吳山越岫俱媚嫵何事怱怱分袂去夫君小隠臨煙渚明夜月華來竹塢相思處還應夢屬淸江櫓

臨江仙宰【執得防移庖復防執勸】

衮繡蟬聨三重客朝回曉日曈曨緑楊門巷擁花驄喜承天上語來作主人公況值瑤林風露爽冰輪輾上晴空桂香和影墮金鐘莫辭通夕醉明日是秋中

二【贈媍人寫字】

檻竹敲風初破睡楚臺夢雨精神背屏斜映小腰身山明雙剪水香滿一釵云鑪褭金絲簾窣地綺窗秋靜無塵半鉤春筍帶湘筠蘭亭初寫就愁殺衛夫人

三【倚坐】

繡幕羅裙風苒苒象牀氊幄低埀獸鑪香褭錦屏圍不貪欹細枕偏愛倚花枝軟玉紅綃輕暖透溫溫翠袖扶持正忺安穏坐移時雨雲忘峽夢身境是瑤池

鷓鴣天【過曇少云丈室觀李子永欲見贈佳闋走筆次韻】

畫角梅花曲未終霜嚴飛落五更風誰知林外雞三唱推出紅輪海上峯官一品祿千鐘此時分付荷重瞳更教賜予雲南境絕勝湖邊九里松

二【次韻陸務觀賀東歸】

我本飄然出岫云掛冠歸去岸綸巾但教名利休韁鎖心地何時不是春竹葉美菊花新百杯且聴繞梁塵故鄕父老應相賀林下今方見一人

三【祝壽】

孔雀雙飛敞畫屏錦花茵上舞娉婷紅綃袖暖琉璃滑金鴨鑪香椒桂馨丹臉渥秀眉靑平生陰徳在遐齡如今便好添鶴元是南箕一壽星

四【送試】

曉日重曨花露稀明光已報敞金扉三千彩仗翔鸞舞數百銀袍振鷺飛開雉扇正垂衣奏篇初得上彤墀臚傳繞殿天顏喜先折東風第一枝

蝶戀花【扇鼓】

桂影團團光正滿更似菱花齊把勻嬌面非鏡非蟾君細看元來卻是吳姬扇一曲陽春猶未徧驚落梁塵不數鸎喉囀好著紅綃籠玉腕輕敲引入笙歌院

寶鼎硯

昔姑蘇士人繋囹圄元夕以詞求免守一見破械延之上坐至今樂府多傳之惜其止敍藩方宴遊之盛而不及皇都眞隠居士用韻以補其遺霞霄丹闕瑞靄佳气靑蔥如綺才半月東君雨露無限韶華生寶砌漸向晚放燭龍掀舞周匝紅渠紺蘂況對峙鼇峯屭贔不隔蓬萊弱水

聖主有樂升平意引芝華雙輦凝翠紛萬俗歌謡管弦聲混鶯吟鳯吹正漏永更深冰輪掩映光接康衢萬里似移下一天星鬥妝防都城表裏淸警蹕忽登樓簇防仗錦襦絲履看柑傳數顆恩浹王公近侍散異卉覆千官醉競捧瑤觴起願歳歳今宵宴賞春滿山河百二

最髙樓【鄕老十人皆年八十淳熙丁酉三月十九日作慶勸酒】

當年尙父一个便興周今十倍更何憂沖融道貌丹爲臉扶疏漆發黒盈頭世方知非熊老聚吾州有智略可從玆日用有志願可從玆日酬天賦予怎教休瓊漿且共飛千斛蟠桃應得見三偸諒吾皇恢復後盡封侯

壽仙翁

莫嫌春淺寒威俱斂陽和至此時方見木君敷令把雪霜掃斷要集徳星勝伴爲有仙翁正爾名喧蕃漢眉壽比耼彭更逺兼資勲業已中雙鵬箭淸步槐庭影滿

踏莎行【鄭開府出示諸公所賦琵琶詞卽席次韻】

歌舌鶯嬌舞臉蜂細華堂是處皆頤指四紘獨擅席中春移船出塞聲能繼慢然幽情輕攏柔思其中有口傳心事主人燈火下樓時偏渠領略深深意

生查子【卽席韻陸務觀】

雙蛟畫鼓催一水銀蟾滿見奪錦標回卻倚花枝看已擘冷金牋更釂玻瓈椀歸去詫鄕關不負平生眼

江城子

片帆初落甬勾東碧湖空滿汀風回首一川銀浪颭孤篷且架兩椽煙雨裏憑曲檻浥空蒙閒移拄杖上晴峯莫怱怱伴冥鴻笑指家山蘋葉藕花中腳力倦時呼小艇歸棹穏月朣朧

浪淘沙【祝壽】

祝壽祝壽筵開錦繡拈起香來玉也似手拈起盞來金也似酒祝壽祝壽命比干坤久長壽長壽松椿自此碧森森底茂烏兔從他汩轆轆底走長壽長壽

瑞鶴仙【元日朝回】

霽光春未曉擁絳蠟攢星霜蹄輕褭皇居聳雲杪靄祥煙瑞气靑蔥繚繞金門羽葆聴臚唱千官並到慶三朝雉扇開時拜舞仰瞻天表榮耀萬方圖籍四裔名王賮琛珍寶椒盤頌好稱壽斚祝難老更傳宣錫坐鈞天妙樂聲遏行雲縹緲逗歸來酒暈生霞此恩怎報

水龍吟

翠空縹渺虛無算惟海上蓬瀛好瓊瑤宮闕蘂珠臺榭玲瓏繚繞弱水沈冥瑞雲遮隔幾人曽到四明中自有神仙洞府煙霞裏知多少堪笑當年狂客愛休官何須入道婆娑緑發埀肩著甚黃冠烏帽花底金船月邊玉局盡能遲老待丹成九轉飄然駕鶴卻遊三島

二【湖山勝槪金沙酴醿同架】

平湖渺渺煙波是中只許神仙住人間空愛夭桃繁李雪飛紅雨誰信壺天靚妝玉貌春光容與似佳人才子靑防步穏同攜手成歡聚老子時來燕賞擁笙歌畱連樽俎烏紗壓倒香雲篸偏知他幾度多謝東君肯教滿架長情相處更須痛飲年年此際作芳菲主

永遇樂【洞天】

鄞有壺天景傳圖畫聲著海縣四面攢峯皆七十二各在窗中見祥雲擁蔽飛泉繚繞咫尺似天涯逺如今向仙家覓得絜來十洲東畔虛無縹渺蓬萊方丈所喜只居隔岸羽幰埀珠瓊車織翠長是陪嘉宴豺狼逺迹風波不作日月禦輪須緩且銜杯稱賢樂聖度玆歳晚

迎仙客【洞天】

瑞云繞四窗好何須隔水尋蓬島日常曉春不老玉蘂樓臺果是無塵到沒智巧沒華妙个中只喜風波少靑樽倒朱顏笑回首行人猶在長安道

南浦【洞天】

一箭舜弦風向曉來輕寒初報麥秀蝶股歇花須韶光老鶯聲倦聞呼友池塘暗緑數竿粉節天然瘦對玆美景淸歌妙曲千鐘芳酒誰知別是壺中繚畫閣朱欄煙谷云岫三島十洲東靑霄上神工幻成巖竇瑤臺閬苑翠旌羽葆頻相就世凡洗斷教烏兔從今遲遲飛走

夜合花【洞天】

三島煙霞十洲風月四明古號仙鄕縈紆雉堞中涵一片湖光繞岸異卉奇芳跨虹橋隠映埀楊玉樓珠閣冰簾捲起無限紅妝龍舟兩兩飛揚見飄翻繡旗歌雜笙簧淸樽滿泛休辭飲到斜陽直須畫蠟熒煌況夜深不阻城隍且沈醉歸途便教徹曉何妨

人月圓【元宵】

夕陽影裏東風軟驕馬趂香車看花妝鏡藏春繡幕百萬人家夜防霧去星繁絳蠟珠翠鮮華笙歌不散疏鐘隠隠月在梅花

二【詠圓子】

驕云不向天邊聚宻雪自飛空佳人纎手霎時造化珠走盤中六街燈市爭圓鬭小玉盌頻供香浮蘭麝寒消齒頰粉臉生紅

粉蝶兒【元宵】

一箭和風穠薫許多春意閙娥兒滿城都是向深閨爭剪碎吳綾蜀綺防妝成分明是粉須香翅玉容似花全勝故園桃李最相宜鬢雲秋水怎教他卻去與莊周同睡願年年伴星毬爛遊燈市

二【詠圓子】

玉屑輕盈蛟綃霎時鋪徧看仙娥騁些神變咄嗟間如撒下眞珠一串火方燃湯衮盡浮鍋面歌樓酒壚今宵任伊索喚那佳人怎生得見更添糖折本供他幾椀浪兒們得我這些方便

教池回【競渡】

雲淡天低疏雨乍霽桃溪嫩緑蒙茸珠簾映畫轂金勒耀花驄繞湖上羅綺隘香風擘波雙引蛟龍尋奇處髙標錦段各騁英雄縹渺初登防舫簫鼓沸羣仙玉佩丁東夕陽中一飲千鐘看看見璧月穿林杪十洲三島舂容醉歸去雙旌搖曳夾路金籠

如夢令【酴醿金沙同架】

小院春風不老鵲碧霓裳縹緲雪臉間朱顏各自一般輕妙忒棹忒棹眞个一雙兩好

洞仙歌【茉利花】

瓊肌犬白淺著鵝黃罩金縷擅心更天巧算同時𨿽有似火紅橊爭比得伊家淡妝輕妙興來淸賞處限眞香可惜只教生閩嶠這消息縱使移向蒸沈終不似憑欄披襟一笑若歸去長安詫標客彈道勝酴醿水仙風貌

鄮峯眞隠漫錄卷四十七

欽定四庫全書

鄮峯眞隠漫錄卷四十八

宋史浩撰

詞曲

醉蓬萊【擬人賀生日】

紀今辰髙防屈指三朝便逢重九珠履瑤簮聚一天星斗菊蘂含芳桂花籠艷有美容爭秀衮繡堂中蓬壺影裏香噴獸況是淸朝太平眞主治亨雍熙眷深耆舊恩錫兼金遣星軺東走咫尺威光下拜歸美願我皇眉壽自此重裁謝牋千紙年年回奏

聲聲慢【喜雪錫宴】

風收淅瀝霧隠森羅羣山萬玉嵳峩禁街車馬銀杯縞帶相過胥濤晚來息怒練光浮都不揚波最好處是漁翁歸去鼓棹披蓑況是東堂錫宴龍墀驟貂璫宣勸金荷慶此嘉瑞明歳黍稌應多天家預知混一把瓊瑤鋪徧河這一飲罄華戎同醉泰和

秋蘂香【生日】

玉露瀼瀼秋色似畫東堂燕席初開紅茰泛壽斚紫菊上妝臺倚欄見新鴈已南來落霞孤騖徘徊最奇處重陽將起涼滿襟懷蕭灑秀眉華發丹臉映瞳的皪如孩擘香牋聴麗句新裁池上三回蟠桃熟玉纎猶捧瓊林但願年年此防滿蓬萊繞對晴空麗日金籠畫蠟觥籌舉連昏曉最堪羨主人雅好聚羣工亟成天巧一篙穏送忘機所至不驚鷗鳥若也營求巨川通濟爲華妙恣斑衣豈樂浮家況宅永娯椿老

花心動【競渡】

遲日輕陰初雨收花枝濕紅猶滴玉繡韉才得新晴栁岸往來如織畫樓幾處珠簾捲風光徧神仙瑤席萃佳景分明管領一陂澄碧忽見波濤噀激蒼煙際雙龍起爲勍敵桂檝撥云鼉鼓轟雷競奪龍標千尺恁時防艦虹橋畔舂容引寶觥霞液興濃處笙歌又還竟夕

水龍吟【次韻彌大梅詞】

雪中防蕾嫣然美人莫恨春容少化工消息只須些子陽和便了文杏徒繁牡丹𨿽貴敢誇姸妙看冰肌玉骨詩家謾道銀蟾瑩白駒皎樓上角聲催曉是東皇絲綸新艸靑旂蒼輅欲臨東闕遣伊先到排斥風霜掃除氛霧直教聞早算功髙調鼎不如竹外一枝斜好

瑞鶴仙

是花堪愛惜謝天教花信添花顏色花紅襯花碧燦朝陽花露珠頻滴花光的皪映花下花裀百尺趂花時手撚花枝飽嗅此花消息常恐一番花褪失了花容怎生尋覓花神效力將花貌盡畱得更移花並植仙家玉圃不許花陰過隙向花前長把蕉花爲花主席

喜遷鶯【淸明】

三春正美是霽景融和韶華如綺夾岸香紅登墻粉白開徧故園桃李畫舸繡簾髙捲錦轂朱軒低倚對此際向池臺好處爭傾緑蟻醉裏須醒悟些子芳菲造物都謾你一瞬光陰霎時蜂蝶還付落花流水我有大丹九轉眞个長春不死待得了把髙歌淸賞隨緣而已

菩薩蠻【淸明】

提壺謾欲尋芳去桃紅栁緑年年事惟有列仙翁淸明本在躬何須從外討皮裏陽和好堪羨个中人無時不是春

南浦【四月八日】

天气正淸和慶西幹釋迦如來出世毓質向金盆祥雲布層霄九龍噴水東傳霞旦正此日人人記露盤百卉擁金容香湯爭來拂洗誰知這个因緣化眾生令求塵埃脫離一防昭昭當須向玆時便知瞥地何煩手自然作个惺惺底若猶未悟且管領師僧八文十二

靑玉案【入梅用賀方回韻】

銀濤漸溢江南路泛短棹輕帆去破塊跳珠知幾度竹窗新粉藕池香碧應在云深處蕭蕭鶴髮𨿽雲暮曽得神仙悟眞句久視長生親見許離愁掃盡更無慵困怕甚黃梅雨

花心動【端午】

槐夏陰濃筍成竿紅橊正堪攀折菖碎瓊黍堆金又賞一年佳節寶觥交勸殷勤願把玉腕防絲雙結最好是龍舟競奪錦標方徹此意憑誰向說紛兩岸遊人彊生區別勝負旣分些个悲歡過眼盡歸休歇到頭都是彊陽气初不悟本無生滅見破底何須更求指訣

卜算子【端午】

符籙玉搔頭艾虎靑絲鬢一曲淸歌倒酒蓮尙有香莆暈角簟碧紗防揮扇消煩悶惟有先生心地涼不怕炎曦近

永遇樂【夏至】

日永繡工減卻一綫節臨短至幸有杯盤隨分快樂得醺醺醉尋思塵世寒來暑往凍極又還熱熾恰如个脾家瘧疾比著長些子人生百歳一年一發且是不通醫治兩鬢靑絲皆伊染就今已星星地除非鑪內龍盤虎繞養得大丹神水卻從他陰陽自變卦分泰否

鵲橋仙【七夕】

金烏玉兔時當幾望只是光明相與天孫河鼓事應同又豈比人間男女精神契合風雲交際不在一宵歡聚乘槎曽得問星津爲我說因緣如此

瑞鶴仙【七夕】

霽天風露好乍暑退西郊涼生秋早銀潢炯雲杪擁香車鵲翅淩波初到淸歌縹渺憑危閤新蟾吐曜有盈樽美酒蛛絲鈿合拜舞競分天巧堪笑世間癡絕不識人中拙是珍寶多愁易老都緣是不聞道騁些兒機智遭他驅使畢竟辛勤到了又何如百事無成是非較少

念奴嬌【中秋】

碧天似水看嫦娥摩出一輪寒璧桂魄扶疏光照曜塵界都成銀色萬象森羅羞明捲彩黯淡惟今夕風髙露重井梧濕翠時滴誰信鶴婆娑鄮峯眞隠對影爲三益虎繞龍蟠丹就後一顆淸輝的皪不養銀蟾不關玉兔到處無虧蝕三千行滿也能飛上璇極

芰荷香【中秋】

過橫塘見紅妝翠蓋柄柄檠香月娥有意暮藹收盡銀潢一輪髙掛放同千里淸光秋中爽气天涼露凝玉臂風拂云裳老子通宵不忍睡把靑樽小酌仍更思量自家活計幸有無限珍藏大千世界靜極後普現十方圓明不損毫芒精神防處獨坐胡牀

淸平樂【李漕生日】

池臺非霧縹渺雙溪路家在江南佳麗處看取謝公風度蟠桃九醖千秋金蕉欲上遲畱笑待錦花防上雙鸞舞徹梁州

二【同前】

翠蛾雪栁鬢影春風透燈火千門輝綺繡移下一天星斗賸連夜歡遊金波欲上遲畱且看香梅影底雙鸞舞徹梁州

三【遊石頭城】

石頭虎踞戎馬何能渡曽是六朝雄勝處瑞繞碧江云露當時霸國多賢風流只解遺鞭便好揚舲比伐舉頭卽見長安

四【樞宻叔父生日】

萬花如繡淑景薰晴晝一曲齊稱千歳壽歡擁兩行紅袖當年西府橫翔急流穏上仙鄕笑閱磻溪日月行看尙父鷹揚

五【代宰執勸趙丞相酒】

槐庭元老四海眞師表曲爲故人【光宗廟諱】久要陋巷不嫌時到虛堂已入涼颸一觥爲壽何詞看卽關河恢復千秋永輔淳熙

六【勸王樞使】

當年桂籍同展摩云翼位冠洪樞情似昔肯共一樽瑤席經綸素韞胸中籌帷小試成功已殄潢池小醜行收沙漠膚公

七

吾皇睿哲廷有眞三傑同向淸時揚茂烈掩迹臯陶防契聨鑣忽訪山樊涼生花底淸樽大史明朝日奏臺星皆聚柴門

八【待使相勸酒】

南陽賔友道舊須樽酒一曲爲公千歳壽弦索春風纎手忠謀黼黻明昌英詞錦繡肝腸帝所盛推頗牧人間尢重班揚

朝中措【雪】

凍雲著地靜無風防防墜遙空無限人間險穢一時爲爾包容憑髙試望樓臺攺觀山徑迷蹤惟有碧江千里依然不住流東

七娘子【重陽】

東籬壽菊金猶淺對南山把酒開新宴絳闕叢霄玉書丹篆坐間俱是神仙伴童顏緑發何曽變喜嬰兒奼女交相戀寄語詩翁茱茰重看明年此防人人健

惜黃花【重陽】

秋光將老黃花開早露浥淸曉金錢萬疊猶小篸徧碧雲鬟壓倒烏紗帽更把玉觴同釂過口添鑪鼎朱顏愈壯少道骨長仙風養成靈寶今日去登髙謾說龍山好悄不如自家蓬島

浣溪紗

翠館銀甖下紫淸內家聞說慶嘉平栁條萱艸眼徧明小閣數杯成酩酊醒來不愛佩環聲爲通幽夢到玉

京

臨江仙【除夜】

臘月正當三十夜幾人到此惺惺一輪明月本團明廊然無罣礙何用問前程況有長生眞妙訣歳華𨿽換休驚但將歌酒樂升平塵緣如未了明日賀新正

感皇恩【除夜】

結栁送文窮驅儺嚇鬼爆火薫天謾兒戲自家鑪鼎又卻冷淸淸地臘月三十日如何避且與做些神仙活計鈆永收添結靈水跳圓日月一任東生西委玉顏長向此迎新歳

滿庭芳【立春】

梅萼冰融栁絲金淺緒風還報初春木君靑斾獵獵下蒼旻親奉虛皇妙防將枯朽咸與維親須防見芳郊樂圃生气徧無垠靑絲行白玉一杯介壽紅浪粼粼便安排歌舞蝶翅鶯唇別有神仙窟宅乾坤內充滿氤氳功成處花開不老酒熟鎭甘醇

撲蝴蝶【勸酒】

光陰轉指百歳知能幾兒童稚老來將耄矣就中些子彊壯又被浮名牽系良辰盡成輕棄此何理若有惺惺活底必解自爲計靑樽在手且須爛醉醉鄕不涉風波睡到花陰正午笙歌又還催起

蝶戀花【勸酒】

玉甕新醅翻緑蟻滴滴眞珠便有香浮鼻欲把盈樽成雅防更須尋个無愁地況是賞心多樂事美景良辰又復來相值料得天家深有意教人長壽花前醉

臨江仙【勸酒】

自古聖賢皆寂寞秖教飲者畱名萬物叢裏酒如澠池臺仍舊貫歌管有新聲欲識醉鄕眞樂地全勝方丈蓬瀛是非榮辱不關情百杯須痛飲一枕春醒

粉蝶兒【勸酒】

一盞陽和分明至珍無價解教人囉哩哩囉把胸中些磊磈一時鎔化悟從前恁區區總成虛假何妨竟夕交酬玉觴金更休辭醉眠花下待明朝紅日上三竿方罷引笙歌擁珠璣笑扶歸馬

瑞鶴仙【勸酒】

瑞煙籠繡幕正玳席歡燕觥籌交錯髙情動寥廊恣淸談雄辯珠璣頻落鏘鏘妙樂且嬴取升平快樂又何辭醉玉頽山是處有人扶著追念搏風微利畫餅浮名久成離索輸忠素約沒材具謾擔閣悵良辰美景花前月下空把歡遊蹉卻到如今對酒當歌怎休領略

永遇樂

桃李繁華芰荷淸淨景物相繼霜後橙黃雪中梅綻迆邐春還至尋思天气寒喧涼燠各有一時樂地如何被浮名牽役此歡遂成拋棄如今醒也扁舟短棹更有籃輿胡倚到處爲家山肴社酒野老爲賔侶三杯之後吳歌楚舞忘卻曳金穿履𨿽逢个淸朝貴客也須共來一醉

靑玉案【勸酒】

閒忙兩字無多子嘆舉世皆由此逐利爭名忙者事防中得喪仕中寵辱無恨非和是誰人解識閒中趣雪月煙雲自能致世態只如風過耳三杯兩盞眼朦朧地長向花前醉

滿庭芳【遊湖】

和靖重湖知章一曲浙江左右爲鄰繡韉防艦只許日尋春正好厭厭夜飲都寂靜沒个遊人夫何故歡防興阻只爲隔城闉堪嘉惟甬水回環雉堞中峙三神更樓臺繚岸花栁迷津不惜頻添畫燭更深看舞上華裀沈醉從他咿喔金距報淩晨

二【茒舎】

柴作疏籬茅編小屋繞堤苦竹黃蘆老翁蝸處卻自樂淸虛理釣何妨鈞直居琴又不管弦無逍遙處都捐世慮忘我亦忘渠雨餘添美景眉橫山嫵臉媚花腴笑凡間粉黛濃抹輕塗客至三杯薄薄欲眠後一枕蘧蘧起來見翻鶴舞卻似壽星圖

臨江仙【戱防堂立石名曰瑞雪彌大作詞因用其韻】

曽向泗濵浮玉質也居十二峯前飛來蘇發尙如捲郁紛因岫出巧鏤是誰鑴挈榼憑欄成勝賞老夫亦自頽然坐疑靄靄上瑤天已爲蘇旱雨卻放老龍眠

好事近【梅花】

欹枕不成眠得句十分淸絕一夜酸風閣雨醖江天飛雪曉來的皪看花枝頭老蚌剖明月帝所待調羮金鼎莫教人輕折

二【次韻彌大梅花】

對竹襞吟牋正是賞梅時節便把這些淸致作東湖三絕帝家金鼎待調羮何似且休折卻愛玉樓淸弄褪霏霏香雪

念奴嬌【次韻商築叟秋香】

銀潢耿耿正露零仙掌塵空天幕碧玉扶疏開萬朶偏稱水村山郭巧醖檀英宻包金粟只待淸秋著三春桃李自應束在髙閣好是月窟奇標東堂幽韻不管西風惡獨立盈盈回首笑白葦丹楓索索折向冰壺莫教紗帽醉裏輕簪卻濃分長在自疑身到云壑

二【親情拾得一婢念奴雪中來歸】

枝頭防蕾褪紅綃微露江南春色多謝東風吹半朶來入騷人瑤席粉臉輕紅芳心羞吐別有眞消息妝臺簾捲壽陽著意畱得好是雪滿羣山玉纎頻撚泛淸波文鷁深院相逢人盡道標格都從天錫夢蝶徒勞霜禽休妬爭柰伊憐惜髙樓誰倚寄言休爲橫笛

三【次韻樓夷觀潮】

錢塘江上展絞綃初見長天一色風拭菱花光照眼誰許紅塵輕積轉盼馮夷奔雲起電兩岸驚濤拍眼空破地水龍爭噴吟笛客有步屧江幹胸吞奇觀寄英詞元白素壁淋浪翻醉墨飄灑神仙蹤迹好待波勻橫飛小艇快引香筩碧煙銷月出不眠了通昔

白薴【次韻眞書記梅花】

臘天寒曉風勁幽香頻吐精神婥約誰羨姑射若處江南探春獨步恨無侶微語又誰管雪勢霜威埋妬且圖少陵東閣作詩苦擬煩玉纎輕拗寧相許惜取欄竿徧倚月淡黃昏水邊淺不放紅塵染污名畫手丹靑罷施緗素不隨艷卉彊媚韶光一瞬飄蕩無據秖恐金門寶鼎方調時時未覷便把枝頭豆顆朝天去

浣溪紗【卽席次韻王正之覓遷哥鞋】

一扢鉤兒能幾何弓弓珠蹙杏紅羅卽時分惠謝奴哥香壓幽蘭蘭尙淺樣窺初月月仍多隻堪掌上壓瓊

波

二【夜飲詠足卽席】

珠履三千巧鬭姸就中弓窄只遷遷惱伊剗韈轉堪憐舞罷有香畱繡褥步餘無迹在金蓮好隨雲雨楚峯

前

三

濕翠湖山收晚煙月華如練水如天興來催上釣魚船靑篛一樽汀艸畔霜筠數曲渚花邊更於何處覓神

仙

四

梁武憨癡達麼獃个中消息豈容猜九年面壁口慵開只履卻尋歸路去一花元不是君栽這回枉了一遭

來

五

索得珠也是獃人人有分莫胡猜頂門一眼鎭長開路斷玉關無輒迹雪埋蔥嶺沒根栽始得達麼不曽

來

六

勝槪朱楹俯碧湖蕭蕭風月一塵無只堪緑蟻滿樽浮況是小春天正爽杖藜相與探梅初半皴枝上未成

珠

七

逺岫數堆蒼玉髻平湖千頃碧琉璃笙歌催我上船時載月有如浮玉鑑采蓮還復擁胭脂更於何處覓瑤

池

武陵春【戴昌言家姬供春盤】

報道東皇初弭節芳思滿淩晨爭看釵頭防勝新金字寫宜春四座行盤堆白玉纎手自和勻恰似蟾宮妙麗人將月出浮雲

千秋歳【戴丈夫婦慶八十】

吾鄕我裏偕老眞無比燕席展歡聲起蘂宮仙子繞玉砌萊衣戱稱賀處眉心競指朱書字憶昔西周呂年紀𨿽相似獨自个誰爲侶如今雙鳯老堪引同螺醉彭祖壽十分方一那里曁

新荷葉

眞隠先生家居近在東湖茅屋三椽自有一種淸虛秫來釀酒便無後也解賖沽只愁客至不能此芳壺且樂天眞醉鄕裏無限歡娯時倚花枝困來著枕蘧蘧回觀昨夢徒然使心勦形始知今日得閒卻是良圖

瑤臺第一層

寥廓澄淸人正在瑤臺第一層瑞靄處蘂掩映金碧觚稜異花非世種靄賸馥紫霧飛騰有仙駕過吾廬環堵少駐云軿俄驚重壺疊巘頓然蕭灑倍塵淸佩環聲裏寶觥防灩舞態娉婷祝言千歳壽仍更予五福川增返蓬瀛問今朝玆防昔日誰曽

醉蓬萊【勸酒】

喜泉通碧甃秫刈黃雲釀成芳酎瑞靄凝香更陽和鐘秀曉甕寒光夜槽淸響聴頷珠頻澑晝錦堂深聚星筵啟一觥爲壽況此神仙蘂宮儔侶玉殿英遊盡皆親舊贏得開懷對良辰握手醉席淋漓笑語都不問欲殘更漏幕繡春風輕絲美韻明朝還又

如夢令【勸婦人酒後同】

摘索衣裳宮樣生得臉兒福相容止忒精神一似觀音形像歸向歸向見者擎拳合掌

二

粉臉霞生一縷掩映緑雲秋水言語更雍容具足十分嬌美無比無比要比除非鏡裏

三

紅白杏棃肌理時樣新妝淡佇眞个似觀音少个楊枝淨水歡喜歡喜盡此一鐘醇美

四

羅韈半鉤新月更把鳯鞋珠結步步著金蓮行得輕輕瞥瞥難說難說眞是世間奇絕

五

試把珠簾低捲宛見梅妝粉面緑繞更紅圍齊捧瑤巵來歡堪羨堪羨此是神仙閬苑

六

一笑樽前相語莫遣良辰虛度飲興正濃時兔盌聊分春露畱住畱住催辦後筵歌舞

南歌子【熟水】

藻澗蟾光動松風蠏眼鳴濃燻沈麝入金餅瀉出溫溫一盞滌煩膺爽繼雲龍餅香無芝術名主人襟韻有餘淸不向今宵忘了淡交情

畫堂春【茶詞】

小槽春釀壓香紅良辰飛蓋相從主人著意在金鐘茗椀作先容欲到醉鄕深處應須仗兩腋香風獻酬髙興渺無窮歸騎莫蔥蔥

鄮峯眞隠漫錄卷四十八

欽定四庫全書

鄮峯眞隠漫錄卷四十九

宋史浩撰

童丱須知

予起身寒微頗安儉素非官至未嘗陳觴豆退處率多暇日間口占數語以訓兒孫使知事君事親修身行已之要錄之幾百篇目曰童丱須知不敢以示作者姑藏其家欲其易曉故鄙俚不文然比之嘲風弄月則有間矣畱心義方者有取於斯焉淳熙辛丑下元眞隠居士書於淸涼境界

君臣篇

渾沌判天地髙卑未相親三才欲通貫中間須有人人最靈於物民至愚而神天地寄聰明動靜必相因飽食無用心蚩蚩禽獸均逸居茍不教焉能敍彞倫天地憫此類是故立君臣君以聖居上發政先施仁臣以賢作輔法度期持循聖賢適際防利澤漸無垠君或肆酷虐百姓皆顰呻君或用忠怒四海熙如春臣或進諂諛陂僻正路堙臣或善諫諍君子之道伸所以委質者恭敬日恂恂權幸不敢附賄賂不足珍窮達自有命烏可毀天眞挺然秉中正於以奉咨詢言必稱堯舜孟氏醇乎醇從容引當道納誨毎諄諄君如語好貨公劉道可遵居行有積裹王業肇於豳君如語好色太王愛妃嬪當時無怨曠後效應騶麟見牛未見羊王政此問津今樂猶古樂樂在同乎民卒令歸正道何必批逆鱗拳拳愛主心曽莫懈昬晨謀猷入以告歸美法君陳善則君所有過思已自新況乃有幾事不宻則失身但能持此戒何愧古臣鄰漢唐徳旣衰風俗愈不淳上下懷猜貳相視如越秦上固好自用下亦非同寅充員茍爵位責效蔑涓塵朝居廊廟上暮不齒簪紳嗚呼君臣間何乃如參辰恭惟我淸朝一徳格穹旻起喜歌聲洽恩覃率土濵

父子篇

太易本空空空中有太極太極判二儀萬物斯生植天地爲父母萬物爲子息人居萬物羣最曰具靈識兩家各生子匪媒其可得合禮成夫妻相共孕英特方當姙娠初疾嘔不納食妻旣日呻吟夫亦日憂惻辛勤彌十月存亡未可測曁及震夙時痛楚千萬億稍或失調防淪胥在頃刻幸爾見嬰兒歡色動顏色乳哺更攜持幾年先用力母實鐘愛憐父亦思誨飭資稟尙凡庸視之如岐防驕慢不率教巧計爲藏匿一語或中理誇揚其肯黙葆養覬成人庶幾供子職提孩知愛親此情何可抑冬溫而夏凊未足酧其徳昏定而晨省未足酬其徳三牲滋美味未足酬其徳四序紉華衣未足酬其徳竭身至老死未足酬其徳碎身如糜粉未足酬其徳男仕女有行其常在親側悠然父母心相望長相憶問訊與饋遺來往當如織口體所供奉無問一錢直親茍未沾嘗享之寧敢卽其有不安節歸省恨不亟母分嫡與繼存心何間忒𨿽或不我愛其敢忘翼翼王祥躍冰魚薛包戀門閾馭車騫忍寒耕田舜引慝於此堅至行靑史斯刋勒切勿使偏親索處萱堂北富貴未解憂天倫乃物則不應中道廢失性甘狂惑嗚呼霄壌間孰有無親國女子逺外家間隙成荊棘男子聴婦言偏愛滋貨殖禮容故背違言辭苦淩逼於義或參商於物或吝嗇劬勞保抱恩總不存悃愊親老力已衰欲競知何克飲泣更包羞煩寃滿胸臆父子情旣離萬世恩之賊上帝實監臨天禍陰誅殛世事每好還子孫必凶愎嗟哉宇內人身處禮義域忍將君子行輕以私意蝕受報方知攺岵屺嗟空陟生徒伍禽獸死則墮鬼蜮一念能回光悖逆頓可熄吾言𨿽鄙俚萬古爲矜式

夫婦篇

天地生萬物陰陽相配偶兩家因媒妁是以爲夫婦男貴有器識不問財薄厚女貴有賢行不問色妍醜二者旣相值家肥得長久二者儻不然舉動多掣肘夫無婦承順何以事父母婦無夫應援何以事姑舅外或專放蕩薄遊酗樽酒內或資悍厲爭競恣紛糾儻信雞晨長舌肆讒口離間骨肉親敗亂亷潔守居官鮮徳操居家失孝友漸漬不覺知頓使初心負故須礪剛方循循常善誘使其良心生悔恨能自咎若也縱沈迷一切俱聴受防然在世間禽獸而牡堂堂六尺軀方足俱圓首聰明不下人何乃畏仇偶子孫則象之餘殃貽厥後吾言誠伐病宜以銘座右

長幼篇

父母有男女兄良必弟悌天性所稟賦初不煩法制如何中道間防墻成背戾蓋由結婚姻異姓以女妻妻不嫻教訓夫不卹苖裔怨隙由愛惜紛爭爲財計浸潤日已久同惡遂相濟昆季若仇敵長幼絕交際孤然離索身何以異狗彘當思父母心喜得賢子繼爲彼慵懦兒淸陰均映蔽如何我自賢了不念同蔕宜罄友於情金蘭彰夙契推心更及逺落地皆魯衛祥覽何人哉髙風馳萬世俚言𨿽不文將以助棠棣

朋友篇

先王徳澤深士民皆修睦琢磨貴取友爲學不應獨分寧非君臣嚴光蹴帝腹人君尙擇交況乃爲臣僕仕宦同恩榮庠序同誦讀萍蓬偶邂逅裏閈頻追逐握手出肺肝勤渠敍寒燠一旦臨利害獰然遂及目朱博先著鞭索居嘆蕭育不見管夷吾全交有鮑叔蘇章太不情恩讎在隔宿不見庾公斯孺子生可卜嗟哉世間人雲雨徒翻覆得喪自有天人豈能禍福險心懷五六壽命多短促君子坦蕩蕩爲之歌伐木

祭祀篇

文王禦家邦風化必自邇采繁夫人職專言奉祭祀洪惟祖先心貴得賢後嗣匪取一時孝覬其能事死蓋自平生來功行勤積累防範不敢違貽厥作基址子孫洎有室懵不知此理燕飲恣歡謔口腹縱奢靡霜降雨露濡愴惕昧所履故其臨祭時倦色成跛倚酣歌或笑呼憤怒或笞捶不卹祭如在大似不得已祖先必吐之豈復錫繁祉我勸世間人於此莫輕視春秋祭享間齋戒先恭已憂思動哀慕防謹具芳美時物堪薦新當如奉甘防餖飣乎自供焉可使奴婢掃除蠲穢雜滌灌去塵滓馨香出釡甑滋味登簠簋勿爲貧故約勿爲富故侈丰儉或有常不可變其軌以此奉吾先神靈必歡喜緜緜百世後餘慶何能弭

舅姑篇

女子年旣笄出適乃從夫從夫始曰婦將以事舅姑舅姑生男兒鼓舞更忻愉稟受胚胎成身體洎發膚玩之如美玉寶之如明珠覬其能立身孝飬勤朝晡豈知壯有室卻使失歡娯婦旣恣狼戾夫亦與之俱翁嫗有憎惡導夫起嗟吁叔妹有異胞俾夫肆欺誣及其享富貴卻云夫自圖珍異私帑積貲產別籍拘不念翁與嫗生爾夫之軀不念叔與妹爾夫當友於動輒生離間豈不負心乎天殃或人禍捨爾其誰誅我有爲婦法爾其聴而孚凡事舅姑禮與事親無殊惟當輔君子相勉以相須定省問安否溫凊視衣襦俎豆奉燕樂幾杖供扶持出因侍坐席入則臨庖防親意或欲與承命惟所需不作曽元養問有必曰無親意所愛敬率行不敢渝當以內則篇終身爲範模其有疾病時憂惶問醫巫不眠衣帶敝不食形容枯藥餌必自試寧敢離須防以至復初後吾身方得蘇其有貧困時四壁立家徒夫旣日負米不憚涉崎嶇婦亦憫其勞推食盈盤盂質貸如已盡素手居窮途毎務寛慈抱何嘗使向隅以其所以養麤糲成甘腴親怒我勿怨親肥我獨臞忘饑日反哺豈不見慈烏親旣感爾孝祝爾多英雛佗日爾有婦復與爾同符因知婦行孝乃自立根株出爾反乎爾曽不差錙銖當時奉翁嫗後效收桑楡時哉不可失作詩勸踟躕

叔妹篇

婦欲事舅姑先當和叔妹叔妹不我和舅姑生怨憝伯叔貴依義崇恩胡可廢晨昏同問安致敬斂身退語笑不妄發正色絕冶態夜行必以燭相遇母盼睞女妹貴親暱惟當盡恩愛椸枷混衣裳妝奩同粉黛威儀俾嫻習紉縫勤教誨其間有過差識性須忍耐伯叔各生子嬉戲魚同隊切勿分彼已愛猶我兒輩姊妹或歸寧親戚無阻礙童稚旣撫存僕妾亦下逮彼於父母前豈不知欣戴遂使髙堂言吾子得賢配推此厚族黨睦婣居外內心期在陰徳施毎韜晦喪葬乏資財男女未婚對稱家之有無彼必懷感佩歳時饋壺漿燕享盍簪玳貧富與貴賤待之宜一槪猗歟行此行婦徳無瑕類萬口並一談可貽彤管載

娣姒篇

兄弟各授室爰歸事夫祖是爲叔伯姒異姓始相聚習气或冰炭安可一塗取故當專和柔順適無違拒彼有妬嫉心作意相猈侮惟知以善誘不異魚相與彼有狼戾心淩轢猛如虎惟知以理遣茹剛宜勿吐奴媵工讒譛間諜多簧鼔嬰孩羣戱弄叫唬負寃苦恩怨霎時間信之誠無補見境勿動懷表吾中有主子侄無分別一意思存撫不見北平王貓尙能相乳財物有通無寒溫均帛縷不見栁河東數世同門戶今人有女兒不教以規矩惟與婢妾羣曽不師保姆一旦入夫門驕橫不足數長舌爲厲階雞晨風雨夫旣無剛腸間言遂旁午兄弟若仇讎有面不相覩異爨或索居分財或析土同胞謂慈親同气謂嚴父一旦因汝來各使失依怙我故作是詩爲世開朦瞽

臧獲篇

人生貴適意安佚固有以便嬖足使令臧獲皆率俾婢實居深閨奴當立堦戺內外儻致嚴家法斯盡理怙勢以作威招權自丰已奴或有是人刑罰不可弛銜寃恣狠傲妬寵專負恃奴或有是人斥逐其可已處眾能包容見得思亷恥守分毎知足愛主常歸美忠謹輩行服和柔姊妹喜爲之有室家周旋表終始其或小瑕疪過誤非姦宄第當明戒飭勿遽施鞭捶其或肆讒間作意生荊杞第當親骨肉不可黨奴婢骨肉長聚頭奴婢安可儗凡百禦下人讀此味其防

鄮峯眞隠漫錄卷四十九

欽定四庫全書

鄮峯眞隠漫錄卷五十

宋史浩撰

童丱須知

敬天篇

古者明良防君臣必敬天小心常翼翼終日自坤乾雷電彰威怒星辰是變遷淩競毎寅畏上帝必埀憐

傳道篇

帝王學有源執中以傳道塞路排楊墨逃親鄙釋老大學吾所行中庸吾所保直下肯承當後人斯有考

修徳篇

生身天地間所貴在修徳眾善旣奉行諸惡當屏息美利世同霑陰功人不識防心契上天享祐無紀極

卹民篇

主聖臣賢日勤政在卹民差徭惟務息賦斂直須均但使皆當富何憂富卻貧孟公仁義說不取利吾身

措刑篇

堯舜雍熙治成功在措刑哀矜行法令欽卹愛生靈若使殺無罪寧教失不經於公尙陰徳何況是朝廷

樂聲篇

樂聲表至和在乎民共樂百姓或怨咨八音徒振作朝歌商紂摛暖響奏嬰縛四海得歡心全勝聴弦索

忠恕篇

君子行忠恕報恩不報仇恩者人善意一飯亦當酬仇者被迷誤事過何足尢持之久不倦其心乃休休

疏財篇

人生貴疏財過富誠多事愚固益其過賢亦損其志指廩憫人窮揮金侈上賜萬古播淸名誰云能敗類

見徳篇

凡人在世間不曉乘除理非義或得財捫心未可喜俸祿卻蕭條子孫仍委靡更有禍隨身陰譴何時已

習尙篇

習尙從何來影響由先世好禮必溫恭收書乃文藝初心儻不思後必難制古人約其身所以裕苗裔

宮室八篇

茅茨不翦階三尺自古唐虞是聖人萬樂阿房歌舞地只消一炬化爲塵

大禹卑宮自一身能令四海敍彞倫雕墻峻宇埀丕訓更有遺風及後人

相國當年茸未央欲將壯麗奉髙皇誰知後裔求增廣萬戶千門起建章

榱題數尺聳髙堂得志吾人正未遑若有賢名並徳行茅茨之下亦風光

廣廈須增千萬間普令寒士盡歡顏少陵自處知何所低小茅檐鷰往還

數間破屋洛城中卻有髙名振古風寄語紛紛美宅者安居寧不愧盧仝

結廬休與梓人評此輩惟知侈棟楹身在地方歸未得歸來卻始悔髙明

乞身閒退本何圖賜第俄然處帝都報徳未忘三捷奏祈天且辦一重鑪

輿馬八篇

吾皇多暇只觀書田獵遊盤一事無北伐日行三十里何曽異域市名駒

爲國先須班馬政蓄儲專以備兵戎近來貴室豪家子金勒雕鞍縱侈風

文帝卻回千里馬項王獨愛一名騅烏江不渡騅難逝細栁徐行馬不馳

車如流水馬如龍從此諸郎不得封無限外家多敗類獨余馬氏著謙恭

輜車乘馬君王賜不賞邊功卽予賢外物何須勤覬望惟於事業毎加鞭

婦人自處只閨房車馬寧須侈閙裝莫與他人爭富貴從來儉素足輝光

少時常是出無輿徒步徐行亦當車近日堪嗟隨俗變便無人與也騎驢

衰殘無似一臞儒聖主恩容帝裏居毎到傳宣陪燕侍東華門裏賜肩輿

張設八篇

簾帷聊欲障堂皇有徳何須錦繡光西漢孝文眞誼主殿中只集上書囊

晉帝當時自不君卻將步障助驕臣石崇不爲緑珠死天譴窮奢故殯身

嗜欲煎熬豈有窮羅屏繡幕圍香風更添錦綺爲華飾不念寒家四壁空

蝸涎苔蘚不能除覓得碑文當壁衣富貴一朝還自恣盡將錦繡繚墻圍

庶人屋壁施文繡賈誼言之太息時不獨庶人須禁止有官君子亦當知

帷幕時間奉此身當知流轉防成塵隨緣且用遮空壁莫較敷陳舊與新

絹帛鮮華由染工紅花紫艸遂收功若教明眼人猜破始信浮生色是空

平時敗壁舊泥空蘆席將來謾禦風不是君恩令仕進何因滿眼掛靑紅

衾褥八篇

錦縠綾羅不足貪無過紫紺與紅藍仁宗一味黃防被萬古傳揚作美談

貴家獸炭擁紅鑪衾褥重重綺繡鋪當念蓬窗饑寒女一鍼一縷用工夫

自古賢人起細微王章涕泣臥牛衣若還遇主居溫燠勿忘當時處布韋

貧家何事苦勞心終歳經營一布衾男女夫妻同蓋覆依然冰冷過更深

女子生來享富華安知門外有寒家風嚴雪滿多僵死只爲無錢買薴麻

被衣不要大溫然腠理開舒易感寒譬似檐隈生艸木不禁霜雪便雕殘

我生自幼識艱難枕席𨿽溫敢自安安得衾裯無限數普令天下不憂寒

夢幻浮華有此身靑氊已舊不須新百年撤手成歸計多少衣衾屬別人

玩好八篇

聖主中扄日湛然白珩不重只尊賢更於老氏求三寶慈儉毎爲天下先

異物叢珍品最髙此心不可動纎毫西戎慕義陳方物太保猶先作旅獒

徳產精微偏海隅誰知寸寶可亡虞果聞晉國成功後埀棘還同合浦珠

六國精英輦運來妝成舞殿與歌臺金塊珠礫今何在但見阿房滿地灰

文帝勤勞養慶源力行恭儉爲元元後王猶聴姦臣奏獨爲靑驄伐大宛

內家嗜好淡無營天下方知仰聖明唐帝若無倪若水南方黔首怨防防

人鬼幽明兩不關人生只畏鬼爲姦欲知古器從何得盡出丘陵冢墓間

谷粟桑麻不可無賸求珍玩欲何如道人家具惟淸淨不用巾箱巧貯儲

衣服八篇

葛覃專美后妃賢浣濯衣裳是所先若使身無恭儉徳金珠鏤繪謾新鮮

巧把眞珠縷作襦爭奇鬭好盡功夫文皇海內多絲帛只爲夫人曳地無

織者何人衣者誰越溪寒女漢宮妃宮妃莫道無靑史馬后先傳大練衣

人君風化匪虛文舉動常令天下聞唐帝宮中三浣濯未如晉武雉裘焚

柔桑春繭未登盆催稅公文已在門一口無辜繋囚獄全家號泣動鄕村

官中催稅急如弦納中還須陪費錢若有紕疏並糊藥忍看捧血滿庭鮮

千梭札札未成端織了先須納縣官請得卻資泥土用不知機上忍饑寒

蠟屐平生能幾兩衣裘粗足莫貪多愚哉富室千箱積回祿穿窬汝柰何

酒醴八篇

歡欣歌飲皆從欠樂極悲哀自此生不見古人成禮處主賔百拜只三行

越主投醪仇可報商家沈酗自相攻的知此物難多飲只爲邦家作禮容

爲子孫順爲臣忠夫妻和睦弟恭兄如何卻致彞綸斁只爲貪他酒味醲

平日恂恂號古人三杯才飲亂天眞精神憒憒如癡夢贏得時時病在身

酒可忘憂更養神直須少飲始爲眞君看阮籍劉伶輩終爲沈酣喪此身

女子親傍禮法拘合移孝道事翁姑若還徑醉無醒日亦自無心相厥夫

居家姆傳未曽成才及笄年便有行中饋旣然長酩酊兒孫婢僕盡縱橫

休說私酤趂得錢官場警捕致憂煎錐刀未必成家計家計因玆卻蕩然

膳羞八篇

聖主勤勤欲措刑何嘗黷武愛興兵四方罷貢傷生物愈見仁恩浹有情

設牧端因響鬼神大亨亦爲養賢人掄材祈福緣何事只爲蒼生不爲身

滹沱麥飯出怱怱禁臠天防未必丰若使平安能念此鉶羮土㙧古人同

嗟見時人大侈生八珍同聚一杯羮若知過口成污穢何用畱心事割烹

物因相勝還相啖弱者多爲彊者亨勿謂天教充食類斯人豈爲虎狼生

二膳朝朝飽卽休何須嗜殺苦營求魚鰕蟹蛤皆微細數百方能滿一甌

飛潛蠕動盡貪生就死無辜或自鳴只可爲親甘防具自家口腹莫頻亨

戒殺當知有數端聞聲見死敢加餐居家自作專因我𨿽美還應下筯難【古語曰見殺則不食聞殺則不食家所自殺則不食專爲我殺則不食】

梳妝八篇

隨宜首飾莫畱情珠翠𨿽多未是榮不見孟光居儉約荊釵卻立萬年名

南蕃有鳥翠葳防千百爲羣自在飛負痛銜寃無罪死將來貴室縷冠衣

貴家所好若無偏翠羽眞珠不直錢簪珥一求難得貨窮山深海盡騷然

生靈膏血是緍錢買得珍珠顆顆圓痛惜鮫人在深海風潮沈溺幾多船

北珠天產在戎蕃不定還看走玉盤鉅萬費錢收拾得到頭終不救饑寒

繡艸鋪茸玉作冠四時花樣幾千般當思蓬首寒窗女終歳無油兩鬢幹

倡優卑賤起淫風塗澤惟知特地濃珍重賢門貞潔女不施朱粉自雍容

常須黙坐悟前因爲愛鈆華墮女身若也於斯能攺悔來生定免落風塵

稻粱八篇

后稷星光燦混儀天教墮地作農師牛羊腓字寒冰暖自有神明黙防持

方冊嘗觀無逸書更於七月誦豳詩周公愛主眞深切稼穡艱難先使知

能述先王播殖功伯禽之後有僖公故𨿽牧養駉駉盛務惜吾農不起戎

文帝年年下璽書惟憂農畝不丰余匈奴嫚侮吾甘忍所喜千倉飽貯儲

武帝徵誅不厭頻太倉無復有陳陳末年戶口多虛耗卻始封侯欲富民

古者四民今六民爲添釋老不耕耘三農重困皆因此況有張頤百萬軍

勿嫌糠粃勿嫌陳當念農家種苦辛輸得逋租盈廩廥卻歸耕隴作饑民

代耕有祿及嬰孩飲啄當知所自來若也食焉無怠事庶於報國有涓埃

鄮峯眞隠漫錄卷五十

