

欽定四庫全書

集部五

夢觀集

別集類四

元

提要

﹝臣﹞等謹案夢觀集五卷元釋大圭撰大圭字恆白姓廖氏晉江人至正間居泉州之紫雲寺其集本二十四卷首爲夢法一卷夢偈一卷夢事一卷次爲詩六卷次爲文十五卷所謂夢法夢偈夢事者皆宗門語錄不當列之集中其雜文亦多靑詞疏引不出釋氏之本色均無可取惟其詩气骨磊落無元代纎穠之習亦無宋末江湖蔬筍之气吳鑑稱其華實相副詞達而意到不雕鏤而工去纂組而麗屏耘鋤而秀𨿽朋友推奬之詞然核以所作亦不盡出於溢羙蓋石湖劍南之餘風猶存於方以外矣今刋除其夢法等捲並刪除其雜文惟錄古今體詩編爲五卷沙礫旣捐精華斯露取長棄短期於不失雅音其三乘宗旨聽釋氏之徒自傳之固不必爲彼法計也

乾隆四十四年六月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

夢觀集卷一

﹝元﹞釋大圭撰

○五言古詩

定公生焚詩【並序】

吾釋氏者定世古昆吾人客漳久之僑居開元寺業白以老至元四年秋峒賊來攻城甚急漳人莫知所出定密而祝曰使城不陷賊吾當火吾身以答已而果然越六年夏遂絫薪爲龕室西郊行與眾訣眾畱之不可乃自燔其間其火之始張也人視之泰然無豪髮惴惴色郡人咸大駭異請卽其地作塔廟以祠於乎定以誓故生而自焚宜若得罪於名教者然與夫食人之食而見危不能致命立人之朝臨大節而變者不亦逺乎哉況定之心以一身全一城之死靡渝亦宜若無得罪於名教者也抑吾聞定老出世學其成就豈此哉人殆見其膚耳定之詳余實得之靈源上人源與之同居又將經始其祠者且請余爲之詩曰

羣凶白日至梯衝舞嚴城疇能身獨死而俾城不傾定公出玆誓金石開精誠未幾來訊丑復見溝壘淸前言儻云食吾將負神明積薪自厝火怡然就無生何意金玉軀倐忽煨燼成顧此無餘事足爲流俗驚塔廟遂翼翼鐘鼔初喤喤爲國效死節勗哉爾簪纓

逢蒙

惇弓彀明月抉拾生淸風一發期必中大射師友同學成遂專巧教者初無功其心旣殺羿天下惟一蒙含戴亦齒髮位置三才中如何懷此逆天地或爾容囓鏃果有術肆毒應無從蚩蚩一爲鑑維以保令終

送吳生官平灤州學

聞名不一識始識還我辭問子何所之出爲百里師灤河偪幽朔士有剛勇姿一陶以禮樂揖讓中州爲儻可行所學無擇官髙庳上以育人材下以開民彛爲國右庠序深意良在玆海風天南起桐葉初去枝諸侯起相送張飲連夕暉子有二三策宿昔獻彤墀從來志經世況有禦史知玆焉發初軔逺大以相期

田家

日夕多鳥雀桑麻亦扶疏煙火四五家依依久同居是時雨新足野水明四渠兒童呼黃犢散漫來近墟老翁已辛苦入夜歸田廬月出猶未眠相與盡村沽今秋有租稅當春力犂鋤

晚過何氏林園遂成淸集賦詩

日入雨新過陰陰羣木寒玆來愜林景況復得所歡所歡者爲誰何掾邀數賢喜客意無倦促席聞淸言取泉浸新瓜摘果來中園新亭會觴酌髙燭明閒寛而我素不飲亦復舒芳顏諠靜固異操離合感多端深懷一飯意月出猶盤桓

客趙鄭二生者談歐陽室形勝

衡門何蕭條竟日抱衝寂有客方起餘淸懷話山澤載言歐氏居乃在龜巖側嵌空卽遺構茅茨少人力上有松可樵下有泉可食行遊得長林息偃亦盤石雲橫兩崖靑月出雙澗白垂蘿飲羣猨密蔭會歸翼娛情匪一端悅目固多迹肥遁諧宿心逍遙願同適聞此感客言胡乃後良覿棲遲久欲往夢寐嘗所歷且復畱淸吟同宿風雨夕嘉約詎敢忘明當理巾策

遊龜山

六月廿六日同趙生鄭生許氏兄弟遊龜山山之大石下有遺址相傳歐陽詹讀書於此因造焉相與慷慨賦詩分韻得魚字

閒情素乖俗樂彼中林居林居未云果幽賞意有餘出郭靑山多佳木亦扶疏並遊得良友方駕從所如翠微薄炎景蘿風泛涼裾云徑步窈窕石門入淸虛少畱席丰艸綠縟綿以舒藂祠翳鳴鳥石澗淸有魚形神一蕭散疲勩亦已祛夤緣龜巖東遂卽歐陽廬懷賢仰髙躅撫迹驚廢墟願畱石中室畢誦人間書玆焉恐遲暮眷眷空躊躇

造唐山人居

行行野田盡荒蹊入秋水何人有新屋鬰鬰松林裏欣然造其門晤言得君子解衣坐微涼超遙適閒美日澹疎雨晴山色散窻幾石上聞鳥鳴林端見雲起平生事外心卽此胡不喜少暇同飲泉幽期自今始

次韻王季鴻遊九日山

季鴻王君攜友遊九日山過姜相墓感秦隠君能爲卜葬事不暴於世弔以詩餘未識其人愛其詩亦次其韻

有客車馬同新秋在云巘幽尋意方愜周覽涕欲泫碧艸滿地生白石抱空轉下有丞相墓柰此牛羊踐隱君昔深遁芳木足幽搴維時諒多艱此地憩重趼日長聃書盡歲暮越山逺初月聞嘯歌歸云同息偃鶴足喜松髙魚心畏池淺有懷莫與同尙古一何緬姜公實英材悟主片言善位及臺鼎崇職當諌垣選骨鯁乃左遷時運蓋多舛澹泊兩相求綢繆永云展吁嗟日南英梁棟先摧翦微爾收白骨當時委蒼蘚逸事傳海陬史氏闕光顯千載有若人遊歌始相勉往古凜髙蹤來今戒駑蹇友道日以偸殷憂何繇遣

送友人行

雲林滿寒色送子行江臯離魂黯將別薄暮猶風濤萬里方首路一心愼所操居恆苦局促出豈圖遊敖摘珠水何深采玉山未髙輝光有後得辛苦無前逃相知在伊昔散帙共明膏積齡蓄奇志識察非兒曹遠道子獨往中心我誠勞端居盡白日柴門翳蓬蒿思存不在目還往空如毛衣巾有新雪殷勤念同袍惠聲因歸翼歲晏舒鬰陶

次韻王觀明冬日感懷

幽抱恆弗舒䢐年矧當急方玆感朝寒忽復悲日入晏溫豈無時霜霰竟來集念之悟浮生俛仰二毛及翕翕恥並趨終然就孤立懷我同心人蘭章無廢緝髙臥思雲林世紛苦維縶發軔方自玆多岐亦屢泣窮居守簞瓢適逺困簦笈已矣各勉旃龍蛇有時蟄

和詹生飲酒二篇

百慮中已灰何獨未忘酒君言酒可念飲此益我壽渾然一眞性毫僞寧復有醉中意尢長家人視諸友

詹子眞國士博學乃多能堂室有廉隅後來復誰升張生獨髙義古學已川增日沽酒家保來問作詩朋相知久逾密餘子方背憎獨醒有不免熟醉良可憑一言事剛制羣狐聽春冰

和再飲酒二首

余旣和詹生飲酒詩數日生載歌詩不謂余和而心欲余和之餘知生久重違生意乃彊和生云

澆醨世已甚之子但醇醇讎書南郭下獨抱希世珍所願非聲利有懷在淸眞日夕故人至持觴時茹新

斷飲果何謂開飲詎云宜淵然一方寸忻厭共滑之伊人固殊俗於道有天資已忘忻與厭酒至無固辭

南野

張耉居有樓瞰城南之野因自號曰南野

髙樓對靑山美人在南城不知市塵中白日車馬聲人樓兩相髙上與雲月並手持古書坐澹澹香煙生豈必逃林莽猨鶴乃可盟彼哉宅幽昩何得居髙明燻風襲太和天池挹至淸歸休廣莫地優遊觀八弦玆懷復誰識時以野自名

古意八首

美人如瓊英被服閒以嘉獨居芳年晏媒氏絕行車當戶理淸瑟曲終復咨嗟山有蘭蕙艸水有夫容華盈盈絕代色日夕念無家

朔風生夜寒孤妾羅帷間晨興開妝合流淚復潺湲流光損華色佳人滿邯鄲娟娟有新悅君子不思還願君異明鏡照心毋照顏

良人出不歸孤妾在中閨夢中或從行覺來但空棲驩燕一乖闊顏色日慘淒愁將淸鏡照獨掩春妝啼方聞鷾鴯語日夜鳴莎雞恐君盛年去妾身賤如泥中心冀君亮終始願不攜

月出照我牖獨聞林鳥鳴機中織文錦殷憂竟何成持此悅誰目良人千里徵別離今幾日碧艸生閒庭何當一來歸泣涕言斯情

亭亭雲中鶴自昔爲僊侶僊人寄之書飛來不吾與我欲淩靑霞頗知塵世苦杳杳莫嗣音三山在何許

大星何落落小星亦離離須臾素月出羣景遙相暉念我嘉友朋攜手同所歸盱矣道路長悵然不可期

山阿有香艸采采不可掬願言遺同心日夕行空谷遠道阻闗河懷人在心目芳菲幸未闌聊以身佩服

白雲空中起一雨羣物滋浮生在世間徒費食與衣古人𨿽已死淸輝照無期豈復同碌碌寂莫黃泉歸

去艸

歲暮孰華餘幽蘭植前庭何彼蕭與蒿亦復長靑靑紛羅奪幽色荒穢蔽紫莖拔去在今日寢食心始寧蒿也非爾惡所懼亂芬馨

答詹先問吾弟疾

靑春紫荊花柰此天風寒兼旬在牀蓐零淚紛潺潺我生寡昆友實恐骨肉殘陰陽一爲寇有甚探囊丸歘來驅瘧句展玩臨風欄上期勿藥喜下言吹篪歡感激故人意欲報空長嘆

山行

幽齋倦孤坐髙步入淸旭雲散碧天空雨餘山生緑野艸春已芳水禽晴更浴寂莫有所思倚徧西巖曲

平窻池水

白石圍方池碧泉湛淸冷幽人窻下坐蕭蕭讀書影時復一洗心對此萬慮靜

此心淨如月獨照一泓水終歲湛不搖晶晶絕塵滓孰謂但淸空嘉魚從中起

重尋歐陽書室簡信道同遊

佳遊念玆山何心計修阻一來感奇逢再至欣夙覩蕭蕭讀書巖髙風凜終古雜木荒女蘿遺蹤記環堵當時想禽魚英姿識龍虎而我後千齡披榛悼前武磴道方渉雲松林忽聞雨悠悠遂忘歸逺意入平楚旣尋石上室復息林下宇長颸涼衣巾薄暮多笑語鄕來同苦辛殷勤問遊侶

臺上晚涼未去

髙臺日將暮風涼未歸客長歌林木秋微靄山光寂素友適心期幽賞忘物役殷勤松間月照我歸途白

白夫渠

夫渠生逺陂采采升中堂污泥失故迹淸風來新香一燻塵念逺三嗅煩襟涼芳菲日以暮顧眄何繇長亭亭白玉質玩之不可忘

秋雨

林廬白日晦門掩淸秋雨端居無與娛孤抱亦良苦開卷一慰心同人在千古

病聞錢將軍過訪不果因其聽雨詩用韻謝

始聞顧蓬蓽旋覺回髙軒屬余方臥疾傳呼無乃喧愛人諒以徳所懼傷形魂念玆感深意藥火聊自焞今春款東合顏色何溫溫經時不相見秋雨滿池盆伊人亦衝澹微燈坐黃昏病身有羽翼一笑及晴暾

送同袍

楚人不愛寶白璧埋空山賈胡得明珠置之骨肉間富貧誠自取愚智不同年方今江湖上龍門盡開闗百寶浩如海虛往蘄實還居諸易云邁少壯不可閒送子卽長路而我胡爲然相期匪一朝顧影深自憐曽飊發中野返景明飛翰畱連豈不好局促非所安驅車日以逺滿目新山川他鄕有明月夜夜照子寒行止各異趣夢寐空盤旋歸來儻及早共采桑上蓮

題逺緑亭

金華閒上人作亭封山絕頂因髙而望羣山皆來余以遠緑名其亭而題其上名取諸唐髙僧貫休詩語

新亭始云構藂木已森森城郭萬井喧翛然此中林主人愛嘉客而我來淸唫朝陽麗初齊開戶羅數岑千里出毫秒雙明洞髙深嵐將宿雨滴翠與浮雲沈眉濃有新黛髮沐及未簪宛轉呈姿媚頃刻移晴陰眞觀落塵色爽气開靈襟蒼煙起華薄迥見歸飛禽維玆古皇宅鄂公舊鋪金奇蹤諒神閟煥發方自今亭亭金華翁名迹詎足侵翠屏澹相對永日坐鳴琴靑靑亙終古可比靜者心

銅爵臺

髙臺一曲歌西陵木將落蕭瑟繐帷寒秋風淒女樂魂魄不復來觴豆但如昨柰此白日何朝朝照銅爵

次韻詹生謝許氏兄弟饋訪

許生和詹生春雨寒歌且饋之油因弟訪詹致焉適出尋有詩謝余以其相與惇友道甚古可尙次韻

端居念易盈獨往情自適寧知髙齋閒白日來淸客相望竟參商不得同幾席緬然懷伊人貞姿敵金錫伊人不可見百憂寄新章未遑軒車去豈謂道里長眷彼鴻鴈序冥冥道彌光吁嗟寒士歌重我孤憤腸斯文久陵遲一縷存已僅髙明掩羲娥小智曜螢燐懷哉大雅姿釋此末俗恡竊恐遂白頭寸心坐灰燼蘭膏侈新貺髙義莫與倫淸光六籍間悠悠自相親玆焉一喣沫柰爾俱潛鱗願言同出處往矣天池濵勢利眾所趨友道日蕪穢勞心思古人努力在吾輩相看黃髮期共攬靑霞佩惟應秉素節歳寒見貞脆

送同邑長髙昌公北上

天朝一四海荒徼猶近鄰維同去萬里監邑余有臣猗歟髙昌公三年此爲春弦歌響千室井瑞安四民一邑之風化豈不闗厥身講學必四代遊心在成均遇士或俊秀揖讓同薦紳時聞有折獄語及六經醇往者食險徒舟車斷通津自公一爲政幡然變頑嚚卽此見治效豚魚孚有仁報政及玆日星言駕駪駪臥轍似無路頌聲起連旬曰公寔王佐民社蹔以親故家重華閥淸選皆天倫行應昭代須大惠周下人

題脫將軍明寛堂

一堂有向隅賓客顏如灰所以爲天下勿俾異樂哀不有明與寛安得眾所諧明則見人瘼寛則可逺懷八弦亦云廣何物非春臺脫侯寔知國匪直扞城材愛國如愛家矢石冒不回身居萬夫上甘苦下與偕時因凱歸暇白日東第開中堂燕朋酒髦俊千里來海邦一靜治折衝在尊罍擁旄寄方面餘地或恢恢維侯翊王室將星炯三臺具瞻方自玆曷不崇勲階

僧兵嘆

饑民聚爲盜鄰警來我疆有兵旣四出頭會家人良趣赴義軍選萬室日夜忙吏言僧寔多亦可就戎行牧守爲所悞驅僧若驅羊持兵衣短夾一時俱反常伊餘生不辰逢此祇涕滂慈悲以爲教王臣所金湯復之勿徭賦甲令明有章胡爲不爾念而此出倉皇軍旅托未學佳兵云不祥永言媿二子歸哉愼行藏

哀惠廓上人

甲午冬聞惠廓上人死象運山中竟不知其何如死其死何時死之信不且不可知也明年冬乃得問故於其徒惟質質能言其死狀廓初辟亂山谷間久之以侍親歸尋往奔其姑喪至則爲人所殺寔去歳十一月十一日也在吾門者如廓不多見而死非命天其謂何始吾欲哭不得其故不敢哭焉今哭之矣旣哭爲詩哀之

喪亂孰爲之哀哉自蒼旻蒼旻覆下土胡乃不我仁此邦失綏馭干戈起齊民一州環七邑何人匪王臣官軍久不出所至多陷淪之子在溪上奔竄如驚麏負母入巖谷承顏無賤貧辛苦復來歸亦曰問嚴親流離不忘孝如此端可人老姑實父黨赴救寧無因柰何嬰奇禍淸血遂灑塵虎口諒不免龍淵宜自珍物情固多變前知詎能神悲風東南來死生苦難眞欲哭殊不敢渉歳今已旬因人一問故始識遘此屯銜寃卽長夜萬古嗟無晨松栢信爲材刀鋸終與鄰茨棘一無用成蔭彌冬春爲子獨永嘆榮枯竟誰陳

夢觀集卷一

●欽定四庫全書

夢觀集卷二

﹝元﹞釋大圭撰

○七言古詩

哀阮信道詩幷序

余欲作哀阮信道詩久矣竟不復能作而仲昭蒲君乃能作詩哀之且言其母老子幼而喪在殯者四年於玆是可哀者夫以阮之材枉於時而窮窮且死死不能葬而其母子又如君所言者𨿽行道之人亦哀之況同志乎然余以爲徒哀之無益必使其存歿有所濟可也今君以其哀之者示諸人人使入其言阮其得所濟矣則是哀豈無益哉余遂亦作哀阮詩次君韻

少微星墮南天寒先生何之魂魄單平生窮塗已屢哭身後淺土誰當看靑天夢夢訴無處人間顚倒施冠屨雕虫場屋亦偶然屠龍海國還歸去斯人己逺令人思向來相識驚暮遲取泉雨後茗同煮對竹雲深詩旋爲百年未半成朝露地下秪今能怨慕孤兒拜客不勝衣老母啼看嘔心句眼前寂莫安足論貞曜名香看刻文仁人義士萬金產得不爲爾摧心魂

和詹生春雨寒歌

十日春九日雨空屋貯寒寒色苦曉雪都城陌上泥暮云不見城東樹所思今何處相去才幾許獨將寸心寄短琴琴老無弦暗塵土東風吹落錦一幅文章字字成金玉中有苦寒詞調古聲更悲賡歌我不忍上訴蒼蒼知俗眼瞳人久生脂競收瑣尾遺瑰奇野禽乘軒士徒步黃土被繡人無衣天公有意回春燠千林一夜生紅綠長年呻唫臥掩門人生不解同艸木君勿歌春雨寒我有兩耳愁心百盤鑪空葉已灰屋漏苔生椽檐聲夜夜春水懸人間惟我與子同此味鬢髮未白書如山春雨寒歌一闋窮逹在天愁不得當時短衣夜半悲飯牛何如學取商頌聲金石

出無車

出門便有路路與天長盡何處今日出門去不去去時喫苦不得住繭生腳背汗雨流艸鞋穿破腳不羞大砂小刺踏入肉疼痛連心眉總蹙前村落日起孤煙客子苦饑還問宿歸來資用無一存大悔三月不出門白面年少命運好連鑣結駟隘衢道肯信無車一生老

寶公新堂歌

寶公之堂天下奇十日不到思見之暗泉流來不知處盡作寶公堂下池朝朝坐客笑譚裏黃金鯽魚三百尾風波不動人影閒一片靑天在寒水丹梯百尺新樓開六月面面淸風來靑山有眼愛人好隔雲飛舞相徘徊從來山水心所向池上髙歌復樓上我亦結茅歸作堂歳晚置身山水鄕

賀太守雨

金烏翅熱碧海紅天南旱火蒸虫虫眼前枯槁百物同榖價騰湧田苖空淸源太守淸河公愛民一念天與通黎明乞水龍王宮桑蓮華開瞻大雄神物效職毫光中奔走屏翳驅丰隆瓢翻甘霔來蒼穹餘波近逺流無窮歡謡載路歌年丰再拜民牧眞吾翁下車三月恩已蒙三年惠我期有終世家閥閱開國功歸朝緩駕無忩忩紫雲席蔭羣衲藂作詩擬待觀民風八荒霖雨功益崇修名萬古齊華嵩

日者劉代

更生之孫淸而腴淵源千載天祿書放懷自托日者學蕭然野服來通都支幹生勝一出口誰從淸鏡逃妍醜逹官連騎塞裏閭市人懷糈爭奔走列星布置胸中天下簾一笑收百錢淫巫瞽史語神怪獨談性命非同年譊譊終朝勞頰舌旁人爲君長嘆息黃金臺上方急賢白首天南尙爲客坦然坦然地行僊有暇與我相聨翩春風桐江呼酒船興酣夢入三神山下觀塵世磨蟻旋歸來門前客如雨窮通身外初忘言

壽母歌

詹先貧能養親聲聞閭閻其親髙年康彊今八十矣鄕之士榮其有壽母也咸歌之餘與之方外友亦歌以爲子母慶

淸源西郭先生廬先生食貧身校書先生有母年八十彩衣白日來庭除天朝旰食求秀孝人偕計吏趨公交車堂堂此士固殊眾浮湛不去將何如白頭偏親要菽水靑雲有路遲吹噓堯天自樂足甘旨安仁時賦行版輿吾知忠臣出孝子有道不獨鳴州閭金花鸞誥指日至丹楓雨露無時疏先生先生勉終初功名一笑眞緒餘髙堂蚤夜承起居病起加餐厭寒葅來玆逾八還望九盤中好致春江魚

夜聞水車

旱火秋蒸土山熱新苖立死田寸裂西風何處送嗚嗚一夜水車啼不歇水車身作水中龍赤腳蹋龍憐老翁白水田頭月未落千畦萬畦雲雨同流蘇醉臥誰家子有耳不聞汝啼苦水龍水龍汝勿苦及物無功得如汝

次韻王觀明爛柯引

汝誠王君觀棋有得遂捨所玩作歌以見志余喜而次韻和之

入闗爭先取秦鹿逡巡失路行孤竹相持堅壁久未出脫兔無人追逸足兩豪角立成敵國一決雌雄看終局西探虎穴歸不歸先聲萬里天南飛機行九地布重圍的盧一躍先逝騅眼中鷺起長江曉羣烏飛去斜陽了王家瓜葛英儁郎晚悟名教眞樂鄕文楸忍涴春汗香人間日短僊日長濕螢入囊當寒雪淸光不盡膧朧月

南山食筍

蒼龍起蟄破玄壤昻昻勢欲干云上一夜風雷無處尋君家玉盤薦蕭爽詩豪搜攪冰雪腸倐忽驪珠光在掌渭川無謝千戶封金鉉空聞太牢饗主人主人好培養籬下龍孫看新長他時拄杖來叩門萬玉排檐戛淸響

次韻陳隲民惜春

金尊瀉酒胡琴語白日長看華在樹東方一夜來戲人老紅飛盡江南雨勸君莫苦愛流芳紅顏百歳終黃土山人眼底不見春古檜陰陰翠虯舞

築城曲

築城築城胡爲哉使君日夜憂賊來賊來猶隔三百里長驅南下無一跬吏胥督役星火催萬杵哀哀亙雲起賊來不來城且成城下人語連哭聲官言有錢雇汝築錢出自我無聊生收取人心養民力萬一猶能當盜賊不然共守城者誰解體一朝救何得吾聞金湯生旤樞爲國不在城有無君不見泉州閉門不納宋天子當時有城乃如此

僧兵守城行

驅僧爲兵守城郭不知此謀誰所作但言官以爲盜防盜在深山嘯藂薄朝朝上城候點兵羣操長竿立槍槊相看摩頭一驚笑竹作兜鍪殊不惡平生獨抱我家法不殺爲律以自縛那知今日墮卒伍使守使攻受官約謂僧非僧兵非兵未聞官以兵爲謔一臨倉卒將如何盜不來時猶綽綽敵人日夜䢐我城示以假兵無乃弱我官自有兵與民願放諸僧臥云壑

夢觀集卷二

●欽定四庫全書

夢觀集卷三

﹝元﹞釋大圭撰

○五言律詩

重五日弔古

楚國大夫去彭咸從所居秪今浮水馬何處問江魚異俗悲遺事離騷讀舊書一觴川上酒斜日雨疏疏

世故

世故占星變吾生共月孤此時無夢寐長恐渉艱虞山色宜茅屋松花落飯盂素心將獨往及早謝人徒

萬國

萬國銷兵器天戈落彗星苖民思帝力千羽舞王庭大漠秋無戰窮閻夜不扄屢聞寛大詔風浪靜南溟

左公督捕歸

南來持斧使騎气滿丹霞貔虎收寒幙豺狼失暮沙淸風開瘴癘裔壤挹光華翼翼勲勞大桓圭立帝家

寇平詶諸友相問

鄰州傳警急病客慰親歸海上初聞信天南已解圍弄兵民亦細臨陣將能飛好在諸君子吾生幸有依

云榭

陳王成霸業故國獨斯臺寂莫千年恨傳呼五馬來秋風樟樹老殘照石碑頺舊事今誰說天晴海色開

送宏上人寧親

新知得之子歸夢忽丹霞一棹淸江曲相看白日斜庭闈多壽色甘旨及秋瓜賴有諸兄在重依古佛家

道邊古井

壞甃沒荒艸寒泉如許深何年有此井過客嘆無禽素綆斷新汲靑松落晚陰極憐抱淸洌照影獨沈吟

壯歲

壯歲不自食有懷成著書從來生計拙天意果何如樹近秋聲早苔深轍迹疏知音人豈少顧已媿空虛

對梅思逺

梅華開滿樹誰與共襟期有客猶千里無人寄一枝江南天欲雪歲晚子何之愁殺黃昏月孤唫立水湄

病不能寐作

長身一病後生意苦無多相對孤燈在不眠淸夜過向來殊可笑後日竟如何黙定行藏計餘生委薜蘿

窻曙來禽語庭寒獨樹靑物華猶婉娩吾道已伶俜白日荒人事殘年對佛經古來豪傑者多少老沈冥

正月遊片瓦巖道人畱竟日適興成詩

片石成巖屋髙扉寂莫濵雪晴來野客春早見幽人煙火寒山近盤蔬午甑新畱連愛林麓城郭有囂塵

送義講師北上

淸涼餘韻在敷唱得斯人白日天花雨玄譚麈尾春鄕書稀到蜀蠻語漸通閩去去金臺上經筵寵渥新

黃仁山挽詩

閱代衣冠古黃公孰與儕時淸成大隱頭白尙長齋天意來多福人生竟有涯相從悲劍化雞嶺暮云薶

詶王生畱別

相對譚玄久依依別古皇夕陽幽寺好人事蚤春忙門掩香仍在山空艸自長興來云榻近杖履更何方

送齊上人之浙

相從久寂莫此別竟何如暮雨勞行李秋燈憶讀書枕淸吳地狖舟亂淛河魚適逺多幽思吾生媿獨居

何生

南國有君子陰陽家者流下簾白日晏沽酒玉林秋欲去問八字知余老一丘譚天對豪傑躡屩入神州

客中簡知已者

天意妨吾道生涯滯客鄕風髙林影亂山近雨聲長慷慨君相識飄零我自傷山中半間在屋債倩誰償

顧熊父挽詞二首

故國咸淳老餘生濟世心藥能全萬命家自致千金杯酒淸譚足華堂戲彩深一朝成古昔埋玉上鄕岑

賣藥全髙節勤家有令妻相從就窀穸不自試刀圭後福延苖裔平生絕町畦江侯五色筆空復照黃泥

挽黃郎

堂堂江夏士意气復誰如一笑囷傾粟長歌客有魚髙名傳異域晚節在吾廬舊接淸歡極秋風祖輤車

善叔死母哭之哀

藉甚吾宗彥天乎不永年髙堂生白髮老涙到黃泉烏鳥無歸日松林有暝煙一生辛苦志身後幾人憐

陳南山挽詩

元龍湖海士老大閱艱難子捨傳家政僧齋話歲寒長歸新宅兆不見古衣冠尙想平生事臨風獨永嘆

次韻相待山行

山北尋云去城南覓伴來相期曽宿昔一笑出塵埃市酒逢人勸春陰近午開深知凝望久攜手躡崔嵬

曹吉

君今浮舶去因識逺遊心衣食天涯得艱難客裏禁春帆連海市暮鼓起香林一笑歸來好髙堂壽百金

送逺

秋色連平海悠悠送逺心徵人辭夕照孤客倚寒林北去舟多雪西遊橐有金何當一回首舊隱白雲深

贈徐山人別

相看初下榻餘子漫如林人物南州士梅花歲晚心政須同煮茗何事卽分襟後日千峯裏無從聽鼔琴

過必上人

君居髙樹下六月得淸風世事不復問心期誰與同日長泉自汲鄰曲徑才通愛我重畱話深秋月滿空

陶生

陶生眞我友生恨不同今淸節照當世黃花知此心衣冠思典午詩酒寄東林寂莫將千載無人歸去唫

唁許生

幽明分伉儷期月廢遊歌疇昔期偕老於今柰若何春魂來夢寐秋序感蹉跎一擊莊生缶憂端未覺多

蘇氏

嫠居三十載將母育孤兒之子有如此他人誰過之素塵生曉鏡涼月入秋帷貞節磨千古茫茫獨爾思

黃山長內子挽詩

閥閱鍾醇懿來嬪江夏黃同心空自結異路竟相望環佩歸何處銘旌帶夕陽十年今得葬無憾卽玄堂

和孫公子遊南山

帝裏歸來日胸懷尙昔年人材今可數公子獨無前大斾光南寺淸唫到暝煙功名方鼎鼎未許傍云眠

晚過許生遂相攜至蔡家新亭

落日淮橋上因君得勝遊花蹊入流水林院近淸秋撫景方成玩題詩更少畱悠然心迹靜新月照歸休

次韻星夕

中年親舊逺寂莫歳時過有客山南集開尊月下歌三更來白露一水靜銀河不得同淸賞因詩感慨多

院檄歸田於我賀主者

使院來新檄蓮宮復舊田頓除經歳患應爲主人賢合浦收膏壤同袍仰食天汶陽歸魯後麟筆動千年

云上人

上人善醫且相以遊四方余固知其寓於技者也因贈之言

藻鑑髙雙眼刀圭活萬人多材能濟世行橐自生春談笑諸侯客鉼盂釋氏身識眞今已少誰信混光塵

送嘉惠師禱雨歸

郡以旱致嘉惠師禱雨未足沃村民告以師歸禳癘聽之偃松諸上人作送歸詩亦謂余作

幢蓋來嘉惠湯年待捄焚衣冠趨梵剎風雨起鑪燻井有回泉脈田無補地文尙何懷故里逺近一慈云

訪東寺不在

東郭尋幽事髙人適出遊不成相問訊欲去復淹畱湖近荷香入亭空樹影浮更須乘月夜行徧竹林秋

送知藏者歸山

君探龍藏徧猶有去來心久客流年易故山歸夢深林泉成獨往風月廢同吟別後多春咔嚶嚶聽好音

晚涼知許生獨在小樓寄贈

落日見山色小樓初罷書晚涼成獨立幽興在髙居皓月僧鐘逺微云鶴樹疏極憐登眺好詩律近何如

簡魏文憲二首

南國徵兵賦中軍重掾曹塞氛方不靖王事敢云勞匹馬秋風晚朋尊海月髙澄淸天下志餘事及詩騷

林居長閉戶無意傍靑雲此客人間少杯茶松下分神山誇獨步連率借多聞歲晚來同社匡時早策勛

送奇上人迎師櫬京師

訃告南天晚趨奔朔雪寒帝鄕非故土人物已新棺哭位顏如對歸喪魄亦安師門諸子在生死一心難

孫母顏氏挽詞二首

五鼎侯家食伊人獨飯蔬磬聲諸佛近經卷一燈初南野空陳迹西方有淨居長歸秖遺蛻萬古閟幽墟

當時禆內治懿徳玉無瑕夙夜憂宗祀勤勞在主家新阡成馬鬛舊社有蓮花萬里專城使哀哀哭海涯

潁川安人挽詞二章

事嫂猶姑氏從夫若大賓多儀皆婦道百歳但情親云暗魚軒逺天寒馬鬛新歸尋泉下女曽憶鼓盆人

潁水成東逝僊山正夕佳得男非我腹有後慰中懷大易家人饋周詩季女齊傷心無復見丹旐已天涯

送詹海漚淸溪遊

溪水如藍緑幽人一葉舟夕陽成獨酌山色在中流淸興今誰及長吟不自休歸來期掃榻相對話良遊

贈孟伯眞憲郎別因謝墨竹

養親須薄祿作吏本無心霜雪知淸節乾坤付漫吟舊遊南國滿新夢北堂深老我雲林下憑誰豁素襟

墻陰數藂玉筆底有淸風畱贈非無意相期迥與同歲寒猶特立心事一玲瓏何以酬知已猗猗在眼中

題五峯巖

一尋五峯老孤塔在云端鐵樹已古色石房空晝寒風流無後輩山水入多盤見說潛公隱天華雨滿壇

東濟上作

大江日東去吾道竟悠悠一世幾同志百年空白頭靑山猶入俗皓月不隨流安得長風便孤舟萬里浮

唁基道人喪弟

只謂百年內脊令相近飛急難長在眼風雨一同歸死別驚心早情親舉世稀斷雲秋日暮念爾獨何依

次韻詹生懷陳眾中阮信道

舊遊陳與阮不見獨成吟無復此聨璧爲誰重鼓琴朔方文字老南國酒杯深今日風流逺令人恨滿襟

南國

南國地皆赤吾生亦有窮丰年何日是菜色萬人同海上舟頻入民間楮已空猶聞榖價湧開糴若爲功

饋饟

饋饟資邊閫南軍萬竈寒斷糧今絫月爲變豈無端夜戍畱文吏秋兵■﹝郤﹐幾代阝﹞武官到頭就誅戮餓死固應難

桑城

桑城連盜賊國楮斷新頒只少材充制非闗上有慳人情無用舊世事漸成囏陛下明如日更張一鑄山

有懷

不知經此亂猶及見吾親歸去嗟無路淹畱媿有身孤城閉白日四野起黃塵我裏今何似區區欲問人

哀鄭亢宗

毎侍尊公側顏開白玉溫相期成遠器何事作歸魂舐犢能無淚瞻烏尙有恩蒼天不可問端遣幾人存

病甚廓上人能來

臥病百餘日擁衾山雨寒世人不我愛之子獨相看市藥能盈裹春蔬得滿盤一聞此問訊吾道媿艱難

亂余饑又甚雲散我廬空時運方如此人心莫與同病身須一壑天下付諸公爲報平生友途今處處窮

次韻詹生因所見有感

四門磔羣賊餓者競趨之顧此果何物猶能療汝饑虎今生角翼民已竭膏脂無怪人相食干戈正此時

夢觀集卷三

●欽定四庫全書

夢觀集卷四

﹝元﹞釋大圭撰

○七言律詩

獨坐

秋風一來林院深開戶自彈焦尾琴藂木寒涼獨鶴白亂雲髙下羣山陰老天有月照閒坐淸夜無人同苦吟古來窮餓得不朽我生與世空浮沈

登云榭

老屋危臺雨气昏石苔不見舊鑱痕當年霸業旌麾盡故國秋聲樹木存度海鴈行驚斷角近城螢火沒荒垣無人去買長瓶酒一酹陳王千載魂

湖上簡閒中

秋近淸波荷葉圓葉陰疎處見靑天偶臨湖坐得佳樹欲傍花行無小船林院鶴歸山色外水亭人去夕陽前深知碧玉壺中樂一笑臨風揖地僊

王丞石泉

白石藂藂屋上山泉聲一道碧雲間十分如練月同色萬古不痕天照顏靜夜竹齋知雨意淸秋茶鼎共僧閒甘寒可濯功名念公子靑袍鬢未斑

詹生

長材碩徳見時淸底事斯文未有靈天上誰傳子虛賦日斜猶艸太玄經龍媒在野空思秣鹿角浮陽競闖萍顧我孤雲巖壑底相看一笑眼偏靑

蚤起

山鐘喚我披衣起浩蕩曉陰猶未開稍覺柴門稀應接獨憐幽鳥下莓苔束書如舊歲年晚藂木近秋風雨來一笑莫思身外事好將蘭蕙徧庭栽

輔上人自京師還遂如海上省覲

萬里黃金臺上客白雲回首故山深庭闈歲月催華發包笠秋風折寸心百福起居申定省三年音信問浮沈不從客路看眀月身在靑靑桑梓陰

顧生

材調如君許倔奇遁身藥市不求知風流譚笑來東晉家世淵源接上池經驗方傳函是玉活人心在鬢成絲從今努力行醫國沈醉休歌白紵辭

送錢將軍北上

魯國將軍蓋世雄十年歸臥海門東舊遊臺閣諸公在當日京師萬馬同行李忽來人意外觚稜重入眼明中聖心政爾思頗牧待賜臨軒節鉞崇

送呂生訪所知潮陽

浩水詩名喧嶺海天南有客力吹噓夢魂秋盡繞韓木老气年來壓鱷魚風浪扁舟酣笑語布衣行李半琴書靑雲六翮看髙翥林麓何時共卜居

哀王徳符

深期久屈一時伸白髮蓬廬竟不春在抱孤兒方識母藏書萬卷付何人繐帷像設空堂暮蕭寺琴尊異世身同社相逢俱涕落百年無復見遺民

霞山逸人

卜築初成在燕居紅塵飛不到林廬開門海月來淸夜隠幾松濤滿太虛酒熱剩招持蟹客家藏深愛相牛書城中少識龎公面逺挹髙風謝不如

病起見必上人去秋所恵詩次韻

閉戶春寒燕子前寥寥孤坐掩殘編中年心事誰復識南院故人殊可憐隔歲相思詩在篋淸秋憶共夜譚禪交遊疎逺身多病莫笑當時孟浩然

送孫計總

六轡如琴仕路春司存計省政方新聖朝化洽關雎盛史筆芳聨漢吏循伯仲塤篪聞上國衣冠閥閱擅全閩此時長畫勞籌算萬一皇家憶藎臣

孟上人蘭若

長松短艸秋風早野寺寥寥古意存老我獨來呼聖佛傳家猶喜見玄孫門前日落東湖緑舎北云寒古嶽尊坐愛淸遊歸未得多情煮茗薦盤飱

貧後

貧後故人憐我少秋來淸興爲誰多獨將好句徧題竹猶喜新衣一制荷山曲白雲朝自去樹頭孤月夜相過百年已分長冰蘗眼見風生陸地波

南山隠者

獨抱胸中五色霓南山髙處樂幽棲瓦墻護竹涼書牖砂井分泉潤藥畦白日杯茶多過客長年更漏一鳴雞此身未得同君隠回首杉松翠葉齊

寧海橋

鑿石爲梁歲月悠山川有待得譚侯海橋壯觀成三趾國士勲名出一頭大浪不驚虹影濕髙車齊度馬聲秋玉湖湖上通行路浩蕩餘波萬古流

示上人客魚石歸詹王二生信宿

天近瑤臺新月眀相思無路去尋盟三秋海上歸來客一夜燈前笑語聲黒髮滿頭含瘴色淸貧到骨有詩情歲寒尊酒諸公在預戒春風卜逺行

南院故人至

不見故人今幾日滿山風雨落花聲雲林孤坐度芳歲杖屨一來開晚晴剪燭西牕深夜語卜鄰南嶠半生盟病身已是棲遲久汗澷相將遊太淸

用韻與史眉山別

淸嘯神山日未斜獨騎官馬入桐花盡驅春意蘇亭戶不遣丹心負帝家舄鹵八州瞻幙府風雲萬里接京華去時得路揚鞭闊野衲相思自摘茶

答周詹二先輩過甕天

緬思邃古尙巢居一室盤蝸不願余身外置錐似無地眼中揷架澷多書梅檐覓句供閒趣竹榻冥心到物初賴有儒林炯連璧相期結社慕匡廬

定居寄嶠翁

囊空負我買山心珍重多情許贈金烏鵲倦飛三匝後鷦鷯初托一枝深竹牕斜日猶開卷松榻新秋自理琴從此卜居塵事少髙車莫惜過雲林

過鄭氏新居

芙蓉池上晚涼初萍葉靑靑一雨餘落日無人來洗馬小亭臨水見遊魚淸吟我亦忘歸去長愛君能此卜居繞岸近栽新樹好相期重看緑扶疎

至北山

何處人間淸意多疎松白石散巖阿道人汲水煮新茗念我攀云到碧蘿泉谷夕陰畱杖屨林廬秋色入婆娑野猿聲斷靑天外便欲臨風一浩歌

吳公挽詞

家聲禮樂古延陵立政臨民自有經父老數州爭說尹蠻夷一節舊瞻星鄞江路接黃泉迥錦裏春回玉樹靑歸與淑人同穴好老成何處見儀刑

故人過訪

七尺長身臥故廬日斜起坐對殘書幾人歲晚能相問一榻山中獨久虛好客新秋來杖屨小牕暮雨共盤蔬相看道義有眞樂萬事悠悠總不如

王中榮新亭

長江東去萬銀濤逺嶼西來擁六鰲中有新亭專物色極憐吾子近風騷牕開白晝云根立露灑淸秋碧樹髙見說良宵滿欄月呼尊畱客試新糟

中秋雨

中秋有月不可逢杖藜起踏臺前松天公一收玉兔去廣寒盡遣玄云封歸來閉合風雨集憶昔登樓賓客從百年人事半憂樂過眼陰晴知幾重

靑松山中次韻基道人

金粟山髙曉雪晴柴門相對有餘淸因逢好景成歸隠自許閒身樂泰平白髮已無塵世夢靑松新結歲寒盟北林有客同岑寂旋煮溪蔬折足鐺

廓上人事母疾愈

髙堂傳說病逾深多少關情自不禁歸去恐無嘗藥日平生兼有織蒲心烏衣子弟皆如玉靑筍啼痕欲滿林一夜秋風蘇鶴發笑攜杖錫入云岑

送王國祥遊吳

南州故人獨可憐輕別閭裏何翩翩斷髮舊聞泰伯國扁舟初入鴟夷天云連茶竈自隨去月在蘆花相對眠秖今老我不得往爲傳淸夢到吳堧

聞世基補漳吏寄贈兼簡靈源上人

捧檄天南一笑春幾年身作臥云人相材自古出胥吏史傳後來無逸民淸鏡多情猶白髮靑山有路隔紅塵舊遊西寺靈源在爲報衰年但隠淪

十年

十年不見鐘鼔食今歲仍遭饑饉時只道民間須振貸誰憐我輩亦疲羸彊持一缽向何處自笑空囊尙有詩早覺無錢助官糴也應屠販逐羣兒

吾郡

吾郡從來稱佛國未聞有此食人風凶年竟遣心術變末俗何由古昔同市近秖今眞有虎物靈猶自避生虫諸公肉食無充耳急爲饑民散腐紅

賊起

賊起南州不出兵守攻一切付諸僧便將焚誦爲無益爭柰戰徵非所能佛法自玆看掃地吾徒誰復辧堅冰白頭歸就儒冠老飲水茅檐樂曲肱

懷恵廓

聞道崎嶇盜賊間爲親扶侍入深山竹林罷泣時供饌萱艸忘憂不解顏亂世幾人能色養故園何日遂生還我家亦有髙堂在音信寥寥道險艱

不得恵舟信

一去梅花嶺上村可堪羣盜起如雲汝身不識今生死消息何由逺聴聞舊隠琴書鎖秋色孤城關柝急斜曛四郊此日方多壘魂夢相尋路不分

送錢介夫如臨漳別野

南州鼎沸涕堪流安得如君海上游果陷孤城誰獨免能尋樂土更無愁秫田釀酒終朝醉荊木開花一樹畱亦欲奮飛憐老我丹霞何處彊登樓

輔上人亂後不來

作客桐花苦歲荒挽衣不住損離腸能無一壑同薇蕨秖說故山多稻粱回首想應豺斷道寄書未有鴈成行時危老我空相憶況是孤城閉夕陽

用韻題松云八景圖

一到城西甘露寺只今山色似當時淸談客去雲長在乞食僧還鶴正羸松栢靑靑猶古意茅茨歷歷有新詩曽知此地多風月寄語煩囂世上兒

○六言

淮橋上歸別許生

髙樹新涼雨意斷橋落日水聲中有幽人獨立白雲一片猶橫

晚色詩情澹澹秋陰客影冥冥回頭試問淮水何時重到南亭

無題

樹影半牕眀月虫聲一夜淸秋我意浩然千古人間總是閒愁

夢觀集卷四

●欽定四庫全書

夢觀集卷五

﹝元﹞釋大圭撰

○五言絕句

必上人所居竹

白日炎氛逺淸陰敷廣庭歲寒抱髙節霜雪獨靑靑

桐下井

曉風吹銀牀蕭蕭古相樹時有新汲人缾攜落花去

龜峯絕頂

危石靑入云上有千歲木我來臥其間天風響巖谷

石上

久坐大石上靑天行白雲野意道不得幽鳥隔林聞

淩霞觀舊迹

石壁立萬丈僊人靑雲端不見來笙鶴落日天風寒

行松林中雨欲至

石磴下欲盡松林新徑開黒云何處雨時過帽山來

雨少止下山

苦愛山色好獨乘淸興來歸時卻惆悵石徑有莓苔

雨歸

不向靑山宿靑山笑殺人黃昏獨歸去衣上雨痕新

歸至中野

雨色澹微陽歸情已當急空野夕涼多共對靑山立

山雨

山雨夜鳴屋涼秋風滿林一貧才到骨萬事已無心

亦有

亦有往還者自懶與相期獨坐柴門裏靑山無去時

見月

天地幾昏曉浮生半是眠寄聲世上客眀月爲誰圓

聞蛩

蛩鳴東壁東蛩鳴西壁西老我中間坐逺近一聞齊

遲眀

山曉欲無色雞寒猶有聲客中魂夢少風雨隔林生

○七言絕句

漁父

大兒船頭新得魚小兒船頭炊雕胡老翁一笑江潮落西村有酒滿缾沽

夜起

野人獨臥山中屋夜半雨聲淸夢熟起來竹下一開門秋入千峯月如玉

顧氏亭菊

顧家亭館四時佳薄暮來過到月斜徙倚不知秋色冷赤闌干外有黃花

徳林

我是道林君徳林休論異趣不同心三株樹下扶疎月幾日來聴子夜琴

次韻詹生臘雨不出

憧憧入市蹋泥行獨有髙人息外營隠幾讀書心似水空齋不斷雨來聲

愁生懷抱苦無端歲晏囊空阻一歡欲折梅花當分歲黃昏飛雪滿城寒

呼同逰

春山雨後碧如苔爲問閒人幾个來不去題詩巖下石澗花紅白爲誰開

題龍引子朝天畫

淵龍飛出霧如山龍子相隨闖九關遙想雲霄新得路雨聲一夜到人間

書雪夜訪戴圖

萬古神交共此心當時何事下山陰遙遙一棹言相訪安道門前雪正深

山谷艸聖

涪翁醉墨動驚蛇流落人間幾歲華長恐六丁起雷電爲龍飛去玉皇家

赤壁畫

寒山影落大江流赤壁應難似舊遊風月當年收拾盡黃州副使一扁舟

和用平懷南上人三絕句

寒牕貝葉共平生聴盡燈前片雨聲今日悲涼只孤坐殘編上見蠧魚行

人間友道冷於秋伐木無聲萬古愁頭白東峯一遺老獨尋宿艸弔荒丘

寒雲長閉舊林廬魂魄歸來日已疎欲見懷人更無路空山秋色對禽魚

看山

靑山逺近畫圖間落日秋風得意看紫翠重重歸鳥盡四牕不掩石樓寒

賣書贐友

故人欲行萬里外自言囊槖尙空虛我貧無物堪爲贐賣卻平生一束書

通財我亦聞諸古空有平生气義髙深媿窮途負朋友極憐富室積金刀

長門怨

娥眉無緑鏡生寒忍見銅鋪月又圓一片君王心似昨曽將金屋貯嬋娟

瑤臺曲

冠佩朝天逐伴歸玉簫聲裏露沾衣曲終十二樓頭月萬里靑雲一鶴飛

詰鬻香者

戶外聲聲賣紫檀貧家誰辦買香錢如何不向朱門喚沈水煙中人醉眠

鄭老人

白頭含笑倒長瓢話到前朝感慨饒無復吐茵當日夢海雲樓上對春潮

聞鶯

竹邊睍睆夢魂驚啼破春風似有情花榭栁臺聴得慣金衣好去九重城

出山自笑

都將聲利付時人野鶴孤云物外身底事半生雙白足今朝蹋破一紅塵

苦旱

春秧黃槁百泉枯龍骨聲中泣老夫不恨長饑委溝壑長官秋至索王租

王季鴻相邀不去寄謝

閉門蔵拙久雲林俎豆諸賢媿此心珍重形骸外相見春風塵壁下桐琴

懷復初翁

玉立淸標不受塵閉門寒趣自生春東山興盡歸來後一樹梅花對病身

世塗差狹道難行獨負文章一代名舊日著書無恙不人間千載子云生

鐵石平生一寸心如何西望亦沾襟藂林元气關公等不說鍾期莫鑄金

石筍溪堂

白沙靑樹帶人家門外溪聲一泒斜欲買扁舟同野老月眀吹笛入蘋花

臥疾懷金粟山人

身不能飛秖自愁閉門臥病盡髙秋無因去作山人客長嘯淸風十二樓

示同袍

天南爲客度黃花一笑歸來共歲華老我不知身是病自吹松火熟杯茶

試論心事一開顏萬事如今只等閒病起朝朝相喚去海城西北盡靑山

病起簡所知

淸白堂前客似云新詩唫罷倒芳尊不知尙記龍鐘不病起雲深獨掩門

長恐心期媿古人半生曽未拜車塵獨憐身世枯蓬艸零落秋風不見春

池上

緑淨涵空護碧苔方方一鏡向人開晚涼獨立心如洗風破浮萍片月來

感蠧書魚

臨牕淸曉獨長吁在眼陳編有蠧魚身世區區文字底當時魯叟亦捐書

聞杜宇

情知望帝是前生春盡江南憶錦城到處靑山山有樹如何偏起故鄕情

夜宿李氏館

坐我髙齋笑語新此時歸思浩然生不因乘興一來往爭識孤云物外情

有懷

落日孤城想故人三千客路淛江濆恨身不解相隨得目送長風北去云

南墅十二詩

晦忠堂

新堂猶掲舊堂名坐記當年一愴情萬里虎頭身許國歸來煙雨課春耕

菱風桂露之鄕

菱葉風來水气浮桂花露濕月眀秋此時身在銀河上不躡僊槎駕玉虯

一川平野

雨過羣山掃緑埃無窮野色望中開漁樵往往斜陽外只隔前川喚不來

水木淸華

春流遶屋似江湖緑樹當門作畫圖白日風波渾不見一雙鷗鳥起投壺

燕寢凝香

眼冷樽前舞袖紅日長髙枕自淸風功名擾擾平生夢分付黃雲一穟中

池塘春艸

二儀淸气幾曽衰前輩風流可得追康樂後身孫處士一池春艸夢回時

艸堂

杜老髙風六百年茅茨那得尙依然側身西望人多少萬里橋頭不盡天

處士橋

無意趨時愛泬寥一溪流水斷塵囂幽人石上看云坐車馬來時莫過橋

山陰溪曲

淸溪流繞碧■﹝山贊﹞岏便作山陰一樣看今日戴公何處在滿船風雪不知寒

總相宜船

彩鷁不飛連碧波此中公子醉眠多傍人剛道相宜好夢入西湖聞棹歌

翠香館

萬甕吹香客到稀靑簾故故舞斜暉主人家有如澠酒不脫鸘裘得醉歸

嘯雲臺

髙臺直上接靑雲一嘯晴空十里聞天上神僊平地有羣兒何事醉塵氛

晨興涉園

遶畦靑靑蔬葉涼渠水新添一尺彊倚杖方知山雨過夜來底事夢魂長

病起

澹澹心情病始蘇蛛絲風葉小牕虛秖今嚼蠟人間味歲晏生涯有東書

扁舟

蘆荻風生水正肥老翁含笑坐魚磯扁舟棹入城中去白日城中滿是非

歸來

歸來溪上一茅堂讀罷陶詩倚石牀萬事悠悠長嘯裏閉門風雨麥秋涼

懷云橋

我懷別後向誰論雪曲成時苦憶君何處有樓三百尺抱琴長對子山云

白鷗

白鷗飛來磯上晴中有老翁相對淸東風斜日一飛去獨照白頭江水眀

茅屋

茅屋陰陰水北村滿牀書卷一桐孫雨聲長在黃梅樹四月來時不出門

徐老人至

久聞兒輩正匆匆水國歸來一室空白日有誰來過我北鄰七十二年翁

戲成

城郭無心寄一瓢此身便欲老山椒山童忽報松華盡又逐扁舟上早潮

謝檄

謝檄歸來臥白雲秖今心事與誰論故人不似蒼苔好歲晚靑靑一到門

寂寞

寂寞荒庭總是秋菊花開晚尙風流斜陽病起一相對底事旁人不解愁

珠公歸自永陽山中出其山居槀因賦

政爲時危去卜居不知霜雪滿頭顱歸來一笑詩成捲還記桃源路也無

日日思山不肯歸年來心事固多違老禪眞有誅茅地應許孤云作伴飛

八筍

我屋淸陰未苦濃天教頭角破苔封眀朝一一靑雲上誰信山中有八龍

簡郡守

天子臨軒遣老臣亦憂塗炭逺方民秖應三載淸如水不涴天南一點塵

近日淸聲不及初使君心事果何如盧公只作桃源縣三載猶同一下車

哀殍

斗米而今已十千幾人身在到眀年譙門有粥如甘露活得操瓢死道邊

閔農

經年不見大田秋賣盡犂鉏食養牛儻有後來耕種日一時相顧更多愁

世事

世事紛紛勿重陳柴門髙掩百年身滿頭白髮不須薙相識如今復幾人

病中鄭南村至

病身如鶴寄枯林浮世無人識此心不是君來相問訊四檐風雨入呻吟

夢觀集卷五

