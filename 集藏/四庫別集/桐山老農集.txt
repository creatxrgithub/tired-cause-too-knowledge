

欽定四庫全書

集部五

桐山老農集

別集類四

元

提要

﹝臣﹞等謹按桐山老農集四卷元魯貞撰貞字起元自號桐山老農開化人集中萬靑軒記自稱曲阜人蓋曲阜其祖貫也貞生當元末明初是集中文作於元者皆題至正年號其入明以後惟題甲子有栗裏抗節之思焉凡文三卷詩一卷詩不出元末之格且間有累句蓋非所長其文亦聞見頗狹或失考正如武安王廟記迎神詞中有蘭佩下兮桂旗揚乘赤兔兮從周倉句考周倉之名不見史傳是直以委巷俚語鐫刻金石殊乖大雅然人品旣髙胸懷夷曠一切塵容俗狀無由入其筆端故稱臆而談自饒淸韻譬諸深山幽谷老柏蒼松𨿽不中繩規而天然有出塵之意其故正不在語言文字間矣

乾隆四十三年六月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

桐山老農集卷一

﹝元﹞魯貞撰

○記

江山修學復田記

天生斯民不能以自治也故生聖人以治之聖人不能以獨治也故設官以飬而敎之建后稷敎之稼穡以飬其生而升其俊秀於學建學校以明人倫使復其性而貢其賢能於王當是之時升於學者不使耕也而凡庸不與焉則飬之得其人也敎之於學者必先王之道而異端不與焉則敎之得其道也由是大道明焉異端息焉風化成焉人材出焉三代聖王所以盡夫代天子民之責者其在此矣自秦以來若漢之文景海內富庶屢賜民租知飬民矣而不知飬士也若唐之太宗大召名儒增廣生員知飬士矣而不知敎也迨宋河南二程子倡明正學紫陽朱子又發揮之然後聖人之道晦而復明昭若日月知所敎矣而當時不知用也是以大道泯而異端起風俗薄而人材靡迨及我朝上自京師下至州縣莫不有學學有生徒有廩膳而又表章程朱之學以爲敎於天下則其飬與敎豈不超乎唐宋而追蹤三代歟江山爲縣在衢上游學在縣之西舊有田若干爲豪民據者十之二所入微而飬士之資有所不給至正六年監縣多爾濟侯來視學事怪生徒之不集也教諭劉奎進曰田奪於豪民故無以爲飬也侯於是召鄭明等而語之俾復其田未幾詹侯來尹斯邑遂力追復之於是鄭明周子顏等歸田四十五畝魚塘蔬圃不與是數而學之廩遂丰明年郡人周撝新主學事請曰棟宇欹撓楹桷頺陊風雨震撼之朝夕若不能支詹侯喟然嘆曰此吾事也乃卽咨之邑長蘇賚滿而悉之邑士鄭文明周徳垕及聞侯之言欣然助之又率邑之士民岀鏹供役於是撤朽易新去缺更全塗之以黝堊補之以磚瓦講誦之室庖湢之所凡學之具各有所葺理乃命敎諭招集生員邑之羣彥森然來萃廩之以所復之租充然而足而是邑之士始得其飬矣遂明先王之道以敎之其書易詩書春秋子史百家其理仁義禮智信其事君臣父子夫婦日用之間誦讀以習之思慮以通之晝爲而宵得瞬飬而息存而是學之士始得其敎矣友人徐君來道詹侯之事求爲之記辭不獲嘗記今年春貞遊江山時見其諸山雄壯怪石突起衡云疑其必有卓然之士特立勁气與山石相蕩摩者及至其學讀朱子所爲二記然後知賢哲之生不偶然也又疑朱子所謂深藏不市者豈至於今未之見邪然今不異於古安知其不生於朱子之時而生於今日也邑之羣士旣得所飬則相與服侯之敎益勵於學而山石蘊畜之气將必有所泄矣豈非教化大行而人材由是岀焉然則詹侯之功不可忘也是宜爲記詹侯名道愈字齊之好學而文所至有善政武夷人也

蒼崖記

予性好山水嘗欲得僻地負山面溪卜居其間以自適而未能一日程仲武來語予曰參今歲假館廣信之玉邑南山南山東山曰東靑有大阪皆田也北曰據山山半有古人飲馬池旁有松林髙際天翠入雲霄之上居之者朱徳華也徳華之會大父敬軒先生前宋之鄕貢進士也居前有溪東來北去停靑涵碧有舟可漁有纓可濯得山水之勝矣徳華嘗因仲武求予記之昔東漢公理居有良田廣宅背山臨流者其若是歟唐李願居盤谷宅幽而勢阻者又若是歟予𨿽未見南山勝槪而仲武之來者三遂想象而爲之記予嘗與仲武之兄仲原約逰少華其時當一觀也又爲歌曰蒼兮縈兮艸木之靑靑崚兮嶒兮石罅之層層艸木之靑靑山之靑也石罅之層層山之厓也厓之上子之居之有琴有書歌斯聚斯蒙帝力而不知厓之西有田一方兮子其農之種之有酒一盛兮子其福之告之忘人世之盛衰優兮遊兮其無憂兮休兮畱兮其無求兮安得化予之兩臂以爲羽乘風以行覽南山之勝槪以契予所好於平生桐山老農魯貞記

萬靑軒記

予避亂之九年歲在庚子始結屋於梧板之平安塢以居四圍皆山也因名之曰萬靑一元之气行乎宇宙之間節而爲四曰春夏秋冬春於行屬木於色爲靑於人爲仁山之靑靑者木也色也生气之周流乎四時者仁也吾嘗燕坐乎是室中前有椿桂楩柟後有松栢杉檜左有桑柘蘭蕙右有篁竹梧桐靑者翠者碧者綠者凝欲流者瑩生彩者潤飛霧者交映乎吾室峯之聳者列而侍岡之環者拱而抱巒之秀者擁而衛似黛似髻似檝似幟似屛似蓋似幄似幃交接乎吾目不間四時此靑之所以爲萬也山之气爲云爲衣爲狗爲箱異變百端而山之靑靑者黯如暗如昏如風之生度林樾激巖壑起於天末入於林中薦淸爽蕩紛濁而向之異變百端者散而莫之見也而山色之靑靑者自如予因悟艸木之靑不間於春夏秋冬者猶吾之仁貫乎禮義智也云岀而捲乎山之靑猶吾之欲起而揜乎仁也風生雲散而山復其靑者猶吾學之至而欲盡理明也正合朱子甕牖之詩之意吾以名吾軒山色之悅吾目猶生意之悅吾心子至日曲阜魯貞書

居厚堂記

君子之居也擇其裏之仁者而已三代盛時比屋可封奚裏之爲擇王道衰澆風作川谷異制生民異習而聖人有擇裏之言孟母三遷爲是故也曾子之不入勝母裏也墨子之回車朝歌也其名之不美賢者猶違而去之況居其裏之不仁者乎若聖人則不然夫子爲中都宰四方則之九夷之陋亦欲居之所過者無不可變之俗也使聖人爲政於天下則復斯世於三代而還比屋可封之俗柰何其不然也後之君子居其鄕而人號之曰君子居其裏而人稱之曰孝弟者非俗之移其人而人之移其俗也𨿽不至於化亦可謂善居其裏者也吾縣東沙程本徳名裏壬辰癸巳之變故廬毀丙申歲始創屋於居之南儒家塢扁曰居厚堂因其名而取之也今族叔魯仲良來求記而不辭也夫本徳因名而字堂因堂而修徳徳成而鄕裏化之號其裏爲居厚如君子孝弟者豈不美哉是爲記癸丑四月望日書

光風霽月堂記

予遊江陽客鄭卿家因得識其縣之士友而不及識周叔載後七年盜起衢守崔侯鎭禦開化叔載嘗從予時避宼山中又不及識叔載遂以爲歉忽徐景順持手卷來曰此光霽堂詩也叔載取黃山谷所稱周子者名其堂求予之發揮也觀其堂臯董二君記之矣予復何言𨿽然予不識叔載而叔載求予文臯董亦有未言者予固不辭也予聞光風宋玉所謂轉蕙者也夫風無形色之可求而謂之光者蓋春風也春風吹拂萬象生色則光矣霽月者無所云夫月有形象之可見而謂之霽者蓋明月也明月在天云翳不起則霽矣是天地間之光風霽月也若夫惻隠之發親親仁民而愛物者動之端仁之施也自明其徳萬善具四徳全者靜之基徳之明也是人心之光風霽月也以吾心之光霽合天地之光霽黃氏可以謂善言徳行矣今叔載之名堂也其有意於周子之學乎茍有意焉四端之發則擴而充之以求仁舊染之污則日日新之以明徳而後周子之光霽可幾也不然以是名堂而無以稱之則風有時盲月有時晦而光霽之名虛矣循其名以求其實使是名不爲虛設予有望於叔載焉予不識叔載因堂名而想其人叔載不識予讀予文而知其可以神交於千里之外何必相識而後爲不歉也

江仲和墓田記

墓祭非古也而親之遺體在是因其遺體之在是也爲之室屋以奉之爲之牲酒以祀之置人以守之給田以贍之蓋後人以義起之也以義起之而不悖於禮所以因承之久而不可廢也予嘗與江仲和銘其父之墓矣一日告予曰予將於先人墓下營生穴作庵以奉先祖以下之親撥三都所有田若干畝於庵中付親派子孫收掌永爲子孫修葺庵宇之資他派無與焉子爲我書其事刻之石以示後人予謂仲和之志可謂嘉矣一念之頃不忘其親割田造屋爲久遠之計於其生之日已完矣世之人往往汨於塵俗不知爲身之計死之日子孫或不能繼遂爲餒鬼者視仲和不侔矣夫墓祭後人起而合於義者也仲和之爲如此可嘉矣故書而俾之刻石云

師儉堂記

予嘗聞婺之浦江有義門者鄭氏合族以居九世不分思欲見其人求其所以不分之故未得也至正甲午夏友人程思齊爲予道其事且致鄭君之言曰同心堂之傍新作燕居之堂名曰師儉求予爲之記也思其人而不見今乃得記其堂之成亦足以慰其所思矣嘗讀漢史功臣表云大侯不過萬家小者五六百戶其後數倍富厚如之子孫驕逸遂至失國又讀蕭何傳言何不廣田宅嘗曰子孫賢師吾儉不賢毋爲勢家所奪然後知驕之不如儉也何佐髙帝定天下何求不得而爲此言誠以田宅之不足恃也人莫不欲田宅而不可以多也多則生驕而爲子孫之累是故不若以儉舜禹大聖人也舜稱禹曰克儉於家儉者治家之法蕭何之言蓋有所本矣遺之以田宅者以利言也遺之以儉者以徳言也以利未有不廢者也以徳未有不昌者也以利若彼以徳若此後之人可以鑑矣今觀鄭氏家範男子衣資歲一給女子笄飾止於銀食不過魚肉豆乳衣不過綾羅紵絲是能儉也守先業至於九世是子孫之賢也與漢功臣子孫驕而失國者正相反也則鄭君之名堂深得師蕭何意所以九世不分者由是其故也予又聞唐公藝九世不分以其能忍也今鄭氏九世不分豈非以其能儉歟予因喜聞而樂記以慰予之思

修開化縣學記

上卽位之明年詔有司申敎化勵學校時汴梁張侯潛令開化幾載朔望率諸生拜殿下退揖諸生坐且申敎曰孝子事父當然曰忠臣事君當然曰義以別夫婦曰信以交朋友曰友以篤兄弟學以明倫者若是期毋弛也諸生益趨於學敎諭縉雲施登請曰敎則然矣而玆學修未十載瓦脫不蔽風雨墻壁日隤剝庖捨塌委地門戶牕楯器用頓缺不究不圖懼不能妥神處學者張侯曰然謀之監縣塔布臺主簿訥古伯典史孫復元皆贊其成命諸生分任斯役輸木傭工咸樂趨之遂徹其瓦之破者增其缺者易枋桷之朽者塗丹堊之移落者甃地之隆陷者建廚屋二築墻堵十有九檠二十又四爼十有二鐘鼓各一幾二勺篚五凡學之具器故所無者悉具春秋釋奠莫不精恪承事神人以和學是用興噫明教飾學張侯於斯可謂能稱詔旨矣凡在學者不愈當懋勉於行誼以無負孝悌忠信之教乎吾見泮林多好音城闕無佻達而賢才因之益盛者風俗以之彌醇免罝棫朴之歌將復見於今日何莫非我侯盛徳之所致歟爰系之以詩曰

生民之初顓蒙睢盱僛僛若酣顚倒走趨孰醒而作呼使之覺篤生聖人爲之木鐸何以覺之爲君爲師上帝降衷下民秉彛順保性命不順失性曰知惟行曰行惟敬用應不違靜涵無爲內直外方左右其宜爲善若欲惟恐不得如餒於中而嗜飲食去惡若耕磔其螣螟如決懸疣恐累爾形時遷物化曾無日夜今爾不學歲月如謝張侯曰咨咨爾人斯示爾訓辭其勉於玆廟象奕奕張侯所葺弘敞淸謐明舒睠翕圭衮紞紘想象如生我讀其書如聞其聲神旣有宇士亦有處旣宇旣處爰得其所吉蠲惟丁戒爾思成薦祼伏拜執事在庭粢盛鑿矣牲牷腯矣籩豆樽爵備其物矣磬鏞笛笙八音諧鳴金宣玉収條理大成神亦格止電颷其雨薄天際云洋洋臨汝張侯曰咨咨爾人斯修廢舉祀其愼無隳士服玆教則思其效其效維何維忠與孝聖人在天錫類塡塡爾士惟賢天子萬年

又

吾邑有近道之俗者二民生山谷間無繁盛麗華之見無聲色臭味之娛男子耕稼婦人蠶績朝作而暮息勤生而安業故其習多務本其秀民知讀書識道理愛親戚敬賓客睦鄰里非法之事懼不敢爲一有頑獷無恥背棄禮法者岀則擯而不與之處故其質多尙義夫子曰齊一變至於魯魯一變至於道俗有美惡治有難易聖人變之固自有次第哉然聖人之治不常有也於是乎學校興焉所以化其气質之偏而歸之中庸之道是亦聖人之敎也以吾邑之俗而施學校之敎吾知其變而之道不難矣縣有學在治之東風欹雨穿傾危漏腐棟橈瓦缺岌若弗支監縣察迪克齊始署縣事實至正九年也一日謁廟下顧學捨之獘已極以爲不可不修也遂捐俸爲倡敎諭亦有所助於是命學之儒人劉謙益等十有一人分修大殿講堂兩廡儀門四齋諸人莫不承役撤朽敗易新美眾工聿興損者以完廢者以舉檐棟雄麗瓴甓堅致敎諭來求記辭屢不獲則爲之言曰玆學之修監縣之惠也若夫敎之使至於道則師之責也在易坎之六四納約自牖言導人者當自其明處而通之則其入也易矣夫民質之近道亦若牖之通明也今之爲敎由其習之務本也而敎之以孝其父母弟其兄長所以爲仁之本擴而充之而仁不可勝用矣由其質之尙義也而敎之以出入往來必由之道所以趨義之路擴而充之而義不可勝用矣所謂因其俗之美而變之易者蓋如此玆學之士能由是一變而至於道則監縣之惠終矣師之責盡矣況吾邑山水淸奇風土髙厚將必生豪傑者出而明聖賢之道豈但俗之美而已哉是爲記

又

辛丑六月初三日步侯來知開化縣時兵火之餘百里之內鞠爲瓦礫荊棘之所生狐貍之所穴居人逃山谷間行一二十里無人煙舉目蕭然以孔埠郵亭爲縣治侯招諭逃亡使其復業丁寧懇至人感其誠亦有歸者明年夏耆老請回元治者屢十月初六日侯率吏卒回縣署事開瓦礫鋤榛莾浚縣前池深八九尺先是池湮而縣殘破至是人喜曰池已深自是當太平相率而歸縳屋以居又明年修文廟易其朽腐支其傾斜明倫堂艸架欹危以易新柱直上承棟艸架倚柱爲力不復有欹危之患欞星門缺陷廊廡濕朽齋捨委塌一皆修理比昔有加於是延訓導以敎大小學生徒弦誦之聲瑯然也學之士子相與買石求文以紀其事嘗謂聖人之道在天下不爲堯存不爲桀亡本無廢也而或至於廢者時使之然耳當干戈未息之時人心危疑之際而能將已廢之學捨葺而新之集已散之生徒聚而敎之可謂能哉人之學也求以爲己非以爲人也知有未至思以致之行有未力思以勉之心有未誠思以實之性有未復思以明之晝爲而宵省瞬飬而息存求名師親益友所以爲己也善輕於羽而莫知載惡重如山而莫知違理明如鑑而莫知見欲暗如漆而莫知去巧言思以悅人曲學足以阿世踽踽涼涼自以爲是而不求其本心之徳是皆爲人也夫子嘗語子夏曰女爲君子儒無爲小人儒說者曰君子儒爲己小人儒爲人諸生旣學於玆學務爲君子儒無爲小人儒以負步侯作興新學之意侯維揚人也名從信字仲實有善政詞訟𨿽繁剖決如流皆當於理合於人人稱之曰自吾生長玆邑未有無欲而公字我小民如步侯者又孝奉於二親皆宜書是爲記

重建開化縣記

太平興國八年始置開化縣逮今幾四百年維揚步尹來知縣事時人民逃散艸礫雜揉池湮道塞狐鼠居之以孔埠郵亭爲治所市井逼迫吏卒無所容明年秋君率吏胥回縣以學前爲治所隘甚移寺旁空屋浚池通道鋤艸莾去瓦礫召民復業又明年民咸歸作室漸復舊觀遂與丞簿議建縣治議定君登山擇木不憚勞得合抱梁柱一十有二與凡堪用木二千會起夫築城免有本都城役俾斫木出山人皆趨之命徐應龍徐泰潘理源董工木旣出九月九日乙亥天大雨水漲遂運木承流竟畢到縣基明日丙子興工七都有張氏沒官屋甚雄木未足君又親往不憚勞拆屋下瓦取木於山者六千十六日天又大雨水漲木瓦乘水而下若有神助二十九日乙未立木一瓦之上一木之斵必親視其可否自朝至暮斧斤之聲不輟十二月屋成公堂髙壯房宇敞煥深廣雅麗稱古子男居八月癸卯入縣署事吏抱文書左右立卒一人執杖鞠躬喏於前眾卒後應皷三作一卒唱曰某時然後設幾理錢谷聽詞訟一言出口百里奔命可謂逸矣興大工用大眾無一觸肌蹷趾人趨之神助之亦君之誠所感也邑老人徐貞虞文張誠胡暉來請記辭不獲則爲之言曰君子之勞也所以爲逸也若農夫之治田赤日淫雨無不在田除螟螽去稂莠不憚其勞至於西成則千倉萬箱而至於殷富昔之勞者所以爲後之逸也今君之建縣不憚其勞而享其逸猶農夫之勤而有秋也士之仕也以其材易天下之飬也天下之爵祿以待天下之材也今君之勞於治者以其材享其逸者受其飬也庭無畱訟獄無滯囚野無不辟之田裏無夜警之盜規糧以興學排田以定役以其材易百里之飬而人咸曰宜不然居其職而怠其事享其逸而憚於勞上之人無倚任下之人無所取正則非所謂以其材易天下之飬者余固無取焉因老人之請而爲之記俾刻之石以不忘君之徳君名從信字仲實維揚人縣丞劉洹字伯威信人也簿尉劉伯顏字仕弘燕山人也

武安王廟記

和州李侯爲開化之九月令行禁止百里之內恩威兼濟囹圄生塵人復舊業百廢並舉於是始作武安廟於縣之東隆棟淩空飛檐繚霧髙堂爽塏二亭對峙西曰三義所以明神之與劉張友善也東曰一覽所以覽山川之勝也廟之兩旁翼以屋二間廟之後種桑百株開田五畝命鄰人收其歲入以爲朝夕香燈之資神像旣設儼然若臨工不及民費必己出求記於予余聞君子之用其勇也有義存焉視敵國若匹夫刀劍如林直前而不顧可謂勇矣委身於人擇其可事者而事之所謂義也東漢之末天下大亂豪傑並起曹操最彊孫權次之蜀之先主屢戰屢敗孰不以爲不如曹與孫也故荀彧司馬懿周瑜呂蒙之徒委身事之爲致其勇英雄之見則不同若關張氏是也關張之意以爲大丈夫不出則已出則必擇其主茍非其主而事是不義也曹操漢之逆賊也孫權漢之叛臣彼荀馬周呂之徒以之爲主而致其勇而不知事非其主之爲非義也先主𨿽弱事之則中興漢室豈非義哉此其所見甚大而非荀馬周呂之徒之所及也神姓關字雲長河東解人也與涿郡張飛從先主於平原寢則同牀恩若兄弟稠人廣坐中侍立終日相與周旋不避艱險守下邳爲操所擒殺顏良於萬人中以報操復歸先主取襄威震華夏操欲遷都以避其鋭其爲勇也其爲義也視荀馬周呂之徒何啻神龍之與蝘蜓也蜀人往往立廟以祀之宋祥符七年解州鹽池水漧召龍虎山張天師治之天師符神往數日鹽池水赤神斬蛟持其首出水中鹽池復故詔立廟堅泉山賜額曰義勇封武安王玆土毎遇盜賊臨境水旱疾疫禱輒應惟神生而義勇沒而爲神助國救民義也斬鹽池蛟勇也惟義與勇死生以之其廟食也宜哉今侯之立廟豈曰爲神亦所以爲民也侯名大芳字名逺和州人亷而明剛而決故能爲政如前所云旣論其事復作迎送神詞使歌以祀神歌曰

東風兮吹雨芳艸兮靃靡極目兮千里思夫人兮信美設芳馨兮以俟登平臯兮遠望馳情兮浩蕩髯未來兮何所聊躊躇兮延竚髯之來兮變陰陽蘭佩下兮桂旗揚乘赤兔兮從周倉據金鞍兮以騰驤擊鼓兮其彭考鐘兮其鏜五音奏兮鏗鏘玉盞兮瓊漿牲牢兮畢張幣帛兮盈筐盍將進兮中堂神之享兮降康

右迎神

會中堂兮享靈修幨剡兮淹畱折桂枝兮山阿采杜蘅兮中州冀少延兮龍輈睠玆土兮夷猶灝气兮四浮神倐返兮白霧收令險路兮無頗使風波兮安流表髙舉兮山之上禎祥紛兮而來下云霏霏兮承宇電閃閃兮旁午轟雷兮疊怒降甘霖兮膏黍稌歲旣成兮神之功仰靈佑兮沖融

右送神

日新齋記

族侄善初名其讀書之齋曰日新求予記之予謂人之沐浴其身以去垢猶人之爲善以去惡故必日日新之又日新之則天理在我人欲可去矣夫湯一聖人也尙銘其盤如此況學者乎子思子曰人一能之己百之人十能之己千之善初勉乎哉

桐山老農集卷一

●欽定四庫全書

桐山老農集卷二

﹝元﹞魯貞撰

○序

送劉縣丞子光道光遠序

常山縣丞劉彥英溧水人也予嘗識其兄彥敬於松江俯仰十年事予閒居山中今年二月七日予適出郊外及歸彥英來訪不及見也諭以詩又知彥敬之有弟也寒食後二日二客過家問之則彥英嗣也丰神淸爽迥然非庸眾人與之語溫乎其有倫也粲乎其有理也光遠盛修齡之壻也修齡與予爲同年然則予與光道光遠有通家之好焉人之生子得一以紹箕裘足矣況二子皆有才美耶於以見劉氏之多賢子弟也古人之所謂難兄難弟者今於劉氏見之其來見我也無所能猶將進之況有學有文乎予聞道若康莊然人之由也求以止夫所止之處也若旁岐他徑荊棘蒙蔽山石交加求至於所止之處不蹉則跌其至也豈不難哉又有欲適越而北轅欲適燕而南轅𨿽行役窮年求至適所止之處不可得也學者由致知力行以求聖人之道是由康莊以求止夫所止之處何其易也由百家諸子以求聖人之道是由旁岐他徑以求止夫所止之處𨿽至亦難矣由佛老異端以求聖人之道是由適越而北轅適燕而南轅不可至也必矣二子由予言而求聖人之道而不至乎所止之地者予不信也又聞百川赴壑而至於海非其不已也曷以至於海也試以是思之光道光逺之見我得以敍通家之篤焉故書以贈之

送計希孟序

君子之出處有義存焉其出也其處也莫非義也伊尹之就桀也義也桀不能以用天命之去耶天命旣去則獨夫也其就湯也伐獨夫以安天下亦義也管子從子糾出奔君臣之分未定也不死事仇未害於義也相桓公匡天下亦義之可爲也夫以出爲當出不若以義度之而出也以處爲當處不若以義度之而處也出亦義也處亦義也君子之出處亦如是而已浮梁計希孟介宗暘不遠百里訪予於梧板之艸舍曰近年盜起嘗以民兵從元戎徵討軍敗幸免今路稍通將歸而讀書故山不復出矣求夫子一言歸爲鄕裏父兄道也時天雨雪不止畱於家三日希孟求不已宗暘又爲請因爲之言曰希孟之從軍義今歸故山不復出可嘉矣茍有用子者起而從之管仲之所以相桓公也又何以不出爲哉恐其未達於斯也故以前賢之出處合於義者告之

古今文典序

太乙肇判天地萬物之理不能以自明惟其言能宣之人惟能言而不知其理猶不言也聖人知其理而能言之而後天地萬物之理昭晰於天下而人文之由始也伏羲畫卦而易作二帝授受而書興太史觀風而詩集夫子正王道而春秋成言出而理明不飾而自文所以爲天地立心爲生民立命爲萬世立天極也自是而後理必學而後明言必飾而後文蓋有聖人開之於前也若曾子子思孟子能飾其言以明其理亞夫經者也自是而變於是乎有若左氏之雍容莊生之飄逸戰國之明辧賈誼之雄偉太史公之質實皆能飾其言者言能明其道而古文亡矣是𨿽未足以明理而能達其所言之意者也變若東漢若三國若六朝文不能飾其言言不能明其道而古文亡矣至唐韓愈氏出文能飾其言言能明其理宋歐陽子和之而後大行復還前人之盛然恨其明理者少而達意者多也若柳子厚若二蘇若曽子固皆致飾其言以爲文而違其意所能言者明理𨿽未而文足以繼乎前人予暇日自五經而下取凢作者編爲古今文典謂之古文者非謂上古也以其奇辭異體人所不能道如天球河圖而不可數見者也自愼到止怪石供凡若干篇爲古文典謂之今文者非謂今日也以其敍事論理人所不能無者也如盆盂衣服人資以用而不可缺者也自絕秦王止曽子固凢若干篇爲今文典典故法也欲學者以爲法也甚矣文之難也自孟子以下至於今日二千餘年間號爲能者止此十許人耳是二百餘年而得一人也若唐之韓子則三百年矣夫以三百年有一人何其少也惟其少也是以難也規矩周宻體制備具後有作者如匠石之能循規矩也或曰作者眾矣今曰止此十許人者若過矣然文不足以飾其言言不能以達其意上不能以承乎古下不能以垂於後非吾之所謂文故不取也吾之所取止於此矣復乎前人之美則予之所望也有能由是而求作文之標凖若屈原之離騷別爲一集則程朱之文學自當讀之玆以取文故不及也言必飾而後文不飾不可以爲文欲飾其言必由於學而文所由以作也文旣作者世之飾其言者何其多也然皆達其意之所欲言而不能以明理而四維之文於是乎息矣

贈方平叔序

方平叔與予居相近年十一喪母十二喪父鄰人許妻以女遂衣服食其家年二十四一旦如有所感棄家入廣遇師授以雷法拜薩九陽於羅浮聞金丹之祕歸而道法顯呼召雷雨立至王公貴人多敬之贈以物輙不受人有急則救援之或隨身帶鏹遇貧困者與之無吝色人皆號之曰方神仙又今將逰江湖求九陽未盡之旨徵言於予予謂人惟有欲也故不能學道子女玉帛人之所欲而平叔無所欲可以學道矣又聞金丹之祕於九陽之徒矣怪世之言金丹者知藥物而不知火候自復而幹由庚甲歷一陽至九陽進陽火也自姤而坤自申而已由一陰至於六陰退陰符也所謂年中用月月中用日日中用時時中用刻者也子行江湖遇知音者而問之其言與斯言合者是眞知金丹者也子其參焉師焉苟有言者不合於斯言也是人也亦妄言耳子遂去之而勿與之言可也夫以子之不欲而求之之切也其必有所遇以終九陽之旨於是書以爲是行之贈

送程子長北逰序

程君子長气剛而方學粹而文性好逰常踰淮涉江南至浙之右近處江之左覽江山而得其勝擇人物而交其逰不以爲足復謀於予曰吾以爲逰趙乎夫趙多感慨悲歌之士感慨則志不固悲歌則志不立吾固不往吾以爲逰齊乎夫齊太公之故國也尊賢尙功流而爲覇故其地人多詐吾意其餘風猶在吾又不往吾以爲逰秦乎夫秦棄禮義尙勇力今吾冠章甫衣縫掖無所用之吾又不往吾以爲逰鄭乎桑間之音靡靡之樂夫子之所放也而以我爲願聞鄭聲者乎吾固不願聞鄭聲者也而吾又不往是逰也捨京師無適己京師風雨之所交也文獻之所宗也四方之所輳也無悲歌以感之無變詐以惑之無勇力以威之無鄭聲以蕩之遇則能使吾貴如瑚璉通則能使吾明如秉燭尊則能使吾重如九鼎進則能使吾榮如春華然則捨京師無適己子以爲如何子聞之曰智者不懷才以狥人仁者不藏道以忘世夫能有爲之爲才人求之我捨之非知也人捨之我求之非知也夫道將以共由之也己由之而不能使人由之非仁也天下不由之而已不去之非仁也嗟乎貴君明君重君榮君在人君貴君明君重君榮在君在人者君無與焉在君者君其愼之其逰也豈不綽綽哉予往嗜學而不能館於人好逰而不能求於人旣無他能又苦家貧用是常不能遂其志君居則人敬以爲師出則人慕以爲友予是以不及君君自計有餘矣又何以謀於予也

送涅古栢主簿序

至元二年冬十月部使者至衢衢去開化百五十里民之耄耋相扶攜造使者庭舉主簿涅君之能曰君自始政至今不怠道路橋梁無不理者夏饑君賑卹有方民無菜色使者未之然也至常山常山鄰縣民不於其官之稱而稱君至開化民之舉君益眾使者由是然之案牘稽延以君故無所問復戒勉於政愼厥終邑人魯貞曰此可以見人情之所與也茍不與𨿽刑驅勢迫不肯從設有從者非其情也且君何以得是於人哉其志確其行直其志確故不爲賄動其行直故不爲私撓確而且直𨿽神鬼其順之矣況人乎且人之所以舉君者公耳公者人之所同也夫民豈難治哉得其情則喜逆之則怨爲政者亦惟得人情而已彼爲政者而人不與者逆乎人情者也太上得民心其次得民情其次不失人情然則君之得是於人者蓋不失人情也使君異時調他縣他縣之政愈於今升臺省臺省之政愈於他縣是爲不負邑人之所舉是爲不負部使者之所與也

送徐仁可之上海典史序

友人徐仁可世業儒以儒者之業博大難成也去而從吏今爲上海縣典史將行求贈言於予夫仁可求言豈徒以耀於人蓋將聞善言以自益也試爲仁可誦所言夫常人之情不剛則柔剛則折柔則屈未有得剛柔之正者也子獨不見夫金乎愈煉而色愈明愈久而質愈堅誠天下之至剛也至於範以爲器或方或員細如絲曲如鉤薄如紙常如人意是剛而能柔也故剛而不折子又不見夫水乎激之則濺上決之則注下東則東西則西是物之至柔者也至其潰山嶽突堤防當之者摧觸之者傾孰之能禦是柔而有剛也故柔而不屈知其說者斯得剛柔之正矣仁可操刀筆日久閱歷世故日深其於處己治人固已素定於胸中豈假予言而自勉焉若夫剛近於躁柔近於僻毫釐之差則失之愈遠豈但折屈而已哉故爲仁可誦之使時以是自考則得剛柔之正矣

送鄭道源之金陵序

釀黍以爲酒曲糵之和有常劑矣而其味之或甘或冽或辛或旨則非人之所能必也調水以爲羮醎之以鹽酸之以梅期於適口而已然而欲甘而甘欲酸而酸則固人之所能必也陰陽之相蕩而人生焉矣然而不能必其昬明彊弱也猶釀乎酒之不能必其旨列歟人生而各有所業欲儒者爲儒欲吏者習吏欲農者務農欲商者從商欲工者學工猶調羮之能必其醎酸歟然而人之昬明彊弱之不齊惟儒者能變之農吏工賈不能也人而不爲儒猶棄稻粱而嗜穅秕也夫爲人莫如儒宜其世之人舉皆以爲儒也而其從農從吏從工從賈者何其多也惟其不爲儒也反羣聚而笑之者有之矣予嘗求其故矣彼竊儒之名而無其實者聽其言誠儒也察其貌又儒也問其行則非也其爲世之訾笑儒也世固有儒者而人未之知也夫儒者以其所能必之志而變其不能必之天窮理則知可至矣力行則徳可進矣守之以誠則道在我矣行之以恕則善及人矣是儒者之能也特患人之不知耳苟知之則將爲之爲之不暇又奚暇乎笑往年玉山鄭復初篤學力行由進士爲徳興丞爲處州錄事勇於行義不畏彊禦不顧利害卒爲豪有力者噬去人無賢愚聞者莫不爲之扼腕然後知世之以儒爲訾笑者笑竊儒之名者也非笑夫儒者也鄕人鄭道原受業復初之門於四書於書旣吮嚼而啜其味於詩於文又咀囁而嘗其腴忽別予將逰於金陵求一言以自壯夫爲學之方修已之要道原得之復初深矣予何足以及之然朋友有切磋之義大江之東復初之鄕也金陵又復初所嘗逰也必有見而知之者道原往益求鄭氏之學如口之於味則能變化气質爲儒者毋徒曰儒以取世之訾笑哉是則予之切磋之義也

送徐起潛之同古市巡檢序

靜江古桂林也其地極中國之南多荒茅篁竹叢薄深林其境與蠻獠相鄰其風土與中州殊其田瘠其民不常徉狂而狼貪其山皆卓然拔出伏至地聳造天峯巒四面駢立若筍其居顓顓依險阨控禦一乖輙羣聚而剽竊警羅誠謹則雉兔遂入夷島中其气候不齊天雨卽蒸濕稍暖故瘴熱無論四气霧襲人身煩寃潰亂其仕者往往無久居志毎自解弛去而巡捕官爲甚致有假故不行者橫塘徐君由晦庵書院山長秩滿調靜江福泉縣同古巡檢命下卽戒途且徵言於予以自壯予固不惜夫言也橫塘日煆戈砥戟矯箭躍馬從卒三十人周旋溪洞澗谷間以求盜而獲之則戢暴之法不如是也饑得食寒得衣老弱得飬使之各得其欲而自不爲盜是守令之責也非巡檢之所得爲也凢人之情就利去害愛榮惡辱無彼此之異也議者猥曰蠻性忿鷙易變難復不深究切之所以仁之也示之以向背申之以信義所以懷之也自負固不服率令卽掩襲而搜擒之所以威之也與其生事以自戕孰若相安於無事彼固將去其輕悍忘其險阻以從我也今之人所以憚去故舊而適遠方者何中無所飬而外累於物也茍有所飬於中隨其所飬而安𨿽炎鄕窮僻猶不足以累之也橫塘用予言以弭盜以處身而盜不息身不泰者予不信也

吳氏及幼方序

餘九歲時讀書家塾有醫者吳恭甫年七十餘其身矮小龎睂白須髮手執桄榔杖布衣而皂絳見予出對曰俊傑今看魯兩生予應聲曰英雄昔傳漢三傑恭甫喜後三年予出疹父石溪翁夜往石井請吳仲髙服其藥而透仲髙恭甫子也余癥未解仲髙命其子舜卿來治藥病愈予得子又孫遇病必服其藥家去年孫宣遇出疹服得新藥愈夏予冒嵐气气逆喘甚得新曰沙也以繩刮之紅點如沙鍼刺指甲縫出血黑服藥而愈予今七十三見得新父子曾孫五世矣而予可謂老也於是知恭甫之有後而醫道之日以行而子孫日以昌也予𨿽老而著書不知年之日加也恭甫兄慶甫刋及幼方以濟人値亂板亡得新勉其子以家學復鋟板以繼前人美可也亂後人家多廢而予與徳新獨存可不知其所自邪

桐山老農集卷二

●欽定四庫全書

桐山老農集卷三

﹝元﹞魯貞撰

○雜著

題趙章泉詩後

未亂前程希茂攜趙章泉詩二紙求予書其後置之篋笥中未及歸而盜起又十年矣予家所藏書爲之一空暇日拾所遺簡冊中惟此詩尙存欲訪希茂歸之而已亡一日徐文淵至予家書程公謹所賦萬靑軒詩予因思此詩可以歸之公謹蓋公謹於希茂爲一家而其尊人紫崖先生嘗與章泉逰故也詩者吟詠性情優遊和平優遊不迫至於用字生澀煉句彊硬使人讀之激唇刺吻而無味此宋末詩人之失亦其習之然也然此詩所謂忘寢宵興不廢簡編者可見古人爲學𨿽老而不輟也吾徒見之當可以自警故書以復其捲於公謹焉

贈龍文

夫何少華之峻髙兮參列星而爲侔埶廣大而盤踞兮气滛溢而上浮淩昊空之岌嶪兮廓回環以綢繆建雄標於鴻蒙兮起太虛而獨抽層峯湧而流躍兮翠艸爛而不收儲元精而下注兮產瓊液於靈湫石嶙峋以硱磳兮若繚垣之四周森駢交於矗起兮陰霏微而欲流白玉以爲底兮蓄淸泉之幽幽映峭壁而揺蕩兮羅織紋之潏潏視若淺而實深浸澄潭之積雪玉色交以映人兮絕纎埃之淸潔雨彌旬而不漲兮日流金而不竭極瑩淨而無瑕兮含內柔之明徹誕白顆之轇轕兮接素彩於明月發寒威之凜冽兮解人世之炎熱信玆山之精神兮奚至斯而融結惟神龍之育質兮稟純陽之昭晰象乾道之變化兮諒潛飛之有節集眾美於厥躬兮塊獨處此貝闕妙感通之無方兮亙萬古而不滅望天津之浩洋兮波彌漫而無涯神物雜沓乎其中兮涵星宿之光輝若東海之最巨兮積太陰以浸之蓬壺欝其中峙兮環弱水之逶迆羣仙往來乎其上兮折三花而娛嬉龍皆外而勿居兮處此山之淸奇山有似乎蓬壺兮水有似乎天池故神龍之自處兮孰大小之能窺惟無求於欲兮廓澹然而無爲世有求於吾龍兮願作雨以潤穡歳八月之旱兮眾禱祠之以惕召屛翳以先驅兮丰隆奔而效職雷塡塡而先後電閃閃以交織戒風伯以淸塵雨師羣以相逆沃焦土以沛澤兮忽煩熇之屛迹錫農夫以西成兮實神龍之大徳聞玆美而遂往兮吾將憑虛而附翼攬予轡而南行兮禦淸風之揚揚盻少華之巍巍兮隨飛雲以翺翔至黃石而一息兮旦予將至於仙鄕近靈境而止宿兮肅予中而淸靜久離羣而自晦兮不與世以相競憫人生之須臾兮老冉冉以來迎闡九陽之緒言兮知金丹之延命歷火候之周天兮凢十月而入聖質玆聞於神龍兮庶修行之有定上寥寥而混茫兮下肅肅而凝瑩日杳杳而無見兮耳寂寂而無聽叩靈洞而陳詞兮惟神龍其予應

故髙節書院山長徐公墓志銘

夫人之爲學內之修諸身外之修諸政修之身者我之所可必施之政者非我所能必𨿽不能必茍能行之於家則家猶國也君子之觀人見其能治家則知其能治國也予嘗求之今之人得故髙節書院山長徐公焉衢之徐蓋偃王之後也韓子所謂散之徐揚二州之間者公諱某字某五代末有諱榮者仕至中奉大夫始居開化之芹川八世孫飛習文武藝宋理宗時貢補文武二學試武舉挽二石弓弓折以此見黜遂不仕號白雲處士次子丙承信郎浙東路分有子二人長紹中漕武爲進勇未及受郎官而卒次懿和初烏江縣尉有子六人公其次子進勇無子以公爲後未幾一兄亡一弟出繼同居者四人處事一以烏江爲法事母孔氏至孝溫凊定省未嘗少懈兄弟將析家產公合得半因喟曰吾獨有家產之半彼三弟者何以爲飬遂於其田十取其四以其六歸之三弟又以所得若干爲飬母之資令幼弟司其出入一無所問又謂三弟曰吾產旣厚凡官府之供給親戚之往來爾無預也居常怡怡無間言鄕黨稱其孝弟待人接物以信人有急難則救之有匱乏則周之逋有負不能償者則免之人懷其惠欲有所爲則人爭趨之裏有爭來就公決公爲剖其是非咸悅服以解其爲人沈黙寡言寛而有容大徳間有以茂材薦公者省除常山縣敎諭秩滿調余姚州髙節書院山長將之任以丁父憂旣終其喪不復爲仕進計築宅於故廬之西偏以居又葺二廬以居二子竹木花果交植屋之前後可以娛目可以悅心菽粟雞豚足以供祭祀采山釣水足以待賓客三弟子侄足以供使令優遊自適足以樂天年所謂爲政其在斯與予聞人有善行而不得用於時者子孫必昌公子曰蘭曰華與予逰好學而文其兄弟眾多予𨿽未獲盡見而皆向學子孫之昌未艾也公生宋壬申沒於後至元辛巳年七十葬於大石潭祖壠之右父卽進勇祖卽路分曾祖卽白雲處士娶劉氏子四人女二人孫八人華以公之行求予銘遂述其事而爲之銘曰

人之有爲而不用時於其一家見之設施由小覘大國亦如之以公之材而止於斯豈非命耶爲善者報有子有孫詩書攸好曰蘭曰華前唱後和兄弟眾多不弱一个將有顯者以大其家人定勝天斯其匪誇石潭之阜艸鬰松茂伐石刻詩以期厥後

故遂安縣主簿孔世廣墓志銘

孟子有言君子之澤五世而斬蓋爲常人言耳若聖人之澤𨿽百世猶未艾也豈止五世而已哉今觀孔君之行尢信君諱灝字世廣去先聖五十有三世去宋禦史中丞諱道輔九世中丞之孫諱傳隨髙宗渡江賜居衢州贈中奉大夫生端問奉新縣丞奉新生璹漳州錄事錄事生攄銅陵縣丞君之曾祖也銅陵生應發武寧知縣君之祖也武寧生紹字成叔君之父也少工詞賦有聲宋末官從政郎工刑部架閣元初革命以先生爲西安縣達嚕噶齊不任再辟淸節書院山長又不任娶徐氏先沒再娶王氏生三男幼則君也君早孤奉母以孝聞由孔氏恩例得寧國路學正轉政和縣苦竹寨巡檢丁內艱服闋海寧州儒學敎授憲司帥閫以掾辟不就家居時四方盜起江浙參知蘇天爵揔兵過衢選主西安簿轉餉給軍有功升江山縣尹尋勑授將仕佐郎建徳路遂安縣主簿蒞政數月治有成績忽嬰微疾遂至大故思朴自護喪以歸君幼聰敏嗜學心事坦夷外無崖岸𨿽有聞不自大恭儉慈仁生於至元甲午八月十有二日終於至正乙未九月三日年六十二娶劉氏安康郡侯之孫男三人思朴思模思森女二人孫男一人克喆以明年丙申十二月庚申葬於西安縣之西溪源銅陵墓側劉氏生於壬寅七月二十一日沒於乙亥十二月初八日年五十八附葬西溪之源思朴以君之行實來乞銘貞與孔氏交三世矣遂不辭謹述其事而論之曰自聖人至君五十有三世矣而君之兄弟皆彬彬有學食祿於時以世其家所謂聖人之澤𨿽萬世猶未艾者也銘曰

三衢孔氏自中奉始曲阜太末二宗對峙代有顯人不替厥緒聖人之澤百世不已惟遂安君克紹厥美設教縣庠縣庠以舉轉餉給軍其績愈偉由是而升佐政百里爲治有方建立綱紀天命有定一疾遽死嗚呼痛哉九京莫起西溪之源厥土剛只卜葬於玆附以劉妣聖人之澤譬諸流水出爲溪澗瀦爲沼沚將有瀦者其在孫子其在孫子作詩以企

程道夫墓志銘

予嘗銘則明之墓矣後十有九年程容以其父道夫之行來求銘則明弟也道夫兄也旣銘其弟不銘其兄不可道夫姓程氏諱寜其先成王時庶子伯爵於廣平程國國亡後復以爲氏至晉鎭東將軍元潭守新安居歙之黃墩卄九世孫伯之徙居開化之龍山道夫其裔孫也道夫兒時有大人志及長勤儉理家能稱父母之意父母終喪祭以禮服闋人意道夫必分兄弟而食乃相語吾兄弟旣不分於親在之日今乃分於親終之後乎各以所有共爲出入或以役事當詣縣若府兄弟互往事己不私畱財縣令以其友愛之篤也名其堂曰怡怡以表之故廬毀復創新居髙明淸塏置琴棋圖史其中前後植花木毎當春芳繞砌秋月籠軒命斚歌風塤箎互和賓親至則欵之盡歡教子姓以禮義惇柔行端確閨門嚴族姓和喜怒不形𨿽甚恚能容里人爭鬥公爲折中皆得其平公生於某年某月終於家年七十公與弟生同气死不忍異穴與弟合葬遁山之岡子三人容起挺孫六人曾孫三人時至正八年九月庚申也父器祖伯從曾祖埏吾聞漢時姜肱弟兄友愛常同臥起而田氏不忍析產庭下荊樹復榮世降俗薄有視兄弟如路人者有如冦讎者聞道夫之風可以愧矣此予之所以旣銘其弟又銘其兄也銘曰

鄕鄰有斗披髮相救胡今兄弟相視若冦至於急難乃等嬉戱婦有後言反唇而稽天倫之斁如波之靡頹逸潰散不可陳只不有知者孰爲作新龍山程氏兄弟二人弟敬其兄兄友其弟兄語弟從弟行兄繼邑有令尹名堂怡怡表於鄕裏俾民效之民之效之自程氏始彼不弟者胡不愧死吉日良時卜云其臧兄弟合葬遁山之岡伐石作詩用昭厥美咨爾後人毋墜成緒

代方平叔祭江寧縣尹鄭邦寧文

惟公抱有用之才蘊有爲之志處富而好禮結交而尙義見敏而明气剛而智待宗族以和周貧困以利接人以誠而賓客歡待下以誠而家事治樂道以飬髙懷仁而慕義爲善若不足獨立而不懼謂宜室家之胥慶而享壽之耆頥豈期一疾而命止於斯謂宜有位而能祿豈知世道艱而不得見之設施嗚呼痛矣哉某等萍梗之蹤東西無依一旦相見遂結新知意气之同有若蓍龜朝夕居處欣戚同之公乎柰何九京之歸哀動於中有淚漣洏生也倐忽薤露生悲白楊蕭疏寒風淒其想象音容邈不可追公乎有靈來舉予巵尙饗

謁武夷精舍祭文

維昔聖賢繼天立極厥綂承承而靡有惑於皇宣聖乃集大成孟受思業孔道以明自是而降大音絕響異言啾嘵千岐並往道則如砥夫豈人遠胡然卻行不畏日晚遐哉邈矣誰紹絕學帝實惠民是生先覺周發其微伊洛達之先生嗣興推而廓之猗歟先生篤實剛明深探詳辧黙契力行悠然千載獨會於心述經立言紹於斯今諺所謂祥景星鳯凰至於用世曷有曷亡生以爲命不如稻粱一或有違孰不遑遑有炳遺訓至理孔彰貽爾來者饑饔渴漿玆溪之曲巋然廈屋有寢有堂公手所築貞來再拜瞻仰太息遺墨在梁猶見顏色神倐來逰千崖以秋風生澗響云行山幽神聿其歸棟雨霏霏煙鎖巖扄鶴唳林悲酌溪之泉酹以遺像侑以詩歌庶幾來享

弔嚴子陵祭文

歲己未之仲冬兮予舟行乎嚴瀬經先生之釣磯羗四顧而興慨冒埀堂以逰目兮覽山川之勝槪豅束而湍激兮沙與石而相磕山岋岋以旁圍兮水渺渺而來會頵石矗以造天兮奔云結而爲蓋叩先生之遺迹兮恍髙風之猶在昔炎劉之中葉兮薫與蕕之雜揉偭通衢而不騁兮反彳亍於蓁莾捐蘭芷於笥外兮羗以爲不芳也擷蕭榝以充佩兮曰此爲良也大廈之傾兮非一木之可支江河之竭兮豈綫流之能輸道之不行兮時不可爲也遂全身以遠害兮亦先生之宜也迨故人之龍飛兮復炎祚於旣滅胡頓然而忘之兮曾不屑於一謁懷珎以自潛兮詭迹以自絕曁旁求之旣徧兮始爲君而一至何狂態之猶故兮感天象之呈異終然衮冕之榮兮不易山林之志退復從於初服兮不求聞逹於斯世皇天之生賢哲兮固將以之而覺斯民舉皆封已以髙尙兮又何賴乎斯人昔夫子之遑遑兮亦豈其有他故見赤子之呱呱兮將爲之乳哺彼沮溺之並耕兮曾不足以語此而楚狂之過門兮又何歌之爲訾是以聖人之道兮貴時中而後止周天下而不遇非聖人之眞情豈忍遽棄乎斯世兮曰吾道之不行使先生而悟玆兮胡爲而至斯哉將猋舉以響應兮策奇勲於雲臺柰何其不然兮獨髙尙之不可回𨿽不周於古道兮抑亦可以爲淸矣彼射郤以抵巇兮惟恐容身之無所惟先生之髙視兮曾何足以芥蔕萬鍾之不屑兮又何有於成敗斯其所以爲先生兮𨿽千載猶未沫苟致君於當時兮未必芳名之如斯重曰前先生之避世兮吾無能以議爲後先生之獨善兮爰結辭以問之

祭葉蟾心文

嘆人生之須臾兮時旣往而不返質萎弱而莫恃兮旦遒忽而遂晚嘆濁世之紛污兮競蚊蚋之縱橫羗欝結之無解兮獨欿切而屛營夜漫漫而不寐兮气涫■﹝沸上鬲下﹞而若驚志惝惘而不舒兮愧獨此而勞生願逍遙以遠舉兮從赤松而登仙服醇粹以保神兮長恬愉以引年去埃之煩寃兮超眾患之牽纒何玆願之未果兮遭塵网之拘攣美髙人之化羽兮若有得乎自然坐寥寂而遂䢐兮形枯槁而日朘遠末路之汶汶兮去故鄕之翩翩捨嗜欲之怦怦兮離形智之翾翾乘太虛之鴻蒙兮與坱圠以周旋漠淸靜以廓落兮澹無爲而不遷彷佛至乎淸都兮造閬風而畱連神浩蕩而娛嬉兮淩天池而孤騫保厥美而不放兮仍丹丘之綿綿惟髙人之在世兮當覲君之龍顏被紫衣之披披兮帶黃金之珊珊綰墨綬於會昌兮畱遺愛於南寰旣致仕而飬髙兮日徜徉於溪山忽云疾而遽亡兮叫浮雲而不聞瞻髙風而太息兮涕交頥之沄沄林蕭條而無聲兮野曠蕩又無人風颯颯而申寒兮嚴霜下此秋旻眾芳黯黯而將謝兮値鵜鴂之悲鳴白日晼晼而遂西兮列星出而極明月去望而銷鑠兮夜逴逴而已冥悲蕙華之旖旎兮從風雨以飄零華紛委以變色兮枝萎黃而樛橫聽蟋蟀之呻唫兮雁繽繽而南徵痛髙人之日遠兮中瞀亂之幽幽羞蕙肴之■﹝王豈﹞■﹝王豈﹞兮奠桂酒之瀏瀏采蘭英以爲蔬兮屑瓊枝以爲餱玆陳辭之耿介兮靈庶幾而少畱尙饗

桐山老農集卷三

●欽定四庫全書

桐山老農集卷四

﹝元﹞魯貞撰

○詩

△歌行

庚子夢徐竹隠

竹隠於予長十歲長者是兄小者弟埀老結交不論晚同心何啻花同蒂挽舟鑑湖探禹穴天衣雲門逰相繼觀松龍井泉泠泠回首飛潮喧海澨自玆別去已七年秋水盈盈不可厲大地紅塵撲面來遙望塗山眼爲昧兄歸竹隠無恙否弟竄深山誠拙計忽然淸夜入我夢相對無言意彌契訪子延我坐中堂問訊之餘方欲憩蘧蘧而覺知是夢月照梅花聞鶴唳

可憎翁歌

君不見黃石東皇元有客可憎翁白髮未白耳半聾稜稜骨肉貌中古獨行踽踽前賢風又不見君翁之蹤有時傲睨呼淸樽長歌短詠天地中醉來未覺酡顏紅幅巾革帶不足貴一生取予何其公有財不肯輕卹匱有詩不肯輕幹貴渠自渠兮儂自儂淸風明月十畝屋樂莫樂兮情親同是以風俗薄往往楊公鳴呼爲可憎翁翁亦不爲錯翁之可憎翁己知人知憎翁翁不疑憎兮元是愛之本愛兮元是憎之基一憎一愛在人耳請君呼酒歌斯須

雪墨題詩

天女織花飛玉屑下顧陶泓駐瑤轍玄英射月兔穎濕化作龍蛇形曲折字字冩出天花香黑白混合成文章虞庭賡歌相頡頏封上瑯函達玉皇

寄煉師方善可

靑霞道士人不識呼叱風雷指顧間月滿秋山騎鶴去云生曉洞斬龍還拾荊煮石能醫病煉汞成金好駐顏我每喜交方外士幾時相與扣玄關

雪

瀛海仙妃騎白鳯夜棲十二瓊樓凍雪縷銀絲織龍水花影滿天韶色裏夢入昆山奪玄圃老蛇張髯鶴起舞盆捧明珠壽王母神云捲春畱太古回首乾坤色界空玉龍嘶����

松花餅

蒼龍吐涎結黃玉並刀開云落香肉蓮房夜釀百花膏膩瓊膠粉神功勞金盆捧月疲蟾舞飛入黃庭驚奼女幻出明珠照仙子汞葉鉛枝織花雨松花之餅能休糧道人得此眞奇方緘封遠寄令我餐後天而老凋三光

△古選

重陽畱唐山

皦皦天气晶熈熙日華動云消石厓露風過林葉閧唐山逢九日菊蕊無由供生平不嗜酒豈待白衣送登臨山水間輕裘薄寒中蘊眞思方愜覽勝目自縱良朋偶然出談笑雜嘲諷更辱信宿畱情親意彌重暌違念合屛浮生驚若夢何當長致屈杯盆晨夕共

宿泰康寺

山行已八日不覺足生繭弛擔憩僧堂敍舊接語軟夙昔懷道心故遇相知展山髙秋气涼林靜鍾聲衍松竹交繁陰雲霧互舒捲焚香鵲噪檐聽經鹿下峴大道本無爲飛光自流轉相與嗜道腴至味足咀吮始知方外交外物自可遣何如湛秋潭誅茅在云巘

擬上張使君

括蒼有仙人手持白玉節指揮日月下甘霖徧江浙豈惟蘇畎畝亦喜洗炎熱左顧流福星右盼飛翔雪翩然騎紫鳯八紘盡超越直上靑雲端開關朝帝闕

△五言律

中秋夜月

中秋今夜是分外月新明大地山河影五行金水精陰雲何處至天闕幾時淸終被風吹散寒光照四更

久雨

一雨五十日春光渾不知有天皆滲漏無地不淋漓孤鶴迷空渚羣蛙鬧淺池因思盛衰理天地有還期

遷梧阪四首

三載離家久一時爲此畱樹髙風衮衮山近日浮浮簟枕優吾老詩書爲子謀不知穹壤內兵甲幾時休

日下文機寨云生梧阪村人家連樹暗客路到溪分鬂色愁中攺吾儕亂後存邊州正格鬥天際暮云昬

同居三十載喪亂自分違舊宅依然在荒郊不可歸物華還似昔人事已知非安得吾昆弟金錢共采薇

舊友程劉許時還到我家論文嫌晷短惜日畏年加相見渾無厭勞生未有涯吾衰方著述安得筆生花

△七言律

甲午再寄徐竹隠

分明竹下立多時侍立前頭是令兒白飯滿匙翻玉粒黃花泛酒飲金巵浙東舊雨三年別江北春云千里思雞唱覺來元是夢披衣起冩寄君詩

次劉用晦約逰少華韻

近山惟有此山尊飬鶴仙人玉一羣前約已過休落帽後期直上好書云也知乘興尋仙侶絕勝偸生避哨軍莫若來春風雨過杖藜閒訪玉宸君

挽程思齋

記得中秋過我居欲謀一館授詩書論交如子情尢宻聞訃令人慟有餘作賦鄕闈曾奏捷修文地下是新除九京一去不復返花落鵑啼春夢虛

余宗暘來訪値雪畱三日次韻

誰散珠璣北斗南下方臺殿玉華含千山萬山樹生色一日二日客停驂烹茶自是陶谷愛嚙氈惟有蘇武堪大廈何由庇寒士休說中原鬥戰酣

次程仲京韻

避地曾來銀嶺居識荊已是二年餘梅花開白蒙賡韻橘子埀金辱寄書新似躍金歸大冶淸如流水出方諸珎藏篋笥時開玩坐想髙風玉不如

次虞伯生韻

紅塵擾擾漾人身我欲去尋祁孔賓爲問掛瓢箕水上何如持釣渭江濱風煙滿目靑山暗歲月驚心白髮新小閣琴聲有深意知音畢竟是何人

辛丑栽菊與去年同

春花多在樹頭開不比秋花籬下栽黃白參差晚色靚紫紅炫耀曙光回去年有客攜樽到今日無人送酒來更覺花前增好景風吹丹葉下蒼苔

上王黙庵分憲

登車慷慨志澄淸戢暴安民政有聲道上豺狼俱已遁艸中狐兔毎先驚風生白簡烏臺肅日照皇華繡斧明好佐明時淸四海蒼生從此樂升平

永年堂

髙堂四面愛淸輝中有仙人虎兕姿玉樹臨風凝骨骼冰壺出壑耀須睂彎弓馬上曾穿札橫槊軍前解賦詩手種甘棠期勿伐成陰蔽芾使人思

寄吳僉憲

又持玉節過柯城一道蒼生覩福星愧我窮經頭已白遇公傾蓋眼尢靑渚蒲水荇迎舟滑野艸山花拂袂馨回首金華髙萬仭峯前日暮碧雲停

和憲使王公韻

宮柳扶疏滿眼靑金溪南出去途平風生衣袂艸香細日轉郵亭花影橫使者乘驄巡郡邑大君有命在京城此行深應疲民望一雨還令枯稿生

積雨初收嵐影昏瞳蒙日色照袍溫觀風使者下山邑迎馬皇華炫晚村遠近水光明翠黛參差禽語發幽園靑春自好民疲甚到處莫敎狼虎存

挽門人

曾向東風囑早歸雁回霜浦忽傳悲若非九地修文日定是三天作記時陟岵尙憐諸子幼望云翻起二親思平生友愛多零落目極鄕閭淚滿衣

遊少華山題金沙廟

此是登山第四程淡煙籠日漏微明千疇■﹝禾罷﹞稏黃雲合萬壑松杉翠雨聲舊約屢更猶未定塵緣不顧始成行髙峯突起層霄上明發躋攀禮玉淸

題少華山

今朝同陟最髙峯鳥道縈紆一綫通上界星辰來鶴馭下方雷雨出龍宮地臨髙爽仙蹤古人在淸閒俗慮空濁世干戈猶未息便當學道此山中

詠十二歲妓

思凡不肯住瀛洲降謫人間十二秋歌落梁塵櫻口小舞回扇影柳腰柔惟同秋月春風笑未識朝雲暮雨愁漸覺微紅潮臉薄更乘半醉按涼州

△五言絕

塔山

天低云有影日午塔無陰極目三秋望登髙萬里心

△七言絕

次董仲可寄韻二首

四十年前會董仙秋風回棹浙江前如今滿目風塵暗祗有山中可晏然

其二

忽辱新詩寄小軒驪珠顆顆照東園何當共剪東園韭卻對靑山論道源

送邑吏楊徳茂二首

刀筆從來有異聲琴堂贊畫合人情常山令尹明如鏡又抱文書鏡裏行

其二

相逢正好又相違分袂沙頭折柳枝三疊陽關歌未了斜風吹雨日西時

桐山老農集卷四

