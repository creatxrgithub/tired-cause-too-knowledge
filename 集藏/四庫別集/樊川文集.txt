樊川文集唐杜牧

提要序

樊川文集第一樊川文集第二樊川文集第三樊川文集第四樊川文集第五樊川文集第六樊川文集第七樊川文集第八樊川文集第九樊川文集第十樊川文集第十一樊川文集第十二樊川文集第十三樊川文集第十四樊川文集第十五樊川文集第十六樊川文集第十七樊川文集第十八樊川文集第十九樊川文集第二十樊川外集

提要

《樊川文集》二十卷﹑《外集》一卷﹑《別集》一卷﹐唐杜牧撰。牧字牧之﹐京兆萬年人。太和二年登進士第。官至中書舍人。事迹附載《新唐書杜佑傳》內。是集爲其甥裴延翰所編。唐《藝文志》作二十卷。晁氏《讀書志》又載《外集》一卷。王士禎《居易錄》謂舊藏杜集止二十卷﹐後見宋版本﹐雕刻甚精﹐而多數卷。考劉克莊《後村詩話》云「樊川有《續別集》三卷﹐十八九皆許渾詩。牧仕宦不至南海﹐而別集乃有《南海府罷之作》。」則宋本《外集》之外又有《續別集》三卷。故士禎云然也。此本僅附《外集》《別集》各一卷﹐有裴延翰序。又有宋熙寧六年田槪序。較克莊所見《別集》尙少二卷﹐而《南海府罷之作》不收焉。則又經後人刪定﹐非克莊所見本矣。範攄《雲溪友議》曰「先是﹐李林宗﹑杜牧言元﹑白詩體舛雜﹐而爲淸苦者見嗤﹐因玆有恨。牧又著論﹐言近有元﹑白者﹐喜爲淫言媟語﹐鼓扇浮囂﹐吾恨方在下位﹐未能以法治之。」《後村詩話》因謂牧風情不淺。如杜秋娘﹑張好好諸詩﹐﹝案杜秋詩非艷體﹐克莊此語殊誤。﹞「靑樓薄幸」之句﹐街吏平安之報﹐未知去元﹑白幾何。比之以燕伐燕。其說良是。《新唐書》亦引以論居易。然考牧集無此論。惟《平盧軍節度巡官李戡墓志》述戡之言曰「嘗痛自元和以來﹐有元﹑白詩者﹐纖艷不逞。非莊士雅人﹐多爲其所破壞。流於民間﹐疏於屏壁。子父女母﹐交口教授。淫言媟語﹐冬寒夏熱﹐入人肌骨﹐不可除去。吾無位﹐不得用法以治之。欲使後代知有發憤者﹐因集國朝以來類於古詩得若干首﹐編爲三卷﹐目爲唐詩。爲序以導其志」云云。然則此論乃戡之說﹐非牧之說。或牧嘗有是語﹐及爲戡志墓﹐乃借以發之﹐故攄以爲牧之言歟﹗平心而論﹐牧詩冶蕩甚於元﹑白﹐其風骨則實出元﹑白上。其古文縱橫奧衍﹐多切經世之務。《罪言》一篇﹐朱祁作《新唐書藩鎭傳論》實全錄之。費衮《梁溪漫志》載﹕「歐陽修使子棐讀《新唐書》列傳﹐臥而聽之。至《藩鎭傳敍》﹐嘆曰﹕『若皆如此傳﹐筆力亦不可及。』」識曲聽眞﹐殆非偶爾。卽以散體而論﹐亦遠勝元﹑白。觀其集中有讀韓﹑杜集詩。又《冬至日寄小侄阿宜》詩曰「經書刮根本﹐史書閱興亡。髙摘屈﹑宋艷﹐濃燻班﹑馬香。李﹑杜泛浩浩﹐韓﹑柳摩蒼蒼。近者四君子﹐與古爭彊梁。」則牧於文章具有本末﹐宜其睥睨「長慶」體矣。序

將仕郎守京兆府藍田縣尉充集賢殿校理裴延翰撰

長安南下杜樊鄕﹐酈元注《水經》﹐實樊川也﹐延翰外曾祖司徒歧公之別墅在焉。上五年冬﹐仲舅自吳興守拜考功郎中知制誥﹐盡吳興俸錢﹐創治其墅。岀中書直﹐亟召暱密﹐往遊其地。一旦談啁酒酣﹐顧延翰曰「司馬遷云﹐自古富貴﹐其名磨滅者﹐不可勝紀。我適稚走於此﹐得官受俸﹐再治完具﹐俄及老爲樊上翁。旣不自期富貴﹐要有數百首文章﹐異日爾爲我序﹐號《樊川集》﹐如此顧樊川一禽魚一艸木無恨矣﹐庶千百年未隨此磨滅邪﹗」

明年冬﹐遷中書舍人﹐始少得恙﹐盡搜文章﹐閱千百紙﹐擲焚之﹐才屬畱者十二三。延翰自撮髮﹐讀書學文﹐率承導誘。伏念始初出仕入朝﹐三直太史筆﹐比四出守﹐其間餘二十年﹐凡有撰制﹐大乎短章﹐塗槁醉墨﹐碩夥纎屑﹐𨿽適僻阻﹐不逺數千里﹐必獲寫示。以是在延翰久藏蓄者﹐甲乙籖目﹐比校焚外﹐十多七八﹐得詩賦傳錄論辯碑志序記書啟表制﹐離爲二十編﹐合爲四百五十首﹐題曰《樊川文集》。嗚呼﹗𨿽當一時戲感之言﹐孰見魄兆﹐而果驗白耶﹗

嘻﹗文章與政通﹐而風俗以文移﹐在三代之道﹐以文與忠敬隨之﹐是爲理具﹐與運髙下。探采古作者之論﹐以屈原宋玉賈誼司馬遷相如楊雄劉向班固爲世魁傑。然騷人之辭﹐怨刺憤懟﹐𨿽援及君臣敎化﹐而不能沾洽持論。相如子云﹐瑰麗詭變﹐諷多要寡﹐漫羨無歸﹐不見治亂。賈馬劉班﹐乘時君之善否﹐直豁己臆﹐奮然以拯世扶物爲任﹐纂緒造端﹐必不空言﹐言之所及﹐則君臣禮樂﹐敎化賞罰﹐無不包焉。

竊觀仲舅之文﹐髙聘夐厲﹐旁紹曲摭﹐絜簡渾圓﹐勁出橫貫﹐滌濯滓窳﹐支立攲倚。呵摩鄆瘃﹐如火煦焉﹔爬梳痛癢﹐如水洗焉。其抉剔挫偃﹐敢斷果行﹐若誓牧野﹐前無有敵。其正視嚴聽﹐前衡後鑾﹐如整冠裳﹐祗謁宗廟。其聒蟄爆聾﹐【穎按﹕此處應脫一「迅」字】發不栗﹐若大呂勁鳴﹐洪鐘橫撞﹐撐裂噎喑﹐戞切《韶》《護【穎按﹕別本作「濩」】》。其砭熨嫉害﹐堤障初終﹐若濡槁於未焚﹐膏癰於未穿。栽培敎化﹐翻正治亂﹐變醨養瘠﹐堯醲舜薫﹐斯有意趨賈馬劉班之藩墻者邪。

具文有《罪言》者﹐《原十六衛》者﹐《戰》《守》二論者﹐與時宰《論用兵》《論江賊》二書者。上獵秦漢魏晉南北二朝﹐逮貞觀至長慶數千百年﹐兵農刑政﹐措置當否﹐皆能采取前事﹐凡人未嘗經度者。若繩裁刀解﹐粉畫綫織﹐布在眼見耳聞下。其譎往事﹐則《阿房宮賦》﹔刺當代﹐則《感懷詩》﹔有國欲亡﹐則得一賢人﹐決遂不亡﹐則《張保皐傳》﹔尙古兩柄﹐本出儒術﹐不專任武力者﹐則注《孫子》而爲其序﹔褒勸賢傑﹐表掲職業﹐則贈莊淑大長公主及故丞相奇章公汝南公墓志﹔摽白歷代取士得才﹐率由公族子弟爲多﹐則《與髙大夫書》﹔諫諍之體﹐非訐醜惡﹐與主鬥激﹐則《論諫書》﹔若一縣宰﹐因行徳敎﹐不施刑罰﹐能舉古風﹐則《謝守黃州表》﹔一存一亡﹐適見交分﹐則《祭李處州文》﹔訓勵官業﹐告束君命﹐擬古典謨﹐以寓誅賞﹐則司帝之誥。其餘述諭讚誡﹐興諷愁傷﹐易格異狀﹐機鍵雜發﹐𨿽綿逺窮幽﹐醲腴魁礨﹐筆酣句健﹐窕眇碎細﹐包詩人之軌憲﹐整楊馬之衙陣﹐聳曹劉之骨气﹐掇顏謝之物色﹐然未始不撥斸治本﹐縆幅道義﹐鉤索於經史﹐抵禦於理化也。故文中子曰「言文而不及理﹐是天下無文也﹐王道何從而興乎﹖」嘻﹐所謂文章與政通﹐而風俗以文移﹐果於是以卜。盛時理具﹐踔三代而蔭萬古﹐若躋太華﹐臨溟渤﹐但觀乎積髙而沓深﹐不知其磅礡澶漫﹐所爲逺大者也。

近代或序其文﹐非有名與位﹐則文學宗老。小子旣就其集﹐寐寤思慮﹐顚倒反復﹐不翅【音試】逾年。苟墜承顧付與之言﹐𨿽晦顯兩不相解﹐在他人無知狀者﹐然以髙有天﹐幽有神﹐陰有宰物者﹐可自抵誣以甘罰殛邪﹗故揔條目﹐彊自作序。

樊川文集第一

阿房宮賦

六王畢﹐四海一。蜀山兀﹐阿房出。覆壓三百餘里﹐隔離天日。驪山北構而西折﹐直走咸陽。二川溶溶﹐流入宮墻。五步一樓﹐十步一閣。廊腰縵【莫旦切】回﹐檐牙髙啄。各抱地勢﹐鉤心鬥角。盤盤焉﹐囷囷焉﹐蜂房水渦﹐矗【勑六切】不知乎幾千萬落。長橋臥波﹐未雩何龍﹖復道行空﹐不霽何虹﹖髙低冥迷﹐不知東西。歌臺暖響﹐春光融融﹔舞殿冷袖﹐風雨淒淒。一日之內﹐一宮之間﹐而气候不齊。

妃嬪媵嬙﹐王子皇孫﹐辭樓下殿﹐輦來於秦﹐朝歌夜弦﹐爲秦宮人。明星熒熒﹐開妝鏡也﹔緑云擾擾﹐梳曉鬟也﹔渭流漲膩﹐棄脂水也﹔煙斜霧橫﹐焚椒蘭也﹔雷霆乍驚﹐宮車回也﹔轆轆逺聽﹐杳不知其所之也。一肌一容﹐盡態極妍﹐縵立逺視﹐而望幸焉。有不見者﹐三十六年。

燕趙之收藏﹐韓魏之經營﹐齊楚之精英﹐幾世幾年﹐摽掠其人﹐倚疊如山。一旦有不能輸來其間﹐鼎鐺玉石﹐金塊珠礫﹐棄擲邐迆﹐秦人視之﹐亦不甚惜。嗟乎﹗一人之心﹐千萬人之心也。秦愛紛奢﹐人亦念其家。柰何取之盡錙銖﹐用之如泥沙。使負棟之柱多於南畝之農夫﹔架梁之椽多於機上之工女﹔釘頭燐燐﹐多於在庾之粟粒﹐瓦縫參差﹐多於周身之帛縷﹔直欄橫檻﹐多於九土之城郭﹔管弦嘔啞﹐多於市人之言語。使天下之人不敢言而敢怒﹐獨夫之心﹐日益驕固。戍卒叫﹐函谷舉﹐楚人一炬﹐可憐焦土。

滅六國者﹐六國也﹐非秦也。族秦者﹐秦也﹐非天下也。嗟乎﹗使六國各愛其人﹐則足以拒秦﹔使秦復愛六國之人﹐則遞三世可至萬世而爲君﹐誰得而族滅也。秦人不睱自哀而後人哀之﹐後人哀之而不鑑之﹐亦使後人而復哀後人也。

望故園賦

余固秦人兮故園秦地﹐念歸途之幾里。訴余心之未歸兮﹐𨿽繋日而安至。旣操心之大謬﹐欲當時之奏技。技固薄兮豈易售﹐矧將來之歲幾。人固有尙﹐珠金印節﹐人固有爲﹐背憎面悅﹐擊短扶長﹐曲邀橫結。吐片言兮千口莫窮﹐觸一機而百關俱發。嗟小人之顓蒙兮﹐尙何念於逸越。余之思歸兮﹐走杜陵之西道。巖曲天深﹐地平木老。隴云秦樹﹐風髙霜早﹐周臺漢園﹐斜陽暮艸。寂寥四望﹐蜀峯聯嶂﹐蔥蘢气佳﹐蟠聯地壯。繚粉堞於綺城﹐矗未央於天上。月出東山﹐苔扉向關﹐長煙苒惹﹐寒水注灣。遠林雞犬兮﹐樵夫夕還。織有桑兮耕有土﹐昆令季彊兮鄕黨附。悵余心兮捨玆而何去﹖憂豈無念﹐念至謂何﹖憤慍淒悄﹐顧我則多。萬世在上兮百世居後﹐中有一生兮孰爲壽夭﹖生旣不足以紉佩兮﹐顧他務之纎小。賦言歸兮﹐余之忘世﹐徒爲兮紛擾。

晚晴賦【並序】

秋日晚晴﹐樊川子目於郊園﹐見大者小者﹐有狀類者﹐故書賦云﹕

雨晴秋容新沐兮﹐忻遶園而細履。面平池之淸空兮﹐紫閣靑橫﹐遠來照水。如髙堂之上﹐見羅幕兮﹐垂乎鏡裏。木勢黨伍兮﹐行【戶郎切】者如迎﹐偃者如醉﹐髙者如逹﹐低者如跂。松數十株﹐切切交風﹐如冠劍大臣﹐國有急難﹐庭立而議。竹林外裹兮﹐十萬丈夫﹐甲刃摐摐【七恭切】﹐密陣而環侍。豈負軍令之不敢囂兮﹐何意气之嚴毅。復引舟於深灣﹐忽八九之紅芰﹐奼然如婦﹐斂然如女﹐墮蘃黦【於勿切】顏﹐似見放棄。白鷺潛來兮﹐邈風標之公子﹐窺此美人兮﹐如慕悅其容媚。雜花參差於岸側兮﹐絳緑黃紫﹐格頑色賤兮﹐或妾或婢。間艸甚多﹐叢者束兮﹐靡者杳兮﹐仰風獵日﹐如立如笑兮﹐千千萬萬之狀容兮﹐不可得而狀也。若予者則爲何如﹖倒冠落佩兮﹐與世闊疏。敖敖休休兮﹐眞徇其愚而隱居者乎﹗

感懷詩一首【時滄州用兵】

髙文會隋季﹐提劍徇天意。扶持萬代人﹐步驟三皇地。聖云繼之神﹐神仍用文治。徳澤酌生靈﹐沈酣薫骨髓。旄頭騎箕尾﹐風塵薊門起。胡兵殺漢兵﹐屍滿咸陽市。宣皇走豪傑﹐譚笑開中否。蟠聯兩河間﹐燼萌終不弭。號爲精兵處﹐齊蔡燕趙魏。合環千里疆﹐爭爲一家事。逆子嫁虜孫﹐西鄰聘東裏。急熱同手足﹐唱和如宮徵。法制自作爲﹐禮文爭僣擬。壓階螭鬥角﹐畫屋龍交尾﹐署紙日替名﹐分財賞稱賜。刳隍【呼怗切】萬尋﹐繚垣疊千雉。誓將付孱孫﹐血絕然方已。九廟仗神靈﹐四海爲輸委。如何七十年﹐汗赩含羞恥﹖韓彭不再生﹐英衛皆爲鬼。凶門爪牙輩﹐穰穰如兒戲。累聖但日吁﹐閫外將誰寄﹖屯田數十萬﹐堤防常懾惴。急徵赴軍湏﹐厚賦資凶器。因隳畫一法﹐且逐隨時利。流品極蒙尨﹐网羅漸離弛。夷狄日開張﹐黎元愈憔悴。邈矣遠太平﹐蕭然盡煩費。至於貞元末﹐風流恣綺靡。艱極泰循來﹐元和聖天子。元和聖天子﹐英明湯武上。茅茨覆宮殿﹐封章綻帷帳。伍旅拔雄兒﹐夢卜庸眞相。勃雲走轟霆﹐河南一平蕩。繼於長慶初﹐燕趙終舁𦇤。攜妻負子來﹐北闕爭頓顙。故老撫兒孫﹐尓生今有望。茹鯁喉尙隘﹐負重力未壯。坐幄無奇兵﹐吞舟漏疏网。骨添薊垣沙﹐血漲嘑沲浪。只云徒有徵﹐安能問無狀。一日五諸侯﹐奔亡如鳥往。取之難梯天﹐失之易反掌。蒼然太行路﹐翦翦還榛莽。關西賤男子﹐誓肉虜杯羹。請數系虜事﹐誰其爲我聽。蕩蕩乾坤大﹐曈曈日月明。叱起文武業﹐可以豁洪溟。安得封域內﹐長有扈苗徵﹖七十里百里﹐彼亦何常爭。往往念所至﹐得醉愁蘇醒。韜舌辱壯心﹐叫閽無助聲。聊書感懷韻﹐焚之遺賈生。

杜秋娘詩【並序】

杜秋﹐金陵女也。年十五﹐爲李錡妾﹐後錡叛滅﹐籍之入宮﹐有寵於景陵。穆宗卽位﹐命秋爲皇子傅姆﹐皇子壯﹐封漳王。鄭注用事﹐誣丞相欲去己者﹐指王爲根﹐王被罪廢削﹐秋因賜歸故鄕。予過金陵﹐感其窮且老﹐爲之賦詩。

京江水淸滑﹐生女白如脂。其間杜秋者﹐不勞朱粉施。老濞卽山鑄﹐後庭千雙眉。秋持玉斚醉﹐與唱金縷衣。【勸君莫惜金縷衣﹐勸君須惜少年時﹐花開堪折直須折﹐莫待無花空折枝。李錡長唱此辭。】濞旣白首叛﹐秋亦紅淚滋。吳江落日渡﹐灞岸緑楊垂。聯裾見天子﹐盼【普莧切】眄【莫見切】獨依依。椒壁懸錦幕﹐鏡奩蟠蛟螭。低鬟認新寵﹐窈裊復融怡。月上白璧門﹐桂影涼參差。金階露新重﹐閒撚紫蕭吹。【《晉書》﹕「盜開涼州張駿塜﹐得紫玉簫。」】莓苔夾城路﹐南苑雁初飛。紅粉羽林仗﹐獨賜辟邪旗。歸來煮豹胎﹐饜飫不能飴。咸池升日慶﹐銅雀分香悲。雷音後車遠﹐事往落花時。燕禖得皇子﹐壯髮緑緌緌。畫堂授傳姆﹐天人親捧持。虎睛珠絡褓﹐金盤犀鎭帷。長楊射熊羆﹐武帳弄啞咿。漸拋竹馬劇﹐稍出舞雞奇。嶄嶄整冠佩﹐侍宴坐瑤池。眉宇儼圖畫﹐神秀射朝輝。一尺桐偶人﹐江充知自欺。王幽茅土削﹐秋放故鄕歸。觚稜拂斗極﹐回首尙遲遲。四朝三十載﹐似夢復疑非。潼關識舊吏﹐吏髮已如絲。卻喚吳江渡﹐舟人那得知。歸來四鄰攺﹐茂苑艸菲菲。淸血灑不盡﹐仰天知問誰。寒衣一疋素﹐夜借鄰人機。我昨金陵過﹐聞之爲歔欷。自古皆一貫﹐變化安能推﹖夏姬滅兩國﹐逃作巫臣姬。西子下姑蘇﹐一舸逐鴟夷。織室魏豹俘﹐作漢太平基。誤置代藉中﹐兩朝尊母儀。光武紹髙祖﹐本系生唐兒。珊瑚破髙齊﹐作婢舂黃糜。蕭后去揚州﹐突厥爲閼氏。女子固不定﹐士林亦難期。射鉤後呼父﹐釣翁王者師。無國要孟子﹐有人毀仲尼。秦因逐客令﹐柄歸丞相斯。安知魏齊首﹐見斷簣中尸。給喪蹷張輩﹐廊廟冠峩危。珥貂七葉貴﹐何妨我【穎按﹕《全唐詩》作「戎」﹐是。】虜支。蘇武卻生返﹐鄧通終死饑。主張旣難測﹐翻覆亦其宜。地盡有何物﹐天外復何之﹖指何爲而捉﹐足何爲而馳﹖耳何爲而聽﹐目何爲而窺﹖己身不自曉﹐此外何思惟﹖因傾一樽酒﹐題作《杜秋詩》。愁來獨長詠﹐聊可以自貽。

郡齋獨酌【黃州作】

前年鬢生雪﹐今年須帶霜。時節序鱗次﹐古今同雁行。甘英窮西海﹐四萬到洛陽。東南我所見﹐北可計幽荒。中畫一萬國﹐角角棋布方。地頑壓不穴﹐天回老不僵。屈指百萬世﹐過如霹靂忙。人生落其內﹐何者爲彭殤﹖促束自繋縛﹐儒衣寛且長。旗亭雪中過﹐敢問當壚娘。我愛李侍中﹐摽摽七尺彊。白羽八紮弓﹐壓緑檀槍。風前略橫陣﹐紫髯分兩傍。淮西萬虎士﹐怒目不敢當。功成賜宴麟徳殿﹐猿超鶻掠廣球場。三千宮女側頭看﹐相排踏碎雙明璫。旌竿幖幖旗﹐意气橫鞭歸故鄕。我愛朱處士﹐三吳當中央。罷亞【稻名】百頃稻﹐西風吹半黃。尙可活鄕裏﹐豈惟滿囷倉。後嶺翠撲撲﹐前溪碧泱泱。霧暁起鳬雁﹐日晚下牛羊。叔舅欲飲我﹐杜甕爾來嘗。伯姊子欲歸﹐彼亦有壷漿。西阡下柳塢﹐東陌繞荷塘。姻親骨肉捨﹐煙火遙相望。太守政如水﹐長官貪似狼。徵輸一云畢﹐任爾自存亡。我昔造其室﹐羽儀鸞鶴翔。交橫碧流上﹐竹映琴書牀。出語無近俗﹐堯舜禹武湯。問今天子少﹐誰人爲棟梁﹖我曰天子聖﹐晉公提紀綱。聯兵數十萬﹐附海正誅滄。謂言大義小不義﹐取易捲席如探囊。犀甲吳兵斗弓弩﹐蛇矛燕騎馳鋒鋩。豈知三載幾百戰﹐鉤車不得望其墻。答云此山外﹐有事同胡羌。誰將國伐叛﹐話與釣魚郎。溪南重回首﹐一徑出修篁。爾來十三歲﹐斯人未曾忘。往往自撫己﹐淚下神蒼茫。禦史詔分洛﹐舉趾何猖狂。闕下諫官業﹐拜疏無文章。尋僧解幽夢﹐乞酒緩愁腸。豈爲妻子計﹐未去山林蔵。平生五色綫﹐願補舜衣裳。弦歌敎燕趙﹐蘭芷浴河湟。鮏羴一掃灑﹐凶狠皆披攘。生人但眠食﹐壽域富農桑。孤吟志在此﹐自亦笑荒唐。江郡雨初霽﹐刀好截秋光。池邊成獨酌﹐擁鼻菊枝香。醺酣更唱太平曲﹐仁聖天子壽無疆。

張好好詩【並序】

牧大和三年﹐佐故吏部沈公江西幕﹐好好年十三﹐始以善歌來樂籍中。後一歲﹐公移鎭宣城﹐復置好好於宣城籍中。後二歲﹐爲沈著作述師以雙鬟納之。後二歲﹐於洛陽東城重睹好好﹐感舊傷懷﹐故題詩贈之。

君爲豫章姝﹐十三才有餘。翠茁鳯生尾﹐丹葉蓮含跗。髙閣倚天半﹐章江聯碧虛。此地試君唱﹐特使華筵鋪。主公顧四座﹐始訝來踟躕。吳娃起引贊﹐伭【穎按﹐《全唐詩》作「低」﹐是。】徊映長裾。雙鬟可髙下﹐才過靑羅襦。盼盼乍垂袖﹐一聲離【穎按﹐《全唐詩作》「雛」﹐是。】鳯呼。繁弦迸關紐﹐塞管裂圓盧。【穎按﹐《全唐詩》作「蘆」﹐是。】眾音不能逐﹐裊裊穿雲衢。主公再三嘆﹐謂言天下殊。贈之天馬錦﹐副以水犀梳。龍沙看秋浪﹐明月遊東湖。自此每相見﹐三日已爲疏。玉質隨月滿﹐艶態逐春舒。絳唇漸輕巧﹐云步轉虛徐。旌斾忽東下﹐笙歌隨舳艫。霜凋謝樓樹﹐沙暖句溪蒲。身外任塵土﹐罇前極歡娛。飄然集仙客﹐【著作嘗任集賢校理。】諷賦欺相如。聘之碧瑤佩﹐載以紫雲車。洞閉水聲逺﹐月髙蟾影孤。爾來未幾歳﹐散盡髙陽徒。洛城重相見﹐婥婥爲當壚。怪我苦何事﹐少年垂白須﹖朋遊今在否﹐落拓更能無﹖門館慟哭後﹐水雲秋景初。斜日掛衰柳﹐涼風生座隅。灑盡滿衿涙﹐短歌聊一書。

冬至日寄小侄阿宜詩

小侄名阿宜﹐未得三尺長。頭圓筋骨緊﹐兩臉明且光。去年學官人﹐竹馬遶四廊。指揮羣兒輩﹐意气何堅剛。今年始讀書﹐下口三五行。隨兄旦夕去﹐斂手整衣裳。去歳冬至日﹐拜我立我旁。祝爾願爾貴﹐仍且壽命長。今年我江外﹐今日生一陽。憶爾不可見﹐祝爾傾一觴。陽徳比君子﹐初生甚微茫。排陰出九地﹐萬物隨開張。一似小兒學﹐日就復月將。勤勤不自已﹐二十能文章。仕宦至公相﹐致君作堯湯。我家公相家﹐劍佩嘗丁當。舊第開朱門﹐長安城中央。第中無一物﹐萬卷書滿堂。家集二百編﹐上下馳皇王。多是撫州寫﹐今來五紀彊。尙可與爾讀﹐助爾爲賢良。經書刮【潁按﹐《全唐詩》作「括」﹐是。】根本﹐史書閱興亡。髙摘屈宋艶﹐濃薫班馬香。李杜泛浩浩﹐韓栁摩蒼蒼。近者四君子﹐與古爭彊梁。願爾一祝後﹐讀書日日忙。一日讀十紙﹐一月讀一箱。朝庭用文治﹐大開官職場。願爾出門去﹐取官如驅羊。吾兄苦好古﹐學問不可量。晝居府中治﹐夜歸書滿牀。後貴有金玉﹐必不爲汝藏。崔昭生崔蕓﹐李兼生窟郎。堆錢一百屋﹐破散何披猖。今𨿽未卽死﹐餓凍幾欲僵。參軍與縣尉﹐塵土驚劻【音匡】勷【音穰】。一語不中治﹐笞箠身滿瘡。官罷得絲髮﹐好買百樹桑。稅錢未輸足﹐得米不敢嘗。願爾聞我語﹐歡喜入心腸。大明帝宮闕﹐杜曲我池塘。我若自潦倒﹐看汝爭翶翔。揔語諸小道﹐此詩不可忘。

李甘詩

天【穎按﹐《全唐詩》作「太」﹐是。】大和八九年﹐訓注極虓虎。潛身九地底﹐轉上靑天去。四海鏡淸澄﹐千官云片縷。公私各閒暇﹐追遊日相伍。豈知禍亂根﹐枝葉潛滋莽。九年夏四月﹐天誡若言語。烈風駕地震﹐獰雷驅猛雨。夜於正殿階﹐拔去千年樹。吾君不省覺﹐二凶日威武。操持北斗柄﹐開閉天門路。森森明庭士﹐縮縮循墻鼠。平生負名節﹐一旦如奴虜。指名爲錮黨﹐狀迹誰告訴。喜無李杜誅﹐敢憚髠鉗苦。時當秋夜月﹐日直曰庚午。喧喧皆傳言﹐明晨相登注。予時與和鼎﹐官班各持斧。和鼎顧予云「我死有處所。」當庭裂詔書﹐退立須鼎爼。君門曉日開﹐赭案橫霞布。儼雅千官容﹐勃郁吾累怒。適屬命麟【潁按﹐《全唐詩》作「鄜」。】將【趙耽】﹐昨之傳者誤。明日詔書下﹐謫斥南荒去。夜登靑泥阪﹐墜車傷左股。病妻尙在牀﹐稚子初離乳。幽蘭思楚澤﹐恨水啼湘渚。怳怳三閭魂﹐悠悠一千古。其冬三【穎按﹐《全唐詩》作「二」。】凶敗﹐渙汗開湯罟。賢者須喪亡﹐讒人尙堆堵。予於後四年﹐諌官事明主。常欲雪幽冤﹐於時一禆補。拜章豈艱難﹐膽薄多憂懼。如何干鬥气﹐竟作炎荒土。題此涕滋筆﹐以代投湘賦。

洛中送冀處士東遊

處士有儒術﹐走可挾車輈。壇宇寛帖帖﹐符彩髙酋酋。不愛事耕稼﹐不樂幹王侯。四十餘年中﹐超超爲浪遊。元和五六歲﹐客於幽魏州。幽魏多壯士﹐意气相淹畱。劉濟願跪履﹐田興請建籌。處士拱兩手﹐笑之但掉頭。自此南走越﹐尋山入羅浮。願學不死藥﹐粗知其來由。卻於童頂上﹐蕭蕭玄髮抽。我作八品吏﹐洛中如繋囚。忽遭冀處士﹐豁若登髙樓。拂榻與之坐﹐十日語不休。論今星璨璨﹐考古寒颼颼。治亂掘根本﹐蔓延【去聲】相牽鉤。武事何駿壯﹐文理何優柔。顏回捧爼豆﹐項羽橫戈矛。祥雲繞毛髮﹐髙浪開咽喉。但可感鬼神﹐安能爲獻酬。好入天子夢﹐刻像來爾求。胡爲去吳會﹐欲浮滄海舟。贈以蜀馬箠﹐副之胡罽裘。餞酒載三斗﹐東郊黃葉稠。我感有淚下﹐君唱髙歌酬。嵩山髙萬尺﹐洛水流千秋。往事不可問﹐天地空悠悠。四百年炎漢﹐三十代宗周。二三里遺堵﹐八九所髙丘。人生一世內﹐何必多悲愁。歌闋解攜去﹐信非吾輩流。

送沈處士赴蘇州李中丞招以詩贈行

山城樹葉紅﹐下有碧溪水。溪橋向吳路﹐酒旗誇酒美。下馬此送君﹐髙歌爲君醉。念君苞材能﹐百工在城壘。空山三十年﹐鹿裘掛窗睡。自言隴西公﹐飄然我知己。舉酒屬吳門﹐今朝爲君起。懸弓三百斤﹐囊書數萬紙。戰賊卽戰賊﹐爲吏卽爲吏。盡我所有無﹐惟公之指使。予曰隴西公﹐滔滔大君子。常思掄羣材﹐一爲國家治。譬如匠見木﹐礙眼皆不棄。大者粗十圍﹐小者細一指。榍【先結切】橛與棟梁﹐施之皆有位。忽然豎明堂﹐一揮立能致。予亦何爲者﹐亦受公恩紀。處士常有言﹐殘虜爲犬豕。常恨兩手空﹐不得一馬箠。今依隴西公﹐如虎傅兩翅。公非刺史材﹐當坐巖廊地。處士魁奇姿﹐必展平生志。東吳饒風光﹐翠巘多名寺。疏煙亹亹秋﹐獨酌平生思。因書問故人﹐能忘批紙尾﹖公或憶姓名﹐爲說都憔悴。

長安送友人遊湖南

子性劇弘和﹐愚衷深褊狷。相捨囂譊中﹐吾過何由鮮。楚南饒風煙﹐湘岸苦縈宛。山密夕陽多﹐人稀芳艸逺。靑梅繁枝低﹐班筍新梢短。莫哭葬魚人﹐酒醒且眠飯。

皇風

仁聖天子神且武﹐內興文敎外披攘。以徳化人漢文帝﹐側身修道周宣王。迒【音剛】蹊巢穴盡窒塞﹐禮樂刑政皆馳張。何當提筆待巡狩﹐前駈白斾弔河湟。

雪中書懷

臘雪一尺厚﹐云凍寒頑癡。孤城大澤畔﹐人疏煙火微。憤悱欲誰語﹐憂慍不能持。天子號仁聖﹐任賢如事師。凡稱曰治具﹐小大無不施。明庭開廣敞﹐才俊受羈維。如日月縆【公曾切】升﹐若鸞鳯葳蕤。人才自朽下﹐棄去亦其宜。北虜壞亭障﹐聞屯千里師。牽連久不解﹐他盜恐旁窺。臣實有長策﹐彼可徐鞭笞。如蒙一召議﹐食肉寢其皮。斯乃廟堂事﹐爾微非爾知。向來躐等語﹐長作陷身機。行當臘欲破﹐酒齊【去聲】不可遲。且想春候暖﹐甕間傾一巵。

雨中作

賤子本幽慵﹐多爲俊賢侮。得州荒僻中﹐更值連江雨。一褐擁秋寒﹐小窗侵竹塢。濁醪气色嚴﹐皤腹瓶罌古。酣酣天地寛﹐怳怳嵇劉伍。但爲適性情﹐豈是藏鱗羽。一世一萬朝﹐朝朝醉中去。

偶遊石盎僧捨【宣州作】

敬岑艸浮光﹐句沚水解脈。益郁乍怡融﹐凝嚴忽頹坼。梅颣暖眠酣﹐風緒和無力。鳬浴漲汪汪﹐雛嬌村羃羃。落日美樓臺﹐輕煙飾阡陌。瀲緑古津遠﹐積潤苔基釋。孰謂漢陵人﹐來作江汀客。載筆念無能﹐捧籌慚所畫。任轡偶追閒﹐逢幽果遭適。僧語淡如雲﹐塵事繁堪織。今古幾輩人﹐而我何能息。

赴京初入汴口曉景卽事先寄兵部李郎中

淸淮控隋漕﹐北走長安道。檣形櫛櫛斜﹐浪態迆迆【徒何反】好。初旭紅可染﹐明河澹如掃。澤闊鳥來遲﹐村饑人語早。露蔓虫絲多﹐風蒲燕鶵老。秋思髙蕭蕭﹐客愁長裊裊。因懷京洛間﹐宦遊何戚艸。什伍持津梁﹐澒湧爭追討。翾便【去聲】詎可尋﹐幾祕安能考。小人乏馨香﹐上下將何禱﹖惟有君子心﹐顯豁知幽抱。

獨酌

長空碧杳杳﹐萬古一飛鳥。生前酒伴閒﹐愁醉閒多少。煙深隋家寺﹐殷葉暗相照。獨佩一壷遊﹐秋豪泰山小。

惜春

春半年已除﹐其餘彊爲有。卽此醉殘花﹐便同嘗臘酒。悵望送春杯﹐殷勤掃花箒。誰爲駐東流﹐年年長在手。

題安州浮雲寺樓寄湖州張郎中

去夏疏雨餘﹐同倚朱欄語。當時樓下水﹐今日到何處﹖恨如春艸多﹐事與孤鴻去。楚岸柳何窮﹐別愁紛若絮。

過驪山作

始皇東遊出周鼎﹐劉項縱觀皆引頸。削平天下實辛勤﹐卻爲道旁窮百姓。黔首不愚爾益愚﹐千里函關囚獨夫。牧童火入九泉底﹐燒作灰時猶未枯。

池州送孟遲先輩

昔子來陵陽﹐時當苦炎熱。我𨿽在金臺﹐頭角長垂折。奉披塵意驚﹐立語平生豁。寺樓最騫軒﹐坐送飛鳥沒。一罇中夜酒﹐半破前峯月。煙院松飄蕭﹐風廊竹交戞。時步郭西南﹐繚徑苔圓折。好鳥響丁丁﹐小溪光汃汃。【普八切。】籬落見娉婷﹐機絲弄唖軋。煙濕樹姿嬌﹐雨餘山態活。仲秋往歷陽﹐同上牛磯歇。大江吞天去﹐一練橫坤抹。千帆美滿風﹐曉日殷鮮血。歷陽裴太守﹐襟韻苦超越。鞔鼓畫麒麟﹐看君撃狂節。離袖颭應勞﹐恨粉啼還咽。明年忝諌官﹐緑樹秦川闊。子提健筆來﹐勢若誇父渇。九衢林馬撾﹐千門織車轍。秦臺破心膽﹐黥陣驚毛髮。子旣屈一鳴﹐余固宜三刖。慵憂長者來﹐病怯長街喝。僧鑪風雪夜﹐相對眠一褐。暖灰重擁瓶﹐曉粥還分缽。靑雲馬生角﹐黃州使持節。秦嶺望樊川﹐秪得回頭別。商山四皓祠﹐心與樗蒲說。大澤兼葭風﹐孤城狐兔窟。且復考《詩》《書》﹐無因見簪笏。古訓屹如山﹐古風冷刮骨。周鼎列瓶罌﹐荊璧橫拋摋。【蘇割切。】力盡不可取﹐忽忽狂歌發。三年未爲苦﹐兩郡非不逹。秋浦倚吳江﹐去檝飛靑鶻。溪山好畫圖﹐洞壑深閨闥。竹岡森羽林﹐花塢團宮纈。景物非不佳﹐獨坐如韝紲。丹鵲東飛來﹐喃喃送君札。呼兒旋去聲供衫﹐走門空踏襪。手把一枝物﹐桂花香帶雪。喜極至無言﹐笑余翻不恱。人生直作百歲翁﹐亦是萬古一瞬中。我欲東召龍伯翁﹐上天掲取北斗柄。蓬萊頂上斡海水﹐水盡到底看海空。月於何處去﹐日於何處來﹖跳丸相趨走不住﹐堯舜禹湯文武周孔皆爲灰。酌此一杯酒﹐興君狂且歌。離別豈足更關意﹐衰老相隨可柰何﹗

重送

手撚金僕姑﹐腰懸玉轆轤。爬音琶頭峯北正好去﹐系取可汗鉗作奴。六宮𨿽念相如賦﹐其那防邊重武夫。

題池州弄水亭

弄水亭前溪﹐颭灔翠綃舞。綺席艸芊芊﹐紫嵐峯伍伍。螭蟠得形勢﹐翚飛如軒戶。一鏡奩曲堤﹐萬丸跳猛雨。檻前燕鴈棲﹐枕上巴帆去。叢筠侍修廊﹐密蕙媚幽圃。杉樹碧爲幢﹐花駢紅作堵。停樽遲去聲晚月﹐咽咽上幽渚。客舟耿孤燈﹐萬里人夜語。漫流罥苔槎﹐饑鳬曬雪羽。玄絲落鉤餌﹐冰鱗看吞吐。斷霓天帔垂﹐狂燒漢旗怒。曠朗半秋曉﹐蕭瑟好風露。光潔疑可攬﹐欲以襟懷貯。幽抱吟《九歌》﹐羇情思湘浦。四時皆異狀﹐終日爲良遇。小山浸石稜﹐撐舟入幽處。孤歌倚桂巖﹐晚酒眠松塢。紆余帶竹村﹐蠶鄕足砧杵。塍泉落環佩﹐畦苗差纂組。風俗知所尙﹐豪彊恥孤侮。鄰喪不相舂﹐公租無詬負。農時貴伏臘﹐簪瑱事禮賂。鄕校富華禮﹐徵行產彊弩。不能自勉去﹐但愧來何暮。故園漢上林﹐信美非吾土。

題宣州開元寺【寺置於東晉時】

南朝謝眺城﹐東吳最深處。亡國去如鴻﹐遺寺藏煙塢。樓飛九十尺﹐廊環四百柱。髙髙下下中﹐風繞松桂樹。靑苔照朱閣﹐白鳥兩相語。溪聲入僧夢﹐月色暉粉堵。閱景無旦夕﹐慿欄有今古。畱我酒一罇﹐前山看春雨。

大雨行【開成三年宣州開元寺作】

東垠黑風駕海水﹐海底卷上天中央。三吳六月忽淒慘﹐晚後點滴來蒼茫。錚棧雷車軸轍壯﹐矯躩蛟龍爪尾長。神鞭鬼馭載陰帝﹐來往噴灑何顚狂。四面崩騰玉京仗﹐萬里橫牙羽林搶。云纏風束亂敲磕﹐黃帝未勝蚩彊。百川气勢苦豪俊﹐坤關密鎖愁開張。大和六年亦如此﹐我時壯气神洋洋。東樓聳首看不足﹐恨無羽翼髙飛翔。盡召邑中豪健者﹐闊展朱盤開酒場。奔觥槌鼓助聲勢﹐眼底不顧纎腰娘。今年闒茸鬢已白﹐奇遊壯觀惟深藏。景物不盡人自老﹐誰知前事堪悲傷。

自宣州赴官入京路逢裴坦判官歸宣州因題贈

敬亭山下百頃竹﹐中有詩人小謝城。城髙跨樓滿金碧﹐下聽一溪寒水聲。梅花落徑香繚繞﹐雪白玉璫花下行。縈風酒斾掛朱閣﹐半醉遊人聞弄笙。我初到此未三十﹐頭腦釤利觔骨輕。畫堂檀板秋拍碎﹐一引有時聯十觥。老閒腰下丈二組﹐塵士髙懸千載名。重遊鬢白事皆攺﹐惟見東流春水平。對酒不敢起﹐逢君還眼明。云罍看人棒﹐波臉任他橫。一醉六十日﹐古來聞阮生。是非離別際﹐始見醉中情。今日送君話前事﹐髙歌引劍還一傾。江湖酒伴如相問﹐終老煙波不計程。

贈宣州元處士

陵陽北郭隱﹐身世兩忘者。蓬蒿三畝居﹐寛於一天下。罇酒對不酌﹐默與玄相話。人生自不足﹐愛嘆遭逢寡。

村行

春半南陽西﹐柔桑過村塢。娉娉垂柳風﹐點點回塘雨。蓑唱牧牛兒﹐籬窺蒨裙女。半濕解徵衫﹐主人饋雞黍。

史將軍二首

長鉟周都尉﹐閒如秋嶺雲。取蝥弧登壘﹐以駢鄰翼軍。百戰百勝價﹐河南河北聞。今遇太平日﹐老去誰憐君﹖

壯气蓋燕趙﹐耽耽魁傑人。彎弧五百步﹐長戟八十斤。河湟非內地﹐安史有遺塵。何日武臺坐﹐兵符授虎臣。

樊川文集第二

華淸宮三十韻

繡嶺明珠殿﹐層巒下繚墻。仰窺雕檻影﹐猶想赭袍光。昔帝登封後﹐中原自古彊。一千年際會﹐三萬里農桑。幾席延堯舜﹐軒墀立禹湯。雷霆馳號令﹐星斗煥文章。釣築乘時用﹐芝蘭在處芳。北扉閒木索﹐南面富循良﹐至道思玄圃﹐平居厭未央。鉤陳裹巖谷﹐文陛壓靑蒼。歌吹千秋節﹐樓臺八月涼。神仙髙縹緲﹐環佩碎丁當。泉暖涵窗鏡﹐云嬌惹粉囊。嫰嵐滋翠葆﹐淸渭照紅妝。帖泰生靈壽﹐歡娛歳序長。月聞仙曲調﹐霓作舞衣裳。雨露偏金穴﹐軋坤入醉鄕。玩兵師漢武﹐回手倒幹將。鯨鬛掀東海﹐胡牙揭上陽。喧呼馬嵬血﹐零落羽林槍。傾國畱無路﹐還魂怨有香。蜀峯橫慘淡﹐秦樹逺微茫。鼎重山難轉﹐天扶業更昌。望賢余故老﹐花蕚舊池塘。往事人誰問﹐幽襟淚獨傷。碧檐斜送日﹐殷葉半凋霜。迸水傾瑤砌﹐疏風罅玉房。塵埃羯鼔索﹐片段茘枝筐。鳥啄摧寒木﹐蝸涎蠧畫梁。孤煙知客恨﹐遙起泰陵傍。

長安雜題長句六首

觚稜金碧照山髙﹐萬國珪璋捧赭袍。舔筆和鉛欺賈馬﹐贊功論道鄙蕭曹。東南樓日珠簾捲﹐西北天宛玉厄豪。【《詩》曰﹕鞗革金厄蓋小環。】四海一家無一事﹐將軍攜鏡泣霜毛。

晴雲似絮惹低空﹐紫陌微微弄袖風。韓嫣金丸莎覆緑﹐許公韉汗杏粘紅。煙生窈窕深東第﹐輪撼流蘇下北宮。自笑苦無樓護智﹐可憐鉛槧竟何功。

雨晴九陌鋪江練﹐嵐嫩千峯疊海濤。南苑艸芳眠錦雉﹐夾城云暖下霓旄。少年羈絡靑紋玉﹐遊女花簪紫蔕桃。江碧柳深人盡醉﹐一瓢顏巷日空髙。

束帶謬趨文石陛﹐有章曾拜皂囊封。期嚴無柰睡畱癖﹐勢窘猶爲酒泥慵。偸釣侯家池上雨﹐醉吟隋寺日沈鐘。九原可作吾誰與﹖師友瑯琊邴曼容。

洪河淸渭天池浚﹐太白終南地軸橫。祥雲輝映漢宮紫﹐春光繡畫秦川明。艸妬佳人鈿朶色﹐風回公子玉銜聲。六飛南幸芙蓉苑﹐十里飄香入夾城。

豊貂長組金張輩﹐駟馬文衣許史家。白鹿原頭回獵騎﹐紫雲樓下醉江花。九重樹影連淸漢﹐萬壽山光學翠華。誰識大君謙讓徳﹐【聖上不受徽號。】一毫名利闘蛙蟇。

河湟

元載相公曾借箸﹐憲宗皇帝亦畱神。旋見衣冠就東市﹐忽遺弓劍不西巡。牧羊驅馬𨿽戎服﹐白髮丹心盡漢臣。惟有《涼州》歌舞曲﹐流傳天下樂閒人。

許七侍禦棄官東歸瀟灑江南頗聞自適髙秋企望題詩寄贈十韻

天子繡衣吏﹐東吳美退居。有園同庾信﹐避事學相如。蘭畹晴香嫩﹐筠溪翠影疏。江山九秋後﹐風月六朝余。錦肆開詩軸﹐靑囊結道書。霜巖紅薜荔﹐露沼白芙蕖。睡雨髙梧密﹐棊燈小閣虛。凍醪元亮秫﹐寒鱠季鷹魚。塵意迷今古﹐云情識捲舒。他年雪中棹﹐陽羨訪吾廬。【於義興縣﹐近有水榭。】

李給事二首

一章緘拜皂囊中﹐栗栗朝廷有古風。元禮去歸緱氏學﹐【李膺退罷﹐歸緱氏﹐教授生徒。給事論鄭注﹕「告滿歸頴陽。」】江充來見犬臺宮。【鄭注﹕對於浴室。】紛紜白晝驚千古﹐鈇鑕朱殷幾一空。曲突徙薪人不會﹐海邊今作釣魚翁。

晚髮悶還梳﹐憶君秋醉餘。可憐劉校尉﹐曾訟石中書。【給事因忤仇軍容﹐棄官東歸。】消長𨿽殊事﹐仁賢每見如。因看魯褒論﹐何處是吾廬﹖

題永崇西平王宅太尉愬院六韻

天下無雙將﹐關西第一雄。授符黃石老﹐學劍白猿翁。矯矯雲長勇﹐恂恂郤縠風。家呼小太尉﹐國號大梁公。【太尉季弟司徒徳亦封梁國公。】半夜龍驤去﹐中原虎穴空。隴山兵十萬﹐嗣子握琱弓。【今鳯翔李尙書太尉長子。】

東兵長句十韻

上黨爭爲天下脊﹐邯鄲四十萬秦坑。狂童何者欲專地﹐聖主無私豈翫兵。玄象森羅搖北落﹐詩人章句詠東徵。雄如馬武皆彈劍﹐少似終軍亦請纓。屈指廟堂無失策﹐垂衣堯舜待升平。羽林東下雷霆怒﹐楚甲南來組練明。卽墨龍文光照曜﹐常山蛇陣勢縱橫。落鵰都尉萬人敵﹐黒矟將軍一鳥輕。漸見長圍云欲合﹐可憐窮壘帶猶縈。凱歌應是新年唱﹐便逐春風浩浩聲。

過勤政樓

千秋佳節名空在﹐承魯思囊世已無。惟有紫苔偏稱意﹐年年因雨上金鋪。

題魏文貞

蟪蛄寧與雪霜期﹐賢哲難敎俗士知。可憐貞觀太平後﹐天且不畱封徳彜。

早春閣下寓直蕭九舍人亦直內署因寄書懷四韻

禦水初銷凍﹐宮花尙怯寒。千峯橫紫翠﹐雙闕憑欄幹。玉漏輕風順﹐金莖淡日殘。王喬在何處﹖淸漢正驂鸞。

秋晚與沈十七舍人期遊樊川不至

邀侶以官解﹐泛然成獨遊。川光初媚日﹐山色正矜秋。野竹疏還密﹐巖泉咽復流。杜村連潏水﹐晚步見垂鉤。

念昔遊三首

十載飄然繩檢外﹐鐏前自獻自爲酬。秋山春雨閒吟處﹐倚徧江南寺寺樓。

雲門寺【越州】外逢猛雨﹐林黒山髙雨腳長。曾奉郊宮爲近侍﹐分明【先勇切。】羽林槍。

李白題詩水西寺﹐【宣州涇縣。】古木回巖樓閣風。半醒半醉遊三日﹐紅白花開山雨中。

今皇帝陛下一詔徵兵不日功集河湟諸郡次第歸降臣獲覩聖功輙獻歌詠

捷書皆應睿謀期﹐十萬曾無一鏃遺。漢武慚誇朔方地﹐宣王休道太原師。威加塞外寒來早﹐恩入河源凍合遲。聽取滿城歌舞曲﹐《涼州》聲韻喜參差。

奉和白相公聖徳和平致玆休運歲終功就合詠盛明呈上三相公長句四韻

行看臘破好年光﹐萬壽南山對未央。黠戞可汗修職貢﹐文思天子復河湟。應須日禦西巡狩﹐不假星弧北射狼。吉甫裁詩歌盛業﹐一篇《江漢》美宣王。

過華淸宮絕句三首

長安回望繡成堆﹐山頂千門次第開。一騎紅塵妃子笑﹐無人知是荔枝來。

新丰緑樹起黃埃﹐數騎漁陽探使回。【帝使中使輔璆琳探祿山反否。璆琳受祿山金﹐言祿山不反。】《霓裳》一曲千峯上﹐舞破中原始下來。

萬國笙歌醉太平﹐倚天樓殿月分明。雲中亂拍祿山舞﹐風過重巒下笑聲。

登樂遊原

長空澹澹孤鳥沒﹐萬古銷沈向此中。看取漢家何似業﹐五陵無樹起秋風。

聞慶州趙縱使君與黨項戰中箭身死長句

將軍獨乘鐵騘馬﹐楡溪戰中金僕姑。死綏卻是古來有﹐驍將自驚今日無。靑史文章爭點筆﹐朱門歌舞笑捐驅。誰知我亦輕生者﹐不得君王丈二殳。【時珠切。】

送容州中丞赴鎭

交址同星座﹐龍泉似斗文。燒香翠羽帳﹐看舞郁金裙。鷁首衝瀧浪﹐犀渠拂嶺雲。莫教銅柱北﹐空說馬將軍。

夏州崔常侍自少常亞列出領麾幢十韻

帝命詩書將﹐壇登禮樂卿。三邊要髙枕﹐萬里得長城。對客猶褒博﹐塡門已斾旌。腰間五綬貴﹐天下一家榮。野水差新燕﹐芳郊咔夏鶯。別風嘶玉勒﹐殘日望金莖。楡塞孤煙媚﹐銀川緑艸明。戈矛虓虎士﹐弓箭落鵰兵。魏絳言堪采﹐陳湯事偶成。若須垂竹帛﹐靜勝是功名。

街西長句

碧池新漲浴嬌鴉﹐分鎖長安富貴家。遊騎偶同人鬥酒﹐名園相倚杏交花。銀秋騕裊嘶宛馬﹐繍鞅璁瓏走鈿車。一曲將軍何處笛﹐連云芳樹日初斜。

春申君

烈士思酬國士恩﹐春申誰與快冤魂﹖三千賓客總珠履﹐欲使何人殺李園﹖

相如死後無詞客﹐延壽亡來絕畫工。玉顏不是黃金少﹐淚滴秋山入壽宮。【此一首《奉陵宮人》。】

讀韓杜集

杜詩韓集愁來讀﹐似倩麻姑癢處抓。天外鳯凰誰得髓﹐無人解合續弦膠。

春日言懷寄虢州李常侍十韻

岸蘚生紅藥﹐巖泉漲碧塘。地分蓮嶽秀﹐艸接鼎原芳。南派潨【音叢。】漴【崢江反。】急﹐風畦芷若香。織蓬眠舴艋﹐驚夢起鴛鴦。論吐開冰室﹐詩陳曝錦張。貂簪荊玉潤﹐丹穴鳯毛光。子弟新登甲科。今日還珠守﹐何年執戟郎﹖且嫌遊晝短﹐莫問積薪場。無計披淸裁﹐惟持祝壽觴。願公如衛武﹐百歳尙康彊。

李侍郎於陽羨裏富有泉石牧亦於陽羨粗有薄產敍舊述懷因獻長句四韻

冥鴻不下非無意﹐塞馬歸來是偶然。紫綬公卿今放矌﹐白頭郎吏尙畱連。終南山下拋泉洞﹐陽羨溪中買釣船。欲與明公操履杖﹐頭聞休去是何年。

贈李處士長句四韻

玉函怪牒鎖靈篆﹐紫洞香風吹碧桃。老翁四目牙爪利﹐擲火萬里精神髙。靄靄祥雲隨步武﹐累累秋冡嘆蓬蒿。三山朝去應非久﹐奼女當窗繡羽袍。

送國棊王逢

玉子紋楸一路饒﹐最宜檐雨竹蕭蕭。羸形暗去春泉長﹐勢拔橫來野火燒。守道還如周伏柱﹐鏖兵不羨霍嫖姚。得年七十更萬日﹐與子期於局上銷。

重送絕句

絕藝如君天下少﹐閒人似我世間無。別後竹窗風雪夜﹐一燈明暗覆吳圖。

少年行

連環羈玉聲光碎﹐緑錦蔽泥虯捲髙。春風細雨走馬去﹐珠落璀璀白罽袍。

奉和門下相公送西川相公兼領相印出鎭全蜀詩十八韻

盛業冠伊唐﹐臺階翊戴光。無私天雨露﹐有截舜衣裳。蜀輟新衡鏡﹐池畱舊鳯凰。同心眞石友﹐寫恨蔑河梁。虎騎揺風斾﹐貂冠韻水蒼。彤弓隨武庫﹐金印逐文房。棧壓嘉陵咽﹐峯橫劍閣長。前驅二星去﹐開險五丁忙。廽首崢嶸盡﹐連天艸樹芳。丹心懸魏闕﹐往事愴甘棠。治化輕諸葛﹐威聲懾夜郎。君平敎說卦﹐犬子召升堂。塞接西山雪﹐橋維萬里檣。奪霞紅錦爛﹐撲地酒鑪香。忝逐三千客﹐曾依數仞墻。滯頑堪白屋﹐攀附亦周行。肉管伶倫曲﹐《簫》《韶》淸廟章。唱髙知和寡﹐小子斐然狂。

朱坡

下杜鄕園古﹐泉聲繞捨啼。靜思長慘切﹐薄宦與乖睽。北闕千門外﹐南山午谷西。倚川紅葉嶺﹐連寺緑楊堤。迥野翹霜鶴﹐澄潭舞錦雞。濤驚堆萬岫﹐舸急轉千溪。眉點萱牙嫩﹐風條柳幄迷。岸藤梢虺尾﹐沙渚印麑蹄。火燎湘桃塢﹐波光碧繡畦。日痕絙【胡官切。】翠巘﹐陂影墮晴霓。蝸壁斕斑蘚﹐銀筵荳寇泥。洞云生片段﹐苔徑繚髙低。偃蹇松公老﹐森嚴竹陣齊。小蓮娃欲語﹐幽筍稚相攜。漢館畱余趾﹐周臺接故蹊。蟠蛟崗隱隱﹐班雉艸萋萋。樹老蘿紆組﹐巖深石啟閨。侵窗紫桂茂﹐拂面翠禽棲。有計冠終掛﹐無才筆謾提。自塵何太甚﹐休笑觸藩羝。

早春寄嶽州李使君李善棊愛酒情地閒雅

城髙倚峭巘﹐地勝足樓臺。朔漠暖鴻去﹐瀟湘春水來。縈盈幾多思﹐掩抑若爲裁。返照三聲角﹐寒香一樹梅。烏林芳艸逺﹐赤壁健帆開。往事空遺恨﹐東流豈不廽。分符潁川政﹐弔屈洛陽才。拂匣調珠柱﹐磨鉛勘玉杯。棊翻小窟勢﹐壚撥凍醪醅。【《詩》云「爲此春酒﹐以介眉壽。」注云「凍醪」。】此興予非薄﹐何時得奉陪﹖

送王侍禦赴夏口座主幕

君爲珠履三千客﹐我是靑衿七十徒。禮數全優知隗始﹐討論常見念回愚。黃鶴樓前春水闊﹐一杯還憶故人無﹖

自貽

杜陵蕭次君﹐遷少去官頻。寂寞憐吾道﹐依俙似古人。飾心無彩繢﹐到骨是風塵。自嫌如疋素﹐刀尺不由身。

自遣

四十已云老﹐況逢憂窘余。旦抽持板手﹐卻展小年書。嗜酒狂嫌阮﹐知非晚笑蘧。聞流寧嘆吒﹐待俗不親疏。遇事知裁剪﹐操心識捲舒。還稱二千石﹐於我意何如﹖

題桐葉

去年桐落故溪上﹐把葉因題《歸燕》詩。江樓今日送歸燕﹐正是去年題葉時。葉落燕歸眞可惜﹐東流玄髮且無期。笑筵歌席反惆悵﹐朗月淸風見別離。莊叟彭殤同在夢﹐陶潛身世兩相遺。一丸五色成虛語﹐石爛松薪更莫疑。哆【尺也反。】侈不勞文似錦﹐進趨何必利如錐。錢神任尓知無敵﹐酒聖於吾亦庶幾。江畔秋光蟾閣鏡﹐檻前山翠茂陵眉。罇香輕泛數枝菊﹐檐影斜侵半局棊。休指宦遊論巧拙﹐秖將愚直禱神祇。三吳煙水平生念﹐寧向閒人道所之。

沈下賢

斯人淸唱何人和﹖艸徑苔蕪不可尋。一夕小敷山下夢﹐水如環佩月如襟。

李和鼎

鵩鳥飛來庚子直﹐謫去日蝕辛卯年。由來枉死賢才事﹐消長相持勢自然。

贈沈學士張歌人

拖袖事當年﹐郎敎唱客前。斷時輕裂玉﹐收處逺繰煙。孤直縆云定﹐光明滴水圓。泥【去聲。】情遲急管﹐流恨咽長弦。吳苑春風起﹐河橋酒斾懸。慿君更一醉﹐家在杜陵邊。

憶遊朱坡四韻

秋艸樊川路﹐斜陽覆盎門。獵逢韓嫣騎﹐樹識館陶園。帶雨經荷沼﹐盤煙下竹村。如今歸不得﹐自戴望天盆。

朱坡絕句三首

故國池塘倚禦渠﹐江城三詔換魚書。賈生辭賦恨流落﹐秖向長沙住歲餘。【文帝歲餘思賈生。】

煙深苔巷唱樵兒﹐花落寒輕倦客歸。藤岸竹洲相掩映﹐滿池春雨鸊鵜飛。

乳肥春洞生鵝管﹐沼避回巖勢犬牙。自笑捲懷頭角縮﹐歸盤煙磴恰如蝸。

出宮人二首

閒吹玉殿昭華管﹐醉折棃園縹蔕花。十年一夢歸人世﹐絳縷猶封系臂紗。

平陽拊背穿馳道﹐銅雀分香下璧門。幾向綴珠深殿裏﹐妬拋羞態臥黃昏。

長安秋望

樓倚霜樹外﹐鏡天無一毫。南山與秋色﹐气勢兩相髙。

獨酌

窗外正風雪﹐擁鑪開酒缸。何如釣船雨﹐蓬底睡秋江。

醉眠

秋醪雨中熟﹐寒齋落葉中。幽人本多睡﹐更酌一鐏空。

不飲贈酒

細算人生事﹐彭殤共一籌。與愁爭底事﹖要爾作戈矛。

昔事文皇帝三十二韻

昔事文皇帝﹐叨官在諫垣。奏章爲得地﹐齚齒負明恩。金虎知難動﹐毛釐亦恥言。撩頭𨿽欲吐﹐到口卻成吞。照膽常懸鏡﹐窺天自戴盆。周鐘旣窕槬﹐【胡化切。】黥陣亦瘢痕。鳯闕觚稜影﹐仙盤曉日暾。雨晴文石滑﹐風暖戟衣翻。每慮號無告﹐長憂駭不存。隨行【戶部反。】惟局蹐﹐出語但寒暄。宮省咽喉任﹐戈矛羽衛屯。光塵皆影附﹐車馬定西奔。億萬持衡價﹐錙銖挾契論。堆時過北斗﹐積處滿西園。接棹隋河溢﹐連蹄蜀棧刓。漉空滄海水﹐搜盡卓王孫。闘巧猴雕刺﹐誇趫索掛跟。狐威假白額﹐梟嘯得黃昏。馥馥芝蘭圃﹐森森枳棘藩。吠聲嗾國猘﹐公議怯膺門。竄逐諸丞相﹐蒼茫逺帝閽。一名爲吉士﹐誰免弔湘魂﹖間世英明主﹐中興道徳尊。昆崗憐積火﹐河漢注淸源。川口堤防決﹐陰車鬼怪掀。重雲開朗照﹐九地雪幽冤。我實剛腸者﹐形甘短褐髠。曾經觸蠆尾﹐猶得憑熊軒。杜若芳洲翠﹐嚴光釣瀬喧。溪山侵越角﹐封壤盡吳根。客恨縈春細﹐鄕愁壓思繁。祝堯千萬壽﹐再拜揖余罇。

道一大尹存之學士庭美學士簡於聖明自致霄漢皆與捨弟昔年還往牧支離窮悴竊於一麾書美歌詩兼自言志因成長句四韻呈上三君子

九金神鼎重丘山﹐五玉諸侯雜佩環。星座通霄狼獵暗﹐戍樓吹笛虎牙閒。鬥間紫气龍埋獄﹐天上洪鑪帝鑄顏。若念西河舊交友﹐魚符應許出函關。

杏園

夜來微雨洗芳塵﹐公子驊驑步貼勻。莫怪杏園顦顇去﹐滿城多少挿花人。

春晚題韋家亭子

擁鼻侵襟花艸香﹐髙臺春去恨茫茫。蔫紅半落平池晚﹐曲渚飄成錦一張。

過田家宅

安邑南門外﹐誰家板築髙﹖奉誠園裏地﹐墻缺見蓬蒿。

見宋拾遺題名處感而成詩

竄逐窮荒與死期﹐餓惟蒿藿病無醫。憐君更抱重泉恨﹐不見崇山謫去時。

雪晴訪趙嘏街西所居三韻

命代風騷將﹐誰登李杜壇。少陵鯨海動﹐翰苑鶴天寒。今日訪君還有意﹐三條冰雪獨來看。

將赴吳興登樂遊原一絕

淸時有味是無能﹐閒愛孤云靜愛僧。欲把一麾江海去﹐樂遊原上望昭陵。

樊川文集第三

洛陽長句二首

艸色人心相與閒﹐是非名利有無間。橋橫落照虹堪畫﹐樹鎖千門鳥自還。芝蓋不來云杳杳﹐仙舟何處水潺潺﹖君王謙讓泥金事﹐蒼翠空髙萬歲山。

天漢東穿白玉京﹐日華浮動翠光生。橋邊遊女佩環委﹐波底上陽金碧明。月鎖名園孤鶴唳﹐川酣秋夢鑿龍聲。連昌繡嶺行宮在﹐玉輦何時父老迎﹖

洛中監察病假滿送韋楚老拾遺歸朝

洛橋風暖細翻衣﹐春引仙官去玉墀。獨鶴初衝太虛日﹐九牛新落一毛時。行開敎化期君是﹐臥病神祇禱我知。十載丈夫堪恥處﹐朱云猶掉直言旗。

東都送鄭處誨挍書歸上都

悠悠渠水淸﹐雨霽洛陽城。槿墮初開艶﹐蟬聞第一聲。故人容易去﹐白髮等閒生。此別無多語﹐期君晦盛名。

故洛陽城有感

一片官墻當道危﹐行人爲汝去遲遲。篳圭苑裏秋風後﹐平樂館前斜日時。錮黨豈能畱漢鼎﹐淸談空解識胡兒。千燒萬戰坤靈死﹐慘慘終年鳥雀悲。

揚州三首

煬帝雷塘土﹐迷蔵有舊樓。誰家唱《水調》﹐明月滿揚州。【煬鑿汴河﹐自造水調。】駿馬宜閒出﹐千金好暗遊。喧闐醉年少﹐半脫紫茸裘。

秋風放螢苑﹐春艸鬥鷄臺。金絡擎鵰去﹐鸞環拾翠來。蜀船紅錦重﹐越橐水沈堆。處處皆華表﹐淮王柰卻回。

街垂千步柳﹐霞映兩重城。天碧臺閣麗﹐風涼歌管淸。纎腰間長袖﹐玉佩雜繁纓。拖軸誠爲壯﹐豪華不可名。自是荒淫罪﹐何妨作帝京。

潤州二首

句吳亭東千里秋﹐放歌曾作昔年遊。靑苔寺裏無馬迹﹐緑水橋邊多酒樓。大抵南朝皆曠逹﹐可憐東晉最風流。月明更想桓伊在﹐一笛聞吹《出塞》愁。

謝眺詩中佳麗地﹐夫差傳裏水犀軍。城髙鐵甕橫彊弩﹐【潤州城﹐孫策築﹐號爲鐵甕。】柳暗朱樓多夢云。畫角愛飄江北去﹐釣歌長向月中聞。揚州塵土試回首﹐不惜千金借與君。

題揚州禪智寺

雨過一蟬噪﹐飄蕭松桂秋。靑苔滿階砌﹐白鳥故遲畱。暮藹生深樹﹐斜陽下小樓。誰知竹西路﹐歌吹是揚州。

西江懷古

上吞巴漢控瀟湘﹐怒似連山淨鏡光。魏帝縫囊眞戲劇﹐符堅投箠更荒唐。千秋釣舸歌《明月》﹐萬里沙鷗弄夕陽。範蠡淸塵何寂寞﹐好風惟屬往來商。

江南懷古

車書混一業無窮﹐井邑山川今古同。戊辰年向金陵過﹐惆悵閒吟憶庾公。

江南春絕句

千里鶯啼緑映紅﹐水村山郭酒旗風。南朝四百八十寺﹐多少樓臺煙雨中。

將赴宣州畱題揚州禪智寺

故里溪頭松柏雙﹐來時盡日倚松窗。杜陵隋苑已絕國﹐秋晚南遊更渡江。

題宣州開元寺水閣閣下宛溪夾溪居人

六朝文物艸連空﹐天澹雲閒今古同。鳥去鳥來山色裏﹐人歌人哭水聲中。深秋簾幕千家雨﹐落日樓臺一笛風。惆悵無因見範蠡﹐參差煙雨五湖東。

宣州送裴坦判官往舒州時牧欲赴官歸京

日暖泥融雪半銷﹐行人芳艸馬聲驕。九華山路雲遮寺﹐淸弋江村柳拂橋。君意如鴻髙的的﹐我心懸斾正揺揺。同來不得同歸去﹐故國逢春一寂寥。

句溪夏日送廬霈秀才歸王屋山將欲赴舉

野店正紛泊﹐繭蠶初引絲。行人碧溪渡﹐繋馬緑楊枝。苒苒迹始去﹐悠悠心所期。秋山念君別﹐惆悵桂花時。

自宣城赴官上京

蕭灑江湖十過秋﹐酒杯無日不遲畱。謝公城畔溪驚夢﹐蘇小門前柳拂頭。千里雲山何處好﹐幾人襟韻一生休﹖塵冠掛卻知閒事﹐終把蹉跎訪舊遊。

春末題池州弄水亭

使君四十四﹐兩佩左銅魚。爲吏非循吏﹐論書讀底書﹖晚花紅艶靜﹐髙樹緑陰初。亭宇淸無比﹐溪山畫不如。嘉賓能嘯詠﹐宮妓巧妝梳。逐日愁皆碎﹐隨時醉有餘。偃須求五鼎﹐陶秪愛吾廬。趣向人皆異﹐賢豪莫笑渠。

登池州九峯樓寄張祜

百感中來不自由﹐角聲孤起夕陽樓。碧山終日思無盡﹐芳艸何年恨卽休。睫在眼前長不見﹐道非身外更何求﹖誰人得似張公子﹐千首詩輕萬戶侯。

齊安郡晚秋

柳岸風來影漸疏﹐使君家似野人居。雲容水態還堪賞﹐嘯志歌懷亦自如。雨暗殘燈棊欲散﹐酒醒孤枕鴈來初。可憐赤壁爭雄渡﹐惟有簔翁坐釣魚。

九日齊山登髙

江涵秋影鴈初飛﹐與客攜壷上翠微。塵世難逢開口笑﹐菊花須挿滿頭歸。但將酩酊酬佳節﹐不用登臨恨落暉。古往今來只如此﹐牛山何必獨沾衣。

池州春送前進士蒯希逸

芳艸復芳艸﹐斷腸還斷腸。自然堪下淚﹐何必更殘陽。楚岸千萬里﹐燕鴻三兩行。有家歸不得﹐況舉別君觴。

齊安郡中偶題二首

兩竿落日溪橋上﹐半縷輕煙柳影中。多少緑荷相倚恨﹐一時回首背西風。

秋聲無不攪離心﹐夢澤蒹葭楚雨深。自滴階前大梧葉﹐幹君何事動哀吟。

齊安郡後池絕句

菱透浮萍緑錦池﹐夏鶯千轉弄薔薇。盡日無人看微雨﹐鴛鴦相對浴紅衣。

題齊安城樓

鳴軋江樓角一聲﹐微陽瀲瀲落寒汀。不用慿欄苦回首﹐故鄕七十五長亭。

池州李使君歿後十一日處州新命始到後見歸妓感而成詩

縉雲新命詔初行﹐才是孤魂壽噐成。黃壤不知新雨露﹐粉書空換舊銘旌。巨卿哭處云空斷﹐阿騖歸來月正明。多少四年遺愛事﹐鄕閭生子李爲名。

見劉秀才與池州妓別

逺風南浦萬重波﹐未似生離恨別多。楚管能吹《柳花怨》﹐吳姬爭唱《竹枝歌》。金釵橫處緑云墮﹐玉筯凝時紅粉和。待得枚皐相見日﹐自應妝鏡笑蹉跎。

池州廢林泉寺

廢寺碧溪上﹐頹垣倚亂峯。看棲歸樹鳥﹐猶想過山鐘。石路尋僧去﹐此生應不逢。

憶齊安郡

平生睡足處﹐云夢澤南州。一夜風欺竹﹐連江雨送秋。格卑常汩汩﹐力學彊悠悠。終掉塵中手﹐瀟湘釣漫流。

池州淸溪

弄溪終日到黃昏﹐照數秋來白髮根。何物賴君千徧洗﹐筆頭塵土漸無痕。

遊池州林泉寺金碧洞

袖拂霜林下石稜﹐潺湲聲斷滿溪冰。攜茶臘月遊金碧﹐合有文章病茂陵。

卽事【黃州作】

因思上黨三年戰﹐閒詠周公《七月》詩。竹帛未聞書死節﹐丹靑空見畫靈旗。蕭條井邑如魚尾﹐早晚干戈識虎皮。莫笑一麾東下計﹐滿江秋浪碧參差。

贈李秀才【是上公孫子】

骨淸年少眼如冰﹐鳯羽參差五色層。天上麒麟時一下﹐人間不獨有徐陵。

寄李起居四韻

楚女梅簪白雪姿﹐前溪碧水凍醪時。云罍心凸知難捧﹐鳯管簧寒不受吹。南國劍眸能昐眄﹐侍臣香袖愛僛垂。自憐窮律窮途客﹐正劫孤燈一局棊。

題池州貴池亭

勢比淩歊宋武臺﹐分明百里逺帆開。蜀江雪浪西江滿﹐彊半春寒去卻來。

蘭溪【在蘄州西。】

蘭溪春盡碧泱泱﹐映水蘭花雨發香。楚國大夫憔悴日﹐應尋此路去瀟湘。

睦州四韻

州在釣臺邊﹐溪山實可憐。有家皆掩映﹐無處不潺湲。好樹鳴幽鳥﹐晴樓入野煙。殘春杜陵客﹐中酒落花前。

秋晚早發新定

解印書千軸﹐重陽酒百缸。涼風滿紅樹﹐曉月下秋江。巖壑會歸去﹐塵埃終不降。懸纓未敢濯﹐嚴瀬碧漴漴。

除官歸京睦州雨霽

秋半吳天霽﹐淸凝萬里光。水聲侵笑語﹐嵐翠撲衣裳。逺樹疑羅帳﹐孤云認粉囊。溪山侵兩越﹐時節到重陽﹐顧我能甘賤﹐無由得自彊。誤曾公觸尾﹐不敢夜循墻。豈意籠飛鳥﹐還爲錦帳郎。网今開傅爕﹐書舊識黃香。曾在史館四年。奼女眞虛語﹐饑兒欲一行。淺深須揭厲﹐休更學張綱。

夜泊桐廬先寄蘇臺盧郎中

水檻桐廬館﹐歸舟系石根。笛吹孤戍月﹐犬吠隔溪村。十載違淸裁﹐幽懷未一論。蘇臺菊花節﹐何處與開鐏﹖

新轉南曹未敍朝散初秋暑退出守吳興書此篇以自見志

捧詔汀洲去﹐全家羽翼飛。喜拋新錦帳﹐榮借舊朱衣。且免材爲累﹐何妨拙有機。宋株聊自守﹐魯酒怕旁圍。淸尙寜無素﹐光陰亦未晞。一杯寛幕席﹐五字弄珠璣。越浦黃甘嫰﹐吳溪紫蟹肥。平生江海志﹐佩得左魚歸。

題白蘋洲

山鳥飛紅帶﹐亭薇拆紫花。溪光初透徹﹐秋色正淸華。靜處知生樂﹐喧中見死誇。無多珪組累﹐終不負煙霞。

題茶山在宜興。

山實東吳秀﹐茶稱瑞艸魁。剖符𨿽俗吏﹐修貢亦仙才。溪盡停蠻棹﹐旗張卓翠苔。柳村穿窈窕﹐松澗渡喧豗。等級雲峯峻﹐寛平洞府開。拂天聞笑語﹐特地見樓臺。泉嫰黃金湧﹐【山有金沙泉﹐修貢岀罷﹐貢卽絕。】牙香紫璧裁。拜章期沃日﹐輕騎疾奔雷。舞袖嵐侵澗﹐歌聲谷答回。磬音藏葉鳥﹐雪艷照潭梅。好是全家到﹐兼爲奉詔來。樹陰香作帳﹐花徑落成堆。景物殘三月﹐登臨愴一杯。重遊難自克﹐俛首入塵埃。

茶山下作

春風最窈窕﹐日曉柳村西。嬌雲光占岫﹐健水鳴分溪。燎巖野花逺﹐戞瑟幽鳥啼。把酒坐芳艸﹐亦有佳人攜。

入茶山下題水口艸市絕句

倚溪侵嶺多髙樹﹐誇酒書旗有小樓。驚起鴛鴦豈無恨﹐一雙飛去卻回頭。

春日茶山病不飲酒因呈賓客

笙歌登畫船﹐十日淸明前。山秀白雲膩﹐溪光紅粉鮮。欲開未開花﹐半陰半晴天。誰知病太守﹐猶得作茶仙。

不飲贈官妓

芳艸正得意﹐汀洲日欲西。無端千樹柳﹐更拂一條溪。幾朶梅堪折﹐何人手好攜。誰憐佳麗地﹐春恨卻淒淒。

早春贈軍事薛判官

雪後新正半﹐春來四刻長。晴梅朱粉艷﹐嫰水碧羅光。弦管開《雙調》﹐花鈿坐兩行。惟君莫惜醉﹐認取少年場。

代吳興妓春初寄薛軍事

霧冷侵紅粉﹐春陰撲翠鈿。自悲臨曉鏡﹐誰與惜流年﹖柳暗霏微雨﹐花愁黯淡天。金釵有幾隻﹐抽當酒家錢。

八月十二日得替後移居霅音詐。溪館因題長句四韻

萬家相慶喜秋成﹐處處樓臺歌板聲。千歲鶴歸猶有恨﹐一年人住豈無情。夜涼溪館畱僧話﹐風定蘇潭看月生。景物登臨閒始見﹐願爲閒客此閒行。

初冬夜飲

淮陽多病偶求歡﹐客袖侵霜與燭盤。砌下梨花一堆雪﹐明年誰此憑欄幹﹖

栽竹

本因遮日種﹐卻似爲溪移。歷歷羽林影﹐疏疏煙露姿。蕭騷寒雨夜﹐敲劼【客八反。】晚風時。故國何年到﹐塵冠掛一枝。

梅

輕盈照溪水﹐掩斂下瑤臺。妬雪聊相比﹐欺春不逐來。偶同佳客見﹐似爲凍醪開。若在秦樓畔﹐堪爲弄玉媒。

山石橊

似火山橊映小山﹐繁中能薄艶中閒。一朶佳人玉釵上﹐秪疑燒卻翠雲鬟。

柳長句

日落水流西復東﹐春光不盡柳何窮。巫娥廟裏低含雨﹐宋玉宅前斜帶風。莫將楡莢共爭翠﹐深感杏花相映紅。灞上漢南千萬樹﹐幾人遊宦別離中﹖

隋堤柳

夾岸垂楊三百里﹐秪應圖畫最相宜。自嫌流落西歸疾﹐不見東風二月時。

柳絕句

數樹新開翠影齊﹐倚風情態被春迷。依依故國樊川恨﹐半掩村橋半拂溪。

獨柳

含煙一株柳﹐拂地揺風久。佳人不忍折﹐悵望回纎手。

早鴈

金河秋半虜弦開﹐云外驚飛四散哀。仙掌月明孤影過﹐長門燈暗數聲來。須知胡騎紛紛在﹐豈逐春風一一回﹖莫厭瀟湘少人處﹐水多菇米岸莓苔。

鵁鶄

芝莖抽紺趾﹐淸唳擲金梭。日翅閒張錦﹐風池去罥羅。靜眠依翠荇﹐暖戲折髙荷。山陰豈無爾﹐繭字換羣鵝。

鸚鵡

華堂日漸髙﹐雕檻繋紅絳。故國隴山樹﹐美人金剪刀。避籠交翠尾﹐罅嘴靜新毛。不念三緘事﹐世途皆尓曹。

鶴

淸音迎晚月﹐愁思立寒蒲。丹頂西施頰﹐霜毛四皓須。碧雲行止躁﹐白鷺性靈麤。終日無羣伴﹐溪邊弔影孤。

鴉

擾擾復翻翻﹐黃昏揚冷煙。毛欺皇后髮﹐聲感楚姬弦。蔓壘盤風下﹐霜林接翅眠。祗如西旅樣﹐頭白豈無緣。

鷺鷥

雪衣雪發靑玉觜﹐羣捕魚兒溪影中。驚飛逺映碧山去﹐一樹梨花落晚風。

村捨燕

漢官一百四十五﹐多下珠簾閉瑣窗。何處營巢夏將半﹐茅檐煙裏語雙雙。

歸燕

畫堂歌舞喧喧地﹐社去社來人不看。長是江樓使君伴﹐黃昏猶待倚欄幹。

傷猿

獨折南園一朶梅﹐重尋幽坎已生苔。無端晚吹驚髙樹﹐似裊長枝欲下來。

還俗老僧

雪發不長寸﹐秋寒力更微。獨尋一徑葉﹐猶挈納殘衣。日暮千峯裏﹐不知何處歸。

斫竹

寺廢竹色死﹐宦家寕爾畱。霜根漸隨斧﹐風玉尙敲秋。江南苦吟客﹐何處送悠悠。

將赴湖州畱題亭菊

陶菊手自種﹐楚蘭心有期。遙知渡江日﹐正是擷芳時。

折菊

籬東菊徑深﹐折得自孤吟。雨中衣半濕﹐擁鼻自知心。

云

盡日看云首不回﹐無心都大似無才。可憐光彩一片玉﹐萬里晴天何處來﹖

醉後題僧院

離心忽忽復淒慺﹐雨晦傾瓶取醉泥。可羨髙僧共心語﹐一如攜稚往東西。

題禪院

觥船一棹百分空﹐十歳靑春不負公。今日鬢絲禪榻畔﹐茶煙輕揚落花風。

哭李給事中敏

陽陵郭門外﹐坡陁不平貌。丈五墳。九泉如結友﹐玆地好埋君。朱云葬陽陵郭外。

黃州竹徑

竹濁蟠小徑﹐屈折斗蛇來。三年得歸去﹐知遶幾千廽。

題敬愛寺樓

暮景千山雪﹐春寒百尺樓。獨登還獨下﹐誰會我悠悠﹖

送劉秀才歸江陵

彩服鮮華覲渚宮﹐鱸魚新熟別江東。劉郎浦夜侵船月﹐宋玉亭春弄袖風。落落精神終有立﹐飄飄才思杳無窮。誰人世上爲金口﹐借取明時一薦雄。

見吳秀才與池妓別因成絕句

紅燭短時羗笛怨﹐淸歌咽處蜀弦髙。萬里分飛兩行淚﹐滿江寒雨正蕭騷。

湖南正初招李郢秀才

行樂及時時已晚﹐對酒當歌歌不成。千里暮山重疊翠﹐一溪寒水淺深淸。髙人以飲爲忙事﹐浮世除詩盡彊名。看著白蘋牙欲吐﹐雪舟相訪勝閒行。

贈朱道靈

劉根丹篆三千字﹐郭璞靑囊兩卷書。牛渚磯南謝山北﹐白雲深處有巖居。

屏風絕句

屏風周昉畫纎腰﹐歲久丹靑色半銷。斜倚玉窗鸞髮女﹐拂塵猶自妬嬌饒。

哭韓綽

平明送葬上都門﹐紼翣交橫逐去魂。歸來冷笑悲身事﹐喚婦呼兒索酒盆。

新定途中

無端偶效張文紀﹐下杜鄕園別五秋。重過江南更千里﹐萬山深處一孤舟。

題新定八松院小石

雨滴珠璣碎﹐苔生紫翠重。故關何日到﹖且看小三峯。

樊川文集第四

往年隨故府吳興公夜泊蕪湖口今赴官西去再宿蕪湖感舊傷懷因成十六韻

南指陵陽路﹐東流似昔年。重恩山未答﹐雙鬢雪飄然。數仞慚投迹﹐羣公愧拍肩。駑駘蒙錦繡﹐塵土浴潺湲。郭隗黃金峻﹐虞卿白璧鮮。貔貅環玉帳﹐鸚鵡破蠻箋。極浦沈碑會﹐秋花落帽筵。旌旗明迥野﹐冠佩照神仙。籌劃言何補﹐優容道實全。謳謡人撲地﹐雞犬樹連天。紫鳯超如電﹐靑襟散似煙。蒼生未經濟﹐墳艸已芊綿。往事惟沙月﹐孤燈但客船。峴山云影畔﹐棠葉水聲前。故國還歸去﹐浮生亦可憐。髙歌一曲淚﹐明日夕陽邊。

懷鍾陵舊遊四首

一謁徵南最少年﹐虞卿雙璧截肪鮮。歌謡千里春長暖﹐絲管髙臺月正圓。玉帳軍籌羅俊彥﹐絳帷環佩立神仙。陸公餘徳機云在﹐如我酬恩合執鞭。

又

滕閣中春綺席開﹐《柘枝》蠻鼓殷晴雷。垂樓萬幕靑雲合﹐破浪千帆陣馬來。未掘雙龍牛鬥气﹐髙懸一榻棟梁材。連巴控越知何有﹖珠翠沈檀處處堆。

又

十頃平湖堤柳合﹐岸秋蘭芷緑纎纎。一聲《明月》采蓮女﹐四面朱樓卷畫簾。白鷺煙分光的的﹐微漣風定翠湉湉。【徒兼切。】斜輝更落西山影﹐千步虹橋气象兼。

又

控壓平江十萬家﹐秋來江靜鏡新磨。城頭晚鼓雷霆後﹐橋上遊人笑語多。日落汀痕千里色﹐月當樓午一聲歌。昔年行樂穠桃畔﹐醉與龍沙揀蜀羅。

臺城曲二首

整整復斜斜﹐隋旗簇晚沙。門外韓擒虎﹐樓頭張麗華。誰憐容足地﹐卻羨井中鼃。

又

王頒兵勢急﹐鼓下坐蠻奴。瀲灔倪塘水﹐叉牙出骨須。幹蘆一炬火﹐回首是平蕪。

江上雨寄崔碣

春半平江雨﹐圓文破蜀羅。聲眠蓬底客﹐寒濕釣來蓑。暗澹遮山逺﹐空蒙著柳多。此時懷一恨﹐相望意如何﹖

罷鍾陵幕吏十三年來泊湓浦感舊爲詩

靑梅雨中熟﹐檣倚酒旗邊。故國殘春夢﹐孤舟一褐眠。揺揺逺堤柳﹐暗暗十程煙。南奏鍾陵道﹐無因似昔年。

商山麻澗

雲光嵐彩四面合﹐柔柔垂柳十餘家。雉飛鹿過芳艸逺﹐牛巷雞塒春日斜。秀眉老父對罇酒﹐蒨袖女兒簪野花。徵車自念塵土計﹐惆悵溪邊書細沙。

商山富水驛【驛本名與陽諫議同姓名﹐因此攺爲富水驛。】

益戇猶來未覺賢﹐終須南去弔湘川。當時物議朱云小﹐後代聲華白日懸。邪佞每思當面唾﹐淸貧長欠一杯錢。驛名不合輕移攺﹐畱警朝天者惕然。

丹水

何事苦縈回﹐離腸不自裁。恨聲隨夢去﹐春態逐云來。沈定藍光徹﹐喧盤粉浪開。翠巖三百尺﹐誰作子陵臺﹖

題武關

碧溪畱我武關東﹐一笑懷王迹自窮。鄭袖嬌饒酣似醉﹐屈原憔悴去如蓬。山墻谷塹依然在﹐弱吐彊吞盡已空。今日聖神家四海﹐戍旗長卷夕陽中。

除官赴闕商山道中絕句

水疊鳴珂樹如帳﹐長楊春殿九門珂。我來惆悵不自決﹐欲去欲住終如何﹖

漢江

溶溶漾漾白鷗飛﹐緑淨春深好染衣。南去北來人自老﹐夕陽長送釣船歸。

襄陽雪夜感懷

往事起獨念﹐飄然自不勝。前灘急夜響﹐密雪映寒燈。的的三年夢﹐迢迢一綫縆。明朝楚山上﹐莫上最髙層。

詠歌聖徳逺懷天寶因題關亭長句四韻

聖敬文思業太平﹐海寰天下唱歌行。秋來气勢洪河壯﹐霜後精神泰華獰。廣徳者彊朝萬國﹐用賢無敵是長城。君王若悟《治安論》﹐安史何人敢弄兵。

途中作

緑樹南陽道﹐千峯勢逺隨。碧溪風澹態﹐芳樹雨餘姿。野渡云初暖﹐徵人袖半垂。殘花不一醉﹐行樂是何時﹖

重到襄陽哭亡友韋壽朋

故人墳樹立秋風﹐伯道無兒迹更空。重到笙歌分散地﹐隔江吹笛月明中。

赤壁

折戟沈沙鐵未銷﹐自將磨洗認前朝。東風不與周郎便﹐銅雀春深鎖二喬。

云夢澤

日旗龍斾想飄揚﹐一索功髙縛楚王。直是超然五湖客﹐未如終始郭汾陽。

除官行至昭應聞友人出官因寄

賤子來千里﹐明公去一麾。可能休涕淚﹐豈獨感恩知。艸木秋風後﹐山川落照時。如何望故國﹐驅馬卻遲遲﹖

寄浙東韓乂評事

一笑五雲溪上舟﹐跳丸日月十經秋。鬢衰酒減欲誰泥﹐迹辱魂慚好自尢。夢寐幾回迷蛺蝶﹐文章應廣《畔牢愁》。無窮塵土無聊事﹐不得淸言解不休。

泊秦淮

煙籠寒水月籠沙﹐夜泊秦淮近酒家。商女不知亡國恨﹐隔江猶唱後庭花。

秋浦途中

蕭蕭山路窮秋雨﹐淅淅溪風一岸蒲。爲問寒沙新到鴈﹐來時還下杜陵無。

題桃花夫人廟【卽息夫人。】

細腰宮裏露桃新﹐脈脈無言度幾春。至竟息亡緣底事﹖可憐金穀墮樓人。

初春有感寄歙州邢員外

雪溺前溪水﹐啼聲已繞灘。梅衰未減態﹐春嫩不禁寒。迹去夢一覺﹐年來事百般。聞君亦多感﹐何處倚欄幹。

書懷寄中朝往還

平生自許少塵埃﹐爲吏塵中勢自回。朱紱久慚官借與﹐白頭還嘆老將來。須知世路難輕進﹐豈是君門不大開。霄漢幾多同學伴﹐可憐頭角盡卿材。

寄崔鈞

緘書報子玉﹐爲我謝平津。自愧掃門士﹐誰爲乞火人。詞臣陪羽獵﹐戰將騁駢鄰。兩地差池恨﹐江汀醉送君。

初春雨中舟次和州橫江裴使君見迎李趙二秀才同來因書四韻兼寄江南許渾先輩

芳艸渡頭微雨時﹐萬株楊柳拂波垂。蒲根水暖鴈初浴﹐梅徑香寒蜂未知。辭客倚風吟暗淡﹐使君回馬濕旌旗。江南仲蔚多情調﹐悵望春陰幾首詩。

和州絕句

江湖醉度十年春﹐牛渚山邊六問津。歷陽前事知何實﹐髙位紛紛見陷人。

題烏江亭

勝敗兵家事不期﹐包羞忍恥是男兒。江東子弟多才俊﹐捲土重來未可知。

題橫江館

孫家兄弟晉龍驤﹐馳騁功名業帝王。至竟江山誰是主﹖苔磯空屬釣魚郎。

寄澧州張舍人笛

髮勻肉好生春嶺﹐截玉鑽星寄使君。檀的染時痕半月﹐《落梅》飄處響穿雲。樓中威鳯傾冠聽﹐沙上驚鴻掠水分。遙想紫泥封詔罷﹐夜深應隔禁墻聞。

寄楊州韓綽判官

靑山隱隱水遙遙﹐秋盡江南艸木凋。二十四橋明月夜﹐玉人何處教吹簫﹖

送李羣玉赴舉

故人別來面如雪﹐一榻拂云秋影中。玉白花紅三百首﹐五陵誰唱與春風﹖

送薛種遊湖南

賈傅松醪酒﹐秋來美更香。憐君片雲思﹐一棹去瀟湘。

題壽安縣甘棠館禦溝

一渠東注芳華苑﹐苑鎖池塘百歲空。水殿半傾蟾口澀﹐爲誰流下蓼花中﹖

汴河懷古

錦纜龍舟隋煬帝﹐平臺復道漢梁王。遊人閒起前朝念﹐《折柳》孤吟斷殺腸。

汴河阻凍

千里長河初凍時﹐玉珂瑤佩響參差。浮生恰似冰底水﹐日夜東流人不知。

酬張祜處士見寄長句四韻

七子論詩誰似公﹖曹劉須在指揮中。薦衡昔日知文舉﹐令狐相公曾表薦處士。乞火無人作蒯通。北極樓臺長掛夢﹐西江波浪逺吞空。可憐故國三千里﹐虛唱歌辭滿六宮。【處士詩曰﹕故國三千里﹐深官二十年。一聲河滿子﹐只淚落君前。】

寄宣州鄭諫議

大夫官重醉江東﹐蕭灑名儒振古風。文石陛前辭聖主﹐碧雲天外作冥鴻。五言寧謝顏光祿﹐百歳須齊衛武公。再拜宜同丈人行﹐過庭交分有無同。

題元處士髙亭宣州。

水接西江天外聲﹐小齋松影拂云平。何人敎我吹長笛﹐與倚春風弄月明。

鄭瓘恊律

廣文遺韻畱樗散﹐雞犬圖書共一船。自說江湖不歸事﹐阻風中酒過年年。

題籌筆驛

江東矜割據﹐鄴下奪孤婺。霸略非匡漢﹐宏圖欲佐誰﹖奏書辭後主﹐仗劍出全師。重襲褒斜路﹐懸開反正旗。欲將苞有截﹐必使舉無遺。沈慮經謀際﹐揮毫決勝時。圜觚當分畫﹐前著比操持。山秀扶英气﹐川流入妙思。算成功在彀﹐運去事終虧。命屈天方猒﹐人亡國自隨。艱難推舊姓﹐開創極初基。揔嘆曾過地﹐寕探作敎資。若歸新曆數﹐誰復顧衰危。報徳兼明道﹐長畱識者知。

和野人殷潛之題籌筆驛十四韻

三吳裂婺女﹐九錫獄孤兒。覇主業未半﹐本朝心是誰﹖永安宮受詔﹐籌筆驛沈思。畫地乾坤在﹐濡毫勝負知。艱難同艸創﹐得失計毫釐。寂黙經千慮﹐分明渾一期。川流縈智思﹐山聳助扶持。慷慨匡時略﹐從容問罪師。褒中秋鼓角﹐渭曲晚旌旗。仗義懸無敵﹐鳴攻固有辭。若非天奪去﹐豈復慮能支。子夜星才落﹐鴻毛鼎便移。郵亭世自換﹐白日事長垂。何處躬耕者﹐猶題殄瘁詩。

重題絕句一首

郵亭寄人世﹐人世寄郵亭。何如自籌度﹐鴻路有冥冥。

送陸洿郎中棄官東歸

少微星動照春云﹐魏闕衡門路自分。倐去忽來應有意﹐世間塵土謾疑君。

寄瑉笛與宇文舍人

調髙《銀字》聲還側﹐物比柯亭韻校奇。寄與玉人天上去﹐桓將軍見不教吹。

寄內兄和州崔員外十二韻

歷陽崔太守﹐何日不含情。恩義同鍾李﹐【李膺﹑鍾瑤﹐中外兄弟﹐少相友善。】塤箎實弟兄。光塵能混合﹐擘畫最分明。臺閣仁賢譽﹐閨門孝友聲。西方像教毀﹐南海繡衣行。【爲嶺南坼寺副使。】金槖寧回顧﹐珠簞肯一棖。祇宜裁密詔﹐何自取專城﹖進退無非道﹐徊翔必有名。好風初婉軟﹐離思苦縈盈。金馬舊遊貴﹐桐廬春水生。雨侵寒窗夢﹐梅引凍醪傾。共祝中興主﹐髙歌唱太平。

遣興

鏡弄白髭須﹐如何作老夫。浮生長勿勿﹐兒小且嗚嗚。忍過事堪喜﹐泰來憂勝無﹖治平心徑熟﹐不遣有窮途。

早秋

疏雨洗空曠﹐秋標驚意新。大熱去酷吏﹐淸風來故人。罇酒酌未酌﹐曉花嚬不嚬。銖秤與縷雪﹐誰覺老陳陳﹖

秋思

熱去解鉗釱﹐飄蕭秋半時。微雨池塘見﹐好風襟袖知。髮短梳未足﹐枕涼閒且欹。平生分過此﹐何事不參差。

途中一絕

鏡中絲髮悲來慣﹐衣上塵痕拂漸難。惆悵江湖釣竿手﹐卻遮西日向長安。

春盡途中

田園不事來遊宦﹐故國誰交爾別離﹖獨倚關亭還把酒﹐一年春盡送春詩。

題村捨

三樹稚桑春未到﹐扶牀乳女午啼饑。潛銷暗鑠歸何處﹖萬指侯家自不知。

代人寄逺六言二首

河橋酒斾風軟﹐候館梅花雪嬌。宛陵樓上瞪目﹐我郎何處情饒。

繡領任垂蓬髻﹐丁香閒結春梢。剩肯新年歸否﹖江南緑艸迢迢。

閨情

娟娟卻月眉﹐新鬢學鴉飛。暗砌勻檀粉﹐晴窗畫夾衣。袖紅垂寂寞﹐眉黛斂依稀。還向長陵去﹐今宵歸不歸﹖

舊遊

閒吟《芍藥詩》﹐悵望久嚬眉。盼眄回眸逺﹐纎衫整髻遲。重尋春晝夢﹐笑把淺花枝。小市長陵住﹐非郎誰得知﹖

寄逺

隻影隨驚鴈﹐單棲鎖畫籠。向春羅袖薄﹐誰念舞臺風。

簾

徒云逢剪削﹐豈謂見偏裝。鳯節輕雕日﹐鸞花薄飾香。問屏何屈曲﹐憐帳解周防。下潰金階露﹐斜分碧瓦霜。沈沈伴春夢﹐寂寂侍華堂。誰見昭陽殿﹐眞珠十二行。

寄題甘露寺北軒

曾上蓬萊宮裏行﹐北軒欄檻最畱情。孤髙堪弄桓伊笛﹐縹緲宜聞子晉笙。天接海門秋水色﹐煙籠隋苑暮鐘聲。他年會著荷衣去﹐不向山僧道姓名。

題靑雲館

虯蟠千仞劇羊腸﹐天府由來百二彊。四皓有芝輕漢祖﹐張儀無地與懷王。云連帳影蘿陰合﹐枕遶泉聲客夢涼。深處會容髙尙者﹐水苗三頃百株桑。

郡中有懷寄上睦州員外十三兄歙州刺史邢羣

城枕溪流淺更斜﹐麗譙連帶邑人家。經冬野菜靑靑色﹐未臘山梅樹樹花。𨿽免瘴云生嶺上﹐永無京信到天涯。如今歲晏從羇滯﹐心喜彈冠事不賖。

正初奉酬

翠巖千尺倚溪斜﹐曾得嚴光作釣家。越嶂逺分丁字水﹐臘梅遲見二年花。明時刀尺君須用﹐幽處田園我有涯。一壑風煙陽羨裏﹐解龜休去路非賖。

江上偶見絕句

楚鄕寒食橘花時﹐野渡臨風駐彩旗。艸色連云人去住﹐水紋如谷燕差池。

題木蘭廟

彎弓徵戰作男兒﹐夢裏曾經與畫眉。幾度思歸還把酒﹐拂云堆上祝明妃。

入商山

早入商山百里云﹐藍溪橋下水聲分。流水舊聲人舊耳﹐此回嗚咽不堪聞。

偶題

甘羅昔作秦丞相﹐子政曾爲漢輦郎。千載更逄王侍讀﹐當時還道有文章。

送盧秀才一絕

春瀬與煙逺﹐送君孤棹開。潺湲如不攺﹐愁更釣魚來。

醉題

金鑷洗霜鬢﹐銀觥敵露桃。醉頭扶不起﹐三丈日還髙。

題商山四皓廟一絕

呂氏彊梁嗣子柔﹐我於天性豈恩讎。南軍不袒左邊袖﹐四老安劉是滅劉。

送隱者一絕

無媒徑路艸蕭蕭﹐自古雲林遠市朝。公道世間惟白髮﹐貴人頭上不曾饒。

題張處士山荘一絕

好鳥疑敲磬﹐風蟬認軋箏。修篁與嘉樹﹐偏倚半巖生。

有懷重送斛斯判官

蒼蒼煙月滿川亭﹐我有勞歌一爲聴。將取離魂隨白騎﹐三臺星裏拜文星。

贈別

娉娉裊裊十三餘﹐荳蔻梢頭二月初。春風十里揚州路﹐卷上珠簾揔不如。

多情卻似揔無情﹐惟覺罇前笑不成。蠟燭有心還惜別﹐替人垂淚到天明。

寄遠

前山極遠碧雲合﹐淸夜一聲《白雪》微。欲寄相思千里月﹐溪邊殘照雨霏霏。

九日

金英繁亂拂欄香﹐明府辭官酒滿缸。還有玉樓輕薄女﹐笑他寒燕一雙雙。

寄牛相公

漢水橫衝蜀浪分﹐危樓點的拂孤云。六年仁政謳歌去﹐柳遠春堤處處聞。

爲人題贈二首

我乏靑雲稱﹐君無買笑金。虛傳南國貌﹐爭柰五陵心。桂席塵瑤佩﹐瓊鑪燼水沈。凝魂空薦夢﹐低珥悔聽琴。月落珠簾捲﹐春寒錦幕深。誰家樓上笛﹐何處月明砧﹖蘭徑飛蝴蝶﹐筠籠語翠襟。和簪拋鳯髻﹐將淚入鴛衾。的的新添恨﹐迢迢絕好音。文園終病渴﹐休詠《白頭吟》。

緑樹鶯鶯語﹐平江燕燕飛。枕前聞去鴈﹐樓上送春歸。半月縆雙臉﹐凝腰素一圍。西墻苔漠漠﹐南浦夢依依。有恨簪花懶﹐無寥鬥艸稀。雕籠長慘淡﹐蘭畹謾芳菲。鏡斂靑蛾黛﹐燈挑皓腕肌。避人勻迸淚﹐拖袖倚殘暉。有貌𨿽桃李﹐單棲足是非。云軿載馭去﹐寒夜看裁衣。

少年行

官爲駿馬監﹐職帥羽林兒。兩綬藏不見﹐落花何處期﹖獵敲白玉鐙﹐怒袖紫金錘。田竇長畱醉﹐蘇辛曲讓歧。豪持出塞節﹐笑別逺山眉。捷報雲臺賀﹐公卿拜壽巵。

盆池

鑿破蒼苔地﹐偸他一片天。白雲生鏡裏﹐明月落階前。

有寄

云闊煙深樹﹐江澄水浴秋。美人何處在﹖明月萬山頭。

樊川文集第五

罪言

國家大事﹐牧不當官﹐言之實有罪﹐故作《罪言》。

生人常病兵﹐兵祖於山東﹐胤於天下﹐不得山東﹐兵不可死。山東之地﹐禹畫九土﹐曰冀州野。舜以其分太大﹐離爲幽州﹐爲並州﹐程其水土﹐與河南等﹐常重十一二。故其人沈鷙多材力﹐重許可﹐能辛苦。自魏﹑晉已下﹐胤浮羨淫﹐工機纎雜﹐意態百岀﹐俗益蕩獘﹐人益脆弱。惟山東惇五種﹐本兵矢﹐他不能蕩而自若也。復產健馬﹐下者日馳二百里﹐所以兵常當天下。冀州﹐以其恃彊不循理﹐冀其必破弱﹐𨿽已破﹐冀其復彊大也。並州﹐力足以並吞也。幽州﹐幽陰慘殺也。故聖人因其風俗以爲之名。

黃帝時﹐蚩尢爲兵階﹐【阪帛﹐在今嬀川縣。】自後帝王﹐多居其地﹐豈尙其俗都之邪﹖自周劣齊覇﹐不一世﹐晉大﹐常傭役諸侯。至秦萃銳三晉﹐經六世乃能得韓﹐遂折天下脊﹐復得趙﹐因拾取諸國。秦末韓信聮齊有之﹐故蒯通知漢﹑楚輕重在信。光武始於上谷﹐成於鄗。魏武舉官渡﹐三分天下有其二。晉亂胡作﹐至宋武號爲英雄﹐得蜀得關中﹐盡得河南地﹐十分天下有八﹐然不能使一人渡河以窺胡。至於髙齊荒蕩﹐宇文取得﹐隋文因以滅陳﹐五百年間﹐天下乃一家。隋文非宋武敵也﹐是宋不得山東﹐隋得山東﹐故隋爲王﹐宋爲覇。由此言之﹐山東﹐王者不得﹐不可爲王﹔覇者不得﹐不可爲覇﹔猾賊得之﹐是以致天下不安。

國家天寶末﹐燕盜徐起﹐出入成臯﹑函﹑潼間﹐若渉無人地﹐郭﹑李輩常以兵五十萬﹐不能遇鄴。自爾一百餘城﹐天下力盡﹐不得尺寸﹐人望之若回鶻﹑吐蕃﹐義無有敢窺者。國家因之畦河修障戍﹐塞其街蹊﹐齊﹑魯﹑梁﹑蔡﹐被其風流﹐因亦爲寇。以裏拓表﹐以表撐裏﹐混澒回轉﹐顚倒橫斜﹐未嘗五年間不戰﹐生人日頓委﹐四夷日猖熾﹐天子因之幸陜﹑幸漢中﹐焦焦然七十餘年矣﹐嗚呼﹗運遭孝武﹐澣衣一肉﹐不畋不樂﹐自卑冗中拔取將相﹐凡十三年﹐乃能盡得河南﹑山西地﹐洗削更革﹐罔不順適﹐惟山東不服﹐亦再攻之﹐皆不利以返。豈天使生人未至於帖泰耶﹖豈其人謀未至耶﹖何其艱哉﹐何其艱哉﹗

今日天子聖明﹐超出古昔﹐志於平理。若欲悉使生人無事﹐其要在於去兵﹐不得山東﹐兵不可去﹐是兵殺人無有已也。今者上策莫如自治。何者﹖當貞元時﹐山東有燕﹑趙﹑魏叛﹐河南有齊﹑蔡叛﹐梁﹑徐﹑陳﹑汝﹑白馬津﹑盟津﹑襄﹑鄧﹑安﹑黃﹑壽春皆戍厚兵﹐凡此十餘所﹐才足自護治所﹐實不輟一人以他使﹐遂使我力解勢弛﹐熟視不軌者﹐無可柰何。階此蜀亦叛﹐吳亦叛﹐其它未叛者﹐皆迎時上下﹐不可保信。自元和初至今一十九年間﹐得蜀得吳﹐得蔡得齊﹐凡收郡縣二百餘城﹐所未能得﹐惟山東百城耳。土地人戶﹐財物甲兵﹐校之往年﹐豈不綽綽乎﹖亦足自以爲治也。法令制度﹐品式條章﹐果自治乎﹖賢才姦惡﹐搜選置舍﹐果自治乎﹖障戍鎭守﹐干戈車馬﹐果自治乎﹖井閭阡陌﹐倉廩財賦﹐果自治乎﹖如不果自治﹐是助虜爲虐﹐環土三千里﹐植根七十年﹐復有天下陰爲之助﹐則安可以取。故曰﹐上策莫如自治。

中策莫如取魏。魏於山東最重﹐於河南亦最重。何者﹖魏在山東﹐以其能遮趙也﹐旣不可越魏以取趙﹐固不可越趙以取燕﹐是燕﹑趙常取重於魏﹐魏常操燕﹑趙之性命也。故魏在山東最重。黎陽距白馬津三十里﹐新鄕距盟津一百五十里﹐【黎陽﹑新鄕並屬衛州。】陴壘相望﹐朝駕暮戰﹐是二津虜能潰一﹐則馳入成皐不數日間﹐故魏於河南間亦最重。今者願以近事明之。元和中﹐纂天下兵﹐誅蔡誅齊﹐頓之五年﹐無山東憂者﹐以能得魏也。【田弘正來降。】昨日誅滄﹐頓之三年﹐無山東憂者﹐亦以能得魏也。史憲誠來降。長慶初誅趙﹐一日五諸侯兵四出潰解﹐以失魏也。【田布死。】昨日誅趙﹐罷如長慶時﹐亦以失魏也。【李聽反。】故河南﹑山東之輕重﹐常懸在魏﹐明白可知也。非魏彊大能致如此﹐地形使然也。故曰取魏爲中策。

最下策爲浪戰﹐不計地勢﹐不審攻守是也。兵多粟多﹐驅人使戰者﹐便於守﹔兵少粟少﹐人不驅自戰者﹐便於戰。故我常失於戰﹐虜常困於守。山東之人﹐叛且三五世矣﹐今之後生所見﹐言語舉止﹐無非叛也﹐以爲事理正當如此﹐沈酣入骨髓﹐無以爲非者。指示順向﹐詆侵族臠﹐語曰叛去﹐酋酋起矣。至於有圍急食盡﹐餤屍以戰﹐以此爲俗﹐豈可與決一勝一負哉。自十餘年來﹐凡三收趙﹐食盡且下。堯山敗﹐【郗尙書。】趙復振﹔下博敗﹐【杜牧良。】趙復振﹔館陶敗﹐【李聽。】趙復振。故曰﹐不計地勢﹐不審攻守﹐爲浪戰﹐最下策也。

原十六衛

國家始踵隋制﹐開十六衛﹐將軍緫三十員﹐屬官緫一百二十八員﹐署宇分部﹐夾峙禁省﹐厥初歷今﹐未始替削。然自今觀之﹐設官言無謂者﹐其十六衛乎。本原事迹﹐其實天下之大命也。始自貞觀中﹐旣武遂文﹐內以十六衛畜養戎臣﹐【褒公﹑鄂公之徒﹐並爲諸衛將軍。】外開折衝果毅府五百七十四以儲兵伍。或有不幸﹐方二三千里爲寇土﹐數十百萬人爲寇兵﹐變夷戎狄﹐踐踏四作﹐此時戎臣當提兵居外。至如天下平一﹐暴勃消削﹐單車一符﹐將命四走﹐莫不信順﹐此時戎臣當提兵居內。當其居內也﹐官爲將軍﹐綬有朱紫﹐章有金銀﹐千百騎趨奉朝廟﹐第觀車馬﹐歌兒舞女﹐念功賞勞﹐出於曲賜。所部之兵﹐散捨諸府﹐上府不越一千二百人﹐【五百七十四府﹐凡有四十萬人。】三時耕稼﹐襏【芳味切】襫【音釋】耞【音加】耒﹔一時治武﹐騎劍兵矢。禆衛以課﹐父兄相言﹐不得業他。籍藏將府﹐伍散田畝﹐力解勢破﹐人人自愛﹐𨿽有蚩尢爲師﹐雅亦不可使爲亂耳。及其當居外也﹐緣部之兵﹐被檄乃來﹐受命於朝﹐不見妻子﹐斧鉞在前﹐爵賞在後﹐以首爭首﹐以力搏力﹐飄暴交捽﹐豈暇異略﹖𨿽有蚩尢爲師﹐雅亦無能爲叛也。自貞觀至於開元末﹐百五十年間﹐戎臣兵伍未始逆篡﹐此聖人所能柄統輕重﹐制障表裏﹐聖算聖術也。

至於開元末﹐愚儒奏章曰「天下文勝矣﹐請罷府兵。」詔曰「可。」武夫奏章曰「天下力彊矣﹐請摶四夷。」詔曰「可」。於是府兵內鏟﹐邊兵外作﹐戎臣兵伍﹐湍奔矢往﹐內無一人矣。起遼走蜀﹐繚絡萬里﹐事五彊寇﹐【奚﹑契丹﹑吐蕃﹑雲南﹑犬石國。】十餘年中﹐亡百萬人﹐尾大中幹﹐成燕偏重。【去聲。】而天下掀然﹐根萌燼燃﹐七聖旰食﹐求欲除之且不能也。由此觀之﹐戎臣兵伍豈可一日使出落鈐鍵哉﹗然爲國者不能無也。居外則叛﹐【韓﹑黥﹑七國﹐近者祿山﹑僕﹑固是也。】居內則篡﹐【卓﹑莽﹑曹﹑馬已下是也。】使外不叛﹐內不篡﹐兵不離伍﹐無自焚之患﹐將保頸領﹐無烹狗之諭﹐古今已還﹐法術最長﹐其置府立衛乎﹗

近代已來﹐於其將也﹐獘復爲甚。人囂曰廷詔命將矣﹐名出﹐視之率市兒輩﹐蓋多賂金玉﹐負倚幽陰﹐折劵交貨所能也﹐絕不識父兄禮義之教﹐復無慷慨感槪之气。百城千里﹐一朝得之﹐其彊傑愎勃者﹐則撓削法制﹐不使縛己﹐斬族忠良﹐不使違己﹐力壹勢便﹐罔不爲寇。其陰泥【去聲】巧狡者﹐亦能家算口斂﹐委於邪幸﹐由卿市公﹐去郡得都﹐四履所治﹐指爲別館。或一夫不幸而壽﹐則戞割生人﹐略匝天下。是以天下每每兵亂湧溢﹐齊人干耗﹐鄕黨風俗﹐淫窳衰薄﹐教化恩澤﹐壅抑不下﹐召來災沴﹐被及牛馬。嗟乎﹗自愚而知之﹐人其盡知之乎﹖

且武者任誅﹐如天時有秋﹔文者任治﹐如天時有春。是天不能倒春秋﹐是豪傑不能總文武。是此輩受鉞誅暴乎﹖曰於是乎在。某人行教乎﹖曰於是乎在。欲禍蠧不作者﹐未之有也。伏惟文皇帝十六衛之旨﹐誰復而原﹐其實天下之大命也﹐故作《原十六衛》。

戰論【並序】

兵非脆也﹐榖非殫也﹐而戰必挫北﹐是曰不循其道也﹐故作《戰論》焉。

河北視天下猶珠璣也﹐天下視河北猶四支也。珠璣苟無﹐豈不活身﹔四支苟去﹐吾不知其爲人。何以言之﹖夫河北者﹐俗儉風渾﹐淫巧不生﹐朴毅堅彊﹐果於戰耕。名城堅壘﹐峉【音額】嶭【五結切】相貫﹔髙山大河﹐盤互交鎖。加以土息健馬﹐便於馳敵﹐是以出則勝﹐處則饒﹐不窺天下之產﹐自可封殖﹐亦猶大農之家﹐不待珠璣然後以爲富也。天下無河北則不可﹐河北旣虜﹐則精甲銳卒利刀良弓健馬無有也。卒【蔟忽反】然夷狄驚四邊﹐摩封疆﹐出表裏﹐吾何以禦之﹖是天下一支兵去矣。河東﹑盟津﹑滑臺﹑大梁﹑彭城﹑東平﹐盡宿厚兵﹐以塞虜衝﹐是六郡之師﹐嚴飾護疆﹐不可他使﹐是天下二支兵去矣。六郡之師﹐厥數三億﹐低首仰給﹐橫拱不爲﹐則沿淮已北﹐循河之南﹐東盡海﹐西叩洛﹐經數千里﹐赤地盡取﹐才能應費﹐是天下三支財去矣。咸陽西北﹐戎夷大屯﹐嚇呼膻臊﹐徹於帝居﹐周秦單師﹐不能排辟﹐於是盡鏟吳﹑越﹑荊楚之饒﹐以啖兵戍﹐是天下四支財去矣。乃使吾用度不周﹐徵徭不常﹐無以膏齊民﹐無以接四夷。禮樂刑政﹐不暇修治﹔品式條章﹐不能備具。是天下四支盡解﹐頭腹兀然而已。焉有人解四支﹐其自以能久爲安乎﹖

今者誠能治其五敗﹐則一戰可定﹐四支可生。夫天下無事之時﹐殿寄大臣﹐偸處榮逸﹐爲家治具﹐戰士離落﹐兵甲鈍獘﹐車馬刓弱﹐而未嘗爲之簡帖整飾﹐天下雜然盜發﹐則疾驅疾戰。此宿敗之師也﹐何爲而不北乎﹗是不搜練之過者﹐其敗一也。夫百人荷戈﹐仰食縣官﹐則挾千夫之名﹐大將小禆﹐操其餘羸﹐以虜壯爲幸﹐以師老爲娯﹐是執兵者常少﹐糜食者常多﹐築壘未幹﹐公嚢已虛。此不責實科食之過﹐其敗二也。夫戰輒小勝﹐則張皇其功﹐奔走獻狀﹐以邀上賞﹐或一日再賜﹐一月累封﹐凱還未歌﹐書品已崇。爵命極矣﹐田官廣矣﹐金繒溢矣﹐子孫官矣﹐焉肯搜奇外死﹐勤於我矣。此賞厚之過﹐其敗三也。夫多喪兵士﹐顚翻大都﹐則跳身而來﹐刺邦而去﹐回視刀鋸﹐菜色甚安﹐一歲未更﹐旋已立於壇墀之上矣。此輕罰之過﹐其敗四也。夫大將將兵﹐柄不得專﹐恩臣詰責﹐第來揮之﹐至如堂然將陣﹐殷然將鼓﹐一則曰必爲偃月﹐一則曰必爲魚麗﹐三軍萬夫﹐環旋翔佯﹐愰駭之間﹐虜騎乘之﹐遂取吾之鼓旗。此不專任責成之過﹐其敗五也。

元和時﹐天子急太平﹐嚴約以律下﹐常團兵數十萬以誅蔡﹐天下干耗﹐四歲然後能取﹐此蓋五敗不去也。長慶初﹐盜據子孫﹐悉來走命﹐是內地無事﹐天子寛禁厚恩﹐與人休息。未幾而燕﹑趙甚亂﹐引師起將﹐五敗益甚﹐登壇注意之臣﹐死竄且不暇﹐復焉能加威於反虜哉。今者誠欲調持干戈﹐灑掃垢汗﹐以爲萬世安﹐而乃踵前非﹐踵前非是不可爲也。

古之政有不善﹐士傳言﹐庶人謗。發是論者﹐亦且將書於謗木﹐傳於士大夫﹐非偶言而已。

守論【並序】

往年兩河盜起﹐屠囚大臣﹐劫戮二千石﹐國家不議誅洗﹐束兵自守﹐反條大曆﹑貞元故事﹐而行姑息之政﹐是使逆輩益橫【去聲】﹐終唱患禍﹐故作《守論》焉。

厥今天下何如哉﹖干戈朽﹐鈇鉞鈍﹐含引混貸﹐煦育逆孽﹐而殆爲故常。而執事大人﹐曾不歷算周思﹐以爲宿謀﹐方且嵬岸抑揚﹐自以爲廣大繁昌莫己若也﹐嗚呼﹗其不知乎﹖其俟蹇頓顚傾而後爲之支計乎﹖且天下幾里﹐列郡幾所﹐而自河已北﹐蟠城數百﹐金堅蔓織﹐角奔爲寇﹐伺吾人之顦顇﹐天時之不利﹐則將與其朋伍﹐羅絡郡國﹐將駭亂吾民於掌股之上。耳今者及吾之壯﹐不圖擒取﹐而乃偸處恬逸﹐第第相付﹐以爲後世子孫背脇疽根﹐此復何也﹖

今之議者咸曰「夫倔彊之徒﹐吾以良將勁兵以爲銜策﹐髙位美爵充飽其腸﹐安而不撓﹐外而不拘﹐亦猶豢擾虎狼而不拂其心﹐則忿气不萌。此大曆﹑貞元所以守邦也﹐亦何必疾戰焚煎吾民﹐然後以爲快也。」愚曰﹕大曆﹑貞元之間﹐適以此爲禍也。當是之時﹐有城數十﹐千百卒夫﹐則朝廷待之﹐貸以法故﹐於是乎闊視大言﹐自樹一家﹐破制削法﹐角爲尊奢。天子飬威而不問﹐有司守恬而不呵。王侯通爵﹐越錄受之﹔覲聘不來﹐幾杖扶之。逆息虜胤﹐皇子嬪之﹔裝緣采飾﹐無不備之。是以地益廣﹐兵益彊﹐僭擬益甚﹐侈心益昌。於是土田名器﹐分劃殆盡﹐而賊夫貪心﹐未及畔岸。遂有淫名越號﹐或帝或王﹐盟詛自立﹐恬淡不畏﹐走兵西略﹐以飽其志者也。是以趙﹑魏﹑燕﹑齊﹐卓起大倡﹐梁﹑蔡﹑吳﹑蜀﹐躡而和之。其餘混澒軒囂﹐欲相效者﹐往往而是。運遭孝武﹐宵旰不忘﹐前英後傑﹐夕思朝議﹐故能大者誅鋤﹐小者惠來﹐不然﹐周秦之郊﹐幾爲犯獵哉。

大抵生人油然多欲﹐欲而不得則怒﹐怒則爭亂隨之。是以教笞於家﹐刑罰於國﹐徵伐於天下﹐此所以裁其欲而塞其爭也。大曆﹑貞元之間﹐盡反此道﹐提區區之有而塞無涯之爭﹐是以首尾指支﹐幾不能相運掉也。今者不知非此﹐而反用以爲經﹐愚見爲盜者非止於河北而已。

鳴呼﹗大歷﹑貞元守邦之術﹐永戒之哉。

論相

呂公善相人﹐言女呂后當大貴﹐宜以配季。季後爲天子﹐呂后復稱制天下﹐王呂氏子弟﹐悉以大國。隋文帝相工來和輩數人﹐亦言當爲帝者﹐後簒竊果得之。誠相法之不謬矣。呂氏自稱制通爲後凡二十餘年間﹐隋氏自簒至滅凡三十六年間﹐男女族屬﹐殺滅殆盡。當秦末﹐呂氏大族也﹐周末﹐楊氏爲八柱國﹐公侯相襲久矣﹐一旦以一女一男子偸竊位號﹐不三二十年間﹐壯老嬰兒﹐皆不得其死。不知一女子爲呂氏之福邪﹐爲禍邪﹖一男子爲楊氏之禍邪﹐爲福邪﹖得一時之貴﹐滅百世之族﹐彼知相法者﹐當曰此必爲呂氏﹑楊氏之禍﹐乃可爲善相人矣。今斷一指得四海﹐凡人不欲爲﹐況以一女子一男子易一族哉。余讀荀卿《非相》﹐因感呂氏﹑楊氏﹐知卿爲大儒矣。

樊川文集第六

燕將錄

譚忠者﹐絳人也。祖瑤﹐天寶末令內黃﹐死燕寇。忠豪健喜兵﹐始去燕﹐燕牧劉濟與二千人﹐障白狼口。【山名﹐契丹路。】後將漁陽軍﹐畱範陽。

元和五年﹐中黃門出禁兵伐趙﹐魏牧田季安令其徒曰「師不跨河二十五年矣﹐今一旦越魏伐趙﹐趙誠虜﹐魏亦虜矣﹐計爲之柰何﹖」其徒有超佐伍而言曰「願借騎五千以除君憂。」季安大呼曰「壯矣哉﹗兵決出﹐格沮者斬。」忠其時爲燕使魏﹐知其謀﹐乃入謂季安曰「某之謀﹐是引天下之兵也。何者﹖往年王師取蜀取吳﹐算不失一﹐是相臣之謀。今王師越魏伐趙﹐不使耆臣宿將而專付中臣﹐不輸天下之甲而多出禁甲﹐君知誰爲之謀﹖此乃天子自爲之謀﹐欲將誇服於臣下也。今若師未叩趙﹐而先碎於魏﹐是上之謀反不如下﹐且能不恥於天下乎﹗旣恥且怒﹐於是任智畫策﹐仗猛將﹐練精兵﹐畢力再舉渉河。鑑前之敗﹐必不越魏而伐趙﹔校罪輕重﹐必不先趙而後魏。是上不上﹐下不下﹐當魏而來也。」季安曰「然則若之何﹖」忠曰「王師入魏﹐君厚犒之。於是悉甲壓境﹐號曰伐趙﹐則可陰遺趙人書曰﹕『魏若伐趙﹐則河北義士謂魏賣友﹔魏若與趙﹐則河南忠臣謂魏反君。賣友反君之名﹐魏不忍受。執事若能陰解陴障﹐遺魏一城﹐魏得持之奏捷天子﹐以爲符信。此乃使魏北得以奉趙﹐西得以爲臣。於趙爲角尖之耗﹐於魏獲不世之利﹐執事豈能無意於趙乎﹖』趙人脫不拒君﹐是魏覇基安矣。」季安曰「善。先生之來﹐是天眷魏也。」遂用忠之謀﹐與趙陰計﹐得其堂陽。【縣名﹐屬冀州。】

忠歸燕﹐謀欲激燕伐趙﹐會劉濟合諸將曰「天子知我怨趙﹐今命我伐之﹐趙亦必大備我﹐伐與不伐孰利﹖」忠疾對曰「天子終不使我伐趙﹐趙亦不備燕。」劉濟怒曰「爾何不直言濟﹑趙叛命﹖」忠系獄。因使人視趙﹐果不備燕。後一日﹐詔果來﹐曰「燕南有趙﹐北有胡﹐胡猛趙孱﹐不可捨胡而事趙也。燕其爲予謹護北疆﹐勿使予復掛胡憂﹐而得專心於趙﹐此亦燕之功也。」劉濟乃解獄召忠﹐曰「信如子斷矣﹐何以知之﹖」忠曰「潞牧盧從史外親燕﹐內實忌之﹔外絕趙﹐內實與之。此爲趙畫曰﹐燕以趙爲障﹐𨿽怨趙﹐必不殘趙﹐不必爲備。一且示趙不敢抗燕﹐二且使燕獲疑天子。趙人旣不備燕﹐潞人則走告於天子﹐燕厚怨趙﹐今趙見伐而不備燕﹐是燕反與趙也。此所以知天子終不使君伐趙﹐趙亦必不備燕。」劉濟曰「今則柰何﹖」忠曰「燕孕怨﹐天下無不知﹐今天子伐趙﹐君坐全燕之甲﹐一人未濟易水﹐此正使潞人將燕賣恩於趙﹐敗忠於上﹐兩皆售也。是燕貯忠義之心﹐卒染私趙之口﹐不見徳於趙人﹐惡聲徒嘈嘈於天下耳。惟君熟思之。」劉濟曰「吾知之矣。」乃下令軍中曰「五日畢出﹐後者醢以徇。」濟乃自將七萬人南伐趙﹐屠饒陽﹑束鹿﹐【二縣屬深州。】殺萬人﹐暴卒於師。

濟子緫襲職﹐忠復用事。元和十四年春﹐趙人獻城十二﹐【徳州﹑管平原﹑安陵﹑長河﹑棣州﹑管猒﹑次商﹑河陽﹑信蓨﹑平昌﹑將陵﹑滿臺﹑渤海。】冬﹐誅齊﹐三分其地。忠因說緫曰「凡天地數窮﹐合必離﹐離必合。河北與天下相離﹐六十年矣。此亦數之窮也﹐必與天地復合。且建中時﹐朱泚搏天子狩畿甸﹐李希烈僭於梁﹐王武俊稱趙﹐朱泚稱冀﹐田恱稱魏﹐李納稱齊﹐郡國往往弄兵者﹐低目而視。當此之時﹐可爲危矣。然天下卒於無事。自元和已來﹐劉辟守蜀﹐棧道劍閣﹐自以爲子孫世世之地﹐然軍卒三萬﹐數月見羈。李錡橫大江﹐撫石頭﹐全吳之兵﹐不得一戰﹐反束帳下。田季安守魏﹐盧從史守潞﹐皆天下之精甲﹐駕趙爲騎﹐鼎立相視﹐可爲彊矣。然從史繞壍五十里﹐萬戟自護﹐身如大醉﹐忽在轞車。季安死﹐墳杵未收﹐家爲逐客。蔡人被重葉之甲﹐圓三石之弦﹐持九尺之刃﹐突前跳後﹐卒【蔟怱反】如搏鶚﹐一可枝百者累數萬人﹐四歳不北二三﹐可爲堅矣﹐然夜半大雪﹐忽失其城。齊人經地數千里﹐倚渤海﹐墻泰山﹐壍大河﹐精甲數億﹐鈐劍其阨﹐可爲安矣﹐然兵折於潭趙﹐【地名﹐鄆西六十里。】首竿於都市。此皆君之自見﹐亦非人力所能及﹐蓋上帝神兵下來誅之耳。今天子巨謀纎計﹐必平章於大臣﹐鋪樂張獵﹐未甞戴星徘徊﹐顐【五困切】玩之臣﹐顏澀不展﹐縮衣節口﹐以賞戰士﹐此志豈須臾忘於天下哉。今國兵駸駸北來﹐趙人已獻城十二﹐助魏破齊﹐惟燕未得一日之勞爲子孫壽﹐後世豈能帖帖無事乎﹗吾深爲君憂之。」緫泣且拜﹐曰「自數人來﹐未聞先生之言﹐今者幸枉大敎﹐吾心定矣。」

明年春﹐劉緫出燕﹐卒於趙﹐忠護緫喪來﹐數日亦卒。年六十四﹐官至禦史大夫。忠弟憲﹐前範陽安次令﹐持兄喪歸葬於絳﹐常往來長安間。元年孟春﹐某遇於馮翊屬縣北徵中﹐因吐其兄之狀﹐某因直書其事﹐至於褒貶之間﹐俟學《春秋》者焉。

張保臯鄭年傳

新羅人張保臯﹑鄭年者﹐自其國來徐州﹐爲軍中小將。保臯年三十﹐年少十歲﹐兄呼保臯。俱善鬥戰﹐騎而揮槍﹐其本國與徐州無有能敵者。年復能沒海履其地﹐五十里不噎﹐角其勇健﹐保臯差不及年。保臯以齒﹐年以藝﹐常齟齬不相下。

後保臯歸新羅﹐謁其王曰「徧中國以新羅人爲奴婢﹐願得鎭淸海﹐【新羅海路之要。】使賊不得掠人西去。」其王與萬人﹐如其請﹐自大和後﹐海上無鬻新羅人者。保臯旣貴於其國﹐年錯寞去職﹐饑寒在泗之漣水縣。一日言於漣水戍將馮元規曰「年欲東歸乞食於張保臯。」元規曰「爾與保臯所挾何如﹐柰何去取死其手﹖」年曰「饑寒死不如兵死快﹐況死故鄕邪﹗」年遂去。至謁保臯﹐保臯飲之極歡。飲未卒﹐其國使至﹐大臣殺其王﹐國亂無主。保臯遂分兵五千人與年﹐持年泣曰「非子不能平禍難。」年至其國﹐誅反者﹐立王以報。王遂徵保臯爲相﹐以年代保皐。

天寶安祿山亂﹐朔方節度使安思順以祿山從弟賜死﹐詔郭汾陽代之。後旬日﹐復詔李臨淮持節分朔方半兵東岀趙﹑魏。當思順時﹐汾陽﹑臨淮俱爲牙門都將﹐將萬人﹐不相能﹐𨿽同盤飲食﹐常睇相視﹐不交一言。及汾陽代思順﹐臨淮欲亡去﹐計未決﹐詔至﹐分汾陽兵東討﹐臨淮入請曰「一死固甘﹐乞免妻子。」汾陽趨下﹐持手上堂偶坐﹐曰「今國亂主遷﹐非公不能東伐﹐豈懷私忿時耶﹗」悉詔軍吏﹐出詔書讀之﹐如詔約束。及別﹐執手泣涕﹐相勉以忠義。訖平劇盜﹐實二公之力。

知其心不叛﹐知其材可任﹐然後心不疑﹐兵可分。平生積忿﹐知其心﹐難也﹔忿必見短﹐知其材﹐益難也﹐此保臯與汾陽之賢等耳。年投保臯﹐必曰「彼貴我賤﹐我降下之﹐不宜以舊忿殺我。」保臯果不殺﹐此亦人之常情也。臨淮分兵詔至﹐請死於汾陽﹐此亦人之常情也。保臯任年﹐事出於己﹐年且寒饑﹐易爲感動。汾陽﹑臨淮﹐平生抗立﹐臨淮之命﹐出於天子﹐榷於保臯﹐汾陽爲優。此乃聖賢遟疑成敗之際也﹐彼無他也﹐仁義之心與雜情並植﹐雜情勝則仁義滅﹐仁義勝則雜情銷﹐彼二人仁義之心旣勝﹐復資之以明﹐故卒成功。

世稱周﹑邵爲百代人師﹐周公擁孺子而邵公疑之。以周公之聖﹐邵公之賢﹐少事文王﹐老佐武王﹐能平天下﹐周公之心﹐邵公且不知之。苟有仁義之心﹐不資以明﹐𨿽邵公尙爾﹐況其下哉。《語》曰「國有一人﹐其國不亡。」夫亡國非無人也﹐丁其亡時﹐賢人不用﹐苟能用之﹐一人足矣。

竇列女傳

列女姓竇氏﹐小字桂娘。父良﹐建中初爲汴州戶曹掾。桂娘美顏色﹐讀書甚有文。李希烈破汴州﹐使甲士至良門﹐取桂娘以去。將出門﹐顧其父曰「愼無戚﹐必能滅賊﹐使大人取富貴於天子。」桂娘旣以才色在希烈側﹐復能巧曲取信﹐凡希烈之密﹐𨿽妻子不知者﹐悉皆得聞。希烈歸蔡州﹐桂娘謂希烈曰「忠而勇﹐一軍莫如陳先奇。其妻竇氏﹐先奇寵且信之﹐願得相往來﹐以姊妹敍齒﹐因徐說之﹐使堅先奇之心。」希烈然之﹐桂娘因以姊事先奇妻。嘗間曰「爲賊凶殘不道﹐遲晚必敗﹐姊宜早圖遺種之地。」先奇妻然之。

興元元年四月﹐希烈暴死﹐其子不發喪﹐欲盡誅老將校﹐以卑少者代之。計未決﹐有獻含桃者﹐桂娘白希烈子﹐請分遺先奇妻﹐且以示無事於外。因爲蠟帛書﹐曰「前日已死﹐殯在後堂﹐欲誅大臣﹐【希烈僭﹐故曰臣。】須自爲計。」以朱染帛丸﹐如含桃。先奇發丸見之﹐言於薛育﹐育曰「兩日希烈稱疾﹐但怪樂曲雜發﹐盡夜不絕﹐此乃有謀未定﹐示暇於外﹐事不疑矣。」明日﹐先奇﹑薛育各以所部噪於牙門﹐請見希烈﹐希烈子迫出拜曰「願去僞號﹐一如李納。」【時正已死﹐納代爲帥。】先奇曰「爾父勃逆﹐天子有命。」因斬希烈及妻子﹐函七首以獻﹐暴其屍於市。後兩月﹐吳少誠殺先奇﹐知桂娘謀﹐因亦殺之。

請試論之﹕希烈負桂娘者﹐但劫之耳﹐希烈僭而桂娘妃﹐復寵信之﹐於女子心﹐始終希烈可也。此誠知所去所就﹐逆順輕重之理明也。能得希烈﹐權也﹔姊先奇妻﹐智也﹔終能滅賊﹐不顧其私﹐烈也。六尺男子﹐有祿位者﹐當希烈叛﹐與之上下者眾矣﹐豈才力不足邪﹖蓋義理苟至﹐𨿽一女子可以有成。

大和元年﹐予客遊涔陽﹐路出荊州松滋縣﹐攝令王淇爲某言桂娘事。淇年十一歳能念《五經》﹐舉童子及第﹐時年七十五﹐尙可日記千言。當建中亂﹐希烈與李納﹑田恱﹑朱泚﹑朱滔等僭詔書檄﹐爭戰勝敗﹐地名人名﹐悉能說之﹐聽說如一日前。言竇良出於王氏﹐實淇之堂姑子也。

書處州韓吏部孔子廟碑陰

天不生夫子於中國﹐中國當何如﹖曰不夷狄如也。荀卿祖夫子﹐李斯事荀卿﹐一日宰天下﹐盡誘夫子之徒與書坑而焚之﹐曰「徒能亂人﹐不若刑名獄吏治世之賢也。」彼商鞅者﹐能耕能戰﹐能行其法﹐基秦爲彊﹐曰「彼仁義虱官也﹐可以置之。」【置之﹐言不用也。】自董仲舒﹑劉向﹐皆言司馬遷良史也﹐而遷以儒分之爲九﹐曰「博而寡要﹐勞而無功﹐不如道家者流也。」自有天地已來﹐人無有不死者﹐海上迂怪之士持出言曰「黃帝錬丹砂﹐爲黃金以餌之﹐晝曰乘龍上天﹐誠得其藥﹐可知黃帝。」以燕昭王之賢﹐破彊齊﹐幾於覇﹔秦始皇﹑漢武帝之雄材﹐滅六彊﹐擗四夷﹐盡非凡主也。皆甘其說﹐耗天下﹑捐骨肉而不辭﹐至死而不悟。其尊於天地﹐莫嚴於宗廟社稷。梁武帝起爲梁國者﹐以筍脯面牲爲薦祀之禮﹐曰「佛之教﹐牲不可殺。」以天子尊﹐捨身爲其奴﹐散髮布地﹐親命其徒踐之。

有天地日月爲之主﹐陰陽鬼神爲之佐﹐夫子巍然統而辯之﹐復引堯舜禹湯文武周公爲之助﹐則其徒不爲劣﹐其治不爲僻。彼四君二臣﹐不爲無知﹐一旦不信﹐背而之他﹐仍族滅之。儻不生夫子﹐紛紜冥昧﹐百家鬥起﹐是己所是﹐非己所非﹐天下隨其時而宗之﹐誰敢非之。縱有非之者﹐欲何所依擬而爲其辭。是楊墨駢愼已降﹐百家之徒﹐廟貌而血食﹐十年一變法﹐百年一攺教﹐橫斜髙下﹐不知止泊。彼夷狄者﹐爲夷狄之俗﹐一定而不易﹐若不生夫子﹐是知其必不夷狄如也。

韓吏部《夫子廟碑》曰﹕天下通祀﹐惟社稷與夫子。社稷壇而不屋﹐取異代爲配﹐未若夫子巍然當門﹐用王者禮﹐以門人爲配﹐自天子至於庶人﹐親北面而師之。夫子以徳﹐社稷以功﹐固有次第。因引孟子曰「生人已來﹐未有如夫子者也。」自古稱夫子者多矣﹐稱夫子之徳﹐莫如孟子﹐稱夫子之尊﹐莫如韓吏部﹐故書其碑陰雲。

三子言性辯

孟子言人性善﹐荀子言人性惡﹐楊子言人性善惡混。曰喜﹑曰哀﹑曰懼﹑曰惡﹑曰欲﹑曰愛﹑曰怒﹐夫七者情也﹐情出於性也。夫七情中﹐愛﹑怒二者﹐生而能自。是二者性之根﹐惡之端也。乳兒見乳﹐必拏求﹐不得卽啼﹐是愛與怒與兒俱生也﹐夫豈知其五者焉。旣壯﹐而五者隨而生焉。或有或亡﹐或厚或薄﹐至於愛﹑怒﹐曾不須臾與乳兒相離﹐而至於壯也。君子之性﹐愛怒淡然﹐不出於道。中人可以上下者﹐有愛拘於禮﹐有怒懼於法。世有禮法﹐其有踰者﹐不敢恣其情﹔世無禮法﹐亦隨而熾焉。至於小人﹐𨿽有禮法﹐而不能制﹐愛則求之﹐求不得卽怒﹐怒則亂。故曰愛﹑怒者﹐性之本﹐惡之端﹐與乳兒俱生﹐相隨而至於壯也。凡言性情之善者﹐多引舜禹﹔言不善者﹐多引丹朱﹑商均。夫舜禹二君子﹐生人已來﹐如二君子者凡有幾人﹖不可引以爲諭。丹朱﹑商均爲堯舜子﹐夫生於堯舜之世﹐被其化﹐皆爲善人﹐況生於其室﹐親爲父子﹐蒸不能潤﹐灼不能熱﹐是其惡與堯舜之善等耳。天止一日月耳﹐言光明者﹐豈可引以爲諭。人之品類﹐可與上下者眾﹐可與上下之性﹐愛怒居多。愛﹑怒者﹐惡之端也。荀言人之性惡﹐比於二子﹐荀得多矣。

塞廢井文

井廢輙不塞﹐於古無所據。今之州府廳事有井﹐廢不塞﹔居第在堂上有井﹐廢亦不塞﹐或匣而護之﹐或橫木土覆之﹐至有歲久木朽﹐陷人以至於死﹐世俗終不塞之﹐不知何典故而井不可塞﹖井𨿽列在五禮﹐在都邑中物之小者也。若盤庚五遷其都者﹐社稷宗廟﹐尙毀其舊﹐而獨井豈不塞邪﹗古者井田﹐九頃八家﹐環而居之﹐一夫食一頃﹐中一頃樹蔬鑿井﹐而八家共汲之﹐所以籍齊民而重泄地气。以小諭大﹐人身有瘡﹐不醫卽死﹐木有瘡﹐久不封卽亦死。地有千萬瘡﹐於地何如哉﹖古者八家共一井﹐今家有一井﹐或至大家至於四五井﹐十倍多於古。地气漏泄﹐則所產脆薄﹐人生於地內﹐今之人不若古之人渾剛堅一﹐寜不由地气泄漏哉﹖《易》曰「攺邑不攺井」﹐此取象言安也﹐非井不可塞也。天下每州﹐春秋二時﹐天子許抽當所上賦錫宴﹐其刺史及州吏必廓其地爲大宇﹐以張其事。黃州當是地﹐有古井不塞﹐故爲文投實以土。

題荀文若傳後

荀文若爲操畫策取兗州﹐比之髙﹑光不棄關中﹑河內﹔官渡不令還許﹐比楚﹑漢成臯。凡爲籌計比擬﹐無不以帝王許之﹐海內付之。事就功畢﹐欲邀名於漢代﹐委身之道﹐可以爲忠乎﹖世皆曰曹﹑馬。且東漢崩裂紛披﹐都遷主播﹐天下大亂﹐操起兵東都﹐提獻帝於徒步困餓之中﹐南徵北伐﹐僅三十年﹐始定三分之業。司馬懿安完之代﹐竊發肘下﹐奪偸權柄﹐殘虐狡譎﹐豈可與操比哉。若使操不殺伏后﹐不誅孔融﹐不囚楊彪﹐從容於揖譲之間﹐𨿽慚於三代﹐天下非操而誰可以得之者﹖紂殺一比干﹐武王斷首燒屍﹐而滅其國。桓﹑靈四十年間﹐殺千百比干﹐毒流其社稷﹐可以血食乎﹖可以壇墠父天拜郊乎﹖假使當時無操﹐獻帝復能正其國乎﹖假使操不挾獻帝以令﹐天下英雄能與操爭乎﹖若使無操﹐復何人爲蒼生請命乎﹖教盜穴墻發櫃﹐多得金玉﹐已復不與同挈﹐得不爲盜乎﹖何況非盜也。文若之死﹐宜然耶。

樊川文集第七

唐故江西觀察使武陽公韋公遺愛碑

皇帝召丞相延英便殿講議政事﹐及於循吏﹐且稱元和中興之盛﹐言理人者誰居第一﹖丞相墀言「臣甞守土江西﹐目覩觀察使韋丹有大功徳被於八州﹐歿四十年﹐稚老歌思﹐如丹尙存。」丞相敏中﹑丞相植皆曰「臣知丹之爲理﹐所至人思﹐江西之政﹐熟於聽聞。」乃命首臣紇幹眾上丹之功狀﹐聮大中三年正月二十日詔書﹐授史臣尙書司勲員外郎杜牧﹐曰「汝爲丹序而銘之﹐以美大其事。」

臣某伏念天寶﹑建中艱難之餘﹐根於河北﹐枝蔓於齊﹑魯﹑梁﹑蔡。辟爲章句書生以蜀叛﹐錡爲宗室老以吳叛。其它髙下其目﹐跂而欲飛者﹐往往皆是。憲宗皇帝髙聽古議﹐廣諫益聖﹐任賢使能﹐考校法度﹐號令未出﹐威先雷霆。十有四年﹐擒殛凶狠﹐方行四海﹐罔不率伏。當是時﹐凡五徵兵﹐解而復合﹐僅八周歲﹐天下晏然﹐不告勞苦﹐實以守土多循良吏﹐而丹居第一。周召伯治人於陜西﹐召穆公有武功於宣王時﹐仲尼采《甘棠》《江漢》之詩﹐弦而歌之﹐列於《風》《雅》。班固敍漢宣帝中興名臣﹐言治人者亦首述黃覇﹑龔遂﹐次將相下。今下明詔刻丹治效﹐令得與元和功臣﹐彰中興得人之盛﹐懸於無窮﹐用古道也。

謹案韋氏自漢丞相賢已降﹐代有逹官﹐寛有大功於後周﹐封鄖國公。鄖公曾孫幼平﹐爲岐州參軍﹔生抱貞﹐爲梓州刺史﹔生政﹐爲漢州雒縣丞﹐贈右諫議大夫﹔雒縣生武陽公。公字文明﹐以明《五經》登科﹐授校書郎﹑咸陽尉﹐以監察禦史﹑殿中侍禦史佐張獻甫於邠寧府。徵爲太子舍人﹐遷起居郎﹐檢校吏部員外郎﹐侍禦史﹐河陽行軍司馬。未行﹐攺駕部員外郎。會新羅國以喪來告﹐且稱立君﹐拜司封郎中﹑兼禦史中丞﹐章服金紫﹐弔冊其嗣。新羅再以喪告﹐不果行﹐攺容州經略使﹐築州城環十三里。因悉城管內十三州﹐敎種茶麥﹐多開屯田﹐黃賊畏服﹐詔加太中大夫。貞元末﹐拜河南少尹﹐連拜檢校祕書監﹐兼禦史中丞﹑鄭滑行軍司馬﹐皆未至。拜右諫議大夫。

憲宗卽位﹐劉辟以蜀叛﹐議者欲行貞元故事﹐請釋不誅。公再上疏曰「今不誅辟﹐則朝廷可以指臂而使者﹐惟兩京耳﹐此外而誰不爲叛﹖因拜劍南東川節度使﹑兼禦史大夫。時劉辟急攻梓州﹐公至漢中﹐表言攻急守堅﹐不可易帥﹐髙崇文客軍遠闘﹐無所資﹐若與梓州﹐綴其士心﹐必能有功。遂召拜晉﹑慈﹑隰三州觀察使。

不半歲﹐元和二年二月﹐拜洪州觀察使。洪操章江﹐上控百越﹐爲一都會。屋居以茅竹爲俗﹐人火之餘﹐烈日久風﹐竹戞自焚﹐小至百家﹐大至蕩空。霖必江溢﹐燥必火作﹐火水夾攻﹐人無固志﹐傾搖懈怠﹐不爲旬月生產計。公始至任﹐計口取俸﹐除去冗事﹐取公私錢﹐教人陶瓦﹐伐山取材﹐堆棧億計。人能爲屋﹐取官材瓦﹐免其半賦﹐徐責其直﹐自載酒食﹐以勉其勞。初若艱勤﹐日成月就﹐不二周歲﹐凡爲瓦屋萬四千間﹐樓四千二百間﹐縣市營廏﹐名爲棟宇﹐無不創爲。派湖入江﹐節以斗門﹐以走暴漲。辟開廣衢﹐南北七里﹐蕩渫污壅﹐築堤三尺﹐長十二里。堤成明年﹐江與堤平。鑿六百陂塘﹐灌田一萬頃﹐益勸桑薴﹐機織廣狹﹐俗所未習﹐教勸成之。凡三周年﹐成就生遂﹐手爲目覩﹐無不如志。

公之爲政﹐去害興利﹐機決勢去﹐如孫﹑吳乘敵﹐不可當向。輔以經術﹐仁撫智誘﹐慈母之心﹐赤子之欲﹐求必得之﹐故人自盡力﹐所指必就。子產治鄭﹐未及三年﹐國人尙謗。黃覇治穎川﹐前後八年﹐始曰愈治。考二古人行事﹐與公相次第﹐不知如何。元和五年薨﹐年五十八。其銘曰﹕

章武皇帝﹐披攘經營。凡十四年﹐五大徵兵。人不告病﹐肩於太寜。將相是矣﹐豈無循良。考第理行﹐誰髙武陽﹖武陽所至﹐爲人父母。於洪之功﹐洞無前古。洪始有居﹐水火是苦。二者夾攻﹐死無處所。曰天所然﹐不嗟不訴。武陽始至﹐材瓦是聚。公錢不足﹐以俸爲助。能爲居宇﹐貰貸付與。日載酒肴﹐如無稚乳。不督不程﹐誘以美語。未二周星﹐創數萬堵。幾半重樓﹐如《詩》翚羽。錭以長堤﹐繚四千步。明年水平﹐人始歌舞。災久事巨﹐一日除去。灌田萬頃﹐益種桑薴。俗所未有﹐罔不完具。寂寥千年﹐誰守玆土﹖大中聖人﹐元和是師。圖贊功勞﹐武陽豈遺。乃命史臣﹐刻序碑辭。寵假武陽﹐爲人慰思。訓勸守吏﹐勉於爲治。

唐故太子少師奇章郡開國公贈太尉牛公墓志銘【並序】

唐佐四帝十九年宰相牛公諱某﹐字某。八代祖弘﹐以徳行儒學相隋氏﹐封奇章郡公﹐贈文安侯。文安後四世諱鳯及﹐仕唐爲中書門下侍郎﹑修國史﹐於公爲髙祖。文安後五世集州刺史﹑贈給事中諱休充﹐於公爲曾祖。集州生太常博士﹑贈太尉紹﹐太尉生華州鄭縣尉﹑贈太保諱幼聞﹐太保生公﹐孤始七歳。長安南下杜樊鄕東﹐文安有隋氏賜由數頃﹐書千卷尙存。公年十五﹐依以爲學﹐不出一室﹐數年業就﹐名聲入都中。故丞相韋公執誼﹐以聰明气勢﹐急於褒拔﹐如柳宗元﹑劉禹錫輩﹐以文學秀少﹐皆在門下。韋公亟命柳﹑劉於樊鄕訪公﹐曰願一得相見。公乘驢至門﹐韋公曰﹕」是矣。東京李元禮爲後進師﹐隋奇章公仁徳祿位﹐二者包而有之。」

登進士上第。元和四年﹐應賢良直諫制﹐數彊臣不奉法﹐憂天子熾於武功﹐詔下第一﹐授伊闕尉。以直被毀﹐周歳凡十府奏取不下。伊闕滿歳﹐郗公士美以昭義軍書記辟﹐凡三上請﹐詔除河南尉﹐拜監察禦史。丁母夫人憂﹐制終復拜監察禦史﹐轉殿中侍禦史﹐遷禮部員外郎﹑都官員外郎﹑兼侍禦史知雜事。攺考功員外郎﹑集賢殿學士﹑庫部郎中﹑知制誥﹐賜五品命服。

半歲﹐遷禦史中丞。宿州刺史李直臣以贓數萬敗﹐穆宗得偏辭於中﹐稱直臣冤﹐且言有才﹐宰相言格不用。公以具獄奏﹐上曰「直臣有才可惜。」公曰「彼不才者﹐無飽食以足妻子﹐安足慮。」上設法令﹐所以縛束有才者﹐祿山﹑朱泚﹐是才過人而亂天下。」上因可奏﹐曰「善」。賜章服金紫﹐遷戶部侍郎﹐掌財賦事。上益親重﹐欲相之。

會中書令韓弘男公武謀曰「大人守大梁二十年﹐齊﹑蔡誅後始來朝﹐今不以財授中外﹐設有飛一辭者﹐誰與保白。」公武賫弘書獻公錢千萬﹐公笑曰「此何名爲﹖公亟持去。」明年﹐弘﹑公武繼卒﹐主藏奴與吏訟於禦史府﹐上憐弘大臣﹐父子並死﹐稚孫將家事﹐走中使至第﹐盡取財簿自閱視。凡中外主權多納弘貨﹐獨朱勾細字曰﹕某年月日﹐送戶部牛侍郎錢千萬﹐不納。上大喜﹐以指歷簿徧視旁側﹐曰「果然吾不謬知人。」言訖﹐殿上皆再拜呼萬歲。尋以本官平章事。明年﹐正位中書侍郎﹐加銀靑三品﹐兼集賢大學士﹐監修國史。

敬宗卽位﹐與武士畋宴無時﹐徵天下道士言長生事﹐公亟諫曰「陛下不讀玄元皇帝《五千言》以淸靜飬生﹐彼道士皆庸人﹐徒誇欺虛荒﹐豈足師法。」未一歳﹐請退﹐不許﹐連四月日間﹐以疾辭。乃以鄂嶽六州建節﹐號武昌軍﹐命公爲禮部尙書﹑平章事﹐爲節度使。公始至﹐問民尢苦﹐皆曰「城土疏惡﹐歳輸■﹝襄﹞【音義同壤】竹爲苫具﹐姦吏旁緣﹐主爲侵取﹐費與稅等﹐歳久﹐前後政欲晝計策﹐訖無所施。」公卽除去冗長﹐用公私錢陶磚成城﹐凡五年乃就。

明年﹐文宗卽位﹐就加吏部尙書。明年﹐急徵拜兵部尙書﹑平章事﹐重拜中書侍郎﹑弘文大學士。鄭注怨宋丞相申錫﹐造言挾漳王爲大逆﹐狀迹牢密﹐上怒必殺。公曰「人臣不過宰相﹐今申錫已宰相﹐假使如所謀﹐豈復欲過宰相有他圖乎﹗臣爲中丞﹐愛申錫忠良﹐奏爲禦史﹐申錫心臣敢以死保之。」上意解﹐由是宋不死。

大和六年﹐西戎再遣大臣贄寶玉來朝﹐禮倍前時﹐盡罷東向守兵﹐用明臣附。李太尉徳裕時殿劍南西川﹐上言維州降﹐今若冠生羗三千人﹐燒十三橋﹐搗戎腹心﹐可洗久恥﹐是韋皐二十年至死恨不能致。事下尙書省百官聚議﹐皆如劍南奏。公獨曰「西戎四面各萬里﹐來責曰何事失信﹖養馬蔚茹川﹐【在平涼郡西。】上平涼阪﹐萬騎綴回中﹐怒气直辭﹐不三日至咸陽橋。西南逺數千里﹐𨿽百維州﹐此時安可用﹖棄誠信﹐有利無害﹐匹夫不忍爲﹐況天子以誠信見責於夷狄﹐且有大患。」上曰「然」﹐遂罷維州議。

大和六年﹐檢校右僕射﹑平章事﹑淮南節度使。六年至開成二年﹐連上章請休官﹐詔益不許。公曰「臣惟退罷﹐可以行心。」夏五月﹐以兵付監軍使﹐拜疏訖﹐就道。除檢校司空﹐畱守東都。明年拜左僕射。上恐公不起﹐詔曰「朕比有疾﹐良已﹐思一面敍。」公不得已﹐至闕下一拜謝﹐閉門不出。明年﹐檢校司空﹑平章事﹑襄州節度使﹐出都門﹐賜黃彜樽﹑龍杓﹐凡六品﹐名出《周禮》﹐詔曰「精金古器﹐用以比況君子﹐非無意也。」襄州七年饒假軍人﹐入賦不一﹐公至據地造籍﹐免貧弱四千萬﹐均入豪彊﹐皆曰甘心﹐不出一怨言。

明年﹐武宗卽位﹐就加司徒。會昌元年秋七月﹐漢水溢堤入郭﹐自漢陽王張柬之一百五十歲後﹐水爲最大。李太尉徳裕挾維州事﹐曰修利不至﹐罷爲太子少師。未幾檢校司徒﹐兼太子少保。明年﹐以檢校官兼太子太傅﹑畱守東都。劉稹以上黨叛誅死﹐時李太尉專柄五年﹐多逐賢士﹐天下恨怨﹐以公徳全畏之﹐言於武宗曰「上黨軋左京﹐控山東﹐劉從諫父死擅之﹐十年後來朝﹐加宰相﹐縱去不畱之﹐致稹叛﹐竭天下力﹐乃能取。」此皆公與李公宗閔爲宰相時事。從諫以大和六年十二月十七日拜闕下﹐實以其月十九日節度淮南﹔明年正月﹐從諫以宰相東還。河南少尹呂述﹐公惡其爲人﹐述與李太尉書﹐言稹破報至﹐公出聲嘆恨。上見述書﹐復聞前縱從諫去﹐疊二怒﹐不一參校。自十月至十二月﹐公凡三貶至循州員外長史﹐天下人爲公挼手吒罵。公走萬里瘴海上﹐二年恬泰若一無事。

今天子卽位﹐移衡州﹑汝州長史﹐遷太子少保﹑少師﹐凡四年復位。大中二年十月二十七日﹐薨於東都城南別墅﹐年六十九。天子恫傷﹐不朝兩日﹐冊贈太尉﹐天下善人﹐執手相弔哭。

公忠厚仁恕﹐莊重敬愼﹐未嘗以此八者自勉﹐而終身益篤。爲宰相﹐急於銓品﹐凡名淸官﹐不忍持一資以假非其人。以道徳謨於天子﹐每指古義爲據﹐有言機利克迫﹐必釽【音華】■﹝各刂﹞【力各切】使之攉破。三大邦去苛碎條約﹐除民大患﹐其輕巧吏欲賊公愛惡﹐希向所爲﹐渾然終不能見﹐故所至必大治。衣冠單窮﹐出俸錢嫁其子女﹐月與食﹐歳與衣﹐資送其死喪﹐凡數百家。李太尉志必殺公﹐後南謫過汝州﹐公厚供具﹐哀其窮﹐爲解說海上與中州少異﹐以勉安之﹐不出一言及於前事。鎭武昌時﹐軍容使仇士良爲監軍使﹐公律以禮敬。暑甚﹐大合軍宴﹐拱手至暮﹐一不揺扇。益自儉克﹐平居非公事不出內屏﹐周三歳﹐語言舉止﹐率有常度。仇軍容開成末首議立武宗﹐權力震天下﹐每言至公﹐必合手加顙曰「淸徳可服人﹐但過恡官財﹐與人無一毫恩分耳。不肯引譽﹐不敢怨毀﹐淡居其中。」

公始自河南薦鄕貢士﹐爲郎官考吏部科日選﹐三開幕府﹐中丞宰相外﹐凡取六十餘人﹐上至將相﹐次布臺閣﹐皆當時名士。每暇日燕語寮吏﹐必言古人修身行事﹐旁誘曲指﹐微警教之﹐不以己所長人所不及裁量髙下﹐以生重輕。後進歸之﹐承望聲光﹐得一言許可﹐必自矜重。

夫人辛氏﹐以公封張掖郡﹐贈僕射祕之長女﹐士林稱爲「婦師」﹐凡三十年﹐前公八年歿。五男六女。長曰蔚﹐監察禦史﹐次曰藂﹐浙南府協律郎﹐皆以文行登進士第﹐不籍公勢﹔次曰奉倩﹐河南府洛陽尉﹔弟二人﹐皆稚齒。長女嫁戶部郎中上黨苗愔﹐次女嫁河中節度副使﹑檢校郎中範陽張洙﹐次女嫁河南府士曹﹑集賢校理常山張希復﹐次女嫁前進士鄧叔﹐次女未笄﹐一人始數歳。以某年月日﹐葬少陵南某鄕某里。銘曰﹕

道旣訛衰﹐必有以扶。厥公之生﹐以隆其洿。幽以燭明﹐暵【音漢﹐幹也。底本作「映」﹐誤。】以雨濡。以敎其徒﹐以佐天子。滅絕霸駁﹐如有樞柅。摽掲峙倚﹐巍乎二紀。臣宗徳老﹐巨傑魁礨。孰爲忌畏﹖譖去南海﹐不校不辯。旋復顯大﹐百行渾圓。鄰於及年﹐以歸其全。

唐故東川節度檢校右僕射兼禦史大夫贈司徒周公墓志銘

周平王次子烈封汝墳侯﹐秦以汝墳爲汝南郡﹐侯之孫因家焉﹐遂姓周氏。自烈十八世至西漢周仁﹐繼烈封侯。其後逃西晉亂﹐南去黃崗。靈起仕梁爲桂州刺史﹐生炅﹐在陳爲車騎將軍。炅生法明﹐年十二﹐一命爲巴州刺史﹐陳滅臣隋﹐爲趙之眞定令。隋亂歸黃崗﹐起兵取蘄﹑安﹑沔﹑黃﹐武徳中﹐籍四州地請命﹐授揔管安十六州軍事﹑光祿大夫﹐封國於道。太宗命虞世南銘書墓碑。相國爲六代孫﹐曾祖惲﹐汝州梁縣令﹔祖沛﹐左拾遺﹔皇考頲﹐右驍衛兵曹參軍﹐贈禮部侍郎。

公少孤﹐奉飬母夫人以孝聞。舉進士登第﹐始試祕書正字﹑湖南團練巡官。母夫人亡﹐哭泣無時﹐里人過公廬﹐曰「無驚周孝子。」後自畱守府監察眞拜禦史﹑集賢殿學士。李公宗閔以宰相鎭漢中﹐辟公爲殿中侍禦史﹑行軍司馬。

後一年﹐復以殿中書職徵歸。時大和末﹐注﹑訓用事。夏六月﹐始逐丞相宗閔﹐立朋黨語﹐鉤掛名人﹐凡白日逐朝士三十三輩﹐天下悼懾以目。受意附凶者﹐屢以公爲言﹐注﹑訓曰「如去周殿中﹐恐人益驚。」竟不敢議。注﹑訓取公爲起居舍人。文宗復二史故事﹐公濡筆立石螭下﹐丞相退﹐必召語旁側﹐窺帝每數十顧。遷考功員外郎﹐帝曰「周某不可不見﹐宜兼前官。」數月﹐以考功掌言。謝日﹐帝曰「就試翰林。」公辭譲堅懇﹐帝正色以手三麾之﹐遂兼學士。遷職方郎中﹑中書舍人﹐政事細大﹐必被顧問﹐公終身不言﹐事故不傳。

武宗卽位﹐以疾辭﹐出爲工部侍郎﹑華州刺史﹐八禁軍二十四內司居華下者﹐籍役等百姓﹐不敢妄出一辭。李太尉徳裕伺公纎失﹐四年不得﹐知愈治不可蓋抑﹐遷公江西觀察使﹑兼禦史大夫。公旣得八州﹐施展教令﹐申明約束﹐發以虔守陳弇贓﹐坐弇以法死﹐吏手膠拳﹐窮鄕逺井﹐如公在旁。縛出洞寇劉大朴﹐大朴徒數百人﹐斸撥根脈﹐無有遺失。彭蠡東口﹐戍五百人﹐上下千里﹐無一賊迹。遷禮部尙書﹑鄭滑節度使。老將某項領不如教約﹐公鞭背降爲下卒﹐聲北入魏﹐皆曰「周尙書文儒﹐能治百姓﹐仁愛兵士﹐而復敢爾﹐是豈可犯。」九歲﹐入拜兵部侍郎﹑度支兼戶部吏曹事﹐積邊糧谷九十萬石。

今天子卽位﹐二年五月﹐以本官平章事。後一月﹐正位中書侍郎﹑監修國史﹐就加刑部尙書。因河湟事議不合旨﹐以檢校刑部尙書出爲劍南東川節度使。明日﹐入謝﹐面加檢校右僕射。

公自舉進士第﹐非其人不交言﹐旁睨後進﹐鐫心鏤志。及爲將相﹐近取遠挽﹐悉置於位。李太尉徳裕會昌中以恩換元和朝實錄四十篇﹐益美其父吉甫爲相事﹐公上言曰「人君惟不攺史﹐人臣可攺乎﹖《元和實錄》皆當時名士目書事實﹐今不信﹐而信徳裕後三十年自名父功﹐眾所不知者而書之。此若垂後﹐誰信史﹖」竟廢新本。

並帥王宰鏟所部財貨﹐承事貴幸﹐自請來朝﹐聲言我取平章事鎭大梁。公上言曰「宰破太原﹐取汴州﹐不知天下治所凡幾得如太原﹑汴之大者﹐可飽宰欲﹖乞宰還鎭自補其殘。」後二日﹐還宰詔下。駙馬都尉韋讓求爲京兆尹﹐公言曰「尹坐堂上﹐階下拜二赤縣令﹐屬官將百人﹐悉可笞辱。非有徳者﹐京兆不可爲﹐豈止取吏事。」讓議竟寢。自此非道求進者鼠循自屏。

及鎭東蜀一歳﹐欲歸閒洛師﹐微得風恙。公曰「我今去是以疾去﹐疾愈去非晚。」大中五年﹐歳在辛未﹐二月十七日﹐薨於位﹐享年五十九。訃至﹐廢朝三日﹐冊贈司徒﹐命諫議大夫盧懿弔卹其家。

公信於朋友﹐公於爲官。事嫠姊﹐岀告返面﹐家事不敢自專。同曾祖兄弟入門﹐呵笞奴婢﹐衣服飲食無二等。免相位西去﹐送公還者﹐𨿽武將散秩﹐嘆惜咨嗟﹐曰「周相公無私﹐我惜其去﹐豈有私乎﹗」夫人義興蔣氏﹐先公某年終。生二男一女。長曰寛饒﹐崇文校書﹔次曰咸喜﹐京兆參軍﹐皆孝謹有文學。女嫁起居舍人薛蒙。大中六年﹐歲次壬申﹐二月十二日﹐歸葬先塋河南府河南縣榖陽鄕立行裏。銘曰﹕

姬之支封﹐國自爲姓。以周爲氏﹐入唐不盛。烈後幾世﹐厥生賢孫。當唐中興﹐爲唐相臣。文思天子﹐跨古爲治。提起王道﹐以公爲倚。迒音剛蹊隙竅﹐去者鳥駛。誰塞誰棘﹐勞公碎指。三屏大邦﹐駿壯武事。哺撫稚老﹐父母赤子。曰將曰相﹐公其愧幾。指古爲比﹐公其無愧。以公遺去聲唐﹐而後公死。不錫壽考﹐誰其辯之﹖

樊川文集第八

唐故岐陽公主墓志銘

憲宗皇帝卽位八年﹐出嫡女冊封岐陽公主﹐下嫁於今工部尙書﹑判度支杜公悰。始﹐憲宗時﹐宰相權徳輿有壻獨孤郁﹐爲翰林學士﹐帝愛其才﹐因命宰相曰「我嫡女旣笄可嫁﹐徳輿得壻獨狐﹐我豈不得耶﹖可求其比。」後丞相吉甫進言曰「前所奉詔﹐臣謹搜其人。」因名我烈祖司徒岐公曰「有孫兒悰﹐年始弱冠﹐有徳行文學﹐秀朗嚴整。臣甞爲司徒吏﹐熟其家事﹐官族世婚﹐習尙守治﹐臣一皆忖度﹐疑悰可以奉詔。」帝卽召尙書見﹐與語大恱﹐受殿中少監﹐服章金紫。以元和八年某月日﹐主下嫁於杜氏﹐上禦正殿﹐禮畢﹐由西朝堂出﹐節幡鼓鐸﹐儀物畢備﹐引就昌化裏賜第﹐上禦延喜樓﹐駐止主輪﹐尙書及賓侍﹐酒食金帛﹐奏內樂降嬪禦送行。賜第堂有四廡﹐繢椽藻櫨﹐丹白其壁﹐派龍首水爲沼。主外族因請﹐願以尙父汾陽王大通裏亭沼爲主別館。當其時﹐隆貴顯榮﹐莫與爲比。

主實憲宗皇帝嫡女﹐穆宗皇帝母妹﹐敬宗皇帝﹑今天子親姑﹐尙父汾陽王子儀外曾孫。太皇太后始以正妃事憲宗﹐以太后﹑太皇太后愛飬三朝﹐凡四十年﹐徳厚慈恕﹐化充六宮﹐主以一女之愛﹐降於杜氏﹐逮事舅姑。杜氏大族﹐其它宜爲婦禮者﹐不翅尹試數十人﹐主卑委怡順﹐奉上撫下﹐終日惕惕﹐屏息拜起﹐一同家人禮度﹐二十餘年﹐人未嘗以絲髮間指爲貴驕。始與尙書合謀曰﹐上所賜奴婢﹐卒不肯窮屈﹐奏請納之﹐上嘉嘆許可﹐因錫其直﹐悉自市寒賤可制指者。自是閉門落然﹐不聞人聲﹐尙書讀書考今古治亂﹐主職婦事﹐承奉夫族。時歲獻饋﹐吉凶賻助﹐必親自經手﹐池塞館陊﹐辟球場種樹﹐不數十年﹐搢紳間雜然稱尙書爲賢。

尙書旋出爲澧州刺史﹐主後尙書行﹐郡縣聞主且至﹐殺牛羊大爲數百人供具﹐主至﹐後不二十人﹑六七婢﹐乘驢闒茸﹐約所至不得肉食﹐驛吏立門外﹐舁飯食以返。不數日間﹐聞於京師﹐眾嘩說以爲異事。尙書在澧州三年﹐主始入後出﹐中閒不識刺史廳屏。尙書治澧州﹐考治行爲天下第一﹐後爲大司徒﹑京兆尹﹑鳯翔節度使﹐朝廷屈指比數﹐以爲凡有中外重難﹐非尙書不可。主賢益彰﹐𨿽至宮闈貴號﹐亦加尊敬。姑涼國太夫人寢疾﹐比喪及葬﹐主奉飬蚤夜不解帶﹐親自嘗藥﹐粥飯不經心手﹐一不以進。旣而哭泣哀號﹐感動他人。

尙書後爲忠武軍節度使﹐所治許州創爲節度府五十年﹐南迫於蔡﹐屋室卑庳﹐主居無正堂﹐處東支屋﹐恬然六年。許軍彊雄﹐且撐劇寇﹐自始多用武臣﹐治各出己﹐部曲家人﹐疵政弛法﹐習爲循常﹐有司用比邊障遠地﹐擲置不問﹐民亦甘心。尙書再冶之﹐老民相率兩走闕下﹐遮丞相馬叩頭乞畱﹐請樹生祠。及詔追去﹐攀緣攜扶﹐哭於道路。尙書治外﹐主冶內﹐尙書所至必稱﹐崱崱士力反爲名公偉人﹐主實有內助焉。穆宗以皇太后﹐敬主尢爲親信﹐俯首益卑﹐車服侍使﹐愈自貶抑﹐覲謁溫凊外﹐口不言他事。訖穆宗朝﹐人不以親貴稱。

當貞元時﹐徳宗行姑息之政﹐王武俊﹑王士眞﹑張孝忠子聮爲國壻。憲宗初寵子頔﹐來朝﹐以其子配以長女。皆挾恩佩勢﹐聚少俠狗馬爲事﹐日截馳道﹐縱撃平人﹐豪取民物﹐官不敢問﹐戚裏相尙﹐不爲以爲窮弱。自主降於尙書﹐壁絕外之﹐初怒中笑﹐後皆敬畏。累聖亦指示主徳以誡警之﹐至於今﹐以主﹑尙書顯重於中外﹐戚裏亦皆自檢斂﹐隨短長爲善﹐於是舊俗滅不復有。

尙書自許奉急追詔﹐主有疾小愈﹐彊不肯畱﹐曰「去朝興慶宮﹐縱死於道﹐吾無恨。」以開成二年十一月某日﹐薨於汝州長橋驛亭﹐年若干。上廢朝三日。其年十二月某日﹐主喪至京師﹐比及葬﹐兩宮弔問﹐相繼於道。開成三年某月日﹐上禦正殿﹐詔丞相嗣復攝中書令正衙宣冊﹐謚曰荘淑大長公主。某年某月日﹐祔葬於萬年縣洪原鄕少陵原尙書先塋﹐禮也。生男二人﹐長曰輔九﹐年十歲﹔次曰楊十﹐始二歲。女二人。某於尙書爲從父弟﹐得以實銘。銘曰﹕

章武皇帝﹐唐中興主。刑於正妃﹐教及嫡女。婉婉帝子﹐下嫁時賢。影逐響答﹐隨順纒綿。杜氏大族﹐枝蔓蟬聮。上有舅姑﹐髙堂儼然。螭綬龜章﹐玉佩金軒。飬色恱意﹐侍後承前。人不我貴﹐我敬我虔。始終盡禮﹐大小周旋。餘二十年﹐誰興間言。貴不召驕﹐富不期侈。是此四者﹐倐相首尾。自古名士﹐或泥於此。孰謂帝子﹐超脫擺棄。婦職是勤﹐夫言是指。池荒館陊﹐屏外不履。淑徳柔風﹐天下傾耳。宜乎壽考﹐歸女婚子。不錫全祉﹐孰提神紀。幽石有志﹐顯筆有史﹐流於千祀。

唐故宣州觀察使禦史大夫韋公墓志銘並序

韋公會昌五年五月頭始生瘡﹐召子壻張復魯曰「三稚女得良壻﹐死以是托﹐墓宜以池州刺史杜牧爲志。」復魯曰「公去歲兩瘡生頭﹐今始一﹐尙微﹐何言之深﹖」公曰「吾年二十九官校書郎時﹐甞夢渉滻水﹐旣中涴﹐有二人若舉符召我者。其一人曰﹕『墳墓至大﹐萬日始成﹐今未也。』今萬日矣﹐天已告我﹐我其可逃乎﹖」謝醫不問。以其月十四日﹐年五十八﹐薨於位。公從父弟某書公切行﹐以公命來命牧﹐牧位哭﹐序且銘之。

公諱溫字弘育。韋氏自殷﹑周﹑秦﹑漢﹐丘明﹑馬遷﹑班固輩爭書其人﹐以光其所爲書。至後周逍遙公夐﹐出世家貴富中﹐隱身行道﹐當其時及後代論者﹐以蜀嚴谷口不能爲比。逍遙公五世生潞州上黨尉﹑贈諫議大夫希元﹐上黨生吏部侍郎﹑贈太尉肇﹐吏部生右補闕﹑翰林學士﹑古散騎常侍致仕﹑贈司空綬﹐常侍生公﹐於逍遙公爲九代孫。年十一﹐以明經取第﹐爲太常寺奉禮郎﹑祕書省校書郎﹐選判入等﹐咸陽尉﹑監察禦史﹐公曰「是官豈奉飬所宜耶﹗」上疏乞免﹐攺著作佐郎。

當貞元中﹐常侍公事徳宗爲翰林學士﹐帝深於文學﹐明察人間細微事﹐事有密切﹐多委之。歲久﹐憂畏病心﹐帝曰「某之心﹐我其盡之。」以致仕官屏居西郊﹐公早夜侍側﹐溫凊飲食﹐迎情解意﹐一經心手﹐積二十餘年。丁常侍喪﹐自毀不欲生。後相國李公逢吉以相印鎭武昌﹐皆虛上職﹐書卑辭至門﹐公起赴武昌﹐未至府﹐拜監察禦史﹐遷左補闕﹐事文宗皇帝。時宰相百吏﹐源條帝功徳﹐譔號上獻﹐公獨再疏曰「今蜀之東川川溢殺萬家﹐京師雪積五尺﹐老幼多凍死﹐豈崇虛名報上帝時耶﹖」帝乃止﹐遂訖十五年不答尊號事。攺侍禦史﹑尙書吏部考功員外郎。

當大和九年﹐文宗思拔用徳行超出者﹐以警愯天下﹐故公自考功不數月拜諫議大夫﹐召爲翰林學士﹐遂欲相之。公立銀臺外門﹐下拜送疏入﹐具道先常侍遺誡﹐子孫不令任密職﹐言懇志決﹐因命掌書舍人合下﹐公復堅讓。不半歲﹐轉太常少卿。一歲﹐遷給事中﹑皇太子侍讀。公復陳先誡﹐以侍讀辭﹐自宰相皆曰「帝以一子請敎於公﹐是宜避邪﹖」公不聽﹐凡拜三章﹐帝終不能奪。

靈武節度使王晏平罷靈武﹐以戰馬四百疋﹑兵器數萬事去﹐罪成﹐貶康州司戶﹐不旬日﹐攺撫州司馬。仙韶院樂官尉遲璋以樂官授光州長史。晏平以財膠貴幸﹐璋大有寵於上﹐公皆封詔書上還﹐上比諭之﹐公持益急﹐竟以康州還晏平﹐璋免長史。莊恪太子得罪﹐上召東西省禦史中丞﹑郎官於內殿﹐悉疏莊恪過惡﹐欲立廢之﹐曰「是宜爲天子乎﹗」羣公低首唯唯﹐公獨進曰「陛下惟一子﹐不敎﹐陷之至是﹐太子豈獨過乎﹖」上意稍平。不數日﹐遷尙書右丞﹐朱衣魚章。遷兵部侍郎﹐亟請丞相﹐願爲治人官﹐出爲陜州防禦使﹑兼禦史大夫﹐服章金紫。

回鶻窺邊﹐劉稹繼以上黨叛﹐東徵天下兵﹐西出禁兵﹐陜當其衝﹐公撫民供事就﹐不兩告苦。入爲吏部侍郎﹐典一冬選﹐老吏無所賣。復以禦史大夫出爲宣﹑歙﹑池等州觀察使﹐賦多口眾﹐最於江南。公急惡寛窮﹐益自儉苦﹐刑律其俗﹐凡周一歳﹐無所更攺﹐自至大治。

公幼不戲弄﹐冠爲老成人﹐解褐得官﹐出羣眾中﹐人不敢旁發戲嫚。及爲公卿﹐在朝廷省合中﹐大臣見公﹐若臨絕壑﹐先忖度語言舉止﹐然後出發。其所執持不可者﹐筆一落紙﹐言一出口﹐𨿽天子宰相知不能奪﹐俯委遂之。不以徳行尙人﹐人自敬畏﹔不施要結於人﹐人自親慕。後進凡持節業自許者﹐獲公一言﹐矜奮刻削﹐益自貴重。官卑家貧時﹐主將家事﹐在私閫內﹐髙﹑曾兄弟﹐鐫琢教誘﹐嫁娶衣食﹐無有二等。疾甚將終﹐悉召親屬賓吏﹐稱先常侍詩句云「在室愧屋漏」﹐因曰「今知沒身不負斯誡。」遂涕下不禁。當夫子世﹐得七十子﹐國小俗儉﹐復有聖人爲之師﹐使生於今﹐與公相後先﹐必有能品之者。

夫人隴西李氏﹐贊善大夫慫之女﹐先公四歲終。四男﹕長礭﹐前國子監四門助教﹔次曰璆﹐前明經﹔次曰瓖﹔次未免乳。女四人﹕長嫁南陽張復魯﹐復魯得進士第﹐有名於時﹐爲試太常寺恊律郎﹑鄂嶽觀察支使﹐其下皆稚齒相次。銘曰﹕

徳則至矣﹐位其充乎﹖如其充兮﹐可大厥功。以施生人﹐天先告之。萬日之期﹐天實爲之。

唐故處州刺史李君墓志銘【並序】

君諱方玄﹐字景業﹐刑部尙書﹑贈司空貞公長子。貞公事憲宗皇帝﹐兄弟受寄四鎭。在漢南時﹐戰淮西未利﹐監軍使崔談峻讒言中﹐入爲太子賓客。後淮西平﹐李光顏移鄭滑﹐陳許無帥﹐帝閒燕獨言曰「勁兵三萬﹐誰可付者﹖」談峻侍側﹐曰「有大臣﹐家不三十口﹐俸錢委庫不取﹐小僮跣足市薪﹐此可乎﹖」帝曰「誰爲者﹖」談峻進﹐卽以貞公言﹐帝卽日起貞公爲陳許帥。其儉徳服人如此。

景業少有文學﹐年二十四﹐一貢進士﹐舉以上第﹐升名解褐﹐裴晉公奏以祕書省校書郎﹐校集賢殿祕書。聰明才敏﹐老成人爭與之交。後以恊律郎爲江西觀察支使裴誼觀察判官﹐有殺人獄﹐法曹官斷成﹐當死者十二人﹐景業訊覆﹐數日內活十二人冤﹐尙書以上下奏考。裴公移宣城﹐授大理評事﹑團練判官。後尙書馮公宿自兵部侍郎節鎭東川﹐以監察裏行爲觀察判官。不一歳﹐禦史府取爲眞禦史﹐分察鹽池左藏吏盜隠官錢千萬嶽﹐竟遷左補闕﹐遇事必言﹐不知其它。丞相固言以門下侍郎出鎭西蜀﹐奏景業以檢校禮部員外郎參節度軍謀事﹐仍賜緋魚袋。徵拜起居郎﹐出爲池州刺史。

始至﹐創造籍簿﹐民被徭役者﹐科品髙下﹐鱗次比比﹐一在我手﹐至當役役之﹐其未及者﹐吏不得弄。景業甞嘆曰「沈約身年八十﹐手寫簿書﹐蓋爲此也﹐使天下知造籍役民﹐民庶少活。」復定戶稅﹐得與豪猾沈浮者﹐凡七千戶﹐衮入貧弱﹐不加其賦。堤州南五里﹐以渉爲衢。凡裁減蠧民者十餘事。城東南隅樹九峯樓﹐見數千里。鑿齊山北面﹐得洞穴﹐怪石不可名狀﹐刊石於巖下﹐自紀其事。凡四年﹐政之利病﹐無不爲而去之﹐罷去上道﹐老民攀哭。

景業季父刑部侍郎建﹐與貞公以徳行文學﹐俱髙一時﹐時之秀俊﹐半歸李氏門下。景業復聰明少銳﹐儉苦溫謹﹐早與長者遊﹐備知天下之所治﹐甞慷慨有意於經綸。少在諸侯府﹐入爲朝官﹐出爲刺史﹐早夜勤苦﹐爲學不已﹐屈指計量﹐必伸已志﹐𨿽時之名士﹐亦以此許之。罷池﹐廉使韋公溫館幹宣城。會昌五年四月某日﹐卒於宣城客捨﹐年四十三。

七代祖逺﹐後周柱國大將軍﹑都督熊陜十六州﹑陽平郡公。曾王父珍玉﹐綿州昌明令。昌明生雅州別駕﹑贈右僕射﹐僕射生貞公遜。先夫人滎陽鄭氏﹐贈本縣太君﹔後夫人範陽盧氏。男若干﹐女若干人。銘曰﹕

顯莫識其端﹐幽莫見其緒。已乎景業﹐何付與之多﹐而奪之何遽﹖夭顏病冉﹐孔不知其故。於景業兮﹐杳欲何語﹖嗚呼哀哉﹗

唐故歙州刺史邢君墓志銘【並序】

亡友邢渙思諱羣。牧大和初舉進士第﹐於東都一面渙思﹐私自約曰「邢君可友。」後六年﹐牧於宣州事吏部沈公﹐渙思於京口事王並州﹐俱爲幕府吏。二府相去三百里﹐日夕聞渙思佽助並州﹐巨細合宜。後一年﹐某奉沈公命﹐北渡揚州聘丞相牛公﹐往來畱京口。並州峭重﹐入幕多賢士﹐京口繁要﹐遊客所聚﹐易生譏議﹐並州行事有不合理﹐言者不入﹐渙思必能奪之。同捨以爲智﹐不以爲顓﹔並州以爲賢﹐不以爲僭侵﹔遊客賢不肖﹐不能私諭議以一辭。公事宴歡﹐渙思口未言﹐足未至﹐缺若不圓。某曰「往年私約邢君可友﹐今眞可友也。」

盧丞相商鎭京口﹐渙思復以大理評事應府命。今吏部侍郎孔溫業自中書舍人以重名爲禦史中丞﹐某以補闕爲賀客﹐孔吏部曰「中丞得以禦史爲重輕﹐補闕宜以所知相告。」某以渙思言﹐中丞曰「我不素知﹐願聞其爲人。」某具以京口所見對。後旬日﹐詔下爲監察禦史。

會昌五年﹐渙思由戶部員外郎出爲處州。時某守黃州﹐歲滿轉池州﹐與京師人事離闊﹐四五年矣﹐聞渙思出﹐大喜曰「渙思果不容於會昌中﹐不辱吾禦史舉矣。」渙思罷處州﹐授歙州﹐某自池轉睦﹐歙州相去直西東三百里﹐問來人曰「邢君何以爲治﹖」曰「急於束縛黠夷。冗事獘政﹐不以久逺﹐必務盡根本。」某曰「邢君去縉雲日﹐稚老泣送於路﹐用此術也。」復問﹕「閒日何爲﹖」曰「時飲酒髙歌極歡。」某曰「邢君不喜酒﹐今時飲酒且歌﹐是不以用繁慮﹐而不快於守郡也。」復問曰「日食幾何﹖」曰「嗜彘肉﹐日再食。」某凡三致專書﹐曰「《本艸》言是肉能閉血脈﹐弱筋骨﹐壯風气﹐嗜之者必病風。」數月﹐渙思正握管﹐兩手反去背﹐僕於地﹐竟日乃識人﹐果以風疾廢。舟東下﹐次於睦﹐兩扶相見﹐言澀不能拜。語及家事﹐曰「爲官俸錢﹐事骨肉親友﹐隨手皆盡。蓋壯未期病﹐病未期死﹐今病必死﹐未死得至洛﹐幸矣﹐妻兒不能知矣。」

君進士及第﹐歷官九﹐歷職八。始太子校書郎﹐恊律郎﹐大理評事﹐監察禦史﹐京兆府司錄﹐殿中侍禦史﹐戶部員外郎﹐處州刺史﹐歙州刺史。職爲浙西團練巡官﹑觀察推官﹑度支巡官﹐再爲浙西觀察推官﹐轉支使﹐爲戶部員外郎﹑判度支案﹔伐劉稹﹐爲制使﹐使鎭﹑魏料軍食﹐賜緋服銀章。初副李丞相回﹐再副髙尙書銖﹐撫安上黨三面徵師。大和三年六月八日﹐卒於東都思恭裏﹐年五十。邢氏﹐周公次子靖淵﹐封爲邢侯﹐國滅因以爲氏。西漢宇爲太尉﹐子綏爲司空﹐曾孫世宗光武時爲驃騎將軍﹐世宗玄孫顒因居河間。顒當曹魏時參太祖丞相事﹐終於太常。邢有河間﹑南陽﹐君實河間人﹐太常後也。後至晉﹑魏已降﹐皆有官祿。唐麟臺郎中舉於君爲曾祖﹐麟臺生奉天令待封﹐奉天生緱氏丞至和﹐君卽緱氏子。

兩娶﹐前夫人隴西李氏﹐忠州刺史佐次女﹐今夫人南陽張氏﹐壽州刺史植女。四男﹐曰懌﹑■﹝忄皆﹞﹑溫郎﹑壽郎。用某年某月某日﹐葬於偃師縣某鄕裏﹐葬有月日。其孤立使者﹐哭告於柩﹐來京師請銘。銘曰﹕

十五知書﹐二十有文。三十登進士﹐五十終刺史。才能溫良﹐並包與之﹐而止於斯。七政在天﹐一回一旋。差以犛數﹐能窮知賢。賢者多夭﹐不肖壽考。誰爲聖魁﹐孔不能究﹐無可柰何。付之以命﹐曰「其如命何﹖」

樊川文集第九

唐故平盧軍節度巡官隴西李府君墓志銘

大和元年舉進士及第﹐鄕貢上都﹐有司試於東都﹐在二都羣進士中﹐往往有言前十五年有進士李飛自江西來﹐貌古文髙。始就禮部試賦﹐吏大呼其姓名﹐熟視符驗﹐然後入。飛曰「如是選賢耶﹖卽求貢﹐如是自以爲賢耶﹖」因袖手不出﹐明日徑返江東。某曰「誠有是人﹐吾輩不可得與爲伍矣。」後二年﹐事故吏部沈公於鍾陵﹑宣城爲幕吏﹐兩府凡五年間﹐同捨生蘭陵蕭寘﹑京兆韓乂﹑愽陵崔壽﹐每品量人之等第﹐必曰「有道有學有文﹐如李處士戡者寡矣﹐是卑進士不舉嘗名飛者。」某益恨未面其人﹐且喜其人之在世也。

大和九年﹐爲監察禦史﹐分司東都﹐今諫議大夫李中敏﹑左拾遺韋楚老﹑前監察禦史盧簡求咸言於某曰「禦史法當檢謹﹐子少年﹐設有與遊﹐宜得長厚有學識者﹐因訪求得失﹐資以爲官﹐洛下莫若李處士戡。」某謝曰「素所恨未見者。」卽日造其廬﹐遂旦夕往來。開成元年春二月﹐平盧軍節度使王公彥威聞君名﹐挈卑辭於簡﹐副以幣馬﹐請爲節度巡官。明年春﹐平盧府攺﹐西歸病於路﹐卒於洛陽友人王廣思恭裏第﹐享年若干。

君諱戡﹐字定臣﹐七代祖渤海王奉慈﹔祖杠﹐衢州盈川令﹔父■﹝艸登﹞﹐婺州浦陽尉。浦陽晚無子﹐夫人吳興沈氏夢一人﹐狀甚偉﹐捧一嬰兒曰「予爲孔丘﹐以是與爾。」及期而生君﹐因名曰天授。君幼孤﹐旁無羣從可以附托﹐年十餘歳﹐卽好學﹐寒雪拾薪自炙﹐夜無然膏﹐黙念所記。年三十﹐盡明《六經》書﹐解決微隠﹐蘇融雪釋﹐鄭玄至於孔頴逹輩凡所爲疏注﹐皆能短長其得失。一舉進士﹐恥不肯試﹐歸晉陵陽羨裏﹐得山水居之﹐始開百家書﹐緣飾事業。每有小功喪﹐訖制不食肉飲酒﹐語言行止﹐皆有法度。陽羨民有斗諍不決﹐不之官人﹐必以詣君。

所著文數百篇﹐外於仁義﹐一不關筆。嘗曰「詩者﹐可以歌﹐可以流於竹﹐鼓於絲﹐婦人小兒皆欲諷誦﹐國俗薄厚﹐扇之於詩﹐如風之疾速。嘗痛自元和已來有元﹑白詩者﹐纎艷不逞﹐非莊士雅人﹐多爲其所破壞。流於民間﹐疏於屏壁﹐子父女母﹐交口敎授﹐淫言媟語﹐冬寒夏熱﹐入人肌骨﹐不可除去。吾無位﹐不得用法以治之。」欲使後代知有發憤者﹐因集國朝已來類於古詩得若干首﹐編爲三卷﹐目爲《唐詩》﹐爲序以導其志。

居江南﹐秀人張知實﹑蕭寘﹑韓乂﹑崔壽﹑宋邢﹑楊發﹑王廣﹐皆趨君交之﹐後皆得進士第﹐有名聲官職﹐君尙爲布衣﹐然於君不敢稍怠。君在洛中困甚﹐河陽節度使蕭洪移鎭鄜州﹐諫議大夫蕭俶以君言於洪﹐洪素敬諫議﹐卽欲謁君以請﹐君曰「人間嘩言洪盜籍外戚﹐一窺其面能易吾死﹐尙且不忍死﹐況爲其黨乎﹖」居數月﹐洪果敗。

娶弘農楊氏女﹐早卒。子二人。長曰審之﹔次曰鼎郎﹐始五歳。以某年月﹐權葬於常州義興縣某鄕裏。某於君爲晚交﹐得君最厚﹐因爲之銘曰﹕

命如煙雲﹐道比宮宅。煙雲飄揚﹐莫知往來。爲道不至﹐無以偃息。有道有命﹐偶然相值。命不在我﹐不肖亦貴。豈可指此﹐與彼爲市。嗚呼定臣﹐曰徳孔修﹐曰學必聖。飭我兢兢﹐一不言命。可傳其心﹐以敎後生。嗚呼哀哉﹗

唐故淮南支使試大理評事兼監察禦史杜君墓志銘

君諱顗﹐字勝之。曾祖涼州節度使﹑襄陽公﹑贈左僕射希望﹐大父司徒﹑平章事﹑太保致仕﹑岐國公﹑贈太師某﹐皇考駕部員外郎﹑贈禮部尙書某。君幼孤多疾﹐目視昏近﹐先夫人不令就學﹐年十七﹐讀《尙書》十三篇﹐《禮記》七篇﹐《漢書》止《賈誼傳》﹐下復執捲。年二十四﹐明年當舉進士﹐始握筆﹐茸《闕下獻書》《裴丞相度書》﹐指言時事書﹐成各數千字﹐不半歲徧傳天下。進士崔岐有文學﹐峭澀不許可人﹐詣門贈君詩曰「賈馬死來生杜顗﹐中間寥落一千年。」

年二十五﹐舉進士﹐二十六一舉登上第。時賈相國餗爲禮部之二年﹐朝士以進士幹賈公不獲﹐有傑彊毀嘲者﹐賈公曰「我秪以杜某敵數百輩足矣。」始命試祕書正字﹑匭使判官。李丞相徳裕出爲鎭海軍節度使﹐辟君試恊律郎﹐爲巡官。後貶袁州﹐語親善曰「我聞杜巡官言晚十年﹐故有此行。」大和九年夏﹐君客揚州﹐六月﹐授咸陽尉﹑直史館。君曰「訓﹑注必亂﹐可徐行俟之。」至汴﹐二凶敗。及洛﹐以疾辭﹐東下居揚州龍興寺。丞相奇章公僧孺請君入幕府﹐君謝曰「李公在困﹐未願副知己。」

開成二年春﹐目益昏﹐冬遂喪明。李爲淮南節度使﹐復請爲試評事﹐兼監察﹑觀察支使。兄自馮翊迎醫石至﹐曰「是狀腦脂下融﹐名曰內障﹐如蠟塞管﹐蠟去管明﹐俟脂凝可以抉去﹐無不愈者。」後二年﹐石曰「可冶」﹐治不效。自馮翊別迎醫﹐醫曰「嗟乎﹗障有赤脈﹐如木根橫去﹐牢不可斷﹐是法名曰日腳﹐內障生日腳者﹐法不可治。」君因居淮南﹐築室治生﹐不復言治眼事﹐聞於天下﹐無不嗟嘆。君安泰自如﹐令人旁讀十三代史書﹐一聞不遺﹐客來與之議論證引﹐聽者忘去。年四十五﹐大中五年二月二十五日卒。一男麟師﹐年十歳﹔女曰暑兒﹐始五歳。六年二月八日﹐歸葬先塋﹐實萬年縣洪原鄕少陵西南二里。某今年五十﹐假使更生十年爲六十人﹐不夭矣﹐與君別止三千六百日爾﹗況早衰多病﹐敢期六十人乎﹐忍不抑哀﹐以銘吾弟。銘曰﹕

古之逹人﹐以生爲寄爲夢﹐以死爲歸爲竟﹐不知生偶然乎﹐其有裁受乎﹖偶然卽泯爲大空﹐與不生同﹐其有裁受乎﹖嗚呼﹗勝之今旣歸而竟矣﹐其自知矣﹐何爲而然乎﹖嗚呼哀哉﹗

唐故灞陵駱處士墓志銘

灞陵駱處士﹐名峻﹐字肅之﹐華州華陰人也。當建中四年﹐年二十﹐遊京師。值泚亂﹐爲其黨源休拘﹐委以事﹐處士逸﹐一日夕行二百里﹐拜親於華陰。因啟度賊終不能東出百里間﹐鄕裏不足憂﹐願得一見天子於艱危中。遂入奉天﹐至漢中﹐屢以兵食幹執事者。後長安李懷光踵叛﹐關中公私饑﹐李﹑馬﹑渾兵十餘萬﹐計日餉食﹐有司因請授處士嶽州灞陵尉﹐繋職於饋運間。後四遷上揚州士曹參軍。

至元和初﹐以母喪去職﹐哀哭濱死﹐終喪﹐因曰「污吾迹二十餘年者﹐食豊衣鮮﹐以有飬也﹐今可以行吾志也。」乃於灞陵東坡下得水樹以居之。相國杜公黃裳在蒲津﹐相國張公弘靜在並州﹑大梁﹐渾尙書鎬在易定﹐潘侍郎孟陽在蜀之東川﹐司徒薛公革在鄭滑﹐皆挈卑詞幣馬至門﹐曰「處士不能一起助我爲治乎﹖」皆以疾辭。長慶初﹐桂府觀察使杜公凡兩拜章﹐乞爲梧州刺史﹐詔因授之。眾皆曰「今黃家洞賊熾﹐邕﹑容兵連敗﹐縮首不出﹐猶鼎鱉爾。交址殺都護﹐復旱亂相仍﹐朝廷豈捐此三處﹐不以公治之﹐而久置公爲梧守耶﹖」處士慘而讓﹐祇以疾辭解﹐訖不言其它﹐爾後人知其堅不可復動矣。

田三百畝﹐菓疏占其一﹐捽墾辛苦﹐不受人一錢惠。朝之名士﹐多造其廬﹐未嘗以棲退超脫之髙露於言色﹐溫敬畏下﹐如勇於仕進者。論及當代利病﹐活人緩邊之策﹐必亹亹盡吐﹐冀逹於在位者﹐至於安危機鍵之語﹐黙不出口。尢不信浮圖學﹐有言者必約其條目﹐引《六經》以窒之﹐曰「是乃其徒盜夫子之旨而爲其辭﹐是安能自爲之。」善圖山水狀﹐鑑者比之朱審﹑王維之儔。裏百家鬥訴凶吉﹐一來決之。凡三十六年﹐無一日不自得也。以會昌元年十一月某日卒﹐年七十九。以某月日﹐歸葬於華陰縣先人之墓。

處士嘗曰「相國劉公晏不急徵﹐不橫賦﹐承亂亡之餘﹐食數十萬兵者二十餘年﹐斯過蕭何逺矣。」每長短校量今古富人彊國之術。我烈祖司徒岐國公﹑趙國公李公﹐當貞元﹑元和時﹐儒學術業冠天下﹐每與處士語﹐未嘗不嗟嘆其才﹐恨其尙壯﹐不可屈以仕﹐優禮接之。嗚呼賢哉﹗銘曰﹕

不見可欲﹐使心不亂。古之作者﹐窮棲自斷【去聲。】子伯子至﹐王覇久臥。向栩相趙﹐馬良車煥﹐子夏髙第﹐心中交戰。處士之居﹐落靑門畔。文駟連覊﹐繡軒交貫。危冠自喜音戲﹐首縈後絆。言訖揖去﹐一如不見。我齒未衰﹐誰知己知。岐公主師﹐見必迎喜﹐語必移時。論兵計食﹐屈指無遺。功名富貴﹐不能釣之。諸侯六辟﹐南服一麾。笑而不答﹐亦無事非。三百畝田﹐百實繁滋。三十六年﹐餐具衣完。今其去矣﹐誰知其端。嗚呼賢哉﹗

唐故復州司馬杜君墓志銘【並序】

公諱詮﹐字謹夫﹐河西隴右節度使﹑襄陽公﹑贈司空之曾孫﹐司徒﹑岐國公﹑贈太師之孫﹐司農少卿﹑贈給事中之子。公以岐公蔭﹐調授揚州參軍﹑同州馮翊縣丞﹑衛尉寺主簿﹑鄂州江夏縣令﹑復州司馬。年六十﹐某年月日﹐終於漢上別業。

岐公外殿內輔﹐凡十四年﹐貴富繁大﹐孫兒二十餘人﹐晨昏起居﹐同堂環侍。公爲之親﹐不以進﹐門內家事﹐條治裁酌﹐至於筐篋細碎﹐悉歸於公﹐稱謹而治。自罷江夏令﹐卜居於漢北泗水上﹐烈日笠首﹐自督耕夫﹐而一年食足﹐二年衣食兩余﹐三年而室屋完新﹐六畜肥繁﹐器用皆具。凡十五年﹐起於墾荒﹐不假人之一毫之助﹐至成富家翁﹐常曰「忍恥入仕﹐不緣妻子衣食者﹐舉世幾人﹖彼忍恥﹐我勞力﹐等衣食尓﹐顧我何如﹖」後授復州司馬﹐半歳棄去﹐終不復仕。以某月日﹐歸葬於長安城南少陵原司馬村先塋﹐某爲從父弟﹐泣涕而書銘曰﹕

公侯之家﹐所業惟官。薄官業農﹐墾荒室完。入仕多恥﹐以農力勞。等衣食尓﹐勞力者賢。歸全故丘﹐慶期孫子。

唐故邕府巡官裴君墓志銘

君諱希顏﹐字某。裴氏於百氏中﹐獨摽其族曰眷﹐三分之爲東西中﹐君東眷裴﹐在國朝名位最大曰冕﹐艱難中定冊立肅宗於靈武而相之﹐繼相代宗﹐僅十五年﹐國史有傳。冕於君爲堂伯祖父。王考某﹐終朗州刺史﹐娶宣州寧國令滎陽鄭某女﹐生四男﹐君爲首生。朗州爲盩厔﹑河西令﹐道﹑朗二州刺史﹐公廉剛簡﹐彊於愛人﹐凡關百姓一毫事﹐與京兆尹﹑節度使爭論﹐大聲於延府間﹐前如無人。然未嘗以杖責治家﹐家人有過失則諭之﹐諭不變者﹐出之爲良人﹐終不忍牽鬻於市。將終﹐鄭夫人泣請遺令﹐曰「吾之廏騾﹐爲盩厔時役之﹐今踰十年﹐聽其老死﹐愼不可賣。」言訖而絕。君生寖染仁父之化﹐溫良柔友﹐窮居鄠縣﹐饑寒餘二十年﹐未嘗出一言以慍不足。司農卿裴及爲邕府經略使﹐辟君爲從事﹐得南方疾歸。大中二年某月日﹐卒於其家﹐享年若干。不娶﹐無子。某娶裴氏﹐實君之私﹐其弟覺泣來請銘。銘曰﹕

淑其性﹐生無位﹐死無子﹐孰識其端﹖

唐故範陽盧秀才墓志

秀才盧生名霈﹐字子中。自天寶後﹐三代或仕燕﹐或仕趙﹐兩地皆多良田畜馬﹐生年二十﹐未知古有人曰周公﹑孔夫子者﹐擊球飲酒﹐馬射走兔﹐語言習尙﹐無非攻守戰鬥之事。

鎭州有儒者黃建﹐鎭人敬之﹐呼爲先生﹐建因語生以先王儒學之道﹐因復曰「自河而南﹐有土地數萬里﹐可如燕﹑趙比者百數十處。有西京﹑東京﹐西京有天子﹐公卿士人畦居兩京間﹐皆億萬家﹐萬國皆持其土產﹐出其珍異﹐時節朝貢﹐一取約束。無禁限疑忌﹐廣大寛易﹐嬉遊終日。但能爲先王儒學之道﹐可得其公卿之位﹐顯榮富貴﹐流及子孫﹐至老不見戰爭殺戮。」生立悟其言﹐卽陰約母弟云竊家駿馬﹐日馳三百里﹐夜抵襄國界﹐捨馬步行徑入王屋山﹐請詣道士觀。道士憐之﹐置之外門廡下﹐席地而處﹐始開《孝經》《論語》。布褐不襪﹐椊艸爲茹﹐或竟日不得食﹐如此凡十年。年三十﹐有文有學﹐日閒習人事﹐誠敬通逹﹐汝﹑洛間士人稍稍知之。

開成三年﹐來京師舉進士﹐於羣輩中酋酋然﹐凡曰進士名者多趨之﹐願與之爲交。生嘗曰「丈夫一日得志﹐天子召座於前﹐以笏畫地﹐取山東一百二十城﹐惟我知其甚易爾﹗」因言燕﹑趙間山川夷險﹐敎令風俗人情之所短長﹐三十年來王師攻擊利與不利其所來由﹐明白如彩畫﹐一一可以目覩。

開成四年﹐客遊代州南歸﹐某月日﹐於晉州霍邑縣界晝日盜殺之。京師名進士聞之﹐多有哭者﹐資其弟云至霍邑取生喪來長安。以某年月日﹐葬於城南某鄕裏﹐其所資費﹐皆岀於交遊間。曾祖昌嗣﹐涿州刺史﹔祖顗﹐易州長史﹔父勸﹐鎭州石邑令。某常以生之林節薦生於公卿間﹐聞生之死﹐哭之﹐因志其墓。

唐故進士龔軺墓志

會昌五年十二月﹐某自秋浦守桐廬﹐路由餞塘﹐龔軺袖詩以進士名來謁﹐時刺史趙郡李播曰「龔秀才詩人﹐兼善鼓琴。」因令操《流波弄》﹐淸越可聽。及飲酒﹐頗攻章程﹐謹雅而和。飲罷﹐某南去﹐舟中閱其詩﹐有山水閒淡之思。後四年﹐守吳興﹐因與進士嚴惲言及鬼神事﹐嚴生曰「有進士龔軺﹐去歳來此﹐晝坐客館中﹐若有二人召軺者﹐軺命馬甚速﹐始跨鞍﹐馬驚墯地﹐折左脛﹐旬日卒。」余始了然。憶錢塘見軺時﹐徐徐尋思﹐如昨日事﹐因知尙殯於野﹐乃命軍吏徐良攺葬於卞山﹐南去州城西北一十五里。嚴生與軺善﹐亦不知其鄕裏源流﹐故不得記。嗚呼﹗胡爲而來二鬼﹐驚馬折脛而死哉﹖大中五年辛未歳五月二日記。

自撰墓志銘

牧字牧之。曾祖某﹐河西隴右節度使﹔祖某﹐司徒﹑平章事﹑岐國公﹑贈太師﹔考某﹐駕部員外﹐累贈禮部尙書。牧進士及第﹐制策登科﹐弘文館校書郎﹐試左武衛兵曹參軍﹑江西團練巡官﹐轉監察禦史裏行﹑禦史﹐淮南節度掌書記﹐拜眞監察﹐分司東都。以弟病去官﹐授宣州團練判官﹑殿中侍禦史﹑內供奉﹐遷左補闕﹑史館修撰﹐轉膳部﹑比部員外郎﹐皆兼史職。岀守黃﹑池﹑睦三州﹐遷司勲員外郎﹑史館修撰﹐轉吏部員外。以弟病﹐乞守湖州﹐入拜考功郎中﹑知制誥﹐周歳﹐拜中書舍人。

某平生好讀書﹐爲文亦不出人。曹公曰「吾讀兵書戰策多矣﹐孫武深矣。」因注其書十三篇﹐乃曰「上窮天時﹐下極人事﹐無以加也﹐後當有知之者。」

去歳七月十日﹐在吳興﹐夢人告曰「爾當作小行郎。」復問其次﹐曰「禮部考功﹐爲小行矣。」言其終典耳。今歲九月十九日歸﹐夜困﹐亥初就枕寢﹐得被勢久﹐酣而不夢﹐有人朗告曰「爾攺名畢。」十月二日﹐奴順來言「炊將熟甑裂」。予曰「皆不祥也。」十一月十日﹐夢書片紙「皎皎白駒﹐在彼空谷」﹐傍有人曰「空谷﹐非也﹐過隙也。」予生於角﹐星昴畢於角爲第八宮﹐曰病厄宮﹐亦曰八殺宮﹐土星在焉﹐火星繼木。星工楊晞曰「木在張於角爲第十一福徳宮﹐木爲福徳大君子﹐救於其旁﹐無虞也。」予曰「自湖守不周歳﹐遷舍人﹐木還福於角足矣﹐土火還死於角﹐宜哉﹗」復自視其形﹐視流而疾﹐鼻折山根﹐年五十﹐斯壽矣。某月某日﹐終於安仁裏。

妻河東裴氏﹐朗州刺史偃之女﹐先某若干時卒。長男曰曹師﹐年十六﹔次曰祝柅﹐年十二。別生二男﹐曰蘭﹑曰興﹐一女﹐曰眞﹐皆幼。以某月日﹐葬於少陵司馬村先塋。銘曰﹕

後魏太尉顒﹐封平安公﹐及予九世﹐皆葬少陵。嗟爾小子﹐亦克厥終﹐安於爾宮。

樊川文集第十

李賀集序

大和五年十月中﹐半夜時﹐捨外有疾呼傳緘書者。某曰「必有異。」亟取火來﹐及發之﹐果集賢學士沈公子明書一通﹐曰「吾亡友李賀﹐元和中義愛甚厚﹐日夕相與起居飲食。賀且死﹐嘗授我平生所著歌詩﹐離爲四編﹐凡千首。數年來東西南北﹐良爲已失去。今夕醉解﹐不復得寐﹐卽閱理篋帙﹐忽得賀詩前所授我者。思理往事﹐凡與賀話言嬉遊﹐一處所﹐一物候﹐一日夕﹐一觴一飯﹐顯顯焉無有忘棄者﹐不覺岀涕。賀復無家室子弟得以給養卹問﹐常恨想其人﹑詠其言止矣。子厚於我﹐與我爲《賀集》序﹐盡道其所來由﹐亦少解我意。」某其夕不果以書道不可﹐明日就公謝﹐且曰「世爲賀才絕出前。」讓。居數日﹐某深惟公曰「公於詩爲深妙奇博﹐且復盡知賀之得失短長。今實敍賀不讓﹐必不能當君意﹐如何﹖」復就謝﹐極道所不敢敍賀﹐公曰「子固若是﹐是當慢我。」某因不敢辭﹐勉爲賀敍﹐然其甚慚。

皇諸孫賀﹐字長吉﹐元和中韓吏部亦頗道其歌詩。雲煙綿聯﹐不足爲其態也﹔水之迢迢﹐不足爲其情也﹔春之盎盎﹐不足爲其和也﹔秋之明潔﹐不足爲其格也﹔風檣陣馬﹐不足爲其勇也﹔瓦棺篆鼎﹐不足爲其古也﹔時花美女﹐不足爲其色也﹔荒國陊殿﹐梗莽丘壠﹐不足爲其恨怨悲愁也﹔鯨呿鰲擲﹐牛鬼蛇神﹐不足爲其虛荒誕幻也。蓋《騷》之苗裔﹐理𨿽不及﹐辭或過之。《騷》有感怨刺懟﹐言及君臣理亂﹐時有以激發人意。乃賀所爲﹐無得有是﹗賀能探尋前事﹐所以深嘆恨今古未嘗經道者﹐如《金銅仙人辭漢歌》《補梁庾肩吾宮體謡》﹐求取情狀﹐離絕逺去筆墨畦徑間﹐亦殊不能知之。賀生二十七年死矣﹐世皆曰「使賀且未死﹐少加以理﹐奴僕命《騷》可也。」

賀死後凡十某年﹐京兆杜某爲其序。

注孫子序

兵者﹐刑也﹐刑者政事也﹐爲夫子之徒﹐實仲由冉有之事也。今者據案聽訟﹐械繋罪人﹐笞死於市者﹐吏之所爲也。驅兵數萬﹐橛其城郭﹐系累其妻子﹐斬其罪人﹐亦吏之所爲也。木索兵刃﹐無異意也﹔笞之與斬﹐無異刑也。小而易制﹐用力少者﹐木索笞也﹔大而難制﹐用力多者﹐兵刃斬也。俱期於除去惡民﹐安活善人。爲國家者﹐使教化通流﹐無敢輙有不由我而自恣者。其取吏無他術也﹐無異道也﹐俱止於仁義忠信智勇嚴明也。苟得其道一二者﹐可以使之爲小吏﹔盡得其道者﹐可以使之爲大吏。故用力少者﹐其吏易得也﹐功易見也﹔用力多者﹐其吏難得也﹐功難就也。止此而已﹐無他術也﹐無異道也。自三代已降﹐皆由斯也。

子貢訟夫子之徳曰「文﹑武之道﹐未墜於地﹐在人。賢者識其大者﹑逺者﹐不賢者識其小者﹑近者。」季孫問冉有曰「子於戰學之乎﹐性逹之也﹖」對曰「學之。」季孫曰「事孔子﹐惡乎學﹖」冉有曰「卽學之於孔子者﹐大聖兼該﹐文武並用﹐適聞其戰法﹐猶未之詳也。」復不知自何代何人分爲二道﹐曰文﹑曰武﹐離而俱行。因使搢紳之士不敢言兵﹐或恥言之﹐苟有言者﹐世以爲粗暴異人﹐人不比數。嗚呼﹗亡失根本﹐斯最爲甚。

周公相成王﹐制禮作樂﹐尊大儒術﹐有淮夷叛則出徵之。夫子相魯公﹐會於夾谷﹐曰有文事者﹐必有武備﹐叱辱齊侯﹐服不敢動。是二大聖人﹐豈不知兵乎﹖周有齊太公﹐秦有王翦﹐兩漢有韓信﹑趙充國﹑耿弇﹑虞詡﹑段熲﹐魏有司馬懿﹐吳有周瑜﹐蜀有諸葛武侯﹐晉有羊祜﹑杜公元凱﹐梁有韋叡﹐元魏有崔浩﹐周有韋孝寛﹐隋有楊素﹐國朝李靖﹑李績﹑裴行儉﹑郭元振。如此人者﹐當其一時﹐其所出計劃﹐皆考古校今﹐奇祕長遠﹐策先定於內﹐功後成於外。彼壯健輕死善撃刺者﹐供其呼召指使耳﹐豈可知其由來哉﹗

某幼讀《禮》﹐至於四郊﹐多壘卿大夫辱也﹐謂其書眞不虛說。年十六時﹐見盜起圜二三千里﹐系戮將相﹐族誅刺史及其官屬﹐屍塞城郭﹐山東崩壊﹐殷殷焉聲震朝廷。當其時﹐使將兵行誅者﹐則必壯健善撃刺者。卿大夫行列進退﹐一如常時﹐笑歌嬉遊﹐輙不爲辱﹐非當辱不辱﹐以爲山東亂事﹐非我輩所宜當知。某自此謂幼所讀《禮》﹐眞妄人之言﹐不足取信﹐不足爲教﹐及年二十﹐始讀《尙書》《毛詩》《左傳》《國語》十三代史書﹐見其樹立其國﹐滅亡其國﹐未始不由兵也。主兵者﹐聖賢材能﹐多聞能識之士﹐則必樹立其國也﹔壯健撃刺不學之徒﹐則必敗亡其國也。然後信知爲國家者﹐兵最爲大﹐非賢卿大夫﹐不可堪任其事。苟有敗滅﹐眞卿大夫之辱﹐信不虛也。

因求自古以兵著書﹐列於後世﹐可以教於後生者﹐凡十數家﹐且百萬言﹔其孫武所著十三篇﹐自武死後凡千歲﹐將兵者有成者﹑有敗者﹔勘其事迹﹐皆與武所著書一一相抵當﹐猶印圈模刻﹐一不荖跌。武之所論﹐大約用仁義﹐使機權也。武所著書凡數十萬言﹐曹魏武帝削其繁剰﹐筆其精切﹐凡十三篇﹐成爲一編﹐曹自爲序﹐因注觧之曰「吾讀兵書戰策多矣﹗孫武深矣﹗」然其所爲注觧﹐十不釋一﹐此者蓋非曹不能盡注觧也﹐予尋魏志﹐見曹自作兵書十餘萬言﹔諸將徵伐﹐皆以《新書》從事﹐從令者克捷﹐違教者負敗。意曹自於《新書》中馳驟其說﹐自成一家事業﹐不欲隨孫武后盡觧其書﹔不然者﹐曹豈不能耶﹐今《新書》已亡﹐不可復知。予因取孫武書﹐備爲其注﹐曹之所注﹐亦盡存之。分爲上﹑中﹑下三卷。後之人有讀武書予觧者﹐因而學之﹐猶盤中走丸﹐丸之走盤﹐橫斜圓直﹐計於臨時﹐不可盡知﹔其必可知者﹐是知丸不能出於盤也。議於廊廟之上﹐兵形已成﹐然後付之於將﹐漢祖言指蹤者人也﹐獲兔者犬也﹐此其是也。彼爲相者曰「兵非吾事﹐吾不當知。」君子曰「叨居其位可也。」

送薛處士序

處士之名﹐何哉﹖潛山隱市﹐皆處士也。在山也﹐且非頑如木石也﹔在市也﹐亦非愚如市人也。蓋有大知不得大用﹐故羞恥不出﹐寜反與市人木石爲伍也。國有大知之人﹐不能大用﹐是國病也﹐故處士之名﹐自負也﹐謗國也﹐非大君子﹐其孰能當之﹖薛君之處﹐蓋自負也。果能窺測堯舜孔子之道﹐使指制有方﹐弛張不窮﹐則上之命一日來子之廬﹐子之身一日立上之朝。使我輩居則來問學﹐仕則來問政﹐千辯萬索﹐滔滔而得。若如此﹐則善。苟未至是﹐而遽名曰處士﹐𨿽吾子自負﹐其不爲矯歟﹖某敢用此贈行。

送盧秀才赴舉序

治心﹑治身﹑治友﹐三者治矣﹐有求名而名不隨者﹐未之聞也。治心莫若和平﹐治身莫若兢謹﹐治友莫若誠信。友治矣﹐非身治而不能得之﹔身治矣﹐非心治而不能致之。三者治矣﹐推而廣之﹐可以治天下。惡其求成進士名者而不得也﹖況有千人皆以聖人爲師﹐眠而食﹐一無其它﹐惟議論是司。三人有私﹐十人公私半﹐百人無有不公者﹐況千人哉。古之聖賢﹐業大事巨﹐道行則不肖懼﹐道不行則不肖喜﹐故有不公。今進士者﹐業微事細﹐如成其名﹐不肖未所喜懼﹐寕不公邪﹖故取之甚易耳。

盧生客居於饒﹐年十七八﹐卽主一家骨肉之饑寒﹐常與一僕東泛滄海﹐北至單於府﹐丐得百錢尺帛﹐囊而聚之﹐使其僕負之以歸﹐饒之士皆憐之。能辭。明敏而知所去就﹐年未三十﹐嘗三舉進士﹐以業丐資家﹐近中輟之。去歲九月﹐余自池攺睦﹐凡同舟三千里﹐復爲余畱睦七十日﹐今之去﹐余知其成名而不丐矣。

杭州新造南亭子記

佛著經曰﹕生人旣死﹐陰府收其精神﹐校平生行事罪福之。坐罪者﹐刑獄皆怪險﹐非人世所爲﹐凡人平生一失舉止﹐皆落其間。其尢怪者﹐獄廣大千百萬億里﹐積火燒之﹐一日凡千萬生死﹐窮億萬世﹐無有間音諫斷﹐名爲「無間」。夾殿宏廊﹐悉圖其狀﹐人未熟見者﹐莫不毛立神駭。佛經曰﹕我國有阿闍世王﹐殺父王篡其位﹐法當入所謂獄無間者﹐昔能求事佛﹐後生爲天人。況其它罪﹐事佛固無恙。

梁武帝明智勇武﹐創爲梁國者﹐捨身爲僧奴﹐至國滅餓死不聞悟﹐況下輩固惑之。爲工商者﹐雜良以苦﹐僞內而華外﹐納以大秤斛﹐以小岀之﹐欺奪村閭戅民﹐銖積粒聚﹐以至於富。刑法錢榖小胥﹐出入人性命﹐顚倒埋沒﹐使簿書條令不可究知﹐得財買大第豪奴﹐如公侯家。大吏有權力﹐能開庫取公錢﹐緣意恣爲﹐人不敢言。是此數者﹐心自知其罪﹐皆捐己奉佛以求救﹐月日積久﹐曰「我罪如是﹐貴富如所求﹐是佛能滅吾罪﹐復能以福與吾也。」有罪罪滅﹐無福福至﹐生人惟罪福耳﹐𨿽田婦稚子﹐知所趨避。今權歸於佛﹐買福賣罪﹐如持左契﹐交手相付。至有窮民﹐啼一稚子﹐無以與哺﹐得百錢﹐必召一僧飯之﹐冀佛之助﹐一日獲福。若如此﹐𨿽舉寰海內盡爲寺與僧﹐不足怪也。屋壁繡紋可矣﹐爲金枝扶疏﹐擎千萬佛﹔僧爲具味飯之可矣﹐飯訖持錢與之。不大﹑不壯﹑不髙﹑不多﹑不珍奇瓌怪爲憂﹐無有人力可及而不爲者。

晉﹐覇主也﹐一銅鞮宮之衰弱﹐諸侯不肯來盟﹐今天下能如幾晉﹐凡幾千銅鞮﹐人得不因哉﹖文宗皇帝嘗語宰相曰「古者三人共食一農人﹐今加兵﹑佛﹐一農人乃爲五人所食﹐其間吾民尢困於佛。」帝念其本牢根大﹐不能果去之。

武宗皇帝始卽位﹐獨奮怒曰「窮吾天下﹐佛也。」始去其山臺野邑﹐四萬所冠其徒﹐幾至十萬人。後至會昌五年﹐始命西京畱佛寺四﹐僧惟十人﹔東京二寺。天下所謂節度觀察﹐同﹑華﹑汝三十四治所﹐得畱一寺﹐僧準西京數﹐其它刺史州不得有寺。出四禦史縷行天下以督之﹐禦史乘驛未出關﹐天下寺至於屋基耕而刓之。凡除寺四千六百﹐僧尼笄冠二十六萬五百﹐其奴婢十五萬﹐良人技附爲使令者﹐陪笄冠之數﹐良田數千萬頃﹐奴婢口率與百畝﹐編入農籍。其餘賤取民直﹐歸於有司﹐寺材州縣得以恣新其公署傳捨。

今天子卽位﹐詔曰「佛尙不殺而仁﹐且來中國久﹐亦可助以爲冶。天下州率與二寺﹐用齒衰男女爲其徒﹐各止三十人﹐兩京數倍其四五焉。」著爲定令﹐以徇其習﹐且使後世不得復加也。

趙郡李子烈播﹐立朝名人也。自尙書比部郎中出爲錢塘。錢塘於江南﹐繁大雅亞吳郡﹐子烈少遊其地﹐委曲知其俗蠧人者﹐剔削根節﹐斷其脈絡﹐不數月人隨化之。三箋幹丞相云「濤壊人居﹐不一焊錮﹐敗侵不休。」詔與錢二千萬﹐築長堤﹐以爲數十年計﹐人益安喜。子烈曰「吳﹑越古今多文士﹐來吾郡遊﹐登樓倚軒﹐莫不飄然而增思。吾郡之江山甲於天下﹐信然也。佛熾害中國六百歲﹐生見聖人﹐一揮而幾夷之﹐今不取其寺材立亭勝地﹐以彰聖人之功﹐使文士歌詩之﹐後必有指吾而罵者。」乃作南亭﹐在城東南隅﹐宏大煥顯﹐工施手目﹐髮勻肉均﹐牙滑而無遺巧矣。江平入天﹐越峯如髻﹐越樹如髮﹐孤帆白鳥﹐點盡上凝。在半夜酒餘﹐倚老松﹐坐怪石﹐殷殷潮聲﹐起於月外。

東閩﹑兩越﹐宦遊善地也。天下名士多往之。予知百數十年後﹐登南亭者﹐念仁聖天子之神功矣﹐美子烈之旨迹。覩南亭千萬狀﹐吟不辭已﹔四時千萬狀﹐吟不能去。作爲歌詩﹐次之於後﹐不知幾千百人矣。

池州造刻漏記

百刻短長﹐取於口不取於數﹐天下多是也。某大和三年﹐佐沈吏部江西府。暇日﹐公與賓吏環城見銅壷銀箭﹐律如古法﹐曰建中時嗣曹王臯命處士王易簡爲之。公曰「湖南府亦曹王命處士所爲也。」後二年﹐公移鎭宣城﹐王處士尙存﹐因命工就京師授其術﹐創置於城府。其爲童時﹐王處士年七十﹐常來某家﹐精大演數與雜機巧﹐識地有泉﹐鑿必湧起﹐韓文公多與之遊。大和四年﹐某自宣城使於京師﹐處士年餘九十﹐精神不衰。某拜於牀下﹐言及刻漏﹐因圖授之。會昌五年歳次乙丑夏四月﹐始造於城南門樓。京兆杜某記。

池州重起蕭丞相樓記

蕭丞相爲刺史時﹐樹樓於大廳西北隅﹐上藏《九經》書﹐下爲刺史便廳事﹐大歷十年乙卯建。會昌四年甲子摧﹐木悉朽壞﹐無一可取者。刺史李方玄具材﹐刺史杜牧命工﹐南北澑相距五十六尺﹐東西四十五尺﹐十六柱﹐三百七十六椽﹐上下凡十二間﹐上有其三焉﹐皆仍舊制。以會昌五年五月畢﹐自初至再﹐凡七十一年。丞相諱復﹐實相徳宗皇帝焉。京兆杜某記。

同州澄城縣戶工倉尉廳壁記

縣之所重﹐其舉秀貢賢也。今之自外諸侯之儒者﹐曠不能升一人﹐況尉乎﹖次乃戶稅而已。《史記河渠書》曰「自徵引洛水至商顏下商顏﹐山名。鑿井深者四十餘丈。」卽此地也。徵者俗訛爲「澄」耳。其地西北山環之﹐縣境籠其趾﹐沙石相礡﹐歲雨如注﹐他皆淫灔不測﹐徵之土適潤﹐苗則大獲。天或旬而不雨﹐民則蒿然﹐四望失矣。是以年多薄﹐復絕絲麻藍菓之饒﹐固無豪族富室﹐大抵民戶髙下相差埒。然歲入官賦﹐未嘗期表鞭一人。因徵其來由﹐耆老咸曰「西四十里卽畿郊也﹐至如禁司東西軍﹐禽坊龍廐﹐彩工梓匠﹐善聲巧手之徒﹐第番上下﹐互來進取﹐挾公爲首緣﹐以一括十。民之晨炊夜舂﹐歲時不敢嘗﹐悉以仰奉﹐父伏子走﹐尙不能當其意﹐往往撃辱而去。長吏固不敢援﹐復況其養秩安祿者邪﹖加以禦女官多﹐盤冗其間﹐遞相占附比急﹐熱如手足﹐自丞相﹑禦史咸不能與之角逐﹐縣令固無有爲也。非豪吏眞工聯紐相姻戚者﹐率率解去﹐是以縣賦益逋。徵民幸脫此苦者﹐蓋以西有通澗巨壑﹐叉牙交吞﹐小山峭徑﹐馳鞍馬﹑張機罝者﹐不便於此﹐是以絕迹不到。兼之土田枯鹵﹐樹植不茂﹐無秀潤气象﹐鹹惡之而不家焉。民所以安活輸賦者﹐殆由此﹐儻使徵亦中其苦﹐則墟矣﹐尙安敢比之於他邑乎。」

嗟乎﹗國家設法禁﹐百官持而行之﹐有尺寸害民者﹐率有尺寸之刑。今此咸墮地﹐不起﹐反使民以山之澗壑自爲防限﹐可不悲哉﹗使民恃險而不恃法﹐則劃土者宜乎墻山壍河而自守矣﹐燕﹑趙之盜﹐復何可多怪乎﹖書其西壁﹐俟得言者覧焉。

宋州寜陵縣記

建中初年﹐李希烈自蔡陷汴﹐驅兵東下﹐將收江淮﹐寜陵守將劉昌以兵二千拒之。希烈眾且十倍﹐攻之三月﹐韓晉公以三千彊弩﹐渉水夜入寜陵﹐弩矢至希烈帳前。希烈曰「復益吳弩﹐寜陵不可取也。」解圍歸汴。後數月﹐希烈驍將翟輝以銳兵大敗於淮陽城下﹐希烈且蹙﹐棄汴歸蔡。後司徒劉公玄佐見昌﹐問曰「爾以孤城﹐用一當十﹐凡百日間﹐何以能守﹖」昌泣曰「以負心能守之耳。昌令陴者曰﹕『內顧者斬﹗』昌孤甥張俊守西北隅﹐未嘗內顧﹐捽下斬之﹐軍士有死志﹐故能堅守。」因伏地流涕﹐司徒劉公亦泣﹐撫昌背曰「國家必以富貴爾。」

天寶末﹐淮陽太守薛願卽故起居郎弘之祖﹑睢陽太守許遠﹑眞源縣令張巡等兵守二城﹐其於窮蹙﹐事相差埒﹐睢陽陷賊﹐淮陽能守﹐故巡﹑遠名懸而願事不傳。昌之守寜陵﹐近比之於睢陽﹐故良臣之名不如忠臣。孫武曰「善用兵者﹐無赫赫之功」﹐斯是也。大中二年十一月十八日﹐將仕郎﹑守尙書司勲員外郎﹑史館修撰杜某題。

淮南監軍使院廳壁記

淮南軍西蔽蔡﹐壁壽春﹐有團練使﹔北蔽齊﹐壁山陽﹐有團練使。節度使爲軍三萬五千人﹐居中統制二處﹐一千里﹐三十八城﹐護天下餉道﹐爲諸道府軍事最重。然倚海壍江﹑淮﹐深津橫岡﹐備守堅險﹐自艱難已來﹐未嘗受兵。故命節度使﹐皆以道徳儒學﹐來罷宰相﹐去登宰相。命監軍使皆以賢良勤勞﹐內外有功﹐來自禁軍中尉﹑樞密使﹐去爲禁軍中尉﹑樞密使。自貞元﹑元和已來﹐大抵多如此。

今上卽位六年﹐命內侍宋公出監淮南﹐諸開府將軍皆以內侍賢良有材﹐不宜使居外。上以爲內侍自元和已來﹐誅齊誅蔡﹐再伐趙﹐前年誅滄﹐旁撃趙﹑魏﹐且徵師﹐且撫師﹐且誥且諭﹐勤勞危險﹐終日馬上。往監靑州新附﹐臥未嘗安﹐復監滑州﹐邊魏﹐窮狹多事﹐今監淮南是且使之休息﹐亦不久之﹐故內侍至焉。

監軍四年﹐如始至日﹐簡釣寛泰﹐明白淸潔﹐恕悉軍吏﹐禮愛賓客﹐舉止作動﹐無非典故﹐暇日惟召儒生講書﹐道士治藥而已。內侍舊部將校﹐多禁兵子弟﹐京師少俠﹐出入閭裏間﹐俛首唯唯﹐受吏約束。故上至相國奇章公﹐下至於百姓﹐無不道說內侍﹐稱爲賢人﹐此不虛也﹐宜其侍衛六朝﹐聲光富貴。

某謬爲相國奇章公幕府掌書記﹐奉內侍命爲廳壁記﹐某再謝不才﹐不足記序﹐內侍曰「掌書記爲監軍使廳壁記﹐宜也。」某慚惶而書﹐時大和八年十月二十一日記。

樊川文集第十一

上李司徒相公論用兵書

伏覩明詔誅山東不受命者﹐廟堂之上﹐事在相公。𨿽罇俎之謀﹐算晝已定﹐而賤末之士﹐蒭蕘敢陳。伏希捨其狂愚﹐一賜聽覽。

某大和二年爲校書郎﹐曾詣淮西將軍董重質﹐詰其以三州之眾﹐四歳不破之由。重質自誇勇敢多算之外﹐復言其不破之由﹐是徵兵太雜耳。徧徵諸道兵士﹐上不過五千人﹐下不至千人。旣不能自成一軍﹐事須帖附地主﹐名爲客軍。每有戰陣﹐客軍居前﹐主人在後﹐勢羸力弱﹐心志不一﹐旣居前列﹐多致敗亡。如戰似勝﹐則主人引救﹐以爲己功﹐小不勝﹐主人先退﹐至有殱焉。初戰二年已來﹐戰則必勝﹐是多殺客軍﹐及二年已後﹐客軍殫少﹐止與陳許﹑河陽全軍相搏。縱使唐州軍不能因雪取城﹐蔡州事力亦不支矣﹐其時朝廷若使鄂州﹑壽州﹑唐州祇令保境﹐不用進戰﹐但用陳許﹑鄭滑兩道全軍﹐帖以宣﹑潤弩手﹐令其守隘﹐卽不岀一歳﹐無蔡州矣。

令者上黨之叛﹐復與淮西不同。淮西爲寇僅五十歲﹐破汴州﹑襄州﹑襄城﹐盡得其財貨﹐輸之懸瓠﹐復敗韓全義於溵上﹐多殺官軍﹐四萬餘人輸輦財榖﹐數月不盡。是以其人味爲寇之腴﹐見爲寇之利﹐風俗益固﹐气焰已成﹐自以爲天下之兵莫我與敵。父子相勉﹐僅於兩世﹐根深源闊﹐取之固難。夫上黨則不然﹐自安﹑史南下﹐不甚附隸﹐建中之後﹐每奮忠義﹐是以郳公抱眞﹐能窘田恱﹐走朱滔﹐常以孤窮寒苦之軍﹐橫折河朔彊梁之眾。貞元中﹐節度使李長策卒﹐中使提詔授與本軍大將﹐但軍士附者卽授之。其時大將來希皓爲眾所服﹐中使將以手詔付之﹐希皓言於眾曰「此軍取人﹐合是希皓﹐但作節度使不得﹐若朝廷以一束艸來﹐希皓亦必敬事。」中使言「面奉進旨﹐只令此軍取大將授與節鉞﹐朝廷不別除人。」希皓固辭。押衙盧從史其位居四﹐潛與監軍相結﹐超出伍曰「若來大夫不肯受詔﹐某請且勾當此軍。」監軍曰「盧中丞若肯如此﹐此亦固合聖旨。」中使因探懷取詔以授之﹐從史捧詔再拜舞蹈﹐希皓回揮同列﹐使北面稱賀﹐軍士畢集﹐更無一言。從史爾後漸畜姧謀﹐養義兒三千人﹐日夕喣沫。及父虔死﹐軍士畱之﹐表請起復﹐亦只義兒與之唱和﹐其餘大將王翼元﹑烏重胤﹑第五釗等﹐及長行兵士﹐並不同心。及至被擒﹐烏重胤坐於軍門﹐諭以禍福﹐義兒三千﹐一取約束。及河陽取孟元陽爲之統師﹐一軍無主﹐僅一月日﹐曾無犬吠﹐況於他謀。以此證驗﹐人心忠赤﹐習尙專一﹐可以盡見。

及元和十五年授與劉悟﹐時當幽鎭入覲﹐天下無事﹐柄廟算者議必銷兵。雄健敢勇之士﹐百戰千攻之勞﹐坐食租賦﹐其來已久﹐一旦黜去﹐使同編戶﹐紛紛諸鎭﹐停解至多﹐是以天下兵士聞之﹐無不忿恨。

至長慶元年七月﹐幽鎭乘此首唱爲亂。昭義一軍﹐初亦欝咈﹐及詔下誅叛﹐使溫起居造宣慰澤潞﹐便令發兵。其時九月﹐天已寒﹐四方全師﹐未頒冬衣服﹐聚之授詔﹐或伍或離﹐垂手彊項﹐往往誶語。及溫起居立於重榻﹐大布恩旨﹐並疏昭義一軍自七十餘年忠義戰伐之功勞﹐安﹑史已還叛逆滅亡之明效﹐辭語旣畢﹐無不歡呼。人衣短褐﹐爭出效命。其時用兵處處敗北﹐惟昭義一軍於臨城縣北同果堡下大戰﹐殺賊五千餘人﹐所殺皆樓下步射搏天飛者﹐賊之精勇無不殱焉﹐賊中大震。更一月日田布不死﹐賊亦自潰。

後一月﹐其軍大亂﹐殺大將礠州刺史張汶﹐因刼監軍劉承階﹐盡殺其下小使﹐此實承階侮媟一軍﹐侵取不已。張汶隨王承元出於鎭州﹐久與昭義相攻﹐軍人惡之。汶旣因依承階﹐謀欲殺悟自取﹐軍人忌怒﹐遂至大亂﹐非悟獨能使其如此。劉悟卒﹐從諫求繼﹐與扶同者只鄆州隨來中軍二千耳。其副倅賈直言入責從諫曰「爾父提十二州地﹐歸之朝廷﹐其功非細﹐秪以張汶之故﹐自謂不潔淋頭﹐竟至羞死。爾一孺子﹐安敢如此﹖」從諫恐悚不敢出言﹐一軍聞之﹐皆陰然直言之說。值寶曆多故﹐因以授之﹐今才二十餘歲﹐風俗未攺﹐故老尙存﹐𨿽欲刼之﹐必不用命。

伏以河陽西北﹐去天井關彊一百里﹐【關屬澤州。】關隘多山﹐井泉可鑿﹐𨿽有兵力﹐必恐無功。若以萬人爲壘﹐下窒其口﹐髙壁深壍﹐而與之戰。忽有敗負﹐勢驚洛師。蓋河陽軍士﹐素非精勇﹐戰則不足﹐守則有餘。成徳一軍﹐自六十年來﹐世與昭義爲敵﹐訪聞無事之日﹐村落鄰里﹐不相往來。今王司徒代居反側﹐思一自雪﹐況聯姻戚﹐願奪可知。六十年相讎之兵仗﹐朝爲委任之重﹐必宜盡節﹐以答殊私。魏博承風﹐亦當效順。然亦止於圍一城﹐攻一堡﹐刊木堙井﹐系累稚老而已﹐必不能背二十城﹐長驅上山﹐徑搗上黨。

其用武之地﹐必取之策﹐在於西面。今者嚴紫塞之守備﹐謹白馬之堤防﹐祗以忠武﹑武寧兩軍﹐以靑州五千精甲﹐【三齊兵靑州最勁。】宣﹑潤二千弩手﹐由絳州路直東徑入﹐不過數日﹐必覆其巢。何者﹖昭義軍糧﹐盡在山東﹐澤﹑潞兩州﹐全居山內﹐土塉地狹﹐積榖全無。是以節度使多在邢州﹐名爲就糧﹐山東糧榖旣不可輸﹐山西兵士亦必單鮮﹐搗虛之地﹐正在於此。後周武帝大舉伐齊﹐路由河陽﹐字吏部宇文■﹝弓弓攵﹞【古文弼】曰「夫河陽要衝﹐精兵所聚﹐盡刀攻圍﹐恐難得志。如臣所見﹐彼汾之曲﹐戍小山平﹐用武之地﹐莫過於此。」帝不納﹐無功而還。後復大舉﹐竟用■﹝弓弓攵﹞計﹐遂以滅齊。前秦苻堅遣將王猛伐後燕慕容偉﹐大破偉將慕容評於潞川﹐因遂滅之﹐路亦由此。北齊髙歡再攻後周﹐路亦由此而西。後周名將韋孝寛﹑齊王攸常鎭勲州王壁城﹐【今綘州稷山縣是也。】故東西相伐﹐每由此路﹐以古爲證﹐得之者多。

以某愚見﹐不言劉稹終不能取﹐貴欲速擒﹐免生他患。昨者北虜才畢﹐復生上黨﹐賴相公廟算深逺﹐北虜卽日敗亡。儻使北虜至今尙存﹐沿邊猶須轉戰﹐回顧上黨﹐豈能計除。天下𨿽言無事﹐若上黨久不能解﹐別生患難﹐此亦非難。自古皆因攻伐未解﹐旁有他變﹐故孫子曰「兵聞拙速﹐未暏巧之久也。」伏聞聖主全以兵事付於相公﹐某受恩最深﹐竊敢干冒威嚴﹐遠陳愚見﹐無任戰汗。某頓首再拜。

上李太尉論江賊書

伏以太尉持柄在上﹐當軸處中﹐未及五年﹐一齊四海﹐徳振法束﹐貪廉懦立﹐有司各敬其事﹐在位莫匪其任。𨿽九官事舜﹐十人佐周﹐校於太尉﹐未可爲比。

伏以江淮賦稅﹐國用根本﹐今有大患﹐是刼江賊耳。某到任才九月日﹐尋窮詢訪﹐實知端倪。夫劫賊徒﹐上至三船兩船百人五十人﹐下不減三二十人﹐始肯行劫﹐劫殺商旅﹐嬰孩不畱。所劫商人﹐皆得異色財物﹐盡將南渡﹐入山博茶。蓋以異色財物﹐不敢貨於城市﹐惟有茶山﹐可以銷受。蓋以茶熟之際﹐四遠商人﹐皆將錦繡繒纈﹑金釵銀釧﹐入山交易﹐婦人稚子﹐盡衣華服﹐吏見不問﹐人見不驚。是以賊徒得異色財物﹐亦來其間﹐便有店肆爲其囊橐﹐得茶之後﹐出爲平人﹐三二十人﹐挾持兵仗。凡是鎭戍﹐例皆單弱﹐止可供億漿茗﹐呼召指使而已。鎭戍所由﹐皆云「賖死易﹐就死難」。縱賊不捉﹐事敗抵法﹐謂之賖死﹔與賊相拒﹐立見殺害﹐謂之就死。若或人少被捉﹐罪抵止於私茶﹐故賊云「以茶壓身﹐始能行得。」【言隨身有茶﹐卽人不疑是賊。】凡千萬輩﹐盡販私茶。

亦有已聚徒黨﹐水劫不便﹐逢遇艸市﹐泊舟津口﹐便行陸劫﹐白晝入市﹐殺人取財﹐多亦縱火﹐唱棹徐去。去年十月十九日﹐劫池州靑陽縣市﹐凡殺六人﹐內取一人屠刳心腹﹐仰天祭拜。自邇已來﹐頻於鄰州﹐大有劫殺﹐沈舟滅迹者﹐卽莫知其數。凡江淮艸市﹐盡近水際﹐富室大戶﹐多居其間。自十五年來﹐江南﹑江北﹐凡名艸市﹐劫殺皆徧﹐只有三年再劫者﹐無有五年獲安者。一劫之後﹐州縣麋費﹐所由尋捉﹐烽火四出。凡是平人﹐多被恐脇﹐求取之外﹐恩讎並行﹐追逮證驗﹐窮根尋葉﹐狼虎滿路﹐狴牢充塞。四五月後﹐炎欝烝濕﹐一夫有疾﹐染習多死﹐免之則蹤迹未白﹐殺之則贓狀不明。一獄之中﹐凡五十人﹐中二十人﹐悉是此輩﹐至於眞賊﹐十人不得一。

濠﹑亳﹑徐﹑泗﹑汴﹑宋州賊﹐多劫江西﹑淮南﹑宣﹑潤等道﹐許﹑蔡﹑申﹑光州賊﹐多劫荊襄﹑鄂嶽等道﹐劫得財物﹐皆是博茶﹐北歸本州島貨賣﹐循環往來﹐終而復始。更有江南土人﹐相爲表裏﹐校其多少﹐十居其半。蓋以倚淮介江﹐兵戈之地﹐爲郡守者﹐罕得文吏﹐村鄕聚落﹐皆有兵仗﹐公然作賊﹐十家九親﹐江淮所由﹐屹不敢入其間。所能捉獲﹐又是沿江架船之徒﹐村落負擔之類﹐臨時脇去﹐分得涓毫﹐雄健聚嘯之徒﹐盡不能獲。爲江湖之公害﹐作鄕閭之大殘﹐未有革釐﹐實可痛恨。

今若令宣﹑潤﹑洪﹑鄂各一百人﹐淮南四百人﹐每船以三十人爲率﹐一千二百人分爲四十船﹐擇少健者爲之主將。仍於本界江岸創立營壁﹐置本判官專判其事﹐揀擇精銳﹐牢爲舟棹﹐晝夜上下﹐分番巡檢﹐明立殿最﹐必行賞罰。江南北岸添置官渡﹐百里率一﹐盡絕私載﹐每一宗船上下交送。【同阻風﹐風便同發﹐名爲一宗。】是桴鼓之聲﹐千里相接﹐私渡盡絕﹐江中有兵﹐安有烏合蟻聚之輩敢議攻劫。

或曰「制置太大﹐不假如此。」答曰﹕今西北邊﹐禦未來之寇﹐備向化之戎﹐長傾東南物產﹐供百萬口。況長江五千里﹐來往百萬人﹐日殺不辜﹐水滿冤骨﹐至於嬰稚﹐曾不肯畱。葛伯殺餉童子﹐湯徵滅之﹐蓋以童子無知而殺之﹐王者不捨其罪。今長江連海﹐羣盜如麻﹐驟雨絕弦﹐不可尋逐﹐無關可閉﹐無要可防。今者自出五道兵士﹐不要朝廷添兵﹐活江湖賦稅之鄕﹐絕寇盜劫殺之本﹐政理之急﹐莫過於斯。若此制置﹐凡去三害﹐而有三利。人不冤死﹐去一害也﹔鄕閭獲安﹐無追逮證驗之苦﹐去二害也﹔每擒一私茶賊﹐皆稱買賣停泊﹐恣口點染﹐鹽鐡監院追擾平人﹐搜求財貨﹐今私茶盡黜﹐去三害也。啇旅通流﹐萬貨不乏﹐獲一利也﹔鄕閭安堵﹐狴犴空虛﹐獲二利也﹔擷茶之饒﹐盡入公室﹐獲三利也。三害盡去﹐三利必滋﹐窮根尋源﹐在劫賊耳。

故江西觀察使裴誼召得賊帥陳璠﹐署以軍中職名﹐委以江湖之任。陳璠健勇﹐分毫不私﹐自後廉察﹐悉皆委任。至今陳璠每出彭蠡湖口﹐領徒東下﹐商船百數﹐隨璠行止﹐璠去之後﹐惘然相弔。安有淸朝盛時﹐太尉在位﹐反使萬里行旅依一陳璠﹖

某詳觀格律勑條百二十卷﹐其間制置無不該備﹐至於微細﹐亦或再三﹐惟有江寇﹐未嘗言及。今四夷九州島﹐文化武伏﹐奉貢走職﹐罔不如法﹐言其功徳﹐皆歸太尉。敢率愚衷﹐上干明慮﹐冀禆億萬之一﹐無任戰汗惶懼之至。某謹再拜。

上門下崔相公書

天生相公輔仁聖天子﹐外齊武事﹐內治文敎。被權衡稱量者﹐不失銖黍﹔受威烈懾怛者﹐蚓縮魚藏。百職率冶﹐中外平一﹐伏惟相公功徳﹐無與爲比。

往者彭城驕彊﹐頑卒數萬﹐聯三齊舊風﹐振天下餉道。重弓束矢﹐大刀長矛﹐不受指揮﹐自有信誓。王侍中生於其間﹐稱爲健黠﹐奔馬潛出﹐不敢回顧。髙僕射寛厚聞名﹐能治軍事﹐舉動汗流﹐拜於堂下。及乎不受李司徒﹐臠食其使者﹐風波不回﹐气勢已去。自淮北渡﹐由洛東下﹐漕挽行役﹐出泗上者﹐稚長相賀。藩鎭欲生事樹功者﹐橫激旁構﹐廟堂謀議﹐不知所出。相公殿一家僮﹐馳入萬眾﹐無不手垂目瞪﹐露刃弦弓﹐偶語腹非﹐或離或伍。相公气壓其驕﹐文誘其順﹐指示叛臣賊子覆滅之蹤﹐鋪陳忠臣義士榮顯之效﹐皇威坌湧於言下﹐狼心頓革於目前。然後剔刮根節﹐銷磨頑礦﹐日教月化﹐水順雪釋。吐飯飽之﹐解衣暖之﹐威驅恩收﹐禮訓法束。一年人畏﹐二年人愛﹐三年化成﹐截成一邦﹐俗同三輔。當此之時﹐遲回之間﹐有勇力者一唱而起﹐徵兵數十萬﹐大小且百戰﹐然後傅其壘﹐鉤其垣﹐得其罪人﹐天下固已困矣。而天下議者必曰「某名將也﹐某善用兵也﹐𨿽疏爵上公﹐裂土千里﹐其酬尙薄。」此必然之說也。故曰﹕見勝不過眾人之所知﹐非善之善者也﹔戰勝而天下曰善﹐非善者也﹔百戰百勝﹐非善之善者也﹔能不戰而屈人之兵﹐乃善之善者也。是相公手攜暴虎貪狼﹐化爲耕牛乘馬﹐退數十萬兵﹐解天下之縛﹐秪於談笑俯仰燕享筆硯之間耳。以此校之﹐斯過古人萬萬遠矣。

復自持統大相﹐開張敎化﹐外制四夷﹐內循百度﹐長育人材﹐興起頹弛﹐心迎志釋﹐罔有怨嗟。是以天下帖泰﹐蝗死災去﹐饑人復飽﹐流人復安﹐內外遠近﹐率職奉法﹐不聞其它。如周有召穆公﹑仲山甫﹐漢有魏相﹑邴吉﹐國朝姚﹑宋二公﹐文事武事﹐居中處外﹐固不是倚。國家有天下二百三十餘年﹐盛溢兩漢﹐功侔三代﹐今復生相公﹐輔佐仁聖天子﹐天時人事﹐卽自將來﹐福祿昌熾﹐卜之無窮﹐天下孰不幸甚﹗

某僻守荒郡﹐亦被陶鈞﹐齒髮甚壯﹐志尙未衰﹐敢不自彊﹐冀答天造﹐無任感激悃懇之至。某恐懼再拜。

上昭義劉司徒書

今日輕重﹐望於幾人﹐相位將權﹐長材厚徳﹐與輕則輕﹐與重則重﹐將軍豈能讓焉。昔者齊盜坐父兄之舊﹐將七十年來﹐海北河南泰山課賦三千里﹐料甲一百縣﹐獨據一面﹐橫挑天下。利則伸﹐鈍則滿鏃而不發﹐約在子與孫﹐孫與子﹐血絕而已。此𨿽使鐡偶人爲六軍﹐取不孔易﹐況席徵蔡之獘﹐天下消耗﹐燕蟠趙伏﹐用齊卜我。當此之時﹐一年不能勝﹐則百姓半流﹔二年不能勝﹐則關東之國孰知其變化也。將軍一心仗忠﹐半夜興義﹐昧旦而已齊族矣。疆土籍口﹐探岀僭物重寶﹐仰關輦上﹐是以趙一揺﹐燕一呼﹐爭來汗走﹐一日四海廓廓然無事矣。伏惟將軍之功徳﹐今誰比哉﹗是以初守滑臺爲尙書﹐守潞爲僕射﹐乃作司空﹐乃作司徒﹐爰開丞相府﹐平章天下﹐越錄躐等﹐驟得富貴。古今之人﹐亦將軍止已矣。將軍徳於國家甚信大﹐國家復之於將軍雅亦無與爲大矣。

今者上黨足馬足甲﹐馬極良﹐甲極精﹐後負燕﹐前觸魏﹐側肘趙。彼三虜屠囚天子耆老﹐劫良民使叛﹐銜尾交頸﹐各蟠千里﹐不貢不覲﹐私贍妻子﹐王者在上﹐此輩何也﹖今者上黨馳其精良﹐不三四日與魏決於漳水西﹐不五六日與趙合於泜水東﹐縈太原﹐挑飛狐﹐緩不二十日與燕遇於易水南。此天下之郡國﹐足以事區區於忠烈﹐無如上黨者。明智武健﹐忠寛信義﹐知機便﹐多算畫﹐攻必巧﹐戰不負﹐能使萬人樂死赴敵﹐足以事區區於忠烈﹐天下之人無如將軍者。爵號祿位﹐富貴休顯﹐宜驅三旋﹐上校恩澤﹐宜出萬死﹐以副倚注﹐天下之人亦無如將軍者。是將軍負天下三無如之望也。

始者將軍賴齊﹐然後得祿仕﹐入臥內等子弟﹐一身聯齊﹐累世之逆﹐卒境上爭首﹐其恩甚厚﹐其勢甚不便。將軍以爲大仁可以殺身﹐大忠不顧細謹﹐終探懷而取之。今者將軍負三無如之望﹐上戴天子﹐四海之大﹐以爲緩急﹐所宜日夜具申喧請﹐今黙而處者四五歳矣。負天下之三無如者﹐宜如是邪﹖不宜如是耶﹖是以天下之小人﹐以爲將軍始者取齊見利而動﹐今者安潞見義而止。而若是﹐則天下利無窮﹐義有限﹐走無窮﹐背有限﹐則安可識之哉。其有識者則曰﹕不然﹐夫桓﹑文之霸也﹐先修刑政﹐然後事事。近有山東士人來者﹐咸道上黨之政﹐軍士兵吏之詳﹐男子畝﹐婦人桑﹐老者養﹐孤者庇﹐上下一切﹐罔有紕事。曁乎政庭﹐則將軍不知尊﹐布衣不知卑。諸侯之驕久矣﹐是以髙才之人﹐不忍及門﹔仁政不施久矣﹐是以暴亂不止。若此者﹐將軍是行仁政﹐來髙才﹐苟行仁政﹐來髙才﹐若非止暴亂﹐尊九廟﹐峻中興﹐復何汲汲如是邪﹗

在漢伯通﹐在晉牢之﹐二人功力不寡﹐一旦誅死﹐人豈冤之﹖苻秦相猛﹐將終戒視後禍﹐大唐太尉房公﹐忍死表止伐遼。此二賢當時徳業不左諸人﹐尙死而不已﹐蓋以輔君活人爲事﹐非在矜伐邀引爲心也。伏惟將軍思伯通﹑牢之所以不終﹐仰相猛﹑房公之所以垂休﹐則天下之人﹐口祝將軍之福壽﹐目睹將軍盛徳之形容﹐手足必不敢加不肖於將軍之艸木﹐此乃上下萬世﹐烈丈夫口念心禱而求者﹐今將軍盡能有之﹐豈可容易而棄哉﹗

大唐二百年向外﹐叛者三十餘種﹐大者三得其二﹐小者亦包裹千里﹐燕﹑趙﹑魏﹑潞﹐齊﹑蔡﹑吳﹑蜀﹐同歡共悲﹐手足相急﹐陳刺死﹑帳下死﹑圍悉死﹑伏劍死﹑斬死﹑絞死﹐大者三歳﹐小或一日﹐已至於盡死。曰忠曰義﹐則有父子同壇﹐兄弟繼踵﹐論罪則曰有某功﹐論功則曰捨某罪。伏惟十二聖之仁﹐一何汪汪焉﹐天之校惡滅逆﹐復何一切焉。此乃盡將軍所識﹐復何云云﹐小人無位而謀﹐當死罪。某恐懼再拜。

樊川文集第十二

上周相公書

某再拜。伏以大儒在位﹐而未有不知兵者﹐未有不能制兵而能止暴亂者﹐未有暴亂不止而能活生人﹑定國家者﹐自生人已來﹐可以屈指而數也。今兵之下者﹐莫若刺伐之法﹐《詩大雅維淸》﹐奏《象舞》之篇﹐曰「維淸緝熙﹐文王之典。迄用有成﹐維周之禎。」《象》者﹐象武王伐紂刺伐之法﹐此乃文王受命﹐【受設王專徵之命也。】七年五伐﹐畱戰陣刺伐之法﹐遺之武王﹐王用以伐紂而有天下﹐致之淸平﹐爲周家之禎祥。周公居攝﹐祀文﹑武於淸廟﹐作此詩以歌舞文﹑武之徳。其次兵之尢者﹐莫若鉤援衝壁﹐今之一卒之長﹐不肯親自爲之。《詩大雅》周公《皇矣》﹐美周之詩﹐曰「以爾鉤援﹐以爾臨衡﹐以伐崇墉。臨衝閒閒﹐崇墉言言。」此實文王伐崇墉﹐傅於其城﹐以臨車衝﹐鉤援其城﹐文王親自爲之。夫文王何人也﹐周公詩之﹐夫子刪而取之﹐列於《大雅》﹐以美武王之功徳﹐手弦而口歌之。不知後代之人﹐何如此三聖人﹖安有謀人之國﹐有暴亂橫起﹐戎狄乘其邊﹐坐於廟堂之上曰「我儒者也﹐不能知兵。」不知儒者竟可知兵也﹐竟不可知兵乎﹖長慶兵起﹐自始至終﹐廟堂之上﹐指蹤非其人﹐不可一二悉數。

髙宗朝﹐薛仁貴攻吐蕃﹐大敗於大非川﹐仁貴曰「今年歲在庚午﹐不當有事於西方﹐此乃鍾﹑鄧伐蜀﹐身誅不返。」昨者誅討黨羌﹐徵關東兵用於西方﹐是不知天道也。邊地無積粟﹐師無見糧﹐不先屯田﹐隨日隨餉﹐是不知地利也。兩漢伐虜﹐騎兵取於山東﹐所謂冀之北土﹐馬之所生﹐馬良而多﹐人習騎戰﹐非山東兵不能伐虜。昨者以步戰騎﹐百不當一﹐是謂不知人事也。天時﹑地利﹑人事﹐此三者皆不先計量短長得失﹐故困竭天下﹐不能滅朴樕之虜﹐此乃不學之過也。不敎人之戰﹐是謂棄之﹐則謀人之國﹐不能料敵﹐不曰棄國可乎﹗

某所注《孫武》十三篇﹐𨿽不能上窮天時﹐下極人事﹐然上至周﹑秦﹐下至長慶﹑寶曆之兵﹐形勢虛實﹐隨句解析﹐離爲三編﹐輒敢獻上﹐以備閱覧。少希鑑悉苦心﹐卽爲至幸﹐伏增惶惕之至。某頓首再拜。

上宣州髙大夫書

某頓首再拜。自去歳前五年﹐執事者上言﹐云科第之選﹐宜與寒士﹐兄爲子弟﹐議不可進。熟於上耳﹐固於上心﹐上持下執﹐堅如金石﹐爲子弟者魚潛鼠遁﹐無入仕路﹐某竊惑之。

科第之設﹐聖祖神宗所以選賢才也﹐豈計子弟與寒士也。古之急於士者﹐取盜取讎﹐取於夷狄﹐豈計其所由來﹐況國家設取士之科﹐而使子弟不得由之﹖若以科第之徒浮華輕薄﹐不可任以爲治﹐則國朝自房梁公已降﹐有大功﹐立大節﹐率多科第人也。若以子弟生於膏梁﹐不知理道﹐不可與美名﹐不令得美仕﹐則自堯已降﹐聖人賢人﹐率多子弟。凡此數者﹐進退取捨﹐無所依據﹐某所以憤懣而不曉也。

堯﹐天子子也﹔禹﹐公子也﹔文王﹐諸侯孫與子也﹔武王﹐文王子也﹔周公﹐文王之子﹑武王之弟也﹔夫子﹐天子裔孫宋公六代大夫子也。春秋時﹐列國有其社稷各數百年﹐其良臣多出公族及卿大夫子孫也。魯之季友﹑季文子﹑叔孫穆子﹑叔孫昭子﹑孟獻子﹐皆岀於三桓也。臧文仲﹑武仲出於公子彄﹐柳下惠出於公子無駭。【諸侯之子稱公子﹐公子之子稱公孫﹐公孫之子稱公族﹐以王父字爲氏﹐展禽是也。】宋之良臣﹐多出於戴﹑桓﹑武﹑莊之族也﹐舉其尢者﹐華元﹑子罕﹑向戍是也。衛之良臣﹐亦公族及卿大夫之裔也﹐舉其尢者﹐公子荊﹑公叔發﹑公子朝﹐皆公族也﹔子鮮﹐公子也﹔史狗﹑史魚﹑寗武子﹐卿大夫之裔也。齊之晏嬰﹐晏桓子子也。曹之子臧﹐公子也。吳之季札﹐王子也。鄭之良臣﹐皆公孫公族也﹐舉其尢者﹐子封﹑子良﹑子罕﹑子展﹑子皮﹑子產﹑子張﹑子太叔是也。楚之良臣﹐子囊﹑子西﹑子期﹑皆王子也﹐子庾王孫也。其卿大夫之裔﹐斗氏生令尹子文﹐後有斗辛﹑斗巢﹑斗懷﹔【昭王之國皆有大功。】蔿氏生蔿賈﹑孫叔敖【蔿文】﹑薳啟彊﹑薳子慿﹑薳掩﹑薳罷﹔屈氏生屈蕩﹑屈到﹑屈建子木。六國時有昭奚卹﹐公族也﹔屈原﹐諸屈後也。皆其祖先於武王﹑文王時基楚國爲霸者﹐用其子孫﹐其社稷垂九百餘年。至於晉國最爲彊﹐其賢臣尢多﹐有趙氏﹑魏氏﹑韓氏﹑狐氏﹑中行氏﹑範氏﹑荀氏﹑羊舌氏﹑欒氏﹑郤氏﹑祁氏﹐其先皆武公﹑獻公﹑文公勤勞臣也﹐用其子弟﹐召諸侯而盟之者﹐僅三百年。在六國﹐齊之孟嘗﹐趙之平原﹐魏之信陵﹐皆王子王孫也。齊復有司馬穰苴﹐亦王族也。其在漢﹑魏已下﹐至於國朝﹐公族之子弟﹐卿大夫之冑裔﹐書於史氏爲偉人者﹐不可勝數﹐不知論聖賢才能﹐於子弟中復何如也﹖

言科第浮華﹐輕薄不可任用﹐則國朝房梁公玄齡﹐進士也﹐相太宗凡二十一年﹐爲唐宗臣﹐比之伊﹑呂﹑周﹑邵者。郝公處俊﹐亦進士也﹐爲宰相時﹐髙宗欲遜位與武后﹐處俊曰「天下者﹐髙祖﹑太宗之天下﹐非陛下之有﹐但可傳之子孫﹐不可私以與後。」髙宗因止。來濟﹑上官儀﹑李玄義﹐皆進士也﹐後爲宰相﹐濟助長孫太尉﹑禇河南共摧武后者﹐後突厥入塞﹐免冑戰死﹐儀革廢武后詔﹐玄義助處俊言不可以位與武后。婁侍中師徳﹐亦進士也﹐吐蕃彊盛﹐爲監察禦史﹐以紅抺額應猛士詔﹐躬衣皮袴﹐率士屯田﹐積榖八百萬石﹐二十四年西徵﹐兵不乏食﹔薦狄公爲相﹐取中宗於房陵﹐立爲太子。漢陽王張公柬之﹐亦進士也﹐年八十爲相﹐驅致四王﹐手提社稷﹐上還中宗。郭代公元振﹐亦進士也﹐鎭涼州僅十五年﹐北卻突厥﹐西走吐蕃﹐制地一萬里﹐握兵三十萬﹐武氏惕息不敢移唐社稷。魏公知古﹐亦進士也﹐爲宰相﹐廢太平公主謀以佐玄宗﹐及卒也﹐宋開府哭之曰「叔向古之遺直﹐子產古之遺愛﹐兼而有者﹐其魏公乎。」姚梁公元崇﹐登第下筆成章舉﹐首佐玄宗起中興業﹐凡三十年﹐天下幾無一人之獄。宋開府璟﹐亦進士也﹐與姚唱和﹐致開元太平者。劉幽求登制策科﹐與玄宗徒步誅韋氏﹐立睿宗者。蘇氏父子﹐皆進士也。大許公爲相於武后朝酷吏中﹐不失其正﹐於中宗朝﹐誅反賊鄭普思於韋後黨中﹔小許公佐玄宗朝﹐號爲蘇﹑宋。張燕公說登制策科﹐排張易之兄弟﹐贊睿宗請玄宗監國﹐竟誅太平公主﹐招置文學士﹐開內學館﹔玄宗好書尙古﹐封中太山﹐祀后土﹐因燕公也。張曲江九齡﹐亦進士也﹔排李林甫﹑牛仙客﹐罵張守珪不斬安祿山﹐謫老南服﹐年未七十。張巡﹐亦進士也﹐凡三入判等﹐以兵九千守睢陽城﹐凡周歲﹐拒賊十三萬兵﹐【出《天寶雜記》】使賊不能東進尺寸﹐以全江淮。元和中﹐宰相河東司空公﹐中書令裴公﹐皆進士也﹐裴公仍再得宏辭制策科。當貞元時﹐河北叛﹐齊﹑蔡亦叛﹐階此蜀亦叛﹐吳亦叛﹐其它未叛者﹐皆髙下其目﹐熟視朝廷﹐希向彊弱﹐而施其所爲。司空公始相憲宗﹐廢權幸之機牙﹐令不得張﹐收斂百職﹐歸於有司﹐命節度使出朝廷﹐不由兵士﹐【始自撫州﹐徐袁相爲滑州﹐滑州凡二月無帥﹐三軍無事﹐憲宗始信之﹐自此不用。貞元故專以行軍副使大將軍爲節度使。】拔取沈滯﹐各還其官﹐【開州取唐會人爲職方郎中知制誥﹐饒州取李趙公爲考功郎中知制誥。在貞元中﹐皆十餘年遷逐﹐其它似謪者﹐亦皆當敍用也。】然後西取蜀﹐東取吳﹐天下仰首﹐始見白日。裴公撫安魏博﹐使田氏盡忠﹐剪蔡劇賊於洛師脇下﹐招來常山﹐質其二子以累其心﹐取十三城使不得與齊交手爲寇﹐因誅師道﹐河南盡平。當是時﹐天下幾至於太平。凡此十九公﹐皆國家與之存亡安危治亂者也﹐不知科第之選﹐復何如也﹖

至於智效一官﹐忠立一節﹐徳行文學﹐不可悉數。董生云「《春秋》之義﹐變古則譏之。」傅說命髙宗曰「鑑於先王成憲﹐其以永無愆。」故殷道復興。《鴻鴈》美周宣王能復先王之道。西漢魏相佐漢宣帝爲中興﹐但能奉行漢家故事。姚梁公佐玄宗﹐亦以務舉貞觀之法制耳。自古及今﹐未有背本棄古而能致治者。昨獲覽三郎秀才新文﹐凡十篇﹐數日在手﹐讀之不倦。其旨意所尙﹐皆本仁義而歸忠信﹐加以辭彩遒茂﹐皎無塵土。況有誠明長厚之譽於千人中﹐儻使前五六年得進士第﹐今可以出入諫官﹑禦史﹐助明大子爲治矣。古人云「三月不仕﹐則相弔」﹐安有凡五六年來﹐選取進士﹐施設綱罟﹐如防盜賊。言子弟者﹐噎啞抑欝﹐思一解布衣﹐與下士齒﹐厥路無由﹐於古今未前聞也。

某因覧三郎文章﹐不覺發憤﹐略言大槪﹐干觸尊重﹐無任惶懼。某再拜。

上李中丞書

某入仕十五年間﹐凡四年在京﹐其間臥疾乞假﹐復居其半。嗜酒好睡﹐其癖已痼﹐往往閉戶便經旬日﹐弔慶參請﹐多亦廢闕。至於俯仰進趨﹐隨意所在﹐希時徇勢﹐不能逐人。是以官途之間﹐比之輩流﹐亦多困躓。自顧自念﹐守道不病﹐獨處思省﹐亦不自悔。然分於當路﹐必無知己﹐黙黙成戚﹐守日待月﹐冀得一官﹐以足衣食。一自拜謁門館﹐似蒙獎飾﹐敢以惡文連進機案﹐特遇采錄﹐更不因人﹐許可指敎﹐實爲師資﹐接過之禮過等﹐詢問之辭悉纎。𨿽三千里僻守小郡﹐上道之日﹐气色濟濟﹐不知沈困之在己﹐不知升騰之在人﹐都門帶酒﹐笑別親戚。斯乃大君子之遇難逢﹐世途之不偶常事﹐𨿽爲遠宦﹐適足自寛。

某世業儒學﹐自髙﹑曾至於某身﹐家風不墜﹐少小孜孜﹐至今不怠。性顓固﹐不能通經。於治亂興亡之迹﹐財賦兵甲之事﹐地形之險易遠近﹐古人之長短得失﹐中丞卽歸廊廟﹐宰制在手﹐或因時事召置堂下﹐坐之與語﹐此時回顧諸生﹐必期不辱恩奬。今者志尙未泯﹐齒髮猶壯﹐敢希指顧﹐一罄肝膽﹐無任感激血誠之至。某恐懼再拜。

與人論諫書

某疏愚於惰﹐不識機括﹐獨好讀書﹐讀之多矣。每見君臣治亂之間﹐興亡諫諍之道﹐遐想其人﹐舐筆和墨﹐則冀人君一悟而至於治平﹐不悟則烹身滅族﹐惟此二者﹐不思中道。自秦﹑漢已來﹐凡千百輩﹐不可悉數。然怒諫而激亂生禍者﹐累累皆是﹔納諫而悔過行道者﹐不能百一。何者﹖皆以辭語迂險﹐指射醜惡﹐致使然也。夫迂險之言﹐近於誕妄﹔指射醜悪﹐足以激怒。夫以誕妄之說﹐激怒之辭﹐以卑淩尊﹐以下幹上。是以諫殺人者﹐殺人愈多﹔諫畋獵者﹐畋獵愈甚﹔諫治宮室者﹐宮室愈崇﹔諫任小人者﹐小人愈寵。觀其旨意﹐且欲與諫者一斗是非﹐一決怒气耳﹐不論其它﹐是以每於本事之上﹐尢增飾之。

今有兩人﹐道未相信﹐甲謂乙曰「女好食某物﹐愼勿食﹐果更食之﹐必死。」乙必曰「食我食之久矣﹐汝爲我死﹐必倍食之。」甲若謂乙曰「汝好食某物﹐第一少食﹐苟多食﹐必生病。」乙必因而謝之減食。何者﹖迂險之言﹐則欲反之﹐循常之說﹐則必信之﹐此乃常人之情﹐世多然也。是以因諫而生亂者﹐累累皆是也。

漢成帝欲禦樓船過渭水﹐禦史大夫薛廣徳諫曰「宜從橋﹐陛下不聽﹐臣自刎以血污車輪﹐陛下不廟矣。」【不得入廟祠也。】上不說。張猛曰「臣聞主聖臣直﹐乘船危﹐就橋安﹐聖主不乘危﹐禦史大夫言可聽。」上曰「曉人不當如是耶﹖」【謂諫諍之言當如猛之詳善。】乃從橋。近者寶曆中﹐敬宗皇帝欲幸驪山﹐時諫者至多﹐上意不決﹐拾遺張權輿伏紫宸殿下叩頭諫曰「昔周幽王幸驪山﹐爲犬戎所殺﹔秦始皇葬驪山﹐國亡﹔玄宗皇帝宮驪山﹐而祿山亂﹔先皇帝幸驪山﹐而享年不長。」帝曰「驪山若此之凶耶﹖我宜一往﹐以驗彼言。」後數日﹐自驪山回﹐語親幸曰「叩頭者之言﹐安足信哉。」漢文帝亦謂張釋之曰「卑之﹐無甚髙論﹐令可行也。」今人平居無事﹐友朋骨肉﹐切磋規誨之間﹐尙宜旁引曲釋﹐亹亹繹繹﹐使人樂去其不善﹐而樂行其善﹐況於君臣尊卑之間﹐欲因激切之言﹐而望道行事治者乎﹖故《禮》稱五諫﹐而直諫爲下。

前數月見報﹐上披合下諫疏﹐錫以幣帛﹐僻左且遠﹐莫知其故。近於遊客處一暏合下諫艸﹐明白辯婉﹐出入有據﹐吾君聖明﹐宜爲動心﹐數日在手﹐味之不足﹐且抃且喜且慰﹐三者交並﹐不能自止。吾君聞諫﹐旣且行之﹐仍復寵錫﹐誘能諫者﹐斯乃堯舜禹湯文武之心也﹐聞於遠地﹐宜爲吾君抃也。合下以忠孝文章立於朝廷﹐勇於諫而且深於其道﹐果能動吾君而光世徳。

某蒙合下之厚愛﹐冀於異時資合下知以進尺寸﹐能不爲合下之喜﹐復自喜也﹖吾君今日披一疏而行之﹐明日聞一言而用之﹐賢才忠良之士﹐森列朝廷﹐是以奮起志慮﹐各盡所懷﹐則文祖武宗之業﹐窮天盡地﹐日出月入﹐皆可掃灑﹐以復厥初。某縱不得效用﹐但於一官一局﹐筐篋簿書之間﹐活妻子而老身命﹐作爲歌詩﹐稱道仁聖天子之所爲治﹐則爲有餘﹐能不自慰﹖故獲合下之一疏﹐抃喜慰三者交並﹐眞不虛也﹐宜如此也。無因面贊其事﹐書紙言誠﹐不覺繁多。某再拜。

與浙西盧大夫書

某頓首再拜。某年二十六﹐由校書郎入沈公幕府。自應舉得官﹐凡半歳間﹐旣非生知﹐復未渉人事﹐齒少意銳﹐舉止動作﹐一無所據。至於報效施展﹐朋友與遊﹐吏事取捨之道﹐未知東西南北宜所趨向。此時郎中六官一顧憐之﹐手攜指畫﹐一一誘教﹐丁寧纎悉。兩府六年﹐不嫌不怠﹐使某無大過而粗知所以爲守者﹐實由郎中之力也。

去歳乞假﹐路由漢上﹐員外七官以某嘗獲知於郎中﹐惠然不疑﹐推置於肺肝間。某恃郎中之知﹐亦敢自道其志﹐公私謀議﹐各悉所懷﹐一俯一仰﹐如久而深者。

久欲資郎中﹑員外之爲階級﹐逺幹尊重﹐欲望收卹﹐舐筆伸紙﹐以復踰於三四。因曰旣階級矣﹐步欲升堂與排關而入者﹐事不同日。《式微》詩曰「何其處也﹐必有與也。」言必有仁義與我﹐所以處而不去也。進退計忖﹐不宜得罪。今敢謹寫所爲文十四首﹐編爲一卷﹐繼進於後﹐愛之不倦﹐爲之不已﹐不至於工﹐今以爲獻﹐無任慚惶。然特爲進說之端﹐非敢因此求知﹐不勝攀戀惕懼之至。某再拜。

樊川文集第十三

上宣州崔大夫書

某再拜。閣下以徳行文章﹐有位於明時﹐如望江﹑漢﹐見其去之沓天﹐洸汪澶漫﹐不知其所爲終始也。復自開幕府已來﹐辟取當時之名士﹐禮接待遇﹐各盡其意﹐後進絜絜以節業自持者﹐無不願受閣下回首一顧﹐舒气快意﹐自以滿足。今藩鎭之貴﹐土地兵甲﹐生殺與奪﹐在一出口﹐終日矜髙﹐與門下後進之士﹐搉得失去就於分寸銖黍間﹐多是其人也。獨閣下不自矜髙﹐不設壍壘﹐曲垂情意﹐以盡待士之禮。然知後進絜絜以節業自持者﹐願受閣下回首一顧﹐舒气快意﹐自以滿足﹐此固然也﹐非敢茍佞其辭以取媚也。不知閣下俯仰延遇之去就﹐幣帛筐篚之多少﹐飲食獻酬之和樂﹐各用何道﹖閒夜永日﹐三五相聚﹐危言峻論﹐知與不知﹐莫不願盡心於閣下﹐壽考福祿﹐祝之無窮。某𨿽不肖﹐則亦千百間其一人數也。

《鹿鳴》﹐宴羣臣詩﹐曰「旣飲食之﹐復實幣帛筐篚﹐以將其厚意﹐然後忠臣嘉賓得盡其心矣。」《吉日》詩﹐曰「宣王能愼微接下﹐無不盡心以奉其上焉。」自古𨿽尊爲天子﹐未有不用此而能得多士盡心也﹐未有不得多士之盡心﹐而得樹功立業流於歌詩也﹐況於諸侯哉﹗夫子曰「君子疾沒世而名不稱。」司馬遷曰「自古富貴﹐其名磨滅﹐不可勝紀。」靜言思之﹐令人感動激發﹐當寐而寤﹐在饑而飽。伏希閣下浚之益深﹐築之益髙﹐緘鐍之益固﹐使天下之人﹐異日捧閣下之徳﹐不替今日﹐則爲宰相長育人材﹐興起敎化﹐國朝房﹑杜﹑姚﹑宋不足過也。

某也於流輩無所知識﹐承風望光﹐徒有輸心效節之志。今謹錄雜詩一卷獻上﹐非敢用此求知﹐蓋欲導其志﹐無以爲先也。往年應進士舉﹐曾投獻筆語﹐亦蒙亟稱於時。今十五年矣﹐於頑懜中爲之﹐不知久於其事﹐能不稍工﹐不敢再錄新述﹐恐煩尊重﹐無任惶懼。謹再拜。

上池州李使君書

景業足下。僕與足下齒同而道不同﹐足下性俊逹堅明﹐心正而气和﹐飾以溫愼﹐故處世顯明無罪悔﹔僕之所稟﹐闊略疏易﹐輕微而忽小。然其天與其心﹐知邪柔利己﹐偸苟讒謟﹐可以進取﹐知之而不能行之。非不能行之﹐抑復見惡之﹐不能忍一同坐與之交語。故有知之者﹐有怒之者﹐怒不附己者﹐怒不恬言柔舌道其盛美者﹐怒守直道而違己者。知之者﹐皆齒少气銳﹐讀書以賢才自許﹐但見古人行事眞當如此﹐未得官職﹐不覩形勢﹐絜絜少輩之徒也。怒僕者足以裂僕之腸﹐折僕之脛﹐知僕者不能持一飯與僕﹐僕之不死已幸﹐況爲刺史﹐聚骨肉妻子﹐衣食有餘﹐乃大幸也﹐敢望其它﹖然與足下之所受性﹐固不得伍列齊立﹐亦抵足下疆壠畦畔間耳﹐故足下憐僕之厚﹐僕仰足下之多。在京城間﹐家事人事﹐終日促束﹐不得日出所懷以自曉﹐自然不敢以輩流間期足下也。

去歲乞假﹐自江﹑漢間歸京﹐乃知足下出官之由﹐勇於爲義﹐向者僕之期足下之心﹐果爲不繆﹐私自喜賀﹐足下果不負天所付與﹑僕所期向﹐二者所以爲喜且自賀也﹐幸甚﹐幸甚。夫子曰「吾少也賤﹐故多能鄙事。」復曰「不試﹐故藝。」聖人尙以少賤不試﹐乃能多能有藝﹐況他人哉。僕與足下年未三十爲諸侯幕府吏﹐未四十爲天子廷臣﹐不爲甚賤﹐不爲不試矣。今者齒各甚壯﹐爲刺史各得小郡﹐俱處僻左﹐幸天下無事﹐人安榖熟﹐無兵期軍須﹑逋負諍訴之勤﹐足以爲學﹐自彊自勉於未聞未見之間。僕不足道﹐𨿽能爲學﹐亦無所益﹐如足下之才之時﹐眞可惜也。向者所謂俊逹堅明﹐心正而气和﹐飾以溫愼﹐此才可惜也。年四十爲刺史﹐得僻左小郡﹐有衣食﹐無爲吏之苦﹐此時之可惜也。僕以爲天資足下有異日名聲﹐迹業光於前後﹐正在今日﹐可不勉之。

僕常念百代之下﹐未必爲不幸﹐何者﹖以其書具而事多也。今之言者必曰「使聖人微旨不傳﹐乃鄭玄輩爲注解之罪。」僕觀其所解釋﹐明白完具﹐𨿽聖人復生﹐必挈置數子坐於遊﹑夏之位。若使玄輩解釋不足爲師﹐要得聖人復生﹐如周公﹑夫子親授微旨﹐然後爲學。是則聖人不生﹐終不爲學﹔假使聖人復生﹐卽亦隨而猾之矣。此則不學之徒﹐好出大言﹐欺亂常人耳。自漢已降﹐其有國者成敗廢興﹐事業蹤迹﹐一二億萬﹐靑黃白黑﹐據實空有﹐皆可圖畫﹐考其來由﹐裁其短長﹐十得四五﹐足以應當時之務矣。不似古人窮天鑿玄﹐躡於無蹤﹐算於忽微﹐然後能爲學也。故曰﹐生百代之下﹐未必爲不幸也。

夫子曰「三人行﹐必有我師焉。」此乃隨所見聞﹐能不亡失而思念至也。楚王問萍實﹐對曰「吾往年聞童謡而知之。」此乃以童子爲師耳。參之於上古﹐復酌於見聞﹐乃能爲聖人也。諸葛孔明曰「諸公讀書﹐乃欲爲博士耳。」此乃蓋滯於所見﹐不知適變﹐名爲腐儒﹐亦學者之一病。

僕自元和已來﹐以至今日﹐其所見聞名公才人之所論討﹐典刑制度﹐徵伐叛亂﹐考其當時﹐參於前古﹐能不忘失而思念﹐亦可以爲一家事業矣。但隨見隨忘﹐隨聞隨廢﹐輕目重耳之過﹐此亦學者之一病也。如足下天與之性﹐萬萬與僕相遠。僕自知頑滯﹐不能苦心爲學﹐假使能學之﹐亦不能出而施之﹐懇懇欲成足下之美﹐異日旣受足下之敎﹐於一官一局而無過失而已。自古未有不學而能垂名於後代者﹐足下勉之。

大江之南﹐夏候欝濕﹐易生百疾﹐足下气俊﹐胸臆間不以悁忿是非貯之﹐邪气不能侵﹐愼防是晚多食﹐大醉繼飲﹐其它無所道。某再拜。

投知己書

夫子曰「不怨天﹐不尢人﹐下學而上逹﹐知我者其天乎﹖」復曰「知我者《春秋》﹐罪我者亦以《春秋》」此聖人操心﹐不顧世之人是非也。柱厲叔事莒敖公﹐莒敖公不知﹐及莒敖公有難﹐柱厲叔死之。不知我則已﹐反以死報之﹐蓋怨不知之深也。豫讓謂趙襄子曰「智伯以國士待我﹐我以國士報之。」此乃烈士義夫﹐有才感其知﹐不顧其生也。行無堅明之異﹐材無尺寸之用﹐泛泛然求知於人﹐知則不能有所報﹐不知則怒﹐此乃眾人之心也。聖賢義烈之士﹐旣不可到﹐小生有異於眾人者﹐審己功也。審己之行﹐審己之才﹐皆不出眾人﹐亦不求知於人﹐已或有知之者﹐則蔵縮退避﹐惟恐知之深﹐蓋自度無可以爲報效也。或有因緣他事﹐不得已求知於人者﹐茍不知﹐未嘗退有懟言怨色﹐形於妻子之前﹐此乃比於眾人﹐惟審己求知也。

大和二年﹐小生應進士舉﹐當其時先進之士﹐以小生行可與進﹐業可益修﹐喧而譽之﹐爭爲知己者不啻二十人。小生邇來十年江湖間﹐時時以家事一抵京師﹐事已卽返﹐嘗所謂喧而譽之爲知己者﹐多已顯貴﹐未嘗一到其門。何者﹖自十年來﹐行不益進﹐業不益修﹐中夜忖量﹐自愧於心﹐欲持何說復於知己之前爲進拜之資乎﹗黙黙藏縮﹐茍免寒饑爲幸耳。

昨李巡官至﹐忽傳閣下旨意﹐似知姓名﹐或欲異日必錄在門下。閣下爲世之偉人巨徳﹐小生一獲進謁﹐一陪燕享﹐則亦榮矣﹐況欲異日終置之於榻席之上﹐齒於數子之列乎。無攀緣絲髮之因﹐出特逹倜儻之知﹐小生自度宜爲何才﹐可以塞閣下之求﹐宜爲何道﹐可以報閣下之徳。是以自承命已來﹐審己愈切﹐撫心獨驚﹐忽忽思之﹐而不自知其然也。

若蒙待之以眾人之地﹐求之以眾人之才﹐責之以眾人之報﹐亦庶幾異日受約束指顧於簿書之間﹐知無不爲﹐爲不及私﹐亦或能提筆伸紙﹐作詠歌以發盛徳﹐止此而已。其它望於古人﹐責以不及﹐非小生之所堪任。伏恐閣下聽聞之過﹐求取之異﹐敢不特自發明﹐導說其衷﹐一開閣下視聽。其它感激發憤﹐懷愧思徳﹐臨紙汗發﹐不知所裁。某恐懼再拜。

答莊充書

某白莊先輩足下。凡爲文以意爲主﹐气爲輔﹐以辭彩章句爲之兵衛﹐未有主彊盛而輔不飄逸者﹐兵衛不華赫而莊整者。四者髙下圓折﹐步驟隨主所指﹐如鳥隨鳯﹐魚隨龍﹐師眾隨湯﹑武﹐騰天潛泉﹐橫裂天下﹐無不如意。苟意不先立﹐止以文彩辭句﹐繞前捧後﹐是言愈多而理愈亂﹐如入闤闠﹐紛紛然莫知其誰﹐暮散而已。是以意全勝者﹐辭愈朴而文愈髙﹔意不勝者﹐辭愈華而文愈鄙。是意能遣辭﹐辭不能成意﹐大抵爲文之旨如此。

觀足下所爲文百餘篇﹐實先意气而後辭句﹐慕古而尙仁義者﹐苟爲之不已﹐資以學問﹐則古作者不爲難到。今以某無可取﹐欲命以爲序﹐承當厚意﹐惕息不安。復觀自古序其文者﹐皆後世宗師其人而爲之﹐《詩》《書》《春秋左氏》以降﹐百家之說﹐皆是也。古者其身不遇於世﹐寄志於言﹐求言遇於後世也。自兩漢已來﹐富貴者千百﹐自今觀之﹐聲勢光明﹐孰若馬遷﹑相如﹑賈誼﹑劉向﹑揚雄之徒﹐斯人也豈求知於當世哉﹖故親見楊子云著書﹐欲取覆醬瓿﹐雄當其時﹐亦未嘗自有誇目。況今與足下並生今世﹐欲序足下未已之文﹐此固不可也。苟有志﹐古人不難到﹐勉之而已。某再拜。

上河陽李尙書書

伏以三城所治﹐兵精地要﹐北鎖太行﹐東塞黎陽﹐左京河南﹐指爲重輕。自艱難已來﹐儒生成名立功者﹐蓋寡於前代﹐是以壯健不學之徒﹐不知儒術﹐不識大體﹐取其微效﹐終敗大事﹐不可一二悉數。伏以尙書有才名徳望﹐知經義儒術﹐加以儉克﹐好立功名。今橫據要津﹐重兵在手﹐朝廷搢紳之士﹐屈指延頸﹐佇觀政能。況聖主掀擢豪俊﹐考校古今﹐退朝之後﹐急於觀書﹐已築七關﹐取隴城﹐緝爲郡縣。今親誅虜﹐收其土田﹐取其良馬﹐爲耕戰之具﹐西復涼州﹐東取河朔﹐平一天下﹐使不貢不覲之徒﹐敢自專擅﹖此實聖主之心﹐事業已彰﹐臣下明明﹐無不知之。

伏自尙書樹立﹐鍛煉教訓﹐揀拔法術﹐尺寸取於古人。若受指顧﹐必立大功﹐使天下後學之徒﹐知成功立事﹐非大儒知今古成敗者而不能爲之。復使儒生舒展胸臆﹐得以誨導壯健不學之徒﹐指蹤而使之﹐令其心服﹐正在今日。

某多病早衰﹐恚在耕釣﹐得一二郡﹐資其退休﹐以活骨肉﹐亦能作爲歌詩﹐以稱道盛徳﹐其餘息心亦已久矣。下情日增﹐瞻仰戀徳之切。某恐懼再拜。

上鹽鐵裴侍郎書

伏以鹽鐡重務﹐根本在於江淮﹐今諸監院﹐頗不得人﹐皆以權勢干求﹐固難悉議停替。其於利病﹐豈無中策﹖某自池州﹑睦州﹐實見其獘。蓋以江淮自廢畱後已來﹐凡有冤人﹐無處告訴﹐每州皆有土豪百姓﹐情願把鹽每年納利﹐名曰「土鹽商」。如此之流﹐兩稅之外﹐州縣不敢差役。自罷江淮畱後已來﹐破散將盡﹐以監院多是誅求﹐一年之中﹐追呼無已﹐至有身行不在﹐須得父母妻兒錮身驅將﹐得錢卽放﹐不二年內﹐盡恐逃亡。

今譬於常州百姓﹐有屈身在蘇州﹐歸家未得﹐便可以蘇州下狀論理披訴。至如睦州百姓﹐食臨平監鹽﹐其土鹽商被臨平監追呼求取﹐直是睦州刺史﹐亦與作主不得﹐非裹四千里糧直入城役使﹐卽須破散奔走﹐更無他圖。其間搜求胥徒﹐鍼抽鏤取﹐千計百校﹐惟恐不多﹐除非吞聲﹐別無赴訴。今有明長吏在上﹐旁縣百里﹐尙敢公爲不法﹐況諸監院皆是以貨得之﹐恣爲姦欺﹐人無語路。況土鹽商皆是州縣大戶﹐言之根本﹐實可痛心。比初停罷畱後﹐眾皆以爲除煩去冗﹐不知其獘﹐及於疲羸﹐卽是所利者至微﹐所害者至大。

今若蒙侍郎攺革前非﹐於南省郎吏中擇一淸愼﹐依前使爲江淮畱後﹐減其胥吏﹐不必一如向前多置人數。卽自嶺南至於汴宋﹐凡有冤人﹐有可控告﹐姦贓之輩﹐動而有畏﹐數十州土鹽商﹐免至破滅。除江淮之太殘﹐爲侍郎之陰徳﹐以某愚見﹐莫過於斯。若問於鹽鐵吏﹐卽不欲江淮別有畱後﹐若有畱後﹐其間百事﹐自能申狀諮呈﹐安得貨財﹐表裏計會﹐分其權力﹐言之可知。伏惟俯察愚衷﹐不賜罪責。某再拜。

與汴州從事書

汴州境內﹐最獘最苦﹐是牽船夫﹐大寒虐暑﹐窮人奔走﹐斃踣不少。某數年前赴官入京﹐至襄邑縣﹐見縣令李式甚年少﹐有吏才﹐條疏牽夫﹐甚有道理﹐云「某當縣萬戶已來﹐都置一板簿﹐每年輪檢自差﹐欲有使來﹐先行文帖﹐克期令至﹐不揀貧富﹐職掌一切均同。計一年之中﹐一縣人戶﹐不著兩度夫役﹐如有遠戶不能來者﹐卽任納錢﹐與於近河雇人﹐對面分付價直﹐不令所由欺隱。一縣之內﹐稍似蘇息。蓋以承前但有使來﹐卽出帖差夫﹐所由得帖﹐富豪者終年閒坐﹐貧下者終日牽船。今卽自以板簿在手﹐輪轉差遣﹐𨿽有黠吏﹐不能用情。」

某每任刺史﹐應是役夫及竹木瓦磚工巧之類﹐並自置板簿﹐若要使役﹐卽自檢自差﹐不下文帖付縣。若下縣後﹐縣令付案﹐案司出帖﹐分付里正﹐一鄕只要兩夫﹐事在一鄕徧著﹐赤帖懷中藏卻﹐巡門掠斂一徧﹐貧者卽被差來。若籍在手中﹐巡次差遣﹐不由裏胥典正﹐無因更能用情。以此知襄邑李式之能﹐可以惠及夫役﹐更有良術﹐卽不敢知。

以某愚見﹐且可救急﹐因襄邑李生之績效﹐知先輩思報幕府之深誠﹐不覺亦及拙政﹐以爲證明﹐豈敢自述。今爲治﹐患於差役不平﹐《詩》云「或棲遲偃仰﹐或王事鞅掌。」此蓋不平之故。長吏不置簿籍一一自檢﹐卽姦胥貪冒求取﹐此最爲甚。某恐懼再拜。

樊川文集第十四

黃州準赦祭百神文

會昌二年﹐歲次壬戌﹐夏四月乙丑朔﹐二十三日丁亥﹐皇帝禦宣政樓﹐百辟卿士﹐稽首再拜﹐敢上「仁聖文武至神大孝」尊號於皇帝。受冊禮畢﹐禦丹鳯樓﹐因大赦天下﹐咸告天下刺史﹐宜祭境內神祗有益於人者﹐可抽常所上賦以備具。牧爲刺史﹐實守黃州。夏六月甲子朔﹐十八日辛巳﹐伏準赦書得祭諸神﹐因爲文稱贊皇帝功徳﹐用饗神云。

黃帝嗣帝﹐天飾天付﹐前壬申年﹐坐統大業﹐慈明寛恩﹐聖明文武。或曰誅殛﹐曰﹕我父母﹐譬彼嬰兒﹐豈不可恕。或曰畋遊﹐苑大林深﹐喈嘐跳突﹐千毛萬羽﹐豹裂鵬擒﹐其樂無伍。皇帝曰「不﹐匪我不知﹐言豈假汝。未撫四夷﹐未考百度﹐天地宗廟﹐未陳簋簠。如寐未寤﹐如癢未愈。斥退狗馬﹐未可以禦。」或曰酒飲﹐順气完神﹐奠樂工習﹐自祖自父﹐瑤簪繡裾﹐千萬侍女﹐酬以觥斝﹐助之歌舞﹐富貴四海﹐不樂何苦。皇帝曰「不﹐如聞四海﹐蝗蔽田畝﹐或曰亢旱﹐或曰淫雨。稚老孤寡﹐未盡得所﹐聞一有是﹐首不能舉。」

乃拔俊良﹐乃登耆老﹐夕思朝議﹐依規約矩。詳刑定法﹐深刻不取﹐摽掲典制﹐酌之中古。遠師太宗﹐近法憲宗﹐怵栗思惟﹐不治是懼﹐四國旣平﹐六職攸序。黍稷稻粱﹐嘔啞俯僂﹐父子供養﹐嬰兒撫乳。萬里齊俗﹐實皇帝力﹐繄眠而食﹐罔知其故。皇帝乃曰「予見郊廟。」嚴法物﹐旓旐旅。五帝坐壇﹐百神立坫天廉反。嵬嶷肹向﹐捧爵是醮。海外天內﹐戎狄蠻夷﹐奇服異貌﹐伏於除外﹐歡喜叫噪。回禦丹鳯﹐大赦四海﹐攺元會昌﹐減論有罪﹐紹功嗣徳﹐搜剔幽昧。寒暑合節﹐風輕雨碎﹐榖溢陳囷﹐畜繁腯大。東南西北﹐限岸畺紀。無有頓憚得可反﹐不識災害。三事大夫﹑邦伯諸侯﹐曰「皇帝徳﹐古不能侔﹐謳歌謡詠﹐安能可稱。」百工庶人﹐亦有聚謀﹐拜章口呼﹐願上大號﹐神聴天聞﹐欲揚宏休。皇帝曰「無功﹐不可虛受。」懇請不已﹐出涕叩頭。皇帝不能止﹐曰「予慚羞﹐曰因大赦﹐惟新九州島。」不窮不詐﹐不饑不偸﹐有窮有饑﹐實吏之尢。予實天吏﹐許之省修﹐約束敎誡﹐纎悉丁寜﹐品類細偉﹐各當源流。」皇帝曰「兪﹐股肱耳目﹐誠示竭力。寒暑風雨﹐宜神是酬。匪神之力﹐其誰能謀﹖凡爾守土﹐各報爾望。剝烹羹胾﹐無愛羊牛。」天下聞命﹐奔走承事。

牧實遭遇﹐亦忝刺史。齋齋惕栗﹐臨谷臨墜。視牲啟毛﹐濯爵置羃﹐不委下吏﹐肴羞具潔﹐罔有不備。衣冠待曉﹐坐以假寐﹐步及神宇﹐蹐足屏气。神實在前﹐敬恭跪起。《詩》不云乎﹕「皇天上帝﹐伊誰云憎。」天憎罪人﹐天可指視﹐止殃其身﹐豈可傍熾﹖刺史有罪﹐可病可死﹐其身未塞﹐可及妻子﹐無作水旱﹐以及閭裏。皇帝仁聖﹐神祇聰明﹐唱和符同﹐相爲表裏。黃治𨿽遠﹐黃俗𨿽鄙﹐皇符視之﹐近遠一致。洋洋在上﹐實提人紀﹐無負皇帝﹐自作羞愧。

月惟孟夏﹐日惟辛巳﹐實神降祉。神如有言「我答皇帝。寒暑風雨﹐其期必至﹐瘥癘水旱﹐永永止弭。爾爲官人﹐勉其爾治。」某敬再拜﹐流汗沾地。

祭城隍神祈雨文

下土之人﹐天實有之。石榖豊實﹐寒暑合節﹐天實生之。苗房甲而水湮之﹐苗秀好而旱莠之﹐饑卽必死﹐天實殺之也。天實有人﹐生之孰敢言天之仁﹐殺之孰言天之不仁。刺史吏也﹐三歲一交。如彼管庫﹐敢有其寶玉﹔如彼傳捨﹐敢治其居室﹖東海孝婦﹐吏冤殺之﹐天實冤之﹐殺吏可也。東海之人﹐於婦何辜﹐而三年旱之﹖刺史性愚﹐治或不至﹐厲其身可也﹐絕其命可也﹗吉福殃惡﹐止當其身。胡爲降旱﹐毒彼百姓﹖謹書誠懇﹐本之於天﹐神能格天﹐爲我申聞。

第二文

牧爲刺史﹐凡十六月﹐未嘗爲吏﹐不知吏道。黃境鄰蔡﹐治出武夫﹐僅五十年﹐今行一切﹐後有文吏﹐未盡削除。伏臘節序﹐牲醪雜須﹐吏僅百輩﹐公取於民﹐裏胥因緣﹐侵竊十倍﹐簡料民費﹐半於公租﹐刺史知之﹐悉皆除去。鄕正村長﹐彊爲之名﹐豪者尸之﹐得縱彊取﹐三萬戶多五百人﹐刺史知之﹐亦悉除去。蠒絲之租﹐兩耗其二銖﹔稅榖之賦﹐斗耗其一升﹐刺史知之﹐亦悉除去。吏頑者笞而出之﹐吏良者勉而進之﹐民物吏錢﹐交手爲市。小大之獄﹐面盡其詞﹐棄於市者﹐必守定令。人戶非多﹐風俗不雜﹐刺史年少﹐事得躬親﹐疽抉其根矣﹐苗去其莠矣﹐不侵不蠧﹐生活自如。公庭晝日﹐不聞人聲﹐刺史𨿽愚﹐亦曰無過﹐縱使有過﹐力短不及﹐恕亦可也﹐殺亦可也。稚老孤窮﹐指苗燃鼎﹐將穂秀矣﹐忍令萎死﹐以絕民命﹖古先聖哲﹐一皆稱天﹐舉動行止﹐如天在旁。以爲天道﹐仁卽福之﹐惡卽殺之﹐孤窮卽憐之﹐無過卽遂之。今旱已久﹐恐無秋成。謹具刺史之所爲﹐下人之將絕﹐再告於神﹐神其如何﹖

祭木瓜神文

維會昌六年﹐歳次景寅﹐某月某日﹐某官敬告於木瓜山之神。惟神聰明格天﹐能降雲雨﹐郡有災旱﹐必能救之﹐前後刺史﹐祈無不應。去歳七月﹐苗將萎死﹐禱神之際﹐甘雨隨至﹐槁然凶歳﹐化爲丰年。仰神之靈﹐感神之徳﹐願新祠宇﹐以崇祭祀。今易卑庳﹐變爲華敞﹐正位南面﹐廟貌嚴整。風雷雲雨﹐師伯必備﹐侍衛旗戟﹐羅列森然。惟神繋云在襟﹐貯雨在缶﹐視人如子﹐渇卽與之。不容凶邪﹐不降疾疫。千萬年間﹐使池之人﹐敬仰不怠。伏惟尙饗﹗

祭故處州李使君文

維會昌五年﹐歳次乙丑﹐某月日﹐池州刺史杜牧謹遣軍事押衙王鏶﹐謹以淸酌庶羞之奠﹐敬致祭於亡友李君起居之靈。

憶昔相遇﹐兩未生須﹐京師眾中﹐迹猶甚疏。一言道合﹐盡寫有無。我於宣城﹐忝迹賓吏﹔君隨幕府﹐東下繼至。復與友人﹐故薛子威﹐邂逅釋願﹐如相爲期﹐放論劇談﹐各持是非。攻彊討深﹐張矛彀機﹐怒或赩赫﹐終成笑嬉。於後七年﹐君拜左史﹐來蜀西川﹐我官補闕。云愧我先﹐拜章請代﹐蓋私我焉。我有家事﹐乞假南來﹐循出裏第﹐君出離杯。令弟在席﹐恣爲詼諧﹐耳熱膽張﹐觥聯相■﹝豕灰﹞。我歸墜馬﹐一支幾摧﹐君來我坐﹐側倚旁隈。時閒酸吟﹐戲口猶開﹐云君我殺﹐以酒相加﹐忌我之才。及我南去﹐君刺池陽﹐我守黃岡﹐葭葦之場。惟君書信﹐前後相望﹐辭意纎悉﹐勉我自彊。律我性情﹐補短裁長﹐一函每發﹐沈憂並忘。幸會交代﹐沿檝若飛﹐江山九月﹐涼風滿衣。爲別幾時﹐多少歡悲﹐志業益廣﹐不可窺知。長人之術﹐酋爲吏師﹐縱酒十日﹐舞袖僛垂。語公之餘﹐且及其私﹐許以季女﹐配我長兒。莫云稚齒﹐可以指期﹐各負少壯﹐輕後會時。寓居宣城﹐書札日馳﹐一疾不起﹐訃來猶疑。嗚呼哀哉。

惟先僕射﹐儉徳冠古﹐凡二十年﹐四領茅土﹐所至所治﹐曰人父母。官俸余半﹐委庫不取﹐京師裏第﹐蓬茅數畝。慶餘生君﹐曰天酬補。何聰明才智兮﹐不使施爲﹖何付與之多兮﹐折之何暴﹖天陽地陰﹐髙厚相侔﹐上有河漢﹐鈲普錯反天橫流。百刻晝夜﹐平分不饒﹐皎不陰晦﹐一月幾朝。二男三女﹐俗率如此﹐三男二女﹐無有其地。君子小人﹐鼻目並列﹐與小人校﹐會無百一﹐於百一中﹐以秀奪實。凡稟陰陽﹐生於其間﹐陽常不勝﹐賢者宜艱。自古皆然﹐欲復何言。撫孤一弔﹐拍棺一哭﹐咫尺不遂﹐涕下相續。期於沒齒﹐盡力嗣子。嗚呼哀哉﹐伏惟尙饗﹗

祭周相公文

維大中五年﹐歲次辛未﹐七月辛未朔﹐八日戊寅﹐故吏朝議郎﹑知湖州諸軍事﹑守湖州刺史杜牧謹遣軍事押衙司馬素﹐謹以淸酌庶羞之奠﹐敬祭於故相國僕射﹑贈司徒周公之靈。

伏惟相公之道﹐徧於天下﹐至如牧者﹐受恩最深。爰自稚齒﹐卽蒙顧許﹐及在宦途﹐援挈益至。會昌之政﹐柄者爲誰﹖忿忍陰污平聲﹐多逐良善。牧實忝幸﹐亦在遣中。黃崗大澤﹐葭葦之場﹐繼來池陽﹐西在孤島。僻左五歲﹐遭逢聖明。牧拾冤沈﹐誅破罪惡。牧於此際﹐更遷桐廬﹐東下京江﹐南走千里。曲屈越嶂﹐如入洞穴﹐驚濤觸舟﹐幾至傾沒。萬山環合﹐才千餘家﹐夜有哭鳥﹐晝有毒霧﹐病無與醫﹐饑不兼食﹐抑喑偪塞﹐行少臥多。逐者紛紛﹐歸軫相接﹐惟牧遠棄﹐其道益艱。相公憐憫﹐極力掀拔﹐爰及作相﹐首取西歸﹐授之名曹﹐帖以重職。虢國太子﹐絳市諜人﹐死而復生﹐未足爲諭。旌斾西去﹐拜於都門﹐賢士大夫﹐無不攀惜。皆曰相公﹐事君盡忠﹐保道輕位﹐大張公室﹐盡閉私門﹐彼由徑者﹐跛倚不進﹐天下賢彥﹐明知所趣。重徳壯年﹐眾期再入。

牧守吳興﹐繼奉手示﹐但思休退﹐不言疾恙。訃問忽至﹐慟哭問天。嗚呼﹗蒼生未濟﹐而喪吾相﹐爲蒼生慟﹐豈獨私恩。想象音容﹐思惟恩紀﹐期於令嗣﹐可以效死。吳﹑洛相遠﹐踰於二千﹐無因拜柩﹐見歸九泉。哭送使者﹐致誠奠筵。伏惟尙饗﹗

祭龔秀才文

維大中五年﹐歲次辛未﹐五月朔﹐二日﹐湖州刺史杜牧謹遣軍事十將徐良﹐敬致祭於故龔秀才之靈。死者生之極﹐折脛而夭﹐復死之極。言於前定﹐莫得而推﹔出於偶然﹐魂其冤哉。鄕裏何在﹐骨肉何人﹖卞山之南﹐可以棲魂。嗚呼哀哉﹐伏惟尙饗﹗

唐故銀靑光祿大夫檢校禮部尙書禦史大夫充浙江西道都團練觀察處置等使上柱國淸河郡開國公食邑二千戶贈吏部尙書崔公行狀

曾祖某皇任醴泉縣令

祖某皇任太子中允贈右散騎常侍

父某皇任檢校吏部郎中兼禦史中丞袁州刺史贈太師

公諱某﹐字某。威儀秀偉﹐神气深厚﹐卽之如鑑﹐望之如春。旣冠﹐識者知不容於風塵矣。貞元十二年﹐進士中第。十六年﹐平判入等﹐授集賢殿校書郎。陜虢觀察使崔公琮願公爲賓﹐而不樂之﹐挈辭載幣﹐使者數返。公徐爲起之﹐且曰「不關上聞﹐攝職可也。」受署爲觀察巡官。後轉京兆府鄠縣尉﹐遷監察禦史﹐侍禦史﹐刑部員外。丁邠國太夫人憂﹐杖而能起﹐人有聞焉。外除﹐拜吏部員外郎﹐判南曹事。千人百族﹐必應進而進﹐公親自挾格﹐肖法必畱﹐戾程必黜。每懸牓舉牘﹐富室權家﹐汗而仰視﹐不敢出口。宿吏逡巡﹐縛手系舌﹐願措一姦﹐不能得之。凡二年遷左司郎中﹐吏部郎中﹐加朝散大夫﹐旋拜諫議大夫﹐兼知匭使。

穆宗皇帝春秋富盛﹐稍以畋遊聲色爲事﹐公晨朝正殿﹐揮同列進而言曰「十一聖之功徳﹐四海之大﹐萬國之眾﹐之治之亂﹐懸於陛下。自山已東﹐百城千里﹐昨日得之﹐今日失之。西望戎壘﹐距宗廟十捨﹐百姓憔悴﹐蓄積無有。願陛下稍親政事﹐天下幸甚。」誠至气直﹐天子爲之動容﹐斂袖慰而謝之。遷給事中。

敬宗皇帝始卽位﹐旁求師臣。今相國奇章公上言﹐曰非公不可﹐遂以本官充翰林侍講學士﹐命服金紫。旋拜中書舍人﹐仍兼舊職。侍帝郊天﹐加銀靑光祿大夫。髙承簡罷鄭滑節度使﹐滑人叩闕﹐乞爲承簡樹徳政碑。內官進曰「翰林故事﹐職由掌詔學士。」上曰「承簡功臣胤也﹐治吾咽喉地﹐克有善政﹐罷而請紀﹐入人深矣。吾以師臣之辭﹐且寵異焉。」居數月﹐魏博節度使史憲誠拜章爲故帥田季安樹神道碑﹐內官執請亦如前辭。上曰「魏北燕﹑趙﹐南控成臯﹐天下形勝地也。吾以師臣之辭﹐且慰安焉。」居數月﹐陳許節度使王沛拜章乞爲亡父樹神道碑﹐內官執請如前辭。上曰「許昌天下精兵處也﹐俗忠風厚﹐沛然撫之﹐吾視如臂。吾以師臣之辭﹐而彰其忠孝焉。」是三者﹐皆禦札命公﹐令刻其辭﹐恩禮親重﹐無與爲比。歷歲﹐願出守本官﹐辭懇而遂。禮部缺侍郎﹐上曰「公可也」﹐遂以命之。二年選士七十餘人﹐大抵後浮華﹐先材實。轉兵部侍郎。

今上卽位四年﹐公亟請於丞相閣曰「願得一方疲人而治之。」除陜虢觀察使﹑兼禦史大夫。先是陜之官人﹐人必月克俸錢五千助輸貢於京師者﹐歲至八十萬。公曰「官人不能瞻私﹐安能卹民。吾不能獨治﹐安可自封。」卽以常給廉使雜費﹐下至於鹽酪膏薪之品﹐十去其九﹐可得八十萬﹐歲爲代之。官人感恱﹐隨治短長﹐不忍爲欺。萬國西走﹐陜實其衝﹐復有江淮﹑梁﹑徐﹑許﹑蔡之戍兵﹐北出朔方﹑上郡﹑回中﹑汧隴間﹐踐更往來﹐不虛一時。民之供億﹐吏須必應﹐生活之具﹐至於瓶缶匕匙﹐常碎於四方之手。公曰「此猶束炬以焚民也。」於是節宴賞﹐截浮費﹐凡金漆陶木絲枲之用﹐悉爲具之﹐可饗數千人﹐民一不知。

復有詔旨支稅粟輸太倉者﹐歳數萬斛。始斂民也﹐遠遠近近﹐就積佛寺﹐終輸於河﹐復藉民而載之﹐民之巨牛大車﹐半頓於路﹐前政咸知﹐計不能出。公曰「管仲曰﹐粟行五百里﹐民有饑色。斯言粟重物也﹐不可推遷﹐民受其獘。況今迂直之計﹐有不趐習試五百里乎﹗」公乃大索有無﹐親籌而計之。北臨黃河﹐樹倉四十間﹐穴倉爲糟﹐下注於舟。因隙賞直﹐不敗時務。自此壯者斛﹐幼者斗﹐負挈囊裏﹐委倉而去﹐不知有輸。他境之民﹐越逸奔走﹐軿軿爭闘﹐願爲陜民。政成化行﹐上國下國﹐更口贊頌。

凡二年﹐攺嶽﹑鄂﹑安﹑黃﹑蘄﹑申等州觀察使﹐囊山帶江﹐三十餘城﹐繚繞數千里﹐洞庭百越﹐巴蜀荊漢而會注焉。五十餘年﹐北有蔡盜﹐於是安鎖三關﹐鄂練萬卒﹐皆傖楚善戰﹐寖有戰風﹐稱爲難治﹐有自往矣。公始臨之﹐簡服伍旅﹐修理械用﹐親之以文﹐齊之以武﹐大創廳事﹐以張威容。造蒙衝小艦﹐上下千里﹐武士用命﹐盡得羣盜。公曰「劫於水者﹐以盡殺爲習﹐𨿽值童耉而無捨焉。比附他盜﹐刑不可等。」於是一死之內﹐必累加之﹐盜相誡曰「公之未去﹐勿觸其境。」然後黜棄姦冒﹐用公法也﹔升陟廉能﹐用公舉也﹔撫獲窮約﹐用公惠也。豪商大賈﹐不得輕役﹐不得隱田﹐父子兄弟﹐不得同販。於闔境之內﹐有餘不足﹐自公而均。復建立儒宮﹐置博士﹐設生徒﹐廩餼必具﹐頑惰必遷﹐敬讓之風﹐人知家習。八年秋﹐江水漲溢。公曰「安得長堤而禦之。」言訖﹐軍士齊民﹐雲鍤雨杵﹐一揮立就﹐令行恩結﹐有如此者。千里之內﹐如視堂廡﹐𨿽僻左下裏﹐歲臘男子必以雞黍賀饋﹐女子能以簪瑱相問遺﹐富樂歡康﹐肩於治古。

凡五年﹐遷浙西觀察使﹐加禮部尙書。公曰「三吳者﹐國用半在焉。因髙爲旱﹐因下爲水者﹐六歲矣。經賦兵役﹐不減於民﹐上田沃土﹐多歸豪彊。荀恱所謂公家之惠優於三代﹐豪彊之酷甚於亡秦﹐今其是也。」於是料民等第﹐籍地沃瘠﹐均其徵賦﹐一其徭役。經費宴賞﹐約事裁節。民有宿逋不可減於上供者﹐必代而輸之。誠禱山川﹐歲獲大稔。復曰「衣冠者﹐民之主也。自艱難已來﹐軍士得以气加之﹐商賈得以財侮之﹐不能自奮者多棲於吳土。」遂立延賓館以待之﹐苟有一善﹐必接盡禮。因訪裏閭﹐益知民之疾苦﹐隨以治之。才逾期歲﹐而吳民復振。

開成元年十月二十日﹐薨於治所。多士相弔曰「使公相天子﹐貞觀﹑開元之俗﹐可期而見也。豈公不幸﹐實生民之不幸也。」主上痛悼﹐輟朝一日﹐贈吏部尙書。

公生得靈和﹐自干名立朝﹐爲公卿﹐爲侯伯﹐未嘗須臾間汲汲牽率欲顯名合朝﹐而仁義忠信﹐明智恭儉﹐欝積發溢﹐自然相隨。不立約結而善人自親﹐不設溝壘而不肖自遠﹐不志於榮逹而官位自及。公內外閥閱﹐源派淸顯﹐拔於甲族﹐而復甲焉。親昆仲六人﹐皆至逹官﹐公與伯兄季弟﹐五司禮闈﹐再入吏部﹐自國朝已來﹐未之有也。上至公相方伯﹐下及再命一命﹐幕府陪吏之屬﹐徧滿內外﹐皆公門生。公俯首益恭﹐如孤臣客卿﹐惕惕而多畏也。自爲重鎭﹐苞苴金幣之貨﹐不至權門。親戚故舊﹐周給衣食﹐畢其婚喪﹐悉出俸錢﹐不以家爲。在家怡然﹐未嘗訓勉﹐子弟自化﹐皆爲名人。居室卑庳﹐不設步廊﹐賓至值雨﹐則張蓋躡屐而就於外位。

初鎭於陜﹐或束梃經月﹐不鞭一人。至於驛馬﹐令五歲幸全﹐則爲代之﹐著爲定制﹐曰致一物於必窮之地﹐君子不爲。其爲仁愛﹐而臻於此。及遷鎭鄂渚﹐嚴峻刑法﹐至於誅戮﹐未嘗貰一等﹐後一刻。或問於公曰「陜﹑鄂之政不一﹐俱臻於治﹐何也﹖」公曰「陜之土瘠民勞﹐吾撫之不暇﹐尙恐其驚。鄂之土沃民剽﹐雜以夷俗﹐非用威刑﹐莫能致理。政貴知變﹐蓋爲此也。」聞者服焉。

嗚呼﹗公之徳行材器﹐眞哲人君子﹐沒而不朽者也。易名定謚﹐爲國常典﹐敢書先烈﹐逹於執事﹐附於史氏云爾。謹狀。

唐故尙書吏部侍郎贈吏部尙書沈公行狀

曾祖某皇任泉州司戶參軍

祖某皇任婺州武義縣主簿贈屯田員外郎

父某皇任尙書禮部員外郎贈太子少保

公諱某﹐字某。明《春秋》﹐能文攻書﹐未冠知名。我烈祖司徒岐公﹐與公先少保友善﹐一見公喜曰「沈氏有子﹐吾無恨矣。」因以馮氏表生女妻之。

貞元末﹐舉進士。時許公孟容爲給事中﹐權文公爲禮部侍郎﹐時稱權﹑許。進士中否﹐二公未嘗不相聞於其間者。其年﹐禮部畢事﹐文公詣許曰「亦有遺恨。」曰「爲誰﹖」曰「沈某一人耳。」許曰「誰家子﹖某不之知。」文公因具言先少保名字﹐許曰「若如此﹐我故人子。」後數日﹐徑詣公﹐且責不相見。公謝曰「聞於丈人﹐或援致中第﹐是累丈人公舉﹐違某孤進﹐故不敢自逹。」許曰「如公者﹐可使我急賢詣公﹐不可使公因舊造我。」

明年中第。文公門生七十人﹐時人比公爲顏子。聯中制策科﹐授太子校書﹐鄠縣尉﹐直史館﹐左拾遺﹐左補闕﹐史館修撰﹐翰林學士。歷尙書司門員外郎﹐司勲﹑兵部郎中﹐中書舍人﹐命服朱紫。時穆宗皇帝親任學士﹐時事機祕﹐多考決在內﹐必取其長﹐循爲宰相。公密補弘多﹐同列每欲面陳拜章﹐互來告公﹐必取規議﹐用爲進退。歳久﹐當爲其長者凡再﹐公皆逡巡不就。上欲面授之﹐公奏曰「學士院長﹐參議大政﹐出爲宰相﹐臣自知必不能爲。凡宰相之任﹐非能盡知天下物情﹐苟爲之必致敗撓。況今百姓甚困﹐燕﹑趙適亂﹐臣以死不敢當﹐願得治人一方﹐爲陛下長養之。」因出稱疾﹐特降中使劉泰倫起之﹐公稱益篤。故相國李公徳裕與公同列友善﹐亦欲公之起﹐辭說甚切﹐公終不出。因詔以本官兼史職﹐出歸綸閣。久處密近﹐思效用於外﹐懇請於丞相不已。由是出爲湖南觀察使﹑兼禦史大夫。凡二歳轉爲。人困事繁﹐惡易滋長﹐官人調授﹐少得防冤﹐疏通蹊徑﹐人情物理﹐無不曲盡。吏欲爲欺於此﹐照驗之端必明於彼﹔民有未伸於彼﹐開張之路必在於此。亹亹循環﹐皆極根本。尢重刑罰﹐杖十五至死者﹐每有一犯﹐必具獄斷刑之後﹐徧示幕府吏﹐𨿽十人有一人以爲小未可者﹐必再詳究。經費遊宴﹐約事裁節﹐歲有水旱﹐不可減於常貢者﹐必爲代之。江西宣州聯歲水災﹐所貸萬計。

公善飬情性﹐自居方伯生殺之任﹐喜怒好惡是四者閉覆渾然﹐𨿽終歲伺之﹐不見毫髮。故黠吏欲賊公之所向﹐髙下其事﹐終不可得。每處一事﹐未嘗不從容盡理﹐故所至之處﹐富庶歡康﹐理行第一。每去任﹐人吏泣送出境不絕。自宣城入爲吏部侍郎﹐二年考覆搜舉﹐品第倫比﹐時稱精能﹐宰物之望﹐屬於僉議。公每願用所長﹐復理於外。及薨於位﹐知與不知﹐莫不相弔。上悼惜﹐輟朝一日﹐贈吏部尙書。

公與先少保俱掌國史﹐撰《憲宗實錄》﹐未竟﹐出鎭湖南﹐詔以隨之﹐成於理所﹐時論榮之。公出得靈粹﹐沛然而仁﹐自幼及長﹐未嘗須臾間汲汲牽率欲及於道。溫良恭儉﹐明智忠信﹐內積外溢﹐自然相隨。自布衣至於逹宦﹐凡所交友﹐皆當時名公﹐將美所長﹐覆救所不及﹐三十年間﹐無有攜間者。

公常居中﹐𨿽有重名﹐每苦於饑寒﹐兩求廉鎭。時宰許之﹐皆先要公曰「欲用某爲從事﹐可乎﹖」公必拒之。至有怒者﹐公曰「誠如此﹐願息所請。」故二鎭幕府﹐皆取孤進之士﹐未嘗有吏一人因權勢入。嘗擇邸吏尹倫﹐戇滯闕事﹐寮佐皆患之﹐因請易之﹐公曰「某出京師﹐面誡倫曰﹕止可關事﹐不可多事。是倫適能如此﹐受不虛矣。」故二鎭號爲富饒﹐凡十年間﹐權勢貴幸之風不及於公耳﹐苞苴寶玉之賂亦不至權門﹐𨿽有怒者﹐亦不敢以言議公﹐公然侵公。其爲守道自得﹐皆如此類。在家無杖笞呵責﹐家人自化﹐兄弟生侄﹐𨿽絕服者﹐入門飲食衣服﹐指使其奴婢﹐無二等。親戚故舊﹐周給所得﹐皆出俸錢﹐不以家爲。於京師開化裏致第﹐價錢三百萬﹐訖二鎭牽率滿之﹐及在牀之日﹐周身之飾﹐易以任器。京師士人﹐雜然言議﹐以爲非今之有﹐指爲異事。

嗚呼﹗公之徳行﹐可以稱古君子矣。牧分實通家﹐義推先執﹐復以孱昧﹐叨在賓席﹐幼熟懿行﹐長奉指教﹐泣涕撰記﹐以備遺闕﹐以附於史氏云爾。謹狀。

樊川文集第十五

黃州刺史謝上表

臣某言。臣奉某月日勑旨﹐自某官授臣黃州刺史﹐以某月日到任上訖。誠惶誠恐﹐頓首頓首。臣某自出身已來﹐任職使府﹐𨿽有官業﹐不親治人。及登朝二任﹐皆參臺閣﹐優遊無事﹐止奉朝謁。今者蒙恩擢授刺史﹐專斷刑罰﹐施行詔條﹐政之善惡﹐惟臣所繋。素不更練﹐兼之昧愚﹐一自到任﹐憂惕不勝﹐動作舉止﹐惟恐罪悔。

伏以黃州在大江之側﹐云夢澤南﹐古有夷風﹐今盡華俗﹐戶不滿二萬﹐稅錢才三萬貫。風俗謹朴﹐法令明具﹐久無水旱疾疫﹐人業不耗﹐謹奉貢賦﹐不爲罪惡﹐臣𨿽不肖﹐亦能守之。然臣觀東漢光武﹑明帝﹐稱爲明主﹐相繼聯五十年﹐當時以深刻刺舉﹐號爲稱職﹐冶古之風廢﹐俗吏之課髙。於此時﹐循吏衛颯﹑任延﹑王景﹑魯恭﹑劉寛﹑陳寵之徒﹐上一縣宰﹐獨能不徇時俗﹐自行教化﹐惟徳是務﹐愛人如子﹐廢鞭笞責削之文﹐用忠恕撫字之道。百里之內﹐勃生古風。凡違眾背時﹐徇古非今﹐王者公侯尙難其事﹐豈一縣宰能移其俗。止蓋人爲治古之人﹐法爲一時之法﹐治以之教教之﹐卽治古之人﹔以一時之法齊之﹐卽一時之人。

國家自有天下已來﹐二百三十餘年間﹐專用仁恕﹐每後刑罰。是以內難外難﹐作者相継﹐土地甲兵﹐權柄號令﹐盡非我有。終能擒之﹐此實恩澤慈愛﹐入人骨髓﹐俗厚風古﹐不可揺動。今自陛下卽位已來﹐重罪不殺﹐小過不問﹐普天之下﹐蠻貊之邦﹐有罹艱凶﹐一皆存卹。聖明睿哲﹐廣大慈恕﹐逺僻隱阨﹐無不歡戴十四聖之生育﹐張二百四十年之基宇。臣於此際爲吏長人﹐敢不遵行國風﹐彰揚至化。小大之獄﹐必以情恕﹔孤獨鰥寡﹐必躬問撫。庶使一州之人﹐知上有仁聖天子﹐所遣刺史﹐不爲虛受。蒸其和風﹐感其歡心﹐庶爲瑞爲祥﹐爲歌爲詠﹐以禆盛業﹐流乎無窮。在臣心之則然﹐豈材術之能及﹐無任感激悃懇血誠之至。謹奏。

賀平黨項表

臣某言。伏奉三月二十七日勑﹐黨項剪除﹐北邊寜靜﹐華夏同慶﹐道路歡呼﹐臣誠慶誠抃﹐頓首頓首。伏以上天有震耀殺戮﹐王者有攻討誅夷﹐是以不暫討者不久寧﹐不一勞者不永逸。伏以自古夷狄處中華﹐未有不爲患者。春秋時長狄攻魯﹐北戎病齊﹐破衛陵燕﹐侵秦撓晉。西漢趙充國納先零於內地﹐東朝馬文泉置當煎於三輔﹐自後熾大﹐侵亂關中﹐戰爭十年﹐騷擾四海﹐陵逼京邑﹐發掘園陵﹐段熲不生﹐終不能滅。後至曹公﹐因匈奴衰弱﹐分爲五部﹐處在汾﹑晉﹐散而居之。元海傑然﹐首亂華夏﹐中原喪沒﹐凡數百年。國朝貞觀之初﹐突厥破滅﹐太宗惑彥博之利口﹐忽文貞之成算﹐處其降眾﹐置於河南﹐不數十年﹐果殘燕﹑趙﹐興師命將﹐輸榖饋財﹐天下騷然﹐始能殄滅。是知今古夷狄處在中土﹐未有不爲亂者。

伏以黨羌雜種﹐本在河外﹐生西北之勁俗﹐稟天地之戾气﹐爲西戎所蹙﹐舉種來降﹐國家納之﹐置於內地。爰受冠帶﹐兼伏徵徭﹐角觡旣成﹐抵觸是務。天寶﹑至徳之際﹐北燕偏重去聲﹐中原一掀。大曆﹑建中之際﹐逆胡餘波﹐巨盜再起﹐黨羌因此﹐亦恣猖狂。兔伏鳥飛﹐爲戎虜之耳目﹔狼心梟響﹐作郊畿之殘賊。比以回鶻未殄﹐吐蕃正彊﹐且須覊縻﹐未可重撅。於是邊疆日駭﹐種類歲繁﹐每至勁弓折膠﹐重馬免乳﹐以魁健之質﹐張忿鷙之凶﹐劫饋谷以焚舟﹐殺軺車而閉道。眾虺盤結﹐羣犬吽牙﹐依據深山﹐出沒險徑﹐近在宇下﹐遊於彀中﹐艱難已來﹐不能鏟削。

伏惟聖敬文思和武光孝皇帝皇天縱聖﹐赫日資明﹐威極風霆﹐謀先造化﹐潛運睿算﹐獨決神機。箕宿禡牙﹐狼星斂角﹐戌日禱馬﹐太白揚眉﹐按瑣而邊事無遺﹐聚米而兵形盡見。披其要地﹐搗以奇兵﹐獸窮搏人﹐鹿急走隘。囊封赤白﹐雜沓繼來﹔雉走檄書﹐逺近同至。蘇﹑辛﹑李﹑蔡﹑傅﹑鄭﹑甘﹑陳﹐十萬齊呼﹐四面同入。行軍於枕席之上﹐敗虜於險阻之中。或以利戈舂喉﹐或以長矛挾脇。僵屍積疊﹐千山之艸木飛腥﹔霆電轟喧﹐萬里之威稜大震。

《詩》曰「不弔昊天﹐亂靡有定。」此言中國不振﹐蠻夷入伐﹐下人號天﹐以告亂也。復曰「宣王薄伐﹐《小雅》中興。」是知武功不成﹐文徳不洽。皐陶無遺之誡﹐史佚非類之言﹐若不殄除﹐何爲家國﹖自此兵爲農器﹐革作軒車﹐泥紫金於常山﹐沈殘戎於靑海。天覆盡得﹐禹畫無遺﹐統華夏爲一家﹐用夷狄爲四守。萬物由道﹐百度皆貞﹐逺超三代之風﹐使無一人之獄。

臣僻左小郡﹐朴樕散材﹐空過流年﹐徒生聖代﹐尙能爲詩見志﹐作歌極情﹐上詠神功﹐庶垂後代。限以守土﹐不獲稱慶﹐無任踴躍款懇之至﹐謹奉表陳賀以聞。臣誠惶誠恐﹐頓首頓首。謹言。

進撰故江西韋大夫遺愛碑文表

右。臣奉某月日勑牒﹐令撰故江西觀察使韋丹遺愛碑文。臣官卑人微﹐素無文學﹐恩生望外﹐事出非常﹐承命震驚﹐以榮爲懼。伏以洪爲州府﹐逾於千年﹐言念疲羸﹐常患水火﹐風俗如此﹐攺革無因。韋丹受朝廷分憂﹐爲百姓去獘﹐不踐舊迹﹐特建宏謀。凡三年苦心﹐去千歲大患﹐兼之灌漑種蒔﹐豊其衣食。渤海﹑頴川之治﹐邵父﹑杜母之恩﹐校之於丹﹐未足爲比。

伏惟皇帝陛下陟降順帝﹐施設如神﹐納諫若轉丸﹐去惡如反掌。是以兵刑措寢﹐年谷豊登﹐而猶念切疲人﹐及於循吏。緬韋丹已效之績﹐慰江西去思之心﹐特與彰揚﹐創爲碑紀。是宜使內直學士﹐西掖辭臣﹐振發雄文﹐流傳後代。至於臣者﹐最爲鄙陋﹐明命忽臨﹐牢讓無路﹐俯仰慚懼﹐神魂驚飛。

臣不敢深引古文﹐廣徵朴學﹐但首敍元和中興得人之盛﹐次述韋丹在任爲治之功。事必直書﹐辭無華飾﹐所冀通衢一建﹐百姓皆觀﹐事事彰明﹐人人曉會。但率誠朴﹐不近文章。受曲被之恩私﹐如生羽翼﹔報非次之拔擢﹐宜裂肝腸。無任感激懇悃血誠之至。其碑文本﹐謹隨狀封進以聞。謹奏。

爲中書門下請追尊號表

臣某等言。伏以收復河湟﹐廓開土宇﹐北絕梓嶺﹐西過楡溪﹐壯中夏起塞之雄﹐奪西戎理弓之地﹐至使彊虜﹐不敢觸鋒。山鎖七關﹐地辟千里﹐歌《貍首》而息射﹐詠《杕杜》以勞旋﹐聖徳神功﹐超今越古。某月日﹐臣某等於延英殿面奉徳音﹐陛下以克定舊疆﹐獲成先志﹐歸功祖考﹐追尊鴻名。

臣等伏念國家之爲治也﹐溢三皇之軌躅﹐奮百代之上下。天寶之末﹐天下泰寧﹐恃富庶而醉飽無虞﹐韜干戈而凶逆潛作。大曆﹑貞元之際﹐河北﹑河南之地﹐朝廷行姑息之政﹐郡國皆叛亂之臣。苟且之令行﹐畫一之法廢﹐月增日長﹐雄唱雌和。李錡宗子﹐劉辟書生﹐東據石頭﹐西斷劍閣﹐朝廷所有﹐惟止兩京。伏惟憲宗皇帝順上帝之心﹐酌列聖之法﹐爵不踰等﹐舉不失賢﹐親莊正之人﹐去側媚之士。然後提挈綱紀﹐震疊雷霆﹐誅夷羣凶﹐灑掃四海。百度如律﹐九功可歌﹐天業益張﹐聖統無極。《詩》曰「惠我無疆﹐子孫保之。」復曰「周𨿽舊邦﹐其命惟新。」伏惟元和之功﹐實開中興之業。

伏惟聖敬文思和武光孝皇帝陛下﹐修先王之大道﹐行天下之逹徳﹐廣問延諫﹐褒直盡下﹐首雪冤獄﹐常對法官。是則虞舜卹刑﹐文王愼罰﹐無以過也。開張聰明﹐延納諫諍﹐守職業者無職不舉﹐被言責者無事不言﹐皆獲甄升﹐豈惟假借。夫仲尼以三人有我師﹐大禹以愚夫能勝予﹐是仲尼之好問﹐大禹之拜言﹐無以過也。是以百姓手足﹐皆安於措置﹔四海風俗﹐益臻於和平。尙猶午夜觀書﹐日昃聽政﹐下采人病﹐上求天端。《帝典》曰「聖敬日躋」﹐《湯銘》曰「日日新」﹐是陛下之徳﹐有以過之。仲尼曰「禹立三年﹐百姓以仁。」仰陛下之至理﹐知孔聖之可驗。

夫西戎彊盛﹐自古無之﹐包有引弓之人﹐盡爲跨馬之國。天下獻力﹐備邊不充﹔四海輸賦﹐飬兵不足。廣川薦艸﹐盡爲所有﹔健兵倅馬﹐不可當鋒。𨿽李廣材能﹐充國沈勇﹐但能閉壘﹐豈敢交綏。伏惟聖敬文思和武光孝皇帝陛下﹐畜睿算於霄漢之表﹐盡聖謨於造化之先。捕虜將軍﹐射聲校尉﹐羽林突陣之騎﹐酒泉校射之兵﹐親自指蹤﹐同時受命。信星效祉﹐靈旗呈祥﹐壁壘言言而洞開﹐渠魁累累而自縛。解辮削袵﹐投戈委弓﹐懾怛威靈﹐歡呼冠帶。破種徙域﹐空漠靜邊﹐指北海而封燕然﹐中西域而立幕府。鄭吉之理烏壘﹐班超之鎭他幹﹐大庇生人﹐一寛天下。昔漢武帝之逐北虜﹐四海耗半﹔殷髙宗之伐鬼方﹐三年乃克﹐《尙書》《班史》﹐稱徳詠功。今陛下用仁義爲干戈﹐以恩信爲疆場﹐所求必至﹐有闘必先。不遺一矢﹐不頓一刃﹐洗八聖旰食之恨﹐刷百年亡地之羞。《小雅》盡興﹐大業無極﹐爲而不有﹐歸功先帝。《禮》曰「天子有善﹐上讓於天。」仲尼曰「武王﹑周公其逹孝乎。」蓋以善於繼述﹐能光祖考。今者陛下謙讓之道﹐符於《禮經》﹔繼述之孝﹐稱於孔聖。臣等待罪宰相﹐日覩升平﹐謹具太常追尊順宗皇帝﹑憲宗皇帝謚號如前﹐伏聽勑旨。

賀生擒衡州艸賊鄧裴表

臣某等言。伏見湖南團練使奏﹐生擒衡州艸賊鄧裴及徒黨等。伏以湖湘旱耗﹐百姓饑荒﹐遂有姦凶﹐敢圖嘯聚。今承擒滅﹐已盡根株﹐臣等誠歡誠抃﹐頓首頓首。

臣聞三代之英﹐兩漢之盛﹐姦宄亂常之類﹐挻災構逆之黨﹐乘間卽有﹐遇隙便生。伏惟聖敬文思和武光孝皇帝陛下﹐威極風霆﹐徳滋雨露﹐正開壽域﹐盡納羣生﹐永戢干戈﹐將臻富庶。逆賊鄧裴﹐蕞爾小孽﹐敢因艱食﹐漸誘饑人﹐剝亂鄕閭﹐陵驚郡邑﹐徒堅黨合﹐事巨寇牢。或據深山﹐或閉官道﹐遂使湖﹑嶺之外﹐人不聊生。愼由指揮義徒﹐緫齊武士﹐仰慿睿算﹐逺仗皇威﹐不經歳時﹐盡翦豺虺。黨項已寧於朔北﹐妖黨復殄於巴西﹐今擒鄧裴﹐一淸湖﹑嶺。用夷狄爲四守﹐統華夏爲一家。言念秋毫﹐無非帝力。臣等備位臺鼎﹐日奉聖謨﹐無任抃舞慶快歡呼踴躍之至。

謝賜禦札提舉邊將表

伏奉宸翰﹐以邊塞未靜﹐將帥乏才﹐惟務誅求﹐不謀兵食者。伏以陛下自卽位已來﹐正朝廷而舉典法﹐肥天下而壽羣生﹐故能不血刃以收河湟﹐用文誥而降羌寇﹐干戈偃戢﹐逺邇安寧。今者尙以戍邊﹐未得髙枕﹐深憂將帥﹐不副憂勤。或但恣於侵貪﹐或不事其兵食﹐須有戒勵﹐形於詔書。此乃周文小心克勤﹐大禹不自滿假﹐比於聖徳﹐無以過焉。臣等備位鼎司﹐親奉睿旨﹐銘鏤肝鬲﹐專令防虞。無任抃躍屏營之至。

謝賜新絲表

右。中使某至奉宣聖旨﹐賜臣等新絲者。伏以繭蠶所繋﹐在於纂組﹐言功之大﹐與食爭先。陛下仁徳動天﹐雨澤順序﹐柔桑沃若﹐蠶女功勤﹐皛比凝霜﹐縈如委霧。繭稅不逋於鄕井﹐被覆皆徧於華夷﹐盡荷皇慈﹐同歌帝力。臣等備位臺席﹐親逢盛時﹐無任踴躍歡抃感恩之至。

壽昌節宴謝賜音樂狀

右。臣某言。伏以降誕之辰﹐生靈同慶﹐合鈞天之廣樂﹐九奏諧和﹔令錫宴於仙祠﹐百辟歡抃。臣等幸生聖代﹐獲備臺階﹐𨿽欲殺身﹐豈酬大造﹐無任感恩踴躍之至。

又謝賜茶酒狀

右。臣某等言。伏以大慶吉辰﹐榮沾錫宴﹐鴻恩繼至﹐王人薦臨。旨酒名茶﹐玉食仙果﹐來於禦府﹐莫匪天慈。適口忘憂﹐已滿小人之腹﹔殺身粉骨﹐難酬聖主之恩。臣無任感恩抃躍之至。

代裴相公讓平章事表

臣某言。伏奉今月日制書﹐除臣某官同中書門下平章事。祗奉成命﹐進退失圖﹐捧詔兢惶﹐銜恩戰栗。臣誠惶誠恐﹐頓首頓首。

臣本書生﹐仕逢聖代﹐掌綸言於西掖﹐作藩守於名邦﹐自顧才能﹐已是踰越。陛下獎遇不次﹐拔擢過分﹐春闈典貢﹐地官掌財﹐咸無政能﹐粗免闕。及擢爲筦搉﹐累受寵榮﹐𨿽竭盡疲駑﹐欲禆萬一﹐而才智疏拙﹐不效涓塵。夫宰相之任﹐前賢有言﹐如渉川有舟﹐如幽室有燭﹐代天理物﹐爲人具瞻。豈伊小臣﹐而膺大任﹖今朝廷髦俊並作﹐名徳森然﹐或多歷庶官﹐或皆有功實﹐或四方屏翰﹐已著勲勞﹐舉而用之﹐無不可者。如臣凡淺﹐豈宜委任﹖伏乞俯廽天鑑﹐更擇時賢﹐必能丹靑帝圖﹐金玉王度﹐使微臣無屍祿之誚﹐聖主有得賢之名。非惟微臣獲安﹐實亦天下幸甚。無任悃懇血誠之至。

又代謝賜批答表

臣某言。臣伏奉今月日批答﹐令臣宜斷來表﹐不許牢讓者。仰承鴻澤﹐跪捧芝緘﹐戰越失圖﹐啟處無地。臣某誠惶誠恐﹐頓首頓首。

臣昨奉詔書﹐付以魁柄﹐自顧斗筲之器﹐朴樕之才﹐乘恩寵時﹐竊棟梁任﹐只合效蔡謨堅臥﹐孔覇懇辭。尙猶拜謝天顏﹐進見卿士﹐榮忝旣積﹐憂惶實深。是以拜章上陳﹐懇辭自敍﹐冀廽聖鑑﹐更擇時賢。豈意睿旨重臨﹐綸言再下﹐不令徇志﹐且遣守官﹐大君之成命已行﹐微臣之丹懇不遂。誓當戮力盡瘁﹐粉骨捐軀﹐知無不爲﹐見死寕避﹐冀答君親生成之徳﹐用酬乾坤覆育之恩。無任感激血誠慚惶戰越之至。

又代謝賜告身鞍馬狀

右。中使某奉宣聖旨﹐賜臣告身一通﹑馬一匹﹐並鞍轡。臣生逢聖代﹐竊位巖廊。奉告令之詔書﹐丹霄之雨露猶濕﹔錫代勞之駿馬﹐內棧之風雲尙隨。寶軸煥絲綸之言﹐逸足騁拳奇之態。熒光爝火﹐何禆日月之明﹔弱質孤根﹐但荷乾坤之徳。殺身寜報﹐撫己知慚﹐無任感恩抃躍懇悃之至。

論閣內延英奏對書時政記狀

右。舊例宰臣每於閣內及延英奏論政事﹐及退歸中書﹐知印宰臣盡書其日徳音及宰臣奏事﹐送付史館﹐名時政記﹐史官慿此編入簡策。伏以敷陳時政﹐承奉聖旨﹐事非一端﹐時移數刻﹐退朝循省﹐執筆贊論﹐但記出己之辭﹐或忘同列之對﹐若獻替之說或闕﹐則史冊之書不詳。臣今商量﹐每閣內奏事及延英對回﹐陛下所降徳音﹐宰臣所奏公事﹐人自爲記﹐共成一篇。旣得精詳﹐必無遺漏﹐付與史氏﹐便得直書。伏乞天恩﹐永爲例程。

謝許受江西送彩絹等狀

右。今月十八日中使某至奉宣聖旨﹐令臣領江西觀察使紇幹眾所寄撰《韋丹遺愛碑文》人事彩絹三百疋者。恩隨幸至﹐榮與利並﹐抃躍慚惶﹐罔知所措。伏惟皇帝陛下皇天縱聖﹐赫日資明﹐大奬功勞﹐不計存沒﹐舉韋丹江西之績﹐時令微臣撰碑。墮涙之思﹐豈慚羊祜﹔黃絹之妙﹐實愧蔡邕。今者更蒙恩私﹐廣受絲帛﹐捧戴兢惕﹐無地容身。不勝感恩慚惶之至。

內宴請上壽酒

具官臣某等言。伏惟聖敬文思和武光孝皇帝陛下﹐天覆地容﹐堯仁舜孝﹐四海波靜﹐三春物華﹐故於彤庭﹐大開錫宴。竊以三事大僚﹐百司庶府﹐願持玉巵﹐上千萬壽。未敢專擅﹐伏俟徳音﹐輕瀆宸嚴﹐無任戰越之至。

宴畢殿前謝辭

具官臣某等言。遲日正麗﹐廣場洞開﹐張仙樂者三千餘人﹐列正羞者二十六豆。酒傾瑤甕﹐食置雕盤﹐列圭組以成行﹐酌金罍以爲勞。屬饜而止﹐飽徳以歸﹐旣醉太平之風﹐共樂仁壽之域。千年一遇﹐百辟同歡﹐臣等備位臺司﹐親逢聖日﹐歡呼抃躍﹐不能自勝。

謝賜物狀

具官臣某等言。叨陪錫宴﹐竊覩鈞天﹐百品並陳﹐三酒皆具。微臣所志﹐已極滿盈﹐豈意鴻澤重沾﹐錫賚殊等。朱緑玄黃之繒彩﹐精金文錦之珍奇﹐捧戴自天﹐啟處無地。不勝抃躍感恩之至。

代人舉周敬復自代狀

前件官執徳以進﹐向道而行﹐藹有令名﹐備歷淸貫。掌綸言於西掖﹐才稱發揮﹔參密命於內庭﹐眾推忠愼。自珥貂近侍﹐主鑰東門﹐聲實益重於搢紳﹐磨涅始彰其堅白。伏以南省實天下根本﹐兩丞爲百司管轄﹐苟非其選﹐必致敗官。今若以臣所任回授敬復﹐庶能肅淸臺閣﹐提舉紀网﹐旣曰陟明﹐實不虛受。伏乞天恩允臣所請。

代人舉蔣系自代狀

伏準某年月日勑﹐內外文武常參官上後三日﹐宜舉一人自代者。伏以前件官仁義素彰﹐文學早著﹐揚歷臺閣﹐宣昭令名。嘗爲諫官﹐無所避忌﹔及領藩鎭﹐實惠疲羸。頃者不附權臣﹐例遭左官﹐今逢明代﹐猶典小州。伏以封還詔書﹐駁正時事﹐職業實重﹐選擇宜精。今若以臣此官回與蔣系﹐旣不虛受﹐實爲陟明。伏乞聖慈允臣所請﹐謹狀。樊川文集第十六

上李太尉論北邊事啟

某啟。伏以聖主垂衣﹐太尉當軸﹐威徳上顯﹐和澤下流。諸侯無異心﹐百姓無怨气﹐星辰順靜﹐日月光明﹐天業益昌﹐聖統無極。旣功成而理定﹐實道尊而名垂。今則未聞縱東山之遊﹐樂後園之醉﹐惕惕若不足﹐兢兢而如無。豈不以邊障尙驚﹐殊虜未殄﹐防其入寇﹐猶須徵兵。

伏以廽鶻種落﹐人素非多﹐校於突厥﹐絕爲小弱。今者國破眾叛﹐逃來漠南﹐爲羇旅之魂﹐食艸萊之實。白髮驪騂之騎﹐凋耗已無﹔湩酪皮毳之資﹐饑寒皆盡。寄命雜種﹐藏迹陰山﹐取之及時﹐可以一戰。今者度虜之計﹐不出二者﹐時去時來﹐徊翔不決﹐必有所在。西戎已得要約﹐同其气勢﹐同爲侵擾﹐此其一也。心膽破壞﹐馬畜殘少﹐且於美水薦艸﹐暖日廣川﹐牧馬飬習﹐以俟彊大﹐此其二也。今者徵中國之兵與之首尾﹐久戌則有師老費財之憂﹐深入則有大寒瘃墜之苦﹐示戎狄之弱﹐生姦傑之心。今者不取﹐恐貽後患﹐敢以管見﹐上干尊重。

自兩漢伐虜﹐皆是秋冬﹐不過百日﹐驅中國之人﹐入苦寒之地。此時匈奴勁弓折膠﹐重馬免乳﹐畜肥艸壯﹐力全气盛﹐與之相校﹐勝少敗多。故匈奴云「漢實大國也﹐但其人不能辛苦爾。」此所謂避虛而撃實﹐逃短而攻長。至於後魏﹐崔浩因見其理﹐蠕蠕彊盛﹐屢犯北邊﹐浩請討之曰「蠕蠕恃其地逺﹐自寛來久﹐故夏則散眾放畜﹐秋肥乃聚﹐背寒向暄﹐南來寇抄。今出其慮表﹐掩其不備﹐大兵卒至﹐必驚駭星分﹐向塵奔走﹐牡馬護牧﹐牝馬戀駒﹐驅馳難制﹐不得水艸﹐未過數日﹐則聚而困斃﹐可一舉而滅。」太武帝從之﹐及軍入境﹐蠕蠕先不設備﹐民畜布野﹐驚怖四奔﹐莫相收攝。於是分軍撲討﹐東西五千里﹐南北三千里﹐凡所俘虜﹐及獲畜產﹐彌漫山澤﹐髙車因殺蠕蠕種類﹐歸降者三十餘萬落﹐虜遂散亂。帝沿弱水西行至涿邪山﹐諸大將慮深入有伏兵﹐勸帝停止不追。浩先勸窮追之不從﹐後聞涼州賈胡言﹐若更前行三日﹐則盡滅之矣﹐帝深恨之。

以某所見﹐今若以幽﹑並突陣之騎﹐酒泉教射之兵﹐整飾誡誓﹐仲夏潛發。計陰山與涿邪之遠近﹐十不一二﹐校蠕蠕﹑回鶻之彊弱﹐猶如虎鼠。五月節气﹐在中夏則熱﹐到陰山尙寒﹐中國之兵﹐足以施展。行軍於枕席之上﹐翫寇於掌股之中﹐軏轠懸瓶﹐湯沃晛雪﹐一舉無頻﹐必然之策。今冰合防秋﹐冰銷解戍﹐行之已久﹐虜爲長然﹐出其意外﹐實爲上策。議者或云﹐北取黠戞﹐令討回鶻。伏以黠戞﹐起於別種﹐超爲可汗﹐必是英傑﹐天時必助﹐賢材必用﹐法令必明﹐滅回鶻之後﹐便是勍敵﹐況示之以弱﹐必爲所輕。今者四海九州島﹐同風共貫﹐諸侯用命﹐年谷丰熟﹐可以瘞玄玉於常山﹐孑遺人於河壠。顧玆疲虜﹐豈遺子孫﹖

伏惟太尉相公文徳素昭﹐武功復著﹐畫地而兵形盡見﹐按瑣而邊事無遺﹐惟一指蹤﹐卽可掃迹。昔漢武帝之求賢也﹐有上書不足采者﹐輙報罷去﹐未嘗罪之﹐故能羈越臣胡﹐大興禮樂。今太尉與仁聖天子同徳﹐有志之士﹐無不願死。伏惟特寛狂狷﹐不賜誅責﹐生死榮幸﹐無任感恩攀戀惶懼汗栗之至。謹啟。

賀中書門下平澤潞啟

某啟。伏以上黨之地﹐肘京洛而履蒲津﹐倚太原而跨河朔﹐戰國時﹐張儀以爲天下之脊﹔建中日﹐田恱名曰腹中之眼。帶甲十萬﹐籍土五州﹐太行﹑夷儀爲其扃關﹐健馬彊弓爲其羽翼。自逆黨專有﹐僅及一世﹐頗聞教育﹐實曰精彊。昨者凶堅專地之請初陳﹐聖主整旅之詔將下﹐中外遠邇﹐皆疑難攻﹐蜂蠆螗蜋﹐頗亦自負。伏惟相公上符神斷﹐潛運廟謨﹐仗宗社威靈﹐驅風雲雷電。掌上必取﹐彀中難逃﹐才逾周星﹐果梟逆首。周公東徵之役﹐捷至三年﹔憲皇淮夷之師﹐克聞四歲。校虜寇之彊弱﹐曾不等倫﹔考攻取之敗亡﹐何至容易。若非睿算英略﹐借筯深謀﹐比之前修﹐一何遠出﹗自此鞭笞反側﹐灑掃河湟﹐大開明堂﹐再振儒校。窮天盡地﹐皆爲壽域之人﹔赤子秀眉﹐共老止戈之代。某謬分符竹﹐實由恩知﹐慶快歡抃之誠﹐倍百常品﹐不宣。謹啟。

上白相公啟

某啟。伏惟相公上佐聖主﹐獨專魁柄﹐封殖良善﹐修整紀綱。練羣臣﹐謹百職﹐考功績﹐核名實﹐大張公室﹐盡閉私門。盛徳大功﹐直筆實光於簡策﹔淸節細行﹐祝史不愧於神明。天下望之爲凖繩﹐朝廷倚之爲依據。畢公克勤小物﹐周公煥發大猷﹐邴吉陋案吏於公庭﹐袁安不錮人於聖代。衛將軍有長揖之客﹐張子孺無謝恩之人﹐吉甫率由舊章﹐魏相能明故事。房﹑杜不以求備取人﹐不以己長格物﹔姚梁公先有司﹐修舊法﹐下位各得言其志﹐百司各得盡其才。求於古人之賢﹐皆集相公之徳﹐如以尺量刀解﹐粉布墨畫﹐小大銖黍﹐丸角尖缺﹐各盡其分﹐皆當其任。是以庶人不議﹐鄕校無言﹐天下欣欣﹐若更生者。自此黃髮之老﹐待哺之子﹐不見兵戈﹐不離抱撫。淸廟之祭﹐四夷來助﹐蒼生之願﹐百志皆成﹐顒顒萬方﹐實懸斯望。某逺守僻左﹐無因起居﹐但采風謡﹐亦能歌詠﹐無任攀戀激切之至。謹啟。

上周相公啟

某啟。伏奉三月八日勑﹐除尙書司勛員外郎﹑史館修撰﹐承命榮懼﹐啟處無地。伏以聖主順上帝之則﹐率四海以仁﹐神化風行﹐家至日見。古先哲王之徳也﹐有求必至﹐有開必先﹐是以傳﹑呂得於夢卜﹐申﹑甫降於山嶽。伏惟相公待主乃用﹐爲時而生﹐當考室構廈之時﹐膺篤繩削墨之任。贊傑俊﹑遂賢良﹐調陰陽﹐提紀律﹐類能而使﹐度材受官﹐常切如家之憂﹐每懷撻市之恥。是以朝廷禮樂﹐天下淸明﹐人不凋傷﹐神不怨悵﹐萬物由道﹐百度皆貞。𨿽周獲仁人﹐商得元哲﹐夢卜將嶽之得﹐豈能逾焉。

某朴樕之才﹐糞朽之賤﹐遭逢盛業﹐三帶郡符﹐自審事宜﹐實以逾忝。伏以睦州治所﹐在萬山之中﹐終日昏氛﹐侵染衰病﹐自量忝官已過﹐不敢率然請告﹐惟念滿歲﹐得保生還。不意相公拔自污泥﹐升於霄漢﹐卻收斥錮﹐令廁班行﹐仍授名曹﹐帖以重職。當受震駭﹐神魂飛揚﹐撫己自驚﹐喜過成泣﹐藥肉白骨﹐香返遊魂﹐言於重恩﹐無以過此。𨿽買臣懷紱郡邸﹐蕭育召拜扶風﹐楊僕三組垂腰﹐蘇秦六印在手﹐校於榮忝﹐無以爲諭﹐言念微生﹐難酬殊造。伏以相公自數載已來﹐朝廷篤老﹐四海俊賢﹐皆因挈維﹐盡在門館。毗輔聖主﹐巍爲元勛﹐自有明神﹐以相百祿。固惟賤末﹐報效無門﹐感激血誠﹐涕淚迸溢﹐無任攀戀懇款之至。謹啟。

上鄭相公狀

某啟。伏以相公自專魁柄﹐一闡大猷﹐鎭撫四夷﹐訓導百吏﹐無不信順﹐皆有程品。猶尙不遺微賤﹐特降慰誨﹐重疊滿幅﹐榮耀闔門﹐捧戴生光﹐啟處無地。聞於白屋之輩﹐皆願殺身﹔詢於黃耇之徒﹐以爲異事。慰示天下﹐長育人材﹐魚頡鴻冥之潛﹐丘中島上之隱﹐皆可以結戀隨指﹐效用盡心﹐接地際天﹐日出月入﹐盡得臣妾﹐無不謳歌。蒼生顒顒﹐實有所望。某一門骨肉﹐皆受恩知﹐效命之誠﹐瀝血自誓﹐無任攀戀感激懇悃之至。謹狀。

上淮南李相公狀

某啟。伏以近日當州人吏往來﹐及諸道賓客行過﹐皆傳相公以淮海之地災旱累年﹐仁憫之心﹐憂念深切﹐廣求人瘼﹐大革土風﹐卹飬疲羸﹐抑挫豪猾。備職者思勵其已﹐業官者得用其能﹐鰥寡孤惸﹐飛沈動植﹐仁煦必及﹐惠愛無遺。吏不敢欺﹐法能必束﹐上行下效﹐家至戶到﹐閭裏安泰﹐史冊未聞。竊以聖上倚注旣深﹐相公勛業愈重﹐況玆異政﹐卽逹宸聰。伏料窮邊絕塞﹐將議息兵﹐宣室明庭﹐必思舊徳﹐重秉鈞軸﹐固在旬時。某忝迹門墻﹐不勝抃躍﹐攀望棨戟﹐下情無任戀結之至。謹狀。

上吏部髙尙書狀

某啟。人惟朴樕﹐材實朽下﹐三守僻左﹐七換星霜﹐拘攣莫伸﹐抑鬰誰訴。每遇時移節換﹐家逺身孤﹐弔影自傷﹐向隅獨泣。將欲漁釣一壑﹐棲遲一丘﹐無易仕之田園﹐有仰食之骨肉。當道每嘆﹐末路難循﹐進退惟艱﹐憤悱無告。今者大君繼統﹐賢相秉鈞﹐遺墜必舉﹐髦雋並作。伏惟尙書秩髙天爵﹐徳冠人倫﹐爲縉紳之紀綱﹐作朝廷之標表。凡遊門館﹐莫非雋賢﹐至於小人﹐最爲凡器。頃者幸以屬郡﹐祗事廉車﹐奉約束而𨿽嚴﹐滌昏蒙而無術﹐實多闕﹐每賴恩容。敢望尊嚴﹐特自褒舉﹐手示逺降﹐羇魂震驚﹐感激彷徨﹐涕淚迸落。便無跛倚﹐如生羽翰﹐全忘鼠循﹐忽欲鳥舉。𨿽闕下一召﹐歳中四遷﹐校其光榮﹐不能踰越。《禮》曰「君子愛其死﹐有以待也﹔養其身﹐有以爲也。」是小人忘生殺身之地﹐刳腸奉首之報﹐今得之矣﹐復何求焉﹖江山絕域﹐登臨已秋﹐猿吟鳥思﹐艸衰木墜。黎侯寓衛﹐有《式微》之詩﹔趙王遷房﹐創「山木」之詠。流落多戚﹐今古同塵﹐回望門墻﹐涕戀惟積。起居未由﹐無任血誠懇悃之至。謹狀。

上刑部崔尙書狀

某啟。某比於流輩﹐疏闊慵怠﹐不知趨向﹐惟好讀書﹐多忘﹐爲文格卑。十年爲幕府吏﹐每促束於簿書宴遊間。刺史七年﹐病弟孀妹﹐百口之家﹐經營衣食﹐復有一州賦訟﹐私以貧苦焦慮﹐公以愚恐敗悔。仍有嗜酒多睡﹐廁於其間。是數者﹐相遭於多忘格卑之中﹐書不得日讀﹐文不得專心﹐百不逮人。所尙業﹐復不能尺寸銖兩自彊自進﹐乃庸人輩也﹐復何言哉﹗今者﹐欲求爲贄於大君子門下﹐尙可以爲文而爲其禮﹐《詩》所謂「有靦面目﹐視人罔極」者也。謹敢繕寫所爲文凡二十首﹐伏地汗赧﹐不知所云。謹狀。

上安州崔相公啟

某啟。某比於流輩﹐一不及人。至於讀書爲文﹐日夜不倦﹐凡諸所爲﹐亦未有以過人。至於會昌三年八月中所獻相公長啟﹐鋪陳功業﹐稱校短長﹐措於《史記》《兩漢》之間﹐讀於文士才人之口﹐與二子並無愧容。伏恐機務殷繁﹐不暇省覽﹐今者竊敢再錄啟本﹐重幹尊嚴。付於史官而不誣﹐懸於後代而不泯﹐其於取重﹐豈在小人﹖復敢別錄所爲新舊文兩卷﹐凡一十九首﹐上陳視聽﹐一希鐫琢。重疊過越﹐惶懼伏深﹐伏惟照察。謹啟。

薦韓乂啟

昨日所啟﹐言韓拾遺事﹐非與韓求衣食﹑救饑寒也﹐禦史亦豈爲救饑寒之官乎﹖中丞必曰「大梁奏取﹐韓以饑寒﹐何不去﹖」夫幕吏乃古之陪臣﹐以人爲北面﹐𨿽布衣無恥之士﹐亦宜訪其樂與不樂﹐況有道之君子乎。韓以旅寓洛中﹐非不樂梁也﹐不甘不告之請耳。韓及第後﹐歸越中﹐佐沈公江西宣城。府罷﹐唐扶中丞辟於閩中﹐罷府歸﹐路由建州。妻與元晦同髙祖﹐扶惡晦爲人﹐不省之。及晦得越﹐乃棄產避之﹐居常州。殷儼者﹐仰韓之道﹐自閩寄百縑遺之﹐及門﹐不開書緘而斥去之。

某比兩府同院﹐但見其廉愼髙潔﹐亦未知其道。大和八年﹐自淮南有事至越﹐見韓君於鏡上﹐三畝宅﹐兩頃田﹐樹蔬釣魚﹐惟召名僧爲侶﹐餘力究《易》﹐嬉嬉然無日不自得也。未嘗及身名出處之語﹐未嘗入公府造請與幕吏宴遊﹐因此不爲搢紳相所見禮。蕭﹑髙二連帥至﹐卽日造其廬﹐詢以政事﹐稱先人梓材﹐有文學髙名﹐沒於越之府幕﹐故不願復爲越賓。及髙至許下﹐厚禮辟之。其爲人也﹐貞潔芳茂﹐非其人不與遊﹐非其食不敢食。蕭舍人﹑考功崔員外是趨於韓交者﹐某復趨於蕭﹑崔二君子者﹐卽韓之去某﹐其間不啻容數十人矣﹐亦安得知其賢﹐而言之復不僭乎﹖伏恐中丞謂韓求官以衣食幹交朋者。中丞初在憲府﹐固宜愼選禦史﹐禦史固非救饑寒之官。某久承恩知﹐但欲薦賢於盛時﹐𨿽至淺陋﹐亦知不可以交友饑寒求淸秩﹐以干大君子者。伏慮未審誠懇﹐故此具陳本末﹐伏惟照察。謹啟。

上知己文章啟

某啟。某少小好爲文章﹐伏以侍郎文師也﹐是敢謹貢七篇﹐以爲視聽之污。伏以元和功徳﹐凡人盡當歌詠紀敍之﹐故作《燕將錄》。往年弔伐之道未甚得所﹐故作《罪言》。自艱難來始﹐卒伍傭役輩﹐多據兵爲天子諸侯﹐故作《原十六衛》。諸侯或恃功不識古道﹐以至於反側叛亂﹐故作《與劉司徒書》。處士之名﹐卽古之巢﹑由﹑伊﹑呂輩﹐近者往往自名之﹐故作送《薛處士序》。寶曆大起宮室﹐廣聲色﹐故作《阿房宮賦》。有廬終南山下﹐嘗有耕田著書志﹐故作《望故園賦》。𨿽未能深窺古人﹐得與揖讓笑言﹐亦或的的分其狀貌矣。自四年來﹐在大君子門下﹐恭承指顧﹐約束於政理簿書間﹐永不執捲。上都有舊第﹐惟書萬卷﹐終南山下有舊廬﹐頗有水樹﹐當以耒耜筆硯歸其間。齒髮甚壯﹐間糞有成立﹐他日捧持﹐一遊門下﹐爲拜謁之先﹐或希一獎。今者所獻﹐但有輕黷尊嚴之罪﹐亦何所取。伏希少假誅責﹐生死幸甚。謹啟。

獻詩啟

某啟。某苦心爲詩﹐本求髙絕﹐不務奇麗﹐不渉習俗﹐不今不古﹐處於中間。旣無其才﹐徒有其奇﹐篇成在紙﹐多自焚之。今謹錄一百五十篇﹐編爲一軸﹐封畱獻上。握風捕影﹐鑄木鏤冰﹐敢求恩知﹐但希鐫琢。冒黷尊重﹐下情無任惶懼。謹啟。

薦王寜啟

前渭南縣令王寜。前件官實有吏才﹐稱於眾口﹐年少彊力﹐一也。遇事必能裁割﹐二也。旣蘊智能﹐無頭角誇誕﹐三也。廉直可保﹐四也。處於驕將內臣之間﹐必能和同﹐五也。今者邊將生事﹐雜虜起戎﹐不憂兵甲﹐惟在饋運。某過承恩獎﹐故敢薦才﹐伏惟取捨之間﹐特賜恕察。謹啟。

上宰相求湖州第一啟

某啟。人有愛某者﹐言於某曰「吏部員外郎例不爲郡﹐子不可求﹐假使已求﹐愼勿堅懇。」至於再三。答曰「某𨿽不學﹐按《六典》令式及諸故事﹐多無此例﹐國史復無賢相名卿懸之以爲格言。此乃急於進趨之徒﹐自爲其說。若以言例﹐貞元處故相國盧公邁由吏部員外郎出爲滁州﹐近者澶王傳李凝爲鹽鐡使江淮畱後﹐豈曰無例。」人曰「盧事太逺﹐李爲擢用﹐此不足徵。」某曰「不知今者﹐視之古事在書﹐取爲今證。逺自三代﹑兩漢﹐近至隋氏﹑國初﹐尙可援引﹐況前十五年名相故事﹐反不足爲例乎﹖況盧公邁止以骨肉寒餓﹐來守滁陽﹐非如某以親弟廢痼﹐寒餓仍之﹐是盧公有一﹐某有二﹐與盧公所切﹐復爲不同。仲尼曰﹕『雍也可使南面。』今刺史古之南面諸侯﹐行天子教化刑罰者﹐江淮鹽鐵畱後﹐求利小臣﹐校量輕重﹐與刺史相懸。求利臣乃可吏部員外郎爲之﹐十萬戶州﹐天下根本之地﹐曰吏部員外郎不可爲其刺史﹐卽是本末重輕﹐顚倒乖戾﹐莫過於此。」

某弟顗﹐世冑子孫﹐二十六一舉進士及第﹐嘗爲《上裴相公書》﹐遒壯溫潤﹐詞理傑逸﹐賈生﹑司馬遷能爲之﹐非班固﹑劉向輩亹亹之詞﹐流於後輩﹐人皆藏之。朱崖李太尉迫以世舊﹐取爲浙西團練使巡官﹐李太尉貴驕多過﹐凡有毫髮﹐顗必疏而言之。後謪袁州﹐於蒼惶中言於親吏曹居實曰「如杜巡官愛我之言﹐若門下人盡能出之﹐吾無今日。」李太尉在袁州﹐顗客居淮南﹐牛公欲辟爲吏﹐顗謝曰「荀爽爲李膺禦﹐以此顯名﹐今受命爲幕府下執事﹐禦李膺矣。然李公困謫逺地﹐未願仕宦。」牛公嘆美之。聰明儁傑﹐非尋常人也。

某自省事已來﹐未聞有後進名士﹐喪明廢棄﹐窮居海上﹐如顗比者。今有一兄﹐仰以爲命﹐復不得一郡以飽其衣食﹐盡其醫藥﹐非今日海內無也﹐言於所傳聞﹐亦未有也。

自古喜莫若虢國太子以其死而復生﹐言懇莫若申包胥求救於秦﹐七日七夜﹐哭聲不絕。某今懇如包胥﹐但未哭爾。若蒙恩憫﹐特遂血懇﹐其喜也不下虢太子。詞語煩碎﹐頻幹尊重﹐足及軒闥﹐神驚汗流﹐不勝憂恐懇悃之至。謹啟。

第二啟

某啟。某幼孤貧﹐安仁舊第﹐置於開元末﹐某有屋三十間。去元和末﹐酬償息錢﹐爲他人有﹐因此移去。八年中﹐凡十徙其居﹐奴婢寒餓﹐衰老者死﹐少壯者當面逃去﹐不能呵制。有一豎﹐戀戀憫嘆﹐挈百卷書隨而飬之。奔走困苦﹐無所容庇﹐歸死延福私廟﹐支拄欹壞而處之。長兄以驢遊丐於親舊﹐某與弟顗食野蒿藿﹐寒無夜燭﹐默所記者﹐凡三周歲﹐遭遇知己﹐各及第得官。

文宗皇帝攺號初年﹐某爲禦史分察東都﹐顗爲鎭海軍幕府吏。至二年間﹐顗疾眼﹐暗無所覩﹐故殿中侍禦史韋楚老曰「同州有眼醫石公集﹐劍南少尹姜沔喪明﹐親見石生鍼之﹐不一刻而愈﹐其神醫也。」某迎石生至洛﹐告滿百日﹐與石生俱東下﹐見病弟於揚州禪智寺。石曰「是狀也﹐腦積毒熱﹐脂融流下﹐蓋塞瞳子﹐名曰內障。法以鍼旁入白睛穴上﹐斜撥去之﹐如蠟塞管﹐蠟去管明﹐然今未可也。後一周歲﹐脂當老硬﹐如白玉色﹐始可攻之。某世攻此疾﹐自祖及父﹐某所愈者﹐不下二百人﹐此不足憂。」其年秋末﹐某載病弟與石生自楊州南渡﹐入宣州幕。至三年多﹐某除補闕﹐石生自曰明年春眼可鍼矣﹐視瞳子中﹐脂色玉白﹐果符初言。堂兄慥守潯陽﹐溯流不逺﹐刺史之力也﹐復可以飽石生所欲﹐令其盡心﹐此卽家也﹐京中無一畝田﹐豈可同歸﹐遂如潯陽。四年二月﹐某於潯陽北渡赴官﹐與弟顗決﹐執手哭曰「我家世徳﹐汝復無罪﹐其疾也豈遂痼乎﹐然有石生﹐愼無自撓。」其年四月﹐石生施鍼﹐九月﹐再施鍼﹐俱不效。五年冬﹐某爲膳部員外郎﹐乞假往潯陽取顗西歸﹐顗固曰「歸不可議﹐俟兄慥所之而隨之。」

會昌元年四月﹐兄慥自江守蘄﹐某與顗同舟至蘄。某其年七月卻歸京師。明年七月﹐出守黃州﹐在京時詣今虢州庾使君﹐問庾使君眼狀﹐庾云「同州有二眼醫﹐石公集是一也﹐復有周師逹者﹐卽石之姑子﹐所得當同﹐周老石少﹐有術甚妙﹐似石不及。某常病內障﹐愈於周手﹐豈少老間工拙有異。」某至黃州﹐以重幣卑詞﹐致周至蘄。周見弟眼曰「嗟乎﹗眼有赤脈。凡內障脂凝有赤脈綴之者﹐鍼撥不能去赤脈﹐赤脈不除﹐鍼不可施﹐除赤脈必有良藥﹐某未知之。」是石生業淺﹐不逹此理﹐妄再施鍼﹐周不鍼而去。

時西川相國兄始鎭揚州﹐弟兄謀曰「揚州大郡﹐爲天下通衢﹐世稱異人術士多遊其間﹐今去值有勢力﹐可爲久安之計﹐冀有所遇。」其年秋﹐顗遂東下﹐因家揚州。與顗一相見﹐別八年矣﹐坐一室中﹐不復有再生意。住三十日而西﹐臨歧與決﹐曰「此行也必祈大郡﹐東來謀汝醫藥衣食﹐庶幾如志。」近聞九疑山南有隱士綦母弘者﹐人言異人﹐能愈異疾。忠州豊都縣有仙都觀﹐後漢時仙人陰長生於此白日升天﹐今聞道士龔法義年逾八十﹐精嚴其法。人之所謂有前世負累﹐今世還以痼疾者﹐奏章於上帝﹐能爲解之。刺史之力﹐二人或可致﹐是以去歲閠十一月十四日﹐輙獻長啟﹐乞守錢塘﹐蓋以私懇有素﹐非敢率然。言念病弟喪明﹐坐廢十五年矣﹐但能識某聲音﹐不復知某髮已半白﹐顏面衰攺。是某今生可以見顗﹐而顗不能復見某矣﹐此天也﹐無可柰何。某能見顗而不得去﹐此豈天乎﹗而懸在相公。若小人微懇終不能上動相公﹐相公恩憫終不下及小人﹐是日月下親兄弟終無相見期。況去歲淮南小旱﹐衣食益困﹐目無所覩﹐復困於衣食﹐卽海內言窮苦人﹐無如顗者。今敢以情事﹐再書懇迫﹐上干尊重﹐伏料仁旨必爲憫惻。

然某早衰多病﹐今春耳襲﹐積四十日﹐四月復落一牙。耳聾牙落﹐年七八十人將謝之候也﹐今未五十﹐而有七八十人將謝之候﹐蓋人生受气﹐堅彊脆弱﹐品第各異也。堅彊者七八十而衰﹐脆弱者四五十而衰﹐其不同也﹐亦與艸木中蒲柳松栢同也。某今生四十八矣﹐自今年來﹐非惟耳聾牙落﹐兼以意气錯寞﹐在羣眾歡笑之中﹐常如登髙四望﹐但見莾蒼大野﹐荒墟廢壠﹐悵望寂默﹐不能自解。此無他也﹐气衰而志散﹐眞老人態也。自省人事已來﹐見親舊交遊﹐年未五十尙壯健而死者眾矣﹐況某早衰﹐敢望六七十而後死乎。聞未死前﹐一見病弟﹐異人術士﹐求其所未求﹐以甘其心﹐厚其衣食之地。某若先死﹐使病弟無所不足﹐死而有知﹐不恨死早。湖州三歳﹐可遂此心。伏惟仁憫﹐念病弟望某東來之心﹐察某欲見病弟之志﹐一加哀憐﹐特遂血懇﹐披剔肝膽﹐重此告訴。當盛暑時﹐敢以私事及政事堂啟幹丞相﹐治其罪可也。伏紙流涕﹐俯侯嚴命﹐不勝憂惶激切之至。謹啟。

第三啟

某啟。某去歳閏十一月十四日﹐輒書微懇﹐列在長啟﹐幹黷尊重﹐乞守錢塘﹐以便家事。自嘆精誠不能上動相公﹐不遂於便。伏以病弟孀妹﹐因緣事故﹐寓居淮南﹐京中無業﹐今者不復西歸﹐遂於淮南客矣。病孤之家﹐假使旁有彊近﹐救接庇借﹐歲供衣﹐月供食﹐日問其所欠闕﹐尙猶戚戚多感﹐無樂生意。況乎爲客於大藩喧囂雜沓之中﹐無俸祿之气勢﹐食不繼月﹐用不給日﹐閉門於荒僻之地﹐取容於裏胥遊徼之輩。部曲臧獲﹐可以气淩鼠侵﹐又不能制止﹐所可仰以爲命者﹐在三千里外一郎吏爾。復有衣食生生之所須﹐悉多欠闕﹐欲其安活﹐而無嘆吒悲恨﹐不可得也。

去歲伏蒙恩念出於私曲﹐語今靑州鄭常侍云「更與一官﹐必任東去。」某承受仁旨﹐不敢不重以錢塘更塵視聴。今自勛曹擢爲廢置﹐在某更授一官已榮過矣﹐在相公必任東去之言鏘然在耳。近者累得書告﹐以羇旅困乏﹐聞於他人﹐可爲酸鼻﹐況於某心﹐豈易排遣。今年七月﹐湖州月滿﹐敢輒重書血誠﹐再幹尊重﹐伏希憐憫﹐特賜比擬。

某伏念骨肉悉皆早衰多病﹐常不敢以壽考自期﹐今更得錢三百萬﹐資弟妹衣食之地﹐假使身死﹐死亦無恨。湖州三考﹐可遂此心。湖州名郡也﹐私誠難遂也﹐不遇知已﹐豈得如志。瀝血披肝﹐伏紙迸淚﹐伏希殊造﹐或賜濟活﹐下情無任懇悃惶懼之至。謹啟。

上宰相求杭州啟

某啟。某於京中﹐惟安仁舊第三十間支屋而已。長兄慥﹐罷三原縣令﹐閒居京城。弟顗﹐一舉進士及第﹐有文章時名﹐不幸得痼疾﹐坐廢十三年矣。今與李氏孀妹﹐寓居淮南﹐並仰某微官以爲餱命。某前任刺史七年﹐給弟妹衣食﹐有餘兼及長兄﹐亦救不足﹐是某一身作刺史﹐一家骨肉﹐四處安活。自去年八月﹐特蒙獎擢﹐授以名曹郎官﹐史氏重職。七年棄逐﹐再復官榮﹐歸還故里﹐重見親戚﹐言於鄙誠﹐已滿素志。

自去年十二月至京﹐以舊第無屋﹐與長兄異居。今秋已來﹐弟妹頻以寒餒來告。某一院家累﹐亦四十口﹐狗爲朱馬﹐縕作由袍﹐其於妻兒﹐固宜窮餓。是作刺史﹐則一家骨肉﹐四處皆泰﹔爲京官﹐則一家骨肉﹐四處皆困。謀於知友曰「杭州大郡﹐今月滿可求﹐欲幹告吾相﹐次活家命﹐以爲如何﹖」皆曰「子七年三郡﹐今始歸復﹐相國知子﹐必欲次第敍用。子今復求刺史﹐得不生相國疑怪乎﹖」某答曰「是何言與﹗某惟恃吾相之知﹐始敢干求。今天下以江淮爲國命﹐杭州戶十萬﹐稅錢五十萬﹐刺史之重﹐可以殺生﹐而有厚祿﹐朝廷多用名曹正郎有名望而老於爲政者而爲之﹐某今官爲外郎﹐是官位未至也。前三任刺史﹐無異政聞於吾相﹐是爲政無取也。今若得遂所求﹐非惟超顯﹐兼活私家﹐某若不恃吾相之知而求之﹐是狂躁妄庸人也。」

墜井者求出﹐執熱者願濯﹐古人以此二者﹐譬諭所切也。某今所切﹐是墜於絕壑﹐而衣掛於樹杪﹐覆在鼎中﹐下有熱火﹐而水將沸﹐與古所諭﹐則復過之。輒敢具疏血誠﹐上干尊重﹐冀垂恩憐﹐或賜援拯。慺慺丹懇﹐不勝惶懼懇悃之至。謹啟。

爲堂兄慥求澧州啟

某啟。庫部家兄昨者特蒙獎拔﹐卻忝班行﹐實以聽聞稍難﹐不敢更求榮進。今在郢州汨口艸市﹐絕俸已是累年。孤外生及侄女堪嫁者三人﹐仰食待衣者不啻百口﹐脫粟蒿霍﹐才及一餐。伏蒙仁恩﹐頻賜顧問﹐必許援拯﹐授以涔陽﹐活於闔門﹐無不感涕。伏以相公上佐聖主﹐蔚爲元勛﹐恩隨風翔﹐徳與气遊﹐惟一物之微﹐四海之大﹐鎔造所及﹐罔不得宜。伏念庫部家兄承一顧一恩﹐二紀不替﹐伏恐機務繁重﹐不時記億﹐心迫情切﹐輒敢重幹尊嚴﹐戰汗憂惶﹐伏地待罪。謹啟。樊川文集第十七

髙元裕除吏部尙書制

勑。昔有虞氏貴徳尙齒﹐言於四代﹐其道最優。今吾卿老﹐富有道徳﹐以大冡宰表率羣寮﹐顧予敢專﹐得於僉議。前山南東道節度管內觀察處置等使﹑銀靑光祿大夫﹑檢校尙書﹑使持節襄州諸軍事﹑兼襄州刺史﹑禦史大夫﹑上柱國﹑渤海縣開國男﹑食邑三百戶髙元裕﹐始以禦史諫官﹐在長慶﹑寶曆之際﹐匡拂時病﹐磨切貴近﹐罔有顧慮﹐知無不爲。復以諫議舍人在大和末詞摧凶魁﹐坐以左宦。繼爲中丞﹑京兆﹐公卿藩服。朕始在位﹐徵歸朝廷﹐爰自尙書﹐裂分茅土。爲政以徳﹐行己惟仁﹐信而履之﹐服而樂之﹐餘三十年﹐道益昭著。夫中外之任﹐疊有重輕﹐今者干戈蘊藏﹐戎狄信順﹐將欲詳考典禮﹐開張教化﹐使吾丞相已降﹐有所咨稟﹐非爾元裕﹐其誰膺之。至於官業﹐豈勞倚任﹐祗聽出納﹐無忘教戒。可守吏部尙書﹐散官勛封如故。

崔璪除刑部尙書蘇滌除左丞崔玙除兵部侍郎等制

勑。喉舌百官之本﹐綱轄天下之要﹐戎政國之大事。三人爲眾﹐一舉得之﹐惟君知臣﹐予不敢讓。正議大夫﹑尙書左丞﹑上柱國﹑賜紫金魚袋崔璪﹐徳可標凖﹐言成文章﹐揚歷中外﹐道益光顯。左省駁議﹐不畏彊禦﹐分憂陜服﹐尹玆東郊﹐政旣安人﹐化能被俗。擢任藻鑑﹐旋職牢籠﹐材皆適宜﹐官無逋事。分鎭股胘之郡﹐遂成功實之臣﹐陟處綱曹﹐副以中憲。每師蘧瑗﹐常慕史魚﹐抨彈之勇﹐正當時病。翰林學士承旨﹑銀靑光祿大夫﹑行尙書兵部侍郎﹑知制誥﹑武功縣開國男﹑食邑三百戶蘇滌﹐行冠人倫﹐爵髙天秩﹐仁義禮樂之是務﹐克伐怨欲之不行﹐翺翔禁闈﹐出入諷議。汲黯爲郡﹐嘗聞臥理﹔下惠去國﹐皆以直道。洎宣室思賢﹐甘泉召雄﹐造膝盡忠﹐代言稽古。近以微恙﹐懇請自便﹐君子之道﹐進退可觀。正議大夫﹑前權知尙書戶部侍郎﹑上柱國﹑博陵縣開國子﹑食邑五百戶﹑賜紫金魚袋崔玙﹐上知自得﹐不器難名﹐旣擅髙文﹐兼通朴學﹐掌言綸閣﹐典貢春闈。詞同三代之風﹐士掇一時之秀﹐振舉職業﹐昭宣令名。《詩》曰多士﹐文王以寜。《禮》曰官備﹐天子爲樂。咨爾璪等﹐實瑞淸時﹐予爲爾之徳鄰﹐爾膺予之愼選。典刑不忘於哀敬﹐提綱惟在於公勤﹐舉《司馬法》﹐勿踵近習。各膺重任﹐企佇上酬﹐宜於夙夜﹐無孤官業。璪可守刑部尙書﹐散官勛賜如故。滌可行尙書左丞﹐散官封如故。玙可權知尙書兵部侍郎﹐散官勛封賜如故。

裴休除禮部尙書裴諗除兵部侍郎等制

勑。冉有﹑仲由﹐孔氏門人之髙弟也﹐尙曰處於小國﹐可爲具臣。況今照臨百官﹐撫禦四海﹐綰牢籠漕挽之職﹐掌五兵六師之重﹐次第超擢﹐爲吾大寮﹐若非僉諧﹐豈敢輕授。正議大夫﹑守尙書兵部侍郎﹑兼禦史大夫﹑充諸道鹽鐵轉運使﹑上柱國﹑河東縣開國子﹑食邑五百戶﹑賜紫金魚袋裴休﹐仁義禮樂﹐文行忠信﹐積此八者﹐以爲成人。前宣歙池等州都團練觀察處置等使﹑太中大夫﹑檢校左散騎常侍﹑兼禦史大夫﹑上柱國﹑河東縣開國男﹑食邑三百戶﹑賜紫金魚袋裴諗﹐在元和代﹐惟帝念功﹐四夷九州島﹐文化武伏。咨爾先父﹐實著大勛﹐天必祚仁﹐門有令嗣。道直才富﹐行備名髙﹐文學而浹洽專精﹐率履而淸淨恭儉。而皆周曆華顯﹐踐更臺閣﹐處事可法﹐出言成章。咸輟自綸闈﹐任寄方伯﹐敎訓以禮﹐生聚以仁﹐千里封疆﹐一口歌詠。休乃命以取士﹐時稱得人﹐用其公方﹐委之管搉﹐事爲之制﹐曲爲之防﹐鉤校姦贓﹐末減賦取﹐公財不耗﹐疲人樂生。望爲凖繩﹐立作據仗﹐名實兼備﹐徳位兩髙。《漢史》曰「理行尢異者就加。」《禮》曰「有功於人者進律。」秩崇八座﹐官副夏卿﹐舉以授之﹐予亦何恡。夫宰相佐天子﹐公卿助宰相﹐股肱指臂﹐任同一身﹐有事必言﹐未爲越局﹐無由愛惜﹐勉答寵榮。休可禮部尙書﹐依前充諸道鹽鐡轉運等使﹔諗可權知尙書兵部侍郎﹐散官勛封賜如故。

畢諴除刑部侍郎制

勑。士師皐陶之卹刑﹐司寇蘇公之用獄﹐旣盡哀敬﹐能致治平。擢爲大寮﹐膺玆愼選﹐出於予志﹐委以誠臣。翰林學士﹑朝散大夫﹑守中書舍人﹑上柱國﹑平陰縣開國男﹑食邑三百戶﹑賜紫金魚袋畢諴﹐學臻壺奧﹐文越拘攣﹐常以忠信﹐用爲前後。爰自郎署﹐擢居內庭﹐謀議有同於壽王﹐奇異輒委於嚴助。竭盡心力﹐禆補機要﹐旣久歲序﹐須議遷升。今者耕夫服田﹐戎馬不駕﹐欲使凡一手足皆獲措置﹐是故用汝典予刑罰。汝其往哉﹗吾今告汝﹐吾聞孔子曰「古之聽獄﹐求所以生之﹔今之聽獄﹐求所以殺之。」宜念格言﹐深思倫要﹐勉服休命﹐以稱朕意。可權知尙書刑部寺郎﹐散官勛封賜如故。

韋有翼除禦史中丞制

勑。昔貞觀﹑開元之爲理也﹐逺隱必見﹐情僞必知﹐天下如一家﹐兆庶如一人﹐無他道也﹐綱目皆振﹐法令必行。祖宗在天﹐方冊在地﹐人存政舉﹐行之非艱﹐故用正臣﹐委之邦憲。朝請大夫﹑守尙書刑部侍郎﹑上柱國﹑賜紫金魚袋韋有翼﹐戴仁而行﹐抱義以處﹐墻仞裏峻﹐壇宇外寛。介特守君子之彊﹐文學盡儒者之業﹐周曆華貫﹐擢爲諍臣。攻予其專﹐言事頗切﹐願試佐輔﹐移理陜郊﹐馮翊之恐失倪寛﹐潁川之意得黃覇﹐壷漿迎路﹐𦇤屬攀車。徵爲公卿﹐愈見風彩﹐卹刑愼罰﹐守法當官﹐巍然立朝﹐爲時準直。今者迹其率理﹐委之紏繩﹐爾其念惠文彈理之言﹐思立秋授署之旨﹐三尺律令﹐四海紀綱﹐所宜公共﹐無節上意。古人有言曰「凡爲虎鼠﹐計於用捨。」今者倚任﹐佇觀爾能﹐惟君知臣﹐無累所舉。可守禦史中丞﹐散官勛封賜如故。

趙眞齡除右散騎常侍制

勑。仲尼曰「愼擇爾臣﹐爲人之導。」夫語言應對之選﹐爲顧問耳目之官﹐若非善良﹐必致壅害。朝散大夫﹑守太子賓客﹑上柱國﹑漢中郡開國公﹑食邑二千戶﹑賜紫金魚袋趙眞齡﹐其先君子﹐祗事祖宗﹐出入屏毗﹐餘四十載。爾爲令嗣﹐克肖素風﹐好學煩專﹐樹善不倦。凡曰賢彥﹐無不與遊﹐雲水登臨﹐多聞放志﹐風塵趨競﹐殊不縈心。是以長人有慈惠之名﹐處官無纎介之失﹐其爲行己﹐斯亦多矣。丹墀文陛之內﹐貂羽金蟬之榮﹐超以授之﹐無忝所舉。可守右散騎常侍﹐散官勛封賜如故。

韓賓除戶部郎中裴處權除禮部郎中孟璲除工部郎中等制

勑。朝散大夫﹑守尙書水部郎中﹑上柱國韓賓等。尙書天下之本﹐郎官皆爲淸秩﹐非科名文學之士﹐罕與其選。以賓端貞有守﹐以處權俊乂出羣﹐以璲才能適用﹐皆茂鄕裏之稱﹐咸爲名實之士﹐各服休命﹐勉於官業。可依前件。

鄭處晦守職方員外郎兼侍禦史知雜事制

勑。朝議郎﹑行尙書職方員外郎﹑上柱國﹑賜緋魚袋鄭處晦。禦史中丞韋有翼上言曰「禦史府其屬三十人﹐例以中臺郎官一人稽參其事﹐以重風憲。如曰處晦族淸冑貴﹐能文博學﹐人倫義理﹐無不講求﹐朝廷典章﹐飽於聞見﹐乞爲副貳﹐以佐紀綱。」以尓處晦常居內庭﹐艸具密命﹐自以疾去﹐於今惜之﹐頗兪其言﹐如我自得。有翼爲爾之知己﹐余爲有翼之徳鄰﹐上下交舉﹐豈有私愛。勉修職業﹐所報非一。可守本官﹐兼禦史知雜事﹐散官勛賜如故。

庾道蔚守起居舍人李汶儒守禮部員外郎充翰林學士等制

勑。天下爲公﹐選賢與能也。況乎拔出流輩﹐超侍帷幄﹐豈惟獨以文學﹐止於代言﹐亦乃密參機要﹐得執所見﹐若非賢彥﹐豈膺選擢。將仕郎﹑守起居舍人庾道蔚﹐善行必備﹐重價無對﹐嘗自侯府﹐升爲諫臣﹐每直言而盡誠﹐不違忠而偶意。朝議郎﹑行尙書禮部員外郎﹑賜緋魚袋李汶儒﹐才行冠時﹐名聲華眾﹐揚歷臺閣﹐宣昭職業﹐無入而不得其道﹐守正而莫混其源。並爲儒者之英﹐咸蘊賢人之操﹐久遊安在﹐相見何晚。《禮》曰「君子稱人之美﹐則必爵之。」我旣言矣﹐亦能縶維﹐宜盡忠讜﹐以酬寵遇。並可守本官﹐充翰林學士。餘各如故。

李朋除刑部員外郎李從誨除都官員外郎等制

勑。《書》曰「庶獄庶事﹐予敢罔知。」此乃周文王之所理天下也。惟獄惟事﹐會於南宮﹐求郎之難﹐豈敢輕易。將仕郎﹑侍禦史﹑內供奉李朋﹐能積行實﹐發其詞華﹐勁正端愼﹐官業克舉。天平軍節度副使﹑朝議郎﹑檢校尙書祠部員外郎﹑兼侍禦史﹑賜緋魚袋李從誨﹐宗室子弟﹐美秀而文﹐嘗經磨涅﹐不攺堅白。今者取自憲府﹐擢於幕吏﹐各有所授﹐皆爲淸秩。當自宣室受讞之際﹐思滿堂飲酒之言﹐至於刑章﹐尢繋念慮。予曰罪﹐尓勿罪﹔予曰寛﹐尓勿寛。問法何如﹐無節上意。各宜勉勵﹐勿自輕怠。朋可守尙書刑部員外郎﹐散官如故。從誨可守尙書都官員外郎﹐散官如故。

權審除戶部員外郎制

勑。文林郎﹑守尙書水部員外郎權審﹐湖嶺旱暵﹐百姓枵耗﹐老弱死道上﹐彊壯入賊中。爰求使臣﹐以救其獘。執事者上言﹐尓審學古有文﹐通知理道﹐遂使乘驛﹐視吾饑人。果能臨事知權﹐受命逹旨﹐慰撫流散﹐倡導恩澤﹐蠲貸逋逸﹐能裁闊狹﹐大小輕重﹐各合事宜。𨿽古所謂直指繡衣﹐美俗使者﹐言之於尓﹐無以過焉。用超名曹﹐以酬往效﹐無曠官業﹐勉服休命。可守尙書戶部員外郎﹐散官如故。

皇甫鉟除右司員外郎鄭潨除侍禦史內供奉等制

勑。夫聖人之理﹐百代同道﹐無他術也﹐綱紀盡舉﹐而關轄不寛。故提綱主轄之司﹐爲邦立理之本﹐言於其屬﹐豈敢輕取。浙西道都團練副使﹑朝議郎﹑檢校尙書刑部員外郎﹑兼侍禦史﹑賜緋魚袋皇甫鉟﹐鄕裏秀人﹐臺閣名士﹐能以文學﹐發爲官業。朝議大夫﹑前守河南縣令﹑上柱國鄭潨﹐生於淸族﹐克肖素風﹐凡守郡邑﹐皆著理行。會府藂委之任﹐憲司抨彈之職﹐委之授汝﹐得不戒之。夫爲政也﹐日夜思之﹐勤而行之﹐此乃子產之言也。剛亦不吐﹐柔亦不茹﹐此乃詩人之所稱也。四海百司之條目﹐舉之在勤﹔破制壞法之姦蠧﹐糾之在敢。率是二者﹐可曰當官﹐各服寵榮﹐無忝遷擢。鉟可尙書右司員外郎﹐散官賜如故。潨可侍禦史﹑內供奉﹐散官封勛如故。

韋退之除戶部員外郎裴徳融除殿中侍禦史盧潁除監察禦史等制

勑。仲尼見負版者﹐則必式之﹐此言爲國根本﹐不敢不敬。況其官屬﹐豈可輕用。漢家授署禦史﹐多於立秋﹐蓋以風霜始嚴﹐鷹隼初撃﹐古人垂旨﹐可以知之。朝議郎﹑行殿中侍禦史韋退之等﹐皆章甫髙危﹐逢掖褒博﹐表裏文行﹐師法典常。退之嘗歷憲臺﹐久居官次﹐性旣安靜﹐事皆逹練。徳融典校延閣﹐服膺羣書﹐美價廣譽﹐旁溢逺暢。潁佐賢侯﹐名聲籍甚﹐畱滯在外﹐而非所宜。地官爲郎﹐南臺持斧﹐皆有職業﹐佇見風彩﹐各思率勵﹐以副甄升。並可依前件。

李蔚除侍禦史盧潘除殿中侍禦史等制

勑。將仕郎﹑守殿中侍禦史李蔚﹐劍南西川節度判官﹑朝議郎﹑檢校尙書禮部員外郎﹑兼侍禦史﹑上柱國﹑賜緋魚袋盧潘等。夫法不立而化行﹐惡不去而善進﹐𨿽使堯舜在上﹐未之有也。故禦史之舉職者﹐前代有埋輪都亭之奏﹐國朝亦有戴豸正殿之劾﹐若非端勁知名之士﹐不在斯選。蔚以文行進用﹐已著勞效﹔潘以儒雅流聞﹐今膺拔擢。有司列狀﹐詞旨頗公。使吾綱目盡張﹐堤防不壞﹐不在法吏﹐其在他乎﹖朕辟祗官之門﹐開天下之口﹐企以待理﹐無有厚薄。尓等吐茹侮畏之道﹐能不愧於詩人﹐斯塞職矣﹐可不勉之。蔚可侍禦史﹐散官如故。潘可殿中侍禦史﹐散官勛如故。

盧告除左拾遺制

勑。承奉郎﹑行京兆府長安縣尉﹑直史館盧告。朕觀不理之代﹐無他道也﹐取惟諾之士﹐爲耳目之官。是以太宗皇帝之理天下也﹐徳爲聖人﹐尊爲聖帝﹐三日不諫﹐必責侍臣。況予寡昧﹐固多遺闕﹐不官才彥﹐安能知之。告是吾賢卿老之令子弟也﹐以甲科成名﹐以家行稱著﹐取自史閣﹐拔居諫垣。夫朕之不徳﹐吏之不平﹐政之失中﹐人之不寜﹐四者之闕﹐悉陳其志﹐此乃漢文帝開諫諍之詔也。忠告不倦﹐爾當奉職﹔自用則小﹐予不吝過。勉思有犯﹐無事遜言。可依前件。

蕭峴除太常博士制

勑。禮至則無怨﹐樂至則不爭﹐揖讓而理天下者﹐禮樂是也。今國家上法三代﹐下采兩漢﹐質文隆殺﹐皆有舊章。今命博士﹐非欲革其儀法﹐但使提舉考習而已。登仕郎﹑守祕書省著作佐郎蕭峴﹐聞爾昆弟之間﹐著友愛之稱﹐復能於知己依投之地﹐竭力報效﹐況乎富有文學﹐默守恬退﹐執心處己﹐不亦多乎。爾其爲吾折中輕重﹐詳校疑似﹐使祝宗卜史之徒﹐不敢以近習欺爾﹐斯則可矣﹐勉於自彊。可守太常博士﹐散官如故。

杜蒙除太常博士制

勑。守左拾遺杜蒙。爾五廟祖嘗佐太宗﹐同安生人﹐共爲天下者也。爾能自以文學策名淸時﹐升爲諫臣﹐豈曰虛授。如聞同列墻進﹐而不爾容﹔爾亦拜章自陳﹐極辭貢憤。乃令微辧﹐盡知其由。僉曰爾以齒少有才﹐不能韜晦﹐或處眾矜己﹐或遇事褊衷。言於愼微﹐則亦乖矣﹔仕於淸貫﹐斯豈廢乎。考眾惡必察之言﹐徵怨不在大之說﹐官移禮寺﹐迹云掖垣﹐屈旣伸眉﹐事亦存體﹐酌此二者﹐頗得中道。況乎職業至重﹐蘊畜可施﹐無使眾多﹐復有窺測。可太常博士。

馬曙除右庶子王固除太僕少卿王球除太府少卿等制

勑。前度支河東振武天徳等道營田供軍使﹑檢校太僕卿﹑兼禦史中丞馬曙等。或以文學策名﹐或以吏才進用﹐久更官次﹐皆著勞效。西漢趙充國八十老將﹐通知四夷﹐以爲排折羌虜﹐非榖不可。今浚稽山南﹐遮虜障北﹐坐甲待食﹐不下十萬。曙以文學之暇﹐頗好論邊﹐果能峙糧﹐飽吾戰士。固此爲郡﹐亦報善政。球倅賓席﹐得專畱事﹐兵於其郊﹐所命皆具。東朝崇秩﹐列等貳卿﹐各服官榮﹐以俟升擢。可依前件。

李叔玫除太僕卿髙證除均州刺史萬汾除施州刺史等制

勑。壯武將軍﹑檢校太子賓客﹑前兼右金吾衛將軍﹑監察禦史﹑上柱國﹑襲岐國公﹐食邑三千戶﹑食實三百七十戶﹑賜紫金魚袋李叔玫等。夫伊﹑呂之爲將也﹐每以救扶爲心﹐故其苗裔﹐福隨殷周。我西平王功存社稷﹐慶流後嗣﹐子孫多賢﹐裂土分茅。玫弘毅知書﹐洵美且武﹐儒士多譽﹐將才頗髙。慶忌一門﹐盡有爪牙之用﹔金敞舉族﹐皆著忠厚之名。置將軍之符﹐列卿寺之任﹐曰文曰武﹐惟上所命﹐酋爲才士﹐實曰寶臣。証之與汾﹐爲吏歳久﹐文學績效﹐皆有可觀。淸江﹑武當﹐有人有賦﹐豈目薄小﹐宜遵詔條﹐無忝寵榮﹐以稱朕意。可依前件。

李玨冊贈司空制

維大中六年﹐歳次壬申﹐五月丁卯朔﹐十六日壬午。皇帝若曰﹕國有元老﹐道可咨稟﹐天命不助﹐倏然去我﹐宜加褒命﹐以慰重泉。咨爾故淮南節度副大使知節度事﹑管內營田觀察處置等使﹑金紫光祿大夫﹑檢校尙書右僕射﹑兼楊州大都督府長史﹑禦史大夫﹑上柱國﹑贊皇縣開國公﹑食邑一千五百戶李玨﹐立徳行道﹐繼長增髙﹐貴而益修﹐老而彌篤。在文宗朝﹐徧歷淸近。內備顧問﹐嘗摧姦凶﹔外領事權﹐善提故典。爰付魁柄﹐實肖象求﹐鎭撫四夷﹐莫不信順﹐訓導百吏﹐皆有程品。左官荒服﹐眾冤非罪﹐事君以道﹐知我其天﹐李固之確論無私﹐周公之金縢終啟。自朕統禦﹐尊敬舊老﹐分委戎輅﹐作鎭孟津﹐訓兵令行﹐治人化洽﹐飽聞聲聞﹐渇見風彩。以大冡宰徵歸朝廷﹐讜直忠貞﹐骨鯁魁礨﹐凡所陳啟﹐無非法誡。遂乃裂授東夏﹐表率諸侯﹐能救饑艱﹐克爲康黍。初陳微恙﹐請捐重寄﹐驛騎奔問﹐侍醫臨理。旋聞大病﹐卻食涕流﹐命也柰何﹐痛悼不及。今遣使某官某﹐副使某官某﹐持節冊贈爾爲司空﹐魂而有知﹐鑑玆誠意。嗚呼哀哉﹗

歸融冊贈左僕射制

勑。有祿位而享富貴﹐啟手足而歸壤樹﹐身歿名著﹐生榮死哀﹐蔚爲大臣﹐宜遵贈典。故金紫光祿大夫﹑守太子少傅分司東都﹑上柱國﹑晉陵郡開國公﹑食邑二千戶歸融﹐發於文華﹐揚歷淸近﹐業冠前輩﹐才髙當時。揔領屬官﹐預聞政事﹐凡曰繁劇﹐無不踐更﹐刃皆有餘﹐施無不可。徧處重位﹐內修典法﹔三乘戎輅﹐外作屏毗。富而不驕﹐貴而愈謹﹐曽參三省﹐太叔九言﹐服以行之﹐終身不倦﹐實士林之君子﹐爲朝廷之表臣。未究髙年﹐遽聞長夜﹐爰舒痛悼﹐用加顯位﹐命之寮長﹐以慰重泉。可贈尙書僕射。

令狐定贈禮部尙書制

勑。朕有表臣﹐作鎭南服﹐天不我助﹐遽此殱奪﹐用崇飾終之典﹐以舒痛悼之誠。故桂州本管都防禦觀察處置等使﹑銀靑光祿大夫﹑檢校左散騎常侍﹑持節都督桂州諸軍事﹑兼桂州刺史﹑禦史大夫﹑上柱國令狐定﹐始自結髮﹐至於壽考﹐直道而行﹐靡有悔徳。初以友愛﹐謁閨門之風﹔中以文學﹐膺鄕裏之選﹔終以徳業﹐爲名實之臣。爰自郎吏﹐至於藩翰﹐事藂必理﹐刃皆有餘。去載桂陽﹐𨿽云旱耗﹐聞其風俗﹐芬若椒蘭。昔爾元昆﹐輔我聖考﹐今汝猶子﹐相予衝人。公忠貞正﹐衡鏡法式﹐煥乎當代﹐萃於一門。上有佽助急難之名﹐下有慈愛教誨之道﹐聞於論者﹐爾其得之。迹去難畱﹐川逝不捨﹐追命宗伯﹐以慰重泉﹐往而有知﹐鑑我厚意。可贈禮部尙書。

樊川文集第十八

李訥除浙東觀察使兼禦史大夫制

勑。仲尼以舉賢才則理﹐大禹以能官人則安。況西界淛河﹐東奄左海﹐機杼耕稼﹐提封七州﹐其間繭稅魚鹽﹐衣食半天下﹐不有可仗﹐豈宜委之。正議大夫﹑使持節華州諸軍事﹑守華州刺史﹑兼禦史中丞﹑充潼關防禦鎭國軍等使﹑上柱國﹑隴西縣開國男﹑食邑三百戶﹑賜紫金魚袋李訥﹐溫良恭儉﹐齊莊中正﹐實以君子之徳﹐華以才人之辭。揚歷淸顯﹐昭彰令聞﹐輟自掌言﹐式是近輔。子貢爲淸廟之器﹐仲弓有南面之才﹐智莫能欺﹐剛亦不吐﹐表率教化﹐皆有法度。今者兵爲農器﹐艸作軒車﹐言於共理﹐在擇循吏。是故用已效之績﹐托分寄之任﹐擁蒨斾而服玄玉﹐化千里而有三軍﹐儒者之榮﹐莫過於此。孔子曰「仁者愛人﹐智者知人。」愛人則疲羸可蘇﹐知人則才幹不棄。土宇旣廣﹐殺生在我﹐考此二者﹐可以報政。榮加副相﹐用壓大邦﹐爾其勉之﹐無忝所舉。可使持節都督越州諸軍事﹑守越州刺史﹑兼禦史大夫﹑充浙江東道都團練觀察處置等使﹐散官勛封賜如故。

盧搏除廬州刺史制

勑。夫立人伯長﹐此周文王所以敬事上帝也。況廬江五城﹐環地千里﹐口眾賊重﹐豈可輕授。朝議郎﹑守尙書刑部郎中﹑柱國﹑賜緋魚袋盧搏﹐以文學策名﹐才能入仕﹐周曆臺閣﹐嘗宰繁劇﹐鬰有佳譽﹐兼報善政。今者出郎官之帳﹐懸太守之章﹐言於淸時﹐不爲不遇。上有命則違之﹐上有好則效之﹐此乃成王命君陳之言也。故行令不如行化﹐律人不如律身﹐念玆二者﹐可長人矣﹐無忝分寄﹐爾其勉之。可使持節廬州諸軍事﹑守廬州刺史﹐散官勛賜如故。

李文舉除睦州刺史制

勑。夫三尺律令﹐人情出於中耳﹐苟情有不可﹐亦法無本條。正議大夫﹑權知宗正卿﹑上柱國﹑隴西縣開國伯﹑食邑七百戶﹑賜紫金魚袋李文舉﹐宗室子孫﹐初以地進﹐累居官次﹐皆著能名﹐是以取自遠藩﹐擢爲宗正。大則提舉羣吏﹐灑掃守奉﹔次則整訓屬族﹐次第昭穆。惟此二者﹐爾之職焉。今則狂盜公然侵犯陵寢﹐毀櫝之罪﹐已坐首令﹔責師之義﹐固難矜寛。勉於分憂﹐足以補過。可使持節睦州諸軍事﹑守睦州刺史﹐散官勛封賜如故。仍馳驛赴任。

竇弘余加官依前臺州刺史蘇莊除鄧州刺史等制

勑。朝散大夫﹑使持節臺州諸軍事﹑守臺州刺史﹑上柱國竇弘余﹐朝議郎﹑前使持節虔州諸軍事﹑守虔州刺史﹑上柱國﹑賜緋魚袋蘇莊等﹐南郡盜作而蕭育拜﹐河內政美而寇恂畱﹐爲人擇官﹐因重而撫﹐考於兩漢﹐行古道也。弘余廉使上言﹐父老有請﹐其爲政也﹐長育多方﹐惠訓不倦﹐凡設敎令﹐皆有科指。荘任南康﹐悉心爲理﹐謹身律下﹐節用愛人。南陽古都﹐近者小擾﹐臨海越俗﹐尢惜良吏。就加超拜﹐各葉所宜﹐仕至二千石﹐可庇人矣﹐無異文律﹐不自貴重。副疲羸之望者﹐須念始終﹔坐狂愚之罪者﹐勿理深污。各膺寵祿﹐無忝分寄。弘余可檢校太子右庶子﹐餘如故﹔莊可使持節鄧州諸軍事﹑守鄧州刺史﹐散官勛賜如故。

李曁除絳州刺史魏中庸除亳州刺史曹慶除威遠營使等制

勑。中散大夫﹑使持節亳州諸軍事﹑守亳州刺史﹑充本州島團練鎭遏使﹑云騎尉﹑賜紫金魚袋李曁等。昔貞觀末遣孫伏伽等二十二人各以六條巡察郡縣﹐以能進者止二十人﹐獲死者七人﹐流竄黜免僅千百輩。以太宗皇帝上聖憂勤之切﹐百執事奉法公謹之心﹐守臣爲姦﹐如此之眾。況今黜陟久廢﹐仕進多門﹐緬思疲人﹐每渇良吏﹐牧守之念﹐予常軫懷。曁實文士﹐出典兵郡﹐不薄爲吏﹐愛我百姓。盜賊姦宄﹐寢而不作﹔鰥寡孤獨﹐皆有所養。中庸再分符竹﹐聞立善政﹐凡爲理者﹐皆髙仰之。今用已效之才﹐各委共理之任。簿書刀筆﹐俗吏事耳﹐慈惠敎化﹐君子宜之﹐二者較然﹐爾欲何取。慶乃身帶兩綬﹐兵分禁營﹐得佩牛刀﹐立於交戟。或有鄕裏之譽﹐克肖友悌之風﹐百里長人﹐在王畿內﹐各思答效﹐無沗寵榮。可依前件。

李誠元除朔州刺史制

勑。銀靑光祿大夫﹑檢校國子祭酒﹑前使持節都督勝州諸軍事﹑兼勝州刺史﹑禦史中丞﹑充本州島押蕃落及義勇軍等使﹑上柱國李誠元。開元時﹐吐蕃上書﹐悖慢無禮﹐皆邊將造僞﹐交闘華夷﹐冀立功勛﹐以求爵賞。自長慶已降﹐怠於制置﹐西北守帥﹐多非其人﹐侵虐種落﹐厚自封殖。至使忿鷙之性﹐不甘欺奪之苦﹐近者聚爲內寇﹐至乃騷動天下。因令循撫﹐果效信順﹐是以屢詔執事﹐愼於選求。僉曰誠元家本北邊﹐志气慷慨﹐將軍之子﹐頗傳父業﹐學萬人敵﹐知四夷事。迹楡林之前政﹐寄馬邑之名邦﹐仍畱兼官﹐用震殊俗。夫車馬甲兵﹐戰之器也﹔禮樂慈愛﹐戰所蓄也。然後要之誠信﹐禦以堅明﹐𨿽曰戎夷﹐豈不畏服。深期國士﹐無頹家聲。可檢校國子祭酒﹑使持節朔州諸軍事﹑兼朔州刺史﹑禦史中丞﹐散官勛如故。

薛逵除秦州刺史制

勑。兵者凶器也﹐將者死官也﹐若不擇才﹐必有陷敗。銀靑光祿大夫檢校右散騎常侍﹑使持節隴州諸軍事﹑兼隴州刺史﹑禦史大夫﹑充本州島防禦使﹑上柱國薛逵。匈奴犯塞﹐李廣逢時﹐爪牙甚堅﹐翅翼頗健。任以汧隴﹐倚戎一本作盡節守封﹐當賜輒分﹐軍租不入﹐士爭爲死﹐虜不敢犯。今以天水名郡﹐號爲「新都」﹐用汝守之﹐期於鎭靜。無召戎生事﹐無翫兵邀功﹐正封疆﹐守禮信﹐險走集﹐嚴候伍﹐邊將之道﹐莫過於斯。弄印貂冠﹐皆爲榮秩﹐壯爾軍旅﹐惟恐不多﹐勉礪鋒鋩﹐以期報效。可檢校左散騎常侍﹑使持節秦州諸軍事﹑兼秦州刺史﹑禦史大夫﹑充天雄軍使﹑兼秦成兩州經略及義寜軍行營鎭遏都知兵馬使﹑本道營田等使﹐散官勛如故。

田克加檢校國子祭酒依前宥州刺史制

勑。銀靑光祿大夫﹑檢校太子賓客﹑使持節宥州諸軍事﹑兼宥州刺史﹑禦史中丞﹑充經略軍使﹑押蕃落副使﹑左神策軍宥州行管都如兵馬使﹑上柱國﹑鴈門郡開國侯﹑食邑一千戶田克。梟俊無敵﹐感激輕生﹐李信之气蓋關中﹐陳安之勇聞隴上。委以邊郡﹐能得士心﹐寇圍陰河﹐守陴甚寡﹐爾乃萬死不顧﹐一奮無前﹐奇兵徑衝﹐驍騎橫挑﹐圍開孤壘﹐戰敗豪羌。言念忠勞﹐豈愛爵賞﹐帖以崇秩﹐用酬奇功。畢萬疋夫也﹐百戰皆獲﹐有馬百乘﹐死於牖下﹔死不在寇﹐此乃趙鞅誓眾之辭也。宜念古人之言﹐勉作萬夫之特。可檢校國子祭酒﹐余並如故。

薛宗除鄧州任如愚除信州虞藏玘除卭州刺史等制

勑。朝議郎﹑前使持節坊州諸軍事﹑守坊州刺史薛淙等。仲尼對魯哀公曰「人道之大﹐莫先爲政。」漢宣帝曰「與我共治者﹐其惟良二千石乎。」念先師賢帝之言﹐思疲人良吏之選﹐夙興夜寐﹐不忘於此。淙以文科入仕﹐命守邊郡﹐屬當伐叛﹐兵於其郊﹐處劇不繁﹐事叢皆辦。如愚進以門子﹐屢爲長吏﹐其有政化﹐可差古人。藏玘與逢﹐閱官簿而頗多﹐言理名而亦著。紹元嘗聞謹愼﹐可宰百里。己所不欲﹐勿施於人﹐無忘格言﹐副我優寄。可依前件。

鄭液除通州刺史李蒙除陳州刺史等制

勑。朝議郎﹑前守太原府晉陽縣令﹑上柱國鄭液等。今之郡守﹐爲人師帥﹐宣上敎化者也。以液久在官途﹐嘗宰大邑﹐聞其爲治﹐人歌舞之。以蒙執殳前驅﹐予之雄也﹐光祿護塞﹐居延視胡﹐虜不敢窺﹐士爭爲死。各委分寄﹐實曰遷升。通州雜以華夷﹐淮南兩有兵賦﹐爾其往哉。今用誡爾﹐爲天子之守臣﹐作百姓之長吏﹐言於仕進﹐可曰顯榮。夫君子之道﹐先有諸己﹐後求於人﹐苟能律身﹐始可檢下﹐勉詳詔令﹐用謹理行。從規始於門子入仕﹐恭謹無尢﹐自州佐而升在朝班﹐列五尙而職三服﹐亦爲良遇﹐無忝官常。可依前件。

王晏實除齊州吳初本巴州陳侹渝州刺史等制

勑。正議大夫﹑前使持節淄州諸軍事﹑守淄州刺史﹑上柱國﹑太原縣開國男﹑食邑五百戶﹑賜紫金魚袋王晏實等。俟善政而後用﹐或蔑無所聞﹔滯序進之常途﹐則怨生於下。古今政柄﹐患斯二者。晏實﹑初本﹑侹等三人﹐入仕年多﹐亦嘗爲郡﹐聞無悔吝﹐是熟詔條。濟南跨河﹐有兵有賦﹐巴渝夷俗﹐慷慨豪健﹐刑於樂典﹐爾其往哉。古之人有言曰﹕子茍爲善﹐誰敢不勉。身率以正﹐孰敢不正﹐欲謹於行﹐在於廉平。弘宗溫愼有餘﹐王屬咸爲淸秩。銖以文學﹐嘗佐賢侯﹐作掾京兆﹐亦曰美仕。皆有官業﹐愼無自薄。可依前件。

郭瓊除渠州郭宗元除興州等刺史王雅康除建陵臺令等制

勑。太中大夫﹑前使持節文州諸軍事﹑守文州刺史﹑兼侍禦史﹑充本州島鎭遏使﹑上柱國郭瓊等。鄰山﹑順政﹐僻處山谷﹐罕知文律﹐易爲欺奪。瓊與宗元守郡宰邑﹐聞無悔吝﹐爾其往哉。仲尼曰「正身而人正﹐欲善而人善。」撫我疲俗﹐宜遵格言﹐苟或不臧﹐貽爾之戚。惟康入仕﹐嘗在班列﹐靑宮贊導﹐陵邑守奉﹐若非謹愼﹐不膺斯任。可依前件。

吳從除蓬州賈師由除瓊州蕭蕃除羅州刺史等制

勑。中散大夫﹑前使持節柳州諸軍事﹑守柳州刺史﹑上柱國﹑賜紫金魚袋吳從等。地逺京邑﹐俗雜蠻夷﹐不知文律﹐易爲欺奪。朝廷選置﹐多無名人﹐小則抑鬰不伸﹐大則聚以爲寇。蓬緣巴徼﹐其風忿勁﹔瓊處海外﹐在兩漢時往往小反﹔羅居百越﹐磎洞深阻。咨爾三吏﹐比嘗爲郡﹐亦執有政﹐勿以荒服﹐侮我疲人。或異詔條﹐必寡厥辟﹐稍當敍進﹐優以上佐﹐茍有聞見﹐無忘禆助。可依前件。

裴閱除溫州刺史伊實除獻陵臺令等制

勑。正議大夫﹑前使持節忠州諸軍事﹑守忠州刺史﹑上柱國裴閱等。江峽之間﹐其俗剽悍﹐聞爾爲理﹐人惜其去﹐若不遷陟﹐豈酬政能。洎師素等﹐久居官常﹐皆無悔吝﹐半刺列郡﹐人所咨稟。衣冠弓劍之地﹐霜露感思之心﹐尢藉謹良﹐以顓守奉。各服休命﹐勉於始終。可依前件。

陸紹除信州刺史封載除遂州刺史鄭宗道南鄭縣令等制

勑。中大夫﹑前使持節申州諸軍事﹑守申州刺史﹑上柱國﹑賜紫金魚袋陸紹等。夫以冉求之才﹐方六七十﹐爲之三年﹐然後可使足人。今者一州之地﹐五六於此。況上饒參以越俗﹐遂寧旁緣巴徼﹐號爲沃野﹐皆有厚賦﹐委之分寄﹐實難其人。以紹其先君子仍代作相﹐能以儒學緣飾吏理。以載頗有長者之舉﹐聞於士林之間。夫二千石所繋﹐朕常畱念﹐舉以授爾﹐能不誨乎。卹孤獨﹐逮不足﹐修其敎﹐徇其宜﹐凡此四者﹐著於《王制》﹐勉循古道﹐以活疲民。宗道宰邑﹐卓然善政﹐廉使上課﹐書爲第一﹐列於遷陟﹐得以不時。無易初心﹐以失前效。可依前件。

張徳翁除歸州刺史李承訓除福昌縣令盧審矩除陽翟縣令等制

勑。朝議郎﹑前京兆府渭南縣令﹑上柱國張徳翁等。徳翁﹑承訓﹑審矩﹐爲天子之守臣﹐作百姓之長吏﹐仕而至此﹐斯亦逹矣。匹夫爲善﹐人猶則之﹐守令所爲﹐誰敢不化﹖《詩》曰「爾之教矣﹐人胥效矣。」可不勉之。量助奉陵邑﹐以謹愼選。執臨﹑師景﹑參諒等﹐各以序進﹐亦爲良遇。可依前件。

王樟除雅州刺史郭錥除右諭徳等制

勑。朝議郎﹑前守成都縣令﹑上柱國﹑賜緋魚袋王樟等。盧山江關扼束﹐控西南夷﹐置吏不善﹐所虞非細。以樟嘗宰劇縣﹐在會府中﹐條令和平﹐吏人嘉美。迹爾前政﹐撫予逺人。《禮》曰「人之所好﹐己亦好之。人之所惡﹐己亦惡之。」以此用心﹐何憂不理﹖曁錥與綬﹐門子淸族﹐閱其官簿﹐入仕已久。東朝諭導﹐名藩上寮﹐頗爲優閒﹐宜服休命。可依前件。

傅孟恭除威州刺史宣敏加祭酒兼侍禦史依前宣歙道兵馬使知防秋事等制

勑。開府儀同三司﹑檢校國子祭酒﹑前使持節都督銀州諸軍事﹑兼銀州刺史﹑禦史中丞﹑充本州島押蕃落及監牧副使﹑兼度支銀川營田使﹑上柱國﹑淸河郡開國公﹑食邑二千戶傅孟恭等。孟恭山西將門﹐並州壯士﹐𨿽長鉟都尉﹐黒矟將軍﹐校其忠勇﹐無以過也。左宦非罪﹐志气益堅﹐守邦有聞﹐官業克奉。今以威州新造﹐蛇豕之衛﹐非爾材力﹐不能控壓。遂以武健﹐佐助戎臣﹐觀其列狀﹐頗著勤效。敏於窮塞﹐提挈孤軍﹐樹立和門﹐繕完械用﹐翚飛虹亙者三百間﹐耀雪吹毛者數萬事﹐言其勞績﹐亦少比倫。各兼憲班﹐或伏熊軾﹐可曰榮遇﹐無自懈怠。可依前件。

姚克柔除鳯州刺史韋承鼎除櫟陽縣令王仲連贊善大夫等制

敕。中散大夫﹑前使持節利州諸軍事﹑守利州刺史﹑上柱國姚克柔等。仲尼曰「人道之大﹐莫先爲政之功者﹐其長人乎。」克柔嘗典一邦﹐愈知爲理。承鼎﹑增宙等﹐開敏有材﹐幹能堪事。河池名郡﹐畿內小侯﹐仕於淸時﹐皆爲良遇。大凡爲理之要﹐先事孤弱﹐譬諸艸木﹐無倦栽培。仲連荏苒宦途﹐歲月滋久﹐東朝贊導﹐亦曰升遷。各愼厥官﹐無忝榮命﹐可依前件。

朱載言除循州刺史袁循除渭南縣令張公及除獻陵令韋幼章除京兆府倉曹等制

勑。前靈鹽節度掌書記﹑朝請郎﹑試大理司直﹑兼殿中侍禦史朱載言等。刺史縣令﹐皆古之五等諸侯﹐行詔條紀綱﹐專教化殺生者也﹐得其才則疲人蘇息﹐非其任則百姓愁怨。載言﹑循﹑省問﹑逺等﹐或以吏理進官﹐或以科名入仕﹐當此選擇﹐聞無悔尢。海丰越俗﹐王畿名邑﹐夫邪正表前之影﹐教令如艸上之風﹐若非律身﹐不能爲理。公及以勤謹膺陵邑愼選﹐幼章以才敏坐京兆劇曹﹐各有官業﹐無自廢怠。可依前件。

支某除鄆王傳盧賓除融州刺史趙全素除福陵令等制

勑。銀靑光祿大夫﹑前使持節邢州諸軍事﹑守邢州刺史﹑兼侍禦史﹑充本州島團練使﹑上柱國支某等。近者控名責實﹐事不苟且﹐量材適用﹐咸當所宜。咨爾某等﹐各於進官﹐亦以勞久。王門爲傅﹐越徼分憂﹐洎守奉園陵﹐毗佐列郡﹐皆曰美秩﹐盡獲優安。各務淸勤﹐無掇悔吝。可依前件。

鄭■﹝忄夌﹞除大理少卿致仕制

勑。朝散大夫﹑檢校太僕少卿﹑前兼江陵少尹﹑上柱國鄭■﹝忄夌﹞。四代所貴﹐事皆不同﹐至於尙齒﹐其道一也。聞爾久居官次﹐年踰月制﹐家惟四壁﹐身無一簪。今者致政裏居﹐亞列半俸﹐足得安枕幾而就頤養﹐敬老之道﹐亦爲優異。可守大理少卿致仕﹐散官勛如故。

樊川文集第十九

王釗除皇城畱守制

勑。銀靑光祿大夫﹑檢校刑部尙書﹑前兼左金吾衛大將軍﹑禦史大夫﹑充左街使﹑太原郡開國公﹑食邑二千戶王釗。常侍文陛﹐召見武臺﹐願以五千﹐獨當一隊﹐思長策久安之術﹐避必戰敢死之虜﹐頗嗤免冑﹐獨能全師。洎繁纓趨朝﹐執金入侍﹐夷險一貫﹐忠勞兩兼﹐子尾之疾𨿽平﹐郤克之步尙蹇。官崇環衛﹐職實司武﹐入座副相﹐不失舊榮﹐且務優安﹐勉於遵飬。可檢校刑部尙書﹑兼右領軍衛上將軍﹑禦史大夫﹑充大內皇城畱守﹐散官如故。

王知信除左衛將軍史寰除右監門衛將軍等制

勑。昭武軍校尉﹑前守右驍衛將軍﹑上柱國﹑賜緋魚袋王知信等。古人之爲理也﹐不以一眚而掩大功﹐克廣紹子文之宗﹐霍陽繼博陸之後。知信烈祖﹐貝丘之戰﹐可庇十代﹐豈止曾孫。寰父伯仲﹐亦效忠懇﹐提挈全魏﹐歸於朝廷。今者寵以將軍﹐旌其舊徳﹐豈惟獨舉賞延之典﹐亦欲使列土諸將﹐自爲孫謀。彛﹑鎬﹑明誼﹐入仕已久﹐皆無悔吝﹐故有序遷﹐臨封逺邦﹐蔡亳兵部﹐分憂佐理﹐無忘謹廉。可依前件。

張直方授左驍衛將軍制

勑。朕據南面之尊﹐制一代之命﹐先講百官之法﹐後行四方之政。若有罪不問﹐是倒持太阿﹔有頑不磨﹐是廢去砥石。則拱視天下﹐何以爲理﹖云麾將軍﹑起復檢校刑部尙書﹑兼右羽林統軍將軍﹑禦史大夫張直方﹐席其先人﹐任爲邊將﹐披誠向闕﹐執玉來朝。近臣勞郊﹐大匠理第﹐典兵於禁門之內﹐立侍於交戟之中﹐校其寵榮﹐無與等比。而乃每輕法檢﹐恣爲遨蕩﹐擅去宿衛﹐潛遊異縣。有司問狀﹐持舌不言﹐以至再三﹐始引闕。古人有云「語人必於其倫﹐觀過必於其黨。」念其生自戎旅﹐素不鐫琢﹐旣觸法网﹐亦可矜容。加膝墜泉﹐予常自愼﹐小懲大誡﹐爾宜知恩。不失將軍之榮﹐仍有兼官之重﹐足得湔洗﹐以俟甄升。可銀靑光祿大夫﹑檢校刑部尙書﹑兼右驍衛將軍﹑禦史大夫。

朱叔明授右武衛大將軍制

勑。金紫光祿大夫﹑檢校工部尙書﹑兼左武衛上將軍﹑禦史大夫﹑上柱國﹑吳興郡開國公﹑食邑二千戶朱叔明。司馬軍令﹐黃帝理法﹐兵家尙嚴﹐始可克敵。邊將破虜﹐詐增首級﹐亦罪之小者﹐漢文時魏尙囚繋﹐漢宣時田順自殺。開元中﹐幽州長史趙含章大破奚虜﹐旋坐贓賄﹐放流瀼州﹐縱有功勞﹐不贖罪犯﹐是以拓土萬里﹐垂功中興。自長慶已還﹐益輕邊事﹐選拔將帥﹐多非賢良﹐豪奪種落蹄角之畜﹐割削士卒衣食之賜。見利則往﹐見弱則欺﹐罔酬恩榮﹐不顧廉恥﹐積帛藏鏹﹐丘累陵聚。是以戰士離落﹐兵甲鈍獘﹐積三十年﹐擲之不問。近者伐叛﹐益知其由﹐屢下詔書﹐誥誡深切﹐豈知頑昧﹐不可鐫琢。嗟爾叔明﹐材惟朴樕﹐性命淺狹﹐其兄叔夜﹐以贓抵刑﹐不出私門﹐可視覆轍。忝據藩翰﹐已積歲時﹐料甲峙糧﹐旣乏素效﹐事虜接戰﹐不報寸功。而乃公欺降戎﹐幹沒戰馬﹐歸充伏櫪﹐告以獘帷﹐人之無良﹐一至於此。昔曹劌請戰﹐卜式輸射﹐俱是匹夫﹐不與公食。爾乃貴擁旄鉞﹐任倚邊陲﹐何其用心﹐與古相萬。諫臣拜疏﹐前罰未塞﹐尙爲恩貸﹐不失將軍﹐分務洛師﹐可以循省。可右武衛大將軍﹐分司東都﹐散官勛封如故。

梁榮幹除檢校國子祭酒兼右神策軍將軍制

勑。北落親軍﹐夾峙宮省﹐選忠勇者爲吾爪牙。右神策軍奉天鎭都知兵馬使﹑銀靑光祿大夫﹑檢校國子祭酒﹑兼右威衛將軍﹑禦史大夫﹑上柱國﹑安定郡開國公﹑食邑二千戶梁榮幹﹐射必落鵰﹐力能扼武﹐自晦雄毅﹐益守謙恭。故能塞護長楡﹐兵分細柳﹐恩加士卒﹐名著勤勞。今日擢掌五兵﹐榮懸三綬﹐勉礪鋒鍔﹐上答寵光。可檢校國子祭酒﹑兼右神策軍將軍知軍事﹑禦史大夫﹑充馬軍都虞候﹐散官勛封如故。

呂衛除左衛將軍李銖右威衛將軍令狐朗除滑州別駕等制

勅。忠武將軍﹑前左武衛將軍﹑兼灃州長史﹑合川郡公﹑賜紫金魚袋呂衛等。衛爲天驕之魁﹐來就諸臣之位﹐誠敬忠信﹐不失其常。銖﹑朗入仕歲久﹐閱官頗多﹐聞無尢違﹐是率理道。將軍上佐﹐半刺之任﹐言於淸時﹐皆爲美仕。帖以祿秩之綬﹐用嘉慕義之心﹐愼無自輕﹐勉於敬畏。可依前件。

張幼彰程修已除諸衛將軍翰林待詔等制

勑。翰林待詔﹑昭武校尉﹑前守左驍衛將軍﹑上柱國﹑賜紫金魚袋張幼彰等。幼彰﹑修己﹐鴻都奏伎﹐攻於丹靑﹐用志不分﹐與古爭品。審以武進﹐晚能知書﹐屢以辭章﹐上千丞相。知實以謹良綰務﹐師儒以詳練守職﹐或藝或勞﹐或遷或拔。將軍佐寮﹐皆爲寵擢﹐各守職秩﹐無忘專愼。可依前件。

一品孫李明逺授左千牛備身等制

勑。一品孫李明逺﹑三品孫韓鍔等﹐立侍交戟﹐才能勝冠﹐出入見君父之尊﹐師資益忠孝之道。流離少好﹐騏驥老成﹐宜念聿修﹐愼無欲速。明逺可致果副尉守左千牛備身﹐鍔可翊麾校尉守左千牛備身。

李鄠除檢校刑部員外郎充鹽鐡嶺南畱後鄭蕃除義武軍推官等制

勑。前鳯翔節度副使﹑朝議郎﹑侍禦史﹑內供奉﹑賜緋魚袋李鄠等。五嶺之表﹐地逺京邑﹐吏以法制奉公﹐下以文律自持﹐蓋亦寡矣。而鹽鐵榷束之籍﹐延袤萬里﹐若當其才﹐非惟山澤之饒歸於公上﹐亦得以逺人利病聞於朝廷。今吾丞相揣摩新規﹐攺易舊制﹐以鄠文學廉愼﹐當官挺然﹐嘗倅賢侯﹐號爲名士﹐以此委任﹐必有可觀。蕃﹑瑾﹑嗣閔咸有才能﹐佐藩評刑﹐知己所請。各進官秩﹐皆爲榮遇﹐宜思報效﹐無累薦延。可依前件。

韋宗立授檢校倉部員外郎知鹽鐵廬壽院等制

勑。權知鹽鐵廬壽院事﹑朝請郎﹑侍禦史﹑內供奉韋宗立等。近者恢復河湟﹐訓定羌虜﹐江湖之間﹐人安而不擾。供饋之費﹐財有餘而力不蹙﹐實由管搉﹐委之名臣。今者尙書休以爾宗立等上言﹐咸曰淸白處己﹐勤謹奉公﹐予安能知﹐無不可者。曁頡與潛﹐皆稱名士﹐自有丞相爲爾己知。守職佐藩﹐無忝新命。可依前件。

房次玄除檢校員外郎充度支靈鹽供軍使等制

勑。前知度支河南院事﹑朝散大夫﹑試太子司議郎﹑兼侍禦史﹑上柱國﹑賜緋魚袋房次玄等。有司臣各言爾等或以科名文學﹐或以淸白才用﹐列於薦籍﹐其辭甚美。分金榖榷運之務﹐無忘謹廉﹔佐諸侯將軍之府﹐宜竭禆助。報知苟盡﹐能不逹乎﹖爾其勉之。可依前件。

李知讓加禦史中丞依前邠州刺史韋瓊加侍禦史充振武掌書記等制

勑。大中大夫﹑使持節邠州諸軍事﹑守邠州刺史﹑充兵馬畱後﹑上柱國﹑賜紫金魚袋李知讓等。以知議所理﹐雜以華夷﹐宜假霜臺﹐用壓戎落。瓊﹑璹﹑觀等﹐皆吾卿大夫之令子弟也﹐戎臣知之﹐請爲佐理。夫幕吏之道﹐有事必言﹐知無不爲﹐考於職分﹐亦無本局﹐各思報效﹐勿事依違。可依前件。

崔彥曾除山南西道副使李詵山東道推官楊元汶京兆府法曹等制

勑。朝議郎﹑行鄭州管城縣令﹑上柱國﹑賜緋魚袋崔彥曾等。戎臣請士﹐京兆求賢﹐披其薦籍﹐皆曰才能。彥曾左官非罪﹐理人異等﹔詵張王賢客﹐梁苑辭人﹔元汶官決平之司﹐無舞文之過﹐移爲典獄﹐陟在賓階﹐不累已知﹐惟有直道。可依前件。

李承慶除鳯翔節度副使馮軒除義成軍推官等制

勑。朝議郎﹑前守太常丞﹑上柱國李承慶等﹐以文學升名於有司﹐以才能入仕於官次。諸侯辟之﹐以佐於實席﹔天子用之﹐升於朝廷。次第等級﹐大小髙下﹐亦與古之鄕舉裏選﹐考徳試言﹐無以異也。爾等皆吾卿大夫之令子弟也﹐淸風素範﹐克肖家聲﹐屬辭雕章﹐能取科第。旣有知己﹐皆爲才人﹐賢觀與遊﹐逹視所舉。今爾賓主﹐兩皆得之﹐義則進﹐否則退﹐無爲美﹐以求苟容。可依前件。

夏侯曈除忠武軍節度副使薛途除徑陽尉充集賢校理等制

勑。前昭義軍節度判官﹑朝議郎﹑殿中禦史﹑內供奉夏侯曈等。曈以科名辭學﹐開敏多才﹐久遊諸侯﹐常蘊令聞﹐周知吏理﹐兼能潔身。戎臣上言﹐願爲毗贊﹐旣諾仕以委質﹐宜直道以酬知。途以文行策名﹐節趣淸逺﹐言於後進﹐實爲秀人。延閣典校﹐丞相所請﹐勉循階級﹐以至堂奧。可依前件。

蕭孜除著作佐郎裴佑之陜府巡官崔滔櫟陽縣尉集賢校理等制

勑。在春秋時﹐晉爲諸侯國也﹐尙立公族大夫﹐敎育諸卿之子﹐富有賢哲﹐不假搜聘﹐召同列而會者﹐三百餘年。況今天覆盡得﹐而禹畫無遺﹐名卿賢相之家﹐淸風素範之敎﹐子孫森羅﹐髦俊並作﹐次第敍用﹐豈嘆乏才。匭使判官﹑將仕郎﹑守國子監太學博士蕭孜等﹐或以秀異得舉﹐文學決科﹐或以行實立身﹐遭逢知己﹐皆後生可畏之士﹐爲當時有才之人。東觀著述﹐殿閣典校﹐參畫幕府﹐開導獻納﹐淸秩美職﹐二者兼之。不由階級﹐安至堂奧﹐勉於修愼﹐以俟超升。可依前件。

揚知退除鄆州判官薛廷望除美原尉直弘文館等制

勑。將仕郎／前守京兆府藍田縣主簿楊知退等。國家蕩定濟魯﹐餘三十年﹐多用名儒鎭之﹐以選古俗﹐其議賓吏﹐皆爲秀彥。弘文館四部羣書﹐十八學士﹐詳考理亂﹐鋪陳王道﹐此乃貞觀之故事也﹐若非名士﹐固不與焉。知退與途﹐文行溫雅﹐副幕府之求﹔廷望才學聲華﹐膺丞相之選。當戰伐之後﹐切於供饋﹐庠﹑績自以謹幹稱於有司。予非能知﹐咸徇其請﹐各宜率勵﹐無累所舉。可依前件。

白從道除東渭橋巡官陶祥除福建支使劉蛻壽州巡官等制

勑。度支東渭橋給納使巡官﹑將仕郎﹑試大理評事﹑兼監察禦史白從道等。朕以國計出入﹐委以表臣﹐尙書郎當戰伐之餘﹐財榖殫蹷﹐斷長補短﹐以無爲有。今者上言三吏﹐皆曰周才﹐校其智能﹐足應事役。曁守臣貽孫等﹐亦曰祥﹑蛻之學溫愼﹐而在賓階。才者得失之端﹐士者功名之本﹐勉於自勵﹐無負己知。可依前件。

盧籍除河東副使李推賢殿中丞髙湜除湖南推官薛廷傑桂管支使等制

勑。河東節度副使﹑朝散大夫﹑檢校大理少卿﹑攝禦史中丞﹑上柱國盧籍等。夫諸侯之任重矣﹐其行道也得以阜俗﹐其行法也得以刑人賞人﹐若張政化﹐得以助業。某等上言﹐咸舉可用。籍等或負才器﹐倜儻不羣﹐或以文章﹐策名俊秀﹐或有幹局﹐可佐囹圄﹐皆徇所請﹐予安能知。並州近胡﹐王業玆始﹐艱難已來﹐何戰不會。長沙﹑始安﹐頗聞旱耗﹐各宜良士﹐以佐賢侯。夫直道枉道﹐無他故也﹐取容盡節而已﹐勿慮後患﹐宜竭報知。曁殿省佐僚﹐縣道爲郡﹐豈曰虛授﹐亦當爾才。正霜臺之舊名﹐班蕓閣之初命﹐各服寵祿﹐勉於自彊。可依前件。

鄭碣除江西判官李仁範除東川推官裴虔余除山南東道推官處士陳威除西川安撫巡官等制

勑。浙江西道都團練判官﹑將仕郎﹑監察禦史裏行鄭碣﹑李仁範曁虔余等﹐咸以文行﹐策名淸時﹐諸侯知之﹐命爲幕吏。少微四星﹐處士毗輔之宿也﹐天之布列﹐在軒轅前﹐此乃天意親近賢良﹐先於妃後。威者吾能言之﹐耕延陵之臯﹐荷石門之蓧﹐沈如魚潛﹐冥若鴻翔﹐非吾賢相﹐爾不肯起。徇酬知己﹐以壯在野。並可依前件。

裴詒除監察禦史裏行桂管支使等制

勑。前鄆曹濮等州觀察支使﹑朝散大夫﹑試大理評事裴詒等。守臣有司﹐上言請士﹐皆曰詒等士族之中有政事科名﹐淸廉公謹﹐嘗經職守﹐稱有才能。古人於一飯之恩﹐尙有殺身以報﹐況於知己﹐得不勉之。可依前件。

石賀除義武軍書記崔涓除東川推官等制

勑。朝議郎﹑行祕書省著作佐郎石賀等。朕寄諸侯之事重矣﹐大者敎化風俗﹐小者惠飬黎眾﹐環千里之疆﹐綰三軍之眾﹐講求倚用﹐不五六人。守臣公度﹑仲郢所請﹐賀等各以文學決科﹐愷悌幹祿﹐觀其褒舉﹐皆是才名。能報所知﹐在爾賓主﹐予不與焉。曁鑲與鈞﹐亦稱智敏﹐神州作掾﹐五庫掌財﹐足展幹能﹐無惰官守。可依前件。

顧湘除涇原營田判官夏侯覺除鹽鐡巡官等制

勑。前振武軍節度判官﹑文林郎﹑監察禦史裏行顧湘等。近者循名責實﹐科指稍峻﹐諸侯有司﹐亦各搜選才良﹐以佐物務。湘﹑覺本以文進﹐兼通吏理﹔從周曁魯﹐皆稱幹能﹔於以聲韻上獻﹐律呂精功﹐𨿽曰小道﹐亦有可觀。徇請酬勞﹐咸加新命﹐各守職分﹐無忘用心。可依前件。

趙元方除戶部和糴巡官陳洙除長安縣尉王巖除右金吾使判官等制

勑。攝戶部巡官﹑宣徳郎﹑試祕書省校書郎﹑兼殿中侍禦史趙元方等﹐各爲長才﹐自有知己。地官平糴﹐專丰耗發斂之任﹔京尉坐曹﹐決事得操豪猾。交戟之內﹐贊佐衛臣﹐言於仕進﹐皆曰得路﹐勉思報效﹐無累所舉。並可依前件。

韋承鼎除左贊善大夫韋諝除尙食奉禦柳謙除壽安縣令韋選除義昌軍推官錢琦除滄景支使等制

勑。前度支東渭橋給納使巡官﹑徵仕郎﹑試大理司直﹑兼殿中侍禦史﹑柱國韋承鼎等﹐持身謹潔﹐美才周通﹐奉公當官﹐先勞後祿﹐端雅守道﹐俊秀升名﹐久遊賢侯﹐眾稱君子。參東朝之贊諭﹐分五尙之職秩﹐糾大府羣吏之失﹐提王畿生齒之籍﹐方六七十﹐長億萬夫﹐金臺嘉招﹐武幄與食。法官憲秩﹐以壯藩垣﹐進於淸時﹐皆爲美仕。近者屢譴幕吏﹐予豈無意﹐蓋欲廓賓階敢言之路﹐誡諸侯自是之尊。惟滄新造﹐控制兩河﹐付之誠臣﹐尢籍良畫﹐若免後患﹐愼勿苟容﹐各修官業﹐無自偸薄。可依前件。

康從固除翼王府司馬制

勑。新授銀靑光祿大夫﹑檢校國子祭酒﹑兼濮州長史﹑殿中侍禦史﹑上柱國康從固。其父秀榮﹐實爲名將﹐李廣多爭死之士﹐竇嬰無入家之金﹐一收七關﹐易如拾芥。念爾跨馬事敵﹐執戎同仇﹐壯比文鴦﹐勇同李敢。子之能仕﹐父教之忠﹐古人之言﹐信不虛設。今者願畱闕下﹐以奉朝請﹐念其垂誨﹐可見至誠。曳裾憲寮﹐用爾恩寵﹐宜思終始﹐上報君親。可檢校國子祭酒﹑兼翼王府司馬﹑殿中侍禦史﹐散官勛如故。

張正度除汾州別駕等制

勑。中散大夫﹑前守靑州別駕﹑上柱國張正度等﹐各以才能仕進﹐謹愼修身﹐積日累時﹐咸有知己。或以序進﹐或徇所請﹐皆佐列郡﹐無怠官當。可依前件。

馬迥除蜀州別駕等制

勑。中散大夫﹑前守彭王府司馬﹑上柱國馬迥等。以爾入仕歳久﹐愈知爲理﹐半刺上佐﹐得與二千石參校政事短長利病者也。今以名郡﹐藉其佽助﹐各有兼授﹐以峻等衰。愼守官常﹐無自偸惰。可依前件。

樊川文集第二十

髙駢除祭酒兼侍禦史依前充職右神策軍兵馬使制

勑。右神策軍右廂兵馬使兼押衙﹑銀靑光祿大夫﹑檢校國子祭酒﹑前靈州大都督府左司馬﹑殿中侍禦史﹑上柱國髙駢﹐禁旅典兵﹐爲吾爪士﹐言念付祿﹐未稱輸勞。外之王官﹐帖以憲秩﹐可曰榮遇﹐無忘盡瘁。可檢校國子祭酒﹑兼濮王府司馬﹑侍禦史﹐餘如故。

忠武軍都押衙檢校太子賓客王仲玄等加官制

勑。忠武軍節度右都押衙﹑銀靑光祿大夫﹑檢校太子賓客﹑兼殿中侍禦史王仲玄等。自艱難以來﹐言念許師﹐何役不行﹐何戰不會﹖居常則長法知禮﹐臨敵則致命爭登﹐摽於和門﹐不忝「忠武」。爾等短衣長劍﹐事寇乘邊﹐觸履艱危﹐無所顧慮。將軍列狀﹐憲班酬勞﹐勿矜常勝﹐無忘淬礪。可依前件。

右神策軍押衙檢校太子賓客尙漢美等敍勛制

勑。前件等拔以貔貅之勇﹐籍於禁旅之中﹐大刀長矛﹐重弓束矢﹐林會山立﹐星羅翼舒。惟以忠勤﹐供我宸極﹐錫之勛寵﹐以酬勞瘁。可依前件。

右龍武軍大將軍劉誠信等三十三人敍階制

勑。右龍武軍大將兵馬都知﹑正議大夫﹑檢校太子賓客﹑上柱國﹑賜紫金魚袋﹑右龍武軍宿衛劉誠信等﹐技以勇聞﹐任因信普﹐力可挾輈以走敵﹐藝能奪矟以制人﹐常礪鋒銛﹐無所回避。自拱宸極﹐益展忠勞﹐思以報之﹐何惜階級。可依前件。

柳師玄除衢州長史知夏州進奏等制

勑。夏州節度押衙知進奏﹑朝議郎﹑前權知杭州長史﹑兼監察禦史﹑上柱國柳師玄等。將軍謢塞﹐師玄主畱邸之職﹔從瑜繼怤﹐以墨縗徇公﹐喪葬告滿﹔珪專書府藂委之務﹐咸有勞能﹐遷獎正名﹐亦其常也。各宜專謹﹐勿罹悔尢。可依前件。

賴師貞除懷州長史周少墉除虢州司馬王桂直除道州長史等制

勑。鳯翔府節度押衙知進奏﹑銀靑光祿大夫﹑檢校祕書監﹑前兼亳州長史﹑殿中侍禦史﹑上柱國賴師貞等。師貞主大藩畱邸之事﹐少墉專史閣錯雜之務﹐皆公謹歳久﹐官次宜遷。玄爽俾佐郡符﹐亦有可取。湖外饑人﹐相聚爲寇﹐蕩覆鄕縣﹐勢如燎火﹐蓋不得已﹐遂至翦伐。桂直用命﹐一舉滅之﹐言念功勤﹐宜有褒賞。名郡上佐﹐帖以憲秩﹐耀爾軍旅﹐可增義勇。可依前件。

景思齊授官知宣武軍進奏官制

勑。宣武軍節度押衙知進奏﹑起復銀靑光祿大夫﹑檢校太子賓客﹑兼歙州司馬﹑上柱國景思齊等。諸侯之任﹐各有職貢﹐小者得循事例﹐大者決於朝廷﹐聞白啟導﹐屬在畱邸﹐爾等咸以謹密﹐能膺任使。或外除喪服﹐或超授新命﹐不失職祿﹐勉於忠勤。可依前件。

馮少端等湖南軍將授官制

勑。湖南同團練副使馮少端等﹐皆長沙勇士﹐同擢凶徒﹐言念功勤﹐咸宜升獎。帖之憲秩﹐試以崇班﹐名郡掾曹﹐亦爲美稱。特如恩寵﹐非用彛章﹐耀爾轅門﹐可增忠壯。可依前件。朱諫﹑周豹二人﹐委本道量事優獎。官健升滿等一百二十八人﹐弩手並子弟周質等四百八十五人﹐並委本道酌事量加賞給。

武官授折衝果毅等制

勑。具官某等。夫折衝果毅﹐皆吾武位﹐以延勇士﹐國朝用此以進﹐立戰功至將軍者眾矣。自府兵一廢﹐名存實亡﹐今之來者﹐豈其人哉。近以邊障隙開﹐寇戎患結﹐豈無萬人之敵﹐奮於下位之中﹐但使披文﹐空增拊髀﹖並可依前件。

張直方貶恩州司戶制

勑。朕聞先王之理也﹐設法誤罹﹐𨿽大必捨﹔不忌故犯﹐縱小必誅。況乎凶狠不悛﹐罪戾日積﹐更欲矜免﹐其如法何﹗銀靑光祿大夫﹑檢校刑部尙書﹑兼左驍衛大將軍﹑禦史大夫張直方﹐念以來朝﹐嘉其慕善﹐付之寵祿﹐頗極尊榮。爲執金吾﹐鞭小過而至死﹔作禁軍統﹐去異縣而恣遊。尙以生自邊陲﹐素乏教義﹐退之散秩﹐以懲非心﹐俟其抆拭舊痕﹐湔洗前過﹐必欲牽復﹐用存始終。豈暴虐得於天生﹐險悍著於心本﹐抵冒刑憲﹐縱恣胸臆。法所惡者﹐爾皆爲之﹐白晝九衢﹐指憎萬手﹐作橫日甚﹐而不自知﹐滿於聽聞﹐豈可悉數。《禮》曰「凡有罪惡﹐屏於四裔﹐不畱中國﹐惟舜能之。」況之堅頑有不移之姿﹐网羅無屢開之典﹐荒服作掾﹐猶曰寛恩﹐爾能自新﹐豈惜後命。可守恩州司戶參軍員外置同正員﹐仍卽馳驛發遣。

王著貶端州司戶制

勑。守愛州九眞縣尉員外置同正員王著。漢家之制﹐𨿽丞相子亦當戌邊﹐隋文之令﹐盜邊榖一升坐法斬首。蓋以西北鎭戍﹐華夏保障﹐法茍不立﹐所虞非細。爾當羌寇犯塞之日﹐天子拊髀之時﹐命守關防﹐以爲遮扞﹐而乃占般兵糧﹐自取傭直﹐屏之荒服﹐以謹其類。乃令厥子﹐叫閽稱冤﹐再命坐獄﹐備見罪狀。幸以得無逋負﹐可以矜寛﹐爲列郡之掾曹﹐換萬里之一尉﹐足得循省﹐吾不負人。可守端州司戶參軍置同正員﹐仍卽馳驛發遣。

李玕貶撫州司馬制

勑。朝散大夫﹑守光祿少卿李玕。昔開元致理之初﹐冀州刺史平嗣光闕溫凊之禮﹐遂奪其官﹐放歸田裏﹐是故四十餘年﹐風俗忠厚﹐教化之本﹐豈先斯乎。爾爲將相之家﹐窮極富貴﹐坐有大第﹐官爲亞卿﹐母子異居﹐僅將十載﹐有司彈劾﹐事狀昭著。於吾用法﹐爾當何罪﹖俾佐名郡﹐尙曰寛恩。可守撫州司馬員外置同正員﹐仍卽馳驛發遣。

姜閱貶嶽州司馬等制

勑。朝議郎﹑前守景陵臺令﹑上柱國姜閱等。盜逆無狀﹐輒犯陵寢﹐侵攘法物﹐聞之震驚。爾等官業﹐在於守奉﹐懈怠所政﹐是誰之過﹖言於末減﹐朕不敢議﹐各宜佐官﹐用正典刑。可依前件﹐仍並馳驛發遣。

武易簡量移梧州司馬制

勑。守崖州司戶參軍員外置同正武易簡﹐寇來乘城﹐不能死節﹐以此播棄﹐爾亦何辭。然漢誅李陵﹐是爲虐典﹔魏捨於禁﹐實得中道。力不足者﹐法宜矜焉。守臣敎爲吾爪牙﹐能與別白﹐使易簡導生還之路﹐朝廷無失入之刑。咨爾三事大僚﹐百司庶尹﹐率能守此﹐可期洽平。各宜盡規﹐朕不惜失。可守梧州司馬員外置同正員。

王元宥除右神策軍護軍中尉制

勑。縏纓趨朝﹐交戟入侍﹐委以兵衛﹐固須信臣。內樞密使﹑驃騎大將軍﹑行右威衛上將軍﹑知內侍省事﹑上柱國﹑晉國公﹑食邑二千戶王元宥﹐儉而多才﹐忠而能力﹐事君盡禮﹐處己無私﹐自主樞要﹐益見誠信。今者十萬全師﹐北落禁旅﹐視吳漢差彊人意﹐非韓信無可計事。是以輟自心腹﹐寄玆爪牙﹐以盡爾材﹐出於余志。爾戢斂豪猾﹐整肅威容﹐無使鄕閭﹐致有侵害。勉酬倚任﹐以報君親。可行右驍衛上將軍﹑知內侍省事﹑充右神策軍護軍中尉﹑兼右街功徳使﹐散官勛封如故。

周元植除鳯翔監軍制

勑。控秦塞之西﹐扼胡苑之左﹐乃睠岐﹑隴﹐爲國藩墻﹐命以監撫﹐宜崇班秩。鳯翔監軍使﹑銀靑光祿大夫﹑右領軍衛大將軍員外置同正員﹑上柱國﹑汝南郡開國公﹑食邑二千戶﹑賜紫金魚袋周元植﹐事君以敬﹐處仕無私﹐節操淩霜而不凋﹐肝膽開忠而洞見。謙以自得﹐髙而益兢﹐累監三軍﹐推誠一貫。言念西塞﹐未得髙枕﹐用其聲實﹐以護藩垣。夫處於兵戎﹐予今誡汝﹐無怨不過於逺利﹐伏眾莫若於律身﹐立事成功﹐酬恩垂美﹐在此二者﹐汝其勉之。寵以內省之崇﹐仍兼將軍之貴﹐往服休命﹐無忝恩榮。可守右監門衛大將軍﹑知內侍省事﹐散官勛封賜如故﹐依前監鳯翔節度兵馬。

朱能裕除景陵判官制

敕。新授景陵判官﹑上騎都尉朱能裕。朕以喬山弓劍﹐渭北衣冠﹐霜露之心﹐淒感常切。以汝端謹有守﹐操尙無尢﹐常在傍側﹐備見忠孝。用是獎擢﹐爰資守奉﹐夙夜勤敬﹐無忝委任。可將仕郎﹑內侍省掖庭局官教博士員外置同正員﹐餘如故。

劉全禮等七人並除內侍省內府局丞置同正等制

勑。賜緋魚袋﹑上柱國劉全禮等﹐置在傍側﹐皆有才能﹐旣歷歲時﹐合沾班秩。各宜敬恭職祿﹐不懈忠勤。可依前件。

宋叔康妻封邑號制

勑。《詩》稱《鵲巢》《禮》榮翟茀﹐旣彰牙爪之效﹐宜齊伉儷之榮。左神策軍護軍中尉﹑兼左街功徳使﹑特進﹑左領軍衛大將軍﹑知內侍省事﹑上柱國﹑廣平縣開國侯﹑食邑一千戶宋叔康妻淸河縣君房氏﹐懿玆柔淑﹐作配忠勛﹐能潔蘋蘩﹐克葉姻族。成此內則﹐穆其壼風﹐稱爲令人﹐實光婦道。爰疏封爵﹐用舉典章﹐可服寵榮﹐勉於輔佐。可封淸河郡夫人。

吐突士曄妻封邑號制

勑。《詩》美夫人﹐《禮》稱內子﹐允膺腹心之任﹐宜崇家室之榮。弓箭軍器等使﹑特進﹑行右領軍衛大將軍﹑知內侍省事﹑上柱國﹑陰山縣開國公﹑食邑一千五百戶吐突士曄妻咸陽縣君田氏﹐生於富貴﹐作配忠貞﹐柔婉自卑﹐儀範可則。職勤賓祭﹐道睦姻親﹐旣諧閨風﹐克成婦徳。爰加禮秩之貴﹐以彰輔佐之勤﹐榮我疏封﹐無忘內助。可封鴈門郡夫人。

新羅王子金元弘等授太常寺少卿監丞簿制

勑。某臣等感恩知義﹐奉贄不闕﹐居大海之外﹐爲有禮之賓﹐爾國是也。自列國卿至於署丞﹐皆吾文吏之選﹐次第授爾﹐亦所以表他國不同禮也。將我恩寵﹐耀爾殊鄰﹐愼勿怠違﹐永作藩屏。並可依前件﹐仍並放還蕃。

西州回鶻授驍衛大將軍制

勑。古者天子守在四夷﹐蓋以恩信不虧﹐羈縻有禮。《春秋》列潞子之爵﹐西漢有隰陰之封﹐考於經史﹐其來尙矣。西州放首頡幹伽思﹐俱宇合逾越密施莫賀都督﹑宰相安寜等﹐忠勇奇志﹐魁健雄姿﹐懷西戎之腹心﹐作中夏之保障。相其君長﹐頗有智謀﹐今者交臂來朝﹐稽顙請命﹐丈組寸印﹐髙位重爵﹐舉以授爾﹐用震殊鄰。無忘敬恭﹐宜念終始。可云麾將軍﹑守左驍衛大將軍外置同正員﹐餘如故。

沙州專使押衙吳安正等二十九人授官制

勑。沙州專使衙前左廂都知押衙吳安正等。自天寶以降﹐中原多故﹐莫大之虜﹐盜取西陲﹐男爲戎臣﹐女爲戎妾﹐不暇弔伐﹐今將百年。自朕君臨﹐豈敢偸惰﹐乃命將帥﹐收復七關﹐爰披地圖﹐實得天險﹐遂相朝庭聲聞去聲聞於燉煌。爾帥議潮﹐果能抗忠臣之丹心﹐折昆夷之長角。竇融西河之故事﹐見於盛時﹔李陵教射之奇兵﹐無非義旅。爾等鹹能竭盡肝膽﹐奉事長帥﹐將其誠命﹐經歷艱危。言念忠勞﹐豈吝爵位﹐官我武衛﹐仍峻階級﹐以慰皇華﹐用震殊俗。可依前件。

燉煌郡僧正慧菀除臨壇大徳制

勑。燉煌管內釋門都監察僧正兼州學博士僧慧菀。燉煌大藩﹐久陷戎壘﹐气俗自異﹐果產名僧。彼上人者﹐生於西土﹐利根事佛﹐餘力通儒。悟執迷塵俗之身﹐譬諭火宅﹔舉君臣父子之義﹐教爾靑襟。開張法門﹐顯白三道﹐遂使悍戾者好空惡殺﹐義勇者徇國忘家﹐禆助至多﹐品地宜峻。領生徒坐於學校﹐貴服色舉以臨壇﹐若非出羣之才﹐豈獲兼榮之授﹐勉弘兩教﹐用化新邦。可充京城臨壇大徳﹐餘如故。

契丹賀正使大首領等授官制

勑。幽州道入朝賀正契丹大首領討魯等。天子有道﹐守在四夷﹐爾今來朝﹐予亦增愧。綏之玉帛﹐榮以班秩﹐宜懷恩寵﹐永保封疆。可依前件﹐仍並放還蕃。

黔中道朝賀牂牁大酋長等十六人授官制

勑。黔中道朝賀牂牁大酋長﹑攝充州刺史趙瓊林等。夫西南諸國﹐自古多順﹐在法度之外﹐居繩墨之表﹐來朝有禮﹐歸貢不闕。玉帛以將厚意﹐階級以峻等衰﹐各服寵榮﹐無忘恭敬。可依前件﹐仍並放還蕃。

黔中道朝賀訓州昆明等十三人授官制

勑。黔中道朝賀訓州昆明繼襲部落主嵯阿如﹑弟攝訓州刺史嵯阿蒲等。招攜以禮﹐懷逺以徳﹐此國家所以殊俗貢聘不倦﹐命舌人以通志意﹐委屬國以厚宴享。仍峻階級﹐式爾恩榮﹐無警邊陲﹐以念終始。可依前件﹐仍並放還蕃。

樊川外集

中書舍人杜牧字牧之

斑竹筒簟

血染斑斑成錦紋﹐昔年遺恨至今存。分明知是湘妃泣﹐何忍將身臥淚痕。

和嚴惲秀才落花

共惜流年畱不得﹐且環流水醉流杯。無情紅艷年年盛﹐不恨凋零卻恨開。

倡樓戲贈

細柳橋邊深半春﹐纈衣簾裏動香塵。無端有寄閒消息﹐背挿金釵笑向人。

初上船畱寄

煙水本好尙﹐親交何慘淒。況爲珠履客﹐卽泊錦帆堤。沙鴈同船去﹐田鴉遶岸啼。此時還有味﹐必臥日從西。

秋岸

河岸微退落﹐柳影微雕疏。船上聽呼稚﹐堤南趂漉魚。數帆旗去疾﹐一艇箭回初。曽入相思夢﹐因慿附逺書。

過大梁聞河亭方燕贈孫子端

築園縱翫歸應少﹐賦雪搜才去必頻。板路豈緣無罰酒﹐不教客右更添人。

題吳興消暑樓十二韻

晴日登攀好﹐危樓物象饒。一溪通四境﹐萬岫遶層霄。鳥翼舒華屋﹐魚鱗棹短橈。浪花機乍織﹐云葉近新雕。臺榭羅嘉卉﹐城池敞麗譙。蟾蜍來作鑑﹐螮蝀引成橋。燕任隨秋葉﹐人空集早潮。楚鴻行盡直﹐沙鷺立偏翹。暮角淒遊旅﹐淸歌慘泬寥。景牽遊目困﹐愁托酒腸銷。逺吹流松韻﹐殘陽渡柳橋。時陪庾公賞﹐還悟脫煩囂。

奉送中丞姊夫儔自大理卿出鎭江西敍事書懷因成十二韻

惟帝憂南紀﹐搜賢與大藩。梅仙調步驟﹐庾亮拂橐鞬。一室何勞掃﹐三章自不冤。精明如定國﹐孤峻似陳蕃。灞岸秋猶嫩﹐藍橋水始喧。紅旓罣石壁﹐黒矟斷雲根。滕閣丹霄倚﹐章江碧玉奔。一聲仙妓唱﹐千里暮江痕。私好初童稚﹐官榮見子孫。流年休掛念﹐萬事至無言。玉輦君頻過﹐馮唐將未論。傭書酬萬債﹐竹塢問樊村。

中丞業深韜略誌在功名再奉長句一篇兼有諮勸

檣似鄧林江拍天﹐越香巴錦萬千千。滕三閣上《柘枝》鼓﹐徐孺亭西鐵軸船。八部元侯非不貴﹐萬人師長豈無權。要君嚴重疏歡樂﹐猶有河湟可下鞭。時收河湟﹐且止三州六關。

和裴傑秀才新櫻桃

新果眞瓊液﹐未應宴紫蘭。圎疑竊龍頷﹐色已奪雞冠。逺火微微辧﹐繁星歷歷看。茂先知味好﹐曼倩恨偸難。忍用烹騂酪﹐從將翫玉盤。流年如可駐﹐何必九華丹。

春思

豈君心的的﹐嗟我淚涓涓。綿羽啼來久﹐錦鱗書未傳。獸鑪凝冷艷﹐羅幕蔽晴煙。自是求佳夢﹐何須訝晝眠﹖

代人作

樓髙春日早﹐屏束麝煙堆。盼眄凝魂別﹐依稀夢雨來。緑鬟羞妥麼﹐紅頰思夭偎。闘艸憐香蕙﹐簪花間雪梅。戍遼𨿽咽切﹐遊蜀亦遲回。錦字梭懸壁﹐琴心月滿臺。笑筵凝貝啟﹐眠箔曉珠開。臘破徵車動﹐袍襟對淚裁。

偶題二首

勞勞千里身﹐襟袂滿行塵。深夜懸雙涙﹐短亭思逺人。蒼江程未息﹐黒水夢何頻。明月輕橈去﹐惟應釣赤鱗。

有恨秋來極﹐無端別後知。夜闌終耿耿﹐明發竟遲遲。信已慿鴻去﹐歸惟與燕期。只應明月見﹐千里兩相思。

冬至日遇京使發寄捨弟

逺信初逢雙鯉去﹐他鄕正遇一陽生。鐏前豈解愁家國﹐輦下惟能憶弟兄。旅館夜憂姜被冷﹐暮江寒覺晏裘輕。竹門風過還惆悵﹐疑是松窗雪打聲。

洛下送張曼容赴上黨召

歌闋鐏殘恨起偏﹐慿君不用設離筵。未趨雉尾隨元老﹐且驀羊腸過少年。七葉漢貂眞密近﹐一枝詵桂亦徒然。羽書正急徵兵地﹐須遣頭風處處痊。

宣州畱贈

紅鉛濕盡半羅裙﹐洞府人間手欲分。滿面風流𨿽似玉﹐四年夫壻恰如雲。當春離恨杯長滿﹐倚柱關情日漸曛。爲報眼波須穏當﹐五陵遊宕莫知聞。

寄題宣州開元寺

松寺曽同一鶴棲﹐夜深臺殿月髙低。何人爲倚東樓柱﹐正是千山雪漲溪。

贈張祜

詩韻一逢君﹐平生稱所聞。粉毫惟畫月﹐瓊尺只裁云。黥陣人人懾﹐秋星歷歷分。數篇畱別我﹐羞殺李將軍。

殘春獨來南亭因寄張祜

暖云如粉艸如茵﹐獨步長堤不見人。一嶺桃花紅錦黦﹐半溪山水碧羅新。髙枝百舌猶欺鳥﹐帶葉梨花獨送春。仲蔚欲知何處在﹖苦吟林下拂詩塵。

宣州開元寺南樓

小樓才受一牀橫﹐終日看山酒滿傾。可惜和風夜來雨﹐醉中虛度打窗聲。

寄逺人

終日求人卜﹐回回道好音。那時離別後﹐入夢到如今。

別沈處士

舊事參差夢﹐新程邐迆秋。故人如見憶﹐時到寺東樓。

畱贈

舞靴應任閒人看﹐笑臉還須待我開。不用鏡前空有淚﹐薔薇花謝卽歸來。

奉和僕射相公春澤稍聖君軫慮嘉雪忽降品彚昭蘇卽事書成四韻白相國

飄來雞樹鳯池邊﹐漸壓瓊枝凍碧漣。銀闕雙髙銀漢裏﹐玉山橫列玉墀前。昭陽殿下風回急﹐承露盤中月彩圓。上相抽毫歌帝徳﹐一篇風雅美丰年。

寄李播評事

子烈光殊價﹐明時忍自髙。寕無好舟擑﹐不泛惡風濤。大翼終難戢﹐奇鋒且自韜。春來煙渚上﹐幾淨雪霜毫﹖

送牛相出鎭襄州

盛時常注意﹐南雍暫分茅。紫殿辭明主﹐巖廊別舊交。危幢侵碧霧﹐寒斾獵紅旓。徳業懸秦鏡﹐威聲隱楚郊。拜塵先灑淚﹐成廈昔容巢。遙仰沈碑會﹐鴛鴦玉佩敲。

送薛邽二首

可憐走馬騎驢漢﹐豈有風光肯占伊。只有三張最惆悵﹐下山回馬尙遲遲。

小捷風流已俊才﹐便將紅粉作金臺。明年未去池陽郡﹐更乞春時卻重來。

見穆三十宅中庭梅橊花謝

矜紅掩素似多才﹐不待櫻桃不逐梅。春到未曽逢宴賞﹐雨餘爭解免低徊。巧窮南國千般艷﹐趁得東風二月開。堪恨王孫浪遊去﹐落英狼籍始歸來。

畱誨曹師等詩

萬物有醜好﹐各一姿狀分。惟人卽不爾﹐學與不學論。學非探其花﹐要自撥其根。孝友與誠實﹐而不忘爾言。根本旣深實﹐柯葉自滋繁。念爾無忽此﹐期以慶吾門。

洛陽

文爭武戰就神功﹐時似開元天寶中。已建玄戈收相土﹐應廽翠帽過離宮。侯門艸滿宜寒兔﹐洛浦沙深下塞鴻。疑有女蛾西望處﹐上陽煙樹正秋風。

寄唐州李玭尙書

累代功勛照世光﹐奚胡聞道死心降。書功筆禿三千管﹐領節門排十六雙。先揖耿弇聲寂寂﹐今看黃霸事摐摐。時人欲識胸襟否﹖彭蠡秋連萬里江。

南陵道中

南陵水面漫悠悠﹐風緊雲輕欲變秋。正是客心孤迥處﹐誰家紅袖憑江樓。

登九峯樓

晴江灔灔含淺沙﹐髙低繞郭滯秋花。牛歌漁笛山月上﹐鷺渚鶖梁溪日斜。爲郡異鄕徒泥酒﹐杜陵芳艸豈無家。白頭搔殺倚柱徧﹐歸棹何時聞軋鴉。

別家

初歲嬌兒未識爺﹐別爺不拜手吒叉。拊頭一別三千里﹐何日迎門卻到家﹖

歸家

稚子牽衣問﹐歸來何太遲﹖共誰爭歲月﹐贏得鬂邊絲。

雨

連云接塞添迢遞﹐灑幕侵燈送寂寥。一夜不眠孤客耳﹐主人窗外有芭蕉。

送人

鴛鴦帳裏暖芙蓉﹐低泣關山幾萬重。明鑑半邊釵一股﹐此生何處不相逢﹖

遣懷

道泰時還泰﹐時來命不來。何當離城市﹐髙臥博山隈。

醉贈薛道封

飲酒論文四百刻﹐水分云隔二三年。男兒事業知公有﹐賣與明君直幾錢﹖

歙州盧中丞見惠名醞

誰憐賤子啟窮途﹐太守封來酒壹壷。攻破是非渾似夢﹐削平身世有如無。醺醺若借嵆康懶﹐兀兀仍添寗武愚。猶念悲秋更分賜﹐夾溪紅蓼映風蒲。

詠襪

鈿尺裁量減四分﹐纎纎玉筍裏輕雲。五陵年少欺他醉﹐笑把花前出畫裙。

宮詞二首

蟬翼輕綃傅體紅﹐玉膚如醉向春風。深宮鎖閉猶疑惑﹐更取丹沙試辟宮。

監宮引出暫開門﹐隨例須朝不是恩。銀錀卻收金鎖合﹐月明花落又黃昏。

月

三十六宮秋夜深﹐昭陽歌斷信沈沈。惟應獨伴陳皇后﹐照見長門望幸心。

忍死畱別獻鹽鐵裴相公二十叔

賢相輔明主﹐蒼生壽域開。靑春辭白日﹐幽壤作黃埃。豈是無多士﹐偏蒙不棄才。孤墳一尺土﹐誰可爲培栽﹖

悲吳王城

二月春風江上來﹐水精波動碎樓臺。吳王宮殿柳含翠﹐蘇小宅房花正開。解舞細腰何處往﹐能歌奼女逐誰回﹖千秋萬古無消息﹐國作荒原人作灰。

閨情代作

梧桐葉落鴈初歸﹐迢遞無因寄逺衣。月照石泉金點冷﹐鳯酣簫管玉聲微。佳人力杵秋風外﹐蕩子從徵夢寐希。遙望戍樓天欲曉﹐滿城冬鼓白雲飛。

寄沈褒秀才

晴河萬里色如刀﹐處處浮雲臥碧桃。仙桂茂時金鏡曉﹐洛波飛處玉容髙。雄如寶劍衝牛斗﹐麗似鴛鴦飬羽毛。他日憶君何處望﹖九天香滿碧蕭騷。

入關

東西南北數衢通﹐曽取江西徑過東。今日更尋南去路﹐未秋應有北歸鴻。

及第後寄長安故人

東都放牓未花開﹐三十三人走馬回。秦地少年多辦酒﹐已將春色入關來。

偶作

才子風流詠曉霞﹐倚樓吟住日初斜。驚殺東鄰繡牀女﹐錯將黃暈壓檀花。

贈終南蘭若僧

北闕南山是故鄕﹐兩枝仙桂一時芳。休公都不知名姓﹐始覺禪門气味長。

遣懷

落魄江南載酒行﹐楚腰腸斷掌中輕。十年一覺揚州夢﹐贏【一作占】得靑樓薄幸名。

春日途中

田園不事來遊宦﹐故國誰教爾別離﹖獨倚關亭還把酒﹐一年春盡送春時。

秋感

金風萬里思何盡﹐玉樹一窗秋影寒。獨掩此門明月下﹐淚流香袂倚欄幹。

贈漁父

蘆花深澤靜垂綸﹐月夕煙朝幾十春。自說孤舟寒水畔﹐不曽逢著獨醒人。

嘆花

自恨尋芳到已遲﹐往年曽見未開時。如今風擺花狼籍﹐緑葉成陰子滿枝。

題劉秀才新竹

數莖幽玉色﹐曉夕翠煙分。聲破寒窗夢﹐根穿緑蘚紋。漸籠當檻日﹐欲礙入簾云。不是山陰客﹐何人愛此君。

山行

逺上寒山石徑斜﹐白雲生處有人家。停車坐愛楓林晚﹐霜葉紅於二月花。

書懷

滿眼靑山未得過﹐鏡中無那鬢絲何。秖言旋老轉無事﹐欲到中年事更多。

紫薇花

曉迎秋露一枝新﹐不占園中最上春。桃李無言又何在﹖向風偏笑艷陽人。

醉後呈崔大夫

謝傅秋涼閱管弦﹐徒教賤子侍華筵。溪頭正雨歸不得﹐辜負南窗一覺眠。

知宣州沈大夫登北樓書懷

兵符嚴重辭金馬﹐星劍光芒射鬥牛。筆落靑山飄古韻﹐帳開紅斾照髙秋。香連日彩浮綃幕﹐溪逐歌聲遶畫樓。可惜登臨佳麗地﹐羽儀須去鳯池遊。

夜雨

九月三十日﹐雨聲如別秋。無端滿階葉﹐共白幾人頭﹖點滴侵寒夢﹐蕭騷著淡愁。漁歌聽不唱﹐蓑濕棹回舟。

方響

數條秋水掛瑯玕﹐玉手丁當怕夜寒。曲盡連敲三四下﹐恐驚珠淚落金盤。

將出關宿層峯驛卻寄李諫議

孤驛在重阻﹐云根掩柴扉。數聲暮禽切﹐萬壑秋意歸。心馳碧泉澗﹐目斷靑瑣闈。明日武關外﹐夢魂勞逺飛。

使回枉唐州崔司馬書兼寄四韻因和

淸晨候吏把酒來﹐十載離憂得暫開。癡叔去時還讀《易》﹐仲容多興索銜杯。人心計日殷勤望﹐馬首隨云早晚回。莫爲霜臺愁歲暮﹐潛龍須待一聲雷。

郡齋秋夜卽事寄斛斯處士許秀才

有客誰人肯夜過﹖獨憐風景柰愁何。邊鴻怨處迷霜久﹐庭樹空來見月多。故國杳無千里信﹐彩弦時伴一聲歌。馳心秪待城烏曉﹐幾對虛檐望白河。

同趙二十二訪張明府郊居聯句

陶潛官罷酒瓶空﹐門掩楊花一夜風。【牧】古調詩吟山色裏﹐無弦琴在月明中。【嘏】逺檐髙樹宜幽鳥﹐出岫孤云逐晚虹。【牧】別後東籬數枝菊﹐不知閒醉與誰同﹖【嘏】

早春題眞上人院生天寶初。

淸羸已近百年身﹐古寺風煙又一春。寰海自成戎馬地﹐惟師曽是太平人。

對花微疾不飲呈坐中諸公

花前𨿽病亦提壷﹐數調持觴興有無。盡日臨風羨人醉﹐雪香空伴白髭須。

酬王秀才桃花園見寄

桃滿西園淑景催﹐幾多紅艷淺深開。此花不逐溪流出﹐晉客無因入洞來。

走筆送杜十三歸京

煙鴻上漢聲聲逺﹐逸驥尋云步步髙。應笑內兄年六十﹐郡城閒坐飬霜毛。

送王十至褒中因寄尙書

闕下經年別﹐人間兩地情。壇場新漢將﹐煙月古隋城。鴈去梁山逺﹐云髙楚岫明。君家荷藕好﹐緘恨寄遙程。

後池泛舟送王十

相送西郊暮景和﹐靑蒼竹外遶寒波。爲君蘸甲十分飲﹐應見離心一倍多。

重送王十

分袂還應立馬看﹐向來離思始知難。鴈飛不見行塵滅﹐景下山遙極目寒。

洛陽秋夕

泠泠寒水帶霜風﹐更在天橋夜景中。淸禁漏閒煙樹寂﹐月輪移在上陽宮。

贈獵騎

已落雙鵰血尙新﹐鳴鞭走馬又翻身。慿君莫射南來鴈﹐恐有家書寄逺人。

懷吳中馮秀才

長洲苑外艸蕭蕭﹐卻算遊程歲月遙。惟有別時今不忘﹐暮煙秋雨過楓橋。

寄東塔僧

初月微明漏白煙﹐碧松梢外掛靑天。西風靜起傳深業﹐應送愁吟入夜蟬。

秋夕

紅燭秋光冷畫屏﹐輕羅小扇撲流螢。瑤階夜色涼如水﹐坐看牽牛織女星。

瑤瑟

玉仙瑤瑟夜珊珊﹐月過樓西桂燭殘。風景人間不如此﹐動揺湘水徹明寒。

送故人歸山

三淸洞裏無端別﹐又拂塵衣欲臥云。看著掛冠迷處所﹐北山蘿月在《移文》。

聞角

曉樓煙檻出雲霄﹐景下林塘已寂寥。城角爲秋悲更逺﹐護霜云破海天遙。

押兵甲發谷口寄諸公

曉澗靑靑桂色孤﹐楚人隨玉上天衢。水辭谷口山寒少﹐今日風頭校暖無﹖

和令狐侍禦賞蕙艸

尋常詩思巧如春﹐又喜幽亭蕙艸新。本是馨香比君子﹐遶欄今更爲何人﹖

偶題

道在人間或可傳﹐小還輕變已多年。今來海上升髙望﹐不到蓬萊不是仙。

三川驛伏覧座主舍人畱題

舊迹依然已十秋﹐雪山當面照銀鉤。懷恩淚盡霜天曉﹐一片餘霞映驛樓。

陜州醉贈裴四同年

淒風洛下同覊思﹐遲日棠陰得醉歌。自笑與君三歳別﹐頭銜依舊鬢絲多。

破鏡

佳人失手鏡初分﹐何日團圓再會君﹖今朝萬里秋風起﹐山北山南一片雲。

長安雪後

秦陵漢苑參差雪﹐北闕南山次第春。車馬滿城原上去﹐豈知惆悵有閒人。

華淸宮

零葉翻紅萬樹霜﹐玉蓮開蘂暖泉香。行雲不下朝元閣﹐一曲《淋鈴》淚數行。

冬日題智門寺北樓

滿懷多少是恩酬﹐未見功名已白頭。不爲尋山試筋力﹐豈能寒上背雲樓。

別王十後遣京使累路附書

重關曉度宿云寒﹐羸馬緣知步步難。此信的應中路見﹐亂山何處拆書看﹖

許秀才至辱李蘄州絕句問斷酒之情因寄

有客南來話所思﹐故人遙枉醉中詩。暫因微疾須防酒﹐不是歡情減舊時。

送張判官歸兼謁鄂州大夫

處士聞名早﹐遊秦獻疏回。腹中書萬卷﹐身外酒千杯。江雨春波闊﹐園林客夢催。今君拜旌戟﹐凜凜近霜臺。

宿長慶寺

南行步步逺浮塵﹐更近靑山昨夜鄰。髙鐸數聲秋撼玉﹐霽河千里曉橫銀。紅蕖影落前池淨﹐緑稻香來野徑頻。終日官閒無一事﹐不妨長醉是遊人。

望少華三首

身隨白日看將老﹐心與靑雲自有期。今對晴峯無十里﹐世緣多累暗生悲。

文字波中去不還﹐物情初與是非閒。時名竟是無端事﹐羞對靈山道愛山。

眼看云鶴不相隨﹐何況塵中事作爲。好伴羽人深洞去﹐月前秋聽玉參差。

登澧州驛樓寄京兆韋尹【尹曽典此郡】

一話涔陽舊使君﹐郡人回首望靑雲。政聲長與江聲在﹐自到津樓日夜聞。

長安晴望

翠屏山對鳯城開﹐碧落揺光霽後來。回識六龍巡幸處﹐飛煙閒繞望春臺。

歳日朝回口號

星河猶在整朝衣﹐逺望天門再拜歸。笑向春風初五十﹐敢言知命且知非。

驌驦駿

瑤池罷遊宴﹐良﹑樂委塵沙。遭遇不遭遇﹐鹽車與鼓車。

龍丘途中二首

漢苑殘花別﹐吳江盛夏來。惟看萬樹合﹐不見一枝開。

水色饒湘浦﹐灘聲怯建溪。淚流回月上﹐可得更猿啼﹖

宮人冢

盡是離宮院中女﹐苑墻城外冢累累。少年入內教歌舞﹐不識君王到老時。

寄浙西李判官

燕臺上客意何如﹖四五年來漸漸疏。直道莫拋男子業﹐遭時還與故人書。靑雲滿眼應驕我﹐白髮渾頭少恨渠。惟念賢哉崔大讓﹐可憐無事不歌魚。

寄杜子

不識長楊事北胡﹐且教紅袖醉來扶。狂風烈熖𨿽千尺﹐豁得平生俊气無。

武牢關吏應相笑﹐个底年年往復來﹖若問使君何處去﹐爲言相憶首長回。

盧秀才將出王屋髙步名場江南相逢贈別

王屋山人有古文﹐欲攀靑桂弄氛氳。將攜健筆幹明主﹐莫向山壇問白雲。馳逐寜教爭處讓﹐是非偏忌眾中分。交遊話我慿君道﹐除卻鱸魚更不聞。

送劉三復郎中赴闕

橫溪辭寂寞﹐金馬去追遊。好是鴛鴦佀﹐正逢霄漢秋。玉珂聲瑣瑣﹐錦帳夢悠悠。微笑知今是﹐因風謝釣舟。

羊欄浦夜陪宴會

弋檻營中夜未央﹐雨沾雲惹侍襄王。球來香袖依稀暖﹐酒凸觥心泛灔光。紅弦髙緊聲聲急﹐珠唱鋪圓裊裊長。自比諸生最無取﹐不知何處亦升堂﹖

送杜顗赴潤州幕

少年才俊赴知音﹐丞相門欄不覺深。直道事人男子業﹐異鄕加飯弟兄心。還須整理韋弦佩﹐莫獨矜誇玳瑁簪。若去上元懷古去﹐謝安墳下與沈吟。

有感

宛溪垂柳最長枝﹐曽被春風盡日吹。不堪攀折猶堪看﹐陌上少年來自遲。

書懷寄盧州

謝山南畔州﹐風物最宜秋。太守懸金印﹐佳人敞畫樓。凝缸暗醉夕﹐殘月上汀州。可惜當年鬢﹐朱門不得遊。

賀崔大夫崔正字

內舉無慚古所難﹐燕臺遙想拂塵冠。登龍有路水不峻﹐一鴈背飛天正寒。別夜酒餘紅燭短﹐映山帆去碧霞殘。謝公樓下潺湲響﹐離恨詩情添幾般。

江南送左師

江南爲客正悲秋﹐更送吾師古渡頭。惆悵不同塵土別﹐水雲蹤迹去悠悠。

寢夜

蛩唱如波咽﹐更深似水寒。露華驚獘褐﹐燈影掛塵冠。故國初離夢﹐前溪更下灘。紛紛毫髮事﹐多少宦遊難。

十九兄郡樓有宴病不赴

十二層樓敞畫檐﹐連云歌盡艸纎纎。空堂病怯階前月﹐燕子嗔垂一行簾。

愁

聚散竟無形﹐回腸自結成。古今畱不得﹐離別又潛生。降虜將軍思﹐窮秋逺客情。何人更憔悴﹐落第泣秦京。

隋苑一云定子牛相小靑

紅霞一抺廣陵春﹐定子當筵睡臉新。卻笑丘墟隋煬帝﹐破家亡國爲誰人﹖

芭蕉

芭蕉爲雨移﹐故向窗前種。憐渠點滴聲﹐畱得歸鄕夢。夢逺莫歸鄕﹐覺來一翻動。

汴人舟行答張祜

千萬長河共使船﹐聽君詩句倍滄然。春風野岸名花發。一道帆檣畫柳煙。

牧陪昭應盧郎中在江西宣州佐今吏部沈公幕罷府周歳公宰昭應牧在淮南縻職敍舊成二十韻用以投寄

燕鴈下楊州﹐涼風柳陌愁。可憐千里夢﹐還是一年秋。宛水環朱檻﹐章江敞碧流。謬陪吾益友﹐祗事我賢侯。印組縈光馬﹐鋒鋩看解牛。井閭安樂易﹐冠蓋愜依投。政簡稀開閣﹐功成每運籌。送春經野塢﹐遲日上髙樓。玉裂歌聲斷﹐霞飄舞帶收。泥情斜拂印﹐別臉小低頭。日晚花枝爛﹐釭凝粉彩稠。未曾孤酩酊﹐剰肯祇淹畱。重徳俄徵寵﹐諸生苦宦遊。分途之絕國﹐灑淚拜行輈。聚散眞漂梗﹐光陰極轉郵。銘心徒歷歷﹐屈指盡悠悠。君作烹鮮用﹐誰膺仄席求﹖捲懷能憤悱﹐卒歳且優遊。去矣時難遇﹐沽哉價莫酬。滿枝爲鼓吹﹐衷甲避戈矛。隋帝宮荒艸﹐秦王土一丘。相逢好大笑﹐除此揔云浮。

樊川別集

中書舍人杜牧字牧之

序

集賢校理裴延翰編次牧之文﹐號《樊川集》者二十卷﹐中有古律詩二百四十九首。且言牧始少得恙﹐盡搜文章﹐閱千百紙﹐擲焚之﹐才屬畱者十二三﹐疑其散落於世者多矣。舊傳集外詩者又九十五首﹐家家有之。予往年於棠郊魏處士野家得牧詩九首﹐近汶上盧訥處又得五十篇﹐皆二集所逸者。其《後池泛舟宴送王十秀才》詩﹐乃知外集所亡﹐取別句以補題。今編次作一卷﹐俟有所得更益之。熙寜六年三月一日杜陵田槪序。

寓言

暖風遲日柳初含﹐顧影看身又自慚。何事明朝獨惆悵﹐杏花時節在江南。

猿

月白煙靑水暗流﹐孤猿銜恨叫中秋。三聲欲斷疑腸斷﹐饒是少年須白頭。

懷歸

塵埃終日滿窗前﹐水態云容思浩然。爭得便歸湘浦去﹐卻持竿上釣魚船。

邊上晚秋

黒山南面更無州﹐馬放平沙夜不收﹐風送孤城臨晚角﹐一聲聲入客心愁。

傷友人悼吹簫妓

玉簫聲斷沒流年﹐滿目春愁隴樹煙。艶質已隨雲雨散﹐鳯樓空鎖月明天。

訪許顏

門近寒溪窗近山﹐枕山流水日潺潺。長嫌世上浮雲客﹐老向塵中不解顏。

春日古道傍作

萬古榮華旦暮齊﹐樓臺春盡艸萋萋。君看陌上何人墓﹖旋化紅塵送馬蹄。

靑塜

靑塜前頭隴水流﹐燕山山上暮云秋。蛾眉一墜窮泉路﹐夜夜孤魂月下愁。

大夢上人自廬峯回

行腳尋常到寺稀﹐一枝藜杖一禪衣。開門滿院空秋色﹐新向廬峯過夏歸。

洛中二首

柳動晴風拂路塵﹐年年宮闕鎖濃春。一從翠輦無巡幸﹐老卻蛾眉幾許人﹖

風吹柳帶揺晴緑﹐蝶遶花枝戀暖香。多把芳菲泛春酒﹐直敎愁色對愁腸。

邊上聞胡笳三首

何處吹笳薄暮天﹖塞垣髙鳥沒狼煙。遊人一聽頭堪白﹐蘇武爭禁十九年﹗

海路無塵邊艸新﹐榮枯不見緑楊春。白沙日暮愁雲起﹐獨感離鄕萬里人。

胡雛吹笛上髙臺﹐寒鴈驚飛去不回。盡日春風吹不散﹐只應分付客愁來。

春日寄許渾先輩

薊北鴈初去﹐湘南春又歸。水流滄海急﹐人到白頭稀。塞路盡何處﹖我愁當落暉。終須接鴛鷺﹐霄漢共髙飛。

經闔閭城

遺蹤委衰艸﹐行客思悠悠。昔日人何處﹖終年水自流。孤煙村戍逺﹐亂雨海門秋。吟罷獨歸去﹐煙雲盡慘愁。

並州道中

行役我方倦﹐苦吟誰復聞。戍樓春帶雪﹐邊角暮吹云。極目無人迹﹐回頭送鴈羣。如何遣公子﹐髙臥醉醺醺。

別懷

相別徒成泣﹐經過總是空。勞生慣離別﹐夜夢苦西東。去路三湘浪﹐歸程一片風。他年寄消息﹐書在鯉魚中。

漁父

白髮滄浪上﹐全忘是與非。秋潭垂釣去﹐夜月叩船歸。煙影侵蘆岸﹐潮痕在竹扉。終年狎鷗鳥﹐來去且無機。

秋夢

寒空動髙吹﹐月色滿淸砧。殘夢夜魂斷﹐美人邊思深。孤鴻秋出塞﹐一葉暗辭林。又寄徵衣去﹐迢迢天外心。

早秋客捨

風吹一片葉﹐萬物已驚秋。獨夜他鄕淚﹐年年爲客愁。別離何處盡﹐揺落幾時休﹖不及磻溪叟﹐身閒長自由。

逢故人

故交相見稀﹐相見倍依依。塵路事不盡﹐雲巖閒好歸。投人銷壯志﹐徇俗變眞機。又落他鄕涙﹐風前一滿衣。

秋晚江上遣懷

孤舟天際外﹐去路望中賖。貧病逺行客﹐夢魂多在家。蟬吟秋色樹﹐鴉噪夕陽沙。不擬徹雙鬢﹐他方擲歲華。

長安夜月

寒光垂靜夜﹐浩彩滿重城。萬國盡分照﹐誰家無此明。古槐疏影薄﹐仙桂動秋聲。獨有長門裏﹐蛾眉對曉晴。

云

東西那有礙﹐出處豈虛心。曉入洞庭闊﹐暮歸巫峽深。渡江隨鳥影﹐擁樹隔猿吟。莫隱髙唐去﹐枯苗待作霖。

春懷

年光何太急﹐倏忽又靑春。明月誰家主﹐江山暗換人。鶯花潛運老﹐榮樂漸成塵。遙憶朱門柳﹐別離應更頻。

逢故人

年年不相見﹐相見卻成悲。教我淚如霰﹐嗟君髮似絲。正傷攜手處﹐況值落花時。莫惜今宵醉﹐人間忽忽期。

閒題

男兒所在卽爲家﹐百鎰黃金一朶花。借問春風何處好﹐緑楊深巷馬頭斜。

金穀園

繁華事散逐香塵﹐流水無情艸自春。日暮東風怨啼鳥﹐落花猶似墮樓人。

重登科

星漢離宮月出輪﹐滿街含笑綺羅春。花前每被靑娥問﹐何事重來只一人﹖

遊邊

黃沙連海路無塵﹐邊艸長枯不見春。日暮拂云堆下過﹐馬前逢著射鵰人。

將赴池州道中作

靑陽雲水去年尋﹐黃絹歌詩出翰林。投轄暫停畱酒客﹐絳帷斜繋滿松陰。妖人笑我不相問﹐道者應知歸路心。南去南來盡鄕國﹐月沈秋水只沈沈。

隋宮春

龍舟東下事成空﹐蔓艸萋萋滿故宮。亡國亡家爲顏色﹐露桃猶自恨春風。

蠻中醉

瘴塞蠻江入洞流﹐人家多在竹棚頭。靑山海上無城郭﹐惟見松牌出象州。

寓題

把酒直須判酩酊﹐逢花莫惜暫淹畱。假如三萬六千日﹐半是悲哀半是愁。

送趙十二赴舉

省事卻因多事力﹐無心翻似有心來。秋風郡閣殘花在﹐別後何人更一杯﹖

偶呈鄭先輩

不語亭亭儼薄妝﹐畫裙雙鳯欝金香。西京才子旁看取﹐何似喬家那窈娘﹖

子規

蜀地曽聞子規鳥﹐宣城又見杜鵑花。一叫一回腸一斷﹐三春三月憶三巴。

江樓

獨酌芳春酒﹐登樓已半醺。誰驚一行鴈﹐衝斷過江云。

旅宿

旅館無良伴﹐凝情自悄然。寒燈思舊事﹐斷鴈警愁眠。逺夢歸侵曉﹐家書到來年。湘江好煙月﹐門繋釣魚船。

杜鵑

杜宇竟何寃﹐年年叫蜀門﹖至今銜積恨﹐終古弔殘魂。芳艸迷腸結﹐紅花染血痕。山川盡春色﹐嗚咽復誰論﹖

聞蟬

火雲初似滅﹐曉角欲微淸。故國行千里﹐新蟬忽數聲。時行仍髣髴﹐度日更分明。不敢頻傾耳﹐惟憂白髮生。

送友人

十載名兼利﹐人皆與命爭。靑春望不住﹐白髮自然生。夜雨滴鄕思﹐秋風從別情。都門五十里﹐馳馬逐雞聲。

旅情

窗虛枕簟涼﹐寢倦憶瀟湘。山色幾時老﹖人心終日忙。松風半夜雨﹐簾月滿堂霜。匹馬好歸去﹐江頭橘正香。

曉望

獨起望山色﹐水雞鳴蓼洲。房星隨月曉﹐楚木向云秋。曲渚疑江盡﹐平沙似浪浮。秦原在何處﹖澤國碧悠悠。

貽友人

自是東西客﹐逢人又送人。不應相見老﹐秪是別離頻。度日還知暮﹐平生未識春。儻無遷谷分﹐歸去飬天眞。

書事

自笑走紅塵﹐流年舊復新。東風半夜雨﹐南國萬家春。失計拋漁艇﹐何門化涸鱗﹖是誰添歲月﹐老卻暗投人。

別鶴

分飛共所從﹐六翮勢催風。聲斷碧雲外﹐影孤明月中。靑田歸逺路﹐丹桂舊巢空。矯翼知何處﹖天涯不可窮。

晚泊

帆濕去悠悠﹐停橈宿渡頭。亂煙迷野岸﹐獨鳥出中流。蓬雨延鄕夢﹐江風阻暮秋。儻無身外事﹐甘老向扁舟。

山寺

峭壁引行徑﹐截溪開石門。泉飛濺虛楹﹐雲起漲河軒。隔水看來路﹐疏籬見定猿。未閒難久住﹐歸去復何言。

早行

垂鞭信馬行﹐數里未雞鳴。林下帶殘夢﹐葉飛時忽驚。霜凝孤鶴迥﹐月曉逺山橫。僮僕休辭險﹐時平路復平。

秋日偶題

荷花兼柳葉﹐彼此不勝秋。玉露滴初泣﹐金風吹更愁。緑眉甘棄墜﹐紅臉恨飄流。嘆息是遊子﹐少年還白頭。

憶歸

新城非故里﹐終日想柴扃。興罷花還落﹐愁來酒欲醒。何人初髮白﹐幾處亂山靑﹖逺憶湘江上﹐漁歌對月聽。

偶見黃州作

朔風髙緊掠河樓﹐白鼻騧郎白罽裘。有个當壚明似月﹐馬鞭斜揖笑回頭。

醉倒

日晴空樂下仙云﹐俱在涼亭送使君。莫辭一盞卽相請﹐還是三年更不聞。

酬許十三秀才兼依來韻

多爲裁詩步竹軒﹐有時凝思過朝昏。篇成敢道懷金璞﹐吟苦惟應似嶺猿。迷興每慚花月夕﹐寄愁長在別離魂。煩君把卷侵寒燭﹐麗句時傳畫戟門。

後池泛舟送王十秀才

城日晚悠悠﹐弦歌在碧流。夕風飄度曲﹐煙嶼隱行舟。問拍疑新令﹐憐香占彩球。當筵𨿽一醉﹐寜復緩離愁。

書情

誰家洛浦神﹖十四五來人。媚髮輕垂額﹐香衫軟著身。摘蓮紅袖濕﹐窺淥翠娥頻。飛鵲徒來往﹐平陽公主親。

兵部尙書席上作

華堂今日綺筵開﹐誰召分司禦史來﹖偶發狂言驚滿坐﹐三重粉面一時回。

驌驦阪

荊州一萬里﹐不如蒯易度。仰首望飛鳴﹐伊人何異趣。

