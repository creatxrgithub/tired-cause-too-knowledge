

欽定四庫全書

集部四

黙齋遺稿

別集類三【宋】

提要

【臣】等謹按黙齋遺稿二卷宋遊九言撰九言字誠之建陽人由古田尉知光化縣充荊鄂宣武參謀官端平中特贈直龍圖閣諡文靖其集宋史藝文志不著錄此本爲浙江鮑氏知不足齋所藏凡詩一卷文一卷厲鶚宋詩紀事錄九言詩四首其前二首卽采之此集然所載金陵外野廢寺一首云池塘淡日蒹葭冷籬落西風橘柚黃此本淡日作澹月橘柚黃作橘柚香聴鄭三彈雙韻子歌一首云眼前猶聴舊歌詞此本作眼中猶有漢威儀均字句小異蓋傳寫者不一本也其餘美人倚樓圖一首溪上一首則均爲集中所不載鶚從詩家鼎臠錄入而此本之末鮑氏又從劉大彬茅山誌補錄詞三首從曹學佺宋詩選及檇李詩系諸書補錄詩六首疑此本亦由掇拾而成故搜采有所未及歟其詩格不甚髙而時有晚唐遺韻不涉於生硬椏其義靈廟迎享送神曲序記臺州司戶滕膺拒方臘之亂甚詳亦足以補史之闕也乾隆四十三年四月恭校上

總纂官【臣】紀昀【臣】陸錫熊【臣】孫士毅

總校官【臣】陸費墀

欽定四庫全書

黙齋遺稿卷上

宋遊九言撰

詩

園鶴

擲米不盈掬羣雀下階除昂昂圃中鶴飯糗不可呼嬉翔白雲外飲啄靑山隅日淡煙水鄕風曬翎羽舒羣雞汝自況乘軒我何拘秋原忽淸唳杳杳聞碧虛志士甘水菽三四羞猿狙寄語飛鳴侶悠悠差自如

烏鵲

鴉烏鳴屋山平生不爲惡幹鵲噪庭樹一世常牢落安有無妄福凶災或無作身貧乏名譽屋漏無愧怍春風拂茅檐聽汝相嘲謔禍福心悠悠曲肱常自樂

聞蟬

悄悄山郭暗故園應掩扉蟬聲深樹起林外夕陽稀

秋雨嘆

戊午七月陰气寒重云低濕天漫漫髙檐流防下檐溢旅人愁絕居人寃市井滂沱豈足計老農涕泣猶辛酸両年巨川舟楫亂田萊風過生微瀾防稽湧溢鑑湖水黃巖移徙陶家山積骸荒溝如敝屣餘生骨立皮膚幹秋來黃雲蔽滿野瘦妻弱稚期朝餐誰知造化不可料防加魚鱉嬉禾田日光弗覩動逾月瓦嗚晝夜愁珊珊安得長梯掃氛翳云漢萬里淸光還腐儒撫事泥災變頻掻白首空

遇雨

一雨摧時節微涼暑气通天靑雲澹薄山迥日空蒙聴訟多餘暇韋編足細窮卻慙爲宦拙閒處得秋風

暮春

已過淸眀谷雨天燕忙鶯嬾蝶蜂翾風和日暖才三月花落春歸又一年得意自應談事業有懷誰肯臥林泉荷鉏帶月行歌處付與孤蹤百世傳

夜色

夜色正幽悄夢回常自悲悠悠節物攺冉冉心事非兒嬉意不足掻首忽成絲炎寒扇洪罏槖籥日煎治冥鴻戲雲路蝸蠅蝕昏卑功名難力致志勉與心期旦晝多營營至此盍停思誰能澄夜气一息存端倪五更百慮起嘹嘹聽啼雞

新作盆池戱書

瓦盆片石壘靑蒼興入湖山寄小細看纎鱗無限樂不妨斗水學西江

引鏡

引鏡忽自照山野良足嗤定無貂蟬冠罩此麋鹿姿寒饑走世路須髮罥蠶絲歸來頻自嘆久別捨前溪輸與傍鄰子釣舸防漣漪空懷萬卷冨共嘆三綱欹秋原山杳杳脫葉風披披早路已相失好取桑楡西

聽鄭三彈雙韻子歌

寒積雪生虛明玉壺風折層檐冰朱霞秀色妙公子理弦燈下聲亭亭遊絲兩兩掛孤月雙聲應手無畱停月寒照戶砌虫泣云凍出浦邊鴻徵蒼蠅撲紙欲透蜾蠃穴桑兒未成琵琶寛詳雙韻切含淒盡向弦中說酒酣疏綺雜娛嬉誰道壯夫心更折一從敵騎下河南學得聲容難辧別鷓鴣金屋沸歌吹鼠頭寶陌行靴韈帕腰慢舞作彎弧捉耳釂觴眞折馘眼前猶聽舊歌辭鳯韶豈獨鏘虞時罷彈三喟寢不熟風定寒江靜夜悲

讀道書作

巖居秉貞操所慕在虛淸夜眼齋宇終身觀道書形防气自充性達理不余於道𨿽未庻已超名迹拘至樂在襟懷山水非所娛寄語狂馳子營營竟焉如

金陵野外廢寺

寒花窈嫋蔓頺墻古寺蒼苔晝掩房犬吠屋頭山杳杳虫鳴階隙艸荒荒池塘淡日蒹葭冷籬落西風橘柚黃六代江山金碧地斷碑畱得管興亡

題上藍西堂秀老壁

槎牙此老是枯松衲破寒百病攻嬴得雪霜皮骨在幾看桃李謝春風

讀法華經示防上人

上上不須說我法妙難思汝師釋迦文深欲警羣癡有如優曇花可玩不可持瑤車駕大武火宅鳴狐貍中道息化城寶坊須竟躋將令脫塵网誘設華多辭吾事不須爾父子相恬嬉常行存日用妙處參天倪一性本昭徹春防自熈熈汝亦有父母棄去他人依免懷報何日敬養終無時先靈爲餒鬼由汝身披緇如雲識此心有生皆秉彛謂升兜率天無路誰能知試於淸夜闌回首誦吾詩

義靈廟迎享送神曲【並序】

宣和二年冬淸溪民方臘嘯聚首破睦州二浙震動知臺州趙資道通判李景淵聞亂憂頋官吏騷然獨司戶曹事睢陽滕侯膺力陳備禦守與丞廹大義不敢違然咸無固志侯乃爲書別父母兄弟遂議大修城守且議曰州歲發漕司糴本爲緡錢十七萬半猶未行姑畱弗遣諸邑秋稅應折錢者輸米守勿任漕責侯請身之軍儲遂充乃擇胥吏役營壁子弟聚而教習號忠義兵復慮細民無賴或餌於寇盡擇市防遊手名役而實給之報益急郡寮詾動欲行侯謁守請止之通判遽言戶曹忠矣如眾論何侯責曰大夫世列顯貴荷國深恩身按察而首亂階可斬也丞色沮竟先出其孥守聞已遣由是傾城士庻讙囂四出侯不能禁獨召所給細民諭以利害貸兩獄罪囚令共立功皆感勵願從三年春仙居民呂師嚢應賊導之破縣報至守丞遂奔侯慮惑眾斬死囚十三聲言某官以下棄城皆伏誅矣師囊水陸並下蔽塞川野城上望之危懼欲變侯誓於眾曰城之存亾卽某之死生也上天監之乃晝夜乘堞用寧眾心凡攻城日盡破其機械賊失利退一捨據招延寺侯慮戕及原野命開門取逋亾官吏及士民數萬歸曳柴負粟益修守備師囊果悉衢婺之旅號十九萬復廹城侯親執弧矢連殪二酋闔城奮呼出戰師嚢宼溫州更遣舟師梁忠陳橲追襲溫人喜開門迎之朝廷命將始至然侯所上功皆聽守丞歸爲狀已弗自言而溫州之防復飭二校遜功王師於以見侯忠厚不伐非競名者時姦臣閹尹用事守旣逃罪丞以熈丰故家貴宦連結反得進職就綰州符侯僅比捕盜七人之賞攺京秩去爲衢州司錄事守貳同時而賞亦異章況侯之功乎是時郡士潘君大年陳君師恭與侍郎陳君公輔序記始末皆有因人成事之嗟羣情可見矣臺人遂自爲辭題曰滕戶曹焉後金人南下所至紛擾侯貳政淮寧剪巨寇保陳州及居憂南京士民遮使者願起侯少尹卒捍重圍應天之人祠之名堂淸忠漕淮西復破敵於蔡州人祠之名堂忠惠蓋仗義不一獨臺州守貳棄城身爲曹掾可去而不去卒以死守使敵圍京師而見用於朝不肯以堂堂社禝與人必矣夷考宣政之末縉紳最盛侯僅以一官之微保全四郡所活生齒不知算計彼平時荷寵光踐中外艱難之際竟何如乎而侯自立功後勸進大元帥於濟州反以遷都廷爭五事見嫉時相廢居興化旣還無室廬可棲臺之父老迎至天臺卒老死葬焉世事又可勝嘆乎廟祠戶曹逾七十年紹熈己酉適進職者之孫踵來貳郡乃增繪其祖更名雙廟邦人訴於朝隨卽撤去得正舊像賜廟號義靈繼室趙夫人猶存邦人復走千里並其孫仲宜迎居廟旁侯之烈久矣亦知臺之士大夫之不忘徳也嘗慨天下之事邪正是非皆可易位惟人心不可厚誣是謂天髙地厚立人極而不昧倘弗恃此則古來憸佞得志變亂白黑多矣守城之績可卑戶曹之廟可隳臺人之心誰得而移之增廟於孫亦欲光其祖君子勿罪獨深慨當時姦臣盜弄國柄不過營私安知積欺不已馴致靖康之禍九廟震搖萬方流毒豈特一州而已寧不痛哉某客丹丘覩邦人歲祭乃作迎享送神三辭俾祝巫歌以侑觴辭曰

北固山兮朝暉鼛鼓奏兮吹箎盼夫君兮來止紛老稚兮扶攜斂芳馨兮薦豆君弗語笑兮我懷淒聊相羊兮引釂慰我願兮無違

靑溪煽兮氛妖洶二浙兮波濤花石粲兮江南驛騷匪氓好亂兮生不聊歘蠻方兮同嘯紛醜類兮江臯愬精誠兮上天哀萬命兮孤墉屬櫜鞬兮奮厲忽並殪兮兩凶嗟我父子兮耕農何以報徳兮維孝與忠千齡萬代兮子孫之從

巫覡醉兮君馬嘶風雲驅兮吹靈旗淩浩蕩兮將何之山靡迆兮白鶴飛歲歳今兮望君歸君遊勿逺兮我民之依山阿寂寞兮頺陽西【白鶴山有侯別廟】

訪薛道士不值

三茅俯千山杖藜山气佳來尋薛道士空房鎖煙霞微霜染紅葉晞露浥黃花舞逐西風去湖水夕陽斜

冬雨不止

忽忽時節攺白曰藏光輝重陰潤九野小雨紛微微蒼山寒气深髙林霜葉晞田家秋成意落落乖所期曠望獨興懷戚戚愁寒饑事至當復遣且掩荒園扉

黙齋遺稿卷上

欽定四庫全書

黙齋遺稿卷下

宋遊九言撰

文

黃遵甫字序

余嘗侍坐於外伯父尙書黃公公遊氏出也其母夫人於余是爲祖姑先大父晚就醫昭武因小愈焉實與尙書爲鄰尙書狀貌巋然視瞻端靜其坐如山其行如引繩語音鏗戛如奏金石凡燕私對妻子與盛服揖大賓無小異其接後生晚出𨿽沈靜寡言而衎衎和樂之意徳容藹然可親而不可狎後生望其威儀皆不自知斂袵而心畏之尙書初非有壯聲厲色加之使然也余頻年客遊四方所閱鉅人偉士多矣其天資髙亮襟懷洞然學問宏博固多有之而正襟肅容終日不慢獨未見如尙書者今世學士大夫試使危坐食頃之間往往筋骸倦曳辭气昏惰忽焉不自知其收斂之不至夫然後知尙書之爲難也戴氏禮曰君子有絜矩之道爲其言行足以儀表一世而爲之軌則也夫矩方也凡物方則必正尙書之徳蓋有進於是者外兄仲本防子曰榘今年始行冠禮求字於余余曰正者榘之字然尙書之懿後生不可不聞也榘乎榘乎能遵乃祖之懿而效法焉其爲學蓋庶幾矣請字曰遵甫𨿽然人之爲徳蓄諸內必見諸外若形影然未有貌恣肆而心整飭者尙書生平孝友純厚故徳之形見者如此非飭外而罔內者所可及也遵甫勉之

張子揚字序

人位天地之間陰陽所賦其一性之善初蓋均也惟其气稟有剛柔利鈍昏明緩急之異參差不齊而賢不肖始分人固有剛鋭明決髙出萬夫之表而不免彊戾恣睢意气失中者剛決之過則然也亦有溫柔願慤拱手循循或至委靡不競世之姿質其得中正者旣難若是及夫誘習所移流而爲惡則又有甚焉聖賢之設教察其偏而矯揉其气稟捄其流至曰懲忿窒欲者求返吾性徳而已矣夫善惡之在人常對爲消長若持衡然首抑則尾揚不爽毫分方其微也弗能自克及其流也豈可勝救而君子小人之判決矣古之學者察吾資質之偏病而於善惡之抑揚也深致意焉余友張野夫有子始垂髫神气雋利眸子瑩徹乃翁愛之每指示坐客曰是子也不憂其愚所慮者鋒諤過鋭耳名之曰抑俾其壯也思焉余祝曰美哉愛子之意乎抑其情欲性徳必揚有嚴其身令名必昌天下無恣肆而爲成人之理野夫愛子若是異日立身揚名光顯父母則今日抑之乃所以揚之與宜字曰子揚野夫曰允哉釋名之義乎其遂書之俾無防吾子之言余曰諾哉

童氏子去疾字序

故人童氏子曰去疾請於余曰始名祈之後入庠序偶更是名願有以字之餘曰凡人四肢有風寒燥濕之攻者皆疾也而心志之間偏私邪妄之起亦疾也然風寒燥濕感之於外去之爲易偏私邪妄作於內去之爲難外之疾去則身康寧內之疾去則心康寧請字曰伯康伯康勉之此八物者世人皆有是疾也願先去其內焉斯爲學者矣

李氏子驤字說

馬之行地曰騰驤取其駸駸載驟日進無疆也夫人之爲善倘亦如是騰驤焉其進豈易量哉馬之進可至千里人之進可達聖賢中道而止不如無進李氏外兄之子曰揚孫謂其名不自勵也求易之餘爲名之驤而字曰進夫蓋嘗觀之視鞭影而奔者驊驑之子也防而進者次也倘戀逗遲回屢鞭不前𨿽良樂末如之何矣驤其勉之

黃氏三女甥名說

黃氏三女甥將及筓矣求字於老舅遊某因思曰古之女子罕用名著若姒任姜姬皆氏也大略不名再思如曰姜嫄曰簡狄曰戴已說者固已爲名號則是古嘗有之矣漢以後若班氏女昭蔡氏女琰蘓氏女蕙以其通習文墨又皆有字焉去古旣逺古禮漸廢況今世乎名而字之或存訓戒亦可也𨿽然而母固已名若軰曰華明柔矣今其旣歿汝安敢防而余安可易哉其爲汝次之長曰伯華華必務實命之曰全眞次曰仲明明不欲曜命之曰貴韜是二者君子制行猶然矧居閫內乎次曰季柔柔者坤之徳而婦之本也其曰徳本嗚乎觀而母名若之意蓋有在矣余著其義無它卽而母之訓申之也三甥志之

上官氏女甥名說

上官氏女甥適黃氏子煒而煒亦余家出也旣嫁矣見其舅而求名與字於余余嘗命名於黃氏三甥女固曰古之女子不以名著矣然後世命之實多亦可言之而廼翁好談易汝於兄弟之次在三嘗以兌之三索命汝矣而猶闕其義夫兌說也初九曰和兌吉釋經者謂以和爲說而無所偏私說之正也女之適人能和說其家剛中柔外旣不失正又不過嚴則用之輯閨門睦姻族孚內外其爲吉也孰大焉爲名以貴和而字曰吉卿汝歲時歸寧也見廼翁而問之

過楊忠防墓哀辭

建炎己酉金人渡江車駕幸越杜充以宰相縂諸道兵鎭江左前執政李棁供饟事顯謨待制陳邦光守建康充懦不能戰閉壁莫敢出充與麾下數千人降金北去金入建康棁先降邦光亦降通判楊公邦又獨不從大書其衣裾曰寧作趙氏鬼不爲他邦臣授其僕曰持此以見志吾死矣棁邦光擁公上馬於野次俱見金帥四太子者命之拜公叱曰我不降何拜眾莫敢迫縱歸明日遣其將張太師諭公授以舊官公以首觸階戺求死張大驚止之徐曰公所志固髙然勢已去矣苐歸審思之明日復來公亟移書其帥曰世豈有不畏死而可利動者幸速殺我又明日四太子觴二降人於堂上樂作召公立庭下公注視棁邦光曰天子以若捍城賊至不能抗又不守節更與共宴樂尙有面見我乎帥取幅紙書死活二字謂曰無多言卽欲死書死字下則頋旁吏有簮筆者躍起奪而書曰死於是眾皆動色又使引去明日再以見公遙望四太子遂大罵若恃彊而吞與國天寧久假汝行且覆師尙安得污我帥怒使人疾擊挺交下公罵不絕口見殺剖腹取其心明年敵去州以事上聞詔贈直祕閣官其子二人卽死旁爲墓立廟謚忠防公吉州人政和乙未進士後六十九年建州遊某爲吏金陵再拜墓道嗟嘆而爲辭曰山雲起兮陰陰木嘯風兮蕭森罥荒榛兮頺隧野鳥怨兮淸音噫丙午兮宴安藹縉紳兮多盤系苞桑兮弗戒諭舊好兮開邊釁生兮召禍澒大地兮塵蒙粲承平兮百載莽夷門兮廟宮我逾邠兮梁山敵踵至兮江幹擁貔貅兮首鼠紛雅拜兮後先獨立兮慨陳人自靖兮此身寧爲鬼兮趙氏肯湼緇兮北廷有貪食兮茍哺弗自知兮貌頳握玊麟兮拜敵帥曽莫懷夫忠貞豈曰余兮獨死汝屍坐兮偸生振英聲兮堦下气振動兮淸寧凜名義兮身世九鼎重兮一羽輕翳翳兮幽藏頺陽照兮山荒髮毛齒爪兮一世同腐廟貌圭衮兮千古之光春秋兮代謝勿替兮烝嘗

送竇君入閩序

余方少時讀太史司馬遷之書天下攘攘皆爲利往心竊隘其疾世之深以爲天下豈皆爲利者哉及壯而出遊四方凡耳目所接與身之所歷紛紜膠擾卒歸一轍回誦司馬遷之言未嘗不慨然以悲夫農耕於野工奏其技商遷有無與夫釋老之流所以資人而衣食者姑曰爲利猶可也至於古之士者防而學之壯而欲行之得其志行乎其位以膏澤四海不得其志行乎一身以著於家庭所謂壯而行者豈必皆得時得位哉得時得位利祿固在其中而非防學壯行之本意此六民者大略如是獨爲士者決非可以利言也後世師友講說不明誦其詩讀其書自毀齒垂髮蓋已爲利而學矣讀書者所以決科目也修身者所以取聲譽也卑陋者狥於利而防返髙明者墮於利而不知紛紜膠擾而義理或幾乎熄矣𨿽豪傑之士亦無以自防於世其有不爲利而專狥義理者則共笑以爲迂濶嗚呼利之移人至此極哉余去年來官京輦筦庫之卑門外車馬憧憧往來無過頋者以非利之所在也鎭江竇君文卿素不相聞忽以謁入心固疑之坐頃問其所需則曰吾安居裏門未嘗逺遊且歲時臘享有以自給聞子閩人也子之鄕有晦庵朱先生者願往見之因一遊武夷九曲而歸足矣經過於是一見吾子又何以需爲余喟然曰君生平遊不出裏門今乃無故走千五百里進不希名退不規利君其迂哉求師問道𨿽古之學者所常行而居今之世眞迂者也客去良久不覺愀然自失余今官於是不過利防祿耳奔走於馬塵車轍之間毎旦隨羣入局瘖瘖聚食有懷不得舒有口不得言晡漏未盡卽分散四出搖曳破輿閉不敢啟以爲例應如此暮歸局促坐僦捨中囂塵湫底無數寸隙地可以容足吐气城外跬步西湖粗有山水不得屢至至亦不得久畱回思向來客走江漢登萬山臨襄河過荊門潄玉泉蒙井之幽渉渚宮縱觀龍山蜀江之壯偉日遊防市尋北方歸朝武夫猛士與之杯酒言笑開口吐見肝膽無所忌諱頋視今日折還縉紳之後規規如畏眞使人慨然以悲平生狂疏自信本亦無求於人然竟爲饑疾所驅貪防祿以至於此其視君不逺千里求見先生名儒探尋山水之幽麗此行何啻登仙𨿽曰今人以爲迂而古人亦豈可多得哉然余聞之人之一心明徹精粹纎翳不畱其好善惡惡無所爲而然者良心也及長而交於外物則誘而昏之利心一萌𨿽爲善亦人欲耳其去道益逺今君旣無名利之惑其樂善之意不由外誘此正良心之本然又見先生名儒指其用力之要以自求其良心復其所以明徹精粹者固易爲力異時天理廓然淸風滿襟有以自樂於此世則人以爲迂者又遑惜哉予麋鹿之姿失其本性不能決去林野以遂其所欲緇塵滿衣日懼其昏也於文卿之行賦白駒兩章以送之首章以屬君卒章以屬先生而皆以寄余之悲焉建安武溪遊某述

送林成已序

某縂角時誦習論語君子不重則不威學則不固句讀之師教之曰容色必莊視瞻必正語言簡靜而行步舒徐某應之曰捨是則心志不定讀書遺防是謂不固師喜曰孺子之言是矣防學所對𨿽未盡也然今髮已種種終有愧於此言蓋心者一身之主也四肢五官心之役也心畏拘檢則容不荘心悅紛華則視不正習戲玩則言自喧喜便防則步自亂當其不荘不正或喧與亂也試廻思之此心何在哉學者學正吾心而已矣學焉而猶不能正是謂不固靜其中可以齊其外制其外亦以養其中此內外交養之道然先自內始矣予友林成已年甫冠文筆犀利老成固不患其鈍且遲矣今當隨其兄將母之官也求言爲別且曰必箴其病異時將驗之某不能知成已之病也姑自訟其身之病以告之

送朱景淵序

慶元乙卯某官金陵得友三人金沙之林金壇之劉景淵朱兄其一也維國天資明敏且勇於爲善某气昏惰得所學焉平國剛方遇事不撓某多頋慮得所學焉自知其質如此其柔弱矣又有時而急躁或妄發不能制則審詳寛裕之徳於景淵乎取之是三友者亦不余鄙過從獨親人皆知三友之惠我也而不知某親之實自謀也景淵尉上元丙辰秩滿先去邑中父老惜之未若余之切切也自此躁妄復作何所取則乎臨岐景淵求數語以志交友之思余嘗觀於人之气質大略二端剛柔而已寛和溫雅審詳逸豫柔之屬也人之有是稟者固賢矣然多失之弱弱則於事多弗立遇所當爲常乏決防焉以之爲仁則不彊以之爲義則不果加之以利害之怵因之以世習之移久而不察則廢放委靡隨之此某親歷而後知者書曰寛而栗柔而立聖人中道也景淵有是美也倘從餘言遇應人接物時時試驗之後日相逢能斷某之說爲是與非則景淵用力進矣

送趙簿紫芝序

唐人裴行儉有言士之致逺先器識後文藝某愛其說簡而明足以盡觀人之法蓋士之所能多端惟無是物焉則卑陋簡淺𨿽有才華術略亦罕足觀矣有客聞之曰倘如所言則趙君紫芝其殆優乎紫芝主簿上元嘗因所軄建某事合乎義理之化而不合乎世俗之好紫芝不搖於利害其器則逺而識亦明矣余曰倘如所言或親故笑其拙迂上官惡其違戾則紫芝何以處之客曰不知也吾見其無頋慮無勉彊是其胸次必可探而識矣余曰賢哉紫芝固有短檠寒儒飽辛苦習淡泊其居官欲吐一言立一事利害所怵因防所守甚多紫芝以諸王孫蚤登科目駸駸乎冨貴利達而所爲乃過於陋巷之士賢於人逺矣然人之抗志也自視齒髮方彊意气有餘其初未有不鋭者及乎利達不逢冨貴不來凡吾有欲皆沮而莫得然後稍衰所以士君子變節多出晚歲可嘆也已客曰吾以子言試問其所處若何余曰某與紫芝同官二年相好也大丈夫冨貴利達蓋無非天命耳安得而增損紫芝文章气識固已近道必自知此無俟乎言客退適防紫芝秩滿將歸因書其語以爲別

答滁州範楷秀才書

某承惠書深見不恥下問之意凡聖賢之要語近出儒先示人之大方來書備矣然今世學者與時不同大略皆知聖賢語言名數等級而知道不如昔人何也未嘗以心驗之以身體之空言無益故也敢因盛意試爲一言以與此間同志審其是非而試評之夫人之一心淸明完具無纎毫翳蝕此天命之本人人皆然及生數歳稍知物欲則爲所淆而淸明之體遂爲思慮所蔽思慮日多一日淸明日蔽一日自此而往物欲旣多思慮亦擾見諸行事而君子小人遂分小人勿論也爲君子者亦不過誦習詩書孝弟忠信之訓抑其情欲不敢過失而已其於本心依然未明心旣未明則𨿽所爲時能暗合於道不保其皆不背道所以後世君子徳行事業不大光明者以此今也吾人行已倘直行其孝弟忠信終身寡過猶可也然不可恃也人之爲善旣不明其原則是冥行求合而已隨時所尙姑取利祿亦可也若曰大丈夫生乎此世明古今治亂之原識聖賢千載之心得志而行則不止位貌崇隆自以勲徳爲世所尊不得其志則無俟冨貴自以俯仰光明合徳天地此則非口耳之學所可能也是以先儒教人寡其物欲澄其思慮號爲主敬主敬者此心常存不馳騖於外是也𨿽不馳騖而防閒抑遏復不可過過則心中多事不得其正久亦失之來書言勿防勿助長之說是也旣不馳騖而至於防又不遏抑而至於助長則此心常在一日私妄消散則淸明之體自見矣不必於勿忘勿助長之外別求實見也𨿽然自有志於學者言之始也助長之病爲多蓋驟然制禦速欲成功久無所得則煩倦自怠遂至棄之故其終也防之病爲多此學者通患亦大戒也勿廹勿棄優遊以養其存行之旣久則所謂心者吾身中之靈也安有不見其本體者乎識心之體是謂知道試思之

再答範秀才書

比承惠書觀味語言卻知曽用體驗工夫甚以爲喜書言驟然整頓逼廹太過不見所謂優遊气象只此逼廹鄰於助長矣優遊气象無所別尋旣不逼廹又不惰防久則自然優遊優遊則存矣存之旣久一日脫然私意消散本體昭融斯知道矣然勿萌一心待其昭融工夫旣到自然有見又云屏思慮絕事物身心將置之何地此釋氏所以爲異端此語卻有些病試更體驗吾人亦有無思慮無事物時身心在何地乎後便見報又云卽事卽物動一思慮不爲事物所惑則處萬物皆有主宰此不可輕言學者惟其一心未能主宰是以逐物而去正用功之時也

答遊儆秀才書

幽憂杜門早間儼然辱臨且惠書不防宗盟之好而加以誘借奨飾之詞此意良厚何敢當也頋譜系殘缺未知昭穆之序彼此不敢遽辧尊卑耳吾宗自鄭太叔以來視他姓最不繁衍入司馬晉以至南北朝見諸史籍者不過三四人皆無大勲業興起宗緒綿延至今寂寥若是可不懼哉𨿽然功業固無待求也使吾宗人散居四方其從學也皆慕爲士君子之行其農耕藝賈也皆爲善人傳之不絕使遊氏號於天下毎爲善姓如是足矣聞敬仲頗亦好遊凡四方與吾同姓者其致餘言而告之使轉相勸勉此區區之心計吾宗有賢者亦當以餘言爲然也少頃求見以謝先施

原譜

周衰五宗九兩之禮廢久矣五宗廢則世緒益亡九兩廢則宗族不系斯民去其邦邑散無所統者豈特一姓而已哉五宗九兩廢而族不聚居比廬井田壊而民不生聚學士大夫不防其先者有氏族之譜存焉耳唐初髙祖太宗驅羣雄以得天下起圭竇者或廠髙門奮鉗徒者或建大斾時君惡夫故家之自崇而輕我之爵祿也取氏族之說一槪而非斥之當時一言不合怒而求勝孰知有流乎陵夷至於唐衰譜學棄亾盡矣嗚呼矜其門閱不足尙也而其流至於遺失宗緒可哉士之出於千載之下區區欲本其所生以支綴其宗族者無他姑自飬其孝弟雍睦忠厚惻怛之心而已矣此學者述譜之意也遊出於鄭而今之望以廣平馮翊者或以爲司馬拓防之世嘗盛於其地耳或者又因其望之同乎宋也則曰得姓於宋公子遊凡此皆以氏族廢而遷徙不常無足多辯而某之爲譜也獨深有意焉自宗族之恩缺而民不知親其親自貧冨貴賤之勢相軋而親親之恩愈薄異姓之人卒然遇諸塗利害气勢莫能相及而愉憂戚或相與共而爲同宗則反不然賤而卑者或陵之冨而貴者或嫉之因其陵與嫉之心生也而宗族以睽至其極則兄弟不相能者多矣昔髙齊及宇文戰齊之宗有言曰我寧使宇文得之不欲使安陸王得之凡今之爲族黨未免類此就其二端言之嫉者可憐而陵者可責也嗚呼鳥俯而啄獸走而嬉猶徘徊頋羣而懼外物之害也可以人而不如飛走乎蓋以吾身而視吾宗其支𨿽遐而其初則父兄伯叔爲本實同觀其同則死防緩急可以相保而不可以相棄此聖人治天下自家至國篤近舉逺之原也曽謂匹夫而居一鄕獨不念乎如前所謂貧冨貴賤之際固可勿論矣豈至反不若塗之人利害莫相及者哉又豈肯漠然相視如途之人而已此某述譜有望於吾宗之意也吾之祖自唐末居此至某之身十一世而某下復三世矣合十有四世幾三百年枝葉扶疏盛衰相防而途逢莫辧某從親逺遊幽憂而歸因霜露之疚懷而念吾宗也深有懼焉則詢之遺老稽之殘牒自十世而上凡官稱名字配耦卒葬幸有得則皆錄之而不忍遺以著吾同宗之始終固未暇詳其所生而溯其所旁出以爲立譜之法也然得某之譜而續之各本其所生而自詳其所出固無病於今譜之繁不害其傳之無窮使吾宗人觀此圖而明其父兄伯叔之本同良心油然而生則夫孝弟睦雍忠厚惻怛庶幾可作是某區區之心也而法之繁簡豈暇言哉嗚呼人心之散久矣親其親猶或防之誰謂觀其圖而可以作其孝弟忠厚之風然吾固曰良心人之所同因其空言而動其良心溯其圗沿其本支或有興言未可忽也某嘗侍坐於族兄仲華卿先生爲言大父大中公久宦而歸途逢一叟問姓曰亦族人也問尊卑曰若以序言叟忝兄也惟其賤加貴不可耳大中喟然引咎延於家庭掖兩吏而拜之嗚呼以大中之徳而拜其宗兄不足多言而世衰道微目之所擊多寒心焉前軰長者之風未可防也故陳其續譜之說而附以大中之遺事此又某有望於吾宗學者之意也

遊氏世譜

遊以氏見春秋之世者三晉周鄭是也按左氏傳魯荘公二十四年晉桓荘之族逼獻公患之與其臣士蒍謀盡去遊氏之族僖二十四年鄭人伐滑周防王使大夫遊孫伯如鄭此見於晉周者鄭文公之庶子曰蘭其母燕姞夢天與已蘭因名之是爲穆公穆公支子十一人而爲卿者七號七穆公子偃七穆之一也偃字子遊其子蠆字子蟜楚字子南昭公元年楚以罪奔於吳不知所終獨子蟜之子曰吉曰昄論語世叔討論之左氏子太叔美秀而文者皆謂吉也古者天子建國因生以賜姓胙之土而命之氏諸侯卑不得賜姓世子傳嫡相紹而支庶稱公子公孫公孫之子用王父字爲氏故子太叔始用王父之字氏遊而晉周二族莫知其得姓之自且其後久已無聞惟吉子遫昄子良見於經傳且偃蠆吉遫仍世相鄭至戰國鄭僕於韓世緒始不續今之言遊氏不敢本晉周而本鄭公子偃者蓋猶有傳故也以鄭言之實姬姓矣周之季樗裏子有客曰遊騰西漢藝文志有遊棣子著書一篇自秦漢曹魏更數百年無見焉至西晉時始有豪於金城者與麯氏敵西州諺曰麯與遊牛羊不數頭南靑門北望朱樓其仕於時有楷爲金城太守遷梁州刺史有顯爲司校尉而刺史與司譜世不詳西晉衰居廣平之任城者有子逺剛方忠智仕劉曜位大司徒有邃仕慕容廆號稱股肱有綸保苑鄕授幽州王浚爵命其兄統爲浚司馬有欽馮翊人苻堅敗據頴陽自統而上皆言廣平人亦不能知其昭穆也逮拓防世任城之遊益盛曰雅字伯度仕太武累官祕書監梁郡公卒贈相州刺史謚宣侯子僧奴孫雙鳯皆襲爵而宣侯之弟恆其子曇防爲中散遷典侍令贈肆州刺史同邑又有樂浪太守鱓仕慕容熈樂浪生防仕馮防假廣平太守廣平生明根字志逺宣侯從子弟也性淸約綜習墳典仕魏屢進讜言位議曹尙書大鴻臚卿封新防伯歷官內外五十年年逾七十致仕又起爲五更賜安車給上卿祿國有大事璽書訪之卒字靖侯子兆字伯始襲封終尙書右僕射謚文貞公子祥字宗良襲新泰伯位國子博士文貞淸貧儒雅方正之操時人服之方明帝之初近侍羣官預在奉迎者自侍中崔光以下並加封而文貞亦加文安縣侯獨辭曰子紹父爵禮也卒不受及博士之世明帝以文貞昔辭縣侯復欲封博士博士守父志又固辭論者髙之文貞爲廷尉時宣武嘗有所勅文貞執不從曰臣安可曲筆也及元乂將害太傅淸河王懌公卿畏乂皆失色順令文貞獨抗不可至是明帝又追論文貞淸河之議封博士髙邑縣侯髙邑卒謚曰文子皓字賔多襲爵終侍禦史蓋自樂浪太守六傳至此世系又亾隋史有靖侯孫曰元字楚客亦居廣平之任城父寶藏止云位至太守煬帝使元督運黎陽引大義責楊感感反謀已固害之贈銀靑光祿大夫拜其子仁宗爲弋陽通守然史稱光祿於靖侯爲髙祖則太守與侍禦爲昆弟矣不知果爲髙邑之子否乎又不知所謂孫者果爲曽之或姑以逺言之乎遊自得姓以來獨此八世爲可考而中斷勿眀復不敢支綴嗚呼譜緒散亡眞可嘆也侍禦有弟曰安居仕髙齊亦襲新泰伯靖侯叔父矯歷濮陽鉅鹿二郡守贈冠軍將軍相州刺史冠軍之孫馥爲國子博士博士之弟思進尙書郎中史牒所載又止此魏志復有郡功曹毅字防齊生子楚字子元爲隴西太守以功封侯髙齊有相州長史京之生女爲神武妃見謂有徳又有中書舍人詮之見於南史此皆散在簡編不可考輯者也李唐之世與隋齊魏相接而廣平任城之族又微有曰仙芝曰奉寰僅爲禆將無勲名可見寰之子曰騫開元中桂州都督平廬節度使見龔歷運圖耳又不知此三君果爲廣平任城之裔否也唐至五代三百五十餘年登科記僅得九人曰山甫曰幹晦曰芳曰溫曰申伯曰蔚曰恭曰震而五代一人曰邵名又不顯惟九國誌列傳載恭字夢得建安人以文才見推爲楊行蜜知制誥卒子簡言字敏仲仕南唐李氏累爲翰林學士輔後主爲門下相子孫位千牛備身自此入本朝矣某居田間無多文字可以稽據蓋自左氏而下尋繹史傳所得者止此至於稗官虞初雜記與夫古之言氏族者無暇盡閱𨿽然大略具之矣自先君朝請逆數而上十世祖匹始爲建州建陽之長平里人匹生吳仕爲鎭使始分二支其季某生二子季曰廓廓三子仲曰惟惠惟惠二子季曰正卿正卿二子季曰宗元當仁宗世州舉進士上南省有司首選之是時廷試猶有黜不盡取公見遺而歸早世以兄晞古之子軾爲後是爲某曽大父隱居勿曜賦詩飲酒徜徉武溪之濆姿豪逸而不談人過爲詩淸勁而不刺譏當時之事兄弟三人友愛皆篤曽大父名𨿽出繼而省元兄弟未嘗析居故三人終身亦不異食鄕老至今誦之裏有三惡少荷戈醉行裏閭驚竄公見之曰何哉曰某氏子抑吾气莫能伸將殺之公曰殺之能免死乎曰不能然則何苦至是少年悔公語某氏子善遇之鄕人以是化其徳所居號梅軒月榭而自號武溪釣翁當世文人達官多過其廬公與之飲而未嘗出也其詩曰一江短艇橫靑天浩浩白雲行蓬醉臥兮非獨醒不知夫軒之與冕孰念夫功之與名歸去來兮一竿月明其風致如此生二子季曰其藩卽先君之考也徳如武溪而姿粹和宣和間居太學上捨太學之士尊師之登戊戌進士第歸邦邑邦邑之士尊師之在太學時從遊者後多至宰相侍從公淡然不往求也終朝奉大夫後贈大中大夫有二子先君巖冢嫡也紹興辛未進士終朝請卽此某本支也然獨詳何哉譜者某所述而知吾之祖爲詳故也其始祖而下分者自列著焉聞之故老四世祖諱【闕】者歿於雍熈四年自雍熈丙戌上至太祖受命才二十七年則始祖自唐末居長平無疑然莫知其所以徙𨿽曰知制誥父子爲建安人不敢指之爲祖者以時考之蓋先之矣嗚呼寥寥千載宗緒綿延逆而數之可推者僅十世孝子慈孫之心寧不悲夫故裒集歷代之書以爲得姓之傳其十世之譜有所論次者見諸後述

送遊子正歸蜀序

人之生也始於父母之身旣爲兄弟又爲孫子自是以往其傳寖分矣寖分則情益疏久之相視爲路人矣有能回首思之凡我族姓實均受气皆同厥初惟其久而寖逺也寧不惻然而悲乎庚戌辛亥某居廬茹哀之隙懼其若路人也嘗爲宗譜矣癸丑出遊江淮客金陵而吾子正適以命召出蜀過焉初丁酉戊戌間某爲潯陽獄吏而畏齋制機過之問上世之事言靳州曁察院嘗拜兄弟於淮之南靳州則制機大父而察院某伯祖也以齒次之某拜六兄於九江而子正篤於禮義又自言畏齋親則季父而學則師友屬其來江南見尋子正復拜某於金陵某𨿽甚卑以世次不敢辭旣思之頃述宗譜方十年耳猶懼其若路人而畏齋之屬子正相親若是畏齋之意固厚矣子正亦賢矣哉今將歸蜀因備載三世百年之好寄謝諸宗人使百年以後閩蜀相望卒然遇諸塗推其世次而考焉豈無惻然以悲慨然而興起者則親親之意其庶防矣然吾宗自得姓以來其生不蕃富貴利達偶然外物不足多慕使吾宗人爲士者孝於家信於鄕服詩書而重名教爲農商工賈者崇孝弟不爲非僻百世相傳而吾遊氏毎得稱爲善族足矣風髙江寒佇立舟次言有盡而意何窮子正其徧寄聲焉

陳氏族譜序

余家長平西山之下山之脇曰竹田竹田之陳猶長平之遊皆裏中著姓而絢叔陳之良也暇日常爲餘言中之族分自邑西曰【闕】亭來居北樂親旣亾而兄弟五人指眾無以容故兄居於東以東兄名之今語訛爲東坑弟居於源以叔源名之今訛爲水源竹田者叔源之分也世數旣逺先兄淳嘗欲爲譜以系宗緒未竟而歿中今述之稍有倫矣某聞而嘆曰嗚呼上世風俗其篤厚孝愛於此可見乎人之生也兄弟實同一气久而支分別其流益遐而情遂至於相防前軰懼其情之疎而至於相防也是以立名以記之使後之子孫自西而望者則不防兄之所居自流而企者則不防叔之所捨因所居之名以識之見上世之意則孝弟之心或有時而可作前軰用心如此後人其可防之乎而世道衰微同室而處猶不和協競攘訟鬭紛如也況敢求其企望而記之者哉絢叔孝弟惻怛不防先志而爲此書使陳之後進誦詩讀書者又念絢叔之志勿防則孝弟之風𨿽傳之百世可也吾聞兄弟睦者家必昌親黨睦者宗必盛絢叔之志如此宗族必有聞而興起者是可重也絢叔曰爲中書之將持以示東兄叔源諸族庶幾盡區區之心又不防吾子之言余謝曰某固欲行之長平徳薄人細病未能也絢叔求言敢不敬諾

建陽麻沙劉氏義莊記

古者井田未隳大宗小宗之法隨之以存斯民族姓亦有所系患難可以相救死生可以相防而聖人設教亦必起於親其親長其長推以雍睦九族斯民服習上訓其惻怛之念常得自近始此三代教化之原也後世阡陌一開宗無系屬多流離四出死徙不聞而親親之恩益狹夫豈其良心之不存蓋勢則然也至乎禮義不聞民之耳目不習風化私心旣勝疏外之情先起於骨肉因其近也忌嫉反多至若矜權尙勢或卑伯叔之賤貧營身競利不卹兄弟之窮苦於所厚者毎毎先薄良足嘆也始余逺去鄕井聞麻沙有劉君淵者遇歳饑粒米湧貴則倒廩濟糴以倡鄕曲獨視丰年之價余心善之旣歸裏中又聞爲義莊以給宗人而未得其詳也余族孫一鶚從君來訪於武溪之上拱而曰淵不幸少孤且貧今自艱難中偶致豆羮柸飯之給而思寒宗之不自食也蓋嘗分而餉之願得文字以垂子孫余嘗有其志而貧弗暇尢媿赧焉試閱其約有言患苦鄕閭害及族黨者𨿽貧勿給男壻越禮女適非正者𨿽貧勿助又若墓祭以思祖先延儒以誘後進頗亦謹於名教不獨使宗人之食其食誠可嘉也嗟乎人之生始於父母推而大之世數𨿽遐皆同一气也誰無惻隠之心霜露之感寧不興懷特未思之耳宗法旣壊士君子無地以致其親睦之意獨有義莊一事猶能稍合宗族而収其流散是以前軰多畱心焉而範文正公家法最備君準則其書當矣然冨者有資而不肯爲貧者有志而力不逮使天下之族咸有如劉君用心則習俗當亦近厚又豈至若越人之視秦人之肥瘠哉是亦爲政者之所欲也𨿽然冨者出資以輯其宗族貧者食粟以興善行正交相勉之道惟彭城氏裏中冠族必有取於餘言因以及之是劉君求我之意也

藍橋記

藍橋取裏中著姓而名之也裏中之姓多矣何以獨著藍氏爲其挾詩書而爲士也詩書之澤大矣孝弟自此興禮義自此出防學壯行可以表倡鄕曲使農工商之民得所視效橋之不以他姓而著藍氏蓋裏中所宗故也藍氏子元頻過余不倦以橋成丐詩餘老病不能詩出鉅編相示其佳作固多矣然多引稗官所載裴航雲英及仙人采和欲誇大以爲奇事以余觀之由前說則滛誕無訓尙神仙則虛無不經豈爲士業儒所務哉昔鄭康成著學行於鄕里人號鄭公鄕藍氏子以某之說諗諸耆老子弟使挾書爲士者世世有人則橋之稱謂相與爲無窮不致使他姓得而名之則詩書之澤愈逺矣雲英采和之滛虛其歸而刪之防其弟興祖至合辭曰是寒宗之志也乃書

防劉少府與諸將書

某爲童子時已熟聞鄕老談道故寶文閣學士劉公之爲人蓋英豪豈弟萬夫之特其發爲功業光明俊偉如溫太眞李文饒不足多尙參佐忠獻張公撫帥川陜摧方張之虜卒全蜀漢使國家駐蹕江南無上流之憂公之防略固已載在國史至於風儀偉然急人之急憂人之憂捐金指廩築室分田以居故舊防獨四方士夫蒙被不可勝數公薨之日家無餘資此𨿽古人不多見某恨生晚不得執鞭爲役蓋常欣慕焉回視世間卑陋局促終日營營眞使人慨嘆其孫學雅出公在川陜時與諸將書稿愛國拳拳處事精密幅紙卽可見其翰墨之妙又餘事耳學雅其寶之此非止私家之藏百世之下秉文筆者有取焉

募建建陽縣朝天橋

臥虹影於雙溪偶隨川逝念鳩工於百里庸詎無成況地連閩浙之要衝而路踵輪蹄之來往要當累趾安行於砥道之上庶免蹇裳病渉於剡楫之間役大而費繁功成而利溥解惠州之犀帶願繼髙風成鄭國之輿梁不勞指日

附詞

沁園春【五十五自述】

五十五年滿簮華發儼然遂良又何曽戚戚蓽門圭竇又何曽汲汲玉帶金章困後髙眠饑來口飽老矣狂夫老更狂空回首嘆世間名利傀儡開塲幸臨晚節安康又両日三秋催肅霜嘆生朝亦是賀賔踵至龍鐘矍鑠何足稱觴喜對諸賢笑談世事相防親朋醉玊觴誰如我素樂天知命不事侯王

華陽洞詞三章

河漢澈碧霄晴九華仙子到凡塵涼夜山頭吹玉笛纎云捲盡月分眀

香露濕艸晶熒起看大地盡瑤瓊下界千門人寂寂空山夜靜海波聲

仙子去眇雲程天香杳杳佩環淸回望九州煙霧日千山月落影從橫【右詞三首見元劉大彬所輯茅山誌中】黙齋遺稿補遺

題古田寺西堂壁

傾巖終日倦躋攀蹔借僧廬半日閒砌下微流走淸泚前含籜隨斕斑風來有徑侵危座云出無心度逺山勸取髙人長寄玩相隨猿鶴傲林間

題武夷毛竹洞

毛竹連雲路欲迷洞門深鎖落花遲曽孫幾度春風老未入仙人一局棋【右二首見曹石倉宋詩選】

美人倚樓閣

檐頭燕子說春寒蝴蜨悠悠午夢殘睡起髙樓多少恨天涯小雨怯防幹

溪上

煙開曉日照溪頭溪上人家岸下舟啼鳥不知春已老數聲啼破碧巖幽【右二首見詩家鼎臠】

秀州道中二首

一春煙雨歇空蒙髙下川原杳靄中畢竟春光遮不得滿村花栁自靑紅

漠漠秋原禾黍空藤蘿古木梵王宮孤村野水斜陽外無數歸鴉落晚風【右二首見檇李詩系】

黙齋遺稿卷下

