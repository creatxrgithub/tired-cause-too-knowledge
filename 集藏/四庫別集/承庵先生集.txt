承庵先生集

﹝明﹞胡松著

●目錄

卷之一

奏議十七篇表四篇

卷之二

序十七篇

卷之三

記十四篇

卷之四

記墓志銘雜著七篇

卷之五

五言古詩七言古詩

卷之六

五言律詩五言排律

卷之七

七言律詩五言絕句六言絕句七言絕句

附同心集

●承庵先生卷之一

新安績溪胡松著

男廷烋孫子豎編輯

奏議十七篇

表四篇

◆奏議十七篇

遵律詰窮宸濠餘黨疏

議罷役散財以固國本疏

議核實功罪以激勸人心疏

請黜羣邪以淸仕途疏

薦拔遺賢以勵士風疏

請退黨逆內豎疏

陳三策以革獘安民疏

請禮賢以輔徳鎭俗疏

搜羅幽隱以圖治功疏

獎用恬退以勸臣工疏

陳情乞恩歸飬疏

乞恩攺選便飬疏

劾橫臣舉用姦黨疏

懇恩休致飬病疏

奏通河道以便漕運疏

薦舉江淮兵備官員疏

懇辭爵秩退閒疏

○遵律詰窮宸濠餘黨疏

巡按山東監察禦史臣胡謹題爲懲姦黨以彰國法以正人心事臣伏覩大明律內一欵若在朝官員交結朋黨紊亂朝政者皆斬妻子爲奴財產入官又一欵凡諸衙門官吏若與內官及近侍人員互相交結漏泄事情夤緣作獘而符同奏啟者皆斬妻子流二千里安置欽此切惟典刑有五而五者之中以死爲極死刑有二而二者之中以斬爲極今朋黨之人律曰皆斬然則祖宗立法豈無深意於其間乎蓋以其名位常相依權勢常相倚雷同之論足以顚倒是非附會之言足以變亂黑白毒被天下而上莫之知政歸私門而上莫之覺天下事其不敗且去者鮮矣是故人臣之惡莫大於植黨而人臣之罪莫大於黨惡夫況夫謀爲不窺伺神器其惡尢不可言從而黨之又可勝罪哉乃者宸濠播亂兩京戒嚴四方震動陛下赫然斯怒不惟親率六師以討之而已方其告變之初卽收樂人臧賢而寘之法旣而又收姦臣朱寧廖鵬等而下之獄豈不以臧賢朱寧爲宸濠之黨而寥鵬等又黨於朱寧也歟夫何臧緊已死而中外人心猶未之厭朱寧廖鵬等已執而遐邇物議尙未之平意以宸濠之未敗露也在朝諸臣或先事而逢其惡或臨事而遂其非或潛透事機而爲之心腹或摶弄威福而爲之爪牙且貴爲寧王富享一國乃復賄賂公行於權門書郵競馳於要路以春秋之法論之果何所希冀耶則宸濠之黨殆不丄臧賢朱寧一二人明矣至於朱寧之黨則又難以枚舉或托爲親識不顧鼠附之羞或事爲父兄罔卹狐媚之誚或假一朝之權而任情以殃物或崇千金之賄而釋罪以賈榮彼廖鵬軰特其尢著者耳斯二黨者誠天地所不容神人所共憤臣偶得於風聞𨿽未敢遽指其名然皆鑿鑿乎事之所必有者陛下寧不思所以懲之乎夫威福人君大柄福以黨善濫之適足以長姦威以罰惡弛之必至於稔亂昔者逆瑾之變罪止於張彩焦芳等而餘黨悉置不問陛下之仁固大矣但法网旣疏人心斯玩今日之禍未必不自逆瑾有以啟之使於此又從而姑息焉臣恐後之視今亦猶今之視昔將來之禍愈不可測且安慶重圍九江失守勢之危窘實足寒心幸賴皇威雷震凶梗土崩月未再周相次授首今六師凱旋之日正羣慝心動之時人言𨿽未可盡信而見在之薄籍可查物議𨿽未可遽憑而見存之俘囚可審伏望特勑三法司會同多官嚴加查審仍親賜覽觀以馬﹖念其實鞫問以求其眞然後量其情之重輕爲其罪之大小或明正典刑或罷歸田裏用懲旣往以警將來若然則天下咸知犯法者終不可逃爲惡者終不可掩國法不期彰而自彰人心不期正而自正而雍熙太平之治固可坐收於無爲矣天下幸甚宗社幸甚

○議罷役散財以固國本疏

該山東布政司經歷司呈據臨淸州申抄蒙禦押內官店食店收拾整理裝修合用人匠木植專﹖瓦瓦石灰等料並二座店內該用各樣家火等件俱著王勝監修整理凡所用物料俱問鎭巡等官取討處置用迥數目計寫明白務要修辦停當以候應用欽此臣惟民者國之本財者民之心其心傷則其本傷其本傷則枝榦𨿽榮其萎也可立而待他自古人君知乎此則治治則存不知乎此則亂亂則亡治亂存亡之迹載諸史冊班班可考陛下嗣位之初躬行節儉郡國無私獻朝廷無私求邇年以來惑於細人之說巡遊無度工役濫興民力之竭未有甚於斯時者臣愚謂節之愛飬之尙或弗克濟況可戕傷滋甚略無一寸愛惜乎請爲陛下言之去歲逆藩告變陛下赫然震怒親統六師以討之亦惟欲戡禍定亂以安天下之民耳農夫蠶婦凍而織餒而耕殫力忍死以供六師之費而不以爲勞是亦有以仰窺陛下之心無他凡以爲民焉耳夫何正當凱旋之際反爲競利之圖重傷百姓之心以搖宗社之本臣竊憂之昔公儀子拔園葵織婦天下後世讓其賢謂其不爭利於民也關市之利小民趍之謂之逐末今乃降至尊而行小民之事辱萬乘以效逐末之爲其視公儀子何如哉伏覩禦押有曰所用物料俱問鎭巡等官取討處置斯言也竊又以爲陛下惑矣夫陛下取之於鎭巡鎭巡復取之於鄕至於鄕則皆出於疲民之肝腦筋髓耳今山東淄川等縣彊賊嘯聚滅而復起民心若此可不謂離乎民心之離國本之揆也國本之揆此臣之所以不容己於言也然臣之所言特謂陛下撓廢公方崇聚私貨非義之所當爲耳抑孰知非惟不當爲實亦不必爲詩曰普天之下莫非王土率土之濱莫非王臣則普天率土之財何莫非王之財也故曰百姓足君孰與不足乃今別置內官店食店與小民競一朝之利而失億兆之心豈所以示天下訓後世哉大抵天子之富與庶人不同唐臣陸贄有言務鳩斂以厚帑櫝之蓄者庶人之富也務發散以收億兆之心者天子之富也伏望陛下三復斯言深惟斯義約已以便民以義而爲利如前所謂二店之工之費卽賜罷止至於各處非常之貢折幹之銀亦賜發散或以準作各地方軍國之需其應天淮揚濟寧臨淸等處皆六師所經所駐而斯民受害尢深者仍乞出內帑素所蓄積以賑之於以收民心於旣離固國本於將顚則天下幸甚宗社幸甚

○議核實功罪以激勸人心疏

竊惟福所以賞善必賞得其道而後天下勸威所以罰惡必罰得其道而後天下懲有功者進而非功不錄斯爲得賞之道反是則謂之濫濫則不足以示勸而適足以長姦矣有罪者刑而漏网不容斯爲得罰之道反是則謂之弛弛則不足以示懲而適足以稔惡矣故曰威福人君之大柄弗弛弗濫柄斯得焉得則治失則亂理勢必然捷於影響可不愼歟臣請爲陛下言之乃者宸濠包藏禍心窺竊神器自國家以來所罕聞者提督汀贛等處都禦史王守仁今升江西按察使伍文定等相與倡明大義恊謀戮力數戰而後罪人斯得是皆上賴天地祖宗之靈與國家養威蓄銳之力夫豈偶然也哉先皇帝追惟亂源逮系逆黨如錢寧畢眞廖鵬等相継下獄是於罰惡之典固已舉行而尙有所未盡者能無望於今日也乎至於賞善之典當時𨿽有紀功冊籍而中間承舛失眞未足以厭人心者類多今陛下嗣位之初正天下觀望之際賞善罰惡一有未當則非所以昭大公而示勸懲也夫倡義如王守仁等固所當錄而鄕風馳義如先任進賢縣知縣劉源淸等亦不可以或遺向義者固不可遺而詭隨無良如今升兵部尙書王憲輩則不可以濫賞黨逆如錢寧等固所當誅而懷姦漏网如先任都察院經歷錢岌輩亦不可以不問漏网者固所當究而蹤迹曖昧如舉人冀元亨等則不可以肆刑合無將江西討逆之功選差風力給事中一員前去會同彼處巡按禦史從公核實定列等第務使爵之所授以功而不以情賞之所加以勞而不以竉至於宸濠之黨而錢寧爲之布置者皆有簿籍可查況逆濠𨿽死賊寧尙在口實足徵仍乞敕三法司會同多官嚴加查審情罪深重者𨿽旣漏而必誅情法矜疑者𨿽已系而亦釋使遺姦不得以幸全而疑似不終於無訴如此則陛下之威日益隆朝廷之勢日益尊而天下之人心日益懲且勸矣豈不盛哉豈不快哉

○請黜羣邪以淸仕途疏

臣惟稂莠刈而後苗始茂沙礫去而後食可餐苟懷姦餙詐之徒不有以黜之𨿽聖王其奚以爲理是故虞舜正四凶之罪孔子明兩觀之誅夫豈得已而不已哉誠奉天討而急當務也陛下初膺歷服四海觀望國家隆替本於此天命離合基於此生民休戚兆於此人才用捨尢所當愼臣陛下之耳目官也耳目之官不司其職則陛下之聰明或有所蔽臣今冒昧而言伏惟垂聽而熟察之幸甚訪得先任兵部尙書今攺吏部王瓊招權弄柄旁若無人鬻爵賣功惟規利已納交於賊寧方張之日罔知狐媚之羞巧脫於逆濠旣敗之餘終是狗苟之行工部尙書李鐩年已龍鐘而貪饕愈恣爵叨宮保而趍向益卑任姦子以通權門奚卹人之笑罵盜官錢以肥私室惟圖已之便安總督兩廣軍務都禦史蕭翀陰結權姦而遷官大驟陽施恭順而穢行實多巡撫順天等處都禦史劉達叨風紀之任而俗气污人競昏夜之哀而醜聲載道巡撫甘肅等處都禦史文貴人品卑下公論素已不容性資回邪淸階豈宜再濫巡撫宣府等處都禦史寗杲殺平民以報捷怨已結於人心餙艷女以求官罪難逃乎名教玆數臣者或曾經言官論劾而彊辯以餙其非反肆擠排之毒或已被朝廷擯斥而陰謀以復其位殊無廉恥之風誠所謂舜代之四凶魯邦之正卯原情定罪其獲免於聖朝之誅幸矣而乃復寵之以爵委之以政天下事豈堪小人再破壞耶伏望陛下體王聰明之徳以察諸臣旣往之姦法祖宗英邁之風以圖今日維新之化將臣所言下吏部從公查議或者臣言不謬乞將王瓊等卽賜罷黜別選心術正大操履端方之人而代之位若然則國勢日益尊崇天命日益凝固生民日益阜康而四海內外咸有以知大聖人之所作爲度越尋常萬萬也宗社幸甚天下幸甚

○薦拔遺賢以勵士風疏

臣聞經有曰濟濟多士文王以寧又曰無曠庶官天工人其代之蓋謂賢才國家之利器而自古及今未有捨之而能致理者也臣一芥凡庸謬持風憲賢而弗知則失持憲之職知而弗舉則非爲國之心每懷此憂悉意咨訪輙自揣擇思舉所知猶懼鑑識不明品藻非當反復參校未果上聞玆以臣所暗知兼聞公議投閒置散之士其中綽有可稱謹具以聞伏惟采納訪得先任大學士謝遷先任戶部尙書韓文先任都察院左都禦史彭澤先任巡撫四川等處都禦史林俊先任巡撫保定等處都禦史張嵿先任南京使部侍郎羅玘之數臣者文章足以華國政事足以匡時而勁气直節足以廉頑而立懦是皆人心所屬士論所歸一時人物蓋鮮能以出其右者或遭讒忌被黜或因連累乞休或以恬退自髙而甘心畝畆或以老疾自諉而飬志林泉考之先朝威著茂烈問之今日悉謂良材而況年齡尙早精力未衰玆欲旋乾轉坤以圖維新之治則若人者恐不容於不用也伏望陛下惇付物以能之義闡恭已無爲之風體陶唐有虞聰明之徳以敷求法聖祖神宗蔑卜之心以拔擢特勑所司將前諸臣以禮起送赴京仍乞因能授任不參之以匪人推誠布公勿牽之以中制夫然則凡有志之士皆將聞風興起以仰承睿意今日之政必有以增光祖宗垂憲後世矣臣不勝願望之至

○請退黨逆內豎疏

近得邸報罷閒太監蕭敬仍復司禮監掌印視事臣披閱再三無任駭愕竊惟陛下聰明天縱仁孝夙成在藩邸時固足以系天人之心矣先皇帝親決大策順天人之心挈祖宗百五十餘年之土地人民而歸之陛下則陛下嗣先帝之位必思有以成先帝之志可也彼原任司禮監太監蕭敬厚貌深情如麼如魅老姦巨猾似信似忠誠堯之所謂象恭舜之所謂任人者先帝怒其爲人姑示薄責俾之閒住當是時敬已無復有完軀計矣不幸先帝中道崩殂未及明正厥罰是則蕭敬誠先帝之大罪人也今陛下嗣先帝之位而梓宮在殯寵先帝之大罪人豈所以成先帝之志而妥先帝之靈也哉臣請爲陛下言蕭敬負不宥之罪者今夫諸衙門官吏與內官互相交結律有明禁況宸濠處藩王之位蕭敬握司禮之權顧乃日與通書納賂相來往其意何居臣聞逆濠書有曰今天下事在外有陸公在內有蕭人夫所謂陸公固已系之陸完矣而曰蕭人果何人耶非敬歟且宸濠之請護衛其逆謀已露陸完屍大臣之位有本兵之責依阿奉承罪固莫贖而當時秉筆以主張於內者又非敬歟臣愚謂完之與敬其情其罪特伯仲之間敬也乃黜之於始寵之於終而完也獨蒙其辜臣固知完之罪當死而揆之知情同罪之條則其目終不暝矣今議者有曰蕭敬嘗事憲廟矣嘗獲罪﹣77166。029B﹣孝廟矣今日之進或出於此夫以陛下始卽位用一近臣而天下有此議豈所宜聞哉臣固知陛下決無此也庂敬老練辯愽或有可取焉耳殊不知小人若無才不足以動人主從古已然要當察其存心而後可抑臣猶有說焉昔漢髙稟大度故其時多魁傑不羈之材漢宣精吏能故其時萃循良核實之士是人才之在天下惟在乎人主獎勸之使﹣77166。030A﹣陛下誠能正心修身以端取人之則賞善罰惡以盡用人之方則觀感激勵之餘眞才輩出森若林會而將用之不旣矣矧玆寺人內豎尢非所難得又奚必戀戀於懷姦餙詐之蕭敬耶伏望陛下熟察大姦亟牧成命仍將蕭敬付之法司明正厥罰若必欲憐其區區犬馬之勞則亦當迸斥遐方永不敍用夫然後公道彰而人心服故曰天不爲一物枉其時明君不爲一人枉其法惟陛下之畱意焉臣干冒天威不勝惶懼殞越之至

○陳三策以革獘安民疏

臣惟天下事有本有末有源有流不患末之不正而惟患本之不端不患流之不淸而惟患源之不潔不端其本不潔其源而欲未流之無獘者天下固無是理也陛下以天縱之聖承先帝之簡命而嗣祖宗之大業卽位未幾善政層出十六七年間沈痾痼疾不動聲色一朝頓洗此豈非三二帝四三王而陋漢唐宋中興之主於不足齒者乎而臣猶有是言者蓋以涓流不擇滄海所以成其深抔壤弗遺泰山所以成其大此固區區狗馬之心而所以患陛下之職事也伏惟垂聽而熟察焉幸甚國家之設東廠專以廉察京師機密重情而外事非其所預其爲責非不重且大也夫何末流之獘大開告訐之門故一時姦頑無賴報私讎快私忿者爭趍之貨賄盈門狼蝮成性名爲東廠而實則一大騙局矣至於邇年來復益之以關防是虎而爲之翼由是差官遣校紛紜四出所至之處雞犬不寧視財帛爲是非任喜怒爲出入或無辜而至蕩產或細過而遭殞身抱痛含冤靡所控訴作威作福莫敢誰何若此者則其爲害又豈不重且大哉幸遇陛下至明有以察其姦至健有以致其決而張銳郭鰲之徒悉收而下之獄爰是天下人始獲伸眉引項安枕帖席否則怨憤驚疑必將激而爲盜賊拗而爲鬭殺而今日之事又不知其何如者矣是則數凶之除固可喜也而追思之亦甚可畏也凡此皆陛下之所習聞而厭見者盍亦因其所可畏以圖其所無可畏哉圖之之道無他亦惟於本源之地加之意耳何也張銳郭鰲末流之大獘也而本之未端源之未潔則𨿽日誅一銳日縳一鰲祗足以多天下之事又況姦邪之人其爲心險其用術巧惟險也故千蹊萬徑而人莫能禦惟巧也故千變萬狀而人莫能知夫焉知將來之禍不滋甚於旣往也爲今之計若欲拔本塞源以開億萬世太平之治乞將東廠衙門亟賜裁革立爲定制永永遵守此上策也若必欲復存其額則當申明舊章止許行事京師以察機密重情其餘軍民詞訟悉付之法司至於在外大小事情亦惟巡按禦史按察司官掌行東廠一切毋得干預仍乞將邇年添設關防非祖宗舊制者收而毀之俾不得以恣情任意流毒四海此中策也外是而欲俟其事旣敗惡旣盈如張銳郭鰲等而後徐議剪鉏之臣恐大姦𨿽除而天下已重受禍矣斯策之下者也玆三策者生民休戚於是乎分天命離合於是乎判國家隆替於是乎決書曰弗愼厥徳𨿽悔何追詩曰啜其泣矣何嗟及矣惟陛下之采擇焉

○請禮賢以輔徳鎭俗疏

切惟風憲貴於知人舉賢莫非爲國陛下龍興以來還放逐之臣拔幽隱之士國家元气煥然一新天下亹亹凡有志於用世者固莫不方車﹖﹖而出然而四海之廣抱經濟之才而勵廉靜之節者亦豈無其人哉有之而不能知非明也知之而不能舉非忠也臣叨職憲臣奉役東土蓋嘗博采而旁詢之求其處之久知之眞而信之篤者於濟南得一人焉切見先任河南按察司副使今丁憂服闋邊貢溫淳惇厚植志不回家居數年未嘗不以信義交於物廣而不肆巽而不懾斗室終日究觀訓典一切紛華世味澹然弗以介意若夫文章古雅政體通達特其餘事耳非信道篤而知所趍者則何能至是耶處今之世而有古之風誠所謂士林之髙標國家之偉器投閒置散夫豈其宜夫旌徳禮賢化導所先伏望陛下俯聽臣言再加采訪如貢果有可用之實乞勑吏部不拘常資擢補要地則從容顧問之餘必將有以輔成聖徳而亦足以鎭靜頺風車﹖﹖訓囂俗矣

○搜羅幽隱以圖治功疏

切惟爲政以人才爲先而人才之用捨政治之得失關焉幽人志士無代無之處之不以其道則賢人逡用之不稱其任則治功塞其機在人主皷動之何如耳臣本以楶梲之資謬膺耳目之寄受命以來蓋嘗博采而旁詢之矣除曾經言官論薦已被顯擢者不敢混開外訪得先任湖廣按察司僉事今養病痊可孟洋心術光明問學宏富在先帝朝以言事爲權姦所抑流落不偶者十餘年於玆然而洋未嘗失我也苟非信道篤而自知明不戚戚以自沮則汲汲以競進矣旣而擢官藩臬志行益修觸目激衷飄然遐舉臣聞其居鄊也又能惇信義之風勵廉靖之節雅志力學甘窮約如不欲以榮名移所好者此其人品求之今日良不易得仰惟陛下臨禦以來還放逐之臣拔幽隱之士凡可以爲世用者搜羅靡遺如洋者非其人歟先該禮科給事中邢寰巡按河南監察禦史汪淵交薦之臣又悉心咨訪復得其實不申薦焉則謂之蔽蔽則罪莫大矣彼才者固無以自致而臣之不才亦將何以圖報萬一而又何以冀治功之通且茂哉如蒙乞勑吏部再加查訪如臣言不謬合無將孟洋擢補相應臬職將來必有可觀而亦所以明幽人之心作志士之气矣幸甚幸甚

○獎用恬退以勸臣工疏

竊惟人臣秉恬退之節者必抱負經濟之才人主致雍熙之治者必砥礪名節之士照得山東布政司右參議韓邦奇操履剛方學識純正剔歷中外惟廉介以自持觸忤權姦𨿽患難而不屈頃者起任旬宣之職偶嬰脾疾之攻旣上疏以乞歸遂束裝而就道臣會同巡撫山東地方都察院右副都禦史陳某巡按山東監察禦史李某議得本官仕優學愽年富力彊正宜用之明時豈可置之散地但旣有前病應合調理伏望陛下特勑吏部暫行令本官回籍飬病以遂其恬退之節仍不爲常例病痊起用以盡其濟世之才庶中外臣工有所激勸而聖明之治或有補於萬一矣

○陳情乞恩歸飬疏

臣見年三十二歲原籍直隸徽州府績溪縣人由進士歷授今職正徳十五年六月二十二日該都察院題奉欽依差往山東淸理軍伍欽遵於本年閏八月二十六日前到山東濟寧州接管行事訖臣因舊有脾胃不足嘔吐腸風等證病後驅馳勞頓以致前證不時復作遂成虛怯已於正徳十六年正月初九日具奏乞恩飬病事下吏部未蒙準行自後日服醫藥暫得苟安不意病根未去夏秋之間觸冒熱邪諸癥侵加頭目昏暈手足痿軟伏臥牀席弗能動履見在濟南府給醫調治日久未痊切念臣父母年老衰病日侵烏鳥私情臣固不能一日忘臣之父母而天性至愛臣之父母亦必不能一日忘臣如臣死於他鄕必致哭臣傷命臣於父母殆所謂更相爲命者也臣以此病加怔忡勢益難療𨿽欲勉彊支持力有不能徒切憂惶恐負重任思得先年巡按浙江監察禦史鮮冕巡按福建監察禦史沈灼等俱因有疾乞恩歸飬今臣事體實與相同伏望陛下體天地之仁矜螻蟻之命乞勑吏部將臣放回原籍訪醫調治萬一父母相見病得再生則圖報有期如其卽死尙當效犬馬於來世臣不勝感戴天恩之至

○乞恩攺選便飬疏

浙江道監察禦史臣胡謹奏爲乞恩攺選以便飬親事臣年三十八歲直隸徽州府績溪縣人由進士初任浙江嘉興府推官升授陜西道監察禦史飬病起復荷蒙聖恩復除今職臣自念叨際明時誤蒙甄錄涓涯未報實切懷慚但臣生長南方气體綿薄偶官於北風土不宜勉力從事遂成弱疾邇來寒熱間作漸弗可支又念臣父見年六十有七素遘腸風等癥血气虛耗精神久憊臣母年六十有六宿嬰目疾動履艱難使其傳聞臣病不無倍增傷感伊欲迎飬宦邸則南北相距三千里餘衰老之人豈勝途路思得南京去臣鄕郡才五百里音問易通迎飬頗便且風气相同水土相習臣亦得以苟延殘喘奉命驅馳伏望聖慈俯垂矜憫特勑吏部將臣攺選南京衙門職事庶幾烏鳥私情得以少伸而犬馬微勞因以不廢臣不勝感戴天恩之至

○劾橫臣舉用姦黨疏

題爲橫臣舉用非人乞賜戒飭以昭大公以圖大治事夫古之君子事其君而能致天下於大治者無他術枉直明而舉錯之心公焉耳舉所當舉則野無遺賢錯所當錯則朝無幸位斯二者爲政之大權也自古固有小節僞行欺惑世俗而謬舉於人者天下之人皆未知而有一人獨能言之人君又能聽而行之俾不至於僨事則夫其舉之者見𨿽偏識𨿽淺而其情猶有可原者矣若乃明知其人之不可舉彊而援之於其所可舉之列而欲假其所可以庇其所不可天下之人皆知之而惟其君之不知者此天下之大姦也人君不察一墮其計中纏綿固結而不可觧則天下之禍必集於此今臣之所言乃天下之人皆知而獨陛下未之知者伏惟垂聽而熟察焉幸甚乃者禮部右侍郎桂蕚奏欲起用新建伯今守制服闋王守仁寄之以東南岑猛之事又欲起用先任吏部尙書今充軍王瓊寄之以西北戎虜之事夫王守仁學廣而才髙知周而慮遠當劉瑾煽虐之日已著名聲迨宸濠播亂之秋又立勞效此其人誠不可謂無用者而蕚舉之是矣至乃與王瓊並稱瓊豈守仁人哉匪特臣知其不可並也天下之人皆知也𨿽蕚亦無不知也知其不可並而彊並之此蕚之心所以爲姦之大也何以言之蓋蕚捫心揣分素已自知不爲公論所容乃於是乎務爲容身之計而無復冀公論之恕己意以非瓊不足以樹黨而固其位非守仁不足以厭人而成其私是故舉瓊以爲已也舉守仁以爲瓊也天下卿大夫知之士庶人知之陛下尙未之察此臣之所以持論遑遑也且陛下以王瓊爲何如人哉陰賊彊愎讒慝貪惏其素所蓄積當先帝朝乘權藉勢雕琢忠良黷貨賣官奔趍貴近於凡忍心憲理人所不敢爲不肯爲者悉攘臂爲之數其罪惡擢發難盡陛下卽位之初良者登姦者殛貪者斥佞者遠橫者鋤瘝曠者有罰於斯時人固謂瓊無復生理而瓊亦戚戚自期不免矣旣而幸遇聖慈獲逃鈇鉞以偸活行伍間天下方未愜瓊之罪不足以償瓊之惡也而蕚乃欲還其秩祿柄之以政祗爲身謀而不爲國謀如公論何且小人之爲小人其始也猶或潛藏隱伏欲僥幸於萬一迨夫事旣敗迹旣露則其心不忸怩於爲惡而安於犯天下之大義如瓊者正其人也瓊罪惡天下所共知使蕚之說行而瓊用臣恐西北有志之士其誰不觧體且犬羊聞之亦將謂朝廷無人而窺伺跳梁之心益肆而不可遏昔趙元昊反側宋以韓琦範仲淹爲經略招討使卒之寒心喪膽之謠作而元昊臣夫閫職系國家輕重蓋如此今縱未能得古人而用之又安可舉夫心迹大壞不可收拾如瓊者以自魚潰也矧自古未聞借才於異代而今在朝在野猶有或足以充其任辧其事者蕚蒵不此之求而舉之彼其心誠欲有等於瓊以濟其私焉耳不然則蕚亦人也豈好人所惡顚倒錯亂若是耶伏望陛下大奮乾剛俯垂離照念邊陲關系之匪輕思人才用捨之當謹乞將桂蕚明示戒飭以暴其姦以爲人臣引用凶邪者戒使天下後世曉然知朝廷有不可擅之權大聖人有不容欺之知庶幾公道彰而人心砥礪國威振而疆圉郭淸雍熙太平之治固可以坐而收矣臣不勝大願

嘉靖六年六月二十四日題

次日奉聖旨舉用人才朝廷自有斟酌胡某這廝如何這等來說本當拿問姑從寬著吏部對品調外任邊方用

附

﹖附

河南等道監察禦史程啟充

等謹題爲容諫臣以防欺蔽以圖治安事臣等竊聞用捨舉錯所以鼓舞天下之豪傑然非聽言納諫則壅蔽生而公道違徒法不足以爲政也古之明王智髙天下而聽於至愚威加四海而屈於匹夫誠知夫好問則裕自用則小取飛虫於時弋采葑菲於下體期以共成太平萬世之業三代以還未有捨之而成治化者也近者兵部題覆王瓊事宜勑下吏部查覆應否陛下虛懷聽納亦惟人心是觀公議是采陛下亦何心哉禦史胡松上言瓊罪謫黜遠方中外傳聞不勝驚愕夫禦史言官也以言爲軄紏處彈劾發擿攻擊固松之所以報朝廷者少或偸安懷祿則官箴在廷淸議在野何以自立於世哉此其義激於中情發於言誠知夫君臣大義官守大閒期盡其軄以逭墨刑焉耳顧以狂直獲譴投之荒裔陛下𨿽施不測之威以磨世礪鈍然因言得罪則人皆結舌舉措失宜則羣心觧體何以廉頑立懦風動四方乎故曰鷹隼摶物狡獸噬之不有主人終見傷矣又曰養貓所以捕鼠不可以無鼠而養不捕之貓夫貓之不捕隼之不摶將饑餓烹斥之不勝何以自托於主人而主人者又將焉用豢彼爲哉今狡兔未摶而毛羽離披鼠且縱橫而貓已檻系陛下思之寧不惻然於聖衷乎此臣等不忍自負昧萬死而有言也夫言路通塞治道攸關若使羣心危疑以言爲諱卽有意外之虞隱曲之禍跋扈之臣陰險之賊固將環視竊觀畏危機而不敢發矣祖宗設官之意陛下養士之道當如是哉況王瓊近該吏部查覆荷蒙聖明不復敍錄則胡松之言萬一可行行其言而罪其人臣等固有所未觧也或者乃曰陛下之罪松也爲其進言之無敍也爲其持論之過直也夫耳目之於心主隨所聞見而輒入股肱之戴元首有所運動而輒從胡松義切股肱軄司耳目其進言之忱貴難之念若以戴翼元首而開導心靈知而不言則欺君也言而不直則欺天也是固刑戮之所不兌則將焉用禦史爲哉伏望陛下念元首腹心之親察耳目股肱之義明鷹隼摶獸之害省養貓捕鼠之幾宥胡松之狂直矜其愚不錄其罪謹朝廷之用捨因乎眾不乎公將松仍復舊階用責後效則感恩圖報之私共惟帝臣之顧志士仁人將九死而不悔矣因之以防壅蔽厚風俗來善言存紀綱用捨舉錯上同堯舜者不在玆乎臣等不勝大願不勝大顧緣系容諫臣以防欺蔽以圖治安事理未敢擅便謹題

○懇恩休致飬病疏

河南等處提刑按察司整飭大名等處兵備副使臣胡謹奏爲患病乞恩休致事臣年四十七歲直隸徽州府績溪縣人由正徳九年進士正徳十年任浙江嘉興府推官正徳十四年升陜西道監察禦史嘉靖元年養病嘉靖六年病痊赴部復除浙江道監察禦史爲建言事奉欽依對品調外任邊方用添注廣東廉州府推官嘉靖八年升江西廣信府同知嘉靖九年升福建按察司僉事嘉靖十二年升福建布政司右參議嘉靖十四年升今職本年八月二十九日到任臣自念叨際明時誤蒙甄錄正宜策勵駑鈍圖報涓涯但臣宿嬰脾胃之疾气血俱虛去歲十一月間力疾巡歷開州等地方觸冒寒邪加以泄瀉邇來肌膚瘦減頭目昏暈伏臥牀蓐弗能動履見在大名府給醫調治日久未痊切念臣父母年老衰病日侵如臣死於他鄕必致哭臣傷命是臣生無少補於國死有重累於親也臣以此病加怔忡勢益難療𨿽欲勉彊支持力有不能徒切憂惶恐負重任伏望陛下普天地之仁矜螻蟻之命乞勑吏部將臣放歸田裏訪醫調治萬一病可再生得與太平艸木同沾聖朝雨露則區區盡之年皆陛下之賜也臣不勝感戴天恩之至

○奏通河道以便漕運疏

欽差總督漕運兼巡撫鳳陽等處地方都察院右副都禦史臣胡謹題爲集眾思弭水患以安地方以保運道事臣惟國家建都於北財賦取給東南淮固轉輸之途而喉襟之要地也自黃河入淮以來淮郡屢有水患當事者每以爲憂而邇年爲益甚臣待罪地方嘗登新城門樓望之則見其波濤洶湧澎湃之勢逼囓西北垣甚急亟召問父老咸曰黃河西來萬餘里雜受諸省之水至淮止以一河受之以輸於海河身阻礙海口淤塞不能直下所以泛濫橫溢而肆出決街市浸城池幾危運道勢固然也每年黃河水發官司輒先期將新城四門加板實土障之以爲目前之計但先年大水來希去速土力猶耐近年來數去遲城內外浸淫透徹土疏力薄萬一崩潰如山東之曹縣城武則滿城其魚鱉矣臣聞之不覺寒心乃於是廣詢愽訪求其所以而欲爲之圖蓋河淮二水自淸口合流直衝地名艸灣掃灣倒折斜衝南岸激而爲深湍漩而爲盤渦歲復一歲以致窯溝迆東迄紅官亭一帶民居街巷崩決五六道自嘉靖十一二年來連決不已相去裏河溪橋近處止三十餘步遠亦不過六七十步而山子湖與板閘固已內外相接矣萬一黃河一支走入裏河排淮入江由江入海則淮揚兩府蕩爲巨浸又水來沙入水退沙淤沙淤則漕河淺澀舟膠難移其於運道關系尢爲不小失今弗治將見灘日益北長河日益南徙而城市運道日益受其害異時𨿽欲治之益覺難措手矣爲今之計南岸衝決之餘勢陡根虛淵深無底難以施工湏用醫家從治之法不治南岸先治北岸卽今北岸新長雞嘴灘橫亙水中急宜連根決去則水勢自然東下又北自艸灣迆邐而南一帶漫灘亦宜酌量挑掘深闊成河則河身自然北徙河旣北徙南衝之勢自緩而城市運道自俱可以無事矣然不疏浚入海道路與各支委又安能免壅遏之患哉今入海道路謂之澗口年久積沙梗塞口內其各支委多爲蘆蕩蘆密則盤沙沙堅則遏水夫澗口積沙不可去也宜決去兩岸之土各數百丈使闊大可容其出蘆蕩盤沙不難去也宜決去公私之障各數百頃使開敞可分其行下流旣疏則上流當自殺然後徐議遷新莊閘以避淸口直射之衝閉方家閘以除腹心橫射之病凡此皆臣所得之父老有識者之言似皆鑿鑿可行者但南否孰暇經心北岸之人享利利隨灘長各謀占據故其心齊其說巧且此舉工役頗巨勞費頗多要非月日間可以責成必假之稍久持之定見而後足以有爲者也伏望皇上勑下該部再加詳議若臣言少有可采乞轉行河道衙門及地方撫按等官就近相度斟酌議處至於中間未盡事宜與夫人夫之調集財用之支給分理官員之選委悉聽其從長從便施行夫如是則眾論紛紜未定之工庶幾可成頻年衝決未已之患庶幾可息淮郡可安而運道可以無憂矣

○薦舉江淮兵備官員疏

竊惟江淮實國家根本重地南北襟喉山川環遶乎中都井邑磅礡手東海無三司分巡分守等官而有屯田倉場河道諸務矧徐邳而下塩徒縱橫潁亳之間盜賊出沒措置少乖皆足致變故於徐潁二州特設兵備官二員所以監臨有司彈壓非常禁革姦獘安輯軍民其責任可謂重且大矣而臣之庸劣督撫其中蚤夜兢兢欲求以寡過以仰副聖明付托之重誠不能無賴於此以故於是官心術行治詢訪之際尢加察詳旣得其人豈容緘默如整飭徐州等處兵備山東按察司副使楊宜性行醇篤以通經學古爲髙才識優長以興利革獘自任淸白之節可質鬼神正大之心無愧天日延師儒以造士學校賴以振興議庫役以釐姦地方蒙其惠澤聽訟務得眞情𨿽細微而必謹訓戎期收實效親行伍而不辭整飭潁州等處兵備河南按察司僉事許天倫守躬謹飭敷憲嚴明事遇倉卒籌劃動中機宜任當繁難施爲綽有條理屯政修而儲蓄有賴遐邇歸心武備整而姦宄潛消軍民晏堵鋤彊輔弱地方無暴橫之風擿伏發姦案牘無冤滯之訟之二臣者眞可謂方面之良士林之望所當明揚者也如蒙乞敕吏部再加查訪或者臣言不謬合無將各官量其資望次第加擢庶使將來臣工聞風奮勵而地方之福殆未有涯涘矣

○懇辭爵秩退閒疏

工部尙書臣胡謹奏爲自陳衰病不軄乞賜罷黜以淸仕路事臣以艸莽凡流誤蒙聖朝甄錄叨賜同進士出身歷官中外幾及四十年濫食俸祿動計數千石極知慚負耳分投閒仰荷洪恩不卽廢棄進列六卿階崇二品人臣遭際可謂極隆矣𨿽矢犬馬之心竭股肱之力継之以死猶恐不能補報萬一況當國家多事之秋正臣子盡瘁之日如臣駑鈍敢不策勵圖效而於心之所當盡力之所能爲者苟一毫有未至卽無容於天地間矣顧恨臣素稟樗蒲弱質虛生六十餘年气血衰憊百病交侵自嘉靖二十六年以來痰火每熾手足痿痺屢欲乞賜歸骸緣懼上負聖恩有辜責委未敢輒瀆宸聽昨於嘉靖二十九年十一月二十三日追隨部臣恪事西苑行至豳風亭前忽然昏暈僕倒在地眼口噤閉手足僵冷人皆謂臣必不能起當得都督陸炳遣差軍校臺臣列寓隨延醫官嚴元診治以匙啟牙灌藥數口一日一夜猶未見醒明午气轉痰墜知覺漸萌皆藉皇上休庇故得死而復蘇奚勝感激臣方伏枕切思國事方殷部責攸萃病幸少瘥敢卽匍匐供軄用期祗若皇休但病根日深精神日耗耳目昏憒語言噡澀今𨿽旦夕扶病到部時每痰火上升心卽怔忡恍惚手不能持足不能履一切人事漫無所省爲照本部職司營造卽今修築外城添造軍器等項百工並興必得才識疏通精力彊健者始克勝任如臣衰憊已極智慮已昏曠職廢事未敢枚舉臣身萬死不足惜如國家大計何伏望皇上念國家大事非衰病之人所能辦尙書崇秩非庸陋之才所宜居將臣卽賜罷黜別選精彊才幹者以任部事庶幾百工速惟時之效而聖治益隆庶務無夫舉之虞而仕路益淸矣臣愚昧死冒懇無任激切戰栗之至

◆表四篇

蒙恩擢都禦史總理河道謝表

蒙恩以原職總督漕撫謝表

蒙恩擢工部尙書辭表

工部尙書謝表

○蒙恩擢都禦史總理河道謝表

臣先任廣東布政使司左布政使嘉靖二十六年七月十六日準吏部咨爲缺官事該本部會推具題本年五月十七日奉聖旨胡升都察院右副都禦史總理河道寫勑與他欽此欽遵備咨到臣本年八月二十四日奉到勑書一道當卽望闕叩頭領受欽遵於本年十月二十五日前到濟寧地方接管行事外伏念臣斗筲小器本非任重之才嶺海名藩方切瘝官之懼叨承今命再造餘生仰天髙地厚之恩涓涘莫報持冰薄淵深之戒夙夜敢忘臣不勝感激屏營仰戴天恩之至

○蒙恩以原職總督漕撫謝表

臣前欽奉勑命總理河道近於嘉靖二十七年三月二十六日準吏部咨該本部會推具題本年二月二十九日奉聖旨胡著以原職總督漕運兼巡撫鳳陽等處地方寫勑與他欽此移咨到臣隨於本年四月二十六日奉到勑書一道當卽望闕叩頭領受欽遵於本年七月十三日前到淮安府地方接管行事外臣誠惶誠恐謹稽首頓首稱謝者伏念臣性本迂愚才同樗櫟淸漕責重方愧采訪之徒頻黃河事殷正慮講求之無術夙夜匪懈勞勩罔臻乃慚悚之有加惟譴斥之是懼豈意覃新恩而薦被仍舊職以量移臣敢不俯罄愚衷仰酬聖造嗣前賢而行所無事益勵初心集眾見以往克有功深懲自用旣不容不以善始貽謀亦不敢不以克終黽勉務求漕挽之利涉用期國賦之充盈臣無任瞻天仰聖激切屏營之至

○蒙恩擢工部尙書辭表

準吏部咨該本部會官題奉聖旨胡松升工部尙書欽此欽遵備咨到臣伏念臣駑駘下乘樗櫟庸材幸際明時誤蒙甄錄曩叨庶軄恆懷素食之憂近貳地曹未效匪躬之報顧今工部尙書寔古司空之職居四民時地利順物理以亮天工興百役幹邦材握政樞以宣皇化關系至大責任匪輕必得其人始稱玆選仰惟皇上明侔日月道配乾坤賁闡上古之文茂建中興之治兼收並蓄涓滴會納於洪流翕受敷施葑菲不遺乎下體遂令陋質謬列崇階聞命驚惶捫心愧汗旁求姑試固聖主立賢之無方獨省反觀乃微臣量能之定分斗筲器局詎能容受千鍾韈綫技能祗堪縫紉尺帛罔思竊位之恥難逃覆餗之愆﹖﹖大望聖慈俯鑑愚悃收回成命許仍舊班別選名流俾膺新任則器使咸宜謭劣獲免曠瘝之咎謨猷允翊昌時益昭位育之功臣無任感激戰懼祈懇之至

○工部尙書謝表

嘉靖二十九年五月十七日欽蒙聖恩升臣工部尙書該臣具奏辭免本月十九日伏奉聖旨卿歷官久練司空重任特玆簡命宜竭誠供軄不允辭吏部知道欽此欽遵除報名廷謝外臣誠惶誠恐稽首頓首陳謝者伏以冬官掌圡興時利以居四民比斗象天握臺衡以毗庶政體國經野之攸賴安民阜物之是司自非通才昌勝重任詎期簡命猥及凡庸玆蓋伏遇皇上天縱神資日新聖徳聲教訖於四海惠澤覃於萬方道格天心靈雨有求必應化孚地脈嘉禾無歲不生乃爲官以擇人欲得臣以敷治竊念臣登賢科三十七年愧無一得服官政十有五任殊乏寸長貳司徒已懷負乘之憂正司空寧免覆餗之懼工虞異事在舜猶擇二賢垂益專官於臣豈堪兼領猥承寵擢濫預樞機感恩命之下臨悚冰兢之中切敢不益堅晚節自勵初心宜民裕國嘗急公圖而蔑私圖趨事赴功不作無益以害有益秉忠貞期於刻骨竭筋力矢以忘年伏願嵩嶽三呼喬壽歷萬年而彌固乾坤一統遐方重九譯以來朝惟皇子子孫孫益衍無彊之祚斯民樂樂利利共綿有道之長臣無任瞻天仰聖感激屏營之至

承庵先生卷之一終

●承庵先生卷之二

績溪胡松著

序十七篇

◆序十七篇

終天永慕捲序

重修周氏宗譜序

淸明譜序

永思捲序

黃氏族譜序

贈程君授當陽文學序

林平厓文集序

贈郡守李公入覲序

慶郡伯周公榮獎序

大中丞周公榮撫江西序

徽州府誌序

贈大邦伯何公序

龍郡倡和集序

孔靈汪氏家規序

中正坊程氏族譜序

壽程母方孺人六十序

汪氏宗譜序

大忠錄序

休寧茗洲吳氏族譜序

○終天永慕捲序

嘉靖丁亥秋七月餘以�忤旨落禦史軄斥�東廣�郡十月道便過東園乃戚黨黃君鎬偕其弟鉞疏厥考靜齋府君官世行治踵門以告曰某先君學知講行知修以未大耀於時故弗克自見於天下今墓木拱矣而予兄弟撫時感舊則往往衋然不知涕之流落也嘗念夫古之人亦豈必皆克自見而卒不泯泯於後者良得其人以顯白之先生能不愛一言�後世知有吾先君庶幾塞吾兄弟終天之思先生其如何於時余將就道不果執筆明年秋九月廉陽人和訟庭稍休乃披閱舊札爲之述曰維黃氏其先歙人爲歙之著姓後徙家績溪故令爲績溪人靜齋君諱璣字舜政別號靜齋曾王考諱某王考諱某考諱某皆稔徳閟耀迨靜齋君起監冑弘治間丞吳興之武康無何用薦者移簡就煩得嘉禾之嘉興已而遷眞定之靈壽俱仍武康官也以某年某月倦政事白當道去歸其鄕作歸樂軒居常嘯詠徙倚弗以事物嬰心如是者又七年年七十有一卒於某年之某月某日靜齋君自髫時讀書務通大義孜孜忘晝夜寒暑嫻於文辭一時稱髙等生其爲人恭遜節約好自潔修平居冠服容貌整然如畫接物恬夷質厚不舞智以嘩世動俗施於爲政亦然去觚角絀雕琢以樂易惇朴爲先故其丞武康嘉興靈壽所至淑問歙然如一此靜齋君行已居官已試者也所試者大康豈止於是乎哉余聞靜齋君之先有爲守爲令爲監察禦史爲司訓經歷斷事若而人咸卓卓有聲不負厥職今靜齋君所自樹立若此則所謂能世其家者非耶配孺人程家故閭右自靜齋君起家爲武康嘉興靈壽凡若干載門內之治肅如靜齋君嘗曰吾不憂於內而得專意於外以畢吾公伊誰使之以吾有捆徳也孺人今年九十有二聰不攺耳明不攺目日弄諸孫康寧恬裕之餘吾知其未嘗一日不摧心於靜齋君者故玆靜齋君歿也而能有以致其思則孺人之存以慰孺人存也而能有以慰其心則靜齋君之歿益安然則一思也而存以慰其母歿以安其父父安母慰以成其爲人子一舉而眾羙具焉斯余所以深有取而謂其有裨於世教可書也書之用爲世勸

○重修周氏宗譜序

嘉靖辛丑暮春之初周子仲弘氏過余東園之雙淸亭出所修宗譜若干捲辱以示且曰此吾先子光霽翁夙志也先子嘗語文化曰吾先世實家廬江南唐時有垚公者遷於績之虎頭山始爲績人姓其地曰周坑子三長固徙歙之小路口次國居仍周坑三囦徙邑東北鄕之竹裏今胡裏鎭者則自周坑析之而吾西市又析自胡裏者也先是譜嘗一修於宋郡學生守座公再修於元浙西宣慰傑公又再修於國朝國子生惇公修於宋者吾不可得知修於元者惟克詳吾國公所傳已爾而其它不過僅存十一於千百修於國朝者厥世彌逖厥稽彌艱視元所修則又逸其三之二矣吾其能無憾乎今自國朝所修而下以迄於予父自予父以迄於予曁子若孫又累累然數世逮今弗譜則久易迷微易湮蒙易晦雜易瀆睽易攜旁易廢後豈不有同予憾者爾其啚之母忽故玆若譜也成吾先子志也然而未能詳昔之所未詳則欺也願先生正焉予喟然曰孝矣哉仲弘氏之事親也古之言善事親者曰養志孰能之卽能之能之於生前亦寡矣而於其身後猶拳拳焉可不謂尢寡乎且史亡闕文宣尼興嘆譜家史也世之爲譜者率多牽合附會以成書心實知其非也夫心知其非而牽合附會則自欺孰甚焉是不亦郭崇韜拜子儀墓乎周氏之譜間有未詳仲弘氏不欺也昔司馬溫公答劉元城問盡心行已之要而要之不妄語始不妄卽不欺也是知不欺者進徳之基人果能不欺則心可以正身可以修由是而家而國而天下恢恢乎有餘地矣前之作後之啟也今旣不欺若是則嗣今而後有作者亦若是嗣後而遠遠而又遠作者又恆若是將見徳日以崇業日以廣継継繩繩以流光邁烈於周氏之宗謂非自若譜始哉仲弘曰文化不敏敢不敬以詔諸我後之人

○淸明譜序

墓祭非古也按禮經無墓祭之文肇自漢明帝有上陵禮自時厥後漸以成俗蓋以義起者也重本也厚天下之大經也何則先王制禮因人之情而品節之越人情而言禮者非也今夫祖者吾身之所自出不忘其所自出人之情也記曰君子行禮不求變俗又曰先王修其教不易其俗緣人情也是故禮可以義起也昔柳宗元曰近世禮重拜掃每遇寒食田墅道路士女徧滿輿皂庸丐皆得上父母丘墓斯言也不亦具見人情之同然有弗能自已者乎文公家禮附墓祭於時祭忌日之後是不亦順人之情而爲之禮也乎吾先世實重斯禮公置常稔之田若干畝名曰祭田歲輪一人司其入出以供淸明祀事其法先淸明一日每支屬一人相與祀於各祖墓至日則設主羣族人合祀於所輪者正寢儀有恆式物有恆品凡所事有恆約弗如約者有罰祀畢而燕長幼昭穆各以序列貴不得以淩賤富不得以驕貧少不得以戾長此其大歸也吾族人嗣而行之有年矣玆嘉靖癸卯族之人視昔加蕃而厥志弗克以盡齋於是族長老咸曰是宜申之以詔來業乃以命松嗟夫自先王迄於今日人性豈相逖哉而民風之所以弗古若者養之非其道焉耳斯舉也禮以義起所以維族人之心使知千百人之身厥初卽一人之身易曰風行水上渙先王以享帝立廟事不同而理同也爲吾人者誠能修其業而承其志慶弔相交患難相卹貧乏相周其諸庶乎先王崇化道民之遺意若徒以餙文具而已則固無所逃罪於先王而異日亦溪以見先人於地下也可不懼哉是用復之族長老咸曰然俾書以爲序

○永思捲序

永思捲邑處士拙庵程君儼思其母方孺人作也君嘗語余曰吾母方姓諱昌英旌徳之隱龍人年十九歸吾父屏山翁旣歸七年儼生生三年翁見背吾母煢煢孑立餘四十年嘉靖甲午以壽終玆宰木拱矣方吾母失吾父時儼尙在提抱零丁孤苦吾母備嘗之儼弗能記憶所可知者則猶及吾母獨事吾王母二十年昏晨定省𨿽甚寒暑無惰容王母有疾未嘗湏臾去左右藥石非親調弗以進性儉素於紛華盛麗之際無所嗜至人有乞貸家無以應則已否則𨿽資身之物不爲秋毫計惜其治女事尢勤𨿽勞不厭治家人業𨿽煩細條理井然其施於內外戚屬咸盡恩意而不違於禮平居溫溫一言咲不妄人或以橫逆至則奮然義見顏色不苟撓屈族嘗有垂涎吾產者屢饕齰之猶不滿意乃爲飛語以惑當路覬盡吞焉賴孺人指示伸雪曲中繩墨事■﹝衣上十下﹞獲以直垂涎者結舌退去當是時人謂微吾母則儼且弗克有其身矧克有其家以至今日乎言未旣泣灑灑數行下嗟夫孺人其假餘言也乎哉言不言固不足爲孺人有亡也然余聞之先王之治必本之家達於天下而女子言動有史以昭勸戒後世以古爲迂爲政者急吏事而已女子之善旣非世教所獎成其行實亦罕著聞於後是無惑乎願治𨿽勤而民風終有愧於古則孺人之媺節其可使卒無傳也哉欲傳之必托之信天下後世確然無疑者爲之言之而余豈其人也𨿽然使孺人純徳懿行不由餘言少有存則後𨿽有信天下後世無疑者其孰從而言之也使餘言果可以冀信天下後世無疑者從而言之則𨿽以余不佞而言之亦可也此非爲孺人也爲世道也

○黃氏族譜序

黃氏太學生某學生某某羣趍胡子之廬恭持家乘請序首簡因憶予先世大尹士俊府君爲侍禦黃公克敬之甥而予叔予弟又與公之後人某某往來婚姻蓋世戚也則知黃氏者宜莫若胡子可無言乎乃展家乘觀焉則見其綸命之有光也世系之有倫也忠孝節義之有紀也遷徙爵裏生卒歲月婚姻姓氏之必有稽也則作而嘆曰黃氏世家哉文獻足徵矣其有世徳乎嘗讀宋潛溪題劉氏集而深有感矣泰和劉氏當勝國時有諱鍔者裒集宗譜出入自隨不一再傳至我明初祖父之名諱有不知之者況其它乎劉氏善爲之前矣而爲之後者則何如也先世之徳斬矣嗟乎黃氏非有世徳何前後之多賢而文史之無缺若此哉可謂羙而盛彰而傳矣𨿽然自今伊始爲黃氏之後者其亦致思於盛傳之故乎夫矜其世家而以鳴之人者惑也念其世徳而以修之已者孝也所謂徳者何也仁也義也自義率祖未有不知敬其宗者自仁率親未有不知收其族者敬宗收族未有不知愛其身者誠若是其於先徳世之矣將見其族愈大而其傳愈遠爲黃氏之後者朂之哉於是某等再拜謝曰命之矣乃請書諸簡首俾與其家乘並傳焉

○贈程君授當陽文學序

程君斗南授當陽文學徽士大夫有惜之者謂斗南醇才奧學豈宜遽就此有幸之者謂甲科例可一再試程君則由文學進取不爲難余聞之皆不謂然夫文學何官也師人也師人也道之大義之重何如哉楊子有言師者模模而範範韓子曰師所以傳道觧惑授業也周子亦曰師道立則善人多善人多而朝廷正天下治三子皆知治體而其言如此不謂大且重哉我聖設官之意於師而卑之秩者欲其與士鄰而知讓以進徳也進己之徳然後可以成人之徳薄之祿者欲其與廉近而知檢以益才也益已之才然後可以達人之才正以其道大而義重也今之官是者厭其秩之卑而不知其道之大鄙於祿之薄而不務其義之重習俗相沿至相視爲泠秩是故惜程君者悲其不能進於前幸之者覬其有所獲於後皆非道也非義也程君蚤年卽知名於南州業庠試先邑士拔業紫陽院試先郡士充貢春官試先天下士且以壁經爲士人師成徳達才以甲科蜚聲如廷瑞饒子道之章子輩皆出其門彼三子之所雲程君已嘗試之矣今之去也將有蘇湖之風爲天下式祛習俗之陋而返之於道義善人必多而朝廷天下是賴吾方喜其學之大行於時也一第之得固程君餘事耳溪足悲覬哉君將之官士大夫欲贈之言有以予說告者遂相請曰是可以贈矣乃次第其說爲序

○林平厓文集序

平厓林公文集十卷文凡九十九篇圖衍四篇先是家遭回祿文多散逸厥弟五厓深懼湮沒無傳乃極力旁搜綴緝頗完嘉靖丁巳公族子豫齋君起家名進士來令吾績奉以自隨公暇輒爲正其訛謬而缺其不可考者繕寫成��申將鋟諸梓屬余敍余因諦觀公集其象說支言洪範補律呂統諸篇所不存者勿論而存者如詩文圖衍等作淵匯弘深卒難測識直欲上追秦漢相與翺翔而機軸天出自成一家言渾渾然罔繊斵削韓柳而下不數也公辛巳進士會今上龍興選入禦史臺直气敢言時輩鮮儷嘗閱公奏疏自掖庭迄於四方一有闕失關於政理見聞所及靡不極意盡言至於奮擊權姦因並指斥當路弗遺餘力蓋亦批龍鱗蹈虎尾數矣人每爲公流汗縮頸而公自持益堅當路者滋不悅公公凡一再乞身俱不允後卒擯外判夷陵遷新諭猶欲更擬他調以快其意公喟然曰是尙可苟祿爲哉卽投幘歸其澹樂道以終其身世謂賈生治安策徒速長沙之行而董子謫於膠西天人三策實基之豈直道難容乃自古已然哉噫嘻當時爲公扼腕者羅峯渭厓數君子堇堇耳此余幸其始而憾其終也𨿽然公往矣其文章行業卓艸動人足以垂範來世以故四方學者咸知尊而信之仰而企之彌遠而彌新而況於其一本者乎乃今豫齋君績學施政令聞燁然所得於公者實多行將畀以臺憲給捨之任執此以往可也立朝風節又寧弗公如哉信乎吾夫子之言曰魯無君子斯焉取斯余不佞味公文慕公行因不揣而僣序其大略後世讀公遺文而論其世然後知余之序是集蓋亦以致仰止之私焉爾

○贈郡守李公入覲序

汲泉先生李公守徽之三年將趨闕下以聽明試其僚交相與憂於堂士君子相與謀於庠校�田夫野老相與奔呼於閭巷之間雜然�聲曰徽之爲郡罷矣徒以一二大賈廢舉都會有殷富之名以故部曹宣察之議賦徽獨視他州爲重頃年來旱潦薦臻土毛不入而軍實徵斂溢出經費外上之期會益急而下之輸將愈艱此其爲時與地果何如也匪公來爲邦伯巡歷諮諏洞察民隱體我皇上軫念元元之意爲之骫曲區貸外以應上之徵而內不至於窮民之力六邑二十萬家轉徙流離不知凡幾室矣其能獲安集如今日哉公玆上計聖天子知公之爲才且賢也進公勞焉舉而顯陟焉吾儕不復得迓公駕矣柰何時承庵胡子得請居裏中聞而羨之曰賢哉先生其所以遺之思者乃若此乎夫士民以不獲良牧爲憂可以觀惠矣僚友以不獲良長吏爲恐可以觀和矣世之長人者惠難也和尢難先生有惠徽之政而同其事者和以濟之必無攺於其政矣政之舉也惠固隨之是先生𨿽去徽而實有不去者存而又何患焉𨿽然棟宇之庇尙有天也席簀之安尙有地也君父之尊天也其親地也覆載萬物者也先生今去我也以見君父也淸問以求民瘼盡言以達民隱將不在玆行乎天施而地生之其視骫曲區貸而思爲之棟宇席簀者徳行之遲速大小果孰愈也是固不能無賴於其去者吾方竊喜之而顧以爲憂乎於是其僚友士民聞之咸欣欣然曰誠若翁言可以緩吏貴矣可以舒民戚矣乃某某則以使來曰吾聞之古者於處與行各有贈也其舉之政也處者不敢不佩也其達之情也不可以爲行者贈乎遂請之以告於先生先生曰吾亦有以思之矣敬聞斯言敢不拜貺乃載之與俱明發北徵

○慶郡伯周公榮獎序

嘉靖辛酉夏四月郡伯海莊周公以迎景王功最當道獎之爲僚吏勸而屬邑張尹敏徳黃尹世顯孫尹光祖張尹檟林尹應雷等相與謁餘言以賀蓋榮公能獲上兼喜有所矜式也竊惟古之人善爲治者恆安民以集事不集事而厲民故曰任事非艱集事惟艱集事非艱處事惟艱苟任其事而弗能集集其事而民之厲皆不可以言善海莊公以名禦史守吾徽甫十月而政以平而訟以淸諸凡民所不便曁所願欲而未獲者皆罷行之殆盡休聲令聞固巳上信而下孚矣乃者景王之就藩也舳艫百里取道東南應天姑孰宣徽池慶諸郡悉所供事力役之調徵泉貨之入出無慮數萬計措置少乖厥獘滋蔓其事可謂重且艱也𨿽各有分職而統理實難其人當道簡以屬公人或爲公難之公慨然曰吾事也旣無慢心亦無難色池慶諸郡瀕江人習操舟徽民山居雅不睹舟檝且相去動餘五百里驅五百餘里之民裹月餘之糧而趍素所未習之役其不至於轉徙流離者幾希是池慶利差役而吾徽利雇役較然章矣公竟其故卽白之部使者行之而忌公者餙其說惑當道聽欲撓公公弗爲動益反復開陳竟如請至於上下供應之需𨿽奉有成議而怙勢舞威乘便徼利者未可一二數所至輒騷然公惟主之以誠接之以禮黜無名縮浮費無謟無瀆一循典常怙勢者知不可奪往往緘口結舌去卒之王事畢集而人罔知勞用罔知費若未始有事然良由公綜理籌度動中繩墨故任事而事集事集而民安上有以紓當道之憂而下有以慰羣民之望可謂善之善者矣其所爲獎之也固宜𨿽然是豈足以盡公哉初公爲禦史時正色立朝不狥時好出按方嶽昭懿塞回妥良銷戾一方聿淸蓋公素勵志於古人之學飬之深而積之厚以故應之咸當左右逢源錯節盤根迎刄而觧異日臨大事決大疑建正大光明之功緒而措斯世於盤石之安皆公所趍辦也玆特一節夫焉能以盡公也哉諸君咸曰然遂書之以賀公並爲天下賀

○大中丞周公榮撫江西序

觀所周公祗命觀風凡三乘憲皆我南服初以侍禦史出按蘇松維時倭寇竊發方隅靡寧公卽無軍旅任而密圖保障民甚賴之屍祝吁天懇畱天子深嘉其賢欲大用之乃且如所請復按一年從民望也及期共擬推爲撫臣卽眞�務議者曰夷禍可憂士風爲大不曰泮宮作而淮夷服乎乃增璽書俾視東南學政考閱再周文教大競則申前議以請而僉都禦史之命下矣公乃考戎實飭海防興學校平賦役率作簡靜旌別嚴明遠人畏威鯨波恬息民得怙特士有師承懋著勛庸愈久而大會江西撫臣員缺廷臣推賢天子簡命以江西文獻𨿽隆法守漸弛姦宄馮阻竊攘矯虔以干王誅亦時有之表率藩臬及諸司長佐淸獘肅紀鋤姦植良非公不可乃擢爲副都禦史移撫其地蓋以答往績啚新功也邸報南來十郡惶駭思欲詣闕懇畱冀得如按蘇之特典胡子曰按臣期年可先期以請且適多事撫臣久任先後期請皆所不敢亦藉之式遏事寧矣若之何能畱之人亦有言千人祝者百祿綏之而況百萬眾之所祈請聖天子之所懋簡乎公行將大用正臺衡而式序有位調元化以翊我聖明年徳並茂惠澤愈周俾我士民弦誦庠序耕鑿田裏歌詠太平無兵甲之擾天下皆被之矣而孰其專之而孰其遺之則公𨿽去亦畱也戚戚然憂離隘矣公之歷試厥有成勞文武吉甫萬邦爲憲保大則頌澤流則思淮西峴山光載圖牒令終永譽爲國純臣斯古今之同情而始終之一道也且公伯氏太僕卿淸節重望布在朝野而冢嗣進士君政治有聲躋華履亨日大以遠教忠嗣憲爲國世臣沨沨乎若王謝焉可謂盛矣

○徽州府誌序

敍曰郡邑志卽古列國史也所以纂言紀事用垂來憲理道之所資貴於考信焉耳矣徽故有志屢續以修紀載漸詳厥亦可覩然而不無遺議難於考信而況續後時事晦而弗彰闕而未葺文獻曷徵焉嘉靖甲子肖山何公由秋官大夫擢守是邦餙�嚴畫持明懸平布慈剖疑植良踣猾而則以�吏執以佐公廉以飬威默以惇徳凡山川鬼神戶口賦役學校風俗勛賢孝義諸屬則旣奠之享之庶之平之興之厚之崇尙而褒揚之矣惟玆志闕未修一郡墜典顧謂寅僚某某曰是尙可以已乎哉乃於是禮致中丞某郡伯某主撰述讎校則邑愽某某而參酌決擇公尢加之意焉道法祖於諸經類例本之史記搜羅放失刊落蕪穢體嚴而事核辭約而義精述作大備卓然成一家之言可以韙邇信遠彰往詔來誠一郡之信史爲百代之明徵矣後之官郡邑而覽圖牒者尙友循良典刑具在藝極以陳教化可興昔禹貢紀州服聲教攸訖春秋載事迹勸懲斯行君子謂是編也實具玆義經國之諸見矣故曰理道之所資也書成公錫教旨命敍萹端某忻覩盛典卽𨿽不文願驥是附乃不敢辭敬書此以復公名某字某山西猗氏縣人起家名進士某其別號云

○贈大邦伯何公序

徽生齒最繁其民眾寡彊弱知愚之相去最遠眾者之暴寡者彊者之陵弱者知者之紿愚者風俗日敝視諸友邦而徽亦最甚守徽者𨿽嘗區分而辯治之未有深懲之者余風未殄識者恆憂之乃嘉靖甲子肖山何公由比部郎擢守吾徽公精敏廉平克部事部中敬憚之聞其來徽之人固已心傾而神仰之矣比至則見其貌矜而莊言寡而理登其堂門肅而靜吏飭而威觀其出入輿從抑損巷市無嘩聲竊獨異之曰信哉其聞之有徵乎移�風俗而使庶民安於田裏其在玆矣公爲郡淸心正已率先有位申明憲典歲時程督令長諸司屬奉行惟謹規著鄕約以勵民爲善而拯其頹風愼選諸博士學徒育之紫陽山齋以興化造士爲已任聽訟務於得情未嘗以聲色惴之斷擊豪彊𨿽有勢不避人亦不敢以勢請湣惻鰥寡賑卹貧乏有不幸罹网釋之惟恐或後吏胥百役惟奉行文書給使令罪之輕重出入用中在心朕兆莫能窺郡中翕然稱神明云是故觀於曹掾及諸屬肅肅如也諸生則瞿瞿如也庶民則融融如也𨿽其豪猾不可化誨亦皆遁迹遠去風俗庶幾一變矣乃又以其餘力修郡史築縣城將使徽之文獻於城垂裕百世視彼孜孜計序遷延歲月者奚翅相什伯焉之幾三年徽人甚宜之惟恐以最陟去詎意當路持論至有謂與徽民不相安者嗟乎民同而情異善者安之不善者則否庸可以例論哉故明明之政行而訿訿之言流矣諺曰剪稊長谷言恩怨異情也又曰勿爲峣峣人將缺焉勿爲皚皚人將污焉言直道難容也是故君子能爲是不能必人之不我非也能爲信不能必人之不我疑也𨿽然論入而召公亦不爲不知公倘賜燕閒詢民疾苦則民之安否固自上辦之而徽民且以張益州望公矣又何尢焉予老不自知戇直蓋嘗以是自信而亦以是信公觀公去畱略無幾微見顏面行李蕭然卽日戒行其所以自信者素矣傳曰義苟無愆何卹乎人言吾欲以告公詩曰萋兮斐兮成是貝錦欲以告夫當路者會公之同寅某公某公黯然惜別屬予文因復之以其所欲言者如此

○龍郡倡和集序

戴子當世負殊資經史之暇輒覃思詩學咀華囓核人多其有得雅與程子士登唐子大雅亦皆以詩鳴者每相陶於倡和間以尋舞雩詠歌之趣一時偉其風而樂趍之者十有八人則又相與結社於潼麓之龍都而並鳴焉識者以謂詩道之升降恆懸諸詩社之廢興信確論矣夫詩之道未可以易言也夭冶者疑於繊麗俚拙者疑於質實慕奇奧則易以誣崇峭拔則易以險務洽愽則易以泛溢而無所歸蓋非鳴於詩之難而善於鳴者之爲難是故以孟之寒苦賈之淸刻溫之麗縟後世猶有不恊乎正音之嘆矧其下者乎乃今觀爾三子者之作或淸而新或爽而逸或博而麗卓然成一家言而奮起於風聲之所及者亦皆出自機軸恥蹈故常纚纚然可誦而可賞則所以鳴於龍都固善矣然詩之焉詩抑豈盡於如斯已耶尙冀愼啚厥難因其所巳善而益善其所未善拓龍都之華致追舞雩之遺響以無忝肇興社於今日則某也贅言於玆亦可以借口矣庸書之以俟

○孔靈汪氏家規序

家之有規何昉乎其殆起於世教之衰上之不能維其下而下以自維也乎三代疊興皆有制以維乎民而莫備於成周井田以聯之學校以教之比閭族黨以同其俗月書歲考以紏其弗率夫教者當是時家無殊俗鄕無盭民比屋雍睦宛若家人骨肉然凡以維民之具周且詳也家規庸何施世遠教衰大道旣隱人自爲心家自爲俗憂喜弗相知休戚弗相關甚者一本同气亦漠然如秦越人相視意向少戾輒梃杖操戈無怍色豈天之降才爾殊耶維民失其具焉耳是故有世道之憂者不能不思所以維持防範之以洲厥後也徽之汪系出於成周後而在吾績孔靈者疇人益蕃殆弗克相名嘉靖平度守閒仙公遵懼其無以維之也乃與其從子保寧倅惠泉君鯨巴州倅七墩君遠曁諸庠士爰輯家規若干帙爲訓首之以天子孝敬之諭次之以乃祖禮樂之規孝弟之實又旁采諸家之嘉言格行而總括其目曰崇道義曰勤職業曰修禮物條分例列詞嚴義正誠若規矩設而爲方圓取則焉較之司馬公呂氏顏氏諸家訓格之言要之爲法則甚密爲慮則甚遠其歸等耳汪氏若子及孫世憑守而服行之則賢者知者超然日進於髙明而愚不肖者亦得以不昧於其所趨而寡過扶先王之教於衰墜之餘以爲行遠升髙之一助豈不偉哉𨿽然規其家非難而規其身爲難規其身非難而規其心爲難故曰欲齊其家先修其身欲修其身先正其心心苟弗能規而失其正吾見道義之崇也髙者過於矯激卑者淪於鄕願非吾之所謂崇矣職業之勤也啇農騖於貨利問學苦於占﹖﹖畢非吾之所謂勤矣禮物之修也掇春華而忘秋實沃枝葉而揠本根而禮物之修又不知其何如矣能無圯於其族也乎能無負於作者之志乎汪氏代有聞人規心之學當必有講之於前者誠能紹眀之以先正其心則於家規舉而行之何有推之上焉規其君以成篤棐之功下焉規其民以革奇僻之俗遠焉規乎天地以收參贊之業咸於是乎在豈特可施之一家一族已哉守約而施博厚積而薄發以廣此規之義以無愧於成周之裔吾於斯不能無厚望云

○中正坊程氏族譜序

世固有相湏爲用克永世而復惇龎者惟宗法與譜系耳立宗所以統親而族不散講譜所以明世而族不忘譜以稽宗宗以會譜則人倫正而孝弟興天下藹然同風矣自宗法廢而弗行世之所甚重者譜牒也楊子云援左氏以爲食我之後杜正倫以城南之族不與譜通至鑿其渠古之人入仕則有家狀出奔則賫家乘要皆不忘其所自出以明吾一本之義焉爾徽之程固望族也其子姓蕃且賢則世忠一派號稱尢盛吾績中正坊者實本自世忠故於家譜一事若彥亨積慶克勤愈大諸公率屢世修之不輟其本支之遠似續之明固已班班可睹久其後將益蕃此今譜之修又有不容已者愈大之嗣某以尊祖睦族爲心以繼序揚烈爲孝乃按全譜而修輯之成編屬余序其端余諦觀之斯譜也取證舊藏以傳信也不從刪本以存疑也有外紀以系遠尊尊也有內紀以統同親親也然則斯譜誠實錄矣噫余竊又有說焉忠孝一理也身親一气也世未聞不孝於其親而能忠於其君者也亦未聞不敬其身而能孝於親者也爲程氏後者母徒挾斯譜以號於人曰我世忠程氏也我世忠程氏也尙思各敬其身以無忝前聞則謂之曰世忠其誰曰不然

○壽程母方孺人六十序

人有言曰萬乎天者萬乎人萬乎人者一乎天萬乎天而萬乎人萬之所以爲萬也萬乎人而一乎天萬之所以爲一也夫壽夭富貴貧賤康寧患難天之所以萬乎人也聿修厥徳以俟天使壽而無夭富貴而無貧賤康寧而無患難人之所以一乎天也是道也吾徒類能言之而身焉者寡母氏之黨有女士焉其庶幾乎女士方姓歸於程餘四十稔程自女士入舅姑之顏面無不愉懌僕婢之供事無事叱箠歲之積贏倍他日鄰之東西室無有凍餓徙死者而又惇渾沈厚善自韞藉人視之退然若無能焉人皆韙女士能於婦余獨深取其貞堅之操有以植天柱而固地維方女士失所天也年且少子且幼恆情處此大有弗堪者矣而女士益矢志婦節以葆育幼孤俾有成立制家政種種若剖竹然無畱鋒芒才丈夫莫及或以他意幾風之女士曰制於天者命制於人者義吾知有義命而已不知其它貞聲懿行孚聞遐邇爲父母者以詔其女爲夫者以勑其妻爲女爲妻者亦莫不以砥其身咸女士是式於戲仁也者人之心也人所以異於禽獸以其有是心也臣而忠子而孝婦而貞皆不失乎人之心者也孔子曰仁者壽是宜女士六十而康如未艾者夫壽康寧人之所深頗有甚於富貴而不可必得女士何得於天者厚耶𨿽女士不自知也一乎天而已詩曰其徳不爽壽考不忘敢以爲壽筵頌

○汪氏宗譜序

史曰國乘譜曰家乘乘也者載也史以載一國譜以載一家𨿽所載有小大然而表迹論世昭往詒來其爲事則一而已績士人汪子必東多讀書好古作爲文詞不狥時好蓋穎異有志趣者今年春予以內艱居東園必東亟來往一日出所修家譜屬予序予惟古者因生以錫姓胙之土而命之氏族則以氏之所聚而已然族無不同之氏而氏有不同之族不有以譜之將奚所於考漢興承秦火之後司馬遷約世本而修史記因周譜以明世家乃人始知姓氏所自出唐之衰譜學復廢𨿽士大夫亦往往忽焉而不之講甚者賈昏以媒利織罪而鑿非因陋就誣良可醜也予宗之譜修自先世需樂公迄予筮仕時未登名字者過半事若在我恆有慚徳爰周旋數稔始就前志今必東方業舉以羣進取卽汲汲於譜其族可謂能知所重哉𨿽然譜非止於紀名諱別氏族已也蓋將追其身之所自出而萃其族之所由分族而弗譜則渙莫由以萃莫由以萃則莫由以親秦人視越人肥瘠爾矣忘所自出孰甚焉是故人易世疏靖節以厥初爲念服盡情盡老泉以塗人爲悲若必東可不謂能追其所自出與渙其萃已傳曰敬宗收族必東爲近之予滋有取於斯譜也序奚其辭必東名若水字必東世家績之東市

○大忠錄序

予暇誦革朝遺忠錄曁遜國臣記諸紀載曰嗟乎諸君子之於靖難諸臣非有膚肺之親必竭志意競競爲之搜錄靡遺豈非忠義之腹揭日月薄風雲系人心不能己巳者乎矧居其鄕而桒梓是仰又矧埒之後嗣支气至云切哉程子公濟以大忠錄屬予彼蓋以其後嗣謂予非居其鄕耶蓋國有气有命果毅拆衝之士謂非國之气乎而仗節死義之臣則國之命矣聖王禦極必植乎直言敢諫之臣蓋以豫飬乎仗節死義之臣又非乎成祖文皇帝奉天靖難諸臣可勿死矣而諸臣則有死無二其爲太祖髙皇帝死乎文皇帝蓋太祖之穆也諸臣又曷爲太祖死乎諸臣蓋各死其心也予不敢謂諸臣爲死國之臣其諸死心之臣乎蓋心也者天地之所植以爲生人之紀一息弗觧者也文皇帝曰彼食其祿自盡其心耳其諒諸臣之心乎遼府長史程公通予之鄕先哲也金川不守建文遜位公以前上防禦北平疏遂械以死錄其家傷哉痛乎予與其族子進士靜夫省進士仁夫同席研每談及長史公永甞不扼腕慷慨幾於泣下蓋傷紀綱之譛云公讀書時卽以貞白名其齋蓋其志固卓然弗撓矣哉又豈以一紀网之譛爲公生死地乎捐身足以任道割頸足以任國蓋仁人志士之所以耿於自立視生死爲梗耳微哉瑣乎利害之介也曷足以易其所植哉髙皇帝嘉其孝文皇帝成其忠公之所立於天地之紀超哉迥乎其人倫之表哉予閱程宗伯譜以河南程氏遷自歙之篁墩則公之忠孝其得於二程夫子所爲定性遺矩哉蘭槐之根不芷九苞之雛弗烏諒哉不佞事世宗皇帝論憸臣欲從公地下游賴世宗皇帝全其生獲授數言於大忠之錄曠矣哉予之遘乎嗟乎人孰不死惟公之死關之國家關之天地關之千萬禩故予不幸公之生而惟幸公之死

○休寧茗洲吳氏族譜序

海陽吳生瑞谷持其先君竹溪隱君家譜踵余門請敍於簡端余惟郡之姓吳冣著而吳在海陽�之四五又著海陽之南則宗唐左臺公在西則宗賢節吳嫗程氏二派相望而龍江爲嫗祖居茗洲族裔所自出者歷宋元入明凡廿六世而爲竹溪隱君年弱冠日惟編輯譜諜歲與龍江諸族爲要會帥諸族建宗祠於龍江道院亦已勤矣祠未立而隱君告逝年堇三十有九生卒所論著頗廣隱君歿時瑞谷方齓齒以是諸書散軼惟此譜存蓋瑞谷日夕與俱襲而藏之篋者淂不漫失今閱是譜爲目十有五爲卷十二有凡有理不渙不並足以傳者今年郡使君何公方有事郡誌采勛賢隱逸諸君子生平行實著爲列傳而中丞汪公太守洪公及愽士文學以隱君之行奏於郡使君是可靖囂軌競爲謠俗助勸則隱君之譜不徒徵於言是能躬行以普於郡國蓋自其身始也不爲信譜也哉國初趙東山公子常曾論茗洲吳氏譜以吳氏之後必大今二百年卽文獻不絕未有大顯於時然水木之源本畜之久則發之扶疏而大始出而歷混混以漸放之四海肆其浩瀚矣隱君砥礪力行身困而促其年是本之蓄源之積愈益厚固矣又何遠大之不可至也乎瑞谷懷東序之祕寶大有材名足以棟明堂而澤寰宇季子之文雅而大吳氏之族於此乎在則不佞之言不爲無據也郡故萬山多舊家遠冑以譜諜核實爲務余告老於家有事族譜於我祖容縣令君以下論之而力未逮見瑞谷之文能紹明前人之業餘心所鄕往也遂書之藏於大鄣山中

承庵先生集卷之二終

●承庵先生集卷之三

績溪胡松著

記十四篇

◆記十四篇

績溪縣重建鐘樓記

梅磵艸堂記

恩壽堂記

蓼莪館記

東溪漁隱記

淸明祭田記

怡老樓記

樂稼軒記

績溪縣文峯書院記

重修翚嶺路記

績溪縣建城記

商山吳氏修復祠墓記

遵義坊胡氏家廟記

乳溪道院記

○績溪縣重建鐘樓記

夫樓以鐘名蓋所以棲鐘以警昏昕其令挈壼氏掌之今自京師達於天下𨿽僻州下邑未有能廢焉者我績溪鐘樓舊在邑治之東天王禪寺厥自洪武己巳邑矦周君舟寔並﹖﹖之玆惟久矣正徳間樓圯且廢爲令者不知凡幾人恬莫知繕理嘉靖癸未茂名李矦汝司令玆土率治封內以法度越明年民用咸安顧瞻斯樓喟然太息乃召市民方正等於庭謀理新之民歡應如響於是丰者以財壯者以力慧者以猷惟我矦之役相厥舊址隘且僻不足攺爲庸徙而西數步厥位惟中負陰而面陽輦土壘石爲臺髙十有四尺從二十五尺衡視從倍之上爲層樓五楹周以闌檻下洞門﹖爲之以通來往靡督靡期役者自勸堅壯瑰偉悉逾於昔至於故鐘弗稱則又庀徒範金新而棲之邦人士女攺視易聽經始於歲之正月甲戍迄三月丙寅而落成某等胥與謀曰役惟巨矣用惟艱矣我矦之功之徳弗可以無紀矣又曰弗之石弗永也曷碑之哉已而過雙淸胡子之廬而請曰曷記之哉弗之文弗傳也先生土人也文是業其曷以辭雙淸子辭不獲乃於是言於眾曰凡天地之間物各有數廢興成圯相尋若環方斯樓之圯而幾廢也風雨之所激射孤鼠之所竄穴庸詎知有今日哉夫惟其廢興成圯之相尋則夫嗣今而後後而遠吾又烏知斯樓之不朽也矦之徳在爾心爾沒在爾子孫功業在一邑炳然燁然彌遠而彌光斯樓特其振圯起廢之一節然則危之所以不朽於吾績者固自有足恃者存而斯樓不與也𨿽然觀人之政有於其細而徵其大者則夫斯樓之作不可以徵矦之政矣乎僉曰先先生言是也遂書之以紀歲月

○梅磵艸堂記

嘉靖丙戍五月五日方君定之梅磵艸堂成屬承庵胡松爲記君松之母之弟也不敢以不文辭記曰梅磵距縣治東北七十里許介萬山之中山尾禦無間斷厥途所經或逆阪如緣絙或垂崖如一發或側徑懸出於不測之溪上皆石芒峭發戒然後可置步而所謂竹嶺者其尢也度嶺逶迆數里有地焉稍平以衍野梅數本偃蹇非近時物川帶之石突露其間如虎蹲如人峙水行其罅飲之齒水寒沁骨髓觸毛孔以出四顧之山筆卓鬣鬣若城然是爲梅磵昔人嘗拓其阜之土而田之後病於旱以廢正徳間人始售是於君君亦嘉其山水貿之日與其同好者遊遊或席艸而坐傾觴而醉有所得輒詩之時出驚人語一日謂二子守仁從仁曰是果可以棄土目之邪吾不特爲遊適計矣吾營之吾足以自老矣又曰某之土可以田其辟之某之土可以池其鑿之二子者亦銳然邁往卽揆時僦工經始於乙酉八月一日�棘荊畚糞壤鏟厥隆實厥窪凡十閱月而得田六十餘畝鑿其可池者爲之池方廣盈十畝深可三丈餘野流羣趍�乎汪洋釁厥堤而扃以木伺其旱潦時其閉縱於是乎暵魃弗能爲之災而田無不秋憂矣卽磵之北隙地輦客土亢爽之結茅以自休命曰梅磵艸堂堂之前有池不能一畝魚鱉汨汨神人某其外樹晻暖蓊然以深面九龍峯儼若相拱而山云洞覆盆太石諸巖環左右可一瞬得之咸若爲吾設者君樂甚以謂松曰斯眞可以舒憂隘而娛窮獨也斯眞足以老吾生也盍爲吾記於戲梅磵之地久矣其旣田而廢廢而復田也𨿽曰人事何莫而非數也哉方其爲田於昔也則曷知其有後之廢也而況乎復田之於今耶上之人售是於君誠見其弗可以田也而君貿而有之抑豈利其能復之田而貿之邪君嘗言首事時有惡石當去羣伐之石裂欲墮而莫覺也君感宵夢亟呼之出出卽石﹖矣然磒矣獲脫非命充數十人夫其售之數也其貿而復田之亦數也其脫數十人於非命又數而奇焉者也吾於是幸斯磵之有遭凡天下事遭其幾爲難遭之而又難也含君旣幸遭其所難遭又幸夫二子者克承厥志而事其事得卒集其所尢難皆可喜無憾也惟其欲不隳廢於後之人未可必也故屬予記記之其特以著其成而已乎哉

○恩壽堂記

嘉靖壬午夏今皇帝追王先王覃恩寓內凡年八十以上者冠服之裏中處士黃翁寔與玆典余方歸自齊魯翁之子鍾偕厥弟鑾揖予於雙淸艸堂合辭言曰吾兄弟辱先生知家大人質行亦先生習於耳目者家大人年躋八旬被恩詔月維仲冬乃其始度而東溪之堂成不圖若是乎其相遭也吾欲以恩壽名其堂願先生記之爲吾翁壽時余苦痰熱厭硯筆不果爲明年翁捐養鍾鑾哭踰禮一日輟哭過而請焉如初且曰是固吾先大人意也泣酒酒數行下噫乎予何能記斯堂哉而君顧屬筆於余拳拳若是也余聞之古之君子不戚戚於不獲其壽而惟戚戚於不能壽其壽不汲汲於覬其恩而惟汲汲於能榮其恩故孔曰仁者壽孟曰仁則榮𨿽未必盡然要之必仁而壽者而後人壽之而後爲能壽其壽也仁而榮者而後人榮之而後爲能榮其恩也夫仁也者人也世固有人其身不人其心者是之謂罔罔之生生之死也君子不謂之生也而可以壽言乎如是而﹖國之恩則謂之竊竊則忝忝則罪莫尙焉若之何其榮之能翁志定而气閒外溫而內肅卽之也蔚如彪如若可掬也而弗可窮也掃車﹖﹖東溪之濱酣觴詠詩爇香瀹茗日習野意爲常不屑屑塵想與厥兄貳尹伯璣公相長大無間言遐邇歸其孝友且平生好施與若脫屣然故𨿽以貲雄於鄕而恆急厥病勇厥義弗以厲人驕人而必以利人人鹹徳之翁心事大都類此豈非所謂用力於仁者邪其享有今日之壽非幸也宜也人亦孰不宜之宜則沐是恩也宜吾見仰無愧俯無怍焉榮甚矣亦孰不榮之噫嘻能壽其壽能榮其恩吾於翁誠無間然矣今翁已世而翁之名猶耿耿在人乃君子又知翁之壽不惟其身惟其身後之名之壽殆將與東溪相不朽名也榮也是翁固有以基無窮之壽於其名而榮隨之豈徒今日之壽之恩已哉鍾鑾念食久拭涕謝曰斯可以追壽吾翁矣斯可以記吾翁恩壽之堂矣余曰以而翁斯壽斯恩而名斯堂斯稱情焉矣於是乎書

○蓼莪館記

承庵子讀詩至小雅之蓼莪未嘗不淒然悲戚然感也曰嗟乎孝思豈易慰哉劬勞顧復恩同昊天銜卹靡至罔極難酬蓋傷勞役而養弗逮云是故虞舜終慕周文三朝明發有懷永言維則而後怙恃之思於斯少慰迨夫黃泉重盟耰鋤徳色孝道之不明於天下久矣蓼莪之什其誰念之惟我舅氏立館墓側扁曰蓼莪或過而問之曰蓼莪者詩人剌幽王弗輯其眾云然也方今聖明在上老安少懷子溪以蓼莪爲舅泣言曰先君子之不祿也母葛孺人年僅二十有五不肖孤曁弟節伶仃孱弱王父母且垂白在堂藉孺人躬紡績親井臼撫育孤輩幸以成立王父母亦安其孝養獲終天年弘治之季孺人老矣栢舟之操外內無間言時郡守幸庵彭公以崇化善俗爲首務嘉孺人事大書節孝顏吾廬而復爲之記嘉靖甲午孺人以壽終丙申十月二日合先君子葬於曹渡之原公復不遠數千里銘其墓焉噫幸庵公忘勢勵俗之盛心誠無愧古人而其言詎可或遺也邪玆欲壽其記若銘子館俾吾父母之名托以不朽而弟節已卽世矣其責顧不在我耶館題蓼莪傷吾親之亡非謂尙存而莫飬也或又曰王裒稱孝矣門人受業者至廢蓼莪而弗講子今題之不諱抑又何也舅泣而無言於是其甥某進而對曰情切則易觸事遠則當追蓼莪之廢哀不忍也題之者示不忘也裒與舅也異取蓼莪而同歸於孝思耳舅﹖﹖弋然曰甥言得之矣曷記諸舅方姓諱正字定之館成於某年某月某日屋凡若干﹖﹖盈某某節子也先孺人卒守仁從仁正子也鉞金正孫也銳鋐節孫也皆有勞於斯館者法得備書

○東溪漁隱記

世之稱漁也者與樵者牧者囲者並均之爲自食其力者歟然世有傭樵傭牧傭耕而無傭漁何以故惟其無傭於人則可以自有其身而人莫能與故超曠樂澹之士往往於是托而逃焉有以哉績處士黃翁徳器居邇東溪自號曰東溪漁隱人稱之亦曰漁隱翁翁坦易無外餙而於善善惡惡之際獨嚴見人之善若已有之恐恐然惟懼其弗聞於世至於人之有不善者則必循誘之告戒之而弗獲焉輒面頸發赤不少容居閒芒鞋煙艇徜徉於東溪之濱以尋詹何任公之樂方其寓形於一釣也悠然而天光湛然而云影神怡興逸身也偕忘殆庶幾以一身爲物以萬物爲我不知宇宙之爲大而蠛蠓之爲細淸明之爲常而冥晦之爲變者矣夫豈富貴窮達榮辱得喪能以棲其情移其志哉或曰古之人托於漁者若舜之雷澤尙父之渭濱嚴光之富春可數也然舜受堯禪而君四海尙父以周伐啇爲萬乘師皆畏天命憫人窮而隱不終惟嚴光不事光武其意固自有在先儒論之詳矣今吾子幸遭至治之世尊賢樂善化理修明巖壑之士其誰不彈冠相慶以圖自效而乃棲遲東溪傲晲時俗欲以踵嚴之爲得無不可乎翁顧笑曰吾溪有於是吾誠見夫世之漁於名者又誠見夫世之漁於利者方其雞鳴而起孳孳焉以求夫名與利而得之其輿馬服食非不足以炫耀裏閭其聲勢貨力非不足以搖動官府然利於已必害於人丰於名恆歉於實吾懼焉不敢效也今漁於東溪朝而往暮而歸名無與爭利無與競故吾心安焉若曰附麗古人則吾豈敢君子曰翁其古之所謂自好者歟卽其言以求其心其知道者歟世有貪昧無恥自失其身而歖歖然以爲得志者聞翁之風亦可以少廖矣翁名鎬徳器其字號東溪漁隱一號梅莊

○淸明祭田記

嘗聞諸傳有曰治人之道莫急於禮禮有五經莫重於祭祭也者所以追養継孝也嗟乎祭之爲物大矣哉是故古先聖王制禮訓俗而於祭尢拳拳焉何也天子至尊也而曰躬耕南郊以共齊盛諸侯峻秩也而曰躬耕東郊亦以共齊盛卿以下有圭田曰圭田無徵又曰士有田則祭無田則薦凡此之類不一再而止皆所以明祭之不可不重焉耳重祭所以重祖也祭之爲物大矣哉或曰是則然矣然而人各有祖祖各有祭若今之淸明祭田曷以弗見於經曰記不云乎禮𨿽先王未之有可以義起夫自天子公侯卿大夫士以至於庶人其爲分𨿽殊要其尊祖之心等耳田者齊盛之所自出淸明祭田殆亦放古身致誠信之遺意豈非所謂恊諸義而恊者乎嘉靖乙酉余父屏嶼翁曁余叔潼峯公從弟楠公置常稔之田若干畝名曰祭田歲輪一人司其所入以共淸明祀事凡齊盛犧牲�於是乎出諸他用卽至急銖釐弗得與焉示其設之專也行之十有六年爲嘉靖辛丑翁命松曰祭田宜有記以詔後世曷圖諸夫祭有田矣設亦專矣祀事孔嚴禮斯舉矣而翁曰宜有記記之將何如曰設之固不可以不專而述之尢不可以不善昔李徳俗記平泉莊有曰鬻平泉者非吾子孫以一石一木與人者非佳子弟夫平泉木石不過取適寄玩於一時之具而已曷所關系哉而徳裕之所以垂警於其後者若此今吾祭田之設其輕重豈特平泉木石已乎後之人或修焉或廢焉孝不孝之所由分也嗚呼可不愼歟可不愼歟

○怡老樓記

績有老人好樓居者而名其樓曰怡老人稱之亦曰怡老樓云或曰人之老者備養則怡多賢子孫則怡獲良朋則怡是故二膳旣具常珍日隨居有蒲輪重茵就寢夫是之謂備養養備則無外求無外求則心泰斯不足怡耶謝庭玉樹燕山桂叢八龍爭躍三鳳和鳴夫是之謂多賢子孫多賢子孫則心傔斯亦不足怡耶香山盍簮耆英日集酒後耳熱歌而鳴鳴夫是之謂獲良朋獲良朋則志恊斯亦不足怡耶之三者皆所以怡老也老人寔兼之彼危梯傑閣扶杖而升拾履而下鰓鰓然懼其傾且跌者多矣而顧曰怡焉不怡彼而怡此豈人之情宜爾耶抑若之情獨異於人之情耶老人曰吾聞登髙者眺迥景會者形釋吾嘗憑闌白日則見夫山之蒼崖翠壁嵯峨嶻嶪挾光景而薄星辰與夫溪之平沙漫流微風遠響芙蕖鷗鳬下上而浮沈者皆出乎履舄之下陰陽晦明艸木榮悴縱吾大觀變幻百出吾安往而弗怡也吾𨿽貧而寡交且乏義方之訓然寢食於斯宴會於斯聚族姓於斯則樓之怡我者不旣多乎君子聞之曰嘻暢哉悠悠乎老人其殆知道者乎夫有所待於外而後爲樂者必其內有所不足也無不足於內則必無所待於其外矣老人其足於內者乎因其言以卜其爲人蓋將壁立萬仞極其趣於埃壒之外而凡利勢惡愛毀譽失得寵辱險夷舉不足以動於其中蔓然而孤髙超然而曠邈咲傲乾坤吞吐日月出入煙霞淩厲霜雪馭鶴鳴於長空蹴蜚鳬於碧落踽踽焉洋洋焉初不知天地之爲久遠而海嶽之爲髙深也今乃欲局局然求老人於一樓之間是以形器拘老人矣豈知老人者乎老人咲而不答遂次其語爲記老人程姓名長字道遠朴齋其別號云

○樂稼軒記

績溪之北餘十里有地曰髙梘邑人許翁汝楫田之伐石浚泉以圖樹藝其爲力也孔勤而其入也亦視他壤倍構軒樂稼則自翁曁翁之子貫二世矣乃今貫之子輔偕其弟弼主是軒又從而拓之堂於前曰啟佑以昭世業樓於後曰追遠以祀先人之肇基者亭臺池館艸樹花竹言言而渟渟離離而郁鬰咸以相斯軒之樂也經始於嘉靖戊子十月越明年己丑三月落成或過而問之曰噫稼果可樂乎佃彼甫田驅爾黃犢沐雨櫛風胼手胝足勤動三時始獲斗粟吾聞天下之至勞者莫若農奚樂爲彼牽黃臂蒼風毛雨血上礙鵬霄下窒兔穴逐電穿雲搜霜獵雪斯不足樂歟主人曰荒哉頟頟乎吾樂不在是也又�燕姬趙女粉黛綺羅淸歌宛轉妙舞婆娑華筵竟夕酒旨澠多斯亦不足樂歟主人曰佚哉儚儚乎吾樂不在是也又曰秦權漢戚春申淮陰佩紆夜玉劍鑄秋金出入禁闥奔走朝簮斯亦不足樂歟主人曰豪哉奕奕乎吾樂不在是也然則稼之樂何如主人曰春殖嘉禾有雨滂沱耕之耘之載皷載歌吾於稼也樂其始焉遵彼坑際秋月初季翼翼穰穰有穉有穗吾於稼也樂其成焉耕獲之餘上輸公稅催租吏經歲不扣吾門吾因其贏以自食其力醉臥石巖吟對龍洞日與田夫牧豎控時數節較晴量雨晏晏悠悠初不知松曙金山而煙暝楊溪矣金山楊溪地名黃牛十角沃壤一區吾將遺安於其子孫釋耒耜以易圭璧吾且不屑聲色遊田又何有焉君子聞之曰輔與弼也其聖世之逸民乎志不外慕而卽其所居貽謀以安𨿽更世弗易其業蓋賢而隱於耕者書曰惟土物愛厥心臧心之臧矣樂豈專於稼哉昔龎徳公攜妻子入龍門山棲遲畎畝咲傲泉石囂囂然不復問人間榮辱事識者重其髙致上與巢許並稱樂稼若許氏者非其儔歟非其儔歟作樂稼軒記

○績溪縣文峯書院記

績東梓潼山有文昌祠故址屏峯北峙天馬南翔溪流回抱如不欲去前令東洲李子嘗登之欲爲院以業諸士奪於東陽弗果歷三令得今溫泉李子政旣大行乃暇日以邑慱鶴麓文子石山張子請偕鄭丞瞻李簿儒相之卜日庀材攻位首復厥祠拓祠前地數弓爲堂五楹髙二尋縱如髙衡視縱三之翼以兩廡廡盡爲門如堂之楹而髙殺其四之一又左右爲棲士捨若干楹榜曰文峯書院市廛若田籍之於官資歲入以供繕理備矣溫泉子曰玆道化之基也昔未始有有自今日非偶然曷得金石之文紀成績乃命士某某以書來言狀予聞道之顯者曰文日月星辰經乎天天之文也山川艸木羅乎地地之文也君臣父子夫婦長幼朋友存乎人人之文也天文乖盭失其所以爲天地文裂絕失其所以爲地人文紕繆失其所以爲人是故聖賢仰觀天俯察地近取諸身經緯彌縫炳然爲天下後世大觀以盡文也以文爲文末矣諸士子陟斯山升斯堂朝夕遊焉相與厲文之津闡道之藏徳以周身文以經世父子親君臣義夫婦別長幼序朋友信求盡至文母�文以爲文也則玆山之藉以重多焉而匪直爲觀眺爾矣若乃瀛洲冠步宮錦叨榮回首舊遊自謂山川生色昔人所以爲細也與於斯文云者豈若是已耶作之者之光記之者之光豈若是已耶是役也經始壬辰十月某日越某月而訖工貲出於溫泉鶴麓石山曁前訓導筆峯王子之割俸材貿於山之良而力傭於農之隙咸可書事書之東洲名邦直茂名人溫泉名旦永興人鶴麓名宗顏祁陽人石山名儒徳興人筆峯名惟孝貴陽人許耆輔董厥事者書法例宜附附焉

○重修翚嶺路記

徽環萬山而績爲最重巒沓嶂窅乎不知其所窮西去吧治十里許曰翚嶺綿亙餘二千弓冠蓋之往來啇旅之負挽以達於兩都而適乎諸郡邑者日相屬蓋孔道也然險絕詘曲千盤而百折始陟乎其椒層雲蕩胸而目之所極入於飛鳥之所沒𨿽昔人所稱蜀道之難羊腸之險亦不是過以故車殆馬煩足趼脇息爲之躊躇四顧而嗟苦之蓋自古云然矣屢更良有司咸莫之繕治今年夏郡伯關中段公經而嘆曰玆非王介甫所詠之途哉若是乎其險行者能勿病耶顧謂邑侯曰盍令僧募眾治之侯曰吾志也遂各捐俸金爲倡由是邑之人聞之愯乎若忭倏乎若趍畚鍤具舉工徒畢集實厥坳夷厥垤刓厥兀鏟厥銛自四月戊子始事至九月庚午訖工谽谺峭絕抹摋芟夷練紓砥平曠若驂逵矣騎者輿者負者徒者肩摩踵接日往來如織罔不稱便伊疇之錫哉僉曰翚嶺便安昔未嘗有有之自我公我侯始宜銘貞石以永厥羙以慰邦人崇報之意於是礱石建亭相與踵東園屬余記焉嘗聞道路之政掌達則合方是職修除則野廬是司蓋聖人之治細大畢舉其爲民也周而至若此乃今翚嶺之險行者良苦不知幾何年卒莫或治之而我公我侯獨能睠睠是經是營底有成績其它舉廢興壞可知昔單襄公假道於陳以聘楚謂道茀若塞占其國有大咎武侯治蜀橋梁道路靡不修繕君子以爲幾於先王之政是則道途之治廢詎可目爲細故也哉我公我侯得之矣公精練宜民侯敏勤集事治行總總類有可書玆弗及蓋紀嶺績特詳於嶺雲爾

○績溪縣建城記

徽故於越地自昔有郡城六邑無城邇因倭警城休歙矣余邑尙多未暇嘉靖丙寅春婺忽寇至墟廬舍空藏蓄比邑震動郡大夫平陽何公東序躬險審畫始克底寧乃愴然喟曰假婺有城與民守之奚流毒至是彼因循者宜謂惜民力命之弗保而力之惜乎此其利害相萬較然也我不可更貽戚於後之人於是謀之寅僚白之當道聞於朝而檄城婺又城祁城黟城績績大夫某侯恊然同心衛民是思不遑寧處於時東作方殷且歲惡民饑帑無餘金庾無見糧不城不豫亟城不時爰集鄕大夫士庶羣議於庭漸次圖之匪棘匪紓始以相基継以經費城基初約周九百四十丈有奇方隅環抱爲慮甚悉母毀民廬母夷兆宅城費約可三萬餘金按籍而核之以糧計金以金任地金有斂散責之裏夫官罔敢知地有險易量工區分人咸稱便又城必有門門必有樓厥基髙廣度丈計費不可與任地者例乃於荒之區縮城九分之一取其半以充費門擇有心計數人監理之市材傭工皆於是乎出夏六月甲申侯躬率始事邑中編列之氓攜畚荷鍤咸效子來外方木石之工聞風售技各以類至視表畫界鏟隆實窪支聯節比並力偕作羣然赤日中𨿽勞無怨門四東曰玉鄣南曰華陽西曰望翚北曰屏鎭惟伉惟將是營是餙又爲次門者三以便畊牧樵汲者之出入爲水門四以泄行潦之暴漲而免其沮洳焉備矣是歲夏不雨秋又不雨農民分番漑田傭城公私足力天若默相人無曠工閱四月而事用竣其崇爲丈者二厚半之其根入地凡數尺上磚下石屹如煥如樓櫓翚飛雉堞遒翼風气以密威嚴以增監司過之壯其縣而獎檄至士民樂之靈其城而頌聲作乃胡子蹶然起曰是何侯之城吾績若玆易易耶徽之俗君子好義小人勤力自古云然矧侯以義啟之以身勸之固宜其易若玆也而豈必髙於訾然耶於是邑人思侯功徳不可無紀相與礱石於南城之門樓而屬記於胡子胡子曰此直道也斯民有心君子識之非予其誰宜爲或曰春秋書夏城郎譏不時也乃今六月與玆役豈惟時詘舉贏無亦非時乎曰時有贏詘事有經權昔範希文領浙西歲侵廣興作旣以卹饑因以集事卒之諸路困甚而杭獨晏然識者以謂能權侯𨿽夏月城吾績然工技服力之人仰食於公者日無慮數千計以饑易飽詭溝壑爲袵席歲凶莫能災回視範之於杭蓋千石而一轍也又奚疑焉抑聞之古之所謂保障人和爲最地利次之績之爲績迨於今不知凡幾許年令績者欲城而未能城不知幾許人矣我侯於數月之間而能樹有績以來未樹之業愜前人欲有爲而未能爲之心非得人和何以致此君子謂侯不朽於吾績實兼地利人和而有之後之專城者於玆是考焉豈惟有城且將有人勿替引之績其永永有賴矣宜記之以俟

○商山吳氏修復祠墓記

祠祭之來遠矣墓祭𨿽非古亦禮之以義起者孝思之忱不容己也休啇山吳氏爲吾徽巨姓祠有堂矣歲久而圯焉祖有墓矣時易而迷焉嘉靖戊午乃吳子瀛奉勑歸掃堂圯而復修之墓迷而復獲之不勝喜亦不勝戚也爰造承庵子之廬請文其事以啚不朽曰艱哉吾祖之有祠與墓也幸哉吾族之有譜也按譜宋安撫吳文肅公寔吾百世不遷之顯祖妥靈於寢藏魄於墓亦旣有年矣至吾曾祖若麟等始爲堂而祠之迨嘉靖庚戍叔父育瓊等建樓於堂之後備寢室焉門廡器物尙多缺略歷玆數世堂漸久而將圯墓尙迷而未獲薦祭闊疏展省無所瀛聞之士不及玆四者不裘不葛蓋念祖之至而傷之也其何爲情哉亟圖歸與諸兄某等議之命瀛董其事蕆工庀材易故創新繪而堂室峻而垣墉器物奚貯東西爲廡五楹子姓奚敍前爲楹亦如之樹坊於門而祠翼翼甃街於坊而道坦坦不數月而祠堂之制略備矣載循譜牒走山谷至止於績之趙干求志先塋得族之彥者指焉丘壠幸無恙綿世荒迷一朝發朗意願甫畢立碑繚垣封植有加祠墓兩新形神如在庶幾成禮會我族人置祭田具祭器以六世祖怡軒公所遺得租二百入之祠用釐歲事薦享奠掃儀品有常不黷不怠不侈不隘蓋經營於百年而僅成於今日何其艱也又何其幸也嗚嘻夫人孰不有報本反始之思哉其成之之難若此以族眾情渙也萃而格之其道何繇不佞於今日誌之譜矣矢之約矣猶懼夫不足以諭我族人而不免於前之獘也敢敬告於大君子祈以訓詞貞諸瑉石揭之堂廡旣祭而宴歲時覽觀必有以啟發其良心者承庵子曰吳子之言備矣予更何所言哉聞之語曰不肖者廢之賢者興之登斯堂也孰不願爲賢不願爲不肖乎乃次第其語爲之記旣以嘉吳子之能賢且以詔吳氏之後之思賢也

○遵義坊胡氏家廟記

隆慶二年春三月望日胡氏新作家廟成作者裔孫工部尙書松也松少侍先大父贈參政公遊公指示遵義之地而謂曰吾將治祠事於斯今老矣汝其成吾志夫予故吳興人也趙宋時始遷於績蓋三百年矣吾祖嘗樹功名於國之初後當有嗣而興者必若也孺子勉哉後松徼福於先人歷官內外登六卿可謂顯融矣而族姓益繁妥靈萃渙維祠爲稱安敢倍先公之訓而忘祖考之徳乎於是卽其地建堂三楹前楹如堂之數而樓其上夾以兩廂周垣相繚扄鑰維謹則告舉宗門以內皆得立主立主以始遷淸府君爲祖而桂林知事子原府君容縣知縣士俊府君而下各以昭穆祔焉裳衣祭器藏於夾室而樓則貯所得誥勑於上以示尊也旣成事乃祭告焉籩豆靜嘉鐘皷在陳濟濟添添僾然愾然若聞若見族之人始或道塗聚而時假左瞻右顧本源之念勃然以興則斯祠也崇對越聯戚疏廣孝愛則其系也不旣大矣乎祭畢而燕松乃作而告之曰我叔我侄若子若孫咸在於是竊聞之古之制禮者以宗廟爲先垂世作程具於載籍者炳如也漢以還祀無定制諸侯卿大夫率未有廟以饗其先者矧其下焉者乎禮之廢也久矣而欲風俗之厚道化之洽也難矣哉我成祖文皇帝頒朱子家禮於天下以嘉惠臣工而天下始得以廟祭然朱子易廟爲祠使事力可通而易行松官二品以今制得稱家廟禮也然而斯廟之立也祔宗祊之再興仰前修之不易爲子孫者士而致用則爲良臣不必其尊顯也畊而隱處則爲善士不必其千鍾也啇而續匱則爲廉賈不必其巨萬也斯無忝於先人而所以亢吾宗者不益盛哉詩曰無念爾祖聿修厥徳此之謂也𨿽然族益蕃矣能無懼乎或者羠羯其心窫窳其行假義以啚私挾姦而濟欲如余之所慮者乎斯先人之所羞而吾族之巨蠧也然同源分流昔賢所嘅葛藟之剌詩人傷焉念玆厥初眷焉躊躇以是告之其可免乎詩曰豈無他人不如我同姓凡我子孫朂哉念哉則胡氏之澤未艾也於是族人咸曰公之斯舉獲三善矣維我先皇以禮迪民之意邃哉懇矣而公能起廢以爲功安知不有甄聖化而感發瞻盛事而興起者乎夫是之謂遵王制我胡氏自遷以來非一世矣而廟貌弗治肹饗無所而參政公始命克成之夫是之謂崇孝思胤系蕃昌親情俱盡禮服遂悠今則弗慶之節有所據而行親疏之屬有所持而萃孝敬之風益以隆矣夫是之謂惇睦族所謂一舉而三善具焉者也公其記之鑱之麓牲之碑以告我後之人俾勿壞

○乳溪道院記

乳溪道院者胡君瑭之所重建也院舊在乳溪瑭十二世祖慶雲公營壽藏於洪富山中因立院俾世祀焉元季毀於兵餘二百年矣頹陊荒莽莫之能葺過者慨焉瑭乃嘆曰昔我先君敬庵公追念先烈欲恢舊規而未果甞以屬余余安敢不継其志遂於屏山之麓﹝下有逸文﹞

承庵先生卷之三終

●承庵先生卷之四

新安績溪胡松著

記

墓志銘

雜著七篇

◆記

逸題

○逸題

﹝前有逸文﹞喪祭弗執禮者咸惴惴焉恐公之知也與兄文貫公弟文安公自提挈至白首無逆應弘治庚申貢入太學大司成王公玙器重之接以殊禮卒業歸築室東溪弟子日進相與講求天人之奧後學賴之至今性坦易獨嚴於惡惡邑嘗有不職宰厲民�趍公數宰公曰非大夫弗義諱民惡弗仁吾當有以處此矣明日特飲宰�第冀獲所言適宰酣自吒政羙公因從容及其不法數事宰忿甚公貌益恭而言不詘宰愧且憚遂爲攺其不法者正徳癸酉上銓部授判信陽初至會信陽虛守位政柄於公時流賊壓境公百計北之士民逋�者招復之凡城郭室廬壞於賊者次第修葺之民不知勞而上下各定所止無何信陽大饑公卽以發廩請於撫民僉憲寗公何寗謂事當上聞公曰如俟上聞往復當餘月民殍盡矣罪寧在判判曷忍民請益堅寗乃爲發所全活甚眾諸當路深加獎與公自視歃然益畱心民事先是信陽民頗頑而無禮公與約束民賴以和諸鄕曲多豪家恃彊橫不服役也公召父老與之言君子野人之分上下之義使布告諸丘裏豪家於是諸豪家咸服役來恐後帖帖矣民間嘗病衛卒之橫訴予公公罪其尢者數人因欲論斥其主將時主將有禦盜功驕恣莫與抗獨爲公沮境內肅然噫公爲政不眩皦皦名而名莫公先視彼獨事聲色鞭笞間者何如也天奪之速弗終遠業惜哉信陽士民空巷奔號若喪父母見公捨徒壁立爭出所有爲公殯公之子龍等哭曰率民錢爲殯恐傷先公仁其曷以妥先公靈力郤之僉憲雅淸白公禮殯而送之歸玆卜以某年某月某日葬本縣學宮旁先塋之次公卒之年爲正徳甲戍十二月一日距其生景泰甲戌十一月五日享年六十有一配孺人唐生男三孟曰龍仲曰夔精醫道季曰甫得公所學造詣未量女一壻曰某孫男三某某某孫女三長適今丙戌進士汪仲成余尙幼諸子謂襄事有期乃含哀踵東園屬予狀公且曰必得君言後世知有吾父庶幾申吾之情嗚呼公也足以不朽也已傳不傳固不系於予言而其所以能不朽而傳者歷歷在人耳目則安得而勿言也言於予者予公之從甥也適家食也匪優於言而言也重違諸子請也謹狀

◆墓志銘

明故致仕兵部左侍郎兼都察院右副都禦史贈工部尙書寒泉潘公墓志

○明故致仕兵部左侍郎兼都察院右副都禦史贈工部尙書寒泉潘公墓志

嘉靖己酉八月資治尹正議大夫兵部左侍郎兼都察院右副都禦史潘公卒於家得年七十有四明年訃聞贈工部尙書錫以葬祭葬於郡北飛布山麓又十四年其子庠生絲奉其所爲行實與雙溪鄭大參狀問銘於予跽而泣以請其詞甚哀旣不忍辭而予與公生同鄕官同朝亦不爲不知公又不容辭乃按狀與行實質以予所知者爲之志志曰公姓潘氏名旦字希周號石泉謝政歸托心遵晦更號寒泉云公少卽知勵志躬行之學事親誠孝爲郡諸生守嚴約宿郡齋公上書陳情求歸省守大奇之果舉進士異等歷郎署郡守藩臬多偉政守邵武時裁抑巨璫不得黷貨牟民利持憲浙中會同官污蔑良吏公以法抗之𨿽危言不爲動卒戢貪以彰明已凜凜具大臣風節矣後擢鄖陽巡撫南少宰北少司寇尋有提督兩廣軍務之命時交人簒其君貢獻不通議將用師乃命廷臣推擇諸臣中才望尢異者俾提督兩廣僉議歸公乃擢公且有亟往之旨而交南兵事則特起右都禦史毛公伯溫往柄之公以萬里用師勞中國以事遠夷恐非完計時毛公尙在制道經其裏告之曰莫氏簒國聞其故王子孫尙有據國之半而爭之者天子震怒彼聞之必懼懼必修貢因而綏之此因惠以爲威公親喪未旣天子以孝治天下當不急公服闋然後應詔於時交人當有求貢者矣因以上聞此因孝以爲忠尊國體以安民生計無出此毛公不悅不合而去公至廣踰時交人果已遣使相望有司因其簒亂未敢以聞公遂上疏以爲夷狄之國本無人倫莫黎俱以簒得國先朝之於黎利旣聽其修貢而封之矣今於莫氏宜亦無阻之以兵遠人來王而中國尊安此古帝王我祖宗之於夷狄治以不治之法也疏入不報當國者先是爲宗伯將入相人禮之有加公時爲少司寇獨如宗伯禮禮之宗伯私請至再公復拒之因銜公未幾毛公條陳安南事謂兩廣重任公才非所宜遂有詔還公南京佐理部事公毅然求退或謂公宜遲數月以俟滿考例可獲恩錫公曰道旣不合可苟祿乎遂致政歸公𨿽以議安南不合去然朝廷卒受其欵而封之於公之議未有能易之者夫計事於萬里之外而收功於數年之後可謂知明而慮遠矣而況兩廣猺獞畏威懷恩鄖陽寇盜潛伏遠遁質文武之爲憲而謀猷之克壯者也乃謂公才非所宜豈不所謂娥眉胎妬才羙秧毀者歟公歸構居郡城宗姻故舊子弟貧無依者輒貲賙之以故家漸以不足人謂公官階九卿祿入三品而不免於約素以是爲公之難予謂公嘗爲郡守左轄督府矣斯世之所謂會府也稍自封殖便足膏潤公遠之如膩惟恐其污淸白之操固已素定此不足爲公難也惟當晚年大用可幾人皆依違公獨義退不少濡滯是功名且不足以動其心而況於富貴乎古有兩生者功業不少槪見而人以大臣與之以出處卜之也議者謂公祿位未竟每有蒼生之憾豈非亦覘之斯耶斯則公之難也已矣故予詳著之以見公之大節如此若其它履歷勛伐則朝廷有贈去思有碑名宦鄕賢有祠公議具在𨿽略而存之可也公爲徽之婺源人其先閩人也唐廣明間避亂來居歙隨遷婺之坑源六世祖諱師度遷孔坊統名桃溪潘氏曾祖諱澤生祖諱貴廉父諱傳賢皆以公貴贈通議大夫都察院右副都禦史祖母汪氏呂氏母戴氏俱贈淑人配程氏封淑人側室楊氏子四人縉錦衣經歷娶方氏封孺人紳娶胡氏絲府學生娶汪氏綸娶胡氏女二人適方瑞孫承宗皆監生孫十四人曾孫十一人公之子若孫皆俊偉克世其家君子謂公有後矣銘曰古云出處可卜事業侃侃潘公進難退決人皆榮公華躋要獵識者惜公積丰用嗇百年論定帝心孔衋蕃錫輝輝賁於兆宅後有論世考玆風烈

◆雜著七篇

東園祠祭說

跋遵義胡氏宗譜後

跋風貞四曲

竹庵戴公祭文

梅崗周翁贊

程桐岡像贊

東屏鄭公像贊

○東園祠祭說

正徳壬申秋先大父東園翁爲堂於東園隙地貯古籍若干捲以業羣子姓爲進修計榜曰東園書院云堂之前雜植花卉對樹槐桂各二喬然蔚然天虛日晶倒影池塘禽鳥翔集鳴聲上下翁時偕二三同志傲睨其間悠然自適蓋不知有身外事矣一日低佪俯仰忽喟然曰人生如寄堂負陰面陽頗亢爽異日因以爲身後祠正中一區修而餙之爲神寢堂之西小屋數椽爲齋廚從人名長益者服役歲久性故淳謹棲之閠捨俾司香火吾樂此矣聞者愕然咸曰翁樂善好施遐齡天殖柰何遽及此翁咲曰獨不聞乎百年華屋千載山丘古則云然於今也奚疑甲戌夏四月翁捐養時余隸名仕籍系身於外先君子屏嶼公曁叔潼峯公竹谷公憶翁前言欲遂成之每疑於五行家言淹延積歲竟未能如願乃嘉靖辛亥余觧冬官卿政家居顧瞻斯堂追憶翁語益重太息亟命諸子若侄廣訪博咨久而議克恊於是卜日僦工榱棟板檻易其腐壞蓋瓦級磚補其缺破黑白黃靑新其漫漶礱石爲檐除治其中楹而室之納神廚三區中奉顯祖贈雲南參政東園翁顯祖妣贈淑人馮成先志也東祔顯考封雲南參政屏嶼公叔考處士潼峯公處士竹谷公西祔顯妣封淑人方叔妣孺人汪孺人許起以義也祭之期春擬二月中雨露旣濡也秋擬九月中霜露旣降也儀品有恆不黷不僣不侈不隘以玆隆慶丁卯九月十一日肇舉祀事摳衣升堂奠位凝肅仰瞻神主若見若聞嗟夫自正徳甲戌迄於今五十有四稔矣以五十四稔欲舉未舉之祭而始舉於今日吾其能逭遼緩罪耶未也抑祭所以追養継孝也不貴於文具而貴於誠意懇至不難於彊勉一時而難於永久勿替吾遊京師及四方嘗見有祠祭者犧牲成粢盛潔似矣而於孝思如在之誠懵然莫知爲何物是謂有其文而無其實識者醜之又有自奉華第雕軒競奢裏閭曾不少惜而於祖祠之圯毀則恝然弗加之意甚或藩之拔垣之夷碑踣而畜室焉若罔聞知者此其人殆無擇於獸鹿又何可勝罪也哉吾爲此懼故爲之說以原東園祠祭之始詔諸我後之人我後人其毋忽一

○跋遵義胡氏宗譜後

遵義闤坊名也胡氏宗譜譜胡氏之宗而冠之以遵義云者世其地也世其地曷冠之所以自他於他之胡者譜也譜修自先世需樂公於玆凡六葉族之人日蕃以衍蕃則屬弗能以盡邇而厥情弗能以盡親於是而非續以譜之將不有途人相視者乎勢也此譜之所以不可不續也蓋自一世以迄十三世需樂公之所修也十四世迄十八世則松之所續者也或名之而虛其字或字之而虛其名或惟具其仕隱生娶卒葬而他弗敢有加焉懼失其眞也或書名書字書號以至於行誼學術仕隱履歷生娶卒葬無弗書者詳吾之所聞見也他如上而褒與之制下而贈頌記志之文及先世遺稿並見畢錄所以昭光徳而啟後人也尊以統卑邇以維遠異日展而閱之世次之分了然在目親者疏者知相與爲服死喪婚娶者知相告而喜有慶戚有弔焉又奚患乎相視如途之人也𨿽然服矣慶矣斗矣外則續矣而未必其內也續其外不續其內豈吾所以續吾譜意乎必將因是以興其孝弟之心以隆其惇睦之誼少而孤則壯者收之貧而無歸則富者字之不中而不才則中且才者飬之而不然者吾人之所共誚讓也夫如是而曰遵義胡氏則信乎其義之遵也已

○跋風貞四曲

承庵胡子巡山東之二年爲正徳辛巳於時新天子嗣位詔慮天下獄司寇見素林公遴其屬之習法明且愼雅爲眾所推讓者若干人疏名以請而棠陵方子與焉得山之東乃玆久仲三日至歷下明日承庵子馳往省之一見若平生歡因出其所著風貞四曲諦觀焉喟曰是可以無傳乎哉是名教所存也是固可訓也夫女之貞猶士之節也士嘗學問知禮義則於所謂名節云者固宜淵焉林焉其常也然得而見之指亦不多屈矧彼女子可不謂難乎女以貞烈聞夫人之不幸世道之幸聞而無傳則其幸與不幸者等又奚以爲廉頑立懦之資乎於是棠陵子欣然筆之貽承庵子或曰松林花塢棗林完節也其傳之宜也若湘江矢志弗終君子丑之而欲同垂於後以不朽無乃不可乎噫湘江之曲固成於湘江之有初而罔終之罪亦旣暴於棠陵之自序使徒有此曲而無序是誠不可以傳也今此曲與此序並存焉則湘江固無所逃於天壤間而人之讀之寧無惕然晚節之警省乎傳之固將以示警也是則四曲之並傳殆無不可也

○竹庵戴公祭文

士之有成惟師爲大師之有喪惟弟爲哀維我師父玉我於成欲頌之徳其忍聽聞我昔筮蒙令子偕少雙雙趨庭奉公指授公一而視曾無異道公之掇巍策名帝廷逷歷中外綽有令聞時不獲覯手教猶勤衮衮諸侯一咲脫屣角巾野服怡然桑梓令子飛黃予亦濫芋公閱鄕書掀髯色喜予也不才先令子發辱在言官亦循典則不諧於世炎鄕跋涉公乃壯之勉以一節令子步玉密邇淸光馳聲諫垣顯服煌煌公亦朂之砥枉紀綱子方屹立風采無雙予賴不墜待罪一方謂公壽考式我無彊何哉天奪忽焉悲傷有襚弗親有封弗廬平生恩義付之長涕視諸令子能不忸怩臨風布奠颻颻瓣香何以報之箴規不忘何以慰之有子廟堂

○梅崗周翁贊

崗之旁可棟可梁翁有山堂崗之下可圃可稼翁時命駕翁善弦悠然洋然於岡之前翁善酒樂賓樂友於岡之阜翁之令終遠近駿奔重予大息挹翁遺容

○程桐岡像贊

惟貌之臒質之殊惟道眞之是嚅惟當陽之英福安之良考徳問業咸衣摳而隅趍桐岡爲當陽訓導福安教諭忽火焚乎昆岡竟莫辧玉石於湏史死於倭寇豈昌辰之弗值實志節之不可渝是無或乎見之者淚淋浪以疾下聞之者气噎悒而長吁傳曰篤信好學守死善道若公者非其人乎

○東屏鄭公像贊

玄墳幽堔百氏旁被旣文旣愽軼羣絕類通籍天府鳴玉曳組宦成郎署擢守東土知山東萊州蜚聲茂實期龔黃匹罔挾朋比罔虞訕嫉南服中遷其立屹屹攺雲南大理心存愛物初終若一歸老丘樊圖史盈室後學偶趍是效是述是則公之進而出也澤被生民有陰培邦本之功而其退而處也教施多士亦豈徒曰獨善厥躬予之濫竽辱公年同仰公遺容慕公遐風公其逝矣公名曷窮

承庵先生集卷之四終

●承庵先生集卷之五

績溪胡松著

五言古詩

七言古詩

◆五言古詩

偶題

漫述﹝二首﹞

過廣陵哭同年雷侍禦孟升

竹塘爲曲江陳千戶題

環翠橋述懷

三海巖

淸遠峽飛來寺用東坡韻

竹溪贈武陵李勉仁

題東涯黃翁別墅

夜坐感懷﹝二首﹞

○偶題

榮華若朝露時景如奔車蘭亭狐兔窟梓澤桑麻墟憶昔張季鷹秋風思蒓鱸所希在適意良不爲膏腴人心易波瀾世路多崎嶇北郭有薄田南山有敝廬紅顏苟不飲白髮徒欷歔

○漫述﹝二首﹞

南山有老栢森蔚何蒼蒼所嗟人心違而乃乖其常爛彼春園花妖艷日飛揚隨風委塵土況經冰與霜

皷瑟齊門下遺響摩蒼空君王不願聽無乃徒爲工南山石峩峩北水波瀜瀜何當理危弦付之山水中

○過廣陵哭同年雷侍禦孟升

倚舟垂楊岸縱目廣陵津蘆花掠北風雪落何繽紛躊躇立已久良獨傷我神豈玆越卿感憶昔同袍人靑春自南來驄馬枉河濱皎皎冰霜姿邀我飲以醇皂囊出諫艸勁气橫蒼旻所志道行廢奚論身屈伸斯人不復見愴矣其悲辛

○竹塘爲曲江陳千戶題

疏篁逓淸池淨影沈寒碧空階秋艸生邈爾氛埃隔中有素操人燕頷髯如戟轅門日無事逍遙愜所適行把黃公編坐拂靑苔石殷勤濠梁招俯池展瑤席篁煙掃葛巾淸風竟朝夕我非廊廟資迂拙龍鱗逆全生荷至仁遠作南遷客文武𨿽異趍雲林頗同癖愛君篁池幽爲君倒肝膈歸去來何時永矣超形役

○環翠橋述懷

馳車環翠橋遙望靈山里長風驅浮雲巖壑信多羙自顧艸莽質偶爾掇靑紫辛勤期自修敢道直如矢一朝嬰龍鱗擯斥南海涘廉州日無事髙眠玩圖史人謂吏而隱我抱素餐恥回首乳溪濱迢迢餘萬里定省旣云曠田園亦蕪矣何時謝簮紱杜門更掃車﹖﹖

○三海巖

遊絲揚晴空暖翠浮林麓狂客倚巖扉浩然媚幽獨谽谺石欲墮繚曲顧往復六月無暑來四時有云宿斜光照疏雨苔色如膏沐振衣躡丹霞殘碣摩且讀野猿會閒心山鳥怪儒服新詩出肺腑醉掃石上瀑盡日不逄人燻風遠相逐

○淸遠峽飛來寺用東坡韻

維舟淸遠峽月色滿前灣南國有佳人春華羞玉顏廉陽路萬里去去何時還錦瑟無人問蓬門盡日關憶昔在金閨君恩重如山詎知一齟齬淪落塵埃間君恩斷復續賜我以玉環感君相知深爲君理雲鬟

○竹溪贈武陵李勉仁

悠悠寒溪傍種竹成靑林林下結庵小藏修白雲深圖書有餘閒對酒還自斟古調咽朱弦淸風搖翠衿請從羲皇人鑑此遺世心

○題東涯黃翁別墅

幽人選幽居去郭才數里鳥道入蒼煙林壑信多羙閒撫松下琹饑飡石中髓有時髙枕眠日晏猶未起予本廊廟客投簮謝靑紫昨遊偶過之直造良有以𨿽未接淸言風泉頗知已還當期復來共攬金鵝蘂

○夜坐感懷﹝二首﹞

山樓夜气淸轉覺羅裳薄風動碧梧枝寒聲逓蕭索曲蘗與塩梅玆人弗可作耿耿憂世懷那堪對搖落

野人穡事畢幽興誰與適虛堂夜坐深槐露階前滴睠玆廊廟情欲往披所歷蒼蒼仰彌髙曷由遣愁寂

◆七言古詩

瑞芝贈王灤江中丞

四友亭﹝有序﹞

鰲峯雅集

羅山贈程孟明方伯

二忠祠

石溪贈駱大參顒

東岸醉中謝酒家翁

○瑞芝贈王灤江中丞

昔聞漁陽守麥穗兩岐丰此理竟何如天人玅感通灤江朝野望攬轡山之東虎眉仍虯髭窹寐在痍癃前年六師下江表黃龍靑雀連千艨中有惡少數十輩摩牙搖毒競豪雄我公奮髯一擊笏冷冷直气橫秋空去年淄靑反側子狂呼撩亂鳴桑弓我公甲兵出胸中湏臾拊背扼其嚨今年入夏偏多雨平地卻與陂湖同我公觸目激厥衷蠲租書奏明光宮太平天子卹民隱百四州縣荷帡幪嗟哉我公才且忠謳歌白叟舞黃童皇天髙髙視聽卑紫芝燁燁彰明聰漁陽太守何足數廊廟千秋信有公

○四友亭﹝有序﹞

北巖胡翁之行窩古梅呈芳松竹交翠翁亭其間號曰四友雙淸子過而樂之贈以是作

寒梅蕭灑冰雪中翠竹蒼松淩昊穹幽人髙枕睨浮俗淸標勁節將無同四友亭開泉石里斯亭斯名良有以貞心永結歲寒盟曉猿不驚鶴不恥雙淸野客衝雨來雪夜扁舟應可擬何時觧卻紅塵纓與君共濯楊之水

○鰲峯雅集

鰲峯髙髙淩穹蒼千杉萬檜生夏涼回厓盤磴雨初霽登者恍忽蓬壼鄕有羙同袍客一別十八霜思之不見空彷徨一朝聚首諒非常白潭曾子南海良淸風吹徧八閩疆豺狼卻避狐貍藏果庵壁立千仞岡與對百怪森開張虎豹奔突蛟龍翔夏山圭山誰頡頑瓊枝玉樹淸琳瑯金鍾大鏞鳴序庠更有兩洲愧莫當起家吏部煥文章滚滚珠玉抽奚囊侑溪磊落眞大方心傾意豁形迹忘唱和不殊宮與啇榕江年少謫仙郎睥睨世故眇八荒勸駕不起甘徜徉我亦承乏司紀綱簿書覊我牢鎖韁塵容俗態嗟蒼黃九僊觀平遠臺聯翩相與追徜徉眼前有酒湏滿觴人生適意奚所望君不見山雲水萍何微茫聚散倏忽風飄揚無徒回首感嘆摧衷腸

○羅山贈程孟明方伯

黃羅山髙際天羣峯掩映如靑蓮登者恍惚淩蒼煙煙霞深處藏平野頹垣敗瓦知何年此中那得世人住無乃昔日逃秦僊黃羅山髙際天下有平湖匯百川湖中往往毒龍潛眞人一怒鳴金鏑至今湖水澄回延逶迆山北芙蓉列縹紗盡是神臯窟藏修樓閣倚雲開蘿月松風更奇絕予亦從來山水癖見說玆山喜天設他時買卻五湖舟爲君夜棹山陰雪

○二忠祠﹝王忠文公禕吳忠節公云﹞

百折不屈久煉鋼百阻不回男子腸人生天地誰無死要湏身後有遺芳王公吳公海內良滇南萬里馳天章辭嚴義正气凜凜直欲異類歸虞唐一朝血染昆明水千載日月爭光芒於戲我公兮猶不忘至今令聞摩穹蒼

○石溪贈駱大參顒

石溪之山峭剌天石溪之水淸可憐尋幽選勝孰比擬武陵花木徒芳鮮溪水沈沈千丈綠溪中時有蛟龍宿一朝雷動溪出雲霖雨如膏徧川陸石溪主人心事幽獨向溪頭結茅屋晴窓髙臥展南華筆底珠璣傾萬斛珠璣萬斛奪人眸欻然聲價重皇州於今正系蒼生望常夢煙霞憶舊遊

○東岸醉中謝酒家翁

髙樓斜出岸傍柳柳下阿翁日沽酒鸕鶿之杓鸚鵡巵鷺白鵝黃俱所有雙淸狂客天上來買醉直欲飲一斗葛巾欹側鬢飄蕭壼傾酒盡復相授阿翁頻�不論錢但道韶華能借否吁嗟翁國黃耉客遭此翁良弗偶論心邂逅間相歡辰及酉盤飡市遙遙挑燈行剪韭阿翁歌舞娛狂客醉後主賓各抗手狂客髙枕醉欲眠阿翁忽訝蛟龍吼夜色沈沈江不流回望長安一搔首人生所貴在適意木石可居麋鹿交當年隴上龐徳公至今淸譽垂不朽狂客狂客盍歸來故園松菊荒蕪久煙雲落紙一揮毫新詩聊謝翁情厚

承庵先生集卷之五終

●承庵先生集卷之六

績溪胡松著

五言律詩

五言排律

◆五言律詩

月夜次王定齋侍禦懷鄕

聞鴈

步月

寄寧陽王水部彭牙

東海祠觀海

登泰山

香巖寺

蓬萊閣

荊口驛

平原驛懷古

醴泉寺

龍洞山﹝二首﹞

龍洞道中口占

大明湖次鄭世潤侍禦﹝二首﹞

簡鄭世潤豸史

贈別邊華泉之金陵

過泉林寺

毛陽郵亭

雲臺觀

在野亭贈程翁

京口驛

錫山驛

姑蘇卽事

茶源晚泊

梓桐源口晚泊

登信州葛陽驛樓呈張大參

望梅嶺

江行述懷

通天洞

舟次南寧夜坐書懷

閒行次錢江樓韻

贈張犀浦方伯之雲南

義林寺

崇福寺

龍臺巖

遊鏡山寺述懷

楡關僧寺次郭兩山

成晉驛

出塞曲

至崞縣呂兵憲西泉遣人來迎呈謝

代州感懷

鬧泥驛

寧武關倒疊前韻

宿山塘驛

重過桃川宮

謁長沙賈誼祠

過長沙書懷

宿平溪漁家

贈淸浪田西臯參戎

捨資驛

獨酌

遊太華山寺﹝二首﹞

南平關口號

分宜懷戴前峯獻之

灃陵漫興

鄭家驛撫松亭次毛司馬東塘

秦人洞用韻

新店曉發

懷化驛

焦溪堡

龍裏曉發

贈別李蟠峯進士﹝有序﹞

晚渡練江

海丰對月

丁未重九日淸溪驛

歸閒次戴白泉韻﹝二首﹞

過石屋山房用韻

再過石屋讀書室

贈程國賓

○月夜次王定齋侍禦懷鄕

王子經綸手新詩我更驚細看松菊句俱是水雲情皓月中庭色寒蛩半夜聲叨逄堯舜世何事憶鷗盟

○聞鴈

忽見聯翩鴈霜前度北臺寒聲云外送欹影月中來不有稻糧累應無羅网猜翻思向人世永夜獨徘徊

○步月

步履長廊下天空月色新飛螢閒自照宿鳥暗窺人樹接銀河近花分玉露勻無端孤鴈叫偏傍異鄕身

○寄寧陽王水部彭牙

烏府新承寵分符齊魯行埋輪空嘆息攬轡愧澄淸馬迹霜千里雞聲月五更何如滄水使髙枕臥陽城

○東海祠觀海

海廟知名久登堂盡雜苔濤聲無晝夜蜃气有樓臺衣薄風難禁天低日易開僊槎如可泛直欲訪蓬萊

○登泰山

天門堪迥眺驄馬故徘徊萬井花間列千山霧裏開雲棲明月嶂日抱試心臺忽憶鄕關路數聲猿嘯哀

○香巖寺﹝寺乃漢二疏故宅﹞

野寺荒城抱經過客興淸梵音花裏度禪影鶴邊明掃石畱新句停杯問去程賢哉兩疏節千載仰遺聲

○蓬萊閣

曉上蓬萊閣天空四望開煙波何浩渺島嶼更崔嵬帝子曾經到神仙竟不來惟餘駐驆地涼露浸蒼苔

○荊口驛﹝時迎聖母﹞

龍舟連夜發九月正秋深荊口千帆雨吳關萬里心傍云瞻過鴈隔浦聽寒砧何似東籬下黃花日醉吟

○平原驛懷古

錦樹山亭合秋風驛路平天空孤鴈杳日落亂砧鳴盤錯知銛鈍賢愚系重輕不堪長太息千載憶眞卿

○醴泉寺

蓮宇春初到松門石半摧泉聲花裏度山色鳥邊開徒竊明時望深慚濟世才範公祠寂寂仰止一登臺

○龍洞山﹝二首﹞

境絕塵難到山髙日易偏洞云低帶雨潭水碧涵天白鳥巢虛壁靑楡綴小錢飛鴻如可命直欲度層巓

徑轉林逾密岡回地忽平竹房僧獨坐花樹鳥爭鳴洞古云常濕潭幽水自淸潛龍何日起霖雨慰蒼生

○龍洞道中口占

時出春郊外輕雲入望低竹橋迎小徑茅屋俯寒溪日麗花爭放風恬鳥亂啼羇懷聊自遣馬首信東西

○大明湖次鄭世潤侍禦﹝二首﹞

有羔乘驄客春湖偶並遊花光浮近渚亭影漾中流細竹開僧院新蒲隱釣舟不堪搔短鬢翻動故鄕愁

鄭公謫僊侶湖上愛春遊杯吸靑天影詩追白雪謳沙晴看鷺浴水闊任魚浮何處林花落隨風到客舟

○簡鄭世潤豸史

抱病經時久空階鎖綠苔匣琴祗自理春甕爲誰開暖翠浮叢竹新紅綻早梅寒窓曾下榻何日羙人來

○贈別邊華泉之金陵

有客江東去春深花正紅塵蹤從此異心事與誰同鐘送華峯月帆開濟水風樹云千里思何日付飛鴻

○過泉林寺

老僧能愛客懷抱樂爲傾香設胡麻飯淸和石髓羮耽唫忘日落移席聽泉鳴頓覺無拘礙眞堪寄此生

○毛陽郵亭

地僻民風朴亭幽暑气淸鉤簾邀乳燕傍樹聽啼鶯病久疏逾甚愁多醉不成如何故山月偏向客邊明

○雲臺觀

散步長廊下靑袍亂綠苔煙沈猿獨嘯日落鳥雙回病葉迎風墜寒花冒雨開倚闌挲醉眼時見白雲來

○在野亭贈程翁

爲訪髙蹤客因耽野趣眞芝亭堪醉月花嶼剩藏春竹露侵藜杖松云掃葛巾名園信多羙莫厭往來頻

○京口驛

京口扁舟發寒花滿目秋江風搖客袂山雨送鄕愁艸際眠黃犢沙邊起白鷗孤心何日盡應共水東流

○錫山驛

落落天涯客秋深到錫山身違丹鳳遠心共白鷗閒古剎寒煙外荒城返照間寧親定何日花下舞衣斕

○姑蘇卽事

寒日低江閣閶門市未休笙歌聯畫舫羅綺競朱樓寺古丹靑落亭深竹樹幽姑蘇臺上月猶照鹿麋遊

○茶源晚泊

孤帆投極浦急雨響寒溪野曠行人少煙沈去鴈低林霏云外藹漁棹柳邊迷旅宿難成寐荒村聽曙雞

○梓桐源口晚泊

扁舟維斷柳宿鷺起回灘村近砧聲急山空月色寒孤吟聊散步獨酌未成歡何日煙霞外棲遲向碧巒

○登信州葛陽驛樓呈張大參

危閣面江開長風捲地來天空帆影亂日落櫓聲哀淒暖人情異蹉跎客鬢摧張公廊廟具瀟酒更憐才

○望梅嶺

遠客愁梅嶺廉州更嶺東松髙常礙日柳弱自吟風短髮那堪白衰顏肯再紅翻思聽金鑰恍忽夢魂中

○江行述懷

迢逓南徵者孤舟但信風山連江气白帆帶夕陽紅木石還鄕夢鷹鸇許國衷所希常道泰寧敢怨飄蓬

○通天洞

洞古由天設蘿長竟日陰淸風自來去遠客更登臨嶺海千年迹關山萬里心夕嵐啼鳥散回首聽龍唫

○舟次南寧夜坐書懷

家遠書難寄時艱夢亦驚干戈連晦朔豺虎尙從橫未釋啼烏恨徒聞過鴈聲故園松菊在何日慰初盟

○閒行次錢江樓韻

倏忽春光暮閒行郭外村面風來細柳衣露濺繁蓀戀闕非干祿思鄕欲斷魂孤懷徒耿耿聊自付芳尊

○贈張犀浦方伯之雲南

不見歲雲遠相逄情更眞如何經濟客又作別離人艸綠春山路花明暮雨津滇南思正切喜慰及玆辰

○義林寺

野寺叢林下縈縈一徑荒苔痕移馬色竹影碎溪光倚檻看花放鉤簾送鶴翔此懷良不淺隨意宿僧房

○崇福寺

野寺蒼山抱逶迆一徑通佛香迎馬首僧榻下廊東細艸侵階綠幽花入戶紅竹窓淸夢覺寶月照刀雄

○龍臺巖

靈巖風景別飛步興悠哉露磴緣云繞天門傍日開龍宮深窈窕鶴轡故徘徊歸去斜陽裏蟬聲更覺哀

○遊鏡山寺述懷

尋芳過野寺覓句俯淸流竹色分襟袂花香入酒甌風塵時易邁廊廟志難酬未愜蒼生願徒增白髮羞

○楡關僧寺次郭兩山

秋日楡關道蕭蕭客興長片雲翻石壁疏雨過林塘戀闕心常赤懷人鬢欲蒼從來淸絕地鐘磬發山堂

○成晉驛

驛道經成晉霓旌指太行長風欺薄袂冷雨濕行裝塞艸先秋白邊云趁日黃含情重回首何處是吾鄕

○出塞曲

萬里驅龍種長鳴向北陬胡霜摧塞艸漢月隱邊樓劍礪天山石旗翻瀚海流欲舒華夏气元不爲封侯

○至崞縣呂兵憲西泉遣人來迎呈謝

候騎西來遠知君意獨隆旌旃摩塞日笳吹咽邊風烽火千山靜桑麻四野同路人誇呂望不數武安功

○代州感懷

代地由來重淸秋一駐驂鴈岡盤塞北沱水抱城南天遠云俱白庭幽樹欲藍客遊當此際彊飲不成酣

○鬧泥驛

野館苔如積荒城水亂流雲光明塞樹雨色暗邊樓獨鶴歸何急寒花開自幽羈心正欲折砧杵又鳴秋

○寧武關倒疊前韻

涼風欺斷柳遊子忽驚秋鴈陣云俱杳蟬聲雨更幽浮蹤淹虎塞淸夢繞龍樓悵望寒溪水潺湲日夜流

○宿山塘驛

小驛松蘿外遊人寢未安江云牽客思山雨釀春寒但願皇恩洽寧知道路難滇南民已困底事欲徵蠻

○重過桃川宮

再過桃川院花飛春已深鉤簾邀燕入倚杖聽猿只俛仰皆陳迹艱難只此心秦時有遺洞薄暮更湏臨

○謁長沙賈誼祠

賈生天下士處世孰堪親欲試安邦策翻爲去國臣江花猶映日山鳥自鳴春獨立荒祠下西風益愴神

○過長沙書懷

長沙古名郡形勝甲神州衡麓西南抱湘江日夜流雞鳴農餉午鴈度客驚秋忽憶東籬下黃花笑白頭

○宿平溪漁家

江村塵事少客至啟荊扉雲樹深深鎖風花故故飛釀傾黃黍嫩饌出白魚肥共話江村趣渾忘對夕暉

○贈淸浪田西臯參戎

赳赳平蠻將英才迥不羣劍揮三楚月旗卷五溪云銅柱南中績玉門塞外勛髙蹤千古上齊羙更看君

○捨資驛

寒暑倏經過浮生將柰何不堪蓬鬢攺況復別離多攬劍憐身遠登棲聽鳥歌故園天渺渺聊自慰嗟跎

○獨酌

獨酌不成歡秋風生夜寒感時思撫劍抱病愧彈冠銀漢星河動山城鼓角殘髙樓頻縱目何處是長安

○遊太華山寺﹝二首﹞

尋芳來野寺浮念若爲銷竹晦緣厓徑花明鎖澗橋飛軒淩碧海古塔倚丹霄遠憶箕山老煙霞臥聖朝

寶地尋眞去林深景更幽龍眠潭底月虎臥洞中秋晝靜天花落窓明塔影浮游閒愜所遇秉燭未應休

○南平關口號

險絕南平道淸秋攬轡過云低山色暗雨急水聲多禾壠埋榛棘茅檐隱薜蘿遐方空悵望世事幾干戈

○分宜懷戴前峯獻之

野館臨江渚更深坐燭紅涼生楊柳月香送芰荷風短髮羞明鏡浮蹤慨轉蓬故人湘水外披豁幾時同

○灃陵漫興

夜臥萍鄕月晨飡灃水風羈心驚去馬浪迹慨飛鴻山館浮煙外溪橋落照中停驂聊自遣命酒對花紅

○鄭家驛撫松亭次毛司馬東塘

松下亭偏好秋來興轉深看云時散步得句自長吟白髮沾微祿靑天照素心有懷廊廟客何日共登臨

○秦人洞用韻

雨洗山花淨煙含野樹深停驂尋往事撫劍激髙吟洞壑千年迹江湖萬里心符分南檄重何日再登臨

○新店曉發

晨雞鳴候館遊子去何之谷靜風聲遠山髙曙色遲思深頻撫劍興愜且哦詩正值蹉跎日空嗟老大時

○懷化驛

夜久眾喧息空山惟月明思深還獨坐興愜且閒行徑竹風聲遠庭花露气淸碧天淨如水難洗異鄕情

○焦溪堡

旅館莓苔合秋山煙霧深荒城抱流水落日下疏林白髮他鄕客黃花故國心羲皇風已遠徒誦式微吟

○龍裏曉發

故國離三月客程猶向東旌竿凝曉霧木葉度溪風戍壘埋云黑烽煙映日紅寥寥千載下誰嗣武侯功

○贈別李蟠峯進士﹝有序﹞

蟠峯子奉使北還將便道歸省余與話別於新橋野亭悵然興懷援筆書此詞之工拙不暇計矣

九天馳鳳詔萬里返霓旌曉雨新橋別春風故國行浮蹤憐我滯戲彩羨君榮正切鄕關思寒鴉何處聲

○晚渡練江

浩渺滄江上扁舟向晚開水煙飛鴈破山雨逐人來出浦漁燈亂驚心戍角哀天風幸借便畫楫不湏催

○海丰對月

幽軒臨碧沼皓月水中看直訝銀蟾沒還疑玉兔寒砧聲來別院漁唱起前灘俯仰成準盻寧知夜色闌

○丁未重九日淸溪驛

忽憶燕臺日重陽又一霜霞杯浮露白雪鬢映花黃鴈影牽鄕思猿聲亂客腸淸溪成獨宿山月自蒼蒼

○歸閒次戴白泉韻﹝二首﹞

憶送海南別經今歲十周煙霞容我老松菊爲君畱好共敲新句何湏說故侯相看俱白髮應不厭登樓

山靑環郭外水綠繞城周明月堪攀陟浮雲任去畱陶叟千金產班生萬里侯何如一尊酒相與醉溪樓

○過石屋山房用韻

把玩新秋向虛堂步幾周紅塵眞若夢白日信難畱閒弄孤舟釣寧輸萬戶侯淸風明月夜還擬一登樓

○再過石屋讀書室

山拱堂逾勝身閒日自長往來無俗物燕寢有淸香槐古猶疑市松抽欲過墻眼中俱樂地應不厭徜徉

○贈程國賓

睠子誠髙曠襟懷度海云琳瑯當聖代蘭茞欝瑤氛爲憶南雍秀常蟠北斗文應知伯林甫慵慨信超羣

◆五言排律

宴集﹝有序﹞

○宴集﹝有序﹞

嘉靖攺元歲次壬午予在告恭遇恩典辱外弟定之全之二先生招飲於節孝堂酒酣有作以紀一時雅會云

鳳誥遙頒日龍飛第一年堂開修竹外簾捲落花前云暖歌鐘沸風回舞袖偏金觥浮綠蟻玊鱠割紅鮮月影欹烏帽鴻賓散綺筵巖扉歸去晚蘿徑鎖寒煙

承庵先生集卷之六終

●承庵先生集卷之七

績溪胡松著

七言律詩

五言絕句

六言絕句

七言絕句

◆七言律詩

過昭陽湖

病中聞笛

龍山驛

登泰山

王灤江中丞同登湖亭釣魚沽酒盡興暮歸

平原道中

龍洞山

重遊千佛山

懷秀卿弟

楚雄述懷

謁武安君李牧祠

再過溫泉

九日安寧州

濟南閱武

在告次王立庵韻

贈別王灤江之陜西

九日漫興

秋暮訪胡缾山中丞

次同年丁季學過訪東園﹝二首﹞

次戴竹庵公靈川艸堂韻

次陳靜齋中丞見過韻

次戴白泉中秋見寄

秋夜書懷

三忠祠別諸友

天津感懷

甲馬營感懷

彭城懷古

小溪驛次王陽明韻

南安畱別呂守平川

梅關寄南贛兵憲諭桂泉

梅嶺紀興

洛陽橋

淸源山廓然樓﹝有序﹞

贈方伯錢江樓升任湖廣

偕呂西泉飲古並勝遊樓

桃源洞

寄東園

戍婦吟

重過桃川宮

普定道中

關索嶺

謁關將軍祠

祿丰道上

述懷

盧溪郵亭

三渡湘江

再過軍山館

山塘驛

盈口驛晚興

太平堡

過封川寄潮陽周朱二寅友

九日平政驛懷周白厓朱汝濱

惠河晚歸

贈胡方山之東甌

感興用韻呈周希齋

秋日述懷呈程兩泉

次戴白泉見過韻

鏡山晚歸用韻

東園賞菊次程靈峯韻

九日登靈山次胡方山韻

附錄王灤江珝邊華泉貢餞別王定齋應鵬聯句﹝二首﹞

○過昭陽湖

湖光瀲灩浪悠悠岸艸汀花亦自幽夢憶雨聲喧昨夜曉看晴色上歸舟迎人云物生新思回首風塵動遠憂欲向飛鴻問消息微茫煙水隔滄州

○病中聞笛

苦被浮名絆此身病多偏覺憶家頻愁看白鴈霜前度羞對黃花雨後新濁酒異鄕聊自酌孤燈長夜轉相親數聲何處層樓笛惱亂江南萬里人

○龍山驛﹝時值嘉靖攺元﹞

垂楊裊裊弄淸陰路入溪村興轉深天外白雲倏異態枝間黃鳥喧嘉音塵蹤去住嗟春夢國事傳聞慰客心歇馬龍山誰與伴遙看新月上疏林

○登泰山

路盤峯轉漫勞牽緩步登登到絕巓烏兔升沈霄漢外靑徐交錯酒尊前牛心石潤晴還雨龍口泉飛斷復連欲問秦皇封禪處有碑無字艸芊芊

○王灤江中丞同登湖亭釣魚沽酒盡興暮歸

勝日邀賓湖上亭湖光掩映樹層層隔花浴鷺因誰起傍水危欄好自憑雪鱠可謀呼釣叟霞漿欲辦問林僧共拚一醉歸來晚云盡天髙月正凝

○平原道中

淒淒風色正秋深才過淸溪又碧林喜見田家釀新黍愁聞戍婦急寒砧黃花已負重陽約白鴈難將故國心何日艸堂春睡穩數竿修竹火窓陰

○龍洞山

龍洞谽谺勢欲吞龍今何在洞名存莓苔瘦色侵衿袂泉石幽懷付酒尊虛壑風生淸籟發平林日落亂山昏螺盤躡徧歸來晚明月相隨共到門

○重遊千佛山

翠壁丹崖卽洞天累累千佛自何年重遊不用招僧引暫醉何妨掃石眠愜意飛花紛上下多情野鶴故聯翩西風忽送黃昏雨獨倚巖扉思悄然

○懷秀卿弟

鴻鴈行飛系所思那堪更誦鶺鴒詩淸宵對月關情切白晝看云信步遲拊背溫寒曾爾問連牀風雨有誰知何時共倒梨花甕彩袖齊翻映壽巵

○楚雄述懷

才看夏去又秋過遠客祗余兩鬢皤落落池蓮霜气肅蕭蕭庭樹雨聲多病軀轉覺慚簮紱旅夢應難到薜蘿空向黔陽重搔首年來猶未息干戈

○謁武安君李牧祠

鴈門山抱武安祠歇馬登臨一拜之細覩熊姿光動處猶如虎陣戰酣時生前遠掃穹廬迹沒後長懸漢帝思假使當年終不棄邯鄲何遽入秦師

○再過溫泉

爲愛溫泉去復來細看袍色亂莓苔興饒何必偕童冠景會應忘醉酒杯雀舫風髙歌吹迥雞山霧斂畫圖開遊人已撥市朝累猿鶴從今不用猜

○九日安寧州

搖落那堪對素秋山城風雨獨登樓彊將濁酒酬佳節羞把黃花上白頭野鶴自鳴還自舞寒蟬堪聽更堪愁流光忽忽如飛電不爲羈人頃刻畱

○濟南閱武

虎變龍翻陣不同煙籠細柳將臺空雕弓滿抱天山月鐵騎橫追瀚海風旗掣凍雲連塞黑戈麾斜日照人紅匈奴莫謾誇長技燕頷還收萬里功

○在告次王立庵韻

節入新秋暑更加風塵冉冉暗天涯鳴鳩逐婦翻松杪語燕將雛掠稻花時序百年祗轉眼男兒四海卽爲家晝長地僻簾櫳靜且盡芳尊不用嗟

○贈別王灤江之陜西

分手江亭日已移那堪黃鳥囀髙枝正憐海內同漂泊忍向天涯又別離歷下共誇芝獨秀漁陽誰訝麥雙岐病餘亦有家山興重會應知得幾時

○九日漫興

東園九日興偏奢帽落龍山憶孟嘉黃菊有花詩不俗白衣無主酒湏賖庭森老栢承朝露池引淸泉浴暮霞意適頓忘筋力異肯將佳節付長嗟

○秋暮訪胡缾山中丞

西風送雨響寒溪忽聽漁歌花下迷翠嶺丹楓懸日近白沙靑鳥傍人低浮名久絆悲蝸角野徑無媒信馬蹄遙望碧山圖畫裏幾時聊共片雲棲

○次同年丁季學過訪東園﹝二首﹞

蓬窓三載臥煙霞枉駕情深詎有涯細韭園中剪夜雨濁醪墻上過憐家靑燈欲盡余心事素髮相看感歲華何處雞聲催月曉不堪去住兩興嗟

東溪流水浸朝霞茅屋蕭疏傍水涯皂蓋乍過金馬客紅塵元隔野人家新詩投我饒風度濁酒畱君愧月華一別十年今聚首相看蔑裏忽長嗟

○次戴竹庵公靈川艸堂韻

曉山輸綠漲新塘卻羨幽人構墨庒籬落野花深映竹階除馴雀暗巢桑簾疏月彩搖書幌榻靜泉聲入枕囊南北年來空浪迹豈知蓬島在吾鄕

○次陳靜齋中丞見過韻

中丞蹇諤古人風十載相逄迹又同惜別敢忘新句好承歡猶記舊筵丰翻思往事如蕉鹿莫厭浮蹤似雪鴻民力東南今已困救時深喜仗吾公

○次戴白泉中秋見寄

金粟初開秋滿天人間天上憶嬋娟已知人比去年老豈謂月無今夕圓且對芳尊開口笑何妨玉漏隔花傳園亭不用燒銀燭更有淸光滿玳筵

○秋夜書懷

曾綴宸班委佩聲飬痾今作故山行抱琴漫適煙霞趣翹首能忘犬馬情三徑有花非索寞萬方無事喜升平淸風髙枕北窓下信道幽居不用名

○三忠祠別諸友

鑪香滿袖出楓宸忍聽驪歌潞水濱犬馬有心終戀主榦坤隨處更容身北來紫闥空畱姓南去靑山豈笑人誰道廉州風土惡春風不異帝城春

○天津感懷﹝正徳庚辰扈從過此﹞

先皇警蹕曾遊地逐客重過感慨深虎旅連檣云漠漠龍艘引纜月沈沈風江浪湧搖歌扇羯皷聲髙雜梵音此日翻思俱是夢不堪回首欲沾襟

○甲馬營感懷

甲馬江寒客到稀孤舟野泊傍苔磯翩翩白鳥閒過幔燁燁黃花欲上衣散秩更憐多病稱迂懷敢道世情違浮生天地皆羇旅何必今朝嘆未歸

○彭城懷古

水繞孤城去莫回城邊寒暑倏相推千秋共道歌風帝百戰空餘戲馬臺楚漢興亡頻入夢乾坤浩蕩且銜杯白鷗無數沙汀外狂客經過喜不猜

○小溪驛次王陽明韻

溪水茫茫曲抱城鳥啼溪樹暮煙橫到來小館初收雨聞道南荒未偃兵暝色可人深夜酌梅花索咲傍檐行明朝早發東徵駕莫負廉州竹馬迎

○南安畱別呂守平川

日月相驅歲已闌回頭何處是長安溪雲閣雨行裝潤驛道衝風別酒寒君地豈如吾地遠離時卻憶會時難徒憐庾嶺梅花色獨照孤臣一寸舟

○梅關寄南贛兵憲諭桂泉

使君髙義薄雲天兩地遭逄共一年贛水冬風帆似錦吳山春日木﹖﹖含煙寒梅嶺上花初放合浦池邊月正圓相別未知相會處且將心事寄華箋

○梅嶺紀興

度嶺南來興欲飛煙光艸色共霏微緣溪翠竹有萬个夾道靑松皆十圍行李漸看炎海近殊方眞覺故人稀一尊牜﹖卬對春山月自信﹝下有逸文﹞

梅關重見鷓鴣飛步入深松暑气微花外泉聲環佩響云邊山色石城圍相逄謾道停驂久此別應知會面稀碧殿丹厓圖畫裏尋幽莫遣素心違

○洛陽橋

石橋千丈臥寒溪恍忽靑霄駕玉霓風送洛潮歸處急天圍平野望中低卿心欲碎驚禽語客路空悲戀馬蹄遙指淸源好厓壑幾時暫假白雲棲

○淸源山廓然樓﹝有序﹞

淸源泉郡鎭山也上有洞坐可數十人山半秀石矗起選幽者爲廓然樓嘉靖辛卯夏予行部至泉端陽日偕同年謫戍鎭海陳明水來遊登山歷洞若山若海若畎田﹖會村墟城郭舉在目睫乃知玆山之勝臨風漫爾書此

秀石嶙峋結構幽淸源疑是小瀛洲雲開海色遙明洞雨過林光欲滿樓掃榻幸逄遷客語舉杯翻動杞人憂寒鴉數點斜陽外對此興懷不自由

○贈方伯錢江樓升任湖廣

江上羣峯劍气淸風生江樹錦帆輕翻思濟比交遊誼益重閩南送別情烏石棠陰畱舊愛洞庭春色迓行旌峴山又見丰碑起未許羊侯獨擅名

○偕呂西泉飲古並勝遊樓

傑閣崚嶒倚碧空疏簾斜捲夕陽紅鳳山臺榭煙花外鴈塞峯巒錦繡中畫角那堪浮客聽淸尊猶幸故人同無情卻是滹沱水滚滚西流不向東

○桃源洞

楚江斜抱武陵峯下築桃川數畝宮鳥度猿攀煙霞杳水流花落古今同翻思往事心徒遠欲訪僊源路未通安得漁郎指眞迹石橋深處駕飛鴻

○寄東園

堪咲年來自失眞曉猿夜鶴亦相嗔未披塵网空懷土不爲浮名豈悞身風雨載途頻作客江山回首欲傷神題書獨報東園柳好掃林扇待主人

○戍婦吟

倚徧東風十二闌不堪回首望長安歌閒白雪鳳簫冷塵滿香奩鸞鏡寒楓葉未傳秋意老梅花欲寄隴頭難知君要遂封侯志佩劍衝星夜夜看

○重過桃川宮

楚澤茫茫幾往回瓊宮斜傍翠微開落花啼鳥今猶昔明月淸風去復來爲愛名山頻駐馬不堪長路且銜杯桃源眞迹知何在萬古千秋白髮催

○普定道中

落日未沒遺照多千山萬山擁翠螺疏林雨過淨如洗野水風生驚欲波斷續猿聲隔煙霧髙低鳥道入松蘿獨憐長劍倚天外回首歲月空蹉跎

○關索嶺

雲開關嶺鬰嵯峨險絕那堪遠客過錦斾髙翻常傍日肩輿緩步且攀蘿穿花曲磵泉聲細架壑幽亭樹色多謾道此中風土別滇南元是漢山河

○謁關將軍祠

丹崖翠巘何年辟伏雨闌風此日過馬迹迥臨飛鳥上旌竿遙傍碧霄多荒祠寂寂埋松竹斷碣蕭蕭綰薜蘿漢事嗟跎千古恨可堪梁甫聽遺歌

○祿丰道上﹝金龍銅虎俱堡名﹞

沙光渺渺迎人目艸色靑靑上客袍日轉金龍旛影動風生銅虎柝聲髙百年事業慚何補萬里炎荒敢謂勞獨坐山亭發深省迂疏只合臥蓬蒿

○述懷

仲秋風日轉淒涼三徑遙知已就荒落落孤松祗自老蕭蕭叢菊爲誰香憂時曾抗金門疏病渴空懷玉露漿回首髙堂垂白在豈堪萍迹滯遐方

○盧溪郵亭

日斷鄕關日幾回不堪時序疊相催春光才趁楊花去秋色潛隨鴈影來晦迹曾聞彭澤柳調羮空憶傅巖梅江亭獨坐頻回首世事悠悠彊舉杯

○三渡湘江

頻年書劍渡瀟湘回首風煙渺故鄕堪嘆功名雙鬢短又經節序一秋彊籬邊只合詩唫菊身外何湏笏滿牀莫道蓬棲俱蹇劣幾時白日傲羲皇

○再過軍山館﹝應憶亡兒廷煒曾同宿此﹞

獨坐荒亭對落暉悲涼懷抱欲沾衣蟬聲雨外那堪聽鴈影天涯更覺稀滿目蓬蒿增索寞無情楊柳自菲�當年語笑人何在依舊靑山鎖夕霏

○山塘驛

路入山塘興轉幽濁醪新黍暫遲畱風含庭桂香初放雨過溪松翠欲流楚澤不堪瞻去鴈穎川空自憶牽牛戍樓曉角吹殘月又促天南萬里遊

○盈口驛晚興

搖搖旌斾指南陬面水亭髙遠客畱杯湛淸酤堪對月盤開紫蠏正宜秋金徽調古澄江漢玉劍光寒徹鬥牛佇立東風發長嘯數聲漁唱起前洲

○太平堡

風雨蕭蕭入夜郎不堪回首望江湘時光荏苒催人老山色空蒙笑客忙長劍倚天增感慨孤城向晚自淒涼遐方景物多殊異惟有鵑聲似故鄕

○過封川寄潮陽周朱二寅友

梧江皷楫下封川冉冉靑霞斷復連旅鴈獨眠沙艸際寒鴉斜度夕陽邊羊城物色嗟今日鳳闕鐘聲憶去年回首故人滄海畔幾時重和白雲篇

○九日平政驛懷周白厓朱汝濱

搖落那堪節序侵寒燈孤館夜沈沈更傳鈴鐸遊人思笛弄關山何處音黃菊有花空馥鬱白衣無酒懶登臨月明忽憶潮陽客千里相看共此心

○惠河晚歸

皷楫中流漾夕暉遙看煙樹轉霏微汀花燁燁迎人笑水鳥翩翩傍岸飛濁釀不禁霜气肅輕帆聊趁月明歸塵軀何日樊籠解布襪靑鞋無是非

○贈胡方山之東甌

離筵莫厭酒杯傾千里分符出帝京漠漠燕關和鴈度蕭蕭越嶠候雞徵甘棠擬聽他年詠折柳寧忘此日情知爾文章多態度公餘好作鴈山行

○感興用韻呈周希齋

昔覲天顏咫尺餘小齋曾傍五云居淸風曉漏趍常早澹月花陰掃不除仕歲功名慚我拙衰年詩句倩人書卽今白首心俱寂俗駕無勞問敝廬

○秋日述懷呈程兩泉

世事如棋休便休那堪搖落又深秋寒云紅葉頻牽夢疏雨黃花獨倚樓載酒好邀東嶺月投竿湏泛北潭舟浮生俛仰成今古莫遣靑山咲白頭

○次戴白泉見過韻

咫尺東園任往還小齋幽廠對南山閒尋漉酒披衣趣只在淸風明月間酬酢更無身外事蹉跎猶減鏡中顏卻憐緱嶺登仙子跨鶴吹笙杳莫攀

○鏡山晚歸用韻

勝迹年來幾往還紅塵元自隔靑山漸看月色蒼茫外忽聽鐘聲杳靄間淸世有人曾洗耳閒身無處不開顏松醪欲爲山僧醉一任斜陽去莫攀

○東園賞菊次程靈峯韻

三徑聊從郭外開黃花瀟灑絕浮埃淸香不爲秋霜攺瘦影偏宜夜月來隱幾欲眠還覓句探囊垂罄更銜杯人生對景湏行樂莫待星星兩鬢摧

○九日登靈山次胡方山韻

上盡靈山更上臺無邊木葉爲誰來小車花外望不到寒菊林間空自開早歲已慚牽佩組�年只合臥蒿萊何時重訂東溪約煮茗焚香亦快哉

○附錄王灤江珝邊華泉貢餞別王定齋應鵬聯句﹝二首﹞

天爲離人作晝陰﹝華泉﹞寒鴉枯木動悲吟霜風千里長安路﹝灤江﹞雲樹經年曆下心淸世祗應慚白璧﹝承庵﹞良宵眞擬惜黃金燈前莫慮傾春甕﹝定齋﹞已判歸途夕漏沈﹝華泉﹞

離筵莫�酒杯深﹝承庵﹞黯淡霜天�有陰雲近北臺蒼檜老﹝華泉﹞月寒空署碧梧森經年魏闕江湖夢﹝承庵﹞萬里堯天�月心歸去皂囊無長物﹝定齋﹞還聞髙議動朝簮﹝灤江﹞

◆五言絕句

長沙道上

○長沙道上

疲馬長沙去秋來客興闌黃花隨處有不似故園看

◆六言絕句

界亭驛夜坐﹝二首﹞

辰陽館次張東沙韻

○界亭驛夜坐﹝二首﹞

薄暮風生巨壑隔溪月上疏林正憶山間酒伴忽聞空外砧音野館平臨江水荒村半掩柴扉夜靜忽聞犬吠月明應有人歸

○辰陽館次張東沙韻

疊嶂千年圖畫澄江萬頃玻瓈屋角寒蟬露咽天涯孤鳳梧棲

◆七言絕句

贈朱適齋副憲歸田

○贈朱適齋副憲歸田

曉看紫气度盤河信道靑牛客子過試問長生渾不應向人一曲紫芝歌

承庵先生集卷之七終

◇附同心集◇

卷之二

簡書錄

卷之三

簡書錄

卷之四

贈言錄

●同心集卷之二

簡書錄

不肖男廷烋廷默孫堅編輯

◆簡書錄

孟洋

劉魁

賈秉宜

施儒

何天衢

王珝

邊貢

邊貢

邊貢

王應鵬

王應鵬

王應鵬

王應鵬

範永鑾

熊相

熊相

虞守隨

汪思

吳鎧

程容

宋滄

王珝

王璟

方豪

邊貢

張璧

方豪

邊貢

樊継祖

宋滄

王以旗

潘潢

王珝

邊貢

邊貢

邊貢

毛伯溫

汪玄錫

唐臯

鄭佐

徐盈

毛伯溫

方豪

王珝

敖鉞

孟洋

李獻

鄭佐

蕭鳴鳯

汪溱

彭澤

王應鵬

鄭佐

胡道芳

汪溱

程昌

丁洪

孟洋

鄭佐

邊貢

方豪

初杲

張璧

程旦

鄭玉

錢宏

程默程然

李邦直

徐盈

丁洪

錢宏

胡璉

方豪

彭大治

楊表

周在

林大輅

熊浹

鄭佐

丁洪

費宏

費寀

丘養浩

鄭一鵬

鄒守益

林應驄

李墀

○孟洋

洋不肖辱執事教愛僚友之間無異骨肉此別後晤未期嘗一念之愴然悲惋執事能無情邪老親壽期及賤子臨別承嘉惠者不一此固情愛所至在賤子寔不能自安耳別來十八日至鎭江遡流由瓜步取道六合廿三日始抵滁矣從此捨舟整裝卽陸路五月初方可抵家門吏輩卽此發回因附此奉達餘情縷縷不能盡惟異不棄疏遠便中常惠教音尙可慰私念耳亮之

○劉魁

生不挹光霽於玆久矣而山斗之仰雲樹之思耿耿於中未嘗昕夕替也頃者業師張太守先生自安吉歸能道宦況佳勝聲譽益隆蓋以宏才碩徳自優於仕而臺階薦歷之占基於此矣敬羨敬羨且辱不鄙存問卷切故舊不遺之情藹然可掬知感知怠先子乙亥赴亰報政至徳州有賓州之命歸舟靜海而凶變作矣孤等不天致來酷罰不忍言不忍言及今𨿽巳免喪苐宅兆未定尙在淺土計明冬方得襄事蓋意在敬誠恐貽後悔故爾遲回然不孝孰甚焉羞爲執事道也賤弟兄守貧如舊玆遣捨弟元赴南都求銘於宗伯楊月湖先生之門謹令晉謁墀下幸賜教益或可以廣其才不致淹滯不振先子亦當感激於九原匪直賤弟兄之幸也風木捲拜於崔作萬冀一揮以光昭先徳則古人所謂死生之交不啻是也臨楮捲捲伏惟尊照不具

○賈秉宜

走荷教愛爲獨深苐臨行未獲一見而別風晨月夕豈容巳於懷哉所可喜者執事大才髙節銓曹歸重剡召之榮科道之擢近在眉睫異時按撫西川庶得一瞻光霽竊恐勢分懸絕不敢仰謁耳舟次姑蘇相識者謂官船猶小難當風浪故捨此而登巨艦然蜀道修且險又不知何日得抵家山也行間承厚貺兼厚教札感激何如鎭江伺風便發舟送來門隸三人就此遣回謹裁此奉謝舟中百凡俱廢楮穎欠莊仰希離宥不宣

○施儒

儒啟聞卽日有奏最之行禮應走餞以致區區而適苦賤恙莫伸私願益增耿耿夫以英才碩徳如執事者自與時輩迥絕此行定是臺諫之擢士論所歸又何疑焉驊驑遇康莊材力可以大展苐不審能念及空谷之駒否比遣馳問巳領教音實深感佩去此奉會當在何日也悵怏悵怏書怕將意殊愧菲薄秋塗漸寒千萬爲國自愛不盡不盡

○何天衢

前冬都下匆匆相見未盡平生向往之誠別後無任傾仰去歲在杭巳得邸報知有東魯淸戎之命邇緣天幸又得與按部接壤相聞緬惟風裁凜凜壹時老姦宿蠹則刷殆盡凡在相知孰不欣羨因便匆忽臨書無任悚息伏惟照察不宣

○王珝

別後不審旌節巳歷何處暑雨煩溽賢勞柰何近報惟多轉官想巳得聞各處鎭守守備內臣自正徳年來差出者悉取回更替蓋天下一新也獨被崔疏劾者尙爾巋然柰何賚去會稿望卽寫完差人因便艸艸不悉余惟加愛

○邊貢

南巡之日承左顧�含倉皇失餞罪罪比日登泰山遊靈巖拜孔廟必有名章雅制以紀大觀恨不得從車騎之後爲筆硯之記室也別後寒眷皆病時疫月初鄙人起屋失調亦致傳染汗兩次而始觧以故不能執筆以答來使來使反命之遲非其罪也幸恕之耳送別聯句生意以爲執事謝病之舉旣己中沮則此詩但可書一臥捲以紀一時之興不必登軸也如何如何有便批示當如教奉行矣臂酸作字艸率亮宥萬荷

○邊貢

承示髙制無任欣慰柰何祕之一年而始發耶野人席上狂言亂書肆無畏憚乃知爲公腹哂而心嘻者久矣慚怍柰何悚息柰何錄上近作二章粗陋之語本不只塵尊覽所謂匪報也永以爲好耳安橊之惠登受多感外儒學樞要三怢附來使持上所載𨿽人人能知然可以觀古人用心之勤刻板之玅也可錄則錄不可則擲之而巳臂痛不能莊敬希涵貸幸甚

○邊貢

崔捲艸艸塗沫加災剡藤獻笑時哲愧悚交至矣然恐重違委命故弗敢避醜耳小序俟執事臨行時登捲蓋此後凡有贈別之作可書於聯句之末也目病寘修問安之禮臺照萬荷

○王應鵬

別後無任眷眷仰間忽辱教札甚慰執事欲從此長逝耶遲兩月俟朝廷好音未晚也近有人自京來水老蕭老等二十七家以宸濠事俱逮獄矣吾輩疏似遲矣蓋彼於初六日舉行而進本人計在初八九方到都也區區近日爲公務文移所窘無好情緒所至之處便不得脫身決囚在邇心甚急急也所諭事只見髙誼煩少待還省同舉蓋亦爲忙冗之故也柰何柰何余容面悉

○王應鵬

久別想念惓惓比審動定如何生此月七日回省東方事艸艸畢之殊忝職業暑月不宜驅馳過度請回節鉞不惟道體當珍愛而官民承事者亦自甚難請裁之聖政不意如此神速前疏艸都成���止之矣所謂聖朝無缺事自覺諫書稀亦此謂也王大參昨來參謁以途中水大回司今又以連雨不能前進渠當進表聞河南山西俱巳去之矣然渠以遼海初回不曾拜見心甚歉然此罪過執事當原宥也艸艸余惟尊照不宣

○王應鵬

聞執事久巡太安此意徒爾汲汲如朝廷之不允何所謂行止非人所能爲也昨陳少參來聞執事爲東兗除民害甚喜蓋此人生與撫公巳劾去矣範道長近日彈文甚崔聞渠巳過天津矣當必得一會也風便艸此余容面布不宣

○王應鵬

聞節鉞將臨喜不自勝擬於郊外一迎以申傾渴緣灤江老先生有宿約促之再三不能辭寘情廢禮罪過罪過容負荊面謝也不宣

○範永鑾

近因執事東巡未歸故不敢修問負罪負罪凡百量報中得聞聖天子較初政日覺有不同者矣吾人好名之心勝攻擊太甚失其大體以致言多厭聽有君如此而不能善爲輔弼此豈皆羣小之過耶可咲可咲執事之差不知何如量髙明自有處也生不日有陜西散賞之行欲啚南歸故不辭勞也此後不知會面何日便中幸勿吝教冗迫中不能盡所欲言萬惟照亮幸幸

○熊相

承手教感感昨聞大奏議足以正人心而懲姦惡但渠旣遠斥斯亦巳矣生𨿽未得一接光霽然自附於知巳舊矣故此致區區駕近而無歸期黨惡�巳就捕亂賊不勝恐懼亦一快也惜乎內外異刑逮及家屬觸目感中未免淒然耳使回此道意余惟照詧不宣

○熊相

承遣官遠顧蒹辱教音感感生久仰執事猛擬一見以傾此平生而竟復相左柰何冢宰新政在告者往往不惟恐執事之歸心終不能遂也況淸軍以不擾爲能禦史以持重爲體於此二者固皆得之軍民之心巳帖服矣交代之期又過半矣宜姑思之何如荊山近日之升大招�論執事向者之疏又添事實渠近亦謙愼過前執事乃爲之忠臣矣每對生言深自引咎則其人比之厚老諸公猶似可取也再不必慮之生碌碌臺末性復粗戇動輒忤人若久必有奇禍故樂於此行耳時事又非上年之比任世道之責者非吾輩而誰哉尙相與勉之使回匆匆申謝意余惟照詧不宣

○虞守隨

向者榮行弗獲郊送方切愧悔乃辱手書示及感懼交並邇聞駕道遺屬執事者疲於迎謁年家頗以系懷及覩奏章風采凜然又知精爽英發非困憊中所能揮酒深喜深喜正企仰間忽舊屬徳之平原丞張上卿以解馬來謁詢知動定又喜又喜欲附以寄聲而張巳別去不果玆風便謹此布悃張椎檏人且職事亦可幹辦生昔嘗獎之凡百希照宥何如南差在卽途間得便當領教不一

○汪思

承差來得書並奏狀觀之知有物外之興蓋執事初志也時例所拘不可得而償矣況當此時當道者正欲求賢才爲朝廷出力有如執事肯使之投閒而去乎葉良器擢知東昌甚好且得執事蒞玆土尢玅尢玅家兄近推太常不得竟爲羽流所有可笑也餘事去人當能悉之艸艸奉復惟垂照萬萬

○吳鎧

不肖叨廁年末久失奉問山斗之懷徒切耿耿疏逖之愆良不可逃感荷執事遠垂惠愛登拜之餘豈勝惶汗伻還先此申謝若夫臺端風裁施於姦回見之激揚者不肖早莫之間無任忻羨而巳復奚能一一爲執事道邪統希以哀毀中原亮萬萬

○程容

循之表兄來曾作一東奉問計呈左右自後聞有榮差以故闕於修敬每詢行履亨嘉宦況淸適足慰遠懷得諸令弟謂執事似有愁單孑意此甚不然觀郭令公以單車入不測之虜庭蘇眉山以單車奉使安南今之行萬里道勞役於四方如滇南交趾之屬豈非其人執事臨蒞山東我先聖之闕裏在焉其聖賢遺迹必猶可考剗姦剔穢之餘皆足以開心明目供助唫詠此正蓬茨之士所深願而不可得者而乃縈縈何耶昔人謂出門顧婢子語刺刺不能休者爲非大丈夫執事大丈夫我謂傳之者妄也夫以執事之處心積慮愚固不當有所嘐嘐蓋以辱愛於昆仲間不能有所巳也是月初八夜與循之共榻而眠而夢寐之間與執事對話情意欣洽豈思之不忘故形諸夢寐與醒而有述並錄呈之秋風一枕近重陽千里關山共一堂數筯虀鹽情正洽忽驚雞叫五更霜詞𨿽不工聊以紀夢耳筆楮不能盡所欲言惟心照幸甚

○宋滄

向者都下多慢仰惟汪度必能見諒無何大駕遠駐勢傾雷霆幸大君子深惟民慮區畫萬狀聲華所及狐媚遠潛軋坤以之坱軋海嶽由之震蕩吾東土赤子賴以存活者甚多且除剗姦權數疏讀之令人嘆服文章寔苐一等文章事業寔苐一等事業玆惟公論曷敢溢羙方今聖明求賢納諫是急知返轡之餘廟堂有待矣向承惠愛懷感無量玆薄言申謝惟照恕艸率洎爲

國珍衛不宣

○王珝

日者聞貴體違和卽欲問候適荊人偶感重風危急至甚坐是不敢出門今晨詢之三司云喜執事己收勿藥之功爲慰尙容顓拜先此達忱惟照恕萬萬

○王璟

區區僻處魯地極南苦無翔便不知貴體違和有失問安負罪不尠正爾企慕倏承賜手翰曁新書叵勝感篆又蒙錫及肩輿力士以代區區徒行吾家子子孫孫佩荷盛徳大恩於無窮也區區跧伏林丘就木有期價旋裁陋剡少攄謝愫外小書二種式以侑椷

○方豪

適承手札足見不鄙諷誦再三如我欲言行役苦辛頓使去體喜慰喜慰連日奔走山原冀得會晤又聞西巡在卽爲之柰何然必啚一傾倒耳益都罪囚之釋區區失於檢點但欲了事耳不知臺下有行竟坐僣妄惟達人君子不爲芥蔕區區素無他腸久則自明也使回漫及凡百情照

○邊貢

自入燈節以來賤目腫痛小女出瘡數日殊無好況兼之執事試士未經發落不敢晉謁以聽教言無任瞻遡也伏聞近有龍洞之遊則爲之神思飛越者凡再四焉正欲走臺下求觀紀勝之作忽辱垂示慰感欣幸如何可言使還先此布謝容各成請益耳不宣

○張璧

別去巳復換歲可量馳想承差來得手教備極繾綣之情知重知重遠審憲候勝常深用爲慰惟行臺風裁聳動東藩初政封章傳聞朝右若此光倍尋常多矣羨羨但淸戎又復三年舊例定勞久駐甚爲懷戀諒吾契才賢體國者自不爲勞也乘便姑此奉復不盡區區

○方豪

執事與生隸異而居邇前輩多以鄕裏稱謂此義不講久矣近賴唐守之汪天啟二三君子漸欲復之故於執事有望焉生至交應邦升處久知執事非今時人而前日淛西之循良今日山東之風裁尢向往焉不知執事亦稍有意於區區者否也會面有日寔切喜慰先此通名余不多及外守之書附上漫槁奉一笑

○邊貢

履端肇節嘉靖更元喜陽道之大亨慶吉人之多祜薄致桝觴之獻敬將菲簋之儀倘辱鑑原尙祈麾頓

○樊継祖

昨者旌節按敝邑辱荷枉顧兼賜珍粒垂問再四感當入骨自領朋教後賤項癧瘍得一炙法治之頗見痊乎斯又執事徳庇所及也竊幸竊幸恭諗榮滿在卽且此差又不俟交代促裝北上有日諒此時乃回驄入院造冊時也忻賀忻賀生亦涓處暑以後北赴儻得萃首西臺親教左右會合讜論以助哉明天子新政之萬一者又継祖之所顒望也緬惟執事今日霜威所至之處豪彊懾懾貪墨竄伏數十年來無此振揚也執是以往料都城未盡黨惡不能逃於霹靂大手也不佞不佞時尙溽暑萬乞若敍自王爲國嗇重不勝企仰懇祝之至

○宋滄

向辱雅情先嘗啟謝左右自分泲南必得奉接丰采不意行促徒飽仰聲華莫之覿徳鬱結鬱結然吾東土人皆謂自來栢臺風聲揚歷而善者勸貪姦屏迹神化之速且玅未有如下執事者知經濟奇才廟堂有待非佞非佞滄奉命過濟下事竣兢兢弗敢怠懼有愧於大君子諒髙明之下自亦下聞玆三司諸先生差人回謹附問懇惟照恕艸艸洎保嗇俟大拜不宣

○王以旗

奉遣歲久馳仰如渴累接建白知大抱負者設施自與人殊敬慰之極爪代久以乏人過期且聞欲復三年舊規柰何實天畱公爲齊魯造福有非人力所能致者可賀可賀旗庸陋無可爲髙明道惟明春領南差奉老父同歸是一幸也玆因章丘令孫應奎之便艸率附意應奎乃旗承乏大梁所取舉人學行可取乞推念初仕百凡教愛至感至荷不宣

○潘潢

屢從水部分司報簿中與同事羣觀執事論奏略節據理宏闊壯气逗人每對眾自誇吾鄕有賢道長如此頃者舟入魯境又得聲稱籍甚愈用仰慰潢嘗謂鄕裏非有顯宦爲榮有好官爲榮如執事可以重我郡矣潢愚甚極負期侍屢擯之餘心气幾沮被選以來𨿽日夕痛自策礪終不可前況疏戇之性將無所避罪不知執事何以砭愚起陋而置之安全之地俾不甚爲民蠹也偶泊濟渚得蕭鄕丈去便堇附帕書奉候寒溫並以近所上郊祀疏求正卽赴樂淸敝任伏俟來命潢頓首

○王珝

珝譾劣無似得相處年餘百凡辱教益扶持不勝感荷別時𨿽出匆遽而情愛繾綣益令人懷戀不能巳除夕抵淸源元旦奉迎璽書次日登舟行五日方抵大名惟是荊人病勢往來不常前途尙遠牽累憂虞情思殊惡諸聯句以重違尊請俱次苐錄之聊紀離合歲月並雙淸乞鄰之作用償夙逋耳遠送使還就此申謝相望益遠後會未涯惟珍重萬萬不備

○邊貢

頃見迸報獲知賤姓名誤蒙噓引有愧而巳有感而巳復何言哉𨿽然貢也者齊人也習知齊事請以爲諭可乎昔者東郭氏有奇醜之女臼首深目蓬發攣耳步采薪於途傴如也行年三十餘通國之人無畱盻者一日有客揖而進曰都矣哉羙人乎吾將進子於玉王行月召子矣女驚反室施鉛黛更裳服焉出以謝客且拜且泣夫其覽鏡竊窺彼豈不自知其醜而不足以爲王之禦也然而必驚焉必泣焉必拜焉必反室焉必更裳服施鉛黛焉者何哉誠有以感夫悅巳者之難遭也今者執事先生明察毫末識超古人獨柰何以東郭氏而進於王乎王不聽則幸矣若召而見焉則王也與王之左右及通國之人有不以執事先生爲齊客者乎哉是貢乃以累執事先生也貢之拜也泣也驚反室也施鉛黛而更裳服也無異齊女乃又不幸適抱采薪之疾臥牀覆被不可以風者五日矣未得造門下而謝焉寔覽鏡自醜顏頳汗流而不能以出焉爾也先此布露幸照之察之不宣

○邊貢

遊龍洞二詩答鳯山一詩錄上求教幸不靳耳大事記十二冊奉覽可錄錄之吹噓疏艸願得一見傳之艸堂庶寒門子孫知卑人不見絕於當世之夫人君子如此也至望至望不宣

○邊貢

捧讀教章無任珍荷鄙人何以得此於門下哉頃自鄭栗齋行日偶覺頭痛心驚至夜迷悶不知人者良久始蘇蓋陽心思慮過甚血益虛而痰益爲患加之臨行收拾行李無得力之僕晝夜焦勞身心俱憊勢之所必至也伏思薄命之人緣分不�邇來流落奔走骨肉連喪十年於玆自誓投閒畢志林壑矣過蒙執事數公俯愛論拔當道誤聽披及枯殘甫得一階遂失一子造物者處我如此奚敢有後望邪卽是徵之可安命矣連日病勢方炎汗出無度未能造訴並申謝忱聊附使人輒此艸艸尙俟面白不盡

○毛伯溫

過濟寧側聞憲節駐兗瞻望咫尺無緣親侍徒切懷仰遠聞風裁震懾齊魯是固大君子能事臺端增重何可當萬萬保重喜新例一年得代良會當不遠但恐執事旋日伯溫輩復外除矣伯溫與時言兄在道中忽忽十年時言事業日隆而伯溫絕無寸補今猶不知自處碌碌奔逐果何謂也執事幸有以教之匆迫不盡所欲言

○汪玄錫

連覩佳疏剴切平生忠義一發之於筆底矣直聲振廷欣羨欣羨承華札甚慰所懷聞過東菜家叔珵不知一呼而至之道數言否得之舍弟淮府冊封行巳十餘日守之太史欲奉使安南九十月間行淸軍事欲復舊只看貴衙門如何行今日釐革亦有似乎過當者殆恐如宋人之去靑苗法也主上日禦講筵趨向甚正然內豎輩此勢之不能外之者日久親熟尙不能無慮況吾輩攻之太驟乎此惟可與先生道也汝梁武選一中戶部以載送銀邊方未行蔡兵備初年或有新進之態近來巡歷日久頗聞停當而田公之奏或失之太過然於避嫌之義亦未穩也良器初任卽有羙譽此其素心向上更仗先生二天之庇也時言六月半起身想過山東地方矣不知會面否使還艸艸復上不及一一

○唐臯

睽別垂一載懷仰不能以日計也屢承翰教多失裁答慚負寔深緬惟年兄靑年銳志持節東藩風裁凜然旣足以振臺憲之綱而動山嶽矣論建大議恢張治圖又所謂身江湖而心廟堂也敬羨外教果否未知不敢妄對以理推之宜不果行也生碌碌朝署殊無寸補近方承乏經筵執事晨夕兢惕恐孤任使不知有以教我否也此月內外恐又備使朝鮮取道遼陽按治可得一會否所未知也余惟珍攝萬萬

○鄭佐

別久不勝懷仰去歲遇山東正年兄往來迎駕之時無緣一會徒悵然耳比至京師情緒增惡又不得乘便通問起居殊爲歉歉玆疊承遠教足仞厚愛兼審動靜淸崔寬威得體且獲覩近日奏艸風采凜然欣慰欣慰諸鄕裏自葉良器別後汪得之以冊封去唐守之將有朝鮮之行故人牢落若得年兄榮差早歸寔拳拳至望也使還素楮艸艸敍忱統惟珍愛萬萬

○徐盈

自聞按節東行私書恐幹閽禁音問遂爾闊絕然每領風裁卓著一藩而侃侃正論上徹天聽則未嘗不旦增企仰固知深飬厚蓄自昔巳然況一旦居可爲之地乘可爲之時其出之宜沛乎其有餘裕也生潦倒嘉興屍素如昨猶幸近稍爲當道所容不似前時之■﹝牜且﹞牾耳余固無足爲道可媿可媿玆因稱賀入京舟過部內瞻望伊邇無由參侍爲況若何聊托空楮少致鄙私辰下新涼伏惟起居葆重以需天寵不宣

○毛伯溫

別久懷想無巳忽奉手教喜慰之極恭惟齊魯�裁震動山嶽淸戎一事其炫赫若此將來事業眞可並古聞人豈特今之豪傑不可及邪新天子百凡復舊憲節不免再畱年餘眞慰蒼生之望也萬惟眠食保愛勿起躁心蓋客邊最難調攝躁心一起易生疾病此伯溫所備嘗者敢盡瀆焉適賤疾在告紙筆圖印俱在道中幸照察不罪

○方豪

連日風塵外起簿領內牽靜想百年爲歡無幾而爲憂常多逐逐人間殊無謂也聞公髙興恨不追飛雲巖宿債此行當了之矣所索鄙詩待案牘稍淸便當援翰又承雅召敢不趍侍艸艸奉復諸畱面講

○王珝

珝頓首衛源人還曾奉狀申謝意想徹聽司矣生二月二日入關九日入省家累以小孫出痘又二十日萬到賴庇平安關中民事大略類山東惟邊防甚急蓋大虜住套侵犯不時而亦不刺一種猖獗洮岷又往日所無者兵糧單寘殊難爲力而況談乕神色獨変者耶便中幸不吝教我爲荷恭喜微號之上在卽純孝夙願必遂無疑慰甚慰甚官承還便艸艸布此匆冗不盡所懷����亮幸甚

○敖鉞

三月九日寓書胡汝誠轉達不知巳徹視司否昨在臨淸問楊州判貴春知旌節駐於省城且又得風采之詳甚喜甚慰時就欲具書托州判達上以冗奪未果玆過濟寧甚邇節下然歸心頗急又與舒侍禦同行故不得一造訪也十餘年之懷念不知又何時可能一話悵悵不勝惟茂卿遭際淸朝直道危言不爲顧忌足爲斯文增重鉞領玆敝邑才識又不逮柰何柰何嘗竊譬之作縣如羸馬駕大車行泥陷中力能支則可升大陸不則僨轅而覆轍矣鉞潛江之難無以異此茂卿其何以助之楊州判年力精壯卽有志勇退可尙也鉞以鄕裏慰勉之俾圖補報不知當道者以爲何如舟中艸艸不盡惟冀爲國珍重不具

○孟洋

恭惟執事明徳大行時人仰重憲節所向吏人�靡是在中土業巳聲聞蓋不�見而後知者也洋自念體性愚戇習於疏狂每與世交輒爲厭斥曩備缺嘉興獲侍大君子之側旦夕惴惴恆以速戾是懼乃辱大君子推誠申愛披肝膽破形迹道合心契卒以全交念平生之幸莫大於此別後屢知飛騰徒以艸野之人不敢自致顯者音問希闊寔坐此耳敢忘乎哉家居間人有以薦書馳報者乃知執事復不以洋爲不肖謬爲此舉顧執事豈私於洋者哉意土礫之質或可補塞罅漏云爾然洋乏不肖何以副執事爲國之盛心耶夫自貶以伸物違眾以明義人之所至難也執事於不肖可謂獨任其難矣古稱知巳今斯罕哉洋今衰病癖懶兼之二老垂白自分悠悠林麓以終餘年尋得東補之命復爲彊起者𨿽則從親之志實欲勉勵末節用酬知巳耳惟執事竟以教我幸甚四月二十六日入省次日到任計初一日南趍臺下蒙巡撫老先生委辦一事不虞初二日痛風之疾大作興嘉興所感無異分毫日夜號苦坐臥不得不得巳命吏賫稟想巳上達此時痛𨿽漸止飲食尙微筋骨皮肉不相聯屬調理數日後未見如何竊恐執事請告疏下不遂願見之私抱恨終身無所逃越用此力疾修狀先致起居不盡余衷仍圖面謁臨使不任瞻戀之懷伏惟臺照不宣

○李獻

別來忽爾三月矣懷仰之思無日不切前聞霜節駐沂州急趍一會不意巳就濟寧矣柰何柰何渴慕間偶辱翰教捧讀感激恭喜執事歸情巳遂區區𨿽欲挽畱不可得巳但不才過咎無所就正吾兄獨不爲我惜邪眞切眞切匆匆不盡欲言容次沂州遣人問候行期也使旋先此敬復余不具

○鄭佐

連辱翰教感愛何如蓋別久仰慕殊切得吾兄書卽所以見吾兄也近日得尊甫老先生手教知動定勝常又深爲吾兄喜也又喜新沐恩典顧遠間不能致賀爲歉耳榮歸聞不可偕柰何柰何不知更有處否此間細密在使者面告不及一一生近日以老母病未瘳心緒紛紛艸率欠恭希照怒萬萬

○蕭鳴鳯

別八無任瞻馳玆經貴邑又拘嫌不能一拜館下過南州不見孺子其爲缺典可知巳且東山久臥蒼生之仰望風采日切鳴鳯有事玆土固當爲年兄勸駕也玆謹具啟專人問安申代面之意所欲言者非楮筆所盡凡政事缺失便中倘承直示見教則感年愛不淺矣匆遽具禮艸率伏惟尊愛照亮不宣

○汪溱

府中倉卒得奉瞻顏色足慰數年間闊但暫合遽分重感惆悵頻行又未得具贐爲罪何可言別後湊亦捆載之任首夏抵此卽出詣陵因隨大巡先生徧歷荊嶽今始得歸偶值同僚去便艸艸裁布奉問左右未審憲節於何時至京近見邸報知唐新庵有不諱事同鄕人物凋謝至此深爲痛心溱不才居此深恐僨事遺同郡之辱倘執事不鄙凡百曲賜指行使得寘過寘尢以幸承尊教於無窮寔不勝大願初到無可將意容續布盛暑伏乞若時倍保以慰上下之望不宣

○彭澤

令外祖先生志銘大筆一揮立就顧過爲推抑敢不奉命苐奉不工文且衰病昏惑殊污金石然令舅並臺下髙誼厚托不敢違也病嗽方愈力疾勉成請教艸艸奉此附申遠忱面謝無期可勝傾仰令舅方公不及另書萬希致意小書一冊伴緘奉覽一奉令舅牧覽向各賜書��巳拜領索居無物奉酬尢望不罪嗚呼世之爲人妻爲人子皆如令外祖母令堂夫人如令舅甥者世豈�得人人如此則比屋可封復見堯舜之世矣敬仰敬仰便中不吝教音尢幸

○王應鵬

期月之別道義深情無日不在馳想也春來試事匆匆遠出南郡乏便竟無有隻字上通罪過罪過執事之始願遂矣鳯凰之詩恐亦不甚謬妄請髙明徐圖之臺中百凡如故但南都災変異常三邊虜情尙未帖然兼以峕事日趍識者慮之灤江先生亦以邊事被論列大抵彼中事無他只欠糧艸糧艸足則恩行而威自振矣人還艸此余惟爲道自重不宣

○鄭佐

別久期都下一聚首不意吾兄決於南還暌違益遠豈勝怏怏𨿽然錦歸之榮過庭之樂封章之拜喜事並集至於山水相羊之雅致又不待言也遠間不勝忺羨但族貴體淸勝人事就序便可促裝不宜淹畱林下此又區區忠告之私心回謹此奉候起居伏惟爲國珍愛萬萬

○胡道芳

道芳至爲愚朴自惟昧昧年壯徳稚猥沐光謙外慚中歉然而天假良晤坐春風中一夜飲玩徳味灑如也醇如也感幸何極竊自慶際此奇遇兼之宗愛方以徳气才力英偉特達一時照赫羣裏威惠所及雷動春溢自顧碌碌任繁能劣駑駘﹖﹖敝﹖﹖薜居服箱下奇驥在旁𨿽非所能替力然而以意相視自不能不向風而長鳴也伏惟舉大行之塩車垂伯樂之一顧賜薦爲仁易駑以驥則非惟羽族知銜而鉛刀亦可以供用於一割也感激傾仰又復何極又復何極臨楮不任戰栗伏惟矜采昭育不備

○汪溱

奉違數載邂逅府中一會彼此匆匆不盡言意別來殊覺惘然未審驄馬果於何時啟行何時抵京至今尙未眞的也恭惟尊執事淸操雅識風動縉紳崇陟大拜不日可卽溱輩仰望下風不任榮願生性質疏愚於事多盩於時多忤尊執事倘一垂念少加指示使得不至見戮人人則感恩報徳必有�矣未審尊執事以爲何如玆因人便艸艸裁布奉候起居伏惟仁原春寒更祈爲斯文珍懾以慰遠近之望不宣

○程昌

奉違多載企仰恆切屢承教翰不棄疏愚𨿽君子之於人常過於愛而區區感激之私又何可云諭邪昌本庸拙備員於此深懼不稱然亦不敢不自勉勵以負知巳也久缺奉問獲罪至�顧蒙遠頒翰惠感媿何似卽今時事非昔正當道之所深憂還朝之期未審何日懸望懸望玆因鴻便堇此奉問起屋瞻侍未期外惟爲道自愛不具

○丁洪

艽兄來發下尊翰捧讀不能巳如對故人顏色客懷略慰此後相見猶未知眞在何時況地分云泥漸覺絕遠惟幸執事不遺忘耳生不才放棄之臣依依海曲自甘命分未敢尢人乃蒙教墨拳拳情溢紙外兆執事之於生豈能及此袛增慚感聞令嗣未系此自有時無煩早慮想當退思林間之時保嗇珍重哲人自有道不容洪喙也蒼生望太平久矣趍朝當在何日山林中未應久可獨徘徊也鄭兄卽返轍俗冗匆匆附此如面臨書不盡悵惘惟以時自玉以慰馳仰不備

○孟洋

洋不類竊辱知巳之愛曩嘗奉啟備悉玆不復敢瀆然亦非筆楮所能達也恭喜得承褒封之典榮迨尊者子人之情於是乎少慰視洋入官亦久尙不足此徒抱歃負耳送者還知道體日見豊裕豈不以得遂省覲之故更覘孝思之至矣聞近得玉麟爲造物所忌諒仁人君子當有大福在後嗣不妨�近寵侍以爲振振之地耳伏念憲節南發病中未遂謁別每一及此不任悵恨惟願稱觴之旣早圖還闕淸時盛年無令兩負可也洋疏曼如昨比將領輸北上倘有教音付之京使爲便前程廣文行會初出場屋瑣瑣中封寄試錄未及肅書想巳下記室矣聞過嘉禾與子謙公晤飲亦嘗及賤子否耶此中士人自憲節去後愈益畏慕威徳可以想君子爲政之風矣匪佞匪佞選詩一部奉覽邇來著作幸不靳垂示臨使贍企不盡私懷統惟臺詧

○鄭佐

石照一別不覺數載計執事早巳北上毅然立朝肅綱振紀觧紛救時且俾鄕裏故舊皆得以叨庇餘光近訪諸鄕人皆曰未也何乃遲遲如此重失予望邪豈山林之興長而廊廟之志必使積之久然後發之大也此有非俗見所能測識者然區區之誠惟欲執事行道及時天下之獘久矣得如執事攬轡淸之以慰民望亦豈非執事之素志哉敬以是爲忠告也乘便堇此問安臨楮不勝戀戀惟道體珍愛不宣

○邊貢

伻來袛承徳音継以豊貺無任愧荷且知侍膳問寢之餘福履嘉吉而封君夫人心怡體康晚祉益茂執事先生色飬之孝眞有不可以三公換焉者矣敬羨敬慕但離憂樂志古人匪兼揚名顯親往訓攸重久欲以此言奉進而忽領來諭喜慰不勝相見靜齋言之意亦符合舟楫之托卽有處兮幸堅此念以娛二老之懷爲大孝耳貢睽隔道顏三載於玆覲京過家曠日居半入滁未久尋復舊濂江以來濕病連作玄發攺素老色在顏匏系株守奉職無狀所不敢以啟疏上通於記室者寔緣慚負知巳憂懍罔措未嘗頃刻而忘徳也情親�疏如何可言伻還敢用布露以謝萬罪麾之進之惟深察焉不備

○方豪

自魁峯賦別此心逐君北上矣此夜棠花館中忽拜雙緘大爲驚駭展書問使乃知抱恙未行又喜勿藥將行矣但中間欠通問爲恨耳僕自首夏至尾秋一病甚奇而久君亦安得知也今知之亦必以欠問爲恨矣前月十四日誤蒙檄取𨿽省郡催促老父逼迫其如懶性何便中教之亭記一夕而成幸鑑其速而略其拙也豪頓首

○初杲

君以言而遠去僕以病而乞休承接之晚而兮攜之速令人何如爲懷耶伏枕經旬未緣晉拜別情種種殊用悵然輒此代問萬惟照原不備

○張璧

賢契遠別去塵冗暑酷多欠欵洽殊不能爲情想在心照也賢契此行神明扶佑必膺昌祉幸過加保愛量賜環有日靜以俟之可也過家倘彩服庭趍之後宜保裝以往勿甚停滯囑囑譜敍匆匆完奉付盛使矣任中見兪仲尊太守勞爲道意外書並附寄戴應和年兄二處者幸轉致不遺萬萬餘惟途次愛重不多布

○程旦

奉闊數年聞車從到京擬代瓜得傾倒喜見顏面近奉邸報有遠播之命無任驚怛士君子立身行巳求無愧此心而巳至於禍福在天兩倚伏之機要有非人力之所能與者吾亦如之何哉想執事髙懷亦必脫然以俟時焉耳如僕者守官不軄日糜廩食伏覩執事以忠言獲罪不負所學方切慚愧然耿耿之私固爲朝廷惜賢才之去而所以益增新安山川之重者實惟執事同鄕同年之情亦一喜■﹝忄尉﹞也想銓選在邇南行有期謹此申問外具香帕奉敬外差弗克趍送乞恕萬萬餘惟自王不宣

○鄭玉

執事玆行朝紳增重鄕邦增色眞與日月爭光也愛下者慶仰當何如耶愧抱病不能趨赴臺下一展下私連日阻兩又遲於奉候罪愧罪愧堇具菲儀別簡顓人代敬伏惟亮照不能多及

○錢宏

春初奉接風儀於吳滸不勝光幸宏荷恩徳未申報私方訟罪愆反蒙殊待寵及佳貺感刻尢深近聞大執事忠鯁激切見忤於時得補廉郡足見操存之正涵飬之弘此心耿耿貫徹日月誠上不負天子下不負所學者也敬仰敬仰伏惟聖明在上必然垂鑑不久屈也昨至梧州參謁軍門詢知此郡地土平廣與緒山隔遠風气平和訟獄亦簡恐不免霜節之一臨也謹遣承差莫駿奉候驅使匆迫未罄愚悃尙伺復啟不具

○程默程然

默惟唐之楊諌議宋之範司諌皆一時偉人也居職不能卽有所論說必待韓毆二子激之而始以諌顯今執事飬屙數年補職未久不嘀諸同官不謀諸知巳而能言人之所不敢言其過楊範亦遠矣疏艸流傳盥手敬誦一字一金吾知不特澹庵封事爲然也昔吾徽以直諌名者在宋若金忠肅朱喬年在元若程以文在我朝若戴寶之及我岑山先生數君子指斥姦邪不遺餘力而公論爲足少伸朝廷爲之增重執事今日之舉於邦國不重有光耶擊節之餘嘗與吉甫宗文期欲一拜候堂下今聞行李載途矣願我執事勿以風節自表勿以貶謫自沮益懋官箴行所無事惟楊惟範或亦有足取焉則起忠肅於嚴州還韋齋以館職聖君亦自有處也敢以是爲贐不識髙明以爲何如外書帕侑緘岑山小集奉覽統惟照入發舟少遲尙容躬送不具

○李邦直

先生言官也知無不言言無不盡職也批鱗不避碎首不辭忠也不得其言則去道也去就之義出處之分其孰能及之健羨健羨此間僻在一處邸報久不通近至杭始得此信及詢旌節道巳過杭矣汪世源來又道使節卽起後會不知何時而今竟相違不得一敍會怏悵何如廉州去敝鄕七日風土不殊可得而知也事簡極而民且醇吏隱之地也居南海之濱猶山東之登萊浙之寧紹暖燠而無嵐嶂不足慮也廉州有二道一從梧州經北流水陸相半而水道欠平一從新會經髙雷俱由陸路若過髙州呼愚兄弟一道平安尢望外也匆匆不多道伏乞珍愛以需大召不盡欲言

○徐盈

數年之別一宿之晤甚■﹝忄尉﹞甚■﹝忄尉﹞苐悵然西望搖搖舟行計又是經年之別不知良會又在何日也海隅僻壤𨿽非所宜處然自昔大賢君子無不備嘗艱難險阻者要亦非人力所能與也況直聲勁節自足以塞穹壤昭古今此心無愧亦復何恨髙明遠識諒足自慰而不肖過愛之私固亦不能巳於言也方棠陵先生過敝裏聊附此通起居艸次不盡惟加愼眠食以需賜環不宣

○丁洪

潭府一別至今瞻奉未由懷想何極執事以諌遷官史冊書之千載以爲朝陽之鳴盛仰無愧於古人寧不快然於心邪口不才流落旅食靑山又三載上無益於國下無益於民復蒙轉鎭江同知淸朝無棄物如生者袛可自訟自慚執事回視尙肯不衰舊愛否歟去春止擬仙舟過采石必得奉候不意竟不至今又各在海隅何時一寫素心令人茅塞之豁然邪舊冬墜教坡讀之餘挹光霽於遐思擬心神於千里如遂良覿所諭巳卽爲轉達而行之蓋李公知重執事非生之力預也盛價諒能報上矣比時倉卒未具啟且聞盛使云四月方赴任所故爾遲遲適生轉官報至家人去便艸此奉布遠情贍望天涯臨楮不勝耿耿伏惟垂情照察不備

○錢宏

前聞霜節外補巳嘗奉迎復修啟問候爲貴寅張同府牧存矣近得華翰自張老閫處附來展誦宛接光儀仰羨直气淸忠照映宇宙方且自責安裕愈見公輔之度弘毅之操卓然人望有非庸劣所敢扳也宏叨粟粵臬又經一載簡僻支持苟延日月以待僕而巳莪峯潘老先生巳擢遼東巡撫久屈獲伸良慰故人之私玆奉飬正錄二冊諭民圖十張紅綾一端薄將鄙敬匆迫不能盡所欲陳萬惟臺照不宣

○胡璉

前過省匆匆殊闕情禮伻至承諭抵廉爲喜君子之道蠻貊可行況此州乎處患難無踰愼靜呶呶皦皦非所望也賤子薄拙忝竊仕路久矣昨偶傳謬傳江西臬司益增愧顏此猶終日行邁不進一捨遵枉軌而駕欵叚無惑乎後人遠矣乘便漫及�發一笑義命所安平生不敢毫髮生妾情也山海異气早暮愼起居千萬

○方豪

此來滿擬會聚不意又有南閩之行因先妻旅襯不可久延望後行矣近得手書知起居無恙地方亦善足慰知巳不日必有入簾之勞然又未知果慨然一行否含哀索筆聊以奉別三山五嶺雲霧蒙蒙萬里相思惟有魂夢

○彭大治

檇李之會今且十年笑語如昨音問寔疏靜言思之能不感慨甲戍之會子之鄕且五人今沛之良器巳作古人棟卿復不出仕崢嶸馳騁惟時夫與子而巳俯仰今古悲悼光陰不能無聞雞之感翻閱舊書默玩義理又不能無惜陰之嘆子春秋方盛投荒司刑曾益駿發所造無彊豈天固縱之承委四會縣勘事偶會李州博堇具啟聞暑中患瘡不盡所言奉上拙作聊代面譚朝夕與兪年兄倡酬便中幸不吝教不宣

○楊表

徳州一晤倏忽數載企慕之私無任悵怏共惟執事年富才髙學懋意羙一立朝端多所建立精采聞於海內非惟爲同年之喜實足爲吾道之光也但明明在上顧屈賈誼於長沙庸非命歟枳棘非鵉鳯之棲炎荒豈賢者之地況公論不泯此特寄足爾表守株邊郡碌碌無聞幸得鄰邦有人風便亦可以推教耶堇備菲儀用伸賀臆伏惟照納曷勝榮幸不具

○周在

在啟曩在道時方承教愛不虞年兄尋以言去國今三年矣同年同僚又同難此情何日忘之第道路修阻久缺書問爲歉在濫竽臺末罪宜罷黜幸與薦賢之列謫推吉州方圓循省少贖前愆聖恩寬大遽有溫陵之遷官之升沈不道也深以獲附驥尾爲榮耳念欲畱吉奉候螺川之滸而憑限迫促不敢濡滯因過貴屬附此布意之閩道路益左何時握手一吐胸中之欝手燈下艸艸

○林大輅

爲別日久無任瞻企舊春不才遠役右粵帰至肇慶偶有報者云執事䢐雷州時甚惜無由邂逅知君子起居爲罪玆到鉛山備審使車抵任余兩月又甚喜慰行旅匆劇未緣趍候有餘懷焉惟執事直道左宦淸論有輝今聖明察忠姑爲轉秩信州何幸時值夕賢然恆言皆去陳太僕胡侍禦二公內轉伊邇信奚敢徼利庇人心之靈其庸有徵哉不才亦顒首以聽近報車盤黃驛丞行便附此艸率不莊不備辰下伏惟臺候萬福

○熊浹

浹昨過葛陽喜聞吾兄巳弭節劇欲圖一晤以寫久別渴仰之懷顧以負譴不便出入不能拜候又適尊恙不敢重勞枉駕徘徊悵戀殊不能爲情豈人事多左而�契之良晤不可易得固如此耶厚貺足感雅情矣匆匆放舟不及專人一走謝罪罪玆送吏還艸艸布此外小書薄帕引賀私幸照內余惟若時珍寶以迓殊錫以副浹區區祝願下私萬萬

○鄭佐

憶自石照一別五六年間吾兄忠節顯名天下令人敬仰曷勝暫爾荒外何足計也聖心明明轉移之機豈直如此升陟而巳耶佐不孝復遭大故憂居更與病期者半歲近日少間情況不舒無可爲吾兄道者仰間蒙翰貺頒及披承如挹容色兼審貴恙巳安吉人天相感■﹝忄尉﹞並極使回附此問安時漸嚴寒伏惟道體珍玉以膺顯擢不宣

○丁洪

往歲詣庭得領光霽別來又五六年矣萬里故情無由時致左右髙風峻節赫赫在人耳目身屈而道彌尊令人益切景仰惟賢郎未降猶厪雅懷執事羙徳必有賢嗣但遲速有定時不必介意也昨家僮至京恭聞使節初蒞吾信疏遠小民驟得沾濡休澤此千百載一奇遇小弟濟帶小兒之桂進見極蒙優禮尢感生以不才流落多年近乃濫叨部末數招物議南帰之心正切所恨者未得一沾恩典猶以此爲系念殊無足爲髙明知巳道寒家薄弱惟大君子不遺故舊之仁時賜扶植少得成立慶幸何如第聖主親賢啚治時方汲汲如執事之賢借寇專城必不久耳大凡郡中風俗之薄惡政事之委靡者執事宜早爲一振以牧期月之效可也惟髙明垂亮家僮還謹市此耿耿鄙衷臨楮不能罄他便又得嗣上伏惟爲道自玉以膺不日大拜以慰斯文遠望不宣

○費宏

側聞幹從寵臨敝邑山林僻左弗克趍�疏慵之罪知不可逭矣乃蒙弗校亟賜存問令人益增感愧尊翁老先生壽文自揣不佞無能爲役忝在知愛欲藉是少伸慶祝故弗敢辭玆辱多貺於誼實不可受重違尊意輒巳勉彊拜領典史回艸此奉謝諸惟容日面布不宣

○費寀

生向年曾屢造謁於京邸每爲閽人所辭景仰𨿽勤猶不領光霽也屈倅山郡廉操惠政士人方有所倚乃爲閩臬失方奪去不得專其澤矣柰何𨿽然君子起而世道亨將由是用之天下吾信猶有深望故不能不小有所惜而實大有慶於他日也幕官隸來辱承教貺感激無任於其旋謹此申謝外小書薄帕奉將賀意統惟鑑納不宣

○丘養浩

客歲道信州旅病中辱念舊愛遺醫視藥眷欵懃縷感刻何可云諭百凡劻勷未能裁謝罪過罪過遠聞榮轉持憲南服深爲海邦私幸第直聲偉望之殿下僚淸議方且大昭恐閩人不得久顓其惠耳僕荒落無似南畿重地文衡重責偶承人乏深慚非望祈賜教言鞭策足見舊雅當奉以周旋也便中敬此奉布未緣良集千萬珍重

○鄭一鵬

別來數載瞻馳日積仰惟執事文章气節天下景慕僕敬服舊矣間嘗竊候道殿爲吾道興廢卜頃聞大擢握憲敝邦不惟閩人衣被澄淸之政聖主遴才之羙君子道亨之會於斯兆矣路遠乏僕無繇馳賀玆因捨親千戶張濂公差之便薄附書帕少旌芹曝之私餘懷不備伏惟照察不宣

○鄒守益

守益拜啟多病所困越歲未得愈是以闕於馳賀續辱手教亦不獲以時且復瞻跂可念士恆患有學而不得位得位而不遇時往往弗遂其志聖天子厲精思治寤寐三代而執事英年妙選以升膴仕平生學力正可展布爲徳爲民以紹休先哲知巳之祝也宦途如泥淖易入而難拔非師友夾持將潛奪默化不自覺知吾兄上受甘泉先生之教而退與伯載思孝崇一諸兄切磋究之銷除舊疾以永天年愛身之上策也病體醫藥不早夙毒膠固方惻然思以療之而未有成效時惠良劑以慰耿耿

○林應驄

辛卯秋小兒杲生之省應舉生嘗修問顧此見性拙不曾謁送近日憲旆過莆匆匆而別又不及盡情十餘年聯舟北上之懷萬里外艱危共涉之苦徒付之慨嘆耳先生又淹於玆公論稱屈早晚當超遷而去生又失所依歸矣然聞熊夢兩恊如蘭如玉天之所以厚吾先生者又在此而不在彼也生守拙林下兩鬂半華無足爲道家僕之省謹此奉問辰下正暑伏惟臺重不備

○李墀

頃者節鉞按泉豪右潛形貪墨落膽陰消未萌之惡於不動聲色之間數十年來未見也生時欲走臺下挹臺範臥病荒村徒抱耿耿然其心與神則固奔馳於節鉞之左右後先也議者私論執事家居絕口不言官事信乎人有不爲也而後可以有爲故古之君子平居有自得之趣則其出也勞來安集有云行兩施之玅震撼擊撞有雷厲風行之機吾於執事見之矣吾泉風俗大壞民僞日滋而揆所自亦倡之者趣之也當道無剛大之气鄕士橫利欲之私由是彊弱鬭而彊者直善惡爭而惡者勝此民之所以敢於爲惡而善弱者之所以愈不能自立也俗安得不壞民安得不偸耶計吏治者肯假節鉞三年激揚董勵之下庶幾人心可回而佛國之號可追復也當寧勵精求治寤寐天下之賢苐恐歲星移次大藩而吾閩有臥轍之憂耳風雨作孽海潮瀑漲壞田疇廬舍不可勝計伏惟若時調攝以回天変以�柄用書怕侑封不拒爲寵

同心集卷之二終

●同心集卷之三

簡書錄

不肖男廷烋

孫堅編輯

◆簡書錄

鄭佐

胡纘宗

劉案

屠僑

鍾錫

蔡昂

胡纘宗

林炫

潘潢

黃訓

陸銓

胡徳

黃易

丁洪

黃褀

程旦

鄭佐

潘鑑

丘養浩

潘珍

劉勛

潘鑑

諸偁

潘鑑

洪珠

李義壯

林炫

黃易

李默

歐陽必進

張璧

熊浹

趙大佑

王積

陳則淸

馬明衡

何鰲

周延

徐階

潘潢

張治

陳經

李濂

萬鏜

張綗

蹃迎

劉大直

諭茂堅

李本

詹瀚

聞淵

鄭一鵬

袁煒

屠僑

徐階

王以旗

周延

趙勛

李默

李仁

王汝孝

汪宗元

李仁

王汝孝

林應標

蔣信

胡宗憲

胡宗明

潘潢

王以旗

張鏊

吳鵬

顧可久

劉存徳

趙鏜

潘潢

歐陽必進

曾於拱

胡宗憲

何東序

何東序

汪道昆

趙大佑

○鄭佐

三年瞻企無限馳情臥廣建言之特比鄰耳中間消息杳然不啻天外蓋浸溺於簿書奔走間動經疏略如此然以生在鄱陽兩歲俱辱年兄手教披捧宿愛靄然每極感激如生竟不能尋便馳一絾奉訊於此又見區區才力之相遠而慵慢之罪不可逭矣吾兄才望年資如此數年猶淹此官何耶此則無復公道之可望者遠聞邇歲多產麒麟官況淸崔此則大可慶者比之聲名外物當不可同日而語生以菲才處此密邇家鄕欲日夜去此不能近日潘方塘汪蛟潭継去更無聊賴且人事垂戾滿懷何由一與吾兄連牀半夕竟此語耶因風艸率敬訊起居不盡不盡

○胡纘宗

久欽髙節昨始得膽周裁渴懷殊慰但會旣艸艸別亦匆匆袛今爲歉耳奉違月餘計履任以來起居多福士民胥慶福星耿耿敢再拜賀所諭小篆久奉命乏便未獲賚上爲罪人去便敢附上伏乞照存是荷艸艸

○劉案

生備數閩中久蒙提挈詎意不才罪過千萬卽爲銓曹擯棄人也如天何今追悔無由不過竄伏艸莾以終餘生而巳得罪公論取笑士夫此身後事而今也卽罹之生眞不才者安得辭且聖天子在上賢公卿在下獨一司銓曹者不賢哉則生之黜也復何言也兩捧教示情誼周至讀之數過至於泣下嗟夫是何信之之過矣直道卓識如臺下時所推重乃獨於不才拳拳焉如不才者不亦榮矣乎夫士固有污於生前而伸於身後者今卽有知我者如執事焉此則深可自慶也巳焉哉何他望乎差官回便余俱此以代謝忱燈下艸艸言不成倫照宥爲幸云泥異蹃無由趍謁伏惟自至以應天寵不宣

○屠僑

閩中久沐寅受方切感幸乃承榮擢又得舟合蘭溪移時論別迄今懷仰曷勝衷渴畿輔重地借屈屏翰蓋亦平昔聲實有以召之然不過近爲一方衛耳晉而崇陟以衛天下生獨於公有深望焉寅恭之情知仰之素非敢諛以自失也菲劣叨濫不得巳追逐班行兢惕孔殷余無足道乃辱不遺云翰珍貺並及無任懷感使返謹此奉謝未緣瞻晤余惟若時珍攝以竣臨風切祝

○鍾錫

歲久隔越南北未由奉啟蹤迹之疏不言可知然馳仰之懷則拳拳也日者恭審駐節天雄自謂請教有日且密邇畿甸遠振賢聲指日登樞有不俟於蓍筮者仰羨仰羨錫自去歲被誣歸復值禍変旣喪我偶又爲惡弟盡霸財產逐令異居窮困之極命運之垂蓋有仁人君子所不忍聞者曩以官守同居今見擯斥卽逐於外豈知炎涼之態反於骨肉而轉甚耶悠悠蒼天控訴無門亦付之無可柰何而巳耳因便漫爾奉聒吾兄知我之久想亦爲之惻然也時殘暑漸退秋色侵尋萬惟若時珍玉以迓殊寵無任遙祝之至

○蔡昂

奉違日久瞻企殊切伏承遣致手翰兼以盛儀同年之情藹然矣感激如何可言大名兵憲𨿽列在外臺實爲重地重任故朝儀多以名流處之由此而亦多爲名公卿執事今日之任足占其重而將來遠業亦於此發端同年之光也人回布謝略附鄙私統惟鈞照不備

○胡纘宗

在汳蒙教去汳蒙愛荷感之餘無任銘刻伏惟動止多福前見一溪老先生薦剡明明之望益重朝野不日當峻擢也生�濟四閱月百凡艸率不足以報知厚不吝教示如何敝鄕鄧丞差人之便余此附問不旣

○林炫

近者遠辱手教教佳貺不勝感荷執事居閩藩臬數年剛正明快吏畏民懷不肖謬蒙二天之愛有不可以言語形容者惟銘之肺腑永不敢諼耳遙憶卿階崇爵拾級而升鄙人跧伏海隅恐無再接丰采之日但以鰲峯雅集之圖及詩時一展閱卽如對春風耳倘不遐棄鴻便得時誨之金玉寔所望也艸艸勤狀上謝仰祈尊照不宣

○潘潢

久違寒溫仰止日切頃奉賀表在京月餘竊冀一見旣聞髙車西行而喬轉之報至矣盛徳深資謂當待以不次要亦大拜之階且滇南重鎭尢君相所注意也適謁尊翁老先生康彊殆過少杜足占景兩夜帰後倉卒附此少致闊懷艸艸亮之書妙將敬鑑納幸萬

○黃訓

訓受知愛有年矣邇者備兵大名之地曾具啟候起居來卜徹左右否特簡雲南方嶽實出廟謨仗濟時者經綸之學戡定之才於是乎望顧嘗深念我公二十四年甲科一下內臺久勞於外朝廷之上無援手焉豈非大才難用直道難容邪古之君子蓋嘗處此矣才不可狥道不可回百煉萬折以俟天定我公浩然有養蓋其能事訓猶嘐嘐者愛助之至不知其多也時冬初寒尙惟爲天下蒼生寶不宣

○陸銓

侍教閩中朝夕聚首備員中州聲聞尙接滇粵相去數千里𨿽一介之使尙不及通瞻望山斗有懷如饑渴而巳洪西淙來乃聞起居髙情雅志相與喜談樂道久之仰惟深資久屈卽辰或巳髙擢別省銓倘得以爪期常調步兄後塵再締前歡豈非幸歟然銓駑鈍恐不能再進矣柰何承差回便敬候問伏惟萬萬多愛不宣

○胡徳

舊歲六月過績溪曾拜候尊甫老先生凡杖下矣嗣後不肖憂還而滇南借重豈有事安南而聖君賢相急於用才邪夫滇途𨿽阻遠而僕騎甚習勞但家鄕音問不獲時通未得如河南之冣便耳其諸錢糧塩課執事一下車當遊刃而解也塩課司惟五井地邊夷方利爲雲龍新井所奪且久被愚弄而冤不獲伸蓋雲龍塩戶皆三司吏承巢穴徳惟力爲一理但爲日頗少捲案當存幸一注意何口遠承書惠無任哀感謹奉疏謝荒迷不次

○黃易

舊春得會瓶山年兄於鵝湖書院備知起居端的甚慰継聞有滇南之擢竟不得一面晤且不審何時赴任耳懸想之劇吾兄才望翹然出眾乃邇遠宦者豈擇而用之邪幸安定爲之計今當漸入佳境矣弟困守如昨無一事稱意而嗣息尢切關心柰何柰何情多如海伏紙茫然殊不盡言亮

○丁洪

去秋獲奉京旆疏簡披寫故情亦未盡継之數扣弗值而使節卽南矣雲樹瞻思歲華又易悵仰何如惟道履多福慰慰恭喜榮遷使藩𨿽久淹得此在執事不爲賀然登金換紫聊可少娛目前也茂實淸聲日喧朝野節鉞重寄此其階矣寧不可爲一快歟仰間差吏適至捧墜教翰並惠新板經書遠情雅愛稠疊拜辱恍然如接光霽也極深感慰生不才苟延歲月秋風旅鬂半欲蒼蒼日有巢南之想追惟疇昔少壯情懷自覺頓異猶爾依依班行殊無可爲吾兄道者愧負何如使還謹申此萬里有懷耿耿莫能悉惟爲時珍攝以承寵注以慰瞻仰不宣

○黃褀

三石良緣巳非今日別去十餘年不近顏色懷思彼此可知矣前差人往返以人事艸艸未能詳細具問多罪多罪蘇尙賢來辱教言傾倒捧讀數四令人懷媿無巳感甚感甚近得客處懷抱消息又聞賢郎貴恙巳平康甚喜甚喜滇陽𨿽遠地然風景不殊中土僕每渡軋桑之餘又有並州之思吾兄宦況當自排遣蓋心與地相安觸目皆可樂矣望之望之使還謹此問候伏惟臺亮不宣

○程旦

奉違門下倏逾二年年情寅誼感戀殊深遐荒左僻兼以地方前此多事未獲申候興居爲歉比承榮升寮寀生色然以門下崇資重望僅爾循資銓司之愧益見門下守正無援計亦釋然於此耳拙滯如僕得免罷斥巳出望外他又何言去役迎瓶山據案艸附問時下新涼貴人顒望計車從巳發鄰封密邇時得通訊問猶■﹝忄尉﹞遠望余俟續啟不宣

○鄭佐

數年仰慕幸於府城瞻接光儀良慰渴懷本欲再求半宵淸晤比爲兒女債正未畢事故遂歸耳途間回首轉益悵然同年五人惟吾兄總轡天衢登臺就鼎駸駸然將遽至蓋資望在時不獨年家私仰來教云云非所敢聞也如生枯枿敢望復萌年兄愛我姑寬之耳承遺惠過厚不敢辭布謝艸艸伏惟臺照不宣

○潘鑑

相違積歲注想爲勞承問足占記存知感知感區區勞債未酬復有江湖之役至於累日�官此徽人家數潛而跛鱉植而閏楊物各有分夫亦安之而巳賀禮一例完歸諸君厚意幸善爲我謝廚具酒米足矣余並附來使艸略不盡惟亮木運川湖久發貴竹尙無得一催爲感

○丘養浩

浩在治屬極荷豊眷瞻恩奉徳撫臆論報爾矣緬望山嶽傑然自建公輔大拜日月以數敬羨敬羨賤子碌碌如昨無裨明時備役山陵勞頓可任國計民力殊切■﹝木巳﹞憂耳蔡提舉便謹奏下敬南望臺斗凝心如結參侍未涯萬惟爲天下重

○潘珍

奉違旣久馳仰恆切苐云泥遠隔音問多疏罪愧萬萬恭惟老先生資望深重今玆憲長之擢計不久當召入內臺表儀朝著矣良可爲鄕邦慶也林下鄙人日覺老朽無足爲知愛道者乃荷記室存念遠勞華翰文綺之惠拜接之餘感愧何如伻旋謹此伸謝艸率弟莊惟俯垂照亮榮幸榮幸

○劉勛

使來垂教慰感良深惟大賢滯遠方因增慨嘆吾輩食祿亦柢宜若斯所愧薄劣者勛以視諸吾兄浮涯分矣東行甚垂巳忤物萬幸完璧而歸落落懷慚不能決兄平生知巳安得攜手論心耶使回值冗忙艸率布謝惟臺亮不備

○潘鑑

昔歲一接光儀欽仰及今中間宦迹西東甚覺疏闊向承滇南所擲翰惠久欠裁謝負歉不巳復辱書貺之來寧不增愧病植策功難遠昨遂歸願方以閒局爲安又聞召命使執舊役忉怛可知進止之際無以自裁不審髙明何以教我執事以資望之舊乃回翔滇貴之間君子之難進如此然公論不能終冺憲長之擢恐不能暖貴竹之席也且喜且望使旋艸略修謝叚帕一瑞爲賀爲贐不腆亮鑑是祈

○諸偁

備以衰病謀帰旣在得告自難久畱官舍故於執事弭節之期不及一候而行尋出郊𨿽得道左少奉光霽而倉遑中又不及展望塵之拜不肖平日受執事之教之愛冣深知巳之前豈宜有此逋慢之罪內訟何及內訟何及別後聞於二十二日登任矣共惟仁者在位民易蒙恩君子居夷化足起陋行看有歌來暮者矣羨慰羨慰不肖二十六日抵鎭遠因走從痡頓未能遂行計初一日可解纜也江湖遠憂向往爲勞倘開春鋒車入召取道舊治不肖杖屨歌謠於棠陰中又得一展參承之敬也切望切望吏還漫此道謝不能萬一秋涼加愛

○潘鑑

暌別積歲夢想爲勞伏計髙明履道蹈徳多福攸臻爲慰念敝任違貴治僅一關耳乃不能時致問訊以請所聞不亦自遠於君子之林耶良獨內愧良獨內愧執事隆譽久騰徳賞當在朝暮鑑有鄕曲之誼寔切佇望寔切佇望風便艸率布音有懷不盡亮照是祈

○洪珠

不才承教愛久矣雲南同任未久而別又喜貴臬得侍不謂叨冒先行每晨夕間心恆悵悵道遠迹稀無緣修問罪愧殊深吏至辱尊翰備見舊情頓首拜讀千里如面喜欲狂也恭惟碩徳光孚遠夷懷化不日薦陟臺階密勿廊廟矣容賀容賀如生碌碌守此甚難於處累欲疏歸未得如意不識能亮之便中謹此先謝伏惟臺照不備

○李義壯

張指揮至上承手教之辱奉誦慚汗不可言此子小子責也過厪軫念小子何堪焉惟知中心藏之耳今日之事培翁責小子爲漠然迹誠漠然也本省撫按凡一兵一糧皆取示而後敢行今取示之文入逓再閱月矣而猶未可小子何以行哉故迹似漠然而此心實不敢漠然也王廷光李英互相推調不足供兒童之一戲夫平頭被刧可責李英不知五寨被刼亦可責廷光否乎小子有二議於撫按一舉兵一設官意謂大一懲創之後設立參將或遊擊往來其中此或可爲萬一之助也若急急止以追取人口爲題目恐非體面所宜也今日可取之矣他日又可取乎一不克取損威傷重大矣髙明以爲如何昨見龍山薦剡老先生行有天下之任必有以教我母棄是禱

○林炫

昔也家食極承禮愛隆厚抱感不忘鰲峯之會猶如在目也恭審總憲一方明刑貴竹資深望重士論攸帰不日方伯中丞之命下矣吾榜之光縉紳同慶炫二月抵京碌碌竊祿如舊同年四公王蒲庵張頤齋陳東渚鄭敬庵近邀會於三里河之館賓主七人陳伯行太僕孫以誠大參及不肖而巳落落晨星寧無今昔之感乎玆因都勻推官汪大滂之官之便謹裁短啟馳瀆聽司少仲起居之敬伏惟尊照不宣

○黃易

舊年使節過敝郡深以未獲一會爲歉鄭東屏過此乃知起居之悉且聞復抱卜商之戚柰何得子甚難而失之甚易又將柰何僕近者頗有生意然得失如此亦殊不足賴矣有命存焉吾輩徒浪自悲喜耳比聞榮遷貴州擬行李當從此出久倏不至懷想愈劇敢因都事陳洪範來便附狀以聞凡百幸亮艸艸殊不盡言伏冀尊察

○李默

僕至不肖無一足以事君子天涯作宦實荷匡持且日聞髙論開益弘多忝竊移官敢忘徳庇乃蒙繾綣惠貺頻仍山寺張筵河橋追送皆異數也如僕鄙薄何以堪徳感頌之誠實非言所能諭辱使護行從途鮮滯玆辰巳出滇境瞻望漸遠徒有悵戀謹因還使布謝諸畱嗣布伏惟尊鑑不宣

○歐陽必進

別久瞻思無限向榮回失於不知後自小孤還途次乃聞旌節巳過無緣奉對頃刻止薄遣赴廡申賀而巳政切歉怏適遠勤尊使過念謬移媿感媿感公重望久淹臺省多缺卽當入贊廟謨弘敷膏澤不特故人一念之私而巳如生碌碌海嶠夢寐故山行且爲乞帰之圖耳無足爲道使還謹此薄敬附陳統冀照察

○張璧

別且久坐信使希闊未及奉問忽承書貺遠及深見髙情共聞資望兼隆聲華茂著昨閱新報喜有嶺藩右轄之轉自玆而陟臺部有日矣甚慰甚慰僕粗遣如昨苐薄徳近者連遭妻子之変自度平生曾未敢有違天背理傷人蠹物事皆執事所稔知者謂天蓋髙何若是之酷烈也想知愛必爲惻然新安人來每詢宅上髙堂俱康泰量玆轉或取便一過省也使旋匆匆略此馳復耿耿積衷容嗣布不備

○熊浹

違格餘二十年追思曩昔庫部之愛時切耿耿昨辱賜教並副之嘉儀感仞曷旣向坐因循未能一附謝啟罪歉罪歉仰惟吾兄淸才卓識士望攸歸𨿽暫爾淹回而臺衡登顯以懋其大行之烈固在非晚也浹腐朽餘生巳甘永棄乃復此忝冒非分慚與懼袛日深耳其何以仰副知愛汪生便艸此布伸區區幸惟尊詧萬萬

○趙大佑

貴竹逾年倍承教益榮擢東廣日切去思自去春得代以來數問動定不得秒杪入亰後遇廣人進錄者始聞公以制居未曾抵任抱帳何如我公勁節練才屈抑巳久道履方亨乃復有此豈天將困公於苦痛煩冤中玉大器晚而成之疾徐非所論也旅中懸想無因致情適遇令親東屏先生叩近履乃出華札不以鄙人疏遠睠顧如常南向拜椷慚逾幾杖玆因便附此申感念萬一道遠馳情不專臨風遙祝惟節哀以禮爲國加愛以永孝思千萬

○王積

貴陽分袂倏易數星癸卯道遇芝南曾附一狀入廣申候起居不虞左右適以憂歸遂不得達継此僕遭罪謫匍匐奔走不獲寧居每思執事端居讀禮祥禫將終下走弔慰之私杳然曠闕冀需便羽終與願違未嘗不耿耿也玆承缾山兄服除北上邂逅杭城詢知我公卽吉巳久且雲從陸赴京矣感離懷舊繹然興思未卜何時再得瞻晤因裁尺栲代候圉隸倘日下卽拜中丞便道經浙庶幾西湖之上又得握手一談也艸率無次伏惟照亮

○陳則淸

觧銀官行不揣借便具啟帕馳候方忸無以爲敬使至忽辱賜教惠下及莊誦登嘉若躬侍顏範苐憾末由如當年參謁於紫薇深處少頃底裏也惟海內方面求資望穹崇如吾公者百無一二乃尙淹遐遠未卽大拜卿相固爲狷介之徵亦廟堂有待而殊超以破常格必矣若淸出入湖貴藩臬幾十載無能一效職業胡足齒承示觧銀官領有回音尙未到貴使旋促艸率裁復莫旣欲言萬祈照亮

○馬明衡

明衡不肖辱在年末又嘗辱爲部下之民薦受知愛至深寤寐何敢忘徳先君忠祠寔自吾年兄起義是後凡大巡藩臬諸公若祭田修餙之類又增羙而光大之至今春秋俎豆風動鄕人爲其子若孫當何如其爲報耶仰惟年兄先生名位日隆君子道長天下之福譬之風霜老幹閱歷年華自然撐云柱日長在宇宙間非可與尋常百卉朝榮夕歹﹖卒者倫也衡不幸去年老母大故今年又喪家兄歸山二十年母子二人相依爲命今一旦有此置身何所奄奄余喘不復知有人世矣非恃道愛曷敢訴之玆有僭達貴屬下三水縣知縣朱端明者衡之至親且友爲人忠信老成外不華而中有制所謂循良之吏也玆以入覲歸途過家訪其母年八十餘旦夕眷戀不能去深慮有違公期明衡竊以爲此事操縱之權惟在年兄臺下不揣敬爲冒瀆若能察其戀母之私免其違期之罰是不敢妄以不肖之故亦古人所謂可與論於法之外者山人不知事體惟有至情而巳伏冀照亮外具紗帕一端將遠敬不罪尢荷不宣

○何鰲

恭聞榮擢中丞總鎭河道𨿽當南北要衝而無地方利害且近來河海效靈運道無阻臺下之厚徳洪福故有此羙擢也仰羨無巳東土近亦無事春末妖賊爲変幾至敗事幸而捕滅玆因藩司差人奉迓敬具此奉申下情容俟節鉞俯臨另人馳賀伏冀臺亮不宣

○周延

欽仰光範未緣奉覿瞻注之私饑渴在念仰惟重望宏才廟廊是倚今玆之擢特以循資式觀臺命當在旦夕矣生以菲陋謬承芳軌若拙工代斲諦�成法無所入手惟有蹈履繩墨求免敗折幸矣吏承至過辱翰教感荷曷勝臨使﹖屮率具此申謝余容修布不備

○徐階

奉違遽許時不意公至今始內拜尢不意以此劇地處公推挽不力此僕輩相知之罪也當今之世爲方則身不容爲員則義不可欺求方員之間居之又無聖人旁行不流手叚如何如何偶舊吏鄭居信行敬附候動履居信蓋思齋侍禦之侄頗讀書知事故敢托也臨楮瞻注不備

○潘潢

京邸分袂後袛服徳羙𨿽欣慕稱揚無巳顧相距遠僅再起居比聞開府深喜君子之道自此大行敢不敬賀獨慚迂愚處此非據不審髙明何以匡救裁成之率爾對使不盡謝衷

○張治

濟臺仰承光霽寔慰懸渴南池髙宴洽被寵休而眞實之教又有出於揖讓之外者慶幸何如慶幸何如別來旬餘夢寐猶依依左右也載荷遣使遠護途次藉威多矣感佩不可言謹因還便布此上謝臨緘無任馳戀伏惟尊慈亮鑑幸甚

○陳經

僕樗散孟浪空空無能人也宦遊垂三十餘年無補國家所幸免於罪戾無玷官箴者皆年兄教誨之力也去秋得賜告歸淹蹇林麓杜門待盡𨿽知厚如吾年兄者且近聞視篆濟上密邇聲教而亦不遑候問他可知矣不佞不佞每居閒緬懷景歲京都之會同榜尙八九人而今復落落矣慨慕何可言仰惟年兄宏才經濟資望並隆將卽秉鈞持軸爲萬方造福不止吾東省河政攸賴而巳仰羨仰羨玆因小兒西行之便敢布腹心少伸問候之敬匆匆不盡懷闊統容專裁亮悉不旣小兒夢鶴少不更事得備臺下驅使之役乃厚幸也萬惟以通家之愛指示教誨僕也感徳奚止洪鼎大呂耶艸艸不一

○李濂

一別十餘年矣寤寐道範如或見之使者至辱華牘新曆之惠拜嘉感悚仰惟吾丈道行於時總典河防命下之日朝野胥慶竊惟黃河利害昔人論之詳矣繇今觀之在敝省爲尢切近聞議開河事體重大博采羣言精度遠慮務爲善後之圖髙明必有定見非艸茅朽腐之人所能與知也積思有年末由一會使旋艸率布復伏惟臺照是祈拙臺二冊並上請教尙冀頻惠徳音以慰岑守不宣

○萬鏜

昨者邂逅仙舟深慰積仰𨿽片時數語之間而教旨孚洽意气眞欵殆有諭於夙交者古稱傾蓋如故乃今見之奉違數日懷感彌增伏承盛使伴送玆至東昌遣回敬此謝復行次匆遽弗臻仰惟臺亮幸甚

○張綗

恭惟老先生盛徳宏才布昭中外雅望休聲流暢遐邇玆者榮膺簡命總理漕河福星照臨玄冥效職幸甚幸甚絅久仰髙名未獲覿徳承乏玆土密邇鎭臺瞻望台光實切依庇謹遣官奉啟敬申賀忱伏祈臺慈俯鑑不勝欣幸他容嗣具請教不備

○蹃迎

恭惟明公徳業聞望簡在帝心晉秩漕卿士論稱快生嘗謂河道國家之血脈糧儲國家之肢體血脈流通肢體舒泰理勢自然無足怪者明公經濟長才移此就彼建國家之利造蒼生之福良在於此生在知末聞之喜俉常情本當齋沐躬趍稱賀但林下散人出入輿馬多艱謹專小僕上具芹私伏惟撝頓不任寵榮顒望之至

○劉大直

崇徳鼎望久切瞻企徳教道愛頓被輝光仰懷之私未能言諭惟公河道一疏費省惠漙鑿鑿經濟之猷惜二省未速勘報俾地方早席休澤然異日仰承遺算功歸所自無疑也漕司暫借公耳卽今亞卿虛位早晚推重當奉輅犀軒侍緒教以紓積仰積慕有期矣伻至辱拜翰賜無任感荷於其旋也附申賀敬伏惟臺鑑不宣

○諭茂堅

邇者使節入滁臨濟生未能縮地躬一迎送爲歉継而遣申薄敬差官未旋而珍翰腆儀遠蒙遣官騰下仁人長者之厚何當何當燻沐拜嘉惟增愧感伏惟國計神河仰荷聖明暫借天才畱神一治宗社永賴生靈永賴掀揭勛猷何涯也耶斂袵斂袵官旋匆匆裁謝伏惟衿亮無任瞻依

○李本

欽仰盛徳歷年滋久幸承臺範欣慰良多且過蒙尊愛禮意優渥宴貺隆腆顧本譾劣何以克當感激於申無可云諭一鐫入心臆而巳玆以使者之力巳達彭城途次艸率布謝不盡伏惟臺亮幸甚

○詹瀚

比聞節鉞蒞淮陽無任忻慰漕務重大且兼理河防誠非公不可但廟廊柱石中外正爾屬望恐淮陽非久淹也謹因差人便肅啟附奉起居外具菲儀少申賀敬伏冀鑑存率爾未盡遠忱臨緘馳戀惟臺亮幸甚

○聞淵

使來承華翰始知到淮蒞任消息不意涵峯如此來遲也竊惟漕運巡撫二事湏得大才整理庶幾軍民受福但執事資望巳深卽今臺省多缺恐非此地所能久畱矣可慶可慶僕濫竽於此愚拙無補無足道者玆因人便謹此奉復外具粗帕聊引賀忱惟冀鑑納不備

○鄭一鵬

一鵬樗廢無狀辱公道義之愛二十餘年於玆矣屢欲裁候輒以嫌阻野人分義固爾也然公之宦履時得薦紳𨿽直道難容公論竟白天爲宗社完公也仰惟我公才兼文武業懋經濟保江淮而衛畿甸天下實恃爲安危出韓範而入臯夔海內預定其流品矧聖明勵精邊圉多事惠中國以干不庭物論於公屬望矣一鵬貧病相仍進修日落惟有歲寒之心不敢負知巳之報耳伏惟照察不宣

○袁煒

煒久欽山斗瞻企無繇玆幸客舟徑淮猥蒙枉重賜顧獲覩臺顏殊慰傾慕旣坐領道誨精確雋永而勤民憂國之忱藹然可掬古所稱大臣以天下爲巳責者非邪舟行無任佩服苐煒北趨方亟不及欵謝臺階詳聆緒論爲悚耳差人導至淮涘當返命臺下艸楮代悃用布謝悰回盻江云曷勝馳戀

○屠僑

久曠瞻晤追惟夙昔恆切傾馳邇者顧辱眷懷特枉翰問兼又重加腆儀情文過篤愧不能堪感激感激惟河政固非大才莫理而總漕兼撫綏又不專一事更難其選故由治河卽轉陟漕司在吾執事實足以當之矣輿論均慶生尢不勝其仰慰之私也使還謹此奉謝外�薄陳賀敬統惟鑑存臨楮不任惓惓

○徐階

榮攺未由裁賀伏承教翰先枉感愧交劇比來尊候何似昔周恭肅公赴淮僕嘗僭奉書以爲淮楊問荒田邳徐間塩徒此二事終當爲國家患宜有以豫弭之不意公到兩月卽被召北上未及有所作爲也明公素負經濟之略如恭肅未竟之業非公其誰望乎恃知愛不覺妄發千萬不罪不罪

○王以旗

奉違臺範倏及期月懷仰曷騰恭審晉總風紀督理漕河萬年國脈所系柄務實隆非公練達老成不足以副簡眷敬慰敬慰方謀裁賀返辱賜教兼惠腆儀袛領愧感顧僕迂疏淺薄謬承人乏任大責重深懼負乘幸在知愛之下不識何以指教也拱俟拱俟謹因使旋潦艸附謝別楮引敬伏惟恕納不宣

○周延

生以檏樕濫承重寄素食周南慚無寸補疏反何如日者過承不鄙遠錫珍誨感徳曷勝遙隔長江未緣馳謝徒抱耿注恭惟我翁崇徳重望簡在帝心秉軸持衡當在旦夕今玆之晉聊亦從人望以慰士林瞻仰之私伏冀眠食珍攝以承眷倚幸甚北行度在春仲玆者專使且啟奉候起居並申賀敬未盡之忱尙容別布不備

○趙勛

勛番禺下士仰翁徳望久矣昔借寇廣藩時勛以遊宦不克面領教誨爲歉然深仁厚澤廣被粵土勛之受賜亦非淺淺淮楊節鉞密邇畱都竟未走候又以末學不敢遽爾通書門下恐增艸屑然感徳景範之心則旦夕未嘗忘也今入相戒行天下識與不識者皆舉手相慶勛叨治屬當爲翁驅車少疾微勞邇有上江之役駐札皖城未克趨事左右負媿萬萬謹差官捧狀申候並致賀私伏惟爲道加珍以答隆遇不具

○李默

曩寓京師備承教愛別來荏苒風塵久稽裁候媿甚愧甚恭惟晉掌邦爲國儲富九重簡眷行且日隆竹帛勛名寧使古人專羙哉默本譾薄謬叨師席深惟弗稱是憂大賢君子忍無一言見規乎顒切顒切玆因相生方漢之便敬附布候私伏冀臺察不備

○李仁

前歲拜公京師�旅於時人事劻勷未得從容領教南北分�忽復二載有餘恭審公道尊徳貴簡注明時爰自撫臺進貳民部此誠海也之所欽屬士林之所頌嘆匪直平生故吏之私慶也也仁以虛庸早承扶植澶魏之境奉侍有年芳軌勉循以有今日然終年碌碌行義靡所彰聞愧負公之知遇多矣公肯終教誨之邪近閱邸報知公賀稅都城朝天任事謹專人賫上薄儀用伸駕敬倘賜揮存不勝榮幸

○王汝孝

恭惟我公名徳重望深資久推士林簡在當寧榮轉官次薦階柄用而檏溪朝夕相與計贊而葉成之金部一地倚重兩賢婺之文獻不啻只徵矣敢爲朝家得人賀孝也孱才懵識待罪左輔碌碌落落無所將明素飡之憂日厪覆餗之咎何逭惟我公漙其弘仁引所不逮倘尺寸之有補卽天地之同功矣質非艸木敢背生成哉謹走伻人代輸下愫佇目門墻懸心山斗炎夏餘惟爲國爲民自愛不宣

○汪宗元

前者差人旋承賜瑤翰備辱教詔捧誦珍感伏審聖明禦極兩儀昭位育之功司空得人百川著淸宴之績𨿽以淺陋如生亦得以優遊河滸幸免過尢不勝欣戴玆當歲暮循例上奏工程謹勒狀奉啟伏祈臺照不宣

○李仁

夏中蕪牘申候嗣是邊務肇殷𨿽不能防虞飭備而勞形苦志奔走疆場固未始敢有休暇坐是於公再缺修奉瞻望門墻徒深傾注爾巳豈意我公包並荒遐不蒙遺棄華緘盛禮賁爾遠臨稽首登嘉慚感不知所諭使旋謹此附謝仁屯蹇之造流落多年置散投閒實惟素願乃今取諸塵埃之中而舉之幾席之上畿輔二載巳罄心思復冒雲中尢爲非分且宗藩之祿糧久缺地方之霜旱相仍版築之工役無休戎馬之侵軼屢見有一於此智者猶以爲難矧以仁之虛乏而欲應酬於此數事乎行將引退以俟夫賢者爲之耳恃公素愛不自知其言之過煩惟衿恕而教誨幸甚幸甚

○王汝孝

孝小子至庸甚劣人也才不足以當世識不足以洞機碌碌宦路廿四祀余矣頃者悞辱門下不棄匪人曲爲汲引假以節鎭列在薊門周公之下白屋晏子之譽管庫允奚同心恩至渥也非孝口舌所可名譬銜結所克答報焉者聞命以來榮與憂並眞若蚉蠛之負丘山夙夜兢兢罔知攸措況此鎭內鄰亰邑外逼虜巢防範少疏驛騷卽達三衛花當之部尢號桀黠獷悍不爲戎首每藏禍心而我大寧一帶舊地隘口甚多兵力甚寘隱憂伏禍厝火積薪撫賞之費歲且不貲一取需於軍丁而不得乞求於內帑如之何可久可継也諸如此類更僕未盡𨿽有知計如良平甲兵若韓範者且尢難之況孝小子之過庸不篤者可以議邊防之大計邪我公參天貳地之才經文緯武之具毗贊密勿輯寧邇遐倘終始垂仁督責教詔衿所不能勉以從事倘不至於憤曠豈直畿輔之福亦實庸菲之幸也伏乞鈞慈衿照孝小子臨裁無任悚反企望之至

○林應標

奉違臺範不覺歲復更矣竊伏邊荒不敢瀆致候敬但仰懷明徳耿耿此心耳寅惟門下勛望日隆天休滋至上爲吾皇建不拔之基而下有以盡其孝飬之極蓋海內所共向慕也沐愛如標欣慰能自巳哉謹專人馳上薄伸下忱豚子烶章備員末屬顓蒙未有知幸蒙尊慈覆育眞如子侄然此骨肉之感也何敢忘何敢忘塵紛艸率莫罄謝私統祈臺照臨楮無任懇切瞻戀之至

○蔣信

奉違雲霄迥隔私懷徒切瞻企每聞晉陟輒爲明時慶幸無巳蓋明公古之所謂剛方老成也淺劣如信知公則深矣獨能不爲國稱賀乎信自病廢來補過一念未敢少懈靑山白雲無日不親然顧習气深痼仰負知巳承翰教眞益慚悚耳仰間適曹進士人便敬此候兼市謝忱外近刻一部附奉請教萬惟無靳誨言

○胡宗憲

伏讀邸報知尊兄忠誠格天聖明洞燭曠蕩之恩施於純臣無任忻喔弟昨復不自量少效愚衷知貽笑大方得罪多口然區區一念本無能他腸狂夫之言惟在聖擇余非所計也玆因賚本舍人之便謹此申候起居伏楮不勝懸戀之至

○胡宗明

昨承翰教深荷不遺自分不才久甘廢棄屢欲陳乞而未果者殊非得巳今玆幸償稅駕之願此外皆非所卹矧名位勛業中外倚望有吾兄諸弟在但得苟延餘息日與樵夫牧叟歌詠太平寔大願也昨承嶼翁老伯曁柳翁環川諸公攜遊印否乘筏浮觴竟日忘返歸來眞率之樂孰非髙厚之賜邪小壻行便謹此附伸候謝倘蒙借重俾得蚤面尢荷推愛不備

○潘潢

頃聞勿藥旣慰旅懷公子入省正當履端起居多福尢可想見承取戎器此國大事孰敢徐徐顧內府所積類出百年以上體象𨿽具修理猶難而閘河水淺陸行夫艱到亰之日又不知在何處交割此尢從事所深慮者得省一步卽寬一分何如何如顗人趍瀆凡冀臺亮幸甚

○王以旗

久違臺斗無任馳仰去秋小承行艸艸附候人回伏承教惠感刻感刻久以冗奪未及申敬爲罪恭審碩徳重望聖心簡在正位司空民安物阜中外殊切稱慶矧不肖謬叨教愛喜躍倍萬恆情獨愧無由趍廁賀階一申鄙敬耳惶悚惶悚不肖本以書生未識軍旅奉役來苟延三載仰仗聖明神武諸邊少警幸免過愆實藉福庇所及感謝感謝苐蒲質日衰進退維谷谷殊不足爲髙明道也謹專小承附布向往並申賀私伏惟臺鑑幸甚艸率不恭諸惟尊慈亮怒不宣

○張鏊

恭惟翁以名徳雅道爲本朝孚先之望遭承聖眷海內欣欣蓋千載一時也鏊夙荷帡幪竦踴冀祝之私奚容言諭向奉違屢承教札披沐無涯第以疏遠依炙無由又不能時奉起居爲歉歉耳嶺南多事采辦方殷不肖日以不副任使爲俱翔便馳緘愫衷如縷伏祈臺亮更加愛以答聖明倚眷爲祝不宣

○吳鵬

昔者徳星照臨於禾郡邇來三十有餘年矣士民頌之猶一日也鵬無似與在編萌之末顧以萍梗之蹤日復一日失修起居之敬其爲瞻遡恆切依依玆因便鱗顓申鄙悃伏惟明公以身系天下之重柱石廊廟康濟流品早暮願順序加護以慰海內之望鵬也頃有江藩之役力小而圖大惟負乘是憂明公何以教之懸企懸企

○顧可久

久自甲午經途中邂逅一承顏色遂限云泥無階瞻望柰何伏惟下執事碩徳巨猷歷揚懋樹司天喉舌作帝股肱顧倚毗之方隆濘勛業其未艾歷數同時之匯徵是惟我公之獨盛豈非楩楠豫章斯充巨棟鳴球大鍾方奏明庭者乎久𨿽跧伏溝瀆寔多忝竊光揮焉適捨親戎曹秦次山入京謹修啟附候臺履不盡竚想綏福之私伏惟照亮

○劉存徳

徳自布衣叨仰憲範知明公所至宣布徳威侃然任事非時仕比倫桑梓之民至今念其倚庇徳何幸復以行役蒞玆大邦獲聞明公居鄕節行允合古人不徒出在天下能以痌瘝視民入在閭裏又以同胞存心至於有司禮饋悉在迸辭家受蠲惠頌言繁興是風所及眞激頑惇薄之至助也古人論功業偉著必自心術正大求之明公可無愧矣徳狂謬妄意當世以爲丈夫能不爲利疚則天下無難處之事於明公實願學焉未能敬承光問謹附使啟謝艸率不盡幸鑑照之

○趙鏜

京都得侍光範儀刑實多別後𨿽不及奉承起居而企仰髙風有如一日我翁暫脫簪紳夷猶泉石然蒼生之屬望方頻而士類之胥仰尢切正恐東山之樂有不能以久淹者矣生袛役大方力小任重殊深蚉負之憂我翁不棄桑梓其將何以督教之力疾率爾奉復仰惟臺宥不備

○潘潢

執事晝錦承歡此昔人所謂不以三公易一日者況功成勇退三公又不足言而鳯毛麟趾公子且振振乎顧方待罪江幹無緣際此光景碌碌因人殊無可爲知巳道者非久南山之南不審何以開發聾瞶終引之康衢耳率爾起居不盡瞻念

○歐陽必進

閩省訓愛日切瞻仰公整衣千仞而以不肖者承其後譬之駑足継驥不待振轡而共知其弗稱矣多病劣老日夕求歸而不能得柰何何以見教也使還肅此附謝不盡欲言容嗣啟幸照察

○曾於拱

於拱以壬子歲外補過衢曾具小啟托畢節推轉奉未知竟得上記室否也甲寅歸伏艸土丁巳復污仕籍東瀛南閩奔馳至再十餘年間不獲一申起居迹疏禮缺罪何能逭然翁之施恩於不肖與生成無異𨿽不能報豈敢終食忘哉玆再入閩得友汪憲副諗知尊候萬福無任欣慰我翁淸徳髙行表儀縉紳𨿽身處江湖而望隆山斗天祚邦家且當膺安車之寵命出而爲柱石爲霖雨此天下所共仰非獨門人故吏私願也不肖蒙被庇植叨冒至今顧素無蓄積所至靡有寸補閩中又多事愈益曠職門下知遇之厚無以仰副萬一徒有愧懼而巳因便謹此奉申下悃伏乞臺照余惟爲國善保寢興臨楮不任瞻企之至

○胡宗憲

恭惟吾兄兩朝元老六邑達尊弟當時俟起居少效殷懃緣兵事倥傯失禮殊甚蒙不譴責已出意外乃辱遠賜厚儀手書下及獎借過情何以克當袛增感愧而巳使回附此奉謝兼候起居臨楮不勝馳戀

○何東序

序一芥晚末謬分名郡荷翁收接下士懸情汲引若進序於可與言之列方且忘年脫躧鞭辟包畜﹝下有逸文﹞鄕兄卽還匆促拜啟附復言不盡謝時慚風寒諸祈畱神寶攝以膺天眷幸甚不宣

○何東序

序不肖學不足以窺古今之變材不能任中人之事行不能無愧悔於心偶以時乏謬於貴郡三年之內苟冒垂違不知偱守條職當局殊不自覺旣去而追蹤所繇其歉於義多矣幸獲侍翁左右奉屐履之役而翁略其年輩爵徳之尊加意過存視恆情萬倍比其行也隆贈送之儀申繾綣之愛至以賢郎先生牽裾踰境離情戀戀若不欲序去徽者序果何修而得此哉念序之生也後數十年之晚地之相去在數千里之外卽一望見門墻不可得乃今遭際若是此卽可以去徽無恨自古所謂奇遊恐未有能過之也序誠不肖無尺寸之功在徽顧食土之毛久違之日直如棄室廬丘墓所在久而見徽之人如見家人焉乃知東坡去杭不勝回戀之思豈徒以湖山遊賞之盛哉伏惟老翁兩朝耆碩四海儀刑𨿽許私第聖恩優禮於老臣而召用安車人心屬望於綠野戔戔束帛且賁臨於翚巒練水之間獨序不能躬逢盛典爲他年圖畫之地耳曩行時蒙賜瓊章爲鄕人後輩所侈榮聞継此又有惠者我翁不輕予人其言一出四海將卜其人之輕重如序烏足以重辱命也謹顓吏拜候起居並陳謝臨楮無任悚昃

○汪道昆

往年聞翁登大耋不肖將從二三大夫爲壽君子之堂旣而懼左右或倦於勤乃復廢禮及羅明府以文事相命不肖非敢愆期竊謂盡史之爲昆虫力省矣其爲鯤鵬爲騠駃踟躕四顧莫知取材及其爲應龍鮮不束手何者所見愈寡則從事愈難也翁有龍徳不肖固拙工曠日彌深何敢操筆及羅明府申命來討且將出疆不肖不得巳而具槁進之誠自知其紪繆顧辱手札諄諄溫詞不肖惶愧甚矣玆承大貺後生小子何以任之如命拜嘉母敢得罪長者厚幣巳重謹附使者歸庭謁有期處此陳謝伏惟髙明亮察不盡欲言

○趙大佑

南都三載間亟勤教音累拜寵錫顧何修以堪徒有厚顏與感念俱積耳迄今引領各天停雲千里追惟宿昔情如之何間從貴鄕章先生一諗契闊知徳門綏言壽域康寧足占天祚碩人矣佑自得告歸亦幸親幃無恙鄕土有秋頃者蒙恩復賜終養寔半生過分之獲也閒居頗適魚鳥相親舒嘯行歌日誦帝徳餘情無足以對長者偶值斗野晝旋良便謹此附申欝陶言巳傷煩情猶莫旣統惟尊照亮在不宣

同心集卷之三

同心集卷之三終

●同心集卷之四

贈言錄

不肖男廷烋廷默孫堅編輯

◆贈言錄

世徳亭碑記﹝三衢方豪﹞

達尊坊碑記﹝古歙汪道昆﹞

聯句紀

贈承庵胡公督餉江淮﹝東魯務本子健梘﹞

大中丞承庵胡老先生榮遷部堂北上﹝淮海李元﹞

奉送少司徒胡公入朝﹝邑人戴偉﹞

賀元老承翁得請休致﹝二首邑人胡文彬﹞

○世徳亭碑記﹝三衢方豪﹞

三衢方豪﹝提學副使﹞

方子曰父子相継以徳謂之世徳植徳於前而後人食其徳謂之世徳有徳於鄕人而鄕人之子孫徳之謂之世徳徳難矣徳而世尢難矣績溪之人許金張孟瑩者衝寒冒險直詣棠花館請記世徳亭者方子駭焉亟詰之曰爾邦曷有是哉老人曰是誠有之矣昔者吾邑東北之境會叢山楊溪乳溪之水循大屏梓潼之麓迆城東而南堤其外而田其中積漲之侵也直射內逼無復縈迂回繞之執辟諸人身適當肩脇術者皆曰不吉侍禦胡公茂卿則言諸大中丞梧山李公公則發帑任能伐石築壩形若半環然障水東行襟抱城市水患旣弭風气亦密眾鹹曰微侍禦公言之安得有是是侍禦公之徳也近者荻港驛之費不支求助於吾徽徽之屬邑亦能上下其助矣而彼無猒也復有庫役之請績溪不免焉殊不知吾邑於徽爲最瘠且當最要故前人之議役也特減於他邑今復加此民何以堪況窮民遠役何異徒成將來之是殆不可言侍禦公則言諸大中丞靜齋陳公公則是其言而免之眾咸曰徽侍禦公言之安得無是是侍禦公之徳也子輩徳之之深度無以報爰構斯亭以志吾感以興吾子孫之感以世公之徳於亡窮耳矣又將假是祝公有賢子孫出以食公之徳於無窮爾矣又以公之尊人屏嶼翁者作徳宜祥合有如公者以世公之徳爾矣於是方子愕然嘆曰此眞世徳亭也豈可謂己有是哉今夫宅裏之表也臺堂之謂也有曰世科者矣有曰世翰者矣有曰世豸者矣有曰世壽者矣夫用捨存乎人壽夭存乎天惟徳也非天非人存乎巳而巳矣故後世於世徳亭可以考侍禦公也巳侍禦公之有世徳亭也其它宅裏之表臺堂之謂可以略矣

○達尊坊碑記﹝古歙汪道昆﹞

古歙汪道昆﹝兵部侍郎﹞

今上立古歙汪道昆皇太子故臣由六十以上皆進階其在六卿由八十以上遣有司存問如禮凡諸耆舊莫不喁喁工部尙書胡某居績溪奉詔進階一品明年巳巳則尙書八十春秋云於是縉紳諸生三老豪傑謁縣大夫請表尙書閭明天子徳意縣大夫敬諾則相與鳩工庀事不日告成署其閭曰達尊以待存問立石閭右屬鄕人汪道昆記之明興以來鄕先達都六卿者無慮什數乃若名實純粹保終譽享髙年者宜莫如尙書初以禦史事武宗言朱寧蕭敬陸完諸不法事會嬖臣矯詔臨淸爲市力請罷之及事世宗言桂蕚引用王瓊比周爲黨左遷廉州司理逓轉諸藩臬大夫尋以中執法治河治漕左右計相庚戍進大司空其年秋匈奴大入司空械器辦辧給內外諸軍先帝法當事大臣獨大司空無預袁州相國方用事詐爲旨恫喝尙書尙書坐部中自如詔下卒無所督過仇鵉請移內庫軍器得以便宜給軍中尙書引令甲格其議不行母藉兵輦轂下伊庶人請拓府第先抵袁州袁州業巳許之尙書獨持不可民力詘矣何能舉嬴且非王章母長奢溢及鵉敗伊庶人敗卒如尙書言天官關白袁州其以尙書進大司寇袁州怏怏乃捨尙書尙書則以家大人春秋髙固請老時年六十耳旣得請歸從家大人爲田間遊鄕人具以二疏望之海內無兩其後袁州用事久公卿大夫莫不借資及罷袁州言者紛紛毛舉由前則士無全節由後則士無全名尙書翩翩若在千仞之上名節全矣乃今以黃髮而蒙譽命不亦善始善終哉諸父老諸周太公畢公率以大耋從事尙書疆甚顧就大鄣老焉何不用也古飲選舉必始於鄕至若憲老乞言則鄕人禮當世之矜名者鮮不兢兢於天子之庭退而與鄕人居惟其所欲一何誖也尙書家食二十年所無間於鄕人之言故在朝則信史書之在野則惇史書之卽聞其風莫不立名砥行視在事爲猶賢矣乃今急尙書蘄用世抑詎知不用之爲用邪夫山有泰山鳥有鳯鳥凡有跽者所欲向有目者所欲窺然泰山不輟崄以近人鳯鳥不卑棲以狥俗尙書是巳鄕人之力是役也亦猶魯人之佗封禪周人之快羽儀地近故也吾觀於鄕而知王道固非虛語縣大夫姓羅氏名繡藻黔中人下車而首事表閭識政體矣

○聯句紀

歷下邊貢﹝戶部尙書﹞

承庵先生淸戎山東者幾一年思其親不可見也而病焉將以請於上是爲辛巳之春之二月也灤江王公要予聯句以送得七言長律二章巳而不果比冬十月期再請焉是時定齋王公亦歸自河涘如前約聯句者再得七言近體又九章云巳而不果越明年壬午今上攺元上尊號四宮推恩臣下於是先生之二親者得受勑以封焉而始獲遂所請命下卽行驩如也華泉子曰會合之難豈不信哉方聯句之始也先生客矣及再及之則予也定齋也灤江也皆主也而先生皆不果行乃孰意行之果也則灤江也陜也定齋也朝也而予也南都也且就道不旬月間凡所謂主若客者東西南北之人矣會合之難豈不信哉先生歸而覽斯捲焉亦可以有所感矣

羙人多病少相逢﹝貢﹞臺栢沈沈閣院重棋落燈花才昨夜﹝羽﹞酒貪壺矢隔深冬虞翻去國書應著﹝貢﹞賈誼憂時涕轉濃關塞伍符勞細檢﹝珝﹞廟堂公議是親封鴻飛別宴驚雷雨﹝貢﹞龍蛻前除起竹松精舍紫陽遙入望﹝珝﹞宦程烏府獨畱蹤雲霄坐對成千里﹝貢﹞膚寸行看過一峯馬首杏桃明夕照﹝珝﹞幰邊楊椏帶春容先聲處處桓公雅﹝貢﹞慱議滔滔呂伯恭檇李艤舟懷舊愛﹝珝﹞濟川回首憶新悰河畋海獵回鑾地﹝貢﹞斥堠山城繞塞烽淸夢每應專問寢﹝珝﹞也湏長傍帝樓鐘﹝貢﹞春雷送雨欲隨車﹝珝﹞豸使南歸樂有餘驄馬色嬌堤椏映﹝貢﹞錦帆風順海云如淸傳家世人知否﹝珝﹞議重臺綱信不虛徽水婺山鄕路渺﹝貢﹞虎丘龍井下有逸文壯懷舒奚囊滿載傷心句﹝珝﹞邸報新傳飬誌書靑筍白魚供饌羙﹝貢﹞繡衣霜斧入門初挑燈細問還疑夢﹝珝﹞戲彩長歌異絕裾姿比玉衡懸曉日﹝貢﹞气淩雲鳥挾飛旟五湖再挹司徒老﹝珝﹞三徑聊親隱士廬迎節早花情宛宛﹝貢﹞伴琹孤鶴步徐徐謝安久系蒼生望﹝珝﹞裴度終難綠野居臨別與君還握手﹝貢﹞萍蹤無耐立躊躇﹝珝﹞

又

霜下天髙月正南﹝珝﹞夜深流影照紅酣庭闈地遠心先到﹝貢﹞泉石風淸意巳堪黃菊未殘猶有恨﹝應﹞

關中劉儲秀﹝兵部尙書﹞

聖朝嶽牧重臺臣相送河橋共例尊遙指薇藩何日到同遊杏苑幾人存蒼龍闕望天邊月白蜃樓占海上村誰道周南仍久滯卽看捧召入金門

○贈承庵胡公督餉江淮﹝東魯務本子健梘﹞

東魯務本子健梘﹝皇明宗室﹞

仙舟五月下淮潯江練初裁暑气侵日月萬方通貢篚風雲千里壯冠簪新荷拂鷁翻香影暗柳遷鶯度好音邊鄙不湏憂脫幘坐瞻國計慰天心

○大中丞承庵胡老先生榮遷部堂北上﹝淮海李元﹞

淮海李元﹝按察副使﹞

霜寒玉斧下靑冥舟楫勛勞結聖明簡命都臺漕撫寄榮遷戶部右堂卿江淮喜沐新仁澤朝野猶傳舊直聲北望五雲天闕近忠良相業展平生

○奉送少司徒胡公入朝﹝邑人戴偉﹞

邑人戴偉﹝庠生﹞

玄雲釀雨天冥蒙山城宵柝催春風珠簾銀燭照綺席綠酒金盤行繡櫳吾鄕元老誰最雄承翁白發明蒼穹早峩豸冠侍雙闕遂艸封事開天聰恥隨仗馬飫蒭豆欲與威鳯鳴梧桐殿前斥姦忠憤攻直气耿耿如長虹匡衡抗疏眞淟涊陽城伏闕爭巃嵸巨卿名位世亦有淸風峻節天爲通朝廷久待魏公相兒女爭傳司馬翁頃將北上朝九重錦帆搖曳晴波融潞河楊椏春色燕山殿閣輝晨空是時天子禋六宗圜丘望拜自竹宮漢祠泰畤不足數禹禪會稽聊爾同公行當國湏匪躬報穪赤心能始終黃扉紫閣亦細事旋�轉日方爲功艸莾狂生黃九窮爲公起舞扶桑東挹海洗眼觀登庸亦知不羞蛇作龍

○賀元老承翁得請休致﹝二首邑人胡文彬﹞

邑人胡文彬﹝溫州府通判﹞

董生射策知名蚤謝傅風流屬望深萬里孤危憂國淚﹝抗疏謫廉州﹞兩朝開濟老臣心功成獨上歸休疏義重長懷敬一箴爲問廟堂誰得似趍庭飬志且曾參

戎馬談尊驅朔漢星辰飛舄下晴空望云心遠�逾劇戀闕魂多夢亦通勛業蚤收麟合畫襟�

同心集卷之四終

附錄﹕

胡松承庵文集﹝字茂卿績溪人﹞﹝四庫全書﹖史部﹖目錄類﹖經籍之屬﹖千頃堂書目卷二十二﹞

承庵先生集

﹝明﹞胡松著

●目錄

卷之一

奏議十七篇表四篇

卷之二

序十七篇

卷之三

記十四篇

卷之四

記墓志銘雜著七篇

卷之五

五言古詩七言古詩

卷之六

五言律詩五言排律

卷之七

七言律詩五言絕句六言絕句七言絕句

附同心集

●承庵先生卷之一

新安績溪胡松著

男廷烋孫子豎編輯

奏議十七篇

表四篇

◆奏議十七篇

遵律詰窮宸濠餘黨疏

議罷役散財以固國本疏

議核實功罪以激勸人心疏

請黜羣邪以淸仕途疏

薦拔遺賢以勵士風疏

請退黨逆內豎疏

陳三策以革獘安民疏

請禮賢以輔徳鎭俗疏

搜羅幽隱以圖治功疏

獎用恬退以勸臣工疏

陳情乞恩歸飬疏

乞恩攺選便飬疏

劾橫臣舉用姦黨疏

懇恩休致飬病疏

奏通河道以便漕運疏

薦舉江淮兵備官員疏

懇辭爵秩退閒疏

○遵律詰窮宸濠餘黨疏

巡按山東監察禦史臣胡謹題爲懲姦黨以彰國法以正人心事臣伏覩大明律內一欵若在朝官員交結朋黨紊亂朝政者皆斬妻子爲奴財產入官又一欵凡諸衙門官吏若與內官及近侍人員互相交結漏泄事情夤緣作獘而符同奏啟者皆斬妻子流二千里安置欽此切惟典刑有五而五者之中以死爲極死刑有二而二者之中以斬爲極今朋黨之人律曰皆斬然則祖宗立法豈無深意於其間乎蓋以其名位常相依權勢常相倚雷同之論足以顚倒是非附會之言足以變亂黑白毒被天下而上莫之知政歸私門而上莫之覺天下事其不敗且去者鮮矣是故人臣之惡莫大於植黨而人臣之罪莫大於黨惡夫況夫謀爲不窺伺神器其惡尢不可言從而黨之又可勝罪哉乃者宸濠播亂兩京戒嚴四方震動陛下赫然斯怒不惟親率六師以討之而已方其告變之初卽收樂人臧賢而寘之法旣而又收姦臣朱寧廖鵬等而下之獄豈不以臧賢朱寧爲宸濠之黨而寥鵬等又黨於朱寧也歟夫何臧緊已死而中外人心猶未之厭朱寧廖鵬等已執而遐邇物議尙未之平意以宸濠之未敗露也在朝諸臣或先事而逢其惡或臨事而遂其非或潛透事機而爲之心腹或摶弄威福而爲之爪牙且貴爲寧王富享一國乃復賄賂公行於權門書郵競馳於要路以春秋之法論之果何所希冀耶則宸濠之黨殆不丄臧賢朱寧一二人明矣至於朱寧之黨則又難以枚舉或托爲親識不顧鼠附之羞或事爲父兄罔卹狐媚之誚或假一朝之權而任情以殃物或崇千金之賄而釋罪以賈榮彼廖鵬軰特其尢著者耳斯二黨者誠天地所不容神人所共憤臣偶得於風聞𨿽未敢遽指其名然皆鑿鑿乎事之所必有者陛下寧不思所以懲之乎夫威福人君大柄福以黨善濫之適足以長姦威以罰惡弛之必至於稔亂昔者逆瑾之變罪止於張彩焦芳等而餘黨悉置不問陛下之仁固大矣但法网旣疏人心斯玩今日之禍未必不自逆瑾有以啟之使於此又從而姑息焉臣恐後之視今亦猶今之視昔將來之禍愈不可測且安慶重圍九江失守勢之危窘實足寒心幸賴皇威雷震凶梗土崩月未再周相次授首今六師凱旋之日正羣慝心動之時人言𨿽未可盡信而見在之薄籍可查物議𨿽未可遽憑而見存之俘囚可審伏望特勑三法司會同多官嚴加查審仍親賜覽觀以馬﹖念其實鞫問以求其眞然後量其情之重輕爲其罪之大小或明正典刑或罷歸田裏用懲旣往以警將來若然則天下咸知犯法者終不可逃爲惡者終不可掩國法不期彰而自彰人心不期正而自正而雍熙太平之治固可坐收於無爲矣天下幸甚宗社幸甚

○議罷役散財以固國本疏

該山東布政司經歷司呈據臨淸州申抄蒙禦押內官店食店收拾整理裝修合用人匠木植專﹖瓦瓦石灰等料並二座店內該用各樣家火等件俱著王勝監修整理凡所用物料俱問鎭巡等官取討處置用迥數目計寫明白務要修辦停當以候應用欽此臣惟民者國之本財者民之心其心傷則其本傷其本傷則枝榦𨿽榮其萎也可立而待他自古人君知乎此則治治則存不知乎此則亂亂則亡治亂存亡之迹載諸史冊班班可考陛下嗣位之初躬行節儉郡國無私獻朝廷無私求邇年以來惑於細人之說巡遊無度工役濫興民力之竭未有甚於斯時者臣愚謂節之愛飬之尙或弗克濟況可戕傷滋甚略無一寸愛惜乎請爲陛下言之去歲逆藩告變陛下赫然震怒親統六師以討之亦惟欲戡禍定亂以安天下之民耳農夫蠶婦凍而織餒而耕殫力忍死以供六師之費而不以爲勞是亦有以仰窺陛下之心無他凡以爲民焉耳夫何正當凱旋之際反爲競利之圖重傷百姓之心以搖宗社之本臣竊憂之昔公儀子拔園葵織婦天下後世讓其賢謂其不爭利於民也關市之利小民趍之謂之逐末今乃降至尊而行小民之事辱萬乘以效逐末之爲其視公儀子何如哉伏覩禦押有曰所用物料俱問鎭巡等官取討處置斯言也竊又以爲陛下惑矣夫陛下取之於鎭巡鎭巡復取之於鄕至於鄕則皆出於疲民之肝腦筋髓耳今山東淄川等縣彊賊嘯聚滅而復起民心若此可不謂離乎民心之離國本之揆也國本之揆此臣之所以不容己於言也然臣之所言特謂陛下撓廢公方崇聚私貨非義之所當爲耳抑孰知非惟不當爲實亦不必爲詩曰普天之下莫非王土率土之濱莫非王臣則普天率土之財何莫非王之財也故曰百姓足君孰與不足乃今別置內官店食店與小民競一朝之利而失億兆之心豈所以示天下訓後世哉大抵天子之富與庶人不同唐臣陸贄有言務鳩斂以厚帑櫝之蓄者庶人之富也務發散以收億兆之心者天子之富也伏望陛下三復斯言深惟斯義約已以便民以義而爲利如前所謂二店之工之費卽賜罷止至於各處非常之貢折幹之銀亦賜發散或以準作各地方軍國之需其應天淮揚濟寧臨淸等處皆六師所經所駐而斯民受害尢深者仍乞出內帑素所蓄積以賑之於以收民心於旣離固國本於將顚則天下幸甚宗社幸甚

○議核實功罪以激勸人心疏

竊惟福所以賞善必賞得其道而後天下勸威所以罰惡必罰得其道而後天下懲有功者進而非功不錄斯爲得賞之道反是則謂之濫濫則不足以示勸而適足以長姦矣有罪者刑而漏网不容斯爲得罰之道反是則謂之弛弛則不足以示懲而適足以稔惡矣故曰威福人君之大柄弗弛弗濫柄斯得焉得則治失則亂理勢必然捷於影響可不愼歟臣請爲陛下言之乃者宸濠包藏禍心窺竊神器自國家以來所罕聞者提督汀贛等處都禦史王守仁今升江西按察使伍文定等相與倡明大義恊謀戮力數戰而後罪人斯得是皆上賴天地祖宗之靈與國家養威蓄銳之力夫豈偶然也哉先皇帝追惟亂源逮系逆黨如錢寧畢眞廖鵬等相継下獄是於罰惡之典固已舉行而尙有所未盡者能無望於今日也乎至於賞善之典當時𨿽有紀功冊籍而中間承舛失眞未足以厭人心者類多今陛下嗣位之初正天下觀望之際賞善罰惡一有未當則非所以昭大公而示勸懲也夫倡義如王守仁等固所當錄而鄕風馳義如先任進賢縣知縣劉源淸等亦不可以或遺向義者固不可遺而詭隨無良如今升兵部尙書王憲輩則不可以濫賞黨逆如錢寧等固所當誅而懷姦漏网如先任都察院經歷錢岌輩亦不可以不問漏网者固所當究而蹤迹曖昧如舉人冀元亨等則不可以肆刑合無將江西討逆之功選差風力給事中一員前去會同彼處巡按禦史從公核實定列等第務使爵之所授以功而不以情賞之所加以勞而不以竉至於宸濠之黨而錢寧爲之布置者皆有簿籍可查況逆濠𨿽死賊寧尙在口實足徵仍乞敕三法司會同多官嚴加查審情罪深重者𨿽旣漏而必誅情法矜疑者𨿽已系而亦釋使遺姦不得以幸全而疑似不終於無訴如此則陛下之威日益隆朝廷之勢日益尊而天下之人心日益懲且勸矣豈不盛哉豈不快哉

○請黜羣邪以淸仕途疏

臣惟稂莠刈而後苗始茂沙礫去而後食可餐苟懷姦餙詐之徒不有以黜之𨿽聖王其奚以爲理是故虞舜正四凶之罪孔子明兩觀之誅夫豈得已而不已哉誠奉天討而急當務也陛下初膺歷服四海觀望國家隆替本於此天命離合基於此生民休戚兆於此人才用捨尢所當愼臣陛下之耳目官也耳目之官不司其職則陛下之聰明或有所蔽臣今冒昧而言伏惟垂聽而熟察之幸甚訪得先任兵部尙書今攺吏部王瓊招權弄柄旁若無人鬻爵賣功惟規利已納交於賊寧方張之日罔知狐媚之羞巧脫於逆濠旣敗之餘終是狗苟之行工部尙書李鐩年已龍鐘而貪饕愈恣爵叨宮保而趍向益卑任姦子以通權門奚卹人之笑罵盜官錢以肥私室惟圖已之便安總督兩廣軍務都禦史蕭翀陰結權姦而遷官大驟陽施恭順而穢行實多巡撫順天等處都禦史劉達叨風紀之任而俗气污人競昏夜之哀而醜聲載道巡撫甘肅等處都禦史文貴人品卑下公論素已不容性資回邪淸階豈宜再濫巡撫宣府等處都禦史寗杲殺平民以報捷怨已結於人心餙艷女以求官罪難逃乎名教玆數臣者或曾經言官論劾而彊辯以餙其非反肆擠排之毒或已被朝廷擯斥而陰謀以復其位殊無廉恥之風誠所謂舜代之四凶魯邦之正卯原情定罪其獲免於聖朝之誅幸矣而乃復寵之以爵委之以政天下事豈堪小人再破壞耶伏望陛下體王聰明之徳以察諸臣旣往之姦法祖宗英邁之風以圖今日維新之化將臣所言下吏部從公查議或者臣言不謬乞將王瓊等卽賜罷黜別選心術正大操履端方之人而代之位若然則國勢日益尊崇天命日益凝固生民日益阜康而四海內外咸有以知大聖人之所作爲度越尋常萬萬也宗社幸甚天下幸甚

○薦拔遺賢以勵士風疏

臣聞經有曰濟濟多士文王以寧又曰無曠庶官天工人其代之蓋謂賢才國家之利器而自古及今未有捨之而能致理者也臣一芥凡庸謬持風憲賢而弗知則失持憲之職知而弗舉則非爲國之心每懷此憂悉意咨訪輙自揣擇思舉所知猶懼鑑識不明品藻非當反復參校未果上聞玆以臣所暗知兼聞公議投閒置散之士其中綽有可稱謹具以聞伏惟采納訪得先任大學士謝遷先任戶部尙書韓文先任都察院左都禦史彭澤先任巡撫四川等處都禦史林俊先任巡撫保定等處都禦史張嵿先任南京使部侍郎羅玘之數臣者文章足以華國政事足以匡時而勁气直節足以廉頑而立懦是皆人心所屬士論所歸一時人物蓋鮮能以出其右者或遭讒忌被黜或因連累乞休或以恬退自髙而甘心畝畆或以老疾自諉而飬志林泉考之先朝威著茂烈問之今日悉謂良材而況年齡尙早精力未衰玆欲旋乾轉坤以圖維新之治則若人者恐不容於不用也伏望陛下惇付物以能之義闡恭已無爲之風體陶唐有虞聰明之徳以敷求法聖祖神宗蔑卜之心以拔擢特勑所司將前諸臣以禮起送赴京仍乞因能授任不參之以匪人推誠布公勿牽之以中制夫然則凡有志之士皆將聞風興起以仰承睿意今日之政必有以增光祖宗垂憲後世矣臣不勝願望之至

○請退黨逆內豎疏

近得邸報罷閒太監蕭敬仍復司禮監掌印視事臣披閱再三無任駭愕竊惟陛下聰明天縱仁孝夙成在藩邸時固足以系天人之心矣先皇帝親決大策順天人之心挈祖宗百五十餘年之土地人民而歸之陛下則陛下嗣先帝之位必思有以成先帝之志可也彼原任司禮監太監蕭敬厚貌深情如麼如魅老姦巨猾似信似忠誠堯之所謂象恭舜之所謂任人者先帝怒其爲人姑示薄責俾之閒住當是時敬已無復有完軀計矣不幸先帝中道崩殂未及明正厥罰是則蕭敬誠先帝之大罪人也今陛下嗣先帝之位而梓宮在殯寵先帝之大罪人豈所以成先帝之志而妥先帝之靈也哉臣請爲陛下言蕭敬負不宥之罪者今夫諸衙門官吏與內官互相交結律有明禁況宸濠處藩王之位蕭敬握司禮之權顧乃日與通書納賂相來往其意何居臣聞逆濠書有曰今天下事在外有陸公在內有蕭人夫所謂陸公固已系之陸完矣而曰蕭人果何人耶非敬歟且宸濠之請護衛其逆謀已露陸完屍大臣之位有本兵之責依阿奉承罪固莫贖而當時秉筆以主張於內者又非敬歟臣愚謂完之與敬其情其罪特伯仲之間敬也乃黜之於始寵之於終而完也獨蒙其辜臣固知完之罪當死而揆之知情同罪之條則其目終不暝矣今議者有曰蕭敬嘗事憲廟矣嘗獲罪﹣77166。029B﹣孝廟矣今日之進或出於此夫以陛下始卽位用一近臣而天下有此議豈所宜聞哉臣固知陛下決無此也庂敬老練辯愽或有可取焉耳殊不知小人若無才不足以動人主從古已然要當察其存心而後可抑臣猶有說焉昔漢髙稟大度故其時多魁傑不羈之材漢宣精吏能故其時萃循良核實之士是人才之在天下惟在乎人主獎勸之使﹣77166。030A﹣陛下誠能正心修身以端取人之則賞善罰惡以盡用人之方則觀感激勵之餘眞才輩出森若林會而將用之不旣矣矧玆寺人內豎尢非所難得又奚必戀戀於懷姦餙詐之蕭敬耶伏望陛下熟察大姦亟牧成命仍將蕭敬付之法司明正厥罰若必欲憐其區區犬馬之勞則亦當迸斥遐方永不敍用夫然後公道彰而人心服故曰天不爲一物枉其時明君不爲一人枉其法惟陛下之畱意焉臣干冒天威不勝惶懼殞越之至

○陳三策以革獘安民疏

臣惟天下事有本有末有源有流不患末之不正而惟患本之不端不患流之不淸而惟患源之不潔不端其本不潔其源而欲未流之無獘者天下固無是理也陛下以天縱之聖承先帝之簡命而嗣祖宗之大業卽位未幾善政層出十六七年間沈痾痼疾不動聲色一朝頓洗此豈非三二帝四三王而陋漢唐宋中興之主於不足齒者乎而臣猶有是言者蓋以涓流不擇滄海所以成其深抔壤弗遺泰山所以成其大此固區區狗馬之心而所以患陛下之職事也伏惟垂聽而熟察焉幸甚國家之設東廠專以廉察京師機密重情而外事非其所預其爲責非不重且大也夫何末流之獘大開告訐之門故一時姦頑無賴報私讎快私忿者爭趍之貨賄盈門狼蝮成性名爲東廠而實則一大騙局矣至於邇年來復益之以關防是虎而爲之翼由是差官遣校紛紜四出所至之處雞犬不寧視財帛爲是非任喜怒爲出入或無辜而至蕩產或細過而遭殞身抱痛含冤靡所控訴作威作福莫敢誰何若此者則其爲害又豈不重且大哉幸遇陛下至明有以察其姦至健有以致其決而張銳郭鰲之徒悉收而下之獄爰是天下人始獲伸眉引項安枕帖席否則怨憤驚疑必將激而爲盜賊拗而爲鬭殺而今日之事又不知其何如者矣是則數凶之除固可喜也而追思之亦甚可畏也凡此皆陛下之所習聞而厭見者盍亦因其所可畏以圖其所無可畏哉圖之之道無他亦惟於本源之地加之意耳何也張銳郭鰲末流之大獘也而本之未端源之未潔則𨿽日誅一銳日縳一鰲祗足以多天下之事又況姦邪之人其爲心險其用術巧惟險也故千蹊萬徑而人莫能禦惟巧也故千變萬狀而人莫能知夫焉知將來之禍不滋甚於旣往也爲今之計若欲拔本塞源以開億萬世太平之治乞將東廠衙門亟賜裁革立爲定制永永遵守此上策也若必欲復存其額則當申明舊章止許行事京師以察機密重情其餘軍民詞訟悉付之法司至於在外大小事情亦惟巡按禦史按察司官掌行東廠一切毋得干預仍乞將邇年添設關防非祖宗舊制者收而毀之俾不得以恣情任意流毒四海此中策也外是而欲俟其事旣敗惡旣盈如張銳郭鰲等而後徐議剪鉏之臣恐大姦𨿽除而天下已重受禍矣斯策之下者也玆三策者生民休戚於是乎分天命離合於是乎判國家隆替於是乎決書曰弗愼厥徳𨿽悔何追詩曰啜其泣矣何嗟及矣惟陛下之采擇焉

○請禮賢以輔徳鎭俗疏

切惟風憲貴於知人舉賢莫非爲國陛下龍興以來還放逐之臣拔幽隱之士國家元气煥然一新天下亹亹凡有志於用世者固莫不方車﹖﹖而出然而四海之廣抱經濟之才而勵廉靜之節者亦豈無其人哉有之而不能知非明也知之而不能舉非忠也臣叨職憲臣奉役東土蓋嘗博采而旁詢之求其處之久知之眞而信之篤者於濟南得一人焉切見先任河南按察司副使今丁憂服闋邊貢溫淳惇厚植志不回家居數年未嘗不以信義交於物廣而不肆巽而不懾斗室終日究觀訓典一切紛華世味澹然弗以介意若夫文章古雅政體通達特其餘事耳非信道篤而知所趍者則何能至是耶處今之世而有古之風誠所謂士林之髙標國家之偉器投閒置散夫豈其宜夫旌徳禮賢化導所先伏望陛下俯聽臣言再加采訪如貢果有可用之實乞勑吏部不拘常資擢補要地則從容顧問之餘必將有以輔成聖徳而亦足以鎭靜頺風車﹖﹖訓囂俗矣

○搜羅幽隱以圖治功疏

切惟爲政以人才爲先而人才之用捨政治之得失關焉幽人志士無代無之處之不以其道則賢人逡用之不稱其任則治功塞其機在人主皷動之何如耳臣本以楶梲之資謬膺耳目之寄受命以來蓋嘗博采而旁詢之矣除曾經言官論薦已被顯擢者不敢混開外訪得先任湖廣按察司僉事今養病痊可孟洋心術光明問學宏富在先帝朝以言事爲權姦所抑流落不偶者十餘年於玆然而洋未嘗失我也苟非信道篤而自知明不戚戚以自沮則汲汲以競進矣旣而擢官藩臬志行益修觸目激衷飄然遐舉臣聞其居鄊也又能惇信義之風勵廉靖之節雅志力學甘窮約如不欲以榮名移所好者此其人品求之今日良不易得仰惟陛下臨禦以來還放逐之臣拔幽隱之士凡可以爲世用者搜羅靡遺如洋者非其人歟先該禮科給事中邢寰巡按河南監察禦史汪淵交薦之臣又悉心咨訪復得其實不申薦焉則謂之蔽蔽則罪莫大矣彼才者固無以自致而臣之不才亦將何以圖報萬一而又何以冀治功之通且茂哉如蒙乞勑吏部再加查訪如臣言不謬合無將孟洋擢補相應臬職將來必有可觀而亦所以明幽人之心作志士之气矣幸甚幸甚

○獎用恬退以勸臣工疏

竊惟人臣秉恬退之節者必抱負經濟之才人主致雍熙之治者必砥礪名節之士照得山東布政司右參議韓邦奇操履剛方學識純正剔歷中外惟廉介以自持觸忤權姦𨿽患難而不屈頃者起任旬宣之職偶嬰脾疾之攻旣上疏以乞歸遂束裝而就道臣會同巡撫山東地方都察院右副都禦史陳某巡按山東監察禦史李某議得本官仕優學愽年富力彊正宜用之明時豈可置之散地但旣有前病應合調理伏望陛下特勑吏部暫行令本官回籍飬病以遂其恬退之節仍不爲常例病痊起用以盡其濟世之才庶中外臣工有所激勸而聖明之治或有補於萬一矣

○陳情乞恩歸飬疏

臣見年三十二歲原籍直隸徽州府績溪縣人由進士歷授今職正徳十五年六月二十二日該都察院題奉欽依差往山東淸理軍伍欽遵於本年閏八月二十六日前到山東濟寧州接管行事訖臣因舊有脾胃不足嘔吐腸風等證病後驅馳勞頓以致前證不時復作遂成虛怯已於正徳十六年正月初九日具奏乞恩飬病事下吏部未蒙準行自後日服醫藥暫得苟安不意病根未去夏秋之間觸冒熱邪諸癥侵加頭目昏暈手足痿軟伏臥牀席弗能動履見在濟南府給醫調治日久未痊切念臣父母年老衰病日侵烏鳥私情臣固不能一日忘臣之父母而天性至愛臣之父母亦必不能一日忘臣如臣死於他鄕必致哭臣傷命臣於父母殆所謂更相爲命者也臣以此病加怔忡勢益難療𨿽欲勉彊支持力有不能徒切憂惶恐負重任思得先年巡按浙江監察禦史鮮冕巡按福建監察禦史沈灼等俱因有疾乞恩歸飬今臣事體實與相同伏望陛下體天地之仁矜螻蟻之命乞勑吏部將臣放回原籍訪醫調治萬一父母相見病得再生則圖報有期如其卽死尙當效犬馬於來世臣不勝感戴天恩之至

○乞恩攺選便飬疏

浙江道監察禦史臣胡謹奏爲乞恩攺選以便飬親事臣年三十八歲直隸徽州府績溪縣人由進士初任浙江嘉興府推官升授陜西道監察禦史飬病起復荷蒙聖恩復除今職臣自念叨際明時誤蒙甄錄涓涯未報實切懷慚但臣生長南方气體綿薄偶官於北風土不宜勉力從事遂成弱疾邇來寒熱間作漸弗可支又念臣父見年六十有七素遘腸風等癥血气虛耗精神久憊臣母年六十有六宿嬰目疾動履艱難使其傳聞臣病不無倍增傷感伊欲迎飬宦邸則南北相距三千里餘衰老之人豈勝途路思得南京去臣鄕郡才五百里音問易通迎飬頗便且風气相同水土相習臣亦得以苟延殘喘奉命驅馳伏望聖慈俯垂矜憫特勑吏部將臣攺選南京衙門職事庶幾烏鳥私情得以少伸而犬馬微勞因以不廢臣不勝感戴天恩之至

○劾橫臣舉用姦黨疏

題爲橫臣舉用非人乞賜戒飭以昭大公以圖大治事夫古之君子事其君而能致天下於大治者無他術枉直明而舉錯之心公焉耳舉所當舉則野無遺賢錯所當錯則朝無幸位斯二者爲政之大權也自古固有小節僞行欺惑世俗而謬舉於人者天下之人皆未知而有一人獨能言之人君又能聽而行之俾不至於僨事則夫其舉之者見𨿽偏識𨿽淺而其情猶有可原者矣若乃明知其人之不可舉彊而援之於其所可舉之列而欲假其所可以庇其所不可天下之人皆知之而惟其君之不知者此天下之大姦也人君不察一墮其計中纏綿固結而不可觧則天下之禍必集於此今臣之所言乃天下之人皆知而獨陛下未之知者伏惟垂聽而熟察焉幸甚乃者禮部右侍郎桂蕚奏欲起用新建伯今守制服闋王守仁寄之以東南岑猛之事又欲起用先任吏部尙書今充軍王瓊寄之以西北戎虜之事夫王守仁學廣而才髙知周而慮遠當劉瑾煽虐之日已著名聲迨宸濠播亂之秋又立勞效此其人誠不可謂無用者而蕚舉之是矣至乃與王瓊並稱瓊豈守仁人哉匪特臣知其不可並也天下之人皆知也𨿽蕚亦無不知也知其不可並而彊並之此蕚之心所以爲姦之大也何以言之蓋蕚捫心揣分素已自知不爲公論所容乃於是乎務爲容身之計而無復冀公論之恕己意以非瓊不足以樹黨而固其位非守仁不足以厭人而成其私是故舉瓊以爲已也舉守仁以爲瓊也天下卿大夫知之士庶人知之陛下尙未之察此臣之所以持論遑遑也且陛下以王瓊爲何如人哉陰賊彊愎讒慝貪惏其素所蓄積當先帝朝乘權藉勢雕琢忠良黷貨賣官奔趍貴近於凡忍心憲理人所不敢爲不肯爲者悉攘臂爲之數其罪惡擢發難盡陛下卽位之初良者登姦者殛貪者斥佞者遠橫者鋤瘝曠者有罰於斯時人固謂瓊無復生理而瓊亦戚戚自期不免矣旣而幸遇聖慈獲逃鈇鉞以偸活行伍間天下方未愜瓊之罪不足以償瓊之惡也而蕚乃欲還其秩祿柄之以政祗爲身謀而不爲國謀如公論何且小人之爲小人其始也猶或潛藏隱伏欲僥幸於萬一迨夫事旣敗迹旣露則其心不忸怩於爲惡而安於犯天下之大義如瓊者正其人也瓊罪惡天下所共知使蕚之說行而瓊用臣恐西北有志之士其誰不觧體且犬羊聞之亦將謂朝廷無人而窺伺跳梁之心益肆而不可遏昔趙元昊反側宋以韓琦範仲淹爲經略招討使卒之寒心喪膽之謠作而元昊臣夫閫職系國家輕重蓋如此今縱未能得古人而用之又安可舉夫心迹大壞不可收拾如瓊者以自魚潰也矧自古未聞借才於異代而今在朝在野猶有或足以充其任辧其事者蕚蒵不此之求而舉之彼其心誠欲有等於瓊以濟其私焉耳不然則蕚亦人也豈好人所惡顚倒錯亂若是耶伏望陛下大奮乾剛俯垂離照念邊陲關系之匪輕思人才用捨之當謹乞將桂蕚明示戒飭以暴其姦以爲人臣引用凶邪者戒使天下後世曉然知朝廷有不可擅之權大聖人有不容欺之知庶幾公道彰而人心砥礪國威振而疆圉郭淸雍熙太平之治固可以坐而收矣臣不勝大願

嘉靖六年六月二十四日題

次日奉聖旨舉用人才朝廷自有斟酌胡某這廝如何這等來說本當拿問姑從寬著吏部對品調外任邊方用

附

﹖附

河南等道監察禦史程啟充

等謹題爲容諫臣以防欺蔽以圖治安事臣等竊聞用捨舉錯所以鼓舞天下之豪傑然非聽言納諫則壅蔽生而公道違徒法不足以爲政也古之明王智髙天下而聽於至愚威加四海而屈於匹夫誠知夫好問則裕自用則小取飛虫於時弋采葑菲於下體期以共成太平萬世之業三代以還未有捨之而成治化者也近者兵部題覆王瓊事宜勑下吏部查覆應否陛下虛懷聽納亦惟人心是觀公議是采陛下亦何心哉禦史胡松上言瓊罪謫黜遠方中外傳聞不勝驚愕夫禦史言官也以言爲軄紏處彈劾發擿攻擊固松之所以報朝廷者少或偸安懷祿則官箴在廷淸議在野何以自立於世哉此其義激於中情發於言誠知夫君臣大義官守大閒期盡其軄以逭墨刑焉耳顧以狂直獲譴投之荒裔陛下𨿽施不測之威以磨世礪鈍然因言得罪則人皆結舌舉措失宜則羣心觧體何以廉頑立懦風動四方乎故曰鷹隼摶物狡獸噬之不有主人終見傷矣又曰養貓所以捕鼠不可以無鼠而養不捕之貓夫貓之不捕隼之不摶將饑餓烹斥之不勝何以自托於主人而主人者又將焉用豢彼爲哉今狡兔未摶而毛羽離披鼠且縱橫而貓已檻系陛下思之寧不惻然於聖衷乎此臣等不忍自負昧萬死而有言也夫言路通塞治道攸關若使羣心危疑以言爲諱卽有意外之虞隱曲之禍跋扈之臣陰險之賊固將環視竊觀畏危機而不敢發矣祖宗設官之意陛下養士之道當如是哉況王瓊近該吏部查覆荷蒙聖明不復敍錄則胡松之言萬一可行行其言而罪其人臣等固有所未觧也或者乃曰陛下之罪松也爲其進言之無敍也爲其持論之過直也夫耳目之於心主隨所聞見而輒入股肱之戴元首有所運動而輒從胡松義切股肱軄司耳目其進言之忱貴難之念若以戴翼元首而開導心靈知而不言則欺君也言而不直則欺天也是固刑戮之所不兌則將焉用禦史爲哉伏望陛下念元首腹心之親察耳目股肱之義明鷹隼摶獸之害省養貓捕鼠之幾宥胡松之狂直矜其愚不錄其罪謹朝廷之用捨因乎眾不乎公將松仍復舊階用責後效則感恩圖報之私共惟帝臣之顧志士仁人將九死而不悔矣因之以防壅蔽厚風俗來善言存紀綱用捨舉錯上同堯舜者不在玆乎臣等不勝大願不勝大顧緣系容諫臣以防欺蔽以圖治安事理未敢擅便謹題

○懇恩休致飬病疏

河南等處提刑按察司整飭大名等處兵備副使臣胡謹奏爲患病乞恩休致事臣年四十七歲直隸徽州府績溪縣人由正徳九年進士正徳十年任浙江嘉興府推官正徳十四年升陜西道監察禦史嘉靖元年養病嘉靖六年病痊赴部復除浙江道監察禦史爲建言事奉欽依對品調外任邊方用添注廣東廉州府推官嘉靖八年升江西廣信府同知嘉靖九年升福建按察司僉事嘉靖十二年升福建布政司右參議嘉靖十四年升今職本年八月二十九日到任臣自念叨際明時誤蒙甄錄正宜策勵駑鈍圖報涓涯但臣宿嬰脾胃之疾气血俱虛去歲十一月間力疾巡歷開州等地方觸冒寒邪加以泄瀉邇來肌膚瘦減頭目昏暈伏臥牀蓐弗能動履見在大名府給醫調治日久未痊切念臣父母年老衰病日侵如臣死於他鄕必致哭臣傷命是臣生無少補於國死有重累於親也臣以此病加怔忡勢益難療𨿽欲勉彊支持力有不能徒切憂惶恐負重任伏望陛下普天地之仁矜螻蟻之命乞勑吏部將臣放歸田裏訪醫調治萬一病可再生得與太平艸木同沾聖朝雨露則區區盡之年皆陛下之賜也臣不勝感戴天恩之至

○奏通河道以便漕運疏

欽差總督漕運兼巡撫鳳陽等處地方都察院右副都禦史臣胡謹題爲集眾思弭水患以安地方以保運道事臣惟國家建都於北財賦取給東南淮固轉輸之途而喉襟之要地也自黃河入淮以來淮郡屢有水患當事者每以爲憂而邇年爲益甚臣待罪地方嘗登新城門樓望之則見其波濤洶湧澎湃之勢逼囓西北垣甚急亟召問父老咸曰黃河西來萬餘里雜受諸省之水至淮止以一河受之以輸於海河身阻礙海口淤塞不能直下所以泛濫橫溢而肆出決街市浸城池幾危運道勢固然也每年黃河水發官司輒先期將新城四門加板實土障之以爲目前之計但先年大水來希去速土力猶耐近年來數去遲城內外浸淫透徹土疏力薄萬一崩潰如山東之曹縣城武則滿城其魚鱉矣臣聞之不覺寒心乃於是廣詢愽訪求其所以而欲爲之圖蓋河淮二水自淸口合流直衝地名艸灣掃灣倒折斜衝南岸激而爲深湍漩而爲盤渦歲復一歲以致窯溝迆東迄紅官亭一帶民居街巷崩決五六道自嘉靖十一二年來連決不已相去裏河溪橋近處止三十餘步遠亦不過六七十步而山子湖與板閘固已內外相接矣萬一黃河一支走入裏河排淮入江由江入海則淮揚兩府蕩爲巨浸又水來沙入水退沙淤沙淤則漕河淺澀舟膠難移其於運道關系尢爲不小失今弗治將見灘日益北長河日益南徙而城市運道日益受其害異時𨿽欲治之益覺難措手矣爲今之計南岸衝決之餘勢陡根虛淵深無底難以施工湏用醫家從治之法不治南岸先治北岸卽今北岸新長雞嘴灘橫亙水中急宜連根決去則水勢自然東下又北自艸灣迆邐而南一帶漫灘亦宜酌量挑掘深闊成河則河身自然北徙河旣北徙南衝之勢自緩而城市運道自俱可以無事矣然不疏浚入海道路與各支委又安能免壅遏之患哉今入海道路謂之澗口年久積沙梗塞口內其各支委多爲蘆蕩蘆密則盤沙沙堅則遏水夫澗口積沙不可去也宜決去兩岸之土各數百丈使闊大可容其出蘆蕩盤沙不難去也宜決去公私之障各數百頃使開敞可分其行下流旣疏則上流當自殺然後徐議遷新莊閘以避淸口直射之衝閉方家閘以除腹心橫射之病凡此皆臣所得之父老有識者之言似皆鑿鑿可行者但南否孰暇經心北岸之人享利利隨灘長各謀占據故其心齊其說巧且此舉工役頗巨勞費頗多要非月日間可以責成必假之稍久持之定見而後足以有爲者也伏望皇上勑下該部再加詳議若臣言少有可采乞轉行河道衙門及地方撫按等官就近相度斟酌議處至於中間未盡事宜與夫人夫之調集財用之支給分理官員之選委悉聽其從長從便施行夫如是則眾論紛紜未定之工庶幾可成頻年衝決未已之患庶幾可息淮郡可安而運道可以無憂矣

○薦舉江淮兵備官員疏

竊惟江淮實國家根本重地南北襟喉山川環遶乎中都井邑磅礡手東海無三司分巡分守等官而有屯田倉場河道諸務矧徐邳而下塩徒縱橫潁亳之間盜賊出沒措置少乖皆足致變故於徐潁二州特設兵備官二員所以監臨有司彈壓非常禁革姦獘安輯軍民其責任可謂重且大矣而臣之庸劣督撫其中蚤夜兢兢欲求以寡過以仰副聖明付托之重誠不能無賴於此以故於是官心術行治詢訪之際尢加察詳旣得其人豈容緘默如整飭徐州等處兵備山東按察司副使楊宜性行醇篤以通經學古爲髙才識優長以興利革獘自任淸白之節可質鬼神正大之心無愧天日延師儒以造士學校賴以振興議庫役以釐姦地方蒙其惠澤聽訟務得眞情𨿽細微而必謹訓戎期收實效親行伍而不辭整飭潁州等處兵備河南按察司僉事許天倫守躬謹飭敷憲嚴明事遇倉卒籌劃動中機宜任當繁難施爲綽有條理屯政修而儲蓄有賴遐邇歸心武備整而姦宄潛消軍民晏堵鋤彊輔弱地方無暴橫之風擿伏發姦案牘無冤滯之訟之二臣者眞可謂方面之良士林之望所當明揚者也如蒙乞敕吏部再加查訪或者臣言不謬合無將各官量其資望次第加擢庶使將來臣工聞風奮勵而地方之福殆未有涯涘矣

○懇辭爵秩退閒疏

工部尙書臣胡謹奏爲自陳衰病不軄乞賜罷黜以淸仕路事臣以艸莽凡流誤蒙聖朝甄錄叨賜同進士出身歷官中外幾及四十年濫食俸祿動計數千石極知慚負耳分投閒仰荷洪恩不卽廢棄進列六卿階崇二品人臣遭際可謂極隆矣𨿽矢犬馬之心竭股肱之力継之以死猶恐不能補報萬一況當國家多事之秋正臣子盡瘁之日如臣駑鈍敢不策勵圖效而於心之所當盡力之所能爲者苟一毫有未至卽無容於天地間矣顧恨臣素稟樗蒲弱質虛生六十餘年气血衰憊百病交侵自嘉靖二十六年以來痰火每熾手足痿痺屢欲乞賜歸骸緣懼上負聖恩有辜責委未敢輒瀆宸聽昨於嘉靖二十九年十一月二十三日追隨部臣恪事西苑行至豳風亭前忽然昏暈僕倒在地眼口噤閉手足僵冷人皆謂臣必不能起當得都督陸炳遣差軍校臺臣列寓隨延醫官嚴元診治以匙啟牙灌藥數口一日一夜猶未見醒明午气轉痰墜知覺漸萌皆藉皇上休庇故得死而復蘇奚勝感激臣方伏枕切思國事方殷部責攸萃病幸少瘥敢卽匍匐供軄用期祗若皇休但病根日深精神日耗耳目昏憒語言噡澀今𨿽旦夕扶病到部時每痰火上升心卽怔忡恍惚手不能持足不能履一切人事漫無所省爲照本部職司營造卽今修築外城添造軍器等項百工並興必得才識疏通精力彊健者始克勝任如臣衰憊已極智慮已昏曠職廢事未敢枚舉臣身萬死不足惜如國家大計何伏望皇上念國家大事非衰病之人所能辦尙書崇秩非庸陋之才所宜居將臣卽賜罷黜別選精彊才幹者以任部事庶幾百工速惟時之效而聖治益隆庶務無夫舉之虞而仕路益淸矣臣愚昧死冒懇無任激切戰栗之至

◆表四篇

蒙恩擢都禦史總理河道謝表

蒙恩以原職總督漕撫謝表

蒙恩擢工部尙書辭表

工部尙書謝表

○蒙恩擢都禦史總理河道謝表

臣先任廣東布政使司左布政使嘉靖二十六年七月十六日準吏部咨爲缺官事該本部會推具題本年五月十七日奉聖旨胡升都察院右副都禦史總理河道寫勑與他欽此欽遵備咨到臣本年八月二十四日奉到勑書一道當卽望闕叩頭領受欽遵於本年十月二十五日前到濟寧地方接管行事外伏念臣斗筲小器本非任重之才嶺海名藩方切瘝官之懼叨承今命再造餘生仰天髙地厚之恩涓涘莫報持冰薄淵深之戒夙夜敢忘臣不勝感激屏營仰戴天恩之至

○蒙恩以原職總督漕撫謝表

臣前欽奉勑命總理河道近於嘉靖二十七年三月二十六日準吏部咨該本部會推具題本年二月二十九日奉聖旨胡著以原職總督漕運兼巡撫鳳陽等處地方寫勑與他欽此移咨到臣隨於本年四月二十六日奉到勑書一道當卽望闕叩頭領受欽遵於本年七月十三日前到淮安府地方接管行事外臣誠惶誠恐謹稽首頓首稱謝者伏念臣性本迂愚才同樗櫟淸漕責重方愧采訪之徒頻黃河事殷正慮講求之無術夙夜匪懈勞勩罔臻乃慚悚之有加惟譴斥之是懼豈意覃新恩而薦被仍舊職以量移臣敢不俯罄愚衷仰酬聖造嗣前賢而行所無事益勵初心集眾見以往克有功深懲自用旣不容不以善始貽謀亦不敢不以克終黽勉務求漕挽之利涉用期國賦之充盈臣無任瞻天仰聖激切屏營之至

○蒙恩擢工部尙書辭表

準吏部咨該本部會官題奉聖旨胡松升工部尙書欽此欽遵備咨到臣伏念臣駑駘下乘樗櫟庸材幸際明時誤蒙甄錄曩叨庶軄恆懷素食之憂近貳地曹未效匪躬之報顧今工部尙書寔古司空之職居四民時地利順物理以亮天工興百役幹邦材握政樞以宣皇化關系至大責任匪輕必得其人始稱玆選仰惟皇上明侔日月道配乾坤賁闡上古之文茂建中興之治兼收並蓄涓滴會納於洪流翕受敷施葑菲不遺乎下體遂令陋質謬列崇階聞命驚惶捫心愧汗旁求姑試固聖主立賢之無方獨省反觀乃微臣量能之定分斗筲器局詎能容受千鐘韈綫技能祗堪縫紉尺帛罔思竊位之恥難逃覆餗之愆﹖﹖大望聖慈俯鑑愚悃收回成命許仍舊班別選名流俾膺新任則器使咸宜謭劣獲免曠瘝之咎謨猷允翊昌時益昭位育之功臣無任感激戰懼祈懇之至

○工部尙書謝表

嘉靖二十九年五月十七日欽蒙聖恩升臣工部尙書該臣具奏辭免本月十九日伏奉聖旨卿歷官久練司空重任特玆簡命宜竭誠供軄不允辭吏部知道欽此欽遵除報名廷謝外臣誠惶誠恐稽首頓首陳謝者伏以冬官掌圡興時利以居四民比斗象天握臺衡以毗庶政體國經野之攸賴安民阜物之是司自非通才昌勝重任詎期簡命猥及凡庸玆蓋伏遇皇上天縱神資日新聖徳聲教訖於四海惠澤覃於萬方道格天心靈雨有求必應化孚地脈嘉禾無歲不生乃爲官以擇人欲得臣以敷治竊念臣登賢科三十七年愧無一得服官政十有五任殊乏寸長貳司徒已懷負乘之憂正司空寧免覆餗之懼工虞異事在舜猶擇二賢垂益專官於臣豈堪兼領猥承寵擢濫預樞機感恩命之下臨悚冰兢之中切敢不益堅晚節自勵初心宜民裕國嘗急公圖而蔑私圖趨事赴功不作無益以害有益秉忠貞期於刻骨竭筋力矢以忘年伏願嵩嶽三呼喬壽歷萬年而彌固乾坤一統遐方重九譯以來朝惟皇子子孫孫益衍無彊之祚斯民樂樂利利共綿有道之長臣無任瞻天仰聖感激屏營之至

承庵先生卷之一終

●承庵先生卷之二

績溪胡松著

序十七篇

◆序十七篇

終天永慕捲序

重修周氏宗譜序

淸明譜序

永思捲序

黃氏族譜序

贈程君授當陽文學序

林平厓文集序

贈郡守李公入覲序

慶郡伯周公榮獎序

大中丞周公榮撫江西序

徽州府誌序

贈大邦伯何公序

龍郡倡和集序

孔靈汪氏家規序

中正坊程氏族譜序

壽程母方孺人六十序

汪氏宗譜序

大忠錄序

休寧茗洲吳氏族譜序

○終天永慕捲序

嘉靖丁亥秋七月餘以�忤旨落禦史軄斥�東廣�郡十月道便過東園乃戚黨黃君鎬偕其弟鉞疏厥考靜齋府君官世行治踵門以告曰某先君學知講行知修以未大耀於時故弗克自見於天下今墓木拱矣而予兄弟撫時感舊則往往衋然不知涕之流落也嘗念夫古之人亦豈必皆克自見而卒不泯泯於後者良得其人以顯白之先生能不愛一言�後世知有吾先君庶幾塞吾兄弟終天之思先生其如何於時余將就道不果執筆明年秋九月廉陽人和訟庭稍休乃披閱舊札爲之述曰維黃氏其先歙人爲歙之著姓後徙家績溪故令爲績溪人靜齋君諱璣字舜政別號靜齋曾王考諱某王考諱某考諱某皆稔徳閟耀迨靜齋君起監冑弘治間丞吳興之武康無何用薦者移簡就煩得嘉禾之嘉興已而遷眞定之靈壽俱仍武康官也以某年某月倦政事白當道去歸其鄕作歸樂軒居常嘯詠徙倚弗以事物嬰心如是者又七年年七十有一卒於某年之某月某日靜齋君自髫時讀書務通大義孜孜忘晝夜寒暑嫻於文辭一時稱髙等生其爲人恭遜節約好自潔修平居冠服容貌整然如畫接物恬夷質厚不舞智以嘩世動俗施於爲政亦然去觚角絀雕琢以樂易惇朴爲先故其丞武康嘉興靈壽所至淑問歙然如一此靜齋君行已居官已試者也所試者大康豈止於是乎哉余聞靜齋君之先有爲守爲令爲監察禦史爲司訓經歷斷事若而人咸卓卓有聲不負厥職今靜齋君所自樹立若此則所謂能世其家者非耶配孺人程家故閭右自靜齋君起家爲武康嘉興靈壽凡若干載門內之治肅如靜齋君嘗曰吾不憂於內而得專意於外以畢吾公伊誰使之以吾有捆徳也孺人今年九十有二聰不攺耳明不攺目日弄諸孫康寧恬裕之餘吾知其未嘗一日不摧心於靜齋君者故玆靜齋君歿也而能有以致其思則孺人之存以慰孺人存也而能有以慰其心則靜齋君之歿益安然則一思也而存以慰其母歿以安其父父安母慰以成其爲人子一舉而眾羙具焉斯余所以深有取而謂其有裨於世教可書也書之用爲世勸

○重修周氏宗譜序

嘉靖辛丑暮春之初周子仲弘氏過余東園之雙淸亭出所修宗譜若干捲辱以示且曰此吾先子光霽翁夙志也先子嘗語文化曰吾先世實家廬江南唐時有垚公者遷於績之虎頭山始爲績人姓其地曰周坑子三長固徙歙之小路口次國居仍周坑三囦徙邑東北鄕之竹裏今胡裏鎭者則自周坑析之而吾西市又析自胡裏者也先是譜嘗一修於宋郡學生守座公再修於元浙西宣慰傑公又再修於國朝國子生惇公修於宋者吾不可得知修於元者惟克詳吾國公所傳已爾而其它不過僅存十一於千百修於國朝者厥世彌逖厥稽彌艱視元所修則又逸其三之二矣吾其能無憾乎今自國朝所修而下以迄於予父自予父以迄於予曁子若孫又累累然數世逮今弗譜則久易迷微易湮蒙易晦雜易瀆睽易攜旁易廢後豈不有同予憾者爾其啚之母忽故玆若譜也成吾先子志也然而未能詳昔之所未詳則欺也願先生正焉予喟然曰孝矣哉仲弘氏之事親也古之言善事親者曰養志孰能之卽能之能之於生前亦寡矣而於其身後猶拳拳焉可不謂尢寡乎且史亡闕文宣尼興嘆譜家史也世之爲譜者率多牽合附會以成書心實知其非也夫心知其非而牽合附會則自欺孰甚焉是不亦郭崇韜拜子儀墓乎周氏之譜間有未詳仲弘氏不欺也昔司馬溫公答劉元城問盡心行已之要而要之不妄語始不妄卽不欺也是知不欺者進徳之基人果能不欺則心可以正身可以修由是而家而國而天下恢恢乎有餘地矣前之作後之啟也今旣不欺若是則嗣今而後有作者亦若是嗣後而遠遠而又遠作者又恆若是將見徳日以崇業日以廣継継繩繩以流光邁烈於周氏之宗謂非自若譜始哉仲弘曰文化不敏敢不敬以詔諸我後之人

○淸明譜序

墓祭非古也按禮經無墓祭之文肇自漢明帝有上陵禮自時厥後漸以成俗蓋以義起者也重本也厚天下之大經也何則先王制禮因人之情而品節之越人情而言禮者非也今夫祖者吾身之所自出不忘其所自出人之情也記曰君子行禮不求變俗又曰先王修其教不易其俗緣人情也是故禮可以義起也昔柳宗元曰近世禮重拜掃每遇寒食田墅道路士女徧滿輿皂庸丐皆得上父母丘墓斯言也不亦具見人情之同然有弗能自已者乎文公家禮附墓祭於時祭忌日之後是不亦順人之情而爲之禮也乎吾先世實重斯禮公置常稔之田若干畝名曰祭田歲輪一人司其入出以供淸明祀事其法先淸明一日每支屬一人相與祀於各祖墓至日則設主羣族人合祀於所輪者正寢儀有恆式物有恆品凡所事有恆約弗如約者有罰祀畢而燕長幼昭穆各以序列貴不得以淩賤富不得以驕貧少不得以戾長此其大歸也吾族人嗣而行之有年矣玆嘉靖癸卯族之人視昔加蕃而厥志弗克以盡齋於是族長老咸曰是宜申之以詔來業乃以命松嗟夫自先王迄於今日人性豈相逖哉而民風之所以弗古若者養之非其道焉耳斯舉也禮以義起所以維族人之心使知千百人之身厥初卽一人之身易曰風行水上渙先王以享帝立廟事不同而理同也爲吾人者誠能修其業而承其志慶弔相交患難相卹貧乏相周其諸庶乎先王崇化道民之遺意若徒以餙文具而已則固無所逃罪於先王而異日亦溪以見先人於地下也可不懼哉是用復之族長老咸曰然俾書以爲序

○永思捲序

永思捲邑處士拙庵程君儼思其母方孺人作也君嘗語余曰吾母方姓諱昌英旌徳之隱龍人年十九歸吾父屏山翁旣歸七年儼生生三年翁見背吾母煢煢孑立餘四十年嘉靖甲午以壽終玆宰木拱矣方吾母失吾父時儼尙在提抱零丁孤苦吾母備嘗之儼弗能記憶所可知者則猶及吾母獨事吾王母二十年昏晨定省𨿽甚寒暑無惰容王母有疾未嘗湏臾去左右藥石非親調弗以進性儉素於紛華盛麗之際無所嗜至人有乞貸家無以應則已否則𨿽資身之物不爲秋毫計惜其治女事尢勤𨿽勞不厭治家人業𨿽煩細條理井然其施於內外戚屬咸盡恩意而不違於禮平居溫溫一言咲不妄人或以橫逆至則奮然義見顏色不苟撓屈族嘗有垂涎吾產者屢饕齰之猶不滿意乃爲飛語以惑當路覬盡吞焉賴孺人指示伸雪曲中繩墨事■﹝衣上十下﹞獲以直垂涎者結舌退去當是時人謂微吾母則儼且弗克有其身矧克有其家以至今日乎言未旣泣灑灑數行下嗟夫孺人其假餘言也乎哉言不言固不足爲孺人有亡也然余聞之先王之治必本之家達於天下而女子言動有史以昭勸戒後世以古爲迂爲政者急吏事而已女子之善旣非世教所獎成其行實亦罕著聞於後是無惑乎願治𨿽勤而民風終有愧於古則孺人之媺節其可使卒無傳也哉欲傳之必托之信天下後世確然無疑者爲之言之而余豈其人也𨿽然使孺人純徳懿行不由餘言少有存則後𨿽有信天下後世無疑者其孰從而言之也使餘言果可以冀信天下後世無疑者從而言之則𨿽以余不佞而言之亦可也此非爲孺人也爲世道也

○黃氏族譜序

黃氏太學生某學生某某羣趍胡子之廬恭持家乘請序首簡因憶予先世大尹士俊府君爲侍禦黃公克敬之甥而予叔予弟又與公之後人某某往來婚姻蓋世戚也則知黃氏者宜莫若胡子可無言乎乃展家乘觀焉則見其綸命之有光也世系之有倫也忠孝節義之有紀也遷徙爵裏生卒歲月婚姻姓氏之必有稽也則作而嘆曰黃氏世家哉文獻足徵矣其有世徳乎嘗讀宋潛溪題劉氏集而深有感矣泰和劉氏當勝國時有諱鍔者裒集宗譜出入自隨不一再傳至我明初祖父之名諱有不知之者況其它乎劉氏善爲之前矣而爲之後者則何如也先世之徳斬矣嗟乎黃氏非有世徳何前後之多賢而文史之無缺若此哉可謂羙而盛彰而傳矣𨿽然自今伊始爲黃氏之後者其亦致思於盛傳之故乎夫矜其世家而以鳴之人者惑也念其世徳而以修之已者孝也所謂徳者何也仁也義也自義率祖未有不知敬其宗者自仁率親未有不知收其族者敬宗收族未有不知愛其身者誠若是其於先徳世之矣將見其族愈大而其傳愈遠爲黃氏之後者朂之哉於是某等再拜謝曰命之矣乃請書諸簡首俾與其家乘並傳焉

○贈程君授當陽文學序

程君斗南授當陽文學徽士大夫有惜之者謂斗南醇才奧學豈宜遽就此有幸之者謂甲科例可一再試程君則由文學進取不爲難余聞之皆不謂然夫文學何官也師人也師人也道之大義之重何如哉楊子有言師者模模而範範韓子曰師所以傳道觧惑授業也周子亦曰師道立則善人多善人多而朝廷正天下治三子皆知治體而其言如此不謂大且重哉我聖設官之意於師而卑之秩者欲其與士鄰而知讓以進徳也進己之徳然後可以成人之徳薄之祿者欲其與廉近而知檢以益才也益已之才然後可以達人之才正以其道大而義重也今之官是者厭其秩之卑而不知其道之大鄙於祿之薄而不務其義之重習俗相沿至相視爲泠秩是故惜程君者悲其不能進於前幸之者覬其有所獲於後皆非道也非義也程君蚤年卽知名於南州業庠試先邑士拔業紫陽院試先郡士充貢春官試先天下士且以壁經爲士人師成徳達才以甲科蜚聲如廷瑞饒子道之章子輩皆出其門彼三子之所雲程君已嘗試之矣今之去也將有蘇湖之風爲天下式祛習俗之陋而返之於道義善人必多而朝廷天下是賴吾方喜其學之大行於時也一第之得固程君餘事耳溪足悲覬哉君將之官士大夫欲贈之言有以予說告者遂相請曰是可以贈矣乃次第其說爲序

○林平厓文集序

平厓林公文集十卷文凡九十九篇圖衍四篇先是家遭回祿文多散逸厥弟五厓深懼湮沒無傳乃極力旁搜綴緝頗完嘉靖丁巳公族子豫齋君起家名進士來令吾績奉以自隨公暇輒爲正其訛謬而缺其不可考者繕寫成��申將鋟諸梓屬余敍余因諦觀公集其象說支言洪範補律呂統諸篇所不存者勿論而存者如詩文圖衍等作淵匯弘深卒難測識直欲上追秦漢相與翺翔而機軸天出自成一家言渾渾然罔繊斵削韓柳而下不數也公辛巳進士會今上龍興選入禦史臺直气敢言時輩鮮儷嘗閱公奏疏自掖庭迄於四方一有闕失關於政理見聞所及靡不極意盡言至於奮擊權姦因並指斥當路弗遺餘力蓋亦批龍鱗蹈虎尾數矣人每爲公流汗縮頸而公自持益堅當路者滋不悅公公凡一再乞身俱不允後卒擯外判夷陵遷新諭猶欲更擬他調以快其意公喟然曰是尙可苟祿爲哉卽投幘歸其澹樂道以終其身世謂賈生治安策徒速長沙之行而董子謫於膠西天人三策實基之豈直道難容乃自古已然哉噫嘻當時爲公扼腕者羅峯渭厓數君子堇堇耳此余幸其始而憾其終也𨿽然公往矣其文章行業卓艸動人足以垂範來世以故四方學者咸知尊而信之仰而企之彌遠而彌新而況於其一本者乎乃今豫齋君績學施政令聞燁然所得於公者實多行將畀以臺憲給捨之任執此以往可也立朝風節又寧弗公如哉信乎吾夫子之言曰魯無君子斯焉取斯余不佞味公文慕公行因不揣而僣序其大略後世讀公遺文而論其世然後知余之序是集蓋亦以致仰止之私焉爾

○贈郡守李公入覲序

汲泉先生李公守徽之三年將趨闕下以聽明試其僚交相與憂於堂士君子相與謀於庠校�田夫野老相與奔呼於閭巷之間雜然�聲曰徽之爲郡罷矣徒以一二大賈廢舉都會有殷富之名以故部曹宣察之議賦徽獨視他州爲重頃年來旱潦薦臻土毛不入而軍實徵斂溢出經費外上之期會益急而下之輸將愈艱此其爲時與地果何如也匪公來爲邦伯巡歷諮諏洞察民隱體我皇上軫念元元之意爲之骫曲區貸外以應上之徵而內不至於窮民之力六邑二十萬家轉徙流離不知凡幾室矣其能獲安集如今日哉公玆上計聖天子知公之爲才且賢也進公勞焉舉而顯陟焉吾儕不復得迓公駕矣柰何時承庵胡子得請居裏中聞而羨之曰賢哉先生其所以遺之思者乃若此乎夫士民以不獲良牧爲憂可以觀惠矣僚友以不獲良長吏爲恐可以觀和矣世之長人者惠難也和尢難先生有惠徽之政而同其事者和以濟之必無攺於其政矣政之舉也惠固隨之是先生𨿽去徽而實有不去者存而又何患焉𨿽然棟宇之庇尙有天也席簀之安尙有地也君父之尊天也其親地也覆載萬物者也先生今去我也以見君父也淸問以求民瘼盡言以達民隱將不在玆行乎天施而地生之其視骫曲區貸而思爲之棟宇席簀者徳行之遲速大小果孰愈也是固不能無賴於其去者吾方竊喜之而顧以爲憂乎於是其僚友士民聞之咸欣欣然曰誠若翁言可以緩吏貴矣可以舒民戚矣乃某某則以使來曰吾聞之古者於處與行各有贈也其舉之政也處者不敢不佩也其達之情也不可以爲行者贈乎遂請之以告於先生先生曰吾亦有以思之矣敬聞斯言敢不拜貺乃載之與俱明發北徵

○慶郡伯周公榮獎序

嘉靖辛酉夏四月郡伯海莊周公以迎景王功最當道獎之爲僚吏勸而屬邑張尹敏徳黃尹世顯孫尹光祖張尹檟林尹應雷等相與謁餘言以賀蓋榮公能獲上兼喜有所矜式也竊惟古之人善爲治者恆安民以集事不集事而厲民故曰任事非艱集事惟艱集事非艱處事惟艱苟任其事而弗能集集其事而民之厲皆不可以言善海莊公以名禦史守吾徽甫十月而政以平而訟以淸諸凡民所不便曁所願欲而未獲者皆罷行之殆盡休聲令聞固巳上信而下孚矣乃者景王之就藩也舳艫百里取道東南應天姑孰宣徽池慶諸郡悉所供事力役之調徵泉貨之入出無慮數萬計措置少乖厥獘滋蔓其事可謂重且艱也𨿽各有分職而統理實難其人當道簡以屬公人或爲公難之公慨然曰吾事也旣無慢心亦無難色池慶諸郡瀕江人習操舟徽民山居雅不睹舟檝且相去動餘五百里驅五百餘里之民裹月餘之糧而趍素所未習之役其不至於轉徙流離者幾希是池慶利差役而吾徽利雇役較然章矣公竟其故卽白之部使者行之而忌公者餙其說惑當道聽欲撓公公弗爲動益反復開陳竟如請至於上下供應之需𨿽奉有成議而怙勢舞威乘便徼利者未可一二數所至輒騷然公惟主之以誠接之以禮黜無名縮浮費無謟無瀆一循典常怙勢者知不可奪往往緘口結舌去卒之王事畢集而人罔知勞用罔知費若未始有事然良由公綜理籌度動中繩墨故任事而事集事集而民安上有以紓當道之憂而下有以慰羣民之望可謂善之善者矣其所爲獎之也固宜𨿽然是豈足以盡公哉初公爲禦史時正色立朝不狥時好出按方嶽昭懿塞回妥良銷戾一方聿淸蓋公素勵志於古人之學飬之深而積之厚以故應之咸當左右逢源錯節盤根迎刄而觧異日臨大事決大疑建正大光明之功緒而措斯世於盤石之安皆公所趍辦也玆特一節夫焉能以盡公也哉諸君咸曰然遂書之以賀公並爲天下賀

○大中丞周公榮撫江西序

觀所周公祗命觀風凡三乘憲皆我南服初以侍禦史出按蘇松維時倭寇竊發方隅靡寧公卽無軍旅任而密圖保障民甚賴之屍祝吁天懇畱天子深嘉其賢欲大用之乃且如所請復按一年從民望也及期共擬推爲撫臣卽眞�務議者曰夷禍可憂士風爲大不曰泮宮作而淮夷服乎乃增璽書俾視東南學政考閱再周文教大競則申前議以請而僉都禦史之命下矣公乃考戎實飭海防興學校平賦役率作簡靜旌別嚴明遠人畏威鯨波恬息民得怙特士有師承懋著勛庸愈久而大會江西撫臣員缺廷臣推賢天子簡命以江西文獻𨿽隆法守漸弛姦宄馮阻竊攘矯虔以干王誅亦時有之表率藩臬及諸司長佐淸獘肅紀鋤姦植良非公不可乃擢爲副都禦史移撫其地蓋以答往績啚新功也邸報南來十郡惶駭思欲詣闕懇畱冀得如按蘇之特典胡子曰按臣期年可先期以請且適多事撫臣久任先後期請皆所不敢亦藉之式遏事寧矣若之何能畱之人亦有言千人祝者百祿綏之而況百萬眾之所祈請聖天子之所懋簡乎公行將大用正臺衡而式序有位調元化以翊我聖明年徳並茂惠澤愈周俾我士民弦誦庠序耕鑿田裏歌詠太平無兵甲之擾天下皆被之矣而孰其專之而孰其遺之則公𨿽去亦畱也戚戚然憂離隘矣公之歷試厥有成勞文武吉甫萬邦爲憲保大則頌澤流則思淮西峴山光載圖牒令終永譽爲國純臣斯古今之同情而始終之一道也且公伯氏太僕卿淸節重望布在朝野而冢嗣進士君政治有聲躋華履亨日大以遠教忠嗣憲爲國世臣沨沨乎若王謝焉可謂盛矣

○徽州府誌序

敍曰郡邑志卽古列國史也所以纂言紀事用垂來憲理道之所資貴於考信焉耳矣徽故有志屢續以修紀載漸詳厥亦可覩然而不無遺議難於考信而況續後時事晦而弗彰闕而未葺文獻曷徵焉嘉靖甲子肖山何公由秋官大夫擢守是邦餙�嚴畫持明懸平布慈剖疑植良踣猾而則以�吏執以佐公廉以飬威默以惇徳凡山川鬼神戶口賦役學校風俗勛賢孝義諸屬則旣奠之享之庶之平之興之厚之崇尙而褒揚之矣惟玆志闕未修一郡墜典顧謂寅僚某某曰是尙可以已乎哉乃於是禮致中丞某郡伯某主撰述讎校則邑愽某某而參酌決擇公尢加之意焉道法祖於諸經類例本之史記搜羅放失刊落蕪穢體嚴而事核辭約而義精述作大備卓然成一家之言可以韙邇信遠彰往詔來誠一郡之信史爲百代之明徵矣後之官郡邑而覽圖牒者尙友循良典刑具在藝極以陳教化可興昔禹貢紀州服聲教攸訖春秋載事迹勸懲斯行君子謂是編也實具玆義經國之諸見矣故曰理道之所資也書成公錫教旨命敍萹端某忻覩盛典卽𨿽不文願驥是附乃不敢辭敬書此以復公名某字某山西猗氏縣人起家名進士某其別號云

○贈大邦伯何公序

徽生齒最繁其民眾寡彊弱知愚之相去最遠眾者之暴寡者彊者之陵弱者知者之紿愚者風俗日敝視諸友邦而徽亦最甚守徽者𨿽嘗區分而辯治之未有深懲之者余風未殄識者恆憂之乃嘉靖甲子肖山何公由比部郎擢守吾徽公精敏廉平克部事部中敬憚之聞其來徽之人固已心傾而神仰之矣比至則見其貌矜而莊言寡而理登其堂門肅而靜吏飭而威觀其出入輿從抑損巷市無嘩聲竊獨異之曰信哉其聞之有徵乎移�風俗而使庶民安於田裏其在玆矣公爲郡淸心正已率先有位申明憲典歲時程督令長諸司屬奉行惟謹規著鄕約以勵民爲善而拯其頹風愼選諸博士學徒育之紫陽山齋以興化造士爲已任聽訟務於得情未嘗以聲色惴之斷擊豪彊𨿽有勢不避人亦不敢以勢請湣惻鰥寡賑卹貧乏有不幸罹网釋之惟恐或後吏胥百役惟奉行文書給使令罪之輕重出入用中在心朕兆莫能窺郡中翕然稱神明云是故觀於曹掾及諸屬肅肅如也諸生則瞿瞿如也庶民則融融如也𨿽其豪猾不可化誨亦皆遁迹遠去風俗庶幾一變矣乃又以其餘力修郡史築縣城將使徽之文獻於城垂裕百世視彼孜孜計序遷延歲月者奚翅相什伯焉之幾三年徽人甚宜之惟恐以最陟去詎意當路持論至有謂與徽民不相安者嗟乎民同而情異善者安之不善者則否庸可以例論哉故明明之政行而訿訿之言流矣諺曰剪稊長谷言恩怨異情也又曰勿爲峣峣人將缺焉勿爲皚皚人將污焉言直道難容也是故君子能爲是不能必人之不我非也能爲信不能必人之不我疑也𨿽然論入而召公亦不爲不知公倘賜燕閒詢民疾苦則民之安否固自上辦之而徽民且以張益州望公矣又何尢焉予老不自知戇直蓋嘗以是自信而亦以是信公觀公去畱略無幾微見顏面行李蕭然卽日戒行其所以自信者素矣傳曰義苟無愆何卹乎人言吾欲以告公詩曰萋兮斐兮成是貝錦欲以告夫當路者會公之同寅某公某公黯然惜別屬予文因復之以其所欲言者如此

○龍郡倡和集序

戴子當世負殊資經史之暇輒覃思詩學咀華囓核人多其有得雅與程子士登唐子大雅亦皆以詩鳴者每相陶於倡和間以尋舞雩詠歌之趣一時偉其風而樂趍之者十有八人則又相與結社於潼麓之龍都而並鳴焉識者以謂詩道之升降恆懸諸詩社之廢興信確論矣夫詩之道未可以易言也夭冶者疑於繊麗俚拙者疑於質實慕奇奧則易以誣崇峭拔則易以險務洽愽則易以泛溢而無所歸蓋非鳴於詩之難而善於鳴者之爲難是故以孟之寒苦賈之淸刻溫之麗縟後世猶有不恊乎正音之嘆矧其下者乎乃今觀爾三子者之作或淸而新或爽而逸或博而麗卓然成一家言而奮起於風聲之所及者亦皆出自機軸恥蹈故常纚纚然可誦而可賞則所以鳴於龍都固善矣然詩之焉詩抑豈盡於如斯已耶尙冀愼啚厥難因其所巳善而益善其所未善拓龍都之華致追舞雩之遺響以無忝肇興社於今日則某也贅言於玆亦可以借口矣庸書之以俟

○孔靈汪氏家規序

家之有規何昉乎其殆起於世教之衰上之不能維其下而下以自維也乎三代疊興皆有制以維乎民而莫備於成周井田以聯之學校以教之比閭族黨以同其俗月書歲考以紏其弗率夫教者當是時家無殊俗鄕無盭民比屋雍睦宛若家人骨肉然凡以維民之具周且詳也家規庸何施世遠教衰大道旣隱人自爲心家自爲俗憂喜弗相知休戚弗相關甚者一本同气亦漠然如秦越人相視意向少戾輒梃杖操戈無怍色豈天之降才爾殊耶維民失其具焉耳是故有世道之憂者不能不思所以維持防範之以洲厥後也徽之汪系出於成周後而在吾績孔靈者疇人益蕃殆弗克相名嘉靖平度守閒仙公遵懼其無以維之也乃與其從子保寧倅惠泉君鯨巴州倅七墩君遠曁諸庠士爰輯家規若干帙爲訓首之以天子孝敬之諭次之以乃祖禮樂之規孝弟之實又旁采諸家之嘉言格行而總括其目曰崇道義曰勤職業曰修禮物條分例列詞嚴義正誠若規矩設而爲方圓取則焉較之司馬公呂氏顏氏諸家訓格之言要之爲法則甚密爲慮則甚遠其歸等耳汪氏若子及孫世憑守而服行之則賢者知者超然日進於髙明而愚不肖者亦得以不昧於其所趨而寡過扶先王之教於衰墜之餘以爲行遠升髙之一助豈不偉哉𨿽然規其家非難而規其身爲難規其身非難而規其心爲難故曰欲齊其家先修其身欲修其身先正其心心苟弗能規而失其正吾見道義之崇也髙者過於矯激卑者淪於鄕願非吾之所謂崇矣職業之勤也啇農騖於貨利問學苦於占﹖﹖畢非吾之所謂勤矣禮物之修也掇春華而忘秋實沃枝葉而揠本根而禮物之修又不知其何如矣能無圯於其族也乎能無負於作者之志乎汪氏代有聞人規心之學當必有講之於前者誠能紹眀之以先正其心則於家規舉而行之何有推之上焉規其君以成篤棐之功下焉規其民以革奇僻之俗遠焉規乎天地以收參贊之業咸於是乎在豈特可施之一家一族已哉守約而施博厚積而薄發以廣此規之義以無愧於成周之裔吾於斯不能無厚望云

○中正坊程氏族譜序

世固有相湏爲用克永世而復惇龎者惟宗法與譜系耳立宗所以統親而族不散講譜所以明世而族不忘譜以稽宗宗以會譜則人倫正而孝弟興天下藹然同風矣自宗法廢而弗行世之所甚重者譜牒也楊子云援左氏以爲食我之後杜正倫以城南之族不與譜通至鑿其渠古之人入仕則有家狀出奔則賫家乘要皆不忘其所自出以明吾一本之義焉爾徽之程固望族也其子姓蕃且賢則世忠一派號稱尢盛吾績中正坊者實本自世忠故於家譜一事若彥亨積慶克勤愈大諸公率屢世修之不輟其本支之遠似續之明固已班班可睹久其後將益蕃此今譜之修又有不容已者愈大之嗣某以尊祖睦族爲心以繼序揚烈爲孝乃按全譜而修輯之成編屬余序其端余諦觀之斯譜也取證舊藏以傳信也不從刪本以存疑也有外紀以系遠尊尊也有內紀以統同親親也然則斯譜誠實錄矣噫余竊又有說焉忠孝一理也身親一气也世未聞不孝於其親而能忠於其君者也亦未聞不敬其身而能孝於親者也爲程氏後者母徒挾斯譜以號於人曰我世忠程氏也我世忠程氏也尙思各敬其身以無忝前聞則謂之曰世忠其誰曰不然

○壽程母方孺人六十序

人有言曰萬乎天者萬乎人萬乎人者一乎天萬乎天而萬乎人萬之所以爲萬也萬乎人而一乎天萬之所以爲一也夫壽夭富貴貧賤康寧患難天之所以萬乎人也聿修厥徳以俟天使壽而無夭富貴而無貧賤康寧而無患難人之所以一乎天也是道也吾徒類能言之而身焉者寡母氏之黨有女士焉其庶幾乎女士方姓歸於程餘四十稔程自女士入舅姑之顏面無不愉懌僕婢之供事無事叱箠歲之積贏倍他日鄰之東西室無有凍餓徙死者而又惇渾沈厚善自韞藉人視之退然若無能焉人皆韙女士能於婦余獨深取其貞堅之操有以植天柱而固地維方女士失所天也年且少子且幼恆情處此大有弗堪者矣而女士益矢志婦節以葆育幼孤俾有成立制家政種種若剖竹然無畱鋒芒才丈夫莫及或以他意幾風之女士曰制於天者命制於人者義吾知有義命而已不知其它貞聲懿行孚聞遐邇爲父母者以詔其女爲夫者以勑其妻爲女爲妻者亦莫不以砥其身咸女士是式於戲仁也者人之心也人所以異於禽獸以其有是心也臣而忠子而孝婦而貞皆不失乎人之心者也孔子曰仁者壽是宜女士六十而康如未艾者夫壽康寧人之所深頗有甚於富貴而不可必得女士何得於天者厚耶𨿽女士不自知也一乎天而已詩曰其徳不爽壽考不忘敢以爲壽筵頌

○汪氏宗譜序

史曰國乘譜曰家乘乘也者載也史以載一國譜以載一家𨿽所載有小大然而表迹論世昭往詒來其爲事則一而已績士人汪子必東多讀書好古作爲文詞不狥時好蓋穎異有志趣者今年春予以內艱居東園必東亟來往一日出所修家譜屬予序予惟古者因生以錫姓胙之土而命之氏族則以氏之所聚而已然族無不同之氏而氏有不同之族不有以譜之將奚所於考漢興承秦火之後司馬遷約世本而修史記因周譜以明世家乃人始知姓氏所自出唐之衰譜學復廢𨿽士大夫亦往往忽焉而不之講甚者賈昏以媒利織罪而鑿非因陋就誣良可醜也予宗之譜修自先世需樂公迄予筮仕時未登名字者過半事若在我恆有慚徳爰周旋數稔始就前志今必東方業舉以羣進取卽汲汲於譜其族可謂能知所重哉𨿽然譜非止於紀名諱別氏族已也蓋將追其身之所自出而萃其族之所由分族而弗譜則渙莫由以萃莫由以萃則莫由以親秦人視越人肥瘠爾矣忘所自出孰甚焉是故人易世疏靖節以厥初爲念服盡情盡老泉以塗人爲悲若必東可不謂能追其所自出與渙其萃已傳曰敬宗收族必東爲近之予滋有取於斯譜也序奚其辭必東名若水字必東世家績之東市

○大忠錄序

予暇誦革朝遺忠錄曁遜國臣記諸紀載曰嗟乎諸君子之於靖難諸臣非有膚肺之親必竭志意競競爲之搜錄靡遺豈非忠義之腹揭日月薄風雲系人心不能己巳者乎矧居其鄕而桒梓是仰又矧埒之後嗣支气至云切哉程子公濟以大忠錄屬予彼蓋以其後嗣謂予非居其鄕耶蓋國有气有命果毅拆衝之士謂非國之气乎而仗節死義之臣則國之命矣聖王禦極必植乎直言敢諫之臣蓋以豫飬乎仗節死義之臣又非乎成祖文皇帝奉天靖難諸臣可勿死矣而諸臣則有死無二其爲太祖髙皇帝死乎文皇帝蓋太祖之穆也諸臣又曷爲太祖死乎諸臣蓋各死其心也予不敢謂諸臣爲死國之臣其諸死心之臣乎蓋心也者天地之所植以爲生人之紀一息弗觧者也文皇帝曰彼食其祿自盡其心耳其諒諸臣之心乎遼府長史程公通予之鄕先哲也金川不守建文遜位公以前上防禦北平疏遂械以死錄其家傷哉痛乎予與其族子進士靜夫省進士仁夫同席研每談及長史公永甞不扼腕慷慨幾於泣下蓋傷紀綱之譛云公讀書時卽以貞白名其齋蓋其志固卓然弗撓矣哉又豈以一紀网之譛爲公生死地乎捐身足以任道割頸足以任國蓋仁人志士之所以耿於自立視生死爲梗耳微哉瑣乎利害之介也曷足以易其所植哉髙皇帝嘉其孝文皇帝成其忠公之所立於天地之紀超哉迥乎其人倫之表哉予閱程宗伯譜以河南程氏遷自歙之篁墩則公之忠孝其得於二程夫子所爲定性遺矩哉蘭槐之根不芷九苞之雛弗烏諒哉不佞事世宗皇帝論憸臣欲從公地下游賴世宗皇帝全其生獲授數言於大忠之錄曠矣哉予之遘乎嗟乎人孰不死惟公之死關之國家關之天地關之千萬禩故予不幸公之生而惟幸公之死

○休寧茗洲吳氏族譜序

海陽吳生瑞谷持其先君竹溪隱君家譜踵余門請敍於簡端余惟郡之姓吳冣著而吳在海陽�之四五又著海陽之南則宗唐左臺公在西則宗賢節吳嫗程氏二派相望而龍江爲嫗祖居茗洲族裔所自出者歷宋元入明凡廿六世而爲竹溪隱君年弱冠日惟編輯譜諜歲與龍江諸族爲要會帥諸族建宗祠於龍江道院亦已勤矣祠未立而隱君告逝年堇三十有九生卒所論著頗廣隱君歿時瑞谷方齓齒以是諸書散軼惟此譜存蓋瑞谷日夕與俱襲而藏之篋者淂不漫失今閱是譜爲目十有五爲卷十二有凡有理不渙不並足以傳者今年郡使君何公方有事郡誌采勛賢隱逸諸君子生平行實著爲列傳而中丞汪公太守洪公及愽士文學以隱君之行奏於郡使君是可靖囂軌競爲謠俗助勸則隱君之譜不徒徵於言是能躬行以普於郡國蓋自其身始也不爲信譜也哉國初趙東山公子常曾論茗洲吳氏譜以吳氏之後必大今二百年卽文獻不絕未有大顯於時然水木之源本畜之久則發之扶疏而大始出而歷混混以漸放之四海肆其浩瀚矣隱君砥礪力行身困而促其年是本之蓄源之積愈益厚固矣又何遠大之不可至也乎瑞谷懷東序之祕寶大有材名足以棟明堂而澤寰宇季子之文雅而大吳氏之族於此乎在則不佞之言不爲無據也郡故萬山多舊家遠冑以譜諜核實爲務余告老於家有事族譜於我祖容縣令君以下論之而力未逮見瑞谷之文能紹明前人之業餘心所鄕往也遂書之藏於大鄣山中

承庵先生集卷之二終

●承庵先生集卷之三

績溪胡松著

記十四篇

◆記十四篇

績溪縣重建鐘樓記

梅磵艸堂記

恩壽堂記

蓼莪館記

東溪漁隱記

淸明祭田記

怡老樓記

樂稼軒記

績溪縣文峯書院記

重修翚嶺路記

績溪縣建城記

商山吳氏修復祠墓記

遵義坊胡氏家廟記

乳溪道院記

○績溪縣重建鐘樓記

夫樓以鐘名蓋所以棲鐘以警昏昕其令挈壼氏掌之今自京師達於天下𨿽僻州下邑未有能廢焉者我績溪鐘樓舊在邑治之東天王禪寺厥自洪武己巳邑矦周君舟寔並﹖﹖之玆惟久矣正徳間樓圯且廢爲令者不知凡幾人恬莫知繕理嘉靖癸未茂名李矦汝司令玆土率治封內以法度越明年民用咸安顧瞻斯樓喟然太息乃召市民方正等於庭謀理新之民歡應如響於是丰者以財壯者以力慧者以猷惟我矦之役相厥舊址隘且僻不足攺爲庸徙而西數步厥位惟中負陰而面陽輦土壘石爲臺髙十有四尺從二十五尺衡視從倍之上爲層樓五楹周以闌檻下洞門﹖爲之以通來往靡督靡期役者自勸堅壯瑰偉悉逾於昔至於故鐘弗稱則又庀徒範金新而棲之邦人士女攺視易聽經始於歲之正月甲戍迄三月丙寅而落成某等胥與謀曰役惟巨矣用惟艱矣我矦之功之徳弗可以無紀矣又曰弗之石弗永也曷碑之哉已而過雙淸胡子之廬而請曰曷記之哉弗之文弗傳也先生土人也文是業其曷以辭雙淸子辭不獲乃於是言於眾曰凡天地之間物各有數廢興成圯相尋若環方斯樓之圯而幾廢也風雨之所激射孤鼠之所竄穴庸詎知有今日哉夫惟其廢興成圯之相尋則夫嗣今而後後而遠吾又烏知斯樓之不朽也矦之徳在爾心爾沒在爾子孫功業在一邑炳然燁然彌遠而彌光斯樓特其振圯起廢之一節然則危之所以不朽於吾績者固自有足恃者存而斯樓不與也𨿽然觀人之政有於其細而徵其大者則夫斯樓之作不可以徵矦之政矣乎僉曰先先生言是也遂書之以紀歲月

○梅磵艸堂記

嘉靖丙戍五月五日方君定之梅磵艸堂成屬承庵胡松爲記君松之母之弟也不敢以不文辭記曰梅磵距縣治東北七十里許介萬山之中山尾禦無間斷厥途所經或逆阪如緣絙或垂崖如一發或側徑懸出於不測之溪上皆石芒峭發戒然後可置步而所謂竹嶺者其尢也度嶺逶迆數里有地焉稍平以衍野梅數本偃蹇非近時物川帶之石突露其間如虎蹲如人峙水行其罅飲之齒水寒沁骨髓觸毛孔以出四顧之山筆卓鬣鬣若城然是爲梅磵昔人嘗拓其阜之土而田之後病於旱以廢正徳間人始售是於君君亦嘉其山水貿之日與其同好者遊遊或席艸而坐傾觴而醉有所得輒詩之時出驚人語一日謂二子守仁從仁曰是果可以棄土目之邪吾不特爲遊適計矣吾營之吾足以自老矣又曰某之土可以田其辟之某之土可以池其鑿之二子者亦銳然邁往卽揆時僦工經始於乙酉八月一日�棘荊畚糞壤鏟厥隆實厥窪凡十閱月而得田六十餘畝鑿其可池者爲之池方廣盈十畝深可三丈餘野流羣趍�乎汪洋釁厥堤而扃以木伺其旱潦時其閉縱於是乎暵魃弗能爲之災而田無不秋憂矣卽磵之北隙地輦客土亢爽之結茅以自休命曰梅磵艸堂堂之前有池不能一畝魚鱉汨汨神人某其外樹晻暖蓊然以深面九龍峯儼若相拱而山云洞覆盆太石諸巖環左右可一瞬得之咸若爲吾設者君樂甚以謂松曰斯眞可以舒憂隘而娛窮獨也斯眞足以老吾生也盍爲吾記於戲梅磵之地久矣其旣田而廢廢而復田也𨿽曰人事何莫而非數也哉方其爲田於昔也則曷知其有後之廢也而況乎復田之於今耶上之人售是於君誠見其弗可以田也而君貿而有之抑豈利其能復之田而貿之邪君嘗言首事時有惡石當去羣伐之石裂欲墮而莫覺也君感宵夢亟呼之出出卽石﹖矣然磒矣獲脫非命充數十人夫其售之數也其貿而復田之亦數也其脫數十人於非命又數而奇焉者也吾於是幸斯磵之有遭凡天下事遭其幾爲難遭之而又難也含君旣幸遭其所難遭又幸夫二子者克承厥志而事其事得卒集其所尢難皆可喜無憾也惟其欲不隳廢於後之人未可必也故屬予記記之其特以著其成而已乎哉

○恩壽堂記

嘉靖壬午夏今皇帝追王先王覃恩寓內凡年八十以上者冠服之裏中處士黃翁寔與玆典余方歸自齊魯翁之子鐘偕厥弟鑾揖予於雙淸艸堂合辭言曰吾兄弟辱先生知家大人質行亦先生習於耳目者家大人年躋八旬被恩詔月維仲冬乃其始度而東溪之堂成不圖若是乎其相遭也吾欲以恩壽名其堂願先生記之爲吾翁壽時余苦痰熱厭硯筆不果爲明年翁捐養鐘鑾哭踰禮一日輟哭過而請焉如初且曰是固吾先大人意也泣酒酒數行下噫乎予何能記斯堂哉而君顧屬筆於余拳拳若是也余聞之古之君子不戚戚於不獲其壽而惟戚戚於不能壽其壽不汲汲於覬其恩而惟汲汲於能榮其恩故孔曰仁者壽孟曰仁則榮𨿽未必盡然要之必仁而壽者而後人壽之而後爲能壽其壽也仁而榮者而後人榮之而後爲能榮其恩也夫仁也者人也世固有人其身不人其心者是之謂罔罔之生生之死也君子不謂之生也而可以壽言乎如是而﹖國之恩則謂之竊竊則忝忝則罪莫尙焉若之何其榮之能翁志定而气閒外溫而內肅卽之也蔚如彪如若可掬也而弗可窮也掃車﹖﹖東溪之濱酣觴詠詩爇香瀹茗日習野意爲常不屑屑塵想與厥兄貳尹伯璣公相長大無間言遐邇歸其孝友且平生好施與若脫屣然故𨿽以貲雄於鄕而恆急厥病勇厥義弗以厲人驕人而必以利人人鹹徳之翁心事大都類此豈非所謂用力於仁者邪其享有今日之壽非幸也宜也人亦孰不宜之宜則沐是恩也宜吾見仰無愧俯無怍焉榮甚矣亦孰不榮之噫嘻能壽其壽能榮其恩吾於翁誠無間然矣今翁已世而翁之名猶耿耿在人乃君子又知翁之壽不惟其身惟其身後之名之壽殆將與東溪相不朽名也榮也是翁固有以基無窮之壽於其名而榮隨之豈徒今日之壽之恩已哉鐘鑾念食久拭涕謝曰斯可以追壽吾翁矣斯可以記吾翁恩壽之堂矣余曰以而翁斯壽斯恩而名斯堂斯稱情焉矣於是乎書

○蓼莪館記

承庵子讀詩至小雅之蓼莪未嘗不淒然悲戚然感也曰嗟乎孝思豈易慰哉劬勞顧復恩同昊天銜卹靡至罔極難酬蓋傷勞役而養弗逮云是故虞舜終慕周文三朝明發有懷永言維則而後怙恃之思於斯少慰迨夫黃泉重盟耰鋤徳色孝道之不明於天下久矣蓼莪之什其誰念之惟我舅氏立館墓側扁曰蓼莪或過而問之曰蓼莪者詩人剌幽王弗輯其眾云然也方今聖明在上老安少懷子溪以蓼莪爲舅泣言曰先君子之不祿也母葛孺人年僅二十有五不肖孤曁弟節伶仃孱弱王父母且垂白在堂藉孺人躬紡績親井臼撫育孤輩幸以成立王父母亦安其孝養獲終天年弘治之季孺人老矣栢舟之操外內無間言時郡守幸庵彭公以崇化善俗爲首務嘉孺人事大書節孝顏吾廬而復爲之記嘉靖甲午孺人以壽終丙申十月二日合先君子葬於曹渡之原公復不遠數千里銘其墓焉噫幸庵公忘勢勵俗之盛心誠無愧古人而其言詎可或遺也邪玆欲壽其記若銘子館俾吾父母之名托以不朽而弟節已卽世矣其責顧不在我耶館題蓼莪傷吾親之亡非謂尙存而莫飬也或又曰王裒稱孝矣門人受業者至廢蓼莪而弗講子今題之不諱抑又何也舅泣而無言於是其甥某進而對曰情切則易觸事遠則當追蓼莪之廢哀不忍也題之者示不忘也裒與舅也異取蓼莪而同歸於孝思耳舅﹖﹖弋然曰甥言得之矣曷記諸舅方姓諱正字定之館成於某年某月某日屋凡若干﹖﹖盈某某節子也先孺人卒守仁從仁正子也鉞金正孫也銳鋐節孫也皆有勞於斯館者法得備書

○東溪漁隱記

世之稱漁也者與樵者牧者囲者並均之爲自食其力者歟然世有傭樵傭牧傭耕而無傭漁何以故惟其無傭於人則可以自有其身而人莫能與故超曠樂澹之士往往於是托而逃焉有以哉績處士黃翁徳器居邇東溪自號曰東溪漁隱人稱之亦曰漁隱翁翁坦易無外餙而於善善惡惡之際獨嚴見人之善若已有之恐恐然惟懼其弗聞於世至於人之有不善者則必循誘之告戒之而弗獲焉輒面頸發赤不少容居閒芒鞋煙艇徜徉於東溪之濱以尋詹何任公之樂方其寓形於一釣也悠然而天光湛然而云影神怡興逸身也偕忘殆庶幾以一身爲物以萬物爲我不知宇宙之爲大而蠛蠓之爲細淸明之爲常而冥晦之爲變者矣夫豈富貴窮達榮辱得喪能以棲其情移其志哉或曰古之人托於漁者若舜之雷澤尙父之渭濱嚴光之富春可數也然舜受堯禪而君四海尙父以周伐啇爲萬乘師皆畏天命憫人窮而隱不終惟嚴光不事光武其意固自有在先儒論之詳矣今吾子幸遭至治之世尊賢樂善化理修明巖壑之士其誰不彈冠相慶以圖自效而乃棲遲東溪傲晲時俗欲以踵嚴之爲得無不可乎翁顧笑曰吾溪有於是吾誠見夫世之漁於名者又誠見夫世之漁於利者方其雞鳴而起孳孳焉以求夫名與利而得之其輿馬服食非不足以炫耀裏閭其聲勢貨力非不足以搖動官府然利於已必害於人丰於名恆歉於實吾懼焉不敢效也今漁於東溪朝而往暮而歸名無與爭利無與競故吾心安焉若曰附麗古人則吾豈敢君子曰翁其古之所謂自好者歟卽其言以求其心其知道者歟世有貪昧無恥自失其身而歖歖然以爲得志者聞翁之風亦可以少廖矣翁名鎬徳器其字號東溪漁隱一號梅莊

○淸明祭田記

嘗聞諸傳有曰治人之道莫急於禮禮有五經莫重於祭祭也者所以追養継孝也嗟乎祭之爲物大矣哉是故古先聖王制禮訓俗而於祭尢拳拳焉何也天子至尊也而曰躬耕南郊以共齊盛諸侯峻秩也而曰躬耕東郊亦以共齊盛卿以下有圭田曰圭田無徵又曰士有田則祭無田則薦凡此之類不一再而止皆所以明祭之不可不重焉耳重祭所以重祖也祭之爲物大矣哉或曰是則然矣然而人各有祖祖各有祭若今之淸明祭田曷以弗見於經曰記不云乎禮𨿽先王未之有可以義起夫自天子公侯卿大夫士以至於庶人其爲分𨿽殊要其尊祖之心等耳田者齊盛之所自出淸明祭田殆亦放古身致誠信之遺意豈非所謂恊諸義而恊者乎嘉靖乙酉余父屏嶼翁曁余叔潼峯公從弟楠公置常稔之田若干畝名曰祭田歲輪一人司其所入以共淸明祀事凡齊盛犧牲�於是乎出諸他用卽至急銖釐弗得與焉示其設之專也行之十有六年爲嘉靖辛丑翁命松曰祭田宜有記以詔後世曷圖諸夫祭有田矣設亦專矣祀事孔嚴禮斯舉矣而翁曰宜有記記之將何如曰設之固不可以不專而述之尢不可以不善昔李徳俗記平泉莊有曰鬻平泉者非吾子孫以一石一木與人者非佳子弟夫平泉木石不過取適寄玩於一時之具而已曷所關系哉而徳裕之所以垂警於其後者若此今吾祭田之設其輕重豈特平泉木石已乎後之人或修焉或廢焉孝不孝之所由分也嗚呼可不愼歟可不愼歟

○怡老樓記

績有老人好樓居者而名其樓曰怡老人稱之亦曰怡老樓云或曰人之老者備養則怡多賢子孫則怡獲良朋則怡是故二膳旣具常珍日隨居有蒲輪重茵就寢夫是之謂備養養備則無外求無外求則心泰斯不足怡耶謝庭玉樹燕山桂叢八龍爭躍三鳳和鳴夫是之謂多賢子孫多賢子孫則心傔斯亦不足怡耶香山盍簮耆英日集酒後耳熱歌而鳴鳴夫是之謂獲良朋獲良朋則志恊斯亦不足怡耶之三者皆所以怡老也老人寔兼之彼危梯傑閣扶杖而升拾履而下鰓鰓然懼其傾且跌者多矣而顧曰怡焉不怡彼而怡此豈人之情宜爾耶抑若之情獨異於人之情耶老人曰吾聞登髙者眺迥景會者形釋吾嘗憑闌白日則見夫山之蒼崖翠壁嵯峨嶻嶪挾光景而薄星辰與夫溪之平沙漫流微風遠響芙蕖鷗鳬下上而浮沈者皆出乎履舄之下陰陽晦明艸木榮悴縱吾大觀變幻百出吾安往而弗怡也吾𨿽貧而寡交且乏義方之訓然寢食於斯宴會於斯聚族姓於斯則樓之怡我者不旣多乎君子聞之曰嘻暢哉悠悠乎老人其殆知道者乎夫有所待於外而後爲樂者必其內有所不足也無不足於內則必無所待於其外矣老人其足於內者乎因其言以卜其爲人蓋將壁立萬仞極其趣於埃壒之外而凡利勢惡愛毀譽失得寵辱險夷舉不足以動於其中蔓然而孤髙超然而曠邈咲傲乾坤吞吐日月出入煙霞淩厲霜雪馭鶴鳴於長空蹴蜚鳬於碧落踽踽焉洋洋焉初不知天地之爲久遠而海嶽之爲髙深也今乃欲局局然求老人於一樓之間是以形器拘老人矣豈知老人者乎老人咲而不答遂次其語爲記老人程姓名長字道遠朴齋其別號云

○樂稼軒記

績溪之北餘十里有地曰髙梘邑人許翁汝楫田之伐石浚泉以圖樹藝其爲力也孔勤而其入也亦視他壤倍構軒樂稼則自翁曁翁之子貫二世矣乃今貫之子輔偕其弟弼主是軒又從而拓之堂於前曰啟佑以昭世業樓於後曰追遠以祀先人之肇基者亭臺池館艸樹花竹言言而渟渟離離而郁鬰咸以相斯軒之樂也經始於嘉靖戊子十月越明年己丑三月落成或過而問之曰噫稼果可樂乎佃彼甫田驅爾黃犢沐雨櫛風胼手胝足勤動三時始獲斗粟吾聞天下之至勞者莫若農奚樂爲彼牽黃臂蒼風毛雨血上礙鵬霄下窒兔穴逐電穿雲搜霜獵雪斯不足樂歟主人曰荒哉頟頟乎吾樂不在是也又�燕姬趙女粉黛綺羅淸歌宛轉妙舞婆娑華筵竟夕酒旨澠多斯亦不足樂歟主人曰佚哉儚儚乎吾樂不在是也又曰秦權漢戚春申淮陰佩紆夜玉劍鑄秋金出入禁闥奔走朝簮斯亦不足樂歟主人曰豪哉奕奕乎吾樂不在是也然則稼之樂何如主人曰春殖嘉禾有雨滂沱耕之耘之載皷載歌吾於稼也樂其始焉遵彼坑際秋月初季翼翼穰穰有穉有穗吾於稼也樂其成焉耕獲之餘上輸公稅催租吏經歲不扣吾門吾因其贏以自食其力醉臥石巖吟對龍洞日與田夫牧豎控時數節較晴量雨晏晏悠悠初不知松曙金山而煙暝楊溪矣金山楊溪地名黃牛十角沃壤一區吾將遺安於其子孫釋耒耜以易圭璧吾且不屑聲色遊田又何有焉君子聞之曰輔與弼也其聖世之逸民乎志不外慕而卽其所居貽謀以安𨿽更世弗易其業蓋賢而隱於耕者書曰惟土物愛厥心臧心之臧矣樂豈專於稼哉昔龎徳公攜妻子入龍門山棲遲畎畝咲傲泉石囂囂然不復問人間榮辱事識者重其髙致上與巢許並稱樂稼若許氏者非其儔歟非其儔歟作樂稼軒記

○績溪縣文峯書院記

績東梓潼山有文昌祠故址屏峯北峙天馬南翔溪流回抱如不欲去前令東洲李子嘗登之欲爲院以業諸士奪於東陽弗果歷三令得今溫泉李子政旣大行乃暇日以邑慱鶴麓文子石山張子請偕鄭丞瞻李簿儒相之卜日庀材攻位首復厥祠拓祠前地數弓爲堂五楹髙二尋縱如髙衡視縱三之翼以兩廡廡盡爲門如堂之楹而髙殺其四之一又左右爲棲士捨若干楹榜曰文峯書院市廛若田籍之於官資歲入以供繕理備矣溫泉子曰玆道化之基也昔未始有有自今日非偶然曷得金石之文紀成績乃命士某某以書來言狀予聞道之顯者曰文日月星辰經乎天天之文也山川艸木羅乎地地之文也君臣父子夫婦長幼朋友存乎人人之文也天文乖盭失其所以爲天地文裂絕失其所以爲地人文紕繆失其所以爲人是故聖賢仰觀天俯察地近取諸身經緯彌縫炳然爲天下後世大觀以盡文也以文爲文末矣諸士子陟斯山升斯堂朝夕遊焉相與厲文之津闡道之藏徳以周身文以經世父子親君臣義夫婦別長幼序朋友信求盡至文母�文以爲文也則玆山之藉以重多焉而匪直爲觀眺爾矣若乃瀛洲冠步宮錦叨榮回首舊遊自謂山川生色昔人所以爲細也與於斯文云者豈若是已耶作之者之光記之者之光豈若是已耶是役也經始壬辰十月某日越某月而訖工貲出於溫泉鶴麓石山曁前訓導筆峯王子之割俸材貿於山之良而力傭於農之隙咸可書事書之東洲名邦直茂名人溫泉名旦永興人鶴麓名宗顏祁陽人石山名儒徳興人筆峯名惟孝貴陽人許耆輔董厥事者書法例宜附附焉

○重修翚嶺路記

徽環萬山而績爲最重巒沓嶂窅乎不知其所窮西去吧治十里許曰翚嶺綿亙餘二千弓冠蓋之往來啇旅之負挽以達於兩都而適乎諸郡邑者日相屬蓋孔道也然險絕詘曲千盤而百折始陟乎其椒層雲蕩胸而目之所極入於飛鳥之所沒𨿽昔人所稱蜀道之難羊腸之險亦不是過以故車殆馬煩足趼脇息爲之躊躇四顧而嗟苦之蓋自古云然矣屢更良有司咸莫之繕治今年夏郡伯關中段公經而嘆曰玆非王介甫所詠之途哉若是乎其險行者能勿病耶顧謂邑侯曰盍令僧募眾治之侯曰吾志也遂各捐俸金爲倡由是邑之人聞之愯乎若忭倏乎若趍畚鍤具舉工徒畢集實厥坳夷厥垤刓厥兀鏟厥銛自四月戊子始事至九月庚午訖工谽谺峭絕抹摋芟夷練紓砥平曠若驂逵矣騎者輿者負者徒者肩摩踵接日往來如織罔不稱便伊疇之錫哉僉曰翚嶺便安昔未嘗有有之自我公我侯始宜銘貞石以永厥羙以慰邦人崇報之意於是礱石建亭相與踵東園屬余記焉嘗聞道路之政掌達則合方是職修除則野廬是司蓋聖人之治細大畢舉其爲民也周而至若此乃今翚嶺之險行者良苦不知幾何年卒莫或治之而我公我侯獨能睠睠是經是營底有成績其它舉廢興壞可知昔單襄公假道於陳以聘楚謂道茀若塞占其國有大咎武侯治蜀橋梁道路靡不修繕君子以爲幾於先王之政是則道途之治廢詎可目爲細故也哉我公我侯得之矣公精練宜民侯敏勤集事治行總總類有可書玆弗及蓋紀嶺績特詳於嶺雲爾

○績溪縣建城記

徽故於越地自昔有郡城六邑無城邇因倭警城休歙矣余邑尙多未暇嘉靖丙寅春婺忽寇至墟廬舍空藏蓄比邑震動郡大夫平陽何公東序躬險審畫始克底寧乃愴然喟曰假婺有城與民守之奚流毒至是彼因循者宜謂惜民力命之弗保而力之惜乎此其利害相萬較然也我不可更貽戚於後之人於是謀之寅僚白之當道聞於朝而檄城婺又城祁城黟城績績大夫某侯恊然同心衛民是思不遑寧處於時東作方殷且歲惡民饑帑無餘金庾無見糧不城不豫亟城不時爰集鄕大夫士庶羣議於庭漸次圖之匪棘匪紓始以相基継以經費城基初約周九百四十丈有奇方隅環抱爲慮甚悉母毀民廬母夷兆宅城費約可三萬餘金按籍而核之以糧計金以金任地金有斂散責之裏夫官罔敢知地有險易量工區分人咸稱便又城必有門門必有樓厥基髙廣度丈計費不可與任地者例乃於荒之區縮城九分之一取其半以充費門擇有心計數人監理之市材傭工皆於是乎出夏六月甲申侯躬率始事邑中編列之氓攜畚荷鍤咸效子來外方木石之工聞風售技各以類至視表畫界鏟隆實窪支聯節比並力偕作羣然赤日中𨿽勞無怨門四東曰玉鄣南曰華陽西曰望翚北曰屏鎭惟伉惟將是營是餙又爲次門者三以便畊牧樵汲者之出入爲水門四以泄行潦之暴漲而免其沮洳焉備矣是歲夏不雨秋又不雨農民分番漑田傭城公私足力天若默相人無曠工閱四月而事用竣其崇爲丈者二厚半之其根入地凡數尺上磚下石屹如煥如樓櫓翚飛雉堞遒翼風气以密威嚴以增監司過之壯其縣而獎檄至士民樂之靈其城而頌聲作乃胡子蹶然起曰是何侯之城吾績若玆易易耶徽之俗君子好義小人勤力自古云然矧侯以義啟之以身勸之固宜其易若玆也而豈必髙於訾然耶於是邑人思侯功徳不可無紀相與礱石於南城之門樓而屬記於胡子胡子曰此直道也斯民有心君子識之非予其誰宜爲或曰春秋書夏城郎譏不時也乃今六月與玆役豈惟時詘舉贏無亦非時乎曰時有贏詘事有經權昔範希文領浙西歲侵廣興作旣以卹饑因以集事卒之諸路困甚而杭獨晏然識者以謂能權侯𨿽夏月城吾績然工技服力之人仰食於公者日無慮數千計以饑易飽詭溝壑爲袵席歲凶莫能災回視範之於杭蓋千石而一轍也又奚疑焉抑聞之古之所謂保障人和爲最地利次之績之爲績迨於今不知凡幾許年令績者欲城而未能城不知幾許人矣我侯於數月之間而能樹有績以來未樹之業愜前人欲有爲而未能爲之心非得人和何以致此君子謂侯不朽於吾績實兼地利人和而有之後之專城者於玆是考焉豈惟有城且將有人勿替引之績其永永有賴矣宜記之以俟

○商山吳氏修復祠墓記

祠祭之來遠矣墓祭𨿽非古亦禮之以義起者孝思之忱不容己也休啇山吳氏爲吾徽巨姓祠有堂矣歲久而圯焉祖有墓矣時易而迷焉嘉靖戊午乃吳子瀛奉勑歸掃堂圯而復修之墓迷而復獲之不勝喜亦不勝戚也爰造承庵子之廬請文其事以啚不朽曰艱哉吾祖之有祠與墓也幸哉吾族之有譜也按譜宋安撫吳文肅公寔吾百世不遷之顯祖妥靈於寢藏魄於墓亦旣有年矣至吾曾祖若麟等始爲堂而祠之迨嘉靖庚戍叔父育瓊等建樓於堂之後備寢室焉門廡器物尙多缺略歷玆數世堂漸久而將圯墓尙迷而未獲薦祭闊疏展省無所瀛聞之士不及玆四者不裘不葛蓋念祖之至而傷之也其何爲情哉亟圖歸與諸兄某等議之命瀛董其事蕆工庀材易故創新繪而堂室峻而垣墉器物奚貯東西爲廡五楹子姓奚敍前爲楹亦如之樹坊於門而祠翼翼甃街於坊而道坦坦不數月而祠堂之制略備矣載循譜牒走山谷至止於績之趙干求志先塋得族之彥者指焉丘壠幸無恙綿世荒迷一朝發朗意願甫畢立碑繚垣封植有加祠墓兩新形神如在庶幾成禮會我族人置祭田具祭器以六世祖怡軒公所遺得租二百入之祠用釐歲事薦享奠掃儀品有常不黷不怠不侈不隘蓋經營於百年而僅成於今日何其艱也又何其幸也嗚嘻夫人孰不有報本反始之思哉其成之之難若此以族眾情渙也萃而格之其道何繇不佞於今日誌之譜矣矢之約矣猶懼夫不足以諭我族人而不免於前之獘也敢敬告於大君子祈以訓詞貞諸瑉石揭之堂廡旣祭而宴歲時覽觀必有以啟發其良心者承庵子曰吳子之言備矣予更何所言哉聞之語曰不肖者廢之賢者興之登斯堂也孰不願爲賢不願爲不肖乎乃次第其語爲之記旣以嘉吳子之能賢且以詔吳氏之後之思賢也

○遵義坊胡氏家廟記

隆慶二年春三月望日胡氏新作家廟成作者裔孫工部尙書松也松少侍先大父贈參政公遊公指示遵義之地而謂曰吾將治祠事於斯今老矣汝其成吾志夫予故吳興人也趙宋時始遷於績蓋三百年矣吾祖嘗樹功名於國之初後當有嗣而興者必若也孺子勉哉後松徼福於先人歷官內外登六卿可謂顯融矣而族姓益繁妥靈萃渙維祠爲稱安敢倍先公之訓而忘祖考之徳乎於是卽其地建堂三楹前楹如堂之數而樓其上夾以兩廂周垣相繚扄鑰維謹則告舉宗門以內皆得立主立主以始遷淸府君爲祖而桂林知事子原府君容縣知縣士俊府君而下各以昭穆祔焉裳衣祭器藏於夾室而樓則貯所得誥勑於上以示尊也旣成事乃祭告焉籩豆靜嘉鐘皷在陳濟濟添添僾然愾然若聞若見族之人始或道塗聚而時假左瞻右顧本源之念勃然以興則斯祠也崇對越聯戚疏廣孝愛則其系也不旣大矣乎祭畢而燕松乃作而告之曰我叔我侄若子若孫咸在於是竊聞之古之制禮者以宗廟爲先垂世作程具於載籍者炳如也漢以還祀無定制諸侯卿大夫率未有廟以饗其先者矧其下焉者乎禮之廢也久矣而欲風俗之厚道化之洽也難矣哉我成祖文皇帝頒朱子家禮於天下以嘉惠臣工而天下始得以廟祭然朱子易廟爲祠使事力可通而易行松官二品以今制得稱家廟禮也然而斯廟之立也祔宗祊之再興仰前修之不易爲子孫者士而致用則爲良臣不必其尊顯也畊而隱處則爲善士不必其千鐘也啇而續匱則爲廉賈不必其巨萬也斯無忝於先人而所以亢吾宗者不益盛哉詩曰無念爾祖聿修厥徳此之謂也𨿽然族益蕃矣能無懼乎或者羠羯其心窫窳其行假義以啚私挾姦而濟欲如余之所慮者乎斯先人之所羞而吾族之巨蠧也然同源分流昔賢所嘅葛藟之剌詩人傷焉念玆厥初眷焉躊躇以是告之其可免乎詩曰豈無他人不如我同姓凡我子孫朂哉念哉則胡氏之澤未艾也於是族人咸曰公之斯舉獲三善矣維我先皇以禮迪民之意邃哉懇矣而公能起廢以爲功安知不有甄聖化而感發瞻盛事而興起者乎夫是之謂遵王制我胡氏自遷以來非一世矣而廟貌弗治肹饗無所而參政公始命克成之夫是之謂崇孝思胤系蕃昌親情俱盡禮服遂悠今則弗慶之節有所據而行親疏之屬有所持而萃孝敬之風益以隆矣夫是之謂惇睦族所謂一舉而三善具焉者也公其記之鑱之麓牲之碑以告我後之人俾勿壞

○乳溪道院記

乳溪道院者胡君瑭之所重建也院舊在乳溪瑭十二世祖慶雲公營壽藏於洪富山中因立院俾世祀焉元季毀於兵餘二百年矣頹陊荒莽莫之能葺過者慨焉瑭乃嘆曰昔我先君敬庵公追念先烈欲恢舊規而未果甞以屬余余安敢不継其志遂於屏山之麓﹝下有逸文﹞

承庵先生卷之三終

●承庵先生卷之四

新安績溪胡松著

記

墓志銘

雜著七篇

◆記

逸題

○逸題

﹝前有逸文﹞喪祭弗執禮者咸惴惴焉恐公之知也與兄文貫公弟文安公自提挈至白首無逆應弘治庚申貢入太學大司成王公玙器重之接以殊禮卒業歸築室東溪弟子日進相與講求天人之奧後學賴之至今性坦易獨嚴於惡惡邑嘗有不職宰厲民�趍公數宰公曰非大夫弗義諱民惡弗仁吾當有以處此矣明日特飲宰�第冀獲所言適宰酣自吒政羙公因從容及其不法數事宰忿甚公貌益恭而言不詘宰愧且憚遂爲攺其不法者正徳癸酉上銓部授判信陽初至會信陽虛守位政柄於公時流賊壓境公百計北之士民逋�者招復之凡城郭室廬壞於賊者次第修葺之民不知勞而上下各定所止無何信陽大饑公卽以發廩請於撫民僉憲寗公何寗謂事當上聞公曰如俟上聞往復當餘月民殍盡矣罪寧在判判曷忍民請益堅寗乃爲發所全活甚眾諸當路深加獎與公自視歃然益畱心民事先是信陽民頗頑而無禮公與約束民賴以和諸鄕曲多豪家恃彊橫不服役也公召父老與之言君子野人之分上下之義使布告諸丘裏豪家於是諸豪家咸服役來恐後帖帖矣民間嘗病衛卒之橫訴予公公罪其尢者數人因欲論斥其主將時主將有禦盜功驕恣莫與抗獨爲公沮境內肅然噫公爲政不眩皦皦名而名莫公先視彼獨事聲色鞭笞間者何如也天奪之速弗終遠業惜哉信陽士民空巷奔號若喪父母見公捨徒壁立爭出所有爲公殯公之子龍等哭曰率民錢爲殯恐傷先公仁其曷以妥先公靈力郤之僉憲雅淸白公禮殯而送之歸玆卜以某年某月某日葬本縣學宮旁先塋之次公卒之年爲正徳甲戍十二月一日距其生景泰甲戌十一月五日享年六十有一配孺人唐生男三孟曰龍仲曰夔精醫道季曰甫得公所學造詣未量女一壻曰某孫男三某某某孫女三長適今丙戌進士汪仲成余尙幼諸子謂襄事有期乃含哀踵東園屬予狀公且曰必得君言後世知有吾父庶幾申吾之情嗚呼公也足以不朽也已傳不傳固不系於予言而其所以能不朽而傳者歷歷在人耳目則安得而勿言也言於予者予公之從甥也適家食也匪優於言而言也重違諸子請也謹狀

◆墓志銘

明故致仕兵部左侍郎兼都察院右副都禦史贈工部尙書寒泉潘公墓志

○明故致仕兵部左侍郎兼都察院右副都禦史贈工部尙書寒泉潘公墓志

嘉靖己酉八月資治尹正議大夫兵部左侍郎兼都察院右副都禦史潘公卒於家得年七十有四明年訃聞贈工部尙書錫以葬祭葬於郡北飛布山麓又十四年其子庠生絲奉其所爲行實與雙溪鄭大參狀問銘於予跽而泣以請其詞甚哀旣不忍辭而予與公生同鄕官同朝亦不爲不知公又不容辭乃按狀與行實質以予所知者爲之志志曰公姓潘氏名旦字希周號石泉謝政歸托心遵晦更號寒泉云公少卽知勵志躬行之學事親誠孝爲郡諸生守嚴約宿郡齋公上書陳情求歸省守大奇之果舉進士異等歷郎署郡守藩臬多偉政守邵武時裁抑巨璫不得黷貨牟民利持憲浙中會同官污蔑良吏公以法抗之𨿽危言不爲動卒戢貪以彰明已凜凜具大臣風節矣後擢鄖陽巡撫南少宰北少司寇尋有提督兩廣軍務之命時交人簒其君貢獻不通議將用師乃命廷臣推擇諸臣中才望尢異者俾提督兩廣僉議歸公乃擢公且有亟往之旨而交南兵事則特起右都禦史毛公伯溫往柄之公以萬里用師勞中國以事遠夷恐非完計時毛公尙在制道經其裏告之曰莫氏簒國聞其故王子孫尙有據國之半而爭之者天子震怒彼聞之必懼懼必修貢因而綏之此因惠以爲威公親喪未旣天子以孝治天下當不急公服闋然後應詔於時交人當有求貢者矣因以上聞此因孝以爲忠尊國體以安民生計無出此毛公不悅不合而去公至廣踰時交人果已遣使相望有司因其簒亂未敢以聞公遂上疏以爲夷狄之國本無人倫莫黎俱以簒得國先朝之於黎利旣聽其修貢而封之矣今於莫氏宜亦無阻之以兵遠人來王而中國尊安此古帝王我祖宗之於夷狄治以不治之法也疏入不報當國者先是爲宗伯將入相人禮之有加公時爲少司寇獨如宗伯禮禮之宗伯私請至再公復拒之因銜公未幾毛公條陳安南事謂兩廣重任公才非所宜遂有詔還公南京佐理部事公毅然求退或謂公宜遲數月以俟滿考例可獲恩錫公曰道旣不合可苟祿乎遂致政歸公𨿽以議安南不合去然朝廷卒受其欵而封之於公之議未有能易之者夫計事於萬里之外而收功於數年之後可謂知明而慮遠矣而況兩廣猺獞畏威懷恩鄖陽寇盜潛伏遠遁質文武之爲憲而謀猷之克壯者也乃謂公才非所宜豈不所謂娥眉胎妬才羙秧毀者歟公歸構居郡城宗姻故舊子弟貧無依者輒貲賙之以故家漸以不足人謂公官階九卿祿入三品而不免於約素以是爲公之難予謂公嘗爲郡守左轄督府矣斯世之所謂會府也稍自封殖便足膏潤公遠之如膩惟恐其污淸白之操固已素定此不足爲公難也惟當晚年大用可幾人皆依違公獨義退不少濡滯是功名且不足以動其心而況於富貴乎古有兩生者功業不少槪見而人以大臣與之以出處卜之也議者謂公祿位未竟每有蒼生之憾豈非亦覘之斯耶斯則公之難也已矣故予詳著之以見公之大節如此若其它履歷勛伐則朝廷有贈去思有碑名宦鄕賢有祠公議具在𨿽略而存之可也公爲徽之婺源人其先閩人也唐廣明間避亂來居歙隨遷婺之坑源六世祖諱師度遷孔坊統名桃溪潘氏曾祖諱澤生祖諱貴廉父諱傳賢皆以公貴贈通議大夫都察院右副都禦史祖母汪氏呂氏母戴氏俱贈淑人配程氏封淑人側室楊氏子四人縉錦衣經歷娶方氏封孺人紳娶胡氏絲府學生娶汪氏綸娶胡氏女二人適方瑞孫承宗皆監生孫十四人曾孫十一人公之子若孫皆俊偉克世其家君子謂公有後矣銘曰古云出處可卜事業侃侃潘公進難退決人皆榮公華躋要獵識者惜公積丰用嗇百年論定帝心孔衋蕃錫輝輝賁於兆宅後有論世考玆風烈

◆雜著七篇

東園祠祭說

跋遵義胡氏宗譜後

跋風貞四曲

竹庵戴公祭文

梅崗周翁贊

程桐岡像贊

東屏鄭公像贊

○東園祠祭說

正徳壬申秋先大父東園翁爲堂於東園隙地貯古籍若干捲以業羣子姓爲進修計榜曰東園書院云堂之前雜植花卉對樹槐桂各二喬然蔚然天虛日晶倒影池塘禽鳥翔集鳴聲上下翁時偕二三同志傲睨其間悠然自適蓋不知有身外事矣一日低佪俯仰忽喟然曰人生如寄堂負陰面陽頗亢爽異日因以爲身後祠正中一區修而餙之爲神寢堂之西小屋數椽爲齋廚從人名長益者服役歲久性故淳謹棲之閠捨俾司香火吾樂此矣聞者愕然咸曰翁樂善好施遐齡天殖柰何遽及此翁咲曰獨不聞乎百年華屋千載山丘古則云然於今也奚疑甲戌夏四月翁捐養時余隸名仕籍系身於外先君子屏嶼公曁叔潼峯公竹谷公憶翁前言欲遂成之每疑於五行家言淹延積歲竟未能如願乃嘉靖辛亥余觧冬官卿政家居顧瞻斯堂追憶翁語益重太息亟命諸子若侄廣訪博咨久而議克恊於是卜日僦工榱棟板檻易其腐壞蓋瓦級磚補其缺破黑白黃靑新其漫漶礱石爲檐除治其中楹而室之納神廚三區中奉顯祖贈雲南參政東園翁顯祖妣贈淑人馮成先志也東祔顯考封雲南參政屏嶼公叔考處士潼峯公處士竹谷公西祔顯妣封淑人方叔妣孺人汪孺人許起以義也祭之期春擬二月中雨露旣濡也秋擬九月中霜露旣降也儀品有恆不黷不僣不侈不隘以玆隆慶丁卯九月十一日肇舉祀事摳衣升堂奠位凝肅仰瞻神主若見若聞嗟夫自正徳甲戌迄於今五十有四稔矣以五十四稔欲舉未舉之祭而始舉於今日吾其能逭遼緩罪耶未也抑祭所以追養継孝也不貴於文具而貴於誠意懇至不難於彊勉一時而難於永久勿替吾遊京師及四方嘗見有祠祭者犧牲成粢盛潔似矣而於孝思如在之誠懵然莫知爲何物是謂有其文而無其實識者醜之又有自奉華第雕軒競奢裏閭曾不少惜而於祖祠之圯毀則恝然弗加之意甚或藩之拔垣之夷碑踣而畜室焉若罔聞知者此其人殆無擇於獸鹿又何可勝罪也哉吾爲此懼故爲之說以原東園祠祭之始詔諸我後之人我後人其毋忽一

○跋遵義胡氏宗譜後

遵義闤坊名也胡氏宗譜譜胡氏之宗而冠之以遵義云者世其地也世其地曷冠之所以自他於他之胡者譜也譜修自先世需樂公於玆凡六葉族之人日蕃以衍蕃則屬弗能以盡邇而厥情弗能以盡親於是而非續以譜之將不有途人相視者乎勢也此譜之所以不可不續也蓋自一世以迄十三世需樂公之所修也十四世迄十八世則松之所續者也或名之而虛其字或字之而虛其名或惟具其仕隱生娶卒葬而他弗敢有加焉懼失其眞也或書名書字書號以至於行誼學術仕隱履歷生娶卒葬無弗書者詳吾之所聞見也他如上而褒與之制下而贈頌記志之文及先世遺稿並見畢錄所以昭光徳而啟後人也尊以統卑邇以維遠異日展而閱之世次之分了然在目親者疏者知相與爲服死喪婚娶者知相告而喜有慶戚有弔焉又奚患乎相視如途之人也𨿽然服矣慶矣斗矣外則續矣而未必其內也續其外不續其內豈吾所以續吾譜意乎必將因是以興其孝弟之心以隆其惇睦之誼少而孤則壯者收之貧而無歸則富者字之不中而不才則中且才者飬之而不然者吾人之所共誚讓也夫如是而曰遵義胡氏則信乎其義之遵也已

○跋風貞四曲

承庵胡子巡山東之二年爲正徳辛巳於時新天子嗣位詔慮天下獄司寇見素林公遴其屬之習法明且愼雅爲眾所推讓者若干人疏名以請而棠陵方子與焉得山之東乃玆久仲三日至歷下明日承庵子馳往省之一見若平生歡因出其所著風貞四曲諦觀焉喟曰是可以無傳乎哉是名教所存也是固可訓也夫女之貞猶士之節也士嘗學問知禮義則於所謂名節云者固宜淵焉林焉其常也然得而見之指亦不多屈矧彼女子可不謂難乎女以貞烈聞夫人之不幸世道之幸聞而無傳則其幸與不幸者等又奚以爲廉頑立懦之資乎於是棠陵子欣然筆之貽承庵子或曰松林花塢棗林完節也其傳之宜也若湘江矢志弗終君子丑之而欲同垂於後以不朽無乃不可乎噫湘江之曲固成於湘江之有初而罔終之罪亦旣暴於棠陵之自序使徒有此曲而無序是誠不可以傳也今此曲與此序並存焉則湘江固無所逃於天壤間而人之讀之寧無惕然晚節之警省乎傳之固將以示警也是則四曲之並傳殆無不可也

○竹庵戴公祭文

士之有成惟師爲大師之有喪惟弟爲哀維我師父玉我於成欲頌之徳其忍聽聞我昔筮蒙令子偕少雙雙趨庭奉公指授公一而視曾無異道公之掇巍策名帝廷逷歷中外綽有令聞時不獲覯手教猶勤衮衮諸侯一咲脫屣角巾野服怡然桑梓令子飛黃予亦濫芋公閱鄕書掀髯色喜予也不才先令子發辱在言官亦循典則不諧於世炎鄕跋涉公乃壯之勉以一節令子步玉密邇淸光馳聲諫垣顯服煌煌公亦朂之砥枉紀綱子方屹立風采無雙予賴不墜待罪一方謂公壽考式我無彊何哉天奪忽焉悲傷有襚弗親有封弗廬平生恩義付之長涕視諸令子能不忸怩臨風布奠颻颻瓣香何以報之箴規不忘何以慰之有子廟堂

○梅崗周翁贊

崗之旁可棟可梁翁有山堂崗之下可圃可稼翁時命駕翁善弦悠然洋然於岡之前翁善酒樂賓樂友於岡之阜翁之令終遠近駿奔重予大息挹翁遺容

○程桐岡像贊

惟貌之臒質之殊惟道眞之是嚅惟當陽之英福安之良考徳問業咸衣摳而隅趍桐岡爲當陽訓導福安教諭忽火焚乎昆岡竟莫辧玉石於湏史死於倭寇豈昌辰之弗值實志節之不可渝是無或乎見之者淚淋浪以疾下聞之者气噎悒而長吁傳曰篤信好學守死善道若公者非其人乎

○東屏鄭公像贊

玄墳幽堔百氏旁被旣文旣愽軼羣絕類通籍天府鳴玉曳組宦成郎署擢守東土知山東萊州蜚聲茂實期龔黃匹罔挾朋比罔虞訕嫉南服中遷其立屹屹攺雲南大理心存愛物初終若一歸老丘樊圖史盈室後學偶趍是效是述是則公之進而出也澤被生民有陰培邦本之功而其退而處也教施多士亦豈徒曰獨善厥躬予之濫竽辱公年同仰公遺容慕公遐風公其逝矣公名曷窮

承庵先生集卷之四終

●承庵先生集卷之五

績溪胡松著

五言古詩

七言古詩

◆五言古詩

偶題

漫述﹝二首﹞

過廣陵哭同年雷侍禦孟升

竹塘爲曲江陳千戶題

環翠橋述懷

三海巖

淸遠峽飛來寺用東坡韻

竹溪贈武陵李勉仁

題東涯黃翁別墅

夜坐感懷﹝二首﹞

○偶題

榮華若朝露時景如奔車蘭亭狐兔窟梓澤桑麻墟憶昔張季鷹秋風思蒓鱸所希在適意良不爲膏腴人心易波瀾世路多崎嶇北郭有薄田南山有敝廬紅顏苟不飲白髮徒欷歔

○漫述﹝二首﹞

南山有老栢森蔚何蒼蒼所嗟人心違而乃乖其常爛彼春園花妖艷日飛揚隨風委塵土況經冰與霜

皷瑟齊門下遺響摩蒼空君王不願聽無乃徒爲工南山石峩峩北水波瀜瀜何當理危弦付之山水中

○過廣陵哭同年雷侍禦孟升

倚舟垂楊岸縱目廣陵津蘆花掠北風雪落何繽紛躊躇立已久良獨傷我神豈玆越卿感憶昔同袍人靑春自南來驄馬枉河濱皎皎冰霜姿邀我飲以醇皂囊出諫艸勁气橫蒼旻所志道行廢奚論身屈伸斯人不復見愴矣其悲辛

○竹塘爲曲江陳千戶題

疏篁逓淸池淨影沈寒碧空階秋艸生邈爾氛埃隔中有素操人燕頷髯如戟轅門日無事逍遙愜所適行把黃公編坐拂靑苔石殷勤濠梁招俯池展瑤席篁煙掃葛巾淸風竟朝夕我非廊廟資迂拙龍鱗逆全生荷至仁遠作南遷客文武𨿽異趍雲林頗同癖愛君篁池幽爲君倒肝膈歸去來何時永矣超形役

○環翠橋述懷

馳車環翠橋遙望靈山里長風驅浮雲巖壑信多羙自顧艸莽質偶爾掇靑紫辛勤期自修敢道直如矢一朝嬰龍鱗擯斥南海涘廉州日無事髙眠玩圖史人謂吏而隱我抱素餐恥回首乳溪濱迢迢餘萬里定省旣云曠田園亦蕪矣何時謝簮紱杜門更掃車﹖﹖

○三海巖

遊絲揚晴空暖翠浮林麓狂客倚巖扉浩然媚幽獨谽谺石欲墮繚曲顧往復六月無暑來四時有云宿斜光照疏雨苔色如膏沐振衣躡丹霞殘碣摩且讀野猿會閒心山鳥怪儒服新詩出肺腑醉掃石上瀑盡日不逄人燻風遠相逐

○淸遠峽飛來寺用東坡韻

維舟淸遠峽月色滿前灣南國有佳人春華羞玉顏廉陽路萬里去去何時還錦瑟無人問蓬門盡日關憶昔在金閨君恩重如山詎知一齟齬淪落塵埃間君恩斷復續賜我以玉環感君相知深爲君理雲鬟

○竹溪贈武陵李勉仁

悠悠寒溪傍種竹成靑林林下結庵小藏修白雲深圖書有餘閒對酒還自斟古調咽朱弦淸風搖翠衿請從羲皇人鑑此遺世心

○題東涯黃翁別墅

幽人選幽居去郭才數里鳥道入蒼煙林壑信多羙閒撫松下琹饑飡石中髓有時髙枕眠日晏猶未起予本廊廟客投簮謝靑紫昨遊偶過之直造良有以𨿽未接淸言風泉頗知已還當期復來共攬金鵝蘂

○夜坐感懷﹝二首﹞

山樓夜气淸轉覺羅裳薄風動碧梧枝寒聲逓蕭索曲蘗與塩梅玆人弗可作耿耿憂世懷那堪對搖落

野人穡事畢幽興誰與適虛堂夜坐深槐露階前滴睠玆廊廟情欲往披所歷蒼蒼仰彌髙曷由遣愁寂

◆七言古詩

瑞芝贈王灤江中丞

四友亭﹝有序﹞

鰲峯雅集

羅山贈程孟明方伯

二忠祠

石溪贈駱大參顒

東岸醉中謝酒家翁

○瑞芝贈王灤江中丞

昔聞漁陽守麥穗兩岐丰此理竟何如天人玅感通灤江朝野望攬轡山之東虎眉仍虯髭窹寐在痍癃前年六師下江表黃龍靑雀連千艨中有惡少數十輩摩牙搖毒競豪雄我公奮髯一擊笏冷冷直气橫秋空去年淄靑反側子狂呼撩亂鳴桑弓我公甲兵出胸中湏臾拊背扼其嚨今年入夏偏多雨平地卻與陂湖同我公觸目激厥衷蠲租書奏明光宮太平天子卹民隱百四州縣荷帡幪嗟哉我公才且忠謳歌白叟舞黃童皇天髙髙視聽卑紫芝燁燁彰明聰漁陽太守何足數廊廟千秋信有公

○四友亭﹝有序﹞

北巖胡翁之行窩古梅呈芳松竹交翠翁亭其間號曰四友雙淸子過而樂之贈以是作

寒梅蕭灑冰雪中翠竹蒼松淩昊穹幽人髙枕睨浮俗淸標勁節將無同四友亭開泉石里斯亭斯名良有以貞心永結歲寒盟曉猿不驚鶴不恥雙淸野客衝雨來雪夜扁舟應可擬何時觧卻紅塵纓與君共濯楊之水

○鰲峯雅集

鰲峯髙髙淩穹蒼千杉萬檜生夏涼回厓盤磴雨初霽登者恍忽蓬壼鄕有羙同袍客一別十八霜思之不見空彷徨一朝聚首諒非常白潭曾子南海良淸風吹徧八閩疆豺狼卻避狐貍藏果庵壁立千仞岡與對百怪森開張虎豹奔突蛟龍翔夏山圭山誰頡頑瓊枝玉樹淸琳瑯金鐘大鏞鳴序庠更有兩洲愧莫當起家吏部煥文章滚滚珠玉抽奚囊侑溪磊落眞大方心傾意豁形迹忘唱和不殊宮與啇榕江年少謫仙郎睥睨世故眇八荒勸駕不起甘徜徉我亦承乏司紀綱簿書覊我牢鎖韁塵容俗態嗟蒼黃九僊觀平遠臺聯翩相與追徜徉眼前有酒湏滿觴人生適意奚所望君不見山雲水萍何微茫聚散倏忽風飄揚無徒回首感嘆摧衷腸

○羅山贈程孟明方伯

黃羅山髙際天羣峯掩映如靑蓮登者恍惚淩蒼煙煙霞深處藏平野頹垣敗瓦知何年此中那得世人住無乃昔日逃秦僊黃羅山髙際天下有平湖匯百川湖中往往毒龍潛眞人一怒鳴金鏑至今湖水澄回延逶迆山北芙蓉列縹紗盡是神臯窟藏修樓閣倚雲開蘿月松風更奇絕予亦從來山水癖見說玆山喜天設他時買卻五湖舟爲君夜棹山陰雪

○二忠祠﹝王忠文公禕吳忠節公云﹞

百折不屈久煉鋼百阻不回男子腸人生天地誰無死要湏身後有遺芳王公吳公海內良滇南萬里馳天章辭嚴義正气凜凜直欲異類歸虞唐一朝血染昆明水千載日月爭光芒於戲我公兮猶不忘至今令聞摩穹蒼

○石溪贈駱大參顒

石溪之山峭剌天石溪之水淸可憐尋幽選勝孰比擬武陵花木徒芳鮮溪水沈沈千丈綠溪中時有蛟龍宿一朝雷動溪出雲霖雨如膏徧川陸石溪主人心事幽獨向溪頭結茅屋晴窓髙臥展南華筆底珠璣傾萬斛珠璣萬斛奪人眸欻然聲價重皇州於今正系蒼生望常夢煙霞憶舊遊

○東岸醉中謝酒家翁

髙樓斜出岸傍柳柳下阿翁日沽酒鸕鶿之杓鸚鵡巵鷺白鵝黃俱所有雙淸狂客天上來買醉直欲飲一斗葛巾欹側鬢飄蕭壼傾酒盡復相授阿翁頻�不論錢但道韶華能借否吁嗟翁國黃耉客遭此翁良弗偶論心邂逅間相歡辰及酉盤飡市遙遙挑燈行剪韭阿翁歌舞娛狂客醉後主賓各抗手狂客髙枕醉欲眠阿翁忽訝蛟龍吼夜色沈沈江不流回望長安一搔首人生所貴在適意木石可居麋鹿交當年隴上龐徳公至今淸譽垂不朽狂客狂客盍歸來故園松菊荒蕪久煙雲落紙一揮毫新詩聊謝翁情厚

承庵先生集卷之五終

●承庵先生集卷之六

績溪胡松著

五言律詩

五言排律

◆五言律詩

月夜次王定齋侍禦懷鄕

聞鴈

步月

寄寧陽王水部彭牙

東海祠觀海

登泰山

香巖寺

蓬萊閣

荊口驛

平原驛懷古

醴泉寺

龍洞山﹝二首﹞

龍洞道中口占

大明湖次鄭世潤侍禦﹝二首﹞

簡鄭世潤豸史

贈別邊華泉之金陵

過泉林寺

毛陽郵亭

雲臺觀

在野亭贈程翁

京口驛

錫山驛

姑蘇卽事

茶源晚泊

梓桐源口晚泊

登信州葛陽驛樓呈張大參

望梅嶺

江行述懷

通天洞

舟次南寧夜坐書懷

閒行次錢江樓韻

贈張犀浦方伯之雲南

義林寺

崇福寺

龍臺巖

遊鏡山寺述懷

楡關僧寺次郭兩山

成晉驛

出塞曲

至崞縣呂兵憲西泉遣人來迎呈謝

代州感懷

鬧泥驛

寧武關倒疊前韻

宿山塘驛

重過桃川宮

謁長沙賈誼祠

過長沙書懷

宿平溪漁家

贈淸浪田西臯參戎

捨資驛

獨酌

遊太華山寺﹝二首﹞

南平關口號

分宜懷戴前峯獻之

灃陵漫興

鄭家驛撫松亭次毛司馬東塘

秦人洞用韻

新店曉發

懷化驛

焦溪堡

龍裏曉發

贈別李蟠峯進士﹝有序﹞

晚渡練江

海丰對月

丁未重九日淸溪驛

歸閒次戴白泉韻﹝二首﹞

過石屋山房用韻

再過石屋讀書室

贈程國賓

○月夜次王定齋侍禦懷鄕

王子經綸手新詩我更驚細看松菊句俱是水雲情皓月中庭色寒蛩半夜聲叨逄堯舜世何事憶鷗盟

○聞鴈

忽見聯翩鴈霜前度北臺寒聲云外送欹影月中來不有稻糧累應無羅网猜翻思向人世永夜獨徘徊

○步月

步履長廊下天空月色新飛螢閒自照宿鳥暗窺人樹接銀河近花分玉露勻無端孤鴈叫偏傍異鄕身

○寄寧陽王水部彭牙

烏府新承寵分符齊魯行埋輪空嘆息攬轡愧澄淸馬迹霜千里雞聲月五更何如滄水使髙枕臥陽城

○東海祠觀海

海廟知名久登堂盡雜苔濤聲無晝夜蜃气有樓臺衣薄風難禁天低日易開僊槎如可泛直欲訪蓬萊

○登泰山

天門堪迥眺驄馬故徘徊萬井花間列千山霧裏開雲棲明月嶂日抱試心臺忽憶鄕關路數聲猿嘯哀

○香巖寺﹝寺乃漢二疏故宅﹞

野寺荒城抱經過客興淸梵音花裏度禪影鶴邊明掃石畱新句停杯問去程賢哉兩疏節千載仰遺聲

○蓬萊閣

曉上蓬萊閣天空四望開煙波何浩渺島嶼更崔嵬帝子曾經到神仙竟不來惟餘駐驆地涼露浸蒼苔

○荊口驛﹝時迎聖母﹞

龍舟連夜發九月正秋深荊口千帆雨吳關萬里心傍云瞻過鴈隔浦聽寒砧何似東籬下黃花日醉吟

○平原驛懷古

錦樹山亭合秋風驛路平天空孤鴈杳日落亂砧鳴盤錯知銛鈍賢愚系重輕不堪長太息千載憶眞卿

○醴泉寺

蓮宇春初到松門石半摧泉聲花裏度山色鳥邊開徒竊明時望深慚濟世才範公祠寂寂仰止一登臺

○龍洞山﹝二首﹞

境絕塵難到山髙日易偏洞云低帶雨潭水碧涵天白鳥巢虛壁靑楡綴小錢飛鴻如可命直欲度層巓

徑轉林逾密岡回地忽平竹房僧獨坐花樹鳥爭鳴洞古云常濕潭幽水自淸潛龍何日起霖雨慰蒼生

○龍洞道中口占

時出春郊外輕雲入望低竹橋迎小徑茅屋俯寒溪日麗花爭放風恬鳥亂啼羇懷聊自遣馬首信東西

○大明湖次鄭世潤侍禦﹝二首﹞

有羔乘驄客春湖偶並遊花光浮近渚亭影漾中流細竹開僧院新蒲隱釣舟不堪搔短鬢翻動故鄕愁

鄭公謫僊侶湖上愛春遊杯吸靑天影詩追白雪謳沙晴看鷺浴水闊任魚浮何處林花落隨風到客舟

○簡鄭世潤豸史

抱病經時久空階鎖綠苔匣琴祗自理春甕爲誰開暖翠浮叢竹新紅綻早梅寒窓曾下榻何日羙人來

○贈別邊華泉之金陵

有客江東去春深花正紅塵蹤從此異心事與誰同鐘送華峯月帆開濟水風樹云千里思何日付飛鴻

○過泉林寺

老僧能愛客懷抱樂爲傾香設胡麻飯淸和石髓羮耽唫忘日落移席聽泉鳴頓覺無拘礙眞堪寄此生

○毛陽郵亭

地僻民風朴亭幽暑气淸鉤簾邀乳燕傍樹聽啼鶯病久疏逾甚愁多醉不成如何故山月偏向客邊明

○雲臺觀

散步長廊下靑袍亂綠苔煙沈猿獨嘯日落鳥雙回病葉迎風墜寒花冒雨開倚闌挲醉眼時見白雲來

○在野亭贈程翁

爲訪髙蹤客因耽野趣眞芝亭堪醉月花嶼剩藏春竹露侵藜杖松云掃葛巾名園信多羙莫厭往來頻

○京口驛

京口扁舟發寒花滿目秋江風搖客袂山雨送鄕愁艸際眠黃犢沙邊起白鷗孤心何日盡應共水東流

○錫山驛

落落天涯客秋深到錫山身違丹鳳遠心共白鷗閒古剎寒煙外荒城返照間寧親定何日花下舞衣斕

○姑蘇卽事

寒日低江閣閶門市未休笙歌聯畫舫羅綺競朱樓寺古丹靑落亭深竹樹幽姑蘇臺上月猶照鹿麋遊

○茶源晚泊

孤帆投極浦急雨響寒溪野曠行人少煙沈去鴈低林霏云外藹漁棹柳邊迷旅宿難成寐荒村聽曙雞

○梓桐源口晚泊

扁舟維斷柳宿鷺起回灘村近砧聲急山空月色寒孤吟聊散步獨酌未成歡何日煙霞外棲遲向碧巒

○登信州葛陽驛樓呈張大參

危閣面江開長風捲地來天空帆影亂日落櫓聲哀淒暖人情異蹉跎客鬢摧張公廊廟具瀟酒更憐才

○望梅嶺

遠客愁梅嶺廉州更嶺東松髙常礙日柳弱自吟風短髮那堪白衰顏肯再紅翻思聽金鑰恍忽夢魂中

○江行述懷

迢逓南徵者孤舟但信風山連江气白帆帶夕陽紅木石還鄕夢鷹鸇許國衷所希常道泰寧敢怨飄蓬

○通天洞

洞古由天設蘿長竟日陰淸風自來去遠客更登臨嶺海千年迹關山萬里心夕嵐啼鳥散回首聽龍唫

○舟次南寧夜坐書懷

家遠書難寄時艱夢亦驚干戈連晦朔豺虎尙從橫未釋啼烏恨徒聞過鴈聲故園松菊在何日慰初盟

○閒行次錢江樓韻

倏忽春光暮閒行郭外村面風來細柳衣露濺繁蓀戀闕非干祿思鄕欲斷魂孤懷徒耿耿聊自付芳尊

○贈張犀浦方伯之雲南

不見歲雲遠相逄情更眞如何經濟客又作別離人艸綠春山路花明暮雨津滇南思正切喜慰及玆辰

○義林寺

野寺叢林下縈縈一徑荒苔痕移馬色竹影碎溪光倚檻看花放鉤簾送鶴翔此懷良不淺隨意宿僧房

○崇福寺

野寺蒼山抱逶迆一徑通佛香迎馬首僧榻下廊東細艸侵階綠幽花入戶紅竹窓淸夢覺寶月照刀雄

○龍臺巖

靈巖風景別飛步興悠哉露磴緣云繞天門傍日開龍宮深窈窕鶴轡故徘徊歸去斜陽裏蟬聲更覺哀

○遊鏡山寺述懷

尋芳過野寺覓句俯淸流竹色分襟袂花香入酒甌風塵時易邁廊廟志難酬未愜蒼生願徒增白髮羞

○楡關僧寺次郭兩山

秋日楡關道蕭蕭客興長片雲翻石壁疏雨過林塘戀闕心常赤懷人鬢欲蒼從來淸絕地鐘磬發山堂

○成晉驛

驛道經成晉霓旌指太行長風欺薄袂冷雨濕行裝塞艸先秋白邊云趁日黃含情重回首何處是吾鄕

○出塞曲

萬里驅龍種長鳴向北陬胡霜摧塞艸漢月隱邊樓劍礪天山石旗翻瀚海流欲舒華夏气元不爲封侯

○至崞縣呂兵憲西泉遣人來迎呈謝

候騎西來遠知君意獨隆旌旃摩塞日笳吹咽邊風烽火千山靜桑麻四野同路人誇呂望不數武安功

○代州感懷

代地由來重淸秋一駐驂鴈岡盤塞北沱水抱城南天遠云俱白庭幽樹欲藍客遊當此際彊飲不成酣

○鬧泥驛

野館苔如積荒城水亂流雲光明塞樹雨色暗邊樓獨鶴歸何急寒花開自幽羈心正欲折砧杵又鳴秋

○寧武關倒疊前韻

涼風欺斷柳遊子忽驚秋鴈陣云俱杳蟬聲雨更幽浮蹤淹虎塞淸夢繞龍樓悵望寒溪水潺湲日夜流

○宿山塘驛

小驛松蘿外遊人寢未安江云牽客思山雨釀春寒但願皇恩洽寧知道路難滇南民已困底事欲徵蠻

○重過桃川宮

再過桃川院花飛春已深鉤簾邀燕入倚杖聽猿只俛仰皆陳迹艱難只此心秦時有遺洞薄暮更湏臨

○謁長沙賈誼祠

賈生天下士處世孰堪親欲試安邦策翻爲去國臣江花猶映日山鳥自鳴春獨立荒祠下西風益愴神

○過長沙書懷

長沙古名郡形勝甲神州衡麓西南抱湘江日夜流雞鳴農餉午鴈度客驚秋忽憶東籬下黃花笑白頭

○宿平溪漁家

江村塵事少客至啟荊扉雲樹深深鎖風花故故飛釀傾黃黍嫩饌出白魚肥共話江村趣渾忘對夕暉

○贈淸浪田西臯參戎

赳赳平蠻將英才迥不羣劍揮三楚月旗卷五溪云銅柱南中績玉門塞外勛髙蹤千古上齊羙更看君

○捨資驛

寒暑倏經過浮生將柰何不堪蓬鬢攺況復別離多攬劍憐身遠登棲聽鳥歌故園天渺渺聊自慰嗟跎

○獨酌

獨酌不成歡秋風生夜寒感時思撫劍抱病愧彈冠銀漢星河動山城鼓角殘髙樓頻縱目何處是長安

○遊太華山寺﹝二首﹞

尋芳來野寺浮念若爲銷竹晦緣厓徑花明鎖澗橋飛軒淩碧海古塔倚丹霄遠憶箕山老煙霞臥聖朝

寶地尋眞去林深景更幽龍眠潭底月虎臥洞中秋晝靜天花落窓明塔影浮游閒愜所遇秉燭未應休

○南平關口號

險絕南平道淸秋攬轡過云低山色暗雨急水聲多禾壠埋榛棘茅檐隱薜蘿遐方空悵望世事幾干戈

○分宜懷戴前峯獻之

野館臨江渚更深坐燭紅涼生楊柳月香送芰荷風短髮羞明鏡浮蹤慨轉蓬故人湘水外披豁幾時同

○灃陵漫興

夜臥萍鄕月晨飡灃水風羈心驚去馬浪迹慨飛鴻山館浮煙外溪橋落照中停驂聊自遣命酒對花紅

○鄭家驛撫松亭次毛司馬東塘

松下亭偏好秋來興轉深看云時散步得句自長吟白髮沾微祿靑天照素心有懷廊廟客何日共登臨

○秦人洞用韻

雨洗山花淨煙含野樹深停驂尋往事撫劍激髙吟洞壑千年迹江湖萬里心符分南檄重何日再登臨

○新店曉發

晨雞鳴候館遊子去何之谷靜風聲遠山髙曙色遲思深頻撫劍興愜且哦詩正值蹉跎日空嗟老大時

○懷化驛

夜久眾喧息空山惟月明思深還獨坐興愜且閒行徑竹風聲遠庭花露气淸碧天淨如水難洗異鄕情

○焦溪堡

旅館莓苔合秋山煙霧深荒城抱流水落日下疏林白髮他鄕客黃花故國心羲皇風已遠徒誦式微吟

○龍裏曉發

故國離三月客程猶向東旌竿凝曉霧木葉度溪風戍壘埋云黑烽煙映日紅寥寥千載下誰嗣武侯功

○贈別李蟠峯進士﹝有序﹞

蟠峯子奉使北還將便道歸省余與話別於新橋野亭悵然興懷援筆書此詞之工拙不暇計矣

九天馳鳳詔萬里返霓旌曉雨新橋別春風故國行浮蹤憐我滯戲彩羨君榮正切鄕關思寒鴉何處聲

○晚渡練江

浩渺滄江上扁舟向晚開水煙飛鴈破山雨逐人來出浦漁燈亂驚心戍角哀天風幸借便畫楫不湏催

○海丰對月

幽軒臨碧沼皓月水中看直訝銀蟾沒還疑玉兔寒砧聲來別院漁唱起前灘俯仰成準盻寧知夜色闌

○丁未重九日淸溪驛

忽憶燕臺日重陽又一霜霞杯浮露白雪鬢映花黃鴈影牽鄕思猿聲亂客腸淸溪成獨宿山月自蒼蒼

○歸閒次戴白泉韻﹝二首﹞

憶送海南別經今歲十周煙霞容我老松菊爲君畱好共敲新句何湏說故侯相看俱白髮應不厭登樓

山靑環郭外水綠繞城周明月堪攀陟浮雲任去畱陶叟千金產班生萬里侯何如一尊酒相與醉溪樓

○過石屋山房用韻

把玩新秋向虛堂步幾周紅塵眞若夢白日信難畱閒弄孤舟釣寧輸萬戶侯淸風明月夜還擬一登樓

○再過石屋讀書室

山拱堂逾勝身閒日自長往來無俗物燕寢有淸香槐古猶疑市松抽欲過墻眼中俱樂地應不厭徜徉

○贈程國賓

睠子誠髙曠襟懷度海云琳瑯當聖代蘭茞欝瑤氛爲憶南雍秀常蟠北斗文應知伯林甫慵慨信超羣

◆五言排律

宴集﹝有序﹞

○宴集﹝有序﹞

嘉靖攺元歲次壬午予在告恭遇恩典辱外弟定之全之二先生招飲於節孝堂酒酣有作以紀一時雅會云

鳳誥遙頒日龍飛第一年堂開修竹外簾捲落花前云暖歌鐘沸風回舞袖偏金觥浮綠蟻玊鱠割紅鮮月影欹烏帽鴻賓散綺筵巖扉歸去晚蘿徑鎖寒煙

承庵先生集卷之六終

●承庵先生集卷之七

績溪胡松著

七言律詩

五言絕句

六言絕句

七言絕句

◆七言律詩

過昭陽湖

病中聞笛

龍山驛

登泰山

王灤江中丞同登湖亭釣魚沽酒盡興暮歸

平原道中

龍洞山

重遊千佛山

懷秀卿弟

楚雄述懷

謁武安君李牧祠

再過溫泉

九日安寧州

濟南閱武

在告次王立庵韻

贈別王灤江之陜西

九日漫興

秋暮訪胡缾山中丞

次同年丁季學過訪東園﹝二首﹞

次戴竹庵公靈川艸堂韻

次陳靜齋中丞見過韻

次戴白泉中秋見寄

秋夜書懷

三忠祠別諸友

天津感懷

甲馬營感懷

彭城懷古

小溪驛次王陽明韻

南安畱別呂守平川

梅關寄南贛兵憲諭桂泉

梅嶺紀興

洛陽橋

淸源山廓然樓﹝有序﹞

贈方伯錢江樓升任湖廣

偕呂西泉飲古並勝遊樓

桃源洞

寄東園

戍婦吟

重過桃川宮

普定道中

關索嶺

謁關將軍祠

祿丰道上

述懷

盧溪郵亭

三渡湘江

再過軍山館

山塘驛

盈口驛晚興

太平堡

過封川寄潮陽周朱二寅友

九日平政驛懷周白厓朱汝濱

惠河晚歸

贈胡方山之東甌

感興用韻呈周希齋

秋日述懷呈程兩泉

次戴白泉見過韻

鏡山晚歸用韻

東園賞菊次程靈峯韻

九日登靈山次胡方山韻

附錄王灤江珝邊華泉貢餞別王定齋應鵬聯句﹝二首﹞

○過昭陽湖

湖光瀲灩浪悠悠岸艸汀花亦自幽夢憶雨聲喧昨夜曉看晴色上歸舟迎人云物生新思回首風塵動遠憂欲向飛鴻問消息微茫煙水隔滄州

○病中聞笛

苦被浮名絆此身病多偏覺憶家頻愁看白鴈霜前度羞對黃花雨後新濁酒異鄕聊自酌孤燈長夜轉相親數聲何處層樓笛惱亂江南萬里人

○龍山驛﹝時值嘉靖攺元﹞

垂楊裊裊弄淸陰路入溪村興轉深天外白雲倏異態枝間黃鳥喧嘉音塵蹤去住嗟春夢國事傳聞慰客心歇馬龍山誰與伴遙看新月上疏林

○登泰山

路盤峯轉漫勞牽緩步登登到絕巓烏兔升沈霄漢外靑徐交錯酒尊前牛心石潤晴還雨龍口泉飛斷復連欲問秦皇封禪處有碑無字艸芊芊

○王灤江中丞同登湖亭釣魚沽酒盡興暮歸

勝日邀賓湖上亭湖光掩映樹層層隔花浴鷺因誰起傍水危欄好自憑雪鱠可謀呼釣叟霞漿欲辦問林僧共拚一醉歸來晚云盡天髙月正凝

○平原道中

淒淒風色正秋深才過淸溪又碧林喜見田家釀新黍愁聞戍婦急寒砧黃花已負重陽約白鴈難將故國心何日艸堂春睡穩數竿修竹火窓陰

○龍洞山

龍洞谽谺勢欲吞龍今何在洞名存莓苔瘦色侵衿袂泉石幽懷付酒尊虛壑風生淸籟發平林日落亂山昏螺盤躡徧歸來晚明月相隨共到門

○重遊千佛山

翠壁丹崖卽洞天累累千佛自何年重遊不用招僧引暫醉何妨掃石眠愜意飛花紛上下多情野鶴故聯翩西風忽送黃昏雨獨倚巖扉思悄然

○懷秀卿弟

鴻鴈行飛系所思那堪更誦鶺鴒詩淸宵對月關情切白晝看云信步遲拊背溫寒曾爾問連牀風雨有誰知何時共倒梨花甕彩袖齊翻映壽巵

○楚雄述懷

才看夏去又秋過遠客祗余兩鬢皤落落池蓮霜气肅蕭蕭庭樹雨聲多病軀轉覺慚簮紱旅夢應難到薜蘿空向黔陽重搔首年來猶未息干戈

○謁武安君李牧祠

鴈門山抱武安祠歇馬登臨一拜之細覩熊姿光動處猶如虎陣戰酣時生前遠掃穹廬迹沒後長懸漢帝思假使當年終不棄邯鄲何遽入秦師

○再過溫泉

爲愛溫泉去復來細看袍色亂莓苔興饒何必偕童冠景會應忘醉酒杯雀舫風髙歌吹迥雞山霧斂畫圖開遊人已撥市朝累猿鶴從今不用猜

○九日安寧州

搖落那堪對素秋山城風雨獨登樓彊將濁酒酬佳節羞把黃花上白頭野鶴自鳴還自舞寒蟬堪聽更堪愁流光忽忽如飛電不爲羈人頃刻畱

○濟南閱武

虎變龍翻陣不同煙籠細柳將臺空雕弓滿抱天山月鐵騎橫追瀚海風旗掣凍雲連塞黑戈麾斜日照人紅匈奴莫謾誇長技燕頷還收萬里功

○在告次王立庵韻

節入新秋暑更加風塵冉冉暗天涯鳴鳩逐婦翻松杪語燕將雛掠稻花時序百年祗轉眼男兒四海卽爲家晝長地僻簾櫳靜且盡芳尊不用嗟

○贈別王灤江之陜西

分手江亭日已移那堪黃鳥囀髙枝正憐海內同漂泊忍向天涯又別離歷下共誇芝獨秀漁陽誰訝麥雙岐病餘亦有家山興重會應知得幾時

○九日漫興

東園九日興偏奢帽落龍山憶孟嘉黃菊有花詩不俗白衣無主酒湏賖庭森老栢承朝露池引淸泉浴暮霞意適頓忘筋力異肯將佳節付長嗟

○秋暮訪胡缾山中丞

西風送雨響寒溪忽聽漁歌花下迷翠嶺丹楓懸日近白沙靑鳥傍人低浮名久絆悲蝸角野徑無媒信馬蹄遙望碧山圖畫裏幾時聊共片雲棲

○次同年丁季學過訪東園﹝二首﹞

蓬窓三載臥煙霞枉駕情深詎有涯細韭園中剪夜雨濁醪墻上過憐家靑燈欲盡余心事素髮相看感歲華何處雞聲催月曉不堪去住兩興嗟

東溪流水浸朝霞茅屋蕭疏傍水涯皂蓋乍過金馬客紅塵元隔野人家新詩投我饒風度濁酒畱君愧月華一別十年今聚首相看蔑裏忽長嗟

○次戴竹庵公靈川艸堂韻

曉山輸綠漲新塘卻羨幽人構墨庒籬落野花深映竹階除馴雀暗巢桑簾疏月彩搖書幌榻靜泉聲入枕囊南北年來空浪迹豈知蓬島在吾鄕

○次陳靜齋中丞見過韻

中丞蹇諤古人風十載相逄迹又同惜別敢忘新句好承歡猶記舊筵丰翻思往事如蕉鹿莫厭浮蹤似雪鴻民力東南今已困救時深喜仗吾公

○次戴白泉中秋見寄

金粟初開秋滿天人間天上憶嬋娟已知人比去年老豈謂月無今夕圓且對芳尊開口笑何妨玉漏隔花傳園亭不用燒銀燭更有淸光滿玳筵

○秋夜書懷

曾綴宸班委佩聲飬痾今作故山行抱琴漫適煙霞趣翹首能忘犬馬情三徑有花非索寞萬方無事喜升平淸風髙枕北窓下信道幽居不用名

○三忠祠別諸友

鑪香滿袖出楓宸忍聽驪歌潞水濱犬馬有心終戀主榦坤隨處更容身北來紫闥空畱姓南去靑山豈笑人誰道廉州風土惡春風不異帝城春

○天津感懷﹝正徳庚辰扈從過此﹞

先皇警蹕曾遊地逐客重過感慨深虎旅連檣云漠漠龍艘引纜月沈沈風江浪湧搖歌扇羯皷聲髙雜梵音此日翻思俱是夢不堪回首欲沾襟

○甲馬營感懷

甲馬江寒客到稀孤舟野泊傍苔磯翩翩白鳥閒過幔燁燁黃花欲上衣散秩更憐多病稱迂懷敢道世情違浮生天地皆羇旅何必今朝嘆未歸

○彭城懷古

水繞孤城去莫回城邊寒暑倏相推千秋共道歌風帝百戰空餘戲馬臺楚漢興亡頻入夢乾坤浩蕩且銜杯白鷗無數沙汀外狂客經過喜不猜

○小溪驛次王陽明韻

溪水茫茫曲抱城鳥啼溪樹暮煙橫到來小館初收雨聞道南荒未偃兵暝色可人深夜酌梅花索咲傍檐行明朝早發東徵駕莫負廉州竹馬迎

○南安畱別呂守平川

日月相驅歲已闌回頭何處是長安溪雲閣雨行裝潤驛道衝風別酒寒君地豈如吾地遠離時卻憶會時難徒憐庾嶺梅花色獨照孤臣一寸舟

○梅關寄南贛兵憲諭桂泉

使君髙義薄雲天兩地遭逄共一年贛水冬風帆似錦吳山春日木﹖﹖含煙寒梅嶺上花初放合浦池邊月正圓相別未知相會處且將心事寄華箋

○梅嶺紀興

度嶺南來興欲飛煙光艸色共霏微緣溪翠竹有萬个夾道靑松皆十圍行李漸看炎海近殊方眞覺故人稀一尊牜﹖卬對春山月自信﹝下有逸文﹞

梅關重見鷓鴣飛步入深松暑气微花外泉聲環佩響云邊山色石城圍相逄謾道停驂久此別應知會面稀碧殿丹厓圖畫裏尋幽莫遣素心違

○洛陽橋

石橋千丈臥寒溪恍忽靑霄駕玉霓風送洛潮歸處急天圍平野望中低卿心欲碎驚禽語客路空悲戀馬蹄遙指淸源好厓壑幾時暫假白雲棲

○淸源山廓然樓﹝有序﹞

淸源泉郡鎭山也上有洞坐可數十人山半秀石矗起選幽者爲廓然樓嘉靖辛卯夏予行部至泉端陽日偕同年謫戍鎭海陳明水來遊登山歷洞若山若海若畎田﹖會村墟城郭舉在目睫乃知玆山之勝臨風漫爾書此

秀石嶙峋結構幽淸源疑是小瀛洲雲開海色遙明洞雨過林光欲滿樓掃榻幸逄遷客語舉杯翻動杞人憂寒鴉數點斜陽外對此興懷不自由

○贈方伯錢江樓升任湖廣

江上羣峯劍气淸風生江樹錦帆輕翻思濟比交遊誼益重閩南送別情烏石棠陰畱舊愛洞庭春色迓行旌峴山又見丰碑起未許羊侯獨擅名

○偕呂西泉飲古並勝遊樓

傑閣崚嶒倚碧空疏簾斜捲夕陽紅鳳山臺榭煙花外鴈塞峯巒錦繡中畫角那堪浮客聽淸尊猶幸故人同無情卻是滹沱水滚滚西流不向東

○桃源洞

楚江斜抱武陵峯下築桃川數畝宮鳥度猿攀煙霞杳水流花落古今同翻思往事心徒遠欲訪僊源路未通安得漁郎指眞迹石橋深處駕飛鴻

○寄東園

堪咲年來自失眞曉猿夜鶴亦相嗔未披塵网空懷土不爲浮名豈悞身風雨載途頻作客江山回首欲傷神題書獨報東園柳好掃林扇待主人

○戍婦吟

倚徧東風十二闌不堪回首望長安歌閒白雪鳳簫冷塵滿香奩鸞鏡寒楓葉未傳秋意老梅花欲寄隴頭難知君要遂封侯志佩劍衝星夜夜看

○重過桃川宮

楚澤茫茫幾往回瓊宮斜傍翠微開落花啼鳥今猶昔明月淸風去復來爲愛名山頻駐馬不堪長路且銜杯桃源眞迹知何在萬古千秋白髮催

○普定道中

落日未沒遺照多千山萬山擁翠螺疏林雨過淨如洗野水風生驚欲波斷續猿聲隔煙霧髙低鳥道入松蘿獨憐長劍倚天外回首歲月空蹉跎

○關索嶺

雲開關嶺鬰嵯峨險絕那堪遠客過錦斾髙翻常傍日肩輿緩步且攀蘿穿花曲磵泉聲細架壑幽亭樹色多謾道此中風土別滇南元是漢山河

○謁關將軍祠

丹崖翠巘何年辟伏雨闌風此日過馬迹迥臨飛鳥上旌竿遙傍碧霄多荒祠寂寂埋松竹斷碣蕭蕭綰薜蘿漢事嗟跎千古恨可堪梁甫聽遺歌

○祿丰道上﹝金龍銅虎俱堡名﹞

沙光渺渺迎人目艸色靑靑上客袍日轉金龍旛影動風生銅虎柝聲髙百年事業慚何補萬里炎荒敢謂勞獨坐山亭發深省迂疏只合臥蓬蒿

○述懷

仲秋風日轉淒涼三徑遙知已就荒落落孤松祗自老蕭蕭叢菊爲誰香憂時曾抗金門疏病渴空懷玉露漿回首髙堂垂白在豈堪萍迹滯遐方

○盧溪郵亭

日斷鄕關日幾回不堪時序疊相催春光才趁楊花去秋色潛隨鴈影來晦迹曾聞彭澤柳調羮空憶傅巖梅江亭獨坐頻回首世事悠悠彊舉杯

○三渡湘江

頻年書劍渡瀟湘回首風煙渺故鄕堪嘆功名雙鬢短又經節序一秋彊籬邊只合詩唫菊身外何湏笏滿牀莫道蓬棲俱蹇劣幾時白日傲羲皇

○再過軍山館﹝應憶亡兒廷煒曾同宿此﹞

獨坐荒亭對落暉悲涼懷抱欲沾衣蟬聲雨外那堪聽鴈影天涯更覺稀滿目蓬蒿增索寞無情楊柳自菲�當年語笑人何在依舊靑山鎖夕霏

○山塘驛

路入山塘興轉幽濁醪新黍暫遲畱風含庭桂香初放雨過溪松翠欲流楚澤不堪瞻去鴈穎川空自憶牽牛戍樓曉角吹殘月又促天南萬里遊

○盈口驛晚興

搖搖旌斾指南陬面水亭髙遠客畱杯湛淸酤堪對月盤開紫蠏正宜秋金徽調古澄江漢玉劍光寒徹鬥牛佇立東風發長嘯數聲漁唱起前洲

○太平堡

風雨蕭蕭入夜郎不堪回首望江湘時光荏苒催人老山色空蒙笑客忙長劍倚天增感慨孤城向晚自淒涼遐方景物多殊異惟有鵑聲似故鄕

○過封川寄潮陽周朱二寅友

梧江皷楫下封川冉冉靑霞斷復連旅鴈獨眠沙艸際寒鴉斜度夕陽邊羊城物色嗟今日鳳闕鐘聲憶去年回首故人滄海畔幾時重和白雲篇

○九日平政驛懷周白厓朱汝濱

搖落那堪節序侵寒燈孤館夜沈沈更傳鈴鐸遊人思笛弄關山何處音黃菊有花空馥鬱白衣無酒懶登臨月明忽憶潮陽客千里相看共此心

○惠河晚歸

皷楫中流漾夕暉遙看煙樹轉霏微汀花燁燁迎人笑水鳥翩翩傍岸飛濁釀不禁霜气肅輕帆聊趁月明歸塵軀何日樊籠解布襪靑鞋無是非

○贈胡方山之東甌

離筵莫厭酒杯傾千里分符出帝京漠漠燕關和鴈度蕭蕭越嶠候雞徵甘棠擬聽他年詠折柳寧忘此日情知爾文章多態度公餘好作鴈山行

○感興用韻呈周希齋

昔覲天顏咫尺餘小齋曾傍五云居淸風曉漏趍常早澹月花陰掃不除仕歲功名慚我拙衰年詩句倩人書卽今白首心俱寂俗駕無勞問敝廬

○秋日述懷呈程兩泉

世事如棋休便休那堪搖落又深秋寒云紅葉頻牽夢疏雨黃花獨倚樓載酒好邀東嶺月投竿湏泛北潭舟浮生俛仰成今古莫遣靑山咲白頭

○次戴白泉見過韻

咫尺東園任往還小齋幽廠對南山閒尋漉酒披衣趣只在淸風明月間酬酢更無身外事蹉跎猶減鏡中顏卻憐緱嶺登仙子跨鶴吹笙杳莫攀

○鏡山晚歸用韻

勝迹年來幾往還紅塵元自隔靑山漸看月色蒼茫外忽聽鐘聲杳靄間淸世有人曾洗耳閒身無處不開顏松醪欲爲山僧醉一任斜陽去莫攀

○東園賞菊次程靈峯韻

三徑聊從郭外開黃花瀟灑絕浮埃淸香不爲秋霜攺瘦影偏宜夜月來隱幾欲眠還覓句探囊垂罄更銜杯人生對景湏行樂莫待星星兩鬢摧

○九日登靈山次胡方山韻

上盡靈山更上臺無邊木葉爲誰來小車花外望不到寒菊林間空自開早歲已慚牽佩組�年只合臥蒿萊何時重訂東溪約煮茗焚香亦快哉

○附錄王灤江珝邊華泉貢餞別王定齋應鵬聯句﹝二首﹞

天爲離人作晝陰﹝華泉﹞寒鴉枯木動悲吟霜風千里長安路﹝灤江﹞雲樹經年曆下心淸世祗應慚白璧﹝承庵﹞良宵眞擬惜黃金燈前莫慮傾春甕﹝定齋﹞已判歸途夕漏沈﹝華泉﹞

離筵莫�酒杯深﹝承庵﹞黯淡霜天�有陰雲近北臺蒼檜老﹝華泉﹞月寒空署碧梧森經年魏闕江湖夢﹝承庵﹞萬里堯天�月心歸去皂囊無長物﹝定齋﹞還聞髙議動朝簮﹝灤江﹞

◆五言絕句

長沙道上

○長沙道上

疲馬長沙去秋來客興闌黃花隨處有不似故園看

◆六言絕句

界亭驛夜坐﹝二首﹞

辰陽館次張東沙韻

○界亭驛夜坐﹝二首﹞

薄暮風生巨壑隔溪月上疏林正憶山間酒伴忽聞空外砧音野館平臨江水荒村半掩柴扉夜靜忽聞犬吠月明應有人歸

○辰陽館次張東沙韻

疊嶂千年圖畫澄江萬頃玻瓈屋角寒蟬露咽天涯孤鳳梧棲

◆七言絕句

贈朱適齋副憲歸田

○贈朱適齋副憲歸田

曉看紫气度盤河信道靑牛客子過試問長生渾不應向人一曲紫芝歌

承庵先生集卷之七終

◇附同心集◇

卷之二

簡書錄

卷之三

簡書錄

卷之四

贈言錄

●同心集卷之二

簡書錄

不肖男廷烋廷默孫堅編輯

◆簡書錄

孟洋

劉魁

賈秉宜

施儒

何天衢

王珝

邊貢

邊貢

邊貢

王應鵬

王應鵬

王應鵬

王應鵬

範永鑾

熊相

熊相

虞守隨

汪思

吳鎧

程容

宋滄

王珝

王璟

方豪

邊貢

張璧

方豪

邊貢

樊継祖

宋滄

王以旗

潘潢

王珝

邊貢

邊貢

邊貢

毛伯溫

汪玄錫

唐臯

鄭佐

徐盈

毛伯溫

方豪

王珝

敖鉞

孟洋

李獻

鄭佐

蕭鳴鳯

汪溱

彭澤

王應鵬

鄭佐

胡道芳

汪溱

程昌

丁洪

孟洋

鄭佐

邊貢

方豪

初杲

張璧

程旦

鄭玉

錢宏

程默程然

李邦直

徐盈

丁洪

錢宏

胡璉

方豪

彭大治

楊表

周在

林大輅

熊浹

鄭佐

丁洪

費宏

費寀

丘養浩

鄭一鵬

鄒守益

林應驄

李墀

○孟洋

洋不肖辱執事教愛僚友之間無異骨肉此別後晤未期嘗一念之愴然悲惋執事能無情邪老親壽期及賤子臨別承嘉惠者不一此固情愛所至在賤子寔不能自安耳別來十八日至鎭江遡流由瓜步取道六合廿三日始抵滁矣從此捨舟整裝卽陸路五月初方可抵家門吏輩卽此發回因附此奉達餘情縷縷不能盡惟異不棄疏遠便中常惠教音尙可慰私念耳亮之

○劉魁

生不挹光霽於玆久矣而山斗之仰雲樹之思耿耿於中未嘗昕夕替也頃者業師張太守先生自安吉歸能道宦況佳勝聲譽益隆蓋以宏才碩徳自優於仕而臺階薦歷之占基於此矣敬羨敬羨且辱不鄙存問卷切故舊不遺之情藹然可掬知感知怠先子乙亥赴亰報政至徳州有賓州之命歸舟靜海而凶變作矣孤等不天致來酷罰不忍言不忍言及今𨿽巳免喪苐宅兆未定尙在淺土計明冬方得襄事蓋意在敬誠恐貽後悔故爾遲回然不孝孰甚焉羞爲執事道也賤弟兄守貧如舊玆遣捨弟元赴南都求銘於宗伯楊月湖先生之門謹令晉謁墀下幸賜教益或可以廣其才不致淹滯不振先子亦當感激於九原匪直賤弟兄之幸也風木捲拜於崔作萬冀一揮以光昭先徳則古人所謂死生之交不啻是也臨楮捲捲伏惟尊照不具

○賈秉宜

走荷教愛爲獨深苐臨行未獲一見而別風晨月夕豈容巳於懷哉所可喜者執事大才髙節銓曹歸重剡召之榮科道之擢近在眉睫異時按撫西川庶得一瞻光霽竊恐勢分懸絕不敢仰謁耳舟次姑蘇相識者謂官船猶小難當風浪故捨此而登巨艦然蜀道修且險又不知何日得抵家山也行間承厚貺兼厚教札感激何如鎭江伺風便發舟送來門隸三人就此遣回謹裁此奉謝舟中百凡俱廢楮穎欠莊仰希離宥不宣

○施儒

儒啟聞卽日有奏最之行禮應走餞以致區區而適苦賤恙莫伸私願益增耿耿夫以英才碩徳如執事者自與時輩迥絕此行定是臺諫之擢士論所歸又何疑焉驊驑遇康莊材力可以大展苐不審能念及空谷之駒否比遣馳問巳領教音實深感佩去此奉會當在何日也悵怏悵怏書怕將意殊愧菲薄秋塗漸寒千萬爲國自愛不盡不盡

○何天衢

前冬都下匆匆相見未盡平生向往之誠別後無任傾仰去歲在杭巳得邸報知有東魯淸戎之命邇緣天幸又得與按部接壤相聞緬惟風裁凜凜壹時老姦宿蠹則刷殆盡凡在相知孰不欣羨因便匆忽臨書無任悚息伏惟照察不宣

○王珝

別後不審旌節巳歷何處暑雨煩溽賢勞柰何近報惟多轉官想巳得聞各處鎭守守備內臣自正徳年來差出者悉取回更替蓋天下一新也獨被崔疏劾者尙爾巋然柰何賚去會稿望卽寫完差人因便艸艸不悉余惟加愛

○邊貢

南巡之日承左顧�含倉皇失餞罪罪比日登泰山遊靈巖拜孔廟必有名章雅制以紀大觀恨不得從車騎之後爲筆硯之記室也別後寒眷皆病時疫月初鄙人起屋失調亦致傳染汗兩次而始觧以故不能執筆以答來使來使反命之遲非其罪也幸恕之耳送別聯句生意以爲執事謝病之舉旣己中沮則此詩但可書一臥捲以紀一時之興不必登軸也如何如何有便批示當如教奉行矣臂酸作字艸率亮宥萬荷

○邊貢

承示髙制無任欣慰柰何祕之一年而始發耶野人席上狂言亂書肆無畏憚乃知爲公腹哂而心嘻者久矣慚怍柰何悚息柰何錄上近作二章粗陋之語本不只塵尊覽所謂匪報也永以爲好耳安橊之惠登受多感外儒學樞要三怢附來使持上所載𨿽人人能知然可以觀古人用心之勤刻板之玅也可錄則錄不可則擲之而巳臂痛不能莊敬希涵貸幸甚

○邊貢

崔捲艸艸塗沫加災剡藤獻笑時哲愧悚交至矣然恐重違委命故弗敢避醜耳小序俟執事臨行時登捲蓋此後凡有贈別之作可書於聯句之末也目病寘修問安之禮臺照萬荷

○王應鵬

別後無任眷眷仰間忽辱教札甚慰執事欲從此長逝耶遲兩月俟朝廷好音未晚也近有人自京來水老蕭老等二十七家以宸濠事俱逮獄矣吾輩疏似遲矣蓋彼於初六日舉行而進本人計在初八九方到都也區區近日爲公務文移所窘無好情緒所至之處便不得脫身決囚在邇心甚急急也所諭事只見髙誼煩少待還省同舉蓋亦爲忙冗之故也柰何柰何余容面悉

○王應鵬

久別想念惓惓比審動定如何生此月七日回省東方事艸艸畢之殊忝職業暑月不宜驅馳過度請回節鉞不惟道體當珍愛而官民承事者亦自甚難請裁之聖政不意如此神速前疏艸都成���止之矣所謂聖朝無缺事自覺諫書稀亦此謂也王大參昨來參謁以途中水大回司今又以連雨不能前進渠當進表聞河南山西俱巳去之矣然渠以遼海初回不曾拜見心甚歉然此罪過執事當原宥也艸艸余惟尊照不宣

○王應鵬

聞執事久巡太安此意徒爾汲汲如朝廷之不允何所謂行止非人所能爲也昨陳少參來聞執事爲東兗除民害甚喜蓋此人生與撫公巳劾去矣範道長近日彈文甚崔聞渠巳過天津矣當必得一會也風便艸此余容面布不宣

○王應鵬

聞節鉞將臨喜不自勝擬於郊外一迎以申傾渴緣灤江老先生有宿約促之再三不能辭寘情廢禮罪過罪過容負荊面謝也不宣

○範永鑾

近因執事東巡未歸故不敢修問負罪負罪凡百量報中得聞聖天子較初政日覺有不同者矣吾人好名之心勝攻擊太甚失其大體以致言多厭聽有君如此而不能善爲輔弼此豈皆羣小之過耶可咲可咲執事之差不知何如量髙明自有處也生不日有陜西散賞之行欲啚南歸故不辭勞也此後不知會面何日便中幸勿吝教冗迫中不能盡所欲言萬惟照亮幸幸

○熊相

承手教感感昨聞大奏議足以正人心而懲姦惡但渠旣遠斥斯亦巳矣生𨿽未得一接光霽然自附於知巳舊矣故此致區區駕近而無歸期黨惡�巳就捕亂賊不勝恐懼亦一快也惜乎內外異刑逮及家屬觸目感中未免淒然耳使回此道意余惟照詧不宣

○熊相

承遣官遠顧蒹辱教音感感生久仰執事猛擬一見以傾此平生而竟復相左柰何冢宰新政在告者往往不惟恐執事之歸心終不能遂也況淸軍以不擾爲能禦史以持重爲體於此二者固皆得之軍民之心巳帖服矣交代之期又過半矣宜姑思之何如荊山近日之升大招�論執事向者之疏又添事實渠近亦謙愼過前執事乃爲之忠臣矣每對生言深自引咎則其人比之厚老諸公猶似可取也再不必慮之生碌碌臺末性復粗戇動輒忤人若久必有奇禍故樂於此行耳時事又非上年之比任世道之責者非吾輩而誰哉尙相與勉之使回匆匆申謝意余惟照詧不宣

○虞守隨

向者榮行弗獲郊送方切愧悔乃辱手書示及感懼交並邇聞駕道遺屬執事者疲於迎謁年家頗以系懷及覩奏章風采凜然又知精爽英發非困憊中所能揮酒深喜深喜正企仰間忽舊屬徳之平原丞張上卿以解馬來謁詢知動定又喜又喜欲附以寄聲而張巳別去不果玆風便謹此布悃張椎檏人且職事亦可幹辦生昔嘗獎之凡百希照宥何如南差在卽途間得便當領教不一

○汪思

承差來得書並奏狀觀之知有物外之興蓋執事初志也時例所拘不可得而償矣況當此時當道者正欲求賢才爲朝廷出力有如執事肯使之投閒而去乎葉良器擢知東昌甚好且得執事蒞玆土尢玅尢玅家兄近推太常不得竟爲羽流所有可笑也餘事去人當能悉之艸艸奉復惟垂照萬萬

○吳鎧

不肖叨廁年末久失奉問山斗之懷徒切耿耿疏逖之愆良不可逃感荷執事遠垂惠愛登拜之餘豈勝惶汗伻還先此申謝若夫臺端風裁施於姦回見之激揚者不肖早莫之間無任忻羨而巳復奚能一一爲執事道邪統希以哀毀中原亮萬萬

○程容

循之表兄來曾作一東奉問計呈左右自後聞有榮差以故闕於修敬每詢行履亨嘉宦況淸適足慰遠懷得諸令弟謂執事似有愁單孑意此甚不然觀郭令公以單車入不測之虜庭蘇眉山以單車奉使安南今之行萬里道勞役於四方如滇南交趾之屬豈非其人執事臨蒞山東我先聖之闕裏在焉其聖賢遺迹必猶可考剗姦剔穢之餘皆足以開心明目供助唫詠此正蓬茨之士所深願而不可得者而乃縈縈何耶昔人謂出門顧婢子語刺刺不能休者爲非大丈夫執事大丈夫我謂傳之者妄也夫以執事之處心積慮愚固不當有所嘐嘐蓋以辱愛於昆仲間不能有所巳也是月初八夜與循之共榻而眠而夢寐之間與執事對話情意欣洽豈思之不忘故形諸夢寐與醒而有述並錄呈之秋風一枕近重陽千里關山共一堂數筯虀鹽情正洽忽驚雞叫五更霜詞𨿽不工聊以紀夢耳筆楮不能盡所欲言惟心照幸甚

○宋滄

向者都下多慢仰惟汪度必能見諒無何大駕遠駐勢傾雷霆幸大君子深惟民慮區畫萬狀聲華所及狐媚遠潛軋坤以之坱軋海嶽由之震蕩吾東土赤子賴以存活者甚多且除剗姦權數疏讀之令人嘆服文章寔苐一等文章事業寔苐一等事業玆惟公論曷敢溢羙方今聖明求賢納諫是急知返轡之餘廟堂有待矣向承惠愛懷感無量玆薄言申謝惟照恕艸率洎爲

國珍衛不宣

○王珝

日者聞貴體違和卽欲問候適荊人偶感重風危急至甚坐是不敢出門今晨詢之三司云喜執事己收勿藥之功爲慰尙容顓拜先此達忱惟照恕萬萬

○王璟

區區僻處魯地極南苦無翔便不知貴體違和有失問安負罪不尠正爾企慕倏承賜手翰曁新書叵勝感篆又蒙錫及肩輿力士以代區區徒行吾家子子孫孫佩荷盛徳大恩於無窮也區區跧伏林丘就木有期價旋裁陋剡少攄謝愫外小書二種式以侑椷

○方豪

適承手札足見不鄙諷誦再三如我欲言行役苦辛頓使去體喜慰喜慰連日奔走山原冀得會晤又聞西巡在卽爲之柰何然必啚一傾倒耳益都罪囚之釋區區失於檢點但欲了事耳不知臺下有行竟坐僣妄惟達人君子不爲芥蔕區區素無他腸久則自明也使回漫及凡百情照

○邊貢

自入燈節以來賤目腫痛小女出瘡數日殊無好況兼之執事試士未經發落不敢晉謁以聽教言無任瞻遡也伏聞近有龍洞之遊則爲之神思飛越者凡再四焉正欲走臺下求觀紀勝之作忽辱垂示慰感欣幸如何可言使還先此布謝容各成請益耳不宣

○張璧

別去巳復換歲可量馳想承差來得手教備極繾綣之情知重知重遠審憲候勝常深用爲慰惟行臺風裁聳動東藩初政封章傳聞朝右若此光倍尋常多矣羨羨但淸戎又復三年舊例定勞久駐甚爲懷戀諒吾契才賢體國者自不爲勞也乘便姑此奉復不盡區區

○方豪

執事與生隸異而居邇前輩多以鄕裏稱謂此義不講久矣近賴唐守之汪天啟二三君子漸欲復之故於執事有望焉生至交應邦升處久知執事非今時人而前日淛西之循良今日山東之風裁尢向往焉不知執事亦稍有意於區區者否也會面有日寔切喜慰先此通名余不多及外守之書附上漫槁奉一笑

○邊貢

履端肇節嘉靖更元喜陽道之大亨慶吉人之多祜薄致桝觴之獻敬將菲簋之儀倘辱鑑原尙祈麾頓

○樊継祖

昨者旌節按敝邑辱荷枉顧兼賜珍粒垂問再四感當入骨自領朋教後賤項癧瘍得一炙法治之頗見痊乎斯又執事徳庇所及也竊幸竊幸恭諗榮滿在卽且此差又不俟交代促裝北上有日諒此時乃回驄入院造冊時也忻賀忻賀生亦涓處暑以後北赴儻得萃首西臺親教左右會合讜論以助哉明天子新政之萬一者又継祖之所顒望也緬惟執事今日霜威所至之處豪彊懾懾貪墨竄伏數十年來無此振揚也執是以往料都城未盡黨惡不能逃於霹靂大手也不佞不佞時尙溽暑萬乞若敍自王爲國嗇重不勝企仰懇祝之至

○宋滄

向辱雅情先嘗啟謝左右自分泲南必得奉接丰采不意行促徒飽仰聲華莫之覿徳鬱結鬱結然吾東土人皆謂自來栢臺風聲揚歷而善者勸貪姦屏迹神化之速且玅未有如下執事者知經濟奇才廟堂有待非佞非佞滄奉命過濟下事竣兢兢弗敢怠懼有愧於大君子諒髙明之下自亦下聞玆三司諸先生差人回謹附問懇惟照恕艸艸洎保嗇俟大拜不宣

○王以旗

奉遣歲久馳仰如渴累接建白知大抱負者設施自與人殊敬慰之極爪代久以乏人過期且聞欲復三年舊規柰何實天畱公爲齊魯造福有非人力所能致者可賀可賀旗庸陋無可爲髙明道惟明春領南差奉老父同歸是一幸也玆因章丘令孫應奎之便艸率附意應奎乃旗承乏大梁所取舉人學行可取乞推念初仕百凡教愛至感至荷不宣

○潘潢

屢從水部分司報簿中與同事羣觀執事論奏略節據理宏闊壯气逗人每對眾自誇吾鄕有賢道長如此頃者舟入魯境又得聲稱籍甚愈用仰慰潢嘗謂鄕裏非有顯宦爲榮有好官爲榮如執事可以重我郡矣潢愚甚極負期侍屢擯之餘心气幾沮被選以來𨿽日夕痛自策礪終不可前況疏戇之性將無所避罪不知執事何以砭愚起陋而置之安全之地俾不甚爲民蠹也偶泊濟渚得蕭鄕丈去便堇附帕書奉候寒溫並以近所上郊祀疏求正卽赴樂淸敝任伏俟來命潢頓首

○王珝

珝譾劣無似得相處年餘百凡辱教益扶持不勝感荷別時𨿽出匆遽而情愛繾綣益令人懷戀不能巳除夕抵淸源元旦奉迎璽書次日登舟行五日方抵大名惟是荊人病勢往來不常前途尙遠牽累憂虞情思殊惡諸聯句以重違尊請俱次苐錄之聊紀離合歲月並雙淸乞鄰之作用償夙逋耳遠送使還就此申謝相望益遠後會未涯惟珍重萬萬不備

○邊貢

頃見迸報獲知賤姓名誤蒙噓引有愧而巳有感而巳復何言哉𨿽然貢也者齊人也習知齊事請以爲諭可乎昔者東郭氏有奇醜之女臼首深目蓬發攣耳步采薪於途傴如也行年三十餘通國之人無畱盻者一日有客揖而進曰都矣哉羙人乎吾將進子於玉王行月召子矣女驚反室施鉛黛更裳服焉出以謝客且拜且泣夫其覽鏡竊窺彼豈不自知其醜而不足以爲王之禦也然而必驚焉必泣焉必拜焉必反室焉必更裳服施鉛黛焉者何哉誠有以感夫悅巳者之難遭也今者執事先生明察毫末識超古人獨柰何以東郭氏而進於王乎王不聽則幸矣若召而見焉則王也與王之左右及通國之人有不以執事先生爲齊客者乎哉是貢乃以累執事先生也貢之拜也泣也驚反室也施鉛黛而更裳服也無異齊女乃又不幸適抱采薪之疾臥牀覆被不可以風者五日矣未得造門下而謝焉寔覽鏡自醜顏頳汗流而不能以出焉爾也先此布露幸照之察之不宣

○邊貢

遊龍洞二詩答鳯山一詩錄上求教幸不靳耳大事記十二冊奉覽可錄錄之吹噓疏艸願得一見傳之艸堂庶寒門子孫知卑人不見絕於當世之夫人君子如此也至望至望不宣

○邊貢

捧讀教章無任珍荷鄙人何以得此於門下哉頃自鄭栗齋行日偶覺頭痛心驚至夜迷悶不知人者良久始蘇蓋陽心思慮過甚血益虛而痰益爲患加之臨行收拾行李無得力之僕晝夜焦勞身心俱憊勢之所必至也伏思薄命之人緣分不�邇來流落奔走骨肉連喪十年於玆自誓投閒畢志林壑矣過蒙執事數公俯愛論拔當道誤聽披及枯殘甫得一階遂失一子造物者處我如此奚敢有後望邪卽是徵之可安命矣連日病勢方炎汗出無度未能造訴並申謝忱聊附使人輒此艸艸尙俟面白不盡

○毛伯溫

過濟寧側聞憲節駐兗瞻望咫尺無緣親侍徒切懷仰遠聞風裁震懾齊魯是固大君子能事臺端增重何可當萬萬保重喜新例一年得代良會當不遠但恐執事旋日伯溫輩復外除矣伯溫與時言兄在道中忽忽十年時言事業日隆而伯溫絕無寸補今猶不知自處碌碌奔逐果何謂也執事幸有以教之匆迫不盡所欲言

○汪玄錫

連覩佳疏剴切平生忠義一發之於筆底矣直聲振廷欣羨欣羨承華札甚慰所懷聞過東菜家叔珵不知一呼而至之道數言否得之舍弟淮府冊封行巳十餘日守之太史欲奉使安南九十月間行淸軍事欲復舊只看貴衙門如何行今日釐革亦有似乎過當者殆恐如宋人之去靑苗法也主上日禦講筵趨向甚正然內豎輩此勢之不能外之者日久親熟尙不能無慮況吾輩攻之太驟乎此惟可與先生道也汝梁武選一中戶部以載送銀邊方未行蔡兵備初年或有新進之態近來巡歷日久頗聞停當而田公之奏或失之太過然於避嫌之義亦未穩也良器初任卽有羙譽此其素心向上更仗先生二天之庇也時言六月半起身想過山東地方矣不知會面否使還艸艸復上不及一一

○唐臯

睽別垂一載懷仰不能以日計也屢承翰教多失裁答慚負寔深緬惟年兄靑年銳志持節東藩風裁凜然旣足以振臺憲之綱而動山嶽矣論建大議恢張治圖又所謂身江湖而心廟堂也敬羨外教果否未知不敢妄對以理推之宜不果行也生碌碌朝署殊無寸補近方承乏經筵執事晨夕兢惕恐孤任使不知有以教我否也此月內外恐又備使朝鮮取道遼陽按治可得一會否所未知也余惟珍攝萬萬

○鄭佐

別久不勝懷仰去歲遇山東正年兄往來迎駕之時無緣一會徒悵然耳比至京師情緒增惡又不得乘便通問起居殊爲歉歉玆疊承遠教足仞厚愛兼審動靜淸崔寬威得體且獲覩近日奏艸風采凜然欣慰欣慰諸鄕裏自葉良器別後汪得之以冊封去唐守之將有朝鮮之行故人牢落若得年兄榮差早歸寔拳拳至望也使還素楮艸艸敍忱統惟珍愛萬萬

○徐盈

自聞按節東行私書恐幹閽禁音問遂爾闊絕然每領風裁卓著一藩而侃侃正論上徹天聽則未嘗不旦增企仰固知深飬厚蓄自昔巳然況一旦居可爲之地乘可爲之時其出之宜沛乎其有餘裕也生潦倒嘉興屍素如昨猶幸近稍爲當道所容不似前時之■﹝牜且﹞牾耳余固無足爲道可媿可媿玆因稱賀入京舟過部內瞻望伊邇無由參侍爲況若何聊托空楮少致鄙私辰下新涼伏惟起居葆重以需天寵不宣

○毛伯溫

別久懷想無巳忽奉手教喜慰之極恭惟齊魯�裁震動山嶽淸戎一事其炫赫若此將來事業眞可並古聞人豈特今之豪傑不可及邪新天子百凡復舊憲節不免再畱年餘眞慰蒼生之望也萬惟眠食保愛勿起躁心蓋客邊最難調攝躁心一起易生疾病此伯溫所備嘗者敢盡瀆焉適賤疾在告紙筆圖印俱在道中幸照察不罪

○方豪

連日風塵外起簿領內牽靜想百年爲歡無幾而爲憂常多逐逐人間殊無謂也聞公髙興恨不追飛雲巖宿債此行當了之矣所索鄙詩待案牘稍淸便當援翰又承雅召敢不趍侍艸艸奉復諸畱面講

○王珝

珝頓首衛源人還曾奉狀申謝意想徹聽司矣生二月二日入關九日入省家累以小孫出痘又二十日萬到賴庇平安關中民事大略類山東惟邊防甚急蓋大虜住套侵犯不時而亦不刺一種猖獗洮岷又往日所無者兵糧單寘殊難爲力而況談乕神色獨変者耶便中幸不吝教我爲荷恭喜微號之上在卽純孝夙願必遂無疑慰甚慰甚官承還便艸艸布此匆冗不盡所懷����亮幸甚

○敖鉞

三月九日寓書胡汝誠轉達不知巳徹視司否昨在臨淸問楊州判貴春知旌節駐於省城且又得風采之詳甚喜甚慰時就欲具書托州判達上以冗奪未果玆過濟寧甚邇節下然歸心頗急又與舒侍禦同行故不得一造訪也十餘年之懷念不知又何時可能一話悵悵不勝惟茂卿遭際淸朝直道危言不爲顧忌足爲斯文增重鉞領玆敝邑才識又不逮柰何柰何嘗竊譬之作縣如羸馬駕大車行泥陷中力能支則可升大陸不則僨轅而覆轍矣鉞潛江之難無以異此茂卿其何以助之楊州判年力精壯卽有志勇退可尙也鉞以鄕裏慰勉之俾圖補報不知當道者以爲何如舟中艸艸不盡惟冀爲國珍重不具

○孟洋

恭惟執事明徳大行時人仰重憲節所向吏人�靡是在中土業巳聲聞蓋不�見而後知者也洋自念體性愚戇習於疏狂每與世交輒爲厭斥曩備缺嘉興獲侍大君子之側旦夕惴惴恆以速戾是懼乃辱大君子推誠申愛披肝膽破形迹道合心契卒以全交念平生之幸莫大於此別後屢知飛騰徒以艸野之人不敢自致顯者音問希闊寔坐此耳敢忘乎哉家居間人有以薦書馳報者乃知執事復不以洋爲不肖謬爲此舉顧執事豈私於洋者哉意土礫之質或可補塞罅漏云爾然洋乏不肖何以副執事爲國之盛心耶夫自貶以伸物違眾以明義人之所至難也執事於不肖可謂獨任其難矣古稱知巳今斯罕哉洋今衰病癖懶兼之二老垂白自分悠悠林麓以終餘年尋得東補之命復爲彊起者𨿽則從親之志實欲勉勵末節用酬知巳耳惟執事竟以教我幸甚四月二十六日入省次日到任計初一日南趍臺下蒙巡撫老先生委辦一事不虞初二日痛風之疾大作興嘉興所感無異分毫日夜號苦坐臥不得不得巳命吏賫稟想巳上達此時痛𨿽漸止飲食尙微筋骨皮肉不相聯屬調理數日後未見如何竊恐執事請告疏下不遂願見之私抱恨終身無所逃越用此力疾修狀先致起居不盡余衷仍圖面謁臨使不任瞻戀之懷伏惟臺照不宣

○李獻

別來忽爾三月矣懷仰之思無日不切前聞霜節駐沂州急趍一會不意巳就濟寧矣柰何柰何渴慕間偶辱翰教捧讀感激恭喜執事歸情巳遂區區𨿽欲挽畱不可得巳但不才過咎無所就正吾兄獨不爲我惜邪眞切眞切匆匆不盡欲言容次沂州遣人問候行期也使旋先此敬復余不具

○鄭佐

連辱翰教感愛何如蓋別久仰慕殊切得吾兄書卽所以見吾兄也近日得尊甫老先生手教知動定勝常又深爲吾兄喜也又喜新沐恩典顧遠間不能致賀爲歉耳榮歸聞不可偕柰何柰何不知更有處否此間細密在使者面告不及一一生近日以老母病未瘳心緒紛紛艸率欠恭希照怒萬萬

○蕭鳴鳯

別八無任瞻馳玆經貴邑又拘嫌不能一拜館下過南州不見孺子其爲缺典可知巳且東山久臥蒼生之仰望風采日切鳴鳯有事玆土固當爲年兄勸駕也玆謹具啟專人問安申代面之意所欲言者非楮筆所盡凡政事缺失便中倘承直示見教則感年愛不淺矣匆遽具禮艸率伏惟尊愛照亮不宣

○汪溱

府中倉卒得奉瞻顏色足慰數年間闊但暫合遽分重感惆悵頻行又未得具贐爲罪何可言別後湊亦捆載之任首夏抵此卽出詣陵因隨大巡先生徧歷荊嶽今始得歸偶值同僚去便艸艸裁布奉問左右未審憲節於何時至京近見邸報知唐新庵有不諱事同鄕人物凋謝至此深爲痛心溱不才居此深恐僨事遺同郡之辱倘執事不鄙凡百曲賜指行使得寘過寘尢以幸承尊教於無窮寔不勝大願初到無可將意容續布盛暑伏乞若時倍保以慰上下之望不宣

○彭澤

令外祖先生志銘大筆一揮立就顧過爲推抑敢不奉命苐奉不工文且衰病昏惑殊污金石然令舅並臺下髙誼厚托不敢違也病嗽方愈力疾勉成請教艸艸奉此附申遠忱面謝無期可勝傾仰令舅方公不及另書萬希致意小書一冊伴緘奉覽一奉令舅牧覽向各賜書��巳拜領索居無物奉酬尢望不罪嗚呼世之爲人妻爲人子皆如令外祖母令堂夫人如令舅甥者世豈�得人人如此則比屋可封復見堯舜之世矣敬仰敬仰便中不吝教音尢幸

○王應鵬

期月之別道義深情無日不在馳想也春來試事匆匆遠出南郡乏便竟無有隻字上通罪過罪過執事之始願遂矣鳯凰之詩恐亦不甚謬妄請髙明徐圖之臺中百凡如故但南都災変異常三邊虜情尙未帖然兼以峕事日趍識者慮之灤江先生亦以邊事被論列大抵彼中事無他只欠糧艸糧艸足則恩行而威自振矣人還艸此余惟爲道自重不宣

○鄭佐

別久期都下一聚首不意吾兄決於南還暌違益遠豈勝怏怏𨿽然錦歸之榮過庭之樂封章之拜喜事並集至於山水相羊之雅致又不待言也遠間不勝忺羨但族貴體淸勝人事就序便可促裝不宜淹畱林下此又區區忠告之私心回謹此奉候起居伏惟爲國珍愛萬萬

○胡道芳

道芳至爲愚朴自惟昧昧年壯徳稚猥沐光謙外慚中歉然而天假良晤坐春風中一夜飲玩徳味灑如也醇如也感幸何極竊自慶際此奇遇兼之宗愛方以徳气才力英偉特達一時照赫羣裏威惠所及雷動春溢自顧碌碌任繁能劣駑駘﹖﹖敝﹖﹖薜居服箱下奇驥在旁𨿽非所能替力然而以意相視自不能不向風而長鳴也伏惟舉大行之塩車垂伯樂之一顧賜薦爲仁易駑以驥則非惟羽族知銜而鉛刀亦可以供用於一割也感激傾仰又復何極又復何極臨楮不任戰栗伏惟矜采昭育不備

○汪溱

奉違數載邂逅府中一會彼此匆匆不盡言意別來殊覺惘然未審驄馬果於何時啟行何時抵京至今尙未眞的也恭惟尊執事淸操雅識風動縉紳崇陟大拜不日可卽溱輩仰望下風不任榮願生性質疏愚於事多盩於時多忤尊執事倘一垂念少加指示使得不至見戮人人則感恩報徳必有�矣未審尊執事以爲何如玆因人便艸艸裁布奉候起居伏惟仁原春寒更祈爲斯文珍懾以慰遠近之望不宣

○程昌

奉違多載企仰恆切屢承教翰不棄疏愚𨿽君子之於人常過於愛而區區感激之私又何可云諭邪昌本庸拙備員於此深懼不稱然亦不敢不自勉勵以負知巳也久缺奉問獲罪至�顧蒙遠頒翰惠感媿何似卽今時事非昔正當道之所深憂還朝之期未審何日懸望懸望玆因鴻便堇此奉問起屋瞻侍未期外惟爲道自愛不具

○丁洪

艽兄來發下尊翰捧讀不能巳如對故人顏色客懷略慰此後相見猶未知眞在何時況地分云泥漸覺絕遠惟幸執事不遺忘耳生不才放棄之臣依依海曲自甘命分未敢尢人乃蒙教墨拳拳情溢紙外兆執事之於生豈能及此袛增慚感聞令嗣未系此自有時無煩早慮想當退思林間之時保嗇珍重哲人自有道不容洪喙也蒼生望太平久矣趍朝當在何日山林中未應久可獨徘徊也鄭兄卽返轍俗冗匆匆附此如面臨書不盡悵惘惟以時自玉以慰馳仰不備

○孟洋

洋不類竊辱知巳之愛曩嘗奉啟備悉玆不復敢瀆然亦非筆楮所能達也恭喜得承褒封之典榮迨尊者子人之情於是乎少慰視洋入官亦久尙不足此徒抱歃負耳送者還知道體日見豊裕豈不以得遂省覲之故更覘孝思之至矣聞近得玉麟爲造物所忌諒仁人君子當有大福在後嗣不妨�近寵侍以爲振振之地耳伏念憲節南發病中未遂謁別每一及此不任悵恨惟願稱觴之旣早圖還闕淸時盛年無令兩負可也洋疏曼如昨比將領輸北上倘有教音付之京使爲便前程廣文行會初出場屋瑣瑣中封寄試錄未及肅書想巳下記室矣聞過嘉禾與子謙公晤飲亦嘗及賤子否耶此中士人自憲節去後愈益畏慕威徳可以想君子爲政之風矣匪佞匪佞選詩一部奉覽邇來著作幸不靳垂示臨使贍企不盡私懷統惟臺詧

○鄭佐

石照一別不覺數載計執事早巳北上毅然立朝肅綱振紀觧紛救時且俾鄕裏故舊皆得以叨庇餘光近訪諸鄕人皆曰未也何乃遲遲如此重失予望邪豈山林之興長而廊廟之志必使積之久然後發之大也此有非俗見所能測識者然區區之誠惟欲執事行道及時天下之獘久矣得如執事攬轡淸之以慰民望亦豈非執事之素志哉敬以是爲忠告也乘便堇此問安臨楮不勝戀戀惟道體珍愛不宣

○邊貢

伻來袛承徳音継以豊貺無任愧荷且知侍膳問寢之餘福履嘉吉而封君夫人心怡體康晚祉益茂執事先生色飬之孝眞有不可以三公換焉者矣敬羨敬慕但離憂樂志古人匪兼揚名顯親往訓攸重久欲以此言奉進而忽領來諭喜慰不勝相見靜齋言之意亦符合舟楫之托卽有處兮幸堅此念以娛二老之懷爲大孝耳貢睽隔道顏三載於玆覲京過家曠日居半入滁未久尋復舊濂江以來濕病連作玄發攺素老色在顏匏系株守奉職無狀所不敢以啟疏上通於記室者寔緣慚負知巳憂懍罔措未嘗頃刻而忘徳也情親�疏如何可言伻還敢用布露以謝萬罪麾之進之惟深察焉不備

○方豪

自魁峯賦別此心逐君北上矣此夜棠花館中忽拜雙緘大爲驚駭展書問使乃知抱恙未行又喜勿藥將行矣但中間欠通問爲恨耳僕自首夏至尾秋一病甚奇而久君亦安得知也今知之亦必以欠問爲恨矣前月十四日誤蒙檄取𨿽省郡催促老父逼迫其如懶性何便中教之亭記一夕而成幸鑑其速而略其拙也豪頓首

○初杲

君以言而遠去僕以病而乞休承接之晚而兮攜之速令人何如爲懷耶伏枕經旬未緣晉拜別情種種殊用悵然輒此代問萬惟照原不備

○張璧

賢契遠別去塵冗暑酷多欠欵洽殊不能爲情想在心照也賢契此行神明扶佑必膺昌祉幸過加保愛量賜環有日靜以俟之可也過家倘彩服庭趍之後宜保裝以往勿甚停滯囑囑譜敍匆匆完奉付盛使矣任中見兪仲尊太守勞爲道意外書並附寄戴應和年兄二處者幸轉致不遺萬萬餘惟途次愛重不多布

○程旦

奉闊數年聞車從到京擬代瓜得傾倒喜見顏面近奉邸報有遠播之命無任驚怛士君子立身行巳求無愧此心而巳至於禍福在天兩倚伏之機要有非人力之所能與者吾亦如之何哉想執事髙懷亦必脫然以俟時焉耳如僕者守官不軄日糜廩食伏覩執事以忠言獲罪不負所學方切慚愧然耿耿之私固爲朝廷惜賢才之去而所以益增新安山川之重者實惟執事同鄕同年之情亦一喜■﹝忄尉﹞也想銓選在邇南行有期謹此申問外具香帕奉敬外差弗克趍送乞恕萬萬餘惟自王不宣

○鄭玉

執事玆行朝紳增重鄕邦增色眞與日月爭光也愛下者慶仰當何如耶愧抱病不能趨赴臺下一展下私連日阻兩又遲於奉候罪愧罪愧堇具菲儀別簡顓人代敬伏惟亮照不能多及

○錢宏

春初奉接風儀於吳滸不勝光幸宏荷恩徳未申報私方訟罪愆反蒙殊待寵及佳貺感刻尢深近聞大執事忠鯁激切見忤於時得補廉郡足見操存之正涵飬之弘此心耿耿貫徹日月誠上不負天子下不負所學者也敬仰敬仰伏惟聖明在上必然垂鑑不久屈也昨至梧州參謁軍門詢知此郡地土平廣與緒山隔遠風气平和訟獄亦簡恐不免霜節之一臨也謹遣承差莫駿奉候驅使匆迫未罄愚悃尙伺復啟不具

○程默程然

默惟唐之楊諌議宋之範司諌皆一時偉人也居職不能卽有所論說必待韓毆二子激之而始以諌顯今執事飬屙數年補職未久不嘀諸同官不謀諸知巳而能言人之所不敢言其過楊範亦遠矣疏艸流傳盥手敬誦一字一金吾知不特澹庵封事爲然也昔吾徽以直諌名者在宋若金忠肅朱喬年在元若程以文在我朝若戴寶之及我岑山先生數君子指斥姦邪不遺餘力而公論爲足少伸朝廷爲之增重執事今日之舉於邦國不重有光耶擊節之餘嘗與吉甫宗文期欲一拜候堂下今聞行李載途矣願我執事勿以風節自表勿以貶謫自沮益懋官箴行所無事惟楊惟範或亦有足取焉則起忠肅於嚴州還韋齋以館職聖君亦自有處也敢以是爲贐不識髙明以爲何如外書帕侑緘岑山小集奉覽統惟照入發舟少遲尙容躬送不具

○李邦直

先生言官也知無不言言無不盡職也批鱗不避碎首不辭忠也不得其言則去道也去就之義出處之分其孰能及之健羨健羨此間僻在一處邸報久不通近至杭始得此信及詢旌節道巳過杭矣汪世源來又道使節卽起後會不知何時而今竟相違不得一敍會怏悵何如廉州去敝鄕七日風土不殊可得而知也事簡極而民且醇吏隱之地也居南海之濱猶山東之登萊浙之寧紹暖燠而無嵐嶂不足慮也廉州有二道一從梧州經北流水陸相半而水道欠平一從新會經髙雷俱由陸路若過髙州呼愚兄弟一道平安尢望外也匆匆不多道伏乞珍愛以需大召不盡欲言

○徐盈

數年之別一宿之晤甚■﹝忄尉﹞甚■﹝忄尉﹞苐悵然西望搖搖舟行計又是經年之別不知良會又在何日也海隅僻壤𨿽非所宜處然自昔大賢君子無不備嘗艱難險阻者要亦非人力所能與也況直聲勁節自足以塞穹壤昭古今此心無愧亦復何恨髙明遠識諒足自慰而不肖過愛之私固亦不能巳於言也方棠陵先生過敝裏聊附此通起居艸次不盡惟加愼眠食以需賜環不宣

○丁洪

潭府一別至今瞻奉未由懷想何極執事以諌遷官史冊書之千載以爲朝陽之鳴盛仰無愧於古人寧不快然於心邪口不才流落旅食靑山又三載上無益於國下無益於民復蒙轉鎭江同知淸朝無棄物如生者袛可自訟自慚執事回視尙肯不衰舊愛否歟去春止擬仙舟過采石必得奉候不意竟不至今又各在海隅何時一寫素心令人茅塞之豁然邪舊冬墜教坡讀之餘挹光霽於遐思擬心神於千里如遂良覿所諭巳卽爲轉達而行之蓋李公知重執事非生之力預也盛價諒能報上矣比時倉卒未具啟且聞盛使云四月方赴任所故爾遲遲適生轉官報至家人去便艸此奉布遠情贍望天涯臨楮不勝耿耿伏惟垂情照察不備

○錢宏

前聞霜節外補巳嘗奉迎復修啟問候爲貴寅張同府牧存矣近得華翰自張老閫處附來展誦宛接光儀仰羨直气淸忠照映宇宙方且自責安裕愈見公輔之度弘毅之操卓然人望有非庸劣所敢扳也宏叨粟粵臬又經一載簡僻支持苟延日月以待僕而巳莪峯潘老先生巳擢遼東巡撫久屈獲伸良慰故人之私玆奉飬正錄二冊諭民圖十張紅綾一端薄將鄙敬匆迫不能盡所欲陳萬惟臺照不宣

○胡璉

前過省匆匆殊闕情禮伻至承諭抵廉爲喜君子之道蠻貊可行況此州乎處患難無踰愼靜呶呶皦皦非所望也賤子薄拙忝竊仕路久矣昨偶傳謬傳江西臬司益增愧顏此猶終日行邁不進一捨遵枉軌而駕欵叚無惑乎後人遠矣乘便漫及�發一笑義命所安平生不敢毫髮生妾情也山海異气早暮愼起居千萬

○方豪

此來滿擬會聚不意又有南閩之行因先妻旅襯不可久延望後行矣近得手書知起居無恙地方亦善足慰知巳不日必有入簾之勞然又未知果慨然一行否含哀索筆聊以奉別三山五嶺雲霧蒙蒙萬里相思惟有魂夢

○彭大治

檇李之會今且十年笑語如昨音問寔疏靜言思之能不感慨甲戍之會子之鄕且五人今沛之良器巳作古人棟卿復不出仕崢嶸馳騁惟時夫與子而巳俯仰今古悲悼光陰不能無聞雞之感翻閱舊書默玩義理又不能無惜陰之嘆子春秋方盛投荒司刑曾益駿發所造無彊豈天固縱之承委四會縣勘事偶會李州博堇具啟聞暑中患瘡不盡所言奉上拙作聊代面譚朝夕與兪年兄倡酬便中幸不吝教不宣

○楊表

徳州一晤倏忽數載企慕之私無任悵怏共惟執事年富才髙學懋意羙一立朝端多所建立精采聞於海內非惟爲同年之喜實足爲吾道之光也但明明在上顧屈賈誼於長沙庸非命歟枳棘非鵉鳯之棲炎荒豈賢者之地況公論不泯此特寄足爾表守株邊郡碌碌無聞幸得鄰邦有人風便亦可以推教耶堇備菲儀用伸賀臆伏惟照納曷勝榮幸不具

○周在

在啟曩在道時方承教愛不虞年兄尋以言去國今三年矣同年同僚又同難此情何日忘之第道路修阻久缺書問爲歉在濫竽臺末罪宜罷黜幸與薦賢之列謫推吉州方圓循省少贖前愆聖恩寬大遽有溫陵之遷官之升沈不道也深以獲附驥尾爲榮耳念欲畱吉奉候螺川之滸而憑限迫促不敢濡滯因過貴屬附此布意之閩道路益左何時握手一吐胸中之欝手燈下艸艸

○林大輅

爲別日久無任瞻企舊春不才遠役右粵帰至肇慶偶有報者云執事䢐雷州時甚惜無由邂逅知君子起居爲罪玆到鉛山備審使車抵任余兩月又甚喜慰行旅匆劇未緣趍候有餘懷焉惟執事直道左宦淸論有輝今聖明察忠姑爲轉秩信州何幸時值夕賢然恆言皆去陳太僕胡侍禦二公內轉伊邇信奚敢徼利庇人心之靈其庸有徵哉不才亦顒首以聽近報車盤黃驛丞行便附此艸率不莊不備辰下伏惟臺候萬福

○熊浹

浹昨過葛陽喜聞吾兄巳弭節劇欲圖一晤以寫久別渴仰之懷顧以負譴不便出入不能拜候又適尊恙不敢重勞枉駕徘徊悵戀殊不能爲情豈人事多左而�契之良晤不可易得固如此耶厚貺足感雅情矣匆匆放舟不及專人一走謝罪罪玆送吏還艸艸布此外小書薄帕引賀私幸照內余惟若時珍寶以迓殊錫以副浹區區祝願下私萬萬

○鄭佐

憶自石照一別五六年間吾兄忠節顯名天下令人敬仰曷勝暫爾荒外何足計也聖心明明轉移之機豈直如此升陟而巳耶佐不孝復遭大故憂居更與病期者半歲近日少間情況不舒無可爲吾兄道者仰間蒙翰貺頒及披承如挹容色兼審貴恙巳安吉人天相感■﹝忄尉﹞並極使回附此問安時漸嚴寒伏惟道體珍玉以膺顯擢不宣

○丁洪

往歲詣庭得領光霽別來又五六年矣萬里故情無由時致左右髙風峻節赫赫在人耳目身屈而道彌尊令人益切景仰惟賢郎未降猶厪雅懷執事羙徳必有賢嗣但遲速有定時不必介意也昨家僮至京恭聞使節初蒞吾信疏遠小民驟得沾濡休澤此千百載一奇遇小弟濟帶小兒之桂進見極蒙優禮尢感生以不才流落多年近乃濫叨部末數招物議南帰之心正切所恨者未得一沾恩典猶以此爲系念殊無足爲髙明知巳道寒家薄弱惟大君子不遺故舊之仁時賜扶植少得成立慶幸何如第聖主親賢啚治時方汲汲如執事之賢借寇專城必不久耳大凡郡中風俗之薄惡政事之委靡者執事宜早爲一振以牧期月之效可也惟髙明垂亮家僮還謹市此耿耿鄙衷臨楮不能罄他便又得嗣上伏惟爲道自玉以膺不日大拜以慰斯文遠望不宣

○費宏

側聞幹從寵臨敝邑山林僻左弗克趍�疏慵之罪知不可逭矣乃蒙弗校亟賜存問令人益增感愧尊翁老先生壽文自揣不佞無能爲役忝在知愛欲藉是少伸慶祝故弗敢辭玆辱多貺於誼實不可受重違尊意輒巳勉彊拜領典史回艸此奉謝諸惟容日面布不宣

○費寀

生向年曾屢造謁於京邸每爲閽人所辭景仰𨿽勤猶不領光霽也屈倅山郡廉操惠政士人方有所倚乃爲閩臬失方奪去不得專其澤矣柰何𨿽然君子起而世道亨將由是用之天下吾信猶有深望故不能不小有所惜而實大有慶於他日也幕官隸來辱承教貺感激無任於其旋謹此申謝外小書薄帕奉將賀意統惟鑑納不宣

○丘養浩

客歲道信州旅病中辱念舊愛遺醫視藥眷欵懃縷感刻何可云諭百凡劻勷未能裁謝罪過罪過遠聞榮轉持憲南服深爲海邦私幸第直聲偉望之殿下僚淸議方且大昭恐閩人不得久顓其惠耳僕荒落無似南畿重地文衡重責偶承人乏深慚非望祈賜教言鞭策足見舊雅當奉以周旋也便中敬此奉布未緣良集千萬珍重

○鄭一鵬

別來數載瞻馳日積仰惟執事文章气節天下景慕僕敬服舊矣間嘗竊候道殿爲吾道興廢卜頃聞大擢握憲敝邦不惟閩人衣被澄淸之政聖主遴才之羙君子道亨之會於斯兆矣路遠乏僕無繇馳賀玆因捨親千戶張濂公差之便薄附書帕少旌芹曝之私餘懷不備伏惟照察不宣

○鄒守益

守益拜啟多病所困越歲未得愈是以闕於馳賀續辱手教亦不獲以時且復瞻跂可念士恆患有學而不得位得位而不遇時往往弗遂其志聖天子厲精思治寤寐三代而執事英年妙選以升膴仕平生學力正可展布爲徳爲民以紹休先哲知巳之祝也宦途如泥淖易入而難拔非師友夾持將潛奪默化不自覺知吾兄上受甘泉先生之教而退與伯載思孝崇一諸兄切磋究之銷除舊疾以永天年愛身之上策也病體醫藥不早夙毒膠固方惻然思以療之而未有成效時惠良劑以慰耿耿

○林應驄

辛卯秋小兒杲生之省應舉生嘗修問顧此見性拙不曾謁送近日憲旆過莆匆匆而別又不及盡情十餘年聯舟北上之懷萬里外艱危共涉之苦徒付之慨嘆耳先生又淹於玆公論稱屈早晚當超遷而去生又失所依歸矣然聞熊夢兩恊如蘭如玉天之所以厚吾先生者又在此而不在彼也生守拙林下兩鬂半華無足爲道家僕之省謹此奉問辰下正暑伏惟臺重不備

○李墀

頃者節鉞按泉豪右潛形貪墨落膽陰消未萌之惡於不動聲色之間數十年來未見也生時欲走臺下挹臺範臥病荒村徒抱耿耿然其心與神則固奔馳於節鉞之左右後先也議者私論執事家居絕口不言官事信乎人有不爲也而後可以有爲故古之君子平居有自得之趣則其出也勞來安集有云行兩施之玅震撼擊撞有雷厲風行之機吾於執事見之矣吾泉風俗大壞民僞日滋而揆所自亦倡之者趣之也當道無剛大之气鄕士橫利欲之私由是彊弱鬭而彊者直善惡爭而惡者勝此民之所以敢於爲惡而善弱者之所以愈不能自立也俗安得不壞民安得不偸耶計吏治者肯假節鉞三年激揚董勵之下庶幾人心可回而佛國之號可追復也當寧勵精求治寤寐天下之賢苐恐歲星移次大藩而吾閩有臥轍之憂耳風雨作孽海潮瀑漲壞田疇廬舍不可勝計伏惟若時調攝以回天変以�柄用書怕侑封不拒爲寵

同心集卷之二終

●同心集卷之三

簡書錄

不肖男廷烋

孫堅編輯

◆簡書錄

鄭佐

胡纘宗

劉案

屠僑

鐘錫

蔡昂

胡纘宗

林炫

潘潢

黃訓

陸銓

胡徳

黃易

丁洪

黃褀

程旦

鄭佐

潘鑑

丘養浩

潘珍

劉勛

潘鑑

諸偁

潘鑑

洪珠

李義壯

林炫

黃易

李默

歐陽必進

張璧

熊浹

趙大佑

王積

陳則淸

馬明衡

何鰲

周延

徐階

潘潢

張治

陳經

李濂

萬鏜

張綗

蹃迎

劉大直

諭茂堅

李本

詹瀚

聞淵

鄭一鵬

袁煒

屠僑

徐階

王以旗

周延

趙勛

李默

李仁

王汝孝

汪宗元

李仁

王汝孝

林應標

蔣信

胡宗憲

胡宗明

潘潢

王以旗

張鏊

吳鵬

顧可久

劉存徳

趙鏜

潘潢

歐陽必進

曾於拱

胡宗憲

何東序

何東序

汪道昆

趙大佑

○鄭佐

三年瞻企無限馳情臥廣建言之特比鄰耳中間消息杳然不啻天外蓋浸溺於簿書奔走間動經疏略如此然以生在鄱陽兩歲俱辱年兄手教披捧宿愛靄然每極感激如生竟不能尋便馳一絾奉訊於此又見區區才力之相遠而慵慢之罪不可逭矣吾兄才望年資如此數年猶淹此官何耶此則無復公道之可望者遠聞邇歲多產麒麟官況淸崔此則大可慶者比之聲名外物當不可同日而語生以菲才處此密邇家鄕欲日夜去此不能近日潘方塘汪蛟潭継去更無聊賴且人事垂戾滿懷何由一與吾兄連牀半夕竟此語耶因風艸率敬訊起居不盡不盡

○胡纘宗

久欽髙節昨始得膽周裁渴懷殊慰但會旣艸艸別亦匆匆袛今爲歉耳奉違月餘計履任以來起居多福士民胥慶福星耿耿敢再拜賀所諭小篆久奉命乏便未獲賚上爲罪人去便敢附上伏乞照存是荷艸艸

○劉案

生備數閩中久蒙提挈詎意不才罪過千萬卽爲銓曹擯棄人也如天何今追悔無由不過竄伏艸莾以終餘生而巳得罪公論取笑士夫此身後事而今也卽罹之生眞不才者安得辭且聖天子在上賢公卿在下獨一司銓曹者不賢哉則生之黜也復何言也兩捧教示情誼周至讀之數過至於泣下嗟夫是何信之之過矣直道卓識如臺下時所推重乃獨於不才拳拳焉如不才者不亦榮矣乎夫士固有污於生前而伸於身後者今卽有知我者如執事焉此則深可自慶也巳焉哉何他望乎差官回便余俱此以代謝忱燈下艸艸言不成倫照宥爲幸云泥異蹃無由趍謁伏惟自至以應天寵不宣

○屠僑

閩中久沐寅受方切感幸乃承榮擢又得舟合蘭溪移時論別迄今懷仰曷勝衷渴畿輔重地借屈屏翰蓋亦平昔聲實有以召之然不過近爲一方衛耳晉而崇陟以衛天下生獨於公有深望焉寅恭之情知仰之素非敢諛以自失也菲劣叨濫不得巳追逐班行兢惕孔殷余無足道乃辱不遺云翰珍貺並及無任懷感使返謹此奉謝未緣瞻晤余惟若時珍攝以竣臨風切祝

○鐘錫

歲久隔越南北未由奉啟蹤迹之疏不言可知然馳仰之懷則拳拳也日者恭審駐節天雄自謂請教有日且密邇畿甸遠振賢聲指日登樞有不俟於蓍筮者仰羨仰羨錫自去歲被誣歸復值禍変旣喪我偶又爲惡弟盡霸財產逐令異居窮困之極命運之垂蓋有仁人君子所不忍聞者曩以官守同居今見擯斥卽逐於外豈知炎涼之態反於骨肉而轉甚耶悠悠蒼天控訴無門亦付之無可柰何而巳耳因便漫爾奉聒吾兄知我之久想亦爲之惻然也時殘暑漸退秋色侵尋萬惟若時珍玉以迓殊寵無任遙祝之至

○蔡昂

奉違日久瞻企殊切伏承遣致手翰兼以盛儀同年之情藹然矣感激如何可言大名兵憲𨿽列在外臺實爲重地重任故朝儀多以名流處之由此而亦多爲名公卿執事今日之任足占其重而將來遠業亦於此發端同年之光也人回布謝略附鄙私統惟鈞照不備

○胡纘宗

在汳蒙教去汳蒙愛荷感之餘無任銘刻伏惟動止多福前見一溪老先生薦剡明明之望益重朝野不日當峻擢也生�濟四閱月百凡艸率不足以報知厚不吝教示如何敝鄕鄧丞差人之便余此附問不旣

○林炫

近者遠辱手教教佳貺不勝感荷執事居閩藩臬數年剛正明快吏畏民懷不肖謬蒙二天之愛有不可以言語形容者惟銘之肺腑永不敢諼耳遙憶卿階崇爵拾級而升鄙人跧伏海隅恐無再接丰采之日但以鰲峯雅集之圖及詩時一展閱卽如對春風耳倘不遐棄鴻便得時誨之金玉寔所望也艸艸勤狀上謝仰祈尊照不宣

○潘潢

久違寒溫仰止日切頃奉賀表在京月餘竊冀一見旣聞髙車西行而喬轉之報至矣盛徳深資謂當待以不次要亦大拜之階且滇南重鎭尢君相所注意也適謁尊翁老先生康彊殆過少杜足占景兩夜帰後倉卒附此少致闊懷艸艸亮之書妙將敬鑑納幸萬

○黃訓

訓受知愛有年矣邇者備兵大名之地曾具啟候起居來卜徹左右否特簡雲南方嶽實出廟謨仗濟時者經綸之學戡定之才於是乎望顧嘗深念我公二十四年甲科一下內臺久勞於外朝廷之上無援手焉豈非大才難用直道難容邪古之君子蓋嘗處此矣才不可狥道不可回百煉萬折以俟天定我公浩然有養蓋其能事訓猶嘐嘐者愛助之至不知其多也時冬初寒尙惟爲天下蒼生寶不宣

○陸銓

侍教閩中朝夕聚首備員中州聲聞尙接滇粵相去數千里𨿽一介之使尙不及通瞻望山斗有懷如饑渴而巳洪西淙來乃聞起居髙情雅志相與喜談樂道久之仰惟深資久屈卽辰或巳髙擢別省銓倘得以爪期常調步兄後塵再締前歡豈非幸歟然銓駑鈍恐不能再進矣柰何承差回便敬候問伏惟萬萬多愛不宣

○胡徳

舊歲六月過績溪曾拜候尊甫老先生凡杖下矣嗣後不肖憂還而滇南借重豈有事安南而聖君賢相急於用才邪夫滇途𨿽阻遠而僕騎甚習勞但家鄕音問不獲時通未得如河南之冣便耳其諸錢糧塩課執事一下車當遊刃而解也塩課司惟五井地邊夷方利爲雲龍新井所奪且久被愚弄而冤不獲伸蓋雲龍塩戶皆三司吏承巢穴徳惟力爲一理但爲日頗少捲案當存幸一注意何口遠承書惠無任哀感謹奉疏謝荒迷不次

○黃易

舊春得會瓶山年兄於鵝湖書院備知起居端的甚慰継聞有滇南之擢竟不得一面晤且不審何時赴任耳懸想之劇吾兄才望翹然出眾乃邇遠宦者豈擇而用之邪幸安定爲之計今當漸入佳境矣弟困守如昨無一事稱意而嗣息尢切關心柰何柰何情多如海伏紙茫然殊不盡言亮

○丁洪

去秋獲奉京旆疏簡披寫故情亦未盡継之數扣弗值而使節卽南矣雲樹瞻思歲華又易悵仰何如惟道履多福慰慰恭喜榮遷使藩𨿽久淹得此在執事不爲賀然登金換紫聊可少娛目前也茂實淸聲日喧朝野節鉞重寄此其階矣寧不可爲一快歟仰間差吏適至捧墜教翰並惠新板經書遠情雅愛稠疊拜辱恍然如接光霽也極深感慰生不才苟延歲月秋風旅鬂半欲蒼蒼日有巢南之想追惟疇昔少壯情懷自覺頓異猶爾依依班行殊無可爲吾兄道者愧負何如使還謹申此萬里有懷耿耿莫能悉惟爲時珍攝以承寵注以慰瞻仰不宣

○黃褀

三石良緣巳非今日別去十餘年不近顏色懷思彼此可知矣前差人往返以人事艸艸未能詳細具問多罪多罪蘇尙賢來辱教言傾倒捧讀數四令人懷媿無巳感甚感甚近得客處懷抱消息又聞賢郎貴恙巳平康甚喜甚喜滇陽𨿽遠地然風景不殊中土僕每渡軋桑之餘又有並州之思吾兄宦況當自排遣蓋心與地相安觸目皆可樂矣望之望之使還謹此問候伏惟臺亮不宣

○程旦

奉違門下倏逾二年年情寅誼感戀殊深遐荒左僻兼以地方前此多事未獲申候興居爲歉比承榮升寮寀生色然以門下崇資重望僅爾循資銓司之愧益見門下守正無援計亦釋然於此耳拙滯如僕得免罷斥巳出望外他又何言去役迎瓶山據案艸附問時下新涼貴人顒望計車從巳發鄰封密邇時得通訊問猶■﹝忄尉﹞遠望余俟續啟不宣

○鄭佐

數年仰慕幸於府城瞻接光儀良慰渴懷本欲再求半宵淸晤比爲兒女債正未畢事故遂歸耳途間回首轉益悵然同年五人惟吾兄總轡天衢登臺就鼎駸駸然將遽至蓋資望在時不獨年家私仰來教云云非所敢聞也如生枯枿敢望復萌年兄愛我姑寬之耳承遺惠過厚不敢辭布謝艸艸伏惟臺照不宣

○潘鑑

相違積歲注想爲勞承問足占記存知感知感區區勞債未酬復有江湖之役至於累日�官此徽人家數潛而跛鱉植而閏楊物各有分夫亦安之而巳賀禮一例完歸諸君厚意幸善爲我謝廚具酒米足矣余並附來使艸略不盡惟亮木運川湖久發貴竹尙無得一催爲感

○丘養浩

浩在治屬極荷豊眷瞻恩奉徳撫臆論報爾矣緬望山嶽傑然自建公輔大拜日月以數敬羨敬羨賤子碌碌如昨無裨明時備役山陵勞頓可任國計民力殊切■﹝木巳﹞憂耳蔡提舉便謹奏下敬南望臺斗凝心如結參侍未涯萬惟爲天下重

○潘珍

奉違旣久馳仰恆切苐云泥遠隔音問多疏罪愧萬萬恭惟老先生資望深重今玆憲長之擢計不久當召入內臺表儀朝著矣良可爲鄕邦慶也林下鄙人日覺老朽無足爲知愛道者乃荷記室存念遠勞華翰文綺之惠拜接之餘感愧何如伻旋謹此伸謝艸率弟莊惟俯垂照亮榮幸榮幸

○劉勛

使來垂教慰感良深惟大賢滯遠方因增慨嘆吾輩食祿亦柢宜若斯所愧薄劣者勛以視諸吾兄浮涯分矣東行甚垂巳忤物萬幸完璧而歸落落懷慚不能決兄平生知巳安得攜手論心耶使回值冗忙艸率布謝惟臺亮不備

○潘鑑

昔歲一接光儀欽仰及今中間宦迹西東甚覺疏闊向承滇南所擲翰惠久欠裁謝負歉不巳復辱書貺之來寧不增愧病植策功難遠昨遂歸願方以閒局爲安又聞召命使執舊役忉怛可知進止之際無以自裁不審髙明何以教我執事以資望之舊乃回翔滇貴之間君子之難進如此然公論不能終冺憲長之擢恐不能暖貴竹之席也且喜且望使旋艸略修謝叚帕一瑞爲賀爲贐不腆亮鑑是祈

○諸偁

備以衰病謀帰旣在得告自難久畱官舍故於執事弭節之期不及一候而行尋出郊𨿽得道左少奉光霽而倉遑中又不及展望塵之拜不肖平日受執事之教之愛冣深知巳之前豈宜有此逋慢之罪內訟何及內訟何及別後聞於二十二日登任矣共惟仁者在位民易蒙恩君子居夷化足起陋行看有歌來暮者矣羨慰羨慰不肖二十六日抵鎭遠因走從痡頓未能遂行計初一日可解纜也江湖遠憂向往爲勞倘開春鋒車入召取道舊治不肖杖屨歌謠於棠陰中又得一展參承之敬也切望切望吏還漫此道謝不能萬一秋涼加愛

○潘鑑

暌別積歲夢想爲勞伏計髙明履道蹈徳多福攸臻爲慰念敝任違貴治僅一關耳乃不能時致問訊以請所聞不亦自遠於君子之林耶良獨內愧良獨內愧執事隆譽久騰徳賞當在朝暮鑑有鄕曲之誼寔切佇望寔切佇望風便艸率布音有懷不盡亮照是祈

○洪珠

不才承教愛久矣雲南同任未久而別又喜貴臬得侍不謂叨冒先行每晨夕間心恆悵悵道遠迹稀無緣修問罪愧殊深吏至辱尊翰備見舊情頓首拜讀千里如面喜欲狂也恭惟碩徳光孚遠夷懷化不日薦陟臺階密勿廊廟矣容賀容賀如生碌碌守此甚難於處累欲疏歸未得如意不識能亮之便中謹此先謝伏惟臺照不備

○李義壯

張指揮至上承手教之辱奉誦慚汗不可言此子小子責也過厪軫念小子何堪焉惟知中心藏之耳今日之事培翁責小子爲漠然迹誠漠然也本省撫按凡一兵一糧皆取示而後敢行今取示之文入逓再閱月矣而猶未可小子何以行哉故迹似漠然而此心實不敢漠然也王廷光李英互相推調不足供兒童之一戲夫平頭被刧可責李英不知五寨被刼亦可責廷光否乎小子有二議於撫按一舉兵一設官意謂大一懲創之後設立參將或遊擊往來其中此或可爲萬一之助也若急急止以追取人口爲題目恐非體面所宜也今日可取之矣他日又可取乎一不克取損威傷重大矣髙明以爲如何昨見龍山薦剡老先生行有天下之任必有以教我母棄是禱

○林炫

昔也家食極承禮愛隆厚抱感不忘鰲峯之會猶如在目也恭審總憲一方明刑貴竹資深望重士論攸帰不日方伯中丞之命下矣吾榜之光縉紳同慶炫二月抵京碌碌竊祿如舊同年四公王蒲庵張頤齋陳東渚鄭敬庵近邀會於三里河之館賓主七人陳伯行太僕孫以誠大參及不肖而巳落落晨星寧無今昔之感乎玆因都勻推官汪大滂之官之便謹裁短啟馳瀆聽司少仲起居之敬伏惟尊照不宣

○黃易

舊年使節過敝郡深以未獲一會爲歉鄭東屏過此乃知起居之悉且聞復抱卜商之戚柰何得子甚難而失之甚易又將柰何僕近者頗有生意然得失如此亦殊不足賴矣有命存焉吾輩徒浪自悲喜耳比聞榮遷貴州擬行李當從此出久倏不至懷想愈劇敢因都事陳洪範來便附狀以聞凡百幸亮艸艸殊不盡言伏冀尊察

○李默

僕至不肖無一足以事君子天涯作宦實荷匡持且日聞髙論開益弘多忝竊移官敢忘徳庇乃蒙繾綣惠貺頻仍山寺張筵河橋追送皆異數也如僕鄙薄何以堪徳感頌之誠實非言所能諭辱使護行從途鮮滯玆辰巳出滇境瞻望漸遠徒有悵戀謹因還使布謝諸畱嗣布伏惟尊鑑不宣

○歐陽必進

別久瞻思無限向榮回失於不知後自小孤還途次乃聞旌節巳過無緣奉對頃刻止薄遣赴廡申賀而巳政切歉怏適遠勤尊使過念謬移媿感媿感公重望久淹臺省多缺卽當入贊廟謨弘敷膏澤不特故人一念之私而巳如生碌碌海嶠夢寐故山行且爲乞帰之圖耳無足爲道使還謹此薄敬附陳統冀照察

○張璧

別且久坐信使希闊未及奉問忽承書貺遠及深見髙情共聞資望兼隆聲華茂著昨閱新報喜有嶺藩右轄之轉自玆而陟臺部有日矣甚慰甚慰僕粗遣如昨苐薄徳近者連遭妻子之変自度平生曾未敢有違天背理傷人蠹物事皆執事所稔知者謂天蓋髙何若是之酷烈也想知愛必爲惻然新安人來每詢宅上髙堂俱康泰量玆轉或取便一過省也使旋匆匆略此馳復耿耿積衷容嗣布不備

○熊浹

違格餘二十年追思曩昔庫部之愛時切耿耿昨辱賜教並副之嘉儀感仞曷旣向坐因循未能一附謝啟罪歉罪歉仰惟吾兄淸才卓識士望攸歸𨿽暫爾淹回而臺衡登顯以懋其大行之烈固在非晚也浹腐朽餘生巳甘永棄乃復此忝冒非分慚與懼袛日深耳其何以仰副知愛汪生便艸此布伸區區幸惟尊詧萬萬

○趙大佑

貴竹逾年倍承教益榮擢東廣日切去思自去春得代以來數問動定不得秒杪入亰後遇廣人進錄者始聞公以制居未曾抵任抱帳何如我公勁節練才屈抑巳久道履方亨乃復有此豈天將困公於苦痛煩冤中玉大器晚而成之疾徐非所論也旅中懸想無因致情適遇令親東屏先生叩近履乃出華札不以鄙人疏遠睠顧如常南向拜椷慚逾幾杖玆因便附此申感念萬一道遠馳情不專臨風遙祝惟節哀以禮爲國加愛以永孝思千萬

○王積

貴陽分袂倏易數星癸卯道遇芝南曾附一狀入廣申候起居不虞左右適以憂歸遂不得達継此僕遭罪謫匍匐奔走不獲寧居每思執事端居讀禮祥禫將終下走弔慰之私杳然曠闕冀需便羽終與願違未嘗不耿耿也玆承缾山兄服除北上邂逅杭城詢知我公卽吉巳久且雲從陸赴京矣感離懷舊繹然興思未卜何時再得瞻晤因裁尺栲代候圉隸倘日下卽拜中丞便道經浙庶幾西湖之上又得握手一談也艸率無次伏惟照亮

○陳則淸

觧銀官行不揣借便具啟帕馳候方忸無以爲敬使至忽辱賜教惠下及莊誦登嘉若躬侍顏範苐憾末由如當年參謁於紫薇深處少頃底裏也惟海內方面求資望穹崇如吾公者百無一二乃尙淹遐遠未卽大拜卿相固爲狷介之徵亦廟堂有待而殊超以破常格必矣若淸出入湖貴藩臬幾十載無能一效職業胡足齒承示觧銀官領有回音尙未到貴使旋促艸率裁復莫旣欲言萬祈照亮

○馬明衡

明衡不肖辱在年末又嘗辱爲部下之民薦受知愛至深寤寐何敢忘徳先君忠祠寔自吾年兄起義是後凡大巡藩臬諸公若祭田修餙之類又增羙而光大之至今春秋俎豆風動鄕人爲其子若孫當何如其爲報耶仰惟年兄先生名位日隆君子道長天下之福譬之風霜老幹閱歷年華自然撐云柱日長在宇宙間非可與尋常百卉朝榮夕歹﹖卒者倫也衡不幸去年老母大故今年又喪家兄歸山二十年母子二人相依爲命今一旦有此置身何所奄奄余喘不復知有人世矣非恃道愛曷敢訴之玆有僭達貴屬下三水縣知縣朱端明者衡之至親且友爲人忠信老成外不華而中有制所謂循良之吏也玆以入覲歸途過家訪其母年八十餘旦夕眷戀不能去深慮有違公期明衡竊以爲此事操縱之權惟在年兄臺下不揣敬爲冒瀆若能察其戀母之私免其違期之罰是不敢妄以不肖之故亦古人所謂可與論於法之外者山人不知事體惟有至情而巳伏冀照亮外具紗帕一端將遠敬不罪尢荷不宣

○何鰲

恭聞榮擢中丞總鎭河道𨿽當南北要衝而無地方利害且近來河海效靈運道無阻臺下之厚徳洪福故有此羙擢也仰羨無巳東土近亦無事春末妖賊爲変幾至敗事幸而捕滅玆因藩司差人奉迓敬具此奉申下情容俟節鉞俯臨另人馳賀伏冀臺亮不宣

○周延

欽仰光範未緣奉覿瞻注之私饑渴在念仰惟重望宏才廟廊是倚今玆之擢特以循資式觀臺命當在旦夕矣生以菲陋謬承芳軌若拙工代斲諦�成法無所入手惟有蹈履繩墨求免敗折幸矣吏承至過辱翰教感荷曷勝臨使﹖屮率具此申謝余容修布不備

○徐階

奉違遽許時不意公至今始內拜尢不意以此劇地處公推挽不力此僕輩相知之罪也當今之世爲方則身不容爲員則義不可欺求方員之間居之又無聖人旁行不流手叚如何如何偶舊吏鄭居信行敬附候動履居信蓋思齋侍禦之侄頗讀書知事故敢托也臨楮瞻注不備

○潘潢

京邸分袂後袛服徳羙𨿽欣慕稱揚無巳顧相距遠僅再起居比聞開府深喜君子之道自此大行敢不敬賀獨慚迂愚處此非據不審髙明何以匡救裁成之率爾對使不盡謝衷

○張治

濟臺仰承光霽寔慰懸渴南池髙宴洽被寵休而眞實之教又有出於揖讓之外者慶幸何如慶幸何如別來旬餘夢寐猶依依左右也載荷遣使遠護途次藉威多矣感佩不可言謹因還便布此上謝臨緘無任馳戀伏惟尊慈亮鑑幸甚

○陳經

僕樗散孟浪空空無能人也宦遊垂三十餘年無補國家所幸免於罪戾無玷官箴者皆年兄教誨之力也去秋得賜告歸淹蹇林麓杜門待盡𨿽知厚如吾年兄者且近聞視篆濟上密邇聲教而亦不遑候問他可知矣不佞不佞每居閒緬懷景歲京都之會同榜尙八九人而今復落落矣慨慕何可言仰惟年兄宏才經濟資望並隆將卽秉鈞持軸爲萬方造福不止吾東省河政攸賴而巳仰羨仰羨玆因小兒西行之便敢布腹心少伸問候之敬匆匆不盡懷闊統容專裁亮悉不旣小兒夢鶴少不更事得備臺下驅使之役乃厚幸也萬惟以通家之愛指示教誨僕也感徳奚止洪鼎大呂耶艸艸不一

○李濂

一別十餘年矣寤寐道範如或見之使者至辱華牘新曆之惠拜嘉感悚仰惟吾丈道行於時總典河防命下之日朝野胥慶竊惟黃河利害昔人論之詳矣繇今觀之在敝省爲尢切近聞議開河事體重大博采羣言精度遠慮務爲善後之圖髙明必有定見非艸茅朽腐之人所能與知也積思有年末由一會使旋艸率布復伏惟臺照是祈拙臺二冊並上請教尙冀頻惠徳音以慰岑守不宣

○萬鏜

昨者邂逅仙舟深慰積仰𨿽片時數語之間而教旨孚洽意气眞欵殆有諭於夙交者古稱傾蓋如故乃今見之奉違數日懷感彌增伏承盛使伴送玆至東昌遣回敬此謝復行次匆遽弗臻仰惟臺亮幸甚

○張綗

恭惟老先生盛徳宏才布昭中外雅望休聲流暢遐邇玆者榮膺簡命總理漕河福星照臨玄冥效職幸甚幸甚絅久仰髙名未獲覿徳承乏玆土密邇鎭臺瞻望台光實切依庇謹遣官奉啟敬申賀忱伏祈臺慈俯鑑不勝欣幸他容嗣具請教不備

○蹃迎

恭惟明公徳業聞望簡在帝心晉秩漕卿士論稱快生嘗謂河道國家之血脈糧儲國家之肢體血脈流通肢體舒泰理勢自然無足怪者明公經濟長才移此就彼建國家之利造蒼生之福良在於此生在知末聞之喜俉常情本當齋沐躬趍稱賀但林下散人出入輿馬多艱謹專小僕上具芹私伏惟撝頓不任寵榮顒望之至

○劉大直

崇徳鼎望久切瞻企徳教道愛頓被輝光仰懷之私未能言諭惟公河道一疏費省惠漙鑿鑿經濟之猷惜二省未速勘報俾地方早席休澤然異日仰承遺算功歸所自無疑也漕司暫借公耳卽今亞卿虛位早晚推重當奉輅犀軒侍緒教以紓積仰積慕有期矣伻至辱拜翰賜無任感荷於其旋也附申賀敬伏惟臺鑑不宣

○諭茂堅

邇者使節入滁臨濟生未能縮地躬一迎送爲歉継而遣申薄敬差官未旋而珍翰腆儀遠蒙遣官騰下仁人長者之厚何當何當燻沐拜嘉惟增愧感伏惟國計神河仰荷聖明暫借天才畱神一治宗社永賴生靈永賴掀揭勛猷何涯也耶斂袵斂袵官旋匆匆裁謝伏惟衿亮無任瞻依

○李本

欽仰盛徳歷年滋久幸承臺範欣慰良多且過蒙尊愛禮意優渥宴貺隆腆顧本譾劣何以克當感激於申無可云諭一鐫入心臆而巳玆以使者之力巳達彭城途次艸率布謝不盡伏惟臺亮幸甚

○詹瀚

比聞節鉞蒞淮陽無任忻慰漕務重大且兼理河防誠非公不可但廟廊柱石中外正爾屬望恐淮陽非久淹也謹因差人便肅啟附奉起居外具菲儀少申賀敬伏冀鑑存率爾未盡遠忱臨緘馳戀惟臺亮幸甚

○聞淵

使來承華翰始知到淮蒞任消息不意涵峯如此來遲也竊惟漕運巡撫二事湏得大才整理庶幾軍民受福但執事資望巳深卽今臺省多缺恐非此地所能久畱矣可慶可慶僕濫竽於此愚拙無補無足道者玆因人便謹此奉復外具粗帕聊引賀忱惟冀鑑納不備

○鄭一鵬

一鵬樗廢無狀辱公道義之愛二十餘年於玆矣屢欲裁候輒以嫌阻野人分義固爾也然公之宦履時得薦紳𨿽直道難容公論竟白天爲宗社完公也仰惟我公才兼文武業懋經濟保江淮而衛畿甸天下實恃爲安危出韓範而入臯夔海內預定其流品矧聖明勵精邊圉多事惠中國以干不庭物論於公屬望矣一鵬貧病相仍進修日落惟有歲寒之心不敢負知巳之報耳伏惟照察不宣

○袁煒

煒久欽山斗瞻企無繇玆幸客舟徑淮猥蒙枉重賜顧獲覩臺顏殊慰傾慕旣坐領道誨精確雋永而勤民憂國之忱藹然可掬古所稱大臣以天下爲巳責者非邪舟行無任佩服苐煒北趨方亟不及欵謝臺階詳聆緒論爲悚耳差人導至淮涘當返命臺下艸楮代悃用布謝悰回盻江云曷勝馳戀

○屠僑

久曠瞻晤追惟夙昔恆切傾馳邇者顧辱眷懷特枉翰問兼又重加腆儀情文過篤愧不能堪感激感激惟河政固非大才莫理而總漕兼撫綏又不專一事更難其選故由治河卽轉陟漕司在吾執事實足以當之矣輿論均慶生尢不勝其仰慰之私也使還謹此奉謝外�薄陳賀敬統惟鑑存臨楮不任惓惓

○徐階

榮攺未由裁賀伏承教翰先枉感愧交劇比來尊候何似昔周恭肅公赴淮僕嘗僭奉書以爲淮楊問荒田邳徐間塩徒此二事終當爲國家患宜有以豫弭之不意公到兩月卽被召北上未及有所作爲也明公素負經濟之略如恭肅未竟之業非公其誰望乎恃知愛不覺妄發千萬不罪不罪

○王以旗

奉違臺範倏及期月懷仰曷騰恭審晉總風紀督理漕河萬年國脈所系柄務實隆非公練達老成不足以副簡眷敬慰敬慰方謀裁賀返辱賜教兼惠腆儀袛領愧感顧僕迂疏淺薄謬承人乏任大責重深懼負乘幸在知愛之下不識何以指教也拱俟拱俟謹因使旋潦艸附謝別楮引敬伏惟恕納不宣

○周延

生以檏樕濫承重寄素食周南慚無寸補疏反何如日者過承不鄙遠錫珍誨感徳曷勝遙隔長江未緣馳謝徒抱耿注恭惟我翁崇徳重望簡在帝心秉軸持衡當在旦夕今玆之晉聊亦從人望以慰士林瞻仰之私伏冀眠食珍攝以承眷倚幸甚北行度在春仲玆者專使且啟奉候起居並申賀敬未盡之忱尙容別布不備

○趙勛

勛番禺下士仰翁徳望久矣昔借寇廣藩時勛以遊宦不克面領教誨爲歉然深仁厚澤廣被粵土勛之受賜亦非淺淺淮楊節鉞密邇畱都竟未走候又以末學不敢遽爾通書門下恐增艸屑然感徳景範之心則旦夕未嘗忘也今入相戒行天下識與不識者皆舉手相慶勛叨治屬當爲翁驅車少疾微勞邇有上江之役駐札皖城未克趨事左右負媿萬萬謹差官捧狀申候並致賀私伏惟爲道加珍以答隆遇不具

○李默

曩寓京師備承教愛別來荏苒風塵久稽裁候媿甚愧甚恭惟晉掌邦爲國儲富九重簡眷行且日隆竹帛勛名寧使古人專羙哉默本譾薄謬叨師席深惟弗稱是憂大賢君子忍無一言見規乎顒切顒切玆因相生方漢之便敬附布候私伏冀臺察不備

○李仁

前歲拜公京師�旅於時人事劻勷未得從容領教南北分�忽復二載有餘恭審公道尊徳貴簡注明時爰自撫臺進貳民部此誠海也之所欽屬士林之所頌嘆匪直平生故吏之私慶也也仁以虛庸早承扶植澶魏之境奉侍有年芳軌勉循以有今日然終年碌碌行義靡所彰聞愧負公之知遇多矣公肯終教誨之邪近閱邸報知公賀稅都城朝天任事謹專人賫上薄儀用伸駕敬倘賜揮存不勝榮幸

○王汝孝

恭惟我公名徳重望深資久推士林簡在當寧榮轉官次薦階柄用而檏溪朝夕相與計贊而葉成之金部一地倚重兩賢婺之文獻不啻只徵矣敢爲朝家得人賀孝也孱才懵識待罪左輔碌碌落落無所將明素飡之憂日厪覆餗之咎何逭惟我公漙其弘仁引所不逮倘尺寸之有補卽天地之同功矣質非艸木敢背生成哉謹走伻人代輸下愫佇目門墻懸心山斗炎夏餘惟爲國爲民自愛不宣

○汪宗元

前者差人旋承賜瑤翰備辱教詔捧誦珍感伏審聖明禦極兩儀昭位育之功司空得人百川著淸宴之績𨿽以淺陋如生亦得以優遊河滸幸免過尢不勝欣戴玆當歲暮循例上奏工程謹勒狀奉啟伏祈臺照不宣

○李仁

夏中蕪牘申候嗣是邊務肇殷𨿽不能防虞飭備而勞形苦志奔走疆場固未始敢有休暇坐是於公再缺修奉瞻望門墻徒深傾注爾巳豈意我公包並荒遐不蒙遺棄華緘盛禮賁爾遠臨稽首登嘉慚感不知所諭使旋謹此附謝仁屯蹇之造流落多年置散投閒實惟素願乃今取諸塵埃之中而舉之幾席之上畿輔二載巳罄心思復冒雲中尢爲非分且宗藩之祿糧久缺地方之霜旱相仍版築之工役無休戎馬之侵軼屢見有一於此智者猶以爲難矧以仁之虛乏而欲應酬於此數事乎行將引退以俟夫賢者爲之耳恃公素愛不自知其言之過煩惟衿恕而教誨幸甚幸甚

○王汝孝

孝小子至庸甚劣人也才不足以當世識不足以洞機碌碌宦路廿四祀余矣頃者悞辱門下不棄匪人曲爲汲引假以節鎭列在薊門周公之下白屋晏子之譽管庫允奚同心恩至渥也非孝口舌所可名譬銜結所克答報焉者聞命以來榮與憂並眞若蚉蠛之負丘山夙夜兢兢罔知攸措況此鎭內鄰亰邑外逼虜巢防範少疏驛騷卽達三衛花當之部尢號桀黠獷悍不爲戎首每藏禍心而我大寧一帶舊地隘口甚多兵力甚寘隱憂伏禍厝火積薪撫賞之費歲且不貲一取需於軍丁而不得乞求於內帑如之何可久可継也諸如此類更僕未盡𨿽有知計如良平甲兵若韓範者且尢難之況孝小子之過庸不篤者可以議邊防之大計邪我公參天貳地之才經文緯武之具毗贊密勿輯寧邇遐倘終始垂仁督責教詔衿所不能勉以從事倘不至於憤曠豈直畿輔之福亦實庸菲之幸也伏乞鈞慈衿照孝小子臨裁無任悚反企望之至

○林應標

奉違臺範不覺歲復更矣竊伏邊荒不敢瀆致候敬但仰懷明徳耿耿此心耳寅惟門下勛望日隆天休滋至上爲吾皇建不拔之基而下有以盡其孝飬之極蓋海內所共向慕也沐愛如標欣慰能自巳哉謹專人馳上薄伸下忱豚子烶章備員末屬顓蒙未有知幸蒙尊慈覆育眞如子侄然此骨肉之感也何敢忘何敢忘塵紛艸率莫罄謝私統祈臺照臨楮無任懇切瞻戀之至

○蔣信

奉違雲霄迥隔私懷徒切瞻企每聞晉陟輒爲明時慶幸無巳蓋明公古之所謂剛方老成也淺劣如信知公則深矣獨能不爲國稱賀乎信自病廢來補過一念未敢少懈靑山白雲無日不親然顧習气深痼仰負知巳承翰教眞益慚悚耳仰間適曹進士人便敬此候兼市謝忱外近刻一部附奉請教萬惟無靳誨言

○胡宗憲

伏讀邸報知尊兄忠誠格天聖明洞燭曠蕩之恩施於純臣無任忻喔弟昨復不自量少效愚衷知貽笑大方得罪多口然區區一念本無能他腸狂夫之言惟在聖擇余非所計也玆因賚本舍人之便謹此申候起居伏楮不勝懸戀之至

○胡宗明

昨承翰教深荷不遺自分不才久甘廢棄屢欲陳乞而未果者殊非得巳今玆幸償稅駕之願此外皆非所卹矧名位勛業中外倚望有吾兄諸弟在但得苟延餘息日與樵夫牧叟歌詠太平寔大願也昨承嶼翁老伯曁柳翁環川諸公攜遊印否乘筏浮觴竟日忘返歸來眞率之樂孰非髙厚之賜邪小壻行便謹此附伸候謝倘蒙借重俾得蚤面尢荷推愛不備

○潘潢

頃聞勿藥旣慰旅懷公子入省正當履端起居多福尢可想見承取戎器此國大事孰敢徐徐顧內府所積類出百年以上體象𨿽具修理猶難而閘河水淺陸行夫艱到亰之日又不知在何處交割此尢從事所深慮者得省一步卽寬一分何如何如顗人趍瀆凡冀臺亮幸甚

○王以旗

久違臺斗無任馳仰去秋小承行艸艸附候人回伏承教惠感刻感刻久以冗奪未及申敬爲罪恭審碩徳重望聖心簡在正位司空民安物阜中外殊切稱慶矧不肖謬叨教愛喜躍倍萬恆情獨愧無由趍廁賀階一申鄙敬耳惶悚惶悚不肖本以書生未識軍旅奉役來苟延三載仰仗聖明神武諸邊少警幸免過愆實藉福庇所及感謝感謝苐蒲質日衰進退維谷谷殊不足爲髙明道也謹專小承附布向往並申賀私伏惟臺鑑幸甚艸率不恭諸惟尊慈亮怒不宣

○張鏊

恭惟翁以名徳雅道爲本朝孚先之望遭承聖眷海內欣欣蓋千載一時也鏊夙荷帡幪竦踴冀祝之私奚容言諭向奉違屢承教札披沐無涯第以疏遠依炙無由又不能時奉起居爲歉歉耳嶺南多事采辦方殷不肖日以不副任使爲俱翔便馳緘愫衷如縷伏祈臺亮更加愛以答聖明倚眷爲祝不宣

○吳鵬

昔者徳星照臨於禾郡邇來三十有餘年矣士民頌之猶一日也鵬無似與在編萌之末顧以萍梗之蹤日復一日失修起居之敬其爲瞻遡恆切依依玆因便鱗顓申鄙悃伏惟明公以身系天下之重柱石廊廟康濟流品早暮願順序加護以慰海內之望鵬也頃有江藩之役力小而圖大惟負乘是憂明公何以教之懸企懸企

○顧可久

久自甲午經途中邂逅一承顏色遂限云泥無階瞻望柰何伏惟下執事碩徳巨猷歷揚懋樹司天喉舌作帝股肱顧倚毗之方隆濘勛業其未艾歷數同時之匯徵是惟我公之獨盛豈非楩楠豫章斯充巨棟鳴球大鐘方奏明庭者乎久𨿽跧伏溝瀆寔多忝竊光揮焉適捨親戎曹秦次山入京謹修啟附候臺履不盡竚想綏福之私伏惟照亮

○劉存徳

徳自布衣叨仰憲範知明公所至宣布徳威侃然任事非時仕比倫桑梓之民至今念其倚庇徳何幸復以行役蒞玆大邦獲聞明公居鄕節行允合古人不徒出在天下能以痌瘝視民入在閭裏又以同胞存心至於有司禮饋悉在迸辭家受蠲惠頌言繁興是風所及眞激頑惇薄之至助也古人論功業偉著必自心術正大求之明公可無愧矣徳狂謬妄意當世以爲丈夫能不爲利疚則天下無難處之事於明公實願學焉未能敬承光問謹附使啟謝艸率不盡幸鑑照之

○趙鏜

京都得侍光範儀刑實多別後𨿽不及奉承起居而企仰髙風有如一日我翁暫脫簪紳夷猶泉石然蒼生之屬望方頻而士類之胥仰尢切正恐東山之樂有不能以久淹者矣生袛役大方力小任重殊深蚉負之憂我翁不棄桑梓其將何以督教之力疾率爾奉復仰惟臺宥不備

○潘潢

執事晝錦承歡此昔人所謂不以三公易一日者況功成勇退三公又不足言而鳯毛麟趾公子且振振乎顧方待罪江幹無緣際此光景碌碌因人殊無可爲知巳道者非久南山之南不審何以開發聾瞶終引之康衢耳率爾起居不盡瞻念

○歐陽必進

閩省訓愛日切瞻仰公整衣千仞而以不肖者承其後譬之駑足継驥不待振轡而共知其弗稱矣多病劣老日夕求歸而不能得柰何何以見教也使還肅此附謝不盡欲言容嗣啟幸照察

○曾於拱

於拱以壬子歲外補過衢曾具小啟托畢節推轉奉未知竟得上記室否也甲寅歸伏艸土丁巳復污仕籍東瀛南閩奔馳至再十餘年間不獲一申起居迹疏禮缺罪何能逭然翁之施恩於不肖與生成無異𨿽不能報豈敢終食忘哉玆再入閩得友汪憲副諗知尊候萬福無任欣慰我翁淸徳髙行表儀縉紳𨿽身處江湖而望隆山斗天祚邦家且當膺安車之寵命出而爲柱石爲霖雨此天下所共仰非獨門人故吏私願也不肖蒙被庇植叨冒至今顧素無蓄積所至靡有寸補閩中又多事愈益曠職門下知遇之厚無以仰副萬一徒有愧懼而巳因便謹此奉申下悃伏乞臺照余惟爲國善保寢興臨楮不任瞻企之至

○胡宗憲

恭惟吾兄兩朝元老六邑達尊弟當時俟起居少效殷懃緣兵事倥傯失禮殊甚蒙不譴責已出意外乃辱遠賜厚儀手書下及獎借過情何以克當袛增感愧而巳使回附此奉謝兼候起居臨楮不勝馳戀

○何東序

序一芥晚末謬分名郡荷翁收接下士懸情汲引若進序於可與言之列方且忘年脫躧鞭辟包畜﹝下有逸文﹞鄕兄卽還匆促拜啟附復言不盡謝時慚風寒諸祈畱神寶攝以膺天眷幸甚不宣

○何東序

序不肖學不足以窺古今之變材不能任中人之事行不能無愧悔於心偶以時乏謬於貴郡三年之內苟冒垂違不知偱守條職當局殊不自覺旣去而追蹤所繇其歉於義多矣幸獲侍翁左右奉屐履之役而翁略其年輩爵徳之尊加意過存視恆情萬倍比其行也隆贈送之儀申繾綣之愛至以賢郎先生牽裾踰境離情戀戀若不欲序去徽者序果何修而得此哉念序之生也後數十年之晚地之相去在數千里之外卽一望見門墻不可得乃今遭際若是此卽可以去徽無恨自古所謂奇遊恐未有能過之也序誠不肖無尺寸之功在徽顧食土之毛久違之日直如棄室廬丘墓所在久而見徽之人如見家人焉乃知東坡去杭不勝回戀之思豈徒以湖山遊賞之盛哉伏惟老翁兩朝耆碩四海儀刑𨿽許私第聖恩優禮於老臣而召用安車人心屬望於綠野戔戔束帛且賁臨於翚巒練水之間獨序不能躬逢盛典爲他年圖畫之地耳曩行時蒙賜瓊章爲鄕人後輩所侈榮聞継此又有惠者我翁不輕予人其言一出四海將卜其人之輕重如序烏足以重辱命也謹顓吏拜候起居並陳謝臨楮無任悚昃

○汪道昆

往年聞翁登大耋不肖將從二三大夫爲壽君子之堂旣而懼左右或倦於勤乃復廢禮及羅明府以文事相命不肖非敢愆期竊謂盡史之爲昆虫力省矣其爲鯤鵬爲騠駃踟躕四顧莫知取材及其爲應龍鮮不束手何者所見愈寡則從事愈難也翁有龍徳不肖固拙工曠日彌深何敢操筆及羅明府申命來討且將出疆不肖不得巳而具槁進之誠自知其紪繆顧辱手札諄諄溫詞不肖惶愧甚矣玆承大貺後生小子何以任之如命拜嘉母敢得罪長者厚幣巳重謹附使者歸庭謁有期處此陳謝伏惟髙明亮察不盡欲言

○趙大佑

南都三載間亟勤教音累拜寵錫顧何修以堪徒有厚顏與感念俱積耳迄今引領各天停雲千里追惟宿昔情如之何間從貴鄕章先生一諗契闊知徳門綏言壽域康寧足占天祚碩人矣佑自得告歸亦幸親幃無恙鄕土有秋頃者蒙恩復賜終養寔半生過分之獲也閒居頗適魚鳥相親舒嘯行歌日誦帝徳餘情無足以對長者偶值斗野晝旋良便謹此附申欝陶言巳傷煩情猶莫旣統惟尊照亮在不宣

同心集卷之三

同心集卷之三終

●同心集卷之四

贈言錄

不肖男廷烋廷默孫堅編輯

◆贈言錄

世徳亭碑記﹝三衢方豪﹞

達尊坊碑記﹝古歙汪道昆﹞

聯句紀

贈承庵胡公督餉江淮﹝東魯務本子健梘﹞

大中丞承庵胡老先生榮遷部堂北上﹝淮海李元﹞

奉送少司徒胡公入朝﹝邑人戴偉﹞

賀元老承翁得請休致﹝二首邑人胡文彬﹞

○世徳亭碑記﹝三衢方豪﹞

三衢方豪﹝提學副使﹞

方子曰父子相継以徳謂之世徳植徳於前而後人食其徳謂之世徳有徳於鄕人而鄕人之子孫徳之謂之世徳徳難矣徳而世尢難矣績溪之人許金張孟瑩者衝寒冒險直詣棠花館請記世徳亭者方子駭焉亟詰之曰爾邦曷有是哉老人曰是誠有之矣昔者吾邑東北之境會叢山楊溪乳溪之水循大屏梓潼之麓迆城東而南堤其外而田其中積漲之侵也直射內逼無復縈迂回繞之執辟諸人身適當肩脇術者皆曰不吉侍禦胡公茂卿則言諸大中丞梧山李公公則發帑任能伐石築壩形若半環然障水東行襟抱城市水患旣弭風气亦密眾鹹曰微侍禦公言之安得有是是侍禦公之徳也近者荻港驛之費不支求助於吾徽徽之屬邑亦能上下其助矣而彼無猒也復有庫役之請績溪不免焉殊不知吾邑於徽爲最瘠且當最要故前人之議役也特減於他邑今復加此民何以堪況窮民遠役何異徒成將來之是殆不可言侍禦公則言諸大中丞靜齋陳公公則是其言而免之眾咸曰徽侍禦公言之安得無是是侍禦公之徳也子輩徳之之深度無以報爰構斯亭以志吾感以興吾子孫之感以世公之徳於亡窮耳矣又將假是祝公有賢子孫出以食公之徳於無窮爾矣又以公之尊人屏嶼翁者作徳宜祥合有如公者以世公之徳爾矣於是方子愕然嘆曰此眞世徳亭也豈可謂己有是哉今夫宅裏之表也臺堂之謂也有曰世科者矣有曰世翰者矣有曰世豸者矣有曰世壽者矣夫用捨存乎人壽夭存乎天惟徳也非天非人存乎巳而巳矣故後世於世徳亭可以考侍禦公也巳侍禦公之有世徳亭也其它宅裏之表臺堂之謂可以略矣

○達尊坊碑記﹝古歙汪道昆﹞

古歙汪道昆﹝兵部侍郎﹞

今上立古歙汪道昆皇太子故臣由六十以上皆進階其在六卿由八十以上遣有司存問如禮凡諸耆舊莫不喁喁工部尙書胡某居績溪奉詔進階一品明年巳巳則尙書八十春秋云於是縉紳諸生三老豪傑謁縣大夫請表尙書閭明天子徳意縣大夫敬諾則相與鳩工庀事不日告成署其閭曰達尊以待存問立石閭右屬鄕人汪道昆記之明興以來鄕先達都六卿者無慮什數乃若名實純粹保終譽享髙年者宜莫如尙書初以禦史事武宗言朱寧蕭敬陸完諸不法事會嬖臣矯詔臨淸爲市力請罷之及事世宗言桂蕚引用王瓊比周爲黨左遷廉州司理逓轉諸藩臬大夫尋以中執法治河治漕左右計相庚戍進大司空其年秋匈奴大入司空械器辦辧給內外諸軍先帝法當事大臣獨大司空無預袁州相國方用事詐爲旨恫喝尙書尙書坐部中自如詔下卒無所督過仇鵉請移內庫軍器得以便宜給軍中尙書引令甲格其議不行母藉兵輦轂下伊庶人請拓府第先抵袁州袁州業巳許之尙書獨持不可民力詘矣何能舉嬴且非王章母長奢溢及鵉敗伊庶人敗卒如尙書言天官關白袁州其以尙書進大司寇袁州怏怏乃捨尙書尙書則以家大人春秋髙固請老時年六十耳旣得請歸從家大人爲田間遊鄕人具以二疏望之海內無兩其後袁州用事久公卿大夫莫不借資及罷袁州言者紛紛毛舉由前則士無全節由後則士無全名尙書翩翩若在千仞之上名節全矣乃今以黃髮而蒙譽命不亦善始善終哉諸父老諸周太公畢公率以大耋從事尙書疆甚顧就大鄣老焉何不用也古飲選舉必始於鄕至若憲老乞言則鄕人禮當世之矜名者鮮不兢兢於天子之庭退而與鄕人居惟其所欲一何誖也尙書家食二十年所無間於鄕人之言故在朝則信史書之在野則惇史書之卽聞其風莫不立名砥行視在事爲猶賢矣乃今急尙書蘄用世抑詎知不用之爲用邪夫山有泰山鳥有鳯鳥凡有跽者所欲向有目者所欲窺然泰山不輟崄以近人鳯鳥不卑棲以狥俗尙書是巳鄕人之力是役也亦猶魯人之佗封禪周人之快羽儀地近故也吾觀於鄕而知王道固非虛語縣大夫姓羅氏名繡藻黔中人下車而首事表閭識政體矣

○聯句紀

歷下邊貢﹝戶部尙書﹞

承庵先生淸戎山東者幾一年思其親不可見也而病焉將以請於上是爲辛巳之春之二月也灤江王公要予聯句以送得七言長律二章巳而不果比冬十月期再請焉是時定齋王公亦歸自河涘如前約聯句者再得七言近體又九章云巳而不果越明年壬午今上攺元上尊號四宮推恩臣下於是先生之二親者得受勑以封焉而始獲遂所請命下卽行驩如也華泉子曰會合之難豈不信哉方聯句之始也先生客矣及再及之則予也定齋也灤江也皆主也而先生皆不果行乃孰意行之果也則灤江也陜也定齋也朝也而予也南都也且就道不旬月間凡所謂主若客者東西南北之人矣會合之難豈不信哉先生歸而覽斯捲焉亦可以有所感矣

羙人多病少相逢﹝貢﹞臺栢沈沈閣院重棋落燈花才昨夜﹝羽﹞酒貪壺矢隔深冬虞翻去國書應著﹝貢﹞賈誼憂時涕轉濃關塞伍符勞細檢﹝珝﹞廟堂公議是親封鴻飛別宴驚雷雨﹝貢﹞龍蛻前除起竹松精舍紫陽遙入望﹝珝﹞宦程烏府獨畱蹤雲霄坐對成千里﹝貢﹞膚寸行看過一峯馬首杏桃明夕照﹝珝﹞幰邊楊椏帶春容先聲處處桓公雅﹝貢﹞慱議滔滔呂伯恭檇李艤舟懷舊愛﹝珝﹞濟川回首憶新悰河畋海獵回鑾地﹝貢﹞斥堠山城繞塞烽淸夢每應專問寢﹝珝﹞也湏長傍帝樓鐘﹝貢﹞春雷送雨欲隨車﹝珝﹞豸使南歸樂有餘驄馬色嬌堤椏映﹝貢﹞錦帆風順海云如淸傳家世人知否﹝珝﹞議重臺綱信不虛徽水婺山鄕路渺﹝貢﹞虎丘龍井下有逸文壯懷舒奚囊滿載傷心句﹝珝﹞邸報新傳飬誌書靑筍白魚供饌羙﹝貢﹞繡衣霜斧入門初挑燈細問還疑夢﹝珝﹞戲彩長歌異絕裾姿比玉衡懸曉日﹝貢﹞气淩雲鳥挾飛旟五湖再挹司徒老﹝珝﹞三徑聊親隱士廬迎節早花情宛宛﹝貢﹞伴琹孤鶴步徐徐謝安久系蒼生望﹝珝﹞裴度終難綠野居臨別與君還握手﹝貢﹞萍蹤無耐立躊躇﹝珝﹞

又

霜下天髙月正南﹝珝﹞夜深流影照紅酣庭闈地遠心先到﹝貢﹞泉石風淸意巳堪黃菊未殘猶有恨﹝應﹞

關中劉儲秀﹝兵部尙書﹞

聖朝嶽牧重臺臣相送河橋共例尊遙指薇藩何日到同遊杏苑幾人存蒼龍闕望天邊月白蜃樓占海上村誰道周南仍久滯卽看捧召入金門

○贈承庵胡公督餉江淮﹝東魯務本子健梘﹞

東魯務本子健梘﹝皇明宗室﹞

仙舟五月下淮潯江練初裁暑气侵日月萬方通貢篚風雲千里壯冠簪新荷拂鷁翻香影暗柳遷鶯度好音邊鄙不湏憂脫幘坐瞻國計慰天心

○大中丞承庵胡老先生榮遷部堂北上﹝淮海李元﹞

淮海李元﹝按察副使﹞

霜寒玉斧下靑冥舟楫勛勞結聖明簡命都臺漕撫寄榮遷戶部右堂卿江淮喜沐新仁澤朝野猶傳舊直聲北望五雲天闕近忠良相業展平生

○奉送少司徒胡公入朝﹝邑人戴偉﹞

邑人戴偉﹝庠生﹞

玄雲釀雨天冥蒙山城宵柝催春風珠簾銀燭照綺席綠酒金盤行繡櫳吾鄕元老誰最雄承翁白發明蒼穹早峩豸冠侍雙闕遂艸封事開天聰恥隨仗馬飫蒭豆欲與威鳯鳴梧桐殿前斥姦忠憤攻直气耿耿如長虹匡衡抗疏眞淟涊陽城伏闕爭巃嵸巨卿名位世亦有淸風峻節天爲通朝廷久待魏公相兒女爭傳司馬翁頃將北上朝九重錦帆搖曳晴波融潞河楊椏春色燕山殿閣輝晨空是時天子禋六宗圜丘望拜自竹宮漢祠泰畤不足數禹禪會稽聊爾同公行當國湏匪躬報穪赤心能始終黃扉紫閣亦細事旋�轉日方爲功艸莾狂生黃九窮爲公起舞扶桑東挹海洗眼觀登庸亦知不羞蛇作龍

○賀元老承翁得請休致﹝二首邑人胡文彬﹞

邑人胡文彬﹝溫州府通判﹞

董生射策知名蚤謝傅風流屬望深萬里孤危憂國淚﹝抗疏謫廉州﹞兩朝開濟老臣心功成獨上歸休疏義重長懷敬一箴爲問廟堂誰得似趍庭飬志且曾參

戎馬談尊驅朔漢星辰飛舄下晴空望云心遠�逾劇戀闕魂多夢亦通勛業蚤收麟合畫襟�

同心集卷之四終

