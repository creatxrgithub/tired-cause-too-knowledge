

欽定四庫全書

集部二

孟東野詩集

別集類一【唐】

提要

【臣】等謹案孟東野詩集十卷唐孟郊撰宋宋敏求編前有敏求序稱世傳其集汴吳鏤本五卷一百二十四篇周安惠本十卷三百三十一篇蜀人蹇濬所纂凡二卷一百八十篇取韓愈贈郊句名之曰咸池集自余諸家所雜錄不爲編帙諸本各異敏求總括遺逸刪除重復分十四類編輯得詩五百一十一篇又以雜文二篇附於後共爲十卷卽此本也郊詩托興深微而結體古奧唐人自韓愈以下莫不推之自蘇軾空螯小魚之誚始有異詞元好問論詩絕句乃有東野窮愁死不休髙天厚地一詩囚之句當以蘇尙俊邁元尙髙華門徑不同故是丹非素究之郊詩品格不以二人之論減價也乾隆四十二年八月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

孟東野詩集原序

東野詩世傳汴吳鏤本五卷一百二十四篇周安惠本十卷三百三十一篇別本五卷三百四十篇蜀人蹇濬用退之贈郊句纂咸池集二卷一百八十篇自余不爲編秩雜錄之家家自異今總括遺逸擿去重復若體制不類者得五百一十一篇釐別樂府感興詠懷遊適居處行役紀贈懷寄酬答送別詠物雜題哀傷聯句十四種又以贊書二系於後合十卷嗣有所得當次篇益諸十聯句見昌黎集章章於時此不著雲集賢校理常山宋敏求序

欽定四庫全書

孟東野詩集卷一

唐孟郊撰樂府上

列女操

梧桐相待老鴛鴦防雙死貞婦貴狥夫捨生亦如此波瀾誓不起妾心井中水

灞上輕薄行

長安無緩步況值天景暮相逢灞滻間親戚不相顧自嘆方拙身忽隨輕薄倫常恐失所避化爲車轍塵此中生白髮疾走亦未歇

長安羇旅行

十日一理髮每梳飛旅塵三旬九過飲每食惟舊貧萬物皆及時獨余不覺春失名誰肯訪得意爭相親直木有恬翼靜流無躁鱗始知喧競場莫處君子身野防藤竹輕山蔬薇蕨新潛歌歸去來事外風景眞

長安道

朔風激秦樹賤子風中泣家家朱門開得見不可入長安十二衢投樹鳥亦急髙閣何人家笙篁正喧吸

送逺吟

河水昬復晨河邊相送頻離杯有淚飲別栁無枝春一笑忽然斂萬愁俄已新東波與西日不惜逺行人

古薄命妾

不惜十指弦爲君千萬彈常恐新聲至坐使【一作使我】故聲【一作曲】殘棄置今日悲卽是昨日歡將新變故易恃故爲新難靑山有蘼蕪淚葉長不幹空令後代人采掇幽思攢【一作思幽蘭】

古離別

松山云繚繞萍路水分離云去有歸日水分無合時春芳役雙眼春色柔四支楊栁織別愁千條萬條絲

古樂府雜怨三首

憶人莫至悲至悲空自衰寄人莫剪衣剪衣未必歸朝爲雙蒂花暮爲四散飛花落卻繞樹遊子不顧期夭桃花淸晨遊女紅粉新夭桃花薄暮遊女紅粉故樹有百年花人無一定顏花送人老盡人悲花自閒貧女鏡不明寒花日少容暗蛩有虛織短綫無長縫浪水不可照狂夫不可從浪水多散影狂夫多異蹤持此一生薄空成萬【一作百】恨濃

靜女吟

艷女皆妬色靜女獨檢蹤任禮恥任糚嫁徳不嫁容君子易求聘小人難自從此志誰與諒琴幽韻重

歸信吟

淚墨灑爲書將寄萬里親書去魂亦去兀然空一身

山老吟

不行山下地惟種山上田腰斧斫旅松手瓢汲家泉詎知文字力莫記日月遷蟠木爲我身始得全天年

遊子吟

慈母手中綫遊子身上衣臨行密密縫意恐遲遲歸誰言寸艸心報得三春暉

小隱吟

我飲不在醉我歡長寂然酌溪四五盞聽彈兩三鏈性靜棲白洗情深寄【一作塞淵】號怒路傍子貪敗不貪全

苦寒吟

天色寒靑蒼北風叫枯桑厚冰無裂文短日有冷光敲石不得火壯陰正奪陽調苦竟何言凍吟成此章

猛將吟

擬膾樓蘭肉【一作玉】蓄怒時未揚秋鼙無退聲夜劍不隱光虎隊手驅出豹篇心捲藏古今皆有言猛將出北方

傷哉行

眾毒蔓貞松一枚難久榮豈知黃庭客仙骨生不成春色捨芳蕙秋風繞枯莖彈琴不成曲始覺知音傾館月攺舊照弔賔冩餘情還舟空江上波浪送銘旌

古怨

試妾與君淚兩處滴池水看取芙蓉花今年爲誰死

湘怨

昧者理芳艸蒿蘭同一鋤狂【一作盲】飈怒【一作怨】秋林曲直同一枯嘉木忌深蠧哲人悲巧誣靈均入回流靳尙爲良謨我願分眾泉淸濁各異渠我願分眾巢梟鸞相逺居此志諒難保此情竟何如湘弦少知音孤響空踟躕

楚竹吟酬盧防端公見和湘弦怨

握中有新聲楚竹人未聞識音者謂誰淸【一作靜】夜吹贈君昔爲瀟湘引曽動瀟湘云一叫鳳攺聽再驚鶴失羣江花匪秋落山日當晝曛眾濁響雜沓孤淸思氛氳欲知怨有【一作者】形願向明月分一掬靈均淚千年湘水文

逺愁曲

飃防何所從遺塜行未逢東西不見人哭【一作泣】向靑靑松此地有時盡此哀無處容聲翻太白雲淚洗藍田峯水渉七八曲山【一作石】登千萬重願邀夜月【一作靈】出視白日蹤

貧女詞寄從叔先輩簡

蠶【一作貧】女非不勤今年獨無春二月冰雪深死盡萬木身時令自逆行造化豈不仁仰企碧霞仙髙控滄海云永別勞苦場飃防遊無垠

邊城吟

西城近日【一作水】天俗稟气候偏行子獨自渇主人仍賣泉燒烽碧雲外牧馬靑坡巓何處鶻突夢【一作作夢歸】歸思寄仰【一作酒】眠

新平歌送許問

邊栁三四尺暮春【一作莫奏】離別歌早回儒士駕暮飲土番河誰識匣【一作篋】中寶楚云章句多

殺气不在邊

殺气不在邊凜然中國秋道險不在山平地有摧輈河南又起兵淸濁俱鎖流豈惟私客艱擁滯官行舟況余隔晨昬去家成阻修忽然兩鬢雪固是一日愁獨寢夜難曉起視星漢浮涼風蕩天地日夕聲颼飅萬物無少色兆人皆老憂長防苟未立丈夫誠可羞靈響復何事劍鳴思戮讎

結愛

心心復心心結愛務在深一度欲離【一作言】別千回結衣襟結妾獨守志結君早歸意始知結衣裳不如結心腸坐結行亦結結盡百年月

歌行

驅儺擊鼓吹長笛瘦染面惟齒白暗中崒崒拽茅鞭倮足朱褌行戚戚相顧笑聲衝庭燎桃弧射矢時獨叫

覆巢行

荒城古木枝多枯飛禽嗷嗷朝哺雛枝傾巢覆雛墜地烏鳶下啄更相呼陽和發生均孕育鳥獸有情知不足枝危巢小風雨多未容長成已先覆靈枝珍木滿上林鳳巢阿閣重且深爾今所托非本地烏鳶何得同【一作知】爾心

出門行二首

長河悠悠去無極百齡同此可嘆息秋風白露沾人衣壯心凋落奪顏色少年出門將訴誰川無梁兮路無岐一聞陌上苦寒奏使我佇立驚且悲君今得意厭梁肉豈復念我貧賤時

海風蕭蕭天雨霜窮愁獨坐夜何長驅車舊憶太行險始知遊子悲故鄕美人相思隔天闕長望云端不可越手持瑯玕欲有贈愛而不見心斷絕南山峩峩白石爛碧海之波浩漫漫參辰出沒不相待我欲橫天無羽翰

湘妃怨【一作湘靈祠】

南巡竟不返二妃怨【一作悲】逾積萬里喪蛾眉瀟湘水空碧冥冥荒山下古廟收貞魄喬木深靑春淸光滿【一作肅】瑤席搴芳徒有薦靈意殊脈脈玉佩不可親徘徊煙波夕

巫山曲

巴江上峽重復重陽臺碧峭十二峯荊王獵時逢暮雨夜臥髙邱夢神女輕紅流煙濕艷姿行雲飛去明星稀目極魂斷望不見猿啼三聲淚滴衣

巫山髙

見盡數萬里不聞三聲猿但飛蕭蕭雨中有亭亭魂千載楚襄恨遺文宋玉言至今晴明天【一作靑冥裏】云結深閨門

楚怨

秋入楚江水獨照汨羅魂手把緑荷泣意愁珠淚翻九門不可入一犬吠千門

塘下行

塘邊日欲斜年少早還家徒將白羽扇調妾木蘭花不是城頭樹那棲來去鴉

臨池曲

池中春蒲葉如帶紫菱成角蓮子大羅裙蟬鬢寄迎風雙雙伯勞飛向東

車遙遙

路喜到江盡江上又通舟舟車兩無阻何處不得遊丈夫四方誌女子安可畱郎自別日言無令生逺愁旅鴈忽叫月斷猿寒啼秋此夕夢君夢君在百城樓寄淚無因波寄恨無因輈願爲馭者手與郎回馬頭

徵婦怨二首

良人昨日去明月又不圓別時各有淚零落靑樓前君淚濡羅巾妾淚滿路塵羅巾長在手今得隨妾身路塵如得風得上君車輪

漁陽千里道近如中門限中門逾有時漁陽長在眼生在緑【一作絲】羅下不識漁陽道良人自戍來夜夜夢中到

空城雀

一雀入官倉所食寧損幾秪慮往覆頻官倉終害爾魚网不在天鳥羅不張水飲啄要自然可以空城裏

閒怨

妾恨比斑竹下盤煩寃根有筍未出土中已含淚痕

羽林行

朔雪寒斷指朔風勁裂冰胡中射雕者此日猶不能翩翩羽林兒錦臂飛蒼鷹揮鞭快白馬走出黃河淩

古意

河邊織女星河畔牽牛郎未得渡淸淺相對遙相望

古別離

欲別牽郎衣郎今到何處不恨歸來遲莫向臨卭去

遊俠行

壯士性剛決火中見石裂殺人不回頭輕生如蹔別豈知眼有淚肯白頭上發平生無恩酬劍閒一百月

黃雀吟

黃雀舞承塵倚恃主人仁主人忽不仁買彈彈爾身何不逺飛去蓬蒿正繁新蒿粒無人爭食之足爲珍莫覷翻車粟覷翻罪有因黃雀不知言贈之徒慇懃

有所思

桔橰烽火晝不滅客路迢迢信難越古鎭刀攢萬片霜寒江浪起千堆雪此時西去定如何空使南心逺淒切

求仙曲

仙敎生爲門仙宗靜爲根持心若妄求服食安足論鏟惑有靈藥餌眞成本源自當出塵网馭鳳登昆侖

嬋娟篇

花嬋娟泛春泉竹嬋娟籠曉煙妓嬋娟不長妍月嬋娟眞可憐夜半姮娥朝太乙人間本自無靈匹漢宮承寵不多時飛燕婕妤相妬嫉

南浦篇

南浦桃花亞水紅水邊栁絮由春風鳥鳴喈喈煙蒙蒙自從逺送對悲翁此翁已與少年別惟憶深山深谷中

淸東曲

櫻桃花參差香雨紅霏霏含笑競攀折美人濕羅衣采采淸東曲明眸艷珪玉靑巾艑上郎上下看不足南陽公【一作宮】首詞編入新樂錄

孟東野詩集卷一

欽定四庫全書

孟東野詩集卷二

唐孟郊撰樂府下

織女辭

夫是田中郎妾是田中女當年嫁得君爲君秉機杼筋力日已疲不息窓下機如何織紈素自著襤縷衣官家牓村路更索栽桑樹

古意

蕩子守邊戍佳人莫相從去來年月多苦愁攺形容上山復下山踏艸成古蹤徒言采蘼蕪十度一不逢鑑獨是明月識志惟寒松井桃始開花一見悲萬重人顏不再春桃色有再濃捐气入空房無慘乍從容啟貼理鍼綫非獨學裁縫手持未染防繡爲白芙蓉芙蓉無染污將以表心素欲寄未歸人當春無信去無信反增愁愁心緣隴頭願君如隴水冰鏡水還流宛宛靑絲綫【一作繩】纎纎白玉鉤玉鉤不虧缺靑絲無斷絕回還勝雙手解盡心中結

折楊栁二首

楊栁多短枝短枝多別離贈逺累攀折柔條安得垂靑春有定節離別無定時但恐人別促不怨來遲遲莫言短枝條中有長相思朱顏與緑楊並在別離期

樓上春風過風前楊栁歌枝疎緣別苦曲怨爲年多花驚燕地云葉映楚池波誰堪別離此徵戍在交河

和丁助敎塞上吟

哭雪復吟雪廣文丁夫子江南萬里寒曽未及如此整頓气候誰言從生靈始無令惻隱者哀哀不能已

古怨別

防防秋風生愁人怨離別含情兩相向欲語气先咽心曲千萬端悲來卻難說別後惟所思天涯共明月

古別曲

山川古今路縱橫無斷絕來往天地間人皆有離別行衣未束帶中腸已先結不用看鏡中自知生白髮欲陳去畱意聲向言前咽愁結塡心胸茫茫若爲說荒郊煙莽蒼曠野風淒切處處得相隨人那不如月

樂府戱贈陸大夫十二丈三首

蓮子不可得荷花生水中猶勝道傍栁無事【一作時】蕩春風

淥萍與荷葉同此一水中風吹荷葉在淥萍西復東蓮葉未開時苦心終日捲春水【一作風】徒蕩漾荷花未開展

戱答

陸長源

芙蓉初出水菡蓞露中花風吹著枯木無柰值空槎

勸善吟【醉防中贈郭行余】

瘦郭有志气相哀老龍鐘勸我少吟詩俗窄難爾容一口百味別況在醉防中四座正當喧片言何由通顧余昧時調居止多疎慵見書眼始開聞樂耳不聰視聽互相隔【一作防】一身且莫同天疾難自醫詩僻將何攻見君如見書語善千萬重自悲咄咄感變作煩惱翁煩惱不可欺【一作不可欺古劍】古劍澀亦雄知君方少年少年懷古風藏書掛屋脊不借與凡聾我願拜少年師之學崇崇從他笑爲矯矯善亦可宗

望夫石

望夫石夫不來兮江水碧行人悠悠朝與暮千年萬年色如故

寒江吟

冬至日光白始知陰气凝寒江波浪凍【一作急】千里無平冰飛鳥絕髙羽【一作羽樹】行人皆晏興荻洲素浩渺碕岸凘碐磳煙舟忽自阻風帆不相乘何況異形體信任爲股肱涉江莫渉淩得意須得朋結交非賢良誰免生愛憎凍水有再浪失飛有載騰一言縱醜詞萬響無善應取鑑諒不逺江水千萬層何當春風吹利涉吾道

感興上

審交

種樹須擇地惡土變木根結交若失人中道生謗言君子芳桂性春榮冬更繁【一作春濃寒更繁】小人槿花心朝在夕不存莫躡冬冰堅中有潛浪翻惟當金石交可以賢達論

怨別

一別一回老志士白髮早在冨易爲容居貧難自好沈憂損性靈服藥亦枯槁秋風遊子衣落日行逺道君問去何之賤身難【一作寧】自保

百憂

萱艸女兒花不解壯士憂壯士心是劍爲君射鬥牛朝思除國讎【一作難】暮思除國讎計盡山河畫意窮艸木籌智士日千慮愚夫惟四愁何必在波濤然後驚【一作生】沈浮伯倫心不醉四皓迹難畱出處各有時眾議徒啾啾

路病

病客無主人艱哉求臥難飛光走道路內火焦肺肝欲飲井泉竭欲醫囊用單稚顏能幾日壯志忽已殘人子不言苦歸書但云【一作言】安愁環在我腸宛轉終無端

衰松

近世交道衰靑松落顏色人心忌孤直木性隨攺易旣摧棲日榦未展擎天力終是君子材還思君子識

遣興

貞五條音【一作音調】松直百尺心貞弦含古風直松淩髙岑浮聲與狂葩胡爲欲相侵

退居【一作退老】

退身何所食敗力不能閒種稻耕白水負薪砍靑山眾聽喜巴唱獨醒愁楚顏日暮靜歸時幽幽扣松關

臥病

貧病誠可羞故牀無新裘【一作貧病對客羞數整藍縷裘】春色燒肌膚時飱苦咽喉倦寢意防昧彊言聲幽柔承顏自俛仰有淚不敢流黙黙寸心中朝愁續暮愁

隱士

本末一相返漂浮不還眞山野多餒士市井無饑人虎豹忌當道麋鹿知藏身柰何貪競者日與患害親顏貌嵗嵗攺利心朝朝新孰知冨生禍取冨不取貧寶玉忌出璞出璞先爲塵松栢忌出山出山先爲薪君子隱石壁道書爲我鄰寢興思其義澹泊味始眞陶公自放歸尙平去有依艸木擇地生禽鳥順性飛靑靑與冥冥所保各不違

獨愁【一作獨怨】

前日逺別離昨日生白髮欲知萬里情曉臥半牀月常恐百虫鳴使我芳艸歇

春日有感

雨滴艸芽出一日長一日風吹栁綫垂一枝連一枝獨有愁人顏經春如等閒且持酒滿杯狂歌狂笑來

將見故人

故【一作佳】人季夏中及此百餘日無日不相思明鏡攺形質寧知仲冬時忽有相逢期振衣起躑躅頳鯉躍天池

傷時

常聞貧賤士之常嗟爾冨者莫相笑男兒得路卽榮名邂逅失途成不調古人結交而重義今人結交而重利勸人一種種桃李種亦直須徧天地一生不愛囑人事囑卽直須爲生死我亦不羨季倫冨我亦不笑原憲貧有財有勢卽相識無財無勢同路人因知世事皆【一作只】如此卻向東溪臥白雲

寓言

誰言碧山曲不廢靑松直誰言濁水泥不污明月色我有松月心俗騁風霜力貞明旣如此摧折安可得

偶作

利劍不可近美人不可親利劍近傷手美人近傷身道險不在廣十步能摧輪情憂不在多一夕能傷神

勸學

擊石乃有火不擊元無煙人學始知道不學非自然萬事須已運他得非我賢靑春須早爲豈能長少年

贈農人

勸爾勤耕田盈爾倉中粟勸爾伐桑株減爾身上服淸霜一委地萬艸色不緑狂飈一入林萬葉不著木靑春如不耕何以自結束

長安早春

旭日朱樓光東風不驚塵公子醉未起美人爭探春探春不爲桑探春不爲麥日日出西園秪望花栁色乃知田家春不入五侯宅

罪松

𨿽爲靑松姿霜風何所冝二月天下樹緑於靑松枝勿謂賢者諭勿謂愚者規伊呂代封爵夷齊終身饑彼曲旣在斯我正實在玆涇流合渭流淸濁各自持天令設四時榮衰有常期榮合隨時榮衰合隨時衰天令旣不從甚不敬天時松乃不臣木靑靑獨何爲

感興

拔心艸不死去根栁亦榮獨有失意人恍然無力行昔爲連理枝今爲斷弦聲連理時所重斷弦今所輕吾欲進孤舟三峽水不平吾欲載車馬太行路崢嶸萬物根一气如何互相傾

感懷八首

秋气悲萬物驚風振長道登髙有所思寒雨傷百艸平生有親愛零落不相保五情今已傷安得自能老晨登洛陽阪目極天茫茫羣物歸大化六龍頹西荒豺狼日已多艸木日已霜饑年無遺粟眾鳥去空場路傍誰家子白首離故鄕含酸望松栢仰面訴穹蒼去去勿復道苦饑形貌傷

徘徊不能寐耿耿含酸辛中夜登髙樓憶我舊星辰四時互遷移萬物何時春惟憶首陽路永謝當時人長安嘉麗地宮月生蛾眉陰气凝萬里坐看芳艸衰玉堂有鳥亦以從此辭傷哉志士嘆故國多遲遲深宮豈無樂擾擾復何爲朝見名與利暮還生是非【一作是與非】姜牙佐周武世業永巍巍

舉才天道親首陽誰采薇去去荒澤逺落日當西歸羲和駐其輪四海借餘暉極目何蕭索驚風正離披鴟鴞鳴髙樹眾鳥相因依東方有一士嵗暮常苦饑主人數相問脈脈今何爲貧賤亦有樂且願掩【一作守】柴扉火雲流素月三五何明明光曜侵白日賢愚迷至精四時更變化天道有虧盈常恐今已沒須臾還復生河梁暮相遇【一作逢】艸艸不復言漢家正離亂王粲別荊蠻野澤何蕭條悲風振空山舉頭是星辰念我何時還親愛久別散形神各離遷未爲生死訣長在心目間有鳥東西來哀鳴過我前願飛浮雲外飲啄見靑天

達士

四時如逝水百川皆東波靑春去不還【一作回】白髮鑷更多達人識元气【一作化】變愁爲髙歌傾產取一醉冨者柰貧何君看土中宅冨貴【一作已矣】無偏頗

暮秋感思二首

西風吹垂楊條條脆如藕上有噪日蟬催人成皓首亦恐旅步難何獨朱顏醜【一作朽】欲慰一時心莫如千日酒優哉遵渚鴻自得養身防不啄太倉粟不飲方塘水振羽戞浮雲罝羅任徒爾

古興

楚血未幹衣荊虹尙埋輝痛玉不痛身抱璞求所歸

勸友

至白湼不緇至交淡不疑人生靜躁殊莫猒相箴規膠漆武可接金蘭文可思堪嗟無心人不如松栢【一作靑松】枝【一作姿】

夷門雪贈主人

夷門貧士空吟雪夷門豪士皆飲酒酒聲歡閒入雪銷雪聲激切悲枯朽悲歡不同歸去來萬里春風動江栁

答

陸長源

好丹與素通不同失意得途事皆別東鄰少年樂未央南客思歸腸欲絕千里長河冰復冰云鴻冥冥楚山雪

堯歌二首【一作舜歌前篇賞鄭氏莊客去婦後篇題】

爾室何不安爾孝無與齊一言應對姑一度爲出妻往轍才晚鐘還轍及晨雞往還迹徒新狠戾竟獨迷娥女無禮數污家如糞泥父母吞聲哭禽鳥亦爲啼如何天與惡不得和鳴棲

山色挽心肝將歸盡日看村肩籃子野坐白髮官【一作冠】鶯弄方短短花明碎攢攢璢璃堆可掬琴瑟饒多歡翠韻仙窈窕嵐漪出無端養館洞庭秋響答虛吹彈

孟東野詩集卷二

欽定四庫全書

孟東野詩集卷三

唐孟郊撰感興下

亂離

天下無義劍中原多瘡痍哀哀陸大夫正直神反欺子路已成血嵇康今尙嗤爲君每一慟如劍在四肢折羽不復飛逝水不復歸直松摧髙柯弱蔓將何依朝爲春日歡夕爲秋日悲淚下無尺寸紛紛天雨絲積怨成疾積恨成狂癡怨艸豈有邊恨水豈有涯怨恨馳我心茫茫日何之

勸酒

白日無定影淸江無定波人無百年壽百年復如何堂上陳美酒堂下列淸歌勸君金屈巵勿謂朱顏嵗嵗松栢茂邱陵日日多君防終南山千古靑峩峩

去婦

君心匣中鏡一破不復全妾心藕中絲𨿽斷猶牽連安知禦輪士今日翻回轅一女事一夫安可再移天君聴去鶴言哀哀七絲弦

君子勿鬱鬱士有謗毀者作詩以贈之二首

君子勿鬱鬱聴我靑蠅歌人間少平地森聳山嶽多折輈不在道覆舟不在河須知一尺水日夜增髙波叔孫毀仲尼臧倉掩孟軻蘭艾不同香自然難爲和良玉燒不熱直竹文不頗自古皆如此其如道在何

日往復不見秋堂暮仍學發不知白曉入寒銅覺爲林未離樹有玉猶在璞誰把碧梧枝刻作雲門樂

聞砧

杜鵑聲不哀斷猿啼不切月下誰家砧一聲腸一絕杵聲不爲客客聞發自白杵聲不爲衣欲令遊子歸

遊子

萱艸生堂堦遊子行天涯慈親倚堂門不見萱艸花

自嘆

愁與髮相形一愁白數莖有髮能幾多禁愁日日生古若不置兵天下無戰爭古若不置名道路無欹傾太行聳巍峩是天產不平黃河奔濁浪是天生不淸四蹄日日多雙輪日日成二物不在天安能免營營

求友

北風臨大海堅冰臨河面下有大波瀾對之無由見求友須在良得良終相善求友若非良非良中道變欲知求友心先把黃金鏈

投所知

苦心知苦節不容一毛髮鏈金索堅貞洗玉求明潔自慙所業微功用如鳩拙何殊嫫母顏對彼寒塘月君存古人心道出古人轍盡美固可揚片善亦不遏朝向公卿說暮向公卿說誰謂黃鐘管化爲君子舌一說淸嶰竹二說變嶰谷三說四說時寒花拆寒木家道路燦燦吾衣服豈直輝友朋亦用慰骨肉一暖荷疋素一飽荷升粟而況大恩恩此身報得足且將食蘗勞酬之作金刀

病客吟

主人夜呻吟皆入妻子心逺客【一作客子】晝呻吟徒爲虫鳥音妻子手中病愁思不復深僮僕手中病憂危獨難任丈夫久漂泊神气自然沈況於滯疾中何人免噓大海亦有涯髙山亦有岑沈【一作此】憂獨無極塵淚防盈襟

感懷

孟冬陰气交兩河正屯兵煙塵相馳突烽火日夜驚太行險阻髙挽粟輸連營柰何操弧者不使梟巢傾猶聞漢北兒怙亂謀縱橫擅揺干戈柄呼叫豺狼聲白日臨爾軀胡爲喪丹誠豈無感激士以致天下平登髙望寒原黃雲郁崢嶸坐馳悲風暮嘆息空沾纓

離思

不寐亦不語片月秋梢舉孤鴻憶霜羣獨鶴叫云侶怨彼浮花心飄飄無定所髙張系繂帆逺過梅根渚回織別離字機聲有酸楚

結交

鑄鏡須靑銅靑銅易磨拭結交逺小人小人難姑息鑄鏡圖鑑微結交圖相依凡銅不可照小人多是非

傷春

兩河春艸海水淸十年徵戰城郭腥亂兵殺兒將女去二月三月花冥冥千里無人旋風起鶯啼燕語荒城裏春色不揀墓傍枝紅顏皓色逐春去春去春來那得知今人防花古人墓令人惆悵山頭路

擇友

獸中有人性形異遭人隔人中有獸心幾人能眞識古人形似獸皆有大聖徳今人表似人獸心安可測𨿽笑未必和𨿽哭未必戚面結口頭交肚裏生荊棘好人常直道不順世間逆惡人巧謟多非義苟且得若是效眞人堅心如鐵石不謟亦不欺不奢復不溺面無恡色容心無詐憂惕君子大道人朝夕恆的的

夜憂

豈獨科鬥死所嗟文字捐蒿蔓轉驕王菱荇減嬋娟未遂擺鱗志空思吹浪旋何當再霖雨洗濯生華鮮

惜苦

於鵠值諫議以毬不能官焦防值舍人以杯不得完【一作官】可惜大雅防意此小團欒名回不敢辧心轉實是難不惜爲君轉轉非君子觀轉之復轉之彊轉誰能歡哀哉虛轉言不可窮波瀾

寒地百姓吟【爲鄭相其年居河南畿內百姓大防矜卹】

無火炙地眠半夜皆立號冷箭何處來棘鍼風騷勞【一作騷騷】霜吹破四壁苦痛不可逃髙堂槌鐘飲到曉聞烹炮寒者願爲蛾燒死彼華膏華膏隔仙羅虛繞千萬遭到頭落地死踏地爲遊遨遊遨者是誰君子爲郁陶

出東門

餓馬骨亦聳獨驅出東門少年一日程衰叟十日奔寒景不我爲疾走落平原眇黙荒艸行恐懼夜魄翻一生自組織千首大雅言道路如抽蠶宛轉羈腸繁

敎坊歌兒

十嵗小小兒能歌得聞【一作朝】天六十孤老人能詩獨臨川去年西京寺眾伶集講筵能嘶竹枝詞供養繩牀禪能詩不如歌悵望三百篇

訪疾

冷气入瘡痛夜來痛如何瘡從公怒生豈以私恨多公怒亦非道怒消乃天和古有煥輝句嵇康閒婆娑請君吟嘯之正气庶不訛

酒徳

酒是古明鏡輾開小人心醉見異舉止醉聞異聲音酒功如此多酒屈亦以深罪人免罪酒如此可爲箴

冬日

老人行人事百一不及周凍馬四啼喫陟卓難自収短景仄飛過午光不上頭少壯日與輝衰老日與愁日愁疑在日嵗箭迸如讎萬事有何味一生虛自【一作防】囚不知文字利到死空遨遊

饑雪吟

饑烏夜相啄瘡聲互悲鳴冰腸一直刀天殺無曲情大雪壓梧桐折柴墮崢嶸安知鸞鳳巢不與梟鳶傾下有幸災兒拾遺多新爭但求彼失所但誇此經營【一作誇誕自經營】君子亦拾遺拾遺非拾名將補鸞鳳巢免與梟鳶並因爲饑雪吟至曉竟【一作意】不平

偸詩

餓犬齚枯骨自喫饞饑涎今文與古文各各稱可憐亦如嬰兒食餳桃口旋旋惟有一防味豈見逃景延繩牀獨坐翁黙覽有所傳終當罷文字別著逍遙篇從來文字淨君子不以賢

晚雪吟

貧富喜雪晴出門意皆饒鏡海見纎悉冰天步飄防一一仙子行家家塵聲銷小兒擊玉指大耋歌聖朝睿气流不盡瑞仙何夐寥始知望幸色終疑異禮招市井亦淸潔閭閻聳岧嶤蒼生願東顧翠華仍西遙天念豈薄厚宸多憂焦憂焦致太平以玆時比堯古耳有未通新詞有潛韶甘爲酒伶擯坐恥歌女嬌選音不易言裁正逢今朝今朝前古文律異同一調願於堯琯中奏盡郁抑謠

自惜

傾盡眼中力抄詩過與人自悲風雅老恐被巴竹嗔零落雪文字分明鏡精神坐甘冰抱晚永謝酒懷春徒有言言舊慙無黙黙新始驚儒教誤漸與佛乘親

老恨

無子抄文字老吟多飄零有時吐向牀枕席不解聴鬭蟻甚微細病聞亦淸泠小大不自識自然天性靈

詠懷上

湖州取解述情

霅水徒淸深照影不照心白鶴未輕舉眾鳥爭浮沈因玆掛帆去遂作歸山吟

落第

曉月難爲光愁人難爲腸誰言春物榮豈見葉上霜【一作獨見花上霜】雕鶚【一作鶴鵲】失勢病【一作飛失勢】鷦鷯假【一作攺】翼翔棄置復棄置情如刀刃傷

詠情【一作感遇】

濁水心易【一作已】傾明波興初發思逢海底人乞取蚌中月此興若未諧此心終不歇

病起言懷

彊行尋溪【一作淨】水洗卻殘病姿花景晼晚盡麥風淸泠吹交道臥來見世情貧去知髙閒思楚逸澹泊【一作淺薄】厭齊兒終伴碧山侶結言靑桂枝

秋夕貧居述懷

臥冷無逺夢聴秋酸別情髙枝低枝風千葉萬葉聲淺井不供飲瘦田長廢耕今交非古交貧語聞皆輕

夜感自遣【一作失志夜坐思歸楚江又作苦學吟】

夜學曉未休苦吟神愁如何不自閒心與身爲讎死辱片時痛生辱長年羞淸桂無直枝碧江思舊遊

再下第

一夕九起嗟夢短不到家兩度長安陌空將淚見花

下第東歸畱別長安知己

共照日月影獨爲愁思人豈知鶗鴂鳴【一作鶗鴂等閒鳴】瑤艸不得春一片兩片雲千里萬里身雲歸嵩之陽身寄江之濵棄置復何道楚情吟白蘋

失意歸吳因寄東臺劉復侍禦

自念西上身忽隨東歸風長安日下影又落江湖中離婁豈不明子野豈不聰至寶非眼別至音非耳通因緘俗【一作物】外詞仰寄髙天鴻

下第東南行

越風東南淸楚日瀟湘明試逐伯鸞去還作靈均行江蘺伴我泣海月投人驚失意容貌攺畏塗性命輕時聞喪侶猿一叫千愁並【一作生】

嘆命

三十年來命惟藏一卦中題詩還怨易問易防復防本望文字達今因文字窮影孤別離月衣破道路風歸去不自息耕耘成楚農

逺遊

慈烏不逺飛孝子念先歸而我獨何事四時心有違江海戀空積波濤信來稀長爲路傍食著盡家中衣別【一作烈】劍不割物離人難作威逺行少僮僕驅使無是非爲性玩好盡積愁心緒微始知時節駛愛【一作夏】日非長輝

商州客捨

商山風雪壯遊子衣裳單四望失道路百憂攢肺肝日短覺易老夜長知至寒淚流瀟湘調苦屈宋彈識聲今所易識意古所難聲意今詎辧【一作竟誰辧】髙明鑑其端

長安旅情

盡說靑雲路有足皆可至我馬亦四蹄出門似無地玉京十二樓峩峩倚靑翠下有千朱門何門薦孤士

長安羇旅

聴樂離別中聲聲入幽腸曉淚滴楚瑟夜魂繞吳鄕幾回羇旅情夢覺殘燭光

渭上思歸

獨訪千里信回臨千里河家在【一作住】吳楚鄕淚寄東南【一作流】波

登科後

昔日齷齪不足誇今朝放蕩思無涯春風得意馬蹄疾一日防徧長安花

初於洛中選

塵土日易沒驅馳力無餘靑雲不我與白首方選書宦途事非逺拙者取自疏終然戀皇邑誓以結吾廬帝城富髙門京路饒勝居碧水走龍狀蜿蜒繞庭除尋常異方客過此亦踟躕

乙酉嵗捨弟扶侍歸興義莊居後獨止捨待替人

誰言舊居止主人忽成客僮僕彊與言相懼終脈脈出亦何所求入亦何所索飲食迷精麤衣裳失寛窄回風捲閒簟新月生空壁士有百役身官無一姓宅丈夫恥自飾衰鬢從颯白蘭交早已謝楡景徒相迫惟予心中鏡不語光歷歷

西齋養病夜懷多感因呈上從叔子云

逺客夜衣薄厭眠待雞鳴一牀空月色四壁秋蛩聲守淡遺眾俗養屙念餘生方全君子拙恥學小人明蚊蜹亦有時羽毛各有成如何騏驥迹踡局未能行西北有平路運來無相輕

孟東野詩集卷三

欽定四庫全書

孟東野詩集卷四

唐孟郊撰詠懷下

秋懷十五首

孤骨夜難臥吟虫相喞喞老泣無涕洟秋露爲滴瀝去壯暫如翦來衰紛似織觸緒無新心叢悲有餘憶詎忍逐南帆江山踐往昔

秋月顏色冰【去聲】老客志气單冷露滴夢破峭風梳骨寒席上印病文腸中轉愁盤疑懷無所憑虛聴多無端梧桐枯崢嶸聲響如哀彈

一尺月透戶仡栗如劍飛老骨坐亦驚病力所尙微虫苦貪【一作含】剪色鳥危巢焚輝孀娥理故絲【一作煩緒】孤哭【一作坐】抽余噫浮年不可追衰步多夕歸

秋至老更貧破屋無門扉一片月落牀四壁風入衣疎夢不復逺弱心良易歸商葩將去【一作老】緑繚繞爭餘輝野步踏事少病謀向物違幽幽艸根虫生意與我微竹風相戛語幽閨暗中聞神滿衰聴恍惚難自分商葉隨幹雨秋衣臥單云病骨可剸物酸呻亦成文瘦攢如此枯壯落隨西曛裊裊一綫命徒言系絪緼

老骨懼秋月秋月刀劍稜纎輝不可幹冷魂坐自凝羇雌巢空鏡仙飈蕩浮冰驚步恐自翻病大不敢淩單牀寤皎皎瘦臥心兢兢洗河不見水透濁爲淸澄詩壯昔空說詩衰今何憑

老病多異慮朝夕非一心商虫哭衰運繁響不可尋秋艸瘦如髮貞芳綴疎金晚鮮詎幾時馳景還易陰弱習徒自恥暮知欲何任露才一見讒潛智早已深防深不防露此意古所箴

嵗暮景气幹秋風兵甲聲織織勞無衣喓喓徒自鳴商聲聳中夜蹇支廢前行靑髮如秋園一翦不復生少年如餓花瞥見不復明君子山嶽定小人絲毫爭多爭多無壽天道戒其盈

冷露多瘁索枯風饒吹噓秋深月淸苦虫老聲麤疎頳珠枝累累芳金蔓舒舒艸木亦趨時寒榮似春餘自悲【一作悲彼】零落生與我心何如

老人朝夕異生死每日中坐隨一啜安臥與萬景空視短不到門聴澀詎逐風還如刻削形免有纎悉聰浪浪謝初始皎皎幸歸終孤隔文章友親密蒿萊翁嵗緑閔以黃秋節迸已【一作又】窮四時旣相迫萬慮自然叢南逸浩渺際北貧磽確中曩懷沈遙江衰思結秋嵩鋤食難滿腹葉衣多醜躬塵縷不自整古吟將誰通幽竹嘯神楚鐵生虯龍志士多異感運郁由邪衷常思書破衣至死敎初童習樂莫習聲習聲多頑聾明明胸中言願寫爲髙崇

幽苦日日甚老力步步微常恐暫下牀至門不復歸饑者重一食寒者重一衣泛廣豈無涘恣行亦有隨【一作隨時】語中失次第身外生瘡痍桂蠧旣潛朽【一作污】桂花損貞姿詈言一失香千古聞臭詞將死始前悔前悔不可追哀哉輕薄行終日與駟馳【一作欲馳】

流運閃欲盡枯折皆相號棘枝風哭酸桐葉霜顏髙老虫幹鐵鳴驚獸孤玉咆商气洗【一作滿】聲瘦晚陰驅景勞集耳不可遏噎神不可逃蹇行散餘郁幽坐誰與曹抽壯無一綫剪懷盈千刀淸詩旣名眺【一作詩淸旣名郊】金菊亦姓陶収拾昔所棄咨嗟今比毛幽幽嵗晏言零落不可操

霜气入病骨老人身生冰衰毛暗相刺冷痛不可勝鷕鷕伸至明彊彊擾所憑瘦坐形欲折晚饑心將崩勸藥左右愚言語如見憎聳耳噎神開【一作聳咽神气開】始知功用【一作者】能日中視余瘡暗鏁【一作隙】聞繩【一作細】蠅彼齅一何酷此味半防凝潛毒爾無厭餘生我堪矜凍飛幸不逺冬令反心懲出沒各有時寒熱苦【一作莫】相淩仰謝調運翁請命願有徴

黃河倒上天眾水有卻來人心不及水一直去不回一直亦有巧不肯至蓬萊一直不知疲惟聞至省臺忍古不失古失古志易摧失古劍亦折失古琴亦哀夫子失古淚當時落漼漼詩老失古心至今寒皚皚古骨無濁肉古衣如蘚苔勸君勉忍古忍古銷塵埃

詈言【一作署劍】不見血殺人何紛紛聲如窮家犬吠竇何誾誾詈痛幽哭詈侵黃金貧言詞豈用多憔悴在一聞古詈舌不死至今云書云今人詠古書善惡直自分秦火不爇舌秦火空爇文所以詈更生至今橫絪緼

靖安寄居

寄靜不寄華愛玆嵽嵲居渇飲濁淸泉饑食無名防敗菜【一作葉】不敢火補衣亦寫書古云儉成徳今乃實起予戅叟戅不足賢人賢有餘役生皆促促心竟誰舒舒萬馬踏風衢眾塵隨奔車髙賔盡不見大道夜方虛臥有洞庭夢坐無長安儲英髦空駭耳煙火獨微如厚意恐傷性薄田憶親鋤承【一作忙】世不出力冬竹肯抽葅外物莫相誘約心誓從初碧芳旣似水日日詠歸歟

雪

忽然太行雪昨夜飛入來崚嶒墮庭中嚴白何皚皚奴婢曉開戶四肢凍徘徊咽言詞不成告訴情狀摧官給未入門家人盡以灰意勸莫笑雪笑雪貧爲災將暖此殘疾典賣爭致杯敎令再舉手誇曜餘生才彊起吐巧詞委曲多新裁爲爾作非夫忍恥轟暍雷書之與君子庶免生嫌猜

春愁

春物與愁客遇時各有違故花辭新枝新淚落故衣日暮兩寂寞飄然亦同歸

懊惱

惡詩皆得官好詩空抱山抱山冷殑殑終日悲顏顏好詩更相嫉劍防生牙關前賢死已久猶在咀嚼間以我殘抄身淸峭養髙閒求閒未得閒眾誚瞠虤虤

遊適上

遊城南韓氏莊

初疑瀟湘水鏁在朱門中時見水底月動搖池上風【一作有時池底山動搖池上風】淸气潤竹木白光連虛空浪簇霄漢羽岸芳金碧叢何言數畝間環泛路不窮願逐【一作常慕】神仙侶飄然【一作從玆】汗漫通

與二三友秋宵防話淸上人院

何處山不幽此中情又別一僧敲一磬七子吟秋月激石泉韻淸寄枝風嘯咽冷然諸境靜頓覺浮累滅扣寂兼探眞通宵詎能輟

夜集

好鳥無雜棲華堂有嘉攜琴樽互傾奏歌賦相和諧但嘉魚水合莫令雲雨乖一爲鵾雞彈再鼓壯士懷初景待誰曉新春逐【一作還】君來願言良友防髙駕不知回

招文士飲

曹劉不免死誰敢負年華文士莫辭酒詩人命屬花退之如放逐李白自矜誇萬古忽將似一朝同嘆嗟何言天道正獨使地形斜南士愁多病北人悲去家梅芳已流管柳色未藏鵶相勸罷吟雪相從愁飲霞醒時不可過愁海浩無涯

陪侍禦叔遊城南山墅

夜坐擁朣亭晝登崔嵬岑日窺萬峯首月見雙泉心松气淸耳目竹氛碧衣襟佇想【一作仰悲】瑯玕字數聴枯槁吟登華嚴寺樓望終南山贈林校書兄弟

地脊亞爲崖聳出冥冥中樓根插迥云殿翼翔危空前山胎元气靈異生不窮勢吞萬象髙秀奪五嶽雄一望俗慮醒再登仙願崇靑蓮三居士晝景貞賞同

遊終南山

南山塞天地日月石上生髙峯夜畱景【太白峯西黃昏後見餘日】深谷晝未明山中人自正路險心亦平長風驅松栢聲拂萬壑淸到此悔讀書朝朝近浮名

遊終南龍池寺

飛鳥不到處僧房終南巓龍在水長碧雨開山更鮮步出白日上坐依淸溪邊地寒松桂短石險道路【一作苔磴】偏晚磬送歸客數聲落遙天

南陽公請東櫻桃亭子春防

萬木皆未秀一林先含春此地獨何力我公布深仁霜葉日舒捲風枝逺埃塵初英濯紫霞飛雨流淸津賞異出囂雜折芳積歡忻文心玆焉重俗尙安能珍碧玉糚粉比飛瓊穠艷均鴛鴦七十二花態並相新常恐遺秀志迨玆廣防陳芳菲爭勝引歌詠竟良辰方知戲馬防永謝登龍賔

遊華山雲臺觀

華嶽獨靈異艸木恆新鮮山盡五色石水無一色泉仙酒不醉人仙芝皆延年夜聞明星館時韻女蘿弦敬玆不能寐焚栢吟道篇

喜與長文上人宿李秀才小山池亭

燈盡語不盡主人庭砌幽柳枝星影曙蘭葉露華浮塊嶺笑羣岫片池輕眾流更聞淸淨子逸唱頗難儔

邀花伴【時在朔方】

邊地春不足十里見一花及時須遨遊日暮饒風沙

石淙十首

巖谷不自勝水木幽奇多朔風入空曲涇【一作逕】流無大波迢遙逗難盡參差勢相羅雪霜有時洗塵土無由和潔冷誠未厭晚步將如何

出曲水未斷入山深更重泠泠若仙語皎皎多異容萬響不相雜四時皆自濃日月防分照雲霞各生峯久迷向方理逮玆聳前蹤

荒防每恣逺戅步難自回已抱苔蘚疾【一作病】尙淩潺湲隈驛驥苦銜勒籠禽恨摧頽實力苟未足浮誇信悠哉顧惟非時用靜言還自咍

朔水刀劍利秋石瓊瑤鮮魚龍气不腥潭洞狀更妍磴雪入呀谷掬星灑遙天聲忙【一作迫】不及韻勢疾多斷漣輸去𨿽有恨躁气【一作翻】一何顚蜿蜒相纒掣犖角亦回旋黑艸濯鐵發白苔浮冰錢具【一作其】生此云遙非徳不可甄何況被犀士制之空以權始知靜剛猛文教從來先

空谷聳視聴幽湍澤心靈疾流脫鱗甲疊岸衝風霆丹巘墮瓌景霽波灼【一作閃】虛形淙淙豗厚軸稜稜攢髙冥弱棧跨旋碧危梯倚凝靑飄颻鶴骨仙飛動鼇背庭【一作亭】常聞誇大言下顧皆細萍

百尺明鏡流千曲寒星飛爲君洗故物有色如新衣不飲泥土污但飲雪霜饑石稜玉纎纎艸色瓊霏霏谷皚有餘力溪舂亦多機從來一智萌能使眾利歸因之山水中喧然論是非

入深得奇趣升險爲良隮搜勝有聞見逃俗無蹤蹊宂流恣回轉竅景忘東西戅獸鮮猜懼羅人巧罝罤幽馳異處所忍慮多端倪虛獲我何飽實歸彼非迷斯文浪云潔此防誰得齊

屑珠瀉潺湲裂玉何威瓌若調千瑟未果一曲諧古駭毛髮栗險驚視聴乖二【一作土】老皆勁骨風趨緣欹崖地逺有餘【一作遺】美我遊采棄【一作奇】懷乘時幸勤鑑前恨多幽霾弱力謝剛健蹇防貴安排始知隨事靜何必當夕齋昔浮南渡飈今攀朔山景物色多瘦削吟笑還孤永日月凍有稜雪霜空無影玉噴不生冰瑤渦旋成井潛角時聳光隠鱗乍漂冏再吟獲新勝返步失前省愜懷𨿽已多惕慮未能整頽陽落何處升魄銜疎嶺

聖朝搜巖谷此地多遺玩怠墮成逺遊頑疎恣靈【一作虛】觀勁飈刷幽視怒水懾余湍【一作惴】曽是結芳【一作茅】誠逺玆勉流倦冰條聳危慮霜翠瑩遐盼物誘信多端荒尋諒難徧去矣朔之隅翛然楚之甸

遊韋七洞庭別業

洞庭如瀟湘疊翠蕩浮碧松桂無赤日風物饒淸激逍遙展幽韻參差逗良覿道勝不知疲冥搜自無斁曠然靑霞抱永矣白雲適崆峒非凡鄕蓬瀛在仙籍無言從逺尙還思君子識【一作玆焉與之敵】波濤潄古岸鏗鏘辧奇石靈響非外求殊音自中積人皆走煩濁君能致虛寂何以袪擾擾叩調淸淅淅旣懼豪華損誓從詩書益一舉獨往姿再揺飛遁迹山深有變異意愜無驚惕采翠奪日月照曜迷晝夕松齋何用掃蘿院自然滌業峻謝煩蕪文髙追古昔暫遙朱門戀終立靑史績物表易淹畱人間重離析難隨洞庭酌且醉橫塘席

越中山水

日【一作動】覺耳目勝我來山水州蓬瀛若髣髴田【一作四】野如泛浮碧嶂幾千繞淸泉【一作源】萬餘流莫窮合沓步孰盡別遊越水淨難污越天陰易収气鮮無隠物目視逺更周舉俗【一作族】媚蔥蒨連冬擷芳柔菱湖有餘翠茗圃無荒疇賞異忽已逺探奇誠淹畱永言終南色去矣銷人憂

春集越州皇甫秀才山亭

嘉賔【一作嘉誘一作善友】在何處置亭春山巓顧余寂寞者謬厠芳菲筵視聴日澄澈聲光坐連綿晴湖瀉峯嶂翠浪多萍蘚何以逞髙志爲君吟秋天【一作秋篇】

和皇甫判官遊瑯琊溪

山中琉璃境物外瑯琊溪房廊逐巖壑道路隨髙低碧瀨潄白石翠煙含靑蜺客來暫遊踐意欲忘簪珪樹杪燈火夕云端鐘梵齊時同𨿽可仰迹異難相攜惟當淸宵夢髣髴願【一作期】攀躋

孟東野詩集卷四

欽定四庫全書

孟東野詩集卷五

唐孟郊撰遊適下

汝州南潭陪陸中丞公燕

一雨百泉漲南潭夜來深分明碧沙底寫出靑天心逺客洞庭至因玆滌煩襟旣登飛【一作靑】云舫願奏淸風琴髙岸立旗防潛蛟失【一作防】浮沈威稜護斯浸魍魎逃所侵山態變初霽水聲流淸音耳目極眺聴潺湲與嵚岑誰言柳太守空有白蘋吟

汝州陸中丞席喜張從事至同賦十韻

汝水無濁波汝山饒奇石大賢爲此郡佳士來如積有客乘白駒奉義愜所適淸風蕩華館雅瑟泛瑤席芳醑靜無喧金樽光有滌縱情孰慮損聴論自招益願折若木枝卻彼曜靈夕貴賤一相接【一作憂】憂【一作情】悰忽轉易防合勿言輕別離古來惜請君駐徵車良遇難再覿

夜集汝州郡齋聴陸僧辯彈琴

康樂寵詞客淸宵意無窮徴文北山【一作牕】外借月南樓中千里愁並盡一樽歡暫同胡爲戛楚琴【一作瑟】淅瀝起寒風

同年春燕

少年三十士嘉防良在玆髙歌揺春風醉舞摧花枝意蕩晼晚景喜凝芳菲時馬迹攢騕防樂聲韻參差視聴攺舊趣物象含新姿紅雨花上滴緑煙柳際垂淹中講精義南皮獻淸詞前賢與今人千載爲一期明鑑有皎潔澄玉無燐緇永與沙泥別各整云漢儀盛气自中積英名日四馳塞鴻絕儔匹海月難等夷郁抑忽已盡親朋樂無涯幽蘅發空曲芳杜綿所思浮迹自聚散壯心誰別離願保金石志無令有奪移

羅氏花下奉招陳侍禦

眼在枝上春落地成埃塵不是風流者誰爲攀折人寧辭波浪濶莫道往來頻拾紫豈宜晚掇芳須及晨勞収賈生淚彊起屈平身花下本無俗酒中別有神遊蜂不飲故戲蝶亦爭新萬物盡如此過時非所珍

遊石龍渦【四壁千仞散泉如雨】

石龍不見形石雨如散星山下晴皎皎山中陰泠泠水飛林木杪珠綴莓苔屏蓄異物皆別當晨景欲暝泉芳春气碧松月寒色靑險【一作陰】力此獨壯猛獸亦不停日暮且回去浮心恨【一作尙】未寧

浮石亭

曽是風雨力崔嵬漂來時落星夜皎潔近榜朝逶迆翠瀲遞明滅淸潨防欹危況逢蓬島仙防合良在玆

防花五首

家家有【一作如】芍藥不妨至溫柔溫柔一同女紅笑笑不休月娥雙雙下楚艷枝枝浮洞裏逢仙人【一作幸逢仙人立】綽約靑【一作淸】宵遊

芍藥誰爲壻人人不敢來惟應待詩老日日殷勤開玉立無气力春凝且徘徊將何謝靑春痛飲一百杯芍藥吹欲盡無柰曉風何餘花欲誰待惟待諫郎過諫郎不事俗黃金買髙歌髙歌夜更淸花意晚更多飲之不見底醉倒深江波江波蕩諫心諫心終無他獨遊終難醉挈榼徒經過閒花不解語勸得酒無多三年此村落春色入心悲料得一孀婦經【一作他】時獨淚垂

濟源春

太行橫偃脊百里芳崔嵬濟濵花異顏枋口云如裁新畫彩色濕上界光影來深紅縷艸木淺碧珩溯洄千家門前飲一道傳禊杯玉鱗吞金鉤仙璇琉璃開朴童茂言語善俗無驚倩狂吹寢恆宴曉淸夢先回治生鮮惰夫積學多深材再遊詎癲戅一洗驚塵埃

濟源寒食七首

風巢嫋嫋春鵶鵶無子老人仰面嗟柳弓葦箭【一作篙矢】覷不見髙紅逺緑勞相遮

女嬋【一作蟬】童子黃短短耳中聞人惜春晚逃蜂匿蝶踏地來拋卻齋麋一瓷椀

一日踏春一百回朝朝沒腳走芳埃饑童餓馬掃花餵向晚飲溪三兩杯

莓苔井上空相憶轆轤索斷無消息酒人皆倚春須緑病叟獨藏秋發白

長安落花飛上天南風引至三殿前可憐春物亦朝謁惟我孤吟渭水邊

枋口花間掣手歸嵩陽【一作山】爲我畱【一作駐】紅暉可憐躑躅千萬尺柱地柱天疑【一作今】欲飛

蜜蜂爲主各磨牙咬盡村中萬木花君家甕甕今應滿五色冬籠甚可誇

遊枋口二首

一步復一步出行【一作行路】千里幽爲取山水意故作寂寞遊太行靑巓髙枋口碧照浮明明無底鏡泛泛忘機鷗老逸不自限病狂不可周恣閒饒淡薄怠玩多淹畱芳物競晼晚緑梢掛新柔和友鶯相繞言語亦以稠【一作和友鶻相逺飛鷹亦以稠】始知萬類然靜躁難相求

聳我殘病骨健如一仙人鏡中照千里鏡浪洞百神此神日月華不作尋常春三十夜皆明四時晝恆新鳥聲盡依依獸心亦忻忻澄幽出所怪閃異坐微絪可來復可來此地靈相親

與王二十一員外涯遊枋口柳溪

萬株古柳根挐此燐燐溪野榜多屈曲仙潯無端倪春桃散紅煙寒竹含晚淒曉聴忽以異芳樹安能齊共疑落鏡中坐泛紅景低水意酒易醒浪情事非迷小儒峭章句大賢嘉提攜潛竇韻靈瑟翠崖鳴玉珪主人稷卨翁徳茂芝術畦鑿出幽隠端气象皆升躋曽是淸樂抱逮玆幾省溪宴位席蘭艸濫觴驚鳧鷖靈味薦魴瓣金花屑橙韲江調擺衰俗洛風逺塵泥徒言奏狂狷詎敢忘筌蹄

與王二十一員外涯遊昭成寺

洛友寂寂約省騎霏霏塵遊僧步晚磬話茗含芳春【一作茵】瑤防冰入手粉壁畫瑩神頳廊芙蓉霽碧殿琉璃津【一作勻】講島【一作海】嶽盡淵詠文字新屢笑寒竹防況接靑雲賔顧慙余眷下衰瘵嬰殘身

嵩少

沙彌舞袈裟走向躑躅飛閒步亦惺惺芳援相依依噎塞春咽喉蜂蝶事光輝羣嬉且已晚孤引將何歸流艷去不息朝英亦疎微

旅次洛城東水亭

水竹色相洗碧花動軒楹自然逍遙風蕩滌浮競情霜落葉聲燥景寒人語淸我來招隠亭衣上塵暫輕

洛橋晚望

天津橋下冰初結洛陽陌上人行絕楡柳蕭疎樓閣閒月明直見嵩山雪

居處

北郭貧居

進乏廣莫力退爲防瀧【一作籠】居三年失意歸四向相識疎地僻艸木壯荒條扶我廬夜貧燈燭絕明月照吾書欲識貞靜操秋蟬飲淸虛

題陸鴻漸上饒新開山捨

驚彼武陵狀移歸此巖邊開亭擬貯云鑿石先得泉嘯竹引淸吹吟花成【一作討】新篇乃知髙潔情擺落區中緣

題韋承總吳王故城下幽居【韋生相門子孫】

才飽身自貴巷荒門豈貧韋生堪繼相孟子願依鄰夜思琴【一作酒】語切晝情茶味新霜枝畱過鵲【一作鶴】風竹掃防塵郢唱一聲發吳花千片春對君何所得歸去覺情眞【一作貞】

蘇州昆山惠聚寺僧房

昨日到上方片雲掛石牀錫杖莓苔靑袈裟松栢香晴磬無短韻古燈含永光有時乞鶴歸還訪【一作放】逍遙場

題從叔述靈巖山壁

換卻世上心獨起山中情露衣涼且鮮云防髙復輕喜見夏日來變爲松景淸每將逍遙聴不厭颼飅聲逺念塵末宗未疎俗閒名桂枝【一作科】妄舉手【一作意】萍路空勞生仰謝開淨相招時一鳴

題林校書花嚴寺書牕

隠詠不誇俗問禪徒淨居翻將白雲字【一作寺】寄向靑蓮書擬古投松坐就明開紙疏昭昭【一作綿綿】南山景獨與心相如

藍溪元居士艸堂

市井不容義義歸山谷中夫君宅松桂招我棲防籠人朴情慮肅境閒【一作開】視聴空淸溪宛轉水修竹徘徊風木倦采樵子土勞稼穡翁讀書業𨿽異惇本志亦同藍岸靑漠漠藍峯碧崇崇日昬各命酒【一作返】寒蛩鳴蕙叢【一作寒鹿鳴荒叢】

新卜靑羅幽居奉獻陸大夫

黔婁住何處仁邑無餒【一作饑】寒豈誤舊羇旅變爲新閒安二頃有餘食三農行可觀籠禽得髙巢轍鮒還層瀾翳翳桑柘墟紛紛田裏歡兵戈忽消散耦耕非艱難嘉木偶良酌芳陰庇淸彈力農惟一事趨世徒萬端靜覺本相厚動爲末所殘此外有餘暇鋤荒出幽蘭

酬孟十二新居見寄

陸長源

大道本夷曠髙情亦沖虛因隨白雲意偶逐靑羅居靑羅分防密四序無慘舒餘淸濯子襟散彩還吾廬去嵗登美第榮名在公車將必繼管蕭豈惟躡應徐首夏尙淸和殘芳徧邱墟褰幃暎牕柳汲井滋園蔬達者貴知心古人不願余愛君蔣生逕且著茂陵書

題韋少保靜恭宅藏書洞

髙意合天制自然狀無窮仙華凝四時玉蘚生數峯書祕漆文字匣藏金蛟龍閒爲气候肅開作雲雨濃洞隠諒非久巖夢誠必通將綴文士集貫就眞珠叢

生生亭

灘閙不妨語跨溪仍【一作宜】置亭置亭嵽嵲頭開牕納遙靑遙靑新畫出三十六扇屏裊裊立平地稜稜浮髙冥一日數開扉仙閃目不停徒誇逺方岫曷若中峯靈拔意千餘丈浩言永堪銘浩言無愧同愧同忍丑醒致之未有力力在君子聴

寒溪八首

霜【一作路】洗水色盡寒溪見纎鱗幸臨虛空鏡照此殘悴身潛滑不自隠露底瑩更新豁如君子懷曽是危陷人始明淺俗心夜結朝已津淨潄一掬碧逺消千慮塵始知泥步泉莫與山源鄰

洛陽岸邊道孟氏莊前溪舟行素冰拆【一作舟行芰荷折】聲作淸瑤嘶緑水結緑玉白波生白珪明明寶鏡中物物天照齊仄步下危曲攀枯聞孀啼霜芬【一作宿霧】稍消【一作蕭索】歇凝景微茫齊癡坐直視聴戅行失蹤蹊岸童斸棘勞語言多悲淒

曉飲一杯酒踏雪過淸溪波瀾凍爲刀剸割鳧與鷖宿羽皆翦棄血聲沈沙泥獨立欲何語黙念心酸嘶凍血莫作春作春生不齊凍血莫作花作花發孀啼幽幽棘鍼村凍死難耕犂

篙工磓玉星一路隨迸螢朔凍哀澈底獠饞詠潛鯹冰齒相磨嚙風音酸鐸鈴淸悲不可逃洗出纎悉聴碧瀲捲已盡彩縷飛飄零下躡滑不定上棲折難停哮嘐呷喢寃仰訴何時寧

一曲一直水白龍何鱗鱗凍飈雜碎號韲音坑谷辛柧椾喫無力飛走更相仁猛弓一折弦余瑞爭來賔大嚴【闕二字】立小殺不復陳皎皎何皎皎氳氳復氳氳瑞精刷日月髙碧開星辰獨立兩腳雪孤吟千慮新天欃徒昭昭箕舌虛齗齗堯聖不聴汝孔微亦有臣諫書竟成章古義終難陳

因凍死得食殺風仍不休以兵爲仁義仁義生刀頭刀頭仁義腥君子不可求波瀾抽劍冰相劈如仇讎大雪入魚心魚心明愀愀怳如罔兩說似訴割切由誰使異方气入此中土流翦盡一月春閉爲百谷幽仰懷新霽光下照疑憂愁

溪老哭甚寒涕泗冰飛死走死形雪裂紛心肝劍刃凍不割弓彊難彈常聞君子武不食天殺殘劚玉掩骼胔弔瓊哀防幹

溪風擺余凍溪景銜明春玉消花滴滴虯解光鱗鱗懸步下淸曲消期濯芳津千里冰裂處一勺暖亦仁凝精防相洗漪漣競將新忽如劍瘡盡初起百戰身

立徳新居十首

立徳何亭亭西南聳髙隅陽崖泄春意井圃畱冬蕪勝引卽紆道幽行豈通衢碧峯逺相揖淸思誰言孤寺秩𨿽未貴家醪良可哺

聳城架霄漢潔宅涵絪緼開門洛北岸時鎖嵩陽云夜髙星辰大晝長天地分厚韻屬疎語薄名謝聞玆焉有殊隔永矣難及羣

賔秩已覺厚私儲常恐多淸貧聊自爾素責將如何儉教先勉力修襟無餘他良棲一枝木靈巢片葉荷仰笑鵾鵬輩委身拂天波

疎門不掩水洛邑寒更髙曉碧流視聴夕淸濯衣袍爲於仁義得未覺登陟勞逺岸雪難暮勁枝風易號霜禽各嘯侶吾亦愛吾曹

﨑嶇有懸步委曲饒荒尋逺樹足良木疎巢無爭禽素魄銜夕岸綠水生曉潯空曠伊洛視髣髴瀟湘心何必尙逺異憂勞滿行襟

懸途多仄足﨑圃無修畦芳【一作霜】蘭與宿艾手擷心不迷品子懶讀書轅駒難服犁虛食日相役奔腸詎能低恥從新學遊願將古農齊

都城多聳秀愛此髙縣居伊雒繞街巷鴛鴦飛閻閭翠景何的礫霜颸飄空虛突出萬家表獨治二畝蔬【一作余】一旬一手版十日九手鋤

手鋤手自朂激勸亦已饒畏彼梨栗兒空資玩弄驕夜景臥難盡晝光坐易消治舊得新義耕荒生嘉苖鋤治苟愜適心形俱逍遙

玉蹄裂鳴水金綬忽照門拂拭貧士席拜候丞相軒徳疎未爲髙禮至方覺尊豈惟耀玆日可以榮逺孫如何一陽朝獨荷眾瑞繁

東南富水木寂寥蔽光輝此地足文字及時隘驂騑仄雪踏爲平澀行變如飛令畦生气色嘉緑新霏微天意資厚養賢人肯相違【末二章冬至日鄭相至門以屬意在焉】

孟東野詩集卷五

欽定四庫全書

孟東野詩集卷六

唐孟郊撰行役

西上經靈寶觀【觀卽尹眞人舊宅】

道士無白髮語音【一作言】靈泉淸靑松多壽色白石恆夜明放步霽霞起振衣華風生眞文祕中頂寶气浮四楹一片古關路萬里今人行上仙不可見驅防徒西徵

泛黃河

誰開昆侖源流出混沌河積雨【一作羽】飛作風驚龍噴爲波湘瑟颼飅越賔【一作客】嗚咽歌有恨【一作雙眼】不可洗虛此來經過

往河陽宿峽陵寄李侍禦

暮天寒風悲屑屑啼烏繞樹泉水噎行路解鞍投古陵蒼蒼隔山見微月鴞鳴犬吠霜煙昬開囊拂巾對盤飱人生窮達感知己明日投君申片言

鵶路溪行呈陸中丞

鵶路不可越二十六渡溪有物飲碧水髙林掛靑蜺歷覽道更險驅使迹頻暌視聴易常主心魂防相迷浪石忽揺動沙堤信難躋危峯紫霄外古木浮雲齊出阻望汝羣大賢多招攜疲馬戀舊秣羇禽思故棲應憐泣楚玉棄置如塵泥

獨宿峴首憶長安故人

月回【一作迥】無隠物況復大江秋江城與沙村人語風颼飅峴亭當此時故人不同遊故人在長安亦可將夢求

自商行謁復州盧使君防

一身繞千山逺作行路人未遂東吳歸暫出西京塵仲宣荊州客今余【一作爲】竟陵賔往迹𨿽不同托意皆有因商嶺莓苔滑石坡上下頻江漢沙泥潔水白【一作永日】光景新獨淚起殘夜孤吟望初晨驅馳竟何事章句依深仁

夢澤行

楚山爭蔽虧日月無全輝楚路繞回惑旅人有【一作多】迷歸騏驥思北首鷓鴣願南飛我懷京雒遊未厭風塵衣

京山行

眾防聚病馬流血不得行後路起夜色前山聞虎聲此時遊子心百尺風中旌

旅次湘沅有懷靈均

分拙多感激久遊遵長途經過湘水源懷古方踟躕舊稱楚靈均此處殞忠軀側聆故老言遂得旌賢愚名參君子場行爲小人儒騷文貞亮體物情﨑嶇三黜有慍色卽非賢哲模五十爵髙秩謬膺從大夫胸中積憂愁容鬢復【一作先】雕枯死爲不弔生作猜謗徒吟澤潔其身忠節寧見輸懷沙滅其性孝行焉能俱且聞善稱君一何善自殊且聞過稱已一何過不渝悠哉風土人角黍投川隅相傳歷千祀哀悼延八區如今聖明朝養育無羇孤君臣逸雍熈徳化盈紛敷巾車狥前侶白日猶昆吾寄君臣子心戒此眞良圖

過彭澤

揚帆過彭澤舟人訝嘆息不見種柳人霜風空寂歷

過分水嶺

山壯馬力短路行石齒中十步九舉轡回環失西東溪水變爲雨懸崖陰蒙蒙客衣飃防秋葛花零落風白日捨我沒【一作去】徵途忽然窮

分水嶺別夜示從弟寂【一作示於孟叔】

南中少平地山水重疊生別泉萬餘曲迷舟獨難行四際亂峯合一眺千慮並潺湲冬夏冷光彩晝夜明賞心難久勝離腸忽自驚古木揺霽色髙風動秋聲【一作古木解舊葉回風結秋聲】飲爾一樽酒慰我百憂輕嘉期何處定此晨堪寄情

連州吟三章

春風朝夕起吹緑日日深試爲連州吟淚下不可禁連山何連連連天碧岑崟哀猿哭花死子規裂客心蘭芷結新佩瀟湘遺舊音怨聲能翦坐撫零落琴

羽翼不自有相追力難任惟憑方寸靈獨夜萬里尋方尋魂飃防南夢山嶇嵚髣髴驚魍魎悉窣聞楓林正直被放者魅無所侵賢人多安排俗士多虛歆【一作欽】孤懷吐明月眾毀鑠黃金願君保曜壯志無自沈朝亦連州吟暮亦連州吟連州果有信一紙萬里心開緘白雲斷明月墮衣襟南風嘶舜琯苦竹動猿音萬里愁一色瀟湘雨淫淫兩劍忽相觸雙蛟恣浮沈鬭水正回斡倒流安可禁空愁江海信驚浪隔相尋

旅行

楚水結冰薄楚雲爲雨微野梅參差發旅榜逍遙歸

紀贈

上河陽李大夫

上將秉神略至兵無猛威三軍當嚴冬一撫勝重衣霜劍奪眾景夜星失長輝蒼鷹獨立時惡鳥不敢飛武牢鎖天關河橋紐地機大將奚以安守此稱者稀貧士少顏色貴門多輕肥試登山嶽髙方見艸木微山嶽恩旣廣艸木心皆歸

投贈張端公

君子量不極胸吞百川流嫉邪霜气直問俗春辭柔日戶晝輝靜月杯宵景幽詠驚芙蓉發笑激風飈秋鸞步獨無侶鶴音仍寡儔幸沾分寸顧散此千萬憂

贈蘇州韋郎中使君

謝客吟一聲霜落羣聴淸文含元气柔鼓動萬物輕嘉木依性植曲枝亦不生塵埃徐庾詞金玉曹劉名章句作雅正江山益鮮明蘋萍一浪艸菇蒲片池榮曽是康樂詠如今搴其英顧惟菲薄質亦願將此並

上張徐州

爲水不入海安得浮天波爲木不在山安得橫日柯再來君子傍始覺精義多【一作藝多】大徳惟一施眾情自偏頗至樂無【一作變】宮徵至聲遺謳歌願鼓空桑弦永使萬物和顧已誠拙訥干名已蹉跎獻詞惟在口所欲無餘他乍作支泉石乍作翳松蘿一不攺方圓破質爲琢磨賤子本如此大賢心若何豈是無異途異途難經過

上包祭酒

嶽嶽冠蓋彥英英文字雄瓊音獨聴時塵韻固不同春云生紙上秋濤起胸中時吟五君詠再舉七子風何幸松桂侶見知勤苦功願將黃鶴翅一借飛雲空

贈崔純亮

食薺腸亦苦彊歌聲無歡出門卽有礙誰謂天地寛有礙非遐方長安大道傍小人知慮險平地生太行鏡破不攺光蘭死不攺香始知君子心交久道益彰君心與我懷離別俱回遑譬如浸蘗泉流苦來【一作已】日長忍泣目易衰忍憂形易傷項籍非不壯賈生非不良當其失意時涕泗各沾裳古人勸加飡【一作食】此飡【一作食】難自彊一飯九祝噎一嗟十斷腸況是兒女怨怨气淩彼蒼彼蒼昔有知白日下淸霜今朝始驚嘆【一作呼】碧落空茫茫

贈文應上人

棲遲靑山巓髙靜身所便不踐有命艸但飲無聲泉齋性空轉寂學情深更専經文開貝葉衣制垂秋蓮厭此俗人羣暫來還卻旋

嚴河南

赤令風骨峭語言淸霜寒不必用雄威見者毛髮攢我有赤令心未得赤令官終朝衡門下忍志將築彈君從西省郎正有東洛觀洛民蕭條久威恩憫撫難苦竹聲嘯雪夜齋聞千竿詩人偶寄耳聴苦心多端多端落杯酒酒中方得歡隠士多隠酒此言信難刋取次令坊沽舉止務在寛何必紅燭嬌始言淸宴防丈夫莫矜莊矜莊不中防

贈李觀【觀初登第】

誰言形影親燈滅影去身誰言魚水歡水竭魚枯【一作損】鱗昔爲同恨客今爲獨笑人捨予在泥轍飄迹上云津臥木易成蠧棄花難再春何言對芳景愁望極蕭晨埋劍誰識气匣弦日生塵願君語髙風爲余問蒼旻

吳安西館贈從弟楚客【一無客字】

防籠楊柳館中有南風生風生今爲誰湘客多逺情孤枕楚水夢獨帆楚江程覺來殘恨深【一作心】尙與歸路並玉匣五【一作正】在請君時一鳴

贈章仇將軍

將軍不誇劍才气爲英雄五嶽拽力內百川傾意中本立誰敢拔飛文自難窮前時天地翻已有扶正功

贈道月上人

僧貌淨無防僧衣寧綴華尋常晝日行不使身影斜飯木煮松栢坐山敷【一作邀】雲霞欲知禪隠髙緝薜爲袈裟抒情因上郎中二十二叔監察十五叔兼呈李益端公柳縝評事

方憑指下冩出心中言寸艸賤子命髙山主人恩遊邊風沙意夢楚波濤魂一日引別袂九回霑淚防自悲何以然在禮闕晨昬名利時轉甚是非宵亦喧浮情少定主百慮隨世翻舉此胸臆恨幸從賢哲論明明三飛鸞【一作步兵與雙鸞】照物如朝暾

贈城郭道士

望裏失卻山聴中遺卻泉松枝休防云藥囊翻貯錢曽依靑桂鄰學得白雲別來意未回世上爲隠仙

桐廬山中贈李明府

靜境無濁氛淸雨零碧雲千山不隠響一葉動亦聞卽此佳志士精微誰相羣欲識楚【一作此】章句袖中蘭茝薫

獻漢南樊尙書

天下昔崩亂大君識賢臣眾木盡揺落始見竹色眞兵勢走山嶽陽光潛埃塵心開女符面防淸波人異俗旣從化澆風亦歸淳自公理斯郡寒谷皆變春旗影捲赤電劍鋒匣靑鱗如何嵩髙气作鎭楚水濵云鏡忽開霽【一作景】孤光射無垠乃知尋常鑑照影不照神

贈轉運陸中丞

掌運職旣大摧邪名更雄鵬飛簸曲云鶚怒生直風投彼霜雪令剪除荊棘叢楚倉傾向西吳米發【一作登】自東帆影咽河口車聲聾關中堯知才防髙人喜道路通皆驚內史力繼得鄼侯功萊子眞爲少相如未免窮衣花野菡蓞書葉山梧桐不是宗匠心誰憐久棲蓬

贈萬年陸郎中

天子憂劇縣寄深華省郎紛紛風響佩蟄蟄劍開霜舊事笑堆案新聲惟雅章誰言百里才終作橫天梁江鴻恥承眷云津未能翔徘徊塵俗中短毳無輝光

擢第後東歸書懷獻座主呂侍郎

昔嵗辭親淚今爲戀恩泣去住情難並別離景易戢夭矯大空鱗曽爲小泉蟄幽意獨沈時震雷忽相及神行旣不宰直致非所執至運本遺功輕生各【一作苦】自立大君思此化良佐自然集寶鏡無私光時文有新習慈親誡志就賤子歸情急擢第謝靈臺牽衣【一作名】出皇邑行襟海日曙逸抱江風入蒹葭得波浪芙蓉紅岸濕云寺勢動揺山鐘韻噓吸舊遊期再踐懸水得重挹松蘿𨿽可居靑紫終當拾

古意贈梁肅補闕

曲木忌日影讒人畏賢明自然照燭間不受邪佞輕不有百鏈火孰知寸金精金鉛正同【一作在】鑪願分精與麤

贈黔府王中丞楚

舊說天下山半在黔中靑又聞天下泉半落黔中鳴山水千萬繞中有君子行儒風一以扇污俗心皆平我願中國春化從異方生昔爲陰艸毒今爲陽華英嘉實綴緑蔓涼湍瀉淸聲逍遙物景勝視聴空曠並困驥猶在轅沈珠尙隠精路遐莫及盼泥污日已盈嵗宴將何從落葉甘自輕

上達奚舍人

北山少日月艸木苦風霜貧士在重坎食梅有酸腸萬俗皆走圓一身【一作心】猶學方常恐眾毀至春葉成秋黃大賢秉髙鑑公燭無私光暗室曉未【一作來】及幽吟涕空行

贈主人

斗水防大海不如防枯池分明賢達交豈顧豪華兒海有不足流豪有不足資枯鱗易爲水貧士易爲施幸覩君子席防將幽賤期側聞淸風議如飲黃金巵此道與日月同光無盡時

贈建業契公

師住靑山寺淸華常繞身𨿽然到城郭衣上不棲塵

獻襄陽於大夫

襄陽靑山郭漢江白銅堤謝公領玆郡山水無塵泥鐵馬萬霜雪絳旗千虹蜺風漪參差泛石板重疊躋舊淚不復墮新歡居然齊還耕竟原野歸老相扶攜物色增曖曖寒芳更萋萋淵淸有遐略髙躅無近蹊【一作眾賦無暴掠輿歌有安綏】卽此富蒼翠自然引翔棲曩遊常抱憶夙好今尙暌願言從逸轡暇日淩淸溪

贈鄭夫子魴

天地入胸臆吁嗟生風雷文章得其微物象由我裁宋玉逞大句李白飛狂才苟非聖賢心孰與造化該勉矣鄭夫子驪珠今始胎

大隠坊三首

崔從事鄖以直隳職【一作官】

古人畱淸風千載遙贈君破松見貞心裂竹防直文殘月色不攺髙賢徳常新家懷詩書富宅抱艸木貧安得一蹄泉來化千尺鱗含意永不語釣璜幽水濵

章仇將軍良棄功守貧

飲君江海心詎【一作誰】能辧淺深揖君山嶽徳誰能齊嵚岑東海精爲月西嶽气凝金進則萬景晝【一作盡】退則羣物陰我欲薦此言天門峻沈沈風飈亦感激爲我颼飅吟

趙記室俶在職無事

卑靜身後老髙動物先摧方圓水任器剛勁木成灰大道母羣物達人腹眾才時吟堯舜篇心向無爲開彼隠山萬曲我隠酒一杯公庭何所有日日淸風來

贈韓郎中愈二首

何以定【一作結】交契贈君髙山石何以保貞堅贈君靑松色貧居【一作交】過此外無可相彩飾聞君碩防詩吟之淚空滴

碩防旣穿墉又嚙機上絲穿墉有閒【一作余】土嚙絲無餘衣朝吟枯桑柘暮泣穿杼機豈是無巧妙絲斷將何施眾人上肥華志士多饑羸願君保此節【一作願保此貞節】天意當察微【一本連上作一首】

前日逺別離今日生白髮欲知萬里情曉臥半牀月常恐百虫秋使我芳艸歇【一本無此篇】

戲贈無本二首

長安秋聲榦木葉相號悲瘦僧臥冰淩嘲【一作朔】詠含金痍金痍非戰痕峭病方在玆詩骨聳東野詩濤湧退之有時踉蹌行人驚鶴阿師可惜李杜死不見此狂癡燕僧聳聴詞袈裟喜新翻北嶽厭利殺功生微言天髙亦可飛海廣亦可源文章杳無底斸掘誰能根夢靈髣髴到匠我方與論拾月鯨口邊何人免爲吞燕僧擺造化萬有隨手奔補綴雜霞衣笑傲諸貴門將明文在身亦爾【一作示】道所存朔雪凝別句朔風飄徵魂再期嵩少遊一訪蓬蘿村春艸步步緑春山日日喧遙鶯相應吟晚聴恐不繁相思塞心胸髙逸難攀援

孟東野詩集卷六

欽定四庫全書

孟東野詩集卷七

唐孟郊撰懷寄

寄張籍

夜鏡不照物朝光何時升黯然秋思來【一作暗然愁气來】走入志士膺志士惜時逝一宵三四興淸漢徒自朗濁河終無澄舊愛忽已逺新愁坐相淩君其隠壯懷我亦逃名稱古人貴從晦君子忌黨朋傾敗生所競保全歸矒矒【一作苦情】浮雲何當來潛虯防飛騰

憶周秀才素上人時聞各在一方

東西分我情魂夢安能定野客云作心髙僧月爲性浮雲自髙閒明月常空淨衣敝得古風居山無俗病吟聽碧雲語手把靑松柄羨爾欲寄書飛禽杳難倩

舟中喜遇從叔簡別後寄上時從叔初擢第歸江南郊不從行

一意兩片雲暫合還卻分南雲乘慶歸北云與誰羣寄聲千里風相喚聞不聞

懷南嶽隠士二首

見說祝融峯擎天勢似騰藏千尋布水出十八髙僧古路無人迹新霞吐石稜終居將爾叟一一共余登千峯映碧湘眞叟此中藏飯不煮石喫眉應似發長楓梩榰酒甕鶴虱落琴牀彊效忘機者斯人尙未忘

春夜憶蕭子眞

半夜不成寐燈盡又【一作夕】無月獨向堦前立子規啼不歇況我有金蘭忽爾爲胡越爭得明鏡中久長無白髮

寄院中諸公

奕奕秋水傍駸駸緑云蹄月仙有髙曜靈鳯無卑棲翠色逺雲谷碧華凝月溪竹林遞歷覽云寺行攀躋冠豸猶屈蠖匣龍期剸犀千山驚月曉百里聞霜鼙戎府多秀異謝公期相攜因之仰羣彥養拙固難齊

寄洺州李大夫

自從薊師反中國事紛紛儒道一失所賢人多在軍鳥巢憂迸射鹿耳駭驚聞劍折惟恐【一作怨】匣【一作匠】弓貪不讓勲方知省事將動必謝前羣鸛陣常先罷魚符最晚分步閒洺水曲笑激太行雲詩叟未相識竹兒爭見君殷勤越談說記盡古風文

寄盧防使君

霜露再相換遊人猶未歸嵗新月攺色客久綫防衣有鶴冰在翅竟久力難飛千家舊素沼昨日生緑輝春色若不【一作可】借爲君步芳菲

寄崔純亮

百川有餘水大海無滿波器量各相懸賢愚不同科羣辯有姿語眾歡無【一作有】行歌惟餘洛陽子鬱鬱恨常多時讀過秦篇爲君涕滂沱

汴州離亂後憶韓愈李翺

防合一時哭別離三防腸殘花不待風春盡各飛揚歡去收不得悲來難自防孤門淸館夜獨臥明月牀忠直血白刃道路聲蒼黃食恩三千士一旦爲豺狼海島士皆直夷門士非良人心旣不類天道亦反常自殺與彼【一作被】殺未知何者臧

寄張籍

未見天子面不如雙盲人賈生對文帝終日猶悲辛夫子亦如盲所以空泣麟有時獨齋心髣髴夢稱臣夢中稱臣言覺後眞埃塵東京有眼富不如西京無眼貧西京無眼猶在耳隔墻時聞天子車聲之轔轔轔轔車聲輾冰玉南郊壇上禮百神西明寺後窮瞎張大祝縱爾有眼誰爾珍天子只尺不得見不如閉眼且養眞

寄義興小女子

江南莊宅淺所固惟疎籬小女未解行酒弟【一作病叔】老更癡家中多吳語教爾遙可知山怪夜動門水妖時弄池所憂癡酒腸不解委曲辭漁妾性崛彊耕童手皴釐想玆爲𦇤褓如鳥拾柴枝我詠元魯山胸臆流甘滋終當學自乳起坐常相隨

憶江南弟

白首眼垂血望爾惟夢中筋力彊起時魂魄猶在東眼光寄明星起來東望空望空不見人江海波無窮衰老無气力呼叫不成風孑然憶憶言落地何由通常師共被教竟作生離翁生離不可訴上天亦曽聰未忍對松栢自鞭殘朽躬自鞭亦何益知教非所崇努力柱杖來余活與爾同不然死後恥遺死亦有終

宿空侄院寄澹公

夜坐冷竹聲二三髙人語燈窻看律鈔小師別爲侶雪檐晴滴滴茗椀華舉舉磬音多風飈聲韻聞江楚官街不相隔詩思空愁予明日防杖歸去住兩延佇

寄陜府鄧【一作竇】給事

陜城臨大道館宇屹防鮮候謁隨芳【一作方】語鏗詞芬蜀牋從來鏡目下見盡道心前自謂古詩量異【一作兾】將新學偏戅人年六十每月請三千不敢等閒用願爲長壽錢非關亦潔爾將以救羸然孤省癡皎皎黙吟寫綿綿病書慿晝日驛信寄宵鞭疾訴將何諭肆鱗今倒懸塵鯉見枯浪土鬛思幹泉感感無緒蕩愁愁作【闕】邊貞元文祭酒【卽陽公】比謹學韋滿座無風雜當朝雅獨全見知囑徐【卽徐端公】賞句類陶淵一顧生鴻羽再言將鶴翩宣陽隘車馬君子湊駢闐曽是此同睠至今應賜憐磨墨零落淚楷字貢仁賢

送諫議十六叔至孝義渡後奉寄

曉渡明鏡中霞衣相飄防浪鳧驚亦雙蓬客將誰僚別飲孤易醒離憂壯難銷文淸𨿽無敵儒貴不敢驕江吏捧紫泥海旗翦紅蕉分明太中禮跨躡毘陵橋伊洛去未回遐矚空寂寥

至孝義渡寄鄭軍事唐二十五

咫尺不得見心中空嗟嗟官街泥水深下腳道路斜嵩少玉峻峻伊雒碧華華岸亭當四迥詩老獨一家洧【一作】叟何所如鄭食惟有些何當來說事爲君開流霞

酬答

答友人

白日照淸水淺深無隠姿君子業髙文懷抱多正思砥行碧山石結交靑松枝碧山無轉易靑松難傾移落落出俗韻瑯瑯大雅詞自非隨氏掌明月安能持千里不可倒一返無近期【一作一別無回期】如何非意中良覿忽在玆道語必疎淡儒風易淩遲願存堅貞節勿爲霜霰欺

酬友人見寄新文

爲客棲未定況當月中繁云翳碧霄落雪和淸風郊陌絕行人原隰多飛蓬耕牛返村巷野鳥依房櫳我無饑凍憂身托蓮花宮安閒賴禪伯復得疎塵防覽君郢曲文詞彩何沖融謳吟不能已頓覺形神空

答韓愈李觀別因獻張徐州

富別愁在顏貧別愁銷骨懶磨舊銅鑑畏見新發白古樹春無花子規啼有血離不堪聽一聽四五絕世途非一險俗慮有千結有客步大方驅車獨迷轍故人韓與李逸翰雙皎潔哀我摧折歸贈詞縱橫設徐方國東樞元戎天下傑禰生【一作衡】投刺遊王粲吟詩謁髙情無遺照朗【一作明】抱開曉月有土【一作在七】不埋寃有讎皆爲雪願爲直【一作奇】艸木永向君地列願爲古琴瑟永向君聽【一作前】發欲識丈夫心曽將孤劍說

答晝上人止讒作

烈烈鸑鷟吟鏗鏗瑯玕音梟摧明月嘯鶴起淸風心渭水不可渾涇流徒相侵俗侶唱桃葉隠仙【一作士】鳴桂琴子野眞遺卻浮淺藏淵深

答姚怤見寄

日月不同光晝夜各有宜賢哲不苟合出處亦待時而我獨迷見意求異士知如將舞鶴管誤向驚鳧吹大雅難具陳正聲易漂淪君有丈夫淚泣人不泣身行吟楚山下【一作玉】義淚沾衣巾

答郭郎中

松栢死不變千年色靑靑志士貧更堅守道無異營每彈瀟湘瑟獨抱風波聲中有失意吟知者淚滿纓何以報知者永存堅與貞

答盧防故園見寄

訪舊無一人獨歸淸雒春花聞【一作開】哭聲死水見別容新亂後故鄕宅多爲行路塵因悲楚左右謗玉不知瑉汝墳防從弟楚材見贈時郊將入秦楚材適楚

朝爲主人心夕作行客吟汝水忽淒咽汝風流苦音北闕秦門髙南路【一作山】楚石深分淚灑白日離腸繞靑岑何以寄逺懷【一作我書】黃鶴能相尋

同從叔簡酬盧殷少府

梅尉吟楚聲竹風爲淒淸深虛冰在性髙潔云入情借水洗閒貌寄蕉書逸名羞將片石文鬭此雙瓊英

酬李侍禦書記秋夕雨中病假見寄

秋風繞衰栁逺客聞雨聲重玆阻良夕孤坐惟積誠果枉移疾詠中含嘉慮明洗滌煩濁盡視聽昭曠生未覺衾枕倦久【一作文】爲章奏嬰達人不寶【一作保】藥所保在閒情

答盧仝

楚屈入水死詩孟踏雪僵直气苟有存死亦何所妨日劈髙查牙淸稜含冰漿前古後古冰與山气勢彊閃怪千石形異狀安可量有時春鏡破百道聲飛揚潛仙【一作山】不足言朗【一作期】客無隠腸爲君傾海宇日夕多文章天下豈無緣此山雪昻藏煩君前致詞哀我老更狂狂歌不及狂歌聲緣鳯凰鳯兮何當來消我孤直瘡君文眞鳯聲宣隘滿鏗鏘洛友零落盡逮玆悲重傷獨自奮【一作有】異骨將騎白【一作玉】角翔再三勸莫行寒气有刀槍仰慙君子多愼勿作芬芳

奉報翰林張舍人見遺之詩

百虫笑秋律淸削月夜聞曉稜視聽微風翦葉已紛君子鑑大雅老人非俊羣收拾古所棄俛仰補空文孤韻恥春俗餘響逸零雰自然蹈終南滌暑淩寒氛巖霰不知午澗澌鎭含曛曽是醒方醉所以多隠淪江調樂之逺溪謡生徒新眾蘊有餘采寒泉空哀呻南謝竟莫至北宋當時珍賾靈各自異酌酒【一作聖】誰能均昔詠多冩諷今詞詎無因品松位何髙宮殿【一作翠宮】沒荒榛苔趾識宏制沙潨遊崩津忽吟陶淵明此卽羲皇人心放出天地形拘在風塵前賢素行階夙嗜靑山勤達士立明鏡朗言爲近臣將期律萬有傾倒甄無垠鸑鷟應蟋蟀絲毫意皆申況於三千章哀叩不爲神

送別上

送從弟郢東歸

爾去東南夜我無西北夢誰言貧別易貧別愁更重曉色奪明月徵人逐羣動秋風楚濤髙旅榜將誰共

山中送從叔簡赴舉

石根百尺杉山眼一片泉倚【一作亭】之道气髙飲之詩思鮮於此逍遙塲忽奏別離卻笑薜蘿子不同鳴躍年

送別崔寅亮下第

天地惟一气用之自偏頗憂人成苦吟達士爲髙歌君子識【一作誠】不淺桂枝幽更多嵗晏期攀折時歸且婆娑素質如削【一作荊】玉淸詞若傾【一作天】河虯龍未化時魚鼈同一波去矣當自適故鄕饒薜蘿

大梁送栁淳先入關

靑山輾爲塵白日無閒人自古推髙車爭利西入秦王門與侯門待富不待貧空攜一束書去去誰相親【一作空賫一束書獨去將誰親】

送無懷道士遊富春山水【一作送別吳逸士歸山】

造化絕【一作見】髙處富春獨多觀山濃翠消灑【一作的礫】水折珠摧殘溪鏡不隠發樹衣長遇【一作禦】寒風猿虛空飛月狖叫嘯酸信此神仙路【一作樂】豈爲時俗安煮金陰陽火【一作芙蓉水】囚怪星宿壇花發我【一作或】未識玉生忽藂攢蓬萊浮蕩漾非道相從難

送溫初下第

日落濁水中夜光誰能分髙懷無近趣淸抱多逺門欲識丈夫志心藏孤嶽雲長安風塵別咫尺不見君

送盧防端公守復州

師曠聽羣木自然識孤桐正聲逢知音願出太朴中知音不韻俗獨立占【一作上】古風忽掛觸邪冠逮逐南飛鴻肅肅太守章明明華轂熊商山無平路楚水有驚潨日月千里外光陰難載同新愁徒自積良防何由通送任齊二秀才自洞庭遊宣城【任載齊古並序】

文章者賢人之心气也心气樂則文章正心气非則文章不正當正而不正者心气之僞也賢與僞見於文章一直之詞衰代多禍賢無曲詞文章之曲直不由於心气心气之悲樂亦不由賢人由於時故今宣州多君子閒暇而寛文章之曲直纎微悉而備舉洞庭二客勉而客去之鼓其風波之詞吾知夫樂莫是行也遂爲詩曰洞庭非人境道路行虛空二客月中下一帆天外風魚龍波五色金碧樹千叢閃怪如可懼在誠無不通扣奇驚浩渺采異訪穹崇物表積髙韻人間訪仙公宣城文雅地謝守聲問融證玉易爲力辧瑉誰不同從玆阮籍淚且免泣途窮

送曉公歸庭山【一作歸稽亭】

庭山【一作稽亭】何﨑嶇寺路緣翠微秋霽山盡出日落人獨歸云生髙髙步泉灑田田衣枯巢無還羽新水有爭飛玆焉不可繼夢寐空淸輝

送豆盧防歸別墅

短松鶴不巢髙石云不【一作始】棲君今【一作爲】瀟湘去意【一作性】與云鶴齊力買奇險地手開淸淺溪身披薜茘衣【一作薜蘿襟】山陟莓苔梯一卷冰雪文避俗常自攜

送淸逺上人歸楚山舊寺【一作國淸上人遊蘇】

波中出吳境霞際登楚岑水寺一別來云蘿三攺陰詩誇碧雲句道證靑蓮心應笑泛萍者【一作應憐萍泛者】不知松隠深

山中送從叔簡

莫以手中瓊言邀世上名莫以山中迹久向人間行松栢有霜操風泉無俗聲應憐枯朽質驚此別離情

送蕭鏈師入四明山

閒於獨鶴心大於髙松年迥出萬物表髙棲四明巓千尋直裂峯百尺倒防泉絳雪爲我飯白雲爲我田靜言不語【一作話】俗靈蹤時步天

孟東野詩集卷七

欽定四庫全書

孟東野詩集卷八

唐孟郊撰送別下

感別送從叔校書簡再登科東歸

長安車馬道髙槐【一作栁】結浮陰下有名利人一人千萬心黃鵠多逺勢滄溟無近潯怡怡靜退姿泠泠思歸吟菱唱忽生聽蕓書回望深淸風散言笑餘花綴衣襟獨恨魚鳥別一飛將一沈

送亮師

蘭泉滌我襟杉月棲我心茗啜【一作味】緑淨花經誦淸柔音何處笑爲別淡情愁不侵

送李尊師

口誦碧簡文身是靑霞君頭冠兩片月肩【一作身】披一條雲松骨輕自飛鶴心髙不羣

同晝上人送郭【一作鄔】秀才江南尋兄弟

地【一作池】上春色生眼前詩彩明手攜片寶月言是髙僧名溪轉萬曲心【一作石】水流千里聲飛鳴向誰去江鴻弟與兄

春日同韋郎中使君送鄒儒立少府扶侍赴云陽

離思著百艸綿綿生無窮側聞畿甸秀三振詞防雄太守不韻俗諸生皆變風郡齋敞西淸楚瑟驚南鴻海畔帝【一作髙】城望云陽天色中酒酣正芳景詩綴新碧叢服防老萊並侍車江革同過隨栁顦顇入洛花防籠髙步詎畱足前程在層空獨慙病鶴羽飛送力難崇

送從叔校書簡南歸【一作東遊】

長安離別道宛在東城隅寒艸根未死愁人心已枯促促水上景遙遙天際途生隨昬曉中皆被日月驅北騎達【一作驥逵】山嶽南帆指江湖髙蹤一超越千里在須臾

送韓愈從軍

志士感恩起變衣非變性親賔攺舊觀僮僕生新敬坐作羣書吟行爲孤劍詠始知出處心不失平生正淒淒天地秋凜凜軍馬令驛塵時一飛物色極四靜王師旣不戰廟略在無競王粲有所依元瑜初應命一章諭檄明百萬心气定今朝旌鼓前笑別丈夫盛

同茅郎中使君送河南裴文學

河南有歸客江風繞行襟送君無塵聽舞鶴淸瑟音菱蔓綴楚棹日華正嵩岑如何謝文學還起防云【一作長】吟

送李翺習之

習之勢翩翩東南去遙遙贈君雙履足一爲上臯橋臯橋路逶迆碧水淸風飄新秋折藕花應對吳語嬌千巷分淥波四門生早潮湖榜輕褭褭酒旗髙寥寥小時屐齒痕有處應未銷舊憶如霧星怳見於夢消言之燒人心事去不可招獨孤宅前曲箜篌醉中謠壯年俱悠悠逮玆各焦焦執手復執手惟道無枯凋

送丹霞子阮芳顏上人歸山

松色不肯秋玉性不可柔登山須正路飲水須直流倩鶴附書信索云作衣裘仙村莫道逺枉防招交遊

送從舅端適楚地

歸情似泛空飄蕩楚波中羽扇掃輕汗布帆篩細風江花折菡萏岸影泊梧桐元舅唱離別賤生愁不窮

送盧汀侍禦歸天徳幕

仲宣領騎射結束皆少年匹馬黃河岸射雕淸霜天旌旗防日北道路上云巓古雪無銷鑠新冰有堆塡淸溪徒聳誚白璧自招賢豈比重思者閉門方獨全

送艸書獻上人歸廬山

狂僧不爲酒狂筆自通天將書雲霞片直至淸明巓手中飛黒電象外防泉萬物隨指顧三光爲回旋驟書云霮防洗硯山晴鮮忽怒畫虵虺噴然生風煙江人願停筆驚浪恐傾船

和薛先輩送獨孤秀才上都赴嘉防【得靑字】

秦云攀窈窕楚桂搴芳馨五色豈徒爾萬枝皆有靈仙謠天上貴林詠雪中靑持此一爲贈送君翔杳冥

送崔爽之湖南

江與湖相通二水洗髙空定知一日帆使得【一作竭】千里風雪唱與誰和俗情多不通何當逸翮縱【一作逸鶴迹】飛起泥沙中

送超上人歸天臺

天臺山最髙動躡赤【一作仙】城霞何以靜雙目掃山除妄花何以潔其性【一作鑑形影】濾泉去泥沙靈境物皆直萬松無一斜月中見心近云外將世賖山獸防方丈山猿捧袈裟遺身獨得身笑我牽名華

同李益崔放送王鏈師還樓觀兼爲羣公先營山居

十【一作千】年白雲士一卷紫芝書來結崆峒侶還期縹緲居霞冠遺彩翠月【一作丹】帔上空虛寄謝泉壽水淸泠閒有餘

張徐州席送岑秀才

振振芝蘭步升自君子堂泠泠松桂吟生自楚客腸羇鳥無定棲驚蓬在他鄕去玆門館閒卽彼道路長雨餘山川淨麥熟艸木涼楚淚滴章句京塵染衣裳贈君無餘他久要不可忘

送黃構擢第後歸江南

澹澹滄海气結成黃香才防齡思奮飛弱冠遊靈臺一鶚顧喬木眾禽不敢猜一驥騁長衢眾獸不敢陪遂得防風雨感通如雲雷至矣小宗伯確乎心不回能令幽靜人聲實喧九垓卻憶江南道祖筵花裏開春風不能別別罷空徘徊

送道士

十年山上行山上無遺蹤一日人間遊六合人皆逢自有意中侶白寒徒相從

送孟寂赴舉

烈士不憂身爲君吟苦辛男兒久失意寶劍亦生塵浮俗官是貴君子道所珍況當聖明主豈乏證玉臣濁水無白日淸流鑑蒼旻賢愚皎然別結交當有因

同溧陽宰送孫秀才

廢瑟難爲南風難爲歌幽幽拙疾中怱怱浮夢多淸韻始嘯侶雅言相與和訟閒毎往招祖送柰若何牽苦彊爲贈邦邑光峩峩

溧陽唐興寺觀薔薇花同諸公餞陳明府

忽驚紅琉璃千艶萬艶開佛火不燒物淨香空徘徊花下印文字林間詠觴杯羣官餞宰官此地車馬來

送栁淳

靑山臨黃河下有長安道世上名利人相逢不知老

送殷秀才南遊

詩句臨【一作滿】離袂酒花薫別顏水程千里外岸泊防宵間風葉亂辭木雪猿淸叫山南中多【一作髙】古事詠徧始應還

送靑陽上人遊越

秋風吹白髮微宦自蕭索江僧何用嘆溪縣饒寂寞楚思物皆淸越山勝非薄時看鏡中月獨向衣上落多謝入冥鴻笑予在籠鶴

奉同朝賢送新羅使

渺渺望逺國一萍秋海中恩傳日月外夢在波濤東浪興豁胸臆泛程舟虛空旣玆吟仗信亦以難私躬實怪賞不足異鮮恱多叢安危所系重徵役誰能窮彼俗媚文史聖朝富才雄送行數百首各以鏗奇工冗竊抽韻孤屬思將同

畱弟郢不得送之江南

剛有下水船白日畱不得老人獨自歸苦淚滿眼黒送陸暢歸湖州因憑題【一作弔】故人皎然塔陸羽墳

渺渺霅寺前白蘋多淸風昔遊詩防滿今遊詩防空孤詠玉淒惻逺思景防籠杼山塼塔禪竟陵廣【一作曠】宵翁饒彼艸木聲髣髴聞余聰因君寄數句徧爲書其叢追吟當時說來者實不窮江調難再得京塵徒滿躬送君溪鴛鴦彩色雙飛東東多髙靜鄕芳宅冬亦崇手自擷甘防供養歡沖融待我遂前心收拾使有終不然洛岸亭歸死爲大同

送淡公十二首

燕本冰雪骨【一作操】越淡蓮花風五言雙寶刀聨響髙飛鴻翰苑錢舍人詩韻鏗雷公識本未識淡仰詠嗟無窮淸恨生物表朗玉傾夢中常於冷竹坐相語道意衝嵩洛興不薄稽江事難同明年若不來我作黃蒿翁何以兀其心爲君學虛空

坐愛靑艸上意含滄海濵渺渺獨見水悠悠不問人鏡浪洗手緑剡花入心春𨿽然防外觸無柰饒衣新行當譯文字慰此吟殷勤

銅斗飲江酒手拍銅鬥歌儂是拍浪兒飲則拜浪婆腳踏小船頭獨速舞短蓑笑伊漁陽操空恃文章多閒倚靑竹竿白日柰我何

短蓑不怕雨白鷺相爭飛短楫畫菇蒲鬭作豪橫歸笑伊水健兒浪戰求光輝不如竹枝弓射鴨無是非射鴨復射鴨鴨驚菇蒲頭鴛鴦亦零落彩色難相求儂是淸浪兒毎踏淸浪遊笑伊鄕貢郎踏土稱風流如何丱角翁至死不裹頭

師得天文章所以相知懷數年伊雒同一旦江湖乖江湖有故莊小女啼喈喈我憂末相識乳養難和諧幸以片佛衣誘之令看齋齋中百福言催促西歸來

伊洛气味薄江湖文章多坐緣江湖岸意識【一作織】鮮明波銅斗短蓑行新章其柰何玆焉激切句非是等閒歌制【一作掣】之附驛回勿使余風訛都城第一寺昭成屹嵯峨爲師書廣壁仰詠時經過徘徊相思心老淚雙滂沲江南邑中寺【一作寺邑古】平地生勝山開元吳語僧律韻髙且閒妙樂溪岸平桂榜復往【一作往復】還樹石相鬭生紅緑各異顏風味我遙憶新奇師獨攀

報恩兼報徳寺與山爭鮮【一作先】橙橘金蓋檻竹蕉緑凝禪經童音韻細風磬淸泠翩離腸繞師足舊憶隨路延不知防千尺至死方綿綿

鄕在越鏡中分明見歸心鏡芳步步緑鏡水日日深異剎碧天上古香淸桂岑朗約徒在昔章句忽盈今幸因西飛葉書作東風吟落我病枕上慰此浮恨侵

牽師袈裟別師防袈裟歸問師何苦去感喫言語稀意恐被詩餓欲住將底依盧殷劉言史餓死君已噫不忍見別君哭君他是非

詩人苦爲詩不如脫空飛一生空鷕气非諫復非譏脫枯掛寒枝葉如一唾微一步一步乞【一作示】半片半片衣倚詩爲活計從古無多肥詩饑老不怨勞師淚霏霏

送魏端公入朝

東洛尙淹翫西京足芳妍大賔威儀肅上客冠劍鮮豈惟空戀闕亦以將朝天局促塵末吏幽老病中徒懷靑雲價忽至白髮年何當補風敎爲薦三百篇

送盧郎中汀

洛水春渡濶別離心悠悠一生空吟詩不覺成白頭向事毎計較與山實綢繆太華天上開其下車轍流縣街無塵土過客多淹畱坐飲孤驛酒行思獨山遊逸關嵐气明照渭空漪浮玉珂擺新歡聲與鸞鳯儔朝謁大家事惟餘去無由

送鄭僕射出節山南【一作酬鄭興元僕射招】

國老出爲將紅旗入靑山再招門下生結束余病孱自笑騎馬醜彊從驅馳間顧顧【一作傾傾】磨天路褭褭鏡下顏文魄旣飛越宦情惟等閒羨他白面少多是淸朝班惜命非所報愼行誠獨艱悠悠去住心兩說何能刪

別妻家

芙蓉濕曉露秋別南浦中鴛鴦捲【一作有】新贈遙戀東牀空碧水不息浪淸溪易生風參差坐【一作路】成阻飄颻去【一作恨】無窮孤云目𨿽防明月心相通私情詎銷鑠積芳在春叢

贈姚怤別

美人廢琴瑟不是無巧彈聞君郢中唱始覺知音難驚蓬無還根馳水多分瀾倦客厭出門疲馬思解鞍何以冩此心贈君握中丹

贈竟陵盧使君防別

赤日千里火火中行子心孰不苦焦灼所行爲貧侵山木豈無涼猛獸蹲淸陰歸人憶【一作懷】平坦別路多嶇嵚賴得竟陵守時聞建安吟贈別折楚芳楚芳【一作芳色】搖衣襟

與韓愈李翺張籍話別

朱奏離別華燈少光輝物色豈知異人心顧將違客程殊未已嵗華忽然【一作已】微秋桐故葉下寒露新鴈飛逺遊起重恨送人念先歸夜集類饑烏晨光失相依馬迹繞川水鴈書還【一作妻泣守】閨闈常恐親朋阻獨行知慮非

監察十五叔東齋招李益端公防別

欲知惜別離防水還淸池此地有君子芳蘭步葳蕤手掇【一作綴】雜英【一作彩】佩意搖春夜【一作夢】思莫作繞山云循環無定期

汴州別韓愈

不飲濁水瀾空滯此汴河坐見繞岸冰【一作水】盡爲還海波四時不在家獘服防綫多逺客獨顦顇春英落【一作各】婆娑汴水饒曲流野桑無直柯但爲君子心嘆息【一作飲之】終非他

贈別殷山人說易後歸幽墅

夫子說天地若與靈言幽幽人不知一一予所惇秋月吐白夜涼風韻淸源旁通忽已逺神感寂不喧一悟祛萬結夕懷傾朝煩旅輈【一作鞍】無定【一作亭】波別馬嘶去轅殷勤荒艸士防有知己論

壽安西渡奉別鄭相公二首

洛河向西道石波橫燐燐淸風送君子車逺無還塵春別亦蕭索況玆冰霜晨零落景易入郁抑抱難申百宵華燈宴一旦星散人嵗去吐箭憂來蠶抽綸綿綿無窮事各各馳繞身徘徊黃縹倐忽春霜賔相爲物表物永謝區中姻日嗟來教士仰望無由親

東都淸風減君子西歸朝獨抱嵗晏恨泗吟不成謠貴遊意多味賤別情易消回鴈憶前叫浪鳧念後漂悠悠孤飛景聳聳銜霜條昧趣多滯澀【一作趾】懶朋寡新僚病深理方晤悔至心自燒寂靜道何在憂勤學空饒乃知減聞見始遂情逍遙文字徒營織聲華諒疑驕顧慙耕稼士朴略气韻調善士有餘食佳畦冬生苗養人在養身此防淸如韶願貢髙古言敢望錫類招

孟東野詩集卷八

欽定四庫全書

孟東野詩集卷九

唐孟郊撰詠物

宇文秀才齋中海栁詠

玉縷靑葳防結爲芳樹姿忽驚明月鉤鉤出瑚枝灼灼不死花防防長生絲飲栢況【一作泛】仙味詠蘭擬【一作凝】古詞霜風淸颼颼與君長相思

搖栁【一作采栁】

弱弱本易驚看看勢難定因風似醉舞盡日不能正時邀詠花女笑輟春妝鏡

曉鶴

曉鶴彈古舌婆羅門叫音應吹天上律不使塵中尋虛空夢皆防歆唏安能禁如開孤月口似說明星心旣非人間韻枉作人間禽不如相將去碧落窠巢深

和薔薇花歌

仙機札札【一作軋軋】織鳯凰花開七十有二行天霞落地攢紅光風枝嫋嫋時一颺飛散葩馥繞空王忽驚錦浪洗新色又似宮娃逞妝飾終當一使移花【一作老】根還比蒲桃天上植

邀人賞薔薇

蜀色庶可比楚叢亦應無醉紅不自力狂如索扶麗蘂惜未掃宛枝長更紆何人是花侯詩老彊相呼

和宣州錢判官使院防前石楠樹

太朴旣一剖眾材爭萬殊懿玆南海華來與北壤俱生長如自惜雪霜無凋渝籠籠抱靈秀簇簇抽芳膚寒日吐再艶頳子流細珠鴛鴦花數重翡翠葉四鋪雨洗新妝色一枝如一姝聳異敷庭際傾妍來坐隅散彩飾機案餘輝盈盤盂髙意【一作立】因【一作自】造化常情逐榮枯主公方寸中陶植在須臾養此奉君子賞覿日爲娯始覺石楠詠價傾賦兩【一作西】都棠頌庶可比桂詞難以逾因謝丘墟木空采【一作操】落泥塗時來聞佳姿道去臥枯株爭芳無由緣受气如郁紆抽肝在郢匠嘆息何踟躕

酬鄭毗躑躅詠

不似人手致豈關地勢偏孤光褭餘翠獨影舞多妍迸火燒閒地紅星墮靑天忽驚物表物嘉客爲畱連

品松

追悲謝靈運不得殊常封縱然孔與顏亦莫及此松此松天格髙聳異千萬重孤拏巨靈手擘裂少室峯擘裂風雨獰抓拏指爪道入難抱心學生易墮蹤時時數防仙嫋嫋一綫龍霏微嵐浪際遊戲顥興濃品松徒髙髙雌鳴【一作鴻】詎噰噰賞異尙可貴賞潛誰能容名華非典實翦棄徒纎茸刻削大雅文所以不敢慵

答李員外小榼味

一拳芙蓉水傾玉何泠泠仙淸風已髙詩味今更馨試啜月入骨再銜愁盡醒荷君道古誠使我善飛【一作振】翎

井上枸杞架

深鎖銀泉甃髙葉架云空不與凡木並自將仙蓋同影疎千防月聲細萬條風迸子鄰溝外飄香客位中花杯承此飲椿嵗小無窮

蜘蛛諷【一作詠】

萬類皆有性各各稟天和蠶身與汝身汝身何太訛蠶身不爲己汝身不爲他蠶絲爲衣裳汝絲爲网羅濟物防無功害物日已多百虫𨿽切恨其將柰爾何

蚊

五月中夜息饑蚊尙營營但將膏血求豈覺性命輕顧已寧自愧飲人以偸生願爲天下防一使夜景淸

燭蛾

燈前雙舞蛾厭生何太切想爾飛來心惡明不惡滅天若百尺髙應去掩明月

和錢侍郎甘露

天何以言瑞露靑松繁忽見垂書迹還驚湧澧源春枝晨嫋嫋香味曉翻翻子禮忽來獻臣心固易惇淸風惜不動薄霧肯防昬嘉晝色更晶仁慈久乃存一方難獨占天下恐爭論側聽飛中使重榮華【一作萃】徳門從公樂萬壽餘慶及兒孫

雜題

和令狐侍郎郭郎中題項羽廟

碧艸淩古廟淸塵鎖秋窻當時獨宰割猛志誰能降鼓气雷作敵劍光電爲雙新悲徒自起舊恨【一作懷舊】空浮江

讀張碧集

天寶太白歿六義已消歇大哉國風本喪而王澤竭先生今復生斯文信難缺下筆證興亡陳詞備風骨髙秋數奏琴澄潭一輪月誰作采詩官忍之不揮發

聽琴

防防微雨收翻翻橡【一作桐】葉鳴月沈亂峯西寥落二四星前溪忽調琴隔林寒琤琤聞彈正弄聲不敢枕上聽回燭整頭簪潄泉立中庭定步履【一作屐】齒深貌禪目防防微風吹衣襟亦認宮徵聲學道三十年未免憂死生聞彈一夜中防盡天地情

聞夜啼贈劉正元

寄泣須寄黃河泉此中怨聲流徹【一作方到】天愁人獨有夜燈見一紙鄕書淚滴穿

喜雨

朝見一片雲暮成千里雨淒淸濕髙枝散漫沾荒土

終南山下作

見此原野秀始知造化偏山村不假陰流水自【一作日】雨田家家梯碧峯門門鎖靑煙因思蛻骨人化作飛桂仙

觀種樹

種樹皆待春春至難久畱君看朝夕花誰免別離愁心意已零落種之仍未休胡爲好奇者無事自買憂

春後雨

昨夜一霎雨天意蘇羣物何物最先知虛庭艸爭出

答友人贈炭

靑山白屋有仁人贈炭價重雙烏銀驅卻坐上千重寒燒出鑪中一片春吹霞弄日光不定暖得曲身成直身

爛柯石

仙界一日內人間千嵗【一作載】窮雙碁未徧局萬物皆爲空樵客返歸路斧柯爛從風惟餘石橋在猶自淩丹虹【一作猶有靈丹紅】

尋言上人

萬里莓苔地不見驅馳蹤惟開文字窻時冩日月容竹韻漫蕭屑艸花徒纎【一作防】茸披霜入眾木獨自識靑松

噴玉布

去塵咫尺步山笑康樂巖天開紫石屏泉縷【一作鏤】明月簾仙凝刻削迹靈綻雲霞纎恱聞若有待瞥見終無厭俗玩詎能近道嬉方可淹踏著不死機欲歸多浮嫌古醉今忽醒今求古仍潛古今相共失語黙兩難恬贈君噴玉布一濯髙嶄嶄

姑蔑城

勁越旣成土彊吳亦爲墟皇風一已被玆邑信平居撫俗觀舊迹行春布新書興亡意何在綿嘆空躊躕

崢嶸嶺

疏鑿順髙下結構橫煙霞坐嘯郡齋肅玩奇石路斜古樹浮緑气髙門結朱華始見崢嶸狀仰止逾可嘉

尋裴處士

涉水更登陸所尙皆淸眞寒艸不藏徑靈峯知有人悠哉鏈金客獨與煙霞親曽是欲輕舉誰言空隠淪逺心寄白月【一作日】華發回靑春對此欽勝事胡爲勞我身

子慶詩

王家事已奇孟氏慶無涯獻子還生子羲之又有之鳯兮且莫嘆鯉也防聞詩小小豫章甲纎纎玉樹姿人來惟仰乳母抱未知慈我欲揀其養放麛者是誰

憩淮上觀公法堂

動覺日月短靜知時嵗長自悲道路人暫宿空閒堂孤燭讓淸晝紗巾斂輝光髙僧積素行事外無剛彊我有巖下桂願爲鑪中香不惜靑翠姿爲君【一作師】揚芬芳淮水色不污汴流徒渾黃且將琉璃意淨綴【一作啜】芙蓉章【一作漿】明日還獨行羇愁來舊腸

江邑春霖奉贈陳侍禦

江上花木凍雨中零落春應由放忠直在此成漂淪嘉艷皆損污好音難殷勤天涯多逺限雪涕盈芳辰坐哭靑艸上臥吟幽水濵興言念風俗得意惟波鱗枕蓆病流濕檐楹苦飛津始知吳楚水不及京洛塵風浦蕩歸棹泥陂陷徵輪兩途日無遂相贈惟沾巾

溧陽秋霽

晚雨曉猶在蕭寥激前階星星滿衰鬢耿耿入秋懷舊識半零落前心驟相乖飽泉亦空醉惕宦肅如齋上客處華池下寮宅枯崖叩髙占生物齟齬難回諧

列仙文

大霞霏晨暉元气無常形轡飛霄外八景乘髙淸手把玉皇袂攜我晨中生庭【一作挺】自嘉防金書拆華名賢女密所妍相期洛水軿

右方諸靑童君

歘駕空靑虛徘徊西華館瓊輪曁晨抄虎騎逐煙散惠風振丹旌明燭朗八煥解襟墉房內神鈴鳴璀璨棲景若林柯九空中彈遺我積世憂釋此千載嘆怡眄無極已終夜復待旦

右淸虛眞人

駕我八景輿歘然入玉淸龍羣拂霄上虎旗攝朱兵逍遙三際萬流無暫停哀此去畱防刼盡天地傾當尋無中景不死亦不生體彼自然道寂觀合大冥南嶽挺直幹玉英曜穎精有任靡期事無心自虛靈嘉防絳河內相與樂朱英

右金母飛空歌

丹霞煥上淸八風鼓太和回我神霄輦遂造嶺玉阿咄嗟天地外九圍皆我家上采白日精下飲黃月華靈觀空無中鵬路無間邪顧見魏賢安濁气傷汝和勤研中思道成更相過

右安度明

夏日謁智逺禪師

吾師當幾祖說法云無空禪心三界外宴坐天地中院靜神去身與艸木同因知防王國滿鉢盛毒龍鬥藪塵埃衣謁師見眞宗何必千萬刼瞬息去樊籠盛夏火爲日一堂十月風不得爲弟子名姓掛儒宮

訪嵩陽道士不遇

先生五嶽遊文焰藏金鼎日下鶴過時人間空落影常言一粒藥不墮生死境何當列禦宼去問仙人請

聽藍溪僧爲元居士說維摩經

古樹少枝葉眞僧亦相依山木自曲直道人無是非手持維摩偈心向居士歸空景忽開霽雪花猶在衣洗然水溪晝寒物生光輝

借車

借車載家具家具少於車借者莫彈指貧窮何足嗟百年徒校【一作役】走萬事盡隨花

喜符郎詩有天縱

念符不由級屹得文章階白玉抽【一作描】一毫緑瑉已難排偸筆作文章乞墨潛磨揩海鯨始生尾試擺蓬壺渦幸當禁止之勿使恣狂懷自悲無子嗟喜妬雙喈喈

憑周況先輩於朝賢乞茶

道意勿乏味心緒病無悰防茗玉花盡越甌荷葉空錦水有鮮色蜀山饒芳叢云根才翦緑印縫已霏紅曽向貴人得最將詩叟同幸爲乞寄來救此病【一作窮】劣躬上昭成閣不得於從侄僧悟空院嘆嗟

欲上千級閣問天三四言未盡數十登心目風浪翻手手把驚魄腳腳踏墜魂卻流至舊手傍掣猶欲奔老病但自悲古蠧木萬痕老力安可誇秋海萍一根孤瘦何所歸晝眼如黃昬常恐失好步入彼市井門結僧爲親情防竹爲子孫此誠徒切切此意空存存一寸地上語髙天何由聞

魏博田興尙書聽防命不立非夫人詩

君子耽古禮如饞魚吞鉤時聞敬防言掣心東北流魏博田尙書與禮相綢繆善詞聞天下一日一再周

讀經

垂老抱佛腳教妻讀黃經經黃名小品一紙千明星曽讀大般若細感蠁聽當時把齋中方寸抱萬靈忽復入長安蹴踏日月寧老方卻歸來收拾可丁丁拂拭塵機案開函就孤亭儒書難借索僧籖饒芳馨驛驛不開手鏗鏗聞異鈴得善如焚香去惡如脫腥安得顏子耳曽未如此聽聽之何有言徳敎貴有形何言中國外有國如海萍海萍國敎異天聲各泠泠安排未定時心火競熒熒將如庶防者聲盡形元冥

謝李輈再到

等閒拜日晚夫妻猶相瘡況是賢人寃何必哭飛揚昨夜夢得劍爲君藏中腸防將當風烹血染布衣裳勞君又扣門詞句失尋常我不忍出防血字濕土墻血字耿不滅我心懼惶惶防有鏗鏘夫見之目生光生光非等閒君其且安詳

忽不貧喜盧仝書船歸洛

貧孟忽不貧請問孟何如盧仝歸洛船崔嵬但載書江潮淸翻翻淮潮碧徐徐夜信爲朝信朝信良捲舒江淮君子水相送仁有餘我去官色衫肩經入君廬喃喃肩經郎言語傾琪琚琪琚鏗好詞鳥鵲躍庭除書船平安歸喜報鄕裏閭我願拾遺柴巢經於空虛下免塵土侵上爲【一作與】雲霞居日月更相鎖道義分明儲不願空岧嶤但願實工夫實空二理微分別【一作明】相起予經書荒蕪多爲君勉勉鋤勉勉不敢專傳之方在諸

孟東野詩集卷九

欽定四庫全書

孟東野詩集卷十

唐孟郊撰哀傷

弔國殤

徒言人最靈白骨亂縱橫如何當春死不及羣艸生堯舜宰乾坤器農不器兵秦漢盜山嶽鑄殺不鑄耕天地莫生金生金人競爭

弔比干墓

殷辛帝天下厭爲天下尊乾綱旣一防賢愚無二門佞是福身本忠是喪己源餓虎不食子人無骨肉恩日影不入地下埋寃死魂有骨不爲土應作直木根今來過此鄕下馬弔此墳靜念君臣間有道誰敢論

弔元魯山十首

摶鷙有餘飽魯山長饑空豪人飫鮮肥魯山飯蒿蓬食名皆霸官食力皆堯農君子恥新態魯山與古終天璞本平一人巧生異同魯山不自剖全璞竟沒躬【一作窮】自剖多是非流濫將何歸奔競【一作損】立詭節淩侮爭怪輝五常坐銷鑠萬類隨衰微以玆見魯山道蹇無所依君子不自蹇魯山蹇有因苟含天地秀皆是天地身天地蹇旣甚魯山道莫伸天地气不足魯山食更貧始知補元化竟須得賢人

賢人多自霾道理與俗乖細功不敢言逺韻方始諧萬物飽爲飽萬人懷爲懷一聲苟失所眾憾來相排所以元魯山饑衰難與偕

逺階無近級造次不可升賢人絜腸胃寒日空澄凝血誓竟訛繆膏明易煎蒸以之驅魯山疎迹去莫乘言從魯山宦盡化堯時心豺虎恥狂噬齒牙閉霜金【一作鍼】競來辟田土相與耕嵚岑當宵無關鎖竟嵗饒歌吟善敎復【一作履】天術美詞非俗箴精微自然事視聽不可尋因書魯山績庶合簫韶音

簫韶太平樂魯山不虛作千古若有知百年幸如昨誰能嗣敎化以此洗浮薄君臣貴深遇天地有靈槖力運旣艱難徳符方合莫名位苟虛曠聲明自銷鑠禮法𨿽相救貞濃易糟粕哀哀元魯山畢竟誰能度

當今富敎化【一作聖朝禮嘉士】元後得賢相冰心鏡衰古霜議淸遐障幽埋盡光洗滯旅免流浪惟餘魯山名未獲旌亷讓二三貞苦士刷視聳危望發秋靑山夜目防丹闕亮誘類幸從玆嘉招固非妄小生奏狂狷感惕增萬狀黃犢不知孝魯山自駕車非賢不可妻魯山竟無家供養恥他力言詞豈纎瑕將謡魯山徳賾海誰能涯遺嬰盡雛乳何況肉骨枝心腸結苦誠胸臆垂甘滋事已出古表誰言獨今奇賢人母萬物愷悌流前詩

哭李觀

志士不得老多爲直气傷阮公終日哭壽命固難長顏子旣殂謝孔門無輝光文星落奇曜寶劍摧修芒常作金應石忽爲宮別商爲爾弔琴瑟防難再張偏轂不可轉只翼不可翔淸塵無吹噓委地難飛揚此義古所重此風今已亡自聞喪元賔一日八九狂沈痛此丈夫驚呼彼穹蒼我有出俗韻勞君疾惡腸知音旣已矣微言【一作善】誰能彰旅葬無髙墳栽【一作孤】松不成行哀歌動寒日贈淚沾晨霜神理本窅窅【一作冥冥】今來更茫茫何以蕩悲懷萬事付一觴

李少府防弔李元賔遺字【元賔題少府防云宿從叔宅有感有其義而無其辭】

零落三四字忽成千萬年那知冥寞客不有補亡篇斜月弔空壁旅人難獨眠一生能防時百慮來相煎戚戚故交淚幽幽長夜泉已矣難重言一言一澘然

悼吳興湯衡評事

君生【一作在】霅水淸君歿霅水渾空令骨肉情哭得白日昬大夜不復曉古松長閉門琴弦緑水絕詩句靑山存昔爲芳春顏今爲荒艸根獨問冥冥理先儒未曽言

哀孟云卿嵩陽荒居

戚戚抱幽獨晏晏沈荒居不聞新歡笑但覩舊詩書藝蘗意彌苦耕山食無餘定交昔何在至戚今或疎薄俗易銷歇淳風難久舒秋蕪上空堂寒槿落枯渠薙艸恐傷蕙攝衣自理鋤殘芳亦可餌遺秀誰忍除徘徊未能去爲爾涕漣如

哭盧貞國

一別難與期存亡易寒燠下馬入君門聲悲不成哭自能富才藝當兾深榮祿皇天負我賢遺恨至兩目平生嘆無子家事親相囑

傷舊遊

去春防處今春歸花數不減人數稀朝笑片時暮成泣東風一向還西輝

弔房十五次卿少府

日髙方得起獨賞些些春可惜宛轉鶯好音與他人昔年此气味還走曲江濵逢著韓退之結交方殷勤蜀客骨目髙聰辯劍防新如何昨日歡今日見無因英奇一謝世視聽一爲塵誰言老淚短淚短沾衣巾【一作足沾巾】逢江南故晝上人防中鄭方回【上人往年手札五十篇相贈云以爲他日之念】

相逢失意中萬感因語至追思東林日掩抑北邙淚筐防有遺文江山舊淸气塵生逍遙注【一作篇】墨故飛動字荒毀碧澗居虛無靑松位珠沈百泉暗月死羣象閟永謝平生言知音豈容易

哭祕書包大監

哲人臥病日賤子泣玉年常恐寶鏡破明月難再圓文字未攺素聲容忽歸始知知音稀千載一絕舊館有遺琴淸風那復傳

悼幼子

一閉黃蒿門不聞白日事生气散成風枯骸化爲地負我十年恩欠爾千行淚灑之北原上不待秋風至

悼亡

山頭明月夜增輝增輝不照重泉下泉下雙龍無再期金蠶玉燕空銷化朝雲暮雨成古墟蕭蕭野竹風吹亞

弔李元賔墳

曉上荒涼原弔彼冥寞魂眼咽此時淚耳淒在日言寂寂千萬年墳鎖孤松根

覽崔爽遺文因抒幽懷【崔君歿於南方】

墮淚數首文悲結千里墳蒼旻且畱我白日空遺君仙鶴未巢月衰鳯先墜云淸風獨起時舊語如再聞瑤艸罷葳蕤桂花休氛氳萬物與我心相感吳江濆

峽哀十首

昔多相與笑今誰相與哀峽哀哭幽魂【一作夢】噭噭風吹來墮魄抱空月出沒難自裁韲粉一閃間春濤百丈【一作尺】雷峽水聲不平碧沲牽淸洄沙箭箭【一作湔湔】急波齒齗齗開呀彼無底吮待此不測災谷號相噴激石怒爭旋回古醉有復鄕今縲多爲能字孤徒髣髴銜雪猶驚猜薄俗少直腸交結須橫財黃金買相弔幽泣無餘漼我有古心意爲君空摧頽

上天下天水出地入地舟石劍相劈斫石波怒蛟虯花木疊宿春風飈凝古秋幽怪窟穴語飛聞蠁流沈哀日已深銜訴將何求

三峽一綫天三峽萬繩泉上仄碎日月一掣狂漪漣破魄一兩防凝幽千百年峽暉不停午峽險多饑涎樹根鎖枯棺孤骨褭褭懸樹枝哭霜棲哀韻杳杳鮮逐客零落腸到此湯火煎性命如紡績道路隨索緣奠淚弔【一作酹】波靈波靈將閃然

峽亂鳴淸磬【一作峽虯鳴淸聲】產石爲鮮鱗噴爲腥雨涎吹作黒井身怪光閃眾異餓劍惟待人老腸未曽飽古齒嶄嵓嗔嚼齒三峽泉三峽聲齗齗

峽螭【一作蛟】老解語百丈潭底聞毒波爲計校飲血養子孫旣非臯陶吏空食沈獄【一作玉】魂潛怪何幽幽魄說徒云云峽聽哀哭泉峽弔鰥寡猿峽聲非人聲劍水相劈翻斯誰士諸謝奏此沈苦言

讒人峽虯心渇罪呀然潯所食無直腸所語饒梟音石齒嚼百泉石風號千琴幽哀莫能逺分雪何由尋月魄【一作魂】髙卓卓峽窟【一作寃】淸沈沈銜訴何時明抱痛已不禁犀飛空波濤裂石千嵚岑

峽稜剸日月日月多摧輝物皆斜仄生鳥亦斜仄飛潛石齒相鎖沈魂招莫歸恍惚淸泉甲斑斕碧石衣餓咽潺湲號涎似汯肥峽春不可遊腥艸生微微

峽景滑易墮峽花怪非春紅光根潛涎碧雨飛沃津巴谷蛟螭心巴鄕魍魎親噉生不問賢至死獨養身腥語信者誰拗歌歡非眞仄田無異稼毒水多獰鱗異類不可友峽哀哀難伸

峽水劍防獰峽舟霹靈翔因依虺蜴手起坐風雨忙峽旅多竄官峽氓多非良滑心不可求滑習積已長漠漠涎霧起齗齗涎水光渇賢如之何忽在水【一作此】中央梟防作人語蛟虯吸山波能於白日間諂欲晴風和駭智蹶眾命蘊腥布深蘿齒泉無底貧鋸涎在處多仄樹鳥不巢踔猿相過峽哀不可聽峽怨其柰何

杏殤九首【並序】

杏殤花乳也霜翦而落因悲昔嬰故作是詩

凍手莫弄珠弄珠珠易飛驚霜莫翦春翦春無光輝零落小花乳斕斑昔嬰衣拾之不盈把日暮空悲歸地上空拾星枝上不見花哀哀孤老人戚戚無子家豈若沒水鳧不如拾巢雅浪鷇破便飛風雛裊相誇芳嬰不復生向物空悲嗟

應是一綫淚入此春木心枝枝不成花片片落翦金春壽何可長霜衰亦已深常時洗芳泉此日洗淚襟兒生月不明兒死月始光兒月兩相奪兒命果不長如何此英英亦爲弔蒼蒼甘爲墮地塵不爲末世【一作世木】芳踏地恐土痛損彼芳樹根此誠天不知翦棄我子孫垂枝有子落芳命無一存誰謂生人家春色不入門冽冽霜殺春枝枝疑纎刀木心旣零落山竅空呼號斑斑落地英防防如明膏始知天地間萬物皆不牢哭此不成春淚痕三四斑失芳蝶旣狂失子老亦孱且【一作豈】無生生力自有死死顏靈鳯不銜訴誰爲扣天關此兒自見災花發多不諧窮老收碎心永夜抱破懷聲死更何言意死不必喈病叟無子孫獨立猶束柴霜似敗紅芳翦啄十數雙參差呻細風噞喁沸【一作】淺缸泣凝【一作疑】不可消【一作誚】恨壯難自降空遺舊日影怨彼【一作此】小書窻

弔江南老家人春梅

念爾筋力盡違我衣食恩柰何麤獷兒生鞭見死痕舊使常以禮新怨【一作寃】將誰吞胡爲乎泥中【一作上天】消歇敎義源

哭李丹【一作舟】員外並寄杜中丞

生死方知交態存忍將齚齖報幽魂十年同在平原客更遣何人哭寢門

哭劉言史

詩人業孤峭餓死良已多相悲與相笑累累其柰何精異劉言史詩腸傾珠河取次抱置之【一作爲拋擲】飛過東溟波可惜大國謠飄爲四夷歌常於眾中防顏色兩切磋今日果成死葬襄【一作喪】之洛河洛岸逺相弔灑淚雙滂沲

弔盧殷十首

詩人多淸峭餓死抱空山白雲旣無主飛出意等閒久病牀席屍防喪童僕孱故書窮防嚙狼籍一室間君歸新鄕我面古玉【一作土】顏羞見入地時無人叫追攀百泉空相弔日久【一作夕】哀潺潺

喞喞復喞喞千古一月色新新復新新千古一花春邙風噫孟郊嵩秋葬盧殷北邙前後客相弔爲埃塵北邙棘鍼艸淚根生苦辛煙火不自暖筋力早已貧幽薦一杯泣防之淸洛濵添爲防腸聲愁殺長別人

棘鍼風相號破碎諸苦哀苦哀不可聞掩耳亦入來哭多煎聲恨涕有餘摧噫貧气已焚噫死心更灰夢世浮閃閃淚波深洄洄薤歌一以去蒿閉不復開

登封艸木深登封道路微日月不與光莓苔空生衣可憐無子翁蚍蜉緣病肌攣臥嵗時長漣漣但幽噫幽噫虎豹聞此外相訪稀至親惟有詩抱心死有歸河南韓先生後君作因依磨一片嵌巖書千古光輝

賢人無計校生苦死徒誇他名潤子孫君名潤泥沙可惜千首文閃如一朝花零落難苦言【一作久畱】起坐空驚嗟耳聞陋巷生眼見魯山君餓死始有名餓名髙氛氳戅叟老壯气感之爲憂云所憂惟一泣古今相紛紛平生與君說逮此俱云云

初識漆鬢髮爭爲新文章夜踏明月橋店飲吾曹牀醉啜二杯釀名郁一縣香寺中摘梅花園裏翦浮芳髙嗜緑蔬【一作云】羮意輕肥膩羊吟哦無滓韻言語多古腸白首忽然至盛年如偸將淸濁俱莫追何須罵滄浪前賢多哭酒哭酒免哭心後賢試銜之哀至無不深少年哭酒時白髮亦以侵老年哭酒時聲韻隨生沈寄言哭酒賔勿作登封音登封徒放聲天地竟難尋

同人少相哭異類多相號始知禽獸癡卻至天然髙非子病無淚非父念莫勞如何裁親疎用禮如用刀孤喪鮮匍匐閉哀抱郁陶煩他手中葬誠信焉能褒嗟嗟無子翁死棄如脫毛

聖人哭賢人骨化气爲星文章飛上天列宿增晶熒前古文可數今人文亦靈髙名稱謫仙升降曽莫停有文死更香無文生亦腥爲君鏗好辭永傳作謐寧

聨句

有所思聨句

相思繞我心日夕千萬重年光坐晼晚春淚銷顏容【郊】臺鏡晦舊暉庭艸滋新茸望夫山上石別劍水【一作池】中龍【愈】

遣興聨句

我心隨月光冩君庭中央【郊】月光有時晦我心安所忘【愈】常恐金石契防爲相思腸【郊】平生無百嵗岐路有四方【愈】四方各異俗適意非所將【郊】駑蹄顧挫秣逸翮遺稻粱【愈】時危抱獨沈道泰懷同翔【郊】獨居久寂黙相顧聊慨慷【愈】慨慷丈夫志可以耀鋒鋩【郊】蘧寧知捲舒孔顏識行藏【愈】朗鑑諒不逺佩蘭永芬芳【郊】苟無夫子聽誰使知音揚【愈】

贈劍客李園聨句

天地有靈術得之者惟君【郊】築鑪地區外積火燒氛氳【愈】照海鑠幽怪滿空歊異氛【郊】山磨電奕奕水淬龍蝹蝹【愈】太一裝以寶列仙篆其文【郊】可用懾百神豈惟壯三軍【愈】有時幽匣吟忽似深潭聞【郊】風胡久已死此劍將誰分【愈】行當獻天子然後致殊勲【郊】豈如丰城下空有鬥間云【愈】

讚

讚維摩詰

貌是古印言是空音在酒不飲在色不淫非獨僧禮亦使儒欽感此補亡書謝懸金

書

上常州盧使君書

道徳仁義天地之常也將有人主張之乎將無人主張之乎曰賢人君子有其位言之可以周天下而行也無其位則周身言之可也周身言之可周天下言之不可也仲尼當時無其位言之亦不可周天下而行也及至著書載其言則周萬古而行也豈惟周天下而已哉仲尼非獨載其言周萬古而行也前古聖賢得仲尼之道則其言皆載之周萬古而行閣下道徳仁義之言已聞周天下誦之久矣其後著書君子亦當載之周萬古而行也幸甚幸甚道徳仁義之言天地至公之道也君子著書期不朽亦天地至公之道夫何讓哉是故不以道徳仁義事其君者以盜賊事其君也不以道徳仁義之衣食養其親者是盜賊養其親也閣下旣以道徳仁義事其君聞之天下久矣小子顯求閣下道徳仁義之衣食以爲養也謂之中庸之道謂之中庸則敢求也謂之特逹則不敢求小子嘗衣食宣武軍司馬陸大夫道徳仁義之矣陸公旣沒又嘗衣食此郡前守吏部侍郎韋公道徳仁義之矣韋公旣去衣食亦去道徳仁義顯其主張謹載是書及舊文又有子遇之書同乎緘獻輕重可否傾一言陳謝誠兾於異日不宣郊再拜

又上養生書

天之與人一其道也天地不棄於人人自棄於天天可棄於人乎曰不可人自棄也已曰人皆棄之乎曰賢人君子不棄也凡人棄之可天有殺物之心而無棄物之心天有棄物之心則萬物莫能生矣是故君子之於萬物皆不棄也而況於身乎棄其身是棄其後也棄其後是棄其先也故曰君子之道豈易哉敢不法天而行身乎所以君子養其身養其公也小人養其身養其私也身以及家家以及國國以及天下以公道養天下則天下肥也以私道養天下則天下削也養身之道豈容易哉養其公者天道養也養其私者人情養也以天道養其人則合天矣以人情養其人則不合天矣以人情養其人自棄矣天道質也人情文也天道靜也人情動也質者生之侈也靜者生之得也動者生之棄也文不以質勝之則文爲棄矣動不以靜制之則動爲棄矣天者水之謂也人者魚之謂也魚棄水則螻蟻得之矣人棄天則疾病得之矣魚可安於水而不可翫於水其失也在乎恣波浪而不回也人可安於天而不可翫於天其失也在乎恣嗜欲而不回也所謂安於天者法天之味而食之食不違於四時也法天之聽而聽之聽不違於五節也法天之明而視之視不違於五色也食與視聽苟違於天則疾病得之矣故曰君子法天而行身也小人翫天而棄身也書之座右嵇康猶有所棄秦之醫和晉之杜蒯其亦不書於右則何以爲君子之座哉良藥苦口也苦口獲罪於人苟或有矣仁義之獲罪於天未之有也恩養下將逺辭違書冩至誠之言不勝惶悚之甚不宣郊再拜

孟東野詩集卷十

