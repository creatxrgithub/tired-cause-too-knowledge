淸苑齋詩集﹝宋﹞趙師秀撰

欽定四庫全書

集部四

淸苑齋詩集

別集類三

宋

提要

臣等謹案淸苑齋詩集一卷宋趙師秀撰師秀字紫芝號靈秀永嘉人太祖八世孫紹熙元年進士浮沈州縣終於髙安推官永嘉以詩名者有徐照徐璣翁捲與師秀同號四靈四靈皆學晚唐然大抵多得力於武功一派専以煉句爲工而句法又以錬字爲要如詩人玉屑載師秀冷泉夜坐詩樓鐘晴更響池水夜知深一聫後攺更字爲聴字攺知字爲觀字病起詩朝客偶知承送藥野僧相保爲持經一聫後攺承字爲親字爲字爲密字可以知其門徑矣又梅磵詩話杜小山問句法於師秀答曰但能飽喫梅花數斗胸次玲瓏自能作詩云云故其詩主於野逸淸瘦以矯江西之失而開寶遺風則不復沿溯也陳振孫書錄解題載師秀集二卷別本天樂堂集一卷今皆未見此本僅一卷而題曰淸苑齋集未審卽天樂堂集之別名與否又東甌續集載師秀詩六首瀛奎律髓載師秀詩三首今並附錄集末題曰拾遺似乎別有天樂堂集而玉屑所論冷泉夜坐及病起二首稱曰天樂者今又皆載此集中或卽天樂堂集亦未可知也厲鶚宋詩紀事又稱師秀有淸苑齋集有天樂堂集分爲二種而所錄皆此集之詩則鶚亦未見天樂堂集矣古書散佚闕所不知可也

乾隆四十五年三月恭校上

總纂官臣紀昀臣陸錫熊臣孫士毅

總校官臣陸費墀

欽定四庫全書

淸苑齋詩集

﹝宋﹞趙師秀撰

哀山民

憶君初病時倉皇造君榻知爲寒所中脛痺連左胛蔣子丹有神三日能屈伸五日扶杖立十日行逡巡於時數相見談娛靡曾倦啜茶猶滿甌攺詩忽盈捲君亦疑勿藥春和可爲樂仙家桃最紅同踐天臺約多愁積如山令君心不閒殘痾故未去澀嗇腸腑間嶽僧有烈劑倒篋得余惠服之汗翻漿事與東流逝啼妻無完裙弱子猶哀麕詩人例窮苦窮死更憐君君如三秋艸不見一日好根荄霜霰侵萎絕嗟何早哭君日無光思君月照牀猶疑君不死猛省欲顚狂昨者君未疾相過不論日晴窗春翦蒲寒鑪夜煨栗石階苔蘚中猶有舊行蹤憂心不能寐無夢得相逢君詩如賈島勁筆斡天巧昔爲人所稱今爲人所寶石峯云有地葬從朋友議須求侍郎銘難見山民字平生翁與徐南去久無書不知聞信後涕淚當何如寫池煙水暮宛是西川路虛言楚客招終感向生賦

後哀

交交谷鳥哀鬱鬱澗松折山民無還期春物失怡悅平生感斯人難以常理說共智已則愚忽巧眾亦拙芳名信可垂在世何寂滅含淒爲卜兆窀穸利玆月行當宿艸生當使我淚歇未知百年後誰復耕此穴寄言苦吟者勿棄攝生訣

和陳水雲湖莊韻

粼粼水增波疊疊云弄影昔誇春徑妍今愛秋塘靜芳筵集賓彥淸宴除艷靚時當新雨餘蒼翠獻林嶺旣忻衝抱舒復快逺目騁仰嘉鍾鼎人而乃眷箕潁深營察髙趣雅詠發沈景獨使和者難一夕愁欲癭

敬謝章泉趙昌甫二十韻

耆舊半凋落在者如晨星與翁別豫章十見艸木靑人生幾堪別夢寐生羽翎迢迢玉溪波近時嘗再經攜家事多難所至那得停山中空望來日夕不掩扃豈獨負玆約尺書亦沈冥逢人問消息但喜言康寧墮來兩卷什一以慰飄零感此故意宏不我迹以形文章出晚歲字畫猶壯齡誦之西湖濱驚動孤山靈翁捲遊崆峒一已煩郵鈴幸翁良未衰吾黨存典型遙聞曾入郛諒爲韓與丁郡齋待且久幾宿澗上亭今春少晴時澗水應泠泠歸來安穏否燻風入林坰願言愛玉骨逍遙臥殊庭會面𨿽未期忽聚江湖萍

官田之集翁聘君失期陳伯壽賦詩率爾次韻

好水不厭闊好風不厭涼況有十頃荷荷風媚波光主人昔謂予此境不可忘舉觴集羣英期以朝未央淸歡遣絲竹善謔停優倡快若魚脫网適比鴛在梁搴芳衣履濕飲淥肌骨香操觚賦相聯妙續楚九章苦吟墮饑蟬巧詠發輕簧常勝或倒戈突出或擅場或﨑而遽蹴或抑而載揚所欠獨巨翁不使人意彊孱衲爾何爲竭颯立在旁有間眾稍黙談辧忽汪洋夕風亦損荷萬事付巨量

九客一羽衣泛舟分韻得尊字就送朱幾仲

人生苦行役不定如車轅況各異鄕井忽此同酒尊此尊豈易同意乃有數存西湖雪未成兩山翠相奔山根日照樹花放林逋村野饌具蘼藿一飽厭百飱有客何多髯吐气鄰芳蓀慷慨念時事所惜智者昏砭療匪無術諱疾何由論北望徒太息歸與尋故園哆然黃冠師笑請子勿喧東南守太乙此宿福所屯吾子且飲酒酒冷爲子溫

哭徐璣五首

君早抱奇質獲與有道親微官漫不遇泊然安賤貧心夷語自秀一洗世士陳使其養以年鮑謝焉足鄰

昔吾與君遊嫌疏不嫌數自爲貧窶驅十載九離索前年會京都﹝一作師﹞勗我返林薄吾貧未得歸君死不可作

思君气實充不與短折類血死匪無由恐是服椒罪君於藥自深何獨此乎昧豈不聞仙人餌菖得千歳

平生於所學常若喪其敏臨池書未成池水黒已盡傳來葉嶺帖遂與蘭亭近凡玆究極功亦足損肝腎

道暉愛江蘺吾子思單老生念死不滅應會沅湘道空山獨靈舒閉戶守枯槁風雪將歲闌凋零此懷抱

次韻趙正字蟹

嗔爾橫行爲多足割爾兩螯如割玉憐爾有甲不自衛評爾一身黃勝肉吳江十月天霜寒吳人微爾不舉飡萑蒲勿訝束爾急與虎爭彊能上山

桐柏觀

山深地忽平縹緲見殊庭瀑近春風濕松多曉日靑石壇遺鸛﹝一作鶴﹞羽粉壁剝龍形道士王靈寶﹝一雲林靈素﹞輕彊滿百齡

楊柳塘寄徐照

因貧爲逺別已是十三程盡日行山色逢人問地名近書無便寄新句與誰評想爾寒宵雨思予亦夢成

贈孔道士

生來還姓孔何不戴儒冠詩好逢人誦琴淸只自彈訪師行郡逺愛竹透庵寒見說丹鑪內黃金化不難

舟行寄翁十

舟輕風色好波面去迢迢取爾詩重讀令吾病欲銷江禽停晚樹澗水入秋潮已覺懷人極分攜始一朝

縉雲縣宿

親知因別久具酒勞經過古邑居人少春寒入夜多雨香仙地藥燭動石橋波稍覺離家逺鄕音一半訛

進賢道中

半月逢梅雨初晴客意消鶯聲臨野水松影臥新苗少憩休輿卒閒行過板橋平生無飲分空愧酒旗招

冷泉夜坐

眾境碧沈沈前峯月正臨樓鐘晴聽響池水夜觀深淸淨非人世虛空是﹝一作見﹞佛心卻尋來處宿風起古松林

筠州郡庠山亭

一來髙處望逺近盡秋容秀气歸才子淸風屬釣翁溪晴分別港山闕見他峯獨憶良宵月無由宿此中

延禧觀﹝一作寺﹞

寂寞古仙宮松林常有風鶴毛兼葉下井气與云同背日苔磚紫多年粉壁空相傳陶縣令曽住此山中

撫欄

撫欄驚歲月久住欲如何水國花開早春城人上多病令詩懶作閒喜客頻過聽說邊庭事時賢策在和

寄趙昌父

逃名逃未得幾載住章泉便使重承詔多應不議邊髙風時所系新集世方傳憶就江樓別雪晴江月圓

贈張亦

相逢楚澤中語罷各西東天下方無事男兒未有功邊風吹面黒市酒到腸空早作歸耕計吾舟俟爾同

贈達西堂

秋水數枝蓮在師房一邊固應通淨理不復念生緣舊願酬初滿靈方許盡傳閒詢曽住寺如夢已茫然

送湯幹

能文兼悟性前是惠休身爲選來京邑因吟訪野人所居才隔水不見忽經旬何事雲歸速儒官拜敕新

石門僧

石門幽絕甚獨有一禪僧寺廢余鐘在房髙過客登山蜂成苦蜜崖澑結空冰如此冬寒月他人住豈能

秋色

幽人愛秋色祗爲屬吟情一片葉初落數聯詩已淸瘦便藤杖細涼覺葛衣輕門外蕭蕭徑今年菊自生

簡同行翁靈舒

久晴灘磧眾舟楫後先行終日不相見與君如各程水禽多雪色野笛忽﹝一作作﹞秋聲必﹝一作若﹞有新詩句溪流合譲淸

信州艸衣寺

芙蕖四五枝寂寞在空池難見艸衣士空看宴坐碑香煙思盛日詩句記遊時欲問苔中鶴長松自不知

靈山閣見二徐友舊題句

一面見溪水三邊皆翠微晚來虛檻外秋近白雲飛重至恰身老同吟感客非靈山自如畫依舊隔斜暉

秋屏作

凡有欄漧處秋來徧往還就中惟此地全得見西山雁落遙沙小人登廢壘閒因憐一州景皆在夕陽間

送沈荘可

淸事貧人占斯言恐是虛與花方作譜爲米又持書時節寒相近山林拙未除西江波浪急送子一愁予

送周端常之建康

髙名聞已久方策有文雕接得詩人信知從諫議招住遙勞枉刺去速恨移橈何處逢黃菊秋風故六朝

贈易道士

仙帔畫霞雪多年侍玉宸古於莊子貌貴似呂公身詩好當開板丹靈不化銀舊山新築觀惟夢得歸頻

送輝上人再住空相

忽然聞受請鐵錫指秋風寺在寒城裏州居野水中生緣拋未盡舊講續應終不用相尋別浮雲去住同

寄薛景石

虛牕風颯然獨臥聽殘蟬家務貧多闕詩篇老漸圓淸秋添一月故里別三年最憶君門首黃花匝野泉

送徐璣赴永州掾

二水鴻飛外君今問去程家貧難釋宦身逺易成名入署梅花落過汀蕙艸生莫因饒楚思詞體失和平

巖居僧

開扉在﹝一作坐﹞石層盡﹝一作終﹞日少人登一鳥過寒木數﹝一作幾﹞花搖翠藤茗煎冰下水香炷佛前燈吾亦逃名者何因似此僧

安仁道中

行盡沿溪路天寒歲又除欲消冰似雪初長麥如蔬於世無成事何時有定居等緣貧所役爲仕媿爲漁

壕上

逺近人家住過橋路盡通野田行瘦馬淺渚聚羣鴻地靜微泉響天寒落日紅若非身作吏不道是城中

月夜懷徐照

月色一庭深迢遙千里心湘江連底見秋客與誰吟寒入吹城角光凝宿竹禽亦知同不寢難得夢相尋

送倪道士之廬山

近方辭地肺本自住天臺有鶴相同出無雲作伴回道房隨處借詩板逐時開又說廬山去閒看瀑布來

送鄧漢卿

我亦將歸者先行極羨君惟因交已久頗覺意難分江滿帆侵樹山髙燒入云他年有書札彼此訪耕耘

徐孺子宅

今識髙眠處滄波是切鄰已知難卽鹿惟有獨潛鱗艸﹝一作蘋﹞長過荷葉藤深失樹身閒思昔微子猶自得稱仁

徳安道中

餐余行數步稍覺一身和蠶月人家閉春山瀑布多鶯啼聲出樹花落片隨波前路東林近慚因捧檄過

徐靈暉挽詞

在生貧不害早喪可嗟吁天下黃金有人間好句無魂應湘水去名與浪仙俱平日惟耽茗墳前種幾株

太平山讀書寄城中諸友

野人無別事故得坐空林黃卷還鋪日靑蓮未悟心鐸音山殿靜螢影石池深不敢邀芳屣因閒儻一尋

大龍湫

一派落虛空如何畫得同髙風吹作雨低日射成虹西域書曽說先朝路始通或言龍已去幽處別爲宮

宿徐靈暉山舎

分坐橋邊石同歸原上村窺燈禽出樹聞語僕開門雪後挑蔬潔更深貰酒渾極知髙臥久吾賤不能倫

鴈蕩﹝一作山﹞寶冠寺

行向石欄立淸寒不可云流來橋下水半﹝一作疑﹞是洞中云欲住逢年盡因吟過夜分蕩陰當﹝一作無﹞絕頂一鴈未﹝一作不﹞曽聞

贈約老

一徑入深竹數楹臨古溝更無人共住極喜客來遊白髮長垂﹝闕﹞新茶綠滿甌自言門外寺皆是老僧修

送薛子舒赴華亭船官

竹籠盛書去遙知官事閒水程春有雨海岸曉無山奧理漸摩後淸名護養間坐曹觀剡木意與易相關

翠巖寺

石巖看不見翠色自重重春雨生松葉山風響鐵鐘碑頑工費墨艸嫩綠添茸住院吳僧老相迎憶舊逢

送黃叔向謁楊伯子

嘗聞事將壇何得復儒冠口誦新詩句身呈舊箭瘢賞因貧未受愁擬醉相寛當仗湖州牧應憐志士寒

答葉司理

寂寞坐髙齋兵來與訊偕喜看君子畫臒似我形骸頗欲徵陳作遙知動逺懷夢魂思一遇風雨暗長淮

薛氏﹝一作薛師石﹞瓜廬

不作封侯念悠然逺世紛惟應種瓜事﹝一作日﹞猶被讀書分野水多於地春山半是云吾生嫌已老學圃未﹝一作不﹞如君

送徐道暉遊湘水

春盡雨霏霏春寒猶在衣人尋香艸去鴈背逺峯歸瀟水添湘闊唐碑入宋稀應知名與姓題寫徧巖扉

劉隠君山居

嫌在城中住全家入翠微開松通月過接竹引泉歸慮淡頭無白詩淸貌不肥必無車馬至猶掩向巖扉

官舍初成

爲宅傍城墻先求夏日涼鑿池容眾水栽竹斷斜陽官是三年滿身無一事忙不知何補報安坐恐難當

會景軒

此中非一景欲狀固難名江近秋陰早山多曉气淸斷雲分樹泊饑鶴下田行別擬深更至虛空看月明

和朱子發韻兼簡靑龍諸友二首

巷南與巷北相去路無多以我常孤坐勞君數見過望山嫌夕靄聽雨想春波稍俟晴明日相攜一醉過

𨿽說京華住西湖豈不淸病多妨野興貧甚損詩情挿柳觀春意粘碑隔市聲松江幾閒客日夕聽波鳴

桃花寺

舊有桃花樹人呼寺故名石幽秋鷺上灘遠夜僧聞汲井連黃葉登臺散白雲燒丹勾漏令無處不逢君

送蔣節推赴嶽陽

君山那可上四面是層波此地風煙古前人賦詠多徵帆衝鴈字官舍近漁歌況爾眞修者回仙必見過

大慈道

靑苔生滿路人迹至應稀小寺鳴鐘晚深林透日微野花春後發山鳥澗中飛或有相逢者多因采藥歸

送湯主簿

扶起階前菊秋霖苦未休更逢千里別早白一年頭客借程文看兒分賜服收還家有新興佳句入書郵

送潘景參赴利路帳幹

蜀道如天遠攜家難計程不從三峽過免聽幾猿聲戍密野花少棧虛山雨鳴同年同寂寞此去子成名

水際

水際移居晚薫風綠滿汀密萍妨下釣髙柳礙觀星忙是僧相過閒惟雨可聽尋思非久計終憶自柴扃

扶欄

彊起扶欄立新寒陡見侵鐘聲諸寺曉柳蔭半池陰病久方憑艾貧深或夢金湖邊好風日孤負幾登臨

葛翁小閣

樹色對疎欞橫陳一片淸微風楊葉下斜日竹梢明此老無塵事雙姝亦道情客來憐素壁題句不題名

柳下書齋

轉曲認幽棲齋名壁上題柳遮船步水艸出瓦溝泥養靜拋書冊銷閒倚杖藜誰知鳳城外宛是武陵溪

贈陳宗之﹝一云贈賣書陳秀才﹞

四圍皆古今永日坐中心門對官河水檐依綠﹝一作柳﹞樹陰每畱名士飲屢索老夫吟最感書燒盡時容借檢尋

謝耕道犂春圖

春雨年年有良田歲歲無何因將此事須要畫爲圖野水寒初退平林綠半敷長謠謝沮溺未必子知吾

栗禁

宵長非一夢欲記已微茫照鏡枯於臘梳頭落似霜病屙如退愈貧窶又商量所嗜惟崖栗今年不敢嘗

盧申之載酒舟中分韻得明字

閒人閒處住載酒荷髙情小捨寜容客同舟卻向城弄花忘晝暑憂國念秋晴歸路𨿽無月銀河亦自明

送眞直院出使江東

一節鑄黃金翩然別禁林幾於言事日已作去朝心有識愁𨿽結無慚喜自深江邊瞻使者誰不敬曽參

千日

千日方過半何因便得還就令凡事易不及一身閒種術憐官地登城憶自山苦吟無愛者寫在戶庭間

贈湯巾

黃金榜內人枉刺忽相親怪得名差異吟來句極新獨眠秋寺雨罕踏帝城塵何限髙科客因容不重身

贈張亦

一別無書信相逢各老蒼山川烽外逺歲月夢中長空橐成詩艸單衣涴酒香因言滚溪宴同憶舊時狂

徐先輩挽詞

豈謂聲名早翻成不遇非賦曾天子見詩有世人知忽種松三尺終乖桂一枝幽芳誰與志禦史念塤箎

徐侍郎挽詞

少贊經綸業周家已卜年謗興無白日心在有靑天遷謫還迎母艱危復用賢未令吾道泰星隕灌城邊

訪韓仲止不遇題澗上

隔澗竹扉深蒼童引客尋𨿽然乖晤語猶自見園林野蔓時妨步山蟬亦好吟石根泉數斗淸響應人心

龜峯寺

石路入靑蓮來遊出偶然峯髙秋月射巖裂野煙穿螢冷粘椶上僧閒坐井邊虛堂畱一宿宛似鴈山眠

貴溪夜泊寄趙昌甫

蓍艸占秋動逢秋早得歸本非爲事迫不欲與心違波淨孤螢度宵涼數葉飛逺懷髙臥者微月閉松扉

送趙判官

三歲蓮花幕何曽仕者同開墻通野客分樹借江鴻與世如無味於民自有功神仙今已近不畏引帆風

春晚卽事

一身來作吏白日算徒勞塵土侵衣重年光如鬢牢春深禽語攺溪落岸沙髙柳下垂鉤者吾今媿爾曹

沈洞主

案上陰符捲應逢驪母傳無言過永日不食度終年云覆燒丹竈花浮洗藥泉時聞有玄虎來禮洞門前

和鮑縣尉

畱僧秋閣上身自伴僧閒潄齒臨寒水焚香對逺山野禽偸果去童子借經還餘興成詩句髙題屋柱間

停帆

舟過梢人屋停帆去未能野梅皆是刺灘水不爲冰里數訛難凖官稱俗可憎欲登巖石坐有吏復無朋

嚴州瀟灑亭

髙榭出禪關人家向下看千峯春隔霧數里夜聞灘偶至因成宿前遊亦值寒州人多有詠何不見方幹

喜徐道暉至

嗜茶身益瘦兼恐欲通仙近作詩全少閒成畫亦傳瀟江風雪渡嶽石姓名鐫自接來消息朝朝問客船

小舟

小舟隨處去幽意日相親野艸妨荷葉輕鷗似逸人閒思此湖水曽洗幾京塵甚欲營漁屋空虛未有因

林逋墓下

梅花千樹白不是舊時村傾我酤來酒酹君仙去魂短碑藤倚蔓空塜竹行根猶有歸來鶴淸時欲與論

寄徐縣丞

自爾爲官去吾扉亦返關池成逢夜雨籬壞出秋山歲事登禾稼朝綱去艸菅題書寄漳水専俟好詩還

示五峯僧

峯形如掌翠相﹝一作回﹞環頭白山僧引客看積葉壞﹝一作堆﹞來泥徑滑斜陽移去石橋寒近聞瀑布尋還逺易得菖蒲采極難分我﹝一作有﹞一峯於此住與師相聚願辭官

答徐靈囦

獘廬補葺𨿽勞力且得幽閒住此身舊友誤稱吟筆長諸親爭笑罷官貧近檐竹密妨巢雀當戶花疎見路人所慮久晴田事廢今聞髙下雨皆勻

寄徐丞病

不窺園經一月更無人迹損靑﹝一作蒼﹞苔池﹝一作沙﹞禽引子銜魚去野蔓開花上竹來亦欲鬢毛休似雪爭如丹汞只爲灰秋風昨夜吟寒雨有夢南遊到海回

送奭上人抄化

冒寒獨向何方去爲建靈山閣未能詩卷帶呈看疏客藥鑪畱借共房僧夕陽岸上行枯葉瀑布巖前聽拆冰事到有緣隨處應回來金碧入雲層

陳待制湖樓﹝一雲陳水雲與造物遊之樓﹞

何處飛來縹緲中人間惟有畫圖同兩層簾幙垂無地一片笙簫起半空巖﹝一作岸﹞竹倒添秋水碧渚蓮平接夕陽紅遊人未得蒙莊旨虛倚欄幹面面風

送翁捲

入山已送山民歸舊廬子今復去我何如漸成老大難爲別早占淸閒未是疎小雨半畦春種藥寒燈一盞夜修書有人來問陶貞白說與華陽何處居

呈蔣薛二友﹝一云呈蔣肖韓薛師石﹞

中夜淸寒入縕袍一杯山茗當香醪鳥飛﹝一作禽翻﹞竹葉霜初下人立梅花月正髙無欲自然心似水有營何止事如毛春來擬約蕭閒伴重﹝一作同﹞上天臺看海濤

萬年寺

萬年山木有千年石路陰深到繚垣幾片閒雲誰是主一條流水不知源土栽芍藥尢勝木僧說獼猴極畏猿夜半空堂諸境寂微聞鐘梵亦成喧

暮春書懷寄翁十

帝裏逢春雨不幹才晴數日又春還桐華半落官河水楡葉全遮客捨山未悔闊疎令事去最憐乏絕壞身閒菖蒲九節今堪采思爾逍遙澗谷間

移居謝友人見過

賃得民居亦自淸病身於此寄飄零筍從壞砌磚中出山在鄰家樹上靑有井極甘便試茗無花可插任空瓶巷南巷北相知少感爾詩人逺扣扃

和人韻贈北山僧

又得相逢閒寺裏凡人多笑太無營誰知見事心先懶未說尋幽足已輕二月春風添樹色一山夜雨失泉聲謝師更作重眠約來往云消兩日晴

再遊北山和韻

或行或坐水邊亭處處春風戶不扄飛絮伴人衰鬢白逺山學我道衣靑迢遙更入煙霏去髣髴如曽夢寐經恐是前生林處士晚年不飲至今醒

寄趙楚州

承明𨿽妙古云勞小借林邊卻自豪韓信所封兵尙勁劉伶曽住酒應髙牽來寶馬通言語放去琱弓落羽毛別有異時人憶處萬株楊柳綠春壕

多景樓晚望

落日欄幹與鴈平往來疑有舊英靈潮生海口微茫白麥秀淮南迆邐靑逺賈泊舟趨地利老僧指甕說州形殘風忽送吹營角聲引邊愁不可聽

姑蘇臺作

何人可與話登臨徙倚危欄日又沈千古蒼茫靑史夢一年迢逓故鄕心天無雨雪梅花早地有波濤鴈影深爲是夫差舊臺榭愁來不敢越人吟

病起

身如瘦鶴已伶俜一臥兼旬更有零朝客偶知親送藥野僧相保密持經力微尙覺衣裳重才退難邀筆硯靈惟有愛花心未已徧分黃菊插空瓶

簡孫正字

空齋兀兀難消日況入中年睡亦疎洗釜煮蔬畱客飯捲簾移菊看人鋤秋衣因病全更衲曉鬢迎寒半脫梳多謝貴交蕓閣里許令隨意借官書

借居湖上

出仕歸來貧似舊借園偶近畫橋居縱觀不用春攜酒淸坐何妨夜讀書港小只通閒客棹樹低多礙故人車向時城裏緣塵土久欲湖邊住歲餘

送古壺與人

小壺純素無文采驗是殷商物至今損處怕教凡手觸鑄時應有吉星臨久藏厚土金聲盡微貯淸泉翠色深持贈髙人安幾席爲勾古意入新吟

贈鄧漢卿

單獨一身長不定亦無書卷得相隨忙過人世當閒日老遇朝廷用少時衝雪自言行路苦看松長恨買山遲蕭蕭白髮寒燈下寫就詩篇欲寄誰

孤山寒食

二﹝一作三﹞月芳菲在水邊旅人消困亦隨緣晴舒蝶翅﹝一作羽﹞初勻粉雨壓楊花未放綿有句自題閒處壁無錢難買﹝一作上﹞貴時﹝一作家﹞船最憐隱者髙眠地日日春風是筦弦﹝一云時有山禽當管弦﹞

葉侍郎送紅芍藥

雕欄迎夏發奇葩不擬分來野客家自洗銅瓶插欹側暫令書卷識奢華舊遊尙憶揚州夢麗句難同謝朓誇應被花嗔少風味午窗相對一杯茶

寄茅山溫尊師

幾度題詩寄入山不知何處得書看莓苔石上秋吟苦星斗壇中夜拜寒鶴攺新名呼未至碑逢斷刻打應難憶師每欲尋師去芝術栽成自可飡

會宿再送子野

又承出郭到貧家一度分攜鬢易華自說印書春可寄獨慚闕酒夜難賖眠遲古鼎銷殘火吟苦寒缸落細花羸病不能親送別夢魂先立渡頭沙

京華病後

久在京華損道心故人誰與念升沈春樓臥病燕相伴湖寺題詩僧爲吟三月不逢家信至一莖新有鬢絲侵早知諌獵非時節只有山中自養金

過弋陽

三月三番過弋陽吾生辛苦莫思量磨圓灘石幾年浪丹盡江楓昨夜霜已算中途當度臈更憐抵捨未爲鄕髙眠舊有山中約只欠靑螺道士方

題方興化精舍

晴檐方聽夜淋浪晚送儒臣別建章但欲有言扶國是不嫌無計作身防輕舟過處猿頻斷舊宅開時菊正黃心事對牀應細語得歸如此亦何妨

數日

數日秋風欺病夫盡吹黃葉下庭蕪林疎放得遙山出又被雲遮一半無

玉淸夜歸

巖前未有桂花開觀裏閒尋道士來微雨過時松路黒野螢飛出照靑苔

池上

朝來行樂向秋池池上秋深病不知一樹木犀供夜雨淸香移在菊花枝

題四聖觀﹝闕﹞道士詩卷

一觀桃花紅似錦兩堤楊柳綠於雲遊人只是遊晴晝煙雨朝昏盡屬君

白石巖

誰炷淸香禮少君數聲金磬夢中聞起來閒把靑衣袖裹得闌干一片雲

再過吳淞

江邊無處覓天隨又趂斜陽過渺彌遠愛柳林霜後色一如春至欲黃時

山路懷翁捲

困嘗苦茗不論杯天气才晴又有雷寂寞小亭看艸坐晚風時復墮靑梅

采藥徑

十載仙家采藥心春風過了得幽尋如今縱有相逢處不是桃花是綠陰

午困

午困因書又見尋自添茶鼎候微吟病身未覺春風暖柳色無端日日深

約客

黃梅時節家家雨靑艸池塘處處蛙有約不來過夜半閒敲棋子落燈花

○拾遺

秋日遊棲霞庵

乘興入孤村神凝秋水間菊開嫌徑小荷盡覺池寛林影懸崖屋鐘聲何處山淸遊殊未倦初日照松關

一眞姑

忽然能不食飲水度中年此事知難僞令人信有仙形容無血色衣袂﹝一作服﹞有香煙聽說瑤池路分明﹝一作猶如﹞在目前

秋夜偶成﹝一作書﹞

此生漫與蠧魚同白髮難收紙上功輔嗣易行非﹝一作無﹞漢學玄暉詩變有唐風夜長燈燼挑頻落秋老蛩﹝一作虫﹞聲聽不窮多少故人天祿貴肯﹝一作猶﹞將寂寞嘆揚雄

夜宿江浦聞元八攺官寄此

君遊丹陛已三遷我泛滄浪亦二年劍佩曉趨雙鳳闕煙波夜宿一漁船交親盡在靑雲上鄕曲都拋白日邊若報生涯應笑殺結茅栽芋種畬田

贈寫竹上人歸湘﹝一云贈元長老歸自湘中﹞

白髮半頭寒未剃形容消﹝一作淸﹞瘦異尋﹝一作於﹞常爲人作畫衣添墨﹝一作黒﹞對客圍棋爪獨﹝一作甚﹞長不染世塵﹝一作間﹞如菡萏只畱胸次著瀟湘住山亦是﹝一作自﹞年來懶竹閣門前借一房

潤陂山﹝一有上字﹞作

一山太半皆楮﹝一作櫧﹞葉絕頂閒尋得徑微無日謾勞攜紙扇有風偏﹝一作猶﹞怯去綿衣野花可愛移難活啼鳥多情夜卽飛惟與寺僧居漸熟煮茶深院待人歸

右詩六篇從東甌續集補

錄秋日偶書﹝方萬里云爲筠州推官時作﹞

官事何曽曉閒名苦要簽大書公吏恐直語眾人嫌俸少貧如故醫慵病卻添秋風墻下菊相對憶陶潛

十里﹝方萬里云此赴髙安推官時詩未至郡十里所作﹞

烏紗巾上是黃塵落日荒原更恐人竹裏怪禽啼似鬼道旁枯木祭爲神亦知逺役能添老無柰髙眠不救貧此地到城惟十里明朝難得自由身

寄新吳友人

每於樓上立遠遠望新吳春至山疑長江空雨似無懷才人盡愛多病體常臒若治東遊策舟行與子俱

右詩三篇從瀛奎律髓補錄

淸苑齋詩集

