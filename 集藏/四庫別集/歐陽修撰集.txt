

欽定四庫全書

集部四

歐陽修撰集

別集類三【宋】

提要

【臣】等謹案歐陽修撰集七卷宋歐陽澈撰澈字徳明崇仁人靖康間嘗應詔上三書極論時政言多切直建炎初復徒步走行在伏闕上書請誅黃潛善汪伯彥爲善所誣與陳東俱論死後髙宗悔之追贈祕閣修撰事迹具宋史忠義傳紹興二十六年吳沆次澈所作詩爲飄然集三卷並爲作序至嘉定甲申防稽胡衍又取其所上三書並序而刻之釐爲六卷元季板燬於兵明永樂丙申澈十世孫永康縣丞齊重刋之金華唐光祖跋稱其書編爲三卷詩文事迹爲四卷當時陳東所同上之書亦爲掇拾無所失墜並取附爲一卷合爲八卷所稱贊府士莊甫卽齊字也而永樂丁酉崇仁知縣王克義序乃稱齊錄前後奏議次繼飄然集分爲六卷與光祖跋不同蓋詞有詳略實卽一本萬曆甲寅澈二十世孫鉞再新其板吳道南爲序此本卽從鉞刻傳寫而闕第八卷

陳東之書然東已有別集單行可不必附錄於此今亦仍從此本定爲七卷焉乾隆四十四年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

歐陽修撰集原序

予爲兒時聞徳明歐陽公日記數千言落筆便有可觀𨿽坐客十輩隨事泛應捷若發機意其胸奇气逸必有異於人者比於其弟國平家得其遺文一編大抵咳唾揮斥之餘十百不存一二讀之飄然皆有不羣之思迹其盛气憤蓄如萬鈞彊弩引滿向敵𨿽未能保其必中勢必一發而後已稽諸前人抑太白之流乎白遇明皇妃子之間逸气少舒故得以文配杜而爲一代詞人公遭靖康橫決之變忘身拯溺不暇規行故得以忠配陳而爲中朝義士皆不世才也至所存緩急之殊宜所造淺深之異趣以此易彼後世必有能辧之者予姑取其文之近似而可喜得古律詩詞書語八十有七次而編之名曰飄然集觀者得此亦足想公爲人矣公諱澈派自廬陵郡世家崇仁西耆死於京師時年三十一追贈朝奉郎祕閣修撰事詳國史自公以忠言沒天下痛惜迨今不衰思其人猶及於甘棠況於其文於是環溪吳沆爲之序蓋紹興二十六年也

夫子有言人之生也直罔之生也幸而免又曰斯民也三代之所以直道而行也嗚呼人稟天地之靈則與生俱生者直而已矣反之而縮養之而無害浩然之气無所往而不自得焉至其疾邪忿世殺身成仁謂非同歸一揆不可也世道有隆污風俗有振靡惟天地之正气未嘗不流通於人心於是可以見天地之心矣崇觀政宣以來直气衰絕馴至靖康而陳歐二君奮焉而興今觀其防所願行者皆天下之共欲也所願去者皆天下之共惡也夫然後知直气之在天地間故未始衰且絕也其幸而祥風慶雲充塞宇宙其不幸而嚴霜凍雹摧拉艸木抑亦偶其所逢而於元气之初果何尢哉二君之生𨿽罹酷濫於誤國之姦臣二君之死旋被褒榮於悔過之聖主名節凜凜又將與天地相爲終始矣陳君言論風防調攝當時傳於故府足以不朽歐陽君慷慨激烈孤讜豪邁而其遺文獨未槪見余來佐郡實君之鄕得其靖康所上三書及詩文百餘首輯爲一編釐爲六卷刻而布之俾與陳君並駕齊驅以不辜中興偕命之詔蓋聞南都之禍陳君從容區處泰若平日人或以爲二君優劣之辧嗟夫陳君處六館知朝廷之政詳故其言𨿽深切而皆中時務伏闕紛紜分死久矣歐陽君僻在江右起於疎賤不勝忠憤故其言尢峭直而容有未審忽攖斧鉞不能歸葬尙忍以優劣議防昔張許固守睢陽以蔽江淮厥功茂矣兩家子弟猶不相知由今觀之巡信忠矣逺將不得爲忠臣乎論二君者盍有質於斯旹嘉定甲申嵗重午日防稽胡衍序

士生天地間而能與之並立爲三才者惟其至貴至靈稟四端備萬善存忠君孝親之道愛民澤物之徳也茍爲不然生無爲於時死無聞於後焉足取哉宋祕閣修撰公徹文忠公之云孫也靖康間憫國勢陵遲夷狄防扈處於艸茅之中三上萬言奏議其言皆忠君愛國之膏粱經邦理亂之藥石惜乎天不祚宋擯不見行沒不全首可勝嘆哉厥後追封勅語有通階美職不足爲恩官子壻賜食田眞所謂生有爲而死有聞矣公平生所作詩詞曰飄然集衝澹俊逸抑揚頓挫有唐人气味非畱連光景者也十世孫永康丞齊錄公前後奏議次繼飄然集分爲六卷重鋟諸梓以廣其傳可謂不忘厥祖矣吁修撰公盡忠於君永康丞致孝於祖忠孝相繼果何道而致然哉蓋亦本於文忠公之餘澤也文忠公四世而修撰公繼之修撰十世而永康丞繼之永康之後繼之者又不知幾百世也忠孝相傳綿綿不絕余詎得不爲歐陽氏賀哉遂爲之序時永樂十五年嵗在丁酉夏六月朔賜進士出身文林郎撫州府崇仁縣知縣古瓊王克義書

嘗觀世之气運代有升降乃賢人君子之道數所爲耿耿不磨者眞振古如玆顧世亂識忠臣至於殺身成仁捨生取義此猶析圭儋爵迫於義命之無解無逃若夫躬耕畎畆名不登於天朝分無闗於憂國獨感時憤激以急君父之難以軫宗社之計不難觸犯權姦竟以言死如我邑之歐陽徳明公者玆其忠烈可與守土守官之臣同日而語哉公丰神秀持志宇軒昂蓋自弱冠之時固已博極羣書隱然負匡時之志宋室不綱遵時養晦屬金人大舉應詔上書州將爲選有力者肩三巨軸以往直赴行在且欲口伐金人請以子女爲質亡論所上三十餘事皆井井石畫卽如下親徵之詔未且擅動陽與之和陰掩其不備此𨿽良平智計無能逾此柰其中多忤權姦黃潛善竟以禍中遂與陳少陽東同日棄市已而建炎南渡旰食八年乃晉贈祕閣修撰官其弟衡子飛黃壻黃怙君其母羅氏夫人賜田十頃以贍祭養今讀其制詞若曰使爾澈不得爲良臣猶得爲忠臣如天下後世將謂朕何此朕八年於玆一食三嘆而不能已也通階美職豈足爲恩聊借以塞予哀以彰予過云爾三復斯誥意當時公之正气作山河而壯本朝遊魂爲變亦必返於天庭告於上帝不然以髙宗之昬柔其始也孰奪其鑑其終也又孰牖其衷哉且其時气運𨿽當陽九之厄而所稱道數猶然未盡許公翰時在政府以不與聞其事亟請罷位以去更爲哀詞以章之李公猷贖公屍而之已而追卹進呈則趙公鼎奏札則韓公世忠艸制則王公居正已又胡公衍爲公刻飄然之集周公必大爲公紀遺事範公應鈐爲祠公於學中則𨿽有亡而有不亡者存故去之三百餘年有十世孫曰齊者以貢薦大廷手冩其萬言書上之於文皇帝之朝今有念世孫曰鉞者與其子仕獨力成公之集蓋鉞能好徳惇誼爲裏閈所推重仕能割股療毋爲臺使者所奬固其天性不失爲忠烈之後亦以公能令孝子慈孫食忠烈之報綿綿延延無紀極也屬刻成仕以弁端惇請余方有內閣之召控辭具疏未暇濡毫第思公而不得見讀公集如見其人栩栩心神宛若公之對晤而命余以言也於是乎序時皇明萬曆四十二年甲寅嵗正月同邑後學吳道南拜撰

欽定四庫全書

歐陽修撰集卷一

宋歐陽澈撰

奏議上

上皇帝萬言書

江西撫州崇仁縣布衣臣歐陽澈謹昧死百拜望北上書獻於皇帝陛下臣聞履大寶之尊位而能從諫如流樂取於人以爲善者人君之徳也當國家危急之際而能奮不顧身敢爲人所難者人臣之義也忘布衣之賤而盡忠竭節以干斧鉞之誅者知死有輕於鴻毛也臣伏覩太上皇禪位之初金人渝盟犯我京城太學諸生忠義奮發伏闕上書首建誅六賊之議姦臣怙勢妬賢嫉能欲塞言路以寘之死諸生惶惶股栗性命埀於虎口賴陛下剛明果斷速降詔防嚴行止絕遣中使宣諭脫諸生於死地尋後諸生敷奏朝廷得失兼上用賢之請伏闕上書於再於三陛下俯加容察斷知外侮憑陵元元被害王師敗績國勢不振者皆緣六賊姦謀誤我上皇於是悉正典刑以謝天下黜白時中等而不用復李綱而相之臣以是知陛下非特能聴又能行正所謂從諫如流樂取於人以爲善而備人君之徳者也臣伏讀正月一日聖詔許士庶實封直言得失臣又知陛下卓然能以堯舜爲己任欲開言者之路以來天下之策欲卻敵人之侮以安天下之勢正忠臣義士赤心事上之秋凡紀綱法度有不利於時不便於民者恨不知耳知而不言豈不負明天子勤求之意哉臣比者恭讀聖詔曰敵勢未已動起兵端必欲割我土地殘我人民覆我宗社忠臣孝子自當體國念家人自爲戰臣讀至此不覺涕泗交頤重念我宋隆興四方無虞人物滋富自古未有倫擬一旦爲金人侵侮攻陷井邑蠧害良民凡厥士庶豈不寒心臣恨無傑出之勇鼓行而前倡天下慕義之徒使或願持一防或願操一戈搗其巢穴復其河北措京城於奠枕之安也臣曉夜以思防被國家教育爲日滋久𨿽不能奮股肱之力而從事於鋒鏑之下然謀猷籌畫或有可采未必不能立尺寸功以報國家平昔之恩於是博采於古參酌方今利害之大者條陳十策以獻朝廷皆保邦禦俗之方安邊禦敵之術愚者千慮必有一得狂夫之言聖人擇焉臣𨿽狂斐然上以應天子求言之詔下以攄寒士報國之誠非敢自謂其策之可用亦庶幾所謂當國家危急之際能奮不顧身敢爲人所難者也臣生三十年矣防失所怙猥紹箕裘之業願以忠孝自立而臣有子可繼先人嗣故臣毎覽前史見忠臣義士奮身報國者未嘗不掩卷浩嘆恨不能希其蹤臣今日適丁國家多難敢以艸茅書生妄議朝廷得失臣故知干犯天威罪必無赦然臣所以甘心於此者實願以一身而安天下也臣故曰知死有輕於鴻毛者此也臣以芻蕘之言上凟冕旒之聴伏願陛下畱神省察無以萬乘之尊而驕之無以一介之微而忽之則天下幸甚臣聞三代而下帝祚綿逺莫如漢唐然當其內外之患未夷蜂屯蟻聚攻城破邑兵端四起師出無功則爲之君者曷嘗坐視其困防蓋亦躬行之矣天錫勇智絕類離倫神戈一揮無不從順蠻夷猾夏冦賊姦宄固將褫魂破膽望風慴服若漢髙祖伐陳豨於邯鄲唐太宗敗建徳於虎牢以至髙麗賊亂親駕六師一舉而遼東平凡此之類皆欲出於塗炭故決策親徵奮張天威遐耀神武遣將出師仗義問罪所至克防而後戎心沮喪恐懼逺遁也契丹自晉天福以來踐蹂幽薊北鄙之境殆無寧嵗至景徳元年舉國來侵遂陷徳淸以犯天雄當是時京師之地危於累卵眞宗皇帝憂勤日加夜分不寐畫計無所從判朝廷大臣持祿保位動爲身謀居於江南者勸上幸金陵居於西蜀者勸上幸成都曽無爲社稷計者惟宰相冦凖鯁峭不回奮忠義心以破羣議獨以親徵爲獻天子可其奏於是銳然親徵旣次澶淵諸道兵大會敵旣震動殺其驍將順國王達蘭敵懼遂請和於時萬一非天子乾剛決斷用冦凖計必不能成其功古語有之曰狐疑猶豫後必有悔斷而敢行鬼神避之正此之謂也臣爲陛下今日計莫若以虎符起天下之兵而決策親徵殱夷丑類絕其根本使無遺類則國威復振而後患不作矣臣竊觀陛下卽位之初金人南下勢吞中國其勢可謂迫矣當時大臣亦有勸上他幸者然賴陛下聰明不惑羣議斷自聖志下詔親徵敵人聞風而心破兵戈未接敵已退師深自悔過此𨿽宗廟之靈社稷之福然親徵之詔不下未必爾也澶淵之役旣驗之於前而此尢可以爲近證臣區區所以不避罪責敢以親徵爲獻伏願陛下奮獨見之明授決勝之略命將帥遣戍役而必行之天下幸甚然慮善以動動惟厥時奠而後發發必中矣萬一陛下聴臣之計則親徵未可輕動必也以富國爲先而選將練兵次之蓋兵家之策當先爲不可勝以俟其必勝要之得人爲用則何施不可借使富國彊兵內無動揺民安如故有如大夫種之能轉輸供餽外無勞民擾攘之役有如範蠡之知臨機果斷折衝千里有如周瑜之勇度長慮逺收功於必成有如趙充國之守嚴細栁之軍有如周亞夫者奔項羽之營有如樊噲者孜孜奉國知無不爲有如房齡者兼資文武出將入相有如李靖者則𨿽愚夫愚婦亦知其可以必勝矣方今朝廷之上士庶之間不無其人在陛下擢而用之夫以中國全盛之富甲兵之眾加之得人以任將帥之職親徵以挫敵人之威則掃蕩絕滅可指日而待也此臣願獻陛下一策也臣又聞禦戎之術以戰勝爲上割地講和皆其下策臣聞朝廷爲金人所迫有議割地講和者臣深爲陛下不取也以臣管見爲今日計莫若遣詞命之使陽與之講和虛爲之割地俟其有怠心乃掩其不備會諸道精兵以殱滅之此萬全之策昔田橫據千里之齊田間將二十萬之眾軍於歷城若非酈生先說齊王使爲漢而稱藩及罷歷下兵守戰備日與之縱酒則韓信𨿽有百萬之師未能以嵗月破也頡利走保鐵山遣使者謝罪請舉國內附太宗遣唐儉慰撫之李靖謂副將張公謹曰詔使到敵必自安若以萬騎賫糧而襲之必得所欲公謹謂上已約降行人在彼柰何靖曰機不可失韓信所以破齊也唐儉輩何足惜防督兵疾進於是擒之當時使韓信李靖惜酈生之烹憐唐儉之死小有所不忍則必不能成大功也臣今日之計正合於此伏願陛下無爲猶豫而不決也臣復爲陳祖宗守土之艱難使陛下讀之寒心則尺寸之地不可與人羣臣以割地爲請陛下必不輕允也臣聞昔者趙元昊叛西方轉戰連年兵久不決契丹之臣貪而喜功者以我爲怯且厭兵遂教其主設詞以動我欲得晉髙祖所與關南十縣慶曆中聚重兵壓境遣其臣蕭英等來聘仁宗皇帝命宰相擇報聘者時敵情不可測羣臣莫敢行宰相舉右正言富弼卽入對便殿叩頭曰主憂臣辱臣不敢愛其死上爲動色乃以弼爲接伴英等入境弼開懷與語不以疎逖待之英等亦不復隱情遂去左右密以其主所欲得者告弼且曰可從從之不可從便以一事塞之弼具以聞上命禦史中丞賈昌朝爲館伴不許割地而許嵗增幣且命弼報聘往反十數皆論割地必不可狀及見契丹抗辭不屈旣陳利害而說之復宣皇帝之命以威之敵人感悟遂欲求婚然亦終爲弼善詞以卻之不過增幣二十萬而契丹平復其後累年契丹君臣守其約而不敢敗者𨿽本於祖宗徳化之所感然亦富弼之功也嗚呼使地而可割則祖宗之朝已割之矣如其不可割而羣臣勸陛下爲此計者得無愧於富弼歟又況朝廷之根本正在於河北河北之要害又在於三關四鎭割三關四鎭而與之則自河以北皆非我有河北之地陛下旣不得而有之其能久都大梁乎本朝懲五季之獘舉天下之兵宿於京師名掛於籍者號八百萬而衣食之給一毫皆取足於官又非若府兵之制一寓於農非都四通五達之郊則不足以養天下之兵此其所以都大梁以據天下之衝要嵗漕東南六百萬斛以給軍食猶且不贍今若割河北之地則陛下未免遷都長安長安之地左殽函右隴蜀襟憑終南太華之山縈帶涇渭洪河之水其地利守而不利於運漕將何以給天下之兵防矧夫太原一郡控扼二國之咽喉今棄太原則下瞰長安才數百里陛下其能久都長安乎大梁長安旣不可都又將遷之金陵則自北而南非帝者所居而又邊患未寧國本揺動安知無姦雄窺伺金陵者防臣以是知割地之請特可紓目前之患非萬世長久之策陛下當介如石之不變也臣又聞昔之所是今或爲非前之所用後或棄之乃所以趨時而應變故孟子亦曰執中無權猶執一也在漢文帝之時固嘗與單於結兄弟之義以全天下之民而議和親矣至我國家澶淵之戰敵人請和諸將皆欲以精兵防界河上而殱之敵懼求哀旣切眞宗皇帝詔諸將按兵勿伐縱契丹歸敵自是通好守約不復盜邊者累年則講和之術非不善臣輒敢以爲不可者時不同故也何則敵人情性無常乍臣乍驕徒視中國之勢彊弱如何而已在祖宗之朝國威素震四鄰慴服而不敢猖獗故與之講和則守約而不違前日國勢委靡邊隙創開武久不講士气墮怯敵人所以深入旣而與之講和徒費金帛億萬適以資敵師退未逾數月兵端又復蠭起臣以是知講和反墮敵計中也且如前日金人敗北種師道請以精兵臨河滅其餘黨儒臣介僻堅執祖宗故事而不許殱戮故有今日之禍宜乎種師道飲恨而死也國家若實與之講和則外示怯弱內費金幣盟血未幹臣必知敵人又乘勢而攻矣孰若用臣之策使敵反墮我計中也伏願陛下采孟子用權之湥防破金人反間之機謀下令召四方之兵使奉詞進徵揚威絕漠深入而後已傳曰爲國家者見惡如農夫之務去艸焉芟夷薀崇之絕其本根勿使能殖者此也若謂用臣之計則失大國之信者又未足以語權變也昔者孔子許陽貨仕而終不仕與蒲人盟不適衛而終適衛則大人者言不必信行不必果惟變所適彼旣渝盟而屢來伐我邊屯吏士攘袂切齒皆欲踐其庭而空其閭我以機而滅之固其宜也況以小事大畏天者也以大事小樂天者也彼不能畏天而事我反肆志憑陵而自開瑕釁則天亦討其有罪矣夫復何疑此臣願獻陛下二策也臣又聞西戎之患大於金人祖宗之朝羌人入冦固嘗彌年而不能解一方今金人南下殘害滋甚西戎𨿽安堵未動然外夷驕橫之性敢肆淩侮茍有以挫其威則餘黨驚散去不復顧徒有譊譊之聲終無咥人之凶儻無以挫之則羣起而爲人害矣臣以是知西戎𨿽未動亦當預爲之防無使二國合並爲患則難於支吾也且如今年春賴天之靈俾敵悔過而效順朔方無虞天下同慶其後朝廷若能會兵要地控扼邊陲奮張國威以震敵人則禍不萌於今日矣揚雄曰大寒而後索衣裘不亦晚乎此言𨿽小可以諭大今夫宅於山者必設陷穽以防猛獸之爲害宅於都者必峻墻仞以防穿窬之爲盜此鄙夫野人之所共知也況西戎自熈寧犯境以來𨿽絕夏人賜予熙河蘭會轉輸飛挽之費一嵗至四百餘萬則其費可謂厚矣帶甲荷戈者不可以數計朝夕引頸舉踵伺我中國之便以恣其殘暴肆其姦雄者殆有甚於猛獸穿窬也太平之時尙當爲之備況金人已爲患於中國安可不早爲之計無使滋蔓難圖也蔓艸猶不可圗況於勁敵乎賁育之不戒童子之不抗魯雞之不期蜀雞之不支彼怯勇小大之勢不同非蚤正以待之猶且不能勝況二國動欲與中國抗衡耶爲今之計者莫若明詔守土之臣使嚴爲之備而又専委兵馬司使修車馬備器械以圗患於未然則西戎不能入境矣此臣願獻陛下三策也臣又聞天下之大猶人身外域者股肱也中國者腹心也股肱之疾旣作於外腹心之疾復攻於內則不問人之肥瘠其亡也可立而待矣昔秦始皇奮六世之餘烈振長策而禦宇內吞二周而亡諸侯卻匈奴七百餘里胡人不敢南下於是遣將軍防恬築萬里長城以防胡人自謂關中之固子孫帝王萬世之業而不知禍起於蕭墻之內一旦陳涉以甕牖繩樞之子無萬乘之尊無疆土之大身非王公大臣名族之後才能不及中人非有仲尼墨翟之智陶朱倚頓之富躡足行伍之間振起阡陌之內奮臂一呼天下響應山東豪傑於是並起而亡秦矣臣以是知腹心之疾尢甚於股肱也國家治平日久冗食遊手之徒觸處有之敗軍亡卒流離散徙者紛如也日則博奕飲酒於市夜則結而爲盜賊椎牛發塜於墟落之間非禮非義無不爲也萬一有豪傑者爲之倡嘯聚山林刼掠閭裏驅迫良民以至擅名號攻城邑取庫兵釋死罪縱橫自肆而不可制則爲腹心之患亦不淺矣頃者方冦竊發血流通衢江浙井邑多爲煨燼兵拏不解所費巨萬始能致其頭於闕下誠可爲後來鑑也況今兵戈四起安知無方冦之流欲乘隙而作亂者耶以臣觀之守令得人此無足慮蓋州得一賢刺史則千里防其庇縣得一賢令尹則百里受其賜徳化足以格人心威風足以挫彊冦鉏姦鏟猾號霹靂手則頑民悍俗亦且惶懼恐伏逡巡銷縮而莫敢動矣臣聞王嘉曰國家有急取辦於二千石二千石尊重難犯乃能使下今縣令旣眾不能皆賢但州得二千石能自重其威權以使下則𨿽有黃巾赤眉無足畏也故尹賞之治長安使吏民雜舉輕薄少年惡子鮮衣凶服持兵刃者悉籍記之一旦收捕納之虎穴中由是盜賊頓止張敞之治膠東明設購賞開羣盜令相斬捕除罪吏追捕有功而上名尙書調補縣令者數十人由是盜賊解散趙廣漢之治京兆精於吏職尢善爲鉤距以得事情郡中盜賊閭裏輕俠其根株窟穴所在銖兩之姦皆不能逃朱博之治瑯琊嘗令屬縣各用豪傑爲大吏一旦竊發縣則移書詭責取辦其人盡力有效必加厚賞以是豪彊懾服韓延壽之治潁川置正五長相率以孝悌閭裏阡陌有非常吏輒聞姦人莫敢入界而吏無追捕之苦龔遂之治渤海移書勅屬縣罷捕逐之吏單車獨行務以徳化於是盜賊悉平此數子者可謂善治郡者矣方今之時其術亦有可用亦有可去者蓋彼時此時故也臣爲陛下今日之計莫若明詔督責監司郡守使勤於王事常行舉察無以酒色昏其精神無以賄賂易其心志夙興夜寐常蘄仗節死義盡忠犯難以報國恩仍乞明詔郡縣有驕兵惰卒窮困亡命者有累負重罪常赦不原者有閭巷惡少不齒於人者有困迫饑寒剽奪衣食者並許自陳革過鼎新不念舊惡仍仰州縣給賞召募有願奮力勤王禦敵立功者集官詣射圃試閱擇有股肱勇力之人收錄麾下當行禁約應副至期差使夫如是則舊染污俗咸與維新人人自奮願以身報國況以此籠絡天下之豪傑皆爲我用則嘯聚爲盜者無有也臣竊見聖詔盡詔天下之兵臣知州縣之兵夲不足以禦敵今又起而之它則其勢愈殺矣若不早用臣計一旦有豪傑奮發而起爲之應者贏糧影從鱗集瓦合攻城犯邑則守令不過提攜妻孥遁藏艸莽爲自全計而已誰肯爲陛下守土者不若用臣之計則盜賊不作而國兵不乏守土者又得以安其身而盡忠竭節矣此臣願獻陛下四策也臣又聞當一方之重寄百里之命所以保守土地全活生靈邦之治亂民之存亡實有賴焉當其平居無事無桴鼔之虞無徵伐之役享髙爵厚祿處則華廈衣則錦繡躍駿馬而羅紅顏坐重茵而食列鼎髙談濶視手揮指顧號令吏民則庸人懦夫亦可勝其任洎其遽有變故回惶失措不過嬰城拱手坐待其斃甚者望風而竄伏矣曽不聞有髙城深池堅甲利兵與勁敵遇效死而不去者夫如是則生民何賴焉然則忠義之士卓然名節與秋霜烈日爭嚴使之當公家之任而能提孤兵守偏城臨大難而不奪其守者信難其人臣觀唐明皇勵精政事開元之際幾致太平得人不爲不盛一旦祿山叛逆哮噬無前河北二十四州之吏爲賊誘引委靡從順者幾半逆爲之計不陷於賊者獨顏眞卿一人而已故宗喜謂左右曰朕不識眞卿何如人所爲乃若此使王師有進徵之援者平原之守也繼而張巡許逺與城父令姚誾以數千疲之兵而抗百萬難制之賊孤寄一隅日戰數十挫賊之鋒鯁其喉牙使不得進而搏食江淮之地轉輸不絕其民不爲塗炭者良以睢陽未下也此在當時亦未至於揚芳飛英角立傑出然一旦遇變乃能忠義奮發激昻天下之吏𨿽赴湯火冒矢石而有不可屈之大節載在方冊章章不可掩使後世姦臣賊子尸位素飱者聞其風莫不慙汗脫或太守縣令人人皆顏眞卿張巡許逺姚誾輩則國勢何患乎不振也夫以方今人材之盛而臣乃敢昌言謂難其人者臣竊見曩者淸溪冦起郡縣之吏懷印綬挈妻子而先去者比比皆是當時士庶咸謂不能守土之臣必遭誅戮以激貪懦旣而交結權貴互相汲引巧爲詞說文過飾非非特不正典刑又且悉與敍復故忠義之風不振而臣子無所矜式遂使夷狄交侵幾危社稷而河北守令罕與爲敵者循前獘而已假使當時方冦旣擒不能守土者悉與誅戮則頑夫亷懦夫有立志敵人未必能深入若蹈無人之境也臣爲今日計莫若明詔丁寧誥戒天下郡縣宜思患而預防之過此以往或有內陵外侮攻犯城邑而能禦敵自全者許擢用於朝而推恩於子孫如或不能保守復循舊風卽與斬首以戒後來仍流竄其子孫於逺惡之地縱累經赦不許原罪則人人思效死而莫肯爲逃逋自安之計矣此臣願獻陛下五策也臣又聞有常產者有常心無常產者無常心無常產而有常心者惟士爲能若民則無常產因無常心茍無常心放僻邪侈無不爲矣臣伏覩聖詔許余路忠義之士率眾勤王甚盛舉也然天下之民不能保其常心以臣觀之河北河東京畿不幸爲彊敵侵陵自當體國念家人自爲戰聖詔許其聚徒結眾禦敵立功可也若施之於余路則不可也何則民無常情約之以法劫之以威則規規然不敢自肆無以制之則若寘猿於木投魚於淵安能保其不恣防臣觀今日應募而起者多豪橫之民浮家泛宅而無所歸一日雲集則號令貴乎有威統禦貴乎有法左右前後不紊其常旌旗行伍不汩其序然後擊之無敵散之不亂而可以立武功也如使擒縱不得其人則變心生而禍患作本以治亂反以致亂本以禦敵反以助敵安知無姦雄投隙假勤王之名爲叛逆之賊防此無他余路安堵如故人物繁富倉廩實而府庫充豪橫之人制之不得其術則見所可欲而爭端起矣臣近觀福建路發募兵經過臨川統禦無術遂爾作亂彊劫婦女虜奪衣物破人家產而人莫敢誰何不過吞聲飲恨無所從訴臣始聞之不勝太息竊慮炎炎不已則遂爲大患也幸而州府訪聞卽嚴行禁約使後來者少挫其气而不復肆陵侮臣爲今日計莫若速降詔防止絕余路不許聚徒結眾所有已應募者仰同心協力共立邊功當有厚賞如復欲召募勇敢之人卽仰州縣給賞自募閱試擇其堪用者錄之仍卽繩之以軍法無使復襲前獘臣觀孫武一斬隊長之首而左右前後跪起皆中規矩繩墨無患約束之不明申令之不熟也若以爲天子已下之令而不可中輟則又非所以安邦也臣觀兩漢英斷之主無出髙祖酈生謀撓楚權欲復立六國髙祖曰善趣刻印及聞畱侯之言吐哺而罵曰趣銷印夫稱善未幾繼之以罵銷印刻印有同兒戱然其計足以安社稷無傷乎髙祖知人之明也此臣願獻陛下六策也臣又聞天下安注意相天下危注意將然以臣觀之則天下安危將相皆在所注意況將相和則士豫附士豫附則天下𨿽有變而權不分權不分乃所以爲社稷計也是以宣王承周衰之後四夷交侵中國微矣當時北有玁狁之難伐之不可後時必有嚴翼之人以共武服然後能勝𨿽有嚴翼之人無將以率之則勝亦未可必也故必有文武吉甫以爲之將然後勝可必也詩曰文武吉甫萬邦爲憲是也吉甫爲將於外而內無忠順之臣與之同志者輔王耳目而迪其心志則妨功害能之人至矣妨功害能之人至則若吉甫者其身之不救何暇議勝敵防故必有張仲孝友者在內然後吉甫得以致力於外以有功然則宣王所恃以收功者張仲孝友而已詩曰侯誰在矣張仲孝友是也竊以今日金人之患殆有過於宣王之時陛下欲成中興之大業則伐之尢不可後時朝廷大臣如張仲孝友者想不乏人然未識宣威沙漠以統王師者有文武之吉甫耶借使有之則爲宰相者不識同心同徳以輔王耳目而迪其心志有如宣王之時耶臣觀呂太后時諸呂擅權欲劫少主危劉氏丞相陳平患之陸賈爲平畫計曰社稷安危在兩君掌握之間爾君何不交懽太尉陳平於是與絳侯深相交結卒誅諸呂而漢祚不絕者陳平能用陸賈之計故也臣爲今日計尢在選將擇相無輕付此柄而使之內外相和以濟國難則敵人無足慮以臣觀之如李綱者本無大過惡不宜置之閒散之地況綱之功業卓偉忠義奮發眞社稷之臣天下之所樂從海內之所推稱者也聞其譴謫𨿽閭裏庸夫野老莫不咨嗟感憤以爲國家不能用人也夫處之以將相之任則當取其大功而略其小過臣聞綱在上皇朝京師暴水泛漲文武百僚皆備船筏爲避水計獨綱奮然爲上皇敷陳災異忠言苦口𨿽旋被譴責而甘心無怨旣而後患果符其語陛下明斷擢綱於卿監之中而處之以樞要之職天下知朝廷得人矣旣而金人勢迫羣臣有它幸之請獨綱毅然斷其不可於時朝廷大臣姻屬皆散而之四方甚若蔡京父子防被渥恩莫與比隆一旦變起舉族逃遁無毫髮爲社稷計者惟綱全室不動仍肯以身當戰之先故天下皆知此時微綱爲之宰制則京師已爲丘墟生民皆爲魚肉矣其功豈小補防今日豈可以用軍之小過而黜之於外是失天下之望也臣聞漢髙祖奮布衣提三尺劍起於丰沛六年而成帝業者蓋以其能知人而善用爾故嘗告於羣臣曰吾所以有天下者以其能用三傑運籌幃幄決勝千里吾不如子房鎭國家撫百姓吾不如蕭何戰必勝攻必取吾不如韓信項羽有一範增而不能用此其所以爲我擒也臣以是知人各有所長用人者當量能授任使蕭何而爲戰勝攻取之事必不能矣昔房琯自負天下爲己任然一舉喪師遂不復振原琯以忠義自奮片言悟主以取宰相必有大過人者用違所長卒無成功後世所以惜之臣謂若綱者可鎭國家撫百姓安四夷者也至於用兵恐非所長然則今日之失非綱之罪也用綱者之罪也陛下謫之於散籍是棄蕭何房琯也是有一範增而不能用也得無爲金人快其私忿耶臣又慮朝廷之上六賊死黨尙有存者不然則白時中李邦彥之婣屬尙有大用者故陰爲之陷穽吹毛求疵洗垢索瘢中含沙之射影而陛下未之察也使無是輩則幸甚脫或有之尢今日所宜急去也臣聞王珪進見唐太宗有美人在側本廬江王姬帝指之曰廬江不道賊其夫而納其室何有不亡者乎珪因以郭公善善惡惡之事而諷之曰知廬江之亡而姬尙在正所謂知惡而不去也臣卽此以見陛下知綱而不能用是亦郭公之善善也知六賊之朋黨而不能去是亦太宗納廬江王姬也朝廷進見之臣不識有能如王珪之諷諫者耶臣爲今日計莫若速降詔防復綱舊職則朝野同歡矣此臣願獻陛下七策也臣又聞安邊禦戎之術在於擇良將選精兵求辯士尊謀主四者並用而不偏廢然後可以興大事也穰苴斬莊賈而晉師罷去燕師渡水而解韓信背水一戰而擒趙王歇斬成安君泜水上者得良將也孫臏伏萬弩於馬陵之下魏軍至而伏發龎涓死焉李靖將輕兵至丹陽而輔公祏擒者得精兵也陸賈使南越尉佗箕踞能使之去黃屋而稱臣韓愈入鎭州而牛元翼潰圍而去王廷湊不追者得辯士也釋李左車之縛而師之遂收燕齊用侯君集之策而攻之遂降智盛者得謀主也臣嘗患世之論兵者徒知重將帥之選急士卒之練修器械觀形勢推風角鳥舌云祲孤虛之法而已至於辯士謀主則略而不論正所謂知用兵而未知所以用之之術也臣伏覩臣僚上言謂今日邊患方熾殊乏虎臣天下之大未必無其人欲乞明詔州縣有拳勇股肱之力傑出於眾者及有兵謀武藝才堪爲將者俾以名聞擢而用之甚盛舉也然以臣觀之未甚盡善何則自將而言之固不以一槪論有一軍之將有一國之將有天下之將又豈特有拳勇股肱之力兵謀之人然後可以爲將哉斬蛟長橋刺虎南山走有追風之逸射有貫虱之妙被堅執銳所向無前攻城破陣所至先服者特可以將一軍而已千變萬化神出鬼沒或縱之而後擒或以負而爲勝測之而益深運之而無方若金在鎔惟冶者之所鑄若泥處埏惟陶者之所埴所攻輒破所擊輒取無往而不利者一國之將也以仁伐不仁以義伐不義拯民於水火之中躋民於仁壽之域致壺漿以迎王師而人惟恐居後者天下之將也又豈特恃其股肱之力武藝之精而然防古人固有不持尺刃不操寸戈而能卻百萬之師以至談笑而折衝偃息而銷釁者在於臨幾果料敵明運以籌策而已又況用人以安天下不専以文辭取不可以家世論當考其行實究其才能如何耳故季布遭髠鉗而有名將之稱婁敬脫挽輅而建金城之固蕭曹起於刀筆吏英衛起於罪亡之餘酈食其乃監門狂生樊噲特鼔刀僕禦班超一腐儒耳薛仁貴特田家子耳一旦依日月之末光皆能勒功帝籍振名後世借使漢唐之君不能用之則數子者亦湮沒於無聞矣軍法曰使智使勇使貪使愚智者樂立其功勇者好行其志貪者要取其利愚者不計其死使人能收其長而棄其短則將帥何患乎乏人也以臣觀今日募兵之眾則精兵不患乏人然臣竊疑良將辯士謀主未必多多益辦也且如仁宗皇帝時富弼卻契丹割地之請是亦辯士之功也臣竊意金人踓彊悍如此然爲之主者又豈無大略防亦必知世道之安危識國運之盛衰萬一得辯士如儀秦之流圎機不礙能掉寸舌縱橫議論俾獨馳一介之使諭之以禍福之機陳之以利害之大講鄰國之好而啟之援信使之證而誘之使之動心駭聴彼未必不一言悔悟復守舊約而不復取我疆土也臣爲今日計廣詔京畿諸路士庶有學足以該古今識足以貫天人才足以供倚馬之求辯足以破傾河之論壓之以威而益進恐之以死而愈新一人而兼得斯數者仰州縣審實保明解發赴闕又乞詔天下有雄才大略能畫安邊之策能知用兵之權守邊可以賢於長城戰勝可謂國士無雙者並仰州縣審實解發陛下親策於庭量才授職試其所長則良將辯士謀主一舉而兼得之何憂乎虎臣之乏也方今邊患日熾正廣收人物以備驅策之時無以臣言爲狂妄也此臣願獻陛下八策也臣又聞孟子曰桀紂之失天下也失其民也失其民者失其心也得天下有道得其民斯得天下矣得其民有道得其心斯得民矣得其心有道所欲與之聚之所惡勿施爾矣臣以是知民惟邦本本固邦寧國之所以廢興存亡特在於得民與不得民之間耳傳所言桀紂以不仁失天下湯武以積徳有天下者是也臣竊觀天下之民似有離心蓋自太上皇臨禦之日姦臣擅權蠧賊滋甚假奉上之名而割民之脂膏托崇道之勢而奪民之產業因花石之微而驅民於困厄之地緣名字之諱而擠民於罪亡之餘天下士庶陰懷怨恨之气抑鬱而不敢吐上違天心下乖民和故頃者方防竊發民樂其禍而有何獨後我之嘆則民心之離也久矣非一朝一夕之故其所由來者漸矣幸賴祖宗遺徳餘烈尙有存者故紀綱未至於大壞去年春金人入境國勢幾危若非上皇明斷禪位陛下使人心懷宋則天下已非國家有矣何則黎元赤子皆知陛下在儲宮時恭儉仁孝之名聞於逺邇故卽位之初閭裏相賀知天下可指日安也旣而悉誅六賊天下又復相賀慶謂陛下能除民之害眞安邦定國之主是知民心固樂從也比者聖詔起兵國家太平日久頒白之老不聞金鼓之聲一旦干戈擾攘黎元固已動心而駭目加之無識凶徒簧鼓不根之語謂國家敗兵旣數將下詔民間三丁選一以爲用智者知其流言陛下必不爲此柰流俗易於揺惑𨿽家置長喙人爲說鈴亦未能決其疑臣恐此語一煽民心不無揺動甚者預爲生離之憂則求其安堵不動不可得矣此蓋流言者之罪然亦國家募兵有以致其疑也臣愚欲乞陛下速降詔防安撫天下明斷此意使解其惑以結民心廣施徳化使恩有餘地爲子孫萬世無疆之休仍乞天下所發遣募民見在京畿諸路屯聚禦敵者俟金人旋師之日命將帥出厚賞以募有願住者乞畱守京畿以防後患仍約以歸期其不願畱者悉遣之若抑而畱之又致變矣陛下如其吝賞給惜供餽不招軍以控扼邊陲則臣心知邊境騷擾無時而已異時復下詔募兵則東南之民其力疲矣其財耗矣豈能保其必勝防乃天下所發至募兵所以忘身而犯難者不過希賞賜而已借使金人已寧而遣之歸有功者固當厚賞無功者亦勞其來一則懷之使無異心二則誘之可以再用實良策也玆數者皆欲陛下結民心以長有天下而已此臣願獻陛下九策也臣又聞先王之理財也若持衡然不使之偏歸於公家亦不使之偏入於私室惟其適平而已省賦斂輕徭役者𨿽先王之善政然國家有夷狄之難將欲養兵而禦戎則其實不過以安百姓而已𨿽斂財於民爲募兵之賞下亦無怨言也第不可以取傷亷而已臣近覩詔下募兵諸路多科於民使百姓所費不貲而烏合之眾又不足以立事至於忠義之士能率彊勇之人以徇國家之急則官府無錢以給餽餉聚而復散者有之以臣愚計竊謂萬一邊患未寧再欲募兵則不若以稅額量情均科錢以助國用其有官之家並不蠲免則所斂薄而均百姓皆樂而從之取之𨿽微而聚之卽多州縣預貸官錢募勇敢之人以勤王事則武足以禦敵矣所斂之錢存其三之一以募兵而守城餘者悉爲起兵之費甚盡善也臣嘗以是徧詢於鄕老士庶皆善其計以是知民情之樂從也臣又慮兵餽不給則臣有策於此可使不損於民不害於公令下之日諸路軍儲霈然有餘矣所謂策者何也臣謂天下所納米以造酒者不過欲市利而已爲今日計者莫若速降詔防罷賣官酒許州縣之民投狀召保均分酒課任自造賣仍委局務者日計其利無使虧折應諸路所入米悉以充兵餽則酤不勞而軍儲可給矣其策豈不良防此臣願獻陛下十策也臣於十策之外又有三事亦今日之不可緩者試昧死爲陛下陳之聞之書曰左不攻於左汝不共命右不攻於右汝不共命禦非其馬之正汝不共命用命賞於祖不用命戮於社予則孥戮汝臣以是知古者王師之出有不用命而勝敵必戮而不赦況望風降伏者其罪宜如何防臣竊聞比者三軍臨陣將士或有背命遂爾降敵臣愚欲乞陛下明詔撫懷軍情使各奮其勇仍有降敵者悉戮之則軍勢振矣此其一說也臣又聞明君賢相所以動而勝人成功於眾者多用間術故兵家之策用間有五有因間有內間有反間有死間有生間五間俱起莫知其道是謂神紀人君之寶也故三軍之事情莫親於間賞莫厚於間事莫密於間非聖智不能用間非仁義不能使間非微妙不能得間之實微哉微防無所不用間也臣竊意金人彊悍儻或未可以力勝則不若用死間之術而滅之臣身𨿽不長六尺而智雄萬夫辯𨿽未足以方儀秦亦可謂圎機而不礙者也臣以忠義自奮何惜一身爲陛下用此術以掃蕩敵人而安我社稷耶方今將帥如其已有良策滅之則生民之幸也萬一未有其計則伏願朝廷借臣一介之使遣臣見金主而說之臣自有策能使金人倒戈捲甲不復侵侮如欲空其王廷則臣亦願以死間伏願朝廷俟其有弛心而無備則遣良將領精兵以殱之臣𨿽遭鼎鑊能以一身破彊悍之敵而安我宋二百年之社稷使萬世之下姦臣賊子誦臣之名莫不掩卷而慙嘆則臣𨿽死猶生也伏願陛下明斷而決行之無謂臣韋布之賤不能立此功也古語有之曰猛虎之猶豫不如蠭蠆之致螫孟賁之狐疑不如童子之必至取其能必行之臣前所謂使韓信李靖惜酈生之烹憐唐儉之死小有所不忍則不能成大功者正此謂也此臣所欲言者二也臣又聞陰陽家流有三奇八門之術天子庶人之式足以自利足以厭人兵九天之上尸敵千里之逺天神地只皆爲我用則取勝之大要也今何苦而不用哉精此術者毎有其人陛下求之未切爾臣願下明詔如求賢之急必得此輩以濟大事天下幸甚此臣所欲言者三也臣聞馬周以艸茅一介之士爲唐條陳二十餘事皆當世所切太宗愛而擢用以佐明聖不膠漆而固恨相得之晚非王佐才疇能及此蕭銑據江陵屢戰不克李靖遂陳圖銑十策有詔拜靖行軍總管軍以委焉師至夷陵蕭銑遂行臣以鯫生恭誦聖詔曰毎聞邊報痛切朕心臣是以感激自奮願以身報國故昧死獻十策臣無王佐之才非敢望若馬周之擢用特願用臣狂計以取金人之疆土掃蕩邊塵復祖宗之規模庶幾不愧李靖獻策以圗蕭銑則臣𨿽以直言犯逆鱗自取誅戮亦沒齒無怨言然臣所陳特今日之急務至於朝廷之闕失政令之僻違甚有可言者臣以陛下方今有北顧之憂故且置而勿論臣又竊聞學古入官挾策登第者平居貪位慕祿惟恐居後竊竊然常有不滿意一旦國家有變𨿽捐軀以報尙何所惜柰何風俗衰薄忠義陵遲故有官君子方且酣暢自適恬不以社稷爲念甚至赴闕注調者才聞變起不參部而歸者有之及京畿而反者有之其間有能奮身爲國者幾何人防間或有之則羣聚而笑指以爲狂生臣聞其語忿气拂膺恨無上方斬馬劍以斷其腰領臣恐此風一扇天下靡靡入於衰敗故願以死間之術爲陛下安天下之民庶幾少植忠誼以振頽風仍不避斧鉞之誅敢獻此書於朝廷也伏願陛下函容之徳天髙地厚憐臣愚忠恕臣狂斐以來忠直之言以激衰敗之俗則萬世之幸也儻或以臣言無足采而又以艸茅之賤上玷聖聰下觸權臣必欲置之死則臣亦甘心焉臣無任瞻天望聖俯伏待罪之至臣澈誠惶誠恐稽首頓首昧死謹言

歐陽修撰集卷一

欽定四庫全書

歐陽修撰集卷二

宋歐陽澈撰

奏議中

上皇帝第二書

某年某月某日江西路撫州崇仁縣布衣臣歐陽澈謹昧死百拜獻書於皇帝陛下臣聞唐太宗時中書舎人髙季輔上封事言得失辭防切至上善之賜鐘乳一劑曰卿進藥石之言故以藥石相報臣以是知太宗除隋之亂致治之美貞觀之風髙邁唐室者以其能聴藥石之言故也臣伏讀聖詔曰惟藥石是求竊知陛下盛徳函容廣求諫諍直欲明四目達四聰與虞舜異世而同軌天下忠臣誼士能以骨鯁之言上干天聴必防其藥石之報矣臣以是狂妄昧死忘其微賤於聖詔起兵之日條陳安邊禦戎十策撰成萬言書一封陳乞所部爲奏朝廷臣之本意非有它望實欲奮身報國願效馬革裹屍以立忠誼之名於天下庶使保位持祿輩聞風而慙汗適丁遞使不通州府未許發奏臣於是退處逆旅棲遲無憀自恨胸中𨿽有忠誼之气抑鬱而不達一旦餓死溝壑而名不聞則與艸木俱腐與其飲恨而死於蓬蒿之間孰若抗直節而死於斧鉞之下於是復采朝廷之闕失政令之乖違可以爲保邦禦俗之方可以去蠧國殘民之賊者共十一事再撰一書乞並爲奏達臣言狂直然皆當世切要仍得於輿議非恃一己之私見伏願陛下明斷而必行則天下風俗尙可追復祖宗之時倘或以臣爲無補於世則臣甘心就誅戮第恐天下衰敗而不復振矣惟陛下畱神省察則生民之幸也臣聞爲天子者貴乎聰明神武決於聴斷見善明用心剛不牽制於權臣則天下𨿽大四海𨿽逺可運用於股掌之上矣臣伏覩陛下不崇飾恩幸不聴任姦臣不輕爵祿不濫賜予不奪民居以營燕防之地不竭民力以廣無用之費罷不急之務擢忠義之臣杜恱耳之邪說聴苦口之忠言去易進之人賤難得之貨則聖徳髙妙自有生民以來未有倫擬觀其初卽位慨然睿斷選用忠良志平僭叛悉誅六賊以謝天下則太平之治似可指日而待豈意金人復稱干戈使黎元被害國本動揺辱莫甚於今日臣竊知其所自矣臣聞陛下自誅六賊之後英斷不及前日旣而朝臣擅權言路復塞忠言嘉謨不聞於上故朔方初寧恬不爲備旣失信於敵人知其必爲患於中國而不能爲防禦之術宜乎兵端四起茫然失措始募天下之兵以禦之則後時矣陛下若欲大有爲於天下以成中興之業則當效漢武帝以雄才大略自任疇咨海內舉其俊茂共圖治功又當效漢宣帝信賞必罰綜核名實使吏稱其職民安其生則功業顯著帝祚無窮矣今也徒能爲文景之恭儉𨿽可以爲天下先然服三浣之衣不能卻百萬之敵可爲持盈守成之君非興衰撥亂之主臣願陛下以古爲鑑乾剛果斷興天下之大利除天下之大害庶使祖宗社稷不危於他人之手則萬世之幸也此臣所欲言者一也臣又聞王者用人非難盡其材之爲難觀唐太宗委任大臣謀斯從言斯聴才斯奮洞然不疑故人未始遺力天子髙拱操成功致太平矣下逮開元之間明皇勵精求治元老故舊動所尊憚故姚崇宋璟亦言聴計行力不難而功已成則將大有爲之君必委任股肱之臣然後能圗維天下之治臣竊見陛下擢用大臣任之𨿽重而委之不専故腹心之寄耳目之托易於動揺難以成功防言一投其隙𨿽社稷之臣亦忘大功而謫小過則天下失望而國威不立矣臣愚欲乞陛下選用近侍必精鑑而博采之如其可大用則任之勿貳若成湯之於伊尹委之阿衡而無疑若髙宗之於傅說擢之版築而無間言必從諫必聴都兪賡歌於一堂之上使風化行乎萬里之逺則臣將見帝堯在上防龍爲相炳然與三代同風矣此臣所欲言者二也臣又聞諸葛亮之爲相也開誠心布公道盡忠益時者𨿽讎必賞犯法怠慢者𨿽親必罰善無微而不取惡無纎而不貶則天下平矣臣竊見朝廷大臣薦黜人材皆不取天下之公議用之不過酬私恩謫之不過快私忿非謂爵人於朝與士共之刑人於市與眾棄之也如是則賞不以徳而罰不以罪殆有甚於上皇之時將何以厭民望防臣愚欲乞陛下嚴降詔防革絕此獘凡大臣有所升黜必詢於臺諫之臣決其可否宰相曰可臺諫曰不可宰相曰是臺諫曰非則召館閣之臣而問之僉曰可然後用僉曰否然後去庶幾用舎合天下之公議則忠言日聞於朝民情不屈於下矣昔天寶之季嬖幸傾國爵以情受賞以寵加綱紀於是大壞可不戒防此臣所欲言者三也臣又聞黃霸之材長於治郡及其爲丞相則總綱紀號令風采不及丙魏於定國功名損於治郡裴頠拙於用長荀勉工於用短則人之才能各有所宜古之用人者論徳而定位量能而授職甚若籧篨防璆戚施直鎛聾者司視瞽者司聴𨿽小有所用尙且不違其所長矧夫欲任之以經營天下者耶臣竊聞耿南仲特能作章句儒貫綜墳典爲書癡經醉而已至於臨機應變則智不足與有明識不足與有斷其道徳𨿽可尊而謀猷不足采必不能度長慮逺以立大功其於謀王體斷國論決非所長臣聞其妬賢嫉能懼人之軋已則已非社稷之臣者也陛下不忘其師傅之恩則富貴之可也眷予之可也使之擅天下之權而與國家之大計則不可也臣愚欲乞陛下處之以講讀之職使論道經邦迪王耳目而已無以儲宮之私恩而壞祖宗之社稷臣嘗觀蕭望之堂堂折而不撓身爲儒宗眞社稷臣也借師傅之恩而歷位將相親暱無間及其謀泄隙開防邪遇之尙爲石顯所譛竟飲鴆自殺況南仲智謀不及望之逺甚徒以文墨而位羣臣之上臣恐陛下本以報之反所以害之也此臣所欲言者四也臣又聞忠臣者社稷之衛故魯以季友治亂楚以子玉輕重魏以無忌折衝項以範增存亡汲黯在朝而淮南寢謀幹木處魏而諸侯息兵則一士而止百萬之師一賢而制千里之難在古固有之方今朝廷之上亦不乏其人陛下尢不可輕用慮失生民之望也觀夫秦行千金以間亷頗漢散萬金以疏亞父則輕去大臣是中其反間也是速我後患也臣竊聞李綱首建徵伐之議聶昌多秉帷幄之權則二人者元勲碩徳文武兼備使常參廟堂之機必能使敵人畏威而銷伏然則社稷安危實在二人之掌握金人視之不啻讐敵觀其用心亦不過欲與民共休戚與國同榮辱而已其去就豈不系天下之輕重哉今也綱以小過而謫之散籍昌以奉使而寘之北庭是快金人私忿也是墮金人計中也臣恐鄰國得以此窺陛下矣臣聞之偏聽生姦獨任成亂昔魯聽季孫之說而退孔子宋任冉子之計而囚墨翟夫以孔墨之辯不能自免於讒諛而二國已危則眾口爍金積毀銷骨信有是理臣以是知李綱之黜朝廷大臣必有陰爲之譛者不然何遽至於是耶陛下宜熟察之臣前書固嘗縷陳其詳於此又申言之誠爲國家惜此人故也臣願陛下過此以往無輕用大臣方今濟濟多士百僚師師豈無一人徳望之重智謀之多堪任遣使者何苦以聶昌爲此行防尢爲陛下惜也昔裴度逢時艱危而能奮命決策橫身討賊爲中興忠臣當元和長慶間亂臣賊子蓄縮喪气憚度之威稜時有使絕域者四夷君長必問度之年齡幾何狀貌孰似天子用否其威名播於逺俗爲華夷畏服也如是出入中外以身系國之安危爲之輕重者二十年凡將相無賢不肖皆推度爲首臣謂若昌者正今日之裴度也其出處系國之安危則敵人聞風而慴服陛下當引置帷幄使諷議左右震威華夷以定中國可也豈宜遣之於外防此臣所欲言者五也臣又聞昔蕭銑據江陵李靖爲行軍總管軍政委焉武徳四年八月大閱兵防州時秋濤漲惡銑以靖未能下不設備諸將亦請江平乃進靖曰兵機事以速爲神今士始集銑不及知若乘水壘是震霆不及掩耳不能倉卒召兵無以禦我此必擒也臣以是知三軍之出能掩其不備則萬全之策臣聞金人懼劫必退師而請和臣願於此時乘其有怠心借朝廷一介之使遣臣奉咫尺之書往見金主而議和親臣必能口伐敵人使之弛廢而不爲備伏願朝廷簡卒練兵遣良將統制乘其隙而覆防之必得所欲無謂肅王爲質張邦昌未還遂猶豫而不行小不忍則必致大亂無謂臣韋布之賤不能立此功昔毛遂以三寸之舌彊於百萬之師定從於楚而使趙重於九鼎當其未用亦若囊中之錐及其旣用則頴脫而出矣萬一用臣狂計必能卻彊敵而安中國則臣與邦昌固不惜一死以報國恩𨿽肅王亦何足惜防大義防親其是之謂歟此臣所欲言者六也臣又聞古語有之曰防防者易慮黙黙者可防故涓涓不塞將成江河一葉不伐將尋斧柯千丈之堤以螻蟻之穴潰百尺之室以突隙之煙焚白圭之行堤也塞其穴則無水難丈人之謹火也塗其隙則無火患皆貴其防之微而杜之漸也古語又曰欲斷不斷反受其亂蓋功者難成而易敗時者難值而易失隨廝養之役者失萬乘之權守擔石之儲者無卿相之位則計誠知之而弗敢決行者百事之禍也臣竊觀六賊旣誅其子孫𨿽以罪譴而羈畱四方然實爲大患也臣觀比者金人來侵童貫麾下當時勝防兵反乘勢作亂者數矣此亦將帥非人不能撫禦使之懷畏故至此禍然亦貫之黨類尙未夷防而爲亂之招也蓋六賊門人碁布星列於天下者皆彊藩悍將懷私恩而視國爲讐敵者有之幸災樂禍而欲快私忿者有之反爲內應而與賊同謀者有之甚者陰懷叛逆欲與子孫連衡而起以刷乃祖乃父之恥者有之嗚呼當時六賊黨與之爵祿者皆國家之賜予今日反歸恩於私室而忘君父之大義臣子之心果安在防未有仁而遺其親者也未有義而後其君者也不仁不智無禮無義則殺之猶雀鼠可也尙何所惜若不正典刑以行誅戮則國存亡未可保也臣愚欲乞陛下睿斷應六賊子孫悉與殱防仍乞籍記其當時死黨如鄧珣範致虛薛昻之流不許典名藩掌兵權庶幾變不生也其暴惡已章如前日蔡州之倅帶番人入城者卽與斬首以謝天下仍乞防族以絕後患臣觀頃者張懷素與吳儲等謀反爲範寥所告開封府制勘懷素等供言蔡京亦嘗與謀是時開封府尹林攄並禦史中丞余深實主其事二人乃京死黨力爲掩覆凡文款及京者必盡焚毀京遂幸免其後京擢攄深於宰執者皆報其恩也臣謂若攄深之流亦國之賊懷私恩而背君父其罪莫大焉況不發京之惡則是與之同謀也今日亦當明告其惡梟首於市庶使姦臣賊子望風畏憚潛銷於防防之中也臣又聞崇寧問蔡京専權跋扈壞亂綱紀而人莫敢誰何於時臺諫乏官如陳瓘任伯雨何昌言江公望等乃能抗章數十論列其罪惡瓘等卽被罪謫飲恨而死者多矣所存者惟何昌言一人也今日陛下𨿽能用之不過處之工部而已非所以旌忠直之言而爲臺諫之表也臣愚欲乞陛下擢之近侍以賞其直庶使朝廷忠誼之臣肯抗章鯁切指摘權臣之失也今夫聖人有先見之明故見幾而作不俟終日皆能圗患於未然臺諫之章有議權臣之失者彼必熟思審察然後敢聞天聴其言必有益於國家非爲身謀也臣願陛下毎覽奏章曲加省察無以臺諫之言爲輕也臣竊聞聶昌頃時亦嘗疏蔡京之失知其必致大亂上皇不加睿斷便行竄謫及禦制鳴鑾堂記反指昌爲小人意其離間君臣之義旣而京罪惡暴露窺伺神器動揺國本上皇悔悟擢昌於謫籍者豈非思其言之當耶借使上皇英斷早從昌言竄謫京於散地委昌於樞要之職使振領綱紀勵精威訓嚴敇邊備廣牧熊羆之使以振虎賁之旅則國必不辱於敵人矣臣言輕不足以取信於陛下然臣所乞殱夷六賊之後及乞誅蔡氏死黨林攄余深輩者蓋臣竊意梁師成王黼李彥蔡京童貫朱勔當時勢傾天下陰結黨與誓生死不相背負不防其子孫則死黨尙有異謀死黨旣有異謀則朝廷不能無患陛下爲社稷訃爲生民憂則螻蟻輩何足惜若不速於誅戮則朝廷萬一掣肘誰肯爲陛下奮身者也誰肯赤心以圗國家之大事耶臣所謂黙黙者可防正指此也又所謂欲斷不斷反受其亂亦指此也臣願陛下大明誅賞以示天下無猶豫而不決無濡滯而不行禍如已迫悔之何及然臣書旣達天聴必有大臣爲六賊子孫鉆皮出羽而爲之掩覆者棄短取長而爲之引援者陛下亦必狐疑猶豫以臣之言爲狂妄以大臣之計爲可信臣知此而必欲獻其說者忠義之气不可遏也陛下能用臣計悉與殱滅則祖宗有靈而社稷有福爲大臣誤不用臣言則誠恐他日禍起陛下思臣之言又復若思種師道勸滅金人餘黨而不從其計矣機不可失願陛下裁之觀夫蝮之螫人也螫指則斷指螫臂則斷臂所以去小而全大也陛下若欲長有天下宜取法於此此臣所欲言者七也臣又聞諸路監司本以澄淸天下之吏而爲天子耳目之官其實欲革貪暴而進明良去姦雄而取忠義柰何擢用非人比年以來姦贓狼籍自不亷潔者毎毎有之凡所按臨因緣爲姦賄賂公行以曲爲直徒有舉察之名適滋擾攘之患甚至其所舉保則闗陞之職朝廷法意本欲選用賢能分職率屬聨事合治良法美意非不善也柰何積獘旣久習以成風或以賂進或以勢取挾親婣者有之防恩幸者有之故其所舉多不稱職眞賢實能反沈沒下僚不與收錄臣愚欲乞應選諸路監司宰相不得自専臺諫之臣許辯論其當否必得剛明果斷之士以膺此職則天下無患乎不平也應監司受職之日願陛下召而面遣叮嚀告戒使無曠爾官則人人思效死以報國矣仍乞立法禁絕其出接州縣無以頃時受官吏裒聚金銀出界迎按先次交與謂之常例所有嵗舉之官亦乞嚴行賞罰令審實其才能因其所長而舉之一不稱職則貶其謬舉之罪而不恕如是則內舉不避親外舉不避讐以公議取人而鬻舉狀者無有也臣聞之書曰三載考績三考黜陟幽明詩曰念玆皇祖陟降庭止古之賢君其用人也升降有法功罪各得其眞故爲人所保爲人所保故帝祚綿逺也今陛下選舉之法非不善臣輒以爲不公奉行者非其人也陛下若能大明賞罰以懲斯獘則天下幸甚今監司徒知舉官而已未聞某人因某罪而黜之縱有因而發擿者不過交結權貴致一言之助則又復遷緩而不行故使州縣之官不遵箴誡肆意貪暴恬不知恥者爲其無黜責之罪故也臣愚欲乞陛下嚴勅諸路監司嵗限發擿部下姦贓者幾員仍要事迹暴白僉議允當然後許奏若因讐隙而擠陷者反坐其罪仍乞遴選臺諫公直之官埋輪如張綱者毎路以一人爲觀察使嵗令兩行巡察監司守令有受賄挾私而舉官者有姦贓罔民而枉法者有濫濁而不修身檢者有怠惰而不勤王事者悉令密奏朝廷嚴行竄謫應民有大屈抑許實封投狀於觀察使附逓以聞仰禁約使臣所歷州縣除飲食之外不許受燕不許買物不許私謁如違禁令及挾勢而殘民若頃時亷訪之出非徒無益而又害之則許監司糾察申奏亦當黜謫仍乞諸路嵗換一人慮其久則姦生詐起有功而無過者別與旌賞如是則有官君子莫不砥節礪行蘄自標榜以拔流俗矣此臣所欲言者八也臣竊觀守令非人民受荼苦比年以來此風尢甚孱懦少斷無干局之譽貪饕不亷賊民之脂膏者易地皆然甚者注調京闕卽尋部下富商巨賈預貸金以爲費俟到任而償者有之養俠客於門以訓義方爲名陰令搜求賄賂於外者有之故或下車未逾數月收拾金帛制造器皿已擬豪右酣酒嗜音夜以繼日惟恨腹隘而不能恣口於飲力憊而不能肆情於色至於聴訟理民則偃蹇而不暇故有屈抑無所從訴或本欲訴寃反受罪責者多矣良民士子周身術淺不幸罹於憲网讐敵者又從而賄賂有司下石傾擠或陰殺於獄或以枉爲直者比比皆是東南之民痛入骨髓造怨無窮者良由守令不得其人也嗚呼聲和則气和气和則形和形和則天地之和應矣今日金人之禍未必不原於此以臣觀之守令𨿽多求其能盡忠竭節宣布詔令求民之瘼以聞於上推君之澤以被於下者千百無一焉如是而欲郡縣之治不亦難乎陛下久處東宮知民事之艱難守令之獘必稔聞而熟講之自卽位之日天下欣戴自謂前獘可以頓革夫何日甚一日守令姦贓殆有過於曩時此亦陛下不能明於聴斷以發擿伏姦故也臣愚欲乞陛下勵精爲治躬覽萬機専委監司發擿諸路州縣之官有姦髒污辱之甚者考覈其實誅戮數人以激貪懦所謂懲一以戒百者此也又乞戒勅吏部注差縣令不以資格必審實其才能長於作邑者然後授之痛懲銓選受賂之獘蓋比年吏部注差無非賄賂其源旣不淸則其流必濁矣仍許臺閣之臣嵗舉堪試縣令者幾人則令尹無患乎乏人矣應拜刺史則許臺閣連章薦擢亦不論資格第欲得亷防明斷公直無私者以表率一州而已仍乞陛下毎授千里之寄必召見試問觀其所由退而考察所行以質其言有名實不相副者罷之則太守可以得人矣昔漢宣帝嘗稱曰庶民所以安其田裏而無嘆息愁恨之聲者政平訟理也與我共此者其惟良二千石乎則太守之職尢不可輕臣愚又欲乞陛下審察應太守功勤旣著治聲卓偉者宜加旌賞或以璽書勉勵增秩賜金或爵以封侯公卿有闕則擢而用之古者刺史入爲三公郎官出宰百里則行之固有素矣觀夫第五倫擢自蜀郡而爲司空虞延自南陽太守入而爲太尉劉寵自會稽太守罷歸八居九列四登三事則郡守入而爲三公者有之朱邑守北海以治行第一入而爲大司農召信臣守河南數增秩賜金召爲少府列於九卿韓稜守南陽政號嚴平入而爲太僕則郡守入而爲九卿者有之陛下舉而用之其策豈不良防縣旣得人則貳邑之佐無患乎不公也太守旣得人則貳郡之倅無患乎不明也郡縣之治可立而待矣此臣所欲言者九也臣竊觀入仕之源太濁故天下冗官散職紛紛籍籍蠧國賊民莫此爲甚陛下若欲立太平之基以復祖宗之治則當惜名器而淸品流如任子則世祿以賞有功鬻爵卽輸財以濟國用二者皆欲罷而不能至於流外奏名權局三者皆非國家久長之策何苦而不罷耶今夫姦胥猾吏舞文玩法竊防威權欺逼良民當其平居運謀籌算不過欲枉尋直尺以窺財利而已及其晚節反授之以職使蒞官臨民則貪暴殘賊有過於平時矣豈能爲民之利防流外胡爲而不罷也布韋之士當妙年取髙第則欲致君澤民立功名於當世故能自重其威權然一有所溺尙且不惜名節而肆爲不檢矧夫桑楡晚景得薄祿小官其志豈有逺大之望防不過問舎求田規規爲子孫計而已志不出乎此則茍可以趨利者無不爲也故凡奏名之官歷任未久遽能致富者不可勝數臣愚欲乞應奏名者例與文學之職以報稽古之勤不許蒞官以去其蠧民之害見在任者並放罷及諸路官司有闕監司得授權局此尢不利於國家蓋一官才闕紛然交爭或鬻爵而未補官者或授差而未交代者或世祿而閒居者延頸舉踵窺伺有闕則掃門求見望塵雅拜而乞憐者有之持金以賂監司而求者有之市書於權門而求者有之如是則所費已不貲矣設心措意宜何如哉非有志於爲國而理民其實欲借勢而殘賊耳臣愚欲乞陛下嚴行止絕諸路權局應有官闕卽急申部注差以補之如補官未到則許同僚兼管應見權局者並放罷則冗官可去仕路可淸姦贓之風亦於焉熄矣此臣所欲言者十也臣乂覩比者屢頒詔防停罷諸般科需此足見陛下憐憫編氓日淪凋瘵恩至渥也然近自軍興而安撫經制司毎責辦於州縣勢亦不得不然故或金銀或防絹或錢米或夫馬或起發應副或存畱凖備不一端而足竊見諸州縣多以五等簿籍案之又類責辦於上三等人戶吏胥追呼動以軍期急速爲言甚者半夜打門左手示引而右手索物曾不肯旋踵也假使上三等中皆富足溫裕之家則猶云可也其間困於供輸昔富而今貧不得脫去等第者無慮三之一故方是時𨿽欲賣妻鬻子以應之而迫於晷限不遑也況科目旣繁且源源而不絕計無所出遂至棄去房廬逃亡離散可爲流涕如東南土薄視他路爲多貧去金人爲甚逺敵兵初不能撓而民已不克安堵古語有雲天下本無事庸人擾之耳此類是也臣深究其獘皆緣產去而稅存者多故也或居城邑則有產業售盡戶括稅錢隨以除矣其所以不得脫去於等第者三嵗推排營運錢之法行之者非其人故也且推排本法毎三嵗會人戶於州俾共指証之曰今某家富某家貧計其升降而增損之各不許過分焉柰何比年奉行之官徒懼減失和買課額於是欲增可也欲損不可也觀夫甲實貧而無所營運矣猶未從銷退必待乙之富者樂與之承替而後可然法意初不爾今一州萬一可增者百人而可損者或倍之則半是虛存之人矣其或窶乏之輩直指一豪民而訟之則彼恃賄賂公行請托勢要不可與爲敵過此以往又遲三嵗矣三嵗之間其科需不知其幾端而三嵗之後又安保其不復如是耶以是𨿽均謂之上三等而無其實者多矣至於四等五等有蓄財殷實素無差役科紐者乃恬不知憂使親見者不平之气爲之拂膺臣伏願陛下速降詔防俾見今凡差役科需不得拘守舊籍可先勾集逐鄕坊五等人戶於縣使眾議供析本界有實富實貧者而籍之以備差科不限見存等次庶幾得其當而屈抑流遁之民將鳩類集族還土著矣待其推排之年有果可銷退者卽與降等不必須有承替之人𨿽減少舊額過分官吏無罪夫惟銷退無難則承受者亦不憚矣臣伏願天下之事利害常相半竊見曩者議臣言事多以利國爲主而有害民者則略而不防臣獨以爲非是大抵無利於國亦未必有害至於有害於民則非徒無利焉書曰民爲邦本本固邦寧又曰眾非元後何戴後非眾防與守邦今橫目黔首乃膏流節離號呼騰蹈矣謂邦國何臣謂與其失人心孰若失和買之爲少也此臣所欲言者十一也臣聞之孔子曰法語之言能無從乎攺之爲貴臣今日所論之事其言𨿽荒唐繆悠不足以取重於世然搜羅天下利病幾過半矣可以箴朝廷之膏肓去國家之殘蠧以全活生靈也陛下若不從而不攺則臣徒勞辭說耳徒費紙札耳孰若鉗口結舌以全身逺害防臣非不知忠言苦鯁必犯天威罪不容誅然臣所以甘心而爲此者誠恐朝廷之官持祿保位畏憚權臣而不敢言耳陛下若能用臣狂計以安天下則臣𨿽防市朝誅戮亦所願也幹凟宸聰惶恐無地伏惟陛下矜憐之臣無任瞻天望聖俯伏待罪之至臣誠惶誠恐稽首頓首謹言

歐陽修撰集卷二

欽定四庫全書

歐陽修撰集卷三

宋歐陽澈撰

奏議下

上皇帝第三書

某年某月某日江西路崇仁縣布衣臣歐陽澈謹昧死百拜上書獻於皇帝陛下臣聞事君之義有言責者當盡其忠有官守者當修其職臣布韋之賤身在畎畆無言責之辜無官守之責然惓惓不忘君父之義願盡忠竭節以報國恩者臣竊見彊鄰肆毒害及天下陛下北顧埀涕頒詔起兵詞防懇切讀之者莫不寒心正宜忠臣義士感激自奮捐軀報國之時而州縣之官尙且酣暢自適殊不以國家爲念臣以是知有言責者未必肯輸忠而陳謀有官守者未必能修職而效事布衣者若復緘黙則民之困苦無由聞於天聴矣臣於是忘其上干鈇鉞之誅摘當世之利害撰成萬言書兩封條陳二十餘事實可以保邦禦俗安邊禦戎一以投州府而適丁道塗之艱一欲投經制而慮有浮沈之失臣思陛下深居九重之中而臣身寄萬里之外𨿽有忠義之气鯁諤之節可以扶翼委靡之國勢可以撫綏愁嘆之黎元然姦諛者忌其進權貴者嫉其直則臣言何由聞於上哉孰若拂衣而別故鄕擔簦而幹帝裏並攜三書投於闕下則朝進而暮達矣何苦規規求人之保奏哉臣於是贏糧重趼而來願以所陳幹凟天聴臣思其間皆國家急務不可後時遂先投於安撫司乞爲速達朝廷伏願陛下俯加容察則天下幸甚臣聞之昔者齊萬年反朝臣畏恐周處彊直乃使西徵孫秀知其將死謂之曰卿有老母可以此辭處曰忠孝之道安得兩立臣以是知王陽欲爲孝子則不能全於忠王尊欲爲忠臣則必不終於孝臣防失所怙老母埀白今旣割慈忍愛齧臂而與慈母永訣則孝道毋復全矣臣若復忌憚權臣而不敢言人之所難則是釣虛名耳是猶畏死耳非推赤心以報國也不若披肝瀝膽思盡底蘊敷奏利害而無隱情使陛下讀之感動則生民受賜不淺臣所以妄冒自前復敢以十事撰成此書上凟宸聰臣前後所進三書言𨿽訐直似失臣子之理然法度可行而未行紀綱可罷而未罷者臣悉陳之矣陛下若恕其狂直而少加睿斷則社稷可以復存生民可以全活古語有之曰忠言逆耳而利於行良藥苦口而利於病者其斯之謂歟臣聞之書曰終始惟一時乃日新詩曰靡不有初鮮克有終故唐有天下傳世二十所可稱者三君宗憲宗皆不克其終惟太宗以文武之才髙出前古驅策英雄网羅俊彥故能除隋之亂比迹湯武致治之美庻幾成康由漢以來未之有也宗以功成治定無有後艱侈心一動窮天下之欲不足爲其樂溺所愛而忘可戒至於竄身失國而不悔憲宗晚節信用非人怠於防微不終其身而變生肘腋悲夫臣嘗卽是而知人君之憂勤恭儉未足以爲難惟終始不變所守至於持盈守成反兢兢業業日愼一日者爲尢難臣竊聞陛下卽位之初減乘輿服禦放宮女罷苑囿焚玩好務以恭儉爲天下先以至減冗官澄濫賞汰貪吏除民害修舉法度疏剔眾獘𨿽古先哲王未易過此臣固知去年春金人罷兵而連和者實以天人之心歸乎陛下故感格如此旣而金人復爾深入踐蹂侵侮無所不至於是天下惶恐莫知所自毋乃積獘旣久邊隙創開而難於支持歟抑亦將帥非人不能預爲之防歟不然則天意以此警陛下使不變其初心歟三者必居一於此矣臣覩陛下流涕而祈於皇天哀詔而告於眾庶夜分不寐日進蔬食則非不憂勤也非不恭儉也非不以生靈爲念也金人尙爾者何耶臣逺方賤士妄意國家法度綱紀必有未當天意者政事號令必有未厭民望者百姓困苦必有未聞於上者官吏貪暴必有愈甚於前者故皇天以此警陛下使明鑑而熟察之不然何遽至於是也臣願陛下奮乾剛果睿斷欽修明聖之徳曲盡憂勤之心飲食起居顚沛造次悉以天下爲念法度廢而未修者舉之使宜於民政事久而已獘者革之使便於俗搜百姓之困苦而速除之鑑官吏之貪暴而亟誅之如天之運無所牽制庶使上當天意下合民情則外患無足慮而天下可從安矣臣覩陛下卽位以來立法頒詔非不善也柰何州縣之吏尙襲前獘不克奉行者多矣可不哀防且古之爲臣者視儀而動聴唱而應文王勤勞則在位相率而爲勤勞文王節儉則在位相率而爲節儉是則是效皆得於觀感之間而已況其詔令頒告安得而不奉行耶且如陛下節儉之至誠可爲天下先矣宜乎百官士庻莫不仰法於此今乃上自朝臣下及眾庶侈靡之風過於前日故州縣之官有請三月之俸不足以償一會之費者士庶之家有鬻二頃之田不足以充一女之聘者胥吏之衣僭於公卿倡優之飾擬於妃後騶從與士子無間伶倫與良民混殽夫百人作之不能衣一人一人耕之聚而食者不啻十人如是而欲天下不饑不寒可得乎饑寒旣切於肌膚欲其不爲姦邪可得乎亡等僭上之風陵弱暴寡之孽莫不基於此賈誼所謂帝之身自衣皁綈而富民墻屋被文繡天子之後以緣其領而庶人嬖妾緣其履者復見於今日亦爲陛下長太息者屢矣昔楊綰素性儉約未嘗問生事祿廩分姻族造之者淸譚終日而略不及名利欲幹以私者必內媿止其始輔政禦史中丞崔寛城南別墅觀堂第一卽遣人毀之京兆尹黎幹出入騶馭百數省損畱十餘騎中書令郭子儀在邠州行營方大會除書至音樂散五之四它聞靡然自化者不可勝紀嗚呼綰特爲唐名臣躬行儉約一旦輔政尙能風化於當時而使之畏憚莫敢僭侈矧夫一人之本形天下之風者實在於陛下今也恭儉如此天下臣子反僭侈而不從其化則是欲使我宋天子不及唐一名臣耳臣以是知爲君者能盡君道如堯之所以治民爲臣者反不能盡臣道若舜之所以事堯矣陛下萬一不然臣言試察在朝之臣有儉約守節如楊綰者耶朝廷旣難其人則州縣之官不足道矣臣愚願陛下憂勤日加而無已恭儉有隆而無替庶使四方萬里日以變化而不見其迹則風俗無患乎不革也臣又乞金人掃蕩之後明詔頒告天下宜以儉約爲尙應有官之家及士庶胥吏倡優服飾費用乞委所司立爲定制各有差等不容僭侈有不遵令者並依違制論無似上皇時徒爲虛文而不能必行則貴賤有別而混殽僭上者無有也蓋今日風俗委靡之甚若非繩之以法則不能丕變天下之奢侈此臣所願陳者一也臣又聞唐有天下絕而復續者屢矣徳宗憤積世之獘憫王室之卑南面之初赫然有撥亂之志而識度闇淺資性猜忌親信多非其人舉措不由其道故關外之冦未平而京城之盜先起於是幽辱於奉天播遷於山南公卿拜於賊廷鋒鏑集於黃屋尙賴陸贄盡心於內李晟渾瑊輸力於外故能誅夷元凶還奉宗社不失舊物至於昭宗爲人明雋初亦有志於興復而外患已成內無賢佐嘗亦慨然思得非常之材而用非其人徒以益亂故唐之宗社遂不復振臣以是知國家顚危之際若得將相以爲內外之助則社稷尙可復保若將相乏人則𨿽有欲治之君而無輔翼之臣寖成其亂遂至於不可支持矣方今邊釁遽起欲危社稷殆有過於奉天之難乘輿𨿽未播遷然生民塗地禍患並作幾不可救陛下憂勤軫念元元可謂至矣然臣竊念朝廷大臣未必人人文足以附眾武足以勝敵而可使之出將入相也臣何以知其然耶臣竊聞金人退師之時朝廷大臣有許其割三關租稅之約以秋半爲期當時可從從之不可則知其至期無報必爲我患盍預起天下精兵以機而覆滅之不爾亦盍預爲之防也反怡怡自如恬不爲慮朝夕敷奏講論不過互相詆毀爭權怙勢辯詩賦經義之得失較王氏元祐之學術設春秋之科崇講讀之職此皆太平之事非國家之急務當時孰若思患預防運籌決策殱滅彊敵以振國威則無今日之禍矣逮其秋髙馬肥金人復入乃始爲備則不若用智於未奔北之先臣卽此知朝廷將相智不足以決疑明不足以燭理徒能脂韋茍簡旅進旅退以保爵祿可以爲天下太平之臣不知當務之爲急也洎其變起不識所謂絺章繪句者可施於此耶髙談虛無者能畫安邊之策耶學春秋侍讀者肯奮身而死國家之難耶臣知其必無有也臣願陛下以徳宗得人爲戒以昭宗失人爲鑑知其所以亂則我斯治矣知其所以危則我斯安矣知其所以亡則我斯存矣陛下過此以往若能常以勵兵討賊爲念無忘今日之恥無蹈覆車之轍搜羅俊彥延納虎臣兢兢業業無敢荒寜則天下豪傑皆爲我用將相豈難其人哉十步之內必有芳艸十室之邑必有忠信舉之不以次將相之才出矣故伊尹耕於有莘商湯聘之以爲友太公釣於渭水文王立之以爲師漢用韓信而舉軍驚笑蜀用魏延而羣臣觖望陛下特求之未切爾禮之未厚爾愼無謂天下無其人也脫或今日朝廷之上有曹參蕭何陳平周勃王陵輩圗治於內有韓信張良周亞夫樊噲陸賈輩振威於外則敵人聞風而逺遁朝廷安枕而無虞陛下可無北顧之憂矣𨿽然萬一得人如漢之盛臣又恐陛下未能若髙祖之用三傑也臣觀謫李綱於散籍遣聶昌於北庭則知陛下知求將相而不知所以用之之術矣此臣願陳者二也臣又聞得道者多助失道者寡助寡助之至親戚畔之多助之至天下順之以天下之所順攻親戚之所畔故君子有不戰戰必勝矣所謂道者何孫武謂人和爲道是也孟子亦曰天時不如地利地利不如人和黃石公亦曰得道者昌失道者亡臣觀湯以亳武王以鎬皆百里爲一諸侯爲臣通達之屬莫不從服者得道故也況方今天下之大四海之逺生齒之眾反爲金人踐蹂侵侮不能頓卻者臣原其所自來矣蓋失夫人和之道無多助之至故也何以驗之臣聞王師之出三軍多不同心而金人反能死敵先鋒一挫則後殿解散而不前故所戰多不克所攻多不破使其同心協力犯難忘身悉效金人之死敵則彼未必敢深入也𨿽然三軍之不同心者失人和也人和所以失者不能明賞罰也臣願陛下王師凱旋之日有功當封者亟封之有勞可賞者厚賞之仍於將帥之中摘其優拔其頴者仿唐之制爲淩煙閣命畫史圗形於其上第其功之髙下而次之又命詞臣贊美之仍乞陛下親灑宸翰重加褒美恩澤其子弟旌表其門閭使光耀於世以爲榮觀如是則羣臣皆知陛下明斷有功者見知而說而又不吝爵賞以酧勲績異時或有驅策則人人思竭節以報矣臣愚又欲乞陛下専委監司郡守多方計會金穀於所部州縣出厚賞廣募彊勇果敢之人以足軍數預備不虞緝修屯營以安其居處出給衣糧以禦其饑寒修車馬備器械訓練於無事之時以防倉卒之變蓋諸路屯軍名存實亡較之祖宗之朝十無其四五今又起而禦戎州縣爲之一空俟金人誅夷遣歸所屬則死士散徙又不知數矣臣故願陛下以招軍爲先務況所有禁軍元系保防王室爲敵所敗其數亦差減若不速募精兵以補所闕則臣恐鄰國得以窺其隙矣臣愚又欲乞陛下防敵之後遣良將於西北之鄙控扼敵人喉衿仿唐舊制開軍府以捍衝要因隙地而置營田或易民田而爲之復募其土著之民彊勇有力者使之屯聚攜子孫而家焉析其田而耕之毎屯募兵百人與田五十頃又給粟食以爲耕種之資所收之粟悉令與之仍不輟其毎月度支錢毎屯以一右職掌之因農隙而使之講武則人無不奮力矣與其蹈蹂於敵人之足孰若與吾民爲耕食之地敵人知其爲農而不知其爲兵知其能耕而不知其能戰則茍有變起屯田之兵必能家自爲戰人自爲敵以防其營田而力加彊悍矣又乞依發屯兵以爲邊備則敵人必不能來侵也此臣所願陳者三也臣又聞馬者兵之彊而國之富監牧所以蕃馬也唐之初起得突厥馬二千匹又得隋馬三千於赤岸澤徙之隴右初用太僕少卿張萬嵗領羣牧自貞觀至麟徳四十年間馬七十萬六千置八坊八坊之田千二百三十頃募民耕之以給芻秣時天下以一縑易一馬議者謂漢唐以來唐馬最盛天子又銳志武事遂弱北蕃臣聞祖宗之朝亦於秦鳳諸處置坊以市馬其蕃養之法撫禦之方亦盡善矣其後蔡京柄政玩弄綱紀徒崇尙安居休養之虛名而罷廢招軍買馬之急務蠧耗國用慮不能給反以市馬之貨而易珍寶玩好之物故承平旣久士不知戰馬不堪用一旦邊隙創開無以支吾中國素號甲兵之盛反不能卻北人鐡騎之勇其禍實系於蔡京三尺孺子知京之名者亦切齒怨之𨿽梟首暴骨以謝天下防族削迹以快人意猶恐其不足也臣愚欲乞殱夷金人安撫黎元卽下詔委河北河東監司選擇近西北鄙田野平夷可以興作牧養之地遵唐舊制創爲八坊毎坊以右職兩員爲監牧於鄰近運漕茶貨收斂鹽酒課利以充市馬之資仰監牧官多方搜買西北良馬以多爲貴蓋馬生其地則習山川之險阻而可用仍乞重立賞罰不許受人私托買馬應馬才入境卽委守邊吏具數申樞密院又令諸坊季終申奏所買到馬數復以邊吏所申之數驗之則知其馬不耗散於人間矣或監收收權貴之私以駑駘之馬而易之則許自陳首又於其坊左右前後以官田易民田二百頃爲芻秣之地又依府兵之制寓兵於農而募民耕之如是則馬盛而兵不乏矣或民苦官田逺而不願售者給時價償之無奪民田也仍乞以此意諭於民曰國家以所廢田而養馬非奪民食也特欲捍侵侮之虞安社稷之計使汝等全生樂業無擾攘之患耳則民心欣然而從無復嗟怨矣監牧官嵗令一換使無怠心賞遇之禮優於他職功勤旣著蕃畜有加則別議旌酧如是則臣將見馬盛於唐西北蕃國無患乎不弱也此臣所願陳者四也臣又聞唐太宗斬張蘊古旣而大悔因詔死刑𨿽令卽決皆三覆奏久之謂羣臣曰死者不可復生決囚𨿽三覆奏而頃刻之間何暇思慮自今宜二日五覆奏決日尙食勿進酒肉教坊太常輟教習諸州死罪三覆奏其日亦蔬食務合禮徹樂減膳之意臣以是知司獄者生民性命之所系常刑𨿽不可廢恐弛民之禁而致亂然刑期於無刑則用刑者亦宜以寛平爲尙蒞獄者亦當以鑑察爲先𨿽罪至於死尙當重審覆奏而慮其有失矧夫搆陷非辜而必寘之死則天气不和地气鬱結明爲人非幽致神怒毒流天下貽禍邦家矣臣竊見比年蒞獄之官髒污不亷受人之私而誣殺良民者不可勝數姦胥猾吏從而挾勢肆爲蠆毒者又紛如也或受賂而欲脫死囚則嚴拷連累之人而承之洎其奏成飲以毒藥者有之或犯彊盜僞印之類獄吏卽解衣衣之推食食之教其牽執富民固有訟一事而羅織數百人入獄者有之或挾仇讐而遭鞭笞者有之或恃酒肆很而暴虐者有之或爲人陷穽吏復賂而擠之者有之故一富人入獄則獄吏所得多者數百千少者亦不下四五十千富者重囚反輕貧者輕囚反重其或詞人才士身在貧羸不幸罹於憲网借手無金難以求活則𨿽挾伊管之術懷儀秦之辯亦無以伸其喙不過坐待其斃而已嗚呼天下司獄易地皆然聴訟者本以理民之寃爲人搆禍反受困辱抽腸擺舌於呻吟之間不至於死者幸免而已昔漢文帝専務以徳化民海內丰富興於禮義斷獄數百幾致刑措史稱其仁唐太宗以寛仁治天下而於刑法尢愼四年天下斷死罪二十九人六年親錄囚徒閔死罪三百九十人縱之還家期以明年秋卽刑及期囚皆詣朝堂無後者太宗嘉其誠信悉原之臣以是知王政本於仁恩所以愛民厚俗而使徳澤流於無窮也今之獄吏暴虐太甚一月之間死者十數而未止比年以來東南獄死者不知其幾千人也父子兄弟生致離散悉歸怨於國家以謂不能選賢蒞官故罹此禍夫天視自我民視天聴自我民聴今日之難豈不原於怨气所致歟臣愚欲乞陛下嚴降詔防革絕此獘専委憲使痛懲獄吏應州縣蒞獄之官有受贓枉法而陷殺良民者並乞處斬應獄吏挾私而陰殺人或受贓一錢以上者亦乞斬首民受其屈而憲使不爲按察者許實封投狀於觀察使仰附遞以聞臣前書毎路乞置觀察使一人蓋自古致治之君以徳化而誘民以刑法而繩吏然後能收威柄而立治功況今衰亂之後姦生詐起其風滋甚若非嚴刑峻法以懲獄吏則其獘未易頓革臣觀陛下詔防則視民如傷惟恐其失所獄吏之獘想未知耳伏願陛下俯察臣言惻然矜閔大加恵愛速與革絕庶使無辜之民不死於獄卒之手則天下幸甚臣觀唐宗卽位勵精政事常自選太守縣令告戒以言而良吏布州縣民獲安樂二十年間號稱治平衣食富足人罕犯法是嵗刑部所斷天下死罪五十八人臣以此知獄吏所以誣殺良民者守令姦贓不能奉行君上之詔令也守令所以然者吏部受賂多以庸猥之人而爲之故也然則欲革其害實在陛下若能效宗親選守令以布州縣則民不罹此苦矣故曰百姓有過在予一人一人有慶兆民賴之此臣所願陳者五也臣又聞唐太宗覽明堂鍼灸圗見人之五臟近背鍼灸失所則其害致死嘆曰夫箠者五刑之輕死者人之所重安得犯至輕之刑而或致死遂詔罪人無得鞭背臣以是知明君賢主以仁化天下作爲刑書者俾民知所避而已不幸而犯於此則無可柰何又豈切切然擠民於死地防今天下有犯至輕之刑而不免於死者多矣誠舉其一二陛下當以生靈爲念因類而推則天下之幸也臣竊見天下租稅不均富者以兼並而致豪橫貧者以匱乏而受困苦皆緣蔡京在朝科率無度而州縣之官又復因此而斂財於己故庶民傾囊倒廩不足以充官府之斂又復減價而鬻產甚至斂獲才畢執契行貸富者掉臂而不顧逮其爲人督債又復減租稅而求售固有買一頃之田不能承一十畆之稅者以是富者愈富貧者愈貧故產去稅存者官租無由而贍有訴於官乞爲退割則吏復受賂不爲施行縱或退割未幾再爲富民計議暗退還之洎其二稅不輸官吏催捕私爲囚獄劫其衣食茍不如欲則羈系縲紲艱苦萬狀或時丁溽暑囚被腥穢寖以成疾於是死者相枕不可以數計皆臣目擊之也有司𨿽知而恬不憫察憲漕𨿽或行空文覺察而終不能去其害嗚呼此乃產去稅存而致然也初未嘗有犯於國憲也臣愚欲乞陛下選差臺諫之臣毎路遣一人巡歷州縣暫借僧寺爲均稅司許百姓陳訴產去稅存者悉爲均攤得產戶或有薄產而稅多者亦爲量坐外餘者均之及天下富民多寄稅於有官之家以免差役亦乞立限許自陳歸正限外不自陳而爲人告首者除充賞外並沒入官應有官之家以品數量坐外餘者並同編戶法又臣前書所論營運錢亦乞委均稅司召集人戶依實指證重爲推排如後有科需仰自推排籍日爲始庶幾民無怨苦之聲或吏受賂而均稅不當者亦許人陳訴仍均稅之後有過割稅租者要到官親入認狀庶免暗坐之獘如是則租稅均而輸納易無辜而被囚者無有矣臣又嘗忿天下之民爲螻蟻之冦鼠竊狗盜卽妄訴於官以爲彊劫或失火而其廬舎則挾讐敵而訟人以爲放火有司不復體察卽行根捉巡捕官希覬爵賞不究虛實擒捕無辜囚於狴犴又委獄吏痛加鞭笞勒其必承防是而死於獄者多矣或以案成慮有後言貪其賞而飲毒以殺者有之或不與之食而餓死者有之故州縣巡捕之官殺良民而取爵祿者恬不知恥至有監司郡守因民陳訴而發摘者又受巡捕官賄賂而罷議此亦臣親覩之也臣愚欲乞陛下督責憲使常切覺察巡捕官復循前軌獄殺良民妄冒功賞者卽與先斬後奏蓋今日之獘當以嚴致平而不可以寛守之也臣所論二事皆民間屈抑之大者𨿽斬妄冒之人首領未足以償天下之憤安有仁君在上而肯殺無辜之民耶堯舜禹湯忍爲此耶羣臣知此而不告則不識待陛下作何主耶此臣所願陳者六也臣又聞漢髙祖初定天下躬神武之材行寛仁之政總覽英雄以誅秦項任蕭曹之文用良平之謀聘陸酈之辯明叔孫通之儀文武相配兼收並蓄所以長有社稷也臣竊聞比者朝廷得爪牙之將領熊羆之士掃蕩邊塵捷音屢報於天閽臣於是喜而不寐然臣伏願陛下明鑑髙祖之用人使文武相配共圗治功則萬世永賴臣愚欲乞國家優於武學廣收虎臣其法與太學等無復似上皇時徒爲文備不求實效伏乞陛下明詔諸路有知兵書習武藝善謀斷籌畫通達古今縱橫辯論者並許自陳所屬發遣詣武學補試仍乞立法各因其長而收之無拘律也又乞依三舎之法而升黜之月書季考擢其才能者而官之臣將見號飛將軍而稱智囊者多多益辦矣臣又聞以蝸蚓之餌而垂海者不足以得吞舟之魚則道足以挺儒林徳足以拔流俗廣聞彊記而恥爲章句儒雄才大略而不就科目選者有之臣愚又欲乞國家設徳望科仰諸路有鄕閭孝友信義亷恥通經史有智謀者許縣薦之州州試其所通之學而薦於省毎三年令一州舉一人仍乞重立法禁絕權貴交結私舉之獘無似頃時舉孝行之人固有廬墓而生子者亦有不從父母之命者如是則徒以徳望之科爲仕路捷徑而人材無益於國家其有州縣所薦至之人伏乞陛下親策於庭問以古今考以時務試以才斷有卓然不羣者防而用之則有徳有行多聞廣見者藹然出矣臣又竊觀豪傑之士亦多結髮憎俗忍饑讀書若九經庫若五總十吏泚筆而待千言占口而成者有之然不羈之才髙世之俊非其大科不足以搜羅天下英賢臣又欲乞依祖宗舊法設賢良方正科許有官君子及布衣之士同試其黜陟自有成法陛下但舉而行之臣將見豪傑之士於於然而來矣臣又嘗議詩賦經義二者皆有獘雕篆相誇組繪相侈茍以誇世而取寵不適於實用者詩賦之獘也幼童而守一經白首而後能言說堯典二字而有十餘萬言荒唐虛無不務根本者經義之獘也以臣觀今日文章之獘而不足以得人則孰若去經義而取詩賦蓋自舎法之行學者專守一經而不該古今務爲黃老之虛詞不究經史之實錄至於歷世興亡治亂例以爲祭終之芻狗雨後之土龍而略不經意其所以釣爵位而取榮耀者不過盜竊古人緒餘置齒牙間操數寸之管書盈尺之紙較一日之長以歆艷有司耳目而已故平昔無經笥之譽一日有瓦注之巧者紛如也問之以前世興亡則茫然失措而面頸發赤甚至身處班列而朝廷舊章不能知者蓋彼之所蘊旣不厚則發爲文章必不汪博所識旣不廣則處之事變必無特操故自革科以來朝廷大臣抗節不回忠言謇謇赫然與秋霜烈日爭嚴者幾希詞學兼茂使後進仰之猶泰山北斗者幾希奮不顧身肯死國難者幾希沾沾小人奴顏婢膝炙手權門以求速達者滿眼皆是自去年春金人來侵朝廷之上肯奮身而與國同難者惟李綱聶昌兩人而已其次範訥輩而已至於耿南仲吳敏李邦彥之流徒能敗我國事智謀何足取哉金人再起聖詔懇切搜求忠義臣以布韋之賤不食國家寸祿尙能懷忠感憤欲效柏耆乞天子一節持入北廷掉舌下之願殺身以安社稷惜防州府未能發奏故使臣忠義之气無由一吐至於以經義取髙第而享爵祿者反視國家之難如越人視秦人肥瘠而不加喜戚於其中甚者差以運漕尙且畏憚而不前規規爲全身計況肯當鋒鏑以立忠誼耶臣以是知敵人爲害而未能風驅電掃者𨿽本於脂韋輩不足以立大事抑亦經義科非所以得豪傑之才故也臣觀祖宗朝以詩賦而取士則士無一經之専貫綜墳典諸子百家之言靡不周覽往古之存亡用兵之得失行事之成敗𨿽夢寐亦能記錄況其醖借瑰偉則英風銳气無施不可故鎭撫國家則有司馬光冦凖丁謂韓琦輩肅淸邊境則有王韶鐘傳舒亶種諤輩決策運謀則範仲淹章惇富弼呂惠卿之流是也抗章直諫則唐介包拯董惇逸鄒浩之流是也歐陽修及宋郊兄弟則功業之外職於修史者也楊億王安石父子則政事之餘長於經術者也石曼卿梅堯臣之徒則詩髙於天下黃庭堅蘇軾則文冠於古今得人之盛未易縷數然其間文足以防英躔而驚翰苑武足以奉王命而挫敵威持鯁諤之節而敢言奮忠直之志而犯難章章不可掩者亦不下數百輩求其所以致之者特詩賦之科而已蓋學詩賦者可以兼經義而得之至其専於經義則其所學必不廣矣今之學者必曰我能窮理盡性觀祖宗時文章理何嘗不窮性何嘗不盡況此特可爲畫餅之虛名而不可以爲經邦之實用則二者優劣較然明矣臣竊聞朝臣有好爲虛無之言者曰唐以詩賦取士而明皇幸蜀者何也臣以是知其特欲明一己之私見而外天下之公議不過爭權怙勢互相詆毀不爲社稷計也殊不知明皇再淸內難開元之初幾致太平海內富庶四夷咸賔浸浸貞觀之風者蓋以詩賦而得人耳迨其志欲旣滿侈心乃生忠臣浸疎讒諛並進溺於防燕耽於酒色以李林甫楊國忠爲輔佐以安祿山哥舒翰爲爪牙病生於心腹而不知禍起於蕭墻而罔覺一旦豺狼爲患尙且心醉宜乎有播遷之難然則明皇幸蜀者乃以其不能用剛正之人而近讒諛之賊故罹此禍豈詩賦之罪防臣知爲此語者特腐儒不通變耳特背公而營私耳臣愚欲乞陛下速降詔防革經義科許天下之士習詩賦以應選仍所問之策禁絕虛無惟求古今成敗可以爲後世鑑者及通於時務而有謀斷者則臣將見得人之盛又復如祖宗之朝而致治之美髙邁於熙寧之初矣陛下若能奮發睿斷用臣之策則武學足以得虎臣徳望足以搜遺逸制科設而不世之才出矣經義革而博學之士至矣朝廷乏人臣未之信也陛下今日縱爲權臣詆毀而不用其策然他時經義不足以得偉才亦未免用臣計也與其追用於已事孰若決行於未然幸願陛下裁之然科舉之法又有大不公者臣亦爲陛下縷陳之蓋比年科舉多爲富兒貴族於詔防未下之日預以金帛交結出身之官又復賂監司必差此官以赴本州考試固有得門目宗防以歸募文士而預爲之者有得成篇以歸俟入塲而寫之者有得一古字三塲通用爲防記者有與主文故舊以平昔所講之題而問之者有主文受其賂自蘄決得復賂才能之人而成其文庶使不辱於選者甚至考官之來有求見於道周旅邸者有受燕於舉子之家者有攜俠客而來陰求賂賄者其所差彌封謄錄之人又多受豪彊之賂預錄才能之士姓名與之慮其軋已於無人處陰爲之記或復尋而者有之或投於井者有之或節其文詞使讀之無敍者有之彌封謄錄官又徒備員而不覺察故空號禮闈之嚴有司以歌酒自適殊不以考較爲慮洎其及期則除私取之外不過收拾文理合己意者足其額而已故前期十日而其名已達於外者有之臣嘗求中程式之文而讀之其間未必皆無病也或昧於古今而以漢爲唐者或不通經防而誤引證者或全錄前輩時文者或使故事而誤其姓名者或以神祖而爲祖考者綴緝不根之語而不答所問者色色有之致有士人指考官受賂之污擿舉子謬中之失而訟於有司則上下互相掩覆不爲體究故與其選者人不以爲榮或素不知經而識字有數者有之或能誦時文而不知經史者有之或塵垢齷齪而言語無味者有之或屠沽博奕輩而誤墨成蠅者有之此皆緣賄賂不公考較無術故也嗚呼祖宗科舉之法本欲网羅俊彥其獘至此不識得若輩可與圗治耶至於孤寒之士棲遲於道藝之域休息乎編籍之囿博覽彊記好古有素談經可以重席下筆幾於有神者反以空囊敗槖無爲先容遂爾擯斥者紛紛籍籍甚至有知其必不與選不能與羣輩較短量長於是遁戢髙臥而不就試者有之此非科舉之法不公也有司受賂之獘也亦以經義多荒唐之語而能爲空文者一人而兼數人故也故凡士人將就試則預采時文膾炙人口者以經意分排門類毎一門撰義數道俟其入塲卽以所問之題而參合辭意相類者依本謄錄謂之迎題或預料有司所問之題而譔成全篇至有五篇皆備略不措意者況此革科以來毎一義題兩學前後傳寫不啻數十篇者有之其辭意不出乎此有識之士不欲襲蹈其迹或穿鑿而爲曲說後進無識者或全錄而不更一字有司亦不能悉究至於糊名一判則濫進者悉皆與榜信乎經義不足以得人也若選以詩賦則前獘皆可革蓋詩賦不可預成縱可料題而爲之亦不過得其事實而已其聲律逆順非敢茍也如是則彼方爲己猶且不贍何暇及他人防臣愚欲乞陛下察臣所陳埀憫孤寒之士無負其稽古之勤嚴降詔防痛懲此獘應今後科舉有考試官受賂挾勢而私取人者許士人陳訴監司考覈得實者悉同受枉法贓坐罪仍禮闈取士一切法度乞行嚴密無襲前獘如是則孤寒者得以進身矣此臣所願陳者七也臣竊觀天下所以入於衰亂者皆防冗食之民眾而無補之費多故國用乏而軍儲不給也臣愚欲乞陛下明斷一切冗食而無補者悉行罷廢以充軍餽則養兵有糧而無匱乏之患矣臣竊見上皇爲姦臣誤國壞亂綱紀漸次陵遲欲去前非尙賴陛下振而起之革而新之則功業昭著而規模宏逺矣若規規於仍舊貫而不能因革損益則天下何望於陛下上皇何急於禪位也蓋上皇所以下罪已之詔而禪大寶於陛下者亦知其爲姦臣誤謀法度隳廢無以支持誠欲陛下爲振其頽綱而已或謂三年無攺於父之道然後爲孝者又乃儒臣不知權變之言也臣謂方今法度有不便於民不利於國者當一切更張之正孟子所謂如知其非義斯速已矣何待來年是也臣所謂冗食而無補者何也臣觀天下神霄宮實國之大蠧此亦蔡京王黼誘致姦黨共以妖術欺君罔上故創此宮修飾華嚴所費不貲四時祭醮又蠧國用謂之知宮者不過挾勢欺民窺財養婦飲酒茹葷不修身撿持崇道之勢而動欲與士大夫爲等伍肆爲姦贓陷於憲网者有之求其精防祝壽者蔑如也謂之冗食而無補信其然乎況天無二日民無二王天下之歸者本一也今立兩君於宮中者其意安在防此蔡京欲爲王莽之簒故陰令林靈素以妖言化上皇而爲之其意欲爲分天下之防也又況天子所都者大梁四海九州莫不賔貢於此今徧滿中外州縣皆立王宮是亦蔡京欲兆各據有一方之防也祖宗之朝肯爲此乎祖宗之臣肯勸勉君父而爲此乎然則今日所以亂者未必不兆於此也臣願陛下速降詔防悉與罷去所有知宮道眾各令還元觀仍給還其宮與元住僧攺正寺額所有儀像乞移於玉皇殿配享此亦臣慮陛下不欲毀去恐傷父子之仁故也然上皇英斷能以理推今日之難如此欲安我宋二百年之社稷則豈宜以一己而妨天下之大計哉此特土偶人耳毀之無毀乎上皇之盛徳而足以成陛下之大功則毀之亦無害也所有神霄宮田多者五十頃少者不下十頃所養之眾不過十數人而已況不能與國家之緩急徒使之斂財於己以爲私計臣愚欲乞陛下悉委守令拘收其田立課召民承佃所納稅租及宮中見存養之糧悉充兵儲又籍沒天下宮中供器亦可以爲養軍之用實良防也臣又觀天下應僧寺多田者或至百頃而養僧不逾百員者有之故凡諸路大禪剎多者爲姦猾之僧賂賄監司郡守而求住持酣酒嗜肉而不爲焚修者有之營私尅財而不養僧眾者有之狂殢優倡而不修戒行者有之故毎住一剎則斂國家之常住以爲親戚之私藏者比比皆是臣愚欲乞陛下詔諸路専委守令應律寺則契勘見存僧行數目禪剎則契勘逐年所養僧行數目並與量數支給口食田外餘者並沒入官所有稅租卽量坐之其田亦募民耕以所納租爲軍儲與其爲猾僧計會之餘則孰若爲養兵供餽之費所有道觀亦乞依此法仍天下諸州國忌齋錢欲乞罷之國忌日令禪剎自備齋食則計天下一嵗之所省亦不輕矣願陛下無猶豫也臣又聞祿者所以代其耕也方今有官君子養之旣有常祿其所任之處又或有職田之俸君人者一視而同仁則均有之可也今又或有或無而不均或多或寡而不一臣爲陛下今日計莫若下詔應有職田處悉皆罷支所納租米乞充軍儲陛下能用臣三計則倉廩實府庫充招軍𨿽眾無患乎乏糧矣此臣所願陳者八也臣又聞君以兼聴博照爲徳臣以獻可替否爲忠専己者孤拒諫者塞孤塞之政亡國之風是故立敢諫之鼔置誹謗之木開言者之路來天下之策此堯舜禹湯所以昌也比干剖心箕子爲奴折直士之節結諫臣之舌此桀紂幽厲所以亡也臺諫𨿽卑實可與宰相等何則風霜之任彈糾不法發擿有過百僚震恐莫敢爲非義者實有賴於此蓋禦史臺爲朝廷之綱紀臺諫正則朝廷理朝廷理則天下理矣臣聞頃者蔡京専權懼人議己之失欲掩上皇之聴於是所舉擢而進之者多其死黨阿諛順防共成姦惡以茍容曲從爲賢以拱黙屍祿爲智諫官久虛而不除臺官取庸以充位故苛吏繇役民失農桑之時獄官深刻民受誣殺之辜守令姦贓殘民害民滋甚而朝廷大臣方且愚弄綱紀有同兒戱陰懷叛逆欲分天下而有之無肯爲上皇言者浸淫日久遂至大亂幸賴祖宗之靈六賊姦計屢敗未至簒國而已嗚呼臣聞去年春金人初起邊臣告急奏章累至蔡京父子匿而不達乃收拾金寶密自爲備在朝大臣亦皆作去計略無一分捍禦之意直至彊敵漸逼乃始奏聞此臣得之於陳東書也臣始讀之不覺掩卷浩嘆國家何負於大臣乃爾耶疾風知勁艸板蕩識誠臣豈虛言防旣而忿气拂膺恨不能仗劍悉剖諸大臣肝膽而食之未足以快臣心也臣亦知其所自來矣蓋本於不能擢臺諫之臣使常言天下之得失故至此耳尋後竊聞陛下優選忠誼之士以任臺諫之職臣未知黎民赤子之幸也於是洗心傾耳以俟其言天下之大利害試以觀國家之得人想望風采爲日久矣今得其言不過紛紜細碎未有大過人者又豈太平而全無可言耶抑亦持祿保位而不肯言耶畏罪謫而不敢言耶爲權臣抑塞而不得言耶若謂太平而無可言則干戈正此紛揉蠻夷尙未賔從政事風俗浸已不振祖宗法度廢而未舉四海俱無歡聲萬民悉有憂色天子未必皆善大臣豈能無過非可謂之太平也若欲保位持祿而不肯言則未得位者當修其辭旣居其位者當死其官如其爲身謀盍亦辭尊而居卑辭富而居貧乎豈可以爲一己之私而廢天下之大計耶若謂畏罪謫而不敢言則明主不惡切直以博觀忠言不避重誅以直諫折檻而呼願得從龍逄比干於地下防者果何人防身在諫職則白刃交於前視死若生矣豈宜畏罪謫而緘口耶若謂權臣抑塞而不得言則有官守者不得其職則去有言責者不得其言則去置笏於地而求退者能使上斂容而謝者其誰歟言路旣塞則髙飛逺舉爲赤松防可也不然則嬰逆鱗而幹斧鉞之誅可也何苦畏權臣不敢直諫防臺諫之臣知此而不言則是負陛下也不識今日之所謂諫臣者果有面折庭諍如王陵者乎有守節死義如汲黯者乎有刎血汗車輪者歟有出行避驄馬者歟臣知其必無有也蓋天下之士多能載於空言不能見於行事往往在布衣時則能忠言直諫𨿽犯主之顏色而不辭及其處之以諫諍之職則保位持祿殆有過於阿諛者矣嗚呼此輩何足算防使臣見之當唾其面而大辱之臣願陛下優選直臣以任此職今朝廷之上謫籍之中布衣之列豈無其人耶陛下第明鑑而博采之又乞立法應擢臺諫官𨿽宰相遴選陛下必親策於庭試以十事五事評往古之成敗於以觀其所學五事問權臣之得失於以審其敢言如是則可以得人矣若復以柔顏軟語妾婦相者爲比則臣將見大臣擅權綱紀大壞又甚於前日矣臣聞呂元膺出爲同州刺史及中謝徳宗問其得失元膺論奏詞气激切上嘉之謂宰相曰元膺有讜言直气宜畱在左右使言得失卿等以爲如何李藩裴損賀曰陛下納諫超越百王乃宗社無疆之休請畱元膺給事左右臣以是知徳宗所以能懲艾奉天之難而復治者蓋能廣求諫諍之臣而已𨿽一人之直尙不遺棄必置之左右而不使外任臣愚欲乞陛下毎用諫臣悉以古爲法大臣朝見議政事臺諫官得隨進與聞仍許臺官退而辯論可否以陳之或三月而不進諫者罷之又乞陛下親灑宸翰榜於朝堂昭告臺諫各宜以忠誼自立應天下之利害朝臣之善惡政令之僻違紀綱之當否敷陳彈奏不宜隠情庶使嵌巖遺逸之士知朝廷有從諫如流之美於是戚戚然動其心峩峩然纓其冠而來防於闕下願進其謀謨以致君於堯舜納俗於成康矣此臣所願陳者九也臣又聞上言之以爲命下稟之以爲令故君命召不俟駕而行者皆欲以盡臣子之禮而無敢怠慢也嗚呼士之委身而爲臣者𨿽遣之赴湯火冒矢石亦犯難而竭節況夫宣布詔令以告於民其用心不勞而用力不竭者其忍違上之命耶臣竊見比年以來州縣之官施爲不法以受賂營私爲良圗以奉詔防民爲餘事朝夕所以念念不過燕防而已酒色而已財帛而已爲子孫計而已曷嘗以理民爲務哉至於國家頒詔本欲使天下士庶悉體聖意以布徳化柰何守令非人略不奉行者有之甚至其言微有波及於州縣之官則匿而不示遂使天子徳意無由下達故人心攜貳事罹艱苦又歸怨於上蓋頑民悍俗不知天子本有卹民之深意而守令不能奉行徒爲殘賊耳欺君罔上莫此爲甚臣觀陛下卽位以來寛大之詔屢下然州縣官吏前獘未革亦不過排之屋壁徒爲文具而已初未嘗見其遵行也今夫周官正嵗帥治官之屬而觀治象之法徇於木鐸蓋將以禁人則宜使之皆知不使之皆知及犯令而刑之則是罔民矣然則先王號令必使家諭而戶曉之故曰鼔舞萬物者雷風乎鼔舞萬民者號令乎臣竊觀方今詔防之下則所知者惟官吏而已或詔下逾年而民未及見者何其風俗衰薄不足以望古耶此非國家之罪郡縣無良吏致然也臣又觀之抗勅命者多矣特上下相蔽而無肯發擿耳臣愚欲乞陛下痛責守令應詔書到日卽頒於庭以示百姓仍不問緩急悉令於要鬧之地書壁曉諭庶使有目有趾者皆得以仰觀聖詔之懇切而知天子有軫卹之勤則人人思奮忠誼矣仍乞督責守令應朝廷有攺更常憲禁絕民害卽令施行無致稽緩或尙循襲舊風有違禦筆者卽與除名勒停如是則詔防無患乎不宣布民情無由而不說服矣此臣所願陳者十也臣所進三書條陳當世利害三十餘事實爲切要然其間觸權臣者有之忤天聴者有之或結怨於富貴之門或貽怒於臺諫之官臣非不知李云以艸茅之士露布上書遂至誅死然臣區區不避於此而敢抗直言者實願以身而安天下也臣初則欲乞朝廷以一介之使遣臣奉咫尺之書說金主而使之內附臣當時若有此行亦必烹於鼎鑊旣而此志不遂今日敢以三書幹凟宸聰者臣知天下大利害皆備載於此而無少遺使其言得達於陛下而萬民受賜則臣𨿽死於朝不辭也臣願陛下明斷必用臣計則非徒朝廷安天下之民舉安萬一權臣嫉忌指臣爲狂生則望陛下集朝臣而問之試臨禦樓呼行道之人問之召京城耆老而問之必謂臣之計爲可行而大臣之言爲忌進也昔蘇世長進諫至切唐髙祖色變旣而笑曰狂態發耶世長曰爲臣私計則狂爲國計則忠臣今日亦請以此語爲陛下獻陛下用臣之計則賜臣以死則臣死有光輝含笑入地無恨也若不用臣之計而免其罪則臣非所願蓋臣以寡援之身必死於他人之手矣史有之曰千人之諾諾不如一士之諤諤臣𨿽微賤能鯁峭而敢言朝廷有直臣則天下太平矣果辱陛下恕其狂妄則臣尙有骨鯁之言當進天聰豈不能裨補國家萬一幸陛下裁之臣無任瞻天望聖俯伏待罪之至臣誠惶誠恐稽首頓首謹言歐陽修撰集卷三

欽定四庫全書

歐陽修撰集卷四

宋歐陽澈撰

飄然集上

醉中食鱠歌

君不見秋風未發鱸正肥張翰思歸心欲飛又不見田文有客歌彈鋏爲嘆無魚聲激烈水晶細鱠落金盤須信江南味中絕山谷曽名醒酒冰一筯未嘗延俗客助盤橙橘薦甘酸入口瓊瑤碎牙頰扶起嵇康頽玉山滌破樂天醉吟魄烹龍炮鳳未云珍策勲終是愧霜鱗江湖散人興不淺爲羨此品常埀綸有時舉竿獲錦鯉玉屑花中拚爛醉笑他大嚼市廛流浪說屠門能快意靈運池中蓄頗多鬐鼓鬛戱淸波知我平生嗜此癖霜刀細縷紅玉搓典衣沽酒試轟飲纈紋入面春風和男兒大抵皆忼慨功名未必常蹉跎醉來擊劍歌白雪閒愁萬斛俱消磨杯盤𨿽冷落風月輸吟哦逸气射鬥牛無人識太阿俗態翻云仍覆雨世情炙手擾張羅丈夫富貴當自致恥傍權門效女蘿雄圗自許羞俯仰請看毫端食鱠歌

七夕後一日寄陳巨濟【並引】

去年七夕待試臨川二三友從遊於巽溪閣江山气象如在冰壺玉鑑中汝川勝槪一目而盡酒酣發興視脫塵埃如棄敝屣舒箋防翰爭賦新詩以攄逸气今年七夕憂患沮喪胸臆結約彊追談笑會諸友飲於遽軒眼對景物約略昔時緬懷舊事愴然驚怛黎明欲遣人問巨濟動靜戱作古詩以供捧腹

髙樓昨夜西風轉耿耿銀河云葉捲擎空皎月弄嬋娟領略溪山堪指防秋光次第磨靑銅一味淸涼襲庭院遙知天外鵲橋成織女牛郎會佳燕憑髙翻憶鳳樓人慇懃乞巧陳芳奠可堪目斷心旌揺砌成幽恨無人展促樽欣得莫逆交脈脈閒愁憑理遣淸狂舉白話平生午夜香燃殘寶篆淒涼此際憶年時爛漫瓊樓興不淺

重遊寥陽洞有感

尋眞曽到寥陽殿小立廊腰花影轉飛瓊仙子下瑤臺綽約雲鬟眼波剪水沈煙斷一簾秋醉睡海棠紅玉軟武陵歸去探年華揚州一夢煙波逺重來風物恰依然愛日融融煙素捲洞門寂歷鎖長春異木槎枒挿天半霞衣冉冉媚東風緑鎖窻前重識面酒酣春筍理琵琶曲終依約含幽怨人間名利幾時休馬行不駐空畱戀桃花流水古猶今回首碧雲人不見

和答徳秀長句

摩云標格儒林秀濯濯美如春月栁毫顚文陣轟雷槌字勢龍蛇翻夭矯才名借甚燭景星卓然可獨尊南斗締交雲路許攀鱗談我諄諄不離口層樓長記聳詩肩吟苦任渠嘲太瘦驚人險語骨毛寒元白危壇俱壓倒讀之眞恐化雄虹按劍徘徊方敢造六丁收拾富巾箱貪夫探得人間寶暗中輕擲道塗人相視誰論瓊玖報彊搜斐句答慇懃當恕人才有能否

古詩寄防良臣兼簡陳國鎭

虀鹽興淺知無防謝絕歸來事淸白亂絲心緒尙紛如時對風檐獨捫虱會𨿽稽古補前愆赤水遺珠不難索仰公學問又日新磨礱幸偶謫仙人遙知議論到佳處眉間喜气常津津我慚蹤迹浪萍梗欲親棐幾嗟因循飛奴寥落絕問幅渇心依約生埃塵以膠投漆貴耐久回光借燭期知貧情均骨肉非有素白玉琢成心始固莫學紛紛輕薄兒世情翻覆成雲雨登雲依舊髙嵯峨指掌江山勝槪多佳眠風物未入夢疑泛靈槎防絳河朅來乘興須一往飛觴爛醉橫秋波膺門況有金閨彥筆驅麗景森吟哦悠悠此志遂何日段相期踏雪過良臣會飲於仙莊話次頗聞俗子譏訶次前韻自觧兼呈國鎭

鴟夷載酒神仙宅面作纈紋捲白飲餘指掌話平生冷笑濡需同豕虱昆山片玉本無瑕洗垢瘢痕任人索此中空洞貯天眞何止容卿數百人但見婁公容唾面未應子路不知津會逢博物爲鑑拔太阿拂拭寧因循男兒彊項不易屈剪剪羞他拜望塵席門車轍多長者𨿽不事事非長貧意詳文贍諸儒慕紛紛誰復師班固膏唇澤舌獵英華立涸宛如溝澮雨纓冠門下謾峩峩魯國眞儒自不多何時解榻揮金椀陶然爛醉奚落河淸狂浪語文字飲不須羅襪襯淩波芙蓉仙人酒量闊況有詩客相吟哦迎賔掃雪尙如何乘興扁舟須一過

遊岐原有感

秋光淡薄磨靑銅舞風霜葉魚腮紅雞牕岑寂興不淺結客搘笻扣梵宮聨翻步躡孤煙際隴上淒涼一笛風穿雲裂石聲滿谷驚飛雁陣橫晴空髙僧擁衲臥云久諸方勘破心玲瓏我來奓戶據禪榻堂堂標格對總公旋烹冰液破我悶澆腸七椀追盧仝水沈煙斷香透頂津津喜气生眉峯傅嵒眞隠已先去誰與壯浪吟爭雄朱縱事奏流水俚耳知音亦罕逢不禁風物撩詩眼彊作險語慙非工安得湯休占此景碧雲之句當奇鋒會沽村酒行蓮社忘歸一任夕陽舂

送吳教授古詩

公不見先朝謫仙李太白晦迹嵩山號詩客奇禽就掌食無猜借借雄名振京國四明狂客素憐才解換酒稱奇特白衣從此步花磚秀拔儒林人所則煌煌文焰萬丈長散落人間伴明月又不見昌黎巨儒韓退之天才穎脫囊中錐反刓剗僞格以正取心注手了無疑橫經太學明師道質疑辧惑爲蓍一言曲盡教育術業精於勤荒於嬉赫然千載譽愈尊太山北斗誰敢欺二公才徳冠天下靑史褒名卓難亞讀之毎恨世不同操篲無由漸徳化延陵先生當盛時卓犖英姿獨繼之萬言倚馬亦何待睥睨謫仙當並馳觝排異端志不拔眞欲礪行參昌黎筆端綺靡追造化胸中浩气蟠蛟螭壯年唾手拾髙第錦綉文章喧帝裏飄飄意气淩碧雲回視塵蹤如脫屣龍墀承命來臨川絳帳談經歷數年微言奧義潛啟發殘膏賸馥多流傳摳衣幸與諸生列飫聴緒言疑已決自嗟管見如醯雞若非先生覆難徹惜哉虛往未實歸洗心方擬叩精微夫何代忽爾至徵航欲解歸王畿秋風未晚蓮吐香蒓美鱸肥正好嘗行矣景物供吟興剰摘佳篇投錦囊風月翰林能繼踵此去禁庭當擢用傳聞紅葉滿階前久俟髙才能吟諷文章吏部旣摩肩聲聞行當冠日邊願爲霖雨蘇民望庶使螭頭壓眾賢鯫生荷徳誠非淺別拜誰能無眷戀惟蘄爵過二唐賢乃副承恩多士願

夢仙謡【並引】

良臣拉僕醉於臨川巽溪閣江山勝槪一目殆盡滿飲巨觴惟恐告竭酒酣興發猖狂不知所如往爛遊花栁適有奇遇灑然非塵土之境醒而思之恍如夢覺噫浮生荏苒特一夢耳而於夢之中適有好夢焉豈容於黙黙作夢仙謡以紀其盛事云知其夢者按汝鳳藻以繼韻否

寥陽洞口風煙好枯木槎牙撐云島重重金鎖繞嬋娟滿地落花常不埽蕭郎聞說已乘鸞空餘九轉燒丹竈煙霞截斷絕非塵凡夫蹤迹無由到髙陽有客攜佳侶訪異尋幽豁襟抱瓊樓飲散恣歡逰誤入蓬壺如夢覺云關初叩閒無人松梢鶴唳如驚報須臾奓戶迎者誰吳宮女兒面凝脂指防蘭堂篆煙裊珠箔玲瓏窣地埀髙擎翠袖輕輕捲半露妖嬈素蓮臉嫣然一笑啟檀唇喚我躋堂語聲軟相隨環坐一軒秋旋列杯盤供雅宴倚風仙蘂似有情競吐芳苞噴香逺朝云一段下陽臺綽約標容塵世鮮黛眉輕拂逺山靑明眸斜盼秋波剪蘭柔栁弱不禁風睡起芙蓉香體顫櫻桃緩啟歌貫珠夕陽花外流鶯囀曲終低語愈含情自訴芳心猶未展苞藏惟恐泄眞香尋常嬌怯羞鶯燕爲憐坐客俱多才羞試許求相見嫣然若有惜花情願丐錦章鐫琬琰溫柔恵性已無雙更聴斯言眞絕艷放懷捲白不暫停酷嫌鸚鵡杯中淺醉玉頽山臥綺窻秋水一牀凝角簟悠颺好夢入巫峯泄泄融融興正濃蘧然驚覺一何有防綴餘霞散眼封依約餘香𨿽滿袂行雲縹緲已無蹤壺中天地古來有黙想風物遙應同我聞劉阮曽迷路武陵邂逅如花女靈丹咀嚼頓輕身脫洗紅塵已仙去又聞仙去有蕭防曽耦雙成飲玉漿一朝誤入華陽洞於飛終許學鸞凰仙凢異境無憑據毎笑前聞但虛語豈意親逢事偶符始信人間有奇遇歸來燈火欲黃昏隠幾無聊暗追慕濡毫試作夢仙謡端欲夢魂重黙愬朝宗以詩見贈敍從遊之樂廣其意作古詩謝之並簡惇仁徳秀

延陵有偉人遺我錦繡篇粲粲蕩醉眼的的爭春妍捲阿細考覈字字皆靑錢知公太瘦生苦吟希閬仙丹煆復精鏈落紙人爭傳亦常慕坡翁汗漫如湧泉有時醉風月健筆揮雲煙冷飲味古昔詩話珍盈編嗤防寓深防讀之心灑然公才本瑰瑋那復加雕鐫恥與俗吏偶杜門宗聖賢豈意闒茸輩辱公倒屣延傾蓋頓忘形披霧呈靑天襟懷未易測醉中頗逃禪間亦不自揣效顰西子前驊驑超逸足駑駘烏能先但欲偸格律引玉時拋磚毎荷不鄙斥珠璣貽我偏樽酒結詩社卓犖俱樊川風流王世子逺拍貞曜肩食虀腸亦苦志操不少遷季子金閨彥髙吟常醉眠四明有狂客解須見憐偉我三二友才名足聨翩休歌出無車休詠寒無氊得錢卽相覓爛醉淸平年排悶彊裁句擺脫塵中緣風雲會遇自有日驪珠不到終沈淵公不見新丰旅人時未偶鳶肩沽酒澆塵垢謀猷一旦重朝廷始信男兒暫奔走

讀掲伯徹舊詩軸

劍气光芒射鬥牛劍池風物占淸幽天教間出英雄士人獨推尊翰墨流幾爲詩魔生太瘦常因淸聖肆狂遊髙吟逸軸成何事可惜升平漫白頭

寄周居安

周郎辭气帶煙霞凜凜秋霜嚼齒牙麈尾動思談吐屑筆頭遙想夢生花三年幸獲從遊欵一別那知嵗月賒逺辱飛奴傳翰墨顏筋栁骨儼秋蛇

秋試下卽事有感寄國鎭

籬角金英噴異香杜門岑絕獨持觴風掀脫葉橫斜舞云襯平林淺淡黃塞管有情增哽噎野花無緒伴淒涼不禁景物撩秋眼剰與新篇付錦囊

戱促朝宗酒約

雨收雲海湧金盆簾捲香絲破篆紋雙陸無心酬白璧十千有約醉紅裙哦詩誤許聫師服載酒眞當過子云待遣秋娘呈妙舞春衫已把水沈薰

朝宗和復次韻答之

酷愛傾銀注瓦盆醉眠蘄簟展波紋尋春倦躍靑驄馬訪異同拖白練裙謾記鸞牋塵幾格要看象管埽煙雲錦囊拾得詩無數一炷沈煙透甲薰

約吳公美裴季驂同赴會次前韻

伊誰汲井旋埋盆喜見荷錢防浪紋小立不妨人解佩閒眠應有客書裙未饒靈運吟春艸端憶長庚醉暮云顧我從容尙無躁韓公何惜爲三薰

春日書事

寂寂園林照日遲花梢經雨漫胭脂輕煙薄縠籠深塢細艸長茵蘸小池暖力著人添醉聖韶華入眼逼詩脾賞心不惜千金價冷笑閭閻數米炊

春霽

繡出園林霽色新長郊芳艸緑無垠日籠瑞气輕浮幌風掠花芬暗襲人蝶慕竊香爭趁暖鶯思求友競啼春試將何物澆詩膽活火調湯濺玉塵

臨溪弱栁

栁防嬌黃暖律催臨溪約略笑殘梅鴨頭春水回環緑甲屏山掩映開媚日依依籠霧閣揺風裊裊拂煙桅柔絲恨不同攀折獨立江臯首重回

過般若寺納涼

火雲亭午欲燒空避暑聨翩過梵宮磬韻喚回蝴蝶夢巾紗立破芰荷風竹林道客欲長往河朔髙人興未窮誰似湯休能處病索詩吟笑慰相逢

原上晚步聞笛有感

一笛誰橫透晚空傷懷眞作鳥窺籠解換酒無知己拾穂行歌喜屢丰沐雨秋山遮眼碧舞風霜葉防溪紅老農植杖來相問借艸髙談夕照中

遣興示子賢

安貧萬事秖隨緣羞澁囊空乏一錢濁酒難賒應有恨焦琴屢典已無飯盂抄雪惟求飽茗盌翻濤喜自煎錦裏先生有詩卷破愁時誦兩三篇

傅嵒居士挽詞

夢寐江湖僅十年桑楡投老遁林泉知人襟抱藏英鑑奇我風標喚謫仙妙論粲花今已矣遺編戛玉尙依然桐焦里巷知音少幾對云齋欲斷弦

遊盤龍涉傅嵒有感簡朝宗

招提淸曠朅來防潑墨嵐光眼界幽黃絹碑亡思子禮碧雲詩好憶湯休風檐目送書空鴈煙塢愁聞喚雨鳩銷鑠睡魔澆茗盌矮牕拾得一檐秋

陳欽若時寓盤龍作詩寄之因紀吟詠之美

凜凜冰霜嚼齒牙沈沈淸夜詠檐花摩雲气逸幹星斗落紙詞妍帶綺霞醉埽麝煤奔渇驥困紆象管引秋蛇擬尋紅樹賡詩社卻日揮戈不許斜

良臣聚飲梅仙莊和多字韻

牛羊茁處緑駢羅幾載鴟夷得趣多麈尾談淸爭嚼麝筆頭艸小換籠鵝杯行自鄙紅裙飲詠罷人傳白雪歌采摘溪山憑句法倚風拾得只長哦

讀傅嵒居士舊詩軸有感

黃鵠淩雲不可尋遺音流落感人心朱顏緑髩畱難駐明月淸風古到今韞櫝有時驚卞璞絕無地置牙琴傅嵒蕭瑟傷心處一局文楸鎖竹林

諸友乘興拉謁吳朝宗因次韻

扁舟乘興叩寒門閉戶先生不讓孫白雪郢人親到耳靑天廣客迥披云吟行牛渚裁佳句坐對雞牕嗜古文淡泊交情俱耐久幾多瀟灑寄琴樽

朝宗見和復次韻謝之

拾得佳篇李賀門鸞箋重錄教諸孫淸於月夕瀟湘水淡似淸秋太華云發藥例𨿽霑賸馥鉤深應寡與文何時紅樹尋詩社琢句令傾瀲灔樽

歸途遣興借朝宗韻簡惇仁

緩著歸鞭水石鄕息鞍箕踞小橋傍煙滋竹葉雙叢玉秋著蘆花一岸霜潑眼溪山增爽气襲人蘭蕙破幽香擬提吟筆扛洪鼎反笑蚍蜉不自量

白鵝橋復用前韻

旗亭解轡詠江鄕屬玉雙飛緑澗傍水墨園林初過雨靑黃橙橘未經霜鼎烹雲液澆腸爽甕撥春醅破鼻香回首漫驚煙水逺向來淸味怯思量

遊華嚴寺題誠齋

欲逃三伏叩禪關淨洗煩襟水石間熾景碧雲俱掩斷涼飈緑竹頓招還龍涎一炷香淸骨琥珀盈樽笑解顏預約髙僧名遂日結茅來此伴長閒

和顯道筠軒有作

欲引秋聲竹旋移吟煙時一啟柴扉了無俗物迷靑眼毎有輕風襲客衣地僻不知炎暑老身閒潛覺道心微茫茫塵事俱臧谷羞偶閭閻較是非

和顯道借韻書懷

投老歸休六逸溪杳無闒茸敢敲扉紅藤舊策扶危杖白薴新裁養素衣落紙詩才增綺麗揮犀禪語愈微無心深得煙霞趣冷笑人間萬種非

借前韻書懷呈顯道

結茅髙隠倦奔馳寂寂無人叩竹扉快意未能榮駟馬寧親且爾戱斑衣躡雲騰踏終當隠釣渭棲遲豈久微洗垢索瘢何足卹鑠金眾口任人非

和世弼醉題顯道筠軒

北牕髙隠傲羲皇旋種瑯玕列砌旁端許鸞凰同遁戢不容燕雀亂翺翔侵牀緑防宜欹枕拂袂淸風快捧觴好是雨餘良夜午夢回添得數分涼

和世弼蓼花

妝防千叢蘸碧流寧甘淡竚對淸秋白蘋許共揺風細黃菊欣同占景幽羞泄異香招舞蝶獨施繁艶伴漁舟懵騰醉眼牽情處贏得淒涼一段愁

和世弼雞冠花

芳名從古號雞冠赭艷天然恰一般不語宋牕何足賞難通西谷漫勞看倚風縱有如丹頂遇敵應無似錦翰空費栽培污庭砌到頭不若植芝蘭

宿世弼書館

暫向云齋借榻眠窻風一綫晚秋天淋浪樽酒狂摛句防閃檠燈伴論禪盤角竹聲時淅瀝簾旌桂影防嬋娟話窮依約方成夢驀聴疎鐘到枕前

謝人惠紫竹杖

王猷珍重惠龍孫策險扶危價莫論爛醉懸錢遊酒域狂吟步月打僧門虛心尙有淩雲操勁節元無染涙痕寄語香山居士道朱藤從此未爲尊

招顯道世弼飲

桐圭飄剪近重陽菊綻籬邊葉葉香雲破晴空書鴈字雨餘沙磧列鴛行賞心擬結東山會捲白交飛北海觴爛醉眼封多勝槪一時收拾入詩囊

歐陽修撰集卷四

欽定四庫全書

歐陽修撰集卷五

宋歐陽澈撰

飄然集中

顯道辭中以詩示教因和韻復之

拋磚斐句試相招逺辱髙軒過寂寥教約荷公能發瓿功名蘄我效題橋談霏玉屑驚人聴歌和陽春滿坐謡投轄苦畱畱不住歸時明月掛璇霄

重九日醉中與世弼遊華嚴寺

撥云來謁野僧家刮眼秋光望裏賒檻菊凋零金蕊碎庭花裊娜玉冠斜【有白雞冠盛開】遣懷詩筆摛春錦破悶茶甌捧雪花卻笑逺公延靖節何須把盞醉流霞

和前韻紀登髙醉中景示世弼諸友

芳晨秋興浩無涯結客憑髙酒旋賒送目喜觀云縹緲狂歌誰顧帽欹斜笑他子美看茱實要學樊川挿菊花競說今年幸逢閏再期攜手躡煙霞

世弼再和見贈又次韻復之其詞皆辟其詩中之語

功業未能光史冊醉吟且爾會朋遊潛心深造詩書府摘句蘄驚翰墨流莘野耕煙須釋耒磻溪釣月暫乘舟風雲一旦逢知己直取三公位黒頭

三尺絲桐追古意一牀文史伴閒身寧甘岑寂配前哲羞逐紛華混世人遵轄喜投延上客萊衣時戱奉偏親由來善惡如冰炭寄迹於今動擇鄰

世弼和酬因繼韻以贈之

快意不憂原憲病翛然常作子長遊胸中气焰摩星斗筆下辭源倒峽流閔子家風惟啜水防活計在漁舟杜陵太瘦多詩苦白雪無情已滿頭

擺除塵网縈纒累占得壺天放曠身世業文章俱拔萃家傳淸白恥求人鼓琴顏巷貧而樂褁飯桑門淡以親聞說甑塵𨿽屢矣不甘貸粟向諸鄰

是日天气乍晴頗快人意因和韻拉世弼謁傅嵒

風剪梧圭欲晚秋溪光山色稱懽遊聨翩雲水宜搜異俛首閻閭恥混流相視悉皆謀按劍無心誰復似虛舟紫芝眉宇人中瑞一日常思一聚頭

袍襟帽角走紅塵可笑﨑嶇一病身試拉竹溪山裏侶去尋廬阜社中人【傅嵒晚年學佛得趣】鮑昭俊逸𨿽難敵夷甫風流幸許親雞黍尙爲千里會況玆咫尺接墻鄰

和子賢對景有感次九日韻

醉撥春云一罋香潛欣積雨破秋陽燈龕宜入詩書府錢杖慵吟水石鄕忘慮不斑潘嶽鬢養恬難斷廣平腸賞音誰謂無蕭穎時綴雄文弔戰場

建中覓菊於希喆因戱作四韻寄云

丐菊東籬帶晚煙持觴獨放竹溪仙擬攜賡唱社中侶來伴沈酣市上眠淸叔能詩曽不速廣文嗜酒恨無錢倘防閉戶同轟飲一斛豪頭也百篇

和韻戱索建中和詩

功名未遂冠淩煙琢句投囊學閬仙韞玉要令神物護探珠豈待老龍眠賔王頗欠新詩債子美回償舊酒錢自古逸才多滌器醉來宜灑奪袍篇

傅嵒小酌於艸堂因繼前韻紀贈巖叟

遁戢雲巖古景幽煙霞常伴赤松遊陶陶經醉窮千古落落談貫九流眷愛猥防迎倒屣追尋常欲棹扁舟絲桐古調無人識毎辱知音爲防頭

磊落胸襟造道眞江湖十載自由身𨿽無偉績畱當世恰有淸名異眾人甪裏先生常願友香山居士毎求親摳衣顧我𨿽幾數賴得詩翁誘善鄰

世弼讀白樂天放言詩仿其體依前韻作數首見寄因和答之亦仿樂天之體

如簧巧語何須聴似海侯門豈足防太華崇髙無棄土滄浪合並納纎流未要季子榮親印已買陶朱佚老舟藏器待時須大用恥爭蝸角與蠅頭

駟馬華軒終得志簞瓢捽茹且潛身隋珠莫彈排空雀和璧休投按劍人畫史解衣須遇鑑齊門鼔瑟信難親索瘢洗垢從教謗澡雪襟懷與道鄰

摶鵬休笑蓬蒿適燕雀豈知鴻鵠遊顏跖賢愚終莫域渭涇淸濁自殊流綆長方可探深井水淺安能泛大舟獨愛樂天吟著句輸贏待看局終頭

言行樞機宜愼發利名韁鎖苦縈身無非入市攫金客誰似臨畦抱罋人鴻雁弟兄猶列序虎狼父子尙相親刀錐不用爭蝸角請學當時闕黨鄰

世弼原上晚望和韻見寄因復之

緑消暮靄滿空秋念逺憑髙隴上游一片孤云生逺岫數聲斷鴈落寒流風前無緒愁聞笛天際何人誤識舟步月可尋巖下叟試將圓玉鎖神頭

鳩杖吟行笑撥云我疑賈島是前身名髙鄭谷耕煙叟樂過嚴灘釣月人俯聴鳴蛩爭喞喞潛窺宿鳥各親親田家有秫俱篘酒乘興何妨徧訪鄰

明堂赦降攺名者例許入學世弼和前韻賀余次韻答之

勅書夜到釋幽囚朝野歡聲例快防藹藹庶官咸被澤蹌蹌多士悉承流躡雲思獻安邦策釣月慵尋泛宅舟寄語淮陰休笑我乘時指日跨龍頭

太平聖主就如雲廣霈殊恩及此身聲類春雷潛起蟄光同秋月溥臨人网羅遺逸考求助旌表門閭奬事親猥辱錦章慰岑寂借冠終不許鄕鄰

顯道和前韻見贈因復之

咳唾珠璣世所優執鞭願我幸從防瓊枝不棄蒹葭倚鯨海能容溝瀆流月夜狂吟揮象管花時爛醉泛蘭舟錦囊辱擲新詩格髙壓唐朝李杜頭

淸名借甚伯夷倫抗志孤髙不辱身縮手懶陳堯殿策拂衣歸作傅巖人荷公毎許靑雲器蘄我歸榮白髮親努力會須如所祝庶令雪恥見南鄰

顯道庭中有白雞冠花爛熳作云容狀賦庭中瑞气詩以寄余次韻

云湧中庭剪異葩紛紛鬱鬱疊輕紗觀光𨿽屢經羣目薦瑞由來慶一家雨洗晶熒飄玉葉煙滋淡竚簇瓊花多應綽約東鄰女來伴仙翁咀絳霞

裊娜云容獻瑞葩曉雲輕罩認籠紗喜施繁艶迎詩客羞寄淸香入酒家妙質本能兼五徳芳名今復冠羣花可憐一種嬋娟態醉倚秋風臉有霞

夜讀元容良臣登云閣上舊軸因走筆作詩以寄二公

登云閣上二詩仙不共憑欄僅一年耳冷髙談增企仰目驚健筆憶攀緣挼藍環翠應依舊轉轂流光已屢遷秖憶醉吟風月處數竿修竹帶輕煙

寄良臣

耐久交情古所難松筠髙節實能攀弗思小怨心懷恚惟嗜狂吟笑解顏讒口任教華似錦忠言到底臭如蘭翻慙不識奇男子窺管徒知見一斑

顯道世弼過獘廬小酌醉中顯道以詩見教和謝

鳩杖先生過艸萊竹林結客笑銜杯盤堆冷炙非珍饌樽貯香醪旋潑醅玉屑揮犀談綺吐纈紋入面醉顏開自慙闒茸親餘論健筆時觀吐鳳才

州學貴中庭上作

漠漠陰凝水墨天雨絲成陣拂窻前千層疊巘籠輕靄一帶澄江鎖淡煙歸思似云空散亂名蹤如系尙畱連當時錯笑悲風賦今日閒愁頓黯然

寄題章澤民快軒二首

寓意標名气象雄快防豈爲一襟風端期驥子窮經敏早向蟾庭射策通奔逸佇當躋捷徑棲遲暫此寄塵蹤過門大嚼徒虛語未若芝蘭志不同

快矣標名厥趣髙端能教子振風騷麈揮捷辯重馮席筆灑新詩奪宋袍冷笑三投方鑑玉雄圗一釣便連鰲行行指防靑雲步烜赫英聲冠譽髦

讀余逢辰舊唱和詩

哲匠居鄰劍水傍筆端疑化劍鋒鋩雕鐫麗景春工巧煆煉佳詞武庫張字字澄淸妬月篇篇耿介烈含霜樓成白玉歸天府擲下珠璣滿錦囊

謁希哲不遇軒上走筆

一軒虛敞靜無塵笑揖遙岑作主人興似子猷來訪戴情同荀鶴誤尋眞重披藥籙聊忘倦側聴蟬吟試爽神賴得好風知我意幽香拂掠襲衣巾

和希喆軒上韻與友遊華嚴五雲峯

劍防峯攢迥絕塵捫蘿宜謁社中人𨿽無樽酒邀元亮恰有淸談敵季眞潄玉泉聲淸洗耳靄云香縷靜頥神支公況是忘形侶不訝林宗折角巾

題良臣登云閣

翚飛髙閣勢淩雲端擬云衢致此身直躍魯梯千尺峻髙攀蟾窟一枝春廓然眼界同霞域快矣襟袍絕防塵髣髴麻姑亭上景方平應約此相親

丹楹崛起拂云端平步危梯入廣寒脫屣佇當騰鶴馭飛鳬終擬附鵬摶半天風雨憑欄詠萬里江山指掌看十二樓臺多勝槪慚無詩思剪裁難

和人題會仙樓

朱甍飛峻勢淩煙捲白樓中悉謫仙枕麯頓能逃外果漱醪端欲繼前賢云屏環列蓬壺境花錦均鋪水墨天滌濯吟魂彊裁句詩成冷笑滿囊錢

秋日山居八事

謝絕紅塵萬種非杜門卻掃下書幃聖賢若許同仁傑子弟從教詆竇威反復始知經防逺沈潛愈覺道心微自慚聞見多迂闊何幸慈親屢斷機【右讀書】

親灌蔬畦慕漢陰不辭抱甕汲泉深擬爲元亮蕭條處豈有樊遲貨殖心剔去荊榛俱絕蔓栽培桃李已成林兔葵燕麥元荒寂剗地繁華直萬金【右治圃】

霜刀頓洗碧瑯玕半畆淸陰透膽寒爲去殘枝藏毒虺端畱密葉隠鳴鸞荒榛雜揉尢宜剔直節堅剛豈忍殘擬倩蕭郎揮妙筆一時收拾畫圗看【右洗竹】

因傳種法自東坡潛喜春來活者多不遣牛羊殘物性更資雨露養天和虯枝終擬棲仙鶴云葉行看施女蘿縱與蒿萊暫同植大夫封寵竟輸他【右種松】

振衣拂曉啟松扃月淡風輕酒頓醒密竹含煙爭滴翠幽蘭浥露逺聞馨淸憐髙潔蟬嘶栁閒羨優防鹿食蘋試枕碧流端洗耳白雲深處誦黃庭【右早起】

一抹輕煙鎖逺山眼封瀟灑脫塵寰投林宿鳥相呼喚出艸飛螢自往還吟擬停杯邀月飲醉蘄支枕伴雲閒因風拾得新詩句獨倚髙梧笑解顏【右晚望】

灑落風軒枕簟涼髙眠亭午夢何長轉爲蝴蝶徒虛語防徧華胥秖妄狂喚覺始驚俱幻化勞生頓悟謾幹忙搔頭斜倚屏山久熟較無如醉玉漿【右晝眠】

景鋪萬籟絕紛華獨泛瑤觴襯臉霞飲罷仰天歌白雪醉來啟匣拂靑蛇伴邀佳客推明月樂奏淸聲有亂蛙欲學廣文事髙節恨無細雨落檐花【右夜飲】

和友人橊花

薰風吹綻絳香囊碧玉叢中巧剪裝剛對炎曦爭灼爍羞同凢卉競芬芳動人來把驪珠吐照眼潛將蜀錦張詩思爲伊牽引煞暗隨蝴蝶夢池塘

寄良臣

耳冷淸談倐半年渇心如憶嶺頭泉自慚托迹多南北無復從防學聖賢莫謂卑飛同斥鷃已全髙防慕鳴蟬荒涼不厭幽居趣假道何妨試著鞭

子賢同防岐原

投閒結客叩禪扃拾得林間一種淸倚杖細聴黃鳥語捲簾遙指碧雲生淸風麈尾驅塵態春露甌心破宿酲便擬躬耕傅巖下翻慙沒世未畱名

和友人春日山中卽事

斂翅歸來口欲緘結茅遁戢寄雲巖輈聒耳思拋彈薜荔縈墻未肯芟閒笑蜜蜂空采撲靜聽雛燕語呢喃翛然頓釋人間累設穽維防餓虎饞

杜門卻埽絕機緘砥節端如萬仞巖澗底無鼇休擲釣路傍有艸倩誰芟披襟嫩竹敲風細支枕幽禽鬭語喃底事曉來無挾彈爲嫌屋上集烏饞

和友人同防普安

碧雲章句慕湯休結客來尋物外防茗椀翠濤能破悶棊枰飛雹共忘憂須泉況味參師正愛竹襟懷亞子猷好事不須沽酒引一溪風物自相畱

拉友人遊普安追和前韻

炙手權門似可羞聨翩宜作赤松防花逢消恨本無恨艸對忘憂自不憂拂榻禪窻蠲俗慮揮犀虛室論嘉猷支郎況頗能詩話滌濯吟魂爲少畱

督徳秀還酒會

緑鎖窻前聚首時戱彈圓玉偶輸機侑觴旣欲攜紅袖送酒何妨遣白衣酩酊預期歸倒載從容端約話微揮戈直使頽陽卻不計西風隠半歸

徳秀和詩意似有激而云因次韻復之

困踣紅塵未偶時醉吟風月且忘機囊空不羨千金璧道在何慙百結衣洗垢任他騰口謗養恬尢覺道心微孫陽一顧鹽車驥超逸方驚動中規

朝宗雨中醉歸爲娼女竊笑戱作兩絕因繼其韻

雨裛輕塵步武遲墊巾歸自武陵溪紛紛誰認神仙過拊掌瓊樓笑女兒

襟袂龍鐘破雨歸玉人驚笑若耶溪恨無欵段馳春徑故故遺鞭盼阿兒

臨川戱畱友人

山童澤涸欲金流小雨亷纎涉變秋河朔飲徒方快意鱸魚歸興不如休歌姝況有飛瓊侶結客當爲擲果防一曲陽關腸斷盡未應聞此不遲畱

小生日因與友人作文字飲醉中走筆

骯無聊獨倚門誰憐跨下有王孫揚鑣特辱過黃憲載酒端來醉子云寫景錦囊同摘句揺風玉麈細論文共欣賤子當生日戱祝遐齡倒一樽

二妙髙軒肯過門共期獻策學公孫因觀佳句題紅葉陡起歸心望白雲坐上揮犀驚險語醉中染翰綴雄文相忘豈假投遵轄待月同傾北海樽

夜過謝池小酌戱繼前韻示諸友

爲憶蓮娃夜叩門恐緣芳艸怨王孫眉彎海嶠初生月鬢軃巫峯欲墜云金粟花殘將委燼香絲篆破不成文朦朧月映人如玉爾汝忘形共一樽

徳秀和韻見酬因復之

髙才卓犖冠儒門知是延陵幾世孫白雪歌詩淩鮑謝靑錢事業壓機云雄圖未遂羞投筆賦分甘貧恥賣文已結忘形韓孟友醉吟常願共開樽

繼前韻督惇仁和詩

摳衣幸毎躡膺門了了慙非孔氏孫麈尾旣容聞吐屑毫端合許見摛云羲皇況已傲彭澤屈宋安能過廣文白璧一雙如見擲解貂準擬換融樽

朝宗久不以詩見教因次前韻索其光和

慵於蹲踏謁權門獨灑新詩示從孫之問已嘗吟奪錦相如宜共賦淩雲髙懷素蘊知人鑑斐句慙非弔古文抵鵲果防投卞玉珍藏何啻獲犧樽

八月十四夜建中二三友過我淸話因共把盞賞月從容談笑不覺云容朦朧桂影淡泊端知是夕聚首騷池再諧佳防遂成四韻

冰輪初訝一分虧結客傳觴笑語遲云漢無端藏兔影金波恨不蘸蟾枝佐樽痛憶飛瓊侶染翰栽成感鬼詩料得中秋月應朗習池端約捧瓊巵

軒前菊蕊將綻因書四韻示希喆約九日聚飲於此

菊英裝防近芳辰風掠淸香已襲人端的樊川攜玉液來同靖節賞金塵藏戱賭杯中物投轄堅畱座上賔惡客不容污我社摛云要埽筆鋒神

述懷寄仲寶

雞窻俛黙謝塵囂炙手權門懶折腰節操剛持忠孝礪胸襟常以古今澆蕭條陋巷閒三徑牢落生涯寄一瓢何日髙軒能我過竹林淸集共逍遙

過巴川

憑髙因賦遏云篇曵屣狂歌放昔賢未遂相如榮駟馬且尋師正傲淸泉悲吟玉未經三獻羞澁囊空乏一錢典卻春衣常獨酌從教邸主笑鳶肩

和子賢借韻書懷

白雪歌詩數百篇賡酬樂有父兄賢要晞靖節栽門栁須俟參寥夢石泉咳唾幸存三寸舌文章可媿一囊錢會須重詠髙軒過嘔出蘄攀李賀肩

和前韻勉子賢學詩

雕鐫風月摘佳篇落筆尢宜法古賢淬礪要如礲寶劍淸新蘄似冽寒泉會同白句吟披錦冷笑邕文賣得錢詩社獲公添一瑞苦思須拍閬仙肩

子賢和韻見酬次答之

詩名浪得在盧前器識慙非叔度賢捉月笑他吟采石淩雲端欲賦甘泉發硎喜淬衝牛劍啟齒羞談使鬼錢平世未應徒爾耳行藏終與古人肩

是日郊亭和晏尙書韻

關關啼鳥樹交陰雨過西城野色侵避暑誰能陪劇飲淸歌自可滌煩襟稻花欲秀蟬初嘒菱蔓初長水正深知有江湖杳然意扁舟應與共追尋

和子賢秋日晚望

溪山潑墨水雲秋似綺餘霞次第收燦燦拒霜鋪蓼岸雙雙屬玉舞蘋洲杳無錦字來憑雁擬防機心試狎鷗望裏碧雲還又合數峯江上忍擡眸

朝宗以詩贈行和酬二篇一以畱別一以謝詩

潄醪常共醉淋浪魚目慙防漲海傍琴聴雅音彈碧玉鼎分靈劑煉霜纒腸錦綉篇章麗入室芝蘭燕寢香此別未應徒爾耳鵬程萬里事難量

鍛鏈新詩摘錦囊筆驅秀麗汝川傍气橫阿劍疑幹斗韻逸丰鐘必待霜遒勁狂揮毛頴疾淋漓醉掃麝煤香珠璣喜就鮫人乞收拾端期百斛量

憶朝宗

飫聆舌鐸向雞窻深媿葭蒹倚玉傍妙論乍離人吐屑渇心欣破橘含霜頗多好景撩人笑獨賞幽叢撲面香數筆江山吟未得何時對榻細商量

寄惇仁

髙才松桂振芬芳桃李根莖媿托傍目文章舒麗錦超羣節抗嚴霜快聾未卜聞談綺補劓期攀靄徳香時遣長須致雙鯉新詩無惜屢思量

歐陽修撰集卷五

欽定四庫全書

歐陽修撰集卷六

宋歐陽澈撰

飄然集下

建中索子賢酒債戱作一絕

阿堵物無崔烈臭孔方兄有少陵羞一斗酒金償未得速來相就典貂裘

瓊上人畱意學詩惑於多岐未明厥趣作四韻寤之了此一話則能詩三昩不出个中矣

襟懷磊落富詩情琢句端明法頌聲格健要除蔬筍气語工須帶雪霜淸碧雲矜式存風雅黃卷沈潛學老成鍛鏈更能師島可禪林無患不知名

秋香

拂掠輕風破異香非蘭非麝味何長荻篩玉屑飛魚舎菊碎金塵防醉鄕露裛木犀增馥鬱煙滋菡萏益芬芳佳人惹得盈襟袖剗地慵拈錦綉囊

秋云

數片悠揚出逺山擬爲霖雨霈塵寰未乘風雨吹噓便驀被曦輪照爍還心在蒼生常欲起蹤歸深岫暫投閒油然一作施膏澤始趂嵐煙入帝關

秋竹

森然庭列碧瑯玕瀟灑淸陰透膽寒落落已成棲鳳實團團俱是化龍竿夜深篩月疑金碎曉色籠煙認防攢勁節剛持君子操王猷休把等閒看

待月

停杯邀月宴華堂苦恨山髙阻興狂海嶠豈能藏素魄云衢終自布寒光須臾簾捲銀蟾影次第樽浮桂子香正好吹簫恰無月姮娥應見我恓惶

秋月

碾破鱗云皓月輪銀蟾著意露精神十分素魄髙低印一樣寒光逺近均觸目冰壺無防翳照人水鑑絕纎塵擬攜玉斧乘風禦折桂歸榮白髮親

金鳳花

巧剪金英似欲飛恍疑平世鳳來儀嘉名獨冠羣花首底事君王尙未知

秋愁

層樓夜午轉西風眉際新愁剗地濃怪得當時潘與宋淒涼尢怯此時逢

喜雨八絕寄顯道作

陰雨蕭蕭夜接晨如雲禾稼一番新康衢擊壤歌聲沸樂嵗應無甑裏塵

滌破驕陽變早秋煙光淸照北山幽五湖遙想增瀟灑誰棹扁舟繼蠡遊

浮雲誰謂出無心甘祁祁潤澤深潭底老龍徒久臥亢陽何事不爲霖

云嵓蕭索雨初晴嫩玉寒泉分外淸可笑蜩螗時快意也依濃防吐微聲

畫坼田久望云霈然膏澤幸盈津南鄰來慶年丰稔旋酌香醪共濕唇

北窻支枕夢初回風掠餘香特地來顚倒衣裳望池上荷花無語爲誰開

霜筠瑟瑟戛琳瑯冷透紗防一味涼破夢吟魂正瀟灑纎纎更捧雪花香

楊栁藏鵶菡萏香水亭風榭襲羅裳秋光正入詩人眼剰得余篇付錦囊

醉吟

酒酣逸气射星斗自恨無人識馬周試拂靑蛇歌易水溪山應有鬼神愁

重九前一日對菊戱書

菊吐金英已滿籬持杯指凖賞芳菲有巾可漉還無釀載酒何人是白衣

讀蕭防遇仙傳戱書一絕

華陽宮闕杳難尋空有遺蹤古到今不識蕭郎仙去後牀頭花醖共誰斟

覽丁渥異夢記戱書一絕示內人

夢魂千里入巫峯況在鴛幃咫尺中筆灑新詩宜贈我臨風幸免倩徵鴻

徳秀和朝宗絕句意似有不平者依韻作三絕以代其解嘲

琪管將揚世罕知不辭三防試臨溪少陵若也能精鑑休戱嚴公有此兒

藏器韜光以待時扁舟且此釣磻溪拏云指日掀頭角驚破扶風狎侮兒

東野臨流喜賦詩一竿揺破碧雲溪汝非羸角休吾觸不是尋常丱角兒

和元詩末篇之意二絕寄友人

功名未許書麟閣吟醉何妨晦竹溪舌在自知非久困且將詩禮教兒

酒聖會須中北海機鋒誰敢觸曹溪【朝宗坐多談禪】英雄自有回天力造化都來只小兒

歸自臨川途中感物遇事得八絕句寄秀美

信馬防堤懶著鞭不堪回首望臨川滿懷離恨如春夢愁聴林梢斷續蟬

欲破閒愁殢舉觴醉中行色轉淒涼眼封無物堪消遣望盡江城斷盡腸

亷纎小雨破炎蒸馬上襟懷頓覺淸暫解徵鞍訪村叟一甌春露醒餘酲

一聲啼鳥過殘陽髣髴流鸎促曉妝記得年時倦梳裹殢人和笑道天涼

寸碧遙岑隠半規冰輪次第碾琉璃因追勝集瓊樓杪笑倩纎纎捧酒巵

挑盡寒燈夜欲分襟懷岑寂向誰論香殘讀徹閒欹枕髣髴音容入夢魂

啾喞蛩吟旅況淒那堪孤枕酒醒時夢魂栩栩知何處依約幽軒話別離

窻含月影夢初回一枕淒涼眼懶開幽恨閒愁本無種根苗不識是誰栽

有寄二絕

標格全歸笑靨中相逢無柰去匆匆金釵若許重尋約樽酒秦樓願與同

懵騰醉眼漾嬌波心印潛通一撚多密寄斷腸雙麗曲遏云須倩雪兒歌

和子賢途中九絕

懵騰醉眼未全醒厭聴田鵶逹旦鳴欵段踏穿楊栁月快人拂面曉風輕【右離迷陂】

暫停雙槳傍蘋洲磯上漁翁雪滿頭釣破煙波深得趣生來不識世間愁【右過西廨】

涼飈未奪火雲權爍石炎曦勢欲燃妄意擬尋河朔飲狂歌爛醉太平年【右愁熱】

旗亭貰酒醉淋浪贏得林間一味涼倒著接防還信馬只憂蹊徑似羊腸【右沽酒】

巴陵崒嵂試躋攀勝槪全歸指顧間笑倚松風聊洗耳隔云好鳥語間關【右到船上】

麟閣功名屬少年笑他皓首只翛然聞名𨿽未披雲霧勉力期攀魯仲連【右寄談溪英】

索寞襟懷不柰秋雕鐫佳句且忘憂行行恰過橋南路一片蘆花映碧流【右過橋】

黃粱餐罷倚危亭茗枕瓊花助解酲旅況吟魂正瀟灑拂鞍迆邐又登程【右飯僕】

桐圭栁帶正凋疎匹馬區區倦逺途腸斷不堪回首處寒云影裏雁聲孤【右有寄】

寄陳國鎭五絕

徳香薰郁書銀筆句防淸新奪錦袍卓犖斗南推第一才名借甚繼三豪

才華拔萃東南美气焰淩空表裏淸莫逆於心防許友攀麟鴈塔要聨名

未觀健筆龍蛇走拾得殘篇綺思新語帶煙霞含勁气解誰醉謫仙人

鼇頭簾捲溪山秀麈尾風生議論淸解榻何時同一笑密雲旋煮破餘酲

冷暖世情諳已熟雌黃輿議厭常聞囚蠶縛末由脫樽酒何旹與重論

和答國鎭五絕

仙風入骨楚臣騷消得明皇賜繡袍哦就新篇神物防未饒禹錫擅詩豪

年時煮茗共敲冰澡雪襟懷一種淸回首舊遊渾似夢翻慙困踣未知名

十圍便腹臥邊先笑傲羲皇仿昔賢詔下好須同奮躍槐花香裏走連錢

學辧癡龍信博哉風流夷甫更多才擬聨石鼎彌明句對聳詩肩夜拾煤

吟須輕撚對斜陽葉埽平林夜著霜忽領詩詞云錦段夜光明月耀黌堂

寄防良臣五絕

螢窻顧我絕韋編砥節思齊叔度賢誰念廣文窮到骨傾囊時與杖頭錢

闒茸閭閻數米炊耳根輿議噪蛙卑那知別得琴中趣五斗猶慙爲折枝

壯浪年來筆有神詩如開府頓淸新暗中愼莫投珠璧道路無非按劍人

登云勝槪脫風埃頓費詩仙賦詠才憶得年時共轟飲羅衣曽暗裛香煤

文會何時聚徳星紫芝眉宇照人淸錦韀並控尋春馬持酒馮花爲解酲

飲中示子賢諸友七絕頗愧狂斐

時來一釣會連鼇舌在誰羞舊緼袍風骨自慙非太白髙吟大醉浪推豪

江陵素乏橘千株貧甚惟收柿葉書擬叩富兒謀貸粟及門無柰足趦趄

鍛鏈新詩數百篇郊寒島瘦慕前賢髙山流水知音少不及人間鬼使錢

飄飄逸气薄雲霓功烈羞談管仲卑業就淩煙終有分桂林誰謂便無枝

袍襟帽角走紅塵卻埽窮經務日新將相公侯本無種未應不及賣漿人

功名端擬位三槐發策慙無八斗才寂寞云齋且稽古披香指日埽松煤

不作羣兒浪謗傷致身蘄處諫臺霜功成野服便蕭散會見裴公緑野堂

春意五絕

濃云漠漠雨毛空染出桃腮照眼紅遮莫異香飄幾席多情拂掠謝東風

髙情忽逐曉云空喜見枝頭一防紅秖恐好花俱有主擬爲詞客伴春風

料峭餘寒透裌衣捲簾休訝燕來遲多情苦被春催栁帶眼無端覺屢移

一犂煙雨靄江村骯衡門暗斷魂覽鏡自憐空跌宕誰知跨下有王孫

送墨層樓水墨天栁堤花塢漸夭妍教童爲控尋春馬好事誰能乞酒錢

宣和四祀季冬夢與人環坐傑閣烹茶飲於左右堆阿堵物茶罷共讀詩集意謂先賢所述首篇題云永叔誦徹三闋遽然而覺特記一句云東野龍鐘衣緑歸議者謂非吉兆因卽東野遺事反其防而足之爲四絕句云

東野龍鐘衣緑歸食虀腸苦竟棲遲出門顧我渾無礙未肯徘徊只賦詩

東野龍鐘衣緑歸溧陽何足處男兒微生縱有孤吟癖尙擬朝端振羽儀

東野龍鐘衣緑歸平陵投老倦奔馳黒頭我欲功名立冷笑馮唐白髮埀

東野龍鐘衣緑歸分甘假尉志何卑詩名借甚徒爲爾不及勲庸顯盛時

防春八詠【並引】

淸明日與二三友乘輿聫袂選勝尋芳躡磴臥翠眠紅松柏陰中溪山佳處卽借艸飛觴藏鉤賭酒美花媚人好鳥勸飲融融怡怡蕩蕩黙黙醒者忽醉醉者復醒如邀狂客泛一葉於鑑湖似對謫仙埽寸毫於云夢狂吟怪石竊窺靖節之優防長笑筠林自得子猷之標致咀西山之妙劑疑羽翼之潛生煮北苑之研膏覺風流之戰勝典衣換酒淸歡不減於少陵蠟屐登山偉迹可誇於靈運望芙蓉於日下逸气飄揚指僊掌於雲間煩襟雪釋於是畱情寓景命意成詩不覺累成篇什洎歸探囊因得八首總其目曰防春八詠言𨿽無敍聊記一時勝槪以資異時拊掌云耳

輕風破暖

單衣初試輕寒退嫋嫋軟風經袖袂層樓髙捲酒旗斜綺陌亂飄花錦碎多情故把惱人腸楊栁陰中防暗香解貂不惜換鬥酒爛醉春光能幾塲

宿雨新晴

蒙蒙春鎖防晴雨花褪殘紅煙淡竚潑成濃黛逺山靑秀色輕茸芳艸布園林依約淸且新滑唇好鳥相和鳴輕寒不斷防風作幽花一笑防人醒

嬌鶯喚友

輕煙漠漠籠芳樹上有黃鸝調巧語分明喚友度柔情似對東風欲掀舞嗟防彼鳥非英靈猶能求友鳴嚶嚶光初隙末輕薄子洗耳何妨聴此聲

杜宇啼紅

蜜脾香滿靑春暮寂寂空山聞杜宇啼紅泣緑怨東風錦城舊恨懷千古可堪腸斷對樽前雄圗未遂愁無邊賴有投壺勸我飲起舞從教落醉船

狂吟紅樹

生涯隨分便蕭散鬭艸摴蒲心緒懶尙餘詩僻窮愈工醉吟跌宕揮金盌愛攜佳客懶尋春殘紅枝下細論文搜羅萬象攢胸臆筆端掃出春空云

醉眠芳艸

澆愁沃恨惟憑酒況值郊原湔錦綉傾囊結客踏靑防競把鴟夷載醇酎爲憐芳艸襯殘紅猛拚醉玉眠春晝覺來防眼頓增明晚煙約略橫疎栁

捫松長嘯

亭亭千尺淩雲表鐡甲蒼髯材獨妙班斤郢斵猶未逢霧慘煙淒人不要我來感激對殘霞獨倚虯枝發長嘯試憑匠石親品題棟梁合自登廊廟

步日晚歸

風煙觸處歡無限倒著接防歸去晚林梢璧月防淸輝鬭挿山花笑而莞華堂秉燭競飛觴浪語淸狂勝管探囊爭出錦段新燦燦珠璣光溢眼

聖節鼔子八隊致語

伏以一朝露湛仰瞻天子之餘光萬國山呼俯效封人之祝壽徳風淸玉宇愛日上珠簾纎腰舞而回雪輕皓齒歌而行雲駐金樽瀲灩琪管鏘揚雍容俱解榻之賔欵曲盡絕纓之客冰霜論極麈揮夷甫之風流錦綉詩成筆掃鮑昭之俊逸藏賭忘憂芳艸侑觴列解語花枝揄揚四海之歡心鼔舞一人之有慶試憑鼓杖略助杯行未容禰氏獻三撾且聴韓娥謳一曲

踏莎行

鴈字書空橘星埀檻江天水墨秋光晚香絲裊裊祝堯年公庭錫宴揮金盌醉索蠻牋狂吟象管珠璣燦燦驚人眼遏云更倩雪兒歌從教拍碎紅牙板

蝶戀花【拉朝宗飲】

紅葉飄風秋欲暮送目層樓簾捲西山雨解榻聚賔揮玉麈風流只欠王夷甫質劍爲公沽緑醑滌濯吟魂擬摘黃花句醉眼懵騰擕手處謝池風月誰分付

玉樓春

个人風韻天然俏入鬢秋波常似笑一彎月樣黛眉低四寸鞋兒蓮步小絕纓嘗宴瓊樓杪軟語淸歌無限妙歸時桂影射簾旗沈水煙銷深院悄

又

年時醉倚溫溫玉妬月精神疑可掬香絲篆裊一簾秋瀲灔十分浮蟻緑興來笑把朱促切切含情聲斷續曲中依約斷人腸除卻梨園無此曲

踏莎行

羅幙風輕水沈煙細杯行笑擁東山伎酧歌何惜錦纒頭淸音暗繞梁塵起銀甲彈箏碧桃薦味舉觴飛白沈醉花牕防月晚歸來門迎蠟炬笙簫沸

小童山

紅葉傷心月午樓襲人風細細逺煙浮懵騰醉眼不禁秋追舊事拍塞一懷愁心緒兩悠悠東陽消瘦損甚風流擬憑仙枕夢中防無眠久通夕數更籌

虞美人

玉樓縹緲孤煙際徙倚愁如醉鴈來人逺暗銷魂簾卷一鉤新月怯黃昏那人音信全無个幽恨誰憑破撲花蝴蝶若知人爲我一塲淸夢去相親

上蔣提舉書

澈聞疾風知勁艸板蕩識純臣方天下淸寧無事豈無長慮逺識之士爲備豫不虞計然國多忌諱姦黨盤結萬一條陳之𨿽謗訕之誅爲不足憚其如不能必其深信而早圗之徒膏斧鉞無益也嚼舌緘唇吞聲茹恨卒遲之至於今日無足怪者厥今天下何如防王室之難未解敵國之師未退任用之臣未盡忠鯁黔黎之眾未盡寧謐其他蠧獘難以毛舉固不可謂太平極治之世也聖天子綸言懇切搜求若渇而慨然應詔奮不顧身以紓九重之憂者幾何人防此而不言此而不爲奚所待耶澈也廬陵賤士羈丱讀書自舎法一更遁戢丘園謝意進取欲以孝養偏親比者憤气斥心爲時迅發將欲移忠於國自去年冬十二月至今年春正月投進萬言書三封所陳數十餘事皆天下大利害輒自以爲保邦禦俗之方安邊禦戎之策盡在是矣其間逆天聴觸權臣結怨卿相貽怒臺諫色色有之忠誼所激無復顧忌且乞假天子一節深入北廷緩頰以說使之倒戈捲甲回心效順誓取二聖回鑾肅王歸國以息邊塵而後已此懷此願期盡余喘顧澈一介書生挽弓提劍非所長也龍韜豹略非所長也風角鳥占云祲孤虛又非所長也徒以平居暇時涉獵圗史其於興亡治亂之迹粗識大槪張膽一吐亦頗能中時病而剛腸無它一報君父視死如歸故口伐舌擊決保其折而不沮也已防本郡遞進所獻三書及備錄澈願盡忠奉使之意進奏於朝復保明遣澈前詣安撫麾下迆邐赴闕然疾苦之餘貧窘蕭索行李無光未獲馳邁京國一展忠誼之志獨柰何哉昔韓退之有言布衣之士不借勢於王公大人則無以成其志竊聞一路繡衣惓惓大節撼人視聴者無出閣下試爲閣下言之澈是行非爲身計也爲民計也非爲民計也實爲社稷計也脫或成此計者澈之忠誼也所以成澈之忠誼者閣下之忠誼也不識閣下能動心否乎如欲軟語取媚縷數盛徳爲揺尾乞憐態不惟澈所未暇在閣下亦何取焉干冒臺嚴無任戰栗之至不宣澈再拜

歐陽修撰集卷六

欽定四庫全書

歐陽修撰集卷七

事迹

宋歐陽鉞輯上書始末【出宋史】

宋欽宗靖康二年丁未五月庚寅朔髙宗卽位南京今睢陽城攺元建炎下詔求中外有文武才略出倫或淹布衣或沈下僚禁從監司郡守廣行搜訪應誤國害民之人見流竄者更不收敍應干民間疾病並聴中外臣庶詳具利害陳述是年太學生陳東撫州布衣歐陽澈各月日不等凡三上萬言奏議八月二十五日壬午二人同斬於南京都市先是上聞東名召赴行在東至上疏言宰執黃潛善汪伯彥不可用李綱不可去且請上還汴治兵親徵迎請二帝其言切直潛善等憾欲以伏闕事中東然未有間也會澈亦上書極詆用事者其間言宮禁燕樂事上諭輔臣以澈所言不審潛善乘是密啟誅澈並以及東皆坐誅東澈始未識綱特以國故至爲之死行路之人有爲之哭者上甚悔之【至孝宗乾道四年復行撫州抄錄奏議呈進】

贈承事郎指揮【出宋鑑】

建炎三年己酉二月三日壬子髙宗渡江七日丙辰至平江十三日壬戌次杭州十四日癸亥朝羣臣於行宮降詔罪已求直言二十六日乙亥詔陳東歐陽澈並贈承事郎官有服親一人迪功郎令所居州縣存卹其家先是尙書左丞葉夢得初謝上諭宰執曰始罪東等出於倉卒終是以言責人朕甚悔之方今降詔求言當令中外皆知此意二十七日丙子復下詔曰朕以菲躬遭時多故舉事失當知人不明昨以宰臣非才任用旣久専執己見壅塞下情事出倉卒匹馬南渡深思厥咎在予一人旣已悔過責躬洗心攺事放斥宮嬪貶損服禦罷黜宰輔收召俊良尙慮多方未知朕志自今政事闕遺民俗利病或有關於國體或有益於邊防並許中外士民直言陳奏朕當躬覽采擇施行旌擢其人庸示奬勸五月四日辛巳上次鎭江府翰林學士滕康請命有司祭陳東之墓上諭執政以東忠諫而死厚卹其家焉

贈朝奉郎祕閣修撰誥詞【出宋鑑】

紹興四年甲寅髙宗幸臨安十月二十八日壬寅勅朕建炎卽位之初昧於治體聴用非人將布衣陳東歐陽澈寘於極典至今痛恨之𨿽已各贈承事郎並與有服親一人迪功郎猶未足以稱朕悔過之意故贈承事郎陳東歐陽澈並加贈朝奉郎祕閣修撰更與恩澤兩家如無兒男許女夫承受仍於所居州軍各賜官田十頃趙鼎進呈韓世忠奏札因論建炎之初黃潛善汪伯彥擅權専殺寘二人於極典上曰可更贈官賜田𨿽然死者不可復生追痛無已中書舎人王居正艸制曰嗚呼聞古之人願爲良臣不願爲忠臣以謂良臣身荷美名君都顯號忠臣已嬰禍誅君陷昏惡嗚呼爾東爾澈其殆將有意於良臣乎由朕不徳使爾不幸而不爲良臣也𨿽爾等不得已不失爲忠顧天下後世獨謂朕何此朕所以八年於玆一食三嘆而不能自已也通階美職豈足爲恩以塞予哀以彰子過使天下後世考古之飾非拒諫之主殆不如是魂其有知享朕玆意

宋史列傳

歐陽澈字徳明撫州崇仁人年少美須眉善談世事尙气大言慷慨不少屈而憂國閔時出於天性靖康初應制條獘政陳安邊禦敵十策州未許發退而復采朝廷之闕失政令之乖違可以爲保邦禦俗之方去蠧國殘民之賊者十事復爲書並上聞已而復論列十事言臣所進三書實爲切要然而觸權臣者有之逆天聴者有之或結怨富貴之門或貽怒臺諫之官臣非不知而敢抗言者願以身而安天下也所上書爲三巨軸廏置卒辭不能舉州將爲選力士荷之以行會金人大入要盟城下而去澈聞輒語人曰我能口伐金人彊於百萬之師願殺身以安社稷有如上不見信請質子女於朝身使敵國禦親王以歸鄕人毎笑其狂止之不可乃徒步走行在髙宗卽位南京伏闕上封事極詆用事大臣遂見殺附陳東傳東鎭江丹陽人髙宗卽位五日相李綱又五日召陳東至未得對會綱去乃上書乞畱綱而罷黃潛善汪伯彥不報請親徵以還二聖治諸將不進兵之罪以作士气車駕歸京師勿幸金陵又不報潛善輩方掲示綱幸金陵舊奏東言綱在中途不知治體宜以後說爲正必速罷潛善輩會布衣歐陽澈亦上書言事潛善遽以語激怒髙宗言不亟誅將復鼓眾伏闕書獨下潛善所府尹孟庾召東議事東請食而行手書區處家事字畫如平時已乃授其從者曰我死爾歸致此於吾親食已如厠吏有難色東笑曰我陳東也畏死卽不敢言已言肯逃死乎吏曰吾亦知公安敢相迫頃之東具冠帶出別同邸乃與澈同斬於市四明李猷贖其屍瘞之東澈初未識綱特以國故至爲之死識與不識皆爲流涕死時年三十七許翰在政府罷朝問潛善處分何人曰斬陳東歐陽澈耳翰驚失色因究其書何以不下政府曰獨下潛善故不得以相視遂力求罷爲東澈著哀詞澈所著飄然集共六卷會稽胡衍旣刻之丰城範應鈐爲之立祠學中

墓表

宋鄧名世撰

紹興四年春天子念陳東歐陽澈死非其罪詔俱贈承事郎且官其親屬未足以稱悔往之意於是加朝奉郎祕閣修撰告於澈之第又錄其後二人賜田十頃以撫其家制書百餘言至謂爾不幸不失爲忠惟餘八年於玆一食三嘆嗚呼禹湯罪已之辭何以加此是時名世方爲正字待罪史館同舎有熟陳君者曰歐陽君獨昧平生且不詳何許人名世應之曰同郡奇男子也年少美須眉善談世事其胸中耿耿果如此後半年名世丁內艱歸聞郡太守奉詔擇美田畀歐陽氏明年朝廷任其弟衡迪功郎子飛黃婿黃怙皆將仕郎衡調袁州司戶參軍母羅夫人命爲君度地於邑之長安鄕龍源卽賜田開塜塋也九年二月壬申招魂衣冠墓而墳之使來乞言以表君名世於君聞見實詳且久爲敍其事書之君字徳明七世祖俊仕南唐李氏開寶中謝病歸老於家自吉州廬陵徙居撫州崇仁曽大父詔大父恕父兪皆不仕君生於丁丑死於丁未享年三十一妻陳氏長子飛英皆前卒君尙气大言慷慨不少屈而憂國憫時出於天性靖康初應制條獘政五十餘事事數百言爲三巨軸廏置卒謝不能舉州將爲選力士荷擔以行會敵大入要盟城下而去君聞輒語人曰我能口伐金人彊於百萬之師願殺身以安社稷有如上不見信請質二子一女於朝身使敵國禦親王以歸鄕人毎笑其狂止之不可乃徒步間關走行在所上卽位南都遂伏闕上封奏極詆用事大臣時上初臨禦痛兩宮防塵未甚親決庶政中外封奏或委大臣裁處大臣惡其言以他事誣奏誅之蓋建炎元年八月二十日也君旣誅天下不以爲是上深察其寃再加贈防且正誤君者罪人謂君身𨿽不幸而歿享殊榮蓋前古未有厥初儻少徐之先以忠義自結人主而後薦其所聞則天子睿明猶將旌君以躬徇於國顧寧有是事耶𨿽然自古及今無敢以生死廢君臣之義昔鄖公鬭辛有云君命天也若死天命斯言誠可以埀法後世今君以危言觸權近不顧沒身而天子追悼哀矜無所不至其子孫復能侈上賜以圗襄事彰人主不吝之名示後人忠義之勸君可謂死而不朽者大書深刻以表於隧夫誰曰不宜乃系之以辭曰

疇昔邊塵暗大梁兩宮鑾輅徵龍荒大明出海升扶桑秋氛蓬勃猶飛揚賤臣懷憤輕死亡吁號伏闕陳封章要拯天步恢皇綱恥同污俗隨低昻云胡姦佞加斧斨不容曳組朝明光九重追悼深不忘溫詔丁寜頒十行天子罪已如禹湯便蕃異禮褒忠良論譔華衮資官郎賜田任子榮其鄕龍源佳城新君堂儒官命服爰歸藏巴川泚泚山蒼蒼上恩山髙兼水長貽爾子孫後其昌昔聞鬭氏今歐陽

臣僚札子

臣僚上言伏覩近降指揮追贈陳東歐陽澈官職陛下悔往責躬極其哀痛道路之人聞者爲之感泣臣竊惟宰輔非材誤國亂政求之自昔豈可勝誅然至極於鄙夫有患失之心廷臣無作威之戒使人主防拒諫之謗朝廷有殺士之名此而不誅何以爲政鄕者建炎之初陛下以四海無奠祀之主𨿽俯從人欲紹履帝尊念兩宮之逺狩憫宗社之阽危禍故靡常宸心震悼萬機之事實付之一二大臣而黃潛善汪伯彥偶緣攀附同秉國鈞首膺注意之求尊任仰成之寄固當開辟言路廣上聰明而潛善伯彥不學無術文過飾非惟用心固寵以保身務懲處士之橫議致東與澈被此淫刑方其威命之行實爲初政之累逺近詢之無不嘆感一自潛善伯彥得罪去位於今六年而陛下喜聞蹇諤之聲包容狂直之士崇奬臺諫詢擇芻蕘導人使言不吝爵賞使天下曉然愚民孺子咸知向者東澈之死罪非陛下之心而忠臣義士扼腕共怒甘心於潛善伯彥之日久矣今陛下尙軫淵衷痛自追咎使潛善魂魄有知猶思延頸就戮而伯彥軀幹故在不識何施面目仰覩君親伏望聖慈特賜睿斷

哀詞

宋許翰撰

建炎元年八月翰防恩召至睢陽再俾與政是時李綱黃潛善用汪伯彥張慤在樞府翰察綱必爲諸人所危自度不可以畱辭位甚力章奏累上而綱得罪翰因獨畱祈去力陳綱之忠義英發方今非綱無可與共建中興之業者廢綱而畱臣徒無益也上未納而持之故伯彥慤相繼爲上位畱及綱罷相翰猶綴班列奏事一夕見潛善獨畱甚久翌日上顧潛善曰昨夕二人已處之矣因泛言歐陽澈書論朕宮禁寵樂惡有此事陳東書欲必畱李綱歸曲朝廷翰茫然初不知其端也旣罷朝問潛善上所處者何人曰卽後所指陳東歐陽澈也處之如何豈已逐之耶曰斬之矣翰驚失色潛善乃曰今日方將論救已不及矣因究其書何以不下政府曰獨下潛善故不得以相視是時伯彥慤皆不復問其本末蓋素與聞者汪伯彥等俱稱嘆主上威神睿斷而潛善至堂見應天尹孟庾白事獨詰何以不關政府而斬東等微示慍色蓋潛善前畱本定此議惡専其惡故反推而逺之也翰歸謂所親曰吾與陳東皆爭綱者豈有一人斬首都市一人安迹廟堂者哉上不早聴使去諸人將復東澈我矣乃辭以同列事不與聞章上卒以罷去然世多擬此二人者言大犯幹故取禍深紹興三年始見東書於湖湘一書論李綱之用傅亮張所未有過失不當請去而方爲汪伯彥黃潛善所排抵二書請上大明誅賞前日諸將提兵顧望不救都城非大元帥心宜正其罪而下親徵之詔揚厲威武期還兩宮保據中原無爲渡江之計金陵之名猶栢人也不可不思三書言李綱謫去則朝廷必不能行前所陳因深論刺汪黃之姦必敗國事願速去之至屬上躬優防不迫也則知東所以死坐咈大臣非天子意潛善等蓋慮天子謂其以詆已故殺東故因歐陽澈書攻及上躬而並殺之以蓋其私且謂是皆讒誣無根均不足信嗚呼其可謂周於謀已而輕殺士矣渡江之後天子感悟下詔追錄二人之忠令各官其子而厚撫其家顧當姦臣誤國之曲折世或不究知也則仁聖之本心未明故刪取東書大指如此而系以哀詞使後之人有攷詞曰

紛衮繡兮迷國俾韋布兮憂時忠未諒兮讒興言方

發兮身夷邊之塵兮飛揚防兩宮兮北之廟祏震兮憑怒社鬼哭兮淒悲委墜緒兮嗣聖基天命兮遺黎何鄙夫兮間此盜威福兮逆施惟寵利兮是圗遑防國步兮安危慘一朝兮曷故殘二士兮不疑使賢䢐兮智伏世體解兮心離謂圍城兮伏闕幾變故兮弗支不及今兮誅鋤將復鼔眾兮爲奇乘新造兮易惕寧一忍兮眾是宜嗟仁聖兮本心豈翳諫兮縱非當箝鍵兮挈挈使寶慈兮傾移知名惡兮委逺云聖斷兮若斯彼蒼蒼兮匪天乃詭誕兮敢欺臣則作慝兮君防毀陰機杳兮莫闚後執簡兮何人尙有攷兮予辭

招魂歸祭文

宋韓昕撰

惟靈憤世捐軀疾邪隕已士之所存可謂難矣惟公愛君忠義亹亹以言獲罪寧惜其死殺身成仁光照前軌榮及後昆名揚遐邇魂兮來歸哀動閭裏薄奠將誠魂其歆止

立祠學宮祭文

宋李庚撰

惟公身處艸茅心馳魏闕靖康建炎間以書生應詔伏闕條陳政復上書詆時宰才達未議竟以賈憎賫志以殞人咸痛之太上皇惜其不幸於是有通階美職以誥命之而錫之土田官其子孫公𨿽云亡何其榮也其假守臨汝乃繪公於學宮以奉精忠以贊英烈以風後世以勸來者拜瞻遺像凜焉如生矧有遺文號曰飄然拱手讀之想見表裏肅將菲儀展我心敬

防歐陽君遺事

髙宗皇帝卽位南京宰輔不思將順求言之美意専爲身謀殺上書人鎭江陳東少陽撫州歐陽澈徳明六飛南渡亟黜時相再贈二人朝奉郎祕閣修撰玉音惻怛過禹湯之罪已錄孤賜田光於史冊艸制者中書舎人王居正也右丞許崧老旣爲哀詞必大又抄少陽行狀授梁君世昌刻之世昌曰徳明吾鄕人也其孫瑀嘗裒次事始裏中文士鄧名世亦志其藏將並刻之按唐韓文公銘死事之臣張徹云嗚呼徹也世慕顧以行子掲掲也噎喑以爲生子獨割也爲彼不淸作玉雪也徳明生而命名與之同爲國捐軀又同是眞能希顏慕藺者先是鄧庠繪晏元獻公曽子固汪信民謝無逸詞於講堂徳明預焉其視沒世名不稱或遺臭萬代者孰得孰失耶徳明弟衡子飛黃婿黃怙皆防恩補官飛黃終建安尉瑀蓋其子也嘉泰壬戌臘月乙亥平園老叟周必大書

書行實後

訦嘗伏讀國史建炎元年駕在南京八月壬午殺陳東歐陽澈李綱罷左僕射黃潛善爲右僕射十月幸揚州二年十二月黃潛善遷左僕射汪伯彥爲右僕射三年二月壬子上渡江至平江下罪已詔壬戌次杭州乙未陳東歐陽澈各贈承事郎與有服親一人迪功郎仍令有司常存卹其家丙子詔求直言考其年月兩詔皆出大父文肅公之筆大父以二年十二月召爲兵部侍郎自揚來杭實兼直學士院今所賜禦札具存參知政事樓公嘗跋罪已詔有曰髙宗皇帝當否運之後自罪感悔不啻不敢自文懲艾之深下視秦穆公又得文肅李公爲詞臣有以發揚之所以成中興之業也又跋云建炎罪已詔已恭題於後戶部侍郎臣李訦又示以髙宗皇帝禦書求直言詔又知此詔爲邴所艸髙宗不以爲諱以宸翰宣布所謂宰臣非才謂黃潛善匹馬南渡蓋深悔維揚之變言不激切不足以聳動四方當刻石以傳永久嗚呼前一詔則修撰公未贈防之先後一詔則贈防之翌日也罪已而勃興於以仰髙宗之所以聖殺身以成仁於以見修撰公之所以忠嘉定六年中伏日朝議大夫敷文閣待制新知建寧府軍府事李訦書儒學二賢祠堂記

宋危和撰

崇仁之鄕先生沒而可祭於社者二人焉其一祕閣修撰歐陽公澈其一環溪居士吳公沆也修撰自少慷慨尙气言不少屈靖康初應詔條政三十餘事爲三巨軸廏置卒不能舉州爲選力士負以行會敵大入要盟城下而去公毅然以口伐敵人自任願殺身以安社稷恐上不之信則請質二子一女身使敵國禦親王以歸不報建炎初黃潛善汪伯彥秉政公伏闕上書力詆其短汪黃不勝憤以其及宮禁事遂加公矯誣之罪與陳東俱死東市未幾髙宗皇帝深悔之斥汪黃於散地贈公承事郎仍官其子繼又痛念不已引咎責躬至有八年於玆一食三嘆之語加贈朝奉郎祕閣修撰且官其親屬二人賜田十頃以防其家居士少年結庵讀書已有髙世志惟以母故將求祿仕以爲養迎就試有司且獻所著書於朝旣一再不遇而母卒卽廬於環溪爲終焉之計蓬戶蔬食處之晏如動止語黙皆可法象闔門千指雍雍以和而鄕閭之間薫其徳而善良者蓋多也於書無不通下至百家九流莫不貫穿其所著述殆數十萬言易有璇璣語有發微禮有本志圗論老子有解易又有通解有文集有通言而通言尢其主教之書也二公忠義隠逸制行不同而皆切於名教有關於風俗天下之人聞而髙之而況於其縣鄕乎然修撰止祠於郡庠縣則未舉環溪𨿽祠於縣學顧位偪而隘於禮未宜嘉定十六年丰城範君應鈐縣攻告成乃新學宮卽講堂西偏爲屋四楹翼以兩廡中肅二公像而祠焉於丁祭明日則帥其僚與諸生陳三獻之禮百年闕典一旦興行疇昔權宜今正厥位邑之人士顧瞻咨嗟激厲奮發咸以記請君君辭不自爲則以命其同年生臨川危和和竊惟修撰以布衣之賤非官守於朝而憤世疾邪之死靡憾居士學成道存宜以用世而韜光不耀自全其有死生大矣貴賤殊矣而不足爲之變何爲其然哉安而生不若忠而死有所虧而貴不若無所虧而賤方其引頸就戮老身厄窮他人處之誠若未易由今以觀汪黃之惡人謂斯何而修撰被國寵榮立節萬世同時輩行仕宦者豈無顯官類多名隨身盡而環溪之學往往與河汾並傳疇得疇失必有能辧之者範君爲邑特出而表之以風厲其民可謂知所先務矣和於二公實桑梓後學𨿽其生晚不得執鞭晏子爲禦李君然誦讀詩書不無尙友之志乃今得以無似之文薦公祠下獨非榮耀乎又從而系之詞曰

巴山兮靑靑巴水兮泠泠鐘爲偉人兮一世之英出以死節兮處以道鳴無祿於國兮無列於庭有闗於宗社之安危兮有系於斯文之重輕身𨿽韋布兮名逾公卿爲行不同兮同歸於伯夷之淸亷頑立懦兮聞者爲興社而稷屍而祝兮猶未足以旣邑人之誠巖巖宮兮有覺其楹乃正厥位兮乃妥厥靈苦節春秋兮祀事孔明蕙蘭桂椒兮苾芬其馨齊髙嵩華兮爭光日星千秋萬嵗兮尙其典刑

贈朝奉郎祕閣修撰歐陽澈誥辭

敕制曰嗚呼聞古之人願爲良臣不願爲忠臣以謂良臣身荷美名君都顯號忠臣以嬰禍誅君陷昬惡嗚呼爾東爾澈其殆將有意於良臣乎由朕不徳使爾不幸而不爲良臣也𨿽爾等不得已不失爲忠顧天下後世獨謂朕何此朕所以八年於玆一食三嘆而不能自己也通階美職豈足爲恩以塞予哀以彰予過使天下後世考古之飾非拒諫之主殆不如是魂其有知享朕玆意紹興四年十月二十八日

跋宋朝奉郎祕閣修撰誥詞

右追贈朝奉郎祕閣修撰歐陽公誥詞一通方金人入境國步斯艱髙宗駐蹕錢塘復其舊物敵以和誤國公三上萬言書至欲以身投北敵救國之語時黃潛善用事忌公直遂加害髙宗悔悞故有是命賜田十頃嗟夫方風塵澒洞世亂忠臣何代無之而權臣擅命皆不得其死髙宗悔悟追贈賜田而文忠功業久而益振忠臣義士有光於地下矣予在翰林公之十世孫齊修書文淵閣出以見示益嘆公之不幸而喜孝陵有不逺之復也永樂五年龍集丁亥秋七月下澣翰林學士奉政大夫兼修國史括蒼王景譔

余閱宋史至黃潛善密啟殺陳東歐陽澈之事未嘗不太息流涕深爲髙宗惜也今觀贈東澈告辭有八年於玆一食三嘆不能自已之言則知東澈之死非髙宗本意實汪黃所爲也至以飾非拒諫自咎商辛之不如其悔悟之深亦非遂過者可及也嗚呼東澈𨿽誣死至今猶有榮耀汪黃𨿽茍生人到於今誅之不已故𨿽以東澈之死豈易汪黃之生哉古人有言生有輕於鴻毛死有重於泰山其斯之謂歟大明史官胡儼書

宋髙宗殺言事之臣陳東歐陽澈蓋爲黃潛善汪伯彥所蔽其後髙宗悔之下罪已之詔贈東澈官祿其子孫人能知過則無過矣髙宗不亦賢乎哉嗚呼髙宗固賢矣至於李綱宗澤不能用皆惑於汪黃之譖而其終甚至於殺嶽飛則又爲秦檜所制故論者謂髙宗可爲中興而不能恢復中原者爲姦邪所誤不亦信然誠可慨嘆也已澈之十世孫齊以澈贈官誥命示英請識其後齊字士莊今爲廣西按察司知事澈之有後人皆嘉之彼汪黃輩曽足齒及云宣徳四年秋臨川王英識宋髙宗殺陳東歐陽澈後方追悔贈二人者以官此歐陽澈告辭觀其引咎自責有恨不已之意𨿽於事無及而於任情飾過肆爲暴戾略無悔悟之心者相去逺矣後之覽者又烏得不爲一慨乎宣徳戊申秋永丰曽棨識

歐陽修撰事迹卷七

