沈陽百詠﹝淸﹞太素生地載城邊塔影支﹐難從古寺問殘碑。閒來每聽居人說﹐建在城門未有時。地載門外崇壽寺內自塔一座﹐據《通誌》載。寺內有明萬曆時重修碑記﹐稱此塔系尉遲恭監造。事恐出自附會。康熙三年﹝公元1664﹞﹐僧綱丁﹑祖慧等重修。

潦水無勞閘放行﹐不愁春雨漲連城。雨晴恰稱妾心意﹐七十二坑春水平。城山有池七十二﹐土人謂之泡子。春夏之交﹐雨潦歸澤﹐水不外泄﹐而無泛溢之虞。城內資其瀦蓄﹐爲不時之備云。

勝數東華八角亭﹐人從九面望瓏玲。摩挲細認嶙峋石﹐上寫金剛一卷經。亭在東華門外﹐中立石刻金剛經全部﹐相傳爲鎭海眼而設﹐土人所謂見石面者﹐此也。

鐘打譙樓第幾更﹐八關接續聽鑼鳴。狺狺中有誰家犬﹐吠入深宵不斷聲。更點皆自鐘樓傳下﹐入門八關挨次鳴鑼﹐謂之送籌。又土人有狗吠沈陽之謠。閒嘗靜驗。人言伏枕側耳聽之﹐狺吠之聲眞覺徹夜不斷﹐亦異事也。

頭道溝前唱竹枝﹐沈河一雨漲橫陂。人心那似秋河水﹐縱起風波會有時。土人喜造言生事﹐往往於茶坊酒肆間﹐三五成羣逞其簧鼓。聽言者一時輕信﹐貽誤非常。習俗固然﹐采風者所當加察之。

衣冠拜賀歲新除﹐窄窄名條楷字書。郎自叩門依接帖﹐相逢一笑大年初。俗尙往來﹐每歲孟春之初﹐城居之家及諸鋪商皆鮮衣華服﹐憧憧往來﹐謂曰拜年。又喜用名條﹐書官階品級﹐虛銜額外亦多注明。彼此傳帖之餘則拜手鞠躬﹐相逢一笑。大年初者土人謂作揖﹐蓋歇後語也。

一紙鴉塗報姓名﹐經文詩賦注縱橫。笑他心苦分明寫﹐似恐旁人認不淸。城中教讀先生貧難糊口﹐每於春初之際﹐自書紅紙報帖﹐遣人於大街小巷粘報姓名﹑住址並注詩文﹐任附經蒙並授及某日啟館﹐擇吉來學字樣。率鄙俗不文﹐字迹亦鴉塗可笑﹐間有一二通手爲貧所迫亦或效顰爲之﹐蓋風气然也。

誰家爆竹響連聲﹐一字門前有送迎。歡喜春風過破五﹐六街添唱麗人行。俗以正月初五日爲破五。婦女於五日前不出門﹐至初六日則塡街溢巷競斗鉛華﹐迷住迎來﹐終日不絕﹐名之曰出行。

星神新歲問如何﹐許聽先生緩緩歌。不惜靑銅增卦禮﹐須知郎命值錢多。俗喜談八字﹐婦女爲甚。一逢新歲﹐習星術者則沿街系云牌而走。聞聲者則延接至家﹐任其月旦﹐曲終則必多索酒資﹐言此郎命貴﹐悅耳之人或有增至車錢兩三弔者。

逢時花樣要新裁﹐門向金鈴響處開。旖旎誰家小兒女﹐春風聽喚貨郎來。土俗﹕小兒女於正月間喜買絨綫雜貨﹐彼貨郎亦喜暗揣其意﹐沿街澑巷搖鈴而來。彼美人開門一喚﹐春風到耳﹐有如黃鶯嚦嚦向花外鳴也。

早春天气散陽和﹐人羨兒童樂意多。紅日半竿聲不斷﹐隔墻聽賣愛窠窠。俗於正月初旬天气融和之始﹐喜用愛窠窠﹐而小兒童遂鼓腹前來﹐紅腔爭喚﹐側耳聽之﹐覺陽和之在目前也。蹴踘裝成月樣圓﹐靑鞋忙煞舞風前。足飛手舞東風喜﹐贏得當場羨少年。土人好爲蹴踘之戲﹐率呼之曰踢行頭。每歲正月之間﹐三五成羣﹐攜帶蹴踘﹐擇地面空闊處﹐團團列陣演施技﹐迎來送往﹐一气奔髓﹐色舞眉飛。遙遙望之﹐令人心羨少年而不能忘。

懸燈結彩供三官﹐鐘鼓樓頭起壯觀。絕似東洋開蜃市﹐雲霞出海散春寒。每歲元宵﹐八門街市﹑東華門外及鐘鼓樓三面﹐至期懸燈結彩﹐髙供三官。月夜望之﹐儼然天半雲霞﹐蜃樓出現﹐洵巨觀也。

牛鬼蛇神擁作堆﹐金鐃法鼓動春雷。雙雙人比遊河鯉﹐齊向龍門跳出來。外攘關外實勝寺﹐俗呼黃寺﹐內奉邁達裏佛﹐並有嗎哈噶喇佛樓。每歲正月十五日﹐寺僧雜扮諸天神鬼﹐演吹音樂﹐謂之跳躂。此項系出帑銀﹐至四月十五日一次﹐則出自僧眾項下。每憶鐃鼓競奏﹐蕭管齊鳴﹐則牛鬼蛇神千態萬狀﹐寺門開處及雙跳蕩而來﹐直使天地功搖﹐山川震眩﹐可想見塞外風景。

新春又說唱秧歌﹐妞妮爭跨江老婆。誰是主人誰是客﹐團團聽打鳳陽鑼。俗每於元宵節日﹐商賈菩雜扮男女裝束﹐演唱鳳陽歌﹐謂之秧歌。沿街圍聽者人以千百計﹐嘔啞嘲哳﹐聽之令人倦。

燈月懸懸照八關﹐龍蟠獅舞斗回環。阿誰更指牛車笑﹐取鬧添來十不閒。俗於元宵節前後﹐土人雜扮龍燈﹑耍獅子諸戲﹐競斗春風﹐妙舞淸歌﹐一時各極其盛。又有所謂打十不閒者﹐則品斯下矣。

風箏巧制羨營州﹐弱綫飄飄逐去畱。散作春聲滿空際﹐一時兒女盡昂頭。沈陽爲古營州。俗於新春節候喜放風鳶。值風日晴和則紙片齊飛﹐髙淩雲際﹐有如蒼鷹側翅下瞷﹐雞羣颭颭而來﹐欲落不落﹐並有帶風號者﹐尢覺聲韻並至焉。

十二樓頭雁陣遙﹐吹螺人又上今朝。邊聲直挾風聲湧﹐早晚分明兩度潮。八旗於春秋二季關錢糧﹐守門兵例於是時早晚吹海螺﹐謂之吹錢糧。春自二月朔日起﹐秋自七月望日起﹐皆以半月爲率。

韶華景色徧東南﹐杏白梨紅取次探。偏是戒香儂愛煞﹐禪房爭賃吉祥庵。撫近門外吉祥庵尼院與軍糧廳府場最近﹐歲科考應童子試者輒賃作小寓﹐托言習靜﹐實以取鬧。

識字仍須學挽弓﹐教場昨夜換春風。諸童嬉戲將軍怒﹐都在彎弧一笑中。滿蒙漢八旗士子應童試者例於三四月問。盛京將軍追協領一員﹐先期教場驗射。諸士子揮拳攘臂僥有童心﹐機括始張﹐弧矢已落﹐其不免爲方家笑者﹐蓋不可更僕數矣。

艷說蟠桃會眾仙﹐三皇廟裏醵開筵。先生破費爭多少﹐兩串靑蚨算命錢。俗於三月三日作三皇會﹐彼都矇瞍約眾攜錢而來﹐間有不來者則罰而責之。惜城居二十年者未能一睹其盛。又俗呼算命者曰先生。

八旗閃閃陣雲開﹐鼙鼓聲眞白雨催。一陣連環槍灌耳﹐誤他天外有輕雷。八旗兵弁每於春秋二季操演火槍。合隊之日﹐將軍率八旗協領同集於東教場﹐兵弁於是列長蛇陣施連環槍﹐蓋亦猶外省之有大閱也。

井上蒲桃一架扶﹐城邊香艸綠蘼蕪。水歌聲起楊花老﹐人坐東風聽轆轤。郭內四面菜園最夥﹐每屆三月將終﹐韶光正好﹐水歌聲裏聽放轆轤﹐小坐閒庭﹐煞有城市山林意味。

軟紅逐逐送銀鞭﹐一串金鈴響暮天。﹖﹖春光戀郎馬﹐劇憐蝴蝶太翩翩。考試武童爲朝廷大典﹐每歲試一次﹐則武童競鬧春風。考試時﹐好騎串鈴馬遊街﹐並有於馬鞍後系大蝴蝶及絨球等物者。

折樹攀花眾手紛﹐探春情意太殷勤。受郎擡舉關郎愛﹐浪惹旁人說駕雲。無齊娘娘二會日﹐士女上廟者紛紛﹐不計其數。從中有衣衫首飾特逞別才者﹐而狂童之狂動輒蜂擁而前﹐偎倚之不足﹐而羣捧之﹐必盡興習玩而後已。

兒女眞咸作馬牛﹐馱鞍此日願心酬。阿依別自輸誠悃﹐一步相隨一个頭。每年三月二十八日天齊會。俗於是日還願﹐或有負鞍街轡代親作馬牛者﹐蚩氓作爲﹐殊多可笑。亦有一步一磕頭者。

粘天艸色綠如雲﹐郭外南風午正燻。萬柳成陰飛絮了﹐踏靑人上大王墳。大王墳在天佑關外五里。大王墳者國初攝政王也。墳前多柳﹐俗呼萬柳堂。每當天日晴明﹐遊人出郭踏靑者多到其地﹐愛柳陰敵也。

四月東皇已告歸﹐碧霞宮闕動光輝。遊人恰比閒蜂蝶﹐故傍花叢艷處飛。四月十八日碧覆元君娘娘聖會﹐百珍競列﹐埒於天齊誕辰。是日﹐遊女云屯﹐遊人鱗集﹐托言燒香﹐實以闊目。召甫之詩曰「有女懷春﹐吉士誘之。」如是﹐如是。

焚香拜起倩花扶﹐阿嫂輕輕問阿姑。一个金錢憑亂擲﹐不知能保子孫無﹖天齊及娘娘會日﹐廟祝騙財子神座前﹐懸一金大錢﹐上書「子孫保中」四字﹐謂能用錢擲過此錢孔者﹐其人當生子﹐村婦輒中計焉。

銀紅帖子折千張﹐聖會同來赴藥王。百樣葫蘆依樣剪﹐分明佳節近端陽。四月二十八日藥王廟會﹐去端陽較近﹐賣葫蘆者爭於是日前後赴會求售﹐亦佳趣也。

朱門瓦屋蔭松棚﹐城郭風光得未曾。好是日晴天正午﹐家家髙扯曬衣繩。俗於夏月喜髙搭松棚爲乘涼之具﹐又好當院拴系麻繩曬浣濯衣服。富貴家曬皮衣者亦如之。

紅蓮花小水潺潺﹐人聽笙歌鎭日閒。儂到此來情更遠﹐要登髙閣看靑山。萬泉河爲遊人避暑之所﹐內栽紅蓮數畝﹐其上爲觀音閣禪院。炎熱之際﹐遊人多在下方乘涼﹐聽大鼓書及落子等類﹐徜徉終日。又﹕城近處無山﹐惟東南對觀音閣一角﹐有遠山焉。

耍靑時序報南風﹐避暑人尋綠樹叢。儂自乘涼郎附熱﹐午筵扇出火鍋紅。俗謂消夏爲耍靑。六七月之間﹐城內鋪戶人家出郭爲避暑之遊﹐彊半攜帶火鍋﹑熾炭以佐野酌。道旁人或異之﹐余竊以爲不必。

曲院初開茉莉花﹐遊人來往鬧喧嘩。批紅判白知何事﹐盡有輸贏說賽瓜。土俗好鬥輸蠃﹐不獨五木樗蒲日爭勝負﹐卽閒時玩賞亦難息爭心﹐蓋風气使然﹐不可救藥﹐惟賽瓜一事猶爲俗不傷雅。按﹕賽瓜卽是越時瓜戰之戲﹐特爾時賭子之多寡﹐今則賭瓤之紅白﹐不無稍異於古所云耳。

一竿紅影夕陽天﹐綠淨園林生野煙。衣扇幾行人出郭﹐晚涼多半上瓜田。負郭之田多半種瓜。每當夏秋之交﹐遊人乘涼者衣香扇影﹐彊半出郭而來﹐大有豳風七月食瓜景象。

七月風光處暑交﹐賣糖人又出蓬茅。沿門似報新涼到﹐幾點銅鑼盡日敲。每年立秋後﹐涼風將至﹐賣大糖者上街﹐土人謂之壞種。以其好敲銅鑼聲﹐一振則天漸寒也。

蘭盆超度眾生生﹐道院入爭說太淸。恰及中元好時節﹐年年來看鬼燈明。大淸宮在外攘門外。光緒初年﹐道士魏永彩請南陽道師張度戒一壇﹐遂爲京末道士受戒之所。又每於中元節日起壇﹐誦焰口經﹐在護城河中放夜燈﹐謂之超度。當月轉髙處﹐萬點齊明﹐有如無數秋星飛落水面﹐遠而望之﹐動人逸興不少。

禦暴從來仗火槍﹐盡添生意到硝房。頹垣壞壁無多土﹐掃上人家蠣粉墻。國朝以鳥槍取勝﹐至今猶襲用之﹐每年計費硝不下數十萬斤﹐胥取給於城內諸硝房﹐以故掃硝人日不停帚。此類人又善掃墻根﹐人家土墻及多年磚墻往往因之而圮﹐可懼也。

碧艸才黃天早晴﹐抱兒兼帶飯籮行。摩挲細聽嬌音數﹐上口瓜茄字字淸。俗於八月初一日﹐婦女皆攜男抱女﹐提帶飯蘿出城﹐尋馬蘭堆處篩秫稭灰﹐謂之印痞。櫻唇啟處﹐瓜茄菜蔬一齊數來﹐傾耳聆之﹐宛如一串珠喉隨風而落。

提漿作饌趁秋風﹐月餅居然出沈中。終是棗泥滋味好﹐癡人偏買自來紅。內城諸茶食店所制提漿月餅最佳﹐自來白﹑棗泥餡者爲美。癡人好用自來紅﹐以名貴也。

砧杵聲多力不降﹐髙麗紙薄快糊窗。秋田菜屬秋菘好﹐滿趁西風著幾缸。俗於九月內制寒衣﹑糊窗。城距朝鮮國較近﹐以故糊窗多用髙麗紙。又大田所種晚菘最美﹐俗率呼以白菜。時維九月﹐家必滿著數缸收作酸菜﹐或有收作咸菜者﹐蓋亦旨蓄禦冬之遺意云。

樓南九月上新糧﹐買賣爭論價短長。何事喫茶人早起﹐也來茶館坐聽行。糧市在鼓樓南大街。城門始開﹐諸糧行齊來上市﹐爭論價值髙低﹐日髙始散。路東茶館﹐其落腳處也。

麅鹿山雞話捕鮮﹐年年貢品給秋畋。魚行一夜添生意﹐趕趁回圍小雪天。將軍衙門向派捕鮮佐領一員﹐於每年白露節前後出邊﹐小雪回圍。貢品例進麅鹿﹑東鴨﹑野雞等物。貢品進城﹐魚行亦遂添無限生意矣。

熔取靑銅制火盆﹐盆灰宵盡尙畱溫。儂家莫漫愁寒重﹐賣炭人聲早到門。沈陽爲古遼東之地﹐冬月多雪﹐居人常苦寒﹐是以隆冬之際多賣零炭者。每憶朔雪初停﹐北風正肅﹐擁衾髙臥﹐春夢猶濃﹐一聞此聲﹐直覺冷透重幃﹐令人有不堪設想者。

輿梁已駕道途平﹐百物如山集滿城。多幸官閒民受福﹐八門開放貨車行。內城冬三月之間﹐大車載貨者載道不絕﹐八門開處隨意暢行﹐眞有政賦寬閒气象﹐他省所不及也。

車走南山道幾重﹐稱煤有客笑相逢。扶持仗有拿云手﹐容易生涯鬧一冬。城市諸鋪戶多燒煤者。每於冬三月煤車入城﹐市井遊手有所謂煤稱子者﹐諸鋪商卸煤之日須某等秤稱之﹐亦猶糧行之有斗子﹐特斗公而稱私耳。

人聚工夫市上多﹐時當三九更聞歌。日晴莫怕寒風冷﹐冷柰黃棉襖子何。工夫市在西南角樓之西﹐爲窮民托業之所。每憶冬月戒寒黃棉襖﹐出無衣無褐猶作拍歌﹐眞不知其死期將至也。

玻璃照灼日光騰﹐白紙窗虛結綺稜。喜可妝來花樣巧﹐曉寒中結一層冰。北地多寒﹐人家喜潔﹐窗牖好用玻璃﹐隆冬之際﹐多結冰花﹐並幻作山水人物等式。

雪花作絮散遙天﹐快著輕裘暖著棉。惆悵夜寒儂抱火﹐賣糖聲裏過殘年。土人有所謂賣灌糖者﹐自晝晴明之際﹐或於街市求售。每但月黑風髙則壓擔挑來﹐沿門爭喚﹐寒聲到耳﹐彌覺冷气侵人﹐四境相聞﹐徹夜無斷時也。

幾家銅板印模糊﹐猶許丹靑仗手摹。爭上四平街上看﹐可曾添畫北風圖。俗於十二月朔日起向四平街開設畫棚﹐謂之出大行。除城隍廟一處南向﹐餘皆坐南朝北﹐前堂四壁懸掛銅板及避火﹑合家歡等圖﹐入後﹐丹靑山水無不畢備。

瞳瞳初日照樓南﹐殘臘光陰過廿三。幾个兒童知歲早﹐沿街爭賣竈王龕。十二月二十三日辭竈﹐俗謂竈神於是日上天言事。過是日則賣竈神龕者充街溢巷矣﹐俗呼竈神曰竈王﹐言竈爲一家主也。

案上瓷盆放早梅﹐適從殘臘報春回。泥牛卻管春何事﹐鼓吹喧喧競送來。俗於立春前一日﹐鼓吹班頭預辦小小泥牛一頭﹐挨門相送﹐名爲送春牛﹐實借以索酒資耳。

律轉勾芒又一新﹐靑鞋忙煞看春人。儂家別有春心在﹐不看迎春看咬春。立春前一日﹐地方官於天齊廟前髙搭彩棚﹐置芒神於內﹐兼尹京兆學使屆期前往迎春﹐賣癡呆者呼擁夾道焉。又俗於立春日咬蘿卜﹐謂之咬春。

盡把財神喊數聲﹐傳來紙馬動新情。神仙也是多財好﹐到處春風有送迎。近年以來﹐流丐乞錢者輒於歲之除夜沿門按戶喊送財神﹐一紙傳來﹐數文捋去。人家賀歲靡不願迓祥和﹐𨿽夙者吝嗇之家亦必數錢相迎﹐不欲令其徑去。送之者恃爲得意﹐遂至愈來愈多﹐未免令人生厭耳﹗

萬姓稱觴獻壽來﹐神棚爭向北風開。知他一點畱心處﹐容易陽光照戲臺。帝後誕辰合成﹐商賈醵錢搬演梨園﹐謂之祝萬壽﹐此亦百姓感戴君天之常事。所異者﹐戲臺南向﹐令上皇上修北面之伐﹐殊爲大謬。

門破堂空院少墻﹐莫將學校論紅黃。月間膏火支三兩﹐書館由來作飯莊。宗室覺羅學在天佑門外﹐俗呼之爲紅學﹑黃學。門墻傾圮﹐堂室空虛。學生數十名﹐惟月領膏火銀若干兩﹐並至廚下日食兩餐云爾。

暖炕春從一夜生﹐阿儂有語訴輕輕。願郎情比山柴火﹐馬糞相將熱到明。俗尙暖炕﹐𨿽炎夏亦然﹐以北地寒盛故也。又城市人家多喜燒柴﹐間有雜用馬糞者﹐熱尢倍焉。

時樣煙筒壁上安﹐炊煙直散入云端。層層望向春風裏﹐誤作連山塔勢看。俗尙火炕﹐好於壁上髙築煙筒﹐亦有於壁邊起大煙筒者。每當早晚炊時﹐濃煙四起﹐縱目觀之﹐有如數座浮屠髙插天際云。

得失全歸勝算中﹐家家倒把話相同。知他妙手眞來妙﹐買賣都爭一字空。內城諸鋪商﹑錢﹑當﹑棧﹑行﹐喜買空賣空﹐名之日倒把。於中取勝者固多﹐但以此致敗者亦復不少。誠大勝大敗之一端也。此猶彼行中自爲之﹐若外行人爲之﹐則敗者多而勝者少矣。

捐銅納粟話從今﹐貢監頭銜懍不禁。爭學孝廉新及第﹐姓名飛紙報泥金。新進士書泥僉報喜﹐此舊例也。近自開捐以來﹐往往以致串靑蚨市一太學生及佐貳等虛銜﹐亦襲用此例﹐世風愈下﹐人品愈卑﹐誰忍與此終古也。

打酒畱賓話短長﹐諸般鹽菜預商量。四盤中放飛金盒﹐晚飯還添火灼香。俗尙往來﹐杯酒畱歡﹐殊多款洽。土人謂沽酒曰打酒﹐又喜用四盤及盒子菜。又省垣磨房所作火燒最美﹐倉卒畱客每喜用之。

年節催人典質忙﹐輕車早晚送皮箱。阿儂轉爲衣裳賀﹐得住髙樓大瓦房。仕宦之家爲體面二字所誤﹐花銷太過﹐年節一到﹐不得不典質衣奩。髙樓大瓦房者﹐土語謂質庫也。

茶坊鎭日話津津﹐晚飯歸來意更親。好待二更鐘動後﹐滿街燈火散閒人。俗喜於茶坊閒話﹐土處閒人及遊手無借往往借茶館爲消遣之地﹐日不足給之以燭﹐不至二更不散也。

花街柳陌逐風流﹐年少爭騎駿馬遊。笑指靑旗尋酒肆﹐晚餐多上萬興樓。萬興樓飯莊在徳盛門路東﹐肴饌精於他處﹐以故少年人爭赴之。

鐵鼓敲來手不停﹐髙燒銀燭照中庭。梅花一曲春風調﹐人倚金閨徹夜聽。俗喜聽大鼓書梅花調﹐閨人爲甚。每值春秋佳日﹑花月良辰﹐富族豪宗競延之於家﹐小康者亦或尢而效之﹐以故鳴鐵擊鼓之聲往往徹夜不絕。

九色香雲望眼奢﹐投錢一路笑喧嘩。癡心大有蓬頭女﹐並力來推送佛車。實勝寺跳躂爲熙朝盛典。每屆跳躂之日﹐必先期於北塔法輪寺接佛﹐畢事而仍送還焉。按﹕接佛儀制﹐前以對子馬引潞﹐大喇嘛抱佛坐太平車在後﹐維時蒙古婦女扶輪者不計其數。

采趁良辰會親家﹐衣裳釵釧要鮮華。百圓饅首雙壇酒﹐妥帖安排到下茶。俗謂納采曰下茶。納采之日﹐預辦饅首百圓﹑酒雙壇﹐並衣裳釵釧等物﹐俱以新鮮爲上﹐無則轉借。女家是日則宰豬款待諸親﹐謂之接茶酒。

擊鼓鳴鑼官道開﹐紅塵得意馬蹄催。宮燈簇擁紗燈引﹐認是誰家晾轎來。俗例於婚娶前一日預請娶親男客數人﹐衣冠騎馬前導﹐後列鼓吹燈籠﹐極後擡大紅官轎一乘﹐諸事俱比照迎娶禮例﹐名之晾轎﹐人多好之。

合歡酒熟待雞鳴﹐爆竹喧闐起四更。生恐郎羞妾難避﹐不教花燭拜天明。俗例婚娶一事喜用爆竹﹐又多以夜間迎娶。土人夙有坐帳之例﹐新婦過門須靜坐終日方準動移。迎娶時早。甚多不便之處。

諸姑伯姊上瓊筵﹐好是梳頭第二天。歡喜新娘齊見禮﹐大家添費喫煙錢。俗於婚娶之明日﹐母家來人爲新娘梳頭﹐以故是日早筵爲梳頭酒。新娘梳洗旣畢﹐始交拜花燭﹐拜翁姑﹐爲一家老幼裝煙。年長者須有拜錢或釵子等物見禮者﹐土語猶曰見面施禮也。

拜畢髙堂更拜廚﹐隨從鍼繡驗工夫。鳳頭鞋是親身制﹐忙爲翻箱謝小姑。三日入廚下﹐洗手作羹湯﹐古詩有之。俗尙拜竈﹐亦援例耳。獨翻箱一事﹐禮所本無﹐而俗則好之。新婚之家﹐屆洞房花燭之明日﹐延請族中小姑一人﹐凡新婦之嫁笥衣奩靡不追加翻閱﹐謂不如是則家不發也。

鼓樂聲中老作郎﹐花花成就野鴛鴦。舊人含語新人笑﹐還羨專房羨對房。土俗自道光末年以來﹐往往娶旁妻亦同鼓吹。官轎名曰兩頭大﹐又號爲對房。名目奇僻﹐殊爲可笑。

幾多車馬鬧縱橫﹐幾輩衣冠走送行。一炬騰騰忙鼓樂﹐紙灰飛上夕陽城。俗尙應酬。喪事之家於三日送行﹐則衣冠爭集﹐冥車﹑頂馬爭送到門。送行原以夜間爲宜﹐而主人以客多不能久待﹐於夕陽尙髙卽操持上街。觀於煙火騰時﹐紙灰髙起﹐令人有可憐一炬之意焉。

芻靈鐃鼓動婆娑﹐壓路幡隨開道鑼。待數紅牌認金字﹐官銜還屬馬家多。俗尙體面。城居故鄕旗人﹐喪事家每樹壓路幡﹐殯期芻靈鐃鼓競送﹐又好用官銜紅牌書族中及先輩歷仕官階科第。惟馬佳氏爲盛﹐他族不能及也。

捲袖衣衫稱體裁﹐巧將時樣鬥妝臺。誰知低護蓮船處﹐爭及羅裙一系來。滿裝婦女喜著捲袖長衫﹐例諸漢裝著裙者固不及其裊娜﹐然例諸漢裝不著裙者則較爲優雅云。

棉花結子作淸油﹐幾輩雲鬟說上頭。長信女兒關稼穡﹐玉釵都綰萬年收。俗擺油頭喜用棉花子油﹐近於咸豐末年興出頭名曰萬年收﹐歲歲大熟之意也。

彎彎釵子合鬅頭﹐洗手盆圓上綠油。誰信東京兒女小﹐梳妝爭及鳳皇樓。鳳皇樓爲官闕禁地﹐土人呼之爲梳妝樓。又內城婦女多滿裝﹐喜蓬松兩鬢﹐名爲鬅頭﹐並用銀釵別發名之爲鬅頭簪。又盥手盆多用上綠油者。

踏春鞋小擅風華﹐木底髙髙指那家。眞个偸來天上巧﹐半堆云錦半堆花。滿裝婦女喜穿髙底彩鞋﹐有至三四寸厚者﹐有二三寸厚者﹐率以身材之髙下爲度。近時又喜尙堆花﹐則愈出愈奇矣。

花好難含豆蔻胎﹐試從寶殿覓輕埃。慈悲信有西天佛﹐乞子都緣北塔來。北塔法輪寺殿奉天地佛﹐俗謂婦人無子者得佛身上塵﹐和水飲之當受胎。渺茫殊未可信﹐特亦一番僧造爲是言以惑眾耳。

時樣梳妝望不迷﹐茶棚多搭戲臺西。遊人知傍衣香好﹐小坐無妨板凳低。祝嘏酬神每於撫近門外迆南搭臺演戲﹐偏西一面多搭茶棚﹐士女雜坐其間﹐終日不知倦也。

東鄰約伴趁昏黃﹐花會名頭記並詳。三十七門心暗禱﹐香煙燒滿大仙堂。觀音花會計三十七門﹐起於南方﹐實盛行於北地﹐惑之者甚至敗產傾家迷而不悟﹐惟閨中人好之爲尢甚焉。常見有東鄰約伴討會於荒祠古冢之旁﹐夙夜而行不辭多露﹐三元三醜無任關心﹐魂夢迷離﹐再厭再負。噫嘻﹐亦可悲矣﹗

不待淸明食亦寒﹐餱糧作計話艱難。尋常幾个黃粱餅﹐早晚人家當飯餐。俗尙儉約。閭巷小民往往不起煙火﹐早晚惟市胡餅數枚﹐借資糊口﹐稍有力者亦或效之。

檐下招牌掛外壺﹐騰騰湯火漾紅鑪。喫茶人愛江心水﹐會向春風小市沽。茶館之外有所謂賣外壺者﹐招牌並注明江心水﹑頂上茶等字樣﹐城居喫茶之家往往便之。

李氏曾將口袋傳﹐自來城畔卜金錢。那知撫近門前路﹐更有垂簾諭小仙。城於懷遠外攘兩門之間﹐俗呼之爲西門臉﹐賣卜人多業於此。前數年間﹐有口袋李者占驗最神﹐近時撫逝門外諭姓號小仙者。亦不減君平當日。

齊將笙管度纏綿﹐更點香燈供面然。儂自喜他音人耳﹐蓮花不信有西天。俗最佞佛。喪事人家多喜請僧超度亡靈﹐供面然﹐鬼王﹐放焰口﹐施食。禪家又有所謂硬夫院者﹐善吹笙歌﹐每值更深人靜﹐一曲吹來有如樂奏諸天﹐鸞鳳齊鳴﹐洋洋盈耳者。

憑帖傳來字太奇﹐零星錢歲費猜疑。急書看到顚狂處﹐筆墨知他得意時。沈陽糧棧喜出憑帖﹐一紙動至三五百弔﹐並帶寫零數﹐得意急書﹐字體率模糊不可辧﹐惟市井作僞之徒爲能效之。

若个村娘說姓陳﹐鋪藍點翠話翻新。兒家一段關心處﹐花樣偏他巧勝人。土人舊有所謂小銀匠者﹐善以奇巧中閨人之心﹐爲所惑者動至目眩頭迷﹐重值亦所弗吝。有陳姓者﹐其巧尢勝。

旭日和風利市開﹐人從五路報招財。板將銀數論髙下﹐都到長安寺裏來。長安寺在城內鐘樓東北﹐合城銀市在焉。每日淸晨伊始﹐錢當各行首駕車來﹐議定買賣鍛價﹐食頃乃散。

祝嘏酬神每借詞﹐聊將歌管賀淸時。年年任作攤錢會﹐橫絕東西各四旗。眾商向立公議會﹐東西各分四旗。每值祝嘏酬神﹐則於東南角樓外及外攘關外搭臺演劇﹐髙插大旗﹐並書奉旨字樣。眾商此時往往假威以欺淩氓庶﹐地方官莫如何也。

繁弦急管斗諸伶﹐人倚歡場倒玉瓶。美酒一杯歌一曲﹐主賓都在醉鄕聽。近年於西北關復設戲園﹐並於園中包辦酒席﹐巨商會客者往往便之。小費金錢駕小軒﹐相逢茶酒話攀轅。驢鳴聽向殘陽裏﹐促駕知他第幾番。城內車行最稱狡黠。無事之日猶守故常﹐然亦不免把持行市之獘。一遇主顧論值者﹐或稍涉含糊﹐而彼禦人﹐遂有大肆。其凶頑而不顧者﹐地主方殷畱駕﹐僕夫已促升輿車中﹐人將何以爲情也。

紅燈開處碧煙濃﹐賣酒當壚合屬儂。小醉不妨陪一臥﹐替郎吹暖到芙蓉。鴉片煙一名阿芙蓉。沈城街市近時煙館最多﹐並有花煙館者﹐買賣尢盛焉。

板扉虛掩不聞歌﹐容易揚鞭走馬過。爲報春風滿城市﹐幾家門向北開多﹖內城東南一隅﹐北開角門半爲土妓流寓之所。白晝雙扉虛掩﹐悄無人聲﹐遊蕩於至此往往裹足不前﹐惟恐誤敲門也。

蜀葵花好趁春栽﹐雨漬荒庭長綠苔。爲道閒門敲不得﹐月明風靜待儂開。名倡之外有所謂半掩門者﹐窮年竟日深閉雙扉﹐浪蝶狂蜂曷敢多進﹐卽或有明知其不潔者﹐亦不敢拍手相敲﹐敲者必毒罵也。

幾家門巷住城陰﹐敗粉零脂不可尋。走走通天街上路﹐可知孤負看花心。城內通天街爲土妓容身之所﹐閒嘗走過其地﹐見夫蛇神牛鬼百態爭妍﹐有令人不禁啞然者﹐其殆所謂鳩盤荼耶﹐亦鳩盤荼之不若矣。

客邸誰憐旅客情﹐春風鎭日閉柴荊。晚來卻上明妝看﹐不點紅燈唱夜行。土妓有所謂串店者﹐終朝閉戶僞作良民﹐一遇日薄西山則新妝競上﹐店門開處姍姍其來﹐人約黃昏﹐我欲賦東門之卒章焉。

打鼓燒香滿院嘩﹐一時低首拜羣花。太爺含怒仙姑笑﹐知是黃家是竇家。俗尙跳神﹐婦女尢好之深而信之篤。每值腰鈴響處﹐手鼓敲來﹐則粉白黛綠者環拜滿地﹐而所謂幾大爺﹑幾仙姑者﹐亦遂任意逞其嬉笑怒罵而不顧焉。

爲庇仙云願許酬﹐盡將脂粉鬥風流。紅妝多少燒香女﹐齊上東南轉角樓。城內外四面皆有仙人堂﹐惟東南轉角樓下香火最盛。每逢朔望﹐士女紛集﹐叩謝仙靈﹐此往彼來﹐不甘其數。

回營西下路髙低﹐再把淸眞往事提。到底心難忘故土﹐一時禮拜盡朝西。回子營在外攘關大街北直西﹐有坐西朝東廟宇一座﹐額曰淸眞﹐卽俗稱之禮拜寺也。院落不甚廣而樓閣甚髙﹐實爲回民輩議事之所。

洋樓鐘動日升天﹐簇簇明妝耀眼鮮。怪煞尋春春不見﹐好春多在教堂邊。英夷於同治初年至盛京相陰陽﹐始於天佑關街西市官舍數十楹設教堂焉。迄光緒三年﹐又起建洋樓﹐大興土木。入教者每當晨鐘動後﹐整具衣冠﹐魚貫而前﹐趨之若鶩﹐婦人女子亦皆畫黛勻螺﹐新妝競斗﹐謂不如是則教主不歡。敗俗傷風﹐莫此爲甚。

