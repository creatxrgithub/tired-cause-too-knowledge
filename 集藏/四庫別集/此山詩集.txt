

欽定四庫全書

集部五

此山詩集

別集類四

元

提要

﹝臣﹞等謹案此山詩集十卷元周權撰權字衡之號此山處州人嘗遊京師以詩贄翰林學士袁桷桷深重之薦爲館職竟報罷然詩名日起唱和日多集中有贈趙孟頫詩云瓣香未展師道敬擕琴暫出松蘿中贈虞集詩云逺遊非涉聲利途願謁國丈開榛蕪贈揭傒斯詩云嗟予觀光老賓客瓣香仰止懷生平贈陳旅詩云下榻淸風延孺子髙樓豪气臥元龍贈歐陽元詩云牀頭萍綠多矜色長價還從薛卞門贈馬祖常詩云絕憐白髮南州士山斗彌髙獨仰韓而趙孟頫贈權詩亦有靑靑雲外山炯炯松下石顧此山中人風神照松色之句且親寫此山二字爲額以贈是時文章耆宿不過此數人而數人無不酬答似權亦聲气干謁之流然孟頫等並以儒雅風流照映一世其宏獎後進迥異於南宋末葉分朋標榜之私故終元之世士大夫無鉤黨之禍權與諸人款契蓋文字之相知固未可以依門傍戶論也是集爲陳旅所選定旅及袁桷歐陽元等各爲之序揭傒斯又爲之跋旅本作者故別擇特精旅序稱其簡淡和平無欝憤放傲之色桷序稱其法蘇黃之凖繩達騷選之旨趣元序稱其無險勁之詞而有深長之味無輕靡之習而有舂容之風今觀其詩元所稱尢爲知言矣

乾隆四十六年十月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●此山詩集原序

詩有經緯焉詩之正也有正變焉後人傅益之說也傷時之失溢於諷刺者果皆變乎樂府基於漢實本於詩考其言皆非愉悅之語若是則均謂之變矣建安黃初之作婉而平羈而不怨擬詩之正可乎濫觴扵唐以文爲詩韓吏部始然而舂容激昻於其近體猶規規然守繩墨詩之法猶在也宋世諸儒一切直致謂理卽詩也取乎平近者爲貴禪人偈語似之矣擬諸采詩之官誠不若是後蘇黃傑出遂悉取歷代言詩者之法而更變焉音節淩厲闡幽掲明智析於秋毫數殫於微眇詩益盡矣止矣莫能以加矣故今世作詩者咸宗之括蒼周君衡之磊落湖海士也束書來京師以是編見贄意度簡逺議論雄深法蘓黃之準繩達騷選之旨趣歷覽名勝長歌壯吟亦皆寫其平生胸中之耿鬰至於詞筆尢爲雅健讀之亹亹忘味誠有起予者乃知山川英秀之气何地無奇才感嘆之餘因書此以贅其卷首延佑六年閏八月庚申前史官會稽袁桷序

風雅頌不作詩之變屢矣大抵與世相爲低昻其變易推也近世爲詩者言愈工而味愈薄聲愈號而調愈下日煆月煉曾不若昔時閭巷美刺之言世徳之衰一至扵此哉我國家以淳厖雅大之風丕變海內爲治日久山川艸木之間五色成文八風不姦士生斯時無事乎文章而其言自美況以文章而歌詠雍熈之和者乎此山周先生自栝蒼來京師訪余靈椿寓舎與語竟日知能爲詩因索其所作觀之何其言之藹如也夫志得意滿者其詞驕以淫窮而無所寓者其詞鬰以憤髙蹈而長往者其詞放以傲先生懷材抱藝蚤有意扵用世旣而托迹丘園不見徵用且老矣今考其詩簡淡和平無郁憤放傲之色非有徳者能如是乎傳曰溫柔惇厚詩教也先生可謂有溫柔惇厚之徳矣余官橋門七秊凡四方文字當程校者莫不與寓目焉嘗疑山林間必猶有可觀者未之見也此詩蓋山林之碨礨而余所未見者乎故閱之不能去手因爲選其最佳者得若干首題爲此山先生集云登仕郎浙江等處儒學副提舉陳旅序

此山詩不但簡淡和平而語多奇雋余爲校選故能深知之也比翰林袁學士以其才堪充館職力薦諸朝吾恐此山不能遂肥遁之樂也旅又序

栝蒼周君此山初以四明袁文靖公薦選預館職君雅志衝抱垂成而歸乃得肆力扵辭章所爲樂府歌行大篇小章古律近制眾體畢具往往多可誦之句頃國子生葉敬常攜其編詣余評之餘愛其無險勁之辭而有深長之味無輕靡之習而有舂容之風因謂敬常曰周君其溫然有徳之士乎他日君乘小車來過余體充而气龎神腴而言揚此其蓄於內者厚發於外者閎若合符契或曰能詩者不必有徳有徳者不必能詩君扵周君何以因言而知人若蓍蔡耶余曰不然古之人聞樂以知政詩與樂同出一初皆感扵性情而動扵聲音者也因詩以知人蓋文士之通技也抑余不獨因是以知周君之生平且有以觀世尙矣宋金之季詩之髙者不必論其眾人之作宋之習近骩骳金之習尙號呼南北混一之初猶或守其故習今則皆自刮劘而不爲矣世道其日趨扵盛矣乎𨿽然昔者子貢問子石何不學詩曰父母求我孝兄弟求我悌朋友求我信何暇哉子貢曰捐吾詩學子詩矣若周君則有是三者而従事於詩者也其孰能過之因志余之說於是元統二年八月初吉翰林直學士中憲大夫知制詔同修國史廬陵歐陽玄序

僕旣序復見詩集畱莆田陳君處陳爲之精選又倍神采焉僕因致點校之助於其間云歐陽玄識

●欽定四庫全書

此山詩集卷一

﹝元﹞周權撰

○五言古詩

擬古

洪鈞播無垠八埏蕩和風枯叢同華滋陳荄變纎茸髙門與窮巷嫵媚白與紅陽和不擇地化育自至公惟人物之靈此理均降衷大朴日凋喪町畦生室中貴賤移親疎貧富乘始終誰能返其初物我俱玄同

東溟躍羲和西海騁望舒疊運不遑息汲汲司晨晡人生百年間有如涉長途途長日苦短何以寜其軀白露沾我衣眾芳忽萎枯逝將躡飛霞駐景淩方壺

黃河天際來噴薄萬里奔寸膠使之淸意堅水彌渾誰抱綠水操乃向齊門彈柰何殊所投舎彈起長嘆

有客山中來遺我千嵗苓膚腴淡無味色素少芳馨且言養眞性服久能身輕膏粱匪吾有終焉佩髙情

朝菌迷晦朔大椿閱春秋鶴長斷則悲鳧短續亦憂人生貴委順賦予不可求永惟南華篇達人諒悠悠

偃蹇澗底松婀娜原上柳春風少年姿輝映蒼髯叟俗情厭孤直艶目分好醜徒抱霄壑姿落落誰見取競把黃金絲送盡行人酒一夕秋霜飛柔條化枯槁懷材貴適用貞脆不同道誰爲嵗寒人共賞嵗寒操莊周夢爲蝶蝶夢亦蘧蘧子綦吾喪我隠幾何嗒如忘形與忘情一念非異途作夢未必眞似喪良非無垢盡見自明白生室乃虛忘言對靑山悠然云捲舒

山中有孤松托根在深澗磊磊多節目偃蹇嵗云晏豈無干云心亦有傲雪幹蕭颼起淸奏可挹不可玩大雅久寂寥古瑟弦已斷美哉遺音存佇立爲三嘆

讀陶淵明傳

淵明任疎散出處皆逍遙悠然解縣組不折五斗腰晴川風日佳歸舟喜搖搖及門對妻子不覺衣囊枵居貧道則腴念澹迹已超時復會田家興至不待邀種豆在南山種苗在東臯投閒偶成趣心逸身匪勞孤懷托素琴萬事付濁醪樂天以乘化內適何陶陶若人渺何許世逺不可招千載東籬花寒香翳叢蒿采采不盈掬佇立秋風髙

田家辭

生長■﹝畝犬﹞畆中稼穡少已諳旣壯忽復老支羸謝鋤芟小舟杙斷溝雞鳴松樹檐農閒子於茆春至婦亦蠶出門無逺途一室常團欒所期年歳登更願官府亷官污歳復歉我突何由黔

籬畔白板扉墻頭烏桕樹負暄鶴髮翁衣綻紉老嫗羣兒嬉翁前丁壯入場圃忽聞新詔下昨日減租賦比鄰喜津津手額逓相語悍吏無叫囂晏然處環堵丰年樂無涯況乃生樂土牀頭酒新篘前邨賽神鼓

紫鳳吟

楚客靑綺裘售我紫鳳圖且言觀祥瑞與子懸座隅裴回感客意因以致我辭不能鳴朝陽髙翔碧梧枝惜哉五章備乃向縑素施我圖已在褐顚倒隨天吳殷勤謝客去玩目非所娛

古樂府

妾有嫁時鏡皎皎無纎滓照妾芳華年塗澤如花美郎行向天涯歳月忽逾紀空閨生逺愁妾容爲誰理妾容匪金石寜復昔時比重拂故匣看炯炯光不已人情重顏色反目如覆水願郎待妾心明與鏡相似

二

娟娟天上月乃有盈與虧區區世間人寧無別與離月虧尙有盈君別無回期月朒重可待君信不可持灼灼紅槿花落落靑松枝單居無與儔貞白徒自知人生良鮮歡乃復長相違托婚昔未久幸無兒女悲妾心有姑嫜君忘倚門思川長舟可逝路逺車可馳人情不如月素光流妾幃

原上楓

靑靑原上楓春至揚柔葉雨餘似膏沐幽蔽深澗合昨日原上行寒林淨如削此時澗中松偃蹇睨冰雪

古別離

天河限東西經歳別女牛社燕辭歸鴻亦背春與秋人生苦離別別多白人頭十年阻江漢音問何沈浮豈惟腸九回輪轉日萬周君看江頭水東去無回流君看山上云來往任悠悠

牧童辭

我牧不憚逺牧多良苦辛所幸牧已狎馴擾無敗羣平原濕春煙碧艸何披紛大牛隠重坡小牛飲芳津旦出露未晞及歸景常曛時復扣角歌歌俚全吾眞取樂田野間世事非所聞歌闌臥牛背仰見天際云

古塞下曲

朔風號枯楡厚地凍欲裂大漠無人行長空欲飛雪陰陰古長城野燐明復滅艸死沙場空饑烏啄殘骨

桃柳詞

灼灼絳桃花裊裊黃柳絲風流少年場妖冶不自持春風日夜變點拂飛故枝飄紅惹飛絮流水同天涯美人麗南國蘭蕙薰柔姿靑春妬娉婷笑盼生光輝素絲感淸鏡朱粉難爲施柰何桃柳質歳晏徒傷悲

東林行

意行忘逺趣所詣欲登仙絕峽下蒼黒半壁懸銀泉峯回路不定曳杖聊夤緣延流忽舒曠櫧楠影翩聨恬目霽孤墅洗心玩芳荃永晝無樵斤芳洲愜鷗眠幽迥人境異似與隠者便巖花映石瀬漁舟起孤煙

懷別

靑桑蔽繁陰玄鳥春將暮東風老松花長林翳黃霧俛首事鉛簡流光暗中度淮水日夜流美人渺難晤賔鴻盡北歸誰與達書素長歌復徘徊晴川渺煙樹

暮春

眾芳麗春輝夭冶眩紅紫紛紛兒女情圍香醉羅綺笙簫夜嗚嗚申旦歡未巳鶗鴂何處鳴繁華總流水誰知搖落時可以觀物理

徐山民隠居

髙人寡朋徒乃與世遼隔廓然方寸中不受外物役重林出新構袤廣意所得材全不雕朴墻圬不加白素琴與芳茗賔至適所適檐枝戛云浮蔦蘿自駢織朱明景長晦悄愴過幽閴石寒水愈淸寸寸落秋色神淒不可畱題詩記崖壁

天竺古桂

幽幽只園樹色界閟寶坊粲粲庭下桂秋光何煒煌道人外芳芬鼻觀無來去妙意了忘言坐久云生樹

紀夢

夜鑪翳紅金玉虫墮玄煤嗒然據槁梧一適何悠哉冷風渺眞趣寶界開玻瓈彷佛蓬與瀛珠宮映瑤臺飛檐翼丹碧復砌明角圭仙姝粲華星靚服紛素霓雙吹紫鸞笙勸我白玉杯爲我洗塵穢層襟雪崔嵬空明遡髙寒云影相徘徊淸詩吐奇怪可諷不可題覺來已忘言月在枝南梅

遊山寺

空林淨如掃石徑穿嶺細紺廬出深樹飛湍下雲際偶逢赤髭侶囑我聴眞諦菘肥齋缽丰樾古佛燈翳周檐棘籬短野枳香入袂夕磬両三聲半巖花雨霽

客中贈別

雪晴水生波有客系遊鷁語離江上亭亭宇虛且寂老栢瘦入節色古根似石微陽麗木末春意動寒碧莫嫌市酒薄贈子秦人策去去朂自將子身貴圭

璧濯足

投迹處田野野僧日相親晝碁松下石夜榻山中雲流水何處鳴澗芳潄餘春濯足坐芳澗浩歌復誰聞

溪之濵

小雨淨川綠玩心鷗鳥羣拂蘚憩幽磴松花點衣巾禪扃杳何處疎磬時逺聞靑煙濕山道牛羊下斜曛

春暮

春暮適川上意與流水長時有白雲至逺帯松翠香手攜淵明詩倦坐據繩牀悠然宇宙間是非兩忘羊

荷亭名淸逺托意數語

養素任疏拙卜亭類蝸盤俯玆一酌池湫隘良可嘆誰知方寸中而有萬頃寛天光發虛白心湛水不瀾彼美君子華寓目道所存風細晨气潤月澄夜香寒吸香咽沆瀣光霽融肺肝興寄言莫寫念適趣自閒永懷愛蓮翁時復一憑欄

憫蔬

富人厭粱肉貧士懷虀鹽采芳得野薺終朝不盈襜矧玆春候和學圃濵澗南席地歷疎塊罣畦理長鑱孫芥紫芳茁早韭綠且纎亦復種晚菘穉角俄已含期此旦夕效菜把日可添時陽忽久亢生意幾不堪豈憚抱甕勞灌沃終難霑馬齒一何茂縦逸徒爾芟所憂谷不登饑饉今乃兼矯首向昊旻霖澤何由覃

此山詩集卷一

●欽定四庫全書

此山詩集卷二

﹝元﹞周權撰

○五言古詩

來故人

東林旦气白淸旭含初景空齋松桂幽光動離離影俄聆剝啄音車馬何炳炳我本黜世慮脫落如廢井屏迹謝時彥兀坐息造請喜玆共蕭閒妙論得新警夜涼月滿川中流嘯煙艇餘音裊秋風淸興與川永

仙源

桃花悄無有仙源渺何許流水淸扵銅松色與崖古長林暮蕭颼似與幽人語翛然臥空庵淸猿夜深雨

幽居

索居簡人事與世意罕投柴荊已就理歳功念西疇落落雞犬墟隠隠漁樵洲嘯傲一壺綠聊復寫我憂及辰寓衝賞獨策還經丘向夕山景霽延矚明川流白雲息空谷歸鳥鳴林幽人生亦委化汲汲將焉求

南山丈人

丈人山南來鐡面冷松露野芳墮春妍香入靑芒屨逍遙憩幽磴睨我如有素卽之亦無言還帶山云去

玄上人

安禪簡淸素趣與外迹絕玄談落松風灑我一襟雪逍遙花雨外豈復念濁熱夜久白河沈搗檐耿疎月

訪友

閒攜綠玉枝逺詣詩老家斷澗秋木落寒沙炯泉花髙談意偶合脫落逼仄歌従容飯雕胡屢瀹粟粒茶亦復事文翰醉字縈秋蛇慷慨振吟袂歸途及棲鵶

秋原

晴煙淡秋原枯梢翳殘葉蘭芷徒自妍芳馨誰采掇豈無同心人歳月念飄忽詠思河水深迢迢暮云合

接竹引泉

蒼潤隠石脈幽源迸山椒連筒入云竇勢接河漢遙引玆一綫秋髙下穿林梢聨絡裊相拄旋折不辭勞挽之歸我廬晴雨注屋茅乍窒或細細久續俄嘈嘈空堦落琴築虛甕鳴鈞韶盥浥足自潔心迹良已超固無鼎釡珍頗煮溪澗毛未能學許由厭喧解風瓢

謝僧茗餅

僧達無生機寂念若冰冷汲來石根泉瀹以云腴餅舌端味枯禪了然發深省歸策石林空淸颸下松頂

白水晁居士名家駒也脫俗嗜飲所居有斷崖夕翠軒畱偈而化賦此寄悼

晁子摩尼珠照徹白水源不啜趙州茶不面達摩禪山餅潑乳酒瀟灑夕翠軒飄然忽謝去遺偈如濤翻逝鴻無畱影落葉返故根寂照本非滅今滅昔豈存蒼蒼斷崖陰寒栘自淸妍

答褚思

古褚公何爲者處鈍以藏兌哦詩古松根古人思逺詣疎懶意自眞客至忘冠帶流俗豈同調目擊趣自會素琴固不澤抱朴乃不敗悠然流水意本在徽弦外溪暖潛鱗躍野夕歸鳥逝與子盡樽中漁舟具淸瀬

次韻張洞云

張子湖海襟乃復喜巖穴朝飡進芝髓夜誦然松節深云暗幽洞仲夏欲飛雪下舂炫余景林水互明滅欵客垂磬室頗感十年別攜琴意已消酌茗石蘿月

褚澗月

道人澹無爲懶散忘盥櫛掃石秋樹根曙澗濯殘月袖浥水光潤履帶水翠滑虛闌倚云歌淸猿共孤絕

湘中

天寒楚云淨木落湘山幽空江夜來雨水滿蘆花洲西風何渺渺滄波日悠悠有懷誰與言注目孤鴻秋

西山

西山一何佳稅駕謝囂塵獨往殊有趣野鹿如親人泠泠澗下水練練山際云幽憩任疎散岸幘靑楓林

夏日偕友晚步飲聴泉軒

終日局環堵散策窮深幽嘉我二三子落落成罕儔適意隨所詣行行遂經丘靑松如髙人含風自蕭颼夕云度深翠爽气衣上浮石根瀉幽泉戛戛鏘琳球樂彼泉上趣幽構飛岑樓新蘭秀而滋舊竹淸且修欵我情頗厚淸樽頻獻酬盤桓有餘樂嘯傲成遲畱池深風露香荷意澹欲秋飲散眾喧息微月生林陬

用前韻

夏郊景气淸況我衝抱幽深居節已換眷眷懷良儔人生磊磈胸要貯壑與丘振衣一長嘯涼吹來颼颼貫石有飛泉隠見晴雲浮初疑奏琴築忽若鳴瑯球寒光蕩林翠爽气涵山樓相期濯塵纓慰此情好修引瓢酌深綠素賞歡已酬了忘區中緣便欲爲此畱松深日云夕練紈早知秋彼美天際雲歸來宿巖陬

松下泉

長松蔭層巒黛色入崖骨鬰爲翠雪浮蒸滃香不歇融液作寒泉飛迸出石窟不濯軟紅塵空山瀉明月

九日偕友登東巖定香寺

玆巖何穹窿迥出塵壤隘當時補天余偶墮靈鰲背神丁挾奇功塞北滄溟滙翠濤化千峯尙作掀舞態色連空宇髙气薄坤輿大紺廬切層雲粲然金銀界猶封開辟土迂曠無斬剃至今絕頂泉下迸萬丈內陰陽互轇轕造化自根蔕崖壁鑿靈境洞壑橐寒瀨旁開一罅峽天影落淸黛陰嵐灑晴雪夏練結幽晦石門聳峩峩屹若劍門勢在昔乾符間綠林肆凶厲托玆保遺黎殘石猶紀載慿髙達遐觀訪古起余慨蕩胸瀉河漢散髮沐沆瀣煩襟忽如遺舉步寄一快攜朋作重九秋髙崖菊細濁醪灔華觴浩唱發雄邁仄身下天磴百盤經險怪目眩神蕭森冷風蕩歸袂人生諒逍遙嵗月豈余貸吁嗟謝公展云此遺勝槪回首山蒼蒼夕鐘渺雲際

山中云

空山有白雲雅與髙人約捲舒本何心乃似悅遐矚色幽淡山翠意逺度溪綠日暮久徘徊前村雨應落

次韻幽居

晨興啟衡門見此溪南山山光入溪綠水底明靑鬟熈熈自漁樵淸歌時往還莞爾發永晤寘我丹靑間

西山書館植菊爲鄰豕所踐

耽書息世慮種菊祛俗塵閒攜手中書往訪西家鄰雨露分寸苗書暇策我勤無何彼艾豭縦逸戕其眞懷哉楚屈平憔悴窮夕曛榮枯固有數悵然念芳芬信知洛中花乃壊逸驥羣寧如擁腫樗不夭匠石斤挾策嗟自誤亡羊監前因所貴本根在生意喜復信歳晚同襟期而我及數君采芝豈辭漢種桃非逃秦摘英泛濁醪孰非東籬人

淸溪深

連娟數里洲翠篠何森森微風動枯籜謖謖鳴空林雨散幽猿啼野樹煙沈沈薄暮有遙棹欵乃淸溪深

相逢吟

客従郢中來抗志靑雲表持螯共拍浮江逺孤舟小寒夜潮气白楚樹晴烏早酒闌起推篷落月在西島

讀張巡傳

我懷張睢陽厲節剛不吐妖氛暗■﹝宀禹﹞縣奮迅提虎旅慿城怒裂眥忠勇激肺腑擐甲四百戰奇計不可數江淮卒保障藉此奠唐土可憐將孤軍機勢已莫禦食盡兵亦窮愛妾入鼎釡雷南空桓桓餘勇不可賈身城遂俱亡大義著君父人孰不能守公守以死拒人孰不有死公死乃其所繁霜表貞松迅水知砥柱當時偸生輩淟涊猶妾婦靑燈撫遺編英气凜千古

明妃曲

逝水無回波去箭無返筈十載昭陽春萬里龍荒月風沙滿宮衣慘淡餘香歇哀弦濕絲淚淚盡弦亦絕寄語漢飛將此計誠太拙蛾睂豈長好不久爲枯骨

髙郵府神遊臺

淮南古奇勝彌茫雲水麗郵城枕其中喧喧擁闤闠壯覧城之臯飛臺翼雲際灔灔白銀盆沈沈水晶界玩心神明表引興天地外把酒一慿闌天風落襟袂懷哉淮海翁落日爲三酹

此山詩集卷二

●欽定四庫全書

此山詩集卷三

﹝元﹞周權撰

○七言古詩

呈伯長袁學士

玉堂中有眞仙人錦衣剪制五彩雲瀛州髙處睨八極奎躔光气胸中文揮毫對客驚風雨詞翰風流邁前古榻前艸制回天顏夜歸長照金蓮炬龍門賔客何繽紛一經品藻生陽春斯文之寄蓋有在孰不奮勵激陶鈞蹇余鄙陋眞無似家在江南萬山底石盆鑽木不能穿半世吟哦事芝髓可憐歳月空駸駸髙山流水無知音黃河泰嶽何髙深見公不負平生心

徐仲晦作書惠水墨梅圗有和靖題紀歳月絹素蠧敗余字不存作書歸之

溪藤搗霜寒奪目硬黃瘦字疎相續墨花出袖吐春妍一片玲瓏水蒼玊分明寄我孤山圖上有嵗月書林逋古冊漫漫篆窠暗敗素颯颯形神枯西泠橋畔黃昏景船頭鶴夢風吹醒一従馬鬛鎖荒寒萬古人間幾香影苦吟老盡詩壇豪窮愁到我心徒勞還君此畫三太息雪晴月映橫牕梢

羸驥行

髙秋吹霜沙艸衰駉駉牧野無龍媒伶俜羸驥空伏櫪長稭短豆隨駑駘筋聳脽髙眼如井月冷沙空徒顧影颯辣長嘶萬里心雄姿困頓無由騁乃知天閒十二屯如雲龍膺豹股八尺身蹴翻靑雲振綠髮金羇照耀皇都春朝辭天山暮碣石飛電流云邁無迹風姿欲軋拳毛騧意气能傾照夜白短衣奚官霜虯須圉飬芻粟多遺余絕憐羸驥不滿腹翦刷猶可同馳驅我欲進之嗟逺道神全形枯難自好按圖舉世識驪黃懷哉駿骨秋風老

惠山寺九龍峯下酌泉

惠山欎律九龍峯磅礡大地包鴻蒙劃然一夕震風雨欲啟靈境昭神功六丁行空怒鞭斥電火搖光飛霹靂一聲槌破老云根嵌洞中開迸寒液道人甃玉深護藏鏡涵萬古凝秋光陸翁甄品親試嘗翠浪煮出松風香我來山下討幽境自挈瓶罌汲淸泠味如甘雪凍齒牙紺碧光中敲鳳餅昬塵滌盡淸淨觀心源點透詩中禪亟呼陶泓挾玄玉揮灑字字泉聲寒投閒半日聊此駐孤棹明朝又東去紅塵人世幾浮雲鐘鼓空山自朝暮

次韻徐景端席上

洞庭霜橘包黃銀海邊丹荔輸閩珍髙堂開筵薦華俎風味雋美懷芳新蒸花壓玉飣鵞炙雕盆犀筯行鮮鱗紛紛歌管奏名妓秩秩簪履羅佳賔芳樽細酌綠琬琰寶罽共擁紅麒麟燒殘絳燭轉畱客疑有四角生車輪書生商歌風雨室此志欎欎何由伸短衣穿肘不掩脛五窮相與爲雷陳靑陽開動生意達短翅亦擬淩空云豫章逺志各有適黃鐘瓦缶俱陶鈞且安麄糲盤澗濵未厭紫豉羮吳蒓

贈雷紫崖髙士曽築室扵華山

紫崖髙人頭欲雪神淸貌古髯過膝禿蛟入硯生雲煙叱吒風雷鬼神泣淸霄幽夢回瑤壇鼎中龍虎催九還飄然晞髮太華頂醉睨海浪天風寒朅來訪我蒼溪滸白石淸泉不堪煮共譚世事兩茫然竹屋靑燈夜深雨

牧羝行

朔風吹沙浩漫漫冷光射目愁雲昬茫茫大漠亙萬古何處有路通中原羣羝牧老艸枯死倚節自誓無生還餐氈嚙雪气自倍婉孌兒女懷饑寒夜長空望漢月白幾度弔影憐羇單已將傲兀壓憂患獨仗大義排堅頑此生自信羝不乳豈意雁足傳間闗歸來屬國豈不厚區區一飯皆君恩

鴻門宴

項王髙宴鴻門北風雲奔走天爲黒椎牛刺豹酒三行談笑戈矛生頃刻豈知天命非人謀玉玦三提事何益興亡楚漢兩幹將開辟乾坤雙白璧喑嗚漫說萬人敵龍準天人竟誰識玉斗聲中霸業空烏江江水還流東

紀信嘆

沛中龍奮芒碭云咸陽楚炬三月焚兩雄角起鹿在野三戶有楚無彊秦貔貅百萬紛如雪戈矛盡染英雄血旗旄曉蔽天河云兵塵夜暗中原月滎陽數載戰不休重圍食盡漢亦憂將軍詐帝出降楚脫帝虎口眞良籌無何諸將已平楚事定論功裂茅土獨無旌美到將軍不得褒名紀盟府男兒死節志已酬瞑目地下夫何求吁嗟功怨俱悠悠漢廷雍齒還封侯

赤壁泛舟

赤壁之山何崚嶒下有江水何淸泠天空月出夜寥泬玻璃萬頃涵秋冰爲問黃州雪堂老遷官何如謫官好酒酣攜客夜拏舟憂患都將談笑了劃然長嘯來天風神遊八極世慮空但見橫江秋露白錯落低垂斗柄紅舉袂欲挹浮丘公洞簫聲斷潛蛟舞月下淸樽貯千古老瞞當日困周郎十萬樓船鬭貔虎煙銷水冷沈戈矛空餘野燐寒沙頭江中牢落滿陳迹追憶往事懷風流勝遊到我知幾度感昔視今猶旦暮乾坤何事老英雄衮衮長江自東去

贈筆工王子玉兼能書

蘭陵有客髯如戟吳霜滿鬢秋蕭瑟廣寒偸拔老兔毫歸寓管城湯沐邑興來忽駕錢唐舟惠然訪我蒼山陬酒酣作字大如斗玄云落紙香浮浮我慙識字先白首故硯磨穿筆如帚與君邂逅兩忘年暮雨江湖一樽酒

贈畫牛褚冰壑

魁形碩骨髙崚嶒弭角垂耳行淩兢蹇余已向田間老一見此圖知畫好春郊雨後煙艸肥吳犍十角相追隨前行過浦一回顧後行觳■﹝觳﹐束代殳﹞不敢渡牧兒笑怒急掉鞭繭栗劣黠衝爭先簔衣不脫春煙暖一笛斜陽牛背穏𨿽然此筆全於天安能爲我畊硯田我今身似扶犁者此景此牛何必寫好従天廐圖驊驑气厲八極淩髙秋

子陵釣圖

東都熱官手可炙吳儂面似秋江色平生落拓一羊裘七葉貂蟬不堪易功臣盡在雲臺中丹靑化作灰塵空先生遺貌乃在此釣竿尙裊桐江風悠悠世事江云白過眼輕帆自朝夕人間萬古仰孤風天上有星猶是客

淸溪張歸云不嗜酒肉工詩安貧所作少年行因次其韻

五陵年少風流客花間開宴春壺碧豹胎熊掌羅玳筵犀筯逡巡萬錢值綺羅吹香圍肉屏棖棖銀甲喧瑤箏髙燒紅蠟作長夜白日過眼如流星可憐气岸如山阜雨散雲飄不能久繁華冨貴惣如夢昨日朱顏今白首爭如芝田野老衣懸鶉饑擷芝術餐芳年新詩日富不厭貧謂有堯舜爲吾君少無逸樂老無戚尺澤自可潛幽鱗誰知淸溪有鶴不可馴白雲浩蕩靑林春

次韻張剛父觀物軒

觀物之變觀化原遊物之初遊於天萬象起滅隨飛煙守之惟一天乃全秋風葉落春花妍盛衰老壯人皆然潛機剝復相回旋至理妙契言難傳張君目擊道所存身具太極誰參玄返君觀物觀諸心我心外物安能遷鶴長鳧短隨所便莫問漆園齊物篇

次韻褚仲明苦熱行

燭龍銜火飛南陸萬疊雲峯天地窄鯨波沸海泣陽侯涸盡泉源爍金石人間何處逃隆暑細葛如裘汗如雨蒼生墮此深甑中救暍何時命如縷我欲太華峯頭酌瓊液醉臥靑瑤嘯松月明星邀我玉井旁共折芙蓉弄香雪扶搖直上九萬里髙揖盧敖太空裏手攀斗柄晲塵寰濯足銀河弄秋水

錦雞

巴山靈鳥初離羣葳蕤麗組云錦文羽翎新刷爪距利采色勝似沙頭鴛晴暾入戶爛相射嗉中有物垂紅碧綬光若若花盤絳出示山童有矜色文章固足媒爾身雕籠拘縶還悲辛區區啄飲豈不厚情深野樹溪云春

焦山寺

赤霞夜出扶桑東海云捲浪淩虛空剛風浩浩吹不去崔巍化作靑蓮宮萬衲月寒淸梵寂四面沈沈皆海色鐘聲不許到人間自送潮音落寒碧

八詠樓

金華盡是神仙府羣玊峯髙靑可數絳气光騰寶婺躔婺女従來司此土峩峩飛觀矗云巓幡幢香靄羅眞侶窮髙更上沈郎樓萬象慿欄一揮麈雙溪上溯銀河流捲地寒波翠蛟舞詩人去後景物閒山月溪風自賔主當時八詠畫圖間翠琰娟娟羣鳳翥髙秋落木天地寛獨酧淸樽慨千古浮雲世事兩悠悠突兀空樓老風雨

次韻嶽宰

舊交落落十八九萬事従渠屈伸肘東華塵土少年憂歳月無情一回首嶽君气爽太華秋不隨王粲悲登樓熈朝已具淸廟器吾道豈復歸山丘文章誰道同芻狗還有問奇人載酒淸談灑灑秋莖露飽食官羊寧有數舊家桃李春漫漫流芳枝葉才堪看江梅自分托歳寒一枝逺寄懷淸歡

次韻邵本初

詞源倒峽驚濤吼不羨當年燕許手快意閒觀未見書約客滿浮無事酒驪珠光迸錦蘘裂一生不掉儀秦舌有時一舸訪逋梅梨云夢覺西湖月有時歌騷湘雨霽采得秋蘭紉爲佩歸來溪上賦閒居不著閒愁生感慨丈夫岀處何可測量材定有古玉尺近聞黒廌上霜臺暫作紅蓮幕中客

次韻友人

憶曽共醉髙陽池銀毫翻墨摛烏絲江鴻海燕忽相背幾度夜雪山陰時東華塵土黒貂敝南樓月好思元規十年始赴雞黍約春雨剪韭供新炊靑燈對坐落寒燼夜談亹亹眞忘疲天根妙意祕莫寫心薄萬古含淸輝通家交好固不逺従容硯席還追隨劃來健句脫秋隼淸似菡萏開秋陂翩翩瘦字老蛟舞入妙信劃沙中錐手弦綠綺不可和楚天目盡孤雲歸

舟行阻潮

江流浩浩吞長天打篷巨浪翻銀山篙師維舟不敢發東望微茫盡溟渤荒村古渡生客愁丹楓落葉秋颼颼夜半西風捲江雨咿軋數聲聞過櫓風收雨霽晨气淸金烏蕩漾波間明舟人歡呼指歸路十幅蒲帆順風去

和萬象庵枯木竹韻

物生宇內有萬殊本之一气隨盈虛木兮竹兮豈同類吾自喪吾渠忘渠神全形枯眞散木束翠稜稜一叢竹豈其無用全天年猶有瑯玕在其腹蒼苔蝕盡風雨根豈願斵削爲犧尊嵗寒相與數君子滿目桃李爭新春

寒碧軒

鐘山■﹝穴上幻下﹞深仙所宅道人棲眞外形迹一粟中間世界藏心自寛閒軒自窄黙然宴坐守玄牝淸夢都無室生白古胸元自貯冰雪幽興時能寄云石爛柯仙去石枰空野鶴翩躚松露滴人間酷暑到無處一一瑯玕照瑤席快意蕭蕭風雨寂寒倚晴空數峯碧

采蓮曲

越溪女郎十五六翠綰香雲雙鳳蹙嫣然一笑似花妍艶試新妝照湖綠羅衣露浥紅芳秋少年陌上情綢繆蘭橈容與隔花語驚散鴛鴦生晚愁蓮花莫折莖有刺藕絲易斷鍼難度淸歌一曲入湖煙空載香風滿船去

西瓜

當年傳種非東陵蒲萄石橊來與並碧壺深貯白沆瀣霜刄凍割黃水晶豪家宴客侯鯖列濁酒鯨吞嫌內熱此時專席薦冰盆分與風前滿襟雪

此山詩集卷三

●欽定四庫全書

此山詩集卷四

﹝元﹞周權撰

○七言古詩

次韻謝益洲賀生孫

淸標壺冰炯人目惠然共剪西牕燭酒酣慷慨意气傾且羨堦庭有蘭玉阿翁堂上白髮新自意培塿無鳳麟娛情聊爾慰欵欵流慶未必誇詵詵君家珠樹春風裏聨芳競賞無凡子寗家宅相魏家兒換葉移根願同此

春夜諸弟邀飲因觀海棠

東風花谷紛紅紫九陌輪蹄隘香霧風流炫燿花中仙萬斛胭脂滴紅露天然富貴岀幽姿一顧傾城誰敢妬搖搖風雪未輕飄緲緲彩雲飛不去傳觴花底澑紅光銀燭燒張最髙處團圞燕樂怡天倫共憶兒嬉有眞趣安得花前再少年捶鼓揷花窮勝事百年光景難把玩天馬途深感遲暮人生流坎委大化縦爾浩歌吾起舞髙堂飲散夜沈沈社雨閣寒春欲曙

歐陽公𨿽不到杭而惠勤師思之因所居有湧泉出因名之曰六一泉

歐公天人世無匹六物之中目爲一孤山山下西湖西飛夢逍遙繞云石鑿開瑤窟迸銀泉水鏡胸中湛虛白是心洞洞何所容內照此泉皆外物坡翁好事鐫蒼瑉醉墨雄翻扛鼎筆至今艸木餘淸輝冠劍一時隨戲劇兩翁神與造化遊鞭駕風霆揮八極垂光後世幾千年名不可磨泉不竭

夜泊吳江

彌茫巨浸無坤軸溶溶一鏡天東北兩虹渴飲駕空來千尋橫截玻瓈碧嚙堤駭浪飛晴雨晦冥白晝蛟鼉舞萬家燈火水晶宮令肅貔貅夜撾鼓斗柄銜城湖月白淸愁惱我江南客安得風流張志和共醉漁舟擪長笛

王張二提舉攜酒驛亭餞別因次同舟李彥謙韻

立馬沙頭一壺酒故人餞客官河道水蒲芽白沙柳靑東風點拂春多少春波浩蕩快楊舲滿目好山靑不了人生漫浪如浮萍世味苦辛如食蓼天遊笑我外形骸俗眼従渠分醜好秋毫太山兩不足箕斗虛名我何有人間汨汨聲利塲昨日少年今白首繁華萬事風雨歇曲樹深池幾芳艸淒涼舊燕語烏衣飄零老鶴歸華表憶曽髙樓夜呼酒剪燭聴歌聲縹緲酒酣耳熱捐寶釵客主相歡意傾倒只今憔悴酒徒散桃花已笑劉郎老胸中耿耿尙如昨濯足新丰歌浩浩攬衣中夜起徘徊撫劍燈前感衝抱參橫天外落霜鴻一聲畫角秦淮曉

雪軒髙士以白紵制服作詩戲贈

經冰緯玉紛縦橫三盥寒露方織成曉機裂下不敢玩一道雪瀑來中庭天然精潔不可涴犀燻麝染慚吳綾制成素服輕扵雪雅稱仙官鏘珮玦星斗離離夜揷椽髙興飄飄白雲闕乘風便鞚紫鸞車瓊簫吹落蓬萊月

夢訪蒼山道士醉臥不起坐聴鐡冠散人鼓琴覺後屬成

道人醉臥呼不起春風吹花滿烏幾鐡冠散人石作腸一曲泠泠寫流水曲終意逺流水長幽襟炯炯含秋霜一聲野鶴不知處云霓明滅山蒼蒼

金山龍遊寺

金山突兀摩靑冥六鰲駕海來蓬瀛風濤捲雪撼不動中流湧出毗耶城山僧眼底乾坤濶俯瞰朝暾乘落月鐘聲薄暮來蜃樓燈影晴霄入蛟窟馬銜韜怪蒼龍蹲聴法臥護孤云根參旗歷落倚闌楯金碧照耀滄海門天光萬頃涵虛碧扁舟獨艤玻瓈國六朝興廢幾英雄往事云浮江露白窮髙一覽雙眼明天風灑我毛骨淸淮山數點不可寫矯首九萬摶風鵬

甓社湖

碧天如幕沈云影飛亷不怒銀濤靜驪龍正睡貝宮寒一鏡光凝靑黛冷數聲漁笛來何處白鳥雙雙忽飛度夜深明月生孤篷人在廣寒臥風露

八里莊渡淮入黃河水渾不可飲過徐入淸河水方澄潔信筆閒記

河流汨汨如涇水濁浪崩騰疾馳駛一石中膠數斗泥舟客居民皆飲此黃河不復行故道下注淸淮通海涘十人度索上一洪寸寸彊弓挽難起屹然趺坐如僧禪日與篙師同慍喜靑山一髮認邳州蕭條暮上魚豚市酒邊一笑我何爲獨冒驚濤行萬里爭如林下混漁樵俯仰嘯歌行復止回頭寄語北山云徵塵待向風泉洗

徐州暮泊風雨驟至

淸河綠漲琉璃堆黃河濁浪排空來兩流合一混涇渭噴薄東注無時回孤城迆■﹝辶裏﹞枕其左晝夜怒激聲喧豗人煙蟻集一閧市夕陽孤塔空崔巍客舟簇簇閙河滸極目但見煙中桅黃壚呼酒足自慰愁城頓破紅顏開須臾笑電急驅雨神物雙幻令人猜狂飈揚沙昏白晝黒云捲地翻風雷

雞鳴臺

橫空陣气長云黒戈鋋照耀旌旗色龍跳虎躍神鬼愁楚漢存亡一絲隔相持兩地皆雄據楚力疑非漢能拒瑞啟炎圗芒碭云悲歌霸業烏江路空遺故壘傳遺迹離合山河幾勁敵戰塵吹盡水東流落日沙場春艸碧

魯橋

泗河汨汨流靑銅魯橋突兀橫長虹驚波蕩潏石鬭怒石門空洞如弛弓風霜剝蝕勢欲壓亂石齒齒塡深洪南連淮楚九地厚東導齊魯羣流通徵商懋遷百貨阜來帆去棹紛奔衝車輪彭鍧鐸聲急馬蹄蹴躍塵影紅我遊天京偶經此一見淳俗眞堯封扁舟膠涸守連日欲去未去心忡忡嗟余行役浪自苦颯颯吟鬢將秋蓬摩挲殘碣討遺迹搔首蹢躅斜陽中銜杯一洗胸芥蔕浩歌目送吳天鴻

謫仙樓【山東濟州】

大羅仙人李太白秋水疎蓮浮玉色一來金馬玉堂中詩酒猖狂天子客飄飄豪气秋風起登樓曽醉山東市放浪形骸宮錦袍榮華富貴東流水酒酣揮灑翻河筆險語能令神鬼泣至今光焰照塵寰一字堪償雙白璧我來懷古空淒愴風月千年尙無恙何時相見昆侖丘汗漫従遊九天上

濟南原上

朔河春透冰未裂黃蘆伐盡洲渚濶荒祠老棟壓欲頺古樹無枝根復活長嘶飛騎抹流云艸舍微茫聚疎樾夕陽返景低黃埃漠漠平沙浩如雪

原上

風捲長河雨聲歇掠面驚沙艸如雪亂山靑盡天茫茫萬里孤云沒飛鶻啼烏城上行人稀白楊蕭蕭冢累累目斷淸明原上路日暮紙錢撩亂飛

冠州

臨津衝要環墟市橫橋斷岸人如蟻車聲軋軋風蓬蓬道上黃塵半空起禦河柳色如藍綠翻翻酒斾風髙矗歸馬聲喧煙火深落日孤城催暮角

呈趙子昻學士【號松雪】

篷萊仙人似松雪曽向天潢遡銀闕天孫爲制紫綺裘五色云邊佩明月近聞承詔白玉堂詞頭夜夜風雨忙一揮九制夜未艾金蓮分賜宮壺香淋漓妙墨蛟螭走世有鐘王皆斂手偶然醉帖落人間隻字珍藏抵瓊玖我家浙水蒼山東閉門偃臥甘詩窮瓣香未展師道敬攜琴暫岀杉蘿中問公何日作霖雨只把文章事明主願恢斯道澤斯民奕奕光華照千古

趙子華乃蹶弛之士齒新气銳痛飲豪吟座中未有岀其右者

趙君胸吐虹五色飲酒哦詩世無敵夜寒濯髮當銀潢酒星飛入錦繡腸眼花耳熱忘爾汝筆陣如雲來黷武百番玊版連秋霜空中錯落天葩香千奇百怪驅風雨露泄玄機鬼神語須臾收斂寂無嘩依然醉盌翻流霞

元正觀朝賀

斗杓半夜回天東人間鳳歷開華風聨鑣飛蓋擁千騎家家銀燭搖春紅金門玉漏聲初歇已聞曉鑰開閶闔聖人端拱九天上殿前曉仗催班列曈曈瑞日紅雲開太液春生萬壽杯龍旗微動曙煙暖山呼虎拜聲如雷乾坤千載開元會太和气象唐虞世千官宴罷帶花回十二天街喧鼓吹

龎睂黃冠方外奇士也攜山水圗求售知余不納必欲求詩

鐡冠鶴骨玄都仙淸晨過我談重玄手中衡霍墮塵幾縞素颯颯開風煙正嫌客捨如舟窄掛壁恐渠衝破屋急教童子捲還師始覺眼前無突兀

呈虞伯生修撰【自號靑城山樵蓋蜀人也】

靑城仙人淸且都眸炯巖電胸冰壺錦裳照耀靑霞裾水玉作佩聨明珠馭風來直承眀廬贊述大道光唐虞朝陽孤鳳鳴髙梧兾北騏驥空羣駑蹇余濩落山澤■﹝月翟﹞抱甕汲澗澆畦蔬逺遊非渉聲利途願謁國士開榛蕪顧公磊落世所無文章價重眞璠璵木天咫尺何時居家聲自是行祕書

客枕

寒更四點雞未號行人道上聲嘈嘈酸風慘栗寒贔屭長河爭渡冰堅牢霜花著面膚欲裂虯髯稜稜凍欲折徵車捲地聲如雷駱駝吼落燕山月

蒲萄酒

翠虯夭矯飛不去頷下明珠脫寒露累累千斛晝夜舂列甕滿浸秋泉紅數宵醞月淸光轉穠腴芳髓蒸霞暖酒成快瀉宮壺香春風吹凍玻瓈光甘逾瑞露濃欺乳麯生風味難通譜縦教典卻鷫鸘裘不將一斗博涼州

子昂學士爲余作此山二字並作詩見畀其詩云靑靑雲外山炯炯松下石顧此山中人風神照松色又云爽气在襟袖淸風拂絲桐悠悠適天趣宴坐心融融書此以謝

一丘合老漁樵席詩聲誤落燕臺側夤緣得見玉堂人面帶九霄風露色夜光爛爛明月章惠然墮我雲山旁臨風諷詠松色句艸木往往回春光松根老屋此山字娟娟寶墨浮寒翠行人屋外屢徘徊日落山空有虹气晨牕夢覺秋意淸三盥菊露呼陶泓開襟感激浩難寫萬古不盡山靑靑

此山詩集卷四

●欽定四庫全書

此山詩集卷五

﹝元﹞周權撰

○七言古詩

古琴漆有蛇蚹紋者材之良也道友攜一琴甚古謂是零陵湘石枯桐斵成索價三百緡無償之者戲作湘桐吟

黃鐘沈聲喧瓦缶良材入爨知多少誰裁鳴鳯千年枝蛇蚹龍紋巧蟠紐澤堅古漆光不磨徽弦不具含云和已無伯牙之手子期耳三嘆如此湘桐何

夏日訪黃府尹席上次黃徳厚韻

畏途漫漫正煩熱故人一見忙解榻竹根凍綆汲寒泉一室空明意淸豁夜涼華月流素光忻然狎客飛瓊觴千篇已羨奴島可五詠未許余山王綺筵秩秩羅珍具蔗漿盌冷芙蓉露浩歌夜久興徘徊殘蟾西沒斜河曙

軍中樂

甲光半夜開金鱗旄頭射落天邊云徵鼙聲冷沙塞月朔風馬上驅妖氛歸來天幕宴平楚貔貅列甕燔豹麕虎皮裹戈馬在牧將軍好武亦好文詩成頃刻手自寫艸書敏妙疑通神文鋒快劍斫長陣筆力巨弩回千鈞酒酣作樂兩耳熱對客談笑如春溫笑余早亦學書劍一鏡白髮俄紛紛袖中空有淸河頌願借彩筆揮冩呈吾君

馮潛夫歸蜀有作歌以相其行者因借韻爲餞

霜橫空兮气凝肅風驚沙兮聲簌簌送遊子兮西還膏吾車兮渡瀘曲子之家兮岷峩西行萬里兮居將卜蜀道難兮猿攀緣峽水怒兮龍噴薄顧萬鐘兮焉求安一瓢兮自樂田寛閒兮澗阿山窈深兮盤谷釣淸溪兮友吾鷗歌白石兮飯吾犢食無魚兮不如歸返屠羊兮分自足嗟歲年兮遲暮念眾芳兮搖落嗟聚散兮須臾將气誼兮永托歌擊節兮盡歡屬離觴兮更酌渺餘懷兮何言遡孤云兮寥廓

長城

長城峩峩起洮水盤踞蜿延九千里朔云浩浩天茫茫悲笳落日腥風起猶傳鬼神風雨夕知是當時苦苛役徵人白骨掩寒沙化作年年春艸碧祖龍爲謀眞過計自成限域非天意力窮城杵怨聲沈禍起蕭墻險難恃豈知一朝貔虎來關東咸陽宮殿三月紅

吳僧能詩自號心聽必欲求證爲著轉語莊子至人之息以踵眾人之息以喉

吾聞至人踵息不以喉師今心聽欲廢耳師能借聽役以心心我都忘聽何起說空已是自纒縛只此了然皆具足不如無聽亦無心渴則飲茶饑食粥

余昔年邂逅登山東盧長卿之門遂聯轡遊京師眞所謂傾蓋如故者也別六年重過其廬則已爲他人屠沽肆矣因詰鄰翁乃知以窮徙他所遂往訪之繾綣話舊成短歌以勉之

君才英妙如終童豪气傲兀山之東觀光曾共遊京國重來風雨非舊宅休言煮字不療饑煮愁那得愁熟時王家紙尾一十萬羅胸撐腸五千卷讀書冩字𨿽兩途時來喝采皆梟盧丈夫窮達固難必誰肯低頭老蓬蓽不妨起舞夜聞雞趙堯何止居刀筆

次韻白石庵

空山白石何嶙峋石根有水流蒼雲巖花泫露照初日野鳥交戛靑林春飛樓隠隠出林杪閉門芝術生奇芬道人宴坐百念寂睨視外物皆浮塵吾觀萬法了一電何暇究意追途津欣然黙會如有得起試鳯餅■﹝難上火下﹞枯薪拍闌一笑碧霞外淸風爲我吹囂氛聽師淸談洗淨業睠我皓首窮玄文忽驚秀句寫山色紫翠滿幾爭披紛松聲萬壑不可和試攜綠綺當晴曛

呈袁伯長學士

直廬髙寒揷穹窿日髙槐翠深重重仙人傲兀瀛與蓬紫霞飛佩裳芙蓉澄澄秋水炯兩瞳崢嶸气挾太華峯冰懸雪跨磊磈胸直攀斗柄■﹝奭斗﹞天漿手提文印六一翁姓氏藉藉傳兒童銀河倒瀉淬筆鋒淸文五緯麗太空講論六籍恢深洪皇猷黼黻天開容老余賔客曾登龍反觀禮樂拜下風賦歸偃臥蒼山中十年雲樹吟江東重尋故武來觀光瓣香禦袖懷衝衝苦吟依舊號秋虫黑貂敝盡心徒雄遺音誰取爨下桐散樗濩落甘長終公司文苑聲赫隆芒端寒燠參化工庇寒更願蘇瘝恫勿負四海斯文宗

寄趙秋水提點【淸齋】

神仙謫世自奇絕誤讀黃庭俱浪說銀潢秋水淡精神絳雪玄霜老風骨寰區腥腐那敢供若木可攀芝可掇有時宴坐意逍遙萬象達觀無起滅我慚短褐老京塵憶曾攜手都門別玉書煜煜靑霞囊直上仙都鏘珮玦天風吹老碧蓮秋髙嘯鼎湖峯頂月白雲來去本無心老鶴孤鶱瀛海濶朅來十載喜相逢笑我紅塵早華髮蒼精含景紫芒寒落麈玄談灑松雪蓬萊茗盌和香啜芙蓉露冷秋云滑

次韻馮仲逺聽鄰舟孟監州琵琶

江州司馬眞愁絕潯陽夜醉黃壚月琵琶撥動兒女情淚濕靑衫冩淒切漢東傑客老監州云夢胸中吐奇崛春風鬥酒忽邂逅暮雨扁舟談激烈酒酣古調手自傳鵾弦撼動龍香撥抑揚按節气雄放淸度回飈激林樾迢迢訴盡出關情漢宮往事孤鴻滅黃雲萬里絕音塵馬上誰能記嗚咽新聲洗盡郁輪袍淸和扣舷歌間發曲終一笑兩茫然江水泠泠滿襟雪

次韻濟翁叔並謝諸公

一尊俯仰乾坤濶何處蓬萊白銀闕百川東去無回波白日人間事如織安能久挽林下鞅要挹終南嵩華碧壯遊直上黃金臺赫弈光華彌上國三年客夢天之北梅花萬里關山月對酒亦有新丰歌題名未問遊巖宅吟裾不曳王公門禁林曾謁文章伯滿襟逸興徵鴻髙過眼浮榮流電疾雲山戀戀未忘情歲月悠悠易成昔酸風已破黑貂裘晴灣又割沙鷗席陪翁夜話不忍眠銀燭花殘仍見跋諸公忽畀金薤章十襲九緹良足惜老韓險語軋霄崢大陸雄文妙英發剡溪玉板灑烏丸句中風露含秋色方今妙選需賢才遺韻重宣機籟寂靑雲當賦杏園詩白首毋尋艸玄筆

甓社湖凍合舟膠不行借陳彥謙韻

天風吹濤攪瓊汁崩騰一夜堅如石白銀色界曙光寒粼粼失卻玻璃碧篙師競擊聲礌硠千捶撼動鮫人室孤篷正似蓮葉舟安得乘風從太乙

呈閒閒宗師吳公

上界仙官紫宸客朱顏雪額雙瞳碧超然心與造化遊回頭風雨人間窄金函玉印來帝傍贊書屢下紫泥香珠裳寶璐映星月蒼精含景生寒芒年光老我紅塵裏遙睇蓬萊隔弱水金丹何日乞刀圭聊跨白鴻三萬里

朋舊有以前韻和者再韻答之

觀光犖犖京華客十千沽酒春壺碧酒酣濯足新丰歌眼底嵩華滄溟窄欣然一笑來我傍共談詩傳春風香興豪磊落出奇語驪珠落袖搖光芒不須偃蹇衡門裏气槪匣中三尺水名駒未肯伏鹽車會見權奇日千里

賀歐陽公除翰林學士

髙寒禁署含冰玉瀛洲老仙巖電目袍錦團團紫鳯花帽光隠隠靑螺粟絲綸夜半催宣布香艶宮壺新雨露硯池一滴紫毫春霶霈恩波徧寰宇

呈掲曼碩監丞

玉皇案吏來靑冥夜捧紫詔飛雲軿天章絢爛五就采光气直向奎躔明雄才獨擅燕許手照世奕弈垂髙名大篇舂容金玉振醉墨光怪雲煙生門人執筆潄芳潤變化總作中朝英嗟余觀光老賔客瓣香仰止懷生平焦桐倘許奏流水古意或可追■﹝音坙﹞韺顧公風誼薄霄漢邂逅定見雙瞳靑西淸邃閣不可近何日暫借蓬瀛登

次韻湖亭秋望

紅衣老盡玻瓈國孤嶼人煙落秋色豆花過雨水風涼落日殘蟬疎樹碧雁天紺滑秋云淨玉函炯炯開寒鏡蟾枝香冷酒微醒長笛一聲無盡興

冷泉亭

昔人來自天竺國縹緲孤云伴飛錫天風吹落凝不去化作奇峯聳空碧至今裂峽余云髓桂冷松香流未巳翠光圍住玉壺秋不放晴雷度山趾道人宴坐無生滅炯炯層胸照冰雪夜深出定汲淸泠寒猿啼斷西巖月

次韻程渠南春日

阿咸歸叩山中扉袖出巨軸當春輝粲然光態轉流麗妬婦誰敢憎蛾眉雄辭奇險神鬼愕瘦字光怪蛟蛇飛多君書暇追勝集意气豪爽驚愚癡前川花柳寓眞樂心契往古夫何疑哀余亦有風雩興兀坐一室嗟奚爲誦君妙句音何希白社今見元微之

題潘好古詩卷

繄古道之久混兮謂渭濁而涇淸耳所適以是悅兮紛瓦釡兮雷鳴豈大雅之不作兮由世尙之所徵何獨子之好古兮得非姱節而特行念朱弦之旣絕兮豈鸞膠之足憑諒吾朴之弗鑿兮又何卹乎虧成振寥寥之孤響兮嗟彼聾俗而疇顧當鄭衛之聲哇兮乃獨唱乎鹹濩惟心遊於太古兮發衝泊之天趣將抱瑟而從之兮爰寫余之中素竚落月之遺音兮渺松風於秋曙

徐雪樓貧樂亭

雙溪之流兮何沄沄溪之山兮何嶙峋亭之築兮溪之濵趾白石兮顚蒼云榱甍張兮壯且文孰貽名兮匪賓世所樂兮崇貨珍子乃反是兮樂以貧子之場兮有菌子之甑兮無塵𨿽偈偈均約素兮能不汨乎物遷豈好修以矯行兮余疑信之未分子繩其樞兮衡其門酌溪淥兮毋甘而尊頫潛魚兮仰飛鳶妙化機兮道所存目擊心會兮奚托於言將忘物我兮內適以眞遡悠悠於千載兮顏哉何人

和樵

山深兮林密石聳兮徑微薪之兮樵之冒嵐雨兮躋欹危木臃腫兮難伐仰難挽兮喬枝俯榛棘兮離離刺吾手兮勾吾衣憇佳蔭兮太息睇白雲兮自怡顧人生兮良勤維富貴兮多違龜曳尾兮斯樂鶴斷脛兮則悲聊徜徉兮委順我忘世兮世寧我知日云夕兮淒煙霏嘯山鬼兮號狐貍歸兮歸兮毋遲遲余需子兮溪之湄

棲碧

此山山人樂乎棲碧之趣乃爲歌曰紅塵擾擾兮毋將車白雲邃幽兮山之隅地偏兮心逺爰處兮爰居種菊兮滿徑植梅兮繞廬竹娟娟兮堂下艸蔚蔚兮庭除操風瓢兮酌春酒躡露履兮鋤秋蔬涉芳洲兮采杜若汲淸泉兮瀹云腴聽松聲兮宴坐和樵歌兮嘯舒外視兮不足內樂兮有餘彼失此得兮何異於夢鹿朝三暮四兮奚取乎詐狙窮兮未必非達親兮亦或爲疎樗臃腫兮全天年驥權奇兮困馳驅客有過余而和之曰維子之樂兮固放情於丘壑逢時之淸兮胡不徼世之名譽旣隠居以求志何語怪而言迂不若忘言以棲碧吾將從子兮維吾駒

題張子敬墨竹圖

翠琳瑯兮楚楚風蕭蕭兮在戶運滴水於毫端兮散淇澳之煙雨

題施徳趣怪松圖

奮蒼髯於絕壁兮倚天骨之崢嶸偃髙髙之絕素兮俄颯颯其風生勢摧減而憑陵兮吾恐雷雨之晝冥

淛江觀潮

錢塘江上風颼颼誰驅逆水回西流海門山色暗蛾綠翕忽澒洞驚吳艘飛亷賈勇咄神變倒掀滄溟躍天半闐闐霹靂駕羣龍髙擊瓊崖捲冰岸初疑大鯨噓浪來瀛洲銀山雪屋爛不收又疑當時捍築射彊弩至今水戰酣貔貅溪盈壑滿畱不住怒無泄處濳回去乘除消長無停機斷送人間幾朝暮吳儂何事觀不休落日蒼波萬古愁汀蘋沙雁年年秋海云一抹天盡頭

次韻春日卽事

吳蠶欲老疇未秧拍堤野水回橫塘淡煙疎樹綠陰薄落花飛絮白日長寒具油乾過冷節悤悤芳事歸鶗鴂枕書睡足午窻明雪乳浮浮翻兔褐

淮東早發

扁舟早發淮東城城頭急鼓催殘更水田漠漠白雁落老樹慘慘羣烏驚箵翁笱婦溢羣蟻重湖捲葑聯云平靑旗茅屋競呼酒老我一醉消春酲

聽泉席上賦荼■﹝艸縻﹞

修條盤出籠春碧滿架花開春院寂靑蛟脫骨翠波寒玉練揺光紺云密東風淸潤曉闌深襟袖飄飄蘭麝濕典型元在酒杯中揺碎瓊蕤和露吸

題程南渠詩卷

前年挾策登燕臺豹關天北髙崔嵬九衢冠劍擁紅霧四時鼔吹酣晴雷今年歸踏蒼山雪白雲與我情相悅窮檐掃軌澹無營飯牛依舊柴門月美人久別心所懷屐齒不印山中苔劃然奚囊隨棐幾五色照我雙睂開千林揺落嗟歲晚大雅寥寥國風逺驪黃色外得驊驑盆盎叢中出圭瓚銀鉤翠薤相屈盤淸輝薄我襟袖寒修鯨勇掣海濤緊錦段未許輕捲還懷哉吾道隨舒卷八風低翅從渠短何時握手話雄襟爲碾春云翻雪盌

桃源圖

千重萬重蓮瓣山小天包在山中間神椎鑿門石扇裂冷香迸出桃花灣漁郎尋春踏溪尾撞入桃花小天裏荒邨人家無幾家五百年來孫換子不邑不城無憂鄕駕雲爲屋霞爲墻丹雞叫煙桂巖冷白牛耕雨芝田香眼中驚見塵中客持酒爭來問鄕國鹿走荒山西復東龍渡長江又南北聽闌此語意猖狂月明假榻松間房明朝出山重回首山迷水亂雲茫茫武陵太守意未省彊要尋源造靈境若使靈境長可通淳俗定變澆漓風

此山詩集卷五

●欽定四庫全書

此山詩集卷六

﹝元﹞周權撰

○五言律詩

溪邨卽事

寒翠飛崖壁塵嚻此地分鶴行松徑雨僧倚石闌云竹色溪陰見梅香岸曲聞山翁邀客飲閒話總成文

曙巖上人

巖扉人不到竹色滿僧闌林雨添經潤牕云入硯寒夜龕貓占臥晨缽鶴分餐客至無餘事敲冰煮月團

答張渭濵

與子三年別相思日幾回攜琴松下石沽酒隴頭梅驛逺詩難寄山深雁不來渭濵千畝竹瞻溯重徘徊

過上居

數里榕陰合迢迢過客稀溪煙桑子熟山雨藥苗肥牕冷云侵坐琴淸月在扉怡然無俗事我已早忘機

贈別

之子梁園彥才華迥不羣書燈雙鬢雪野飯一犁云久病憐爲客多愁忍送君鐘山吾舊隠不用勒移文

訪張山民

又攜詩卷出幾度不逢君枯沼肥添雨寒松暖借雲山牕多樹色石徑老苔紋後夜梅應發淸樽擬共分

次韻古琴上人

曳杖雲中寺嵐生古殿陰泉冰冬澗澀山雨夜鐘沈酒熟邨家近梅開野岸深松風千古意畱客聽淸琴

野趣

地偏居自穏石路接平田云合茅檐樹雨添花澗泉空山晴滴翠逺水綠生煙喚酒靑林渡斜陽系客船

贈別

南雁歸應盡攜書始問程別離情易惡貧賤意難明樹色春城暗鐘聲曉寺淸孤燈山驛酒後夜共誰傾

曉望

極目秋無際寥寥倦客心幽琴蒼樹合野棹綠荷深宿露涵淸曙殘云破逺陰新涼無限興攜杖向東林

僧捨逢故人

空寂禪棲地跫然偶盍簪關河千里道風雨十年心歸鶴投松暝流螢度竹深絕憐淸夜興話舊不成吟

倦遊

萬事雙蓬鬢江山賦倦遊斷猿明月曙疏雨碧梧秋道路中年感琵琶後夜愁客懷無處冩離思滿滄洲

野寺

■﹝舟羲﹞棹投蘭若逢僧話白頭百年王謝燕萬里海翁鷗流水山門古閒雲野殿秋夜深鐘磬絕鶴唳楚山幽

宵徵

野路無郵傳迢迢第幾程天河山外落江月水中行客久衣偏冷車單馬易驚前津分曙色依約有農耕

次韻江徳華

酷爲吟成癖憐君帶眼寛親闈方念逺客路早知寒疎樹蟬聲雜長空雁影單悠悠江漢濶樽酒冩情歡

郭外

郭外人家少漁邨颺酒旗江云低壓樹沙竹細穿籬地暖梅花早天寒潮信遲夕陽煙景外倚杖立移時

意行

約略三家市溪回野路分輕暾晞竹露宿雨落松雲山寺依巖見邨舂隔塢聞欣欣農事集聊得狎鷗羣

社日

端居忘節序物化靜中觀逺岫春雲淡深村社雨寒溪花紅映屋階樹綠平闌喧醉田間叟雞豚日暮歡

山莊夜宿

岸幘閒舒嘯襟懷爽似秋荷深香細細云澹意悠悠流水空山靜殘蟬綠樹稠偶來成獨宿涼月夜當樓

卜隠次韻

養鈍習成癖居貧道己聞蒲團延客話芋火就僧分林潤夜疑雨牕寒曙拂云藂藂墻下菊書暇亦鋤耘

來云僧捨

聯雲開佛屋接竹引巖泉路滑迷霜葉鐘寒濕曙煙有爲皆是幻無想總成禪夢覺僧檐雨重來又十年

次韻錢濟川

蹔■﹝舟羲﹞東風棹相逢漢水濵一尊東峴酒萬里北歸人柳拂官橋曉花明驛路春明朝又山嶽悵別漫勞神

次韻江徳華

寂寞山陽市相歡把酒巵江湖千里客風月一囊詩渡晚歸人少沙寒落雁遲明朝淮水隔何處寄相思

沈云趣

逃名蕭散客結屋跨云根風月供千首乾坤寄一樽孤鐘臨水寺長笛落梅村讀易筠窻下超然隔世喧

嵇子安遷居

半世湘東客欣然遂卜居澹煙沙外徑明月竹邊廬潦縮寒溪淨秋髙老樹疎別來無便雁爲況近何如

汪良甫夜飲

瀟灑一杯酒臨風寫素琴潮生春浦暗月落夜城沈拂曙星河淡含煙艸樹深長歌休語別華髮欲盈簪

次韻王可道

楚楚山陰彥長遊楚水濵尺書新寄雁十載幾懷人客夢蘆花雨詩情柳絮春何時歸話舊沽酒薦吳蒓

再次邵本初韻釣臺

羊裘人已逺猶說漢江山不爲三公貴輕拋半日閒遺臺蒼樹杪淸瀨白雲灣千載惟鷗鳥相看不厚顏

和同舟葉宰韻

邂逅南歸客扁舟共問津一尊風月興萬里水雲深京洛紅塵舊功名白髮新新看吾道泰梅報一枝春

客中送張歸云

相逢俱是客對酒感流年落日沙頭雁淸風樹杪蟬山鐘隔林寺江火趂潮船何日茅檐下淸燈話霅川

此山詩集卷六

●欽定四庫全書

此山詩集卷七

﹝元﹞周權撰

○七言律詩

金山妙髙臺

妙髙臺上金爲界不二門中銕作關萬古云根擎梵剎六朝山色入僧闌浮沈世事風濤外突兀樓臺宇宙間往古興亡多少恨夕陽送盡暮鐘寒

秋霽

梧雨聲乾爽籟生年華流水鬢星星夜涵露气漫漫白秋入山光楚楚靑歌樹帶蟬侵竹座斷雲和雁落蘆汀酒醒誰鼓松風操炷罷鑪薰洗耳聽

次韻村居秋日

瓜芋芃芃綠滿疇村居客意樂深幽白雲僧屋開孤嶂疎竹人家帶淺流半榻淸燈初耿夜一聲長笛欲橫秋何時歸把滄洲釣已歃閒盟向白鷗

贈松崖道士

名山歷徧气飄浮面帶風霜雪滿頭碧澗寒通丹井曙靑松影落石壇秋布袍洗藥香猶濕砂釡藏茶火自畱笑問閬風何處是追遊還許借靑牛

春初宿湖山精舍次云崖道士韻

竹牀紙閣淨無塵僧芋闌邊偶共分鑪火夜紅松節耐渚波春綠荻芽新林深瀑潤全疑雨日落山寒半是云相對不知身是客了然房琯悟前因

西邨

松深翠气薄吟衣曲徑盤盤護槿籬野碓舂泉分澗急山鐘送曙出云遲人家綠艾端陽節天气黃梅細雨時刈麥挿秧農事足西郊生意綠無涯

挽徐松軒

漫說顏童骨可仙養生至理亦難言世情誰慟西州路座客空懷北海樽花落鵑啼江樹碧松深鶴怨嶺雲昏可憐曠代風流盡獨酹南薰一斷魂

金陵懷古

繁華富貴逐風飃玉樹酣歌似昨朝千載英雄總丘隴六朝興廢付漁樵花空紫禁人煙合路斷金根王气銷舊事已隨流水逺澄江夜夜自平潮

暮春

綠樹亭亭午蔭遲倦遊情思不成詩落花春晚客中酒啼鳥日長人正棋盤篆香銷空院寂秋千影閣畫闌欹閒邊頗適觀魚興飛絮風萍約半池

邨行

風落漁歌隔浦聞前邨獨樹正斜曛誰家桃李迷荒棘髙隴牛羊臥古墳橋斷春堤多積雨溪深野碓自舂云靑旗揺曳疎林處剩把閒題與客分

病起

坐學跏趺念已輕偶親藥裹識參苓半年多病頭應白萬事無心夢轉淸剩有農談來野老已無官況忤山靈不嫌葛帶頻移眼得似梅花太瘦生

次韻甘露寺

神人髙處卓云根龍脊橫空勢欲奔江上靑山幾今古檐前白日自朝昏僧依泉石心逾逺蜃吐樓臺气不吞搔首長懷煙樹表數聲漁笛欲銷魂

挽徐克謙教授

富貴鶯花舊霅川當時曾識米家船十年菊負淵明酒半世芹香鄭老氊月落淮云沈斷雁夜寒楚雨怨芳荃些歌空疊西風裏誰爲孤桐續斷弦

張氏新居

小雨東風拂袂寒神仙華屋畫圖間茶香入座午煙歇花影壓簾春晝閒翠竹白沙泉細細朱闌綠樹鳥關關客來一笑推碁局坐占溪南十里山

贈云趣道人

玉笙聲斷海風寒曾訪丹丘覓大還萬里蓬瀛黃鶴晚十年雲水白鷗閒花開把酒吟消日茶罷攜琴坐看山笑殺紅塵吹客夢神仙元只在人間

次韻和靖墓

斷碣難磨照世名當年馬鬛野雲平飄浮鶴夢橫空冷慘淡梅魂繞樹淸雪後園林誰獨步夜深水月定同盟我來俯仰湖光裏一盞寒泉薦落英

次韻雲山上人

綠竹數椽茅一把生涯流水意逍遙當堦蒼石平爲磴跨澗危槎臥作橋芳術旋收同茗煮落花閒入和香燒月明露冷靑松夜野鶴翩翩不可招

秋日

石脈泉花蘸眼明竹根沙路舊經行雲歸天際山容淡日落江頭雁影橫梧葉庭除秋漸老豆花籬落晚初晴客行迢遞歸心遠煙火蒼茫起暮城

次韻陳伯和

溪曲扁舟載鶴歸客來談笑有餘師共傾鄭老燈前酒細和坡翁海上詩雪後生涯黃菊長年來心事白鷗知文章千載傳宗印毋惜玄機露一絲

次韻友人求貍奴

裹鹽覓得烏圓小鼠穴俱空堵室安閒藉花陰眠晝暖時親蒲座伴更闌多年不厭無魚食數子新添減鶴餐分送故人應好去愼防書架莫辭難

次韻閒居

鐘鼎山林有命存遊心物外已忘言希夷太華煙霞室處士孤山水月邨齪齪可憐雞舞甕昂昂未羨鶴乘軒不須對客談餘事笑領琴歌竹下樽

次韻秋望

暮鴉歸處斷霞明搔首風前萬里情煙抹山光翠屏冷水涵天影玉壺淸虫鳴莎徑宵初永雁落蘆汀月未生何事數聲江上笛吹將離恨滿孤城

江村夜泊

山擁孤城枕大江數間艸閣寄吟牀月籠沙磧當牕白風撼潮聲拍枕涼黃葉蕭蕭人不寐靑燈耿耿夜初長云深老雁歸何日腸斷蒹葭水一方

張氏閒居

昂藏老鶴守書堂更有閒雲護短墻眼底何年看突兀人生隨處且相羊嵐蒸暖翠侵幃潤風約飛花入座香不管鶯簧喧客夢樹陰佳處借繩牀

次韻友人

人向靑雲聽足音如何投策向山林桃花飛處曉溪急燕子歸時春雨深百歲閒愁消醁醑一襟古意托瑤琴相逢我自憐顦顇莫把淸辭作楚吟

晚春

輕車繁吹尙紛紜衮衮香浮紫陌塵杜宇靑山三月暮桃花流水一溪云東風旗斾亭中酒小雨闌干柳外人何許數聲牛背笛天涯芳艸正斜曛

訪陳子髙徳星堂

短筞靑衫借晚涼偶來談笑徳星堂竹深四壁生虛籟山近半邨無夕陽池折泉聲歸座爽松蒸雲气濕衣香蕭然門巷無輪鞅隠幾觀書味更長

次韻孟韶卿

知道龎公不出山客來訪鶴借山看海棠開盡雨方歇燕子來遲春尙寒一塢煙霞隨步屧千峯紫翠入憑闌掉頭巢父成何事漫向珊瑚拂釣竿

送友東歸

東華厭逐輭紅塵一見潘郎興味眞落落孤松霄壑志昂昂野鶴水雲身關山客夢三更月驛路梅花十里春誰唱渭城朝雨曲座中愁絕未歸人

次韻元日

堯歷新開五鳯云浩然不盡化生仁十年未覺江湖夢一气又回天地春香老梅花逾蘊藉靑歸山色漸精神東風先掃溪南柳萬縷鵝黃看得勻

郊行

瘦籐扶我陟層岡逺塔招人到上方躋勝喜隨雙足健幽尋翻得一身忙春生澗壑蒸云暖露滴松杉染袖香景物牽詩吟不了水聲山色意偏長

次韻山齋

娟娟萬竹照淸溪約住閒雲作伴棲鄰曲樵人曾結社樽前詩客偶分題東風一樹棠梨老落日千山謝豹嗁閒向靜中參物化人間岐路任東西

挽劉聲翁

獨懷經濟負雄姿緩帶輕裘鬢欲絲揮麈淸談驚四座登樓髙臥視羣兒結廬郭外看山近畱月樽前宴客遲已矣九原呼不起爲研松露冩哀辭

九日

座上風流憶孟嘉憑髙目斷楚天涯百年歲月催蓬鬢十載江湖負菊花小雨釀寒侵白薴西風憐醉避烏紗閒攜楖栗吟歸路流水殘云帶晚霞

雨後觀荷

云斂湖天玉界明洗妝擁出萬娉婷水光潑眼晴方好花气撩人遠益淸夜月闌干人不寐晚風襟袖酒微醒女郎急槳歸何處隔浦時聞語笑聲

次韻友人

司馬山川憶壯遊匣中劍气尙橫秋懷人空有春天樹乘興都無雪夜舟年少文章慕西漢風流人物擅南州縛麟老手今無幾不數當年趙倚樓

毘陵城東

數家煙火自成鄰寂寞荒祠野水濵壞屋有基余瓦礫古墳無主自荊榛暄風綠樹鶯聲老曉雨靑郊虎迹新四月三山山下路野田猶殿菜花春

荼■﹝艸縻﹞和韻

東風架上剪靑瑤小院陰陰閟閴寥白鳯聯翩翻露彩翠虯夭矯駕煙條坐來芳蔭吟逾好嗅盡淸香醉已消見說唐宮寒食宴借渠風味酒中飄

謝惠桂花賦

淸夢曾遊白帝鄕手揮云漢酌天漿文經五緯星辰粲筆染三秋風露香暫謫塵寰隠叢桂好排閶闔賦長楊偶來訪我山雲裏落袖驪珠照夜光

挽袁伯長學士詩稿曾蒙題跋

賔客如雲藹縉紳紫霄髙處掌絲綸曾畱東閣觀奇士幾爲北門思老臣自愧俚謠無律呂豈期長物入陶鈞十年不下梁松拜回首俄驚宰樹春

文采風流白玉堂華星雲漢麗寒芒春袍晝日明宮錦曉佩天風冷水蒼玉筍班中人遽遠金花牋上墨猶香登龍舊日侯門客來奠梅花欲斷腸

信題

虎頭食肉渾無分閒隠白雲幽桂叢歲月催人成老大江山遺恨幾英雄平生心事琴三疊末路人情酒一鐘拄頰西山成久坐更無塵可污西風

此山詩集卷七

●欽定四庫全書

此山詩集卷八

﹝元﹞周權撰

○七言律詩

對雪

凍合江云噤曉烏重裘添盡客寒多扁舟剡曲誰淸興鬥酒新丰自浩歌天地一壺開玉界星沙萬斛落銀河醉敲冰硯題新句無柰坡翁白戰何

代友人賦挽章二首

籍籍家聲說大馮凜然髙誼動諸公風神爽秀壺冰炯肝膽輪囷劍气雄九曲溪深仙夢杳三生石冷俗緣空靈輀千里歸何暮些斷招魂落雁風

逸气英英湖海傑眼中餘子邈難儔非同龎蘊攜家隠要挾盧敖舉臂遊鶴帳夢寒蒼嶺月虹橋宴罷幔亭秋西軒空有髙吟地舊竹蕭蕭起暮愁

次韻呂菊趣

腰間劍气欲淩雲合是靑雲向上人瓊液吸空杯底月金■﹝釒義﹞歌動座間春味同霜菊香逾晚墨卷秋濤筆有神別後悠悠江漢隔因風每憶寄書頻

次韻全可竹

一元妙化不停樞和气陶陶逐物初鳩雨欲晴桑葉晚燕泥新濕杏花餘偶攜野客看云坐閒擬春題就竹書新漲拍闌風日淨溶溶暖綠護階除

同褚思古夜飲

十年契濶感飄零剪燭西牕故舊情海上飛鵬風萬里云邊鳴雁月三更駐顏未試靑精飯釅白先叨玉糝羹別後酒徒星散盡梅花猶自歲寒盟

多景樓

北固峯髙翠色浮斷崖千尺障東流誰言宇宙無多景今見江山第一樓雲气曉寒檐箔雨濤聲夜落海門秋客來莫問孫劉事很石苔深萬古愁

淮海

浩浩長河涉要津地連吳楚勢雄分夕陽一望連荒艸昔日幾畨吹戰塵夜靜棲烏驚野月髙風寒雁落空云年登巷陌家家酒魚蟹堆盤況味眞

京都

水入金河灔玉虹塡街車馬擁塵紅九重天近風雲壯萬雉城髙鼓角雄花底催朝冠佩列酒邊聽曲綺羅叢太平光景春臺樂物物薰陶聖化中

闕下遙瞻

乾坤瑞气藹燕山天仗初開虎豹關金爵觚稜銀漢表玉堦平墄彩雲間紫泥香暖春宣詔淸蹕聲寒曉趣班千載明良今慶會喜看新雨滌塵寰

二

劍佩聲磨九軌衢歡傳虎拜聽嵩呼一天雨露流春澤萬古山河壯地圖造化機緘新宇宙太平气象又唐虞丹心一寸葵傾處夜夜泰階明六符

三

穆穆皇風世道淳吾君斂福錫斯民六龍日煥彤墀曉五鳯云深紫禁春洞達遐荒無異俗癢屙疾痛視同仁野人親覩朝綱整可是乾坤气象新

看鏡

年華暗逐水東流試拂靑銅滿袖秋病髮易凋成種種壯心不競付休休風霜道路知添老煙雨關山不柰愁何日賦歸林下去一樽聊與慰蕭颼

次韻子昂學士人日立春趙詩

今年人日與春並人得春來喜气迎宮柳風微金縷重禦溝冰泮玉鱗生陰消漸覺餘寒散陽長爭看曉日明霜鬢彩幡渾不稱彊裁新句慰羇情

人日今年樂事並新春只遣鬢幡迎一元坱圠新調燮萬物洪纎總發生早有東風消臘凍漸舒昕日作晴明玉堂人醉梅花底門帖新題羇宦情

憫忠閣

危梯飛構上云端气象雄深勢屹蟠萬里乾坤雙望眼千年城郭一憑闌銷磨丹雘風霜老淩厲靑冥星斗寒日暮無窮懷古意殘碑字字拂苔看

次前韻

萬法絲毫露一端屹然龍象起飛蟠佛超大地三千界人立中天十二闌香火道塲傳世久虛空潮梵落云寒我來振袂西風表己作五臺臺上看

徐可翁總管

栝山咫尺不相逢萬里飄零始識公江表一麾頭欲雪牀頭孤劍气如虹分忘貴賤襟期古論到行藏意趣同多謝過從情戀戀爲憐逆旅困新丰

有懷

鼎食難登苜蓿盤虀鹽滋味笑儒酸白雲望斷親闈逺紅葉吟殘客路寒心事蹉跎忙裏過人情翻覆靜中看何如歸去蒼山下閒聽松風煮月團

次韻孫子野

山川已入史遷筆鄕裏還從馬少遊萬里乾坤雙短鬢五湖風月一扁舟飄零末路誰靑眼歸去滄洲愧白鷗有地可耕書可讀吾生此外復何求

次韻羅濟之

浪說騎鯨汗漫遊客寒未辦鷫鸘裘徵鴻影裏三更月落木聲中萬里秋髙下樓臺歌吹海往來冠蓋帝王州觀光要適平生志莫嘆周南久滯畱

懷歸

攜琴兩載泊京華饋鯉無人雁不過客路重陽歸未得吾廬三徑近如何白雲日望關心久明月天涯歸夢多寄語此山堂下鶴一竿分合老漁簔

岱嶽

巉巉拔地老危峯不許龜蒙聳大東半夜赤光低海日九霄寒翠落天風蕩磨雲气風雷近鎭壓坤維气勢雄可怪客帆畱不住瓣香無路謁雲宮

次韻吳子善講學來云僧捨

筆耕還有硯爲田分得云僧半榻眠徇道不妨貧是病忘言自愛黙成禪文章信手窺天巧塗抹何心取世妍坐聽松風弦大雅逍遙應復夢鈞天

次韻閒居

納納乾坤付一杯窮通賦分信悠哉冰霜气味甘餐栢鐵石心腸可賦梅自足一丘閒寄傲怕荒三徑早歸來懷人幾動山陰興夜雪扁舟興盡回

次韻姜潛夫釣臺

誤煩聘使下靑雲夭上歸來只故人自分終身隠丘壑何心橫足動星辰髙風尙激嚴灘水老樹相傳漢代春身爲東都倡名節雲臺事業付功臣

和韻

世途處處馬牛風時命𨿽仇道未窮半世生涯如沬桼十年蹤迹等飄蓬周南畱滯情𨿽惡薊北登臨气自雄雪點吟髭塵撲面且歸伸足臥山中

劉北山

匆匆聚散若摶沙感舊交遊兩鬢華明月停杯謫仙酒碧雲浮盌玉川茶人於罕會襟期厚詩冩幽情趣味嘉別後北山堂下桂秋風黃雪幾畨花

賀歐陽公除翰林學士

除書飛下五云端光煥蓬萊紫气間照世聲名山嶽重絕塵襟度雪霜寒玉堂晝永紬書好紫硯春濃艸詔閒入覲淸光天咫尺又分蓮燭下金鑾

呈陳眾仲助教

圜橋詞翰妙無窮快寫平生磊落胸下榻淸風延孺子髙樓豪气臥元龍關山夢隔云千里雨露恩流天九重又佩江南文印去秋紅一路正芙蓉

葉敬常賢良

談笑靑雲激壯懷決科射策尙徘徊超超麾電鞭霆手落落昂霄聳壑材檐雨靑燈官舍酒鄕心明月故園梅快哉此去魁多士萬里驊驑道路開

謝歐陽學士

曾灑驪珠被短編七襄欲報邈天孫空懷春艸池塘夢莫寫梅花水月魂臺閣文章端典雅山林气質借淸溫牀頭萍綠多矜色長價還從薛卞門

黃致和提點回自上京

淩厲剛風笑傲間興豪不管紫笙寒獨飛明月丹霞佩遙赴淸都玉殿班虛室春和融二景蒼精霜气薄三韓歸來羨爾淸溪鶴猶帶閒雲守洞關

晚春

花事悤悤彈指頃人家寒食雨晴天香浮夜月梨團雪綠染春風柳罨煙涉世百年眞逆旅忘機萬事卽安禪獨憐顦顇江湖客猶記風流掉酒船

次韻令尹觧官歸九江

滿眼山河落木秋逺遊時復賦登樓觧官彭澤如元亮呼酒新丰似馬周歲月駸尋人易老乾坤浩蕩水空流輸君已了公家事臥對廬山雪滿頭

金焦兩山

海暾紅處謁仙山不管剛風客棹寒一鑑寒光開玉匣兩螺靑黛落銀盤天低塔影攙云聳地窄鐘聲度水寛羨殺禪心如止水任教四面自波瀾

呈馬伯庸禦史中丞

振嶽威聲聳豸冠袖中直筆佞難幹玉壺冰照一襟炯白簡霜飛六月寒諤諤淸風揚海內稜稜勁節著云端絕憐白首南州士山斗彌髙獨仰韓

次韻陳伯和

滿襟風雪抱琴歸妙論如逢易九師東閣觀梅一樽酒西窻剪燭十年詩江湖汗漫心猶在歲月崢嶸鬢已知閒說少年都似夢醉揮白筆寫烏絲

次韻陳可道

淸談灑灑許文休袖有驪珠莫暗投一味可人曲居士半生取友石鄕侯無邊風月歸吟嘯有好溪山卽釣遊目送孤云弦綠綺落花風絮興悠悠

挽潘舉翁

曾坐春風醉叵羅風流談麈聽懸河稜稜气節生難敵籍籍聲名死不磨洛社衣冠知有幾襄陽耆舊惜無多可堪執紼溪前路煙雨淒淒聽薤歌

嬾庵講主得九江餅茶鄧同知分餉其半汲泉試之因次韻

觧組歸來萬事輕日長門巷淡無營團香小餅分僧供折足寒鐺對客烹色捲空云春雪湧影沈江月夜潮生一甌洗卻紅塵夢坐愛風前晚笛橫

夜泊僧廬

孤城燈火已蕭然獨鶴猶歸破逺煙鐘皷聲沈沙外月樓臺影浸水中天寒聲有意侵僧榻俗夢無由到客氊笑我久乖松下約夜涼歸興轉淒然

此山詩集卷八

●欽定四庫全書

此山詩集卷九

﹝元﹞周權撰

○五言絕句

次韻僧惠茶

開樽酌溪淥秋興何蕭騷重哦惠休句目送吳鴻髙

悼白石道士馮鶴嶼

白石長碧苔閒庭落珠蕋老鶴去不還空山自流水

雜興

泉花濕堦雲篆煙寒瓦鼎柴門閒樹陰坐玩淸晝永

閉門屏來轍枕書睡初熟覺來淡無悰看徧堦南竹

流水數家邨靑山白雲塢春晚落紅深夜寒溪上雨

涼蟾淨如洗酒醒夜初寂山檐宿雨多空堦響余滴

枯藤墜晚花竹外溪光滿山僧出幾時石上云猶暖

酸風侵短褐野路迂澗南薄暮欲飛雪梅香點歸驂

晨光爛烏幾博山穗煙碧山童汲泉花來作硯蟾滴

倦迹無造請卜居翠微深幽意素所愜泉聲隔空林

蹇童引羸驂路入蒼巘去深處有人家雞鳴白雲樹

暮霰襲吟袍夜火然枯竹盎然坐春和鑪香芋初熟

看松坐危石瀹茗爨枯籜振衣下山去白雲滿幽壑

西陽轉林腰水木愈淸麗歸云不肯棲浩蕩弄山翠

野芳韻幽襟暄景逗春意僧居白雲深淸磬出林際

此山詩集卷九

●欽定四庫全書

此山詩集卷十

﹝元﹞周權撰

○七言絕句

客至

閒攜雪瀑煮春茶多病無錢送酒家怪底今朝來好客靑燈開徹夜來花

題松

桑樹雞鳴坎吠蛙午煙隔水幾人家靑松將謂專霜雪春到山中亦有花

掃徑

剝啄無人晝掩門庭花春晚雪紛紛山童不解山翁意掃破蒼苔一徑云

溪上

薄雲殘雨曉天晴暖翠浮嵐入袂靑岸閣漁舟人不見桃花深處水泠泠

晚眺

閃閃歸鴉過別林斜陽流水意沈沈數聲樵笛人何處一路寒山晚翠深

立春

宴罷春盤轉曉風乾坤生意浩無窮宿云新捲山前雨元气淋漓萬木中

雪霽

寒侵竹屋瓦燈靑獨據枯梧興似僧落月推窻看殘雪梅花半樹一溪冰

漁翁

鶴髮崢嶸兩鬢絲白鷗相近久忘機綠簔帶雨不垂釣閒掃秋云坐石磯

轉棹收緡日未西短篷斜閣斷沙低賣魚買酒歸來晚風颭蘆花雪滿溪

晚望

帖帖平疇稻未黃疎煙老樹帶秋光山鐘敲斷前邨雨一兩歸鴉背夕陽

冩梅花賦

竹屋靑燈夜寂寥十年江海鬢蕭蕭興來冩盡梅花賦月在寒梢雪未消

讀騷

靈均忠憤不能平冩盡芳蘭杜若情底事楚煙湘雨外梅花不肯與騷盟

首陽

采擷芳甘豈療饑首陽千古怨斜暉至今山下冰霜冷不見春風長蕨薇

元日

東風收雪曙光開春意濃浮栢葉杯晴日滿簾賔客散寒暄先問隔年梅

攜琴

半生湖海鬢星星歸臥山林抱一經起向梅花冩岑寂琴心三疊水泠泠

西軒

幽夢初圓晝景長黃鸝聲歇燕飛忙西軒過雨春雲合綠气濃薰筆硯香

信題

己識浮雲似世情歲寒老硯是心朋平生不貸監河粟自擷香芹煮澗冰

雪後

野梅香暖雪初晴客子離居意似僧欲策陳玄供醉帖硯寒猶帶夜來冰

立秋日晚坐

山云漠漠樹蒼蒼風薦池荷滿意香獨據繩牀眠未得一檐風雨夜初涼

次韻友竹弟南明山

秋深槲葉滿空山飯罷僧袍掛石闌洗盡十年塵土夢天風吹瀑落云寒

晚渡

離離野樹綠生煙灼灼山花爛欲然酤酒人歸春渡寂柳根閒系夕陽船

九日山行

玉削云邊紫石岡天風吹瀑下雲莊行行攜客尋詩去濃把茶煎當菊觴

桃源圖

蒼茫煙水隔塵凡源上霞蒸曲曲山一自漁郎歸去後武陵春色滿人間

送貍奴無言師

香積淸齋禪老家地無餘鼠涴塵沙貍奴不用慚屍素淸夜蒲團伴結伽

次韻晚眺

翠潤侵衣竹滿闌雨餘爽气挹西山一聲孤鶴歸何晚帶得閒雲作伴還

邨居

疎竹人家短短墻綠陰深處水村涼山風吹斷巖前雨髙樹蟬聲正夕陽

曉行

依稀林影弄晨光滿袖東風野興長沙岸雪消春澗暖一灣流水落梅香

九日

霜螯新斫芼橙香風物繁華感異鄕剩買黃花簪帽額市樓呼酒作重陽

除夕長河客舟

爆竹聲中歲又闌畫船列燭照波寒淸樽今夕同誰飲自買梅花對燭看

夜投山寺

深蘿一徑曲通幽空翠霏霏擁殿浮桂冷松香僧睡去月明閒卻一庭秋

白石庵

地幽山气靄空嵐落葉蕭蕭白石庵歸鶴一聲無覓處松梢擎日影毶毶

和友人韻

北覲天光雨露低芒寒閣道應文奎髙秋木落關河濶萬里風雲壯馬蹄

后土祠瓊花

東風何處擅濃華只有揚州第一花天上羣仙膚似雪綠云深擁七香車

淸眞道院

空翠霏霏靄洞天蹋云來訪洞中仙滿襟詩思淸如水寫盡松花一硯煙

晚棹

白水靑林蕩晚晴野禽樹底向人鳴乘風十幅蒲帆飽快試淮南第一程

卽事

晨墟跣婦鬻魚鰕兩岸■﹝髟上了下﹞童牧艾豭賦斂輸官農事足太平气象屬淮沙

雨後

鳴鳩村暗曉寒天白水交流亂野田落盡殘紅春不管一川風雨閣楡煙

次韻馮仲逺

長河柳暗春波碧靑簾揺曵廚煙寂客舟無處醉梨花自買豚魚作寒食

劉伶墳【在淮安州】

荷鍤相隨死便埋平生六合等浮埃千年一醉不知曉誰向蒼苔酹一杯

偶題

東風吹綠徧天涯陌上晴煙漾柳花鶴髮老人茅店下一樽相對話桑麻

邳州

百戰殘城古下邳白門樓下艸淒淒古來多少英雄恨落月城頭烏夜啼

進履橋

博浪沙頭恨未消斃秦踐項不終朝漢家四百年宗社開辟洪基在此橋

沛縣

天連荒艸入靑原古縣殘橋擁一廛千載芒碭銷王气斜陽孤水落寒煙

道傍卽事

閒馬嘶云牧逺蕪髙原下隰盡耕鋤太平里巷都無事老卒支頥聽讀書

武城縣

牛刀小試恢恢手庭訟都無犴獄空直把弦歌爲縣譜寥寥千載接淸風

淩州

縈紆河水走長虯汩汩黃泥逐浪浮揉斷櫓聲驚睡熟一舟衝雨下淩州

端午

河上人家挿艾蒿紛紛炊黍薦香醪客懷寥落眞無那暮雨孤舟讀楚騷

客枕

落葉蕭蕭擁石闌轆轤聲斷井花乾夜深天濶霜風緊雁落滄江月正寒

歐陽學士過訪

玉堂仙忽枉華鑣客捨如何采澗毛袖有建溪春一掬萊山石鼎煮銀濤

曉秋

浦漵明寒透橘洲雁風吹老一天秋漁翁醉臥蘆花底流水晚煙閒釣舟

值雨憩僧捨

晝篆螢行香半殘隔闌翠柳拂疎煙勿論塵土東華客著我僧氊聽雨眠

次韻瓜洲渡

江花江水兩悠悠萬事匆匆付白頭又向瓜州買樽酒一篷煙雨話揚州

潘易齋冩水墨梅

胸中一卷畫前易筆底萬斛江南春莫向冰紈冩孤潔從他水月自傳神

水天一碧亭

吟鬢蕭蕭風雪客黃河太華曾親識振衣舒嘯巍然亭目盡江淮天一碧

吳秋山冩江淮秋意

江天漠漠秋無際數點淮山冷屏翠閒拈枯筆灑松腴半幅生綃千里意

此山詩集卷十

●跋

栝蒼周此山詩若干首故翰林侍讀學士袁公伯長謂其意度閒逺議論雄深今翰林直學士歐陽君原功則謂其無險勁之辭而有深長之味無輕靡之習而有舂容之風江浙提舉陳君眾仲又謂其簡淡和平語多奇雋三君子之言皆信於世則君之詩信可以傳矣余友翰林修撰宋顯夫裒集中統至元以來之詩特選其精者手自繕冩已逾數千篇而猶采摭未巳期他日鋟梓以傳余欲求此山此集示之而眾仲之官余杭攜其詩稿與俱往周君亦將歸栝蒼矣則顯夫之所集者猶有滄海遺珠之一恨也周君其肯錄以寄余乎翰林待制中順大夫兼國史院編修官謝端跋

●跋

余近從國子先生陳君眾仲讀所作周君衡之詩集敍恨未見其詩與其人後月餘衡之並攜故袁文靖公伯長今歐陽翰林原功所爲敍見余樂道裏且以詩見貽適余在公未還及讀三家所爲敍及其詩益恨不及見其集與其人然以三家所稱𨿽不及見而其人之賢其集之可傳可見矣夫詩道之在天下其正如日月星辰山川艸木鳥獸其變如風雲雷雹龍騰虎躑豈難知哉在盡其常通其變而已惜不得與衡之共論之元統二年九月二十日揭傒斯書

