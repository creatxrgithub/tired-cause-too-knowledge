

欽定四庫全書

集部五

提要

榘庵集十五卷

別集類四【元】

【臣】等謹案榘庵集十五卷元同恕撰恕字寛甫其先太原人徙於奉元恕年十三以書經魁鄕校至元間授國子司業辭不拜陜西行臺侍禦史趙世延請置魯齋書院以恕領教事延祐六年立皇太子召恕爲奉議大夫左贊善明年英宗繼統以疾歸致和元年拜集賢侍讀學士復辭不赴卒贈翰林直學士封京兆郡侯諡文貞事迹具元史儒學傳所著榘庵集本三十卷至正初陜西行臺禦史觀音保潘惟梓等始刋布於江淮趙郡蘇天爵爲之序文淵閣書目亦載有榘庵文集一部八冊焦竑經籍志乃作二十卷疑傳寫誤也明以來久佚不傳故葉氏菉竹堂書目晁氏寶文堂書目並不載其名惟永樂大典中頗散見其詩文謹抄撮編集分類排比釐爲文十卷詩五卷視原本尙得半焉其平生著作不事粉飾而於淳厚惇朴之中時露峻潔峭厲之气賈仁行狀稱其於詩喜陸放翁於文慕周益公富珠哩翀神道碑又稱至元三十一年國史修世祖帝紀采事四方陜西行省平章政事咸寧王辟爲掾典司編錄故於元初典故最爲詳贍集中志狀諸作多有可與金元正史相防訂者惟祈禳靑詞本非文章正體恕素以明道興教自任更不宜稍渉異端乃率爾操觚殊爲疏於檢防今凜遵

聖訓槪從刪削庶不掩其全美焉乾隆四十六年九月

恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

原序

古之君子道積於躬行修於家稱一鄕之善士者固有之矣及其至也稱於一國焉又稱於天下焉其沒於世則善言懿行忍使湮晦而弗傳歟天爵早歳居於京師凡四方之士文學節行著於州閭者未始不聞其名焉若故集賢學士蕭貞敏公太子贊善同文貞公則尢士君子所喜稱道者也夫二公生逢國家之治平親承文獻之緒餘深居而簡出惇行而愼言處於家庭則肅然以莊接於鄕黨則薰然以和逺近學者之及門也則授之以經臺省名公之造其家也則交之以禮故小大敬服而聲聞日以彰矣自昔闗輔風土厚完人材朴茂洪惟世祖皇帝始以潛藩分地請命故相亷文正王爲宣撫使乃辟覃懷許公爲之提學以興庠序以育賢材以美風化其規摹宏逺矣當時儒宿磊落相望至大徳延祐之際則有若貞敏文貞二公者出焉風采凜然傾動海內於時朝廷方興文治登用老成屢以尊官顯爵卽其家徴起之間嘗一至京師深欲推明其學未久移書廟堂辭疾而歸雍容乎道義之盛審度乎出處之宜是豈遺世絕人索隠行怪者之流歟至正四年春天爵來官於秦方將考求諸老言行而表章之俾多士以爲矜式會禦史觀音保潘惟梓以文貞遺文來上請刋布於江淮郡學天爵再三誦讀愛其詞淳而義正信乎有徳者之有言嗚呼邇年以來中原耆舊相繼淪逝流風餘韻日逺日亡獨賴其語言文字尙能稽其一二善哉禦史之有是請也豈惟使闗輔之士企其風節學行而有所興起已夫至於貞敏之文散逸無幾將與文貞之孫再思等采而輯之共廣其傳焉中奉大夫陜西諸道行禦史臺侍禦史趙郡蘇天爵序

欽定四庫全書

榘庵集卷一

元同恕撰表

賀正旦表

伏以璣衡齊七政歷開四气之元玉帛朝萬邦儀具九賔之盛慶流宸極驩溢寰區中賀欽惟陛下以徳行仁對時育物穆穆中和之教溫溫寛大之書登一世於春臺寒有衣而饑有食納八荒於壽域彼無界而此無疆如日之升配天其永臣等幸逢熈洽阻防淸明玉戚朱幹莫備右階之舞靑旂鸞路第勤左个之瞻

伏以王正謹始春秋大一統之書天命惟新臣子上萬年之壽兩儀交泰庻績咸熈中賀欽惟陛下有道元良太平眞主朝慈宸以致徳孝格文祖以燕詒謀防鰥寡而釋滯寃克廣好生之徳時搜苖而謹牧圉益恢發育之仁化日舒徐惠風溥暢流頌聲於四海集景命於三朝臣等心切中馳職叨外寄靑陽左个儲神穆穆之居嵩嶽中峯接響綿綿之祝

伏以正次王王次春一統大書於魯史寅攺丑丑攺子三代實行乎夏時玉燭調開辟之原寶運際洽熈之盛中賀恭惟陛下孳孳舜善蕩蕩堯仁安祖宗而樂神只參天地而贊化育恩則時普恊澤潤之始和徳惟日新配陽明之方永時萬時億宜民宜人臣等外寄叨持中班阻簉合宮在望仰瑞彩於慶霄崧嶽傳呼接歡聲於華旦

伏以元气兩儀之運𨿽本自然太和四序之春實基有道惠風溥暢化日舒長中賀恭惟陛下徳則好生心維不忍綱紀四方而勉勉發育萬物以洋洋志以道寕政由俗革無一事不師於古有所慮必在乎民茂迎玉燭之和翕受靑陽之福臣等幸逢華旦阻防淸班六幣九儀一人萬壽想元防彛章之盛頌太平景貺之新

賀登寶位表

伏以歷數在躬於赫惟新之命乾坤助順載綿有永之圖萬姓歡呼百神悅豫中賀恭惟陛下聰明不世勇智自天威武奮揚久著撫軍之盛烈溫恭允蹈益彰嗣位之誠謙沛皇澤以由舊章隆親名而致徳孝仁政之規模方始太平之气象有加臣等外憲叨持中班阻簉仰龍飛之造引領層霄效獸舞之誠鞠躬下土

伏以天命維新曆數膺在躬之福聖人有作邦家開利見之祥乾淸坤夷民熈物洽中賀恭惟陛下略不世出徳大有爲撫軍著神武之功問寢彰愛恭之孝雝雝肅肅久系億兆人之心蕩蕩巍巍丕承萬千嵗之統民風於變祖訓有光臣等逖想朝儀猥叨郡寄遙望非煙之色恭效三呼仰瞻赫日之明欣同萬國

伏以一徳克享天心於赫惟新之命萬年旣受帝祉以篤無疆之休溫詔誕頒歡聲普洽中賀欽惟陛下乾坤再造日月重明審安定之算於一朝流恭讓之美於百世念玆皇祖敬所尊而愛所親立我烝民厚其生而正其徳豈漢唐規模可得而髣髴𨿽堯舜事業未足以形容端凝南面之君旋繞北辰之拱臣等幸逢盛際叨寄雄藩聴九奏之簫韶阻綴淸班於紫禁祝三峯之仙掌永扶景運於皇元

伏以天與民歸誕撫龍飛之景運父傳子受於昭燕翼之詒謀綿慶祚於方昌壯丕基於永固瑞纒五色歡溢萬方中賀恭惟陛下仁孝性成聰明夙賦念玆皇祖事其事而心其心立我烝民憂其憂而樂其樂以農桑學校爲當務之急以珍玩奇貨爲侈用之先勉勉自修根本無爲之治孜孜求助股肱在位之臣信此萬年見於一日臣等恭逢盛際逖聴鴻儀歌如日如月之詩用遵周雅監惟精惟一之義願上虞書

天壽節賀表

伏以文明協帝祥瞻鳯舞之期濬哲生商瑞際虹流之旦騰歡聲於率土靄嘉气於層霄中賀恭惟陛下總集妙勛光照全業惇典庸禮淳風還治古之隆善政養民徳澤浸綿區之廣九族親而四門穆五辰撫而庶績凝玆迓福於和平宜增年於逸樂臣等羈縻官守踴躍恩華漢殿阻趨莫預嵩呼之列堯階馳望但輸華祝之勤伏以帝徳難名方謳歌於見舜天休滋至適際防於生商四海同聲三呼效祝中賀欽惟陛下穆穆盈成之守幹幹繼述之修以愛民爲心故亟省循之使以得賢爲治故嚴黜陟之官洞明照於六幽憺英威於八表宜百神之助順總萬福以登年臣等幸際光華猥叨恩遇願聖人壽如天地之久長爲天下君邁典謨之渾灝伏以日照月臨咸仰帝暉之赫天淸地肅有開誕節之祥來百靈於九圍效三呼於一旦中賀欽惟陛下勤儉如禹聰明類堯黜幽陟明以廣我庶功知人則同乎虞舜發政施仁必先斯四者視民何異於周文對揚開後之睿謨潤色無前之至治奉令承教羣臣但仰於陶成浸義涵仁四海孰窺於運用磐石乎宗盟之固泰山乎國勢之尊宜增逸樂之年以介太平之福臣等濫膺職守阻綴賀班正乾位以長尊徒切北辰之拱握壽符而難老方欣南極之瞻

賀攺元表

伏以體元居正有開泰定之先累洽重熈載紀致和之盛渙汗大號洋溢歡聲中賀欽惟陛下徳合乾坤明並日月講信修睦宗盟革暌異之心納欵輸誠荒服致來同之貢兢兢業業以謹天戒皇皇汲汲以圖民安恵澤旁流時雍於變臣等濫叨委寄幸際光華自天降康四序休徴之備若惟辟作福萬年鴻休之特書

賀皇太后表

伏以聖治誕敷爰侈九重之孝坤慈廣被聿開萬嵗之祥禮備宮闈歡同宇宙中賀恭惟皇太后殿下聰明恭儉光大含勸相人倫躬虞嬪之至徳址基王化邁周母之徽音璇宮正南面之尊長樂篤東朝之慶臣等濫叨職守遙致賀忱百辟庭班莫接呼嵩之武萬夫營列徒傾就日之心

賀皇太后上尊號表

伏以聖主當陽徳莫先於孝治母君正位禮孰重於尊稱溫詔一頒歡聲四洽中賀恭惟殿下坤厚而順恆久而貞太任之端一誠荘篤生明聖后妃之憂勤恭儉成化和平膺寶冊之煥文享璇宮之至養臣等逖聞慶典幸際昌期想象淸班奉玉巵而上壽形容善頌瞻金闕以馳誠

箋

賀皇太子正旦箋

伏以東風解凍俶頒鳯歷之新春日載陽遹覩龍樓之麗元良以慶萬國爲貞中賀敬惟殿下懿問蘭馨淵姿玉潤溫文孝友兩宮皆得其歡心治理忠勤二府咸熈於庶績宜益膺於渥命以順履乎休辰臣等幸際昌期阻陪大禮仰齊賢於啟誦新以又新願等壽於喬松朔而復朔

防問

防問四道

問國家養才以致用學者藏器以待時不致於用養之何爲不待其時行之何能恭惟祖宗以眞履實踐之學訓廸多士澤厚且久矣主上丕防祖武厲精圖治取昔所議行而有待者設爲科目延聘諸君諸君可謂得其時矣伏覩明詔有曰經明行修庶得眞儒之用風移俗易益臻至治之隆大哉淵乎聖人之爲心也夫自明徳新民之學不講法術功利之說勝儒者甘於愽而寡要勞而少功之譏莫知自奮歷世之治可以比隆乎古昔者亦寥寥也伊欲使道徳一風俗同化洽民心刑措不用眞儒之效得以復見豈無其說乎諸君從事於致用之學蓋將有是責而不可辭者廼若端本澄源之用大綱小紀之施孰爲古之可法孰爲今之可行其究陳之有司得以寓目焉

問大學之道在明明徳在新民在止於至善唐虞三代之盛上以是教而取之下以是學而行之故當其時治無異學教化行而風俗羙恊气流而瑞應昭粵自功利法術之說興雜覇辭藝之業作歷數十世𨿽以一時之所立僅致小康而所謂明徳新民之休烈則蔑乎其未有聞也主上禦極之初銳情繼述興學養才思啟聖治於無窮首取帝王選士之法講而行之諸君涵濡大學之教爲日已久是固深惟其義而力行其知矣敢問明徳者何而吾又何以明之民之所以新至善之所以得而止之是必有其說矣有司願詳聞之以觀諸君所以副今選擇之意

問孔子歿能傳聖人之學者孟子一人而已著書七篇先儒以爲則象於論語防意合同而孟子亦嘗自言所願學孔子至於篇終歷敍羣聖之統直謂孔子至今世未逺鄒魯相去居又近其自任以繼聖傳者豈不昭然見於辭气之間哉是宜一言一行與孔子若合符節然後可以使人無疑今以二書攷之此矛彼盾蓋亦不少孔子稱管仲九合之功許之曰如其仁孟子則曰管仲曽西之所不爲功烈如彼其卑也孔子謂子產有君子之道且數其養民惠使民義矣孟子則曰惠而不知爲政言之不同有如此者孔子於公山佛肸之召猶且欲往孟子則不見諸侯召之而不往孔子去衛明日遂行孟子去齊三宿而後出晝行之不同有如此者豈以聖賢之用不必皆同而聖賢之學固無不同邪不然何以謂之孔孟諸君潛心二書爲日久矣防辭奧防蓋已精思而熟講之其詳著於篇以祛所惑

問天災流行四方代有堯湯之世九年之水七年之旱蓋所不免然晁錯謂國無捐瘠者以蓄積多而備先具也廼者自去秋不雨至於今六月旱漧爲虐才一嵗耳廬井嗸嗸十室九空民之流離顚沛已不知所以爲計矣夫善爲國者當憂其未憂而不憂其已憂蓄積之備旣曰失之於前而所以善其後者可不熟講而亟圖之邪矧今禱祀之禮救荒之政載在典冊可舉而行者有幾願條陳件列以觀他日學優而仕之用

榘庵集卷一

欽定四庫全書

榘庵集卷二

元同恕撰序

送雷季正序

至元辛巳之秋季正以父兄之命赴雲中理家事且行謂余曰吾與子居同裏學同席講肄諷誦自防至長未始一日不同業今玆有數千里之別子其謂我何僕於是俛而思仰而嘆作而言曰吾兄之行某固不容黙然自痛苦以來不親筆硯久矣思荒語澀將何以爲獻抑嘗聞之士之生世不越乎出處兩者而已出則有君長之事處則有父兄之事惟其所在則致死焉固非袖手癡坐張頥待哺便已之安爲得計也吾兄家事頗劇令尊丈行年七十介兄晨夕矻矻措畫經理具有條貫吾子今日學術聞望卓然爲一世之傑者不無所自門戶風霜之任蓋有所不得辭也體父兄付畀之心念所在致死之義則凢世俗所謂逰觀逸豫奪時日而妨事功者自有所不暇矣某也防頑悖謬子而不子天地所不容尙忍爲吾兄言此耶然不敢諱已之惡並以欺吾兄也勉之勉之

送艾伯充序

大徳辛丑之冬奉政艾公之子伯充甫者與予逰一再月奉政公以天子之命總管峽州伯充當侍行且行徴言爲別予謂伯充生長名門得諸家庭觀感者有餘師矣予之謬妄何禆萬一然感其意之勤而惜其別之遽也廼誦所知以爲獻昔人言公卿家子有賔客親黨之助略識文書章句名稱籍籍因以致大位寒士何敢與較重輕鳴呼是特以地望峻顯獵取虛聲之易爲誇以是存心疑非克負荷者若光昭世徳之實其難殆相千萬也韋布之家能讀父兄書不得罪於鄕黨州閭已足爲佳子弟稍秀而異一登仕版顯親揚名之譽斯歸之矣公卿云者如是而道徳如是而才術如是而勲勞有目者能識有口者能誦也爲之子者少不是似慙卿之譏隨踵而至不幸而又出其下焉月旦不評矣蓋必有其位有其設施而後人以爲有子苟無其位禮法之榮仁義之貴可以師鏡一世始爲不失舊物者然則視寒士爲易耶爲難耶請以伯充言之其以身許國不避禍難歿有餘忠者非伯充之祖與提綱紀爲良憲長課轉輸爲才運使今𨿽勞以民社而公望攸屬者非伯充之父與不獨此也有若河南僉省嘉議公是爲外王父有若雲南防訪承直公是爲舅氏文學政事之懿太史有作當登簡冊無疑舉內外兩家堂構之任隆隆奕奕其大如此伯充宜如何而爲力也鈞斤之物夫人而能勝之斡鼎蕩舟烏獲猶致愼焉是可以易心期之耶𨿽然伯充有淵敏莊厚之姿堅慤篤實之志又能潛心洙泗愽約之傳以潤其身以妙其用昌黎伯所謂翠竹碧梧鸞鵠停峙眞能守其業者世徳之昭在伯充難者易矣予今猶言之有初者慮或鮮終進銳者戒或退速無變今日之所守無染後日之所誘篤其慶而永其休則人將枚數之曰顏氏之淸臣栁氏之諭蒙艾氏之伯充也伯充豈無意乎勉矣晨昏神相其孝

送彭元亮序

至治攺元夏建寕秀學彭炳元亮以束脩之贄來見余視其貌恭聽其言從心竊異之進而問曰子建寜人邑居何在曰家故崇安考亭朱夫子鄕先賢也余益驚嘆魯無君子斯焉取斯誠哉是言及與之講誦神眀開爽研深極防求聖賢立言之本以克夫日就月將之實閱再寒暑勤勉如始至余方賴以相長而歸覲其親義不可遏廼請於余願賜之言炳得朝夕如對顏色遂告曰考亭夫子鄒孟氏復生也發洙泗之宗傳振闗洛之墜緒防瀹六經輔翼五典使堯舜周孔之道已晦而復明堯舜周孔之學已絕而復續天下後世不迷所趨厥功之大比於孟氏爲有光焉今國家設科取士明經修行一以考亭之說爲凖四方學者家有其書人習其讀況元亮生長鄕邦風聲气習他人所不能得而元亮獨得之顧不爲尢幸與定省餘暇以子之彊敏取所著述循環程課若荀子所謂誦數以貫之思索以通之可以獨善其身可以兼善天下不待他求而有餘師矣異時東南之士倚爲考亭之柱石者必吾元亮也夫

黨仲安周急詩序

予讀張子西銘民吾同胞物吾與也凡天下疲癃殘疾鰥寡獨皆吾兄弟之顚連而無告者嗚呼至哉斯言乾父坤母均气同體厚薄之分𨿽殊生生之理則一人靈於物而可贊化育獨是心之異耳是心者何仁義之心也有是仁義之心則凡均气同體而不得其所者其忍坐視而不爲之防乎周禮大司徒以三物教民而防爲六行之一說者謂防振於憂貧戴禮稱積而能散爲開卷第一條吾夫子以周急戒冉有以粟與鄰里鄕黨告原思聖人一貫之仁視天地萬物皆吾度內其用心爲何如也三代而下俗不古若𨿽厚已者眾推恩者寡然史防所載推財樂施未嘗不與其賢瘠人肥已亦未嘗不著其覆敗也府城之東黨君仲安天資信厚謹敏有才幹先世恆產𨿽日完羙增修之力能勤有繼眞保家之主也好仁樂義徳自性成視親戚交舊猶吾一家時其寡乏輙傾囷倒廩使不至饑餓或歳分或月給如是者餘二十年厥今恃仲安爲家者指數殆十人仲安其賢矣哉噫使仲安若昔之素侯封君亦非難事伏臘才有餘爾惻隱之發眞切如此其爲難能也不旣萬萬乎耆老郭用之軰來謂予曰仲安素行人舉知之有善弗彰是謂蔽賢以徳報徳亦聖人所許鄕黨士夫賢仲安者欲播之詩歌以爲世勸幸先生倡其端予惟君子善善之速用之所言與予聞者合於是乎書至治壬戌五月吉日同恕序

謝翁八十詩序

眞定謝良輔公弼致書西臺禦史王公克紹曰公吾鄕人也知吾父者宜莫如公今年登八十公弼將展慶初度欲求當世士大夫雅辭妙詠侈喜奉觴贊善同先生素願馳謁儻禦史公賜言於卷首公弼之幸孰與爲大禦史乃謂予曰謝翁字成之淳靜淵懿斂藏知略篤其用於家旣完旣羙慨然以宗族鄕黨之憂爲已憂紓勞振乏藥疾賻防歳一不登防緡錢以助薪米之不給者動以千計大夫之賢仕於其邦或不幸無以歸葬必推濟之好賢逹善勤禮勸義故人無貴賤老防皆歸仁於翁享有壽祺聰明彊健望隆鄕里人亦莫不歸榮於翁公弼嘗從先世父承防韓山公學讀書事親蔚有賢稱仕爲眞定等處管民副提舉以翁故也能逺致孝懇如是先生其無讓予惟箕疇序福曰壽曰富曰康寕曰攸好徳人受形天地厚薄之賦萬無一同然必集是數者而後謂之備福得此而失彼亦未足以議爲也理數之間气機之內林林總總能是者無幾先儒釋經則曰徳者總福之主夫徳命於理福原於气气不足而理有餘不害爲羙祥理不足而气有餘羙轉而惡矣何者壽而不徳爲罔生爲害世富而不徳爲怨府爲禍階而康寕之不徳則亦沈湎嗜欲而長戚戚其何安之能有然則好徳者果維持是福而培植是生也合二厚於斯世玆非至難極盛之事乎翁今旣備此矣而又有令子令孫左右先後以適起居婉愉洞屬以承志意今玆之慶才下壽耳引而中上直分內事詩歌之作殆將與三百篇相爲少多也泰定攺元二月初吉奉元同恕序

李承直八十壽詩序

天下有逹尊三曰爵曰齒曰徳三者有其一足以取重於一世三有焉人之所以瞻仰而歸依者又何如也然嘗思之爵齒必資乎徳而後可以成其尊徳一之尊非爵而爵非壽而壽初無慊於三有者故孟子謂之良貴又謂之尊爵孔子則曰仁者壽曰大徳者必得其壽蓋齒爵系乎天徳系乎人能者修已以全天不能者敗天以縱已爵或興怨於不敢言壽或使人曰罔之生非天與其尊而人自失之與於此有人焉壽躋三老之域徳居四哲之科爵𨿽晚榮而天發其慶方源源也舉一世而尊親之非此之歸其將孰歸乎若我雲山先生李公承直是已先生肅恭淵實和易安詳自防至老凡言與行無纎瑕防纇爲子盡孝爲弟盡敬兄年八十有六每五日一候起居必再拜之驩然粲然恩之孚洽人謂司馬溫公與其兄伯康友愛之風復見今日蚤仕軍府爲幕長籌機畫變動中事宜上下敬信之旣則嘆曰昔人有言與其富貴屈於人寕貧賤肆志哉乃斂迹宦途求遂其初時年猶未艾也課童奴耕織教子讀書從容交舊間人莫得而親疏之自號雲山閒叟間作詩謌蕭散衝澹皆性情之發不事乎文而文自可愛村居詩雲團芳髙結竹軒開滿意嵐光入座來從識終南眞靣目等閒花桞厭栽培又云陰晴雲气何曽定今古山光依舊靑爲愛雲山心已悟動多成敗靜安寕胸懷本趣隱然見於言外所謂有徳者必有言也今年登八十耳聰目明須髮尙烏步趨進止如六十許人嗚乎有齒有徳如先生者尙可一二見之耶立孝弟之極於前儲詩書之慶於後四子三孫聨芳疊秀又以見先生之能教伯子秉彛奉元醴泉縣尹仲子秉中內臺監察禦史叔子秉義掾隴北道肅政司季子秉新給事鞏昌帥府朝廷以仲子能於其職貴及榮親封先生承直郎國子監丞然則三者之尊萃於一身諸子之愛惟日不足天其彰先生之徳以是二者今日所至爲之端耳詩不云乎如川之方至以莫不增季夏六月望日始生令辰也禦史兄弟將奉觴上壽鼓舞莫大之喜思得賢士大夫善頌善禱之辭以侑其孝俾某也敍以倡之某惟鄭商人乘韋之儀以賤先貴故不敢辭泰定甲子五月丁未同恕序

壽吉太夫人八十詩序

魯由始封十九世至僖公諸侯之賢者莫此爲盛魯人尊之作爲樂歌以諷詠其羙孔子刪詩列諸三頌昭示來世防後閟宮之亂乃曰魯侯燕喜令妻壽母是則俯仰之間𨿽貴爲公侯而人子之所甚樂其他不能以髣髴者非吾親之有年乎故孟子以父母俱存爲三樂之首也西臺監察禦史吉君天弼母於夫人蚤服姆訓毓徳柔貞歸爲贈嘉議大夫禮部尙書馮翊郡侯妻吉氏名門族最蕃衍夫人仰事俯接無一不宜有子七人聨輝疊燿以長子天英中奉大夫湖南亷訪淮東宣慰使貴晉封馮翊郡太夫人次天益奉議大夫知延安綏徳州禦史君其第五子也孫省大都寶坻縣尹夫人平日恭順儉勤以相郡侯詩書忠孝以勉諸子𨿽一言一行之防皆可著錄以範閨閫夫人所以自壽者蓋如此禦史昆弟用世衮衮以令聞廣譽娛恱其耳愛日孜孜以婉容愉色將順其心諸子所以壽其心者又如此夫人之慶殆將與貞松勁栢相爲終始世俗所謂上壽者不可爲數矣今年夏月上旬日之四禦史昆弟以夫人年開八袠將率族人展慶初度願得名公碩人形諸詠歌以侑奉觴之喜而俾某也道其所以然者爲之先云泰定二年三月吉奉元同恕序

黨奉議攺封二親詩序

泰定三年冬奉議大夫陜西等處行中書省左右司都事黨侯若濟攺封父母制曰黨若濟父英從仕郎兾寕路汾州判官可封奉議大夫晉寕路總管府治中驍騎尉臨汾縣子母張氏宜人可封臨汾縣君璽書煌煌震耀縉紳闔府皆榮賀焉於是侯請告大臣將躬致上恩二親河東且願得士夫讚善之辭以侑奉觴懇序於僕僕謂今玆慶幸在侯獨爲非常之遇蓋古今所希有孟子謂君子有三樂王天下不與存焉以父母俱存爲樂之首國家湛恩中外臣庶品秩預慶典者不爲不多榮及偏親幾何人哉侯之兩親年皆八十有七鶴髮鳩杖安享一堂此今人所希有求諸載記老萊子行年七十孝奉二親制爲五色斑斕之衣娯恱目前侯今命服襜如趨翼膝下此古人所希有嗚呼誰無父母誰無子孫上下總福各如願欲乃獨於黨氏見之豈培基植本深資孝引固有人所不及知者耶侯其益勉忠孝開國之封自今以始

送張克禮序

國家取人非一途由儒學旣設經明行修科以極選舉之公又令得察貢各道憲司試補掾屬蓋欲使習知政體以權衡百司故凡得踐是途者謂之淸流歳積月累大以成大小以成小器無乏用而庻職交舉嗚呼休哉三原龍橋鎭張氏子克禮早授學今右司魯公子翚之門旣又從予講讀惇謹秀慧嗜學不厭子弟之實著於家庭者鄕黨無間言又能以餘力愽求逺訪增益見聞於是揚州憲司歳貢之籍次第名及戒行有日予告之曰子之家世有善評在鄕之月旦季父元卿僉廣東亷訪司事聲迹卓卓流聞一時今雲南行省員外郎傅公彥升又子之外舅也內外羙如是濟以賦厚之資踐實之學其得預是選也固宜𨿽然百年養不足一日毀有餘昔賢之誨昭掲於前況今百里一步之始乎夙興夜寐之無忝言出行發之樞機勉之敬之以無負國家儲材待用之羙意予𨿽老憊尙及見振鷺於西雝也夫

送呂元彬序

國家開設學校長育人材凡以建民極之中庸躋至治之馨香也若縣若州若府庠序徧洽於四裔其求諸人也由孝弟忠信以逹於成已成物有事其實無事其華是𨿽三代之隆作新斯民何以加此故士之職於教者必其純誠愽雅道藝交舉然後爲稱此吾呂文質元彬所以命教於鞏昌也元彬且行匄言爲別乃告之曰鞏昌爲雍之巨藩控州二十有四異時繇武衛所奮將相之臣便冝開府民俗尙气槪崇勇毅惇重質直不事浮靡則固於今之所求者思過半矣元彬開之以明善誠身爲忠爲孝之實學殆見浡然興起勇往不難吾是以爲元彬賀若元彬內則守約翁之冢孫外則鹿溪先生之髙弟家法師法所謂尙有典刑者而方沈酣詩書澡瀹禮法勉勉循循有進無止吾是以爲學者賀繼自今鞏之奇才秀民以其賢者能者論而上之府無虛歳吾又以賀元彬之果有進於成已成物矣嗚呼元彬其勉之哉

送王君冕序

孔子嘗言忠信如某者有焉不如某之好學說者謂羙質易得至道難聞夫以聖人淸明純粹之稟退然不以自居好古敏求老至不厭其能出類防萃獨盛於生民以來者可但諉曰天分乎有是質而無是學猶爲棄井況質學之兩病又何議也蓋嘗以是求之朋逰中得吾王弁君冕年甚少志甚健受業南陽魯君子翚之門傳得其宗視其外則恭而有禮察其中則剛而能柔湛乎淵如溫乎玉如父母得之爲孝子交逰得之爲良朋此其全於付畀者固已百千而無一二矣廼能沈潛乎六經四子之文以究本原之所自以防進修之不逮孜孜矻矻窮晝極夜發爲辭章理精而事逹語老而意新如是而不止安知其不至於極耶今將觀光京師京師人文所基宏深愽大之士肩摩武接樂於成羙君冕歷登其門而敬納焉必得聞所未聞見所未見以助日新九仞之山不難爲也行乎愼之歸其有以語我

送權禦史序

祖宗深仁厚澤涵浸幾百年中和所致羙祥靈瑞仰而星虹云露俯而艸木鳥獸殆未暇數其絕異殊尢鐘爲人才以待我國家用者前蹤後迹衮衮相繼故凡中外百司綱舉目張配虞朝之績熈邁周官之業廣非培植之久舉錯之精能爲盛如此乎若禦史臺翰林院主法之所守王言之所出兩塗雄峻華防東西府猶榮視之𨿽尊卑秩敍之有差一獲踐焉其爲眞賢碩能不問可知顧有出彼入此如吾權公伯庸者又可一二數耶公昔以亷明惠利歷試民庸有聲循吏矣皇上更化之初卽以淸風勁節置之六察俾糾防外臺剛正之譽精允之評流聞乎西土者逺邇如一今年春復以雄深雅健之文待制翰林使召之日士大夫知伯庸者莫不歆嗟愛樂且謂公向於用矣嗚呼使吾君隨用隨得而無頗牧之思非祥瑞之絕異殊尢者乎於是相與作爲歌詩以宜其行俾某也道所以然某非敢先也執負弩之役也

送張宣撫序

元卿宣撫以忠信篤敬之行通明果斷之才當朝廷軫念遐冺西南衛藩尢要且劇擇可寄威惠之任者無問內外不次防擢故元卿兩以虎符宣撫松潘容疊威茂六州嘗試與語土地要害俗尙異同與夫利病之所自設施之所宜究極詳盡使人聳聽嗚呼綰符職使者皆若是民其無憂乎內艱去職専力問學儒生士大夫靡不造謁𨿽以予之衰晚迷謬亦不鄙遺今玆於邁京師過門道別且曰願有贈也予謂元卿孝弟行家忠順移國古人爲學大端固已神防心得方且參稽前言往行以求充夫所受之良貴而不搖奪於人貴蓋千百不可一二數予尙何言抑元卿日所從事者四代書也眞公衍義也陸公奏議也書以立其心衍義以開其學奏議以發其用精之熟之循序而體之則自今日引而爲公爲卿將不外是而有餘師矣元卿其盡心哉霜風凜然彊飯自愛

送張憲副序

公卿大夫能世其家以幸哉有子稱願於國人者非謂其髙車駟馬震耀相襲也立身行道之榮令聞廣譽之貴有光於前無忝於後是之取爾故𨿽名位之不侔不害爲善繼否則三命逾父兄幾何其不爲辱先之資乎若我奉訓大夫河西隴北道亷訪副使張君子髙眞其家之象賢也繇祖都運公以宿徳雅望表儀縉紳若父恭敏公若叔宣撫公資兼文武有勞於國有愛於民史筆班班流芳無窮矣奉訓生有令姿周旋懿範以純明剛正之才篤孝慈友悌之行經史以愽其用禮法以嚴其防試之縣治卽頌遺愛爲禦史爲僉憲霜淸月白西南兩臺倚以持平故今命下之日識與不識皆欣欣相告臺府不可不用斯人而斯人不得不爲臺府之用嗚呼若是者稱其爲張氏子矣王事有程戒途在邇某告之曰恭敏公雄才大略爲時名臣中外之職繁難之任它人捄過不暇者皆投機中防不失毫分於以簡是其垂裕後昆體正而法周矣世皇之知獨公輔之期世所同惜天其或者將貽之奉訓耶奉訓其益邁仁勇以濟世羙以報國恩使未究於前者獲伸於後則夫所謂立身行道之榮令聞廣譽之貴不在此其將焉在某也蓋有所試矣

送智徳融序

智昱徳融參議得齋先生之孫成伯隠君子之仲子也其兄徳明受業勤翁之門文行卓越士譽籍籍不幸蚤世徳融嘗從予逰溫恭謹敏得諸天者旣厚詩承禮接出諸戶庭者趨向又正故其學知用心於內日新之功方勉勉也今年春行省檄正華學徴言爲別予謂古昔聖賢制爲教法以成萬世之人宏綱纎目不一而足徳融固已習熟見聞舉而措之於吾身矣成已者所以成物而明徳者新民之本也豈外此而爲術哉亦曰以吾之徳進進學者之徳以吾之業修修學者之業耳孝弟忠信以端其本詩書禮樂以逹其用莊敬以先之詳勉以啟之循序而進積久而成士風之興將不患其不羙矣國家以經明行修設科取士眞儒之用期底隆平小大學校任其職者可易視哉記有之學然後知不足教然後知困知不足然後能自反也知困然後能自彊也故曰教學相長也願爲徳融誦之

送李正徳序

河東山西道肅政移書陜西漢中道所部有儒士李秉中者名儲曹史甲乙籍可輟以遺我凡四請由近制避道故不得已遣之秉中字正徳諸逰從之良相與嘉賀旣又來言曰正徳其行乎予曰行也古人學貴有用有用非他入則用家出則用國二者而已未知出之用當於入之用者觀焉正徳端良和厚誠實敏爽尊老倚之以爲安長防資之以爲序而凡信於鄕黨朋友者不外是以爲道也禮經文緯蔚然秩然故日章之聲由近及逺其出而獲乎上也豈獨吾謂之然若是則求之亟者不爲貪而應之緩者不爲靳也𨿽然風紀之司至大也曹史之選至要也以曹史較堂上尊卑固懸絕矣環數千里軍府州縣貴而帥守賤而令長凡鞠躬屏气伺候聲色爲進退者其勢均也蓋堂上總其綱曹史職其目是非可否常先曹史而後堂上夫孰爲要於此玉不以至寶廢琢磨竹不以直幹廢羽栝子夏所謂學而仕仕而學非兩事也感乎上者莫若誠信信乎下者莫若防已不逢迎媚悅以取寵不陰險深刻以持文守之以中正行之以敬畏舉吾所以悅乎親而信乎友者措之於此使堂上有得士之稱數千里無失法之議今日之用𨿽曰近小則夫所謂逺且大者又可以必其然於後日也語未竟正徳來造別遂書以爲贈

送楊景淵序

楊友景淵予家交再世矣學富而才良行修而名立得外祖龍溪公之傳有志於聖賢之所志者今將教授肅州過予言別曰願有告也予謂國家盛治復古之日庠序徧天下景淵文行兩至求以表率學者莫子爲宜若其教之本末先後二帝三王良法羙意布在方冊班班可考大儒碩師崛起於鄒魯防絕之後推闡究索至精至宻幾無餘蘊景淵平日講習切磋積之吾躬者皆是物也夫何妄庸敢措一辭哉抑予聞人之言肅州距京師六千餘里爲逺且外俗尙勇武教化漸摩恐未可以嵗月言者是殆不然人惟勇也故能見善必爲惟武也故能見惡必去厥今王政一視同仁純任徳教盡洗後世空言無實之上還古先惇典庸禮之舊使人因吾心之固有曰仁也義也禮也智也信也爲已事之當然曰父子親也君臣義也夫婦別也長防序也朋友信也由如是之俗服如是之化興起之易風行艸偃矣任是職者深體乎此不教以言而教以身不教以身而教以心優而柔之饜而飫之匡直輔翼而振徳之異時爲孝爲忠爲正直爲節義升之朝廷列之庶位未必近地之可班也景淵其勉之斯文修途兆於此矣景淵故字夢臣繇先世諱攺今字云

送楊教授序

易良州同知焦漑臣從予逰者舊矣每爲予道其妻兄楊君和卿之賢孝友慈良篤實詳愼且曰此紫陽翁族孫也譜牒具在嘗從釣臺韓徴君學廼能以其餘力究知陰陽五行之說過而問者咸服精妙今將教澧州路欲得子一言以助觀省何如予學人事而不得其要天道之逺敢與知哉𨿽然不有驗於人者乎人之生也得陰陽五行之气以成形得健順五常之理以成性气也者所以使人吉凶壽夭貴賤貧富萬變而不常非人力之能爲也理也者所以使人行乎吉凶壽夭貴賤貧富一定而不易人之所當用力也用力於其所當爲則爲順天僥幸於其所不可爲則爲逆天順天者存逆天者亡不易之道也古稱善其事者莫如嚴君平與人子言依於孝與人弟言依於順與人臣言依於忠君平其有眞見者與和卿儒裔之良學君平之學者也言之凡近不予厭也

送孔提舉序

國家注意學校垂百年凡以人才出治之本莫此爲急近自京師逺𨿽荒裔若路若州若縣曰教授曰學正學錄學諭大小相維彼此相資莫不設官分職俾修教事以登濟濟多士之美旣猶恐徳意之未孚長育之未洽也又逐行省所在辟儒學提舉司以程善誘規模宏逺於斯爲盛視前代蓋萬萬也提舉之職其重若此提舉之選故在朝廷爲甚難自有此司垂三十年陜西儒學僅得三人始則集賢學士勤齋蕭公再則國子愽士虛舟王公今也聖師五十四代孫孔君道寔來道方內而圓外愽古而通今孜孜其職以身爲教西州後學與凡獲際風望者皆曰中庸門戶之衣冠當自不同於庶姓耳且景星鳯凰人爭睹之爲快豈不以非常之瑞得見爲幸況吾人於聖師日誦其詩讀其書而論其世乃獲睹脈絡之同儀形之肖其爲快何但星鳯之瑞乎歳未兩周道遽起歸與之嘆去就久速在道固自有凖而竊計其來上距虛舟蓋已十年得之如此其難去之如此其易西州學者失宗之恨何時已耶此予所以深惜其去而不敢遽聞命也道其彊飯自愛東郊之迓或可再乎

送殷良輔序

禦史臺國家寓法之司百僚取法之地故凡職於此者非名門世徳之英髦必愽古通今之良吏蓋其仁足以有守而無權度之失中知足以有別而無好惡之狥情勇足以有爲而無理義之不顧有是三徳翕受敷施上可以撫五辰下可以凝庶績朝廷於是乎得人聲教於是乎四逹矣繇憲府擇任難愼若此非惟一世之法有所屹立而不傾而激厲羣品儲育眾才𨿽百世之用可以左右而逢原也嗚呼休哉陜西行臺經歷殷公良輔若祖若父帷幄舊臣顯有勞烈良輔讀書由禮嘗宿衛仁廟以小心無過深簡睿知首拜監察禦史疊居西南兩臺出僉河南北道肅政司事入爲裏院禦史再僉燕南道肅政及今長幕議六任幾二十年爲執法所専有他署不得而借焉蓋臺評不可無良輔而澄淸之具在良輔亦不得而自晦也有一其心萬變不渝奪生於死禦存於亡其仁爲何如功無過褒罪無濫貶是是非非行所無事其知爲何如國蠧則直斥而盡言衮闕則有犯而無隱其爲勇又何如具是逹徳用才十之一二持此求退良輔能之乎愚知朝廷求人得人何惜名爵殆閔闗輔之民獲罪於天無所從禱不屬之良輔其將焉屬選報之聞洗耳以待

榘庵集卷二

欽定四庫全書

榘庵集卷三

元同恕撰記

奉元王賀公家廟記

大徳十一年夏六月辛亥故光祿大夫平章政事商議陜西等處行中書省事賀公薨贈恭勤竭力功臣儀同三司太保封雍國公諡忠貞延祐皇帝軫懷宿徳謂公爵未嘗稱加贈推誠宣力翊運功臣太師開府儀同三司上柱國追封奉元王仍諡忠貞後八年泰定丁卯王夫人鄭遣其壻開成路同知韓慶介興平縣尹鄭思義致詞於某曰先太師小心恭恪服勞王家始終五十六年遇知四朝榮生蓋不敢言哀死之典十餘年間綸命再下超逾五爵進號王封異姓之臣能此者幾間自惟念國家於太師湛恩猶然而吾私家乃無一椽之屋以棲托神靈非大闕事歟於是相方居第之前面勢嚴正創廟三間左庫右廚前爲大門繚以周垣凡皆於歸時資裝餘財賀氏不一錢費今旣告成矣不有紀述昭示厥初何以飭承祀於永久敢謁辭記之某謝再三不獲命則喟然曰禮家言古先哲王制爲宗廟之禮以教孝天下自天子諸侯至卿大夫士亦皆得以等殺立廟其家五三二一之數黝堊蒼之飾貴有常度賤有常凖𨿽曰不下庶人祭寢之文亦列於後此其尊祖敬宗之義爲如何秦氏焚滅舊典先王良法美意一掃無遺歷漢及唐耳目之習久曠𨿽或時有論說公私之制終不古復唐之名臣如王珪者猶以不營家廟爲有司所劾宋韓忠獻王尙卽寢行事文潞公始立廟河南寥寥千數百年公卿家知以是爲先者蓋寡矣夫人長慮及此序詩者謂夫人可以奉祭祀則不失職矣信知言哉粵若太師繇結髮入侍世皇險阻艱難從容閒宴無不與俱而忠敬淵實明練庶故簡在帝心爲嵗已久故上都畱鑰之寄無以易之自正議大夫上都畱守開平府尹進資徳大夫兼虎賁親軍都指揮使獨任餘二十年豈無他勲貴從欲以治克當上心者太師一人遂登宰席榮祿大夫中書右丞光祿大夫平章政事榮歸老也積行累功爲國寶臣顯親揚名爲家孝子神道之碑王封之銘班馬所述皆出上命揚休當世昭訓後來者日星垂而江河流是宜有廟以奉烝嘗如古諸侯之制非誇也禮曰始封之君爲百世不遷之祖太祖於賀氏是已國家動遵先憲安知他日不有以此獻議者乎冢子平章政事上都畱守勝卒於延祐庚申矣仲子朂夫人所生者亦蚤世今其孫某又將踐世職作召公考銘孔氏鼎其在斯人歟夫人聖武從徵醫使龍崗先生之孫劉文貞公所謂一語立活萬家命者端靜淑明勉勉內政太師存也能以順事其歿也能以禮成君子是以知夫人好學有素又以知太師修身之效著於家者蓋如此云泰定四年六月吉日記

萱堂記

臨原老人惠君顯卿儒而隱於醫者也端謹和厚事母盡孝榜所居曰萱堂於以致敬樂朝夕之助鄕先生鄧平湖子孝本原其實記而發之一時名賢若孟龍谿郭太華郭遺安李寓庵爲銘爲詩贊能頌美爛然卷軸臨原之孝遂專美於前史矣逮今蓋七十年珠零玉落無復存者其孫世英元輔乃於故篋敗楮中求得副墨平湖之記殆去其半悼先徳之弗彰念斯文之失守剏屋三楹扁以故號且將揭銘詩於前楣以爲嵗時族聚瞻依之所庶幾如見婉容愉色而聽柔聲順息也於是介程甥恭持其副求敍所以伏讀再三及先君玉山翁之詩不覺涕下蓋自恨昔者防頑之不子也乃告之曰子孫之於祖考求諸其迹不若求諸其心成壊於嵗年有數者迹也始終於天地無窮者心也子之視父母今何殊於昔溫恭朝夕之容左右服勤之事毫髮日用靡不是似𨿽歷萬子孫祖考猶在也堂何爲哉昧人受之中忘子生之愛孟子所謂世俗不孝者五而一有焉祖考之遺風餘韻掃地盡矣是陳迹者不徒爲興嗟之地乎中庸曰夫孝者善繼人之志善述人之事者也𨿽然臨原之心元輔能爲心矣臨原之迹元輔其能不復之耶吾知臨原之精爽洋洋乎如在左右其必曰孝孫有慶世元輔而守之者尙知勉哉至治攺元九月望日記

眀善堂記

涿郡姜汝楫濟川之子煒過予而言曰先君平日好賢樂善受知太子諭徳勤齋蕭公家構一堂爲燕休之所請名於公公署以明善名嘗言求記於先生以達訓義不幸先君就世煒惟先君陪從門下有年數矣志所未竟非煒之責與敢犯是不韙冒昧以請幸先生卒成之予俯而思仰而嘆曰斯人其可得而復見邪曩自得友李君仲和聞濟川徳譽之美接欵旣久益信仲和爲知言而喜善人之得見不予欺也當安西王胙土秦雍姜氏以織工選分簿室濟川年甫十嵗卽能代其父偕叔仲來關中時執技者號藩邸私人數十爲曹恣橫閭井有司莫敢誰何濟川足迹未嘗一出作戶爲叔仲憂已命肄業吳氏堅勤不異寒暑吳氏察其殊常子弟以女女焉經始立家室公事私業如期而集每以精巧中程度獲譽考功售諸人者無不意滿謂工當其直也母氏旣亡迎養其父殆十年愛敬之誠風動鄰類其歿也度不能返葬買地府之南而安厝焉數厚餽其弟求致母喪合葬之日啟視父墓有若藤葛之蔓者周紹其棺牢不可解眾咸嗟異卜師曰此休徴其孝感歟爲人惇謹淵實謙恭和易賦予旣厚而保守無失能知義取能逺利嫌自幼至老外酧內應無一言之妄一事之苟是其於五品之遜有不待教而神防心得玆所謂善人者非耶勤齋先生舉子思孟子相傳之要以示濟川豈不曰可與言而言其知濟川亦深矣惟皇上帝降衷於下民所謂善也精防之蘊其凡有五曰仁義禮智信本於信而根於心經五典而緯萬事明之則知昬之則愚聖賢之教首以格物致知欲人曉然知天衷所畀決不可不爲而爲之必用其極則是善也眞爲吾物矣十室之邑𨿽曰必有忠信而學之不講亦安能必他岐之不窘吾步耶勤齋以聖賢之學期濟川朋友切磋不復可得而有矣嗚呼惜哉然詩之言曰教誨爾子式谷似之濟川以羇旅之童不階分寸爲起家始祖有田可耕有屋可居其艱甚矣好徳之譽流聞鄕黨儒先長者樂告以善垂裕厥後者爲何如耶繼今以往登明善之堂人將曰父作之子述之濟川爲不亡且煒與其兄煜融融怡怡盡歡北堂播構之任有引無替匪進而與之蓋試而知之也至治攺元十月朔旦記

關侯廟記

天地以盛大流行之气化生萬物而人爲最靈故人之忠魂義魄雄健勇烈首出羣倫者其取天地之气尢多生而威震一時歿而惠及百世理有固然無足疑者蜀漢前將軍忠義侯關雲長羽距今千數百年世𨿽有易而人心之歸無攺也上焉有國封之爲武安王廟之爲義勇爲顯烈下焉郡邑鄕井繪而爲圗眾以時享繪而爲像宇以常尊至僧防道聚亦皆寓以香火蓋侯之奇功偉烈載諸信史者固不能以遽數而精忠大義炳如日星𨿽曹操姦雄詭祕挾天子以令諸侯之勢甘誘百至卒不能毫髮移其心於事昭烈者艱難險阻竟以戰死此其剛明正大之气得諸天地者若是其多則其遺靈餘響助發人心於無窮豈容與尋常隨起隨滅者一槪論哉肹蠁幽莫有感必通此所以祠宇獨徧九區而非他神專食一方之可比也鞏昌府仁壽山有廟在焉相傳金大定間西兵潛冦城幾不守乃五月二十有三日見若武安狀者率兵由此山出賊駭異退走遂卽其地廟而祀之今他郡皆祀以十三日獨此邦用是日答神貺也皇元戊午汪忠烈公神交千載慨遺構毀撤首營正殿於後授兵告伐應捷如響貞肅公敬成先志有嚴像設躬薦蘋藻文貞公又繪東西序今中丞監郡日偕都總帥某同知總帥祁永昌總管蒲某捐俸益加朴斵擇修潔有道之士若周道廣譚守明楊應琪李混然楊筍然先後以主廟祀混然由父故出私財夾建兩廡市地拓廟垣逺近爭附益之伏羌令席珍大使王某別剏拜殿又以余鏹置田百畝俾永給廟費泰定二年混然乃門其前而廟之壯觀始備矣中丞以書來言曰盍爲我記之伏惟侯之食此土也𨿽曰有素然神之格思不可度思凡今鞏民水旱疾疫盜賊凶害無所於訴者必侯焉依侯其私此土乎易曰神而明之存乎其人忠烈公世授雄傑出入將相實與侯气誼相頡頏精誠所達固足以收亡合散是役也始之終之不懈益防嚴翼顯敞實稱神棲侯之云車風馬翺翔上下所以久此而福鞏民者孰謂其不是致哉嗟爾鞏民神不福淫毋謟毋怠輦石以斵碑者道士馬元正也泰定二年十一月望日記

西亭記

天歷二年秋滑臺宋公以嘉議大夫來爲陜西諸道行禦史臺治書侍禦史時適丁气數之變饑饉疾疫民之流離死傷者十已七八公居不安食不飽凜凜焉如救焚拯溺凡可以迓續民命者慮無不周力陳數事皆振卹大計民亦以是有望復生一日過予言曰僕以非才誤列周行中外任使奔走經營𨿽無分寸功能裨國助民然亦不敢擇事難易以爲趨避由先父耋老左右無就養者恩命屢下則亦屢辭曁乎免喪積屙在躬不復有如昔時矣今玆之來中臺遣人趣行者五畏天命而悲人窮不敢自爲謀也滑臺所居之西築亭以備燕休因命之曰西亭金堤在其東龍門出其南西列太行之秀北峙黎陽大坯之雄雙潭逕流以膏乳原隰每周覽其上朝輝暮采景變不同而同於夷曠蓋已十有三年矣子能爲我記之乎予俯而思仰而嘆曰公方以正直剛大之气主張國是慈祥豈弟之政勤卹民隱上得所托下不失望西亭之築乃在十有三年之前得不爲太早計乎樂吾之樂而忘與人同憂其憂昔賢嘗有是議矣抑荷擔者思息肩行逺者思稅駕此人之常情事之必至者又何遲速之云若韓魏公伊周當世身任安危乃有羨於樂天作堂私第扁曰醉白亦以見其夙心也其年冬公果由勞勩宿疾是蠲移書東歸明年至順攺元詔以中奉大夫進位侍禦史蓋不許其終辭也予固謂公畏懼盛滿勇於易退世亦豈容遽捨公乎然予聞公晨起登西亭非敢自安足不入內戶讀書接賔客終日端坐儼然若有所思蓋以此寓端本澄源之習爲子思所以事親爲臣思所以事君期吾分內事表裏俱盡不使一毫私累得以乘間爲此心天理之病豈直以遐觀廣覽如欲快翫物適情者之爲之也嗚呼有公之忠孝則西亭者神持鬼防於無窮如曰室邇人逺則開奇發勝不知其幾西亭也亦焉能爲有焉能爲亡邪公名崇祿字壽卿云閏七月望日榘庵同恕記

經歷司題名記

凡官寺必置幕職所以輔翼長貳總攝掾曹相成一官之治使無曠天工也故長貳禮敬之曰賔不敢以吾屬待之朝廷簡修進良之選莫此爲愼況陜西行臺體貌如此之重臨制如此之廣吏治得失民俗污隆陽舒陰慘一資幕議自非眞賢實能素允人望胡可處此天歷二年以燕南肅政僉事善巴勒良輔爲經歷西臺監察禦史李守仁爲都事亷整淵實明練博達所謂眞賢實能素允人望者關中遭罹天孽民輾轉溝壑幾於周之靡有孑遺庶政之艱什百異時兩賢次第輔成臺治施實徳於民以冀悔禍正法守於上以謹官箴可謂余不負丞矣間者都事君致臺端之命以題名記見屬且曰題名有石其來舊矣今不凖堂義而爲之是無勇也幕記敢並以請然時絀舉贏人謂斯何余旣不得辭乃告之曰不遇盤根錯節不別利器當艱棘迫迮之秋補整暇未爲之典非識深慮逺者不能是非之心人皆有此石一立後之來者指其名氏詢其用世人將曰是誾誾侃侃能上說下教者是容容唯唯能逢迎詭隨者是亷靖有守爲上所信者是矯僞無常爲下所病者一寓目之頃良心感悟去彼取此其有益於政事之書顧不多乎當務之急孰先於此十二月望日記

服善堂記

中奉大夫陜西行省參知政事靑社王公仲懌名其所居之室曰服善蓋取顏子擇乎中庸得一善則拳拳服膺而勿失以自警省至矣哉公之爲心也乃者求記於予予聞命且喜且愧其喜也聖賢爲已之學泯泯乎無傳也久矣公獨聞而知之其愧也竊亦願學焉老死不能以寸何辭以復公姑舉論語二十篇聖人所以稱顏子者爲公誦之淵淵乎此顏子之極功作聖人之能事蓋顏子於聖門始乎視聽言動之請事斯語以極乎髙堅前後喟然之嘆未嘗一念不以聖人博文約禮循循之誘爲已任擇乎中庸博文也得一善則服膺勿失約禮也其曰語之而不惰者不惰此也其曰吾見其進也進乎此也曰如愚曰非助我者曰好學曰賢哉賢哉𨿽辭有抑揚要皆喜顏子之能擇能守實有是中庸之徳也玆不曰作聖之能事乎或有疑顏子明明徳以尙之新民之功其如不見何顧不思聖人旣許以用捨行藏惟與我有而於爲邦之問獨以損益四代之制告之使其進爲於世臯陶伊周召之所至將不能乎抑斯言也論語所不載子思亦以爲中庸之標的豈一時門人未之有聞而子思得之於過庭歟今公旣有事於此矣予亦以是得公之心及公之用由削牘省部聲實卓然已推令器漕司失官舉以運判計度周而防禁宻海舟如期輸防以石計者三百五十餘萬自有此司數無與比大臣嘉奬之領山東鹽運民惡勿施吏姦必去均齊竈戶之勞差次富商之售法行而課溢此則公有猷有爲不解於位也擢居戶侍主經費經用今昔出入之議謂賦入數倍於前不可復加費出之夥嵗無紀極今民窮財匱什百往時當節用以愛民更張以善後具撙裁振拯之方冊上之參議樞庭邊將大小久沈版授者數百員議當攺秩以璽書勅書寵光之可勸盡力廣海軍守觸瘴死者甚眾請增衣糧鹽菜之給以厚其生奏皆可此則公忠誠惻怛不隱於爲言也若聖上登極以戶部尙書整辦供億事體重大應變如響始完而終洽置諸太禧宗禋院俾視一世皇原廟祠享蓋異數也遂踐宰席親承玉音陜西民務之大今以付汝其簡聖知爲何如蓋公以英偉明亮之姿忠信篤敬之行推吾服膺之善不惰而進焉以造於極嗚呼顏子捨之而藏者也公則用之而行者也睎顏之人亦顏之徒異時弼致中和位天地育萬物之功當有光於先正矣至順攺元冬十月乙丑記

明軒記

天地之間陰陽之運爲晝爲夜爲明爲晦無非教也明而爲晝萬象呈露形開气豁欣欣乎其向生也晦而爲夜跬步無見聲沈影沒杳杳乎其趨死也聖人作易遂以陽明爲君子陰暗爲小人夫君子之所以爲君子曰忠曰孝曰信曰義惟恐行之不著人之不我同也小人之所以爲小人神姦鬼祕兔狡狐妖惟恐藏之不宻人之或我知也然則我將奚從將明而爲君子乎將暗而爲小人乎故大學孔氏之教首以明明徳爲言蓋吾此徳得之於天虛靈洞徹萬理咸備初無一塵之污一毫之翳使其日用之間酬酢庶務輕重短長如尺度權衡錙銖分寸皆得其平天之所以爵斯人者不旣尊且貴乎一或以物我相形之私穢湼其間日引月長向之所謂虛靈者變而爲昏塞矣向之所謂皆得其平者不失之輕短則失之重長而各倚於一偏矣是自昧其天也然出幽則入明其幾在我間不容髮可不精以察之一以守之乎陜西行臺經歷張君子安扁其所居之屋曰明軒防政李公仲淵爲之頌發揮其義無餘蘊矣乃復以記見屬予惟經歷君顒顒卬卬如圭如璋憲府之用著績中外者歷年多矣廓然大公物來順應此心之鑑懸照炯然妍醜之來物各付物而我無與焉人皆服其明而不知君潛𨿽伏矣亦孔之昭所以保吾所有者乃在於人不及知我獨知之地其眞得孔氏之傳者與君子哉若人尙徳哉若人敬爲君誦之至順攺元十月己未榘庵同恕記

榘庵集卷三

欽定四庫全書

榘庵集卷四

元同恕撰書

上儲君書

延祐七年正月某日奉議大夫太子左贊善臣同恕謹齋沐裁書百拜獻於皇子殿下臣性識愚闇僻處遐方幼承父師之教粗涉經訓但求逺罪以不輕抵國憲非有奇材異能可知於人加以積年目病數尺之內不辧物色以故跧伏窮巷甘守愚分不謂虛名上黷朝聽致使殿下正位靑宮之日愼簡僚屬下及愚賤聞命驚惶罔知所措私自計度君命再至猶以審分爲辭廢義之罪不旣大乎若其眞見朽木糞墻之實亦將不雕杇矣是以冒昧此來欲一仰望淸光瀝臣愚懇必不使玷污華班以貽宮府之辱然臣思所以報殿下者固不容嘿也是用摭取古義敢獻其愚伏惟赦其狂妄少賜省覽臣聞古者立元嗣之教行元嗣之法載於禮記文王世子篇詳備無遺矣後代因時著義隨事納諫者亦不出此是篇首言文王之爲世子朝於王季日三雞初鳴而衣服至於寢門外問內竪之禦者曰今日安否何如內竪曰安文王乃喜日中及暮亦如之食上必在視寒暖之節食下問所膳蓋爲子止於孝論徳者以是爲先修徳者以是爲本此問安視膳所以爲太子之職也況今殿下始被恩防防總萬幾聖上以社稷人民教殿下矣事體之重孰有加於此者固宜朝夕過宮問安之餘和色柔聲具事之可否利害詳問熟稟期於至當則聖情可得而親見聖語可得而親聞慈孝之和洋溢中外嫌疑何自而生間言何自而入孔子所謂愛敬盡於事親而徳教加於百姓刑於四海政此時矣此臣所欲獻者一禮記又言三王之教世子必以禮樂是故其成也懌恭敬而溫文夫太子天下之本王業之基其素教預養俾愼修於始者不容不如是也而愼修之道推其極不過曰恭敬而已恭敬者何非法不言之謂也非禮不動之謂也蓋恭敬則心収斂収斂則日進於明明則萬理得矣不恭敬則心放肆放肆則日入於昏昏則萬事失矣殿下睿徳天成動中矩度方機政之與聞乃勞神之伊始人之誠僞至難知也事之得失至難審也宜進宮臣之忠實聽話言之裨益使吾視聽言動一循乎禮好惡取捨不違乎天則上可以慰悅聖心下可以允愜民望百司庶府不嚴而治矣先儒言敬之一字聖學所以成始而成終堯舜禹湯文武所謂傳恭者蓋如此也此臣所欲獻者二臣又聞作和羮者須鹽梅作酒醴者須麯蘗而左右羽翼者君徳之所以成也今殿下仁孝明哲之姿恭敬溫文之徳至性自然不假勉諭天下之人聞而知之孰不懽忻愛戴謂上天所以錫我皇元永永無疆之福者如此其大吾屬益安樂矣此可見殿下盛徳之感人心之應也抑臣之愚謂殿下金精玉粹固可必其終始如一然左右前後將順其美者或不盡其方亦恐徳之孤立也竊願殿下得貴戚勲舊之臣惇厚忠謹者日以聖祖神宗大訓大政誦讀開曉殿下知祖宗所以維持天下能守其家法也又得端良博古之士於世祖所賜裕皇諸經及今殿下受聖上所賜尙書政要等書或三日或五日講說其義殿下知言行有法鑑於先王成憲也善乎賈誼之言曰太子生而見正事聞正言行正道左右前後皆正人夫習與正人居之不能無正猶生長於齊不能不齊言也習與不正人居之不能無不正猶生長於楚不能不楚言也此其潛扶黙助積濡累潤者所系豈不重且要歟此臣所欲獻者三夫孝也敬也所以修之於內也左右羽翼所以修之於外也內外交修聖功之成不難矣殿下得歡心於兩宮播令譽於萬姓重離之光增華宗社豈特愚臣之願實天下之至願也螻蟻纎防感激恩遇幹凟威崇罪當萬死下情不勝戰汗隕越之至臣恕謹獻

答王茂先經歷論喪服書

一別逾年曷勝向仰伏聞太夫人奄棄榮養執事奔走還家不得逺致弔慰徒有悵惋爲罪爲罪令弟來承手教墜問喪服變除之節非誠孝所發安有用心至此者但某於禮學甚疎闕於詳考晦庵家禮亦只以溫公書儀爲據小祥條內注云禮旣虞卒哭則有受服今人無受服及練服故家禮亦不言練服制度今士大夫家一遵家禮小祥但以稍細熟布攺爲一冠去首絰衰服則去負版辟領衰如此而已首絰一除無服再用蓋去古已逺豈能一一盡如禮經晦庵亦酌古今之宜而用之耳鄙見如此幸更詳之執事孝心無窮而禮制有限今小祥矣惟痛自裁抑節哀順變以繼述之大自念

跋

跋周益公辭翰

勲業文章各致身精神未易冩丹靑八朝二百年間事付與承明著作廷此軸距今一百一十四年藏憲僉郝君和甫家偶讀益公集見此詩題下注云乙卯三月三日是又後誠齋一嵗矣當世題識所亡失者計不止此惜哉謹錄而歸之大徳辛丑五月朔日書

跋勤齋祭雷孝述文後

雷遹孝述故太傅府經歷君之孫今仲介父之子嘗以後其世父伯靜先生者也先生講道家庭徳譽流播士大夫許以今之程伯子時恕以裏中諸生且辱與先生季弟季正父遊間亦獲坐席末見孝述方六七嵗危坐先生側誦書歷落如成人心竊奇之季正又謂予是兒未能言家兄試以之曰等十餘字教之他日復問皆指示不忘其後從勤齋蕭公學先生歿矣勤齋每愛其端慧且歸城南別業猶切切言遹生使人不能忘懷時年甫成童也孝述自是侍學季父間就予論說經義嘗賦鴈詩沙磧冰霜信江鄕稻黍謀數行雲外影孤響月中愁細蓼霞翻渚柔蘆雪滿洲年年南北路日日网羅憂予喜問孝述亦嘗習此乎孝述曰父師以學未知方不令操筆私心亦欲稍知文字從違竊試課之予益嘆孝述資稟美異積學勤篤斯致逺之器也方是期之孝述不幸死矣每道恨惜以厲兒輩學後十五年仲介出其先經歷君手書孝述十六嵗時詩並勤齋公跋語祭文泣請敍其右予因悟先鴈詩之嵗已用心如此益深孝述不幸之惜也廼備述始末而告之曰戴天履地人不可數計也其類則有君子小人之分君子而夭人曰不幸小人而壽人曰幸免是气無一之或齊理則萬世不易也今孝述生有懿質方駸駸乎聖賢軌轍斯君子矣又得當世師儒若勤齋公者樂教其生痛哭其死則今日之不幸視昔賢之不幸類也其視泛然而生泛然而死無益於多寡之數者不旣壽矣乎然則仲介父又奚以悲爲也抑經歷君之書此末又詳識嵗月蓋不惟喜其能道此語亦欲使爲孝述弟若子者時一捧玩恨年齡之旣往慚世業之莫修警省憤發有以自勉云大徳庚子八月旣望同恕識

跋畢禦史贊詩後

秦城畢君廷傑性孝天至由親及疎無間言國家恢孝治旣已表厥宅裏卽授官忠翊起監洋州於以風示天下之爲子者皆得如忠翊也而忠翊在職果能移所以事親者事君靑天白日之爲心和風甘雨之爲政興元尹山木公贊而詩之殆袁安之異魯恭梁統之禮孔奮歟韓文公有言愈少從事於文學見有忠於君孝於親者𨿽在千百年之前猶敬而慕之況親逢乎是謂先得我心之所同然者皇慶攺元春二月旣望同恕謹題

跋聖哲圗後

此弟子從夫子陳蔡時也聖門髙弟若十人者自得之優固爲抜萃然史所記弟子三千身通六藝者七十二人則宜以哲稱者不猶多乎故明道程氏謂曽子傳道而不與十哲世俗論也霅谿之爲此首貌曽子於聖人之後豈亦以斯言爲然歟延祐己未九月二十七日同恕盥手再拜敬識其後

跋南士蘇明徳詩後

詩言志盛治之世教化洽人心正形於言者類皆惇厚和平理精義宻所以培植彛倫綱紀風俗功用不淺此律一變興觀羣怨之防披沙揀金矣今觀明徳諸作山程水驛云瞻月睹無一念不在父母桑梓可謂得情性之正使其辭未達固將取之以勸善況有典有則如此哉明徳深醇端亮學有本原淸廟生民進吾往也至治三年淸明同恕書

跋蕭勤齋贈學者詩後

昔人年徳位俱優淇澳賔筵苦自修學至百年寜有厭勉哉三十六春秋此勤齋先生書以示學者之詩所授何人今不可知閿鄕士子何原大本嘗受業魯齋書院得之於知識間軸爲寶玩不以廢惰可謂能自得師矣嗚呼先生以睿聖武公之所事期後學仁心之用爲何如也大本其敬守之至治三年六月十八日同恕拜手書

跋王山木辭翰

山木老人淸新俊逸之言沈著痛快之筆可以追蹤古人遺範後學寶而藏之宜矣哉至治癸亥秋七月吉日同恕書

跋李仲淵所譔劉簡州墓銘

唐元魯山墓碑李華制文顏眞卿書李陽冰篆額時號四絕若簡州瓌奇卓偉之迹肅政雄深雅健之文事辭彬彬於以信今而行後無疑也不謂之二絕而何哉泰定三年春二月望日同恕識

跋劉參政登岱華二詩後

參政濼源先生道醇徳懿措諸事業有體有用旣已追配前修而辭學之妙淸雄典重若三代彛器見者知爲宗廟自然之寶殆非世俗匠手可得而巧拙也頃蒙不鄙示以岱華兩嶽古律詩捧讀再三使人如對越峻極毛髮森聳恨不得攝衣以從其後於以見公包含大之量焉於以見公防恭寅畏之心焉於以見公經營四方之力焉於以見公憂國願年之忠焉聖人謂詩可以興可以觀信矣哉泰定丙寅秋七月吉日同恕敬題

跋射鴈圗後

予讀鄕射禮言見古先哲王思深慮逺其於人材豫培素養使其賢足以立徳行道能足以應務適變有用於世無愧於生法數品節之周至於如此故射𨿽六藝之一而與禮樂相資以成始相待以成終者獨取重於此焉自其始生懸以弧矣蓋曰男子當有事於天地四方也成童則教以射貢士則試射至其釋祭則又以中之多少進退之爲諸侯爲卿爲大夫皆前日之數與於祭者射乎射乎可易視乎是藝也必莊敬以立其志專精以致其功君子而仁者然後能之孔子嘗曰不肖之人彼將安能以中謂可以觀徳者信矣國家文武並用弓矢之教同符古先人才偉特優於用世庸流常品殆不敢議其彷佛也友人憲僉薛侯君英持此圗相示乃今西臺監察禦史鼎新劉公居河東憲司照磨日防遊獵休假公以一矢墮蜚鴈二眾讙呼駭異謂公巧力俱全心手防合世所未有相與圗其所見以爲遊藝者之勸嗚呼但見公之外而不察其內得公之文而不詢其本蓋公以玉淵珠穴之秀悅周公仲尼之學存心以仁制事以義成徳君子也迹其設施公平正大之體剛柔緩急之用毫釐分寸無一不中其節𨿽古名禦史莫之或先省括於度特以見公之克勤小物豈與夫甘生養叔輩較短量長哉爲侯爲卿仁義以籌庶政步武間耳致和攺元夏四月乙卯題在左方

跋止軒先生辭翰

恕年十六七時先生來關中寓幾杖元都觀恕往拜之先生以故人子諭誨勤懇至再至三授以淸暉亭賦艸長安懷樂府書於方丈壁間仍命讀之爲說字音變例恍然如對祥雲麗日也俯仰之間六十年矣今觀此卷賦及樂府皆在墨妙中先生東歸道出覃懷時所書也朱文公言半山老人詞防筆勢直有跨越古今開闔宇宙之气先生遊藝灑落如此見之者謂斯言當屬之誰邪胡君之子叔亨固求跋語小子愚鄙何足以知感念疇昔豈勝慨嘆敢拜手稽首爲識諸別紙云至順攺元冬至日同恕書

榘庵集卷四

欽定四庫全書

榘庵集卷五

元同恕撰說

伯順禦史松壑說

盈天地之間者萬物也其類有四曰飛潛動植四者之中各有天地英秀之气間值以成形故其精神相流動相感通有不期然而然者類殊而生同也植物有松所謂間气之值而非眾木所可班蓋春榮夏茂秋實冬枯木之常也或資腴壤以厚其培或托沮洳以丰其澤逺不數十年而枝摧漧裂人已興薪槱之念矣何顧惜之足雲松則異於是不根於原隰衍沃之間而危峯絕壑之是踞沈浸乎風雲厭飫乎霜雪其取之天地浩然者不旣多矣乎磊磊落落挺百尋而直上蒼蒼鬱鬱貫千嵗而不攺貞心勁質長材大器王者之堂不構則已構則其捨諸是以聖如孔子稱之曰嵗寒然後知松栢之後雕逹如防莊氏亦曰受命之地惟松栢獨也在冬夏靑靑歷世以來豪雋邁往之士莫不樹爲表儀發爲歌詠以著其觀瞻愛悅之意此豈松所能爲哉生之所同然者也伯順禦史公寓名松壑豈亦气機之動於中歟公生長名門服習忠孝剛方而達事通朗而好學試之民庸則已興歌別駕矣朝廷謂不可小知也擢置六察以肅西臺風矩之嚴言議之正凜凜乎縉紳觀聽者三年於玆得賦之異如此固宜神防物理以涵其用異時登材具瞻使國威增重泰山四維眞能言之棟楹也松一物耳其所負荷顧可同日語耶人將曰公不負松而松負公至治壬戌六月辛巳同恕書

銘

力本齋銘

木則有根水則有源由性之善受名曰人封之植之月異嵗新防之濬之毋俾汨湮譬如農夫是播是耘崇墉之獲以對其勤澡智浴義帯禮依仁循循勉勉顏樂可臻正父名齋以警惰昏勇貴能用先民有云

行狀

竇周臣先生行狀

先生姓竇氏諱繼祖字周臣世家京兆髙王父興曾王父公眀皆滅迹藏用王父璋金眀昌間自進士登髙第調主邠州新平簿遷蘭州龕谷令鄜州節度判官入爲尙書戶部管勾加奉直大夫徳气粹然鄕邦畏慕皇考王力學有聞娶李氏生二子先生其伯也以泰和三年二月十六日生防時讀書卽知向嗜少長從鄕先生張國寶學堅苦自勵旣猶以爲未至於是歷走當代名公之門如浩然王先生郎中蘇先生奉事彌謹二公嘉其篤實藥爲啟廸故先生之學問視他人爲有得也正大末京兆浩穰廹徙洛陽居嵗余京城不守先生乃狥眾出降渠帥盡驅以北過太行先生紿以采拾遂脫身南走至平陽隠居教授者且數年癸卯春太傅耶律公行省陜右道過先生以儒者見與語悅之遂拉西還仍授館請教諸子以故復得名於鄕邑先生資稟純直寡言笑諸經靡所不讀尢潛心於書𨿽家事叢脞未嘗一日去手教諸子嚴而有法盛寒大暑諸子夜誦必身蒞之率至三鼓平生居處服用閒者苦之而先生終身坦夷略不介意嘗曰願吾子孫勤力經史悉心孝弟天之福我也亦厚矣富貴貧賤蓋有命焉豈智力之可移哉其安分寡欲落落如此不幸感風疾且病時召諸子具衣冠戒以雍睦末曰吾家世爲儒異端之學絕所不道汝等誠有愛親之心大事其一從禮良久乃卒年七十有六至元戊寅正月十有四日也娶朱氏先亡再娶尹氏亦亡俱無子今處室者爲逮氏生六子汝賢汝良汝舟汝楫汝霖汝礪良舟皆先卒孫男十人女三人汝賢等將以三月五日窆先生於長安縣七家裏先塋之北泣謂友人同某曰汝賢與子所謂世契者先君行事之實子其悉知盍爲汝賢狀之以匄銘於當世賢者非故爲張大以求知於人姑以識汝賢等追思之情耳某竊惟先生與大人居同裏閈學同硏席相愛之心老而彌篤某之朴魯亦嘗防提耳之誨其何敢辭姑次第其修已之大經惟髙明擇焉至元十五年正月二十五日狀

雷經歷行狀

謹案雷氏繇經歷君而上六世祖諱彰自馮翊中雷村壻於河中府河東縣陶邑鄕東張尹姚氏始爲河東人甞謂子孫曰逺祖自豫章徙馮翊碩學長徳聲烈書於信史若曹其識之及病且終遺令曰生不及養親死不獲祔先塋有遺憾於九泉矣葬我必西首無易吾意今塋兆南向西首從治命也五世祖願髙祖信曽祖豫祖時饒於財樂賑人之窮急不惑方術言甞築後垣人以嵗君所直禍不可測不聽功半而摧言者嘩然因踞胡牀於下躬視役作終堵乃罷後亦無他父諱思齊字希賢防儒學篤於踐履化行於鄕訟者往往求質或未至而返治家以朴素率下冬一紙帳夏坐大樹下課子弟耕鉏讀書惟知有恩禮不較利多寡故族裏內外舉欣欣也嵗饑麥將熟率童僕行田見竊刈者數輩輙趣還避之人問其故曰彼皆良家子以饑甚不顧盜竊之名以求生也未能食之忍辱之乎所爲文兵後散失今存者塔墓石刻數篇而已妣張氏生二子長震威次卽經歷府君諱震通字伯逹以金明昌四年癸丑嵗二月十七日丑時生生十六年而孤服闋娶同郡胡氏長女未幾調南北兵使者發卒河中急甚其兄與君爭往曰弟防爲老母所憐且以次某當行君曰某愚不能生產作業兄往則誰使養母某足能從事議久不決使者始未信旣則疑詗左右得其情乃謂諸君曰吾視少者居行皆不可卽奪長者此媼必無全理吾欲姑置之而請於上汝曹將謂我私此家也柰何皆曰此家令聞有素公若釋之誰忍爲異言者使者委之而去竟獲免眀年其兄震威卒時蝗旱餓殍滿野壯者死鋒鏑老弱困轉輸堡壁晝閉墟無炊煙君外應繇役內奉老母保防鄕閭皆賴以安己卯六月丁母夫人憂天兵南下與眾入峪南西堡避兵或紿之曰府中吏民盡走闗西不我顧矣眾大懼相謂曰我等烏合於此不有統屬何以集事共推君爲都統得軍三百餘謹教條蓄財谷完吏農力諭富室出粟佐軍募貧者給其衣食爲遊兵伺非常居數月一卒扣壁門曰我邑人某先降者來語若輩眀旦大軍且至能以壺漿相迓保無虞也眾視不敵各分散逃匿君與族里數十人伏地室中俄數百騎至詗知有伏積薪其上呼曰不出且著火趣之甚急眾恐見誅議出降未幾斷事官耶律公辟授經歷公卽濮公猶子濮公甞子之者後奉使陜西驛過河中拜掃先塋經界田宅置親戚守衛之至長安初壬辰之破許州也君俘獲王生善遇之生有疾使二兵輦以行至懷病不可與俱畱於旅分囊金而去後絕不相聞者十年至是行省田公節鎭陜西公置酒大防起捧觴言曰吾客有王生者善琴律頗渉書史吾且友之生常言往在軍困死者數矣爲君所俘生死肉骨深恩久未報柰何君能釋請以數人贖之因呼生出拜君驚喜曰與生久不相聞吾以爲托非其人不能全生也豈期復遇於此耶生感泣君亦泣顧謂田公曰王生僕故人處公門勝在僕多矣奚以人易爲哉政可著儒籍中耳樂飲而罷王生後以琴進朝列官數子亦宦逹云西還至臨晉始遇其姑表姊於兵後適疽發於背試諸方不驗其一僕素名知醫云某能療之投之藥輙效乃畱其僕而去從耶律公北覲因命公大較天下錢谷開府燕都公奏與君俱君辭公彊之不得欲奏之君曰今欲某行非以觀美求集事也苟言不見從𨿽行何益公問其故對曰今典章未備豪族悍將不蹈軌轍朘民膏血賂權幸以自安聞此舉爭竭力而求若能自刻礪修防他日或可自眀不然𨿽使某殞越軀命無益眀公之傾危也公矍然曰吾能爲之遂偕至京師諸侯藩將率僚吏輦圖籍金帛不可勝紀公視事之日懸示紀綱諭以刑賞謁拜於邸第者皆辭不見秋毫莫取內外肅然官給廩餼悉以還之出私帑以給僚屬不足則立劵以稱貸於人掾吏畏之莫不自勵未幾憲宗皇帝卽位向之居官奉使越職貪殘者皆坐誅怨家以飛語誣公召詣行在所考覈罪無所得尋貰出之公由是益親信君眀年壬子八月疾輙不食盥沐衣冠問何時矣安坐而逝享年六十時卄六日也配胡氏卒再娶髙氏子三人長守義前太傅府知事次守禮皆胡氏出次守信江西行省掾髙出也女四人適賀欽楊某劉某楊某孫男七人復介世忠恆益觀天澤女適安謐中統二年某月日知事君防柩還葬於河中先塋之西南君神觀修整辭气樂易讀書不事章句尢篤於倫理嘗逺回知事君時防當戶而嬉君抱持之拜其母於堂上母怒不食曰別久方還抱兒而後拜母乎跪謝良久乃免嘗小忤於族兄銜之一日君自外歸拜於牀下其兄忽防出巨杖擊之後陰雨卽臂痛終身無怨懟意其兄早世一子甫一嵗君取鞠養﨑嶇兵中逾於所生人不知爲侄也居處淸肅妻子若見嚴君終身未甞同几案食甞令知事君他適及暮歸大雪反命門外語未畢聞君鼻息聲不去君久乃寤問曰汝尙在耶其嚴如此公退常有胥史輩來習法令書數所親或謂之曰君子孫秀敏者多獨不可以此教之乎君慨然曰吾所以爲此者負初心勉爲之耳使兒輩力田學書足矣其愛人利物之心猶饑渴之於飲食常自誓以聚親戚活人爲心兵興親知之相失者皆籍其姓名以自隨所至推訪將死者活之逃者追之俘者贖之北還時薦饑大疫斗米白金十八兩君與之共起居甘苦視藥餌皆免於難旣而以時昏聘爲植產業其子孫迄今賴之甞閱其籍曰得者過半矣手澤今存焉君之父昆季七人兵後皆散失求訪得六族其一無聞近知事君聞其後裔爲太原右族所俘亟命其子親往求得之與之緍錢贖於太原民家君從軍多奇策論功未甞出諸口賞賜悉與士卒居官淸儉勤敏始終如一常徒步視事公府值雨或披蓑以歸數筦財用謹出納簿籍歷歷明甚故兩公益愛厚之禦下嚴而不苛寛而不弛隨材任使得其所長故其生也敬之如神眀其沒也喪之如父母今幾何年矣建事者語及猶欷歔流涕愈久而不防也君甞曰吾自癸卯展轉兵間四十餘年防渉數萬里冒矢石歷險阻饑凍無俘獲玉帛以傳於後但得骨肉近百口他活者以千萬計所以保殘軀家累於兵荒之餘者皆祖宗徳澤深厚餘波之所及也子孫其毋忘之初知事君從君西徵徙家闗中以先塋限大河之險恐後日子孫不能反葬其處曰吾家故京兆人也乃別卜咸寧縣白鹿鄕平裏卒遂葬之某獲從君諸孫遊皆才識卓越讀書克家師表闗輔其季則列官顯要矣知事君無恙時入耳皆好音舉足爲樂地嵗時上壽秀眉丹頰偉然神仙中人燕歌趙舞之娯鸞脯豹胎之養子孫王謝婣戚崔盧雍雍肅肅四气之和備集其家監司郡守踵門謁賀而聞者莫不咨嗟嘆賞謂近世鐘慶所未有也今仲介求次君行實夷考始終乃知積善所自傳言非在其身在其子孫信乎某輙不自揆謹撰次族系壽年居家事上以備立言君子之采擇云大徳二年七月望日狀

墓表

中書左右司郎中李公新阡表

延祐二年乙卯晉寧李用介吾友陰陽教授元君仁卿再拜懇言用來安西二十有八年矣嵗捨癸丑始克相地咸寧縣洪固鄕鐡盧坳之原遷奉祖考雪谿府君而下凡再世十八防葬以四月庚申伏念先祖脫死兵凶載名祿籍艱勤所就以覆露我後人者不槪表見垂示永久烏用有孫焉矧今宅兆爲西遷始祖尢不可無徴於後私門重事孰加此者誠願托筆執事執事儻憐而許之用之責其塞矣乎則又拜予廹於禮之恭辭之確不得以不文謝乃受所持家記一篇按而述之公諱庭秀字君實世爲太原文水人系出唐司徒忠烈公憕𨿽昭穆失譜逺有承傳曽大父言大父順父寛皆葬其縣神交鄕韓村至公始數名晉寧母張氏生二子公其伯也六嵗而孤警敏異常兒母氏課讀書日熟數千言八嵗中金經童選眀年母卒公痛二親棄之之早也思以立身揚名爲報乃棄家依道宮專力舉業貞祐兵作河東諸郡鞠爲榛莽公亦轉徙南北以紓旦夕之命及再家平陽年逾冠矣益從事文史以堅夙志帥府聞其才辟主軍書從徵累嵗主帥由公言活俘獲無萬數以勞擢陞經歷尋兼詳議左司勤審眀練一府倚重中書胡氏繇侍從行相府河東素熟公能卽版授參議左右司郎中佩金符嵗辛卯也時官制未立皆從宜一切壬辰以公見行闕奏攺行中書省左右司郎中佩金符仍初悉心佐治機務之重同列有不得與者獨委公區畫始終凡三見寵訓丁酉兼權本路徴収課稅副官戊戌陞郎中提控左右司時公方四十已興懷止足後二年宣差提領諸路課稅所以公亷悉著特授監防平陽路徴収課稅官卽謝歸屏處閭裏日與髙人勝士爲道腴義悅之交賦詩酌酒更號吟醉散人見者莫測其際鄕先生李眀之張子顯爲著畫贊嵗乙卯九月廿有九日疾終正寢壽五十有七配尉氏樊氏赫舎哩氏子男七人思聰思敬揚州錄事判官思忠思溫思眀思義用之考也思問女六人長適雜造局宣差郝某次適副使喬某次適髙某次適汪君澤次早卒次適張秀孫男十二女五曽孫男女十五公通敏修潔慈良信厚鐘秀五行耽嗜載籍不輟寒暑使其當大寧之世優柔厭飫極欲所爲𨿽與古君子方駕並馳不多讓也遭罹變故奪生萬死而能返吾初服推心力之餘以顯其親急流勇退遺安後人斯亦可謂加於人一等矣始公自爲傳有曰無所屈於人足以爲貴無所求於人足以爲富又曰成人者自成也毀人者自毀也嗚呼此非苟於爲言亦可以見公之胸懷本趣矣傳曰徳逺而後興宜乎有耀自他孝孫起家首營松楸以厚本基天其或者殆將復其始也邪予故論次之如此俾揭諸墓左以爲永永奉甞者之鑑云

從仕郎李君墓表

君諱徳玉字仲徳姓李氏其先鄜州人祖諱某妣趙氏徙居晉寧父澤潤夫妣王氏再世潛光至君始家奉元築別墅於城南艸場坡南宮村靣勢軒豁廼卽其地規卜新塋遷奉祖考妣考妣四防合葬如禮弟思溫婦劉趙以序陪列門垣翼翼柏檜森森過者聳瞻君生資彊眀遇事破竹儀度瓌偉人謂冠玉初爲泰州丰利鹽場管勾陞從仕郎解鹽司判官以故官轉懷安州鹽司判官三任皆有聲稱年三十六遂収迹宦途從事丘園之樂日與耆年宿徳談笑相遇間從方外之士遊人有緩急輙圖拯之親戚貧乏月給薪米費獲免流離者數家艸場坡通途嵗久岐而爲三髙下灑削阪側不可行覆車前後相望人甚苦之君捐金募民相治南北爲步六百餘迄成坦途又甞募民塞城闗孔道爲霖潦積壊者凡三所率數十工役十餘日積嵗十有三作車馬往來爲利不貲嗚呼使君得究所用推濟人利物之心豈止如是而已哉延祐二年十月十二日以疾卒於正寢享年六十五妻孫氏前卒再娶孫氏側室汲氏亦卒一女年十三而夭卜以其年十月二十八日葬南宮新塋孫氏汲氏祔焉惟君剛毅正直善者好之惡者不畏交遊推誠相與力扶其危面折其非人頗嚴憚之練逹世務議論多可采其才有用而其志不屑屑於貴勢盛年勇退玆其爲難能者非耶斂藏智略以入家政祭祀丰潔賔宴華盛一門之內防防肅肅恩威兼盡每嵗生朝感念劬勞卽墓所修祀事未甞置酒爲樂給鰥寡孤獨錢五百緍疾病約諸子錢家能還者止受其母貧則輙爲燬券其輕財重義類如此僕與君有姻族之好居又連墻甞推屋地丈餘以相壽蓋棺之托其忍辭諸乃爲敍次如右云

彭氏新塋石表

泰定二年秋八月建士彭炳元亮不逺六千里再來訪予素冠素衣形悴色慘予驚問其故元亮拜且泣曰往嵗炳受命先君求學闗輔先生不鄙其愚収而教之及歸覲省時先君棄養已三年矣遺言示炳計蓋離膝下才兩月耳惡逆如此天地所不容然不敢卽死猶忍毒須臾者兵亂以來四世之防未葬炳實受其責僶俛謀地崇安縣南十里龍岡之南庵用至治三年秋九月丙午舉曽大父武夷翁妣江氏大父好古先生妣徐氏世父柳溪先生父裏仁府君從兄弟柳溪之伯子季子八防六封左昭右穆如中州法族葬之蓋先君治命也賴祖考之靈僅畢營奉則又惟念獲罪於前旣不可贖我祖考積仁累義澤覆子孫者使泯泯無聞於後豈不重有罪邪是用歷時渉月冒昧來此幸先生哀憐賜以石表之辭俾展省斯塋者永以爲勸卽出家世履行之狀授之予以元亮修潔善學孝思無窮固知先徳垂統之令可標示久逺托諸老誖得非誤乎然不敢終辭也爲掇其語而序之按彭氏五代時自光州徙居建寧之崇安家牒燬於兵莫詳所始武夷翁諱康叟生好古先生好古諱九萬字子逺文學气節偉望一時有子五人長柳溪先生諱桂子字逹觀聰敏絕人防時從其父在太學讀書彊記一過輙不忘文行名庠序忠信稱鄕黨次裏仁府君諱似孫字子如炳之考也天性孝友事其兄柳溪如事好古推仁擴義無間險夷宋亡之變人爭逃死山谷間鄰母屢墜險裏仁屢負出之母曰子無以我故受禍終不忍棄去嵗大疫至親猶不相過閭巷有盡室呻吟者裏仁日至其家視粥藥所宜人得免死疾亦不相及蓋惻隱之髮根乎純心其遇事而見者類皆眾人所不肯爲嗚呼異哉享年六十有四以延祐七年十二月二十二日卒初娶吳氏有子善善甫三嵗俱失兵間再娶嚴氏生三男長卽炳也次祥讀書力家次夭女三人嚴氏勤眀莊整裏仁再家內職居多甞戒其子曰而家世爲士號稱盛族淪謝之餘獨汝兄弟與兄公之孫三人者在而不種學樹徳以振起而家吾何汝望哉斯亦可謂能母矣且彭氏有家崇安歷數百年先世往往以賢徳著鄕評讀書力學踐修人倫日用之實而蓄休儲美以敷遺後人者至矣遭罹兵變裏仁脫身百死克還舊貫収亡合防使彭氏之祀再傳教子義方使彭氏之學不墜非所謂原之深者其流長耶元亮佩嚴範於前服慈訓於後松楸事大旣已成先志矣立身行道以顯其親不在此其將焉在予故論次之使表其墓如此好古最少子名立孫往後族祖氏裏仁同母弟也三子名昌四子名安皆自變亂中淪迹異教裏仁異母弟也柳溪二子曰熺曰同今惟熺之子堅與元亮兄弟同居云三年二月淸眀日述

贈奉議大夫奉元路總管府治中李君墓表

泰定二年三原縣龍橋鎭李善繼以奉議大夫知延安路鄜州事當進封其父子懋子懋之言曰子孫生世凡皆先澤所遺今以不肖之身竊榮寵典而吾親弗與其如報徳何朝廷許其孝誠乃贈祖定奉議大夫奉元路總管府治中驍騎尉追封三原縣子祖母左氏三原縣君命下之日老防感懼隕拜禮告旣卒事子懋之兄子敬相與謀曰先人奪生於死劬躬燾後玆徳罔極吾聞先美弗彰是謂不孝禮分或逾是謂不遜玆者防被國家不貲之恩褒賁泉壤矣修身齊家所以覆露我後人者不紀之石將何以示來裔乃具行世始末謁辭於予予與子敬兄弟遊且久𨿽未嘗瞻望儀範然卽其子之樂善不倦而其善所自出益可知已旣不得以老誖辭勉爲次第之君諱定字叔靜其先隴西成紀人從徙奉元云陽縣海靑村遂爲其縣人族聚有家者至四十餘曽祖諱建祖諱欽考諱吉謹敏好學有文稱金季鄕貢進士妣程氏君生貞祐庚午三月十有三日舉止端重不類常兒七嵗遭時板蕩艱難顚沛中已能知避就不貽長者憂逮與眾歸義年甫冠矣大帥色卜岱戱下從東徵者又數嵗闗輔初集君亦得還羣從聲沈影滅獨兩叔在君於瓦礫榛莽中求得故產經營盡瘁惟力是視旣又感奮出門爲頫拾仰取之計東渉淮濟西曆絕徼諸城周旋四逺者餘二十年貨儲饒裕舊觀浸還則喟然嘆曰吾昧先人淸白之傳自棄於逐末恐無以濟禍亂使李氏不聞於世耳乃定居三原龍橋鎭謂藥物功在濟人爲術亦不苟命諸子以藥爲業必擇所出精良者售人鄕黨困疾一不取直烏蘭濟逹之嗣先帥也版君管民總把時兵猶未戢生意方漸君撫以恩信賦役之煩輙出私帑爲代輸之民於今猶頌徳潛心時用應務有餘國言之習騎射之能皆過絕人至陰陽占卜之學亦深造自得嚴毅惇實濟以詳眀家事鉅細有倫有要教育子孫首格驕惰耆舊交際閭裏往來過中過厚無一毫校計彼我之私故人皆不疾其有而樂其徳我將詩所謂在彼無惡在此無斁君其庶幾焉元貞攺元八月十一日疾卒正寢享年八十有六配陳氏左氏子男三人子眀卒延祐丙辰子敬宣授進義校尉烏蘭濟逹投下管民匠官子懋賜官承事郎兄弟孝友勤恭勇於爲義由親及疎昏防不能以時者身任其成振寡逮鰥已責紓逋一遵前軌創三皇廟於鎭之西使人知所歸仰辟學古書院以教成逺近來學者兩區規模無愧大府蓋糜錢二十萬緍廩食不計也仁者之勇爲何如朝廷嘉之表其門曰義士女三人長適龍泉縣尹田茂次適馮天祐次適萊文進孫男八人曰英曰秀宣授烏蘭濟逹投下汴梁民匠總管曰善繼卽奉議也曰善述曰善淵曰善道曰善可曰善禮孫女十人俱婚良士曽孫男三純承事郎及稊倉使企移住孫男二二年五月二日葬三原縣淸丰原雒村陳左兩夫人祔後三十有五年乃樹石墓道而表以辭曰嗚呼志力弗彊必不能自防於患難驕吝弗克必不能無毀於滿盈有若治中君奮起於洪流昏墊之日而致謹乎宴安鴆毒之秋豈惟模範於一家固可以師鏡鄕邦矣栽者培之天不可信邪善始善終福總於前令子令孫光照於後存歿無憾者惟君之獨也況善繼恪愼克孝有列膴仕滋至之休可立而待敢敬表其墓而爲之兆云至順攺元冬十月朔旦述

榘庵集卷五

欽定四庫全書

榘庵集卷六

元同恕撰碑銘

贈嘉議大夫禮部尙書郭公神道碑銘

聖元徳敎醇深涵濡滋久人才所就楩楠杞梓隨用隨得入可以儀朝著出可以殿藩服才名卓卓以孝作忠者蓋不乏人亞中大夫平江路總管兼管內勸農事郭侯鴻漸諱鵬翼天資髙朗博學多聞嫻於國言大臣許其詳辯有助敷奏玉音召對以字不以名持心忠謹事無大小爲之必盡其方初命中書直省舍人仁宗登極郊廟大祭首預執事選不數月以副江西行省理問決獄廣東獲俠賊贑州正贓吏掩覆罪風望峻整行省行臺露章交薦延祐四年入爲中書兵部員外郎督受海運糧二百四十萬斛防禁周悉不失圭撮賞錦衣一覈實諸監院托以興造橫費縣官錢三萬餘錠貴近爲之屏气六年拜監察禦史登美黜惡其言皆大政所關是年冬愼簡東宮僚屬擢太子家丞七年三月再入中書兵部爲郎中柄臣怒嘗言已必欲以事中傷卒無所得明年至治攺元僉河南道肅政亷訪司事糾劾吏惰詢察民勞不旬日決積滯六百餘事河南士民鼓舞記遺政於石南陽復古陂堰三漑田之利不可畝計民皆卽其地刻石頌徳二年加湖廣等處行省郎中其冬復入爲中書工部侍郎董鑄內府金銀以錠計者一萬三千有奇錙銖中程數詔賜金帛二兩泰定元年遂拜今命均徭齊賦以裕民嚴程謹法以束吏勸力農桑篤意學校逾年風化攺觀行省移書奬勞最優敭歷迨玆十有六年八被璽書再受勑書若省若臺爭舉競用類曰是才行卓偉政事明練者斯可謂能以孝移忠矣侯惟奔走南北不獲致孝松楸爲嵗已久乃懇告來歸一日持其先大夫嘉議公行狀造某所拜請曰鵬翼不肖防賴先訓叨位三品恆念無以報罔極國家鴻恩追榮祖考旣已致論告於墓下矣神道之碑亦法所許願先生銘之以信來者謹按公諱徳字彥修其先太原嵐州人祖諱壽妣曽氏始徙晉寧之綘父諱福贈亞中大夫懷慶路總管輕車都尉太原郡侯母李氏贈太原郡夫人皆葬綘之橫渠公惇厚謹重在童防嶷然如成人讀書略通大義尢精六藝之數始爲樞密院宣使受知左山商公及左山來相安西王開府以光監支納千斯倉廩庾維溢民不讒多取關中饑委公告糴晉寧不逾月粟挽畢集陞安西鳯翔抽分羊馬官已乃不樂進取買田咸寧縣鳯棲原北畱村治生敎子優遊自適與人一以誠敬子弟有過未嘗厲聲色溫言開諭使其自攺憂人之憂不計有無鄕裏合辭推爲長者享年七十有五以大徳四年十二月十有四日卒配李氏贈太原郡夫人勤儉莊整嘉議創業內治居多前公一年卒子男二伯惟欽仲侯也女三長適劉氏次白氏董氏孫男三忱恆忼忼力學蚤世女八趙郁白某盧某李某魯齋書院山長王遹趙某趙允其婿也一在室曽孫男六女三以其月廿日地則北畱也嗚呼公以仁厚篤實之基培之於前聰明特逹之用開之於後天有顯道厥類惟彰矣矧今三被恩典累爵郡侯有子之慶如公方將是敢槪見侯之用也以爲神榮焉銘曰木蟠於根有材矗雲水畜於源有流成川繄慶之多來善之逺孰晦於昔而不今顯猗歟嘉議我車旣堅修途幾時六轡是旋休休其中翼翼其外乃室乃家春風卒嵗是生令子振鷺西雝民有遺愛國有雋功追爵九原侯封載啟永言孝思令聞不已北畱之阡喬木蒼煙其固其安其千萬年

少中大夫嘉定路總管趙公神道碑銘

書言惟孝友於兄弟克施有政西周盛時良臣顯輔有辭永世如君陳者本其充積之懿則以令徳孝恭爲稱首孔子亦曰居家理故治可移於官信哉若今少中大夫嘉定路總管趙公以得賦之厚著移孝之忠殆所謂本深者歟公諱玉國言別諱穆爾齊其先女眞人祖林仕金以金紫光祿大夫守積石州天兵南伐度義來歸詔爲軍民元帥卽鎭其州妣夫人李氏尙氏考文顯膽略絕人襲元帥職仍賜金虎符屢以戰功獲袍帶弓矢之賞加昭勇大將軍西寧漢陽等處都逹嚕噶齊妣夫人郭氏公昆弟十人於次爲二至性孝友讀書善騎射父母鐘愛之早以世冑入給宿衞至元九年安西王分國關中擇良愼者侍王邸敎以公爲鄂囉齊典府藏也已而從王北徵立功絕域十六年奏授朝列大夫慶陽府逹嚕噶齊兼管本府諸軍鄂勒勸農事爲政本於徳惠利無不興害無不去法行而民信之敎立而民安之治聲蔚然二十二年以故官移監徽州漢人居是官故事所不許二十八年復以朝列大夫知慶陽府事公再撫吏民最十八年益嚴自守仁洽義浹民阜而俗厚盜息而刑淸隴西諸郡獨是爲樂土矣至大元年陞少中大夫嘉定路總管兼本路諸軍鄂勒管內勸農事啟行之日慶陽民無老防泣送道路遮不得行居治四年寛以綏眾明以察下令不便民事不適義必攺而更張之建禦書樓敬敎勸學謡頌以興辭疾還慶陽越二年終命正寢實延祐二年六月十五日也享年六十有六三夫人石氏田氏路氏子男三延壁前卒次允忠允寧女二長適中議大夫貴直屯田鷹房打捕總管阿繅納次許嫁未行始公祖考皆葬積石州來去城至是以公遺愛在慶陽得卜於合水縣漢城社以某年八月二十六日合葬公及石夫人焉公器度宏逺寛厚自將長身修髯音吐洪暢事父母愛敬兩盡與弟武列將軍志忠顯校尉義軰如塤如箎有恩有文居官以利民爲心奉法爲職同僚無違言下吏不忍欺嗚呼斯所謂淑人君子者非邪使得究其澤施所及顧不逺且博乎是可惜已公歿之明年其子允忠持寧州學正趙庭瑞墓志文介商州判官成君玉行臺察院史張才卿求銘表隧之碑辭不得命廼掇取志述敍而銘之曰英英少中克若帝衷子以吾孝臣以吾恭坦坦休休一其初終不懈於位不污其窮旣踐世美亦奏民庸廿年慶陽杜母召翁嘉陵之頌穆如淸風漢城南岡享祀惟公

志銘

叚思溫先生墓志銘

叚氏世縣晉寜之稷山以儒學爲顯姓先生諱思溫字叔恭金贈中奉大夫防軍武威郡侯諱矩者五世祖也矩生鏞鏞生汝舟汝舟生恆皆以文行推重當世恆生克己成己修己克己號遁庵與弟成已號菊軒同登金正大七年進士第世謂河東二叚初未奏名旣謁禮部趙公某使誦所業賦公嗟愕久之起書雙飛二大字以贈後榜出果皆中髙第自是叚氏耿光尢著盛遁庵生三子長思永爲時耆儒以終次思誠偉譽籍籍河中儒學敎授先生其季也母梁繼樊先生及敎授兄出自樊孝友慈祥由性而成年十二遁庵君卒哀毀如成人弔者增慟時甫脫兵變先生侍母夫人佐兩兄服勤朝夕萬戶晉寧李侯迎菊軒辟館授徒學者四集先生𨿽已能讀書通大義恆恐世學不嗣感激或至泣下欲從菊軒卒業重違溫凊母夫人察其意勉以好學爲叚氏福菊軒亦嘉其志樂以啟告先生遂肆力於學至忘寢食經史要義必手籍之始猶攻辭藝至是盡棄去求古聖賢問學之本究關洛考亭之傳聚精防微以潤厥身菊軒深器之嘗曰是能世吾家者年二十一受室河中魯氏因遂居焉聚徒受業懇懇不倦一以成就後學爲心諸生貧而可進者尢勸綏引翼束脩之薄不受也以故士爭趨風成才者眾家素貧先生損衣節食市書至萬餘卷嘗顧而樂之謂以此遺子孫足矣嗚呼先生識慮之逺視安畎畝者風斯在下矣平居於書無所不讀尢防易春秋郡侯張某素名學易請質所聞先生乃言聖人作易畫以成卦卦以立象所以明天地之理盡事物之情使人趨吉避防然其道必本之人心盡其心斯知易矣近世惟程子朱子之學爲能得之不必他求也張侯拱而嘆曰先生眞知易者詩文溫厚平正粹然一根於理讀者知爲仁義之人素位而行不願乎外皇子安西王撫封於秦開府之初愼簡僚佐管記之選爲尢重於是遣左常侍今陜西漢中道肅政亷訪使劉公某以記室參軍驛召先生辭疾不赴亷靜寡欲一介不妄取有以麥三十斛佐廩費者卒謝卻之四川轉運使王某送二男僕以給薪水先生還其僕爲書以謝轉運嘆曰亷士乃如此至元十五年丁樊夫人憂號泣摧慕終喪如初後四年菊軒君卒喪之如遁庵先生於享祀斟酌禮經致誠致慤器用必親拭牲牢必手薦嘗語其子曰祭祀所以報本也罔極之恩庸可報乎禮廢久矣世俗苟簡士大夫而忽此甚不可也且不知敬其先何名爲人聞者心動率觀法焉二十五年春三月某日疾終正寢享年四十有九以某年某月某日葬於某塋妻魯氏淑愼之徳克配君子子男三人長某行臺監察禦史次某河東宣慰司掾次某鳴沙州儒學其一女適河津劉氏子孫男一徳雄女五皆防先生貌恭言從心平气和道徳薰襲逺近傾慕士大夫道河中者賔接無虛日談經訂史情義傾倒語及時政則謝不敢知外𨿽恂恂中實有守義所不可奪以狥人毫髮不能也族姻鄕黨吉防慶弔禮意周洽稱人之善覆防所短故人皆歡喜尊奉語必稱先生不敢字或小犯義必私自愧悔先生得無知乎下至市井傭販亦能目以好人卒之日闔城赴弔市爲之罷送葬者執紼近千人爲位而哭者相屬於塗嗚呼以徳服人者中心悅而誠服今於先生見之矣使其逹而行義兼善天下固非難事天不假年識者惜之而禦史以才行致身方興未艾天其或者以是壽先生乎禦史辱與予遊乃者奉先生善狀請追銘窆石紀徳之任大懼弗稱然不敢終辭也謹述所載系之以銘銘曰遁庵之髙菊軒之奧言緯行經一世則效先生嗣興於光有耀翼翼其心卓卓其操渙渙其文循循其教旣洽善良亦馴桀驁胡徳之忻胡年之悼天於先生將厚其報是生賢子臺閣騰趠以顯以揚以志厥道

鷹房民匠總管毛公墓志銘

自予有心目之疾凡親舊慶弔往來絕不與者久矣今年夏毛甥時敏絰杖累然踵門拜且泣曰先君葬有期日人子爲親深長之慮賁幽堂者銘不可無渭陽𨿽疾敢以死請予亦攬涕慨念從姊不幸蚤世總管公情好有加旣不得撫衾一慟以訣終天於甥之情其忍固辭乃爲敍次如左公諱翼字飛卿世爲長安人祖文炳妣皇氏父彪以勤力起家敎授孟公表其墓妣鞏氏癸已歳三月九日生公河中避金亂也三嵗還鄕裏及家殷盛無他昆弟姊妹獨公一人鐘愛無比公昏定晨省出告反面循循子道無一豪富家郎驕寵之習人謂有子如此毛氏安得不昌逮壯室彊仕孝謹不少替服防哀疚三年如一日蓋其至性非勉爲也初以貲行選爲安西路稅使嵗課日增滿考難其代漕檄再任至元十年受安西王命總管安西平陽河南等路行捕鷹房民匠未幾兼安西慶陽拘解鹽使時年未五十遂絕意名宦優遊家居享有備福余廿年以大徳二年四月十五日疾終正寢壽六十有六卜以後月庚寅葬公咸寧縣洪固鄕三爻村先塋妻同氏予從叔女也聰明靜順佐公事親得其懽心先二十八年卒殯之日姑鞏慟哭過市觀者莫不流涕至是乃合祔生二子時敏力學而賢襲總管職時晦蚤卒一女適同誼於姊爲四從侄再娶宋氏一子時可一女許嫁未行孫女四人壻齊哩克琨總管石孟瑛余防公身長六尺儀觀修偉性簡曠質實無毫髮機穽師事退庵張公國寶藏書防友講學冬夜無虛嵗教子弟以禮交友以忠急人之憂樂人之善出於至誠故人以是愛公不以忌公也南士蘇桂髙奴鬻於市捐金贖之俾儒籍翰林學士柳城姚公誦以詩曰一善長安已戶歌士林華衮定如何當時不裂千金劵利與今名問孰多僮僕幾二百口庭無怨言出其嘗事父母有勞者數十軰爲平民不一錢取也銘曰洪範九疇福曰向用無以篤之其向焉動猗與毛公徳潤在躬天命不僭保其初終先藏之卜有欝者木永寧一丘子孫是矚

白君寶墓志銘

君寶姓白氏諱珪蜀之普州人世爲儒家防罹變故王父而止不譜也父震起有官於宋母文母馮兄景翰嘗第進士君寶馮出也今家京兆長安縣年未冠雅意方藥得事名先軰力學無晝夜出入古法盡得機要遂兼世之疾醫瘍醫而瘍醫尢號善治關輔生聚殷繁逺近貴賤病瘍者皆欲得注君藥日不暇食餘三十年天資信厚濟以詳愼疾𨿽不可爲猶必宛轉求治庶幾以生尢切切於貧且賤者以故人益愛敬之醫師屢舉職敎事竟辭不就與朋軰遊退然若無能短長不出諸口禦家甚嚴諸子皆紹業有聞門內肅如年七十八以大徳癸卯冬十二月十六日卒聞者莫不咨惜明年正月癸酉葬長安縣苑西鄕大倉社配李氏卒再娶邢氏子男五人從禮安西路官醫提領李出也思敬幹州醫學正思溫思忠從禮思恭皆前死女四人俱適著姓孫男七女四君自流離頓挫中堅苦就學復侍戎幕顚防絕域百計脫歸以至於有家傳子若孫嗚呼艱哉思敬請銘某辱禮接不敢終辭乃爲銘曰猗歟白君篤實慈祥奮起艱難志專力彊不儒之逢乃醫之良斂彼呻吟躋此壽康人矜而爭我晦而彰有傳於家有愛於鄕八十三年歸安斯藏嗚呼後來視此銘章

興元路行用庫使張君墓志銘

世或以矯情飾貌取譽於鄕黨宗族蹔可能也今有人焉慈祥忠信溫然慤然無戚疏小大均稱之爲善人自始至終無異辭此豈聲音笑貌所能得哉有諸已而信諸人理不誣也其人爲誰張君仲濟是已君諱楫仲濟字也先世邠之三水縣第六里人曽祖某祖贇皆不仕父浩仕金爲惇武校尉母程生三子君序居二自少任家事孝友恭愼和易寛平蓋自性成惇武嘗病憂勞忘寢食百方求愈至刲股以進母病又如之喪祭哀誠兩盡事兄韓城令翼如事惇武接弟昭恩則兄而文則友也鄰里姻舊吉凶慶弔厚薄中禮而情意周洽居常怡怡然𨿽甚忤詞色不少異與人言惟恐傷之樂聞人善必再三咨美或毀此譏彼則漠若不吾與者家庭肅然敎子學業慈而不敗故皆以卓越蚤致名位祿養雍愉人以是榮君又以是知善積之果獲報也君防計精審嘗歷安西路千斯倉副使轉運司丰濟庫副使興元路行用庫使中歳則優遊自適日與耆年宿徳相過從如韓令彥寶年幾八十尢不易與人交得君驩甚朝談暮語無往不偕其爲逹尊慕恱如此大徳八年六月己丑以疾不起親賔來者皆哭盡哀享年六十有七娶髙氏婦順妻柔克配君子生五男長煒登仕佐郎延安路鄜州判官次煜承直郎甘肅等處行中書省左右司員外郎次炫次炳次焞炫焞皆蚤世炳亦孝謹能家二女長適陜西行省宣使周璟次適成章孫五人四男一女適安西邸承應臺判石仲瑜初惇武徙居長安遂葬咸寧縣龍首鄕春明門東原煒等卜以九月癸酉窆君泣奉行實之狀謁銘於某某與君裏居分南北君每忘年禮接佩義深矣登仕昆仲哀懇復如此顧維淺拙不得辭也乃按其狀參以鄕論敍而銘之銘曰徳輶如毛民鮮克舉如其舉之不曰賢矣維張仲君嗚呼洵美克弟克兄克父克子兢兢其容坦坦其裏六十七年有譽無毀好還者天其聽甚邇有子而才鸞鵠並起親名載榮積慶之始辭以告幽魂兮安只

張節婦墓志銘

節婦張君故馬天祥吉父之妻諱珍國寶之母也京兆人父立母李氏金興定辛巳三月五日生年十有六歸馬氏時甫脫兵變民生甚艱君晝夜勤劬以婦職自勵上事君子下撫穉弱巢棲未輯而吉父歿矣廼悉力喪祭脂澤事不復意萌嘗自奮曰吾爲人婦使馬氏無家何用生爲子珍方十餘嵗殺損服食資學鄕校賦家人職業勸勤懲惰纎悉有法小大信畏爭以功相多珍亦服君之訓孝而能家遂階完美之亨爲鄕裏著姓君之志亦賢矣哉不幸珍不得終養時年已七十人皆以悲傷致疾爲馬氏憂君能逹理委命敎育孤孫如其子昔時綜理繁細精明不衰大徳辛丑有司上其節行樹表門閭後四年乙巳詔賜髙年帛君復拜榮又明年乃以疾卒實丙午十二月二十三日也壽八十有六生子珍也二女長適葭州同知惠承事之子懷濟次許嫁張珪皆蚤世孫男一孝謙孫女二鄭思恭索天祐其壻也鄭氏婦亦卒曽孫男一齩齩君性嚴明濟以惠愛壼治可法孝其母李迎養者十餘年歿爲買地合其父葬之嵗時祀焉睦鄰里善婣族周困窮卹患難鄕黨爲內評者許有士行初吉父葬咸寧縣白華村君以其地卑洳攺卜同縣龍首鄕廟坡東原至是孫孝謙舉其祖柩合葬君父珍從窆用丁未二月庚申從吉日也馬氏與某再世通家居又鄰並毎升堂拜君撫視如子孝謙來謁銘其何可辭銘曰丈夫立家舉不一二彼婦人兮敢以此議於戱節君金石其志旣殖旣封旣茂旣遂子𨿽不年孫也能嗣壽祉載膺榮名斯萃合葬於防奚憾奚愧里人作詩以永厥懿

監納翟君墓志銘

至大庚戌冬十有一月靖逺王邸管民提領翟從政介予知舊韓徳卿任允中泣拜而請曰從政不天母氏生七十有三以六月十二日卒從政奉其喪於長安縣崇化坊親任鄕王化村先塋之昭乃者九月己卯父君又棄養蓋長母氏一嵗矣將合葬防墓謀諸卜筮得此月二十有七日庚午吉從政罪深禍酷忍死痛念生旣不能爲孝歿又無以圖永烏用子爲幸哀而賜之銘以賁慰泉下也予拙於爲言重以目恙三辭不獲廼卽行述敍而銘之君諱玉字潤之世爲京兆長安縣人考與妣鄭氏生君丁酉九月七日六嵗失所怙時家用寡乏母鄭勤劬紝績以資學業君亦蚤自植立精九章數法服勤家務卒能振大前業見稱鄕邦至元甲午有司以謹敏選監永興庫及行貨燕都泉府院知能信可任授母錢俾專貿易始終無毫髮私人由是益知君不苟得也嵗晚優遊里社以疾終寢配劉氏端靜淑惠君勤孝起家中外輯睦相成之力爲多生男二長從善得君計學能自立法爲書早卒次卽從政孫十人男六某某女四王好仁房徳昌髙汝明其婿也次未行君剛毅直實而識微見敏動合時變故所如獲饒贏雅好翰墨艸書爲時所賞資其孫瓛讀書蔚有士風婣戚交友咸愛重之嗚呼斯亦難能者矣銘曰艱難起家志力之雄逺近有聞信義之充有妻偕老有子愼終馬鬛一封寧矣其崇

毛長官墓志銘

毛甥彥修諱時敏世家安西曽祖文炳祖彪以勤敏致富考翼常爲安西平陽河南等路打捕鷹房民匠長官安西慶陽拘解鹽使襟宇夷曠好賢樂善母同氏予再從女兄也今繼母宋氏彥修生而端慧凝重言笑有時祖父母鐘愛七八歳間晨起入鄕校得金釵於路持俟其主以還眾皆驚異奔告其家及鄕先生祖母鞏臥疾不去左右以衣寢者旬餘先父玉山翁謂吾家奇外孫長知嗜學記誦過人作詩句律不凡關輔佳士如王文振李友仁皆呼彥修爲敬友旣由公舉勑襲父長官職時已爲鄰捨延燒驚惶得心疾初猶獲藥喜後遂寢劇不復能如昔者之事事矣乃屏居長阪別業時節尙能集賔友爲講防至大四年正月七日風滛暴作一夕而卒年五十有七娶田氏行省公之孫三女長適齊哩克琨總管石孟瑛次適田某次適田某卜以其月二十五日葬咸寧縣洪固鄕三爻村先塋嗚呼彥修得賦於天而成之在已者方力使其中不以疾廢必將登名禮法之場簉迹施爲之防乃今止此而又無傳是可痛已予旣志其墓則哭之以辭曰謂天薄於子耶胡畀以純明之秀而享以完美之華謂天厚於子邪胡疾廢於方昌而又有不後之嗟祖力之勤父徳之嘉其承如是而其終不可必者乃爾之差嗚呼柰何

耿伯祥墓志銘

君諱復享字伯祥世居京兆考諱舜妣王氏生金正大甲申四月十二日孝慈寛謹由性而成展轉兵間醫傳不墜迨歸鄕裏兩親怡熈順適安享色養壽考而終接姻舊以誠敎諸子以學年五十九卒於家實至元壬午十一月三日也妻王氏前卒再娶尙氏子四人男三長廷秀武功縣稅使王出也次廷望承事郎陜西等處行中書省管勾承發架閣庫次廷輝延安路塞門巡檢女一適趙震孫男三人女二人後三十年當至大辛亥六月戊辰尙君卒承事兄弟乃卜地咸寧縣龍首鄕孟村之原將以八月乙酉位祖封於中兩母祔君葬穴之昭時衰服持狀謁銘於某拜而言曰廷望上世皆葬縣之東陵鄕賈村年祀悠邈且兆域密邇不可再祔先祖遺命攺卜廷望兄弟不忍違也惟先父之孝之徳所以垂裕我後人者欝而不昭將何以報罔極之恩乎幸吾子哀而賜之銘固辭不獲乃按其狀得君之孝尢著者方二親挾君在河南圍城中時才八嵗城防之日大帥忿其不卽下無老防悉命誅之次及君父母君故坐其下卽躍上指謂使者曰是兒父母也寧獨殺兒無殺兒父母主者驚曰是兒不怖死白刃能祈活父母眞孝子也白大帥並釋之嗚呼當橫屍無萬之際獨耿氏父母與子不鬼幽而人活者非孝誠格天能有此邪是不可無傳也銘曰惟孝於人百行之始猗嗟耿君篤於防齒知有吾親寧知有死夫誰使然曰愛之理汪汪其源洋洋其委傳不云乎在其孫子孟村之原兮告祉越千萬年無壞傷只

榘庵集卷六

欽定四庫全書

榘庵集卷七

元同恕撰志銘

扶風縣尹李君墓志銘

皇慶元年六月一日故扶風縣尹李君夫人張氏卒其子思恭思溫將以八月二十七日偕縣尹君之柩葬咸寧縣龍首鄕先塋泣謂其遊同某曰先君歿扶風官舎墓石時未具今願以銘屬子幸無讓某生晚辭拙先徳之懿將不辱歟思溫請益堅則敬敍之君名克忠因以爲字先世京兆人生數嵗而孤母楊氏撫育敎飭嚴以濟慈課君誦六經論孟諸書日千餘言君亦秀慧警敏率十數過輒記不忘九嵗中金童子科其後大兵起饑荒君負毋流亡脫死萬一轉客楨州州守才君倚監稅務嵗課益故常大姓張公某妻以其子旣又徙河中籍名學官子孫因家焉嵗癸丑忠肅楊公宣撫陜右道出境上君贄以詩忠肅大異之及設禮案首召君給使事官制未行州縣令長由分閫辟置中統建元川陜等路宣撫司檄君渭南縣尹兼軍民彈壓至元元年攺行中書省申擬前職二年勑尹故縣丁母楊氏夫人憂服除更華陰長安扶風三政推誠與人專以徳理不任刑罰吏民樂爲用未嘗以不及事得罪州府奉法循義期盡吾職不爲赫赫事以求知於人而人亦以是知君也壽六十有二以至元十三年六月十七日卒君寛慈和厚矜謹自將養母至孝流離艱棘中左右順適不忍少違志意才具通朗始至河中謝帥謂君可專對令往來北地國言便習殆若性成嗜學老而益力公退讀書如童子時作詩淸婉可愛常戒諸子曰吾家世儒者愼勿隕先業以爲父祖恨張夫人柔良端靜竭力成家事君姑爲孝婦相夫子爲賢妻年九十有四集享備福鄕人莫不稱羨焉男四思敬思聰思恭思溫皆讀書有聞敬聰前卒女二長適從仕郎徳陽縣尹王世英次適姚天翼亦俱歿孫男女十二人曽孫男女七人銘曰肅於外兮坦於中才之備兮徳之充如有用我博以宏吁此澤施止一同驥垂兩耳駑爲龍隨所控制吾何恫於其子孫不於躬尙篤斯慶流無窮

族兄欽夫墓志銘

兄諱搢字欽夫其先出自晉大夫伯子同氏家太原之文水繇髙祖而上徙爲京兆人曽祖諱安妣傅氏祖諱寧妣馮氏考諱景先妣李氏以丁酉嵗八月三日生兄性彊明心計有餘而綜理周密年十五六考府君卽委以家事與其弟拯協心一力不懈寒暑資用饒給考妣養安終壽兄弟怡怡老而彌篤親族屬接賔友恩禮無爽日與遊好樽爼爲笑樂皇慶癸丑三月二十七日晨起旣衣冠疾作不移時而逝享年七十有三配楊氏金進士商州防禦判官侯慶長外孫恭順慈良宜於族姻生四十九而卒蓋前二十七年也子六人男四長戭克乾父蠱次鶚讀書有聞掾甘肅省次海駒死中殤女二適張受祖楊文行孫男一女四戭等卜以明月十四日葬咸寧縣洪固鄕三趙村先塋族弟恕爲其銘曰惟劬惟勤以安其親惟優惟遊以壽其身萬生蕓蕓孰是齊均永寧一丘式燕後人

承直郎成都路判官王君墓志銘

君姓王氏世家奉元之同州曽祖侃祖成金進士出身晚以名徳辟京兆總府講議官父才京兆酒使防齋先生李公諮議爲志其墓母趙氏生三子君其長也諱舟字六彛方直通朗讀書有治才西蜀四川道提刑按察司選主史書歷四川南道宣慰司掾四川等處行中書省掾元貞二年勑授承事郎同知成都路漢州事轉同知云陽州秩滿攺承直郎成都路總管府判官皇慶二年疾終官舍八月初一日也得年六十有六予堂兄與酒使遊甚習且可君俊敏遂以壻其第四子淑愼恭柔克相夫賢從掾蜀而卒蓋前二十年矣生女有四俱適良士再娶陳氏亦前卒皆權厝漢州廣漢鄕一男曰恪君自防爲兒童開爽絕出倫比庠序師賞其樂學旣長有志世務遇事不苟其在簿領未嘗以私撓公長上率器倚之兩倅州治吏之黠者易爲循愼民之戚者易爲懽愉毗府不數月遽失輿望嗚呼惜防延祐乙卯季弟長安縣尹罍由秦之蜀防三喪歸卜以八月十有四日庚寅合葬咸寧縣洪固鄕孟村先塋前事以侄恪來速銘乃哀而銘之銘曰太阿之利不剸犀兕株橛是試赤驥之良頓轡八荒出入尋常吁嗟承直百用而一已足有立如彼流泉尙濬吾源無遏其川

陳君墓志銘

魯齋書院直學陳遜手其祖事狀一通泣拜而言曰祖父歿二十有六年矣槁殯僧捨今玆不天祖母任卽世合葬有期敢以銘爲請其幸賜之乃按其狀君慷慨能推已以義自勝者也癸巳之變生才九嵗父母哭二姊相失鋒鏑間流離瑣尾阽於九死旣依裏帥於平陽籍織工於太原復被徙哈喇和卓十有五年迨有居京兆咸寧以亡國之末裔爲起家之始祖手拮據而口卒瘏者爲不少矣嗚呼艱防君諱福世家河南鄭州密縣祖仕金爲密令父千夫長生以正大乙酉卒以至元庚寅五月十一日享年六十有六元配李氏繼室任氏克修內職以佐君子子男七林逹榮次早卒思溫良英女一適李氏孫男十三詳徳讓遜前爲肅州文學掾余未名女九四適人曽孫男女七李前三十二年卒年三十任氏歿於延祐乙卯五月己巳壽七十有七卜以是嵗十二月二十二日丙申合葬咸寧縣洪固鄕黃渠東原之塋銘曰嗟昆岡之火炎兮紛玉石乎焚而萬有一其不俱燼兮夫或有以相之巋玆丘之四尺兮實百世焉所基

輔君明之墓志銘

輔本晉大夫智氏由智果防智伯必滅宗更其姓爲輔氏𨿽歷世綿逺不知昭穆何別蓋其苗裔也君諱昌字明之先祖仕金嘗官於秦因爲秦人生泰和庚辰某月某日族屬眾盛星散兵間今爲居任城者或通譜焉君旣渉變故斂藏智略施之家政敎子治生翦翦有法鄕裏推爲信義君享年七十三以至元庚辰某月某日卒元配於氏生一女嫁劉徳祿繼室上官氏柔明淑愼笄而歸君積勤累儉佐理家事君歿撫育諸子𨿽極慈愛而敎切之義有加無替妻道母道兩克舉之後君三十五年當延祐乙卯十月某日卒壽八十有八生四子長世安次世榮大寧倉使次忠皆前歿次仁奉直大夫宣徽院都事一女適楊某孫男五人孫女二初君與於氏葬長安縣槐衙裏先塋至是卜逺日得丙辰三月庚申吉奉直將舉其柩合而葬焉其子公佐以奉直命來速銘銘曰智燭之圓炳乎幾先世冑嬋嫣兮志力之堅輔佐之賢家以載延兮子譽日宣飛騰俊躔有煒其傳兮襟山帶川松檟陰煙輔氏之阡兮

奉議大夫甘肅省理問爾佳公墓志銘

公氏爾佳諱安仁仲寧其字萬戶招討使贈龍虎衞上將軍定襄郡貞敏公之曽孫行省贈榮祿大夫沔國忠靖公之孫右丞贈榮祿大夫平章政事沔國宣惠公之第三子妣曰沔國夫人耶律氏生而端慧稱其家望宣惠公鐘愛之旣長善騎射頴悟絕人國言與文嫻習若夙成勵志讀書語孟則尢所悉力若欲自得於已者書學慕王防稽樗嚴馬公謂其便能似之故家之耆年茂徳皆樂與遊至元二十六年大農以才辟掌國文時猶未冠也明年奏以承事郎令廣濟署三十一年陞同知徳安等處軍民屯田總管府事稼政以修公私兩足大徳二年攺同知陜西等處屯田總管府事首以嵗荒民困力請蠲租額三萬斛先是有監州席勢縱其下牧馬秋稼且誣以故牧地彊辧莫能屈民相率訴亷府亷使以公明信可倚俾竟其事公按籍非牧地乃詰之曰地則有籍蹂稼則有法法而不畏何如且此國計寧不知耶監州辭服卽正其經界杖其奴計畆償所損民驩呼嗟感亷使謂眞能世其家者三年宣惠公薨服喪過哀自是家居者十餘年皇上登極遷奉直大夫四川等處行中書省理問所相副官公悉心營職蜀省無滯訟有所議反覆情法期於平允𨿽宰執不茍從讞獄重慶直萬戶郝某之寃渝士皆師之延祐攺元轉奉議大夫甘肅等處行中書省理問所官平章榮祿公賢而禮之由儲偫防議陜省且爲宣惠樹碑神道三年正月十有四日以疾卒淸和裏第之正寢年才四十五矣逺近弔者皆哭失聲夫人防古氏無子後以弟仁實子徵女四人皆防以其月三十日葬咸寧縣鳯棲原唐貴冑裏沔公墓側公長身玉立風度凝逺瞻者起敬而慈祥信厚藹然仁義人也爲子弟以孝謹稱宣惠出典巨藩入贊大政賢勞靡暇而退食無門內之虞者以公能順適晨昏彌康健故也與人交久而後知其爲敬友好賢樂善屈己下士無一毫世祿家气習再爲理官持心公恕法行而人不寃間語治體若緩若急秩秩有序使其引而見於施爲尊主庇民之業足以光前而裕後孰謂天不可信而竟止於此邪是可悲矣公甞遣徵從予學徵以銘爲請其忍辭諸銘曰嗚呼天之生才其有意邪其無意邪以爲無意斯門也而有斯人也則固畀之以用世彼其盡羙而全懿玆不曰宗廟之器以爲有意峩峩之舟方將鼓枻而禍因觸石乃敗浮天之攸濟顧錯糅之不齊何至是乎繆盭此予所以痛惜乎才難不獨世閥之不繼也嗚呼

王君輔先生墓志銘

延祐三年之春王幹州學事王君受正介友生宇文鐸垂謁款語移日其貌恭言從擇術甚正余固疑其詩承禮接不特器識之卓異也於後拜致族系裏居之錄求銘先蔵乃知果儒家子善爲箕裘信矣防謹按先生姓王氏諱輔字君輔其先蔡州確山人考諱郁徙家徳安嘗職敎其府妣李氏先生生於癸未歳四月十有六日年十三已能讀書屬文遭難流亡父子相失道遇楊忠肅公愛其應對敏給輟後騎載之依舅氏許昌轉客秦鞏已乃家幹州隱居敎授澹若與甘相忘者年五十四以至元丙子二月九日卒配儀氏柔順端謹克勤內職後先生十七年歿至元癸巳十一月十一日也壽五十有九子男三椿卒大徳八年栢卽受正也桂女二朱榮張顯其壻也孫男八徵敏孜斆余防女三葬其州孝節鄕西小張村之北原銘曰猗兩間之有生兮眾固不可以萬計也顧獨以士爲名兮乃首出乎四類也𨿽道命不與人謀兮蓋有曰懷奇而抱異也矧濟美之克世兮其又奚憾於下地也

倉使冉晦卿墓志銘

鞏昌通渭縣主簿兼尉冉擇言將葬其父千斯倉使晦卿以兄伯仁之命來請曰伯仁等不孝永痛是罹今逺日得卜矣敢以銘問諸門下哀懇之情有不獲辭者及視所錄則曰晦卿質厚而信節儉而勤治家訓子咸有倫要以貲行選主奉元谷藏出納之當不失合龠通陰陽占繇學晚以恬澹寡欲自養勢利紛華不一動其心噫斯亦可謂好修之士矣晦卿諱瑛其先防之梁山人考徳淸妣胡氏始自秦州徙家奉元晦卿生己酉七月二十日享年六十有八配於氏生六子一女長伯仁承事郎鳯翔府扶風縣尹次思義次則擇言擇善肅州路儒學敎授次擇行甘肅行省檢校書吏次擇禮女嫁侯居禮男孫四女孫九其卒以延祐三年三月二十九日其葬以五月十有九日其兆則咸寧縣神鹿原先塋也銘曰信以與人人以宜勤以立家家以肥生男衮衮衣緑緋六十八年蛻而歸嗚呼無憾其庶幾

臨潼縣尉雷君墓志銘

雷氏世爲耀州同官縣雷平川人後徙髙陵之毗沙鎭子孫蕃衍遂爲盛族君諱禎字彥禎以至元丙寅二月丁亥生兄弟六人君最防溫厚謹敏蚤歳如成人讀書晝夜不倦奉侍親側得其歡心友五兄敬而順交遊姻戚恩相愛而文相接其治生也勤其敎子也義其禦僮使也嚴而不苛丰於賔祭儉於自奉親仁就徳救災卹貧此君之居家也至元己丑四川西道宣慰司辟爲奏差甲午陜西行省授平涼等處屯田提領勸課有方官民兩足大徳戊申陞延安克戎巡檢壬寅攺美原盜賊畏威逺遁兩司爲之肅然至大辛亥勅授今職至卽申明約束謹巡扞嚴督捕闔境安寢無艸竊之虞縣當防府之衝冠蓋往來相屬於途君嘗攝縣政供億送迎禮無違者率皆歡愛焉禁戢豪橫扶掖善良尢悉心刑罪獄無寃系同僚相與誾誾如也卒之日吏民皆慟哭此君之居官也曽祖逺妣曹氏祖定妣楊氏考貴累主四縣簿妣傅氏杜氏兄鎭江等處新民人匠大使祐髙陵稅使祥皆前歿三原縣尹禧安定縣尹裕其五祚也妻劉繼張子徳詮徳諟成紀儒學諭女一適王澤一在室孫女一人侄男女三十六人孫男女一十七人此君之父兄子侄也卒以延祐丙辰十一月乙巳葬以明年丁巳地以鎭北隅原慶安鄕之先塋祔以劉氏此君之送終也徳諟嘗從予受業至是以銘爲請義不得辭也銘曰出有譽於忠順入無疵於孝敬斯往行所難兼猗若君兮力盛壽宜遐而中身祿冝丰而一命終天道者好還緜嗣葉之流慶

陰陽提舉焦君墓志銘

中庸有言至誠之道可以前知又言至誠如神夫惟天道眞實無妄故人之眞實無妄者始可與議化育之妙而禹範於卜筮必曰擇人而建立之蓋其學問之功自明而誠無一毫私僞畱於心目乃能合鬼神而一之彰往察來洞見朕兆非偶然也是豈口耳授受誕謾無實者所可得而云云防求今師學得吾陰陽敎授焦君潤之殆所謂誠者歟君諱榮溫純朴茂讀其父管勾公書一以至誠爲力行之本易經而下歷世爲五行言者累數十百家閎衍浩博皆出入貫穿決擇去取所以爲資借者益深且廣矣尢致力星禽書占百事以觀來物於人之靜作從逆榮瘁利鈍無一不中其防以故聲望四馳逺近延訪應接不暇王相左山公嘉其信而有徵大書所居曰覺齋一時名公鉅人如平章何公聰山太子賔客王公山木翰林承防姚公牧庵集賢學士宋公抑庵皆情交義接賁以詩文而集賢大學士方齋郭公旣爲次第世譜又序衍星以贈行斯可槪其爲人矣初君擢安西延安興元鳯翔鞏昌等處陰陽都提領由左山公薦安西王敎提舉陜西四川等處陰陽學旣罷提舉置敎授員勑授安西路陰陽敎授精勤舉職學者爭願出其門晚以疾辭著三元書二十卷板行之延祐四年夏五月十有六日召諸子戒以修身無墜先業遂不起疾享年七十配杜氏淑愼儀閨門四子澤輝州稅使漑將仕郎臨安宣慰司都事渥鞏昌路陰陽教授河延安路陰陽教授一女側室吳出也嫁百夫長郭良男孫九女孫八君博通儒學且熟醫說孝義慈厚非出勉力事管勾及妣胡曲極順適家事無劇易惟身任之兩親優遊逸豫享有令終始其戶軍籍管勾嘗苦之至元甲戌詔遣使擇通儒術者不事徵役君一試中等遂釋逺憂遇其弟一以誠愛始𨿽不恭終以怡怡與朋友以信和鄕黨以謙廩其饑而藥其疾矜其長而覆其短故人無貴賤長少皆愛而樂之𨿽未嘗相識者聞人稱道姓名亦必曰是覺齋君邪嗚呼此可謂有道之士矣澤等卜以其年八月九日葬咸寧縣龍首鄕司天社先塋前事手君善狀一通泣拜請銘其墓且曰先人故交惟先生爲知己予義不得辭乃摭其學行之懿可信今以傳後者敍而銘之若族世爵裏之詳見於管勾公志者玆不具銘曰至微者神至精者理稽疑之用脗合爲美嗚呼先生洗心以誠觀變玩占實紹天明曰吉曰凶如指諸掌靜者知歸作者知往若昔蜀嚴積丰取亷忠孝之勸乃今是瞻子也衣纓孫兮詩禮餘慶所鐘無窮伊始鄕曰龍首社曰司天馬鬛一封其千萬年

提舉梁君墓志銘

延祐五年春二月十有四日提舉梁君益之卒卜以明月十有二日葬咸寧縣苑東鄕安家莊先塋季弟大成曁子壻姜煒持甥壻王文所書行實再拜請銘且曰先兄有遺言志墓之辭必以屬吾寛甫幸先生哀而賜之恭惟先君與其父義嘗通財提舉復尋盟舊好垂絕之托其忍以不文爲辭謹按辭君名大用字益之世爲幹州奉天人髙祖斌曽祖均祖順考棟材由艱難起家徙居長安城中退庵張先生爲志其墓妣魏氏君自防卓立不類常兒入鄕校師逸而功倍父母鐘愛之旣長佐理家務益得歡心恪勤子職不懈寒暑飲食必嘗進出入必面告喪葬盡理祭祀盡誠苑東新阡實自君塋卜事杜氏姊尢極弟敬有所爲必咨決之愛二弟大有大成人不知爲異母也與人交不茍合以義爲主居常正衣冠無惰容戱笑家人惴惴威於鞭朴至元十九年行中書省以謹信有材幹檄爲安西王掌膳局大使王知可任委下敎陞同提舉尋爲正君悉心職事始終二十年遇有髮得退卽堅守素分無復進用意至大四年詹事院秦爲人匠總管府經歷命未下牒趣就職君益以年老往辭不赴矣優遊裏居者餘十年旣疾病處置家事精明不亂出其僮使嘗有勞者十數輩爲民仍俾近塋田俾奉祭事語畢而逝得年七十有二君凡五娶無子元配劉氏卒繼以王李王任前王及任亦先卒今皆合葬焉三女李出也長夭次適西錦院提舉姜煒亦卒次許嫁楊孝思君天資剛嚴不借人言色然質直無機穽見世之工爲柔佞以說人者疾之如讎或以私害公輙面數其非再三申戒故人𨿽內積不堪外實畏憚持顚扶危惟力是視勢家以奴陷平民輙理出之嘗善黃冠師且死以其徒甲嗣事囑君乙懷嫉誣以盜馬欲規奪之君卒直其寃以信吾諾尊徳樂義惇本務實崇禮讓貴亷恥殆所謂剛而塞彊而義者非邪是可銘已銘曰虞書九徳彊義剛塞人一見之臯陶曰吉維提舉君气養以直是是非非義形於色行豈不同正途是卽量豈不容視惡如疾在家能家在職舉職七十二年其儀不忒葬從先人旣安旣適曷永厥存尙考斯石榘庵集卷七

欽定四庫全書

榘庵集卷八

元同恕撰志銘

王府君墓志銘

延祐五年四月二十有三日承徳郎幹州知州濟南王琚母夫人趙氏卒將防柩歸松楸卜以某年七月二十日與其考府君合鄒平縣仁義鄕之北岡乃錄府君世次壽年求銘窆石餘惟承徳累仕闗輔治行卓偉禮交義接積有歲年有不得而終辭者謹爲敍次如左君諱禎字國祥世爲濟南人髙祖淮金懷逺大將軍濟南路州軍民千戶力濟時艱一方之民獨安田裏曾祖彰金中大夫棣州厭次令出私積活荒歲民妣蘇氏鹿氏祖通讀書樂施妣髙氏父孝友妣左氏府君以庚子歲八月十有三日生至性孝友宗戚鄰里樂其樂憂其憂篤志問學無絲粟榮利計鄕閭子弟爭遣受學至元十四年五月二十有六日得疾遂不起壽止三十八夫人趙氏金浦州千戶忠惠之女溫婉恭愼事舅姑得歡心接族姻無違禮府君旣歿卽屏去脂澤約身縮用力其子於學承徳以是出典郡縣入贊臺憲才猷風節照映搢紳夫人鶴髮方瞳雍容祿養見者咨美今年七十有九微疾而逝子男二長承徳也次珪甘肅等處行尙書省譯史前歿女一適都目李惟洪孫男三魯兗鄒女五曾孫女二嗚呼府君儲休積美維嗇享於躬顯揚之傳方興未艾夫人苦節於其始而燕於其終天之報施善人又可謂無信邪銘曰孰禦陰陽變化無常一世之短百世之長非此其身府君是傷在其子孫府君不亡婉婉令配閨儀壼章同穴之信皦日其光

將仕郎趙君墓志銘

將仕趙君諱元諒字良卿其先兗之鄆城人祖諱義妣翟氏徙家隰州又徙家奉元故今爲奉元人考諱吉字伯祥妣晉氏君以乙卯歲五月二十日生天資純謹經史通大義出掾開成宣慰司繇積閱勅主鳯扶風縣簿歷安西徑陽縣官將仕佐郎延安總管府知事陜西都轉運鹽使司知事臨洮府司獄轉將仕郎奉元路司獄爲簿能抑暴使以負重苦傳騎伸寃獄之罪死者佐運幕能使鹽丁盡力歲科倍常數其見於用者如此事親孝從兄順禦下則恩義兼盡處家則勤儉有方利不茍取勢不茍合其本諸身者又如此以延祐已未正月十有六日卒壽六十有五卜以三月二十有七日長安縣華林鄕髙陽原君凡四娶兩孺人晉氏舅女從姊也李氏皆合祔焉今孺人邵氏佐君有賢稱子男三寅容宏女二長適雲南臨安路防古字教授苗彬次在室邵孺人予裏中故家也遣其子寅以進士王弁狀來乞銘銘曰有用以及乎人有本以誠乎身不究於前者用之屯可裕乎後者本之眞巋四天之斧墳尙永永其不泯

任正卿妻曹節君墓志銘

延祐七年九月辛卯京兆故任直諒正卿之妻曰曹節君疾終內寢享年八十有二親防聞者咨嗟驚嘆謂節君由震風淩雨之變而圖夏屋帡幪之安天助其順人與其能以濟成任氏者三世矣不易爲力哉節君父諱用母王氏世河中人生十六而嫁時舅姑甫自亂離歸鄕里正卿與弟直忠年尙弱經始立門戶百用闕如節君以柔順恭恪事舅姑勤儉端一從夫子上下咸宜之十餘年間旣喪舅姑正卿直忠相繼淪謝子謙才七歲兩房五女襟前裾後族黨憂不能濟節君屏去脂澤衣麤食淡資其子以學撫視諸女慈愛教督均一無間家事巨細不以委勞於娣氏娣氏亦友敬信順寢食必偕塤倡箎和至於白首人信其姊妹不知其爲娣姒也始自謀曰農桑衣食之原無田以給口眾非久計也盡斥奩具買田南山下課童婢耕蠶甘苦共之寒暑不少懈歲入旣贏子謙亦長大孝謹有鄕譽伏臘之計十百於疇昔矣人方歆羨不幸謙屬疾遂曠定省諸孫皆防稚節君年己七十吞聲飲泣益自奮曰兒曹承氏祀者不使知學是由我敗之辟館於鄰延士教之男今受室女亦有歸歲時柔願列侍左右初大徳間有司上其行宜享旌表省檄旣下節君辭曰婦人守義分內事爾何異焉至大辛亥通議大夫河南任公總管奉元也謂朝廷旌別淑慝所以美化移俗二母之行若此久聴其辭如盛典何趣有司樹表於門集賢學士勤齋簫公題其上曰姒曹娣索貞節嗚乎惟良顯哉一子謙也字敬叔三女皆嫁良士曰李思溫曰從仕郎王府照磨劉元曰醫效郎惠民局提防嚴有恆娣女二長適董思溫蚤世次適司竹監使鄭思溫先六月而歿孫男三惟義惟一惟聰女二嫁王灼者亦前歿次許嫁鄭氏節君天性嚴重言笑有常度閨門之內大小肅穆識深慮逺有補陰教矜容衒巧之習不入於家故女之事人者皆勤內職而子婦蚤寡誓志秉節耳濡目染之力歟自奉甚約至周人之急略無顧惜嫁娣女資裝厚於己女其哭娣氏也哀不能勝其後竟以鄭女亡悲傷得疾禦下慈祥自司閫政未嘗笞捶一人有過則累日不與之語恐懼謝罪乃已凡此視昔著於彤史者優劣何如也至是惟義輩卜以十月庚午祔節君柩於咸寧縣龍首鄕永泰橋正卿之墓泣拜請銘某惟義子備館教者累年禮遇之厚嘗竊愧焉今玆徳述非某言之私鄕評之公也不敢略亦不敢誣曾孫男一班巴爾銘曰於維節君得秀自天三世夫門力起其顚霜不逾淸玉不逾堅婉婉娣姒光綴華聨生有聞於百年死無愧於九泉吁嗟乎婦賢吁嗟乎母賢

太醫常惟一墓志銘

君諱中字惟一其先太原人曾祖明避亂徙陳州再徙中山祖慶祚以良醫待詔禦藥至元十一年皇子安西王分土關中太醫院奏侍藩邸官醫愈郎陜西四川中興等路醫藥提防使司判官終王府醫樂提舉今遂家奉元父謙承事郎陜西興元等路齊哩克琨長官妣夫人杜氏君天資秀朗家學淵奧濟以心得之妙鍼藥所施效應神防人無貴賤日爭迎謁遂以眼科名世入爲禦醫居京師者十年延祐攺元試中第一人扈從往來著績爲多王公貴人無不稱善蓋術業精專而仁遜不矜故也至治元年二月十八日疾卒寓舎年甫四十有一以其年十月十五日歸奉元咸寧縣龍首鄕北原之塋娶王氏再娶陳氏承務郎龍興路推官某之子一女才滿歲後五月亦歿嗚呼痛哉自予得友承事公而熟君及弟衝之賢每謂承事天壤間能是福者幾家積善餘慶信而有徵矧君濟世美勞王事命服歸榮匪朝伊夕孰謂其遽至此也天不可信有如是邪衝來請銘其何可辭銘曰靈芝無根醴泉無源竭枯一朝世猶瑞寃鐘秀在人源深本蕃不濬而培天乎何言以物爲形生𨿽有垠以瑞爲名永永其存

郭君秉彛墓志銘

延祐七年陜西行省行臺擇可魯齋書院主訓導者僉曰郭君秉彛文行純懿倦遊開成眞其人也於是遣邑吏走書幣以請三往返然後至旣舎菜升講座樂育之和盎溢幾席間執經而問約禮而言者昧昧以進昭昭以退兩府謂得其賢學者謂得其師士林謂得其友甫三數月庠舎不能容矣至治攺元之春瘍疾爲虐竟不起二月十二日也嗚呼天果欲窮吾道邪何奪斯人之遽也使前日相慶者皆相弔來哭之慟自復及殯聲相屬弟彪時方以命省家開成友人王總管庭彥傅推官彥升經紀喪用衣衾棺斂必誠必信浹旬彪以其嫂王氏謀所以君者則持教授孫忠符狀乞銘於予予𨿽拙於爲言無以振發潛懿義不得辭也乃受而申之君諱好徳自號鳩庵世居京兆華陰爲儒家再徙咸寧考厚載之陜西等處打捕鷹房提舉妣王氏君生而頴悟蚤從防齋孟先生學能自淬礪讀書爲文防出時輩故人皆期以致逺大徳戊戌開成路同知方君薦爲安西王府說書防王受命北徵開成貴家爭延訓子弟故君畱居者餘二十年懃懃懇懇務以成就人材一方翕然得所矜式貧而願學者約己資之康生繼昌居門下五年義則師教恩則骨肉故今繼昌喪之如父君蚤孤事母篤孝迎養致樂未嘗少違顏色侍疾四旬衣不解帶喪祭一遵禮制不忍以俗尙薄其親徒步千里防柩歸素𨿽不困酒母遺言敗徳終身止飲兄弟間無違言忤色朋從友好信義尢著素善渭南曹顯道立聞其妻有娠約通婚姻旣產曹男而己女歷十有八年顯道夫婦死已久矣君曰吾可失信於故友邪乃資其女婦曹氏庭彥之總管開成也以師禮遇君丙辰之變庭彥旣被執守者露刃脇以必從闔府吏卒奔防無一人君易衣冠伺間隙獨往省視庭彥曰吾分當死人殺如自殺何君勉之曰公知守大義當聴命於天無益之死不可爲也庭彥每語人深感其義仁心周流終始無間嘗晨起有遺楮在門視之皆金帛其直不貲君求其人盡畀之六盤地寒日暮聞河側有悲哭不能爲聲者君往視之拾薪兒凍幾死矣舁救於家明旦還其父母蓋全吾降衷者類如此妻王舅氏女也側室梁氏三女一男長壻吳用貴次卽顯道子宗顏季尙防男復方一歲季女及男梁出也享年五十三卜以三月九日咸寧縣芙蓉園之先塋君稽古務學履眞踐實其積也若是之丰其取也乃若是之嗇邪是可哀已銘曰古稱仁者宜位而富位富未能必得其壽如何郭君三無一焉陽錯陰揉匪昔之天嗚呼秉彛扶善斯世籌徳度功是亦有位含英咀華諸子百家淵淵其蓄用則孔多豈弟君子同聲萬口以是爲年庶幾顏友房有石琢此銘章嗚呼秉彛可謂不亡

朝列大夫僉漢中道亷訪司事傅公墓志銘

公諱昱字彥晦京兆華元縣人曾髙而上世有隱徳稱孝義家祖汝礪陜西都轉運司經歷妣李氏考巖起中順大夫江東建康道肅政亷訪使號擴齋集賢學士勤齋蕭某志其墓妣咸陽太君張氏以公貴贈也生二子公與弟承直郎奉元路總管府推官杲俱以醇正守家法有聲搢紳間公自冠歲辟陜西漢中道亷訪司書吏大徳攺元以貢掾工部二年轉樞宻院令史旣擢中書省掾端敏詳愼無絲髮過兩府爭延譽之滿歲勅官承務郎工部主事綜藝課功冬卿倚信焉至大元年陞奉訓大夫陜西等處行尙書省左右司都事未幾攺行中書省都事蓋翺翔京秩者二十年展用鄕邦人甚榮之公益自澡濯期光前武究心曹務詳整爲百司倡上信下服禦史司臺防以淸望可肅風紀奏加奉直江南諸道行禦史臺監察禦史按行廣東𨿽窮荒瘴毒之地身皆歷之無所顧避一善必登一惡必黜風威肅然行臺以舉職薦卽拜都事延祐二年超朝列大夫居今職明練治體正身率下不事苛細吏民稱頌焉歲除移疾還家屏棄余務專精醫藥疾巳時與親賓談笑道舊故爲樂人皆期公旦暮當復用世至治辛酉夏四月九日忽感疾須防而逝享年六十八鄕士大夫來弔者哭必盡哀卜以其月三十日長安縣義陽鄕槐衙先塋先夫人楊氏祔贈太子少保潛齋文公之女懿徳宜家今夫人耶律氏中書左丞埒克之孫克盡婦道封咸陽縣君二男曰順曰鐵牛耶律氏出也二女長適刑部掾馬榮祖次適劉克敬公天資端靜寡言笑好學力行務見實用於書無不讀尢嗜易學又以餘力攷求法律本末使不誤於操縱中順將終遺言孝弟忠信揚名顯親爲能子公敬服不怠居家治官見諸日用者皆是物也事宋夫人能得懽心人不知其爲繼母叔父客死廣東還自南臺防柩返簿錄遺財歸其家初公疾旣瘳適弟杲亦滿秩日集外齋講論經史商略古今課子侄讀書驩然粲然恩文兩盡取友必端無泛交雜遊淸約自怡有無不卹也嗚呼善繼善述有如此者眞不負能子之托矣而位不滿能年不輔徳惜哉承直以予遊公兄弟間手府學正玉瓉狀請志其墓謹第錄如右而系之以銘曰底法之基不難乎前堂構是期難乎令傳猗歟朝列矩方規圓擴齋堂堂允爲象賢孰參省幕孰簉臺聫朝議頡頏舎公孰先宦學旣昭家聲亦宣天於斯人胡不百年槐衙之阡艸露林煙銘紀諸幽以告邈綿

耿彥淸墓志銘

至治元年七月承徳郎肅州路府判耿君彥淸以疾還奉元之裏第浹旬遂不起二十一日也旣殯舅氏尙君彥誠導其孤某乞銘於予曰前幸銘其父矣敢以是並累子旣不得辭則敍之曰君諱廷望彥淸字也世爲奉元人祖諱舜妣王氏考諱復亨贈承務郎妣尙氏贈恭人君生至元甲子三月十二日於次爲仲早自植立從吏師之亷而平者習文法濟以勤敏聲稱右儔輩陜西行尙書省選副掌儀局後二年以能舉職受安西王教旣擢掾行尙書省攺中書省繇掾陞提控大徳八年勅從仕郎尹延安延川縣歷承事郎陜西行省管勾兼架閣庫承務郎甘肅行省管勾兼架閣庫延祐五年加承徳受今職享年五十有八元配蔣氏前君三十三年卒繼室李氏贈恭人卒今七年矣再娶劉氏封恭人子男三曰某女二長適髙陵縣尉王欽亦前歿次尙防卜以其年九月十五日君咸寧縣龍首鄕孟村先塋蔣氏李氏祔君少孤自力於學事母能得其懽心天資彊明遇事審愼操筆行省者首尾餘十年有譽無疵其爲縣也惠利必興刑罰必當民有訴其夫赴兄之招數月不歸者同僚或疑之君獨燭婦寃捕治具服蓋杯酒失意毆死而井其屍其在肅州治行尢著他事紏紛不能決者上官委辦前後防至此君已試之大凡也卽其所己試而知其未試者尙富有也嗚呼惜哉銘曰志行之卓才識之彊左右吾用允曰吏良維後有裕前亦有光孰匪九原奚憾斯蔵勿替而引善繼之望

李君文卿墓志銘

至治元年冬十二月五日幹士宇文鐸振之來謂予曰武功李文卿先生以十一月十五日疾卒於家鐸友其子叔謙則往弔焉旣致慰矣叔謙又哭拜稽顙跪而言曰先君卜以十二月二十一日周鄕五渠磑先塋先君之友今惟同贊善公在志墓之辭舎公其孰歸叔謙罪逆余喘忍死朝夕不能遽違殯次匍匐往請振之能爲致此懇乎鐸旣許諾是以來也予聞而驚呼爲之泣曰前年文卿來畱止三數日握手道舊故爲笑樂須髮猶白黑相半神气淸徹顏如渥丹予謂文卿福壽未艾也孰謂此爲終天之別耶嗚呼悲乎文卿諱斐其先鳯翔人祖諱義妣杜氏始家京兆之長安考諱秀妣王氏張氏再徙武功昆弟五人文卿居長慈祥孝友出於天性事母張氏不知其爲繼也勤以干蠱儉以自奉其聞善也汲汲如不及其接物也休休如有容以故親疏貴賤皆愛重之敏而嗜學不懈寒暑六經史傳歷歷成誦間爲辭章淸婉可愛無泛交雜遊一以誠敬爲主在長安日獨與竇隱君長卿雷都司季正及予相往來文史之娯迨老不厭至元中陜西行省察其亷愼有心計兩檄領興元鳯翔稅司大徳三年又檄領司竹監課集如期非所好也享年七十妻文氏柔順恭恪克相夫子子男五叔謙餘皆前卒女二長亦卒次適張璞孫男二衍衡女四周徳趙思弼其婿也余防銘曰知圓義方仁愛禮恭均由性有匪賢曷充猗嗟文卿盛美在躬勉勉循循一其初終七十爲年壽非不融有子有孫吉非不逢相彼周原泉深土丰有斧其丘徳人之宮

儒林郎馮君墓志銘

至治元年辛酉封儒林郎馮君義年八十四以十月九日卒二年壬戌其妻恭人秦氏年八十四以正月七日卒蓋生同戊戌而爲夫婦者六十有八年壽祺之享恭人𨿽差延一歲由辛酉之十迨壬戌之正才三月耳立春猶後四日是死亦同辛酉也長子翼霄時爲樞宻院經歷聞喪來奔甫及門而母氏卒卜以二月十有一日奉元咸寧縣春明門先塋同穴之期日不再吉嗚呼此可謂同生復同死矣天壤間生民不爲不多富而貴者不爲不眾若儒林夫婦結髮偕老生順死安幾何人哉借曰天作之合而能者養之以福固非偶然也經歷辱與予遊泣拜以墓銘爲請辭不獲命乃按事述而敍之君諱義其先慶陽人祖某父秀儀觀雄偉金末從軍以挽彊爲眾所推其後轉徙平陽亂定西歸始家奉元乃輦父喪慶陽今春明門之塋爲始祖焉妣馬氏生四男君爲仲子天性孝友竭力以養父母不使知其勞兄貴窘乏輒振業之公賦雜擾不以相及歿則與其嫂合焉二弟頥慶防以成學長以成室皆已力頥今爲南漳縣尹恭人家素貧君爲買屋迎養其祖父母歿又營禮治鄕鄰信孚朋友蚤業商賈剛直好義凡利交者有取無怨行旅往來不能以歸必贐遺之故人無逺近親疏皆愛重焉敬恭神只朝夕燻修迨老如一日恭人早孤母郭氏年十有七歸儒林淑愼端潔事舅姑以孝謹相夫子以勤儉衣服飲食之須蠶桑織績之務躬自劬瘁不以委人儒林得以專理外事獲愛於宗族鄕黨者恭人之助與爲多焉叔慶生乏乳飲恭人乳之撫有二子慈不失義督之就學至斥奩具以奉師儒故今卓卓以有見於世者如此恭人之教也生子四男二翼霄承徳郎樞宻院經歷翼云陜西漢中道肅政亷訪司書吏女二務使姚信咸寧尉吏田榮其婿也孫男五某某女二長適太平路教授劉惟孝次在室延祐乙卯朝廷推恩臣下以勸忠孝文武內外官皆許褒封父母經歷以中左司都事於是有儒林恭人之命及來爲陜西行省幕長二老人者拜恩家庭龎眉鶴髮夫前婦後及門賀者上而省臺下而鄕裏搢紳韋布之士肩摩踵接莫不咨賞嘆息願有子如經歷有父母如儒林恭人也嗚呼積孝累義克有令子殊恩異數增華耋年考終厥命二壽同歸世所願欲一無憾矣是宜銘銘曰良人者何曰和而義柔而能正婦徳之懿嘉耦曰配古難其逢儒林恭人斯媼斯翁天錫賢子鵷聨鷺簉遂都榮名以燕眉壽樂哉九原二壽同藏勸善有銘無窮是彰

封奉議大夫張君墓志銘

君諱徳明字彥明世爲耀之三原人祖順妣馬氏考貴魁偉好義有稱族黨間壽八十四以終太子諭徳勤齋蕭公爲碣其墓凡三配孟氏楊氏君之母白氏壽亦八十八君浮誠靖厚早知讀書遵軌度篤於愛親不忍暫去左右名宦所趨未嘗萌念及代家政輕財重義先人後己曰此吾父宿昔所事不敢忘也宗族鄕黨均憂共樂張某家貧嫁娶仍數積負久而爲數夥一不責償縣人李巴子云陽李二皆僕事人謀欲民成其家聞君之風往請焉卽以楮錢萬有千緡畀之且爲經紀生業豈特出濟人利物之本心而然歟亦無攺於父之道爲孟莊子孝也又其大者謂師道不崇無以禆教化善風俗乃捐金倡縣侯買地龍橋鎭東南爲畆若干創夫子廟締搆像設之費出己力者又十之五逺近觀感爭遣子弟讀書庠聲序音相聞蔚有士俗玆非由君能仁有以發之耶治家勤而有節儉而中禮祭祀致孝燕享致丰誠以與人敬以持己鄕邦無賢愚皆推爲長者名公鉅人蓋嘗紀贊其行教飭諸子擇賢師友與之遊處使知古人修身之學故四子皆植植有立而季子世榮尢允物望僉海北廣東道肅政亷訪司事君由是得封奉議大夫信州路鈆山州知州驍騎尉涇陽縣子受封之日親疏逺近莫不榮賀謂天道𨿽曰好還而享有備福蓋千百而不一二得也至治二年二月二十有七日疾終正寢壽七十有九配李氏贈涇陽縣君笄年歸奉議柔順恭恪克修內事前十二年卒子男四世英同知鐵州軍民事世昌惇武校尉禮店文州防古漢軍西蕃軍民千戶所副千戶世傑承務郎同知松潘客疊威茂等處軍民安撫使世榮承務郎僉憲也女二長適王某次適朱安仁孫男五信儼俊儆燕孫女十曽孫男二女二世英等將以是年五月九日與其母涇陽縣君合於縣之常平鄕悌友村祖塋之次俾世昌子儆來謁銘奉議長予十歲辱以禮接歲時遣子若孫相問勞絡繹不絕此意厚矣其敢以無陋辭銘曰乾父坤母孰匪其子疾痛在躬曷間彼己維奉議君洞識天畀推吾是心以濟前美誦聲洋洋我鄕我裏徳風一行庶善艸靡四孝聨飛家聲日起夫誰使然神監昭只旣服榮名亦膺壽祉不亡者存百世令軌

榘庵集卷八

欽定四庫全書

榘庵集卷九

元同恕撰志銘

司竹監提領鄭君墓志銘

君姓鄭氏諱思溫字彥容世家京兆曽祖安仁妣李氏祖珍妣呂氏生三子長曰鈞平陽路拘防解鹽副使君之考也妣曹氏生而浮靖端謹不妄言笑祖父母鐘愛之常曰能世吾家者必此兒也旣就學日受業必精熟然後已同硯席者戲笑於其側若不聞知或犯之亦不與校鄕先生每舉以厲不率教者年甫及冠家事巨細卽能以身任不勞其父篤實勤敏綜理周宻故祖父母樂其有後而拘防君安享終身焉蓋君資受殊常生長富驕而恭儉自將不踐舊迹而動皆中禮事繼母趙宗族稱孝異母弟思恭不安序教君一接以友愛進之宦學供應備至其卒也哭之如同生內而宗親外而婣戚與凡鄕黨鄰里之交情文孚洽微我有咎行省察其有鄕譽可任使也檄爲京兆路解鹽倉使歷總庫副使者再司行鹽使領者再皆以集辦稱至治二年七月十有二日疾卒長安縣之居第享年六十有七初娶王氏同州判官鑄之女生男一曰耀女一嫁張珍皆先歿再娶任氏前二年卒生男二曰巽曰兌孫男二女一巽以其年十月初六日庚午君咸寧縣白鹿鄕白鹿原宋莊新塋王氏任氏祔以予與君嘗同遊頥齋張先生之門泣拜請銘義不可辭乃爲銘曰播搆兢兢祖武是防孝友蒸蒸家道以寧鄕無疵議宗有賢稱展如彥容可曰徳成相彼鹿原山環水縈四尺之封尙固千齡

李登仕墓志銘

君諱餘慶字某其先威寧人曾祖英金天成縣尹祖資祿壬申歲偕劉忠順公歸義太祖皇帝詔爲四川徵行千戶佩銀符遂來闗中占籍奉元有子八人祖妣闗氏生二子長義襲職千戶次祥君之考也義死王事以祥世其職沈勇好謀數戰有功賞換金符兄子世昌旣成長讓職家居優遊終老年八十七以卒妣毛氏君生而純秀練達時務安西王胙土於秦辟相府使臣至元十七年詔王相李忠宣公赴思播分黃平鎭逺田以君從行至則招攜懷逺君亦與有力勞勅將仕佐郎主安西冨平縣簿十九年也再主郃陽縣簿歷錄事司判官轉登仕佐郎興元路金州判官年四十八以大徳四年六月十五日卒君天性孝慈寛裕有容在官以勤愼篤實爲主本明悟先覺人亦莫之能欺故上官信任不疑而民之被其惠利者久而後益知其不可復得也輕財重義一諾之許千金不移嗚呼才用未周天遽奪之得不爲良士惜乎妻張氏柔賢宜家有稱婣族後君廿二年當至治二年八月廿五日卒壽七十有二子男四長泰將仕郎涇州判官次萃早世次革寶儀庫大使次升秦州丰積庫大使前母氏一月卒女一適曹季文孫男八女五惟李氏先塋在咸寧縣宣平坊兆域廹隘不可復祔將仕乃卜地於龍首鄕神穀子別業以至治二年十一月廿八日徙其祖考妣爲新塋始祖考登仕洎母張氏之喪合焉前事介吾友安君士寧來乞銘乃爲銘曰李氏之先世以勞顯維登仕君簉迹吏選其心休休其躬勉勉上信下懷官議無貶謂日千里驥足是展才佐一州遽誦知免龍首新阡從父竁咨爾後人遺休之衍

封承直郎國子監丞李公墓志銘

泰定三年秋八月十有四口承直郎國子監丞李公卒年八十有二逺近聞者莫不驚惋嘆息謂老成云亡安所矜式蓋善信之美積躬者厚儀形之瞻服徳者深也公諱禎字善之其先上京黃龍曲江人由其祖稅使君自河南寶丰徙家安西爵世名行具慵齋先生楊君教授志墓之言考諱珪安西府軍器庫大使妣史氏生二子公其仲也端謹溫厚由性而然自防學至冠昏未嘗有子弟過以貽父母憂孝友純至父母旣歿事其兄如事其父兄長公六歲迨今率三五日一往候之敬順有加髙曾而下皆以勇略著名當世稅使君嘗中金武舉至公獨儒雅自將𨿽詩書家子孫皆自以爲不及神秀內裕遇事明審吏學應務有餘起家將仕佐郎陜西五路防古鄂勒總管府經歷非所好也至元戊子興元有囚罪當死朝廷遣使臨次行省檄公偕往至則公具得其情蓋因毆妻誤傷主母非故也獄辭再上刑部卒論減死用心忠敬舉此可見秩滿卽營治別業極力教子爲終老計時年未五十作亭面南山竹樹環拱日讀書其中自號雲中閒叟當其適意時輒有詩歌陶冩襟靈未嘗出以示人人或得之意必髙人勝士天機醇深者之言初不知爲公筆也時居城中賔禮交舊杖屨往來言笑衎衎略無老人倦勤意度進止益恭儉而用禮以持其家嚴而有恩以禦其下內外之治整如肅如諸子競爽方昌於用泰定甲子以仲子貴享有是封歲時列侍左右命服上壽中和之气薰然一堂箕疇五福公獨多焉豈弟君子福祿攸降信哉斯言至是得微疾遂以不起元配劉氏贈恭人淑愼嫓徳先三十四年卒繼室茹氏封恭人亦前二年卒子男五秉彛從仕郎奉先路醴泉縣尹秉中承直郎內臺監察禦史僉陜西漢中道肅政亷訪司事秉義河西隴北道肅政亷訪司掾秉元篤學蚤世集賢大學士方齋郭公爲作哀辭秉新鞏昌總帥府奏差女一適張徳皆劉出也孫男五溫良恭挺保溫恭亦蚤世女三二適良族一尙防曾孫男二八十寔寔從仕兄弟卜以其年九月廿日公長安縣義陽鄕北裏先塋恭人劉茹祔焉前事衰絰踵門拜且泣曰先人墓石不可無辭知先人者莫若先生幸哀而賜之銘某辱公忘年禮接獲預交遊之末乃不敢終辭敬爲銘曰天維顯思日監在玆栽者培之夫豈吾私維承直公金良玉美惴惴名場恂恂鄕裏詩書詠歌我性我情禮義綢繆我友我朋安享褒封有賢諸子祿養雍容紆朱曳紫八十二年百順斯全從其先夫何憾焉

耶律濮國威湣公墓志銘

公遼人諱蒙固岱太傅濮國公諱珠格之孫太傅濮國公諱寶童之冢嗣妣夫人聶赫氏以庚戌歲九月二十日生公京兆治九耀裏沈雄有膽略才稱一世中統元年公徙居蜀第未冠拜懷逺大將軍管軍萬戶時朝廷方有事西南蜀城猶未盡下公奮武出奇下重慶瀘州諸城戰勞居多至元二十一年遷雲南都元帥引兵萬人攻緬夷轉鬭深入殺擄諸種幾盡二十四年浮海攻交趾大破其軍奪戰艦千艘夷卒水死者十六七鎭南王賞金幣副縑以旌其能大徳四年超鎭國上將軍大理金齒等處宣慰使都元帥以功獲上賜白金五十兩金幣副縑一金鞍一九年將兵二萬徵普安臨安諸蠻晝夜不解甲一日之間合戰者九破軍殺帥不可數計賊勢遂不復振十年援驃騎衛上將軍遙授行中書省左丞行大理金齒等處宣慰使都元帥上嘉其服勞勤逺又獲賜金幣副縑二公久居瘴地感觸成疾遂以十一年四月八日卒於軍享年五十有八其地則雲南大吉州也公結髮從軍爲年四十嚴部伍謹訓練信賞必罰識機知變休兵則愛克厥威臨敵則威克厥愛以故士卒精白一心樂與輸力戰勝攻取未嘗挫衂上有以暢皇威下有以光祖烈斯所謂忠孝兩盡者非耶皇慶二年贈公龍虎衛上將軍行省平章政事濮國公諡威湣先夫人梁氏四川千戶某之女無子夫人王氏咨議英之長女封濮國太夫人勤明淑愼習訓儒家威湣旣許身殉國不遑問家事日用益窘夫人冒寒暑躬先婢使紡績織絍以佐寡乏又時遣人送鞍馬給邊費使威湣無內顧之憂延師教子禮族接賔無一不得其宜嗚呼賢哉後公八年當延祐二年六月二十六日卒成都居第之內寢壽六十有四生子二人長和尼齊宣武將軍船橋萬戶府逹嚕噶齊次旺紮勒布哈懷逺大將軍雲南諸路軍馬右副都元帥蚤卒孫男二宣武將以泰定四年閏九月二十一日公咸寧縣洪固鄕韋曲村太傅墓次梁夫人王夫人祔焉先事拜懇請銘某不得辭也謹爲次第之銘曰鳯不產雉麟不生羊烈烈威湣太傳之光髧彼兩髦奮迹戎行首事西蜀我武惟揚緬趾兩安此界爾疆白羽一麾藩撤籬亡寵錫便蕃奏功廟堂熊旗斾斾虎節煌煌如何昊天奪我將良三軍縞素霧慘云傷篤哉孝嗣歸骨先藏琢詩石奕葉垂芳

李君和甫墓志銘

君諱用字和甫姓李氏其先太原文水人由其祖雪谿公兵後徙籍晉寧至和甫始家奉元髙祖順曾祖寛祖庭秀河東行中書省左右司郎中號雪谿有子八和甫之考思義行第七妣劉氏蚤卒和甫明敏謙愼臨事不茍自防而然年方逾冠悼其家運中衰諸父伯季死亡幾盡其父又轉客潭州不得以時歸輒感憤掇拾遺余服賈西來闗中土壤深厚水泉甘美慨然有再家之志遂輦致妻子當渉湖湘以迎親爲事至則口累頗眾親意重遷而道裏之費無所於取謂和甫曰我思見而婦而子輩然後同歸何如和甫恐傷親意再挈妻子就養於潭閱年六七航海歷交趾諸國貨入優裕私自慶曰有以資吾父矣持還上之得侍以歸恭敬子職十餘年間日之晨昏時之寒暑不使其親意有小不得者其歿也買地咸寧縣龍首鄕鐵鑪防西原喪之具必誠必信又竭其力徙晉寧之藏雪谿而下十八喪與其父族之此其爲孝何如也與人交以忠信不欺爲主寧人負我無我負人故凡與共事者久而益相敬愛在潭州日知鬻茶可爲業率數歲一往返茶戶夏南鄕以茶數百引委和甫並售奉元約曰明年我當往受直閱再歲不果來聞其人已死和甫謂人以信士待我我以信士報之悉槖緍錢送至其家其守義不回類如此鄰里鄕黨均憂共樂享年六十以泰定四年冬十月二十一日疾卒於家妻張氏淑愼能孝克相夫賢子男三長徳輝次某某女四長適徐敬次偕蚤世徳輝將以其年十二月三日君鐵鑪原墓次前事來請銘泣拜言曰先君之曾祖也嘗匄言門下以表墓道先君艱難創業積功累善先生實知之不勒諸石以慰泉壤徳輝不孝之中又不孝焉何名爲子先生其哀之予素奇和甫爲人事行可書者非一姑掇其大者著而論之曰孟子有言事孰爲大事親爲大守孰爲大守身爲大嗟哉和甫弱歲毅然志在立家跋渉萬里悉智畢力而能卒歸其親娛養終身収亡合散使祖魂宗魄永安乎深厚薈蔚之地可謂能事親矣仁義忠信以實其內謙卑巽順以華其外不謟不凟無怨無惡蓋棺之日主鄕論者謂百年之生獨和甫爲完人可謂能守矣獨其年之不贏若可憾者蓋二五錯綜誰實司之在和甫則無憾焉是爲銘

故張君彥諶墓志銘

至元丙子王師問罪江南大州小邑四民子弟無少長悉爲人所俘獲流離播遷之餘可矜可哀益不勝道能卒完其身於素患難者千百不一二見況能以亡國之末裔爲起家之始祖有田有廬復修祀事於日月光華之世如吾張君彥諶者可兩有乎孟子謂人之有徳慧術智者恆存乎疢疾揆諸彥諶信矣哉君諱誠字彥諶以彥卿行襲譌故也信州上饒焦石里人髙祖五十六公曾祖小二公祖省二公考省十六公妣陳氏君孩提失父獨依母居年十三遭亂來闗中母子由是不相聞知恪謹小心服勤鉅家鉅家愛之如子弟機警敏悟周知四方物土美惡觀時取予不失毫分遂致饒用每言及母未嘗不流涕上饒距關中七千餘里行商往來率數歲一至必厚禮哀懇俾詗母存亡大徳初君旣得自便葉姓兄弟至知母陳在家臥疾聞有子信感極遂不起君號慟者累日輒奔往以其喪祔焦石十六公之墓益重先塋不敢以兩親之柩北徙其得禮哉族喪在殯皆爲之從弟福四過時不婚禮娶良家田廬爲他姓有者悉購得之規爲祭田終喪三年然後歸買田下邽爲子孫逺業田租取鄕例之半凶年饑歲緩責紓逋嚴於教子資其讀書籍員國學閨門之內以身爲凖賓祭慶弔品節得宜丰儉中禮尊賢敬老道過余杭日國中耆儒孫敬禮之子伯明逺遊不能歸告乏於君君念此老無他子姓備養分槖鏹千五百緍畀之迄終養不責償年逾五十慨然嘆曰人壽幾何乃終役於物邪卽以家事付其子優遊自適士大夫亦樂與之交致和攺元五月十一日疾終肅淸裏之居第享年六十有五以其年七月二十有四日咸寧縣洪固鄕樂遊園新塋妻朱氏子男四浮遵遺訓瀜蚤夭衝力學有聞兩預鄕薦女二長適耶律諒亦前逝次適石克禮君天資淵實濟以明亮文史醫卜之用亦領其要𨿽善心計未嘗以得失爲累始有居積爲裏中兒盜去君初若不知旣出其物以市眾謂宜訟之官君曰慢藏誨盜我之過也其性度如此至是衝由刑部掾來奔喪錄君行實求銘於予予辱君禮接嘗與衝從事於講習間所不得辭也銘曰飄風振林本掲枝顚有栽者培天心可觀猗嗟張君奮由艱難人一己百惟力是殫我父我母松楸祔安我子我孫桑梓計完孝無遺悔慈有令傳求若爲生誰今百年樂遊之塋肇自我先龜吉筮良之慶之延

承務郎西和州同知雷君墓志銘

明道先生有言一命之士茍存心於愛物於人必有所濟進而上之其濟眾矣夫以仁存心然後愛物迹其職分觀其設施則人之仁不仁可知己若今之爲吏能仁其職以厭眾心者雷君是也初爲司獄守以亷勤行以公恕囚有寃系者君得其情必反覆白府屬俾申正之夏則灑掃囹圄冬則繕完槁籍守卒不敢肆爲陵暴始終十年如一日囚旣受罰無輕重必致拜於前以謝矜湣省臺咨賞焉一正縣務再佐州事急於撫字緩於催科勸農桑以厚民生崇教化以正民俗扞掫無艸竊之姦簿領無舞文之吏善類气伸不仁者逺憲司才其能而潔其行它訟之疑誤積滯不能以時次者必委君裁處悉心窮審皆得情要最四十餘事嗚呼使任卿大夫之責達其道於四方何所事而不濟乎其子徳諃手君行實且致遺命來請銘敢質諸見聞敍而論之用世本末苐錄如左君諱裕字順理耀州同官縣雷平川人曾祖逺徙居髙陵之毗沙鎭祖定考貴卒鄜州洛川簿潛齋楊文康公爲之銘妣杜氏兄弟六人君序居四明敏信厚生有淑質讀書力行志尙修逺至元甲申陜漢道宣慰司辟爲奏差再擢四川等處行中書省宣使大徳辛丑勅進義副尉安西路司獄皇慶癸丑攺忠翊校尉成州判官延祐丙辰陞承事郎延安安定縣尹承務郎同知西州事泰定甲子也致和攺元以年及致仕秋九月十有七日疾卒於家十一月三日鎭北慶安鄕先塋妻路氏蚤卒繼張繼李子男八人徳諃徳譓徳諄徳議徳諝徳諧安定八兒女二人長適本位下總管李秀次適王文忠孫男九女四君族盛而蕃兄弟皆載名仕版孝友雍睦聞於鄕邦君在安西時味之嘉必遣至母所弟臨潼尉禎嘗病疫君卽往省視又防居寓舎躬親粥藥如是者累月鄕黨朋友禮周義洽救災防患出處如此是可銘已銘曰古之君子學道愛人史氏褒善筆之曰循賢哉承務路義宅仁幽艸亦知時有陽春於縣於州民气以振余不負丞士論所均慶安之原有族其墳斯銘斯藏允無愧文

承事郎常謙墓志銘

三代以降取人者類以奇偉豪俊爲稱求之詩書但曰吉士良士常人善人蓋是四者名異而實同彼其慈祥豈弟溫厚和平天機固已不淺及究其用如菽粟布帛世可一日而無哉自予得友常君敬甫始終幾三十年備五性之衷達五品之遜內外無一不宜者每竊幸嘆古所謂良士吉士其可貴蓋如此皎皎其行以取聞直道之世所不與也壽享今七十有三當天歷二年二月二日卒藍田居寢之正仲子衝卜其年三月十有六日咸寧縣洪固鄕新開門北原先塋以刑部掾張衝叔靜狀來請銘君諱謙敬甫字也其先河內人曾祖榮祖繇太原徙中山祖晦邃於醫考慶祚盡得父學以目醫名世供奉太醫院至元十一年有防侍皇子安西王邸官醫愈郎王府醫藥提舉始徙家闗中妣楊氏君生有淑質讀書頴悟過人能用先法提舉公以母老就養王教卽擬君襲職大徳元年擢從仕郎開成路總管府判官皇慶二年攺承事郎華陽新津民匠長官疾辭不赴延祐四年以故官授陜西興元長官滿歲卽謝事歸老玉山別業衣勤食力休休自將若不預世故者如是十有餘年配杜氏淑愼恭儉有美族姻前君十一年卒今合焉子男二長曰中爽邁善學禦藥試中第一人仁廟嘗賞其能將被命服而歿識者痛惜之次曰衝有行有文縉紳推重三辟魯齋書院山長女一適趙氏子育孫男二規矩女三長許嫁裴氏余在室君易直有容言由心出己未嘗負人亦未嘗虞人欺己鍼藥之功貴賤如一主於救患不以媒利逺近交際皆推爲信厚長者至性孝友兩親年皆耋老先意承志動中所欲在開成日聞提舉公有微疾輒棄官歸家飲食藥餌必親甞拜祭祀必如禮篤愛弟謀恩文曲盡教子力學慈不掩義善遇僮使未嘗輕肆怒罵曰均是人也上芥視之不已甚乎其原於此心者類若是議者謂君積之甚丰取之甚嗇造物之用不幾於儉乎然永錫祚有賢以昌厥後其福善固不淺矣銘曰仰事俯育孝而慈居官守職公滅私以友則信弟則怡琴瑟靜好家室宜父書能讀傳奧微王邸籍籍聲四馳平生所履觀若斯謂之吉士非君誰

奉訓大夫致仕雷君墓志銘

天歷三年二月九日奉訓大夫耀州知州致仕雷君卒其子徳誼等卜以三月十二日本縣慶安鄕堣原先塋持君行實來致哀懇曰兩叔父之得先生銘有以昭諸幽矣先君之銘舎先生其誰托予與君兄弟義識有素其何辭君諱禧字致福其先家耀州同官縣雷平川曾大父逺徙髙陵縣毗沙鎭大父定金末逃難亂定來歸父貴筮仕至元初歷主四縣簿尉有聲稱潛齋楊文康公志其墓以君致仕恩贈奉訓大夫華州知州飛騎尉髙陵縣男母杜氏髙陵縣君君以甲寅歲八月二十日生兄弟六人君次居三在幼勤敏嶷然如成人受學潛齋公之門朝程暮課不廢寒暑至元十九年王相府辟典藏司史二十五年勅奉天縣主簿兼尉三十一年調渭南縣大徳四年官將仕佐郎主郿縣簿九年攺登仕佐郎主長安縣簿歷職四縣淸整有加井聚撤守望之嚴犴獄無呻吟之系縣政益精明而令長得毗助矣至大元年陞從仕郎藍田縣尹皇慶二年轉承事郎尹三原縣君旣正縣治首以裕民爲務教養科條井井有法勤農桑使民有儲蓄而無水旱之憂謹庠序使民知禮義而無法禁之冒崇奬善良扶掖貧弱有古賢令之風行省行臺列上薦牘至治二年進承務郎同知金州事年及告老綸命超榮致仕恩數泰定三年也君天資溫厚勤整治尙安靜務使實惠及民不挾術以干譽故民皆愛戴旣去懷思愈久而愈不忘吏亦感誨諭之誠不忍輕犯約束也謝事家居猶嗜書不倦間與親賔談笑道舊故爲樂待族黨恩義尢篤憂喜同之享年七十有七娶羅氏贈髙陵縣君淑愼端靜克相夫賢前君五年卒子八人男三長徳誼中部縣尉次徳詢次徳謙承務郎寧逺縣尹女五鄂勒千戶羅某馬某楊某劉某張某其婿也君兄弟子侄蕃衍秀茂藹藹著譽鄕評言積慶者必以髙陵雷氏爲口實銘曰爲官擇人若稽前代曰守曰令其難其最邦之安危民之否泰母曰徒勞任孰與大奉訓恂恂惟其所在政簡刑淸仁涵義漑鸞枳曰棲制錦者再來形暮歌去有遺愛才佐一州我日斯邁位不滿能時所同慨七十七年無怨無憝誰傳吏循我銘其槪

榘庵集卷九

欽定四庫全書

榘庵集卷十

元同恕撰

頌

臨潼縣尹馬君去思頌

邑有劇易吏有能否生民舒之系莫令爲急京兆屬縣十二治稱難者有四曰咸寧曰長安咸寧之東曰臨潼長安之西曰咸陽咸長左右大府百爲所資令或日不暇食然壓之以尊官令行禁止壯之以版籍賦散役分茍有勤上卹下之心勢若不難爲者咸陽之與臨潼𨿽均當東西孔道往來者之所出入咸陽去府爲裏四十軺傳所經不過一飯之頃輒去獨渭渡爲須臾之擾耳乃若臨潼適行者一捨之中由朝廷故總司使出道東者十常七八且又故唐離宮華淸溫泉所在侯王將相監司郡守東而西西而東者沐浴焉遊觀焉事嚴且更日稍緩則信宿其送往迎來日無虛時大則爲安西邸朝覲齋祓之所然則供億之須力役之用視咸陽則曹鄶視咸長則魯衞矣欲民之舒不尢難乎城郭市聚大邑一丘樊耳人不完衣居不完屋往往久於騷繹散之地土以故令之得是邑者勉勉自持不以罪去爲幸其能使上歡下洽吏戢民恬取有制而用有節刑不煩而訟不作官則心服去則惠懷進義馬君百福一人也君以世族克自樹立受知左山商公一亞工事再倅州治矣以至元癸未六月實來首剗政之蠧民者異時經用官給緡錢三可支一餘悉賦之民仍不授符以避劾吏旁緣爲姦脇持巧取闔境無寧家君慮賦之則民傷不賦則官蹙乃隠覈滲漏及吏卒贖過金爲市畜種給豪戶有牧地者歳約取字育之半人不病而反利矣醪醴之酤帳禦之備下逮芻槁色色有法吏不得私時王相開府冠蓋云合往來無間言而民安如故沈毅端審望之人畏吏毫髮不敢欺租賦必差戶之彊弱徴役必均力之眾寡號令一出翕然無異辭尢精折獄囚無久系或決之馬下皆含笑受罰上官奇其才疑獄輙屬君按訊輕重情得邑民劉某利女氏貨誘使歸寧殺之中路沈其屍於河反誣舅姑爲虐其婦使失所在有司以父必不賊子欲致舅姑法辯久不決君聽其辭察其色卽指曰而殺而女斥取榜具遂欵服無他觀者駭愕咸以神目君退食蕭然門無雜客或病其寡乏弗敢餉也勞農觀學旌善別惡飾公宇以壯觀聽崇禮殿以本教化民皆有父之尊有母之親總司以治績薦擢本郡推官吏民奔餞肴酒盈路瞻望車塵皆號哭不忍歸嘗觀爲政者他事或可術致民心必不可幸得整暇或可有爲肯綮必不能遊刃法自心成功隨事著若公其能吏哉今令馬惇武某主簿楊某仰止髙山光昭前徳合辭俾其篆石某謂進義之徽蹤兩賢之樂善是皆宜書以勸來者屬筆於某其如不稱何主簿君妹壻也終不得以蕪陋辭乃采輿言爲作頌曰先聖有言不患無位視所以立位則不愧表表進義粹美所鐘奮由紈綺矩步規蹤尹我潼民三年一日曷植而生曷藥而疾乃究乃度乃紀乃綱乃牛我田乃蠶我桑如是而徭如是而賦定我章程吏或敢侮罪兮斯得枉兮斯申狴犴幽陰歘兮陽春弦歌載路百里之土雨暘無愆百里之天湛乎淵澄溫乎玉瑩我思古人卓魯其並驪山蒼蒼溫流湯湯淸風穆如嗚呼不忘

贊

房母畫像贊

處爲孝女出爲孝婦求之閨門不一二有此淑愼其身者所以爲徳之茂五子愉愉扶前持後孫曾卅人頡頏左右思永範於厥家象柔儀於繪副庶歳時之致嚴如瞻對乎壽母

張嘉議畫像贊

鬱鬱乎挺拔於歳寒者此松栢後凋之气人得以見其形儀也淵淵乎渟滀於澤深者此川流不息之用人莫能測其心思也豈弟君子麟鳳其祥龍虎其威𨿽知周萬物道濟天下未極乎股肱耳目之資而憂民之憂樂民之樂邁迹乎神明慈惠之師我思古人將孰與夷謂漢之趙張三王公則姑捨而不爲若周之方叔召虎謂伯仲之間見公者公亦不得而辭之也嗚呼

李平章秋谷贊

於穆聖心全體太極好善忘勢前無古昔矧我師臣蚤侍經席眷注綢繆宜莫與匹乃濡瑞毫象儀是飾乃運寶鋒號扄斯勒天巧焜煌山人說懌對顯休臣敢不力維此山人孔門之特道行與行無身有國昔也龍淵以羽以翼今焉鳳池伊契伊稷培植太平仁膏義澤在谷滿谷孰匪秋獲猗歟盛明得士之吉菶菶萋萋以頌無斁

雷季正畫像贊

愉愉乎其不敢惰者事親之經也侃侃乎其不可撓者與人之方也觀於此而有所得也亦足以想象其輝光也若夫學問之淵而黽勉如不及持守之固而奮迅以自彊則他日之著見粹然盎然者又豈鄙薄之所可量也

祈文

祈雨文

靈山巨區能興雲致雨所以相有司福生民也有司之不職罰有餘責矣今也自春䢐夏雨不時若耕夫力作土壤深細束手仰視以待播種神於此時尙不加卹民將何依乎走祠致誠祈賜矜閔澤我饑民更後旬時不惟秋種失望夏麥之成亦無及矣神終無意於斯民乎惟神其念之

西嶽祈雨文

維大元致和元年七月二十二日某官敢昭告於西嶽金天大利順聖帝維天地以雄尊浩大之气結而爲山分鎭五方神之所分乃在西土是天以水旱丰凶疾疫災祥之變付之神嶽使通融消息以陰隲此下民也陜西行省所綂近在眉睫之間幾席之下尢神所易見也三四年來旱魃爲虐有夏無秋有秋無夏饑吻嗸嗸蓋不勝苦今年之旱勢益酷烈麰麥之入僅具斗升自四月至於今七月雲雨之興曾不一二時赫日炎炎如焚如燎黍稷之苗十死八九是無夏又無秋也民將何以爲命乎麥秋之期近在旦夕看此气象敢有準擬民今扶老擕幼流離播散縣邑爲之一空某受聖天子之命撫治行省失政之罪其又奚言夙夜戰兢不敢寧處齋祓一心徧禱羣祀兩月之久未獲昭答云暫合而復開風隨怒而疾作豈上天之意未欲悔禍抑忱誠之感有所未至歟竊獨惟念嶽神之靈實主此邦控訴煩瀆不專於是得不爲昧其所乎是用奔走俯伏廟庭重言累語瀝此危苦神其哀憫爲眾請命納恆暘於六幽出伏陰於九地使千里之土浸淫澍澤垂死之民再萌生意則豈惟眇末之責庶幾少緩而神受天地之職以相吾君者亦可以盡其分矣謹告

祭文

祭王文振文

維至元二十八年同某謹奉香酒時菓之奠告於亡友嘉興府錄事判官文振王兄之靈曰嗚呼乾坤儲秀賦予不羣鳥得爲鳳獸得爲麟百千年所一二其人下而頥顥上而淵參珪璋𨿽異良玉是均我兄之出孕厥精眞爰自童丱克好人倫擇足而蹈擇口而云左經右史宵誦達晨迨知取捨非聖不遵波騰眾議萬仞嶙峋或圖於壁或揭於門毫觀縷察明善誠身內腴磅礡酬酢如春嘉陽小試民用以新於臺於府交口稱珍幡然歸養絕足搢紳益防舊學以究未醇惟我與兄蚤同硯席兄步十尋我不能尺不我是遺情好日密目眚爲苛呻吟一室枉駕來抒握手嘆息示我新篇副以鄧菊毅子誦旁炎煩頓釋喟彼簞瓢絕塵莫及三復斯言可驗學力曽幾何時遽聞臥疾奮坐驚呼遺問是亟天不可忱奇禍竟卽嗚呼痛哉徳也何丰壽也何嗇曽是蕙蘭不如茨棘幾世幾年此气復集嗚呼痛哉問不覘形哭不撫簀頃刻衡茅終天永隔我罪何言我情何極酹觴幾筵雷號雨泣靈兮昭昭克監予臆尙饗

告廟祭文

維至大四年八月日孝孫恕敢昭告於髙曽祖考府君髙曽祖妣夫人恕以二十二日蒙恩授儒林郎國子司業恕不孝不能蚤自植立以承先訓無學無才叨被寵命防先徳而敷祐之豈宜有此奉受之初追念罔極不勝痛感謹以淸酌庶羞用伸虔告伏惟尙饗

顯考攺主祭文

維年月日孝子恕敢昭告於顯考玉山先生顯妣張氏夫人奉四月日制書贈顯考亞中大夫集賢直學士輕車都尉追封京兆郡候顯妣京兆夫人恕不孝罪深不能奉承先訓蚤自樹立以備一日之祿養晚叨召命備員春宮適遇國家霈恩幽顯以勸忠孝有此褒贈義教所賴也徳廕所及也永惟惡逆不如無生嗚呼痛哉謹白

亡妻攺主祭文

維年月日夫恕敢昭告於顯嬪朱氏夫人奉四月日制書追封汝京兆郡夫人恕以延祐六年只奉召命備位宮臣國家恩及幽漠有此褒贈生同其艱而不得同其慶哀可言邪謹告

榘庵集卷十

欽定四庫全書

榘庵集卷十一

元同恕撰五言古詩

焦潤之覺齋

民生天地間厥初靡不一二五相蕩摩厚薄乃陰隲巧智覬非分良心遂淪失憂勞迷所安性命推甲乙焦卿何許來袖有五禽術一剖禍福源恍若起沈疾堂堂左山公龍虎掞巨筆扁榜豈漫然深衷待君述

讀考亭遺文

孔孟不可作誰哉繼其蹤寥寥千載余梗莽嗟途窮善端根人心寒暑互始終於惟皇上帝篤生紫陽翁君父止仁慈臣子盡孝忠民彛煥星日諒不下禹功班班列言論萬古開盲聾玆焉儻可議嗚呼其孰從

皇甫固道允懷齋

運晝夜間九十餘萬里瞬息無停機神功妙資始聖學貴日新亹亹同不已千載一寸心窮達均眾美冰淵保令終斯亦列星比寄謝齋中人師傅儻如此

淵明歸來圖

嗚呼靖節翁後世忠武侯出處𨿽事殊抱負同天遊雲鶴斂奇翼還我松菊秋南山日在眼琴書可消憂千年長沙孫眉宇生气浮朗詠停雲篇邈矣追風流

虎溪圖

逺公廬阜居心境兩超絕紛紛任去畱法眼槪一閱平生方外交陶陸人中傑髙標脫世羈晤言契眞悅相逢苦無期相送那遽別區區虎溪巖不爲兩公設舉手一逌然長風振林樾

送蕭勤齋歸別業【並序】

維斗先生近營朱張邨別業以遂幽棲之志某也朴魯實賴提撕今遽舎之而去殊深悵惘謹綴俚言攀饑行李非敢爲詩特以攄情素耳

世有萬里行舉杯載云別夫子卽幽棲道路幾周折塊坐一念之中心忽如噎賢人出處間吾道從可決曷此數來年神理遂將絕沒者永無望存者猶卼臲顧我蠢陋資學問復荒滅常時幸摳衣刮目際餘烈每恨聚散期倐若風花瞥況今成逺違相看動逾節死艸乏吹噓寧能久霜雪百挽不得畱踟躕五情熱再拜愼起居惟神相明哲他時策馬來龍門訪遺轍

東郭

東郭月初上靜院開暝色幽人淡無夢孤坐琴在膝露下气更涼香逗心亦寂徘徊白雲意度此淸景夕成諒奚有物我俱自適曲終已忘形殘河渺窮碧

秋江晚霽圖

迢迢江上山渺渺天際浪晴霞散餘輝彩翠迷下上劃然林谷開灑落得物象秋風吹乾坤水石固異狀兩舟何許人超搖在淸漾江山如此中發揮信髙尙有懷宿昔深感激生悄愴胡爲塵土腥耳目隔欣曠

遺安堂

安者人所趨危者人所避壤壤穹宇間趨避每相戾君看伐冰家廝役猶深麗一朝位望傾往往無噍類天工豈禍人驕淫理必至何如畆身俯仰頗自遂春桑足裯襦秋禾飽饔饎墾糞𨿽蹔勞子孫有長利非堂名遺安君諒識髙義誰知千載余復見襄陽耒嗣守嗟古難過庭皆令器請哦淵冰詩安危乃一致

題李之順山水

山水含淸暉康樂詩言如謂此能娛人可以寄舒徐秦中山水窟淸暉何時無熈熈復攘攘不暇相爲娛畫史妙經營尺素意有餘撫卷一慨然誰哉此茅廬

題陳閎人馬圖

兩馬誰所爲人言此陳閎到今幅紙間气與八駿爭絕藝不世有見者爲嗟驚因知苦心學能畱千載名

送雷季正之燕

飛花滿長安離情對罇酒持此鄭重杯飲我平生友夫子今名家風流靄闗右翰墨灑芳馨言論吐瓊玖三年鴻都遂英譽騰眾口儲端重文儒擢置在樞紐請告覲慈幃程嚴復東首激揚吾弗能贈言愧野丑嗟哉方寸微紛然應萬有聲色蕩其前貨利餌其後毫釐失檢防駸駸入驅誘君實勇有餘抗志麗辰斗永毖精一傳肯使纎翳垢富貴非宿心事業期不朽慨彼莘野翁幡然謝畝

送劉民望尹安定【並序】

鄕人劉君民望端厚秀敏讀書爲吏卓卓輩行間削牘諸司陞掾行省蓋愼積致也延有紀號勑承務郎尹奉先郃陽縣剛以摧姦柔以撫順百利具興一害必去民气忻忻如登春臺歸還之日士民遮送至有涕泣者縣之耆儒丘訥軒爲作去思頌今年秋以故官攺延安之安定吾知安定之民爭迎道左又將如郃陽之送也諸公賦詩以華其行恕因敍而倡之

爲吏居百職能否隨用彰峩峩進賢冠獨得名循良民實國之本委寄尢愼詳輕車就熟路十倍君才長外戶夜不閉弦歌聲洋洋卓魯亦人耳可復同休光

感懷

蹻跖乃有年顏生痛夭折气數偶相遭巧智莫能越日食萬錢廚下筯無可啜鼓腹飯藜羮囂囂心自悅在彼寧有餘顧我亦可缺男兒生世間要當勵名節生與萬夫庸死爲萬鬼列此懷誰與言臨風一長吷

爲韓母題萱春堂

母徳一世師母年宜所獨況乃晨昏間愉愉溫蘭玉盡挹天地春永介北堂福誰能弦且歌南陔久無續

秋宵步月圖

明月上東嶺徘徊照巖扉淸興不可柰起行信委蛇玉色淨林壑襟袖風披披一笑指絕景今夕當有詩

送日者焦潤之

鴻鵠搏靑霄啁啾百鳥喧至人不世出誰與論乾坤堂堂管公明聲價動天門忍作攜手別愴怳將何言

送王文振嘉定錄判

悲風振髙林寒煙慘寥廓行行重行行送子出西郭涕淚兒女情執手感今昨中懷千萬端未言心已惡仕有時爲貧聖賢蓋所諾僶俛惇夙好謀身諒非錯幸此須臾間相對且盡酌拳拳愼愛憎人情險於壑

哭族侄周道

仁義久廢講家門亦碌碌謂天生斯人微意殆有屬云胡未彊仕百身不可贖二者痛無望淚珠劇囷粟

送雷季正

鱒魴泊陵阜鴻鴈於木棲玆事免危困千載吾誰稽松楸雨露感嚴命興晨雞懷哉陟岵歌白日忽已西

七言古詩

良夜

良夜沈沈天似水萬籟無風聲不起海上飛來白玉盤乾坤都在冰壺裏幽人雅志嗜絲桐境勝心淸興難已瑯然一曲發淸商門外踉蹌舞山鬼夫君平日事絲綸三絕韋編妙入神欲攀天闗守九虎歸來甘作蓬蒿人胸中老气蟠不下時托朱弦一陶寫髙山流水少知音白雪陽春無和者長安華屋塡層城綺筵日日鳴秦箏淫哇聾盡眾人耳正聲淡泊有誰聽爭如袖卻薰風手云壑爲家月爲友可憐灑落卷中人憔悴紅塵今白首

喜雪和勤齋先生韻

夜窓蕭蕭風歷紙漸覺淸光射眸子家僮遽報雪盈空曷意窮年有玆喜來牟槁伏黃埃間朝結微陰暮還已城中嗷嗷十萬區豈獨私憂嗟百指朝廷邇曰得賢相大沛嘉音湔舊滓天心還與聖心通頓使黎元恩澤被平明防試尺許深簸蕩乾坤仍不止怒張獵隼恣憑陵凍雀求哀竟何恃神龍變化應叵量浩浩一事同逺邇虛齋坐久肩聳山亦有微澌生硯底徑呼歡伯爲解嘲藜口莧腸今免死云章忽自九空墮疾讀泠然欲冰齒唱酬絕倒昌黎公玉振金聲足條理追蹤騕褭良足嘆蹣跚之技止於此

喜雪次郭方齋用東坡韻

陰風萬木無畱葉一夕乾坤灑淸雪培根養脈膏液濃生意何嘗有中絕瑞光轉迷四圍大地渾沌平九折豈惟入眼駭觀新更喜燒腸饑火滅取琴按曲弦不柔呵筆書辭肘還裂沙沙窓紙碎作聲防防衣襟巧生纈龍公胸次有此奇人世囂塵宜不屑比年旱疫兩成災性命忽如朝露瞥太和元气行復常社老鄕翁聽渠說嗚呼有司公且明感應眞如契磁鐵

賀姊壻程子益生男

乾坤元气相推遷兒生乃在丁丑年蘭湯浴出紅錦防英物自匪庸兒肩頭顱峣峣峙寒玉眼波湛湛澄秋泉褰幃一笑萬事足快取桑弧蓬矢懸乃知積善有餘慶聖神方冊非徒然夫君門戶實天啟勲名累葉皆人賢卓哉河南二夫子道統逺接洙泗傳大經大法煥星日爲我後學開防俟兒起能讀遺編反躬厲行符若先人生所以貴似續政使不墜吾靑氊母爲齷齪效爾外家阿兄輩會須墾此南山田

五言律詩

南詔殊俗圖

聖域無遐邇恢恢共此天殊音自宮羽異服亦纁五色占云久三方恐我先從今更萬嵗臣節誓終全

思述堂

先世堂堂業孫曽毣毣思勲名千載事忠孝百年期家慶栽培厚人才輩出奇須看孔悝氏廟鼎勒名時

邵周臣愈袁叔燦疾

術變由心得天將壽此民脈占微入髓藥效防通神義不千金顧仁回四气春良醫傳有種隨世在吾秦

潘母家訓圖

夫子哀長世孤雛濟大艱此心天敢負異日我何顏舊族風流在傳家素業還死生兩無憾髙節照人間

李氏洄溪作

見說洄溪好幽居一付君水聲千古月山色四時云爭席漁樵話投笻鷗鷺羣百年眞受用有耳幾人聞

挽孟孝卿郎中

誾誾庠序日鬱鬱桂林枝文獻承家逺才猷用世奇淸風畱省幕厚徳著刑司未究靑雲業空餘薤露悲再世通家好平生托契深別離才境出消息遂淵沈談席從誰接歡盟可重尋長歌懷舊賦淚下不成音

房渭南移學

房簿今賢吏儒宮見設施攺圖非得已善治本於斯構築勤三載觀瞻聳一時嗣音同好徳尙不廢成規

王子宜八十

佳气蔥蔥日先生笑舉觴衣冠瞻朴雅步履羨康彊福祿培基厚詩書種徳香十分才一耳彭壽慶方將

中秋對月

年年期此夜霽月少逢圓委照三更席飛光萬里天放歌聲激烈狎坐語聯翩遙憶緱山鶴吹笙定有仙

再賡前韻

今宵對佳月恰是九分圓露淨瓊瑤界星稀紺碧天桂香餘苒苒風袂欲翩翩樽酒從誰飲吾將起謫仙

送成學正

眉睫見吾子勵齋吁此翁性珠圓夜朗徳器妙春融菽粟無奇味參苓得久功莫嗟今日用試看百年中

送季永言延安學正

學官開郡國於職未爲卑風動弦歌俗功成俎豆師通才如子少逺業不吾遲笑貌均知徳期將答聖時

題穆郎中有慶堂

忠孝誰兼美芬芳萃一身防防惟自種浩浩不私親松柏慈幃壽芝蘭子舎春福川流更逺稱願到秦民

壽石仲彰母

風雨巢傾早棲棲母子俱人倫明大節義教得良圖丹桂雙枝好靑松百尺孤今年眉壽酒盛事說西都

壽程甥忠

穎悟惟天畀溫淳自性成詩書新軌範冠冕舊家聲顧我非張舅知郎必陸甥進修當勉力萬里看鵬程

送王元膺

吳嶽鐘神秀森然气不羣韜鈐東髙閣詩禮防奇勲俛仰驚初見周旋勝所聞賦詩無傑思聊以寫悁勤

送薛君英管勾

才適淸時用名爲大相知檄書搜外府驛騎謁臺司古學心藏妙今文舌吐奇鵷雛毛羽好更沐鳳凰池

新月

云淨西南角冰痕印碧天漸看疑鏡破初上認鉤懸鴈底空成恨梅梢更可憐素娥還肯語借問幾時圓

雪次張彥淸中丞韻

一色云連日空花作陣來龍宮無寶藏人世有瑤臺沴气潛消卻天和剰挽逥閭閻笑相語酒禁又須開

挽張提舉【並序】

保安張先生子載延祐中知河中府幕事陜西行臺聞其爲宿學也假以掾史祿惇請居臺中爲士屬講經已乃薦爲儒學副提舉先生旣受命悉心學政一以長育人才爲務不數月弦音誦聲洋洋乎侯頖教行有漸而先生遽以疾終嗚呼惜哉旅食不能卽遂槁殯近郊其子某往返經營者屢矣今年春始克防柩東歸不肖嘗辱禮接感念疇昔賦詩寫哀又以嘆先生之有子也泰定攺元春三月淸明日書

舊學推淵博芹宮足表儀鱣魚方兆慶鵩鳥遽成悲燕社魂歸日秦闗泣送時有兒能大事天理不吾欺

博囉平章無欲齋

天徳養純全人情戒頗偏振衣千仞表邁迹萬夫前玉栗中涵潤金明外自堅危微傳聖學斯世有斯賢

送髙禦史遼陽都事

賸欲徵衣挽才難自古然借籌行省幕來輟外臺賢造父六飛防由基百步未容賔席暖東閣聽招延

挽汪左丞

惠澤均千里威名蓋一時雷霆新耳目煙雨暗旌旗黔首嗟誰福皇天不憖遺寸心余報國終古使人悲

送韓徳卿【幷序】

韓君徳卿吾秦佳士也篤志力學守義循禮受知勤齋先生書法尢得其妙處蓋駸駸乎鴈行矣今以防府知事告別於某敢賦小詩以發途中一笑

勤翁門下士淸廟器中珍筆問蘭亭陣徑尋槐市眞美材儲用久健足發程新坐笑防州了功成入幕賔

送王徳威

萬里斯文轍堅車發軔初從容成四教勤苦出三餘韋傅吾家學楊侯外祖書錄君能挾此賢网不應疎

送趙彥卿

憲府三年吏聲華莫與班立談多士集止水一心閒急士方今日能君久故山惟應消息好時得慰衰顏

送李之晦

疏公名四海令器許璠璵騷雅胸中筆波瀾口角書廌庭金諾久雲路玉梯初努力加餐飯平生學有餘

送李凝仲縣尉

靈川古循吏卓魯未爲優仲氏承家徳初官佐縣侯寡民無易視多盜有深憂黽勉栽培力千年一日秋

送王悅道同知

衡門能過我眉睫見尊公挺防千林秀驍騰萬馬空英遊馳宿譽閫寄防新功衮衮雲霄路登車攬轡中

送李季孚

文明開聖治殷序接周庠鄭重師儒選丁寧俊造方久知閒徳義且喜贍辭章古學標三在修途貴自彊

送李用中廉司掾

萬卷詩書業靑燈夜雨秋下幃聯俊造提筆簉英遊寶劍須眞識明珠不暗投蜀霜森柏府賔主盡風流

送侯譯史之燕

師學傳天語闗西獨有君乾坤新甲子龍虎舊風雲挺拔千林表超騰萬馬羣惟應好消息鄕裏得先聞

贈臨潼李義士

福澤承家逺仁心得賦多萬人均若爾一室獨丰何不待朝廷勸能回邑裏和驪山千古地髙義與嵯峨

贈王議卿義士

不作千金惜推恩古亦難饑寒多汝苦飽暖獨吾安原憲炊余粟黔婁死有棺乾坤同父母皎皎此心丹

盆梅次張彥淸中丞韻

生意分全地寒梢玉蕾紅林詩難著巧黃筆易爲工瓶水畱春到鑪薰入夢同從今吾不恨長笛倚樓風渺渺江頭路相思金玉音故將盆裏種要作眼前吟瘦影依尊俎淸芬奪麝沈嵗寒眞得友無復嘆商參

張氏園亭

艷艷春暉裏夭夭寸艸心百年雙雪鬢一刻萬黃金水樂亭臺迥花云幾杖深有兒能祿養無厭數登臨

送靳禦史之官南臺

憲府人材祿分司禦史除雪消羣枉日霜立一賢初袖底澄淸轡囊中慷慨書平生顏魯郡應有雨隨車

送馮仲潛之官成都

治世人文朗名家徳種新深心期濟物正學本修身列傳標循吏捲阿詠吉人潭潭徽政府滄海集珠珍

挽賈敏夫僉事

閩省才猷壯秦臺譽望専碁才逢國手琴遽絕朱弦寫恨能無賦招魂漫有篇吁嗟淸徳在不復畏人傳

壽張太君

壽母春暉裏兒孫拜後先能成一家福尙友二南賢秋水南陽菊薰風玉井蓮長生嘉頌在百世盡芳傳

題薊國公射虎圖

父老談奇偉公乎凜若生弓彊山可破獸猛葉如輕戶不春風閉人今落日行崔嵬北平石終恨不成名

題楊正臣廉使言章

表表人臣義堂堂禦史名有言吾不敢懷愧若爲情蹔作浮雲蔽難藏白日明從來霜後柏蒼翠有餘榮

挽髙用之總管

爽气鐘珠秀長才富有爲朱轓遺愛頌丹扆盛名知宿艸迷蒿裏寒煙翳柏祠老成今已矣拊事重嗟咨

武縣尹士民悲送圖

絡繹道傍叟相逢各淚垂明君還棄我慈父欲依誰期月功能見三年政可知平生循吏傳班馬不吾欺

送族侄一飛

勤家念先叔遺澤在諸孫之子才尢美興宗事可論靜修名始立卑牧道方尊老眼期須見髙陽署裏門

送侄孫畿往衡湘

順安先伯父麟鳳瑞吾宗素業當誰托曾孫乃汝逢孳孳分善利惴惴事溫恭跬步無忘孝天心人欲從

送鄭器之雲南郎中

日南彊聖域方漢尙中州省幕經營大人賢擢用優有才須干國無意只封侯九折卭郲阪還君叱馭秋

題甘泉簿托音送行

三嵗甘泉簿誰令有去思功繇勤力見心以至誠知今也誰専信民焉不忍欺霜松欝柯葉當與嵗寒期

壽雒翁八十【並序】

涇水之陽有髙年者姓雒氏世以善人稱於裏中今年八十有二矣視明聽聰神充气飽行不杖坐不欹如五六十許人蓋自壯嵗有以長生久視之術授之者力行不懈人多以是爲歸予固疑其未盡也及詢平生爲子能孝爲兄能友兩親遺言始生微物猶襲藏不棄篤實勤恭能保所受固有甚異於人者呼吸吐納云乎哉初度之朝賀者集門欲得予一言以佐子孫奉觴之勸於是敍而詩之旣以美君又以爲子孫之勸也云爾

能事還能守眞無忝所生松姿嵓雪秀鶴步海雲輕宗族推純孝鄕閭敬老成如翁能幾見想象紫芝萌

挽樗巖馬廉訪

才臣中統舊有子獨公推學重宗藩選名髙憲府知方欣仁者壽遽哭哲人萎不錫蒼生福人終造物疑太息將何及儒家失主盟經帷傳奧學文陣出奇兵安得消蒙吝猶期揖老成乾坤何嵗月復此气精英

偶詠

中宵一片月坐撫得齋琴云歌鳳山逺海嘯龍波深淸風凜毛髮零露霑衣襟天地誰先後悠然萬古心

榘庵集卷十一

欽定四庫全書

榘庵集卷十二

元同恕撰七言律詩

次耶律左丞元日早朝韻

香霧霏霏濕玉闌五云仙佩響璫環春回鳳竹參差裏喜動龍顏咫尺間壽域乾坤開六合蓬萊宮殿壓三山臚傳聲逺從天下更覺唐虞日月閒

紫陽故居

帝鄕渺渺白雲深絲竹猶聞燕坐音喜見舍人還白璧忍令校尉摸黃金淵源孔孟平生學酬酢羲皇萬古心聖代斯文有公議合畱華表映來今

題劉伯珍竹軒

歷歷當軒數十莖气分千畝渭川雄歲寒於我有成約一日如君不可同疎影月來金破碎寒聲風入玉玲瓏作詩爲問丹陽尹【時楊叔行主醴泉簿】談笑能過避俗翁

登義谷有懷郝復禮雷季正

器宇眈眈未可涯靄然風度足雄誇論交久已心相許講會應憐迹獨賒雲斷水涵天影闊樹分山帶岸容斜相思不盡徘徊意一片歸心逐暮鴉

贈張司馬

巖巖秦府殿西垂山玉淵冰采不遺人物已雄當世望英華獨見士林推龍旂虎帳奔趨地貂羽金蟬顧問時飲食易爲饑渇後春風看染杏壇枝

道逺兒生六七年矣七月逢閏

聚爲父子荷天恩憶昔前裾復後襟有子有孫承祀逺聞詩聞禮發源深相看彼此星星髮一念晨昏耿耿心初度願伊逢十閏老夫賸備買書金

送萬禦史雲南僉事

依依惟有戀行軒老誖何人敢贈言指下宮商能緩急胸中涇渭了淸渾幾時上駟容凡馬自古忠臣出孝門旰食宵衣九重裏天南天北盡元元

偶成

天意人情不兩岐禍淫福善更何疑眼前事事須量力身外悠悠枉費思靜對詩書探道要閒過朋友訂心期百年憂患居多半卻恐光陰得幾時

送文璋甫雲南幕長

玉壺寒露映簪紳秦府潭潭入幕賓九澤釀成胸次闊五云裁就筆頭春便爲鰲禁登瀛客且作邛郲叱馭人後夜相思渺何許西山晴雪郁嶙峋

戒言

戶在圜樞弩在機關身寸舌莫相持仁而不佞斯爲美信有其徴乃可師多寡屈遊宜自省詖淫邪遁會人知九原可作吾誰與時措從容公叔枝

送傅彥升雲南省幕

英烈江東信不忘隱然眉睫見堂堂佐州有愛形歌頌議獄無寃著吉祥緑水紅蓮開偉觀黃金白璧發珍藏幕中得士須如此聖治何分逺近方

送雷季正都事

粲粲安橊花滿枝西臺空幕送君時謝安本爲蒼生起賈誼元從年少知下馬除書應得拜登車攬轡不容辭病身寂寞誰憐我明日愁來獨詠詩

送韓都事

西北藩垣控上游望深黃屋不貽憂政符分握調元手賓榻顓居第一流已向艱難知气節更從整暇得才猷關河未信鄕書逺幾日西風鴻雁秋

寄雷季正都事

別來又是一年餘每就行人得起居潦倒麤疎無我似聰明特達有卿如九關虎豹靑雲路半世虫魚汗簡書爭道進賢相誤卻此心不忍頓拋渠

蒙氏貞節

塞云杳杳雁飛深三十年來百苦心頭上無情空白首眼中有淚鑄黃金老人不乏兒能養小子常如我見臨華表淸風一千載鬼神呵守映來今

送喬元朗運副

許國崢嶸自昔年長才隨用合方圓盛名已入防書例餘事猶居翰墨先補外蹔須籌劇務畱中端合簉英躔馬蹄三月桃花路去去修門五色煙

送龔子翺入蜀

夜雨靑燈半世忙五千文史飽撐腸風流又倒中郎屣人物曾登祭酒堂匹馬蕭蕭云棧雪短歌混混渭城觴浣花遺築應須到爲摘江蘺酌酒漿

送王君冕赴試京師

筆端淸气灑秋泉剰覺乾坤賦子偏王者四靈才紀瑞日華五色果成篇刃經錯節敢言利玉入洪鑪始信堅孔氏不殊今古世敬王事業要人傳

又送王在中赴試京師

聖主憂勤圖治日人才推擇輟耕年久知徳行符鄕譽更喜詩書得士賢分定果誰能巧拙論功當自有媸妍太平萬古吾儒策明徳新民第一篇

和張巨濟總管韻

托迹堯民在邑廛但求寡過敢求全進修畢竟工夫淺賦予何嘗造物偏分死已停扶疾藥忍饑不續賈書錢形骸自有天眞在只許鄒人會得仙

賀任節君【並序】

任氏二母淑徳懿範古之母師殆無以過國家髙其節行樹表宅裏以爲民俗勸甚盛舉也某密邇鄰居聞風欣躍敢以四韻奉賀

華表峩峩起路傍一門誰有兩共姜蘭朝蕙夕爭芬馥桂冷松寒共久長地下機云能飲徳筆頭遷固會傳芳朝廷論治先風教婦學於今得主張

竇母訓導圖

長記升堂拜母時春顏一掬剰溫慈鄰芳何世無彤管庭艸誰家有玉芝良冶良弓千載事如賓如友百年期何當一遇觀風使爲誦周南被化詩

髙燈

火齊龍宮不見收海風吹上碧雲秋光搖寶色三千界影落珠明十二樓陽燧半空畱日鑑飛黃一防失星毬風流都入繁華手誰念鄰墻把卷愁

送鄭國華管勾

良世良才豈下沈豫章劍气九泉深蔥蔥佳气山含玉炯炯明心日鑄金往事何堪重回首殘年最苦是分襟語君善養雲霄翮再舉當遺萬里音

送張知州【並序】

夷簡節使葭州之政無愧古人來歸未幾輒復南行一子名以同祖蓋欲托爲吾家諸甥且有來秋聚首鄕社之約余惜其別之遽也猥語見意庶不盟寒乎

五馬騑騑快作州昆侖之水尙安流一錢父老劉宗正百騎兒童郭細侯尊俎未成聨話榻蒓鱸蚤似促行舟祖兒弄舌如春鳥洗眼明年太華秋

送劉善文云內知州

孝子忠臣備一身今誰能見古須聞九秋不礙遼東翼萬里應空冀北羣又作風流前輩想定知消息故園欣兒童竹馬城南路還見吾家太守君

送蒙郎中任濮州

如何省幕輟賢賓守令朝廷注意頻水旱連年多下戶网羅無罪少平民幾時卓魯虞臨制此日龔黃得拊循聞說兒童調竹馬濮州花栁待近春

石橊

尙想猩紅防綠苔墜枝佳實已枚枚九秋淸露含珠滿一夜新霜裂錦開丹鼎漫誇鉛汞就金盤虛薦荔枝來茂陵應爲文園渇天上移根地下栽

次韻酬程悅古先生

煙霞蹤迹眇人羣萬古詩書一小軒紙上聖心懸白日囊中神劑試黃昏杏筵時雨畱榮潤芹俎春風薦徳溫難老錫公天有意何當重欵渭陽村

壽樂堂爲賀平章賦

徳邵年髙五福全姓名共說賀公賢從容聖道無逾矩嘯傲蓬壺別有天閒裏久諳雲水趣靜中獨養鶴年盡誇萬石家聲好傾覆栽培理固然

壽雷先生八十

福翁八十更康彊兩眼人驚射眥光喬木衣冠余朴雅化城日月自舒長樽前磊落瑤池客膝下參差玉筍郎有徳有年公物論姓名爭與太丘香

壽趙翁九十

正大天興事不遺白閒春染黒絲絲孝心元是百年福淳徳猶爲一世師綠酒辦誰畱此日靑山能我對當時坐中況有蘭亭筆爲譜堯民壽域辭

壽張詳議八十

先生本自將家雄又了長生久視功玉色暈紅潮兩頰神光防漆照雙瞳時平不覓芝田友境好方爲萊氏翁仁者樂山山與壽一村滿吸翠屏中

送楊司業

聖主還須頌得賢和風甘雨此何年伯淳不識寧無罪黃霸重臨信有緣爽气西山淩積雪髙標古柏樹參天區區企華心猶在老馬長途不任鞭

送閻平章

地嚴綱紀選臣良詔下人爭覩鳳凰艸木洪纎沾雨露河山表裏入輝光聖人再世逢堯舜宰相於今有杜房坐榻未溫還又去秦民何止淚千行

送董平章

淸忠舊徳簡深知秦省藩宣顧莫宜亹亹不遺經國力愔愔獨有結民慈九重俄下馳前詔五府空餘去後思試酌輿言歌馬首一時淚墮送行巵

爲劉氏題【並序】

至大攺元之夏友人張公輔館於劉氏園亭至則主人鎭撫公棄賓客者才逾月公輔爲予言鎭撫養親教子樂善不倦所謂信厚之公子者甚恨不及一際風度也其子顯出示山木先生爲作萱春堂詩且請續貂其後誦未再四益信公之爲可慕敬賦四韻以追一時之盛云

暎階萱艸玉抽叢人道忘憂是汝功白髮兒能慰顏色繡筵花解領春風壺觴泄泄融融裏幾杖油油翼翼中令徳一門終壽考舊家富貴見誰同

送楊時雍學正

環堵蕭然不自貧一窗朝暮聖賢春才華久巳傾多士學術眞無愧古人藝苑髙科眞得雋芹宮小試便還淳風雲千載衣冠地更覺鱣宮世業新

送王虛舟提學

寶丰佳气鬱蔥蔥洗眼驚還玉潤中心印的傳千古祕筆花妙奪九春工盛名久已歌京國遺愛行當紀頖宮歸去先生眞得計枕酣誰與發羣聰

十月一日拜程子益幾筵

音容髣髴在斯畱歷歷悲歡四十秋天地無情空白首江河有淚寄東流寸心自擬酬知已好願誰教不到頭叫徹九泉應解聽亦逢先姊問吾不

謝袁景韓禦史【並序】

伏承禦史相公降屈威重辱臨蓬蓽繼以府尹君侯墜致厚禮俾某預聞郡學教事某竊自念性資駑劣行業荒毀爰自早歲兩目成疾浸淫已三十年暈翳赤腫發無虛日五尺之間不辧物色屬此月餘右耳失聽造物所以處某者斷可識矣𨿽欲冒昧無恥勉給使令不惟無所裨益遂使興學勸士之意由某而隳某之獲罪固不足言其爲盛舉之累將何如也反覆思惟不敢聽命閣下誨諭諄復誠懇切至所以加惠某者腐心不敢忘謹以拙言見意仰謝萬一伏惟攺議深思期濟厥事某得依托休光安養殘廢畢此餘年惠莫大焉望莫深焉惟是抗命之罪萬無所逃繕錄奉呈不勝戰隕之至

早歲曾聞賦逺遊黒衣童子巧相讎風銷日鑠長年苦霧慘云昏跬步愁淺學無成生負責虛名誤得死懷羞匏瓜分系東西壁敢辱招延禮數優

送郭幹卿侍禦【並序】

侍禦相公借寇西臺遽有歸歟之嘆感念人生會合爲難輒賦小詩以道情素不自知其俗惡也

西臺方喜得斯賢遺愛誰知不滿年玉爵金罍淸廟器髙山流水伯牙靑宮論舊何如最白髮相離可是偏一水盈盈多幾許好音無惜寄蟬聨

答李時晦禦史【並序】

某啟禦史先生閣下違逺徳範忽已數月遊川之思靡日不東玆辱教墨知猶在渭南老疾不能一往侍春風之席以豁滯吝悵惘曷勝謹次來韻奉答義厚萬一且以代起居之問云

怪逢閏九鵲聲頻禦史詩來恰上旬白雪陽春聲外律光風霽月眼中人文章獨有次山老學術誰如孟氏醇咫尺相望便千里舞雩從此不能春

送袁景韓禦史

手攜三尺到分司公是公非兩不移眼底眞能見鵷鷺艸間不復有狐貍淸風肅肅纏霜柏佳气蔥蔥秀露芝此日東亭一杯酒知音多愧誤鐘期

送李儼夫禦史

賢网淸朝獵異才西臺未幾又南臺大公至正歸言議細故繁文入剸裁虎穴定須生虎子龍閒元自有龍媒君家再世能畱愛選報秦民望早回

送李慶長禦史

九重圖治聖人心耳目懸知寄托深文防春花云冉冉風標寒竹雪森森一簪白筆知能事千古朱弦足賞音萬里雲霄在公等願將福壽鑄黃金

答郭幹卿侍禦【並序】

伏承侍禦相公寵示盛作不勝欣感某病中兩過淸明意緒無聊思一見夷粹以寫煩紆而不可得徒東向依依浩嘆而已謹次髙韻奉答庶幾發靜中一笑

一病還添百倍慵光陰多半枕屏中同人自笑與人異生世誰爲出世雄好事九分還錯過芳春幾日又成空小軒贏得悠然處翠影離離弄竹風

送雷季正應奉

瀛洲自昔神仙地凡骨塵腥可問途八表神遊有鄕在一揮立就況時須已知鼓舞聞周誥更喜鋪張記舜兪弱水從今三萬里日邊車騎望瓊都

有懷李仲和

日日思君不見君春愁藹藹疊春云行程屈指應須到消息縈心尙未聞啼鳥藏枝驚綠暗落花滿地惜紅紛閉門睡過淸明了不飲長如酒半醺

新春有懷雷季正

露井梧桐一葉驚眼看新綠換陂陵春風南郭聨鑣路夜雨西齋對榻燈別裏情懷元自惡病來面目亦堪憎帝城風月無邊好想與蘇州話我曾

送王文蔚教授

西風嫋嫋促行裝遊子心悲手綫長神聖豈容孤孝徳公評自合到賢良胸中秋月三更白筆底春云五色香學館姓名知不晚好將勤苦慰髙堂

喜晴

東風一夜滿都城萬物欣欣總向榮多病已無當世念惜春猶有少年情酣眠座側貓依暖誶語檐頭鳥弄晴起喚吾兒理蕪穢小園簪玉已抽萌

寄韓尙書敬山

衮衮人歌用世才月梁顏色照崔嵬一聲孤鶴橫江去百里全山入枕來滿地白雲隨意往倚山靑壁對吟開幾時也踏悠颺路當爲山林賀一杯

挽鳳翔髙嘉議

笑談劇鎭了文移鳳裏琴樽晚入思天路驊驑人共惜雲臺梁棟世猶期才聞鼓吹還家樂遽起龍蛇直歲悲墓隧幾時磨琬琰勒銘不屈蔡邕辭

挽李忠宣公

秉笏垂紳誼匪躬中朝元老獨推公九重政切三臺望萬里俄悲一鑑空惠政洽民深骨髓余功覃逺泣蠻戎堂堂不盡經綸業怨入麒麟檜柏風

謁亡友王文振墓

疇昔相從勝弟昆白楊系焉淚流巾古人不必求三代間气元來畀一身展也大成端有數秀而不實果何因朱黃畱得詩書在重恨傳家失阿麟

挽孟元亨先生

文章傳業翰林公筆到蒙齋力更雄信矣垂名千載後惜乎埋恨九原中甘棠有防商於土弱藻無芳魯頖宮宇宙髙才日陵替一聲長嘯古今同

挽潛齋陽先生

文獻中原坐陸沈先生崛起萬儒林百年醇正精微學一片公平廣大心堯舜吾君空自惜朱張斯道更誰今絳紗淚盡諸生地無復鐘撞大小音

送王道鳴郎中

幾日霜臺禦史名郎官秦省倐聨英人才有筆能淸濁公議無言得重輕春水灘晴鸂下朝陽枝穩鳳凰鳴西州此後瞻風采太華峯頭月色明

送王郎中

臺府聲名冠近聨得君何啻遇丰年幕中未暖氍毹榻袖底還揮騄駬鞭裊裊淸猿悲峽月飛飛老鶴憶遼天常時不那禁愁得況把離觴駐道邊

謝石仲溫郎中

臺閣聲名冠近聨得名由我相公賢坐令西府增榮觀長恐東都墜聘牋曹史執經馴禮化鄕豪懷牒避公詮太平幸際人文盛憊臥衡門信有天

送鄭有文郎中

云泥蹤迹每憐殊取友何期亦到予方寸感知𨿽獨厚三年報禮愧全疎心丹耿耿酬恩日徳玉溫溫積善余誰使斯民霑福澤師門今看定何如

送韓進道郎中

荊州面骨玉崢嶸一見令人雙眼明未要文辭推用晦剰教名節數殷卿寒衣餒食三年用白璧黃金萬口評久此賢勞知不可髙軒詠罷獨含情

送穆郎中

公家了事有斯人玉爵金罍世共珍六品尙沈員外置三年眞得幕中賓髙堂娛侍何如樂故里榮歸別是春今日秦民兩行淚幾時卻拜馬頭塵

送曹侍郎仕開

眉宇方欣識紫芝襞牋又賦送行詩人才果有唐虞盛議論肯爲秦漢卑陸駕川航嗟不器秋霜春露見能時柏臺幕下松千尺气奪紅蓮庾杲之

自述

鬼神能我寸心明敢學班侯厭管城下地固應歸污濁朽材但可事炊烹孽由自作終難逭運到乖違莫彊行如此頭顱過四十區區憐汝太癡生

送劉民望【並序】

民望英契兩爲縣侯政平訟簡民食其徳著譽縉紳間朝廷重愼刑官必擇防正明悉忠厚慈良者職之擢民望甘州路推官蓋以地重事難委任尢不可輕於其行也鄕人同某謂選舉得人民無刑濫之苦治道其庶幾乎爲賦小詩以效古之贈言者

徒法無人不自行以人任法到刑淸五情旣得須三覆一死何從可再生如玉如金王度在有爲有守子名成選才方爲公家賀不用臨岐唱渭城

次杜同知韻

結根九地豫章深重負須堅脊骨任良冶良弓千載事難兄難弟百年心舞雩始識歸來詠流水還聞太古音細味君家好詩句一杯薦以洞庭金

榘庵集卷十二

欽定四庫全書

榘庵集卷十三

元同恕撰七言律詩

寄藍田李耀卿先生

耳目聰明八十餘天教畱在世師模溫純如此古未有中統以來今更無暮水朝山歸道恱春蘭秋菊入詩腴龍門一欵三年最淸夢時時繞坐隅

書感寄郝復禮

當年萬事倚天公歲月因循失舊容足迹舉頭三義路人心對面九疑峯挽河滌禍嗟難辦倒海除愁畏不供珍重西源隱君子一丘何計得相從

送史參政之鄂省

勲名後耀接前光鄂省移參詔趣裝直以忠心期稷契不教治迹讓虞唐馬蹄芳艸馳情逺鳥語飛花說恨長後日西州頌遺愛甘棠何止賦三章

送張伯髙參政【並序】

參政相公位秦省者僅一歲遽拜北京廉使之命勉賦惡詩錄呈閣下蓋不勝其依戀也

緬思中統至元間接武斯文有孟韓老翅不歸華表鶴韶音才聽碧霄鸞百年相業期司馬五府蒼生屬謝安相見幾時還又去區區懷抱若爲寛

送汪參政

黒頭閥閱數名臣屈指中朝更幾人儉節淸風聞逺邇忠言碩畫贊經綸唐公不種私門樹崔湜能吟上苑春補衮熟知天下望西州獨有幸歸民

春山四友歸來圖

四翁一笑萬緣輕白首能同里社情三輔河山還舊觀百年文物主齊盟兒童解說衣冠盛艸木猶歸咳唾榮鬼防神呵圖畫在瑞光長映徳星明

哭劉元禮

方期孤鶚快秋空云翼何知向此窮千里苦音來故國百年幽恨閟宮長才不見當時用英槪猶生後學風慟哭寢門非我最論心如子更誰同

哭郝復禮

苦學如君見未曾四更風雪短檠燈胸中歷歷千年在腳底駸駸萬里能人事但知多不偶天心誰謂果無慿卽今有話何從說一日悲來幾拊膺

自儆

算海誰能到底深春冰虎尾政斯今下愚蠢蠢無先見上帝皇皇有赫臨老稚街頭三尺喙聖賢紙上七分心此身莫道吾能了不入洪鑪不是金

病中有感

曾慕秋云萬里鴻神駒未駕哭途窮謀身本自無長算造物何嘗有不公膝弱每須扶杖力目荒已廢讀書功兩髀肉盡無餘幾豈止衰如八十翁

送趙子敬侍禦移參浙省

西臺功最倚申卿南省諮詢待魏徵了事定須忠力可知人獨有聖心能民憂耿耿今華髮道任拳拳早服膺時雨時風又攜去鳳凰山好浙江澄

病中夢竇長卿

一榻蕭然臥再期故人夢裏接芝眉江湖魚入相忘地星月烏啼未穩枝白髮因循人易老蒼天反覆事難知歲寒只有靑松好卻恨靑山費買資

夢

天地人心一理通陽開陰闔自無窮百年翻覆七情裏萬境馳驅一枕中軒後政須求力牧仲尼端合見周公覺時記取先賢語可卜吾家學問功

讀錢神論

伊昔英豪恥利言卽今萬善乃斯原能令父子全慈孝解使夫妻足義恩愚富參商猶效順智貧骨肉尙生寃懷淸臺上西風淚三月衣巾有漬痕

秋懷

殘髮蕭蕭雪防蓬衡門歲晚只衰翁交情豈是不相念貧病自知難與同一逕古苔餘落葉滿城寒雨又淒風回頭三十年前事可信浮生是夢中

答周元舉

黯黯前途足駭機蕙蘭眞有不芳時尋常紙上猶興嘆邂逅眼中那免悲雨葉風花朝暮局霜松雪竹歲寒期楚聲聽讀卜居好防有人能譜此詩

答鄰捨生

一硯塵窗四十過黒衣童子巧相苛大倫於世敢獨廢薄命在天當柰何數卷南華元過誕兩編羲易會無譌秋花不比春花好隨分風光養太和

答蒲城劉先生【並序】

提學熟齋先生道崇徳奧智巧絕出創爲雞毛筆書葆光二大字遺某副以超然雄篇感徳之餘愧無以爲謝謹次嚴韻錄呈幾下庶發莞爾之笑云

兔毫從此不能纎何物囊鈷可敵尖左幹右旋仍健捷順揮逆掃卻安恬八旬尙有力千斛一字端須價百縑蓬蓽云生墨池潤先生義浸與仁淹

書齋醉臥

餘酲未解困瞢騰小向書齋寄曲肱風竹一時低舞葉日窗幾防過飛蠅猩猩對酒心先醉燕燕營巢力不能采藥靈源終有日嘯歌猶得气慿陵

史參政頌徳

政論陪榮外府聨宸心妙揀得才全明堂禮樂家成教喬木衣冠世象賢智燭有光能徹地仁元無礙可通天會須一正臯防席衮衮增華太史篇

晉寧石彥明髙義

要從鄒魯識吾鄕富擬封君見未嘗振寡逮鰥功不淺達才成徳慮何長百年爲善知多福再世能賢信後昌翠琰畱教姓名在學林終古照天光

二月十一日初得小雨

老薺陳根綠未萌曉寒春半尙崢嶸麥秋那有斗升望禾種才勤畎畝耕霑足幾時三尺雨死傷隨處萬人阬茫茫眞宰無從問誰遣陰陽累好生

崔參政禱雨有應

饑吻嗷嗷沸海波相君有力挽天和山前馬到云先合廟下辭陳雨已多坐使焦枯歸潤澤盡回咨怨入謳歌臥龍不爲東山起柰此蒼生歲月何

王總管祈雨有應

鰥寡無辜政此哀忍令旱魃更爲災寸香直喚龍淵起一雨還隨馬足來疇昔臣忠由我祭只今天孽爲誰開左符參錯皆公輩和气當知徧九垓

韓都事家竹生芝

瑞物生來積善家天公幽意不人遐翠枝裊裊扶霜節靈艸煌煌茁玉芽半夜鬼工漙沆瀣千秋神嶽孕精華春蘭堂上慈親壽堯叟堯咨共拜嘉

送廉右丞拜集賢學士

堂堂魏國力扶天有子如公實像賢善治規模符逺略敬王事業發眞傳正須陛下求多士未許關中借一年九里無窮河潤浹不勝思後更思前

射虎圖

過客常憂性命危將軍除害有神機雷號怒吻千山裂血迸深瘡一箭飛艸樹淒淒空野色旌旗獵獵捲風威酒杯斫取頭顱用載錦傳呼得儁歸

壽李右丞

巴防玉帳捲徵塵行省須勞借筯頻四海蒼生同正朔三朝元老有經綸丹靑議入文章舊羽翼功垂宇宙新眉壽天方錫純嘏六星光映紫微春

壽雷經歷

防杖南來記昔年紅顏綠鬢尙依然放懷宋玉陽春曲得意堯天擊壤編畫閣靚深喧笑語春風嬌軟雜歌弦泰山如礪河如帶好在鴻蒙澤上仙

幾杖雍容里社間眼中耆徳更誰先一門孝友知今最五福休嘉見獨全饋酳行當西序饗姓名不減洛圖傳年來更覺方瞳刀妙墨晴窗日課千

壽先師張彥明

聖門荊棘郁蒼蒼夫子西來一破荒經術向勞推董賈詞源詎暇論班揚學緣知本心彌篤志爲無求老益剛文物有歸天意朗夜來南極燦華方

壽汪中丞

將相天門世徳家孫曾衮衮發英華幾經時雨蘇三輔又見淸風肅四遐大雅政須歌召虎周書不獨紀君牙南山便作無疆頌春酒思柔酌翠霞

頖水蒼煙郁老槐相君直欲挽春回中天日月六經在萬世綱維五教開比屋可封還舊俗朝廷隨用得良才丹心報國心如此合有穰穰福祿來

壽楊和卿【並序】

和卿鄕兄年已六十乃有九十之母耳目聰明起居健勝人生所未見也敬賦小詩爲壽蓋以致嘆仰不足之意云

白髮康彊九十親斑衣萊子雪髯新世間樂事有今日壺裏風光無此春願對淸樽瞻壽母永令懿範表鄕人如君境界方爲福富貴元知福未眞

壽雷仲介【並序】

大徳二年戊戌仲介契丈居第有嘉禾生秦之長老奔赴往觀或圖其象以傳者皆曰是家夙著孝義天其或者以是表之耶不然何瑞世之符近乃在幾席間也唐開元中楊炎三世以孝行聞逮炎有紫芝白雀之祥門累旌異至樹六闕本風俗以化天下先王之政也若仲介兄弟競爽世濟其美視楊氏宜無少愧嘉禾紫芝感應之妙均矣賞一以勸百放諸四海準國家之典有司之事也素巖賈公敍而發之傳永無疑里人同余掇其遺意敬賦四韻嶽降之朝奉以爲壽亦以爲賀也

露葉猗猗秀北堂一枝五穗見禎祥兄金弟玉門閭貴祖蕙宗蘭譜牒芳神理百年無爽鑑鄕評此日有新光君王著意移風俗六闕何人舉舊章

壽竇長卿

漁陽亹亹著家聲人喜昆云見老成握手尙能追昔好剰談每爲倒平生向來忝與詩書席晚歲當同鷗鷺盟滿酌年年今日酒柳梢春意恰相迎

海變歸來記昔年兩翁談笑更歡然箕裘愧我殊無似詩禮推君獨有傳三尺堯階非逺到一瓢顏巷足稱賢東風又綠西城柳管送春光入壽筵

玉樹臨風列雁行士林共許白眉良一經矻矻忘寒暑萬事悠悠任短長櫪下神駒非久伏篋中良玉但深藏忝予幸托通家舊願采瑤英薦壽觴

壽郝復禮

不隨流俗信浮沈髙義班班聳士林皂蓋朱輪他日事靑燈黃卷半生心感君今昔情如一於我交遊分最深壽骨已應千歲法春杯莫厭十分斟

壽李仲和

寸心相許十年初每愧先施義報疎迷不知方無我似老能務學有君如筆鋒欲截西昆玉眼力可窮東觀書仙苑有根培雨露子枝孫葉自春餘

壽雷仲介

神丹忽挽笑顏回巷語鄰逢亦樂哉澤物不爲誇俗計起家元有過人才老親彊健承顏日諸弟懽愉上壽杯天意屬君非艸艸要令世道識栽培

摘得梅花泛壽觴梅花勝似去年香斑衣舊日名萊子拄杖而今字伯康萬卷詩書崇徳裏一襟風月舞雩鄕優遊人世三千歲不用神仙卻老方

壽妹婿楊叔行

頤齋門下記同遊俯仰驚看十五秋情意不緣今日好絲蘿重結百年儔靑天白日眞無負夕藿朝藜詎足羞帝意寧知非大任舉杯一笑渭陽舟

壽大人玉山先生

歳寒堂上壽慈親玊立風標凜若神學造精微功愈宻詩成談笑句尢新平生忠武田間事此日淵眀社里人白髮紅顏今日酒坐防滄海會飛塵

孝友堂前白髮親鄕閭共指謂仁人癡兒未辦尋常用慈父長如九十春盛徳豈容豚犬述眞姿願與華嵩鄰梅花酒美年年日底是人生樂最眞

壽曽孫硯郎

老病相尋到九分豈期今日壽曽孫幸逢造物栽培力感極先君覆露恩一硯家傳無長物六經關學有眞源防兒眉目生如此好讀吾書日鑑軒

讀昌黎公傳

兩耳梟音世久聾靑霄鸞鳳協商宮唐家翰墨有邊幅孔學宗元無異同出聖入神當健筆刳肝瀝血想孤忠潮陽萬里誰云貶天意寧知是賞功

次文都司喜雪韻

寶花吹墮五更風和气潛回太皡宮南畝寸根三尺潤貧家一飽百憂空聲酣老竹雲叢瘦光溢寒梅玉頰丰莫怪詩來淸似水冰壺世界納胸中

襲芳亭

幾回乘興問仙槎香霧霏霏濕鬢華翠玉颭風迎夏竹錦云烘日殿春花歸來園裏才三徑安樂窩中第一家誰主誰賓初不計平生痼疾有煙霞

讀朱子象刑說有感

三尺昭昭聖法平幾時髙下得人情忍心敢謂無天理遂惡方知據禮經前度覆車眞目擊此來故轍卻身行千年徒有騶虞感誰爲弦歌發古聲

題樂閒亭

燕坐虛亭日又東南山佳气鬱蔥蔥竹聲風碎琴中玉花影云搖酒面紅人世猶呼瑞安令仙家新署樂閒翁往來誰識門前路只許柴桑杖屨通

送潘獻臣擢掾南臺

蚤歲龍門負雋聲靑氊還我故家卿萬籖綺帙三冬足百斛明珠一字輕公論向來堪上選人材今日有臺評馬頭長路平如砥也得遐方見率更

賞月

桂月流光萬里天興來不減子猷船霏霏墜露衣從濕矯矯淩風意欲仙傾倒誰如有今夕笑談重得是何年若爲肯駐瑤臺影一刻黃金不論千

睡

挾矢張弓粟髮間此身何地可謀安試看元亮枕方穩便覺羲皇到不難一榻松風三伏暑半窗梅月五更寒是中大有眞消息胸次誰歟抵海寛

寄族侄伯剛

味甘嚙雪與餐氊才有商量度厄年性自理來那有惡情隨欲動易成偏儀秦都是幾人貴顏閔終爲萬世賢秋葉春花不須議吾家素業要人傳

有感

艸根切切語寒恐雲際翩翩響斷鴻萬事回頭俱是錯一年轉盼又成空愚兒幸繼淸修業濁酒時澆磈礧胸造物無心管人事漫勞唇舌較窮通

對菊有感

䢐歲堂堂下阪輪東籬又見菊花新聲名已迫無間地疾病仍攻有限身每愛古人能用短可憐世態酷憎貧一樽幸有人分似【雷仲介餉酒】且與肝腸作好春

送景從周錄判

兩袖春風上玉梯幾年王邸姓名知驊驑開道無千里鴻鵠飛雲又一時囊裏攜多經國論卷中題徧送行詩都門車騎如流水人說西來定是誰

夜思晝所聞者爲之淚下

吁嗟一旱酷如焚禍入綱常不忍聞暮鼎狼孫烹祖肉朝砧頑父擢兒筋平時善教無師帥變裏腥風盡賊羣天殺天生云有理陰符三百果誰文

送魯同知

別駕南州寵數新海沂歌罷到吾秦月波一片藏心夜雨潤三年濟物春循吏古來聞有傳明時今復見斯人餘生溝壑誰畱在父老田頭語最眞

枕上偶成

幸在先人屋數間一身臥起有餘寛斯人不與吾誰與行路昔難今更難秋菊春蘭時嘯詠冬裘夏葛適暄寒也知方寸無多地那著悲歡事萬端

行

下深磅礡上昆侖乞我形骸萬古春紙上得來終覺淺腳根到處始成眞有爲自可符徳中慮猶當輩逸民約禮博文明訓在永懷欲罷不能人

送杜行簡縣尹

翛翛淸譽動西臺煙暖藍溪玉有胎學道愛人知素蘊剸繁治劇見長才三年撫字懸深望百里歌謡在暮來只恐飛黃須逐日不容花縣久徘徊

送李廉副上都畱守同知

藩府聲猷尙藹然春風更覺繡衣鮮人從朗月壺中見事向淸霜簡上傳良吏規模隨用足明時衡鑑得才全非公管鑰誰當付又聽民歌少尹賢

癸已除夕書感

決去駒陰挽不畱燈前恰四十年休一身能有幾日健百疾都無半月瘳日暮途遙空浩嘆人亡弦絕但深憂陶鎔也費黔嬴手九品難登下下流【一作細思也廢甄陶手合是人生第幾流】

春分後書感

寒食淸明次第催春光恰似不曾回塹空花木鶯無語坼盡房廊燕不來坐賈行商惟賣餅前號後哭但求哀百年名郡今如此說是長安可惜哉

已已歲九月書感

佳節空令九日遭饑腸雷火苦煎熬敢言孤悶須杯酒誰辦千金具一餻老雁無聲寫情素寒蛩不聽和哀勞黃花也負西風約知汝東籬不姓陶

送楊無妄

三年不見紫芝春夢裏能成笑語頻垢盡何妨還鑑舊器虛方可受泉新無情日月控摶幾有分乾坤賦與均老柏淸霜凜然在定知不作使君嗔

送盧景芳【並序】

景芳茂異吾友盧君逹臣子大參公孫也好學有志秀出多士今沿肅政檄赴汴梁勉爲此贈

白玉堂前白玉枝風流還許見當時經尋表裏春秋業筆挽縱橫月蝕詩閥閱幾家能有子雲霄此日更先誰不然滿酌玻瓈酒聽誦離騷也自奇

送白天民

邂逅秋風識紫芝脫韝霜鶻不凡姿掾曹應對奇三語簾府吹噓絕一時快句河山歸跌宕浩歌杯酒入淋漓病夫未展平生得艸艸今朝又語誰

送李正徳

左看成矩右成規手底辭毫五色奇不見幾時如得疾淸言終日可忘饑玉煙舊積兩峯潤蘭露方深九畹滋八座文昌天上府人才自有鑑衡知

送權季玉

義檄區區只爲親烈夫肝膽不羞貧好將北闕聲華重聊作南州艸木春有志不應無小試挾才如此豈常屯承明召對當非晚傳語維揚陌上人

送雷季正

把酒臨分滻水頭一鞭星去望前騶也知不作丁寧別只恐空遺宛轉愁淡澹月華歸路晚蕭蕭風色去程秋夢魂兩地今宵共但道靑燈對榻畱

送毛行簡

人道男兒志四方我知前輩審行藏吉凶悔吝皆由動險阻艱難要備嘗粗有良田供歲月且無公政及門堂池陽一片英魂在悵望無依亦可傷

送毛彥修

明珠在側每心驚何物牢之亦見稱有學有文寧易得不驕不吝更難能一函久郁龍泉用萬里今看騕褭騰豈獨光華賁名族吾門猶待子門興

送陳畊道【並序】

畊道賢友開朗不羣受業勤翁之門翁蓋許其善學誠身之效親恱友信矣至治癸亥江西憲司掌文簿行旣有日爲賦二首奉贈

憲府巖巖握紀綱東西曹務盡才良行身優入詩書域遊藝爭先翰墨場佳弟風流還子敬難兄步武接元方政須保此垂天翼九萬扶搖本已張

洗眼平生得子奇華峯秋隼不凡姿百年行逺升髙學跬步臨深履薄詩原隰不禁霜露感門閭難忘暮朝期男兒能了家門事旅力經營信有之

送段維則

伯蘭仲蕙藹芳聨季也春風玉樹妍昭世堂堂公選舉名家衮衮富才賢詩書義了五車讀文采光新累紙傳老眼增明有今日爲歌黃鵠覩方圜

送焦漑臣

一家三世業星經關輔人人識姓名剰有通明傳乃父不將勤劇讓諸兄光搖湖水浮春碧翠防君山對晚晴此去知君富奇助歸來吾欲問經行

送髙鎭方

熊圃春風長養奇擾云秀出歲寒姿獨提一筆來鄕國快艸萬言供主司擇士政須先徳行設科況復值明時修途萬里堅車在躐險摧剛待駟馳

送蕭勤齋先生

再遣皇華起艸廬釣竿未許拂瑚本根事大勞明主羽翼功深付老儒殿下有言求見切山中拜詔遇知殊太平萬古危微學豈獨光華載典謨

送侯伯正【並序】

勵齋先生儒林師表運使劉公請主解學敬賦以詩以道別意

古人精力絕到處吾子從容追及之白璧黃琮自然貴麒麟鳳鳥豈無時淸風一榻詩書友絳帳三年弟子師後日解梁談故事客奇都自主人奇

送王裕之【並序】

裕之縣侯秩滿北上侯昔掾江浙省日朝廷訪求遺典侯於福州得夾漈鄭先生通誌書板上之始終凡五年天子甚加稱嘆於是乎有興文署丞之命旣以親老求補外得縣於扈最其能迹蓋鄕評也

皇延文治蔚垂休先哲遺書待發幽祕府能令儲世寶宸居曾此識風流三年已策民功最百里難爲驥足畱人物權衡有公議九臯況聽鶴聲秋

送李凝仲【並序】

凝仲茂異才幹徳美蔚有父風今爲富平縣侯作此贈行老謬不足爲詩聊以識吾喜耳

牛刀不讓武城先琴奏和於單父弦宰縣古來難稱職朝廷今日政求賢蛇頭蠍尾隄防密蟬腹腸料理偏【謂饑民也】愷悌靈州古君子生男如此豈非天

榘庵集卷十三

欽定四庫全書

榘庵集卷十四

元同恕撰五言絕句

任元方所藏畵虎行立坐臥四首

颯颯黃茒風漠漠靑林靄前山時一來恐有藜藿采奮身若欲前佇視發深省猛气𨿽有餘焉知無防穽錦衣奪日明巍然負巖阻善幻𨿽妖狐奔走敢予侮擇食一飽余當闗橫突兀誰哉烈丈夫怒須敢云觸

田父暮歸圗

來鋤百畝雲歸荷一肩月永念遺安人淸風渺林樾

七言絕句

方山樵隠圗

方山山下徳人居云挽霞牽賦遂初造物防將人料理萬籖讀徧鄴侯書

佳處溪山信有神等閒不屬結茆人拾遺已作金華主數到君家戶牖春

許中孚履齋

腳底分明有坦途枉將骸骨試﨑嶇呂梁千尺能飛度未說渠儂是丈夫

徐尙書母善行

未饋中堂歲獻衣女公孤幼得依歸偏親更盡私門孝莫說今賢古亦稀

好還天道信分明有子能賢位列卿防防春風舞眉壽夫人眞足慰平生

送石瑞夫長官

馬蹄春艸踏晴芳又喜東川得望郎若到金華煩與問拾遺曾有讀書堂

士林淸譽藹翩翩匠氏掄材杞梓先公賦從今不難集逺民才識長官賢

秋原夜寂圗

夜涼吞吐月華淸養得毫光鋒鋭成炳煥六經垂萬世畱皮豹死愧虛名

題繡菊兔圗

養成月窟千秋魄種出霜園九日花一寸鍼芒有元化桃花詩裏更宜家

題張總管歲寒堂

反哺恩深解組時孝誠一念有天知髑髏不識西河守安用身前齧臂兒

不盡紅塵衮衮忙防時寸地有淸涼一尊好就東籬約來吸歸翁晚節香

行齋

勇義孳孳恐有聞聖途無愧百年身山河共說長安好耳到何如腳到眞

題朱陳嫁娶圗

不教桃李失當年隨分資裝有防錢只願無憂到黃屋他村誰似兩家賢

錦烘繡錯爛盈門一例公侯與庶人艸舎柴扉長兒女不知婚嫁白頭新

江亭曉望圗

平逺寒林主夏盟輞川未暇入商評此圗不使諸公見可信前賢畏後生

竹溪六逸圗

圜嶠方壺未卽歸人間風月暫遊嬉多情卻被舒州杓畱與䢐徠賦好詩

禹門變化圗

人道魚龍變化難禹門千尺瀉驚湍桃花過盡春多少霖雨何當救旱漧

溪山歸隠圗

結茅擬欲住溪山靑送浮嵐綠繞寒八九人生不如意眼明只向畵圗防

侯伯玉一齋

洛叟丁寧入徳途整齊嚴肅要工夫長教一寸虛靈在管此堂堂七尺軀

送趙剛中歸福建

馬首東風萬里家北堂萱艸玉抽芽阿防淚後還成笑怪見燈窓作夜花

閩江路穩賦歸歟器業多君發聞初況是長沙門下客治安應熟萬言書

題雪逕驚風圗

三窟虛營狡獪名彀中日月自多驚餘糧棲畝都能防誰遣蒼黃雪裏行

題萬壑松風圗

笻枝瀟灑洞陽仙日月東西自一天不著松風連萬壑遺音誰與和朱弦

送杜良輔大理宣慰同知

芒芒土海西東聖徳如天覆幬同手足人言壯心腹計深慮逺屬才雄

疏山閒步圗

東阡南陌無愁嘆暮序朝庠有誦聲吏牘程寛公事少疏山聊得抱琴行

送方推官之江陵

六年州佐玉無瑕馬首春風路不賖已聴江陵獄中說老槐能見有棲鴉

李白待月圗

眼髙四海若無人豪气崢嶸筆有神誰是知音可轟飲仰天坐待轉冰輪

謫仙待月圗

澄波萬頃檥吾舟樽酒何人與獻酬明月神交最知已飛來淸駕不遲畱

吳彥文鐵硯

一硯相傳子與孫淸風三世讀書貧直教穿破何妨在政好殷勤遺後人

送彊顯卿吳堡令

澗崗危路渺翩翩羸馬風霜堡令賢王事有程誰敢後白雲長在淚痕邊

浩浩黃流帶在胠十年無吏治文書令君不幸居民幸勞苦饑寒撫養初

玉泉冰潔照西臺盡道卿非百里才治本淸朝先郡縣山公啟事莫多猜

塵窻老硯信摧藏誤愛如兄愧莫當細數花陰多半別乂將消息問諸郎

蓋彥澤孝義三首

元功季業兩難方一賦猶爭日月光衮衮醫林竟誰氏傳家三世有名郎

兩親蓬顆委他阡肯爲宗盟費一錢泉土永安千歲骨人生惟有子孫賢

先後霖霪窆日晴天心應識孝心誠一朝偶爾容渠說還見休徴辧兩京

贈卜者順理齋

父母乾坤受此形存吾順事沒吾寧矯言擅說𨿽奇偉有耳平生不敢聴

來今往古世何窮衮衮形骸萬變中不有主張誰辧此須知得處本無凶

克紹齋

翩翩令徳藹前聞詩禮傳家子又孫防取良苖費鋤治不容他艸穢芳根

李鵬舉抱拙齋

萬古斯文仰日星回愚參魯聖師評無窮流惡人間世盡是當年弄巧成

巧力兼全萬世師後來孟氏獨能知不思不勉從容妙自有生民孰盛之

題三友圗

髙材直節眞男子玉色敷腴古徳人英秀所鐘均動植眼明快見畵圗新

題羣蟻分蝶圗

朝從蕙徑暮芳欄若个光陰把玩難一枕漆園無籍在爭教惡夢到槐安

題小圃秋容圗

老芥著花兼紫白甘垂蔓間靑黃登盤莫作熊魚想此味齊民不可忘

敬義齋

天君無物重虛靈正路平平不窘行尙父丹書凜然在爲君大字作齋銘

浩然南歸圗

前日襄陽孟浩然防陵風雪防吟鞭而今書劍南歸日依舊飛花落絮天

淸溪暮歸

人家渾在半山中垣屋雲林隔防重朝去暮來溪路熟聨翩後迹踏前蹤

少陵醉歸圗

烏防斜欹兩鬢絲相將驥子與熊兒致君堯舜平生事驢背誰知醉後思

題風雨廻舟圗

乘興來時天似水惱人歸去雨和風百年行止眞難料一日陰晴尙不同

牛挽水車圗

初解耕縻汗喘長卻來挽轉水車忙西風防防三千頃背上吳兒且莫狂

王氏家譜

祖字親名已失傳服猶緦免更茫然尋源索本能如此王氏從來有後賢

羊舌先生木訥齋書

天無臭亦無聲百物自生時自行一寸心田有人種功無穮蓘不秋成

一元萬古貫無垠惟有先生解力存回也如愚參也魯短防予也號能言

貧樂齋

陋巷顏回求志日舞雩曾防詠歸時溫泉寒暑四時事造物何心乃我私

資深亭二首

物華天寶寫沖融妙意都歸觸目中山叟溪翁問無恙一樽時與酌春風

揚州騎鶴更腰金費盡人生防許心不到歸翁舒嘯地知春雨一犁深

題趙翁樂壽亭

云闔煙開萬景新乾坤畱我一亭春傍人便道神仙是只恐先生意小嗔

戱嬰圗

畵屏開處午堂閒盡著兒嬉博笑歡辛苦蓬窻窻下女一梭寒雨夜將防

題春晴戱鷹圗

沙禽容與媚春晴煙暖波平不自勝吻血爪毛誰汝惜馬前爭防解絳鷹

防善堂

性天萬世有希夷一脈情初事卻危日用工夫敢輕議火然泉逹政斯時

安善堂

求仁索義力孜孜去盡吾心有爲私腳底一條平直路出門無日不由斯

秋江待渡圗四首

船去船來防渡秋夕陽還見立沙頭搖靑蕩翠山如許不作浮生半日畱

白浪浮天正渺彌船頭未轉欲何之無情老鴈西風底又到沙頭佇立時

鏡面秋光萬里開片防吾欲訪天臺篙師大似知人意撥轉船頭急急來

逺水長天一色秋微茫艸樹防煙洲防南岸北何時了十个行人九白頭

汾陽王蕃錫圗

畫筆殊恩一一精太師眞足慰平生圗成九錫非無防遺臭流芳可自評

周曾捕魚圗

擬掣鯤鯨碧海中阿任辦作可憐翁寸鱗尺尾能吾醉一棹且乘前浦風

千里秋晴圗

人煙陸送川迎裏樓閣霞紅靄翠間灑落江山一千里太平風景防追還

千家山郭靜朝暉來防無聲子美詩李範有靈應絕倒名家付與後來期

陳正叔西溪

山川何處無形勝人傑方知有地靈從此西溪與盤谷太行千里獨靑靑

思誠齋

萬世無愆斡化機理非至寶詎能斯聖門極效論參贊須信工夫始不欺

千載思輿授受心一堂參倚信功深薰然內外交孚地妙用何甞間古今

錢舜舉畫梅

風月長憐限南北玉梅不識夢中花吳興有筆開江路也到西湖處士家

徐承防寄李防齋梅花圗

江東渭北兩詩仙玉笑瓊談防隔年不遣西湖風月使相思誰爲寫悁悁

餘花顏色淺深間月魄風魂摸索難宣仲十年心獨苦西湖絕景要人防

淵明歸來圗

累葉髙勲翼晉朝身爲臣子敢辭勞眼中九鼎誰扛去一曲歸來擬楚騷

夷叔而來有此翁偶因圗畵見英雄都將黃菊靑松事辦作乾坤底柱功

天地無心浩浩初歸來容膝有琴書南山秋色人千載髣髴摳衣問起居

得雷季正書因成四絕

三年兀兀夢中身粉首刳心痛未眞時有淸談賴相慰更堪去作玉京春

云錦華星落九天開緘一讀轉淒然羣疑滿腹無從釋握手如何尙未緣

故人咫尺雲天望猥我煎熬兒女情眼底一饑曾不療敢言有防濟羣生

兩眼昏花疾勢深防朱成碧苦難禁無端彊借溫風便淡墨斜行寄此心

性善堂

太極分明造化根人人靈府種深渾聰明不是顏曾獨自謂顏曾有力存

聖門孟氏有深功兩字光明日月同不用茫茫尋下手熊魚但味七篇中

許由擲瓢圗

歲時伏臘不難謀裏接鄰逢笑語稠頭上堯云一千尺無煩箕潁爲相畱

洗得先生兩耳醒乂隨東下一瓢傾無窮人世無窮事不辧當年潁水淸

病中有懷

紫芝眉宇臥龍才霽月光風絕防埃死恨不能趨席末胸中茅塞防時開

頽然一室坐經旬俯仰呻吟憶故人應爲塵機紛擾擾徳音何事久湮淪

送孫忠符教授鞏昌

聖學重開日月明弦歌是處魯諸生釣臺一脈春泉碧流作吳山山下聲

送張教授

孟氏云亡學失眞詩書不暇善斯人淸風一榻槐陰裏擬聴師生誦說新

送程堯章教授

十年講學仲舒帷頖水雍容喜得師但使後生知爼豆不爲無補聖明時

送晏教授

一官休嘆廣文寒學行如君古亦難後日淸風見鄒魯諸生衮衮進賢冠

送張教授

蜀州自昔富人賢乂向談間得子淵盡有雛松桂裏羽毛五色待翩翩

送馮抱甕之平江教授

山翁汲水抱圎缸澆得東籬菜甲香自喜一年生事了防他鄰屋桔橰忙

瑞光

瑞光千丈日生東萬象毫芒在眼中一防空花生外翳坐令五色靑紅

題陳參政止善堂

事業人生有聖賢半未敢謂車堅滄洲不發千年祕闕裏空畱入徳篇

題郭氏修徳堂

服膺勿失顏公善任重要務曾子仁往宙不同同此宇寸田自有發生春

益恭堂

聖徳如堯錄允恭吝驕可使鄙周公名堂防義無嫌贅好在臨深履薄中

稽中堂

妙理權衡日用間吾人何受受之天洗開膠漆盤中眼一防神光觸處防

明徳堂

天爵人人貴自如裂冠毀冕獨何愚九原可作知言叟共對春風詠舞雩

肖徳堂

毎恨髯超後郤翁賈門何慶有兒充靑靑肖徳堂前艸才識春暉長養功

卜者王雪舟

擾擾人生混兩儀縱橫岐路競奔馳雪舟有夢淸如許爲我前途指險夷

又贈卜者

化機萬變事難知但愧行身昨日非有智如君等蓍蔡淵冰能我到全歸

麥浪

滿川云綠瀉油油勢逐南薰浩欲流苦海廻頭成陸海濟人從此不須舟

把氏公論墨迹

寶匣聲閒綠綺琴沙中誰遣拾零金無窮日月隨流水只有壎篪一寸心

山穀糴米眞迹

元祐風流不可還森森遺迹徧人間平生談笑奇憂夢何似親瞻令尹顏

讀狄梁公傳

陽徳猶虞入諌難更堪乳虎臥天闗區區口舌爭唐祚不是精忠豈得還

狼虎猶全父子仁如何私欲滅天倫千秋廟食無姑鬼能悟君心有此臣

智參政化盜傳

屋芽抱去口呼幹白璧完歸可是難人道偸兒心已死先生元有返魂丹

孫登長嘯圗

山入蘇門防許深時時聞有凰音粗疏可惜嵇中散不領先生學易心

榘庵集卷十四

欽定四庫全書

榘庵集卷十五

元同恕撰七言絕句

贈劉仲深【並序】

仲深劉君讀書孝友兄弟競爽觀勵齋先生贈言可以得其爲人矣勉賦小詩二章續貂其後

蘭兄桂弟藹鄕鄰仲也誾誾玉更溫爲孝爲忠初不異須君髙築裏中門

蜀山形勝馬蹄間眉宇崢嶸照雪寒若遇浣花溪上路艸堂何似試尋防

贈張瑞之行義

堯舜人人信可爲圭璋自碎不渠知太平幸見時雍俗起本張卿舉徳詩

祖劵持來責負金倒囊何計歲年深有孫不識翁翁面秖恐難明地下心

贈曲端父義行

見義勇爲能萬一無心責報更何人皇天老眼分明在有子人言進徳新

驟雨

云如潑墨湧山前急電奔雷去復還擬防傾江洗煩暑夕陽影裏雨斑斑

獲麟圗

靈物天開瑞聖符手中有筆紹唐虞九原若對桓文說淚更多於反袂圗

詠左傳鉏麑觸槐

好惡人心有至公情波一潰滅天君防此士何爲者義魄仁魂尙鬼雄

雲巖

白雲解作此山春時捲時舒也自珍雨翠晴嵐一千里知君不負百年身

過潼闗

馬蹄今日出潼闗一髮終南是故山天意若爲衰老計明年應許得西還

題二鼠圗

只知山果盡羣猿鼠軰如何亦肆餐饕餮貪婪防時足貧家一飽欲謀難

夷齊首陽圗

畵裏依然見首陽至今薇蕨滿山香馬前不有磻溪老西伯防爲後世王

赤壁圗

嘯歌容與月明舟從此江山不姓劉天下英雄果誰是鄴云無地可薶羞

題桓伊三弄圗

老竹柯亭截玉堅凰聲徹九霄寒使君慷慨不凡處且就淸溪約略防

華陰驛夜別王君冕

處處離傷可柰何明朝不是舊山河長明燈裏三更話別到商州淚更多

瞽者靑秤

福極陰持賞罰權雜施善惡自何年九疇得敍彛倫日未省低昻有此偏

善惡分明是兩岐福從何作禍何爲浮雲萬變無窮裏好爲吾人語所之

雙虎圗

老木淸溪萬石根兩雄文錦射朝暾爪牙如此休得瑣瑣狐貍不足吞

益齋

損已益人方是益損人益已損還多語君細翫皇羲畫去盡私心養太和

麥隴眠云圗

玉杵霜夢已防褐衣不是雪衣斑南薰浪捲東臯綠且得棲身畝間

趙醫省齋

今古髙髙厚厚間人生皆可到曾顏搯須解痛抓須癢血肉原非木石頑

倉華奇人奮士林姓名飛入九重深黃金須買無瑕玉仰止髙齋扁榜心

河東韋先生省齋

兩腳前途阻且修直須一步一廻頭聖狂絕去同霄壤分處還從一念不

明皇友愛圗

華萼樓前春日遲天恭天愛發舒時風流只有開元盛小雅誰歌常棣詩

宋駙馬都尉李瑋竹石圗

老竹霜餘抱節奇新篁抽雨葉離離湖山佳致天畱在說與髙人勝士知

明皇吹簫圗

玉榻薰風晝漏遲簫一曲試拈吹神心等是無爲樂得似虞弦解慍時

秋巖

南山秋色兩嵯峨人勝能畱境勝多朝暮雲霞是知已飛來窓戶共婆娑

曾畵史

朗澈神襟萬斛冰筆端造化賦羣形防時摹我廬山本六子風流仰日星

題山水圗

畫筆森森有典型斯文老學入題評傳家故物能畱在子敬靑氊浪得名

水色山光日日新一庵老我太平身百年此分誰眞有容易休防畵里人

古木寒泉圗

老柏輪囷閱世奇冷泉一脈潄云遲我來笑拂蒼苔石琴以淵明歸去辭

題晴江疊嶂圗

云屏煙練霽光飛翠影紅霞目一圍開卷令人發深省埋頭塵土是耶非

山堂讀書圗

翠騰紫騖朝昏裏煙吐云吞俯仰間一榻松風對賢聖判知無意到塵寰

題李壽卿畫山水

防家籬落枕江濆江水澄澄日欲曛人倚危欄娛晚景眼隨歸棹沒孤云

一榻塵埃兩膝穿眼明快此覩江天鬼工有識應嗔道漏泄詩家句外禪

題徽宗畫竹枝雙雀

樂意相闗鳥語多春風柰此竹枝何紇幹山逺終飛去生處無人說與他

題錢舜舉畫杏花金翅

遺山老子闗情處爭醉西園十日紅酷是吳興有才思不教春事惜怱怱

題趙子昻畫梅鶴

歲晚愔愔一室幽玉壺冰雪洗窮愁故應老鶴如人意也爲淸香盡日畱

煮茶

一甌春雪浪花深慣戱龍髯聴午吟欲火不攻今夕夢十分助我歲寒心

淵明小像

精衛虛勞塞海平人間何事更闗情東籬不著黃花友濁酒逢誰可一傾

寶繪堂

山色蘢蔥接海隅波光一碧浸東吳若教寶繪堂中有不作煙江疊嶂圗

程女去後因成六絕

庭樹連朝鵲喜頻歸寧消息十分眞團圞笑語能多少畱我春愁日日新

別去怱怱拜我前老懷無語轉淒然豈知南陌東阡日翻作浮涇泛渭年

大女移居不遂初誰令汝亦去先廬歲時只有三娘在里數猶爲二十餘

貧裏尢傷父子情苦無尺寸佐勞生孰知得罪皆由我連坐猶當有重輕

衰病相仍一世鰥苟畱殘喘在人間公私無補毫分力俯仰惟多有厚顏

汝母云亡已八年眼中風物尙依然蕭蕭隻影寒窓底誰遣歸程奪我先

寄女嚴三首

鸛崖魚窟路間闗旬月無由一往還寒食歸寧見鄰女舉家廻首望西山【鸛崖魚窟莊內鄕往盧氏道中】

丁學語巧於弦詩句無人爲口傳竹馬防時迎阿姊五更教誦木蘭篇

眼前兒女最闗情不見經年百感並聞道全家解禪理擬從香火問無生

送張公輔提學

翩翩行李鴈頭雲泮水淸風姓字新堂上應占烏鵲喜防衣下拜有餘春

曾孫硯郎百晬

雙瞳剪水照衰翁天許曾孫晬日逢世世傳家惟一硯春云要見墨花穠

敏政堂

枹鼓稀鳴百里間彊能知畏弱知歡一堂後日人應說未省從前有此安

藍田韓尹存樂堂

黃髮雙親白髮兒萬金一刻惜春時淸風百里弦歌地盡有歡謡勸壽巵

樂佑堂

千丈春暉寸艸心恩光沐浴海波深烹龍炮玉爲酒此日此生難重尋

求放心堂

華構深扃百貨儲主人終歲事馳驅壊墻破戶羣偸入活計歸來似昔無

送王季恆豳州學正

鄕曲他時有令譽校官此日得文儒春風絳帳新平郡童子人人仰範模

西溪亭

獨占州中八景三天施地設豈吾貪一杯試酌東川水不似西溪味最甘

題孤秀軒

尙想仙翁手植初龍髯瑟瑟嘯霜腴淩雲有筆同千尺我道長春秀不孤

六駝圗

兩駝齕艸一駝鳴嵬三駝臥不驚沙水茫茫云萬里畵圗畱在防升平

題張總管歲寒堂

慈親婉婉千年秀孝徳溫溫四气春十萬城中才有此天教人識歲寒人

康節婦

從一而終矢靡它南山髙節兩嵯峨千年彤史流芳在黃鵠才聞第二歌

劉氏母貞節

壽母康寧八十餘凜然髙節慰鄕閭靑袍更比斑衣好眼底孤兒玉不如

題桂軒

宛宛龍姿雨露新小軒盡對四時春誰濡胸次無塵筆盡作西湖處士鄰

陳憲副家藏女史箴圗

人欲橫流不可當左圗右史費周防閨門若有深長慮合自能言教此章

俯首榮名賊後朝區區補闕亦徒勞一箴似勸屠兒佛嘆息韋忠著眼髙

虎溪圗

八表先期汗澷逰超超老鶴翅輪秋九屏一息須防爾枉著區區物色求

夾竹桃花

粉萼相含絳袂鮮西風嬌淺不勝妍武陵溪畔三生夢淸景蕭蕭亦可憐

宋伯明致愛亭

先生一臥白雲深魂魄猶應戀故林不爲生兒得能孝如何還足愛山心

題韓尙書家藏米元章帖

當年集古入毫芒誦頡而來孰短長妙處都從苦心得若爲口快說公狂

郭先生集義齋

心無愧怍气方充要就斯時驗我躬千萬人前見曾子始知天下有英雄

壽張詳議八十

斯徳斯年福已奇兄先弟後古今誰椿津致位能臺鼎史防終慙壽域碑

煙江罷釣圗二首

勇退曾期筮仕初踐言端的似君無鏡機先識歸翁意爲寫煙江罷釣圗

落日澄江萬里秋翩然一葉下吾舟眞自解知時節不爲多魚到絕鉤

東陵

東陵自是神仙宅壯觀斯樓在一湖我欲憑防問消息回翁還肯再來無

月明歸棹

衝煙去卽比鄰共載月歸時老稚迎魚少水多生事了一溪晴碧有誰爭

煙江歸棹圗

空蒙林屋瑣煙扉一棹春風興盡歸安得從渠買鄰住朝來暮往共晴暉

竹塢鳴琴圗

膝上絲桐幾上書道人本自愛吾廬靑靑種滿墻東竹白鶴時來問起居

趙氏先訓

頃刻無忘祖父言袖中拈出見能傳趙家世有賢孫子滚滚方來福若川

題郭節婦

信學閨門久失傳防人無愧蓋棺年兩髦忽聴朱弦奏合作房中雅樂先

劉周卿夫婦孝節

玉色春容髣髴前誰令吾學失參騫手中一信同生死重嘆先生有婦賢

鞏氏貞節

夏侯令女全仁義宇宙無窮有此人燕雀豈知鴻鵠志固應甘作艸頭塵

席氏遺訓

累牘翩翩筆不勞丁寧行已付兒曹泠然月白風淸夜誰有先生一著髙

李氏遺訓

潄潤含芳幅紙間風流何幸接先賢區區辦作兒孫計誰有籯金四海傳

縣尹並頭蓮

令君餘日寄搫挲手種芙蓉艷綠波不用甘棠說遺愛江妃聨袂聴弦歌

讀姚錄事送行詩

閭閻不識催科擾犴獄無聲捶楚寃萬戶春風有今日鄕賢端的是知言

偶書

兩腳侯門實畏登一人誤愛十人憎何如堅坐林間石樵牧時時接話能

馬圗

古人學問無遺力名姓方爲後世傳兩馬不緣畱絕藝久知一炬逐飛煙

地上爲龍亦自奇徳稱信是出羣姿食芳飲潔長年裏主意殷勤知不知

矯矯雲間八尺龍誰畱神駿筆花中控銜不入金鞭用已覺長驅萬里風

內馬圗

天駟流光孕此奇玉花如印尾如絲已空十二閒中選更防朝燕暮越時

張長史家藏古笏

十字依然拜貺初歲華苒苒易云䢐細防廣廈平生地尙記從容一語無

哭雷孝述

一死休爲短世悲直從初度到期頥錦囊畱得歌詩在李氏於今尙有兒

棣華堂

不負堂堂萬卷書玉昆金友藹怡愉化行可配時雍俗莫作尋常見畵圗

晚翠亭

橫嶺側峯常日晚紛紅駭綠四時春銅匜一炷悠然處剰覺乾坤不負人

韓氏瑞芝堂

貞潔堂前日月遲壽帷依舊掩春怡州暫赴麻姑約來與兒孫種瑞芝

程總管瑞桃

仙果何年得此株老親歲歲壽驩虞翰林有筆能模寫便是君家瑞應圗

蘭

猗猗綺石托芳根一種幽香別是春云鎖霞扃藏不得賞音隨世有靈均

蠅拂

纚纚銀縷細梳風烏幾蕭然伴此翁長恨靑蠅驅不了煩君一掃笑談中

遺安老人家庭海棠

寄傲軒中一樹芳風流十倍錦官妝紅雲滿吸玻瓈酒不用花香有徳香

天生尢物足移人況是遺安庭戶春酒面紅雲搖不定徳香薰染夜來新

五老堂

冠帔簮紳五老人無窮宇宙一堂春須防起滅空蚊蚋驚見鸞祥鶴瑞新

壽王恵廸

出語兒時便老成王家子弟不須驚如今政要佳眠食九萬云第一程

甑山三載不窺園門下淸修得鮑宣婦似少君眞不惡知人誰有此翁賢

舊家情好不燐緇風靡波隨又一奇摘得梅花艷芳酒歲寒心事有深期

壽母捲

侍宴歸來北斗城瑤池風路渺秋淸笑從方朔先生問人世蟠桃也種成

壽壻程仲允

賦予人生莫負天寸陰好爲惜華年兩翁伊洛堂堂業後世能無嗣續賢

長記當年生汝時先君元有歲寒期春風玉骨防如此善繼不忘外祖詩

壽妻弟朱彥守

久辱門防照映中隠然眉睫見尊公傳家百畝蕙田好子子孫孫用不窮

筦庫區區暫屈君在官恰勝在家勤轅車有足能千里直遇孫陽見不羣

風骨巖巖洗露淸方瞳炯炯日爭明絳人甲子何須問五月元從向福生

送蕭九萬

後凋松柏歲寒知華衮誰能到聖師鳳翼鸞枝可深惜矗云千尺防他時

送趙信臣

兩年筆硯誤相從淺陋殊無指引功我與曾顏均覆載莫教辜負百年中

送李周臣

生世榮名錫以人靈犀一防識吾眞修途辦取追前轍顏孟如何便絕塵

送陳嘉防

但使胸中貯古今朱弦無用覓知音盡歡菽水晨昏事一寸光陰一寸金

送劉生

蔥蘢艸樹四翁山靑佩橫經杳靄間沂水春風一千古擬從此地見追還

送盧景芳四首

桂筍蘭芽種自香更教言語妙君房如今人物權衡地不負尊公萬卷藏

離筵相對更情深如子何憂不帶金過眼浮雲無定態慇懃畱在短檠心

衡嶽當年紀勝逰朱張名迹故應畱慿君爲向山靈問曾有人賢似此不

桂筍蘭芽好弟昆聨飛侍下樂昏晨願公福壽如金石散作家家父子春

送焦漑臣易良州同知二首

聖世幅員自古無海東直到海西隅恩波盡是涵濡地良史經營正所須

能仕如君信不疑逺人今有樂生期單車九折卭郲路記取王尊叱馭時

送焦天民

安飽吾身不暇謀早知嗜學有君如雀嵬九仭何難事防取而今一簣初

送楊無妄三首

書社相從愛子賢四更風雪短檠邊苦心如此休得餘事猶當富五千

木根培養力須深羣聖相傳只一心馬健車良有今日修途萬里防駸駸

渭城煙栁葉飛黃始信離歌解斷腸兩字祝君須彊飯鬢毛容易又新霜

送韓徳卿

聲華靄靄集儒林信有靑雲一諾金自是男兒少勤苦百年行路不﨑

送紀伯剛

卷中三復送行詩忠孝爲心福有基云表長材一千尺便從拱把識瑰奇

送程子逹昆季

松檟芊芊返故園子平心事欲何言鶺鴒原上孤生艸防到春風綠更繁

次勤齋韻【並序】

訪程恱古先生廽夜濟涇河大風雨岸危不可上遂宿舟中戰栗之甚勤齋公有詩因次韻

昏黒催人到渡頭破船風雨壓驚流路危莫上南來防蔽置舟中委纜浮

憂來無語但垂頭何意殘年罪入流鼻息齁齁似雷轉先生眞與道沈浮

挽蕭勤齋先生

南山龍去忽云拏榮潤誰生艸木花陰鬼陽神君不見風情雨緒亂如麻

詩餘

鵲橋仙【韋國器約賞梨花】

鸎鸎燕燕蜂蜂蝶蝶酒債防時還徹韋郎又約醉梨花對一樹玲瓏香雪盈盈脈脈翻翻折折小雨朝來乍歇一年最是好光陰算只有淸明三月

前調

香飛玉屑光凝粉蝶不比精神瑩徹春風一樹倚東欄還稱道仙肌勝雪慿誰與說容吾揀折老去情緣未歇觥船一棹百分空直喫到花梢有月

臨江仙【壽竇長卿】

我友西溪上老耽書未省華顚春工醞釀一家天花欄紅日染柳岸緑風牽有子有孫蘭映玉可人不墜靑氊吟詩酌酒過年年幅巾藜杖子好个隠神仙

附錄

元故奉議大夫太子左贊善榘庵先生同公行狀

先生諱恕字寛甫姓同氏系出晉大夫伯子同氏之後逺祖居太原文水世業儒五世祖仕闗中遂家奉元髙祖淸貌魁偉性忠孝宋季以年逾八十賜爵進義校尉曽祖安善讀書不仕祖升孝行冠鄕裏宗族二百餘口異世同居庭無間言顏其堂曰孝友賢士大夫贊詠成軸以先生貴贈中順大夫禮部侍郎上騎都尉追封京兆郡伯考繼先博極經史潛心理學詩文有法金末避兵闗東李翰林庭訓奇其年少不凡妻之以女中綂間平章亷公希憲防知政事左山商公挺宣撫陜右辟京兆路交鈔庫使號玉山老人有玉山集贈亞中大夫集賢直學士輕車都尉追封京兆郡侯妣張氏溫柔淑惠閨門雍肅追封京兆郡夫人先生風度凝逺總角如成人從頥齋先生張彥明學日記數千言終不遺忘同捨生秀拔者十餘輩先生最幼攻書義學校提舉五峯張器玉珠江李彥通二先生以與人不求備檢身若不及爲題試諸生考及先生卷五峯先生批云義理詳明文辭瀏亮宜爲此防之魁時年十三咸稱逺器而同學者亦以爲弗如也自是徳進業修聲譽日著年未三十辟禮部吏不就至元三十一年咸寧王野仙公平章陜西行省事以編纂世祖實錄辟爲掾事畢辭退隠居教授不求人知行省行臺交薦其賢不啻百艸至大四年仁皇禦極大徴天下耆徳以儒林郎國子司業聘使三至不起延祐攺元奉防領教魯齋書院規矩載新學校增重時詔天下設經明行修科以取士偕勤齋先生蕭貞敏公考試秋闈三年秋又爲考試官前後取士人服其公六年英宗在儲貳重簡師傅徴爲太子左贊善官奉議大夫旣見春宮慰問賜酒已乃上書云云又與賔客伯都劉賡等共陳禆贊五事仁皇賔天以疾辭歸致和元年六月除集賢侍讀學士使者奉中書平章趙公世延書集賢直學士貢奎啟爲申朝廷意重望其起以年髙致仕先生溫粹安靜小心畏愼非禮不動於世味澹無所好非其道一介弗取義所當與𨿽在窘迫無絲髮吝性整潔𨿽衣布素未嘗染纎垢大暑亦不去冠帶讀書端坐敬對或理有未得終夜以思事有未知旁稽所自必融通而後已軌轍程朱履眞踐實不爲浮靡習事親定省溫淸服用防甘分所得爲者竭力盡誠得其歡心母夫人張早卒事異母婁如所生及卒哀戚葬具與先夫人等年二十七遭父喪一遵禮制而毀過焉目因成疾祀事齋戒精潔致愛致慤儼如神在嘗曰養生有不備事猶可復奉先一有不誠是無神也罪可逃哉或疾故不能親與異曰必申敬載拜以告世父三教都提舉順安先生紹先疾革防宗族遺屬舊塋在靑家社距城不五六里慮後有城郭溝池之患勢必當遷葬次須以昭穆及考玉山先生卒乃以遷塋事謀之諸父兄率陳利害或出怒言以沮之從者蓋一二竟以哀懇感而見允攺卜今咸寧縣洪固鄕三趙村之北如順安先生命葬焉族之人不畀市塋之直者先生代償之至是沮者見其土深禮具悔諭族眾曰今而後知小五眞孝子汝輩當效之小五先生之行第也異母婁生二女姊適伊川程先生六世孫彥謙先生敬之如母與之語未嘗敢坐蚤卒後數年彥謙亦卒惟遺一甥恭先生憐其孤而賢其才以女妻之妹適同議京畿宣撫事松谿老人楊琬子臨潼縣主簿順正寡而無子且失明有宅一區俾歸主簿之猶子迎養於家殆二十年而卒備禮合葬祀其主至於今族孫菑卒穿壙塋中得古石槨雕琢工致其子行遷其骸取其槨以葬其父先生聞之愕曰昔之葬者亦猶汝葬其親以圖安於永久也今而奪之心其忍乎亟命還其骸斂以衾褥窆槨元所仍割牲爲文以祭之禦子弟僮僕曲盡恩義有過則導以善言終無怒詈而子弟僮僕各盡其分畏而愛之先生取與由義里人有借騾而死者償其直不受曰在家亦死此物數也在京師館衞率府見役卒鄭行易者容止異常召與語果嘗讀書業醫貧老無子孫服役於此先生憫而白於府俾免其役而醫籍焉先生家無儋石之儲叢書幾萬卷手不停披怡然自適詩文不苟於作詩喜陸放翁而文慕周益公扁所居爲榘庵又號其軒曰日鑑期以自警日以篤信好學守死善道爲事嘗誦古人與其有求於人何若無欲於己與其使人可賤不若以賤自安之言曰此先得我心之所同然者書警座右且示子孫其子毅學富有幹才克承其志素以先生前日之養玉山老人者養先生率諸孫白首侍側隨所意欲具以盡歡一堂之中愉愉熈熈不知夫貧窶之在身珪組之可貴也接人則誠敬交盡雍容謙抑無所勉彊見之者如坐春風飲醇酒憮然心悅而誠服貞敏公居南山下徳業爲四方所仰與先生友善尢篤入城府必主先生家士論所歸以蕭同並稱自赴詔而還優遊家居者十有三年不妄出入四方達官士夫素聞先生之名過闗中者必請見一覩容儀而接道徳之論皆自以爲足願也先生教人隨其才之髙下誘掖激勵俾各盡其所欲學有所未通則曲爲開導使皆有以得其趨向之正有疑問答之必盡其詳嗜學而貧者辭其束脩之禮始終遊先生之門者竟以千數服教感徳往往有如父子者其成徳達才推於時用於世者亦往往有焉鄕裏稱先生而不姓皆知其爲榘庵一若昔人之稱安定先生者至順二年二月二十一日以疾終於羣賢坊第寢壽七十有八有文集若干捲藏於家將終遺命子孫曰死生亦常事喪具當稱有無不可徒事觀美汝等各務修省以繼世業無爲祖宗辱卒之日識者無不弔弔者無不慟不識者無不驚怛而傷悼也娶朱氏京兆路同知搏霄之孫講議官炳之女慈惠恭順言動有法躬勤織績佐先生禮事二親於窮約中克執婦道內外姻親皆法其賢延祐六年七月二十三日卒追封京兆郡夫人或勸先生再娶乃曰我今年老所娶苟賢猶非其宜否則爲禍我家今兒子兒婦幸能事我安用娶爲子男三長卽毅次慤先卒次馨女三長適儒士王司貞次卽程恭次講議孫朱矩皆先卒孫男六再思以先生廕受將仕郎宜川縣主簿辟行禦史臺令史次愼思九思若思近思繹思女二曽孫男三寧孫硯郎盧郎卜以是年三月九日葬三趙村新塋之穆防葬者逺邇數百人服弟子服者半之皆哀哭執紼送至墓所孤子毅將謁文志其墓門人賈仁謹次第先生操履之槪以備采擇焉至順二年三月望日門生賈仁謹狀

元故太子左贊善贈翰林直學士亞中大夫同文貞公神道碑銘【並序】集賢直學士朝請大夫兼國子祭酒富珠哩翀撰

仁皇踐阼闗陜大儒同先生卽其家拜國子司業秩儒林郎使三召不起陜西行禦史臺侍禦史趙世延請置魯齋書院於秦中書奏先生領教事制可學益增重延祐六年以奉議大夫太子左贊善召入見東宮賜酒慰問退獻書陳古誼盡開悟涵養之道明年春英宗繼綂以疾歸致和元年夏六月拜集賢侍讀學士使召以年且疾辭至順二年春二月廿有一日終正寢享年七十有八三月九日葬咸寧縣洪固鄕三趙村之原兆序之穆夏四月其子毅以家載謁翀秦川傳邸徴銘神道之碑泣曰子知先君是以托昔翀客秦以諸生見先生禮欵猶等夷今廿五六年矣其敢以菲陋辭先生諱恕字寛甫姓氏出晉支屬始家太原文水縣始祖仕遷闗中髙祖淸重大耋賜爵進義校尉曽祖安善祖父升晦不仕升以先生貴贈中順大夫禮部侍郎上騎都尉追封京兆郡伯考繼先贈亞中大夫集賢直學士輕車都尉追封京兆郡侯同氏世儒素篤忠孝侍郎時家族二百口居無間言名其堂孝友集賢博學能文故相亷恆陽王宣撫陜右辟掌庫鑰號玉山老人有文集妣夫人張氏生先生安靜端凝總角如成人從鄕先生學頴出儕伍日記千言不忘防試於學書義魁眾時年十有三知者以逺器期之至元間始分六部丞相東平忠憲王命選名士置吏屬秦以先生貢禮曹辭不行三十有一年國史修世祖帝紀采事四方陜西行省平章政事咸寧王屈先生爲省史典編錄事已卽退居教授名益聞延祐開科再主鄕試人服其公先生溫粹畏愼動循禮度𨿽大暑不去冠帶衣素未嘗垢其學由程朱遡孔孟務貫浹事理以利於行事親竭力致養喪集賢毀致目疾時祀齋肅詳至嘗曰養生有不備事猶可復追逺有不誠是誣神也可逭罪乎始舊塋逼城郭溝塗而紊昭穆世父紹先智士也患之謀卜遷合禮而未果防疾革聚族命之集賢卒先生始以世父遺言謀諸父兄往往泥拘忌沮難之以理哀感允徙今塋族有不畀市地直者爲償之旣葬皆悅曰土厚而禮備今而後知吾小五眞孝子也先生行五族眾目之母張夫人卒事異母婁如所生婁氏女二長適伊川程氏六世孫彥謙次適主臨潼簿楊順先生事程姊如母應對不敢坐夫婦卒教育其孤恭長而賢以子妻之順無子妹而有宅一區先生畀其族子養妹以終族有穿壙得古石槨者取之用葬其親先生聞而駭曰昔葬者亦猶汝欲固汝親也奪之忍虖亟令衾褥納故骸其槨窆仍舊割牲爲文祭之鄭行易者儒而醫貧且老爲衞率府卒先生至京館其府目其容止異之與之語知其然爲白府長免卒役慈祥多此類平生非義不取當與不吝里人借騾而死償直不受曰物之數也何以償爲家儲無儋石書幾萬卷手閱心惟逌然自娛扁其居曰榘庵軒曰日鑑稽古有言與其有求於人何若無欲於已與其使人可賤不若以賤自安曰是先得我心之所同然書警座右與人交𨿽外無適莫而中有繩尺故集賢學士貞敏蕭公居南山入城府必主先生士論稱曰蕭同自京還居十有三年縉紳望之若景星麟鳳然教人則各因其才造之未達則曲爲開導使得趣向之正貧有志則簡其贄謝先後來學殆千數鄕裏稱先生而不姓將終詔子若孫曰死生常事喪稱有無勿事觀美務修省繼世業無忝祖宗終之日識者無不弔弔者無不慟門人逺近畢集祖送哀慕如喪其親𨿽行路莫不嗟悼夫人朱氏同知京兆路事搏霄之孫講議官炳之女克執婦道中外師賢前卒追封京兆郡夫人先生遂不娶子男三人毅慤馨女三人壻王司貞程恭朱矩男孫六人再思防將仕郎主宜川簿辟史行臺愼思九思若思近思繹思女孫二人會孫男三人寧孫硯郎盧郎毅有學行善承其家孝慈篤志不忍斯須違親左右華髮婉容帥眾子婦侍杖屨問所欲盡親之歡先生康寧壽考徳望日隆毅有相焉翀惟世皇淵潛魯齋許文正公被教來秦士風翕然趨於正先生之徒相繼而出形於文藹然仁義之言見於事卓然仁義之行也嗚呼可尙已其集若干捲藏於家有味仁義者將有采焉於是秦省列先生之行以聞制賜翰林直學士亞中大夫輕車都尉追封京兆郡侯諡文貞銘曰瞻彼太華終南蒼蒼涇渭東注洪河洋洋髙厚攸逺風化所自孰智與仁川流嶽峙昔許文正來斆於秦大雅繼出斯阜儒珍惟同氏宗世衍文學挺生榘庵先我後覺始以深造終也自得守道之闗遊理之域孜孜其善翼翼其恭循循其度穆穆其容有蓄必施由已及物朋來林林戶屨塡溢進退出處惟義之從枕肱飲水其樂融融屢空益堅𨿽老益篤志不逾榘榘庵是目造次顚沛誠以行之眾莫不信予用明之今其逝矣休聲赫然河華同永著銘新阡

魯齋書院禮請司業同公先生主領師席疏

維昔京兆乃世皇啟湯沐之邦爰聘覃懷命魯齋闡闗洛之學時熈元化治洽周南然燧攺而情遷在人存則政舉今也辟一畝而建黌宇立屍祝以興四科以收人才髙山仰止盍重臯比之席尙虛模範之師伏維司業同公先生學蓄淵源胸蟠今古窮經佚老咸稱孔頴達之多才辭祿居髙退安楊巨源之晚節聲聞於外道積厥躬玆欲修鹿洞之遺規敬用屈安定之雅望下爲郡國衍菁莪之澤上爲邦家育丰芑之材諒求气而應聲冀傳道而解惑作新文命式副崇臺勉勵之勤驩動士林願見正道講明之盛幸母多讓佇竢惠來謹疏

同文貞公諡議太常博士王瓚撰

議曰明王在位不惟廟堂股肱之臣作新治道於其上而尢賴夫巖穴嘉遁之士扶持世教於其下之二者並行不倍然後可以化成天下也故太子左贊善同公以髙明奇特之資濟之以聖賢體用之學潛心講貫篤守力行其道義足以善俗其文章足以華國雲輕軒冕芥視功名逾五十年道積厥躬聲聞於上安車屢至辭疾不行延祐六年英宗膺撫監寄博徴天下儒碩以處春坊起公爲贊善乃一至京師入見極開悟之道大槪以爲太子之職當朝夕君側問安視膳不宜逺處別宮以曠定省上嘉納之識者以爲得輔導體英皇嗣位力請還山教授於家而道益增重淸風髙節邈不可及嗚呼其所以扶持世教豈小補哉防典所加公爲不忝謹按諡法道徳博文曰文名實不爽曰貞諡以文貞公論惟允謹議

榘庵集卷十五

