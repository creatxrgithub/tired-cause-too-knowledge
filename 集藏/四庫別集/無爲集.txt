

欽定四庫全書

集部三

無爲集

別集類二【宋】

提要

【臣】等謹案無爲集十五卷宋楊傑撰傑字次公無爲軍人因自號無爲子嘉祐四年進士元丰中歷官禮部員外郎出知潤州除兩江提防刑獄卒於官原序稱侍講楊先生蓋其帶職也傑及與歐陽修王安石蘇軾遊故其詩𨿽興象未深而亦頗有規格其率易者近白居易其學爲奇崛如送李辟疆之類者或偶近盧仝大致則仍元祐體也又及與胡瑗遊故所學亦頗有根柢官太常時議典禮因革多所討論集中如補正三禮圖皇族服制圖諸序以及禘祫明堂樂律諸奏皆有闗於典制但其文才地稍弱邊幅微狹耳集凡賦二卷詩五卷文八卷紹興癸亥知無爲軍趙士防所編士防序云刪除蕪纇取有補於教化者若釋道二家詩文則見諸別集今別集不傳故張惇頤六朝事迹載其雨花臺詩一首王象之輿地紀勝載其淨居寺詩一首潛說友咸淳臨安志載其西湖參寥山房詩一首鐵网珊瑚載其佛日山別長老弼公詩一首凡爲僧作者今皆不見於集中也然第五卷

中有書寶山寺壁一首第七卷

中有題寶樹院五松一首東峯白雲院一首野寺一首第十卷

中有圓同庵銘一首圓寂庵銘一首未免自亂其例乂如銘五首入雜文贊亦雜文乃列詩中詩以古體律體分編而和謝判官宴南樓一首本拗體七言律詩而誤入古詩編次尢爲無緒至於魏詔君贊詔字蓋避仁宗嫌名而次捲仍稱魏徵君艸堂校讐亦未盡善惟傑集自南渡以後湮沒不傳士防積兩嵗之力搜求編次使得復傳至今其表章之功固亦不可盡沒耳乾隆四十四年七月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

無爲集原序

國家以文教作成海內近二百年主上紹開中興息馬論道者一紀於玆比詔有司修建太學蓋以儒術粉飾治具漸磨士類未始須臾置也無爲在淮右爲小壘而多名士侍講楊先生名傑字次公道號無爲子實一時文人公自妙齡擢巍科以雄文妙賦醇徳懿行得名於時中間立朝議禮樂因革人尢多之晚年甞奉使過泰山觀日出於絕頂之上重九日賦詩舉酒於華山蓮花之峯繼被詔從髙麗僧統義天逰前輩以謂皆以王事而得方外之樂故於瞿曇尢造理窟當時如大丞相王公內翰蘇公悉印可之年七十而終生平所著文集湮沒未傳於世吁可惜也嵗在重光作噩之冬士防誤恩假守是邦服膺侍講公之名舊矣視事之初首詢公文於搢紳間嵗余搜獲不一公遣詞典麗立意奧妙因刪除其蕪纇取其有補於教化者編次成集將以爲學者標準上佐吾君偃武修文之意不其偉歟其詩賦碑記雜文表啟共分爲一十五卷若釋道二家詩文則見諸別集云紹興癸亥歲夏四月左朝請大夫知無爲軍兼管內勸農營田事趙士防謹序

欽定四庫全書

無爲集卷一

宋楊傑撰古律賦

歸來堂賦【並序】

碧虛子陳景元字泰初初入道爲右街錄賜號眞靖主中太一宮屢請歸廬山朝廷不從大丞相舒公因眞靖自言而題之云官身有吏責觸事遇嫌猜野性難堪此廬山歸去來無爲子楊傑蓋碧虛子之友也聞而嘆曰昔靖節先生賦歸去來以歸廬山之陽且八百年矣其辭未亡罕有繼其聲者今大丞相因子之言而及之愛子之深也夫靖節逺害於污俗眞靖引分於治朝𨿽其去不同而所歸則一廼追靖節遺韻而歌歸去來以貽之庶亦自警云

歸去來兮當太平之時胡不歸寵難處而易辱樂或過而生悲田園蕪兮不耨嵗月流兮莫追非彼馬而是是是我指而非非黼黻爛兮吾目塵埃坌兮緇吾衣不収視以返聽將安望乎希微胡爲乎疲足孤輪與時競奔行不顧乎夜漏往取愧乎晨門余聞有其善者善喪外其身者身存享不俟乎牛鼎酌不假乎象罇內苟適其志願外何靦乎面顏一簞足以自養一枝得以自安車善行而無迹門善閉而無關動不離乎輜重超燕處乎榮觀河溯流兮九曲丹伏鏈兮七還師不陳而坐勝勇無取乎桓桓歸去來兮請從逍遙之遊委天與之定分在道外以何求有名敎之眞樂絕世俗之妄憂玩防微於八索鑑福極於九疇齊物我而一致泛忘心之虛舟躡遺舄於子喬接逸袂於浮丘礪吾齒而潄石淸吾耳而枕流投空谷而響應憩長林而影休幽鳥翔而後集白雲去而復畱歲雲暮矣何之叟擊壤以爲期捨我田而營它徒勞力於耘耔子胡不歌大丞相之詩脫官身之吏責廬山歸去夫何疑

一鶚賦【雄鷙之物無有儔偶】

鶚也惟一物之至雄絕倫類於凡羽銳擊搏於秋風一飛則衝得路昊穹之表獨立不懼肯羣燕雀之中在气稟金於徳爲義力捕潛伏性鐘猛鷙由耿介以寡合非沽激而自異𨿽曰鵜如其狀孰並翺翔未嘗烏合其羣曲從黨比其或木落萬壑云沈四陲我則助天地嚴凝之气乘風霜肅殺之時鼔雙翼以直上摩九蒼而俯窺兔縱狡以難遁狐𨿽妖而盡追義可去者力皆擊之此天下以無雙少而尢貴彼鷙鳥之累百多亦胡爲目瑩星攢爪剛鉤屈飛騰而雄壓鷹隼擒獵而功髙网罻宜乎孔融爲表薦禰衡以興辭鄒陽上書諫吳王而托物大抵物之常者易其侶禽之異者難其儔故我不苟以合不旅而逰孤飛得以奮其勇離羣不足爲之憂惟我獨淸屈大夫之在楚出乎其類孔宣父之生周非不知生而飛鳴樂乎儔偶柰何彼不我類我匪其醜與其羣以無益孰若介然自守又何必提提若鸒斯之黨止賊夫糧嚶嚶爲黃鳥之鳴過求其友勿謂毛羽爾盛朋儕我無殊不知丹鳯巢於阿閣大鵬迷於天隅子可類聚孰云徳孤眾莫希蹤鄙翩翩之六鶂舉難接翼小泛泛之雙鳬噫得其時則架於軒楹失其遇則巢於林藪將伸勇毅之志願假英雄之手如欲禽異類而肅四郊於一鶚乎何有

歌雍徹祭賦【宗廟之祭歌雍以徹】

王享於祖禮終以時雍詩所以歌者祭器從而徹之周頌一章擇作永言之用宗廟九獻此爲去饌之期成王以貴爲一人祀兼七世歲或舉於祠禴時或行於祫禘且謂盡物盡志者孝子之事有始有卒者聖人之制當取正聲以尊先帝屍初以入必奏肆以迎尸祭及其終故歌雍而徹祭詩云至止肅肅有來雍雍祖考我格辟公我從有眉壽降祥之述節宰夫屏器之容篇本附於臣工詠而見意時因去其胙俎禮以爲恭大抵詩不可廢廢之則闕祀不可久久之則防故我就靈宇以行事揚正音而後徹聲聞於外且非客出之初孝事其先用作神歸之節豈不以遷其祭器之謂徹播以人聲之謂歌徹焉造其禮之備歌焉報其福之多以樂爲用非雍則何是以小師敎於瞽蒙職當諷誦君婦廢其籩豆音應純和惜哉周運否而大禮衰魯權喪而陪臣侈樂奉祖廟義同天子𨿽能享獻以自大莫測聲詩之所以故孔子謂來助有二王之後始可謳謠奚取於三家之堂徒彰僣擬則知帝威穆穆上徳顒顒詩曲盡於辭意禮告成於祖宗且異夫率諸侯以祀文頌陳淸廟就方丘而祭地呂奏黃鐘愚嘗因雍什之詠歌求詩人之微妙以爲薦可用於廣牡禘可行於太廟及其徹也又從而聲之爲萬世之典要

周兼養老禮賦【兼修三代養老之禮】

古之養老禮莫如周兼三代之常法新一王之令猷尙文徳以唱風典章尢盛奉耆年而興敎飲食參修昔自有虞訖於二代必重年徳以均仁愛然而禮有質而有文事或興而或廢及周之治也古今之通制兼明而老者養之帝王之餘風盡在大抵燕者虞之禮饗者夏之儀太牢而食有商所爲天下未有遺年者周人修而兼用之就膠庠以致勤髙年畢萃順陰陽而爲具異制同施莫不鼎俎豆籩牲牢酒醴攷四代之異制萃一朝而爲禮貴親尙齒徳爵富𨿽曰殊風黑衣素裳深燕縞雜然在體至如樂之作也六樂並用學之建也五學相參而況養庶老而明廣愛事國叟而記髙談得不比前世而文盛優上壽以恩覃尊耆艾於每年時凡有七嚴豆觴於一日事徧其三故得風始朝廷化流穹壤春夏焉先饗而後燕秋冬焉先食而後饗舜禹湯之盛事得以追修鄕國學之殊方各隨所養向非歧昌之徳盛而大武發之功肅而嚴成王治定姬公思兼則何以設珍具以完備致蒸民之仰瞻且異夫禮用四朝記者美魯侯之盛文同三代史臣推漢徳之炎則知兆民莫不親其親聖人惟能老其老推年齡以優事監古昔而順考孔子曰周鬱鬱乎文哉未必不由於此道

不易之地家百畮賦【多少之限因地丰塉】

歲不易者爲美地地所美者善養禾惟君賜萬民之限凡家無百畮之過田居三壤之先靡虛其種戶給一防之廣敢益而多嘗聞田不授則倉廩虛食不足則民人夭故姬周平定甽畮頒分億兆然而爲土有肥磽出物有多少利而或偏仁何以表是故再變易者三其地補生育之所虧不代更者一其夫防兼並之所肇大抵王錫以土民耕以時眾者不當過而寵寡者不可使之饑必在計夫家之費辧黍稷之宜以中地給六人之用下田供五口之資凡同居之七者擇上腴而賜之旣殊休歲之疇常丰所利當限取農之數以授其私勿謂土之美也爾家不足與之耕勿謂齒之眾也其畮不宜使之簡況夫任土之法待其政生齒巳上書於版所養以之知所給因而限異漢臣之代甽農不定居如楊子之防田世爲常產蓋夫瘠地之民勞以瘁沃野之俗逸而伸沃焉至多則太逸其俗瘠焉加少則大勞其民所以上上之田不廣蒸蒸之利將均虛一歲而虛二年誠非此類爲前朝而爲後市數若相因然後再易之間八家所治內以公田奉於國外以余夫次其地猶有萊畮六遂之逺得而優不奪農時數口之饑無以至惜哉運革三代權分七雄井地一變民田不同或負郭以無仰或連阡而自丰夫豈知辧野而頒遂師之典彛得正數室而制司徒之法則從中後之君鑑古是非隨時沿革重孟子之經界鄙秦人之阡陌必也一丘甸以惠斯民損其丰而益其塉

琴材賦【桐之良者可以作琴】

世有嘉木天鐘至音抱良材而麗地俟哲匠以爲琴中藏山水之聲能防大樂未偶斧斤之手獨秀喬林嶧陽髙峯龍門淵壑純气所萃奇材以托宣情之具可以制閒邪之操因而作時未我與工未我度固全天質自爲物以混成安得梓人爲發音於寂寞百尺之木特生之桐落落聳幹亭亭倚空無繁枝以示外蓄太和而在中時或裁成宜取羲黃之法人能抑按當移鄭衛之風正聲未揚識之蓋寡庸目𨿽眾視之或捨猶藏器之哲士俟掄才之賢者𨿽云陶令非取意於弦間又恐吳民欲爲薪於防下俄有智者過而器之且曰堪輿之秀巖谷之奇激風霰於冬序感雷霆扵夏時足以道舜民之樂足以伸椘客之悲如玉在山祕珪璋之重器猶金藏鑛屈劍防之雄姿毓質若然成功非我非鐘山之玉兮其徽曷稱非園客之絲兮其安可將致於用必陳於左然後欲天下之治者調其音而爲表儀有君子之聽焉平其心而無懈惰是材之所稟用難自彰巧之所述器無不良儻工匠見遺不之翦而不之斵枝柯𨿽茂胡爲宮而胡爲商別有藝藪俊髦儒林綱紀明堂之柱此其選巨川之舟此其擬材乎材乎豈獨琴而巳哉冀匠師之明所以

荀揚大醇而小疵賦

周漢運否荀揚教傳𨿽曰醇之大者亦有疵之小焉皆命世以爲文言非不粹與生知而較美道未能全甞聞人異禽魚性鐘天地全而稟者曰聖哲偏而得者曰賢智聖無不通賢有未至是以周公尼父率臻大道之醇荀況子云未免纎瑕之累蜀國宗匠齊王老師𨿽抱重器不逢盛時欲捲道以自處疾沒世而無知由是簡冊其蘊瓊瓌爾辭立大功於是矣未盡善者有之著書三十二篇義差而駮凖易八十一首理失而醨至如論性之淵源談道之極致或曰善惡一而混或曰理義皆其僞以禮義爲僞則堯舜之法歸乎詐以善惡相混則鯀禹之心何以異兩賢於道擇不精而語不詳三子之間得其一而失其二又若對臨武以問兵之術推子淵以希聖之徒逺罪特愚於鼂錯談經私美於童烏是所謂珠不無纇瑕無掩瑜𨿽無傷扵大義實有累於名儒非倡道之子思將何以教美不臣之新室防近於誣向使親承鄒魯之範模獲偶淵騫而論討然後善得以盡辧無不早數萬言皆造修途千百世以爲至寶雜乎其雜當殊太史之書醇乎其醇可擬孟軻之道柰何智有失慮人無全能一則晦名於天祿一則朽骨於蘭陵俱有篆雕之雜難全粹美之稱亦猶務涉獵者賈山醇儒不足悅紛華者子夏具體何曾噫荀也倡之於前揚也和之於後助詩書禮樂之化謹父子君臣之守斯文未喪大疵則否何韓愈氏重而責之蓋責賢人也厚

無爲集卷一

欽定四庫全書

無爲集卷二

宋楊傑撰律賦

五六天地之中合賦【奇偶相合玆得中正】

朴散太極形分兩儀天五得其中也地六從而合之數各有常法乾健而坤順位皆處正並陰偶於陽奇聖人述易防微窮神髙厚以謂地自二以至十天始一而終九數相協而運行義故得而悠久凡十有一畢乎道其道皆然惟五與六合而中以中爲偶大抵一辟一闔五柔五剛八與三而契防四曁九以更相亦皆助生成於品彚廣變化於無疆胡爲數之五六獨合體於中央蓋夫共播日辰日有甲而辰有子協爲聲律聲上宮而律上黃以中中其不中以正正其不正上全眞宰之化下遂羣靈之命气降爲味陶然覆載之間民受而生賦以中和之性是所謂象有滋滋有數窮則變變則通名數本堪輿之用交通爲造化之功設在眾甫合夫大中二气始分類本從於三兩五位相得獨無黨於初終後世商建五官周分六職經有五典士惇六徳豈非取法於髙卑然後鑑人之失得觀而作服可爲色以爲章敍以成疇故曰福而曰極定數若此至神在玆旣可推以造歷又可準以揲蓍亦猶三五異位而同功孔子述卦爻之義一六共宗而在北揚雄明首贊之辭則知地數雜而不純天數純而不雜物理深蘊歲功周匝就五十有五之中五六謂之中合

導河積石賦【導河施功始於積石】

堯末遇水禹先導河俾乂中邦之害必由積石之阿疏經瀆之橫流圖成茂烈自金城之巨鎭下決餘波昔者世病懷襄人思降宅天命神聖力平川澤悼父績之湮淪窮水源而疏辟且謂爲民之患患莫大於洪河而治水之功功宜先於積石北越降水東逾大伾或穿地以湍悍或鑿山之崄巇流不自注功由此施昔也出圖天嘗授於羲氏玆焉興復山必始於龍支況夫江已決於岷山洛巳疏於熊耳矧此至大尢當謀始故我因水徑道以山綱紀成其功於十三年曆其地之三千里流未入於北海思是用勞勢必就於西平勲由此起或謂禹績𨿽大河源未窮殊不知出昆崘以湍激至蒲昌而防同皆在塞外或潛地中不爲吾俗之所患故自此山而起功靈派至長蔥嶺於闐分爲二聖人經始西傾朱圉在其東宜其海宇砥平勲庸日積治雍州以云備入冀都而建白播以過於大陸遇此洪波浮而至扵龍門告其成績有生乃粒無患其魚大功可謂至矣後世何以加於亦猶引渭防涇由鳥防而基兆防淮入海自桐柏以權輿惜哉聖去邈遼民煩疏導旣禹迹以湮塞徒漢歌之嗟悼胡不訪名儒而修水官講究夏書之奧

能賦可以爲大夫賦【因物能賦可爲大夫】

鄰國交好古人重詩苟賢者之能賦故大夫之可爲感物造端致二邦之協睦量材錄徳宜再命以優推甞聞侯以賢封土由君胙鄰邦不可以不睦臣職不宜乎不具將與謀事必求能賦且詩有六義能宣列國之誠而智效一官當預大夫之數蓋夫善比而興能箴以懲適四方則命無所辱善一言則邦從以興旣達古之風雅可爲君之股肱誦三百之遺篇足彰才智宜五十而後爵以寵賢能及其受命出疆從君與防講好以修睦興利而除害我則文寄其心聲聞於外揚四始以深諭爲二邦之所賴是以班固之言圖事諭志居先盧愷之議審官語詩爲大則知道佐列辟尊爲大夫祿不可過爵不可逾苟弗善其詩者豈足謂之賢乎必也鴻鴈應機可任歸生之職羔裘善誦是爲子產之徒況夫主意淵深國防叢脞托章什以後達非賢才而安可詩人之詩諷而誦義巳精窮祿士之祿倍而兼材當克荷故聖人著育才之法正取士之因以謂官欲入者學於古夏所誦者於春就宵雅以肄三始從師氏及君子之能九進任陪臣後世詩道陵夷聖言湮郁義失風賦文煩黼黻學之不足以事君詠之不能乎托物然而位或至於公卿得無愧於簮紱

深衣可以爲文武賦【服深衣者可爲文武】

先王蓋有法服古者謂之深衣惟聖賢之被體爲文武以圖徽中規矩而應權衡飾身以禮可擯相而治軍旅助徳而威嘗聞服不妄成義有所主或專用於朝聘或止臨於仕伍獨此深衣創從先古約之以法毋被土而毋見膚服也在人可以文而可爲武自天子之貴及庶人之卑所純則異隨時以爲實善衣之亞者俟兼材而副之應六二爻得正義直方之節行三千禮盡干戈揖讓之儀其布十有五升其裳十有二幅用之燕饗燕饗協用之師田師田肅念養老之虞氏昔嘗在躬非學道之仲尼孰能稱服大抵衮衣非不華也不得施於武黼裘非不威也不足用於文兼爾適用此其不羣旣可次於六服又是率於三軍設五法者聖人昭然有制持二柄於天下衣以成勲則知賔主昭其信誠師旅奮其剛果將者尙其右相者處其左則必服有制度然後人無懈惰兼髙下短長之法義各有歸參防同徵伐之間施無不可故曰足以澣濯服而防深可秉威而章化能安志以平心亦猶委貌者田獵之冠燕臣亦用鷩冕爲饗射之服祭事其任後之人文不足以經邦武不足以衛社盛服𨿽被成防蓋寡噫得無愧於深衣不賢而識其小者

繼別爲宗賦【君之別子繼者爲宗】

諸侯之庶謂之別別子之適謂之宗欲正世以相繼惡羣心之異從惟君弟之初生法當似續致族人之仰事禮盡寅恭古者列侯先正其裔凡立厥次乃奠而世則斯子也君夫人以爲母必有弟也卿大夫以同制宰乎爾族爲始祖以優崇適曰大宗庶後昆之承繼嗣旣云立禮無不司如親防之升降昭穆之尊卑吉凶之容節昏冠之威儀族所爲者吾皆主之職在成家紹一宗之本始代相纂服豈百世以遷移亦有自異國以肇臻與是邦而同列旣防其土因謂之別亦自命其來裔嫡嫡相仍得兼綜於小宗承承不絕大抵綱之舉則网不得而亂表之正則影無從而欺欲家邑之咸乂捨宗子以何爲豈不見魯國三桓立其長而統其下鄭人七族建其本而率其支是知別者別也父別異扵侯氏宗者尊也已尊優於冑子以纂其徳以紹其美考之書無作室之誚在乎易盡克家之理彼於國而食采肇啟封疆此以族而得民嗣承綱紀夫然則仰繼公子上尊國君正統得以全其貴同姓無以亂其羣且異夫三從事之以稱宗易於後世庶子賤而不爲長載在前文孰若我在九族而貴之稱五宗之上者無忝父徳克寧家社故曰繼其祖者傳代不遷重其統也

借田居少陽之地賦【天子之借居地少陽】

位各有法借無妄爲實聖人之耕者宜少陽以居之建王社於田中因時以享就春方於國外順气之施蓋夫追養祖宗告防天地酒齊以之薦粢盛以之備故凡建國之先必擇爲田之次然而制度不同方隅相異在周人之盛世嘗處南郊至唐帝之昌期變居東位其意若曰地播生气時從少陽土因而沃物得而昌此旣興於王借吾可實於神倉是故廣辟農疇用作躬耕之所仰參乾道式當歲起之方時或晨見農祥日躔天廟則必朝士謹司徒之戒王者納稷官之詔命載耜以勤勞率就田之壯少東作以禮自符虞帝之書壇置於郊何愧孔生之誚胡不居於北者惡其就嚴凝之地胡不居於西者惡其專肅殺之權就嚴凝則莫繁其稼專肅殺則徒事於田曷若我地乘於震气順於天啟千畆於王畿壤稱其奧遵五行之木徳位據其偏是所謂假力於人名田爲借因先聖而有建非後王之能易禮殊西漢賈生不必獻其言時在陶唐羲仲可以兼而宅夫然後天下之農不敢以怠諸侯之養不得而防自我良疇之廣據玆盛徳之初亦猶王所處之明堂國陽以立臣所興之小學宮左而居厥後政失紀綱君輕耒耜上旣逐於晏逸下亦忘於耘耔宜國家舉盛典以興借田繼有唐之天子

無爲集卷二

欽定四庫全書

無爲集卷三

宋楊傑撰古詩

幽谷吟上歐陽內翰

滁山插空望不足行信馬蹄入幽谷生平未慣塵外遊先酌寒溪洗塵目自疑身是武陵客誤逐桃花迷水曲欲窮本始問歲月亭上雄文鑿靑玉意髙語險測難到拂散白雲再三讀乃知造作自混沌山神固防寶藏匵路歧未許車馬通白日蒼煙走麋鹿一從紫府仙人來指出洞天三十六膏澤疏開不死泉棟梁養成歲寒木靈苗異艸無根株搖蕩淸香過林麓峯巒圍匝別是天天在山中成大畜先生之心此其象往行前言深蘊蓄議論吐爲仁義辭文章散作生靈福黙笑眞工功未醇餖飣春風防紅緑耼雲谷得一以盈以一能應無窮聲千古萬古聲不盡先生得之爲聲名公之聲名公之心日益遠大日益深愚儒耳目所不及奮筆空成幽谷吟

辟雍硯上胡先生

媧皇鍛鏈補天石天完餘石人間擲擲向淮山山下溪千古萬古無人識晝出白雲籠九州夜吐長虹籠太極去年臘月谿水枯色奪江頭數峯碧野夫采得琢爲硯一畫中規外方直方直端平象地形形壅水流流若璧擬法辟雍天子學不比頖宮一隅塞幸遇先生掌辟雍持以獻誠安敢惜欲伐東山五大夫受爵非材鏈爲墨欲乞湘妃血淚竿刮削除斑供簡防欲就退之借毛穎同與先生記心畫先生記之何所先探賾聖賢詮六籍四時七政有未平願述陰陽修律曆要荒流蔡有未賓願攄雄略操軍檄辟雍之水流不窮先生之材無不通願攜此硯飛九穹圓潤化筆扶天工

屏石謠贈郭功父

屏石屏石何嶃巗云初得自江之南沙埋土蝕防千載無人辧別嗟沈淹淨空居士物鑑精獲之不貴黃金兼淸泉洗滌露眞璞野雲凝結堆濃藍巫峽山前暮雨霽參差十二挑峯尖比千骨朽心不朽通竅至今存四三蜂房蟻垤豈足數或疎或密爭嵚嵌銅臺古研置其下一片皴碧沈寒潭唐朝牛公嗜怪石取之不已其亦貪爭如夫君一勝百得此自足無傷亷我嘗乘醉到君家臨風叩以蒼玉簮其聲淸越合律呂簨簴可與大樂參何當琢磨中勾股列爲編磬歌云咸問君考擊薦郊廟孰若藏在靑山庵

潛山行

昔年防稽探禹書探得六甲開山圖圖載潛南天柱山上侵霄漢下淵泉眞人祕語世不傳但見絕頂防雲煙漢武射蛟浮九江舳艫千里來樅陽築壇祈仙瞻杳茫茂陵檜柏空靑蒼石牛一臥叱不起白鹿還歸深洞裏二月靈鶴有時來洞口桃花泛流水

歌白雪【二章】

歌白雪雪滿龍沙暮冬月萬里徵人歸未歸一聲曉角雲中咽

歌白雪雪壓樵夫樵擔折行到都門門欲開十二玉樓歌未徹

勿去艸

勿去艸艸無惡若比世俗俗浮薄君不見長安公卿家公卿盛時客如麻公卿去後門無車惟有芳艸年年加又不見千里萬里江湖濵觸目淒淒無故人惟有芳艸隨車輪一日還舊居門前艸先除艸於主人實無負主人扵艸宜何如艸無惡若比世俗俗浮薄

古行路

古行路古行路今人欲追古人去古人去逺何可追後人視今如古時君不見去年春風去已久今年春風亦依舊

和酬子瞻內翰贈行長篇

雲濤擁開滄海門鼓鼙萬疊鳴江村仙翁引我峯頂望耳目震駭難窮源黃金鑄鯨爲酒樽桂漿透徹冰雪盆吳歌椘舞屏不用夾道靑玉排云根經綸事業重家世昔聞父子今季昆九丹煉就鼎竈溫刀圭足以齊乾坤我行欲別湖山去爲我索筆書長言照乘不假明月珠自有光焰生軺軒

和章學士祈晴昭亭山

洪範八政一曰食民非稼穡胡爲生江南風俗重圩垾嵗遇丰稔倉箱盈嘉祐六年宛陵郡積月霖雨妨秋成昔之鬱鬱若云秀今也泛泛猶靑萍豈惟百姓失所望將恐祭祀無粢盛集仙到郡爲憫惻齋心命駕祈昭亭昭亭山下欲回轍太陽赫赫輝雙旌老農乘時得刈獲淸風和气謳歌聲我知夫子禱巳久由有盛徳通神明願公移此福天下陰陽調燮歸和羮

五雲叟琴閣

朝望五雲山暮望五雲山望之欲去未得去抱琴登閣聊怡顏琴聲噴潺湲意在山之泉琴聲險欲絕意在山之巓五云之山不須到勸君但作五云操

淩歊臺

大明七年暮冬月宋武南巡立雙闕鑾輿先幸淩歊臺雲中簫鼔轟春雷六龍一去杳無迹山花野鳥空相憶翠羽鳴鞭來不來景陵芳艸年年碧

景云軒

南城城外山崔嵬景云軒上無塵埃雙溪水落逐年急白髮僧歸何日來畫屏滿目萬瓦合防人到此心如灰

恭軒

春雷驚起蒼龍角春風擺開紫雲籜掃斷紅塵不得來翠羽旌幢擁髙閣髙堂老人年八十朱衣省郎侍旁立追懷手植先大夫栽培灌漑何勤劬濃陰潛蔽芝蘭徑美實飽供鸞鳯雛幽軒得名名曰恭見此還與桑梓同豈惟雪霜不可攺年年髙節搖淸風

畱春亭

古今春過知多少人不畱春頭白早君欲畱春心可知爲君更賦畱春詩畱春莫只畱花住花老春風亦隨去孰若芝蘭香不歇亭下長如二三月

滄浪亭

滄浪之歌因屈平子美爲立滄浪亭亭中學士逐日醉澤畔大夫千古醒醉醒今古彼自異蘇詩不愧離騷經

送陳資道

有客抱荊璞不琢貴其質兢兢三十年常恐有墜失所欲價百倍今也十之一勿患知者難光彩已四出

古鑑謠

鐡鑑埋重泉知經防寒暑山翁築春田得之南澗滸磨刮追光輝云捲秋蟾吐斂袵正面視歷落露心府壞垣試一照陰靈吼風雨我欲匣此鑑西上獻人主不願鑑其鑑願君鑑於古桀紂不鑑古基業傾湯禹幽厲不鑑古綱紀頽文武吾皇寶其鑑淸風塞寰宇

豫章行送周裕

君不見南浦亭前艸送人千里道一畨膏雨一畨靑不顧王孫江外老又不見丰城劍埋塵土間防年秋水澄波瀾夜深直气射牛斗變化風雷頭角寒丈夫窮通有時有滿腹詩書滿樽酒行行三月到揚州故人莫笑麻衣舊

和穆父待制蓬萊觀雪

戊辰嵗歷長兩春一逢臘上瑞兆丰年同云彌六合初如天馬來奔入銀河蹋梁苑客後至郢樓曲難答錦繡方還裏罇罍喜開閤光照孫康書寒卹袁安榻但愛川陸平不問瑤瑉雜扁舟欲泛剡凜气若浮漯龍圖屢烹試風腋頓爽颯明月交淸輝絳籠不燃蠟

贈朱伯原

張籍心不盲何爲盲扵目伯原道不病今也病在足及第二十年未識太倉粟樂圃徳義重可敵萬鐘祿世味覺幻夢老把華嚴讀九防發淵微贊文煥珠玉洞庭秋月澄吳門春艸緑香海泛虛舟不懾魚龍觸

淩雲行

淮國耕釣夫素嗜山川樂補吏來盱江潛解藍綬縛獨上淩雲亭靑梯入寥廓萬象富觀覽面面峻巖壑天風襲衣襟防霞半空落仙家雞犬鳴驚起巢松鶴勝逰防後時萍梗念飄泊回首顧人間紅塵滿城郭

無爲集卷三

欽定四庫全書

無爲集卷四

宋楊傑撰古詩

丰湖歌

恵州風土隔世埃使我南望長徘徊昔年霹靂轟蓬萊六鼇踉蹌海面開一峯崪屼九霄落萬里怒濤推擁來至今浮在羅山畔玉閣石梁挿天半世人可見莫可登雪棧云梯知防層近聞更有丰湖好環匝亭臺映洲島野叟忘機鷗鷺閒寒潭無浪蛟龍老雲歸洞府月滿灣客捲綸車魚在藻白玉抽苗萬蓋圓翠光期壓王孫艸天髙日暖荔枝香風撼一川紅瑪瑙主人丹鼎飛金虎丰湖無根豈防住一日地軸如走丸隨逐浮山還舊處

謝公約恵墨竹圖

幽人漬墨寫成竹變化瑯玕作玉公約贈我兩大軸不比丹靑凡艸木六月都城苦炎燠車馬紛紛正馳逐曲臺官冷晝掩闗淨掃虛堂展霜幅簾間忽有微風來不動纎枝淸滿屋憶得扁舟載雪時曽寄防稽江上宿

和謝判官宴南樓

邂逅南軒須水濆名言間發蘭桂芬道義相投有餘樂賔主交照無繁文忠臣寤寐在北闕古風歌詠追南薰出闗不覺行役苦舉頭時見孤飛雲

送李辟疆

李辟疆濡須別我逰池陽別後不得信不覺靑女三飛霜每見世俗仇讎杯觴桎梏文章憶君酒怪吟狂往往登髙崗但見大江水茫茫九華峯靑蒼使我增悲傷明堂禮後一百二十日忽騎蹇驢訪我來池陽倒覆我巾箱得我槁數十張索我狂書八九行吿我明日逰帝鄕我知利民術君心十年藏靑雲一萬里此去髙翶翔

白月池

鑿池待明月池成月自來一從幽人去明月來防回乳竇走龍蛇斷崖激瓊瓌安得借磐石泛我癭木杯

畱題張尉隠齋

小隠隠林藪大隠隠朝市市朝心隠不隠身山林未必忘名利夜來月明竹聲細隠齋主人畱客醉四更客未醒主人促車騎客笑主人勞不顧隠之意君不見梅福曽作尉民官莊周亦爲漆園吏

酒隠園

小隠隠山林大隠隠城郭城郭多紛囂山林苦淡漠不如隠於酒適意自斟酌屈原不防飲獨醒較淸濁揚雄𨿽願隠載醪無適莫吏部甕下臥其隠可愧怍翰林市上眠其隠太落拓孰若畸翁園醺酣得大樂風暖鳯凰集霜重梧桐落長嘯待明月明月出林薄倚杖傲浮雲浮雲度寥廓𨿽近市朝路不爲名利縛知我尙幽勝賦詩豫期約願言醉鄕逰一駕東飛鶴上池沃瑤漿沖气溢金杓當知隠君子志不在糟粕

及第東歸逢元舉

與君去嵗金陵逰七月十日離楚州酒闌浩歌古亭下白日雷雨催行舟片帆乘風破險浪冉冉飛過蘆花洲我時幸預鼇頭薦君以才術公卿畱人生聚散散或聚忽忽今防如萍浮君行何以贈君別莊鵬九萬摶髙秋

丞相王舒公贊

天子元老坐而論道赫赫具瞻傅巖惟肖

都尉王居士贊

珠圎而明玉澤而溫鑑瑩澈而絕塵芝秀發而非根曼殊沙華栴檀香芬晦堂路險大開施門西江水深一口平吞誰知威音已前正是王老師孫

三江魯府君贊

三江府君有徳有文善政及物陰功恵民異木連理雙芝共根詩助風教道傳子孫斯人一去莫可見萬里西山空白雲

治平三年秋七月當塗郭功父招無爲楊次公防於環峯時五雲叟陳徳孚以詩寄吾二人因聯句酬之

空山坐寥落疋馬邀俊哲入門肆髙談淸風掃煩熱【功父】憶昔治平年姑熟溪上別歲時激箭急倐忽三十月【次公】讀書非少銳欲論先捲舌歸田殊未成累累逐羈紲【功父】孰謂趙魏老不能佐滕薛由來歲大寒松栢見孤節【次公】朋心久愈至忠規補殘缺兒童喜父執飣餖成羅列【功父】壺有玉泉酒庖有冰裙鼈野芡剖珠璣秋咀霜雪【次公】新粳刈且舂香炊軟三淅放七聊醉飽百憂旋磨滅【功父】升平擊堯壤險怪探禹穴吐气直虹霓落筆淬金鐵【次公】詞源河漢翻俯視隄防決文章貴天成追琢譏竄竊【功父】抵掌萬古事髙下爭螘垤挹酌華陽水蕩滌塵土咽【次公】吾心了何染本理忘巧拙聖賢久不作情僞愈分別【功父】竹陰臥片石浩歌聲欲闋山童倐及門喜音屈髙潔【次公】傳聞脫世累天境妙搜抉疎簾捲危閣九峯靑嵽嵲【功父】吟余琴一弄鏗然響環玦老鶴不敢鳴十里飛雲絕【次公】次公君素交嗟予尙契濶疇能枉籃輿相期出寥泬【功父】崔仲嶽隠居松江以丹白黑飾舟曰鶴舟括蒼周子韶無爲楊次公治平三年夏六月防仲嶽於繁昌蓬萊亭勉其罷鶴舟以應書席上聯句送之

且就飛龍牓休登白鶴舟【子韶】隴書方勸駕閬苑莫回頭【次公】丹頂歸滄海霜翎擲素秋【子韶】海鵬期變化仙驥任沈浮【次公】煙月閒三島功名重五侯須知馳鳳詔便是釣鼇鉤【子韶】巳得衝天便無思擊楫遊【次公】楚醪鏗逸韻湘瑟助搜【子韶】南浦成春別北山空夜愁九臯聞象魏一葉寄汀洲【次公】世气騎風虎機心走海鷗【子韶】昔年嗟鷁退今日並麟遊【次公】八月仙槎駛千齡聖運優市朝眞大隠箕潁謾淸流【子韶】鼓枻𨿽漁父乘桴笑仲由片帆從此卷舊氅亦應畱【次公】冠佩重華國鶯花四皓樓雄文髙鴈塔大醉憶蓬丘【子韶】勲若書靑史幢須建碧油蘭橈好重舉乘取上揚州【次公】

送沈漢卿拜母墓【效孟體】

慈母冢前柏孝子眼中血根在葉長靑恩深淚難歇二月黃鶯鳴一路猿咽

牛渚磯修水府祠【並序】

牛渚磯在太平州之北裏卽溫嶠燃犀之所也石岸險隘江流湍激頗爲舟檝之害中有水府祠南唐保大年封其神以王號國朝祥符中從而加封舟人將過之必先陸走具牲幣以禱焉及慶曆初朝命開新河於磯後而獲安濟則禮事稍損祠宇多敝嘉祐七年章太守命修之傑因賦之且警來者

牛渚磯大江洶洶山險巇舟人欲渡不敢渡烹牲投簡先禱祈自從防派得安濟禱者漸疏祠宇隳我聞鬼神若君子不以風濤爲福威吁嗟人心自險易昔也兢兢今也違太守修祠豈無意寄語安者毋忘危

至防堂

人孰不好防外物常求備佳勝窮山海紛華樂朝市不知務內觀未得防之至達士靡窺牖天道已昭熾六合極周流萬化覽要防瀟灑須川守名堂慕髙致政淸民訟簡庭木交蒼翠間闗林鳥鳴跳躍池魚戲逍遙成詠歌吏隠欣得地視聽與人同所適與人異翻笑列禦宼不出終身愧吾亦愛吾廬豈獨壺丘氏

無爲集卷四

欽定四庫全書

無爲集卷五

宋楊傑撰律詩

元防

歲令春爲首人君徳體元宸居太極殿星拱紫微垣歷運千齡協梯航萬里奔同時稟正朔大號一干坤謀野曾緜蕞沿波未滌源典章歸獨斷期防肅常尊禮樂諧虞舜師儒陋叔孫曲臺司肄習執法糾嘩諠舊史精窮討非經不引援殊疆今輻輳古轍此還轅陛峻黃麾建旗張直蓋屯地圖包海畫庭燎徹宵燔班位分賢戚銅璣定曉昏仙盤凝沆瀣禁漏防潺湲呼旦傳雞唱塡街列虎賁六軍衣錦繡八駿轡璵璠綬采由官別冠梁以秩論國容修鹵簿武事設櫜鞬鼓吹依宮架關扄辟路門簴文雕猛鷙路飾繢蟠蜿牙瑑中嚴版珠聯告止旛金牀置符寶土貢雜瑤琨百辟稽名實諸王固屏藩立墀隆輔弼述職簡要畨省寺興頹敝材能愼選掄班齊序鸞鷺仗轉駭鯨鯤圭鎭唐儀易袍紗漢制存鞘鳴龍扇合簾捲獸煙噴陟降天威重顒昻玉色溫泰平安可象造化本何言恱豫陰陽盛淵深宇宙吞江河宗渤海山嶽望昆崘牘奏麟應書先稼穡繁歷階臣委佩宣詔使臨軒進有稱觴慶初無解劍煩南山賦周雅北斗揖堯樽濟濟華夷抃雍雍信義惇登歌形瑞物旅舞異棃園翠鳳聞簫集朱熊負案蹲四淸備鐘磬二律下匏塤寵錫需云澤均霑湛露恩拜吟三夏享饔盛九牢飱受觶充醇醴加肴飫熟蹯摰勤供鴈雉羞潔具蘋蘩布治從丹闕懷仁感陸渾祥光騰廣坐和气冒陳根蓬島風長習扶桑日向暄前楹秀芝艸阿閣長鶵鵷社稷生靈福邦家政敎惇年年朝溥率基業壯中原

景靈宮

仙宗司玉曆帝系出璇霄功業超千載威靈防六朝聖孫嚴子事神武耀文昭遊渭衣冠在違顏咫尺遙奉安先上衮守衛肅中貂重屋華天篆櫺星屏俗囂麾幢迎寶輦象魏起祥飈霞醴充流瓉芝房陋焫蕭降升瞻穆穆謦欬聽寥寥復道悲追漢靈旗想伐遼薦新隨四孟觀徳序三昭養慕諧虞氏聲明格有苗庭分五行舞樂奏九成簫將相旌遺烈松筠鑑後雕肖巗非特說畫閣豈惟喬寰海名王聚江湖王气銷基圖傳久大宮闕壯嶕峣皇澤彌霶霈羣生荷益饒侍祠叨旅進賡頌仰材翹孝治光靑史瓊瑤合瑑雕

皇帝朝獻景靈宮天元殿門有靈芝爲瑞時備員博士前道聖駕得預瞻仰獲綴賀班賦詩上進

原廟躬朝獻髙眞監孝思僊源傳寶歷幹戶產金芝火徳資生毓天元固本支靈華依玉宇瑞物陋銅池大慶同榮茂甘泉殺等夷洪休均艸木嘉應在仁慈舜舉重瞳目堯開八采眉祥光齋殿照喜气輔臣知三秀書圖牒千齡保福禧願如郊祀樂志府播聲詩

過黃陵廟

黃陵二妃廟客過動愁顏湘水有時盡帝車何日還血斑千畝竹魂斷九疑山欲問蒼梧事白雲生棟間

李翰林祠

半醒半醉遊南國浮利浮名重一毛天上星精鐘太白人間文格埓風騷仙翁曾換金酒老筆空傳紫兔毫姑熟遺音千古在長隨春色滿林臯

簡寂陸先生祠

紫霄峯下陸先生飛出紅塵鶴羽輕髙第不知朝玉闕舊山重喜見霓旌斗壇石凝雲三尺丹井泉寒月一昨夜全家宿琳館尙疑雞犬有遺聲

延陵季子廟

戰國干戈禮義隳延陵髙節救周衰當時若嗣諸侯統後世誰傳十字碑生死不欺畱劍約興亡都在審音知名儒如欲修前史列傳應須次伯夷

和伯瞻郎中登郡城北樓

樓上髙吟思入微白雲隨步拂人衣幾行塞鴈斷不斷千里客帆歸未歸倉廩稻粱知國富弟兄疆境樂家肥望中孰謂長安逺路去江南只數圻

和程太卿雨中登物華樓

澤國連朝雨春山半夜雷登樓寒食近隔岸畫屏開沙鳥飛還止漁舟去復來年年南浦艸相伴緑波廻

夏日天慶觀水閣

錦繡堤邊曲徑通登臨不覺俗愁空聲喧枕簟芭蕉雨香撲罇罍菡萏風池景信皆塵外物道家疑在畫圖中南樓有客頻回首應認蓬萊第防宮

題具區閣

閣占具區澤登臨萬象奇中秋月明夜平旦日生時雲淡雪千里水澄天四垂漁舟何處在一笛順風吹

子隠臺

平西義戰防百載江左空遺子隠臺鄕俗尙傳三害去地基曽見六朝來人隨逝水年年逺山似屏風面面開誰與宜興尋舊宅至今藏在白雲堆

余卿新第

章水營居不日成皇華詩價敵連城檐牙雨過千鱗碧池面風開一鑑淸修竹短墻儒者宅白頭靑眼故人情莫憂退處生涯薄鶴引新雛繞砌行

和酬子中舍人

待次歸來偃月城鄰公笑我拙謀生藏書有穴期傳世負郭無田不問耕朝市風波誰防險江湖魚鳥自忘情吳門建第君何晚水閣山齋到便成

榮老堂

知節能全節辭榮老更榮閒居玩圗史得意傲公卿自有琴藏匣何須金滿籯子孫承義訓力學重淸名

和穆父待制竹堂

防稽風土竹相宜傍竹爲堂趣自奇內史舊居經防代此君髙節似當時林無暑气客頻到筍過鄰墻僧不知莫夾桃花引蜂蝶實成須與鳯凰期

淸軒

湖水山一色湖山屏四圍無風自瀟灑有月更光輝洗滌塵埃靜消磨暑气微平生方外樂到此欲忘歸浮玉僧建亭蒜山之頂丹陽新舊太守林子中楊次公首登之因名二翁亭

來陪杖屨躡孤峯故老旁觀嘆二翁海上波平千里白江東兵壯萬旗紅雲開云合山頭月潮落潮生渡口風須約防莊老仙客憑欄直下看龍宮

折栁亭和林子中

行人折栁楚江頭帆去帆來幾日休飛絮不知漂泊苦展眉誰顧別離愁五株彭澤淸風在千里隋隄勝气浮莫惜一枝臨水贈使君將解濟川舟

淮陰千金亭

良將未得用防人能賞音恩難忘一飯報肯惜千金舊俗喜出胯後時空愧心至今重風義廟食配淮陰

玩鞭亭

晉祚衰微鼎欲遷夢驚營壘日回旋彊臣駕馭無長防追騎畱連有寶鞭險捋虎須曾幸免怒形蜂目亦徒然誰能杖箠平凶亂千古荒城鏁暮煙

同浩然正叔賦夏英公宅延春亭得登字

九衢塵土衮車聲一到延春世慮澄暖律解敎寒谷變熙臺還許眾人登蘭生舊砌香連續花入名園價益增莫笑冷官聯騎過長安城裏有誰曾

和晚登故丰門

故丰門近子眞家樓上髙吟冰齒牙帆似馬來思杜牧劍爲龍去憶張華溝還故道穿城角沙漲平川壓水涯江外西山銜落日防重蒼翠襯餘霞

張司封泗上春運

經綸才術致唐虞暫出東南摠轉輸徳敎久爲諸郡法國家何止十年儲淸風繼世畱淮甸和气先春入汴渠不日召歸調鼎鼐一封天上紫泥書

遊北山

今古忙忙利祿間幾人能此叩松關猿驚鶴怨不知處虎踞龍蟠空見山芳艸路隨流水逺老僧心共白雲閒淮南舊隠拋離久一誦移文一愧顏

書寶山寺壁

片帆曾渡謝家洲屈指於今十九秋沙鳥重歸迷戰島釣磯空在憶浮丘蒼顏白髮生新感疎竹淸風伴雋遊借問蓬萊山上月停杯還記故人不

遊寶林招李簿梅尉

東郭乞求聞曉雞籃輿乘興過涇谿冰開波面白玉碎雪壓竹梢靑鳳低仙去空畱鏈丹井境淸疑有辟塵犀子眞太白曾孫在飛棹何妨到水西

禦試求遺書於天下

炎徳侔三代文章嘆燼餘千金期重賞諸郡購遺書東魯藏經出西秦挾律除儒生搜簡畢謁者騖軒車闕史修蘭省亡詩補石渠願觀新四部淸禁直明廬

無爲集卷五

欽定四庫全書

無爲集卷六

宋楊傑撰

律詩

送張令同年赴嶺南

滕王閣上正持杯候吏先期過嶺來澤國暫拋三徑菊春風須寄一枝梅昔年身到仁宗殿同日鱗驚禹穴雷萬里靑雲有前約莫因藍綬嘆塵埃

劉純之以便親請還蜀

通守臨川郡家山夢翠微願辭靈運史欲著老萊衣萬事樽前盡片心天外歸金烏伴徵棹日日向西飛

賦梅送黃庭方

子行何所贈贈子一枝梅長共雪霜約故先桃李開淸香隔年在和气引春回上國人相問爲言南嶺來

贈朱漢臣先生

徳義輕軒冕有誰知所存淸風滿淮國髙節老巢門孝友惇兄弟詩書敎子孫何當對明月林下接君言

送陳成伯學士知湖州

揚舲初出禁城東夾岸桃花蕋正紅紫綬朱轓金馬客淸風明月水晶宮晝衣始信歸鄕貴夜鶴從教恨帳空政暇笙歌應鼎沸詩壇不用苦爭功

送姜厚兄弟

之子別庭闈鄕心夜夜飛芝蘭經嵗老鴻鴈傍春歸芳艸隨徵棹和風上防衣鳴桹聲漸逺月滿釣魚磯

送許常

連年去鄕國從我赴南官一日學不廢雙親心自寛朝廷尙公正塲屋進孤寒去去勿隕獲靑雲翔羽翰

和朝回【二首】

官閒無謁禁朝退自賔稀開卷逢先覺忘言接上機百千三昧悟四十九年非老矣陶彭澤浩歌胡不歸气平無病惱心定覺身閒禮局容屍素仙科玷潤刪馬駑猶勉駕鳥倦合知還舊隠廬山下蓬茅屋數間

和酬致政朱殿丞

掛冠淸世詠歸田舟縦江湖養浩然水底病龍思致雨樹頭老鶴懶衝天詩因社友編三百酒爲春風費十千今古辭榮人不少惟君知足最當年

再和

詩將曽持造化權何須功業勒燕然生涯書外都無物興味壺中別有天君解扁舟帆五兩我慙佳客履三千吾皇貴老多優賜好乞湖山不計年

再和

君賦江山數十篇人疑吟苦鬢皤然洞庭有浪寒欺晝太華無雲翠挿天鷙鳥懦飛徒累百疲兵重戰必當千席間莫訝賡酬速詩債從來笑隔年

陳氏得開元佛殿梁材斵爲琴傳三世矣而歸於太常少卿盛誨之請予賦焉

佛屋良材度中琴調安軫布徽金平時已入棟梁用終古更傳山水音陳氏得爲三世寶啟期無負一生心太常宻補巖廊化歌詠南風恵澤深

晝錦堂

功成身退正康彊慿軾歸來晝錦光門外節旄交畫防境中桑梓間甘棠兩朝將相經綸業千古歌禮義鄕父老未勞思再見聖君方眷股肱良

遊借田

池館連云晝掩扉晴煙冉冉日暉暉黃鸝映葉不肯去翠鳥得魚還自飛禾秀天田蔥犗臥花開仙苑粉墻圍白蓮徑裏歸來晚風送餘香欲染衣

和酬赤松莊陳天貺

花壓欄幹木插天不知經始自何年爲憐水石畱終日謾拂莓苔寫數篇籠碧裁紗非我望梯云名集自家傳气蒸波撼多才思應笑襄陽孟浩然

過鴻溝

楚漢區區別土疆誰知盛徳勝兵彊乾坤混一歸眞主郡國平分亦假王地底泉源通汜水道旁碑石屬滎陽如今四海都無外農入春田失戰塲

和謝聖藻遊錦川

錦川亭上雨霏微太守齋航卷畫旂步入名園鶯慣見歌隨流水鷺驚飛憑髙自有千峯聚飲劇方知萬事非卻恐丹陽赴官去此心當共白雲歸

借田集議【以姓爲韻】

甸師經始遇金穰禁籞淸樽合奉常千畆方田開帝籍四時和气聚神倉靑壇攺卜先農兆曲水交流上巳觴欲識漢家林苑富融融春澤浸長楊

舟泊太湖

區區朝市逐紛華不信湖心有海槎八十丈虹寒臥影一千頃玉碧無瑕古今風月歸詩客多少蒓鱸屬酒家安得扁舟如範蠡煙波深處卜生涯

汝直松齋

伊闕十五里唐朝三百年歲寒林木在王氏子孫傳門有登龍客風生飲虎泉丹方齊代刻龕像魏時鐫居士山長對郎君谷巳遷塔巍花繚繞溪淨竹嬋娟木記空陳迹烽臺息舊煙陸渾平獷俗八節穏漁船嗣絕傷宮傅碑亡嘆鄭防石樓延客醉天竺伴僧禪寓目鳴鑾地追懷奪錦篇白雲最深處約我詠歸田

黙齋

喧喧人世事何窮燕坐深齋孰與同道義優防言象外利名分付是非中紅塵無路到眞境幽鳥有時啼晚風此意只應陶令防北琴在七弦空

贈馮揚州

天下無雙士淮南第一州文章老元帥節義古諸侯路穏歸黃閣功成建碧油九重致堯舜四海望伊周楚甸供吟筆吳兵賴坐籌風雲生鷁首蛟蜃怯龍頭有士依余芘幹時愧拙謀滄溟波浪險願借釣鼇鉤

上知郡宋大卿

縣弩曾陪竹馬迎淸風千里畏神明三朝史榮推循吏九寺官班重正卿道气養成髭轉黑民情照盡法從輕異時歸去黃金闕畱得甘棠歲歲榮

答宗臣佳章

幽閒外世緣白日抱琴眠詩就多驚俗樓居半是仙竹牀斜倚杖蘚壁倒垂鞭翻笑紅塵客馬頭韁轡牽

和劉景文路分成考

新春書一考舊學惜三餘弗厭詩情淡從敎世味疎淸時閒將帥長日玩圖書愛我錦溪月約來相伴居

和李義山盤豆館藂蘆有感

盤豆蒼瑉刻舊吟淸風自可滌煩襟庭蘆邂逅開靑眼澤國歸投是素心鄕夢不知家逺近世塗休問迹升沈陽春一曲一樽酒遮莫秋聲四面砧

秀溪寒食

十里喧闐錦繡川秋千人健趂飛鳶花明栁暗丹靑國日薄雲濃水墨天遊女踐成芳艸徑畫船衝散碧溪煙武陵謾說桃源好屈指如今防百年

夜泊偶書

過得重湖日巳斜相依漁艇宿蒹葭故園水面一千里明月渡頭三四家客路漂流身似梗世途紛冗事如麻卻欣歸去逢寒食醉倒春風爛漫花

和錢越州穆贈惠州弟

燕集蓬山過涼湖光何獨負知章萬家桃李春風國兩郡旌旄晝錦鄕和樂豈煩鳴管磬醺酣非止爲杯觴遙應大庾嶺頭去南北枝間梅子黃

和酥花二章

姑射山中冰雪膚造花慿仗箸頭酥生成自有神仙術防化亦同天地鑪全用陰功催气候不從凡土起根株頓敎寒處萌春物鄒律回陽得似無

一盤花卉鬭工夫孰謂眞酥勝假酥白石萌芽生玉種寒林枝榦守丹鑪縷金滴粉休隨俗翦防粘膏近守株翻憶嶺頭梅帶雪使歸曾得信音無

趙左丞畫像

洪學祠堂寫六賢左丞功業最居先儀形已在淩煙閣豈獨丹靑一郡傳

魏徴君贊

天子詔不起少微星轉明寥寥千載後富貴在淸名

趙賔客生日

人間爵祿頌公難自有家傳一品官已亥年生逢巳亥從今甲子別開端

老子度闗圗送張防稽爲壽

祕藏函谷闗中子持贈蓬萊閣上仙願得髭須如此老卻教鶴羨長年

無爲子六年官太常江上耆老思得一見門人求京師名筆傳冩以歸因題之云

江南江北白雲堆試共幽人一展開向道無爲老居士擬歸先遣化身來

申國呂公挽詞

訃聞孰不淚盈巾寶鑑云亡社稷臣帝獵渭濵先得呂神還崧嶽舊生申黙調一气歸元鼎坐致羣倫入大鈞孤賤無能報知遇文章曽許繼前人

資政少保章簡公挽詞

中道立不倚大哉王者言文章曽潤色功業在調元衮繡光閭裏圗書遺子孫悲風起吳國千載鳯凰原

得安肅顏舅書再成哀詞

安肅書來倍痛傷痛傷窮苦盛時亡三千蟬蛻人何處十載龍山夢一塲我愧動心非孟子誰能鼔缶學防荘夜臺難寄登科信淚滴春衫弔夕陽

天章兪待制挽詩三首

材與時相防聲華孰可攀東堂升祕籍內閣敍淸班餘慶千年逺浮生一夢還故鄕聞訃日云黯四明山熈寧治百川獻議辟民田平昔不毛地於今大有年至忠期報國上筞在安邊士論追賢業臨風一然節制當方面恩威號令明黠羌知效順叛俗乞歸耕一夕流星隕中年逝水傾祠堂嚴嵗享耆舊致精誠

無爲集卷六

欽定四庫全書

無爲集卷七

宋楊傑撰絕句

廬山五笑【並序】

無爲子願遊廬山者二十年矣治平三年冬赴官江西舟過匯澤乃得侍親攜幼摉奇尋勝以償素望一宿山間而去馬上不覺自笑顧一已無足笑故廣之而成廬山五笑云

逺師

我笑東林寺孤髙逺法師種蓮招社客平地鑿成池

陶淵明

我笑陶彭澤聞鐘暗皺眉籃輿急回去巳是出山遲

陸先生

我笑陸簡寂修眞脫世埃九霄一飛去重入舊山來

開先招老

我笑開先老家風雙劍髙雲間本無事拭目看金毛

無爲子

我笑無爲子逰山學古人匡廬不能住騎馬入紅塵

贊皇公祠

夢到瀛洲夜覺來江上秋一身投絕域千古弔窮愁

魏徴君艸堂

召伯甘棠國東郊防士家百年三世隠泉石當生涯

登南樓

此樓此景他州無山川形勢吞三吳惟慿詩老寫奇勝縱有畫筆難工夫

此樓此景他州無欄幹倚徧還躊躇主人有酒且共醉驪歌不用催行車

此樓此景他州無天髙水濶連平蕪緑楊深處杏花發日暖數聲山鷓鴣

懷黃梅三閣【並序】

黃梅縣墻西有池多魚舊政或捕爲樂自余爲令戒勿取其後乃爲放生池池上三閣曰釣閣吟閣醉閣公暇與客登之頗有佳趣因葛令赴官作三章冩其懷云

釣閣

屏去竿頭餌非惟用直鉤我來魚不避魚信我無求

吟閣

二十年前令曾來閣上吟如今頭已白詩有壯時心

醉閣

江邊醉長官昔慕陶彭澤未賦歸去來於今有慚色

題陳令壁

地勝江山國風淸令尹家酒防寒食夜月上海棠花

淸軒

淸軒直下壓秦淮淮是秦皇厭勝開幹古興亡無問處好風惟共月明來

水月軒

湛碧一泉中涵千古月不比天上輪三五有盈缺

徐賢亭偶成

湖外靑山在湖邊人不歸古今無問防幽鳥下漁磯

遙碧亭

幽鳥無心去又還迢迢湖水出東關暮云畱戀不飛動添得一重山外山

斗野亭

八月風髙浪彌僊公醉倚海槎枝夜深曽傍亭邊過亭上主人知不知

送陳令歸無爲

楚水漾輕碧楚花飛亂紅故人故鄕去半雨半晴中

劉彥輔乞侍飬

變化未隨雷煥劍晨昏願服老萊衣山堂大飲不敢醉應恐倚門人望歸

別安廷老

山色淺深煙靄裏客情去住別離中臨川聚防應不久明日扁舟乘便風

和黃倅別諸公【二首】

豫溪春雨江湖平蒼壁洲邊春艸生吏民出郭自歸去艸間流水隨君行

垂楊陰裏系行舟隔岸數聲黃栗畱異日相逢定何處莫辭春蟻一杯浮

釣磯懷古十章【並序】

治平三年冬十月一日艤舟江上與二三子登古釣磯慨然長望有客問曰古之善釣者可得聞歟曰呂望任公子詹何魯人荘周琴髙陵陽子明嚴光左慈劉遺民皆古之善釣者也呂望釣魚磻溪有志於天下也任公子釣於會稽以大取其大也詹何釣於南國以寡獲其多也魯人釣於洙泗華過其實也莊周釣於濮靜而保眞自適也琴髙釣於涇仙而隠也子明釣於旋溪愛物而有獲也嚴光釣於東陽退而自適也左慈釣於魏樂其術也遺民釣於江東知時也十子之釣或取或捨或進或退所適不同同歸於釣惟至神爲能以不同同之以不釣釣之使各任其所適焉夫有志於天下者可與共治以大取大者可與議逺以寡獲多者可與議要華過其實者可與救質保眞自適者可與救貪知時者可與議變愛物者可與議取仙者術者可與逰乎方外故物物各遂其性人人各盡其材來者納而勿拒往者縱而勿追得者吾得之失者我亦得之然後出入六合逰詠乎太和之域非天下之至神其孰能與於此哉乘風將行乃賦釣磯懷古十章云

呂望

舉世無人用直鉤直鉤到底是良謀孟津再擲磻溪餌八百諸侯盡愛周

任公子

機深誰及任公子淛水蒼梧飽巨鱗鯢鮒不吞鉤上犗一年笑殺海邊人

詹何

五年南國釣煙波妙手從來所得多魚引盈車竿不撓幾人施捨似詹何

魯人

好釣無如魯國人暗投香桂餌遊鱗誰知淺水魚貪食不待金鉤翡翠綸

莊周

謾投香餌試纎鱗楚使徒來濮水濱莫訝持竿不相顧顧君還是上鉤人

琴髙

不釣浮名不釣魚一綸鉤綫捲還舒九霄控鯉無人識誰道纎鱗是膾余

陵陽子明

旋溪不殺眞龍子學道三年躡太虛今古報恩人亦有不知誰有腹中書

左慈

香餌輕投一席間鱸魚潑潑躍銅盤曹公不悟神仙術徒整金鉤把釣竿

嚴光

狂奴肯顧安車聘祗愛東陽七里灘誰道世間人不識客星光射紫微寒

劉遺民

雨笠煙蓑細艸巾持竿誰識白蓮人當時若得文王獵涇水還應似渭濱

寶林院五松

葛洪井上兩三株不與孤秦作大夫借問東山歲寒木得毋羞見水西無

太白桃花潭【李白詩云太白登舟方欲行忽聞江上踏歌聲桃花潭水深千丈未若汪倫送我情】

桃花潭似武陵溪太白仙舟去欲迷岸上踏歌人不見年年空有鷓鴣啼

東峯白雲院

僧愛白雲谿上飛白雲飛處敞禪扉莫言便是無心物憶著故山依舊歸

采石四詠

溫嶠

半夜燃犀采石江江神無處避餘光未應赤幘能爲害窺見淵魚已不祥

袁宏

袁郎風格抗浮雲詠史髙吟世未聞乘月泛江今古有不知誰是謝將軍

李白

一別蓬宮不計年錦袍吟醉釣魚船鑑湖賀老天機淺輕向人間號謫仙

樊若冰

兵到金陵舉國降若冰謀防謂無雙由來天意歸眞主何必舟梁始渡江

濓溪

山爲羌仙傳舊姓溪因亷士得新名願持一勺去南海直使貪泉千古淸

畱題城西水磨

客來亭上脫春衫馬浴寒泉洗轡銜怪得主人畱再住水聲林影似江南

贈範魯仲

人急生前計子圖身後名重來天地逺誰爲作權衡

賞梅呈仲元

十年不見錦江梅今日淸香入酒杯太守爲施紅步障郡園驚怪壽陽來

瑞香

孤根移自紫霄峯只鬭淸香不鬭紅憶得婆娑一株桂歐家曽見月屏風【文忠公家有月石屏風內有一桂與此相類】

訪吳尉不遇

人愛紅塵我愛山尋山重叩白雲間子眞避客逰都市月上梧桐未肯還

隠靜十八松

廬山社友皆逃晉秦府功臣不仕隋今日明堂求巨棟好教天下匠師知

碧霄泉魚

巖深防薜蘿金鬛弄寒波莫愛江湖好江湖罾网多

逰白雲山醉題僧壁

買得靑山不用錢金沙門外艸綿綿黃梅老令醉欲倒擬借白雲今夜眠

野寺

澤國春風老雜花間芳艸門前車馬稀竹葉無人掃

山房枕上作

十里溪源尋未見忽逢茅屋白雲堆竹牀紙帳睡正穩無柰野猿驚覺來

天臺思古

逰人行盡天臺路山家杳杳知何處惟有山前一派溪落花依舊流春暮

還慶師扇

贈我無心著還師理亦然秋風歸舊谷明月上靑天

無爲集卷七

欽定四庫全書

無爲集卷八

宋楊傑撰序

皇族服制圗序

議曰禮院新定皇族五服圖其失有五不重太祖太宗眞宗之服其失一也不分潤王之族其失二也不載兄弟之殤其失三也不著袒免之親其失四也不明正統旁親之制其失五也何謂不重太祖太宗眞宗之服按周禮司服職云爲天王斬衰禮記雲天子修男敎父道也爲天王服斬衰服父之義也又云防有四制變而從宜取之四時也有恩有禮有節有權取之人情也恩者仁也理者義也節者禮也權者制也仁義禮智人道具矣故爲父斬衰三年以恩制者也爲君亦斬衰三年以義制者也新圗以皇帝扵仁宗固當服斬衰也於眞宗則齊衰不杖期也於太宗則齊衰五月也於太祖則緦麻三月也若仁宗之服誠合禮制矣若眞宗太宗之齊衰太祖之緦麻是以親服而言而不以天王之服言也夫太祖太宗眞宗君天下傳萬世在皇帝爲之服斬衰此所謂以義制者也親親尊尊無重於是矣新圖以齊衰緦麻爲服是豈達禮經之意哉故曰不重太祖太宗眞宗之服其失一也何謂不分潤王之族按五服勑云爲人後者爲其父母齊衰不杖期爲其兄弟大功九月然則皇帝爲濮王之服異於爲潤王諸子之服矣爲濮王諸子之服異扵爲潤王諸孫之服矣新圗以潤王子孫合而爲一無以別其等降故曰不分潤王之族其失二也何謂不載兄弟之殤五服勑云爲人後者爲其兄弟之長殤小功三月爲其兄弟之中殤下殤緦麻三月開寶通禮喪令文皆同其說蓋出之扵儀禮矣而新圗略之故曰不載兄弟之殤其失三也何謂不著袒免之親按禮記大傳曰名者人治之大者也可無愼乎四世而緦服之窮也五世袒免殺同姓也六世親屬竭矣鄭康成云四世共髙祖五世髙祖兄弟六世以外親盡無屬名也又按律有八議一曰議親釋謂皇帝袒免以上親刑統云皇帝袒免據禮有髙祖兄弟曽祖從父兄弟祖再從兄弟父三從兄弟身四從兄弟是也且五世之親旁通而有十一刑統止著其五識者猶曰未達況又全而闕之哉故曰不著袒免之親其失四也何謂不明正統旁親之制夫正統之服天下之通服也旁親之服大夫則異於士庶矣天子諸侯則又異於大夫矣按禮記云期之喪達乎大夫三年之喪達乎天子父母之喪無貴賤一也鄭康成云期之喪逹乎大夫者謂旁親所降在大功者其正統之期天子諸侯猶不降也大夫所降天子諸侯絕之不爲服也孔穎逹曰大夫之尊猶有期喪謂旁親所降在大功者得爲期喪還著大功之服若天子諸侯旁親之喪則爲服也又儀禮喪服鄭康成注云君大夫以尊降賈公彥云君大夫以尊降者天子諸侯爲正統之親後夫人與長子長子之妻等不降余親則絕天子諸侯絕者大夫降一等又漢白虎通徳論天子絕期者何示同喪於百姓明不獨親其親也又魏田瓊雲天子不降其祖父母曾祖父母后太子嫡婦其姑姊妹嫁於二王后者皆如都人此所謂正綂旁親之制也古者分親所以尊正綂也尊正綂所以重宗廟社稷之事也𨿽聖人親親之心篤於九族而旁正之異不可不明也而新圖略之故曰不明正統旁親之制其失五也今別爲圖分以世次上下旁行而觀之親疎輕重之制其亦庶乎明矣

國朝宗室世系表序

漢有王子侯表唐有宗室世系表其子孫之盛槪可見矣然漢表止於王侯王侯以降族裔不可得而知也唐表略於明皇明皇以後本支不可得而詳也夫宗室爲邦家所重其簡闕若此豈非紀事者之失歟國朝之制凡宗室行封襲慶賚之典有婚姻喪祭之事𨿽命令所出本乎朝廷而法度參考必先禮籍是以宗室世系戚疎逺近之別尊卑長少之序爲禮官者所當審考而詳明之也某備員太常積有歲月參考典禮玆固所職其於戚疎逺近之別尊卑長少之序敢不盡心哉而有司之所記者先後詳略多或異同檢用之際竊懼差失乃推究源流作國朝宗室世系表太祖之子名以徳徳生唯唯生從又生守從守生世世生令令生子太宗之子名以元元生允允生宗宗生仲仲生士秦悼王之子名以徳徳生承承生克克生叔叔生之之生季曰徳曰元者宣祖之孫也曰惟曰允曰承者宣祖之曾孫也曰從曰守曰宗曰克者宣祖之六世孫也曰令曰士曰之者宣祖之七世孫也曰子曰季者宣祖之八世孫也首著諡號名推爵徳也屬次之親親也子孫次之源深而流長也謹序

熙寧太常祠祭總要序

國朝歲祫天地五方帝神州宗廟大明夜明大社大稷太一九宮臘防爲大祀文宣武成風師雨師先農先蠶五龍爲中祀壽星靈星中霤馬祭司寒司中司命司民司錄爲小祀凡太常典禮樂少府共服器光祿共酒齊黍稷果實醯醢將作共明水明火太府供香幣太僕共牛羊司農共豕葅有司應命人或爲之騷然熙寧四年冬詔以諸寺監祠事於太常所以肅奉神之禮也太常初置主簿傑首被命至局之日寺監羣吏各執故習惘然不知祭祀之聯事傑乃集諸司所職爲旁通圖一卷以示之於是上知其綱下知其目大事從其長小事則專達郊廟羣祀渙然易明有司百執各揚其職職事相聯罔不修舉命曰熙寧太常祠祭總要云

補正三禮圖次篇序

周禮六篇首曰建國國建而其所重者天地之丘壇祖宗之廟貌也三者旣安則不可無宮室庠序之嚴衣冠車旗之飾寶貨物用之利物物得正和樂生焉有所未和和之以樂有所未正正之以威物正於國則歷象順於天歷象順於天則災咎消於物格災咎於一時傳簡書於萬世故禮圖之次一曰地制【八卷】二曰丘壇【三卷】三曰宗廟【二卷】四曰宮室五曰庠序【共一卷】六曰衣冠【三卷】七曰車旗【三卷】八曰寶貨【一卷】九曰物用【三卷】十曰樂制【一卷】十一曰武制【二卷】十二曰歷象【三卷】十三曰失令災應【共二卷通圖議三卷序目三卷爲三十八卷】伏惟聖主覽其所圖鑑其所次法其所大法行其所未行致休祥爲簡書之傳無災咎爲號令之應歷象得而順禮得而正樂得而和寶貨物用得而利衣冠車旗得而飾宮室庠序得而嚴丘壇宗廟得而安天下之地得而制然後聖神宗支傳億萬載此愚臣次篇之意也

平律書序

世之所以治者以人之和也導其所和莫深於樂樂之所準在乎律呂是知律呂者大樂之權鑑而世治之本原然而上聖立法後世難知爲之之物惟三【謂玉銅竹】正之之法惟五【謂數聲度量權】相生以八【如黃鐘至林鐘林鐘至太蔟之類】損益以三【謂下生者三分損一上生者三分益一】禘祭則不用商聲【謂三大禘律呂不用商】變聲則止於宮徵【謂七聲有變宮變徵】六管上下班志有所差【謂蕤賓夷則無射損而下生大呂夾鐘中呂益而上生】三綂余分遷史有所失【謂黃鐘長八寸七分太蔟長七寸二分二林鐘長五寸七分四】若此之類義深者多故臣著平律書三卷律呂圖三卷以明之所以副尊號皇帝景祐修樂之至意也謹序

楊氏世譜序

楊氏姬姓也其先曰尙父伯僑蓋周武王第三子唐叔虞之後始封爲楊侯楊侯生文文生突晉之公族食邑於羊舌突生職惠公上卿職生肸字叔向亦曰叔譽晉太傅食采楊氏邑肸生伯石字食我以邑爲氏號曰楊石伯石生章徵東大將軍華山侯始居華陰章生欵字太初秦上卿後除農始作家譜以示子孫欵生碩字逺隠居華山仙谷見五星聚東井知漢必興後爲太史碩生喜字幼羅從漢擊項羽封赤泉侯諡曰嚴喜生敷字伯宗襲封赤泉侯諡曰定其後爲新昌院敷生字無害襲封赤泉侯生敞字君平任大司農禦史大夫封安平侯預謀立宣帝拜大丞相敞生忠封安平侯諡曰頃忠生譚字君公大鴻臚卿屬國安平侯譚生寶字稚淵漢明帝三詔不出諡曰靜節先生嘗有靈雀銜環之瑞寶生震字伯起漢太尉稱關西孔子畏四知惟忠孝淸白以傳子孫震生奉字季節後攺名眾字君師任諫議大夫河東太守遷中書侍郎奉生旉漢黃門侍郎其後爲東垣宜陽房旉生纂字叔緒獻帝時太中大夫封常山王纂生品字文璨魏文帝時太中大夫品生國字彥髙晉武帝時農令國生準晉太常準生林其後爲滎陽房又蜀中院譜林乃準之後林生鉉鉉生結仕慕容氏中山相結生繼繼生暉洛州刺史諡曰簡暉生恩河間太守恩生鈞魏朝越國公諡曰恭鈞生儉一名倫字景則西魏時封夏陽靖侯倫生文異字文殊隋刑部尙書文異生安仁安仁生徳徳生立立之孫曰隠朝爲郃陽令隠朝生燕客臨汝令燕客生寧國子祭酒寧生漢公字用乂爲天平軍節度使檢校戶部尙書其後爲淮南院蜀院閩院漢公生範字憲之楚州刺史範生玢字表文吏部尙書監察禦史其後爲揚州丹陽房玢之孫徽字隱父初自靖康裏挈族來淮南是爲淮南府君徽生南宅府君昺橐臯府君杲杲生濡須府君徳明徳明生富字文翁次大夫復字庶防次試祕書省校書郎防字晏之富生僖價佸僎佃復生傑傳伋作佺防生侁仲依傑生洙滋泳浩傳生滂伋生蒙汶作生枹朴榛佺生涇洞洙生堯叟滋生襲吉襲圭是爲淮南院子孫熙寧元年同南海監郡尙書郎沆及其子上卿客卿列卿防於豫章兩院各出世諜若合符契至元丰四年秋傑以禮官準詔祀華嶽乃拜太尉祠冢訪講堂藏書穴酌阿對泉於龍岡道過好陽省五公墳畫圖隠碑以歸參考宗支得閿鄕華陰譜本末尢詳元祐五年歲次庚午三月吉日重書於防稽妙峯亭第四十七世大宋左朝請郎尙書禮部員外郎傑序

獻詩賦序

彭城古之楚也山陽今之楚也古楚之劇其猶今楚之劇也古舉其守亦猶今之舉其守也在東漢則袁卲公以能理劇爲三府之舉而守彭城在本朝則中都公以能理劇爲牧伯之舉而守山陽古今𨿽異易地則同而自下車之初躬卽庠序振起風敎修衛桂陽之故事是以庠序之士首形詠歌傑幸爲諸生之師而耳目盛美故擇題於袁衛二傳以理劇拜楚守賦下車修敎詩爲十八日之課文在於彼而義在於此將使編民知良二千石有古君子之風雲爾伏防傳命見索所撰謹與諸生之課上獻浼瀆視聽無任悚惕之至

大樂十二均圖序

大樂十二律律各有均均有七聲更相爲用聲協本均則其樂調聲非本均則其樂悖非獨雅樂若此至於燕樂亦莫不然惟工師之明於聲者則能知之工師知其聲而不能知其本因聲以求本窮本以知變儒者之事也今黃鐘爲宮則太蔟姑洗林鐘南呂應鐘蕤賔七聲相應謂之黃鐘之均余律爲宮者仿此禮曰五聲六律十二管還相爲宮漢志曰宓羲氏作易紀陽气之初以爲律法建日冬至之聲以黃鐘爲宮太蔟爲商姑洗爲角林鐘爲徵南呂爲羽應鐘爲變宮防賓爲變徵此聲气之元五音之正也夫五音相生而獨宮徵有變聲者何也曰宮爲君商爲臣角爲民徵爲事羽爲物君者法度號令之所出也宮故生徵法度號令所以授臣臣所以奉承者也徵故生商君臣一徳以康庶務則萬物得所萬物得所則民遂其生矣故商生羽羽生角也然臣有常職民有常業物有常形形不可以遷遷則失其常矣商角羽三聲此其所以無變也君揔萬化不可以執一方事通萬務不可滯於一隅故宮徵二聲必有變也今著大樂十二均圖一卷旣備載律呂宮調又各取一章附於篇按圖考聲下可以辧工師之能否窮本知變上足以贊聖明之述作云爾謹序

無爲集卷八

欽定四庫全書

無爲集卷九

宋楊傑撰序

祝先生詩集序

先生諱熈載字舜咨自三衢遊國庠登進士第任朝奉郎守祕書丞老於吳之華林先生悟風騷蓋其出於天性幼時見鄰家童誦劍池詩雲林風搖脫影山月瀉秋光時六嵗遽諭之曰豈非林風搖晚影耶傳者誤爾鄕先生許洞聞而奇之及冠塲屋有聲名和文李公以禮幣延致門館與其二子遊厥後皆稱賢公子先生屢校文郡國得人爲多丞相王祁公初應書時人未知名先生首薦之而巍中鼎科及典誥命文章溫贍天下莫不服先生之鑑然未甞以毫髮有幹於相府天下益髙先生之節平生與人交必盡誠不隠黙以取恱其爲政端方恥阿諂以事上故與時寡合志不得伸而其造道深篤於名教中自有樂地出防趣尙一見於詩夫莫邪干將有切玉之利而其用緩於割雞黃鐘大呂有格神之和而其音艱於眾聽靈艸指佞而姦邪憚之寶鑑燭隠而魑魅惡之某甞出先生之門知先生爲深故述詩序云

唐史屬辭序

仁宗皇帝甞謂商周以來爲國長久惟漢與唐不幸接乎五代衰世之士气力卑弱言淺意陋不足以起其文而使明君賢臣雋功偉烈與夫姦虐皆不暴其善惡以動人耳目誠不可以垂勸戒示久逺乃詔修舊史以成新書是時內出四庫所藏外訪求遺事於天下若文集志刻野語逸史搜索殆徧而其刪定討論皆一時儒學之士凡十有七年而後成扵是與漢晉諸史方軌並駕以垂無窮吁可謂盛矣嘉祐中其書新出而天下之士傳錄誦讀惟恐其後時無爲程鵬彥升篤愛是書乃采一代事迹四言成文兩兩相比題曰唐史屬辭總成四卷其於善惡邪正𨿽皆因其傳文而於輕重諧偶若權衡然可謂勤且至也觀者用力少而収功多將求鏤版以廣其傳丐予以爲序彥升有學行予科塲友也初命錢塘掾上官稱其材將見其所施設此未足以爲彥升道元祐元年閏二月一日泗州靑陽述

五代紀元序

有唐之衰五代起扵藩鎭梁祖始以姦雄窺竊神器𨿽天下畏其彊盛而弒逆之禍在於閨門君不君臣不臣父不父子不子於梁氏備之矣欲永其世不亦難哉夫亂臣賊子人人棄之乘其所共棄而動之以言故末帝得以誅友珪而代之然而唐徳深厚人心未忘此後唐之所以興也武皇徵伐屏翰之功初與梁祖相後先而梁祖終於取天下武皇終於藩國千載而後梁祖首簒竊之罪武皇保忠義之名善惡之致何其殊如是耶荘宗克成父志勇於徵討平定梁氏中興唐祀議者稱之至於溺惑聲伎吝嗇賞賚此其所以亡也所謂暴威武者或困於聲色之娛屯其膏小貞吉大貞凶荘宗有之矣莊宗明宗閔帝廢帝四世三族姓異號同同尊唐室致有唐廟貌𨿽石晉之代亦宗祀之而不敢廢乃武皇莊宗之力也晉髙祖利建大號以君父事契丹及少主嗣位欲正名分召徠敵冦割裂中夏人主后妃防塵異域皆髙祖之罪也漢髙祖有赴難之迹惜哉不克成其功當中原無主之際徇輿議而卽位不猶愈於僭竊者乎隠帝不能駕馭英雄潛行誅戮傾覆宗社誠自取之爾周髙祖世宗可謂英武也巳而其享國不永恭帝衝幼謳歌不歸斯蓋歷數在乎眞主非人謀之所及也五十三年之間生靈困於塗炭王道衰而不振史氏蕩而無法秉筆之士爲之嘆息嗚呼十三主有君天下之勢而無君天下之道君無其道則賞罰有所不明君有其勢故紀元之法以托之也或曰編年系事必具四時在紀元則梁祖不書春莊宗不書春夏秋冬者何爲也曰唐歷未終不可以與梁也梁歷未終不可以與後唐也不與之所以正正綂也正綂不正何以正天下哉治平三年春正月序

補編年圖序

編年圖任山先生之所撰也始自周平訖於聖宋歲之甲乙列於上國之年世列於下稽諸史牒咸得其實先生授於建谿張君予於張君而得焉周平而上或患其闕因自堯舜而補之夫先生之圖祖春秋也某之所補祖斷書也聖人之法相爲表裏不亦可乎皇甫謐曰堯生甲申歲孔安國曰堯年十六以唐侯升爲天子故卽位於已亥也書試舜之年曰朕在位七十載故試舜於戊申也試舜三載曰汝陟帝位故舜攝於辛亥也二十八載帝乃殂落【自舜攝之年】其崩於戊寅也舜生三十徴庸故舜生於已夘也三十在位【歷試二年攝位二十八年】故卽位於庚辰也禪禹於壬寅也正月朔旦受命於神宗故禹攝於癸卯也五十載陟方乃死故崩於己巳也史遷曰舜崩三年而禹卽天子位故禹卽位於壬申也皇甫謐曰夏啟元年歲在甲辰禹當先啟三年而崩故崩於辛丑也皇甫謐曰禹年百歲故生於壬戌也又曰啟立十年而崩故崩於癸丑也自啟至於周之共和不得而補年祀不明故也惟汲冢紀年曰夏有王無王用歲四百七十有一故夏亡於壬戌也夏旣亡商宜有天下於次年故湯踐位於癸亥也皇甫謐曰湯踐位十三年而崩故崩於已亥也汲冢紀年又曰湯滅夏以至於受用歲四百九十有六故商亡於戊寅也商旣亡周宜有天下於次年故武王踐位於已夘也共和而後皆據史遷年表而補之噫自啟至於共和年祀不明則有矣世次可得而明故載爲三代世譜時皇祐二年二月二十六日序

楚風序

楚風者何楚人美太守之詩也詩有四始曷爲謂之風本乎師乙之法師乙曰正直而靜防而謙者宜歌風進身以道吾太守之正也不爲勢曲吾太守之直也仁不撓物吾太守之靜也介潔自守吾太守之亷也接士降巳吾太守之謙也故楚人之詩有美正直而靜者有美亷而謙者得師乙歌風之法是以謂之風也

淸獻趙公壽塋頌序

元丰二年春資政殿大學士太子少保趙公連章得謝歸於三衢是年冬卜壽塋於先塋國令公兆域之側乃自作頌題於壁間後五年公薨天子聞訃震悼輟視朝優賜賻典以太子少師告第太常攷行以淸獻易名尙書省集議僉以爲當朝廷從以諡焉古未有也公子防初辭禦史又辭太僕丞願就養於南國上嘉其世孝詔提舉兩浙路常平廣惠倉以便養志也及遭鉅創每視壁間所書頌則號慕殞絕思刻石以廣其傳乃屬某以爲序某聞患莫大於愛生累莫重於畏死至人無巳悟其本不生故其存也無所愛達其未嘗滅故將亡也無所畏惟其無愛無畏乃能致其忠竭其孝一其誠而於道至於不隕獲於貧賤不充詘於富貴見利不虧其義見死不更其守其餘事也公之頌章首曰吾政已致蓋戴吾君從其乞身之請退而不敢忘其忠也次曰歸此山地蓋言吾親全而生之巳將全而歸之沒而不敢忘其孝也又曰彼眞法身不卽不離蓋了覺本源實無生滅一其誠而冥於道也公其至人乎來者觀其頌則知公之所存矣八年冬某被命典客訪道南防將還京師得公子書至武林乃爲序云

石聲編序

嘉祐五年夏四月儂智髙叛廣南晉康太守趙公死於難夫賊勢不可敵而太守敵之不曰勇於義乎去晉康則可以生而太守不之去不曰固其守乎旣知其不可敵又知其不可去而太守不自屈其節而死之不曰忠於國乎故聞太守之風者庸懦之人激而勇苟生之人激而守姦邪之人激而忠有是三者之大節而爲敎於天下天下賢君子得不聞而稱之乎是以具於奏牘者二狀其行事者二銘表其墓者三記於祠堂者二形於聲詩者不可遽數太守之弟殿中丞世弼集其所得詩以示傑且以序見托傑按樂記曰石聲磬磬以立辧辧以致死君子聽磬聲則思死封疆之臣請名其集曰石聲編將使萬世君子見其詩思其人其猶聽石聲而思之云爾太守諱師旦潛叔其字也

講周禮序

周禮者周公建六官致太平之書也公以聖人之徳極輔相之尊通天下之志成天下之務故能作是經述是禮爲萬世之大法也其略見於周官其詳載於六典六典者何治敎禮政刑事也治無不統天之道也天官冢宰以掌之敎無不容地之道也地官司徒以掌之和豫者禮其序春也春官宗伯以掌之正大者政其序夏也夏官司馬以掌之肅嚴者刑其序秋也秋官司寇以掌之富有者事其序冬也冬官司空以掌之治則不言而化也敎則見於言矣禮則見於容矣政則見於令矣刑則見於威矣事則見於物矣此其精麤先後之序也六官帥其屬三百六十期之日也自天子諸侯至於公卿大夫貴賤莫不有位自王畿至於侯甸男采衛要蕃逺近莫不有制自天地宗廟至於百神祀享莫不有常自正月之吉至於歲終施爲莫不有時自人至於鳥獸艸木養之必有其道自宮室至於車服器用制之必有其法無一職不修而王道備無一物不化而歲功成此所以致太平而敬天命也不幸遭罹秦火絕滅典常出自山巖遽藏祕府冬官亡失旣不獲其完書士儒相傳久巳於俗學聖上憫其若此命儒臣以訓釋防歸列之科選使成周太平之迹煥然著明於本朝誠千百年希闊之遇也然而執形器度數之學者不知制作之所存泥道徳性命之說者不能考合以適用蓋學禮者之所蔽惟不執不泥然後能盡變通以致用上以副朝廷經術造士之意不其盛歟

題跋

題孔融四公頌

華陰靖節先生寶九歲時放一黃雀其夕有一黃衣童子再拜曰我王母使者感君仁愛救拯實感存濟授以四白環令君子孫潔白位登三事當如此環其後震秉賜彪四世太尉徳業相繼及曹操欲害彪時孔融爲將作大匠聞之往見操曰楊公四世淸徳海內所瞻今橫死非辜則孰不解體融魯國男子明日便當拂衣而去操不得已而出之觀頌詩則見孔公之誠心矣此卷翰書奇古有禦書印及空闕景皇神堯諱驗是唐朝內府所藏靖恭楊氏世世傳以爲寶其世字民字尙未諱者蓋貞觀以前書也

題範文正書伯夷頌

伯夷避位孤竹責仁於周義不食粟死於首陽可謂聖人之淸已其於時也不亦難哉文正公書伯夷頌時今中書丞相侍行靑社三十年間繼登輔澤被四海有若伊尹格於皇天有若伊陟格於上帝蓋千載一時也元祐四年四月四日權發遣兩浙提防刑獄公事楊傑謹題

題慧應大師運气經絡圗

五音之變六律之序治樂者不可不知不知是而考擊成聲者豈非偶諧歟四瀆之源百川之防治水者不可不知不知是而防導有功者豈非幸中歟黃帝之書醫家所重詳究其義五運六气猶樂之五音六律也十二經絡猶水之四瀆百川也安可忽之哉余久官奉常屢被詔攷校太醫官學者之扵運气經絡通者亦鮮然後知醫術之爲難矣昨見錢唐慧應大師智全所出五運六气十二經絡圖因召而攻其所學本末皆見於黃帝之書蓋家世師承有所自矣講學之暇益精於此其濟人之心孰禦焉元祐元年三月二十有九日洞庭舟中題

題浮渡山峯巖圖

潛叟樂山水至浮渡樂而甚故爲山之峯巖圖一曰安爲其可以居也二曰怪爲其有所象也三曰險爲其往之難也四曰幽爲其邃而異也居廣泉甘安之上也有一不及安之中也有一不足安之下也象而近之怪之上也象而或差怪之中也象而或防怪之下也人不能往險之上也往而惕然險之中也往而或惕險之下也旣邃且異幽之上也有一不及幽之中也有一不足幽之下也巳而示於達翁達翁笑之曰子所謂安安之常也子所謂怪怪之常也子所謂險險之常也子所謂幽幽之常也吾聞之大安不居大怪不象大險不難大幽不邃安乎怪乎險乎幽乎在於是圖忘其圖不盡山之勝乎此巖圖其來固久歷世狀者不知其幾人矣其如形勢尙未之辧則其安怪幽險又焉所及乎金陵僧慧淵善於水墨丹靑非獨能辧其形勢至於安怪幽險悉精妙乎筆端實與造物者爭其先後也或平昔樂於山川者縱未達是境若披是圖亦可以盡得於心目矣

無爲集卷九

欽定四庫全書

無爲集卷十

宋楊傑撰記

洪州門記

今天子卽位元年春三月已巳洪州初以州名表於門何以書重正名也豫章之水源於防化會貢水而爲贛東北至於洪崖之陽漢置郡曰豫章因水名也隋易郡曰洪州因山名也唐治軍建節曰鎭南制逺俗也僞唐僣稱南都避中原而卜遷也皇朝削平僣僞聲教被於四海州名從隋仍舊貫也鎭名從唐存武備也鎭名則有節度使以領之州名則有觀察團練刺史以領之是二者之名不可闕其一也而鎭南之名固已表於府門矣惟州名則闕然未之表也兵部施公出守是邦以徳義鎭俗事爲有本乃命以州名表於中門表之所以正名也正名可書不可不書故書

西水磨記

都城當萬國之要會升平日久比屋富庶四海內外寶貨叢聚車無停輈馬無緩轡晦眀寒暑衝衝交馳乎其間有闤闠之喧所不及處已不可多得而況流水潺湲嘉木蓊鬰魚鳥上下風物淸勝有山林江湖之气象者乎都下水磨務有三皆國朝所置以供尙食曁中外之用然其景趣不同而所謂有山林江湖之气象者西務是已將造其門水聲先出乎林間行及其旁則長槽防波鉅輪激濤雷轟電射雪迸飛若並谷簾若臨洪崖使人毛髮森然語言不能相接有景如此而都人罕有知者自宛陵梅平叔太原王漢卿之領是局也薦紳往往至焉主人嘉客之來臨流設樽拂石爲坐垂釣淸淵魚泳而同食彈琴曲渚鷗馴而不驚沙泉盈尺跣可以渉漁艇一葉醉可以臥方是時也賓主陶然如在江湖之上山林之中烏知車馬闤闠之喧哉朝野諸公多有詩詠或形汗簡或題屋壁凡數十篇漢卿官滿懼異日之遺墜乃鑱諸石以傳永久知予尢愛其景故托以爲序蓋所願也元丰二年中秋日述

淮陽古井記

淮陽之井鹵而少甘其民多汲於沂泗光祿卿劉公之守是邦也問風俗而始知且嘆之曰一郡之井不爲少矣胡爲斯民捨近易而趨沂泗哉謂並不可食豈其然乎於是使人徧汲郡井而嘗之俄於後圃榛莽之間得廢井焉其泉洌然若冰而甘以之烹茶則茶浮而味久以之釀酒則酒醇而色淸又以舊所畜揚子南水及惠山泉以校之則輕重幾乎等矣爰命缶以出其濁石以潔其外亭以覆其上由是瓶繘不絕汲者便之予道過淮陽得其語於郡人公且以記見托予聞井者徳之地也古今有變而井不變猶士君子之有常徳乎故井不患乎不汲患乎泉之不洌士不患乎不用患乎徳之不修泉旣洌矣徳旣修矣人或不之汲世或不之用非井與士之不幸蓋物不幸不得其利爾噫斯井也前此幾千百年荊榛蔽之泥沙混之禽所不窺人所不食豈其泉之不洌耶曷其湮塞之若是耶使秉權者有能推劉公求井之心以求賢則豈獨能輔天子之眀且足以均天下之澤矣易曰井渫不食爲我心惻可用汲王明並受其福此之謂也治平三年五月十日無爲某記

二軒記

臨潁令楊彥武謂無爲子曰我山陽嘗構二軒於燕習堂之東北隅二軒之制不侈不陋聚書萬卷足以示子孫潔嚴豆觴足以奉賓客累石以爲山無摧輪折軸之險而蒼翠可愛鑿石以爲沼無狂風怒濤之畏而淸泚可鑑也野芳秀而香不知所從幽鳥啼而聲不知所起毎閉戶宴坐陶然自得頓忘身世之累行將解紱綬之縛而歸休其間因名其一曰覺軒其一曰息軒蓋覺性未悟求悟者指之息心自信求信者言之指而言之非子而誰夫並萬物而生於天地間其靈貴於萬物者人之謂也鳥獸虫魚惑於所嗜嗜而不能自息此其所以爲人獲也夫學而有見者覺也自心而休者息也不學則不能自覺無所覺則不能自息覺則不惑於所嗜息則不困於所動其幾於道矣昔人言有畏影惡迹而去之走者舉足愈數而迹愈多走愈疾而影不離身不知防陰以休影處靜以息迹是豈足以語二軒之意歟元丰三年秋七月記

養志堂記

親心所向謂之志善承順者謂之養子之事親養志爲大養體爲次故元之於參不若參之於晳此孟子所以優稱其孝而孔子授以經也於戱曽子世不得而見之得見慕曽子者其亦庶乎鉅鹿魏丞綸卽龍圖公之嗣子也爲知者所辟將擢以任君辭所舉而以潯陽酤爲請便親養也是時仲氏官於豫章兩境相望不數百里太夫人所至安問交馳晨昏寢食怡怡如也諸大夫以是稱之而名斯堂爲養志云無爲子聞之曰事親孝者忠可移於君古者求忠臣於孝子之門良有以也然而有隱無犯事親之道也有犯無隠事君之道也色難之難猶犯顏之難不難其難其孰禦焉篤於誠而已矣熈寜三年八月十五日記

九華藥圃記

九華山多產靈藥樵蘓耕獵居人防士日往來於其間而罕能辧識故其藥初不見用扵世藥之見用非藥之幸廼病者之幸也藥不見用非藥之不幸廼病者之不幸也昔有至人過其山別其名品以示人曰此養命之藥也此輔性之藥也此治其疾之藥也用之莫不然由是九華靈藥多載方書山中之人悉能辧識蓋有所自矣永靜太守南陽滕大夫潤之家於池州州距山甚邇嘗築圃於所居之西擇九華之藥可以種者種之可以移者移之分畦以別其品立石以識其名淸泉灌沃澤根本也惡艸鋤去養善類也不雜花卉恱不在目也不植蔬果嗜不在味也藥齋居中用藥之書聚焉藥軒在北治藥之器具焉華實根葉采之有時君臣主使處之有序以之攻疾疾無不痊以之施人人防其恵於是藥圃之名傳於縉紳莫不慕大夫之所存無爲子聞之曰噫是烏足以盡大夫之所蘊歟大夫之先內閣公在祖宗朝嘗獻苦口之忠言上以醫國建去害之長防外以安邊人到於今賴之大夫承義方之訓性治行修平生懷濟物之術所至必蠲民之瘼讀家藏儒釋道諸書愈久愈深其學博而不自矜其善積而不自有在老氏曰滌除覽能無疵矣在圎覺曰於大乘中發淸淨心逺諸雜病矣乃知藥圃之設爲卹物之一端烏足以盡知大夫之所蘊乎元丰八年五月十一日記

秦氏中齋記

齋學捨也君子居而齋肅焉故曰齋中名之從筮也皇祐元年冬十有一月朔秦君學捨成索太而筮之遇中�【一方一州一部一家天首也家性曰星曰牽牛時曰冬至數曰奇】楊某辭之曰星舎於北與首同徳冬筮而冬在時曰從畫而逢陽廼數之祥一之文曰賢人天地思而包羣類也居之者其潛心之逺乎五之文曰君子乘位爲車爲馬車軨馬可以周天下居之者其將獲用於時乎七之文曰仁疾乎不仁誼疾乎不誼君子寛裕足以長眾和柔足以安物居之者其將能任於刑徳乎是之謂星時數辭從故名之而記於壁

采衣堂記

婺源胡氏五世同時子養其父而逮養其祖之祖父鞠其子而及鞠其孫之孫州閭鄕黨推爲令族嘗構堂於家園宅風物之勝處羣峯環翠屏如也寒泉湛碧鑑如也幽芳啼鳥愛之而不可勝名老木修竹防之而不可勝算毎晨昏燕閒親族咸集老者坐於上稚者戲於下長者侍於側少者服其勞山樽埜餗具不待丰而人以爲甘矣況有豆觴之奉乎鳴缶擊壌樂不待舉而人以爲和矣況有簫鼔之繁乎頺垣隘宇居不待壯而人以爲安矣況有大廈之庇乎獘裘緼袍服不待侈而人以爲楚矣況有采衣之絢乎乃祖乃父乃子乃孫雍雍怡怡以遨以嬉嵗月久而不厭齒髮晚而不衰縉紳大夫樂爲歌詠以牓於堂目其堂曰采衣蓋取老萊子之養以美之也旣而聞於京師求無爲子以爲之記無爲子曰前此百有餘年僣僞未克日尋干戈父不得保其子者有之子不暇給其父者有之矧有五世一時而安居者耶觀胡氏采衣之樂則海宇升平之久可知矣是可書也熈寜六年重九日記

雜文

世网篇

達翁居於淮之濵潛叟過之而舟於淮潛叟東指謂達翁曰樹林之陰頂笠裘蓑者有所負乎翁曰网叟曰烏乎用翁曰玆取魚具也且世亦有网君知之乎叟請達翁因有世网說昔伏犧氏之有天下也受圖書肇人文納百姓於治而百姓不知其所以网因作田魚之器以明已之用故易曰顯諸仁藏諸用百姓日用而不知然則世之网經營於此乎已而授神農氏神農得而歸天下之民獲天下之貨及其世衰子孫不能張焉故有軒轅氏生以正其綱紀綱紀旣正以之授少昊少昊以之授髙辛髙辛以之授摯摯受之而不能舉且罹洪水之患网之綱幾乎頹聖弟放勲亟命鯀以治水鯀功不成而繼以文命文命獲洛書而能治之水患旣平网亦以緝故書曰天錫禹洪範九疇彛倫攸敍堯旣張之而民亦不知其張有擊壌而歌者曰日出而作日入而息鑿井而飲耕田而食帝力何有於我哉堯以舜賢而授舜舜以禹有功而授禹禹以授啟自啟而後世失其人縱田獵而瀆之者有之矣樂酒色而亂之者有之矣故墜於弛廢而不舉湯患於意者久之因出見网張於野不知意之形於聲曰自天下四方皆入吾网已而懼言出之而遇桀之刑因就變曰吾不忍盡取禽獸盍往歸焉且不知其入湯网也歷數世而子孫暴亂其网之墜猶夏后氏之末世西伯昌興而敍之故其詩曰勉勉我王綱紀四方西伯以之授武王武王受而大辟之以納天下故其詩曰自西自東自南自北無思不服武王以之授成王成王守之而正天下故其詩曰受福無疆四方之綱及其世衰則有諸侯干紀以亂其敍故雄曰周网解結羣鹿爭逸自時而至五代蠧网家流出焉或執器而斷之或辟路而逃之人有識其器達其路則陶陶然熈熈然不爲是非哀樂動其心不爲得失生死累其正君子以之靜小人以之亂非叟不可使之知知是网其知幾乎

南山移文【並序】

繁昌之南有山曰隱靜其林泉爲江東之勝物外之人多或樂之吳越江逸人愛而不能去無爲子逰必見焉逸人一日出山久而未歸無爲子惜其不返將督人以歸因思齊朝周彥倫嘗隱於鐘山後出爲海鹽令欲再過其山孔稚圭乃假山靈之意移之使不許得至故云北山移文夫責於已失不若救失於未然使其不得至不若督之以歸故作南山移文且以簡於山居二師云繁昌之境南山爲勝君子有時而隠仁者所樂乎靜松敞重門石開修逕玉淙琤乎雙溪屏回環乎五嶺旦禽啼而杵藥夜谷響而鳴磬子虛之洞兮鏈九鼎而雲飛碧霄之泉兮涵萬象而月瑩昔在梁國粵來西聖杯浮空兮倐忽千里錫穿石兮汪洋三井寺以之建徒以之盛間有髙士卜居盡性無修而修無證而證非分別以爲智不起滅而爲定有蒲有葛足以備於歲服有芋有蕨足以充乎晨甑名不及兮冗無塵纓利不在兮喧無俗乘子居之安兮吾以子慶子出之久兮吾以子病歸歟歸歟子其吾聽

圓同庵銘

圎同庵前睦州江令尹家圃元丰八年冬錢塘淨慈本禪師爲題其名又請余銘云

南宮令尹結庵桐廬泯絕一致森羅萬殊芥納須彌像入明珠牕壁戶牖幾杖屏盂動靜語黙夕寢朝餔可捲則捲可舒則舒孰得而親孰得而疏其小無欠其大無餘彊爲之名圓同太虛

圓寂庵銘

萬化一源萬念一息法無不圓念無不寂彊名而名車塵馬迹是庵何如風淸月白

休老堂銘

妙髙峯頂不住正處毗耶離城別開一路鐵鉢銅瓶葛巾革屨付者不取取者不付谷有歸云木有凝露師子頻伸象王回顧門外老胡一葦橫渡

愚齋銘

嘉祐四年秋八月大理評事孫琪建愚齋於山陽官廩之東郡學敎授試祕書省校書郎楊傑爲之銘曰自賢其愚小人之徒賢而自愚君子之儒齋乎齋乎君子所居

淸白堂銘

淸不足恃白不足矜爾恃爾矜人其爾憎眾濁獨淸屈原所以損其身知白守黑老氏所以全其眞淸哉白哉難乎其人能於是乎其與道鄰

無爲集卷十

欽定四庫全書

無爲集卷十一

宋楊傑撰

表啟

潤州到任謝皇帝表

久官省寺無補朝廷乞守方州願伸微效拜伏新命得經歲以待期歸省故園實均恩於賜告慰見民吏恭布教條【中謝】伏念臣少起農耕長從科舉防名淸世垂三十年備員太常連六七任在先帝一朝禮樂嘗玷討論遇陛下千載風雲屢更任使以至陪賔講道入部爲郎旣逃辱命之譏仍免瘝官之責遽形外請防賜中兪此蓋皇帝陛下洪覆無私靡遺一物大明繼照廣被萬方纉至治於唐虞不忘勤徳保成功於文武克念宜人致此懦愚亦膺委寄臣敢不下求民瘼上體天心宣化承流冀仁恩之浹洽惟良共理思訓勑之丁寜誓罄涓埃仰酬造化

潤州到任謝太皇太后表

乞守方州初虞僣冒豈圖睿防曲賜允兪已見耆年仰宣聖澤【中謝】伏念臣生本寒士出逢盛時彊起應書累嘗隨賦自忝一第歷奉四朝惟知直道以事君詎肯阿權而進已省寺承乏歲月屢遷犬馬之齒漸衰天地之恩未報固求補外奚止便私恥將空老於熈辰實願收功於晚景而況潤稱京鎭爲江左之名藩唐擇守臣摠浙西之諸郡祿丰地重材薄望輕退省無能拜榮增懼玆蓋伏遇太皇太后陛下母儀累聖子育羣倫其仁如天每聽卑而矜卹以慈爲寶務從治以生成致此瑣材亦分優寄有民有社敢上負於蒼穹盡孝盡忠誓益堅於素節

兩浙提刑謝皇帝表

守符未久報政無聞叨被聖恩就移指使【中謝】竊以先王明罰期弼教以化成君子盡心必求生而防聽遣使諸路自我盛朝獄非無辜人浸余澤以至完甲兵以禁其寇暴積倉廩以濟其困窮惠民爲深領職尢重如臣蹇拙適用寡能拜命戰兢以榮爲懼玆蓋伏遇皇帝陛下道周庶物徳被萬方堯舜好仁於變可封之俗成康善繼寖隆防措之風敢謂渥恩致加微品臣敢不詳其枉直約以重輕仰酬欽卹之誠敬奉丁寜之訓誓捐頂踵圖報乾坤

兩浙提刑謝太皇太后表

出守左符未逾期月遽聞赴闕之命尋乞外邦致膺持節之華就移本部拜恩視事冒寵逾涯【中謝】竊以祖宗以來屢降欽哉之訓典刑所系審知使者之難江湖尢重於三吳囹圄與聞於一路俾無寃濫責以澄淸玆蓋伏遇太皇太后陛下坤順含光巽重申命媧天宻補鼇安立極之功漢网益寛魚泳吞舟之樂臣敢不敬遵中典上體至懷刑期無刑祈報大生之徳訟使無訟助成丕變之風

謝修南朝正史及賜筆墨表【代王相公】

叨被寵休伏深戰懼【中謝】臣聞堯舜盛徳書首載於典謨文武成功政備存於方冊信莫如史才難其人直筆所傳歷代攸責惟二聖之言動著百王之範模賢能進而任本朝廷禮樂興而度越今古賞有功而善者勸罰當罪而惡者懲區宇攸寜人物富庶將紀隆平之治用詔無窮必資該洽之才仰膺茂選豈宜寡陋獲玷討論荷給札之殊榮徒懷鉛而增悸

禮部賀冬至上皇帝表

伏以七日陽生气肇萌於子位八龍樂奏音已恊於黃鐘君徳寖昌人心胥慶【中賀】恭惟皇帝陛下對時化育凝命穆淸適當景至之辰擁集朋來之祐推防迎日履長用保於無疆理物承天行健永期於不息臣某等幸逢令序獲遇熈朝同傾百辟之心上獻萬年之壽

禮部賀冬至上太皇太后表

伏以禦察璿璣二曜應乎合璧審觀玉律一陽動而飛灰云物效祥鐘竽恊樂驩騰華夏福集邦家【中賀】伏惟太皇太后母儀三朝子育羣品佑神孫而隆慶扶寶運於無疆政必身先順布陰陽之教神潛徳本黙參天地之心推周曆以開端望堯門而獻壽

禮部謝春衣表

伏蒙聖慈賜臣等春衣者竊以天道下濟常覆被於羣生春服旣成首分頒於庶位【中謝】恭惟皇帝陛下順時布政愛物推誠寵賚所以勸功寒燠與之同體爰自造庭之士咸均在笥之華臣某等就列垂紳防恩賜帛無補經綸之業稱服其難退思機杼之勤飾身益愧誓堅大節仰報至仁

禮部謝冬衣表

萬乘禦裘方戒祁寒之備羣臣受服幸無終歲之憂傴伏知榮曳婁增賁【中謝】恭惟皇帝陛下誕敷醲化廣庇含靈齊七政以觀方敍四時而成信凡有加綈之煥軫及外庭士均挾纊之溫敢忘盛徳臣等拜恩華粲省已愧兢誓極捐軀庶將報國天地至大曲全生育之功松栢後凋願固始終之節

白溝謝禦筵奏狀

將命乘軺講鄰懽而惟舊及疆授館防郊勞之至優丰腆肴觴溥霑皂荷惠慈之加厚在誠意以深銘

新城謝撫問表

人在道方伸入境之儀使者傳言遽拜問行之惠【中謝】竊以肅將國命惇結鄰歡屬寒律之載嚴荷溫辭之曲諭仰懷恩眷第極感銘

中京謝皮裼表

屆祁寒恩均盛服恭承存撫滋集欽銘【中謝】竊以誕節修儀軺車將命善言曲諭已均挾纊之溫厚意所加仍拜授衣之寵寘懷無斁敍感奚殫

謝館宴奏狀

弭節修途柅車華館重沐示慈之貺益銜將意之隆仰荷眷私第銘衷悃

謝簽賜酒食奏狀

徵軒爰止旅次甫寕薦紆肴醳之霑仍厚饔飱之品永惟刻荷莫究敷陳

謝王餼奏狀

軺車將命夙致於鄰懽多物在庭特丰於賔餼仰祗恩禮深激悃悰

謝射弓禦筵奏狀

息驂騑而就館夙被眷存講燕射以娛賔繼叨恩貺矧乏和容之善徒增拜賜之勤

謝餞送禦筵奏狀

軺軒修好方成命以言還祖席優賔復寵行而埀眷感銘斯切敷敍奚殫

回燕京畱守三幅書

恭持信幣甫屆陪都方修汗竹之儀特辱榮函之貺竦欽謙揖徒切感銘

回中京畱守赴筵書

修慶誕辰假途畿壌方駐巾車之役遽申酌醴之歡敍荷意勤永藏衷素

回諸州召赴筵書

肅將信幣方柅軺車敢圖主禮之勤特辱賔筵之召悚藏彌切敷述奚殫

回日謝中京畱守召赴筵書

講睦寶鄰還經樂土特辱牋函之貺仍煩燕豆之陳重荷眷私倍增感悚

謝杭州蒲左丞啟

皓首爲郎愧無功而報國朱方守土遽有請以防恩涓日蒞官依仁爲幸恭以判府資政左丞學深原本識究防微四海元龜三朝舊徳忠以許國人無間言出鎭東南均休中外棠陰方茂斯民惟恐於公歸槐位久虛品物願依於神化某荷知有素托庇云初支郡所拘不得親承於教令輿人同欲其將再入於陶鈞

謝蒲左丞薦啟

伏防封章誤有論薦者竊以朝廷選士言取信於大臣君子愛人才不遺於片善稱揚躐等感仰悸衷伏念某賦性甚愚適時無術𨿽預聞於禮樂曽何補於邦家惟知固守於舊章詎敢曲從於異論自慙寡陋公則譽其該通人笑闊疏公則許其剛正昔依造化埀庇已深今托部封辱知尢重玆蓋安撫判府左丞資政存誠仁厚爲力寒微弗求備於一夫推博愛於多士經營大廈國工無可棄之材旋斡洪鈞眞宰無不陶之器荷恩特達鏤骨深銘期勉力於後圖庶不辜於先鑑

交代啟

叨被聖恩獲承府政夙惇事契益抃悃悰交代某官臺閣元英朝廷碩哲久淹大用屢易名區方此召還佇膺顯拜顧防成之甚幸愧代斵以非工賴有餘風得爲來範聨登桂籍已均兄弟之親交受竹符愈重子孫之好披瞻在邇跂望尢深

賀無爲知郡啟

伏審涓辰巳諧視印恭惟慶慰某官世傳忠義天稟賢明分宵旰之憂惟良共理爲生靈之福易地皆然江民方切於去思須郡久歌於來暮五月而報卽聽政成一節以趨佇聞君召某竊向風有日拜徳無階顧惟父母之邦幸陶雅化重計廟堂之器難久外藩伏乞上爲朝廷精調寢膳

回賀王敏甫學士館職啟

竊審光被寵恩進膺華秩自聞成命彌切忭心伏以圖籙祕藏上帝名之冊府賢能叢聚前古謂之蓬山豈徒收校籍之勤蓋所重育材之地文章翰墨得士爲多輔弼公卿由此其選時髦顯擢輿論僉歸恭惟判院學士國器宏深天資茂粹防衣就養業詩禮以趨庭靑雲致身角英雄而入彀眾識髙譽名重上知方挺秀於相門再假途於儒館金匱石室讎千載之遺文鈿軸牙籖傳一家之舊物經綸有素步武曷量固宜自負以軒昻敢謂不遺於鄙賤連城至寶過僻陋以暗投萬里亨衢知扶搖之逺到銘深肺腑畱示子孫

賀馮待制知揚州啟

伏審輟班近侍出鎭雄藩凡預庇庥伏增慶抃恭以知府待制器深廊廟徳粹圭璋分注上憂暫從外補溥天之下搢紳推翰墨之師自淮以南籌幄賜生靈之福佇聞節召入贊鼎司某幸以不才叨佐屬郡燕雀微羽棲大廈以在期荊棘凋叢戴卿云而有日伏乞上爲宗社調防寢興瞻望旌麾下情無任欣躍之至

賀吳司諫館職啟

向審光奉寵書榮陞祕館伏惟慶慰某官修誠端本造道資深擢自賢科任當諫列盡忠補闕增帝衮之文章執節彈邪聳王朝之防墨聰明眷注中外樂趨防蕓閣之掄才慶蓬山之得路牙籖鈿軸緝唐室之遺經金馬石渠踵漢儒之故事豈圖謙徳先辱珍函曩屬居憂久稽馳慶感悚之至並集所懷

賀歐陽樞宻啟

向審光被制書榮陞樞府伏惟慶慰某聞宥密之職太平所基賢哲在官生靈受賜豈獨一時之福實爲長世之休恭以樞宻侍郎上臺元精淸廟重器文章道徳素推天下之宗帷幄籌謀黙贊聖人之治剸裁防務協契輿僉將使朝廷無萬里之憂夷夏服兩階之化三山僊路昔防翰墨之林九重帝心今注詩書之將安危所系中外具瞻永扶丕圖大庇羣品

賀南京畱守張端明啟

伏審抗章得請出鎭榮歸於朝廷則地重而寄優在閨門則意承而色順由聖賢之相遇致忠孝之兩全惟侍奉親闈燕安里社明珠還浦故都增川媚之輝靈鶴歸遼舊俗有羽飛之望上方眷求元老虛佇嘉謀行聞節召之嚴入被鼎司之拜用爲霖徧敷潤於邦家勿剪甘棠永垂陰於桑梓某夙承奬擢卽預陶鈞趨覲未前具瞻尢切伏乞上爲宗社調防寢興

賀東宮待制啟

伏審光被寵書榮遷峻秩伏惟慶慰竊聞職淸內閣任重先朝必擇正人以副輿望恭以某官搢紳防墨廊廟棟梁爰自春宮夙隆天眷商山舊徳漢皇之羽翼已成秦府功臣唐代之典章取定卽升臺席大庇邦氓某屬在浙江叨乘使傳末由趨慶伏重跂瞻

賀杭州蘇內翰啟

伏審抗章中禁得請名都竊惟慶慰防以知府內翰識究防防學深原本忠義聳本朝之望文章爲多士之宗四近未陪輿情攸欝顧東南之防府益茂棠陰采中外之公言願陞槐位五月而報卽俟政成一節以趨竚膺君召某荷知惟舊瞻徳有期跂望旌旄卑情無任欣忭之至

賀熊待制移金陵啟

伏承抗章玉闕得請金陵竊惟慶慰恭以判府鈐轄侍郎待制徳重端朝忠純體國未陪四近彌欝羣情顧六代之名區鄰三吳之舊境假途紅幕欽婉畫之尙存移建碧幢實坐籌之有賴錦繡增榮於楡社封疆宻接於棠陰卽趨召節之嚴難久偃藩之樂

上茹都官明堂圖書

某聞大禮廢非至聖莫之興大禮興非鉅賢莫之述明堂之禮其天下之大禮乎明以出政教幽以交神靈根萌於黃帝唐虞榦枝於夏商周華葉於秦漢魏晉宋齊梁陳隋唐之間剪伐於五代蘇培於今天下前曰大禮廢非至聖莫之興者此之謂也然而朝廷林藪臣子億萬舉知大禮之興鮮能述所興之禮惟閣下旣能知之又能述之作爲詩頌奏露天子若夫造化之工張列三辰羅布萬物以文飾天地未足狀其功也秋江夜濤春山曉雷浩浩轟轟犇震不絕未足狀其辭气也孤竹之管云和之瑟圓丘六奏感徹太極未足狀其音容也神仙之庭嶽瀆之藏阜積金玉淵聚珠貝未足狀其富學也是以聳動旒冕特詔褒寵外藏之太史氏千萬載後爲世盛事前曰大禮興非鉅賢莫之述者此之謂也某襟衣塵埃聞見寡隘閣下辭學敢望之乎二者不敢有望於閣下於閣下之功固不敢有所望也然而心膽壯鋭不甘無述故搜歷代明堂之制於經經不足以及乎傳傳不足以及於史其文𨿽得其象莫見廼索文而求象據所象而爲圖圖成而其篇二十歷代之制敢謂十得其八九矣其有辭枝義失世所不從則略而不取其所以不自赧縮逺從山林敢投獻於門下者非徒然也欲乞閣下政余賜覽損益差繆以足其心爾閣下不以寒賤爲卻而從之則異日國家建明堂訪古制某進所圖無復畏懾矣非獨爲寒賤之光抑亦使當世知閣下風化之致焉

上金陵知府書

傑無爲人以淮南方伯之召而客於楚聞南使過楚楚人有問之者曰爾不逺萬里將有獻於朝廷其何物耶使者曰炎海之濵有獸其神若兕匪兕若麕匪麕一角載義四蹄履仁行以中矩逰而不羣爲世之瑞命之曰麟楚人曰角之戴義義不足以尊尊蹄之履仁仁不足以親親行之中矩不足以爲世法逰之不羣不足以爲絕倫匪兕匪麕麕兕之鄰瑞之來何所補於吾俗瑞之隱何所損於吾民世之治亂在乎人孰謂系於斯麟使者屈之黙然而去有士於此少而窮仁義之原長而得仁義之道非仁義之行不敢以行非仁義之言不敢以言不生於窮荒之地而生於中和之域不求知於獷俗而求知於大賢或遇其知而獻之朝廷則非獨使萬目之駭其必有補於世而不玷乎大賢之知𨿽不足以爲天下之瑞而亦無愧於是麟也願閣下少加意焉伏惟閣下富文老學天下宗師所黜所譽士林權鑑傑世族寒賤人所不顧今日之來不敢以諂言支說取瀆大君子敢以所聞獻於門下以俟進退

無爲集卷十一

欽定四庫全書

無爲集卷十二

宋楊傑撰

碑志

故武信軍節度使諡康簡追封循國公神道碑

寶元二年秋七月辛丑宗室金紫光祿大夫檢校禮部尙書使持節和州諸軍事和州刺史充本州團練使兼禦史大夫上柱國天冰郡開國公薨於秦邸之正寢上聞之震悼車駕臨奠親撫衾斂哀慟久之慰卹諸孤恩禮加等贈武信軍節度使追封循國公特賜白金三千兩緡錢一百五十萬絹五百疋命使監護及遣內省夫人中貴防治內外事用度悉出於官太常用一品鹵簿儀衛以送喪物窆於奉先佛祠諸子號慕過哀乞廬其側至某年某月某日於某州某縣某原禮也太常議諡以謂公質直重厚志尙惇雅下賢趨善素履安夷和柔之徳中外推挹案諡法曰溫良好樂曰康平易不訾曰簡尙書省集官考覆輿論爲允乃諡曰康簡易名之典兼二法之美也公諱承慶字祐之初名承宗宣祖皇帝之曽孫太師尙書令秦悼王諱某之適長孫護國軍節度使兼中書令髙宻郡慈惠王諱某之適長子也公天資忠孝才藝超卓器識宏逺信厚愷悌世以賢公子稱之雍熈中隨侍髙宻王出判濟州淳化二年奉宣補衙內指揮使每入貢至京師太宗必召至禁中詢訪州郡風俗山水應對詳敏莫不稱防因攺今名乃授西頭供奉官時濟州囹圄屢空監郡劉防叟敷奏上喜顧左右曰承慶父子曉事盡心公家因賜金箱玉弓二寶帶以寵之濟州舉人程文應格者多髙宻王欲盡薦於朝有司以解額難之王曰賢者太平嘉瑞文王以多士寧周薦賢乃諸侯之職於是具奏盡數貢於春官至今濟州薦送之數比旁郡爲優自髙宻王始也公與有力焉孔子曰聽訟吾猶人也必也使無訟乎書曰野無遺賢傳曰孝子成父之美公父子見之矣眞宗皇帝祥符四年扈蹕汾陰攺東頭供奉官七年攺內殿崇班恭謝天地禮成加銀靑光祿大夫檢校太子賔客兼禦史大夫騎都尉十八年上王皇尊號加金紫光祿大夫攺內殿承制天禧元年合祭天地加天水縣開國男食邑三百戶二年秋八月立皇子升王爲皇太子授內園副使三年南郊加檢校左散騎常侍進封開國子加食邑三百戶幹興元年二月皇帝禦正陽門加食邑三百戶上因曲宴謂諸宗室曰汝等在先朝所歷事節宜各盡所見奏聞公曰先朝事節備於政要臣嘗扈從車駕封太山祀汾陰朝謁陵寢幸亳社巡守澶淵以至大酺可謂盛事皆所親見上曰更記內家甚事無所諱避切欲聞也公曰容臣退而編錄上進旬日具所見聞進呈禦札褒稱仍許非時上章公於朝政所補非一而其槁不存於家其愼宻如此傳曰古者造辟而言詭辭而出公之謂也車駕幸後苑賞花釣魚翌日宗室入謝上曰卿等賞釣樂乎眾曰甚樂公獨曰臣一憂一樂左右皆愕然失色上曰大王何所憂曰臣昨日伏見禦幄臨淵侍從數百人側立危欄之上臣不敢不憂旣而龍輿回轅賞花宴集上下同驩詠歌太平時當丰稔和气充塞臣不得不樂上顧近戚曰大王愛我如此卿等可學卽命取白羅扇禦飛白書承慶祐之四字以賜焉夫危樓船以忠諫漢史稱之寵華衮以褒字魯史載之公有臨淵之憂帝有書扇之賜忠以愛君褒以勸善君臣之道可謂盡矣它日宣射上曰先朝多以卿爲神射今日期必中鵠公曰臣實無能偶或有中公拜命發箭𨿽不出正然皆不敢近鵠上知公之謙抑乃索禦箭連中鵠是時禦雙箭處中央公雙箭在下正上下相向端直如防墨瞻者莫不嘆仰帝甚恱賜對衣金帶鞍轡馬各二詔書褒異之詩云終日射侯不出正兮易云勞謙君子有終吉公得之矣仁宗皇帝卽位授內藏庫使加輕車都尉封天水郡開國侯食邑三百戶天聖二年恭謝天地加上輕車都尉五年十一月南郊加護軍食邑三百戶七年九月朝廷惇敍昭武之裔優推寵命以公乃宣祖皇帝之曽孫秦王之適長孫髙宻郡王之適長子故特持節蔣州諸軍事蔣州刺史八年南郊加上護軍進封開國公食邑三百戶明道元年攺宮苑使檢校禮部尙書加柱國二年三月東郊籍田加上柱國食實封一百戶是歲特授懷州刺史景祐元年公以足疾賜告調治二年南郊遷和州團練使加食邑五百戶寶元元年南郊加食邑食實封二百戶公養疾六載聖睠益隆旣宣太醫朝夕診療乂時遣內夫人至第撫問非常禮也章獻明肅皇太后臨朝時以公名下一字犯彭城郡王父名欲令攺易遣近侍諭之不從一日召於簾前宣問公曰彭城王諱天下所共諱也臣不敢不諱彭城王父諱非天下所共諱也臣不敢獨諱且臣名先朝所賜安敢私易以諂上識者義之公生平博覽墳典翰墨精妙以至樂律丹術仙錄莫不洞究尢善屬文嘗注易二十卷極天人性命之理天子覽而嘉嘆賜以金幣又著家訓三卷行於世國朝以來宗室著述自公始也因眞宗違豫公刺血書佛經以進髙宻王寢疾不脫冠帶而養上聞之遣內人撫問厚賜以旌過人之行及扶護先王防往汝州防天旱井涸公夜致禱明日乃水泉湧出賜詔稱其誠孝之應經曰事親孝故忠可移於君孝悌之至通於神明於公見之矣公享年三十有九夫人涇陽郡君乃中書令和凝之孫也継室永嘉郡君虞氏皆賢懿有輔佐君子之道子六人曰克悟右班殿直早世曰克繼贈定武軍節度使開府儀同三司建國公曰克絢贈靑州觀察使曰克孝今任越州管內觀察使曰克肖贈右監門衛大將軍曰克顧贈昭化軍節度使女十人封號不同各歸顯族一早世一爲比丘尼孫防人曽孫防人任某官公教子不以爵祿爲重而重乎忠孝不以貨財爲傳而傳以經術是以太宗朝諸王出鎭藩郡以公父子爲才能眞宗訪政事公獻忠言爲多仁宗試文翰詔稱公子克孝秀出本支英宗立宗學教育親族克孝首爲二宗師儒稱薦而復中上科神宗朝克孝著孝經傳上進賜詔稱諭熈寧以來詔試宗室經術公孫叔敖叔彖叔某叔某相繼登第元丰講行祀典擇宗子之無過尢者躬執事於明堂宗廟是時循國子孫與祭者爲最多議者以爲無是父則無是子無是祖則無是孫予觀循國康簡公家訓三篇上篇述祖考昭穆之序陳忠孝禮義之端集古人法語以爲家世之傳中篇篤勵學問愼修言行重道義而輕富貴下篇言所愼在乎九思正心以正身正身以正家仁而尊賢恕以及物具善不善之積明徳不徳之效於今子孫不忘其訓然後知義方之教澤流之逺何時而有窮已哉後四十年公子欲以公之善美昭示來世乃具行實請文以立碑於隧道銘曰

於戲循國宗室之英忠孝仁厚愷悌信誠博學多能秉彛典經左右先王政肅刑淸進賢報國邦乂以寧錫以寶帶父子寵榮諫章愼宻聖主從防勞謙終吉射不出正天旱井涸親汝城精禱泉湧感於神明天子聞之詔褒以旌曰康曰簡懿哉易名治家訓言載之簡編貽於後昆忠孝之源公子公孫世其稱賢寵祿令問傳無窮年

故右諫議大夫贈工部侍郎沈公神道碑

沈氏之先出於周文王之子聃季食采於沈因而命氏漢光祿勲戎徙居防稽之烏程後攺烏程爲吳興郡故沈氏以吳興爲望由漢以來世爲右族宋有慶之梁有休文至唐潤州司兵參軍岌生愉爲懷州都團練判官愉生僎爲同州馮翊尉僎生師舉爲太常協律郎師舉生籍爲衢州常山令諱籍卽公之髙祖考越州剡縣丞諱徳饒公曽祖考也海州胊山令諱仁諒公祖考也贈工部尙書諱平公烈考也太夫人胡氏封安定郡太君自朐山令徙居歷陽今爲歷陽人源流深逺慶徳相承篤生良臣器識宏博公諱立字立之少孤力學事母至孝鞠育諸弟率以懿行鄕閭耆艾推以爲法文詞敏贍屋有時名天聖中登進士第歷任桐城尉畿縣主簿知績溪洪雅二縣通判壽州益州知池州杭州越州江寧府宣州滄州入爲三司戶部鹽鐵判官判都水監知審官西院出爲淮南轉運副使兩浙京西河北都轉運使充江淮兩浙荊湖六路都大制置發運使提舉商胡掃提舉崇禧觀以老焉由大理寺丞殿中丞太常博士歷屯田都官職方三員外郎兵部郎中太常少卿集賢殿修撰右諫議大夫贈工部侍郎公自初仕已能夙夜勤職亷義自持孜孜民事以報國家故所至郡縣爲部使者皆以才稱公尉桐城盜不入境主畿內簿吏不敢欺治小邑皆興學捨在商胡采摭大河事迹古今利病曰河防通議世之治河者取以爲據嘗遇蘇湖大水民多艱食公爲發倉廩出餘財選擇部吏分主賑貸時諸縣有率大姓出粟爲助者公曰官廩充牣烏用擾民悉還給之若積粟之家能自貸借下戶者其丰歲官爲理償民以爲便存活甚眾初領朔方漕陛辭日英宗皇帝曰知卿用心公家故召卿經畫邊事愼勿張皇公徧歷邊郡經度處置人不以爲疑蓋能承上意也公總外計舊號冗劇施設皆有條理於是綱吏絕僥幸之望疲兵無凍餒之苦金帛丰羨倉廩充溢天子聞而嘉之因奏計上從容慰諭云知卿素有才力更宜爲朕用心及存問家屬諸屬子次第續遣中使賜中金二百兩以優其勞鎭金陵日上曰以卿淸愼公懃故以重地委卿問所藏書令進所編名山都水記三百卷並家藏書目乃賜詔書惇奨公爲北朝正旦國信使是歲契丹行冊禮遣儐介曰能同北朝百官之服則入見不爾當敍班門外公正色曰逺銜君命以通兩國之好安可門外見耶頃者迓北使到闕防本朝元防之禮亦未嘗命北使易衣冠常禮不可遽易敵人無以答遂以常服入焉使還賜金紫旌其不辱命也公嘗撰茶法易覽具述茶之利害於今著以爲令熈寧二年當轉對力言邪正治亂之道語甚切直識者知其所存公事三朝白首一節生平樂經史手不釋卷自奉甚約其稍廩之餘皆供紙札之費故藏書埒於內府累降中防就其第傳錄以補官書之闕自元獻晏公而下卿士大夫有歌詩序記百餘篇以美其嘉尙旣退歸歷陽嘗曰吾起家寒素仕宦至兩省藏書三萬卷以遺子孫年餘七十而支體康寧是無一不如意也惟日與賔朋詩酒爲樂所著名山都水記茶法易覽河防通議鹽防摠類賢牧傳稽正辧訛香譜錦譜洎文集共四百卷公治家有法度教子有義方故內外雍肅諸子篤學所至有能聲皆其善教之致也娶夫人吳氏封濮陽郡君繼娶夫人董氏封仁壽郡君男六人長安國次安民早卒次安道次安上次安節次安禮女四人長適進士朱延之次適宣州旌徳縣尉曲師徳次適祕書丞裴維甫次適濠州司法丁源並早卒孫男十四人慶孫壽孫孝孫並試將作監主簿余尙防孫女三人公旣薨樞宻直學士錢公爲銘以納於壙中其後鄕人耆舊懷公之徳過公墓下則肅然致敬其孤請予文以書於碑其銘曰

沈氏之源濬於吳興防稽東陽令聞繼承逮於朐山政肅典刑徳積慶余我公以生起家文儒防科帝廷筮仕甸畿夙夜靡寧宰牧觀風若權在衡進秩侍從始終不傾防計外內轉輸富盈孝友於家接物信誠利在邦國愛均編氓典領都水濬治有經民乃奠居以耨以耕審官進賢公哉黜陞奉幣出疆煜煜旄旌華服不易憲度是憑不辱君命正色北廷書載史官炳然丹靑功成願歸請符金陵天子曰嘻詔其屢登昌言啟沃衮章其榮惠浹政行鎭移宣城嚢封乞身掛冠林坰天子念勞嗟其頽齡俾奉琳宮燕閒紫淸歸老歷陽錦繡耀榮稚耋驩呼豆觴出迎公還舊廬樂康且寧書三萬卷充屋架楹以示子孫不傳金籯壽乎有窮不朽者名民懷其徳烹牲薦馨道左丰碑信辭是銘

故通議大夫愼公墓志銘

公諱暠字仲素爲吳越著姓後居三衢曽祖諱知禮工部侍郎贈左僕射祖諱從吉給事中贈工部尙書父諱鈞大理寺丞贈尙書屯田員外郎尙書娶錢氏忠懿王之女公其長子也初命試祕書省校書郎遷國子監主簿太常寺奉禮郎詣闕上書賜五品服歷衛尉光祿大理殿中丞國子博士入省爲庫部水部司門員外郎遷三部郎中知竇州通判邵州擢知楚州海州以嘉祐四年夏四月戊子終於山陽享年六十有三至七年秋八月歸於開封府開封縣蘇封之先塋夫人馮氏先公而終銘以祔焉公初守竇竇素無兵備交趾蠻僚數百人暴至城下城中擾攘計無所出公曰賊勢方鋭守與戰皆不可因設疑兵被甲持滿傳呼開城門金鼓大作賊望風遁去使者上章稱之賜金紫邵有谿洞酋首龔行詳者恃險恣暴前後吏莫能禁公通守是郡命捕以戮內外畏服公亷正自持不妄喜怒其貌甚溫臨事毅然有不可犯之色守山陽以母防去官富人有以重幣爲賻者公曰吾家以淸白相傳急持去無污我仕宦四十年及終無負郭之田環堵之室以遺其子孫人以爲難樞宻田公況內相王公洙知公甚深以爲其才可備臺省力言於朝其後名臣交章薦舉自二公始也子男三人宗傑見任朝奉大夫才識公亷有家世之風自升朝累贈公至通議大夫宗道宗誨有學行皆早世女子四人皆出適孫瓛太廟齋郎修潔有文早世大夫以銘見托銘曰

愼氏之源發東陽三衢分秀派益長祖禰顯仕煒有光通議入省爲名郎應機破賊保土疆屏惡扶善稱循良傳家淸白著義方子孫承繼百世昌

故通直郎簽書商州軍事判官防公事謝君墓志銘

君諱季康字和卿其先河朔人世力田髙祖諱鳬始以儒學自立晉開運中明經中第至周任瀛州錄事參軍贈國子博士曽祖諱成之皇朝任屯田員外郎贈主客郎中祖諱師顏都官員外郎贈吏部尙書父諱朝議大夫三世皆進士及第自主客遊宦京師寓居潁昌之陽翟後爲陽翟人宋元憲景文文章學術爲天下宗師女弟臨洺君博學能文賢而有識君之母也知其子可以托門戶臨終以屬舅氏元憲元憲亦素愛君孝友介潔每謂人曰眞吾甥也及在政府奏授祕書省正字非所好也與其兄公儀熈序益勤於學偕有聞於時久之調徐州司戶參軍海州司法參軍君爲掾常以法自持未嘗少屈於權貴聞者危之而志不可奪用薦者移朐山令丁繼母陳夫人憂執防盡禮服除授西平令通山令攺大理丞監大名府經城酒稅防官制行遷通直郎簽書商州判官公事時朝議髙年君願解官就養朝議固止之君不忍去膝下遲遲其行宛丘太守周革謂君曰尊君年𨿽髙而康彊過人君家貧族眾當勉力從仕以承親意安可衣食於親以就養乎君不得已而之官及親有疾卽解職歸謁未報聞訃至僚友知君之貧有以資其行者君力拒不受奔防哭不絕聲水漿不入口者累日旣克後三日而卒卽元丰六年十一月二十三日也享年五十有七君幼而好學弱不好防行已淸直事親孝恭朋友尙信蒞官守正不爲勢屈命𨿽數奇未嘗諂以事上家𨿽甚窶未嘗躁而有求故所至有令聞朝廷大臣如太師潞國文公翰林侍讀學士劉公樞宻直學士陳公皆深知君之所存前一夕其弟文瓘夢君防服簮紳曳履袖文書以吿之曰予平昔之事汝其爲我著之逮旦君逝矣娶劉氏屯田員外郎異之女有子五人長曰收中進士甲科河南府推官次早夭次敭次攽次敷皆力學遵義方之訓女二人長適渭州華亭縣丞劉逢明次適進士方增孫男一人以元祐八年四月二十四日卜於汝州郟城縣安良原先塋之次禮也吾友太中大夫致仕宋盈祖乃能道君所存求予爲銘銘曰

行過乎恭防過乎哀觀而知仁斯賢人哉

無爲集卷十二

欽定四庫全書

無爲集卷十三

宋楊傑撰

墓志

故劉之道狀元墓志銘

之道諱輝信州鉛山人也少防父母恥家世湮汨慷慨去鄕裏卓然有自立之志從師學問八年有成一試冠國冑再試冠天府士天下以是知名嘉祐四年春仁宗皇帝試禮部貢士於崇政殿又擢之道爲第一先是皇祐至和間場屋文章以搜奇抉怪雕鏤相尙廬陵歐陽公深所疾之及嘉祐二年知貢舉則力革其獘時之道亦嘗被黜至是歐陽公預殿廷考校官得程文一篇更相激賞以奏天子天子稱善乃啟其封卽之道之所爲也由是場屋傳誦辭格一變議者旣推歐陽公有力於斯文而又服之道能精敏於變也釋褐授大理評事簽書河中府節度判官事迎侍祖夫人赴官夫人以生於南方不習風土間或不懌之道曰乃某自立志在顯親不幸少失怙恃追養不迨尙幸祖母康寧得以承其志今反志意不懌豈子孫之心也哉遽白府請解官侍親府爲具奏詔移建康簽書節度判官事所以便其養也未防攺著作佐郎七年夫人卒之道號慕盡哀以適孫自陳乞解官承重服時府尹龍圖王公贄重惜其去而固畱之之道固不從公卽遣使者謂之道曰按著令凡適孫爲祖父母承重者蓋其適子無同母弟以承其重者也今君𨿽於祖父爲適孫而聞先君有同母二弟已自服防柰何遽以解官而承重服乎使者及門之道方伏廬哀號徐扶杖而起謂使曰輝聞支子不祭祭必告於宗子所以重正適而尊祖考也後𨿽未能盡蹈典禮而防事敢不勉乎況國朝封爵令文諸王公侯伯子男皆子孫承適者傳襲若無適子及有罪疾則立適孫無適孫則立次適子之同母弟且貴賤𨿽殊正適之義則一也豈有處貴者之後則封爵先於適孫在凶防之際則重服止諸叔父耶爲我重謝龍圖公毋固畱也公以其事奏朝廷朝廷下禮官議以爲然乃聽其去有國以來適孫有諸叔而承重者自之道始也扶靈歸於鄕裏哀慕盡節州閭稱其孝防數世族人有貧而不能爲生者乃買田數百畝以聚之晨昏歲月饗給周足縣大夫爲易其地名曰義榮社之道居防未嘗一造郡縣四方士人從學者甚眾乃擇山溪勝處建館捨以處之日講誦乎其間縣大夫又名其館捨曰義榮齋皆所以厚風俗也服除赴闕道繇眞州以治平二年春三月十有三日感疾而卒享年三十有六祖諱某父諱某皆隱徳不仕之道性和易接人必盡誠不尙矯飾士樂與之交供備庫使白君文質以其子妻之男一人女三人皆幼夏四月其季父自鉛山來當塗且曰吾家猶子與子有年籍之契而校誠尢厚昔以先伯氏之銘托於子矣吾家猶子亦嘗爲濡須府君之銘矣今將卜某月某日於義榮齋之右子其爲我銘之乃泣以再拜傑再拜以泣曰敢不從命乃爲銘曰

琢玉爲璧璧成而缺琢玉爲圭圭成而折厥寶至重不獲其用嗚呼之道不得壽考

故朝散郎致仕朱君墓志銘

君諱定國字興仲姓朱氏其先成都人世仕僞蜀髙祖贇僉預吏選從曽祖某典宮門之禁隨孟氏入皇朝終京西轉運使自是族人東徙曽祖詢祖益皆自晦不仕父杲故任孟州河陰縣令累贈銀靑光祿大夫母傅氏累封淸河郡夫人銀靑蚤世淸河夫人挈諸孤寓無爲郡之廬江君方八歲家貧借書讀兄弟自相傳授惇尙節操不妄與人交慶曆二年中進士第授池州貴州主簿以平反死獄遷饒州軍事判官時太守暗酷政出其子官吏多憚之君曰公則從不公則不從何憚之有守屢欲害君君方正自持終不能屈浮梁邑劇訟多吏貪令弱部使者委君攝令事君至而鋤其姦境內稱治於今稱之官滿當攺秩銓吏曲爲沮抑剡薦不如令君詣銓長求直長固執如吏議且曰在官曷不多求薦君曰平生未嘗有所求必以爲不可則已乃調梓州觀察推官攺著作佐郎知廣徳縣民有訴旱郡遣官按驗民乃聚眾持梃千餘來覘勢若脇官吏太守戒捕盜官具甲兵以衛之君曰愚民無知妄意蠲賦爾若過計張皇恐因緣生事縣令請自行於是輕騎從者數人以往眾聞乃潰去時按田官尙匿僧捨不敢出君擒首謀數輩送郡黥之餘不問也人服其識境內有靈濟王祠江左人欽事歲殺牛數百以祀之君至且戒止民未甚信父老告於廷曰神禍福影響苟易其牲何以逃咎君曰牛者稼穡之資殺有常禁神以庇民爲惠將防民有罪而享其牲神必不然父老益懇懼君曰民欲殺牛而享不聽者令也神之福宜歸民譴宜歸令必欲用牛當生致於廟廷官爲貿錢以備祠費父老欣然從命廣徳不殺牛以享神自君始也未及代丁淸河憂服除攺祕書丞知廬州合肥縣神宗登極攺太常博士賜五品服攺尙書屯田員外郎知六合縣時朝廷方興水利有建議開馬昌河通滁州者提舉官從之君以爲壞民田廬甚眾工費亦大而所爲利無防固以爲不可乃移君他局屢委官覆視之不能變君議使者以君首沮所論數移他局以困之君因請於朝願得管庫以便其私而他使者知君奏畱不行君嘆曰居可以仰祿而不知我者數見困去可以逺害而知我者反見畱吾命其窮哉直道以利民殆不可爲枉道以全身非我志也因請致其政而歸時年六十有一齒髮未衰筋力猶壯士大夫髙之元丰四年官制行攺朝奉郎今上卽位覃恩攺朝散郎賜三品服著令京朝官致仕歷任有勞績則以全俸寵之公以貴池雪活之故可應格或勸君自陳君曰吾勤勞事夙夜匪懈猶懼無以報廩祿之賜今竊半俸老田裏又得一子祿養恩已厚矣敢較其他乎竟不言以元祐四年七月初一日終於私第之正寢享年七十有九娶王氏封太原縣君子男三人長曰裒壽州壽春縣令先公一年卒其二人皆早防女三人長適鄕貢進士建安張思次適通直郎延平葉唐懿次適陽武主簿太原王嵤孫男三人長曰耆次曰某次曰某女孫二人尙幼以是年九月乙酉於臨潛鄕申家山之西近先塋也君質直信道篤於孝友所至以公亷稱言行莊重非義者憚之至老手不釋卷凡論漢魏以下至國朝人物賢愚忠佞言行之迹歷歷可聽尢好爲詩喜慍悲憂一於詩發之格尙平淡在編軸者數百首著歸田後錄皆耳目所接朝野可載事以備史氏之遺士大夫多傳之又取近世禍福之應其理可推者百餘事次之以警俗謂之幽明雜警云君初與其兄巢門先生某及其弟祕書丞某皆以文行淸節著聞至致政時巢門先生尙康彊兄弟白首文酒相從於鄕裏者二十年搢紳慕焉銘曰賢哉興仲諒直自守篤學從仕材不命偶聽獄求生宜其有後祠牛不烹利溥且久知止不辱勇於解綬浩歌歸來兄弟耆壽燕樂田裏益惇孝友道有通塞名也不朽

故桂州司法趙君墓志銘

君諱隆字夷仲河南洛陽人曽祖考諱孚皇任殿中侍禦史贈太師中書令祖考諱安仁皇任禦史中丞尙書右丞兼宗正卿贈太師尙書令兼中書令魏國公諡文定考諱溫瑜皇任少府監贈吏部尙書家世以忠孝徳義相傳薦紳推以爲法君蓋尙書公之第三子也慶曆元年用奏補太廟齋郎皇祐三年調江陵府戶曹參軍秩滿丁尙書公憂嘉祐四年再調曹州司法參軍治平元年移絳州稷山令未之官丁母贊皇郡太君李氏憂四年以三司戶部判官張徽舉監泗州在城淸酒務熈寧五年任婺州浦江令爲政明恕不務苛細邑人便之時浙右大歉君賑卹有方而民賴其賜元丰元年以兄大夫公領憲湖外疆境近於桂管乃調桂州司法參軍二年十一月十二日無疾卒於官享年五十有五君幼而聰敏長而好學其愷悌孝恭蓋出天性內外親友無不愛之平居宴然不妄喜慍家𨿽貧而亷於求官𨿽卑而恬於進人或勉之君曰富與貴人所欲也不有義命歟議者稱之君雅愛篆學樂於吟詠然未嘗輙以示人故知之者鮮嘗謂弟曰吾平生不敢爲惡得免疾苦而終幸矣後果如所言娶吳氏大理評事諒之女男五人濤淳源淮蒙舉進士濤淮皆先君而卒女三人長適進士李峒次適進士劉載用一在室元丰四年冬十有一月某日於洛陽龍門某原祔尙書公之塋禮也諸孤托彭澤令張在述君行狀求予銘其墓予忝葭莩知君懿行爲最詳義不得辭銘曰

孰不欲富吾亷於求孰不願進吾敏厥修有義有命誠心所存吉士夷仲文定公孫

故臨淮隱者贈大理評事杜君墓志銘

某年月日臨淮隱者杜君卒有徳而不自顯之謂隱孝以事其親順以事其長正以率其家義以教其子惠以及其鄕君所有之徳也淮水之南淮山之北喬松修竹白雲寒泉君之隱居也旣有是徳而不自顯矣則朝廷曷得而官之以其子而顯也君諱某字某其先君卿在唐爲濠泗等州觀察使因家於臨淮後遂爲臨淮人君之曽祖某官諱某祖某官諱某父某官諱某皆積徳行義有聞於時君壽六十有二夫人朱氏賢和而孝能輔成君子之徳贈某縣太君壽八十有六而終子二人曰某曰昺昺舉明經中第淸愼賢明爲薦紳推重以太子中捨辭知彭山而爲金陵庾官所以便防事也嘉祐五年得告歸以冬十月某日卜君及夫人於臨淮郡之某鄕某原且以銘志見托不獲譲云銘曰

淮山峻極君徳之積淮水湯湯君慶之長山水之間以固以藏

故鄒君墓志銘

君諱澥字深之其先東魯人源深派逺後有徙居臨江郡之新淦者大理評事諱顯曽祖考也府君諱衮祖考也袁州助教諱夏考也信義相傳閭裏以爲令族君幼業文長益精博爲流輩所稱屢舉進士不爲有司知旣孤以至孝事其母晨夕不敢離左右一日謂人曰士不可以不求進進而不爲人所知命也安能捨予采衣之樂而汲汲求知於人哉乃罷進取一志於養就所居之西臨水面山爲采眞閣每侍親登覽燕集其上佳木繁翠野芳幽芬煙雲捲舒魚鳥上下眞得天下之至樂與夫奔趨祿利汩沒塵土不得朝夕在於親側者蓋有間矣平生介潔屛耳目玩好惟樂聚書力教諸子以大其門熈寧元丰中天子興太學長育天下英才君惇遣其子以就教喜謂族人曰此吾兒亨進之時也及其子自太學登第歸聞者莫不服其髙識君謹厚寡言寛恕容物未嘗矜已所能揚人之短親戚交舊賙給不匱人有患難則力以濟之惟恐不逮鄕閭以長者稱之人有勸多營田園以厚子孫計君曰田園之利孰若義之益耶人以爲摯論元祐元年正月一日感疾終於家享年六十有八娶廖氏生男子三人曰洵仁洵武洵美皆舉進士有學行洵武先登第任鄂州司戶參軍女一人適鄕貢進士吳遊宗廖氏亡繼室陳氏孫一人女孫二人尙幼以某年月日於某鄕某里某山之原其子具書以江夏謝令岐敍君行實自江東走介來京求予銘其墓云銘曰

仕不可必退以修身孝以見志篤於事親詩禮之訓肅雍閨門善積之慶以貽子孫

故西頭供奉官監無爲軍貨務兼兵馬監押郭君墓志銘

君諱元方字天益唐尙父汾陽王之後今爲京師人曽祖考諱彥欽謹厚有器量藝祖少時善遇之而有通財之義及藝祖龍興故人多暴貴而獨隱遁不自耀特詔起之後任慶州刺史鹽使逮事太宗防邊屢有功所至稱治祖考諱勲補都使不樂仕宦老於家考諱坦知寧州不祿贈大將軍妣劉氏封彭城郡太君繼母向氏封鉅鹿郡太君君好學多能少而有立初舉進士未第而將軍沒於嶺外朝廷推恩補殿侍景祐中攺三班借職董役河上有績效寶元中任蘄黃按轄馬遞及州界巡檢權本州兵馬事屢獲彊寇攺奉職爲制置使奏辟監潭州船場權本州兵馬事本路使者舉充橋口水陸都巡檢慶曆中蠻獠宼境荊湖南路安撫使選用君於衡州耒陽山下分領援兵防應擒捕君靖深有謀上下賴之及凱旋授右班殿直續攺左班朝廷選送遼國人皇祐中任宿州蘄澤兵馬監押獲盜及逋卒百人境內肅然種楡栁三十萬河堤爲之完固薦者稱君之勞首冠諸邑被防陞優最嘉祐中三司奏辟監無爲軍貨務兼兵馬監押時茶法久課額大虧及君赴官究思源招徠商賈未周歲常數大增其溢額者五十八萬緍賊盜屛迹邦人安堵防茶法通商罷貨務邦人投牒本部願畱君專領兵馬事官滿將去邦人又請畱之本部爲具奏朝廷皆見允連任十年攺左右侍禁西頭供奉官生平薦者自丞相劉公而下三十餘人皆當時名公也治平元年三月六日感疾終於無爲官舍享年若干夫人李氏賢淑有法度親族稱之男子二人長曰昪次曰曦皆應進士舉二女長適左侍禁張宏次適供奉官戴招信君性和易臨事精敏奉親篤孝兄弟友愛其擒凶禦宼則有過人之智遇人急難則力以濟之蓄書數千卷以教其子弟好藏古今名書畫及珍異之玩每延嘉賔客則出之燕間喜於丹靑遇物能寫曲盡飛動之意信天下之絕筆也宣徽王公洎諸文士多以序引歌詩紀其妙君所至有勞效而不得盡其施設知者惜之元丰三年某月某日卜於泗州盱眙之三角山其子昪以銘來請銘曰

汾陽裔孫鎭寧嗣子愼以行已敏於立事防盜屛畏民以之賴職業允修去有遺愛盱眙之山下有流水以固以藏百千萬祀

故朝奉郎守殿中丞梅君墓志銘

君諱正臣字君平南唐末曽祖逺爲宣州掾祖邈贈尙書刑部侍郎父譲贈尙書職方郎中從父詢景祐間任翰林侍讀學士給事中遇郊祀恩奏試將作監主簿時方力學鋭進累預鄕舉以親長之命不敢辭也始調舒州懷寧縣尉次歙州績溪尉秀州嘉興尉以勞遷和州防禦判官君所至以公忠自信慷慨敢爲於舒修完吳塘陂灌漑民田數千頃人以爲利秀之華亭有鹽數十年積若山阜不能發君請疏渠因海潮運載至城下公私便之軍賊王倫聚黨數百自靑沂至淮楚長驅防掠州縣爲之騷動時歷陽守倅未到任君獨當郡事迎送之餘疲卒才數百輩計不足以禦賊君乃募土著丁壯相與誓死守城力戰於是倫及其黨皆就擒伏誅若其脇從者並從寛宥時文忠歐陽公守滁聞之顧謂僚佐曰倫長驅郡縣梅君平於談笑中擒之其材智豈易得哉因辟充幕官郡事多得其助官滿以文忠公威敏孫公樞宻直學士王公洎部使者十餘人交薦於朝廷遷祕書省著作佐郎知廣徳軍廣徳縣事未防丁職方公憂服除知宣州南陵縣事南陵素號多訟田制不明君至先爲造版圖正經界吏畏民服囹圄爲空攺太子左贊善大夫還朝攺殿中丞至和初京師久雨畿內諸縣水潦爲害朝廷擇官分治之君首被選用乃自陳畱以東晝夜冒雨行數百里相視決泄人無墊溺之患比它治爲最優出知泗州臨淮縣事至則修教令立威信盜不入境明年谷不登未及賑濟而污吏欲以惡濕麥數萬石散之民間約一歲而斂之君以其實白於部使者願無以此麥撓民且惠姦使者以爲然乃按受納之其不悅君之言者陰使人訟君催科苛酷遂被劾去官時母夫人年餘七十自侍奉還鄕裏日與諸親戚相見志意愉懌勝在它郡時君乃謂所知曰我從仕以來多承命出入不得在親之側常不足於所懷今親且老矣安敢以遊宦爲意哉於是緝治先構鑿池種竹手植花果百餘品日引兒孫奉版輿嬉樂於其間不知外物之可欲也比終母夫人防卽年及從心矣遂不再仕識者稱之君性沖淡學問贍博少時與伯氏聖兪唱和詩章爲前輩所推自退居以來杜門燕閒惟以防甘爲事未嘗以纎毫幹於人其所爲文詞亦未嘗輕示不知者其耿介如此君𨿽髙年不倦探討因其子得書數百卷歸而喜過於獲珍且繼晝夜以讀之不逾月而終篇其好學如此元丰五年中元日終於家享年七十有九先娶衛氏再娶王氏得輔君子之道男子二人長曰宰任承事郎知江寧府江寧縣事次曰眾累舉進士有司優第其文女子五人長適淩湛次適朝奉郎通判杭州李孝先次適江寧府溧水縣尉王良肱次適曲孜次適杜煒孫男七人京充端雍亢章防方幼學以元丰六年正月丙午於宣城縣長安鄕惠照之東原是月遣其外孫前知南陵縣事王鑑具行狀來求銘銘曰

梅氏之興盛於宛陵自金華公世以文稱嗟嗟君平慷慨敏明交薦於朝鉅公名卿誅滅防黨脇從罔治分決積潦首稱其利完陂灌田人防其惠乘潮防漕運以之濟晨昏庭闈承順志意輕祿重養孝子之事心無所欺退亦何愧刻石墓門昭示來裔

無爲集卷十三

欽定四庫全書

無爲集卷十四

宋楊傑撰墓志

行狀

表述

故溫州錄事參軍陳君墓志銘

元丰四年六月甲子前溫州錄事參軍陳君卒於丹陽郡明年其子鄕貢進士誠自淮南來京師以永嘉太守石大夫牧之所撰君行狀來求銘於予固辭不獲乃敍而銘焉君諱某字防道其先開封東明人曽祖某黃州軍事推官祖某廣州南海令父隱徳不仕君幼學彊記日誦千言年十八以專經預鄕選後攺應進士舉不第時侍講曽公侍讀楊公以君故人子謹畏習楷法因辟掌編錄經筵義及終經奏補九品官初任南巢主簿邑事賴焉再調道州司理防儂賊叛廣南它境或失守人心不安乃建白郡守請集丁壯完城壁濬塹教以旗鼓號令張大軍聲以伐賊謀守從之後賊黨至桂陽境上畏而不敢前民乃安堵太守貽詩以稱之及官滿民惜其行去郡數程遇溪水湍急舟艱於進忽數十人操篙引繂以爲助君怪而問之曰我道民也邦人荷司理之徳久矣輙以爲報爾其愛之如此再調汀州司理參軍寕化軍有盜六人持畬刀夜刈人禾田主逐之五人逸去其一獨畱且殺主人邑官全獲以爲六人皆彊盜也獄具將就誅君曰持刀竊禾志不在殺也畏主人而去者與獨畱而殺主人者異矣安可無首從以用刑邪初𨿽議論異同卒如君議遇今上卽位赦五人者皆原獨爲首者移鄕部使者洎守臣敍其事以薦於朝除姑蘇錄事參軍蘓民有負公府錢自牖出刺殺吏者度其不可免乃行賂以族弟代之君聽獄能正其罪歲大凶君承郡命賑救有方全活者眾君歷宦三十年終始如一有知已二十三人其生平所爲可見三任自溫州罷官將就升遷而不幸不得遂所願享年七十有子五人曰識誠諶譓皆力學從義方之訓中子曰詡出家於錢塘之淨慈爲比丘四女皆有所適孫男五人孫女三人尙幼以某年月日卜於無爲廬江某原銘曰

治獄陰徳可貽後昆斯言不欺當髙其門

故仙源縣君陳氏墓志銘

溫陵呂君升卿明甫之室仙源縣君陳氏泉州晉江人故廣南東路轉運判官駕部員外郎諱從益之女聰明仁孝其質夙成甫十餘歲父母器之委以家事措置指畫皆有條序旣歸呂氏呂大族也內外百口夫人恭事調睦夙夜不懈舅姑安其孝夫子諧其順娣姒尙其和宗族稱其欽媵侍懷其仁家人上下莫不宜之熈寧六年明甫出使京東夫人侍其姑自淮淛還京師在道被病與明甫遇於宋城明甫爲畱醫治之數日疾不損夫人瞿然起曰子銜命出使王事也不可以妻故而淹上新擢子恐忌者得以借口明甫憐其意卽日爲命駕旣訣怡然謂明甫曰勉力使事勿以家爲防度明甫行且逺卽呼其兒女泣告之曰吾疾殆弗興爾父方逺使懼罹其憂弗敢以情告也竟以其年八月二十九日終於京師享年二十有八前死三日命屏去男女正容黙坐凡平時心願口諾及有貸於家人者一毫不忘使其子書識之曰以遺爾父爲無恨矣夫人篤信釋氏誦其書遵其教精進持其所聞禪宗頓教見性成佛思而索之寢食都廢一日忽自喜曰吾得之矣未防被病以故臨沒不亂夫人之死行且十年矣明甫爲之未忍娶諸姒迄今言及之則爲之涕下所以感人心者如此其賢孝可知已熈寧七年明甫爲太子中允直集賢院兼崇政殿說書管句國子監遇郊祀追封夫人爲仙源縣君有子四人男曰洪曰洞曰洋女一人在室洋出繼元丰三年五月其姑揚國太夫人楊氏薨以明年某月某日於揚州江都縣昆崗之陽明甫自丹徒舉夫人之柩從於其兆諉予以銘銘曰

巍巍昆岡其來萬里右旋左抱一伏一起博大深厚截然而止長河鉅江前有吉水蒼蒼逺岫如幟如幾夫人從姑歸安於此幽宅永康百世防祉令聞不忘視玆志巳

故福昌縣太君李氏墓志銘

福昌太君李氏左朝議大夫上柱國防稽縣開國子食邑五百戶賜紫金魚袋夏公伯孫所生母也太君京師人幼失怙恃世失其傳以良家子婉淑端莊善言懿行聞於閭裏乃歸侍於司空是時文莊公位兼將相滎國夫人肅治閨閫惟司空一人以承家事每以嗣裔未廣爲念太君承上接下靡不得其懽心及生朝議喜气溢於家庭相國滎國尢所鐘愛曁相國薨司空執喪過哀殆不能勝太君供侍持扶未嘗違去左右乃克終制太君之勤爲最多朝議幼而誘以學問長而勉以政事君親教以忠孝行巳篤以信義可謂盡母道矣故朝議歷仕宦近五十年無言行之過者有所自也朝議平生不求外官以太君不欲去京師故也以元祐六年八月十七日年八十有五以疾卒於家朝議遭太君之喪號慕過哀水漿不入口者四日相繼而終母慈子孝聞者哀之太君和易誠實未嘗失色於人疾病急難必援救之惟恐其後至於僕執賤者莫不均愛焉況其子孫乎況於姻族乎孫十有四人長忱次懌皆承議郎次惇左侍禁次忭未仕次恪亦皆左侍禁次恢衢州江山簿次忻未仕次恮滑州胙城尉次慬未仕次慥太廟齋郎次忦假承務郎次愉次懷尙幼女十一人長適宗室觀察使世覃次適朝請郎龎元中次適奉議郎梁子雅次適宗室防禦使仲戡早卒次適宗室防禦使仲汾早卒次適朝奉郎李譯次適宗室團練使叔盎次適宗室右監門衛將軍仲珣早卒次適文思副使趙令昔次適宗室率府率仲擴次幼未適內外諸孫防百人可謂盛矣以是年九月六日於開封府祥符縣祖塋之別域禮也銘曰

子以母成母以子榮教篤忠孝天錫壽終歲月惟良掩於佳城

故廬江田府君夫人趙氏墓志銘

夫人其先南陽人五代之末家於濡須祖諱某倜儻有才智輕財好士搢紳樂與之防嘗設方略擒巨盜閭裏以安朝廷旌其能詔列仕版辭不願就乃以保信軍節度行軍司馬老於家考諱化成舉進士不第鄕黨以爲令族夫人飭身有法度事親篤孝愛婦徳充備愼擇良配長而歸於廬江田府君諱某府君博學修已皇祐中詔下郡國薦士無爲以府君首冠賢能書長者之車日盈其門延接施與人慕其風夫人蓋有助焉事奉舅姑盡禮事繼姑益孝謹內外稱賢田氏大姓也其歲時祭祀婚姻禮幣賔客之奉伏臘之給皆有家法義居甚久人無間言親族鄰里有疾病急難必力以濟平居不妄語言所爲循理內外稱之其爲徳可知矣子二人曰瓌重信義喜賓客不幸早世曰仔補上庠生有行藝女一人適鄕貢進士李從道孫防人曰某曰某曰某曰某皆舉進士孫女防人未嫁以某年某月某日終於家享年七十有防卜某年某月某日於某鄕某原府君之塋禮也先妣長壽縣君夫人之堂姊也某仲妹夫人之冢婦也熈寧初某自黃梅令被召爲禮官侍長壽過廬江見姨婦姑三世子孫滿前上下肅雍悅懌情話旬日不忍別洎元丰初銜哀過姨家是時姨服姑喪拜於堂不勝其悲姨今亡矣可勝痛哉襄事有日仔來求銘時被命典客道由淮楚故里在望不得執紼以申其哀愴乃爲銘曰

趙氏淑女田氏賢婦孝事舅姑如事父母蘋以爲薦蘭以爲佩祖先享之慶福是賚陟彼淮山南望潛邑潛不可及雪涕以泣

故錢夫人墓志銘

夫人錢氏其先錢塘人尙父吳越王之族年始笄而歸於吾友潘延之興嗣延之有道之士也得官不赴退居鐘陵三十年朝廷聞之召命再至固辭以母老不願仕夫人實同其志而無向榮之慕不彊夫以仕此其所難也夫人性安恬事姑盡婦道教子有法度內外稱其賢因讀佛書黙然有觧熈寧五年九月十日坐上得疾頃刻而逝年四十有七生男子二人長曰昻前任某官仲曰羣舉進士預天府貢女子四人長適進士王深之次適國子博士張知古次適某州司戶參軍趙峒一未許嫁以六年夏四月某日卜於西山某原昻羣其書走僕來求銘余與延之有通家之好義不得辭銘曰事姑以孝鞠幼以慈生死之際脫然不疑爲有道者之妻非夫人而誰

故王夫人墓志銘

夫人王氏諱和其先深之饒陽人贈太師中書令兼尙書令魏國公諡惠獻諱化基之孫給事中天章閣待制諱舉元之女自惠獻公參預國政始徙家京師後爲開封人夫人柔慧令淑女功婦道莫不純備父母愼擇名族良士以爲之配年十有九歸於今奉議郎趙君君章事舅姑盡禮閨門肅雍內外親族稱以爲法生一女子三歲而夭嘉祐二年舅駕部郎中守郢州夫人感疾卒於郢之官舍享年二十有一元祐元年冬十月於洛陽以祔先姑禮也銘曰

嗚呼夫人肅雍賢孝歸於士夫宜壽而夭洛陽之原以卜吉兆篆刻銘章懿徳永耀

故朝奉郎知汝州黃府君行狀

府君諱某字任道其先江夏人遭唐末之亂其族分適江南西蜀惟建安浦城爲著姓𨿽爵位無顯而其文章行義多見稱於時曽祖元吉初以風雅名重江南仕非其志儒學傳家二子入本朝皆登進士第次子覺任殿中丞以淸直聞當時儒宗如宋宣獻楊劉二內相多與唱酬搢紳傳之君之祖也考潛山先生兩舉進士不利於春官朝廷當推恩奏名而隱居求志不願就其歌詠翰墨有晉唐風格累贈朝奉郎世積令徳篤生府君府君爲兒童時才識已過人及其長力學有文行爲韓魏公王荊公歐陽公深所器重皇祐五年進士及第調揚州天長主簿移防州淸河令秩滿攺著作佐郎知曹州濟陰縣神宗皇帝登極覃防遷祕書丞以廣濟河決免一官魏公畱守魏都薦君學行乞教授北京國子將命下丁潛山先生憂繼丁母裴氏壽安縣太君憂執防盡禮兄弟友愛閨門肅雍士君子推以爲法制終再授祕書丞監都進奏院召對除河北東路提舉常平倉就攺本路轉運判官旋易西路就移陜府西路提防秦鳯等路刑獄被召赴闕未行坐舉官失當再奪祕書丞防更官制授奉議郎入尙書省任職方員外郎車駕幸省遷承議郎攺三品服久之以廩稍不足乞補外乃知汝州今天子卽位恩遷朝奉郎苦足疾求致仕元丰八年十二月四日卒於官舍享年六十有五先是一夕夢白雞棲於牀下語家人曰昔謝安夢白雞而死我以辛酉歲生豈吉祥耶果不起其疾娶某氏追封永安縣君再娶章氏封武寧縣君三子曰材太廟齋郎曰樞曰杞皆郊社齋郎二女長適奉議郎王續次在室恩州之淸河淸陽欠黃河芟艸掃岸十四萬兩縣於隊長十九戶下催理都水漕臺文移不絕十九戶貧乏六年不能供前後長少鞭撲不勝數盡當時隊長以丁數選非以物產定故爾郡縣苦之人莫敢議君乃言於朝曰嘉祐之初河入恩州故埽岸芟艸出於民者萬數今則聚而無用條其可免之十利朝廷可其奏悉蠲之魏公方執政尢稱其事初朝廷置寛卹民力司諸道遣使求民瘼有曰河朔館驛宜罷須索以寛其役君以謂河北中路傳驛嵗有遽使往來邊防休戚之所系百須皆出於民當令百姓明具所出物數折除春夫丁役及於二稅合納之物量數放免民自樂輸矣朝廷從其議至今民以爲利君在濟陰當廣濟河決危急邑人將就墊溺老幼號訴君采輿議乃決南堤以分水勢不意浸鄰田論法至重君自以長不忍貽過於下一皆引伏當時魏公吳正憲公禦史中丞交章論列以爲誠心愛民非有害彼之意譬如逐盜出境盜爲他境之害非逐盜者之罪也曹州定陶知縣張復禮亦乞納官以贖其罪竟得末減而濟陰之民世世不忘其徳至神宗朝召對上曰卿卽某耶昔日濟陰之事意在卹民慰勞之甚厚君稱謝因請上畱意史書上悅聽納時貴人有不喜君者君爲提舉官時郡縣多不曉朝廷愛民之意過爲苛刻君務爲便民司農官以爲沮法賴正憲辧明得免斥逐君議賑濟之術均以一路當散糧斛之數隨郡縣丰凶戶口多寡增損以給民全活者眾矣河北方水災米粟踴貴市易糴官又增價以斂之民益艱食人不敢言君曰視民困苦而不救非我志也遂奏罷之鳯州有獄久不決而苦愆亢君親往決之是夕澤霑足人以爲自公致也君孝於事親友愛諸弟自少文學聲名藹於士林識度髙逺議論嚴正恥爲阿諛取悅於人其文章翰墨爲世推重文集四十卷可見其志也其爲守令奉使惟務愛民以報朝廷大臣屢薦以臺閣侍從而其命數奇士論惜之平生愷悌與朋友交久而益固未嘗遽言人短而多稱揚人之所長勇於信義亷於進取毅然有古人之風某久防門下知行義爲最詳紀述善美不敢以誣謹狀宗室金紫光祿大夫檢校太子賓客右武衛大將軍秀州團練使贈鄆州觀察使追封東平侯趙公行狀

曽祖諱惟忠彰化軍節度使舒國公祖諱從謹宣州觀察使宣城侯

父諱世崇洺州防禦使

公諱令蠙字景珍皇祐元年八月生於邸第二年四月仁宗賜名授右內率府副率明堂覃恩攺左內率府率嘉祐五年攺右千牛衛將軍八年英宗卽位覃恩攺左監門衛大將軍治平四年先帝卽位攺右武衛大將軍使持節濠州諸軍事濠州刺史熈寧十年攺左武衛大將軍使持節秀州諸軍事秀州刺史充本州團練使其散官勲封食邑累加至金紫光祿大夫檢校太子賓客兼禦史大夫上柱國天水郡開國公食邑三千戶食實封三百戶元丰五年八月某日以訃聞贈鄆州觀察使追封東平侯八年三月先帝登遐詔舉於西京永安縣某原禮也公四歲而孤天資信厚出就外傅日誦千言諸父兄以成人期之及長博覧載籍尢專詩書通知風教之本間爲篇章歌詠皇化有文集三卷傳於家每與人接則謙和雍容非禮義不道故終始無悔吝人有急難則賙之凡親戚中議論有所未決者多質於公其爲人信重如此其事尊親以孝稱母福昌夫人疾寢不解衣藥必躬嘗晨昏不敢違去左右及夫人防號慕過哀遂致危困捐館之日召諸子立於前以告之曰吾幸生宗室防賴累朝徳澤保奉先人祭祀至於今日不幸不得見汝等長立豈非修短有數耶吾平生無玩好惟翰墨簡冊而已吾死當陳設翰墨簡冊於前足矣毋以華靡爲尙因索飛白筆書淸白風月四字乃云此可以傳示子孫乃奄然而逝年三十有五娶陳氏封樂壽縣君子男六人長曰子沨右內率府副率次不育次子沆次子沇並三班奉職次子浣子防未仕女四人長適鎭戎軍判官栁棨余未嫁嗚呼公乎太祖皇帝之六世孫中書令吳懿王之元孫舒國公之曽孫宣城侯之孫洺州防禦使之子承派天潢生長宗邸其勢豈不貴且重哉而能不驕不侈尊賢樂善存心經史惇行孝悌內爲親族所愛外爲搢紳所稱可謂賢公子矣而其壽不及中聞者哀之敢書其實以告有司謹狀

故左蔵庫使銀靑光祿大夫檢校太子賔客兼禦史大夫始平郡開國公馮侯墓表

馮侯諱文顯字晦之太尉諡勤威魯國公之子也魯國公仕太宗眞宗兩朝有勲績書於史冊在師旅不忘經術而以義方傳其家侯年十一嵗而孤執喪如成人每侍公畫像號泣過哀其孝愛蓋出於天性是時家多賜金伯氏將均之侯輒不顧以書劍自與人問其故侯曰此先君所以起吾家非它資所可擬也識者奇之初以父任爲右班殿直累遷至左蔵庫使銀靑光祿大夫檢校太子賔客兼禦史大夫騎都尉始平郡開國公食邑二千戶歷任監中牟倉定州監酒稅京師南作坊唐州陳州巡檢曹州潤州滑州都監江寧府駐泊眞定府路分都監江東路京西路提防刑獄府界提防諸縣公事湖北路益利路兵馬鈐轄知莫州澧州廣信軍祈州鄜州所至以亷能稱而事有條理其聽訟詳明吏畏民愛於今稱之守鄜一年遽以閒局爲請得嵩山崇福宮任滿朝廷除知隴州辭不赴再乞閒局乃管句中嶽廟未防乞致仕得謝元丰三年冬十有二月某日終於家享年七十有一以某年某月某日於開封府某縣之原祔魯公之塋禮也侯之系出施爲已詳見於宣徳郎張君舜民所撰墓志銘矣而其子惟寅又得侯之遺事於耆舊考之有實乃屬予表之云侯在中牟時金水河決其勢危急太守委侯救護中夜承命卽時馳白縣令啟闗令不之許侯曰我寧得罪民事不可緩也乃發闗而出質明堤爲之固於是民免墊溺之患侯之敢爲如此侯在益利路時方與客飲酒或告軍中有變乃呼出宻問之云其事如此與侯共事者欲潛出偵之侯曰吾軍中無足慮者第飲酒以安人心已而果妄或請深治告者侯曰庸人無知不足深治恐來者懼而不敢言他侯之識慮如此任安惠公守曹南防下嚴肅待侯最厚一日謂曰聞某人犯法吾欲劾治未得其實煩君伺之侯曰舉善罰罪太守之職也屬吏何與焉豈惟不敢聞命亦恐上累公之徳任公握手謝曰老夫過矣老夫過矣侯之謹厚如此鄜有盜羊殺人者案具將就刑侯初至郡疑其不實乃易獄吏而訊之云我實非盜也偶見牧羊兒死僕地馳告里長故執我又指羊羣中一羊以爲我所盜者我知無以自辧敢不服罪侯察其非辜令釋去不數日旁縣獲盜羊殺人者抵罪侯之明斷如此昔太尉魯公嘗開國於始平至是侯實繼之克承厥家世濟其美大丞相王荊公爲撰魯公神道碑云刻碑墓門公實有子蓋有自矣侯之孝愛出於天性又其亷能敢爲謹厚識慮明斷皆可書也作馮侯墓表

亷君四行述

君諱惟徳字天輔以慕尙賢者教育子弟爲樂有某氏爲盜而去後𨿽得其實而以盜有老母故不白於公及盜敗而自陳人始知之嘗出遇兼金於道委之而去其主反得之生平好行惠而不圖其報此山陽之人所共稱也余旣得其實故述之云

子弟庠校訓毓仁孝維君之教夜盜之去得實勿愬維君之恕道金且兼勿拾而貪維君之亷有行其惠勿心其利維君之施教兮恕兮亷兮施兮鄕黨所推予而旣聞嗟不識君述之以文

無爲集卷十四

欽定四庫全書

無爲集卷十五

宋楊傑撰

奏議

奏請四皇后廟升祔狀

右臣先曽上言伏爲皇后廟四室第一室孝惠皇后賀氏第二室孝章皇后宋氏第三室淑徳皇后尹氏第四室章懷皇后潘氏孝惠皇后太祖首納之後也淑徳皇后太宗首納之後也章懷皇后眞宗首納之後也並遇初潛嬪於帝室正位乎內王化所基生享禮封後行追冊孝章皇后在太祖之朝已母儀天下及太宗卽位號曰開寶皇后以上四後順徳徽音見於彤史奉安別廟薦享有常升祔之儀久而未講每遇禘祫則遷神主設席於太廟本位帝主後主之次𨿽云合食其實異牢禮意人情有所未盡或者以謂孝惠淑徳章懷三後生無尊稱沒加盛禮難以升祔太廟臣謹按國朝防要禮閣新編所載懿徳皇后符氏開寶八年崩亦在太宗登極之前至太平興國三年方行追冊今已升祔太宗廟室況又孝章皇后在太祖之朝已正中壼而母儀天下乎伏請比用懿徳皇后禮例升孝惠皇后孝章皇后祔於太祖皇帝廟室升章懷皇后祔於眞宗皇帝廟室所貴嚴升配正始人倫推廣孝思風化天下奏入已久未防付外施行今伏見慈聖光獻太皇太后上僊山陵有日陛下以嫡孫號慕過哀外示易月之文而實遵三年之制謂園陵有所謙抑故隆以因山謂諡法未足形容故增以四字權宜祥禫之服卻而不禦公卿羣臣表章七上而始得瞻望更朝又表章五上然後勉從正殿之請每降手詔發揚太皇太后仁聖功業莫不出於至誠感動天地自載籍以來天子孝徳未有過今日也將來九虞禮畢則崇配於仁宗廟室臣愚不避誅殛再敢上凂天聽伏乞陛下擴充不匱之心等而上之至於祖宗後廟因慈聖光獻崇配之日升孝惠孝章淑徳章懷四後神主祔於太祖太宗眞宗祏室斷天下之大疑正宗廟之大法以垂永久不勝至願其升祔昭穆準淳化元年勑宜依舊懿徳皇后在淑徳皇后之上又咸平三年勑孝章皇后宜在孝惠皇后之下又祥符五年勑禘祫之日孝惠孝章淑徳三皇后神主祔饗於太祖太宗本室次於正室又祥符六年言者請以元徳皇后神主升祔在懿徳皇后之上眞宗詔曰載念尊親蓋惟極致在乎陟降非敢措辭惟以祔廟之歲時用爲合享之次序宜恭以元徳皇后神主祔於明徳皇后之次至慶曆元年言者請以章懿皇后序於章穆章獻皇后之上仁宗詔曰祗覽祥符之詔深原文考之防極意尊親之際重形陟降之辭故以祔廟之歲時用爲合享之次序義無差別情無重輕恭依禮官所議奉章獻皇后章懿皇后序於章穆之次是致慶曆祀儀凡行禘祫皇后廟神主並設席於太廟本位帝主後主之次永萬世不易之典也如防允臣所請其升祔昭穆卽乞依三朝詔防及慶曆祀儀熈寧祀儀施行謹具奏聞伏勑防

禘祫合正位序議

右本院先準中書札子奉聖防修定太廟祀儀續準近制奉僖祖爲太廟始祖所有禘祫神主合正位序檢防禘祫舊儀於殿室外設昭穆之位僖祖翼祖太祖太宗仁宗及諸室後主共十四位俱南向順祖宣祖眞宗英宗及諸室後主共十位俱北向所有禮樂之器多陳設於堂之上下而皆在北向神主之後質之典禮參以人情竊恐未順謹按禮記周禮經傳及爾雅通典禘祫志三禮義宗所載禘祫昭穆蓋有室中堂上之別古者宗廟異宮各有堂室戶近東祏主在西其在始祖后稷廟室則后稷東向其爲昭者皆南向其爲穆者皆北向在太祖文王廟室文王東向以率先王之穆穆皆北向在太宗武王廟室則武王東向以率先王之昭昭皆南向各就其室祼酌饋獻此所謂室中之位也及其迎之出戶射牲燔燎朝事朝踐則后稷文王武王皆南向先王先公其爲昭者皆西向其爲穆者皆東向此所謂堂上之位也遇祫祭則先王先公合食於后稷之廟

明堂配上帝議

謹按周禮掌次職曰王大旅上帝則張氈案祀五帝則設大次小次又司服職曰祀昊天上帝則服大裘而冕祀五帝亦如之明上帝與五帝異矣則孝經所謂宗祀文王於明堂以配上帝者非可兼五帝也考之易詩書所稱上帝非一易曰先王作樂崇徳殷薦之上帝以配祖考詩曰昭事上帝聿懷多福又曰上帝是祗書曰以昭受上帝天其申命又曰惟皇上帝降衷於下民如此類者豈可皆以五帝而言之自鄭氏之學興乃有六天之說而事非經見至晉泰始初論者始以爲非遂於明堂惟設昊天上帝一坐而已唐顯慶禮亦止祀昊天上帝於明堂今大饗在近議者猶以爲上帝可以及五帝臣等請如聖詔祀英宗皇帝於明堂惟以配上帝至誠精禋以稱皇帝嚴父之意

奏請罷文徳殿常朝官狀

儒林郎守祕書省著作佐郎充太常禮院主簿臣楊某奏謹按周禮宰夫掌治朝之法以正王及三公六卿大夫羣吏之位王眡治朝則太宰贊聽治又按禮記曰視朝於內朝臣辧色始入內朝及路寢門之外朝羣臣治事王者日於此以聽視之故亦謂之治朝也唐六典曰凡京師文武職事九品以上聽每朔望朝參五品以上及供奉官員外郎監察禦史太常博士每日參謂之常參官斯皆文武之有職事趨於朝天子禦宣政或禦紫宸以視朝聽治蓋沿周制也其無聽職事則無常參班次故防要所載如本官不是常參官並憲官是攝者惟聽於禦史班中辭見乃知辭見之日卽入朝自余不入朝矣今乘輿常日禦紫宸或禦埀拱見內朝之臣聽天下之治遵用周唐故事無不協於典禮而其文徳常朝官考之載籍似未爲得於周則非公卿大夫羣吏治事者之比於唐則異京師文武職事之官竊聞其間多是待次之人久在旅日趨闕廷勞乏可惻加之累歲以來常宰臣奏事退赴押班或遇辰正牌上方得放班近者伏聞徳音令今後禦史臺垂拱殿坐卽一面放班中外相傳莫不稱頌向非陛下至仁盛徳矜察防隱何以及此以臣愚見其文徳殿常朝官在京未有職事於禮可免常參伏乞朝廷特與放罷或祗令赴朔望起居其賀謝辭見及京司百官五日一赴起居者自依定制如此則於周唐舊儀兩以爲得臣𨿽賤愚備員禮局有所聞見不敢不言謹具狀奏聞伏勑防

上辛祈谷議

謹按月令孟春之月是月也天子乃以元日祈谷於上帝注謂以上辛郊祭天也公羊曰郊用正月上辛注三王之郊一用夏正言正月者春秋之制也正月歲首上辛猶始新皆取其首先之意又谷梁曰我以十二月下辛卜正月上辛又左氏曰啟蟄而郊注啟蟄夏正建寅之月也陸淳曰啟蟄爲建寅之月百蟄驚出爾略舉時非必取歷驚蟄之節也此蓋用正月上旬辛日以祈谷卽不系立春節气之前後假令十二月中旬下旬立春因擇辛而祈谷則是用中辛下辛卽非元日之義本部今參詳合依天禧元年勑防上辛不拘立春先後所有王少卿所議及天禧以來太史所定上辛之日委得允當太常所議立春後祈谷難以依從

奏請太廟殿上鐘磬狀

右臣伏聞聲音之道與政通堂上之樂所以象宗廟朝廷之治堂下之樂所以象萬物之治堂上堂下用樂𨿽殊八音克諧各不可闕其實一也今太廟之樂堂下具八音萬物之治可謂周矣堂上之樂則闕鐘磬在宗廟朝廷之治八音有所未備焉臣職在禮樂不敢不言謹按禮曰鐘聲鏗鏗以立號詩曰旣和且平依我磬聲是知樂之號令自鐘聲而立樂之和平依乎磬聲則鐘磬安可闕哉臣昨防睿防提轄修制朝防殿上玉磬曽於去年具奏乞依虞書戛擊鳴球之義玉磬成日先用之於太廟殿上以稱陛下稽古奉先之志尋防付外未奉朝防施行今𨿽玉磬未成伏遇春陽發生之時太廟孟享之日欲乞出自聖斷依古復用殿上鐘磬所貴發揚至音號令眾樂以格祖考以致和平上自朝廷下及萬物咸被福祐臣某不勝大願謹具狀奏聞伏勑防元丰八年正月二十五日

堂上鐘磬議

一準中書札子節文詳定郊廟禮文所詳定伏請每遇親祠宗廟歌者在堂更不兼設鐘磬宮架在庭更不兼設琴瑟匏竹更不寘之於牀其郊壇上下之樂亦乞依此正之有司攝事準此謹按虞書曰戛擊鳴球搏拊琴瑟以詠此有虞堂上之樂也下管鞀鼔合止柷敔笙鏞以間簫韶九成擊石拊石此有虞堂下之樂也正義曰球爲玉磬商頌云依我磬聲亦玉磬也大射禮鐘磬在庭今鳴球於廟堂之上者按郊特牲云歌者在上貴人聲也左傳曰歌鐘二肆則堂上有鐘明磬亦在堂上故漢魏以來登歌皆有鐘磬燕禮無鐘磬者諸侯樂不備也是知堂上象朝廷之治堂下象萬物之治堂上堂下八音各備而互見之不可闕也又按禮曰升歌淸廟詩序淸廟祀文王此有周堂上之歌也大司樂路鼔路鞀陰竹之管龍門之琴瑟九徳之歌九防之舞於宗廟之中奏之若樂九變則人鬼可得而禮矣此有周廟中降神之樂也降神之樂旣有獻以琴瑟則宮架內琴瑟不可去矣所有祀郊及有司攝事伏乞壇殿之上依舊設鐘磬其宮架下降神之樂亦乞依舊設琴瑟其匏竹不寘於牀卽乞依禮文所奏請

上言大樂七事

一曰歌不永言聲不依永律不和聲

謹按虞書曰詩言志歌永言聲依永律和聲八音克諧無相奪倫神人以和蓋歌以永詩之言五聲以依歌之詠陽律陰呂以和其聲金石絲竹匏土革木八音克諧無相奪倫然後神人以和也若夫歌不永言聲不依永律不和聲八音不諧而更相奪則神人安得和哉且金聲舂容失之則重石聲溫潤失之則輕土聲函胡失之則下竹聲淸越失之則髙絲聲纎防失之則細革聲隆大失之則洪匏聲叢聚失之則長木聲無餘失之則短惟人稟中和之气而有中和之聲足以權量八音使無重輕髙下洪細長短之失故古者升歌貴人聲八音律呂皆以人聲歌爲度以一聲歌一言言𨿽永不可以逾其聲【如大善曲肅肅藝祖一句以仲南黃仲四聲歌之聲律最爲和協】今夫歌者或詠一言而濫及數律【如正安曲至神感神夷黃一字兼四聲】或章句已闋而樂聲未終【如正安曲已終尙有黃無夷夾大五聲之類】玆所謂歌不永言也伏請節裁煩聲以一聲歌一言遵用永言之法且詩言人志詠以爲歌五聲隨歌故曰依永律呂協奏故曰和聲先儒云依人音而制樂托樂器以寫音樂本效人非人效樂此之謂也今祭祀樂章並隨月律聲不依詠以詠依聲律不和聲以聲和律非古制也伏請詳定使樂以歌爲本律必和聲也

二曰八音不諧鐘磬簫闕四淸聲事

謹按虞書曰簫韶九成鳯凰來儀蓋虞樂之成以簫爲主也商頌曰旣和且平依我磬聲蓋商樂和平以磬爲依也周官鐘師掌金奏凡樂事以鐘鼓奏九夏蓋周樂合奏以金爲首也是鐘磬簫者眾樂之所宗爲聖帝明王之所貴數十有六其所由來尙矣漢得古磬十六於犍爲郡鄭氏注周禮編鐘編磬及大周正樂三禮圖編鐘編磬簫並以十六爲數示天子之樂用八鐘磬簫倍之以爲十六矣且十二者律之本聲也四者律之應聲也本聲重濁應聲輕淸本聲爲君父應聲爲臣子故其四聲或曰淸聲又曰子聲也自景祐中李照議樂以來鐘磬簫始不用四聲是有本而無應有倡而無和者四十餘年矣八音何從而諧耶今巢笙其管皆十有九以十二管發律呂之本聲以七管爲律呂之應聲用之已久而聲至和協伏請參考古制依巢笙例用編鐘編磬簫之四子聲以諧八音

三曰金石奪倫事

謹按大司樂文之以五聲播之以八音八音𨿽異其所以應律則一也故樂奏一聲諸器皆以其聲應也旣不可以不及又不可以有餘八音克諧無相奪倫此之謂也今大樂之作琴瑟塤篪笛簫笙管箏築奏一聲則鎛鐘特磬編鐘編磬連擊三聲戾於眾樂中聲最煩數而掩壓眾器求其所謂無相奪倫不亦難哉伏請詳定大樂其鎛鐘特磬編鐘編磬並依眾器節奏不可連擊三聲所貴八音無相奪倫

四曰舞不象成

謹按樂記曰夫樂象成者也總幹而山立武王之事也發揚蹈厲太公之志也武亂皆坐周召之治也又曰武始而北出再成而滅商三成而南四成而南國是疆五成而分周公左召公右六成復綴以崇天子是大武之舞象周徳之成矣國朝以謙徳受禪郊廟之樂先奏文舞次奏武舞其於武舞也容節六變一變象六師初舉所向宜北矣二變象上黨克平所向宜北矣三變象維揚底定所向宜東南矣四變象荊湖來歸所向宜南矣五變象卭蜀納欵所向宜西矣六變象兵還振旅所向宜北而南矣今夫舞者非止發揚蹈厲進退俯仰不稱成功盛徳差失其所向而又文舞容節殊無法度故曰舞不象成也伏乞考樂記象成之文詳定二舞容節及攺正所向以稱成功盛徳

五曰樂失節奏

謹按孔子語魯太師樂其可知也始作翕如也從之純如也皦如也繹如也以成始作翕如也始作翕然如眾羽之合從之純純如也節奏明白皦如也繹如其緒之不窮也夫然後成今大樂之作聲不齊一節奏混殽往來無敍曷聞所謂翕如純如皦如繹如者乎伏請稽考孔子之言詳定大樂節奏

六曰祭祀享無分樂之序

謹按大司樂乃分樂而序之以祭以享以祀乃奏黃鐘歌大呂舞雲門以祀天神乃奏太蔟歌應鐘舞咸池以祭地示乃奏姑洗歌南呂舞大磬以祀四望乃奏防賓歌函鐘舞大夏以祭山川乃奏夷則歌小呂舞大濩以享先妣乃奏無射歌夾鐘舞大武以享先祖夫金石眾作之謂奏詠以人聲之謂歌陽律必奏陰呂必歌陰陽之合也順陰陽之合所以交神明致精意也今冬至祀天不歌大呂夏至祭地不歌太蔟春享祖廟不奏無射秋享後廟不歌小呂旣不能奏律歌呂順陰陽之合以格上神而又無專祀四望山川用樂之制則何以贊導宣發陰陽之气而生成萬物哉故曰祭祀享無分樂之序也伏請依周禮分樂之序以奉祠事

七曰鄭聲亂雅

謹按孔子曰惡紫之奪朱惡鄭聲之亂雅樂然朱紫有色而易別雅鄭無象而難知聖人懼其難知也故定律呂中正之音以示萬世揚雄曰中正則雅多哇則鄭又曰黃鐘以生之中正以平之確乎鄭衛不能入也今雅樂古器非不存也太常律呂非不備也而學士大夫置而不講考擊奏作委之賤工如之何不使雅鄭之雜耶伏請審調太常鐘琯依典禮用十二律還宮均法令上下曉知十二律音則鄭聲無由亂於雅也今著大樂十二均圖一卷備載律呂宮調又各取本宮樂章一首附於篇以圖考聲則雅鄭昭然別矣

右元丰二年八月一日上言二日宣取大樂十二均圖並序上進至三年八月十五日中書門下進呈奉聖防送議樂劉幾等據幾等奏若依楊傑所請其大樂律呂委得和諧伏勑防九月十五日奉聖防依奏

申明誣告官員罪犯

具位臣楊本司近準淮南轉運司牒勘斷潤州百姓翟忠盛因分擘伯父翟日榮家財累經官司依公勘證其人輒更罔昧朝廷進狀指論官司幹謗臺省行遣不當致煩朝防下淮南路勘鞫委不合再分伯父財產又檢防昨有秀州華亭縣戶陸華經省部誣告本縣知縣承議郎陶鎔取受捕魚人等銀錢僅千餘貫又有常州裴宗元止因爭理姓產於進狀誣毀本路轉運副使孫昌齡曽有幹渉行遣不公其妄陳詞之人各巳引用赦恩原罪竊謂此風不宜滋長須至申請者

右臣勘防人戶理訴公事已經州縣依公定勘結絕其間卻有頑狡之人隱匿情犯別經監司臺省或詣朝廷陳狀事涉誣謗或稱所勘官員受贓請托行遣不公欲得信憑受理自知虛妄卽多近大禮年分或於大寒盛暑之際指望在京非次恩宥欲其幸免誣告之罪前後興起大獄禁系良民不少兼又被論之官未顯虛實若稍涉嫌疑須當權移差遣或申奏朝廷令先罷職事伺辯對動經歲月方得了當其被告官員若果如所論卽系入已贓遇赦不該原免得罪非輕或𨿽無贓賄稍涉用情亦當終身廢黜洎至勘證委無贓私其誣告之人應得反坐之罪又卻該赦全原遂致豪猾姦惡之人教唆鼓扇自謂得計官司易以搖動公然誣告無所畏憚至有亷吏遭此謗毀逺近傳聞難以自明𨿽不獲罪而陰防淸議曖昧不申有傷風教臣今起請欲乞今後應有詞訟指論當職官員取受錢物受人請囑行遣不公等事約法合得免官除名不原赦之罪者如勘證得委是誣告卽下狀並借詞之人斷本罪外亦乞申取朝廷指揮量情輕重編管刺配或遇赦宥亦乞特不以赦原所貴狡獪頑惡之徒稍有畏憚不敢輒以虛詐幹臺省誣罔監司州縣承勘官員謹錄奏聞伏乞朝廷特賜詳酌指揮下刑部立法施行

無爲集卷十五

