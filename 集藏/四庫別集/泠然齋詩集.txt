

欽定四庫全書

集部四

提要

泠然齋集八卷

別集類三【宋】

臣等謹案泠然齋集八卷宋蘓泂撰泂字召叟山陰人右僕射頌之四世孫宋史頌傳不詳列其後裔故泂始末無可考陳振孫書錄觧題有泂泠然齋集二十卷亦久亡佚惟宋無名氏詩家鼎臠中尙存其二詩而已今從永樂大典所載采輯排比共得詩八百五十餘篇釐爲八卷卽詩中所自紀參互考之知泂少時卽從其祖逰宦入蜀長而落拓走四方曾再入建康幕府其書懷詩有云昨防宗公置牙齒事下丞相當審覈駑才不堪駕十乘爝火或可繼殘夕則嘗以薦得官而終偃蹇不遇以老生平所與往來唱和者如辛棄疾劉過王柟潘檉趙師秀周文璞姜防葛天民等皆一時知名士集中又有送陸防赴修史之命詩云弟子重先生丱角以至斯文章起嬰慕徳行隨蕭規是泂本從學於防詩法流傳淵源有自故其所作皆能鑱刻淬鏈自出淸新在江湖詩之中可謂卓然特出其金陵雜詠多至二百首尢爲出奇無窮周文璞爲作跋以劉禹錫杜牧之王安石比之𨿽稱許不免過情要其才力富贍實一時之秀也惜原集久湮錄宋詩者至不能舉其姓名其挽姜防一詩元陸友仁硯北雜誌引之以爲蘓石所作近時厲鶚作宋詩記事遂分蘓泂蘓石爲兩人今考是詩猶在泂集中殆必原書題作蘓召叟傳冩者脫去叟字又誤召爲石遂至輾轉沿訛莫能是正倘非集本復出竟無由訂定其紕繆則晦而復著亦可云泂之至幸矣乾隆四十六年九月恭校上

總纂官【臣】紀的【臣】陸錫熊【臣】孫士毅

總校

官【臣】陸

費墀

欽定四庫全書

泠然齋詩集卷一

宋蘇泂撰五言古詩

夜讀杜詩四十韻

夜讀老杜詩如對老杜面此翁歷艱難往往詩中見曩吾遊川蜀所恨年數淺艸堂聞無人正在成都縣斷碑蝕苔蘚捫讀知幾徧尋思隠其下終日弄書卷庶幾平生心所得朱應偭親庭宦行在歸計乖初願言瞻浣花裏巵水乃缺獻人間畫圖樣皮骨怪丰腆京華四十載褐短更驢蹇至今彼堂上唇綻齒防現獨余雙眸子利若秋江剪因何太瘦生貧賤恐不免耒陽一臠炙飲食知味鮮後人美肴膳出語穢蝦蜆那知獨角龍妙用天行健至其得意處力斡造物轉神雷破潛穴霹靂飛雨片武夫荷戈戰颯沓旂鼓偃蛟鼉呿波浪宗廟羅黻冕鞭車甫平陸梯磴忽絕巘又如虛空內一气互遊衍有足恣馳驅不行渠自逺蒼茫鬼神防慘慘顏狀變春榮與秋悴時節隨晦顯鳯鳴朝陽桐諸鳥徒巧囀關睢樂不滛小弁親不怨此身付天地寧作靑紫楦低頭向嚴武陵辱非所便百年稟忠孝句法老益練君看防州作大冶金百鏈麟經示褒貶比物足懲勸蜀山上摩天蜀水下如綫山川蘊精異翁句麗而典荒郊夜䢐半隔巷聞驚犬分明夢見翁握手一笑倩殷勤得軟語意若深予眷文章致隆貴防到羣彥何當同宗文相與攜筆研

寓言二首

精神徧八方一散或爲風堂堂世之人柰何總虛空我無騰化術正爾不能從回視恍兮惚老子其猶龍函關度靑牛生在空桑中槁砧未刀頭妾身變山峯三年化爲碧是血本來紅古來埋直气曽見吐長虹

口占

士生獘於文其實乃無用今年州縣間朋友多不貢桔橰旱而工已得輕抱甕大舜舉臯陶乃曰選於眾

題欒城第三集

百金貿一書我心胡不喜自朝至日暝耽玩無窮已復慚文未老年旣三十四更後四十年未必辦玆事

擬古

曽城上岧嶤樓觀切星辰其下視九州我行屢秋春道逢兮美人遺我芳蘭蓀蘭蓀不可佩飲水代朝餐仰看雙飛燕起勢何翩翩顏淵稱賢者樂在簞瓢間美人捨我去此去何時還怞怞思徒抽惻惻聲孰聞

見懷

顏淵樂簞瓢曽子日三省閉門謝往還安此寂寞境閒來愛我地止渇望梅嶺談破月脇心對日光炯榮枯百年事如一彈指頃吾儕各老大妙契形問影回味久乃知酒固不勝茗

吾廬

陰陰處士廬寂寂閉門居頗安顏氏子敬謝陶胡奴可使龍作魚不使馬爲駒詩成有奇气浮雲時捲舒

郊行弔古呈友人

荒齋讀書罷出門步靑春春風扇防和冠者五六人登髙恣遊目行邁靡其因平湖半疆畎王謝亦齊民父老談古先觴客酒濡唇歸同牛羊夕戃恍難重陳

春日獨居感懷

昔我金陵歸感此芳歳闌入門見兒女愧色蓋愁顏從人竊餘瀝俯育良已難居者瓶盎空行者衣裳單豈無一杯酒持慰汝荒寒所知不相待各去爲蒼山我生轉無聊終日自閉闗門前春風來艸樹向斕斑舟車載遊冶類聚極相歡而我懷所知所得心未安晨興亦扶杖十步九思還言瞻山頭石安得如汝頑

春歌

山人昨日到野棠連夜開啼防背山去流鶯度水來艸長畱欵步花殘勸餘杯於焉早復暮行坐摘靑梅奉謝唐子耆及兩馮君載酒寵臨借屋

年事半七十躬耕吾本謀讀書詎云然廼與世爲讎維我先人廬雨風行蝸牛假此以適我得無歳云周永懷鵲有巢寧久居夫鳩食飲所不忘歸焉買林丘進退孰我能萬間子無由愧子撫我厚感子非肴羞

奉寄子髙盧兄五十韻

君才如驌驦道裏未可量讀書串脈絡如海東赴洋五年隔異縣信若參與商昨者戒車馬故意攺未嘗我家小於斗下榻出倉黃繩樞三椽共君視猶雕梁貧又少甘脆而君甘粃糠晨興烏鵲先夕憩星宿張上言體金玉時節登虞唐下言復家世努力事文章瑣細及兒女骨肉誼莫當君來歷州府所在諸侯良肝膽皆善子子去錐脫囊問胡獨善我風雨度錢唐我時熟君指又不羅酒漿何況動鄰里磨刀向豬羊靑燈兩夫影陳義勸交相謂言經時畱十日又理裝但攜本經冊沃州山水鄕子寧舎我去我意未子忘相逢一歳短相別一日長何緣子吾所不然我君傍君𨿽老馬姿今乃驥服箱刷燕日千里濶步徐康莊江水有時西東下斯濫觴奫�至澎湃穿澑極懷襄死生渠有命貧賤士之常孔融委曹操汲黯卑張湯人生出處分榮謝均陰陽念我懶拙病久已在膏肓此方困憂患懲艾百戰創安時而處順天道不可詳魯連蹈東海屈原賦沅湘此志竟未遂眼看都茫茫君懷萬金產待價空四方古聞韞櫝貴世有刖足傷藍田種洵美死防名須防魯方秉周禮漢亦絕楚糧易求哥舒翰難覓張子房英雄出儒素金印垂襴裳吾祖元祐末奉使詟戎羌子孫失遺武史冊無晶光君家著膽略並驅從兩狼彎弓射敵首滅敵使走藏此事屬乃翁翁今膂力彊問翁來何時九月天雨霜此時君適我促膝話繩牀作詩致近訊願子益自將君看繞指柔防作百鏈剛豈云建廈缺期子柱明堂

次韻潁叟弟耕堂卽事

聖賢畏虛名蠻貊有誠服仕𨿽志溫飽鮮不餧其腹爾來讀書者妄意天雨粟東臯春一犂往哉駕黃犢耕田可無田耕道豈得道物生豈區區天意非艸艸林茂鳥知歸水淸魚惡擾勿謂小人哉請學樊須老儒冠誤終身其始從上士頭白賦歸來不腐已其次我今戒兒侄萬卷易雙耜向使防阿連幾敗乃公事

江上遣心

風帆等駿馬突出不受覊羣山望如豆轉眄羅扉頃居長安城小駟驅以馳塵埃困煩促滯畱費憂思不知葭葦鄕閟此天地奇鷗禽亦佳尙潔身固我師下上萬頃光夫豈矜其私物生各有適我適君無之掀髯倚柁樓一笑了百癡商歌詎成音逝者方如斯

題松鶴

鶴鳴松樹顚人行松樹下人禽兩無屬往往俱物化明日還獨來寂寞靑松夜擾擾徵途間誰是知音者晨起長哦後山秋懷十詩飲水一杯淸寒徹心

長哦十秋懷淸韻繞屋梁曲逆有餓死英布刑而王向來爲長公甘受三徑荒一身詎無餘百年信難量

邊頭嘆

邊頭奏涼風戰士送寒衣北徵夏䢐秋君王虛六師區區彼敵人授首詎無期冰霜輝戈甲勇憶臨去時去去思樹功寧復顧家爲指揮在將軍坐作看旌旗謂是白沙漠那知靑艸陂當時均死力顧乃用之非

春日起晚

春風散百物和暖气難淸晨衾四肢倦欲起還不能展轉臥成晏起聴百鳥鳴幸然無公事且復寡經營妻兒悄不喧日午閉柴荊羮魚就鮮買軟飯熟香粳𨿽然媿玆食賴爾王化成出門步原田最愛莓苔靑半生果何爲悔不學躬耕把鋤如把筆冀獲尙何曽還復茒檐下所思良友朋靑雲固云樂倚伏諒難明那無托衰懶緬想川上情物我均所役聊復安其生

次馬季思十韻

巷內有佳人其志介如石沈酣數千卷徑艸無行迹秋淸入肺胃籬落牽牛碧詩成錦繡段裁剸非刀尺如聞急徴召厚甚帛加璧毋庸北窓下細字朱黃釋嗟余世無用痛飲時墮幘思君不相見誰與浮大白中年友朋減生意天壤迮何時樗隠園容我分半席

詠懷

初夏腓艸木園緑勝春深防雨灑髙棟好風吹我襟徘徊花下徑獨往翫層陰東西燕雀飛寂寞鸞鳯音人生積累資培塿升髙岑陳力正不能前修愧周任何時歌物阜薰兮入舜琴俯仰終所爲於以達吾心

送陸放翁赴落致仕修史之命

先生天下名有耳誰不知區區以蠡測於海徒贅辭弟子事先生丱角以至斯文章起嬰慕徳行隨蕭規昨聞掛衣冠固共識者疑豈期平生學終郁不得施先生健而武神志元未衰每登漁隠堂再拜奉履綦畱我坐終日誨我忘其疲送我出重門行步又若飛或捉筆大書或脫口賦詩或時幾酌我自倒金屈巵我出謂客言先生壽期頥上爲天下賀下以賀吾師在郊一角麟藏六五總龜先生固髙世而世肯我違情知渭濵載謾道淵明歸果然一札下未覺十年遲堂堂孝廟史當代誰宜爲二十八年間凡事公見之英靈果在天筆削詎敢私矧惟陛下聖益重黃髮咨湖山晚無用遭逢乃今玆先生顧謂我萬物各有時

歸越中所居

閒居寡人事棲遲倦所務雅志歸去來靑山越中住爻辭翫往聖門防資先祖𨿽云隠遁情尙眷諸親故歳時酒一尊聊樂我東土采蓮樵風徑看竹蘭亭路心亨體攸適幹祿靡希遇百年儻有程庶近嚴光墓

用陶己酉歳九月九日韻

壺罇湛名酒四散防朋交黃菊𨿽未開翠木亦已凋駕言彼墟矣佳處聊登髙山晴斂將夕宇淨豁層霄迨我色笑同息爾筋力勞人情旱欲濡來蘇慰幹焦儻然隨運往防契彭澤陶有花卽重九何必須今朝

和陶九日閒居

斯人鮮常在奄忽便一生玆辰俄重九令節誰所名把菊見南山吟詩憶淵明素琴不具大雅畱遺聲伯始眞糞土飲水空遐齡異時東坡下尙有酒可傾才難信遇否物變更枯榮此翁獨醒者貧賤胡爲情悵焉服九華覓醉何由成

擬古

煌煌庭中菊秋後各已花霜下蒼葉憔悴同凡葩采之或傷生不采謂我遐貴賤詎不然無已安其家蕭條陶彭澤歸去隨風沙自古有如此我何良嘆嗟季倫昔富貴舉國稱石家千金買緑珠歌舞笑春華醉歸擊瑚恨不窮驕奢黃塵洛陽起裏第生桑麻仲尼卒旅人歷聘空摧車古來竟何爲不見東門瓜

日月逓相見髮驚蹉跎冥冥北邙路去者何其多妻孥聚歡樂志逺身已訛功名無富貴此路不可過可憐世上人刺促鳴干戈金尊幸有酒不飲將如何

漢光昔未遇頗爲兄嫂欺誰知韓王信本是屠沽兒他時築將壇意气帝者師中興屏新莽長劍誅赤眉皇天生一物大小隨其資例令饑與寒何以生育爲永言觀厥成圓璧殊方圭天意定不爾變化應須時少小弄文翰把筆能哦詩十五學綴文如蠒中抽絲靑雲付達官十九名新知南轅異燕路鄙笑無挈提甘心窮閻中防食黃瓜虀區區蠧魚習槁死不可醫閒齋秉防尙髙視聖者師謾言苦如荼誰信甘如飴

自吾蜀中歸稍拂衣上塵古今名利場誤殺多許人歸囊課宿有頗欲謀其身買花郡庠東結屋淸鏡濵山田不滿百濁酒當濡唇庶幾友生來談笑夜達晨此志猶未遂寛作明年春人生幾明年謹勿浪苦辛

往時尋芳興屢醉黃金巵日來酒量窄三盞忘東西𨿽然不多飲不飲還復思所以畢吏部千古遭嘲每年梅花開如與粲者期有時棹孤舟間或借馬騎水村及山驛日炙仍風吹醉歸更有攜研席相娛嬉今年墮塵鞅頗復疏濶之此君應有言亦曰好惡移淒涼殘年曆春到無多時如何江南岸不見開一枝

秋興

秋髙朔馬肥壯士多感激起看天宇空萬物盡陰黒連年稍艱食所至多盜賊人情有馴致世或尙姑息坐令防子輩漸欲穴我室茍生各有養飛走隨所得敓攘乃如此彼計多變易我生無根蒂尙守祖父宅邇來時命乖僕僕州縣客兩親化爲土弟妹各狼籍箕風度牕牖蟋蟀催婦織貧家一匹絹已費幾蠶力夫妻僅補綴幸寛兒女責復思後來事對酒不能喫人言有定數禍福那可擇胡爲自慘戚三十頭雪白

貧居應閉門原憲乃非病讀書到周孔歳晚吾事竟佳哉亦可樂妙在得所性於時俗慮少魚鳥共涵泳蘆花深兩槳秋色滿湖鏡頗懷梅子眞屢起泛舟興明當文防友聖處一參訂此生飯不足敢不聴於命

耕堂弟雪中效宛陵仄字平字詩各次韻一首

旱澇數所系累歉望一稔種秫秫不孕酌水水可飲甕牖忽碧玉喜見月入枕閉戶請謝客是子亦太甚山河無纎塵遙觀浮漚如穿廬惟靑天油牕誰其糊狂歌忘寒饑消流驚須防煩呼瑤英徒同來泠然居

次邢兄韻簡李簡夫

幽花契幽禪夷下難爲情想見獅子牀天女問淨名至味有不釀太音本希聲相逢寸紙間公案今見成

王千里得晉獻之保母碑及硯索詩

客從王家來示我王家物云是彼樵者墾山之所得升沈有時節至寶不浪出祖先曁兒息嗜好俱第一靑氊未渠失近代無此筆觀其逼人處造次神品入石遺半缺齧行艸百十七昭陵不可及季孟精爽集天地倏開張鬼神爲之泣也玉璧姿肯爲泥沙沒嗚呼黃祊殉人事止枯骨臨池例飲墨有底鵝領識夫君矧其後妙契過漂石居然今視昔年數正八百【碑云後八百載知獻之保母宮於玆土】

待潮通明詒友朋

子大瞻在前徳允瞠若後自予得二士光彩生戶牖向來九州內所在兩腳走相好亦已多惟子共辰酉老銛最可人自謂禿非丑南宮棄之去盧氏眞傑斗今朝通明埭獨客對巵酒追懷平昔意幸不愧髙厚春江散煙露春事紛花栁問胡此淹畱書卷空在手人生忌多情所不忘朋友南北與東西同然一回首

送邢芻父赴漕試蓋予以牒遜之

長江我之愁倒嶽推不去琴瑟有淒怨居室等行路十三出從師三十玆無成向來爲何事投老悲秋螢堂堂文翰攘臂君甚武丈夫貴髙誼我得寧在汝達官總遺恨所樂才妻兒君堂有夫人祿養當以時吳山靑入天江水流到海才難嘆先聖戰伐偶今代四序看疊移南薫已西風天命不可爲往哉及其鋒

次韻芻父試罷有述

筆耕亦農耕後種有先熟谷終貴於稗種詎不如稑裏門富驕兒昨者車擊轂一朝禍機至悔不初碌碌因而利生鈍甚羨平爲福翩翩歸來賦寫壁仍畫軸有來顧之唾謂豈好題目予方友鷗鷺渠自行雁鶩同參聴誰詣勇往何待卜君才十倍我書已萬卷讀邊頭尙徵戰時事非曩夙𨿽遲劉蕡對肯效包胥哭

次韻髙祕書

髙郎水江漢波浪所從出讀書識大體於世無棄物誰歟戒盈滿視彼欹器側如君執謙柄我不能萬一羣公石渠上天子正側席翻然侍親歸袍茜髮黒漆老仙顧之笑吾與子居越人生屈伸肘猶動靜語黙非無鶴乘軒亦有驥在忠當盡臣節孝則共子職煌煌周孔意千古照簡冊吾儕負君親但守不黔突

簡髙祕書

昨日山中云今朝山下雨天時或定數人事恐無據蕭條吟梁父士有遇不遇不見龎徳公移家鹿門去

坐睡

世事困纏糾誰能復自然看書得坐睡此樂出於天一適萬慮逺重尋已非先相逢問尊宿防我無心禪

梁湖

路長人迹少日午樹陰正玆行廼無故解後得所性佳眠離塵境此事安心竟晚飯過邑門未害喧中靜

正月五日謁放翁畱飲歡甚

若人大槐中不作螻蟻夢春風鬢須緑文字淩屈宋昨朝我訪之杯酒頗自奉魚蝦雜淮海狼藉蔬果眾妍譚到嘲謔嘉我一笑共末言神仙事於世本無用但可於世人矯首飛鴻送故公所言者大抵靜觀動胡能更八十異日亦髙冢絕憐稽山下不逐梅筍貢堂前謾名龜堂下或歌鳯壽公晚唐衣聊爲吾道重

哭小侄梅老

我初養栢兒年紀三十四頴季得梅老歳數適我類而梅生不凡頭骨甚磽異見之懷抱中宛有成人器漆光眼目動玉雪皮肉細愛之甚於栢稍長望其貴每出偏問歸祝父好看視猶嫌礙關鑰莫伴栢嬉戲固嘗約而父築室更鄰位請師共教授兒侄精六藝中年不如意借此期自慰庶幾和仲老他日逺虎侍梅胡不佳實飄謝許危脆更醫再而三歷齒一十二畱之苦不可去我何乃易而父眞斷腸汝伯重垂涕爾梅竟何往小槥但遺蛻登槃莫薦子登隴休折寄云然我所傷畏是爾名字梅兮早歸來尙作梅花弟

舉子

先親去無歸家有十男子春秋此堂上拜起共祭祀一貧乃靑氊書種幸未已人言抱子晚君已三十四何時見入學況未保齠稚老年樹松栢仁者用其意父母養我時辛勤五兄弟蜂房今俯育誰則逮菽水昊天眞罔極夢想九原啟恭惟父母心敢不嗣遺體平生忠與孝舉動法經史先訓吾所知功名蓋天爾

癸亥歳五月望日紹興獄有罪人十二逃以出勢甚恣官吏相顧失措府出軍追至山陰界上魯墟獲其八翌日以其二屍諸市先是有諸曁縣民孫破面者以販鹽傷人旣卽刑又他日某卽刑今死者斯張氏第六又其黨之雄也聞又有唐花者捕未獲其獲殺之何疑適時天雨不已邦人不甚安作魯墟行以示在官者

今玆水用事檐雨四十日禱祈徧羣望魚蠏入家宅小民例煎廹在在絕粒食聖人制邦國休養覬生活本根者州縣父母資牧伯夫何失其理致使爲盜賊犯之復無赦恐負天地徳昨來諸曁變本以鹺故得有司屢殺戮勢欲與之敵民生各良性豈獨肆凶慝饑寒迫於後妻子時動色那知刀鋸威乃甚溝壑厄市人起相戰爭利初毆擊吾非志剽掠解後有其迹王官亦人耳聞此宜隠惻不然罹憲网無暇謀復出嗚呼不得已天下蓋非一橫屍類雞狗斬刈遽狼籍頗聞動官軍餘黨收捕急儻非勸本務有死民不易是時天復雨省宰到層畢夫民使之飽不飽亦吾匹丁寧善其生淚下死魂魄

夜坐讀韋蘇州集序

玆辰孟春夕芳意二分在登臨愧成晚倏忽朝晡攺樓欄帶棲鳥野色半蒼黛花圍郡園夜栁暗陂塘外昏鐘四檐雨懸燈澹予對瓶梅書帙亂茶樹窓紗礙披文到韋集神賞希唐代鑪煙起寂寞至味久不壞妻眠稚無擾斯境非凡防於時暫得我眞淨靑蓮界蚩蚩競物欲宵寐猶憎愛誰知屢空者庶逺樊籠害

春晚二首

春風爾狂顚三月不知春靑靑池上艸翻憶夢中人幽蘭出磵谷感此芳气新采采不盈掬眼前但荊榛佳花有重秀幽蘭徒自芳姝媛被奇服絲竹羅中堂主人惜殘春淸夜未渠央客子抱貞節泯然獨升牀

看雨

荒池三月雨閒看水生文客少苔上堦屋老樹遮門幽心契子綦隠幾若忘言鶯聲何從來還思借宅聞

山中雨

盈盈池上花瑟瑟花下雨雙雙蛺蝶伴對對鴛鴦侶池魚金作鱗魚虎翠爲羽兀坐一山春山春愁獨語

走筆次韻芻父喜雨三首

薫兮有南風下此沛然雨皇天初震怒盍燎緇黃侶端來丹山鳯況戢螽斯羽君詩如民謡能共天公語靑天一聲雷雲霧忽難開此定時節至何因禱祈來客方聴檐澑予亦倒殘杯明朝浮舟楫尙可看楊梅方池防垂栁想見蘇公隄一雨水入牀蛙部連東西先生不能寐書卷夜自迷穉子黎明來官路深尺泥

卽席次韻景周梅花

魂來孤山靑夢破耶水碧非兄孰知我非我無此客一枝霜雪後坐斷春寂寂平生桃李場𨿽鄰有不覿人中具品藻醖借李太白歳寒得佳尙賢賢以易色經年墮塵鞅此士久乖隔昌原弗相見所謂順之逆無詩可報答大叫脫巾幘疏花正防染半蘂猶索摘

有感

隆冬都門歸偃息殊未嘗掻頭不知癢心事但荒荒頻年借人居主者來在堂飄然十五口露處悲風霜而予行無從寧如棄不將安巢燕飛來定穴魚蟄藏天地非不寛一身信難量擾擾復擾擾天子誅黠羌區區復區區早飯炊絕糧庭闈蛻骨久兄弟糊口忙親戚亦豈無所過門如湯朋友非不多熟視第感傷欲生生無涯欲死死無方弱妻叫欲絕三子病在牀汝哭亂我耳汝痛割我腸父母亦念我陶山永相望

次韻知縣兄夏夜古調

非禽胡能飛羽翰上靑霄非木胡能花開謝隨驚飈始予眷所生於世免塵囂頗知師寧蘧貧樂富無驕異哉肯顧我古音日寥寥介然守其業彈琴自逍遙采苢以永晨芻槁以終宵尙思舉斯人還復淳其澆言瞻彼穹矣維斗南之杓言瞻彼水矣維海東之潮慨然契薫兮邈余逮虞姚

再和陶韻

紛紛流俗間哀此萬眾生陶翁蓋達士酷愛重九名行行步東臯見菊眼爲明色香不攺舊想象聞其聲讙言各攜袂耄齒逮弱齡屬予剛制酒空杯與誰傾凜然北牕下淸臒落驕榮雲團煮風葉競用招我情醒醉未必爾昭氏何虧成賢達不遺世後來肯下交髮一以變感此䢐年凋所懷寄絕俗泰華未爲髙牛山縱尋斧何時解幹霄仲尼聘列國未覺歷日勞古今君臣義比干更茅焦皇皇上天意一物猶甄陶淸泉黃金花庶矣饑渴朝

邢兄招納涼大善以醉眠不及往大篇見嘲一筆走和

昨宵予不飲月下看風生不飲竟大奇識此風月淸今宵予醉狂醉眼仍看月月落猶未醒思與枕簟歇從來淸涼事果爲獨士慳良月如佳人解後亦已難月色政爾好友生偶然來此樂如此時百歳能幾回我眠不在枕我醉不在杯平明視鬢毛定恐此物催四十餘一年侵尋行老景人老欲何爲此話當自領大塊天地寛酒泉歳月永非醉復非眠快活心下省

梅翁所作無一絲勉彊意亦和一首

達士養四體受敵聴腹背悉意萬卷讀往昔若晤對日者鬢髮攺自恨筆力退得句造澹薄是亦我所愛

邢兄次韻再答之

紅塵欲欺人甚欲出塵去人生貴險艱九折有夷路學劍劍不就學書書不成春蠶褁於繭腐艸化爲螢髙明信天資踸踔亦步武同牀有恩怨當面分爾汝疲容仰吾父髫齓憐吾兒傳衣與養菽上下皆失時杜甫西去秦仲連東蹈海富貴毋相忘此意豈三代惟君眼中人多若古人風贈君寶劍篇謹勿傷其鋒

中秋

親朋闗河濶一歳幾合並回思十載我大半短長亭我髮日已白我心日以驚尙喜淡泊資於世少經營五日過三縣山川知我情吟詩自娛恱俗子徒我評憶我防心友與我同死生取我塵化衣濯我滄浪淸我歸已數日我友各有行百川我友朋五嶽我弟兄我酒難獨飲我懷誰與傾今夕我中秋我自看月明

自述一首

舂糧了朝炊細大供十口身窮兩腳健天意非汝厚前年取荊釵頗不窺戶牖甘心似黔婁習气除夙有今年長一女自省稱父母方其我少時豈意今老丑時平米穀賤兄弟仍聚首先人敝廬在淸話辰䢐酉盍簮到諸雛千指諒非久居然小世界榮悴同一朽去城不三里經歳絕奔走登門亦無賔老樹堪尙友靑氊古家法迍賤當自守能甘此中泉不飲富人酒

詠艸

芳艸復芳艸靑似靑松樹今年見汝黃明年復如故今來古往人南北東西路

白首

白首百歳期靑春三月暮荒涼雞下柵寂寞鶯啼樹山水越王城行人雨中去

欽定四庫全書

泠然齋詩集卷二

宋蘇泂撰七言古詩

老杜浣花谿圖引

拾遺流落錦官城故人作尹眼爲靑碧雞坊西結茅屋百花潭水濯冠纓故衣未補新衣綻空蟠【一作崢嶸】胸中書萬卷探奇欲度羲皇前論詩未覺國風逺干戈崢嶸【一作終風且霾】暗防縣杜陵韋曲無雞犬老妻稚子具眼前弟妹飄零不相見此公樂易眞可人園翁溪友肯卜鄰鄰家有酒邀皆去【莊子井蛙不可以語於道】得意魚鳥來相親【世說簡文入華林園顧謂左右曰防心防不必在逺翳然林木不覺鳥獸禽魚自來親人】浣花酒船散車騎野墻無主好李【杜詩手種李非無主野老墻低還是家又云花一簇間無主】宗文守家宗武扶【老杜云熊兒幸無恙驥子最憐渠又有示宗文宗武兩詩宗武生日詩注云宗武小字驥子陳無已和饒節詠周昉畫李白眞詩云君不見浣花老翁醉騎驢熊兒捉轡驥子扶金華仙伯哦七字好事不復千金摸謂此也金華謂山谷】落日蹇驢馱醉起願聞解鞍脫兜鍪【書太甲惟甲冑起戎注甲鎧冑兜鍪也漢韓延壽傳被甲鞮鞪注卽兜鍪也退之詩邊封脫兜鍪】老儒不用千戶侯【老杜憶昔云老儒不用尙書郎樂府木蘭歌木蘭不用尙書郎】中原未得平安報【杜詩夕烽來不近每日報平安】醉裏眉攢萬國愁【一作淸揚之間廬阜雜記逺法師結白蓮社以書招淵明造焉逺勉以入社陶攢眉而去】生綃鋪墻粉墨落平生忠義今寂寞兒呼不蘇驢失腳又恐新來有新作常使詩人拜畫圖煎膠續千古無【東方朔十洲記煮鳯喙麟角合煎作膠名爲續膠博物志漢武時西海國獻膠五兩以付外庫余半兩使者佩以自隨後從帝射於甘泉帝弓斷西使乞以所餘膠續之遂相著使力士各引一頭終不相離因名續膠杜詩麟角鳯嘴世莫辧煎膠續奇自見杜牧之讀韓杜雲杜詩韓筆愁來讀似倩麻姑癢防掻天外鳯凰誰得髄無人解合續膠】

猛虎行

君不見蜀山之髙直上登云梯艸邊路側多少豹狼蹄盤龍山下三腳虎震天一嘯回風低橫拖騾馬捉豬犬咆哮出入吁無時有時人立作气勢團目金努矜毛皮跳林越澗伏榛莽亦挾一子攜其妻妻兒子母誰不愛難以人肉賙其饑好生之徳乃天相殺人正自人殺之吁嗟此虎獨三足明白罪狀人皆知如何擊搏更不念白晝坐使行人迷昨宵風雨振林薄颯沓萬仭千夫隨一夫爭先探其穴曵出斫死橋之西寢皮食肉志不厭亦戕其母烹其兒初圖一虎得三虎頓令此類無畱威何如千山盡勦絕眼見蜀道都平夷乃知彊梁不足貴人世豈得無危機

予旣賦金貂亭詩巽伯求益不已偶得名酒連飲輙醉隨意長哦忽數十句錄而成篇眞醉漢口中語是可塞嚴命矣惜不令子大徳允見之共一醉噱耳

君不見陳畱阮籍字嗣宗竹林賢者渠稱雄登山臨水輙經日競用酣飲全其躬謂渾汝不得復爾獨善猶子曰仲容以其任達似叔父气壓道北空多銅宗人共集作圜坐酌以大斗飛金鐘著言君子防域內何異羣虱居褌中形骸忽忘置不問豈復上欲圖三公古來賢達類若此劉伶畢卓非凢庸陶潛數酌宦情逺李白一鬥詩情通彼胡不醒匪不智智在意表言難窮共惟遙集乃咸嗣是飲三代傳家風五馬渡江一馬龍事未幾見嗟江東就家拜爵下車去搖手溫嶠吾誰從京尹非才固所願靑山聽入明招終所親相顧數在念謂方醉耳何其聰孫爲知防翁逺識信使日月垂虛空山林鐘鼎不兩立珥貂著屐將無同解之換酒亦不惡蠟以盛足誠爲工古來醉人醉亦醒後之醒者醒而聾作亭縹緲山水勝曳杖扶疏煙雨蒙長江爲杯斗爲杓一飲天地生春紅持杯卻酹我遙集籍咸墳土俱蒿蓬步兵常侍本何物目送千古歸飛鴻我今與子生並世得不痛沃崔嵬胸只看祖家當時所餘兩小簏其視吳屐相去何啻億萬千千重

棲閒堂

紛紛世界多金寶試覓一閒何防討天公忌閒亦惜閒似欲人人忙裏老長安道上人如煙信有陰陽錯昏曉食升衣尺我類渠玉帶金魚爲誰好上而公相下百官鞅掌其身髮華皓出臨民庶或愧色歸對妻兒仍熱惱農商工賈各有役何況倡優及輿皁豈如老龔縛屋看靑山賃地於鄰甘種稻有男肯獲女習紡布褐藜羮事翁媼天憐老龔忙爲貧報以一閒非艸艸乃知富貴天不惜閒防閒人古來少問龔胡爲閒處棲告以中恬外無擾家傳古書數萬卷充棟牙籖四圍繞興來拈讀拂蠧魚興盡畱殘聴啼鳥花陰坐久看日轉葉徑行稀任風掃問閒何味作何說口不能言心自了初從太白得防遇晚向淵明飽問道區區擬議已不閒非作非休此其稍我聞如是三嘆息苦恨當年歸不早閒中之味肯見分亦欲誅茒鏡湖小

余姚江上作先寄城中親友

開禧攺嵗復崢嶸老我奔馳不少寜雪花欺人入衣袂前日杭州今四明老來老來我何有緑髮黃須行白首魚鱗年紀今嵗是挽之不住去如走挽君不住知柰何叩篷撃楫聊髙歌天風爲拍雪爲舞寒水自酌金叵羅腳根萬里不作難且喜看盡湖中山明朝還捨托朋舊尙有新詩三百首

春日懷詹梁

陳雷箭去不遺鏃後世人情手翻覆我生二十少知已更覺恩怨生骨肉塵沙蹤迹窘吳越波浪奔馳走巴蜀癡年自長習藝能如兔之角礙人目相公淸徳照宇宙萬物引領望鈞軸平生出言謹許可愛我重我過推轂前回識得白石生聞韶盡美一夔足此公所向泯涇渭於我底裏罄心腹晨星在天萍在水人生失意多戮辱東歸窮巷口掛壁豈無他人不如叔邇來詹梁亦好事頗復顧我靑眼獨吟詩造妙五七言醜媚寒松倚新竹時時敲門小童至輟書倚火再三讀亦思賡和禮所尙疲駑鞭撲隨驥騄嵗寒相見願始終且莫嗔怪屢更僕吾儕豈圖偏黨異俗子空猜往還熟靑春飛蓋城西園畫鷁低飛鏡湖曲杯行到手勿浪憂世界堅牢等朝燭詹梁長驅行秣駕賤子終期老茅屋他年官達請掉頭莫笑渠儂甘碌碌

次韻芻父大篇

我生兩腳半八區歸來狹視東南隅東南禹迹今緑蕪百嵗幾見人歐蘇聞石蘊玉川含珠山乃秀潤源不枯胸蟠萬卷味道腴落紙所至云錦鋪爾來大似天眷吾貺以佳友令相娛邢子韻勝開冰壺湘湖與我初索途謂此巨浸其是歟今夕不飲可得乎吾儕固不如林逋吟詩寫壁無防無雜蒓便食不用廚湘湖豈卽輸西湖貰錢沽酒勞老夫酒酣肆筆衫袖烏不覺月墮三更餘荷香染袂露濕膚開堂復駕紅塵車君勿笑人生意气傾堪輿所得未必如所圖

日鑄嶺下狂歌行

我生天地不如意甚欲飄然去人世卻思一死胡足悲死而不樂胡死爲又思天地之間固有足樂者安得莊周之鵬穆王馬有時騎气或禦風天上天中更天下息駕防圃駐節蓬萊宮攀星太極南訪日扶桑東東西南北何局促自可直造混沌趨洪蒙又思去有歸安得來無從當時六鼇負亦重豈有身常不轉動防須四六二十四足一欠伸我居其髙視爾眾不知化爲大海水爲復茫茫而已矣不知鼇在復鼇亡爲復人生或人死此時逍遙防不見爭奪塲想見四維上下俱茫茫巨鼇爾靈便如此公欲欠伸不難耳且如皇宋三百六十州出門所在多山丘其間平地少但見蘿蔦藤蔓上下磽確森相樛靑鞋有底踏須破人壽幾何行不休更令生世人偪仄生戈矛迂回隔絕千里成萬里親戚朋舊相見朝夕無緣由爾鼇若未動爲我背略傾颭翻山與丘平地與人行也知上天本來廣也知下地本來平只因山丘多頓使天地輕我當作章問帝借北斗酌滄溟盡殱偪仄人更殺馬與鵬百拜稽首祭鼇之靈

甘露歌上呈畱守門下侍郎

太防淵黙嚴不動斗爲其車運中央四序回旋變造化一杓直指無偏傍柄臣比之號八柱一柱難闕各有當紹熈元年圖舊徳更公玉麟使過國屹然山立天子重列作八柱扶天極天極尊嚴物有道不減不溢常不忒均勞於外天闕柱至今朝廷虛衮舄皇皇辟君明如日安用動威偃禾木奉以甘露太和液飲太液親壽益公𨿽老歸致太平萬物好

書懷

出門莽莽無所適靑艸門前少行客讀書妄意學周孔行年三十頭雪白朝廷伏聞治淸靜賤子何憂官得失平生志气江海前日詩名漫梁益相公靑氊化烏有大似不防稽古力恭惟元祐全盛時左右明王非列辟爾時吾祖亦遭逢曽與坡範同入直同朝人士服該貫後世儒生猶辟易石羊去作髙資夢金榜空餘峴山宅爛然朱紫照一門綿亙百年隨社稷中興郎從間有人往往命薄中道塞只今晨星頗相望豈不稽首荷王澤先人中間亦筮仕曽未幾見捐祿食坐令諸子各困頓須與祖世事乖隔忠肝痛膽欲誰付冷屋風燈但蕭瑟明知長短均一盡自是炎涼心所惻昨防宗公置牙齒事下丞相當審覈駑才不堪駕十乘爝火或可繼殘夕縱然得遂豈其志未免妻嫂有輕色諸兄生兒任門戶兩弟行當問家室祖宗祭祀足依賴挿架牙籖肯終畢至尊恭已正南面下采芻蕘及羣策男兒努力要及時致君堯舜收故物春風吹花滿江城醉擊珊瑚夜吹笛屬予寄傲諒玆契隠肆壺天許分席西逰酹酒弔杜甫東望吟詩懷李白瀟湘南浮窺舜淮海北上巡禹迹歸來故舊半爲鬼未死一身長百疾向之經行輙夢寐江漢沱潛猶彷佛塵埃燻人眼生翳文字不立口掛壁樊籠日月安足恃防覓丹砂變形質時哉翼倘相逢俯仰人間訪疇昔

靑牛宮

靑牛宮中靑艸生數間老屋徒欹傾老人婆娑坐牛背似怪關尹聞其名東來萬里西逰客倚徧宮前舊時栢巫咸大招不可期欲向靑牛問消息

再和古梅

和羮之說昔有聞豈得不如魯泮芹聞名尙救渇將軍防稽竹箭胡能羣初花的皪美無度情事淡泊春空雲樹猶如此人何堪再三嘆息殷仲文江南晚生敬耆舊汲水封植敢不勤淸霜旣降河水涸笑持雙鬢舉似君人間涼燠易更變有底寒谷回氤氳神奇正爾出臭腐枯木何怪生奇芬諸生徑登李杜壇此老行策伊傅勲吾詩稱贊愧不足舉止羞澁如羊欣

湘湖飲平逺亭口占呈邢芻父

我屐欲行山路逺我舟欲泛湖水深湘湖湘湖在何許不在天上終可尋君才未減邢居實藥品之中貴參術君歸芹省我湘湖夜看月明朝日出

又口占和林奇卿府教春日卽事

門前車馬無行迹堂上眞重戴慿席東風吹水綠芹香課試公勤榜新拆研經未羨陸徳明侯喜況有能詩聲朝廷更化要三傑聘幣應先魯兩生休言三仕有三已時節因緣還在是滿園桃李競紛華未害疏梅粲寒蘂皇天著意生孔顏一匙蔬飯宜加餐然人物望公等解後試挽唐虞還

金錯刀行

黃金錯刀白玉環蘚花古血寒斑斑皇天生物有深意入樹伐石無堅頑丈夫意气豈兒女事變虧成爭一縷防天動地風雨來環響刀鳴夜飛去世間萬事須乘時古來失意多傷悲嗚呼寶刀在手無能爲不知去後鬱鬱令人思

次陸放翁韻

登髙望逺不可無不可一日不讀書予方自委下濕地君乃獨占髙明居楊云儻許客載酒杜陵安得錢買驢徐行過君就書讀頗幸借屋今連閭

送孟信州去矣行

靑絲絡馬黃金覊紫衣導從前驅馳男兒四十作太守路人指防生光輝我時笑與路人說太守襟懷世人別平生爲政學魯論愛民如兒少鞭撻上饒之民吾賀君君獨不見南安軍是家官職未渠已太后垂簾功蓋世

秋夜登湖橋

平湖秋水滿拍拍恰好三月桃花春所不同者一輪月下上靑鏡奩寒銀我來跨湖橋頂坐月照水光光照我春暄那得抵秋淸自摘霜華餐露顆

聞鶯

東村水車聲未已西村阿童喚牛起麥晴欲穏天更寒霧雨蕭蕭熟梅子讀書牕下少人知緑陰幽艸勝花時一聲婭奼復婭奼時有黃鸝來去飛

病中排悶

中年一病一回覺老大康寜知更難只今四十已華髮未到七旬應碧山故疆風土望莫及前輩典刑追不還但願生生遇堯舜耕田鑿井泰嵩間

欽定四庫全書

泠然齋詩集卷三

宋蘇泂撰五言律詩

春日閒望

到處林園靜能來是主人鶯喉低囀玉魚腹暖翻銀翫雨沾芳履吟風岸角巾功名吾老矣甘作太平民

次韻七首

隠幾看魚樂洋洋圉圉然一身隨見定萬事任從前賣劍更農服操觚耨紙田豈能無儉歳固自有丰年步蹇堪扶杖頭童欲罷簪渚云秋澹泊庭樹晚蕭森秀頴垂千畝遙靑出寸岑本來闗个事而獨可人心暱愛經過數尊榮記憶疏賴收顏氏帖誰奉子公書西夏方徴甲東州且定居𨿽無南過鴈幸有北來魚山色對疏櫺之人一似淸水邊同婦飲花下趂兒行養鴨期充膳騎牛學治生時因把鋤暇毋廢讀書聲香醪如蜜甜村酒漸多添弄水閒移棹看山自捲簾深心非木石癡腹慣虀鹽莫作淵明解逃魚本欲潛茅茨依橘柚鄰捨卽煙波更與山爲伴何憂屋不多功名元有命嗤笑亦從他但願年年熟杯來爾汝歌廢田爲屋宇困士學農桑來者或相問耕焉安得堂爲言吾欲醉且去客無妨信有癡人夢寧甘艸徑荒

一室

一室星辰入平居社稷憂螢飛原有夜蟬逺不勝秋短髮千方誤中年萬事休摩挲門外栁坎止亦乘流

遣熱二首

人生萬家室大暑亦勞勞滴露防周易臨風歌楚騷朱丹誰復羨斑白懶能薅一笑問兒子汝何催我曹田舍東湖隔樓居北戶升感時秋鬢白懷友晚山靑病不妨書讀閒應養性靈敝裘蘓季子四海一飄萍

客夜

風雨夜防防舟行爲小停野田藏水白燐火出墳靑將子鴈能急久鰥魚獨醒人生貴艱阻稍向道塗經

歲杪

客子都泊幽人夜獨醒五更初水長四壁盡歌聲已若從吾好因之念此生行年半七十嵗事復崢嶸

舊歲

舊歲無多日三衢有防程雪檐疏滴滴泉澑響泠泠奔走經年債襟懷一味淸紀行吟放穏歸詠遣兒聽

秋夜有感

燈影三更夜虫聲四壁秋雨堦疏滴滴風幔颯悠悠朋友新凋防湖山舊釣遊平生匡復志老去未能休樓上防當當殘更引漏長月明山樹濕露下藥苖香朝野衣冠異郊原故物傷平生三徑艸此夕更蒼涼

世事

世事一翻手詩書三折肱江湖多白雨魂夢雜靑燈同好才如此言歸有未能平生飛動意元不羨鸇鷹

書憤

黃葉冷颼颼臨風掻白頭江湖無老伴天地有新愁橐禁行鴛曉楡闗戰馬秋平生忠孝意到死不能休

琢句

琢句眞無益論詩新有名客懷無逺近人事只翻騰積水明寒樹饑鴻咽夜聲半年安坐得又作雨中行

懷親堂

升堂知孝子卽事每思親根本由先世栽培得後人一林香自好四序感如新勿作商顏戀家傳漢幄臣

涼意

涼意滿中庭乾坤洗濯淸鵲河通海浪螢火亂天星便覺黃花近休看白髮生客牀眠不穏起坐聽秋聲

仰屋

仰屋無窮事甘心未遇時雨花明燕羽風葉墮蛛絲農務從人說光陰類箭移早知霜白鬢那免一生癡

得屋後舟中作【棄大屋從小屋】

有屋吾堪老無田子緩求長江惟可飲萬事不湏謀政爾天從欲端因鬼瞰憂平生晏平仲能費防狐裘

幽興

花气濕書籖琴風入畫簾緑陰連地黒朱果落枝甜客去從鸚語人歸問鵲占村居近城郭幽興得相兼

卽事

窻外梧桐樹霜風特地吹莫輕初下葉長別所生枝便有靑蔥見應無歳月追先人移得汝吾復如絲平生蘓季子歳晚意何如收拾江湖夢歸來田舍廬耰鋤知力腐書卷著饑驅稍識瞿曇老長思結習除羣雞紛啄粟收斂逼深秋巷內黃葉落門前淸水流年饑人菜色家僕蓬頭兼善平生志淒涼出謬悠

有感

眾木曉森森孤松自百尋絕知根气大能受雪霜深艸艸供時役悠悠匪力任春風徧紅紫啼鴂便驚心

有嘆

古屋殘僧住孤墳亂蟻穿山稜人踏減灘石浪搓圓毀譽無終日功名有百年予方辜壯歳渠得戀華顚气使與形驅從知萬化渠參禪休佞佛爲士盍忘書枉鑄千金錯終還一味愚柴門老翁媼圍坐卻安居杵臼梁鴻事人間欠此人癡兒號飯少愁婦厭家貧雨障雪來晚梅催栁迓春平生兼善意孤獨嘆沈淪

陶令

陶令歸來後何人記若翁難將五斗粟換此一窻風喜色均童稚髙情更菊松悠然信天命今昨定無同

偶題

少壯憂藜藿堆盤齒豁疏平生空布褐垂老賸金珠世有伯勞燕人誰熊掌魚癡年將半百撫事已嗟吁

偶作

盤薄意無窮藏修一畝宮竹鳴知過雨花動覺微風閒作詩如畫長思色是空人言類摩詰𨿽病有神通

夜讀老杜星月詩二十首

肺胃淸如洗翛然二十詩月星連北斗冰雪繞南枝煮壑充茶椀烹龍送酒巵杜陵天上語舉世防人知

重憶舊句

太飽傷淸气微寒最好詩白鷗沒浩蕩天馬謝覊維矯矯眞無敵飄飄信所之百年龍變化萬事燕差池予頃時有一聨云太飽傷淸气微寒最好詩葛天民極愛之偶再續成

太飽傷淸气微寒最好詩輕鷗憐野性垂栁讓風姿智巧從天賦疎狂聴我爲極知貧者病未許藥能醫

無題

愛酒陶彭澤能詩陳后山浮沈將底用長大若爲顏鏡面舟一葉梅邊屋數間饒君雙白還我半生閒

得句

存養傳息扶行類形題詩窻紙白住舍竹林靑食淡神偏爽眠稀夢亦靈從來知守分眞个勝看經馬步山逾險舟行水未通馭風爲道號嚙雪是家風自許淸如玉從教臭似銅人生防兩屐老去一飄蓬

再次送芻父韻寄之二首

君到知何日書來未可疎旅情難是久別意重於初時暑方遵涉齋居少自如梁空明月夢只有不關渠當時馬首東追送苦匆匆對我藕花雨思君榕葉風畏途迷白黒醉眼靑紅曷日歸相問江湖一釣翁

走筆次韻黃觀復學士二首

未見心先識相逢意輒同半生才得此叔世若爲容力學君方壯緣愁我已翁泥塗斷還往信矣命之窮自嘆馮唐老那堪李廣奇嵗寒斯可矣吾道竟何爲麗日明桃葉淸風近竹枝天機乃人事到底孰成虧

見放翁退

住所眞容膝談間便解頥胡能萬事足直作一生癡宻雨驚荷葉微風吹竹枝回舟吾自慊應賦此翁詩

次知縣兄韻

市少全依郭人稀卻似村湖山春气早煙雨畫圖昏倚樹花微落吟詩酒屢溫親朋各南北步屐欵誰門

次韻葛天民

搗栢爲香炷煎茶當酒杯鬢因兒女雪心向利名灰茅屋湖邊住柴扉栁下開殘年未歸去排日爲公來

簡寄

緑樹千家雜靑山四郭新湏知太守印合付謫仙人波浪窺東海樓居近北辰不過行儉徳彼瘠本王臣

簡朱子大學士二首

亭上經秋宴同鄕見亦難從前度白楓是此回丹句法流傳否交情寤寐間重來興不盡誰掉小舟還人間三十六曽未識朱園一昨袁絲飲通宵謝屐痕廚燈猶琢句山雨未移樽子大眞吾敬心期重欵門

憶朱子大學士一首

翠麓晚蕭騷無風樹亦號官榮歸若輩詩態憶吾曹信有憂能死應無酒可陶平生相照地不隔半秋毫

歸自陶山舟中示暹侄

鐘聲四山晚一舸鏡中歸逺舎火明樹寒天露濕衣塔髙城不禁林暗鳥疇依有句傳猶子吾疏合世違

憶黃觀復

地逺過從少天多眼界寬曉書繙捲白秋桂繞亭丹小雨妨相覓幽花孰與看平生杜陵老到此賦詩難陳傑荊州之役伯文實約予聞其沒官愴甚不寐遂成詩

細雨歸帆暮西風逺笛哀江空人永已興盡首重回嗣祖焉非福王生本不來從今長謝客穏臥北山隈

紫芝申之有月夜賡唱俾予續之

樓髙發興微山水自淸輝有月略窺枕無風時動扉他生嫌火食投老羨空飛安得余盧趙相從去不歸

陪制帥寶學侍郎飲別金陵諸勝地

制閫三年召亭臺一日違江山云外鼓吹月中歸夜气輕杯力霜稜廹妓圍明當趂朝謁回首此依依

重送呂知錄表叔

別味中年畏離筵近日頻靑山千騎逺緑樹一蟬新典獄湏吾表窮涯亦我民時因過周守相與話推仁

逺懷

縹緲龍泉伯人間第一流胡然天下寶只頓海東頭斯道誰興廢浮雲任去畱絕知他日少預作百年憂去國三千里書來一再行過從應夙數契濶更殊鄕沙艸畱徐步溪鷗傍晚涼人間無限事獨自有難忘

次韻芻父秋懷

髮短日益白眼昏時見花無人知若士有句可雄誇籬菊風前蕋山梅雨後葩平生蘓季子猶足送年華幸免名爲累應無口啟羞竺書時掛眼衲被久防頭未仕胡三已論才宜四休商宗如見夢依舊濟川舟太史堂上重來不忍看更無時往復徒有竹平安世事翻仍覆人情燠易寒何時一樽酒同訪小方幹逢人惟婞直遇事懶依阿菊引陶彭澤鳶驚馬伏波衰年如意少行路得詩多彼其皆車服嗟嗟如命何士有修身者姢如女在房刈蘭供作佩采菊當爲糧春樹翻疑雨秋花卻耐霜從來輿渉意晚棹轉微茫四十才如此將來事可吁長齋甘短褐舊債壓新租已覺身何有行當夢亦無茅檐負朝日黃卷足相娯

陋室詩

陋室行蝸子良朋斷馬蹤一官當面過萬事轉頭空故有詩驅瘧那無檄愈風丰年仍儉食歳晚得途窮

卽席呈趙大資

裴公非緑野白傅喜靑山富貴何如老功名不似閒半生知已地每見立談間歲歳湏來省從教載雪還

寄衛太常二首

道義分明重功名取次休重來踏龍尾猶記立螭頭行輩雲霄上家山嵗月周孰知爲郡樂未慊過都畱祖世多生契門墻半面人若爲資巨嶽不敢望洪鈞千載今如此諸公迹易陳江河湏到海松栢不勝春

寄盧子髙二首

我別君逾壯君來我欲翁艱虞疇昔異風雨數宵同鶴病祗應瘦鷹饑怕苦籠平生黃叔度見可俗塵空君行甫郭門我病已昏昏嘔泄輙經日芳薌空屢飱每思今古易終畏別離煩向匪勤車馬何因共一尊

問訊知府髙校書

爲問髙夫子朱黃想校書有詩連日有無訊十分無月淡梅行色窻寒竹寄居惟應牙痛愈列屋任閒渠

次韻髙祕書謁陸待制二首

人物推前輩聲名重泰山斯文無毀譽吾道有間闗袖短方姸舞弓彊愧力彎風舟𨿽屢引中路忍追還海上三神宅人間陸放翁談諧詩雅詠任已易屯防松竹當姬侍鷗禽是僕童後來那可計應有不如公

東墅次髙祕書韻

累土就川池蜋蟬半黠癡神僊愚谷賦圖畫史君詩石磴春風酒松窻夜雨碁仲謀眞有子防犬定吾兒

與趙監簿

昔我離家日今皇卽位年同時辭北極共載入西川雪裏賡詩句江邊醉酒船重來一訪舊風景故依然

足姜句

那知身百歳未辦屋三間見客慵開口逢僧托買山喜無他志願幸不礙淸閒社燕秋鴻里人生各有還

次知縣兄曹娥渡句

自絕雙魚養愁登老檜亭斷雲知意緒流水付年齡撫穉頭空白逢人眼未靑貪生不旣晚無地學威靈

五次韻送蹈中造朝

鏡曲春帆逺延和曉仗穿已更新曆日休問小行年用我書三篋從渠食萬錢功名今古意畱眼看蒼天

問訊耕堂

五更三尺雪應是沒耕廬洞徹八窻景澄一腹書臥看龍夭矯閒翫玉糢糊差勝陳家否妻児共擁鑪

寄趙紫芝

同年今半百同病半年賒瘦骨如枯木殘身類晚花人言闗念慮書字覺欹斜且願逢靈藥淸吟老鬢華

寄周晉仙

四海周風子推敲孰似渠官應憎骨相老不上髭須醉帽欹花落吟身信杖扶相思不相見梅樹雨鳩呼

見子大後寄

相過自一奇歸去復相思栁上已春意屏間如杜詩山川佳甚處人物眇然時愛重非金玉微君不我知

寄常山晉叟兄

行人有公論知縣得奇才祖世今衰矣吾兄亦壯哉可能千里到不破一朝來當日王猷興眞成訪戴回

代書寄應之舅

故人天一方鴻鴈已南翔世亂各生死年饑無稻粱丁寧機上錦愛惜槖中裝莫作孤飛想防防忌弋傷

寄潁季

人來得一書分袂兩旬餘未擉劉差鱉誰羮宋防魚時情分向背同气底親疏想見迎長節杯行防憶渠

代書寄趙處州公甫

苕霅無來使如今又防時案余分恵筆室有寄來詩豁達偏憐我風流更許誰懷哉括蒼小安用借畱爲

因防薛船官寄子髙

昔忝盧郎舊因尋薛子舒淺交初未愜重見極相於嗜好三人共參商十載余長安燈月酒吾與汝憐渠

先寄觀復

老去眞無防爲官又不成慇懃驅病體端的爲交情人以風姿勝梅將雪意爭知君定懷我株坐或遐徵

送錢子望

才名富有餘揮袂別鄕閭小作經年計輕賫一束書州城蕉葉暗驛路菊花疏尙想南來使時因問起居

送陳永康昌年

公不登臺省猶宜立內朝如何百里縣更以一身遙俗悍湏寛理年丰在政調淸秋送卓茂目斷馬蕭蕭

送趙蹈中府簽對防大廷

奧學通象湏時對廣廷端爲賈生防動合聖人經事往誰謀始時今未敉寧因畱非所志君相眼終靑

壽暹侄

行年過二十不可恃靑春再此爲中宿三之卽老人詩書先足已壽祿後榮親當日癡頑叔從師霅水濱

贈暹侄

祖世靑氊逺闗門鬢欲絲猶欣諸子侄愛覓老夫詩貧賤端由此文章安用爲勉哉勤所業湏有中興時

思故人

故人不可見書札報平安黃菊誰能折靑山獨自看雨生南浦足秋入五湖寬歲晚無多事相看把釣竿

感舊

連年走巴蜀性命實如絲去有身將影歸無父惜兒車馳遭虎豹水宿伴蛟螭少待波瀾濶湏吟憶昔詩荊州若个伴錦水暮云深萬里元無事一生長苦心秋林猿弔影春殿鳥遺音尙喜身彊健幽期或重尋

復簡蹈中

庭樹風吹盡池荷雨滴穿病身能防日短褐過殘年摘槁有千首看囊無一錢雞號喚淸曉惜許夢鈞天

簡徳允

言歸四十日兩度得尋君貧病有諸子情懷無半分梅花年後雪雁翅屋東云早晚扁舟興能來與細論

簡紫芝

一隻林家饒君骨更淸愛山防廢日琢句恐傷名稍得湖邊住常來寺裏行相逢怪相喜同病又同庚

哭邢芻父六首

頤養花能秀謙卑玉似溫當家衣鉢受外氏典型存逸驥方開路歸云遽斂昏胸中何事了地下與誰論未晬俄孤子垂髫便俊聲深知表獨立敢謂竟無成嗜好惟經史情親到友生回看眞夢幻未必泯神明江漢淵流逺芝蘭雅韻深規行眞畏友莊語賸閒心未悉昭昭理長懷秩秩音且隨賢父窆應伴放翁吟在昔呻吟作於今族姓無致身胡不可得壽有相湏鬼魅資彊黠乾坤惡好儒黃陳諸老淚何獨爲惇夫慟哭叫蒼天其如手足然防年能爾熟一日棄予先委翰愁胠篋賡詩嘆絕弦求兒方畫褓有母況華顚太學三旬食邢家萬事空初頭才過我半後已無公惚恍扶牀語倉皇就木終從今顏巷冷寧復孔尊同

再省剡姊

短景催長至冬溫爲小春昔遊今更省母逝姊爲親風木悲吟楚晴沙巧籕秦扁舟君莫羨未必自由身

足疾數日簡潁弟

病腳冬逾甚覊懷老自驚生前終有役隠去更湏名褐短愁紉婦文疏愧屬兄何時了婚嫁一意學躬耕

簡趙紫芝

別久似相忘因行遇道傍問知元姓字傳讀是文章鶴骨秋逾瘦松身老更長十年猶九品如我合耕桑

壽潁季

有屋湏生子爲家要及時雲山千態度弓冶防書詩壽日能佳事秋風況防期長年一杯酒吾與菊花知

除夕呈主人

使節梅花外椒盤淚眼邊山川非故國笳皷咽新年機事鷗偏覺家書鴈不傳細箋今夕恨萬一主人憐

送觀復機宜榮侍南逰二首

友誼平生少心期逺近同略無時俗气信有古人風幾諫知吾子忠言在若翁南州須趣召先寄狀元紅命拙仍多故君來毎慰情艱虞還儉嵗文字久寒又作家山別寛爲數月程閒門閉蕭瑟病眼向誰明

十二月二十八夜至此悵然繼和

病馬猶依饑鴻更著行深宵風雨後萬里道途長骨立難防鏡愁來怕舉觴少年輕聚散曾笑客思鄕

重哭周四

甫讀宗周挽那知遽絕所嗟無我輩不獨在詩篇行到水窮處魂傷山寂然灰寒空酹酒慟哭向蒼天

二十三弟防偶慰之

汝婦眞良偶吾家無間言生來諸澹泊奪去幾煩寃室想羸鰥慕牀余稚乳存覊逰違一奠何日送丘原

挽故開府節使觀文趙公二首

杵臼孤無食詩書卒致身佩琴重化蜀衣錦卻歸鄞不廢先君養難忘舊日貧公卿如匹士伯父更何人【觀文終身有養親錢】

緑鬢今如雪陪行萬里長稍從師北面重作婿東牀道義非常重精神有不忘一爲天下慟端復細思量

欽定四庫全書

泠然齋詩集卷四

宋蘇泂撰五言律詩

湖中

湘湖夢不到今日到湘湖艸木盡春色山川如畫圖雨慳蒪摘後花發燕飛初張翰平生意扁舟未可無

百家泊

舟子更相語泥深不可行擁裘聽水響無寐到天明篷背瀟湘雨溪南欵乃聲在家那汝覺數捨許離情

淹泊

淹泊何如此歸來亦偶然江寒惟罩雨船晚各炊煙宿鴈起無借饑烏鳴乞憐遙傳潮入浦孤埭已爭牽

過天章

菜把充詩腹籃輿兀病身山煙孤起晚官栁探生春嵗月渠催我妻孥爾累人誰言行路好得似在家貧

三峽

三峽波濤壯秋深鼔棹前飛空多隕石失木有驚猿灑徧時時雨晴開處處天篙工罷鑼鼔此地出神仙

夢峽

未定還家樂仍思去國情猿枝樓閣影龍府佩環聲水漩欹斜碧山搖突兀晴分明昨夜夢百丈峽中行

峽險

剖鑿誰其始山川出祕奇只應天地設未必鬼神爲崩石驚船過盤渦逼棹移蓬萊如在眼淚冷掛猿枝

次韻望海亭

城裏偏髙處分明見海潮鸛巢多碧樹人語半丹霄州宅樓防近居民市井遙芳時一來此因得離紛囂

鏡曲

鏡曲非塵世春風屬酒杯欲紓憂百結須索醉千回蓮實兒拳似紫荊父手栽無人競來往坐穏興悠哉

題蠟屐金貂二亭呂巽伯表弟命賦

蠟屐豋山去金貂換酒來一生須幾兩萬事付三杯飲爾非狂耳歸歟有防哉何時兩亭暮吾與汝徘徊

三界

地屬元三令風回更幅蒲櫓聲欹枕裏燈影到家初稍覺身何有行當夢亦無平生不耕食五斗欲誰辜風日催曛暮江溪半濁淸春寒歸鴈急沙逺落鷗驚有志詩書誤無家去就輕短篷扄不寐髙枕念平生

地壁道中

落日宜平野回車憩薄陰羸牛歸徑險寒雀聚枝深足未傷和玉文曽賣蜀金百年渠未已出防遂何心

三防洞

懸崖三百丈五里到松門路盡始佳處苔深無屐痕細泉牛乳滴亭午艾香溫舟楫經行疾無勞具酒尊

西陵道中

凍纜牽鷗浦炊煙飯驛亭吳云懷踐白越樹怨閭靑年數那無老巢居防有寜長歌和漁者愁絕未堪聽

吳淞

把蟹風前醉吟詩水面歌餘年聴造物所嗜獨煙波蘭棹慿雙穉菱花笑一皤稽山今又昔賀老苦無多

途次口占三首

艸頭風愈吟詩瘧鬼藏三年如昨日多難更殊鄕澗底秋花小枝頭病葉黃饑餐並困臥平地有仙方鼔棹泛彌茫驅車道莽蒼功名中底用奔走爲誰忙白浪髙揚子靑山入建康從來懷古意秋至轉悲涼棗子萬星攢良苖緑一端撲籃多秀色吹帽受風寒擾擾水和尙泠泠山藥官近詩差進步安得老梅看

八月十二日再入都

野色連山碧時光似水流鄒陽仍是客李廣不封侯業已詩中老何須病始休艸根螢一防寂照萬端憂

晚渡

小雨濕詩人人疑過渡頻望山髙著眼就樹巧遮身有句尋鷗說無家認鶴親明朝上京去釃酒酹溪神

曹娥江

月下傾殘酒風前讀斷碑采江那有意陟岵不無悲樹影經船疾灘聲到枕遲重來更何日放棹欲何之

浙江

演迆來何代崩騰直至今飛潛知險地徵逐欠閒心西障殘山東流大海深防攜秋月色徐聽夜龍吟

若耶溪

嵗月去悠悠沙邊一綫流榮無嚴子釣直有楚臣鉤雨气知魚樂煙光驗鳥愁餘年未可料幾度此維舟

長江二首

長江無六月大地絕纎埃暑向風前退秋從雨後來問桐知葉落修桂待花開疇昔扁舟興分明欲喚回處暑無三日新涼直萬金白頭更世事靑艸印禪心放鶴婆娑舞聴蛩斷續吟極知仁者壽未必海之深

遊子

遊子那無故靑春亦有歸小舟衝岸疾白鳥破煙飛物理迷終極人生喜願違東南雙病眼隨日下漁磯

曉行

稚子侵煙語徵夫破暁行百爲眞有數萬物本同生擾擾嵗月晚悠悠江海情荒雞叫屋一笑又天明

過髙資丞相墓

先祖當元祐誠心相哲宗閙藍初不入遺表尙深忠簮笏兒孫少松楸盜賊空經從毎瞻拜何日免飄蓬

拜大父墓

六載今如此靑松到屋梁何言聲籍籍直作去堂堂事已難追悔天髙只痛傷當時巴蜀使書防不能忘

望三山放翁居

晚進違前輩湮才重此州絕知他日少預作百年憂樵牧非身致聰明不我謀莫令司馬槁祗候茂陵求

泊通明

午夜通明泊朝來自啟篷驟看潮帶雨還作雪隨風酒薄愁無料詩難老未工疏寮有奇士恨不此行同又約趙大再逰小陽明其山全似峽中防煙一亭可爲吳越之冠

客路心常慰歸棲气苦低經行天柱北夢想雪峯西翠壁千巖長蒼煙半防迷何當同拄杖重此聴猿啼

出婺城

萬頃平田雪前村昨夜梅夢還荊國舊吟欠兔園才只作尋詩去何曽爲酒來玆行得奇事夾道有瓊瑰

歸棹

形役何時已淒涼莫更論鴈啼云背月人語水邊村十月冬猶暖三杯酒易昬悠悠信歸棹今夜宿誰門

雪霽歸湖山過千秋觀少畱

縱轡不嫌逺逢山猶一登夕陽波殘雪塔層層折竹橫遮道饑烏下啄冰欲歸還小駐倚杖對崚嶒

在昔

在昔西防日飄然入劍關酒醒天外驛詩爽峽中山天地覊棲久鄕園縞素還不堪眀鏡裏重覓舊朱顏正月二十七日陪唐子耆登臥龍時稼軒已去令人懷之

晴雨煙雲態髙深防見聞亂山依越定一水向吳分元白諸侯表楊王俊士羣春風到紅緑花艸緫能文

書張氏壁

潮水遲朝渡湖村竟日畱肯從沽酒飲故作挾書防得句因題壁逢人問買州雙鳬應不逺知道客來不

題元眞觀屋壁二首

琳宮無俗務書卷得相親樹影自知午棊聲不見人實爲蕭爽地蹔得自由身客至誰能接應知懶是眞冬靑幹已老栢樹亦蕭蕭紫殿嵗年逺黃冠早晚朝井甘鄰共汲食寡腹常枵永夜看河漢仙人似見招

玉麟堂上偶成

雨燕飛仍集池荷宻復疏無心應人事隨意數遊魚碑字千年冷薫風五月初玉麟堂上客曷日賦歸歟

安隱寺詩

樟樹何年種娑娑滿寺門金身虛像設畫壁盡塵昏龍虎靑山逺冰霜碧甃存坊官敬人客頃刻具肴尊

題周氏庵

緩步勝騎馬迷塗問跨牛蒓絲方擾擾湖水亦悠悠解後因成欵淹畱卻當防旁觀君共我眞是兩沙鷗

別湖橋

步轉湖橋晚家園隔斷陂回防猶萬里別去不多時犢子迎風立童児以杖隨筍輿方坐睡到此忽成詩

三白

大雪平地尺臘中相見三無人堪共賞與壁自髙談茗事工爲詩盟弔不咸夢成蝴蝶去飛過百花巖

上淸雪

撥雪尋行路推書問枕屏恍登瑤玉府憶在錦官城眠少燈相伴愁多酒易醒寒雞喚淸曉匹馬又遐徵

余姚江上夜防殘雪

星斗夜迢迢江空一棹搖亂山詩態活殘雪醉魂消已作無懷氏長思有道朝周公夢不見篷底聽鴟鴞

奉和髙祕書雪中雜興

平湖添細碧繞郭防新晴幸作當年瑞那無一日情睡魂依酒濁詩味益茶淸寒事今如許重捫反舌聲

次韻馬季思禁體雪二首

滌盡妖氛气妝成富貴冬梅花香防覺人意火邊濃未暖那飛絮非寒底見松絕憐堦下竹腰折爲誰恭庭樹暁毿毿行空馬脫驂瑞臻平地尺白見一年三照眼花猶散齊腰話可岑樓尋勝賞溪泛此何慚

詠月

入夜金盆上終宵玉鏡懸气涼徵戍骨腸斷別離緣皎潔寕傷性虛眀欲竟天平生防不足玆夕更悠然

又一首

旣雨中秋望纎毫桂影分魄髙疑壓霧香動欲衝云稍窘癡蟾窟全驚睡鵲羣孤淸若个畔玉笛片時聞

秋風

秋風淸入骨秋樹薄於云老去悲時序新來斷句文燕鴻相背發涇渭一生分信有難言事天髙不爲聞秋風荷葉老秋月桂枝生萬物四時意八荒雙眼眀憂虞滋疾病治亂閱陰晴秔稲今年少無勞社酒傾

霜露吟

短褐新冬逼中流一棹孤旅程沙泊鴈行色樹穿驢霜露悲愁骨功名畏老夫平生知範蠡嘗膽防吞吳

中秋扶病對月

久病頭如石中秋月似盆起瞻惟一色歸臥只空村信有鄜州見曽同祕省論防吟到河漢桂樹忽飛翻

感秋

索索來何處梧桐昨夜黃蛩聲機杼月鴈影塞垣霜俗尙儒餐貴家貧父業荒三秋病消瘦吾興入柴桑

秋感

朱槿不堪畱牽牛上竹幽蛩聲淸奪漏鷹翮勁思秋掩卷悲先哲防山憶舊遊閨情兼旅夢百慮五更頭

獨鳥

獨鳥愁歸翮霜寒謝世紛夢遙鄕思局砧急酒醒聞一笑胡爲爾中年更不羣頗疑當日論飽飯薄能文

乳爵

乳爵機心淺逢人自不飛濶防羅网事愛惜羽毛稀一物知天理他年任布衣相忘容茍免吾與汝無違

老蚌

老蚌吸秋月饑鷹號朔風人生根蒂少物理短長同難學累累印休書咄咄空餘年見兒態若个白頭翁

題司馬提舉畫鷹

舊讀少陵句今觀司馬鷹風雲千變化天地一飛騰側目防枝鳥回身掣臂繩何由飲西顥眞逐羽毛升

學漁

舟楫蘋花渺江湖喜气多一天飛白雨半夜濕靑簔防轉星初落潮歸鏡欲磨平生動中靜安枕信風波

北苑

北苑心無壯南牕眼費眀病因杯酒見花值客愁生落落知誰合紛紛詎不情未成幽防宅且逐眾人行

老鬢詩

老鬢驚霜覺春容帶雪來散愁詩數首覓醉酒三杯行店人歸少荒林鳥去回髙情無與共自摘澗邊梅

霜毛

深深四檐雨眇一枝燈酒盡獨愁婦家貧全似僧中年多感慨同好少交朋自省空諸有霜毛未可憎

卽事

新筍防成竹春風去不知麥天蠶上早槐日燕飛遲褐短偏憐婦家貧更惜兒十年霜鬢白未必總因詩

問水詩

頃別知何防重來喜柰何望洋誇海谷倒篋注天河變化文坼淪漪鴨頂波白鷗沒浩蕩淸興滿吟哦

送三兄出宰常山

官次淹時久才華應世須及逢六月行李過三衢迓吏江邊少賫裝驛外都潮經漁浦夜檣泊富陽晡栁障飛雲合花溪落照孤別情初島漵行色半菇蒲後日思家否兼旬到縣無衙新誇防棟俗厚省鳴枹陸走通閩蜀川浮赴越吳往來紛鴈鶩富貴幾金珠故老知名父諸公拜畫圖琴聲追舊宓謡詠溢今蘇馴聽桑間雉歡瞻屋上烏源流從孔氏操履是顏徒卓魯方如許龔黃盍念夫吾儕甘齟齬仕路不﨑嶇霜葉防淸綬秋蓬類白須但令民若子何卹吏如奴宰相曽傳業郎官此問途入朝端繼軌負郭欵營租女大宜招婿児單切教渠箕裘綿代逺門戶更誰扶乃伯偏憐我尊兄況友於中年嗟契闊少小事差殊木拱人難作庭懷鯉共趨鵬程方衮衮愚意獨區區日者門關隔玆行郡國迂吟風誰屬和飲月欠相呼一室甘岑寂回舟思鬰紆儻歸存懶拙應與釣耕俱

梅口遣興

屏迹甘衡陋馳書防置郵系匏成潦倒行李當嬉遊偶往無前約眀知不自由米鹽嗔婦問書劍惜児畱頗渉湖堤逺旋驚野店稠小梅溪側寺疏栁驛邊樓放燒催靑入瞻山掲翠流雞籠從勢卓獅臥得形修花面施家說碑顏蠡廟修池冰魚附藻縣早肉垂鉤短景中俄昃孤煙散復收數鳬將子出一鴈落聲幽古怪藤妨瓦灣碕石礙輈度危還借步掲淺更呼舟栗大封懸屋萁香炒貯甌气豪紛敺擊博負幾喧啾月與星偕隱云將雪共謀拾巖幹窸窣汲澗冷颼飅少飯粞爲食無衣紙作裘楮艱錢愈瘦吏墨政仍偸橋幻僧伽佛桁傳嶺海囚舞儺羣畫鬼唱牧和村謳飣坐初嘗防比鄰遞解牛門符矜鷙詭館泊佐倡優麥種稀稀糝機羅軋軋抽謝媒茶褐襖迎婦柿紅毬酒味輕疑水泥途滑過油騎都應赴祿輿哭定包憂稍稍更墟市迢迢隔阪丘土風隨變易人語欠溫柔倚伏時皆有文章理亦猶本原天意覺去就物情求叔世誰靑眼當年早白頭生涯潘令拙旅次庾郎愁詩好霜侵鬢談髙雪在喉極思閒似垜只合懶於鳩命豈奔波注官知老病休漫云予有罪寡信彼堪羞久矣鷗盟杜居然蝶夢周詰朝才婺女曷日到衢州

欽定四庫全書

泠然齋詩集卷五

宋蘇泂撰七言律詩

上樓大防

貞元朝士久成空故國靈光但有公四海已遲三日雨八荒同在一春風耆年盛徳天應相大冊髙文老更工且爲商家了梅事未須海道覓丹東

四朝相業舊儀刑今代衣冠類曉星靑眼更誰憐後裔白頭空復遺經衝霄有路開籠鶴槁案無時泣捲螢吏部觀文均所愛因聲廊廟一丁寜

喜雨和轉庵韻

香霧騰雲滃鬱蒸九重精禱格眞淸連朝潤澤非凡雨通國驩呼荷聖情好句便疑從地湧勞歌不復和車聲鵓鳩屋角休無賴未許尋常喚婦鳴

雨後乞禦正殿得請次韻

已成霖雨慰黎蒸聖主齋居尙穆淸奏許正朝仍玉食盡回喜色見民情衣篝不惜添梅潤籖帙從堆亂葉聲要雨雨來天便許不須更卜白鼉鳴

酬王木叔判院喜雨韻

雨在琴書溽更蒸雨餘衣袂潤猶淸良苖日起有佳色聖澤天同無靳情得句餉耘聊志喜欲歌擊缶不容聲居然引玉何從至敢向黃鐘作釡鳴

四月二十四日喜雨次振之韻

朝來驟雨郁煩蒸晚見疎星掛漢靑大防忽隨風信入好聲先覺夢魂聽春過種失農猶及喜極詩成語未停毎恨買山無醖借不知肝膽露靑萍

劉振之訪別舉似喜雨詩次韻

尺澤霏防起寸陰稍蘇焦槁見靑靑便疑菽粟中天降絕喜階除半夜聴訪我尙期新舊雨話歸還憶短長亭交防若問今何似世味諳來似楚萍

喜雨忽風作酬仲歸

觸石興雲走列峯天官日日課分龍有懷競喜神靈雨無術添驅變化笻枕上佳聲欣濺瀑田間樂事諭號鐘連朝風伯何從惡敢不淩兢爲肅容

次韻仲歸喜雨有肯顧之意

願試黃昏上古湯社中今得沈東陽素衣肯爲緇塵染秀句殊增灌頂涼不惜聨翩過舊隠也欣滂沛洗炎光預知定得驚人語約略眉間喜气黃

家國

長安五月火雲堆客子光陰鬢髮催謀國已嗟無位及憂家只怕有書來橊花照眼何曽摘萱艸驚心不要開焉得兒男備徵戍等閒挈取版圖回

悟前生

秋風拂拂艸頭靑秋日離離萬寶成懶把幽懷經俗事每因前境悟他生謝郎船上魚新買賀監湖邊酒細傾七十三分今過二且然無忤白鷗盟

名節

了知名節重於山誰信今人古誼存百艸前頭梅萼秀羣飛之內鳯凰尊有身合下陽城拜無些能招宋玉魂公道世間猶我輩未妨歸臥掩柴門

感春

紛紛忙事幾曽閒快上髙樓得解顏夜月一奩花似鏡春風千疊栁如山多情未放芳塵逺漸老難追少日還燕子飛來那有意又催團扇入懷間

春去

城郭春風賦式微忽看鶯老燕雛飛秧田水滿聞姑惡樹葉陰濃叫姊歸百嵗襟期眞索寞十年心事只依稀人間我亦無能者華髮蒼顏未必非

聽雨詩

三分春事二分休造化明明百艸頭一夜雨聲淸似玉半牕梅影淡於秋家貧只與詩爲伍客去從教睡作儔敗衲依然湖海濶老來無喜亦無憂

雨

春禽喚雨屋山呼二月韶光一半無作豈逃泥滑滑原情當坐谷孤孤不應荳蔻花梢重已怪荼防葉子麤年去年來誰柰得酒酣擊缶和噫嗚

次韻曽文淸公復熱句

百頃滄波望似空鑿冰吾欲浸其中何言雷電不爲雨須信梧桐自有風子晉臺頭笙逺近西眞池面玉丁東行牋章奏求淸冷乞取防換祝融

熱

夏云端的似奇峯忽作頽墻四面紅坐想防風過荷葉夢成疏雨滴梧桐浮家何計來波上舉扇無因出焙中三十餘年吟冷語今年吟到水晶宮

次韻潁小弟秋日

逰鱗覊羽任浮沈老大淒然感嵗陰風底波紋生別浦雨餘山影出疏林殘年不足償多病萬事寜須付有心滿眼黃花一杯酒愴懷元弗爲聽砧

雪

窮冬那得許奇觀疑怪重衾夜更寒正爛漫花隨防有不堅牢玉暫時防上章謁帝應畱得下令教兒莫掃漧岐路楊朱定垂泣東西南北總漫漫

簡銛朴翁兼簡敬叟二首

雪花梅萼兩婆娑梅雪相催柰老何只合孤山訪和靖不應華屋比東坡詩情可喜絲生鬢歸意猶須冰泮河林下相尋未岑寂木魚能拍鳥能歌

生機幻法不無神信手拈來卻是眞雪月梅花同一色陳黃蘇老只三人論詩已具頂門眼選勝直賖頭上春普請西湖作公案與師聊結未來因

遣興

風林縹緲有如無煙樹重重直愛渠今我時光能有幾古人詩興已無餘又隨篛舫衝潮去未結茅齋並水居旅館蕭條廚傳少江妃來遺一雙魚

自述

交友凋零似暁星生涯依舊短長亭前身房琯仍名永今代蘇耽不姓丁兒女成行頭自白湖山相對眼終靑還鄊曲調如何唱枯樹無言最可聽

壽陸放翁三首

年事依稀鬢復靑防書細字眼猶眀池邊自種桃初熟籬下曽枯竹再生已覺貂蟬除世念未妨鶴伴詩情日供薪水門人職凖擬金丹防鐵成

邊松坐石日從容故國靈光只我公豈有文章髙海內獨將身世老山中丹頭躍筍分明異梅蕚含椒卽漸紅千嵗斯人要宗主不妨畱眼送歸鴻

花間乳鹿笑相迎拄杖穿花導鹿行六子子孫俱宦逹三山山水亦聰眀論詩何止髙南渡艸相防了北徵帶得門人也僊年年來此賀長生

三山放翁先生生朝以笻竹杖爲壽一首

信手公侯八十年言歸山澤更臞僊聲名固自蓋天下耆老所當畱日邊滿腹詩書眞我有一門簮笏自家傳持來笻杖非無意比東坡壽樂全

聞孟良父侍郎解印攺江東漕再和堆字韻

十行芝檢從天下六月荷花照水開未必便將東節去不妨政用此時來安排過闕畱中奏想象攀轅戀別杯遣賀以時非造次索公一笑簿書堆

舟次橫河呈孫季和通守

冉冉歸云不自閒紛紛暮靄已依山時光盡入髭須裏行色元非艸樹間舊臘新正能幾許麄衣糲飯試諸難吾生所恨長飄泊又宿汀州白鷺灣

十月二十八日遷入趙氏借屋適有名酒及延致內黃侯約兄弟共醉潁季有詩次韻一首

黃花已判一年休短褐無端又去秋環堵肯云原憲病卜居那免屈平愁交情白髮知難有故里靑山未拙謀醑我橫戈陪季孟人間棠棣薄公侯

次韻葛天民

心火調停久不焼詩書聊以永今朝擬尋笻杖逰還懶望見梅花意已消原憲旣貧應甕牖顏回所樂是簞瓢嵗寒交友今餘幾畱取人間作後凋

次韻虞叟兄

百嘉萌動春來意兩頰參差少日紅有底心情桃葉渡不堪時世栁花風先朝諸老知誰健短歷今年又已窮忙事盡歸趺坐裏侯封從付立談中

潁叟弟贈別韻

狙公多詐惑朝三蟻穴何知亦戰酣世上規行無中矩人間北防有城南懷哉畎畆終從欲老矣江湖合罷參便道阿連同結屋未妨作蠒似春蠶

次潁叟弟送行韻

相傳衣鉢已分眀早覺詩含鮑謝情心腹於人惟有弟襟懷無我獨非兄偶隨江路帆孤往便憶梅牕酒對傾嵗晚勉旃無廢學他年夷恵防雙淸

次韻虞叟九兄七月一日作

日月跳丸逝不畱吟蛩得意蛻蟬憂終更末伏應無暑望見中元便有秋風爽气先靑艸動雨涼心共白蓮幽誰能跨鶴乘西顥三十三天取次逰

次韻知縣三兄

楊栁依依萬縷絲梅花無計與扶衰十分酒滿悶如昨一半春休雨未知安得詩書成保社略容巖壑有心期扁舟短策尋常事肥馬輕裘我不爲

趙黃州寄示詩絕奇次韻

書回聞道讀春秋筆削余功指顧收魯國故知人有禮周家那得聖無憂非君著意扶公糓似我何辭贊夏遊防引靑藜校天祿毋忘華髮此滄洲

將別潁叟弟

兄弟無聊各數年東堂猶喜聚炊煙翛然汝更尋靈照別後吾知憶恵連擊汰便應從櫓外防書誰與共燈前眀朝不待咚咚鼓祗有闗門及早眠

次韻潁叟弟送行

間道驅車逐帥旗別情惟有弟兄知百年同好少張仲舉世誰人似子期竹葉尙堪中酒聖梅花眞是斷腸枝蒼崖縛屋歸來好此計輸君我後時

走筆謝髙祕書送示詩文

郊居近郭非寂寞蟠竹結茒依野塘白屋老人談黍稷靑雲學士送文章藕花開後滿船月楓葉落時緣路霜年過三紀不稱意隨分江湖作醉鄕

和十二弟韻

三伏回頭夢欲醒五更風露月逾淸病餘似鶴精神爽老去如僧念慮輕邊面只今多勇戰人間從昔少閒行何當封事天皇殿乞借秋霖洗甲兵

奉送呂表叔赴江陰

春風乍入澄江郡最愛君山一防靑栁外化民安若子鷗邊爲政出於經毎慚舊守勤招喚況識今侯更典刑此去交承如借問侯芭貧病髮星星

和巖壑兄九日

華顚可笑揷茱茰兒女歡然競挽須故國黃花元自好荒臺靑艸孰爲娯舉觴感慨悲歌有落帽風流蘊借無粘起半生鐵如意今愚何似古之愚

閒居復遇重九悠然興懷頗謂此節特宜於貧蓋冨貴者不知若是之淸美也因賦唐律呈同社

風淒日薄鬢毛新嵗嵗年年樂此辰多少昔賢畱賦詠大都九日稱淸貧甕頭無酒心仍醉籬下防山意愈眞自采黃花供陶謝邇來嘉興屬何人

和陸判院懷祖

柴門臨水對山開日日思君君不來與世相忘書萬卷於人無忤酒三杯參乎畢竟曽師孔賜也如何敢望回況是升沈方自此丹陽聞道好官催

次韻知縣兄

秋聲物物類歌豳旋轉天機屬大鈞一雨薦涼全卻暑兩湖添緑不生塵黃花又近重陽酒白髮長思五栁人急喚西風與湔洗恨無好句逐時新

五和堆字韻呈孟漕

十年但有書題問今日親逢幕府開薤本自迎公始到桃花應笑我重來何妨邂逅評詩句不用殷勤治酒杯辦取籃輿共吟賞石頭秋晚亂雲堆

送陸懷祖之官丹陽

放翁去作水中仙有子生平在眼前鐘愛甚於賢伯仲傳家仍自好詩篇肯爲筦庫官無小防復公侯澤更綿我亦與君非久別秋來湏上浙西船

送富知丞之官丹陽

官袍嵗久不能靑放了銅章卻縣丞時事自新醒眼看古心逾拙白髭生有田有屋寜三仕隨雨隨風又一行舉世其誰識公者臨岐何獨悵離情

次九兄秋句

愁多端的似無愁何況周行苦滯畱蘆簄月連銀界暁揄闗寒防玉峯秋挑燈屢作聞雞舞看劍長思躍馬逰從古封侯欠英傑幽燕終欲笑談休

簡朱子大學士一首

石家曽作送君來建業收書未得回只道還家仍欵曲誰知分袂許悲哀冥間孰與論心事世上誰堪共酒杯昨到帷堂前後奠卻瞻喬木肺肝摧【子大父防未除】

悼剡姊

庭闈消息判沈沈鴈序殊鄕缺嗣音擇對漫言雙易姓何人堪托一分心孤魂寂寞丘中土庶子凋零地下金沒固無聊生亦爾忍令行路獨霑巾

張平父逝後寄堯章

入門回首事如麻豈意銘旌落主家有夢合尋苕水路何心更種馬塍花十年知遇分生死八口饑寒足嘆嗟我亦此公門下客只今垂淚過京華

哭唐姑丈縣尉

一官藍綬只虛名兩婦朱絲合不成問我諸姑先冡捨別君三日便銘旌髙堂寂寞朝昏養側戶乖遺子女情欲冩此哀無防所竹風荷雨淚縱橫

懷古

故宮何在緑離離逆順興亡世所知艸木尙懷勾踐徳山川仍識夏王悲行人月下誰吹笛遊客街前自買碑欲倚闌干問陳迹蒼煙白露兩遲疑

八月十五日逰禹祠告成觀

度宻穿靑且意行窮居誰識萬人英山當鑿防終須好水到平時自不鳴夏徳眞應參太始禹功那復告其成登臨遺廟秋風裏不盡今來古往情

雲門寺詩

重岡落日思依依地老天荒閱盛衰萬古煙蘿千古寺唐朝詩句晉朝碑鶴貪淸气隨僧住松引寒聲助客悲十載重來衫鬢攺筍輿回路獨移時

淸涼寺

倚石爲城竟是癡春風秋雨柰何其山容似鐵猶能攺世事如棊未可知廟食孫郎余艸莽龕燈彌勒賸流離相逢一笑眞難得把筆賡詩記此時

秋日泛鏡中憩千秋觀

病起重來理釣絲扁舟迨及素秋時舊交猶有靑山在幽趣惟應白鳥知冉冉年光行老矣茫茫世路欲何之秦皇酒榼苔封徧虛負霜螯左手持【湖山之間有石號秦皇酒甕】

蔣山寺詩

髙人元是愛山林倦翼猶思息樹陰況是先賢遺舊迹未妨吾黨得幽尋熈丰法在言何害莘渭人非恨已深老我誰能知許事自敲亭竹和猿吟

松桂堂

素韠歸來痛倚廬四時花鳥防幽居躬行已達參乎孝佩服難忘孔子書緑防幹年知不攺淸香奕世豈無餘客來已自徴前夢未必中堂影像虛

晚步湖橋

吳儂生長鏡湖邊湖晚登橋意欲仙初見蒼山下紅日忽防白月上靑煙收藏畫本歸吟筆應答漁歌送客船回首更防人去後玉虹橫浸冷金眠

次韻古梅

獨立枝南萬事非嵗寒引去合知幾伯夷自信西山餓公望何須東海歸笛外數聲空入夢江頭一樹忽斜暉相防有愧垂垂老莫遣無端片片飛

梅花樹下讀髙兄詩

尋思祕閣賢郎樣一似梅花帶竹枝毎到君邊作梅想卻來梅下讀君詩崇奎堂暖春風候射的山寒夜雪時安得居逰君共我梅花三友說心期

次韻髙似之祕書謝薛書記七月二十七日早桂

翠防低映郁金裳昨夜千門萬戶涼蟾小未禁僊掌露犀寒先透玉墀霜喚回臨水登山意惱亂薫天撲地香嵗嵗爲花愁不徹雅歌欲和底成章

又嘆庭前雜花艸

十年屢作花開想開盡凡花獨未開祝付化工應念此保全根撥待時來爲梅自合和羮鼎是菊終須上酒杯莫笑淒涼周茂叔牕前生意艸成堆

白鷗

白鷗相見忽相猜居士星星似我哉習懶更無詩一句澆愁惟有酒三杯防梅仿雪行過去翫月如霜防影來學得平生安樂法等閒不受鬢毛催

飛鳴

飛鳴一鴈帶秋回寂歷黃花傍節開艸木不逃天地役禽魚常罹网羅災中年衣食憂妻子道逺舟車勌往來未了此生誰料得相逢且覆眼前杯

混迹

桃花新緑漲溪橋楊栁傞傞防舞腰二月不堪寒尙在一春無那病相撩書編讀半懶重讀鑪籕焼殘欣復焼老向人間除妄想但思混迹向漁樵

太息

生物趨功日夜忙中年轉覺事茫茫時情何限刀邊蜜嵗晚偏多葉上霜屺岵增悲誰覆載桃梅結實幾靑黃讀書不辦關門計又著麻鞋走四方

釣魚

白頭波上白頭翁竹葉杯邊竹葉叢烹鴈罪因應鴈得非魚樂語詎魚同醉醒未覺乾坤異起滅懸知水鏡空嚴子向來無世念謝郎今日有家風

團扇

團扇光陰有一年楚騷心事忽淒然風髙碧落無窮雁日暮靑山欲斷蟬老去極思頑似石古來元忌直如吾廬咫尺金沙地聊與僧伽話夙緣

欽定四庫全書

泠然齋詩集卷六

宋蘇泂撰五言絕句

巖壑兄去嵗此時作春前四絕句姿媚可愛然猶有遺者因復作一首

縈風送臘回生意徧陳荄似織如絲處春從里許來

夜二首

明月耿淸夜亂蛩啼艸根幽人渾未寢獨自倚柴門明月在天上流光徧艸萊平生一樽酒思與故人開

鏡湖

蒼蒼煙霽塔了了月明山坐久忽不見蒙蒙杳杳間

舟中

一葉舟中宿風髙浪亦髙回頭人世事眞覺細如毛

杜宇

望帝城中住春宵血沁花何鄕眞萬里還憶夢中家

聞鶯

一个冬靑樹鶯聲日日來屋西偏婭奼應是綠云堆

梅花

淸貞表獨立半蕊便風流信有魁天下羣芳未轉頭

贈艸

一陣春風起依然故舊情墻根霜下艸吾與汝更生

七言絕句

十六日伏覩明堂禮成聖駕恭謝太一宮小臣敬成口號

三邊兵隙果誰開盡道秋髙戰馬來宗祀告成無一事小臣欣覩帶花回

黃門馳馬去如雲末後椒房駕玉輪驚起秋風無處避變成三月萬花春

月中鼓吹日中歸重領中宮拜壽闈指防都人最歡喜今郊恩赦每郊稀

祥煙漠漠上龍旂將相侯王護六飛一望禦街紅數里幾人簇擁赭黃衣

燕罷芳園勑禦龍須臾仙仗簇還宮千官過盡塵如霧薄暮香鈿滿路中

花枝人面兩欣然和气晴光四接連親向官街聽輿誦太平天子萬斯年

朝家積累有深仁天聽由來不逺人且願君王省徵伐明郊重見四夷賓

端午日宮宴二首

仙裝宮樣一羣羣花外花間藹若云羞�葵橊無舉止盡傾顏色向南薫

香萱夾和宜男艸髙下山梔安石橊一樣薫風分五色蜀葵林畔按涼州

雜興四首

滿地秋聲皷吹同艸根無賴更寒蛩情知萬事終搖落忍見霜林一葉紅

秋衾薄薄換吳綾燈焰無多一半靑卻憶舊時荊楚岸夜深風雨泊船聽

蘭佩其如楚客悲年年誰作感秋辭不應白骨蒼苔後更愛西風落葉時

琵琶亭下維舟處水落江空夜雪殘記得長官邀我醉縣衙當面玉爲山

次韻潁叟弟耕堂雜興六首

莫求名字滿鄕閭且讀平生萬卷書靑篛笠邊無不可黃金帶後欲如何

繚繞州城帶雨長雨餘雲气亦飛揚小樓別有幽欣處時復風吹荷葉香

吳蜀歸來興寄遐天將淸气與貧家雙雙蝶舞宜男艸个个蜂銜附子花

莫怪龎公不入城都緣無事可牽縈客來遇酒飲何害客去投牀夢亦淸

已蕓何似與人蕓水旱螟蝗不可聞必欲糠粞飽雞鶩明年餘作勸農文

珍重新來十絕詩末章砥柱不能移因思唐代諸公子故少撞鐘得意時【原詩云背鄕不過五十日世事如雲逐段移客裏念家家念客歸來一似未行時此末章全類唐人】

次韻趙去華提幹夏日雜興七首

老於軒冕總相忘歸辦芙蓉制作裳多少隠淪天下士無人知我亦何傷

客醉如何我獨醒山空時落澗泉聲年來不踏長安市贏得詩書一味淸

幸是安心無可病不曽爲米底須歸養成乳鹿充神駕散拾殘云補道衣

植立不徒當日計顚防忍受一饑驅吟成拙賦何曽拙喚作愚溪豈是愚

忽然鏡裏一絲絲老卻英雄不自知夜半閒來看靑史百年有盡此身危

山外情知更有山幾多突兀共巑岏一從夢到天壇後轉覺丘陵不足看

貧甚誰傳辟穀方閉門飲水自徜徉無求無欲無魔惱月白庭空一炷香

苕溪雜興四首

斜風細雨轉船頭夜半波平帶月流行到下菇城畔望水晶宮闕是湖州

美人樓上曉梳頭人映淸波波映樓來往舟行看不足此中風景勝揚州

只道還家猶未還故山書冊蠧魚殘半生不療饑寒苦空有詩名滿世間

筆判虛空也太奇古今天下幾多詩虛空判了元無盡信手拈來自不知

過金陵四首

豆田無數老鵶飛棗熟菇香稻子垂未說前年那有此今年還似去年時

老樹前頭柿葉紅又騎瘦馬立西風江山未必儂能認卻被江山認得儂

飛鴻襯蒹葭蓼岸紅饒小穗花此是秋光最佳處江湖何處不思家

髙資店裏主人婆萬福官人問訊和安穩在家能幾日別時不似見時多

金陵雜興二百首

玉麟堂下栁絲絲過了春風一半時行到水鄕應底事黃鶯飛上杏花枝

朱雀街頭觀闕紅角門東畔好春風人家一樣垂楊栁種入宮墻自不同

浪說思家不我聽蕭齋閒對竹靑靑若爲解釋妻兒念讀盡欒城道徳經

桑林伐盡棗林空賣得柴錢飯不充明日死生猶未必將何纏裹過秋冬

江南隄栁拂人頭三月吹花特地愁卻憶舊時狂李白題詩曽徧酒家樓

稍經運瀆過潮溝野艸閒花觸處愁二十四航春水滿有誰來此上扁舟

有時幽鳥百般啼無數階頭萱艸齊第一怕聽泥滑滑再三莫放雨淒淒

蔞蒿登盤朝飯美河魨入市晚羮香應無白傅思春艸卻有東坡賦海棠

碧煙騰上靑松樹下有仙人此煉丹丹成不願千千嵗乞與前生一味閒

歸心突兀不可制一夜夢中行越山驚覺恍然猶是客欲隨春色共東還

小小遊車四面紅美人花貌映玲瓏隨車更有郎行馬散入鐘山十里松

萬鑰深深待駕臨府藏戈甲庫黃金規恢畫餅翻增孤負先皇一片心

永巷斜廊閙防闈帕黃寂寞護龍墀深宮不與閒人到只許珍禽自在飛

南位之南下曲街畫羅窗戶隔紅梅方方丈石平如掌曽是官家拜斗來

小小規模似禁中分明夏禹欲卑宮白頭官吏知年幾猶指屏風說孝宗【龍屏乃淳熙中降下示必行幸】

三山摻別是前年除夜還家翁已仙少小知憐今老矣每因得句輙澘然

五陵歌舞換埃塵地下黃金出尙新碑字已漫靑艸死酸風吹殺石麒麟

江風吹面雪漫漫二月東風特地寒四十病身誰役汝小車搖兀過長幹

去年夜半艸軍書今嵗平安一事無且願吾皇千萬壽早敎車馬防東都

兵戈啑血只空回天意人情未可猜堪笑當時誰督府捲旂夜半渡長淮

靑溪閣上看靑春一度春風一度新堪笑南朝江令老北朝依舊作詞臣

鐵錢轉手變銅錢父老相傳喜欲顚未必潁川能若此畫圖隨處有香煙

客懷元不間春秋栁緣花紅見亦愁第一不如歸去好東臯猶幸有鉏耰

淸唱聞之妓女家依稀猶似後庭花重樓復閣參天起不見佳人張麗華

蘼蕪澗邊春艸靑桃葉渡頭江水生女郎到此歌一曲不盡今來古往情

伯玉文章一世雄買碑人去更無蹤欲尋水館風亭處只在西門折栁東

楚囚對泣欲何如江左圖王計策疎風景不殊人自老令人更憶管夷吾

去年十二里新亭尅復當時事未成爽气不隨秋露盡猶聞神鬼夜論兵

春風動地捲紅旌人在淸溪閣上行歌舞洗空亡國恨風流太守亦多情

二月風和日暖時淡黃楊栁一絲絲向人無限隋唐意猶是橋南楊栁枝

客裏逢春得幾回山桃還似舊年開都道士何曽識眞个劉郎去復來

子髙去後我方來兩地參差笑口開賴有尊前似人喜爲渠想象飲三杯

白石鄱姜病更貧幾年白下往來頻歌詞剪就能哀怨未必劉郎是後身

內官折送禦園梅歷刺如薪苦不才安得昌原帶苔樹疎花分得幾枝來

城頭士女出笆籬喜色爭瞻大使旂盡道去年那有此今年粥飯不曽饑

石頭城上更髙層與客擕壺試一登屈曲江流學秦篆春風應是李陽冰

龍虎江山未攺形臨髙一目但靑靑春風豈是無才思不洗從來戰伐腥

四望庭中四望花靑春那屬外人家中間更著垂垂栁自倚東風待翠華

白鷺洲前白鷺飛人間還閱幾斜暉春風不與蘇郎便浩蕩滄溟一舸歸

雲气依稀有若無定山山下片帆孤靑蕪不盡天連水野鴨飛來成畫圖

龍光寺裏只孤僧武湖如掌樣平更上雞籠山上望一間茅屋晉諸陵

春韭夏菘誰復種綠葵紅蓼尙堪羮山存虎踞龍盤勢谷隠猿驚鶴怨名

前日東園一看梅昨朝重看杏花開從今盡有花時節判得從公日日來

白沙翠竹長幹寺綠水朱樓白下城燕子飛來春又晚去年曽此看淸明

綠陰黃鳥半山園謝字王名宛若存試問時人兩安石卻推翁仲不能言

等君日日在髙臺吹盡楊花君不來歸興自濃身尙客江南老卻賀方回

溝水泠泠韻玉琴櫻桃花下宿珍禽龍車自向思陵掩三十六宮春色深

日日花光亂酒光靑簾綠樹映紅妝今年幸得元戎伴三到鐘山共艸堂

小繖障羞去復回蔣山寺裏看花開摩挲拄杖君隨我遮莫松間喝道來

花底翩翻燕子風杏園何止萬株紅亭軒包褁渾如錦見說風流似禁中

車如流水馬如龍畱守遊山似謝公夾道歌謠爭指防兩行紅斾轉靑松

城腳粼粼水一陂水邊楊栁映旌旂靑郊綠野無窮意寒食淸明三月時

鼓聲打得海棠開更向花前舞一回傳語流鶯莫相怪靑春去後不重來

謝公遺冡尙坡陁絲竹中年好若何亦到舊時擕妓處野人行饁婦行歌

白日橋邊白字碑康王神道定爲誰路傍借問無人識自滴村醪酹蘚

靑骨標靈爾許奇翩翩白馬去何之廟門貼在煙雲上此是江東第一祠【蔣子文莊武帝】

白日相思可柰何靑春三月已無多桃花風急鯉魚老獨上臺城聽踏歌

香羅初換裌衣新除卻垂楊不是春昨日街頭騎馬過眼明猶見賣花人

燕子蜂兒各自忙玉魂誰返杜秋娘人間抵死無殊麗免喚分司禦史狂

睍睆飛來載好音分明殘夏勝春深小窗誰作幽人伴惟是鑪香共綠陰

羊車洗馬好談玉立風姿一少年不枉當時人看殺如今何處覓幽阡【衞玠】

桂棹靑溪夜泊船胡牀歇馬坐江邊一聲笛罷不知處兩不交談意已傳【王徽之桓伊】

五馬浮江一馬龍亡何兵滿建康宮瓜分鼎峙從來事猶說金陵王气濃

不見烏紗紫綺裘至今英气滿滄洲秦淮半夜棹歌發明月淸天江水流

休論句曲更茅山只到棲霞說半年暫學僧閒猶未得幾時眞个作神仙

三月春歸未是歸綠陰端的勝花時絕憐首夏淸和句一字其間幾个知

靑漆樓髙制作奇當時純不用琉璃東昏幸自嗤梁武不道東昏更可嗤

臨春何在只桑麻法寶叢篁間杏花舊日此間同泰寺曽將龍衮換袈裟

陶山松柏已成陰地濶天髙不可尋二十年中兒又女人間獨自有傷心

尋詩還步小虹橋薄日輕陰叫百勞蘆葉深靑荷葉紫江湖從此興滔滔

幽艸防階翠織成初荷經雨碎珠生藕絲道服松毛扇獨自花間趂鹿行

南軒門第老袁三將業江湖久徧參聞說中原太平事數行淸淚濕徵衫

元帥中軍展將旂軍中新刺好男兒風雲陣法秋毫識前日兵興使不知【近刺親兵日敎八陣】

縛屋牽牛旋旋歸淮邊綠野盡耕犁弓刀武備何曽識只是當初田舍兒

州衙三面接秦淮臨水朱門一半開卻是浙中無此景江鷗飛舞入城來

潮水縈回禦水通垂楊照影綠茸茸天生此地非疏鑿未必錢塘似此中

一萬彊人犯海陵可憐談笑陷官兵張韓劉嶽今何在塞上將軍漫有名

多少橫屍疊似樓官人早晚解紅頭淮南已是無聊甚行到江東剗地愁

到郡今朝半月日離家兩个許多時知他阿栢無他否憶我何因我得知

城西二里楚金陵吳帝名爲石首城如今土塢無靑艸笑殺當時所必爭【吳時悉土塢晉室中興常爲險要必爭之地】

觀殿今年七十八往時同飯此齋前梁金華石依然在屈指重來十五年【致一齋】

七寶裝成射雉場人間還閱幾齊梁潘妃自踏金蓮去不見年年春艸長

賞心亭前白鷺洲淮水東畔水東流只知覽古生許恨不知身世自悠悠

靑春有酒勸不飲無乃孤負金陵花主人聽客莫怪客五更酒醒要思家

江鷗野鴨自保社黒黒白白鬭分明東邊唼唼西邊舞安得吾身似汝輕

淮南劇賊遽如許昨日傳聞盡殺之罪人斯得勿漫喜豈有父母殘其兒

十分生聚九流亡鬼面鴉形仰太倉指望淮南大麥熟夫妻子女得歸鄕

暄風吹齋響蒼玉竹石相看便有情提胡盧來沽美酒終日撩人不住聲

四十之年又過一春光回施少年人如絲楊栁看如絮晝錦堂中又一春

東門艸色綠匆匆防女行尋郎馬蹤雞魚不到吳大帝籖卜爭求梁寶公

幕府攢眉爲至憂公堂三五運兵籌歸之不得吾何用獨自方橋看水流

雨花臺下百花香駐馬坡前百艸長若還谷熟人民樂依舊風流好建康

朱園應是好花開最憶西莊送別杯火急封書寄子大少畱春色待歸來

出門一步便相疎千里何緣管得渠笑貌聲音等如夢十年參學在長途

短褐鐘山不跨驢杖藜橫笛野僧俱𨿽無字說煩淸老猶恐龍眠畫作圖

看殺先來所寄書不知病體比何如想應藥褁闗心外更與兒曹作念渠

夢得當時五絕詩一回吟起一回悲試偸格律無人識只恐王家燕子知

曲曲靑溪貫大江鴛鴦鸂一雙雙元戎開燕時來此城郭山林意兩忘

烏衣巷側長幹寺暇日閒來看一回未覺六朝興廢迹淒涼先傍眼邊來

桑間少婦誰能管松下孤僧卻可憐魚躍鳶飛均適爾流行坎止不徒然

鐘山窈窕轉龍身小屋低松次第新試覓定林依舊在只無當日讀書人

小蓋髙肩翼蔽無鐘山寺裏換籃輿相逢舉止無羞澁一段風流似上都

魏紫姚黃掃地空斬新相尙慶元紅道人眼界無分別只賞東來一味風

二十四畨風信催郭南間道有花開園官欲鬭金錢賞名字先供百品來

窗間日日叫提壺有酒分明不用沽自是老來遊興懶日長添得睡工夫

細葉如雲綠漸敷玉人晨起換金壺就中一朶紫中貴除卻揚州天下無

四畦芍藥間蔥花五月春風便有涯閭巷蕭條生意少隔墻誰信內官家

花案妝來日日新金陵猶有許多春若爲造物回芳意盡結嘉禾活餓人

始見拖金復散絲風吹雨打一枝枝靈和殿前好楊栁爭如張緒少年時

琪樹三朝種已成綠陰回合囀宮鶯傷心輦路生春艸不見素娥花底行

頭上瓶中一萬枝花枝人面兩相宜滿堂將帥文兼武都載周家旣醉詩

江流帶雪少波瀾見說潮頭也怕寒未枉推敲瘦詩骨且令澄澈瑩中肝

笑談容易發倉囷全活生靈百萬人十五年來山裏坐不妨來此越精神

老大驅馳亦已勞移文寧受客嗤嘲人間多少閒田地無處令渠著把茅

晉宋齊梁幾帝陵土堆誰解有英靈三臺五省紛紛攺惟有鐘山只麼靑

髙世何須更欲名古人於此暢幽情後來同味無王謝自折幽蘭上冶城

安石風流苦未遙重來遺迹尙山椒一丘元自無花艸底事令人覺意消

車聲轆轆馬蕭蕭山色何如換六朝要識相傳風俗在居人道得語音嬌

鳳凰臺上鳳凰遊山自靑靑水自流千載謫仙元不死相逢一笑不能休

憶殺當年劉攺之風流曽賦秣陵詩如今白骨埋靑艸百詠何因爾得知

平生英俊邢芻父酷愛閩中一卷詩落筆文章有如此因何不到秣陵嬉

葛巾褁卻葛天民有女閨中號燕春只在西湖不行腳金陵風月欠斯人

朱髯五十上南宮下筆猶能太古風養就胸中治安策老天那復滯渠儂

中年多病才都減無柰金陵景物何安得山楹周四者肯來相伴此吟哦

毫端眞敵萬人軍蔬筍能空粉黛羣機幕晝閒仍弔古不勝東閤好郎君

半山松菊略能存猶有荊公舊墨痕佳處不緣誰屬我只應牛首正當門

川原膴膴樹斑斑十里春風一望間野馬不羈天地濶孤鴻無柰水雲閒

紅袖紛紛轉翠屏元戎小隊出郊坰憑誰爲集康衢詠翻作金陵賀太平

闌干三面倚晴暉竹外長江一綫微太守不來僧自看淸涼境界籜龍圍

旋結穹廬作露亭疎枝闌入更輕盈今年客思撩人甚欲共梅花笑不成

池亭楚楚更堂堂占得寛閒地一方花竹四時隨處有縱無人賞亦何妨【行宮養種園】

杏堂繚繞過梅堂小竹髙松暎苑墻白雪飛殘紅霧宻乘輿不到卻淒涼

掃地須臾架屋成風流尢勝拂廬亭吹來一片杯中雪看著花枝醉忽醒

亭上施屏或可無江山形勝恐難摹何當窮臘親來此身作袁安臥雪圖【眞宗賜丁晉公此圖專創賞心亭以施屏後爲好事者取之去】冶城迆邐過淸涼城腳連云一帶長佛寺仙宮更遊苑杖藜知費幾詩章

溪上鴛鴦避畫船船中妓女列嬋娟使君愛日畱連客同醉江家舊宅邊

曲曲淸溪有幾灣酒船笳皷去仍還閒情自合頻來此只在州衙咫尺間

鐘山閣上看朝曦玉作遙山碧四圍雲气茫茫疑是水人間無此米元暉

山南山北冢累累僧寺多承舊宅基興廢相仍眞若此死生常事不須悲

孫陵岡上叢生艸太傅墳前沒字碑人世百年元有限何須功業更巍巍【謝太傅墓前古來只立一白碑以其功業之大不容書也】

十里城壕盡是花覆舟山下幾人家日長知道遊車倦自汲新泉喚飲茶

疋馬東來說晉元當時一統笑三分如今寄食城隍廟異代君臣莫更論

周顒宅作阿蘭若婁約身歸窣堵波今日丹靑拜荊國艸堂香火已無多

鳳凰臺上鳳凰遊鳳去臺空水自流惆悵何因見李白采江試覓月明舟

靑山水迢迢王气千年久未消獨客重來覩風景江頭猶有女吹簫

甫見梅花方結子卽看燕子已生兒靑春遊蕩不知返畱住金陵又幾時

方橋一派水縈紆客散亭空淸夜䢐二十五聲春防靜月明池上栁疎疎

飛梁誰字小垂虹波面蜿蜒去不窮一段風煙無處覓鴛鴦鸂在其中

南臺北榭隔飛煙綠水朱橋思然月下閒來看箕斗傍人指防似神仙

栁思花情分外嬌靑樓消息夜迢迢金陵看得新歌舞不數吳音共楚腰

竹樹池臺三畝餘白雲千載護幽居悲涼物色須彈壓粉白脂紅卻要渠

東冶亭東轉半山栽松庵外萬瑯玕重來鐘阜同僧話回顧城中幾客閒

艷杏夭桃日夜忙雨餘啼損不成妝元戎和气春風似又引笙歌看海棠

馬軍驍騎試樓船見說傾城出道邊元帥畱臺都賞賜一時百萬喝金錢【見日支千緍】

紙錢吹掛樹枝風積李崇桃白間紅但見牛羊上丘壠忽看禾黍出蒿蓬

白下城東送客時同來何事不同歸君歸說似西園栁遮莫輕綿一片飛

北門繚繞出東門一處亭臺酒一巡景物欣欣樂知己栁容花貌越精神

淸明過了日晴佳九十韶光便有涯恨殺東風太豪橫夜來吹盡海棠花

一派嬌波入翠溟垂楊只似古來靑未能艸艸歸家去怕上勞勞送別亭

城上黃花散漫生溪頭綠樹忽陰成濃春自欲烘人醉卻憶秋風一味淸

輕風濕濕樹斑斑燕乳鳩鳴春又殘門巷狹斜無不到有何人似栁花閒

張碩風流隠釣緡漁郎回首漫紛紛杜蘭香去知何在惆悵西江一浦云

扁舟乞得自由身爛漫金陵作好春桃葉桃根雙姊妹淸風明月我三人

九十春光卽漸休莫將雙眼上層樓江南歸計無由遂一防楊花萬斛愁

月樓誰伴詠黃昏剪剪輕風陣陣寒獨據槁梧成不寐杏花生影小闌干【集句】

不及盧家有莫愁君恩如水向東流從今相送東流後地下傷春亦白頭【集句】

上盡層城更上樓綠楊枝外盡汀洲蝶銜花蕊蜂銜粉同向春風各自愁【集句】

靑帝言歸速駕忙荼防架底靜年芳輕風乍染陰陰綠微月低籠淡淡香

壓架荼防百萬枝月邊花下更漣漪三更比屋皆髙枕如此淸涼棄不知

似玉如酥最有情一香燻徹萬愁醒多應無柰花相惱故繞荼防架底行

紅芳蛻兮花似霧綠陰徑兮葉生煙獨往來兮差自得心境防兮不可言

憶殺仙人白仲都江邊遺迹尙樓居驂鸞翳鳳如容我拜作先師定肯無

紫髯何事忽遷都有意宮中號太初他日三軍嫌飲水只應翻憶武昌魚

立夏連朝剗地寒看承芍藥倩園官秋千拆罷無聊賴軒檻周遭綠一般

金城楊栁綠搖落殊非昔漢南一語莫因人遂廢樹猶如此我何堪

桃花園作芳林苑蒙泛池通祓禊堂前以驕奢爲晉宋後無規鑑亦齊梁

小虹橋上看朝曦雲裏鐘山一帶微憶在山中望宮闕淡煙朱碧轉依稀

聽箏堂上一欷歔翻手君恩似昔殊按罷金縢應莫怪近前閒捋使君須

一曲淸溪一首詩風流千載憶僧施小姑溪上平安否容我騎魚作伴嬉

方山四面不曽圓中有仙人號葛見說丹成渾不食五云破洞白升天

不論城外與城中時節歡然一笑同棠棣花殘紫荊老可無書札問孤鴻

靑山綠水思悠悠見說蛾眉萬古愁鬥酒百篇能漫浪白乎吾與女同遊

蓮花博士去騎鯨鏡曲回瞻一愴情少待詩成附河伯願加塗乙始流行

髙資冢上五樓穹先祖曽經相哲宗亂後傷心餘石馬小孫來補萬株松

八功徳水飲一勺當下令君熱惱消城裏紅塵莫回首小屏風嶺好逍遙

安橊朶朶簇巾紅數曲闌干掩映中尋得冰紈題小艸淺新還愛綠荷風

前日葵苗匝地靑幾何時節與人平旁觀指防荼防架折蕊攀條似隔生

宛轉歌喉一串珠玉人花貌更淸姝明年東武南城唱試覓源流定憶渠

十八年前蜀道還維舟曽記此龍灣江流萬里元依舊藥市蠶叢興未闌

旂幟精明皷角雄江淮艸木盡聞風靣門神王須如防防子無輕怒我公

放散邊頭武定軍賣刀買犢做農人向來憂國多浮議誰省官家億萬緡【嵗省六七百萬緡】

表裏江淮四十州稍回饑盜事田疇得公數十分天下庶矣斯民疾痛瘳

三月更當臨盡頭升元閣畔一閒遊偶因花防逢花面半日僧房得少畱【瓦棺寺嵗建萬花防遊人無數】

揚州風物轉頭非又是葵橊得意時班扇入懷君莫恃秋來那免棄捐悲

廿載金陵九還往何如三宿在桑間還家更有江南興只取囊詩子細看

兵機將略總如神儒術仍參席上珍補得國風成百詠不妨幕府有詩人

閱武堂前楊栁枝如今是隔幾多時至尊屠肉潘妃酒問著垂楊總不知

紫雲回薄隠新愁早起鐘聲也是不徧地蔥花兩三畝至今人道景陽樓

一門子孝更臣忠廟食分明百世功任是淸虛亡晉室只畱卞壼在江東

附薛師董題金陵雜興詩後八首

舒王不讓杜樊川二十八字今斷弦可怪蘇郎呈好手剪花排錦蔣山前

劉郎之後更蘇郎不枉隨人入建康秦水鐘山幾相識前年忽識好文章

方泉周四半生癡語輙驚人不自奇渠句卻題君集後要尋梨木共傳之

交朋存沒八篇詩自恨論心獨覺遲也記湧金門外別不防登賞忽相思

掃階楊栁敗荷風春晚秋初下觀中兩度不能吟一句愧君且說事匆匆

定林艸木也風騷曽睡山中聽桔橰春雨江湖八年事空膓只憶喫絲糕

尊嘉堂上崔嵬老制閫新開欲辟吾又約來遊遊不得風流輸與五云蘇

散盡浮軍換鐵緡香煙何處不氤氳蘇郎非是諛人者今日眞成說古人

又李璉題金陵雜興詩後十八首

梁家天子抱琵琶淚灑華林禦苑花今日聞韶無處所鴈煙蛩雨屬他家

灩灩江波綠更肥蒼煙中有狎鷗飛當年神武今何在老卻遺民更不歸

陰山側畔月如霜不爲吟猿斷殺膓折得橙花無處賞帶枝分與櫂船郎

花開似污天衣血雨過重聞禦案香最恨寺奴隳太極預先奪我畫梅梁

長幹小婦學吹簫樓外閒風弄翠條近得廣陵消息未暮潮已過赤欄橋

暮雨瀟瀟郎不歸樽前誰憶舊歌詞望夫烏臼濃於染葉葉驚秋恨欲飛

愁看幕府夕陽邊那更雞籠在目前跋扈飛揚只如此登髙安得不酸然

細竹千竿殿影斜龍顏曽此著袈裟寺樓杳杳鐘聲過疑有宮娥出晚花

池邊石是南朝石綠染苔花亦可憐今日波平人事變白魚猶自躍天泉

離離禾黍已難言空覓楓林與菜園瓦屋半間非辱井經幢兩个卽升元

江水無情碧艸春北朝畱住老詞臣子規啼上靑楓樹爲爾離鄕去國人

相君息女小乘僧身向西天佛律行三尺戒壇秋色个中螻蟻亦長生

夜過江左從鸞旂從此靈君著漢衣春到陰山花似雪望鄕臺上鷓鴣飛

南門防檢舊行蹤最苦人人認得儂羞澁面皮無處著橫拖山屐過靑松

司馬家兒持酒杯天星下吸亦佳哉恨渠不便效牛飲那得孟津師旅來

孫帝陵傍水最悲蔣侯廟下月來遲夜深客子心驚恐猿掛南朝楓樹枝

雲杪熒熒一塔燈覺皇舍利寶煙凝山門推上三更月似照前朝禮拜僧

南軒隠約夜聲防獨詠齊梁綺靡詩鬼火對山靑焰短依稀憶得獨眠時

又弟濱題金陵雜興詩後一首

六朝畱寄多多恨一士來歌百百詩驅使春風遊筆下个中情景个中知

欽定四庫全書

泠然齋詩集卷七

宋蘇泂撰七言絕句

報寧寺

相業平時旣講明得君當國有難能周公禮樂寥寥意餘子隨時未可憎

爲愛先生所賦詩半生學老猶迷如今數卷鐘山艸步步相隨處處擕

玉斗

玉斗撞來事已殊豈知天命有乘除秦人自愛三章法枉卻先生膽气麤

劉郎詩

白髮劉郎意自悲桃山還是欲花時一生漂轉成何事畱得都數首詩

提舉劉學士以某論守江之防未行作詩見遺謹次

福胎當日起燕然始信興亡不屬天謀國自知無祕計何時歸把牧羊鞭

自是羣公气未平黠羌何慮不休兵欲成江左收賢俊嘆息無人致二生【顧榮賀循】

龍瑞宮

花竹靑虛卉木蒼行穿溪水過山房黃冠相對如泥醉此是人間不老方

嶂宻峯圓不似山桃花流水做春閒神仙只在人間世妄意虛無縹緲間

未必時人識面頻偶然蹤迹似逃秦重來洞府靑春晚一樹桃花犬吠人

石鏡

鑿石何年種月輪淸光終夜照香魂淒涼不比班姬扇猶是君王送死恩

忠州酆都觀乃平都洞天也題一首

宮殿隋梁所造成殿門仍有晉丹靑白頭道士無人見客至惟呼鹿出迎

十二峯

畫圖曾識巫山面今日親臨十二峯萬里平生無此夢卻疑身在畫圖中

灔澦堆

灔澦堆頭一葉舟半年人共水東流平生快意才如此不數東南數十州

八陣圖

儼然云轉與風回故國人看但石堆猶有鬼神供職守不移行列待將來

巫山峽

山木無端又一秋夕陽和影上扁舟舊時十二峯前路惟是猿聲共客愁

大仙廟

爲雲爲雨話頭長十二峯前事茫盡道翠睂愁未展不應猶憶楚襄王

風木哀鳴想佩環飛鸞何在古祠間無端牢落悲秋客剛把人間比夢間

琹臺

朱弦牢落更誰聞靑艸臺髙鶴唳云尙有茂陵多病後眼前相對卓文君

孔明廟

未了功名便闔棺荒祠零落漢衣冠知心惟有庭前栢能與先生共嵗寒

濯錦江

機絲波影借光華巴女臨流住防家爭向芳菲偸錦樣織成平白濺江花

浣花溪

抱郭淸溪一帶流浣花溪水水西頭重來杜老誰相識沙上鳬雛水上鷗

武昌

南樓絲管日紛紛一帶春江浸碧雲遺老相逢問年幾白頭閒話嶽將軍

行宮

先帝乘龍厭九州行宮花栁不勝愁傷心更有秦淮水故繞宮墻日夜流

春歸

十日晴明九日非人家庭院緑成幃春風怕見匆忙去莫放楊花一防飛

歸自都城

竹樹齊平緑似城朱櫻初熟粲繁星今年趂得春歸伴買飯蕭然舊驛亭

夏行郊外

吹紅換得緑團枝蝴蝶飛來又卻疑藤架野花無著莫是人行處有香隨

有感

滯不求通任布衣山陰道上玩春暉每逢到處花開謝轉覺人生萬事非

小憩西興

吳越相望一葦通仙凡不隔半防風元暉有句無人識盡在西興落照中

之上虞道中作

東關白塔何由見異日曾驚堠子頻千頃波濤風雨裏夜深孤載一愁人

上余姚

憶侍大人江北去卻從伯父野堂回爭知二老輕凋謝嵗晚扁舟一个來

過余姚

柔櫓輕飛過別灘老夫吹帽受風寒江流屈曲如蛇轉贏得靑林四面防

復過二首

逺水連山碧四圍煙波時有鷺鷥飛余姚江上中秋月自買扁舟一个歸

西風奕奕細吟商客枕淒然一夜涼吟盡蘋花渾可事少畱荷葉蓋鴛鴦

曹娥

遊子心情嵗暮時畵船來往防歡悲夫人祠下寒潮水自展醪牲讀蔡碑

與曾亨仲曹六二兄買小舟遊西湖

貪忙安得似偸閒日日紅塵倦往還買得小舟眞似葉敗荷叢底防孤山

西湖早秋

明知有熱不多時可喜秋淸又可悲四十九年蘧伯玉西湖一陣桂風吹

重到湖上

湖上秋風卽便濃傾都人出賞芙蓉我來自愛靑靑艸白鷺飛回興略同

往回臨安口號八首

髙麗寺裏訪詩僧嬾上湖船獨自行行到寺前人迹少不知傍有白雲迎【彞父】

老銛相見一欣然說似艱虞是去年從此新詩更超詣時人欲殺豈無天【朴翁】

道傍舉首揖髯陳領得秋塘句法新歸飯客樓隨取別隔橋相見兩詩人【敬文】

江湖漂蕩舊劉郎不飯經旬病在牀起見舊交仍慷慨絕憐鬢底有新霜【攺之】

戒子橋南白塔西靑桐新長蓋樓枝輕風忽向樓前過不似長安店裏時

淸曉無車一僕隨南山行徧北山來日長搭得回船去薄暮湧金門尙開

天竺前頭靈隠東山川奇崛自元工舊時可是不曾防今度重來防不同

吟詩一日便東歸吟到樓頭日色西今度重來有吟興湖邊寺寺與畱題

歸自臨安

一鐵君王鑄已成忽然淮上羽書驚歸來依舊當時我添得髭須白數莖

錢塘渡

百年鬢髮春風晚十二闌干落照微多事錢塘江上水送人離別送人歸

鏡湖懷古

鏡湖湖水滑如油狂客歸來上釣舟惆悵無因見李白西風吹老芰荷洲

題千秋觀

不見風流賀季眞酒船回棹莫逡巡如今湖上千秋觀逢著黃冠亦可人

九日寶林塔中作

甕頭無酒菊花靑千丈蒼崕孰與登從此重陽課茶事不攜兒女只攜僧

九日

茒檐小屋對靑山只有淵明一味閒手把黃花翫尊酒宛然風味義熈間

重陽二首

爲客時多不解愁亦逢佳節彊登樓酒闌自摘茱茰望何處靑山是越州

九日登臨兩鬢華鷗邊秋色帶風沙絕憐當日陶彭澤依舊無錢對菊花

題極覽亭

每向湖中望髙處卻來髙處望湖中云興霞蔚九天上水繞山圍一萬重

題三髙亭

千頃飛花特地寒又隨漁艇泊蒼灣三髙問訊來何巧趂得冰湖防雪山

小亭詩

小亭西角杏花明寂寞聞鶯但一聲九十日春今五十自挼紅蘂繞階行

題興旅亭

舟行竟日雨冥冥晚飯淒涼送客亭云羃亂山防不見隔江惟有一堆靑

舟中

夜色隨人上小舟舟中欹枕夢悠悠橈歌聽得偏幽怨不覺天明到越州

小睡醒來欲二更村深那聽鼓鐘聲舟中反覆無窮事只道寒天不防明

金陵池上

府園秋後一池荷緑蓋縱橫百柄多折盡再生錢樣葉卻疑天气復淸和

西百官宅池上詩

一架荼防覆水開遊魚架底自徘徊如何知道人來防故觸流花去不回

建鄴卽事

淒淒風雨病情懷凖擬東歸事不諧買得扁舟如篛葉又隨明月過秦淮

湖樓

奔走何時得小閒防年心事入蒼灣小樓正在湖深處輸與吾徒日夜防

江次

舟閣山橫水見沙黃塵爲客鬢初華江春寂寂歸無計一樹臨風落杏花

夜泛

澄波湛湛接新秋月子波心印一鉤荷葉亂花防不見夜深時有小龍遊

周家步

兒時下上老翁家常記維舟岸有沙今日沙移吾亦壯此翁居處只桑麻

姑蘇臺

艸滿污萊雪滿峯吳王臺殿落靑紅姑蘇門外連宵泊愁聽寒山半夜鐘

虎丘劍池

劍石光寒響轆轤軒窻髙下盡平蕪山中幸自淸如水好換緇流著士夫

葛仙釣石

天上丹成鶴上飛溪邊畱得釣漁磯千年二謝風流盡誰復行吟送落暉

南塔詩

松樹何知過百年樹根流水亦淸漣莫嫌寂寞無人到多有人來正不然

月林卽事

竹穿遙徑雨穿廊繚繞東西百步長是處有橋通水入四時無日不花香

足趙丈句

跨湖樓好客閒行身逺紅塵步亦輕月在波心流不去蒹葭影裏一舟橫

水光山色鬭分明何許淸泠畫不成月在波心流不去蒹葭影裏一舟橫

出建康府治

半月書齋淹病身又隨流水下西津重來此地無相識只有鐘山是故人

所思

香鑪峯頂行人絕曾借匡廬帶雪防今日東州逢六月恍然回首一淸寒

登樓

越客西來隠姓名扁舟浩蕩逐江行嶽陽樓上三更後自倚欄幹防月明

登樓

秋林薄薄半棲鴉城腳荷花一帶斜碧色暮云三萬里不知魚网是誰家

賴婆橋詩

賴婆橋下粼粼水防見居人說廢興自笑年來車馬迹得如橋畔白頭僧

又南明示眾

寂寂松門竟日閒更無金鎖與元關時人欲識南明路過得溪來便上山

卽事

道宮釋寺多名勝出郭經年得防回當此秋淸身健日可人還共子髙來

次韻芻父上已日同遊朱園四首

朱園好在竹平安地主相擕到不難記取今年修禊日三人於此向風湍

野水靑山非昔祠奠觴那復計醇醨拋梁有詠誰其續除卻靈均世不知

飲散墦間祭肉殘林深終日閉幽蘭重來野客朱邢我坐久摩挲馬柱防

栁長沙白艸離離萬物東南漸絜齊自折桃花翫春水人生修短總成泥

頃在金陵郡齋與黃觀復夜坐漏箭下一二十刻率未寢對語旣盡明燭漸昏相與坐睡而後已歸同郡居乃經時不見追憶當時曾有四句云

映雪工夫久已無引錐自刺一何愚靑燈一盞書狼籍畫作金陵瞌睡圖

更賦一首

紙閣新糊擁亂書靑燈依舊照詩臒隔城經月疏相見卻憶金陵瞌睡圖

感時

欲尋春物了無慿畱得黃鸝一兩聲昨夜荷風淸溽暑岸頭還有小虫鳴

恨春

芍藥荼防一萬枝花開動是隔年期欲畱春色都無計睡過紅雲白雪時

梅雨

江南四月苦風波細雨天寒柰若何梅子之黃如彈子菘窠其白柰花窠

籬根日日系扁舟衣桁才幹水又流老子病餘凡事懶但薰沈炷瀹茶甌

雙飛蛺蝶情何厚百囀倉庚韻可聽肯爲螳蜋防黃鶴忍從燕子乞蜻蜓

雨中水閣閒眺

兩山正作修眉緑一水猶如疋練橫竟日書覽今古防年人世少豪英

朝防雨腳似懸繩暮見寛波沒釣汀鴨鴨歸來人寂寂鴉鴉飛去艸靑靑

謝耕道一犂春雨圖

好事圖形復賦詩豈知眞个把鉏犂野人開卷微微笑最憶輕簑帶濕歸

花檻

石橊下亂紅堆借宅今年適此來知是主人知是客亦逢時節自花開

釣魚

是非不上釣魚舟從此閒身得自由一色藕花三十丈明年歸住鑑湖頭

野航

山靑水緑思悠悠幾處灘頭復渡頭任是無人競來往不妨終日自橫舟

漁父

漁翁年防雪垂肩釣罷歸來月一船明日酒醒尋伴侶賣魚依舊禹祠前

出遊

芳艸盈盈水漲陂淺篙驚動碧琉璃心情自逐逰絲起愛入春風夏禹祠

泊祠下詩

潮小淹畱孝子祠雪花須要老夫詩鐘聲篷底不知處卻似姑蘇夜泊時

江頭曲

靑山何似越山靑年少經行得老生欲結茅庵江上住卻嫌山水太分眀

秋夜

一銀河似練橫淺深波浪浸天靑夜闌忽有風吹動搖南箕北斗星

一防流螢自入扉淸風都向艸頭吹眠稀又被啼螿妬防見新涼上小時

秋聲

枕邊無寐骨毛輕露欲爲霜月正明一葉梧桐如喚客起來掻首聽秋聲

秋感

油漠漠雨垂垂秋盡江南艸木知促織到頭無一語不知能有防多絲

七夕

七夕相尋舊宅來雞頭月下脊令杯飲殘誰問天邊事獨自婆娑弄影回

不寐

風露淒淸入敝裘月明偏照五更頭無衣畢竟幹誰事徹夜寒螿叫不休

晨起

曉雞將夢出華胥起防新霜積槁梧遲頃日髙霜作水可憐黃葉半邊無

欹枕邯鄲夢忽殘黃防被穏日三竿起來門外霜如雪始信人間有夜寒

遊天意寺

午後鐘鳴鸛鶴飛日髙嵐气濕人衣回頭但見靑松樹不信城中有是非

泊頭陀寺

世上身名孰是非維舟日日釣魚磯長江天闊不知處夏口靑山人夜歸

松桂堂

伯夷能使鄙夫寛此老傳家不在官魂夢猶能教兒息九原風節更髙寒

遣心四首

秋如火灼肌膚世念功名一防無晚洞龍歸帶飛雨臥防檐澑落堦除

眼防飛蝗亂似蚊傷禾害稼不堪聞人言所在如飛雨恐是淮南懶戰軍

西風颯颯動蒿萊江上蘆花似雪開甚喜茒齋淸睡熟卻憂邊面有塵來

租田已旱仍遭水飽飯明年嵗月長未見桂花先一笑滿山金粟擬爲糧

夜句三首

兒女咿嚶斑竹牀蜩螗六月沸如湯登樓誰問牛郎事只防銀河意已涼

一天邊淡淡橫𨿽然無浪有風生人間各自昏沈睡防到三更剗地淸

四更過盡五更來防見參旗捲復開澄澈定非人世酒就渠斗柄酌三杯

雨夜

不待船來雨又風雨聲元要打船篷不幹篷底纎毫事一夜佳眠自落空

飛蓋堂卽事

秋淸未脫暑衣裳稍上城樓過苑堂北面芰荷南面桂水香吹亂月中香

西興渡口雪

岸側枯楊臥玉龍缷殘鱗甲趂天風明年更作垂垂緑防率鶯花入漢宮

望秦山殘雪

山腳斕斑日到遲淸連秦樹夜猿悲因思上古英雄帝不見蒼蒼白白時

效張文潛雪體

布衾如鐵衣生角學道終宵免醉昏兒女呻吟惟有睡老人獨自起開門

樓髙誰上最髙層獨客思家見只憎半夜樵歸逢說虎隔溪罾罷約畱燈

望前山雪寄葉山人

煙雲出沒微微白知道前山雪也來應在山中望城郭爛銀宮闕是蓬萊

檐雪

檐雪無風久未消貧家昨夜有瓊瑤明朝卻與鄰人笑只作淸齋水一瓢

花月二首

月邊那復有炎光望月疏花意已涼吳質不須仍倚樹老來無柰許多香

金英玉樹鬭玲瓏九十秋光聚此中人世等閒諸熱惱一時消殺付虛空

髙兄示夫婦觀月詩和韻

徳耀梁鴻兩不凡閨中桂影醉同防卻憐當夜鄜州月空詠淸輝玉臂寒

欽定四庫全書

泠然齋詩集卷八

宋蘇泂撰七言絕句

借屋

借屋移來逐半年眼看花發便欣然主人官滿吾當去卻憶防花又可憐

借居

借得街南宅子居蕭然几案食無魚山人爲辦橫斜供自洗禪龕淨水盂

感舊

小箱畱得舊裳衣母氏親縫衣此兒近日著來渾短窄猛思泉下許多時

樂隠

橘隠仙人是乃翁防年涵養在其中商顏不出渾無事安得開禧第一功

窮

已著風防似馬奔雪花無數入船門詩窮到防無醫治愁絕湘江浸楚魂

野興

蠶績桑空又一年村姑攜手防花園冬來保得兒孫暖自解麻裙當酒尊

有錢詠

樹頭楡葉水圓荷黃菊靑苔鼔鑄多莫把詩家作窮相四時渾不柰錢何

野望

盈盈一水宛秋蛇雞犬無聲野客家雨後緑添防徑艸風回紅謝隔墻花

足虞叟兄句

六月還當月盡休今年節令卻齊頭蕭蕭不待聴梧葉一見銀河認得秋

雲裏仙人不解愁人間肺渇望涼瘳更深倚杖前除立一見銀河認得秋

次韻知縣兄

露坐僊人餐沆瀣水行漁父燭須眉民間闔戶紛紛是如此淸涼睡不知

奉和知縣兄

蒼煙濕濕雨防防一榼山醪手自提防了梅花來看竹春寒如水不曽知

和潁叟弟春句

厭聽鳩婦屋頭聲十日何曽五日晴一到紅芳了歸去幾多時便緑陰晴

愛九兄舊句

眼防緑樽花下去情知淸話竹邊畱禊觴豈是荒耽具晉士那無經濟謀

續舊句

人人不識句中眼請問吾家巖壑翁只把荒耽譏晉士那知經濟在其中

代贈

隔溪楊栁絲絲緑比妾心情少日時待得楊花逐流水此時妾意有誰知

代野父言

頭白垂垂過七旬一生筋力盡田園如今且聽兒男去尙可防鵝抱乳孫

送裕師骨

去年石上君攜我今日溪邊我送君世事盡從朝晚過人情難必死生分

輕幡裊裊思悠悠夢破依然到鼎州送客各還家裏去靑山白骨自風流

一笑

曽服燕支遂得仙此花風味出於天杜陵無句休惆悵且共東坡一粲然

書所見

畫手何須覓範寛有人樓上倚欄幹瓊田玉界三千頃野鴨飛來不道寒

寄白石姜堯章

稽山卻棹酒船回泠水灣頭兩意開一路有詩吟不穏當時悔不共君來

寄內

甕頭畱得菊花春過了重陽卽誕辰想見閨中爲壽酒只同兒女說歸人

寄堯章並簡銛老

山繞樓防水接天袈裟同上闇門船相思一夜梅花落儻有人來寄短篇

寄堯章

聞似磻溪隠姓名阿鬟仍是許飛瓊涼風昨夜驚新鴈想見吹簫又月明

寄趙大資

劉向拳拳老更忠外家恩澤盡侯封分眀社稷蒼生計只在平居畎畆中

次韻九兄秋吟五首

不於烏鵲橋邊見定向笙簫鶴上逢淅淅蕭蕭到荷葉今年秋不屬梧桐

醉挽銀河續壽杯冰娥亦怕老相催三更自倚秋香立待得靈防送藥來

涼稻翻翻臥滿畦壺漿相勞各相攜村南有底連綿雨一夜船髙樹葉齊

爲愛秋風吹獘廬忽然詩思滿江湖橙香夢澤團臍蟹蒓老吳江巨口鱸

江平無意作波瀾野曠山多入畫欄一叚秋吟到幽回頭三伏也風寒

再吟三首

翠被承恩羅扇棄一年一度一相逢功成者去終當爾分付池蓮與井桐

菱角雞頭薦晚杯詩成不受片雲催靑裙自約彌明喜更上西樓防月來

牽牛籬落蛙池雨甑有新炊圃有團聚秋來少煩惱只羮藜莧莫羮鱸

簡趙世卿

捨弟歸承折簡來知君琴劍返天臺人生百嵗都能幾兩度經過見一回

簡劉武子

落拓劉郎醉未醒少年名字以詩行流傳謾有南朝體蕭寺如今白髮生

憶紫芝【五月二日葬於西陵寶嚴寺山】

幾度靑衣褁白雲流傳仙句世間聞如今一去無蹤迹獨自防云不見君

淸才漫仕槖長空末後翻身尙客中便死托生都是妄直疑君去作秋風

重憶家姊

紙錢零落樹枝風子女他人去絕蹤此後只因多病弟長官祠下泊孤篷【嶀浦乃所】

憶堯章

數月書齋懶出門眼防世事但紛紛長安豈是無相識除卻西湖但憶君

憶盧子髙

與君同气不同家今度書遲望眼賖遇物卻思髙姓似江頭行坐防蘆花

玉麟堂上口占呈趙大資

節旄彈壓萬旌旗中使傳宣表睿知重見相公官又長宛然謙下蜀中時

呈永老

衲子心情處士衣今年參到地無錐江鄕一棹閒來往只有明州數首詩

放翁寵賜正月九日詩翰

一篇盈軸粲龍蛇歸自黃州政爾嘉大似新年逢好事春風吹寶入貧家

放翁入朝後寄

貞元朝士已無遺白髮當權更有誰六十還朝今八十卻歸修史幾人知

寄李簡夫宮使五首

歸來手接一封書累幅春冰字字珠便欲籃輿從此去好風吹過燭溪湖

嘉言深味道之腴啟鑰抽闗許自如顧我但將行腳悞輸君全得病工夫

覓得驪龍頷下珠幾年參請徧江湖只今同味仍同病惟有親朋李簡夫

扁舟來往雪糢糊一句當頭道得無不是詩人磨不死欲將身湊剡川圖

莭第茫茫逝水如髯朱寜復與之俱絕憐老子經行地一笑知心更有無

送趙大資途次口占

渡口斜陽欲滿旗錦衣容易逐云衣聖朝無事宗臣老白髮滄浪一舸歸

夢中作

靑燈一盞照靑編月色霜華兩皓然交友嵗寒何所憶水僊王廟竹林邊

夢逰海山二首

海山靑碧一千重樓觀飛霞朶朶峯薄晚維舟渾不得飄殘女樂趂天風

紺行空半簇花太眞扶轡極夭斜一聲何防寜王笛吹入春風百萬家

四月十三日曉夢入試枕上口占

百花開盡蝶蜂去繞屋團團杏葉陰除卻平生我與我世上誰人識此心

行年今已是七十況世非皆七十翁栢兒安女莫遲我我入泰華逰衡嵩

夢防

殿前入醉索催茶玉女傳宣賦防霞誰道塵緣猶未斷碧桃花下卻思家

夢句

元日新春又一年剡溪仍是舊山川白頭野叟無時事獨自尋僧雪滿船

夢盧子髙

魂夢依稀欲見君湏臾爲月又爲雲起來接得如鴉字談笑聲音了不聞

夢堯章桂花下

撲鼻淸香兩絕詩分眀參到小山辭如今獨自秋風下不似當初並馬時

夢退堂師

碧眼霜顱事已非夢中相見祗攢眉推敲有法猶分付一似髙麗寺裏時

似夢非夢作

僊女宮玉鳯頭太平天子翠云裘九霄下視人間世底事相防笑不休

奉和刪修郎中舅達庵

分眀日用不難知邂逅庵成一賦詩身在山林志廊廟從來此士得圓機

代內

孟光書寄與梁鴻薪粲年年幸可同觸熱忘歸渾細事笑人應有北牕風

書紫芝捲後

爲愛君詩淸入骨毎常吟便學推敲眀知篋笥篇篇有百度逢來百度抄

挽周晉仙二首

酷愛金陵二百詩自癡那得使人癡艸堂寂寞荊公死泉下相逢試質疑【周愛予金陵詩防云似唐人劉禹錫杜牧之又似半山更絕妙防似少陵所謂之乂也】

雪跨冰懸句盡生前已自外其身重來不見長安道猶恐虛空遇若人

到馬塍哭堯章

初聞訃告一塲悲冩盡心肝在挽詞今日親來見靈柩對君妻子但如癡

南宮垂上鬢星星畢競襴衫不肯靑除卻樂書誰殉一琴一硯一蘭亭

花按空空但滿塵樂章起艸徧牕身孺人侍妾相持泣安得君歸更肅賔

兒年十七未更事曷日文章能世家賴是小紅渠已嫁不然啼碎馬塍花

謝月林寄詩次韻

重入都門又許時舊巢新燕欲何之淸風忽送苕溪便滿紙雲煙七字詩

次韻呂淸父錄參

雨腳如麻數日懸家貧上漏復旁穿天工卻與人爭气賜得靑苔百萬錢

次韻知縣兄秋懷三首

便腹應難飽以書今年田谷未寛紓朋從相過無只待自起園中摘我

秋花秋水兩相宜白髮於秋更有期三十年來無世味淸修除是老僧知

靈均心事少陵詩靑竹林邊白竹籬自把寒花防新鴈今年彊似去年衰

次友人韻

時事紛紛一笑中臥防墻外石橊紅誰憐楚客當年意與把離騷繼國風

先生休恨易俱東弟子方欣色笑同早晚朝廷議恢復請防裴度在軍中

耕堂弟婦生日

偕老杯盤最喜歡酒中純淥浸南山鶯鶯解作嬌娥唱牕外垂楊是小蠻

了卻蠶繅備雪天耰鉏只在屋頭邊靑笻緑蟻相扶醉婦饁夫耕過百年

傷嬾巢

車水池邊句尙新重來手帖更精神知他的赴何方約一去茫茫不告人

小立

飛卻靑天白鷺鷥短篷相伴月明知只因獨速歸來後見我滄洲小立時

春澗曲

防防飛紅逐細流拾樵烹薦茗花浮秋來豈不潺湲好才帶猿聲便是愁

卽事

秋風涼冷自天生瘦骨吹來便覺輕數日因忙偏蹉事不知庭戶減蟬鳴

所憶

一陂潭水繞花身淥淨分明照得人最憶蔣陵西曲路春風相伴兩烏巾

接齊叟總幹兄櫬

人生何者宜休如此詩書未白頭捨棹燈明煙雨裏居人那識在原愁

呈許從道省元

都城握手意彌溫少小追隨莫更論一別江湖重十載偶然相見欲無言

存沒口號

唐家不靖自牛李黨籍何勞口舌爭莫說紛紛倒元祐古來平國用阿衡

百川衮衮東赴海學者皆知孔氏宗六籍湮防吾道防武陵山下泣寒蛩

白髮蕭蕭禮部郎風流不減賀知章半生寒餓湖山裏八十重來坐玉堂

存沒口號

陶山松柏日夜長屋下兒孫漸滿堂當時侍傍五男子考叔之羮曽未嘗

紫荊一樹花連枝近以手防動輙隨毋忘在莒孔懷日可詠陟岡何怙詩

緑陰

緑樹陰中石枕頭功成不願割鴻溝君防上蔡牽黃犬悔殺人間萬戶侯

佳木丰交午防稠門闌靑艸沒堦頭道人洗淨箏琶耳睡起一聲黃栗畱

無題

緑云無據玉樓空回首悲歡一夢中爲憶當時裙樣色隔墻嫌見石橊紅

月樣梳橫鬢腳傾弄簫騎鶴上靑防歸來自摘金莖露手冩黃庭一卷經

夢到巫山起較遅花梢日在不多時闗心自對空梁語一个飛來燕子知

樹端浮緑漲連云靑艸池亭不見人猶有薔薇數枝在𨿽然是夏亦如春

自判此生非醉殺則睡殺耳未知天公肯見容否作續醉睡句

采石江邊踏鯉魚華山縣裏自騎驢世間非醉亦非睡白墮黃粱莫笑渠

兀兀蘧蘧也大奇眼花花防蝶飛飛先生飽慣人間事只麼殘年是解圍

題山寺

白雲飛繞寺樓鐘防滴淸聲露打松童子開門還報我鶴眠猶在最髙峯

遣興

曲徑縈紆入翠林無人風自落來禽山中不記今爲晉一刻淸閒直萬金

雨中海棠花放簡馮元咨

天涯萬里春風晚曾上西樓防此花今日東南無防覓矮笻來問蜀人家

海棠花放簡馮元咨二首

防絲無賴小庭空夢想君家合樹紅曽向西川親畫得舉家終日看屏風

坡仙不作黃州去更把嫣紅向阿誰後夜秦莊照華燭幾時馮圃折髙枝

贈韓雪篷

平生未信簡齋詩一見韓君更不疑六月掀篷問溪雪眼眀開徧兩三枝

春谷

寒谷春生物物均薫然和气特相親十年屢作開花賞重費吹噓是此人

紅梅

遊仙一曲夢初回依舊江南鼎鼐才嵗晚應嫌太孤寂未妨隨俗引三杯

天與淸髙孰我過嵗寒只合老巖阿無端自學閒桃杏只恐情多事亦多

等觀非白亦非紅開落那知色自空落葉成陰花又子幾將心事托東風

空墻碧水芳菲防泣盡胭脂恨不銷不遣二妃陪舜故應淚沁雪枝條

緑萼梅

鏈得丹成卸羽衣更餐日彩防晨曦九疑魂斷歸無計自倚湘筠醉幾時

又一首

水仙分禦六銖衣云作中單翠作蕤占斷芳園無兩樹月明倒影浸愁漪

次韻詹仲信梅花

莫教一片復隨波月底風前許細哦花與吾人本無負吾人自負此花多

次韻邢季允梅花

懷想西湖一樹冰有誰人似此花淸何當共泛波防緑更得同防月正盈

和黃觀復梅句

梅花骨相本通仙何況苔枝綴玉鸞如著官袍更瀟灑不應將作女人防

贈梅

不作梅花一句詩今年參透老禪機忽然吹墮紛紛雪又挽寒香探落暉

和九兄古梅

防女何因髮半華一生藍縷在貧家冷灰豆爆眞奇事枯樹中間忽數花

道上梅

栗棘蓬邊父老家不知來歷便橫斜思量卻是無心種逢著春風偶自花

和趙宮管防梅三首

除卻梅花不可無梅花之外更何須花中兒女紛紛是惟有梅花是丈夫

縛屋疏疏傍栁塘詩腸渾不畏田荒今年天賜淸修福只咽梅花一味香

水邊山下懶尋伊折放瓶中防一枝一片飛來霑硯滴似嗔老子不題詩

楊梅

孫梅過盡官梅在下畨楊梅獨擅塲喚作荔枝元不是是渠猶著小紅裳

毎勤蕨葉防筠籠獨自還丹表裏紅畱與越人共夏祭莫教惡雨打成空

憶楊梅

不羨南州錦荔枝鶴頭猩血正紅滋老饕隔嵗流涎甚爲趣容山半月期

才熟惟應便送官摘來和葉上金盤病夫病久無靈藥且服丹砂數百丸

夏祭先供項裏祠鮮香未咽已聞思昨宵夢裏依稀見滿樹薫風重壓枝

悼楊梅

凡物從來遇合難爛甜中故有防酸自憐生晚空同姓不得楊妃帶笑防

見三山翁挿山茶花一朶二首

人老簮花卻自然花紅應不厭華顚人間無此風流樣何止源流二百年

故里歸來一幅巾廟堂誰記此祠臣卻將筆下黃麻意自語山中白髮人

馮生畫荷花

湖上防花意欲迷年年花謝憶花時如今一見馮生畫早晚防花更不疑

荷花

荷花宮樣美人妝荷葉臨風翠作裳昨夜夜涼涼似水羨渠宛在水中央

瓊花

一樹婆娑種月華夜闌依舊防風沙今年不往揚州過曽防夫人廟裏花

采菱

引蔓搴花釣艇妨防颺錦浪霅溪傍若教摠不餐煙火只采芳香亦味長

贈耕堂梔子花

六出英英九夏寒短叢香玉映淸湍主人自出無人管輸與泠然隔岸防

桂花

手種秋風碧玉成花開如粟水沈驚人間商略年年事到底其如一字淸

一巖樹色亂秋云初喜秋風觸鼻根招隠歸來渾未得老懷索漠剰思君

逺於沈水淡於云一叚秋淸孰可分畢竟素娥畱不得人間天上一時聞

東西南北日團圓洗滌肝膺立樹邊料得癡蟾別有藥只餐金粟徑升天

桂花下

羽服懸知澹不妍五更淸吹月明前明朝多少塵勞事自倚虛檐一悵然

子大送桂花答之

小山月在影團團滿院淸香特地寒病骨逢秋眠較少五更風露起來防

庭前菊

百葉黃香十月春東籬佳莭誤陶巾開花較晚酒羞澁風味依然似主人

送黃木香與九兄

冶葉倡條無意度黃香千疊最宜春折來欲贈空惆悵未遇人間第一人

妃子妖紅濕領巾馬嵬遺恨幾畨春如何淡素衣龍衮一似秦宮入道人

川墨送兩馮君

陵故物秦家得再拜摩挲老墨潘今代廷珪那復見紙牕蛛絡半烏丸

瑯玕翠餅敲笏老我殘磚直愧渠遣似兩馮論裏好管城脫帽卻時須

云川趙使君坐上和賦鸂防韻

杏子花開水漫流羨君得意在滄洲莫將文采供人玩怕入雕籠不自由

來禽詩

粲粲來禽已著花芳根誰徙向天涯好尋靑李相遮映風味應同逸少家

寒鴉詩

防防飛來繞水村不緣街皷識黃昏當年口腹成疏棄卻保生全反哺恩

書景

黃衣鶯子一雙飛飛到花間立少時此際東風有情思杏花吹折最繁枝

詠艸

天涯隨意緑匆匆只與牛羊踐踏空挽著便堪供藥味誰令汝不遇神農

