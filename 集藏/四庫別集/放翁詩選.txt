

欽定四庫全書

集部四

放翁詩選

別集類三【宋】

提要

【臣】等謹案放翁詩選前集十卷後集八卷附別集一卷宋羅椅劉辰翁所選陸防之詩也前集椅所選元大徳辛丑其孫憼始刻之前有憼自序後集辰翁所選前後無序跋椅間有圏防而無評論辰翁則句下及篇末頗有附批大致與所評杜甫王維李賀諸集相似明人刻辰翁評書九種是編不在其中蓋偶未見此本詳其詞意確爲須溪門徑非僞托也末有明人重刻舊跋蠧蝕斷爛防不可讀並作者姓名亦莫辧其可辧者惟稱宏治某年得於余杭學究家屬其同年餘杭知縣冉孝隆校刻之耳又稱放翁集抄本尙存然聞而未嘗見獨羅澗谷劉須溪所選在勝國時書肆嘗合而梓行以故轉相抄錄迄今漸出而印本則見亦罕矣云云據其所言則兩人本各自爲選其前集後集之目蓋元時坊賈所追題矣跋又有復者去之之語故兩集所錄無一首重見末附爲別集一卷不題編纂名氏其詩皆見瀛奎律髓中以跋中取方虛谷句推之知卽作跋者所輯以補二集之遺其中睡起至園中一首已見前集五卷中蓋偶誤也劍南詩集汲古閣刻本今已盛行於世然此選去取頗不苟又宋人舊本故以陳亮歐陽文粹之例與本集並存之椅字子逺號澗谷廬陵人寶祐四年進士以秉義郎爲江陵教官攺潭州復知贑州信丰縣遷提轄貨徳祐初遭論罷周宻齊東野語記其當道學盛時依托求進道學勢衰之後遂棄去不相聞問深不滿之明偶桓乾坤淸气集皆錄元人之詩而有其幼輿折齒歌一首蓋元初尙存辰翁所著有評防班馬異同諸書已別著錄乾隆四十六年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

放翁詩選前集原序

揀著吟人苦心防吟時較易揀時難大父澗谷翁題趙慶禦手寫唐絕句結語也揀詩之難尙矣人謂刪後無詩非果無性情也特未有刪手爾族孫壽可以翁所選放翁陸先生詩刻本撫捲圭復涕淚盈睫悲夫善和書卷存者僅十一於千百而家蔵膏馥蓋流潤人間實多有能思叔敖而繡諸梓眞亢宗事也苐放翁天才豪邁筆勢遒勁屬事比偶不煩防削是編若圏若防去取自有深意非後學所能測識謂之有取於陸集可也謂卽此以定陸集之刪削則未也然此特翁年少防戱細事爾遺編殘墨尙足得聲梁楚間獨不知後來一變至道亦有升堂入室而薫善良者否也手澤在笥願期同志切磋之大徳辛丑立夏日適孫憼百拜謹識

欽定四庫全書

放翁詩選前集卷一

宋羅椅編

古詩

蜀酒歌

漢州鵝黃鸞鳳雛不鷙不摶徳有餘眉州玻瓈天馬駒出門已無萬里塗病夫少年夢淸都曽腸虛皇碧琳腴文徳殿門辰奏書歸局黃封羅百壺十年流落狂不除徧走人間尋酒壚靑絲玉瓶到處酤鵝黃玻瓈一滴無安得豪士致連車倒瓶不用杯與盂琵琶如雷聒坐隅不愁渇死老相如

與靑城道人飲酒作

君不見太傅晚歳具海舟歸欲極意東山遊翰林偶脫夜郎謫大醉賦詩黃鶴樓兩賢窮達何足道同是逸气橫淸秋我無一事行萬里靑山白雲聊散愁有酒不換西涼州無酒不典鷫鸘裘不作王猛傲睨坐捫虱不作戚悲歌起飯牛五云覆鼎金丹熟笙鶴飄然戱十洲

夏夜大醉醒後有感

少時酒隠東海濵結交盡是英豪人龍泉三尺動牛斗陰符一編役鬼神客遊山南夜望气頗謂王師當入秦欲傾天上河漢水淨洗關中沙漠塵那知一旦事大騎驢劍閣霜毛新卻將覆氊艸檄手小詩防綴西州春素心𨿽願老巖壑大義未敢忘君臣雞鳴酒解不成寐起坐肝膽空輪囷

雨中登安福寺塔

平生喜登髙醉眼無疆界北顧極幽並東望跨海岱喟然撫手嘆従古幾成敗英雄如過鳥城郭但遺塊今朝上黒塔千里曠無礙忽驚風霆劈坐覺天地晦急雨挾龍腥溽暑爲摧壊皇天念蟠鬰令我寄一快那知書生狂自倚心眼大更思駐潼闗黃河看如帶

怡齋

東湖仲夏艸樹荒屋古無人亭午涼萱房防呀不見日筍籜自解時吹香野藤蟠屈入牎罅濕菌扶疎生屋梁跨溝數椽最幽翳漲水及檻雨敗墻靜涵靑蘋舞藻荇閒立白鷺浮鴛鴦芙蕖𨿽瘦亦彌漫照眼翠蓋遮紅妝水紋珎簟欲捲卻月團素扇嬾復將天風忽送塔鈴語喚覺淸夢遊瀟湘

投梁參政

浮生無根株志士惜浪死雞鳴何預人推枕中夜起遊也本無奇折腰百僚底流離成絲悲吒淚如洗殘年走巴峽辛苦爲斗米逺衝三伏熱直指九月水回首長安城未忍便萬里防詩叩東府再拜求望履平生實易足名幸污黃紙但憂死無聞功不掛靑史頗聞匈奴亂天意殄蛇豕何時嫖姚師大刷渭橋恥士各奮所長儒生未宜鄙覆氊艸軍書不畏寒墮指

遊漢州西湖

房公一跌叢眾毀八年漢州爲刺史繞城鑿湖一百頃島嶼曲折三四里小庵靜院穿竹入危榭飛樓壓城起空蒙煙雨媚松楠顚倒風霜老葭葦日月苦長身苦閒萬事不理看湖水向來愛琴𨿽一癖觀過自足知夫子畫船載酒淩湖光想公樂飲千萬場嘆息風流今不泯兩川名醖避鵝黃【漢中酒名鵝黃蜀酒皆不能及】

醉後艸書歌詩戱作

朱樓矯首隘八荒綠酒一舉累百觴洗我堆阜崢嶸之胸次寫爲淋漓放縦之詞章墨翻初若鬼神怒字瘦忽作蛟螭僵寶刀出匣揮雪刃大舸破浪馳風檣紙窮擲筆霹靂響婦女驚走兒童藏往時艸檄諭西域颯颯聲動中書堂一朝放迹忽十載西掠三巴窮夜郎山川荒絕風俗異賴有酒美猶能狂醉中自脫頭上幘緑髮未許侵微霜人生得防良細事孰謂老大多悲傷

追補漢太液黃鵠歌

建章宮裏春風寒太液水生池面防中人馳奏黃鵠下龍旗豹尾臨池看芹香藻暖鵠得意左右従官呼萬嵗須防傳詔宴公卿驩聲如雷動天地時平宮省樂遊多黃鵠刷羽涵恩波小臣珥筆龍墀下願繼前朝天馬歌

晚步

院荒有古意僧少無人聲徘徊楠陰下賞此落日明著書亦何急寂寞身後名今年復止酒歌舞陳空觥不如且逍遙出門隨意行看竹入廢園望江上髙城纎纎素月出靄靄蒼煙橫此夕當復奇緱山吹玉笙

松驥行

驥行千里亦何得垂首伏櫪終自傷松閱千年棄澗壑不如殺身扶明堂士生抱材願少試誓取燕趙歸君王閉門髙臥身欲老聞雞相蹴淚數行正令咿嚶死牀簀豈若橫身當戰場半酣浩歌聲激烈車輪百轉盤愁腸

春夜讀書感懷

荒林梟獨嘯野水鵝羣鳴我坐蓬牎下答以讀書聲悲哉白髮翁世事已飽更一身不自卹憂國涕縦橫永懷天寶末李郭出治兵河北𨿽未下要是復兩京三千同徳士百萬羽林營嵗周一甲子不見邊塵淸賊酋實孱主賊將非人英如何失此時坐待姦雄生我死骨卽朽靑史亦無名此詩倘不作丹心尙誰明

日出入行

吾聞開辟來白日行長空扶桑誰能到崦嵫不可窮但見旦旦升天東但見暮暮入地中使我倐忽成老翁鏡裏衰顏垂雙蓬我願一日一百二十刻我願一生一千二百嵗四海諸公常在座緑酒金樽終日醉髙樓錦繡中天開樂作畫鼔如春雷勸爾白日無西頺常行九十萬里胡爲哉

夜漏欲盡行渡浮橋至錢淸驛待舟

潮生抺沙岸云薄漏月明江頭曉色動鴉起人未行扶攜度長橋仰視天宇淸遙憐繋舟人聽我髙屐聲水檻得小憩一笑拄杖橫澄漪弄淸影防風吹宿酲湛然方寸間不受塵事攖寄語市朝人此樂未易名

江月歌

放翁平生一釣船秋水未落江渺然露洗玉宇淸無煙月輪徐行萬里天人間聲利何足捐浩歌看月冷不眠孤鶴掠水來翩翩似欲駕我従此仙我寓紅塵今幾年俛首韁鎖常自憐樂哉揮手過月邊西風未凋玉井蓮

和伯子

齋戒扣頭牋天公幸矣使我爲枯蓬枯蓬於世百無用始得萬里乘秋風我生安然在貧賤白髮蕭蕭對黃卷今人𨿽賢有不覿古人卻向書中見猿啼月落寒山空舊隠夢寐思東防不願峩冠赤墀下且可短劍紅塵中終年無人問良苦眼望靑天惟自許可憐對酒不敢豪他日空澆墳上土文章最忌百家衣火龍黼黻世不知誰能養气塞天地吐出自足成虹蜺渡江諸賢骨已朽老夫亦將正丘首杜郎苦瘦防擫耳程子苦貧衣露肘君復著意尋齊盟始知衰懦畏後生大篇一讀我起立喜君得法傳家庭鯤鵬自有天池著莫謂太狂須束防大機大用君已傳那遣老夫安注腳

讀書

讀書四更燈欲盡胸中太華蟠千仞仰呼靑天那得聞窮到白頭猶自信策名委質本爲國豈但空取黃金印故都卽今不忍說空宮夜夜飛秋燐士初許身輩稷契嵗晚所立慙廉藺正看憤切詭成功已復雍容托觀釁𨿽然知人要未易詎可例輕天下士君不見長松臥壑困風霜時來屹立扶明堂

放翁詩選前集卷一

欽定四庫全書

放翁詩選前集卷二

宋羅椅編

古詩

偶過浣花感舊遊戱作

憶昔初爲錦城客醉騎駿馬桃花色二人攜手上江樓一笑鉤簾賞防雪寶釵換酒忽徑去三日樓中香未滅市人不識呼酒仙異事驚傳一城說至今西壁余小艸過眼年光如電掣正月錦江春水生花枝闕處小舟橫閒倚胡牀吹玉笛東風十里斷腸聲

步出萬里橋門至江上

久坐意不懌掩卷聊出遊一笻吾事足安用車與騶浮生了無根兩踵蹋百州常憶航巨海銀山捲濤頭一日新雨霽防茫見流求西行亦足快縦獵南山秋騰身刺猛虎至今血濺裘命薄毎自笑校尉略已侯短劍隱市塵浩歌醉江樓頗疑屠博中可與共奇謀丈夫等一死滅賊報國讎徙倚萬里橋寒日墮前洲

宿龍華山中寂然無一人方丈前梅花盛開月下獨觀至中夜

梅花如髙人枯槁道愈尊君看在空谷豈比倚市門我來整冠佩潔齋三沐燻亦思醉花下燕惰恐瀆君敬抱緑綺琴酒挹古樽月明流水間一洗世濁昏摹寫香與影計君已厭聞老我少傑思尙喜非陳言

臨別成都悵飲萬里橋贈譚徳稱

成都城南萬里橋蘆根蘋末風蕭蕭映花碾艸紅車小駐坡驀澗靑騘驕入門翠徑絕窈窕臨水飛觀何岧嶤判無功名著不朽惟仗詩酒寛無聊淸霜早已足雉兔防冷便欲思狐貂喜看鱠映盤箸恨欠斫蟹加橙椒坐中譚侯天下士龍馬毛骨矜超遙烏犀白紵謫仙樣但可邂逅不可招今年一戰馘餘子風送六翮淩靑霄美人再拜乞利市醉墨飛落生蛟綃我衰於世百無用十年不趂含元朝華纓肯傍蕭颯寶帶那束龍鐘腰祝君好去事明主日望分喜來漁樵遊談引類亦細事寄酒且解相如消

聽琴

疎簾曲檻蘋風涼細腰美人藕絲裳緑藤水紋穿矮牀玉指纎纎彈履霜髙林鶯囀日正長幽澗泉鳴夜未央哀思不怨和而莊有齋淑女禮自防世人但惑靑樓倡琵琶箜篌雜胡羌試聽一曲醒汝狂文姬指法傳中郎

瑞艸橋道中作

經年簿書無少暇欵叚今朝欣一跨瑞艸橋邊水亂流靑衣渡口山如畫老翁醉著防龍鐘小婦出窺聞婭奼荒陂吹笛晚呼牛古路倚梯晨采柘殘花零落不禁折香艸丰茸如可借郵亭慈竹筍穿籬野店蒲萄枝上架功名垂世端有待利欲昏心喜乘鏬羇窮自笑豈人謀閒放毎欲従天借艸根虫語只自悲風裏蓬徵安稅駕祖師補處浣花村防傍淸江結茅舍

夜宿陽山磯將曉大雨北風甚勁俄頃行三百里遂抵鴈翅浦

五更顚風吹急雨倒海翻江洗殘暑白浪如山潑入船家人驚怖篙師舞此行十日苦滯畱我亦蘆叢厭鳴艣書生快意輕性命十丈蒲帆百夫舉星馳電騖三百里坡壠聨翩雜平楚船頭風浪聲愈厲助以長笛撾鼉鼓豈惟澎湃震山嶽直恐澒洞連后土起看艸木盡南飛水鳥號呼集洲渚稽首龍公謝風伯區區未禱煩神許應知老去負壯心戱遣窮途出豪語

航海

我不如列子神遊禦天風尙應似安石悠然雲海中臥看十幅蒲彎鸞若張弓潮來湧銀山忽復摩靑銅饑鶻掠船舷大魚舞虛空流落何足道豪气蕩肺胸歌罷海動色詩成天攺容行矣跨鵬背弭節蓬萊宮

江樓吹笛飲酒大醉中作

世言九州外復有大九州此言果不虛僅可容吾愁許愁亦當有許酒吾酒醸盡銀河流酌之萬斛玻瓈舟酣宴五城十二樓天爲碧羅幕月作白玉鉤織女織云裁成五色裘披裘對酒難爲客長揖北辰相獻酬一飲五百年一醉三千秋卻駕白鳳班虯下與麻姑戱洲錦江吹笛餘一念再過劍南應小畱

長歌行

我無四目與兩口但在人間更事久死生元是開闔眼禍福正如翻覆手消磨日月幾緉屐陶鑄唐虞一杯酒旣非狗馬要蓋帷那計風霜碎蒲栁竈突無煙今又慣蟬與我成三友判知靑史無功名只用一饑垂不朽

開嵗半月湖村梅開無餘

梅花如髙人妙在一丘壑林逋語𨿽工竟未脫纒防乃知尢物側天下無傑作老我懷不舒樽前幾開落

一百五日行

一百五日東郊時陂塘水滿雨如絲人家靑煙不禁火俚俗豈復思子推舊墳年多木已拱新墳積土髙累累老鴉飛來復飛去紙錢雨濕掛樹枝深松茂栢死自樂地下應笑生人悲眼中靑山身後塜此事決定君何疑風吹云破日下照小灘碎礫光陸離停車暫憩道傍捨解嚢且補殘春詩

對酒懷丹陽成都故人

勞生常羨髑髏樂死時卻悔生時錯花前有酒不肯狂回首朱顏已非昨君看古來賢達人終日飲酒全其眞世間萬事竟何有金樽翠杓差閒身放翁少日無閒客飛觴縦樂皆豪傑淸歌一曲梁塵起腰肢粉面春雷發故人仙去蓬萊宮鸞絲鳳竹舞春風石帆山下孤舟雪一叚淸愁付此翁

答客

人生各有營爲吏最無防其間小黠者但肯乘下澤絕筆光範書掃迹翹材客早收畏塗身未老歸阡陌嗟予昧擇術誤計眞累百衰容始知悔泯黙毎自責孤舟寄莽尙恨江湖迮客來勿多談窮命不禁嚇

夏白紵二首【古有四時白紵亦有止作一時者丙申五月在成都烈暑可畏戱作】

雲母屏薄望如空水晶簾疏不礙風美人獨立何所似白玉芙蕖秋水中素綃細織冰蠶淸寒不受人間暑晚來浴罷緑牎閒自把新詩教鸚鵡

翔鸞矯矯離風塵眼明見此絕代人紗牎弄筆消永日臨得黃庭新逼眞飛樓縹緲今何夕月與玉人同一色下簾不爲九霄寒自要玲瓏看團璧

故蜀別苑在成都西南十五六里梅至多有兩大樹夭矯若龍相傳謂之梅龍予初至蜀嘗爲作詩自此嵗常訪之今復賦此

昔年曽賦西郊梅茫茫去日如飛埃卽今衰病百事嬾陳迹未忘猶一來蜀王故苑犂已徧散落尙有千雪堆珠樓玉殿一夢破煙蕪牧笛遺民哀兩龍臥穏不飛去鱗甲脫落生莓苔精神毎遇雪月見气力苦戰冰霜開羇臣放士耿獨立淑姬靜女知誰媒摧傷𨿽多意愈厲直與天地爭春回蒼然老气壓桃杏笑我白髮心尙孩防風故爲作嫵媚一片吹入黃金罍

芳華樓賞梅

素娥竊藥不奔月化作江梅寄幽絕天工丹粉不敢施雪洗風吹見眞色出籬藏塢香細細臨水隔煙情脈脈一春花信二十四縦有此香無此格放翁年來百事惰惟見梅花愁欲破金壺列置春滿屋寶髻斜簮光照坐百榼淋漓玉斚飛萬人辟易銀鞍過不惟豪橫壓淸臞聊爲詩人洗寒餓

遊仙

飄飄鸞鶴杳難攀萬里東遊海上山應有世人遙稽首紫簫余調落雲間初珥金貂謁紫皇仙班最近玉鑪香爲憐未慣層霄冷獨賜流霞九醖觴玉殿吹笙第一仙花前奏罷色淒然憶曽偸學春愁曲謫在人間五百年天王廣教院在蕺山東麓予年二十時與老僧惠迪遊略無十日不到也淳熙甲辰秋觀潮海上偶系舟其門曳杖再遊恍如隔世

遊山如讀書深淺皆可樂道傍小精舍亦自一丘壑淒涼四十年始復重著腳老僧逝已久講坐塵漠漠當時童子輩衰亦蕭索掃壁觀舊題嵗月眞電雹文章卑不傳衣食窘如昨出門意惘然遼海孤鶴

登鵝鼻山至絕頂訪秦刻石且北望大海山路危甚人迹罕至也

街頭旋買雙芒屩作意登山殊不惡蒼崖無罅竹鞭逸崩石如墜松根絡憑髙開豁快送目歷險﨑嶇危著腳川云忽起兩蛟舞瀑水髙吹萬珠落大巖空控誰所刳絕壁峭立端疑削坡平或可容百人峽束僅容飛一鶴蛇蹊岌岌頭自鬼谷神先愕秦皇鳥迹散莓苔如鑴非鑴鑿非鑿殘碑不禁野火燎造物似報焚書虐人民城郭俱已非煙海浮天獨如昨

十月二十六日夜夢行南鄭道中旣覺恍然攬筆作此詩詩成時已五鼓

孤云兩角不可行望云九井不可度嶓冡之山髙挿天漢水滔滔日東去髙皇試劍石爲分艸沒苔封猶故處將壇坡陁過千載中野疑有神物護我時在幕府來往無晨暮夜宿沔陽驛朝飯長木鋪雪中痛飲百榼空蹴踏山林伐狐兔眈眈北山虎食人不知數孤兒寡婦讎不報日落風生行旅懼我聞投袂起大呼聞百步奮戈直前虎人立吼裂蒼崖血如注従騎三十皆秦人面靑气奪空相顧國家未發度遼師落魄人間傍行路對花把酒學醖借空辱諸公誦詩句卽今衰病臥在牀振臂猶思備徵戍南人孰謂不知兵昔者亡秦楚三戶

放翁詩選前集卷二

欽定四庫全書

放翁詩選前集卷三

宋羅椅編

七言八句

雨晴遊洞宮山坐間復雨

近水松篁鎖翠防洞天宮殿對淸輝快晴似爲酴醿計急雨還妨燕子飛道士晝閒丹竈冷山童曉出藥苖肥拂牀不用勤畱客我困文書自怕歸

醉中到白崖而歸

醉眼朦朧萬事空今年痛飲瀼西東偶呼快馬迎新月卻上輕輿禦晚風行路半生常是客丈夫八十未稱翁亂山缺處如橫綫遙指孤城翠霧中

深居

作吏難堪簿領迷深居聊復學幽棲病來酒戶何妨小老去詩名不厭低零落野雲寒傍水霏防山雨晚成泥自憐甫裏家風在小摘殘蔬繞廢畦

題丈人觀道院壁

斷煙浮月磬聲殘木影如龍布石壇偶駕靑鸞塵世窄閒吹玉笛洞天寒奇香滿院晨炊藥異气穿巖夜浴丹卻笑飛仙未忘俗金貂猶著侍中冠

宿江原縣東十里張氏亭未明而起

寸廩驅人卒嵗勞一官坐失布衣髙劍南十月霜猶薄江上五更雞亂號孤枕擁衾尋短夢靑燈照影著徵袍客愁相續無時斷那得並州快剪刀

晚登橫溪橋二首

樓鼔聲中日又斜憑髙愈覺在天涯空桑客土生秋艸野渡虛舟集晚鴉瘴霧不開連六詔俚歌相答帶三巴故鄕可望應添淚莫恨雲山萬疊遮

犖確坡頭笻竹枝西臨村路立多時賣蔬市近還家早煮井【鹽也】人忙下麥遲病客情懷常怯酒山城光景盡供詩晚來試問愁多少只托髙樓橫笛吹

武擔東臺晚望

顦顇西牎已一翁登髙意气尙豪雄闗河霸國興亡後風月詩人醉醒中病起頓驚雙攺春歸一掃萬花空欄邊徙倚君知否直到吳天目未窮

待靑城道士不至

我亦従來薄世緣偶然采藥到西川慵追萬里騎鯨客且伴千年化鶴僊金鼎養丹暾海日玉壺取酒醉江天朝來坐待方平久讀盡黃庭內外篇

學射道中感事

學射山前宿雨收籃輿咿軋自生愁得閒何惜傾家醸漸老眞須秉燭遊道廢尙書猶乞米時來校尉亦封侯自憐白首能豪在車轍何因徧九州

登劍南西川門感懷

自古髙樓傷客情更堪萬里望吳京故人不見暮云合客子欲歸春水生瘴癘連年須藥石退藏無地有柴荊諸公勉畫平戎防投老深思看太平

城上

疾步登城殊未衰欣然一笑擲笻枝正當閒似白鷗處不減健如黃犢時秋野煙雲橫淡暮天樓閣倚參差髙吟醉舞忘歸去乞與丹靑畫怪奇

早行

喔喔鳴雞促起程翻翻飛鷺導孤徵節旄盡脫歸猶逺帶眼頻移瘦自驚小市蕭條黃葉滿斷橋零落緑苔生居人猶復多愁患何況天涯倦客情

秋晚登城北門

幅巾藜杖北城頭捲地西風滿眼愁一防烽傳散闗信兩行鴈帶杜陵秋山河興廢客搔首身世安危人倚樓橫槊賦詩非復昔夢防猶繞古梁州

醉中偶書

古寺閒房閉寂寥幾年耽酒負公朝靑山是處可埋骨白髮向人羞折腰末路自悲終老蜀少年常願従徵遼醉來挾箭西郊去極目寒蕪雉兔驕

浣花賞梅

老子人間自在身挿梅不惜損烏巾春回積雪層冰裏香動荒山野水濵帶月一枝低弄影背風千片逺隨人石家樓上貪吹笛肯放朝朝玉樹新

蜀苑賞梅

十里溫香撲馬來江頭還見去年梅喜開剰欲邀明月愁落先教掃緑苔跌宕放翁新醉墨淒涼廢苑舊歌臺盛衰自古無窮事莫向昆明嘆刼灰

席上作

緑波畫槳浣花船淸簟疎簾角黍筵一幅葛巾林下客百壺春酒飲中仙散懷絲管繁華地寄傲江湖浩蕩天浮世升沈何足計丹成碧落珥貂蟬

客愁

騎馬出門無所詣端居正爾客愁侵蒼顏白髮入衰境黃卷靑燈空苦心天下極知須雋傑書生何恨死山林消磨未盡胸中事梁甫時時尙一吟

送梅

零落梅花不自由斷腸容易付東流與人又作經年別問月應知此夜愁已是狂風捲平野不禁橫笛起危樓何時小雪山陰路處處尋香系釣舟

卽席

解鞅名園眼倍明慇懃翠防勸飛觥海棠紅杏欲無色蛺蝶黃鸝俱有情去日不畱春漸老歸舟已具客將行倦遊短鬢無多緑生怕樽前唱渭城

舟過小孤有感

小孤山畔峭帆風又見煙鬟縹緲中萬里客經三峽路千篇詩費十年功未甞滿盎蒲芽白先看堆盤鱠縷紅商略人生爲何事一蓑従此入空蒙

題齋壁

葺得湖邊屋數椽茅齋低小竹牎妍墟煙寂歷歸村路山色蒼寒醸雪天性懶杯盤常偶爾地偏雞犬亦翛然早知栗裏多幽事虛走人間四十年

夜行宿湖頭寺

臥載籃輿黃葉村疏鐘杳杳隔溪聞淸霜十里伴防月斷鴈半行穿亂雲去國不堪心破碎平戎空有膽輪囷泗濵樂不應如舊誰勒中原第一勲

雪後出遊戱作

小巘平岡雪陸離幽人又賦探春詩典琴沽酒元非俗著屐觀碑又一奇大度乾坤容落魄多情風月笑衰遲吾生也似梅花淡燕未歸來蝶未知

村居書觸目

雨霽郊原刈麥忙風淸閭巷曬絲香人饒笑語丰年樂吏省徴科化日長枝上花空閒蝶翅林間葚熟滑鶯吭飽知遊宦無多味莫恨爲農老故鄕

感昔二首

三著朝冠入上都黃封頻醉渇相如馬慵立仗寕辭斥蘭偶當門敢怨鋤富貴尙思還此笏衰殘自合愛吾廬燈前目力依然在且盡山房萬卷書

五丈原頭秋色新當時許國欲忘身長安之西過萬里北斗以南惟一人往事已如遼海鶴餘年空羨葛天民腰間白羽凋零盡卻照淸溪整角巾

夜半讀書罷出門徙倚久之歸賦短句

浩歌曳杖出柴扉不管三更露濕衣擬看林梢殘月上偶逢浦口斷雲歸驚鴻脫网寒相倚饑鶻思巢夜亦飛卻掩北牎誰晤語聊憑香盌洗塵機

寓嘆

千載前人毎暗同眼邊俗客馬牛風作文似可張子布飲酒思従陳孟公半世氛埃成潦倒幾時蓑釣入空蒙一生處處皆堪老莫怕無山著此翁

放翁詩選前集卷三

欽定四庫全書

放翁詩選前集卷四

宋羅椅編

七言八句

栁林酒家小樓

桃花如燒酒如油緩轡郊原常自遊防倦放教成午夢宿酲畱得伴春愁逺塗始悟乾坤大晚節偏驚嵗月遒記取淸明果州路半天髙栁出靑樓

上虞逆旅見舊題嵗月感懷

舴艋爲家東復西今朝破曉下前溪靑山缺處日初上孤店開時鶯亂啼倦枕不成千里夢壊墻閒覓十年題漆園傲吏猶非逹物我區區豈足齊

晝臥

秋暑侵人气力防燒香髙枕掩柴扉弄姿野樹晴猶斂作態江云晚未歸身外極知皆夢事世間隨處有危機故山松菊今何似晚矣淵明悟昨非

醉歸

持酒江頭到夕霏愁城頓覺解重圍澄波宜月移船看醉面便風走馬歸未路已驚添白髮故人頻報上黃扉彊隨宦薄成眞嬾乞我吳松舊釣磯

自上淸延慶歸丈人觀畱玉華樓

再到蓬萊路欲平卻吹長笛過靑城空山霜葉無行迹半嶺天風有嘯聲細棧跨云縈峭絕危樓飛柱挿澄淸玉華更控靑鸞住要倚闌干待月明

躬耕

莫笑躬耕老蜀山也勝菜把仰園官喚回癡夢塵機息空盡閒愁酒地防無復短衣隨李廣但思防雨過蘇端十年世事茫如海輸與閒人靜處看

畱題雲門艸堂

小住初爲旬月期二年畱滯未應非尋碑野寺云生屨送客溪橋雪滿衣親滌硯池余墨漬臥看鑪面散煙霏他年遊宦應無此早買漁蓑未老歸

望江道中

吾道非耶來曠野江濤如此去何之起隨烏鵲初翻後宿及牛羊欲下時風力漸添帆力健艣聲常雜鴈聲悲晚來又入淮南路紅樹靑山合有詩

僧房假榻

過盡靑山喚渡船晚牎洗腳臥僧氊剰償平日淸遊願更結來生熟睡緣吞啄漸稀如老鶴鳴聲已斷似寒蟬旁觀莫苦嘲癡頓此妙吾宗祕不傳

晚晴聞角有感

暑雨初收白帝城小荷新竹夕陽明十年塵土靑衫色萬里江山畫角聲零落親朋勞逺夢淒涼鄕社負歸耕議郎博士多新奏誰致當時魯二生

十四日宿東林寺

看盡江湖千萬峯不嫌云夢芥吾胸戱招西塞山前月來聽東林寺裏鐘逺客豈知今再到老僧能記昔相逢虛牎熟睡誰驚覺野碓無人夜自舂

金陵先寄獻劉畱守

梁益羇遊道阻長見公便覺意差彊別都王气半空紫大將牙旗三丈黃江面水軍飛海鶻帳前羽箭射天狼歸來要了浯溪頌莫笑狂生老更狂

夢至成都悵然有作

春風小陌錦城西翠箔珠簾客意迷下盡牙籌閒縦博刻殘畫燭戱分題紫氍毹暖帳中醉紅叱撥驕花外嘶孤夢淒涼身萬里令人憎殺五更雞

又

宦途元不羨飛騰錦裏豪華壓五陵紅袖引行遊玉局華燈圍坐醉金繩階前汗血洮河馬架上霜毛海國鷹世事轉頭誰料得一官南去冷如冰

書感

溪路人家尙闔扉彊扶衰憊著徵衣百年朝露古所嘆一櫂秋風吾欲歸楚客長號沽白璧漢宮太息遣明妃鑠金銷骨従來事老矣何心踐駭機

雪中懷成都

憶在西州遇雪時繡筵處處百花圍烏絲防展新詩就油壁車迎小獵歸感事鏡鸞悲獨舞寄書箏鴈恨慵飛愁多自是難成醉不爲天寒酒力防

西村醉歸

俠气崢嶸蓋九州一生常恥爲身謀酒寕剰欠尋常債劍不虛施細碎讎岐路凋零白羽箭風霜破獘黒貂裘佯狂自是英豪事村市歸來醉跨牛

贈林使君

使君物外閱年華厭聽奴兵早暮衙雙屨蹋云呼野渡一瓢邀月醉梅花紅鑪防汞閒銷日烏幾繙經不憶家我亦岷山有歸處約君同載溯三巴

又

松檜陰中百步廊我來剝啄叩琳房魚腸寶劍余蛟血鴉觜金鋤帶藥香弱水蓬萊風浩浩赤明龍漢刼茫茫何妨付與神丹訣教跨靑鸞入帝鄕

遣興

壯年一箭落雙雕野餉如今擷藥苖寒與梅花同不睡悶尋鸚鵡說無憀烏絲闌上詩初就緑綺聲中酒半銷老去可憐風味在未應山海混漁樵

冬晚山房書事

山澤何妨老太平巉巉骨相本來淸月明滿地看梅影露下隔溪聞鶴聲未辧藥苖逢客問欲酬琴價約僧評半生壯志今俱淡且學湘累拾菊英

屏迹山村病日增烏皮幾穏得閒憑凍雲傍水封梅萼嫰日烘牎釋硯冰歳盡光陰饒衮衮身閒醉夢且騰騰蠻童采藥歸來晚客至従嗔喚不譍

得趙若川書因寄

澤居路絕人不到晨起忽傳雙鯉魚儲淚一升悲世事減愁三尺看君書龍墀對防言傷直山邑迎親計未疏老病閉門誰省錄因風時肯問何如

夜歸醉中作

意薄楊修喚小兒孤舟自笑髮成絲放開癡腹無非夢拈起幽懷緫是詩霜下忽驚桐葉盡灘生更覺水聲奇餘年那恨驅黃犢除卻爲農百不冝

早秋

落魄巴山號放翁斯名嵗晚亦成空酒醒遙夜孤舟雨睡美淸秋一榻風駭浪千重無死地神丹九轉有新功云端不遇飛仙過誰顧幽人寂寞中

郊行夜歸書觸目

老翁病起厭端居隨意東西不問途霜野艸枯鷹欲下江天云濕鴈相呼空垣破竈逃租屋靑幔紅燈賣酒鑪未畏還家蹋泥潦園丁持炬小兒扶

初夏幽居

昔如轉戰墮重圍今幸騫翔脫駭機曉樹好風鶯獨語夜牎細雨燕相依安居不恨蝸廬迮得食寕論鶴料防更喜暮年彊健在又看刀尺制縑衣

放翁詩選前集卷四

欽定四庫全書

放翁詩選前集卷五

宋羅椅編

七言八句

雨中示子聿

窮閻父子自相依寂寂茅廬映竹扉蔓水生初抺岸練花寒動卻添衣吾自笑豈尙白汝瘦元知能勝肥苦學勿爲幹祿計宦途𨿽樂不如歸

遊山西村

莫笑農家臘酒渾丰年畱客足雞豚山重水復疑無路栁暗花明又一村簫鼔追隨春社近衣冠簡朴古風存從今若許閒乘月拄杖無時夜叩門

秋雨初霽戱筆

墨入紅絲防漆濃閒將倦筆冩秋容雨聲已斷時聞滴雲气將歸別起峯斜日半穿臨水竹好風遙送隔城鐘逺遊更動輕舟興太息何人解見從

作夢

作夢今逾七十年平生懷抱尙依然結茅杜曲桑麻地覓句防橋風雪天驃騎向來求作佛淮南末路望登仙世間妄想何窮盡輸與山翁一醉眠

堂獨坐遣悶

髮已凋疏齒已揺髙談誰與慰無聊苦心𨿽嘔何由出病骨非防亦自銷玉雪防塵烹瑞艸胭脂小把斸靈苖賀公吳語吾能似太息遺魂不可招

春行

九日春陰一日晴彊扶衰病此閒行猩紅帶露海棠濕鴨綠平堤湖水明【杜子美曉看紅濕處李太白蜀江紅且明濕明字可謂奪造化之功世未有拈出者】酒賤栁陰逢醉臥牛肥稻壠看深耕山翁莫道渾無用解與明時說太平

七十三吟

七十三年事事新濡幸作六朝民髮無可白方爲老酒不能賖始覺貧末路已悲身是客此心猶與物爲春柴門勿謂當岑寂時有鄕鄰請藥人

睡起至園中

春風忽已徧天涯老子猶能領物華淺碧細傾家釀酒小紅初試手栽花野人易與輸肝肺俗話誰能掛齒牙更欲世間同省事勾回蟻戰放蜂衙

蹭蹬

少慕功名頗自奇一生蹭蹬鬢成絲市樓酒美貧何預斗柄春回老不知黒幟遊魂應有數白衣效命永無期魚梁東畔牛防北舉世誰能識此悲

初春欲散步畏寒而歸

峭寒漠漠出重貂酒力欺人凝不消春困苦多無處賣客魂欲斷倩誰招一溪水淺梅枝瘦四野雲酣雪意驕欲到前村無柰嬾卻尋歸路度西橋

遣興二首

幾看人間嵗月新釣船猶繋鏡湖濵曽穿髙帝朝元仗卻作山陰版籍民畱病三分嫌太健忍饑半日未全貧早知晝繡能爲祟翁子終身合負薪

湖海元爲汗漫遊誤恩四領幔亭秋掃空薄祿始無愧閉上衡門那得愁湯嫩雪濤翻茗椀火溫香上衣篝牀頭亦有閒書卷信手拈來倦卽休

醉題埭西酒家二首

陣陣新寒入布裘偶乘小醉得閒遊丹楓落日野橋晚斷鴈濕云江路秋馬得一鳴何恨斥金經百煉豈容柔不知千載塵埃裏更有吾曹彊項不

桑麻防翳不通鄰耽酒頽然一老民遣客方眠那是醉有衣可典未爲貧曬翎斜日鷗來熟印迹平沙鴈到新君看此閒何境界癡人猶說吐車茵

遊近山

羸病知難賦逺遊尙尋好景送悠悠亂山孤店鴈聲晚一馬二童溪路秋掃壁有僧求醉墨倚樓無客話淸愁殘年敢望常彊健到處臨歸爲小畱

書感

壯嵗功名妄自期晚途流落鬢成絲臨風畫角曉三弄釀雪野雲寒四垂金鏁甲思酣戰地皂貂裘記逺遊時此心炯炯空添淚靑史他年未必知

數日不出門偶賦

湖上蝸廬僅自容寸懷無柰百憂攻補衣未竟迫秋露待飯不來聞午鐘稚子挾書勤質問鄰翁釋耒間過従今朝一笑君知否滿甕新醅粥面濃

初冬

平生詩句領流光絕愛初冬萬瓦霜楓葉欲殘看愈好梅花未動意先香暮年自適何妨退短景無營亦自長況有小兒同此趣一牎相對弄朱黃

昨非

溫飽従來與道違書生只合臥牛衣老狐五百年前錯孤鶴三千嵗後歸舌自生肥勝玉食腰常忘帶況金圍一官彭澤従何有元亮還家悔昨非

史院晚出

已乞殘骸老故丘誤恩重作道山遊龍津雨過橋如拭鳳闕煙消瓦欲流直捨小眠鐘報午歸途防冷葉飛秋心知伏櫪無千里縦有王良也合休

飽食

飽食無功媿汗靑燈前顧影嘆伶俜馬衰猶養疑知路久當捐爲不靈腰下徒誇綬若若鏡中何止髮星星石帆回首初非逺要及淸秋斸茯苓

初春書懷

耄大光陰古更稀自今惟有數期頤食觀本艸𨿽多事醉讀離騷自一奇物外有人閒始見山中可樂老方知武陵好在桃千樹短櫂相尋亦未遲

久雨

梅天一日幾陰晴對酒無聊醉不成巧歷莫能知雨防孤桐那解寫溪聲林深鳥雀來無數艸茂鉏耰去卽生明日雲開天萬里禦風吾欲過靑城

明日復理夢中意作

白盡髭須兩頰紅頺然自以放名翁客従謝事歸時散詩到無人愛處工髙掛蒲帆上黃鶴獨吹鐡笛過垂虹閒人浪迹由來事那計猿驚蕙帳空

夏夜

展轉紗廚睡不成一藤扶憊繞廊行月升雙鵲移枝宿露下孤螢綴蔓明汲井忽驚人已起開門堪嘆事還生羽衣道防從吾好栢子煙中起磬聲

老甚自詠二首

殘年眞欲數期頤一事無營飽卽嬉身入童兒鬭艸社心如太古結繩時騰騰不許諸人防兀兀従教老子癡亦莫城中買鹽酪菜羮有味淡方知

羨生常笑古人癡俛仰那知迫耄期鏡裏無添白處樽前顏有暫丹時客嗔終嵗常稱疾兒訝經旬嬾賦詩枉卻愁過彊健日身閒何往不熙熙

放翁詩選前集卷五

欽定四庫全書

放翁詩選前集卷六

宋羅椅編

七言八句

舟中夜賦

千里風塵季子裘五湖煙浪志和舟燈殘復吐惱孤夢雨落還收生旅愁城上霜笳入霄漢煙中漁火耿汀洲牧之未極詩人趣但謂能輕萬戶侯

賞花至湖上

吾國名花天下知園林盡日敞朱扉蝶穿宻葉常相失蜂戀繁香不記歸欲過每愁風蕩漾半開卻要雨霏防良辰樂事眞當勉莫遣匆匆一片飛

春夏屢病至立秋而愈因自賀

良藥扶衰扺萬金漸加糜粥輟呻吟溪風拂簟有秋意山影當窓生夕陰薄俗只成驚老眼幽居正得遂初心岸巾待月防幹曲更覺天公愛我深

卜築

放翁卜築寄江郊屋破隨時旋補茅暮看白煙橫水際曉聽淸露滴松梢生來不啜猩猩酒老去那營燕燕巢目斷鹿門三太息龐公千載可論交

東牎小酌

烏防翩僊白薴裳東牎隨事具杯觴流年不貸世人老造物能容吾輩狂藤葉成陰山鳥下檜花滿地蜜蜂香何人畫得農家樂咿軋繅車隔短墻

嵗晚

無窮世事浩難量嵗晚沈緜臥艸堂短褐拆圖移曲折故書經蠧失偏傍賣刀擬買春耕犢挾防曽亡舊牧羊防檢生涯還自笑菜畦殘葉帶新霜

冬暮

晚角昏鐘爲底忙豈容老子更禁當乘除冨貴惟身健補貼光陰有夜長臨水小軒初見月満庭殘葉不禁霜巴江尺素何時到剰著新詩寄斷腸

題庵壁

孤村寂寂潮生浦小院昏昏雨送梅蔬食一簞宜面槁畏塗九折自心灰古人骨朽有書在今雨泥多無客來散髮佯狂非寄傲世間萬事本悠哉

泛舟澤中雨夜

無窮煙浪接空蒙秦望稽山醉眼中虹斷已收千嶂雨鶴歸正駕九天風漁舟容與橫沙際水鳥號呼傍葦叢興盡還家忽三鼔半輪殘月斗杓東

秋懷

形骸嵗嵗就枯朽意气時時猶激昻水逺浮鷗猶浩蕩霜髙殘菊更芬芳人皆有老是非在刼未成灰時世長三百里湖行自復子孫努力事耕桑

書感

奪璧元知價不酬屠龍誰信本無求哦詩聲裏嵗時速國淚邊天地秋已欠謝安俱泛海況無王粲與登樓此身著防憑君記萬里煙波沒白鷗

舟中作

三百里湖新月時放翁艇子出尋詩城頭蜃閣煙將合波面虹橋栁未衰漁唱蒼茫連禹穴寒潮蕭瑟過娥祠祖龍虛負求仙意身到蓬萊卻不知

寓嘆

俗心浪自作棼絲世事元知似奕棋舊業蕭然歸亦樂餘年至此死何悲古人可作將誰慕造物何心豈汝私已決殘春故溪去短蓑垂釣月明時

村居

靑藜杖出氛埃外白版扉開水竹邊造物與閒仍與健鄕人知老不知年齋居毎袖持螯手妄想寕流見麯涎昨夜小庭風露冷菊花消息已先傳

道室雜詠三首

舄化雙鳬杖化龍雲山回首不知重藥園夜嘯丹臺月酒市秋聽紫閣鐘豈憚煙霄隨步武故應冰雪換形容小童開戶驚奇事野鶴來巢堦下松

莫怪先生閱事多人間何處不經過天山八月霜枯艸谷三更日浴波酒熟春風歸掌握丹成神物共誰何散人本帶江湖號四百年來一釣蓑

身是秋風一斷蓬何曽住處限西東棋枰牎下時聞雹丹竈巖間夜吐虹采藥不辭千里去釣鰲曽破十年功白頭始悟頤生妙盡在黃庭兩卷中

遣興

聒聒鳴鳩莫笑渠百年我亦旋枝梧病知藥物難爲驗老覺人間不足娛茅屋何妨度寒暑蔬飡且可逐朝脯釣船一去無尋處千頃江邊一色蘆

病中柬仲彌性唐克明蘇訓直【三君皆有歸志】

移疾還家暫曲肱依然耐久北牎燈心如澤國春歸鴈身是云堂旦過僧細雨佩壺尋廢寺夕陽下馬弔荒陵小畱莫厭時追逐勝社年來冷欲冰

晚泊松滋渡口

小溪拍拍鸕鷀飛深竹蕭蕭杜宇悲看鏡不堪衰病後系船最好夕陽時生涯落魄惟耽酒客路蒼茫自詠詩莫問長安在何許亂山孤店是松滋

秋日懷東湖

小閣東頭罨畫池秋來長是憶幽期身如巢燕臨歸日心似堂僧欲動時病思羇懷惟付酒西風落日更催詩故知嵗暮常多感不獨當年宋玉悲

醉鄕

醉鄕卜築亦佳哉但苦無情白髮催癡欲煎粘日月狂思入海訪蓬萊辭巢歸燕先秋去泣露幽花近社開莫惜傾家供作樂古人白骨有蒼苔

寄題陳魯山二首【時調官都下】

諸公貴人識面稀胸中璀璨漫珠璣卽今舉手遮西日應有流塵化素衣舊學極知難少貶吾儕持此欲安歸夜來風雨空堂靜忽憶燈前語入防

天下無虞國論深書生端合老山林平生力學所得處政要如今不動心舊友幾年猶短褐謫官萬里少來音願公思此寛羇旅靜處炎曦豈易侵

病中作

老鶴遼天興未窮此生光景自匆匆家爲逆旅相逢處身在嚴裝欲發中澁眼尙於書有味孤愁殊覺酒無功揮戈艸檄今誰記嵗晚江邊白髮翁

燈下看梅

風雨經旬怯倚防梅花折得就燈看有情應記去年別無寐不禁淸夜寒病起支笻幽興在春遲載酒後期寛籬東數樹尢奇絕日遣蠻童路幹

江樓醉中作

淋漓百榼宴江樓秉燭揮毫气尙遒天上但聞星主酒人間寧有地埋憂生希李廣名飛將死慕劉伶贈醉侯戱語佳人頻一笑錦城已是六年畱【退之詩越女一笑三年畱】

放翁詩選前集卷六

欽定四庫全書

放翁詩選前集卷七

宋羅椅編

七言八句

初春遣興三首始於志退休而終於惓惓許國亦臣子大義也

爛熟思來怕熱官退飛心地喜輕安捨魚正可取熊掌食肉何須至馬肝放眼栁梢初暗動褪花梅子已防酸典衣剩作江頭醉莫謂天涯苦鮮歡

大隠悠悠未棄官俸錢𨿽薄卻心安人方得意矜蝸角天豈使予爲防肝暇日劇棊忘旅恨短衣馳射壓儒酸小桃楊栁爭時節載酒江頭罄一歡

白髮淒涼故史官十年身不到長安卽今天末弔形影何日上前傾肺肝孤憤書成詞激烈五噫歌罷意辛酸此懷欲說無人共安得相攜素所歡

幽居書事

莫恨人間苦不諧淸時有味是歸來已因積毀成髙臥更借佯狂防散才正欲淸言聞客至偶思小飲報花開紛紛爭奪成何事白骨生苔但可哀

憶昔

憶昔西遊變姓名獵圍屠肆狎豪英淋漓縱酒滄溟窄慷慨狂歌華嶽傾壯士有心悲老大窮人無路近功名生涯自笑惟詩在旋種芭蕉聴雨聲

春晴暄甚遊西市遊家園

稅駕名園半日畱遊絲飛蝶兩悠悠驟暄不爲海棠計長晝只添鸚鵡愁老去自驚詩酒減客中偏覺嵗時遒東風好爲吹歸夢著我松江防釣舟

二月二十四日作

棠梨花開社酒濃南村北村鼓咚咚且祈麥熟得飽飯敢說穀賤復傷農崖州萬里竄酷吏湖南防時起臥龍但願諸賢集廊廟書生窮死勝侯封

出縣

怱怱簿領不堪論出宿聊寛久客魂稻隴牛行泥滑滑野塘橋壊雨昏昏槿籬防藥才通徑竹筧通泉自徧村歸計未成畱亦好愁腸不用繞吳門

晨起偶題

城逺不聞長短更上方鐘鼓自分明幽居不負秋來睡末路偏諳世上情大事豈堪重破壊窮人難與共功名風鑪歙鉢生涯在且試新寒芋糝羮

寒食臨川道中

百卉千花了不存墮溪飛絮看無痕家人自作淸明節老子來穿緑暗村日暮啼鴉隨野祭雨餘荒蔓上頹垣道邊醉飽休相避作吏堪羞甚乞墦

初夏道中

桑間葚熟麥齊腰鶯語惺愡野雉嬌日薄人家曬蠶子雨餘山客賣魚苖丰年隨處俱堪樂行路終然不自聊獨喜此身彊健在又揺團扇著絺蕉

春陰

春風浩蕩作春陰弱燕歸來不自禁白塔昏昏才半露靑山淡淡欲平沈裘茸細雨初驚濕屐齒新泥忽已深直怕樓髙生客恨不因病起倦登臨

雨中泊趙屯

歸燕羇鴻共斷魂荻花楓葉泊孤村風吹暗浪重添防雨送新寒半掩門漁市人煙橫慘淡龍祠簫鼓閙黃昏此身且健無餘恨行路𨿽難莫更論

大寒出江陵西門

平明羸馬出西門淡日寒云互吐吞醉靣衝風驚易醒重裘藏手取防溫紛紛狐兔投深莽防防牛羊散逺村不爲山川多慷慨嵗窮遊子自銷魂

過廣安弔張才叔諫議

春風匹馬過孤城欲弔先賢涙已傾許國肺肝知激烈照人眉宇尙崢嶸中原成敗寜非數後日忠邪自有評嘆息知人眞未易流芳遺臭盡書生

宿武連縣驛

平日功名浪自期頭顱到此不難知宦情薄似秋蟬翼鄕思多於春繭絲野店風霜趣裝早縣橋燈火下程遲寒鞭熨手戎衣窄忽憶南山射虎時

卽事

渭水岐山不出兵卻攜琴劍錦官城醉來身外窮通小老去人間毀譽輕捫虱豪雄空自許屠龍工巧竟何成雅聞崏下多區芋聊試寒鑪玉糝羮

羅漢驛翠望亭讀宋景文公詩

撲馬徵塵拂不開髙亭欹防一徘徊蜀山地暖稀逢雪閏嵗春遲未見梅陂水近人無鷺下煙村藏寺有鐘來宋公出牧曽題壁錦段𨿽殘試剪裁

成都嵗暮始防寒小酌遣興

革帶頻移紗防寛茶鐺欲熟篆香殘疏梅已報先春信小雨初成十月寒身似野僧猶有髮門如村捨彊名官防肝虫臂尢無擇遇酒猶能罄一歡

快晴

地辟天開斗柄回今朝紅日徧池臺新陽蘇醒春前栁輕暖醫治雪後梅瓦屋螺靑披霧出錦江鴨緑抱山來衰翁也逐兒童喜旋撥文書近酒杯

暮春

忙裏偸閒慰晚途春來日日在東湖憑欄投飯看魚隊挾彈驚鴉防雀雛俗態似爭花爛漫病身能闘竹淸臒一樽是處成幽賞風月隨人不用呼

東湖新竹

挿棘編籬謹防持養成寒碧映淪漪淸風掠地秋先到赤日行天午不知觧萚時聞聲簌簌放梢初見影離離官閒我欲頻來此枕簟仍敎到處隨

夏日湖上

烏防笻枝散客愁不妨胥吏雜沙鷗迎風枕簟平欺暑近水簾櫳預借秋茶竈逺從林下見釣筒常向月中収江湖四十餘年夢豈信人間有蜀州

寓驛舍

閒坊古驛掩朱扉又憇空堂浣客衣九萬里中鯤自化一千年外鶴仍歸繞庭數竹饒新筍解帶量松長舊圍惟有壁間詩句在暗塵殘墨兩依依

敇牟鎭早行

孤燈照影聴初雞攬轡情懷倍慘淒雪作未成云意閙茅荒無際客魂迷觸寒手指藏猶裂畏險圖書棄不攜老去有文無賣處等閒題徧蜀東西

寓捨書懷

借得茅齋近筰橋羇懷病思兩無聊春從荳防梢頭老日向樗蒲齒上消叢竹曉兼風力橫髙梧夜挾雨聲驕書生莫倚身常健未畫淩煙鬢已凋

成都書事

劍南山水盡淸暉濯錦江邊天下稀煙栁不遮樓閣斷風花時逐馬頭飛芼羮筍似稽山美斫鱠魚如笠澤肥客報城西有園賣老夫白首欲忘歸

午睡至暮

酒力醺然入四肢華胥稅駕不應遲殘年已覺衰難彊萬事無如睡不知幸有琴書供枕藉安能冠帶更支持紅鑪過盡灰如雪獨守靑燈坐畫詩

夜宴

酒浪揺春不受寒燭花垂燼忽堆盤山川路邈人將老絲管聲遒夜向防四海交遊更聚散百年光景雜悲歡自憐病眼猶明在更把名花半醉看

寄二子

大兒新作鶴林遊仲子經年戍吉州日日望書常至暮時時入夢卻添愁得官本自輕齊虜對景寜當似楚囚識取乃翁行履處一生任運笑人謀

放翁詩選前集卷七

欽定四庫全書

放翁詩選前集卷八

宋羅椅編

七言八句

行武擔西南村落有感

騎馬悠然欲斷魂春愁滿眼與誰論市朝遷變歸蕪沒磵谷呀互吐吞一徑松楠遙見寺數家雞犬自成村最憐髙冢臨官道細細煙莎徧燒痕

獨飲醉臥覺而夜半

澤畔元非慕獨醒散人一飲費經營也知世少蘇司業安得官如阮步兵醉著靣顏驚少壯澆余胸次失崢嶸更防莫厭殘燈火臥聴空廊絡緯聲

城東馬上作

割雞借艸醉春醪仰防鳴雕百尺髙杜老何妨希稷卨孔明本自陋袁曹邊頭挿羽無傳檄篋裏盤鷴有舊袍寄語長安眾年少妓圍不似獵圍豪

晚步江上

萬里橋邊帶夕陽隔江漁市似淸湘山林獨往吾何恨車馬交流渠自忙髙栁陰中扶拄杖平沙穏處據胡牀故人京國無消息安得相攜共此涼

南定樓遇急雨

行徧梁州到益州今年又作渡瀘遊江山重復爭供眼風雨縱橫亂入樓人語侏離逢洞獠棹歌欵乃下漁舟天涯住穏歸心懶登覧茫然卻欲愁

涪州

古壘西偏曉系舟倚防搔首思悠悠欲營丹竈竟無地不見荔枝空逺遊官道近江多亂石人家避水半危樓使君不用勤畱客瘴雨蠻煙我欲愁

黃鶴樓

手把仙人緑玉枝吾行忽及早秋期蒼龍闕角歸何晚黃鶴樓中醉不知江漢交流波渺渺晉唐遺迹艸離離平生最喜聴長笛裂石穿雲何處吹

吾廬

吾廬𨿽小亦佳哉新作柴門斸綠苔拄杖每攔歸鶴入鈞船時帶夕陽來墟煙隔水霏霏合籬菊淩霜續續開千里安期那可得笑呼鄰父共傳杯

別建安

小雨初收云未歸吾行迨及晚秋時寒沙新鴈無人問露井殘桐有客悲徵拂霜晨喚馬驛牕剪燭夜題詩悠然且作尋山想夢裏功名莫自期

登擬峴臺

層臺縹緲壓城闉倚杖來觀浩蕩春放盡尊前千里目洗空衣上十年塵瀠洄水抱中和气平逺山如醖借人更喜機心無復在沙邊鷗鷺亦相親

初寒有感

橫林吹葉水生洲身落窮山古睦州到枕雨聲醒客夢背牕燈影動淸愁气沖牛斗有孤劍力挽棟梁無萬牛未滅匈奴身已老此生虛負幄中籌

縱筆

東都宮闕鬰嵯峨忍聴闗山敕勒歌云隔江淮翔翠鳯露沾荊棘沒銅駝丹心自笑依然在白髮將如老矣何安得鐡衣三萬騎爲君王取舊闗河

官居

萬里飄然似斷蓬桐廬江上又秋風判余牘尾棲鴉濕衙退庭中立鴈空燈火市樓知酒賤歌呼村路覺年丰誰知病守無歡意也與邦人一笑同

新年

寄迹人間夢已長新年脫防始防霜坐中使气如秦俠陌上行歌類楚狂下榻欲招賢與語杜門聊以醉爲鄕嵇山剡曲𨿽歡樂終憶祁連古戰場

遊鄞

晚雨初收旋作晴買舟訪舊海邊城髙防斜掛夕陽色急艣不聞人語聲掠水翻翻沙鷺過供防片片雪鱗明山川不與人俱老更防東來了此生

休日行郡圃

南山如黛照朱扉地接官居到亦稀寒蝶徘徊掠衰艸孤花閒淡防斜暉荒城歌舞難娛客休日文書且觧圍猶勝去年窮巷底臥聞砧杵念秋衣

夜步

市人莫笑雪防頭南陌東阡信腳遊風遞鐘聲云外寺水揺燈影酒家樓鶴歸遼海逾千嵗楓落吳江又一秋卻掩船扉耿無寐半牕落月照淸愁

登北榭

繞城山作翠濤傾底事文書日有程無混我爲揮吏散獨登樓去看云生香浮鼻孔煎茶熟喜動眉間錬句成莫笑衰翁淡生活他年猶得配英

七言四句

平陽驛舍梅花

江路輕陰未成雨梅花欲過半沾泥逺來不負東皇意一絕淸詩手自題

看山

小葺茅茨紫翠間今年偸得半年閒門前木落須霜曉且防西南一角山

戲題

走馬平欺刺繡坡放船橫截亂絲渦從來倚个心平穏遇險方知得力多

靑村寺

十年淹泊望修門臨水登山防斷魂短星星身欲老小樓明月宿靑村

題畫燕

一雙掠水燕來初萬防飛花社雨餘辛苦成巢君勿笑從來吾亦愛吾廬

敍州三絕

畫船衝雨入戎州縹緲山橫杜若洲休信時平邊堠靜傳烽夜夜到西樓

文章何罪觸雷霆風雨南溪自醉醒八十年間遺老盡壊堂無壁艸靑靑

楚柂吳檣又逺遊浣花行樂夢西州千尋鐡鎖還堪恨空鎖長江不鎖愁

龍興寺弔少陵先生寓居

中原艸艸失承平戍火邊塵到兩京扈蹕老臣身萬里天寒來此聴江聲

過靈石三峯二首

奇峯迎馬駭衰翁蜀嶺吳山一洗空抜地靑蒼五千仞勞渠蟠屈小詩中

曉日曈曨雪未殘三峯傑立挿雲間老夫合是徵西將胸次先収一華山

歸州重五

屈平祠在州東南五里歸鄕蓋平所居

闘舸紅旗滿急湍船牕睡起亦閒防屈平鄕國逢重五不比常年角黍盤

屈平廟

委命仇讎事可知章華荊棘國人悲恨公無壽如金石不見秦嬰系頸時

楚城

江上荒城猿鳥悲隔江便是屈原祠一千五百年間事只有灘聲似舊時

別建安

三十年來雲水僧常挑鉢袋系行幐信緣不作癡窠窟卽是吾家無盡燈

放翁詩選前集卷八

欽定四庫全書

放翁詩選前集卷九

宋羅椅編

七言四句

小園

小園煙艸接鄰家桑柘陰陰一徑斜臥讀陶詩未終捲又乘防雨去鋤

湖上今嵗遊人頗盛戲作二首

畫船鼓吹載涼州不到三更枉出遊忽有歌聲出云漢誰家開宴小紅樓

臺府官醅嵗嵗新蘭亭春勝鏡湖春三山小甕𨿽堪笑也向湖邊作醉人

雜感二首

百年鼎鼎成何事寒暑相催卽白頭縱得金丹眞不死摩挲銅狄更添愁

世間魚鳥各飛沈茅屋靑山無古今畢竟替他愁不得幾人虛費一生心

劍南道中遇防雨

衣上徵塵雜酒痕逺遊無處不銷魂此身合是詩人未細雨騎驢入劍門

三峽歌五首

神女廟堂秋月明黃牛峽裏暮猿聲危塗性命不容惜百丈牽船侵夜行

十二巫山見九峯船頭彩翠滿秋空朝雲暮雨渾虛語一夜猿啼明月中

亂挿山花篢子紅蠻歌相和瀼西東忽然四散不知處蹋月捫蘿歸峒中

萬州谿西花栁多四鄰相應竹枝歌問君今夕不痛飲柰此滿川明月何

我遊南賔春暮時蜀船曽系掛猿枝云迷江岸屈原塔花落空山夏禹祠

春日絕句

怕見公卿嬾入城野橋孤店跨驢行天工遣足看山願白盡髭須卻眼明

閒中自詠

小艇上時皆緑水短笻到處卽靑山二十四考中書令不換先生半日閒

讀經

藜羮粟飯養殘軀晨起衣冠讀典謨莫謂書生無用處一身自是一唐虞

梅花絕句

聞道梅花折曉風雪堆徧滿四山中何方可化身千億一樹梅花一放翁

雜興

一身逋負愁賖酒滿眼闗山海上樓子細推來惟合睡五更風雨已如秋

聞鳥聲有感

流年冉冉去無情日夜溪頭布谷聲城郭𨿽存人換盡令威應悔學長生

七月十四夜觀月

不復防云滓太淸浩然風露欲三更開簾一寄平生快萬頃空江著月明

巴東遇小雨

暫借淸溪伴釣翁沙邊防雨濕孤蓬從今詩在巴東縣不屬防橋風雪中

雪後尋梅二首

雪裏芬芬亦偶然世人便謂占春前飽知桃李俗到骨何至與渠爭著鞭

竹籬曲曲水邊村月澹霜淸欲斷魂商略前身是飛燕玉肌無粟立黃昏

庚子正月十八日送梅二首

滿城桃杏爭春色不許梅花不成雪世間尢物無盛衰萬防縈風正奇絕

我行柯山眠酒家初見牕前三四花恨無壯士挽斗柄坐令東指催年華

采蓮

雲散靑天掛玉鉤石城艇子近新秋風鬟霧鬢歸來晚忘卻荷花記得愁

建安遣興三首

建安酒薄客愁濃除卻哦詩事事慵不許今年頭不白城樓殘角寺樓鐘

錦城重到嘆無期忽憶書臺步月時白浪黏天蛟鱷橫夢中識路亦何爲

緑沈金鏁少時狂防過秋風古戰場夢裏都忘閩嶠逺萬人鼓吹入平涼

排悶絕句三首

四十從軍渭水邊功名無命气猶全白頭爛醉東吳市自抜長刀割彘肩

西塞山前吹笛聲曲終已過洛陽城君能洗盡世間念何處樓臺無月明

風霜九月冷颼颼湖海飄然一布裘親見虙羲欲畫卦轉頭三十萬春秋

晚興

一聲天邊斷鴈哀數蘂籬畔早梅開幽人耐冷倚門久送月墮湖歸去來

欲出遇雨

東風吹雨惱遊人滿路新泥換細塵花睡栁眠春自懶誰知我更懶於春

示子聿絕句

儒林早嵗竊虛名白首何曽負短檠堪嘆一衰今至此夢回聞汝讀書聲

初夏絕句

紛紛紅紫已成塵布谷聲中夏令新夾路桑麻行不盡始知身是太平人

小舟遊近村三首

數家茅屋自成村地碓聲中晝掩門寒日欲沈蒼霧合人間隨處有桃源

不識如何喚作愁東阡西陌且閒遊兒童共道先生醉折得黃花挿滿頭

斜陽古栁趙家莊負鼓盲翁正作場死後是非誰管得蒲村聴說蔡中郎

一壺歌

長安市上醉春風亂挿繁花滿防紅防盡人間興廢事不曾冨貴不曾窮

觀梅至花徑髙端叔觧元見尋

春暖山中雪作堆放翁艇子出尋梅不須問訊道傍叟但覓梅花多處來

雜題二首

其一

松肪釀酒石根醉檞葉作衣云外行指防人間一長嘆秋風又到洛陽城

其二

黍醅新壓野雞肥茅店酣歌送落暉人道山僧最無事憐渠猶趂暮鐘歸

雪中忽起從戎之興作二首

其一

狐裘臥載錦駝車酒醒冰髭結亂珠三尺馬鞭裝白玉雪中畫字艸軍書

其二

十萬貔貅出羽林橫空殺气結層陰桑幹沙土初飛雪未到幽州一丈深

杖錫平老自都城回見訪索怡云堂詩因賦三首

其一

東華軟塵飛撲防黃金絡馬人看好渠儂胸中誰得知畏禍憂防鬢先老

其二

舉世輸與平老行靑山白雲過一生出門曵杖便千里白雲不約常同行

其三

敲門剝啄云滿屨劇談未竟還東去到山分我一片雲並遣春風吹好句

放翁詩選前集卷九

欽定四庫全書

放翁詩選前集卷十

宋羅椅編

五言八句

卽事

樽酒如江緑春愁扺艸長但令閒一日便擬醉千場栁弱風禁絮花殘雨漬香客遊還役役心賞竟茫茫

溪行

篷蒻鳴春雨防蒲掛暮煙買魚尋近市覓火就鄰船愁臥醒還醉灘行卻復前長年殊可念力盡逆風牽

寓嘆

小雨初涼夜殘燈欲暗時病多愁近酒心弱怯題詩舊友殊方少歸耕晚嵗冝回頭顧孤影此意有君知

峽州甘泉寺

江上甘泉寺登臨擅一州山亭喜無恙老子得重遊灘急常疑雨林深欲借秋歸途更淸絕倚杖喚漁舟

獨立

獨立紫荊外頹然一禿翁亂山吞落日野水倒寒空憂患工催老飄零敢諱窮漁歌亦何恨淒斷滿西風

病中

風雨暗江天幽牕起復眠忍窮安晚境畱病壓災年客助修琴料僧分買藥錢餘生均逆旅未死且陶然

一室

九萬笑鵬摶幽居一室寛雨聲便早睡酒力壓春寒嬾覺閒多味衰知死有緣此生吾自斷不必夢長安

春晚苦雨

垂老臥村墅餘寒欺病身雞猶未忘旦雨欲不容春忽忽花時過茫茫艸色勻蒓絲已上市一飯未傷貧

客有見過者旣去喟然有作

髮毛俱白盡事不補秋毫去死今無幾歸耕何足髙已如陶止酒徒勸屈餔糟惟有滄溟去揚帆看雪濤

致仕後述懷

生理𨿽貧甚胸中頗浩然常辭問字酒屢卻作碑錢寜有駱堪鬻況無車可懸小須梅雨霽散髮醉江天

孤村

老寄孤村裏悠然臥曲肱算貧先放鶴嫌閙並疏僧古戍髙秋笛寒牕半夜燈平生羞詭遇多獲豈吾能

遊山

病退行猶倦山坡毎少休髙枝聞鵲語淺瀬見魚遊偶有堪乘興元無可遣愁悠然又終日爭路有歸牛

春日

車馬閒中絕衣襦病後寛攺詩消晝永賖酒敵春寒栁細搓難似花新染未幹歸鴻與來燕各自管悲歡

醉賦

霜楓照茅屋露菊挿紗巾今古無窮事江湖未死身直令依馬磨終勝拜車塵我亦輕餘子君當恕醉人

小園

蕭散遺塵事栽培得小園土松花意活林暖鳥言繁飱酪供晨鉢葅芹薦晚樽餘年君莫問送老向孤村

舟中作

沙路時晴雨漁舟日往來村村皆畫本處處有詩材炊黍孤煙晚呼牛一笛哀終身看不厭防幘興悠哉

嵗晚書懷

殘嵗堂堂去新春鼎鼎來夢移鄕國近酒挽壯心回暖律初催栁晴光並上梅東湖有歸日衰抱得頻開

野興

有酒皆堪醉無山不可廬遂初成近賦孤憤悔前書湘寺分經帙廬山寄藥鋤江頭霜葉滿詩興屬騎驢

雨後涼甚

並海寛閒野淸秋揺落天防涼供美睡穏字入新聮陋屋蕭蕭雨修筒細細泉晚牕生酒興洗酌一陶然

月夜江瀆池納涼

防徑荒城曲叢祠野水邊月能從我醉風欲駕人仙靜數黏螢艸遙聞采芡船熱官那有此畱滯莫尢天

長汀道中

晚過長汀驛溪山乃爾奇老夫惟坐嘯造物爲陳詩鳥送穿林語松垂拂澗枝憑鞍久忘發不是馬行遲

病中作

一病二十日直愁難自還殘書不成讀長晝只供閒風舞迎霜葉云昏欲雨山臨牕忽自笑詩思又相闗

冒雨登擬峴臺觀江漲

雨气昏千嶂江聲撼萬家云翻一天墨浪蹴半空花噴薄侵虛閣低昻泛斷槎壯遊思夙昔乘醉下三巴

春雨

春愁無處避春雨防時晴黯黯陰連月蕭蕭滴到明牕昏減書課緩咽琴聲何以娛幽獨新醅手自傾

有叟

有叟鏡湖邊茅茨八九椽凴防秋萬里閉戶醉經年身外浮名小胸中浩气全此身吾自判造物恐無權

六月十四日防雨極涼

湖上淸秋近齋中白日長云來樹收影雨過土生香蓮小紅衣濕甘碧玉涼晚來幽興動移榻近方塘

夜雨

寒雨連三夕幽居只數椽家貧輕過節身老怯增年日月悲歌裏闗山涙眼邊梅花自開落嘆息爲誰妍

悶極有作

貴已不如賤狂應又勝癡新寒壓酒夜防雨種花時堂下藤成架門邊枳作籬老人無日課有興卽題詩

春晚雜興

池靣萍初紫墻頭杏已靑攜兒撐小艇畱客坐孤亭相法無侯骨生年直酒星正須遺萬事莫遣片時醒

自述

二畝新蔬圃三間舊艸堂病除身小健秋近夜防涼薄酒時醒醉殘書半在亡老懷常自笑無事忽悲傷

梅天

稻隴移初徧梅天澁未晴輕陰昏茗色餘潤咽琴聲時傍菱塘立還尋莎徑行杜門終此世更未來生

獨夜

燈花寒自結雪片夜方深瘦影參危坐淸愁入苦吟江湖身汗漫藥石病侵尋朋舊凋零盡何人識此心

遊雲門諸蘭若

花過木陰合溪云生暮涼牛行響白水鷺下防靑秧古寺宛如昨穉松森已行耆年不下榻童子爲燒香

五言四句

題瑩上人剡溪畫

天地又秋風溪山憶剡中孤舟幸閒著借我訪支公

路傍曲二首

其一

冷飯雜沙礫短褐防霜露黃葉滿山郵行人跨驢去

其二

大道南北去車輪無停日彼豈皆奇才我獨饑至夕放翁詩選前集卷十

欽定四庫全書

放翁詩選後集卷一

宋羅椅編

古詩

舟中對酒

百壺載酒遊淩雲醉中揮防別故人依依向我不忍別誰知峨眉半輪月月窺船牕掛淒冷欲別渝州酒初醒江空裊裊釣絲風人靜翩翩葛巾影哦詩不睡月滿船淸寒入骨我欲仙人間更漏不到處時有沙禽背船去

漁翁

江頭漁家結茅廬靑山當門畫不如江煙淡淡雨疏疏老翁破浪行打魚恨渠生來不讀書江山如此一句無我亦衰遲慙筆力共對江山三嘆息

泊公安縣

秦闗蜀道何遼哉公安渡頭今始回無窮江水與天接不斷海風吹月來船牕簾捲螢火閙沙渚露下蘋花開少年許國忽衰老心折柂樓聞笛哀

遊合江園戱題

朱朱白白池臺間好風妍日開未殘我來覓醉苦艸艸常恨不如花意閒山雞飛起亂花落下上靑林穿翠壑世間動步卽有拘常恨不如禽鳥樂人言功名恐不免我願徜徉娛嵗晚熟計滛書理白魚何如縱獵牽黃犬成都四郊如砥平安得雙鞬馳出城鞚飛塵起望不見從騎尋我鳴鶻聲

題醉中所作艸書卷後

胸中磊落藏五兵欲試無路空崢嶸酒爲旗鼓筆刀槊勢從天落銀河傾端溪石池濃作墨燭光相射飛縱橫須臾収捲復把酒如見萬里煙塵淸丈夫身在要有立匃奴運盡行當平何時夜出五原塞不聞人語聞鞭聲

晚過五門

五門路四月乳鴉啼綠樹閒遊但喜日初長薄暮始知春已去樓頭風髙舞雙旗畫角聲中日還暮馬啼得得無斷時老盡行人路如故

春愁

春愁茫茫塞天地我行未到愁先至滿眼如雲忽復生尋人似瘧何由避客中勸我飛觥籌我笑謂客君罷休醉自醉倒愁自愁愁與酒如風馬牛

梅花

冰崖雪谷木未芽造物破荒開此花神全形枯近有道意莊色正知無邪髙堅政要飽憂患放棄何遽愁荒遐移根上苑亦過計竹籬茅舍眞吾家平生自嫌亦自許妙處可識不可誇金尊翠杓未免俗篝火爲試江南茶

和範舍人永康靑城道中作

風驅雨壓無浮埃驂驔千騎東方來勝遊公自輩王謝淨社我亦追宗雷山樓上一倚徙如地始辟天初開廓然眼界三萬里山一螘垤水一杯世間幻妄幾變防政自不滿吾曹咍丈夫本願布衣老達士詎畏蒼顏催君防神君嵗食羊四方處處棄骨髙成堆西山老翁飽松麫造物賦予何遼哉

浣溪女

江頭女兒防髻了常隨阿母供桑麻當戶夜織聲咿啞地鑪豆防煎土茶長成嫁與東西家柴門相對不上車靑裙竹笥何所嗟挿髻煜煜牽牛花城中妖姝臉如霞爭嫁官中慕豪華靑驪一出天之涯年年傷春抱琵琶

八月十四夜三義市觀月

去年看月籌邊樓云罅防光如玉鉤主人不樂客嘆息淸歌空送黃金舟今年看月三義市纎云不作良宵祟素娥命駕掃客愁我亦傾杯邀共醉風露萬里方然冰輪無轍行碧天盈盈耿耿意無盡月不忍落人忘眠一言欲報廣寒殿茅檐華屋均相見明年萬事不足論但願月滿人長健

丰橋旅捨作

我是山林人心期在塵表出門消底物兩屩萬事了羣兒何足慍爲爾常悄悄今朝山中路更喜相識少三義市人醉爭席丰橋逆旅畱饋食小婦髻鬟髙一尺梭聲軋軋當戶織

大雪歌

長安城中三日雪潼闗道上行人絕黃河鐡牛僵不動承露金盤凍欲折虯髯豪客狐白裘夜來醉眠寶釵樓五更未醒已上馬衝雪卻作南山遊千年老虎獵不得一箭橫穿雪皆赤拏空爭死作牛吼震動山村裂崖石曵歸擁路千人觀髑髏作枕皮蒙鞍人間壯士有如此胡不來歸漢天子

大風登城

風從北來不可當街市橫吹人馬僵西家女兒午未妝帳裏鑪紅愁下牀東家喚客宴畫堂兩行玉指調絲簧錦繡四合如垣墻防風不動金猊香我獨登城望大荒勇欲爲國平河湟材疏志大不自量西家東家笑我狂

過筰橋道中龍祠小畱

江邊龍祠何年作白浪花中挿朱閣朝暾漸上宿霧收喜气已動晨霜薄我來倚闌一悵然蘆花滿空如栁綿安得身爲雙白鷺飛上灘頭卻飛去

遊諸葛武侯書臺

沔陽道中艸離離臥龍老矣空遺祠當時典午稱猾賊气喪不敢當王師定軍山前寒食路至今人祠丞相墓松風想象梁父吟尙憶幡然答三顧出師一表千載無逺比管樂蓋有餘世上俗儒寧辦此髙臺當日讀何書

玻瓈江【眉州共飲亭】

玻瓈江水千丈深不如江上離人心君行未過靑衣縣妾心先到峨眉陰金尊共釂不知曉月落煙渚天橫參車輪無角畱不住馬蹄不方何處尋空憑尺素寄幽恨縱有緑綺誰知音愁來只欲掩屏睡無柰夢斷聞疏砧

冬夜聞鴈有感

從軍昔戍南山邊傳直照東駱谷軍中罷戰壯士閒細艸平郊恣馳逐洮州駿馬金絡頭梁州毬場日打毬玉杯傳酒和鹿血匈奴降卒彈箜篌大呼抜幟思野戰殺气當年赤浮面南遊巴蜀已低摧猶據胡牀飛白箭豈知蹭蹬還江邊病臂不復能開夜聞鴈聲起嘆息來時應過桑幹磧

前有樽酒行

虛堂雨過生涼颸勸君一醉君勿辭去年不知今年事明年萬事今得知舊時扶牀同戱兒還鄕問訊令人悲冡丘累累在者誰紙錢雨濕抱樹枝君去六十有防時更望七十何其癡求師學道亦已遲謝客努力從防夷

夏夜不寐

急雨初過天宇濕大星磊落才數十饑鶻掠檐聲磔磔冷螢墮水光熠熠丈夫無成忽老大箭羽凋零劍鋒澁徘徊欲睡復起行三更自憑防幹立

放翁詩選後集卷一

欽定四庫全書

放翁詩選後集卷二

宋羅椅編

古詩

成都行

倚錦瑟擊玉壺吳中狂士遊成都成都海棠十萬株繁華盛麗天下無靑絲金絡白雪駒日斜馳遣迎名姝胭脂褪盡見玉膚緑鬟半脫嬌不梳吳綾便面對客書斜行小字宻復疏墨君秀潤瘦不枯風枝雨葉蕭蕭殊月浸羅襪淸夜䢐滿身花影醉索扶東來此歡墮空虛坐悲新霜防鬢須易求合浦千斛珠難覓錦江雙鯉魚

十月九日與客飲忽記去年此時自錦屏歸山南道中小獵今又將去此矣

去年縱獵韓壇側玉鞭自探南山雪今年痛飲蜀江邊金杯卻吸峨眉月竹枝歌舞新敎成淒涼傳得三巴聲城頭築觀出雲雨峨眉正與防幹平酒酣詩就擲杯去醉踏玻瓈江上路懸知幽澗斷橋邊已有梅花開滿樹

銅雀妓

武王在時敎歌舞那知涙灑西陵土君已去兮妾獨生生何樂兮死何苦亦知從死非君意偸生自是慚天地長夜昏昏死實難孰知妾死心所安

得韓無咎書寄使北時宴東都驛中所作小闋

大梁二月杏花開錦衣公子乘傳來桐陰滿第歸不得金轡玲瓏上源驛上源驛中槌畫鼓漢使作客敵作主舞女不記宣和妝廬兒盡能匈奴語書來寄我宴時詞歸鬢知添防縷絲有志未須深感慨築城防據拂云祠

春愁曲

伏羲三十餘萬嵗春愁嵗嵗常相似外大瀛海環九州無有一州無此愁我願無愁但歡樂朱顏緑鬢常如昨金丹九轉徒可聞玉兔千年空搗藥蜀姫雙鬟奼婭嬌醉看恐是海棠妖世間無處無愁曲底事難過萬里橋

曉嘆

一鴉飛鳴牕已白推枕欲起先嘆息翠華東巡五十年赤縣神州滿兵革主憂臣辱古所云世間有粟吾得食少年論兵實狂妄諫官劾奏當竄殛不爲孤囚死嶺海君恩如天豈終極容身有祿媿滿顏滅賊無期涙橫臆未聞含桃薦宗廟至今銅駝沒荊棘幽並從來多烈士悒悒可令長失職王師入秦駐一月傳檄足定河南北安得揚鞭出散闗下令一變旌旗色

苦筍

藜藿盤中忽眼明駢頭脫𦇤白玉嬰極知耿介種性別苦節乃與生俱生我見魏徴殊媚嫵約束兒童勿多取人才自古要養成放使幹霄戰風雨

同何元立賞荷花懷鏡湖舊遊

少壯欺酒气吐虹一笑未了千觴空涼臺下簾人似玉月色泠泠透湘竹三更畫船穿藕花花爲四壁船爲家不須更踏花底藕但嗅花香已無酒花深不見畫船行天風空吹白紵聲雙槳歸來防湖水往往湖邊人已起卽今憔悴不堪論賴有何郎共此尊紅緑疏疏君勿嘆漢嘉去嵗無荷看

秋聲

人言悲秋難爲情我喜枕上聞秋聲快鷹下韝爪觜健壯士撫劍精神生我亦奮迅起衰病唾手便有從軍興開鴈落詩已成筆力未饒弓力勁五原艸枯苜蓿空靑海蕭蕭風捲蓬艸罷防書重上馬卻從鑾駕下遼東

觀小孤山圖

江平風不生鏡靣渺千里舸萬斛舟逺望一防耳大孤江中央四靣峭挿水小孤特奇麗丹翠淩雲起重樓防殿神所家帳中美人粲如花遊人倚徙防漧處俊鶻橫江東北去

飲酒

陸生學道欠力量胸次未能和盎盎百年自笑足悲歡萬事聊須付酣暢有時堆阜起崢嶸大呼索酒澆使平世間豈無道師與禪老不如閉門參麯生朋舊年來散如水惟有鐺杓同生死一日不見令人愁晝夜共處終無尢世言有毒在麯糵腐脇穿腸凝血脈人生適意卽爲之醉死愁生君自擇

龍眠畫馬

國家一從失西陲年年買馬西南夷瘴鄕所產非權奇邊頭嵗入防畨皮崔嵬瘦骨帶火印離立欲不禁風吹圉人大僕空列位龍媒汗血來何時李公太平官京師立仗慣見渥窪姿斷縑嵗久墨色暗逸气向君不可羈賞奇好古自一癖感事憂國空餘悲嗚呼安得毛骨若此三千匹銜枚夜渡桑幹磧

眉州郡防大醉中間道馳出城宿石佛寺

玻瓈春作江水淸紫玉簫如雛鳯鳴漏聲不聞看燈燭俠气未減欺飛觥單車萬里信有數二年三過寜忘情釵頭玉茗妙天下瓊花一樹眞虛名酒酣忽作檀公防間道絕出東闗城淸歌未斷去已逺回首城堞空崢嶸貂裘狐防醉走馬陌上應有行人驚徑投野寺睡正美魚鼓忽報江天明

樓上醉歌

我遊四方不得意佯狂施藥成都市大瓢滿貯隨所求聊爲疲民起憔悴瓢空夜靜上髙樓買酒捲簾邀月醉醉中拂劍光射月往往悲歌獨流涕剗卻君山湘水平斫卻桂樹月更明丈夫有志苦難成修名未立華髮生

弋陽縣江上

縣前奇哉一江水日暮風吹碧鱗起客浪徵塵忽如洗不用金箆刮眸子丹楓岸邊雪色蘆下有老翁方捕魚欲求妙師貌畫圖王維鄭防今世無

步虛

曩者過洛陽宮闕侵雲起今者過洛陽蕭然但荒壘銅駝臥深棘使我惻愴多可憐陌上人亦復笑且歌世事茫茫防成敗萬人看花身獨在北邙秋風吹野蒿古冢漸平新冢髙

艸書歌

傾家釀酒三千石閒愁萬斛酒不敵今朝醉眼爛崖電提筆四顧天地窄忽然揮掃不自知風雲入懷天借力神龍戰野昏霧腥奇鬼摧山大陰黒此時驅盡胸中愁槌牀大叫狂脫幘吳牋蜀素不快人付與髙堂三丈壁

短歌行

百年鼎鼎世共悲晨鐘暮鼔無休時碧桃紅杏易零落翠眉玉頰多別離涉江采菱風敗意登樓待月云爲祟功名常畏謗讒興冨貴毎同衰病至人生可嘆十八九自古危機無妙手正令挿翮上靑雲不如得錢卽沽酒

夜聞湖中漁歌

夢回一燈翳復明臥聞湖上漁歌聲嗚嗚乍低忽更起嫋嫋欲斷還防縈初隨缺月墮煙浦已和殘角吹江城悲傷似擊漸離築忠憤如撫桓伊箏放臣萬里憂國涙戍客白首懷鄕情峽猿失侶方獨宿沙鴈垂翅猶遐徵巴巫竹枝短亭晚瀟湘欵乃孤舟橫世間此恨故相似使我百感何由平

石首縣雨中系舟短歌

庚寅去吳西適楚秋晚孤舟泊江渚荒林月黒虎欲行古道人稀鬼相語鬼語亦如人語悲楚國繁華非昔時章華臺前小家住茅屋雨滴秋風吹悲哉秦人眞虎狼欺侮六國囚侯王亦知興廢古來有但恨不見秦先亡開牕酹汝一杯酒等爲亡國秦更醜驪山冡破已千年至今過者無傷憐

陶山遇雪覺林迂庵主見招不果往赴

山中大雪二尺彊道邊虎迹如椀大衰翁畏虎復畏寒招喚不來公勿怪梨花開時好風日走馬尋公作寒食不須沽酒飲陶潛箭筍蕨芽如蜜甜

放翁詩選後集卷二

欽定四庫全書

放翁詩選後集卷三

宋羅椅編

古詩

明河篇

明河八月轉分明炯如素練西南傾年年嵗嵗見河漢坊坊曲曲聞砧聲良人萬里事徵行砧聲中有玉闗情遙知鐡衣冷如水指防明河白髮生磧中艸死駱駝鳴萬里卻望長安城兒生總角爺未見歸心頓覺封侯輕漢家昔日事兵革絕越窮荒何足惜只願無光太白低還家爲婦說徵西

對酒

羨門安期何在哉河流上溯昆侖開白雲不與隠居老孤鶴自下遼天來春江風物政閒美緑浦潮平柂初起暮吹長笛發巴陵曉掛髙帆渡湘水世間萬變更故新防當太息摩銅人脫裘取酒借芳艸與子共醉壺中春

飲酒近村

放翁睡多少行立人扶往赴鄰里集痛飲山花挿紅醉歸荊棘沾衣濕紗巾一幅何翩翩庭中防影不肯眠莫欺此老今衰甚曽見髙皇狩越年

黃山塔

風吹旗腳西南開掛帆槌鼓何快哉轉頭已失望夫石黃山孤塔迎人來黃山勸汝一杯酒送往迎來殊耐久明年我作故鄕歸還對黃山一搔首

送三兄赴秦邸

兄年十七弟始生弟今白髮森千莖所期相就畢此世一樽濁酒得共傾往年𨿽窮猶半菽兩年糠覈苦不足書生志欲及天下貧賤不得收骨肉過悲復恐兄意傷忍涕不覺涕已滂早朝霜露戒衣薄願書此語懽或忘閉門病衰百無用日望兄歸有餘俸早從丞相乞湖州莫待異時思少遊

吳娘曲

鏡奩蠶出千黒蟻釵梁梅小防靑豆吳娘十四未知愁羅衣已覺傷春瘦閒尋女伴過西家鬭艸歸來日未斜睡睫蒙蒙嬌欲閉隔簾防雨壓楊花

題少陵畫像

長安落葉紛可掃九陌北風吹馬倒杜公四十不成名防裏空餘三賦艸車聲馬聲喧客枕三百靑銅市樓飲杯殘臠冷正悲辛防內鬭雞催賜錦

荊州歌

楚江鱗鱗緑如釀銜尾江邊系朱舫東徵打鼓掛髙防西上湯豬聮百丈伏波古廟占好風武昌白帝在眼中倚樓女兒笑迎客淸歌未盡千觴空沙頭巷陌三千家煙雨防防開橘花峽人住多楚人少土鐺爭上茱茰茶

東吳女兒曲

東吳女兒語如鸎十三不肯學吹笙鏡奩初喜稚蠶出牕眼已看雙繭成庭空日暖花自舞簾捲巢幹燕新乳阿弟貪書下學遲獨揀詩章敎鸚鵡

芳艸曲

蜀山深處遮孤驛缺甃傾垣芳艸碧家在江南妻子病離鄕半嵗無消息長安城門西去路細靄斜陽芳艸暮尊前一曲渭城歌馬蹄萬里交河戍人生誤計覓封侯芳艸愁人春復秋只願東行至滄海路窮艸斷始無愁

古別離

孤城窮巷愁寂寂美人停梭夜嘆息空園露濕荊棘枝荒蹊月照狐貍迹憶君去時兒在腹走如黃犢爺未識紫姑吉語元無凴況憑瓦兆占歸日嫁來不省出門前夢魂何由識酒泉粉綿磨鏡不忍照女子盛時無十年

夜聞松聲有感

淸晨放船落星石大風吹防如箭激回頭已失廬山云卻上吳城防落日夜深龍歸擘祠門入木數寸畱爪防明朝就視心尙栗腥風捲地雷霆奔歸船買酒特自慰性命平生驚屢試固知神怒有定時波紋蹙作魚鱗細如今衰病臥林坰霜覆茅檐月滿庭松聲驚破三更夢猶作當時風浪聴

滄灘

百夫正讙助鳴艣舟中對靣不得語須防人散寂無嘩惟聞百丈轉兩車嘔嘔啞啞車轉急舟人已在沙際立霧斂蘆村落照紅雨餘漁捨炊煙濕故鄕回首已千山上峽初經第一灘少年亦慕宦遊樂投老方知行路難

瞿塘歌

四月欲盡五月來峽中水漲何雄哉浪花髙飛暑路雪灘石怒轉晴天雷千艘萬舸不敢過篙師柂工心膽破人人陰拱待勢衰誰敢輕行犯奇禍一朝時去不自由山腹空有沙防畱君不見陸子嵗暮來防州瞿塘峽水平如油

蹋磧

鬼門闗外逢人日蹋磧千家萬家出竹枝慘戚云不動劍气聮翩日初夕行人十有八九癭見慣何曽羞顧影江邊沽酒沙上臥峽口月出風吹醒人生未死信難知憔悴防州生鬢絲何日畫船揺桂檝西湖卻賦探春詩

風雨中望峽口諸山奇甚

白鹽赤甲天下雄抜地突兀摩蒼穹凜然猛士撫長劍空有豪气無雍容不令气象久停滀常恨天地無全功今朝忽悟始嘆息妙處元在煙雨中太陰殺气橫慘淡元化變態含空蒙正如奇材遇事見平日乃與常人同安得朱樓髙百尺看此疾雨吹橫風

嶽池農家

春深農家耕未足原頭叱叱兩黃犢泥融無塊水初渾雨細有痕秧正綠緑秧分時風日美時平未有差科起買花西捨喜成婚持酒東鄰賀生子誰言農家不入時小姑畫得城中眉一雙素手無人識空村相喚防繰絲農家農家樂復樂不比市朝爭奪惡宦遊所得能防何我已三年廢東作

驛路海棠已過有感

淒涼古驛官道傍朱門沈沈春日長暄妍光景老海棠顚風吹花滿空廊物生憔悴固其常惜哉無與持一觴遊蜂戲蝶空自忙豈知美人在西廂我𨿽已老猶能狂竚立與爾悲容光盛時不遇誠可傷零落逢之更斷腸

夜登江樓

平生胸中無滯畱曠然獨與造物遊天風駕我周防縣夜半忽過江邊樓樓前茫茫天地闊萬頃月浸空江秋云堦無塵鸞鶴舞玉笛裂石魚龍愁肺肝澄徹納灝气毛髮慘栗臨寒流世間回首眞一夢誰能更念酬恩讎

東山

今日之集何佳哉入闗劇飲始此回登山正可小天下跨海何用尋蓬萊靑天肯爲陸子見妍日似趣梅花開有酒如醅綠可愛一醉眞欲空千罍酡酥鵝黃出隴右熊肪玉白黔南來眼花耳熱不知夜但見銀燭髙花摧京華故人死大半歡極往往潛生哀聊將豪縱壓幽患皷吹動地聲如雷

放翁詩選後集卷三

欽定四庫全書

放翁詩選後集卷四

宋羅椅撰

古詩

西郊尋梅

西郊梅花矜絕艷走馬獨來看不厭似羞流俗防市塵寧墮荒寒傍茆店翛然自是世外人過去生中羞一念淺顰常鄙桃李學獨立不容鶯蝶覘山礬水仙晚角出大似春秋吳越僣餘花豈無好顏色病在一俗無由砭朱防玉砌渠有命斷橋流水君何欠【十四宇弔慰兩盡】嗟予相與頗同調身客劍南家在剡淒涼萬里歸無日蕭颯二毛衰有漸尙能作意晚相從爛漫不辭杯防灩

綿州錄參軍防觀楚公畫鷹少陵爲作詩者

我來訪古涪之濵不辭百妄冀一眞【磊落顚倒】走馬朝尋海防館斫鱠夜醉魴魚津越王樓髙亦已換俯仰今古堪悲辛督郵官舎最卑陋棟撓楹腐知幾春巋然此壁獨無恙老槎勁翮完如新向來刼火何日免叱呵守防疑有神妖狐九尾穴中嘯共置不問如越秦大時此物合致用下韝指呼端在人會當原野灑毛血坐令萬里淸煙塵老眼還憂不及見詩成肝膽空輪囷【正是作者】

山南行

我行山南已三日如繩大路東西出平川沃野望不盡麥隴靑靑桑欝郁地近函秦气俗豪秋千蹴踘分朋曹苜蓿連云馬蹄疾楊柳夾道車聲髙古來歷歷興亡處舉目山河尙如故將軍壇上冷云低丞相祠前春日暮國家四紀失中原師出江淮未易吞會看金皷従天下卻用闗中作本根【起結次第皆稱】

龍掛

成都六月天大風發屋動地聲勢雄黑雲崔嵬行風中凜如鬼神塞虛空霹靂迸火射地紅上帝有命起伏龍龍尾不捲曳天東壯哉雨防車軸同山摧水溢路不通連根拔出千丈松未言爲人作年丰偉觀一洗芥蔕胸

羅翅峽江小酌

鑪煙淡將散江雨吹欲無回風吹衣襟晴光滿菇蒲隠幾樂此時淸和如夏初犬吠船丁歸小市得美蔬歡言酌淸醥侑以案上書𨿽云泊江渚何異歸林廬

雙淸堂夜賦

陸子病少間獨臥溪上堂人靜魚自躍風定荷更香素月行中天流螢失孤光歸鳥飛有聲度此十里塘嗟我獨何事遲暮客異鄕太息搔短髮起視夜未央

風月

老來苦無伴風月獨見知未嘗費招呼到處相娛嬉披襟萬里快弄影三更奇淋漓蜀苑酒散落江樓詩狂歌撼山川醉墨飛蛟螭聊將調俗子更遣半生癡

遊東都趙氏園

淸晨呼馬出馭吏請所之錦城浩如海我亦無與期有花卽入門莫問主人誰下馬據胡牀傲睨忘訶譏人言白頭翁胡爲尙兒癡老翁故不癡借花發吾詩詩句帶花香東風不敢吹徘徊雙蝴蝶許可鼻端知【能言能賦無復此老】

對酒

閒愁如飛雪入酒卽消融好花如故人一笑杯自空流鶯有情亦念我柳邊盡日啼東風長安不到十四載酒徒往往成衰翁九環寶帶光照地不如畱君雙頰紅

郊飲村酒大醉

丈夫無苟求君子有素守不能垂竹帛正可死隴畆邯鄲枕中夢要是夢所有持枕與農夫亦作此夢否今朝郊外逰取醉村市酒未敢羞空囊爛漫詩千首

寒夜遣懷

臨觴本不飲憂多自成醉四方行萬里不見埋愁地憶昔入京都寶馬揺香鬃酣飲淸樓夜歌聲在半空去日不可挽華髮忽垂領娟娟蛾眉月相對作淒冷月落照空牀不寐聴寒螿早知憂隨人何用去故鄕

長門怨

寒風淒有聲寒日慘無輝空房不敢恨但懷歳暮悲今年選後宮連娟千蛾睂早知獲譴速悔不承恩遲聲當徹九天淚當達九泉死猶復見思生當長棄捐【盡用陳語而各有態】

月夕

我昔隠天臺夜半遊勾曲弄月過垂虹萬頃一片玉煙艇起菱唱松風吹釣絲更欲小徙倚恐失初平期今年遊靑城三十六峯巒白雲反在下使我毛骨寒天如玻璃盆倒懸濕銀海素璧行其間艸木盡光彩姮娥顧我笑手撫玉兔兒莫怪世人生白髮秋風桂老欲無枝

次韻何元立贈行

嘉榮東西州此別不爲逺徘徊淩雲寺決去未遽忍登髙望故人煙樹參差見懸知今夕夢不隔空城鍵平生相從意百年有未滿結巢靑城云期子在歳晚

醉中懷眉山舊遊

勁酒少和气哀歌無歡情故鄕不敢思登髙望錦城錦城那得去彷佛蟇頥路遙知樽前人指我題詩處我𨿽流落夜郎天遇酒能狂似少年想見東郊攜手日海棠如雪栁如綿

南軒

今年秋早涼七月已蕭然南軒修竹下枕簞終日眠時將半殘夢聴此欲斷蟬推枕起太息四序忽已遷功名墮渺莽衰疾方連綿新月獨多情窺牕淡娟娟

舟中聞姑惡

女生藏深閨未省窺墻藩上車移所天父母爲他門妾身𨿽甚愚亦知君姑尊下牀頭雞鳴梳髻著襦裙堂上奉灑掃廚中饋盤飱靑靑摘葵莧恨不美熊蹯姑色少不怡衣袂濕淚痕所冀妾生男庶幾姑弄孫此意竟蹉跎薄命來防言放棄不敢怨所悲孤大恩古路傍陂澤微雨鬼火昏君聴姑惡聲無乃遣婦魂

歳暮

離離井上桐欝欝墻下桑零落豈不悲無柰中夜霜蟋蟀更可念歳暮依客牀客亦自孤寂衣篝歇殘香一燈掛西壁耿耿靑無光援筆欲寫愁三喟不成章

五鼓自簇橋入府

曉月有餘光秋樹無濃影野煙浩無際陂路行逾永堰聲何澎湃露气正淒冷忽然客愁破更覺詩律整昔人千載意忙裏一笑領山林豈難歸吾計自不猛

古意

紲足飼饑鷹鷹飽意未平伏豈不安老驥終悲鳴士生固欲達又懼徒富貴素願有未伸五鼎淡無味茆屋秋雨漏稻陂春水深長歌傾濁酒舉世不知心

放翁詩選後集卷四

欽定四庫全書

放翁詩選後集卷五

宋羅椅撰

古詩

衡門感舊

蒼煙屯不散匹素橫郊原雨細不成水著水始見痕躊躇意自佳未遽掩衡門一一送歸鴉楓林猶未昏念昔壽州歸紹興初紀元闔門過百口一身今獨存不死實有命送老三家村躬耕幸得食萬事不足論

種桑

孔明百畆桑景略十具牛豈無子孫念飽暖自可休種桑吾廬西防徑出南陌三月葉暗園四月葚可摘戴勝枝上鳴倉庚葉間飛飛鳴各自得人生胡不歸歸家力農桑愼莫怨貧賤婚嫁就比鄰死生長相見

離家示妻子

明日當北徵竟夕起復眠悲虫號我傍靑燈照我前婦憂衣裳薄紉綫重敷綿兒爲檢藥籠桂姜手炮煎墩堠黙可數一念已酸然使憂能傷人我得復長年同生天壤間人誰無一廛傷哉獨何辜皇皇長可憐破屋不得住風雨走道邊呼天得聞否賦與何其偏

夏夜

落月不滿窻驚鵠屢移樹沈憂少睡眠亦以衰疾故五更忽作夢立馬靑衣渡白首厭山村郵亭憶徵步

月夕

開戶滿庭雪徐看知月明防風入樷竹復作雪來聲俗塵不待掃凜然肺肝淸林深無漏鼓鶴唳報三更

夜聞櫓聲

咿啞雙櫓聲淒切遊子情豈無一杯酒孤舟誰與傾淸愁不可耐霜月照潮平

對酒

新酥鵝兒黃珍橘金彈香天公憐寂寞勞我以一觴胸中萬卷書老不施豪芒持酒一澆之與汝俱深藏生當老窮巷死埋南山岡古來共如此已矣庸何傷

夜讀兵書

孤燈耿霜夕窮山讀兵書平生萬里心執戈王前駈戰士死所有恥復守妻孥成功亦邂逅逆料政自疎【名言確論】陂澤號饑鴻歳月多貧儒嘆息鏡中面安得長膚腴

朱子云園中觀花

我鬢忽已白君顏非復朱花前一杯酒不樂復何如暮看枝上花已覺不如早富貴當及時吾輩柰何老我欲君起舞竟日爲君畱安知花無情不解替人愁長安二三月花滿上林中祝君早得意歸轡聴玲瓏

酒無獨飲理

酒無獨飲理常恨欠徒客忽得我輩人豈計晨與夕少年事虛名歳月駒過隙自従老大來一日亦可惜糟丘未易辦小計且千石頽然置萬事天地爲幙席人生如刀礪磨盡要有日不須荷鍤隨況問幾兩屐

靑山白雲歌

靑山白雲翁放浪酒中死埋骨長松根夜夜聴溪水松老會作薪骨朽會作塵但畱千載狂名在知我他年自有人

聞婆餅焦

黃泥嶺松森森幽鳥穿枝時一吟汝聲一何悲汝語惻我心連村麥熟餅餌香我母九泉那得甞

七言八句

初發夷陵

雷動江邊鼓吹雄百灘過盡失途窮山平水逺蒼茫外地闊天開指顧中俊鶻橫飛遙掠岸大魚騰出欲淩空今朝喜气君知否三丈黃旗舞便風【是出峽气象】

春殘

石鏡山前送落暉春殘回首倍依依時平壯士無功老鄕逺徵人有夢歸苜蓿苖侵官道合蕪菁花入麥畦稀倦遊自笑摧頽甚誰記飛鷹醉打圍

登於城新樓徧至西園池亭

狂夫無計柰狂何何況登臨逸興多千疊雪山連滴慱一更春水入摩訶【語壓西州】吟余騎省霜侵釣罷冥雨滿蓑逐虜楡闗期尙逺不妨隨處得婆娑

感秋

西風急杵搗徵衣客子闗情正此時萬事従今聊復爾百年彊半欲何之畫堂蟋蟀怨淸夜金井梧桐辭故枝一枕淒涼眠不得呼燈起作感秋詩【中四句最愁極】

早起至江原

喔喔鳴雞促曉程翻翻飛鷺導孤徵節旄盡落歸猶逺帶眼頻移瘦自驚小市蕭條黃葉滿斷橋零落緑苔生居人猶復多愁思何況天涯倦客情

絕勝亭

蜀漢覉蹤歳月侵京華乖隔少來音登臨忽據三江會飛動從來萬里心【自在冠絕】地勝頓驚詩律壯气增不怕酒杯深一琴一劍白雲外揮手家山何處尋

謁淩雲大像

出郭幽尋一笑新徑呼艇子載煙津不辝疾步登髙閣卻欲今生識偉人【不可第二】泉鏡正涵螺髻緑浪花不犯寶趺塵始知神力無窮盡丈六黃金果小身

得梅一枝戲成

髙標已壓萬花羣尙恐嬌春气習存月兔搗霜供換骨湘娥鼓瑟爲招魂孤城小驛初飛雪斷角殘鐘半掩門【自然是梅詩】盡意端相終有恨夜寒皴玉倩誰溫

宿杜氏荘晨起遇雨

怪藤十圍蔽白日老木千尺幹靑霄水泛戞灘竹作舫陸行跨空繩系橋陰陰古木精靈語慘慘江云蛟鱷驕【前四句須是此兩句方險】吾道非邪行至此諸公正散紫宸朝

西樓夕望

夜郎城裏嘆途窮賴有西樓著此翁溪鳥孤飛寒靄外野人參語夕陽中蒼天可恃何曾老白髮緣愁卻未公俗態千年看爛熟不如畱眼送飛鴻

上元

細細香塵暗六街魚鱗淺碧暮雲開新妝褰幙全身見誤馬隨車一笑回酒釅頓忘風力峭夜長猶恨漏聲催京華舊侶雕零盡短成絲心未灰

吳體寄張季良

九月十月天雨霜江南劍南途路長平生故人阻攜手萬里一書空斷腸人生彊健已難恃世事變遷那可常兩家子孫各長大他年窮達毋相忘

醉中登避俗臺

半醉行歌上古臺脫巾散髮謝氛埃但知禮豈爲我設莫問客従何處來剡曲煙波菱蔓滑耶溪風露藕花開老來世事渾成懶一棹幽尋未擬回

自述

勃落爲衣隠薜蘿掃空塵抱養天和過期未死更彊健與世不諧猶嘯歌野市蕭條殘葉滿酒家零落廢壚多石防山下孤舟雨借問君如此老何

雨夜

斷岸輕煙著柳條孤村小雨夜蕭蕭荒雞隔浦聲相續短燭無風焰自揺朴學無如糜歳月殘生竟是老漁樵最憐畔千莖雪日日春風吹不消

秋雨

一秋風雨蔽白日積水鬼神愁太陰寒螿悲鳴艸根濕水鳥暝叫菇樷深殘年不覺日月逝病骨惟愁霜露侵常有淖糜供旦暮一毫寧復少年心

舟中曉賦

木落霜淸水鳥呼扁舟夜泊古城隅吹殘畫角鐘初動低盡寒空斗欲無浪迹已同鷗境界逺遊方羨鴈程途髙檣健席從今始徧歷三江與五湖

寄子虛子遵

大兒再渡吳門秋小兒錢塘逾月畱恨身不能插兩翅與汝相守寛百憂聞鐘時宿霜云外待月亦上湖邊樓但常保此豈不樂路難悠悠非善謀

放翁詩選後集卷五

欽定四庫全書

放翁詩選後集卷六

宋羅椅撰

恩除祕書監

羣仙鶴駕去難追白首重來不自知才藝荒唐癡獨絕功名蹭蹬老如期海邊鄭叟窮耽酒吳下韋郎晚學詩扶上木天君莫笑衰殘不似壯遊時

醉中夜自村市歸

村市夜騎黃犢還卻登小閣倚闌干銀河斜界曉天碧璧月下入秋江寒吾輩身閒且飲酒人生事定須闔棺元自胸中著云夢莫驚緑鬢柰悲歡

病起

山村病起防圍寛春盡江南尙薄寒志士淒涼閒處老名花零落雨中看斷香漠漠便支枕芳艸離離獨倚防收拾吟牋停酒椀年來觸事動憂端

臨安雨晴

世味年來薄似紗誰令騎馬客京華小樓一夜聴春雨深巷明朝賣杏花矮紙斜行閒作艸晴牕細孔戱分茶素衣莫起風塵嘆猶及淸明可到家

初寒

船尾寒風不滿旗江邊樷祠常掩扉行人畏虎少晨出舟子捕魚多夜歸茅葉翻翻帶宿雨蘆花漠漠弄斜暉傷心到處聞砧杵九月今年未授衣

馬上

燈前薄飯陳鹽虀帶睡彊出行江堤五更落月移樹影十月淸霜侵馬蹄荒陂嗈嗈已度鴈小市喔喔初鳴雞可憐萬里覓歸夢未到故人先自送【語語有气】

黃州

局促常悲類楚囚遷流還嘆學齊優江聲不盡英雄恨天地無私艸木秋萬里覉愁添白髮一防寒日過黃州【好】君看赤壁終陳迹生子何須萬戶侯

哀郢

荊州十月早梅春䢐歳眞同下阪輪天地何心窮壯士江湖従古著覉臣淋漓痛飲長亭暮慷慨悲歌白髮新欲弔章臺無處問廢城霜露濕荊榛

水亭有懷

漁舟把酒對丹楓水驛慿軒送去鴻【來得是】道路半年行不到江山萬里看無窮故人艸詔九天上老子題詩三峽中【上句太淺不爾又不得】笑語毛錐可無恨書生處處與卿同

江上

江上霜寒透客衣閒牕羸臥不支持覉孤形影眞相弔衰颯頭顱已可知【自在】潦縮穏經行雨峽竹疎防見掛猿枝淸尊可醉須勤醉莫望功名老大時

聞猿

瘦盡腰圍不爲詩良辰流落自成悲也知客裏偏多感誰料天涯有所思漢塞角殘人不寐渭城歌罷客將離故應未抵聞猿恨況是巫山廟裏時

南鄭馬上

南鄭春殘信馬行通都气象尙崢嶸迷空遊絮慿陵去曳綫飛鳶跋扈鳴落日斷雲唐闕廢淡煙芳艸漢壇平猶嫌未豁胸中气目斷南山天際橫

夜抵葭萌惠照寺寓榻小閣

亭驛驅馳髀肉消故山歸夢愈迢迢夜行觸尉那能避旦過逢僧不放招雨後風雲猶慘淡霜前艸木已蕭條衰遲事事非前日醉裏題詩亦自聊【篇篇自道】

歸次漢中境上

云棧屏山閱月遊馬蹄初喜踏梁州地連秦雍川原壯水下荊揚日夜流遺虜孱孱寧逺略孤臣耿耿獨私憂良時恐作他時恨大散闗頭又一秋

赴成都泛舟自三泉至益昌謀以明年下三峽

詩酒淸狂二十年又摩病眼看西川心如老驥長千里身似春蠶已再眠暮雪烏奴停醉防秋風白帝放歸船飄零自是闗天命卻被人呼作地仙

七月一日夜坐舎北水涯

兀傲胡牀酒半醒釣筒收盡數舟橫風生細葛無三伏月上疎林正四更北斗離離低欲盡明河脈脈去無聲斥仙豈復塵中戀便擬騎鯨返玉京

新秋感事

江上淸秋昨夜回漁扉正對荻洲開志存天下食不足節慕古人防愈來風際紙鳶那解久祭余芻狗會堪哀蕭然散髮聽秋雨剰領新涼入酒杯

風雨中過龍洞閣

飄然醉袖怒人扶个裏何曾有畏塗【寫得如此健】捲地黒風吹慘淡半天朱閣插虛無闌邊歸鶴如爭防云表飛仙定可呼【語壯】莫怪衰翁心膽壯此身元是一枯株

獨遊城西諸僧舎

我是天公度外人看山看水自由身蘚巖頂上飛雙屐云洞前頭岸幅巾萬里欲呼牛渚月一生不受庾公塵非無好客堪招喚獨往飄然覺更眞

過野人家

縱轡江臯送夕暉誰家井臼映荊扉隔籬犬吠窺人過滿箔蠶饑待葉歸世態千年看爛熟家山萬里夢依稀躬耕本是英雄事老死南陽未必非

晚興

老病愁趍畫防門天教髙臥浣花村山林獨往雜屠釣世界皆空誰怨恩千卷蠧書忘歳月一尊濁酒信乾坤興來倚杖淸江上斷角殘鐘正斂昏【隨意襯貼皆及本色】

芳華樓夜飲

射虎將軍老不侯尙能豪縦醉江樓笙歌雜沓娛淸夜風露髙寒接素秋少日壯心輕玉塞暮年幽夢墮滄洲人間淸絕沅湘路常笑靈均如許愁

秋思

大面峯前秋笛淸細腰宮畔暮灘平吳檣楚柂勒歸思隴月巴云空復情萬里風塵舊朝士百年鉛槧老書生水村漁市従今始安得區區海內名

月下

黃鵠飛鳴未免饑此身自笑欲何之閉門種菜英雄老彈鋏思魚富貴遲生擬入山隨李廣死當穿冡近要離一樽彊醉南樓月感慨長吟恐過悲

書懷

愁向東華踏軟紅暫歸舊隱樂無窮石池洗藥娟娟水漁艇投竿嫋嫋風盡日醉醒菱唱裏鄰家來往竹陰中何須列防長安第四望雲山擁此翁

舜廟懷古

云斷蒼梧竟不歸江邊古廟鎖朱扉山川不爲興亡攺風月應憐感慨非孤枕有時鶯喚夢斜風無賴客添衣千年回首消磨盡輸與漁舟送落暉

放翁詩選後集卷六

欽定四庫全書

放翁詩選後集卷七

宋羅椅撰

七言四句

籌筆驛【有武侯祠】

運籌塵迹故依然想見旌旗駐道邊一等人間管城子不堪譙叟作降牋

小雨極涼舟中熟睡至夕

舟中一雨掃飛蠅半脫綸巾臥翠藤淸夢初回牕日晚數聲柔櫓下巴陵

冬夜聴雨戱作二首

少年交友盡豪英妙理時時得細評老去同參惟夜雨焚香臥聴畫簾聲

繞檐防滴如琴築支枕幽齋聴始奇憶在錦城歌吹海七年夜雨不曾知【此老富貴有無柰著處又時時有識羞耳】

寺樓月夜醉中

海山縹緲玉眞妃貪看冰輪不肯歸樓上三更風露冷旋圍步障換羅衣【此等亦非俗子能道】

觀華嚴閣僧齋

拂劍當年气吐虹喑嗚坐覺朔庭空早知壯士成癡絕悔不藏名萬衲中【世間此句道盡可喜亦可恨】

讀書

面骨崢嶸欲疎退藏只合臥蝸廬自言尙有人間意射雉歸來夜讀書

雜詠二首

防風翻翻芋葉白落日漠漠稻花香出門縦轡何所惜萬里溪南追晚涼

世事盛衰誰得知惠陵煙艸掩柴扉陵邊人家樷竹裏燈火呼喧迎婦歸

夜坐

大風橫吹斗柄折迅雷下擊山石裂放翁閉戶寂不聞楞嚴捲盡燈花結

文君井

落魄西川泥酒杯酒酣防度上琴臺靑鞋自笑無拘束又向文君井畔來

記夢

烏巾白紵憶當年抵死尋君不自憐憔悴劍南雙攺夢中猶上暗門船

江上尋梅

小園風月不多寛一樹梅花開未殘剝啄敲門嫌特地緩拖橫杖隔籬看

看梅歸馬上

本爲梅花判獨飲卻嗔梅花消宿酲日欲落時始上馬靑羊宮前聞發更

迎詔書

憶瞻鸞仗省門前扇影鞭聲下九天寂寞嘉州迎詔處忽聞鼓吹卻淒然

見螢

蜀州官居富水竹四月螢火繞梁飛流年迫人不相貸客子倦遊何日歸

秋夜池上作

短髮颼颼病骨輕臨池閒看露荷傾月明何與浮雲事正向圓時故故生【好】

花時徧遊諸園

爲愛名花抵死狂只愁風日損紅芳緑章夜奏通明殿乞借春陰防海棠【狂得有理】

又

翩翩馬上防檐斜盡日尋春不到家偏愛張園好風景半天髙柳臥溪花【花臥柳臥邪語自可畫】

春晚感事

寒食梁州十萬家秋千蹴踘尙豪華犢車轣轆歸城晚爭碾平蕪入亂花

梅

一花兩花春信回南枝北枝風日催爛熳卻愁零落盡丁寧且莫十分開

沈園

城上斜陽畫角哀沈園非復舊池臺傷心橋下春波緑曾是驚鴻照影來

又

夢斷香消四十年沈園柳老不吹綿此身行作稽山土猶弔遺蹤一然

白樂天詩倦倚繡牀愁不動緩垂緑髻鬟低遼陽春盡無消息夜合花開日又西好事者畫爲倦繡圖此花以五六月間開山中人殊不貴之

王室東遷歳月賖兩京漠漠暗塵沙繡牀倦倚人何在風雨漫山夜合花

鷺

雪衣飛去莫匆匆小住灘頭伴釣蓬禹廟蘭亭三十里相逢多在暮煙中

湖村月夕

客路風塵化素衣閒愁冉冉鬢成絲平生不負月明處神女廟前聞竹枝

軍中雜歌

名王金冠玉蹀踒面防纛下聲呱呱槁街未遽要汝首賣與酒家鉗作奴

又

漁陽女兒美如花春風樓上學琵琶如今便死知無恨不屬畨家屬漢家

又

北庭茫茫秋艸枯正東萬里是皇都徵人樓上看太白思婦城南迎紫姑

無題

碧玉當年未破學成歌舞入侯家如今憔悴篷牕底飛去靑天妬落花

看梅二首

梅花樹下黃茆丘古人尙能愛花不月淡煙深橫牧笛死生常事不須愁【沈絕警絕】

荒陂十畆浴鳬鴨折葦枯蒲寒意深何處得船滿載酒醉時系著古梅林

次韻魯山新居

短墻缺處插疎籬巷劣容車堂對陂天下有公殊可賀坐中著我不妨奇【橫姿自好】

宿楓橋

七年未到楓橋寺客枕依然半夜鐘風日未須輕感慨巴山此去尙千重

重陽

照江丹葉一林霜折得黃花更斷腸商略此時須痛飲細腰宮畔過重陽

霽夜觀月

云重眞愁無散時可憐不柰夜風吹殘暉如此那休得誰誤虛空作許癡

欽定四庫全書

放翁詩選後集卷八

宋羅椅撰

七言四句

仙魚鋪得仲髙書

病酒今朝載臥輿秋云漠漠雨疏疏閬州城北鮮魚鋪忽得山陰萬里書

追憶徵西幙中事

憶昨王師戌隴回遺民日夜望行臺不論夾道壺漿滿洛筍河魴次第來

夢中作

大慶橋頭春雨晴行人馬上聴鶯聲祥符西祀曾迎駕惆悵無人說太平

天竺曉行

三茆聴徹五更鐘三竺穿窮九里松無復官樓沽美酒但煩湖水照衰容

示兒

老去元知萬事空但悲不見九州同王師北定中原日家祭毋忘告廼翁

吳娃曲【友有妾而內不容戲爲作此因得不去】

滿地花陰不閉門琵琶抱恨立黃昏妾身不似天邊月此夜此時重見君

又

忘憂石橊深淺紅艸花紅紫亦成樷明年開時不望見只望郎君說著儂

又

二月鏡湖水拍天禹王廟下闘龍船龍船年年相似好人自今年異去年

又

臂上燒香拜佛前願郎安穏過新年多情已是長多病莫要畱心在妾邊

過江至蕭山縣驛東軒海棠已謝

星星兩鬢怯年華幽館無人江月斜惆悵過江遲一夕曉風吹盡海棠花

感舊

南市夜夜上元燈西郊日日是淸明靑氊犢車碾花去黃金馬鞭穿柳行

又

半紅半白官池蓮半醒半醉女郎船鴛鴦驚起何曽管折得雙頭喜欲顚

又

美人傳酒淸夜防欲歌未歌愁滿山蒲萄一斗元無價換得梁州也是閒

過杜浦橋

橋外波如鴨頭緑杯中酒作鵝皃黃山茶花下醉初醒卻過西村看夕陽

舟中感懷呈太傅相公兼簡嶽大用郎中

雨打孤篷酒漸消昏燈與我共無聊功名本是無慿事不及寒江日兩潮

又

夢筆亭邊擁鼻吟壯圖蹭蹬老侵尋不眠數盡雞三唱自笑當年起舞心

飲張功父園戲題扇上

寒食淸明數日中西園春事又匆匆梅花自避新桃李不爲髙樓一笛風

春晚

一百五日春郊行三十六溪春水生千秋觀裏逢急雨射的峯前看晚晴

卽事

組綉紛紛衛女工詩家於此欲途窮語君白日飛升法正在焚香聴雨中

園中

梅花重壓防檐偏曳杖行歌意欲仙後五百年君記取斷無人似放翁顚

冬夜聞角聲

嫋嫋淸笳入雪云白頭老守臥中軍自憐到老懷遺恨不向居延塞外聞

何家客亭

梅子生仁燕防雛繞檐新葉緑疏疏朝來酒興不可柰買到釣船雙鱖魚

荔枝樓小酌

病與愁兼怯酒船巴歌聞罷更淒然此身未死長爲客回首防州又二年

老君洞【明皇幸蜀見老君於此】

丹鳯樓頭語未終崎嶇蜀道更相逢太淸宮闕俱煨燼豈亦南來避賊鋒

仙遊閣

張公一去二百載傑閣依然橫靄中徙倚看碑仍看畫時聞栢子落秋風

采蓮

蘸水朱扉不上關采蓮小舫夜深還一尊何處無風月自是人生苦欠閒

五言八句

舟上夜坐

風露浩無際星河淡欲傾遙知並船客聞我詠詩聲水鳥橫江去漁舟背月行神淸不成寐隠幾待牕明

欲行雨未止

幽幔依燈影空階送雨聲暫歸仍客路投老倍鄕情眼澁書難讀心揺夢易驚病多猶怕醉酒盡卻思傾

池亭夜坐

池上小亭幽淸宵秉燭遊荷盤時瀉露螢艸早知秋有感歳時速無聲河漢流【五字甚气魄】殊方不堪住歸夢繞滄洲

小舟過吉澤效王右丞

澤國霜露晚孤村煙火防本去官道逺自然人迹稀木落山盡出鐘鳴僧獨歸漁家閒似我未夕掩柴扉

雪霽過千秋觀

縱轡不嫌逺逢山猶一登夕陽陂渺渺殘雪塔層層折竹橫遮道饑烏下啄冰欲歸還小駐倚杖對崚嶒

晨起

小雨濕淸曉新鶯啼早春年光驚病眼節物屬閒身巴峽東連海嶓山北控秦逺遊端可繼敢恨素衣塵

幽居

早歳猶奇怪中年痛掃除華堂棋陸廢名馬宴遊疏散帙身忘倦畦蔬手自鋤寥寥千載後誰此訪幽居

聞角

小閣柴門近黃昏畫角聲時時逐風散嫋嫋伴愁生天地淸秋暮闗河殘月明湖南賊未破獨立久含情

寄楊濟伯

聞道皇華使來從萬里回五溪春薺老三峽暮猿哀昔日文昌省頻年灩澦堆問君何地險斟酌寄聲來

小雨

細細濕春光霏霏破夕陽臥聞驚倦枕起看入虛堂映葉鶯猶囀爭泥燕正忙閒愁無遣處誰與共飛觴

寄張眞人父舎人

諸公方衮衮無地著斯人萬里防州守中朝禁省臣孤帆秋上峽五馬曉行春想見懷明主登臨白髮新

送仲髙兄宮學秩滿赴行在

兄去遊東閣才堪直北扉莫憂持槖晚姑記乞身歸道義無今古功名有是非臨分出苦語不敢計從違【道義功名固是名言結得諄至更好他集少見】

夜夢從數客雨中載酒出遊之長安

有酒不謀州能詩自勝侯但須繩系日安用地埋憂射雉侵星出看花秉燭遊殘年杜陵客不恨濕貂裘

統分稻晚歸

薄酒不自酌夕陽須汝歸菊花霜後美豆莢雨中肥路逺應加飯天寒莫減衣老懷憂日切道眼看皆非

題江陵村店壁

靑斾三家市黃茆十里岡蓬飛風浩浩塵起日茫茫馳騁多從獸鉏耰少破荒行人相指示此路走襄陽

移船

沙際舟衘尾相依作四鄰莫年多慷慨萬里亦悲辛【容易吐得徹】折竹占行日吹簫賽水神無勞問亭驛久客自知津

鹿門闗過龎士元祠

士元死千載淒惻過遺祠海內常難合天心豈易知英雄今古恨父老歳時思蒼蘚無情極秋來滿斷碑【此四句多少淒惻】

上元前一日

異縣客遊久今年春事遲峭寒增酒價微雨惱燈期【看此老下字】老態人未覺孤愁心自知停車呼病婦彊出伴諸兒

五言四句

早梅

東塢梅初動香來托意深明知在籬外行到卻難尋

病中

半年不讀書顧影疑非我乃知百年中如此過亦可

采菊

秋花莫插鬢𨿽好亦淒涼采菊還挼卻空餘滿袖香

放翁詩選後集卷八

欽定四庫全書

放翁詩選別集

五言

頃嵗從戎南鄭屢往來興鳯間暇日追憶有賦

昔戍蠶叢北頻行鳯集南烽傳戎壘宻驛送客程貪春盡花猶拆雲低雨半含種畬多菽粟藝木雜松楠婦汲惟陶器民居半艸庵風煙迷棧閣雷霆起湫潭城郭秦風近村虛蜀語參快心逢曠野刮目望浮嵐考古興時感無詩每自慚嘉陵最堪憶迎馬栁毿毿

冬日感興十韻

雨露天昏曀陂湖地阻深蔽空鴉作陣暗路棘成林有客風埃裏頻年老病侵夢魂來二豎相法欠三壬舊憤開孤劍新愁感防砧唐衢惟痛哭莊舄正悲吟瘦跨秋門馬寒生夜店衾但思全舊璧敢冀訪遺簮樓上蒼茫眼燈前破碎心長謡傾濁酒慷慨厭層陰

書直捨壁

道山西下路杳杳歷重廊地寂聞傳漏簾疏有斷香渠淸水馬健屋老瓦松長欲出重欹枕無何覓故鄕

致仕述懷

彈冠紹興末解組慶元中灔澦危途過邯鄲幻境空閒傳相牛法醉喚闘雞翁衝雨歸來晚山花滿笠紅韋布還初服蓬蒿臥故廬所慙猶火食更恨未巢居叱叱驅黃犢行行跨白驢交親各彊健不必問何如

春晚雜興

池面萍初紫墻頭杏已靑攜兒撐小艇畱客坐孤亭相法無侯骨生年直酒星正須遺萬事莫遣片時醒

暮春二首

季子黃金盡安仁白髮新無情五更雨便送一年春難續西樓夢空存北陌身海棠應似舊惆悵又成塵緑葉枝頭宻靑蕪陌上深江山妨極目天地入孤吟身已雙蓬家惟一素琴世情君莫說頭痛欲涔涔

小舟遊西涇渡西江而歸

小雨重三後餘寒百五前聊垂蔓水閒泛木蘭船雪暗梨千樹煙迷柳一川西岡夕陽路不到又經年

初春雜興

水長鷗初泛山寒茗未芽深林聞社皷落日照漁家渡逺呼船久橋傾取路斜客愁慵逺眺不是怯風沙

中春偶書

鄰曲祈蠶陂塘浸種時春寒薪炭覺雨霽皷鐘知驢瘦衝泥怯魚驚食釣遲衰翁一味懶耕養愧吾兒

北齋書志示兒輩

初夏佳風日頽然坐北齋百年從落魄萬事忌安排鄕俗能尊老君恩許賜骸饑寒𨿽未免何足系吾懷

五月初作

鄰捨舂新麥家人拾晚蠶推移逢夏五賦與嘆朝三遣日須棋局忘饑賴酒甔幽居有髙致多取未爲貪

梅市道中

雨暗山陂路人喧北渡頭廟垣新畫馬村笛逺呼牛買飯諳爭席迎潮競解舟平生苦吟處又送一年秋

秋夜紀懷

北斗垂蒼莽明河浮太淸風林一葉下露艸百虫鳴病入新涼減詩從半睡成還思散闗路炬火驛前迎

捨北揺落景物殊佳偶作五首

今年冬晚仲月始防霜野日明楓葉江風斷鴈行窮途多籍躪老景亦悲傷自笑詩情懶蕭然舊錦囊路擁新霜葉溪余舊漲沙棲烏初滿樹歸鴨各知家世事元堪笑吾生固有涯南村聞酒熟試遣小童賖小聚鷗沙北橫林蟹捨東船頭眠醉叟牛背立村童日落云全碧霜餘葉半紅窮鱗與倦翼終勝在池籠屋角成金字溪流作谷紋斜通小橋路半掩夕陽門孤艇衝煙過疏鐘隔塢聞杜門非獨病實自厭紛紛艸徑人稀到柴扉手自開林疏鴉小泊溪淺鷺頻來檐角除蔓墻隅斸芋魁東鄰膰肉至一笑舉新醅

殘臘

殘臘無多日吾生又一年林塘明夕照墟落淡春煙山色危欄角梅花綠酒邊歲時元自好老病獨淒然

初寒獨居戱作

開殻得紫栗帶葉摘黃柑獨臥維摩室誰同彌勒龕宗文【杜子羙之子】樹雞柵靈照【龐居士之女】挈蔬藍一段無生話燈籠自可談

晨起

晨起梳頭懶披衣立艸堂霧昏全隠樹气暖不成霜灘急回魚隊天低襯鴈行新春猶一月已覺日防長

五皷不得眠起酌一杯復就枕

棲冷雞聲咽窻深燭熖明流年容易過華髮等閒生濁挹連醅酒香槎帶葉橙殘骸付螻蟻汗簡更須名

辛酉冬至

今日日南至吾門方寂然家貧輕過節身老怯增年【元注鄕俗謂喫盡至飯卽添一歲】畢祭皆扶拜分盤獨早眠惟應探春夢已繞鏡湖邊

已酉元日

夜雨解殘雪朝陽開積陰桃符呵筆寫椒酒過花斟巷柳揺風早街泥濺馬深行宮放朝賀共識慕堯心

甲子元日

飲罷屠酥酒眞爲八十翁本憂緣直死卻喜坐詩窮米賤知無盜云又主丰一簞那復慮嬉笑伴兒童

淸明

气三吳異淸明乃爾寒老增丘墓感貧苦道途難燕子家家入梨花樹樹殘一春回首盡懷抱若爲寛

上已

殘年登八十佳日遇重三簾幕低垂燕房櫳起晚蠶名花紅滿舫美醖緑盈甔春事還如昨衰懷自不堪

醉中作

宦遊三十載舉步亦看人愛酒官長罵迎花丞相嗔湖山今入手風月始闗身少吐胸中气從教白髮新

雪中二首

春晝雪如簁淸羸病起時迹深驚虎過煙絕憫僧饑地凍萱牙短林深鳥哢遲西窻斜日晚呵手斂殘棋忽忽悲窮處悠悠感歳華暮云如潑墨春雪不成花眼澁燈生暈詩成字半斜殘樽已傾盡試起問東家

小雪

夜臥風號野晨興雪擁籬未言能壓瘴要是欲催詩跨蹇𨿽堪喜呼舟似更奇元知剡溪路不減防橋時

大雪月下至旦欲午始晴

薄暮雪云低淸霄意慘淒方聽打窻急已報與堦齊疏箔穿飛蝶空庭聚戱猊新晴思訪客愁絕滿城泥

夜中步月

夜半不成寐起尋防月行風生驚葉墯露重覺荷傾兀兀酒中趣悠悠身後名興闌還掩戶坐待日東生

題齋壁

皥皥太平民堂堂大耋身乾坤一旅捨日月兩車輪蓑貴超三品蔬甘敵八珍明年眞耄矣爛醉海棠春力墻輸公上藏書教子孫追遊屏裘馬宴集止雞豚寒士邀同學單門與議婚定知千載後猶以陸名村

自述

古井無由浪浮雲一掃空詩書修孔業塲圃嗣風懼在饑寒外憂形夢寐中吾年𨿽日逝猶冀有新功舊業還耕釣殘年逼老期筋骸衰後覺力量夢中知客約溪亭飲僧招竹院棊未爲全省事終勝宦遊時屏迹歸休後頥生寂寞中忍貧辭半俸學古得全功西埭村醅釅東坡小彴通經行有佳趣稚子也能同

書適

老翁垂七十其實似童兒山菓啼呼覓鄕儺喜笑隨羣嬉累瓦塔獨立照盆池更挾殘書讀渾如上學時

幽事

日日營幽事時時有好懷雨園殘竹粉風砌落松釵伴蝶行花徑聽蛙傍水涯窮通了無謂不必更安排

葺圃

種樹書頻讀齊民術屢窺曾求竹醉日更問柳眠時盧橘初非橘蒲葵不是葵因而辧名物甘作老樊遲

幽事

幽事春來早晨興卽啟閽掃梁迎燕子插楥護龍孫數日招賔友先期辦酒樽淋漓衣袖濕不管漬春痕

北檻

北檻近中堂緣堦物自芳晨淸花拱露地僻蘚侵廊坐久時開卷吟余或炷香終朝無客至一枕到羲皇

遊山

蕭鼓湖山路天教脫馽機蟬聲入古寺馬影渡荒陂樵唱時傾耳僧談亦觧頥偏門燈火閙不敢恨歸遲古寺不來久入門空嘆嗟僧亡惟見塔樹老已無花世事𨿽難料吾生固有涯殷勤一梳月十里伴還家

巢山

巢山避世紛身隠萬重云半谷傳樵響中林過虎羣虫葉成篆風蹙水生紋不溪橋月僊凡自此分短髮巢山客人知姓字誰穿林雙不借取水一軍持渴鹿羣窺澗驚猿獨掛枝何曽蓄筆硯景物自成詩

孤學

孤學𨿽遺俗猶爲一腐儒家貧占力量夜夢驗工夫正欲安三逕寧忘奏六符殘年知有幾自怪尙區區

哭開孫

學步漸扶牀乘車已駕羊虛稱砌臺史不遇玉函方杳杳天難問茫茫夜正長寂寥誰伴汝蕭寺閉空房

病中作

破裘縫更暖糲食美無餘摩詰病說法虞卿窮著書身羸支枕久足蹇下堂疏今日晴窻好幽懷得細攄

臥病雜題

終日常辭客經年半在牀愛窮畱作伴諳病與相忘竈婢工烹粥園丁習寫方今朝有奇事久雨得窻光人間跛男子物外病維摩【元注病中遂牽病右足】但可妨趍拜何曾廢嘯歌菜羮酼醬薄村巷棘茨多舉手謝鄰父非君誰肯過

病中示兒輩

去去生方逺冥防死卽休狂思攘鬼手危至服丹頭有劍知誰與無香可得畱惟應勤孝謹事事鑑恬侯七言

守嚴述懷

桐君故隠兩經秋小院孤燈夜夜愁名酒過於求趙璧異書渾似借荊州溪山勝處身難到風月佳時興不休安得連云車載釀金鞭重作浣花遊

入城至郡圃及諸家園亭遊人甚盛

老子何曾慣市塵今朝也復入城闉太平有象人人醉造物無私處處春九陌鶯花娛望眼一竿風月屬閒身不緣興盡回橈早要就湖波照角巾

乍晴出遊

八十山翁病不支出門也賦喜晴詩小樓酒斾闌街處深巷人家曬練時本借防風欹帽影卻乘新暖弄鞭絲歸來幸有流香在剰伴兒童一笑嬉【流香所賜酒名】

武林

皇輿久駐武林宮汴洛當時未易同廣陌有風塵不起長河無凍水常通樓臺飛舞祥煙外皷吹喧呼明月中六十年間幾來往都人誰解記衰翁

西村暮歸

天气淸和修禊后土風淳古結繩前村村陂足分秧水戶戶門通入郭船亭帳盜消常息鼓防塲酒賤不論錢行人爭看山翁醉頭枕槐根臥道邊

入都

葵莧登盤酒可賖豈知扶病又離家朝行打岸濤頭惡夜宿垂天斗柄斜不恨山林淹歲月但悲道路困風沙鄰翁好爲看耕隴行矣東歸一笑嘩

上章納祿恩畀外祠遂以五月東歸

身似霜松老不枯乞骸猶得侍淸都百錢濁酒渾家醉六月飛蝱徹曉無美睡不愁閒客攪出遊自有小兒扶買山尙恐巢由笑敢向君王覓鏡湖

黃紙淋漓字似鴉卽今眞个是還家園廬漸近湖山好鄰曲來迎鼓笛嘩籩實傍籬收豆莢盤蔬臨水采芹芽皇家養老非忘汝不必靑門學種瓜

羣玉峯頭孤夢斷五雲溪上野舟回傍人鷗鳥自然熟到處藕花無數開麥飯不饜猶面槁柴門閒閉自心灰雨來正作盆池地不怕冥冥半月梅

身是風前一斷蓬經年竊食竟何功倚天靑嶂迎船出撲馬紅塵轉眼空网戶餉魚勝丙宂旗亭送酒等郫筒死前幸作扶犂叟免使淮南笑發紅

此身惟有一躬耕乞得餘年樂太平東觀並遊驚昨夢西湖重到付來生一堤艸露明晨照半浦荷香颭晚睛歷歷歸途皆勝事江亭先聽櫂歌聲

七十

七十殘年百念枯桑楡元不補東隅但存隠具金鴉觜那夢朝衣玉鹿盧身世蠶眠將作繭形容牛老已垂胡客來莫問先生處不釣娥江卽鏡湖

枕上作

龍鐘七十豈前期矮防枯笻與老宜愁得酒巵如敵國病須書卷作良醫登山筋力𨿽尢健閉戶工夫頗自奇今日快晴春睡足臥聽檐鵲已多時

八十三吟

石防山下白頭人八十三回見早春自愛安閒忘寂寞天將彊健報淸貧枯桐已防寧求識敝帚當捐卻自珍桑薴家風君勿笑他年猶得作茶神

戲遣老懷

平生碌碌本無奇況是年垂九十時阿囝略如郎罷意稚孫能伴太翁嬉花前騎竹彊名馬堦下埋盆便作池一笑不妨閒過日嘆衰憂死卻成癡

春近

短褐枯笻老病身龍鐘也復喜新春已知不解多年住且作都無一事人檐角鳥聲呼醉夢室中花气襲衣巾朝來更有欣然處一筋山蔬勝八珍

睡起至園中

春風忽已到天涯老子猶能領物華淺碧細傾家釀酒小紅初試手栽花野人易與輸肝肺俗話誰能掛齒牙更欲世間同省事勾回蟻戰放蜂衙

立春日

江花江水每年同春日春盤放手空天地無私生萬物山林有處著衰翁牛趍死地身無罪梅發京華信不通數片飛飛猶臘雪村鄰相喚賀年丰

東籬

東籬深僻嬾衣裳書卷縱橫雜藥囊無吏徵租終日睡得錢沽酒一春狂新營茅舍軒窻靜旋煮山蔬七筯香戲集句成圖素壁本來無事卻成忙

春夏之交風日淸美欣然有感

天遣殘年脫馽鞿功名不恨與心違綠陂細雨移秧罷朱舫斜陽擘紙歸花市丹靑賣團扇象牙刀尺制單衣白頭曳杖人爭看共嘆浮生七十稀

病足累日不出庵門折花自娛

頻報園花照眼明蹣跚正廢下堂行擁衾又聽五更雨屈指元無三日晴不柰病何拋酒醆粗知春在賴鶯聲一枝自浸銅瓶水喜與年光未隔生

春日小園雜賦

久矣雲霄鍜羽翰小園聊得賦春寒風生鴨緑文如織露染猩紅色未幹不向山丘嘆零落且從兒女話團欒人言麥信春來好湯餅今年慮已寛

晚春感事

少年騎馬入咸陽鶻似身輕蝶似狂蹴踘塲邊萬人看秋千旗下一春忙風光流轉渾如昨志气低摧只自傷日永東齋淡無事閉門掃地獨焚香

甲子立春前二日

頭風初愈喜身輕書卷時開覺眼明養熟犬雞隨坐起性靈鳥鵲報陰晴韭菘飣餖春盤好芝術簁和臘藥成自笑衰殘殺風景燈前不擬入重城

幽居初夏雨霽

楸花練花照眼明幽人浴罷葛衣輕燕低去地不盈尺鵲喜傍檐時數聲對奕軒窻消永晝曬絲院落喜新晴忽驚重五無多日防縷纒筒弔屈平

初夏幽居

虛堂一幅接防巾竹樹森疏夏令新缾竭重招麯道士牀空新聘竹夫人寒龜不食猶能壽獘帚何施亦自珍枕簟北窻寧有厭小山終日尙嶙峋

麥熟市米價減鄰里病者亦皆愈欣然有賦

凶年已渡麥方秋學道從來幸寡求荷鍤自隨身若寄漉籬可賣飯何憂鄰翁瀕死復相見村市小涼時獨遊不怕歸時又侵夜新添略彴跨淸溝

幽居初夏

藤冠艸屨病支離門外紛紛百不知解籜有聲驚倦枕飛花無力防淸池閒思舊事惟求醉老感流年只自悲緑樹陰中紅練起一團零亂濕胭脂

五月初夏病體輕偶書

世事紛紛了不知又逢燕乳麥秋時經年謝客常因醉三日無詩自怪衰乘雨細移西崦藥畱燈重覆北牕碁但將生死俱拈起造物從來是小兒

夏日二首

吳中五月暑猶防竟日南堂坐掩扉緑樹露香鶯獨語畫廊風惡燕雙歸三千界內人人錯七十年來念念非投老萬緣俱掃盡從今僧亦不須依

梅雨初收景气新太平阡陌樂閒身陂塘漫漫行秧馬門巷陰陰掛艾人白葛烏紗稱時節黃雞緑酒聚比鄰掀髯一笑吾眞足不爲無錐更嘆貧

秋雨初晴有感

炎曦赫赫尙餘威冷雨蕭蕭故解圍號野百虫如自訴辭柯萬葉竟安歸芼羮菇菜珍無價上釣魴魚健欲飛散吏何功霑一飽髙眠仍聽搗秋衣

林居秋日

桔橰引水繞荒畦病臥蝸廬不厭低小聚數家秋靄裏平坡千頃夕陽西亭臯艸木猶防蒨天上風雲已慘淒逋負如山炊米盡終年枉是把鋤犂

秋晚書懷

頽然兀兀復騰騰萬事惟除死未曾無柰喜歡閒弄水不勝頑健逺尋僧喚船野岸橫斜渡問路雲山曲折登卻笑吾兒多事在夜分未滅讀書燈

捨北行飯書觸目

落鴈昏鴉集逺洲靑林紅樹擁平疇忽行舍北三叉路閒看橋西一片秋少婦破煙撐去艇了童橫笛喚歸牛形容野景無餘思自怪癡頑不解愁

冬晴日得閒遊偶作

不用淸歌素與蠻閒愁已自解連環閏年春近梅差早澤國風和雪尙慳詩思長橋蹇驢上棋聲流水古松間牋天有事君知否止乞柴荊到死閒

冬晴閒步東村由故塘還捨

紅藤拄杖獨相羊路繞東村小嶺傍水落枯萍黏蟹椵【鄕人植竹以取蟹謂之蟹椵】雲開寒日上魚梁洛陽二頃言良是光範三書計本狂歷盡危機識天道要今閒健返耕桑

十二月八日步至西村

臘月風和意已春時因散防過吾鄰艸煙漠漠柴門裏牛迹重重野水濵多病所需惟藥物差科未動是閒人今朝佛粥更相餽更覺江村節物新

夜雨

蕭蕭殘髮雪侵冠冉冉淸愁用底寛把卷昏眸常欲閉投牀睡興卻先闌惟須酒沃相如渴未分人哀範叔寒雨霽定知梅已動佩壺明日試尋看

新年書感

早歲西遊賦子虛暮年負耒返鄕閭殘軀未死敢忘國病眼欲盲猶愛書朋舊何勞記車笠子孫幸不廢菑畬新年冷落如常日白髮蕭蕭悶自梳

人日雪

病臥江村不厭深貂裘無柰曉寒侵非賢那畏蛇年至多難卻愁人日陰嫋嫋孤云生翠壁霏霏急雪灑靑林一盂飯罷無餘事坐看生臺下凍禽

秋雨

剡曲髙秋一艸亭雨來迨我醉初醒豪吞平野宜閒望亟打虛窻入靜聽沙上濕云號斷鴈籬根衰艸綴孤螢老人嬾復親燈火臥看鑪香掩素屏

秋雨北榭作

秋風吹雨到江濆小閣疏簾晚色分津吏報增三尺水山僧歸入萬重雲飄零露井無桐葉斷續煙汀有鴈羣了卻文書早尋睡檐聲偏愛枕間聞

春雨

倚欄正爾愛斜陽細雨霏霏度野塘本爲柳枝畱淺色卻教梅蕋洗幽香小沾蝶粉初何惜暫濕鶯身亦未妨造化無心能徧物慿誰閒與問東皇

雨

家近蓬萊白玉京艸堂登望不勝淸初驚野色昏昏至已見波紋細細生殘醉頓消迎亂防防吟漸覺入寒聲只愁今夕虛檐滴又對靑燈夢不成

小雨初霽

歸來偶似老淵明消渴誰憐病長鄕小雨染成芳艸色好風吹斷畫檐聲剪燈院落晨猶冷賣酒樓臺晚放晴莫道此翁逰興嬾蘭亭蕭寺已闗情

小飲梅花下作

脫巾莫嘆髮成絲六十年間萬首詩【予自十七八學詩今六十年得萬篇】排日醉過梅落後通霄吟到雪殘時偶容後死寧非幸自乞歸耕已恨遲靑史滿前閒卽讀幾人爲我作蓍龜

六日云重有雪意獨酌

徧遊藪澤一漁舠歷盡風霜只緼天爲念貧偏與健人因見懶悞稱髙地連海澨濤聲近云冒山椒雪意豪偶得芳樽須痛飲涼州那得直蒲萄

小圃獨酌

少年裘馬競豪華豈料今爲老圃家數防霏防社公雨兩叢閒淡女郎花詩成枕上常難記酒滿街頭卻易賖自笑邇來能用短只將獨醉作生涯

對酒

老子不堪塵世勞且當痛飲讀離騷此身幸已免虎口有手但能持蟹螯牛角掛書何足問虎頭食肉亦非豪天寒欲與人同醉安得長江化濁醪

醉中自贈

富貴猶宜早退休一生齟齬更何求賦形未至欠壬甲語命寧須憎鬥牛栗裏牧身貧亦樂平陵埋骨死無憂狂歌醉舞眞當勉剰折梅花插滿頭

梅花

家是江南友是蘭水邊月底怯新寒畫圖省識驚春早玉笛孤吹怨夜殘冷淡合教閒處著淸臒難遣俗人看相逢剰作樽前恨索笑情懷老漸闌

十一月八夜燈下對梅獨酌累日勞甚頗自慰也

奔走人間無巳時夜窻喜對出塵姿移燈看影憐渠瘦掩戶畱香笑我癡冷艷照杯欺麯蘗孤標逼硯結冰澌本來難入繁華社莫向春風怨不知

荀秀才送臘梅十枝奇甚爲賦此詩

與梅同譜又同時我爲評香似更奇痛飲便千日醉淸狂頓減十年衰色疑初割蜂脾蜜影欲平欺鶴膝枝插向寶壺猶未稱合將金屋貯幽姿

樊江觀梅

莫笑山翁老據鞍探梅今夕到江幹半灘流水浸殘月一夜淸霜催曉寒倚醉更教重秉燭怕愁元自怯慿欄誰知攜客芳華日曾費纏頭錦百端

梅花四首

老厭紛紛漸鮮歡愛花聊復客江幹月中欲與人爭瘦雪後休慿笛訴寒野艇幽尋驚歲晚紗巾亂插醉更闌猶憐心事淒涼甚結子靑靑亦帶酸

月地云堦暗斷腸知心誰解賞孤芳相逢只怪影亦好歸去始知身染香渡口耐寒窺淨緑橋邊凝怨立昏黃與卿俱是江南客剰欲樽前說故鄕

冥行令肅冰霜墻角疏梅特地芳屑玉定煩修月戶堆金難買破天荒了知一气環無盡坐嘯千林凍欲僵力量世間難得似挽回歲律放春陽

折得名花伴此翁詩情恰在醉防中髙標不合塵凡有尢物眞窮造化功霧雨更知仙骨別鈆丹那悟色塵空前身姑射疑君是問道端須順下風

漣漪亭賞梅

判爲梅花倒玉巵故山幽夢憶疎籬寫眞妙絕橫窻影徹骨淸寒蘸水枝苦節雪中逢漢使髙標澤畔見湘累詩成怯爲花拈出萬斛塵襟我自知

射的山觀梅

射的山前雨墊巾籬邊初見一枝新照溪盡洗驕春意倚竹眞成絕代人餐玉元知非火食化衣應笑走京塵卽今畫史無名手試把淸詩當寫眞

淩厲冰霜節愈堅人間乃有此臒仙坐收國士無雙價獨出東皇太一前此去幽尋應盡日向來別恨動經年花中竟是誰流軰欲許芳蘭恐未然

園中賞梅

閱盡千葩萬卉春此花風味獨淸眞江邊曉雪愁欲語馬上夕陽香趁人慰眼紅苞初報信回頭靑子又生仁覊遊偏覺年華速徙倚闌干一愴神

行徧茫茫禹畫州尋梅到處得閒遊春前春後百回醉江北江南千里愁未愛繁枝壓紗防最憐亂防糝貂裘一寒可賀君知否又得幽香數日畱

梅

若耶溪頭春意慳梅花獨秀愁空山逢時決非桃李軰得道自保冰雪顏仙去要令天下惜折來聊伴放翁閒人中商略誰堪比千載夷齊伯仲間

雪

瘴癘家家一洗無更欣餘潤沃焦枯花壺夜凍先除水衣焙朝寒久覆鑪松頂積髙時自墮竹枝壓重欲相扶雲開正值春風早卻看晴光滿九衢

作雪寒甚有賦

云瞑風號得我驚硯池轉盻已冰生窻間頓失疏梅影枕上空聞斷鴈聲公子皂貂方痛飲農家黃犢正深耕老人別有超然處一首新詩信筆成

雪

但苦祁寒惱病翁豈知上瑞報年丰一庭不掃待新月萬壑盡平號斷鴻繭紙欲書先硯凍羽觴才舉已樽空若耶溪上梅千樹欠我今年系短蓬

平郊漫漫覺天低況復寒云結慘淒老子方驚飛蛺蝶羣兒已說聚狻猊中宵猿墮頻摧木徹旦雞瘖重壓棲只待新晴梅塢去靑鞵未怯踏春泥

大雪

大雪江南見未曽今年方始是嚴凝巧穿簾罅如相覓重壓林梢欲不勝氊幄擲盧忘夜睡金覊立馬怯晨興此生自笑功名晚空想黃河徹底冰

雪中作

竹折松僵鳥雀愁閉門我亦擁貂裘已忘作賦遊梁苑但憶衘枚入蔡州屬國飡氊眞彊項翰林煮茗自風流明朝日暖君須記更看靑鴛玉半溝

鬢毛無柰歲華催一笑登臨亦樂哉平地忽成三尺雪繞湖何啻萬株梅雲山疊疊朝慿閣簾幙沈沈夜舉杯節物鼎來方自此酥花防勝待春回

登東山

老慣人間歲月催彊扶衰病上崔嵬生爲柱國細事耳死畫雲臺何有哉熟計提軍出靑海未如喚客倒金罍明朝日出春風動更看靑天萬里開

題庵壁

衰髮蕭疎雪滿巾君恩乞與自由身身並猿鶴爲三口家托煙波作四鄰十日風號未成雪一年梅發又催春漁舟底用勤相覓本避浮名不避人

山行過僧庵不入

垣屋參差竹塢深舊題名處懶重尋茶鑪煙起知髙興棊子聲疏識苦心淡日暉暉孤市散殘云漠漠半川陰長吟未斷淸愁起已見橫林宿暮禽

閒中書事

病過新年逐日添淸愁殘醉兩厭厭惜花萎去常遮日待燕歸來始下簾堂上淸風生玉麈澗中寒澑滴銅蟾一生畱滯君休嘆意望天公本自亷

一畝山園半畝池流年忽逮掛冠期賣花醉叟剝紅桂種藥髙僧寄玉芝午枕爲兒哦舊句晚窻畱客算殘棊登庸防免多新報老子癡頑總不知

窮居

半世倀倀信所之窮居仍抱暮年悲燒金術誤囊衣薄種黍年凶酒味醨大廈萬間空有志後車千乘更無期掩書常笑城南杜麻履還朝受拾遺

西窻

西牕偏受夕陽明好事能來慰此情看畫客無寒具手論書僧有折釵評姜宜山茗畱閒啜豉下湖蒓喜共烹酒防朱門非我事諸君小住聽松聲

耕罷偶書

新漑東臯畝一鐘烏犍粗足事春農防橋風雪吟𨿽苦杜曲桑麻興本濃老大斷非金穀友生存惟冀酒泉封莫嘲野餉蕭條甚箭茁蒓絲亦且供

小築

小築湖邊避俗囂幾年於此寓簞瓢𨿽無隠士子午谷寧愧詩人丁卯橋羅雀門庭無俗駕緣云磴路有歸樵詩情酒興常相屬堪笑傍人說寂寥

過鄰家戲作

久脫朝冠岸幅巾時時乘興過比鄰缾無儲粟吾猶樂步有新船子豈貧醅甕香浮花露熟藥欄土潤玉芝新相從覓笑眞當勉又過浮生一歲春

簡鄰里

今年意味報君知屬疾𨿽頻未苦衰獨坐冷齋如自訟小鐫殘俸類分司閒撐野艇漁簔濕亂插山花醉防欹有興行歌便終日逢人那識我爲誰

戱詠閒適

涉世心知百不能閉門懶出病相仍簞瓢味美如烹鼎鄰曲人淳佀結繩半顆鴉殘墻外杏一枝鵲褭澗邊藤蕭然掃盡彈冠興敢爲詩情望武陵

閒中頗自適戲書示客

髮猶半黑臉常紅老健應無似放翁烹野八珍邀父老燒窮四和伴兒童剪紗新制簮花防乞竹寛編養鶴籠巢許防龍竟誰是請君下語勿匆匆

幽居述事四首

曾會蘭亭醉墮簮後身依舊住山陰琴傳數世漆文斷鶴養多年丹頂深滌硯灘頭無漬墨吹簫月下有遺音小詩戲述幽居事後有髙人識此心

頽然掩戶不妨奇又賦幽居第二詩大藥鼎成令虎守精思牀穩用龜支壺中自喜乾坤別局上元知日月遲更就羣童閒闘艸人間何處不兒嬉

落葉平溝日滿廊幽居又賦第三章

喜無俗事干靈府恨不終年住醉鄕上樹榜船𨿽老健防泉移竹亦窮忙山僧欲去還畱話更盡西齋一炷香

舴艋東歸喜遂初頓拈枯筆賦幽居細燒柏子供淸坐明防松肪讀道書蒼爪嫩芽開露茗紅根小把瀹煙蔬年來自許機心盡頗怪飛鷗自作疎

杜叔髙秀才雨雪中相過畱一宿而別口誦此詩以送之

久客方知行路難闗山無際水漫漫風吹欲倒孤城逺雪落如簁野寺寒暮挈衣囊投上室晨沽村酒掛驢鞍文章一字無人識胸次徒勞萬卷蟠

送陳懷叔赴上臯酒官卻還都下

奇才初試發硎刀疋馬秋風到上臯地近𨿽同三輔重時平無復五陵豪極知穩步煙霄路卻要防知郡縣勞歸去平津首開燕吐茵應復忤西曹

送任夷仲太監

往者江淮未撤兵丹陽邂逅識耆英叩門偶綴諸公後倒屣曾防一笑迎敢意癡頑成後死相從髣髴若平生小詩話別初何有一段淸愁伴艣聲

書憤

白髮蕭蕭臥澤中秪慿天地鑑孤忠阨窮蘇武餐氈久憂憤張巡嚼齒空細雨春蕪上林苑頽垣夜月洛陽宮壯心未與年俱老死去猶能作鬼雄

鏡裏流年兩殘寸心自許尙如丹衰遲罷試戎衣窄悲憤猶爭寶劍寒逺戍十年臨滴博壯圖萬里戰臯蘭闗河自古無窮事誰料如今袖手看

贈童道人蓋與予同甲子

吾儕之生乙巳年達者寥寥同比肩退士一生藜藿食散人萬里江湖天忍貧不變我自許挾術自營君豈然一事尙須煩布策幾時能具釣魚船

贈徐相師

許負遺書果是非子慿何處說精微使君豈必如椰大丞相元來要瓠肥袖闊日常籠短刺肩寒春未換單衣半頭布袋挑詩卷也道遊京賣術歸

贈傅神水鑑

寫照今誰下筆親喜君分得臥云身口中無齒難藏老頰上加毛自有神誤遣汗靑成國史未妨著句號山人他時更欲求奇迹畫我溪頭把釣緍

後寓嘆

貂蟬未必出兜鍪要是蒼鷹已下韝彭澤竟歸端爲酒輕車已老豈須侯千年精衛心平海三日於菟气食牛會與髙人期物外摩挲銅狄防陵秋

初歸雜詠

雪滿漁簔雨墊巾超然無處不淸眞胸中那可有一事天下故應無兩人騎馬每行秋棧路喚船還渡暮江津酒樓僧壁畱詩徧八十年來自在身

齒豁頭童盡耐嘲卽今爛飯用匙抄朱門謾設千杯酒靑壁寧無一把茅偶爾作官羞問馬頽然對客但稱貓此時定向山中死不用磨錢擲卦爻

龜堂獨坐遣悶

放逐還山入見春枯顱槁頂雪霜新大牀不解除豪气凡眼安能識貴人食有淖糜猶足飽衣存短褐未全貧北牕坐臥君無笑拈起烏藤防有神

遣興

莫笑龜堂磊磈胸此中元可貯虛空尙饒靈運先成佛那計辛毗不作公采藥偶逢丹井客買蓑因過玉霄翁不須更問歸何許散髮飄然萬里風

書興

占得溪山卜數椽飽經世故气猶全入門明月眞堪友滿榻淸風不用錢便死也勝千百輩少畱更望二三年湖橋酒美能來醉一棹何妨作水仙

書齋壁

平生憂患苦縈纒菱刺磨成芡實圓天下不知誰竟是古來惟有醉差賢過堂未悟鐘將釁睨柱誰知壁偶全自笑爲農行沒世尙如驚雁落空

遣興

侯印從來非所圖赤丁子亦不容呼著低怯對新棊敵量減愁添舊酒徒生世豈能常役役酣歌且復和嗚嗚扁舟到處皆吾境莫問桐江與鏡湖

家住城南剡曲傍門前山色蘸湖光三朝執防悲年壯二頃扶犁樂歲穰名姓已隨身共隠文辭終與道相忘子孫勉守東臯業小甑吳粳底樣香

雜興

散髮林間萬事輕夢魂安穏气和平只知秋菊有佳色那問荒雞非惡聲達士招呼同嘯傲福人分付與功名一篇說盡逍遙理始信蒙莊是達生

嚴州贈姜梅山

故人玉骨已生苔【謂南澗公】晚與君遊亦樂哉湖寺系舟無夢去京塵馳騎有詩來醉中不敢教兒誦看處常須盥手開彈壓風光須健筆相期力斡萬鈞回

寄姜梅山雷字詩

章臺官柳映宮槐寶馬蹄輕不動埃只怪好詩無與敵誰知古學有從來江山常逐客帆逺歲月不禁衙鼓催剰約東鄰投淨社髙情千載有宗雷

病愈

倦榻呻吟每自哀占蓍來吉出餘災自能洗硯拂書幾時亦折花尋酒杯久類寒蛟潛岫穴忽如老馬噴風埃霜晴爛熳東牕日一笑山坡訪早梅

小疾兩日而愈

病骨羸然山澤臞故應行路笑形模記書身大似椰子忍事癭生有瓠壺美酒得錢猶可致髙人折簡孰能呼不如淨掃茅齋地臨看防香起瓦鑪

陳阜卿先生爲兩浙轉運司考試官時秦丞相之孫以右文殿修撰來就試直欲首選阜卿得予文卷擢置第一秦氏大怒予明年旣顯黜先生亦幾防危機偶秦公薨遂已予晚歲料理故書得先生手帖追感平昔作長句以識其事不知衰涕之集也

冀比當年浩莫分斯人一顧每空羣國家科第與風漢天下英雄惟使君後進何人知大老橫流無地寄斯文自憐衰鈍辜眞賞猶竊虛名海內聞

雪夜感舊

江月亭前撶燭香龍門閣上防聲長亂山古驛經三折小市孤城宿兩當晚歲猶思事鞍馬當時那信老耕桑綠沈金鏁俱塵委雪灑寒燈淚數行

憶昔

憶昔從戎出渭濵壺漿馬首泣遺民夜棲髙冡占星象晝上巢車望塞塵共道功名方迫逐豈知老病只逡巡燈前撫捲空流涕何限人間失意人

夢蜀

夢飲成都好事家新妝執樂鴈行斜赭肩郫縣千筒酒照眼彭州百防花醉防傾欹歌未闋罸觥防灩笑方嘩霜鐘喚覺晨白自怪無端一念差

湖上遇道翁乃峽中舊所識也

大罵長歌盡放顚時時一語卻超然掃空百局無棊敵倒盡千鐘是酒仙巴峽相逢如昨日山陰重見亦前緣細思合辱先生友五十年來不負天

贈道流

煙雲深處作生涯回首人間歲月賖畱得朱顏慿緑酒掃空白髮賴丹砂七指下冷冷久雙袖風中獵獵斜他日相尋不知處防從漁父問桃花

放翁詩選別集

