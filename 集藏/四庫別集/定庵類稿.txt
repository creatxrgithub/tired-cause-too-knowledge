

欽定四庫全書

集部四

提要

定庵類稿四卷

別集類三【宋】

【臣】等謹案定庵類稿四卷宋衛博撰博宋史無傳其集諸家亦未著錄惟散見永樂大典中考宋中興百官題名記載乾道四年正月衛博爲樞密院編修官四月致仕知其終於是職然平生事迹已不可考惟集中送楊舒州詩有我昔懷軍書西行盡淮泗語知其嘗參戎幕耳所作凡表札牋啟序記書疏之類無所不備而什九皆爲他人屬艸者特原本多直標題目不署明代字故往往不可辧別今以宋史參證如辭免職名札有更化之初叨居政地及長沙資殿等語則當爲代黃祖舜作辭免禦營使江淮都督表有戎輅親徵及太上起臣於戎馬飲江之際陛下眷臣於龍飛禦極之初等語則當爲代楊存中作又所上諸啟中如魏參政爲魏杞葉參政爲葉顒洪參政爲洪遵周參政爲周葵蔣樞密爲蔣芾皆一時名臣又有奉使汴京眞定府燕賔館錫宴諸表似嘗從人使金者而集中送薛左司序則稱諫大夫王公將出疆求幕下士監丞陶公以某進防疾作不果考之於史使金者乃王之望旋卽召還則博實未北行諸表殆預擬而未及用者蓋博本以表奏四六擅長故每爲當時顯貴者所羅致而觀其所作亦大都工穩流麗有汪藻孫覿之餘風非應酬牽率者可比惜其流傳不廣防致亡佚謹抄撮薈粹釐爲四卷存其梗槪俾不至終就湮沒焉乾隆四十六年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

定庵類稿卷一

宋衛博撰五言古詩

送長壽黃主簿

黃郎千人英凜凜霜松姿鄴侯三萬卷載復無遺辭十年居太學辛勤厭朝虀詞場事雄俊傲睨深叢羆再拜天子前袍笏光陸離朅來皖水濵樂哉同襟期顧我蓬之心友婭慙非宜朝來擺徵衫悵望當分攜君家閩海陬去作楚郢歸大哉天宇間防合固有時丈夫志八表曲士守一涯錦衣行未暮鸞桂先髙枝淸潤照冰玉唱和共塤箎行行得所詣何必事町畦寒江淸無波愛景搖牕扉衮衮江上山萬象供品題還登古石城往和白雪詩儻因西飛鴻寄我長相思

偶成雜意四首

淸風被艸木嵗嵗蕃中園佳防欲翳空擢秀何爭妍黃楊獨咫尺更說厄閠年惜哉堅正姿何獨慳於天長松栽萬年必在千仭巓卑哉蓬蒿間斥鷃無髙鶱如何一杯水活此橫海鱣誰能激滄溟爲子摶靑天方朔出世士揮斥隘八極乃與優侏儒饑飽同一食調笑劉天子紿之聊一劇此意竟不傳無人子思側朝艸百幅牋暮艸千函書貴人肯首耳一言躡雲衢但見人因子不見子亦如梁間嘯者誰知是鬼揶揄

送楊舒州

我昔懷軍書西行盡淮泗是時敵方張長江飲渴騎憨將何一律兩地一朝棄川原厭膏血闗山接烽燧巋然舒子國屹立干戈地中有袴襦民未可文法治瘡痍待良藥天子念循吏誰厭承明直雅是詩書帥淮揚君肯薄吾丘世寡二正須烹鮮手往述羨魚意前驅觸炎熱弭節及涼吹朝衙百吏散閉閤有餘致臨州古云樂此理敢輕議近聞今單於已遣朝正使公師杜徵南郡得漢龔遂裏閭息愁嘆扞牧殆餘事政成多暇日寄我千金字淮魚秋正美灊山日空翠匹馬不作難爲公十日醉頗見有此客要使州人記

不寐

夜深耿不寐鼻息聞比鄰家童亦倡酬轟雷隠牀漘病夫黙欹枕愈覺展轉頻天籟寂不聞獨此聲輪囷懸知鼾睡夫定非識字人不然事紛糾豈得全其眞世上學書兒頗結煩惱因多識一丁字便欲了八垠誰甘凍龜縮競作寒螿呻今日爲何時酣寢圖安身往往中夜興起舞徒逡巡大哉出世士天地衾枕均首壓西山巓气蓋北海濵死生一夢覺寒暑同屈伸時於兩踵間出息疑氤氳蝴蝶亦翩翻客主誰疎親譬如善飲人號呶觀眾賔又如富家翁經營笑彌貧優防木鴈際卒嵗誰斧斤問我無眼禪答君妙入神我亦起洗醆軟腳長安春垂我大鵬翼脂我神馬輪未經華胥國聊追葛天民夢回復惘然喚起啼叢榛

二貓詩

地偏人迹希齋廚冷如刷老僧挑野菜豈識腥與血饑防知自遷畜貓竟徒設我來客南齋盤餐稍羅列烹炮愧寡鮮棄置謝瑣屑二貓亦慕羶媻跚事爭齧小兒彊解事叱逐加撞防尺箠未去手二貓復及闑懲羮肯吹虀廢食未因噎小兒恚貓癡提耳當割切謝兒兒勿嗔我曹更癡絕要之等爲口已矣莫中熱

題安流亭

福州諸卒赴建康大閱還出劍津遂登舟東下較之度嶺有兩日之間其勞佚甚不相侔時僕亦抵江頭馬病人疲雅有登舟之意舟人告不容獨趨陸道明日流屍滿灘乃知其已覆溺惋嘆久之作詩記其事

劍潭百尺深中有神物蟠東流並山腳鑿鑿穿防岏廣擬一葦航聲戰兩耳寒異哉黃頭郎放棹隨飛湍勢若從天來千仭轉一圜百里不及眴孰與嶺道難長篙信敏手岸石如劍攢江頭憚瘏痡誰不謀所安嗟嗟彼徵夫遭時棄師幹不裹馬革中來魚腹間壯士等死耳此命良辛酸僕夫苐知免笑言雜悲歡寧知利害塗倚伏如毫端豈無跛男子不救爲可嘆晏安有鴆毒懷哉宜鑑觀

七言古詩

醉歌行

軟沙挾徑艸防防畫堂甲帳光流離堂外花驄瑪瑙覊傳呼直到黃金墀黃金墀下班如剪蒼槐不動蟠蛟螭出門膽落金吾將歸去泣走銅山兒河龍供鯉桂爲醑禦廚珍送絲絡垂乾坤整頓萬事了蹴踏四海乘丹梯丈夫生時重意气胡爲到處潛傷悲鄕裏小兒狐白腋五陵豪客顚倒衣酒酣耳熱歌浩蕩揮斥八極隘九圍投戈卻日日不住焚膏尙卜升朝曦君看博浪沙中客圯下偸生天地窄相期要看後五日路逢莫問前一著

贈王君用求畫小屏

先生本是談天口云夢胸中吞八九一丘一壑未忘情得之於心應之手分裂圃翻瀟湘鬼神夜泣蛟龍藏興來八極眇揮灑陵奪萬象歸防茫十日一水五日石千年王宰今相識已知相識意相親異時直恐空相憶跨鯨挾矢滄海遊袖無贔屭無乃羞促迫能事吾豈敢激昻浩興君應酬崩崖厭牀浪翻屋咫尺端將萬里蹙我生有意水石間枕潄湏君一屏足

送齊六歸石城

春衫快馬君來時寒江穏泛君今歸人生聚散定何許悵望十年三別離憶昔見君石城下雜佩瑤瑜間蘭麝三年一鳴驚倒人欲和薫風奏韶夏翰林主人子墨卿文章意气飄朝云君歸但掃三千牘後防卻揖賢書登離離漠漠霜蕪沒江上陰風攪寒日不用長吟河畔艸與君且盡杯中物

七言律詩

次韻張司法題鄭少尹庭下緋桃

梅飄栁墜半春中庭下緋英細作叢刺眼定添新葉緑傷心應似故園紅都怨感成塵事石髓追防滿地風報答春光須作意亂飄繁萼向晴空

張君請同次前韻速鄭少尹賞桃

邂逅溪源一夢中空餘羅袖疊春叢生憐煙杏勻肌薄不分江梅映肉紅要識臨塘比西子便湏索酒對東風隨君拄杖敲門去莫惜觥船一棹空

十二月十七日病中立春

防勝宮花鬧九門挽回和气入乾坤未教栁樹誇靑眼先與梅花作返魂不見新蔬行節物漫將一嵗答春溫病軀可是能頑巧偏發天公造化恩

次韻贈汪解元

邇來待詔溢金門詫賦誇詩陋古文獨忿典謨誣舊注直將堯舜望吾君公車兩吏催朝奏乙牘中宸達夜分且忍羈孤度殘臘行看漢殿賞淩雲

再次前韻送行

匆匆行役駐無因縞紵相看足禮文江濶孤舟誰伴我夜防尊酒獨思君離筵不用歌三疊元夕重來月十分更欲四方隨孟子此生安得化爲云

次韻汪解元畱別

畱別詩成語更酸誰憐索米困長安聖朝有意臺萊詠髙士無嫌桂栢寒聞道新書行入奏少陪徵棹慰余驩一封臨召君須出山色溪光不可餐

次韻贈汪解元行

平湖畫鷁春無際古寺名花色斬新走馬未同追勝處出門翻作送行頻詩成轉覺傷離緒別去應煩說舊因野店無人山月白明朝尊酒更愁人

次韻酬大光見贈

十年蹤迹並萍浮今日行藏謾倚樓明月相思淮水外東風吹夢越江頭深深庭院驚春晚淡淡鶯花稱客愁記取追隨休暇日殷勤陶謝許同遊

次韻謝王使君見贈二首

西江派別幾經年聖處騷人總未傳遺我驪珠三嘆罷乞君霞佩一翩然自聞流水知音趣苦厭秋虫傍耳煎歸去寒光驚蔀屋明朝紙價溢都廛

功成刻楮謾三年技拙空慙不可傳晚事韓門稱弟子終期幕府頌燕然相看霜幹寒猶在未許蘭膏明自煎祭竈乞鄰端有志只愁多指費囷廛

次吳國器韻

平生不作稻粱謀身世江湖一舸浮顧我方論天下事喜君還向古人求塗窮解識知津意嵗晚應甘短褐憂便欲盡擕書策賣東家還許問鄰不

次何友直韻

野棠堤栁固依然無柰輕寒濕暝煙鶯語匆匆無意緒花時寂寂廢詩篇曉來洗出天容靜空外吹殘雨腳連春色便湏同檢校已隨流水半涓涓

次韻王大光見贈

頭角崢嶸冠八龍相逢宛馬昔從東披懷一笑交情重轉眼三年世事空浪迹偶登君子裏嵗寒今見古人風新詩欲報非瓊玖涉獵由來愧呂防

春晴

栁梢梅子暗春城深院誰家曲水橫海燕未來人鬭艸野鳩相喚雨初晴韶光縦好都來幾客抱如今作麼生風物不堪頻檢校曉來花落半階平

次韻春日書懷

是非無遇不心亨此道吾猶及老成知己相逢湏管鮑傳家各自嘆韋平幽居幸有簞瓢樂髙枕從防宇宙淸富貴儻來安足計且應尊酒話平生

送江南聞祕校

胸中逸气凜橫秋欬唾珠璣落九州堪嘆羣兒自相貴如君百戰未封侯相逢不啻平生舊一笑還從汗漫遊好去慇懃護行李要看鯨海試吳鉤

過江上【地名三山】

失腳塵凡不易收莫思冠佩裹狙猴但逢司馬心相許便擬中郎賦逺遊弱水蓬萊三萬里仙家日月八千秋聞名徑欲玆山隠不學劉郎世外求

答吳子文

東遊吳苑定何年猶有佳名處處傳殆過百聞今果爾相逢一笑兩欣然彊蔵燕石知君厚試乞鸞膠爲我煎世上功名端易與共期云翼跨芝廛

和人雪詩

白玉樓臺近廣寒冷侵銀海光翻只應天上梨花老聊作人間栁絮繁慶卜有年先一白喜隨寛令到千門使君浩興憐詩酒雋飲誰供五石尊

病中書懷

平生技拙笑屠龍去國尢慚易道東回望飛雲親舍下不堪伏枕左書空四方未了男兒志一飯長懷國士風憐我已深兄弟好願從之子客東防

書懷

一劍西來又蒯緱空餘逸气凜橫秋覉情正類南飛鵲生事渾隨萬里鷗嵗晚已驚霜入屨夜寒惟有月當樓四方八表男兒志畱滯江千恐白頭

萬里江山一褐裘十年蹤迹並萍浮囷禾誰展周郎指負米長懷季路憂書劍未酬平昔志水雲空結異鄕愁悠悠萬事書空足獨立西風自防頭

次韻張君倚春郊且速東山之逰

瀲色嵐光暖更妍陰晴恰稱養花天惱人春事濃於酒得意莎茵軟勝綿欲把風光供翰墨直須杖屨躡雲煙知君已作東山興緩步何辭十里阡

明日出城愛其平沙淺水有錢塘西湖气象借前韻呈諸公

花紅水綠鬭春妍長望江南憶樂天黃栗畱鳴山寂靜野棠梨發樹蔫綿樓臺三竺將歸路气象西湖欲晚煙風物不殊鄕國異好尋歸馬問長阡

七言絕句

春日書懷

東風吹雨半斜斜靑艸池塘憶謝家池李山桃謾春色傷心不見洛城花

人世逢春能幾回區區從使寸心灰故園花栁應依舊萬里歸思獨上來

奏札

上殿札子

臣聞君天也天以元气祖羣物君以神道制萬方盎焉而春燠焉而夏凜焉而秋肅焉而冬盤薄乎太虛之中胚胎融液不可測知而萌者達屈者信潛者奮生者遂人徒知確然在上若以不宰爲功而不知天之所以祖羣物者以元气之正也經之爲文緯之爲武威之爲刑慶之爲賞奔走乎四海之內動化鼓舞不可測知而大者畏小者懷亂者定肆者束人徒知巍然在上若以不勞而治而不知君之所以制萬方者以神道之設也惟元气正則茫然運窅然化所以爲天之髙惟神道設則震動靜専參侔開闔所以爲君之尊仰惟陛下躬大歷服於今六年賞慶刑威文昭武烈所以恢張天紀奠安區極宥天下以不測之神者固已與天侔大無間然矣然臣猶有是說者以臣之愚竊謂陛下有四三王之資一九州之志銷鑠羣慝冠帶百蠻之略而功之所加化之所被尙未酬聖神之心此臣區區所以益願陛下體幹之健秉夬之決而執神之機以運天下則何事之不成何徵之不服何政之不治哉取進止

上殿札子

臣聞人各有能不能羿之射精矣而不能敵秋之奕造父之馭至矣而不能舉烏獲之任鏤冰者不可使琢玉刻朽者不可以鉆堅瞽之樂刖之門宮之守𨿽聖人不能廢其用夔之樂垂之工臯陶之理𨿽大舜不能更其任所貴乎量材授職因事賦官者正在是爾今之仕者自一命而至於公卿自箠楚簿書而至於稽古禮文之事莫不欲擅其能茍以一藝自名一能自售者非特其心歉然不滿而人固亦小之此古之所以職業設而萬事治後之所以職業設而萬事隳方且喟然有乏材之嘆則亦厚誣天下之士矣仰惟陛下焦心望治虛己任人士有尺寸之長未嘗不錄舜之所以爲舜陛下蓋得之矣𨿽然張湯官禦史大夫而仍兼治獄劉晏位宰相而不去鹽鐵度支此特漢唐近事堂堂聖朝豈固因循軌轍而分處昔人之下哉臣愚望聖慈詔執事大臣無責人以全技無彊人以不能明習典章者則使之居臺閣善調盈虛者則使之主國計治獄者必法理之士分閫者必智勇之臣錄所長防所短久任而責成之將見百工熈而庶績凝防勲乎三五之上矣取進止

代陳直閣奏札

臣竊觀昔之盛帝明王所恃以經理天下者亦有誠信而已耳故一政事之立一播告之修天下之士惟恐聴從之或後非畏夫刑威而然也非慕夫慶賞而然也徒以誠信而感於人有素彼中心知上之所爲必也有利而無害有益而無損有可行之悠久而無目前茍且之獘甚者可敓可殺而不可使非其上以爲不誠不信於戱此其所以爲盛帝明王而坐享無爲之治者乎我國家聖祖神宗繼繼承承相授而守一道顧豈外夫此哉內而中國誠信之道素著故民心莫不悅隨外而四裔誠信之道素行故逺人莫不效順是何觀感如是之速耶臣嘗深求其故彼四方千里之逺蓋自中國推而致之中國郡縣之廣蓋自朝廷推而致之朝廷一政事一號令無往而非誠信之所在積久歷逺斯民目之所見耳之所聞身之周旋乎其間安在而非誠信乎驅之而必往詔之而必從無有非上之所建置者廼其勢然也恭惟陛下自臨禦以來凡見於設施舉措皆仰則太上皇神謨聖烈之見於已行已試者誠信之道固已得於心傳之妙宜乎內而中國外而四裔無不悅隨而效順今也敵人未至於誠服而郡縣之間容有奉承宣布之未至者豈政事號令之積容有戾於誠信者乎臣愚備數列郡朝廷有大政事固非防逺小臣所得與聞且如起發上供一事謂無所戾於誠信不可也始也使就池交納旣至池州未幾攺往廬州未幾移之行在不惟搬運轉徙有不勝其勞而舟車給餉有數倍之費加以州縣傳檄吏胥奉行憚於煩擾復不能卽時支遣使管押官吏得效力職事往往遷延嵗月是致欺獘百出官物耗散其幸而得免虧失終始全保者才十一二耳彼損折之數上司不免督責官吏不免監系下逮兵典篙工之徒均償所負破家滅門無所從出有終身拘系卒不免於死者其獘豈在彼而不在此乎臣愚欲望聖慈戒飭臣下及州郡綱運合行起發先議定交納去處無致數有攺以蹈前日之獘不惟州縣易於奉承抑使管押綱吏之徒得免相繼坐累至於傷生是亦發政施仁之一端而朝廷誠信當自積之以著於中國行於四海也視其事疑若至防究其末爲害至大惟陛下察臣愚衷而特加畱意焉天下幸甚

辭免職名奏札

臣顧惟一介疏賤何以仰稱天地生成之賜徒以臣自塵祿仕垂三十載憂患屏棄閒日居多頃嘗兩持使節甫及逾年再試州麾皆成中輟退思平昔蔑著外庸今者長沙巨鎭一旦驟被寵寄恐非綿薄所克勝任是敢力控愚衷冀回淵聴洊攽詔防訓飭丁寧臣欽體徳意不敢再有辭避誓當勉防駑鈍少圖報效惟是資殿隆名景徳所以優於勲舊如臣於陛下更化之始𨿽叨居政地徒勞數月無補毫分況以通籍禁帷自足假寵以臨民吏豈宜復膺異數欲望聖明鑑臣悃款姑寢進職之命容臣祗守官次他時不至瘝曠俾霑恩渥殆未爲晚庶幾全防臣辭受之誼亦或助聖朝綜核之公屢瀆天威臣無任激切惶恐之至

論治道札子

臣聞治道貴淸靜此先哲之格言也天下無事猶當以淸靜理之而況多事乎多事之時而處以無事則事自定茍爲不然徒爲膠膠擾擾事日益繁去治愈逺厥今天下可謂多事矣吉凶之禮疊舉宮室之役並興與夫使命往來之交馳諸軍犒賞之頻並是皆不得已者適丁歉嵗生民艱食陛下發倉廩府庫以賑救之此又大不得已者今太倉之粟在帑之金所餘無幾京府積鏹漕司羨緡耗用略盡州縣之間上下煎熬殆無生意人勞財匱莫甚於此時自今以往日幸無事猶懼不給萬一饑饉洊臻盜賊竊發或有意外之費將何以支爲今日之計要當於不得已之中求其可已者已之可緩者緩之朝廷之上鎭之以靜重百執事之間守之以靖共州縣先於撫摩邊鄙貴於寧輯休息生聚年嵗之間國用稍裕民力稍蘇然後興滯補獘建利除害亦未爲晚此國家根本之計惟陛下畱神幸甚取進止

乞進帝學札子

臣聞聖人以天縱之能輔以日就之學固非羣臣所敢望淸光而窺道奧然講求多聞咨訪治要則必有論議之臣儒學之士通古今治亂者侍淸燕之閒而承顧問之缺以舜文王之盛而有九官四友朝夕都兪於一堂之上下至於秦之穆公魏之文侯亦有樂正裘牧仲與夫叚幹木田子方之流相與周旋圖度以起治功斯道尙矣仰惟陛下睿智之髙明典學之緝熙超出百王之上然猶分命講讀之臣畨宿殿廬以待淸問其於屬意承學尙論古人講道細氈之上甚盛舉矣然臣竊嘗觀漢之侍臣於長楊五柞之遊未央宣室之燕未嘗不在而唐之十八學士日昃夜艾訪求政事商搉前載無常禮之間此固不宜専責職守之臣耆艾之士也臣愚欲望聖慈命有司討論仿唐開元六品以上待制於衙內建中九品以上待詔於兩省立爲定格日使館閣之臣得侍左右以補遺忘庶幾泰山之一塵滄海之眾流或有補於萬分之一取進止

辭免南郊加恩札子

祭澤之大古有典常義利之間責在臣等方睿主慶成於大報而湛恩燕及於多方不遺煇翟之防恵之至也辱在股肱之近人謂斯何況饗帝者聖人之能而相祝者臣工之職覿玆祲盛猥出防逢更疇爵土之封益重冰淵之懼伏望皇帝陛下出神明之斷刋沿襲之文俯徇愚衷特收成命

爲男充辭免除敷文閣待制札子

伏念臣奮迹孤童致身近輔恩流奕葉榮被一門猥如繭犢之愚更冒簪犀之寵以功則曽防尺寸以世則旣越等夷罔懷欹器之危必致奪乘之咎伏望皇帝陛下察其匪矜於邊幅憐其粗審於盈虛鼓缶而歌未圖引養知苖之碩那復自欺終期成渙之還庶俾師虞之穆

謝免男回避札子

臣自省何人誤防異眷父子並膺於繁使憲章靡限於親嫌再具牢辭莫回淵聴惟是君臣之遇尢難將帥之間念蕭何之舉宗從軍誰識老臣之感慨若卞壼之一門死敵惟知異日之糜捐

謝賜禦書風雲慶防閣札子

君臣之遇夙幸依光乘雲之章下施輪奐拜嘉不稱仰睇知榮伏念臣質陋枅櫨任叨柱石負覊髙邑陪光堯禦宇之興仗節行營屬嗣聖肯堂之始起衡茅於里社從龍虎於天衢眷玆帝籍之舊恩表以璇題之美稱【去聲】芒寒色正昭垂日月之光華心快目明煥發闌干之星斗庇身有耀盡室無忘寵逾劉洎之登牀事異晏嬰之更宅寫之琬琰祕藏河洛之書貽厥子孫俾識帡幪之報

謝賜端午節物札子

赤符彩縷老驚節物之新玉斚金盤嵗荷君恩之重俯念裏居之秩方懷空食之慙珍送鼎來榮光益甚醉酒飽徳徒燕樂於明時食蘗飲冰尙恪恭於晚節

謝賜酒果札子

禁籞秋淸燕列披香之邃使軺天降寵分推食之珍肴核旅陳門庭賁耀想象蘂淵之勝賞昭蘇漳水之餘生恩厚莫名感深而抃大烹以養老弗稱於食功一飯不忘舉必懷於報徳

代人進故事

後漢書匈奴饑疫自相分爭光武以問臧宮宮願得五千騎以立功帝曰吾方自思之宮乃與馬武上書曰匈奴貪利無有禮信窮則稽首安則侵盜豈宜固守文徳而隳武事乎詔報曰黃石公記曰柔能勝剛弱能勝彊捨近謀逺者勞而無功捨逺謀近者逸而有終故曰務廣地者荒務廣徳者彊今國政未立災變未息人不自保而欲逺事邊外孔子曰吾恐季孫之憂不在顓防且北敵尙彊而屯田警備傳聞之事常多失實誠能舉天下之半以滅大冦豈非至願茍非其時不如息人自是諸將莫敢復言

臣聞天生五材兵不可去黃帝有涿鹿之戰帝舜有苖民之伐啟有有扈之誓而商周遂以兵革命徵伐之不可廢於天下也尙矣然聖人貴去兵而不貴佳兵者誠以兵凶器戰危事不得已而用之以禁暴安民而非所以爲功也傳曰兵猶火也不戢將自焚也是以聖人戒之昔漢祖旣滅四方而爲平城之師於是有白登之衂唐太宗旣有天下而爲髙麗之役於是興魏徴之思光武身濟中興閉玉闗以謝西域之質卑辭幣以禮匈奴之使審黃石存苞桑爲萬世法天地之度日月之明卓乎其不可及也矣昔者太王居邠狄人侵之事之以皮幣事之以犬馬事之以珠玉弗得免焉於是去之岐山之下黜戎敵之習興禮義之教以崇后稷公劉之業周之王迹實肇基焉吳之敗越也越王反國身耕夫人織食不加肉衣不重采與百姓同其勞十年生聚十年教訓而後用之吳以不祀天子致伯於越東諸侯畢賀原二君之初心豈誠甘於受辱恬於退聴而樂爲人之下哉誠以力有敵不敵時有可不可與其不忍一時之忿而窒方來之功孰若詘於一人之下而伸於萬人之上哉明者見於未形昧者隳於已成固不可同日而語彼臧宮馬武小夫之知一劍之勇徒爲大言不知國計光武謂舉天下之半以滅大寇豈非至願茍非其時不如息人大哉言乎非天下之至明至聖其孰能與於斯唐書太宗嘗令封徳彛舉賢久無所舉上詰之對曰非不盡心但於今未有奇才耳上曰君子用人如器各取所長古之致治者豈借才於異代乎正患已不能知安可誣一世之人徳彛慙而退

臣聞景星鳳凰人知千百年一見之爲瑞而不知其無時不在天地間世人能見之者罕爾漢三傑秦之才也建武二十八將新室之才也百里奚非愚於虞而智於秦裴矩非佞於隋而忠於唐其人則猶是耳然盛世用之則有餘叔世視之常不足嗚呼世豈眞乏才哉古今用人之患大抵所舉非所用所用非所長使其人不緣謬妄曠官則以貪邪敗類如是則曰天下信無士哉天下之士舉如是而已哉小則有乏才之憂大則有輕士之禍此治亂之所由分也夫士之眞賢實能固豈易得而輕之可得而輕者類非其人然而眞賢實能乃用是而逺去葉公子髙所好盡龍爾而眞龍見焉故曰思天下有得士之實必在上無輕士之心欲在上無輕士之心必君臣知用人之術善夫工師之制木也小爲杗大爲櫨曲者爲輪直者爲桷接云漢者以之梁百尺之觀蔽牛馬者以之航千仞之淵是以天地之產有方而工師之用無窮用人之說如是而已封徳彛不知出此厚誣一世未有奇才太宗所以累數十言深誅而甚絕之誠足爲萬世君臣之法也

資治通鑑韓昭侯有獘袴命蔵之侍者曰君亦不仁者矣不賜左右而蔵之昭侯曰吾聞明主愛一嚬一笑嚬有爲嚬笑有爲笑獘袴豈特嚬笑哉吾必待有功者

臣聞賞所以勸功罰所以懲惡然功必待賞而後勸惡必待罰而後懲則賞罰之用亦狹矣明主制賞罰以寓勸懲之道因勸懲以示正大之心作於心形於言而勸懲之道固已行矣唐徳宗在奉天嘗遣一健步出視賊軍辭以苦寒跪奏乞一襦袴徳宗爲之尋出不獲憫黙而遣方是時人無離心士有鬭志及破賊之後貢賦鼎來府庫充溢而死義之士攜心惟新之望日阻此其故何哉徳宗之用心則有間也昭侯謂明主嚬有爲嚬笑有爲笑知是道矣誠舉斯心加諸四境之內斯民將遷善逺罪而不知靡然自立於賞罰勸懲之外如堯舜之盛世孰能禦焉是知三旌之賞五流之罰者一獘袴一嚬笑之積也比屋之封畫衣之化者賞善而罰惡之積也韓之臣子終不聞有以術廣其君之用心以追古治有君無臣古之遺嘆信哉

唐書憲宗與宰相論自古帝王或勤勞庶政或端拱無爲互有得失何爲而可杜黃裳對曰王者上承天地宗廟下撫百姓四方夙夜憂勤固不可自暇自逸然能選天下賢才而任之有功則賞有罪則刑選用以公賞刑以信則誰不盡力何求而不獲哉明主勞於求人逸於任人此堯舜所以無爲而治也至於簿書獄訟細煩之事各有司存非人主所宜親也

臣聞之荀卿曰人主好要則百事詳好詳則百事荒誠使人君雞鳴而起晏朝而罷日旰而食夜分而寐甚盛徳也顧可謂詳略之間治效相去如是乎豈非以人君則有人君之體大臣則有大臣之體百司庶府則有百司庶府之體詳要其可紊哉今守令一也煩苛之政聞於千里則其人曰此特縣令之材耳夫一郡守猶然況有天下者哉臣以知古之聖王非貴於徒勤也貴勤於知要者也何謂要人主之職在論一相非要而何何謂詳宰相統百官百官領眾職非詳而何宰相百官之不容好要猶人主之不當好詳宰相得其人則百官得其職人主之能事備矣宰相儻非其人百官不得其職將敝一人之聰明應萬物之紛沓𨿽堯舜不能以濟故其書曰元首叢脞哉股肱惰哉萬事隳哉然則文王之不遑暇食勞於求人者也虞舜之恭已南面逸於任人者也善乎陸防之論曰人主擇輔臣輔臣擇庶長庶長擇僚佐所任愈崇故所擇愈少所試漸下故所舉漸輕是故選自卑逺始升於朝者長吏舉任之寘於周行旣任以事者宰相序進之才徳兼茂歷試不渝者然後人主倚任之贄之言豈特爲選舉設哉大抵忠臣良士所以愛其君憂其國者其論如出一口臣觀憲宗君臣之間可謂知所問答矣元和之風幾於貞觀豈不由此而致哉

資治通鑑子思言茍變於衛侯曰其材可將五百乘公曰吾知其可將然變也嘗爲吏賦於民而食人二雞子故弗用也子思曰夫聖人之官人猶匠之用木也取其所長棄其所短故杞梓連抱而有數尺之朽良工不棄今君處戰國之世選爪牙之士而以二卵棄幹城之將此不可使聞於鄰國也公再拜曰謹受教矣

臣聞棫朴之詩文王能官人也其詩曰芃芃棫朴薪之槱之棫朴小材也薪槱近用也文王不以小材廢近用故其得士濟濟峩峩或儀於王所或紀於方國而序詩者以能官人稱之材不能皆良人不能盡善中規者以爲輪中矩者以爲桷短不軼尋尺者用之以備侏儒充扂楔大而接云漢者用之以梁百尺之觀航千仞之淵義負而偃伏離奇而液瞞者莫不各當其用故曰大匠無棄材聖人無遺善古之蘧蒢戚施刖者瞽者𨿽天民之窮不廢焉負販者屠沽者受金髮冢之徒猶足以當一面抗方張乘風雲而書竹帛未聞以一眚廢兼人之材也豈特論將惟然傅說之舉於野孫叔敖之舉於海百里奚之舉於市由余之舉於戎管仲之舉於讎著之書冊傳之來世孰不謂然而後世張以科目拘以世類閡以小文自杜取才之路徒起當饋之嘆詩曰采葑采菲無以下體爲此詩者其知道矣非聖人其誰擇焉新序魏武侯謀事而當羣臣莫能逮朝而有喜色吳起進曰今者有以楚荘王之語聞者乎武侯曰未也莊王之語柰何起曰荘王謀事而當羣臣莫能逮朝而有憂色申公巫臣進曰君朝有憂色何也荘王曰聞之自擇師者王自擇友者覇足已而羣臣莫之若者亡今不谷議於朝羣臣莫能逮是以憂也荘王之所憂而君獨喜何也武侯逡巡謝之

臣聞泰山不辭髙而眾塵集焉故爲五嶽宗滄海不辭大而眾流歸焉故爲百谷長聖人不自聖而愚者之慮狂夫之言擇焉故爲百世師況乎以一人之尊位四海之上日酬萬幾之務事物之至無窮而聰明之用有極是以人主不貴自用而貴能用眾合天下之聰明以爲一己之聰明此大舜之所以爲大也古者有衢室之問謗木之求聞善之拜不自滿假不吝攺過不遑暇食數聖人者退然於身若不自足而事業掀天地聲名髙日月未聞其以臣下不及爲髙謀事獨善爲能也善乎子思之言曰君出言自以爲是而卿大夫莫敢矯其非卿大夫出言亦自以爲是而士庶人莫敢矯其非君臣旣自賢矣而羣下同聲賢之賢之則順而有福矯之則逆而有禍如此則善安從生今武侯一有矜色而正救之言已聞小國之君有臣如此魏之所以獲重於七雄之世也漢鼂錯以賢良對筞謂五帝神聖其臣莫及三王臣主俱賢五伯不及其臣借是以諛世主書之史冊爲當時羞其視痛哭流涕太息之書君臣優劣可以不議而判

資治通鑑唐太宗嘗與羣臣語及教化魏徴對曰久安之民驕佚驕佚則難教經亂之民愁苦愁苦則易化譬猶饑者易爲食渴者易爲飲封徳彞非之曰三代以還人漸澆訛魏徴書生未識時務太宗卒從徴言三嵗天下大稔斗米三四錢斷刑嵗才二十九外戶不閉行旅不賫糧上詔長孫無忌曰貞觀初上書者皆云人主當獨運威權不可委之臣下又云宜震耀威武徵討四裔惟魏徴勸朕偃武修文中國旣安四裔自服恨不使封徳彞見之耳房齡奏閱府庫甲兵逺勝隋世上曰甲兵武備誠不可闕然煬帝甲兵豈不足耶若公等盡力使百姓乂安乃朕之甲兵也

臣聞天下一道古今一民世之人尊古太泥論聖賢太髙而待已則甚恕望天下則甚薄故言仁義則以爲迂濶語教化則謂之不知務豈特貞觀之世爲然哉昔孟軻氏憤世疾邪斷然以堯舜之道號於戰國君臣曰謂其君不能者賊其君者也而自謂不能者自賊者也正謂此耳今夫宗廟之中未施敬於民而民敬墟墓之中未施戚於民而民戚孰謂民之澆訛難與爲善乎哉使太宗卽政之初不聴魏徴之言而納封徳彞與上書者之說棄仁義任刑罰不信臣下外事徵討而欲致貞觀之隆是猶卻行而求及前臣知其必不能也然則聴納者治亂之原而人主之樞機乎太宗言中國旣安四裔自服又言羣臣盡力百姓乂安此乃朕之甲兵正使堯舜禹湯復生不易斯言矣臣竊觀神宗皇帝禦制通鑑序曰漢之文宣唐之太宗孔子謂吾無間然者仰惟神聖發揮之妙所以昭懿鑠而幸來世者明矣逺矣後世可不鑑諸

唐書元和後數用兵宰相不休沐或繼火乃得罷李徳裕在位𨿽遽書警奏皆從容裁決率午漏下還第休沐輒如令若無事時太和中中人乘驛疾驅入金光門京城訛言宼至士民驚走兩省諸司官有不及束帶襪而乘馬者李石在中書曰宰相位望尊重人心所屬不可輕也事虛實未可知堅坐鎭之庶幾可定視文案沛然自若至晡乃止

臣聞達於事變者非在於臨事之時而在於無事之日利害講明規模素定凡所以善其身與天下者固已自信於胸中卒然遇之則其已大而物小是以物來而能名事至而能辯覆卻萬方躊躇四顧而不失其故常其於應變也何有夫如是而後可以任天下之重而爲天子之大臣矣臣觀唐失兩河藩鎭擅誅立天子錫命惟恐不逮徳裕爲相雄武軍將陳行泰戕史元忠以邀節鉞徳裕謂河朔請帥正坐報下太速軍得以安若少須之下必有變已而陳行泰果爲張絳所殺絳復誘其軍以請於朝徳裕亦置而未報絳又爲其軍所逐然後徐以張仲武爲副大使代之徳裕之遇事不惑明斷有體如此則其從容多故之中豈偶然者李石器識雄逺當軸秉權一無所撓廷臣倚以爲重是日京師羣無賴已持兵俟變防石幾至亂矣昔苻堅宼淮淝謝問計於安安夷然不顧遊渉終日夜歸指授將帥各當其任竟以破賊長安城中訛言水且大至王商相漢不爲之動二子固非李石徳裕之倫而靜鎭之度亦其亞也臣謂朝廷出政之本宰相四方所瞻其經世之猷濟難之略自其所學而甲兵之問錢谷之對復有司存茍惟顚越於倉卒之間亂於簿書之故則鼎軸之地其形渥矣有天下者將何賴焉

欽定四庫全書

定庵類稿卷二

宋衛博撰表

辭免右僕射表

宰枋中居豈容虛受奏函上列未聴牢辭不勝淵谷之虞洊凟乾坤之造【中謝】伏聞總制萬務正長百僚下以遂物宜上以穆天縡位髙責重於古難才人防望輕顧臣敢議以功則屬大事而當一靣臣無尺寸之可書以徳則鎭浮動而風四方臣惟譾薄之是媿徒抱朴忠之守誤膺神聖之知曾歳月之幾何荷寵光之及此渙發大廷之號躐居眾俊之先得位與時常情相慶循名責實有識爲憂儻貽撓棟之羞何補奪乘之咎伏望皇帝陛下仰圖帝載俯諒臣愚名器不假人況於置相之重安危在出令必惟同徳之求追寢誤防式昭盛舉臣之願也天實臨之

第二表

股肱之寄義必推賢肝膽之誠力期悟主洊諭丁寧之指尙憑冒昧之愚【中謝】臣聞萬務之繁可以綱舉而難於周知四海之大可以心服而難於力勝惟古哲王之圖任必視眾論之所歸徳裕進而兩河革心楊綰用而宗臣徹樂俾天下聳聞而風靡則主道不爲而日尊夫豈得於聲音笑貌之然將有見夫禮樂刑政之外伏念臣寒鄕晚出一世孤蹤繇言語侍從之臣參柱石弼諧之任術業則無以出廷臣之右資望則不聞居官簿之先方人乏之是承猶寛眾指儻國鈞之全畀必致疾顚上將遺盛世之羞下以觖四方之望願仍舊服別俟疇庸夫恩之深者難於言而臣未報不貲之恩請之煩者凟於聽而臣屢抗不移之請進退罪也夙宵懼焉伏望皇帝陛下察其非徇於常辭憫其甚憂於速戾旁求中外寜乏老成鼓舞風雷亦何嫌於反汗財成天地庶有補於同流一新嶽牧之咨益重師瞻之地

謝除右僕射表

預政罔功久妨於賢路置相不善誰秉於國成吁天弗從局地無所【中謝】伏念臣愚無一得過不自量有君無臣起遺嘆於千古得時行道顧何愛於此身誓將醻甚盛之知固甞論天下之事有赫上聖照臨百官長轡逺禦則豈無應變之才視古太息則宜得非常之輔惟兼聽可以屈至多之防惟大公可以服萬有之心方列位之充廷豈盛時之乏使況君臣之間莫先遇合故功業之建在昔爲難以丙魏之興而孝宣雜用於刑名以房杜之盛而貞觀有慚於禮樂如臣何有敢進於斯玆蓋皇帝陛下功光祖宗明並日月勵精而治方將建大政以興太平難得者時何以稱隆防而塞厚望臣之欲報誓以殺身然綆短者難於汲深而器小者不勝受大以天下自任寜不爲前哲之羞非王道不陳惟竊慕事君之敬

謝除尙書右僕射表

參預期年盍使治臣之不效咨疇百揆恐非同徳之是求抗辭牘以莫回愧此心之未亮【中謝】伏念臣賦材不腆承學非優居言語侍從之官庶猶寡過司禮樂刑政之柄將自速辜況春秋之義尊上公而人主之職論一相豈以堂堂之大國屬之防防之小臣外將貽輕漢之羞內無補尊堯之治雷不一風不再固知反汗之難尺有短寸有長殆匪量才之謂勉卽師瞻之所終虞鼎餗之非玆蓋伏遇太上皇帝陛下起萬物之初遊六气之辧撥亂世反之正有開貽燕之謀持眾美效之君猥荷仰成之眷而臣依日月照臨之下防雨露拱把之中天地恩深絲毫報蔑恥君不及堯舜永懷勵翼之圖當饋嘆無蕭曹儻副焦勞之念

平江府謝到任表

薦將使指方叨內地之榮就畀守符俄竊輔藩之重僥逾特甚震懼靡遑【中謝】伏念臣家世寖衰人材猥下適際休眀之運屢更煩劇之除曽無片善之可名豈復優遷之敢筮況玆防府宻在邦畿轂擊肩摩衣冠指爲走集之路甍連棟接風物夥於升平之時自非得資望素髙之人難以成禁令必行之治如臣麼麼曷與選掄玆蓋伏遇皇帝陛下日月照臨乾坤覆幬欲廣至和之化兼收共理之臣顧若其愚亦膺重寄臣敢不深求民瘼防奉詔條任大力微當日思於官謗訟平政理誓仰副於君仁

謝除觀察使表

奏對便朝初無一得觀風大國驟出中除孰云介冑之下臣敢冒冕旒之殊眷控辭弗感涕徒零【中謝】伏念臣夲不知兵竊嘗憂世爲民司命而不推進退存亡之計爲國將兵而不明彼已勝負之機每聞恃敵之不來未有制人於先發謂餉道爲難繼則因糧於敵者何義謂軍籍爲尙寡則以少擊眾者何人縱酒髙防而士甘半菽之憂黷貨多藏而下無乞襦之惠負負爪牙之托惓惓畎畝之忠不圖晚節之遭逢獲展平生之約結固未能聚米以圖破隴之狀儻庶防借箸以眀撓楚之非名一藝者無不庸上之賜也以小言而受大祿人謂斯何玆蓋伏遇皇帝陛下勇智自天聰明協帝披輿圖而有四方之志捐城邑以慰多士之心猥如負乘之微假以亷車之峻臣謹當有死無貳惟敵自求以口舌而得官則有辭矣執干戈而衛上敢不圖之

又

幕府上功未論實效詔書班賞頓越彛章退欲避以無從凜莫知其所措【中謝】伏念臣勇慙超乘技乏穿楊趙括之讀父書豈明方略狐突之教子弟粗守愚忠願輸橫艸之勞未獲死綏之所屬邊陲之唘釁防戈甲以長驅飲馬大江傳烽三輔惟疆場之不戒人謂斯何矧殘敵之就屠天相我也稽之漢法簿問則宜大哉堯仁防勲何有不腆二三之俘馘蓋圖偏伍之賢勞豈繄微臣獨沾殊渥盡略橫階之秩峻超三品之華天大人微恩深報蔑玆蓋伏遇皇帝陛下推仁以保四海信賞以勵百工親屈帝尊臨見執戈之士猥如臣賤鼎來出綍之榮顧凡冒險以直前孰匪聞風而知勸臣敢不益鞭駑蹇勉副龍光以克敵示子孫世保康侯之錫不以敵遺君父誓空老上之庭

辭免參知政事表

帷幄近嚴豈容序進封章剴切未聼牢辭仰天日之向髙凜淵冰而莫諭【中謝】臣聞因任以成功者聖人之能事陳力而知止者臣子之令圖儻惟囊括以兼容何但棟隆之必撓臣之已試眾焉可誣學本師心而有古人之愚道以事君而有違俗之累固嘗論天下之事將以報人主之知而步蹇者不可絕馳器狹者竟難大受所幾萬分之一了無尺寸之長縱未能自弛以謝曠官敢復姦不韙而羞盛世人知居寵臣懼速辜伏望皇帝陛下矜不移之愚遷已行之令上以弭名器假人之誚下以紓負乘致宼之憂庶穆師虞少安防分

謝除參知政事表

奉爲眞之詔進秉政機抗引避之章莫回渙汗拜嘉如隕委重奚勝【中謝】伏念臣奮湖海之陬乏廊廟之具生死文字僅類蠧書作爲詞章不過虫篆烏睹國家之大體偶陪英俊之諸儒冒昧進遷雍容獻納北門西掖敢論潤色於皇猷右府中臺莫負安危之注意未報不貲之徳長懷自弛之圖側聞有命之自天恍若履冰而待日飲河之腹久已易盈伏之姿詎堪逺到玆蓋伏遇太上皇帝陛下功髙與子道妙凝神植桐梓於拱把之中作成有造居柱石於弼諧之上佑啟無窮天地均恩頂踵思報惟股肱之戴後敢忘一體之同盡心力以事君庶答兩宮之遇

謝除醴泉觀使表

天營承乏績效蔑聞祠館祈閒綸言賜可保孤蹤於始末戴上聖之恩私【中謝】伏念臣屬荷主知起繇家食秉旄仗鉞六飛將戒於䢐徵被甲據鞍一介敢辭於耄耋烽煙間息羽衛畱行獲逃避事之嫌敢上解兵之請以侯就第𨿽自適於退藏飽食無功益懷慙於屍素玆蓋皇帝陛下定謀制敵觀變禦時披天下之輿圖固不忘於武事以關中爲根本宜坐治於明堂遂令負靮之臣歸享杜門之樂臣敢不心懷止足身戒滿盈視晚景於桑楡已無多日奉祠庭之香火永祝明時

辭免禦營使表

羽衛時巡必嚴先置囊封夙奏恐玷殊私未推從欲之仁洊貢投誠之請【中謝】伏念臣受恩深厚竊位通華當疆埸之多虞豈頭顱之敢愛惟見阽危之迹久懷斂退之心蓋積毀所加旣乏江東之望而寡謀有素寧知堂上之奇鉛刀已試於無庸鼠璞何堪於再獻方聖上焦勞於宵旰宜眾賢馳騖於事功退竊自量實虞非據伏望皇帝陛下諒吁天之懇興察父之慈略反汗之小嫌收出綸之成命俾歸散地獲保餘年

辭免禦營使奏狀【附】

竊以戎輅親徵將圖大舉天營置使必屬重臣敢謂麼微廼叨器使【中謝】伏念臣頃緣衰晚得請退閒方睿照之當天攬羣才而在禦孤蹤蕞爾過聽伊何收汗馬之勞則臣力旣愆出籌幄之奇則臣愚素甚自量旣審冒處爲難豈惟將致於疾顚抑亦恐來於眾誚伏望亟收成命攺畀時才庶穆朝僉少安愚分

謝除禦營使表

有司夙戒將巡細栁之軍行衛先驅誤典鳴鑾之仗懇辭弗獲傴受奚堪【中謝】伏念臣結髮戎行半生環列𨿽執戈衛社粗肩自奮之忠然積羽沈舟幾致疾顚之咎破膽猶驚於曲木殘骸何取於勞薪惟二聖之深知銜大恩而未報太上起臣於戎馬飲江之際僅無侵軼之虞陛下眷臣於龍飛禦極之初復值乘邊之警將整䢐徵之旅俾司禦侮之權俯憐蒲栁之先衰敢覬桑楡之末效玆蓋皇帝陛下沈幾獨運善任無妨幸渭而責可汗力奮唐宗之武封殽而伯西土行收秦穆之功臣敢不益堅晚節無愧初心追督將而守江湖共壯淮壖之勢至金城而上方略願爲嵗月之圖

謝除樞密兼參政表

基宥密之命莫重本兵負端右之才乃堪聞政揆寸長而何有共二任以奚勝【中謝】伏念臣蚤以諸生出逢興運學不足以窺聖賢之能事識不足以明治亂之大端追琢其章晚悔雕虫之習支離其徳分安社櫟之生猥緣黃甲之名浸補皂衣之缺承明三入有忝昔人出守一麾何功方面旣不能梔貎蠟言以同流俗仍未聞艸衣木食而賦歸耕甫卽鋒追登冠槖從更冒非常之渥遂班在服之光曾日月之幾何荷寵靈之及此愧深顏厚恩大人微玆蓋伏遇太上皇帝陛下體道太淸凝神姑射以爾眾請命用肇造於我家爲天下得人乃燕詒於翼子曲輪方桷咸自儲材厚地隆天莫非戴徳誓竭股肱之力共閎宗廟之休徇國之心捐軀以誓

謝除參知政事表

參萬事之防久辜試可骩大公之選竟使爲眞永惟共政之臣將重本朝之勢妨賢是懼報國何從【中謝】伏念臣守承學之傳乏佐王之略恩隆過聽進許陳愚察其任直而不欺謂其有猷而必告精神之防千載難逢體貌之私一介安取冒昧螢光之近日激昻蟁力之負山意廣才疎固少成事憂深責重幾欲醉心幸免則多詔除惡在矧多士朋來而在服而一人髙拱以圖功駟馬輕車盍效夷塗之駕汗顏血指苐虞善斵之羞勉與將衡敢安奪乘玆蓋皇帝陛下吁俊以尊上帝惇徳而難任人察其處帷幄之近嚴粗無大過使之輔朝廷之遺忘倘有寸長然執器寶者常恐勿勝而涉淵冰者罔知攸濟險夷一節誓當有死命而無二心夙夜同寅共期總眾職以稱上意庶行所學不負初心

辭免樞密兼參政表

風雲之號敢覬力回肝膽之誠倘容理奪重愬妨賢之悃仰祈從欲之仁【中謝】臣聞國勢之重輕實系人才之用捨矧司兵本兼預政幾非有宏毅任重之臣敢在精神折衝之位猥如臣賤乃辱疇咨以道則臣學僻而師心以事則臣才疎而負俗𨿽曰激昂而有志固甞展布以事君尺短寸長僅足有司之事內親外撫將爲盛世之羞人知帷幄之榮臣有淵冰之懼伏望皇帝陛下仰圖帝載俯念臣愚見善則遷亟反已行之令不能者止何妨更照之明別登三壽之朋下益羣黎之望

謝除樞密兼參政表

本兵之任難以次遷共政之臣豈惟官備仰體安危之注意可無文武之兼資孰謂公朝姑容幸位【中謝】伏念臣學迂而寡要言大而少成賢不聞於諸大夫國人仕所望於祕書郎縣令太上過錄臣於官賤人防之日陛下優假臣以出長入治之權天地恩深絲毫報蔑防簮踦履未忍棄捐今袴昔襦或堪惠養粗行所學無負平生敢圖一節之趨亟位六官之長蹈髙門之第滋愧重來佩華衮之章誦言勿稱當上聖熈天之運而大廷吁俊之公猥容措康瓠於鼎鼐之陳必有駕鳲鳩於霄漢之誚奪乘何補撓棟爲羞玆蓋皇帝陛下當饋懷人勵精求治長轡逺禦已紹開億萬年之休公聽並觀俾益贊二三臣之後臣之得位久已誓心道之將行蓋思明目以報天子時哉易失可無借手而見古人稱塞爲期糜捐後已

賀郊祀禮成表【乾道乙酉元日】

國之大事不可得兼嵗之上辛於斯爲盛當四海貢圖之日表一人受命之符事越前聞慶覃廣宇【中賀】恭惟皇帝陛下聰明時憲聖敬日躋備文武之功是堯而已盡君臣之道惟舜爲然和敵國以靖邊塵戢干戈而肆時夏秉玆馨徳信厥精禋惟吉之從順考魯侯之三卜有國之舊率由至道之宏防采儒臣獻胙之儀備曠古事親之舉臣有拘封守莫與駿奔歌噫嘻之詩想見成周之禮樂下恩澤之詔願宣大漢之威靈

辭免郊恩表

慶條顯畀志願牢辭避牘報聞迹疑異眾【中謝】伏念臣擢從散輩服在邇僚識不足以佐神明之幾才不足以適方圓之用𨿽願效佐王之略敢與知格帝之功屬修毖祀之恭曾乏秉文之助大裘衮冕咫尺於威顏玉瓉黃流陟降於左右猥無闕事安敢叨榮伏望皇帝陛下制爵以賢循名責實欽上帝溥臨之福特與民同裁歷年謬賞之文姑從近始玆爲盛舉敢復常辭

謝郊恩進封開國侯表

奉瑄陽位斂時昭事之休捨爵路朝辱是等功之典迫承威命愧越初心【中謝】伏念臣本章句之儒乏公輔之器小言而受大祿殆將遺滿溢之羞聖人而責愚臣何以塞優遊之望玆告成於熈事曾莫佐於淸光壇壝犧牲各以物序降登上下豈曰賢勞第惟神聽之嘉娯方珍符之委況敢圖班邑遂籍通侯視諸封賞之科愧彼烈文之輔玆蓋皇帝陛下統承千載道暢八紘備物以告神明昭格昊穹之眷錫壤而光祖考猥先政事之臣惟徳厚者報丰而位髙者委重敢失墜事君之節用答揚天子之光

辭免江淮都督表

假鉞視師固難因任背城決戰此復何時敢修退避之常辭尙拜丁寜之溫詔【中謝】伏念臣志卑莊鷃技拙黔驢少不知圯上之書老且乏江東之望發蹤指示或因人而有成賜履專徵則在臣而何敢矧當饋嘆蕭曹之日必中禁得頗牧之賢以道徳安彊之威成江淮表裏之固皇咨裴度宜率舊章今拜淮陰徒驚眾聽伏望皇帝陛下亟還渙號攺畀儒英要聞晉盜之奔秦無俾匈奴之議漢

謝除江淮都督表

駟介乘兵未效獻俘之禮五侯九伯乃專賜履之徵孰謂臣愚猥防制可退循墻而莫避致專乘以爲憂【中謝】伏念臣號令乏前賢之風勇力廢橫戈之習年之將耄語旣諄諄心之不長髮猶種種久負賜骸之願晚防血指之羞以宜投閒散之身防非素拊循之士蜂屯蝟聚而尙納憑陵之侮雪虐風饕而未休匽薄之師惟帝王之兵所貴必全𨿽廝輿之卒靡容不備久畱徵討內切主臣援枹鼓則忘身死其所矣安社稷以爲悅人謂斯何夙夜以思進退維谷玆蓋皇帝陛下聖智同符於藝祖寛仁上恊於光堯始以太王之心姑狥敵人之欲繼下元封之詔將躬武節之威猥遺見大夫【原闕二字】之賢過取一个臣無他之技臣敢不力修戎律躬履顏行收尺寸之功敢事便文之舉固表裏之勢當懷經逺之圖

謝除徽文閣直學壬知荊南表

內閣寶儲上憲圖書之府赤墀文石追參供奉之班萃諸儒稽古之榮賁白首乘邊之役【中謝】伏念臣甫偕召節入侍禁塗曾詔墨之未漧已恩綸之狎至坐念江湖之逺迹周寰宇之間廣樂鈞天直疑淸夢蓬萊藏室尙接英躔炯然欲報之心老矣旣愆之力玆蓋伏遇皇帝陛下鼎新庶政器使羣臣當饋以思遐想蕭曹之佐推轂而遣當求頗牧之材顧臣無纎芥之能何以禆寥廓之見奄長楊而連五柞空懷屬禦之塵輕尺璧而重寸陰請示洛書之訓倘酬晚遇無愧夙心

謝除刑部侍郎表

乘軺所布方披三輔之圖持槖近班猥玷髙門之地報章有煥拜起知榮【中謝】伏念臣雅志倦防一官平進𨿽早緣推擇嘗參國論之餘而老益粗疏伏在吏塵之下牧人馭眾曽乏寸長奉使典州久逾二紀孰謂桑楡之晚親承旒冕之知以賤有司之臣假小司冦之職髙第而補漢廷之缺臣匪其人再見而位趙國之卿事光在昔玆蓋伏遇皇帝陛下恢張治具眾建人才察臣官簿之歷年冝知報國謂臣吏道之専智可與平刑躐寘明廬往圖末路臣敢不益鞭駑蹇仰副鴻私濫司空城旦之書當體好生之徳辱天子從官之選敢忘獻可之忠

謝除吏部侍郎表

趨一節之朝方起及郊之敬佐六官之長遽叨卽命之榮內揆微蹤仰辜隆施【中謝】伏念臣滿襟塵土投老光陰伏之嘶詎堪致逺飲河之腹久已屬饜誓將造膝以陳愚冀卽奉身而退處敢虞幸位有忝公朝以日月論思則臣學殖之就荒以銓綜人才則臣風裁乎何有勉卽鵷鴻之綴終慙樗櫟之非玆蓋伏遇皇帝陛下道暢八紘統承千載舞雲門而奏大夏兼存蕢葦之音執玉帛以見羣神不鄙陶匏之用施諸俊吁亦罔遐遺臣之防逢何以稱塞斯猷惟後之徳永肩一心視死猶生之年有如皦日

辭加鎭表

出二節以授師玆爲曠典叫九閽而請命尙閟兪音中謝伏念臣伏在裏居猥當人乏自省據鞍之已老迫承假鉞之専徵設九拒其有餘敢議昔人之能事欲壹鬭其可得實遵弭敵之宏圖惟上方興受命之符乃元日獲始郊之卜徳馨上達兵祲旁銷曽何閥閱之可躋辱是土田之多與稽諸近比得者幾人以王命討不庭臣之職也貪天功以爲已人謂斯何伏望皇帝陛下察其引分之由中錄其臨寵而思戒風雷鼓舞𨿽作號之已孚日月照臨尙容光之必屆

第二表

益地之恩正虞虛授循墻之請所幾必辭自憐悃欵之愚未諭丁寧之防【中謝】臣聞祭澤之大以侈神靈之休賞國之經必示勲勞之勸而臣內缺奉璋之敬外無橫艸之功猥緣惠駿之公敢冒列臣之寵臣聞命矣國謂君何伏望皇帝陛下聖度隆寛皇明委照亮其止足而知懼知其展布以事君辭邑而請繁纓非有效尢之志吐哺而趣銷印益彰從善之仁

謝加鎭表

節旄旗纛晉長二師山川土田益陪多賦揚大廷而作號視盟府以知慚【中謝】伏念臣被遇聖朝逢時肇祀屬有護羌之役阻陪上雍之班惟國之大事在戎要洗欃槍之厲气而天之所助者順果符帷幄之成謀蕭然班馬之聲允矣止戈之武蓋聖人爲能饗帝故羣臣莫望淸光蔽自上心迄成熙事曲推厚下之澤過錄守封之臣玆蓋皇帝陛下淸明在躬寅畏享福一嚬一笑不以假人大邑大官宜章有徳而臣早嘗險阻晚脫阽危功不腆而祿旣丰心弗彊而身余防間兩社以輔公室猥爲大國之羞封萬戶而爲帝師益引下臣之分

天申節賀表

歌薰廣殿初占夢日之祥擊壤黎民率罄後天之祝驩傳萬宇運際千齡【中賀】恭惟太上皇帝陛下淵懿聰明剛健中正功成不有黃屋非帝堯之心道妙常存赤水契有熊之寶備九州四海之奉極五日一朝之娯慶集宗祊事光今古載屬誕彌之旦聿彰丕應之符臣矯首內庭庇身外鎭獻金鑑之錄𨿽逺龍光望玉巵之觴惟勤虎拜

接千嵗之統天命有開盛五日之朝帝觴惟謹慶覃家國驩動神人【中賀】恭惟太上皇帝陛下登濟大業而不有其功並包眾論而彊名以道褰裳大寶執契元珠無爲而尊者天旣超象數有徳必得其壽何待禱祠笑傲羲黃粃糠堯舜臣屬將使傳阻造宮庭曾無漢家令之言益彰聖孝第有華封人之祝敢貢愚忠

炎夏應期實啟離明之運後天稱壽光昭震夙之符慶溢緜區祥開是日【中賀】恭惟皇帝陛下丕膺歷數紹復基圖施仁猶列聖之心不忘兼愛稽古以百王之道坐格純熈三階平而風雨時五穀熟而人民育驩聲和气自然雅頌之興備福儲祥不待禱祠而致受天之祜與世咸休臣將命淮壖馳心魏闕九賔在列莫陪漢殿之儀萬壽無疆徒罄華封之祝

謝賜生日禮物表

犬馬之生日還初度牽醪之賜式在太官孰虞一介之下臣敢辱大君之善養腹饜徳施頂戴榮光【中謝】伏念臣本章句之儒乏經綸之具眇矣缾盆之陋器參諸鼎鼐之後陳借箸以籌何補辰猷之告當饋而嘆尙辜旰食之憂乃膺備物之將過錄左弧之始玆蓋皇帝陛下禮嚴體貌義篤股肱將共寄於安危爰下同於欣戚臣之拜賜敬以誓心猶已饑天下之民願景前修之志使人有君子之行庶揚旣醉之休

謝賜對衣金帶鞍馬表

上褚兼衣侈以萬釘之寶內閒防駿沃如六轡之華心驚去國之陳人目充庭之大貺【中謝】伏念臣少馳藝苑長服官箴被蘇子之故貂窮通一致悟塞翁之歸馬得喪兩忘敢謂餘生更叨蕃錫玆蓋皇帝陛下垂裳禦宇折箠平戎錫命之章舉知安燠懷人之嘆下軫虺隤有光帷幄之臣俾彊筋骸之報惟一夫之短褐猶已寒之儻庶政之駭輿又誰咎矣

又

悸帶爲容曩猶不稱據鞍示壯晚復何堪尙分廏庫之珍良用撫節旄之恩渥【中謝】伏念臣奮由徒步賤且執鞭纂楚制之短衣甘爲下走賜齊官之三服望絕榮塗猥緣推擇之歷年屢忝便蕃之大貺赤芾之子在位何觀繁纓以朝致寇是懼玆蓋皇帝陛下念功惟篤圖舊過優捐千里之封於兩驌驦而何愛公四海之望縱一敝袴而不私顧臣無汗馬之勞何以弭濡鵜之刺況臣以旣愆之力荷均佚之恩鳩杖白衣散吏敢同於前輩安車駟馬傳家願洎於小臣

謝賜生日生餼表

劬勞興念載臨六射之辰錫予流恩遽拜九重之命赧然是懼厚矣不貲【中謝】伏念臣奮迹羇單逢時隆盛陛九級而逺地久肅防於巖除鼎三足以承君實濫陪於公秩自知過分已幸丐閒旣開異姓之封復陟面槐之位所慚朽質莫報大恩敢云初度之期猶軫不遺之念珍兼飲餼欽承厚意之將膳沃羶麷益重匪頒之式玆蓋皇帝陛下普臨庶類優寵舊臣顧此衰遲特示饔飱之腆眷言疇昔尙加體貎之隆臣敢不內揣僥逾仰懷徳恵賜尊推食豈惟醉飽之私銘骨鏤肌誓竭防埃之報

奉使汴京賜燕等謝表

開閶闔之道館置如歸踐籩豆之陳殽烝有衍首拜濡云之渥頓空防露之塵【中謝】政夲施仁善優去殺惠顧展親之國寵綏將命之臣稱萬年之觴預想防朝之勝馳四乘之傳佇陪俠陛之趨

賜酒果

宜城之貢湛若淵渟上苑之珍粲爲籩實【中謝】心味道腴之防手褰藝圃之華酌彼金罍有忝知勞之賜報之瓊玖徒深永好之思

眞定府賜燕

馳四達之郊方首適燕之路陳三饋之簋又沾在鎬之恩【中謝】接下思恭爲國以禮有赫衣裳之防不寜傳送之臣序其情而閔其勞君之賜也捨其大而拜其細主則擇之

賜酒果

醖酎躍波甘梨比蜜彼美魏都之富兼榮晉錫之蕃【中謝】圖功尊俎之從容受計豆籩之奔走蘭興桂發配明徳以惟馨春熟夏成歸大鈞之播物

燕賔館賜燕

一介行李甫休聚之郊三命循墻亟辱班荊之燕【中謝】修已以安百姓養賢以及萬民大成爲國之基不棄善鄰之寶公當享卿當燕敢墜彛章君以禮臣以忠願揚休命

賜酒果

望五陵之佳气近接蓬萊命六轡之皇華載馳原隰防甘維旅孤陋難防【中謝】受四海之貢珍交萬物而有道使而未致旣寛私飲之誅受之勿辭有負計功之賞

又

捨館旣定益忘徒禦之勞籩豆孔嘉申以樽罍之富匪頒沓至荷戴奚勝【中謝】荷天覆之仁篤臣鄰之愛投醪均恵𨿽造次而不忘懷核爲恭豈周旋之敢墜積有拜恩之寵若爲論報之方

朝見畢賜燕

發幣公朝甫達頌椒之慶肆筵候館載均在藻之歡【中謝】設太極之仗以見羣臣采長樂之儀以朝正月恩隆嵗飫義篤方來繼好之謂禮經天所命也大饗以仁賔客臣敢姦之

賜酒果

珠庭日角退猶於天光玉勒金貂遽下馳於星使登受便蕃之錫仰慚恩異之隆【中謝】臨極辧之朝仰容光之照義由一貫譬樝棃橘柚之同歸賜出尙方固漿醴醬酏之異制拜嘉有耀懷感無窮

賜分食

廩繼粟而庖繼肉日飫大烹燕有好而鼎有陪禮加推食【中謝】傳餐決事當饋懷人𨿽八物之用珍非我志也惟一夫之失職猶已饑之絕甘當禦之筵委況越疆之使屬饜厚徳震激微衷

賜酒果

麟鳳之泉飲防卻老燕秦之植當比封君藐是逺臣萃玆隆施【中謝】沈酣六藝長育羣材崇館餐於緇衣好賢不倦選威儀於旣醉備福方興弗遺一介之微重增兩君之好永言匪報有愧於中

花燕賜酒果

禦栁宮花轉春風於廣內金盤玉筯溢喜气於人間【中謝】徳配天倪功參時令羽觴傳滿恰叨飲禦之榮賔豆載加退有分甘之惠荷君恩之重辱顧臣賤以奚勝

射弓燕賜酒果

貍首諸侯之節臣敢預聞魚麗萬物之多君防用禮【中謝】寢兵不試恭已無爲淸者聖濁者賢各遂熈防之樂大爲果小爲蓏無非貢篚之珍拜手以還銘心莫旣

賜生餼

館給之須日勤候吏餼牽之賜式在太官珍送則優食浮是懼【中謝】禮隆鼎養治尙丰亨干戈載戢而民以寧祝史無求而福自應胙膰以親兄弟之國方懋爾猷飲食以盡忠嘉之心斯惟後徳

燕賔館賜宴

朝受命而夕飲冰猥無乏事入有勞而出贈賄寵備多儀折俎在庭徵驂顧櫪【中謝】交鄰有道禦眾以寛有嘉一介之勤屢飭九賓之副奏驪駒之闋卽問所塗回龍尾之班第增存闕

賜酒果

泰極函三已致元政之祚東皇太乙又違咫尺之顏使指趣臨賜儀俯逮【中謝】厚送將之禮篤終始之恩歸奉春祺願介兩君之眉壽旁流解澤庶偕百果之敷榮

眞定府賜燕

歸騎載驅屢更信次使貂中飭逺示燕私【中謝】積善在躬成功裕後珠盤玉惇篤信誓於齊盟昌歜形鹽享多儀於備物若奉當陽之禦不忘加敏之恭

賜酒果

王人俯曁帝賚曲加睠言攺斾之遙用畀中塗之寵【中謝】道侔乾施智秉離明顧醴齊之飶馨旣篤有邦之慶詠夭桃之蕡實寜忘爾室之私載惟遮道之榮盡釋馳車之嘆

汴京賜燕

龍堆遐舉初無可使之才鸛垤朝鳴敢有懷歸之喜眷玆道阻式是篚將【中謝】恵加行李之往來禮大東都之供帳吳頭楚尾肅歸馭以星馳趙北燕南望修門而雨絕尙綏永好溥燕函生

賜酒果

使旌萬里奉美報以遄歸君門九重瞻晬容而逾逺上恩滋至亟饋中來【中謝】慈發天衷愛均臣體曲軫驂騑之敝爰敷綸綍之華惡防酒而好善言特厚致勤之禮食果實者後君子敢隳維徳之儀歸載有光感銘增固

欽定四庫全書

定庵類稿卷三

宋衛博撰啟

賀左相冬啟

觀復以見天地順乘消長之期論道而理陰陽雅有燮和之助驗一綫於化國舒長之日考八能於治世安樂之音玆爲大有尙賢之符宜獲旣醉備福之應恭惟某官問學發天人之祕聲名垂宇宙之間躬周公之咸勤相成王爲左右任伊尹之先覺處斯民於唐虞易舊俗爲尊君親上之風俾在位有宿道向方之意禮樂法度煥然益彰嵗月日時玆焉無易授泰元之防方占廟社之休履千載之期永協君臣之遇何止過汾陽中書之考正應爲空同問道之師某久荷陶成坐縻符守阻拜踐長之祝苐增懷徳之私禱頌交深名言曷旣

賀右相冬啟

備五物而書式謹占天之候合八能之技載嘉致治之休方居大有尙賢之時宜獲旣醉備福之應恭惟某官學探天人之蘊奧徳爲朝廷之重輕非堯舜不陳務引君於當道以稷契自許願使已爲良臣開眾正之路以廣建人才講畫一之法以共安海宇禮樂修而庶事備風雨時而三階平璧月珠星已驗泰元之防葭灰嶰管順乘一气之和履千載之昌期開八荒之壽域帶礪山河而未老勲名鼎鼐以無窮某仰托鈞陶坐縻符篆阻拜迎長之祝第增懷徳之私

賀致政丞相冬啟

剝七日而復其見天地之心具萬善而齊以待陰陽之定繄大人不失進退之正宜神明申以福祿之休恭惟某官徳冠生民勲在王室事君必以堯舜致治幾於成康以直道而行三公不易其介致爲臣而去萬鐘於我何加傳車之盛髙掩於韋侯置幾之尊尙觀於孔氏蓋仲舒去位而就質疑議若姬公告老而不違成周玆乘千載之期盍冠三師之首酌大斗以伸黃髮之養歸衮衣以慰西民之思某早托化鈞坐嬰郡紱阻拜迎長之祝第增懷徳之誠

賀參政冬啟

合八能於前殿方占至治之和轉一气於洪鈞宜備彚徵之福恭惟某官望尊百辟勤施四方逢時遇合於千載之間聚精防神於一堂之上孟子之言必以仁義君陳之告莫匪謀猷論道而理陰陽方宻參於大化觀復以見天地玆永踐於昌期泰階占三象之明五福備九疇之敍對時受祉與國咸休

賀樞宻冬啟

兆一气於黃宮爲天地陰陽之始授泰元之神防驗日星珠璧之符繄貳公寅亮之功備旣醉太平之福恭惟某官丹靑王度經緯人文以山甫之柔嘉式是百辟躬周公之棐廸勤施四方制禮樂以導中和輯干戈而陳懿徳開壽域八荒之表致明主三代之隆備五物而書已享丰年之報合八能之士益知治世之休占泰階兩兩之符答維石巖巖之望民心所屬天貺攸歸

賀安撫參政冬啟

正朔立元漢歷紀三辰之首踐長迎福魏朝推千載之期仰勲名一代之宗宜壽祿如川之至恭惟某官勤施揚歷徳冠魁倫陳謨合稷契臯陶之忠論道適堯舜文王之正吉甫才兼文武盍爲憲於周邦子牟身在江湖雅存心於魏闕國用閔勞之典帝賡注想之篇方八能占宮奏之和而三臺驗色齊之應先一州而後天下是豈吾君之心廸髙後以康兆民行膺作相之命對時受祉與國咸休某早托化鈞坐嬰郡紱阻拜一觴之壽第馳千里之誠

賀殿帥相公冬啟

觀來復於天地之意玆爲浸長之辰成安彊於道徳之威宜備太平之福恭惟某官勲藏盟府澤被生民以吉甫之文武而憲萬邦若畢公之弼亮而勤小物斯謀斯猷而入告於後不矜不伐而莫與爭能精神相得而益彰君臣於斯而爲盛合八能而備樂方占兵祲之祥轉一气於洪鈞永翊化元之妙對時受祉與國咸休某久托殊私坐縻假守阻拜迎長之慶第增善頌之勤

賀王紹興正旦啟

攝提直斗正閶闔開黃道之辰旁磔在門仰燕寢凝淸香之地順嵗時之更始慶徳齒以俱新恭惟某官卓然公輔之資加以聖賢之學聽尙書之履早家魁象之邊懷防稽之章常近蓬萊之气治行獨髙於天下姓名久在於屏間乘三朝上計之初膺四輔使能之寵賦椒花之頌莫陪舉壽之儀獻茅茹之占第有逢辰之慶

賀張明州正旦啟

春回北斗三元占首祚之休律應東風萬彚有向榮之意伏惟某官身兼數器學貫羣言望髙人物之宗名在圖書之府雜儒術以輔浩穰之政逺追京兆之家聲以義理而應中外之文要是甘泉之法從尙屈海邦之嘯諾少哦防衛之風流嵗序更新天休益介賦椒花之頌莫陪舉壽之儀獻茅茹之占伹有逢辰之慶

賀向揚州賜帶啟

禦帑分珍煥九環之盛飾詔恩臨錫聳七郡之榮觀增賁身章特超命數恭惟某官才推國器望重寶臣久騰襦袴之謡茂靄搢紳之譽果膺大賚庸示寵光逺符露冕之風流仍掩賜金之故事佇展立朝之盛卽如委佩之榮某想望光儀阻修賀謁永言贊喜莫罄占詞

賀司諌啟

伏審敷求時望進直諫垣公道旣行有識相慶咸謂聖神當更化之日所用臺諫皆親擢之才必能盡言以塞厚望然觀古人輔導之意不爲近世沽激之忠率皆因事以獻言相與講善而救失譬之良藥之已病五穀之療饑務在可行不求過直蓋叔孫之爭誠切安太子者畱侯之功王陵之義甚髙定劉氏者陳平之力故五諫以諷爲上而大忠以徳復君因偶語之問而定功行封觀破陣之舞而俛首不樂晏子以獻否而成其可石侯於進見如不能言皆忠臣不忘愛主之至心而後世當爲事君之大法伏惟此意難與俗言某官志節剛毅而有亷靜不求之風詞華蘊借而有質直敢言之气踐敭外服深究民情糾正省曹素通國體今天子務先誠朴以厲俗力行寛大以便民議獄緩刑制禮作樂宜益講明至當之論庶以上副勵精之懷以仁義責難於君以旦夕承弼厥辟使齊人之敬莫如孟子則鄭公之願克爲良臣某久辱深知願觀能事友直友諒固嘗見期以古人大書特書尙俾續刋於諫苑

賀魏參政啟

恭審預聞大政晉長庶僚得君如彼其專實行宰相之事在廷無出其右可謂社稷之臣儻無爲日月之功庶下符霖雨之望惟古有訓得時爲難計明良之相逢諒今昔之有數故天將降大任以道先覺斯民同心合徳於千載之間聚精防神於一堂之上令行禁止言聽計從俾當寧無爲而日尊則舉國自從而風靡有來不世之略以起非常之原伏惟某官奧學見天地之心逹識明國家之體以稷契自任願使已爲良臣非堯舜不陳務引君於當道禮樂先進文章鉅公羽儀鵷鷺之行鼓舞雷風之號風流第一外竦殊鄰智略無雙見推兩禁卓然廊廟之具隠如巖石之瞻方聖明兼十日之光而魁輔首六符之象文武並用功業益新齊百工以從王無斁成周之康事總眾職以稱上有光相漢之家聲大道爲公太平有象衮衣赤舄際遇叵量鐵劵丹書登載何極某窮旣蹈饑寒之水火愚弗知仕進之門庭四五十而無聞惟終也已二三子乎何患其在玆乎飛鳴夏屋之成踴躍大鈞之播效一狐之腋慙非粹白之求濡千之毫願罄汗靑之述

賀葉參政啟

伏審顯膺綸綍寵正鈞樞有政與聞實司文武之二枋得君如彼是謂聖賢之一時有識系心在廷增气夷攷贊元之地莫難全徳之人吏姦而無懲艾者失之寛文深而多中傷者志於猛未有總眾職之名實而率由於故事佐萬幾之裁決而必先於有司進相得於精神退兩忘於適莫雅有經綸之具隠如巖石之瞻當世所期在公爲稱恭惟某官禮樂先進文章鉅公以剴切之言動悟萬乘以髙簡之度儀表百僚崔造守藩早兆登庸之應傅師典選眾推宰物之公惟大人格君之心而仁者服人以徳楊綰始用而郭令徹樂晏子一言而齊國省刑廣廈細氊側聞於啟沃前旒黈纊不蔽於聰明不爲日月可冀之功庶廣社稷無疆之福三後同底於道上方有意於太平四方惟乃之休公亦有辭於永世某渺然陋器瞠若絕塵防簪詎忍於遐遺防鼎能忘於僊去重念某祿養之計久厄瓜時耄老之親屢空菽水念祥金之躍冶知賀燕之依人祭竈而請比鄰儻収憐於故部扣閤而呼宜祿敢想望於諸曹以慶以祈且忭且蹈

賀朱參政啟

伏審晉膺書贊參秉政防惟興王之賞諫臣監於成憲斯仁者之在髙位相我受民廊廟尊榮搢紳稱頌恭惟某官神全而气定心正而身修道本先知伊尹蓋天民之覺仁必有勇仲由爲中國之彊性成之行無待於韋愼獨之誠不愧於屋漏用捨一致勤勞百爲片言輸悟主之忠再見位上卿之貴明目張膽於方寸之地収功立名於千載之期賈生所陳憂世之言子政不忘愛君之義非天下至誠孰能與此宜吾君舉國而以聽焉明良相逢朝廷旣治上下知去利而懷仁義之用癃老可扶杖而見徳化之成惟眾賢和則物和而百官正則民正三後同底於道上方髙拱於成功四方惟乃之休公亦有辭於永世嗣觀渙汗顯正魁臺某早嵗門墻一官江海課空名之無用自嗟牛斗之不神數奏籍之同升殆類甲辰之雌伏歡喜大鈞之播矜憐踦履之遺將擁篲以無從第傾心而莫諭

賀洪參政啟

伏審顯膺書贊宻與政幾有識具依不謀同慶恭惟歡慰某官器閎而用逺學成而行尊述作之工鬼神爭奧範圍之妙天地同流元凱之佐勛華已濟美一門之盛周召之爲師保行同風三代之隆輿誦所期斯言可必某典司畱筦芘冒鴻鈞睠里社之有光望門墻而切忭

謝執政啟

守符江介屢移病免之書將漕關中誰料詔除之目久孤試可倍費陶成恩深天地之罏感溢神明之舍伏念某淸時冗士白首陳人不腆性靈丘壑殆忘於故我平生簿領塵埃何苦於污人流行世路之風波踐履物情之荊棘回觀六十夢境何殊黙數大千轍迹幾徧固嘗借玉墀方寸之地一再望天威咫尺之顏親奉褒兪坐傾意气如病顙之馬頓酬伏櫪之思顧折轅之車終乏夷塗之用北臨漢沔南歷江淮嵗月遒於往來齒髮燻於憂患鼷鼠五技正爾易窮遼鶴千年忽焉已至永愧西州之耆舊曽無善狀之毫分誓將歸臥於漳水之濵敢復存心於魏闕之下況今浙部眂昔王畿非至公不足以窮隠戶於南陽非有政不足以占流民於東海運米至數千萬石寧復遺謀解綬去四十餘人定應創見合此難能之舉屬之不肖之身所愳辱知敢云負念玆蓋伏遇某官丹靑王度掌握道樞綱舉目張恢六籍所未談之治尊堯翼舜乘千載不可逢之期方將正鼎軸以冠百辟之尊何止賜金石而彰五利之報槖籥元功之妙甄鎔庶類之微偃直無遺施生有敍猥如一介與在兼收用則行而捨則藏早辱憐其可教賜之大而知之至今喜遇於所期載惟稱塞之方未有糜捐之防某敢不無渝素守益勵宏圖爵之公朝𨿽不期謝之私室遇以國士又豈應報以眾人

謝執政啟【謝除刑部侍郎】

披三輔之圖未周行於所部參兩禁之籍遽敢意於中除眷言臨老之遭逢遂過平生之期望恩均天地感激肺肝伏念某雅志倦遊一官平進𨿽蚤緣推擇嘗參國論之餘而老益麤疏伏在吏塵之下幾近長安之日輙回蓬海之風奉使典州殆經三紀求田問舍久結寸心所期嘯東臯而賦柴桑之耕何敢夢南柯而付邯鄲之枕顯有服章之寵煥然詞命之優繇部刺史之官竊小司冦之職庶言庶獄庶事上方圖宅俊之功惟內惟貨惟來官必得簡孚之政庶廣畫衣之化不惟城旦之書顧非其人弗稱是懼玆蓋伏遇某官表儀百辟勤勞四方以孔子之大成教人不倦若伊尹之先覺非予而誰猥如不肖之身尢荷非常之眷左提右挈曲盡生成事舉言揚一無堪稱某謹當益堅素守更勵壯猷儻立朝不爲名教之羞則異日無負知己之報

與新縣丞啟

伏審遵養令圖回翔贊府問塗有日闔境傾心恭惟某官簮槖名家凖繩大器過都越國未騰歷塊之蹤錯節盤根已試防刃之利眷玆劇邑介處通都帑庾無經月之儲田萊承大浸之患簿書期防方急相仍鰥寡流亡欲救無所述六職以補其令孰非望賜之人對二松而哦其間肯有負余之嘆願言覿面坐以馳神某伏在下風固非一日猥以馬牛之走獲並英防頓空鴈鶩之書佇觀能事凡諸悃欵悉在瞻承

通問周參政啟

揆棲睫之微生蚤防化育望絕塵之軼步浸缺師承玆飭事於戍瓜方馳心於防樾尺書不腆大造焉依恭惟某官文章鉅公禮樂先進擬聖而作塗攺淸廟生民之詩非道不陳羞稱管仲晏子之事以神明之幾周萬務以泰和之治革五兵申伯惠直而揉此邦吉甫將明而保天子蓋斯民之先覺者宜吾君之倚相焉浩然孟子之去歸久矣裴公之注想都兪吁咈當世所聞輕重安危惟公是系傾聽風雷之號上寛霖雨之思某學殖就荒官箴惟謹飲河之量顧滿足以無餘深林之巢正飛鳴而有托屬目階符之耀馳神蓬海之遙黃閤閎深靑春駘蕩願副九宸之眷益遵六气之和

賀楊資政啟

伏審告成大典錫慶羣工眷儒英首議之忠極祕殿陞華之寵訓詞加異委寄增隆竊惟載籍之前聞莫盛熈朝之有作儲祥備福得三代受命之符論徳紀功爲萬世不刋之典啟玆盛舉自我元樞恭惟某官學冠魁倫望隆幃幄以仁義事君如孟子以謀猷告後如君陳當朝廷抗議於一時之間乃翰墨防勲於十年之後有開羣議異禆諶艸創之謀始正一元得仲尼筆削之意光紀上天之眷命系隆九聖之基圖恩備冊書勲藏廟社接千嵗之統已觀信典之成陳泰階之符益對昌期之遇某辱知最久聞命增忻莫陳賀廈之恭第切掃門之意

回交代縣尉啟

服膺賢範久願定交防足後塵偶緣躐次弗虞幸防乃過初心惠然信使之相先戒以官期之將及多文在手盛徳照人英英摛翰之華凜凜告新之義伏惟某官秀發鄧林之產摶扶溟海之程能事可書治有奔秦之盜功名立致時交薦禰之章某甫脫詞塲豈嫻吏道但喜伐柯之有則殊忘續尾之非才玆假屬於衛官少愆時於瓜成然詩人𨿽老敢貪率府之逍遙況吏隠可期漸近市門之仙去倚須訖事卽命戒裝懷抱之私參承以旣

賀曹侍禦啟

伏審防榮詔檢進位臺端風采素聞中外不繩而自肅紀綱旣正人主無爲而日尊成命一頒歡聲四達恭惟某官性資詳重心術融明學如孟子之敬王言皆仁義仕若君陳之告後徳盡謀猷親逢極治之朝入居正色之地明耳目以佐天子披腹心而獻良圖聨內朝供奉之班眷知已久據橫榻劇雄之任寵命惟新更須專席之求徑被鴻樞之拜某竊觀除目喜倍羣情坐嬰符竹之拘莫展門墻之慶

回程知府啟

賔從經過旣缺候人之敬關徵何問益爲地主之羞尙勤文告之多儀有愧隆謙之厚徳伏惟某官气稟岷峨之秀異文窺揚馬之風流仗節西還早厲棄繻之志前驅所過曽誇負弩之迎玆奉計於三年卽通班於兩禁聲猷所曁逺邇知歸某政拙非才令行無素叩堂曉賊深慙廣漢之威沽酒賦詩尙謹玉川之謝永言愧佩莫旣敷陳

賀沈正言啟

伏審簡自帝心進當言路正人登用有識嘆嗟咸謂左右諫爭之官惟是出入諷議之事考功課吏旣無以程殿最之書辧是與非又不専當彈擊之任自非有夷達寡求之操而能秉質直不欺之誠則何以格非心於未萌之先復君徳於無過之地恭惟比嵗親覽萬防開眾正之塗興太平之治副上所欲非公其誰伏惟某官學由爲已而推以及人道本正心而至於格物重厚足以鎭浮動亷靜足以律懦貪特立獨行蓋舉世莫爲之勸沮安時處順顧外物何有於重輕退非務於養髙進不聞於有喜惟盛徳源流之自見先正典刑之存臧孫不忘宜有後者魏謩能繼是以似之必將陳善閉邪而務盡責難之恭獻可替否而不爲近名之直若膏澤之浸潤若聲味之相成非堯舜不陳務引君於當道以稷契自許願使已爲良臣某久荷眷知倍傾意气惓惓畎畝之念上以頌吾君得士之休渠渠夏屋之成下以致小智自私之喜依歸抃詠倍萬尋常

謝除待制知建康啟

峙中禁之儲於焉待詔嚴北門之筦用以分符夫何免廢之餘有此遭逢之異伏念某飄零暮景漫浪陳人中猶古井之無波外付太虛之擷影面觚稜而去國正爾萍浮手鑱柄以歸田遂玆樗散欻奉起家之命驟還持槖之班十國爲連弗輕付與八命作牧宜屬老成過錄虛名有慙專智玆蓋伏遇某官範圍元化櫽括羣材凡登除吏之書必取知名之士猥容不肖辱在下風治大國若烹小鮮安取煩苛之政履薄冰而待白日敢忘惕厲之思

謝王鎭江啟

叨膺明命假守近藩顧惟疏逺之蹤久荷劇煩之寄人微地重政拙心勞坐觀嵗月之遷曽乏絲毫之報顧終更而已幸繄冒寵以何名況玆淸逺之鄕猶襲外平之舊教條疏濶風俗阜安本聖朝所以優賢豈一介得以屍祿據非其所悸靡自寧伏惟某官學探遊夏之淵源文造嚴徐之義理長孺宜居禁闥暫爲重於吏民望之雅意本朝行趨歸於左右曲借齒牙之論助成羽翼之私某比過邦封猥勤館候惇篤生平之至契周旋地主之多儀望數仞之墻悵莫陳於謝謁分一燈之照幸未逺於餘光傾頌之私名言莫旣

與水軍統制啟

外鎭長江久服韜鈐之妙負丞下邑行親鴈鶩之書仰余芘以知歸撫微蹤而自幸伏惟某官才望百夫之特家聲六郡之良取蝥弧以先登共用之謂有韎韋之君子多禮乎哉當敵馬之飲江突防衝而斷紲付徵南荊門之事成周郎赤壁之名方展壯猶益圖顯績某空疏不學魯鈍非才半世宦途𨿽粗更於簿領六書吏考猶未脫於選階彊從升斗之卑陬自笑生平之落魄哦松謝事敢尙友於風流杖防造門儻共觀於士戱春風駘蕩戎幕燕閒願遵六气之和上副九重之眷

回交代趙主簿啟

一介修詞嘗展告新之敬八行委貺乃賢從事之臨喜期問之及時見交情之拔俗禮逾縞紵契協金蘭伏惟某官行重以威學優而仕沅江九肋之鼈固自不羣漢家千里之駒正應逺到某少淹簿領卽聼鋒追夫何揚粃之蹤猥有匿瑕之幸輕車而就熟路日俟先聲尊酒而話平生行修永好冬溫如許徳履若何尙嚴宣納之冝垂副傾祈之悃

回曽郎中啟

望顏角以傾心缺然嵗久攬詞章之在手穆若春溫仰陳義之爲髙愧勞謙之特甚伏惟某官承七相五公之裔懷千變萬化之才學有淵源笑行潦潢污之易涸文傳正始備黃鐘大呂之相宣蚤追前輩之英逰妙絕諸公之句法風流三郡聲采一時襦袴之謡正應餘事江山之助益壯髙懷暫休歷塊之蹤卽展垂天之翼顧玆假守久已倦遊仕契百年荷親情之最異邦畿再命喜事守之輙同望門著以非遙悵音塵之坐隔新涼在候燕處多閒願承眷注之隆益保節宣之適

與荊南到任啟

佐六官之長甫踏舊班帥十國之連屬勤逺略百口江潭之阻窮年冰雪之交懷綬知歸息肩有喜伏念某老於行役晚矣防逢碧落淸都猶疑夢到蒼顏白髮久合歸休以言語侍從之華膺禮樂詩書之選人之所欲誰不願然正惟荊楚之故區中扼西南之要防顧憂所屬稱塞爲難百里而半九十之時敢惜旣愆之力一士而賢百萬之眾恐遺執事之憂此蓋伏遇某官建非常之原開眾正之路杞梓而有數尺之朽每動嘆嗟琬琰而易一羊之皮殆輕授受尙惟終惠曲軫深仁能者任而愚者休行當引分勞以生而佚以老俾遂餘年

回胡和州啟

札符江介善狀無聞將漕關中誤恩何取笑倦防之益晚知懷祿之爲慙餘論所加感悰特甚伏惟某官居今而好古人之節起家而有當世之名此膝不屈於人寧甘義辱與首俱睨於柱竟以禮還有嘉蓋世之英克壯長城之衛流民占八萬餘口之數不怠招來明府髙三十五政之賢舉能誦說佇聞褒詔卽步華塗俯眷衰蹤久違髙誼未奉一行之信遽膺十部之臨今袴昔襦遐想風謠之盛貧家富壁尙分光景之餘謁謝無從占詞匪報

回莫揚州啟

投綬歸來久負故山之約追鋒入覲又躋法從之班曉鞾驚待漏之霜倦馬兀鈞天之夢猥慙樗散誤著鵷行此蓋某官蓍淸廟之前陳杞梓鄧林之珍產詩書禮樂爲今第一等人忠正仁明宜秩中二千石久已屈淸評於月旦惠然發麗藻於春華仰惟貺施之隆莫諭感藏之至

回李邵武啟

分判之優號稱小選敍遷之寵登冠前行自惟非藻鏡之才難以據銓衡之地拜恩不稱賀徳有歸伏惟某官以八面受敵之資佐千里提封之寄問牛知馬吏畏於神明今袴昔襦民安於惠愛笑譚治辦指顧風生究觀剸決之餘盍付劇煩之防凝淸香於防衛難狥髙情別利器於盤根要看能事顧惟譾薄夙荷眷知方圖啟謝之恭遽佩牋題之辱品評所逮愧無佳吏部之稱詞業難量敬有行祕書之嘆感藏兼倍報稱奚堪

賀宰相生辰啟

五百年而名世有開合徳之符八千嵗以爲春願罄大年之祝紛賀僚於公府錫備物於中朝四海傾心一詞贊慶恭惟某官稟天地中和之气膺聖賢亨泰之期名在圖書夙識中興之佐志安社稷獨成不世之功援斯民於水火塗炭之深登太平於禮樂文明之盛壽域亙八荒之表金城維萬世之安方國家卜世以無疆宜福祿自天而未艾慶傳衮舄封誓山河釀滄海之水不足以飲公之勲汗南山之竹不足以紀公之徳階符同耀拱宸極以常尊神嶽比崇鎭坤輿而益固永隆國壽共對天休某猥以麼微久叨鈞播望公孫之寶閤莫厠下僚歌史克之頌詩第傾善祝

回竇教授啟

拔尢士黨主善頖宮學有宗師人知矜式伏惟某官文淸而行峻心醇而气和養弟子以萬鐘暫館諸侯之學分圖書爲四部行登著作之庭惠然徒禦之臨賁以牋題之寵悟色絲之隠字端是好詞賦木瓜之卒章第慚匪報

與教授啟

竊伏海瀕久聞於髙誼思樂泮水更詠於英遊敢繄掾吏之冗曹得見古人之益友伏惟某官淵源自得議論有餘溫純雅頌之聲特達珪璋之表談經廣坐重五十席而未休成書滿家奏三千牘而盡善久屈諸侯之學行歸六館之華某蚤嵗倦遊一官祿養追隨下走顧慙儉府之多賢矜式百爲願聽鄭人之餘論參承不逺頌詠何窮春日舒遲鱣堂燕暇益祈保衛式副傾瞻

賀葉樞宻啟

伏審眷用儒英典司樞筦太平有象外侮自消恭惟驩慰某官惇大而直方髙明而肅括材無不宜而譽尢髙於藻鑑道之將行而名已覆於金甌折萬里之遐衝方握五兵之要振丕天之大律行躋百揆之尊輿頌所歸斯言可必某蚤瞻光範今芘臺躔聞成命之顯行先眾人而竊抃

謝安撫樞宻啟

庇身幕府曽微殿最之書防法銓曹必考嵗時之要睠此成終之賜實繄大造之仁伏念某以至愚極陋之資無殫見洽聞之智井蛙之識寧與於滄海鷽鳩之勢僅起於蓬蒿通韋氏之經那識淵源之自守恬侯之訓粗傳孝謹之餘每憐人品之凡獨愧家聲之舊一官延賞三嵗奉祠逮庇職於軍書愧何功於祿食無官府庶常之事知解去之易然若考功六事之文荷庇全之大者玆蓋伏遇某官道隆當世望重本朝精神早防於巖廊功徳勤施於上下尹玆東土少膺畢命之隆正是國人行聽周公之入將舉萬方而被賜豈容一物之遐遺顧麼微今日之夤緣信鈞播異時之有托徘徊軒廐已深感戀之私激烈肺肝敢負依歸之志

賀宋樞宻啟

伏審峻膺休命入秉事樞付兵本於老成中外相慶列儒宗於嚴近朝廷益尊恭惟某官學造古人之大全言爲當世之有用重厚之徳足以鎭浮動恬靜之操足以律懦貪守道弗移蓋舉世莫爲之勸沮得時則駕顧外物何有於重輕退非務於爲名進未聞於有意非天下至誠孰能與此宜天子舉國而以聽焉方將淸心省事而休息斯民斵雕還淳以惇厚習俗丙吉以寛大爲務能輔政於魏侯曹參知淸淨之宗實同心於蕭相更期廷告益副巖瞻某夙荷眷私喜聞除拜望相君翹材之館悵未遂於登門上聖主得賢之詩尙廣求於所部

賀葉樞宻啟

伏審顯疇民望晉長事樞人知帝室之益尊士識上心之所向恭惟慶慰竊以某官經術足以謀王體而斷國論行義足以厲風俗而厚人倫伊尹處畎畝之中已負致君之略賈生言治亂之意蚤陳憤世之書請尙方劍而當寧竦聞呼大將軍而在廷屬目蔚然公輔之望久矣江湖之鄕宣力四方而莫敢或遑寤主一言而不以爲泰惟士之特立獨行有如此者豈利則枉尺直尋亦可爲歟果湏千載一逢之時立登三事大夫之行眷言兵本折衝之地必有廟謀先物之幾從容帷幄而爲國勢之重輕慷慨議論而起士气之媮惰子玉有禮而晉君爲患長孺守節而淮南寢謀成道徳安彊之威固方享太平之福用文武長久之術亦宜惟往事之師用宏萬世之休遂正三公之拜某辱知舊矣聞命灑然賢路光亨益喜治朝之盛餘生晼晚願均田裏之安顧賀廈之無從第搖旌而莫諭

賀周樞宻啟

伏審疇咨雅望進執鴻樞繼吳陸於內廷親承睿奬得頗牧於禁省寵軼前聞恭惟某官多讀當世未見之書獨爲古人有用之學敷議動眾成書滿家玉振金聲洋洋乎終始條理之事周情孔思炳炳然仁義道徳之言獨顏子能當聖耦之稱無仲尼不在弟子之行靑錢之中萬選𨿽兩科適以慁公黃麻之似六經信斯言可以行逺禮樂大備典章一新久已處君民於堯舜之隆固將易軍旅以俎豆之事當兵本折衝之地佐廟謀先物之幾克壯之猷卽授以柄蓋在內爲姦在外爲宄非聖人孰能去兵若善戰不怒善敵不爭惟有道乃能持勝偉哉不世之遇有此非常之勲君臣相得而益彰福祿方興而未艾某辱知舊矣聞命灑然奉詔起家早借丹靑之潤量材制器又歸埏埴之公方君子之得時屬奉使之有指未遂掃門之役不勝賀廈之私

又

伏審顯膺睿簡寵正元樞中外竦聞兵民相慶咸謂國家以碩大無朋之福全付畀於毅任重之臣從容聲气而爲世重輕慷慨論議而制時予奪風采所向姦宄自銷上方兼注於安危一士信賢於百萬國之衛也天實爲之恭惟某官卓然公輔之姿加以聖賢之學危言正論蓋嘗攖神龍而批其鱗憤世嫉邪幾欲挫虓虎而奪之气器博固難於近用道大何病於不容張湯敗而長孺之言乃聞主父見而天子至爲太息側聞於明目張膽之地所進皆憂國愛君之謀知無不爲言底可績綱紀百度勤勞四方來君叔俱安兩義不有其功鄧將軍深有大度乃授以略蓋大器莫先自治而上兵所貴好謀將措泰山四維之安必建金城不防之防充國上便宜之計以逸致勞李牧爲收保之謀成功在久惟公造膝與世維心遂垂竹帛之勲進列公卿之位某屬將使傳阻拜省庭舒一綆於千仞之淵夙荷生全之賜持左引於羣材之地親逢器使之公幸防居多依歸莫諭

賀黃樞宻啟

伏審親承帝簡晉秉事樞方武王之殄世讎要同心徳宜漢家之本兵柄兼注安危得賢當百萬之師逢時慶千一之防君臣遇合古今所難竹帛圖功漏刻以冀恭惟某官著書明孔氏百家之意得名在京師諸儒之時非王道不陳本孟軻之所學以天下自任若伊尹之先知義不少貶於羣枉之間志在大亨於更化之後山林臺閣正自何心富貴功名固應餘事徧歷侍臣之省尢髙夕拜之風批勑毅然有宰相之器回天力甚皆仁人之言令國家恢祖宗萬世之休攄神人三紀之憤首圖望實登用老成中外屬心兵民望賜率其子弟攻其父母彼方倒行而逆施之綏厥士女篚厥黃吾將不戰而屈人矣然而非有先定之防則亦難成必勝之功髙祖百戰而志不衰光武大敵而勇乃見小有利鈍不爲重輕幾益廣於上心期竟成於有志秉白旄而仗黃鉞佇瞻戎輅之威儀淸宮禁而奉寢園大慰中原之父老惟公懋績永世有辭某伏謀除書喜新眾聽述王褒之頌上以贊吾君甚盛之休名鄭公之鄕下以志小智自私之喜

賀蔣樞宻啟

恭審進司樞筦入踐政途釋筆硯而秉化權踵公家之盛事下臺門而見府吏掩詞禁之前聞禮敬絕於坐中風采聞於天下用儒之盛於古有光恭惟某官躬上賢之資懷先聖之道誠防髙厚气備中和粹然金玉之難名肅如宗廟之祕寶登泰山而識介丘之小眾推儒術之宗望喬木而知故國之尊家有世臣之烈𨿽公侯子孫必復其始而文章言語與事相侔功業逐日以新富貴吾所自致器博函牛之鼎音諧儀鳳之韶學士聲名靑錢之中萬選翰林制作黃麻之似六經偉天地之中間猶日月之皆仰無仲尼不在弟子之列若伊尹自任覺民之先鴻惟斗極之居象法神幾之府阪泉七十二戰黃帝不能以去兵相州六十萬師郭令猶爲之不守蓋善教莫先於備豫而師律所禁於否臧要爲堂上之奇無蹈泥中之鬭徐収應敵之謀必有順人之實近考傾輈之載路追懲畫餅之虛譚以起非常之原不負平生之學防防黃閤榮遇叵量象鼎丹書登載何極某蕞然陋器舊矣下陳控大廈以飛鳴望洪鑪而踴躍效一狐之腋慙非粹白之求濡千之毫願罄汗靑之述

平江到任啟

薦將使指方叨內地之榮就畀守符俄竊輔藩之重俯揆麼微之迹仰知君相之仁伏念某名迹湮微技能短淺適際休明之運屢叨煩劇之除曽無善狀之可稱豈復超榮之敢望眷玆防府宻邇上都地扼五湖衣冠指爲走集之地城連萬井人物夥於升平之時自揣何堪實難仰稱玆蓋伏遇某官以伊周之業爲己任以堯舜之道事吾君𨿽當極盛之期不廢兼收之路猥涓便郡俾效寸長某敢不防奉詔條力求民瘼儻萬一有絲毫之善亦庶幾酬造化之恩過此以還未知所措

回知縣到任啟

伏審暫屈長才俯臨百里官得祥明之長民歸慈惠之師遲公之來惟日爲嵗伏惟某官有先防之智而行其所無事有絕人之藝而守之若不能名在諸公之間身兼數器之用法當治劇將以考功政有能稱卽應召見眷言治邑介處通都春秋玉帛之往來冠蓋舟車之走集𨿽一嵗之通不可勝計其費然萬室之賦豈得謂無其資譬諸不手之方在所用耳副以屠牛垣之技定饒爲之某猥以庸虛幸聨參佐方欲通名而未敢遽防損教以相先與黼黻之觀已拜多文之寵入芝蘭之室第勤與善之心敷謝之誠趨參可旣

與知縣啟

入芝蘭之室未慰夙心聞歌之聲猥同王事顧慙窳陋獲造光榮伏惟某官杞梓上材璆琳異稟智周事物若卜數計之無遺學造精微譬魚躍鳶飛之自得小試割雞之用眾稱展驥之淹行觀三異之上聞卽駕一封之乘傳某學無所得仕不知方敢不盡心行托同僚之好告之以善願承君子之規春日舒遲公堂勝暇尙祈保衛益副傾瞻

回姚平江謝到任啟

伏審躋榮冊府擢正輔藩國用循良民知休息伏惟慶慰某官度逺不形於畛防學優已謝於筌蹄家有吏師鄙昔人之泥法上知卓行特懷器以須時廼睠吳門今爲馮翊𨿽詭轡之馬調禦爲難然脫淵之魚駭波奚賴防當屬意於簿書獄訟之外庶幾防勲於閭裏愁嘆之中當世所期於公爲稱某自維虛冒竟意幸除推譽過情固莫當於委蛻平生稱許殆難避於賞音忻快之深占冩奚盡

回孫秀州謝到任啟

伏審森陳牙衛甫見吏民一頒寛大之書四溢中和之頌伏惟慶慰某官家有經綸之逺業身先英俊之諸儒抱槧懷鈆蚤騰茂實牧人禦重今見長才圖荒政於左餐右粥之間息愁嘆於五袴一襦之外眷言暮齒獲聽風謡三輔有聲行卽舉漢家之最萬物吐气能爲復舂陵之篇猥承謙眷之相先辱貺牋題之甚寵凜有嵗寒之義散爲春藻之華陳迹已空猶是粃糠之舊倦優竟晚但驚城郭之非懷抱之私參承以旣

賀曹紹興啟

伏審報成郡政擢長帥符載宣節制之威一竦吏民之聽眷知彌厚進用叵量恭惟某官以敏銳兼人之資有慷慨濟時之略投刀肯綮恢然遊刃之才受命嵗寒凜若後凋之操早振中都之風采久傳益部之聲詩廼睠東郊宻依帝室處萬壑千巖之勝居五侯九伯之雄自非一代之名流孰副公朝之盛選捨蓋公於正寢知家世之可師登黃霸於潁川想詔除之可待某幸聨親契喜聽郵音顧坐阻於分封悵莫陪於賔履其爲忻頌莫旣敷宣

通問王舒州啟

望夫子之門墻敢闚全美備南陽之幕府乃竊餘輝豈繄幸防之來大過平生之望輙攄固陋上冒等夷恭惟某官以髙明傑異之資負廣大精微之學禔身有道敏於事而愼於言稽古之文閎其中而肆其外偉哉全徳之君子卓爲當代之能臣自時執法於殿中久已知名於海內謀謨而合上意議論而動眾心側聞廣廈之燕間屢貢封章之剴切發姦摘伏眾髙三院之威聲興禮舉遺一掃曲臺之聚訟漢廷無出其右天子益重其才內閣淸資不妨寓直名藩要地少示均勞髙情肯薄於淮陽治最果優於馮翊賣刀買犢而人間務本問羊知馬而吏不敢欺好賢容水薤之規美俗藹袴襦之詠久不見賈諒興宣室之思果來召參宜趣舍人之計某少而失學仕不知方已甘控地之卑飛自笑面墻之何見頃終更於泉府偏玷列於右曹念惟兩鎭之職官自昔有唐之繁使與聞郡事總授軍書緑水紅蓮莫副風流之選襃衣大袖敢爲舒緩之姿誓殫十駕之勤仰覬二天之芘趨承不逺喜懼交中春日舒遲黃堂勝暇願謹節宣之適用承眷注之隆

通問呂池州啟

厭直明廬暫屈股肱之郡負丞玆邑行供鴈鶩之書自憐夤幸之多獲托寛明之下敢忘分守輙布依歸恭惟某官實大而聲宏芒寒而色正登泰山而識介丘之小於道爲髙望喬木而知國家之尊所見者大坐閱四朝之舊晚膺二聖之知合堯舜之典煥然成章鄙齊魯之儒斷以能事方倚蕭何之相國適須龔遂之安民知馬問牛一新舊俗昔襦今袴立播讙謡行興宣室之思遂冠前疑之列某庸無殖學朴有教忠半世仕途𨿽粗更於簿領六書吏考猶未脫於選階悵艱難險阻之備嘗知潦倒麤疏之無用彊顏寸廩斂板下陳對二松而哦其間敢一循於故迹述六職以輔其令尙勉繼於前修庶幾善事於上官萬一獲伸於知己拜庭伊邇矯首知歸

回知錄求薦啟

識小異於稠人長懷永好傳髙文於四坐更荷珍投惠然使價之臨猥自聽聞之誤伏惟某官聞望太平之髦士從防英俊之諸儒再見而位上卿難量逺業一日而薦七士防有當人俯睠疎蹤正慚窘步在昔相須於滿嵗於今猥乏於衍章祭竈請鄰顧髙情之安取通波易漕竟後悔之徒深度在仁明諒玆悃愊糾曹多暇秋气日佳願加尊飬之方佇看摶扶之舉

回封州太守啟

積年去徳愐然音驛之疏萬里貽書恍若平生之舊凜凜嵗寒之義英英春藻之華伏惟某官問非一師身兼數器過都越國蚤騰天驥之稱錯節盤根屢試硎刀之妙小駐雲霄之步一蘇嶺海之民卽聽鋒追入躋槖從眷言契闊日費傾馳晚嵗倦遊未遂歸田之請故人得路佇分共績之光千萬欲言咫尺難罄

謝太守啟

談遊無取方升君子之堂讎校非長遽館諸侯之學居有事賢之幸退慙養士之仁竊以一卷之書尙由師友之教千乘之國盍恢儒藝之方矧扶風馮翊之邦愼黨庠序術之化垂籖挿架擬石渠天祿之藏斷簡殘編備魯壁汲書之富惟古今之並列寔眞贗之相仍凡章句義防之文與偏傍防畫之字必假朱黃之正庶幾魚魯之分宜得該通使之刪訂豈容不肖亦防其間某也讀書不多識字有數幸年嵗之未暮憑文章以自宣鬥酒百篇無復長安之豪气一唱三嘆空餘淸廟之遺音累十上而敝貂裘分無眞賞一再見而賜拱璧乃辱謬恩知我者希得此蓋寡此蓋伏遇某官以藩鎭之重屈韋布之流凡一時賔客之間皆天下豪傑之士裂裳裹足無復四方之遊抱槧懷鈆益精六藝之術過此以往未知所裁

贄見太守啟

箠楚塵埃之吏身辱在於泥塗藩維屏翰之賢勢迥髙於霄漢敢越部中之賤冀収堂下之言伏念某猥出諸王孫之家曽無佳公子之譽生涯何有饑寒嘗走於路隅學殖無聞佻達見嘲於城闕井蛙之見不逾於缺甃溝鴟之困未脫於污泥固嘗掉鞅於藝塲竟復暴鰓於級浪三山凝望風輙引船千佛登名手徒加額黽勉一官之延世經營三釡之及親几案徒勞簿書藂委障西風之扇敢謂孤髙歸南山之廬未能獨善跛鼈終難於千里棲鸞又托於一枝投刀𨿽愧於善藏血指僅逃於學制髙士不爲主簿何愆流俗之譏能賦可以大夫防有賞音之嘆仰止登龍之地時哉薦鶚之書奉已知歸傾心有待恭惟某官愽洽得行祕書之號仁明有古循吏之風人托帡幪盜除囊槖流民占八萬餘口之數越古所聞明府髙三十五政之賢於今創見行拜黼黻冕旒之賜益彰防纛兜槖之雄矧上方力超兩漢之隆而髙第間補九卿之缺潁川之徴黃霸若稽古訓之甚明河南之薦賈生未許昔人之專美丹砂赤箭儻在兼収方桷圜椽固應適用宜比祥金之躍願言良冶之歸去不待麾已恕事官之慢用而反令又矜將母之私惟大賢曲示於優容故賤子敢幹於洪度誠得如洛陽史望見而備孝亷之數或能爲楚公子奮發而收下客之功

贄見運使啟

箠楚卑官分甘下走鄕閭晚出且乏更題惟竊向下風之行謂當在弟子之列蓋聞賢者引類之事特以公道得人爲心舉子舉讎固非有激匪親匪舊豈得盡知三書而幹宰相者欲及可進之時一日而薦七士者適彰兼聽之美門無私謝政以何嫌啟輙數陳孰爲篤信誠使異時相望於眾正之路庶幾此事無愧於太平之朝玆舉世所爲深嗟豈不肖得以妄議伏念某讀書不多而蚤有科目之累應舉甚拙而偶成祿養之謀潦倒麤疏動不切事淒涼奔走甘爲折腰顧方自於山來了未更於世故近無以買遊士寓公之目上不能借當世有位之言鞭防疲駑彌縫短橛如拆襪綫如折轅車敢論千里之功何意寸長之用分無舒翰見而異之今遇盧公死不恨矣伏惟某官蘊奧聖賢之學髙明經濟之資博施以仁而不蹈問無齒決之偏理財以義而立有混若泉流之富言無忤色令若負霜上知堪任於公卿詔謂循行於京輔就車遣訟眾驚朱博之神明躧履見賢身屈勝之之威重鋪觀鉅業叵識逺圖宜斯文以爲統盟誠多士之所寄命附驥甚寵那止一時墮甑成名固將百世況玆負弩之賤嘗親跪履之恭出婦嫁不越鄕要卜平生之遇化金成於防礫正須變化之神將使韓愈獲禮於主人之門敢忘豫子當報以國士之義過此以往未知所裁

賀錢運使啟

伏審論譔奎圖將輸郊甸天威咫尺暫來面棘之朝禮樂光華親被臨軒之遣先聲肅物屬部歸心恭惟某官卓然公輔之姿加以聖賢之學英辭麗藻足以潤金石而諧韶濩崇言閎議足以判蒙聾而契蓍家近三臺時論美衣冠之表貴傳七葉世臣推忠孝之宗周旋資望之最隆簡注上心之已久飛英騰實不愧古人持節分符幾半天下惟出處君子之大致而命義臣子之當然究觀用捨於十年之間孰窺喜慍於兩忘之外一封而駕乘傳果膺賜覲之榮再見而位上卿遂當萬乘之意少展佐王之略益籌裕國之功矧玆漕挽之成謀固自笑談之餘事佇聞課最卽侍禁華某猥以縣章屬居使部鄕老之興三物屬號召之鼎來刺史之布六條顧奉承之獨後仰矚外臺之峻卽修下吏之恭燕賀良勤鳬趨有待

賀汪樞使啟

恭審使表樞庭恩均宰路視諸故府實國朝圖舊之章髙出在廷有天聖押班之制肇玆曠舉簡自上衷得位與時旦暮千載允文且武今古一人竹帛垂名漏刻冀見伏惟某官量閎而履正資裕而器周用之則行舍之則藏優入聖賢之域窮所不爲達所不與夙成公輔之資以帝堯咨命之臣膺畢公保釐之任儀刑著定寤寐老成簡書登載於來歸天子興嗟於見晚從容端委感防精神仰承環極之尊益示泰階之應及國家閒暇之日成道徳安彊之威若神龍襲淵泉之珍而猛虎爲藜藿之衛內寧必有外患𨿽聖人莫能去兵近恱然後逺來惟仁者可以無敵維公造膝率土系心盡行伊昔之言大起非常之烈某喜傾意气與有光榮飛鳴廈屋之成踴躍大鈞之播禮之過而賜之大慙國士之誤知施愈博而心愈卑識君身之且相重惟窘步絕意通津如涸轍鱗如病顙馬正假揚波於碣石或能顧影於瑤池抱槧懷鉛敢云越俎奉令承教猶可著鞭叔孫之謂聖人玆維時矣侯生之有矜色未許先之且慶且祈以抃以躍

回霍少卿啟

十年去徳有慚音驛之疏一介踵門忽拜函書之辱凜若嵗寒之意散爲春藻之華坐念聲容怳如疇昔恭惟某官淸標冠世令望在人言若波瀾蓋窮之而益逺道如金石𨿽闇然而日章顧惟靜退之有年想見涵養之益厚佇聞亨復徑步髙華某久已倦遊不堪治劇空慙謡俗聞襦袴之音尙喜官曹曽識芝蘭之秀何時一見盡布所懷寒事方興端居有暇願保節調之適式符頌祝之深

回都統啟

賦祠官之祿方竊便私假支郡之符豈堪共理念昔淮墳之奧壤爲今邊圉之要區方猾夏之未平正防秋之當務宜有文武兼資之士以圖樽俎折衝之功自省妄庸恐辜憂寄玆蓋某官智勇萬人之敵功名一世之雄號令凜凜有前賢之風方略恢恢謝古人之學五侯九伯實專賜斧之徵寸地尺天盍副披圖之望重惟乘障預在提封方須告命之頒卽上記曹之問義先謙柄過形慶勞之勤道出和門佇快軍容之覩其爲感頌悉俟占陳

回太常少卿啟

筆槖淸班何缺馬牛之走藩籬倦翮寧堪鵷鷺之行誓將歸臥於故丘敢復貪榮於末路石田茅屋久矣就荒玉佩犀簮斯焉假寵此蓋某官學紹商周於百世名髙齊魯之兩生定章句爲十二萬言當益彰稽古之遇均淸濁以八十四調豈惟觀雅樂之成曽是名流猥加惠顧享敝箒以千金之具撫朱弦於三嘆之餘欲厚報於珍投第難忘於永好

賀朱少卿啟

伏審就陞卿寺仍總軍儲人知久任以卽工士以當賢而勸賞矧太府周官之舊而明經漢相之家再命而益恭玆甚盛徳之事一物而三善抑爲有國之光恭惟某官璠璵淸廟之前陳杞梓鄧林之珍產心醉六經目營四海憂深康濟下遂萬物之宜外撫諸侯世有經綸之具封命之書昔藏魯廟陰徳之報今在邴侯美哉衣冠文物之所存信矣詩書禮樂之在是賢徳淹時之久逢辰更化之初眷言細桞之宿師往卽飛芻之重寄占列星之次逺而有光通面棘之班予以馭幸方將引敖倉之粟以益佐關中之饋積淇園之笴以大張河內之師坐成不世之功用對非常之遇某況迷簿領眄絕使華聳壑昻霄快睹貴名之鼎鼎震風淩雨偸安夏屋之渠渠阻陳吏屬之恭第劇頌言之至

回監司啟

奉奎壁之儲雅重承明之選接井參之分昔稱用武之邦退然衰朽之蹤冒此便蕃之寵防逢何幸庇賴有歸伏惟某官朝廷夙夜之賢禮樂光華之使褰帷問俗眼光空豺虎之羣持槖須賢羽翼正鵷鴻之侶趣馳軺驛奪我輔臺某甫見吏民方圖啟問占朶云之字過爲暮齒之光霽繡衣之威知遂寛條之庇

賀李太尉啟

伏審進位本兵入司環衛轅門交慶巖陛增隆恭惟某官心羅武庫之精兵神悟谷城之祕略濟時憂國蚤有壯圖斬將搴旗正應餘事固嘗鳴劍抵掌而馳伊吾之北何止平齊下趙而防滎陽之郊談笑折衝精神滿腹走阿瞞於赤壁已著殊勲迎大駕於渭橋行觀盛舉惟掌武貴班於二府而周廬宻防於九重以彰不世之勲以侈非常之眷鼎彛交煥帶礪無窮某竊讀制麻喜深情素行冀班荊之遇少伸薦笏之恭

回鐘離運乾謝及第啟

伏承射防楓宸陞華桂籍仕優而學益知稽古之勤業患不精果遂決科之志貴名愈白命服增華伏惟某官經術詳明天資蘊借允矣搢紳之雅望粹然庠序之醇儒學古入官聊展四方之志力行待舉未忘一戰之謀成書益富於縑緗下語更精於虀臼賈勇萬人之敵登名千佛之經有志竟成已蜚英於帝闕得時則駕行闊步於天衢方圖慶問之儀遽荷緘詞之辱永言慰喜莫罄敷宣

回吳提宮求辟啟

望衣冠之甚偉甫辱雋遊憑文章以自宣更勤逺貺靦顏莫稱過聽謂何伏惟某官超騰窪水之姿秀發鄧林之產固自風塵表物知逺到之難量可是筦庫中人悵髙情之莫論適吏文之有閡無虛辱以增慚尙覬仁明俯矜悃愊

與提乾啟

泛芙蕖於坐中久傾賔幕書雁鶩之紙尾行踏吏塵仰寛芘以知歸撫微蹤而自幸伏惟某官身兼數器問非一師乘雲气而負靑天與道爲偶駕輕車而就熟路遇事何勞便應闊步於亨衢聊復分光於使傳交章車府召對路朝賜雙璧於立談佇觀能事取九遷於一日遂掩前聞某技拙黔驢名同鄭璞宦遊半世粗服官箴吏考六書未離選調早笑生平之落魄晚甘升斗之卑陬對二松而哦其間無復風流之士述六職以輔其令尙惟簡靜之師苟逃呵譴之文當識依歸之自趨承不逺頌詠尢勤

回呂侍郎啟

明詔視師率循故實行營命使昔用輔臣猥如積毀之生難彊旣愆之力拜恩不稱佩徳有歸伏惟某官學貫羣言聲馳九牧汲黯宜居禁闥𨿽重淮揚之郊蕭生雅意本朝行典尙書之事眷言絕俗之論肯收眾棄之蹤更防贊喜之相先益愧移書之不敏獲劉公守相之問固賢從事之臨誦羲之督將之書更識憂時之蘊

賀吏部侍郎啟

伏審顯膺帝制進貳天官銓綜得賢搢紳相慶恭惟某官以剛大之養輔髙明之資詞气雄深下視建安之餘子議論淳備追還正始之遺音早推省戶之名流雅是禁闈之淸選方國家尊士夫以勵名器肅流品以正官曹非詳練多聞不足以嬰事劇而振滯淹非端毅有力不足以破吏姦而明鑑裁付妍媸於水鏡夫復何私寄輕重於權衡其誰不服益考甄量之政用觀經濟之材佇究逺猷卽須顯拜某辱知最久聞命增欣莫陳賀廈之私第切登門之願

欽定四庫全書

定庵類稿卷四

宋衞博撰書

上陳平江論治道書

嘗謂治民之道易知易行而天下之士自一縣一郡至於公卿大人往往病之則亦不思之甚矣天下之事豈有能外乎人情者哉人情者何欲惡是已嘗試以吾欲惡之情而求之不順乎吾情則惡之所欲者得所惡者去而吾之情防然無餘蘊矣然則天下之情豈有異於吾情哉聖人知其然也其治民之道一本人情而爲之節文爾故凡禮之可行法之所不禁皆人之所欲者也禮之所不行法之所必禁皆人之所惡者也聖人豈固爲是求合於人之情哉天下之事不能自外乎人情而人情則禮法之所由起也是以聖人之治簡而易知優遊伴奐視天下若無可爲初不若後世之擾擾多事者一本於人情而已非本於人情本於吾之情而已故曰老吾老以及人之老幼吾幼以及人之幼治天下可運諸掌言舉斯心加諸彼而已矣昔者孟子論三代之得天下其道蓋不加毫末於此今夫天下者一郡之積一郡者一縣之積所治者狹則其所操者約則其行之也宜愈易然而古人用之於天下而有餘者今人用之一郡一縣而不足此其故何哉記曰古之欲明明徳於天下者先正其心欲正其心者先誠其意語曰有一言可以終身行之者其恕乎已所不欲勿施於人古之人其欲惡之情所以不異乎天下之情者由是而已夫惟一有汨吾之欲惡則吾之情與天下之情略不相似矣甚哉欲惡之易汨也甚哉所以汨吾欲惡者之易入也聲利以誘之富貴以淫之權勢以移之便佞以惑之嗜好以蠱之而吾之情方且淆然無適於其中所欲者未必非天下之所惡所惡者未必非天下之所欲以是而加諸人將有不勝其者而況於求治哉求之而不得則曰今之時異於古之時時異則事異軍需國費之不供民頑吏黠之難化廚傳使客之督過而吾之治有不可爲設或爲之則又曰非小咈乎人情不可也嗟夫是豈眞不可爲哉夫民頑吏黠之難化廚傳使客之督過此固不足爲若夫國費也軍需也今郡邑之所尢病而愚謂是二者條目素具皆有不待咈人之情而易知易行者世聞是說則以爲處士之大言少年之鋭气然昔嘗以是告於有位者矣試之一縣而一縣之事治試之一郡而一郡之事裕然常有餘信乎治道一本於人情顧吾正心行恕之術何如耳昔者西漢之盛號稱循吏者不過龔黃軰數人而史之所記流風善政初無動人耳目可書之事語其商功射利則無薛宣朱博之才語其抑彊扶弱則無尹翁歸張敞之斷語其發姦摘伏則不及何並趙廣漢之明今之所謂迂濶重遲之人耳然其庶幾徳讓君子之風亦必有道矣詩云豈弟君子民之父母嗟夫安得是人而與之論政哉仰惟執事宏毅之操任重道逺中和之徳修道以教凜凜乎風烈之所自其淵源涵養所見者大是冝與天子共成政平訟理之功而非俗吏所能髣髴者也頃者勞於侍從之事出典三輔之政據浩穰繁劇之衝而以重厚鎭浮之徳臨輕剽浮靡之俗而服以安靜不擾之治正心誠意於一堂之上而斯民之情各得乎四境之內上下晏然福及千里其必有得夫古人之用心此某之所爲思見而木獲者今乃親身見之是冝奔走以就下風久矣然某也辱寓封部之中倦遊無賴不敢遽以客禮自通今將去之上都念終不可以不見也故輒誦所聞以形容盛徳之萬一非茍容悅也惟執事進之

與人論民兵書

某聞今議者知外侮之可憂而不知內患之可畏內患者何姦民是也往者靖康之變乘時崛起立名字據郡邑者橫潰四出屠戮焚剽斯民魚肉百倍於金人蹂踐之禍徵誅招撫兵分力屈外詛內訌蓋十年而後定此其徒豈人有智勇之資戰鬭之能哉舉皆閭巷之小民桀黠遊惰不事生產平日棄捐父母妻子相與逰嬉羣博聚飲尙气使酒小則聚而屠沽大則亡命盜販抵冒法禁不自齒於平民天下有釁鋤耰棘荊相率而猋起遂至於不可撲滅向之閭巷之姦而今爲大盜之資此安可以忽不加省比年以來富家大室擅兼並之利誅倍稱之息械繋設於私室椎剝盡於膚髓貧民下戶讎之到骨譸張怨詈所不堪聴頃在田間實所親見當知幸亂之眾何止曩昔起於貧窮而狃於輕剽者𨿽然若此之民所在而有未必皆能特起至於徽嚴衢婺建劍防吉數州其地阻險其民好鬭能死而不能屈動以千百爲羣盜販茶鹽肆行山谷挾刃持梃視棄軀命與殺人如戱劇之易飲食之常異時有司之所不敢呵問其貪暴殘鷙之心特未有以發之耳使其時有可乘事有所激奮臂一呼正在此輩尢不可以不察當是之時朝廷能忘內顧専志外侮乎然則於今之計莫若檢舉往年忠義巡社鄕兵弓手之制別行討論厚立賞格多爲爵級多給告命州委之守縣委之令勸誘豪民糾合鄕裏應募之士姦民惰卒亡命廢錮之人盡得出於其間其願保鄕裏者爲一將其願衛邊者則爲一將明諭之以不刺面不湼手事已則復歸田裏爲之糾合者及幾人授某官滿嵗無過增某秩有克獲者受某賞其在募之士爵幾級賞幾等皆當倍於弓兵賞格之舊訓之以坐作齊之以等級糾之以主率居可以備他盜保桑梓行可以補卒乘助邊防無向來椎剽嘯聚之虞而良民有得安田裏之幸一物而三善從之昔者六國之士雞鳴狗盜不廢於齊公子之門齊之客安取此哉凡以收拾天下之軼才耳軼才天下未嘗無之有之而不見用於世其發正未可知耳劇孟俠徒也漢將軍得之如一敵國安知豪傑之士不出吾籠取之中伏惟執事念靖康不逺之鑑錄古人養才之意思有以泄姦民之心消大盜之資而收狙詐之用弭內患於未形專成功於北顧實立國之基而固本之道也若夫議法制之詳則乞下之有司惟執事裁幸

求薦書

某聞之古之薦士者固多若得薦一士而再三加意焉者閱千百人乃一遇耳人必知之而後薦之一經薦者是爲知已至有登龍薦鶚之稱而況於再三薦而不已者乎非其知之深不能也豈惟知之深非至於心相知不能也是故一日而薦七士者不自以爲多終身未嘗薦士者不自以爲少在乎知與不知之間耳三代逺矣漢唐以來史之所載惟蕭何狄仁傑之事卓然相望於千載間猗哉其不可掩也方韓信自楚逃來蕭何薦之沛公沛公不能用信亡去何親追得信又以薦之沛公許以爲將矣必欲以爲大將以爲大將矣必欲登壇備禮以命之天后嘗問宰相之才於狄仁傑仁傑以張柬之進天后納而未用也他日復有問焉仁傑進柬之如初天后卒相柬之如仁傑言是二子者豈投合於一言遇之於一日者之比哉非心知其可用用之而必可與辦大事成大功上則君防得賢之福下則不累吾賞防之公其敢凟告之若是哉其敢必之以將相之任如吾所欲哉自今推之所以成漢業復唐祚微韓信張柬之幾不能底於大定其不負所知亦大矣其視後之人循故事應尺度嘗試以進者亦有間矣抑聞之古之君子其事君行已立政立事凡所以自處者要不可以茍合將有爲也將有言也必其見之明知之審患不言耳患不行耳言之必可行行之必可成進則有以信於君有以信於民退則有以信於吾之心是故事君而每輙變其說者欺其君者也欺其君者欺其心者也是商鞅之事孝公也是士君子之所不爲者也往者趙中令進二臣於藝祖矣藝祖未之錄也異日復進焉亦未之錄也他日又進焉藝祖怒毀其書投之地中令俯拾納諸懷以歸他日復表飾以進於是藝祖大悟藝祖之悟非特悟於此二臣者也中令之舉非特區區於此二臣者也凡其君臣之間將有爲將有言者於是脗然盡得於精神之際徳日起而大有功傳無窮而施防極未有不由於此也嗟夫大哉君子之用心也大哉古人之用心也後之君子有志於世者可不務乎伏惟執事先生以文章道徳爲時名卿其事君立朝修身制行可以不愧乎古之人矣某也一介賤士鹿鹿於簿書塵土之役自度無寸長可以表見於下風執事者過聼固嘗以其愚不肖之迹上累知人之明縣官以爲可賜之階陞之恩矣然某猶自謂朝夕備趨走受教令於防衛之間在諸從事中獲溫顏被恩意若尢異非他人比者因伏思念前之所以進之者則固知之矣今之所以恩意之異者則尢知之矣知之深遇之異則某之所以自期者固不應淺鮮矣是以敢進乎前說而欲以攺秩之文重累於門下也然是舉也自他人言之則爲凟自知己言則未爲過𨿽某之愚決無足以望古人之藩籬庶幾其萬分然區區所期乎先生以古人之用心者如此先生光明盛大之業上知之矣民信之矣歸而佐天子秉大政進退人材其所成就視前數公何逺之有夫季布之得名曹丘揚之也燕王之得名郭隗先之也伏惟執事先生錄其歸仁之心而遂其自厲之志施恩於曹郭一夫之賤而收名於漢唐寥寥千載之間以上繼中令之勲績使天下之人知執事之樂於成人也如此能爲薦士也如此能儷美古人也如此某之能自力也如此能取特逹之知也如此能成人主千載希闊之盛舉也如此聞之四方艷之一時傳之子孫以資說士顧不偉哉惟先生少垂意焉幸甚

序

穽錦編序

選舉之法壞而上之人始以文章取士士非以此無所求官故文章日益工而道日益散陵夷至於後世好惡蠭起科目紛更士旣累於得失而於所守益輕棄其學以逢時好場屋之文與平昔之學遂爲兩塗略不相似矣余自防𨿽習進士舉然性不喜讀時文今年下第東歸過其同捨生生曰子亦知夫子之所以不售者乎不習時文齒豁目昏此太學之諺言不爾𨿽至老不可得也余蓋聞退之言嘗自讀其所試不啻俳優者之詞顏忸怩而心不寧者數月蓋自退之已不免矣吁可嘆哉今余以家貧親老求舉進士亦必至於得而已茍必志於得而求之以不可必之道是豈人之情也哉於是盡取世之所謂時文書其善者而伏讀之凡時文之學類以善漁獵戕賊竄竊摹擬取靑嫓白肥肉厚皮爲上眞栁子厚所謂以文錦覆防穽者然而世之觀者焉余不幸知之而自投於防穽之內乃名其編曰穽錦非以名斯文也將以識其所學而亦其心之一日不忘乎堙穽徹錦載鞭防鳴和鸞以安行乎康衢大道庶幾得遂此志云爾以其甲爲賦乙爲論丙爲防而序見於此焉紹興乙丑十二月望日書

送王伯時赴丞連江序

丞於邑其位爲最尊其職宜與令分政而治然後世縣道浸輕爲令者往往好専權以私已而不復分政於丞丞亦惡其専以軋已而不以誠應於令上忌下怠而各不得安其職丞之位或幾乎虛設夫惟如是故置丞以來閱數十百年而未聞一人善於其職著稱循良者良有謂也自近年以來此尢甚士皆庸懦軟熟委權避勢爲茍祿養妻孥計者然後屑就不然則亦恥任其職不然則他邑之令疲癃不任事者易置而爲之耳吁可怪哉吾表兄福唐王伯時得丞連江人謂兄貴公子屑從州縣之遊而予獨以爲不然伯時平居刻志愼行歉然自處於不足不啻里巷之窮儒其所稱皆六藝之文異端之學則不注於其心其商時論事極世俗之情態與夫姦之囊槖若卜數計之不僣寛然攸然若萬頃之陂有不見其涯涘者矣是眞可以牧人惠眾必有以輔長而安其職者矣異時著稱循良爲標的於後世者當有望於伯時矣余防時侍家公官秦溪始及見兄越七年以家命従事福唐與兄從遊數月飲酒賦詩往往極驩髙歌慷慨今其行矣余方窮旅周視其居無貨財可以饋贐無肴核可以祖別惟向之所言者書以爲送

送薛右司赴行在序

前年冬令諫大夫王公將出疆求文武士於幕下監丞陶公猥以某進某謝不敏而陶又出其不腆之文王公憐焉以爲可教於是羅致之意甚果某亦慨然有當世志曰此大丈夫請纓之秋也蓋束書問塗矣而負薪之疾錮而畱之遂不果行王公一世之傑其邁往超詣之姿魁閎逺大之器照映區宇士欲收名定價於其門者如登蓬瀛渉昆閬邈乎其無由某之不肖乃在下風而奉槃防揚威靈曽又不得脫穎於十九人之後以奔走漢使者之光華者命也屬者幸甚獲拜節下瞻道徳之容聞正大之言而窺誠明之學洸洸乎浩浩乎廼有王公之風焉猗歟盛哉公與王公皆今代第一等人某固未識王公而以睹公爲快公蓋受知王公而佐其幕天子又以王公之言而歸公於朝誠有以信二公之道同而喜鄙言之尢信也今諫垣憲府尙多虛位公去將峩豸冠酌獸尊厲鷹鸇之威肅鴛鷺之序明目張膽論天下大事是非可否於人主前以與王公相爲先後固不偉歟王公今首諫列矣公又掉鞅而馳之由是而歷樞要秉鈞軸左提右挈若臯陶之於舜周召之於成王蕭曹丙魏之於漢以輔成非常之功蓋千載旦暮爾某聞之歐陽子曰仕宦不爲宰相則爲諫官諫官得行其言宰相得行其道自古瓌奇雄俊之士𨿽抱負閎闊志慮英發思以功名自見於世而落落難合不如人意十常八九二公翼堯戴舜逢不世出之主而又立不諱之朝當可爲之時諫官宰相平步翺歷功名之資衮衮入手則其穆天縡奠坤軸合三光五嶽之气以康濟天下其可不奮迅揚厲以大慰海內喁喁具瞻之眾哉公之行也某𨿽不得效前驅托後載然於二公之門不可謂無一日之知故敢道平生以爲公別而又屬其願見未獲之意於公以爲王公謝大江千里揚舲東下並瓜步出京口回望湓江牛渚之間豈無従容防封之對慷慨中流之誓如昔人耶公其弭節而問焉並以爲歸覲之獻

記

最勝齋記

則之作茅齋東墻之下廣袤尋丈而旁直堂寢華榱廣廡暎之蕞然低小隨意環以竹樹窗明幾淨淸逸虛窕有禪房道院意象主人愛且樂之充以筆研書冊茶鑪奕具朝夕遊息其下問余所宜名者余請以最勝名之則之家潭潭之府襟帶百畝之園平湖曲港名花怪石亭榭之勝於今實最茂苑顧嘗過之悠然如傳捨如他人之室而反屬意於是余又從而予以是名無乃厭常而嗜異者某蓋及事先畱尹祕閣公與聞議論之餘謂士大夫居家則當思在官之日在官則當思居家之日人情欲惡大抵一般某因贊公之說曰斯言進於道矣豈特此哉人生日用間當推吾心以及人之心宅髙明之居頗亦思世有不庇風雨之家服飾華靡之具頗亦思世有不飽藜菽之民大官大邑傳之子孫頗亦思祖父之所從得家國休戚之所宜同者若是一念常到胸中周公孔子皆従此出先公心諭而首肯久之則之佳公子也自余見其諸父當路內外聲焰炙手可熱時與今沈浮里巷其持已遇物了無異處嘗試俯仰是中嗒然隠幾之外出處一心丰儉一致將深有得於此矣然則最勝之義在此不在彼則之意也先公意也

頌

雙椿頌【並序】

龍口之渰東出爲歸龍之瀆又東爲涉墅之河河至是獨委蛇瀦蓄气象明秀其陽有雙榦竦防出乎眾木之上蓊欝轇轕樛枝而連理者是爲雙椿椿之下先是里人邵氏居之客有過相者曰此非子之居也後十年當有徳人鉅公至矣丙子春畱尹祕閣王公稅駕義興之郊特營別墅而邵氏老人夣若有緇褐申告以前言者寤而驚異公因得家焉至是適十年矣公元丰名宰相家所臨數路皆以循良稱其出處進退中立不倚者天下信之此其功名壽福先見之祥天蓋有以相之矣乃爲之頌

堂堂王公盛徳之表維彼吉人有相之道公來相宅爰究爰處神實告之在河之滸有碩其椿並秀連理君子宜之式燕以喜維椿之久爲君子壽孰侈其祥邦家之光帝曰遄歸佩玉鏘鏘公在朝廷喬木之尊瞻彼甘棠有式其門龍口之東涉墅之陽我作頌詩公其永昌

銘

邵元實寶硯銘

陽羨邵氏世以文鳴硯其先所寶用也元實公以屬歷城衛某爲之銘曰

弁之峩如玉之溫如而道與之腴世爲邵氏文章之符將函三光混五嶽飾萬物而澤九區矣吾子邵子豈山澤之臞耶

冰花盂洗銘

隆興初元冬十一月癸丑洗有冰華秀異如生鐫寫者僅能形似若十二月甲申盂有冰亦如之廼銘之以侈厥祥

陵陰機兮泄天巧搴桂影兮茁瑤艸若諄告以厥祥鳴玉兮其子孫永壽用寶

平江府刻漏銘【並序】

平江今股肱郡官府庶事旣復升之舊惟刻漏艸創其制非是無以示民早晚郡守王昫實命攺作某月朔漏成銘曰

挈壺水兮任衡石公無私兮見天則察四气兮正六律時無易兮政不忒通晝夜兮永無極

跋

代人跋禦書

臣待罪銓筦之三月上不以某膂力愆詔以敷文閣直學士充荊湖北路安撫使越聞命若干日入對於祥曦殿又若干日天子臨正衙遣焉凡所以寵綏付畀之渥丁寧備矣行次國門外復出禦書以賜云漢之章箕疇之祕轇轕象緯焜燿日月顧臣何足以測識萬分臣竊惟皇帝陛下以天錫之智不代出之略一九州掩禹迹合三光五嶽之气患不爲耳而能遵養時晦講惇睦一視薄海仁之至也申飭守備不忘逺略惜分陰於暇時智之大也仁之至智之大規模益逺矣聖人之能事備矣臣愚不克負荷冒昧隕越敢登景鑠暢榮號以稽方來庶無墜天子之顯休命

防武氏石室畵像

右武氏石室畵像漢人餙墓多類此諸家所記李剛魯恭朱浮武氏墓室皆章章可考者李剛爲荊州刺史墓在鉅野黃水南石室三間四壁隠起雕刻爲君臣官屬龍麟鳯之文魯恭爲司校尉墓在金鄕前有石祠石廟四壁皆靑石隠起刻書契以來忠臣孝子義女孔子及七十二弟子像二說出酈道元水經朱浮墓在濟州壁上刻平生所歷官車馬儀衛題曰府君作令時作京兆尹時及他官時見米元章畵史濟州有武氏數墓墓前有石室刻古聖賢像小字八分書題記姓名往往爲贊於其上見趙徳夫金石錄考之此畵無孔子七十二弟子及四靈形像無府君作令作京兆尹等語而有八分小字古聖賢題贊知爲武氏墓室審矣武氏有石闕銘長史班從事梁吳郡丞開明執金吾丞榮數碑皆出任城趙徳夫所謂武氏數墓是也趙雲墓前有石室不指明誰墓按從事梁碑云前設壇墠後建祠堂良匠衛攺雕文刻畵羅列成行攄騁技巧委蛇有章似謂此畵然徳夫家東州宜得之詳正應傳疑耳某聞之諭子才郎中南渡四十年才再見之朱晞眞張如瑩氏漢碑鄕來無恙者故自有數中厄戎馬其傳益防此本則文字奇古少訛缺尢可珍愛乾道丁亥夏客有持示建康尹某人云卽張如瑩尙書所蔵本也乃刻而納諸府廨防中閣之壁以震耀來世云

雜文

鎭江府勸農文

嵗二月有司防耆老於郊勸以農事所以示國惇本非以爲故事也爾父兄子弟其勉之哉去年夏天作滛雨害爾禾稼有司奉明詔發倉廩問民疾苦捐賦役緩逋貸罷軍須之不便於民者冬又烽火日急江淮騷動天子益虛已從欲繼好息兵以綏靖宇內老弱流徙露居江介者有司奉承徳意更議賑防撫之字之勞之來之安之集之俾無以南北自別無以爲戕敗爾是以獲保生生天監明徳瑞以三白貽我麰麥興我嗣嵗之祥矣爾等宜思所以順天心稱上防無惰農自安無失農時惟服田力穡深耕易耨則克有秋傳不云乎百畝之田匹夫耕之可以無饑矣五母雞二母彘植墻下以桑五十六十者可以衣帛食肉矣謹庠序之教申之以孝弟之義斑白者不負戴於道路矣夫民尊君親上樂事勸功未有不由於此故曰農者興徳之本也是以聖人務之重之爾其可自忽哉若夫省徭役薄賦斂無奪汝時則勸農之政爾宜責於爲有司者我其敢不勉之哉爾父兄子弟尙明識之

祝祭文

祈雨祝文【諸神廟】

季夏六月苖者秀秀者實蕓者歌於野饁者讙於路則惟其時今吾四封原田之植則老而未畦下澤之苗則悴而不阜農有望云之嘆吏興閔雨之憂中夜以思欲救無所惟神秩有常祀依人而行嵗之丰凶宜與同其職吏之不徳罰何可辭念此一方亟敷大貺沛爲三日之雨用成百谷之祥觴豆孔嘉答揚敢後

祈雨祝文【寶公塔】

某來閱三時於師三有請矣雨暘之應惟吏所召吏實不徳舉必有祈祈而獲焉師則大貺之矣吏得無愧於中哉去年冬不雪今年春不雨精意甫交閔焉饗答有繭如盎有麥如雪繄誰之功師與天通今夏且季宻云在郊秧苗老而未畦菽粟閼而未遂丰凶之決在於此日吁嗟之求敢爾展布𨿽威神自在普應無方而因緣出現光靈是宅宜篤此邦之祐沛爲三日之霖一念所加百靈並應若民與吏永有依歸

祈雨祝文【再禱寶公塔】

九夏之季農務孔棘髙下俱病嵗將若何廼丙寅之雨鼓舞行路冀終大貺是以有辛未之祀且謝且祈而宻云在郊風則醨之神龍在淵誰爲起之非吾眞覺何以告之轟雷車搖電幟指麾百靈呼召屏翳一雨濯枝以寛望嵗師之賜也民之福也吏之幸也

謝雨祝文【諸神廟】

風馬兮云車神之行兮天之衢歷九闗而上訴兮軫斯民之嗟吁前丰隆而後元防兮馳閶闔而下帝都策神龍之淵潛兮駕阿香於山隅蕩八表之歊煩兮澤萬物而昭蘇旋乾兮轉坤神之功兮不可逾竟厥徳以幸吾民兮尙五風十雨之時須椒漿兮桂醑鼓鐘兮笙竽聲頌詩而報丰年兮神之明其可誣

謝雨祝文【寶公塔】

古語有之旱不苦禱而雨精誠之運天人何逺某非其人烏敢議此稽首大圓覺歸依方便門旋斡陰陽昭蘇動植曠蕩之澤鼓舞提封相我休成尙終大貺

爲莊文太子服藥肆赦祭告諸神廟祝文

重離之象實貳君尊六气之愆偶成疾疹上軫焦勞之念用敷曠蕩之恩爰飭有司敬陳明祀願介無疆之福立膺勿藥之祥載一角之螭快覩來朝之禦望重輪之日益揚久照之光

告墓祝文

某等頃嬰大戚適時多故爰卜幽宮於此淨宇松檟繁殖竁兆孔固尊靈是宅多歷年所子孫蒙福嗣有位敍維吉之從莫如此土廼撤僧藍築之傍塢度其川原大我封樹象獸有列墻闕有度宮師二品視此命數諏日維良工徒夙具展告莫親縻此尺組西望然有愧奠俎

祭趙侍郎文

嗚呼堂堂趙公崧嶽之神文武爲憲四方是聞位於天朝楨幹之臣式是南國南國於旬全徳之懿如甫及申我昔見公公謂我姻握手一笑歡然如春效官建業斧繡獲親曁公阻蜀道遇逡巡別去幾何貴名日新保釐任重於江之濵期年報政當覲中宸輔相逺業宜未易論云胡不淑防我徳人痛念疇昔手書見存惇篤情話謂將乞身杖屨從我卜宅吳門豈繄來思衾翣是陳哀哉此情尙堪有云有肴在爼有酒在尊公乎知乎侑哀以文

祭劉侍郎文

嗚呼嵗之杪秋公來自西鼉鼓烏檣擘浪如飛恵然見我於江之涯快辯傾河逸思捲蜺陰辟陽開乾端坤倪經世之具公老其誰別日防何疾則嬰之嗚呼昊天而弗憗遺八十之年三品之貴他人奚憾於公則匪非雷非霆維公之聲如圭如璧維公之徳天神地富萬象羅絡馳騁上下茫洋而博雜者公之學也河漢昭回卿雲輪囷髙厲逺舉焜燿而奫淪者公之文也揮斥八極寥廓萬里貴賤窮達生死而一致者公之气也舒之垂日月捲之猶忽素富貴而不移嬰患難而不絀哀榮始終超冠今昔則又公之大全而震耀興行於世爲不可企及者也嗚呼金石之契垂五十年出處離合中無間然幾杖之敬耆老之賢公今往矣棄我而先嗚呼痛哉明而在人隠而在天公實至人有化無遷防車防逢銘旗歘前哭公道傍淚下迸泉抵掌笑談浩如雲煙髣髴平生尙舉我籩嗚呼痛哉

祭王樞宻文

惟公學以美身道以致位和以應物淸以律世粹然金玉莫名一器正色烏臺爲賢禦史代言鵷禁爲名學士入秉鈞樞本兵政地雍容造膝有大臣體唐虞君民日月可冀一朝引疾去如脫屣玉節麟符晝繡閭裏東山之思西歸是俟彼何人者告之起起淸標在目溫言在耳豈伊一訣而公永已我來自東有棠蔽芾巋然之封望之隕涕莫親奠斚中心是愧惟古哲人有化非死鐘山蒼蒼江水彌彌公歸在焉凜有生气尙其髣髴舉我饔餼

祭張縣尉文

嗚呼公之少年气壓裏閭志有事於四方羞槁項乎一隅去閩嶺以長嘯指谷陽其我居曽閱嵗之幾何而坐致乎名與利俱謂將官一日而九遷壽百嵗而不渝胡爲乎天之不淑止中道而乃殂嗚呼哀哉孰有能居官如吉仲之嚴且明者耶孰有能惇親如吉仲之義且情者耶孰有能防孤如吉仲之樂且誠者耶嗚呼哀哉吉仲之生也勇有餘而嬰物之方怒言甚壯而輕身之不貲今其亡也衣冠慘其繪事音容閟而莫窺載遣車以在塗悲送客於兩岐有肴在爼有酒在巵能復髙歌以自侑說劍以相怡耶嗚呼哀哉尙忍言之耶吾儕姻親相與嵗時君肅於門喜見於眉今其往矣終天之思遮道一樽歌此奠詞嗚呼哀哉尙饗

