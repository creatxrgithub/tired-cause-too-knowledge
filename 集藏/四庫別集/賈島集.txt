賈島集

卷1_1「古意」

碌碌復碌碌﹐百年雙轉轂。志士終夜心﹐良馬白日足。

俱爲不等閒﹐誰是知音目。眼中兩行淚﹐曾弔三獻玉。

卷1_2「望山」

南山三十里﹐不見逾一旬。冒雨時立望﹐望之如朋親。

虯龍一掬波﹐洗蕩千萬春。日日雨不斷﹐愁殺望山人。

天事不可長﹐勁風來如奔。陰霪一以掃﹐浩翠寫國門。

長安百萬家﹐家家張屏新。誰家最好山﹐我願爲其鄰。

卷1_3「北嶽廟」

天地有五嶽﹐恆嶽居其北。巖巒疊萬重﹐詭怪浩難測。

人來不敢入﹐祠宇白日黑。有時起霖雨﹐一灑天地徳。

神兮安在哉﹐永康我王國。

卷1_4「朝饑」

市中有樵山﹐此捨朝無煙。井底有甘泉﹐釜中乃空然。

我要見白日﹐雪來塞靑天。坐聞西牀琴﹐凍折兩三弦。

饑莫詣他門﹐古人有拙言。

卷1_5「哭盧同」

賢人無官死﹐不親者亦悲。空令古鬼哭﹐更得新鄰比。

平生四十年﹐惟著白布衣。天子未辟召﹐地府誰來追。

長安有交友﹐托孤遽棄移。冢側志石短﹐文字行參差。

無錢買松栽﹐自生蒿艸枝。在日贈我文﹐淚流把讀時。

從玆加敬重﹐深藏恐失遺。

卷1_6「劍客﹝一作述劍﹞」

十年磨一劍﹐霜刃未曾試。今日把似君﹐誰爲不平事。

卷1_7「口號」

中夜忽自起﹐汲此百尺泉。林木含白露﹐星斗在靑天。

卷1_8「寄遠」

別腸多郁紆﹐豈能肥肌膚。始知相結密﹐不及相結疏。

疏別恨應少﹐密離恨難袪。門前南流水﹐中有北飛魚。

魚飛向北海﹐可以寄遠書。不惜寄遠書﹐故人今在無。

況此數尺身﹐阻彼萬里途。自非日月光﹐難以知子軀。

卷1_9「齋中」

眈靜非謬爲﹐本性實疏索。齋中一就枕﹐不覺白日落。

低扉礙軒轡﹐寡徳謝接諾。叢菊在墻陰﹐秋窮未開萼。

所餐類病馬﹐動影似移嶽。欲駐迫逃衰﹐豈殊辭綆縛。

已見飽時雨﹐應丰蔬與藥。

卷1_10「感秋」

商气颯已來﹐歲華又虛擲。朝雲藏奇峯﹐暮雨灑疏滴。

幾蜩嘿涼葉﹐數蛩思陰壁。落日空館中﹐歸心遠山碧。

昔人多秋感﹐今人何異昔。四序馳百年﹐玄發坐成白。

喧喧徇聲利﹐擾擾同轍迹。儻無世上懷﹐去偃松下石。

卷1_11「玩月」

寒月破東北﹐賈生立西南。西南立倚何﹐立倚靑靑杉。

近月有數星﹐星名未詳諳。但愛杉倚月﹐我倚杉爲三。

月乃不上杉﹐上杉難相參。眙愕子細視﹐睛瞳桂枝劖。

目常有熱疾﹐久視無煩炎。以手捫衣裳﹐零露已濡沾。

久立雙足凍﹐時向股髀淹。立久病足折﹐兀然黐膠粘。

他人應已睡﹐轉喜此景恬。此景亦胡及﹐而我苦淫耽。

無異市井人﹐見金不知廉。不知此夜中﹐幾人同無厭。

待得上頂看﹐未擬歸枕函。彊步望寢齋﹐步步情不堪。

步到竹叢西﹐東望如隔簾。卻坐竹叢外﹐淸思刮幽潛。

量知愛月人﹐身願化爲蟾。

卷1_12「辭二知己」

一雙千歲鶴﹐立別孤翔鴻。波島忽已暮﹐海雨寒蒙蒙。

離人聞美彈﹐亦與哀彈同。況玆切切弄﹐繞彼行行躬。

雲飛北嶽碧﹐火息西山紅。何以代遠誠﹐折芳臘雪中。

卷1_13「義雀行和朱評事」

玄鳥雄雌俱﹐春雷驚蟄余。口銜黃河泥﹐空卽翔天隅。

一夕皆莫歸﹐嘵嘵遺眾雛。雙雀抱仁義﹐哺食勞劬劬。

雛旣邐迆飛﹐雲間聲相呼。燕雀𨿽微類﹐感愧誠不殊。

禽賢難自彰﹐幸得主人書。

卷1_14「宿懸泉驛」

曉行瀝水樓﹐暮到懸泉驛。林月值雲遮﹐山燈照愁寂。

卷1_15「辯士」

辯士多毀訾﹐不聞談己非。猛虎恣殺暴﹐未嘗嚙妻兒。

此理天所感﹐所感當問誰。求食飼雛禽﹐吐出美言詞。

善哉君子人﹐揚光掩瑕玼。

卷1_16「不欺」

上不欺星辰﹐下不欺鬼神。知心兩如此﹐然後何所陳。

食魚味在鮮﹐食蓼味在辛。掘井須到流﹐結交須到頭。

此語誠不謬﹐敵君三萬秋。

卷1_17「絕句」

海底有明月﹐圓於天上輪。得之一寸光﹐可買千里春。

卷1_18「寓興」

莫居暗室中﹐開目閉目同。莫趨碧霄路﹐容飛不容步。

暗室未可居﹐碧霄未可趨。勸君跨仙鶴﹐日下云爲衢。

卷1_19「遊仙」

借得孤鶴騎﹐髙近金烏飛。掬河洗老貌﹐照月生光輝。

天中鶴路直﹐天盡鶴一息。歸來不騎鶴﹐身自有羽翼。

若人無仙骨﹐芝術徒煩食。

卷1_20「枕上吟」

夜長憶白日﹐枕上吟千詩。何當苦寒气﹐忽被東風吹。

冰開魚龍別﹐天波殊路岐。

卷1_21「雙魚謠﹝時韓職方書中以孟常州簡詩見示﹞」

天河墮雙魴﹐飛我庭中央。掌握尺餘雪﹐劈開腸有璜。

見令饞舌短﹐烹繞鄰捨香。一得古詩字﹐與玉含異藏。

卷1_22「易水懷古」

荊卿重虛死﹐節烈書前史。我嘆方寸心﹐誰論一時事。

至今易水橋﹐寒風兮蕭蕭。易水流得盡﹐荊卿名不消。

卷1_23「早起」

北客入西京﹐北雁再離北。秋寢獨前興﹐天梭星落織。

耽玩余恬爽﹐顧盼輕痾力。旅途少顏盡﹐明鏡勸仙食。

出門路縱橫﹐張家路最直。昨夜夢見書﹐張家廳上壁。

卷1_24「客喜」

客喜非實喜﹐客悲非實悲。百回信到家﹐未當身一歸。

未歸長嗟愁﹐嗟愁塡中懷。開口吐愁聲﹐還卻入耳來。

常恐淚滴多﹐自損兩目輝。鬢邊𨿽有絲﹐不堪織寒衣。

卷1_25「延壽裏精舍寓居」

旅托避華館﹐荒樓遂愚慵。短庭無繁植﹐珍果春亦濃。

側廬廢扃樞﹐纖魄時臥逢。耳目乃廛井﹐肺肝卽巖峯。

汲泉飲酌余﹐見我閒靜容。霜蹊猶舒英﹐寒蝶斷來蹤。

雙履與誰逐﹐一尋靑瘦筇。

卷1_26「贈智朗禪師」

上人分明見﹐玉兔潭底沒。上人光慘貌﹐古來恨峭發。

涕辭孔顏廟﹐笑訪禪寂室。步隨靑山影﹐坐學白塔骨。

解聽無弄琴﹐不禮有身佛。欲問師何之﹐忽與我相別。

率賦贈遠言﹐言慚非子曰。

卷1_27「送沈秀才下第東歸」

曲言惡者誰﹐悅耳如彈絲。直言好者誰﹐刺耳如長錐。

沈生才俊秀﹐心腸無邪欺。君子忌苟合﹐擇交如求師。

毀出疾夫口﹐騰入禮部闈。下第子不恥﹐遺才人恥之。

東歸家室遠﹐掉轡時參差。浙云近吳見﹐汴柳接楚垂。

明年春光別﹐回首不復疑。

卷1_28「酬棲上人」

夜久城館閒﹐情幽出在山。新月有微輝﹐朗朗空庭間。

處世𨿽識機﹐伊餘多掩關。松姿度臘見﹐籬藥知春還。

靜覽冰雪詞﹐厚爲酬贈顏。東林有躑躅﹐脫屣期共攀。

卷1_29「冬月長安雨中見終南雪」

秋節新已盡﹐雨疏露山雪。西峯稍覺明﹐殘滴猶未絕。

气侵瀑布水﹐凍著白雲穴。今朝灞滻雁﹐何夕瀟湘月。

想彼石房人﹐對雪扉不閉。

卷1_30「寄孟協律」

我有弔古泣﹐不泣向路岐。揮淚灑暮天﹐滴著桂樹枝。

別後冬節至﹐離心北風吹。坐孤雪扉夕﹐泉落石橋時。

不驚猛虎嘯﹐難辱君子詞。欲酬空覺老﹐無以堪遠持。

岧峣倚角窗﹐王屋懸淸思。

卷1_31「和劉涵」

京官始云滿﹐野人依舊閒。閉扉一畝居﹐中有古風還。

市井日已午﹐幽窗夢南山。喬木覆北齋﹐有鳥鳴其間。

前日遠嶽僧﹐來時與開關。新題驚我瘦﹐窺鏡見醜顏。

陶情惜淸澹﹐此意復誰攀。

卷1_32「明月山懷獨孤崇魚琢」

明月長在目﹐明月長在心。在心復在目﹐何得稀去尋。

試望明月人﹐孟夏樹蔽岑。想彼嘆此懷﹐樂喧忘幽林。

鄕本北嶽外﹐悔恨東夷深。願縮地脈還﹐豈待天恩臨。

非不渴隱秀﹐卻嫌他事侵。或云嶽樓鐘﹐來繞艸堂吟。

當從令尹後﹐再往步柏林。

卷1_33「投張太祝」

風骨髙更老﹐向春初陽葩。泠泠月下韻﹐一一落海涯。

有子不敢和﹐一聽千嘆嗟。身臥東北泥﹐魂掛西南霞。

手把一枝栗﹐往輕覺程賒。水天朔方色﹐暖日嵩根花。

達閒幽棲山﹐遣尋種藥家。欲買雙瓊瑤﹐慚無一木瓜。

卷1_34「詠韓氏二子」

千巖一尺璧﹐八月十五夕。淸露墮桂花﹐白鳥舞虛碧。

卷1_35「送別」

丈夫未得意﹐行行且低眉。素琴彈復彈﹐會有知音知。

卷1_36「攜新文詣張籍韓愈途中成」

袖有新成詩﹐欲見張韓老。靑竹未生翼﹐一步萬里道。

仰望靑冥天﹐云雪壓我腦。失卻終南山﹐惆悵滿懷抱。

安得西北風﹐身願變蓬艸。地只聞此語﹐突出驚我倒。

卷1_37「上谷送客遊江湖」

莫嘆迢遞分﹐何殊咫尺別。江樓到夜登﹐還見南臺月。

卷1_38「重酬姚少府」

隙月斜枕旁﹐諷詠夏貽什。如今何時節﹐虫虺亦已蟄。

答遲禮涉傲﹐抱疾思加澀。僕本胡爲者﹐銜肩貢客集。

茫然九州內﹐譬如一錐立。欺暗少此懷﹐自明曾瀝泣。

量無趫勇士﹐誠欲戈矛戢。原閣期躋攀﹐潭舫偶俱入。

深齋竹木合﹐畢夕風雨急。俸利沐均分﹐價稱煩噓噏。

百篇見刪罷﹐一命嗟未及。滄浪愚將還﹐知音激所習。

卷1_39「投孟郊」

月中有孤芳﹐天下聆薰風。江南有髙唱﹐海北初來通。

容飄淸冷余﹐自蘊襟抱中。止息乃流溢﹐推尋卻冥蒙。

我知雪山子﹐謁彼偈句空。必竟獲所實﹐爾焉遂深衷。

錄之孤燈前﹐猶恨百首終。一吟動狂機﹐萬疾辭頑躬。

生平面未交﹐永夕夢輒同。敍詰誰君師﹐詎言無吾宗。

余求履其迹﹐君曰可但攻。啜波腸易飽﹐揖險神難從。

前歲曾入洛﹐差池阻從龍。萍家復從趙﹐云思長縈縈。

嵩海每可詣﹐長途追再窮。原傾肺腸事﹐盡入焦梧桐。

卷1_40「代邊將」

持戈簇邊日﹐戰罷浮雲收。露艸泣寒霽﹐夜泉鳴隴頭。

三尺握中鐵﹐气沖星鬥牛。報國不拘貴﹐憤將平虜仇。

卷1_41「寄劉棲楚」

趨走與偃臥﹐去就自殊分。當窗一重樹﹐上有萬里云。

離披不相顧﹐仿佛類人羣。友生去更遠﹐來書絕如焚。

蟬吟我爲聽﹐我歌蟬豈聞。歲暮儻旋歸﹐晤言桂氛氳。

卷1_42「寄丘儒」

地近輕數見﹐地遠重一面。一面如何重﹐重甚珍寶片。

自經失歡笑﹐幾度騰霜霰。此心鎭懸懸﹐天象固回轉。

長安秋風髙﹐子在東甸縣。儀形信寂蔑﹐風雨豈乖間。

憑人報消息﹐何易憑筆硯。俱不盡我心﹐終須對君宴。

卷1_43「送陳商」

古道長荊棘﹐新岐路交橫。君於荒榛中﹐尋得古轍行。

足踏聖人路﹐貌端禪士形。我曾接夜談﹐似聽講一經。

聯翩曾數舉﹐昨登髙第名。釜底絕煙火﹐曉行皇帝京。

上客遠府遊﹐主人須目明。靑雲別靑山﹐何日復可升。

卷1_44「送張校書季霞」

從京去容州﹐馬在船上多。容州幾千里﹐直傍靑天涯。

掌記試校書﹐未稱髙詞華。義往不可屈﹐出家如入家。

城市七月初﹐熱與夏未差。餞君到野地﹐秋涼滿山坡。

南境異北候﹐風起無塵沙。秦吟宿楚澤﹐海酒落桂花。

暫醉卽還醒﹐彼土生桂茶。

卷1_45「寄友人」

同人半年別﹐一別寂來音。賴有別時文﹐相思時一吟。

我常倦投迹﹐君亦知此衿。筆硯且勿棄﹐蘇張曾陸沈。

但存舌在口﹐當冀身遂心。君看明月夜﹐松桂寒森森。

卷1_46「答王參」

寸晷不相待﹐四時互如競。客思先覺秋﹐虫聲苦知暝。

霜松積舊翠﹐露月團如鏡。詩負屬景同﹐琴孤坐堂聽。

相期黃菊節﹐別約紅桃徑。每把式微篇﹐臨風一長詠。

卷1_47「延康吟」

寄居延壽裏﹐爲與延康鄰。不愛延康裏﹐愛此裏中人。

人非十年故﹐人非九族親。人有不朽語﹐得之煙山春。

卷1_48「戲贈友人」

一日不作詩﹐心源如廢井。筆硯爲轆轤﹐吟詠作縻綆。

朝來重汲引﹐依舊得淸冷。書贈同懷人﹐詞中多苦辛。

卷1_49「寓興」

眞集道方至﹐貌殊妒還多。山泉入城池﹐自然生渾波。

今時出古言﹐在眾翻爲訛。有琴含正韻﹐知音者如何。

一生足感激﹐世言忽嵯峨。不得市井味﹐思響吾巖阿。

浮華豈我事﹐日月徒蹉跎。曠哉潁陽風﹐千載無其他。

卷1_50「懷鄭從志」

西風吹陰雲﹐雨雪半夜收。忽憶天涯人﹐起看斗與牛。

故人別二年﹐我意如百秋。音信兩杳杳﹐誰云昔綢繆。

平明一封書﹐寄向東北舟。翩翩春歸鳥﹐會自爲匹儔。

卷1_51「易州登龍興寺樓望郡北髙峯」

郡北最髙峯﹐巉巖絕雲路。朝來上樓望﹐稍覺得幽趣。

朦朧碧煙裏﹐羣嶺若相附。何時一登陟﹐萬物皆下顧。

卷1_52「送鄭山人遊江湖」

南遊衡嶽上﹐東往天臺裏。足躡華頂峯﹐目觀滄海水。

卷1_53「就峯公宿」

河出鳥宿後﹐螢火白露中。上人坐不倚﹐共我論量空。

殘月華晻曖﹐遠水響玲瓏。爾時無了夢﹐玆宵方未窮。

卷1_54「劉景陽東齋」

松陰連竹影﹐中有蕪苔井。淸風此地多﹐白日空自永。

景陽公干孫﹐詩句得眞景。勸我不須歸﹐月出東齋靜。

卷1_55「對菊」

九日不出門﹐十日見黃菊。灼灼尙繁英﹐美人無消息。

卷1_56「送集文上人遊方」

來從道陵井﹐雙木溪邊會。分首芳艸時﹐遠意靑天外。

此遊詣幾嶽﹐嵩華衡恆泰。

卷1_57「題岸上人郡內閒居」

靜向方寸求﹐不居山嶂幽。池開菡萏香﹐門閉莓苔秋。

金玉重四句﹐秕糠輕九流。鑪煙上喬木﹐鐘磬下危樓。

手種一株松﹐貞心與師儔。

卷1_58「遊子」

遊子喜鄕遠﹐非吾憶歸廬。誰知奔他山﹐自欲早旋車。

朝賞暮已足﹐圖歸願無餘。當期附鵬翼﹐未偶方躊躇。

卷1_59「寄山中王參」

我看嶽西云﹐君看嶽北月。長懷燕城南﹐相送十里別。

別來千餘日﹐日日憶不歇。遠寄一紙書﹐數字論白髮。

卷1_60「送汲鵬」

淮南臥理後﹐復逢君姓汲。文采非尋常﹐志願期卓立。

深江東泛舟﹐夕陽眺原隰。夏夜言詩會﹐往往追不及。

卷1_61「寄令狐相公﹝一作赴長江道中﹞」

策杖馳山驛﹐逢人問梓州。長江那可到﹐行客替生愁。

卷二

卷2_1「哭柏巖和尙」

苔覆石牀新﹐師曾占幾春。寫畱行道影﹐焚卻坐禪身。

塔院關松雪﹐經房鎖隙塵。自嫌雙淚下﹐不是解空人。

卷2_2「山中道士」

頭髮梳千下﹐休糧帶瘦容。養雛成大鶴﹐種子作髙松。

白石通宵煮﹐寒泉盡日舂。不曾離隱處﹐那得世人逢。

卷2_3「就可公宿」

十里尋幽寺﹐寒流數派分。僧同雪夜坐﹐雁向艸堂聞。

靜語終燈焰﹐餘生許嶠云。由來多抱疾﹐聲不達明君。

卷2_4「旅遊」

此心非一事﹐書札若爲傳。舊國別多日﹐故人無少年。

空巢霜葉落﹐疏牖水螢穿。畱得林僧宿﹐中宵坐默然。

卷2_5「送鄒明府遊靈武」

曾宰西畿縣﹐三年馬不肥。債多平劍與﹐官滿載書歸。

邊雪藏行徑﹐林風透臥衣。靈州聽曉角﹐客館未開扉。

卷2_6「題皇甫荀藍田廳」

任官經一年﹐縣與玉峯連。竹籠拾山果﹐瓦瓶擔石泉。

客歸秋雨後﹐印鎖暮鐘前。久別丹陽浦﹐時時夢釣船。

卷2_7「贈王將軍」

宿衛鑪煙近﹐除書墨未漧。馬曾金鏃中﹐身有寶刀瘢。

父子同時捷﹐君王畫陣看。何當爲外帥﹐白日出長安。

卷2_8「下第」

下第只空囊﹐如何住帝鄕。杏園啼百舌﹐誰醉在花傍。

淚落故山遠﹐病來春艸長。知音逢豈易﹐孤桌負三湘。

卷2_9「寄賀蘭朋吉」

往往東林下﹐花香似火焚。故園從小別﹐夜雨近秋聞。

野菜連寒水﹐枯株簇古墳。泛舟同遠客﹐尋寺入幽云。

斜日扉多掩﹐荒田徑細分。相思蟬幾處﹐偶坐蝶成羣。

會宿曾論道﹐登髙省議文。苦吟遙可想﹐邊葉向紛紛。

卷2_10「憶吳處士」

半夜長安雨﹐燈前越客吟。孤舟行一月﹐萬水與千岑。

島嶼夏雲起﹐汀洲芳艸深。何當折松葉﹐拂石剡溪陰。

卷2_11「哭孟郊」

身死聲名在﹐多應萬古傳。寡妻無子息﹐破宅帶林泉。

冢近登山道﹐詩隨過海船。故人相弔後﹐斜日下寒天。

卷2_12「送崔定」

未知遊子意﹐何不避炎蒸。幾日到漢水﹐新蟬鳴杜陵。

秋江待得月﹐夜語恨無僧。巴峽吟過否﹐連天十二層。

卷2_13「寄白閣默公」

已知歸白閣﹐山遠晚晴看。石室人心靜﹐冰潭月影殘。

微云分片滅﹐古木落薪幹。後夜誰聞磬﹐西峯絕頂寒。

卷2_14「雨後宿劉司馬池上」

藍溪秋漱玉﹐此地漲淸澄。蘆葦聲兼雨﹐芰荷香繞燈。

岸頭秦古道﹐亭面漢荒陵。靜想泉根本﹐幽崖落幾層。

卷2_15「送朱可久歸越中」

石頭城下泊﹐北固暝鐘初。汀鷺潮衝起﹐船窗月過虛。

吳山侵越眾﹐隋柳入唐疏。日欲躬調膳﹐辟來何府書。

卷2_16「送田卓入華山」

幽深足暮蟬﹐驚覺石牀眠。瀑布五千仞﹐艸堂瀑布邊。

壇松涓滴露﹐嶽月泬寥天。鶴過君須看﹐上頭應有仙。

卷2_17「送董正字常州覲省」

相逐一行鴻﹐何時出磧中。江流翻白浪﹐木葉落靑楓。

輕楫浮吳國﹐繁霜下楚空。春來歡侍阻﹐正字在東宮。

卷2_18「酬姚少府」

梅樹與山木﹐俱應搖落初。柴門掩寒雨﹐虫響出秋蔬。

枯槁彰淸鏡﹐孱愚友道書。刊文非不朽﹐君子自相於。

卷2_19「送無可上人」

圭峯霽色新﹐送此艸堂人。麈尾同離寺﹐蛩鳴暫別親。

獨行潭底影﹐數息樹邊身。終有煙霞約﹐天臺作近鄰。

卷2_20「送李騎曹﹝一作冑﹞」

歸騎雙旌遠﹐歡生此別中。蕭關分磧路﹐嘶馬背寒鴻。

朔色晴天北﹐河源落日東。賀蘭山頂艸﹐時動捲帆風。

卷2_21「送烏行中石淙別業」

寒水長繩汲﹐丁泠數滴翻。艸通石淙脈﹐硯帶海潮痕。

嶽色何曾遠﹐蟬聲尙未繁。勞思當此夕﹐苗稼在西原。

卷2_22「送覺興上人歸中條山兼謁河中李司空」

又憶西巖寺﹐秦原艸白時。山尋樵徑上﹐人到雪房遲。

暮磬潭泉凍﹐荒林野燒移。聞師新譯偈﹐說擬對旌麾。

卷2_23「寄無可上人」

僻寺多髙樹﹐涼天憶重遊。磬過溝水盡﹐月入艸堂秋。

穴蟻苔痕靜﹐藏蟬柏葉稠。名山思徧往﹐早晚到嵩丘。

卷2_24「南池」

蕭條微雨絕﹐荒岸抱淸源。入舫山侵塞﹐分泉稻接村。

秋聲依樹色﹐月影在蒲根。淹泊方難遂﹐他宵關夢魂。

卷2_25「寄龍池寺貞空二上人」

受請終南住﹐俱妨去石橋。林中秋信絕﹐峯頂夜禪遙。

寒艸煙藏虎﹐髙松月照雕。霜天期到寺﹐寺置卽前朝。

卷2_26「送貞空二上人」

林下中餐後﹐天涯欲去時。衡陽過有伴﹐夢澤出應遲。

石磬疏寒韻﹐銅瓶結夜澌。殷勤訝此別﹐且未定歸期。

卷2_27「送裴校書」

拜官從祕省﹐署職在藩維。多故長疏索﹐髙秋遠別離。

天寒泗上醉﹐夜靜嶽陽棋。使府臨南海﹐帆飛到不遲。

卷2_28「升道精舍南臺對月寄姚合」

月向南臺見﹐秋霖洗滌余。出逢危葉落﹐靜看眾峯疏。

冷露常時有﹐禪窗此夜虛。相思聊悵望﹐潤气徧衣初。

卷2_29「卽事」

索莫對孤燈﹐陰雲積幾層。自嗟憐十上﹐誰肯待三徵。

心被通人見﹐文叨大匠稱。悲秋秦塞艸﹐懷古漢家陵。

城靜髙崖樹﹐漏多幽沼冰。過聲沙島鷺﹐絕行石庵僧。

豈謂舊廬在﹐誰言歸未曾。

卷2_30「黃子陂上韓吏部」

石樓云一別﹐二十二三春。相逐升堂者﹐幾爲埋骨人。

涕流聞度瘴﹐病起喜還秦。曾是令勤道﹐非惟卹在迍。

疏衣蕉縷細﹐爽味茗芽新。鐘絕滴殘雨﹐螢多無近鄰。

溪潭承到數﹐位秩見辭頻。若个山招隱﹐機忘任此身。

卷2_31「投李益」

四十歸燕字﹐千年外始吟。已將書北嶽﹐不用比南金。

卷2_32「弔孟協律」

才行古人齊﹐生前品位低。葬時貧賣馬﹐遠日哭惟妻。

孤冢北邙外﹐空齋中嶽西。集詩應萬首﹐物象徧曾題。

卷2_33「送人適越」

髙城滿夕陽﹐何事欲沾裳。遷客蓬蒿暮﹐遊人道路長。

晴湖勝鏡碧﹐寒柳似金黃。若有相思夢﹐殷勤載八行。

卷2_34「送僧遊衡嶽」

心知衡嶽路﹐不怕去人稀。船裏猶鳴磬﹐溪頭自曝衣。

有家從小別﹐無寺不言歸。料得逢寒住﹐當禪雪滿扉。

卷2_35「送路」

別我就蓬蒿﹐日斜飛伯勞。龍門流水急﹐嵩嶽片雲髙。

嘆命無知己﹐梳頭落白毛。從軍當此去﹐風起廣陵濤。

卷2_36「洛陽道中寄弟」

趨走迫流年﹐慚經此路偏。密雲埋二室﹐積雪度三川。

生類梗萍泛﹐悲無金石堅。翻鴻有歸翼﹐極目仰聯翩。

卷2_37「登江亭晚望」

浩渺浸云根﹐煙嵐沒遠村。鳥歸沙有迹﹐帆過浪無痕。

望水知柔性﹐看山欲倦魂。縱情猶未已﹐回馬欲黃昏。

卷2_38「送耿處士」

一瓶離別酒﹐未盡卽言行。萬水千山路﹐孤舟幾月程。

川原秋色靜﹐蘆葦晚風鳴。迢遞不歸客﹐人傳虛隱名。

卷2_39「過唐校書書齋」

池滿風吹竹﹐時時得爽神。聲齊雛鳥語﹐畫卷老僧眞。

月出行幾步﹐花開到四鄰。江湖心自切﹐未可掛頭巾。

卷2_40「送杜秀才東遊」

東遊誰見待﹐盡室寄長安。別後葉頻落﹐去程山已寒。

大河風色度﹐曠野燒煙殘。匣有靑銅鏡﹐時將照鬢看。

卷2_41「送天臺僧」

遠夢歸華頂﹐扁舟背嶽陽。寒蔬修淨食﹐夜浪動禪牀。

雁過孤峯曉﹐猿啼一樹霜。身心無別念﹐余習在詩章。

卷2_42「懷紫閣隱者」

寂寥思隱者﹐孤燭坐秋霖。梨栗猿喜熟﹐雲山僧說深。

寄書應不到﹐結伴擬同尋。廢寢方終夕﹐迢迢紫閣心。

卷2_43「雨夜同厲玄懷皇甫荀」

桐竹繞庭匝﹐雨多風更吹。還如舊山夜﹐臥聽瀑泉時。

磧雁來期近﹐秋鐘到夢遲。溝西吟苦客﹐中夕話兼思。

卷2_44「秋暮」

北門楊柳葉﹐不覺已繽紛。值鶴因臨水﹐迎僧忽背云。

白須相並出﹐淸淚兩行分。默默空朝夕﹐苦吟誰喜聞。

卷2_45「哭胡遇」

夭壽知齊理﹐何曾免嘆嗟。祭回收朔雪﹐弔後折寒花。

野水秋吟斷﹐空山暮影斜。弟兄相識徧﹐猶得到君家。

卷2_46「送丹師歸閩中」

波濤路杳然﹐衰柳落陽蟬。行李經雷電﹐禪前漱島泉。

歸林久別寺﹐過越未離船。自說從今去﹐身應老海邊。

卷2_47「送安南惟鑑法師」

講經春殿裏﹐花繞禦牀飛。南海幾回渡﹐舊山臨老歸。

潮搖蠻艸落﹐月濕島松微。空水旣如彼﹐往來消息稀。

卷2_48「題李凝幽居」

閒居少鄰並﹐艸徑入荒園。鳥宿池邊樹﹐僧敲月下門。

過橋分野色﹐移石動云根。暫去還來此﹐幽期不負言。

卷2_49「送韓湘」

掛席從古路﹐長風起廣津。楚城花未發﹐上苑蝶來新。

半沒湖波月﹐初生島艸春。孤霞臨石鏡﹐極浦映村神。

細響吟幹葦﹐余馨動遠蘋。欲憑將一札﹐寄與沃洲人。

卷2_50「寄董武」

𨿽同一城裏﹐少省得從容。門掩園林僻﹐日髙巾幘慵。

孤鴻來半夜﹐積雪在諸峯。正憶毗陵客﹐聲聲隔水鐘。

卷2_51「宿贇上人房」

階前多是竹﹐閒地擬栽松。朱點艸書疏﹐雪平麻履蹤。

禦溝寒夜雨﹐宮寺靜時鐘。此時無他事﹐來尋不厭重。

卷2_52「訪李甘原居」

原西居處靜﹐門對曲江開。石縫銜枯艸﹐查根上淨苔。

翠微泉夜落﹐紫閣鳥時來。仍憶尋淇岸﹐同行采蕨回。

卷2_53「題山寺井」

沈沈百尺餘﹐功就豈斯須。汲早僧出定﹐鑿新虫自無。

藏源重嶂底﹐澄翳大空隅。此地如經劫﹐涼潭會共枯。

卷2_54「僻居無可上人相訪」

自從居此地﹐少有事相關。積雨荒鄰圃﹐秋池照遠山。

硯中枯葉落﹐枕上斷雲閒。野客將禪子﹐依依偏往還。

卷2_55「送李余及第歸蜀」

知音伸久屈﹐覲省去光輝。津渡逢淸夜﹐途程盡翠微。

云當綿竹疊﹐鳥離錦江飛。肯寄書來否﹐原居出亦稀。

卷2_56「荒齋」

艸合徑微微﹐終南對掩扉。晚涼疏雨絕﹐初曉遠山稀。

落葉無靑地﹐閒身著白衣。朴愚猶本性﹐不是學忘機。

卷2_57「夜喜賀蘭三見訪」

漏鐘仍夜淺﹐時節欲秋分。泉聒棲松鶴﹐風除翳月云。

踏苔行引興﹐枕石臥論文。卽此尋常靜﹐來多只是君。

卷2_58「題靑龍寺鏡公房」

一夕曾畱宿﹐終南搖落時。孤燈岡捨掩﹐殘磬雪風吹。

樹老因寒折﹐泉深出井遲。疏慵豈有事﹐多失上方期。

卷2_59「送陳判官赴綏徳」

將軍邀入幕﹐束帶便離家。身暖蕉衣窄﹐天寒磧日斜。

火燒岡斷葦﹐風捲雪平沙。絲竹丰州有﹐春來只欠花。

卷2_60「送唐環歸敷水莊」

毛女峯當戶﹐日髙頭未梳。地侵山影掃﹐葉帶露痕書。

松徑僧尋藥﹐沙泉鶴見魚。一川風景好﹐恨不有吾廬。

卷2_61「原東居喜唐溫琪頻至」

曲江春艸生﹐紫閣雪分明。汲井嘗泉味﹐聽鐘問寺名。

墨研秋日雨﹐茶試老僧鐺。地近勞頻訪﹐烏紗出送迎。

卷2_62「送敡法師」

度歲不相見﹐嚴冬始出關。孤煙寒色樹﹐髙雪夕陽山。

瀑布寺應到﹐牡丹房甚閒。南朝遺迹在﹐此去幾時還。

卷2_63「寄錢庶子」

曲江春水滿﹐北岸掩柴關。只有僧鄰捨﹐全無物映山。

樹陰終日掃﹐藥債隔年還。猶記聽琴夜﹐寒燈竹屋間。

卷2_64「原上秋居」

關西又落木﹐心事復如何。歲月辭山久﹐秋霖入夜多。

鳥從井口出﹐人自洛陽過。倚仗聊閒望﹐田家未剪禾。

卷2_65「夏夜」

原寺偏鄰近﹐開門物景澄。磬通多葉罅﹐月離片雲稜。

寄宿山中鳥﹐相尋海畔僧。惟愁秋色至﹐乍可在炎蒸。

卷2_66「冬夜」

羈旅復經冬﹐瓢空盎亦空。淚流寒枕上﹐迹絕舊山中。

淩結浮萍水﹐雪和衰柳風。曙光雞未報﹐嘹唳兩三鴻。

卷2_67「送厲宗上人」

擁策背岷峨﹐終南雨雪和。漱泉秋鶴至﹐禪樹夜猿過。

髙頂白雲盡﹐前山黃葉多。曾吟廬嶽上﹐月動九江波。

卷2_68「寄李存穆」

聞道船中病﹐似憂親弟兄。信來從水路﹐身去到柴城。

久別長須鬢﹐相思書姓名。忽然消息絕﹐頻夢卻還京。

卷2_69「贈無懷禪師」

身從劫劫修﹐果以此生周。禪定石牀暖﹐月移山樹秋。

捧盂觀宿飯﹐敲磬過淸流。不掩玄關路﹐教人問白頭。

卷2_70「寄武功姚主簿」

居枕江沱北﹐情懸渭曲西。數宵曾夢見﹐幾處得書披。

驛路穿荒阪﹐公田帶淤泥。靜棋功奧妙﹐閒作韻淸淒。

鋤艸畱叢藥﹐尋山上石梯。客回河水漲﹐風起夕陽低。

空地苔連井﹐孤村火隔溪。捲簾黃葉落﹐鎖印子規啼。

隴色澄秋月﹐邊聲入戰鼙。會須過縣去﹐況是屢招攜。

卷2_71「題劉華書齋」

白石牀無塵﹐靑松樹有鱗。一鶯啼帶雨﹐兩樹合從春。

荒榭苔膠砌﹐幽叢果墮榛。偶來疏或數﹐當暑夕勝晨。

露滴星河水﹐巢重艸木薪。終南同往意﹐趙北獨遊身。

渡葉司天漏﹐驚蛩遠地人。機淸公幹族﹐也莫臥漳濱。

卷2_72「送盧秀才遊潞府」

雨餘滋潤在﹐風不起塵沙。邊日寡文思﹐送君吟月華。

過山幹相府﹐臨水宿僧家。能賦焉長屈﹐芳春宴杏花。

卷2_73「送南康姚明府」

銅章美少年﹐小邑在南天。版籍多遷客﹐封疆接洞田。

靜江鳴野鼓﹐發纜帶村煙。卻笑陶元亮﹐何須憶醉眠。

卷2_74「送友人棄官遊江左」

羨君休作尉﹐萬事且全身。寰海多虞日﹐江湖獨往人。

姓名何處變﹐鷗鳥幾時親。別後吳中使﹐應須訪子眞。

卷2_75「雨中懷友人」

對雨思君子﹐嘗茶近竹幽。儒家鄰古寺﹐不到又逢秋。

卷2_76「寄遠」

家住錦水上﹐身徵遼海邊。十書九不到﹐一到忽經年。

卷2_77「南齋」

獨自南齋臥﹐神閒景亦空。有山來枕上﹐無事到心中。

簾捲侵牀月﹐屏遮入座風。望春春未至﹐應在海門東。

卷2_78「早春題友人湖上新居二首﹝一作項斯詩﹞」

近得雲中路﹐門長侵早開。到時猶有雪﹐行處已無苔。

勸酒客初醉﹐畱茶僧未來。每逢晴暖日﹐惟見乞花栽。

門不當官道﹐行人到亦稀。故從餐後出﹐多是夜深歸。

開篋收詩卷﹐掃牀移臥衣。幾時同買宅﹐相送有柴扉。

卷2_79「送雍陶入蜀」

江山事若諳﹐那肯滯雲南。艸色分危磴﹐杉陰近古潭。

日斜褒谷鳥﹐夏淺巂州蠶。吾自疑雙鬢﹐相逢更不堪。

卷2_80「張郎中過原東居」

年長惟添懶﹐經旬止掩關。髙人餐藥後﹐下馬此林間。

對坐天將暮﹐同來客亦閒。幾時能重至﹐水味似深山。

卷2_81「答王建祕書」

人皆聞蟋蟀﹐我獨恨蹉跎。白髮無心鑷﹐靑山去意多。

信來漳浦岸﹐期負洞庭波。時掃髙槐影﹐朝回或恐過。

卷2_82「送李余往湖南」

昔去候溫涼﹐秋山滿楚鄕。今來從辟命﹐春物徧涔陽。

嶽石掛海雪﹐野楓堆渚檣。若尋吾祖宅﹐寂寞在瀟湘。

卷2_83「偶作」

野步隨吾意﹐那知是與非。稔年時雨足﹐閏月暮蟬稀。

獨樹依岡老﹐遙峯出艸微。園林自有主﹐宿鳥且同歸。

卷2_84「過雍秀才居」

夏木鳥巢邊﹐終南嶺色鮮。就涼安坐石﹐煮茗汲鄰泉。

鐘遠淸霄半﹐蜩稀暑雨前。幽齋如葺罷﹐約我一來眠。

卷2_85「寄顧非熊」

知君歸有處﹐山水亦難齊。猶去瀟湘遠﹐不聞猿狖啼。

穴通茆嶺下﹐潮滿石頭西。獨立生遙思﹐秋原日漸低。

卷2_86「送神邈法師」

柳絮落蒙蒙﹐西州道路中。相逢春忽盡﹐獨去講初終。

行疾遙山雨﹐眠遲後夜風。繞房三兩樹﹐回日葉應紅。

卷2_87「送慈恩寺霄韻法師謁太原李司空」

何故謁司空﹐雲山知幾重。磧遙來雁盡﹐雪急去僧逢。

淸磬先寒角﹐禪燈徹曉烽。舊房閒片石﹐倚著最髙松。

卷2_88「送知興上人」

久住巴興寺﹐如今始拂衣。欲臨秋水別﹐不向故園歸。

錫掛天涯樹﹐房開嶽頂扉。下看千里曉﹐霜海日生微。

卷2_89「送惠雅法師歸玉泉」

只到瀟湘水﹐洞庭湖未遊。飲泉看月別﹐下峽聽猿愁。

講不停雷雨﹐吟當近海流。降霜歸楚夕﹐星冷玉泉秋。

卷2_90「憶江上吳處士」

閩國揚帆去﹐蟾蜍虧復團。秋風生渭水﹐落葉滿長安。

此地聚會夕﹐當時雷雨寒。蘭橈殊未返﹐消息海云端。

卷2_91「題張博士新居」

靑楓何不種﹐林在洞庭村。應爲三湘遠﹐難移萬里根。

鬥牛初過伏﹐菡萏欲香門。舊卽湖山隱﹐新廬葺此原。

卷2_92「石門陂畱辭從叔謨」

幽鳥飛不遠﹐此行千里間。寒衝陂水霧﹐醉下菊花山。

有恥長爲客﹐無成又入關。何時臨澗柳﹐吾黨共來攀。

卷2_93「送朱兵曹回越」

星彩練中見﹐澄江豈有泥。潮生垂釣罷﹐楚盡去檣西。

磧鳥辭沙至﹐山鼯隔水啼。會稽半侵海﹐濤白禹祠溪。

卷2_94「懷博陵故人」

孤城易水頭﹐不忘舊交遊。雪壓圍棋石﹐風吹飲酒樓。

路遙千萬里﹐人別十三秋。吟苦相思處﹐天寒水急流。

卷2_95「夕思」

秋宵已難曙﹐漏向二更分。我憶山水坐﹐虫當寂寞聞。

洞庭風落木﹐天姥月離云。會自東浮去﹐將何欲致君。

卷2_96「寄河中楊少尹」

非惟咎曩時﹐投刺詣門遲。悵望三秋後﹐參差萬里期。

禹畱疏鑿迹﹐舜在寂寥祠。此到杳難共﹐回風逐所思。

卷2_97「孟融逸人」

孟君臨水居﹐不食水中魚。衣褐惟粗帛﹐筐箱只素書。

樹林幽鳥戀﹐世界此心疏。擬桌孤舟去﹐何峯又結廬。

卷2_98「晚晴見終南諸峯」

秦分積多峯﹐連巴勢不窮。半旬藏雨裏﹐此日到窗中。

圓魄將升兔﹐髙空欲叫鴻。故山思不見﹐碣石泬寥東。

卷2_99「宿池上」

泉來從絕壑﹐亭敞在中流。竹密無空岸﹐松長可絆舟。

蟪蛄潭上夜﹐河漢島前秋。異夕期深漲﹐攜琴卻此遊。

卷2_100「喜姚郎中自杭州回」

路多楓樹林﹐累日泊淸陰。來去泛流水﹐翛然適此心。

一披江上作﹐三起月中吟。東省期司諫﹐雲門悔不尋。

卷2_101「送鄭長史之嶺南﹝一本題作送鄭史﹞」

雲林頗重疊﹐岑渚復幽奇。汨水斜陽岸﹐騷人正則祠。

蒼梧多蟋蟀﹐白露濕江蘺。擢第榮南去﹐晨昏近九疑。

卷2_102「送李溟謁宥州李權使君」

英雄典宥州﹐迢遞苦吟遊。風宿驪山下﹐月斜灞水流。

去時初落葉﹐回日定非秋。太守攜才子﹐看鵬百尺樓。

卷2_103「永福湖和楊鄭州」

積水還平岸﹐春來引鄭溪。舊渠通郭下﹐新堰絕湖西。

嵩少分明對﹐瀟湘闊狹齊。客遊隨庶子﹐孤嶼艸萋萋。

卷2_104「題長江」

言心俱好靜﹐廨署落暉空。歸吏封宵鑰﹐行蛇入古桐。

長江頻雨後﹐明月眾星中。若任遷人去﹐西溪與剡通。

卷2_105「泥陽館」

客愁何並起﹐暮送故人回。廢館秋螢出﹐空城寒雨來。

夕陽飄白露﹐樹影掃靑苔。獨坐離容慘﹐孤燈照不開。

卷2_106「送徐員外赴河中」

原野正蕭瑟﹐中間分散情。吏從甘扈罷﹐詔許朔方行。

邊日沈殘角﹐河關截夜城。云居閒獨往﹐長老出房迎。

卷2_107「送賀蘭上人」

野僧來別我﹐略坐傍泉沙。遠道擎空缽﹐深山蹋落花。

無師禪自解﹐有格句堪誇。此去非緣事﹐孤云不定家。

卷三

卷3_1「送令狐綯相公」

梁園趨戟節﹐海艸幾枯春。風水難遭便﹐差池未振鱗。

姓名猶語及﹐門館阻何因。苦擬修文卷﹐重擎獻匠人。

吟看靑島處﹐朝退赤墀晨。根愛杉栽活﹐枝憐雪霰新。

綴篇嗟調逸﹐不和揣才貧。早晚還霖雨﹐滂沱洗月輪。

揠苗方滅裂﹐成器待陶鈞。困阪思回顧﹐迷邦輒問津。

數行望外札﹐絕句握中珍。是日榮遊汴﹐當時怯往陳。

鴻舂乖漢爵﹐楨病臥漳濱。嶽整五千仞﹐云惟一片身。

故山離未死﹐秋水宿經旬。下第能無恧﹐髙科恐有神。

罷耕田料廢﹐省釣岸應榛。慷慨知音在﹐誰能淚墮巾。

卷3_2「寄滄州李尙書」

滄溟深絕闊﹐西岸郭東門。戈者羅夷鳥﹐桴人思嶠猿。

威稜髙臘冽﹐煦育極春溫。陂澱封疆內﹐蒹葭壁壘根。

搖鞞邊地脈﹐愁箭虎狼魂。水縣賣紗市﹐鹽田煮海村。

枝條分禦葉﹐家世食唐恩。武可縱橫講﹐功從戰伐論。

天涯生月片﹐嶼頂湧泉源。非是泥池物﹐方因雷雨尊。

沈謀藏未露﹐鄰境帖無喧。靑冢驕回鶻﹐蕭關陷葉蕃。

何時霖歲旱﹐早晚雪邦冤。迢遞瞻旌纛﹐浮陽寄詠言。

卷3_3「逢舊識」

幾歲阻干戈﹐今朝勸酒歌。羨君無白髮﹐走馬過黃河。

舊宅兵燒盡﹐新宮日奏多。妖星還有角﹐數尺鐵重磨。

卷3_4「崇聖寺斌公房」

近來惟一食﹐樹下掩禪扉。落日寒山磬﹐多年壞衲衣。

白須長更剃﹐靑靄遠還歸。仍說遊南嶽﹐經行是息機。

卷3_5「送李傅侍郎劍南行營」

走馬從邊事﹐新恩受外臺。勇看雙節出﹐期破八蠻回。

許國家無戀﹐盤江棧不摧。移軍刁鬥逐﹐報捷劍門開。

角咽獼猴叫﹐鼙幹霹靂來。去年新甸邑﹐猶滯佐時才。

卷3_6「別徐明府」

抱琴非本意﹐生事偶相縈。口尙袁安節﹐身無子賤名。

地寒春雪盛﹐山淺夕風輕。百戰餘荒野﹐千夫漸耦耕。

一杯宜獨夜﹐孤客戀交情。明日疲驂去﹐蕭條過古城。

卷3_7「岐下送友人歸襄陽」

蹉跎隨泛梗﹐羈旅到西州。舉翮籠中鳥﹐知心海上鷗。

山光分首暮﹐艸色向家秋。若更登髙峴﹐看碑定淚流。

卷3_8「送友人遊蜀」

萬岑深積翠﹐路向此中難。欲暮多羈思﹐因髙莫遠看。

卓家人寂寞﹐揚子業凋殘。惟有岷江水﹐悠悠帶月寒。

卷3_9「送鄭少府」

江岸一相見﹐空令惜此分。夕陽行帶月﹐酌水少畱君。

野地初燒艸﹐荒山過雪云。明年還調集﹐蟬可在家聞。

卷3_10「子規﹝一作項斯詩﹞」

遊魂自相叫﹐寧復記前身。飛過鄰家月﹐聲連野路春。

夢邊催曉急﹐愁處送風頻。自有沾花血﹐相和雨滴新。

卷3_11「送僧歸天臺」

辭秦經越過﹐歸寺海西峯。石澗雙流水﹐山門九里松。

曾聞淸禁漏﹐卻聽赤城鐘。妙宇研磨講﹐應齊智者蹤。

卷3_12「讓糾曹上樂使君」

戰戰復兢兢﹐猶如履薄冰。𨿽然叨一掾﹐還似說三乘。

瓶汲南溪水﹐書來北嶽僧。戇愚兼抱疾﹐權紀不相應。

卷3_13「贈友人」

五字詩成捲﹐淸新韻具偕。不同狂客醉﹐自伴律僧齋。

春別和花樹﹐秋辭帶月淮。卻歸登第日﹐名近榜頭排。

卷3_14「送雍陶及第歸成都寧親」

不惟詩著籍﹐兼又賦知名。議論於題稱﹐春秋對問精。

半應陰騭與﹐全賴有司平。歸去峯巒眾﹐別來松桂生。

漲江流水品﹐當道白雲坑。勿以攻文捷﹐而將學劍輕。

制衣新濯錦﹐開醞舊燒罌。同日升科士﹐誰同膝下榮。

卷3_15「謝令狐綯相公賜衣九事」

長江飛鳥外﹐主簿跨驢歸。逐客寒前夜﹐元戎予厚衣。

雪來松更綠﹐霜降月彌輝。卽日調殷鼎﹐朝分是與非。

卷3_16「送金州鑑周上人」

地必尋天目﹐溪仍住若耶。帆隨風便發﹐月不要雲遮。

極浦浮霜雁﹐回潮落海查。峨嵋省春上﹐立雪指流沙。

卷3_17「送譚遠上人」

下視白雲時﹐山房蓋樹皮。垂枝松落子﹐側頂鶴聽棋。

淸淨從沙劫﹐中終未日欹。金光明本行﹐同侍出峨嵋。

卷3_18「新年」

嗟以龍鐘身﹐如何歲復新。石門思隱久﹐銅鏡彊窺頻。

花發新移樹﹐心知故國春。誰能平此恨﹐豈是北宗人。

卷3_19「送僧」

出家從丱歲﹐解論造玄門。不惜揮談柄﹐誰能聽至言。

中時山果熟﹐後夏竹陰繁。此去逢何日﹐峨嵋曉復昏。

卷3_20「送姚杭州」

白雲峯下城﹐日夕白雲生。人老江波釣﹐田侵海樹耕。

吳山鐘入越﹐蓮葉吹搖旌。詩異石門思﹐濤來向越迎。

卷3_21「夜集田卿宅」

朗詠髙齋下﹐如將古調彈。翻鴻向桂水﹐來雪渡桑幹。

滴滴玉漏曙﹐翛翛竹籟殘。曩年曾宿此﹐亦值五陵寒。

卷3_22「寄山友長孫棲嶠」

此時气蕭颯﹐琴院可應關。鶴似君無事﹐風吹雨徧山。

松生靑石上﹐泉落白雲間。有徑連髙頂﹐心期相與還。

卷3_23「酬厲玄」

我來從北鄙﹐子省涉西陵。白髮初相識﹐秋山擬共登。

鄰居帝城雨﹐會宿禦溝冰。未報見貽作﹐耿然中夜興。

卷3_24「送劉式洛中覲省」

晴峯三十六﹐侍立上春臺。同宿別離恨﹐共看星月回。

野鶯臨苑語﹐河桌歷江來。便寄相思札﹐緘封花下開。

卷3_25「送空公往金州」

七百里山水﹐手中楖栗粗。松生師坐石﹐潭滌祖傳盂。

長擬老嶽嶠﹐又聞思海湖。惠能同俗姓﹐不是嶺南盧。

卷3_26「贈紹明上人」

未住靑雲室﹐中秋獨往年。上方嵩若寺﹐下視雨和煙。

祖豈無言去﹐心因斷臂傳。不知能已後﹐更有幾燈然。

卷3_27「贈弘泉上人」

洗足下藍嶺﹐古師精進同。心知溪卉長﹐居此玉林空。

西殿宵燈磬﹐東林曙雨風。舊峯鄰太白﹐石座雨苔蒙。

卷3_28「送宣皎上人遊太白」

剃髮鬢無雪﹐去年三十三。山過春艸寺﹐磬度落花潭。

得句才鄰約﹐論宗意在南。峯靈疑懶下﹐蒼翠太虛參。

卷3_29「病起」

髙丘歸未得﹐空自責遲回。身事豈能遂﹐蘭花又已開。

病令新作少﹐雨阻故人來。燈下南華捲﹐袪愁當酒杯。

卷3_30「送殷侍禦赴同州」

馮翊蒲西郡﹐沙岡擁地形。中條全離嶽﹐淸渭半和涇。

夜暮眠明月﹐秋深至洞庭。猶來交辟士﹐事別偃林扃。

卷3_31「送沈鶴」

家楚婿於秦﹐攜妻云養親。陸行千里外﹐風卷一帆新。

夜泊疏山雨﹐秋吟搗藥輪。蕪城登眺作﹐才動廣陵人。

卷3_32「秋夜仰懷錢孟二公琴客會」

月色四時好﹐秋光君子知。南山昨夜雨﹐爲我寫淸規。

獨鶴聳寒骨﹐髙杉韻細颸。仙家縹緲弄﹐仿佛此中期。

卷3_33「贈李金州」

綺裏祠前後﹐山程踐白雲。溯流隨大旆﹐登岸見全軍。

曉角吹人夢﹐秋風捲雁羣。霧開方露日﹐漢水底沙分。

卷3_34「酬姚合校書」

因貧行遠道﹐得見舊交遊。美酒易傾盡﹐好詩難卒酬。

公堂朝共到﹐私第夜相畱。不覺入關晚﹐別來林木秋。

卷3_35「送獨孤馬二秀才居明月山讀書」

濯志俱髙潔﹐儒科慕冉顏。家辭臨水郡﹐雨到讀書山。

棲鳥棕花上﹐聲鐘礫閣間。寂寥窗戶外﹐時見一舟還。

卷3_36「病蟬」

病蟬飛不得﹐向我掌中行。拆翼猶能薄﹐酸吟尙極淸。

露華凝在腹﹐塵點誤侵睛。黃雀並鳶鳥﹐俱懷害爾情。

卷3_37「靑門裏作」

燕存鴻已過﹐海內幾人愁。欲問南宗理﹐將歸北嶽修。

若無攀桂分﹐只是臥云休。泉樹一爲別﹐依稀三十秋。

卷3_38「盧秀才南臺」

居在靑門裏﹐臺當千萬岑。下因岡助勢﹐上有樹交陰。

陵遠根才近﹐空長畔可尋。新晴登嘯處﹐驚起宿枝禽。

卷3_39「寄李輈侍郎」

終過盟津書﹐分明夢不虛。人從淸渭別﹐地隔太行余。

賓幕誰嫌靜﹐公門但晏如。櫑鞞幹霹靂﹐斜漢濕蟾蜍。

追琢垂今後﹐惇龐得古初。井臺憐操築﹐漳岸想丕疏。

亦翼鏗瑉佩﹐終當直石渠。此身多抱疾﹐幽裏近營居。

憶漱蘇門澗﹐經浮楚澤瀦。松栽侵古影﹐葷斷尙芹菹。

語嘿曾延接﹐心源離滓淤。誰言姓琴氏﹐獨跨角生魚。

卷3_40「寄令狐綯相公」

驢駿勝羸馬﹐東川路匪賒。一緘論賈誼﹐三蜀寄嚴家。

澄徹霜江水﹐分明露石沙。話言聲及政﹐棧閣谷離斜。

自著衣偏暖﹐誰憂雪六花。裹裳畱闊襆﹐防患與通茶。

山館中宵起﹐星河殘月華。雙僮前日雇﹐數口向天涯。

良樂知騏驥﹐張雷驗鏌鋣。謙光賢將相﹐別紙聖龍蛇。

豈有斯言玷﹐應無白璧瑕。不妨圓魄裏﹐人亦指蝦蟆。

卷3_41「再投李益常侍」

何處初投刺﹐當時赴尹京。淹畱花柳變﹐然諾肺腸傾。

避暑蟬移樹﹐髙眠雁過城。人家嵩嶽色﹐公府洛河聲。

聯句逢秋盡﹐嘗茶見月生。新衣裁白薴﹐思從曲江行。

卷3_42「積雪」

昔屬時霖滯﹐今逢臘雪多。南猜飄桂渚﹐北訝雨交河。

盡滅平蕪色﹐彌重古木柯。空中離白气﹐島外下滄波。

隱者迷樵道﹐朝人冷玉珂。夕繁仍晝密﹐漏間復鐘和。

想積髙嵩頂﹐新秋皎月過。

卷3_43「過楊道士居」

先生修道處﹐茆屋遠囂氛。叩齒坐明月﹐支頤望白雲。

精神含藥色﹐衣服帶霞紋。無話瀛洲路﹐多年別少君。

卷3_44「贈僧」

亂山秋木穴﹐裏有靈蛇藏。鐵錫掛臨海﹐石樓聞異香。

出塵頭未白﹐入定衲凝霜。莫話五湖事﹐令人心欲狂。

卷3_45「送友人遊塞」

飄蓬多塞下﹐君見益潸然。迥磧沙銜日﹐長河水接天。

夜泉行客火﹐曉戍向京煙。少結相思恨﹐佳期芳艸前。

卷3_46「思遊邊友人」

凝愁對孤燭﹐昨日飲離杯。葉下故人去﹐天中新雁來。

連沙秋艸薄﹐帶雪暮山開。苑北紅塵道﹐何時見遠回。

卷3_47「秋暮寄友人」

寥落關河暮﹐霜風樹葉低。遠天垂地外﹐寒日下峯西。

有志煙霞切﹐無家歲月迷。淸宵話白閣﹐已負十年棲。

卷3_48「寄令狐綯相公」

官髙頻敕授﹐老免把犁鋤。一主長江印﹐三封東省書。

不無濠上思﹐惟食圃中蔬。夢幻將泡影﹐浮生事只如。

卷3_49「和孟逸人林下道情」

四气相陶鑄﹐中庸道豈銷。夏云生此日﹐春色盡今朝。

陋巷貧無悶﹐毗耶疾未調。已栽天末柏﹐合抱豈非遙。

卷3_50「宿姚少府北齋」

石溪同夜泛﹐復此北齋期。鳥絕吏歸後﹐蛩鳴客臥時。

鎖城涼雨細﹐開印曙鐘遲。憶此漳川岸﹐如今是別離。

卷3_51「雪晴晚望」

倚杖望晴雪﹐溪云幾萬重。樵人歸白屋﹐寒日下危峯。

野火燒岡艸﹐斷煙生石松。卻回山寺路﹐聞打暮天鐘。

卷3_52「送崔嶠遊瀟湘」

功烈尙書孫﹐琢磨風雅言。渡河山鑿處﹐陟峴漢灘喧。

夢想吟天目﹐宵同話石門。楓林葉欲下﹐極浦月淸暾。

卷3_53「寄朱錫圭」

遠泊與誰同﹐來從古木中。長江人釣月﹐曠野火燒風。

夢澤吞楚大﹐閩山厄海叢。此時檣底水﹐濤起屈原通。

卷3_54「馬戴居華山因寄」

玉女洗頭盆﹐孤髙不可言。瀑流蓮嶽頂﹐河注華山根。

絕雀林藏鶻﹐無人境有猿。秋蟾才過雨﹐石上古松門。

卷3_55「寄胡遇」

一自殘春別﹐經炎復到涼。螢從枯樹出﹐蛩入破階藏。

落葉書勝紙﹐閒砧坐當牀。東門因送客﹐相訪也何妨。

卷3_56「送李戎扶侍往壽安」

二千餘里路﹐一半是波濤。未曉著衣起﹐出城逢日髙。

關山多寇盜﹐扶侍帶弓刀。臨別不揮淚﹐誰知心郁陶。

卷3_57「送孫逸人」

衣屢猶同俗﹐妻兒亦宛然。不餐能累月﹐無病已多年。

是藥皆諳性﹐令人漸信仙。杖頭書數卷﹐荷入翠微煙。

卷3_58「寄華山僧」

遙知白石室﹐松柏隱朦朧。月落看心次﹐云生閉目中。

五更鐘隔嶽﹐萬尺水懸空。苔蘚嵌巖所﹐依稀有徑通。

卷3_59「送李登少府」

伊陽耽酒尉﹐朗詠醉醒新。應見嵩山裏﹐明年躑躅春。

一千尋樹直﹐三十六峯鄰。流水潺潺處﹐堅貞玉澗瑉。

卷3_60「易州過郝逸人居」

每逢詞翰客﹐邀我共尋君。果見閒居賦﹐未曾流俗聞。

也知鄰市井﹐宛似出囂氛。卻笑巢由輩﹐何須隱白雲。

卷3_61「酬鄠縣李廓少府見寄」

稍憐公事退﹐復遇夕陽時。北朔霜凝竹﹐南山水入籬。

吟懷滄海侶﹐空問白雲師。恨不相從去﹐心惟野鶴知。

卷3_62「淨業寺與前鄠縣李廓少府同宿」

來從城上峯﹐京寺暮相逢。往往語復默﹐微微雨灑松。

家貧初罷吏﹐年長畏聞蛩。前日猶拘束﹐披衣起曉鐘。

卷3_63「送南卓歸京」

殘春別鏡陂﹐罷郡未霜髭。行李逢炎暑﹐山泉滿路岐。

雲藏巢鶴樹﹐風觸囀鶯枝。三省同虛位﹐雙旌帶去思。

入城宵夢後﹐待漏月沈時。長策並忠告﹐從容寫玉墀。

卷3_64「臥疾走筆酬韓愈書問」

一臥三四旬﹐數書惟獨君。願爲出海月﹐不作歸山云。

身上衣頻寄﹐甌中物亦分。欲知彊健否﹐病鶴未離羣。

卷3_65「長孫霞李溟自紫閣白閣二峯見訪」

寂寞吾廬貧﹐同來二閣人。所論惟野事﹐招作住云鄰。

古寺期秋宿﹐平林散早春。漱流今已矣﹐巢許豈堯臣。

卷3_66「送惟一遊淸涼寺」

去有巡臺侶﹐荒溪眾樹分。瓶殘秦地水﹐錫入晉山云。

秋月離喧見﹐寒泉出定聞。人間臨欲別﹐旬日雨紛紛。

卷3_67「鄭尙書新開涪江二首」

岸鑿靑山破﹐江開白浪寒。日沈源出海﹐春至艸生灘。

梓匠防波溢﹐蓬仙畏水漧。從今疏決後﹐任雨滯峯巒。

不侵南畝務﹐已拔北江流。涪水方移岸﹐潯陽有到舟。

潭澄初搗藥﹐波動乍垂鉤。山可疏三里﹐從知歷億秋。

卷3_68「寄喬侍郎」

大寧猶未到﹐曾渡北浮橋。曉出爬船寺﹐手擎紫栗條。

差池不相見﹐悵望至今朝。近日營家計﹐繩懸一小瓢。

卷3_69「送去華法師」

在越居何寺﹐東南水路歸。秋江洗一缽﹐寒日曬三衣。

默聽鴻聲盡﹐行看葉影飛。囊中無寶貨﹐船戶夜扃稀。

卷3_70「送蔡京」

躍蹄歸魯日﹐帶漏別秦星。易折芳條桂﹐難窮邃義經。

登封多泰嶽﹐巡狩徧滄溟。家在何林下﹐梁山翠滿庭。

卷3_71「慈恩寺上座院」

未委衡山色﹐何如對塔峯。曩宵曾宿此﹐今夕值秋濃。

羽族棲煙竹﹐寒流帶月鐘。井甘源起異﹐泉湧漬苔封。

卷3_72「題朱慶余所居」

天寒吟竟曉﹐古屋瓦生松。寄信船一隻﹐隔鄕山萬重。

樹來沙岸鳥﹐窗度雪樓鐘。每憶江中嶼﹐更看城上峯。

卷3_73「送黃知新歸安南」

池亭沈飲徧﹐非獨曲江花。地遠路穿海﹐春歸冬到家。

火山難下雪﹐瘴土不生茶。知決移來計﹐相逢期尙賒。

卷3_74「贈胡禪歸」

自是根機鈍﹐非關夏臘深。秋來江上寺﹐夜坐嶺南心。

井鑿山含月﹐風吹磬出林。祖師攜只履﹐去路杳難尋。

卷3_75「元日女道士受籙」

元日更新夜﹐齋身稱淨衣。數星連斗出﹐萬里斷雲飛。

霜下磬聲在﹐月髙壇影微。立聽師語了﹐左肘系符歸。

卷3_76「重與彭兵曹」

故人在城裏﹐休寄海邊書。漸去老不遠﹐別來情豈疏。

硯冰催臘日﹐山雀到貧居。每有平戎計﹐官家別敕除。

卷3_77「贈莊上人」

不語焚香坐﹐心知道已成。流年衰此世﹐定力見他生。

暮雪餘春冷﹐寒燈續晝明。尋常五侯至﹐敢望下階迎。

卷3_78「落第東歸逢僧伯陽」

相逢須語笑﹐人世別離頻。曉至長侵月﹐思鄕動隔春。

見僧心暫靜﹐從俗事多迍。宇宙詩名小﹐山河客路新。

翠桐猶入爨﹐淸鏡未辭塵。逸足思奔驥﹐隨羣且退鱗。

宴乖紅杏寺﹐愁在綠楊津。老病難爲樂﹐開眉賴故人。

卷3_79「皇甫主簿期遊山不及赴」

休官匹馬在﹐新意入山中。更住應難遂﹐前期恨不同。

集蟬苔樹僻﹐畱客雨堂空。深夜誰相訪﹐惟當淸淨翁。

卷3_80「宿成湘林下」

相訪夕陽時﹐千株木未衰。石泉流出谷﹐山雨滴棲鴟。

漏向燈聽數﹐酒因客寢遲。今宵不盡興﹐更有月明期。

卷3_81「喜雍陶至」

今朝笑語同﹐幾日百憂中。鳥度劍門靜﹐蠻歸瀘水空。

步霜吟菊畔﹐待月坐林東。且莫孤此興﹐勿論窮與通。

卷3_82「酬胡遇」

麗句傳人口﹐科名立可圖。移居見山燒﹐買樹帶巢烏。

遊遠風濤急﹐吟淸雪月孤。卻思初識面﹐仍未有多須。

卷3_83「宿慈恩寺郁公房」

病身來寄宿﹐自掃一牀閒。反照臨江磬﹐新秋過雨山。

竹陰移冷月﹐荷气帶禪關。獨住天臺意﹐方從內請還。

卷3_84「送褚山人歸日本」

懸帆待秋水﹐去入杳冥間。東海幾年別﹐中華此日還。

岸遙生白髮﹐波盡露靑山。隔水相思在﹐無書也是閒。

卷3_85「寄韓湘」

過嶺行多少﹐潮州漲滿川。花開南去後﹐水凍北歸前。

望鷺吟登閣﹐聽猿淚滴船。相思堪面話﹐不著尺書傳。

卷3_86「雨夜寄馬戴」

芳林杏花樹﹐花落子西東。今夕曲江雨﹐寒催朔北風。

鄕書滄海絕﹐隱路翠微通。寂寂相思際﹐孤釭殘漏中。

卷3_87「喜無可上人遊山回」

一食復何如﹐尋山無定居。相逢新夏滿﹐不見半年餘。

聽話龍潭雪﹐休傳鳥道書。別來還似舊﹐白髮日髙梳。

卷3_88「寄毗陵徹公」

身依吳寺老﹐黃葉幾回看。早講林霜在﹐孤禪隙月殘。

井通潮浪遠﹐鐘與角聲寒。已有南遊約﹐誰言禮謁難。

卷3_89「送韋瓊校書」

賓佐兼歸覲﹐此行江漢心。別離從闕下﹐道路向山陰。

孤嶼消寒沫﹐空城滴夜霖。若邪溪畔寺﹐秋色共誰尋。

卷3_90「寄劉侍禦」

衣多苔蘚痕﹐猶擬更趨門。自夏𨿽無病﹐經秋不過原。

積泉畱岱鳥﹐疊岫隔巴猿。琴月西齋集﹐如今豈復言。

卷3_91「送穆少府知眉州」

劍門倚靑漢﹐君昔未曾過。日暮行人少﹐山深異鳥多。

猿啼和峽雨﹐棧盡到江波。一路白雲裏﹐飛泉灑薜蘿。

卷3_92「二月晦日畱別鄠中友人」

立馬柳花裏﹐別君當酒酣。春風漸向北﹐云雁不飛南。

明曉日初一﹐今年月又三。鞭羸去暮色﹐遠嶽起煙嵐。

卷3_93「送李校書赴吉期」

筮算重重吉﹐良期詎可遷。不同牛女夜﹐是配鳳凰年。

佩玉春風裏﹐題章蠟燭前。詩書與箴訓﹐夫哲又妻賢。

卷3_94「宿孤館」

落日投村戍﹐愁生爲客途。寒山晴後綠﹐秋月夜來孤。

橘樹千株在﹐漁家一半無。自知風水靜﹐舟系岸邊蘆。

卷3_95「哭宗密禪師」

鳥道雪岑巓﹐師亡誰去禪。幾塵增滅後﹐樹色攺生前。

層塔當松吹﹐殘蹤傍野泉。惟嗟聽經虎﹐時到壞庵邊。

卷3_96「宿山寺」

眾岫聳寒色﹐精廬向此分。流星透疏木﹐走月逆行雲。

絕頂人來少﹐髙松鶴不羣。一僧年八十﹐世事未曾聞。

卷3_97「送友人如邊」

去日重陽後﹐前程菊正芳。行車輾秋嶽﹐落葉墜寒霜。

云入漢天白﹐風髙磧色黃。蒲輪待恐晚﹐求薦向諸方。

卷3_98「題竹谷上人院」

禪庭髙鳥道﹐回望極川原。樵徑連峯頂﹐石泉通竹根。

木深猶積雪﹐山淺未聞猿。欲別塵中苦﹐願師貽一言。

卷3_99「京北原作」

登原見城闕﹐策蹇思炎天。日午路中客﹐槐花風處蟬。

遠山秦木上﹐淸渭漢陵前。何事居人世﹐皆從名利牽。

卷3_100「寄江上人」

紫閣舊房在﹐新家中嶽東。煙波千里隔﹐消息一朝通。

寒日汀洲路﹐秋晴島嶼風。分明杜陵葉﹐別後兩經紅。

卷3_101「送僧歸太白山」

堅冰連夏處﹐太白接靑天。云塞石房路﹐峯明雨外巓。

夜禪臨虎穴﹐寒漱撇龍泉。後會不期日﹐相逢應信緣。

卷3_102「暮過山村」

數里聞寒水﹐山家少四鄰。怪禽啼曠野﹐落日恐行人。

初月未終夕﹐邊烽不過秦。蕭條桑柘外﹐煙火漸相親。

卷3_103「鷺鷥」

求魚未得食﹐沙岸往來行。島月獨棲影﹐暮天寒過聲。

墮巢因木折﹐失侶遇弦驚。頻向煙霄望﹐吾知爾去程。

卷3_104「內道場僧弘紹」

麟徳燃香請﹐長安春幾回。夜閒同像寂﹐晝定爲吾開。

講罷松根老﹐經浮海水來。六年雙足履﹐只步院中苔。

卷3_105「蔣亭和蔡湘州」

蔣宅爲亭榭﹐蔡城東郭門。潭連秦相井﹐松老漢朝根。

已積蒼苔徧﹐何曾舊徑存。髙齋無事後﹐時復一攜尊。

卷3_106「光州王建使君水亭作」

楚水臨軒積﹐澄鮮一畝餘。柳根連岸盡﹐荷葉出萍初。

極浦淸相似﹐幽禽到不虛。夕陽庭際眺﹐槐雨滴疏疏。

卷3_107「畱別光州王使君建」

杜陵千里外﹐期在末秋歸。旣見林花落﹐須防木葉飛。

楚從何地盡﹐淮隔數峯微。回首餘霞失﹐斜陽照客衣。

卷3_108「宿姚合宅寄張司業籍」

閒宵因集會﹐柱史話先生。身愛無一事﹐心期往四明。

松枝影搖動﹐石磬響寒淸。誰伴南齋宿﹐月髙霜滿城。

卷3_109「哭張籍」

精靈歸恍惚﹐石磬韻曾聞。卽日是前古﹐誰人耕此墳。

舊遊孤桌遠﹐故域九江分。本欲蓬瀛去﹐餐芝禦白雲。

卷3_110「靈準上人院」

掩扉當太白﹐臘數等松椿。禁漏來遙夜﹐山泉落近鄰。

經聲終捲曉﹐艸色幾芽春。海內知名士﹐交遊準上人。

卷3_111「寄柳舍人宗元」

格與功俱造﹐何人意不降。一宵三夢柳﹐孤泊九秋江。

擢第名重列﹐衝天字幾雙。誓爲仙者僕﹐側執馭風幢。

卷3_112「送玄巖上人歸西蜀」

玉壘山中寺﹐幽深勝槪多。藥成彭祖搗﹐頂受七輪摩。

去臘催今夏﹐流光等逝波。會當依糞掃﹐五嶽徧頭陀。

卷3_113「寄宋州田中丞」

古郡近南徐﹐關河萬里餘。相思深夜後﹐未答去秋書。

自別知音少﹐難忘識面初。舊山期已久﹐門掩數畦蔬。

卷3_114「送朱休歸劍南」

劍南歸受賀﹐太學賦聲雄。山路長江岸﹐朝陽十月中。

芽新抽雪茗﹐枝重集猿楓。卓氏琴臺廢﹐深蕪想徑通。

卷3_115「寄長武朱尙書」

不日卽登壇﹐槍旗一萬竿。角吹邊月沒﹐鼓絕爆雷殘。

中國今如此﹐西荒可取難。白衣思請謁﹐徒步在長安。

卷3_116「送皇甫侍禦」

曉鐘催早期﹐自是赴嘉招。舟泊湘江闊﹐田收楚澤遙。

雁驚起衰艸﹐猿渴下寒條。來使黔南日﹐時應問寂寥。

卷3_117「郊居卽事」

住此園林久﹐其如未是家。葉書傳野意﹐檐澑煮胡茶。

雨後逢行鷺﹐更深聽遠蛙。自然還往裏﹐多是愛煙霞。

卷3_118「夜集姚合宅期可公不至」

公堂秋雨夜﹐已是念園林。何事疾病日﹐重論山水心。

孤燈明臘後﹐微雪下更深。釋子乖來約﹐泉西寒磬音。

卷3_119「喜李余自蜀至」

迢遞岷峨外﹐西南驛路髙。幾程尋險棧﹐獨宿聽寒濤。

白鳥飛還立﹐靑猿斷更號。往來從此過﹐詞體近風騷。

卷3_120「王侍禦南原莊」

買得足云地﹐新栽藥數窠。峯頭盤一徑﹐原下注雙河。

春寺閒眠久﹐晴臺獨上多。南齋宿雨後﹐仍許重來麼。

卷3_121「送康秀才」

俱爲落第年﹐相識落花前。酒瀉兩三盞﹐詩吟十數篇。

行岐逢塞雨﹐嘶馬上津船。樹影髙堂下﹐回時應有蟬。

卷3_122「送僧」

此生披衲過﹐在世得身閒。日午遊都市﹐天寒往華山。

言歸文字外﹐意出有無間。仙掌云邊樹﹐巢禽時出關。

卷3_123「寄魏少府」

來時乖面別﹐終日使人慚。易記卷中句﹐難忘燈下談。

濕苔粘樹癭﹐瀑布濺房庵。音信如相惠﹐移居古井南。

卷3_124「原居卽事言懷贈孫員外」

出入土門偏﹐秋深石色泉。徑通原上艸﹐地接水中蓮。

采菌依余蘗﹐拾薪逢刈田。鑷撏白髮斷﹐兵阻尺書傳。

避路來華省﹐抄詩上彩箋。髙齋久不到﹐猶喜未經年。

卷3_125「登樓」

秋日登髙望﹐涼風吹海初。山川明已久﹐河漢沒無餘。

遠近涯寥夐﹐髙低中太虛。賦因王閣筆﹐思比謝遊疏。

卷3_126「上樂使君救康成公﹝一作陳陶續古詩﹞」

曾夢諸侯笑﹐康囚議脫枷。千根池裏藕﹐一朵火中花。

卷3_127「昆明池泛舟」

一枝靑竹榜﹐泛泛綠萍裏。不見釣魚人﹐漸入秋塘水。

卷3_128「送僧」

大內曾持論﹐天南化俗行。舊房山雪在﹐春艸嶽陽生。

曉了蓮經義﹐堪任寶蓋迎。王侯皆護法﹐何寺講鐘鳴。

卷3_129「送劉知新往襄陽」

此別誠堪恨﹐荊襄是舊遊。眼光懸欲落﹐心緒亂難收。

花木三層寺﹐煙波五相樓。因君兩地去﹐長使夢悠悠。

卷3_130「寄慈恩寺郁上人」

中秋期夕望﹐虛室省相容。北斗生淸漏﹐南山出碧重。

露寒鳩宿竹﹐鴻過月圓鐘。此夜情應切﹐衡陽舊住峯。

卷四

卷4_1「送饒州張使君」

終南雲雨連城闕﹐去路西江白浪頭。滁上郡齋離昨日﹐

鄱陽農事勸今秋。道心生向前朝寺﹐文思來因靜夜樓。

借問泊帆干謁者﹐誰人曾聽峽猿愁。

卷4_2「觀冬設上東川楊尙書」

匏革奏冬非獨樂﹐軍城未曉啟重門。何時卻入三臺貴﹐

此日空知八座尊。羅綺舞中收雨點﹐貔貅閫外捲云根。

逐遷屬吏隨賓列﹐撥桌扁舟不忘恩。

卷4_3「巴興作」

三年未省聞鴻叫﹐九月何曾見艸枯。寒暑气均思白社﹐

星辰位正憶皇都。蘇卿持節終還漢﹐葛相行師自渡瀘。

鄕味朔山林果別﹐北歸期掛海帆孤。

卷4_4「早蟬」

早蟬孤抱芳槐葉﹐噪向殘陽意度秋。也任一聲催我老﹐

堪聽兩耳畏吟休。得非下第無髙韻﹐須是靑山隱白頭。

若問此心嗟嘆否﹐天人不可怨而尢。

卷4_5「投元郎中」

心在瀟湘歸未期﹐卷中多是得名詩。髙臺聊望淸秋色﹐

片水堪畱白鷺鷥。省宿有時聞急雨﹐朝回盡日伴禪師。

舊文去歲曾將獻﹐蒙與人來說始知。

卷4_6「阮籍嘯臺」

如聞長嘯春風裏﹐荊棘叢邊訪舊蹤。

地接蘇門山近遠﹐荒臺突兀抵髙峯。

卷4_7「滕校書使院小池」

小池誰見鑿時初﹐走水南來十里餘。

樓上日斜吹暮角﹐院中人出鎖遊魚。

卷4_8「送陜府王建司馬」

司馬𨿽然聽曉鐘﹐尙猶髙枕恣疏慵。請詩僧過三門水﹐

賣藥人歸五老峯。移舫綠陰深處息﹐登樓涼夜此時逢。

杜陵惆悵臨相餞﹐未寢月前多屐蹤。

卷4_9「上谷旅夜」

世難那堪恨旅遊﹐龍鐘更是對窮秋。故園千里數行淚﹐

鄰杵一聲終夜愁。月到寒窗空皓晶﹐風翻落葉更颼飅。

此心不向常人說﹐倚識平津萬戶侯。

卷4_10「寄無得頭陀」

夏臘今應三十餘﹐不離樹下冢間居。貌堪良匠抽毫寫﹐

行稱髙僧續傳書。落澗水聲來遠遠﹐當空月色自如如。

白衣只在靑門裏﹐心每相親迹且疏。

卷4_11「崔卿池上雙白鷺」

鷺雛相逐出深籠﹐頂各有絲莖數同。灑石多霜移足冷﹐

隔城遠樹掛巢空。其如盡在灘聲外﹐何似雙飛浦色中。

見此池潭卿自鑿﹐淸泠太液底潛通。

卷4_12「送胡道士」

短褐身披滿漬苔﹐靈溪深處觀門開。卻從城裏移琴去﹐

許到山中寄藥來。臨水古壇秋醮罷﹐宿杉幽鳥夜飛回。

丹梯願逐眞人上﹐日夕歸心白髮催。

卷4_13「寄韓潮州愈」

此心曾與木蘭舟﹐直到天南潮水頭。隔嶺篇章來華嶽﹐

出關書信過瀧流。峯懸驛路殘云斷﹐海浸城根老樹秋。

一夕瘴煙風捲盡﹐月明初上浪西樓。

卷4_14「酬張籍王建」

疏林荒宅古坡前﹐久住還因太守憐。漸老更思深處隱﹐

多閒數得上方眠。鼠拋貧屋收田日﹐雁度寒江擬雪天。

身是龍鐘應是分﹐水曹蕓閣枉來篇。

卷4_15「逢博陵故人彭兵曹」

曲陽分散會京華﹐見說三年住海涯。別後解餐蓬藟子﹐

向前未識牧丹花。偶逢日者教求祿﹐終傍泉聲擬置家。

蹋雪攜琴相就宿﹐夜深開戶鬥牛斜。

卷4_16「贈牛山人」

二十年中餌茯苓﹐致書半是老君經。東都舊住商人宅﹐

南國新修道士亭。鑿石養峯休買蜜﹐坐山秤藥不爭星。

古來隱者多能卜﹐欲就先生問丙丁。

卷4_17「送於中丞使回紇冊立」

君立天驕發使車﹐冊文字字著金書。漸通靑冢鄕山盡﹐

欲達皇情譯語初。調角寒城邊色動﹐下霜秋磧雁行疏。

旌旗來往幾多日﹐應向途中見歲除。

卷4_18「送劉侍禦重使江西」

時當苦熱遠行人﹐石壁飛泉濺馬身。又到鐘陵知務大﹐

還浮湓浦屬秋新。早程猿叫云深極﹐宿館禽驚葉動頻。

前者已聞廉使薦﹐兼言有畫靜邊塵。

卷4_19「贈圓上人」

誦經千紙得爲僧﹐麈尾持行不拂蠅。古塔月髙聞咒水﹐

新壇日午見燒燈。一雙童子澆紅藥﹐百八眞珠貫彩繩。

且說近來心裏事﹐仇仇相對似親朋。

卷4_20「處州李使君攺任遂州因寄贈」

庭樹幾株陰入戶﹐主人何在客聞蟬。鑰開原上髙樓鎖﹐

瓶汲池東古井泉。趁靜野禽曾後到﹐休吟鄰叟始安眠。

仙都山水誰能憶﹐西去風濤書滿船。

卷4_21「酬慈恩寺文郁上人」

袈裟影入禁池淸﹐猶憶鄕山近赤城。籬落罅間寒蟹過﹐

莓苔石上晚蛩行。期登野閣閒應甚﹐阻宿山房疾未平。

聞說又尋南嶽去﹐無端詩思忽然生。

卷4_22「訪鑑玄師侄」

維摩靑石講初休﹐緣訪親宗到普州。

我有軍持憑弟子﹐嶽陽溪裏汲寒流。

卷4_23「夜坐」

蟋蟀漸多秋不淺﹐蟾蜍已沒夜應深。

三更兩鬢幾枝雪﹐一念雙峯四祖心。

卷4_24「送別」

門外便伸千里別﹐無車不得到河梁。

髙樓直上百餘尺﹐今日爲君南望長。

卷4_25「聞蟬感懷」

新蟬忽發最髙枝﹐不覺立聽無限時。

正遇友人來告別﹐一心分作兩般悲。

卷4_26「夏夜上谷宿開元寺」

詩成一夜月中題﹐便臥松風到曙雞。

帶月時聞山鳥語﹐郡城知近武陵溪。

卷4_27「送於總持歸京」

出家初隸何方寺﹐上國西明禦水東。

卻見舊房階下樹﹐別來二十一春風。

卷4_28「崔卿池上鶴」

月中時叫葉紛紛﹐不異洞庭霜夜聞。

翎羽如今從放長﹐猶能飛起向孤云。

卷4_29「登田中丞髙亭」

髙亭林表迥嵯峨﹐獨坐秋宵不寢多。

玉兔玉人歌裏出﹐白雲難似莫相和。

卷4_30「友人婚楊氏催妝」

不知今夕是何夕﹐催促陽臺近鏡臺。

誰道芙蓉水中種﹐靑銅鏡裏一枝開。

卷4_31「酬朱侍禦望月見寄」

他寢此時吾不寢﹐近秋三五日逢晴。

相思惟有霜臺月﹐望盡孤光見卻生。

卷4_32「題韋雲叟艸堂」

新起此堂開北窗﹐當窗山隔一重江。

白茅艸苫重重密﹐愛此秋天夜雨淙。

卷4_33「和韓吏部泛南溪」

溪裏晚從池岸出﹐石泉秋急夜深聞。

木蘭船共山人上﹐月映渡頭零落云。

卷4_34「方鏡」

背如刀截機頭錦﹐面似升量澗底泉。

銅雀臺南秋日後﹐照來照去已三年。

卷4_35「酬姚合」

黍穗豆苗侵古道﹐晴原午後早秋時。

故人相憶僧來說﹐楊柳無風蟬滿枝。

卷4_36「送靈應上人」

徧參尊宿遊方久﹐名嶽奇峯問此公。

五月半間看瀑布﹐靑城山裏白雲中。

卷4_37「贈丘先生」

常言喫藥全勝飯﹐華嶽松邊采茯神。

不遣髭須一莖白﹐擬爲白日上升人。

卷4_38「渡桑幹」

客捨並州已十霜﹐歸心日夜憶咸陽。

無端更渡桑幹水﹐卻望並州是故鄕。

卷4_39「夜期嘯客呂逸人不至」

逸人期宿石牀中﹐遣我開扉對晚空。

不知何處嘯秋月﹐閒著松門一夜風。

卷4_40「夜集烏行中所居」

環鑪促席復持杯﹐松院雙扉向月開。

座上同聲半先達﹐名山獨入此心來。

卷4_41「贈梁浦秀才斑竹拄杖」

揀得林中最細枝﹐結根石上長身遲。

莫嫌滴瀝紅斑少﹐恰似湘妃淚盡時。

卷4_42「尋石甕寺上方」

野寺入時春雪後﹐崎嶇得到此房前。

老僧不出迎朝客﹐已住上方三十年。

卷4_43「早秋寄題天竺靈隱寺」

峯前峯後寺新秋﹐絕頂髙窗見沃洲。人在定中聞蟋蟀﹐

鶴從棲處掛獼猴。山鐘夜渡空江水﹐汀月寒生古石樓。

心憶懸帆身未遂﹐謝公此地昔年遊。

卷4_44「黎陽寄姚合」

魏都城裏曾遊熟﹐才子齋中止泊多。去日綠楊垂紫陌﹐

歸時白艸夾黃河。新詩不覺千回詠﹐古鏡曾經幾度磨。

惆悵心思滑臺北﹐滿杯濃酒與愁和。

卷4_45「送崔約秀才」

歸寧仿佛三千里﹐月向船窗見幾宵。野鼠獨偸髙樹果﹐

前山漸見短禾苗。更深柵鎖淮波疾﹐葦動風生雨气遙。

重入石頭城下寺﹐南朝杉老未幹燋。

卷4_46「詠懷」

縱把書看未省勤﹐一生生計只長貧。可能在世無成事﹐

不覺離家作老人。中嶽深林秋獨往﹐南原多艸夜無鄰。

經年抱疾誰來問﹐野鳥相過啄木頻。

卷4_47「夏日寄髙洗馬」

三十年來長在客﹐兩三行淚忽然垂。白衣蒼鬢經過懶﹐

赤日朱門偃息遲。花發應耽新熟酒﹐艸顚還寫早朝詩。

不緣馬死西州去﹐畫角堪聽是曉吹。

卷4_48「送周判官元範赴越」

原下相逢便別離﹐蟬鳴關路使回時。過淮漸有懸帆興﹐

到越應將墜葉期。城上秋山生菊早﹐驛西寒渡落潮遲。

已曾幾徧隨旌旆﹐去謁荒郊大禹祠。

卷4_49「送羅少府歸牛渚」

作尉長安始三日﹐忽思牛渚夢天臺。楚山遠色獨歸去﹐

灞水空流相送回。霜覆鶴身松子落﹐月分螢影石房開。

白雲多處應頻到﹐寒澗泠泠漱古苔。

卷4_50「題童眞上人」

江上修持積歲年﹐灘聲未擬住潺湲。誓從五十身披衲﹐

便向三千界坐禪。月峽靑城那有滯﹐天臺廬嶽豈無緣。

昨宵忽夢遊滄海﹐萬里波濤在目前。

卷4_51「贈溫觀主」

一別羅浮竟未還﹐觀深廊古院多關。君來幾日行虛洞﹐

仙去空壇在遠山。胎息存思當黑處﹐井華懸綆取朝間。

獘廬道室𨿽鄰近﹐自樂冬陽炙背閒。

卷4_52「賀龐少尹除太常少卿」

太白山前終日見﹐十旬假滿擬秋尋。中峯絕頂非無路﹐

北闕除書阻入林。朝謁此時閒野屐﹐宿齋何處止鳴砧。

省中石鐙陪隨步﹐惟賞煙霞不厭深。

卷4_53「上邠寧刑司徒」

箭頭破帖渾無敵﹐杖底敲球遠有聲。馬走千蹄朝萬乘﹐

地分三郡擁雙旌。春風欲盡山花發﹐曉角初吹客夢驚。

不是邢公來鎭此﹐長安西北未能行。

卷4_54「欲遊嵩嶽畱別李少尹益」

孤策遲回洛水湄﹐孤禽嘹唳幸人知。嵩嶽望中常待我﹐

河梁欲上未題詩。新秋愛月愁多雨﹐古觀逢仙看盡棋。

微眇此來將敢問﹐鳳凰何日定歸池。

卷4_55「病鶻吟」

俊鳥還投髙處棲﹐騰身戛戛下云梯。有時透霧淩空去﹐

無事隨風入艸迷。迅疾月邊捎玉兔﹐遲回日裏拂金雞。

不緣毛羽遭零落﹐焉肯雄心向爾低。

卷4_56「贈僧」

從來多是遊山水﹐省泊禪舟月下濤。初過石橋年尙少﹐

久辭天柱臘應髙。靑松帶雪懸銅錫﹐白髮如霜落鐵刀。

常恐畫工援筆寫﹐身長七尺有眉毫。

卷4_57「贈翰林」

淸重無過知內制﹐從前禮絕外庭人。看花在處多隨駕﹐

召宴無時不及身。馬自賜來騎覺穩﹐詩緣見徹語長新。

應憐獨向名場苦﹐曾十餘年浪過春。

卷4_58「頌徳上賈常侍」

邊臣說使朝天子﹐發語轟然激夏雷。髙節羽書期獨傳﹐

分符絳郡滯長材。啁啾鳥恐鷹鸇起﹐流散人歸父母來。

自顧此身無所立﹐恭談祖徳朵頤開。

卷4_59「田將軍書院」

滿庭花木半新栽﹐石自平湖遠岸來。筍迸鄰家還長竹﹐

地經山雨幾層苔。井當深夜泉微上﹐閣入髙秋戶盡開。

行背曲江誰到此﹐琴書鎖著未朝回。

卷4_60「投龐少尹」

閉戶息機搔白首﹐中庭一樹有淸陰。年年不攺風塵趣﹐

日日轉多泉石心。病起望山臺上立﹐覺來聽雨燭前吟。

龐公相識元和歲﹐眷分依依直至今。

卷4_61「夏夜登南樓」

水岸寒樓帶月躋﹐夏林初見嶽陽溪。

一點新螢報秋信﹐不知何處是菩提。

卷4_62「題靑龍寺」

碣石山人一軸詩﹐終南山北數人知。

擬看靑龍寺裏月﹐待無一點夜云時。

卷4_63「贈李文通」

營當萬勝岡頭下﹐誓立千年不朽功。

天子手擎新鉞斧﹐諫官請贈李文通。

卷4_64「題虢州三堂贈吳郎中﹝一作題虢州吳郎中三堂﹞」

無窮艸樹昔誰栽﹐新起臨湖白石臺。半岸泥沙孤鶴立﹐

三堂風雨四門開。荷翻團露驚秋近﹐柳轉斜陽過水來。

昨夜北樓堪朗詠﹐虢城初鎖月裴回。

卷4_65「送僧」

池上時時松雪落﹐焚香煙起見孤燈。

靜夜憶誰來對坐﹐曲江南岸寺中僧。

卷4_66「三月晦日贈劉評事」

三月正當三十日﹐風光別我苦吟身。

共君今夜不須睡﹐未到曉鐘猶是春。

卷4_67「送張道者」

新歲抱琴何處去﹐洛陽三十六峯西。

生來未識山人面﹐不得一聽烏夜啼。

卷4_68「題魚尊師院」

老子堂前花萬樹﹐先生曾見幾回春。

夜煎白石平明喫﹐不擬教人哭此身。

卷4_69「宿村家亭子﹝一作宿杜司空東亭﹐或題杜司戶亭子﹞」

牀頭枕是溪中石﹐井底泉通竹下池。

宿客未眠過夜半﹐獨聞山雨到來時。

卷4_70「送稱上人」

歸蜀擬從巫峽過﹐何時得入舊房禪。

寺中來後誰身化﹐起塔栽松向野田。

卷4_71「楊祕書新居」

城角新居鄰靜寺﹐時從新閣上經樓。

南山泉入宮中去﹐先向詩人門外流。

卷4_72「聽樂山人彈易水」

朱絲弦底燕泉急﹐燕將云孫白日彈。

嬴氏歸山陵已掘﹐聲聲猶帶髮衝冠。

卷4_73「經蘇秦墓」

沙埋古篆折碑文﹐六國興亡事系君。

今日淒涼無處說﹐亂山秋盡有寒云。

卷4_74「題戴勝」

星點花冠道士衣﹐紫陽宮女化身飛。

能傳上界春消息﹐若到蓬山莫放歸。

卷4_75「題隱者居」

𨿽有柴門常不關﹐片雲孤木伴身閒。

猶嫌住久人知處﹐見擬移家更上山。

卷4_76「哭孟東野」

蘭無香气鶴無聲﹐哭盡秋天月不明。

自從東野先生死﹐側近雲山得散行。

卷4_77「過京索先生墳」

京索先生三尺墳﹐秋風漠漠吐寒云。

從來有恨君多哭﹐今日何人更哭君。

卷4_78「客思」

促織聲尖尖似鍼﹐更深刺著旅人心。

獨言獨語月明裏﹐驚覺眠童與宿禽。

卷4_79「鹽池院觀鹿」

條峯五老勢相連﹐此鹿來從若个邊。

別有野麋人不見﹐一生長飲白雲泉。

卷4_80「黃鵠下太液池」

髙飛空外鵠﹐下向禁中池。岸印行蹤淺﹐波搖立影危。

來從千里島﹐舞拂萬年枝。踉蹌孤風起﹐裴回水沫移。

幽音淸露滴﹐野性白雲隨。太液無彈射﹐靈禽翅不垂。

卷4_81「代舊將」

舊事說如夢﹐誰當信老夫。戰場幾處在﹐部曲一人無。

落日收病馬﹐晴天曬陣圖。猶希聖朝用﹐自鑷白髭須。

卷4_82「老將」

膽壯亂須白﹐金瘡蠹百骸。旌旗猶入夢﹐歌舞不開懷。

燕雀來鷹架﹐塵埃滿箭靫。自誇勛業重﹐開府是官階。

卷4_83「春行」

去去行人遠﹐塵隨馬不窮。旅情斜日後﹐春色早煙中。

流水穿空館﹐閒花發故宮。舊鄕千里思﹐池上綠楊風。

卷4_84「題鄭常侍廳前竹」

綠竹臨詩酒﹐嬋娟思不窮。亂枝低積雪﹐繁葉亞寒風。

蕭颯疑泉過﹐縈回有徑通。侵庭根出土﹐隔壁筍成叢。

疏影紗窗外﹐淸音寶瑟中。捲簾終日看﹐欹枕幾秋同。

萬頃歌王子﹐千竿伴阮公。露光憐片片﹐雨潤愛蒙蒙。

嶰谷蠻湖北﹐湘川灀水東。何如軒檻側﹐蒼翠裊長空。

卷4_85「早行」

早起赴前程﹐鄰雞尙未鳴。主人燈下別﹐羸馬暗中行。

蹋石新霜滑﹐穿林宿鳥驚。遠山鐘動後﹐曙色漸分明。

卷4_86「送人南歸」

分手向天涯﹐迢迢泛海波。𨿽然南地遠﹐見說北人多。

山暖花常發﹐秋深雁不過。炎方饒勝事﹐此去莫蹉跎。

卷4_87「送人南遊」

此別天涯遠﹐孤舟泛海中。夜行常認火﹐帆去每因風。

蠻國人多富﹐炎方語不同。雁飛難度嶺﹐書信若爲通。

卷4_88「送道者」

獨向山中見﹐今朝又別離。一心無掛住﹐萬里獨何之。

到處絕煙火﹐逢人話古時。此行無弟子﹐白犬自相隨。

卷4_89「風蟬」

風蟬旦夕鳴﹐伴葉送新聲。故里客歸盡﹐水邊身獨行。

噪軒髙樹合﹐驚枕暮山橫。聽處無人見﹐塵埃滿甑生。

卷4_90「淸明日園林寄友人」

今日淸明節﹐園林勝事偏。晴風吹柳絮﹐新火起廚煙。

杜艸開三徑﹐文章憶二賢。幾時能命駕﹐對酒落花前。

卷4_91「上杜駙馬」

玉山突兀壓乾坤﹐出得朱門入戟門。妻是九重天子女﹐

身爲一品令公孫。鴛鴦殿裏參皇后﹐龍鳳堂前賀至尊。

今日澧陽非久駐﹐佇爲霖雨拜新恩。

卷4_92「蓮峯歌」

錦礫潺湲玉溪水﹐曉來微雨藤花紫。冉冉山雞紅尾長﹐

一聲樵斧驚飛起。松剌梳空石差齒﹐煙香風軟人參蕊。

陽崖一夢伴云根﹐仙菌靈芝夢魂裏。

卷4_93「壯士吟」

壯士不曾悲﹐悲卽無回期。如何易水上﹐未歌先淚垂。

卷4_94「題興化園亭」

破卻千家作一池﹐不栽桃李種薔薇。

薔薇花落秋風起﹐荊棘滿庭君始知。

卷4_95「竹」

籬外淸陰接藥欄﹐曉風交戛碧瑯玕。子猷沒後知音少﹐粉節霜筠漫歲寒。

卷4_96「李斯井」

井存上蔡南門外﹐置此井時來相秦。

斷綆數尋垂古甃﹐取將寒水是何人。

卷4_97「題詩後」

二句三年得﹐一吟雙淚流。知音如不賞﹐歸臥故山秋。

卷4_98「送友人之南陵」

莫嘆徒勞向宦途﹐不羣气岸有誰如。南陵暫掌仇香印﹐

北闕終行賈誼書。好趁江山尋勝境﹐莫辭韋杜別幽居。

少年躍馬同心使﹐免得詩中道跨驢。

卷4_99「尋人不遇」

聞說到揚州﹐吹簫有舊遊。人來多不見﹐莫是上迷樓。

卷4_100「尋隱者不遇﹝一作孫革訪羊尊師詩﹞」

松下問童子﹐言師采藥去。只在此山中﹐云深不知處。

卷4_101「行次漢上」

習家池沼艸萋萋﹐嵐樹光中信馬蹄。

漢主廟前湘水碧﹐一聲風角夕陽低。

卷4_102「馬嵬」

長川幾處樹靑靑﹐孤驛危樓對翠屏。

一自上皇惆悵後﹐至今來往馬蹄腥。

卷4_103「冬夜送人」

平明走馬上村橋﹐花落梅溪雪未消。

日短天寒愁送客﹐楚山無限路迢迢。

卷4_104「句」

晴風吹柳絮﹐新火起廚煙。﹝見《事文類聚》﹞。

長江風送客﹐孤館雨畱人。﹝見《楊升庵集》﹞。

古岸崩將盡﹐平沙長未休。﹝見《吟窗雜錄》﹞。

不如牛與羊﹐猶得日暮歸。﹝見《紀事》﹞。

