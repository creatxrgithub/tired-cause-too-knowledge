

欽定四庫全書

集部四

提要

自鳴集六卷

別集類三【宋】

臣等謹案自鳴集六卷宋章甫撰考宋有二章甫一字端叔浦城人熈寧三年進士官至都官郎中著有孟子解義十四卷楊時爲作墓志其文今載龜山集中一字冠之鄱陽人徙居眞州自號易足居士卽撰此集者也甫行事不槪見惟張端義貴耳集有云張冠之名甫有文集十卷多從於湖交遊【案於湖乃張孝祥之別號】豪放飄蕩不受拘覊淳熈間淮有三士舒之張用晦和之張進卿眞之張冠之也據其所述可略見其爲人其以章爲張蓋刋本字訛耳又陸防入蜀記稱乾道六年八月二十八日同章冠之秀才登石鏡亭訪黃鶴樓故址則甫蓋嘗應舉矣其集不見於宋史藝文志文淵閣書目𨿽有其名而傳本久絕其得見於世者惟名賢小集拾遺所載湖上吟一首詩家鼎臠所載寄荊南故人一首而巳今撿永樂大典所收自鳴集詩句頗多其格律𨿽稍近江湖一而骨力蒼秀亦具有研鍛之之功觀其別陸遊詩有人生相知貴知心道同何必問升沈之句謝韓元吉寄茶詩有別公宛陵今五春渴心何啻生埃塵之句次韻呂祖謙見寄詩有山林舊約都茫茫憶君著書看屋梁之句是其所與酬贈者皆一時俊傑之士故耳濡目染尙能脫化町畦自成杼柚頗爲不墜雅音謹裒次釐訂析爲六卷至雜說三篇以禪家機鋒論道徳仁義之防援儒入墨是殆不得志於時者之肆志放言然其害理巳甚今故附其說於集末而特加紏正以著其失焉乾隆四十六年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸費墀

欽定四庫全書

自鳴集卷一

宋章甫撰五言古

送馮圎仲入蜀

我本山中人早信云無心捲舒隨淸風或作三日霖十年江湖遊復識水之性東西因地形圓折初無定卻來閱世人惟公多古風用舎不系懷略與雲水同還乘明月舟西沂弄雲水雲水逺送迎鷗鷺皆知巳我今與公別亦若雲水然相望江湖萬里同靑天

送張寺丞

知己不易得相知貴知心我行徧四方公獨知我深公如千丈松凜凜有直气我如松下艸亦有傲霜意公分刺史符朅來淮上州而我倦逰者振衣從公逰花月醉管弦江山隨杖履激水湔窮愁逢人賞佳句政成公入覲酒盡客語離疊鼓催發船不顧邦人悲邦人勿深悲宣室定前席公必念爾民還陳治安防吾君自神聖事君公不欺祝公但加餐慰此邦人思

送孫文輔尉新城

我來淮上居忽忽歲月過定交誰最久有唱君必和棊枰角勝負文字工切磋雲山結伴逰風雨對牀臥那知世塗隘但喜客愁破出處方乃殊離別情無江城失益友山縣得良佐平生愛圗史晚歲職警邏枹皷常不驚雞犬亦相賀彊飯君勉旃功名看老大

隱靜分題得靜字

平生苦愛閒多病復便靜毎爲林下逰忽若醉而醒玆山昔嘗登當暑毛骨冷碧霄環佩聲古木旌幢影五峯如髙人一一各秀穎俗駕難久畱佇立但俄頃別來三十載往往夢淸境從公得再來共此春日永憑髙愜幽思卽事發深省然燈戰枯棋臨水防新茗興闌下山去妙處心已領曉雨濕籃輿衝泥度前嶺

古洗

古人不可見古物亦無幾今朝雙眼明乃識漢時洗規模簡而質彷佛古君子年深土銷蝕薄處僅如紙篆名可意逆依稀辧雙鯉傳寶今幾代是閱人多矣我生頗好古摩挲不能巳悠然起遐思俗物一何鄙

納涼

大熱金石流日色赤可畏鄙夫先多病喘息僅存气飲冰不救渴膚汗那容睡秋風幾時來不問黑貂敝林梢墮斜陽涼颸颯然至呼童汲井泉灑掃庭中地胡牀得露坐始覺有生意老妻破甘兒女膝下戲鳴蟬𨿽彊聒亦足代鼓吹坐久月照人金波正澄霽惜哉疲薾甚杯酒未敢置浮生能幾何荏苒忽中歲四時更代謝寒暑不可避幻身豈長存中有不遷義且享今夕涼百年安用計

和仲韓見簡韻

野人不愛名中歲益安命辛苦營一區婆娑只三逕那知錢有神但喜酒能聖翩翩趙公子時時枉軒乘詩詞旣淸婉筆力亦端勁傳家堅素守從仕傷直性語言生風波道路足機穽君猶沈下僚我亦抱多病時偸半日閒樂此一室靜賞月巳失期登髙況當令風物漸淒江山更幽夐何時城南棲曳杖可乘興

和韓丈寄崖簿大雅並見簡韻

故鄕未可歸異縣難久畱海深蛟鱷怒安得乘桴逰貧賤豈天意自不曲如鉤吾道未全窮三歲依賢侯小雞隨孔鸞顧影良可羞所喜味同防巳從淸修邇來苦多病頗厭淮南州援琴操土風大類南冠囚今辰天气佳和風吹敝裘桃李競顏色誰能分劣優空攪逰子心浩蕩生春愁新詩忽到手盛意知難酬材生天地間小大固不侔詞鋒未易當如以楚伐鄒玉季更多文情義還相投他年內集時尙記野人不【他年內集應呼我東坡與康國詩也】

雷

三伏久不雨今辰忽聞雷殷殷地中出轟轟空際來電光倐先馳掩耳恐不及陰雲勢相交銷鑠畏毒日上天行號令君子敬天威端坐毎修省整冠仍斂衣蒼生苦炎熱喘汗不可過寄聲謝丰隆爲起神龍臥

秋雨未已客懷不佳夜誦少陵遣興詩至生涯能幾何常在羈旅中三復增感毎字賦一詩

日月無停輪歲律今崢嶸夜長客無睡打牕秋雨鳴早寒逼衾裯兒女聲吚嚶令人愧老龎團欒話平生借屋與僧鄰局促僅如蝸悲秋懷抱惡頭緒如亂麻老來怕讀書隙風燈影斜感時思弟妹衰淚落天涯饑寒傍人門面目自可憎爲善得長貧天理疑難憑狂談取富貴易若階而升吾實畏鬼神勿謂吾無能愁陰錯昏曉北風振葭葦闗塞來悲鴻戰塲多哭鬼人生眞幻戲歸盡同螻螘貪夫患得失達者今無幾逆旅故人少今秋風雨多禾頭欲生耳農夫空悲歌饑腸望一飽嗸嗸同鴈鵝臨風不把酒柰此菊花何門庭久沮洳蚯蚓升吾堂夜寒人閴寥蟋蟀鳴吾牀屋頭兩株樹葉落滿僧廊騷人不須悲榮悴理之常詩吟不必工酒實性所愛少年少拘束日與尊罍對沈酣相呼和亦有嵇阮輩防合不可常故人今好在貧窮束縛人智慧無所施文籍紛滿前不救寒與饑佳哉江上山歸隱寜無時靑山若有言塵土君自羈憶買京口船飄飄適荊楚覽古弔興亡亦有防心侶歲月能幾何已作幽明阻筋骸幸無恙未害且逆旅今辰气佳萬里來西風舉頭看浮雲巳歸天漢東野人還負暄帝澤流無窮心隨鴻雁飛不離霄壤中

簡王漕左司

人生天壤中孰不有所求小大𨿽不齊逐物常同憂士子文字間亦各從所愛取舎未必同於道均無害我生才甚下志與俗子殊思賢惄如饑覓句聊自娛惟公盛徳人君今乃行古富貴等雲煙詞翰敏風雨荊湖十五州玉節何煌煌門庭無雜賔讀書淸晝長摳衣願從逰自視亦何有未知函丈地能著野人否公誠一顧之足以爲我榮淮南有石田歸趂春雨耕

分題得艸果飲子

神農書本艸有美生南州春華穗端垂彷佛芙蓉秋靑囊貯嘉實璀璨安石橊香味極辛烈果中第一流磊落入盤飣和羮充肴修溫中與下气功用亦罕儔苞苴走四海藥籠必見收吾老苦病暍淡味空頻投作飲近得此選擇知獨優碧井沈銀瓶斟酌得自由蔗漿巳覺俗茗粥良可羞乃知古聖人收拾靡不周日遇七十毒縱死夫何憂但吾赤子多疾苦庶有瘳大哉仁者心當與天地侔

同張季子遊瑯邪

枯藤久靠壁雙腳殊踡局日長無往還午醉睡初熟誰與來剝啄一馬挾兩僕翩翩張公子得得訪茅屋別來今十年髙誼驚絕俗功名付兄弟冠裳畏覊束多君殊不凡愛我常易足呼兒取酒斟艸艸具肴防劇談連晝夜何止伴幽獨結爲山水遊防蹇相追逐滁陽三日程山路頗詰曲好風吹雨霽發軔自幽谷至樂聞金聲非絲亦非竹沈沈栢子潭神龍所棲宿旱漧禱輙應雲雨手翻覆路轉醉翁亭釀泉潄寒玉堂堂四公像再拜敢不肅𨿽云斗大州盛徳繼來辱凜然生气在遺澤被艸木梵宮最髙處俯視山矗矗境聖人乃凡野僧才五六碑崖爛文字驪珠混魚目老眼生花往往難盡讀吾能領其要正自非匆促回途遂南首夜就湯泉浴淸曠舊書房懷人今鬼錄人生貴適意百歲風中燭所恨多別離安能似麋鹿玆逰詎難再後防尙可卜紀行因贈行歸裝慰羞縮

題玲瓏

江月不受塵風竹儼相倚牕間讀書人日用亦如是涇渭豈同流天地果一指客來問何如南山有雲起

鹿角

呦呦鳴鹿羣適意在林藪泉甘艸丰茂多力故能走一朝觸禍機竟死誰人手割鮮登鼎爼刺血置杯酒犄角未易棄煮膠方術有汲江爲浸漬七日去麄垢大三伏時煎熬必甖缶色作琥珀紅堅重如瓊玖補陽遂彊骨輕健還堪久殺身𨿽可憐仁實存身後功能利生人死且垂不朽悠悠肉食輩亦媿此鹿否

慈湖磯

峭壁激湍流湍流作洄洑初無一餉風飽我蒲帆腹長笪寄怪石招呼爭挽牽艱難僅寸進何翅如登天及磯日猶髙過磯日曛黒依約見漁村燈火照初夕舟師告疲勞夜泊投人家驚犬吠籬落寒生蘆荻花

雨中舟出潮牐

官吏急星火驅民疏漕河城中三尺泥歲晚風雨多雨聲來未巳淸滿幽人耳曲肱篷底眠船隨夜潮起

卜宅

卜宅定何好廬山泉石奇夜夢五老人問我歸何時山中有蕨薇可以療子饑束書早歸來長歌歌紫芝

次髙若虛韻

時事口慵說性靈詩可陶客中三日陰江頭風浪髙六年寄此邦鷗鷺皆心交煙波迥自如應笑吾生勞世路轉逼仄旅鬢空蕭騷旣往若電夢所得眞毫毛歲月解欺人木落江之臯勿謂吾甚衰得酒猶能豪舊逰固可戀歸盟那得逃負暄依茆檐兒輩供爬搔

歸自眞州道中用前韻簡諸故人

閒愁生旅懷薄酒安能陶籃輿赴歸期歷歷山路髙風雨道傍憩倐然思故交官閒想聚首懷我登頓勞辯論雜嘲謔詩詞兼雅騷人生幾何時容易生二毛方今天子聖登用皆夔臯願君各努力去矣追羣豪我生苦畏事屏處如逋逃縱復技癢存敢念麻姑搔

兪廣文以詩定交次韻奉答

懶慢易招咎貧賤難相知客居二十年破屋臨江湄遣悶豈無酒寄懷徒有詩慷慨思古人恨不生同時去秋君始來雲霧容一披別去冒朔雪歸來迎南颸載登君子堂爽气生芝眉劇談兩無礙並駕行通逵省闈冠多士泮宮聊養頥霄漢自玆始羽翮隨所之門闌謝俗子逰戲惟毛錐髙吟起我病意欲相箴規琢句要須工一字亦有師逢迎君忽倦追逐吾敢辭人生俱寄耳況乃多別離

曾仲恭侍郎恵酒以偶有名酒無夕不飲爲韻謝之

窮居少人事落落仍寡偶晨曦入茆檐和气生戶牖擁褐還負暄看云更搔首閒哦陶令詩饑腸作雷吼力耕不逢年歲暮百無有小雨肥麥根何時得糊口百年倐已半辛勤爲升斗賴古多若人千載可尙友古來稱達人不願身後名豈其未忘世隤然聊遣情我生本衰愞於時淡無營但得秫可釀何勞詩有聲烹魚多素書問字誰載酒寂寞淮鄕居歲月亦巳久敢希陋巷樂但覺貧士醜知音幸有人此事可不朽丹陽賢使君髙誼今所無鈴齋有餘閒遙憶耕田夫滿船送美酒盛事驚道途客來卽畱醉不用倩行酤一杯復一杯今夕知何夕蔀屋發光怪尊罍盈四壁老盆還舊觀寒燈起佳色旣醉使君酒亦飽使君徳逢人說項斯此道今則不使君如古人薦善惟恐後願公登廊廟搜羅到巖藪使我擊壤歌投老安隴畝使君開府來京口酒可飲公才眞麯糵畱滯已再稔江山助詩興艸木入題品冰霜寒正嚴爲國防饔寢

陪韓子云弔張安國舎人墓

頃從武昌守來哭淸果墓老淚濕徵衫傷心不忍去焉知五載後重到山崔嵬松栢倐已拱宿艸纒余哀公乘使者車忠厚神所賚逺懷平生親鬥酒相沃酹曩以門下故獲登君子堂招呼連屋居此意詎可忘靑春閒佳城榮華竟消歇空餘千古名不隨世磨滅蓬萊定何處神仙知有無徘徊重徘徊悲風生坐隅

同張伯子威子季子雉子聞子陸及之時子政家弟輔小子槃過馬淸叟摘櫻桃以萬顆勻圎訝許同分賦得許字

有城有隱居靜退我所與兩窮成邂逅一笑同出處翛然五畝園耕種了寒暑朱櫻前日栽茂密巳如許今歲風雨時髙枝墊難舉喜我領客來柴闗不吾拒倒衣出逢迎掃地客燕醑童奴罷守衞徒馭先含咀肴核旣雜陳少長咸以序堆盤火齊紅磊落照尊爼眼明愛勻圎酒興莫能禦吾儔旣屬饜亦欲相就語西鄰老禪伯攜茗復來煮放懷誰主賔劇論忘爾汝題名污墻壁分韻索毫楮月出未忍還不記城闉阻懽呼重攀折璀璨滿筐筥行歌驚路人歸遺詫兒女明年更彊健載酒寜無侶但恐坐上客相望各吳楚

落葉

靑靑池邊樹歲久獨婆娑鳴蜩炎暑時愛此淸陰多西風一披拂顏色巳非故朝看一葉飛暮落渾無數葉落華歸根明年發陽春人生豈長好日月如飛輪

壽王眞州

陽春耀桃李松栢不動心歲暮霜霰零松柏猶翠陰物生天地間均此一气爾小大有不齊乘除亦常理使君盛徳後淸白由家傳平生功名心不作世態妍公爲人所難天念公所獨黃屋結深知靑氊行可復致逺要自近試公先一州生朝喜載臨頌聲滿江頭仁者壽固宜富貴公自有作詩祝東風爲勸尊中酒

送陳彌髙

憶昨歲云䢐艤舟嶽陽樓獲見故人面使我明雙眸今年風露涼君亦來荊州笑語倍疇昔舉杯相獻酬詞鋒一當百雕鶚橫髙秋春風待變化勇往不可畱看花得意時豈獨爲身謀伊予坐懶慢行矣歸林丘世故百念冷潛魚畏吞鉤出處𨿽異途十載契分投肉食與藜羮未用分劣優出門天地寛鵬鷃逍遙逰

寄上曽仲恭侍郎借淨香寮詩韻

官酒味甚薄客懷愁正濃節物苦催人木葉鳴西風覓句了無得寂寞誰與同憑髙望京口佳气何蔥蔥中有賢府主瑩然冰雪容家學傳正政聲摩秋空閒哦燕寢詩香篆縈房櫳別來未兼旬頻夜夢見公白沙距西津片防可卽通防當滌場圃還奉杖屨從只恐趨召還接武防與龍

題王履方畫漁樵扇

山深多虎狼腰斧老無力豈惟身上衣渾家口中食水濶蛟龍怒魚鱉不易求𨿽無租賦廹常有風波憂偶來蒼江頭落日相勞苦鬥米今防錢粗免寒餓否形役乃如此人生眞可憐五陵美少年寶馬珊瑚鞭

贈葉伯永

憶昨辛已秋張帆過儀眞別君適荊楚寤寐懷故人狂冦初叛盟道路多紛紜思君不可見疑君墮邊塵寄書無處所消息何時聞去年我東來泊船舊江津始遣訪生死戎馬乃駸駸倉皇徑南渡憂畏損精神仲冬丹陽館驚喜忽見君執手兩無語老淚欲沾巾嗟予漫奔走萬里長酸辛念君兩鬢白依然生理貧開口論兵勢直气摩靑雲長揖動卿相囊封登帝閽當路頗知巳擬活西江鱗鯨波泛大海去結山東民誓將三寸舌成此百世勲艱難得生還和議巳復伸智略無所施裋褐還逡巡藏名酒肆中悲歌閱芳辰興闌卻顧我相對南風薫宛宛昔別地倐然今四春江山不攺舊世事凡幾新是非旣未定涇渭何當分餘生各加餐此外不須云

喜晴

連山春雨來徑滑不容足行人相攀援泥濘及馬腹欲往不得前野店可投宿朝來天宇佳笑語聞童僕宣城半程耳山路聽詰曲自別賢主人三歲如轉燭應煩倒屣迎喜气見眉目新堂幾日成春酒此時熟珠璣傾錦囊塵埃拂楸局上饒千里逺防蹇許追逐北歸預可料詩作牛腰束

履方攜姜坦道詩卷相過爲書其後

姜侯同鄕井憶昨初見時春風頭陀庵快作六字詩一別十五年漂流各萍轉君攜此軸來如覿故人面淤泥靑蓮花本自不受塵得錢付酒保往往遭謗嗔眷言方遐思相從問消息淸狂猶曩時須髮幸未白我貧過孟郊何敢以詩鳴擬辦黃篾舫去尋白鷗盟懷人暮云碧憂國寸心折安得臒仙來共醉望沙月

代呼延信夫以筍乞貓於韓子云

官居城一隅屋漏如野處辛勤補綠蘿僅可待風雨移家幸亡恙所苦多碩防齧衣費紉縫盜肉恣含咀引子動成羣啾啾疑爾汝汝曾無靦顏入暮誰能禦窺燈殫膏油驚夢鬭儔侶主人非昔人爲態尙如許飽食詎可常潛蹤豈無所灌穴惡盡殺具磔難悉舉墻東吏部家兩貓將十子往往感仁恵相乳忘彼此花墪夜不眠衞寢如馴虎願分俊逸姿庶以鎭衡宇穿魚聘銜蟬於君諒無取丁寜玉版師委曲致斯語妻孥仍有言乞貓宜乞女他時遂生育鄰里轉相予

簡查仲明

佛法若大海我生猶蚊虻飲少腹已滿鼓翅作防鳴查侯飽禪學如說且能行有如遼天鶴豈受网罟嬰有身未免俗時時還入城籃輿過茅屋無異同條生相見非何事說法俱縱橫妙處固不二其實無所爭願君更方便除我疑惑情要如兩圎鏡相照交光明

題王朝英歇驢圖

天寒山路長年荒蹇驢瘦風松適相遭金石方互奏是中有佳趣捨鞍聊杖藜童奴難與言得句忘吾饑懷逺空暮云憂時當肉食市朝塵涴人歸歟北山北

送鄕人宗防上坐

久客不忘歸相逢喜鄕曲杖藜時過門欵語伴幽獨翩翩別我去芒鞋踏淸秋二浙富山水令人懷昔逰我今齒髮衰聞道不加進羨君方妙齡六翮宜自振末法日頽獘叢林魔說多願君擇師友金玉須琢磨他時重逢迎洗耳聽髙論豈惟慰相思亦以警老鈍

與常不輕奕棋輸松枝筆一篇

南山蒼髯翁閱世幾千秋終以明自煎晚爲松滋侯孫枝後來秀勁直余風流亦學管城子來從毛穎逰故人使江南江北停歸輈持贈比歲寒厚意豈暗投形貌若黃槁風度猶淸修輕健殊可人不作繞指柔我貧得長閒造物因搜詩成呼使前脫防明牕幽旁無賞音人賴爾能防頭無論及錢神政恐爲爾羞

繡觀音

蜀人多巧思組繡用功深生綃三尺餘成此觀世音慈悲歡喜容如出旃檀林蓮花隨步武纓絡縵衣襟手中楊栁枝時布慈云陰誓度諸有情能以音聲尋由玆善幻力使我生恭欽仰瞻大自在本以一寸鍼眾生與諸佛其實同此心願學聞思修苦海脫浮沈

紫蘇

吾家大江南生長慣卑濕早衰坐辛勤寒气得相襲毎愁春夏交兩腳難行立貧窮醫藥少未易辦芝術人言常食飲蔬茹不可忽紫蘇品之中功具神農述爲湯益廣庭調度宜同橘結子最甘香要待秋霜實作腐罌粟然加防須姜蜜由玆頗知殊毎就畦丁乞飄流無定居借屋少容膝何當廣種藝歲晚愈吾疾

答權幹用命字韻見惠

峩峩儒衣冠所貴知義命大造若坦途狂夫蹈邪徑惟君異流俗學古師往聖窮居飲一瓢輕視車千乘粹然白玉溫卓爾靑松勁風流入蓮幕忠恕自天性愛賢易好色避利如深穽時邀野人語亦說襌家病不辭王事勞益知仁者靜兼旬當濶別彊飯遵時令邊城霜露寒淮鄕道裏夐事物多感懷篇章應寓興

連屋

十年誦公詩正自識孫楚一日從公遊如入圖書府登門迹已熟入室心相予及觀連屋處益知用意苦巖巖中書君正色元祐年文章照今古神物防簡編盛徳宜有後諸孫如彼賢韡韡常棣華相戒南陔篇

欽定四庫全書

自鳴集卷二

宋章甫撰七言古

驄馬

門前驄馬無人騎北風落日長聲嘶細看毛骨獨殊眾或言來自流沙西伏櫪忍遭奴辱立仗難貪五品粟將軍邊塞敢橫行願同生死俱馳逐

次韓中父送行韻

素琴橫牀巾漉酒千載斯人吾尙友只今與世巳相違再見喜君眞耐久笑我生緣良易足畬田新燒屋新築飯牛政自不須歌失馬焉知未爲福百里未容君疾驅朝廷用才當不拘他年得意輦轂下莫忘詩篇寄田舎

送王純仲

客裏因依三日語爽气津津見眉宇自云縱酒少年場拋擲黃金如糞土倐焉四十發斑斑手板靑衫才一官江湖陳迹不復夢食貧月俸仍酸寒別去不勞重嘆息富貴有時君努力靑春難再卻堪憐恨不相逢十年前

別陸務觀

江南江北𨿽一水欲濟無由若千里那知奔走避邊塵邂逅西津見君子一飯山間同野僧花前把酒看張燈醉吟落紙筆不停畱客夜闌雙眼靑才气如公端有防半刺江城聊復爾新年華省用名郎【謂韓無咎】彚徵公合聨翩起人生相知貴知心道同何必問升沈客袂此時成暫別詩盟他日防重防

采石

江行十日風打頭采石江邊還小畱龍宮煌煌俯湍流摳衣再拜祈神庥出門逕作蕭寺遊危亭縹緲臨金牛江南江北蒼煙收日落未落雙蛾愁尙書麗句世罕儔惜哉度曲無歌喉折梅置酒齋堂幽黃冠不飲空夷猶野僧舉觴橫靑眸更得大斗償香羞興闌山下卻登舟使君愛客方綢繆夜深杖藜弔荒丘列炬照野經塍溝居人竊視聲咿嚘好事從來無與侔促坐欵語相答酬傷今懷古風颼飅泊渚髙吟聊冩憂然犀照怪知何求醉狂夜披紫綺裘騎鯨入海窮防搜聖賢寂寞江悠悠人在天地眞蜉蝣況我此身如贅疣從公行善臭味投有酒如川容拍浮但願早登黃鶴樓痛飲浩歌更勸酬一弔禰衡鸚鵡洲

益睡

主人頎然腰十圍一官防計同遊嬉開軒環坐只圖史錦嚢富有驚人詩邇來萬事不掛口世情盡付鼻中吼便腹無妨弟子嘲著鞭未落少陵後紛紛逐臭皆羣兒我正黑甜曽未知雞虫得失何足較是身且臥黃琉璃博山生云香斷續當午淸風度修竹門前吏立鴈鶩行童奴揺手眠方熟夢中了了欲何鄕寧復蘧蘧栩栩忙寒泉洗耳石礪齒主人家住廬山傍他時但取靑氊舊歸作春秋同社友北窗槃礡上羲皇秫田多種釀壺酒奉太夫人千百年兄弟對牀聽雨眠

送楊徳雋赴漕司試

木食艸衣吾計決三釡養親君不闕胡爲亦趂槐花忙不共中秋醉明月君言時世虛名才見頭銜分重輕一第如君當俯拾卜鄰他日莫寒盟

寄題郭侯至喜堂

岷江西來防眾水峽束奔湍吁可畏長年三老更相賀舟到夷陵若平地寧知市朝車馬塵仕路風波尢畏人急流往往捷有神灔澦瞿塘何足云只今四海滔滔是未省幾人知此理君侯不與世沈浮家有新堂名至喜武昌重鎭居上游云屯禁旅皆貔貅君侯智略誰與儔天子久寛西顧憂令嚴將士無驕色玉帳晝閒人語寂中齋一榻淨無塵自炷鑪香讀周易有時領客尊酒同雅歌投壺雙頰紅門前官栁揺春風想應目送天邊鴻狐兔中原須盡掃功成身退天之道角巾歸路颺輕舟童僕驩迎人未老

種基祖蔡仲逸孫祖顯一時宦遊荊州官閒無事五日一宴集使僕持缽其間念旣飽食不可無語

君不聞薊孝廉日飯二十家一朝拂袖去京國追之不可空咨嗟又不聞賔頭盧應供四天下神通妙用固非難中有巍然不動者今年有客來荊州半世生涯一敝裘仙風道骨愧二士諸公亦許相追遊邇來傳食初無間醉飽無勞主人勸絕勝詩人杜拾遺所歷諸家才一飯

芍藥呈韓丈

妖氛深蔽洛陽縣我生不識姚花面揚州風物舊曽遊佳種年深亦多變去冬淮上起邊塵不謂見花當此辰眼明忽憶往時事世間尢物能移人公詩寄興多髙逺早悟色空香不染飽聞嘗醉洛陽春試比姚花定褒貶

韓使君分送芍藥索詩因憶舊遊

憶向西津櫂酒船維揚去結看花緣杖藜到處花輙好夭紅艶紫相畱連散盡黃金攜酒友夜深明月還京口中流擊楫來悲風天濶參橫移北斗俯仰光陰恰十春二十四橋經戰塵眼明忽見揚州種衰病無因賈餘勇

寄題極星亭

大歷三年杜少陵先生曽下瞿唐適江陵晚泊松滋江亭感興賦詩其卒章有今宵南極外甘作老人星之語【杜詩紗防隨鷗鳥扁舟繋此亭江湖深更白松竹逺還靑一柱全應近髙唐莫再經今宵南極外甘作老人星】隆興癸未歳代都王履方客食是邑以書問亭之名於番陽章甫請榜之曰極星並作古風寄題亭上

杜陵白首尙書郎三見瀼西春艸長忽思蒼梧叫虞舜翩然短棹下瞿唐晚泊江亭生暝色野服出船烏帽側南極一星落江湖戰塵蔽天兵未息閭閻惡少印累累不夢周孔嗟吾衰機心去盡魚鳥狎在處詩篇神防持四百年間一彈指當時松竹今餘幾南望冰魂不可招波翻落日愁雲起

寄趙鄂州

田家禾黍方登場枯桑索索天雨霜黃花籬落尙可醉今我不樂思武昌武昌使君半年別前日書來慰愁絕相思爲我作西亭徙倚闌干只明月大材開府何優遊政聲日隨江水流賜金增秩未爲寵咫尺丹詔催歸輈燈前春雨同揮翰南風吹船著淮岸雲間過鴈喚愁生短褐飯牛歌夜半

以王通一所畫小舟橫截春江圖爲韓無咎壽

江上春風花滿樹春水才平舊痕處何人笑傲一扁舟橫截千波萬波去王郎有句藏毫端冩出生綃半幅間明窗供我時展玩髣髴羅帶縈煙鬟緘題請壽皇華使如公福祿川方至吾君願治正思賢舟楫期公濟大川

簡張安國

南北東西厭問津四海忘形今幾人惟公名譽一世重𨿽不吾與吾當親气吞云夢並餘子深厚文章六經似昻霄聳壑正當時發防決科餘事耳上方憂顧大江東虎踞龍盤气象雄卻袖玉堂揮翰手來成方面保釐功西風澹日邊云碧歲晚軍情猶未得不應矯首送飛鴻想得攢眉正憂國雅聞一諾直千金推挽尢多樂善心坐上能容野人否試聽客裏短長吟

張使君以畫屏求題

西湖景物天與奇歲晚春風常探支水邊竹外更幽絕一夜花開南北枝何處飛來兩防影碎晴波蕩春碧荷蓋凋零荇帶寒徘徊如與花相識短屏畫手豈無心待公歸赴西湖春年年春色花照席應念揮毫老賔客臨江何氏結亭松間名曰彈秋因王通一來乞詩

萬籟從風俱發聲惟松得之尢善鳴五聲不亂無虧成膝橫三尺秋月明君家江南一茒屋直幹森森伴幽獨人言絲竹不如肉曲肱聽度無弦曲故山偃蓋未十圍猿驚鶴怨吾當歸聊憑東風寄君詩風鳴松鳴吾不知

送李文授還越上

舊歲見君殊艸艸懷抱今來各傾倒新來正好數相防束裝卻向山陰道千巖萬壑秋更奇候門兒女望君歸扁舟此去來何時莫待梅花開北枝故人問我憑君說滿目窮愁生事拙秋禾未得補饑瘡萬一飛蝗作檀越

簡熊帥景瞻

槐栁陰中數間屋麤飯濁醪羮杞菊過門問字久無人只有圖書伴幽獨剝啄是誰來扣扄手持札翰趨吾庭風采九州安撫使得得遣騎相招迎我願識公從宿昔貴賤殊途那易得親染雲箋賁艸廬驚喜盈懷仍嘆息折節下士古所稀豈意於公今見之況公位貌巳崇重英聲凜凜威羗夷滿堂賓客皆豪傑從容何止談風月野人自視殊缺然或可爲詩紀勲業

早涼

江頭雨過涼風早落葉紛紛費人掃鉤簾日暮無所爲把酒悠然送歸鳥佳人可望不可親艸根喞喞秋虫吟家本江南客江北須髮新添數莖白

次沈商卿見懷韻

歌喉宛轉變鳴禽載酒曽同花下吟寒潮不應宿漁浦挑燈還憶夜深語十載故人誰似君便擬卜鄰桑柘村靑錢未辦歸期逺滿目春山空秀婉有酒何須身後名髙軒未必如徒行朝看桃杏發紅萼晚來風雨嗟零落尋幽選勝不應遲百歲光陰能防時問君何日憩奔走忍令春色成烏有

寄淮東總領許叔庸

太平寺裏畱詩別江北江南防秋月那知未著侍臣冠坐總軍儲持使節平生一飯不忘君蟠胸萬卷皆經綸聞說別來頭更白憂國只今能幾人憶昨同傾京口酒笑我凋零已蒲栁曉驅黃犢破荒煙畱眼看公印如斗短篇自昔防品題老矣無復能新奇樂府流傳妙天下小胥鈔寄定何時

移家謝趙再可

病眼不禁黃土瞇塵纓屢費滄浪水曉窗笑語鏡中人但可寘之巖穴裏縣官有田容我耕收身巳是太遲生醉眠牛背自安穏山鳥慣聽哦詩聲經營小築深幽處借車歡喜移家去非公誰寄艸堂貲知我舊諳茒屋趣此心此地俱寛閒從渠矌野多風寒燈前兒女話團圞廣廈期公千萬間

謝張倅惠茶

病軀倦甚不舉酒便腹枵然尢愛茶淮鄕久住已成俗客至亦復研芝麻稱重緗奩還入手知公與我詩情厚靜無俗駕扣柴關急遣僧房借茶臼易足堂中晝倍長一杯涼餅補饑腸世間萬事不掛口齒頰盡日畱甘香靑奴可憐姑少卻睡魔退舎詩魔作詩成吟罷來淸風秋意拂拂生梧桐

謝韓無咎寄新茶

武夷仙翁冰雪顏建寧府中春晝閒揮毫醉冩烏絲欄新茗續煎扶玉山應念窮愁寄空谷頭白眼眵書懶讀殷勤題裹寄春風澆我從來藜莧腹別公宛陵今五春渇心何啻生埃塵平生不識七閩路夢魂欲往山無數

簡李牧之

落日還家聊面壁剝啄誰來破幽寂語音相似桑梓同風骨軒然雙頰紅亹亹淸談霏玉屑多說東湖與霜傑江西故老已凋零聽君論詩猶典刑君今久占宣城籍我是江湖未歸客客愁時事兩蒼茫一醉邀君君莫惜

張君明昆仲袖唱和詩見過

村東主客羣飛鴻月明霜重聲摩空村西老人如瘦馬伏櫪倦嘶天北風村東村西無百步杖屨相尋還有數兒啼妻病不出門羞見梅花無好句雪晴日出天無埃故人躡屐聨翩來明珠白璧滿懷袖使我一見雙眸開文章𨿽云一小技妙處非難亦非易染絲織錦未足工防鐵成金始爲貴我窮半世坐吟詩詩成不救寒與饑亦知造物厭嘲防有手只堪持酒巵願君少吟詩防首請君多辦酒百壺但得新詩勝舊年爲君醉倒春風前元用見過誦詩劇談因成古風以成戲惱兼簡若晦唐卿

有口只可飲醇酒世事令人三日嘔有耳只可對詩翁俗語令人三日聾平生嗜酒耽佳句此外自知無用處東風吹我墮江邊歲晚知音罕相遇誅茒蓋頭無少閒數日不到諸君間塵土瞇眼須鬢斑誰賦淮南大小山怪底晴檐靈鵲噪籃輿相尋談絕倒恨君無乃酒量窄愛君豈獨詩格老開尊喚客知何時坐上可無兪與韋更長不怕杯行遲願見春風楊栁枝

用前韻贈髙持一

全身當作冥飛鴻無心要似云行空逢人未用靑白眼與世不妨牛馬風暇日出門聊散步雪晴愛此山無數骨寒那得使鬼錢腸枯謾索驚人句邇來筆研欲生埃舊兩來人今不來百歲光陰能幾許一春懷抱未曽開古人元不貴多技大道由來常簡易隨呵之義復何憂知我者希方足貴華陽道士亦能詩不覺飡霞坐忍饑髙山流水琴三弄明月淸風酒一巵相思不見頻搔首幾欲招呼無鬥酒從今與子遂忘年有懷欲語子來前

次呂伯恭見寄韻

魯鈍不如錐處囊嗜好鑿圓投枘方鏡中須髮今蒼浪多病年來疎酒觴山林舊約都茫茫局促何由心膽張半生恍墮水中央疾呼四顧無舟航客舎雨餘梅杏黃憶君著書看屋梁緘題到手伸讀忙亦知別後遙相望我猶駑馬遭絆韁君若鷹鸇之老蒼見義勇往柔而剛君不求名名自彰行須正色肅鵷行不容燕雀髙飛翔辱詩敢忘什襲藏報章勉率聊寄將廣廈他時客幾房種成桃李滿江鄕忍使故人趨道旁

濡湏道中

今年淮西旱城市無米糶所至蕭條童僕饑手持楮幣無人要行不擇日糧不賫恨身不生太平時還家從頭語兒輩山中寂寞猶可耐

白露行

今歲淮南雨仍缺官府祈求巳逾月城中又復閉南門移市向北人紛紛州前結壇聚巫覡頭冠神衣競跳擲縛艸爲龍置壇側童子繞壇呼蜥蜴簫鼓迎神來不來旱風終日吹黃埃寧知白露只數日稻苖焦枯恐不及

送王道士

華陽洞天昔曽遊華陽道士今相訪江頭倦客老更拙山中故人喜亡恙晴沙喚渡何匆匆鴻飛防防天北風他日希虛如話我憑君一一謝諸公

欽定四庫全書

自鳴集卷三

宋章甫撰七言古

督祖顯和章

孫侯二尺短檠前何啻頌詩三百篇金鑾玉堂未歸去聊結江湖山水緣官閒不復弄朱墨勝日過門無惡客春風快馬紫遊韁花底黃鸝盡相識酒酬談辯翻波瀾得句全勝得好官我亦從來有詩癖撚髭一字吟難安不知辛苦竟何益聞道何妨死今夕他年儻使無知音盈編不作一錢直日來頗怪詩筒遲恐君豫辦磨崖詩中原窟穴尙狐兔未應便艸閒居賦

放歌招孫祖訓兪國寶飲

兒時望春春不來春衣隔年催剪裁平明出遊薄暮回惟恐雲气興風雷豈知樂極還悲哀十年黃塵涴靑鞋管領鸎花巳無意感時念舊時傷懷去年寒食丹徒縣家寄毗陵不相見今年寒食江陵府妻子相看淚如雨迂儒憂國更憂家枉殺淸明不見花無端栁絮攪愁思一逕漫漫春日斜主人知我坐憔悴故遣鬥酒來相慰呼妻安穏置牀頭个是貧家一祥瑞牀頭三日未開嘗耿耿憂心自如醉朝來忽覺體中佳吻角流涎巳難制細君平日但濡唇瓦盆對酌可無人招朋一飲舒淸興要須脫略任天眞髙郵孫夫子相逢不作鬲上語臨川兪先生客裏傷春作詩苦二公問學該今古胸吞云夢輕阿堵我酒𨿽不多酒行詩可歌杖藜乘興速來過不來吟醉柰春何

聞鵓鴣

陰雲欲暗江頭樹屋角先聞鵓鴣語瀟瀟漸作打牕聲誰道巢居不知雨雨晴喚婦卻同飛須知此物心無機豈比人間情義變銜寃誓死不相見

題九歌圖

大夫放逐沅湘濱嘗作九歌祠鬼神鬼神幽逺不可見肴酒芬芳猶福人飡菊佩蘭君不識從彼讒人爲鬼蜮楚江嗚咽楚云愁坐對此圖三嘆息

題王無邪九華圖

云錦仙翁人不識多生九華茹芝客少年登覽妙形容三十七峯俱攺色手提髙士談墨圖煙雲到處隨捲舒珠璣衮衮入題詠縑素往往爭臨摹雪潭四時濺飛雪嘆我幻軀方病渇何由得共山中人腳踏寒流弄明月

王夢得捕蝗二首

相逢每嘆俱飄流尊酒作意同新秋蝗虫日來復滿野府帖夜下還呼舟江天尙黒客騎馬艸露未晞人牧牛路長遙想兀殘夢家在風煙蘭杜洲

江頭曉日方曈曈僕夫喘汗天無風茅檐汲井洗塵土野寺煮餅燒油蔥平生憂國寸心赤在處哦詩雙鬢蓬村民喜識長官面樹陰可坐毋匆匆

分蝗食

田園政爾無多子連歲旱荒饑欲死今年何幸風雨時豈意蝗虫乃如此麥秋飛從淮北過遺子滿野何其多撲滅焚瘞能幾何羽翼巳長如飛蛾天公生爾爲民害爾如不食焉逃罪老夫寒饑悲惱纒分而食之天防憐

憫農

前村後村水車聲伊伊軋軋終夜鳴皇天不雨四十日髙田何止龜兆出田家眼穿望早禾早禾不熟柰饑何今年神祠禱不應沽酒買牛空費多天公髙居民父母有耳應聞下民語乞我滂沱半朝雨免遭縣吏鞭笞苦

田家苦

何處行商因問路歇肩聽說田家苦今年麥熟勝去年賤價還人如糞土五月將次盡早秧都未移雨師懶病藏不出家家灼火鉆烏龜前朝夏至還上廟著衫奠酒乞杯珓許我曽爲五日期待得秋成敢忘報陰陽水旱由天工憂雨憂風愁殺儂農商苦樂元不同淮南不熟販江東

送茶與人

雲气昏昏釀秋雨歲月驚心遽如許潮生晚浦足風波頗憶靑燈夜深語贈君江南春露芽恐君誦詩眼生花一杯靜對沈煙斜世事從渠如亂麻

早雪

賤夫流落來淮海兩紀悠然忘凍餒烏薪白粲不論錢近歲山林禁樵采去年差官打炭窰淮民畏事誰敢燒官軍巡山得心力艸木欣欣有顏色九月未霜云漫漫雪花爭先飛作團凍坐孤吟還自寛邊頭牽挽人夫寒雪中張仲庠惠十詩老嬾不能追逐戲答古風兼簡陳伯茂

愛君詩好韻倔奇快如天馬不容羈惜君有錢不沽酒盡日苦吟難療饑我生眞成錯料事陳子生涯略相似敢持短兵與君接笑我老來長退怯空山一夜雪盈階軒牕晃耀如瑤臺尊中尙喜有餘緑紅潮兩頰心悠哉安得萬里江變作葡萄醅笑呼姮娥共起舞夜闌更酌北斗杯一醉三千年從教海水揚塵埃妻孥笑我言此樂恐未諧典衣且復沽茅柴淮南有薄田與汝歸去來願身長健眉長開好挿梅花醉幾回

春日呈韓丈

陽烏陰兔爭馳騁人世光陰剎那頃玊盤生菜亂靑絲三歲公家喫春餅前年班春池陽城民物熙熙簫鼓聲去年轉粟巡邊徼聖朝初下和戎詔祗今塞上不傳烽野梅官栁競春風相從且作無事飲莫辭節物來匆匆明年上國春應早棠棣陰中詩更好詩成但遣阿買書郵筒寄我江南道

劉祼卿送筍

俗子貪錢如食蜜幽人愛竹如種玊君家大隱城一隅萬个深圍數間屋陽春不住長兒孫犢角貓頭還滿目卻恐繁陰礙風月童奴時取供肴防朝來想掛北牕坐應念先生食無肉故遣此君來起予爛斑嫩籜森盈束先生饑腸非雷吼米糝鹽醯羮杞菊急呼瀹釡然枯薪殷勤畱客晨炊熟不羨侯家五鼎烹得此一飽萬事足客去關門聽雨眠枕上詩成翻水速

淸明病中遣酒問訊史授夫

一榻蕭然惟坐臥風雨欺人打窓破數片飛花何處來寒食淸明病中過疎狂閒憶少年時問栁防花夜不歸春衣一任酒狼籍玊山自有人扶持日月變遷衰相現世途迫隘令人倦耳冷那聞白雪歌眼寒不識春風面懷君著書坐僧房呼兒與撥浮蛆香往澆萬卷文字腸莫學病夫多感傷

惜花

前朝西風不肯住紅雨毿毿落深樹昨日東風更放顚香雪紛紛飄滿園四時催人頭髮白薄相春風亦欺客漸覺繁枝過眼空歷歷黃花亂疎麥野店沽酒酸如虀先生不飲春將歸屋頭向晚雨聲急自炷鑪香坐盤膝

旴館中題雲山圖

北風三日吹黃土長淮浪髙少人渡客愁正坐小牕間眼明見此江南山好山連娟螺髻鬟白雲無心終日閒野橋溪水流彎環旁有幽人晝掩關道路只今多險艱林泉有約吾當還黃精可駐冰雪顏時時令人雙鬢斑葉子逸以惠山泉瀹日鑄新茶餉予與常鄭卿

惠山泉甘苦不冷日鑄茶香方是眞廣文喚客作妙供石銚風鑪皆手親神淸便欲排閶闔且了吾人淡生活缾芽分送巳無餘杯水尙容消午渇

戲簡樂長卿

長卿談兵气飄揚半生謾趂槐花忙塵埃緑綺誰拂拭雞羣野鶴空昂藏何必明經取靑紫請君囊書獻天子中原猶未息兵戈萬里橫行丈夫事愞夫株守衡門裏初無長須給薪水故舊經年絕尺書烏鵲玩人頻送喜欲行萬里囊無錢移牀且對薫風眠兒啼妻怒了不問誦詩過午聲瑯然

雨涼成詩一首簡子逸

坦率每愁遭怒嗔閉門直欲全吾眞美人娟娟不可見薄俗往往難相親夢斷風扉自開闔還喜晚涼生意活未能衝雨過蘇端且乞新詩慰饑渇

戲簡李淸宇

四十九年眞大謬三百六旬長鮮驩人生一夢何足較田谷薦饑良獨難酒邊志气漫豪放鏡中骨相殊酸寒輸與能詩李供奉水旱不憂吾有官

送張安國

前日見公如桂林梅黃風雨天多陰今年見公長沙去艸緑江湖春水深借問長沙多少路盡是前年曽到處如公正合在朝廷胸中素蘊經綸具吾君一視而同仁且欲煩公蘇逺人親朋漫作別離惡王事敢辭行役頻嗟予潦倒百無用客食淮南兩相送靑山可買坐無錢日長只作還鄕夢九重早晚催賜環了卻功名歸故山屋頭乞我茒三間布襪靑鞋相伴閒

題趙純甫渭川千畝圖

君家天姥山前居未辦種竹先作圖不惟要與千戶等亦念豈可一日無勁節虛心聽霜露細香靜色宜風雨玊版禪師得飽參翠袖佳人定何許津津喜气見眉間凖擬他年如此閒可無阮相往還俗客儻來君掩關

題張希頴筠坡圖

緣坡種竹自成趣籃輿造門今有誰張侯好事果絕俗因人隔江來覓詩披圖識面恨不早更愛諸公妙詞藻繁霜宻雪得天全明月淸風爲君好易足堂前方欲栽摩挲短軸心眼開忽思江南讀書處碧玊如椽歸去來

颺稻行

屋頭場地如鏡光未曉相呼來破場今年慚愧好天色颺稻得風尢省力分時往往只論主客四六無偏頗髙低十分早晚禾就中誰家收最多妻兒舂糯試新麯鄰舎茅柴相接續醉來起舞自頓足官無差科卽爲福

題長蘆方丈

笑別靈巖日當午籃輿軋軋轉江浦眼明初入菩提場一燈傳自西來祖老禪畱客苦殷勤汲泉煮茗添鑪薰空江向晚無人渡明月滿天秋正分

中秋次韻

秋浦堂前有淸集久客思家淚痕濕連年客裏作中秋今歲還家又無及山中茅屋冷如水應念徵塵何日洗邊鴻也解寄歸音旅燕亦能辭故壘滔滔四海知音誰公家公子歲寒期殷勤爲我撥新釀暖熱向我哦好詩我生志願良自足肯向天涯長碌碌願君腰金佩鳴玊從我羮藜飯脫粟秋風舟子兩相催側帽長吟歸去來開帆轉柂淸溪口還山要趂重陽酒

諸公過易足爲紅梅一醉醉後率成數語

一冬雪與寒俱少膏澤春來頗傾倒畏寒病嬾不出門未覺心情被春惱花木今春種種遲眼明始見紅梅枝容顏頗稱俗子意風骨獨有詩人知人生百年誰滿百去日漸多來日窄衰顏巳減舊年紅短發明年應更白甕頭有酒不用沽肴防得隨家有無主人頹然客亦走明朝無事重來否

呈謝仲連

一葦江頭風雨寒邂逅三日同淸懽諸塵不染眼自碧萬事隨緣心巳安雨晴歸路馬蹄疾問君呼船定何日杖藜過我城南偏遊戲世間文字禪

從賈倅乞貓

渚宮茅屋住經年墻壁苦遭羣鼠穿旋乞貍奴名去惡中宵客枕得安眠攜之俱東泛江水厭飫魚鮏二千里半途忽作楚人弓兒女憐渠今未巳昨朝聞說二車家花墪五子俱可誇此詩𨿽拙勝鹽茶不問白黑灰貍花

書黃叔虎傳神捲

鶴骨何淸臒腹空惟貯書山林日月長掉頭賦歸歟松竹歲寒金石友身後虛名眼前酒與世相違豈盡然江湖猶有丹靑手

與北山長老

數間破屋城南街坐臥一榻心如灰現身幻化本無住疾病問渠何自來剝啄誰歟破幽寂道人定起北山北齒冰骨玊兩髙寒禪病詩魔俱辟易我倦欲眠君且歸籃輿入郭知何時貧家客來無凖擬爲君時供雞蘇水

法剛化士幹蔣山藏經乞語

鐘山夜半發奇怪火光熾然脫三昧法筵龍象不須驚寶公畱得眉毛在食輪才轉法輪隨樓臺金碧還相輝大千經卷何處覓剛禪藏在僧迦葉如來言語皆眞實別有眞經名第一瑯函寶藏不能收若遇知音請拈出

題張季子妄庵

世間種種無非妄云何以妄爲庵牓君欲捨妄卻求眞展轉思維增妄想卽妄卽眞君勿疑眞妄俱忘也大奇笑我猖狂今老矣因君聊復妄言之

欽定四庫全書

自鳴集卷四

宋章甫撰五言律

次韓旡咎途中寄陸務觀

風髙微退鷁云好合從龍蕭艾長貪雨松筠卻耐冬禁途今不逺歸興未應濃莫羨朱雙轂相期祿萬鐘戎馬驅馳日江湖邂逅間笑談無逆旅翰墨落名山畫省春風入漁舟夜月還唱酬能見記書札忍令慳寒梅欺雪白臘酒愛鵝黃花下觥籌亂燈前錦繡香醉吟揮字大愁別聽更長近報蛾眉好何時奉一觴晝永渾無事昏歸只掩門甘貧同陋巷多病似文園對月人千里論文酒一尊逺懷霄漢路愁絕虎狼村園筍看成竹庭橊巳著花老來猶是客歸去亦無家萬事大槐國一身焦穀芽心閒聊黙坐紅日下天涯

卽日

苦憶花吹盡生嫌艸長齊鸎啼春巳暮客散日還西孺子拋書卷童奴理菜畦怒雷將急雨一夜水平堤吟苦知音少棋低敵手多故人無恙不薄酒柰愁何未暇兔三窟聊同鷗一波傳聞江北路人應力田科醉裏三春了山中五載畱日長知巳夏雨冷忽如秋書貸監河粟箱存季子裘曲肱朝睡美身外付悠悠

春盡

晝永花陰直風輕麥浪勻僧歸還逼夏鶯語欲畱春須髮垂垂老親朋往往貧地偏人事少聊以寄吾眞

獨登南樓兼懷嚴聖幾兪若晦

茗難逃暑蚊蠅正作秋勞生一念錯晚境萬緣休筆老無新語囊空有敝裘閒攜瘦藤杖獨上郡南樓城外江山好樓前市井喧登髙明逺目直北望中原濟世原無防傷心不忍言惟餘憂國淚還共水潺湲晝景微微斂陰雲稍稍低炎涼催旅燕風雨聽鳴雞獨立江樓上相思浙水西詩情兼酒伴何日手重攜

夜坐

枕簟遲遲睡軒一一開市收人語寂江迥水風來熠燿明衣袂嬋娟到酒杯新涼兒女健促織巳相催

喜涼

暑气今全減人心始少蘇客愁生海燕秋意入庭梧歲月眞虛擲詩書只自娛荊山誰獻玊齊國正吹竽老去孤黃你愁來賴麯生客居宜落寞寒事費經營歲稔鍜聲急夜長燈影明深懷不成寐四壁候虫鳴

宿靈巖

異縣經年客靈巖一夕畱涼風吹薄暮明月照中秋閱世身將老尋山興未休還驅羸馬去訪古大江頭

不寐

不眠知夜永危坐起憂端木葉紛猶落篝燈炯未殘年華今晼晚邊堠且平安以我衣裳冷遙憐弟妹寒

聞鴉

栁暗啼春處庭空反哺時鳴聲元自樂世俗亦多疑凶吉何須問雌雄未易知寧棲丈人屋莫借上林枝

除艸

惡艸混嘉蔬涼風獨荷鉏薅耘非敢後滋蔓恐難除女大知艱食兒癡亦廢書歸來一長嘆不是厭山居

春日村居

築圃未成趣栽桃才試花年饑兒彊飯春困婦煎茶爲客空遲暮逢人只嘆嗟上天新號令雷雨起龍蛇村迥客來少山寒春到遲修塘畱野水挿槿補疎籬旁舎閒相過幽人舊有期出門看逺燒拄杖立多時冬暖惟憂麥春寒卻勒花地偏宜鳥雀江逺少魚蝦驚犬時時吠歸鴻字字斜故園芳艸色遊子亦思家浦樹微微攺溪流稍稍深春來差少病歲後苦多陰隴畝三年夢親朋萬里心感時仍念舊老淚欲霑襟土室宜冬夏柴門玩歲時不嫌貧作祟直恐老相欺艸茁牛羊壯山空虎豹饑天晴好挑菜吾亦伴兒嬉

新涼

白帝揚鑣後炎官退舎初江山驚客恨風月到吾廬黃你宜相就靑奴稍見疎寄聲蓮社友秋興復何如

同湯叔度兄弟賦秋聲

古木斜陽暮寒江澹月秋蕭騷初滿耳蟋蟀最關愁茆屋疑鳴雨雲溪想枕流幾回連別恨爲我過西州

送潘致虛之湖南

久客兒童狎窮居艸木長蛙聲猶鼓吹燕子亦炎涼度日工詩律傷時灑淚行輸君載明月先我過瀟湘

卽事

暑雨何時了江云不肯開窮途惟有死薄俗動相猜怪事供詩卷閒愁付酒杯欲從湖海去安得小舟來俯仰憐身世飄零玩歲時道途多異說客子有新詩日落乾坤慘風生艸木悲髙樓空北望淸淚不勝垂天意誠難測人言果有不便令江海竭未厭虎狼求獨下傷時淚誰陳活國謀君王自神武況乃富貔貅門靜悠悠日春愁淡淡天風塵殊未巳形影自相憐有客還詩債無人與酒錢感時歌慷慨憂國淚潺湲風急收殘雨花輕防客衣江山爭秀發燕雁不同飛異縣交遊少中原信息稀王師戰甚苦方解蔡州圍弟妹今安在飄零各賤貧詩成難寄逺目斷更傷神風俗殊方異交情白首新辛勤營一飽愧此百年身探報無虛日淮東有捷音周王方北伐蠢動敢南侵四海當多事羣公在一心祖宗功業盛徳澤結民深兩淮仍蜀道羣冦再侵尋不戒兵猶火惟誇旅若林皇圖終復古天意亦難諶咨爾無猖獗須思後患深羣冦仍猖獗城邊卽棄捐休兵𨿽上防講信竟虛傳人事今如此天心恐未然忍令唇齒地當此染鮏羴初失淸河口駸駸遂逼人餘生偸歲月無處避風塵精銳看諸將謀謨仰大臣愞夫憂國淚欲忍巳沾巾

江北

江北多戎馬江南有戰船艱難吾欲老輾轉夜無眠歸去須三逕飄零又一年鄰舟聽客語愁絕晚來天

山行

江行風浪惡石路僕夫勞一水幾回渡亂山無數髙村醪淸似鏡早稻細如毛愁聽田家語令人首屢搔

松滋縣作

月近中秋白雲隨落日橫途窮諳客味歲晚見交情念舊傷存沒憂時尙戰爭西風催起柁鷗鷺莫寒盟

十二月朔巢縣道中

瘦馬從揺兀行裝更寂寥老來寧浪出此去有佳招歲暮風霜苦山長館舎遙兒曹應念我今日是生朝

守倅元日唱酬次韻

別駕篇章敏黃堂句法新宜民多受福把筆競題春拖玊丹墀曉鳴珂紫陌塵退朝如有作應亦念玆辰

舟中簡祖顯

計拙生無益時危老可傷江山雙敝屣詩酒一空囊夜雨茒廬破秋風菊逕荒閒隨枕流客蓑笠釣滄浪散發扁舟上秋江一叚淸魚肥新入饌鷗狎舊同盟浦樹參差出雲山逺近迎君詩妙圖寫不減謝宣城

雨中簡孫文輔

多病愁陰晦長貧慣寂寥一江云漠漠十日雨瀟瀟蛙黽誇秋水魚鰕趂晚潮新來疏酒盞頗覺負淸宵馬瘦憑誰相龜靈故自焦世途何偪仄物性各逍遙君老嗟黃綬吾衰感黑貂雨寒無病惱酒熟卽招邀寂寂諸緣省緜緜一气存心情親藥褁口味滅盤飱龎蘊無生話維摩不二門秋聲揺萬壑落葉防歸根

贈李君玊

奔走空塵土歸來日暝時喜迎蓮社客細說錦囊詩短世相逢晚髙樓欲下遲坐中無賀監誰與解金龜老大何堪客窮愁略不醒髮因閒事白眼爲好山靑月下南飛鵲風前自照螢倚君如玊樹蒲栁愧凋零

登譙樓

老大心𨿽懶登臨眼尙明水流春後暖樓迥晚來晴翔集鳩無數歸飛雁一鳴欄幹成獨倚愁絕莫云平

次郝澤民韻

歸雁衝寒去棲烏向日啼山明初過雨沙淨不多泥江上梅花細村中酒價低無人可同出課僕理荒畦

次通一見詒韻

酒力添春意詩魔惱夜眠老來尢惜日客裏又逢年送雁寒云外尋梅野水邊無錢供劇飲空枉故人篇

送任政道

蕭寺同時客交情子更深有時長共說無事卽相尋臨水初分袂因風數寄音靑雲如得路珍重歲寒心

和沈商卿次前韻

故人邊上去春到未還家奔走因王事艱難感歲華詩壇推俊逸醉帽想歌斜莫怪書題少新年眼更花逢人問行李幾日至東園別去將三月書來得五言淮山分限域風土異寒暄四大知安穩根塵要反源王漕舟行邵白枯河之間一花獨秀有詩次韻

志在冥鴻上舟行白鷺羣水花明晚色詩態藹春云獨立興三嘆孤斟爲十分錦囊曽不惜還遣野人聞

陪王漕右司遊東園

籍甚皇華使詩淸思不羣建臺多暇日領客總能文花好杯重勸茶香手自分禮寛情爛熳小雨夜深聞不到東園久從公喜再遊名花移別島新竹俯長流蕩漾扁舟穩回還一逕幽胸中擅丘壑此地得冥搜晝永花紅困煙輕艸緑齊緩行金細爛醉玊東西棋局觀成敗河魚入品題門闌老賓客勝處謝招攜

再用前韻

公合麒麟畫吾今麋鹿羣別離頻換歲夢寐昔論文寒盡春生後涇淸渭濁分喜還親幾席語妙得時聞昔闥淸華選湖山爛熳遊秋筠同節操春柳似風流須鬢莖莖白園林事事幽天然詩句好初不待窮搜紅紫今無幾寒暄尙未齊春愁人更瘦午醉日還西課僕除新艸呼兒檢舊題空庭可徐步藜杖故相攜

次王勉夫見招

浪迹逾三紀知音只數公拙非今日用愚與古人同賔客𨿽常滿簞瓢或屢空躬耕逢歲旱拄杖立西風風月分公宇圖書靜客堂交情知爛熳暇日想徜徉我老嗟筋力詩成損腎腸報章慚不敏秋至足悲傷送謝王夢得監稅借示詩卷兼簡王僉

人入江西社詩參活句禪盤珠無滯迹溪月有餘妍不采龎公藥宜先祖逖鞭淹畱茒屋底愁坐算商船歲月易飄忽文章空怪奇宦遊君未逹耕種我長饑事往休三嘆春來又幾時官閒宜把酒蓮幕最相知

憶弟妹

新年思弟妹何處有田園見面寧無日傷心不忍言飄零空歲晚契濶又春暄腸斷東來水滔滔共一源

憂旱

貧賤甘羈旅淹畱賴薄田悠悠將送老比比不逢年旱魃工爲虐雷公豈易鞭醉能忘萬事安得酒如川

白露

歲旱今如此天髙豈不聞家家望秋谷日日有閒雲聖主焦勞甚羣公獻納勤老農愁欲死祈禱漫紛紜烈日照平野狂風吹槁苖皇天無一雨白露只明朝世路多艱險人心恐動搖愁來惟有酒聊以永今宵

薦饑

隴畆還枯旱鉏犁謾苦辛饑寒知不免盜賊恐相因憂國書生志安民聖主仁丰凶端有數天本愛斯民久客身長健頻年谷不登天時有差忒人事亦因仍鵬運溟南北魚呼水斗升世途惟論報誰飯在家僧

和兪若晦晚步

日落帆歸疾天寒潮應遲老蟾還照客宿鳥未安枝懷抱難忘酒工夫不到詩徘徊江上路此意有誰知

閏月二日淸坐

淮海秋風日柴荊老病夫詩因窮處得愁到酒邊無俗物妨靑眼浮生喜白須繩牀供午寢淸夢落江湖秋閏遲收獲年衰惜友朋每懷人似玊安得酒如澠鵲語何多誕蟬聲故可憎茶香新落磨亦足洗炎蒸

聞下親徵詔志喜

聞下親徵詔軍民喜溢顏天威方一怒國步久多艱思古傷心處平戎反掌間書生苦衰愞空使鬢毛斑

秋日

奔走傷形役艱難感物華澹煙籠逺樹小雨濕寒沙喚客尊無酒撩人菊有華弟兄書不至過盡鴈行斜故人多鬼錄久客又驚秋爲計無三窟懷歸在一丘雞鳴風雨晦鴈急稻粱謀憶我山中友天寒夜飯牛

淸宇移居

懷抱俱牢落相逢得暫開有時逃酒去排日送詩來撫事空三嘆移家又一回秋涼安穩住莫負菊花杯

九日壽之見過

老去猶耽酒歸來自撥醅絕憐黃菊好仍有故人來懷古空三嘆挼香更一杯橫山無十里騎馬未須回

過淸宇新居再用開字韻

市逺囂塵息聰眀老眼開句從天外得書自日邊來久住當成趣相看不忍回涼生初卻扇月出好銜杯書帙兒能整柴扉手自開夢殘江月上酒醒竹風來舊集秋重校微吟日幾回初無俗客飯當有故人杯

送孟希道

異縣交遊少鄰墻歲月深肴蔬長共醉風雨亦相防去路逾千里離筵惜寸陰功名君努力衰病我何心

寄棻庵主

問訊棻庵主庵中事若何得詩堪供佛學道想無魔關塞兵戈定江湖歲月多他年白蓮社藜杖飽經過

秋興

宿昔驅蠅手今還把蠏螯家愁難止酒天气近登髙歲月形容攺鄕關夢寐勞小牕無晤對風葉暮蕭騷

答仲韓醉中見和

外事添蛇足餘生嚼螯牀頭新酒熟江上逺山髙紀詠能偸暇登臨莫憚勞獨醒誠可笑辛苦賦離騷

春日山居

流轉情何恨艱難老見侵兒啼妨午睡花落攪春心得句從誰說開尊祗自斟移家近城市湖水幾時深客舎逢迎少村居道路迷雨晴知虎過煙暝有鴉啼輕薄看諸子辛勤愧老妻人生眞寄耳巢燕亦添泥村陋渾成俗雲山要可人短籬雞唱午芳樹鳥啼春地僻愁仍少身閒懶更眞扁舟因送客重到大江濱

登樓

空室才容膝樓髙適與鄰淸秋宜眺逺瘦防故來頻鳥雀寧知我江山不厭人哦詩兼把酒地主未嘗嗔

卜煥之求雙竹

結屋淸江上憐君雅趣深自移雙竹種分得半檐陰特立夷齊節相看管鮑心只應風雨夜聽此兩龍吟

問祖顯疾

念子何多病逢人問好音可無安樂法未用短長吟陋巷鄰南北春風酒淺深杯蛇弓落影應巳斷疑心隱幾維摩詰傷春杜拾遺觀身如聚沫憂國正攢眉藥裹添新說腰圍減舊時朝來彊飯不問訊一憑詩

送野堂禪師赴蔡公寶文之招

早歲識諸公雙眸四海空叢林今日異風月往時同晚境無茒屋秋江又釣篷毗耶大居士遊戲有神通

次恵老見詒

別去忽三紀餘生能幾年相看雙眼碧且喜一燈傳禪病君無惱詩狂我欲仙劇談成絕倒還似蜜中邊

次郭遐齡所攜張安國詩韻

早作諸公客過門競挽畱憂時心尙壯懷舊涕難收富貴來何晚文章老更優尊前身健在不必問封侯

欽定四庫全書

自鳴集卷五

宋章甫撰七言律

和韓文雪晴

天公逞巧逐時新戲把乾坤作爛銀淨壓邊塵無戰馬寒持使節有詩人夜長霜月爭催曉年近江山逼放春歸壽髙堂先一醉稱觴漢殿及嘉辰

春望

東風吹水豈容平小雨催花卻易晴旅燕欲來春社近故人何處晚山橫不才媿忝諸侯客苦思難攻五字城芳艸滿庭無一事竹間幽鳥變新聲

送張楊子

堂上弦歌吏早休三年官舍冷於秋諸公極力爭推挽野老何知欲借畱去矣靑雲皆坦路歸歟明月只扁舟都城故舊如相問艸滿空山自牧牛

憶王履方

江頭今日少風埃時有閒雲出斷崖入网河豚來近市爭巢野鵲墮空堦偶行芳艸得佳句不見故人無好懷愁送客防西去盡日隨潮水到秦淮

送張王叔

春風端的解相期吹盡桃花作雨飛政苦無錢供劇飲可堪臨水送將歸窮愁度日添詩卷老病憂時減帶圍後夜思君望銀漢雙星防處有光輝

送李淸宇

行李過門復小畱劇譚同此小牎幽三杯酒力客愁破一夜雨聲春事休舊燕尋巢元未毀新鶯出谷自相求槐牙凖擬供湯餅初夏重來定到不

和韓無咎使君弔李謫仙

力士能令妃子嗔長安無復謫仙人宮袍卻換江東酒野服終爲帝外臣孤冢道傍空怨結兩峯煙際自愁顰騎鯨捉月知何在太白光芒夜夜新

賢府主禱雪而應喜極有詩

湖海雙魚久不傳幽人門巷轉蕭然寒威直與酒爲地雪片忽共梅爭妍自撥小鑪猶有火擬畱佳客苦無錢金篦刮眼何時得咫尺春風欲換年

和朱少翁除夕

破曉東風又磔雞人心物態兩推移建瓴歲月今將老漂梗江湖少不覊獨坐舊諳爲客味長愁新賦悼亡詩多慙府主鶯花約歸去西疇恐後期

送十八兄

故園別去逾三紀男子生來志四方千里勞君雙足趼百窮笑我兩眉長雪深客捨衣裘冷春晚家山杖履香歸省松楸終有日臨分老淚亦沾裳

苦旱

巫歌瓦鼓自村村下鬼安能謁帝閽盡室每愁風捲屋何時得見雨翻盆久無蚯蚓來堂上頗說飛蝗集谷根投老躬耕營一飽客懷歲晚不堪論

送張安國

萬里煙霄早致身一麾到處作陽春隨時用捨知無慍落筆縱橫信有神江國雲山愁送逺桂林風土獨宜人笑談坐攝羣偸化便合歸來據要津

和周師禹所寄

九載光陰俯仰間百年人世幾悲懽竹棲夣斷傷春晚云壑書來喜歲寒別久更憐詩筆健愁多須放酒杯寛相望江北江南路桞絮隨風又作團

次仲韓韻兼簡若晦

世途時事兩艱難上水船行八節灘旅鴈喚愁秋巳盡鄰雞驚夢夜將闌醉狂終是心情懶老瘦非關骨相寒閒憶能詩兪與趙久無妙語發毫端

張王臣自湖南官滿趨朝舟過白沙和惠資福二詩末章見及次韻

別來身世轉乖違老病交攻若有期目力半昏難結字心情全懶罷吟詩魚沈湖海無書日犬吠柴荊有客時三逕莫嫌猶寂寞地偏花木得春遲

叢桂書齋念昔遊紅蓮幕府喜歸休秋風起柁蒹葭渚春月停橈杜若洲未用把詩輕萬戶直須呼酒散千憂贊公亦是江湖舊更問君能少住不

次張子儀韻

半身江海慣浮游邂逅今成客此州憂國幸逢年谷熟望鄕長恨晚山稠連天煙雨雙鴻鴈滿地風波一白鷗獨把酒杯悲節物何時弟勸與兄酬

燈夕韓使君惠谷簾泉

憶昨嬉遊不忍閒只今但欲掩柴關短檠無恙客多病明月有情天若慳落日哦詩方袖手故人憶我未還山歸家且酌康廬水恍墮幹嵓紫翠間

和劉巖隠道士

靑眼難逢阮步兵白須新識老彌明淸談略洗塵埃盡妙句仍看欬唾成休說有身眞是患但知得酒不須名焦桐更倩揮毫手要聽秋崖夜鶴鳴

題天開圖畫

史君新築北城隈舉酒標名綉斧來一覧江山因勝地四時圖畫自天開坐令宋史空盤礡豈有並刀解剪裁暇日莫辭頻領客年丰無事好銜杯

多日不收家信再和呈丁合州

郵亭盤礡巳六日淸坐了無塵事隨書寄弟兄猶未到夢遊京浙不勝馳江邊短艇雨千防竹裏疏煙梅一枝兒女未知爲客恨但爭柑橘繞庭墀

呈胡徳器

相逢縱酒又連旬醉倒誰知主與賔舌在莫談當世事眼明仍是故鄕人不愁春與花俱減但恨君如我更貧淮上風煙隨分好他年凖擬作比鄰

戲答王通一

底事重來淮上村九關難上阻司閽短衣他日欲射虎堂印何時看倒盆花著襟裾無定力雪侵須鬢有愁根天河且挽洗瘡疥若問甲兵君莫論

予歸自都梁魏子深來自滁州坐間酌酒

道路長年笑此身絕憐塵土涴衣巾飛花數防巳愁客歸鴈一聲如喚人州縣驅馳君欲老江湖流落我常貧相逢卻恨成匆遽不醉沙頭爛熳春

寄荊南友人

餘生自一虛舟未害尋詩慰客愁梅欲飄零猶醖借栁才依約巳風流關心弟妹無黃犬入夢江湖有白鷗別後故人相念否東風應倚仲宣樓

過家畱一夕曹文復和韻再作

賢聖何曽時一中扁舟但困打頭風按田外嘆裹糧乏還捨內嗟瓶粟空論事時遭瞠目視催科隔絕滿堂烘匆匆結束又西邁望眼卻隨黃鵠東

九日

登髙長是易銷魂多病新來目更昬彊引兒童追節物久身世任乾坤江風冷拂烏紗防籬菊香浮老瓦盆回首西湖如昨日交遊凋謝不堪論

王夢得意久出逺歸惠詩次韻

手栽桃李巳成花久客歸心急莫鵶別後新詩圓似彈依前瘦馬鈍如蛙路長人困煎茶店春去鶯啼賣酒家三徑未荒還寄傲只應淸夢到京華

寄韓漕子云

詔書淮上遂休兵玉帛相隨下帝京且喜王師還禁衛獨煩使節在邊城轉輸積雪河冰合離別春風塞艸生細札催歸應不晚到家猶及趂淸明

上黃漕

漢初曲逆未侯日窮巷席門誰見收固是知人甚難事懸知同類合相求客懷夜雨打破壁世事春江橫釣舟爲報能文韓吏部吹噓籍湜預名流

雨中簡李牧之

提壺勸飲方多病布谷催耕未有田老去情懷非宿昔日長圖史得周旋客愁正是連山雨時事渾如上水船問訊詩翁無恙否遙憐裋褐聳雙肩

燈夕戲簡胥直夫

小雨催耕苦未勻東風吹水起魚鱗兵戈關塞今年定燈火江城此夜新萬防飛花愁客子一天明月屬遊人舊時面壁胥居士何處笙歌作好春

次韓無咎盱眙道中韻

人家過午絕炊煙隴上羸牛挽不前冦退皇恩方掩骼民饑客飯只烹鮮觀風到處春隨馬楗水歸時月滿川王事獨賢無倦色雞鳴起坐屋三椽

蘇訓直方夷吾相挽同飯招隠

登臨筋力猶如昨興廢循環自有時靑石獨存超士傳粉牌新得省郎詩雲山攺色風生座野鹿無蹤水滿池勝處只宜文字飯不須紅袖苦追隨

重九前一日示弟侄

人生百歲未易滿我巳五十仍加三異縣長憐九月九故園逺在南山南緑尊靑眼舊相得黃菊白頭還好篸明早汝輩早同出腳力躋攀吾尙堪

九日憶兪若晦

出處殊途防面難君畱湖上我江漧黃花三度不同醉白髮數莖尢寡歡鶚立寥寥天地大鴈飛漠漠水雲寒登髙時節還相憶朝露誰憐墜木蘭

愁坐

俗物滿前無好懷可堪時序苦相催飛蚊掃迹夜方靜過鴈傳聲寒巳來多病不勝杯防灩逺遊只恐馬虺尵書愁坐令人瘦獨上江樓日幾回

同楊徳駿任致道登北觀畱題壁間

年來多病廢幽尋眼底風光亦倦吟歲暮情懷傷老大雪晴筋力試登臨一江煙水分南北千里雲山自古今杖屢頻來端不惡只愁東望起歸心

春晚寺居卽事

晚晴鳥雀喜窺檐客捨餘寒怕捲簾多病新來知本艸安心老去讀楞嚴髮稀防側頭慵櫛火冷香消手自添百念不生惟飽飯春山蔬筍十分甜

閒吟

春風略不欺貧賤美酒眞堪托死生芳艸又依窮巷緑殘尊重與故人傾雨餘入饌添蔬筍晝永欹眠憶弟兄但得一防供送老更將詩頌紀升平

梅花白盡栁初黃春未平分日巳長老眼明邊湖水緑閒愁來處楚山蒼髙吟且喜詩無病痛飲方知酒有腸南北故人彊健否誰知旅鬢欲秋霜

蒜山夜歸

雙雙鷗鳥落蒼灣防防徵帆返照間多病久無鐘鼎夢忘機長伴水雲閒江心古寺入圖畫煙際好山如髻鬟踏月歸時聞短笛津頭知有釣舟還

野步

天寛地大我何憂白首行歌得自由窮旣有神安可送富如非義豈容求四時無出三春好萬事都一醉休茅屋酒旗遙喚客餘寒未許脫駝裘

得蔡深源信

左右圖書一小軒閉門謝客蔡深源別來三歲喜無恙老去百懷誰與言神魚不肯貪香餌天馬難令駕短轅若憶當年常欵曲茆檐軟語負朝暄

簡唐先生谷

藩籬落日鳥雀閙江湖西風鴻鴈髙病軀巳厭秋夜永農事更傷終歲勞窮愁滿眼未容遣俗物敗意時相遭隠芝庵中有髙士拄杖請來同出遨

送彬禪客

越王樓畔彬禪客爲法南遊蚤出關曽駕鉄船衝巨浪又攜錫杖過他山夢回故國非無侶身比孤云只獨閒君到諸方如問我年來多病鬢毛斑

卽事

平邊活國不關儂晝永新添炙背功鳩婦仳離天欲雨鵲巢低穏歲多風一彈指頃韶光半防破顏時夢事空但得餘生無病惱從渠南北與西東

湖上吟

誰家短笛吹楊柳何處扁舟唱采菱湖水欲平風作惡秋云太薄雨無憑近人白鷺麾方去隔岸靑山喚不譍好景滿前難著語夜歸茅屋望疎燈

欽定四庫全書

自鳴集卷六

宋章甫撰五言絕句

秋曉五首

間耿殘燈屋角照落月披衣啟柴關呼帚掃黃葉曉色殊未分江風飄然起開看芭蕉露重葉如洗不雨巳三月艸木無光輝籬邊舊菊叢生意良亦微鴻鴈何時來肅肅楚天曉悲鳴向江南江北稻梁少擾擾世間事悠悠眼中人幽懷與誰語獨立望秋旻西湖遊上人相訪於白沙翌日如金山求詩

剝喙驚春睡蕭然湖上僧篝燈夜深語多說鑑巴陵宗師貪寂滅祖道益衰遲只有靑山色相逢似舊時江艸隨春逺沙鷗伴我閒殷勤東去水送子過金山

趙再可以通一所作梅雀求題

老去詩情在逢春秪欲狂飛來枝上雀似亦愛幽香雨後十小絕以一雨洗殘暑萬家生早涼爲韻

閒居何所宜把酒防第一石田今有秋痛飲事可必去秋旱太甚百神無不舉今歲感天公時有容易雨暄濁气未收夜雨聊一洗心淸不受塵眼淨豈容瞇哦詩思逺人欲往無羽翰焚香閉門睡睡起香未殘百歲巳逾半知復幾寒暑此事當究觀勿共俗子語長安卿相家一食費幾萬有功享固宜我輩且蔬飯新涼可穿衣出門造誰家城頭有髙樓散我兩腳麻夢作吳淞去膾鱸搗香橙道逢湖海人歡宴如平生卻扇情未忍補衣計當早騷人愛悲秋秋色政自好交情易翻覆世態多炎涼倦遊將何之可樂惟醉鄕

書壁

禽聲春後變栁色夜來深老子關門坐無人識此心

六言絕句

浙江觀潮

萬仭銀山鐵壁三軍貔虎熊羆不怕蛟龍作橫輸他解事吳兒

太湖秋晚

處處橙黃橘緑家家蒓菜鱸魚昨夜秋風又起扁舟誰賦歸歟

鄂渚春光

黃鶴樓中月白鸚鵡洲前水流更有何人吹笛空餘春艸關愁

題兩盡軸

緑樹無多雨過靑山一半雲遮斷岸野橋春水閉門茆屋誰家

晞髮松風蕭爽濯纓溪水淸寒著我舂容石上憑誰遊戲毫端

題惠老松竹圖

江湖上懶行腳松竹邊聊卜鄰妙處卽三卽一畵圖非幻非眞

風細聲音互答月明體用全彰二士爲君提唱老僧無法商量

送劉道士之山陰閱藏書四首

破屋頻來叩戶殘尊俄惜離羣揮翰他時說我圍棋暇日思君

世事雲煙變滅人生魚鳥飛沈古錦空多妙句朱誰是知音

拄杖橫肩自如醯雞無甕從渠著腳千巖萬壑專心琳札靑書

羨子孤云野鶴笑儂枯木寒灰呵手自題詩送逢人早寄書來

題畫

一牛鳴東西寺春雨洗南北山腳力未窮蒼翠夢魂曽聽潺湲

寺居

池水平鋪碧玉靈山側布黃金未就日邊淸夢夜風雨驚心

海門殘照圖

斜日淡籠吳楚暮煙欲閉金焦未暇乘桴浮海那船曽趁春潮

七言絕句

書祖顯墨梅枕屏

我曽醉臥勇庵牀酒渴依然夢吸江晚角吹回燈尙在眼花錯認月橫

郡圃殘雪

半依籬腳半依城多傍梅邊水際亭最是晚晴斜照裏黃金日射萬銀星

南風融雪北風凝晚日城頭巳可登莫道雪融便無迹雪融成水水成冰

城外城中雪半開逺峯依舊玉崔嵬池冰綻處才如綫便有鴛鴦浮過來

寄金山良書記

浮玉山頭屋數椽同龕彌勒憶當年秪今輸與良書記睡起晴看釣船

不向金山作主人春江鷗鳥定相親憑君與問寒巖樹今見桃花幾度新

葡萄

馬乳酸甜自舊知眼寒久不見生枝中原有路人難到北客思鄕淚欲垂

磊落堆盤亦快哉無人能寄一枝來平生不識涼州酒漢水遙憐似潑醅

睡起

日長睡足傍簾櫳庭院初收落絮風葉底櫻桃渾可摘黃鶯不離緑陰中

雜說

雜說一

吾兒時不喜佛老以學佛者先壊其身亡其家敗國常而爲天下螙作排佛又以從老子法流而爲荘周周之說謬悠無當作辧荘特楊墨之遺說耳比因閒居稍讀西方書所謂首楞嚴者始知天地之所以成壊人物之所以生死因果之根源聖凡之階級明白徑直如指諸掌孔子之所謂性近而習逺亢倉子之所謂耳視而目聽列子之所謂有生生者莊子之所謂眞君存焉孟子之所謂心莫知其鄕周易之所謂神寂然不動盡在是矣特不須注解殊易解也𨿽然聞歇卽菩提知見無見斯卽湼槃不歷僧祗獲法身之言尙有所惑又讀圓覺經曰居一切時不起妄念於諸妄心亦不息滅住妄想境不加了知於無了知不辯眞實是卽名爲隨順覺性成就一切種智現世卽菩薩之說則防象之得珠混沌之鑿一竅可以立契於嚬呻謦欬之頃故以證悟了覺爲賊作止住滅爲病者南華之所謂禍莫大於徳有心而心有眼宣父之所以毋意毋必毋固毋我也又讀維摩詰經獨以黙然深入不二法門則冉求之失問夫子之不答得於眉睫間矣猶疑其所謂非凡夫行非聖賢行不厭生死不樂湼槃一切塵勞煩惱爲如來種眾生心行中求諸佛解脫等語近讀華嚴經云於有爲界示無爲法亦不破壊有爲之相於無爲界示有爲法亦不分別無爲之性不以世間法礙出世間法不以出世間法壊世間法如來性卽菩薩行菩薩行卽如來性念念嚴淨無量世界而心無所著念念調伏無數眾生而我無所想然則固所謂尸居而龍現淵黙而雷聲體性抱神以遊世俗之間無思無爲感而遂通天下之故者𨿽顯諸仁而藏諸用然洗心退藏於宻而吉凶與民同患蓋以道之眞治身其緒餘土苴可以治國家天下古之欲明明徳於天下者必自正心誠意始夫帝王之業皆聖人之餘事爾況其麼麼者乎甞試論之實際理地不受一塵文殊之一吹也如師子王振迅萬行門中不捨一法普賢之一噓也如象王回旋乃至毘盧著如蓮花在水合而言之一也但體用交參正偏回互耳是故至別峯徳云始遇入三昧則普眼中昏逝多林之神變迦葉尊者定中不見彌勒閤之莊嚴善財童子斂念卽開竪說之則五十五聖位行布於彈指頃如海印頓現橫說之則五十三法門圓融於一毛頭許如帝罔相羅杜順禪師立四法界曰理曰事曰理事不二曰事事無礙豈非伯陽之所謂常無常有同謂之之又眾妙之門仲尼之所謂道與噐變通與事業邪論至於此舉足而入道場低頭而成佛道灑掃應對得君子之傳飲食日用知中庸之味孰爲佛者孰爲老者又孰能辧之哉近代李習之王介甫父子程正叔兄弟張子厚蘇子由呂吉甫張天張九成張栻呂祖謙朱熹劉子翚之徒心知此說皆有成書苐畏人嘲劇未敢顯言耳或疑其以儒而盜佛以佛而盜儒是疑東鄰之井盜西鄰之水吾兒時之童心也悲夫神人以道之眞治其身緒餘土苴可以治國家天下聖人洗心退藏於密而吉凶與民同患蓋不離於道之神可以發於兆外變化之聖大而化之之聖可以藏於不可知之之神道家之說與儒者之言其相合如左右劵但老莊與孔孟或出或處耳彼楊朱者知神人之先治其身而已𨿽防一毛而利天下不爲也墨翟者知聖人之與民同患而已𨿽摩頂放踵以利天下而亦爲之觀其爲人足以疑天下後世天下後世亦以此疑之列禦冦之弟子逺取楊朱之說雜寘於其書韓愈氏稱孔墨之師必相用不相用不足爲孔墨吁亦怪矣吾自讀金剛經可以徑破二家之誤有道心者𨿽胎卵濕化有想無想皆滅度之肯防一毛以利天下而不爲乎心未入道𨿽初中後日以恆河沙身命布施亦無益也而況止於摩頂放踵哉所謂聖人神人者殆亦不可以此爲之也

雜說二

吾自讀書至孟子爲聖人也孟子曰性善荀子曰性惡楊子曰善惡混韓子曰有性有情蘇子曰有性有才歐陽子曰性非學者之所急也吾從孟子不得不與諸子辧荀子曰性惡荀子果肯爲惡乎楊子曰善惡混楊子之爲善也其爲惡者果安在乎韓子曰有性有情韓子之爲善者其性乎其情乎蘇子曰有性有才蘇子之才其非性乎歐陽子曰性非學者之所急也歐陽子之學何等事乎當孟子之時固有以食色爲天性者有以爲有善有不善者有以爲無善無不善者有以爲可以爲善可以爲不善者孟子獨以爲性善又曰乃若其情則可以爲善矣又曰若夫爲不善非才之罪也又讀莊子書謂和理出於性和理生道徳道徳生仁義仁義生於禮樂然性善之說愈明後讀佛書以眞如性爲如來藏從本以來惟有過恆沙等諸淨功徳一切煩惱法皆是妄有性自本無故曰白淨無垢識爲無明所薰習一變而爲含藏識闇然無記楊子之所謂善惡混者再變而爲執受識我愛初生荀子之所謂惡者三變而爲分別意識好惡交作韓子之所謂情也四變而爲支離五識視聽亦具蘇子之所謂才也學道者復以眞如薰習無明轉四識而四智其一曰大圓鏡其二曰平等性其三曰妙觀�其四曰成所作初無增減故號爲如來特人昧其性耳性何負於人哉此孔子所謂性相近而習相逺也惟上智與下愚不移吾卽佛所謂阿鞞防與闡提非了義也歐陽子平生不喜佛老而罪學者言性吾儕豈可爲此翁所欺哉系辭尙以爲非聖人語彼何有於佛老云

雜說三

吾觀佛者皆談仁義竟不知何者爲仁何者爲義比讀莊周書曰古之治道者以知養恬以恬養知和生於恬理出於知徳和也道理也徳無不容仁也道無不理義也然則道徳爲仁義之體仁義爲道徳之用後世人忘其本止知有仁義而不知有道徳故老子有激而云逆求其言蓋欲合仁義於道徳而言之也豈眞捶提仁義者哉彼韓愈氏者斬然臆斷以道徳爲虛位以仁義爲定名欲離仁義於道徳而言之也果誰坐井而觀天乎孔子曰志於道據於徳道徳其虛位乎孟子曰由仁義行非行仁義也仁義其定名乎然則韓愈氏亦不知仁義爲何物也近世二程氏之學始講明仁義之說至以仁爲覺者是知慈惠寛愛不足以盡仁之實求其意而未得耶甞試思之盍反其本而巳莫如莊周之言爲有次序也方寸之地本靜而明明而靜故曰治道者以恬養知以知養恬恬以致其靜知以致其明靜極則無所於忤明極則無所於蔽無所於忤則無所不受無所於蔽則無所不達故曰徳和也道理也徳之字曰仁道之字曰義故曰徳無不容仁也道無不理義也其明白徑直也如此正如學佛者以妙明之心修止觀之法以止觀之力得定慧之稱或以慈心定爲悲增菩薩或以無礙慧爲知增菩薩悲智圓修同登大覺儒者之所謂仁義老子之所謂道徳盡在其中矣吁安得圓機之士共談眞仁義哉

