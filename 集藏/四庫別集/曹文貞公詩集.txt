

欽定四庫全書

集部五

曹文貞公詩集

別集類四

元

提要

﹝臣﹞等謹案曹文貞公詩集十卷後錄一卷元曹伯啟撰伯啟字士開碭山人至元中薦除冀州教授天歷初官至陜西諸道行臺禦史中丞卒謚文貞是集一名漢泉漫槁後有至元戊寅吳全節跋稱爲其子江南諸道行臺管勾復亨所類次國子生胡益編爲十卷又稱有張夢臣歐陽原功蘇伯修呂仲實四序此本皆不載總目於四序之前又列有禦史臺咨文太常博士謚議亦皆有錄無書蓋傳寫佚之後錄一卷爲曹鑑奉勑所撰碑及像贊祭文哀詞挽章而目中提調校刋謄寫姓名一條亦未載入則後人刪之也伯啟生於宋末元初而家世江北不染江湖末派亦不沿豫章餘波所作乃多近元佑格惟五言古詩頗嫌冗沓其餘皆舂容嫻雅沨沨乎和平之音𨿽不能與虞楊範揭角立爭雄而直抒胸臆自諧宮徵要亦不失爲中原雅調矣

乾隆四十六年十月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

曺文貞公詩集卷一

﹝元﹞曺伯啟撰

○五言古詩

憲使徐公子方俾諸生賦勤學詩蓋示勉勵之意僭題卷末

修身戒昬惰學業貴精勤聖人惜寸晷志士恥無聞勤惰不自省賢愚此中分流觀八紘內矻矻窮朝曛農者國之本三時務耕耘作勞乃有得老稚俱歡欣梓匠服工役營營操斧斤商旅渉險阻衷情若惔焚中年致丰富築室連靑雲士也責尢重凡流豈同羣綱常繼絕學仁義匡時君聖道苟不熟幾何能策勲升平古來少幸際書同文發憤簡師友勵精攻典墳螢雪代膏蠟虀鹽鄙膻葷衡門拒逰宴世慮祛絲棼涵養至成徳功名奚足云繡衣來何莫文幟張吾軍惇勸果無怠英材見紛紜

學宮雨夜有感

北風撼庭柯寒雨擊檐瓦恍疑更漏急俄頃恣飄灑輾轉宦逰客聽此殊不雅畱滯三月餘憧憧若奔馬緬惟莘郊人淸芬播中夏徵車再三來囂囂尙耕野以身閱盛衰動靜非苟且竹帛照古今惠夷同聖者人材有徑庭理勢遂髙下負此頑鈍資辛勤願陶冶茹糗充朝饑芹宮芘余廈僮僕夜號寒私憂若爲寫鼎食愧臧獲陸沈哀屈賈載詠雞鳴詩行蔵隨用舎

相馬圖呈杜勉齋左司

造物出萬類貴賤伊誰分圭璋雜瓦礫世道同疏親旣収大宛種一掃駑駘羣乃觀相馬圖低首先吟呻千金購死骨舉國無其眞生世何太晚鹽車負艱辛悠悠虞阪道赤日煎紅塵行人亦何多具眼惟孫君一顧不旋踵價超連城珍誰爲繪此象庸示將來人相馬失之瘦相士失之貧於玆有巨公數載居沈淪涵飬浩然气輪蹄任紛紜素識太平象鶚表飛靑雲紫泥日邊下八座生陽春攄心握文柄引年啟賢門凝睇辧臧否立志安斯民他時了經濟丹靑畫麒麟回顧相馬者細務何足云寥寥載千古二道非同倫相士今何人少陵身後身

題趙治中詩卷

聖徳混遐荒天戈指江左簪笏或山林猖狂盡逋播久萃南海涯生靈寖凶禍元戎運良籌分使選剛果趙卿掉臂行咸謂虫赴火開諭皆來臣旄頭應時墮省檄守循陽報效何麼麼掛冠梅花峯誰復論轗軻當其徇國時豈識身爲我所幸吾民安貴賤無不可徜徉湖海間酒剰糧不裹同沐恩波深何必近靑瑣回視窺祿人擾擾眞蜾蠃悠哉復悠哉銅柱暎蓬顆

官馬行呈李總管

肩輿坐尢穏官事倦逢迎南來秪乘馬僕隸教編氓洗則養神駿秣之愛長鳴四時腓且安主人心始平翻思歷玆郡牧民爲正名科徭思日寢刑罰願時淸胡爲政多門靑紫亂縱橫訟言無巨細案牘竟紛爭鬻田給徵稅伐木空原塋民心無正歸歌謡有新聲服勞於王事孰憚夜與明徵求苦煩急日用何由生爭如作官馬蒙背銀鞍輕吾儕聞此風鬱鬱傷中情不有治安策自慚非國楨歌詩贈官長敢效舂陵行

題江寜李襄公畫槐手卷

襄公五男子耕也官最卑三兄歷朝班雍容老相期庭槐公所植一干生五枝次四獨秀發耕乃適榮滋當身耀金紫喜气充門楣造物補不足云仍受繁禧乃悟窮則變乃知盈則虧未來气已形旣著人方知向非陰有感艸木終奚爲天理未嘗息天君毋自欺寄言聲利徒種徳宜孳孳

題胡府判趙生山水捲

畫名無言詩所貴存天和包含物之理方外手可摩趙君圖畫手前軰誠無多吳縑二三尺意馬揮干戈畫水有淸意涼風皺微波畫山無著色岱宗夫如何浮圖寺之表舴艋巖之阿披圖一回首逸興髙嵳峩紛紛名利人塵土雙鬢皤我亦在其間歲月空蹉跎林泉有餘興從此歸漁蓑

和完顏正甫僉事見寄

蕓蕓天壌間物物自終始陰陽司屈伸雨露發膏泚窮探造化妙學道當沒齒憶昨效前修老屋坐荒址誠能不汝畫麼麼變奇偉華髮已侵尋蘭臺方小史補報無尺寸追思負甘旨胡爲俗累深不得宦情已渉世相推移因人具條理堂堂顏使君端爲蒼生起東甌素凋瘵宿獘要全洗守宰如星分妖紅連俗紫己聽下車謡淸彊新直指巖巖金華峯湛湛榖溪水吾道增光輝霽景照紈綺古今誰並駕避路行且止簿書日奔忙愧我徒爲耳

寄謝陸義齋廉使諸公

崢嶸古曁陽事簡風俗淳僕也一何有忝爲幕中賓齊瓜六見熟於今作閒身東臯事遊息聮鑣出城闉時當仲夏初萬木繁陰新眺覧悉幽勝主賓若同寅雲間陸公子丰姿邁羣倫妙齡心老大富貴不驕人石居狀元後累葉爲縉紳海翁文章伯子弟盡麒麟何有兩夫子家聲徳相鄰行樂興非淺杯盤夜及晨名園開錦繡品饌羅奇珎晚入淸涼界諸公禮極臻於菟亦無懼酒力乃爾神處士葉其姓緑綺隨烏巾時聞操一曲天地還氤氳歌調間南北手談棄疏親黃雲徧四野遐邇不憂貧凝睇卽成趣滿懷俱是春主人捧觴勸厭飫難爲嗔斜日覓歸路瞢騰入囂塵夢覺思梗槪擁鼻如酸辛惓惓無以報作詩記天眞

和傅茌山九日秋闈

宦遊何所得歲歲客殊方馳騖不自已別離是尋常資身素無策遐愧工與商光景一行速瞥然度飛黃瀛州良不惡復到澄淸堂借問堂中人生平有何長夢想枌楡社披襟坐藜牀晦息存夜气晨興玩天光云胡不歸去老大徒悲傷秋雨忽開霽乾坤變淸涼偶於職守外沿檄監文場諸生競葩藻寸晷何倉皇藩臣喜揚激賓筵秩觥觴秋陽暖慈闈春風遊帝鄕缾中有紅腐穩慱大官羊

戲贈曺鸞舉

古人重名節世好奚足云傾蓋一相得固無蕕與薫吾子號奇特積慶久已聞浹旬侍淸宴丰姿靄卿云簿書不濡宿凡羽徒繽紛席第承几案讀書類能文蹇餘一月幸薦剡煩運斤同姓道不殊中心日欣欣空期九仭山一簣庸加勲誠慮太阿病倒持貽誚君可憐爲親者茹糗窮朝曛雨驟風亦馳靈臺若惔焚詩書養平昔饕餮非同羣容我多士間獻誠只心芹孔兄正羞澀趑趄色氤氳曺丘筆有口顧足騰淸芬胡爾回文後莠辭致難耘或無復或有鈞例孰能分主將肅戎幕校徒調三軍玆情試常紀長者心無燻

澣衣圖

靜女思歸寜澣衣拜髙堂隱士履貞固濯纓視滄浪苟有涓潔心顦顇猶姫姜常懷濟時策進退皆康莊

濟州登太白樓懷鄭從之禦史二首

髙城蘸云根聊可慰心迹長風萬里來如對騎鯨客監州好事者樹此樓與石隆鼻號金仙更長謾嗟惜

堂堂鄭使君美譽粲星文不羨艸頭露願棲山上云罄躬事女冠無乃承異聞賤子抱負淺仙凡未能分【鄭棄官師女士號髮冠者】

雨花臺獨步

燕薊走江浙洋洋誇此臺金仙入幽夢眞能易凡胎徒步良自苦行行益紆回前人重出處納履心悠哉

觀朱張二府

相府劇深邃將壇勢崔嵬古今爭不已十去久不回所以陶靖節東籬只銜杯我軰何足道靑山好歸來

張菊存精舎讀克明樵隱佳什附詩於後

邊庭析骸爨伐輻住雲山斤斧旣適用雙肩敢辭難世事如棋局靜觀不知還夜深一鑪火莫遣兒號寒

蕭縣道中早行

行行古天塹冪冪桑與梓樹枝防刺人天明僅十里功名果何物白髮仍早起賴聞瀑水聲淸徹畸人耳

贈江夏相者陳梅心

江滸老梅樹百花頭上開微風散淸馥寂感如靈臺君子道雲長坐觀凡木摧莫辭方寸苦調鼎鑑英材

曹文貞公詩集卷一

●欽定四庫全書

曺文貞公詩集卷二

﹝元﹞曺伯啟撰

○七言古詩

休日陪漢陽諸名公登秋興亭觴詠移時塵慮頓息但以不得會仲通爲歉因綴長句呈欽夫僉司士元太守君平察推仲通宰公曁座中諸友

散材生世元無堪彊持陋質偕楩楠年餘耳順雪垂領誤承任使來江南公庭日午了官事西州散步成奇探歲寒亭樹發秋興名公齒序相朝參鴛鴦梅梢欲蓓蕾鳯凰山頂飛晴嵐江水朝宗淨拖練湖光照影淸揉藍旅鴈書空度荊楚浮雲護日橫湘潭蒼茫宇宙一俯仰形役道路何癡憨移尊偉觀排小酌紫霞瀲灔堆紅柑人生擾擾有今日座客云云無俗談長安冨兒不識字但能几案羅肥甘眼中梵剎如比櫛焉知曉事無瞿曇知音更有驄馬客威稜坐可懲姦貪山邊聖人惡旨酒【禹廟在側故云】望之不敢成醺酣一襟淸興豈終極催歸黃帽牽羸驂漁歌悠揚風色暝人影散亂波光涵船開棹進一回顧匆匆欠到王公庵

豋君山述懷次史同知韻【史闕祥字��輿名儒史繩祖學齋之子眉山人自號藥房後居三衢】

大禹神功孰可擬萬水導之歸一泒滔滔江漢爲朝宗分破坤輿爲両界朝煙暮靄難具言一得慿觀卽疏快堂堂史倅文章伯聲若洪濤動澎湃豋山臨水悼興亡詩句瑰奇韻尢怪當時未能陪杖屨想象風流盡堪畫古今亦自重歡笑醉摘頭巾花樹掛蓉城酒美風俗淳緑橘霏微散香瀣天南地北江城客從此好償安樂債翻思巨猾舊相鄰心迹無聊時作噫區區刀筆何足論自負巍峨益豪邁一方弗克知僞謾二載何嘗得眞話巖廊步武皆若人健土忽聞誅毒蠆融融閭裏發新歡回首茫然事幾敗鵲來鳩去巢復完急雨斜風任飄灑水邊興感遽多情還笑書生性常隘

題趙鼎之一山詩卷

君山蒼蒼矗林杪萬古蓉城爲髙表大江橫絕聲喧豗浮世紛紜幾昬曉南崖地勢抱靈秀崧嶽生申此生趙孟鐈其名字鼎之特號一山歸興杳春申當年富公子澷與此山期不夭只今誰主復誰賓眼底千山萬山小山英動色如有情鍾秀玆人尙年少早圖勲業汗靑編千載東吳靑未了

陪諸公杖屨豋梁王吹臺悠悠悼古之情不能自已呈孟子周子文二友

天宇廓然秋已暮幽人欲作登髙賦聮鑣沽酒上繁臺千古興亡一回顧百鳥喧啾塔半摧荊榛掩暎臺前路黃花采采未成歡目斷荒城起煙霧

送申仲禮言別還第

世間去就崇口給君子知幾不終日申鄕掉臂挽不畱臺閣諸賢悵如失不爲分攜淚沾臆但傷直道人難立相如有才徒四壁心事還同家事急輕舟蕩漾吳楚路坎止流行須自惜妙齡未許作閒身會有重尋董狐筆

餞王景先僉司赴燕南

河朔名藩尊趙郡刺史開司冠諸鎭太行形勢控幽並軰出衣冠跂廉藺衰榮代謝苦不常屢值天公降饑饉繁華惟得夢中看甿庶流離棄忠信蘭臺極念濟此邦繡斧多方簡豪俊眞材適見王吏部攬轡登車气逾振焦禾待雨報秋成貪吏聞風應解印賢臣生世責非輕莫使秋霜空染鬢

贈相者髙心

月心涵眾理常虛明烱如素月流靑冥掃除靈臺掛秋鑑天下妍媸無遁形區區老境事奔走泛泛人海風中萍便從心月問前路形車气馬何時寧

讀約齋段侯詩卷

少年馳驟淸淮甸復領牙兵洗江練車書混一論酬功驚看浮雲日千變賣卻寶刀歸紫燕柱杖支頥笑顓面寂寂柴桑不見人黃塵埋卻金閨彥

贈相者梅山

元气淋漓生萬物莫悴朝榮自飄忽梅山老子究此心道眼相人惟相骨昔年貴重藥房公果見靑春照簮笏疇昔聞子否已傾夢魂逺逐秋天鶻

夜宿太湖岸

太湖西望如滄溟木落霜寒波更淸聞道是中多巧石明朝豈用勞生靈晚風作惡蛟鼉走搖蕩乾坤洗星斗大隱乘舟不見人而今盜賊爲淵藪

贈陳方回伯仲詩洛下【並序】

古都會河山潤秀人材瑰偉非中原他郡所儗有附庸曰登封儒生陳方回寔生是邑世守素業學務眞淳以其系名兵籍躬戍東淛萬夫長而下嘗賓師之尋致終代薄言旋歸方遊覧吳楚間秦郵主者貢爲淮東憲史參署有日適仲氏方貢者收書亦南來遇諸江都怡怡旣久從容相與言比年所生垂老家事屢空與其束身抱牘營營乎寸尺之進曷若著斑衣奉菽水溫故知新之樂之爲愈也輕舟短棹幡然偕行就道之際凡我同盟是其義榮其歸飛毫落紙者不爲不多矣愚碌碌無堪僑居江滸亦嘉陳氏兄弟咸有古人之志或出或處不負君親想象漢賢陳仲弓之二子遙遙華冑其克肖焉及近世卿大夫節齋緱山之後豈復無有乎爾因贈數語庸識將來誰謂華髙企其齊而二生其勉旃

壯逰自古男兒事收拾英華貯胸次逢掖南來掛鐵衣陳生不露經綸志白雲在眼忽思親春鴈同回期不匱近裏工夫實有加它年肯屑揚州吏

送蔡季良

盛世官規量材職逢掖仍須肆刀筆猥予南北閱人多彼此技能相得失江東復一季良出姓字相聞不相識同事同星幾研親得覘幹局無儔匹簡書衮衮笑談了政事優優儒道飾忽驚奏最覲天庭萬里秋風動顏色英雄不下兒女淚著腳云衢先努力除書消息待春開何處豺狼當屏迹

和趙鼎之中秋不見月

四事難並今古情春花已過秋月明秋气平分月先滿海風吹起雲縱橫萬戶千門心若祟簾幕低垂緑窓閉洗杯小酌興茫然夜雨空階作秋意一杯一杯復一杯浮雲於我何有哉至人胸中月常在燈前一笑雙眉開四時月色皆圓潔祗是人心還自絕讀書意气當拏云及此幽寒謾嗚咽和詩聊與節相酬旅思綿綿無盡頭明月明年何處看神州相望更多愁

戲作村中謡呈吉甫提舉諸兄

江左頻年水爲厄廩庾枵然民菜色猥予分職古鵝州材質疏庸謾籌劃茍循轍迹失公忠才事徵求便煩刻何如丰歉都不知日侍諸賢浮大白

送趙彥誠

宦逰憶昔畱神京巖廊接武皆豪英相從旣久知姓名奮身半是齊東城東方山水鍾英靈人材濟濟懷忠貞趙君家世居鄒平妙年胸次吞幽並昔從案牘嗟勞形深衣幅巾務明經十年潛心今存誠蘭臺掾史奮鵬程此來平獄期無刑況與冠玉聮鑣行發姦擿伏如神明光芒文彩刃發硎竚看政績垂丹靑天南地北蜚嘉聲拂袖歸來心迹淸華峯峨峨繡江澄齊魯相望莫寒盟它年倒屣須相迎

贈卜者範心鑑

大造無窮如轉圜五行佐功隨變遷人生貴賤混賢否系乎气稟純與偏世間談算不知數蘊奧相背徒紛然豈期區區古澄川範子能聲爲眾傳試將猥命與評跋大篇巨軸飛雲煙前途兀兀未敢知旣往行藏如目前陳說浮生皆黙定乃知家世心爲鏡金穀繁華掃地空渭濵釣叟師周政相者惟從骨肉尋經云積善當餘慶躔徑𨿽殊指一歸予今萬事皆從命

送趙石居之官

慶元六年薄宦居申浦百技茫然性疏魯客舎公餘一事無搢紳顧訪森如堵髙山流水洗憂感黃卷靑編閱今古回首長安如斷蓬南云翳翳生淒楚小舟俄載石居來飯顆山頭逢杜甫鈆槧優遊習气同權門悵望丹心苦緑陰初見盍朋簮倒指聮鑣踰夏五大火西流菊又殘孤衾鐵冷聞雙杵一鳬今日忽南廂燦燦牙緋光鼻祖新制興除務必行銓材歷歷皆良輔東南山水得奇探人物瑰奇壯城府莫道臨民始有爲存心濟物非無補猥予無計理歸裝滿面風埃猶噲伍身世由來秖自憐愁懷此去慿誰語江城事簡俗亦淳彷佛居安勝鄕土茂林修竹鼎魁方皓月淸風自賓主談笑四明官事了時宜命駕瞻衡宇廟堂倚任今伊呂茍有寸長思一舉同是悠悠萬古情它年許接朝天武

寄胡教諭六首

駕言江東秋已莫河洛先生欣所遇形容質朴千年松學問淵源九經庫欲學毛生慰老親便攜長策幹當路我今參透艸鞋禪何似扄門作書蠧

江臯迢逓風景莫遊子倉皇悵無遇壯心激烈期軒昻人困日長囚筦庫久坐應教靖節嗤拚歸又怯長安路何當著腳簿書藂刀筆猶能削姦蠧

跳丸苦欲催衰莫千里魯侯嗟不遇外臺飛檄譽廉平底用琨珸藏寶庫知非未敢效蘧瑗喜過尙堪師子路悠悠天地亦何心輸與蕓窓坐蟫蠧

遺經兀兀窮朝莫月窟天根有眞遇何爲提要必鉤元殆似立家湏廏庫終期太史開盲聾肯效揚朱泣岐路相逄衮衮勸時妝墻角檠拋書養蠧

山禽似說歸何莫不學三餘思董遇渾金璞玉皆若人翠羽丹砂巳充庫從容受命是天眞俯仰同流非正路聞身未老治菟裘世事侵尋木生蠧

風雨愁城楚江莫前人豈盡非常遇懷材抱藝儲瑯玕擊柝守閽司庾庫襄王抵死負靈均子敬無心事公路我曺奔走謾趦趄鑽紙篆科蠅友蠧

子方心困二隱君屢以書疏相問因伯亨都司赴召亟聮數語寄謝

宦逰始至澄江日異代衣冠常接迹更見諸生列郡庠大篇巨軸輝金璧別來三十四周星世事消磨如過客區區耳順有五年坐覺羲娥急朝夕官債窮愁舊復新茫然回首成今昔兩賢時得夢中看目力昬花心尙赤

送獨吉經歷遷內臺

麟鳯有名人不識一出端能瑞中國拯焚濟溺非所長君子同聲復同徳單父鳴琴不忍欺南陽召杜今猶憶後來從政何紛紜丹鳯髙鶱麟就踣河山秀英散還聚間世名賢出西北翽翽公朝作羽儀昭昭相府乘矜式剸裁不覺到襟宇予奪誰能動聲色賜環消息九天來拂我羣情亂如織臨岐一語還自釋吳楚區區駐難得廟堂新政待良籌行看八荒開壽域

乙卯淸明沅州郊行

信馬沅江江上路歷覧芳菲忘故步因逢古廟說前朝忽見孤舟橫楚渡二難恨識十年遲四美豈期今日具人生能得幾淸明莫對殘陽怨遅暮

壽喬令

李白桃紅春律仲熊羆一夕占佳夢崧嶽鍾英積善家英材墮地眞梁棟萬里云途早致身牙緋濟濟照靑春當年東魯蝗踰境此日南山虎避人【此人善射】玉樹芝蘭壽觴舉使君喜色形眉宇賓朋雜沓輕裾飄絲竹喧闐細腰舞元戎家世負元勲昨是今非且莫論好約畫堂千古月年年相伴醉黃昬

蔡茂先禦史種徳堂

人間種徳如種樹培植日久生輝光吾儕未逹感應理直以風水縈肝腸夫君善慶目所擊聲譽赫奕家彌昌要將成績示來裔特書二字名髙堂

哭子謙亨

曺子謙亨字光益祖父文山移碭邑宋金華裔居太丘睢陽城東鄼城北父仕江陰實辛巳育汝今年二十二六經文藝邁同倫孝弟純誠無不至東風吹起逺逰心姑孰姚公如玉金擔簦就學千里去毎對斜陽思好音壬申中秋短三日東道張卿逓書尺爲言臥疾求良醫汝兄走視星火急我持省檄在雲間汝兄俄自姑孰還乃言音書之來翌日爲鬼錄使我相對號慟生意俱摧殘世間子女人皆惜亦有珠瑰雜瓦礫創然碎卻千金璧地久天長淚沾臆陋棺風雨寄江東日夜音容在眼中大鈞播物極萬變悠悠此意誰能窮謙亨稍解先天理晝夜猶爲一生死英靈不泯聞此哀肯爲馮依訴終始

曹文貞公詩集卷二

●欽定四庫全書

曺文貞公詩集卷三

﹝元﹞曺伯啟撰

○五言長律

陪翟沈二文學歲莫登宴嬉臺

一雨開新霽長空絕點埃眼明初出郭心逺乍登臺矮塔培黃壤摧碑漬緑苔幾人遮日去雙燕受風回稚柳沿新塹神祠暎古堆翠峯依舊好金菊爲誰開日夕牛羊下天寒鳥雀哀黃流隨去住元气接周回風箒誰操執云衣自剪裁松杉誠異質樗櫟謾多材效北衣冠變平南士卒來功名殊未已伏臘疊相催弔古情何益哦詩愧不才歸歟風景暮攜友且銜杯【因飲張氏席上故云】

秋夜西齋有感

旅況隨秋變淒淒百感生白雲凝望眼黃鵠計歸程藍縷臨卭服虀鹽漂母羮舊痾𨿽有瘥新業竟何成財匱交情淡門卑禮意誠淹畱諳世態出入論家聲眉鎖將詩解心田仗筆耕蒓鱸張子興燈火退之檠雨積堪輿暗霜欺枕簟淸天風篩竹響檐澑瀉階鳴伏翼生憐暗飛蛾死趂明鴈鳴如有訴虫語不知名兀兀心猶醉棲棲夢亦驚鄰砧催薄莫樓鼓辧深更目斷家何在年衰志未平自憐飄泊久坐起若爲情

送南冠謝時淸北行

否泰今猶昔兼攻弱遜彊天兵多奮迅鄰國半凋傷士馬仍吳土簮裾躡漢疆紛紛行路客落落謝家郎淮楚冰霜重幽燕道路長負包躬若罄逐伴汗如漿載贄幹當路懷書謁尙方形神𨿽落魄意气自昻藏傾蓋成三益論文盡數觴貧中覘大節言外挹餘芳彼美文章士來逰禮義鄕當途有知已無使嘆垂囊

和陳愛山

拉友尋佳致迢迢逺市喧度山寧惜馬傍水得觀猿淨盡羇人恨招回逺客魂樹頭參漢表石齒漱云根植柳人如在唫梅墓亦存風杉蒼晚節雨徑緑秋痕數畆棲霞洞千年落照村誰憐丞相宅我愛故人樽叱道僧歸寺還家僕候門賈畱眞有意誰可代晨昬

再和

酷愛西山景經年可避喧一聲何處鳥百樣此中猨地雅僧成趣峯髙客斷魂長藤梯藉力茂樹石粘根賤子心君駭賢人手澤存水亭寒有素云洞秀無痕古篆紆淸澗新圖掛逺村乾坤雙斷梗身世一芳樽戍角催歸路吟鞭懶入門五年申浦住卜宅愧吾昬

贈李都事【字和卿大名人】

記識英豪士求官萃古燕下風俄獲侍教雨屢蒙宣老筆千人敵芳名萬口傳心聲無悔後仁政足光前柱礎尋常定盤珠左右圓料量明若筮安止泊如禪藩鎭麒麟布蘭臺鴻鴈聮佩符臨此地彈指憶當年流水供迎送飛雲體變遷及瓜畱未得行李尙蕭然酌酒爲裝贐吟詩當祖筵它時隔霄壌晚進望陶甄

謾成寄朱伯海主簿

聖朝覃至化寒士忝微官迢逓踰千里間闗歷萬端山城居寂寞燈火憶團欒申浦煙塵暗君峯艸木寒吳風純已散楚語辧應難賴有朱夫子論文釋永嘆

○五言律詩

敬題仁廟禦筆加郭西埜等官手卷

宸心寄宸翰天語授天官際遇升騰易懷思補報難祥雲橫碧落彩鳯出金鑾何啻千鈞重當爲百世看

和宮教授二首

蒲柳驚秋至蒹葭泣露瀼虛名無實用旅迹寄遐荒念念歸南畆悠悠夢北堂緬思忠與孝馬腹值鞭長

靑雲有髙士捷給如飛黃白眼空四海淸風扇八荒蹇予誠跛鱉世事付亡羊客窓誦佳句黃你潤枯腸

和人逰蔣山二首

爲憐山崒嵂不避路縈回況值八九月那無三兩杯人生行樂耳世事已焉哉碌碌剡溪令何如終艸萊

古人追樂事日費百千回發興排詩律消愁仗酒杯何時能仿此吾道付悠哉所恨虧甘旨斑衣愧老萊

初到江陰寄徐路教仲祥五首

自古江南地澄江小翠微訟淸衙散早路僻客來稀季子髙風在春申故宅非晚涼無一事攜酒坐苔磯

自古江南地林泉勝槪多扁舟波瀲灔羸馬路陂陀異服人爭笑吳鄕語漸訛玆逰諒奇絕柰得倚門何

自古江南地民安樂最深稻畦云漠漠松畹霧森森鵝鴨喧池水雞豚憩竹林小舟維古岸銷我利名心

自古江南地東南別一天樓臺紅燭底車馬翠圍邊忝預官曺貴難逄吏屬賢不圖爭腐鼠危坐看飛鳶

自古江南地玆行始識眞傳云風土異尙念裏閭親緑水羞前列斑衣負此身何如徐孺子詩酒四時春

和通州王總管二首

彼美王夫子相逄各異鄕秋髙風淅淅江闊水茫茫回首闗山逺傷心道路長英豪休感慨十手指軒裳

霜信入譙樓人間溽暑收荒涼松菊徑潦倒芰荷洲銀漢誰家月金風滿地秋吟詩遇知已毛頴凜霜矛

村居

羨殺村居好經年絕是非牛羊歸晚徑雞犬散朝暉露坐分藜榻郊行解葛衣城居苦囂隘來此卽忘歸

馬上倚和毛潛夫校書見贈

衰悰思故友攜酒特相尋忽忽二年別悠悠千古心詩書淸晝永桑柘緑云深羨子閒居樂無勞嘆陸沈

宿呂梁寄子素府教

舟泊呂梁下心馳天地間澹煙新店舎斜月舊河山苦債無終極衰年度險艱夢中孫與子相戒制斒斕

和徐同知逰北山寺

重陽尋勝槪出郭抵雲山梵宇棲遅外田家指顧間人言生處樂我羨此中閒景行東籬下螺杯且駐顏

蘭溪郊行

千里飄零客雙親喜懼年馬嘶靑嶂外人望白雲邊要領知誰授舒徐頗自便此行羞伏櫪何必較夔蚿

和完顏東臯僉司

一踏荊榛路三經杞菊秋下喬知有命行變覺無憂素髮迎新歲靑雲憶舊逰詩來慰惆悵飛夢海邊州

儀山寄山東張希孟學士

有客樂幽閒棲遅濟岱間昔時錢若水今日謝東山蚤避鳯麟网固辭鴛鷺班忝予聮故友衰白始知還

周可山風鑑獨步江東別幾三十年邂逅金陵寫懷奉贈

白下有遺叟棲遅周可山立談千古意坐占一生閒淨拭妍蚩鑑髙標義利闗逢君常自媿衰謝不知還

答南冠

朔方崇信義南渡寖浮誇土實國風厚火空文物嘉皇天親有道元气造中華萬事非人力含靈本一家

夏夜露坐二首

蕩蕩靑冥闊瀼瀼白露寒驚烏啼木杪老兔出云端坐久同誰語吟成只自嘆慰親應有日沿檄到長安

露坐夜如何村居卽澗阿蒼煙噴素月碧落轉銀河病抑詩情減愁添睡思多秋風庭樹響勲業愧蹉跎

冬夜書懷

土銼蛛絲冷頺垣鼠穴稀充腸惟脫粟蔽體乏新衣守分人嗤拙懷安自覺非當年同舎友裘馬自輕肥

秋日嘉禾道中詠懷

旅況隨秋變閒情與世疏年將知命到祿及代耕余濟物無良策安心有聖書雲山千古意瞻望獨躊躇

題王龍驤舟師圖

問罪平吳土分兵自益州百年還入統一鎖謾橫流王气煙同熄侯封死亦羞畫師微意在固國有嘉猷

辛亥三月陪馬克修治書謁天遊孫眞人方丈階前牡丹盛開巵酒同玩座中範提點索詩

拉友尋佳致琳宮引興長服膺師酒聖拭目待花王逝水年華急行雲世態忙無因駐淸景春色又斜陽

和張受益二首

交契觀夷險髙卑象梓橋世途逄蹭蹬心境失逍遙道詘身焉用居安气不驕燎原風正急誰爲辧蘭蕭

蚤歲逰東魯從師學步趨虀鹽三尺命行李一嚢書往事隨黃鵠空場縶白駒宦情都淨盡欹枕憶耕鋤

寄景梁禦史

淸朝恢制度臺閣任儒臣昔預聮鑣客今爲避路人拔茅言在耳遷木句傷神奔走情無賴西風起問津

用除夕韻呈菊圃

已坐儒冠誤那能吏責禁世途修且阻時事古猶今闒茸除煩障剛明見陸沈喬松冰雪底一點歲寒心

寄友人

汲古人傳僻安貧自覺淸巨鰲誰可釣腐鼠不須爭未了髙軒過宜逢小吏輕白丁二十許甘學範髙平

送祖繼先還眞定

濟濟恆山客堂堂骨相奇書傳先世徳文盡後人師進退無非命功名不可期胸中長策在重看著鞭時

次韻王菊圃朋益相公二首

繡斧馳諸道霜威霽兩間旦評推剡粵聲價等丘山帝徳純無已臣功敢置閒況非東晉日何必賦知還

元英貫心月實理固靈根直節山侵漢淸流水抱村政聲隨欵乃詩韻破人渾東魯多君子名臣萃一門【元遺山有論人詩】

悼幼子

世事云千變人生夢一場悠悠誰範冶擾擾自彭殤公道方緘口私憂敢置膓家人能解此情淚莫沾裳

壽毛潛夫

西風吹晚莭東魯毓英材簡重由天性髙明不露才巖巖峙靑壁凜凜助烏臺四海黃花事百年長壽杯

送天鍚省郎奉先柩歸葬宛丘

壯歲遊南土方春賦北徵蹔開千里足終復九霄程存歿應無愧榮枯総若驚堂堂公輔器休系故園情

寄髙文甫治書略寓自劾之意

憶昨分攜地怱怱期月餘年增心懶散政靡術空疏恨別幽蘭契愁同乳虎居新春將入手歸計定何如

用賈公儼韻壽何仲禮

當年逰薄宦脫鞅到君家摩拊紫荊樹攀緣常棣華芳名稱月旦萍迹寄星槎長壽鄕中客陶然飲紫霞

次鄭參政畱別韻【鄭字信卿平陽人時爲遼陽行省參政道過白霫】

塞垣巇崄地歲莫爲誰來交態只如此宦情何有哉豈能供世用聊復竭吾才夜夜家山夢羸驂幾日回

和宋禦史喜雪見寄

都城久無雪臘日凍全消十月江南住六花簾外飄丰穰闗政事喜樂到漁樵■﹝扌棄﹞向梅邊醉荒詩爲續貂

曺文貞公詩集卷三

●欽定四庫全書

曺文貞公詩集卷四

﹝元﹞曺伯啟撰

○七言律詩

詠鴈

寒色波光秋影涵數行天字到江南銜蘆有爲防矰繳擇地無心入瘴嵐寒暑相催猶可避稻粱𨿽好不宜貪哀鳴欲動何人意獵騎彎弧酒正酣

夜雨

老屋淙淙榻屢移披衣起坐候晨雞四檐急澑三江瀉一道寒聲萬弩齊飛電過窓開寶鑑震雷鼓物掲徵鼙平明點檢人間事流水溶溶漲小溪

暮春用唐壽卿韻二首

一天晴碧日遅遅暑气蒸人力自微幽徑雨餘芳艸合小園風急亂花飛臥思沂上歌詩去夢到山陰祓禊歸還憶去年乘小駿西湖逰罷北山圍

流水年華去不窮眼看濃緑換芳藂半溪淺碧春前雨滿地殘紅午後風客舎蕭條惟感物壯心寂寞謾書空吟詩羨殺唐公子興在三山碧海東

就學東平嘉祥道中書事二首

行潦縈紆會古溪一行白鳥自髙低敝裘恐惹途邊棘疲馬愁顚雨後泥思入石林風浩浩吟成沙艸日淒淒相逢莫問經行地萬壑千崖總是迷

夢回午枕倦聞聲野鳥摶空隱見形積水還同流水碧逺山翻比近山靑霞迎雜佩新荷燦風揭麻衣野菊馨安得畫師頻點筆歸來移入紙方屏

夏夜露坐

露下晴空醸薄寒坤輿厚徳載人寰星光遜月明珠碎雲气停風白練閒水鳥自摶空闊際煙蚊常在有無間兒童爲數秋期近書劍無成益厚顏

送朱教之姑蘇二首

世變涇流雜渭波逸民今喜出煙蘿數間學舎三生分一紙除書二載過韓愈有書思象闕鄭虔無路侍鸞坡壯年莫作菟裘計事業人生不厭多

斗南名士浙東賓落紙雲煙字字新道出羲皇非傲物學宗伊洛反疑人楩楠生世終爲貴詩禮傳家未屬貧常記江城風雨夜短檠相對話情親

鄕飲禮罷次諸公韻

萬井笙簫宴畫屏桑田倐忽變滄溟十年人事成今古數老天畱載典型琴調旣閒逢緑綺詞鋒已鈍出靑萍尺書上逹文昌府藩邑區區尙禮經

看星

史文諜象闡精英世俗紛紛彊指名太液淨涵棋局穩姮娥圓繞貝珠淸赤墀臺輔幽人志蘭友參商此夜情雷煥巳亡誰繼踵劍光空射鬥牛明

暮春登鶴臯書樓

官事源源無盡頭偶攜佳友共登樓逰絲落絮春將盡古是今非水自流閱歷人材溫史冊消磨塵慮索茶甌南鄰北裏常相望莫厭貧交杖屨稠

夢酒詩會

身世年來憶哺糟華胥一夕藉薫陶半窓涼雨靑綾薄一片春風翠斾髙烏蟻混逰槐國市緑醅初潑漢江濤流鶯喚覺西軒底箕踞分明指二豪

送丁仲謙赴都

器識燻涵太古淳笑談時露滿懷春自居中土文章士人道淸時艸澤臣千里闗河猶是客半生書劍不憂貧舉頭似覺長安近會逐西風馬后塵

旬休日遣懷招陳徳溫飲

擁鼻南窓對晚陰自憐終日坐蕭森相如未遂題橋志工部虛勞戀闕心盡辦赤心遭白眼聊將彩服照靑衿東鄰況有陳驚座時得花前一盍簪

涇陽述懷【八月分司到縣呈王仲瓊禦史】

晚境難期博望侯微官且學子長逰涇淸渭濁源何異物換星移志未酬隴月照人徵鴈曉金天飛露候虫秋塵緣衮衮今猶古惟有書生易白頭

謝立齋恵蟠梅

寄來春色情猶重讀罷新詩興轉嘉脈理貫通從詰曲本根培植自英華三生淸絕先羣品一叚芳馨異俗葩聞道南塘數株雪更須騎馬到君家

大名客舎

辭鄕彈指浹旬過謾擬長松帶女蘿僧室夢回愁思冗侯門食罷彊顏多世途千里心如折茅屋雙親鬢已皤富貴本來勤苦得不須彈鋏動髙歌

賦愁諷楊初開同舎

硯沼依稀照敝袍雕虫誰制困英豪支頥忽起鄕闗恨屈指難辭筆硯勞眼底聖經渾已碎階前兒軰尙相髙襟懷落落眞無那時自長吟寫郁陶

子規

蜀魄曽爲古帝王千聲萬血送年芳貪夫倦聽空低首逺客初聞已斷膓錦水春殘花似雨楚天夢覺月如霜催歸催得誰歸去惟有東郊農事忙

送濟南王秀才

靑士名軒敏號齋主人風骨不凡材嗜書有味輕金幣擇友無方至艸萊眾口推尊循古道一篇騷雅露長才逰仙旣許從君去懷抱何時得好開

送翟慶之二首

書劍飄零二十年風流誰識玉堂仙柳營一顧膺新命蘭室三生賦薄緣以道自居元有地若人空老是無天功名遅速皆前定莫使蘇生坐馬韉

一昨荒城識巨儒丰標髙映月輪孤笑談有味皆堪紀崖岸無形未可踰商古訂今朝並幾煮茶聮句夜圍鑪李侯聲價連城重他日先容肯作無

送人作宰

虎觀雍容出眾倫黒頭勲業耀鄕鄰曽聞蓮幕聲華美復受皇家雨露春三載鳳鸞棲枳棘一朝騏驥出風塵此行珍重靑雲志邂逅相逢卽故人

寄李総管

十載峨峨仰重名荊州一識快生平金閨通籍能忘勢甕牖垂交亦盡誠秋月共觀山北政春雷同震斗南聲龍門不少簮裾客願逐朱轓上玉京

上李相

昔戴豸冠居漢北今分虎節鎭山東範滂素有澄淸志黃霸能施撫字功數月謳歌聲藉藉一時民物气融融姓名已覆金甌底望決恩波及泮宮

詠懷寄趙君

鉛槧生涯二十秋無依如鵲拙如鳩胸蟠子美千間廈眼豁元龍百尺樓知命豈爭蕉底鹿興宗要逺夢中牛壯懷磊落慿誰語時問東陵謁故侯

謾成

舉世紛紛日夜忙閒中無意閱興亡千梳理髮驅煩熱百徧攻書備後忘屋角桑麻晴浪晚門前楡柳午風涼人生未逹須行樂不待區區總郡章

呈提刑

憲府聲名據上逰繡衣駿馬出神州百城唾手分情僞五聽存心訪戚休人物風流文勝錦襟懷磊落气橫秋從今海內歸公論蓬篳眞材少滯畱

喜雨

一雨如膏萬物新亢陽無礙接冬春杯傳舊醁千村樂隴出新靑二麥勻請禱不煩投虎客調元應賴問平人農翁未識天恩重卻費犧牲禮社神

中夜偶成錄呈諸君子

桂玉闗心坐寂寥不堪風雨助蕭條人情瞥眼雲煙變俗事藂身歲月消衮衮魚龍混滄海紛紛鴻鵠上丹霄蘇秦行橐黃金盡夢裏神州去路遙

遣悶

人生出處判窮通不在兒曺臆度中一劍蒯緱貧作祟六根虛白淨無功從前狡獪今誰在到底繁華總屬空親老家貧責非淺且畱鵬翼待西風

祈雨罷飲訪立齋南塘用朱路教韻

南塘幽雅異塵中一道荷香水面風適意未容兒軰覺開樽還喜故人同醉來俯仰無今古時至榮枯有變通此地無因駐淸景明朝憂旱欲成翁

君山宴集用韓學正韻【時潘令在座】

與客攜壺上碧山茫茫天宇一開顏江濤洶湧懷思處民屋蕭條指顧間落日照蓬趨水驛淸風拂座笑塵寰安仁觧作閒居賦棲鶻危巢也自攀

座間復用鶴臯教授韻

東吳文族亞中州此日聮翩卽勝逰古剎突侵銀漢表好花疑在錦江頭尊前醉倒俱休惜沙際春歸挽不畱後日重經行樂地一場佳話謾悠悠

謝朱鶴臯招飲

里巷浮沈適自由江城久住似菟裘廣文活計貧無那好客情懷挽不畱滿院竹風吹酒面兩株橊火發詩愁料應此日朋簪盍人物相看總上游

曺文貞公詩集卷四

●欽定四庫全書

曺文貞公詩集卷五

﹝元﹞曺伯啟撰

○七言律詩

對月

東山素月何嬋娟詩人愛此相畱連南北東西桂影直三五二八淸光圓生魄死魄不二理古人今人同一天安得騎鯨李謫仙吾欲對影沽十千

續滄江傅君平和善樂國王詩

五十六字盤中珠誦之如覿歐與蘇巨魚有時迷大壑丹鳯無恙棲髙梧憶昔簪盍漢陽樹至今夢繞郎官湖雄章逺寄洗俗耳慰懷絕勝談虛無

良月九日夜與吉甫提舉宿王氏精舎風雨不寐聞寄令弟潛夫同知佳章骨肉之情藹然具見令人諷誦不已別後次韻寫懷

營營薄宦成何事雪點烏紗月照襟南北十年離別淚田園一片去來心衰楊岸口嗟興廢逝水磯頭閱古今濁酒未能澆磊磈棹歌終夕伴長吟

府推史彥明遷安東太守次韻來詩寄賀

將謂投閒樂有餘已聞丹誥送新除災祥自古由天降忠直從來與世疏治獄我慚於定國濟時公類馬相如太湖一阻三年別淮水朝宗好寄書

和李彥謙禦史

大鈞播物性難同處世規模貴適中分薄畸人偏得咎時來豎子亦成功堂堂東魯靑雲客碌碌西秦白髮翁松栢相看期晚節肯隨桃李競春風

舟至常徳出陸由辰抵沅書事三首

盤礡﨑嶇力不任遐方風景變鳴禽舟浮湖面波瀾闊馬憩山腰澗壑深千里曉煙炊紫葛一春寒霧鎖靑林紛紛冦盜何時靜龔遂登車是好音

蘭澧分岐望芷沅渡頭楊柳欲飛綿囊無薏苡防私論茶有茱茰敵瘴煙心定漸忘行役苦愁濃不覺歲時遷從今暴殄爲明誡曽見山頭火種田

武陵回首望巴陵擯退舟師就馬程潏潏靑溝穿路過峨峨蒼嶺送人行廟堂任使誰能避箐麓猖狂只自驚欲爲伏波尋勝迹艸間聞有鷓鴣聲

復用述懷韻寄吉甫師尹二公

物理盈虛豈易量更闌尋繹月侵牀九年面壁師中夏三策回天黜異方駑馬不離芻牧地輕鷗常占水雲鄕誰能識得歸來趣古是今非夢一場

王仲通宰公自東吳別去十載甲寅秋會於鄂渚乃知尙在七品常調中使人有鬰鬰遺才之嘆談論平生相對如夢歷數海內諸友離合升沈之狀悲歡良久有不能自已者旣而仲通有欲爲道隠求奉一祠之語詰難未能服俄爲借騎下淮復歸行館翌日綴詩二章奉呈兼簡欽甫僉司士元使君君平察推

拍手他鄕遇故知不妨巵酒話心期英豪意气猶平日政事機闗勝昔時學悟素行那擇祿命當淸苦只吟詩操持到此眞奇士不道今奇古亦奇

俯仰無慚是此公相逄如在夢魂中安仁客鬢垂垂老工部行囊旋旋空擁篲無心迎相國還丹有意學仙翁前賢好語休輕棄一命能施濟物功

南塘戲贈立齋主人

南塘幽閴似山林是是非非總不侵詩有淨功聮句好坐無俗客話情深花枝徙倚閒居樂柳絮顚狂薄宦心聞說主人村酒熟幾時攜杖一相尋

秋夜聽雨

里巷歡傳現畢星中宵急雨換愁生禦寒價索公孫被送暑功調傅說羮檐外濃陰滄海立枕邊淸響碧雲平人間別有焦枯地寄語天瓢莫盡傾

歲暮書懷錄贈謙甫提學曁子方學士昆仲

白髮蒼顏落照邊敝裘羸馬惡風前燻心醁醑凡三月撲面緇塵又一年世事升沈看木偶天機消長閱韋編投閒欲效耆英社何處花光似洛川

和平江推官佟亨甫逰鍚山陸氏園亭

世途平地幾褒斜古道迂回艸棘遮盈縮靜看天際月榮枯常擬檻前花淩雲慷慨瞻新句好客殷勤喜故家咫尺勝緣無分到爲誰辛苦趂蜂衙

漂陽道中寄金陵諸友

暮醉朝醒度浹旬淸時人物上元春席前雅調聲聲穩方外諧談字字新六代興亡駒過隙十年離合鴈來賓不堪回首東州路云白山靑一愴神

申仲禮自別秦淮臺憲諸公如失軒鑑繼過太原僕畱吳中嘗以詩奉寄丁酉冬敬甫薇郎回自並門連奉報章且諗仲禮薫陶涵養非向年比英風邁節形見乎辭又非行軰所可擬倫也因便奉和略表仰思

滄溟塵刼谷爲陵世事悠悠卒未平晚圃雲煙歸嘯傲春梁燕雀賀生成江東渭北三年別利路名場幾夢驚吾道只今誰砥柱並州回首羨同盟

錢塘雜詠

客鬢刁騷色漸皤臣心澄澈淨無波詩書事業收功晚鑿枘情懷觸諱多委吏深慚鞭算手家人謾賦扊扅歌悠悠窮逹皆天定塵撲徵衫柰俗何

上周宣慰

景行髙名二十年披云吳會覩靑天士林碩果存生意宦海淸波被俗憐臘雪隨車消瘴癘仁風合道振魚鳶漢廷求治新顓面期與甌民共息肩

寄謝君舉副使

雙溪分被五周星吳下相逢眼更靑置酒樓頭觀世態放情言外慰山靈惠畱良藥詩脾恱想象纎絺暑气醒兩地宦逰非往昔晚風吹動雨冥冥

壽右揆性齋馬公

贊化調元四十春堂堂忠義自天眞文星一轉頌聲息教雨重沾生意新虎節分榮淸玉壘鶴書返政代蒲輪閭閻後學無長技惟辦年年祝大椿

謝性齋右丞兼簡毛吉甫經歷

治安學術蚤蜚聲經濟襟懷老更成千載風雲應嘉會兩朝編簡著淸名去畱泰嶽雲舒捲用捨周家鼎重輕民物熈熈歸化育舊蹊桃李亦增榮

元貞丙申僑居村落與廣文亷君貞卿嘗聚首學宮僕繼以金榖之職畱吳中越二載君亦來臨愛重之情不減於昔以是終日相忘而不遑請益新涼入郊忽起黃鵠之辭詩以代餞

萬卷生涯濟世才十年淮浙兩書齋古今時變花經眼南北人情酒放懷且托功名同敝屣終期膏澤到枯荄阿儂似是轅中驥送客題詩欲悶排

呈平章梁公

熒光曽得近郎星柳絮俄成海上萍筦庫三年頭欲白廟堂千仭眼終靑區區刀筆猶南土望望簮纓盡北庭偶向郵亭瞻使節斐章端欲訴飄零

贈吳道錄

風骨飄飄老地仙平生足迹踏雲煙世緣擲去心無累俗客魔來道愈堅詩調盡飛塵外語琴聲渾扣指中禪夢魂不識三山景咫尺仙凡秖自憐

用前韻詠懷寄諸公

艸堂寂寞帶春星守道常師魯兩生去就失宜寕抱甕是非無定謾懲羮傷心花鳥隨時變過眼軒裳掃地平何日據牀風露底悠悠懷抱爲君傾

送石抹同知

祖宗勲業耀京華坦腹天朝宰相家播世文章鏗有韻通天徳業潤無瑕居官似友山中鹿避俗如聞坎底蛙聞道柏臺飛薦剡疲民翹首望星槎

被差松江道中書所見

衮衮徵帆望眼賖古今聲利入長嗟逰商一歲千山路薄宦三秋萬里家老我未爲卿月像伴人同上客星槎孤鴻逺邇江南稻慚愧鸞凰食竹花

華亭道中連前詩寄盧知州王仲通朱文炳

茫茫廣斥望中迷地盡東吳土自泥寒气襲人滄海近濕云當眼昊天低蕭條古樹旌茅屋詰曲淸溝護稻畦莫托鱸魚風味好月明聞鶴更淒淒

張安道提舉重臨江浙諸君喜而賦詩且以爲南北生徒有所矜式之賀

聖朝辭令務宣通庠校橫陳比頖宮不但函三遺字體要將貞一變民風官師間出非無謂恩命重沾合至公借徑早攄經濟策吾儕空老簿書叢

壬寅日長至兀坐不出寄盧敬齋知州

少年挑闥思冬至老境飄零怯歲闌梅友爲誰呈晚節竹君空自傲淸寒豪宗足食占云易閭左無衣禱雪難愁緒不妨添一綫醉聞兒女勸加餐

贈會稽閒居官

蘭亭山水鑑湖天千載重逢陸地仙瀚海風波難把玩歲寒松栢要持堅癢痾異眾非公論畎畆思君屬巨賢盛代名臣難屈指蒲輪應到海西偏

乙酉暮秋朔旦偶會陳魯彥先生輔伯賢理問崔鼎新太守孟子周僉司於汴梁客舎數分攜之期凡四十寒暑矣嗟歲月之遄邁思薄宦之徒勞驚喜相對怳然如夢因述懷呈諸公

一別依稀四十年染園簮盍共淒然席間老眼無靑白身外虛名有後先故舊半爲泉下土音容渾是夢中天相期努力加餐飯澗柏巖松老更堅

偶得數語畱別諸名公錄贈伯宗學士子貞奉常

蚤歲疏庸老更癡都城畱滯復何爲心同獻璞卞和氏命類償金直不疑謀醉惜無千日酒論交須定百年期塞鴻慣識江南路頻附佳音慰別離

次賈公儼韻

三年淇幕奏亷聲一旦薇垣播令名慷慨不矜新制度深沈秖守舊章程肯同柔蔓緣危壁閒看浮雲點太淸日向慈闈供菽水未饒仙侶住瑤京

餞王寶臣僉司赴行臺幕

丹詔相催賦逺行報公何必較途程遨逰吳楚心田壯歷覧江淮眼界淸雪擁名城迎化筆云封鍾阜待詩盟佇看臺閣生風後南北衣冠說姓名

用李公勉郎中畱別韻敬送督役淮東

弱冠追隨鬢已蒼云萍南北爲誰忙年將耳順交情重事與心違別恨長梁苑日晴烏反哺楚天風冷鴈離行萬間自古男兒事好趂仙槎入帝鄕【時督蓋宮房並造舟】

呈郝新齋左丞

繡斧澄淸古範滂賜環三載鎭文昌稱停政事權衡穩潤飾詩書意味長輔世昔聞心匪石憂民今見鬢成霜何時不踏紅塵路閒侍新齋幾研傍

晚登嶽陽樓卽事

水闊樓髙勢絕倫慿欄遙睇接朱垠翰林物色詩無敵工部莊嚴筆有神一覧能淸泉石慮千年不濯利名塵殘陽欲下鄕闗逺悵望西南懶問津

泊舟洞庭感興

洞庭靑艸暎斜暉黃帽停舟與願違倐忽風雷無定在蒼茫天水欲疇依白鷗浩蕩詩脾爽畫鷁漂搖酒力微雋永簡齋冰雪句江南𨿽好不如歸

曺文貞公詩集卷五

●欽定四庫全書

曺文貞公詩集卷六

﹝元﹞曺伯啟撰

○七言律詩

中丞敬公九日登眞州南城以詩見示愛其閒逸邁往之气惜不得侍行遂想象和呈二首

年華逝水故相臨節序循環豈易禁蘆葉汀洲遷客夢菊花籬落故園心長笻曳曳風生袖破帽翩翩雪滿簮惆悵昔人行樂地劇談豪飲莫沈吟

四事難並舉世聞登髙今喜夾河濵美哉陶令杯中物老矣長安陌上人江限華夷晴浩渺山磨今古暮嶙峋醉歸應被兒童笑猶有黃花在角巾

淸明雨中登樓南望寄鑾江諸英俊

衮衮年華去住難悠悠今古獨憑欄江山慣識市朝變桃李那禁風雨寒旅食又驚三月到閒情聊喜一家安衰顏何物酬佳節頻倒淸尊彊自寛

次黎景髙僉事韻

黃鶴磯頭記往來好懷當此爲誰開滔滔歲月情無柰望望金蘭首重回欲傍東山耕別墅爲憐西日下荒臺何時再到經行地同醉江湖蘸甲杯

題拱北樓

相君素有平南策吳會新成拱北樓鼓角壯懷藩鎭肅軒窓豁眼海天秋歲時玉帛修臣節政事金湯寫帝憂民物熈熈無異議戎葵傾日水東流

和敬齋盧公仲通王宰新秋詠懷

殘編寂寞對韓檠四十年間一夢驚蒼狗白雲觀世態碧梧金井聽商聲淵明未遂還鄕計工部空懷戀闕情稚子不知時序攺晚庭爭賀嫩涼生

張文在府教以詩示舉人因倚韻述懷

涵空白露嫩涼天角藝公堂結慶緣楚土產材供晉用南方載籍勝西偏辭家已號靑霄客釋褐才爲陸地仙座主無私眼如月寧教得失動諸賢

春晴承參政賈公招飲府治北亭

天涯景物亦暄妍縱目危亭意豁然花卉臨風香不斷溪山過雨翠相連杯行醁醑愁何在兵弄潢池事可憐只恐歸期春欲暮夜郎西畔聽啼鵑

和孟子周僉司除夜見示

彩衣曽喜竹鑪邊回首光陰閱逝川百慮無堪空白髮一燈相續只靑氈老將佳節爲常事人把閒官比舊年想見來春風景好奴星又系送窮船

欲理歸舟而未能兒軰嗷嗷作詩慰諭

鄕鄰笑我賈胡畱頻著書來說首丘縱有薄田堪養拙還無小苑可消憂因循度日那知晚次第看花直到秋坎止流行難固必家人休賦大刀頭

題伏波將軍廟【辰州】

佐漢功臣矍鑠翁擇君不受子陽封椒房偶累雲臺像薏苡還傷銅柱功幸自生前識朱勃不妨牀下拜梁松五溪未服星先隕文叔端難比沛公

吳飬浩求題文希伯竹坡詩卷

南州佳士樂中和手種篔簹緑滿坡老葉篩金風不止新梢滴露夜如何渭川但說生涯好晉室偏招隱逸多更約松梅作三益歲寒光景共婆娑

孟光壽日

七十神輿合蹔停歸來髙枕夢初醒人情似減當時暖山色還添近日靑詩禮有功湔後慮兒孫無恙賴先靈一尊對酌春將暮松竹當窓月在庭

次梁參政寄韓參議韻

金閨寂寂換柴闗汴水悠悠去不還遷客蹔來眞傳舎微官聊喜近家山心除感慨成三樂事不﨑嶇得半閒仰藉大賢調燮手挽回淸譽到人間

冬至日白霫道中偶成錄寄朱叔茂郎中叚惟徳魯子翚二都司仍希於張白髙參議郭幹卿治書與兩司幕長及按惇郎中邢孟直諸公處以區區薄況逹之

槲葉蕭蕭朔吹寒山行病瘦怯衣單馳驅一帯灤江險彷佛重經蜀道難旅邸僦牀𨿽自愧繡衣持斧要同看窮途恰值書云節秫酒糠燈語夜闌

壽馬右丞

妙齡文采動朝端晚節襟期海宇寛西蜀東吳新雨露柏臺蘭省舊衣冠名隨曙色千門肅辭播春風八座歡行挈生民躋壽域洛陽重作畫圖看

古任臨流亭宴集寄謝座主冀需軒中丞兼簡張克齋司農曺子貞郎中及席間諸友

兩腳黃塵閱幾州危亭俄喜見臨流収功宰相能靑眼伺命郎官正黒頭半醉聽歌評亥豕諸任憐客斗觥籌片帆急送三千里云錦翻風想舊逰

次大同房壽卿教授與路幕賓董徳基河東憲幕富子翚等酬和詩韻

朝閱周襄暮宋襄悠悠王伯費論量浮生俛仰成千古世路東西又十霜目擊素絲翻色相心隨紅腐勸脾囊塞云不隔徵鴻路情緒無端繞故鄕

僦舎儀眞詠懷寄郡賢四淸先生子素彥英諸君

宦逰南北等飄蓬又作江城踏雪鴻淮濟片帆鄕國近明良千載地天通願歸畎畆延殘歲閒閱羲娥轉太空賴有儒官兼武弁時時相過一尊同

河徙封丘北尋故道所過廬裏蕩然無遺壯木連抱披蔽中流者彊半泰定乙丑秋予自開封歸碭山買舟神馬渡載書倒前領石而東湍瀑衝激神魄駭動有不可形於言者因念年老親違歷此艱險幸出坦途思警諸子遂述所懷寄眾友

桑顚楡蹶大河傾舟過陶波浪始平蓬影學遮冠蓋道櫓聲如斥子孫名塞鴻已厭趨南北沙鳥誰知樂性情想象故園松菊在爲誰漂泊尙勞生

威卿中丞溽暑中遣送秋露芳尊侑以佳篇感愧之餘用韻以謝

盍簮江滸話襟期平日紛傳始見知奕世淸門膺重望十年黃閣佐明時休官未遜陶元亮戀闕猶思杜拾遺野老盡消煩惱障對花斟酒細哦詩

敬公詩附於此

陰雨連朝未可期病夫重膇每先知殘萹斷簡成癡計叨用非材愧昔時學道安心元有法息黥補劓果無遺山缾走送淸秋露可笑猖狂學詠詩

中丞公疊示佳章恬愉佚老情見乎辭如六日取蟾七年求艾之句至切至當聊述鄙悰發旅中一粲

俗士馳驅挽不回髙人嘉遁湛靈臺身違巨浸千尋浪心屬殘燈一寸灰里巷幸容陪杖屨朋儔何用話梯媒淸時會構淩雲廈畱取公輸簡眾材

想象中丞公棄官髙蹈之初心難進易退之素志復用前韻

知幾當日掛冠回長別薇垣與柏臺疢疾在躬𨿽作楚權謀轉首又成灰鶴將野性難求友蘭抱天馨不藉媒人品百年無定論急流勇退是英材

久雨不出呈中丞

一雨霖霪近浹旬鶯花局促未成春乾坤沴气陰推物江海風威冷襲人老境倉皇思故國長途沮洳怯洪津我躬不閱憂閭左盡刮饑膏買濕薪

老夫廹於簡書束裝就道值層冰積雪阻舟淮甸進止俱難乃荷昌齡士安同志垂訪徒步泥塗三十餘里曽不爲勞令人感激不已別後聊寫薄況寄二英彥希同徳川宗侄洎知已者倚和見示以慰寸懷

碌碌東淮已倦逰中臺飛檄又岐周曽聞雪擁藍闗馬今見冰凝邵伯舟自笑此身𨿽矍鑠卻思何處不淹畱蓬窓欲養澄淸志鵠面累累不斷頭

賀完顏仲逺承旨復領尙醫

弱冠從逰魯泮宮餘生都在別離中羨君日日淸光近愧我年年逆旅同壽國一如卿相職砭愚重立聖賢功它時里社雞豚約齒徳推先有巨公

江陰詠懷

三年萍迹客神京一拜萱堂又此行山色欲冥知雨信岸痕齊剝記潮生鄕書不到膓堪斷海冦初聞夢亦驚試上北城閒注目長江東去闊無聲

李禦史王主簿疊相倡和用韻觧嘲

騎鯨飛舄兩詩仙簮盍東吳豈偶然天畔雲龍誰可比舟中李郭世爭憐泰山丘垤忘髙庳騕褭駑駘盡後先一著輸君歸計早畏途何似日髙眠

士貞教授弟寄詩句新意雅但不知鐵君故事云何用韻述懷以答來意

自從萍梗任東西幾處飛鴻踏雪泥三復無違人易老獨施有政物難齊圖形麟閣身何濟想象莵裘首謾低早晚世緣都淨盡至人相約話招提

白霫述懷寄都下諸友

暮景相尋百不堪鏡中衰髮雪盈簮空囊盻盻月初五孤枕搖搖更第三無術致身棲塞外有時隨夢到江南斐章聊寄金蘭友惟恐咨嗟阻笑談

壽蘇顯卿郎中母夫人

世間七袠衒康寧天爲封君錫九齡彩服榮兼朝士服郎星光近老人星母儀婦道追班史玉樹芝蘭奕謝庭太華西瞻永無恙更期相對百年靑

道過東昌申仲禮僉司曁狀元呼都克岱爾諸父臺輔賢昆仲厚意相邀別後以詩寄謝

十載重逄骨鯁臣生涯能斥向來貧一時輟棹舒情曲三接乘驂到水濵烏府前循儀範古鴻臚首唱姓名新淸門幸喜陪淸燕世路悠悠懶問津

西京趙良臣都事四十年之舊以詩見贈走筆述和勉其歸家養疾不聽逮月餘遂卒官所

歸云冉冉送年華鶴髮蕭蕭不到家已向九天沾雨露好於平地樂煙霞緬思玄豹棲寒霧應笑黃蜂趂晚衙畢竟世緣何日了林泉畱客有茶瓜

次富子翚經歷見寄韻

識破人間義利闗迷途不逺便知還蹔籌憲幕有餘裕常對聖門無靦顏一自眞才歸艸澤幾回幽夢度雲山堂堂事業薫涵久文法支流指顧間【來詩有政在癡迷簿頋間之句故云】

挽劉損齋提舉

天都曽挹藻芹香世故催人各異方頻托神遊尋故友遽爲鬼錄熱中膓衣冠屈指成蕭索書疏論心付渺茫遐想九原無悔吝傳家今有紫薇郎

中丞公示詩隱然有確乎不拔之气諷詠之餘再賡髙韻略攄愚衷但求免以衰暮賦歸後時爲恥爾

茫茫宦轍苦縈回流憩南州月滿臺世味已辭刀上蜜人情潛效管中灰洗杯細酌誰賓主得句長吟恥衒媒食祿平生歸較晚鵷行回顧愧庸材

曺文貞公詩集卷六

●欽定四庫全書

曺文貞公詩集卷七

﹝元﹞曺伯啟撰

○七言律詩

中秋夜不寐

露下遙空人未眠佳辰慚負嫩涼天鄭聲繞耳非常夜庾興闗心似去年商馭解紛聊自足桂輪排闥爲誰圓虧盈見說無終極坐聽寒螿思黯然

長安早發

夜气溟蒙塞兩儀客懷牢落動淸悲月明宿鳥啼煙樹風勁寒蟬泣露枝西北鄕闗除夢到東南民力謾心思路難無柰篙師促八月長安早發時

湖頭鎭阻雪

湖頭連日駐徵鞍客舎蕭蕭風雪寒恍似伏波思弟切翻思韓愈度闗難旋沽村釀連愁飲重檢家書忍淚看病僕羸驂欲何往一壺天地正澷澷

金華道中

靑衫落魄可憐生誰爲賢勞賦此行雨困肩輿山徑滑霜增眼界野塘淸气隨天意無南北徳洽人心有重輕悵望蘭臯艱苦地令人低首憶初平

過長橋書所見

柳如靑幟導姑蘇橋若垂虹飲太湖渺渺天光接波浪淒淒秋色上菇蒲行嚢只剩新詩槁身世端如古畫圖獨倚危欄追往事鴈銜霜信下平蕪

遊西湖

鬰鬰覊愁暑不堪畫船西出事奇探柳邊和气蘇公路梅底淸風處士庵已覺湖山入胸臆更容絲竹薦肥甘錦云一段三千頃記取平生作盛談

雨宿無鍚驛有懷潘景梁

泊舟夜宿城南驛借得幽房勝鶴籠急雨響傾千澗水薄寒聲透四檐風偶懷握手詩人面想象聮鑣禦史驄千里相思腸欲斷中堂燈影看搖紅

和韓同知

荒城何喜餞皇華滿馬春光路不賖玉闥簪纓三輔客靑雲冠蓋五侯家臨江釃酒情何限對節成詩興未涯從此東南民事樂使君和气雨隨車

和丁仲謙

皎皎襟懷燦日暉生平蘊藉定誰知斷蓬轉地三千里老柏參天四十圍戀闕久思羊舌諌待時還作虎頭癡人間鼷鼠𨿽無用乘興宜教弩發機

金華客舎夜鼠爲祟囊有餘粟懸置榻隅羣鼠思竊食之歷戶樞緣屋壁墜者相繼蘇而復登感慨偶成

隨軰猖狂攪客心區區斗粟苦相尋前行墮地後不止我自絕糧渠復侵歸興渺然風瑟瑟壯懷如此夜沈沈欲投忌器空搔首盼殺羲輪輾宿陰

秋日宴江山樓

淛江東注接天隅吳越靑山入畫圖平日勝遊今日最世間煩暑此間無萬家樓閣蒼煙覆幾處園陵白艸枯痛飲狂歌有眞趣主人休惜酒錢麄

姑蘇館夜雨

雨館幽棲耿不眠單衾如洗夜如年梧桐井畔風波惡薜荔墻頭水樂全壓屋宻云滄海立照窓飛電玉繩連據牀點檢平生事惟有靑燈結淨緣

寄江陰諸君

六年疏僻賴相維猶記河邊酌別時歸興暮云同縹緲愁懷秋艸共披離仕途縈折還幽谷世態崢嶸又奕棊想象芙蓉城裏住客窓頻讀送行詩

題完顏禦史等官渉海圖

鯨波設險古猶今習俗何嘗計淺深風伯持人驚世路山黎厭客著官箴君臣上下無私意天地中間有此心遙想二公皆定力曽經人海看升沈

送琴士瞽者張伯源逰東浙

靈臺寂寂湛空明萬古靑山只麼靑不待有弦知律呂會從無極辧儀刑世間五色眞盲晦云底三辰未杳冥聞道東遊多勝賞艸堂回首似蘭亭

酷雨【是歲徵交趾開太湖】

梅花消息小春天酷雨連宵響大川伐罪觀兵交趾路趣工興利太湖田雨暘僭忒非公論倉庾盈虛屬化權常記燻風徧淮楚村村香火禱神前

詠懷

擊豪臥虎事非難一柱中流頗自安冰炭聖賢猶未免燕鴻時序不相干落花飛絮無春夢修竹長松有歲寒月旦悄然明府去敢因俗議動悲歡

辛卯八月婺州途中用菊圃韻

書生身世短歌行貫日襟期答聖明眾苦小鮮遊沸鼎獨憐饑鼠攪寒更風雲慘淡千年會天地盈虛萬古情無象太平元有象翠微深處管弦聲

寄張仲豪

簿書形役愧同倫宦學如公有幾人勲業未慚賢相種文章宜卜醉翁鄰江淮去住風濤惡天地生成艸木春珍重忘年欲傾倒短章聊爲寫情眞

贈朱路教

春光已覺二分休到處鶯聲喚客逰醉裏顚狂從汝笑閒中滋味復何求人生貴賤有前定世事升沈無盡頭更欲小園謀一醉賣書應惹杜陵愁

送丁仲謙之杭州

十年師友更誰親四月江臯手重分不學輕交如覆雨應知小廈未連云鳯雛豈是籠中物龍種常思冀北羣此去文旌知不逺尺書朝夕願相聞

逰靈隱

岧嶤鷲嶺梵王城秋气平分寶界淸火宅久居心獨苦雲林初識眼增明禪關已被猨參透仙洞誰教鬼鑿成慚負半生泉石約蹔來偸暇洗塵纓

過姑蘇

城上雲山罨畫遮城中民物壓紛奢金銀璨錯三千界丹碧連綿幾萬家麋鹿屢經成故事燕鶯依舊愛新花淸貧本是書生分只想山林景物嘉

和王士美

十年里社記情親此日同登陌上塵孔氏家聲喧紫禁王生詩筆健靑春楩楠定見爲梁棟魚鳥那知在网綸禮義擴充儒者事菜羮疏食任吾眞

次韻侯巖甫兼寄張景先

求官初擬報天倫南北營營役此身千里闗山遮故友十年塵土污行人珠犀潤屋心非素詩禮傳家道自新邂逅還鄕觀二妙文章如錦气如春

喪馬和平甫見贈

驊驑得自浙江西逺近重經摠不迷寒洗官河潮欲退暖行村徑艸初齊徳馴喜藉還家力病倒愁聞隔夜嘶昨晚侍親辭別墅杖藜踏雪路髙低

送陳愛山教授歸余杭

曳曳文旌出曁陽暑天形役興悲涼毛生有檄儒官淡蘓季無金世路長數軰晚生傳道徳十篇髙誼見忠良蘭臺指日能相近鶚薦行看逹尙方

丁亥淸明東平寄二弟濟州學正

憶昨分攜春正寒生涯到此又儒官客中度日今非易貧裏攻書古亦難接物謙和辭尙簡處身廉謹事容寛我行更別雙親逺莫負因風數問安

贈劉彥卿

抗塵南北六經秋拭目朝堂總俊逰聞道銓條待常品便將心事擬淸流酒徒未識新丰客舟子虛疑戶牖侯長路﨑嶇行又錯看人騎鶴上揚州

贈元伯士瞻二友

器識參差徳未倫白頭心事尙如新十年薄宦爲遷客四海親情有二人名族流芳各神俊聖經充體自眞純眼中輕薄何須數它日南州願卜鄰

壽李野齋學士

紫禁衣冠舊綺園玉堂儀彩更淸溫自然官職名何重無事威嚴道愈尊萬里春融誰可繼一宗元气諒斯存瓣香獻壽梅花底願比岷山活水源

寄菊圃憲副

十行丹詔發春雷一脈陽和徧九垓天下求安先肅政浙東何幸遇全材貪狼晝伏毛如立老鶻宵徵气已摧山谷饑民厭煩酷賜環消息不須來

次韻題蘭溪洞源壁間

南北囂塵日夜侵好風吹到白雲深智仙久住誇山色俗客初來戀竹陰萬事不如收腳坐三年應負掉頭吟疲民不忍加鞭箠誰識平生水石心

己丑冬和楊塘徐攺之

大隱由來住逺郊簞瓢誰識是英曺陶潛未得尋歸計楊子元能作解嘲盡放陰陽催日馭且収風月入霜毫嗟嗟州縣勞生客千里闗山馬骨髙

犬馬無功答聖朝催逋去郭應宣條泥蟠曲徑頻巇險寒廹孤衾倍寂寥閭左凋傷徒軫念馬頭麾叱莫揚驕旱余又值連朝雨桂玉艱難有眾謡

初至金陵聞憲府諸公詠梁武鑊蓮花想象爲賦

欲致芙蕖水面風規規培植興無窮曽陪靑艸軒窓外忽幻紅衣鼎鑊中香色未饒春富貴本根元抱玉玲瓏誤承老柏垂淸蔭拔地參天趣亦同

次韻申仲禮尋梅

世間紅紫俗難禁盼到梅時忍倦尋蠟蒂愛渠情不捨瓊苞想象意何深問樵旋覓溪頭路隨僕翻迷雪後林自古詩人耽此癖可憐寂寞歲寒心

和申仲禮

紛紛榮悴閱春花慚愧山巓與水涯不揣散材難補世自投塵鞅卻思家黃紬覆首爭槐蟻藜杖支頥數屋鴉歲莫情懷若爲守眞同旅食住京華

次韻趙仲權畱別

江幹惜別重依依才學如君是俊奇櫪驥長鳴須北向云鵬小卻蹔西之萱堂趂捧椒盤酒芹館誰賡柳絮詩莫戀倚晴風景好不來簪盍慰相思【倚晴樓名】

送潘景梁僉事之福建

仕學推先得兩優繡衣分柄鎭南州禮曺回首非新進憲府信眉是舊逰三楚冰霜隨馬策七閩泉石入詩籌計程似與梅花約在在淸香滿道周

次韻毛潛夫詠懷

早歲功名意未闌便拋鉛槧客長安化工造育無偏陂物理盈虛有剩慳陌上紅塵摧面目夢中淸露灑脾肝於今不作求人計芹館依棲侍孔顏

送王庭瑞經歷之廣東憲司

聖政優優布四方繡衣賓幕姓名香海隅守令難求備天下浮誇喜變常神志髙閒煙瘴逺道途縈遶世緣長慶門忠孝垂千古又見聞孫叱馭郎

送程前村之京口【善易學婺源人】

四聖能知本一心卻從流俗玩升沈江湖勝觀襟懷闊天地窮源造化深靑眼相看常倒屣碧雲興感欲投簪人生離合非無數送別江臯思不禁

題金禦史所藏王彥章觀馬圖【後置以椅豹皮覆之】

五季英豪王太師百年儀像見橫披眼中汗血眞龍種身後聲華古豹皮偉節亭亭照今古髙風凜凜動華夷兜鍪一奮成忠義何似貂蟬老更癡

寄郝知事二首

詩禮漸摩气已淸冗官拋去世緣輕未應落寞傷時態想在淹畱見俗情士類會談新徳化我曺猶佩舊章程歲寒獨有梅花樹凡艸芳時豈見榮

山光水色古猶今人事聮翩苦見侵俗務日新公論減簿書星急吏權深名場久欲抽身去詩伯相陪擁鼻吟臺閣搜賢到巖藪故人能識向來心

蘭溪郊行

羸驂乘暇閱山鄕風景無邊眼力彊千里稻云蒸大冶一年梅澍積深塘虎狼竄伏天刑近雞犬舒徐日馭長微祿毎慚無補報欲將心事效平陽

泛舟次人韻

明月淸風入素秋搖搖官舫溯溪流時違未要彈馮鋏興淺還思上庾樓匹馬東來成底事孤云西望不勝愁沙鷗不解人間事飛去飛來百自由

送何好禮禦史按部江淛

鐘山橫翠楚江空寒气隨君馬首東吳越英華詩有料吏民情僞事無窮雍容措置攄長策慷慨施爲合至公三道竚看豺虎靜早回臺閣復生風

倚和吉甫提舉見贈雨中述懷詩兼寄王覺軒山長

風雨瀟瀟夜未央客牀孤寂似禪牀庸材敢望日三接佳士尙畱天一方萬事到頭都是夢此心安處卽吾鄕卜鄰陽羨溪山好逺勝毗陵古戰場

覺軒二子頭角嶄然蓋乃翁生平積徳設施所致因作數語頌之

西州文族姓名香階下三槐葆蓋張鵝眼不辭公府用馬蹄常爲故人忙言思切直心無礙道合中庸气自剛積慶臾沾山水秀欲期陽羨作桐鄕

曺文貞公詩集卷七

●欽定四庫全書

曺文貞公詩集卷八

﹝元﹞曺伯啟撰

○七言絕句

題白禦史畫馬捲

玉面騏驎金絡頭虎文龍翼气橫秋乘時欲騁追風足制在奚官不自由

題雙驥並櫪圖

龍種權奇勻骨肉筒耳鈴眸籋云足爲君一飽死邊庭不作駑駘空廏粟

過白溝河

久聽人間說白溝兩朝曽此界中州而今六合無闗禁依舊潺湲碧水流

九日省舅氏郭西獨行因書所見十首

田家桑梓碧幢幢過客鞭聲引吠尨終歲耕耘竟何有桑樞茅屋短蓬窓

霏微林霧慘秋容撩亂山禽起晚舂營馬欲來糧已盡二三癃老訴年凶

翁媼攜持陌上哀問之行答涕沾懷次男戰死涪州界欲問回軍贖燼骸

五霸兵爭総禍機三王仁治但垂衣老農不解興亡事惟說今年豆角稀

浩浩陰風釀宿霾道邊佛剎記曽來蕎花不識秋光老猶向桑陰宻處開

遙空無礙日淒淒過雨平田尙有泥極目斷鴻明滅處淡煙衰艸一時低

松杉秋到影逾濃棃杜霜前葉半紅荒徑忽迷尋不得罄躬還問牧牛童

豪家此日醉金樽驢背愁詩睡正昬野雉一聲驚夢散蒼煙起處是前村

十年辛苦益淸貧自嘆儒冠果誤身盡說世間騏驥少年來誰是九方歅

闒茸營營祿有餘孔方羞澀只閒居小胥揮叱鄕人恐慚愧蕓窓苦讀書

題市橋逰樂圖二首

小橋流水湛淸波無限逰人載酒過怪得年來糧餉少田夫不及一分多

暖煙輕染柳條新和气氤氳簇畫輪衮衮春風逰冶客豈知腳底有饑人

元夕會飲命教堂各賦一絕時招討張公在座

煌煌燈火萬家新和气燻涵太古春有酒不妨連夜飲金吾同是座中賓

夜宿淸河

云屋人家星散居郭西煙火夜停車平生習气今猶在拄杖敲門看讀書

保定

鬱鬱孤城百雉髙當年粉堞盡蓬蒿淸波忽見行人影慚愧紅塵染鬢毛

涿州觀寺

佛剎新修古道傍揷天金碧晃朝陽人來爲問靈光殿霖雨今年艸更長

贈畫師佟明之

易寫無鹽陋子都難形小白下夷吾英雄事業傳千古不假丹靑作畫圖

題何舜卿魚水淸白圖

橋梓相傳淸白在君臣魚水千年會誰知一握小橫披開國承家理無外

寄劉彥卿同舎二首

濟濟聲華久見稱靑雲豪气小陳登東州邂逅人非舊始信千年谷變陵

君立吳蒙伯仲間我慚失學佀君難何時握手文山去得使兒曺刮目看

題葉賓月圖二首

廣文胸次瑩無塵明月知音自主賓更約飛亷作三益秖防云物忌情親

當歌對酒永相依妙契靈光燭萬微多少長安名利眼只知三五看揚輝

題竹枝畫眉圖

飄飄獨占碧瑯玕湛湛秋波月一彎酷愛淸聲能洗耳恍然羸馬度春山

過滹沱河

當年天意欲興劉倐忽冰凝水不流此日王郎如觧事鞬櫜弓矢便宜休

蠡州蟾河

一溪流水碧溶溶聞說蟾蜍在此中我亦去爲攀桂客相逢多在廣寒宮

用溪陂塘松庵壁間韻

松庵寂寂老僧閒萬壑千巖指顧間笑殺孔門憂世客西風塵土變朱顏

次範藥房韻題姜仲澤巖隱二首

紛紛塵土化朱顏有客知幾去不還大隱何妨在城市小樓終日對雲鬟

夷夏同聲詠息肩車書萬里舊山川承明臺閣諸賢在甘分林丘養暮年

定興喜見太行山

小年聞說此山名夢裏西逰隱見形今日得觀眞面目卻教低首愧山靈

澷興

聖道如天不可升文章徒寫眾人情窮年矻矻今遅暮兩字虛中學未成

謝朱鶴臯招飲四首

過雨桃花墜晚紅及時庭艸翠翻風倚窓細究天人理六籍元無一字空

東皇無意染靑紅長飬猶資五日風収拾英華入新句祥雲藹藹媚春空

石火能畱幾許紅人生南北馬牛風春光倒指無多日相遇休辭酒盞空

六年奔走汗顏紅此日行吟兩袖風俗慮湔磨有詩冊淨看明月照長空

對雪寄範平甫二首

拂曙陰風舞六花滿城和气醉流霞臘前已見三登瑞宿麥連云有幾家

梅邊讀易看飛花時復拈杯臉暈霞一枕江南春夢破兩椽茅屋是吾家

海外貢花驢過

當年老鶴快乘軒猶遜花驢食萬錢昨夜燈前成獨笑癡兒方誦旅獒篇

航海梯山事可疑眼前今日看瑰奇布韋且莫懷孤憤秋菊春蘭自一時

天地精英及海隅獸毛文彩號花驢同來使者如烏鬼還責中原禮法疏

行臺飛檄敬來王多少饑膏委路傍忽見狂人鞭老驥眼眵成滴背成瘡

次朱路教

十年萍梗走京塵慚負萱堂鶴髮親重讀新詩見眞趣西風黃葉更愁人

盧溝橋

輿馬連年東復西巨鰲雙脇夾靑猊荷旃食肉無非命顦顇相如不敢題

安平客舎

荒城四面盡陂陀人傍西山語漸訛一夜飯牛棚下宿愁聞閭裏笑聲多

過先主廟

孫郎虎踞大江東曺氏威踰漢室雄後主不才諸葛死三年章武命何窮

索李副使畫梅

酷愛孤根暖獨回吳縑光拭向誰開小詩欲寄司花手昨夜淸香入夢來

和曺彥禮書懷六首

溫風習習蕩層陰送別江城恨不禁此去知君有新渥故人多在玉堂深

水邊城郭易爲陰離恨覊愁兩不禁更入漕渠隨畚鍤浹旬無暇接淸音

流水髙山待賞音人生騰踏豈無心他時先步巖廊上莫遣門庭海樣深

江千歲晚苦多陰抱膝眞成梁父吟此日餞行無別物賡歌聊識故人心

焰焰陽剛破宿陰八荒民物動歡心得時行道男兒事巖谷幽居不要深

有客由來濟水陰凝寒駐馬亂山深新詩點檢人間事寫出千秋萬古心

謝曺斯立送菊就索公醞

庭前黃菊蔚成藂政要花邊酒頬紅九日故人來送菊菊花重疊酒樽空

九日贈史同知二首

三年客裏過重陽底事怱怱馬足忙不是不歸歸未得故園松菊正荒涼

野花芬馥去年同和气氤氳想象中何事此回重九節解鞍牧馬故城東

冠州道中

田園歷歷盡耕桑車轂輷輷驛道長自笑此身無定在逢人猶問趙侯莊

梁門詠古

淸風千古杞梁妻三尺荒墳古道西亞聖一言眞迹在芳名宜與北山齊

喜至大都

土銼荒煙二十秋眼明今日見皇州輕裘肥馬休相笑本自無心秉燭逰

送張潤夫之遼陽簿尉三首

勉齋門左盡英奇又見髯張謝白衣華表東隅千古道江山良是昔人非

理窟詞鋒総上逰焉容碌碌便歸休一官蹔慰平生志不負長安二載畱

客途相顧足情歡幾度靑燈語夜闌明日遽成離別去因風母吝報平安

題朱孝子捲後二首

白刄戕軀起病親黃童操志出天眞古今臣子𨿽同節若个臨危肯致身

人品元來本不殊良心一失蔓難圖好將孝子朱郎事提耳諄諄誨八區

賀朱鶴臯除江陰教三首

寂寞韋編伴采芹鳯銜新渥下楓宸門將此意推同列江北江南有幾人

淸朝賢网自恢恢喜見覃恩到艸萊世俗功名何足數卿家詩禮是梯媒

天上黃麻姓字香九原松檟亦生光泰山北斗還公論笑殺人間馬足忙

示二捨弟仲吉四首

聖賢𨿽逺有遺書人品髙卑本一初世事悠悠天不管此生勲業欲何如

偃蹇長松數畝陰初應出土細如簪人生各有淩雲操惟藉詩書盡此心

昔年南北事戈矛巨室蕓編豈易求何幸詩書今滿案忍看秋艸勢同休

乃兄辛苦博微官家道淩遲去住難堂上二親俱白髮望誰撐拄報平安

乙酉館中二首

束帶連朝見督郵簿書行役又經秋緬思彭澤歸來客何事無人管去畱

或有處閒言寂寞冗官往往厭紛如誰能遂我還鄕意便把微官乞與渠

觀蘭亭箕山王俁書扁二首

大族髙名百世同天憐佳話契元功山禽喚醒三生夢人在循環曲水中

當年修禊適春殘此日興庠屬歲闌邂逅聞孫成故事至元應作永和看

題鸛銜珠報恩圖

推恩及物本無私報徳遺珎似有知蕞爾羽虫成故事世間誰憶翳桑時

挽浙東李兩山宣慰四首

四年薄宦淛江東一柱中流識巨公不附權門曽速謗孳孳扶植賴初終

契闊淸芬二載彊夢中顏采自難忘石城南下班荊日巵酒臨風感興長

戀闕丹心老益堅短蓬長路歲寒天誰知造物無情甚華屋丘山在眼前

闌干獨倚悼斯文詩槁重看苦憶君拭淚悠然追往昔天南漠漠障愁雲

心月相者重會維揚

識君黃鶴磯邊路心地髙閒月影孤騎鶴樓前重會面淸談還喜指迷途

和何禦史登蔣山二首

亭亭孤塔聳靑霄常與雲林伴閴寥欲謝微官居勝境恐因涼徳負淸朝

千章夏木宜傾蓋一脈寒泉可棄瓢眼底塵緣猶未斷仙凡咫尺路迢遙

戲贈張仲豪經歷轉索東陽酒

吳會年來酒價髙此生無計樂陶陶曲車誤認明公馬歸路流涎濕縕袍

曺文貞公詩集卷八

●欽定四庫全書

曺文貞公詩集卷九

﹝元﹞曺伯啟撰

○七言絕句

題廉文正公畫像

正學孤髙踐履淳虞廷元凱漢星辰咸陽事業荊南傳百世中朝有重臣

題通通平章畫梅捲

畫出孤山淸絕景誰其作者四王孫何當更假和羮手添就西南月一痕

餞髙顯卿參政辭職北歸二首

邑宰無心見督郵千年猶得號前修相君能識歸來趣占卻中原第一流

江左繁華宰輔班星槎無恙便知還幾多傀儡棚中客想象髙標亦汗顏

重九寄史中丞

陋室維摩病繞身詩書堆案樂淸貧世間誰佀盤溝老報國歸來復報親

過桃川宮二首

山中花木四時春造物深藏太古醇若使漁郎知去路再容多少避秦人

莫道神仙事渺茫髙人曽見海生桑無因駐馬尋淸景極目西南世路長

良月旣望憶仲通宰公兼寄君平察推

閒登黃鶴舊磯頭萬頃煙波起暮愁想象故人心似我漢陽門外望南樓

觀稼

瘦笻髙隴看西成風偃黃雲四望平不賴天公憐赤子官逋私債幾時淸

郭西獨行

落魄綈袍一蹇驢當年阮籍哭窮途冥搜盡日無佳句時復憑髙望八區

九日月下小酌詠懷四首

娟娟霜月淨樓臺能照人生醉幾回桂子新香薦新酒菊花畱待後時開

賓鴈來時燕又東三年薄宦竟何功晴窻偶讀登樓賦昨夜山家入夢中

官況淒其懶問津秋光過卻愈思親浮雲蒼狗悲遊子白酒黃雞愧野人

花滿東籬月滿樓一尊淸興濫風流歸來不及陶元亮俗事紛紛欲破頭

題禦史阿勒黙斯松壑捲

云壑蒼髯作眞止歲寒潛徳如君子不願靑黃爲棟梁長風逓入行人耳

題任士安葬親詩卷

卜宅山原奕世安於湖借潤散淸瀾古今報本無多子破冢累累艸棘寒

題黎景髙僉事重修郎官湖太白祠捲後

兩朝文彩動朝端別國相逢得盡歡欲效當時謀一醉形容不似古郎官

郭文美由西臺禦史遷中臺以母夫人在堂不待傳車預歸覲省忠孝備見三絕發據鞍盧胡一笑

粲粲牙緋陜右來俄觀衣紫赴中臺不辭迂路三千里要博慈顏一笑開

筮仕先能稟至公簿書堆案愈從容靈禽已報還鄕信一點飛雲遶岱宗

賜環消息日邊來共賀淸朝得俊才昨晚一天時雨霽太微光彩射三臺

題梁國英牧牛圖

買得春風黑牡丹東臯常伴水雲閒披圖便覺歸耕好不履危機是此關

題宋成之畫馬捲

奚官珎重玉花驄縱意淸漣碧艸中幸際四庭烽火靜不須騰踏待秋風

與孫大方眞人對酌木香棚下

每懷仙境到無緣緑暗紅稀又一年棚上雪香棚下客蹔時分得橘中天

蘇昌齡時光山水小景圖二首

林壑微風艸木香紅塵回首路茫茫多情一片東山月才到滄洲駐景長

餘生夢寐在林泉老眼披圖意豁然可笑勞神不知止咸陽何啻路三千【時拜西臺中丞未赴】

題蘇昌齡溪山讀書圖

一區精舎水雲間萬里春融百慮閒海內蒼生渇霖雨不應堅坐對柴闗

題王君實孝行卷二首

薄遊王粲不遺親地迥天髙只此身慘淡經營供子職四方觀感豈無人

報本丹誠誓不渝毎逄歡樂變憂虞會須遂卻中年願孝子忠臣不二途

庚戌立夏秋聲眞人階前木香盛開劉叔敬提舉共賞有詩別後想象二絕呈木香主人

咫尺仙凡列二途至人懷抱只淸虛一尊共適悠然趣鯤化鵬摶不羨渠

風雨瀟瀟春事休年光衮衮雪盈頭榮枯莫說槐根夢身世相看總置郵

眾禦史議行酬答之禮宴集公堂僕預賓主無絕長補短之藝慮養小失大之譏口號錄呈正臣諸公

傷廉傷惠兩皆難成始成終耐歲寒有往有來方是禮非賓非主意何安

江東陳伯宣置莊名忠養蓋取事親爲大之義覧捲悵然

忠養名莊奉二親澹翁題扁重千鈞江寧陌上人應道王冢丁祠徳有鄰【莊近王祥冢丁蘭祠】

次鄭參政韻

白霫人人倦一來輪摧馬僕懼罹災知幾不似衡陽鴈才到春深便北回

題魏立之所藏榮啟期三樂圖

閱破浮生九十年從來三樂得天全情知不是塵中客兀坐橫琴答聖賢

題黃秋江釣月圖二首

渺渺秋江浸月宮扁舟來往一絲風錦鱗釣得渾閒事萬象包羅指顧中

桂影扶疏漾碧流髙人歸隱坐垂鉤乾坤空廓心無際雨笠煙蓑老卽休

慧山泉二首

南越甌閩北拒燕酰雞來往甕中天年來巳報霜飛鬢才識人間第二泉

生平所嗜玩淸泉照見塵容返自憐陌上行人汗如雨雲林深處重畱連

嘆宜興無鍚饑民二首【其人善星學時官爲設糜僧閒不假鑊】

緇衣終日誦慈悲螻蟻傷生亦皺眉一鑊髙懸萬人命貪嗔當畏老天知

沴气無情苦降災饑民往往背如鮐微軀不惜塡溝壑還我生前布施來

醉中感懷

世間鄕族最爲親彊半逡巡是古人縱使江南官況好也應回首一傷神

題焦潤之覺齋捲後

人心天理本昭昭利欲無端日夜銷說向迷途渾不省世間鵬鷃各逍遙

和劉平叔見寄二首

量若洪波重若山紫薇花下願君還誰知金榖塵埃底猶自哦詩敢破慳

杭睦相望水隔山劉郎詩債未能還耐官到底無淸濁造物從來有剩慳

中元日雨不出悼所喪馬呈憲府諸公三首

踏破寰中萬里塵爭知駿骨委咸秦飛騰不是書生分東望家山一慘神

酷烈燻心不可醫終朝起伏向人嘶方瞳失卻來時路艸滿秋原水拍堤

墮甑皆言莫系懷行人不見邑人災忽聞鄰叟悲還笑秖爲貍奴去復來

題奉元韓氏所藏藍闗風雪圖孀親賜絹並先隴畫圖三詩卷三首

秦闗風雪路﨑嶇人道回天計亦迂一自謫遷爲口實後來尢獘蔓難圖

天上霜縑寵渥光階前蘭玉姓名香長安潤屋知無數一笑輸君戲彩堂

手植松楸慰九泉慶門能識性中天悠悠南北云萍客愧讀春風錫類篇

奉贈施水庵僧

萬疊雲山遶梵宮黒衣三五坐談空適來車馬迎門處一念應歸有相中

碭山諸友會詩邑泮作絕句紀預詩盟之意

秋望

凝望秋原景不窮淒淒風色去年同菊黃楓赤渾閒事一片西成在眼中

愛菊

人間衮衮惜花王得佀東籬興味長擷秀餐英期晚節相看日日是重陽

諸生酬唱以九日言懷西郊晚望爲二題因念春三秋九乃南北士民行樂之時重陽廹近河決虞城鄕邑三面皆被其害別墅數間亦在洪浸吾今而後知樂人之樂者憂在其中矣冥冥造物豈易量哉二絕發諸君一粲

九日言懷

黃流衝決沒平原孤負秋英泛濁醪想象生靈半昏墊急營棚棧哭登髙

西郊晚望

步屧郊坰樂未央金天忽變水雲鄕行吟策杖乘髙壠猶剰蕎花撲鼻香

題許宜之三詩卷

樂善樓

心君樂善故名樓占卻人間第一籌視履考祥端可必郎星烱烱照吾州

文會堂

講明聖學逺方來仁宅居安義路開多少紅塵名利窟歲時相遇只銜杯

壽許公

八袠因循又七年松姿鶴骨只依然傍人錯儗眞君後自是安陽陸地仙

賞中秋月用碭山諸生分韻

平分秋气散晴空坐待銀盤上海東美酒淸歌誠外物滿懷佳致與人同

送婁行所覲省廬陵二首

東淮逰覧復江西多少風光入品題不信窮通有成算世間鳬鶴幾時齊

歸心黯黯楚山蒼離恨悠悠江水長功利儻來將底用願君常葺讀書堂

寄題劉氏義學

人間樂事育英材天下髙風義學開崇化勵賢需茂舉使華先指鄧林來

送吳飬浩貢士歸省

冥鴻小卻蹔西歸莫恨功名與願違材大古來難適用終期彩服換朱衣

仁宗皇帝在藩邸趙人劉士中登塔采鴿供尙膳墮地幾死圖像求詩因書二絕於後

薦羞捫鴿冒層煙黙識神龍巳在淵誰料半途成廢墮不教隨侍九重天

丹誠一點誓忘生不爲當時識姓名福善禍淫天道逺滿擔詩卷若爲情

題史總管隨車雨詩卷

乾坤漠漠困黃埃陌上傳呼太守來甘澍應時醒萬物歡聲何啻發春雷

送冦致中歸永城

諸生誘掖漸還淳世事闗心忽問津此別不須增感慨大河南北卽鄕鄰

題東丹王乳駒圖

目眵神慘骨淩兢蘊抱終天母子情惻隱更思推此道含靈孤苦可憐生

常光明愈李彥政旣盲之目因綴一絕於中丞趙公序末

何處浮雲翳太淸飛廉驅逐便開明常君佀是回天手好藉餘光老魏京

題建康路教湯碧山金陵十詠捲後

淸詞十闋弔興亡華屋丘山夢幾場一片東南佳麗地老懷吟詠轉淒涼

○五言絕句

見山亭【義興賑濟】

暮宿見山亭翛然心境淸饑民不忍聽那更候虫聲

曺文貞公詩集卷九

●欽定四庫全書

曺文貞公詩集卷十

﹝元﹞曺伯啟撰

○樂府

滿江紅次元復初

韻四十年間問何似古人方略時自笑致身無策療貧無藥世事從來如意少宦情已比當年薄更不須勲業鏡中看今非昨眠矮榻登髙閣攜短杖■﹝奭斗﹞長杓放屈伸由己碧空盤鶚較短量長無定論抗塵走俗非眞樂算從前有鐡鑄難成求人錯

水龍吟用楊修甫學士登嶽陽樓韻

嶽陽西望荊州倚樓曽爲思劉表國亡家破當時豪俊魚沈鴈渺王霸紛更乾坤搖蕩廢興難曉記觀山縱酒巡檐索句宿官舫蓬窓小不畏黒風白浪伴一點殘燈斜照棹歌眀發天光無際得舒晴眺萬里馳驅千年陳迹數聲悲嘯試閒中想象興來陶寫付時人笑

如夢令贈道夫二首

學有探奇索妙命有人憎鬼笑難與老天爭寂寞漢陵周廟權要權要林樾有人淸嘯

榮悴本來何處看取岸花汀樹醉眼眩靑紅欲問眞源無路歸去歸去風外數聲齊女

酹江月次王君陽李敏之過龍門韻

洪崖中斷似蜃樓幻出層檐疊脊欲問眞源淩絕頂安得乘風羽翮勢利相忘驅馳不憚面背皆京國源泉混混怳如夾右碣石遙想巢父襟懷東溟煙霧裏片帆如席逸气崢嶸今老矣惆悵劍門千尺細艸平沙獘裘羸馬長路無人識家山回首不應猶作行客

酹江月用子周僉司詠雪韻

六花淩亂算神工不用並州刀剪乍宻還疏斜復整眼底萬更千變宿麥連云遺蝗入地四海愁顏展呼童洗酌更宜簾幙髙捲還念去歲無聊來秋有望仰戴天行健江上漁人應笑我世路縈回如篆何日言歸此心無競茅屋臨淸淺滿懷春意坐令寒谷生暖

滿江紅次白君舉州倅所寄韻君舉三十年前友屢示佳制讀之令人起敬比以簿書倥傯不遑酬答聞攺除天臺恐因得簪盍於恵泉之側用以敍懷

壯歲分攜凝望眼略無虛日嗟我軰江南江北爲誰形役自愧散材非管鮑遙憐老友眞元白況文章之外有良能安民策談笑興浮雲隔離別恨流年逼試賡歌雅韻不論呼吸百粵溪山應好在半生萍梗無終畢流行坎止任天公吾難必

水調歌頭次復初韻

山林隱君子無意事王侯天戈一日南指多少賈胡畱不效熊舒龜息卻羨蠅頭蝸角我亦滯南州十載厭奔走贏得雪飛頭苦思歸歸未得恨悠悠悠悠身世何物野渡一橫舟用舎隨時無定得失於人有命誰解曲如鉤兀坐閱今昔風露一天秋

水調歌頭和盧仲敬太守

嘗爲武林客歡洽快平生誰知分袂江滸西往復東行今日簿書旁午明日山川迢逓愁恨幾時淸回首舊遊地天逺暮云平鬢雙皤膓百結意何成多應故山猿鶴笑我尙爭名盡自轟轟烈烈到底休休莫莫何處覓卿卿夢寐想歸路濡筆寫心聲

南鄕子二闋四川道中作

蜀道古來難數日驅馳興已闌石棧天梯三百尺危欄應被傍人畫裏看兩握不曽幹俯瞰飛流過石灘到晚才知身是我平安孤館靑燈夜更寒

十月出秦關竟日悠悠杳靄間直到蠶魚開國地躋攀行盡千山復萬山歸轡動歡顏江路梅花笑往還稚子候門何日到【一作應有語】癡頑好把虛名付等閒舟行辰沅江中小詞數闋呈建中禦史

鵲橋仙

杜鵑聲訴鷓鴣聲助催上黔陽歸路輕舟短棹泛滄浪沾兩袖夜郎煙霧雲山如暮灘流如怒石齒嶃然無數天涯愁緒不堪論這光景能消幾度

臨江仙

水出五溪成一泒滔滔日夜東流倦乘鞍馬卻乘舟向來危處怯此去險中愁咿軋數聲離岸櫓異鄕身世悠悠蹔教杯酒放眉頭癡兒官事了聊作子長遊

同前

夾櫓聲喧鵝鸛中流石散牛羊岸邊茅屋半戎羌淡煙籠寂寞微雨助淒涼畛麥緣山糝緑巖花落水流香離騷記誦不成章殷勤蘭與芷千古爲誰芳

浣溪沙

世態紛紛幾變更天南地北只虛名一簪華髮可憐生旅食驚心三月到浪花吹面一舟輕中宵屈指計歸程

同前

解纜西南杳靄間萬重煙水間雲山櫓聲搖蕩五溪蠻世路看來行欲徧頭顱到此合知還從今猶得十年閒

木蘭花慢壽郝仲明【益都人】

論寰中英气人盡說古靑州看東拆滄溟西瞻泰嶽南控營丘千古能稱管晏道而今人物更風流磊落曝書公子從前從事公侯勲名初不願依劉耿耿運良籌聽萬里揄揚一門冠蓋三世箕裘屈指瓜期已近願平生相遇盡卿儔好記壽觴先舉蒓鱸江上新秋

沁園春和復初省郎韻紀仲春陪諸名公遊西山【同行都省掾元明善復初行省掾尉遲亨亨甫福建同提舉毛吉甫】

山色湖光宜雨宜晴春來惱人笑勞生彊半登臨有興身司筦庫所向無親馬服車轅鷹罹絳鏃也算人間一度春渾無賴怕岸花汀艸彈指成塵朋簪樂我天君更不管長須喜與嗔任把酒論文且行且止幕天席地誰主誰賓敬徳猖狂舂陵笑傲延壽丹靑畫不眞歸鞍好向梅山東下數點行雲

八聲甘州和鄭澤民

算人生南北何如彷佛過靑春似斷蓬飛絮平生懷抱何處通津歡逢故山好友終日藉陶燻芥蒂淨如此咸與惟新男子十年勲業謾無成一事負卻晨昏便功名都了轉首是非塵又滯此蠅營狗苟料山英也笑趂虛人誰相約重尋故步輕理遺文

水龍吟再和修甫學士

髙樓壯觀東南迥然拔出千林表月檐明爛風欞蕭爽煙波浩渺菊徑新秋栁溪薄暮桃源淸曉慨登臨感慨悠然引興銀盤內靑螺小自念當時行役顧菱花不堪頻照江山如故中原在眼幾番危眺浩浩洪流茫茫塵世盡堪吟嘯但優遊老景浮湛裏閈任邦人笑

木蘭花慢和史顯甫左丞韻略顧平日所長兼道比年區區之懷老疾互攻苦無佳思祈相望一笑

羨紫芝眉宇正臺閣濟時人況公是公非知常知變樂道安貧案前簿書旁午抱丹誠一點伴靑春偶遇科條隠密不辭辧雪殷勤徳星今日是鄕鄰癃老阻蹄輪喜陸地神仙山中宰相詞語淸新河濵預沽佳釀待幽花相對樂情眞幸有淸風皓月何須翠袖紅巾

曺文貞公詩集卷十

●欽定四庫全書

曹文貞公詩集後錄

大元故資善大夫陜西行禦史臺中丞贈體忠守憲功臣資政大夫河南江北等處行中書左丞上護軍追封魯郡公謚文貞曹公神道碑銘【並序】

文宗皇帝初卽位鋭焉圗治以風紀之司視聴所系正便尢宜宿望詔引年未罷者悉復之公自浙西謝歸碭山五年矣起使淮東淮東吏庶喜公之至復虞公之不久畱也未幾果有西臺之命使馹惇趣行次汴梁疾作乃喟然曰七十歸事著典也君命急趨大義也至於齫齒亢顏持寵而不知止深懼也遂屏傳揖使者駐車臥簡書又至終不起尋引歸一時被命者亦相繼去位於是天下之士髙公之先決信公之遺榮也明年四子泰亨卒於閩公往拊之過丹陽復聞長子震亨歿毗陵哀痛因仍衋然自瘵矣是冬其季復亨自碭來迎病不能歸又明年春竟卒於毘陵別第賁亨復亨率孫允等扶匶還葬所過城邑士大夫哭之曰雅徳亡矣其如善類何今天子卽位之二年有司以公之事狀來上惠卹之典命數有加仍詔臣鑑爲銘墓道以示有眾臣鑑謹按曹氏世家定陶者實周文之昭地裔時代變遷聚裂還往率不逺違濟亳間公諱伯啟字士開自髙大考諱洧以上務行省補據必以名役移中書畫可惟品八正從流官乃應格同諮者十餘公資逾格左司議府皆難之梁薊公時爲左丞閱之曰是曹伯啟者非士開乎斯人負才望二十年而尙齒簿書例可限耶特允之大徳五年進承務郎常州路總管府推官郡民趙友諒之妻江與同居湯氏子通友諒殺湯而釋其妻江父千夫長素富俠恥女見污詭壻酗酒而然實非以姦徧賂當要屬公信愛故人從容訪公道其故且以緡五萬爲贄願如其請公毅然曰友諒固巨凶彼其嫚書褻服往來章章者不究其根則亂倫者回容而償殺者非本罪可乎故人不敢復語獄上友諒竟以減死論富室黃殺人事覺厚資其佃李亞羅誣服公閱實正之人服其明冝興無錫二州饑推鞠專刑不與它務行省特檄公濟之民以無殍十一年升奉訓大夫河南行省左右司都事至大三年制授朝列大夫臺州路治中未赴拜西臺監察禦史詢部必以學校教養程督爲先猾徒嚚頌所司少抑之卽蔑以贓私訐於憲治聴者或不詰實徑符■﹝廣外互內﹞於罰間有心察其寃例以嫌不之省公必研諦以情兩造俱盡乃麗之法進朝散大夫本臺都事轉中順大夫召入中臺都事延佑三年徙中憲大夫刑部侍郎湖廣行省右丞裕嚕布哈前帥八畨忿禦猺散卒野鵲劉等桀黠難制密構土官以兵掩誅其魁黨因而剽及良民牒訴紛豗狴犴充斥又新添及平伐猺賊交亂西南以擾聞命公偕兩臺禦史本省參政賈馴蒞鞠之行次沅州道且梗公曰進非兵衛不可彼諸畨部長萬一驚疑狙候爲患不細今乞往新帥習著威名若馳一分與之議靡不有濟眾然之乃遣今監察禦史楊鵬單騎詣之果得要領以歸上坐前帥擅興罪余悉以安大同宣慰臣撲運嶺北糧歲石以億計實不副直肆爲欺罔禦史發之贓累巨萬朝廷數使督徵皆反而遊言最後遣公其人死公引諭其子第曰公逋死無貰與其蘄援以賂曷若送官第條汝父所賂者移文抇之顧不末宥汝負耶受賂者聞之率潛歸如數期月得五十萬緡訖無可理者列上與免廷議韙之轉通議大夫出爲眞定路總管路當孔要諸王重臣往來驛頓未始以供億漁擾其民見戶代輸流亡之賦工徒廩餼久不繼悉除給之拜大農丞天下賦入鹽利逾半而淮浙尢重自初附以距延佑增直十有�倍官鹽旣貴盜販蝟興鹽四百斤��判貯兩席滑商啖場吏贏加有半由是前額虧懸竈丁不勝楚毒先置官檢校終莫之革四年朝廷納李英之策以英充兩浙運使別檄公與行省試可以聞乃罷掣制杭州嘉興各爲一倉浙西諸場隸焉紹興溫臺各爲一倉浙東諸場隸焉倉設常選監使副使監運員官售席索諸場一歲之筴比初冬合竈畢輸於倉��積之引商坐�各部州縣水客����定其估引二百緡有畸捐四之一以歸商余悉入官監運場吏丹人增損袋法盜賣漏失及各倉旬較月比貨輸不及者有罰如是法一而私鬻亦����多歸報遂著令迄今稱便尋除���書侍禦史因言諸被枉赴愬上中外臺司今訟寃者一切莫問非制也���覆讞實則直之妄則加論可也於是羣議嘩然公尋亦去矣拜福建廉訪使未行攺右司郎中數月除山北廉使召爲集賢侍讀學士俄拜侍禦史同刋定大元通制出爲浙西廉訪使國子丞陳觀二子相繼沒以書唩公曰吾祖簡齋嘗守湖州遺孫照在馬照兩子公爲丐一以嗣我他日死當不朽未幾觀卒公召照示以觀書且曰周以太姫配胡公而封諸陳此意不可失也照泣而從之公資以牢幣命子復亨同抵京師觀卒有後其誠以孚人類如此平居每戒學者必以不欺爲本而以亥廣適用爲學曰學不適用猶不學也又曰學未融會不可與言道心未洞達不可與計事故臨政蒞民淸勤不懈旣不闊略吏文而每事必本於經術心要居家興寢夙夜未嘗少肆諭子弟以莊飭僮僕以謹祿入量出禮儉自持衣有三十年而無涴敗者人語以謀生若弗聞也及卒家無餘蓄庋惟琴書所著詩文若干篇號漢泉漫槁初配李氏攻苦內助事舅姑稱孝先公三十八年卒追封魯郡夫人生四子震亨追封晉陵縣尹賁亨今臨江路儒學教授謙亨讀書早卒泰亨仕至福建鹽運使司經歷二女一適南臺掾史趙大同一適余杭巡檢張居仁再配石盞氏卒今配石盞氏其妹也有淑徳恩以拊下人未嘗窺其喜怒累封魯郡太夫人生二子復亨前侍儀通事舍人履亨西臺察院書吏孫男八人�以公蔭承事郎江陰州判官過祖����府令史敬祖天長縣儒學教諭��敬祖勤於藝業克配其嫡榮祖��江浙行省欽祖弘祖明祖繼祖皆從學女十人曽孫男二人曽喜��女�人公生以乙夘年十二月三十日卒以至順癸酉二月十六日壽七十有九塟以碭山縣孝第鄕之﹝闕﹞

中大夫禮部尙書臣曹鑑奉勅譔翰林侍講學士通奉大夫知制誥同修國史知經筵事臣張起巖奉勅書資善大夫中書左丞知經筵事臣王結奉勅篆額

﹝闕題﹞

����年歲次癸酉三月乙丑�����事馮勉儒學教授詹天�����門生蔣徳鄰趙楷等謹以剛鬛柔毛薄奠敬祭於故資善大夫陜西行臺禦史中書左丞之靈嗚呼孰謂我公而遽亡乎中原之耆舊朝家之元老如星而晨如木而霜惟公挾河嶽之英累臺閣之勲殆巋然其如魯靈光故望風采者恍天垂慶雲之昭章聆音聲者宛律噓寒谷之春陽諧契誼者郁九畹蘭蕤之交香蒙引拔者蔚大田稻苗之待秧前者或班班乎靑史後者或駸駸乎周行嗚呼孰謂我公而遽亡乎昔盤桓乎憲府今老栢寒煙其黯蒼昔從容乎翰侍今紫微夜月其慘光凡舊撫之州縣皆愴其如桐鄕舊憇之郡藩皆郁其如甘棠獨毗陵而尢永不忘信乎遺愛逺而洋洋如水流深而泱泱方徳星之聚玆驚執法之隕芒嗚呼孰謂有憾傷乎賢而顯庸終以壽康與漢之疏傳唐之白杜渺髙風其相望嗚呼孰謂無憾傷乎白髮何短丹心何長視周之尙父衛之武公猶足以論道而熾昌固當世之所期柰司造之靡常宜乎時之公卿大夫思其諮謀而稽典章四方之宦遊而好修思其猷謨矩度之允良凡吾輩之後生小子思其徳業之粹美思其表儀之端方思其言秩秩而溫思其貌昻昻而莊思其穹貴髙年而能謙謙以自將嗚呼一朝而迥隔於杳茫徒重泣涕之浪浪有烈其椒漿載酹其餘芳尙饗

文貞公哀辭

趙楷

禦史中丞碭山曹公大徳中爲常州推官家君再辟府曹掾公特愛重之公仕繇儒進故崇儒今財賦總管曹公克明時授學官客常州公日延至會僚友說書時楷始十歲家君攜往觀聴公召使前問所從受業俾誦大學終捲公甚喜間至先師一山李先生塾命賦詩或加賞予勉卒業後三十年公膺中外重任望益隆綸命沓至最晚浙西憲使致仕特恩起淮東憲使尋除禦史中丞分司陜西得旨許告老遂歸碭山故里扁所居軒曰知止齋曰容齋堂曰餘慶自號漢泉從鄕名也至順三年春公來常州會長子歿又離暑雨河溢涉秋遂畱過冬楷方家居爲童子師公俾其孫弘祖從楷學時至楷所不怠有教與家君尢相好每憐其貧而悲其老或時饋酒肉助楷甘旨具公天性謙裕凡所往來歷造其家道舊故如平日公昔在江南得脾疾至是復作二子賁亨復亨視湯液不離四年二月朔楷往候問進見簀次語笑晏如十有六日加劇夜二鼓忽忽捐館春秋七十有九公仕淸要數十年凡所以尊主庇民彰善癉惡事不一書而貴富壽考以功名終近世公卿鮮能及者三公子皆從事憲府孫嫡以公蔭官上州佐泊孫男女二十餘人侍夫人與喪會常州嗚呼公生也無憾死也奚哀然楷所哀者哲人不可復作音容嘆息隠然杖屨私有所不能自已者謹爲之詞曰碭之云兮英英謇夫人兮好修靈云漢兮文章佩服兮瑲珩劃天閽兮洞開遡﹝闕﹞

周人禮樂晉風流臺省歸來已白頭韓栁文章登翰苑崔盧姓字在金甌幾年人避靑騘馬一夕天成白玉樓華屋山丘今已矣羊曇那忍過西州【劉文炳】

大雅光前哲淸名著汗靑中原推閥閱後學仰儀刑別業依南斗修程起北溟繡衣登憲府白簡肅朝廷食蘗余深味安車及暮齡芳蘭今滿砌丹桂已充庭致政尊元老間居炯魯靈渭濵驚斷夢華表竟摧翎岱嶽收英气文昌返列星一朝傷永訣千古閟遺經謬忝殊知厚徒憎泣涕零無因歌薤露有恨寄泉扄【章懋卿】

望極中司責如公復幾人金章二品秩白髮九朝臣蟻國空成夢烏臺只自春臨風一慟哭回首重沾巾天下一大老人中三達尊西臺思舊徳北闕寵餘恩冰蘗全忠孝牙緋徧子孫生榮死無憾何用苦招魂【陳禹逺】

中丞臺閣名猶重元老衣冠夢已空月俸終身丞相下春云滿屋碭山中東都供帳榮疏傅南國甘棠憶召公三十年前掾曹在靑衫老淚濕東風【趙士元】

中原文獻已星稀又向南州哭繡衣小井夜寒神劍化碭山春暖臥龍歸名揚臺閣生無憾澤潤兒孫死有輝情斷些歌招不得淒風丹旐暎雲飛【蔣徳鄰】

麟鳳世罕見如公能幾人官髙不知貴道在豈憂貧霜操西臺栢天年大澤椿一時泉壤恨千載涙沾巾【徐士榮】

使鉞風霜肅臺綱日月新靑山尋勝事緑野老閒身家世傳淸訓朝廷憶舊臣蒲輪空有夢薤露已傷神睿思深黃合嘉謨動紫皇典刑公尙在精力汝誰彊用老需丹扆辭榮綰繡裳九原不可作天地颯淒涼【陸元善】

公輔雄才邁等倫丹心鶴髮九朝臣幾年館職登金馬一旦堂封踞石麟芒碭秋風空灑涙蘭陵夜雨獨傷神那堪回首談經處云白山靑不見人【陳宗仁】

麒麟閣上舊功臣夢斷秋風渭水濵漢室衣冠一丘土曹門詩禮百年人霜餘烏府畱蒼栢云黯燕山隕大椿嗟我平生竟安仰楚江回首淚沾巾【束選之】

洪鈞播萬彚細大殊不同鳳凰托髙梧天馬嘶冷風芒碭多奇气髙人天所鍾馳聲益崇大起家繇章縫走謁承明廬立朝見淸忠歷官老臺閣仁惠蘇罷癃致政謝天子緑野思明農子孫樹門戶觴詠何雍雍歡好未渠央太白朝已東斯文就淪喪我輩將疇宗眷言思君子感深情內訌生芻奠何益拊棺徒自恫死別良可湣揮淚嗟無從【王徳元】

栢府推元老投閒出鳳城席氈方獲拜窀穸忽悲驚天上魚符墜人間柱石傾碭峯丹旐逺拭淚不勝情【劉景聖】

北闕尊元老殊恩贈秩新致身崇學術歷職近衡鈞丹旐含云幕彤騶肅路塵應畱舊遺像千載照麒麟【蔣幹】

譙國中丞貴冠裳起縉紳懸車方告老曳杖忽傷神臺閣思淸論朝廷憶舊臣春風碭山道行者涙沾巾【蔣■﹝幹﹐丹代木﹞】

重祿中丞貴髙年八袠尊懸車謝簪紱曳杖賁丘園故典憐文獻丰碑示子孫無由拜牀下春艸夾新原【班宗義】

譙國衣冠百世榮中丞斧節重時名雞林此日懷文獻烏府何年見老成未死靑騘應有涙逺歸丹旐若爲情使君英气還千古回首蘭陵空月明【劉瓛】

右漢泉漫槁故贈河南左丞曹文貞公所作也五七言古詩長句律體樂府總若干首其子江南諸道行禦史臺管勾復亨什襲成帙國子生胡益編爲十卷江南諸道行禦史臺侍禦史濟南張公翰林侍講學士國子祭酒廬陵歐陽公禮部侍郎趙郡蘇公國子司業太原呂公爲敍其端復亨以余與文貞公有平生之好故於餘言是徵四公當世文章士也紀述之詳歌頌之美雄贍悉備奚以餘言爲然嘗聞三百篇之義尙矣美善刺惡嚴嚴乎如秋霜夏日及乎成孝敬厚人倫美教化移風俗則溫溫乎如祥風甘雨有不自其然而然者發之爲政事播之爲聲樂殆不可以言語盡曹公以儒發身揚歷中外宦轍四方故其寄寓紀述懷感諷刺賦詠目擊耳聞眞履實踐溫秀雅麗諸制皆工非苟作也其吟詠情性流出胸次有足自樂嗚呼予豈深知詩者哉一以重復亨之請嘉其能保文貞之澤而又能壽諸梓以廣其傳一以樂諸縉紳先生能發揚文貞平昔之蘊奧故自變量語書諸序後云至元後戊寅秋特進上卿玄教大宗師吳全節書

曹文貞公詩集後錄

