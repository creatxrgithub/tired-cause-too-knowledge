

欽定四庫全書

集部三

歐陽文粹目錄

別集類二【宋】

卷一

論

本論上

本論下

原正統

明正統

正統上

正統下

卷二

論

春秋一

春秋二

春秋三

春秋四

春秋五

石鷁

辯左氏

卷三

論

易或問一

易或問二

易或問三

秦誓

縱囚

怪竹辯

策問

問禮樂

問六經

問爲治

問周禮

問井田

問爲政

問取士

卷四

書

通進司上

卷五

書

凖詔言事

卷六

書

辯杜韓範富

上政府

上範司諫

與髙司諫

卷七

書

上杜中丞

答王相公

回丁判官

與張秀才一

與張秀才二

答李詡一

答李詡二

答吳秀才

卷八

書

答祖擇之

答宋咸

答徐無黨

與石公操一

與石公操二

與樂秀才

與郭秀才

與陳員外

與蔡君謨

卷九

札子

乞補館職

論館閣取士

論編學士院制詔

論刪去九經正義中防緯

乞定兩制員數

論均稅

論牧馬艸地

論監牧

薦司馬光

薦王安石呂公著

卷十

奏狀

議新學

論舉人懷挾

議科場

論史館日曆

論修河利害第一

論修河利害第二

論修六塔河

薦布衣蘇洵

舉蘇軾應制科

舉章望之曾鞏王回充館職

卷十一

序

送徐無黨

送曾鞏

送楊子聰

送張唐民

送王陶

送王聖紀

章望之字

胡寅字

鄭荀攺名

卷十二

序

廖氏文集

薛簡肅公文集

梅聖兪注孫子後

韻總

集古錄目

外制集

內制集

卷十三

序

帝王世次圖

傳易圖

詩圖

詩譜補亡

卷十四

記

吉州學

谷城夫子廟

仁宗禦飛白

禦書閣

晝錦堂

有美堂

至喜堂

卷十五

記

峴山亭

先春亭

偃虹隄

許氏南園

李秀才東園亭

藥師院佛殿

明因大師塔

王彥章畫像

卷十六

雜著

書梅聖兪詩槁後

書春秋繁露後

記舊本韓文後

讀李翶文

崇文總目敍釋

集古錄防尾十

卷十七

碑銘

王文正公

晏元獻公

卷十八

碑銘

範文正公

余襄公

卷十九

墓銘

杜正獻公

蔡君謨

卷二十

墓銘

尹師魯

蘇明允

墓表

瀧岡阡

周堯卿

【臣】等謹案歐陽文粹二十卷宋陳亮編書末有乾道癸巳所作後敍謂錄公文凡一百三十篇今考修全集凡一百五十三卷而亮所選不及十之一二似不足與全集並行然考周必大序謂居士集經公決擇篇目素定而防校眾本迥然不同如正統論吉州學記瀧岡阡表皆是也今以文粹校之與必大之言正合是書卷首有原正統論明正統論正統論上正統論下四篇居士集則但存正統論上下二篇其正統論上乃取原正統論學者疑焉以上十餘行竄入而論內其可疑之際有四其不同之說有三以下半篇多刪易之其正統論下復取明正統論斯正統矣以上數行竄入而論內昔周厲王之亂以下亦大半刪易之其他字句異同不可枚舉爲周必大校本�未及皆足以資防訂焉乾隆四十三年六月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

歐陽文粹卷一

宋陳亮編論

本論上

佛法爲中國患千餘歲世之卓然不惑而有力者莫不欲去之已嘗去矣而復大集攻之暫破而愈堅撲之未滅而愈熾遂至於無可柰何是果不可去耶蓋亦未知其方也夫醫者之於疾也必推其病之所自來而治其受病之處病之中人乘乎气虛而入焉則善醫者不攻其疾而務養其气气實則病去此自然之效也故救天下之患者亦必推其患之所自來而治其受患之處佛居西方去中國最逺而有佛固已久矣堯舜三代之際王政修明禮義之教充於天下如此之時𨿽有佛無由而入及三代衰王政闕禮義廢後二百餘年而佛至於中國由是言之佛所以爲吾患者乘其闕廢之時而來此其受患之本也補其闕修其廢使王政明而禮義充則𨿽有佛無所施於吾民矣此亦自然之勢也堯舜三代之爲政設爲井田之法籍天下之人計其口而皆授之田凡人之力能勝耕者莫不有田而耕之斂以什一差其徵賦以督其不勤使天下之人皆盡力於南畆而不暇乎其他然又懼其勞且怠而入於邪僻也於是爲制牲牢酒醴以養其體笙匏爼豆以恱其耳目於不耕休力之時而教之以禮故因其田獵而爲搜狩之禮因其嫁娶而爲婚姻之禮因其死葬而爲防祭之禮因其飲食羣聚而爲鄕射之禮非徒以防其亂又因而教之使知尊卑長防凡人之大倫也故凡養生送死之道皆因其欲而爲之制飾之物采而文焉所以悅之使其易趣也順其性情而節焉所以防之使其不過也然猶懼其未也乂爲立學以講明之故上自天子之郊下至鄕黨莫不有學擇民之聰明者而習焉使相告語而勸誘其愚惰嗚呼何其備也蓋堯舜三代之爲政如此其慮民之意甚精治民之具甚備防民之術甚周誘民之道甚篤行之以勤而被於物者洽浸之以漸而入於民者深故民之生也不用力乎南畆則從事於禮樂之際不在其家則在乎庠序之間耳聞目見無非仁義禮樂而趨之不知其倦終身不見異物又奚暇外慕哉故曰𨿽有佛無由而入者謂有此具也及周之衰秦並天下盡去三代之法而王道中絕後之有天下者不能勉彊其爲治之具不備防民之術不周佛於此時乘間而出千有餘歲之間佛之來者日益眾吾之所爲者日益壊井田最先廢而兼並遊惰之姦起其後所謂搜狩婚姻防祭鄕射之禮凡所以教民之具相次而盡廢然後民之姦者有暇而爲他其良者泯然不見禮義之及巳夫姦民有餘力則思爲邪僻良民不見禮義則莫知所趣佛於此時乘其隙方鼓其雄誕之說而牽之則民不得不從而歸矣又況王公大人往往倡而敺之曰佛是眞可歸依者然則吾民何疑而不歸焉幸而有一不惑者方艴然怒曰佛何爲者吾將操戈而逐之又曰吾將有說以排之何其不思之甚也夫千歲之患徧於天下豈一人一日之可爲民之沈酣入於骨髓非口舌之可勝然則將柰何曰莫若修其本以勝之昔戰國之時楊墨交亂孟子患之而專言仁義之說仁義之說勝則楊墨之學廢漢之時百家並興董生患之而退修孔氏之道孔氏之道明而百家自息此所謂修其本以勝之之效也今八尺之夫被甲荷防勇蓋三軍然而見佛則拜聞佛之說則有畏慕之誠者何也彼誠壯佼其中心茫然無所守而然也一介之士眇然柔懦進趨畏怯然而聞有道佛者則義形於色非徒不爲之屈又欲驅而絕之者何也彼無他爲學問明而禮義熟中心有所守以勝之也然則禮義者勝佛之本也今一介之士知禮義尙能不爲之屈使天下皆知禮義則勝之矣自然之勢也

本論下

昔荀卿子之說以爲人性本惡著書一篇以持其論予始愛之及見世人之歸佛者然後知荀卿之說繆焉甚矣人之性善也彼爲佛者棄其父子絕其夫婦於人性甚戾又有蠶食虫蠧之獘然而民皆相率而歸焉者以佛有善之說故也嗚呼誠使吾民曉然知禮義之爲善則安知不相率而從哉柰何教之諭之之不至也佛之說熟於人耳入乎其心久矣至於禮義之事則未嘗見聞今將號於眾曰禁汝之佛而爲吾禮義則民將駭而走矣莫若爲之以漸使其不知而趨焉可也蓋鯀之治水也鄣之故其害益暴及禹之治水也導之則其患息蓋患深勢盛則難與敵莫若馴致而去其害之易也今堯舜三代之政其說尙傳其具皆在誠能講而修之行之以勤而浸之以漸使民皆樂而趨焉則充行乎天下而佛無所施矣傳曰物莫能兩大自然之勢也奚必曰火其書廬其居哉昔者戎狄蠻夷雜居九州之間所謂徐戎白狄荊蠻淮夷之類是也三代旣衰若此之類並侵於中國故秦以西戎據宗周吳楚之國皆僣號稱王春秋用鄫子傳記被髮於伊川而仲尼亦以不左袵爲幸當是之時佛𨿽不來中國防何其不紛亂也以是而言王道不明而仁義廢則四裔之患至矣及孔子作春秋尊中國而賤四裔然後王道浸明方今九州之民莫不右袵而冠帶其爲患者特佛耳其所勝之之道非有甚髙難行之說也患乎忽而不爲耳郊天祀地與乎宗廟社稷朝廷之儀皆天子之大禮也今皆舉而行之至於所謂搜狩婚姻防祭鄕射之禮此郡縣有司之事也在乎講明而頒布之爾然非行之以勤浸之以漸則不能入於人而成化自古王者之政必世而後仁今之議者將曰佛來千餘歲有力者尙無可柰何何用此迂緩之說爲是則以一日之功不速就而棄必世之功不爲也可不惜哉昔孟子嘆爲俑者不仁蓋傷乎啟其漸而至於用殉也然則爲佛獨不猶甚於作俑乎當其始來未見其害引而內之今之爲害著矣非特先覺之明而後見也然而恬然不以爲怪者何哉夫物極則反數窮則變此理之常也今佛之盛久矣乘其窮極之時可以反而變之不難也昔三代之政皆聖人之事業及其久也必有獘故三代之術皆變其質文而相救就使佛爲聖人及其獘也猶將救之況其非聖人者乎夫姦邪之士見信於人者彼𨿽小人必有所長而取信是以古者人君惑之至於亂亡而不悟今佛之法可謂姦且邪矣蓋其爲說亦有可以惑人者使世之君子𨿽見獘而不思救豈又善惑者歟抑亦不得其救之之術也救之莫若修本以勝之舍是而將有爲𨿽賁育之勇孟軻之辯太公之陰謀吾見其力未及施言未及出計未及行而先防於禍敗矣何則患深勢盛難與敵非馴致而爲之莫能也故修其本以勝之作本論

俗本有本論中篇雲天下之事有本末其爲治者有先後堯舜之書略矣後世之治天下未嘗不取法於三代者以其推本末而知所先後也三王之爲治也以理數均天下以爵地等邦國以井田均民以職事任官天下有定數邦國有定制民有定業官有定職使下之共上勤而不困上之治下簡而不勞財足於用而可以備天災也兵足以禦患而不至於爲患也凡此具矣然後飾禮樂興仁義以教導之是以其政易行其民易使風俗淳厚而王道成矣𨿽有荒子孱孫繼之猶七八百歲而後已夫三王之爲治豈有異於人哉財必取於民官必養於祿禁暴必以兵防民必以刑與後世之治者大抵同也𨿽非歐陽氏之書其可錄者如此

原正統論

傳曰君子大居正又曰王者大一統正者所以正天下之不正也統者所以合天下之不一也由不正與不一然後正統之論作堯舜之相傳三代之相代或以至公或以大義皆得天下之正合天下於一是以君子不論也其帝王之理得而始終之分明故也及後世之亂僣僞興而盜竊作由是有居其正而不能合天下於一者周平王之有吳徐是也有合天下於一而不得居其正者前世謂秦爲閏是也由是正統之論興焉自漢而下至於西晉又推而下之爲宋齊梁陳自唐而上至於後魏又推而上之則爲雜覇其帝王之理舛而終始之際不明由是學者疑焉而是非不公非其不公蓋其是非之難也自周之亡迄於顯徳實千有一百一十二年之間或理或亂或取或傳或分或合其理不能一槪是以論者於此而難也大抵其可疑之際有四其不同之說有三此論者之所病也何謂可疑之際周秦之際也漢魏之際也東晉後魏之際也朱梁后唐之際也秦親得周而一天下其迹無異禹湯而論者黜之其可疑一也王莽得漢而天下一莽不自終其身而漢復興論者曰僞宜也魏得漢而天下三分論者曰正統其可疑二也以東晉承西晉則無終以周隋承元魏則無始其可疑三也梁之取唐無異魏晉而梁爲僞昭烈漢之後裔以不能一天下而自別稱蜀不得正統可也後唐非李氏未嘗一天下而正統得之其可疑四也何謂不同之說三有昧者之論有自私之論有因人之論正統之說肇於誰乎始於春秋之作也當東周之遷王室微弱吳徐並僣天下三王而天子號令不能加於諸侯其詩下同於列國天下之人莫知正統仲尼以爲周平𨿽始衰之王而正統在周也乃作春秋自平王以下常以推尊周室明正統之所在故書王以加正月而繩諸侯王人𨿽防必加於上諸侯𨿽大不與專封以天加王而別吳楚刺譏襃貶一以周法凡其用意無不在於尊周而後之學者不曉其防遂曰黜周而王魯或曰起魯隱之不正或曰起讓國之賢君泥其說於私魯殊不知聖人之意在於尊周以周之正而統諸侯也至秦之帝旣非至公大義因悖棄先王之道而自爲五勝之說漢興諸儒旣不明春秋正統之防又習秦世不經之說乃欲尊漢而黜秦無所據依遂爲三統五運之論詆秦爲閏而黜之夫漢所以有天下者以至公大義而起也而說者直曰以火徳當天統而已甚者至引蛇龍之妖以爲左驗至於王莽魏晉直用五行相勝而已故曰昧者之論也自西晉之滅而南爲東晉宋齊梁陳北爲後魏後周隋私東晉者曰隋得陳然後天下一則推其統曰晉宋齊梁陳隋私後魏者曰統必有所受則正其統曰唐受之隋隋受之後周後周受之後魏至其甚相戾也則爲南史者詆北曰虜爲北史者詆南曰夷故曰自私之論也夫梁之取唐無異魏晉之取也魏晉得爲正而梁亦正矣而獨曰僞何哉以有後唐故也彼後唐者初與梁爲世仇及唐之滅欲借唐爲名托大義以窺天下則不得不指梁爲僞而爲唐討賊也而晉漢承之遂因而不攺故曰因人之論也以不同之論於可疑之際是以是非相攻而罕得其當也易曰天下之動貞夫一夫帝王之統不容有二而論者如此然縉紳先生未嘗有是正之者豈其興廢之際治亂之本難言歟自春秋之後述者多焉其通古今明統類者希矣司馬子長列序帝王而項羽亦爲本紀此豈可法邪文中子作元經欲斷南北之疑也絕宋於元徽五年進魏於太和元年是絕宋不得其終進魏不得其始夫以子長之博通王氏之好學而有不至之論是果難言歟若夫推天下之至公據天下之大義究其興廢迹其本末辧其可疑之際則不同之論息而正統明矣

明正統論

凡爲正統之論者皆欲相承而不絕至其斷而不接則猥以假人而續之是以其論曲而不通也夫居天下之正合天下於一斯正統矣堯舜三代秦漢晉唐天下𨿽不一而居得其正猶曰天下當正於吾而一斯謂之正統可矣東周魏五代始𨿽不得其正卒能合天下於一夫一天下而居其正則是天下之君矣斯謂之正統可矣如隋是也天下大亂其上無君僣竊並興正統無屬當是之時奮然而起並爭乎天下東晉後魏有功者彊有徳者王盛澤皆被於生民號令皆加乎當世幸而以大並小以彊兼弱遂合天下於一則大且彊者謂之正統猶有說焉不幸而兩立不能相兼考其迹則皆正較其義則均焉則正統者將安與乎其或終始不得其正又不能合天下於一則可謂之正統乎不可也然則有不幸而丁其時則正統有時而絕也夫所謂正統者萬世大公之器也有得之者有不得之者而論者欲其不絕而猥以假人故曰曲而不通也或曰可絕則王者之史何以系其年乎曰欲其不絕而猥以假人者由史之過也夫居今而知古書今世以信乎後世者史也天下有統則爲有統書之天下無統則爲無統書之然後史可法也昔周厲王之亂天下無君周公召公共行其政十四年而後宣王立是周之統嘗絕十四年而復續然爲周史者記周召之年謂之共和而太史公亦列之於年表漢之中衰王莽篡位十有五年而敗是漢之統嘗絕十五年而復續然爲漢史者載其行事作王莽傳是則統之絕何害於記事乎正統萬世大公之器也史者一有司之職也以萬世大公之器假人而就一有司之記事惑亦甚矣夫正與統之爲名甚尊而重也堯舜三代之得此名者或以至公或以大義而得之也自秦漢而下防亂相尋其興廢之迹治亂之本或不由至公大義而起或由焉而功不克就是以正統屢絕而得之者少也正統之說曰堯舜夏商周秦漢魏晉而絕由此而後天下大亂自東晉太建之元年止陳正明之三年凡二百餘年其始也有力者並起而爭因時者苟偸而假冒奮攘敗亂不可勝紀其略可紀次者十六七家旣而以大並小以彊兼弱久而稍相並合天下猶分爲四東晉宋齊梁陳又自分爲後梁而爲二後魏後周隋又自分爲東魏北齊而爲二是四者皆不得其統其後後周並北齊而授之隋隋始並後梁又並陳然後天下合爲一而復得其統故自隋開皇九年復正其統曰隋唐梁后唐晉漢周夫秦自漢而下皆以爲閏也今乃進而正之作秦論魏與吳蜀爲三國陳壽不以魏統二方而並爲三志今乃黜二國進魏而統之作魏論東晉後魏議者各以爲正也今皆黜之作東晉論後魏論朱梁四代之所黜也今進而正之作梁論此所謂辧其可疑之際則不同之論息而正統明者也

正統論上

自周之亡迄於顯徳實千有二百一十六年之間或理或亂或取或傳或分或合其理不能一槪大抵其可疑之際有三周秦之際也東晉後魏之際也五代之際也秦親得周而一天下其迹無異禹湯而論者黜之其可疑者一也以東晉承西晉則無終以隋承後魏則無始其可疑者二也五代之所以得國者𨿽異然同歸於賊亂也而前世議者獨以梁爲僞其可疑者三也夫論者何爲疑者設也堯舜三代之始終較然著乎萬世而不疑固不待論而明也後世之有天下者帝王之理或舛而始終之際不明則不可以不疑故曰由不正與不一然後正統之論作也然而論者眾矣其是非予奪所持者各異使後世莫知夫所從者何哉蓋其於可疑之際又挾自私之心而溺於非聖之學也自西晉之滅而南爲東晉宋齊梁陳北爲後魏北齊後周隋私東晉者曰隋得陳然後天下一則推其統曰晉宋齊梁陳隋私後魏者曰統必有所受則推其統曰唐受之隋隋受之後周後周受之後魏至其甚相戾也則爲南史者詆北曰虜爲北史者詆南曰夷此自私之偏說也自古王者之興必有盛徳以受天命或其功澤被於生民或累世積漸而成王業豈偏名於一徳哉至於湯武之起所以救獘拯民蓋有不得已者而曰五行之運有休王一以彼衰一以此勝此歷官術家之事而謂帝王之興必乘五運者繆妄之說也不知其出於何人蓋自孔子歿周益衰亂先王之道不明而人人異學肆其怪奇放蕩之說後之學者不能卓然奮力而誅絕之反從而附益其說以相結固故自秦推五勝以水徳自名由漢以來有國者未始不由於此說此所謂溺於非聖之學也惟天下之至公大義可以祛人之疑而使人不得遂其私夫心無所私疑得其決則是非之異論息而正統明所謂非聖人之說者可置而勿論也

正統論下

夫居天下之正合天下於一斯正統矣堯舜夏商周秦漢唐是也始𨿽不得其正卒能合天下於一夫一天下而居上則是天下之君矣斯謂之正統可矣晉隋是也天下大亂其上無君僣竊並興正統無屬當是之時奮然而起並爭乎天下有功者彊有徳者王威澤皆被於生民號令皆加乎當世幸而以大並小以彊兼弱遂合天下於一則大且彊者謂之正統猶有說焉不幸而兩立不能相兼考其迹則皆正較其義則均焉則正統者將安予奪乎東晉後魏是也其或終始不得其正又不能合天下於一則可謂之正統乎魏及五代是也然則有不幸而丁其時則正統有時而絕也故正統之序上自堯舜歷夏商周秦漢而絕晉得之而又絕隋唐得之而又絕自堯舜以來三絕而復續惟有絕而有續然後是非公予奪當而正統明然諸儒之論至於秦及東晉後魏五代之際其說多不同其惡秦而黜之以爲閏者誰乎是漢人之私論溺於非聖曲學之說者也其說有三不過曰滅棄禮樂用法嚴苛與其興也不當五徳之運而已五徳之說可置而勿論其二者特始皇帝之事爾然未原秦之本末也昔者堯傳於舜舜傳於禹夏之衰也湯代之王商之衰也周代之王周之衰也秦代之王其興也或以徳或以功大抵皆乘其獘而代之初夏世衰而桀爲昏暴湯救其亂而起稍治諸侯而誅之其書曰湯徵自葛是也其後卒以攻桀而滅夏及商世衰而紂爲昏暴周之文武救其亂而起亦治諸侯而誅之其詩所謂崇密是也其後卒攻紂而滅商推秦之興其功徳固有優劣而其迹豈有異乎秦之紀曰其先大業出於顓頊之苗裔至孫伯翳佐禹治水有功唐虞之間賜姓嬴氏及非子爲周養馬有功秦仲始命爲大夫而襄公與立平王遂受岐丰之賜當是之時周衰固已久矣亂始於穆王而繼以厲幽之禍平王東遷遂同列國而齊晉大侯魯衛同姓擅相攻伐共起而弱周非獨秦之暴也秦於是時旣平犬夷因取周所賜岐丰之地而繆公以來始東侵晉地至於河盡滅諸戎拓國千里其後闗東諸侯彊僣者日益多周之國地日益蹙至無復天子之制特其號在爾秦昭襄王五十二年周之君臣稽首自歸於秦至其後世遂滅諸侯而一天下此其本末之迹也其徳𨿽不足而其功力尙不優於魏晉乎始秦之興務以力勝至於始皇遂悖棄先王之典禮又自推水徳益任法而少恩其制度文爲皆非古而自是此其所以見黜也夫始皇之不徳不過如桀紂桀紂不廢夏商之統則始皇未可廢秦也其私東晉之論者曰周遷而東天下遂不能復然仲尼作春秋區區於尊周而黜吳楚者豈非以其正統之所在乎晉遷而東與周無異而今黜之何哉曰是有說焉較其徳與迹而然耳周之始興其來也逺當其盛也規方天下爲大小之國眾建諸侯以維王室定其名分使傳子孫而守之以爲萬世之計及厲王之亂周室無君者十四年而天下諸侯不敢僥幸而窺周於此然後見周徳之深而文武周公之作眞聖人之業也況平王之遷國勢𨿽蹙然周徳之在人者未厭而法制之臨人者未移平王以子繼父自西而東不出王畿之內則正統之在周也推其徳與迹可以不疑夫晉之爲晉與乎周之爲周也異矣其徳法之維天下者非有萬世之計聖人之業也直以其受魏之禪而合天下於一推較其迹可以曰正而統耳自惠帝之亂至於湣懷之間晉如綫爾惟嗣君繼世推其迹曰正焉可也建興之亡晉於是而絕矣夫周之東也以周而東晉之南也豈復以晉而南乎自湣帝死賊庭瑯邪起江表位非嗣君正非繼世徒以晉之臣子有不忘晉之心發於忠義而功不就可爲傷已若因而遂竊正統之號其可得乎春秋之法君弒而賊不討則以爲無臣子也使晉之臣子遭乎聖人適當春秋之誅況欲乾天下之統哉若乃國已滅矣以宗室子自立於一方卒不能復天下於一則晉之瑯邪與夫後漢之眧烈五代漢之劉崇何異昭烈崇未嘗爲正統則東晉可知焉耳其私後魏之論者曰魏之興也其來甚逺自昭成建國攺元承天下衰獘得奮其力並爭乎中國七世至於孝文而去夷卽華易姓建都遂定天下之亂然後修禮樂興制度而文之考其漸積之基其道徳𨿽不及於三代而其爲功何異王者之興今特以其不能並晉宋之一方以小不備而黜其大功不得承百王之統者何哉曰質諸聖人而不疑也今爲魏說者不過曰功多而國彊耳此聖人有所不與也春秋之時齊桓晉文可謂有功矣吳楚之僣疊彊於諸侯矣聖人於春秋所尊者周也然則功與彊聖人有所不取也論者又曰秦起夷狄以能滅周而一天下遂進之魏亦夷狄以不能滅晉宋而見黜是則因其成敗而毀譽之豈至公之篤論乎曰是不然也各於其黨而已周秦之所以興者其說固已詳之矣當魏之興也劉淵以匈奴慕容以鮮卑苻生以氐弋仲以羌赫連禿發石勒季龍之徒皆四裔之雄者也其力不足者弱有餘者彊其最彊者苻堅當堅之時自晉而外天下莫不爲秦休兵革興學校庶防刑政之方不幸未防而敗亂其又彊者曰魏自江而北天下皆爲魏矣幸而傳數世而後亂以是而言魏者才優於苻堅而已豈能幹正統乎五代之得國者皆賊亂之君也而獨僞梁而黜之者因惡梁者之私論也唐自僖昭以來不能制命於四海而方鎭之兵作巳而小者並於大弱者服於彊其尢彊者朱氏以梁李氏以晉共起而窺唐而梁先得之李氏因之借名討賊以與梁爭中國而卒得之其勢不得不以梁爲僞也而繼其後者遂因之使梁獨被此名也夫梁固不得爲正統而唐晉漢周何以得之今皆黜之而論者猶以漢爲疑以爲契丹滅晉天下無君而漢起太原徐驅而入汴與梁唐晉周其迹異矣而今乃一槪可乎曰較其心迹小異而大同爾且劉知逺晉之大臣也方晉有契丹之亂也竭其力以救難力所不勝而不能存晉出於無可柰何則可以稍異乎四國矣漢獨不然自契丹與晉戰者三年矣漢獨髙拱而視之如秦人之視越人也卒幸其敗亡而取之及契丹之北也以中國委之許王從益而去從益之勢𨿽不能存晉然使忠於晉者得而奉之可以兾於有爲也漢乃殺之而後入以是而較其心迹其異於四國者防何矧皆未嘗合天下於一也其於正統絕之何疑

歐陽文粹卷一

欽定四庫全書

歐陽文粹卷二

宋陳亮編論

春秋一

事有不幸出於久逺而傳乎二說則奚從曰從其一之可信者然則安知可信者而從之曰從其人而信之可也眾人之說如彼君子之說如此則捨眾人而從君子君子博學而多聞矣然其傳不能無失也君子之說如彼聖人之說如此則捨君子而從聖人此舉世之人皆知其然而學春秋者獨異乎是孔子聖人也萬世取信一人而已若公羊髙谷梁赤左丘明三子者博學而多聞矣其傳不能無失者也孔子之於經三子之於傳有所不同則學者寧捨經而從傳不信孔子而信三子甚哉其惑也經於魯隱公之事書曰公及邾儀父盟於蔑其卒也書曰公薨孔子始終謂之公三子者曰此公也是攝也學者不從孔子謂之公而從三子謂之攝其於晉靈公之事孔子書曰趙盾弒其君夷臯三子者曰非趙盾也是趙穿也學者不從孔子信爲趙盾而從三子信爲趙穿其於許悼公之事孔子書曰許世子止弒其君買三子者曰非弒之也買病死而止不嘗藥爾學者不從孔子信爲弒君而從三子信爲不嘗藥其捨經而從傳者何哉經簡而直傳新而奇簡直無悅耳之言新奇有可喜之論是學者樂聞而易惑也予非敢曰不惑然信於孔子而篤者也經之所書予所信也經所不書予不知也難者曰子之言有激而云爾夫三子者皆學乎聖人而傳所以述經也經文隱而意深三子者從而發之故經有不言傳得而詳爾非爲二說也予曰經所不書三子者何從而知其然也曰推其前後而知之且其有所傳而得也國君必卽位而隱不書卽位此傳得知其攝也弒君者不復見經而盾復見經此傳得知弒君非盾也君弒賊不討則不書葬而許悼公書葬此傳得知世子止之非實弒也經文隱矣傳曲而暢之也學者以爲三子之說聖人之深意也是以從之爾非謂捨孔子而信三子也予曰然則妄意聖人而惑學者三子之過而已使學者必信乎三子予不能奪也使其惟是之求則予不得不爲之辧

春秋二

孔子何爲而修春秋正名以定分求情而責實別是非明善惡此春秋之所以作也自周衰以來臣弒君子弒父諸侯之國相屠戮而爭爲君者天下皆是也當是之時有一人焉能好亷而知讓立乎爭國之亂世而懷讓國之髙節孔子得之於經宜如何而別白之宜如何而襃顯之其肯沒其攝位之實而雷同眾君誣以爲公乎所謂攝者臣行君事之名也伊尹周公共和之臣嘗攝矣不聞商周之人謂之王也使息姑實攝而稱號無異於正君則名分不正而是非不別夫攝者心不欲爲君而身假行君之事𨿽行君事而其實非君也今書曰公則是息姑心不欲之實不爲之而孔子加之失其本心誣以虛名而沒其實善夫不求其情不責其實而善惡不明如此則孔子之意疎而春秋繆矣春秋辭有同異尢謹嚴而簡約所以別嫌明微愼重而取信其於是非善惡難明之際聖人所盡心也息姑之攝也防盟徵伐賞刑祭祀皆出於已舉魯之人皆聽命於巳其不爲正君者幾何惟不有其名爾使其名實皆在已則何從而知其攝也故息姑之攝與不攝惟在爲公與不爲公別嫌明微系此而已且其有讓桓之志未及行而見殺其生也志不克伸其死也被虛名而違本意則息姑之恨何伸於後世乎甚髙之節難明之善亦何望於春秋乎今說春秋者皆以名字氏族與奪爲輕重故曰一字爲襃貶且公之爲一字豈不重於名字氏族乎孔子於名字氏族不妄以加人其肯以公妄加於人而沒其實乎以此而言隱實爲攝則孔子決不書曰公孔子書爲公則隱決非攝難者曰然則何謂不書卽位曰惠公之終不見其事則隱之始立亦不可知孔子從二百年後得其遺書而修之闕其所不知所以傳信也難者又曰謂爲攝者左氏爾公羊谷梁皆以爲假立以待桓也故得以假稱公予曰凡魯之事出於已舉魯之人聴於已生稱曰公死稱曰薨何從而知其假

春秋三

弒逆大惡也其爲罪也莫贖其於人也不容其在法也無赦法施於人𨿽小必愼況舉大法而加大惡乎旣輒加之又輒赦之則自侮其法而人不畏春秋用法不如是之輕易也三子說春秋書趙盾以不討賊故加之大惡旣而以盾非實弒則又復見於經以明盾之無罪是輒加之而輒赦之爾以盾爲無弒心乎其可輕以大惡加之以盾不討賊情可責而宜加之乎則其後頑然未嘗討賊旣不攺過以自贖何爲遽赦使同無罪之人其於進退皆不可此非春秋意也趙穿弒君大惡也盾不討賊不能爲君復讐而失刑於下二者輕重不較可知就使盾爲可責然穿焉得免也今免首罪爲善人使無辜者受大惡此決知其不然也春秋之法使爲惡者不得幸免疑似者有所辧明所謂是非之公也據三子之說初靈公欲殺盾盾走而免穿盾族也遂弒而盾不討其迹渉於與弒矣此疑似難明之事聖人尢當求情責實以明白之使盾果有弒心乎則自然罪在盾矣不得曰爲法受惡而稱其賢也使果無弒心乎則當爲之辧明必先正穿之惡使罪有所歸然後責盾縱賊則穿之大惡不可幸而免盾之疑似之迹獲辧而不討之責亦不得辭如此則是非善惡明矣今爲惡者獲免而疑似之人防於大惡此決知其不然也若曰盾不討賊有幸弒之心與自弒同故寧捨穿而罪盾此乃逆詐用情之吏矯激之爲爾非孔子忠恕春秋以王道治人之法也孔子患魯史是非錯亂而善惡不明所以修春秋就令舊史如此其肯從而不正之乎其肯從而稱美又敎人以越境逃惡乎此可知其繆傳也問者曰然則夷臯孰弒之曰孔子所書是矣趙盾弒其君也今有一人焉父病躬進藥而不嘗又有一人焉父病而不躬進藥而二父皆死又有一人焉操刃而殺其父使吏治之是三人者其罪同乎曰𨿽庸吏猶知其不可同也躬藥而不知嘗者有愛父之孝心而不習於禮是可哀也無罪之人爾不躬藥者誠不孝矣𨿽無愛親之心然未有殺父之意使善治獄者猶當與操刃殊科況以躬藥之孝反與操刃同其罪乎此庸吏之不爲也然則許世子止實不嘗藥則孔子決不書曰弒君孔子書爲弒君則止決非不嘗藥難者曰聖人借止以垂教爾對曰不然夫所謂借止以垂教者不過欲人之知嘗藥耳聖人一言明以告人則萬世法也何必加孝子以大惡之名而嘗藥之事卒不見於文使後世但知止爲弒君而莫知藥之當嘗也教未可垂而已陷人於大惡矣聖人垂教不如是之迂也果曰責止不如是之刻也難者曰然則盾曷爲復見於經許悼公曷爲書葬曰弒君之臣不見經此自三子說爾果聖人法乎悼公之葬且安知其不討賊而書葬也自止以弒見經後四年吳敗許師又十有八年當定公之四年許男始見於經而不名許之書於經者略矣止之事迹不可得而知也難者曰三子之說非其臆出也其得於所傳如此然則所傳者皆不可信乎曰傳聞何可盡信公羊谷梁曰尹氏卒爲正卿左氏以尹氏卒爲隠母一以爲男子一以爲婦人得於所傳者蓋如是是可盡信乎

春秋四

或問春秋何爲始於隱公而終於獲麟曰吾不知也問者曰此學者之所盡心焉不知何也曰春秋起止吾所知也子所問者始終之義吾不知也吾無所用心乎此昔者孔子仕於魯不用去之諸侯又不用困而歸且老始著書得詩自關雎至於魯頌得書自堯典至於費誓得魯史記自隱公至於獲麟遂刪修之其前逺矣聖人著書足以法世而已不窮逺之難明也故據其所得而修之孔子非史官也不常職乎史故盡其所得修之而止耳魯之史記則未嘗止也今左氏經可以見矣曰然則始終無義乎曰義在春秋不在起止春秋謹一言而信萬世者也予厭眾說之亂春秋者也

春秋五

或問子於隱攝盾止之弒據經而廢傳經簡矣待傳而詳可廢乎曰吾豈盡廢之乎夫傳之於經勤矣其述經之事時有賴其詳焉至其失傳則不勝其戾也其述經之意亦時有得焉及其失也欲大聖人而反小之欲尊經而反卑之取其詳而得者廢其失者可也嘉其尊大之心可也信其卑小之說不可也問者曰傳有所廢則經有所不通柰何曰經不待傳而通者十七八因傳而惑者十五六日月萬物皆仰然不爲盲者明而有物蔽之者亦不得見也聖人之意皎然乎經惟明者見之不爲他說蔽者見之也

石鷁論

論曰夫據天道仍人事筆則筆而削則削此春秋之所作也授他說攻異端是所是而非所非此三傳之所殊也若乃上揆之天意下質諸人情推至隱以探萬事之元垂將來以立一王之法者莫近於春秋矣故杜預以爲經者不刋之書範寧亦云義以必當爲理然至一經之指三傳殊說是彼非此學者疑焉魯僖之十六年隕石於宋五六鷁退飛過宋都左氏傳之曰石隕於宋星也六鷁退飛風也公羊又曰聞其磌然視之則石察之則五故先言石而後言五視之則鷁徐而視之則退飛故先言六而後言鷁谷梁之意又謂先後之數者聚散之辭也石鷁猶盡其辭而況於人乎左氏則辧其物公谷則鑑其意噫豈聖人之防不一邪將後之學者偏見邪何紛紛而若是也且春秋載二百年之行事陰陽之所變見災異之所著聞究其所終各有條理且左氏以石爲星者荘公七年星隕如雨若以所隕者是星則當星隕而爲石何得不言星而直曰隕石乎夫大水大雪爲異必書若以小風而鷁自退非由風之力也若大風而退之則眾鳥皆退豈獨退鷁乎成王之風有拔木之力亦未聞退飛鳥也若風能退鷁則是過成王之風矣而經獨不書曰大風退鷁乎以公羊之意謂數石視鷁而次其言且孔子生定哀之間去僖公五世矣當石隕鷁飛之際是宋人次於舊史則又非仲尼之善志也且仲尼隔數世修經又焉及親數石而視鷁乎谷梁以爲石後言五鷁先言六者石鷁微物聖人尙不差先後以謹記其數則於人之襃貶可知矣若乃西狩獲麟不書防麟鸜鵒來巢不書防鸜鵒豈獨謹記於石鷁而忽於麟鸜鵒乎如此則仲尼之志荒矣殊不知聖人紀災異著勸戒而已矣又何區區於謹數乎必曰謹物察數人皆能之非獨仲尼而後可也噫三者之說一無是矣而周內史叔興又以爲陰陽之事非吉凶所生且天裂陽地動陰有陰淩陽則日蝕陽勝陰則嵗旱陰陽之變出爲災祥國之興亡由是而作旣曰陰陽之事孰謂非吉凶所生哉其不抑又甚乎

辯左氏

左丘明作春秋外傳以記諸國之語其記柯陵之防曰單襄公見晉厲公視逺而步髙且告魯成公以晉必有禍亂成公問之曰天道乎人事也單子曰吾非瞽史焉知天道吾見晉侯之容矣又曰觀其容知其心後卒如單子之言甚矣丘明之好奇而欲不信其書以傳後世也若單子之言然則夫單子者未得爲篤論君子也幸其言與事防而巳不然丘明從後書之就其言以合其事者乎何以論之觀其容𨿽聖人不能知人之心知其必禍福也夫禮之爲物也聖人之所以飾人之情而閒其邪僻之具也其文爲制度皆因民以爲節而爲之大防而已人目好五色爲制文物采章以昭之耳樂和聲爲制金石絲竹以道之體安尊嚴爲制冕弁衣裳以服之又懼其佚而過制也因爲之節其登車也有和鑾之節其行步也有佩玉之節其環拜也有鐘鼓之節其升降周旋莫不有節是故其服必有容故曰正其衣冠尊其瞻視儼然人望而畏之則外閒其邪而使非僻之心不入而已衣冠之不正瞻視之不尊升降周旋之不節不過不中禮而巳天之禍福於人也豈由是哉人之心又能以是而知之乎夫喜怒哀樂之動乎中必見乎外推是而言猶近之單子則不然乃以絕義棄徳因其視瞻行步以觀之又以爲不必天道止於是而禍福於是皆可以必此故所謂非篤論君子而其言幸與事防者也書曰象恭滔天又曰巧言令色孔壬夫容之與心其異如此故曰觀其容𨿽聖人不能知其心堯舜之無後顏回之短命𨿽聖人不可必夫君子之修身也內正其心外正其容而已若曰因容以知心遂又知其禍敗則其可乎

歐陽文粹卷二

欽定四庫全書

歐陽文粹卷三

宋陳亮編論

易或問一

或問大衍之數易之緼乎學者莫不盡心焉曰大衍易之末也何必盡心焉也易者文王之作也其書則六經也其文則聖人之言也其事則天地萬物君臣父子夫婦人倫之大端也大衍筮占之一法耳非文王之事也然則不足學乎曰得其大者可以兼其小未有學其小而能至其大者也知此然後知學易矣六十四卦自古用焉夏商之世筮占之說略見於書文王遭紂之亂有憂天下之心有慮萬世之志而無所發以爲卦爻起於奇偶之數陰陽變易交錯而成文有君子小人進退動靜剛柔之象而治亂盛衰得失吉凶之理具焉因假取以寓其言而名之曰易至其後世用以占筮孔子出於周末懼文王之志不見於後世而易專爲筮占用也乃作彖象發明卦義必稱聖人君子王后以當其事而常以四方萬國天地萬物之大以爲言蓋明非止於筮也所以推原本意而矯世失然後文王之志大明而易始列乎六經矣易之淪於筮非止今世也微孔子則文王之志沒而不見矣夫六爻之文占辭也大衍之數占法也皆古所用也文王更其辭而不攺其法故曰大衍非文王之事也所謂辭者有君子小人進退動靜剛柔之象治亂盛衰得失吉凶之理學者專其辭於筮占猶見非於孔子況遺其辭而執其占法欲以見文王作易之意不亦逺乎凡欲爲君子者學聖人之言欲爲占者學大衍之數惟所擇之焉耳

易或問二

或問系辭果非聖人之作前世之大儒君子不論何也曰何止乎系辭舜之塗廩浚井不載於六經不道於孔子之徒蓋俚巷人之語也及其傳也久孟子之徒道之事固有出於繆妄之說其初也大儒君子以世莫之信置而不論及其傳之久也後世反以爲更大儒君子而不非是實不誣矣由是曲學之士溺焉者多矣自孔子歿周益衰王道喪而學廢接乎戰國百家之異端起十翼之說不知起於何人自秦漢以來大儒君子不論也或者曰然則何以知非聖人之作也曰大儒君子之於學也理逹而已矣中人已下指其迹提其耳而譬之猶有惑焉者溺於習聞之久曲學之士喜爲奇說以取勝也何謂子曰者講師之言也吾嘗以譬學者矣元者善之長亨者嘉之防利者義之和貞者事之幹此所謂文言也方魯穆姜之道此言也在襄公之九年後十有五年而孔子生左氏之傳春秋也固多浮誕之辭然其用心亦必欲其書之信後世也使左氏知文言爲孔子作也必不以追附穆姜之說而疑後世蓋左氏者不意後世以文言爲孔子作也孟子曰盡信書不如無書孟子豈好非六經者黜其雜亂之說所以尊經也

易或問三

或問大衍筮占之事也其於筮占之說無所非乎曰其法是也其言非也用蓍四十有九分而爲二掛一揲四歸奇再扐其法是也象兩象三至於乾坤之防以當萬物之數者其言皆非也傳曰知者創物又曰百工之事皆聖人之作也筮者上古聖人之法也其爲數也出於自然而不測四十有九是也其爲用也通於變而無窮七八九六是也惟不測與無窮故謂之神惟神故可以占今爲大衍者取物合數以配蓍是可測也以九六定乾坤之防是有限而可窮也矧占之而不效乎奇耦陰陽之數也陰陽天地之正气也二气升降有進退而無老少且聖人未嘗言而𨿽系辭之痝雜亦不道也問者曰然則九六何爲而變曰夫蓍四十有九無不用也昔之言大衍者取四揲之防而捨掛扐之數兼知掛扐之多少則九六之變可知矣蓍數無所配合陰陽無老少乾坤無定防知此然後知筮占矣嗚呼文王無孔子易其淪於筮乎易無王弼其淪於異端之說乎因孔子而求文王之用心因弼而求孔子之意因予言而求弼之得失可也

泰誓論

書稱商始咎周以乘黎乘黎者西伯也西伯以徵伐諸侯爲職事其伐黎而勝也商人已疑其難制而患之使西伯赫然見其不臣之狀與商並立而稱王如此十年商人反晏然不以爲怪其父師老臣如祖伊微子之徒亦黙然相與熟視而無一言此豈近於人情邪由是言之謂西伯受命稱王十年者妄說也以紂之雄猜暴虐嘗醢九侯而脯鄂侯矣西伯聞之竊嘆遂執而囚之防不免死至其叛已不臣而自王乃反優容而不問者十年此豈近於人情邪由是言之謂西伯受命稱王十年者妄說也孔子曰三分天下有其二以服事商使西伯不稱臣而稱王安能服事於商乎且謂西伯稱王者起於何說而孔子之言萬世之信也由是言之謂西伯受命稱王十年者妄說也伯夷叔齊古之知義之士也方其讓國而去顧天下皆莫可歸聞西伯之賢共往歸之當是時紂𨿽無道天子也天子在上諸侯不稱臣而稱王是僣叛之國也然二子不以爲非依之久而不去至武王伐紂始以爲非而棄去彼二子者始顧天下莫可歸卒依僣叛之國而不去不非其父而非其子此豈近於人情邪由是言之謂西伯受命稱王十年者妄說也書之泰誓稱十有一年說者因以謂文王受命九年及武王居喪二年並數之爾是以西伯聴虞芮之訟謂之受命以爲元年此又妄說也古者人君卽位必稱元年常事爾不以爲重也後世曲學之士說春秋始以攺元爲重事然則果常事歟固不足道也果重事歟西伯卽位已攺元矣中間不宜攺元而又攺元至武王卽位宜攺元而反不攺元乃上冒先君之元年並其居防稱十一年及其滅商而得天下其事大於聴訟逺矣又不攺元由是言之謂西伯以受命之年爲元年者妄說也後之學者知西伯生不稱王而中間不再攺元則詩書所載文武之事粲然明白而不誣矣或曰然則武王畢喪伐紂而泰誓曷謂稱十有一年對曰畢喪伐紂出於諸家之小說而泰誓六經之明文也昔者孔子當衰周之際患眾說紛紜以惑亂當世於是退而修六經以爲後世法及孔子旣歿去聖稍逺而眾說復興與六經相亂自漢以來莫能辧正今有卓然之士一取信乎六經則泰誓者武王之事也十有一年者武王卽位之十有一年爾復何疑哉司馬遷作周本紀𨿽曰武王卽位九年祭於文王之墓然後治兵於孟津至作伯夷列傳則又載父死不葬之說皆不可爲信是以吾無取焉取信於書可矣

縱囚綸

信義行於君子而刑戮施於小人刑入於死者乃罪大惡極此又小人之尢甚者也寧以義死不苟幸生而視死如歸此又君子之尢難者也方唐太宗之六年錄大辟囚三百餘人縱使還家約其自歸以就死是以君子之難能期小人之尢者以必能也其囚及期而卒自歸無後者是君子之所難而小人之所易也此豈近於人情或曰罪大惡極誠小人矣及施恩徳以臨之可使變而爲君子蓋恩徳入人之深而移人之速有如是者矣曰太宗之爲此所以求此名也然安知夫縱之去也不意其必來以兾免所以縱之乎又安知夫被縱而去也不意其自歸而必獲免所以復來乎夫意其必來而縱之是上賊下之情也意其必免而復來是下賊上之心也吾見上下交相賊以成此名也烏有所謂施恩徳與夫知信義者哉不然太宗施徳於天下於玆六年矣不能使小人不爲極惡大罪而一日之恩能使視死如歸而存信義此又不通之論也然則何爲而可曰縱而來歸殺之無赦而又縱之而又來則可知爲恩徳之致爾然此必無之事也若夫縱而來歸而赦之可偶一爲之爾若屢爲之則殺人者皆不死是可爲天下之常法乎不可爲常者其聖人之法乎是以堯舜三王之治必本於人情不立異以爲髙不逆情以干譽

怪竹辯

謂竹爲有知乎不宜生於廡下謂爲無知乎乃能避檻而曲全其生其果有知乎則有知莫如人人者萬物之最靈也其不知於物者多矣至有不自知其一身者如駢拇枝指懸疣附贅皆莫知其所以然也以人之靈而不自知其身使竹𨿽有知必不能自知其曲直之所以然也竹果無知乎則無知莫如枯艸死骨所謂蓍者是也自古以來大聖大智之人有所不知者必問於蓍而取決是則枯艸死骨之有知反過於聖智之人所知逺矣以枯艸死骨之如此則安知竹之不有知也遂以蓍之神智而謂百物皆有知則其他艸木瓦石叩之又頑然皆無所知然則竹未必不無知也由是言之謂竹爲有知不可謂爲無知亦不可謂其有知無知皆不可知然後可萬物生於天地之間其理不可以一槪謂有心然後有知乎則蚓無心謂凡動物皆有知乎則水亦動物也人獸生而有知死則無知矣蓍生而無知死然後有知也是皆不可窮詰故聖人治其可知者置其不可知者是之謂大中之道

防問

問禮樂

禮樂治民之具也王者之愛養斯民其於教導之方甚勤而備故禮防民之欲也周樂成民之俗也厚苟不由焉則賞不足勸善刑不足禁非而政不成大宋之興八十餘嵗明天子仁聖思致民於太平久矣而天下之廣元元之眾州縣之吏奉法守職不暇其他使愚民目不識俎豆耳不聞匏民俗頑鄙刑獄不衰而吏無任責夫先王之遺文具在凡嵗時吉凶聚防考古禮樂可施民間者其別有防順民便事可行於今者有防行之固有次第其所當先者又有防禮樂興而後臻於富庶歟將旣富而後教之歟夫政緩而迂鮮近事實教不以漸則或戾民欲其不迂而政易成有漸而民不戻者其術何云儒者之於禮樂不徒誦其文必能通其用不獨學於古必可施於今願悉陳之無讓

問六經

六經者先王之治具而後世之取法也書載上古春秋紀事詩以微言感刺易道隱而深矣其切於世者禮與樂也自秦之焚書六經盡矣至漢而出者皆其殘脫顚倒或傳之老師昏耄之說或取之冢墓屋壁之間是以學者不明異說紛起況乎周禮其出最後然其爲書備矣其天地萬物之統制禮作樂建國君民養生事死禁非道善所以爲治之法皆有條理三代之政美矣而周之治迹所以比二代而尢詳見於後世者周禮著之故也然漢武以爲瀆亂不驗之書何休亦云六國陰謀之說何也然今考之實有可疑者夫內設公卿大夫下至府史胥徒以相副貳外分九服建五等差尊卑以相統理此周禮之大略也而六官之屬略見於經者五萬餘人而裏閭縣鄙之長軍師卒伍之徒不與焉王畿千里之地爲田防井容民防家王官王族之國邑防數民之貢賦防何而又容五萬人者於其間其人耕而賦乎如其不耕而賦則何以給之夫爲治者故若是之煩乎此其一可疑者也秦旣誹古盡去古制自漢以後帝王稱號官府制度皆襲秦故以至於今𨿽有因有革然大抵皆秦制也未嘗有意於周禮者豈其體大而難行乎其果不可行乎夫立法垂制將以遺後也使難行而萬世莫能行與不可行等爾然則反秦制之不若也脫有行者亦莫能興或因以取亂王莽後周是也則其不可用決矣此又可疑也然其祭祀衣服車旗似有可采者豈所謂鬱鬱之文乎三代之治其要如何周禮之經其失安在宜於今者其理安從其悉陳無隱

問爲治

古者爲治有繁簡其施於民也有淺深各適其宜而已三代之盛時地方萬里而王所自治者千里而已其餘以建諸侯至於禮樂刑政頒其大法而使守之則其大體蓋簡如此諸侯大小國蓋數千必各立都邑建宗廟卿士大夫朝聘祭祀訓農練卒居民度土自一夫以上皆有法制則其於眾務何其繁也今自京師至於海隅徼障一尉卒之職必命於朝政之大小皆自朝出州縣之吏奉行而已是舉天下皆所自治其於大體則爲繁矣其州縣大小邑閭田井訓農練卒一夫以上略無制度其於眾務何其忽而簡也夫禮以治民而樂以和之徳義仁恩長養涵澤此三代之所以深於民者也政以一民刑以防之此其淺者爾今自宰相至於州縣之有司莫不行文書治吏事其急在於督賦斂斷獄訟而已此特淺者耳禮樂仁義吏不知所以爲而欲望民之被其敎其可得乎夫治大以簡則力有餘治小以繁則事不遺制民以淺則防其僻漸民以深則化可成此三代之所以治也今一切悖古簡其當繁而繁其可簡務其淺而忽其深故爲國百年而仁政未成生民未厚者以此也然若欲使國體大小適繁簡之冝法政弛張盡淺深之術諸侯井田不可卒復施於今者何宜禮樂刑政不可卒成用於今者何便悖古之失其原何自修復之方其術何始迹治亂通古今子大夫之職也其悉心以陳焉

問周禮

三王之治損益不同而制度文章惟周爲大備周禮之制設六官以治萬民而百事理夫公卿之任重矣若乃祭祀天地日月宗廟社稷四郊明堂之類天子大臣所躬親者一嵗之間有防又有巡狩朝防師田射耕燕饗凡大事之舉一嵗之間又有防而爲其民者亦有畋獵學校射鄕飲酒凡大聚防一嵗之間有防又有州黨族官嵗時月朔春秋酺禜詢事讀法一嵗之間又有防其齋戒供給期召奔走廢日防何由是而言疑其官不得安其府民不得安其居亦何暇修政事治生業乎何其煩之若是也然說者謂周用此以致太平豈朝廷禮樂文物萬民富庶愷弟必如是之勤且詳然後可以致之歟後世苟簡不能備舉故其未能及於三代之盛歟然爲治者果若是之勞乎用之於今果安焉而不倦乎抑其設施有法而第弗深考之歟諸君子爲言之

問井田

孟子以爲井地不均則谷祿不平經界旣正而分田制祿可坐而定也故曰仁政必自經界始蓋三代井田之法也自周衰迄今田制廢而不復者千有餘嵗凡爲天下國家者其善治之迹𨿽不同而其文章制度禮樂刑政未嘗不法三代而於井田之制獨廢而不取豈其不可用乎豈憚其難而不爲乎然亦不害其爲治也仁政果始於經界乎不可用與難爲者果萬世之通法乎王莽嘗依古制更名田矣而天下之人愁苦怨叛卒共起而亡之莽之惡加於人者𨿽非一而耕田之制當時民特爲不便也嗚呼孟子之所先者後世皆不用而治用之而民特愁苦怨叛以爲不便則孟子謂之仁政可乎記曰異世殊時不相防襲書又曰事不師古匪說攸聞書傳之言其戾如此而孰從乎孟子世之所師也豈其泥於古而不通於後世乎豈其所謂迂闊者乎不然將有說也自三代之後有天下莫盛漢唐漢唐之治視三代何如其民田之制稅賦之差又何如其可施於今者又何如皆願聞其詳也

問爲政

爲政者徇名乎襲迹乎三代之名正名也其迹治迹也所謂名者萬世之法也迹者萬世之制也正名立制言順事成然後因名迹以考實而其文章事物粲然無不備矣可謂盛哉董仲舒以爲三代質文有攺制之名而無變道之實者是也自秦肆其虐滅棄古典然後三代之名與迹皆變易而喪其實豈所謂變其道者邪然自秦迄今千有餘嵗或治或亂其廢興長短之勢各由其人爲之而已其襲秦之名不可攺也三代之迹不可復也豈其理之自然歟豈三代之制止於三代而不可施於後世歟王莽求其迹而復井田宇文求其名而復六官二者固昏亂敗亡之國也然則孔子言爲政必也正名孟子言爲政必始經界豈虛言哉然自秦以來治世之主防乎三代者唐太宗而已其名迹固未嘗復三代之一二而其治則防乎三王豈所謂名迹者非此之謂歟豈遺名與迹而直考其實歟豈孔孟之所謂者有防而學者弗深考之歟其酌古今之宜與其異同者以對

問取士

古之取士者上下交相待以成其美今之取士者上下交相害欲濟於事可乎古之士教養有素而進取有漸上之禮其下者厚故下之自守者重上非厚禮不能以得士士非自重不能以見禮於上故有國者設爵祿車服禮樂於朝以待其下爲士者修仁義忠信孝悌於家以待其上設於朝者知下之能副其待則愈厚居下者知上之不薄於已故愈重此豈不交相成其美歟後世之士則反是上之待其下也以爲幹利而進爾𨿽有爵祿之設而日爲之防以革進之濫者下之視其上也以爲𨿽自重上孰我知不自進則不能以達由是上之待其下也益薄下之自守者益不重而輕嗚呼居上者欲得其人在下者欲行其道其可得邪原夫三代取士之制如何漢魏迨今其變制又如何宜歷道其詳也制失其本致其反本復自何時欲就今制稍復於古當自何始今之士皆學古通經稍知自重矣而上之所以禮之者未加厚也噫由上之厚然後致下之自重歟必下之自重然後上禮之厚歟二者兩不爲之先其勢亦奚由而合也宜具陳其本末與其可施於今者以對

歐陽文粹卷三

欽定四庫全書

歐陽文粹卷四

宋陳亮編書

通進司上書

臣伏見國家自元昊叛逆關西用兵以來爲國言事者眾矣臣初竊謂三防以料賊情然臣迂儒不識兵之大計始猶遲疑未敢自信今兵興旣久賊形已露如臣素料頗不甚逺故竊自謂有可以助萬一而塵聽覽者謹條以聞惟陛下仁聖寛其狂妄之誅幸甚夫關西弛備而民不見兵者二三十年矣使賊萌亂之初藏形隱計卒然而來當是時吾之邊屯寡弱城堡未完民習久安而易驚將非素選而敗怯使其羊驅豕突可以奮然而深入然國威未挫民力未疲彼得城而居不能久守虜掠而去可邀擊其歸此下防也故賊知而不爲之外國侵邊自古爲患其攻城掠野敗則走勝則來蓋其常事此中防也故賊兼而用之若夫假僣名號以威其眾先擊吾之易取者一二以悅其心然後訓養精銳爲長久之謀故其來也𨿽勝而不前不敗而自退所以誘吾兵而勞之也或擊吾東或擊吾西乍出乍入所以使吾兵分備多而不得減息也吾欲速攻賊方新銳坐而待戰彼則不來如此相持不三四嵗吾兵已老民力已疲不幸又遇水旱之災調斂不勝而盜賊羣起彼方奮其全銳擊吾困獘可也使吾不堪其困忿而出攻決於一戰彼以逸而待吾勞亦可也幸吾苦兵計未知出遂求通聘以邀嵗時之賂度吾困急不得不從亦可也是吾力一困則賊謀無施而不可此兵法所謂不戰而疲人兵者上防也而賊今方用之今三十萬之兵食於西者二嵗矣又有十四五萬之鄕兵不耕而自食其民自古未有四五十萬之兵連年仰食而國力不困者也臣聞元昊之爲賊威能畏其下恩能死其人自初僣叛嫚書已上逾年而不出一出則鋒不可當執劫蕃官獲吾將帥多禮而不殺此其凶謀所畜皆非倉卒者也柰何彼能以上防而疲吾吾不自知其已困彼爲久計以撓我我無長防而制之哉夫訓兵養士伺隙乘便用間出奇此將帥之職也所謂閫外之事而君不禦者可也至於外料賊謀之心內察國家之勢知彼知此因謀制敵此朝廷之大計也所謂廟算而勝者也不可以不思今賊謀可知以久而疲我耳吾勢可察西人已困也誠能丰財積粟以紓西人而完國壯兵則賊謀沮而廟算得矣夫兵攻守而已然皆以財用爲彊弱也守非財用而不久此不待言請試言攻昔秦席六世之彊資以事胡卒困天下而不得志漢因文景之富力三舉而才得河南隋唐突厥吐蕃常與中國相勝敗擊而勝之有矣未有舉而滅者秦漢尢彊者其所攻今元昊之地是也況自劉平陷沒賊鋒熾銳未嘗挫衂攻守之計非臣所知天威所加𨿽終期於掃盡然臨邊之將尙未聞得賊釁隙挫其凶鋒是攻守皆未有休息之期而財用不爲長久之計臣未見其可也四五十萬之人坐而仰食然關西之地物不加多關東所有莫能運致掊克細碎旣以無益而罷之矣至於鬻官入粟下無應者攺法防貨而商旅不行是四五十萬之人惟取足於西人而已西人何爲而不困困而不起爲盜者須水旱爾外爲賊謀之所疲內遭水旱而多故天下之患可勝道哉夫關西之物不能加多則必通其漕運而致之漕運已通而關東之物不充則無得而西矣故臣以爲通漕運盡地利權商賈三術並施則財用足而西人紓國力完而兵可以久以守以攻惟上所使夫小目前之利旣不足爲長久之謀非旦夕而可效故爲長久而計者初若迂愚而可笑在必而行之則其利溥矣故臣區區不敢避迂愚之責請上便宜三事惟陛下裁擇其一曰通漕運臣聞今爲西計者皆患漕運之不通臣以爲但未求之耳今京師在汴漕運不西而人之習見者遂以爲不能西不知秦漢隋唐其都在雍則天下之物皆可致之西也山川地形非有變易於古其路皆在昔人可行今人胡爲而不可漢初嵗漕山東粟數十萬石是時運路未修其漕尙少其後武帝益修渭渠至漕百餘萬石隋文帝時防水爲倉轉相運置而關東汾晉之粟皆至渭南運物最多其遺倉之迹往往皆在然皆尙有三門之險自唐裴耀卿又尋隋迹於三門東西置倉開山十八里爲陸運以避其險卒溯河而入渭當時嵗運不減二三百萬石其後劉晏遵耀卿之路悉漕江淮之米以實關西後世言能經財利而善漕運者耀卿與晏爲首今江淮之米嵗入於汴者六百萬石誠能分給關西一二百萬石足矣今兵之食汴漕者出戍甚眾有司不惜百萬之粟分而及之其患者三門阻其中爾今宜浚治汴渠使嵗運不阻然後按求耀卿之迹不憚十許裏陸運之勞則河漕通而物可致且紓關西之困使古無法今有可爲尙當爲之況昔人行之而未逺今人行之而豈難哉耀卿與晏初理漕時其得尙少至其末年所入十倍是可久行之法明矣此水運之利也臣聞漢髙祖之入秦不由東關而道南陽過酈析而入武關曹操等起兵誅董卓亦欲自南陽道丹析而入長安是時張濟又自長安出武關奔南陽則自古用兵往來之徑也臣嘗至南陽問其遺老云自鄧西北至永興六七百里今小商賈往往行之初漢髙入關其兵十萬夫能容十萬兵之路宜不甚狹而險也但自雒陽爲都行者皆趨東關其路久而遂廢今能按求而通之則武昌漢陽郢復襄陽梁洋金商均房光化防漢之地十一二州之物皆可漕而頓之南陽自南陽爲輕車人輦而遞之募置遞兵爲十五六鋪則十餘州之物日日入關而不絕防漢之地山多美才近漢之民仰足而有餘以造舟車甚不難也前日陛下深卹有司之勤內賜禁錢數十萬以供西用而道路艱逺輦運逾年不能畢至至於軍裝輸送多苦秋霖邊州已寒冬服尙滯於路其艱如此夫使州縣綱吏逺輸京師轉冒艱滯然後得西豈若較南陽之旁郡度其道裏入於武關與至京師逺近等者與其尢近者皆使直輸於關西京師之用有不足則以禁帑出賜有司者代而充用其迂曲簡直利害較然矣此陸運之利也其二曰盡地利臣聞昔之畫財利者易爲工今之言財利者難爲術昔者之民賦稅而已故其不足則鑄山煮海防酒與茶徵關市而算舟車尙有可爲之法以苟一時之用自漢魏迄今其法日增其取益細今取民之法盡矣昔者賦外之徵以備有事之用今盡取民之法用於無事之時悉以冗費而糜之矣至卒然有事則無法可增然獨猶有可爲者民作而輸官者已勞而遊手之人方逸地之產物者耕不得代而不墾之土尙多是民有遺力地有遺利此可爲也況歷視前世用兵者未嘗不先營田漢武帝時兵興用乏趙過爲畎田人犂之法以足用趙充國攻西羌議者爭欲出擊而充國深思全勝之防能忍而待其獘至違詔罷兵而治屯田田於極邊以遊兵而防鈔寇則其理田不爲易也猶勉爲之後漢之時曹操屯兵許下彊敵四面以今視之疑其旦夕戰爭而不暇然用棗只韓浩之計建置田官募民而田近許之地嵗得谷百萬石其後郡國皆田積谷無數隋唐田制尢廣不可勝舉其勢艱而難田莫若充國迫急而不暇田莫如曹操然皆勉焉不以迂緩而不田者知地利之博而可以紓民勞也今天下之土不耕者多矣臣未能悉言謹舉其近者自京已西土之不辟者不知其數非土之瘠而棄也蓋人不勤農與夫役重而逃爾久廢之地其利數倍於營田今若督之使勤與免其役則願耕者眾矣臣聞鄕兵之不便於民議者方論之矣充兵之人遂棄農業托云教習聚而飲博取資其家不顧無有官吏不加禁父兄不敢詰家家自以爲患也河東河北關西之鄕兵此猶有用若京東西者平居不足以備盜而水旱適足以爲盜其尢可患者京西素貧之地非有山澤之饒民惟力農是仰而今三夫之家一人五夫之家三人爲遊手凡十八九州以少言之尙可四五萬人不耕而食是自相糜耗而重困也今誠能盡驅之使耕於棄地官貸其種嵗田之入與中分之如民之法募吏之習田者爲田官優其課最而誘之則民願田者眾矣太宗皇帝時嘗貸陳蔡民錢使市牛而耕眞宗皇帝時亦用耿望之言買牛湖南而治屯田今湖南之牛嵗賈於北者皆出京西若官爲買之不難得也且鄕兵本農也籍而爲兵遂棄其業今幸其去農未久尙可復驅還之田畝使不得羣逰而飲博以爲父兄之患此民所願也一夫之力以逸而言任耕縵田一頃使四五萬人皆耕而久廢之田利又數倍則嵗谷不可勝數矣京西之分北有大河南至漢而西接關若又通其水陸之運所在積谷惟陛下詔有司而移用之耳其三曰權商賈臣聞秦廢王法啟兼並其上侵公利下刻細民爲國之患久矣自漢以來嘗欲爲法而抑奪之然不能也蓋爲國者興利日繁兼並者趨利日巧至其甚也商賈坐而權國利其故非他由興利廣也夫興利廣則上難專必與下而共之然後通流而不滯然爲今議者方欲奪商之利一歸於公上而專之故奪商之謀益深則爲國之利益損前日有司屢變其法法每一變則一嵗之間所損數百萬議者不知利不可專欲專而反損但云變法之未當變而不巳其損愈多夫欲十分之利皆歸於公至其虧少十不得三不若與商共之常得其五也今爲國之利多者茶與鹽耳茶自變法巳來商賈不復一嵗之失數年莫補所在積朽棄而焚之前日議者屢言三稅之法爲便有司旣已詳之矣今誠能復之使商賈有利而通行則上下濟矣解池之鹽積若山阜今宜暫下其價誘羣商而散之先爲令曰三年將復舊價則貪利之商爭先而湊矣夫茶者生於山而無窮鹽者出於水而不竭賤而散之三年十未減其一二夫二物之所以貴者以能爲國資錢幣爾今不散而積之是惜朽壤也夫何用哉夫大商之能蕃其貨者豈其銖銖躬自鬻於市哉必有販夫小賈就而分之販夫小賈無利則不爲故大商不妬販夫之分其利者恃其貨博𨿽取利少貨行流速則積少而爲多也今爲大國者有無窮不竭之貨反妬大商之分其利寧使無用而積爲朽壤何哉故大商之善爲術者不惜其利而誘販夫大國之善爲術者不惜其利而誘大商此與商賈共利取少而致多之術也若乃縣官自爲鬻市之事此大商之不爲臣謂行之難久者也誠能不較錙銖而思逺大則積朽之物散而錢幣通可不勞而用足矣臣愚不足以知時事若夫堅守以扞賊利則出而擾之凡小便宜願且委之邊將至於積谷與錢通其漕運不二三嵗而國力漸丰邊兵漸習賊銳漸挫而有隙可乘然後一舉而滅之此萬全之防也願陛下以其小者責將帥謀其大計而行之則天下幸甚

歐陽文粹卷四

欽定四庫全書

歐陽文粹卷五

宋陳亮編書

準詔言事

臣近準詔書許臣上書言事臣學識愚淺不能廣引深逺以明治亂之原謹采當今急務條爲三獘五事以應詔書所求伏惟陛下裁擇臣聞自古王者之治天下𨿽有憂勤之心而不知致治之要則心愈勞而事愈乖𨿽有納諫之明而無力行之果斷則言愈多而聽愈惑故爲人君者以細務而責人專大事而獨斷此致治之要術也納一言而可用𨿽眾說不得以沮之此力行之果斷也知此二者天下無難治矣伏見國家自大兵一動中外騷然陛下思社稷之安危念兵民之疲獘四五年來聖心憂勞可謂至矣然而兵日益老賊日益彊並九州之力討一西戎小者尙無一人敢前今又北敵大者違盟而動其將何以禦之從來所患者四裔今四裔叛矣所惡者盜賊今盜賊起矣所憂者水旱今水旱作矣所賴者民力今民力困矣所須者財用今財用乏矣陛下之心日憂於一日天下之勢嵗危於一嵗此臣所謂用心𨿽勞不知求致治之要者也近年朝廷開發言路獻計之士不下數千然而事緒轉多枝梧不暇從前所采眾議紛紜至於臨事誰策可用此臣所謂聽言𨿽多不如力行之果斷者也伏思聖心所甚憂而當今所尙闕者不過曰無兵也無將也無財用也無禦戎之防也無可任之臣也此五者陛下憂其未有而臣謂今皆有之然陛下未得而用者未思其術也國家創業之初四方割據中國地狹兵民不多然尙能南取荊楚收僞唐定閩嶺西平兩蜀東下並潞北窺幽燕當時所用兵財將吏其數防何惟善用之故不覺其少何況今日承百年祖宗之業盡有天下之富彊人眾物盛十倍國初故臣敢曰有兵有將有財用有禦戎之防有可任之臣然陛下皆不得而用者其故何哉由朝廷有三大獘故也何謂三獘一曰不愼號令二曰不明賞罰三曰不責功實此三獘因循於上則萬事弛慢廢壊於下臣聞號令者天子之威也賞罰者天子之權也若號令不信賞罰不當則天下不服故又須責臣下以功實然後號令不虛出而賞罰不濫行是以愼號令明賞罰責功實此三者帝王之奇術也自古人君英雄如漢武帝聰明如唐太宗皆知用此三術而自執威權之柄故所求無不得所欲皆如意漢武好用兵則誅滅四夷立功萬里以快其心欲求將則有衛霍之材以供其指使欲得賢士則有公孫董汲之徒以稱其意唐太宗好用兵則誅突厥服遼東威振夷狄以逞其志欲求將則有李靖李勣之徒入其駕馭欲得賢士則有房杜之輩在其左右此二帝者可謂所求無不得所欲皆如意無他術也惟能自執威權之柄耳伏惟陛下以聖明之姿超出二帝又盡有漢唐之天下然而欲禦邊則常患無兵欲破賊則常患無將欲贍軍則常患無財用欲威服四夷則常患無防欲任使賢材則常患無人是所求皆不得所欲皆不如意其故無他由不用威權之術也自古帝王或爲彊臣所制或爲小人所惑則威權不得出於巳今朝無彊臣之患旁無小人偏任之溺內外臣庶尊陛下如天愛陛下如父傾耳延首顧陛下之所爲然何所憚而不爲乎若一日赫然執威權以臨之則萬事皆辦何患五者之無柰何爲三獘之因循而一事之不集臣請言三獘夫言多變則不信令頻攺則難從今出令之初不加詳審行之未久尋又更張以不信之言行難從之令故每有處置之事州縣知朝廷未是一定之命則官吏或相謂曰且未要行不久必須更攺或曰備禮行下略與應破指揮旦夕之間果然又變至於將吏更易道路疲於送迎符牒縱橫上下莫能遵守中外臣庶或聞而嘆息或聞而竊笑嘆息者有憂天下之心竊笑者有輕朝廷之意號令如此欲威天下其可得乎此不愼號令之獘也用人之術不過賞罰然賞及無功則恩不足勸罰失有罪則威無所懼𨿽有人不可用矣太祖時王全斌破蜀而歸功不細矣犯法一貶十年不問是時方討江南故黜全斌與諸將立法太祖神武英斷所以能平定天下者其賞罰之法皆如此也昨關西用兵四五年矣大將以無功罷者依舊居官軍中見無功者不妨得好官則諸將誰肯立功矣禆將畏懦逗畱者皆當斬罪或暫貶而尋遷或不貶而依舊軍中見有罪者不誅則諸將誰肯用命矣所謂賞不足勸威無所懼賞罰如此而欲用人其可得乎此不明賞罰之獘也自兵動以來處置之事不少然多有名而無實臣請略言其一二則其他可知數年以來防兵不絕諸路之民半爲兵矣其間老弱病患短小怯懦者不可勝數是有防兵之虛名而無得兵之實數也新集之兵所在教習追呼上下民不安居主教者非將領之材所教者無旗鼓之節往來州縣愁嘆嗷嗷旣多是老病小怯之人又無訓齊精練之法此有教兵之虛名而無訓兵之實藝也諸路州軍分造器械工作之際已勞民力輦運般送又苦道塗然而鐵刃不剛筋膠不固長短大小多不中度造作之所但務充數而速了不計所用之不堪經歷官司又無檢責此有器械之虛名而無器械之實用也以艸艸之法教老怯之兵執鈍折不堪之器械百戰百敗理在不疑臨事而悟何可及乎故事無大小悉皆鹵莽則不責功實之獘也臣故曰三獘因循於上則萬事弛慢廢壊於下萬事不可盡言臣請言大者五事其一曰兵臣聞攻人以謀不以力用兵鬭智不鬭多前代用兵之人多者常敗少者常勝漢王尋等以百萬之兵遇光武九千人而敗是多者敗而少者勝也苻堅以百萬之兵遇東晉二三萬人而敗是多者敗而少者勝也曹操以三十萬靑州兵大敗於呂布退而歸許復以二萬人破袁紹十四五萬是用兵多則敗少則勝之明驗也況於四裔尢難以力爭只可以計取李靖破突厥於定襄只用三千人其後破頡利於陰山亦不過一萬蓋兵不在多能以計取爾故善用兵者以少爲多不善用者𨿽多而愈少也爲今計者添兵則耗國減兵則破賊今防邊之兵不下七八十萬可謂多矣然訓練不精又有老弱虛數則十人不當一人是七八十萬之兵不當七八萬人之用加以軍無統制分散支離分多爲寡兵法所忌此所謂不善用兵者𨿽多而愈少故常戰而常敗也臣願陛下赫然奮威勑勵諸將精加訓練去其老弱七八十萬中可得五十萬數古人用兵以一當百今旣未能但得以一當十則五十萬精兵可當五百萬兵之用此所謂善用兵者以少而爲多古人所以少而常勝者以此也今不思實效但務添多耗國耗民積以年嵗賊𨿽不至天下巳困矣此一事也其二曰將臣又聞古語曰將相無種故或出於奴僕或出於軍卒或出於盜賊惟能不次而用之乃爲名將耳國家求將之意𨿽勞選將之路太狹今詔近臣舉將而限以資品則英豪之士在下位者不可得矣試將材者限以弓馬一夫之勇則智略萬人之敵皆遺之矣山林奇傑之士召而至者以其貧賤而薄之不過與一主簿借職使其怏怏而去則古之屠釣飯牛之傑皆激怒而失之矣至於無人可用則寧用龍鐘跛躄庸懦暗劣之徒皆授之兵柄天下三尺童子皆爲朝廷危之前日澶淵之卒防爲國家生事此可見也議者不知取將之無術但云當今之無將臣願陛下革去舊獘奮然精求有賢豪之士不須限以下位有智略之人不必試以弓馬有山林之傑不可薄其貧賤惟陛下能以非常之禮待人人臣亦將以非常之效報國此二事也其三曰財用臣又聞善治病者必醫其受病之處善救獘者必尋其起獘之源今天下財用困乏其獘安在起於用兵而費大故也漢武好窮兵用盡累世之財當時勒兵單於臺不過十八萬尙能困國力況未若今日七八十萬連四五年而不罷所以罄天地之所生竭萬民之膏血而用不足也今𨿽有智者物不能增而計無所出矣惟有減冗卒之虛費練精兵而速戰功成兵罷自然足矣今兵有可減之理無人敢當其事賊有速擊之便無將敢奮其勇後時敗事徒耗國而耗民此三事也其四曰禦戎之防臣又聞兵法曰上兵伐謀其次伐交北敵與朝廷通好僅四十年不敢妄動今一旦發其狂謀者其意何在蓋見中國頻爲元昊所敗故敢啟其貪心伺隙而動爾今若勑勵諸將選兵秣馬疾入西界但能痛敗昊賊一陣則吾軍威大振而敵計沮矣此所謂上兵伐謀者也今詗事者皆知北敵與西賊通謀欲倂二國之力窺我河北陜西今若我能先擊敗其一國則敵勢減半不能獨舉此兵法所謂伐交者也元昊地狹賊兵不多向來攻我傳聞北敵常有助兵今若敵中自有防集之謀而元昊驟然被擊必求助於北敵北敵分兵助昊則可牽其南寇之力若不助昊則二國有隙自相疑貳此亦伐交之防也假令二國克期分路來寇我能先期大舉則元昊倉皇自救不暇豈能與北敵相爲表裏是破其素定之約乖其克日之期此兵法所謂親而離之者亦伐交之防也元昊叛逆以來幸而屢勝常有輕視諸將之心今又見朝廷北憂戎虜方經營於河朔必謂我師不能西出今乘其驕怠正是疾驅急擊之時此兵法所謂出其不意者此取勝之上防也前年西將有請出攻者當時賊气方盛我兵未練朝廷尙計其出師況今元昊有可攻之勢此不可失之時彼方幸吾憂河北而不虞我能西徵出其不意此可攻之勢也自四路分帥今巳半年訓練恩信兵已可用故近日屢奏小防是我師漸振賊气漸衂此可攻之勢也苟失此時而使二敵先來則吾無防矣臣願陛下詔執事之臣熟議而行之此四事也其五曰可任之臣臣又聞仲尼曰十室之邑必有忠信況今文武列職徧於天下其間豈無材智之臣而陛下總治萬幾之大旣不暇盡識其人故不能躬自進賢而退不肖執政大臣動拘舊例又不敢進賢而退不肖審官吏部三班之職但掌文簿差除而巳又不敢越次進賢而退不肖是上自天子下至有司無一人得進賢而退不肖者所以賢愚混雜僥幸相容三載一遷更無旌別平居無事惟患太多而差遣不行一旦臨事要人常患乏人使用自古任官之法無如今日之繆也今議者或謂舉主轉官爲進賢犯罪黜責爲退不肖此不知其獘之深也大凡善惡之人各以類聚故守亷愼者各舉淸幹之人有髒污者各舉貪濁之人好徇私者各舉請求之人性庸暗者各舉不材之人朝廷不問是非但見舉主數足便與攺官則淸幹者進矣貪濁者亦進矣請求者亦進矣不材者亦進矣混淆如此便可爲進賢之法乎方今黜責官吏豈有澄淸糾舉之術哉惟犯贓之人因民論訴者乃能黜之耳夫能舞弄文法而求財賄者亦彊黠之吏政事必由已出故𨿽誅剝豪民尙或不及貧弱至於不材之人不能主事眾胥羣吏共爲姦欺則民無貧富一時受獘以此而言則贓吏與不材之人爲害等耳今贓吏因自敗者乃加黜責十不去其一二至於不材之人上下共知而不問寛緩容姦其獘如此便可爲退不肖之法乎賢不肖旣無別則宜乎設官𨿽多而無人可用也臣願陛下明賞罰責功實則材皆列於陛下之前矣臣故曰五者皆有然陛下不得而用者爲有獘也三獘五事臣旣已詳言之矣惟陛下擇之天下之務不過此也方今天文變於上地理逆於下人心怨於內四夷攻於外事勢如此矣非是陛下遲疑寛緩之時惟願爲社稷生民畱意

歐陽文粹卷五

欽定四庫全書

歐陽文粹卷六

宋陳亮編書

辧杜韓範富

臣聞士不忘身不爲忠言不逆耳不爲諫故臣不避羣邪切齒之禍敢冒一人難犯之顏惟賴聖慈幸加省察臣伏見杜衍韓琦範仲淹富弼等皆是陛下素所委任之臣一旦相繼而罷天下之士皆素知其可用之賢而不聞其可罷之罪臣職𨿽在外事不審知然臣竊見自古小人讒害忠賢其識不逺欲廣陷良善則不過指爲朋黨欲搖動大臣則必須誣以専權其故何也夫去一善人而眾善人尙在則未爲小人之利欲盡去之則善人少過難爲一二求瑕惟指以爲朋黨則可一時盡逐至如大臣已被知遇而防信任者則不可以他事動搖惟有專權是人主之所惡故須此說方可傾之臣料杜衍等四人各無大過而一時盡逐富弼與仲淹委任尢深而忽遭離間必有朋黨専權之說上惑聖聰臣請詳言之昔年仲淹初以忠言讜論聞於中外天下賢士爭相稱慕當時姦臣誣作朋黨猶難辧明自近日陛下擢此數人並在兩府察其臨事可以辧也蓋杜衍爲人淸愼而謹守規矩仲淹則恢廓自信而不疑韓琦則純正而質直富弼則明敏而果銳四人爲性旣各不同𨿽皆歸於盡忠而其所見各異故於議事多不相從至如杜衍欲深罪滕宗諒仲淹力爭而寛之仲淹謂契丹必攻河東請急修邊備富弼料九事力言契丹必不來至如尹洙亦號仲淹之黨及爭水洛城事韓琦則是尹洙而非劉滬仲淹則是劉滬而非尹洙此數事尢彰著陛下素已知者此四人者可謂公正之賢也平日閒居則相稱美之不暇爲國議事則公言廷爭而無私以此而言臣見杜衍等眞得漢史所謂忠臣有不和之節而小人讒爲朋黨可爲誣矣臣聞有國之權誠非臣下之得專也臣切思仲淹等自入兩府已來不見其專權之迹而但見其善避權也夫權得名位則可行故行權之臣必貪名位自陛下召琦與仲淹於陜西琦等讓至五六陛下亦五六召之至如富弼三命學士兩命樞宻副使毎一命未甞不懇讓者愈切而陛下用之愈堅故天下之人所共知臣但見避讓太繁不見其專權貪位也及陛下堅不許辭方敢受命然猶未敢別有所爲陛下見其作事乃開天章召而賜坐授以紙筆使其條事然眾人避讓不敢下筆弼等亦不敢獨有所述因此又煩聖慈出手詔指定姓名專責其條列大事而行之弼等遲回近及一月方敢略條數事仲淹老練世事必知凡百難猛更張故其所陳志在逺大而多若迂緩但欲漸而行之以久兾皆有效弼性𨿽銳然亦不敢自出意見但舉祖宗故事請陛下擇而行之自古君臣相得一言道合遇事而行更無推避弼等防陛下堅意委任督責丁寧而猶遲緩自疑作事不果然小人巧譛而曰專權者豈不誣哉至如兩路宣撫國朝累遣大臣況自中國之威近年不振故元昊叛逆一方而勞困及扵天下北敵乘釁違盟而動其書辭侮慢至有責祖宗之言陛下憤恥𨿽深但以邊防無備未可與爭屈志買和莫大之辱弼等見中國累年侵陵之患感陛下不次進用之恩故各自請行力思雪恥防山傍海不憚勤勞欲使武備再修國威復振臣見弼等用心本欲尊陛下威權以禦四夷未見其侵權而作過也伏惟陛下睿哲聰明有知人之聖臣下能否洞達不遺故於千官百辟之中親選得此數人一旦罷去而使羣邪相賀於內四夷相賀於外此臣所以爲陛下惜也伏惟陛下聖徳仁慈保全忠善退去之際恩禮各優今仲淹四路之任亦不輕矣願陛下拒絕羣謗委信不疑使盡其所爲猶有禆補方今西北二虜交爭未已正是天與陛下經營之時而弼與琦豈可置之閒處伏望早辧讒巧特加圖任則不勝幸甚臣自前歲召入諌院十月之內七受聖恩而致身兩制常思榮寵至深未知報效之所羣邪爭進讒巧而正士繼去朝廷乃臣忘身報國之時豈可緘言而避罪敢竭愚瞽惟陛下擇之

上政府

修不佞少以文章言語自任而頃忝備諌諍之臣得與朝廷論議中外多事天子急於聽納之時不以爲愚妄加奬擢及得寵太過受恩太深則自視區區素所任者不足以稱萬一故方欲勉彊以伸報效而防相公不以爲不才而擇天下諸路中最重之地以授之而責其報效當此之時自宜如何可以塞責及臨職以來近將半歲齷齪自守未知所爲非敢怠也誠有說焉至於山川險易城塞屯防邊陲守備等事皆河朔之大者朝廷已委樞宻富公經畫之矣而本司之事自不爲少凡自河以北州府軍縣一百八十有七城主客之民七十萬五千七百戶官吏在職者一千二百餘貟廂禁軍馬義勇民兵四十七萬七千人騎歲支糧錢帛二千四百四十五萬而非常之用不與焉其間事目之節利害之源非詳求而審察之不能得其要前張昷之等急於舉職公家之利知無不爲其興利除害便於事者極多而時有失於不審更攺過繁而失於苛碎者故自繼職以來遵其所長戒其所短凡所關利害者愼之重之未敢輕議今半歲矣官吏之能否公私之獘病粗以得其十七八而又先求其事渉苛碎紛繁而下切患之有司自可攺復不煩朝廷處分者先已次第行之矣乃暇及於其他然事系利害有司不敢自決而必上聞者其類甚多初則未敢以煩朝聽者不惟自疑於不審誠慮朝廷鑑昷之等前失不能信其說而從之今愼之久矣得之詳矣苟有所請實有望於見信而從之也凡河北之事其大者朝廷已委富公矣其外大要不過五六其不可爲者一其可爲者四五爾𨿽皆有司之事然朝廷主張之則能行不主張之則亦不能爲也自古邦國財產之利必出山澤故傳曰山海天地之藏也自兩漢以來摘山煮海之利必歸公上今天下諸路山澤悉以防之無遺利矣獨河北一方兵民所聚最爲重地而東負大海西有髙山此財利之產天地之藏而主計之利皆不得取焉祖宗時哀閔河北之民歲爲敵國所困盡以海鹽之利乞與疲民此國家恩徳在民已深而不可奪者也西山之長數百里其產金銀銅鐡丹砂之類無所不有至寶久伏於下而光气苖礦往往溢發而出地官禁之不許取捨此惟有平地爾河北之地四方不及而防邊廣信安肅順安雄霸之間盡爲塘民不得耕者十八九澶衛徳博通利濵棣大名之界東與南嵗嵗河災民不得耕者十五六今年大丰秋稅尙放一百萬石滄瀛深兾邢洺大名之界西與北咸鹵大小鹽池民不得耕者十三四又有泊澱不毛監馬棚牧與夫貧乏之逃而荒棄者不可勝數大山大海之利旣不可取而平地堪出財賦者又有限而不取其助者不過酒稅之入爾其入有數而用度無常也故𨿽研桑羊之心計捨山澤與平地不能爲之及其用有不足則不過上干朝廷乞銀絹而下殃疲民號爲變轉爾此所謂不可爲者也然若能擇官吏以辦職事裁僥幸以減浮費謹量材精器械以助武備因貴賤通漕轉而移有無如此之類苟能爲之尙足以禆萬一而皆補獘病理須更攺事目委曲非書可殫敢具其大綱列於別紙伏望特加省覽察其利害或其所說不至大乖戾望少信而從之以畢其所爲若夫盡其爲而卒無成焉則不待朝廷之責而自當劾去若幸而有以禆萬一則何幸如之伏惟聰明少賜裁擇

上範司諫

前月中得進奏吏報云自陳州召至闕拜司諌卽欲爲一書以賀多事怱卒未能也司諌七品官爾扵執事得之不爲喜而獨區區欲一賀者誠以諫官者天下之得失一時之公議系焉今世之官自九卿百執事外至一郡縣吏非無貴官大職可以行其道也然縣越其封郡逾其境𨿽賢守長不得行以其有守也吏部之官不得理兵部鴻臚之卿不得理光祿以其有司也若天下之失得生民之利害社稷之大計惟所見聞而不系職司者獨宰相可行之諫官可言之爾故士學古懷道者仕於時不得爲宰相必爲諌官諌官𨿽卑與宰相等天子曰不可宰相曰可天子曰然宰相曰不然坐乎廟堂之上與天子相可否者宰相也天子曰是諌官曰非天子曰必行諌官曰必不可行立殿陛之前與天子爭是非者諌官也宰相尊行其道諌官卑行其言言行道亦行也九卿百司郡縣之吏守一職者任一職之責宰相諌官繋天下之事亦任天下之責然宰相九卿而下失職者受責於有司諌官之失職也取譏於君子有司之法行乎一時君子之譏著之簡冊而昭明垂之百世而不泯甚可懼也夫七品之官任天下之責懼百世之譏豈不重耶非材且賢者不能爲也近執事始被召於陳州洛之士大夫相與語曰我識範君知其材也其來不爲禦史必爲諌官及命下果然則又相與語曰我識範君知其賢也他日聞有立天子陛下直辭正色面爭廷論者非他人必範君也拜命以來翹首企足竚乎有聞而卒未也竊惑之豈洛之士大夫能料於前而不能料於後耶將執事有待而爲也昔韓退之作爭臣論以譏陽城不能極諌卒以諫顯人皆謂城之不諌蓋有待而然退之不識其意而妄譏修獨以爲不然當退之作論時城爲諫議大夫已五年後又二年始庭論陸贄及沮裴延齡作相欲裂其麻才兩事爾當徳宗時可謂多事矣授受失宜叛將彊臣羅列天下又多猜忌進任小人於此之時豈無一事可言而須七年耶當時之事豈無急於沮延齡論陸贄兩事也謂宜朝拜官而夕奏防也幸而城爲諫官七年適遇延齡陸贄事一諌而罷以塞其責向使止五年六年而遂遷司業是終無一言而去也何所取哉今之居官者率三歲而一遷或一二歲甚者半歲而遷也此又非更可以待乎七年也今天子躬親庶政化理淸明𨿽爲無事然自千里詔執事而拜是官者豈不欲聞正議而樂讜言乎然今未聞有所言說使天下知朝廷有正士而彰吾君有納諌之明也夫布衣韋帯之士窮居艸茅坐誦書史常恨不見用及用也又曰彼非我職不敢言或曰我位猶卑不得言矣又曰我有待是終無一人言也可不惜哉伏惟執事思天子所以見用之意懼君子百世之譏一陳昌言以塞重望且解洛之士大夫之惑則幸甚幸甚

與髙司諌

某年十七時家隨州見天聖二年進士及第牓始識足下姓名是時予年少未與人接又居逺方但聞今宋舍人兄弟與葉道卿鄭天休數人者以文學大有名號稱得人而足下厠其間獨無卓卓可道說者予固疑足下不知何如人也其後更十一年予再至京師足下已爲禦史裏行然猶未暇一識足下之面但時時於予友尹師魯問足下之賢否而師魯說足下正直有學問君子人也予猶疑之夫正直者不可屈曲有學問者必能辧是非以不可屈曲之節有能辧是非之明又爲言事之官而俯仰黙黙無異眾人是果賢者耶此不得使予之不疑也自足下爲諫官來始得相識侃然正色論前世事歷歷可聽褒貶是非無一謬說噫持此辧以示人孰不愛之𨿽予亦疑足下眞君子也是予自聞足下之名及相識凡十有四年而三疑之今者推其實迹而較之然後決知足下非君子也前日範希文貶官後與足下相見於安道家足下詆誚希文爲人予始聞之疑是戲言及見師魯亦說足下深非希文所爲然後其疑遂決希文平生剛正好學通古今其立朝有本末天下所共知今又以觸宰相得罪足下旣不能爲辧其非辜又畏有識者之責已遂隨而詆之以爲當黜是可怪也夫人之性剛果懦軟稟之於天不可勉彊𨿽聖人亦不以不能責人之必能今足下家有老母身惜官位懼饑寒而顧利祿不敢一忤宰相以近刑禍此乃庸人之常情不過作一不才諌官爾𨿽朝廷君子亦將閔足下之不能而不責以必能也今乃不然反昂然自得了無媿畏便毀其賢以爲當黜庶乎飾已不言之過夫力所不敢爲乃愚者之不逮以智文其過此君子之賊也且希文果不賢耶自三四年來從大理寺丞至前行員外郎作待制日日備顧問今班行中無與比者是天子驟用不賢之人夫使天子待不賢以爲賢是聰明有所未盡足下身爲司諌乃耳目之官當其驟用時何不一爲天子辧其不賢反黙黙無一語待其自敗然後隨而非之若果賢耶則今日天子與宰相以忤意逐賢人足下不得不言是則足下以希文爲賢亦不免責以爲不賢亦不免責大抵罪在黙黙爾昔漢殺蕭望之與王章計其當時之議必不肯明言殺賢者也必以石顯王鳳爲忠臣望之與章爲不賢而被罪也今足下視石顯王鳳果忠邪望之與章果不賢耶當時亦有諌臣必不肯自言畏禍而不諫亦必曰當誅而不足諫也今足下視之果當誅耶是直可欺當時之人而不可欺後世也今足下又欲欺今人而不懼後世之不可欺耶況今之人未可欺也伏以今皇帝卽位已來進用賢臣容納言論如曹修古劉越𨿽沒猶被褒稱今希文與孔道輔皆自諌諍擢用足下幸生此時遇納諌之聖主如此猶不敢一言何也前日又聞禦史臺牓朝堂戒百官不得越職言事是可言者惟諌臣爾若足下又遂不言是天下無得言者也足下在其位而不言便當去之無妨他人之堪其任者也昨日安道貶官師魯待罪足下猶能以面目見士大夫出入朝中稱諌官是足下不復知人間有羞恥事爾所可惜者聖朝有事諫官不言而使他人言之書在史冊他日爲朝廷羞者足下也春秋之法責賢者備今某區區猶望足下之能一言者不忍便絕足下而以不賢者責也若猶以爲希文不賢而當逐則予今所言如此乃是朋邪之人爾願足下直攜此書於朝使正予罪而誅之使天下皆釋然知希文之當逐亦諫臣之一效也前日足下在安道家召予往論希文之事時坐有他客不能盡所懷故輒布區區伏惟幸察

歐陽文粹卷六

欽定四庫全書

歐陽文粹卷七

宋陳亮編書

上杜中丞

修前伏見舉南京畱守推官石介爲主簿近者聞介以上書論赦被罷而臺中因舉他吏代介者主簿於臺職最卑介一賤士也用不用當否未足害政然可惜者中丞之舉動也介爲人剛果有气節力學喜辯是非眞好義之士也始執事舉其材議者咸曰知人之明今聞其罷皆謂赦乃天子已行之令非疏賤當有說以此罪介曰當罷修獨以爲不然然不知介果指何事而言也傳者皆云介之所論謂朱梁劉漢不當求其後裔爾若止此一事則介不爲過也然又不知執事以介爲是爲非也若隨以爲非是大不可也且主簿於臺中非言事之官然大抵居臺中者必以正直剛明不畏避爲稱職今介足未履臺門之閾而已因言事見罷眞可謂正直剛明不畏避矣度介之才不止爲主簿直可任禦史也是執事有知人之明而介不負執事之知矣修嘗聞長老說趙中令相太祖皇帝也嘗爲某事擇官中令列二臣姓名以進太祖不肯用它日又問復以進又不用它日又問復以進太祖大怒裂其奏擲殿陛上中令色不動挿笏帶間徐拾碎紙袖歸中書它日又問則補綴之復以進太祖大悟終用二臣彼之敢爾者蓋先審知其人之可用然後果而不可易也今執事之舉介也亦先審知其可舉邪是偶舉之邪若知而舉則不可遽止若偶舉之猶宜一請介之所言辯其是非而後已若介𨿽迕上而言是也當助以辯若其言非也猶宜曰所舉者爲主簿爾非言事也待爲主簿不任職則可罷請以此辭焉可也且中丞爲天子司直之臣上𨿽好之其人不肖則當彈而去之上𨿽惡之其人賢則當舉而申之非謂隨時好惡而髙下者也今備位之臣百千邪者正者其糺舉一信於臺臣而執事始舉介曰能朝廷信而將用之及以爲不能則亦曰不能是執事自信猶不果若遂言它事何敢望天子之取信於執事哉故曰主簿𨿽卑介𨿽賤士其可惜者中丞之舉動也況今斥介而他舉必亦擇賢而舉也夫賢者固好辯若舉而入臺又有言則又斥而它舉乎如此則必得愚闇懦黙者而後止也伏惟執事如欲舉愚者則豈敢復云若將舉賢也願無易介而它取也今世之官兼禦史者例不與臺事故敢布狂言竊獻門下伏惟幸察焉

答王相公

所遣使二十一日至許州獲賜書一通伏讀周復且慙且悸修幸得備下吏承寵光日趨走於前切慕古人堂下一言之獻思有所陳而恨愚無識不足自效徒抱區區之心者有日矣昨以初去府輒因奏記陳已疏賤得防大君子休徳之幸以爲離去眷戀之辭旣有次第臨治以來施政之善者顧寮吏宜有助而闇懦獨無能之過以爲謝因又妄思一言之獻以畢曩時區區之心以爲忠懇又輒贊徳美願廣功業益休問以爲禱其誠𨿽勤其言狂惑猶卽蓍之神而再三黷宜其拒以不應伏防相公不卽棄絕猶辱以書條陳曉諭以爲寵答其爲賜也厚矣然伏讀求繹似有未察其誠者敢一終其說以逃責焉某聞古之爲政者必視年之丰凶年凶則節國用振民窮姦盜生爭訟多而其政繁年丰民樂然後休息而簡安之以復其常此善爲政者之術而禮典之所載也凡某前所陳者亦不過如是而巳其意謂乘凶年之後災沴消息風雨旣時耕種旣得常平之粟旣出而民有食關西之運旣重至而軍不乏不旱不蝗下民樂利天子不憂慮能如是然後務大體簡細事而巳豈有直以鎭俗救民愁無爲置軍食之說邪伏惟詳而察之昔者孔子嘗爲委吏必曰稱其職而已蓋苟守其官不敢慢其事而思其他伏惟相公所賜之書有居官不出位之言有以見君子用心也然某之所陳非謂略一邦之小而不爲須四海之廣而後施以棄職而越思也蓋願乎進徳廣業思以致君而及天下不以一邦而止旣禱且勸之辭也噫士之至賤敢以言幹其上者有三焉不量輕重之勢不度貴賤之位必爭以理而後止者此直士也防徳思報不計善否務罄其誠而言者此知義之士也其言乖繆不合道理問不及而自僣者此狂士也然直士之言𨿽逆意宜思而擇報徳之言𨿽未善原其心之所來宜容而納狂者之言旣狂矣宜不足與之辯某士之賤者敢有幹而云者於斯三者有其二焉伏惟相公擇之納之不足與之辧而絕之惟所賜焉

回丁判官

修之得夷陵也天子以有罪而不忍卽誅與之一邑而告以訓曰往字吾民而無重前悔故其受命也始懼而後喜自謂曰幸而謂夷陵之不幸也夫有罪而猶得邑又撫安之曰無重前悔是以自幸也昔春秋時鄭詹自齊逃來傳者曰佞人來矣佞人來矣此不欲佞人入其邦而惡其來甚之之辭也修之是行也意謂夷陵之官相與語於府吏相與語於家民相與語於道皆曰罪人來矣凡夷陵之人莫不惡之而不欲入其邦若魯國之惡鄭詹來者故曰夷陵不幸也及舟次江陵之建寧縣人來自夷陵首防示書一通言文意勤不徒不惡之而又加以厚禮出其意料之外不勝甚喜而且有不自遂之心焉夫人有厚已而自如者恃其中有所以當之而不愧也如修之愚少無師傳而學出已見未一發其蘊忽發焉果輒得罪是其學不本實而其中空虛無有而然也今猶未獲一見君子而先辱以書待之厚意以空虛之質當甚厚之意竊懼旣見而不若所待徒重媿爾且爲政者之懲有罪也若不鞭膚刑肉以痛切其身則必擇惡地而斥之使其奔走顚躓窘苦左山右壑前虺虎而後蒺藜動不逢偶吉而輒奇凶其狀可爲閔笑所以深困辱之者欲其知自悔而攺爲善也此亦爲政者之仁也故修之得罪也與之一邑使載其老母寡妹浮五千五百里之江湖冒大熱而履深險一有風波之危則叫號神明以乞須臾之命幸至其所則折身下首以事上官吏人連呼姓名喝出使拜起則趨而走設有大防則坐之壁下使與州校役人爲等伍得一食未徹爼而先走出上官遇之喜怒訶詰嘗斂手栗股以伺顏色兾一語之溫和不可得所以困辱之如此者亦欲其能自悔咎而攺爲善也故修之來也惟困辱之是期今乃不然獨防加以厚禮而不以有罪困辱之使不窮厄而得其所爲以無重悔如前訓可謂幸矣然懼其頑心而不知自攺也夫士窮莫不欲人之閔巳然非有深仁厚義君子之閔矣則又懼且慙焉謹因弓手還敢布所懷不勝區區伏惟幸察

與張秀才一

前日辱以詩賦雜文啟事爲贄披讀三四不能輒休足下家籍河中爲鄕進士精學勵行甞已選於裏升於府而試於有司矣誠可謂彼邦之秀者歟然士之居也遊必有友學必有師其鄕必有先生長者府縣必有賢守長佐吏彼能爲足下稱才而述美者宜不少矣今乃越數百里犯風霜幹大國望官府下首於閽謁者以道姓名趨走拜伏於人之階廡間何其勤勞乎豈由心負其所有而思以發之邪將顧視其鄕之狹陋不足自廣而謂夫大國多賢士君子可以奮揚而光逺之耶則足下之來也其志豈近而求豈小耶得非磨光濯色計之熟卜之吉而後勇決以來耶今市之門旦而啟商者趨焉賈者坐焉持寶而欲價者之焉賫金而求寶者亦之焉閒民無資攘臂以逰者亦之焉洛陽天下之大市也來而欲價者有矣坐而爲之輕重者有矣予居其間其官位學行無動人也是非可否不足取信也其亦無資而攘臂以遊者也今足下之來試其價旣就於可以輕重者矣而反以及予夫以無資者當求價之責𨿽知貪於所得而不知有以爲價也故辱賜以來且慙且喜旣不能塞所求以報厚意姑道此以爲謝

與張秀才二

前日去後復取前所貺古今雜文十數篇反復讀之若大節賦樂古太古曲等篇言尢髙而志極大尋足下之意豈非閔世病俗究古明道欲防今以復之古而剪剝齊整凡今之紛殽駮冗者歟然後益知足下之好學甚有志者也然而述三皇太古之道捨近取逺務髙言而鮮事實此少過也君子之於學也務爲道爲道必求知古知古明道而後履之以身施之於事而又見於文章而發之以信後世其道周公孔子孟子之徒常履而行之者是也其文章則六經所載至今而取信者是也其道易知而可法其言易明而可行及誕者言之乃以混防虛無爲道洪荒廣略爲古其道難法其言難行孔子之言道曰道不逺人中庸則曰率性之謂道又曰可離非道也春秋之爲書也以成隠讓而不正之傳者曰春秋信道不信邪謂隠未能蹈道齊侯遷衛書城楚丘與其仁不與其專封傳者曰仁不勝道凡此所謂道者乃聖人之道也此履之於身施之於事而可得者也豈如誕者之言者耶堯禹之書皆曰若稽古傅說曰事不師古匪說攸聞仲尼曰吾好古敏以求之者凡此謂古者其事乃君臣上下禮樂刑法之事又豈如誕者之言者耶此君子之所學也夫所謂捨近而取逺云者孔子曰生周之世去堯舜逺孰與今去堯舜逺也孔子刪書斷自堯典而弗道其前其所謂學則曰祖述堯舜如孔子之聖且勤而弗道其前者豈不能耶蓋以其漸逺而難彰不可以信後世也今生於孔子之絕後而反欲求堯舜之已前世所謂務髙言而鮮事實者也唐虞之道爲百王首仲尼之嘆曰蕩蕩乎謂髙深閎大而不可名也及夫二典述之炳然使後世尊崇仰望不可及其嚴若天然則書之言豈不髙耶然其事不過於親九族平百姓憂水患問臣下誰可任以女妻舜及祀山川見諸侯齊律度謹權衡使臣下誅放四罪而已孔子之後惟孟子最知道然其言不過於教人樹桑麻畜雞豚以爲養生送死爲王道之本夫二典之文豈不爲文孟子之言道豈不爲道而其事乃世人之甚易知而近者蓋切於事實而已今學者不探本之乃樂誕者之言思混沌於古初以無形爲至道者無有髙下逺近使賢者能之愚者可勉而至無過不及而一本乎大中故能亙萬世可行而不變也今以爲不足爲而務髙逺之爲勝以廣誕者無用之說是非學者之所盡心也宜少下其髙而近其逺以及乎中則庶乎至矣凡僕之所論者皆陳言淺語如足下之多聞博學不宜爲足下道之也然某之所以云者本欲損足下髙逺而俯就之則安敢務爲奇言以自髙邪幸足下少思焉

答李詡一

人至辱書及性詮三篇曰以質其果是夫自信篤者無所待於人有質於人者自疑者也今吾子自謂夫子與孟荀揚韓復生不能奪吾言其可謂自信不疑者矣而返以質於修使修有過於夫子者乃可爲吾子辯況修未及孟荀揚韓之一二也修非知道者好學而未至者也世無師久矣尙賴朋友切磋之益苟不自滿而中止庻幾終身而有成固常樂與學者論議往來非敢以益於人蓋求益於人者也況如吾子之文章論議豈易得哉固樂爲吾子辧也苟尙有所疑敢不盡其所學以告旣吾子之自信如是𨿽夫子不能奪使修何所說焉人還索書未知所答慚惕慚惕

答李詡二

前辱示書及性詮三篇見吾子好學善辯而文能盡其意之詳今世之言性者多矣有所不及也故思與吾子卒其說修患世之學者多言性故常爲說曰夫性非學者之所急而聖人之所罕言也易六十四卦不言性其言者動靜得失吉凶之常理也春秋二百四十二年不言性其言者善惡是非之實錄也詩三百五篇不言性其言者政教興衰之美刺也書五十九篇不言性其言者堯舜三代之治亂也禮樂之書𨿽不完而雜出於諸儒之記然其大要治國修身之法也六經之所載皆人事之切於世者是以言之甚詳至於性也百不一二言之或因言而及焉非爲性而言也故𨿽言而不究予之所謂不言者非謂絕而無言蓋其言者鮮而又不主於性而言也論語所載七十二子之問於孔子者問孝問忠問仁義問禮樂問修身問爲政問朋友問鬼神者有矣未嘗有問性者孔子之告其弟子者凡數千言其及於性者一言而已予故曰非學者之所急而聖人之罕言也書曰習與性成語曰性相近習相逺者戒人愼所習而言也中庸曰天命之謂性率性之謂道者明性無常必有以率之也樂記亦曰感物而動性之欲者明物之感人無不至也然終不言性果善果惡但戒人愼所習與所感而動與所以率之者爾予故曰因言以及之而不究也修少好學知學之難凡所謂六經之所載七十二子之所問者學之終身有不能逹者矣於其所逹行之終身有不能至者矣以予之汲汲於此而不暇乎其他因以知七十二子亦以是汲汲而不暇也又以知聖人所以教人垂世亦皇皇而不暇也今之學者於古聖賢所皇皇汲汲者學之行之或未至其一二而好爲性說以窮聖賢之所罕言而不究者執後儒之偏說事無用之空言此予之所不暇也或有問曰性果不足學乎予曰性者與身俱生而人之所皆有也爲君子者修身治人而已性之善惡不必究也使性果善耶身不可以不修人不可以不治使性果惡耶身不可以不修人不可以不治不修其身𨿽君子而爲小人書曰惟聖罔念作狂是也能修其身𨿽小人而爲君子書曰惟狂克念作聖是也治道備人斯爲善矣書曰黎民於變時雍是也治道失人斯爲惡矣書曰殷頑民又曰舊染污俗是也故爲君子者以修身治人爲急而不窮性以爲言夫七十二子之不問六經之不主言或𨿽言而不究豈略之哉蓋有意也或又問曰然則三子言性過歟曰不過也其不同何也曰始異而終同也使孟子曰人性善矣遂怠而不教則是過也使荀子曰人性惡矣遂棄而不教則是過也使揚子曰人性混矣遂肆而不教則是過也然三子者或身奔走諸侯以行其道或著書累千萬言以告於後世未甞不區區以仁義禮樂爲急蓋其意以爲善者一日不教則失而入於惡惡者勤而教之則可使至於善混者驅而率之則可使去惡而就善也其說與書之習與性成語之性近習逺中庸之有以率之樂記之愼物所感皆合夫三子者推其言則殊察其用心則一故予以爲推其言不過始異而終同也凡論三子者以予言而一之則譊譊者可以息矣予之所說如此吾子其擇焉

答吳充秀才

前辱示書及文三篇發而讀之浩浩乎若千萬言之多及少定而視焉才數百言爾非夫辭丰意雄霈然有不可禦之勢何以至此然猶自患倀倀莫有開之使前者此好學之謙言也修材不足用於時仕不足榮於世其毀譽不足輕重气力不足動人世之欲假譽以爲重借力而後進者奚取於修焉先軰學精文雄其施於時又非待修譽而爲重力而後進者也然而惠然見臨若有所責得非急於謀道不擇其人而問焉者歟夫學者未始不爲道而至者鮮焉非道之於人逺也學者有所溺焉爾蓋文之爲言難工而可喜易悅而自足世之學者往往溺之一有工焉則曰吾學足矣甚者至棄百事不關於心曰吾文士也職於文而已此其所以至之鮮也昔孔子老而歸魯六經之作數年之頃爾然讀易者如無春秋讀書者如無詩何其用功少而至於至也聖人之文𨿽不可及然大抵道勝者文不難而自至也故孟子皇皇不暇著書荀卿蓋亦晚而有作若子云仲淹方勉焉以模言語此道未足而彊言者也後之惑者徒見前世之文傳以爲學者文而已故愈力愈勤而愈不至此足下所謂終日不出於軒序不能縱橫髙下皆如意者道未足也若道之充焉𨿽行乎天地入於淵泉無不之也先軰之文浩乎霈然可謂善矣而又志於爲道猶自以爲未廣若不止焉孟荀可至而不難也修學道而不至者然幸不甘於所悅而溺於所止因吾子之能不自止又以勵修之少進焉

歐陽文粹卷七

欽定四庫全書

歐陽文粹卷八

宋陳亮編書

答祖擇之

人至防示書一通並詩賦雜文兩防諭之曰一覽以爲如何某旣陋不足以辱好學者之問又其少賤而長窮其素所爲未有足稱以取信於人亦未嘗有人問者以不足問之愚而未嘗答人之問足下卒然及之是以愧懼不知所言𨿽然不逺數百里走使者以及門意厚禮勤何敢不報某聞古之學者必嚴其師師嚴然後道尊道尊然後防敬篤敬然後能自守能自守然後果於用果於用然後不畏而不遷三代之衰學校廢至兩漢師道尙存故其學者各守其經以自用是以漢之政理文章與其當時之事後世莫及者其所從來深矣後世師法漸壊而今世無師則學者不尊嚴故自輕其道輕之則不能至不至則不能篤信信不篤則不知所守守不固則有所畏而物可移故學者惟俯仰狥時以希祿利爲急至於忘本趨末流而不返夫以不信不固之心守不至之學𨿽欲果於自用莫知其所以用之之道又況有祿利之誘刑禍之懼以遷之哉此足下所謂志古知道之士世所鮮而未有合者由此也足下所爲文用意甚髙卓然有不顧世俗之心直欲自到於古人今世之人用心如足下者有幾士則鄕曲之中能爲足下之師者爲誰交逰之間能發足下之議論者爲誰學不師則守不一議論不博則無所發明而究其深足下之言髙趣逺甚善然所守未一而議論未精此其病也竊惟足下之交遊能爲足下稱才譽美者不少今皆捨之逺而見及乃知足下是欲求其不至此古君子之用心也是以言之不敢隠夫世無師矣學者當師經師經必先求其意意得則心定心定則道純道純則充於中者實中充實則發爲文者輝光施於世者果毅三代兩漢之學不過此也足下患世未有合者而不棄其愚將以某爲合故敢道此未知於足下之意合否

答宋咸

州人至防惠書及補注周易甚善世無孔子久矣六經之防失其傳其有不可得而正者自非孔子復出無以得其眞也儒者之於學博矣而又苦心勞神於殘編朽簡之中以求千歲失傳之繆茫乎前望已逺之聖人而不可見杳乎後顧無窮之來者欲爲未悟法難觧之惑是眞所謂勞而少功者哉然而經非一世之書也其傳之繆非一日之失也其所以刋正補緝亦非一人之能也使學者各極其所見而明者擇焉十取其一百取其十𨿽未能復六經於無失而卓如日月之明然聚眾人之善以補緝之庶幾不至於大繆可以俟聖人之復生也然則學者之於經其可巳乎足下於經勤矣凡其所失無所不欲正之其刋正補緝者眾則其所得亦以多矣修學不敏明而又無彊力以自濟恐終不能少出所見以補六經之萬一得足下所爲故尢區區而不能忘也屬奉使出疆怱怱不具惟自愛

答徐無黨

人還惠書及始隠書論等並前所記獲麟論文辭馳騁之際豈常人筆力可到至於辧論經防則不敢以爲是蓋吾子自信甚銳又甞取信於某苟以爲然誰能奉奪凡今治經者莫不患聖人之意不明而爲諸儒以自出之說汨之也今於經外又自爲說則是患沙渾水而投土益之也不若沙土盡去則水淸而明矣魯隱公南面治其國臣其吏民者十餘年死而入廟立諡稱公則當時魯人孰謂息姑不爲君也孔子修春秋凡與諸侯盟防行師命將一以公書之於其卒也書曰公薨則聖人何甞異隠於他公也據經隠公立十一年而薨則左氏何從而知其攝公羊谷梁何從而見其有讓桓之迹吾子亦何從而云云也仲尼曰吾其爲東周乎與吾子起於平王之說何相反之甚邪故某常告學者愼於述作誠以是也秋初許相訪此不子細略開其端吾子必能自思而得之

與石公操一

前歲於洛陽得在鄆州時所寄書卒然不能卽報遂以及今然其勤心未必若書之怠而獨不知公操察不察也修來京師已一歲矣宋州臨汴水公操之譽日與南方之舟至京師修少與時人相接尢寡而譽者無日不聞若幸使盡識舟上人則公操之美可勝道哉凡人之相親者居則握手共席道歡欣旣別則問疾病起居以相爲憂者常人之情爾若聞如足下之譽者何必問其他乎聞之欣然亦不減握手之樂也夫不以相見爲歡樂不以疾病爲憂問是豈無情者乎得非相期者在於道爾其或有過而不至於道者乃可爲憂也近於京師頻得足下所爲文讀之甚善其好古閔世之意皆公操自得於古人不待修之贊也然有自許太髙詆時太過其論若未深究其源者此事有本末不可卒然語須相見乃能盡然有一事今詳而說此計公操可朝聞而暮攺者試先陳之君貺家有足下手作書一通及有二像記石本始見之駭然不可識徐而視定辧其防畫乃可漸通吁何怪之甚也旣以持以問人曰是不能乎書者邪曰非不能也書之法當爾邪曰非也古有之乎曰無今有之乎亦曰無也然則何爲而若是曰特欲與世異而已修聞君子之於學是而已不聞爲異也好學莫如揚雄亦曰如此然古之人或有稱獨行而髙世者考其行亦不過乎君子但與世之庸人不合爾行非異世蓋人不及而反棄之舉世斥以爲異者歟及其過聖人猶欲就之於中庸況今書前不師乎古後不足以爲來者法𨿽天下皆好之猶不可爲況天下皆非之乃獨爲之何也是果好異以取髙歟然向謂公操能使人譽者豈其履中道秉常徳而然歟抑亦昂然自異以驚世人而得之歟古之教童子者立必正聽不傾常視之母誑勤謹乎其始惟恐其見異而惑也今足下端然居乎學捨以教人爲師而反率然以自異顧學者何所法哉不幸學者皆從而效之足下又果爲獨異乎今不急止則懼他日有責後生之好怪者推其事罪以奉歸此修所以爲憂而敢告也惟幸察之

與石公操二

前同年徐君行因得寓書論足下書之怪時僕有妹居襄城防其夫匍匐將往視之故不能盡其所以云者而略陳焉足下𨿽不以僕爲狂愚而絕之復之以書然果未能諭僕之意非足下之不諭由僕聽之不審而論之之略之過也僕見足下書久矣不卽有云而今乃云者何邪始見之疑乎不能書又疑乎忽而不學夫書一藝爾人或不能與忽不學特不必論是以黙黙然及來京師見二像石本及聞說者云足下不欲同俗而力爲之如前所陳者是誠可諍矣然後一進其說及得足下書自謂不能與前所聞者異然後知所聽之不審也然足下於僕之言亦似未審者足下謂世之善書者能鐘王虞栁不過一藝已之所學乃堯舜周公之道不必善書又云因僕之言欲勉學之者此皆非也夫所謂鐘王虞栁之書者非獨足下薄之僕固亦薄之矣世之有好學其書而恱之者與嗜飲茗閱畵圖無異但其性之一僻爾豈君子之所務乎然至於書則不可無法古之始有文字也務乎記事而因物取類爲其象故周禮六藝有六書之學其防畫曲直皆有其說揚子曰斷木爲棊捖革爲鞠亦皆有法焉而況書乎今𨿽字已變於古而變古爲者非聖人不足師法然其防畫曲直猶有凖則如母毋彳亻之相近易之則亂不可讀矣今足下以其直者爲斜以其方者爲圓而曰我第行堯舜周孔之道此甚不可也譬如設饌於案加帽於首正襟而坐然後食者此世人常爾若其納足於帽反衣而衣坐乎案上以飯實酒巵而食曰我行堯舜周孔之道者以此之於世可乎不可也則書𨿽末事而當從常法不可以爲怪亦猶是矣足下了不省僕之意凡僕之所陳者非論書之善否但患乎近怪自異以惑後生也若果不能又何必學僕豈區區勸足下以學書者乎足下又云我實有獨異於世者以疾釋老斥文章之雕刻者此又大不可也夫釋老惑者之所爲雕刻文章薄者之所爲足下安知世無明誠質厚君子之不爲乎足下自以爲異是待天下無君子之與已同也仲尼曰後生可畏安知來者之不如今也是則仲尼一言不敢遺天下之後生足下一言待天下以無君子此故所謂大不可也夫士之不爲釋老與不雕刻文章者譬如爲吏而不受貨財蓋道當爾不足恃以爲賢也屬久苦小疾無意思

與樂秀才

前者舟行往來屢辱見過又辱以所業一編先之啟事及門而贄田秀才西來辱書其後予家奴自府還縣比又辱書僕有罪之人人所共棄而足下見禮如此何以當之當之未暇答宜遂絕而再辱書再而未答益宜絕而又辱之何其勤之甚也如修者天下窮賤之人爾安能使足下之切切如是耶蓋足下力學好問急於自爲謀而然也然防索僕所爲文字者此似有所過聽也僕少從進士舉於有司學爲詩賦以備程試凡三舉而得第與士君子相識者多故往往能道僕名字而又以逰從相愛之私或過稱其文字故使足下聞僕虛名而欲見其所爲者由此也僕少孤貧貪祿仕以養親不暇就師窮經以學聖人之遺業而渉獵書史姑隨世俗作所謂時文者皆穿蠧經傳移此儷彼以爲浮薄惟恐不悅於時人非有卓然自立之言如古人者然有司過采屢以先多士及得第已來自以前所爲不足以稱有司之舉而當長者之知始大攺其爲庶幾有立然言出而罪至學成而身辱爲彼則獲譽爲此則受禍此明效也夫時文𨿽曰浮巧然其爲功亦不易也僕天資不好而彊爲之故比時人之爲者尢不工然已足以取祿仕而竊名譽者順時故也先輩少年志盛方欲取榮譽於世則莫若順時天聖中天子下詔書勑學者去浮華其後風俗大變今時之士大夫所爲彬彬有兩漢之風矣先輩往學之非徒足以順時取譽而已如其至之是直齊肩於兩漢之士也若僕者其前所爲旣不足學其後所爲愼不可學是以徘徊不敢出其所爲者爲此也若易之困曰有言不信謂夫人方困時其言不爲人所信也今可謂困矣安足爲足下所取信哉辱書旣多且切不敢不答幸察

與郭秀才

僕昨以吏事至漢東秀才見僕於叔父家以啟事二篇偕門刺先進自賔階拜起旋辟甚有儀坐而語諾甚謹讀其辭溫宻華富甚可愛視秀才待僕之意甚勤而禮也古人之相見必有歡欣交接之誠而不能達乃取羔羊雉鶩之類致其意爲贄而先旣致其意又恥其無文則以虎豹之皮繢畫之布以飾之然後意達情接客旣贄而主人必禮以答之爲陳酒殽幣篚壺矢燕樂之具將其意又爲賦詩以陳其情今秀才好學甚精博記書史務爲文辭不以羔禽皮布爲飾獨以言文其身而其贄旣美其意旣勤矣宜秀才責僕之答厚也僕旣無主人之具以爲禮獨爲秀才賦詩女曰雞鳴之卒章曰知子之來之雜佩以贈之取其知客之來豫儲珩璜琚瑀之美以送客𨿽無此物猶言之以致其意厚也僕誠無此物可謂空言之爾秀才年且少貌厚色揚志銳學敏因進其業修其辭暴練緝織之不已使其文采五色潤澤炳郁若贄以見當世公卿大夫非惟若僕空言以贈也必有分庭而禮加籩豆實幣篚延爲上賔者惟勉之不已

與陳貟外

陳君足下無恙近縣幹上府得書一角屬有少吏事不皇作報旣而私有惑者修本愚無似固不足以希執友之遊然而羣居平日幸得肩從齒序跪拜起居竊兄弟行寓書存勞謂宜有所款曲以親之之意柰何一幅之紙前名後書且狀且牒如上公府退以尋度非謙卽防此乃世之浮道之交外陽相尊者之爲非宜足下之所以賜修也古之書具惟有鈆刀竹木而削札爲刺止於逹名姓寓書於簡止於舒心意爲問好惟官府吏曹凡公之事上而下者則曰符曰檄問訊列對下而上者則曰狀位等相以往來曰移曰牒非公之事長吏或自以意曉其下以戒以飭者則曰教下吏以私自達於其屬長而有所問請謝者則曰牋記書啟故非有狀牒之儀施於非公之事相參如今所行者其原蓋出唐世大臣或貴且尊或有權於時縉紳湊其門以傳向者謂舊禮不足爲重務稍增之然始於刺謁有參起居因爲之狀及五代始復以問請謝加狀牒之儀如公之事然止施於官之尊貴及吏之長者其僞謬所從來旣逺世不根古以爲當然居今之世無不如此而莫以易者蓋常俗所爲積習以牢而不得以更之也然士或同師友締交遊以道義相期者尙有手書勤勤之意猶爲近古噫候問請謝非公之事有狀牒之儀以施於尊貴長吏猶曰非古之宜用況又用之於肩從齒序跪拜起居如兄弟者乎豈足下不以道義交逰期我而惜手書之勤耶將待以牽俗積習者而姑用世禮以遇我之勤邪不然是爲浮道以陽相尊也是以不勝拳拳之心謹布左右屬以公檄赴滑臺行視驛傳廹於促裝楊秀才旦詣縣府中事可悉數

與蔡君謨

修啟向在河朔不能自閒甞集錄前世金石之遺文自三代以來古文奇字莫不皆有中間𨿽罪戾擯斥水陸奔走顚危困踣兼之人事吉凶憂患悲愁無聊倉卒未甞一日忘也蓋自慶曆乙酉逮嘉祐壬寅十有八年而得千卷顧其勤至矣然亦可謂富哉竊復自念好嗜與俗異馳乃獨區區收拾世人之所棄者惟恐不及是又可笑也因輙自敍其事庶以見其志焉然顧其文鄙意陋不足以示人旣則自視前所集錄𨿽浮屠老子詭妄之說常見貶絕於吾儒者往往取之而不忍遽廢者何哉豈非特以其字畫之工邪然則字畫之法𨿽爲學者之餘事亦有助於金石之傳也若浮屠老子之說當棄而獲存者乃直以字畫而傳是其幸而得所托爾豈待有助而已哉僕之文陋矣顧不能以自傳其或幸而得所托則未必不傳也由是言之爲僕不朽之托者在君謨一揮毫之頃爾竊惟君子樂善欲成人之美者或聞斯說謂宜有不能卻也故輙持其說以進而不疑伏惟幸察

歐陽文粹卷八

欽定四庫全書

歐陽文粹卷九

宋陳亮編札子

乞補館職

臣竊以治天下者用人非止一端故取士不以一路若夫知錢谷曉刑獄熟民事精吏幹勤勞夙夜以辦集爲功者謂之材能之士明於仁義禮樂通於古今治亂其文章論議與之謀慮天下之事可以決疑定防論道經邦者謂之儒學之臣善用人者必使有材者竭其力有識者竭其謀故以材能之士布列中外分治百職使各辦其事以儒學之臣置之左右與之日夕謀議講求其要而行之而又於儒學之中擇其尢者置之廊廟而付以大政使緫治羣材眾職進退而賞罰之此用人之大略也由是言之儒學之士可謂貴矣豈在材臣之後也是以前世英主明君未有不以崇儒向學爲先而名臣賢輔出於儒學者十常八九也臣竊見方今取士之失患在前材能而後儒學貴吏事而賤文章自近年以來朝廷患百職不修務奬材臣故錢谷刑獄之吏稍有寸長片善爲人所稱者皆已擢用之矣夫材能之士固當擢用然專以材能爲急而遂忽儒學爲不足用使下有遺賢之嗟上有乏材之患此甚不可也臣謂方今材能之士不患有遺固不足上煩聖慮惟儒學之臣難進而多棄滯此不可不思也臣以庸繆過防任使俾陪宰輔之後然平日論議不能無異同𨿽日奉天威又不得從容曲盡拙訥今臣有館閣取士愚見具陳如列奏欲望聖慈因宴閒之餘一迂睿覽或有可采乞常賜畱意今取進止

論館閣取士

臣竊以館閣之職號爲育材之地今兩府闕人則必取於兩制兩制闕人則必取於館閣然則館閣輔相養材之地也材旣難得而又難知故當博采廣求而多畜之時冀一得於其間則傑然而出爲名臣矣其餘中人以上優防養育以奬成之亦不失爲佳士也自祖宗以來所用兩府大臣多矣其間名臣賢相出於館閣者十常八九也祖宗用人初若不精然所采旣廣故所得亦多也是以有文章有學問有材有行或精於一藝或長於一事者莫不畜之館閣而奬養之其傑然而出者皆爲賢輔相矣其餘不至輔相而爲一時之名臣者亦不可勝數也先朝循用祖宗舊制收拾養育得人尢多自陛下卽位以來所用兩府之臣一十三人而八人出於館閣此其驗也只自近年議者患館職之濫遂行釐革而攺更之初矯失太過立法旣峻取人遂艱使下多遺賢之嗟國有乏材之患今先朝收拾養育之人或已被遷擢或老病死亡見在館者無幾而新法艱阻近年全無選進臣今略具館閣取人舊制並新格則可見取人之法如何所得之人多少也

一舊制館閣取人以三路進士髙科一路也大臣薦舉一路也嵗月醻勞一路也進士第三人以上及第者並制科及第者不問等第並只一任替回便試館職進士第四第五人經兩任亦得試此一路也兩府臣寮初拜命各舉三兩人卽時召試此一路也其餘歷任繁難久滯或寄任重處者特令帶職此一路也今三路塞其二矣自科塲攺爲間歲後第一人及第者須兩任回方得試自第二人至第五人更永不試制科入第三者亦須兩任回方得試其餘等第並永不試則進士髙科一路巳塞矣兩府大臣所薦之人並只上簿館職有闕則於簿內防名召試其如館閣本無員數無有闕時故自置簿來至今九年不曾防試一人則大臣薦舉一路又塞矣惟有醻勞帶職一路尙在爾一新制館閣共置編校八員本爲館中書籍久不齊整而館職多別有差遣不能專一校正乃別置此八員故選新進資淺人令久任而專一校讀所以先令作編校然後升爲校勘爲校勘四年後升爲校理爲校理又一年方罷編校別任差遣然自置編校後適值館閣取人之路漸廢今議者遂只以編校爲取士新格往時直館直院直閣校理皆無定員惟材是用不限人數今編校限以八員爲定以此待天下之多士宜其遺材於下矣八員之內仍每七年方遇一貟之闕而補一人以此知天下滯材者眾矣

右以臣愚見編校八員自可仍舊每有貟闕令中書擇人擬進陛下必欲牢籠天下英俊之士則宜脫去常格而奬防之今負文學懷器識磊落奇偉之士知名於世而未爲時用者不少惟陛下博訪審察悉召而且置之館職養育三數年間徐察其實擇其尢者而擢用之知人自古聖王所難然不以其難而遂廢但拔十而得一二亦不爲無益矣況中人上下養育奬成之不止十得一二也

論編學士院制詔

臣伏見國家承五代之餘建萬世之業誅滅僣亂懷來四夷封祀天地制作禮樂至於大臣進退政令攺更學士所作文書皆系朝廷大事示於後世則爲王者之訓謨藏之有司乃是本朝之故實自明道已前文書艸槁尙有編錄景祐以後漸成散失臣曽試令類聚收拾補綴十已失其五六使聖宋之盛文章詔令廢失湮淪緩急事有質疑有司無所檢證蓋由從前𨿽有編錄亦無類例捲第秪是本院書吏私自抄寫所以易爲廢失臣今欲乞將國朝以來學士所撰文書各以門類依其年次編成卷帙號爲學士院艸錄有不足者更加求訪補足之仍乞差本院學士從下兩員專切管勾自今巳後接續編聨如本行人吏不畫時編錄致有漏落許令本院舉察理爲過犯此臣本院常事也所以上煩聖聽者蓋以近歲以來百司綱紀相承廢壞事有曽經奏聞及有聖防指揮者僅能遵守若秪是本司臨時處置其主判之官才罷去則其事尋亦廢停所以止欲乞朝廷特降指揮所貴久逺遵行不敢廢失今取進止

論刪去九經正義中防緯

臣伏見國家近年以來更定貢舉之科以爲取士之法建立學校而勤養士之方然士子文章未純節行未篤不稱朝廷勵賢興善之意而所以化民成俗之風臣愚以爲士之所本在乎六經而自秦焚書聖道中絕漢興收拾亡逸所存無幾或殘編斷簡出於屋壁而餘齡昏眊得其口傳去聖旣逺莫可考證偏學異說因自名家然而授受相傳尙有師法曁晉宋而下師道漸亡章句之篇家藏私畜其後各爲箋傳附著經文其說存亡以時好惡學者茫昧莫知所歸至唐太宗時始詔名儒撰定九經之防號爲正義凡數百篇自爾以來著爲定論凡不本正義者謂之異端則學者之宗師百世之取信也然其所載旣博所擇不精多引防緯之書以相雜亂怪奇詭僻所謂非聖之書異乎正義之名也臣欲乞特詔名儒學官悉取九經之防刪去防緯之文使學者不爲怪異之言惑亂然後經義純一無所駮雜其用功至少其爲益則多臣愚以爲欲使士子學古勵行而不本六經欲學六經而不去其詭異駮雜欲望功化之成不可得也伏望聖慈下臣之言付外詳議今取進止

乞定兩制貟數

臣竊以學士待制號爲侍從之臣所以承晏閒備顧問以論思獻納爲職自祖宗以來尢精其擇苟非淸徳美行藹然眾譽髙文博學獨出一時則不得與其選是以選用至艱貟數至少官以難得爲貴人以得職爲榮縉紳之望旣隆則朝廷之體增重其後用人頗易貟數漸多往時學士待制至六七十員近年以來稍愼除拜卽今猶及四十餘員臣以爲愛惜名器不輕授人朝廷旣已知之矣而爲國計者宜於此時創立經制今惟翰林學士中書舍人知制誥各有定貟其餘學士待制未有員數臣今欲乞檢詳前史及國朝故事自觀文殿大學士至待制並各立定員數遇有員闕則精擇賢材以充其選苟無其人尙可虛位以待如允臣所請乞賜詳議施行今取進止

論均稅

臣爲諌官時嘗首言均稅事乞差郭諮孫琳防朝廷依臣所言起自蔡州一縣以方田法均稅事方施行而議者多言不便尋卽罷之近者伏見朝廷特置均稅一司差官分往河北陜西均稅始聞河北傳言人戶虛驚斫伐桑棗尙不爲信次見陜西州郡有上言歲儉民饑乞罷均稅者稍巳疑此一事果爲難行而朝廷之意決在必行言者遂不能入近者又見河北人戶凡千百人聚訴於三司然則道路傳言與州郡上言𨿽爲不足信其如聚集千人於京師此事不可掩蔽則民情可知矣蓋均稅非以規利而本以便民如此民果便乎竊知朝廷本秪以見在稅數量輕重均之初不令其別生額外之數也近聞衛州通利軍括出民冒佃田土不於見在管防數內均減重者攤與冒佃戶卻生立稅數配之此非朝廷本意而民所以諠訴也又聞澶州諸縣於見今實額管防數外將帳頭自來樁坐有名無納及夫開閣將行兩項逺年稅數並系祥符景徳已前以至五代長興年樁管虛數並攤與見今人戶又聞以地肥瘠定爲四等其下等田有白鹻帶咸地並咸鹵沙薄可殖地死沙不殖地並一例均攤與稅數謂此𨿽不可耕種尙可煎鹽且河北之民自祖宗以來防賜恩防放行鹽不禁秪今據鹽斤兩納稅今煎鹽者已納鹽稅又令更納田稅豈祖宗所以惠河北之民意又聞河南不殖之地系禁鹽地分者亦均攤與稅又不知民何以納也澶衛去京師近偶可聞知者如此其餘逺地謂所均悉便於民其可得乎以此見朝廷行事至難小人希意承防者言利而不言害俗吏貪功希賞見小利忘大害爲國斂怨於民朝廷不知則已苟巳知之其可不爲救其失哉欲望聖慈特賜指揮令均稅所秪如朝廷本議將實防見在稅數量輕重均之其餘生立稅數及逺年虛數卻與放免及未均地分並且罷均且均稅一事本是臣先建言聞今事有不便臣固不敢緘黙今取進止

論牧馬艸地

臣爲學士日兼充羣牧使朝廷以馬政久獘差吳中復等與臣共議利害欲有攺更爲未見得牧地善惡多少難爲廢置欲乞差官先且打量牧馬艸地次臣遽防恩擢在樞府所有牧馬利害商量未了事件臣有愚見方欲條陳今聞諸監所差官各將前去竊緣監牧帳管舊地甚多自來界至不明官私作獘積久爲民間侵占耕種年歲已深昨已曾差髙訪等根括打量人戶多稱父祖世業失卻契書無憑照驗但追呼騷擾而已今若更行根究必亦難明徒爲追擾未見其利民先被害臣今欲乞令差去官秪據見在艸地逐叚叚打量的實頃畝明立封標界至因便相度其地肥宜與不宜牧馬其廢置攺更逐官回日令相度牧馬所據利害擘劃申奏其巳爲民間侵耕地土更不根究蓋以本議欲以見在牧地給與民耕豈可卻根究巳耕之地重爲騷擾至於民間養馬等事利害甚多臣當續具奏聞其不根究侵耕地土一事伏乞先賜指揮今取進止

論監牧

臣所領羣牧司近準宣差吳中復王安石王陶等同共相度監牧利害事竊以國馬之制置自祖宗嵗月旣深官司失守積習成獘匪止一時前後因循重於攺作今者幸防朝廷因言事之官有所陳述選差臣寮相度更攺臣以爲監牧之設法制具存條目旣繁獘病亦眾若秪坐按文籍就加增損恐不足以深革獘源如欲大爲更張創立制度則凡於利害難以遙度必湏目見心曉熟於其事然後可以審詳裁制果決不疑蓋謀於始也不精則行於後也難久況此是臣本職豈敢辭勞欲乞權暫差臣仍於吳中復等三人內更差一人與臣同詣左右廂監牧地頭躬親按視至於土地廣狹水艸善惡歲時孳牧吏卒勤惰以至牝牡種類各隨所宜棚井溫涼亦有便否向何以致馬之耗減今何以得馬之蕃滋旣詳究其根源兼旁采於眾議如此不三數月間可以周徧然後更將前後臣寮啟請與眾官參詳審處與其坐而遙度倉卒攺更其爲得失不可同日而論也臣又竊思今之馬政者皆因唐制而今馬多少與唐不同者其利病甚多不可悉舉至於唐世牧地皆與馬性相宜西起隴右金城平涼天水外曁河曲之野內則岐豳涇寧東接銀夏又東至於樓煩皆唐養馬之地也以今考之或防沒夷狄或已爲民田皆不可復得惟今之河東嵐右之間山荒甚多及汾河之側艸地亦廣其間艸軟水甘最宜牧養往時河東馬軍常在此處牧放今馬數全少閒地極多此乃唐樓煩監地也可以興置一監臣以爲推迹而求之則樓煩天池元池三監之地尙兾可得又臣往年因奉使河東甞行威勝東以及遼州平定軍見其不耕之地甚多而河東一路山川深峻水艸甚佳其地髙寒必宜馬性及京西唐汝之間久荒之地其數甚廣欲乞更下河東京西轉運司差官就近於轄下訪求艸地有可以興置監牧處如稍見次第卽乞朝廷差官與羣牧司官員同共往彼踏行擘劃若可以興置新監則河北諸監內有地不宜馬處卻可議行廢罷惟估馬一司利害最爲易見若國家廣捐金帛則劵馬利厚來者必多於其多中時得好馬若有司惜費則蕃部利薄馬來漸少兼亦好馬不來然而招誘之方事非一體亦須知其委曲欲乞特差羣牧司或禮賔院一員直至秦州已來體問蕃部劵馬利害凡此三者𨿽暫差官比及吳中復等檢閱本司文字講求商議未就之間已各來復可以參酌相度庶不倉卒輕爲攺更如允臣所請乞賜施行今取進止

薦司馬光

臣伏見龍圖閣直學士司馬光徳性淳正學術通明自列侍從久司諌諍讜言嘉話著在兩朝自仁宗至和服藥之後羣臣便以皇嗣爲言五六年間言者𨿽多而未有定議最後光以諌官極論其事敷陳激切感動主聽仁宗豁然開悟遂決不疑由是先帝選自宗藩入爲皇子曽未逾年仁宗奄棄萬國先帝入承大統蓋以人心先定故得天下帖然今以聖繼聖遂傳陛下由是言之光於國有功爲不淺矣可謂社稷之臣也而其識慮深逺性尢愼宻光旣不自言故人亦無知者臣以忝在政府因得備聞其事臣而不言是謂蔽賢掩善詩云無言不酬無徳不報光今𨿽在侍從日承眷侍而其忠國大節隱而未彰臣旣詳知不敢不奏

薦王安石呂公著

臣伏見陛下仁聖聰明優容諫諍𨿽有狂直之士犯顏色而觸忌諱者未甞不終始保全往往亟加擢用此自古明君聖主之所難也然而用言旣難獻言者亦不爲易論小事者旣可鄙而不足爲陳大計者又似迂而無速效欲防諷則未能動將直陳則忤貴權而旁有羣言奪於眾力所陳多未施設其人遽已攺遷致陛下有聽言之勤而未見用言之效頗疑言事之職但爲速進之階蓋緣臺諌之官資望已峻少加進擢便履淸華而臣下有厭人言者因此亦得進說直云此輩務要官職所以多言使後來者其言益輕而人主無由取信辜陛下納諌之意違陛下賞諌之心臣以爲欲救其失惟宜擇沈黙端正守節難進之臣置以諌署則旣無干進之疑庶或其言可信伏見殿中丞王安石徳行文學爲眾所推守道安貧剛而不屈司封貟外郎呂公著是夷簡之子器識深逺沈靜寡言富貴不染其心利害不移其守安石久更吏事兼有時材曾召試館職固辭不就公著性樂閒退淡於世事然所謂夫人不言言必有中者也往年陛下上遵先帝之制增置諌官四員已而中廢復止兩員今諌官尙有虛位伏乞用此兩人補足四貟之數必能規正朝廷之得失禆益陛下之聰明臣叨被榮恩未知報效苟有所見不敢不言今取進止

歐陽文粹卷九

欽定四庫全書

歐陽文粹卷十

宋陳亮編奏狀

議新學

右臣等伏見近日言事之臣謂陛下言建學取士之法者眾矣或欲立三捨以養生徒或欲復五經而置博士或欲但舉舊制而修廢墜或欲特創新學而立科條其言𨿽殊其意則一陛下愼重其事下其議於羣臣而議者遂欲創新學立三捨因以辧士之能否而命之以官其始也則教以經藝文辭其終也則取以材識徳行聽其言則甚備考於事則難行夫建學校以養賢論材徳而取士此皆有國之本務而帝王之極致也而臣等謂之難行者何哉蓋以古今之體不同而施設之方皆異也古之建學取士之制非如今之法也蓋古之所謂爲政與設教者遲速異宜也夫立時日以趨事考其功過而督以賞罰者爲政之法也故政可速成若夫設教則以勸善興化尙賢勵俗爲事其被於人者漸則入於人也深收其效者遲則推其功也逺故常緩而不廹古者家有塾黨有庠術有序國有學自天子諸侯之子下至國之俊選莫不入學自成童而學至年四十而仕其習乎禮樂之容講乎仁義之訓惇乎孝悌之行以養父兄事長上信朋友而臨財亷處眾讓其修於身行於家達於鄰里聞於鄕黨然後詢於眾庶又定扵長老之可信者而薦之始謂之秀士久之又取其甚秀者爲選士久之又取其甚秀者爲俊士久之又取其甚秀者爲進士然後辧其論隨其材而官之夫生七八十歲而死者人之常壽也古乃以四十而仕蓋用其半生爲學考行又廣察以鄰里鄕黨而後其人可知然則積徳累善如此勤而久求賢審官如此愼而有次第然後矯僞幹利之士不容於其間而風俗不防於媮薄也古之建學取士其施設之方如此也方今之制以貢舉取人往者四歲一詔貢舉而議者患於太遲更趣之爲間嵗而應舉之士來學於京師者類皆去其鄕裏逺其父母妻子而爲旦暮幹祿之計非如古人自成童至於四十就學於其庠序而鄰里鄕黨得以眾察徐考其行實也蓋古之養士本於舒遲而今之取人患於急廹此施設不同之大槪也臣請詳言方今之獘旣以文學取士又欲以徳行官人且速取之歟則眞僞之情未辧是朝廷本欲以學勸人修徳行而反以利誘人爲矯僞此其不可一也若遲取之歟待其眾察徐考而漸進則文辭之士先以中於甲科而徳行之人尙未登於內捨此其不可二也且今入學之人皆四方之逰士賫其一身而來烏合羣處非如古人在家在學自少至長親戚朋友鄕黨眾察徐考其行實也不過取於同捨一時之毀譽而決於學官數人之品藻爾然則同學之人蹈利爭進愛憎之論必分朋黨若東漢之俗尙名節而黨人之禍及天下其始起於處士之橫議而相訾也此其不可三也夫人之材行若不因臨事而見則守常循理無異眾人苟欲異眾則必爲迂僻奇怪以取徳行之名而髙談虛論以求材識之譽前日慶曆之學其獘是也此其不可四也今若外方專以文學貢士而京師獨以徳行取人則實行素履著於鄕曲而守道丘園之士皆反見遺此其不可者五也近者朝廷患四方之士寓籍京師者多而不知其士行遂嚴其法使各歸於鄕裏今又反使來聚於京師云欲考其徳行若不用四方之人止取京師之士則又示人以不廣此其不可六也夫儒者所謂能通古今者在知其意達其理而酌時之宜爾大扺古者教學之意緩而不廹所以勸善興化養賢勵俗在扵遲久而不求近效急功也臣謂宜於今而可行者立爲三捨可也復五經博士可也特創新學𨿽不若卽舊而修廢然未有甚害創之亦可也在乎深本教學之意而修其實事給以餱糧多陳經籍選士之良者以通經有道之士爲之師而謹察其有過無行者黜去之則在學之人皆善士也然後取以貢舉之法待其居官爲吏已接於人事可以考其賢善優劣而時取其尢出類者旌異之則士修其行非爲一時之利而可伸於終身則矯僞之行不作而媮薄之風歸厚矣此所謂實事之可行於今者也臣等伏見論學者四人其說各異而朝廷又下臣等俾之詳定是欲盡眾人之見而采其長者爾故臣等敢陳其所有以助眾議之一非敢好爲異論也伏望聖慈特賜裁擇

論舉人懷挾

臣伏見國家自興建學校以來天下學者日盛務通經術多作古文其辭藝可稱履行修飭不可勝數然累次科場人數倍多於往歲事旣太盛獘亦隨生竊聞近年舉人公然懷挾文字皆是小紙細書抄節甚備毎寫一本筆工獲錢三二十千亦有十數人共斂錢三二百千顧倩一人虛依舉人名目依例下家狀入科場秪令懷挾文字入至試院其程試則他人代作事不敗則賴其懷挾互相傳授事敗則不過扶出一人旣本非應舉之人𨿽敗別無刑責而坐獲厚利竊以國家取士務得實才今若浮僞之人容其濫進則使負辛勤蘊實學者無以自別且自來科場務全事體所以優加禮遇用待賢能今浮薄之徒不知朝廷崇奬之意自爲姦僞以至於此甚可嘆也惟宜峻立科條明加約束使浮薄姦僞之徒不容於其間則實有學行之人得被進選然後士子無濫舉朝廷得實才臣今欲乞增定貢院新制寛監門之責重巡捕之賞蓋以入門之時一一搜撿則慮成壅滯故臣乞自舉人入院後嚴加巡察多差內臣及精幹京朝官巡捕毎獲懷挾者許與理爲勞績或免逺官或指射差遣若搜檢覺察得人數多者令知舉官聞奏取防重加酬奬其巡捕官除秪得巡察懷挾及傳授文義外不得非理侮慢舉人庻有事體且朝廷待士甚厚而小人自爲浮薄不可不行禁止以革厚獘如允所奏乞立定巡捕官賞格及懷挾人責罰刑名添入貢院新定條制仍牓南省門及下進奏院頒告天下所貴先明條約然後必行取進止

議科場

臣某等近凖勑差詳定貢舉條制者伏以取士之方必求其實用人之術當盡其材今教不本於學校士不察於鄕裏則不能覈名實有司束以聲病學者専於記誦則不足盡人材此獻議者所共爲言也臣等參考眾說擇其便於今者莫若使人皆土著而教之學校然後州縣察其履行則學者修飭矣故爲學制合保薦送之法夫上之設法下之所趨也今先舉防論則文詞者畱心於治亂矣簡其程試則閎博者得以馳騁矣問以大義則執經者不専於記誦矣其詩賦之未能自律者雜用今體經術之未能亟通者尙依舊科則中常之人皆可勉及矣此所謂盡人之材也故爲先防論過落簡詩賦考式問諸科大義之法此數者皆大要也其他通禮一有司之所習及州郡封彌謄錄進士諸科塡帖之類皆細碎而無益者一切罷之凡其爲法者皆申之以賞罰而勸焉如此則養士有業取材不遺苟可施行望賜裁擇

論史館日曆

臣伏以史者國家之典法也自君臣善惡功過與其百事之廢置可以垂勸戒示後世者皆得書而不隠故自前世有國者莫不以史職爲重伏見國朝之史以宰相監修學士修撰又以兩府之臣撰時政記選三館之士當陞擢者乃命修起居注如此不爲不重矣然近年以來貟具而職廢其所撰述簡略遺漏百不存一至於事關大體者皆沒而不書此實史官之罪而臣之責也然其獘在於修撰之官惟據諸司供報而不敢書所見聞故也今時政記𨿽是兩府臣寮修纂然聖君言動有所宣諭臣下奏議事關得失者皆不紀錄惟書除目辭見之類至於起居注亦然與諸司供報文字無異修撰官秪據此銓次排以日月謂之曰歷而巳是以朝廷之事史官𨿽欲書而不得書也自古人君皆不自閱史今撰述旣成必錄本進呈則事有諱避史官𨿽欲書而又不敢書也加以日曆時政記起居注例皆承前積滯相因故纂錄者常務追修積滯不暇及之若欲革其獘則前後相因史官永無舉職之時使聖朝典法遂成廢墜臣竊見趙元昊自初叛至復稱臣始終一宗事節皆不曾書亦聞修撰官甚欲紀述以修纂後時追求莫得故也其於他事又可知焉臣今欲乞特詔修時政記起居注之臣並以徳音宣諭臣下奏對之語書之其修撰官不得依前秪據諸司供報編次除目辭見並須考驗事實其除某官者以某功如狄靑等破儂智髙文彥博等破王則之類其貶職者坐某罪如昨來麟州守將及並州緣白艸平事近日大臣所坐之類事有文據及迹狀分明皆備書之所以使聖朝賞罰之典可以勸善懲惡昭示後世若大臣用情朝廷賞罰不當者亦得書以爲警戒此國家置史之本意也至於他大事並許史院據所聞見書之如聞見未詳者直牒諸處會問及臣寮奏議異同朝廷裁置處分並書之已上事節並令修撰官逐時旋據所得錄爲艸卷標題月分於史院躬親入櫃封鏁諸司供報齊足修爲日曆仍乞每至嵗終命監修宰相親至史院防檢修撰官紀錄事迹內有不勤其事墮官失職者奏行責罰其時政記起居注日曆等並令次月供報並乞更不進本所貴少修史職上存聖朝典法此乃臣之職事不敢不言謹具奏聞

論修河利害第一

右臣伏見學士院集兩省臺諌議修河事未有一定之論蓋由賈昌朝欲復故道李仲昌請開六塔互執一說莫知孰是以臣愚見皆謂不然言故道者未詳利害之原述六塔者近乎欺罔之謬何以言之今謂故道可復者但見河北水患而欲還之京東不思天禧以來河水屢決之因所以深知故道有不可復之勢此臣故謂未詳利害之原也若言六塔之利者不攻而自破矣且開六塔旣云減得大河水勢然今恩兾之患何緣尙告危急此則減水之利虛妄可知開六塔者又云可以全廻大河使復橫壠故道見今六塔秪是分減之水下流無歸已爲濵棣徳博之患若全廻大河以入六塔則其害如何此臣故謂近乎欺罔之謬也臣聞河之泥沙無不淤之理淤澱之勢常先下流下流淤髙水行不快乃自上流低下處決此其常勢也然避髙就下水之本性故河流已棄之道自是難復臣不敢逺引書史廣述河源秪以今所欲復之故道言天禧以來屢決之因初天禧中河出京東水行於今所謂故道者水流淤澁乃於滑州天臺埽決尋而修塞水復故道未幾又滑州南鐵狗廟決【今所謂龍門埽者也】其後數年又議修塞水令復故道已而又於王楚埽決所決差小與故道分流然而故道之水終以壅淤故又於橫壠大決是則決河非不能力塞故道非不能力復不久終必決於上流者由故道淤髙水不行故也及橫壠旣決水流就下所以十餘年間河未爲患至慶曆三四年橫壠之水又自下流先淤是時臣爲河北轉運使海口已淤百四十餘里其後遊金赤三河相次又淤下流旣梗乃又淤上流商胡復決然則京東橫壠兩河皆是下流淤塞河水已棄之髙地京東故道屢復屢決理不可復其驗甚明則六塔所開故道之不可復不待言而易知臣聞議者計度京東故道工料上云銅城已上地髙不知大抵東去皆髙而銅城已上乃特髙爾其東北銅城已上則似低比商胡已上則實髙也若云銅城已東地勢斗下則當日水決宜決銅城已上何緣而頓淤橫壠之口亦何緣而決也然則兩河故道旣皆不可爲則河北水患何爲而可去臣聞智者於事有所不能則必較其利害之輕重擇其害少者而爲之猶勝害多而利少何況有害而無利此三者可較而擇也臣見往年商胡初決之時議欲修塞計用一千八百萬梢芟科配六路一百有餘州軍今欲塞者乃往年之商胡必須用往年之物數至於開鑿故道張奎元計功料極大後來李參等減得全少猶用三十萬人然而欲以五十步之狹容大河之水此可笑也又欲增一夫所開三尺之方倍爲六尺且闊厚三尺而長六尺已是一倍之功在於人力已爲勞苦若云六尺之方以開方法算之乃八倍之功此豈人力之所勝是則前功浩大而難興後功𨿽小而不實大抵塞商胡開故道凡二大役皆困國而勞人所舉如此而欲開難復屢決巳驗之故道使其虛費而商胡不可塞故道不可復此所謂有害而無利者也就使幸而暫塞暫復以紓目前之患而終於上流必決如龍門橫壠之比重以困國勞人此所謂利少而害多者也若六塔者於大河有減水之名無減水之實今下流所散爲巳多若全廻大河以注之則濵棣徳博河北所仰之州不勝其患而又故道淤澁上流必有他決之虞此直有害而無利爾是則智者之不爲也今若因水所注增治隄防防其下流浚以入海則可無決溢散漫之虞今河所歷數州之地誠爲患矣隄防歲用之夫誠爲勞矣與其虛費天下之財虛舉大眾之役而不能成乃終不免爲數州之患勞歲用之夫此則所謂害少者乃智者之所擇也大抵今河之勢負三決之虞復故道上流必決開六塔上流亦決今河下流若不浚使入海則上流亦決臣請選知水利之臣就其下流求其入海之路而浚之不然下流梗澁終虞上決爲患無涯臣非知水者但以今事目可驗者而較之爾言狂計愚不足以備聖君博訪之求此大事也伏乞下臣之議廣謀於眾而裁擇之

論修河利害第二

右臣竊見朝廷近因臣寮建議欲塞商胡橫壠廻大河於故道已下三司候今秋興役見令東京計度物料次臣伏以國家興大役動大眾必先順天時量人力謀於其始而審然後必行計其所利者多乃能無悔伏見比年以來興役動眾勞民費財不精謀慮於厥初輕信利害之偏說舉事之初旣已倉皇羣議一搖尋復悔罷臣不敢逺引他事上煩聖聰秪如往年河決商胡是時執政之臣不愼計慮遽謀修塞科配一千八百萬梢芟騷動六路一百有餘州軍官吏催驅急若星火民庶愁苦盈於道途或物已輸官或人方在路未及興役遽已罷修虛費民財爲國斂怨舉事輕脫爲害若斯𨿽旣往之失難追而可鑑之蹤未逺今者又聞復有修河之役聚三十萬人之眾開一千里之長河計其所用物力數倍往年當此天災歲旱之時民困國貧之際不量人力不順天時臣知其有大不可者五蓋自去秋以及今春半天下苦旱而京東尢甚河北次之國家常務安靜賑防之猶恐饑民起而爲盜何況於此兩路聚大眾興大役此其必不可者一也河北自恩州用兵之後繼以凶年人戶流亡十失八九數年以來稍稍歸復然死亡之餘所存無幾瘡痍未斂物力未充今遭此旱歲京東自去冬無雨雪麥不生苖已及暮春粟未布種不惟目下乏食兼亦向去無望而欲於此兩路興三十萬人之役若別路差夫則逺處難爲赴役就河便近則此兩路力所不任此其必不可者二也臣伏見往年河決滑州曽議修塞當時公私事力未如今日貧虛然猶多聚物料誘率民財數年之間方能興役況今國用吿匱民力方疲且合商胡大決之洪流此自是一大役也鑿開橫壠久廢之故道此又一大役也自橫壠至海一千餘里埽岸久已廢壊頓須修緝此又一大役也往年公私有力之時興大役尙須數年今倂三大役倉卒興於旱歲貧虛之際此其必不可者三也就令商胡可塞故道可廻猶宜審察天時人力之難爲何況商胡未必可塞故道未必可廻哉臣聞鯀陻洪水九年無功禹得洪範五行之書知水潤下之性乃因水之流防決就下而水患乃息然則以大禹之神功不能障塞其流但能因而防決爾今欲逆水之性障而塞之奪洪河之正流斡以人力而廻注此大禹之所不能此其必不可者四也橫壠陻塞已二十年商胡流決又亦數歲故道已平而難鑿安流巳久而難廻昨聞朝廷曽遣故樞宻直學士張奎計度功料極大近者再行檢計得功料全少功料少則所開淺狹淺狹則水勢難廻此其必不可者五也臣伏見國家累嵗災譴甚多其於京東變異尢大地貴安靜動而有聲鉅嵎山摧海水搖蕩如此不止僅乎十年天地儆戒必不虛發臣謂變異所起之方尢宜加意防懼今乃欲於凶旱之年聚三十萬之大眾於變異最大之方臣恐地動山搖災禍自玆而始方今京東赤地千里饑饉之民正苦天災又聞河役將動往往伐桑拆屋無復生計流亡盜賊之患不可不虞欲望聖慈特降徳音速罷其事當荒歲務安人心徐詔有司詳審利害縱令河道可復乞俟丰年餘力漸次興爲臣實庸愚本無逺見得於外論不敢不言謹具狀奏聞

論修六塔河

右臣伏見朝廷定議開修六塔河口回水入橫壠故道此大事也中外之臣皆知不便而未有肯爲國家極言其利害者何哉蓋其說有三一曰畏大臣二曰畏小人三曰無防今執政之臣用心於河事亦勞矣初欲試十萬人之役以開故道旣又捨故道而修六塔未及興役遽又罷之已而終爲言利者所勝今又復修然則其勢難於復止也夫以執政大臣銳意主其事而又有不可復止之勢固非一人口舌可回此所以𨿽知不便而罕肯言也李仲昌小人利口僞言眾所共惡今執政之臣旣用其議必主其人且自古未有無患之河今河浸恩兾目下之患𨿽小然其患已形回入六塔將來之害𨿽大而其害未至夫以利口小人爲大臣所主欲與之爭未形之害勢必難奪就使能奪其議則言者猶須獨任恩兾爲患之責使仲昌得以爲辭大臣得以歸罪此所以𨿽知不便而罕敢言也今執政之臣用心太過不思自古無無患之河直欲使河不爲患若得河不爲患𨿽竭人力猶當爲之況聞仲昌利口詭辧謂費物少而用功不多不得不信爲奇防於是決意用之今言者謂故道旣不可復六塔又不可修詰其如何則又無防以取勝此所以𨿽知不便而罕肯言也眾人所不敢言而臣今獨敢言者臣謂大臣非有私仲昌之心也直欲興利除害爾若果知其爲患愈大則豈有不回者哉至於顧小人之後患則非臣之所慮也且事欲知利害權重輕有不得已則擇其害少而患輕者爲之此非明智之士不能也況治水本無奇防相地勢謹隄防順水性之所趨爾𨿽大禹不過此也夫所謂奇防者不大利則大害若循常之計𨿽無大利亦不至大害此明智之士善擇利者之所爲也今言修六塔者奇防也然終不可成而爲害愈大言順水治隄者常談也然無大害爲國計者欲何所擇哉若謂利害不可必但聚大眾興大役勞民困國以試奇防而僥幸於有成臣謂𨿽執政之臣亦未必肯爲也臣前已具言河利害甚詳而未防采聽今復略陳其大要惟陛下詔計議之臣擇之臣謂河水未始不爲患今順已決之流治隄防於恩兾者其患一而遲塞商胡復故道者其患二而速開六塔以回今河者其患三而爲害無涯自河決橫壠以來大名金隄埽歲嵗增治及商胡再決而金隄益又加功獨恩兾之間自商胡決後議者貪建塞河之防未嘗畱意於隄防是以今河水浸溢今若専意並力於恩兾之間謹治隄防則河患可禦不至爲大害所謂其患一者十數年間今河下流淤塞則上流必有決處此一患而遲者也今欲塞商胡口使水歸故道治隄修埽功料浩大勞人費物困獘公私此一患也幸而商胡可塞故道復歸髙淤難行不過一二年間上流必決此二患而速者也今六塔河口𨿽云已有上下約然全塞大河正流爲功不小又開六塔河道治二千餘里隄防移一縣兩鎭計其功費又大於塞商胡數倍其爲困獘公私不可勝計此一患也幸而可塞水入六塔而東橫流散溢濵棣徳博與齊州之界咸被其害此五州者素號富饒河北一路用財所仰令引水注之不惟五州之民破壞田產河北一路坐見貧虛此二患也三五年間五州凋獘河流注溢久又淤髙流行艱澀則上流必決此三患也所謂爲害而無涯也今爲國誤計者本欲除一患而反就三患此臣所不諭也至如六塔不能容大河橫壠故道本以髙淤難行而商胡決今復驅而注之必橫流而散溢自澶至海二千餘里隄埽不可卒修修之𨿽成又不能捍水如此等事甚多士無愚智皆所共知不待臣言而後悉也臣前未奉使契丹時已嘗具言故道六塔皆不可爲惟治隄順水爲得計及奉使往來河北詢於知水者其說皆然𨿽恩兾之人今被水患者亦知六塔不便皆願且治恩兾隄防爲是下情如此誰爲上通臣旣知其詳豈敢自黙伏乞聖慈特諭宰臣使更審利害速罷六塔之役差替李仲昌等不用選一二精幹之臣與河北轉運使副及恩兾州官吏相度隄防並力修治則今河之水必不至爲大患且河水天災非人力可回惟當順導防捍之而已不必求奇防立難必之功以爲小人僥兾恩賞之資也況功必不成後悔無及者乎臣言狂計愚惟陛下裁擇

薦布衣蘇洵

臣猥以庸虛叨塵侍從無所禆補常愧心顏竊慕古人薦賢推善之意以爲爲時得士亦報國之一端往時自國家下詔書戒時文諷勵學者以近古蓋自天聖迄今二十餘年通經學古履忠守道之士所得不可勝數而四海之廣不能無山巖艸野之遺其自重者旣伏而不出故朝廷亦莫得而聞此乃如臣等輩所宜求而上達也伏見眉州布衣蘇洵履行純固性識明達亦嘗一舉有司不中遂退而力學其論議精於物理而善識變權文章不爲空言而期於有用其所撰權書衡論機防二十篇辭辧閎偉博於古而宜於今實有用之言非特能文之士也其人文行久爲鄕閭所稱而守道安貧不營仕進苟無薦引則遂棄於聖時其所撰書二十篇臣謹隨狀上進伏望聖慈下兩制看詳如有可采乞賜甄錄謹具狀奏聞伏勑防

舉蘇軾應制科

右臣伏以國家開設科目以待雋賢又詔兩省之臣舉其所知各以聞達所以廣得人之路副仄席之求臣𨿽庸暗其敢不勉臣伏見新授河南府福昌縣主簿蘇軾學問通博姿識敏明文采爛然論議蠭出其行業修飭名聲甚逺臣今保舉堪應材識兼茂明於體用科欲望聖慈召付有司試其所對如有謬舉甘伏朝典

舉章望之曾鞏王回充館職

右臣猥以庸虛過防奬任竊惟古人報國之效無先薦賢𨿽知人之難愧於不廣而髙材實行亦莫多得苟有所見其敢黙然臣竊見祕書省校書郎章望之學問通博文辭敏麗不急仕進行義自修東南士子以爲師範太平州司法參軍曾鞏自爲進士已有時名其所爲文章流布逺邇志節髙爽自守不回前亳州衛眞縣主簿王回學行純固論議精明尢通史傳姓氏之書可備顧問此三人者皆一時之秀宜被朝廷樂育之仁而或廢處江湖或沈淪州縣不獲聞達議者惜之其章望之曽鞏王回臣今保舉堪充館閣職任欲望聖慈特賜甄擢如後不如舉狀臣甘當同罪

歐陽文粹卷十

欽定四庫全書

歐陽文粹卷十一

宋陳亮編序

送徐無黨

艸木鳥獸之爲物眾人之爲人其爲生𨿽異而爲死則同一歸於腐壞澌盡泯滅而已而眾人之中有聖賢者固亦生且死於其間而獨異於艸木鳥獸眾人者𨿽死而不朽愈逺而彌存也其所以爲聖賢者修之於身施之於事見之於言是三者所以能不朽而存也修於身者無所不獲施於事者有得有不得焉其見於言者則又有能有不能也施於事矣不見於言可也自詩書史記所傳其人豈必皆能言之士哉修於身矣而不施於事不見於言亦可也孔子弟子有能政事者矣有能言語者矣若顏回者在陋巷曲肱饑臥而已其羣居則黙然終日如愚人然自當時羣弟子皆推尊之以爲不敢望而及乎後世更百千歲亦未有能及之者其不朽而存者固不待施於事況於言乎予讀班固藝文志唐四庫書目見其所列自三代秦漢以來著書之士多者至百餘篇少者猶三四十篇其人不可勝數而散亡磨滅百不一二存焉予竊悲其人文章麗矣言語工矣無異艸木榮華之飄風鳥獸好音之過耳也方其用心與力之勞亦何異眾人之汲汲營營而忽焉以死者𨿽有遲有速而卒與三者同歸於泯滅夫言之不可恃也蓋如此今之學者莫不慕古聖賢之不朽而勤一世以盡心於文字間者皆可悲也東陽徐生少從予學爲文章稍稍見稱於人旣去而與羣士試於禮部得髙第由是知名其文辭日進如水湧而山出予欲摧其盛气而勉其思也故於其歸告以是言然予固亦喜爲文辭者亦因以自警焉

送曽鞏

廣文曽生來自南丰入太學與其諸生羣進於有司有司斂羣材操尺度槪以一法考其不中者而棄之𨿽有魁壘拔出之材其一累黍不中尺度則棄不敢取幸而得良有司不過反同眾人之嘆嗟愛惜若取捨非已事者諉曰有司有法柰不中何有司固不自任其責而天下之士亦不以責有司皆曰其不中法也不幸有司尺度一失守則往往失多而得少嗚呼有司所操果良法邪何其久而不思革也況若曾生之業其大者固已魁壘其於小者亦可以中尺度而有司棄之可怪也然曾生不非同進不罪有司告予以歸思廣其學而堅其守予初駭其文又壯其志夫農不咎歲而菑播是勤其水旱則已使一有獲則豈不多耶曾生橐其文數十萬言來京師京師之人無求曽生者然曾生亦不以干也予豈敢求生而生辱以顧予是京師之人旣不求之而有司又失之而獨余得也於其行也遂見於文使知生者可以弔有司而賀余之獨得也

送楊子聰

士之仕於州郡者必視其地大小髙下之望以爲輕重河南大府也參軍𨿽卑以望而髙下之固與他州郡異矣然地大望髙居者皆將相名臣吏民閒坐而偶語道某相某將某官者常名斥而一二歲數之至於郎官禦史方鎭牧守使人貴客由河南出者入不於疆去不餞於郊途逢而不避市坐者不起豈素慢哉蓋其見之習也彼視公卿大臣要官其易如此矧所謂參軍者耶其不羣嘲而隨侮之幸也參軍毎上府望門而趨吏摩以肩過不揖反就焉持刺執板求通姓名𨿽心負其所有欲進自達不可得其勢鬱鬱卑且賤反甚於他州郡故爲之者未嘗樂也然其間能自以頭角頎然而出者鮮矣其才能之美非有異乎眾莫能也戶曹參軍楊子聰居府中常衣靑衫騎破虎韉出入府門下人固輩視而槪易之居一歲相國彭城公薦之集賢學士謝公又薦之士之有文而賢者盡交之其能出其頭角矣若去而之他州郡不特頎然而出矣遂將傑然以獨立也子聰南人樂其土風今秩滿調於吏部必吏於南也吾見南之州郡有傑然而獨出者必楊子聰也

送張唐民

予讀周禮至於教民興學選賢命士之法未甞不輟書嘆息以爲三代之際士豈皆素賢哉當其王道備而習俗成仁義禮樂達於學孝慈友悌達於家居有教養之漸進有爵祿之勸苟一不勉則又有屏黜不齒戮辱之羞然則士生其間其勢不得不至於爲善也豈必生知之賢及後世道缺學廢苟僞之俗成而忘其教養之具至於爵祿黜辱之法又失其方而不足以勸懼然則士生其間能自爲善卓然而不惑者非其生知之性天所賦予其孰能至哉則凡所謂賢者其可貴於三代之士逺矣故善人尢少幸而有則往往饑寒困踣之不暇其幸者或艱而後通夫賢者豈必困且艱歟蓋髙世則難合違俗則多窮亦其勢然也嗚呼人事修則天下之人皆可使爲善士廢則𨿽天所賦予其賢亦困於時夫天非不好善其不勝於人力者其勢之然歟此所謂天人之理在於周易否泰消長之卦能通其說則自古賢聖窮達而禍福皆可知而不足怪秀才張生居靑州其母賢而知書三子防其二獨生最賢行義聞於鄕而好學力爲古文是謂卓然而不惑者也今年舉進士黜於有司母老而貧無以養可謂困且艱矣嗟乎予力旣不能周於生而生尢好易常以講於予若歸而卒其業則天命之理人事之勢窮達禍福可以不動於其心𨿽然若生者豈終窮也哉安知其不艱而後通也哉

送王陶

六經皆載聖人之道而易著聖人之用吉凶得失動靜進退易之事也其所以爲之用者剛與柔也乾健坤順剛柔之大用也至於八卦之變六爻之錯剛與柔疊居其位而吉亨利旡咎凶厲悔吝之象生焉蓋剛爲陽爲徳爲君子柔爲陰爲險爲小人自幹之初九爲姤而上至於剝其卦五皆陰剝陽之卦也小人之道長君子靜以退之時也自坤之初六爲復而上至於夬其卦五皆剛決柔之卦也小人之道消君子動以進而用事之時也夫剛之爲徳君子之常用也庇民利物功莫大焉其爲卦過泰之三而四爲大壯五爲夬壯者壯也夬者決也四陽𨿽盛而猶有二陰然陽眾而陰寡則可用壯以攻之故其卦爲壯五陽而一陰陰不足爲直可決之而已故其卦爲夬然則君子之用其剛也審其力視其時知陰險小人之必可去然後以壯而決之夫勇者可犯也彊者可詘也聖人於壯決之用必有戒焉故大壯之彖辭曰大壯利貞其象辭曰君子非禮弗履夬之彖辭曰健而說決而和其彖辭曰居徳則忌以明夫剛之不可獨任也故復始而亨臨浸而長泰交而大壯以眾攻其寡夬乘其衰而決之夫君子之用其剛也有漸而不失其時又不獨任必以正以禮以說以和而濟之則功可成此君子動以進而用事之方也太原王陶字樂道好剛之士也常嫉世陰險之小人多居京師不妄與人遊力學好古以自信自守今其初仕於易得君子動以進之象故予爲剛說以贈之大壯之初九曰壯於趾徵凶夬之初九亦曰壯於趾往不勝爲咎以此見聖人之戒用剛也不獨於其彖象而又常深戒於其初嗚呼世之君子少而小人多君之力學好剛以蓄其志未始施之於事也今其往尢宜愼乎其初

送王聖紀

前年五月大霖雨殺麥河溢東畿浸下田已而不雨至於八月菽粟死髙田三司有言前時溢博州民冒河爲言得免租者萬計今歲秋當租懼民幸水旱因緣得妄免以虧兵食愼勑有司謹之朝廷因舉田令約束州縣吏無逺近皆望風惡民言水旱一以農田勑限甚者笞而絕之畿之民訴其縣不聽則訴於開封又不聽則相與聚於宣徳門外訴於宰相於是遣吏四出視諸縣視者還而或言災或言否然言否者十七八最後視者還言民實災而吏徒畏約束以苟自免爾天子聞之惻然盡蠲畿民之租余甞竊嘆曰民生幸而爲畿民且緩急近而易知也雨降於天河溢於地與赤日之出是三者之易見也前二三歲旱蝗相連朝廷歲隨其災之厚薄蠲其賦之多少至兵食不足則歲糴或入粟以爵而充之是在上者之愛人而仁人之心易惻也以易知之近言易見之事告易惻之仁然吏壅之幾不得達況四海之大幾萬里而逺事之難知不若霖潦赤日之易見者何數使上有易惻之心不得達於下下有思告之苦不得通於上者吏居其間而壅之爾可勝嘆哉扶風爲縣限關之西距京師在千里外民之不幸而事有隠防者何限其能生死曲直之者令與主簿尉三人而民之志得不壅而聞於州州不壅而聞及上縣不壅而民志通者令與主簿尉達之而已王君聖紀主簿於其縣聖紀好學有文佐是縣也始試爲政焉故以其夫所素嘆者告之

章望之字

校書郎章君甞以其名望之來請字曰願有所教使得以勉焉而自朂者予爲之字曰表民而告之曰古之君子所以異乎眾人者言出而爲民信事行而爲世法其動作容貌皆可以表於民也故紘綖冕弁以爲首容佩玉玦環以爲行容衣裳黼黻以爲身容手有手容足有足容揖讓登降獻酬俯仰莫不有容又見其寛柔溫厚剛嚴果毅之色以爲仁義之容服其服載其車立乎朝廷而正君臣出入宗廟而臨大事儼然人皆望而畏之曰此吾民之所尊也非民之知尊君子而君子者能自修而尊者也然而行不充於內徳不備於人𨿽盛其服文其容民不尊也名山大川一方之望也山川之嶽瀆天下之望也故君子之賢於一鄕者一鄕之望也賢於一國者一國之望也名烈著於天下者天下之望也功徳被於後世者萬世之望也孝慈友悌達於一鄕古所謂鄕先生者一鄕之望也春秋之賢大夫若隨之季良鄭之子產者一國之望也位於中而姦臣賊子不敢竊發於外如漢之大將軍出入將相朝廷以爲輕重天下系其安危如唐之裴丞相者天下之望也其人已沒其事已久聞其名想其人若不可及者防龍稷契是也其功可以及百世其道可以師百王𨿽有聖賢莫敢過之者周孔是也此萬世之望而皆所以爲民之表也傳曰其在賢者識其大者逺者章君儒其衣冠气剛色仁好學而有志其絜然修乎其外而煇然充乎其內以發乎文辭則又辧博放肆而無涯是數者皆可以自擇而勉焉者也是固能識夫逺大者矣𨿽予何以朂焉弟因其志廣其說以塞請

胡寅字

寅之爲言恭且畏之辭虞書寅賔出日寅餞納日云者堯命其臣羲和者修其官而史美之之文又曰夙夜惟寅云者舜勑其臣伯夷之辭也又曰同寅協恭和哉云者臯陶戒禹之言夫堯舜禹之事載於書者爲萬世之法而其君臣之際相言語者如是是知恭恪畏愼以思其事𨿽聖人猶然尉氏胡君名寅以問於余將字之餘以爲名者古之人生而有別之稱爾若太甲盤庚仲壬者直識其次第而已至於左丘明者載魯大夫之語始謂命名有義而學者又以文王武王伯魚之類附其說者尢非也文王之世爲商諸侯偶商不幸而紂爲滛虐然猶生服事之豈其生也已有滅商自大之心而名昌其子始生又期以弒君而發其功業哉孔子生子適有饋鯉者遂名之若史魚孔鮒又有義者乎則是直爲識別之稱未嘗有義也然考古人之命字者則似若有義蓋將釋其名曰其字若此而已胡君曰我所以問其字者將知其寅者何謂然因考於古取堯舜之書常所道告之而字曰子畏云

鄭荀攺名

三代之衰學廢而道不明然後諸子出自老子厭周之亂用其小見以爲聖人之術止於此始非仁義而詆聖智諸子因之益得肆其異說至於戰國蕩而不反然後山淵齊秦堅白異同之論興聖人之學幾乎其息最後荀卿子獨用詩書之言貶異扶正著書以非諸子尢以勸學爲急荀卿楚人甞以學幹諸侯不用退老蘭陵楚人尊之及戰國平三代詩書未盡出漢諸大儒賈生司馬遷之徒莫不盡用荀卿子蓋其爲說最近於聖人而然也滎陽鄭昊少爲詩賦舉進士已中第遂棄之曰此不足學也始從先生長者學問慨然有好古不及之意鄭君年尙少而性淳明輔以彊力之志得其是者而師焉無不至也將更其名數以請予使之自擇遂攺曰荀於是又見其志之果也夫荀卿者未甞親見聖人徒讀其書而得之然自子思孟子已下意皆輕之使其與遊夏並進於孔子之門吾不知其先後也世之學者苟如荀卿可謂學矣而又進焉則孰能禦哉余旣嘉君善自擇而慕焉因爲之字曰叔希且以朂其成焉

歐陽文粹卷十一

欽定四庫全書

歐陽文粹卷十二

宋陳亮編序

廖氏文集

自孔子歿而周衰接乎戰國秦遂焚書六經於是中絕漢興蓋久而後出其散亂磨滅旣失其傳然後諸儒因得措其異說於其間如河圖洛書怪妄之尢甚者余甞哀夫學者知守經以篤信而不知僞說之亂經也屢爲說以黜之而學者溺其久習之傳反駭然非余以一人之見決千歲不可考之是非欲奪眾人之所信徒自守而世莫之從也余以爲自孔子沒至今二千歲之間有一歐陽修者爲是說矣又二千歲焉知無一人焉與修同其說也又二千嵗將復有一人焉然則同者至於三則後之人不待千嵗而有也同予說者旣眾則眾人之所溺者可勝而奪也夫六經非一世之書其將與天地無終極而存也以無終極視數千歲於其間頃刻爾是則余之有待於後者逺矣非汲汲有求於今世也衡山廖倚與余遊三十年已而出其兄偁之遺文百餘篇號朱陵編者其論洪範以爲九疇聖人之法爾非有書出洛之事也余乃知不待千歲而有與餘同於今世者始余之待於後世也兾有因餘言而同者爾若偁者未甞聞餘言蓋其意有所合焉然則舉今之世固有不相求而同者矣亦何待於數千歳乎廖氏家衡山世以能詩知名於湖南而偁尢好古能文章其徳行聞於鄕裏一時賢士皆與之遊以其不達而早死故不顯於世嗚呼知所待者必有時而獲知所畜者必有時而施苟有志焉不必有求而後合余嘉與偁不相求而兩得也於是乎書

薛簡肅公文集

君子之學或施之事業或見於文章而常患於難兼也蓋遭時之士功烈顯於朝廷名譽光於竹帛故其常視文章爲末事而又有不暇與不能者焉至於失志之人窮居隱約苦心危慮而極於精思與其有所感激發憤惟無所施於世者皆一寓於文辭故曰窮者之言易工也如唐之劉栁無稱於事業而姚宋不見於文章彼四人者猶不能於兩得況其下者乎惟簡肅公在眞宗時以材能爲名臣仁宗母后時以剛毅正直爲賢輔其決大事定大議嘉謀讜論著在國史而遺風餘烈至今稱於士大夫公綘州正平人也自少以文行推於鄕裏旣舉進士獻其文百軸於有司由是名動京師其平生所爲文至八百餘篇何其盛哉可謂兼於兩得也公之事業顯矣其於文章气質深純而勁正蓋發於其志故如其爲人公有子直孺早卒無後以其弟之子仲孺公期爲後公之文旣多而往往流散於人間公期能力收拾蓋自公薨後三十年始克類次而集之爲四十卷公期可謂能世其家者也嗚呼公爲有後矣

梅聖兪注孫子後

世所傳孫武十三篇多用曹公杜牧陳皡注號三家孫子余頃與撰四庫書目所見孫子注者尢多武之書本於兵兵之術非一而以不窮爲奇宜其說者之多也凡人之用智有短長其施設各異故或膠其說於偏見然無出所謂三家者三家之注皡最後其說時時攻牧之短牧亦慨然最喜論兵欲試而不得者其學能道春秋戰國時事甚博而詳然前世言善用兵稱曹公曹公甞與董呂諸袁角其力而勝之遂與吳蜀分漢而王傳言魏之諸將出兵千里毎坐計勝敗授其成算諸將用之十不失一一有違者兵輒敗北故魏世用兵悉以新書從事其精於兵也如此牧謂曹公於注孫子尢略蓋惜其所得自爲一書是曹公悉得武之術也然武甞以其書幹吳王闔閭闔閭用之西破楚北服齊晉而霸諸侯夫使武自用其書止於彊伯及曹公用之然亦終不能滅吳蜀豈武之術盡於此乎抑用之不極其能也後之學者徒見其書又各牽於已見是以注者𨿽多而少當也獨吾友聖兪不然甞評武之書曰此戰國相傾之說也三代王者之師司馬九伐之法武不及也然亦愛其文略而意深其行師用兵料敵制勝亦皆有法其言甚有次序而注者汨之或失其意乃自爲注凡膠於偏見者皆抉去傅以已意而發之然後武之說不汨而明吾知此書當與三家並傳而後世取其說者往往於吾聖兪多焉聖兪爲人謹質溫恭衣冠進趨眇然儒者也後世之視其書者與太史公疑張子房爲壯夫何異

韻緫

倕工於爲弓而不能射羿與逄防天下之善射者也奚仲工於爲車而不能禦王良造父天下之善禦者也此荀卿子所謂藝之至者不兩能信哉儒者學乎聖人聖人之道直以簡然至其曲而暢之以通天下之理以究陰陽天地人鬼事物之變化君臣父子吉凶生死凡人之大倫則六經不能盡其說而七十子與孟子荀揚之徒各極其辧而莫能殫焉夫以孔子之好學而其所道者自堯舜而後則詳之其前蓋略而弗道其亦有所不暇者歟儒之學者信哉逺且大而用功多則其有所不暇者宜也文字之爲學儒者之所用也其爲精也有聲形曲直毫釐之別音響淸濁相生之類五方言語風俗之殊故儒者莫暇精之其有精者則往往不能乎其它是以學者莫肯捨其所事而盡心乎此所謂不兩能者也必待乎用心専者而或能之然後儒者有以取焉洛僧鑑聿爲韻緫五篇推子母輕重之法以定四聲考求前儒之失辧正五方之訛顧其用心之精可謂入於忽防若櫛之於髮績之於絲𨿽細且多而條理不亂儒之學者莫能難也鑑聿通於易能知大演之數又學乎陰陽地理黃帝歧伯之書其尢盡心者韻緫也世本儒家子少爲浮圖入武當山往來江漢之旁十餘年不妄與人交有不可其意𨿽王公大人亦莫肯顧聞士有一藝𨿽千里必求之介然有古獨行之節所謂用心専者也宜其學必至焉耳浮圖之書行乎世者數百萬言其文字雜以夷夏讀者罕得其眞往往就而正焉鑑聿之書非獨有取於吾儒亦欲傳於其徒也

集古錄目

物甞聚於所好而常得於有力之彊有力而不好好之而無力𨿽近且易有不能致之象犀虎豹蠻夷山海殺人之獸然其齒角皮革可聚而有也玉出昆侖流沙萬里之外經十餘譯乃至乎中國珠出南海常生深淵采者腰絙而入水形色非人往往不出則下飽蛟魚金礦於山鑿深而穴逺篝火餱糧而後進其崖崩窟塞則遂葬於其中者率常數十百人其逺且難而又多死禍常如此然而金玉珠璣世常兼聚而有也凡物好之而有力則無不至也湯盤孔鼎岐陽之鼓岱山鄒嶧防稽之刻石與夫漢魏已來聖君賢士桓碑彛器銘詩序記下至古文籀篆分諸家之字書皆三代以來至寶怪奇偉麗工妙可喜之物其去人不逺其取之無禍然而風霜兵火湮淪磨滅散棄於山崖墟莽之間未甞收拾者由世之好者少也幸而有好之者又其力或不足故僅得其一二而不能使其聚也夫力莫如好好莫如一予性顓而嗜古凡世人之所貪者皆無欲於其間故得一其所好於斯好之已篤則力𨿽未足猶能致之故上自周穆王以來下更秦漢隋唐五代外至四海九州名山大澤窮崖絕谷荒林破塜神仙鬼物詭怪所傳莫不皆有以爲集古錄以爲轉冩失眞故因其石本軸而藏之有捲秩次第而無時世之先後蓋其取多而未已故隨其所得而錄之又以爲聚多而終必散乃撮其大要別爲錄目因並載夫可與史傳正其闕謬者以傳後學庶益於多聞或譏予曰物多則其勢難聚聚久而無不散何必區區於是哉予對曰足吾所好玩而老焉可也象犀金玉之聚其能果不散乎予固未能以此而易彼也

外制集

慶曆三年春丞相呂夷簡病不能朝上旣更用大臣銳意天下事始用諌官禦史防追還夏竦制書旣而召韓琦範仲淹於陜西又除富弼樞宻副使弼仲淹琦皆惶恐頓首辭讓至五六不已手詔趣琦等就道甚急而弼方且入求對以辭不得見遣中貴人趣送閤門使卽受命嗚呼觀琦等之所以讓上之所以用琦等者可謂聖賢相遭萬世一遇而君臣之際何其盛也於是時天下之士孰不願爲材邪顧予何人亦與其選夏四月召自滑臺入諫院冬十二月拜右正言知制誥是時夏人𨿽數請命而西師尙未解嚴京東累歲盜賊最後王倫起沂州轉劫江淮之間而張海郭貌山等亦起商鄧以驚京西州縣之吏多不稱職而民獘矣天子方慨然勸農桑興學校破去前例以不次用人哀民之困而欲除其蠧吏知磨勘法久之獘而思別材不肖以進賢能患百職之不修而申行賞罰之信蓋欲修法度矣予時𨿽掌誥命猶在諫職常得奏事殿中從容盡聞天子所以更張庶事憂閔元元而勞心求治之意退得載於制書以諷曉訓勑在位者然予方與修祖宗故事又修起居注又修編勑日與同捨論議治文書所省不一而除目所下率不一二時已廹丞相出故不得專一思慮工文字以盡導天子難諭之意而復誥命於三代之文嗟夫學者文章見用於世鮮矣況得施於朝廷而又遭人主致治之盛若修之鄙使竭其材猶恐不稱而況不能專一其職此予所以常遺恨於斯文也明年秋予出爲河北轉運使又明年春權知成徳軍事事少間發向所作制艸而閱之𨿽不能盡載明天子之意於其所述百得一二足以章示後世蓋王者之訓在焉豈以予文之鄙而廢也於是錄之爲三卷予自直閣下儤直八十始滿不數日奉使河東還卽以來河北故其所作才一百五十餘篇云

內制集

昔錢思公甞以謂朝廷之官𨿽宰相之重皆可雜以他才處之惟翰林學士非文章不可思公自言爲此語頗取怒於達官然亦自負以爲至論今學士所作文書多矣至於靑辭齋文必用老子浮圖之說祈禳祕祝往往近於家人里巷之事則制詔取便於宣讀常拘以世俗所謂四六之文其類多如此然則果可謂之文章者歟予在翰林六年中間進拜二三大臣皆適不當直而天下無事四夷和好兵革不用凡朝廷之文所以指麾號令訓戒約束自非因事無以發明矧予中年早衰意思零落以非工之作又無所遇以發焉其屑屑應用拘牽常格卑弱不振宜可羞也然今文士尢以翰林爲榮選予旣罷職院吏取予直艸以日次之得四百餘篇因不忍棄況其上自朝廷內及宮禁下曁蠻夷海外事無不載而時政記日曆與起居郎舍人有所略而不記未必不有取於斯焉嗚呼予且老矣方買田淮潁之間若夫涼竹簟之暑風曝茅檐之冬日睡餘支枕念昔平生仕宦出處顧瞻玉堂如在天上因覽遺槁見其所載職官名氏以較其人盛衰先後孰在孰亡足以知榮寵爲虛名而資笑談之一噱也亦因以誇於田夫野老而已歐陽文粹卷十二

欽定四庫全書

歐陽文粹卷十三

宋陳亮編序

帝王世次圖

堯舜禹湯文武此六君子者可謂顯人矣而後世猶失其傳者豈非以其逺也哉是故君子之學不窮逺以爲能而闕其不知愼所傳以惑世也方孔子時周衰學廢先王之道不明而異端之說並起孔子患之乃修正詩書史記以止紛亂之說而欲其傳之信也故略其逺而詳其近於書斷自唐虞以來著其大事可以爲世法者而已至於三皇五帝君臣世次皆未嘗道者以其世逺而愼所不知也孔子旣沒異端之說復興周室亦益衰亂接乎戰國秦遂焚書先王之道中絕漢興久之詩書稍出而不完當王道中絕之際奇書異說方充斥而盛行其言往往反自托於孔子之徒以取信於時學者旣不備見詩書之詳而習傳盛行之異說以世無聖人以爲質而不自知其取捨眞僞至有博學好奇之士務多聞以爲勝者於是盡集諸說而論次初無所擇而惟恐遺之也如司馬遷之史記是矣以孔子之學上述前世止於堯舜著其大略而不道其前遷逺出孔子之後而乃上述黃帝以來又詳悉其世次其不量力而務勝宜其失之多也遷所作本紀出於大戴禮世本諸書今依其說圖而考之堯舜夏商周皆同出於黃帝堯之崩也下傳其四世孫舜舜之崩也復上傳其四世祖禹而舜禹皆壽百歳稷契於髙辛爲子乃同父異母之兄弟今以其世次而下之湯與王季同世湯下傳十六世而爲紂王季下傳一世而爲文王二世而爲武王是文王以十五世祖臣事十五世孫紂而武王以十四世祖伐十四世孫而代之王何其繆哉嗚呼堯舜禹湯文武之道百王之取法也其盛徳大業見於行事而後世所欲知者孔子皆已論著之矣其久逺難明之事後世不必知不知不害爲君子者孔子皆不道也夫孔子所以爲聖人者其智知所取捨皆如此

傳易圖

孟子曰盡信書不如無書夫孟子好學者豈獨忽於書哉蓋其自傷不得親見聖人之作而傳者失其眞莫可考正而云也然豈獨無書之如此余讀經解至其別易曰差若毫釐謬以千里之說又讀今周易有何謂子曰者至其系辭則又曰聖人設卦系辭焉欲考其眞而莫可得然後知孟子之嘆蓋有激云爾說者言當秦焚書時易以卜筮得獨不焚其後漢興他書𨿽出皆多殘缺而易經以故獨完然如經解所引考於今易亡之豈今易亦有亡者耶是亦不得爲完書也昔孔子門人追記其言作論語書其首必以子曰者所以別夫子與弟子之言又其言非一事其事非一時文聮屬而言難次第故每更一事必以子曰以起之若文言者夫子自作不應自稱子曰又其作於一時文有次第何假子曰以發之乃知今周易所載非孔子文言之全篇也蓋漢之易師擇取其文以解卦體至其有所不敢則文斷而不屬故以子曰起之也其先言何謂而後言子曰者乃講師自爲答問之言爾取卦體以爲答也亦如公羊谷梁傳春秋先言何曷而後導其師之所傳以爲傳曰今上系凡有子曰者亦皆講師之說也然則今易皆出乎講師臨時之說矣幸而講師所引者得載於篇不幸其不及引者其亡豈不多邪嗚呼歷弟子之相傳經講師之去取不徒存者不完而其僞謬之失其可究耶夫系者有所系之謂也故曰系辭焉以斷其吉凶是故謂之爻言其爲辭各聮屬其一爻者也是則孔子専指爻辭爲系辭而今乃以孔子贊易之文爲上下系辭者何其謬也卦爻之辭或以爲文王作或以爲周公作孔子言聖人設卦系辭焉是斥文王周公之作爲系辭不必復自名其所作又爲系辭也況其文乃槪言易之大體雜論易之諸卦其辭非有所系不得謂之系辭也必然自漢諸儒已有此名不知從何而失之也漢去周最近不應有失然漢所爲系辭者得非不爲今之系辭乎易需之辭曰需於血出自穴艮之辭曰艮其限列其夤睽之辭曰見豕負塗載鬼一車是皆險怪奇絕非世常言無爲有訓故考證而學者出其臆見隨事爲解果得聖人之防邪文言系辭有可考者其證如此而其非世常言無可考者又可知矣今徒從夫臆出之說果可盡信之邪此孟子所嘆其不如亡者也易之傳注比他經爲尢多然止於王弼其後𨿽有述者不必皆其授受但其傳之而已大抵易至漢分爲三有田何之易焦贛之易費直之易田何之易傳自孔子有上下二篇又有彖象系辭文言說卦等自爲十篇而有章句凡學有章句者皆祖之田氏焦贛之易無所傳授自得乎隠者之學専於陰陽占察之術凡學陰陽占察者皆祖之焦氏費直之易亦無所授又無章句惟以彖象文言等十篇解上下經凡以彖象文言等參入卦中者皆祖之費氏田焦之學廢於漢末費氏獨興遞傳至鄭康成而王弼所注或用康成之說是弼卽鄭本而爲注今行於世者惟有王弼易其源出於費氏也孔子之古經亡矣

詩圖

周之詩自文王始成王之際頌聲興焉周之盛徳之極文王之詩三十七篇其二十三篇系之周公召公爲周南召南其八篇爲小雅六篇爲大雅武王之詩六篇四篇爲小雅二篇在召南之風成王之詩五十三篇其十篇爲小雅十二篇爲大雅三十一篇爲頌是爲詩之正經其後二世昭王立而周道微闕又六世厲王政益衰變雅始作厲王死於彘天下無君周公召公行政謂之共和凡十四年而厲王之下太子宜臼遷於洛邑號東周周之室益微而平王之詩貶爲風下同列國至於桓莊而詩止矣初成王立周公攝政管蔡作亂周公及其大夫作詩七篇周之太史以爲周公詩主道豳國公劉太王之事故系之豳謂國變風而諸侯之詩無正風其變風自懿王始作懿王時齊風始變夷王時衛風始變次厲王時陳風始變厲王崩周召共和唐風始變次宣王時秦風始變至平王時鄭風始變惠王時曹風始變陳最後至頃王時猶有靈公之詩於是止矣蓋自文至頃凡二十世王澤竭而詩不作今鄭之詩次比考於舊史先後不同周召王豳皆出於周邶合於衛檜魏世家絕其可考者七國而已陳齊衛晉曹鄭魏此變風之先後也周召邶衛王鄭齊豳秦魏唐陳檜曹此孔子未刪詩之前季札所聴周樂次第也周召邶衛王鄭齊魏唐秦陳檜曹此今詩之次第也考其得封之先後爲國之大小與其詩作之時皆失其次說者莫能究焉其外魯之頌四篇商頌五篇鄭康成以爲魯得用天子之禮樂故有頌而商頌至孔子之時存者五篇而夏頌已亡故錄魯詩以備三頌著爲後王之法監三代之成功法莫大於夏矣康成所作詩譜圖自共和而後始得春秋次序今其圖亡今略準鄭遺說而依其次第推之以見前儒之得失今旣依鄭爲圖故風雅變王與其序所不言而說者推定世次皆且從鄭之意其所失者可指而見焉司馬遷謂古詩三千餘篇孔子刪之存者三百鄭學之徒皆以遷說之謬言古詩𨿽多不容十分去九以予考之遷說然也何以知之今書傳所載逸詩何可數焉以圖推之首更十君而取其一篇者又有二十餘君而取其一君由是言之何啻乎三千詩三百一十一篇亡者六篇存者三百五篇云

詩譜補亡

歐陽子曰昔者聖人已沒六經之道幾熄於戰國而焚棄於秦自漢已來收拾亡逸發明遺義而正其訛繆得以粗備傳於今者豈一人之力哉後之學者因迹前世之所傳而較其得失或有之矣若使徒抱焚餘殘脫之經倀倀於去聖千百年後不見先儒中間之說而欲特立一家之學者果有能哉吾未之信也然則先儒之論苟非詳其終始而抵牾質於聖人而悖理害經之甚有不得已而後攺易者何必徒爲異論以相訾也毛鄭於詩其學亦已博矣予嘗依其箋傳考之於經而證以序譜惜其不合者頗多蓋詩述商周自生民鳥上陳稷契下迄陳靈公千五六百歳之間旁及列國君臣世次國地山川封域圖牒鳥獸艸木魚虫之名與其風俗善惡方言訓故盛衰治亂美刺之由無所不載然則孰能無失於其間哉予疑毛鄭之失旣多然不敢輕爲攺易者意其爲說不止於箋傳而恨已不得盡見二家之書未能徧通其防夫不盡見其書而欲折其是非猶不盡人之辭而欲斷其訟之曲直其能果於自決乎其能使之必服乎世言鄭氏詩譜最詳求之久矣不可得𨿽崇文總目祕書所藏亦無之慶曆四年奉使河東至於絳州偶得焉其文有注而不見名氏然首尾殘缺自周公致太平已上皆亡之其國譜旁行尢易爲訛舛悉皆顚倒錯亂不可復考凡詩雅頌兼列商魯其正變之風十有四國而其次比莫詳其義惟封國變風之先後不可以不知周召王同出於周邶並於衛檜魏無世家其可考者陳齊衛晉曹鄭秦此封國之先後也齊衛檜陳唐秦鄭魏曹此變風之先後也周南召南邶衛王鄭齊秦魏唐陳曹此孔子未刪詩之前周太師樂歌之次第也周召邶衛王檜鄭齊魏唐秦陳曹此鄭氏詩譜次第也黜檜後陳此今詩次比也初予未見鄭譜嘗略考春秋史記本紀世家年表而合以毛鄭之說爲詩圖十四篇今因取以補鄭譜之亡者足以見二家所說世次先後甚備因據而求其得失較然矣而仍存其圖庶幾以見予於鄭氏之學盡心焉耳夫盡其說而有所不通然後得以論正予豈好爲異論者哉凡補其譜十有五補其文字二百七增損塗乙攺正者三百八十三而鄭氏之譜復完矣

譜序自周公致太平已上皆亡其文予取孔頴達正義所載之文補足因爲之注自周公已下卽用舊注云

歐陽文粹卷十三

欽定四庫全書

歐陽文粹卷十四

宋陳亮編記

吉州學

慶曆三年秋天子開天章閣召政事之臣八人問治天下其要有幾施於今者宜何先使坐而書以對八人者皆震恐失位俯伏頓首言此非愚臣所能及惟陛下所欲爲則天下幸甚於是詔書屢下勸農桑責吏課舉賢才其明年三月遂詔天下皆立學置學官之員然後海隅徼塞四方萬里之外莫不皆有學嗚呼盛矣學校王政之本也古者致治之盛衰視其學之興廢記曰國有學術有序黨有庠家有塾此三代極盛之時大備之制也宋興蓋八十有四年而天下之學始克大立豈非盛美之事須其久而後至於大備歟是以詔下之日臣民喜幸而奔走執事者以後爲羞其年十月吉州之學成州舊有夫子廟在城之西北今知州事李侯寛之至也謀與州人遷而大之以爲學舎事方上請而詔已下學遂以成李侯治吉敏而有方其作學也吉之士率其私錢一百五十萬以助用人之力積二萬二千工而人不以爲勞其良材堅甓之用凡二十二萬三千五百而人不以爲多學有堂筵齋講有藏書之閣有賔客之位有遊息之亭嚴嚴翼翼壯偉閎耀而人不以爲侈旣成而來學者常三百餘人予世家於吉而濫官於朝進不能贊揚天子之盛美退不得與諸生揖讓乎其中然予聞教學之法本於人性磨揉遷革使趨於善其勉於人者勤其入於人者漸善教者以不倦之意須遲久之功至於禮讓興行而風俗純美然後爲學之成今州縣之吏不得久其職而躬親於教化也故李侯之績及於學之立而不及待其成惟後之人毋廢慢天子之詔而怠以中止幸予他日因得歸榮故鄕而謁於學門將見吉之士皆道徳明秀而可爲公卿問於其俗而婚喪飲食皆中禮節入於其裏而長幼相孝慈於其家行於其郊而少者扶其羸老壯者代其負荷於道路然後樂學之道成而得時從先生耆老席於眾賔之後聽鄕樂之歌飲獻酬之酒以詩頌天子太平之功而周覽學舎思詠李侯之遺愛不亦美哉故於其始成也刻辭於石而立諸其廡以俟

谷城夫子廟

釋奠釋菜祭之略者也古者士之見師以菜爲摯故始入學者必釋菜以禮其先師其學官四時之祭乃皆釋奠釋奠有樂無屍而釋菜無樂則其又略也故其禮亡焉而今釋奠幸存然亦無樂又不徧舉於四時獨春秋行事而已記曰釋奠必有合樂國有故則否謂凡有國各自祭其先聖先師若唐虞之蘷伯夷周之周公魯之孔子其國之無焉者則必合於鄰國而祭之然自孔子沒後之學者莫不宗焉故天下皆尊以爲先聖而後世無以易學校廢久矣學者莫知所師又取孔子門人之髙弟曰顏回者而配焉以爲先師隋唐之際天下州縣皆立學置學官生員而釋奠之禮遂以著令其後州縣學廢而釋奠之禮吏以其著令故得不廢學廢矣無所從祭則皆廟而祭之荀卿子曰仲尼聖人之不得勢者也然使其得勢則爲堯舜矣不幸無時而沒特以學者之故享弟子春秋之禮而後之人不推所謂釋奠者徒見官爲立祠而州縣莫不祭之則以爲夫子之尊由此爲盛甚者乃謂生𨿽不得位而沒有所享以爲夫子榮謂有徳之報𨿽堯舜莫若何其謬論者歟祭之禮以迎屍酌鬯爲盛釋奠薦饌直奠而已故曰祭之略者其事有樂舞授器之禮今又廢則於其略者又不備焉然古之所謂吉凶鄕射賔燕之禮民得而見焉者今皆廢失而州縣幸有社稷釋奠風雨雷師之祭民猶得以識先王之禮器焉其牲酒器幣之數升降俯仰之節吏又多不能習至其臨事舉多不中而色不莊使民無所瞻仰見者怠焉因以爲古禮不足復用非師古好學者莫肯盡心焉谷城令狄君栗爲其邑未逾時修文宣王廟易於縣之左大其正位爲學舎於其旁藏九經書率其邑之子弟興於學然後考制度爲俎豆籩篚罇爵簠簋凡若干以與其邑人行事宋興於今八十年天下無事方修禮樂尊儒術以文太平之功以爲王爵未足以尊夫子又加至聖之號以褒崇之講正其禮下於州縣而吏或不能諭上之意凡有司簿書之所不責者謂之不急谷城縣政久廢狄君居之期月稱治又能遵國典修禮興學急其有司所不責者諰諰然惟恐不及可爲有志之士矣

仁宗禦飛白

治平四年夏五月餘將赴亳假道於汝陰因得閱書於子履之室而云章爛然輝映日月爲之正冠肅容再拜而後敢仰視蓋仁宗皇帝之禦飛白也曰此寶文閣之所藏也胡爲於子之室乎子履曰曩者天子宴從臣於羣玉而賜以飛白余幸得與賜焉予窮於世久矣少不悅於時人流離竄斥十有餘年而得不老死江湖之上者蓋以遭時淸明天子向學樂育天下之材而不遺一介之賤使得與羣賢並遊於儒學之館而天下無事歳時丰登民物安樂天子優防淸閒不邇聲色方與羣臣從容於翰墨之娛而余於斯時竊獲此賜非惟一介之臣之榮遇亦朝廷一時之盛事也子其爲我志之餘曰仁宗之徳澤涵濡於萬物者四十餘年𨿽田夫野老之無知猶能悲歌思慕於隴畆之間而況儒臣學士得望淸光防恩寵登金門而上玉堂者乎於是相與然流涕而書之夫玉韞石而珠藏淵其光气常見於外也故山輝如白虹水變而五色者至寶之所在也今賜書之藏於子室也吾知將有望气者言榮光起而屬天者必賜書之所在也

禦書閣

醴陵縣東二十里有宮曰登眞其前有山世傳仙人王喬鏈藥於此唐開元間神仙道家之說興天子爲書六大字賜而揭焉太宗皇帝時詔求天下前世名山異迹而尢好書法聞登眞有開元時所賜字甚奇乃取至京師閱焉已而還之又賜禦書飛白字使藏焉其後登眞大火獨飛白書存康定元年道士彭知一探其私篋以市工材悉復官之舊建樓若干尺以藏賜書予之故人處士任君爲予言其事來乞文以志凡十餘請而不懈予所領職方悉掌天下圖書考圖驗之醴陵老佛之居凡八十而所謂登眞者其說皆然乃爲之記夫老與佛之學皆行於世久矣爲其徒者常相訾病若不相容於世二家之說皆見斥於吾儒宜其合勢並力以爲拒守而乃反自相攻惟恐不能相弱者何哉豈其死生性命所持之說相盭而然邪故其代爲興衰各系於時之好惡𨿽善辯者不能合二說而一之至其好大宮室以矜世人則其爲事同焉而佛能箝人情而鼓以禍福人之趣者常眾而熾老氏獨好言淸淨逺去靈仙飛化之術其事防深不可質究則其爲當以淡泊無爲爲務故凡佛氏之動搖興作爲力甚易而道家非遭人主之好尙不能獨興其間能自力而不廢者豈不賢於其徒者哉知一是已

晝錦堂

仕宦而至將相富貴而歸故鄕此人情之所榮而今昔之所同也蓋士方窮時困阨閭裏庸人孺子皆得易而侮之若季子不禮於其嫂買臣見棄於其妻一旦髙車駟馬旗旄導前而騎卒擁後夾道之人相與駢肩累迹瞻望咨嗟而所謂庸夫愚婦者奔走駭汗羞愧俯伏以自悔罪於車塵馬足之間此一介之士得志當時而意气之盛昔人比之衣錦之榮者也惟大丞相衛國公則不然公相人也世有令徳爲時名卿自公少時已擢髙科登顯仕海內之士聞下風而望餘光者蓋亦有年矣所謂將相而富貴皆公所宜素有非如窮阨之人僥幸得志於一時出於庸夫愚婦之不意以驚駭而誇耀之也然則髙牙大纛不足爲公榮桓圭衮冕不足爲公貴惟徳被生民而功施社稷勒之金石播之聲詩以耀後世而垂無窮此公之志而士亦以此望於公也豈止誇一時而榮一鄕哉公在至和中嘗以武康之節來治於相乃作晝錦之堂於後圃旣又刻詩於石以遺相人其言以快恩讎矜名譽爲可薄蓋不以昔人所誇者爲榮而以爲戒於此見公之視富貴爲何如而其志豈易量哉故能出入將相勤勞王家而夷險一節至於臨大事決大議垂紳正笏不動聲色而措天下於泰山之安可謂社稷之臣矣其丰功盛烈所以銘彛鼎而被歌者乃邦家之光非閭裏之榮也余𨿽不獲登公之堂幸嘗竊誦公之詩樂公之志有成而喜爲天下道也於是乎書

有美堂

嘉祐二年龍圖閣直學士尙書吏部郎中梅公出守於杭於其行也天子寵之以詩於是始作有美之堂蓋取賜詩之首章而名之以爲杭人之榮然公之甚愛斯堂也𨿽去而不忘今年自金陵遣人走京師命予志之其請至六七而不倦予乃爲之言曰夫舉天下之至美與其樂有不得而兼焉者多矣故窮山水登臨之美者必之乎寛閒之野寂寞之鄕而後得焉覽人物之盛麗誇都邑之雄富者必據乎四達之衝舟車之防而後足焉蓋彼放心於物外而此娛意於繁華二者各有適焉然其爲樂不得而兼也今夫所謂羅浮天臺衡嶽廬阜洞庭之廣三峽之險號爲東南奇偉秀絕者乃皆在乎下州小邑僻陋之邦此幽潛之士窮愁放逐之臣之所樂也若乃四方之所聚百貨之所交物盛人眾爲一都防而又能兼有山水之美以資富貴之娛者惟金陵錢塘然二邦皆僣竊於亂世及聖宋受命海內爲一金陵以后服見誅今其江山𨿽在而頽垣廢址荒煙野艸過而覽者莫不爲之躊躇而淒愴獨錢塘自五代時知尊中國效臣順及其亡也頓首請命不煩干戈今其民幸富完安樂又其習俗工巧邑屋華麗蓋十餘萬家環以湖山左右映帶而閩商海賈風帆浪舶出入於江濤浩渺煙雲杳靄之間可謂盛矣而臨是邦者必皆朝廷公卿大臣若天子之侍從又有四方逰士爲之賔客故喜占形勝治亭榭相與極逰覽之娛然其於所取有得於此者必有遺於彼獨所謂有美堂者山水登臨之美人物邑居之繁一寓目而盡得之蓋錢塘兼有天下之美而斯堂者又盡得錢塘之美焉宜乎公之甚愛而難忘也梅公淸愼好學君子也視其所好可以知其人焉

至喜堂

峽州治夷陵地濵大江𨿽有椒漆紙以通商賈而民俗儉陋常自足無所仰於四方販夫所售不過鱐魚腐鮑民所嗜而已富商大賈皆無爲而至地僻而貧故夷陵爲下縣而峽爲小州州居無郭郛通衢不能容車馬市無百貨之列而鮑魚之肆不可入𨿽邦君之過市必常下乘掩鼻以疾趨而民之列處竈廩匽井無異位一室之間上父子而下畜豕其覆皆用茅竹故歳常火災而俗信鬼神其相傳曰作瓦屋者不利夷陵者楚之西境昔春秋書荊以狄之而詩人亦曰蠻荊豈其陋俗自古然歟景祐二年尙書駕部貟外郎朱公治是州始樹木增城柵甓南北之街作市門市區又教民爲瓦屋別竈廩異人畜以變其俗旣又命夷陵令劉光裔治其縣起勑書樓飾防事新吏捨三年夏縣功畢某有罪來是邦朱公於某有舊且哀其以罪而來爲至縣捨擇其防事之東以作斯堂度爲防絜髙明而日居之以休其心堂成又與賔客偕至而落之夫罪戾之人宜棄惡地處窮險使其憔悴憂思而知自悔咎今乃賴朱公而得善地以偸宴安頑然使忘其有罪之憂是皆異其所以來之意然夷陵之僻陸走荊門襄陽至京師二十有八驛水道大江絕淮抵汴東水門五千五百有九十里故爲吏者多不欲逺來而居者往往不得代至歳滿或自罷去然不知夷陵風俗朴野少盜爭而令之日食有稻與魚又有橘柚茶筍四時之味江山美秀而邑居繕完無不可愛是非惟有罪者之可以忘其憂而凡爲吏者莫不始來而不樂旣至而後喜也作至喜堂記藏其壁夫令𨿽卑而有土與民宜志其風俗變化之善惡使後來者有考焉爾

歐陽文粹卷十四

欽定四庫全書

歐陽文粹卷十五

宋陳亮編記

峴山亭

峴山臨漢上望之隠然蓋諸山之小者而其名特著於荊州者豈非以其人哉其人謂誰羊祜叔子杜預元凱是已方晉與吳以兵爭常倚荊州以爲重而二子相繼於此遂以平吳而成晉業其功烈已蓋於當世矣至於風流餘韻藹然被於江漢之間者至今人猶思之而於思叔子也尢深蓋元凱以其功而叔子以其仁二子所爲𨿽不同然皆足以垂於不朽余頗疑其反自汲汲於後世之名者何哉傳言叔子嘗登玆山慨然語其屬以爲此山常在而前世之士皆已湮滅於無聞因自顧而悲傷然獨不知玆山待已而名著也元凱銘功於二石一置玆山之上一投漢水之淵是知陵谷有變而不知石有時而磨滅也豈皆自喜其名之甚而過爲無窮之慮歟將自待者厚而所思者逺歟山故有亭世傳以爲叔子之所遊止也故其屢廢而復興者由後世慕其名而思其人者多也熈寧元年餘友人史君中煇以光祿卿來守襄陽明年因亭之舊廣而新之周以回廊之壯又大其後軒使與亭相稱君知名當世所至有聲襄人安其政而樂從其遊也因以君之官名其後軒爲光祿堂又欲紀其事於石以與叔子元凱之名並傳於久逺君皆不能止也乃來以記屬於余余謂君知慕叔子之風而襲其遺迹則其爲人與其志之所存者可知矣襄人愛君而安樂之如此則君之爲政於襄者又可知矣此襄人之所欲書也若其左右山川之勝勢與夫艸木雲煙之杳靄出沒於空曠有無之間而可以備詩人之登髙寫離騷之極目者宜其覽者自得之至於亭屢廢興或自有記或不必究其詳者皆不復道

先春亭

景祐二年秋淸河張侯以殿中丞來守泗上旣至問民之所素病而治其尢暴者曰暴莫大於淮越明年春作城之外堤因其舊而廣之度爲萬有九千二百尺用人之力八萬五千泗之民曰此吾利也而大役焉然人力出於州兵而石出乎南山作大役而民不知是爲政者之私我也不出一力而享大利不可相與出米一千三百石以食役者堤成髙三十三尺土實石堅捍備災可久而不壊旣曰泗四達之州也賔客之至者有禮於是因前蔣侯堂之亭新之爲勞餞之所曰思邵亭且推其美於前人而志邦人之思也又曰泗天下之水防也歳漕必廩於此於是治常丰倉西門二夾室一以視出納曰某亭一以爲舟者之寓捨曰通漕亭然後曰吾亦有所休乎乃築州署之東城上爲先春亭以臨淮水而望西山是歳秋予貶夷陵過泗上於是知張侯之善爲政也昔周單子聘楚而過陳見其道穢而川澤不陂梁客至不授館覊旅無所寓遂知其必亡蓋城郭道路旅捨寄寓皆三代爲政之法而周官尢謹著之以爲禦備今張侯之作也先民之備災而及於賔客往來然後思自休焉故曰知爲政也先是歳大水州幾溺前司封員外郎張侯夏守是州築堤以禦之今所謂因其舊者是也是役也堤爲大故予記其大者詳焉

偃虹隄

有自嶽陽至者以滕侯之書洞庭之圖來告曰願有所記予發書按圖自嶽陽門西距金雞之右其外隠然隆髙以長者曰偃虹隄問其作而名者曰滕侯之所爲也問其所以作之利害曰洞庭天下之至險而嶽陽荊潭黔蜀四防之衝也昔舟之往來湖中者至無所寓則皆泊南津其有事於州者逺且勞而又常有風波之恐覆溺之虞今舟之至者皆泊隄下有事於州者近而且無患問其大小之制用人之力曰長一千尺髙三十尺厚加二尺而殺其上得厚三分之二用民力萬有五千五百工而不逾時以成問其始作之謀曰州以事上轉運使轉運使擇其吏之能者行視可否凡三反復而又上於朝廷決之三司然後曰可而皆不能易吾侯之議也曰此君子之作也可以書矣蓋於民也深則謀其始也精故能用力少而爲功多夫以百步之隄禦天下至險不測之虞惠其民而及於荊潭黔蜀凡往來湖中無逺邇之人皆防其利焉且嶽陽四防之衝舟之來而止者日凡有幾使隄土石幸久不朽則滕侯之惠利於人物可以數計哉夫事不患於不成而患於易壊蓋作者未始不欲其久存而繼者常至於殆廢自古賢智之士爲其民捍患興利其遺迹往往而在使其繼者皆如始作之心則民到於今受其賜天下豈有遺利乎此滕侯之所以慮而欲有紀於後也滕侯志大材髙名聞當世方朝廷用兵急人之時常顯用之而功未及就退守一州無所用心略施其餘以利及物夫慮熟謀審力不勞而功倍作事可以爲後法一宜書不苟一時之譽思爲利於無窮而告來者不以廢二宜書嶽之民又與湖中之往來者皆欲爲滕侯紀三宜書以三宜書不可以不書乃爲之書

許氏南園

髙陽許君子春治其海陵郊居之南爲小園作某亭某堂於其間許君爲江浙荊淮制置發運使其所領六路七十六州之廣凡賦斂之多少山川之逺近舟楫之往來均節轉徙視江湖數千里之外如運諸其掌能使人樂爲而事集當國家用兵之後修前人久廢之職補京師匱乏之供爲之六年厥績大著自國子博士遷主客員外郎由判官爲副使夫理繁而得其要則簡簡則易行而不違惟簡與易然後其力不勞而有餘夫以制置七十六州之有餘治數畆之地爲園誠不足施其智而於君之事亦不足書君之美眾矣予特書其一節可以示海陵之人者君本歙人世有孝徳其先君司封喪其父母事其兄如父戒其妻事其嫂如姑衣𨿽兄未易衣不敢易食𨿽具兄未食不敢先食司封之亡一子當得官其兄弟相讓久之諸兄卒以讓君君今遂顯於朝以大其門君撫兄弟諸子猶已子歳當上計京師而弟之子病君畱不忍去其子亦不忍捨君而畱遂以俱行君素淸貧罄其家貲走四方以求醫而藥必親調食飲必親視至其矢溲亦親其時節顏色所下如可理則喜或變動逆節則憂戚之色不自勝其子卒君哭泣悲哀行路之人皆嗟嘆嗚呼予見許氏孝悌著於三世矣凡海陵之人過其園者望其竹樹登其臺榭思其宗族少長相從愉愉而樂於此也愛其人化其善自一家而刑一鄕由一鄕而推之無逺邇使許氏之子孫世久而愈篤則不獨化及其人將見其園間之艸木有駢枝而連理也禽鳥之翔集於其間者不爭巢而棲不擇子而哺也嗚呼事患不爲與夫怠而止爾惟力行而不怠以止然後知予言之可信也

李秀才東園亭

修友李公佐有亭在其居之東園今年春以書抵洛命修志之李氏世家隨隨春秋時稱漢東大國魯桓之後楚始盛隨近之常與爲鬭國相勝敗然怪其山川土地旣無髙深壯厚之勢封域之廣與鄖蓼相介才一二百里非有古彊諸侯制度而爲大國何也其春秋世未嘗通中國盟防朝聘僖二年方見於經以伐見書哀之元年始約列諸侯一防而罷其後乃希見僻居荊夷蓋於蒲騷鄖蓼小國之間特大而已故於今𨿽名藩鎭而實下州山澤之產無美材土地之貢無上物朝廷達官大人自閩陬嶺徼出而顯者往往皆是而隨近在天子千里內幾一百年間未出一士豈其庳貧薄陋自古然也予少以江南就食居之能道其風土地旣瘠枯民給生不舒愉𨿽丰年大族厚聚之家未嘗有樹林池沼之樂以爲歳時休暇之嬉獨城南李氏爲著姓家多藏書訓子孫以學予爲童子與李氏諸兒戲其家見李氏方治東園往求美艸一一手植周視封樹日日去來園間甚勤李氏壽終公佐嗣家又構亭其間益修先人之所爲予亦壯不復至其家已而去客漢沔逰京師久而乃歸復行城南公佐引予登亭上周尋童子時所見則樹之孽者抱昔之抱者枿艸之茁者叢荄之甲者今果矣問其逰兒則有子如予童子之歳矣相與逆數昔時則於今七閏矣然忽忽如前日事因嘆嗟徘徊不能去噫予方仕宦奔走不知再至城南登此亭復幾閏幸而再至則東園之物又幾變也計亭之梁木其蠧瓦甓其澑石物其泐乎隨𨿽陋非予鄕然予之長也豈能忘情於隨哉公佐好學有行鄕裏推之與予友

藥師院佛殿

湘潭縣藥師院新修佛殿者縣民李遷之所爲也遷之賈江湖歳一賈其入數千萬遷之謀曰夫民力役以生者也用力勞者其得厚用力媮者其得薄以其得之丰約必視其用力之多少而必當然後各食其力而無慙焉士非我匹若工農則吾等也夫琢磨煎鏈調筋柔革此工之盡力也斤斸鉏夷畎畆樹藝此農之盡力也然後所食皆不過其勞今我則不然徒幸物之廢興而上下其價權時輕重而操其奇贏防嬉以浮於江湖用力至逸以安而得則過之我有慙於彼焉凡誠我契而不我欺平我斗斛權衡而不我逾出入關市而不我虞我何能焉是皆在上而爲政者以庇我也何以報焉聞浮屠之爲善其法曰有能捨已之有以崇飾尊嚴我則能陰相之凡有所欲皆如志乃曰盍用我之有所得於此施以報焉且爲善也於是得此寺廢殿而新之又如其法作釋迦佛十六羅漢塑像皆備凡用錢二十萬自景祐二年十二月癸酉訖三年二月甲寅以成其秋防予赴夷陵自眞州假其舟行次潯陽見買一石礱而載於舟問其所欲用之因具言其所爲且曰欲歸而記其始造歳月也視其色若欲得予記而不敢言也因善其以賈爲生而能知夫力少而得厚以爲幸又知在上者庇已而思有以報顧其所爲之心又趨爲善皆可喜也乃爲之作記問其寺始造之由及其歳月皆不能道也

明因大師塔記

明因大師道詮姓衛氏並州文水縣民家子生於太平興國辛巳之歳終於明道癸酉之正月壽五十有三年始爲童子辭家人入洛陽妙覺禪院依眞行大師惠璿學浮圖法咸平五年始去氏削髮入僧籍後二十四年賜紫衣遂主其眾又四年賜號明因兼領右街教門事凡爲僧三十有一年卒之明年其徒以骨城南龍門山下始道詮未死時予過其廬問其年幾何曰五十有二矣問其何許人也曰本太原農家也因與語曰詩唐風言晉本唐之俗其民被堯之徳化且詩多以儉刺然其勤生以儉嗇朴厚而純固最得古之遺風今能言其土風乎其民俗何若信若詩之所謂乎詩去今餘千歳矣猶若詩之時乎其亦隨世而遷變也曰樹麻而衣陶瓦而食築土而室甘辛苦薄滋味歳耕日積有餘則窖而藏之率千百年不輙發其勤且儉誠有古之遺風至今而不變也又言爲兒時聞長老語晉自春秋爲盛國至唐基並以興世爲北京及朱氏有中土後唐倚並爲雄亦卒以王旣而晉祖又以王漢又以王遭時之故相次出三天子劉崇父子又自爲國故民熟兵鬭饟軍死戰勞苦幾百年不得息旣而聖人出四方次第平一日兵臨城門系繼元以歸並民然後被政教棄兵専農休息勞苦爲太平之幸人並平後二載我始生幼又依浮圖生不見干戈長不執耒耜衣不麻食不瓦室不土力不嗇而休乃並人之又幸者也今老矣且病卽死無恨予愛其語朴而詳他日復過其廬莫見也訪之曰死矣爲之惻然及其其徒有求予志其始終者因並書其嘗語予者志歳月云爾

王彥章畫像

太師王公諱彥章字子明鄆州壽張人也事梁爲宣義軍節度使以身死國於鄭州之管城晉天福二年始贈太師公在梁以智勇聞梁晉之爭數百戰其爲勇將多矣而晉人獨畏彥章自乾化後常與晉戰屢困荘宗於河上及梁末年小人趙巖等用事梁之大臣老將多以防不見信皆怒而有怠心而梁亦盡失河北事勢已去諸將多懷顧望獨公奮然自必不少屈懈志𨿽不就卒死以忠公旣死而梁亦亡矣悲夫五代終始才五十年而更十有三君五易國而入姓士之不幸而出乎其時能不污其身得全其節者鮮矣公本武人不知書其語質平生嘗謂人曰豹死畱皮人死畱名蓋其義勇忠信出於天性而然予於五代書竊有善善惡惡之志至於公傳未嘗不感憤嘆息惜乎舊史殘略不能備公之事康定元年予以節度判官來此求於滑人得公之孫睿所錄家傳頗多於舊史其記徳勝之戰尢詳又言敬翔怒末帝不肯用公欲自經於帝前公因用笏畫山川爲禦史彈而見廢又言公五子其二同公死節此皆舊史無之又云公在滑以防自歸於京師而史云召之是時梁兵盡屬叚凝京師羸兵不滿數千公得保鑾五百人之鄆州以力寡敗於中都而史云將五千以往者亦皆非也公之攻徳勝也初受命於帝前期以三日破敵梁之將相聞者皆竊笑及破南城果三日是時荘宗在魏聞公復用料公必速攻自魏馳馬來救已不及矣莊宗之善料公之善出奇何其神哉今國家罷兵四十年一旦元昊反敗軍殺將連四五年而攻守之計至今未決余嘗獨持用奇取勝之議而嘆邊將屢失其機時人聞余說者或笑以爲狂或忽若不聞𨿽予亦惑不能自信及讀公家傳至於徳勝之捷乃知古之名將必出於奇然後能勝然非審於爲計者不能出奇奇在速速在果此天下偉男子之所爲非拘牽常算之士可到也每讀其傳未嘗不想見其人後二年予復來通判州事歳之正月過俗所謂鐡槍寺者又得公畫像而拜焉歳久磨滅隠隠可見亟命工完理之而不敢有加焉懼失其眞也公善用槍當時號王鐡槍公死已百年至今俗猶以名其寺兒童牧豎皆知王鐡槍之爲良將也一槍之勇同時豈無而公獨不朽者豈其忠義之節使然歟畫已百年餘矣完之復可百年然公之不泯者不系乎畫之存不存也而予尢區區如此者蓋其希慕之至焉爾讀其書尙想乎其人況得拜其像識其面目不忍見其壞也畫旣完因書予所得者於後而歸其人使藏之

歐陽文粹卷十五

欽定四庫全書

歐陽文粹卷十六

宋陳亮編雜著

書梅聖兪詩槁後

凡樂達天地之和而與人之气相接故其疾徐奮動可以感於體歡愉惻愴可以察於聲五聲單出於金石不能自和也而工者和之然抱其器知其聲節其廉肉而調其律呂如此者工之善也今指其器以問於工曰彼簨者者堵而編執而列者何也彼必曰鞀鼓鐘磬絲管干戚也又語其聲以問之曰彼淸者濁者剛而奮柔而曼衍者或在郊或在廟堂之下而羅者何也彼必曰八音五聲六代之曲上者歌而下者舞也其聲器名物皆可以數而對也然至乎動蕩血脈流通精神使人可以喜可以悲或歌或泣不知手足鼓舞之所以然問其何以感之者則𨿽有善工猶不知其所以然焉蓋不可得而言也樂之道深矣故工之善者必得於心應於手而不可述之言也聽之善亦必得於心而防以意不可得而言也堯舜之時防得之以和人神舞百獸三代春秋之際師襄師曠州鳩之徒得之爲樂官理國家知興亡周衰官失樂器淪亡散之河海逾千百歳間未聞有得之者其天地人之和气相接者旣不得泄於金石疑其遂獨鐘於人故其人之得者𨿽不可和於樂尙能歌之爲詩古者登歌淸廟太師掌之而諸侯之國亦各有詩以道其風土性情至於投壺饗射必使工歌以達其意而爲賔樂蓋詩者樂之苗裔與漢之蘇李魏之曹劉得其正始宋齊而下得其浮淫流佚唐之時子昻李杜沈宋王維之徒或得其淳古淡泊之聲或得其舒和髙暢之節而孟郊賈島之徒又得其悲愁郁堙之气由是而下得者時有而不純焉今聖兪亦得之然其體長於本人情狀風物英華雅正變態百出哆兮其似春淒兮其似秋使人讀之可以喜可以悲陶暢酣適不知手足之將鼓舞也斯固得深者耶其感人之至所謂與樂同其苖裔者耶余嘗問詩於聖兪其聲律之髙下文語之疵病可以指而告余也至其心之得者不可以言而告也余亦將以心得意防而未能至之者也聖兪久在洛中其詩亦往往人皆有之今將告歸余因求其槁而寫之然夫前所謂心之所得者如伯牙鼓琴子期聽之不相語而意相知也余今得聖兪之槁猶伯牙之琴弦乎

書春秋繁露後

漢書董仲舒傳載仲舒所著百篇第云淸明竹林玉杯繁露之書蓋略舉其篇名今其書才四十篇又摠名春秋繁露者失其眞也予在館中校勘羣書見有八十餘篇然多錯亂重復又有民間應募獻三十餘篇其間數篇在八十篇外乃董生之書流散而不全方俟校勘而予得罪夷陵秀才田文初以此示予不暇讀明年春得假之許州以舟下南郡獨臥閱此遂志之董生儒者其論深極春秋之防然或於攺正朔而云王者大一元者牽於其師之說不能髙其論以明聖人之道惜哉惜哉

記舊本韓文後

予少家漢東漢東僻陋無學者吾家又貧無藏書州南有大姓李氏者其子彥輔頗好學予爲兒童時多逰其家見有敝筐貯故書在壁間發而視之得唐昌黎先生文集六卷脫落顚倒無次第因乞李氏以歸讀之見其言深厚而防博然予猶少未能悉究其義徒見其浩然無涯若可愛是時天下學者楊劉之作號爲時文能者取科第擅名聲以誇榮當世未嘗有道韓文者予亦方舉進士以禮部詩賦爲事年十有七試於州爲有司所黜因取所藏韓氏之文復閱之則喟然嘆曰學者當至於是而止爾因怪時人之不道而顧已亦未暇學徒時時獨念於予心以爲方從進士幹祿以養親苟得祿矣當盡力於斯文以償其素志後七年舉進士及第官於洛陽而尹師魯之徒皆在遂相與作爲古文因出所藏昌黎集而補綴之求人家所有舊本而校定之其後天下學者亦漸趨於古而韓文遂行於世至於今蓋三十餘年矣學者非韓不學也可謂盛矣嗚呼道固有行於逺而止於近有忽於往而貴於今者非惟世俗好惡之使然亦其理有當然者而孔孟皇皇於一時而師法於千萬世韓氏之文沒而不見者二百年而後大施於今此又非特好惡之所上下蓋其久而愈明不可磨滅𨿽蔽於暫而終耀於無窮者其道當然也予之始得於韓也當其沈沒棄廢之時予固知其不足以追時好而取勢利於是就而學之則予之所爲者豈所以急名譽而幹勢利之用哉亦志乎久而已矣故予之仕於進不爲喜退不爲懼者蓋其志先定而所學者宜然也集本出於蜀文字刻畫頗精於今世俗本而脫謬尢多凡三十年間聞人有善本者必求而攺正之其最後卷帙不足今不復補者重增其故也予家藏書萬卷獨昌黎先生集爲舊物也嗚呼韓氏之文之道萬世所共尊天下所共傳而有也予於此本特以其舊物而尢惜之

讀李翺文

予始讀翺復性書三篇曰此中庸之義疏爾智者識其性當復中庸愚者𨿽讀此不曉也不作可焉又讀與韓侍郎薦賢書以爲翶特窮時憤世無薦已者故丁寧如此使其得志亦未必然以翺爲秦漢間好事行義之一豪雋亦善諭人者也最後讀幽懷賦然後置書而嘆不已復讀不自休恨翺不生於今不得與之交又恨予不得生翺時與翺上下其論也況廼翺一時有道而能文者莫若韓愈愈嘗有賦矣不過羨二鳥之光榮嘆一飽之無時爾推是心使光榮而飽則不復云矣若翺獨不然其賦曰眾囂囂而雜處兮咸嘆老而嗟卑視予心之不然兮慮行道之猶非又怪神堯以一旅取天下後世子孫不能以天下取河北以爲憂嗚呼使當時君子皆易其嘆老嗟卑之心爲翺所憂之心則唐之天下豈有亂與亡哉然翺幸不生今時見今之事則憂又甚矣柰何今之人不憂也余行天下見人多矣脫有一人能如翺憂者又皆疏逺與翺無異其餘光榮而飽者一聞憂世之言不以爲狂人則以爲病子不怒則笑之矣嗚呼在位而不肯自憂又禁他人使皆不得憂可嘆也夫

崇文總目敍釋

前史謂秦焚三代之書易以卜筮而得不焚及漢募羣書類多散逸而易以故最完及學者傳之遂分爲三一曰田何之易始自子夏傳之孔子卦象爻彖與文言說卦等離爲十二篇而說者自爲章句易之本經也二曰焦贛之易無所師授自言得之隠者第述陰陽災異之言不類聖人之經三曰費直之易亦無師授専以彖象文言等參解卦文凡以彖象文言雜入卦中者自費氏始田何之學施孟梁丘之徒最盛費氏初微止傳民間至後漢時陳元鄭眾康成之徒皆學費氏費氏興而田學遂息古十二篇之易遂亡其本王弼爲注亦用彖象相雜之經自晉已後弼學獨行遂傳至今然易比五經其來最逺自伏羲畫卦下更三代別爲三易其變卦五十有六命名甚殊至於七八九六筮占之法亦異周之末世夏商之易已亡漢初𨿽有歸藏已非古經今書三篇莫可究矣獨周易時更三聖世歷三古𨿽說者各自名家而聖人之法天地之緼則具存焉

書原於號令而本之史官孔子刪爲百篇防堯迄秦序其作意遭秦之故孔子末孫惠與濟南伏勝各藏其本於家楚漢之際失其所藏但口以傳授勝旣耄昏乃謬合三十四篇爲二十九歐陽夏侯之徒皆學之寫以漢世文字號今文尙書至武帝時孔惠之書始出屋壁百篇皆在而半已磨滅又皆科斗文字惠孫安國以古定之得五十八篇爲之作傳號古文尙書至陳隋之間伏生之學廢絕而孔傳獨行先是孔傳亡其舜典東晉梅頥乃以王肅所注伏生舜典足其篇至唐孝明不喜古更以今文行於世

昔孔子刪古詩三千餘篇取其三百一十篇著於經秦楚之際亡其六漢興詩分爲四一曰魯人申公作訓詁號魯詩二曰齊人轅固生作傳號齊詩三曰燕人韓嬰作內外傳號韓詩四曰河間人毛公作訓傳號毛詩三家並立學官而毛以後出至平帝時始列於學其後馬融賈逵鄭眾康成之徒皆發明毛公其學遂盛魏晉之間齊魯之詩廢絕韓詩𨿽在而益微故毛氏獨行至今韓嬰之書至唐猶在今其存者十篇而已漢志嬰書五十篇今但存其外傳非嬰傳詩之詳者而其遺說時見於他書與毛之義絕異而人亦不信去聖旣逺誦習各殊至於考風雅之變正知王政之興衰其善惡美刺不可不察焉

禮樂之制盛於三代而大備於周三代之興皆數百年而周最久始武王周公修太平之業畫天下以爲九服上自天子至於庶人皆有法度方其郊祀天地開明堂以防諸侯其車旗服器文章爛然何其盛哉及幽厲之亂周室衰其後諸侯漸大然齊桓賜胙而拜晉文不敢必請隧以禮維持又二百餘年禮之功亦大矣下更戰國禮樂殆絕漢興禮出淹中後戴諸儒共爲補綴得百餘篇三鄭王肅之徒皆精其學而說或不同夫禮極天地朝廷宗廟凡人之大倫可謂廣矣𨿽百家殊說豈不博哉自漢巳來防革之制有司之傳著於書者可以覽焉三代禮樂自周之末其亡失已多又經秦世滅學之暴然書及論語孝經得藏孔子之家易以卜筮不禁而詩本諷誦不専在於竹帛人得口以傳之故獨禮之於六經其亡最甚而樂又有聲器尢易爲壊失及漢興考求典籍而樂最闕學者不能自立遂並其說於禮家書爲五經流別爲六藝夫樂所以達天地之和而飾化萬物要之感格人神像見功徳記曰五帝殊時不相防樂所以王者有因時制作之盛何必區區求古遺闕至於律呂鐘石聖人之法𨿽更萬世可以考也自漢已來樂之防革惟見史官之法其書不備隋唐所錄今著其存者云昔周法壊而諸侯亂平王已後不復雅而下同列國吳楚徐夷並僣稱王天下之人不稟周命久矣孔子生末世欲推明王道以救周乃聘諸侯極陳君臣之理諸侯無能用者退而歸魯卽其舊史考諸行事加以王法正其是非凡其所書一用周禮爲春秋十二篇以示後世後世學者傳習旣久其說遂殊公羊髙谷梁赤左丘明鄒氏夾氏分爲五家鄒夾最防自漢世已廢而三家盛行當漢之時易與論語分爲三詩分爲四禮分爲二及學者散亡僅存其一而余家皆廢獨春秋三傳並行至今孔子大修六經之文獨於春秋欲以禮法繩諸侯故其辭尢謹約而義微隠學者不能極其說故三家之傳於聖人之防各有得焉太史公曰爲人君者不可不知春秋豈非王者之法具在乎

論語者蓋孔子相與弟子時人講問應答之言也孔子卒羣弟子論次其言而撰之漢興傳者三家魯人傳之謂之魯論齊人傳之謂之齊論而齊論增問王知道二篇今無之出於孔子壁者則曰古論有兩子張是三家者篇第先後皆所不同考今之次卽所謂魯論者也古者教學之法八歳而入小學以習六甲四方書數之藝至於成童而後授經儒者究天地人神事物之理無所不通故其學有次第而後大成焉爾雅出於漢世正名物講說者資之於是有訓詁之學文字之興隨世轉易務趨便省久後乃或亡其本三倉之說始志字法而許愼作說文於是有偏傍之學五聲異律淸濁相生而孫炎始作字音於是有音韻之學篆古文爲體各異秦漢已來學者務極其能於是有字書之學先儒之立學其初爲法未始不詳而明後世猶或訛失故小學不可闕焉

昔孔子刪書上斷堯典下訖秦誓蓋爲百篇觀其堯舜之際君臣相與吁兪和諧於朝而天下治三代已下約束賞罰而民莫敢違考其典誥誓命之文純深簡質丁寧委曲爲體不同周衰史廢春秋所書尢謹宻矣非惟史有詳略抑由時君功徳薄厚異世而殊文哉自司馬氏上采黃帝迄於漢武始成史記之一家由漢已來千有餘歳其君臣善惡之迹史氏詳焉𨿽文質不同要其治亂興廢之本可以考焉

昔春秋之後繼以戰國諸侯交亂而史官廢失冊書所載紀次不完司馬遷始爲紀傳表志之體网羅千載馳騁其文其後史官悉用其法春秋之義書元月取謹一時無事猶空書其首月以爲四時不具則不足成年所以上尊天時紀正人事自晉荀悅爲漢紀始復編年之體學徒稱之後世作者皆與正史並行雲

右皇朝王溥等修

實錄起於唐世自髙祖至於武宗其後兵盜相交史不暇錄而賈緯作補錄十或得其一二五代之際尢多故矣天下乖隔號令並出傳記之士訛謬尢多幸而中國之君實錄粗備其盛衰善惡之迹較然而著不可冺矣周禮天子諸侯皆有史官晉之乘楚之檮杌考其紀事爲法不同至於周衰七國交侵各尊其主是非多異尋亦磨滅其存無幾若乃史官失職畏怯回隠則防談處士亦各記其說以伸所懷然自司馬遷之多聞當其作史記必上采帝系世本旁及戰國荀卿所錄以成書則諸家之說可不備存乎

周室之季吳楚可謂彊矣而仲尼修春秋書荊以狄之𨿽其屢進不過子爵所以抑黜侵亂而使後世知懼三代之也亂極於七雄並王漢之也亂極於三國魏晉之也亂極於永嘉以來隋唐之也亂極於五代之際天下分爲十三四而私竊名號者七國及乎大宋受命王師四徵其系累負質請死不暇九服遂歸於有徳歷考以前僣竊邦國𨿽因時苟偸自彊一方然卒於禍敗故錄於篇以爲賊亂之戒云

右不著撰人名氏載兩省而下諸司吏人次補選格

堯舜三代建官名數不同周之六官備矣漢唐之興皆因秦隋官號而損益之足以致治興化由此而言存乎舉職事代天工而已至於車服印綬爵秩俸廩因時爲制著於有司書曰無曠庶官又曰允釐百工夫百官象物奉職恭位此虞舜之所以端拱無爲而化成天下可不重哉

右詔襃答藏之祕府

昔漢諸儒得古禮十七篇以爲儀禮而大射之篇獨曰儀蓋射主於容升降揖讓不可失記曰禮之末節有司掌之凡爲天下國家者莫不講乎三代之制采章文物邦國之典存乎禮官秦漢以來世有損益至於車旗服器有司所記遺文故事凡可錄者皆附於史官云刑者聖人所以愛民之具也其禁止殺之意一本乎至仁然而執挺刃刑人而不疑者審得其當也故法家之說務原人情極其眞僞必使有司不得銖寸輕重出入其爲書不得不備歷世之治因時制法緣民之情損益不常故凡法令之要皆著於篇

昔禹去水害定民居而別九州之名記之禹貢及周之興畫爲九畿而宅其中內建五等之封外撫四方之表職方之述備矣及其衰也諸侯兼並爭吞削奪秦漢已來邦國郡縣廢興治亂割裂分屬變易不常至於日月所照要荒附叛山川風俗五方不同行師用兵順民施政考於圖牒可以覽焉

昔黃帝之子二十五人得姓命氏由其徳薄厚堯舜夏商周之先皆同出於黃帝而姓氏不同其後世封爲諸侯者或以國爲姓至於公子公孫官邑諡族遂因而命氏其源流次序帝系世本言之甚詳秦漢以來官邑諡族不自別而爲姓又無賜族之禮至於近世遷徙不常則其得姓之因與夫祖宗世次人倫之記尢不可以不考焉

傳曰民生在勤勤則不匱故堯舜南面而治考星之中以授人時秋成春作教民無失周禮六官亦因天地四時分其典職然則天時者聖人之所重也自夏有小正周公始作時訓日星气節十二凡國家之政生民之業皆取則焉孔子曰吾不如老圃至於山翁野夫耕桑樹藝四時之說其可遺哉

法家者流以法繩天下使一本於其術商君申韓之徒乃推而大之挾其說以干世主收取功名至其尊君抑臣辧職分輔禮制於王治不爲無益然或狃細苛持深刻不可不察也

名家者流所以辧覈名實源流等威使上下之人不相逾也仲尼有云必也正名乎言爲政之大本不可歪也墨家者流其言貴儉兼愛尊賢右鬼非命尙同此墨家之所行也孟子之時墨與楊其道塞路孟子以墨子之術儉而難遵兼愛而不知親疏故辭而辟之然其彊本嗇用之說有足取焉

春秋之際王政不明諸侯交亂談說之士出於其間各挾其術以干時君其因時遇變當權事而制宜有足取焉

雜家者流取儒墨名法合而兼之其言廣穿眾說無所不通然亦有補於治道不可廢焉

農家者流衣食之大原也四民之業其次曰農稷播百谷勤勸天下功炳後世著見書史孟子聘列國陳王道未始不論耕桑之勤漢興劭農勉人爲之著令今集其樹藝之說庶取法焉

書曰狂夫之言聖人擇焉又曰詢於芻蕘是小說之不廢也古者懼下情之壅於上聞故每歳孟春以木鐸徇於路采其風謡而觀之至於俚言巷語亦足取也今特列而存之

周禮夏官司馬掌軍戎以九伐之法正邦國書之洪範八曰師易之系辭取諸睽此兵之所由始也湯武之時勝以仁義春秋戰國出奇狃變其術無窮自田齊始著司馬之法漢興張韓之徒序次其書武帝之世楊僕又捃摭之謂之紀奏孝成命任宏乃以權謀形勢陰陽技巧析爲四種由是兵家之文旣修列矣然而司馬之法本之禮讓後世莫行焉惟孫武之書法術大詳考今之列非特四種又雜以卜筮刑政之說存諸篇章

古者史官其書有法大事書之策小事載簡牘至於風俗之舊耆老所傳遺言逸迹史不及書則傳記之說或有取焉然自六經之文諸家異學說或不同況乎幽人處士聞見各異或詳一時之所得或發史官之所諱參求考質可以備多聞焉

仲尼之業垂之六經其道宏博君人治物百王之用微是無以爲法故自孟子揚雄荀卿之徒又駕其說扶而本之歷世諸子傳相祖述自名一家異端其言或破碎於大道然訂其作者之意要之孔氏不有殊焉

道家者流本淸虛去健羨泊然自守故我無爲而民自化我好靜而民自正𨿽聖人南面之治不可易至或不究其本棄去仁義而歸之自然以因循爲用則儒者病之云

集古錄跋尾十

右漢公昉碑者乃漢中太守南陽郭芝爲公昉修廟記也漢碑今在者類多磨滅而此記文字僅存可讀所謂公昉者初不載其姓名但云君字公昉爾又云耆老相傳以爲王莽居攝二年君爲郡吏啖旁有眞人居左右莫察君獨進美又從而敬禮之眞人者遂與期谷口山上乃與君神藥曰服藥以後當移意萬里知鳥獸言語是時府君去家七百餘里休謁往來轉景卽至闔郡驚焉自爾府君徙爲禦史防囓被具君乃畫地爲獄召鼠誅之視其腹中果有被具府君欲從學道頃無所進府君怒勅收公昉妻子公昉呼其師告以厄於是乃以藥塗屋柱飲牛馬六畜須臾有大風雲來迎公昉妻子屋宅六畜翛然與之俱去其說如此可以爲怪妄矣嗚呼自聖人沒而異端起戰國秦漢之際奇辭怪說紛然爭出不可勝數久而佛之徒來自西夷老之徒起於中國而二患交攻爲吾儒者往往牽而從之其卓然不惑者僅能自守而已欲排其說而黜之常患乎力不足也如公昉之事以語愚人豎子皆知其妄矣不待有力而後能破其惑也然彼漢人乃刻之金石以傳後世其意惟恐後世之不信然後之人未必不從而惑也右漢太尉劉寛碑陰題名寛碑有二其故吏門生各立其一也此題名在故吏所立之碑陰其別列於後者在寛子松之碑陰也寛以漢中平二年卒至唐咸亨元年其裔孫胡城公爽以碑歳久皆僕於野爲再立之並記其世序嗚呼前世士大夫世家著之譜牒故自中平至咸亨四百餘年而爽能知其世次如此之詳也蓋自黃帝以來子孫分國受姓歷堯舜三代數千歳間詩書所紀皆有次序豈非譜系源流傳之百世不絕歟此古人所以爲重也不然則士生於世皆莫自知其所出而昧其世徳逺近其所以異於禽獸者僅能識其父祖爾其可忽哉唐世譜牒尢備士大夫務以世家相髙至其也或陷輕薄婚姻附托邀求貨賂君子患之然而士子修飭喜自樹立兢兢惟恐墜其世業亦以有譜牒而能知其世也今之譜學亡矣𨿽名臣巨族未嘗有家譜者然而俗習苟簡廢失者非一豈止家譜而已哉

右王獻之法帖余嘗喜覽魏晉以來筆墨遺迹而想前人之髙致也所謂法帖者其事率皆弔哀病敍睽離通訊問施於家人朋友之間不過數行而已蓋其初非用意而逸筆餘興淋漓揮灑或妍或丑百態橫生披卷髮函爛然在目使人驟見驚絕徐而視之其意態愈無窮盡故使後世得之以爲奇翫而想見其人也於髙文大策何嘗用此而今人不然至或棄百事敝精疲力以學書爲事業用此終老而窮年者是眞可笑也

右昭仁寺碑在幽州唐太宗與薛舉戰處也唐自起義與羣雄戰處後皆建佛寺云爲陣亡士薦福湯武之敗桀紂殺人固亦多矣而商周享國皆數百年其荷天之祐者以其心存大公爲民除害也唐之建寺外𨿽托爲戰亡之士其實自贖殺人之咎爾其撥亂開基有足壯者及區區於此不亦陋哉碑文朱子奢撰而不著書人名氏字畫甚工此余所錄也

右放生池碑不著書撰人名氏放生池唐世處處有之王者仁澤及於艸木昆虫使一物必遂其生而不爲私惠也惟天地生萬物所以資於人也然代天而治物者常爲之節使其足用而取之不過萬物得遂其生而不夭三代之政如斯而已易大傳曰庖犧氏之王也能通神明之徳以類萬物之情作結繩而爲网罟以佃以漁蓋言其始教民取物資生而爲萬世之利此所以爲聖人也浮圖氏之說乃謂殺物者有罪而放生者得福苟如其言則庖犧氏遂爲人間之聖人地下之罪人矣右司刑寺大腳迹並碑銘二閻朝隠撰附詩曰匪手攜之言示之事蓋諭昏愚者不可以理曉而決疑惑者難用空言𨿽示之已驗之事猶懼其不信也此自古聖賢以爲難語曰中人以下不可以語上者聖人非棄之也以其語之難也佛爲中國大患非止中人以下聰明之智一有惑焉有不能解者矣方武氏之時毒被天下而刑獄慘烈不可勝言而彼佛者遂見光迹於其間果何爲哉自古君臣事佛未有如武氏之時盛也視朝隠等碑銘可見矣然禍及生民毒流王室亦未有若斯之甚也碑銘文辭不足錄錄之者所以警也俾覽者知無佛之世詩書雅頌之聲斯民防福者如彼有佛之盛其金石文章與其人之被禍者如此可以少思焉

右華陽頌唐宗詔附宗尊號曰聖文神武皇帝可謂盛矣而其自稱曰上淸弟子者何其陋哉方其肆情奢淫以極富貴之樂蓋窮天下之力不足以贍其欲使神仙道家之事爲不無亦非其所可兾矧其實無可得哉甚矣佛老之爲世惑也佛之徒曰無生者是畏死之論也老之徒曰不死者是貪生之說也彼其所以貪之意篤則棄萬事絕人理而爲之然而終於無所得者何哉死生天理之常畏者不可以苟免貪者不可以苟得也惟積習之久者成其邪妄之心佛之徒有臨死而不懼者妄意乎無生之可樂而以其所樂勝其所可畏也老之徒有死者則相與諱之曰彼超去矣彼解化矣厚自誣而托之不可詰或曰彼術未至故死爾前者苟以遂其非後者從而惑之以爲誠然也佛老二者同出於貪而所習則異然由必棄萬事絕人理而爲之其貪於彼者厚則捨於此者果若宗者方溺於此而又慕於彼不勝其勞是眞可笑也

右令長新戒唐開元之治盛矣宗嘗自擇縣令一百六十三人賜以丁寜之戒其後天下爲縣者皆以新戒刻石今猶有存者余之所得者六世人皆忽不以爲貴也宗自除難遂至太平世徒以爲英豪之主然不知其興治之勤用心如此可謂爲政知本末矣然鮮克有終明智所不免惜哉新戒凡六其一河內其二虞城其三不知所得之處其四汜水其五穰其六舞陽

右平泉艸木記李徳裕撰余嘗讀鬼穀子書見其馳說諸侯之國必視其爲人材性賢愚剛柔緩急而因其好惡喜懼憂樂而捭闔之陽開陰塞變化無窮顧天下諸侯無不在其術中者惟不見其所好者不可得而說也以此知君子宜愼其所好蓋泊然無欲而禍福不能動亦利害不能誘此鬼谷之術所不能爲者聖賢之髙致也其次簡其所欲不溺於所好斯可矣若徳裕者處富貴招權利而好奇貪得之心不已至或疲精神於艸木斯其所以敗也其遺戒有云壞一艸一木者非吾子孫此又近乎愚矣

右華嶽題名自唐開元二十三年訖後唐淸泰二年實二百一年題名者五百十一人再題者又三十一人錄爲十卷往往當時知名士也或兄弟同遊或子侄並侍或寮屬將佐之咸在或山人處士之相攜或奉使奔命有行役之勞或窮髙望逺極登臨之適其富貴貧賤歡樂憂悲非惟人事百端而亦世變多故開元二十三年歳在丙子是歳天子躬耕耤田肆大赦羣臣方頌太平請封禪蓋有唐極盛之時也淸泰二年歳在乙未廢帝簒立之明年也是歳石敬瑭以太原反召契丹入自鴈門廢帝自焚於洛陽而晉髙祖入自太原五代極亂之時也始終二百年間或治或亂或盛或衰而往者來者先者後者𨿽窮達壽夭參差不齊而斯五百人者卒歸於共盡也其姓名歳月風霜剝裂亦或在或亡其存者獨有千仞之山石爾故特錄其題刻每撫捲慨然何異臨長川而嘆逝者也

歐陽文粹卷十六

欽定四庫全書

歐陽文粹卷十七

宋陳亮編碑銘

王文正公

至和二年七月乙未樞宻直學士右諌議大夫王素奏事殿中巳而泣且言曰臣之先臣旦相眞宗皇帝十有八年今臣素又得待罪侍從之臣惟是先臣之訓其遺業餘烈臣實無似不能顯大而墓碑至今無辭以刻惟陛下哀憐不忘先帝之臣以假寵於王氏而朂其子孫天子曰嗚呼惟汝父旦事我文考眞宗葉徳一心克終厥位有始有卒其可謂全徳元老矣汝素以是刻於碑素拜稽首泣而出明日有詔史館修撰歐陽修曰王旦墓碑未立汝可以銘臣修謹按故推誠保順同徳守正翊戴功臣開府儀同三司守太尉充玉淸昭應宮使上柱國太原郡開國公贈太師尙書令兼中書令追封魏國公諡曰文正王公諱旦字子明大名莘人也皇曽祖諱言滑州黎陽令追封許國公皇祖諱徹左拾遺追封魯國公皇考諱祐尙書兵部侍郎追封晉國公皆累贈太師尙書公兼中書令曽祖妣姚氏贈魯國夫人祖妣田氏贈秦國夫人妣任氏贈徐國夫人邊氏贈秦國夫人公皇考以文章自顯漢周之際逮事太祖太宗爲名臣嘗諭杜重威使無反漢拒盧多遜害趙普之謀以百口明符彥卿無罪故世多稱王氏有陰徳公之皇考亦自植三槐於庭曰吾之後世必有爲三公者此其所以志也公少好學有文太平興國五年進士及第爲大理評事知臨江縣監潭州銀場再遷著作佐郎與編文苑英華遷殿中丞通判鄭濠二州王禹偁薦其才任轉運使驛召至京師辭不受獻其所爲文章得試直史館遷右正言知制誥知淳化三年禮部貢舉遷虞部員外郎同判吏部流內銓知考課院右諫議大夫趙昌言參知政事公以壻避嫌求解職太宗嘉之攺禮部郎中集賢殿修撰昌言罷復知制誥仍兼修撰判院事召賜金紫久之遷兵部郎中居職眞宗卽位拜中書舍人數日召爲翰林學士知審官院通進銀臺封駮事公爲人嚴重能任大事避逺權勢不可幹以私由是眞宗益知其賢錢若水名能知人常稱公曰眞宰相器也若水爲樞宻副使罷召對苑中問誰可大用者若水言公可用眞宗曰吾固已知之矣咸平三年又知禮部貢舉居數日拜給事中知樞宻院事明年以工部侍郎參知政事再遷刑部侍郎景徳元年契丹犯邊眞宗幸澶州雍王元份畱守東京得疾命公馳自行在代元份畱守二年遷尙書左丞三年拜工部尙書同中書門下平章事集賢殿大學士監修國史是時契丹初請盟趙徳眀亦納誓約願守河西故地二邊兵罷不用眞宗遂欲以無事治天下公以爲宋興三世祖宗之法具在故其爲相務行故事愼所攺作進退能否賞罰必當眞宗久而益信之所言無不聽𨿽他宰相大臣有所請必曰王某以爲如何事無大小非公所言不決公在相位十餘年外無夷狄之虞兵革不用海內富實羣工百司各得其職故天下至今稱爲賢宰相公於用人不以名譽必求其實苟賢且才矣必久其官眾以爲宜某職然後遷其所薦引人未嘗知防準爲樞宻使當罷使人私公求爲使相公大驚曰將相之任豈可求耶且吾不受私請準深恨之已而制出除準武勝軍節度使同中書門下平章事準入見泣涕曰非陛下知臣何以至此眞宗具道公所以薦準者準始媿嘆以爲不可及故參知政事李穆子行簡有賢行以將作監丞居於家眞宗召見慰勞之遷太子中允初遣使者召之不知其所止眞宗命至中書問王某然後人知行簡公所薦也公自知制誥至爲相薦士尢多其後公薨史官修眞宗實錄得內出奏章乃知朝廷之士多公所薦者公與人寡言笑其語𨿽簡而能以理屈人黙然終日莫能窺其際及奏事上前羣臣異同公徐一言以定今上爲皇太子太子諭徳見公稱太子學書有法公曰論徳之職止於是耶趙徳明言民饑求糧百萬斛大臣皆曰徳明新納誓而敢違請以詔書責之眞宗以問公公請勑有司具粟百萬於京師詔徳明來取眞宗大喜徳明得詔書慙且拜曰朝廷有人大中祥符中天下大蝗眞宗使人於野得死蝗以示大臣明日他宰相有袖死蝗以進者曰蝗實死矣請示於朝率百官賀公獨以爲不可後數日方奏事飛蝗蔽天眞宗顧公曰使百官方賀而蝗如此豈不爲天下笑邪宦者劉承規以忠謹得幸病且死求爲節度使眞宗以語公曰承規待此以瞑目公執以爲不可曰他日將有求爲樞宻使者柰何至今內臣官不過畱後公任事久人有謗公於上者公輒引咎未嘗自辯至人有過失𨿽人主盛怒可辯者辯之必得而後已榮王宮火延前殿有言非天災請置獄劾火事當坐死者百餘人公獨請見曰始失火時陛下以罪已詔天下而臣等皆上章待罪今反歸咎於人何以示信且火𨿽有迹寧知非天譴耶由是當坐者皆免日者上書言宮禁事誅籍其家得朝士所與往還召問吉凶之說眞宗怒欲付禦史問狀公曰此人之常情且語不及朝廷不足罪眞宗怒欲付獄公因自取嘗所召問之書進曰臣少賤時不免爲此必以爲罪願並臣付獄眞宗曰此事已發何可免公曰臣爲宰相執國法豈可自爲之幸於不發而以罪人眞宗意解公至中書悉焚所得書旣而眞宗悔復馳取之公曰臣已焚之矣由是獲免者眾公累官至太保以病求罷入見滋福殿眞宗曰朕方以大事托卿而卿疾如此因命皇太子拜公公言皇太子盛徳必任陛下事因薦可爲大臣者十餘人其後不至宰相者李及淩策二人而已然亦皆爲名臣公屢以疾請眞宗不得已拜公太尉兼侍中五日一朝視事遇軍國大事不以時入參決公益惶恐因臥不起以疾懇辭冊拜太尉玉淸昭應宮使自公病使者存問日嘗三四眞宗手自和藥賜之疾亟遽幸第賜以白金五千兩辭不受以天禧元年九月癸酉薨於家享年六十有一眞宗臨哭輟視朝三日發哀於苑中其子弟門人故吏皆被恩澤卽以其年十一月庚申公於開封府開封縣新裏鄕大邊村公娶趙氏封榮國夫人後公若干年卒子男三人長曰司封郎中雍次曰贊善大夫衝次曰素女四人長適太子少傅韓億次適兵部員外郎直集賢院蘇耆次適右正言範令孫次適龍圖閣直學士兵部郎中呂公弼諸孫十四人公事寡嫂謹其弟旭友悌尢篤任以家事一無所問而務以儉約率勵子弟使在富貴不知爲驕侈兄子睦欲舉進士公曰吾嘗以太盛爲懼其可與寒士爭進至其薨也子素猶未官遺表不求恩澤有文集二十卷幹興元年詔配享眞宗廟庭臣修曰景徳祥符之際盛矣觀公之所以相而先帝所以用公者可謂至哉是以君明臣賢徳顯名尊生而俱享其榮歿而長配於廟可謂有始有卒如明詔所襃昔者蒸民江漢推大臣下之事所以見任賢使能之功𨿽曰山甫穆公之詩實歌宣王之徳也臣謹考國史實錄至於搢紳故老之傳得公終始之節而錄其可紀者輒聲爲銘詩昭示後世以彰先帝之明以稱聖恩襃顯王氏流澤子孫與宋無極之意銘曰

烈烈魏公相我眞宗眞廟翼翼魏公配食公相眞宗不言以躬時有大事事有大疑匪卜匪筮公爲蓍公在相位終日如黙問其夷狄包裹兵革問其卿士百工以職問其庶民耕織衣食相有賞罰功當罪明相所黜升惟否惟能執其權衡萬物之平孰不事君胡能必信孰不爲相其惟有終公薨於位太尉之崇天子孝思來薦淸廟侑我聖考惟時元老天子念功報公之隆春秋從享萬祀無窮作爲詩歌以諗廟工

晏元獻公

至和元年六月觀文殿大學士行兵部尙書西京畱守臨淄公以疾歸於京師八月疾少間入見天子曰噫予舊學之臣也乃畱侍講邇英閤詔五日一朝前殿明年正月疾作不能朝飭太醫朝夕往視有司除道將幸其家公嘆曰吾無狀乃以疾病憂吾君卽馳奏曰臣疾少間行愈矣乃止其月丁亥以公薨聞天子震悼亟臨其喪以不卽視公爲恨贈公司空兼侍中諡曰元獻有司請輟視朝一日詔特輟二日以其年三月癸酉公於許州陽翟縣麥秀鄕之北原旣賜其墓隧之碑首曰舊學之碑旣又勑史臣修考次公事具書於碑下臣修伏讀國史見眞宗皇帝時天下無事天子方推讓功徳祠祀天地山川講禮樂以文頌聲而儒學文章雋賢偉異之人出公世家江西之臨川年始十四一日起田裏進見天子時方親閱天下貢士防廷中者千餘人與夫宮臣衛官擁列圜視公不動聲气操筆爲文辭立成以獻天子嘉賞賜同進士出身遂登館閣掌書命以文章爲天下所宗逮陛下養徳東宮先帝選用臣屬卽以公遺陛下由王官宮臣卒登宰相凡所以輔道聖徳憂勤國家有舊有勞自始至卒五十餘年公旣而先帝之名臣與陛下東宮之舊人皆無在者宜其襃寵優異比公甘盤臣修幸得執筆史官奉明詔謹昧死上臨淄公事曰公諱殊字同叔姓晏氏其世次晦顯徙遷不常自其髙祖諱墉唐咸通中舉進士卒官江西始著籍於髙安其後三世不顯曽祖諱延昌又徙其籍於臨川祖諱郜追封英國公考諱固追封秦國公自曽祖已下皆用公貴累贈開府儀同三司太師中書令兼尙書令曽祖妣張氏陳國太夫人祖妣傳氏許國太夫人妣吳氏越國太夫人公生七歳知學問爲文章鄕裏號爲神童故丞相張文節公安撫江西得公以聞眞宗召見旣賜出身後二日又召試詩賦論公徐啟曰臣嘗私習此賦不敢隠眞宗益嗟異之因試以他題以爲祕書省正字置之祕閣使得悉讀祕書命故僕射陳文僖公視其學明年獻其所爲文召試中書遷太常寺奉禮郎封祀泰山推恩遷光祿寺丞數月充集賢校理明年遷著作佐郎丁父憂去官已而眞宗思之卽其家起復命淮南發運使具舟送之京師從祀太淸宮賜緋衣銀魚同判太常禮院又丁母憂求去官服喪不許今天子始封升王公以選爲府記室參軍再遷左正言直史館今天子爲皇太子以戶部員外郎充太子舍人賜金紫知制誥判集賢院遷翰林學士充景靈宮判官太子左庶子兼判太常寺知禮儀院公旣以道徳文章佐佑東宮眞宗每所諮訪多以方寸小紙細書問之由是參與機宻凡所對必以其槁進示不泄其後悉閱眞宗閣中遺書得公所進槁類爲八十卷藏之禁中人莫之見也初眞宗遺詔章獻明肅太后權聴軍國事宰相丁謂樞宻使曹利用各欲獨見奏事無敢決其議者公建言羣臣奏事太后者垂聴之皆毋得見議遂定幹興元年拜右諫議大夫兼侍讀學士遷給事中景靈宮副使判吏部流內銓以易侍講崇政殿遷禮部侍郎知審官院爲樞宻副使遷刑部侍郎上防論張耆不可爲樞宻使由是忤太后防坐以笏擊其僕悞折其齒罷畱守南京大興學校以教諸生自五代以來天下學廢興自公始召拜禦史中丞攺兵部侍郎兼祕書監資政殿學士翰林侍讀學士知天聖八年禮部貢舉明年爲三司使復爲樞宻副使未拜攺參知政事遷尙書左丞太后謁太廟有請服衮冕者太后以問公公以周官後服對太后崩大臣執政者皆罷公爲禮部尙書知亳州徙知陳州遷刑部尙書復召爲禦史中丞又爲三司使知樞宻院事拜樞宻使再加檢校太尉同中書門下平章事慶曆三年三月遂以刑部尙書居相位充集賢殿大學士兼樞宻使自公復召用而趙元昊反師出陜西天下於兵公數建利害請罷監軍無以陣圖授諸將使得應敵爲攻守及制財用爲出入之要皆有法天子悉爲施行自宮禁先以率天下而財賦之職悉歸有司卒能以謀臣元昊使聽約束乃還其王號公爲人剛簡遇人必以誠𨿽處富貴如寒士罇酒相對歡如也得一善稱之如已出當世知名之士如範仲淹孔道輔等皆出其門及爲相益務進賢材當公居相府時範仲淹韓琦富弼皆進用至於臺閣多一時之賢天子旣厭西兵閔天下困奮然有意遂欲因羣材以更治數詔大臣條天下事方施行而小人權幸皆不便明年秋防公以事罷而仲淹等相次亦皆去事遂已公旣罷以工部尙書知頴州徙知陳州又徙許州三遷戶部尙書拜觀文殿大學士永興軍充一路都部署安撫使徙知河南府兼西京畱守累進階至開府儀同三司勲上柱國爵臨淄公食邑萬二千戶實封三千七百戶公享年六十有五自少篤學至其病亟猶手不釋卷有文集二百四十卷嘗奉勑修土訓及眞宗實錄又集類古今文章爲集選二百卷其爲政敏而務以簡便其民其於家嚴子弟之見有時事寡姊孝謹未嘗爲子弟求恩澤其在陳州上問宰相曰晏某居外未嘗有所請其亦有所欲邪宰相以告公公自爲表問起居而已故其薨也天子尢哀悼之賜予加等以其子承裕爲崇文院檢討孫及甥之未官者九人皆命以官公初娶李氏工部侍郎虛巳之女次孟氏屯田員外郎虛舟之女封鉅鹿郡夫人次王氏太師尙書令超之女封榮國夫人子八人長曰居厚大理評事早卒次承裕尙書屯田員外郎宣禮贊善大夫崇讓著作佐郎明逺祗徳皆大理評事幾道傅正皆太常寺太祝女六人長適戶部侍郎同中書門下平章事富弼次適禮部侍郎三司使楊察其四尙幼孫十有三人公旣樂善而稱爲知人士之顯於朝者多公所薦達至擇其女之所從又得二人者如此嗚呼可謂賢也已銘曰

有姜之裔齊爲晏氏齊在春秋晏顯諸侯傳載桓子嬰稱於丘其後無聞不亡僅存有煒自公厥聲以振公之顯聲實相天子天子曰噫予考眞宗惟多名臣以臻盛隆汝初事我王宮東宮以曁相予始卒一躬輔我以徳有勞於邦公疾在外來歸自洛天子曰畱汝予舊學凡今在庭莫如汝舊孰以畀予惟予聖考今旣亡矣孰爲予老何以贈之司空侍中禮則有加予思何窮有篆其文在其碑首天子之褒史臣有詔銘以述之永昭厥後

歐陽文粹卷十七

欽定四庫全書

歐陽文粹卷十八

宋陳亮編碑銘

範文正公

皇祐四年五月甲子資政殿學士尙書戶部侍郎汝南文正公薨徐州以其年十有二月壬申於河南尹樊裏之萬安山下公諱仲淹字希文五代之際世家蘇州事吳越太宗皇帝時吳越獻其地公之皇考從錢俶朝京師後爲武寧軍掌書記以卒公生二歳而孤母夫人貧無依再適長山朱氏旣長知其世家感泣去之南都入學捨掃一室晝夜講誦其起居飲食人所不堪而公自刻益苦居五年大通六經之防爲文章論說必本於仁義祥符八年舉進士禮部選第一遂中乙科爲廣徳司理參軍始歸迎其母以養及公旣貴天子乃贈公曾祖蘇州糧料院判官諱某爲太保祖祕書監諱贊時爲太傅考諱墉爲太師妣謝氏爲吳國夫人公少有大節其於富貴貧賤毀譽懽戚不一動其心而慨然有志於天下常自誦曰士當先天下之憂而憂後天下之樂而樂也其事上遇人一以自信不擇利害爲趨捨其所有爲必盡其方曰爲之自我者當如是其成與否有不在我者𨿽聖賢不能必吾豈苟哉天聖中晏丞相薦公文學以大理寺丞爲祕閣校理以言事忤章獻太后防通判河中府久之上記其忠召拜右司諫當太后臨朝聽政時以至日大防前殿上將率百官爲壽有司以具公上疏爲言天子無北面且開後世弱人主以彊母后之漸其事遂已又上書請還政天子不報及太后崩言事者希防多求太后時事欲深治之公獨以爲太后受托先帝保佑聖躬始終十年未見過失宜掩其小故以全大徳初太后有遺命立楊太妃代爲太后公諫曰太后母號也自古無代立者繇是罷其命是歳大旱蝗奉使安撫東南使還防郭皇后廢率諫官禦史伏閤爭不能得貶知睦州又徙蘇州歳余卽拜禮部員外郎天章閣待制益論時政闕失而大臣權幸多忌惡之居數月以公知開封府開封素號難治公治有聲事日益簡暇則益取古今治亂安危爲上開說又爲百官圖以獻曰任人各以其材而百職修堯舜之治不過此也因指其遷進遲速次序曰如此而可以爲公可以爲私亦不可以不察由是呂丞相怒至交論上前公求對辯語切坐落職知饒州明年呂公亦罷公徙潤州又徙越州而趙元昊反河西上復召相呂公乃以公爲陜西經略安撫副使遷龍圖閣直學士是時新失大將延州危公請自守鄜延捍賊乃知延州元昊遣人遺書以求和公以爲無事請和難信且書有僣號不可以聞乃自爲書告以逆順成敗之說甚辯坐擅復書奪一官知耀州未逾月徙知慶州旣而四路置帥以公爲環慶路經略安撫招討使兵馬都部署累遷諫議大夫樞宻直學士公爲將務持重不急近功小利於延州築淸澗城墾營田復承平永平廢寨孰羌歸業者數萬戶於慶州城大順以據要害奪賊地而耕之又城細腰胡盧於是明珠滅臧等大族皆去賊爲中國用自邊制久隳至兵與將常不相識公始分延州兵爲六將訓練齊整諸路皆用以爲法公之所在賊不敢犯人或疑公見敵應變爲如何至其城大順也一旦引兵出諸將不知所向軍至柔逺始號令告其地處使往築城至於版築之用大小畢具而軍中初不知賊以騎三萬來爭公戒諸將戰而賊走追勿過河已而賊果走追者不渡而河外果有伏賊旣失計乃引去於是諸將皆服公爲不可及公待將吏必使畏法而愛已所得賜賚皆以上意分賜諸將使自爲謝諸蕃質子縱其出入無一人逃者蕃酋來見召之臥內屏人徹衛與語不疑公居二歳士勇邊實恩信大洽乃決策謀取橫山復靈武而元昊數遣使稱臣請和上亦召公歸矣初西人籍爲鄕兵者數萬旣而黥以爲軍惟公所部但刺其手公去兵罷獨得復爲民其於兩路旣得孰羌爲用使以守邊因徙屯兵就食內地而紓西人饋挽之勞其所設施去而人徳之與守其法不敢變者至今尢多自公坐呂公貶羣士大夫各持二公曲直呂公患之凡直公者皆指爲黨或坐竄逐及呂公復相公亦再起被用於是二公驩然相約勠力平賊天下之士皆以此多二公然朋黨之論遂起而不能止上旣賢公可大用故卒置羣議而用之慶曆三年春召爲樞宻副使五讓不許乃就道旣至數月以爲參知政事每進見必以太平責之公嘆曰上之用我者至矣然事有先後而革政於久安非朝夕可也旣而上再賜手詔趣使條天下事又開天章閣召見賜坐授以紙筆使防於前公惶恐避席始退而條列時所宜先者十數事上之其詔天下興學取士先徳行不専文辭革磨勘例遷以別能否減任子之數而除濫官用農桑考課守宰等事方施行而磨勘任子之法僥幸之人皆不便因相與騰口而嫉公者亦幸外有言喜爲之佐佑防邊奏有警公卽請行乃以公爲河東陜西宣撫使至則上書願復守邊卽拜資政殿學士知邠州兼陜西四路安撫使其知政事才一歳而罷有司悉奏罷公前所施行而復其故言者遂以危事中之賴上察其忠不聽是時夏人已稱臣公因以疾請鄧州守鄧三歳求知杭州又徙靑州公益病又求知穎州肩舁至徐遂不起享年六十有四方公之病上賜藥存問旣薨輟朝一日以其遺表無所請使就問其家所欲爲贈以兵部尙書所以哀防之甚厚公爲人外和內剛樂善泛愛喪其母時尙貧終身非賔客食不重肉臨財好施意豁如也及退而視其私妻子僅給衣食其爲政所至民多立祠畫像其行已臨事自山林處士裏閭田野之人外至四裔莫不知其名字而樂道其事者甚眾及其世次官爵志於墓譜於家藏於有司者皆不論著著其系天下國家之大者亦公之志也歟銘曰範於吳越世實陪臣俶納山川及其士民範始來北中間幾息公奮自躬與時偕逢事有罪功言有違從豈公必能天子用公其艱其勞一其初終夏童跳邊乘吏怠安帝命公往問彼驕頑有不聽順鋤其穴根公居三年怯勇隳完兒憐獸擾卒俾徠臣夏人在庭其事方議帝趣公來以就於治公拜稽首玆爲艱哉初匪其難在其終之羣言營營卒壊於成匪惡其成惟公是傾不傾不危天子之明存有顯榮沒有贈諡藏其子孫寵及後世惟百有位可勸無怠

余襄公

始興襄公旣於曲江之明年其子仲荀走於亳以來告曰余氏世爲閩人五代之際逃亂於韶自曽髙以來晦迹嘉遁至於博士府君始有祿仕而襄公繼之以大曲江僻在嶺表自始興張文獻公有聲於唐爲賢相至公復出爲宋名臣蓋余氏徙韶歷四世始有顯仕而曲江寂寥三百年然後再有聞人惟公位登天臺正秩三品遂有爵土開國鄕州以繼美前哲而爲韶人榮至於褒防贈諡始終之寵盛矣蓋褒有詔防有物贈有告而諡行考功有議有狀合而志之以閟諸幽有銘可謂備矣惟是螭首趺揭於墓隧以表見於後世而昭示其子孫者宜有辭而闕焉敢以爲請謹按余氏韶州曲江人曽祖諱某祖諱某皆不仕父諱某太常博士累贈太常少卿公諱靖字安道官至朝散大夫守工部尙書集賢院學士知廣州軍州事兼廣南東路兵馬鈐轄經略安撫使柱國始興郡開國公食邑二千六百戶食實封二百戶治平元年自廣朝京師六月癸亥以疾薨於金陵天子惻然輟視朝一日賻以粟帛贈刑部尙書諡曰襄明年七月某甲子返於曲江之龍歸鄕成山之原公爲人質重剛勁而言語恂恂不見喜怒自少博學彊記至於歷代史記雜家小說陰陽律曆外曁浮屠老子之書無所不通天聖二年舉進士爲贛縣尉書判拔萃攺將作監丞知新建縣再遷祕書丞刋校三史充集賢校理天章閣待制範公仲淹以言事觸宰相得罪諫官禦史不敢言公防論之坐貶監筠州酒稅稍徙泰州已而天子感悟亟復用範公而因之以被斥者皆召還惟公以便親乞知英州遷太常博士丁母憂服除遂還爲集賢校理同判太常禮院景祐慶曆之間天下怠於久安吏習因循多失職及趙元昊以夏叛師出久無功縣官財屈而民重困天子赫然思振頽以修百度旣已更用二三大臣又增置諫官四員使言天下事公其一人也卽攺右正言供職公感激奮勵遇事輒言無所回避姦防權幸屏息畏之其補益多矣然亦不勝其怨嫉也慶曆四年元昊納誓請和將加封而契丹以兵臨境上遣使言爲中國討賊且告師期請止毋與和朝廷患之欲聽重絕夏人而兵不得息不聴生事北邊議未決公獨以爲中國厭兵久矣此契丹之所幸一日使吾息兵養勇非其利也故用此以撓我爾是不可聽朝廷𨿽是公言猶畱夏不遣而假公諫議大夫以報公從十餘騎馳出居庸關見敵於九十九泉從容坐帳中辯折往復數十卒屈其議取其要領而還朝廷遂發夏冊臣元昊西師旣解嚴而北邊亦無事是歳以本官知制誥史館修撰而契丹卒自攻元昊明年使來告捷又以公往報坐習敵語出知吉州怨家因之中以事左遷將作少監分司南京公怡然還鄕裏闔門謝賔客絕人事凡六年天子每思之欲用者數矣大臣有不喜者第遷光祿少卿於家又以爲武衛將軍壽州兵馬鈐轄辭不拜皇祐二年祀明堂覃恩遷衛尉卿明年知防州丁父憂去官而蠻賊儂智髙陷邕州連破嶺南州縣圍廣州乃卽廬中起公爲祕書監知潭州卽日疾馳在道攺知桂州廣南西路經略安撫使公奏曰賊在東而徙臣西非臣志也天子嘉之卽詔公經制廣東西賊盜乃趨廣州而智髙復西走邕州自智髙初起交趾請出兵助討賊詔不許公以爲智髙交趾叛者宜聴出兵毋沮其善意累疏論之不報至是公曰邕州與交趾接境今不納必忿而反助智髙乃以便宜趣交趾防兵又募儂黃諸姓酋豪皆縻以職與之誓約使聴節制或疑其不可用公曰使不與智髙合足矣及智髙入邕州遂無外援旣而宣撫使狄靑防公兵敗賊於歸仁智髙走入海邕州平公請復終喪不許諸將班師以智髙尙在請畱公廣西委以後事遷給事中諫官禦史列防言公功多而賞薄再遷尙書工部侍郎公畱廣西逾年撫緝完復嶺海肅然又遣人入特磨襲取智髙母及其弟一人俘於京師斬之拜集賢院學士久之徙知潭州又徙靑州再遷吏部侍郎嘉祐五年交趾防邕州殺五巡檢天子以爲恩信著於嶺外而爲交趾所畏者公也驛召以爲廣西體量安撫使悉發荊湖兵以從公至則移檄交趾召其臣費嘉祐詰責之嘉祐皇恐對曰種落犯邊罪當死願畱取首惡以獻卽械五人送欽州斬於界上公還邕人遮道畱之不得明年以尙書左丞知廣州英宗卽位拜工部尙書代還道病卒享年六十有五公經制五管前後十年凡治六州所至有惠愛𨿽在兵間手不釋卷有文集二十卷奏議五卷三史刋誤四十卷娶林氏封魯郡夫人子男三人伯莊殿中丞早卒仲荀今爲屯田員外郎叔英太常寺太祝女六人皆適士族孫四人孫女五人銘曰

余遷曲江仍世不顯奮自襄公有聲甚逺始興開國襲美於前兩賢相望三百年間偉歟襄公惟邦之直始登於朝官有言責左右獻納姦防屏息慶曆之治實多補益逢時有事奔走南北功書史官名在夷狄出入艱勤險夷一徳小人之防公廢千里一方有警公起於家威行信結嶺海幽遐公之在焉帝不南顧胡召其還殞於中路返柩來歸韶人負土伐石刻辭立於墓門以貽來世匪止韶人

歐陽文粹卷十八

欽定四庫全書

歐陽文粹卷十九

宋陳亮編墓銘

杜正獻公

故太子太師致仕祁國公贈司徒兼侍中杜公諱衍字世昌越州山陰人也其先本出於堯之後歷三代常爲諸侯後徙其封於杜而子孫散適他國者以杜爲氏自杜赫爲秦將軍後三世禦史大夫周及其子建平侯延年仍顯於漢又九世當陽侯預顯於晉又十有四世岐國公佑顯於唐又九世而至於祁公其爲家有法其吉凶祭祀齋戒日時幣祝從事一用其家書自唐滅士喪其舊禮而一切苟簡獨杜氏守其家法不遷於世俗蓋自春秋諸侯之子孫歷秦漢千有餘歳得不絕其世譜而唐之盛時公卿家法存於今者惟杜氏公自曽髙以來以恭儉孝謹稱鄕裏至公爲人尢潔廉自克其爲大臣事其上以不欺爲忠推於人以行已取信故其動靜纎悉謹而有法至考其大節偉如也公享年八十官至尙書左丞方其六十有九嵗且盡卽上書告老明年以太子少師致仕累遷太子太保太傅太師封祁國公於其家天子祀明堂遣使者召公陪祠將有所問以疾不至而歳時存問勞賜不絕公少舉進士髙第爲揚州觀察推官知平遙縣通判晉州知幹州遷河東京西路提防刑獄知揚州河東陜西路轉運使入爲三司戶部副使拜天章閣待制知荊南府未行以爲河北路都轉運使遂知天雄軍召爲禦史中丞判流內銓知審官院拜樞宻直學士知永興軍徙知並州遷龍圖閣學士復知永興軍權知開封府康定元年以刑部侍郎同知樞宻院事卽拜副使慶曆三年遷吏部侍郎樞宻使明年以本官同中書門下平章事公治吏事如其爲人其聴獄訟𨿽明敏而審覈愈精故屢決疑獄人以爲神其簿書出納推析毫髮終日無倦色至爲條目必使吏不得爲姦而已及其施於民者則簡而易行始居平遙嘗以吏事適他州而縣民爭訟者皆不肯決以待公歸知幹州未滿嵗安撫使察其治行以公權知鳯翔府二邦之民爭於界上一曰此我公也汝奪之一曰今我公也汝何有焉夏人初叛命天下苦於兵而自陜以西尢甚吏緣侵漁調發督廹至民破產不能足往往自經投水以死於是時公在永興語其人曰吾不能免汝然可使汝不勞爾乃爲之區處計較量物有無貴賤道裏逺近寛其期防使以次輸送由是物不踴貴車牛芻秣宿食來往如平時而吏束手無所施民比他州費省十六七至於繕治城郭器械民皆不知開封治京師常撓於權要有幹其法而能不爲之屈者世皆以爲難至公能使權要不敢有所幹凡其爲治以聴防盜訟爲能否爾獨公始有餘力省其民事如治他州而畿赤諸縣之民皆被其惠開封比比出能吏而兼於民政者惟公一人吏部審官主天下吏員而居職者類以不久遷去故吏得爲姦公始視銓事一日選者三人爭某闕公以問吏吏受丙賕對曰當與甲乙不能爭遂授他闕居數日吏教丙訟甲負某事不當得公悟召乙問之乙謝曰業已得他闕不願爭公不得已與丙而笑曰此非吏罪乃吾未知銓法爾因命諸曹各具格式科條以白問曰盡乎曰盡矣明日勑諸吏無得升堂使坐聴行文書而已由是吏不得與銓事與奪一出於公月餘翕然聲動京師其在審官有以賕求官者吏謝不受曰我公有賢名不久見用去矣姑少待之慶曆之初上厭西兵之久出而民亟用今丞相富公樞宻韓公及範文正公而三人者遂欲盡革眾事以修紀綱而小人權幸皆不悅獨公與相佐佑而公尢抑絕僥幸凡內降與恩澤者一切不與每積至十數則連封而面還之或詰責其人至慙恨涕泣而去上嘗謂諫官歐陽修曰外人知杜某封還內降邪吾居禁中有求恩澤者每以杜某不可告之而止者多於所封還也其助我多矣此外人及杜某皆不知也然公與三人者卒皆以此罷去公多知本朝故實善決大事初邊將議欲大舉以擊夏人𨿽韓公亦以爲可舉公爭以爲不可大臣至有欲以沮軍罪公者然兵後果不得出契丹與夏人爭銀甕族大戰黃河外而鴈門麟府皆警範文正公安撫河東欲以兵從公以爲契丹必不來兵不可妄出範公怒至以語侵公公不爲恨後契丹卒不來二公皆世俗指公與爲朋黨者其論議之際蓋如此及三人者將罷去公獨以爲不可遂亦罷以尙書左丞知兗州歳余乃致仕公自布衣至爲相衣服飲食無所加𨿽妻子亦有常節家故饒財諸父分產公以所得悉與兄弟之貧者俸祿所入分給宗族賙人急難至其歸老無屋以居寓於南京驛舍者久之自少好學工書喜爲詩讀書𨿽老不倦推奨後進今世知名士多出其門居家見賔客必問時事聞有善喜若已出至有所不可憂見於色或夜不能寐如任其責者凡公所以行之終身者有能履其一君子以爲人之所難而公自謂不足以名後世遺戒子孫無得紀述嗚呼豈所謂任重道逺而爲善惟不足者歟曽祖太子少保諱某贈太師祖鴻臚卿諱某追封吳國公父尙書度支員外郎諱某追封韓國公皆贈太師尙書令兼中書令娶相裏氏封晉國夫人子男曰詵大理評事防太常博士訥將作監主簿詒祕書省正字三子早卒女長適集賢校理蘇舜欽次適祕閣校理李綖次適單州團練推官張遵道公以嘉祐二年某月某日卒於家其子防以某年某月某日公於應天府宋城縣之仁孝原銘曰

翼翼祁公率履自躬一其初終惟徳之恭公在於位士知貪防退老於家四方之瞻豈惟士夫天子曰咨爾曲爾直繩之墨之正爾方員有矩有規人莫之逾公無爾欺予左予右惟公是毗公𨿽告休受寵不已宮臣國公卽命於第奕奕明堂萬邦從祀豈無臣工爲予執事何以召之惟公舊徳公不能來予其往錫君子愷悌民之父母公𨿽百齡人以爲少不俾黃耉喪予元老寵祿之隆則有止期惟其不已旣去而思銘昭於逺萬世之詒

蔡君謨

公諱襄字君謨興化軍仙逰人也天聖八年舉進士甲科爲漳州軍事判官西京畱守推官攺著作佐郎館閣校勘慶曆二年以祕書丞集賢校理知諫院兼修起居注是時天下無事士大夫弛於久安一日元昊叛師久無功天子慨然厭兵思正百度以修太平旣已排羣議進退二三大臣又詔增置諫官四員使拾遺補闕所以遇之甚寵公以材名在選中遇事感激無所回避權幸畏斂不敢撓法干政而上得益與大臣圖議明年屢下詔書勸農桑興學校革修廢而天下竦然知上之求治矣於此之時言事之臣無日不進見而公之補益爲尢多四年以右正言直史館出知福州以便親遂爲福建路轉運使復古五塘以漑田民以爲利爲公立生祠於塘側又奏減閩人五代時丁口稅之半丁父憂服除判三司鹽鐡勾院復修起居注今參知政事唐公介時爲禦史以直言忤防貶春州別駕廷臣無敢言者公獨論其忠人皆危之而上悟意解唐公得攺英州遂復召用皇祐四年遷起居舍人知制誥兼判流內銓禦史呂景初吳中復馬遵坐論梁丞相適罷臺職除他官公封還辭頭不艸制其後屢有除授非當者必皆封還之而上遇公益厚曰有子如此其母之賢可知命特賜冠帔以寵之至和元年遷龍圖閣直學士知開封府三年以樞宻直學士知泉州徙知福州未幾復知泉州公爲政精明而於閩人尢知其風俗至則禮其士之賢者以勸學興善而變民之故除其甚害往時閩士多好學而専用賦以應科舉公得先生周希孟以經術傳授學者常至數百人公爲親至學捨執經講問爲諸生率延見處士陳烈尊以師禮而陳襄鄭穆方以徳行著稱鄕裏公皆折節下之閩俗重凶事而奉浮圖防賔客以盡力丰侈爲孝否則深自愧恨爲鄕裏羞而姦民防手無賴子幸而貪飲食利錢財來者無限極往往至數百千人至有親亡祕不舉哭必破產辦具而後敢發喪者有力者乘其急時賤買其田宅而貧者立劵舉債終身困不能償公曰有大於此耶卽下令禁止至於巫覡主病蠱毒殺人之類皆痛防絕之然後擇民之聰明者教以醫藥使治疾病其子弟有不率教令者條其事作五戒以教諭之久之閩人大便公旣去閩人相率詣州請爲公立徳政碑吏以法不許請卽退而以公善政私刻於石曰俾我民不忘公之徳嘉祐五年召拜翰林學士權三司使三司開封世稱省府爲難治而易以毀譽居者不由以遷則由以敗而敗者十常四五公居之皆有能名其治京師談笑無畱事尢喜破姦發隠吏不能欺至商財利則較天下盈虛出入量力以制用必使下完而上給下曁百司因習蠧切磨剗剔久之簿書纎悉紀綱條目皆可法七年季秋大享明堂後數月仁宗崩英宗卽帝位數大賞賚及作永昭陵皆猝辦於縣官經費外公應煩愈閒暇若有餘而人不知勞遂拜三司使居二歳以母老求知杭州卽拜端明殿學士以往三年徙南京畱守未行丁母夫人憂明年八月某日以疾卒於家享年五十有六嵗蔡氏之譜自晉從事中郎克以來世有顯聞其後中衰隠徳不仕公年十八以農家子舉進士爲開封第一名動京師後官於閩典方州領使一路二親尙皆無恙閩人瞻望咨嗟不榮公之貴而榮其父母母夫人尢有壽年九十餘飲食起居康彊如少者嵗時爲壽母子須鬢皆皤然而命服金紫煌煌如也至今閩人之爲子者必以夫人祝其親爲父母者必以公教其子也公於朋友重信義聞其喪則不禦酒肉爲位以哭盡哀乃止嘗防飲靈東園坐客有射矢誤中傷人者客遽指爲公矢京師喧然事旣聞上以問公公卽再拜愧謝終不自辯退亦未嘗以語人公爲文章淸遒粹美有文集若干捲工於書畫頗自惜不妄爲人書故其殘章斷槁人悉珍藏而仁宗尢愛稱之禦制元舅隴西王碑文詔公書之其後命學士撰溫成皇后碑文又勑公書則辭不肯書曰此待詔職也公累官至禮部侍郎旣卒翰林學士王珪等十餘人列言公賢其亡可惜天子新卽位未及識公而聞其名久也爲之惻然特贈吏部侍郎官其子旻爲祕書省正字孫傳及弟之子均皆守將作監主簿而優以賻防以旻尙幼命守吏助給其喪事曽祖諱顯皇不仕祖諱恭贈工部員外郎父諱琇贈刑部侍郎母夫人盧氏長安郡太君夫人葛氏永嘉郡君子男三人曰勺將作監主簿曰旬大理評事皆先公卒幼子旻也女三人一適著作佐郎謝仲規二尙幼以某年某月某日公於莆田縣某鄕將軍山銘曰

誰謂閩逺而多奇產產非物寶惟士之賢嶷嶷蔡公其人傑然奮躬當朝讜言正色出入左右彌縫補闕間歸於閩有政在人食不畏蠱喪不憂貧疾者有醫學者有師問誰使然孰不公思有髙其墳有拱其木凡閩之人過者必肅

歐陽文粹卷十九

欽定四庫全書

歐陽文粹卷二十

宋陳亮編墓銘

尹師魯

師魯河南人姓尹氏諱洙然天下之士識與不識皆稱之曰師魯蓋其名重當世而世之知師魯者或推其文學或髙其議論或多其材能至其忠義之節處窮達臨禍福無愧於古君子則天下之稱師魯者未必盡知之師魯爲文章簡而有法博學彊記通知今古長於春秋其與人言是是非非務窮盡道理乃已不爲苟止而妄隨而人亦罕能過也遇事無難易而勇於敢爲其所以見稱於世者亦所以取嫉於人故其卒窮以死師魯少舉進士及第爲絳州正平縣主簿河南府戶曹參軍邵武軍判官舉書判拔萃遷山南東道掌書記知伊陽縣王文康公薦其才召試充館閣校勘遷太子中允天章閣待制範公貶饒州諫官禦史不肯言師魯上書言仲淹臣之師友願得俱貶貶監郢州酒稅又徙唐州遭父喪服除復得太子中允知河南縣趙元昊反陜西用兵大將葛懷敏奏起爲經略判官師魯𨿽用懷敏辟而尢爲經略使韓公所深知其後諸將敗於好水韓公降知秦州師魯亦徙通判濠州久之韓公奏得通判秦州遷知涇州又知渭州兼涇原路經略部署坐城水落與邊臣異議徙知晉州又知潞州爲政有惠愛潞州人至今思之累遷官至起居舍人直龍圖閣師魯當天下無事時獨喜論兵爲敍燕息戍二篇行於世自西兵起凡五六嵗未嘗不在其間故其論議亦精宻而於西事尢習其詳其爲兵制之說述戰守勝敗之要盡當今之利害又欲訓土兵代戌卒以減邊用爲禦戎長久之防皆未及施爲而元昊臣西兵解嚴師魯亦去而得罪矣然則天下之稱師魯者於其材能亦未必盡知之也初師魯在渭州將吏有違其節度者欲按軍法斬之而不果其後吏至京師上書訟師魯以公使錢貸部將貶崇信軍節度副使徙監均州酒稅得疾無醫藥舁至南陽求醫疾革隠幾而坐顧稚子在前無甚憐之色與賔客言終不及其私享年四十有六以卒師魯娶張氏某縣君有兄源字子漸亦以文學知名前一嵗卒師魯凡十年間三貶官喪其父又喪其兄有子四人連喪其三女一適人亦卒而其身終以貶死一子三歳四女未嫁家無餘貲客其喪於南陽不能歸平生故人無逺邇皆往賻之然後妻子得以其柩歸河南以某年某月某日於先塋之次余與師魯兄弟交嘗銘其父之墓矣故不復次其世家焉銘曰

藏之深固之宻石可朽銘不滅

志言天下之人識與不識皆知師魯文學議論材能則文學之長議論之髙材能之美不言可知又恐太略故條析其事再述於後述其文則曰簡而有法此一句在孔子六經惟春秋可當之其他經非孔子自作文章故𨿽有法而不簡也修於師魯之文不薄矣而世之無識者不考文之輕重但責言之多少云師魯文章不合秪著一句道了旣述其文則又述其學曰通知古今此語若必求其可當者惟孔孟也旣述其學則又述其論議云是是非非務盡其道理不苟止而妄隨亦非孟子不可當此語旣述其議論則又述其材能備言師魯歷貶自兵興使在陜西尢深知西事未及施爲而元昊臣師魯得罪使天下之人盡知師魯材能此三者皆君子之極美然在師魯猶爲末事其大節乃篤於仁義窮達禍福不媿古人其事不可徧舉故舉其要者一兩事以取信如上書論範公而自請同貶臨死而語不及私則平生忠義可知也其臨窮達禍福不媿古人又可知也旣已具言其文學其論議其材能其忠義遂又言其爲仇人挾情論告以貶死又言其死後妻子困窮之狀欲使後世知有如此人以如此事廢死至於妻子如此困窮所以深痛死者而切責當世君子致斯人之及此也春秋之義痛之益至則其辭益深子般卒是也詩人之意責之愈切則其言愈緩君子偕老是也不必號天叫屈然後爲師魯稱怨也故於其銘文但雲藏之深固之宻石可朽名不滅意謂舉世無可告語但深藏牢埋此銘使其不朽則後世必有知師魯者其語愈緩其意愈切詩人之義也而世之無識者乃云銘文不合不講徳不辧師魯以非罪蓋爲前言其窮達禍福無媿古人則必不犯法況是仇人所告故不必區區曲辧也今止直言所坐自然知非罪矣添之無害故勉徇議者添之若作古文自師魯始則前有穆修鄭條輩及有大宋先達甚多不敢防自師魯始也偶麗之文苟合於理未必爲非故不是此而非彼也若謂近年古文自師魯始則範公祭文已言之矣可以互見不必重出也皇甫湜韓文公墓志李翺行狀不必同亦互見之也志云師魯喜論兵論兵儒者末事言喜無害喜非嬉戱之戲喜者好也君子固有所好矣孔子言回也好學豈是薄顏回乎後生小子未經師友苟恣所見豈足聴哉修見韓退之與孟郊聮句便似孟郊詩與樊宗師作志便似樊文慕其如此故師魯之志用意特深而語簡蓋爲師魯文簡而意深又思平生作文惟師魯一見展捲疾讀五行俱下便曉人深處因謂死者有知必受此文所以慰吾亡友爾豈卹小子輩哉

蘇明允

有蜀君子曰蘇君諱洵字明允眉州眉山人也君之行義修於家信於鄕裏聞於蜀之人久矣當至和嘉祐之間與其二子軾轍偕至京師翰林學士歐陽修得其所著書二十二篇獻諸朝書旣出而公卿士大夫爭傳之其二子舉進士皆在髙等亦以文學稱於時眉山在西南數千里外一日父子隠然名動京師而蘇氏文章遂擅天下君之文博辯宏偉讀者悚然想見其人旣見而溫溫似不能言及卽之與居愈久而愈可愛間而出其所有愈叩而愈無窮嗚呼可謂純明篤實之君子也曽祖諱祐祖諱杲父諱序贈尙書職方員外郎三世皆不顯職方君三子曰澹曰渙皆以文學舉進士而君少獨不喜學年已壯猶不知書職方君縱而不問鄕閭親族皆怪之或問其故職方君笑而不答君亦自如也年二十七始大發憤謝其素所往來少年閉戶讀書爲文辭歳余舉進士再不中又舉茂材異等不中退而嘆曰此不足爲吾學也悉取所爲文數百篇焚之益閉戶讀書絕筆不爲文辭者五六年乃大究六經百家之說以考質古今治亂成敗聖賢窮達出處之際得其精粹涵畜充溢抑而不發久之慨然曰可矣由是下筆頃刻數千言其縱橫上下出入馳驟必造於深防而後止蓋其稟也厚故發之遲志也慤故得之精自來京師一時後生學者皆尊其賢學其文以爲師法以其父子俱知名故號老蘇以別之初修爲上其書召試紫微閣辭不至遂除試祕書省校書郎防太常修纂建隆以來禮書乃以爲霸州文安縣主簿使食其祿與陳州項城縣令姚辟同修禮書爲太常因革禮一百卷書成方奏未報而君以疾卒實治平三年四月戊申也享年五十有八天子聞而哀之特贈光祿寺丞勑有司具舟載其喪歸於蜀君娶程氏大理寺丞文應之女生三子曰景早卒軾今爲某官轍某官三女皆早卒孫曰邁曰遟有文集二十卷諡法三卷君善與人交急人患難死則防養其孤鄕人多徳之蓋晚而好易曰易之道深矣汨而不明者諸儒以附防之說亂之也去之則聖人之防見矣作易傳未成而卒某年某月某日於彭山之安鎭鄕可龍裏君生於逺方而學又晚成常嘆曰知我者惟吾父與歐陽公也然則非余誰宜銘銘曰

蘇顯當世實欒城人以宦畱眉蕃蕃子孫自其髙曽鄕裏稱仁偉歟明允大發於文亦旣有文而又有子其存不朽其嗣彌昌嗚呼明允可謂不亡

墓表

瀧岡阡表

嗚呼惟我皇考崇公卜吉於瀧岡之六十年其子修始克表於其阡非敢緩也蓋有待也修不幸生四歳而孤太夫人守節自誓居貧自力於衣食以長以教俾至於成人太夫人告之曰汝父爲吏防而好施與喜賔客其俸祿𨿽薄常不使有餘曰毋以是爲我累故其亡也無一瓦之覆一壠之植以庇而爲生吾何恃而能自守邪吾於汝父知其一二以有待於汝也自吾爲汝家婦不及事吾姑然知汝父之能養也汝孤而幼吾不能知汝之必有立然知汝父之必將有後也吾之始歸也汝父免於母喪方逾年嵗時祭祀則必涕泣曰祭而丰不如養之薄也間禦酒食則又涕泣曰昔常不足而今有餘其何及也始吾一二見之以爲新免於喪適然耳旣而其後常然至其終身未嘗不然吾𨿽不及事姑而以此知汝父之能養也汝父爲吏嘗夜燭治官書屢廢而嘆吾問之則曰此死獄也我求其生不得爾吾曰生可求乎曰求其生而不得則死者與我皆無恨也矧求而有得邪以其求而得則知不求而死者恨也夫常求其生猶失之死而世常求其死也回顧乳者劍汝而立於旁因指而嘆曰術者謂我歳行在戌將死使其言然吾不及見兒之立也後當以我語告之其平居教他子弟常用此語吾耳熟焉故能詳也其施於外事吾不能知其居於家無所矜飾而所爲如此是眞發於中者邪嗚呼其心厚於仁者邪此吾知汝父之必將有後也汝其勉之夫養不必丰要於孝利𨿽不得博於物要其心之厚於仁吾不能教汝此汝父之志也修泣而志之不敢忘先公少孤力學咸平三年進士及第爲道州判官泗綿二州推官又爲泰州判官享年五十有九沙溪之瀧岡太夫人姓鄭氏考諱徳儀世爲江南名族太夫人恭儉仁愛而有禮初封福昌縣太君進封樂安安康彭城三郡太君自其家少防時治其家以儉約其後常不使過之曰吾兒不能苟合於世儉薄所以居患難也其後修貶夷陵太夫人言笑自若曰吾處之有素矣汝能安之吾亦安矣自先公之亡二十年修始得祿而養又十有二年列官於朝始得贈封其親又十年修爲龍圖閣直學士尙書吏部郎中畱守南京太夫人以疾終於官舍享年七十有二又八年修以非才入副樞宻遂參政事又七年而罷自登二府天子推恩褒其三世故自嘉祐以來逢國大慶必加寵錫皇曾祖府君累贈金紫光祿大夫太師中書令曽祖妣累封楚國太夫人皇祖府君累贈金紫光祿大夫太師中書令兼尙書令祖妣累封吳國太夫人皇考崇公累贈金紫光祿大夫太師中書令兼尙書令皇妣累封越國太夫人今上初郊皇考賜爵爲崇國公太夫人進號魏國於是小子修泣而言曰嗚呼爲善無不報而遲速有時此理之常也惟我祖考積善成徳宜享其隆𨿽不克有於其躬而錫爵受封顯榮褒大實有三朝之錫命是足以表見於後世而庇賴其子孫矣乃列其世譜具刻於碑旣又載我皇考崇公之遺訓太夫人之所以教而有待於修者並揭於阡俾知夫小子修之徳薄能鮮遭時竊位而幸全大節不辱其先者其來有自

周堯卿

有篤行君子曰周君者孝於其親友於其兄弟居父母喪與其兄某弟某居於倚廬不飲酒食肉者三年其言必戚其哭必哀除喪而臒然不能勝人事者蓋久而後復自孔子在魯而魯人不能行三年之喪其弟子疑以爲問則非魯而他國可知也孔子沒而其後世又可知也今世之人知事其親者多矣或居喪而不哀者有矣生能事而死能哀或不知喪禮者有矣或知禮而以爲喪主於哀而已不必合於禮者有矣如周君者事生盡孝居喪盡哀而以禮者也禮之失久矣喪禮尢廢也今之居喪者惟仕宦婚嫁聴樂不爲此特法令之所禁爾其衰麻之數哭泣之節居處之別飲食之變皆莫知夫有禮也在上位者不以身率其下在下者無所望於其上其遂廢矣乎故吾於周君有所取也君諱堯卿字子兪道州永明人也天聖二年舉進士累官至太常博士歷連衡二州司理參軍桂州司錄知髙安寧化二縣通判饒州未行以慶曆五年六月朔日卒於朝集之舍享年五十有一皇祐五年某月日葬於道州永明縣之紫微岡曽祖諱某祖諱某父諱某贈某官母唐氏封某縣太君娶某氏封某縣君君學長於毛鄭詩左氏春秋家貧不事生產喜聚書居官祿𨿽薄常分俸以賙宗族朋友人有慢已者必厚爲禮以愧之其爲吏所居皆有能政有文集二十卷君有子七人曰諭鼎州司理參軍曰詵湖州歸安主簿曰諮曰諷曰諲曰說曰誼皆未仕嗚呼孝非一家之行也所以移於事君而忠仁於宗族而睦交於朋友而信始於一鄕推之四海表於金石示之後世而勸考君之所施者無不可以書也豈獨俾其子孫之不隕也哉

歐陽文粹卷二十

右歐陽文忠公文粹一百三十篇公之文根乎仁義而達之政理蓋所以翼六經而載之萬世者也𨿽片言半簡猶宜存而弗削顧猶有所去取於其間毋乃誦公之文而不知其防敢於犯是不韙而不疑也初天聖明道之間太祖太宗眞宗以深仁厚澤涵養天下蓋七十年百姓能自衣食以樂生送死而戴白之老安坐以嬉童兒幼穉什伯爲羣相與鼓舞於里巷之間仁宗恭已無爲於其上太母制政房闥而執政大臣實得以參可否晏然無以異於漢文景之平時民生及識五代之亂離者蓋於是與世相忘久矣而學士大夫其文猶襲五代之卑陋中經一二大儒起而麾之而學者未知所向是以斯文獨有愧於古天子慨然下詔書以古道飭天下之學者而公之文遂爲一代師法未幾而科舉祿利之文非兩漢不道於是本朝之盛極矣公於是時獨以先王之法度未盡施於今以爲大缺其策學者之辭殷勤切至問以古今繁簡淺深之宜與夫周禮之可行與不可行而一時習見百年之治若無所事乎此者使公之志弗克遂伸而荊國王文公得乘其間而執之神宗皇帝方鋭意於三代之治荊公以霸者功利之說飾以三代之文正百官定職業修兵民制國用興學校以養天下之才是皆神宗皇帝聖慮之所及者嘗試行之尋察其有管晏之所不道攺作之意蓋見於末命而天下已紛然趨於功利而不可禁學者又習於當時之所謂經義者剝裂牽綴气日以卑公之文𨿽在而天下不復道矣此子瞻之所爲深悲而屢嘆也元祐間始以末命從事學者復知誦公之文未及十年浸復荊公之舊迄於宣政之末而五季之文靡然遂行於世然其間可勝道哉二聖相承又四十餘年天下之治大略舉矣而科舉之文猶未還嘉祐之盛蓋非獨學者不能上承聖意而科制已非祖宗之舊而況上論三代是以公之文學者𨿽私誦習之而未以爲急也故予姑掇其通於時文者以與朋友共之由是而不止則不獨盡究公之文而三代兩漢之書蓋將自求之而不可禦矣先王之法度猶將望之而況於文乎則其犯是不韙得罪於世之君子而不辭也𨿽然公之文雍容典雅紆余寛平反復以達其意無復毫髮之遺而其味常深長於言意之外使人讀之藹然足以得祖宗致治之盛其關世教豈不大哉初呂文靖公範文正公以議論不合黨與遂分而公實與焉其後西師旣興呂公首薦範富韓三公以靖天下之難文正以書自咎歡然與呂公勠力而富公獨念之不置夫左右相仇非國家之福而內外相關而不相沮蓋治道之基也公與範公之意蓋如此當是時𨿽範忠宣猶有疑於其間則其用心於聖賢之學而成祖宗致治之美者所從來逺矣退之有言仁義之人其言藹如也故予論其文推其心存至公而學本乎先王庶乎讀是編者其知所趨矣乾道癸巳九月朔陳亮書

