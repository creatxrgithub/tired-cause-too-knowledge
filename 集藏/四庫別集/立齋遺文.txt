

欽定四庫全書

集部六

立齋遺文

別集類五

明

提要

臣等謹案立齋遺文五卷明鄒智撰智字汝愚合州人成化丙午鄕試第一時萬安方倚內官怙權智上公交車時道過王恕卽立志欲發其姦丁未成進士攺庶吉士會星變遂上疏擊安及劉吉尹直三大學士及中官𨿽畱中不報而姦黨銜之次骨反借他事羅織下詔獄將擬死刑彭韶力持之得謫廣東石城千戶所吏目卒於官年僅二十六詳具明史本傳金祺作智墓志稱所著有立齋集藏於家考集中初到石城詩第二首後有其友人順徳知縣吳廷舉附注記智自攺定中四句事末又附載寄吳獻臣一書失其姓名論刻集及作序事則集爲廷舉所編次刋刻此本前有什邡縣訓導李廷梁序稱舊板佚闕按臺李公芳麓重梓蓋天啟乙丑所刻也凡奏疏一卷雜文三卷詩一卷智疏劾權姦直聲動天下於君國之間纒綿篤摰至死不忘無一毫怨尢之意其辭朝詩有云云韶聲靜拜彤墀轉覺嬋媛不自持罪大故應誅兩觀网疎猶得竄三危盡披肝膽知何日望見衣裳只此時但願太平無一事孤臣萬死竟何悲與明時臺諌務以矯激沽名者相去萬萬故詩文多發於至性不假修飾之功𨿽間傷朴遫而直气流溢其感人者固在文字外矣

乾隆四十二年八月恭校上

總纂官

﹝臣﹞紀昀

﹝臣﹞陸錫熊

﹝臣﹞孫士毅

總校官

﹝臣﹞陸費墀

●立齋遺文原序

鄒智字汝愚別號立齋又號秋囦蜀之合州人卒年二十有六先領四川鄕試第一次舉進士授翰林庶吉士適成化丁未正上龍飛諒陰之始偶值星變智伏闕上疏力陳是皆大臣不職閹宦弄權所致勸上修徳用賢以消天變言甚切直於是中外權姦怨入骨髓陰嗾臺官檢劾煆煉成獄竟以身免謫檄於廣之石城所吏目遂至竄死天下聞而哀之遺有奏議書啟詩文若干萃成一帙昔已刋刻傳世觀者靡不敬重愛慕若見先生面目柰歲久板缺多所不全復承按臺李公芳麓重梓又已損失不佞幸生先生故里中幼借館先生祠堂肄業朝夕覩廟貌森嚴生气凜凜敬服先生慷慨忠愛極身無二追思六經之言皆古聖賢道徳仁義彪炳之徵惟得天地正直之气化者乃能與天地相爲悠久先生惟知人臣之義一以王道爲心生靈爲念故知有吾君而何懼有權幸知有宗社生靈大計而奚卹夫身家故其理明其气勁所以陳說是非利害豪無避諱絕無濡忍而又毅然奮發如決河堤以灌梁宋之墟如操嚴刃以搏猛虎無敢嬰其鋒者或又謂其才識亞於賈誼而規模次第過之其忠欵幾於屈原而無怨誹悲唫之態其志節類乎陳亮而不事豪俠而又根據義理提挈綱領以爲之宗亦可謂知先生矣然而先生得傳於世者此也其有光於史冊者亦此也自有宋諸儒沒正學失傳大義不明自先生出而世道賴以維持惜乎不幸短命死矣使假之數年忠藎更深造詣愈大豈非斯世斯民之福哉而先生不幸死矣可無媿於人臣之義而其不朽之道脈不磨之精光𨿽死猶生矣此固先生之能與天地同貞觀者也詎得以常人之修短論先生哉說者又謂先生上疏似早當異日爲大冢宰極論天下軍民利病而天下軍民受賜多矣夫先生之上疏也祇知人臣事君以忠耳初何計夫早暮若必待冢宰方言則當是時天已垂象以警戒人主而中外大小之臣漫不爲怪而不言使先生亦弗言則人主必視天變爲泛常漠然不加修省不統之乎棄天玩天也哉先生見諸大小之臣含黙熟視故不敢不詳言之耳一言而陰陽之分明一言而賢姦之品定先生又何不可言及觀辭朝詩云盡披肝膽知何日望見衣裳只此時但願大平無一事孤臣萬死更何悲又韻人到白頭終是盡事垂靑史定誰眞夢中不識身猶系又逐東風入紫宸等語愈知先生忠君愛國出於天性見於言表𨿽食息夢窹中有欲言之不盡者向使天下太平無事果如先生意願又何樂乎有是言也哉峕天啟五年孟夏什邡縣儒學訓導李廷梁序

●欽定四庫全書

立齋遺文卷一

﹝明﹞鄒智

撰

○奏疏

弘治丁未應詔封事

庶吉士臣鄒智謹奏爲扶陽抑陰以回天變事伏覩今月初十日五皷有大星飛流起西北亙東南光芒燭地蜿蜒如龍蛇人馬辟易蓋陽不能制陰之象也臣竊惟陛下卽位以來慷慨奮發恭儉勤勞擯斥宦官黜逺左道根究浮費裁抑冗員痛懲法王佛子大放珍禽奇獸凡天下之人所欲而未得所患而未去者以次罷行幾無遺憾宜其克享天心而景星卿云昭回乎霄漢之表今變異若此其故何哉臣反復思之無乃陰之當消者未消陽之當長者未長而陛下所以事天者猶有所未至與不然龍飛虎變之初靑天白日之下豈宜如此之變異也昔孔子修春秋凡星變必書朱子修綱目凡星變必書所以垂萬世帝王之明戒也使孔子而非大聖朱子而非大賢則其書之也疑亦無謂使其逹天人之理則豈可不爲寒心也哉伏讀詔書內一欵天下大小衙門政務如有利所當興獘所當革者所在官員人等指實條具以聞臣有以見陛下知前日登極詔書爲姦臣所誤阻塞言路物論囂然故復下此條以自解耳夫不曰朕躬有過失朝政有闕遺而曰利所當興獘所當革不曰許諸人直言無隱而曰所在官員人等指實條具以聞陛下之所以求言者已不廣矣然欲興天下之利當求利之所以興欲革天下之獘當求獘之所以革欲正天下之衙門當自大衙門始臣請遡流而源爲陛下陳之惟陛下虛心以聴夫內閣者天下之大衙門也以內閣之利言之莫利於君子以內閣之獘言之莫獘於小人小人不退欲獘之革也不可得已君子不進欲利之興也不可得已此理勢之自然也竊照少師萬安持祿怙寵殊無厭足少保劉吉附下罔上漫無可否太子少保尹直挾詐懷姦全無亷恥世之所謂小人也陛下畱之則君徳必不能輔朝政必不能修紀綱必壞風俗必偸天下之賢必有所觀望而不敢來天下之邪必有所盤結而不肯去上獘社稷下獘蒼生此獘所當革者也臣願陛下諷之再辭以全其體給之餘祿以飽其欲放之田裏以休其勞則天下之獘無不革矣再照南京兵部尙書致仕王恕托志忠勤可任大事兵部尙書致仕王竑秉節剛勁可寢大姦北直隸巡撫右副都禦史彭韶學識醇正可決大疑世之所謂君子也陛下用之則君徳必爲之開明朝政必爲之淸肅紀綱必振風俗必淳天下之賢必抜茅而來天下之邪必望風而去上利社稷下利蒼生此利所當興者也臣願陛下予之安車以優其禮賜之手詔以重其行置之左右以展其蘊則天下之利無不興矣然君子之所以不進小人之所以不退豈無自哉大抵宦官之權重也漢元帝嘗任蕭望之周堪矣一制於弘恭石顯則不得以行其志宋孝宗嘗任陳俊卿劉珙矣一間於陳源甘昪則不得以盡其才李林甫牛仙客與髙力士相爲犄角而玄宗之朝政不經賈似道丁大全與董宋臣相爲表裏而理宗之國勢不振自古君子小人進退之幾未嘗不決於此曹之盛衰也臣願陛下鑑其所旣往謹其所未來大張英斷總攬天綱凡所以待宦官者一以太祖髙皇帝爲法凡所以任內閣者一以太宗文皇帝爲法則君子可進小人可退而天下之治出於一矣陛下聰明冠絕百王神武震驚六合豈不知刑臣之不可以弄天綱哉然而一操一縱之間卒無一定之守者殆正心之功未之講也心者人之神明常爲一身之主以提萬事之綱者也但其所發不能無天理人欲之異耳發於天理則耳自然聰目自然明言自然當理動自然中節可以對越上帝而無愧何宦官之能惑發於人欲則一身無主萬事無綱儀狄之酒或得以甘吾之飲易牙之味或得以飽吾之嗛白臺閭須之美夾林蘭臺之樂或得以蕩吾之目彼必投閒抵隙以施其蒙蔽播弄之術於不知不覺之中𨿽有聰明神武之資亦將日攺月化而寢失其本初矣欲進君子退小人興天下之利革天下之正天下之衙門豈易得哉陛下早朝之後深居法宮其心之發於天理與臣不得而知也發於人欲與臣不得而知也或天理人欲交戰於胸中與臣不得而知也此全在陛下自點檢自省察果天理耶則敬以養之如芝蘭之必生果人欲耶則敬以克之如荊棘之必盡則靜與天俱動與天合而宦官不能惑矣蓋以君子對小人言之君子爲陽小人爲陰以羣臣對宦官言之羣臣爲陽宦官爲陰以天理對人欲言之天理爲陽人欲爲陰所謂陽者當力扶之使之日長所謂陰者當痛抑之使之日消陽日以長陰日以消則所以格天者在是所以配天者在是所以祈天永命者在是豈特天變之可弭而已哉臣又聞今日中外之論有謂三年無攺於父之道者臣請論之君子之事天也如事親事親也如事天天者理而已矣在理當如此則行之在理不當如此則止之一行一止悉順乎理而我無與焉所以事天也事天正所以事親也豈有違天而可謂之孝哉孔子之言蓋推孝子不忍之心至於如此其所謂無攺者正指在所當攺而可以未攺者耳若事旣當攺而三年之間闗系重大勢又不得不攺者自當汲汲攺之以爲前人光豈必拘拘於形迹之間哉古之聖帝明王莫如堯舜史臣贊舜之徳曰重華協於帝宜其無一事不合於堯矣今以書考之舜去四凶堯之所未去也舜舉十六相堯之所未舉也舜之所以協堯者一順乎理而已舜之心豈異於堯之心哉茍徒泥聖人之言而不會其言外之意則前日之宦官亦不必擯斥左道亦不必黜逺浮費亦不必根究冗員亦不必裁抑法王佛子亦不必痛懲珍禽奇獸亦不必大放是誠何理也哉臣願陛下不惑於浮言不拘於淺見凡所以事先皇帝者一以事天爲法可也臣三尺微命一介書生非不知言發而禍應計行而身危顧以天變赫然可畏如此而中外小大之臣拱手熟視無一人敢爲陛下言之是人心天理可磨滅也天經地義可澌盡也天下以爲何如後世以爲何如四夷以爲何如臣之痛心實在於此昔朱云以槐裏令而論安昌侯張禹梅福以南昌尉而論大將軍王鳳孝宗詔監司郡守條具民間利病以聞而朱熹極論其故以爲宰相臺省師傅賓友諌諍之臣皆失其職而左右近習之臣陰執獨斷之柄也臣𨿽不肖蒙先皇帝采取收拾作養翰林固非一令一尉之比豈敢泛泛若水中之鳬與波上下偸以全吾軀乎惟陛下爲太祖二十年艱難辛苦之業千萬世弘大靈長之統一畱意焉則天下幸甚臣不勝畏天命悲人窮之至爲此具本親賫謹具奏聞伏候勑旨

弘治庚申拾遺

翰林院庶吉士臣鄒智謹奏爲欽崇天道事臣聞樂人之樂者憂人之憂食人之食者事人之事是皆天理之當然非有所爲而爲之也頃者上天垂戒以警動我國家山上無雲地下無雨以時計之自正月至於五月以地計之自北方至於南方亦不可謂天地之小變矣而中外小大之臣拱手熟視無一人肯動一舌畫一計爲陛下紓一分憂者君臣之義棄之如瓦礫然世道悠悠一至於此可勝嘆哉尙賴陛下克謹天戒不遑寕處下修政之令出罪已之言綸音朝發於九重甘雨夕施於四野天人交感信不可誣然臣於此方且爲陛下憂而未敢以爲陛下賀也何者天之於君猶父之於子也子有過父怒之爲之子者憂愁欝抑痛自悔尢亦旣稍釋其父之怒矣然猶未能攺過遷善立身行道以大得其父之歡心以成大孝於天下而恃父之愛遽肆然於家庭之間爲之廝養者食其主之食衣其主之衣聴其主之使令略不思勸其主以爲長久計視其主之憂不憂樂不樂若秦人視越人之肥瘠也長此不已日復一日則父之所以愛之者又將轉而爲怒矣天天下之大父也陛下天之宗子也中外小大之臣陛下之廝養也今陛下方釋天之怒而中外小大之臣又不能建萬世之長策舉明主於三代之隆此臣所以寢不安席食不甘味爲陛下長太息而不能自已也然天下之事所當言者不勝其眾臣筮仕未久識練未深不敢毛舉以稽聖聴請獨以今日之急務爲陛下陳之惟陛下虛心畱聴焉

一曰任宰相以亮天工臣聞體元者人君之職調元者宰相之事宰相之不可不任不待智者而後能知也陛下之於宰相有闕必備有事必咨有殊恩異數必加亦云任矣然或攺革一政進退一人處分一軍國重事往往出自內批名爲陛下之獨斷其實一二小人者陰執其柄是旣任之而又疑之也夫任則不疑疑則不任陛下任之而又疑之者豈不欲推誠以待物哉臣竊意其進身之初多出於私門不由於正路旣有以致陛下之厭薄矣至於議事之時又容容唯唯若不能然伈伈俔俔若不敢然甘於模稜恬於伴食反不如一二小人者明白果決足以了事此陛下所以一任之一疑之也臣竊以爲過矣宋之英主無出仁宗夏竦懷姦挾詐孤負任使則罷黜之呂夷簡痛攺前非力圖後效則包容之杜衍韓琦範仲淹富弼抱才气有重望則不次擢之故能北禦契丹西臣元昊而慶曆嘉佑之治號爲太平未聞一任一疑可以成天下之事也臣願陛下盡體元之職重調元之任孰爲夏竦吾黜之孰爲呂夷簡吾容之孰爲杜衍韓琦範仲淹富弼吾擢之凡宮中府中之事無一不屬其統領退朝之後召致便殿或賜坐或賜茶或給筆札使條陳治國平天下之道不使一二小人者得以參錯其間則天工於是乎亮矣

二曰選諌官以開天聴臣聞天下之事惟宰相得以行之惟諌官得以言之諌官𨿽卑與宰相等茍非其人曷足以稱厥職哉宋神宗將定官制謂蒲宗孟曰禦史大夫非司馬光不可古人愼重諌官有如此者今之諌官以軀體魁梧爲美以應對捷給爲賢以簿書刑獄爲職業上不畏天命下不悲人窮羣居終日迹若■﹝與鳥﹞■﹝斯鳥﹞間有以忠義激之者則曰吾舌非不能言吾心非不欲言吾官非不可言但言出而禍謫隨之其誰吾聴嗚呼旣不盡言以稱其職而復引咎以歸於君有人心者何忍爲此而陛下亦安用之臣願陛下罷黜浮沈之軰廣求風節之臣或令對仗彈訶或令入閣參議或請對或輪對或非時召對接之以溫顏欵之以厚語使得展盡底蘊無少顧忌言有可采則次第施行如不可采亦曲加優容而不之罪則天聴於是乎開矣

三曰收人望以協天心臣聞猛虎在山藜藿不采汲黯在朝淮南寢謀正人君子之有益於人國也大矣夫以陛下之聰明豈不知天下之事必得正人君子而後可任也哉其所以不樂於正人君子而反屈折之者非有他也特以其所言所行利於公室而不利於私家故小人巧爲讒間以中傷之耳姑以臣所知者言之如兵部尙書王恕元勲碩徳撐拄天地顧削其爵而投之於桑梓之墟監察禦史彊珍忠肝義膽貫鑄金石顧禠其權而置之於田野之間他如章懋之直亮林俊之剛方張吉之純雅或落之於空山或疏之於部或竄之於蠻煙瘴雨之鄕使其向日之誠技癢於中而不得以一遂此豈天所以生賢之本心哉臣願陛下飾王恕之蒲輪駕彊珍之驄馬將林俊等分居要近之地使各盡其平生以圖來效則天心於是乎協矣

四曰復祖憲以正天綱臣聞範祖禹有言自古國家之敗未有不由輕變祖宗之舊也創業之君其得之也難故其防患也深其慮之也逺故其立法也密後世𨿽有聰明才智之君獨出羣臣之表然終不若祖宗更事之多也我太祖髙皇帝監前古之迹識禍亂之原凡寺人之徒惟給事掃除之役不與一髮之政神謀雄斷誠萬世聖子神孫不易之法也頃年以來舊章日壞邪徑日開人主大權盡出此曹之手內倚爲之相外倚爲之將十三布政司倚之爲鎭撫伶人賤工倚之以作奇技淫巧法王佛子倚之以出入宮禁鎭國永昌等倚之以結怨於軍民其它耳目之所不加思慮之所不及尢有不可勝言者歐陽修曰宦者之禍甚於女寵可不念哉可不畏哉臣願陛下以宰相爲股肱以諌官爲耳目以正人君子爲腹心然後深思極慮定宗社生靈長久之計則天綱於是乎正矣右臣前所陳四事皆今日最急之務而不可少緩者然深究其本則在陛下之明理何如耳朱熹曰人主之學當以明理爲先此萬古帝王之凖的也陛下聖質髙明聖學深逺豈不致力於明理之學而奚假於臣言哉然竊聞之侍臣之進講也指某章爲某書訓某字爲某義殊無反復論辧之功陛下之聴講也每歲有常月每月有常日殊無從容啟沃之益如此而欲明理以應事臣不信也臣願陛下摭難窮之義理惜易過之春秋考之於經驗之於史會之於心體之於身一歲之間無一月之不然一月之間無一日之不然則所當爲者不得不爲所不當爲者不得不去矣豈特四事之舉而已哉臣聞言切直而不用則身危不切直則不足以明道臣知急於明道固不暇於卹身惟陛下爲太祖十五年艱難辛苦之業一畱意焉則萬世幸甚臣干冒天威不勝恐懼待罪之至

立齋遺文卷一

●欽定四庫全書

立齋遺文卷二

﹝明﹞鄒智

撰

○序記

贊銘

跋雜著策問﹝代秦東筦作﹞

賞雪詩序

雪可賞乎曰可曰雪降於天者也奚賞爲曰無雪則無年無年則天下憂天下皆憂吾獨得不憂有雪則有年有年則天下樂天下皆樂吾獨得不樂然則賞之也亦宜賞之何以乎曰賞之以琴雪滃而未拂賞之以酒雪凍而未開賞之以鶴氅雪重而未披賞之以龍團雪侵而未破不如賞之以詩詩可以憂可以樂可以壽諸不朽也予非能詩者姑敍其大意如此以引諸詩人之興

擬送友人奉詔使安南序

天以我明克肖其徳乃大降顯休命於我髙皇帝帝王正統始有所歸維時安南廸知上帝命首執壤奠以修臣職髙皇帝嘉之遣使報誥著爲國典今天子奉純皇帝遺詔嗣無疆大歷服按圖數貢遣使頒詔於安南大臣以翰林院侍講劉公戩聞天子曰可其賜一品服公遂拜命以行予惟聖主之禦外藩也以文徳不以武威賢臣之出使也以節義不以文章我天子上體乾元下體坤元黜姦如脫距進賢如抜茅從諌如轉圜凡所以建極道民者惟髙皇帝成憲是式而紀元歳運又寔符於建國之初英聲茂實固已震揚乎冰天炎海之外矣何俟於武威公侍從近臣雍容朝著論思獻納素有補於先朝今也恭承簡命爲天子萬年第一使當必澡雪精神振起其平生之節義以稱任使豈徒拘拘文章小技以事誇大者哉昔歐陽文忠公使遼遼人待之甚盛曰以卿名重故爾夫文忠之名之重之聳動遐邇不待使而可知也然竊意其入遼之時一話一言一作一止一辭一受必以節義爲大閒使遼之君臣望之而敬卽之而親夫然後信之而不敢疑也不然重於前日者能保其不輕於今日乎比來出使者短章大篇動成卷帙直欲與外國爭爲長雄而於節義漫不加之意懼非所以全天朝之體重天王之命也故於公之行也重爲公告之

送掌教方先生考滿序

古者內設公卿大夫士助天子司察天下之政外設方伯連帥諸侯守宰以分理之守宰之任非獨使庶民安於田裏而無嘆息愁恨之聲而已必將宣明教化惇厚風俗使天下回心而向道然後爲王化之成是以考亭之守南康也均賦役平訴訟卹疲勞亦旣竭心思矣而必尊崇渾厚端良剛毅方正之士如黃知錄施學正李進士之流以爲學宮之師蓋古之君子其右文教左吏術而不茍於職業也類如此東筦爲國在中土東南萬里炎天瘴海之外簿書期會之繁往往有倍蓰什伯於他國者愚又以散朽之才偃然位置於吏民之上夜寐夙興應文逃責之不暇況欲成人有徳小子有造以仰助後王降徳之意乎獨幸學宮之中二三師長風厲作代秦東筦作成於上吾民父兄子弟觀感興起於下故𨿽以愚之散朽肆情於種花制錦之間而反得以坐致夫教化之宣明風俗之惇厚人材之蕃衍而碩大者二三師長之惠也今掌教方君以九載之期將之京師考績於太宰氏則愚情之所不禁豈獨春水碧波春艸碧坡而已邪柳子有言吾賤且辱不得與考績幽明之說故獨書其中心之所獨幸而人不及知者以遺之以爲考某君之績者考諸愚之言焉其亦足以徵矣君名某

送太史梁先生入朝序

人有恆言皆曰人臣以近君爲榮其言似也而未知其所以榮也治天下猶沃焦釡也急遽而沃之其焦也自如善沃者以漸潤之而已矣天下之大不能以口潤也必先自潤其身潤其身豈一朝一夕之故哉荀子曰學莫便平近其人近則日潤而不自知也人臣之切於人主者二曰諌臣曰侍臣諌臣者有時而近者也侍臣者無時而逺者也諌臣者規君之過者也侍臣者養君之徳者也是故諌臣之用力也貴於幾侍臣之用力也貴於豫人臣有分職無分心心在人主而已矣自人主而言之用力於幾者不若用力於豫者之爲純全而無缺漏也用力於豫非深於道有至焉者其孰能與於此哉夫深於道而至焉者古亦有之矣而世與我而相遺者往往而是也以深於道之人得近臣之位潤其君以潤天下天下陰受其潤而不知其榮也不亦大乎自夫頥中之有物也卒未有以噬之而又能以自嗑也於是法從之英乃或以文字潤其職而近亦有時而逺矣近臣之設豈端使然哉南海梁叔厚先生嘗自史館入侍靑宮以旦夕承弼今上近臣之中此又其近者也先生爲人簡重未嘗告其所以近吾君者如何人亦莫之知也以智覘之先生其得潤之體者歟蓋智之見先生三其始見之於丁未其後見之於已酉皆再見而已今年奉都府檄往來南海中則見先生爲最勤其見之初亦無以甚異於人人也惟旣見之後躁者爲之靜焉疏者爲之密焉枯者爲之逹焉流者爲之回焉泓衍而局促者爲之沈著而舒遲焉去愈久而思愈深非惟智不自知𨿽先生亦莫之知也以是覘之則廣廈之下細旃之上所以潛移而黙運之者豈人所及知哉今以憂苦之餘萬里祗見勞問有錫登庸有遷先生之近君蓋有加而無已也夫身愈近則望愈崇望愈崇則責愈重先生將取於前日而足耶抑有所盈虛消息於其間也傳曰河潤九里海潤百里前日之潤河而已可也今日之潤不有大於海者焉其何以沃吾君之心慰吾人之望而塞天下之責也哉先生行時縣大夫吳君獻臣帥其縣之逹官貴士餞之鑑江之湄取古絕句詩分韻賦之以識別韻窮矣乃以其序見屬且曰序其意不序其詩可也於是推原近臣所以有功於天下者以爲先生獻而求是正焉若夫犯軷長道摻袪爲別非所施於君子長者之前也

送提學潘先生副憲陜西序

成化二十三年今天子嗣無疆大歷服進賢如抜茅黜姦如脫距從諫如轉丸凡所以弘祖宗之治者無所不用其極四川提學僉事金華潘靜虛先生上疏請勤聖學以端治本天子嘉納之尋升副使乃提學於陜西四川之士衣被先生之教寓京師者各有言以獻智之受知於先生也最深又非他門人之比固不敢犯亦不敢隱請以古人之已然者請教於先生智聞胡安定公宋之名儒也其上疏也曰明君以務學爲急聖學以正心爲要其提學也曰謹按聖門設科成周貢士皆以徳行爲先文藝爲下臣當以此仰奉明詔告君而本於聖學造士而本於徳行斯二者皆天理之當然而不可易者也先生前日之上疏也旣得文定公告君之體今日之提學也又適文定公造士之職曷亦重徳行輕文藝撥士風之澆而反之淳乎或謂古之徳行不可行於今亦猶今之文藝不可行於古是大不然徳也者得之於心之謂也行也者行之於身之謂也使人而無心也則可以無徳使人而無身也則可以無行不然何古之不可及乎且夫天子之詔先生也天語叮嚀無非徳行之爲重文藝特其餘耳今欲抑此而伸彼豈惟非古之意抑非天子之意也先生始以嚴律蜀之士蜀之士畏威而化者半弱終以寛待蜀之士蜀之士感恩而化者半彊六年之間駸駸乎徳行之趨而無復浮華巧麗之習若更遲之以年則丕變矣此又先生之自試者也先生以爲何如

瑞粟記

余領薦之明日葵心軒宋公示餘一圖亟取而閱之則瑞粟也其一本差大凡十穗其一本次凡四穗其一本減十之半而彊四之一於乎休哉於乎休哉夫和則同不和則獨物之情也粟之穗本止於一而今也至於四至於五至於十豈偶然也哉蓋我賢王能丕式我聖皇之心而無不和所以形和气和而天地之和應之也嘗記洪武間有以嘉瓜進者太祖曰盡天地間時和年丰乃王者之禎嘉瓜何與觀斯粟也可謂和之極而丰之奇矣不曰王者之禎何哉書生不能自已之忠願賢王益和厥心永保天地之和譬之宗子然常爲父所喜則三蜀幸甚𨿽然旦夕承弼以成其美於君者家相責也宋公以爲何如

勤政堂記

弘治攺元今天子新服厥命政亦維新開早講晚講以探其原復午朝晚朝以成其務自朝至於日中昃不遑暇食用丕承無疆之休蓋法天之健也維時公勤於論道孤勤於弘化卿勤於分職史官勤於史諌官勤於諫十有二牧勤於承流宣化數十年因循廢弛之政一切振舉蓋法上之健也某州牧某旣勤其政以祗若上意矣又作勤政兩大字榜其居常聴政之堂以壽諸不朽而屬予以記在易泰之九二曰無平不陂無往不復艱貞無咎勿卹其孚於食有福言泰將極而否欲來當艱貞以保之不當卹其孚也我國家重熈累洽十紀有奇至於今日朝綱之作者壞士風之朴者澆民財民力之盈者虛駸駸乎泰之九三矣傳曰人定者勝天茍徒卹其孚而不思艱貞以保之使城復於隍焉將何以善其後乎此勤政之大意也若夫念終始典於勤則存乎其人焉耳矣

張畱侯贊

爲臣致忠爲子致孝人之立身此其大較本心一放如炎如焚子遺其父臣後其君惟文成侯親扶赤帝忠復兩讎孝通五世天下旣定乃遊太空淸風峻節與世無窮

諸葛武侯贊

人有恆言皆曰義利義根於天匪利可二孟軻旣沒此道不明天下之人惟利是徵猗歟武侯卓有髙致自其讀書獨觀大義靜以義捲動以義舒順以義撫逆以義誅外無餘財內無餘帛一夫有死曰予之責寢不安席食不甘味元惡未梟曰臣之罪人之有過孰不掩之侯惟不知知則攺之人之有技孰不妬之侯惟不聞聞則聚之將星熒熒自天而墜大義𨿽明竟莫之遂萬古在後千古在前靑天白日髙山大川

狄梁公贊

身列僞朝心注王室力可能中不可能知可及愚不可及

筆銘

曰元鋭爾惟管城侯毋惑毋荒惟程之敬毋偏毋陂惟柳之正爾惟愼哉

墨銘

曰元光爾惟松滋侯■﹝石翟﹞然而剛爾質之良瑩然而光爾文之彰爾惟懋哉

硯銘

曰元黙爾惟石鄕侯流而不息可以成川靜而不動可以爲山爾惟朂哉

居庸闗銘﹝有序﹞

居庸闗本秦居庸徒之地自石晉沒於遼以迄於金元四百年矣我太祖髙皇帝自南極出師北極此險始爲國家有太宗文皇帝自南京定都北京此險始爲國家重余若永平山海白羊紫荊諸闗𨿽皆國之藩蘺然未有若此闗之險之最也愚嘗聞之唐之時突厥爲最彊及李世績爲將太宗曰隋煬帝勞百姓築長城以備突厥卒無所益朕惟置世績於晉陽而邊塵不驚其爲長城豈不壯哉是唐之所以服逺者在將不在險也宋之時遼爲最彊及司馬光爲相遼人戒其邊吏曰中國相司馬矣愼無生事以開邊釁是宋之所以服逺者在相不在險也虞之時三苗恃險逆命帝乃誕敷文徳舞干羽於兩階七旬有苗格是舜之所以服逺者在徳不在險也然則居庸𨿽險豈國之所當恃乎𨿽然徳以本之險以居之相以經其中將以緯其外險固不可恃而亦不可無也易曰王公設險以守其國此闗之設蓋取諸坎云銘曰

北極有闗寔惟居庸天造地設畀我祖宗天險在上地險在下百二十年承天之嘏帝凝駿命文徳誕敷辟乾闔坤與舜爲徒相臣如龍將臣如虎亦旣守之永鎭千古

跋釣漁城志後

予嘗觀天下之大勢矣立國於北者恃黃河之險立國於南者恃長江之險而蜀實江之上游也敵人有蜀則舟師可自蜀浮江而下而長江之險敵人與我共之矣由此言之守江尢在於守蜀也元南侵而必自蜀始豈非有見於此與冉氏兄弟受知余玠而首畫城釣漁之策王堅張玨且戰且守至死不渝豈非有見於此與向使無釣漁城則無蜀久矣無蜀則無江南久矣宋之宗社豈待崖山而後亡哉嗚呼當玆城之城也宋無西顧之憂元無東下之路使賈似道能用汪立信之策陳宜中能用文天祥之策下游與上游齊奮內郡與外郡並力天下事未可知也天時不齊人事好乖令人有千古不平之憤

書江西陳大參贈其從子詩後

江西少方伯厚庵陳公爲政之明年當獻士於朝公之從子大經綸之適應江西聘來司考校凡十有六日而事畢綸之始得執滫瀡之養侍公於薇垣之私第又十又六日而綸之始以去請公不聴而綸之有京師之行勢不可復畱也則燕之滕王閣以送之自爲詩一章俾侍史歌於大江之濵而屬智識其後智嘗讀韓退之河之水詩見退之所以念乎老成者甚至退之嘗謂老成醇謹以文爲韓氏良子弟其念之也則宜綸之以明經中南畿鄕試式分教於陳舉足吐辭學者傳以爲法兩司考校皆以明以公見重於人人而綸之方且養根竢實加膏希光期所以進於髙明廣大之域非特爲陳氏良子弟而已故公之愛綸之也不減於老成然退之在河老成在海地之相去若此其甚逺也而陳實中原距江西不過三千里音問往往相望於道故退之之詩出於繾綣惻怛不能自已之餘而公之詩隱然有溫厚和平之气皆所謂發乎情止乎禮義者也至於推本先世以來積善餘慶而期共相保於無窮又綸之所當籍記而佩服者詩云乎哉綸之行時智以罪謫官雷州道出豫章城下故得公之教讀公之詩而羈病之餘學殖荒落漫不知所以應公命綸之過蘊直亭見明之秋官將謂智離羣而索居也久矣

問大學之教以格物爲先宋儒之論悉矣其論格物之始曰但立誠意以格之又曰且當常存此心勿爲他事所勝信斯言也是誠意正心又在格物之先也豈其然乎

問孟子曰人之性善朱子曰民𨿽眾畢竟只是一个心甚易感也今爲風俗之論者曰某郡某邑之民善而治之也易某郡某邑之民惡而治之也難而所謂難者吾邑亦在其中然則孟子朱子之說非歟若曰人之性本善而無惡也所以治之者本易而無難也孟子朱子之言是也則請聞所以治之之要

問漢髙帝之廢太子也周昌彊諌於前叔孫通巽諌於後帝皆未之聴也呂后用畱侯之計招致四老人羽翼之而髙帝卒不能違漢之國本所以翕然而一定者畱侯之力也朱子綱目詳陳畱侯之事備載胡氏之言取之也審矣及其辧鴻鵠之歌也又謂畱侯不爲漢家社稷謀而深有感於四老安劉反滅劉之詩是果自相背戾而朱子未之定邪抑亦互相發明而讀者未之思也

問昔之論兵者曰兵形象水言隨地而制流也此特論其變耳至於立國之大綱經世之大略則亦有一定而不易者茍算不熟於廟堂而欲恃一將之智以爲命其不至於誤國者幾希理宗之季元師日侵宋祚奄奄不絕如綫汪立信獻策於賈似道請以五十萬人守七千里之江其言甚備似道不用以至於亡元師之渡江者亦敬服之曰南朝用其策吾不得至此矣以愚策之當時精兵止有五十萬人若盡出之江幹則都城之守必虛矣使元收合其諸道之兵並力於一而直搗其虛上流下流策應不及其亡也可立而待也諸君子設以身處其地而爲之謀如之何可以萬全

問範仲淹變法於慶曆百世以爲宜王安石變法於熈寕百世以爲病究其所以然

問伊川曰我之道與明道同晦翁亦以爲然凡引用二先生之言不復別以伯子叔子之號以今觀之明道渾融伊川嚴毅明道純粹伊川縝密明道之言超邁伊川之言確實安在其爲同邪

問人之爲學各以其心之所欲爲主學射者欲射學禦者欲禦學織者欲衣學種者欲食學科舉者欲仕也古之人所以惟日孜孜斃而後已者所學何事乎

立齋遺文卷二

●欽定四庫全書

立齋遺文卷三

﹝明﹞鄒智

撰

○行狀弔文

敍羅一峯先生事狀

一峯先生諱倫字彜正姓羅氏吉之永丰人中成化二年進士第一入翰林爲修撰時朝廷援楊溥故事起復大學士李公賢先生親詣公第力勸其不可旣而公竟起復乃抗疏言先王制禮子有父母之喪君命三年不過其門所以教人孝也古者求忠臣於孝子之門誠以居家孝故忠可移於君爲人子者未有不孝於親而能忠於君者也爲人君者未有不教其臣以孝而能得其臣之忠者也臣不暇逺舉請以宋言之仁宗嘗以故事起復富弼矣富弼辭之曰何必遵故事以狥前代之非但當據禮經以行今日之是仁宗卒從其請孝宗嘗以故事起復劉珙矣珙之辭曰身在艸土之中國無門庭之冦難冒金革之名以私利祿之實孝宗卒允其辭此二臣者未嘗狥當代之故事以茍從其君此二君者未嘗狥當代之故事以彊起其臣然而功澤加於當時聲名垂於後世史筆侈之以爲盛事士夫誦之以爲美談此無他君能使臣孝於其親臣能移孝以忠其君也自是而後史嵩之起復爲丞相賈似道起復爲平章陳宜中起復爲宰相劉黻起復爲執政此數君者未嘗不以故事起其臣此數臣者未嘗不以故事從其君然而生靈以之困社稷以之傾貽禍於當時遺臭於後世此無他君不能教其臣以孝其親臣無孝可移以忠其君也殷鑑不逺在夏后之世願陛下以宋爲鑑使賢盡孝於親爲萬世之大臣陛下以禮處臣爲萬世之大君若欲任以天下之事不専門內之私則賢身𨿽不可起口則可言宜降溫詔俾如劉珙不可以一身之戚而忘天下之憂使賢於天下之事知之則必言言之則必盡陛下於賢之言聞之則必行行之則必力則賢𨿽不起復猶起復也使賢於天下之事知之而不言言之而有隱陛下於賢之言聞之而不行行之而不力則賢𨿽起復猶不起復也陛下毋謂廟堂無賢臣庶臣無賢士君盂也臣水也盂方則水隨以方盂圓則水隨以圓君好諌則臣隨以直君好諛則臣隨以佞臣直則忤旨多忤旨多則惡心生惡心生則祿不可保身不可安矣誰肯不保其祿不安其身乎臣佞則順旨多順旨多則愛心生愛心生則寵愈可固位愈可安矣誰肯不固其寵不安其位乎陛下誠能於退朝之餘淸閒之燕略崇髙貴重之勢親直諒博洽之士開懷訪納降禮尊延講聖學之要究爲治之序察生民之利病訪人才之賢否論政事之得失明道術之邪正考古今之治亂咨邊防之緩急舎一已之見而以眾人之見爲見舎一已之知而以眾人之知爲知順旨之言則察而逐之使貢諛保寵者無以自容忤旨之言則容而受之使輸忠爲國者得以自盡則賢所能言者人亦能言之羣策畢陳眾賢畢用又何必拘先朝之故事違先王之禮法損大臣之全節虧聖明之淸化而後天下可治哉且婦於舅姑喪亦三年孫於祖父母禮有期服奪情止於夫初無與於妻起復止於父初無與其子今舎館如故妻孥不動將以號於天下曰本欲終喪朝廷不許𨿽三尺童子臣恐其不信也爲人父者所以望其子之報豈擬至於此哉爲人子者所以報其親之心豈忍至於此哉比年以來朝廷以起復爲常典縉紳以奪情爲美名利在得恩則匿服以受恩利在得官則匿服以聴選利在遷官則匿服以俟遷利在掇科則匿服以應舉利在貪贓則匿服以居任率天下之人爲無父之歸臣不忍聖明之世風俗之獘綱常之壞一至於此也天子者以孝治天下者也大臣者佐天子以孝治天下者也欲孝之行於天下必先行於大臣願陛下不惑羣議斷自宸衷取回內臣許令李賢依富弼故事終喪依劉珙故事言事則內不失愛親之道外不失事君之忠其餘未起復者並許終制已起復者悉令追喪止奪情之典嚴匿服之禁朝廷旣正則天下自正大臣旣行則羣臣自效人心天理不可泯滅誰肯甘心於不孝靦顏於不忠乎疏奏遂落職提舉泉州市舶司監察禦史楊公瑯陳公選相繼請畱皆不報三年丁亥召還四年戊子至京師復修撰攺南京翰林院供職兩月以疾辭不報六年再辭乃得歸十四年戊戌九月二十四日以疾終於金牛書院之正密堂享年四十有八先生爲人不視惡色不聴惡聲不恥惡衣惡食與人子言依於孝與人臣言依於忠與居官者言言民所疾苦見一善人則愛之如祥麟彩鳳見一惡人則惡之如封豕長蛇見一饑餓寒凍之人則傾家所有以賑之大率義之所在毅然以必爲人之毀譽歡戚事之成敗利鈍已之死生禍福皆所不顧也先生所交盡一世豪傑之士其語及先生之爲人也必曰靑天白日云

遺事

先生旣上疏冡宰王忠肅公遣其部主事倪輔言於李公勸以文潞公自待李公遜謝而已

楊東裏作相時以百官祿薄請令得受皂隸錢自是遂以爲例獨先生不受

先生名重天下所至人必相率而觀之𨿽武臣俗吏皆知敬仰召還時有奏事者辭連先生法當下鎭撫司獄鎭撫曰羅先生其可至此乎卽日鞫成讞之先生遂得免

髙州守饒秉鑑見先生衣單饋蠒袍先生服之入金牛遇一丐死於道傍卽解袍以斂而買棺以塟之

保寕守李直作懷賢堂祀三陳請先生記先生卻之曰堯叟堯咨無可祀祀文惠而及其父母可也

先生欲買義田以贍族人進賢令呂升知其力不足也以堂食錢助之先生不受曰食以堂名非公可得而私也

廣東按察使陶公以白金五十兩請大忠祠記先生許之卽日盡散諸族人

一日客來甚早先生固畱之飯不知其家無米也夫人乞諸鄰得濕粟數升旋炒旋脫之則日已將中矣先生亦曠然不以爲意也

竊惟朱子沒而正學不明於天下士生其間各以其意之所欲者爲學漫不知所以立乎其大者先生起自南服獨能以朱子之言爲可必信而直行之舉世譽之而不知喜舉世非之而不知顧終身窮死於長山大谷之間而無怨言如黃河之水決自龍門遇險亦不知止也可謂一世之人豪者矣朱子稱範文正公振作士大夫之功爲多範公之前有王文正公魯肅簡公冦忠湣公李文靖公皆表表乎以大節鳴者而振作之功獨有待於範公者風之所被者異也先生之於範公淺深疎密非後學所敢議然天下之士聞先生之風者莫不知正學之當尙爭相淬礪以趨於善人君子之塗百餘年間偸惰頹靡之俗爲之一變其有功於名教豈小補哉是以忘其輕易僭竊之罪輙因門人所述者而敍正之以俟立言之君子𨿽言之無文有所不暇計也顧其它一言一行之合乎道者尙多未備俟搜訪有得當續書之謹狀

弔劉忠定公文

仰先生之峻節兮自有知爲已然登先生之髙樓兮適皇后之二年折寒梅以爲羞兮挽飛泉以爲酌跽敷袵以陳辭兮冀英魂之可作當金陵之初起兮釀新法以毒世舎大道而不由兮抗邪說而不易辟赫日之張空兮辟紅鑪以四燔玄冥深潛而逺避兮祝融直入而橫犇自熈寕以及崇寕兮蓋屢熄而屢皷或霞車而虹引兮或鞮顏而■﹝革殳﹞股羗二惇與二蔡兮獨攘臂於其中灌脂束艸而從之兮又駕之以颷風當是時也鳳何千仞之可翔龍何九淵之可襲江蘺薜芷化而爲雲煙兮又何有乎植立嗟夫子之凜凜兮抱至誠以無爲日月爲之幹旋兮山川爲之護持惟民窮通修短寔予奪於天地兮匪人力之能與茍仰不愧而俯不怍兮夫何憂而何懼汲東海以灌注乎八埏兮豈夫子之不任猛犬狺狺而羣吠兮孰云察夫子之眞心進非忘已以爲憂兮退非忘世以爲樂人心各有所主兮固常情所不能度大矣哉徳人之無累兮乘元化以翺翔視萬古如一息兮豈知夫蠛蠓之飛揚愚嘗怪史臣之私且陋兮求有過於無過謂先生疾惡爲太甚兮所以貽好修之禍天下有二道兮曰是是而非非見刖者而欲廢天下之屨兮恐與道而相違孰非惡而可除兮孰非徳而可立皇皇汲汲猶有所不逮兮敢迂曲而回互今夫人之有重病兮惟良醫爲可醫隴亷與孟娵同宮兮固有盛而有衰三陽進而爲泰兮三陰進而爲否左九官而右四凶兮𨿽堯舜不能以致理天命固難諶兮人事亦靡常惠廸吉而從逆凶兮乃造化之大网方雷霆之震激兮秉大圭而獨立豈不知唯唯勝於諤諤兮恐皇輿之敗績悲蒼生之不幸兮竟一落而不起使得展布四體以盡其所欲爲兮亦何愧乎涑水初余之約吾心兮曰至誠以爲歸淩虛厲空以馳騁於一世兮古聖賢之所不爲志不足以帥气兮頻復而頻失覩靈芝之煌煌兮惟撫髀而大息昔涑水之設科兮𨿽先生亦疑其甚易惟篤信而力行兮故卒能貫言行於一致余非不知其可信兮終簡黙而包羞整冠佩玉以自潔於一旦兮已不勝其汗流懲熱羹而吹虀兮非余之志也委厥美以從俗兮亦先生之所棄也駕象輿以度昆侖兮又徧歷乎大荒追翠幢而莫及兮仰視天之茫茫

立齋遺文卷三

●欽定四庫全書

立齋遺文卷四

﹝明﹞鄒智

撰

○書簡

上吏部王尙書

智聞古之大臣受主知負人望以天下爲己任也必求天下之士與之講天下之理論天下之事然後能大有爲於天下未聞自恃其聰明自保其正直可以贊天下之治也恭惟明公學本六經志在三代徳足以鎭山嶽量足以涵河海忠足以貫金石气足以淩雪霜威足以鎭華夷可謂天下第一人矣然明公點檢平生所言所行於天下之理果能悉照之而無遺乎於天下之事果能悉處之而無不當乎照之而無遺處之而無不當則以一人爲之也亦宜如使萬有一之或遺也萬有一之或不當也則何不求天下之士以自輔乎明公之起自西也智寢不安席食不甘味非獨爲明公一身計也天意之開與不開在明公民心之收與不收在明公朝綱之正與不正在明公士風之淳與不淳在明公太祖太宗無疆之休無疆之卹在明公外姦之側目內姦之切齒羣兒之幸災樂禍在明公明公一發而不中吾恐天意一塞不可復開民心一揺不可復收朝綱一壞不可復正士風一撓不可復淳無疆之休將轉而爲無疆之卹矣明公生平盛徳大業赫赫在天下者不能保其無損矣明公何不求天下之士以自輔乎周公之相成王也方一食三吐其哺方一沐三握其髮皇皇汲汲惟恐天下之士不至其門周公非好動而惡靜也天下之理非一人之所能獨究也天下之事非一人之所能獨幹也今天子有成王之資而未進成王之學明公居周公之位而未及周公之聖三公六卿無召公畢公之賢以協篤棐之心司禮監以褻近五六人總天下大政進退大臣又非若周之閽人得領於冡宰也明公何不皇皇汲汲求天下之士以自輔乎智非天下士也願以身爲天下士之先明公肯慨然一納焉不乎自常情言之必曰智曽發呂祖泰之狂今不當見智思之審矣士之來顧其心何如耳有所爲而來一足不可入一言不可吐無所爲而來則𨿽一事至於十反亦何不可之有朱子嘗上陳福公書矣又上周益公書矣又上劉丞相趙尙書劉樞密書矣朱子豈不知嫌疑之當避哉所以勤勤懇懇不能自已者畏天命悲人窮不得已而然耳非若韓愈之徒求一官博一祿獻一古文者之比伏惟明公賜之寸地使智得以容其足假之片時使智得以盡其言千慮之愚當有一得如其不許則智亦不敢先事取必以壞平生之節以辱大君子之門以貽笑於天下後世智干冒尊嚴不勝恐懼之至

復劉汝徳

智頓首汝徳年兄侍者承惠七月三十日書喜愧並作冬初逺惟太夫人起居萬福彭先生已出淛江平盜華翰尋當托人致之所論誠意懇篤足見涵養深厚但原病下藥似未切耳由持之太髙故也文公定計養气一叚非今日工夫不若戊申封事爲著題目試更思之如何今日諸老還屬三原隨事補綴盡有意思有爲則未也呂與叔諷富彥國智非不能如訑訑何敍州之言未必句句的當但前論白沙亦未嘗謂其不平實也要之親見然後可斷張加祥已造朝受左贊善掌禮館史事章徳懋謝鳴治與白沙俱未有啟行消息賀克恭在憂中辭參議之命不受極論內侍力薦白沙幾至得罪而浮議已紛紛矣智索居已久操存涵養之功全無一分惶恐惶恐六月前行迷甚逺比方旋輈得吾兄來大事濟矣益庵南軒面講書傳眞吾輩所當師法近疑義甚多便欲求教計相會不逺故不敢瀆兩書來意皆恐智以前日之舉自畫此非知已知道者區區憂世之心吾兄豈不悉顧於道有未盡耳一之已甚其可再乎閒中救荒之策亦宜畱心熟講令著實可行萬一兩司有肯延訪者舉而措之則斯人陰受其賜矣如何惟爲道自愛

與潘孔修

智頓首孔修老兄侍者別後數日偶聞尊翁病且危甚懼繼聞無事甚喜但未知侍行不也到任幾月矣瘴雨蠻煙之鄕寒暖失宜饑飽過度皆足以致疾而寡欲以養元气尢其最切要者元气旣實外邪自不能侵矣朝廷事勢日異而月不同王三原力爭數事風采稍還肆爲羣兒所中去國之期不出旦夕此公可謂老成人惜其才不足以濟時耳前時政一疏處置空疎且未宜進當時爲謀不忠今始覺其謬也閩中書多有如九大儒全集宜悉致之公暇仔細披閱篤信而力行之就中如明道行狀宜大書一通寘之左右愚弟所欲忠於吾兄者端不出此若夫承接上官宜以憲綱爲主不可徑情直行也智粗安如昨惟學小書生記數讀書而已風便母惜教誨不宣

與石邦彥華伯瞻

智扶老攜幼周行九千里賴厚惠不至失所但索居旣久學殖荒落此則殊可慮耳分職定在何時其直史館無疑也史職之廢久矣意者其有待乎冬寒保重

謝汪傅二先生

智自三月二十七日拜辭出張家灣四月初八日生一男十五日登舟五月盡渡江聞家父西來不敢前進八月盡始得侍家父於南昌今已抵番禺矣竊惟天下之大本三曰君曰父曰師智事君不忠致盡煩於豸角事親不孝致逺渉於鯨波事師不勤度三年如一日夙興夜寐恐懼不勝執事愛惜人材曲加培植救之於羣譏眾排之際以伸其屈慰之於流離困苦之餘以存其志督之於放逸怠惰之日以勵其勤百凡處分無所不用其極感仰何可言智初入城未受上司約束他無可告者冬寒伏惟保興居以膺大用不宣

奉石齋先生

一峯行狀艸艸奉呈中間有重複處有疎脫處有直屑不婉轉處計須先生會定一並得其遺書讀之然後可訂也此公是百世人物百世之下論其世者將於此徵之其敢茍乎聞尊體尙未平復伏惟守一處和爲道自重不宣

用晦手卷更蒙錄過智與有光但獻臣之髙爽者細爲點竄而智之萎弱者乃獨見遺似不能無親疎厚薄於其間耳參同契說頭緒可疑蓋復生於靜者也始生於動者也今人心無時不動若作用之初便從復起則所謂靜者何處得來文都欲從幹起蓋亦疑復之不可驟得而倒行逆施恐終非前賢本意也竊意當以涵養本源爲先本源澄徹然後藥物生藥物生然後陽火可進陰符可退此自然之度也以外丹言之豈有藥物未生而先用火候者哉炎方非孱弱所宜勢須賴此非欲求羽化而登仙也幸教克修書來問東溟幾萬里江門未盈尺妄以道沖而用之不盈之意答之未知先生之意果然耶不然則作者爲郢書解者爲燕說矣子長事已發落未會子長不知其狀云何也冬寒伏惟爲世道自重

京師事智自知之但先生所處是陳大丘柳士師以上規模晚生小子腳跟未定不敢援以爲例耳然亦當善處之計不至露圭角也朱子答陳同父書云顏魯子以納甲推其命正得震之九四先生所推與之命耶若果此爻其於朱子何所當耶幸教

稚作承點化過便自覺長一格矣但詩人本義與來教不同蓋厓門海所在也登厓門之頂則知海矣知海則知廬阜庵中老矣非謂由名節可以入道也程子曰東漢名節成於風俗一變則可以至道矣然則名節入道莫亦有此理耶請教楊秀才到此卽日隨伍公行竟不及會聞學記及送別諸作錄下馬秀才處屢求而不得便中乞別賜一紙爲幸前月已束行裝不爲劉公李公所允尋中瘴毒延及小仔幾不可支吾而荊婦之姙又已踰六月矣計及秋涼方可入松明書院也恐要知

與潘時用

得邸報知爲京兆尹薦不知吏部復本云何僕身在石城家在順徳蓋剖符者文翁也此中知已劉東山爲最今考滿歸矣凡百蘇伯誠皆能道之有手教只付此公爲便

與姜玉卿

春初得邸報悵惘者久之然在秣陵時固知必有今日矣州事有長官想不甚苦退食之餘取綱目一兩卷讀之亦髙明之一助也天下事將有賴於諸公敢以此獻若僕軰自分與世相遺矣秋深伏惟自重

與楊方震

石城不可居昨已奉報比單騎馳至乃知人言亦有不可信者已具文字辭免掣鹽差遣未知白洲如何處置鄙意只欲安靜以養微陽也

智頓首方震侍者六月間承惠四月書及家兄鄕試錄正月書卻是今早才得其爲悲喜蓋不止如來諭矣智蹤迹引之已悉老兄學有定見事有定理所以自立者當有定式不須智言也南屏懿悳淸才駸駸乎老境矣柰何交遊中愛智者老兄自知今不能某某伸意拙作兩篇獻笑其一篇恐不可傳老兄先四十年不得已冒古人所不敢進惟自重是祝

與張克修

學範序已奉報續又熟復數過始覺前報不忠蓋此書本自簡便不患其不安本非筌蹄不患其假借至以克讓軰罪人警之則意𨿽切而法則疎矣若其大致則去獅子橋記等位頗逺欲請別制一章以嘉惠後學如何元晦欽夫髙風雅度執事聞之悉矣當不罪其狂易也方震此行欲以一木支大廈必非茍焉者宜作一書助以髙見畏天命悲人窮正仁人君子之責豈宜秦越相視漠然不加之意耶白沙詩竊疑是道沖而用之或不盈之意未知是否幸教僕已力辭還任諸公謂瀧水之役道路梗塞石城又素所衝突以是復茍安於此智謹狀

與李天瑞

別來一年有奇無日不在左右興隆距楚地甚近沿途想不大費力也匪石書中有謝病之說豈以伊川辭西監爲例乎西監自是好頭地與今日事體不同明道之判澶淵郤是吾曹正律也用之大節已歸家方震已北上伯瞻將舁疾至常州矣匪石六月間上章謝病至於今未報白沙亦累見其爲人平易淳篤與人交如骨肉然議論惟是之從不自尊大其它則見於詩文者可考也僕至江西始見家父不孝無可言幸家兄中鄕試式又小兒頗穎異差足以慰老人之懷耳掣鹽差遣已謝卻比又攺淸理鹽法及修書書多恐不能盡聖賢經訓畢徐圖還任耳貴州地方多軍衛家父𨿽有闗文不甚緊急前途未便幸善處之秋暑尙繁伏惟自重

承手書得知家君已過貴任悲喜交並但到家後無書不知前途更如何爾前日之差所以不復力辭者便家君之西徵也閏九月後已自日行適有瀧水之役道路梗塞今始班師計此月中當在松明書院矣廣中多古書年久剝落姑爲考異令補刋之非如來諭云云也僕𨿽無狀豈應狂僭至此乎伯瞻訃音得之想久老兄與之特厚者其爲感傷當何如用之大節祗是自歸間有一二訟者該部謙讓未遑也曹公謝章祗是質言別無他說周梁石鍾大參之論殊不著題目話甚長非面莫旣前書乃擇其宜於老兄者以奉勸耳貴州人來皆能談道老兄動履髙風峻節咨發良多細讀來書詞義懇到又見涵養深厚中間毛義吳佑兩句正中膏肓謹當書之座隅以備觀省令叔巡檢在後山與賊對壘家眷移在此中俱平善無事吳獻臣宰順徳愛民如子決事如流間有古人所甚難者蓋不獨爲廣中最也恐要知春深千萬爲世道保練不宣

與吳獻臣

令弟來見辱承厚儀惶恐無已公弟卽吾弟何以此爲兼僕行止未定未知終得周旋否謹寄外府以待専納髙明當有以相諒也傳曰自行束脩以上吾未嘗無誨焉以上猶言以來也今人誤認此字遂至極厚而不以爲異聖人之意固如是耶出入事已爲之律令出必告反必面否則門以下服上刑可保其無他矣然令弟淳朴之質得之於天縱不爲之防未害也書舎太受風南海殊無擘畫恐須自家經紀然亦不必如何只發得十餘葉蓬並百餘張故紙足矣古文有宜於今者亦宜發下待僕簡閱付之今只泊沒在時文中終不得長進也學範難遽督責惟以漸以摩黙運於日用之間亦使其易知易從耳但自家一个身心柰何不下無以爲之儀刑深有愧髙明委任責成之意古人三十以前博學不教正爲此耳巡按蔣公伍公李公俱還車騎能一動乎燈下艸艸乞恕不恭

是曰是非曰非君子事天之道當然也若夫扶陽抑陰顧王人之力何如耳鄙見如此髙明亮之

輿地圖若有善畫者煩更展拓令寛大好觀若山若水若都城若外國若省名郡名縣名各用五采顏色標塡各省疆界各用分別庶幾舉目了然此須委一有心計的閒人與畫工計議非縣主所能爲也其愚慮所不及者更以髙見擺布每讀史全得此圖气力但則樣太小重以目細總不得端的耳畱意千萬

會城事聞已得六十功但不知傃刃者何類人又聞大軍所過無不殘滅毋惑乎益庵之喋喋也昨見白洲白洲再三勸諭詞義懇切而都府又未見啟行數日甚覺悶車騎早來至祝

智啟獻臣執事與執事別之明日克修卽有人來書中欲渠別作一篇不知渠耐煩否一峯門人楊氏去白沙求碑文有白金數十兩非河船所宜今迂道過治下乞撥一官船送之範文正公作郡縣此等事多矣幸毋以輕瀆見罪

智啟獻臣執事林待用乃弟曹公林公皆托之執事昨見稟帖則執事已有以處之矣鄙見欲煩執事順差人一船一來接一以養諸生隆師親友之誠一以全此友直已守道之節凡執事與待用平生盛徳皆與有光此亦諸公意也惟髙明裁之

嘉貺已領小兒昨來亦復發熱豈俗所謂傳染者耶白沙書來責往石城此儒者正理但尹和靖誦金剛經亦有所不得已耳昨見方伯公舉公前說若不可解則公累之也事定再報

智啟都府申文已批下未見旨云何如大勢頗順須彊起視事智思之爛熟矣決不可再舉也自此接人宜盡洗往日驕盈气熖益務謙虛忠厚以爲之本臨民之際宜體父母愛子之心使之感化於法令之外樂聞義勇遷善老兄本事也當不罪其狂易矣余付梁生口陳至禱者小兒出入而已

昨得克修書云執事覆勘懊惱者久之使者來知已還治喜極欲舞然道路不齊人事好乖又不能不爲之恨也詢使者雲起居不爽是眞耶是贗耶若果勢不能支須尋鄧醫氏爲政以人才爲本療病亦然冀珍重

家父以後九月初三日西還臨行時無他言惟念執事甚篤今當到貴州矣心緒無聊不言可識蜀中荒甚不比上年幸家兄選淸水文學頗便家耳鄙懷無限何日從容爲執事盡之答友人僕以不才自速奇禍荷明主寛仁大度曲加保全不勝幸甚但願二三君子進徳修業舉明主於三代之隆則僕𨿽九死南荒亦復何恨嘉貺不敢畱謹隨使者奉上伏惟照詧

立齋遺文卷四

●欽定四庫全書

立齋遺文卷五

﹝明﹞鄒智

撰

○詩五言古五言律七言律五言絕七言絕七言歌行詞附

送客南徵﹝以下五言古﹞

疎雨不復月蟋蟀空自鳴出門送佳客正值新月晴月晴已足嘉況復驚波平君知愛月意莫惜淸宵徵

槐陰午坐

溽暑渾如蒸槐陰殊可愛招邀館中英趺坐一解帶蟻戰疑有屯鳥度知無礙煩襟聊爾淸吏胥趣晚會

九日寫懷﹝五章﹞

秋風策策鳴秋水盈盈隔抱膝坐虛齋有懷長自結

昨日楚人來前日巴人到入門問蒼生蒼生日凋耗

剪瓜宜及膚割髮宜及體肉食者何人視之如逆旅

茱萸賜朝士一士分一枝君恩豈不濃民瘼誰當醫

東鄰有醇酒可以澆淸愁蒼生倚大臣不必書生憂

送黃汝修還天臺

天臺有一士獨抱男子腸立朝五六年斂退藏鋒芒人皆疑其圓我獨疑其方一朝解牙牌上疏辭君王問之何因爾恥對妾婦妝牙牌一飄瓦碎盡何足傷白璧茍微瑕此恨千古長我聞定軒翁古道恆自將見子慷慨歸喜極當欲狂春風扇微和天臺花正香請君陟其巓挹彼武夷蒼

送吳獻臣令順徳

熠耀非自燃蝙蝠非自沸盈盈天地間孰非天地字君侯人中英經綸有髙致欲分四海憂當自一邑試

代柬吳順徳﹝九章﹞

吾兒卽公兒公母卽吾母公母撫吾兒何異吾母撫

所慮兒太烈出入不可制或時走城闉或時臨水次

南衙錢二緡盡散公兩僕我欲抱兒勤公莫讓私蓄

主人赤腳漢欲賃西城夫自言夫頗閒一任吾兒呼

我處赤腳久其心眞可信一以爲吾兒一以爲窮困

平生壯士气可以摧三軍念兒到中宵銷盡不復存

家書幾時封幸爲封仔細封訖冩路程庶幾易傳遞

白髮披髙堂悠悠七千里遙思念我心寕獨止於此

去年猶有淚今年惟有血寄與田承君事與道鄕別

有感

山木有時枯江魚有時渇人生天地間豈能千古活渇者非自漧枯者非自割人惟人其人生殺天予奪

送人作縣丞

作縣如作室作官如作工斧者奔而西鋸者趨而東執事𨿽不齊所期在成功君本蜀中彥素以才自雄我觀吞吐間絕非吳下蒙今承梓人旨百里生斤風有玉正當錯有刀正當礱勿論簡與煩勿計卑與崇但令間架立也足爲帡幪

挽吳孟謙﹝順徳縣丞﹞

憶昨邊事棘君遇我畏壘君裳甚蕭疏君坐獨■﹝山畏﹞■﹝山畾﹞坐久竟無言言輙無破■﹝石爲﹞我時心異君蓄縮不敢揣繼與長官俱長官亦推媺謂從君到來庶幾悉君委公庭靜於寺詩思淸於水尋聞漕運歸病篤不復頠長官對我言淚落如泉■﹝氵軌﹞念君淸流才下與諸掾遺辛苦三十年化作殊方鬼我病渇未消送君不臨氿寂寞短乎章聊以當君誄

送劉汝徳還蜀﹝以下五言律﹞

兩地八千里忍看生別離最知憂道切不是愛山癡晚雨𨿽微急晨光本自熹明年二三月正是望君時

壽祖母

天開當子月祖壽起寅年善本殷勤積家惟澹泊傳乾坤堯舜禹日月坐行眠遙憶髙堂上冰桃似水鮮

送李訓導之官

先生萬人傑起自錦江濵天上逢堯舜人間養鳳麟淳風千古吹化雨一畨新國朝靑史上有傳表儒臣

上林春色﹝三首﹞

今年春色早惟有上林先蟄起驚雷下冰消杲日前枯株扶冉冉嫩艸踏芊芊東風隨處到造化本無偏

今年春色麗惟有上林明暖日崇桃映疏星積李橫碧雞臨水舞黃鳥逐人鳴東風隨處點造化本無情

今年春色透惟有上林深石山開徧錦榖雨澑成金拆發程頥諫移栽趙鼎箴東風隨處補造化本無心

偶成

自笑冒巢氄猶能萬里飛佩韋知已晚刻鵠此其幾淸栱光華逺髙堂信息稀孤舟如可挽野水莫相違

晨興用楊方震韻

夜誦香初燼晨興鬢尙蓬風嚴凝水立雨淨見天空飲藥殊無效澄心間有功不知天地裏何處是途窮

題寛齋捲

迂徑荒茫外雲莊縹緲中葉粘寒露落花聴雨聲紅凝重黃通老和平呂伯恭更應泥塑坐渣滓盡銷鎔

題松泉捲

嶺樹重重合江流曲曲深亂雲時出沒寒月夜浮沈飛鳥爭深港遊魚度密林黒龍渾不起時復抱珠吟

挽歐陽先生﹝同年時舉之父﹞

紫詔初黃髮靑騾竟白雲枯榮眞夢覺今古一朝矄人往儀刑在墳髙艸樹分子孫俱俊彥足以答明君

寄賀馮指揮

殄撲須驍捷綏懷仗老成靜觀諸將徧莫是此公並野店開門宿深山放膽行驅馳三十載髀肉未全生

海行遭風次獻臣韻﹝已酉年冬作﹞

今夕知何夕浮生又网羅眞成抱空月無計障頺波粗比堯夫幸終慚叔子多窮途仗神道聊復對君歌

送丁太平之任﹝以下七言律﹞

元化都憑嶽牧宣丁侯今領廣山川瑯凾錦帙詩三百爍石流金路幾千能識乾坤均父母可令兄弟獨顚連太平有象眞難致莫道文官不愛錢

太液池觀蓮

鳳輦初臨太液池池中君子肅朝儀淸香冉冉風舒捲疏影沈沈月正欹抱負胸中應有實經綸天下豈無絲太平更得君王寵萬種繁華總不知

玉堂槐

一自文皇植此根累朝培養更殷勤地淸半擬三公位天近爭看列宿分宿徳應生眞宰相雄才寕羨大將軍老蛟墮地如人立震電驚雷只亂蚊

內垣芍藥

暖風作伴彩雲妝笑倚宮墻夜有光五鼎味中知自別萬花會裏定誰彊稚圭北起延開寶介甫南來致靖康世道盛衰眞差異天幾先露一圍黃

新燕

白玉堂開日正遲瞥然驚見燕兒飛荼■﹝艸縻﹞架逺和煙度玳瑁梁髙戴月歸小掠芹泥猶怯冷初沾杏雨未生肥千言萬語無人會只付東風主是非

送劉禦史致政西還

中外飛揚二十春黒頭先已厭紅塵才登殿上朝元辟便入山中侍老親張禹悠悠終誤國範滂諤諤竟危身風流孰與陶元亮自是羲皇以上人

感懷﹝次湯侍禦韻﹞

兩年孤負切云冠已覺淸羸帶眼寛梅大十圍應自白葵長一丈爲誰丹劍如可借朱槐裏股不能箕管幼安時止時行熊掌在百年分付史臣看

送溫重亷還臨江﹝溫傳先生之甥﹞

差見臨江第一仙丹崖靑壁欲生煙祥鸞忽報當年信靈鵲眞成此夕緣元獻眼髙應絕世文忠才大合擎天臨岐預作重逢約紅杏香中早著鞭

中秋賞月﹝和湯侍禦二首﹞

一年初識此公樓縱不能詩也合畱北極光華南極是今人風致古人求仰登玉宇非無路共濟蒼生合有舟塵鬢照來全未白乘風好遡泰山遊

天地中間共倚樓夜深猶自挽衣畱白楡丹桂端誰見玉兔銀蟾莫浪求活水照人眞寶鑑浮名於我本虛舟詩逢大將應難敵況擁雄兵據上游

和刑部諸公賞菊韻二首

濁思如何豈易膠微官聊復得閒勞晚香敢謂安陽淡眞意還輸栗裏髙萬葉亂飛孤此傑三秋中賞定誰曹一聲長嘯非難事莫向花前浪欎陶

寫盡寒煙與敗膠愛花寕厭賞花勞酒兵入陣霜初破詩將登壇月正髙絕俗自宜蓮並價策勲當與杞同曹故知逸興眞難盡更約明年共和陶

送董庶子使朝鮮

天啟休符又戊申獨銜紫詔下楓宸弛張仰見眞文武出入爭看老鳳麟七葉皇風淸八道百年髙節重千鈞文章光燭煙霄上未是中朝第一珍

送劉侍講使安南

聖主龍飛九五天只從堯舜接眞傳豁開日月云俱靜運轉風雷化自宣司馬攜僮歸政府紫陽抱道侍經筵使軺未度東津水已震西南萬里邊

送林居魯之杭州

古貌堂堂兩漢儒直從心地做工夫笑揮豸角囂塵靜勇犯龍鱗睿眷紓南斗星髙光北斗東湖梅老主西湖芳心未用愁遲暮天上靈修目正盱

聞二祖父三祖父皆以年冠帶詩以志喜末句悲先祖父之不起也嗚呼一喜一悲之間其所感者深矣孝子慈孫尙思所以惜時愛日以盡養志之誠也哉

鐡杖扶來八十年金凾開詔沐龍涎鹿胎軟襯蟬冠正魚佩髙懸鶴氅鮮俯仰山中閒宰相醉醒世上活神仙瀧岡未表幹封固萬里孫兒淚灑天

送李天瑞之咸寕﹝次姜仁夫韻二首﹞

立馬盧溝話壯遊闗河西去道途修忠肝義膽誰當傅白日靑天本自秋千古天綱嗟鹿角百年臣節仰魚頭聖賢步步皆平地莫向空中浪倚樓

世道悠悠幾日還上方無劍斬窮姦跛麟載筆眞辭闕孤鶴乘風欲渡闗履善自能歌正气季通端不動愁顏丈夫惜別非無淚不向忠臣此日潸

送夏廷璋還南都

南國衣冠子勝流相逢便與啖元修初怪眼中無皂白豈知皮裏有春秋交遊獨我聫貂尾廊廟何人重筆頭一寸丹心危欲折夢魂夜夜繞龍樓

同鄕李大器先生試教官不第受散官以歸此𨿽舊例然待常調者多戀戀不忍舎先生此舉亦爲奇特云

玉河寒澑隔橋鳴共立橋邊恰五更逸鳥豈能粘以网化虫猶自挶於莖道鄕居士何年定少室山人此日成老馬似知離別意徘徊柳下到天明

金井山居次韻

鐡杖何年入此山今人庵是古人庵春風小圃修花史落日疏林縱手談放鶴亭髙塵网斷聴鶯橋近埜情酣莫辭老背尋常灸寒露侵淩恐未堪

偶得寒疾一汗而愈寄伯瞻

此身本與兩儀齊造化誰云是小兒必有事焉元自欠罔之生也竟何爲華陀自古眞難遇鄒浩從今不用悲卻恐故人疏太甚枯梅無復長新枝

鄧秋官進賀還南都﹝編修之兄﹞

君王不受羣臣賀萬國人心又一醒虞舜自能惇大本伯夷正好播祥刑誰家北斗兼南斗此日長亭復短亭馬上亂將疏柳折不知寒日下林坰

二十夜會飲湯侍禦家次其韻

過盡元宵更此燈太平樂事幾人曽極知鰲禁終雄立豈謂虯髯已勃興詩自春來初試筆酒緣病後郤粗能夜深明月眞如洗十二闌干取次憑

非所寫懷

朝野方傳英主事安危寕系小臣身銀山鐡壁𨿽難動玉色金聲本易親人到白頭終是盡事垂靑史定誰眞夢中不識身猶系又逐東風入紫宸

辭朝

云韶聲靜拜彤墀轉覺嬋媛不自持罪大故應誅兩觀网疏猶得竄三危盡披肝膽知何日望見衣裳只此時但願太平無一事孤臣萬死更何悲

畱別南畿諸友

大江東下勢如軍萬里秋光此夜分去國元非章子厚立朝只合範希文荷衣太薄從新制蘭畹將蕪趂早耘眾口是非何日定自將堯舜致吾君

題易庵捲

靜坐空山老自便登庸策免兩茫然雞豚社裏推前軰桃李場中謝少年學古每羞元凱癖行髙還訝史云偏﹝用記中說﹞平生心事知何限夜夜焚香獨告天

讀月湖詩﹝月湖楊方震別號﹞

甲夜已分還乙夜短吟未已更長吟眼妨還視頻移燭病怯淸寒重擁衾大將師行全整肅老臣建立自深沈他年鋟板誰當冩莫負千秋萬古心

漫賦寄楊方震

宮柳依依辭北闕江楓撼撼度南陬松明書院曾修未司戶參軍果是不汲井幾年還抱甕濟河此日合焚舟虛空筋斗非難打郤恐羲和不易畱

畱別王守禦

月朗風淸水手多孤舟不發欲如何邊無急報將軍醉嶺有微霜吏目過薏苡豈能誣馬援﹝時公爲軍士所訐故云﹞荔枝久矣待東坡人生去住眞如夢對酒惟應發浩歌

題寶澤捲守拙翁手書小學眞解遺其子其子寶之今頗有成立故賦此

墓艸知經幾度霜當年手澤尙生光細看此老殷勤甚直欲諸郎把玩長買櫝還珠今往往畫蛇著足亦倀倀紫陽臺上眞衣缽千古何人爲表章

嶺南道中﹝二首﹞

長衫大袖擁輕輿撘颯乾坤一腐儒平野時時火明滅荒村往往竹扶疎備倭將勇妖星落窮海天寒厲鬼孤不識不知朝又晚幾回慚愧送行夫

我道炎荒別有天炎荒也只是西川諸洋但比瞿塘大五嶺何如棧道懸細和陶詩𨿽逸駕力排日錄亦空拳樂天知命劉夫子萬古千秋獨凜然

初到石城﹝二首﹞

浪信人言豈盡然蓬萊元自屬神仙海浮沆瀣斟初滿天放嬋娟賞最先艸木已非王虺路衣冠全別尉陀年昨來盡讀騷人賦最愛長沙第一篇

南北東西幾謫仙小臣獨荷主恩偏疎狂言語施行半簡靖衙門偃仰便旋織藥籠供檢討剰開花徑待旬宣老親莫謾憂邊逺此去分茅更一千

藥欄自領平章事詩陣誰分節度權閒拂石牀延野老旋裁木履踏晴煙此二十八字蓋此詩舊時頷聫頸聨語也吾汝愚自以不滿意易以疎狂至旬宣等句以予論之新聨固典雅舊聨亦雄壯淸致俱不可偏廢也識者以爲何如廷舉志

除夕

刁鬥無聲畫戟寒獨看瘦鶴上闌干荊揚以上雲門鎭嶺海之間首領官消息盈虛天豈定捲舒作用古來難直須痛飲屠酥酒此是人間郤老丹

奉和石翁遊圭峯韻拜呈陶憲長

寸鐡安能鑄大鐘行藏空負翠微峯適觀雲谷老人作恐與武夷精舎同落日還憑髙閣望曉風又速畫船東野花莫亂桓公眼大構猶須訖此工

巡海呈周文郁

逢一疎林酒一行侍兒親倚棹歌聲昔聞海水如天逺誰放山花似火明煙外孤帆風正駛苔中歌枕夢初醒細看斗笠非難制莫遣烏紗累此生

和吳獻臣衰病吟

嶺表何官最我閒我顏原不似公顏坐殘夜雨斑衣冷望斷秦云大被難藥盞不曾三日歇柴門常用兩重闗小兒度日眞如夢獨釣蟛蜞去不還

玉堤柳﹝二首以下五言絕﹞

我行玉堤東靜觀玉堤柳乾坤造化心千古誰能剖

谷風從東來生意萃於柳展也延和儒至誠爲君剖

遊靑蓮寺

峻嶺橫天揷長江夾地流倘能城大順誰敢犯延州

三事堂﹝爲中江王大尹啟昭作﹞

三川豈無吏大抵黃河流獨有王夫子中江一片秋

右淸

三川豈無吏大半風流仙獨有王夫子此心常凜然

右愼

三川豈無吏萬事成蹉跎獨有王夫子分陰不放過

右勤

除夕

病客居窮海今年是兩年髙堂當此夕相對又澘然

哭華伯瞻﹝五首﹞

趨向楊遵道超遷賈太中凝香淸禁坐不是學沖融

積李崇桃樹鳴鳩乳燕時平生華夫子直道歲寒癡

晚踏城西月朝登海北亭空聞仙馭逺不見相星靈

歲月流行速工夫間斷多良朋更凋謝誰與共研磨

侍從才今幾君王寵正初常州何處是頭白小孫孤﹝常州伯瞻之翁﹞

悼盧克讓

世有千里馬人無九方臯馬來臯已死天地一聲號

送蔣誠之歸榮﹝三首以下七言絕﹞

十日春風醉不醒獨騎瘦鶴送君行一源活水來千里不盡人間聚散情

誰教魃女舞金戈白雪黃雲柰爾何醫國醫民須大手郤教容易度黃河

天北天南一鳥通百年忠孝日初紅古今兄弟知多少誰似淳公與正公

送文太僕還滁州治

天子聰明古帝王百年日月要重光文山老子憂思逺獨上中庸第一章

到南昌柬楊方震

才出都門問路程此心先已到丰城豪吟縱飲渾閒事誰主鵝湖第二盟

過惶恐灘﹝二首﹞

惶恐灘名熟幾年今朝也自到灘前死生未必能惶恐惶恐微誠未格天

風劈寒江勢兩開茫茫天地此孤桅舟人莫謾張皇甚曾在鞋山滚出來

度大庾嶺

相國祠前下馬行望中眞是黒松林林邊一曲長流水照見孤臣萬里心

舟中漫行

淡煙疎雨夢初還自起推篷看逺山漁父不知天早晚又隨鷗鳥過前灣

題古城集

朔方行盡復炎方野艸閒花色色香卻恐牧齋多淨稿更無人到校書郎

爲吳獻臣解嘲

面崖和尙寕還俗割鼻佳人豈解淫老母不須投杼走曾參別是一曾參

讀石翁詩柬

皇王帝伯一蒲團落盡松花不下壇豈是江山制夫子秪緣夫子制江山

奉和石齋先生見寄

風淸月朗蛋船輕到處靑天有酒星渺渺番禺江上水幾番遷客夢中經

山亭水閣此何春瘦馬猶存踣鐡身珍重東風休料峭今年花比去年貧

大忠祠下聘君家一度登門一看花花裏有禽驚異客倩將靑篛換烏紗

家父生朝

往年此日在京師西望巴山正欲飛莫道嶺南非善地小兒初舞老萊衣

海珠寺燕張克修吳獻臣﹝二首寺在海心﹞

炎海中間此放舟江淮河濟只浮漚悠悠共老風塵裏知是人間第幾流右送克修

臨流坐石浴鴟夷隔岸何人唱竹枝我是羅浮山上月隨君直到魏公祠右送獻臣

夜泊馬寕呈胡用晦吳獻臣

逺臣不與近臣同但愛花枝照眼紅莫道夜深無酒賣蛋家船在岸之東

白舫靑簾幾夜同洞簫聲裏海云紅百年身世今何處笑倚梅花月正東

次蘇伯誠韻呈石翁

山盡雩壇水盡沂暮春人亦暮春衣不知雪月風花老幾度空山打坐歸

畱伯誠用前韻

病後花壇掃月稀南枝光映屠蘇衣一壺未到醺酣處莫拄桄榔杖子歸

陳益庵下堂而傷其足

益庵本自是神醫也向花間拄竹枝莫惜更尋程道士皇輿正爾賴驅馳

答順徳吳獻臣

鄒生但理參同契陳老今非矍鑠翁豈謂蒼生能忘我世間自有汝南公

陳景元爲錄石齋集﹝止得己酉年分﹞

乾坤誰執仲尼權便敢刪從己酉年大笠蔽天牛背穩不妨冩過戊申前

光潛﹝爲余幹趙同知題﹞

緒風初泛紫猊煙拱手絲綸碧海天元佑講官遺話逺定誰參破老僧禪

復吳獻臣

細把平生點一過病根深在隱微窩銜枚血戰殊無效更合靈丹乞華陀

丙午鄕試領薦鄕人聚觀於會江門外馬上口占一絕

龍泉庵上苦書生偶竊三巴第一名天下許多難了事鄕人何用太相驚

題萬孝子詩卷

匹馬蕭蕭度逺岑霜淸月冷亂雲深兩行靑淚衣裳濕誰識良工獨苦心

晴郊觀麥﹝以下七言歌行﹞

天街小雨連三日坐聴一鳩鳴午寂暖風忽放靑山紅滿眼春光濃欲滴呼童羈我槽下驑散出晴郊破愁的郊東行盡復郊西鑪錘仰見乾坤力大麥芃芃碧浪翻小麥離離翠云羃今年定合成丰年不須更檢金穰歷憶昔闗中惡颷起赤血橫流幾千里艸根木葉饑莫充壯者流移羸者死剪爪割髮𨿽殷勤終是車薪點杯水恭惟帝徳同天徳一气薫蒸釀玆麥黃童白叟生意饒笑舞笑歌遊化國小臣坐頌歌太平憂深慮逺歌難成人之應天曰五事天之示人曰五行憂勤或以咎徵起逸樂或以休徵生君不見文帝之世多災異武帝之世多祥禎

題曹禦史歳寒圖

早年走馬巴山曲淺緑深紅看不足飆風夜作朝蔽江逸興常隨酒杯覆南來誤入曹公府白日靑天開肺腑手攜十七年前圖掛在髙堂令我譜酒酣耳熱烏紗偏茫茫四壁生寒煙山童澤涸天地槁嗟此三傑何孤騫欎然蒼者老臣器方履圓冠帝庭議小人見之皆斂容君子見之皆吐气粹然淸者大儒質玉色金聲士林式存乎其中爲靜虛見乎其外爲切直皎然潔者眞仙妝玄裳縞衣瓊佩光魄常精明而不亂魂常安靜而不揚海眼須臾湧晴月照見風神愈奇絕崖前冰柱顚倒垂勢不能淩還自折我觀大化如海濤汐者自汐潮自潮茍非三極兩間立元會運世今已銷歌聲如鐘歌轉烈公去襄陽我南粵窮島寕無突兀枝點綴何妨四三傑

西泉曹先生自爲布衣時與同郡張君廷儀艾君邦彥交繪松竹梅圖以自識後先生爲諫官正色危言稍得行其所學而二君猶布衣也弘治三年秋先生謝病歸襄陽取其圖授智俾永言之以泄其思並持以遺二君云

送李千兵南歸

李將軍萬人敵目如光電髯如戟口誦元和詩手捧神堯歷西風來獻北風歸渠黃忍挽靑絲靮別君昭王臺送君亞夫壁有力當爲今王宣有血當爲先主滴男兒一日定千年肯把離愁對親戚

淸江捕魚圖

江水生江月起靑簾白舫江風駛江頭老翁披短蓑獨泛江心羨魚美大張一网羅羣魚羣魚湧出淸江裏勇者傷於鉤貪者傷於餌起者如浮瓜落者如沈李散者如疎星合者如聚蟻蜷者如弱弓擲者如彊矢入者困而怒出者躍而喜動者舞驚濤靜者潛芳芷大者三尺五尺長小者七寸八寸止老翁一縱仍一擒网大魚多莫之紀須臾捲盡千頃波勢及馮夷也披靡我聞董生嘗有言羨治羨魚同一理今開此卷披此圖乃知此工眞畫史

題資軒捲

貢資章流益長奎資壁光益密人資人學益深資軒居士知此意盡日凝香延客至

送朱士佩先生之樂平

秋風揚春天長姊歸姑惡鳴相當崇桃分日色積李分月光鳶飛魚躍斯道彰十年不出巴山陽獨攜天澤東南疆俗吏紛紛何足數當與西漢君子爭淸芳

送蘇伯城詞﹝詞曲附﹞水調歌頭

微雨歇煩暑輕風迎晚涼攜手伏波橋上平水正蒼茫千峯歸鳥縱橫兩岸飛花下上恰好是斜陽把酒爲君舞君當傾幾觴道路難功業逺歲華忙莫負良天美景終古恨空長先生玉府神仙小子石城居士爛醉兩何妨阿眞何處在焚起紫猊香

立齋遺文卷五

●立齋遺文

附錄

或人問答

楊亷

或問諌官專於言事乎曰官以諌爲名言事其職也不言可乎曰昔韓退之譏陽城不諌歐陽永叔責髙若訥不諌不言則失其職也程明道爲禦史裏行嘗對神宗言使臣拾遺補闕禆贊朝廷則可使臣掇拾臣下短長以沽直名則不能何也曰明道以格心之學欲堯舜其君其對君言專於責難不得不爾至他日論王廣淵靑苗掊克王安石剛褊自任亦何嘗不言臣下哉但其所謂長短者非若後世捃摭鄙褻瑣細之事以爲言耳曰諌官之外侍從之臣皆可言乎曰觀司馬溫公不拜樞密之言謂爲侍從於天下事無不言是也曰諌官侍從之外其不得言乎曰梅福以南昌尉論王氏朱云以槐裏令論張禹當時史官記之後世公論韙之何嘗罪其不當言哉或又謂後之言事者類皆好名者也是不然好名而迕雷霆之威其爲計也拙矣且好名與緘黙保位以好官爵者孰賢昔人有云求士於三代之上惟恐其好名求士於三代之下惟恐其不好名好名猶可況君臣之義根於人心之固有而非果出於好名者乎世之有言責而緘黙者類舉明道之言以借口其恥已之不言而反嫉人之言者輙曰彼非諌官也是好名者也於乎諌官而諉以不必言不爲諌官而限以不當言立人之朝者固忍於塗其君之耳目如是乎余友鄒汝愚以翰林庶吉士嘗一言朝廷事竟左遷嶺表出余邑與之言別及此因次第其語以爲之贈其有病汝愚者則必以餘言爲抱薪救火矣

美人行﹝爲鄒汝愚作﹞

潘府

美人年少未嫁時鉛華淡抹人爭奇美人長髮已嫁後鉛華淡抹人爭嗤美人顏色尙如舊問彼愛憎何異爲昔年美人深閨裏鄰家有鬭不問誰今年美人出門去同室有斗須救之良人自外施施歸美人見之羞且悲觸姑之怒撻流血美人猶自號泣隨大叔未午嫌飯遲小姑半夜呼鞶絲指釁求瑕讒且至一朝被出成分離紅顏美人原命薄黃沙載道將安辭小姑大叔咲且舞誰哉爲賦昭君詞美人自嗟還自解不相肯與鄰家知爲問美人何見出自托蒸棃不解炊美人忠厚本天性西風猶動良人思

逐客﹝爲鄒汝愚作﹞

陳獻章

笛聲且莫哀逐客過江隈還到此邊去盡因何事來著書多在篋遇酒輙銜杯莫言生意盡寒雨濕枯荄

贈汝愚赴貶所﹝六首﹞

蔡淸﹝晉江人﹞

識君未三月別君遽萬里自疑非丈夫淚落不能止

識君未三月別君遽萬里終不爲君恨天地有正气

識君未三月別君遽萬里應思生才難莫負乾坤意

此行如遊學十年觀造詣炎荒無友生神交方遜志

慷慨出門去黙與千秋期飽喫雷州飯莫和淵明詩

我觀古丈夫揮手構寰區節士非得已矧彼章句儒六籍垂後世豈欲添簡書

王臣﹝廬陵人﹞

曽將忠讜動楓宸一落江湖嘆逐臣瘴雨蠻煙回爽气荔枝椰葉照靑春夢魂頻繞星辰逺朋舊追思骨肉親指日雷州還召冦未應長作嶺南人

蘇葵﹝順徳人﹞

孤忠耿耿平生學此日倉皇就道難別白是非誰直筆蕭條行李幾荒山九天杲日眞能照三月冰山不久寒人事晦明吾黙識子方仍及潞公還

姜綰

山自蒼蒼水自沄東南兩向半氈分秣陵芳艸懷人句梅嶺寒煙弔古文落落萍花何處是生生榖種及時耘老天要轉平明運肯使雷州久滯君

趙璜﹝余幹人﹞

公家百計我身闗獨力從容舉大閒萬里一身憐逐客百年髙節稱淸班石城風月吟嘲外鐡漢功名伯仲間早晚聖朝淸議定會虛前席待君還

邵猷﹝福建人﹞

弱冠蜚聲劍閣間龍鱗批逆古今難一封昨日孤臣血疋馬今朝萬里山縹緲雲霄身世逺指麾魑魅劍光寒極知此道無終否會見諸賢作伴還

姜麟﹝金華人﹞

人間誰信有仙蹤親到羅浮石洞中云冰八千眞薄海靑蒼四百亂摩空經傳東魯無言妙琴冩南薫太古風路入江門才一綫乾坤知有幾人通

廣東石城千戶所吏目鄒君汝愚墓志銘

括蒼金祺

予與鄒君汝愚未識面時已相知名弘治戊申秋一邂逅京師卽如故交適予授合守遂與君別明年己酉君遂有嶺南之行越二年辛亥而君卒明年壬子而喪歸又明年癸丑而塟君之仲兄音以生員龔燾所爲狀從其舅代馮君平叔來請銘於戲君之事予固思永其傳君之塟予固思董其役而力有所不逮也銘奚可辭顧惟不足慰君地下爲歉耳君諱智汝愚其字也號立齋又號秋囦世爲蜀之合州人曾祖應宗祖洪父太常俱隱弗仕君生而頴敏過人孝友之行亷隅之節固其性也髫齔時嶷然如老成人十二歲能文章學於舅氏得書之精傳又大肆力羣經子史一經目卽不忘嘗居龍泉庵貧無繼晷之給則掃樹葉蓄之焚以照讀書逹旦如是者三年文思警抜𨿽數千言可立就蜀𨿽多才未能或之先也成化丙午登鄕榜第一名丁未舉進士簡庶吉士是歲冬值星變君抗章言事極論陰陽之理直斥內外執政不職之狀不報聞者爲之懼而君以無事處之由是名愈重君性孤介過於自好其在京師時𨿽同年同官亦寡所與聞气味類已者則求與之交惟恐後多爲人所忌爰因他人事累之逮錦衣刑部獄鞠訊頗嚴詞不爲屈賴朝廷淸明以司冦彭公韶之請得不死謫石城千戶所吏目毅然就道無難色空乏幾不能存所至親識贈遺一無所受比視事甫兩閱月廢政悉舉當道重其人而憫其謫往往待以賓禮會總督都禦史秦公紘檄遣董醝修書得居廣城白沙陳公甫先生忘年而友之時以詩文相命居無何以公委道順徳得暴疾卒辛亥十月九日也君生成化丙戌四月十五日至是得年僅二十有六嗚呼哀哉然幸而得死所有大方伯今都憲華容劉公大夏按其境進士吳君廷舉宰其邑爲營斂具得如禮士君子之能文者民之知義者相率祭以文挽以詩合賻爲歸喪之費劉吳復遣人護喪抵其家其感人有如此者則君之實徳有足徵焉者矣使天假之以年則所詣固未可量也卒以困踣而賫志以往惜哉君配劉氏謫官時始得子因名曰遷四歲而夭一女尙幼其父以音之子承其世曰繼伯兄春亦以易魁於鄕爲陜西淸水縣學教諭君所著有立齋集藏於家以今年十二月十六日附塟祖塋之側禮也嗚呼天之於君其所以生死予奪之者若爲其如此哉若爲其如此哉銘曰

孰謂君無後道嗣允昌孰謂君無壽令聞允長孰謂君不祿天爵允臧得於己而不得於天𨿽死其何傷吁嗟此丘可以爲君之幽藏不可以掩君之幽光茍有秉彛之性孰不過而傍徨

鄒立齋傳

安陽崔銑

君諱智字汝愚別號立齋一號秋囦子蜀合州人也幼有異質日誦數百言旣長受書於舅氏馮進士衡居龍泉庵貧無繼晷之給乃集樹葉燃以讀書通宵不寐如是者三年成化丙午領四川鄕試第一郡人聚觀於會江門外君馬上口占曰龍泉庵上苦書生偶竊三巴第一名天下許多難了事鄕人何用太相驚計偕上春官道出三原時大司馬王公恕致政家居君往見之且曰治天下之道在進君子退小人而已方今小人在位羣邪肆毒智此行非但爲會試正欲上疏聖天子使進君子退小人則天下其庶幾乎公笑而不答越明年丁未登進士第入翰林爲庶吉士弘治戊申有星變之異君上疏極論陰陽之理欲退萬安劉吉尹直而用王竑王恕彭韶且曰君子所以不進小人所以不退大抵宦官有以陰主之也疏入不報己酉言事者誣知州劉公槪禦史湯公鼐妄言朝政嫉君者因疏君名下錦衣獄君身親三木僅餘殘喘神色自若無所曲撓供詞略云智與今湯鼐等來往相會或論經筵不宜以大寒大暑輟講或論午朝不宜以一事兩事塞責或論紀綱廢弛或論風俗浮沈或論生民憔悴無賑濟之策或論邊境空虛無儲蓄之具議者欲處以死刑部侍郎彭公韶辭疾不爲判案獲免己酉左遷廣東石城吏目毅然就道衣結履穿幾不能存親識饋遺堅卻不受在官盡心政務廢墜畢舉而持己淸白纎塵不染稍暇則從白沙陳獻章先生遊篤志聖賢之學所造益深矣辛亥十月卒於廣東得壽僅二十有六卒之日囊無百緡方伯劉公大夏君同年進士順徳今吳公廷舉資之還其家君介直孝友取予惟義雅負奇气與人寡合處事慷慨無阿比之習今上首登大寶明日常朝用禦史二人侍班紏儀湯公鼐輪侍君造其私第告曰祖宗盛時禦史紏儀得面陳政務得失言下取旨近年遇事但惟退而具本此君臣情分所由間隔不通也公以言官奏對幸值大政維新之日請效盛時故事此太平機會也及王公恕徵聘至京君曰三代而下人臣不獲見君所以事事茍且老先生勿受官職先請見君時政之不便者歷歷陳於上前庶其有濟一受官職再無可見之時矣二公𨿽善其言而卒莫能用識者憾之其據經守義大率類此一時權豪貴戚聞其名爭請訓其子弟拒而不納亦不妄登其門忠君愛民之心久而彌篤富貴利逹視之漠如也詩文淸勁平實不爲空言有立齋遺文若干捲吳公廷舉梓行於世崔銑曰嗚呼古義不明古人不復世之素號爲士大夫通經術者立乎人之本朝則唯唯黙黙偸以全軀孰有如君之忠直乎於權貴貨利也見之則掉尾談之則垂涎孰有如君之剛義乎弱冠之年無導於前卓然自樹其孟子所稱豪傑之士乎假之以年所就殆未可量然執此以往則固靑天白日斷斷乎不可磨沒是大有功於名教也故爲之立傳以詔天下後世云

哀時命賦﹝弔鄒汝愚﹞

蘇葵

騏驥騁兮康莊松栢欎兮終藏蹇時命之獨厚兮他膺其涼莫邪混於鉛刀兮蟪蛄限於秋陽何主宰之不均兮而窮通修短之靡常也嗟若人兮生何從天地異鑪兮造化殊工星辰下孕兮川嶽攸鍾富文章兮班遷雄弘器量兮慕夔龍悅仁義兮懷精忠才具美兮徳弸中行違俗兮不茍同蛻污濁兮駕冥鴻吞溟渤兮吐霓虹障狂瀾兮挺疾風當少年兮奮衝天之六翮下傲睨兮將衒能於三窟巧剞劂於璠玙兮先楩楠以繩墨崇孤志之昻昻兮羞怠事而受直罹眾口之嘵嘵兮遂鑠金而毀石勤蘭■﹝氵茝﹞以耰鋤兮加欄檻於榛棘伊誰作於匪臧兮在古投之有北靦然長樂之遺風兮蓀獨友於商之梅栢豈不知禍釁之足畏兮蹈躕及之危躅惟義激之莫遏兮甘鹹云之就獄璞屢獻兮徒勞車始行兮說輻謂袒裼而暴虎兮謂無虞而卽鹿雞魂飛於湯火兮牛誰忍其觳觫荷天王之聖明兮蓀不死於桎梏豈枘方而鑿圓兮■﹝眞眞﹞裘葛於寒燠慨隴亷之褊心兮於孟娵而忌歜元城去兮瀕危志完覊兮瘴毒蠖屈後兮或伸陽剝極兮當復蓀何爲兮無子方之生還遽長沙之賦鵩𨿽黔婁之有妻兮苦﨑嶇於川陸幸趙朔之存孤兮來或補蓀之不足於乎噫嘻或謂蓀爲有罪兮余不汝非或謂蓀爲有道兮余不汝知余哀蓀兮惟命與時蓀生時兮數之奇蓀受命兮元气虧惟時命之兩違兮賢哲其能以有爲東野之窮兮惇夫之夭兮余於時命復何疑

祭文

陳獻章

嗟嗟汝愚不括其囊而晦其光汲汲皇皇不小其節而畏其折轟轟烈烈昔在翰林黙語淺深孰識其心頃來南海窮而不悔乃見其介業以時興行以志成君子之貞貞徳之幹無受天損何命之短已而已而天道無知哀此孤死不避險生必就檢是曰無沗北風蕭蕭云旗揺揺蜀道之遼觴酒豆肉盡此一哭魂返無速烏虖哀哉尙饗

劉大夏

公之淸才未克一施公之雅操又孰與知官方逺謫壽竟以虧嗚呼莫致而至莫爲而爲惟俯仰其無怍𨿽悔天亦何悲客亭一酬庶表吾私尙饗

吳廷舉

僕友於公蓋今五年念相逢之未稔卽承惠乎嘉言旣暌違之太劇復承贈乎新篇每嗟盍簪之日逺重僕作宰而地偏曽計分袂之幾時公忽論事而南遷蓋常以是爲天將玉僕遂以得朋之益終此納交之緣而公之來也亦非偶然順城何在大海之邊石城西去官舫經焉僕又藉此得以挽公衣於萬斛風濤之險按公論於花封牀榻之懸或朝談而暮誦或面布而書傳上而天道之精微極而聖神之功效若僕之愚固已懵懵倀倀無有於方寸大而綱常之理致切而進修之科條以公之鋭方且孜孜汲汲不廢於窮研至若功利茍且之私死生趨避之計以僕窺公則己忘情於斯世而富貴貪饕之念毀譽簸弄之術荷公語僕亦且絕意於機權又若擾擾膠膠公嘗責僕以不學則老年而荒落而月違日至僕亦讓公母畫於略知道體之渾全契誼金蘭此郎官此吏目情懷風月何瘴雨何蠻煙時尢戱舉神龍之可啖約驅羸馬以求前惜哉和气之不充竟使夫君而未仙嗚呼公之大節忠謀炳烺流布誠有以知其身𨿽死而名不死若僕之千瘡百病纒綿膠固則孰爲之破其積而紏其愆抑蒼生之望於時者將如饑之食渇之飲大旱之云霓又將孰可使之爲稷播榖爲禹浚川爲說布霖徧滿乎八埏也耶同志之好斯人之願已矣已矣哀哉哀哉尙饗

張吉

嗚呼先生爲人可謂無負於天天之所以禍先生者何其慘耶禠其官而奪其壽孤其子而寡其妻將不欲使斯人復爲善耶抑所以報之者日久事定而後見耶將毀命物之道而聴其自相傾軋耶抑予奪之柄潛福黙奪而不得以自專耶若此者非余之愚所能明也先生之沒夫復何言嗚呼哀哉嗚呼痛哉

楊廉塗旦

嗚呼汝愚縱子以讀中祕之書胡乃艸疏而論執政之臣置子以步瀛洲之上曷爲取禍而投瘴海之濵子體甚弱奚宜逺行豈知有其國而不知有其身子有父在家故食貧豈盡忠於君而不暇顧其親嗚呼寔子之道如此得程書而不能久於朝廷匪子之志如此而不欲以皓皓之白而蒙世俗之埃塵方子之訃至猶疑其未眞不然何殺元城於嶺外者竟一夜而自斃竄東坡於儋耳者卒不能不使之反輪旣而詢得其實始哭於寢門而涕淚爲之沾巾嗚呼傷哉痛子妙齡

金祺

天之生人奇其才不奇其气是所以全其人也奇其才又奇其气則才助其气气役其才是造物者之不能全乎人也君才之髙气之壯可謂兩奇者矣溢之以愽洽之學則所以相助而相役者又有其具矣君將使世之人置君於何所邪是君自爲之歟抑造物者爲之歟皆非我所知也君𨿽死有不死者存而吾儕爲天下惜才者於君悲如何其可己也奠以酒而告以文不識君之聞不聞也嗚呼哀哉尙饗

羅子房

嗚呼鄒公身之摧也大志莫酬命之促也大業中休理之變也公亦何尢有人當道兮範氏之流歸途跋渉兮行將無憂哀哉尙饗

陶魯

公性不凡稟气益淸宏才碩學早飲香名發身鶚薦鵬化南溟歸翰苑緊欲售其平生之所學顧直道竟弗合乎口舌之紛爭朝發金門暮處荒城天涯妻子萬里零丁自謂引君務於當道豈是招憂由於言輕嗚呼汝子孰爲之繃嗚呼汝柩孰扶之行天其有明保此孤■﹝惸﹐女代忄﹞薄賻逺將聊致予情哀哉尙饗

寄吳獻臣

陶魯

近得合州守宋君琢所寄汝愚遺文連日讀之不釋手因嘆年兄與汝愚經紀其後事可謂至矣而又爲刻其文汝愚何以得此於年兄哉年兄之風義如此無愧古人矣敬服敬服汝愚文章風格則楊廷秀胡邦衡議論則程叔子朱元晦序者以柳子厚爲言人品機軸絕不相粘汝愚以劾時宰得貶子厚以附幸臣得貶貶𨿽同而所以得貶則不同序者乃欲彊而同之可謂擬人不以其倫矣年兄可另作一敍不然移書張克修爲之此汝愚海內知已也

立齋遺文附錄

