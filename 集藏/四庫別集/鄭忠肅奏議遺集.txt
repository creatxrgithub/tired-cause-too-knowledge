

欽定四庫全書

集部四

鄭忠肅奏議遺集目錄

別集類三【宋】

卷上

奏議

防

請起居重華宮防

請罷建康行宮防

論淮西荒政防

請蠲揚民緡錢防

請行宣訪防

論薦舉防

論常平防

請禁傳饋防

請行檢驗法防

請置澚長禦海冦防

請寛民力防

請禁取羨防

論蠲貸防

請禁攺鈔防

論折帛錢防

請罷取折平糶糴防

請濬練湖防

論刑名防

狀

薦舉龔明之狀

薦舉顏度狀

薦舉陸九淵狀

薦舉陳造狀

奏祀謝太傅狀

請禁民不舉子狀

請立義塜狀

請止髙麗入貢狀

請沿闗設備狀

論宣州設備狀

請練兵狀

表

辭知廬州表

揚州到任謝表

謝封壽昌侯表

謝賜白金文綺表

謝賜生日禮物表

謝賜廕表

乞致仕表

再乞致仕表

回奏

賜禦札回奏

卷下

雜著附

書

與周侍郎必大書

回朱直閣熹書

吿文

追封告文

焚黃告文

家廟告文

記

平山堂記

序

合肥志序

廣陵志序

聞見錄序

防

防髙宗賜世父手札

禦批不允致仕奏並詔書防

戒石銘跋

淳化閣跋

辧

瓊花辧

廣陵散辧

雜識

盤雕金睛

鳳凰弓

狨座

【臣】等謹案鄭忠肅奏議遺集二卷宋鄭興裔撰興裔字光錫初名興宗顯肅皇后外家三世孫由成忠郎歷官江東路鈐轄遷均州防禦使保靜軍節度使召領內祠武泰軍節度使贈太尉諡忠肅是集所錄多奏疏表狀其記序辧跋諸雜著則間附數篇其中如請起居重華宮及論淮西荒政諸疏詞意剴摰他如蠲緡錢禁攺鈔論折帛錢諸奏所載南宋紹興時諸獘政皆宋史食貨志及文獻通考所未載亦足補史誌之闕又紀淳化閣帖之摹搨傳寫與黃伯思互有異同辧瓊花之復榮較周必大玉蕊辧證更爲詳贍亦考古者所不廢矣其書馬端臨經籍考及宋史藝文志皆不著錄此本爲其裔孫所裒集編次者惜篇幅太狹或就家蔵殘本潤色以傳然錄之亦足徵宋代故實之一二焉乾隆四十六年五月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

鄭忠肅奏議遺集卷上

宋鄭興裔撰

奏防

請起居重華宮防

臣聞治天下之大法有三曰君臣父子夫婦夫婦有法則家道正父子有法則人道久君臣有法則天地泰要之有父子然後有夫婦有父子然後有君臣百行所以莫先於孝也天子以一身立臣民之上作萬方之觀瞻必極天下之孝而天下之爲孝者莫能尙所爲皇建其有極也由是而驗其休咎於天考其禍福於人無一毫之不順故仲尼曰先王有至徳要道以順天下民用和睦上下無怨孝者徳之本也教之所由生也又曰愛敬盡於事親而徳教加於百姓刑於四海明王以孝治天下菑害不生禍亂不作子思述仲尼之言曰舜其大孝也與惟孝而宗廟饗子孫保則孝綦重矣凡孝子之事親居則致其敬養則致其樂病則致其憂許世子不嘗藥春秋譏之陛下爲天下主何忍蹈此昔文王之事王季日必三朝雞鳴至寢門外問內防之禦者曰今日安否何如曰安乃喜日中亦如之及暮亦如之有不安則色憂行不能正履王季復膳然後亦復初食上必視寒暖之節食下必省多寡之恆武王率而行之文王有疾武王不脫冠帶而養文王一飯亦一飯再飯亦再飯比瘳乃已自古聖帝賢王史策所載美不勝書必以孝爲首稱惟我太上皇帝以藩邸入嗣大統事徳壽備極孝敬以天下養者二十六載終始不渝陛下所習見也升遐之日哀慕肫摰終防三年力行古禮前有以邁百王后可以師萬世亦陛下所習見也陛下政治動欲法堯舜法祖宗柰何門內之行不近法太上乎陛下身體髮膚受之太上宗社民人傳之太上昔閔子騫人不間於父母昆弟陛下孝友性生居靑宮四十年曾無間言受禪三載兩宮和好亦無間言特緣初郊震驚玉體愆和太上皇帝憂虞切衷未免責及侍禦之人左右近習潛滋離間過此以往聖躬弗便於警蹕睿體毎怯於風霜溫凊展慶之儀僅遣內臣將命俱以太上傳旨而罷二歳有餘起居重華者不過一再防慶誕節闕上觴之禮歳首大防廢稱賀之文陛下有親而無親太上有子而無子北內淒涼殊無聊賴一念及此可爲寒心方今太上違豫正陛下憂心不遑自逸之秋中外臣僚引領望過宮者非一日矣迨逾三月未降指揮玉津之遊不憚命駕人情危震不知所措竊觀小民之家居恆父子嘻嘻一旦疾痛屙癢侍奉湯藥不離左右非是則鄰里鄕黨指而摘之其有孝行卓著者朝廷特有旌異之典凡以教孝也太上皇帝爲天子之父陛下處萬乘之尊固不宜下擬閭閻然父子天性自天子達於庻人上下同揆今南北內暌隔末由晨昏侍奉問安嘗藥又不以時何以示天下後世書曰祗載見瞽瞍防防齋栗以瞽瞍之爲父而定省罔懈若乃太上皇帝仁聖慈愛今古罕覯辛亥十一月聞陛下感屙中心驚皇輕輿徑至靑城殿省視值駕少寐惟恐震驚戒左右勿言俟旣寤親詣榻前撫摩數四殷勤慰諭語云父母惟其疾之憂太上之於陛下何如者而忍忘之今太上不懌思欲與陛下相見者屢矣陛下臨朝與臣僚論及過宮未嘗不心動迨入後庭卽深居不出知必有止而尼焉者伏按內侍陳源紹興間獲罪太上皇帝竄逐陛下復俾給事禁近羣情擾攘僉曰兩宮之隙源實搆之聖徳之虧源實致之陛下至親父子若非讒人投間奚至此極伏望俯鑑輿請斥源軰以謝中外卽日夙駕詣重華宮盡問安嘗藥之節釋朝野憂懣之情宗社幸甚臣民幸甚臣世受國恩埀暮之年不忍見此危疑之迹謹昧死上陳干冒威顏無任悚切待罪之至

請罷建康行宮防

臣聞天生民而立之君使司牧之勿使失性不聞其戕民以樹怨也易曰天地之大徳曰生聖人之大寶曰位何以守位曰人何以聚人曰財故民爲邦本本固邦寧食乃民天有備無患孔子曰節用而愛人使民以時春秋書新作南門於告糴之後蓋言勞民傷財時絀舉贏也是以三王之世知人情莫不欲富故厚之而不困知人情莫不欲安故扶之而不危知人情莫不欲逸故節其力而不盡禹湯文武享國長久者人有餘力民有餘財也秦始皇造阿房之宮而天怒人怨旋致滅亡漢武帝好神仙興土木之功而民疲財殫夫秦皇漢武以全盛之勢而力役繁興猶有民不堪命之嗟況今偏安一隅四郊多事正人主宵衣旰食之時而臣子枕戈待旦之日也邇者建康畱守諸臣廼請治行宮備巡幸臣愚無似竊以爲興工動眾有大不便於今日者夫建立行宮規制宏敞采備物料經營土木山川防履之勞水陸舟車之運軍匠不足繼以平民望風承旨爲害何窮語云一人從役舉家失業卽使瓊宮璇室巋然挿漢而道殣相望陛下其忍見之乎哀鴻四布陛下其忍聞之乎一不便也古之經國者曰國無九年之蓄曰不足無六年之蓄曰急無三年之蓄曰國非其國方今軍需告急飛挽不時使命頻仍芻粟不繼天地之生財有限小民之膏血幾何勢無取不盡而用不竭之理是故善理財者量入以爲出不爲不經之用不爲無益之費太上皇帝肇造中興建都臨安誠以邦家多難實逼處此事從艸率一旦禪位陛下宜方勵大有爲之業卽使府庫之中金錢貫朽倉廩之內粟米山積而散之孔易斂之維艱尙宜撙節以畱有餘況處國非其國之時而復爲土木以耗之一旦有急其何以應二不便也且陛下纉承大業二載於玆敵人數數入擾江淮之間調發不常民有菜色漢陳蕃有言曰今世有三空田野空朝廷空倉庾空陛下正須休息而安全之養其力無使乏厚其生無使貧鳩流移而安集之庶其有濟若使工作方興彊敵乘而襲我疲貧之民望風解散陛下誰與爲守𨿽有行宮將安用之三不便也禮曰四郊多壘卿大夫之辱君父之讎不共戴天畱守諸臣罔思報讎雪恥而徒陛下以巡幸不顧君國之利害不念生靈之塗炭欺君病民莫此爲甚夫霍去病中材之將猶以單於未殄不治第宅國家靖康之禍二帝防塵而不返兩河防沒而不復今日割地明日獻幣忘讎敵之辱圖堂構之安此秦皇漢武之事非禹湯文武所宜有竊恐陛下不爲也如曰立志恢復臨建康以集流離撫三軍以圖大舉則紹興丙辰太上皇帝行營具在亦何煩更造爲也伏望敇下畱司卽罷其役國計民生幸甚抑臣更有請者符離之潰中外臣民防气罪由都統非人非張浚李顯忠之咎陛下知浚之忠而倚任不終俾浚中道捐軀以顯忠之戮力王室而竄謫筠州彼忌功誤國之人建康都統職任如故豈賞罰之公乎軍門行司類皆碌碌庸懦不足與任大事竊恐有悞國家匪淺更乞陛下大奮乾綱早賜斥逐擇諸臣之剛正勇毅者簡任之俾統轄江淮軍馬專司畱守之寄則將帥得人敵人聞而震慴必不敢稱兵南下然後明詔中外待勤王之師四集爲祖宗収復陵寢爲二帝昭雪垢恥爲中原弔民伐罪斯計出萬全不然車駕臨幸建康無庸也臣有感於中無所顧避自知干冒宸嚴罪不容逭伏念臣自祖父以來累世防恩以臣一介愚防恭荷太上皇帝皇帝陛下兩朝知遇𨿽捐糜踵頂亦所不惜倘緘默茍容不爲一陳利是重負朝廷也率布庸妄上瀆睿聽不任悚仄待罪之至

宋史載乾道初建康畱司請治行宮備巡幸興裔奏勞人費財乞罷其役且言都統及軍門行司皆非其人過闕入見詢守令臧否興裔條析以對帝曰卿識時務習吏事行當用卿

論淮西荒政防

臣伏見陛下以今夏闕雨焦勞特甚起臣於閒散之中撫輯淮西以臣菲才叨任牧守救荒之政臣之責也日夜疚心思有以仰副陛下愛民之意凡蠲下戶租賦計賑糶賑濟等事條具聞奏謬當聖心亟爲報行一路之民見臣以荒政奏聞其應如響莫不以手加額願國祚萬年無疆𨿽饑寒廹身不肯輕去鄕裏亦有未經陳請之先流離遷徙欽奉兪防輒皆中道復還儻非陛下愛民至切事干荒政計辦早定報下速達則流亡之民已不可遏近者闇於事體之人揚言謂荒政舉行失於太早行之太鋭彼但見目前流移稍定便謂可以髙枕萬一朝廷誤聽州縣或致解體饑民豈不失望臣𨿽至愚亦豈瞢然全不體國自始及今施行荒政除樁管常平米數外凡乞度牒截畱和糴之屬皆非過當難從之請而饑民狠狽多在冬春之交今荒政𨿽有端緒臣惴惴憂惕尙恐不獲善後爲之寢不能安食不能甘思今常平之法𨿽有其名而無其實竊欲復漢耿壽昌遺意卽日另具奏請若遽畏立異者之口毎事中廢將來必孤陛下委任之意人臣事君意趣不同安輯饑羸乃慰悅君父之急者若預揣君上之心惡聞凶荒饑饉之說以歉爲丰此容悅佞臣之所爲臣竊鄙之臣一面將本路應有米斛斟量輕重賑救貧乏之民鈐束官吏必無妄費伏望陛下詳臣所奏徧下諸郡官吏使曉然知陛下愛養元元之意有加無已毋致迎合怠慢則實惠所及一路有更生之幸臣歷世受恩與常人不同茍有所當言者不敢顧避緘黙以負優遇惟陛下畱神省察周益公集載鄭忠肅公再使金還遷潭州觀察使世父榮國公薨請閒致追報之義起守淮西提舉荒政活饑民爲多

請蠲揚州緡錢防

臣伏見陛下視民如傷饑溺由已好生之徳洽於民心往歳淮西洊饑臣條舉荒政謬當睿意卽賜采擇議糶議賑起死人而肉骨之溝中殘瘠盡慶更生兩淮之間歡聲雷動陛下保赤之心𨿽夏禹周文不是過也復防簡任移守維揚臣凜凜思維恐有負陛下委重之意聞詔卽日單車涖任按行境內鉤訪民生疾苦竊見郡屬民居稠宻正宜興利除害以培養其旣庻之風惟是比戶向系茅舍屢困火災一炬之後蕩爲灰燼此亦民生大患也臣深爲憫惻不避擅專之罪徑於本郡貯庫樁積銀錢內動支一萬七千五百緡貸民陶瓦創建間架祝融之熖頓息震驚之虞不作民患以除但大工之後未免十室九空向之那移於官帑者時恐長吏之追呼不能安枕此又陛下所宜布徳而安全者也臣非不重體國計邇歳軍需孔廹似不宜復有凟請仰推陛下保愛元元不惜蠲賑之意敢具札子上陳倘邀聖慈俯念億兆艱苦開恩特與蠲豁免責其償揚屬生靈永戴如天之徳臣不勝區區體國愛民之意伏幹斷勅下施行

宋史載揚有重屯糧乏例糴他境興裔搜括滲漏以補之食遂足民舊皆茅舍易焚興裔貸之錢命易以瓦自是火患得息又奏免其償民甚徳之

請行宣訪防

臣竊惟陛下嗣服以來防通言路汰革冗員召用正人斥逺佞幸中外翕然稱治尙有宜舉宜措者在廷諸臣已詳悉言之必將次第施行惟是今日所至要者臣愚以爲莫重於行宣訪蓋自詢嶽咨牧埀於謨訓降自漢唐咸有宣問之典我國家祖宗朝亦時召對便殿甚盛舉也今陛下動法祖宗而召問之舉尙未施行毋亦曰更有待與臣惟太上皇帝爲權姦蠱惑致賢士大夫接見日少國計民情壅於上聞厥後更化頗多悔之陛下仰承大統佐理得人百爾臣工咸有鞠躬盡瘁之思顧止於大廷朝見獲覲天顏未獲賜以宣召訪以政事陛下深居法宮兆人之休戚政治之利獘疆域之安危何自悉之宦官宮妾不陛下以逸逰幸矣誰爲指陳得失者伏願退朝之餘時召宰執大臣從容諮訪下至卿監侍從臺諫之職亦令不時進見俾盡瀝其誠悃不惟得善人以爲政理之助亦可郤逸逰以養理義之心致治之要無逾於此臣愚管蠡之見惟睿慮加察焉

請禁傳饋防

臣竊謂本正而影自端源潔而流斯淸故周官六計吏以亷爲本不亷𨿽有大事不足取也臣祖父以來世守淸白束髮入官勵志冰蘗謝絕苞苴無敢少有隕越以滋罪戾伏見近時所有鄰道互送禮名曰傳饋賄賂公行恣無忌憚凡帥臣監司到罷號爲上下馬鄰道皆有饋遺計其所得動輒萬緡其防聚之間折爼率以三百五十千爲凖有一身而適兼數職者則並受數人之饋獻酬之際一日而二千餘緡此風在在有之而東南爲尢甚揚州一郡每嵗饋遺見於冊籍者至二十萬緡江浙諸郡酒毎以歳遺中都官歳五六至至必數千瓶其無藝類如此臣累任監司牧守鄰道饋遺前後不下數十萬悉以原物歸趙未敢分毫染指亦不敢效逐時趨輒相投報以此獲戾當道正復不少乃其間更有影射之不可究竟者臣不具論其他祗如臣任廬州日前揚州守臣熊飛遣使賫萬緡傳饋至廬臣卽時謝卻此廬郡大小僚吏所見聞者今防聖恩擢任揚守按閱度支冊籍見前所卻萬緡有支無収其或胥史幹沒或守臣入槖皆未可定夫牧守者州縣之表州縣者親民之吏上以此責其下下以此應其上國計不知民瘼不防敝敝焉徒事饋獻之陋規以取悅於同寮求容於大吏此風不熄臣未見其官勵素絲俗臻淳厚也且天地之生財有數不取於上卽取於下取之於上則國有盜臣取之於下則民嗟虐吏貪墨成風卽使內外臺司按之輒曰此成例也且曰此動用公使庫錢無病國無厲民也內外臺司亦視爲故常而不之罪臣竊考祖宗時因前代牧伯皆斂於民以佐廚傳是以制公使錢以給其費懼及民也然正賜錢不多而歳用率數十萬毎歳終上其數於戶部率以勞軍除戎器爲名版曹𨿽知之而不較卽如維揚一郡歳輸朝廷錢不滿七八萬緡而本州支費乃至百二十萬緡勢不至使小民殫其地之出盡其廬之入剜肉割髓而無以應不止管子曰禮義亷恥謂之四維四維張則國乃安方今敵人數數南侵江淮地方所在騷擾旣困於兵復困於賦民力幾何能更勝墨吏額外之誅求乎臣就耳目所見聞者據實奏陳外此病國厲民之事甚眾不能枚舉伏冀陛下大奮幹斷宣詔中外特嚴傳饋之禁有仍踵舊轍者罰無赦庻重官方卽所以勵亷隅肅國紀卽所以厚民生上下相維而府庫充裕輕費有制而閭閈不擾無負祖宗制公使錢之意宗社幸甚蒼生幸甚

宋史載鄭興裔知廬州移知揚州揚與廬爲鄰初興裔在廬卻鄰道互送禮至是按郡籍見前所卻有出無歸遂奏嚴其禁

請行檢驗法防

臣觀聖王之治天下法而已法立則民利法廢則民病法者所以安良善戢姦宄也臣賦性迂疏昧於法令伏防陛下過於奬借不以臣爲不才累擢監司之任臣受恩知報日夕兢恆思除興利上副君父責成之意下免尸位素餐之誚竊謂立法之利民者莫如檢驗一策臣歷按福建浙東逮今涖任浙西每見諸州縣積玩成風檢驗之法無復存者惟是任胥吏納賄賂出入律令議事不原於法意論刑不本於人情執文以致罪順防以成獄斷案前後移易讞決多不以實防防小民扼於貪污官吏眞情末由上達以故寃抑不得伸而無辜者時受枉法之累經將不肖屬員逐一據實劾奏區處外輒就管見措置格目條例行下所屬州縣毎一次檢驗依立定字號用格目三本一上所屬州縣一付被害之家一申本司照防凡州縣受詞遣官檢驗受牒起發皆注日時於上闗防詳宻州縣官吏不得肆其欺朦除分畀福建兩浙屬下州縣行之已有成緒竊意推而措之天下無不可行謹具檢驗格目臚列奏聞仰祈睿照親畱省覽考量得失如或可采卽賜裁定永著爲令宣詔諸路提刑司一體舉行庶於國法民瘼少助萬一臣無任防懇悚切之至取進止

宋史載郡縣積玩檢驗法廢興裔剏爲格目分畀屬縣吏不得行其姦因著爲令

文獻通考載淳熙元年五月詔頒行浙西提刑司使鄭興裔檢驗格目於諸路提刑司初興裔言諸州縣檢驗之遂措置格目行下所屬州縣毎一次檢驗依立定字號用格目三本一上所屬州縣一付被害之家一申本司照防州縣受詞差官檢驗受牒起發皆注日時於上闗防詳宻州縣不得爲欺朝廷善之乃行於諸路

請置澚長禦海冦防

竊見今天下議禦冦者曰將勇兵彊乘其至而殄滅之如是而已臣愚以爲是可以禦陸冦而不可以禦海冦何也海之大不知幾千萬里不逞之徒乘風猝至覘其無備壊民居奪民食海濵郡縣屢被焚刼朝廷徴兵以勦之而調遣於內地豈能朝發夕至兵甫四集而海上之冦又飛雲掣電牽率以遁若欲從而追擊之則巨浪之中不能坐立安能與之格鬭哉及夫守備解嚴而肆刼者如故我來則彼去我去則彼來軍士疲於奔命糗糧竭於轉輸經年累月而難収尺寸之功此無他遲速異時水陸異勢也臣故曰兵𨿽彊將𨿽勇不可以禦海冦也爲今之計莫若令沿海之民自爲捍守瀕海州縣各有嶼澚澚置一長擇地方之習知武藝者而任之仍令結爲保伍旦夕訓練以追則迅以戰則克如其無事則盡力於農不仰食於縣官一旦冦至澚長徑率其眾禦之不使登刼彼皆有父母妻子兄弟室家之系驅之必力更責其兩鄰互相策應如有能殺賊者州縣第其勞以賞之容隠坐視者罰無赦則國家無調遣之擾無供億之煩而海冦可以漸息紓陛下東顧之憂計無便於此臣愚蠡測之見未審有合時宜與否惟陛下采擇而施行之

宋史載海冦倐去忽來調兵常無及興裔請置澚長冦至徑率民兵禦之

請寛民力防

臣伏按先朝舊制毎道有計度轉運使歳終則防諸郡邑之出入盈者取之虧者補之故郡邑無不足之患自軍興以來計司常患不給凡郡邑皆以定額窠名予之加賦增員悉所不問由是州縣始困近歳離軍添差大爲州郡之患而宗室戚裏歸明歸正甚至於樂藝賤工胥史雜流亦皆添差慶元一郡而添差四十員盡本府七塲務所入不足以給四十員總管之俸其間有五十年不徙任者計其俸入錢二十餘萬緡米十餘萬斛揚州防府也歳輸國課不逾七八萬而本郡攴費乃至百二十萬緡民力安得不困臣請陛下俯念生靈疾苦裁定朝廷經費然後使版曹盡防一歳之入正其舊籍削去虛額擇諸路監司之愛民而知財計者俾之稽考調度蠲其煩重以寛民力庶東南凋瘵遺黎可以少蘇伏冀睿慈察臣管見卽賜主張施行

請禁取羨防

竊謂小民出賦稅以供上國家設牧守以養民所以爲保障非以爲繭絲爲民父母自應日夕兢兢畱心民隠卽使撫字心勞催科政拙朝廷亦諒其保愛生靈之意末由加以訶責今州縣守令皆以財賦爲先不以民事爲意上供有常額而以出剩爲能省限有定期而以先期爲辦斛斗升合所以準租而對量加耗尺寸銖兩所以均稅而展取畸零不求羨余之獻則爲侵蝕之謀民財旣竭民心亦怨饑寒廹之不去爲盜者鮮矣伏乞宣詔州縣正供而外無得溢取錙銖有不率者內外臺察劾無赦庻重民生卽所以厚邦本惟陛下斷而行之

論蠲貸防

臣伏見邇年水旱頻仍陛下特厪宵旰之憂下軫防之詔屢赦蠲積欠以蘇疲民乃州縣官吏不能仰體聖意至變易名色以徴取之宜下諸路漕司如合該除放無得更取之於州州無得更取之於縣仍督逐縣銷豁欠簿書其名數榜民通知庻閭閻得沾朝廷實惠胥吏不得肆欺冒之姦臣前後累進狂言荷防陛下俯賜采納旣有見聞豈容緘默伏乞早降指揮施行

請禁攺鈔防

臣伏見近者州郡取民無制其尢害民者攺鈔一事也縣以新鈔輸之州州攺爲舊鈔以受之夫一歳止有一歳之財賦一政止有一政之財賦顧乃今歳所輸攺以補去歳之虧甚者以補數歳之缺後政所輸攺以償前政之欠甚者以償累政之欠廣右有此而江浙此尢甚也伏乞勅下度支臣僚禁戢州郡今後毋得攺鈔違犯官吏並置重典庶可以塞欺罔之源絕侵尅之門以彰國家至公之道臣服在近列荷恩兩朝竊見時事日非不勝憂憤輒罄狂瞽惟陛下畱意毋忽

論折帛錢防

臣伏按自昔軍興絹價踴貴朝廷方當乏用始創爲折帛其後絹價漸平民納折帛錢顧三倍於本色昨奉恩詔折帛錢以十分爲率防折二分絹折三分綿折五分所以寛民力也今州縣官吏乃盡令折錢卻抵價収買以取出剩民戶積欠詔書許逐年隨稅帶納今州縣官吏乃一並督輸有負體國愛民之意乞詔監司郡守嚴爲禁約俾疲困之民均沾實惠得保生業無流移之患不勝至幸

請罷取折平糶糴防

臣聞古者賦租出於民之所有不彊其所無如稅絹出於蠶苗米出於耕是也今一倍折而爲錢再倍折而爲銀銀愈貴錢愈艱得谷愈不可售使民賤糶而貴折則大熟之歳反爲民害願明詔州郡凡多取而多折者重寘於罰民有糶不售者令所在常平倉就行収糴異時歳歉平價以糶庶於民無傷於國有補計爲兩便伏乞睿照勅下施行

請濬練湖防

臣竊見丹陽練湖幅員四十里納長山諸水漕渠資之故古語雲湖水寸渠水尺在唐之禁甚嚴盜決者罪比殺人本朝寖緩其禁以惠民然修築嚴甚春夏多雨之際瀦蓄盈滿𨿽秋無雨漕渠或淺但泄湖水一寸則爲渠一尺矣建炎兵變以後多廢不治堤岸圯闕不能貯水彊豪因而專利遂致污澱歳月旣久其害滋廣望責長吏濬治湮塞立爲盜決侵耕之法永著於令庶幾練湖漸復其舊民田獲灌漑之利漕渠無淺涸之患臣慮深憂國越職言事不敢避罪伏乞聖斷卽勅漕臣措置施行

薦舉龔明之狀

伏見平江府鄕貢進士龔明之懷奇握異砥志禔躬倡明聖道紹孔孟之心傳惇敍彛倫擬曾閔之至行防逮事祖母灼頂益齡精誠且格上天比長奉慈闈傾囊歸櫬純孝素孚鄕裏食貧授徒不事干進近邀特恩試授髙州文學年逾八十法不應出官竊見明之立徳立言多士矜式年齒𨿽邁才力未衰恭奉慶壽赦文內一欵孝行節誼著於鄕閭仰長吏保明當議旌錄臣昔任監司聞見最稔用敢應詔奏請伏乞格外優錄以昭旌異之典以爲士民之勸所舉失實臣甘罔上之律取進止

薦舉顏度狀

臣伏見長興縣令顏度學術深純品行端方一任幕寮兩宰劇邑遇事慈恕讞獄周詳民來佛子之稱吏有神明之頌亟宜登之禁近以示褒嘉臣凖奉詔條令各舉所知謹錄狀上陳倘防宸鑑特賜優擢必能盡其所學副朝廷側席求賢之意臣不勝悚切仰指揮施行

薦舉陸九淵狀

臣伏見建寧府崇安縣簿陸九淵識淹今古學有淵源奮自甲科兩任劇邑文章政事蔚然可觀竊謂以彼其人不宜久處下僚仰望睿鑑特賜甄錄俾進居禁近之林必有資啟沃之助茍或不如所舉臣甘誣罔之罪取進止

薦舉陳造狀

臣伏見髙郵陳造明經修行防居鄕曲早有時譽淳熙二年第進士甲科以詞賦聲震藝苑調太平州繁昌尉摘伏發姦不畏彊禦政成報最除平江教授啟迪生徒亹亹不倦撰芹宮講古闡明經義士子服其論議憾師承之不早至有淮南夫子之稱毎孤髙自守不欲取容當途然臣竊觀其問學閎深藝文優贍恭值國家右文似此之人不宜置之冷曹伏乞睿察特賜簡用必有以副旁求之意臣無任冒昧應詔舉奏以聞

按周益公集載鄭忠肅公上前論事無隠職事所及間薦人才未嘗使知又閱朱晦庵答王直卿書云誤舉僞學人許令首正又書舉狀說不系僞學鄭明州薦潘恭叔恭叔言必於章中刋去此語然後敢受恭叔晦翁門人名友恭慶元初公爲明州守嘗薦之蓋宋自紹興中陳公輔請禁程氏學至慶元初韓侂冑用事憾晦翁排已而道學之議興繼以道學爲不足錮人而僞學之禁起公夙奉教於楊文靖公時與道學諸君子交相汲引年譜所載先後薦舉如陸九淵劉淸之李衡王希呂劉過陳造龔明之劉光祖顏度蔡元定軰罔非端人正士定逺矢志搜討僅得前狀四通如晦翁所稱薦潘恭叔云云奏章已不可復覯知遺文之散失多矣【定逺謹識】

奏祀謝太傅狀

臣竊惟崇徳報功國家之盛典表賢與善牧守之專司臣涖職以來夙夜兢兢毎思振舉章程揚闡往哲以副君父簡任之意伏按晉太傅廬陵文靖公謝安以三公出鎭廣陵設奇謀以卻敵騎築新城以壯金湯城北四十里有湖毎以水漲沒田爲患特築平水埭隨時蓄泄歳用丰稔後人追思之名爲召伯埭迄今八百餘年維揚之民永賴其利臣聞之栁下季曰法施於民則祀之以死勤事則祀之以勞定國則祀之能禦大災則祀之能捍大患則祀之以謝太傅之遺愛未冺流澤可追而廟貌闕然非所以示盛朝褒錄前賢與風勵有位之防除一面鳩工庀材相地營建外合具狀奏聞上稟朝廷指揮

年譜載公知揚州時毀境內滛祠奏建楚令尹昭陽三閭大夫屈原吳相國伍員漢江都相董仲舒秣陵尉蔣子文晉太傅謝安尙書令卞壼梁昭明太子及範文正胡安定諸廟祠知廬州重建臯陶廟屈原祠知明州重建賀知章祠表章先哲見於志傳史乘者未容殫述今止存此狀而餘皆不可考矣然公歿後揚之人士思慕之深奏建忠肅祠於郡庠與董謝諸公並登俎豆公之勲徳於前賢何多讓焉【定逺謹識】

請禁民不舉子狀

臣伏聞人皆有不忍之心乍見孺子將入井怵愓惻隠出乎性發乎情不俟勉彊在常人且然乃若父子至性殘忍成習至於生子恆多不舉傷天理之和滅人倫之大末俗相沿所在多有而建劍汀邵四州爲尢甚蓋自軍興以來戶口凋殘貪吏姦胥又復肆其淩虐丁鹽防絹誅求無藝愚蠢小民寧殺子而不願輸稅臣欽奉聖恩提刑福建路二載於玆聞見所及慘狀不可名言竊見陛下軫卹斯民毎奏大辟曲求生路赤子何知忍令戕害至此臣謹凖本朝律例故殺子孫徒二年所宜申嚴禁令下四州守臣告民法律曉示禍福召人告官審實以犯人家財給之客戶兼責成地主除飭屬禁戢外合恭請指揮申嚴仰望陛下畱神省察速賜施行庶生齒漸繁戶口日眾綿國祚億萬年無疆之福不勝至幸

請立義塜狀

臣伏聞掩骼埋胔先王之政澤枯瘞朽西伯之仁國朝神宗皇帝元丰間允陳向奏請詔各郡置漏澤園開封府界瘞骸骨八百餘具他郡掩瘞不等甚盛徳也南遷之後戎馬蹂躪規制久廢臣涖任廣陵按行部曲四望積骸蔽野訪之土人輒云或斃鋒鏑或死饑寒無主収埋經年暴露間有貧不能者亦復委諸艸莽幹和作沴於斯爲烈臣聞見之餘心切痛憫恭體陛下仁民愛物之意請以郭外官地數區建立義塜開壙瘞埋仍創捨宇設義塜戶主管守防繄死人而肉白骨古聖王不忍之政無逾於此仰睿慈卽降指揮並勅諸路守臣一體施行不勝幸甚

宋史載鄭興裔知揚州修學宮立義塜定部轄民兵徭差法郡以大治

請止髙麗入貢狀

臣伏見髙麗人入使明越二郡困於供億騷然不寧旣至闕則館遇燕賚錫予之費以鉅萬計而饋其主者不預焉我朝遣使答報舟楫費不貲三節官吏縻爵捐廩皆仰縣官者甚夥前禮部尙書臣蘇軾言於先朝謂髙麗入貢無絲毫利而有五害以此也且國家行都在臨安與東都事體大異昔髙麗使人之來率由登萊登萊距梁汴山河之限甚逺也今日三韓直趨四明四明距行都限一浙江爾𨿽自四明至髙麗海道渺彌中隔洲島然南北行各遇順風則歷險如夷楊應忱建炎戊申之役其回也九月癸未發三韓戊子至明州之昌國縣僅六日耳海道之當防若是乞止入貢報答之使省糜費以裕軍儲嚴畨舶往來之禁固封疆以杜釁端宗社幸甚

請沿闗設備狀

臣伏見大散闗鳳州【卽今漢中府鳳縣】梁泉縣【今並入鳳縣】在鳳翔府寶雞縣之南爲秦蜀往來要道兩山闗控斗絕出可以攻入可以守實表裏之形勢也和尙原鳳之東境抵鳳翔不及百里仙人闗興【宋興州卽今漢中府略陽縣】之東境距利州【卽今保寧府廣元縣】才七驛自利抵劍闗百里而贏倘棄和尙原而退守仙人闗則蜀之險要所失過半矣旣得和尙原或自梁【卽今漢中府】洋【卽今漢中府洋縣】經米倉山入巴【卽今保寧府巴州】閬【卽今保寧府閬中縣】或自均【卽今襄陽府均州】房【卽今鄖陽府房州】由達州【今屬四川防州府】山路入防【卽今防州府】峽【卽今湖廣彛陵州】或直攻仙人闗勢分形散所備皆急一處破壊則在處震動矣紹興間金攻仙人闗而不能畱者以糧不濟耳若使其治廢邑聚散民耕屯其間則得吾地而可守入吾境而可畱矣自南北講好中分闗中之界如大散仙人饒風武休皆我朝之界也而仙人闗外又分左右二道自成州【卽今鞏昌府成縣】經天水縣【今並入秦州】出皂郊堡直抵秦州【今屬鞏昌府】昔吳璘大軍由此而出地勢平衍因爲壕塹引水縱橫名曰地网以遏敵衝自兩當縣【今屬鞏昌府】直出鳳州取大散闗距和尙原才咫尺耳嘗憑原下視如蟻蛭故其勢難守所恃緩急僅有仙人闗可以設備伏乞睿鑑勅下本路將重兵鎭守且於沿闗地方興屯田之利庶有備無患敵騎不敢窺伺臣芻蕘之見惟陛下加察焉

論宣州設備狀

勘防得宣州【卽今寧國府】地界吳越之西西北鄰蕪湖【屬太平府】直北通姑孰【卽今太平府】則以黃池爲重鎭間道由髙淳鎭【卽今江寧府髙淳縣】而通吳防則以水陽爲重鎭由繁昌【屬太平府】靑陽銅陵【二縣並屬池州】而入州之西境則以石垝峩嶺爲襟喉由石埭【屬池州】黟歙【二縣並屬徽州】而入州之西南境則以宏潭爲屏蔽績谿【屬徽州】與州之南境接昌化於潛【二縣並屬杭州】與州之東南通則以叢山闗千秋嶺爲鎖鑰臨安【屬杭州】吳興【卽今湖州】經廣徳【卽廣徳州】二日而入州之東境則以麻姑山爲要害合於逐路交界處所嚴設卒旅以備敵充斥除已與帥司措置擘畫凖備外有合申奏事件謹具畫如左

辭知廬州表

臣聞三載陟明虞世盛典六條舉最漢制宏規臣材不堪於巨用行有愧於古人猥以朴愚誤防任使上不能竭忠效智以裨聖明下不能立政寧人以副眾望負乘之憂夙夜袛懼辱荷睿慈過於奨借謂臣有經國之能謂臣有牧民之才【制辭曰鄭興裔識優經國才堪牧民歷任監司特著殊績】授以使符畀以郡寄淮西財賦咸勅總司臣捧受絲綸措躬無地伏念臣素乏吏治兼昧章程將曷以克副聖心撫寧疲俗再三陳讓非爲名髙恭望皇帝陛下察臣之誠鑑臣之拙収回成命遴選英才庻防臣免尸位之譏朝廷収得人之效臣無任激切屏營之至謹瀝悃欵奉表陳奏以聞

揚州到任謝表

合州故墟未報三年之政廣陵名壤仍叨五馬之榮甫離任於廬江旋鎭臨於淮海臣興裔誠惶誠恐稽首頓首伏念臣學慚制錦志實傾葵匪躬自期矢直道而事主吾鼎可愛不詭隨以狥時遭遇聖明敭歷中外昔由與祠起守淮西屬水旱之頻仍回天無力加凶饑之洊告濟世誠殷濬河渠而水利始通發廩庾而流民以集臣力務竭旣盡瘁於經營主眷彌隆遂移守於上郡念玆維揚重地實爲邊疆要衝枕江背淮都防廣於襟帶四防五達佳麗萃於東南董相之名髙矣安二子亦負奇功劉晏之利溥哉吉甫諸公尢稱濟美曁我本朝二百餘年歐陽韓範爲文治之首稱嶽飛世忠亦武功之巨擘以臣剖符玆土奚以克嗣前徽玆蓋伏遇皇帝陛下化極文明恩漸動植如天之覆逺則彌周如日之中幽無不燭謂好言利病者有區區憂國之心謂不事權貴者非汲汲謀身之軰渙頒休命易帥大邦【周益公集載淳熙十五年二月皇帝禦筆揚州闕帥鄭興裔似堪其任宻具奏來臣必大回奏臣伏凖禦批鄭興裔堪任揚帥臣觀其人累歷監司於職事不爲茍且誠如聖諭伏乞睿照施行】臣誓竭駑駘勤宣徳意俾上有裨於軍國而下可抒夫民瘼至於事鞭撲以立威飾廚傳以干譽非明時之所尙亦私義之不爲臣愚無任激切屏營之至謹奉表陳謝以聞

附錄忠肅公第三子損再知揚州謝表

授符淮甸畫壤江壖魚鹽之饒寔惟上郡民社之重曷副寵施臣損誠惶誠恐稽首頓首伏念臣賦性庸碌謬學文詞幸際昌期優登上第出入丹禁無所建明履歷藩宣茂聞條教恭惟皇帝陛下恩深覆載徳厚乾坤過奬菲才特授維揚郡牧庸加異數勅轄沿江戎機非次之遷臣奚以膺竊按先臣贈太尉興裔在孝宗皇帝朝曾鎭是邦著有異政三十載之餘蹤如昨億萬姓之謳思未亡臣以斗筲防質繼世防休風教可追大鄭小鄭之稱紹衣負疚【北史鄭述祖父子爲兗州刺史有善政民歌曰大鄭公小鄭公相去五十載風教猶相同】淸白相承矢忠矢孝之規繩武有志【孝宗賜忠肅公制辭有忠孝兩全之褒】敢不冰霜勵節金石貫誠駑馬奮十駕之勤鉛刀淬一割之用少申絲髮以報髙深臣無任望闕拜命激切感戴之至謹奉表陳謝以聞

謝封壽昌侯表

臣興裔言伏奉勅書仍賜手詔慰諭除授開府儀同三司特進上柱國少師武泰軍節度使進爵壽昌郡開國侯食邑一千九百戶捧受絲綸載驚載躍臣興裔誠惶誠恐稽首頓首臣性質朴魯才術迂疏徒以遭際聖仁容光日月慚無樽爼之謀累忝腹心之寄擁旄仗鉞分閫作藩荏苒五十八年首尾三十二任遇事輙發曾不顧身因時有爲惟圖報國荷防列聖寵遇過隆自維癃朽之餘毎循止足之戒深辭圭紱冀就田廬豈意防誠未達於明廷聖眷益隆於艸澤特承七命之貴超過八階仍叨五等之榮坐封百里莫逃僥幸之誚實負心顏之慚玆蓋伏遇皇帝陛下乾坤大徳堯舜至仁俯念先朝舊臣特加逾望殊錫臣𨿽素領焦禿病幹尫臒倘溝壑之未塡尙涓埃之可報無任感荷屏營之至謹奉表陳謝以聞

謝賜白金文綺表

臣興裔言伏防中使王良臣至宣降到十月二十五日禦札恩賜白金文綺者跪捧殊施忭躍無地臣興裔誠惶誠恐稽首頓首伏念臣才本庸懦謬膺簡任空抱愚忠慚無賈生之策妄矢入告愧非董子之才徒以志切憂時用敢輒陳管見仰惟皇帝陛下不棄葑菲過加奨借俯降王人特加恩命臣仰榮知忝承寵益驚終虞屍素之譏莫報雲天之徳限於職守不獲詣闕無任感恩抃舞悚切屏營之至謹具表陳謝以聞

謝賜生日禮物表

璽書俯降臺使申頒閭巷驚傳羣羨朝廷之異遇縉紳竦嘆僉謂臣子之至榮拭目生輝戴恩罔措臣興裔誠惶誠恐稽首頓首伏念臣識愧譾劣乏致主之鴻猷才僅斗筲鮮經邦之逺略徒以朴忠無飾孤耿自將荷四聖之誤知罄一心而盡瘁載及桑蓬之序方深岵屺之思念莫報於劬勞敢饕承於恩禮豈繄優渥賁及衰遲此蓋伏遇皇帝陛下日月照臨乾坤覆幬千齡光禦萬物防休致玆防躬謬膺寵數惟是珍頒禦府侈爲宗族之光亦且家有藏書畱作子孫之寶𨿽桑楡之景漸廹而犬馬之報方殷誓殞百身勿渝一志不勝感忭踴躍之至謹奉表陳謝以聞

謝賜廕表

殊異恩波下延嗣息天書出禁中貴臨門榮冠等夷慶流宗族臣興裔誠惶誠恐稽首頓首臣本庸愚素鮮令徳誤辱兩朝之知謬膺五等之封逾分寵榮撫懷滋愧伏遇皇帝陛下錫類推恩先臣老母叨荷優渥追亡寵存何圖臣子挺防又沐殊命黃口弱穉未防儀方且勵以義方惇之詩禮遽承明詔將授崇班臣夙夜思維臣昆弟叔侄盡居右職過亢有悔方負疚於愚臣童子何知復拜官於聖主兢皇祗惕無地自容不任激切感懼之至謹奉表陳謝以聞

乞致仕表

臣衷懇摯已具奏陳聖訓慇懃未防兪允夙夜循省彌滋戰兢臣興裔誠惶誠恐稽首頓首伏念臣一介庸懦行拙才疏謬荷列聖之知洊更藩維之任綢繆榮寵荏苒年時循吏之稱未聞於官守曠職之誚難免於朝端兼以犬馬齒衰桑楡景薄精力日耗末疾時嬰自維力小任隆終必致覆功防祿厚久則招尢是以經埀止足之文詩昭素餐之戒乞閒解組素屬防誠致政引年豈繄矯飾欽奉溫防過賜慰畱在聖主馭下之方蓋欲不棄乎故老於愚臣行己之道竊恐有誤於蒼生伏望皇帝陛下曲回睿聽特軫天慈念臣進非左右之容鑑臣退知榮辱之分與之全節示以曲成俾得養疾衡門歸休田裏歌帝則而永日飲聖澤以終年其爲欣幸曷可名言臣愚無任望闕陳情激切屏營之至謹奉表吁請以聞

再乞致仕表

臣連上封章乞休官職伏奉詔防未賜允從輒冒威嚴再輸情愫臣興裔誠惶誠恐稽首頓首伏念臣才質迂淺學術顓防不自意於遭逢遂進階於華顯踐更牧守敭歷藩宣閱玆五十餘年曽無片長足采顧齒髮衰落精慮邁防位難冒於寵榮志欲収於骸骨豈圖上聖之至仁注念先朝之遺朽屢頒諄諭未忍棄捐臣竊自維出入中外事功弗建報稱蔑施濫叨名器之榮終貽屍素之誚伏乞俯鑑誠悃賜報曰兪俾得解組王廷還車故里披裘散髮逍遙遲暮之年鑿井耕田歌詠唐虞之盛沒齒戴徳奕世防庥無任激切防懇之至謹奉表陳請以聞

賜禦札回奏

臣伏奉中使宣降到禦札嘉臣善於論事寵賚有加顧臣才識淺陋不足仰贊廟謨之萬一恭讀聖訓悚惕滋深敢不益勵前修永矢盡瘁有闗億兆務入告於玆辰茍利國家誓捐軀於異日庻伸防悃少答鴻恩

鄭忠肅奏議遺集卷上

欽定四庫全書

鄭忠肅奏議遺集卷下

宋鄭興裔撰

雜著

與周侍郎必大書

行都相別倏已逾年仰懷溫諭不去於心前月中進奏吏報云張都承【名說其妻吳氏皇后女弟也】復拜簽樞【先是夤緣親屬擢拜樞府張栻切諫範成大不艸勅說遂與祠】不勝駭愕繼聞李侍禦【名衡】王正言【名希呂】執奏侍郎閣下不艸答詔莫給諫【名濟】封還錄黃同日鐫秩【公是時奏論李衡王希呂等不當罷職詳見年譜】時作四賢詩紀之憾不獲從都人士後賦短章祖餞是用悵悵昨幹僕自平江回【卽今蘇州府】攜族子臨【開國男準父歷仕知廣徳軍終太常卿載昆山誌】三月庚寅問候書至言閣下已扺昆邑【按周益公昆山王葆壻也】於前二日戊子同族孫萃【歷官朝奉大夫】舉【歷官大宗正丞兼國子司業俱開國男準弟】輩與閣下快敍濶悰具悉臺候動止萬福甚相爲慰興裔承乏閩路伏見閩鹽自祖宗以來漕司官般官賣以給司存建炎間淮浙之商不通而閩廣鈔法行嗣後淮浙之商旣通閩廣鈔法隨寢舊法閩之上四州曰建【卽建寧府】劍【宋南劍州卽今延平府】汀【宋汀州今陞府】邵【宋邵武軍今陞府】行官賣鹽法下四州曰漳【宋漳州今陞府】泉【宋泉州今陞府】興【宋興化軍今陞府】福【宋福州今陞府】行產鹽法官賣之法嵗久生產鹽之法亦漸多鈔法一行若可革而於民俗大有不便蓋州縣間率以鈔抑售於民其害甚於官般故當時轉運提舉申乞上四州依上項指揮下四州且令從舊迨鈔法旣止嵗令漕司認鈔錢二十萬緡納行在所茶務紹興三年詔免五萬貫實存十五萬五年詔依舊二十萬十二年詔添十萬至三十萬二十七年詔蠲除八萬現徴嵗鈔錢二十二萬緡竊按上四州私販多鈔額不如官般法便邇者論議紛紛屢相更攺漕司且請易綱運爲鈔法病國厲民莫甚焉適己具札子痛切言之卽日兪旨必下借邀矜允亦大快事敢以附聞時屆炎蒸祈遵令保衛以需宣召艸艸占候不勝悚仄之至

定逺按宋史建劍汀邵鹽防屢更漕臣請易綱運爲鈔法先忠肅公抗疏論之柰疏槁今已無存宋史又苐稱鄭某極言其不可而不復載全文良可悼也捧讀此書中論四郡鹽防及鈔法未便當日憂國卹民之意猶幸略見其槪云

回漳州朱直閣熹書

暌隔經年末由服教伏辱誨緘喜倍今昔審惟足下治化已成臺候動止萬福惠示經界法爲民除最爲良防興裔竊謂此法行貧民下戶固樂其利豪右之家不便行私必滋異議搖沮須具狀逐一奏明甚善甚善冬候凜凜敢重以寶調爲請不宣

按先忠肅公年譜載淳熙八年奏請勅行浙東提舉朱熹社倉法於諸路此書又極言經界法爲除良防具見當時與晦翁同心爲國修復古制至意宜數郡之民屍祝公不替也【定逺謹識】

追封告文

孝子具位興裔敢昭告於顯考防禦制置贈少師保平軍節度使府君顯妣太夫人興裔罪惡滔天𦇤褓失怙夙奉慈誨循歷顯榮仰荷皇仁推恩罔極降制追封考爲燕國公妣爲燕國太夫人惟是音容日逺追養靡從祗奉恩綸且悲且喜敬此宣讀用昭寵光謹以牲醴粢盛恭申防告尙饗

焚黃告文

孝子具位興裔敢昭告於顯考防禦制置贈少師保平軍節度使燕國公府君顯妣燕國太夫人旣告於廟更題神主玆焫告黃謹奉典禮淸酌庶羞恭薦墓幾興裔罪逆洪深嚴君早背仰賴慈訓教育有成竊位朝端循歷今職追想顧復祿養靡從先徳流光自天錫慶宣讀恩命忉怛彌殷在天之靈鑑此休顯尙饗

家廟告文

孝曽孫開府儀同三司特進上柱國少師武泰軍節度使壽昌郡開國侯食邑一千九百戶興裔謹以潔牲柔毛粢盛醴齊敢昭告於顯五世祖考太師封冀王謚肅敏府君妣冀國夫人顯髙祖考太師封吳王謚恭懿府君妣吳國夫人顯曽祖考太師中書令封樂平郡王追封南陽郡王謚僖靖府君【宋徽宗顯肅皇后父】妣秦國夫人繼妣蜀國夫人顯祖考太師陸海軍節度使封魯國公謚榮恭府君妣宗室仁壽郡主顯考防禦制置贈少師保平軍節度使封燕國公府君妣燕國太夫人昨準上旨除授前職今玆恭拜恩命皆由歷世祖考積慶流光興裔敢不兢兢恪修率迪丕訓無墜遺緒伏惟祖考實鑑臨之尙饗

平山堂記

天地間無久而不敝之物唐虞以前遐哉邈乎不可考矣周秦漢唐之世迄今亦不獲多見其尙有存者必其爲人所注意而人爲存之也非然則歷變故經嵗月𨿽以金石之質猶不能與天地以不敝而況其爲遊觀之所亭臺堂榭風雨之所飄搖鳥鼠之所剝啄艸木之所灌莽者乎此周原鞠茂艸故宮離禾黍銅駝在荊棘昔人所悲良有以也善乎韓昌黎之言曰莫爲之前𨿽美不彰莫爲之後𨿽盛弗傳凡廢興成毀之故豈不以其人哉慶曆間廬陵歐陽公實守是邦爲堂於蜀岡之上負髙眺逺江南諸山拱揖檻前若與堂平故名堂之左右碧樹參天淸風徐來𨿽盛夏亦不知其爲暑也政成之暇延四方之名俊摘邵伯之荷蕖傳花飲酒分韻賦詩徜徉乎其中不醉無歸載月而返亦風流逸事也心竊向往焉及蒞任維揚訪平山故迹而荊榛塞道荒葛罥塗頹垣防棟率剝爛不可支撐去隆興癸未周君淙重新之日不三十年而凋殘零落遂至於此吁嗟乎自國家多故戎馬蹂先賢遺址半爲樵牧之區騷人逸士罕有過而問焉又誰爲保防而愛惜之朴斵而丹艧之哉無怪乎斯堂之旋圯也嗚呼事以人傳以人傳人則傳無窮是役也予何能辭其責乃爲之程土物庀財用卜日以鳩工經始於客冬之九月竣事於今春之二月軒檐旣啟江山欲來仰挹松風俯矚流泉二百年之壯觀一旦維新旣成偕賢士大夫相與置酒而落之遊人士女摩肩疊趾聚而觀者不下數千人喁喁有更新之幸則相與語曰太守奉天子命以牧養小民刑淸政簡自宜有遊觀之美以休其暇日予曰不然太守之新此堂也豈徒快意適觀自樂其樂乎夫黌宮齋舎釁幣告成爲多士慶之比戶窮檐融風已熄爲兆民幸之玆復汲汲於此堂者毋亦以名賢作息之地文章政事昭人耳目大有徳於揚者生旣沾其澤沒亦宜馨其祀將以此堂爲棲神之所設主於中以見揚之人思公之深愛公之至太守之能順民欲而新其堂妥其靈也所謂人所注意而人爲存之者其在斯乎後之人嗣吾意而葺之則可以久而不敝矣時紹熙攺元嵗在庚戌夏五上浣識

揚州府誌載平山堂在郡城西北五里宋慶曆八年郡守歐陽修建後刁約周淙鄭興裔相繼新之美泉亭宋歐陽修建鄭興裔重修斗野亭在江都邵伯鎭宋熈寧二年建紹熈元年鄭興裔更造於州城迎恩橋南雲山觀宋熙寧間陳升之判揚州剏閣於子城上曰雲山淳熙間鄭興裔撤玉鉤亭增而大之名雲山觀

定逺謹按先忠肅公知維揚日修廢振墜巨細畢舉平山堂特其一耳他如疏濬漕河以通飛挽尢屬經濟大猷國史郡乘𨿽具載其事多未詳備年譜載淳熙十五年事注云漕河卽古刋溝一名運河公自有記稱西南自儀眞江岸東行四十里至石人頭入江都縣界又十五里至楊子橋南自江都縣瓜洲鎭站船塢北行三十里亦至楊子橋二河始合東轉又北行六十里入邵伯又北行六十里入髙郵又北行四十里至界首入寶應又北行至黃浦接淮安山陽界由淸江浦入河云云惜乎遺編殘缺全文已不復可見惟此平山堂記如魯靈光巋然獨存捧讀之下不勝感慨系之因附志於此

合肥志序

廬郡故禹貢揚州之域天文鬥分野古爲廬子國春秋舒國之地昔成湯放桀周芮伯命巢左傳曰自廬以往又曰徐人取舒皆此地也戰國時屬楚秦屬九江郡漢分淮南置廬江郡東漢攺曰合肥郡以南臨江湖北達維揚淮水湯湯流與肥合故名魏晉之時設重兵鎭守於此爲必爭之地梁曰南豫州亦曰合州至隋始攺曰廬州龍眠蟠其前紫荊跨其北腹巢湖而控渦潁枕潛皖而膺濡須固淮右襟喉江北唇齒也我朝受命以來重熈累洽涵煦生息亦云久矣而志載缺如奚以昭傳信示來玆乎余承乏守郡郡之中所爲山川之廣袤守得而考之戶口之登耗守得而詢之田疇之蕪治守得而省之財賦之贏縮守得而覈之吏治之臧否守得而察之風气之貞滛守得而辧之守之奉命而來此也所以上報天子下順民情者綦重矣夫事不師古宜今而欲有爲譬之閉門造車未見其合志曷可廢乎於是檄唐簿錡領其事廣搜博采彚爲四卷就正於余余惟志之作非徒以侈紀載也蓋有激勸之意焉子輿氏曰奮乎百世之上百世之下聞者莫不興起今試爲之披其輿圖考其軼事西瞻金斗東顧浮槎當年梅尉髙隱之風梁女修道之迹父老猶能道之否望明逺之臺與波上下如隱隱聞讀書聲也若夫移檄斂黃巢之兵謝郡畱貯庫之錢使君流風於今如昨【史稱鄭相國綮嘗知廬州黃巢作亂鄭移檄誡無犯郡境巢爲斂兵謝郡歸贏錢幹緡貯庫不取後郡數被寇終不敢犯鄭使君寄庫錢】國朝呂文靖陳文惠之遺愛嘖嘖在人耳目其政事可得而稽勲名可得而師乎生平思包孝肅之爲人所稱烈如夏日而凜若秋霜者過雙闕則又未嘗不心儀焉彼其髙風勁節婦人女子皆化之如崔氏者非閨中之錚錚乎至於肥水奏東山之防飛騎走張遼之襲埀之志乘皆足以增輝於史冊畱慕於後人可以風一國可以型四海賢者深其效法之心不肖者生其愧悔之念皆是道也寧得以爲記乘之空言而忽之乎

文獻通考載合肥志四卷合肥主簿唐錡撰郡守鄭興裔也時淳熙十五年

廣陵志序

郡之有志猶國之有史所以察民風驗土俗使前有所稽後有所鑑甚重典也余奉簡書自廬移守玆土表章先哲利賴兆民日求康治而文獻無徴心竊悼焉夫廣陵名勝之區淮南一大都防也襟江帶海包絡吳楚通道甌粵鮑子所謂重江復闗之隩四防五達之荘非其地歟春秋時屬吳傳曰吳城防溝以通江淮是也秦並天下屬九江郡漢屬荊尋屬吳景帝時名江都國武帝更名廣陵國東漢爲廣陵郡魏晉屬徐州宋曰南兗州北齊曰東廣州後周曰吳州隋曰揚州亦曰江都郡唐初爲兗州又爲防州尋復爲揚州此沿革之大槪也唐曹憲始創揚州誌五代喪亂之餘殘編斷簡無復存者我國家定鼎以維揚爲重鎭歷今二百三十餘年休養生息民臻富庶而名邦掌故終令淪亡殊非守土牧民之責爰命鄭教授少魏姚尉一謙輯之爲卷一十有二書成請余識諸簡端餘思先王之有天下也礪山帶河畫疆以理金城湯池度地而居齊誇四至之履易埀重門之文明乎各有定守也乃若任土作貢厥賦恆殊三等魚鹽蜃蛤伯國用以富彊且江珍海錯地實生焉踐其土者食其毛寧敢忘享王之義乎其或嵩嶽降靈勲名成於仕宦山川毓秀賢聲著於鄕邦千秋之俎豆增光焉若夫遇名山而歌詠擲地金聲歷館閣而抒辭光天藻彩鄒枚鮑庾之徒赫赫在人耳目也他如刲股砥純孝之行斷指凜冰霜之節可以立懦防頑風玆百世旌廬表墓又奚忝耶至於隋陵盤冢古迹相沿瓊觀迷樓勝地非昔弔遺徽於寂寞之濱捫碑碣於蘚蘿之內𨿽微必錄無隱不宣數百里封域中之事羣匯而筆之於書則身𨿽不下堂階而廣陵錯壤恍然在目斯無負守土牧民之責乎聖天子采風問俗借以當太史之陳后之來守是邦者亦庶乎其有所據依矣是爲序文獻通考載廣陵志十二卷教授三山鄭少魏江都尉姚一謙撰紹熙元年太守鄭興裔也

跋髙宗皇帝賜世父手札

右紹興戊寅秋九月二十七日髙宗皇帝賜世父榮國公手札也【榮國公名藻以戚畹扈蹕南渡歷官太師使相謚端靖】髙宗妙悟八法畱神古雅當干戈擾攘之餘訪求法書名畫不遺餘力萬防之暇展玩摹榻不少怠蓋睿好之篤不憚勞廢故四方爭以奉上無虛日繼又於場購北方遺失之物故紹興間禦府所藏圖書不亞於宣政時世父榮公以從龍舊臣特命入大內鑑定標題錫賚優渥手札奨諭迄今三十八載翰墨如新敬命工裝飾寶藏於家以埀來玆慶元丙辰十一月己夘識

禦批不允致仕奏並詔書跋

慶元戊午冬十有二月興裔在明州數上章請告聖恩過厚親批降詔不允不得再有陳請十字付外誠異數也今以禦筆同所降詔書合爲一軸而藏非特寶玆宸翰亦使奕世子孫知寵遇優渥交相勉於忠貞云己未六月十七日臣興裔謹識

戒石銘跋

紹興壬子夏六月禦筆鉤臨黃庭堅書戒石銘頒賜諸郡縣俾鐫之石其文云爾俸爾祿民膏民脂下民易虐上天難欺本出蜀主孟昶文朕念赤子旰食宵衣言之令長撫養惠綏政存三異道在乙絲驅雞爲理畱犢爲規寛猛得所風俗可移無令侵削無使瘡痍下民易虐上天難欺賦役是切有國是資朕之賞罰固不逾時爾俸爾祿民膏民脂爲民父母莫不仁慈勉爾爲戒體朕深思凡二十四句載蜀檮杌【蜀史名】中熙陵【宋太宗陵名】表出言簡理盡遂成王言勒石州縣使守令僚佐觸目警心務求爲良吏無徒朘削兆人則國家之利實多矣有斯民之責者其各勉旃

跋淳化帖

太宗皇帝畱意翰墨淳化中出禦府所藏命侍書王著臨搨以棗木鏤刻釐爲一十卷於毎卷末篆題云淳化三年壬辰嵗十一月六日奉聖旨模勒上石至仁宗又詔僧希白刻石於祕閣前有目錄捲後無篆題髙廟紹興中令國子監摹本首尾與淳化略無少異當時禦前拓者多用匱紙蓋打金銀箔者也自後碑工作蟬翼本且以厚紙覆版上隱然爲銀鋌�痕以愚人但損剝非後拓本之遒勁矣初徽宗建中靖國間出內府續所收書令刻石卽今續法帖也大觀中又奉旨摹搨歷代眞迹刻石於太淸樓字行稍髙而先後之次與淳化少異其間數帖多寡不同各卷末題云大觀三年正月一日奉聖旨摹勒上石此蔡京書也而以建中靖國續帖十卷易去嵗月名銜以爲後帖又刋孫過庭書譜及貞觀十七帖總爲二十二卷謂之大觀太淸樓帖絳帖者尙書郎潘師旦以官帖摹刻於家爲石本而傳寫字多舛誤世稱爲潘駙馬帖凡二十卷次序捲帖𨿽與淳化官帖不同而實則祖之潭帖者慶曆中劉丞相帥潭日以淳化官帖命僧希白摹刻於石置之郡齋增入傷寒十七日王蒙顏眞卿諸帖而字行頗髙與淳化閣本稍不同逐捲有慧照大師希白重摹字樣而嵗月各異中間謬處甚多朱元晦譏其極爲可笑戲魚堂帖者卽臨江帖也元祐間劉次荘以家藏淳化閣帖十卷摹刻於戲魚堂除去篆題而增釋文黔江者黔人秦世章於長沙買石摹僧希白法帖十卷謀舟載入黔中壁之黔江紹聖院後題雲長沙湯正臣重摹鼎帖板本較諸帖增益最多餘酷愛法書不惜購求以故諸帖俱備几案間而莫能辧其眞僞淳熙甲午冬以孝廟所賜內府藏本較之大都官本法帖字極丰腴而有精彩且有銀鋌�痕每版皆全紙無接黏處與諸刻迥不相侔謹什襲藏之用識數語以示兒輩云

瓊花辧

揚州后土廟有瓊花一株天下無雙昨因散騎侵軼或謂所存非舊疑黃冠輩以聚八仙花種其處及覩郡圃中聚八僊花與瓊花不同者有三瓊花大而瓣厚其色淡黃聚八僊花小而瓣薄其色微靑不同者一也瓊花葉柔平瑩澤聚八僊花葉粗而有芒不同者二也瓊花蘂與花平不結子而香聚八僊花蘂低於花結子而不香不同者三也余尙未敢自信嘗取二花雜示兒孫輩皆能識之乃始無疑又觀紹興中金華杜遊記言自京口過揚州尋訪舊事往謁蕃禧觀故瓊花猶在然余聞紹興辛巳之變敵人入揚州已揭其本而去何從復得此種也有老道士自言生於崇寧間今八十有六載能敍今花本末道士姓唐名大寧具言紹興二十四年十一月金兵渡江入觀取花本去小者亦剪而誅之敵旣退十二月間有一小根微見地面可識認某黙禱后土移植無花處日往防之越明年二月旣望夜中天大雷雨所植根旁勃然三蘗從根出自是遂條達不已至今三十年之久婆娑偃蓋常不忘斷根時也尢可異者宋次道春明退朝錄云瓊花卽唐之玉蘂宋子京筆記云維揚后土廟有花名玉蘂王禹偁愛之更稱曰瓊花按唐朝唐昌觀有玉蘂花王建詩所謂女冠夜覓香來處惟見堦前碎月明楊巨源詩晴空素艶照霞新香灑天風不到塵持贈昔聞將白雪蘂珠今上玉華春是也長安觀亦有玉蘂花劉禹錫所謂玉女來看玉樹花異香先引七香車是也集賢院亦有玉蘂花白居易詩集賢讐校無閒日落盡瑤華君不知是也翰林院亦有玉蘂花李徳裕與沈傳師艸詔之夕屢同玩賞徳裕詩云玉蘂天中樹金閨香共窺傳師和云防對金鑾直同依玉樹陰是也招隱山亦有玉蘂花李徳裕所謂吳人初不識因予玩賞乃得此名是也玉蘂花非一處有其非瓊花明矣鮮於子駿詠瓊花詩云百天下多瓊花天上希結根托靈祠地著不可移八蓓冠羣芳一株攢萬枝云云良不誣耳東坡瑞香詞有後土祠中玉蘂花之句非謂玉蘂花正謂瓊花如玉蘂之白耳予觀玉蘂條蔓如荼防柘葉紫莖花苞初甚微經月漸大時值暮春出須如冰絲上綴金粟花心復有碧筩狀類膽瓶其中別抽一英出眾須上散爲十餘蘂猶刻玉盤花名玉蘂乃在於此往嵗常從鎭江招隱備悉其槪宋子京劉原父宋次道博洽無比不知何故疑瓊花卽玉蘂王元之知揚州但言后土廟有花一株潔白可愛且樹大而花繁不知實何木俗謂之瓊花因賦詩以狀其態子京何故以誣元之劉夢得靈蘂瓊絲之句最爲中的何必泥許愼說文赤玉爲瓊之注耶淳熙初嘗命使臣移取旁幹植之大內未防憔悴及送還本處鬱蔥如故噫瓊花果有神爲之歟

廣陵散辧

嘗讀晉書嵇叔夜傳稱叔夜遊洛西宿華陽亭引琴而彈夜分有客詣之稱是古人與康共談音律辭致淸辧因索琴彈之而爲廣陵散聲調絕倫遂以授康誓不傳人唐韓臯云康制此曲緩其商與宮同音臣奪君之義知司馬氏有簒魏之心王陵毌丘儉諸人繼爲揚州都督咸謀興復爲晉宣父子所殺揚州故廣陵地康避世禍托之鬼神以俟知音者竊按魏晉時揚州刺史治壽春廣陵自屬徐州至隋唐而後乃爲揚州劉潛琴議載杜夔妙於廣陵散嵇中散就其子猛求得此聲夔在漢爲雅樂郎魏武平荊州令夔制樂在虁已妙此曲謂慢商之聲因揚州興復不成而作然乎否也

盤雕金睛

淳熙乙巳十一月二十一日侍上景靈宮行宮使甘升殿帥郭棣所服盤雕金眼睛紫窄衫與其他行宮使帶禦器械不同時周大參子充疑之舉以問興裔愚謂此非舊制本徽宗時以殿帥髙俅官使相特加寵異餘人紫衫裏花而已近嵗興裔世父榮國公【名藻】爲大禮行宮使亦緣官至使相故有此賜今升與棣官未至上特以此寵之所謂金眼睛者以金飾所繡盤雕兩眼望之燦然云

鳯凰弓

從父華原王【名居中歷封崇宿燕三國公進爵華原郡王謚文正】在相位和子美詵知雄州嘗以事詣京師召與語而悅之遂薦於徽廟敷奏明鬯大契宸旨進橫階一等俾還任詵因上制勝彊逺弓式詔施行之弓制實弩極輕利能破堅於三百步外卽邊人所謂鳯凰弓者紹興中韓世忠因之稍加損益而爲之新名曰克敵亦詔起部通制至今便焉洪容齋隨筆謂祖熙寧神臂之規實不然也詵知兵嘗沮伐燕之議以及於謫北事之作未及用以歿蓋兩河名將云

狨座

狨座凡兩制及節度使以上許用毎嵗九月乘三月徹無定日視宰相乘則皆乘之徹亦如之狨似大猴生川中其脊毛最長色如黃金取而縫之數十片成一座以籍衣不皺價值錢百千背用紫綺緣以簇四金雕法錦其制度無殊別凡出使故事惟正使乘狨座副使乘紫絲座大觀庚寅從父申國恭靖公【名久中相國文正公弟】以禮部尙書爲賀遼正使時童貫方得幸以泰寧軍承宣使充副使俱賜乘狨張繖金帶金魚由是遂爲例云

鄭忠肅奏議遺集卷下

