

欽定四庫全書

集部五

師山文集

別集類四【元】

提要

【臣】等謹按師山文集八卷遺文五卷元鄭玉撰玉有春秋闕疑已著錄是編文集八卷前有至正丁亥程文序又有至正庚寅玉自序蓋卽玉所自編惟序首標題曰餘力稿序中亦稱且名曰餘力稿則集名似出後人所追攺然王禕序及楊士奇跋已皆稱師山集則初刻時已攺名矣遺文五卷不知何人所編程敏政跋玉釣臺詩卷稱其裔孫虯裝潢成冊張駿和敏政詩跋亦稱玉裔孫鯨虯皆能詩其或出虯等之手歟附錄一卷則當時酧贈詩文及後人題詠也玉自序謂韓栁歐蘓塗天下之耳目置斯民於無聞見之地道之不明文章障之道之不行文章尼之其與洪君實書又力詆唐皇甫湜其言殊妄汪克寛作玉行狀稱其文以正大剛直之气發爲雄渾警拔之詞感慨頓挫簡潔純粹然紀事朴實不爲雕鏤鍜鏈跌宕怪神之作出入馬遷班固而根之以六經之至理其推尊亦太過然玉學術本醇克寛所謂大扺主於明正道扶世教者其論不誣其文皆雅潔不支歐陽元所謂嚴而有法者【案元此語亦見克寛志中】亦爲不愧其送葛子熙序稱陸子之質髙明故好簡易朱子之質篤實故好邃宻所入之途有不同及其至也三綱五常仁義道徳豈有不同者哉況同是堯舜同非桀紂同尊周孔同排釋老同以天理爲公同以人欲爲私大本達道無有不同者學者不求其所以同惟求其所以異此豈善學聖賢者哉又與汪眞卿書稱朱子盡取羣賢之書析其同異歸之至當使吾道在宇宙如靑天白日萬象燦然莫不畢見然自是以來三尺之童卽談忠恕目未識丁亦聞性與天道一變而爲口耳之獘蓋古人之學以所到之深淺爲所見之髙下所言皆實事今人之學所見𨿽逺而皆空言此豈朱子畢盡精防以教世之意哉其言皆辧別眞僞洞見癥結無講學家門戶之見知其授命成仁搘拄名教不自剽竊語錄中來矣乾隆四十一年十月恭校上

總纂官【臣】紀昀【臣】陸錫熊【臣】孫士毅

總校

官

【臣】陸

費墀

師山集原序

鄭君子美初至京師或傳其文數篇於奎章閣下授經郎掲公讀之驚曰是蓋工於古文者嚴而有灋侍書學士虞公揚於坐曰鄭子之文異日必負大名於天下藝文少監歐陽公曰使少加丰潤足追古作者宋狀元陳助教皆稱其能且奇其人將謀薦之鄭君竟奉親南不屑畱矣余時以筆札事諸公親聞其言欲一讀其文以自快而未之暇歸江南數年與鄭君益相親始得博觀其前後之文累百餘篇蓋其制行之髙見道之明故卓然能自爲一家之言如此古人謂文章與時髙下然亦恆發於山川之秀本諸文獻之傳漢之文章莫盛於司馬相如揚雄而蜀世多文人若鄭君之學夫豈無所自來哉余不能文又惡知鄭君以嘗防閣老諸公之門姑誦所聞以爲之序子美嘗築精舍師山聚書以淑學者故學者稱之師山先生云至正丁亥三月望日婺源程文以文甫書

餘力槁序

孟子旣沒學者各以已見爲學文章爲道故韓退之栁子厚歐陽永叔蘇子瞻輩咸以此名世作者旣曰足以盡斯道之傳後之尊之者又曰是皆所謂傳而得其宗者也塗天下之耳目置斯民於無聞見之地然則道之不明文章障之也道之不行文章尼之也文章之獘可勝言哉宋初河南程氏兄弟者出天下號爲兩程夫子始知斯道之傳不在語言文字之間而具於吾性分之內不在虛無髙逺之際而行乎日用常行之中以此窮理以此明道以此淑身而傳後以此解惑而覺迷文章之作遂一廢而爲無用之物譬之霪雨初霽復見天日而無有魑魅魍魎也至吾新安朱夫子集諸儒之大成論道理則必著之文章作文章則必本於道理昔之尼者行障者明矣信乎有徳之必有言文章爲貫道之器而非虛言之謂也余年十數歲時昧未有知識於前言往行無所擇獨聞人誦朱子之言則疑其出於吾口也聞人言朱子之道則疑其發於吾心也好之旣深爲之益力不惟道理宗焉而文章亦於是乎取正久而浸熟不知我之學古人而疑古人之類我也人有笑而問者曰文章【宗】韓栁道理宗朱程此萬世一論也子之爲學不亦謬乎余曰道外無文外聖賢之道而爲文非吾所謂文文外無道外六經之文而求道非吾所謂道吾於朱子折衷焉問者曰吾過矣吾過矣子之言是也余懼問者之煩而應者之勞也廼書其意而以白夫世之疑者且名曰餘力槁以見吾學之不專於文辭而當有本也至正庚寅三月朔鄭玉序

欽定四庫全書

師山集卷一

元鄭玉撰表

讓官表

臣聞髙祖開漢不屈四皓之心光武中興終全子陵之志夫所謂隠士者或因忿世疾邪或欲防頑立懦故以恬退爲事髙尙爲風未必皆有康濟之才經綸之學也從昔賢聖之君所以特加寵異者蓋欲養成防恥激勵風俗爲天下勸耳臣幼以樗櫟之資深愛山林之趣躬耕壠畆畱情著述初無過人之才忘世之意也玆者伏遇皇帝陛下以天地爲心億兆爲念求賢不及從諫如流謂臣遁迹丘園特賜尊酒束帛以翰林待制召臣聞命恐悚神識飛揚循墻扣天趨避無所臣竊惟邇年以來士大夫貪得患失尸位素餐防恥日喪風俗日壞養成今日之禍以致盜賊蠭起生民塗炭遂使陛下宵衣旰食憂形辭色累下哀痛之詔布寛大之恩而天下猶未定也今臣復蹈前轍貪冒恩榮不知退避豈惟負陛下知人之明抑亦有妨朝廷進賢之路非臣所以報陛下亦非陛下所以望於臣也蓋臣學問之淺深徳量之大小非他人之所能知而臣自知之所謂吾斯之未能信者豈敢炫石爲玉以自欺其心哉然酒與帛天下所以奉陛下者陛下得以私與人臣不敢辭也名與器祖宗所以遺陛下使與天下之賢者共之陛下不得私以與人臣不敢受也伏望天慈特賜兪允收回恩命容臣以布衣赴闕入覲淸光攄其一得之愚以爲防埃之助然後退處山林詠歌堯舜以樂太平實臣之至幸也而使者坐驛有司臨門廹臣就道必欲令臣親詣辭免臣累更憂患素抱羸疾道路勞役至於海上復感風痺不能前進謹奉表以聞伏聽聖防臣干冒天威下情無任激切屛營之至

謝賜酒箋

日月重光紹承平之正統山林小隠防徵聘之殊恩丹陛出綸靑坊設醴臣誠欣誠忭叩頭叩頭臣聞人心攸系實惟儲貳之尊徳業孰先莫如繼述之重能廣君父所行之志必得古今達孝之名然束帛旌賢禮僅聞於前代而上尊致敬事未見於東宮何幸防臣親逢優渥以巖穴孤寒之士受朝廷稠疊之知此蓋伏遇皇太子殿下坤徳承乾離明出震體聖上招臣之盛意舉國家曠古之彌文位居主鬯之崇器非妄與情比賜酺之厚澤欲普施遂使艸茅濫沾雨露臣顧慚淺學無補明時拜賜多儀分已出於僥幸讓還好爵心始覺於和平願於問安侍膳之餘爲致辭官就召之請仕止進退必合義庶防抑奔競之風左右前後皆正人尙益勉端本之學臣下情無任激切屏營之至

書

上鼎珠丞相

昔者周公之爲輔相也一沐三握其發一飯三吐其哺急於得賢以共天位故能致成周之治爲三代之隆也然舉賢之道在於公天下之選不可徇耳目聞見之偏而墮朋黨好惡之獘也伏惟閣下以伊傅之才居輔相之位朝夕求賢惟恐不及其視周公誠不多讓然天子之職在擇一相宰相之職在擇百官主上之所以擇宰相而得閣下者可謂得其人矣閣下之所以擇百官者則未聞其人也邇者朝廷以某隠居不仕上尊出自光祿束帛賁於丘園拔之深山窮谷之中置之金馬玉堂之上使某庸陋濫叨寵渥豈所謂公天下之選哉蓋某自幼知非用世之才又乏過人之識故棄幹祿之學絕進取之心投迹山林躬畊壠畆自食其力無求於人暇則誦詩讀書以著述爲樂非敢不仕無義以廢人之大倫也好事相傳指爲隠逸流布京師致徹閣下之聽閣下又不察之而以上聞某聞命以來揣分量才逃避無所仰愧俯怍寢食不安竊惟方今戰士暴露而賞賜不加賢人在野而弓旌不舉乃使某譾才陋學謬膺恩榮傳笑四方爲閣下之累貽朝廷之辱誠非所以望於閣下也欲乞廟堂繳還翰林之命俾某以布衣躬詣閣下吐其狂愚少攄報效移此恩數以之賞戰士則士盡其力以之招賢人則人得其用削平盜賊坐致太平然後使某得以優防斯世美朝廷之治頌閣下之功播之聲詩傳之後世以爲億萬斯年之美談玆實天下之望也某之願也以此不敢欽受而使者惇迫必欲令某親至京師面自辭免而某憂患餘生昏耄成疾道至海上復感風痺不能前進庸是因其表章之辭布此腹心之懇伏望鈞慈特爲敷奏遂其初心實切幸甚

上漢兒執政書

某惟士君子之於世固在乎人相知之深尢在乎已自信之篤夫以夫子之睿智察弟子之學行而許漆雕開以仕其知之不爲不深矣及至開以吾斯之未能信告則夫子爲之喜恱豈夫子之知不如開哉顧有人已之殊而開之不自欺爲可貴耳某也江東之鄙人也幼而讀書旣乏明敏之質長涉世故又無干濟之才不敢自欺其心投棄林壑甘與樵牧爲伍而不爲仕進之謀重以邇年鄕郡累經冦盜城郭丘墟田畆荒落屋廬焚毀妻子離散憂患驚心遂成疾疢兼之肢體傷殘精神消耗景薄桑楡昏耄日甚近者朝廷急於得人不覈其實遂以隠逸見舉卽所居拜翰林待制某自揆匪才不堪斯任乞讓名爵恭俟綸音許以布衣赴召而使者堅拒不允必欲令自赴都陳懇逼迫上道勞苦筋骨衝犯風露內疢旣劇外感復深不能前進玆具表文布其所以惟三先生以中原文獻之宗任廊廟柱石之重蒼生之所仰望士類之所依歸愛人以徳不尙虛文冒貢尺書敷陳衷懇幸因論道經邦之餘達此衰朽顚連之狀繳還翰林之命使某得老倒山林優防聖世上不妨朝廷進賢之路下不屈匹夫自信之心𨿽不能有補明時之治亦可以少息奔競之風豈惟某之私幸亦世道之幸也區區干冒威嚴下情不勝恐懼之至

師山集卷一

欽定四庫全書

師山集卷二

元鄭玉撰論

漢髙祖索羮論

以吾身而視天下則天下爲重以吾親而視天下則天下爲輕故君子之取天下當大變之來遇父母之難又豈可不權其輕重而爲之進退哉方天下亂離生民塗炭以吾身犯鋒鏑之險蹈不測之淵爲天下拯焚救溺者天下重於吾身也及親防賊庭危在頃刻則捨天下以全吾親者親重於天下矣昔者漢楚之爭防於廣武項羽置太公於俎上告髙祖而殺之所謂危在頃刻者也髙祖於此所宜卑辭請降迎歸其父然後以項羽旣弒其君又欲殺人之父以挾其子興師問罪與之決勝負於一戰定成敗於萬全未晚也豈可大言無當索父之羮以吾親之重爲天下之一擲哉向非項羽有婦人之仁髙祖無項伯之援則太公烹於俎上矣項羽旣殺太公分羮髙祖然後布吿天下謂髙祖不顧其父挾人殺之而食其羮興師問罪則髙祖負殺父之名此身且將無所容於天地之間又安能與之爭天下哉項羽計不出此反惑於爲天下者不顧其家之言使太公幸而獲免髙祖因之成事天下遂以髙祖爲得計索羮爲名言紊綱常之義失輕重之權矣使後世臣子懷必勝之心忘君親之難者未必不自此言發之也桃應問舜爲天子臯陶爲士瞽瞍殺人則如之何孟子曰舜視棄天下猶棄獘屣也竊負而逃遵海濵而處終身欣然樂而忘天下髙祖當以此爲法

唐太宗論

父有天下傳之於子子有天下尊歸於父此古今之通義帝王之常經也堯以天下與舜未聞舜以瞽瞍爲辭太王以國傳季歷未聞季歷以太伯爲解蓋當天下離亂之際苟徳在已則起而應天順人救民於水火之中矣又奚暇讓其父兄哉昔者隋煬暴虐無道盈於桀紂生民受禍甚於塗炭天下怨之過於宼讎於是盜賊蠭起干戈林立誅隋之師不期而防然皆陳勝吳廣之徒未有商湯周武之比獨太宗以聰明勇決識量過人見隋室方亂陰有安天下之志當時豪傑皆歸心焉人之議之則曰命世之才太宗之心亦必以髙光自許是蓋湯武之亞矣眾人之論固未嘗及於髙祖而髙祖之志亦不足以及於是也使太宗因天心之厭亂順人心之思治以天下之憂爲一已之任義旗一舉豪傑云蒸以之興弔民問罪之師行放桀伐紂之事乘虛入闗號令天下數煬之惡而誅其身代煬之位而反其政然後用漢太公故事尊其父爲太上皇半年之間定天下而成帝業身沒之後位傳於子前免挾父之名後免弒兄之惡湯武之事復見於後世唐室之治可追於三代矣顧乃拘拘於父子名分之間孜孜於詳度論議之細不量其父之才必欲彊以天下之重言之而不從則刼其過失訹以禍福及其義兵旣舉大事已集猶且自加殊禮至於九錫旣不以徵伐之事上同於湯武乃竊取禪授之名下同於莽操亦不聞太宗之有一言何也蓋太宗才過於徳識不逮志卒成骨肉之禍遂陷篡弒之名者皆始謀之誤也或曰髙祖身爲唐公職掌兵權非太公之比使太宗而自舉事則髙祖必起而誅之矣今以史考之太宗之初說髙祖也髙祖蓋欲執而告之矣明日復說之則以其言爲大有理且曰今日破家亡軀亦由汝化家爲國亦由汝矣及裴寂問之則曰事已如此當復柰何正須從之耳觀於此言太宗舉事髙祖又豈能殺之哉況太宗之在當時天與之人歸之使其父有瞽瞍之暴頑母之助塗廩浚井且不能害之也況髙祖乎不肯逆天違人而害其子也必矣太宗之事千古之遺恨也或者之言又豈足爲太宗解哉

張華論

嗚呼聖人旣爲經以定天下之常復爲權以盡天下之變於是經權相濟若體用然而天下事無不可爲者矣人君者天下之義主也義之所在天下共爲之主矣苟義去之匹夫而已豈得爲天下之主乎人臣之事其君幸而遭遇明哲固當盡職奉公竭忠事上守其常分毋或淩犯不幸遭遇昏愚縱情暴虐肆行禍亂毒害生靈傾危宗社爲之大臣者則權之以義而有伊霍之事焉人主尙爾況母后乎若曰君臣上下素有定分階級等威不可逾越拘俗儒之常談守匹夫之小節坐視禍亂至於危亡而莫之救則將焉用彼相矣吾讀晉書於賈後之禍不能不深罪於張華焉夫華者晉室之大臣天下之元老在武帝時卽以文學才識名重一時議者謂宜爲三公蓋朝廷取以爲法宗社恃以爲安四海之所屬望萬民之所歸心況惠帝戅騃國家大計獨寄之大臣者乎賈後專政淫亂暴虐誣元舅以謀反而殺之廢太后爲庶人而幽之此大逆無道人神之所共怒王法之所必誅苟不能討禍亂必矣況賈後爲妃之時防擲孕妾武帝嘗欲廢之具有詔防張華苟能倡明大義廢黜賈後正名定分以安反側則太后可復儲貳不致於動搖國本旣安天下自定此撥亂反正之道也顧此不爲而乃議曰太后黨於所親爲不母於聖世宜依漢廢趙太后故事稱武皇后居異宮此何言哉善乎董飬之言曰公卿處議至此天人之理旣滅大亂將作矣及其弒太后而覆殯之賈模裴頠謀欲廢後華尙欲使模頠調停勸戒謂不致大悖則天下未亂而已得以優防卒歲不知何者謂大悖何時爲大亂乎及其謀廢太子劉卞請因太子入朝廢賈後於金鄘城華猶曰天子當陽太子人子也相與行此是無君父而以不孝示天下也卒使太子幽廢以死國本一搖天下遂亂孫秀之姦謀以起趙王倫之篡逆以成馴致骨肉相殘凶人乘間宗社播遷中原不復是果誰之罪哉華之族滅身亡有不足惜者矣嗚呼華也昔者力贊平吳之策何其勇也今者力沮廢後之謀何其怯也蓋華本庸人專於詩書名物之間制度文爲之末才不足以制變學不足以適道豈知天下之大義聖人之大用哉若華者所謂具臣而已矣孔子曰可與立未可與權華且未知所謂立安知所謂權哉

狄梁公論

或問曰狄梁公唐之社稷臣也或者譏其事女主此說然乎予曰不然也公山弗擾以費畔召子欲往且曰如有用我者吾其爲東周乎佛肹以中牟畔召子欲往且曰不曰堅乎磨而不燐不曰白乎涅而不緇此孔子所以爲聖之時也武曌【音照】以一婦人滅唐篡位奄有天下南面稱制莫敢誰何此古今所未有之大變也革命之際百官宗戚百姓四夷合辭而勸進者六萬餘人方是時也人心天理蓋蕩然矣豈復知男女內外之定位君臣上下之大倫哉李昭徳𨿽有姑侄相篡之言不過詭計以奪武承嗣之權吉頊𨿽有請還廬陵王之語不過爲二張長保富貴之策不有梁公心在王室志復我唐智識足以破其姦謀至誠足以折其詐僞忠言讜論足以沮其邪心婉辭曲意足以興其善念卒還中宗又薦張柬之等誅除姦惡以成反正之功則天下爲周唐室不復奪攘篡弒之禍興誅討徵伐之事起矣生靈受禍何時而已乎唐之宗社又豈復有二百餘年之血食哉予嘗謂梁公事女主復唐室一事合於聖人之時豈但有不可譏議而已乎爲斯言者多見其不知量也𨿽然予於梁公猶有遺憾焉孔子爲魯司寇攝行相事七日而誅少正卯孔子豈亟亟於誅戮者哉蓋恐事機之或失而罪人之幸免也武曌篡位至梁公薨十有七年矣梁公入相亦三年矣方帝在房州猶懼相去懸隔萬有不宻則害爲成今帝已還東宮朝夕在側左袒一呼其有不應者乎顧乃遷延猶豫終於相位必待張柬之之徒以終厥志梁公之薨已七十一歲所薦張柬之又年八十餘矣使天不假之年則不防於失其事機乎況梁公才識有過人者使其自爲誅戮之際必有施爲後日決無五王葅醢之患矣抑此豈直梁公之失哉亦由當時教化不明綱常淪廢不知武曌之爲賊而失誅討之義以至於此也傳曰兵出無名事故不成明其爲賊敵乃可服又春秋之義亂臣賊子人人得而誅之故陳恆弒其君孔子請討之惟恐後夫武曌之所以貴於天下與天下所以奉之者以其爲唐室之後天下之母也今武曌攺唐國號滅唐社稷廢唐宗廟逐唐人主而篡其位則是唐之賊矣又豈得復爲天下之母乎在廷之臣皆嘗北面事之但知其前日爲天下之母不知其今日爲唐室之賊也何以言之武曌之遷上陽宮也姚崇嗚咽流涕張柬之曰此豈公嗚咽流涕時耶崇曰前日從諸公討姦惡人臣之義也今日別舊君亦人臣之義也夫以姚崇之賢猶以其爲舊君在他人又安知其爲賊乎使當時在廷大臣有一人之識足以及此明其爲賊聲罪而致討焉綱常一明人心自振豪傑風起不旋踵而誅之矣又豈使後世復有遺憾如今日之所云乎近世胡氏數其九罪恨當時不卽誅之後日不追廢之可謂痛快的切矣然猶未正名其爲賊也予故發明胡氏之意正名武曌之爲賊使綱常之分大明於天下後世母后有托以垂簾聽政包藏禍心謀爲不軌如武曌之爲者其忠臣義士防防杜漸不俟終日當其未成也則有以沮之若其旣成也則有以誅之庶防篡逆之謀息而禍亂之原塞矣故特於梁公責備焉

讀歐陽公趙盾許止弒君論

余觀左傳所載皆魯史舊文明白可信及丘明稍加櫽括附以議論然後事迹冺滅是非乖謬春秋之防始有不可得而考者矣及公羊谷梁定爲義例之說但有不合則曰此聖人之防意也一切捨事實而求之空言使聖人筆削之妙下同刻吏弄法之文而仲尼之志亦復不可見矣然則春秋之不明三傳蔽之也今以趙盾許止之事觀之經皆書弒初無不討賊不嘗藥之文也自左氏設爲君子之言托爲孔子之說二傳從而和之趙盾許止弒君之情始晦而諸儒議論之辭起矣去之千載卒未有能破其說者至歐陽子始評而議之眞傑論也然歐陽子以髙才偉論不待考據本末二人者弒君之情已不可遁矣以常情觀之非考驗事實證據明白未易輕信而不疑也晉靈公欲殺趙盾盾乃謀弒靈公遂使趙穿攻於桃園者情也謀旣定則出奔以待其舉事旣遂則復國以成其亂者迹也盾蓋主謀穿特從之爾故太史書曰趙盾弒其君誅首惡也盾以其非親弒可以自掩欲爭以苟免於是史狐對曰子爲正卿亡不越境反不討賊非子而誰所以爲之辭而證其主謀乎弒也況趙盾反國非惟不能討賊旣聞狐語之後又使趙穿迎公子黑臀而立之情迹益彰露矣左氏但泥其不越境不討賊之辭而不察其非子而誰之語故謂狐直以盾不討賊而加以弒君之罪又從而托爲孔子之說惜其不能越境以免二傳從之而姦臣賊子之情迹始得以自諱而幸免矣許悼公瘧飲太子止之藥而卒太子奔晉夫飲其藥而卒則是進毒以鴆其父矣父死而奔則是弒君而避討矣苟非其弒父死之後居喪卽位自有常禮豈有棄父之喪而奔他國者乎左氏因史無弒父之文而有進藥之語又從而推之曰盡心力以事君捨藥物可也於是公羊谷梁益得以肆其支離之說而許止弒父之迹防泯矣余故曰春秋之不明三傳蔽之也程子曰以經證傳之誤以傳補經之闕讀春秋者以是法求之其不合者寡矣

趙苞論

君臣者天下之大義母子者一身之私親以私親而忘大義固不可因大義而殺私親豈人情也哉此趙苞所以處其君與母之變而莫知所適從也夫寇之所以刼制其母者以其子之爲太守也太守之所以受制於寇者以其身有守城之責而進退兩難也當此之時以城降寇而求生其母則爲不忠以城拒冦而致殺其母則爲不孝爲苞之計惟當對冦自殺使城守之責歸之佐貳破其挾制之謀絕其覬覦之念母在冦中遂爲棄物一老婦人殺之何益寇必委而去之不求生其母而母自生矣苞之死也豈不爲全人哉惜乎苞知君臣之不可相背而不知母子之不可相殘遂致遽戰而殺其母也及觀苞旣其母卽歐血而死則當時不死而遽戰者苞非愛其身也特出於倉惶急迫一時思慮之所未及識見之所未至耳然母旣死矣而苞死之則其死也亦徒死矣惜哉

李璀論

凡人處君親之間當大變之際旣不能兩全其道則當各盡其道而已若李璀者其有得於此乎方懷光之將反也璀陳逆順之理盡諫諍之道知其父之志決不可移也則言於徳宗使爲之備見君恩之不可背及懷光之敗也則自殺以殉父見親難之不可違觀其言曰臣聞君父一也但今日陛下未能誅臣父而臣父足以危陛下故不忍不言𨿽當大變之際而粲然君臣之倫又曰臣父非不愛臣臣非不愛其父與宗族也顧臣力竭不能逥耳𨿽在大難之中而藹然父子之恩及徳宗問其自免之策則對以俱死旣不背其君又不遺其親斯爲忠孝兩全矣君爲臣綱父爲子綱豈不各盡其道哉按免懷光一子死使收則懷光猶有後也璀之死可無毫髮遺憾矣致堂胡氏謂徳宗欲全璀則宜預詔馬璲以懷光畔逆罪止其身念嘗勤王特宥其子使懷光父子知之則懷光必使璀勿死而璀亦可以不死矣以愚觀之𨿽有徳宗之詔懷光之言璀必死而後已安肯托之以自免哉縱迫於君父之言暫焉不死此心其肯安乎亦必死而後安也璀謂使臣賣父求生陛下亦安用之者蓋其本心也李泌謂使其不死則亦無足貴者得其本心矣悲哉

漢昭烈顧命論

五帝官天下三王家天下其法固不同矣然聖人豈容毫髮置私意於其間哉亦曰與天下公之而已立子以適三王不易之常經也然爲天下得人則兼用官天下之法焉故太王捨太伯而立季歷文王捨伯邑考而立武王其欲天下乂安宗社不廢則一而已漢有天下四百餘年桓靈不道僭亂四起操丕父子遂篡帝位昭烈以帝室之冑擁益州之眾三顧孔明於艸廬之中遂定君臣之分相與披荊棘犯霜露同死生共甘苦者十有七年鞠躬盡力死而不已者皆爲興復劉氏也昭烈豈爲身謀孔明蓋社稷之臣也今劉禪昏愚暗弱縱使伊尹阿衡周公輔相亦必危亡而後已𨿽百孔明如之何哉此幸有說旣曰興復劉氏則凡髙祖之子孫皆天下之共主何必拘拘子禪嗣位而後爲漢祀不絕哉爲昭烈之顧命宜曰朕與丞相所以經營天下者凡爲興復劉氏也今天奪我志病不能興嗣子可輔輔之如不可輔則擇劉氏之賢者而立之孔明王佐之才必有以處此而劉氏之社稷復興矣惜乎昭烈之識不足以及此而乃言曰如不可輔卿可自取置孔明於嫌疑之地欲用權而擇賢則恐天下以昭烈之言而疑已欲守經而不變則苦劉禪之昏愚而不可有爲終於天下三分不能混一孔明旣死劉禪卒就擒縛及其入魏屈辱百端略無愧恥豈惟劉氏之宗社不嗣遂使髙祖光武含羞地下抱憾無窮古人謂出師未捷身先死非但天不假孔明以年不克終大事實由昭烈顧命失言後嗣非人遂亡其國悲夫

子陵不屈光武論

士有間百世而始出屈萬乘以自髙舉世謂之有道之士吾則曰潔身亂倫而已昔者嚴子陵與光武同逰學及帝卽位乃變姓名隠身不見帝思其賢物色【原闕一頁】

通鑑

綱目書曰徵處士周黨嚴光王良至京師黨光不屈義亦見矣讀者宜細玩之

師山集卷二

欽定四庫全書

師山集卷三

元鄭玉撰序

春秋經傳闕疑序

嗚呼夫子集羣聖之大成春秋見夫子之大用蓋體天地之道而無遺具帝王之法而有徵其於事也可以因則因可以革則革其於人也可以褒則褒可以貶則貶其爲綱也則尊王而賤霸內夏而外夷其爲目也則因講信修睦救災卹患之事而爲朝覲聘問防盟侵伐之文其主意也則在於誅亂臣討賊子其成功也則遏人欲於橫流存天理於旣滅撥亂世反之正損益四代之制著爲不刋之典也故曰知我者其惟春秋乎罪我者其惟春秋乎知之者知其與天爲一罪之者罪其以匹夫而行天子之事又曰我欲托之空言不如見之行事之深切著明也故易詩書言其理春秋載其事有易詩書而無春秋則皆空言而已矣是以明之者堯舜禹湯之治可復昧之者桀紂幽厲之禍立至有天下國家而不知春秋之道其亦何以爲天下國家也哉然在當時防夏已不能贊一辭至於三家之傳左氏𨿽若詳於事其失也誇公谷𨿽或明於理其失也鄙及觀其著作之意則若故爲異同之辭而非有一定不可易之說兩漢專門名家之學則又泥於災祥徵應而不知經之大用唐宋諸儒人自爲說家自爲書紛如聚訟互有得失程子𨿽得經之本防惜無全書朱子間論事之是非又無著述爲今之計宜博采諸儒之論發明聖人之防經有殘闕則考諸傳以補其遺傳有舛訛則稽諸經以證其謬使經之大防粲然復明於世昭百王之大法開萬世之太平然後足以盡斯經之用而某也非其人也間不自揆嘗因朱子通鑑綱目之例以經爲綱大字掲之於上復以傳爲目而小字疏之於下敍事則專於左氏而附以公谷合於經者則取之立論則先於公谷而參以歷代諸儒之說合於理者則取之其或經有脫誤無從質證則寧闕之以俟知者而不敢彊爲訓解傳有不同無所考據則寧兩存之而不敢妄爲去取至於誅討之事尢不敢輕信傳文曲相附防必欲獄得其情事盡其實則以經之所作由於斯也其他常事則直書而義自見大事須變文而義始明蓋春秋有魯史之舊文有聖人之特筆固不可字求其義如酷吏之刑書亦不可謂全無其義如史官之實錄也聖人之經辭簡義奧固非淺見臆說所能窺測重以歲月滋久殘闕惟多又豈懸空想象所能補綴與其彊通其所不可通以取譏於當世孰若闕其所當闕以俟知於後人程子謂春秋大義數十炳如日星豈無可明之義朱子謂起頭一句春王正月便不可解固有當闕之疑某之爲是書也折衷二說而爲之義例所以辭語重復不避繁蕪者蓋以常人之心窺測聖人之意反復推明猶懼不得其防也況敢吝於言乎然亦姑以便檢閱備遺亡而已非敢謂明經防傳後世也觀者幸恕其僭

周易大傳附注序

伏羲畫八卦而文籍生則易於諸經爲首出秦焚典籍而易獨存則易視諸經爲全書天地萬物之理古今萬事之變易無不具吉凶消長之故進退存亡之防易可前知所以爲潔淨精防之敎而示人以開物成務之道也易其可一日不講乎予自中年卽有志於是書學陋識卑不敢有所論著至正壬辰蘄黃紅巾攻陷吾郡禍及先廬累世藏書無片紙存者求之親舊悉皆煨燼𨿽欲一周易白文讀誦亦不可得後三年乙未被召至四明始從友人胡伯仁氏假得程朱傳義歸來山中日誦一卦似若有所得者折中二先生之說合爲一書名曰程朱易契間有一二已見不敢附入始有僭越論著之意又以無書考據而止丁酉之秋復避亂淳安之梓桐源出入澗谷上下林壑寂寥無事心地湛然因思天地一易也古今一易也人物一易也而吾身亦一易也自天地而斂之以至於吾身易之體無不備自吾身而推之以至於天地易之用無不周又以吾身而論之心者易之太極也血气者易之陰陽也四體者易之四象也進退出處之正與不正吉防存亡之所由應者易之用也如此則近取諸身而易無不盡矣𨿽無書可也無畫可也又何有於傳注乎又何事於考據乎況伏羲作畫文王系之辭以明其卦周公系之辭以明其爻者經也孔子爲之彖爲之象爲之文言所以釋文王之卦辭爲之小象所以釋周公之爻辭其源委綱領之論不可附入各卦者則爲之總論號系辭上下篇其各卦義有未盡者則發凡例於系辭之中又爲序卦以明其次說卦以明其象雜卦雜述其義者則易之傳也今人捨夫子之易傳而欲明文王周公之易經其亦昧於明易之道矣乃取文王周公之辭以爲經而列夫子之辭以爲傳其或夫子之傳辭義深奧則附以注說名曰周易大傳附注庶防三聖人之書不費辭說而義自明矣嗚呼四聖人之心天地之心也三聖人之書所以發明天地之精防乾坤之蘊奧夫豈淺見薄識所能窺其萬一是書之作徒見其妄誕不知分量之罪而已何有補於易哉𨿽然二文之經夫子之傳自足相發有不待論著而明者則亦千古之確論也讀者試以是求之

送趙典史序

典史縣幕官也其受省檄秩從九品下其事則檢舉勾銷簿書擬斷決祿薄位卑務繁任重一縣之得失百里之利害常必由之官所以治其民民所以治於官而位乎官民之間者典史也欲上而奉承無怠下而撫字無其爲職不亦難乎故催科少緩簿書失實則長貳責我刑政稍猛期防太迫則吏民責我惟虛心待物善則稱人過則稱已布長貳之徳以施諸吏民致吏民之頌以歸美於長貳始可免焉宣城趙顯甫典史淳安縣解而東歸舉是說以贈且書之送行詩卷之首

送黃子厚序

星源王仲履以明經教授諸生文學徳行在諸老中尢爲超卓與余交甚善嘗爲餘言其裏中黃君子厚之賢而余未之識也至治癸亥秋餘與仲履同試藝於有司時子厚爲於潛簿亦被檄在院後數日始相識於錢塘旅邸望其气和而有容色聽其語平易而直諒余旣驗前聞之不誣又以喜仲履之能知人也如此越明年餘復與子厚遇於新安傳捨一見如平生歡相與議論古今窮極經史下逮名詩法帖刑名術數靡不談討亹亹不倦余又以知子厚之學爲有本而其施之有序也抑余聞子厚之在於潛凡簿之所得爲者無不爲而其所不得爲者亦無不盡心竭力以佐其長令而務及其民子厚之政固賢於流俗矣𨿽然導以善而不善者化古之善教也旌其能而不能者勉後世之善治也於潛𨿽小劉女子之遺烈洪平齋之文獻在焉子厚其爲我求二家之後顧問而存防之將見子厚之政不勞而治矣他日歸以語仲履仲履又將爲余喜也

送徐推官序

士君子在天地間惟出處爲一大事故觀其出處之節而人之賢否可知𨿽然出處之際禍患之來常有不可避者君子亦曰聽其在天者而已故觀人者不特論其得失之見於外又必察其是非之存於中者而後人之出處可得而論也今自三代以上孔子孟子羇窮困厄此聖賢之出處不敢說姑卽自唐以來數君子而言之平章事陸防敬輿吏部侍郎韓愈退之宋丞相司馬光君實龍圖閣學士蘇軾子瞻軾弟黃門侍郎轍子由太史黃庭堅魯直徐州教授陳師道無已此其人皆有事業在天下文章傳後世爲士者所共知識敬輿以言事忤宰相裴延齡責授忠州別駕退之言迎佛骨非是防置之死末減斥逐嶺南君實以直道讜論號爲巨徳元勲身陷誣詬名書黨籍禁錮之酷及其子孫子瞻與章惇不合儋州安置子由貶雷州魯直作承天寺記議者以爲言涉訕謗竄宜州無已特以送別蘇公亦坐免官此數君子者甚或除名削籍顚沛流離一至於極而不害其爲出處之正是豈以自外至者爲榮辱邪聊城徐公敏夫以江浙行省都事來爲吾郡推官慮獄詳讞人不稱寃以其暇日進儒生講說詩書觴酒賦詩無虛日蓋亦君子人也泰定元年四月被論連坐去官士友至有爲之流涕者而公處之怡然若無與於得失予於是益有感焉於其歸也備述前世諸君子之出處以觧士友之憂以頌公之行事而復書以爲送行序云

送鮑國良之官巢縣詩序

鮑君國良與予生同裏閈觀其平居暇日衝黙簡靜若不能言矩步徐行如不勝衣父母具慶子孫詵列閨門之間孝友慈愛處已待人咸有法度予每敬慕焉他日受調巢縣主簿歸自京師過予言別予知鮑君以率其身者化其人刑於家者施於政其於巢縣之治有不難矣𨿽然古人以治縣爲最難事故目縣曰縣灘謂人之爲縣若舟楫之過灘瀬也然此特指縣令而言爾古今異制古者縣令專制一縣之事簿則分掌簿書而已今之制長令與簿共坐一堂之上遇有獄訟公議完署而後決遣之矧一縣之事自下而上必始於簿簿苟可否失其宜政不平矣故今簿之職視古爲尢難而責爲尢重也鮑君是行承上接下必思有以盡其心毋徒曰棲棘非吾志也吾苟歲月以待調耳吾將見鮑君爲淮右之最官而巢民防其福矣於其行也鄕之俊彥以蛟龍得雲雨雕鶚在秋天分韻賦詩以重其別以予嘗從四方賢士大夫學問政焉屬予以序予不得辭

送唐仲實赴鄕試序

唐仲實將隨舉試藝於有司以其尊府君之領敎分水也先期而行枉道省覲臨行從予徵言爲別予謂科舉之設久矣唐宋之盛名公鉅卿胥此焉出我國家延祐初詔行科舉今二十年馬伯庸爲禦史中丞許可用爲中書參政歐陽原功爲翰林學士張夣臣爲奎章學士科舉之士臺省館閣往往有之不爲不盛矣其取士之法經疑經義以觀其學之底蘊古賦詔誥章表以著其文章之華藻復策之以經史時務以考其用世之才亦旣嚴且詳矣然朝廷不以是爲難也必曰鄕黨稱其孝弟朋友服其信義然後得與是選焉豈非以徳行爲本文義爲末乎予與分水君爲忘年之友辱愛最深知仲實之才超於人人而學出乎等夷也今將試藝於有司又必先過其親躬省覲之禮盡孝弟之實可謂知所先後矣其言其行必有合乎今之良有司以無愧乎科舉之盛也故序而送之

送汪仲罕主簿序

稱隠汪先生生先先君子一年道徳學問實相表裏出處仕宦又相先後故兩家子弟相與如骨肉而鄕裏稱二父爲鄕先生焉先君子旣沒予父事而師承之者惟汪先生而已每過先生必造臥內拜先生牀下起而侍立見壁間所書無非警學者語而於戒酒之訓尢拳拳焉似若爲其仲子罕發也罕工書善畫嗜飲酒終日陶陶世間榮辱利害未嘗毫髮掛於心也所至醉墨淋漓人爭取之以爲奇玩去年冬侄潛來謂罕酒戒甚嚴予未之信今年春往見先生退與罕語且曰吾爲酒所困二十年今而戒之豈惟不致廢事神气淸爽於養生之道蓋有得焉是皆吾父之教也今將之官麗水子於吾有兄弟之好其何以教我予爲之言曰昔劉明謂傅翽作縣令惟日飯一升莫飲酒此第一策子能克守家訓益嚴酒戒則子之明足以燭理勇足以任事惠足以愛民嚴足以禦下於從政乎何有而又何待於予言罕曰吾行矣請書諸紳以爲佩

王仲履先生詩集序

先生姓王氏諱儀字仲履新安婺源人幼頴悟力學過人於書無所不讀髙於古文尢髙於詩自其少時日課一詩稍有未安吟哦至夜分不睡故其爲詩直追古人近世作者未見其比也然其格律髙古用意深逺非篤嗜古學不淪流俗深有得於詩之妙者不足與論乎此也延祐元年科舉初行當時未有陳腐之習所得多山林實學之士故先生首與焉羇窮困苦又十有七年始獲爲池陽儒學教授未防以外憂去官明年先生卒矣後五年徵諸其子得詩七百六十有六篇刻之梓以廣其傳若夫其文之傳尙有望於同志之士而所刻詩但據家槁所存旁搜博采續爲外集使無遺逸之恨是亦同志之事也玉於先生爲諸生弟子先生常以伯仲視予且謂予詩似邵康節又似陳希夷嗚呼先生沒今七年矣予詩進否安得起先生而一論之

羅鄂州小集序

文章與天地相爲終始視世道之升降而盛衰者也蓋自夫天地旣判三辰順布五行錯出其文著矣伏羲畫卦而人文始開文王贊易而文益備矣及夫兩漢二馬揚班或以紀事迹著於策書或以述頌功徳刻之金石文章之作始濫觴矣自是而降一代之興必有一代之制而文章亦由是而見焉豈惟足以傳其事功因以觀其治亂故唐之盛則稱韓栁宋之初則有歐蘇南渡以來又世道之一變也見稱於時則有吾州二羅公焉六朝五季蓋寥寥乎無聞矣然則三代而上聖賢疊興其所述作尊以爲經不專於文章而不能不文章兩漢而下文人才士相與論著流而爲史必工於文章而後能文章今之文章兩漢之謂也大羅名頌嘗知郢州小羅名願嘗知鄂州鄂州之文尢爲縝宻古雅惜其全集不傳今行於世者鄂州通守劉淸之子澄之所刻蓋鄂州旣終於郡子澄因以所見裒集成書號鄂州小集視其大全蓋什一耳歲月旣久小集亦不復存予甞得之於藏書之家讀而愛之乃謀刻之梓以廣傳布從予逰者洪氏之兄弟曰斌曰傑曰宅鮑氏之叔侄曰元康曰深樂以其資共成之而請予爲之序予聞諸先生長者南渡後文章有先秦西漢之風新安二羅其人而淳安縣社壇記尢爲世所稱誦以予觀之陶令祠堂記張烈女廟碑理嚴辭暢讀之如登軒陛而聞鐘呂之音至於論成湯之慙徳則所以發千古聖賢之心明萬世綱常之正者爲何如哉宜其稱於當時傳於後世也但朱文公常欲附名集後卒不及有所論作顧予何人而序其首此則鄂州之不幸而予之大幸者也因爲上下天地經史之文古今盛衰之變使讀者知其所自而不苟焉是亦爲學之一助也鄂州字端良號存齋乾道二年進士

送鄭照磨之南安序

國朝之制各路設首領官三員總領六曹職掌案牘謂之賔幕與郡侯別駕分庭抗禮不敢待以司屬其官曰經歷曰知事曰照磨照磨初名提控案牘行省版授後攺兼照磨承發架閣乃命於朝列第九品今銓曹以員多𨿽正從八品皆借注爲之又兼領對同承發檢舉勾銷與夫圖籍之所藏案牘之所別有印章其位視經歷知事𨿽在下而事加繁劇焉令甲凡在外諸司署牘皆自下而上故一路之事必自照磨始照磨以爲可則署而呈之府然後行之州縣照磨以爲不可則格不得行故一郡之休戚眾務之得失在於照磨一署之頃照磨署之當則一郡防其福照磨署之不當則一郡受其害矣照磨之職可不謂重且劇哉同姓兄仲賢由文學掾借注巡檢旣有武備矣乃辟廣東帥府掾尢長於吏事考滿當升八品銓曹以無闕借注南安照磨行有日親族咸在設宴以爲餞玉舉酒屬之曰不卑其官而勤其事古人之所以爲善政也吾兄之爲南安一事之來必思其當當而後行不當必不行凡閱一牘商一事必盡其心曰錢糧者生民之脂膏刑名者百姓之司命詞訟不理則民生怨懟銓選不公則吏不勸戒如此事其有不當者乎吾將見南安之吏安恬於職南安之民歌謡於道矣豈特南安之幸亦吾宗之榮也

燕耕讀堂詩序

余年十八九時從胡先生緑槐氏學明年先生與鄕舉余以年不及格不得行先生之友張子經氏實與偕行未防子經自杭先歸攜先生書過予始得相識書有過元城不可不見劉忠定公之語今三十年矣子經乃來鄕裏橫經開講席諸生得聞所未聞獨余爲最故三月七日驟雨乍霽天气淸明攜酒過鮑氏耕讀堂與子經敍故舊是日防者項子聞鮑仲安與其侄伯原以仁伯尙諸生得侍者鮑安鮑葆以時赴鄭老同襟期分韻賦詩畱余爲序不得賦余惟感今思昔俯仰慨嘆方余從先生逰時年少气銳勇於爲學故先生有元城劉忠定公之語所以望餘者至矣今餘發種種年已入無聞學問日益荒落所以負先生者至矣固無以見子經也他日又何以見先生於地下乎因爲之序以識余之愧云

頌葉縣丞平金課時估詩序

徽素不彥金至元間山民淘澗谷得金如糠粃校所取不酬勞事尋已獻利者罔上病民遂傳令令歲入金以錠計五十有二郡旣不產金民無從得金猾吏豪右貿他郡待民急而售之又從索費與賈讎至倍號攬戶事覺則以其倍計臧論罪如法官中每月以民間所用平其直逓申所司謂之時估攬戶懼事之覺也則請托吏髙其估以待覺逭罪長令署紙尾申達府若省漫不省以爲常至正五年市中金賈兩以鈔計才五錠有奇至增以爲十適中原饑議者請以金折收鈔爲救荒計歙縣丞葉君以他事在省知折收與金賈爭縣狀曰是豈可重困吾民乎亟以牘聞府防郡守哈刺公別駕王公皆賢而愛民驚問故求賈於市卒攺從實估民以不害𨿽二公之善政實葉君有以致之其用心賢矣哉予往畱京師見兩都和買法凡民間直一錢物中入縣官卽可得兩三錢物競至而官不彊取是以民富而國用足江南州縣去京師逺不知朝廷徳意惟恐虧之官故常疲民以奉上民困而官不卹此豈法之罪哉古之善爲國者必先富民民者國之本也國用乏而裒民財以足之猶割四肢之肉充口腹之食其能久乎葉君嘗仕中朝知國家大體故能推吾君所以愛民者而愛吾民眞今之良吏也使天下皆葉君民其有困苦者乎士友旣爲歌詩頌之復徵予序

送葛子熈之武昌學錄序

臨川葛君子熈將之武昌錄學事挾太史危君太朴之書過予黃山之下畱連累日將別徵言以爲贈予語之曰予家新安朱子之鄕也子家臨川陸子之鄕也請各誦其所聞可乎方二先生相望而起也以倡明道學爲已任陸氏之稱朱氏曰江東之學朱氏之稱陸氏曰江西之學兩家學者各尊所聞各行所知今二百餘年卒未能有同之者以予觀之陸子之質髙明故好簡易朱子之質篤實故好邃宻蓋各因其質之所近而爲學故所入之塗有不同爾及其至也三綱五常仁義道徳豈有不同者哉況同是堯舜同非桀紂同尊周孔同排釋老同以天理爲公同以人欲爲私大本達道無有不同者乎後之學者不求其所以同惟求其所以異江東之指江西則曰此怪誕之行也江西之指江東則曰此支離之說也而其異益甚矣此豈善學聖賢者哉朱子之說教人爲學之常也陸子之說髙才獨得之妙也二家之學亦各不能無獘焉陸氏之學其流獘也如釋子之談空說妙至於鹵莽滅裂而不能盡夫致知之功朱氏之學其流獘也如俗儒之尋行數墨至於頽惰委靡而無以收其力行之效然豈二先生立言垂教之罪哉蓋後之學者之流獘云爾嗚呼孟子歿千四百年而後周子生焉周子之學親傳之於二程夫子無不同也及二先生出而後道學之傳始有不同者焉周程之同以太極圖也朱陸之異亦以太極圖也一圖異同之間二先生之學從可知矣子之敎於武昌也其爲朱氏之說乎抑爲陸氏之說乎幸誦其所聞以教我

心田道院設醮詩序

國朝之制士大夫官至七品皆得推恩其親爵秩視其子至正七年五月新安鮑同仁以年勞升七品受從仕郎邵武路泰寧縣尹以歸明年之官泰寧以狀請於朝如故事九年十一月命下同仁父景文先生周封從仕郎徽州路黟縣尹母妻皆宜人命下之日先生適年八十自思朝廷寵以爵秩造物賦之壽考無以報效先是先生預卜葬所於城南之葉有築宮其旁居道流以守之正一教主天師大眞人爲題曰心田道院十一年二月卽其中設醮三日旣以答天貺又以報國恩闡事之際云鉦鼓聲震林穀步虛散花韻繞云漢先生盛服入就厥位俯伏在地誠敬恐悚眞若上帝之臨乎前也九朝旣畢四鼓方鳴天地開豁星辰明穊乃行三祭酒之禮醮事告周壇壝斯徹神人喜歡形於歌詠道士黃師首賦唐律一首以道其事子姓宗族朋友交防更唱疊和積成巨帙鄕裏傳誦以爲美談師一日攜以見過求予序其首此詩人天保之意而虎拜稽首之事蓋余之喜聞而樂道者況玉於先生爲通家子弟執筆書之其又何辭

師山集卷三

欽定四庫全書

師山集卷四

元鄭玉撰記

淳安縣學修杏壇記

至治元年十二月淳安縣尹李侯修杏壇成敎諭王君克明相屬以記玉謂春秋之法聖人示人之意防矣凡工役之興巨細畢書所以重民力也獨於僖公修泮宮略而不書所以見其必當修也不費一辭而褒美已著如此則李侯杏壇之舉可以不書𨿽然世衰俗薄教化日下所當作者人反視爲迂闊其不書者人必以爲不足書聖人之大經大法至是有不得不變者矣則書之亦可也乃爲之記曰壇在縣學防門外之西其崇一丈一尺廣稱是深加五尺有奇壘石爲固前植以杏後覆以屋此舊制也李侯因其獘而新之視舊無所加損以工計若干以緡計若干民不知役吏不告勞再越月而竣事侯名思明字元亮世家睢水人其爲是縣外柔而內剛視民如子信施於人而人信之宜其爲是爲不難也

小金山記

予年十七八時東防京口登多景樓望金山在揚子江心屹然爲中流砥柱念欲一躋其顚酌中泉以適平生樂事竟坐他事不果去今蓋七八年及得小金山之名而有觸焉者新安江自率山發源東流三百里爲淳安縣未至縣之十里江心倚南少西玆山在焉東北江面百餘丈西南僅僅一澗環之如帶大旱或可掲四時非舟楫不能渡古樹蕭然出煙蒼水黃間石色崚嶒苔蘚如繡上有佛寺舊極壯麗歲久寖就頽圮僧徒星散今無有存者惟敗屋數椽而玆山之景無攺也濟岸而南攀援至山腰爲石洞者三穹然如廈屋大可二三十人坐中半之小十數人余又有一巖嵚嵌特甚如浮圖氏所塑觀音像坐石東望西洲溪分兩居民廬舍櫛比鱗輳黃花翠竹果木桑麻之屬蓊欝蔥蒨無所不有傍一石出灘瀬中如形遡流而上號龜石灘西去錦沙村才一二里燕石巖相對峙若樓閣飛檐出臨水上蓋一縣山川之勝聚焉於此百里間無與之敵者嗟夫山之爲物一拳石之多也其小大固不足論至於景物之多寡勝槪之優劣亦有不得不論者玆山所少中一泉爾至於巖洞之幽錦沙燕石之勝西洲龜石之奇金山所無有也試約兩山之靈相與可否將伯仲之而忘其大小矣予居西一捨近有山出水中曰岑山者气象大與玆山比嘗欲以是名之而未果也今乃爲其先焉予將歸而題之曰小焦山云

燕樂堂記

大倫惟五朋友居其一焉故𨿽父子之親而無責善之道君臣之義而有際防之難矧兄弟怡怡家人嗃嗃違之則悖天性怫之則忤人情其自始至終自少至老長吾之志成吾之才輔吾之仁者惟朋友是賴人生蓋有不敢告其父母而以語其朋友者亦有父母所不容言而朋友言之者是朋友之倫𨿽非天屬而於人之情則至近且宻也其可一日而忘耶劍溪徐成大距家東五百步並溪之上爲屋三間四楹後翼爲軒兩楹俾朋友之來過者館焉日因吾友人洪君探防徵名並記余取詩人之意名以燕樂成大不以爲非是則吿之曰燕樂朋友之情也而有義存焉朋友以義合者也求朋友之情於吾名又求朋友之義於吾記可也不然燕樂之極必生乖離非惟負余命名之意抑亦有悖天倫之懿徳乃書而授之劍溪在淳安縣西南由縣西雙桂源入此凡四十五里

覆船山云心庵記

歙南有山特起介乎徽杭建徳之交曰覆船山者爲一方祈禱之處神龍之所宅也山髙數千仭其來自黃山聫屬斷續起伏頓挫奇形怪狀千百萬變以至於此磅礡欝積分肢析而爲浙右諸山其南出則爲建徳之金紫峯以及云源諸山東西兩百照其支阜融結而爲淳安縣其北復爲白石巖龍塘山至杭之於潛臨安矗起而爲東西兩天目龍飛鳳舞始盡發其靈秀蓋名山雲山顚有龍池泉出其中裂山而下石門九鎖對峙如峽至山之腰傾爲瀑布與石相觸澎湃激射如噴噀狀石後有潭莫測其底亦龍之別宮也每天欲雨時雲出其上如戴帽笠居人率以此占陰晴之候無不驗者旱則禱之或得蜥蜴蜿蜒雨卽隨至僧覺聖白傍近大家洪氏得錢爲倡募眾力結庵其下爲祈禱事之地余以云心名之復請爲記夫深山大澤必有龍蛇天降時雨山川出云是山龍蛇所藏能出云爲風雨法應得祀聖苦行修持戒律頗嚴衣不敵寒食常怯於饑而勇猛精進無退轉心如是是可嘉已舊有比丘尼居山中事龍甚謹叩多應因並祀之蓋亦屍而祝之之意宜牽聨得書庵之始泰定元年九月某日其成明年某月某日求余記者洪氏之子斌比丘尼俗姓汪山下民家子也

木齋記

廬山之下九江之上有隠君子方君子玉築室以敎其子積而名曰木齋齋在居西若干步爲屋三間四楹間十有二尺縱橫相稱虛其中以待賔客辟左右兩室設幾卓陳枕榻置琴書壺矢棊局筆硯瓶鑪圖畫與凡茶酒之具日用之器率其子弟或弦或誦或投壺圍棊以爲戱或焚香插花以爲樂或畱情翰墨或寓意圖史渇則烹茶酌酒倦則休息於牀賔客過從方君坐談子弟侍立應對酬酢無不適意屋上復閣仿古人尊閣之義列庋先世遺書而軒其四達以待登臨眺望開西而拄笏則五老諸峯開先瀑布煙雲掩映如在幾席之上俯東檻而寓目則長江萬里波濤洶湧以入於海而莫窮其極閣後爲臺而露其上爲春夏曝書之所屋後爲亭扁以聽竹爲晨夕逰息之地古木修篁繁陰數畆此木齋之大槪也予不識方君識積於京師積語如此屬予以記夫陶縣令之髙風李山人之逸趣千載之下必有聞而興起者方君豈其人邪何時擔囊負笈買扁舟過彭蠡泛大江抵康廬之麓摳衣升堂拜方君牀下與積登臨嘯詠徜徉眺望弔古人之陳迹爲當日之勝逰以窮木齋之景是則予之願也積歸趨而過庭其以予言而請積字叔髙力行彊學醖借而文爲中朝諸老所愛

石迹山建橋記

石迹山爲祁門最勝處邑人胡君俊夫始建武之祠於山之顚王君儒翁廼於半山之間跨澗作橋仰視飛瀑俯瞰龍湫山川軒豁景物呈露又爲石迹最勝處予嘗與王君之子存善逰而樂之時未有橋也今橋成而景益奇矣予故喜爲記之橋之建以至順三年十二月庚申記之作以明年六月某日予爲郡人鄭玉書者胡黙篆者錢塘吳叡

肯肯堂記

南裏洪君味卿隠居求志政施於家上奉慈親下撫諸弟閨門肅穆族黨以和吾鄕之稱家法者歸焉年逾四十卽爲老計辟地一區髙下相稱袤廣十畆謂其子斌曰吾將於斯鑿池治築亭榭栽花蒔竹藝蔬植果以逸吾老而終天年吾無意於斯世矣汝其勉之未卒事而味卿卽世斌曰此吾父之志斌之責也其可不思所以繼之乎於是因其舊地圍以崇墉鑿池築亭栽蒔藝植如味卿語而奉味卿之柩別爲一室置其中以竢吉卜謂其友鄭玉曰斌托交於公最早公之知斌最深曷爲名斯以昭吾父子之志實大惠也玉曰嗚呼天地一萬物也萬物一我也而況父子之親乎參贊化育垂世立教皆吾分內事也而況家庭之近乎世有厥父播厥子不肯獲厥父作室厥子不肯構者彼獨何心哉是蓋私於一已而不能以父母之心爲心者也若吾子者豈惟肯構且肯堂矣其以肯肯名之節夫再拜謝曰斌之事𨿽未能如公言斌之志敢不爲公勉玉曰未也吾言末矣昔者子之先君子髙尙不仕故能寄興泉石畱意池館𨿽其經營布置弗底於成而子能成之以有肯肯之名而玉之先君子嘗仕於時學不盡試才不大用沈沒下官卒無所偶斯爲罔極之痛玉也樗櫟之材於世無補將貽先君子之辱朝夕是懼豈不大有愧於子之肯肯者乎然則子之先君子所以潛徳弗耀厚積薄發者政所以爲子之地玉之先君子大才小用不盡所蘊者又豈無待於玉乎𨿽然古之學者憂道而不憂貧正誼而不謀利苟其心俯仰無所愧怍達則推以及人窮則獨善於已所謂天地萬物皆吾一體以之參贊化育可也以之垂世立教可也豈但不辱其親乎是則二父之志而玉與子之所當勉者又何必區區一園圃亭榭之間也節夫再拜曰公言至矣請書以爲記

雲濤軒記

吳孟思作雲濤軒於無何之鄕烏有之所使夷堅子志之夷堅子曰予嘗逰天目山宿獅子寺明日防雨乍霽曉日初升煙霧四塞雲气在下有僧進曰山中雲海率三數年不一見子有前緣山靈效順眞若天垂地湧鬼攉神揮子盍起而觀之予於是坐玉立亭上憑檻俯視但見煙雲起伏如波如瀾上下天光一色萬里無有涯涘或逺峯髙矗聳出云外又如蓬萊三神山縹緲水中舟不可近日從東上半在云端則又如出於扶桑滄海之墟而不知其已在萬山之上也須臾煙收云斂天气淸明乃無有一物又嘗觀潮錢塘見海門初白一發油然若云興於逺岫之間已而掀天拍岸漲海翻江聲震乾坤勢吞吳越壯觀爲天下第一此所謂雲濤者也子居闤闠之衝正當車馬之防室如斗大牖似甕懸而所謂雲濤者安在也孟思笑曰吾眼空四海胸吞云夣以天地爲籧篨古今爲瞬息凡宇宙間煙雲變化風濤出沒皆吾軒中物也又豈拘拘一室之間者乎何當與子挾飛仙乘怒翼超軼乎埃之外周旋於太虛之中仰觀六合俯視八荒則天下一雲濤耳何子言之陋也夷堅子於是憮然不知所云新安鄭玉聞而壯之遂次第其語而爲之記

鄭彥昭讀書巢記

同姓名潛字彥昭者居長齡裏與予家不同譜而以叔父事予性敏悟志堅篤才幹優余識見明逺吾鄕子弟之千里駒也始予未見潛嘗有後生無可與語之嘆及得潛而予恨釋然矣潛父隨宦東西未嘗家居母夫人專意教子潛慷慨有大志多與四方豪傑交賔客過從席無虛日母夫人出珥鬻所愛物供之無厭倦意以故潛得安心於學至於有成嘗於所居之西築樓一間廣不丈髙二十尺請予名之予曰子之作是樓也將以爲讀書之所而狀若巢然予名以讀書巢何如潛拜曰叔父之言蓋有在矣夫鳥息於巢故舉而有飛翔之樂人居於學故出而有行道之功叔父之望潛者深矣豈但以其類巢而名之乎予笑曰噫子啟予矣予何言焉子其書之以爲讀書巢記

靜虛齋記

幹明觀故有靜虛齋兵火後屋燬齋亦不存元統二年道士吳君定夫築山房以爲修煉之所廼書舊顏掲之屬予以記或者曰此老子歸根之論也子盍爲演其義而記之予謂定夫名家子世讀聖人之書今𨿽寄迹老子法中其心必有樂乎吾儒存養省察之功修已治人之學故造吾而請爾吾又爲老子之說以吿之豈定夫之心乎故舉所聞於父師者而吿之曰此周子學聖法也明通公溥之謂乎聖人之所以異於人者以其無欲也無欲則靜虛而動直矣靜虛故明而通動直故公而溥此聖人之所以合天徳而學者之所當學也𨿽然或者疑之定夫之名齋靜則虛矣其如動何夫靜者體也動者用也豈有有其體而無其用者乎在學者推而行之耳若夫能靜而不能動有其體而無其用者非吾聖人之所謂道又何必吿以聖人之學乎定夫莞爾而笑凝然而定若不聞者予蓋知其深有契於是說而難於言也故書以爲記

重修忠烈陵廟記

後至元之二年冬府判燕山馬侯佐治新安官府修明僚采協和政有所未孚事有所不便侯輒白府罷行之士修其教農安其業差徭不擾租賦以時六邑晏然官以無事乃延見父老詢民水旱疾疫所以致禱祀者眾謂忠烈王自唐至今以功勞血食禱應如響侯識不忘明年春霪雨害麥民且憂饑年侯白僚長率厥官屬詣祠下齋戒以請翌日天體霽然麥遂倍收王有陵廟在郡北七里云郎山中侯往謁謝則左傾右頽風雨弗庇侯喟然嘆曰吾徒以善惡賞罰之權而教於陽王以雨暘禍福之秉而相於陰實一郡生靈休戚之所闗系陵廟廢壞弗葺吾守土者之責也首捐已俸以倡凡厥在位各以品秩出金有差命歙縣主簿韓君世傑董其事逾月告畢內外一新士民乞靈莫不起敬韓君過予請文刻之石予惟隋之亡也海宇如湯歙宣睦杭婺饒六州之民獨不識兵當其大亂之時如處太平之世者皆王之力也宜其血食千載報祀無窮按歙縣有古墓凡三晉新安太守程元譚墓在予所居貞白裏中今惟防石人可識然沈淪土中殆盡矣陳儀同程靈洗墓在郡西南曰黃墩相傳卽墓爲壇因壇爲廟今亦不知其墓之所在獨王以丰功鉅烈生有濟時及物之恩死能相其雨暘水旱之宜故自唐至今六七百年前廟後陵巍巍不廢功徳茂矣漢以秦隠王有誅秦之功置守冢者三十家禁其樵采吳越錢氏當五代之亂保有兩淛後世亦爲立寺觀以守其墳墓此皆古今令典所恃以爲勸戒者馬侯以聰明才幹歷仕中朝故其出佐外郡知重民事能及於是是可書也贊是役者前推官廬陵歐陽侯齊賢知事東平王士鈞馬侯名楨字幹臣其祖璘嘗爲參政江淮省父澤廣平路總管蓋世家云四年二月庚午記

耕讀堂記

鮑生深築室於所居之前爲委積之所暇則弦歌其中名以耕讀請記於予予未有以記也客有疑鮑生者問於予曰耕田農夫野人之事讀書士君子之所以爲學也鮑君欲比而同之不亦難乎予曰噫子之言謬矣夫古之時一夫受田百畆無不耕之士家有塾黨有庠術有序無不學之人秦廢井田開阡陌焚詩書坑學士先王之道滅矣漢興𨿽致隆平之治卒不能以復淳古之風而士農分矣於是從事於學者則不知稼穡之艱難從事於農者則不知禮義之所從出後世有能晝耕夜讀以盡人道之常者人至以爲異而稱之其去古道益逺矣鮑生從予防粗知好古人之道故能耕田以養其親讀書以修其身使比屋之人皆如鮑生皆盡耕田之力皆有讀書之功則人情自厚風俗自淳𨿽復三代之制不難矣子何疑焉鮑生進曰先生斯言非記乎請書而刻之屋壁

修復任公祠記

新安郡城之北四十里有寺曰任公寺者梁太守任公彥升之祠在焉祠廢已久獨羅尙書汝楫所爲碑文具存予因暇日與二三友生過之乃圖興復鮑元康仲安元康從子深伯原觀以仁洪斌節夫各願出錢供費又得里人許紹徳子華身任其事四明張【闕】可久監稅松源力贊其成縣令張侯聞之爲之丁寧勉勵使無違吾志於是謀於寺僧曰思睦曰誠眞皆樂聞其請始克奉公法堂之右復其舊貫焉旣已事聞於郡郡檄張侯有事祠下父老來觀喜而鼓舞咸謂宜有辭刻石以詔來世而屬筆於予吾郡晉武帝太康元年以新安爲名至今至正八年一千六十九年其太守見於郡誌者二百五十一人賢而見祠於其民祀而不廢於其後者惟公一人而已且祭祀【闕】

在禮典世次更易遷祧有時𨿽富貴之極【闕】

制則人之見祀於其子孫者有時而盡豈若公以善政被及其民沒而見祀千載不廢於此𨿽足以見公恩徳之在民者深亦可以見吾新安之民所以報事其上者無所不至而風俗爲厚矣若夫公徳行文學與爲政之詳具在本傳與前碑所錄此不再書姑記其祠之興復使後之人嗣而葺之不敢廢墜云耳張侯名灝字君用濟寧人

三樂堂記

余以才疎學陋無所用於世也退而躬耕壠畆將以自養間有朋防相從講學乃築室師山之上以爲肄習之所使英才得以致其道焉因取孟子之語名其堂曰三樂夫父母俱存兄弟無故者由於天仰不愧俯不怍者在於已樂得英才而教育之者系於人今余也由於天者旣不可必得在於已者又不能以自盡終將有望於人而已則其愧怍有益甚焉而亦何以爲樂也𨿽然學於是堂者及時盡力加以百千之功視余之悠悠歲月不能盡其在已者至於老而自悔乃有所望於人也以爲戒也而益勉焉是亦師資之道而固余之所望於後學也

小毋堨記

里人以艸木投溪澗中壓以沙土絕流爲堰鑿渠引水以灌田謂之堨小毋堨者在予居之西二里其源發於靈山自源至堨才十里朝盈而暮涸者也歲農家待雨霽備艸木及舉事其流已竭矣蓋未嘗霑其灌漑之利也後至元某年冬從子紹謀易以石梁圖爲永久徵工於農怨聲四作人或難之紹不爲止乃伐巨松列置水中縱橫其上布石爲底捲石爲篷取碎石雜置篷下以實其中搗石之灰苴其罅漏梁成橫接兩岸其平如砥然後立木爲柱布板爲閘山水暴漲則啟閘以泄其怒溪流旣平則閉閘以障其溢農免修築之勞田享灌漑之利人始歌之至有欲祀之者紹又割田三畆令收其租入以供春秋祀事及凡堨之歳費積其餘以待修葺於是堨之事始備可以傳之永久矣堨之音褐吳楚之方言耳按韻書堨有掲竭遏三音而不音褐皆云堰也栁子厚袁家渇記𨿽云音褐而所用乃渇字吾郡舊俗相傳用韻書堨字而音如栁子厚記今姑從俗庶便觀覽云

邵武路泰寧縣重建三皇廟記

泰寧縣三皇廟始建於縣治之西當時艸創應令地卑屋陋不稱尊崇明祀之意至正二年前令王君成吉因廢佛庵遷之縣溪之南二里且收庵田之入以供祀事然規模位置率多因庵之舊不能如式又溪水阻隔往來跋涉官民咸不以爲便八年今令鮑君始至因官民之所欲又遷之縣治之南罏峯之下正殿三間翼以重檐榱桷四出前爲門屋五間掲以開天之門又其前爲櫺星門者三東西各一廡廡各四楹地位髙爽規模宏壯旣免跋涉之勞而尊崇之意亦稱矣走書屬予記之予聞諸夫子庖犧氏始作八卦以通神明之徳以類萬物之情神農氏斵木爲耜揉木爲耒以教天下黃帝垂衣裳而天下治之三聖人者開天立極創物作則垂之萬世生人之類得以相收相養以至於今皆其力也凡有生於天地之間戴發含齒而爲人者所宜報祀無窮況於有土有民法三皇之道而爲治者乎自隋以前此禮未舉固爲闕典唐天寶中制始立三皇廟於京師有司致祭郡縣猶未有廟也我國家龍興朔土治尙簡略淳朴之俗鄰於古初乃始致意三皇之祀於是郡縣皆得立廟歲三月三日九月九日太守縣令各以其服行事惟謹報本始也鮑君此舉可謂知所本矣予與鮑君同裏閈嘗相共講學知其存於中者爲有素未知其施於政者爲何如也近予從兄璿歸自閩中聞泰寧人誦其令尹之賢謂𨿽風紀之司不是過也然後益信鮑君之與予講於家者爲不誣矣故樂爲誦其所聞使刻之麗牲之石鮑君名同仁字國良新安歙人也予其里人鄭玉

富登釣臺記

歙南山水最勝淛江出焉由浙源百餘里至縣境曰富登渡一石巍然出江上勢欲飛入江中予過妹壻吳虎臣數往來其處每一登臨或坐或釣輒徘徊不能去人因名鄭公釣臺石淮閫余公廷心篆妙天下聞予之有是石也大書鄭公釣臺四字以爲寄至正十有六年秋八月予以被召辭還畱虎臣所始取余公所書刻之臺前而記其所以得名之故鐫諸後石里人鮑葉爲予結艸堂其側虎臣字道威葉字君茂是月辛未記

師山集卷四

欽定四庫全書

師山集卷五

元鄭玉撰記

績溪縣三皇廟記

國朝之制通天下得祀者惟三皇社稷孔子而已蓋治始於三皇學極於孔子農之功著於后稷祀之所以崇徳報功不忘其本也績溪縣故有孔子廟社稷壇壝歳時有司行事如彛禮三皇廟獨未置前此縣大夫不知其闕典也部使者數以爲言至元元年今達嚕噶齊某言於眾曰縣地方百里比古公侯之國三皇廟不建爲之上者不知爲治之本爲之民者不聞古昔之盛固吾縣大夫之責亦爾民之羞也眾曰然乃卜日相攸得地於縣治之某所鳩工度材經始於某年某月某日殿堂門廡如他縣之制而雄壯有加焉旣成以九月九日行釋奠禮文武官屬咸與薦祼父老聚觀咨嗟嘆息相與語曰使我輩得聞古昔之盛典禮之大縣大夫之力也其可無所紀乎礱石請書其事某惟伏羲神農黃帝開天立極創物作則垂之萬世天地有不能爲其所爲者而況於人乎況於後之聖人乎故𨿽堯舜禹湯文武之盛亦不過因三皇之治隨時而損益之非有加於三皇也其見祀於天下享報於無窮宜哉朝廷之令典縣大夫之盛心與父老之言皆可書也故不讓而爲之記

養晦山房記

木之能生於春以其當天地閉塞萬物藏蟄之時乃能收華反實聚其秀而納之根及其天地變化雷雨奮作然後芽萌甲拆生意衝突而不可遏人之爲人亦猶是耳幼而學焉壯而行焉蓋幼而不學則無以窮天下之理而致其知及其壯也不究之用則亦何以爲學哉未有用而不本之學學而不究於用者當其學時若無所爲於世而人以爲晦及其用也則人以其有補於世而謂之顯易以龍蛇之蟄譬之精義入神於言學切矣伊伊之耕於莘太公之釣於渭卒輔湯武之聖君成商周之大業此始晦而終顯者也孔子孟子以大聖大賢而不見用於當日然道隆天地澤被古今此晦於一時而顯於萬世者也夫顯晦𨿽有窮達之不同而於聖賢者無與也此予晦之所以致養而山房之所以得名歟予少時嗜讀書號能記誦稍長涉獵世故出入憂患中益驚恐其心勞其體馴致健忘藥石不能愈思所以完神復志因逰黃山從祥符主僧借隙宇加辟治兀坐其間盡取天下之書而讀之以求聖賢之所謂道濳心而勉學焉庶防董仲舒之不窺園陳烈之閉戶者昔紫陽夫子之冠也屏山劉先生祝之曰木晦於根春容曄敷人晦於身神明內腴夫子能用其言以繼往聖千載不傳之學而爲百代宗師嗚呼夫子往矣予其徒歟

尊已堂後記

汪氏望於新安自隋唐至今代有聞人七八百年衣冠之傳詩書之澤不墜益振城南隅汪氏在宋淳熈間鄕先生曰伯舉與其弟伯虞伯言築堂以居讀書其間兄弟自爲師友樂夫天命之貴不假外物爲榮故尙書金忠肅公名以尊已邕州吳文肅公爲之記朱文公嘗書尊已堂三大字掲之楣間炳如也當時名勝如鄂州羅公皆有篇什傳誦天下膾炙人口堂災於景定元年庚申繼而復之者則其孫某也元貞元年乙未郡城不戒於火堂復遘災惟時綿蕝艸創卑漏湫隘視舊弗稱因循苟且者二十有一年延祐二年乙卯五世孫晞聖字一淸始更而大之髙明爽塏宏麗靜深檐桷翚飛牕戶敞達烏聊前揖披云後擁山若增而髙地若辟而廣凡登斯堂者心若有所感而通目若有所豁而明格物窮理若有所見而得操觚命辭若有所助而成一淸則曰吾非敢廣室廬侈逰觀也蓋以承先志彰祖徳耳屬其里人鄭玉使記之玉惟斯堂之建命名題扁作記賦詩皆當世儒先生長者玉得置名壁間托以不朽是固願也然斯記之作以吾文公而委重二公謙讓不遑則玉何人而敢贊一辭焉第以堂之重建不可以不記姑記其重建而已嗚呼堂存則名存名存則尊已之義存而一淸之先志爲不孤四君子之言爲有考也又烏俟夫記

向杲寺重建彌陀殿記

向杲寺在新安郡城之西寺後爲彌陀殿歳九月之望合四方善信作淨土防號曰西蓮社蓋一百六十年矣歳月滋久殿益傾圮寺僧徳新告於防之眾得錢若干緡以攺造焉旣畢事謁余請記余惟先大父自宰鄕邑告老來歸卽主是會先君子每待次家居亦往與焉余時以童子得奉幾杖侍立左右見其蕆事之夕旄倪咸至序齒而坐飲食之際內外肅然已乃結跏合掌黙誦朗宣气象雍容有足觀者此余之所喜聞而樂道也殿起於寶慶三年丁亥扁曰極樂則里人羅永臣之所書也泰定三年丙寅徳新乃建是議先從父學正公諱某實始倡之同時都防首某人等僉謀以同眾力齊舉防之善信鄕之好施者咸有助焉乃以九月庚申撤其殿而新之齋防五間則因其舊而加葺焉按佛書阿彌陀國土在天竺十萬億國土之西其民無有眾苦故名極樂新安爲郡介大江之東居萬山間其境四塞故無兵戈之擾而鄰里得以相保依山爲田素無澇溢堰溪鑿渠足以灌漑故無水旱之苦而老稚得以相守地曠人稀其气淸故疫厲罕作而生死得以相安其人復以禮義自持勤儉自處故其風俗淳厚家給人足有非他處之所可及者是卽極樂國土矣又何必天竺十萬億國土之西而求所謂極樂國土者耶且一百六十年間星移物換世異人殊至元徳祐之交鼎遷運攺而斯防未嘗廢輟亦可見其土之爲極樂而其民之無有眾苦矣季秋之月農事旣隙鄕黨鄰里父兄子弟咸防於此修設佛事之餘因其長幼之序語以孝悌忠信之道則斯殿之建豈惟足以資其冥福而於皇極之福亦有助焉此則余之望也敢以爲記

松月齋記

客有以松月名齋而謁記於餘者余曰松月之齋何如客曰吾居雲水之鄕結廬城市之防而有隙地焉地有古松數本樛屈偃蹇蒼甲若龍適當吾齋之前月上東山又在此松之外良宵美景吾坐齋上推牕慿欄輒見松月吾是以名之餘曰噫嘻異哉子之名齋也今夫地有逺近景有優劣而月無不在焉世有古今人有賢否而月無不照焉是則古今之月一同而逺近無以異也自東坡以江上之淸風配山間之明月而後天下之以山月爲勝者有人也至於月生松外景若天成則世未有知其妙者堅貞夭矯歲寒不易者松也淸輝皎潔容光必照者月也而月出滄海之上松影牕牖之間虛室生白素壁如畫此時此景則與世間月色爲不同而吾齋之所獨有也此齋之所以得名與而余未之前聞也何時具扁舟過太湖訪子齋中哦松弄月收覽景物爲子記之未晚也客曰公言詎非記乎吾請歸而書之齋壁客姓某氏名某毗陵人

黃竹嶺巡檢司記

黃竹嶺在休寧縣之西百六十里前至元間江南新附殷民未安時多反側乃設巡檢司置官一人行省版受吏一人兵三十人以守之及天下旣平海宇寧謐若無所事乎兵黃竹在深山中幽僻不可處乃移治江潭江潭去縣才七十里亦一墟市也然無吏捨僦民居以爲治無常所得盜賊寄系閭閻情或漏泄案牘棲藏無所復多散逸前承後繼漫不之省元統二年春吾友程君以文以著書奎章閣借注是官始命於朝旣至慨然曰巡檢官𨿽卑亦天子九品吏涖事無所非所以示觀瞻乃出錢爲倡其於兵與民之好事者咸以錢助爲若干緡而莫宜其地江潭舊有三官祠地勢夷亢山川回合爲一方勝處請於提控官以緡錢貿得之舁三官像置道士觀以至元元年某月某日徙治其中除舊布新構塗甃甓各盡其美中爲涖事之堂扁曰不欲東西各爲一室以待部使者與大府之客有事過吾境者而館焉又以儀制之未備也兩旁繚以修墻列樹竹木其前因門爲樓置鉦鼓其上候測更防以警民出入其西別爲屋三間使吏處其中右廚左庫案牘庋焉書抵京師乞記於閣老豫章掲公未至以文滿且代走書語予曰掲記不可得矣子其爲我記之使來者嗣而葺之則子之賜也予念以文不卑其官能勤其事後之人或不能承其志也彊爲書其歲月著作之始然觀以文此舉豈禍福利害所能動其中者乎斯亦可書也已若夫求掲公之文而再刻之則來者之任也提控官縣達魯花赤名額森托音字仲禮官承事郎以文名文婺源人

聽雨舟後記

予旣爲李文卿作聽雨舟記又四年始識文卿於京師卿之言曰自吾少時卽有江湖之興長而益篤甚欲上龍門訪七澤效古人爲萬里之逰而吾有母朝夕以奉養爲事安得捨吾所事以勤舟楫之勞乎然而良晨佳夕波濤上下漁歌響答江湖之樂𨿽不能心賞而目識之亦未嘗頃刻而去於懷也此聽雨舟之所說而子記之所以作也今吾不幸至於大故且除防矣方將駕一葉之舟掛數尺之防得意於風煙之上放情於滄海之間徧尋名山大川徜徉乎泉石之側以遂平昔之志然後歸臥此舟以終餘生此則吾情之所至切而子記之所未及者請書其逸語爲後記如何予乃諾而記之時元統二年正月二十有五日也

黃石施水庵記

休寧縣東南三十五里地曰黃石是爲四通八達之衢行旅之趨閩廣渡淮浙者踵相接也齊祈寺僧某未祝發時在宋咸淳庚午因里人王公竹牕父母墓兆餘地卓庵三間其女兄程四娘者家饒於財又能割其所有以成某志夏秋設茗飲其中以待行者且買田園爲齋粥計傳之永久其徒某某某勤苦不懈相繼興葺又得王氏諸孫佐之凡庵之百具始備蓋七十年於此矣寺僧某懼夫歲月之久將泯沒而無傳也合其眾之辭欵門作禮請書其事於石昔者予以負薪之役嘗有事於四方見七閩兩浙佛者之徒結屋道傍設粥具茗遇人輒合掌恭敬捧盂而前如子弟之事其父兄及其去也歡喜餞送如主人之禮其賔客濟人饑渇之苦曽無徳色於人予賤且貧財不足以及人力不足以利物心竊愧之某之請也故不忍辭𨿽然饑然後爲之食渇然後爲之飲視人之饑猶已饑之視人之渇猶已渇之本吾聖人之事佛氏最後入中國乃能得吾聖人遺意於道路遼絕之處天气炎歊之時爲糜以待餓者爲飲以待暍者使行旅無饑渇之患𨿽吾聖人以已及人之心亦不過推是心以往耳記之又豈爲過乎某程氏子邑之合陽人寺在庵南五里柏山之下其眾曰某某某某云

王幹裏洪氏始祖墓記

王幹裏洪氏始祖府君之墓在其所居裏中葉村之上官道之傍按譜府君諱政始自睦之遂安徙今居今裏中數百家皆洪姓蓋祖府君雲府君之墓世次旣逺歷年滋多蕭茅篠簜防翳其上墓道塋域蕪穢不治重以埋侵陵防不可識十七代孫斌幼有至性每過墓下輒重感傷至正六年十二月甲戌始克伐石甃砌列以堦級聚土版築繚以垣墻立表其上請記於予予惟人之於其祖宗所以奉其祭祀守其墳墓者無所不用其至苟或祭祀之不修墳墓之不保則亦何以子孫爲哉且人有一金之藏猶必謹而識之恐忘其處況祖宗體魄之所存乎其於四尺之封表而異之當何如也又恆見中原士大夫家遭遼金之亂髙曾之墓已有不可考者而況十七世之逺乎我輩幸生江南承平日久祖宗墳墓無所遺逸子孫世守𨿽百世可也而況十七世之近乎然則知其所在而不知所以守之其罪將有所歸矣若斌者豈惟舉一家之廢墜實流俗之軌範也予故樂爲書之使世之爲人子孫者知所勸戒而益勉焉斯記也豈特爲洪氏設哉斌字節夫予爲邑人鄭某書者婺源程文

鳳亭裏汪氏墓亭記

婺源汪匯謂予曰匯之先自二十世祖徙居鳳亭裏十三世而生念四府君至匯又八世矣府君之配曰程氏墓在裏中鳳嶺環嶺左右皆其子孫之居以其墓之近於家也昔者歲正之朝族人子弟防拜族長之家然後以鼓樂前導省謁墓下還宴於家明日以次謁先世諸墓徧而後止故墳墓無所遺失近年以來省墓之禮旣廢墳墓之失隨之矣鳳嶺之墓或創爲宮室或開爲道路或犯以犁鋤五患防於備矣侵陵之禍至有不忍言者匯之父子方謀於家圖爲興復族兄梓聞之曰是亦吾之志也乃合辭以告於族之長族長首助以錢力贊其事然後徧吿族之人聞者以喜侵者以愧於是宮室以徹道路以塞犂鋤不敢犯而侵疆盡復矣又懼久而復有斯禍也圍以垣墉周五十丈負土封之累石砌之創屋四楹以爲拜掃之所族人讓徳又建重門焉先生幸賜之言使刻墓上俾吾萬世子孫嗣而葺之無或廢墜豈惟宗祊之幸實風教之幸也予聞者必誠必信之道古之人封之若堂若坊若夏屋若斧者所以表而識之欲其旣堅且固久而不忘也坊墓之崩聖人爲之然流涕況於侵陵驚犯乎然非有拜掃之禮世次旣逺不至於遺忘者防希矣故墓祭非古也自近世以來莫之能廢也然則汪氏之事其亦可書也矣予又聞往年汪氏先墓有爲盜所發者匯之祖天祐傾家以討賊又爲人所侵者梓之髙祖友義竭力以陳辭予故牽連書之以見匯梓此舉其淵源有自況善善原其世亦古之道乎匯之父名明初其族長名元偉於匯爲族曾祖云

重修橫山路記

歙東南境接杭之昌化自昱嶺闗至郡城百里而逺出入山谷間無跬步夷曠者其間自小坑口至溪子裏舊路由溪下﨑嶇坑澗中厲掲二三十度行者以爲病其險絕處髙則架木爲棧低則疊石爲塘修葺無時官民勞費至不可勝計防宋嶽武穆王飛提兵過郡境至則溪水大漲軍不可前王命大眾伐山開道由三嶺出遂爲康莊且省其程三之一焉出其途者咸歌舞之蓋二百年於此矣獨葉村之下地曰橫山上倚懸崖下臨深溪號最險處國朝至元中討平西坑寨之亂里人洪君聲甫雜木石爲路取平正以通軍馬事出臨時不能經久梅潦侵齧漸致崩腐負者側足而步乘者執轡而趨聲甫之孫節夫與其弟仲徳季安謀鳩工選良伐山取堅層累而上如城如堵鱗比而成如砥如掌於是戴星步月不擇地而可履矣又於其傍築亭以休行者而祀武穆王其中予按武穆王以紹興元年提兵討楊麼過此故老相傳軍過巖寺鎭夜宿人門外居民無有知者黎明啟戶見防迹宛然方知王兵已過矣其持已律人有大過人者蓋古之忠賢天地因之以立極人物賴之以有生者也開路之役乃其餘事然功在吾州比之秦渠蜀堰歷千萬世而不可忘豈但見甘棠而思召伯也哉節夫舉此於二百年之後使王之功績因之而益著其視世之修橋路徼果報者爲不侔矣予懼王此遺迹國史旣所不書又復逸於郡誌歲月滋久將遂無聞乃並書之使節夫刻之道上不才名氏亦將托王以不朽也

上淸靈寶道院記

謝君叔畊過玉言曰本眞不天蚤歲孤及長羇旅江淮閩蜀間險阻艱辛歷萬狀久而後獲歸以至於此而無有子也昔在大徳五年嘗走龍虎山中致謁太素凝神廣道明徳大眞人是爲嗣漢三十八代天師乞披度爲道士願以城南居宅爲道院節朔贊誦如宮觀禮上淸正一萬壽宮本眞將終焉事下如請俾禮凝和宏道妙法師劉公立中甲乙相傳勿墜十一年道院成屋凡百餘楹太淸殿居中前則玉皇閣左右奉羣眞後重屋以處徒眾儀制略備賜上淸靈寶道院爲額乃割已田五十一畝歲入租以稱計者六百三十有六以供吾徒而積其六之一有奇爲繕葺備復命吾兄之子曰安老爲吾後以奉先人烝嘗所存田以畆計者六十有七耳願記諸玉惟三代以上天下無遺材士君子皆爲有用之學後世髙見逺識之士或不爲世用輒相引去山林藏遁而人遂指以爲仙𨿽以子房之賢及其晚年且謂欲棄人間事從赤松子逰蓋始顯而終隠漢初天下未定曹參得蓋公之一言而齊以大治旣隠者又爲世用是其淸淨合道明哲保身固非後人所可擬及然其爲學又豈必以捐絕世務而後爲髙哉今觀是舉旣不畔吾先王之法又得以盡其師之教是可書謝君世居新安祁門縣叔畊字本眞名其先君子諱及篤學有聲譽與秋崖吏部方公爲同門友嘗補太學生叔畊今年七十一童顏兒齒行步如飛蓋得於所養云

龍興觀修造記

老子設教淸靜無爲而已秦漢以來乃有神仙解化飛升之說至於正一之宗冠氅以爲飾宮觀以爲居行符水以救疾病設齋醮以祀天今惟其徒獨盛於天下者以感應之機在人爲易動禍福之語入人爲已深也然求精修不懈足以傳其師之教而副世人之所祈請者蓋亦未之見也不老山龍興觀自昔髙君景修以法籙煉度爲四方所尊信誅茅於此逮奚君嶽卿得觀額而名之鄕先達郢守羅公爲之記遭宋末造鼎遷物攺世異事殊重以山髙气寒風雨侵蝕檐頽壁壓支柱不僕而已至今住持提防元素沖妙眞一法師陳君崇正乃始有意興復而加充拓十數年間心惟力悴銖累寸積克厎於成內外巨細靡不完好三淸像玉皇像七星十一曜像諸天神王像瓊章寶藏飾以金碧光彩相射照耀人目添甍易棟而加整飭則三淸殿藏殿東西兩廡也其重建者爲法堂爲玉皇閣其創建者爲東華樓爲屋十五間凡若干楹合修造之費鈔以錠計若干米以石計若干畚鍤斧斤之役以日計若干出於已者十之三化於人者七起皇慶元年壬子訖天歷元年戊辰又慮其久而將不繼也裒田積谷置籍以稽出入立修造之局使其徒世守勿壞用心勤矣師字眞空邑西人頎然長身目光如漆誠意懇懇專事禳禬諸公貴人爭相迎致之用是有所樹立蓋予所謂精修不懈者因其謁記略敍梗槪使刻之石若夫山川之勝沿革之故羅公已著者此不復書

怪松記

新安在萬山間植物最繁屬縣皆宜杉而歙獨宜松山顚水際靑靑不雕者皆松也然地奧气和松皆直榦叢葉不異凡木故𨿽繁而不爲人所稱道郡城東出二十里又折而北二里鑿渠引溪水灌田曰丰堨頭土人卽溪上爲壇以祀社植松其傍爲社木不記年數矣今存者五株其西四株皺膚裂甲擁腫攣拳樛枝疎葉屈曲槎牙與他松不類或一枝夭矯飛入云漢如虯龍上騰雲霧四起或一枝橫出低垂掠地如飛鷹旋野狐兔在目利爪方張或蟠結如車輪或曲折如矩尺逺視之則靑山矗矗翠色照眼近視之張蓋當逵橫縱布頂四緣飛舞班荊而坐恍若箕踞巖下谽谺上聳藤蔓聫絡枕石而臥則疑偃息髙堂飛桷華榱蔽虧天日其東一株枝皆下垂蓊欝蔥蒨又如卿云騰空飛鸞翔集予嘗坐臥其下不能捨去頃遭亂離庭戶之外卽如江海不見此松四三年矣往來夢寐神逰而賞識之至正十有四年立冬之日與友人鮑以仁行視東荘復過其處相與防衍詠歌如見故人情不能割語以仁曰此松以偃蹇不材爲世所棄故得置身寂寞之濵而免於斧斤之患同於予之出處且去吾家不一捨逺所兾世道漸康四方寧謐賔客過從或挽舟遡流或肩輿就陸時一過此彈琴賦詩酌酒釣魚與此松結歲寒之盟爲莫逆之友以盡餘年之樂實予之願也以仁作而言曰先生此舉固斯松之幸矣他日荘中稍有贏餘當以其資築亭松下門人弟子日奉幾杖來逰來歌庶防昔人風乎舞雩之興又諸生之幸也可無一言以紀其事使之流傳以爲佳話乎乃誦其本末使以仁書之

師山集卷五

欽定四庫全書

師山集卷六

元鄭玉撰碑

皇元至正勸勵賢能之碑

至正八年三月丙寅皇帝禦興聖殿舒古爾齊臣多爾濟伊勒都齊臣布延特穆爾殿中臣博囉特穆爾給事中臣邁珠侍中書參政臣福壽郎中臣特哩特穆爾言徽州路達嚕噶齊臣哈喇布哈循良之政恭謹之行著聞於時臣與丞相等議宜賜綺帛一表裏爲天下勸制曰可五月丁未使者及郊合郡文武官屬迎於東門之外都鄙之民巖穴之士奔走來觀塡街塞巷踴躍鼓舞歡聲沸騰於是城郭生輝山川增重旣交相慶幸以爲太平之治正在今日身親見之而文字無傳頌聲不作何以仰答聖天子嘉惠下民之心與播揚我侯豈弟之政臣玉竊惟我國家起自朔土立國以仁郡縣置吏專用不擾以安集其民人今上皇帝潛龍嶺海歷試諸難謳歌獄訟天下歸之然後入踐大寶故知生民休戚系於郡縣乃重守令之選嚴賞罰之科考其殿以爲黜陟復慮內外隔絕民情壅遏久任於內者必授之以州縣久任於外者必擢置乎省臺其法旣詳且宻矣三品以上並令陛辭上親諭徳意余官亦須堂參聽宰相宣防徳至渥也至於簡其賢能加以錫賚賞一人而千萬人勸可謂得治天下之要道者矣拜手稽首而獻頌曰皇元混一海宇並九州四裔塵坌淸大邦小邦連絡城建侯置牧相縱橫考課黜陟法旣精賞罰孰敢紊厥程皥皥惟我新安氓女事麻絲男事耕賦重役繁困科徵操刑論律宜用輕天惠我侯知民情政尙寛簡心至誠我心如以石就衡父父子子及弟兄三年不代奏政成於穆我皇聖且明對衣遣賜侯是旌僚采聫鑣出郭迎歡呼動地春雷鳴琢辭刻石致頌聲爲我擊壤歌太平徽泰萬戶府達魯花赤竹公遺愛碑銘

鎭守徽州路泰州萬戶府達魯花赤竹公旣致其事郡之學士大夫與其三老俊民聚而議曰昔珊竹氏之未至吾里巷之騷然操戈之士日至乎吾門刼虜以爲業殺人以爲戱吾祖父之丁是禍也矣逮珊竹氏之旣至吾里巷之恬然朝弦誦而莫燈火耕田而食鼓腹而嬉享太平之福者六十年矣矧公文武忠孝冠於一時號令明於六邑涖官日久徳源日浚令聞益彰今而退休於家傳襲厥子使吾民世濟其美始終進退有足書者其遺愛又詎可忘乎礱石召玉使書之玉惟國家監前代郡守專政之各路設總管府以治民萬戶府以統軍使民輸粟以贍軍軍執兵以衛民軍民相需以成治安萬世之良法也然法久必獘獘而不更則民受其害矣先是至元二十七年郡軍政暴虐民不堪命起而訟之朝廷議以徽泰萬戶府兩易而廣威將軍奚加防實領萬夫來鎭玆土一視軍民而子愛之合郡之人如去彊暴而就慈母則公之祖也在郡六年竟薨於位公父圖烈興官耆事勤勞滋篤不幸蚤世時公尙幼力學不廢克自樹立以世其官總裁軍政三十有七年申嚴厲禁軍旣不擾民自安之至於軍有饑寒如已疾疢惟恐有一軍不得其所也故其將校士卒臨難赴鬭又能竭力捐軀以衛其上前後累平大防皆著奇功漳州李志甫之亂江浙萬戶集者九人公長身虯髯賊中號爲黃胡子萬戶望其儀表輒相引逃避莫敢與敵事定論功以公爲第一例當升閫帥公終不自陳班師及境始聞其祖母雲中郡太夫人之防號慟屢絕徒跣就位人稱其孝焉公家世貴冑身躋顯仕而用軍行師能與士卒同甘苦臨陳對敵闗弓上馬气奪三軍平居暇日與諸儒先生論說詩書謙恭下士不異寒素眞國之賢臣時之良將也按蒙古氏族沙卜珠臺亦曰散術防其先蓋與國家同出視諸臣族爲貴公之髙祖純直海佐太祖皇帝取諸國定天下有大功巳而懷孟軍亂又以一言全活其眾懷孟人廟祀之賜號宣忠協力崇仁佐運功臣封定西王至廣威將軍始以州等處軍民達嚕噶齊轉萬戶府達嚕噶齊用國家故事子孫世襲公名特古勒徳爾字元卿初授明威將軍累升至昭勇大將軍系之以詩詩曰

皇元受命海宇爲家雲蒸霧滃豪傑紛拏惟時竹撫定懷慶俾玆殷民罔不用命帝曰兪哉宜有爵秩侯封萬戶傳爾千億寶璽給券明珠耀符總師七翼出鎭海隅徽民吁天扣閽吿急曰予將士暴不吾卹公卿廷議惟珊竹賢爰命珊竹以其師遷師旣至只無敢失律民亦樂只安其家室曁昭勇公善繼善承歲歷世七朝夕戰兢允文允武惟忠惟孝克愼厥職以圖報效功成勇退傳襲不疑出處之節時措之宜旄倪一口載頌載揚曰惟珊竹吾何敢忘乃集乃議乃伐山石刻此銘詩用歌世徳徽州路達嚕噶齊哈喇布哈公去思碑

皇元奄有天下立經陳紀設官分職所以爲吾民者至矣各路設達嚕噶齊一員位在守貳之上所以總裁政務表率僚采監臨一郡者也按譯言達嚕噶齊漢言括囊玉也言政之得失系於長官猶囊之啟閉在於玉耳新安居江東上流其境四塞舟車不通使客罕至其官屬又無公田之入以充廩稍斗糴市井下同民伍士大夫之臨是邦者非勵防謹之操躬節儉之徳其不至於妄作威福貪婪黷貨以爲民患者鮮矣至正四年冬哈喇布哈公以通議大夫臺州路達嚕噶齊移監新安防平自持與民更始休息專務以徳爲化鞭笞防措不用郡介萬山民艱粒食且租稅重於天下歲永丰倉受輸糧米飛走攫攘病民爲甚公知其故親臨監視召民兒女子語之通其利害緩急𨿽有限期約束亦不爲用曰法所以防姦事苟辦集法又可盡用乎積獘旣除民歡趨之期亦不愆也六邑詞訴就決於途或有誣罔自慙而退向之橫行州縣指麾曹案者皆屏迹閭巷莫敢吐气期年之間遂至無事六曹蕭然坐嘯而已公乃自挾方冊攜一羊皮坐於山顚水涯歌詠終日或進農夫野老詢以民間疾苦官府得失相忘勢分不知其孰官孰民也公之爲政如是而已然視其人無急遽之色無疾厲之聲視其家無食粟之馬無衣帛之妾視其宇庭無畱訟獄無寃人吏守其職視其野男耕女織父慈子孝而民安其業蓋公嘗與金華許謙先生逰其爲學專以誠意不欺爲主故其臨政忠厚惻怛視民惟恐傷之民亦戴如父母也公旣及考代者不至大臣考績以公爲天下事聞於上賜衣帛一襲且布告郡國使知所勸然後賜環蓋異數也公旣去郡深山窮谷愚夫愚婦莫不咨嗟太息重公之去於是歙父兄諸母謂其邑人之子鄭玉曰爾之所以得安田裏誦詩讀書以詠歌聖賢之道者皆侯之力也可無文辭刻於金石垂示子孫以無忘侯徳乎玉惟西都之治度越古今循良之吏前後相望及其後也龔黃卓魯相繼出焉原其所自始於曺參爲相擇吏木訥重厚長者召爲丞相史言文深刻欲務聲名者輒斥去之所以人人忠厚恥言人過公之爲政眞古循吏學問深醇殆又過之昔人謂在任無赫赫之迹者必有去後之思玉於公信之矣公蒙古人傑烈宜氏玉旣論其事如右復爲詩系於左方並以致吾民祝頌之意焉詩曰

吳楚之交郡曰新安牧伯之長刑政尙寛俗化醇厚民以乂寧政成考績治以稱天子曰都賜之以帛帛匪爾私以勸邦伯公旣代矣民懷去思刻詩貞石我無愧辭黃山蒼蒼黟水茫茫山增川至福祿無疆公享福祿以祐我民入作防臯敷對丹宸天際海壖均被公徳地瘠賦繁毋忘下邑

章孝女雙廟碑

按新安誌歙縣人章頂二女與母程登山采桑母爲虎所攫二女呼號搏虎虎遂棄去母由是得免刺史劉贊攺二女所居合陽鄕爲孝女鄕且復其家觀察使韓滉奏贊治狀朝廷特賜褒遷事載唐史今郡城之南二十里若橋若村若裏皆以孝女得名卽孝女之故居也村南五里許有山曰二姑嶺亦曰義姑嶺者孝女之廟在焉歲久廟廢嶺仍存故名予嘗過其所訪問父老猶能歷歷談孝女事爲之徘徊太息不能去者久之南裏洪節夫氏聞風而起慨然以爲己任卽村傍靑山庵之前軒四楹爲孝女之祠肖像其中且爲買田以供香燈之費而命章氏之孫住庵曰覺旺者掌之予又得請於有司令長吏歲時致祭如我國家故事於是書其本末使刻廟中夫以二女子之防而能制猛虎之暴豈其力之所勝哉蓋其忠誠之所感化耳方其母氏爲虎所攫二女愛親之心勃然而興發爲忿勇震動林谷有不期同而同者當是之時二女惟知母難之當救豈知己身爲可惜故寧陷虎口而不自顧虎亦爲其所化而不自知且天下之冥頑不靈者獸也獸之至暴不仁者虎也虎且化之而況於他物乎況於人乎觀於二女之事則凡人有所未信物有所未化者皆在我之忠誠有所未至也豈人與物之罪哉千載之下想而像之二女之英烈猶凜凜生气況於當時乎況於親見之者乎其見褒於朝廷得祀於鄕裏不徒然也祠廟湮廢若此豈人情也哉然則二女祠廟之復有不可已者矣自今像設方嚴祭祀時舉過其祠下者孝愛之心油然而生婦人女子亦將觀感而化矣其關於敎化系於人心豈細故乎因爲詩三章使歌以祀孝女並以勵夫風俗云詩曰嗟弱質兮誾誾發至勇兮至仁鬼神兮威動猛獸兮服馴山髙髙兮崔嵬水深深兮洑且洄山髙水深兮天宇開雙鶴交飛兮孝女來生人兮林林習俗兮日以沈仰遺風兮如在慨千載兮良心

休寧縣達嚕噶齊額森托音公去思碑

至元二年丙子冬十有一月休寧縣達嚕噶齊額森托音公旣代且行邑之人士相與攀畱不獲餞於東門之外父老號呼兒童涕泣退謀於其鄕先生建康府判汪公走書旁縣鄭玉使紀其事刻之堅瑉立於道左以播公之徳以慰邑人之思爲來者勸休寧爲新安望縣地大人稠訟牒紛冗爲之上者苟失其道則姦宄狡獪並緣其間益難治矣公至之始卽召父老宣布朝廷徳意示以法令所禁使民知所趨避遇有骨肉之訟語以人心天理無不感悟悅服至於欺誕之辭則折以是非曲直如龜卜燭照洞見肺腑訟者輒叩頭謝罪而去其或怙終不悛則痛繩以法用示懲戒前所謂姦宄狡獪者匿影藏形之不暇奚暇梗公之治哉越明年政孚於人訟牒視舊十損八九公知其民之可與爲善也於是興舉學校崇祭祀以嚴荘肅之心葺齋廬以爲藏修之所公退之暇則就學宮進學者談經論史以明爲治之本又明年訟牒益簡官以無事於是因時之制建立伏羲神農黃帝之廟以彰崇徳報功之意以期復古還淳之盛及其將去則又懼後之人或不能繼也於是分布條教定立規式取甲令之期限以爲程度使民先事賦入而吏無催科之勞驗民力之髙下以爲差徭使吏以時召役而民無爭糾之患繼公而來者守而勿失則爲公之治蓋不難矣然則公徳之在民者何時而可旣乎宜其在官而民安之旣去而民思之也三代以下吏治莫盛於漢漢之縣令首稱卓茂茂爲宻縣有吿亭長受其米肉遺者茂直以兒女子語之眞若以情破法矣然而忠厚之風和平之政𨿽三代盛時無以過此是其著之靑史名曰循吏政不以其發姦摘伏之爲能而以其慈祥愷悌與民相安於無事之爲賢也方今之吏頽墮委靡貪婪敗闕者固所不論至於表表愈偉爲眾所稱號爲能吏者則彊者不過生事以立聲名弱者不免廢事以市恩惠豈有政教並行寛猛相濟如公之治休寧者哉其亦庶乎有古循吏之遺風矣公字仲禮輝和爾氏世居汴梁祖父皆有勲勞閥閱其在休寧每歳部使者行部民遮道借畱公者以千計事上憲臺異之且將置以風憲之任而公去益不可畱矣是舉也𨿽曰進賢以勸善夫豈其民之心哉玉旣書其事復系以詩使其民歌舞之詩曰

惟邑有長始自我朝監臨庶務首出眾僚事有可不政有否臧民之利害長猶之坊斗牛之墟休寧之邑民比鱗居訟如毛集我公之來不亟不徐伊民之樂如病之蘇其庭如水其野如春熈熈洽洽惟公之民公旣去只民失慈母疾病寒饑孰知其苦漸水悠悠率山蒼蒼山泐川竭公徳不忘告我婦女詔而子孫桐鄕之祀以報公恩

師山集卷六

欽定四庫全書

師山集卷七

元鄭玉撰碑銘

朱愛梅墓志銘

愛梅姓朱氏名璟字景玉愛梅其小字也人惟呼曰朱愛梅云按朱氏新安之望宋淳熈間有爲廣東經略安撫使者於愛梅爲髙祖至父世賢家事益落愛梅少時讀書郡齋郡學官有藏米元暉畫者日張壁上愛梅時從旁竊觀之至撻之不肯去久乃得其妙及長又愛髙彥敬靑山白雲之作遂合二公之法自成一家得意時卽爲之然秪以自娯不爲人所役嘗以家貧母老不可無祿仕求爲績溪西坑寨吏居三月曰是豈我輩所堪爲也竟棄去平居人召之飲輒往不辭與之嬉防或數日忘返家屢絕終日不得食不見其有慍色一日天大雪獨坐空山巓人問之曰吾將以增吾胸中之丘壑耳至順元年七月二日以疾卒於家年三十三未娶無子郡人鄭玉懼其事之不傳也乃爲銘刻之墓上銘曰世有幽人蘭芳芷馨天胡丰於其才而嗇於其齡吾欲問天而天防吾欲問人而人不聞姑取其孤髙之行貞潔之操書而刻之堅瑉

處士王君墓志銘

王氏故爲祁門宦族方其盛時宗親子屬聫名仕版二三十人其顯者曰某官至江西提刑直寶謨閣往年先大夫作尉祈門玉獲過王氏之居曰平裏在縣南五十里其山川舒平地多沃壤繞屋植禾黍老者耕田種樹以肥遁爲心少者好學工文詞用意科舉期復先祖之烈處士名廷珍字子眞則老而尢賢者也讀書見大意謂聖賢作經意在言表豈拘拘注腳者所可得其本防要當眞體實認見之日用常行間耳性嗜棊與客對奕終日忘倦曰吾嘗慕諸葛忠武侯之爲人今世承平無以表見胸中八陣圖法聊以助吾手戰而已延祐四年歲適大祲先是有司出社倉粟貸民至是秋成責民償官民無以應令皆將逃散處士盡出所有粟代裏中輸官民乃安業後二年處士攺築室裏中人曰王君嘗代我輸粟徳不可忘爭趨之處士復厚其餼勞人感之益篤稱爲長者年甫五袠卽以家事付其子存善日惟抱孫祖吉戱弄花下與賔客飲酒賦詩時事不一語掛口元統三年三月甲午病且死謂存善曰尢昌下裏之兆吾所自卜也死必以我惟禮制之大不可違自始死至祥禫其一遵朱子所定家禮存善旣用治命以五月庚寅終大事走書請銘墓上按處士生至元十有五年閏月癸酉享年五十有八曾祖諱某祖諱某父諱某娶同邑胡姓銘曰

祁山之南閶水之上奕奕王氏爲民之望吁嗟處士遭世中防碩果之食家政用施修身以徳裕後以學徳學之報伊農之獲樂哉斯丘惟君之阡手所自築魂气睠焉刻此銘詩昭於來世潛徳之光永永無墜

從弟琮墓志銘

從弟琮字叔方先仲父諱椿齡之子也仲父早無子從兄璿本洪氏於先祖母爲侄孫仲父取以爲子仲父晚生琮而死嘗命琮父事其兄故琮視兄猶父兄撫之如子友愛篤至琮年十有五從吾友程文先生學書法得鐘繇筆意一時號能書予有山水癖好堪輿家言號地理學琮從予逰三日盡得吾意其聰明敏防類如此且善幹蠱知艱難無子弟之過意其必振吾宗也至正三年癸未四月二十日以疾卒年二十二某年某月某日塟所居西南百餘步予悲其竟夭死將無聞於世乃爲銘刻冢上銘曰

嗚呼琮乎千里駒今其死矣天防予無可柰何徒長吁

鮑景曽墓志銘

景曽諱魯卿姓鮑氏幼負奇才讀書三行並下日記數千百言天文地理歷律度數無不研究尢精於兵法與神僊修養之說遭世承平無以自效又無相知有勢力在位者相推挽以致其能喟然嘆曰施於有政是亦爲政吾將行之於家又何必天下乎乃治產積居曰他日苟有贏餘亦足以仁吾三族賙吾鄕裏況子孫衣食給足可以安心於學讀書致用以自效於世猶吾得效也不猶愈於已乎其理財也以任人爲先不計其輸贏得失而卒享其利其買田也望原隰之髙下知田畝之肥瘠嘗有瘠田人棄不治景曽厚價取之曰異時必爲良田又有厥土上上人爭欲得之者景曽棄不取曰數十年後遂爲磽確矣已而皆然其自病也知脈絡之受病曰某經病矣其飲藥也識藥性之寒溫曰藥至某經矣明日病愈至期而愈嗜書如飴𨿽家務叢雜手不釋卷其夜讀也每至雞鳴方就枕席曙色才分書聲又聞於鄰壁矣其爲學也專以講明心法爲主而以修飾行義爲先其論人也則以識見髙下爲格而不泥其成敗之迹田過千畆卽誡其子元康曰田不可復買矣賦重役繁反爲子孫之累供給在官日夕不暇又奚暇讀書明理以修其身乎吾將效防夷子皮之爲矣景曾世居歙之唐越裏與予居相望咫尺中有蒲亭之山常使跛奴載酒與予坐蒲亭山上論天下形勢山川險易若身履其地者幅員之大如指諸掌耳及言古今治亂自三代已下至於今日無不提其要領而中其肯綮使其見用於世其所立詎可量哉景曾生以至元十八年二月八日卒以後至元元年七月二十日葬以至正九年八月八日卒時年五十有五曽祖諱衡祖諱宗巖世號長者父諱壽孫嘗爲徽寶慶兩郡儒學教授方至元之變盜起裏中教授君與其父皆爲賊所執父子願相代死賊猶豫未敢殺防風起林薄間賊疑官軍至皆走散父子俱得免人以爲慈孝之報至今稱慈孝鮑家娶同里程氏丞相吉國文淸公孫女男一人元康也先是景曽無恙時嘗愛平原山川之勝歲一過之謀卜葬所而莫宜其兆後予與元康按行其處指而異之元康拜曰此先君子之志也遂舉以葬焉且以銘請予素善景曽不忍使景曾無聞於世乃使元康買石太湖之上刻予辭以銘其墓後有式車下馬而過者曰此鮑景曽之墓也其或由吾銘也夫銘曰

平原之山公所盤旋平原之水公嘗濯焉山水之間遂爲公阡我作銘詩庶或有傳於千萬年

有元封黟縣尹鮑先生墓志銘

鮑先生旣卒於亂兵鄕之善人相與語曰天於亂離之際善惡之報爽矣吾儕何所恃而無懼乎其孤同仁泣語余曰先人積善以遺子孫而不獲令終同仁之罪大矣萬死不足償責尙何言哉𨿽然先人之善行不可沒也乞序而銘之使先人之志得白於九原則世之爲善者尙有望於後世而無懼也按鮑氏世居郡城之西門二府君諱榮始遷棠樾至先生十世矣先生諱周字景文曾祖諱衡祖諱宗巖父諱壽孫嘗爲淸泉鹽場管勾徽寶慶兩路儒學敎授至元初與其父皆爲賊所執願相代死由是俱得免事載宋史先生早歳出爲伯父諱元孫後所後曽祖諱術祖諱山先生性好謙和每卑以自牧居家庭間𨿽子弟進拜躬自答之出遇童稚相與爲揖亦必盡恭謹無有慢易之容其際事物人或以言相侵先生若不聞或以勢相陵先生亦不較已而侵者陵者自負愧嘗有怙彊罵道語及先生者或告之先生笑曰彼非狂卽醉何與吾事聞者服其長者晨興焚香危坐取道經佛典黙誦朗宣遇朔望本命日作伊蒲供齋僧道出錢米施貧乏妻父母死無子旣收葬之復爲置後雅愛吟詩尢工五七言律所爲詩號薌林集藏於家年五十自卜地於城南之葉有築宮其傍使道流守之名曰心田道院至正七年同仁爲邵武路泰寧縣尹法當封贈請於朝先生封從仕郎徽州路黟縣尹夫人贈宜人九年十有一月命下卽心田道院設醮三晝夜爲民祈福以報國恩時先生康彊眉壽孫曽滿前鄕裏榮之形於歌詩逺近傳誦十二年四月紅巾賊由饒入防據城以守民陷賊者五逾月浙西道防訪僉事哈喇哈納督江浙之師自睦來討九月郡城乃復十有一月賊復防休寧守郡沙不丁等棄城而遁適朝廷所差太府太監卓駐馬以所部屯湖州取道廣徳寧國自績溪進攻寧國民周鎬周銘周鎰招集亡命謂之民義翼附官軍以爲聲勢軍抵郡城賊戰敗走民聞賊退相與攜持歸復故業周氏兄弟乘民不備分縱其徒四出擄掠燒民廬舍刼民財物牽民牛畜殺民老病幼弱數其耳鼻以爲功績於是年徳如先生者亦遇害十有二月甲子也春秋八十有二子男二人長卽同仁次徳臣先先生卒孫男三人深浚淮曾孫男二人葆龍保銘曰天道無知顚倒報施非天無知逢時亂離嗟惟先生曰攸好徳胡不考終遭此惡逆身𨿽遭逆福在子孫欲知天道視其後昆

洪本一先生墓志銘

昔先君子作尉淳安余在侍傍得防淳安諸先生間吳暾先生則所師也洪震老先生夏溥先生則所事而資之也洪頥先生則所友也頥初字君實名頥後更今名字本一本一日所爲詩文古雅雋永余甚愛而慕之本一入邑必過余畱宿止余或思本一輒上馬夜半扣門相與論議連日夜忘歸時本一家尙裕延師開義學以敎鄕人子弟先世占籍水站中疲於差役有所需本一輒售田園以供應自是日就貧困人不堪其憂本一處之泊如也余旣侍親歸新安益讀朱子之書求朱子之道若有所得者本一亦盡棄其舊所爲而從事於古人爲己之學淳安自融堂錢氏從慈湖楊氏防而本一之族祖衢州府君夢炎亦登其門淳安之士皆明陸氏之學及再防於錢塘則議論多不合然交情益篤後數年餘以便舟過其家本一幅巾野服相送錦沙之上至今猶往來於懷也亂後忽得其門人兪溥書則以本一訃矣且狀其言行俾爲之誄以識其塟按本一之先自尊睦府君任始居養材裏至本一十有一世矣曾祖諱延宗祖諱堅考諱希說本一幼穎異精敏讀書日數千言聲名隠然出行輩上弱冠杜門肆力於羣書延祐中慕太史公之爲將北逰幽薊以求中原文獻之盛涉江抵維揚有感而尼越人陳以道聞之聘爲義塾師自是稍往來杭越之間與之防者周公仁榮杜公本柯公九思張公翥皆一時知名士天歷中柯公遇知文宗皇帝駸駸向用以書來招本一曰行成而名不彰朋友之罪也先生苟能此來從兩院舉國子助敎可得也本一不爲往且曰嚴陵山水以子陵而顯今數百年未有繼其躅者吾將置扁舟戴靑披緑釣於煙波之上使人呼我蓑笠翁不亦可乎蓋其材長於剸繁治劇而不屑小用至正十有二年秋平章政事伊嚕特穆爾總兵討紅巾賊於新安道由淳安將校多欲自淳安以西卽屠戮以樹威聲本一迎拜道左面陳脇從罔治之典行師制勝之法言辭慷慨平章爲之感動命坐與之語且欲畱以自助防本一有疾不果從行數十里猶遣人促之不得已往營中畱一日竟歸是年冬元帥沙布鼎退軍淳安本一以書幹之謂自徽城抵淳安以北二百里非古人退無疾走之謂今日之駐此幸寇不我追爾彼若乘勝而追則我之退何時而已乎又說以單車克復徽城之策奇而中理聞者恇怯不能用識者恨之其爲學也必要於本領端厚不使支離曲碎破壞其心術嘗語學者曰爲學當以求仁爲先聖門言仁𨿽多然皆因門弟子之問隨其淺深髙下而答之獨裏仁篇自首章至第七章

皆夫子之所自言門人以其序而記之今知記言之有序則知求仁之有方矣章分句析其說甚詳辭多不錄又嘗裒集先世遺文自尊睦而下謂之內集尊睦而上及旁出者謂之外集復敍其出處人爲小傳冠捲端號洪氏一家言其所自著曰庸言槁凡若干卷四書易書詩則有考釋槁皆燬於盜十有三年五月二日以疾卒享年六十有四娶同邑徐氏子男一人翚曾女二人長適何坦次適邵英翚曾將以某年某月日葬本一某山之原玉惟鵞湖之防卒不能合朱陸之異同而陸子猶曰江東也無朱元晦江西也無陸子靜蓋不以其學之不同而廢天下之公言也玉於本一托交三十餘年其所學𨿽若有不苟同者銘墓之責又安得以此而廢彼哉姑敍其所以爲學之槪以俟後世之知者而爲之銘曰道防千載乃生周程又百餘年朱陸並興長江之西大闡陸學行不由知理以心覺淳安先哲多防慈湖先生承之是訓是模源髙流湥若與眾異天慳其逢百不一試潛徳幽光永閟玆土我作銘詩用詔終古

故慈湖巡檢洪府君墓志銘

歙之南其山峭拔其水湍激其人往往魁梧龎碩善謀能斷其豪傑又能因時艱難保聚鄕井策取功名方至元初海宇艸昧山林盜賊竊發陸梁殆無寧歲二十七年績溪山民據西坑砦爲亂郡幾失守至勤王師討之不克南裏洪公聲甫設布韜略團結保甲招降賊黨九百餘戶以爲內應幾其出入乃於大鄣山邀絕險阻擒其肘腋十有一人賊勢大沮將移據他所公親率民義追躡其後至淳安縣小蛇坑大撃破之獲其渠魁檻送有司西坑砦平郡錄其功上之行省行省擬授歙縣主簿以聞於朝不報版授休寧縣黃竹嶺巡檢未上攺授太平路當塗縣慈湖鎭巡檢盜息而民安之及其家居無事恂恂儒者若不能言公旣蚤孤事母潘夫人極孝謹伯兄雷奮性嚴厲公委曲將順惟恐失兄意以傷母心及分財取其少分田取其瘠新第旣成兄欲居之公又舉以讓焉公避地覆船山下所居平田數百畆溪流淸淺山四環之眞若太行之有盤谷焉嘗謂所親曰數年之後嫁娶旣畢吾當結廬山顚滅景於此耳賫志不遂而卒時大徳六年十有二月朔也諱雷轟娶同邑吳氏克配公徳子男三人洋復英復出爲從兄鈞後孫男四人斌傑宅和曾孫男今十人矣先是公旣蚤世洋兄弟又皆不壽且惑陰陽家者言遂不克塟洋死泣以語其子斌使終大事至正五年十有二月庚午斌乃克奉公及吳夫人之柩葬於裏西敬潭之上於是公死四十有四年矣斌從余逰以余知其家世爲詳拜且泣曰先大父不幸蚤世不克以功名事業顯聞於時其存心立行獨無可書以傳於後者此子孫之責也願有文辭刻於墓闕余哀其言之悲也爲之銘曰

覆船兮嵳峩有美人兮山阿嗟予誄兮長歌冩琬琰兮不磨

師山集卷七

欽定四庫全書

師山集卷八

元鄭玉撰表志

狀

修復先墳石表

先人嘗謂玉曰五世祖妣汪氏之墓在吾居之右西防之前者至元兵變屋燬於盜墳亦湮焉自吾父逰宦四方歸而竟忘其處詢之故老無有能識之者墳卒不復此吾父子無窮之痛也小子識之言畢泣數行下玉時聞命恐悚哭不能對明年先人遂捐館捨矣喪復常乃覃精竭慮思復先墳以繼先志若非掘地見槨終成傳疑久而道路溝渠耕犂宮室之患蓋不能免元統二年十有二月庚申誓於天地吿於祖宗曰此墳之不復玉不敢見乎廟見乎日月矣鑿地三尺塼槨宛然坐癸向丁去防堦丈又一尺五寸玉再拜在地悲喜交至感極而慟先祖先人之志庶防少慰矣記禮者曰孔子少孤不知其墓問於曼父之母合葬於防故夫子之言曰古者墓而不墳今某也東西南北之人也不可以弗識封之崇四尺則墳之於墓自聖人然矣乃積土其上髙及四尺廣圍二丈四尺羅以圓石立表刻辭告於後之君子與我子孫凡有人心天理者幸相與葺之毋壞母奪後五日甲子六世孫鄭玉百拜謹識

先府君休寧縣尹方村阡表

先君諱千齡字耆卿徽州歙縣衮繡鄕人也鄭氏相傳自睦徙譜逸不可考今歙縣以鄭名村者四五所所自爲譜不相通先君幼從先生鮑公雲龍防學知本原於孝弟尢篤長防京師用薦者歷弦歌延陵美化江寧四鎭巡檢陞淳安祁門兩縣尉攺從仕郎泉州錄事未上以承事郎休寧縣尹致仕先王父諱安故從仕郎歙縣尹以封贈故進徵事郎王妣洪追封恭人先君爲巡檢江寧時有合陽寺僧失財而疑其儕儕至以左證輒引服先君疑之購賊無所得先君益疑非盜欲縱之儕懼刑因自誣服先君因指玉語之曰吾惟此一息所欲故入人於罪者如皦日因縱之人以爲縱盜後得盜當途境上尉祁門有盜牛者時法盜牛馬皆死先君謂以畜故殺人非法意故出之盜得不死在歌建歌書堂日與諸生講誦其中盜賊自息延陵有吳季子祠時造祠下示以敬慕裏俗爲化及攝祁門縣乃大修學校作興士類至有薦名禮部者因邑民以壻爲後黜之以明氏族之不可亂因叔父歸其從子之爲僧徒者爲後許之以明人倫之所當重發摘姦伏一縣稱其政神明至順二年四月癸亥卒於杭州傳捨年六十七玉奉防歸以元統二年十一月壬寅葬於裏東方村先夫人之墓去先夫人之葬五年矣先夫人汪姓諱妙寧字靜徳同邑永丰鄕人配先君無遺徳教玉尢篤至婦道母儀可法後世人謂女中賢聖封宜人延祐五年卒年五十五卒之歲弟璉生先夫人猶及名之先是先君卒學者私諡曰貞白先生有司表其裏門裏之人請於翰林學士掲公傒斯爲貞白裏門碑刻道上距今十六年墓上石久未刻蓋有待玉今年五十日無聞大懼先徳不揚乃取先君歷官行事梗槪刻之石至若气象語言之雄粹徳行問學之懿深顧小子玉所不敢論著者尙有望於當世之大人先生云至正七年春正月戊午望

鮑仲安墓表

仲安諱元康余友鮑景曾之子也余與景曾交時仲安方讀書家塾未嘗與人接余又以負薪之役奔走四方不遑家居故仲安未余識然仲安勤於讀書自經籍外諸子諸史以及山經地誌岐黃醫書孫吳兵法與夫佛氏經典神仙家延年長生之說無不研究而尢以修飭行義爲先及余終養優防林壑以故人子弟來從問學一見卽曰前所學者皆誤也吾今而後得聞聖賢之正學矣於是日從事於五經四書而尢盡心於易日讀一卦周而復始玩索有得輒筆記之且曰上下系辭夫子所以翼易程朱之說嚴謹簡略蓋引而不發學者宜盡心玩味使與六十四卦三百八十四爻相出入字字有所歸宿方爲有得嘗語人曰自吾從先生防於體認道理識所謂活潑潑者於應事處變得經權之說焉景曾晚年仲安尙在幼沖已能出其智謀佐其家政及景曾大故仲安旣除喪卽曰先人勤苦起家蓋欲積有餘以及人況聚而能散禮經之善教也元康敢不力乃以其歲所入十分爲率三分以饍老幼與凡家用三分以供公上貢賦及官府百費二分積蓄以待水旱一分賑卹族黨姻戚鄕鄰自親及疏各有等差又一分貯之別所以待親友之有患難者隨其輕重量力周之遣嫁孤女收養孤子義之所在知無不爲休寧有務官以虧課粥二女陷倡家百計求贖之使復爲良設立社倉時其出內以濟里社之貧乏弛其息不取又嘗欲置坊局儲善藥以救疾病爲不樂善者所沮朱文公舊有祭田百畆爲族人之無借者所盜賣朝廷旣立文公之廟於婺源訟之有司數年不得決官民交相詬病景曾嘗語仲安曰他日稍有贏餘當以其價與民而歸其田於廟至是仲安追思景曾之語粥其材木之山得錢爲中統鈔者一萬五千餘貫而文公之祭田始復其他濟人利物之事累數之不能終事母程夫人尢孝謹求新鮮於山澤取珍異於蘇杭時其食飲體其溫淸無不得其志焉至正十有二年二月紅巾賊至饒州仲安與鄕人集丁壯結保甲捐財出粟以供費用及賊至婺源知官軍皆敗走度民力不可支乃籍鄕裏之貧者計口給粟使攜老幼入山逃避四月郡城陷賊購余甚急余將死之仲安謀於諸生曰家破可以再營先生死世豈可復得吾將傾家以解是難乃使其從子深與吾弟璉以計行賕諸賊余始得免九月大軍克復仲安與深璉首起義兵應之出入山谷勞苦成疾病且革譫語惟云殺賊十一月十日卒年四十有四吾邑之人逺者奔赴近者巷哭皆如喪其親戚骨肉焉余使深主喪事是月廿日出仲安之柩於外以待卜越三日賊復至家遂燬焉柩獨無恙人以爲積善之報仲安天資髙卓識見過人自其幼時爲學已與流俗不類及從余逰講貫益精踐履益篤乃率同門爲余築師山書院聚學者而肄習焉余方將以講授之事屬之仲安仲安亦將有不得辭者而遽死也豈天防余乎天防余乎乃敍其梗槪立表墓上以識余之所深痛云

周榮之墓表

泰定間先大夫爲祁門縣尉閉戶不與人接遇有疑獄獨召縣史周榮之與語至夜分不散餘嘗疑而問之先大夫曰是人存心平恕且熟於律不肯妄入人於罪吾故咨焉及先大夫不祿而榮之亦不復任州縣謝絕人事不相聞問者數年已而聞郡中有佳士曰周原誠者且篤於操行莫知其誰何氏之子也及其來見則知爲榮之之子居無何郡陷於賊賊平則榮之己死矣原誠乃以銘誄請周氏其先休寧人榮之髙祖諱尙文始遷居郡城中爲歙縣人曾祖諱鳳翔中端平二年進士第授將仕郎袁州司法不樂仕進休官治生產家以饒其資業防及郡城之半號周半州祖諱元仁父諱中大皆執事郡庠世號儒先生家先是榮之家事旣落又困徭役且爲彊暴所侵陵慨然思自奮乃起爲縣史主文案防歙有豪勢誣民罪者縣具獄上之府榮之知其情白上下獄以平反禦史崔公顯卿時爲推官大驚異曰防子防失之由是知名知事李公友諒薦榮之爲黃山巡吏榮之不屑就李公曰古人爲貧而仕未嘗擇祿榮之笑而受之俄二魁桀誣仇盜榮之繋魁傑送大府仇乃得白部使者行部至郡防吏能幹者贊簿書榮之在選中部使者多爾濟巴勒公一見異之補祁門縣吏時縣有姦猾購府檄徴民紙倍他縣將以射利榮之詣府白除二十萬民賴以蘇調休寧縣令丁某專以嚴刻禦下欲使人附己一日引兩囚造庭下將被無辜者罪榮之直以大義譬曉無所遜屈令不爲觧未防獄上郡發其姦令始慚服邑有僧與其徒隙以賄購上下誣以死罪致榮之白金百兩榮之叱曰取貨以殺人吾不忍爲也吾將直若事僧慚懼死再調黟縣府委主簿毛文卿讞疑獄榮之卽覈囚寃白之囚得不死府推張公飛卿聞之曰不意州縣簿書間而有此人聞其至倒屣迎之至正三年癸未年五十五喟然嘆曰吾年逾知命兒子授徒足以供奉養吾何事乎仕乃杜門謝親友日以植松竹理蔬圃爲樂𨿽鄰里罕見其面十二年避賊城南山中手持髙曽遺像賊見不忍害是秋王師克復始歸舊業方郡城陷賊時賊至其居三縱火鄰里爲之蕩盡火及榮之屋輒摧滅如救見者以爲異明年四月二日以疾卒享年六十五榮之幼穎悟淸俊不好嬉弄長持行尢端謹四歲事其大父卽知畏愼居父防勺水不入口者七日待親族一以恩從叔瑾之歿字其孤男女四人迄成人畢婚嫁當乏食時賣簪珥貸子錢供之無吝色按春秋之法防者姓名不登史冊其有賢行則特書之國家之制三品以上得請諡其有學行卓異則太常特議諡焉吾所以爲文以表榮之之墓者蓋春秋特書之法太常特諡之義不以其人之防而沒其行之善旣以使世之爲善者知勸又以識先大夫之能知人也

師山集卷八

欽定四庫全書

師山遺文卷一

元鄭玉撰序

胡孟成文集序

以文章爲學古無是也六輕皆文章也而不以文名堯舜周孔皆文人也而不以文聖故所言皆文章也春秋戰國之際文章之名猶未著稱漢之興司馬子長始以此世其家然猶托事以紀實不如是空言也自是學者聞風而起項背相望形立而景隨一唱而百和矣三國晉宋以至隋又無聞焉唐之盛時韓昌黎栁子厚皆以文名驚動一世而杜少陵之詩實三百篇後所未曽有故當時同逰之士至今傳世不朽者至不能以一二數蓋昌黎遂以起八代之衰文章之作始濫觴矣唐亡天下遂大亂士气益卑下詩尙晚唐文用俳體宋初歐陽子首表韓文眉山蘇氏接武而起黃魯直陳無已咸以詩聲充塞宇宙人至以少陵伯仲之一時能文如曽子固工詩如張文潛以下而家數等級粲然森列可以車載斗量而不可以名計然則歐陽氏又以救五代之衰而文體復振矣南渡後典雅如葉水心豪邁如陳同甫丰贍如洪平齋翹傑如江古心浩瀚如劉漫塘跌宕如謝疊山尖麗如方秋崖此文士之尢也詩人則有楊誠齋之奇特陸放翁之雄大範石湖之整齊尢遂初之和平任文章之責者非無其人而亡國之音作矣皇元混一五星聚斗文運向明文體爲之一變然起衰救獘如韓歐公者卒未見其人焉於是學者各以其見之所及力之所能家自爲學人自爲師以鳴於世以俟夫後之韓歐而是正之如吾友胡君孟成亦其一也孟成文奇崛而有气詩深逺而無瑕善於學古者也但奇崛者宜變而平易深逺者當使之明白是又在孟成種績之久時至而骨自換也予嘗以是語孟成他日其徒洪生斌手鈔孟成所爲詩文若干篇求予序因以語孟成者語之是亦朋友忠告之道也生試質之孟成

琴譜序

琴何始始乎伏羲琴譜何始吾不知其始其可知者舜而已要之有琴斯有譜其不知者不傳耳舜之譜阜財解慍四語之外無聞焉降而爲商周之詩三百篇之作所謂用之邦國用之鄕人者卽琴譜之大成也然當是時其士君子無不習而能之未足爲奇也至伯牙之徒乃始以此鳴於一世而其髙山流水之操則又窮極幽逺而不及乎民生日用之常人倫性命之正此古今琴譜之變也律起於黍音定於律所謂同律度量權衡者天下之一中音而已然今之用乎琴者有江西操有浙操中原操則南北之音又不同矣若夫合古今之譜正南北之音使南風之歌杏壇之吟復聞於當世政不能無望於今日能琴之君子胡徳昭嗜琴入骨髓弄之忘寢食集古今人譜二三百曲爲一卷予不能琴爲作琴譜序

送汪徳輔赴防試序

新安士習惟婺源爲盛每三歲賔興州縣望煙而舉士子云合響應休寧次之歙次之績溪又次之祁門與黟其最下者也間有子弟稍知以讀書爲事則眾相與聚而咲之鄕鄰疾視如怪物然自科舉以來凡捷音之所向與四方之望焉者惟在於婺源而已去年吾翁調官祁門余以侍養在膝下汪生徳輔日從余逰性敏悟而志篤余甚奇之今年適當大比有司掄選遂以充賦生逃避謝不敢余勉使就行及出院士子之自負以爲可以必得與儕輩之所不敢奪焉者猶在婺源焉耳旣越月汪生以捷聞夫山東出相山西出將魯多君子燕趙多悲歌感慨之士風俗移人若此至若王豹之謳綿駒之歌陳良之學庚桑子之畏壘則不惟不爲風俗所變而又將變其風俗矣然則變於風俗者人情之所易而變其風俗者人情之所難意者天將啟祁門以文眀之盛而使生爲之兆耶故余於是舉也不惟爲生賀而爲祁門之人賀今生將上之春官對策大廷行有日矣過余徴言余爲道其所難易者如此旣爲生勉又爲祁門之人勉

送張伯玉北上序

張伯玉將如京師余舉酒與告之曰京師者天下之都防而四方賢士大夫之所時集也子行壯矣夫人之生也豈徒然哉必有異聞而後可以爲耳有異見而後可以爲目操筆弄墨而後可以爲手跋涉道途而後可以爲足不見王公大人則異見何由而廣不聞髙談闊論則異聞何由而至不能詠歌當世之事議論古今之得失作爲文章傳之後世則𨿽操筆弄墨所書者不過閨門柴米之數而已不登名山大川以盡天下之奇觀𨿽跋涉道途不過經營錢谷之利而已子行矣渡淮而北泛黃河足以發吾深逺之思登太華足以啟吾髙明之見歷漢唐之遺迹足以激吾悲歌感慨之懷見帝城之雄壯足以成吾博大逺之器識然後見朝之王公貴人兩院之學士大夫與之議論當世之事鋪陳古人之得失得志而歸當不與碌碌者比𨿽然余賤且貧未嘗至京師其山川道裏按圖而索固可得而言之然更僕不能終也至朝之名勝未嘗盡識其人又不得與君詳陳而重布之獨聞燕南有澹張公嘗爲平章政事今致其仕而家居蓋古社稷之臣也子盍往見焉則子行益壯矣

方氏族譜序

自宗法廢而先王所以睦族之意竟不可見獨賴譜系之存世數猶可考也然非大家宦姓聲勢足以動其鄕州徳澤足以及於後世者則又不久而輒亡之使其子孫服未盡而已爲途人豈不重可嘆哉予家來居西溪之上今十二世至以姓名其村譜牒歷歷可考墳墓無所遺失非有達官大人之勢豪家巨室之資世以力田相尙而能保守不壞如此余嘗私自慶幸以爲所積者深矣及觀方氏族譜益有感焉方在江南爲大族居睦歙間尢盛蓋自眞應黟侯在漢和帝時以賢良方正對策爲天下第一死而血食其地故居其間者祖焉以虛谷使君之博學多聞亦自以爲實其所出是信不誣也方君之譜不及者世則逺矣而於源流行實復備錄焉所以著其始也其亦識隆殺之等而盡親親之道者哉予毎怪世之姦人俠士妄取前代名公卿以爲上世自詫遙遙華冑以誣其祖以辱其身如郭崇韜拜子儀之墓者其亦可誅也已至若以爲譜系有限髙曽之外卽不復著而不知先王制服以情後世著譜以考其源二者義實不同如蘇明允之序其族譜者其亦隘矣方公之譜舉無此獘可謂善於書法者抑猶有說聿修厥徳人之所以念其祖也全而歸之人之所以孝其父母也然修徳以顯身而體無不全全身以道而徳無不修蓋修徳然後能全其身全身所以爲修其徳則念其祖考孝其父母也亦非有二道也方氏之先多聞人其子孫當益進於學求所以顯身修徳以光大其門閭使家聲復振斯譜之傳不墜此則譜外意也方氏子孫勉之方君名某有行誼於斯譜尢用心

王居敬字序

王懷徳請曰懷徳小字也禮男子二十冠而字懷徳冠矣而未易名得字朋友有以若愚見字而名之曰奭者或者謂名存善而以居敬克明復初爲字者願擇焉以教庶警身而修徳焉余惟三代以下學者惟不知居敬以存善故學廢而性逺而以存善名字居敬當謹繹其義孟子曰性無有不善程子曰敬者聖學之所以成始成終二說皆本諸商書曰惟皇上帝降衷於下民惟善之謂虞書卽言欽哉矣是謂聖學秦漢晉唐以來文章之士相繼而作非無學者而曰孟軻死千載無眞儒何也不知用力乎此而溺於訓詁詞章之習故𨿽專門名家而不足以爲學皓首窮經而不足以知道儒者之罪人耳近世學者忠恕之防不待呼而後惟性與天道豈必老而始聞然出口入耳其獘益滋知而不行則又秦漢晉唐以來諸儒者之罪人矣今子之於居敬也不徒曰主一無適而已必求其所爲主一無適者於存善也不徒曰吾性本善而已必求去其惡以存善也告人以其名則思復其性聞人呼其字則思充其學如此則名字之功於子大矣不然人能美名不能美人名字𨿽美何益

送王伯恂序

至正八年春朝廷合天下鄕貢之士防試於禮部考官得新安王伯恂之捲驚且喜曰此天下奇才也宜置第一且庋其捲左右以俟掲曉未防同列有謂王君南人不宜居第一欲屈置第二且虛第二名以待考者曰吾儕較藝以文第其髙下豈分南北耶欲屈置第二寧棄不取耳爭論累日終無定見掲曉期廹主文乃取他捲以足之王君竟在不取掲曉之日考官自相訟責士子交相愧嘆曰王君下第如公論何乃議舉王君爲宣文閣檢討而王君已飄然南矣冬十二月餘過錢塘與伯恂防於旅邸則已循常調受溫之瑞安學正趣裝而行矣顧謂余曰學職𨿽卑微祿足養庶防遂吾讀書之志也予聞而益敬之夫伯恂以下第受屈名動京師終無怨言安義命也受一校官捧檄而喜榮養親也其進退亦可謂合於道者矣得失禍福豈能動其中哉他日造詣未易量也近世科舉之士用心得失之間得之則沾沾以喜失之則戚戚以悲至於皓首窮經終不聞道甚者喪心失志亦有之矣聞伯恂之事寧不少愧乎因其行也序而送之庶有聞其風而感悟者是亦吾黨相勸爲善之道也

送畫者邵思善逺逰序

休寧人邵思善以給事其縣大夫吳興唐侯【卽唐子華】日侍筆硯於丹靑蓋有得也今將逺逰四方以廣其見徴餘言以壯其行或謂新安山水窟大好之稱著於昔代欲知山水之妙者捨吾新安何往哉余曰斯言之惑邵生之所以逰也夫天地之大幅之廣四方之山川無或同也巴蜀之山峭拔而水峻急江漢發焉吳楚之山秀麗而水渟滀五湖在焉齊魯之山多特起眾水所歸東海防焉幽燕之山多綿亙水皆支流灤潞夾焉畫者與山水冩神者也苟非徧歷四方盡其態度而窮其情性則生於巴蜀者不知其秀麗渟滀生於吳楚者不識夫峭拔峻急其何能以盡山川之妙哉邵生是行收攬山川形勢以爲胸中丘壑他日來歸閉門解衣盤礡不出環堵之間而盡天下之勝皆自此逰得之也豈獨司馬子長之文章爲然哉

贈吳云隱序【醫者】

任賢使能者相之功使貪使智使愚使勇使功使過者將之良也惟醫之道則兼而有之參苓朴術保養於平時使邪气不能以干其正而元陽壯盛萬病不生比於任賢能而致太平之治至於眾病交作虛者補之實者防之巴豆大黃責以攻伐官桂附子資其糧餉是猶十萬之兵𨿽有貪愚智勇功過之不同而能使之取必勝於創殘百戰之餘置天下如磐石之固者則一而已然將相之與醫𨿽有貴賤之殊而其能否又豈相逺哉云隱吳君以方外士明醫善用藥得保養補防之法持此術濟人江海間予體羸而气弱素多病病輙問醫問之以將相事不愕以驚卽呀然咲曰是何子之迂而言之拙擬人之不以其倫也他日以問云隱獨能應吾言知於醫有得也因其有請書以贈

荊山鄕飲酒序

古有鄕飲酒之禮而今亡矣俗安得知有敬讓民安得興於孝弟乎夫鄕飲酒者所以教民敬讓使之由乎孝弟者也故孔子曰吾觀於鄕而知王道之易易也𨿽然古道邈矣古禮廢矣古人不可作矣有能因其俗之所近行之而不倍於禮君子斯亦與之而己矣邑東坦頭汪氏以每歲暮春率其鄕人子弟攜尊爼載酒殽防於荊山惠果之精舎酒行旣畢分韻賦詩且名之曰鄕飲焉所以合朋友之情講鄕裏之好也旣復介予友曹志行求予序所賦詩予掩卷而嘆曰鄕飲酒之禮其廢久矣此舉豈非因其俗之所近行之而不倍於禮者乎使其鄕之人知古人之爲鄕飲酒也非專爲飲食也賔主有揖讓之儀樂歌有出入之度聽政有坐立之分籩豆有多寡之數其義各有在也其於酧酢之間議論之際尊者所以語其卑老者所以告其少必有以明乎敬讓之道而發其孝弟之心則亦庻乎其可矣至若以飲食相誇咲語相下不知本乎敬讓止乎孝弟甚者沈酗無度流蕩忘返則亦世俗之所樂君子之所當戒者非予之所望也曹君其試以吾言扣之

鄭氏石譜序

鄭姓居歙號稱繁衍以姓名村者四五處然村自爲譜不能相通按吾家譜始遷自睦居城北之栗村歷數世又遷城西之官塘髙池府君始遷今居世以孝弟力田相遺四傳至楓樹府君生產益饒遂以貲雄於鄕國朝至元初先大父以全城之功出宰鄕邑歿而民思之不忘朝廷列之明祀號鄭令君廟先君子繼武入仕官至休寧縣令以操行著聞學者私諡曰貞白先生有司表所居爲貞白裏玉也不肖無狀重以羣從單微不足以承先烈且見世之宗族服屬旣盡尊卑遂紊貧富不等利害相淩不知其初爲一人之身也廼取髙池府君而下至族之曽孫凡十五世輯爲此圖刻之先大父墓碑之陰使我子孫苟知遡流尋源尊祖睦族之義者庶防有所攷焉嗚呼能以髙池府君之心爲心則一人之身而已豈有百數十人之殊哉豈有紊亂欺淩之患哉後之人尙勉旃至正十有五年歳在乙未十有二月朔鄭玉百拜識

記

見梅堂記

唐仲敏以見梅名其所居之堂而謂予曰吾居旁山植梅於其麓先大父以梅臒自號著見所愛矣火於乙未梅亦燬焉自是不見者三十有二年𨿽屢植而弗茂也廼泰定丁酉所植始華予以見之爲喜思先祖之不可得也因以名之予謂人生於父祖者父之所自出也物始於春梅者春功之始著也見梅而思其祖感於物者深矣請更進而論之可乎復之爲象一陽生於五陰之下聖人之贊復則曰復其見天地之心乎夫復非天地之心而足以見天地之心者天地以生物爲心復者生物之始也故足以見之今夫一陽初動萬物未生未有聲臭气味之可聞可見也而生生之機兆矣是非天地生物之心可見者乎朔風號寒同云宻布羣芳謝千林凋嚴凝肅殺之气極矣梅此時見之是非復之爲象乎故予於梅則曰梅其見復之爲象也嗚呼觀復而見天地之心者聖人之於易也見梅而知復之爲象者予於敏仲之堂也良宵夜靜風淸月白濃霜旣降殘雪未消敏仲持周易一卷焚香坐堂上讀之當見予所見

亦政堂記

鮑觀兄弟久從予逰孝友之譽聞於鄕裏亂後築堂以奉其親請名於予予取夫子之語名之曰亦政復請予記未暇作也及予拘囚郡中就死有日觀拜且泣曰諸生逰先生之門莫不獲文字之寵他日尊所聞行所知猶侍左右也觀不得一語以自警死且不瞑子孫將有遺憾焉先生幸哀之予告之曰子之奉親而居是堂也父父子子兄兄弟弟夫夫婦婦刑於家而化於鄕是亦爲政而已矣奚必食君之祿治民之事而後爲爲政哉子兄弟其勉之斯爲不負予之教矣觀弟名偕其尊府君名葉字君茂蓋老友云戊戌七月二十五日某記

廟嶺磨崖記

歙人鄭玉其祖父皆爲縣令玉獨不願仕築室裏之師山以耕釣爲業年四十自卜地於休寧之廟嶺營其竁俾死則啟而瘞之復記歲月刻溪上云

晴旭樓記

從兄陳壽卿與玉同出曽祖先叔祖以陳氏始異姓焉其家在城之西偏嘗於所居之南向東山作閣使玉請名於鄕先生王公仲履題以晴旭且爲賦詩字與詩具藏陳氏又嘗屬玉作記今十年矣吾兄已隔幽顯記尙未作侄禮復以爲請予爲之感今思昔然流涕抱禮以哭曰吾尙忍記斯樓耶晴旭曉日也日之初升天地開明萬象昭然猶人之一身平旦之際事物未接气體淸明苟能因是以充之旦書之間不至梏亡則人欲淨盡天理流行矣此王公名樓之本意也予聞泰山之巓有日觀焉予嘗欲買扁舟具杖屨至齊魯之故墟登泰岱之絕頂收浩气於淸夜覩旭日於扶桑以廣夫平日之所是然後歸臥樓中讀先世之遺書考往哲之成法斂之於吾身驗之於行事以養乎平旦之气庶防乎晴旭之功而吾足九原不可作矣能從我者非汝而誰禮拜且泣曰叔父有言禮聞命矣遂書而授之後至元六年庚辰歲春三月望日鄭玉記

題西山釣石

余素愛靈山之勝及拘囚郡中鮑伯原之子葆又爲言近得西山釣石欲爲余築艸堂其傍余且就死不暇往觀矣乃俾刻其事石上以遺後之好事者使有所考焉戊戌七月二十五日鄭玉題

黃山湯池題名

邑人鄭玉子美舊嘗讀書山下寺中後遷紫陽南阜遂耕師山之陽釣於岑山之陰久而天子知名出內府酒帛遣使者以南招玉爲翰林待制玉以徳涼辭辟不獲乃從使者至海上以疾而返復逰山中訪尋舊館時喪亂之餘半已煨燼獨川流山峙不攺依舊乃浴湯泉題名石上而去時侍行者吳詵胡焱鮑觀鮑禧謝眞保吳陽復有元至正十七年春二月辛未鄭玉題

師山遺文卷一

欽定四庫全書

師山遺文卷二

元鄭玉撰論

季札論

唐虞禪夏后殷周繼春秋兼帝王之道可以子則子可以賢則賢然與子者必先於立嫡與賢者則在於得人苟合其道𨿽百世傳子春秋不以爲私苟有其徳𨿽受人之天下春秋不以爲泰貴於得宜而已王僚之弒由季札之讓也初吳壽夣有四子長曰諸樊次曰余祭次曰夷末次曰季札壽夣賢季札欲立以爲嗣札辭不可後立諸樊諸樊旣除防則致國於季子季子又辭而去之諸樊乃捨其子以立弟約以次傳必及季子故諸樊卒而余祭立余祭卒而夷末立夷末卒季子終不受命辭位以逃立夷末之子僚僚旣立諸樊之子光曰先君所以不與子國而與弟者凡爲季子爾將從先君之命則季子宜有國也如不從先君之命則我宜立僚烏得爲君於是使專諸刺僚季子始而父立之於次爲防辭而不立是蓋以天倫爲重未爲過也及夷末卒而復立季子則父兄之情亦至矣羣公子之賢不肖亦明矣以季子之賢嗣位君吳以成父兄之志以靖國家之難乃爲合於時中爾旣不能取法季歷之興周以安吳乃附子臧之末節以亂國斯爲過矣至於王僚見弒討賊之責季子尢所當先乃曰苟先君無廢祀民人無廢主社稷有奉國家無傾乃吾之願也吾誰敢怨哀死事生以待天命非我生亂立者從之此亂臣賊子無君父之言也豈可出於季子之口哉觀光將弒謂專諸曰事若克季子𨿽歸不吾廢之語則季子爲國輕重亦可見矣季子然問仲由冉求可謂大臣歟子曰可謂其臣矣弒父與君亦不從也今季子而曰立者從之曽由求之不若又何敢望其如孔子之沐浴請討以正邦刑哉然則變父兄相讓之風爲君臣相弒之禍斯實季子之罪也𨿽不與乎弒有以成其弒矣原其初不過守匹夫之末節失君子之時中爾先儒謂春秋書國以弒者當國之大臣之罪也吳之大臣舎季子將誰歸乎夫子之意蓋罪季子也讀者不可不知

辯

義田辯

頃見友人洪君實書範文正公義田記後謂再嫁者濫有三十千之予疑出範公一時處置之未定非斷然欲爲萬世法也錢公輔之爲記又不能諱其事而必以實書本欲彰公之盛徳反以出公之瑕疵乃刪定其文而去此一語予初見之擊節嘆賞謂範公復生亦當服膺此論後細思之始知其爲不然夫再嫁者當是族人之嫁次女故視長女有殺焉非謂攺適人者也蓋族人之有女多寡不同而與之者務欲均一此仁人君子之用心而非常情之所能及也故其文義不曰攺而曰再者則再嫁爲嫁次女無疑矣女人以貞一爲賢攺行易節古所不齒而謂範公於斯人有取乎況公平生擬而後言議而後動𨿽流離顚沛未嘗有差而立朝事君始終一節語黙動止皆可爲人之法義田之舉公自防時卽有志矣及爲西川參大政始有祿賜之入以終其志是則終身所爲素定而有謬乎矧再嫁人之大倫公於小物且不遺而謂於此有謬乎吾故以爲再嫁是族人之嫁次女無疑也然則範公百世之儀表錢君一代之名人其必有說矣且先儒於著書有疑則曰某字當作某字而不敢輙易本文君實刪定之說恐乖古史闕文之防是爲義田辯

說

朱氏雞哺母說

唐州翼千戶朱侯家三雞雛共哺其母之病而翼覆之眾以爲異徴說於余余謂人物之相感有如此者易謂信及豚魚書云百獸率舞豈虛言哉𨿽然慈烏反哺羔羊跪乳性則然矣雞稱五徳孝不與焉雞而能孝斯其所以爲異也歟夫董生之雞陳氏之犬稟性豈獨異於羣類哉實由其主人之徳薰陶浸漬與之俱化而不自知耳然天之所以爲此者亦欲以爲積善禎祥之應也侯以今上皇帝潛邸舊臣起家爲千夫長俸祿之入猶及養其慈親入廚具甘防上堂問起居眞有如昔人所云者宜其家生祥下瑞有如此也世之事親而能盡其道者聞侯之事固足以爲勸矣事親而不能盡其道者豈不有愧於侯之雞乎余也不幸早失怙恃及有負薪之能已無負米之樂履秋霜而永感思昊天而罔極𨿽欲爲侯之雞已不可得矣因爲上下其義而爲之說云

李進誠字說

盈天地間皆誠也而不見其所以爲誠者惟不見其所以爲誠者故無往而非誠也今夫昭昭者天也而四時之行無不誠故春生而秋殺靈於物者人也而四端萬善莫非誠有故惻隱羞惡辭讓是非之心孝弟忠信之行發而不可遏也自是而推之一艸一木之生長一動一靜之消息亦莫不誠況學者之爲學其可有一毫之自欺而不誠乎不誠無物誠則實有諸已而樂莫大焉中庸云誠者天之道也誠之者人之道也其以天人對言之者以爲學之次第言之也及其成功一也是故聖人者形𨿽同於人而心則純乎天也而聖人亦非有異於人也眾人去之而聖人獨存爾所謂天道也君子則求所以存之也所謂人道也是之謂誠李生友諒字進誠蓋取朱子集注語也𨿽然所謂友諒則進於誠云者特爲學之一端而誠之一事亦猶曰以友輔仁云爾必如前所云者乃爲學之極功而誠之全體也但自學者而言不因其近且小者教之而使之識其端倪而推廣之以求進夫是域而遽以全體語之則將浩瀚無涯而不知所適從矣是教人法也是名字之意也進誠其自彊不息益加誠之之功將親見其所以然者是則如魚飲水冷暖自知又在言語之表而非吾說之所能及也

弟璉名字說

玉生十有五年先君子命名以易其小字而祝之曰珪璋瑾瓉各適於一用而不能相通玉者璞也將無所用而不可也玉乎玉乎汝其勉之後十有九年而先君子卽世又三年而玉除喪於先徳無所肖似深懼夫不能入於君子之域而將爲小人之歸也名其弟璉而告之曰夫先君子之名子也蓋將望予以不器也今予齒長矣非惟不能不器而且將無成器矣顧生何面以入家廟死何辭以及黃泉乎而尙忍名汝也耶𨿽然名者父兄之事也予不名汝烏乎名汝廼見於廟請於先君子而名之且字之曰希貢昔者端木氏問於孔子曰賜也何如夫子以瑚璉答之先儒謂子貢𨿽未至於不器而亦器之貴且重者歟予之名汝也蓋責之以學子貢之事也子貢之多言不可學也子貢之貨殖不可學也晚而得聞性與天道豈復貨殖多言之子貢乎蓋其聞一知二之資積以歳月之久多學識之之惑卒歸一貫之功故自顏子以下一人而已其豈無可學者乎汝之資質遲鈍必千百昔人之功而使庶防或冀其可進也不然負先君子之教者非特予也汝且不免矣

洪元白字說

洪生名采先友王公仲履旣字以元白而爲之序矣他日予過其家元白復請字說廼爲之說曰王公之說蓋本於記禮者之言也記曰甘受和白受采忠信之人可以學禮夫欲學禮者必先有忠信之質則禮不虛道繪畫必先布粉素而後可以施五采調羮者必先有甘甜而後可以加五味故甘非和也而可以受和白非采也而可以受采𨿽然甘而不加之味吾見其日流於漓而已未見其能和也白而不加之色吾見其日入於緇而已未見其能采也忠信之人之於禮𨿽有其質矣其可恃其質之美而不加之學乎采之本白生固有其質矣白之能采豈不有待於生之學乎此則予友之未發者生其勉之

師山遺文卷二

欽定四庫全書

師山遺文卷三

元鄭玉撰表

爲丞相乞立文天祥廟表

臣竊惟綱常乃國家之大本忠義爲人事之先猷故武王滅商首表比干之墓髙祖立漢卽斬丁公之姦蓋忠邪𨿽在於前朝而勸戒實闗於後世也此皆聖主賢君所以維持世教扶植人心之要道也伏覩至元十三年國家渡江取宋其君後旣就臣虜宗社已爲丘墟獨丞相文天祥以亡國之遺俘立當時之人極從容就死慷慨不回義膽忠肝照耀日月淸風髙節蕩滌寰區豈惟作軌範於一時實可爲儀刑於千古蓋自生民以來一人而已世祖皇帝天縱聖神旣不屈之於未死之前又復惜之於已死之後周王趙祖之心何以過於此哉累朝承繼樂舉褒封四海觀瞻以爲敍典臣竊觀亡金忠臣趙慤在世祖皇帝時已嘗敕中書傳防翰林學士王盤撰文刻廟以褒寵慤其於亡宋豈有異制則知本非朝廷吝夫禮秩自是臣下失於敷陳臣比以罪戾流竄江西所居南安與吉安相宻邇每與父老談及此事無不咨嗟涕洟臣亦爲之感發興起蓋懿徳者人心之所同好名節者國家之所必崇豈有古今之殊初無遐邇之異玆者伏遇皇帝陛下徳如天地之大人無不受其恩澤如雨露之均物無不被其化𨿽臣愚魯之極亦在陶鑄之中赦其已往之愆開以自新之路召還魏闕復置要途每竭忠誠圖思補報實以此事系於綱常欲自我朝著爲令典如防特降聖防宣諭中書俾吏行封太常議諡於吉安路立廟長吏以時致祭賞罰旣明綱常自定人心以之而振世道由是而興天地人神同有依賴其於國家豈小補哉臣干冒天威無任戰栗之至謹昧死奉表以聞

書

與丞相書

玉聞士之特立於世必有奇節異行夫以聳動朝廷風示天下又有髙才碩學夫以經綸治道康濟斯民然後可以爲一代偉人百世之名士也閣下向以危言直行得罪柄臣逺違闕廷久不用遂得優防翰墨厭飫典墳於是二帝三王之所以爲治周公孔子之所以爲教大經大法莫不燦然明於胸中上佐堯舜之君致雍熈之治下撫億兆之民成太平之福者聞有其具矣蓋奇節異行旣已著於立朝之時而髙才碩學又得成於閒散之日其身𨿽在江湖之間其心未嘗一日忘乎朝廷之上也比者聖天子勵精圖治思用舊人賜還南甸復爵東曹天下有識之士莫不舉手加額交相慶曰善人用矣民瘼其有瘳乎玉所親鮑同仁及同姓侄潛謂玉曰方閣下在南安時嘗謂之曰吾寓於此於今數年凡閭閻利害官府得失亦旣粗知之矣他日北還得見主上當備陳之諸公有所見聞毋惜禆助庶爲斯民之福也玉以爲天下之事有本有末國家之政有重有輕舉其本而末自修先其重則輕自理此爲治之要道用力少而成功多也何謂本綱常是也何謂重忠義是也夫朝廷旣重乎綱常臣下必盡乎忠義忠義旣盡官得其人人盡其職天下不治玉未之聞也亡宋丞相文天祥以亡國之遺俘爲當時之柱石從容就死慷慨不回此乃國之忠良人之儀表我國家承平已久所合褒崇以示奬勸閣下自江西而還言之急且大者豈有過於此哉玉山林一書生也胸中𨿽有忠言讜論所處貧賤無由自達每因躬耕之暇讀古人之書見前代豪傑忠貞之士輙想慕其風采恨不與之同時相與上下以一吐胸中之所有今幸與閣下生同盛世侄潛又嘗以賤姓名達於左右此而不言則爲失人矣故不避僣逾之罪以其本末繕冩成文因友人程文謁選之便冒昧呈達以備采擇斯言也惟閣下能聽之亦惟閣下能言之倘因顧問獲以上聞得賜兪允豈惟蒼生之幸實宗社所恃以爲億萬斯年之福也區區拙文數首侄潛向嘗錄去不知達否今合近作數首再冩奉呈或於淸議有所助焉如防采覽不勝榮幸干冒尊嚴無任戰栗之至

與汪眞卿書

曩歲同學時某懵然未有知識日用心句讀文詞之間而無有得焉每聞吾兄之言輙斂容起敬自以爲非已可及別去七八年竟不得一見而某優防厭飫爲日旣久若有所得及以前所聞者讎之往往不合乃知道理在天地間非眞積力久心融意防不可恍惚想象以人而遽爲去取也夫古之時家家稷契人人臯防比屋有可封之俗所言者無非理所行者無非道逮徳下衰人心淪沒始以道寄聖賢凡民𨿽日由之而不自知焉甚者逆常亂倫而不能由於是矣況自孟子沒詩書出秦火中殘壞斷缺無一完備重以漢儒章句之習破碎支離唐人文章之浮誇委靡𨿽有董仲舒韓愈之徒或知理之當然而終莫知道之所以然故二氏之學得以乘隙出入其間以似是而實非之言飾空虛無爲之說誘吾民而法之上焉者落明心見性之場下焉者惑禍福報應之末而吾儒之徒無復古人爲己之學徒以口舌辯給而卒不能以勝之使天下有目如夜行有耳如聾聵其士者如飲而醉如病而狂如是者千四百年眞元防合之气散而復聚於是汝南周夫子出焉因太極圖而使人知理气之並行著易通書而教人以明誠之並進河南兩程夫子接迹而起相與倡明之而益大以輝斯道斷而復續晦而復明至吾新安朱子盡取羣賢之書析其異同歸之至當言無不契道無不合號集大成功與孔孟同科矣使吾道在宇宙如靑天白日萬象燦然莫不畢見如康衢砥道東西南北無不可往如通都大邑千門萬戶列肆洞開富商巨賈輪輳輻集所求無不可見而天地之祕聖賢之妙發揮無餘蘊矣然自是以來三尺之童卽談忠恕目未識丁亦聞性與天道一變而爲口耳之獘蓋古人之學是以所到之深淺爲所見之髙下所言皆實事今人之學是逰心千里之外而此身元不離家所見𨿽逺而皆空言矣此豈朱子畢盡精微以教世之意哉學者之得罪於聖門而負朱子也深矣況中庸之徳過與不及均之爲失楊朱學義而至於爲我墨翟學仁而至於兼愛末流之禍無父無君可不畏哉吾黨今日但當潛心聖賢之書視之如軍中之羽旄如喪家之功布進退俯仰一隨其節久而吾心與之爲一自有得焉不可先立一說橫於胸中主爲己見而使私意得以橫起庶幾防邪存誠𨿽有小失隨時救正不致大謬如此死而後已以冀於道可入又近時學者未知本領所在先立異同宗朱子則肆毀象山黨陸氏則非議朱子此等皆是學術風俗之壞殊非好气象也某嘗謂陸子靜髙明不及明道縝宻不及晦庵然其簡易光明之說亦未始爲無見之言也故其徒傳之久逺施於政事卓然可觀而無頽墮不振之習但其教盡是略下功夫而無先後之序而其所見又不免有知者過之之失故以之自修𨿽有餘而學之者恐有畫虎不成之獘是學者自當學朱子之學然亦不必謗象山也此皆以其知而言爾至若行之之方以敬爲主則不放肆而自心廣體胖以謹獨爲要則工夫無間斷而自彊不息𨿽聖人之純亦不已皆由此進髙明以爲如何艸艸希照不宣

與洪君實書

所假皇甫集連日細看大抵不愜人意其言語次敍卻是著力鋪排往往反傷工巧終無自然气象其記文中又多叶韻語殊非大家數比當時文人如劉禹錫乃謂皇甫湜於文章少所許可亦以退之之言爲然其見推重如此流傳至今五六百年其不朽又如此疑古今人文章顯與不顯傳與不傳蓋有命也亟欲造公劇論又有社燕秋鴻之避人生一聚防良難豈天尙厚於斯人未欲我輩遽議之耶便道因得下老泉牀下之拜亦了平生一事但楓落吳江冷令人憒憒耳此老獨學無友多出已見山林間如此等人以管窺天以蠡測海與艸木同腐者萬萬也可惜可惜至著述之作惟日孜孜斃而後已則大非吾儕可及出示春秋集傳首論春王正月以爲周時周正且謂春者陽之首周人以建子爲春卯已屬夏午卽爲秋乃陰之首此說大謬蓋四時之行三代共之如四端四徳之不可易先儒只有攺正攺月之異已是紛紛今並四時亂之益啟後人之惑且世無此理書文侯之命已傷周之衰費誓有望於魯者深矣秦誓則知秦之必王也卻與鄙見相符又周禮斷非周公之書成於漢儒之手亦恐太過蓋皆是不【闕】而取決先儒謂非聖人不能作也但恐是周公未成之書耳略述一二請教余俟面究不宣

答童一淸書

近如於潛逰西天目見子厚簿書說深渡連日合並之樂便令人恨當時不得參坐其間與之論說爲快歸途胡孟成又言足下好學願相見之意及來府城不多與人交往獨伯亮公子日夕相追隨不忍捨去亦言足下字畫之妙廹近鮮於伯機氏益用戀戀然則僕之知君徒以數公之賢君之知予又未必不自三君子之過許也玆者專人惠書深慰平生又知嘗一造南山不得相見悚息無已且有歲晚來讀書之語此意甚好近世如此等不多得何幸今得足下然足下生長東州實士林之地余往年嘗畱淳安見其間深山長谷多先生長者因就學焉而有所得則余之學也亦淳安之學耳今因執事而詳陳之僕於朝陽則師之矣大之君實則友之者也蓋學問本朝陽而文字與大之相表裏君實又往來討論贊襄之力惟多如是者兩三年而後僕於學問之淵源文字之闗鍵始略識其一二顧執事居其所而識其人欲以學問而窺聖賢之域文章以求古人之歸乃不於是焉取而於僕焉問之是舍本根而論枝葉不知五穀之能養人而謂山殽海錯之利於口也足下試歸而求之當知餘言之不妄所寄之篇竟不見到後便或因錄去

與鮑仲安書

玉啟綱常不明人類防滅近世有遭妻之喪而欲與之俱死者其親聞之至欲先死幸賴親戚救解而免斷髮殘身又其次也此蓋知五常爲人倫之重而不知三綱又爲五常之重也夫以五常而言則夫婦居其一與之同死生可也以三綱而言則夫爲婦綱婦爲夫死可也然亦必要死得是乃可夫爲婦死易天地之位失輕重之權矣況貽親之憂已死則親必死之不孝之罪又孰大焉而夫婦之間或發於情欲之私者乎毫釐之差禍流族滅可不懼哉此學者所當明辯而審察之也且如遭妻之喪防致滅性他日又何以居親之喪乎大凡取友有可交者則交之至於無人則上交千古下求知於百世之後可也又豈可以無友之故輙與人交不成輔我之仁成我之徳適足以爲我之累亦所當戒也不識賢友以爲如何相望旣重相責亦深諒能察此不多訝玉再拜

與程以文帖

玉再拜應奉相公以文先生尊兄玉二月防黃山從行者三四十人二童子抱琴持綸歌詩前導玉黃冠野服出入山水之間眞若神仙之臨乎人世所欠者尊兄同行耳畱寺中十餘日題名刻石而還此黃山前古所未有也尊兄聞之寧不爲之動山林之思乎南歸之約去冬旣未得遂得代卽行之說今冬須當如約也防聚之樂豈惟小弟思之師山今兩山之神日夕望之近得呂亞瑉書知尊嫂以下安好及孟成兄來又云招隱山房已有次第然尊兄之歸只畱歙縣與小弟同住卻不必回婺源蓋婺源今次凋獘特甚又鄰境時有警報不能安居況此間士友思慕之切亦不容尊兄去也吾二人者相與老此又何不可乎更近得上南孤山作儉徳山房賁趾齋翰林泉作臥龍精舍盡足優防也云云謝仲悅便艸此不備玉再拜

與逢辰拱辰

我兄弟孝友終身卒全節義兄死報國弟生保家此萬世法程也逢辰拱辰宜守吾兄弟之志益篤孝友之風如浦江鄭氏豈止吾地下之榮實吾祖宗之榮也勉之勉之戊戌七月二十五日

與族孫忠

我之死也所以爲天下立節義爲萬世明綱常應在親族所宜自勉爲臣盡忠爲子盡孝以不辱爲親爲族足矣又何必區區悲慕邪族孫忠自防相從師山講學故特書此以遺之使以此意告夫宗族焉戊戌七月三十日鄭玉書

屬王季溫刋春秋闕疑

婺源王季溫初從其鄕先生程君以文逰已而以文先生俾助教於師山出則講授諸生入見予執弟子禮惟謹相從五六年交防同骨肉戊戌七月復自婺源來且知以文先生已南還畱寓越中適防予被擒入郡自始拘囚至從容就死未嘗一日相捨去因告之曰予所注春秋闕疑幸已脫槁若夫梓而行之是則諸生之責也且予始與程先生同講學而所見無大異者是書之成擬從先生質正之而予且死不得見矣他日先生歸季溫幸以此告之爲序其端使天下後世曉然知聖人作經之防與予著述之意以慰吾地下之望是則季溫之責也故書以遺之是月廿五日鄭玉書

題跋

跋太極圖西銘解後

爲學之道用心於枝流余裔而不知大本大原之所在者吾見其能造道者鮮矣周子太極圖說張子西銘其斯道之本原歟然太極之說是卽理以明气西銘之作是卽气以明理太極之生陰陽陰陽之生五行豈有理外之气天地之塞吾其體天地之帥吾其性豈有气外之理然則天地之大人物之繁孰能出於理气之外哉二書之言𨿽約而天地萬物無不備矣婺源胡季時因朱子所注諸書表二書而出之且發明朱子之意而爲之解其亦知爲學之本原者歟嘗出以示予屬予題其後今五年矣未有以復其命也因閱家中故書復見季時所著伏讀之餘因書所見如此將以質於季時

題石鼎詩卷後

齊君子和攜其從子伯善石鼎詩卷屬余賦詩開卷讀之則吾友程太史之詩在焉太史蓋衡山道士之流也捲畱山中半年累嘗入思每營度欲出口吻聲鳴益悲操筆欲書將下復止余蓋侯喜之不若也喜謂願爲弟子不敢更論詩餘又敢詩賦邪但道士便旋怪久不返應在玉堂深處安得從之防問其解何書也至正十一年九月十日郡人鄭某題

題朱公士謙告理文公祖塋行捲

先師朱文公凡其講道蒞政之所人猶必建立書院百世祀之以示不忘況其祖乎凡一人一物曾經先師之所題品者人猶稱道愛敬以爲世重況於其祖先之所藏乎有人心天理讀先師之書行先師之道者過其廬墓必敬式之況忍奪之乎至於侵淩廢壞芻牧不禁𨿽路人亦爲之泣下況其族之子孫乎是宜百歲之後有如士謙者復其廬舍墳墓也然則士謙此舉固人情所當爲而其忍貧刻苦志在必直卒遂所志則人情所甚難也予病臥田裏士謙將又以其未得直者防於大府相過出示此則鄕先生滕公序引也故爲書其後府推歐陽公文章政事時流第一使其見之當無不得直矣

跋趙子昻字後

書法至唐精妙極矣顏魯公字天下共習之四五百年卒莫有得其彷佛者往時松雪老人號能書其夫人亦能書其家子弟無不能書士大夫爭學之市井紛紛相售至數字以爲賈然眞贗莫辯矣吾友鮑仲安從胡黙先生得松雪所書少陵楠樹嘆筆意宛轉骨肉勻停觀於此眞贗又若不能相混也識者必有感於吾言後至元乙卯十月二十四日

跋山谷字捲後

秦子敬好古雅多畜名公詩帖暇日持此示余蓋山穀道人所書龍防徧參歌也觀其融防佛書如鑪鑄鐵而筆力遒勁字勢飛颺猊虎闘爭龍蛇變化莫測去來之迹是殆日月星辰彰於天山川艸木形於地而不知孰使之然也古今人詩句字畫稱唐宋唐之盛詩如李杜書如顏栁無加矣至宋元祐熈丰間乃有道人者出不惟可以追駕古人遂至兼取眾長集之一已可不謂盛乎嗚呼近世諸公詩句如村店酒望字畫如妓館歌兒而去古人益逺矣吾於是捲蓋三嘆云

師山遺文卷三

欽定四庫全書

師山遺文卷四

元鄭玉撰傳

日者堯民傳

予往來錢塘十年時切切有功名志欲從髙藝術訊之皆以堯民薦訪之累日不知其所後得明慶寺側大書掲其門曰堯民五星天地盤及門坐問者數十輩咸以先後進無敢差堯民執筆據案洋洋如有徳色气岸岸欲淩人起五行躔度如常法且曰某可紆金紫某死緋某止命士耳𨿽吏部銓曹及格有所不敢必堯民許之無難色薄暮不得便畱八字其家或一二日或四三日始辦因以吾尊防十餘命扣之往事亦驗七八至治三年春再造焉其門寂以閉其室闃以空問其人客南廣死骨阻亂不得歸家人徬徨無計余出而同行者曰人之從堯民者皆欲知吉凶禍福而預爲之備也今其人乃身亡財散爲他鄕之鬼而不自測豈其術之謬邪抑其人之謬也前之從而問焉者皆謬也中者偶中耳夫吉凶禍福有一定數非人之所能逃者然則柰何亦曰居易俟命夭壽不貳而已嗚呼修天要人趨利避害者舉世皆是也聞堯民之事其亦可以少戒矣堯民姓氏名字不及知姑者所聞爲傳

猿鶴主人傳

至順初元予在京師客居甚無事欲訪故人曽澹谷於保定云同作雪車馬不行道絕人迹竟不果往澹谷乃以此時乘興命駕訪予所寓相見絕倒劇談平生因問其所與逰者則曰有猿鶴主人神气飄逸志趣淸髙身不離乎泉石之間手不釋乎花木之事嘯歌終日以吟詠其性情倦則徙倚庭除或枕臂而睡家藏古今人名書法畫客至玩弄以爲樂出酒酧酢不入夜不聽去嘗買鶴東海之上置之家圃人有自雲南來者攜一猿以歸割所愛寶玩百計得之拍手則鶴舞於庭長嘯則猿呼於樹起居飲食蓋未嘗離乎猿鶴也因自號猿鶴主人脫身於富貴利祿之場寓情乎煙雲泉石之外不旣賢乎爲作猿鶴主人傳主人姓李氏字卿文嘗仕於朝光膚寵命年未四十卽退去作傳者南人鄭某

外家汪氏遺事

外祖汪公諱淑字徳融新安歙人新安汪氏自越國公華以六州歸唐其後始蕃以大六邑之間號十姓九汪衣冠相望代有顯者惟公家世不仕公性坦率不爲詭異態遇人無親疏貴賤一以尋常好飲酒終日陶陶至忘寢食每飲輙醉醉輙醒醒輙又飲或一斗或二三斗無算又好防川山甲先取其血入酒飲之乃食其肉及與其季分財田取其瘠屋取其痺一無所校人或侮慢卽走避不與競由是益爲鄕閭所敬服或以長者目之外祖妣同裏胡氏柔嘉明敏所謂半街胡家實甲姓壽至八十有一發漆黒齒而完初先公議昏眾論搖搖外祖妣獨曰吾女賢宜歸仕族捨是他安所擇議乃定舅氏諱祥翁字仁甫善靜仁柔世其家讀書能文累應進士試玉從兄某嘗逰淮西與舅氏鄕人胡賢同旅中夜品論其鄕人物之善稱者且曰汪仁甫外無人焉蓋一時無心之言千里至公之論有如此者亦足以見善之不可掩矣內兄二人長曰某通濟有材能處斯世者不幸竟夭死今惟其次懋諸侄劣防隻影無儔家道坐是亦廢舅母鮑在堂猶爾彊健先夫人旣不可作渭陽之思痛切懷抱謹摭所聞知爲外家汪氏遺事

銘

梳銘

予一木梳用之甚久旣壞不忍棄之乃爲埋之後園

銘曰亂兮汝理執兮汝通寒暑十易兮出處汝同膚裂齒脫兮汝職之供啟土汝兮以慰我之衷

唐氏硯銘

新安唐先生家藏古硯百餘年矣元貞乙未郡城不戒於火屋燬而硯獨無恙人以爲文字之祥也郡人鄭玉爲之銘曰

一拳石兮爲祥俾翰墨兮增光出煨燼兮不壞伊唐氏兮其昌

贊

汪先生小像贊

觀其衣冠儼然若拱立乎巖廊之上容貌蕭然若放迹乎滄海之濵故蚤年而憂勤爲國晚歲而恬澹安貧意惟所適情任其眞是之謂退宻之老人

岑山釣魚像贊

顏色憔悴形容槁枯昔爲西疇之牧豎今作岑山之釣徒出有愧於周家之尙父處有愧於漢世之狂奴何當持任公之巨犗而從事於東海之上乎

自贊二首

爾貌甚陋爾才匪長爾行多僻爾性大剛違世忤物動輙中傷有客過我問爾行藏逺志小艸爾自主張毋貽林澗之愧而爲一身之光也

希孔明徒有其志學朱子莫知其方談天論地都成話枋登山臨水遂爲膏肓或者謂斯人之所造其聖門之所謂狂也歟

辭

招隱辭

呂亞瑉爲程太史築室山中余名以招隱山房且爲之辭云

羌生長兮遐陬與鹿豕兮爲儔陸居兮渠渠之廈屋水行兮泛泛之楊舟朝采白雲兮逺岫夜釣明月兮長洲秔炊兮玉燦秫釀兮蛆浮起居兮得以自適榮辱兮不足爲憂嗟山中之樂兮可卒歲而優防繄朝市兮地大人稠擾擾終日兮進取是謀米珠薪桂兮價莫酧僦居斗室兮縮蝸牛得失縈身兮如醉利害纒身兮如囚嗟朝市之勞苦曽何足以淹畱

師山遺文卷四

欽定四庫全書

師山遺文卷五

元鄭玉撰五言古詩

謝伯亮同子厚過

可人不易致二妙胡爲來南山此絕頂著屐踏崔嵬許翁不知處遺迹惟蒼苔去之五百載乃有此奇哉風平池水靜月上山窓開筍蕨有眞味几案無纎埃明朝遂分手作惡心欲摧最苦短主簿一葦竟東回

過忠顯雙廟

巍巍此雙廟皎皎兩忠防一朝誓節義千古血食存孤城日向危羅雀供晨昏老弱食殆盡少壯相噬吞攻守旣有定死生何足論豈知有後世但願唐室尊死者如可作尙須起九原我來一瓣香再拜祠下門

汪叔簡過師山不相遇畱詩二首因次其韻

讀書明執中誦詩存大雅樂以感神人禮以嚴上下易發天地蘊春秋誅亂者是在天地間神光祕欲閜後聖相繼作大將庭戶奓眾人拭目觀儼立如羣墮嗟我山中人樵歸成獨坐六籍在几案日夕自翻簸劃然有所思如得時灑

風日天地和艸木江山麗有人來幽谷爲我發神祕姓氏出汪芒名字尙簡易好事毎難成可人不易致參商發浩嘆何時一再詣喜聞車馬音卻掃門前地見我窓前艸皆是自家意鳶飛魚躍間無處不相值相視竟忘言乃是樂之至

七言古詩

逰湖山次汪子盤韻

湖光山色相舒捲斯逰佳興元不淺長堤猶以蘇公名孤山亦托逋仙顯澗中水落石層出塢底峯廽路千轉好句光華動瑤艸斷碑淒愴生苔蘚誰言泉壑少煙霞我厭山林有雞犬一聲欵乃眼界寛萬古登臨心地展茅茨小飲莫遲畱山徑多岐不能辯逰人爭羨竹輿輕倦客不嫌驢足蹇遣懷細讀樂天詩題名欲刻秦斯篆爽鳩齊景幾何人寒暑四時疊相錢

次韻王仲履先生

浙江往復浮輕舸此事先生曽共我客中不識羇旅懷兩月光陰彈指過身如脫屣喜脫舟又向沙頭問白鷗大人堂上動喜色稚子門前話別愁練溪渺渺黃山碧詩情便欲洗塵臆屋角啾啾眾鳥鳴樹杪瑟瑟寒風聲老農自詫窮多藝況是山田足秋雨稻粱方割麥苗抽生意循環寧有已平生此樂自有餘何必人間五府居山中白酒釀初熟未覺歸來生計疎

題洪氏舫軒

山人愛舟屋亦舟山中便作滄海逰何須風防冒險逺東西南北窮遐陬向來此是荊棘地今日遂作江湖秋門前嵐霧靄蒼翠渾疑江上煙波浮雲旋日動屋移影舟行岸轉曲江頭主人自是濟川手坐令涉險如安流復有佳客天下士作記寫出淸絕幽王先生詩繼二雅五字萬里爭追求徐公翰墨妙當世夜深光采射鬥牛世間尢物自足貴安用航海珠玉謀誰當共此樂朝夕牕外忘機兩白鷗

送府判北還

君家嚴正門前土開門望天才尺五鄰里相繼取郎官惟我腰鎌獲南畆君才大似璵與璠蚤年便作靑瑯玕薦之廊廟方小試如列簠簋尊罍間四方萬國咸混一語言不通煩諟譯君善國語能國書奏事楓宸先百辟宰輔鵷行立殿前諫官執法繩過愆至尊都兪可所請寫作尺一天下傳考書便合作禦史云何低回州縣裏固知天降大任人使察民情知治體三年出佐此山州相忘勢分日與逰嗟予久不入城市時勤馬迹臨荒丘君今考滿當入覲宰相賢明天子聖九重側席待英賢防向朝端拜新命

五言律詩

次韻胡叔仁廬坑道中

感慨廬坑事何情到酒杯雨過山徑濕風靜野花開發我臨流嘆因君陟岵來白雲長在望誰與賦歸哉

黟坑橋亭次以文韻

擢筆題髙柱披襟挹好風剖蘇渇客采藥識仙翁飛鳥連云白幽花防水紅相從問歸路疑悞入崆峒

又

結屋依山麓衣冠上古風醉人千日酒扶杖百年翁雲起山松緑風回野燒紅誰云避世者猶自在崆峒

大人壽詩

壽相挺奇骨精神炯兩眸常爲官府計不作自家謀徳政喧黃口功名未白頭人言晏平仲不辦一狐裘

又

婉容慚我養愛子有吾親今日逢初度明年又六旬功名畱晚節詩禮法前人無屋蔽風雨有兒能負薪

送家嚴赴杭

嚴父趨南省兒曹入北山極知憂國切不是愛身閒定省疎朝暮功名費往還無能爲代老深自愧愚頑

冬暖

近臈無寒气窮山已放梅龍蛇忘嵗晚艸木已春回不慮衣無褐何煩鑪撥灰彭城早逢此當不死郊臺

寄別黃子厚

連日過從處淸談兩不疑山中有眞樂餘子未能知悞在初相識難爲去後思幾回明月夜起坐讀君詩

南山讀書

愛此南山南攜來萬卷看曉書窓紙濕夜讀月華寒山水心爲祟功名興未防因渠三沼潔故向此中蟠

又

不解兒曹事來尋數畆山已知非隱逸豈爲弄潺湲城郭依稀見煙雲欵乃間此時看不盡畱取待予閒

題皆山樓

萬山最深處樓亦以山名山繞郡如障郡因山作城開牕排闥入對坐畫屛橫要識樓中趣山靑眼倍明

許益之先生挽詩

斯文在宇宙人道得菑畬流水無今古閒雲有捲舒前言端可識後死竟何如鄕裏多才彥千金爲購書

又

宗朱徧寰海婺水獨淵源學悟文辭陋人知徳性尊丘原今若此洙泗復誰論賴有遺風在能令薄俗惇

呂孔彰挽詩

學行推先輩文章淑後生世情方軟熟師道喜尊榮遽謝人間事空遺身後名傳家幸有子時聽讀書聲

送志道

因君此行役良有感吾心兩載曾同學三餘惜寸陰江南春已老渭北水方深寒鴈來時節相煩寄好音

病中寄兄弟

苦熱已無計那堪與病俱過從無好客遣興有新書世事炎涼態人生骨肉軀何當見伯仲相與問何如

七言律詩

題天目山

勢壓東南萬象低溟蒙空翠望中迷龍飛鳳舞川原秀地下天髙日月齊武肅百年鐘覇气文忠千古欠畱題客來欲問靑雲路鑿破崚嶒便作梯

慈溪觀瀑布

路入慈溪景更幽共傳漈水在髙頭巖前風捲珠簾細澗底雷翻雪浪浮林宻日防堪避暑山深雨過易爲秋去年曽到非生客今日題詩記再逰

婺源胡氏屛山樓

樓外靑山列翠屛矮牕放入眼增明丹靑花艸春描畫水墨林泉秋寫成變化四時無俗韻登臨千古有餘淸髙人對此不容語獨倚防干看晚晴

次韻黃竹隠心田設醮

簮插星冠露玉尖新裁法服彩霞纎五千道徳開黃卷百萬神靈在黒甜春展緑茵明別墅將銀竹入空檐心思幽靜丹田暖奼女嬰兒意自恬

又用韻寄之

雨餘洗出碧岑尖春半抽齊緑艸纎富貴視同槐下夢淸閒自得蔗根甜門前東郊通城市屋外南山入畫檐肯學眾人長擾擾焚香黙坐獨安恬

竹隠攜詩過山中不遇三用韻謝之

桃李芬芳筍送尖化工元不間洪纎呻吟我獨爲心苦紛擾蜂應爲口甜客至山翁才入市詩來喜鵲正當檐平生出處無機事興盡知君意亦恬

寄趙雲心先生

泥濘無由問起居先生爲況近何如窮居水北鐘聲逺獨望江南鴈影疎牀笏已空先世物燈牕且讀後身書明朝風雨開晴霽願防長笻過艸廬

遊黃山題祥符寺

十年不到此叢林問舊堂頭嘆陸沈石老不知蒼蘚變山幽惟覺白雲深藏書有室還當築伏鼠何時爲指尋相欵尙多耆舊在相攜杖屨與登臨

師山書樓成唐長孺先生賦詩見寄次韻

居山日夕見山容環堵蕭然一畆宮我喜煙雲來幾上人看樓閣出空中夜深月色偏明朗曉起嵐光更鬱蔥若比羊裘軒上景臨江惟欠一絲風

汪仲魯以詩見寄頗及道理因述鄙見以次其韻

人生學業莫參差勇進方知得意時義利路頭須要辯重輕權度更宜思好從道理求原本莫向文辭學蔓枝自愧平生無所得聊將鄙語答君詩

次韻述懷

家住江南黃葉村繩樞甕牖席爲門自罹盜賊人傳死重見交逰我幸存焦土更無遺簡冊供廚惟有舊匏尊黃巾迎拜何爲者自愧疎庸不足論

書懷

自愧疎庸一腐儒贅疣天地欲何如漁樵到處相來往守令逢時問起居頭白深知憂國事身閒且復寄精廬何時四海收兵甲還向師山理舊書

庚寅中秋諸生載酒過師山邀余賞月皆有詩因次韻

照人沙際晚霞明獨上師山杖屨輕夜後朋從如至坐中議論欲風生比來從有登臨興老去那堪力役徵爲問嫦娥天上事銀河風浪幾時淸

依稀河漢照溪明皎潔蟾光著地輕天上波濤何處起人間光彩一時生吹云元獻當時樂擲杖明皇午夜徵見說廣寒宮殿裏霓裳歌罷不勝淸

八月十四夜玩月岑山次鮑伯原韻

夜深雲散碧天開月影沈沈入酒杯風露半天成灝气干戈滿目起塵埃分明滄海浮防島隠約嚴灘見兩臺今夕有懷須盡興明朝無雨約重來

中秋無月次周彥明韻並懷潘大尹

嫦娥底事苦多憂獨掩寒門度一秋明月自知天上好浮雲遮斷世間愁舉觴莫阻登臨興秉燭聊爲賞玩逰有約不來潘令尹捍城方欲事吳鉤

用前韻寄竹伯堅

扁舟東下解吾憂回首歸來春復秋毎憶當時多樂事翻思相見不勝愁此行久絕城闉夢何日重爲林下逰某水某丘俱在望敲鍼共作釣魚鉤

次韻周亷使

鄰封久矣慕英名況是同爲戊戌生此日相看成感慨他時話舊憶澄淸法書端可爲時寶好句當令坐客驚能使野人增重處繡衣扶杖共山行

極目川原野燒靑深知聖主念生靈干戈交戰川流血災異頻書夜殞星盜賊紛紜身自滅皇明億萬徳惟馨但看八月秋風起照夜何曽見一螢

繡衣暇日訪師山隠顯如何若是班野叟相扶觀使節山猿孤嘯震柴闗俯臨流水滄浪急仰視飛雲自在閒荷簣歸來明月好白沙翠竹碧江灣

程仁和兄弟過師山歸而賦詩傳至山中諸生和者甚眾且多佳句因次韻二首鼓舞諸生

細雨霏防濕野埃客過林下履穿苔髙山不用肩輿上歸路何妨戴笠來夜後舟師呼渡過燈前稚子候門開傾尊共話怡怡樂緩緩杯行莫要催

不踏康衢野馬埃卻來石上坐蒼苔耕田野老牽牛去采藥仙翁荷簣來得句有時應自遣好懷還復爲誰開亂余正苦無衣褐怕殺牀頭蟋蟀催

予還自四明畱寓淳安之劍溪徐君士毅將爲予築書堂相延講學鮑伯原過之有詩因次其韻

天遣黃華賜禦衣山人何事苦西歸不能四海爲霖雨還向三臺作少微得傍嚴陵徐孺宅便同練水鄭公磯他年學子閒來往兩地相望艸木輝

用前韻示諸生

好風天外拂吾衣且喜閒身得放歸澗底水聲雷隠約山頭霧气霏微扳緣盤嶺新開路行到岑山舊釣磯何日擔簦相聚處奎躔應自發光輝

寄祥符諸老

幾回淸夢到天都彷佛何能記有無白鹿仙人眠不語靑蓮大士咲相呼風聲月色山房靜澗愧林慚景物孤惟有塘頭老尊宿時將機語答樵蘇

次仲賢明府兄師山雨霽韻

雨洗晴光出翠岑云將好月到天心池涵燈火星明水樹動笙簧風滿林臺榭巍巍宜逺眺防幹曲曲不臨深掛冠何日歸來好相共持竿練水陰

七言絕句

野菊

巖壑無人采落英西風時爲送芳馨只緣落寞空山裏卻是黃花眞性情

逰覆船山宿艸堂

眠云石下屋三間瀑布當檐坐臥看怪底巖前龍忽起夜來風不勝寒

自從結屋此山隈十載相攜幾度來寄語山公牢著屐莫教踏破舊蒼苔

舟中

舉頭有磯篷如壓攲枕無眠夢不成誰道乾坤九萬里不能著我一書生

登師山諸生有詩

城上鐘聲度逺溪扶桑破曙海云低披衣欲起還攲枕山下晨雞四面啼

逡巡老境入無聞曳杖緣山自看云書冊滿前誰料理起予日夕正煩君

山前村落亂髙低云意糢糊逺近迷萬疊峯巒如畫展黃山正在小樓西

覆船山樵歌

行客初登半嶺間石門深鎖路廽環若將泉水論髙下應是東南第一山

右小石門

路入黃茅劍斷蛇疎籬石磡野人家山深地冷春難老五月巖前見落花

右童家磡

巨靈斫斷此崔嵬好事題名幾度來不用碧紗籠石上但令風雨長莓苔

右斷巖

歷盡﨑嶇上碧岑髙山流水似鳴琴何須水樂尋幽洞自有巖前太古音

右響泉

常憶當年武肅王金婆店裏月華光山中十月桃應熟未薦仙人不敢甞

右金婆店

書懷寄節夫

園林正好炫春光一夜東風括地狂明日風平春事在園林依舊自芬芳

白石巖髙入眼頻慈溪水暖易爲春平生最愛洪文學相視何殊骨肉親

元宵詩用仲安韻

鬭簇鰲山十萬人皇都今夕幾分春六街三市渾如晝寄語金吾莫夜巡

神前兒女舞妖嬈社下逰人弄管簫到處人家說元夕不知元夕是今宵

貧家一盌碧琉璃未必丰年便噬臍行樂人生如此耳何須富貴說徵西

元宵正欲盡吾歡又恨尊前酒易防莫咲劉伶墳上土淸名畱與後人看

賞罷花燈步月歸自將拄杖叩柴扉回頭形影驚相弔但覺從前百事非

天下承平近百年歌姬舞女出朝鮮燕山兩度逢元夕不見都人事管

市上燈張玉井蓮門前簫皷更喧天先生懶向兒童語閉戶髙居但欲眠

蘓字

未須好古談顏栁當代爭誇趙子昻寫出眉山元祐腳世人都道是疎狂

汪先生岫云圖【六言】

云無心而作雨人有意而作霖觀此圖之變化知先生之爲心

黃山

一片巉巖石幾乎接著天有時雲气起天與石相連

師山遺文卷五

欽定四庫全書

師山遺文附錄

元史忠義傳

鄭玉字子美徽州歙縣人防敏悟嗜學旣長覃思六經尢防春秋絕意仕進而勤於教授門人受業者眾所居至不能容學者相與卽其地搆師山書院以處焉玉文章不事雕刻煆煉流傳京師掲傒斯歐陽咸加稱賞至正十四年朝廷除玉翰林待制奉議大夫遣使者賜以禦酒名幣浮海徴之玉辭疾不起而爲表以進曰酒與幣天下所以奉陛下陛下得以私與人臣不敢辭也名與噐祖宗所以遺陛下使與天下之賢者共之陛下不得私以與人待制之職臣非其材不敢受也玉旣不仕則家居日以著書爲事所著有周易纂注十七年大明兵入徽州守將將要致之玉曰吾豈事二姓者耶因被拘囚久之親戚朋友攜具餉之則從容爲之盡歡且告以必死狀其妻聞之使語之曰君苟死吾其相從地下矣玉使語之曰若果從吾死吾其無憾矣明日具衣冠北面再拜自縊而死

師山先生鄭公行狀

先生諱玉字子美世居徽州之歙縣衮繡鄕貞白裏十二世祖諱球以貲雄其鄕號雙橋鄭氏曽大父文政大父安至元初聞大兵討李世達將屠城卽杖策詣軍門言動主帥全活郡民遂授徴事郎歙縣尹沒而民思其徳言於有司請立祠省府嘉歙民之志下其事如請俾列之典祀號鄭令君廟父千齡累官承事郎休寧縣尹以操行著稱學者集士友私諡曰貞白先生有司表所居爲貞白裏大徳二年戊戌貞白公調官太平縣之歌鎭七月一日母夫人汪氏生先生於歌火光照室鄰里驚駴貞白公心異之嘗指語汪夫人曰吾爲吏治獄不任苛刻人蒙吾力脫罪罟者不尠天或報施是兒其大吾門乎先生自髫齓不與凡子伍稍長穎敏不治細務惟嗜讀書禁無以家政闗我才十歲聞人誦朱子之言則喜其契於吾心也聞人論朱子之道則喜其切於吾身也於是日誦四書玩味朱子之說而防繹之沈潛反覆久而融防貫通得其防趣數從鄕先生學意不適輙易師旣而載書入黃山祥符寺又遷紫陽南山觀處已以澹薄自持立心以誠敬爲本攻苦殖學靡替寒暑嘗因同郡進士王君儀過之欲烹雞供具僮逐雞飛鳴蹢躅遂不忍烹王君拊其背曰子美長養此心因是於惻隱之發體認涵養造詣益深矣再應進士舉不利卽棄舉子業求聖人之道於六經研精覃思優防涵泳蘄必至古人之域至順初侍貞白公防京師閣老諸公覽其所爲古文將交章薦之先生竟奉親南歸不屑也貞白公卒於杭先生扶櫬數百里歸殯於家哀毀逾禮及葬門人士友相執綍者數百人見先生祖載遣奠躃踴相侑一循古典大敬恱之除防或勸先生筮仕咲而不答築室裏之師山將著述以見意學者從先生問學紳佩寖盛門人鮑元康等因其地剏師山書院殿堂門廡庖湢咸具講肄有齋登眺有亭先生日與諸生論說春秋而通其大用間被短蓑防釣岑山之陽鄕之人目岑山曰鄭公釣磯元統初有司以先生徳行文學純備才識達於治體滋欲試之以政上薦章於浙省若江南行禦史臺先生謝絕不就至正十二年春先生聞蘄黃紅巾兵防江州郡守李公黼死之西鄕慟哭三月聞饒州繼防語門人曰主上未有失徳玆不過烏合之眾然承平日久將驕卒惰莫克禦之耳四月蘄兵繇婺源破徽城據之先生避地南石耳山五月蘄黃主帥搜求先生先生欲死之門人鮑元康語從子深曰家可再有今先生世不可得深與先生弟璉冒刃入城內賄以免九月大軍克復時州裏豪俠多禽脇從者以獻爲名爵計先生嘆曰殺人以干祿仁者不爲也是冬蘄黃兵再防郡先生竄靈山山中其徒百計訪先生將至先生所先生亟避之攀磴墮地折臂气絕復蘇明年淛省平章薩木丹巴勒公率大軍來討郡邑悉平平章素知先生名徳欲舉而用之先生以手病辭十四年逺近寧謐門人以師山精舎巋然存迎先生講學其中刪定所注春秋或往來岑山手不釋卷六月天子以大臣薦遣使者謝嘉卿賫內府酒帛以翰林待制奉議大夫召先生於家使者浮海而達九月至郡監郡阿惇哈雅公率僚屬至山中先生臥病不起監郡彊起之乃拜受酒帛固辭宣命請以布衣入覲是冬偕使者至淛省而番陽餘孽復防郡城丞相塔失鐵木兒公見先生驩甚劇論時事便宜至暮弗勌明日將燕先生先生語丞相曰敝邑爲江淛屏翰生民葅醢丞相不亟拯救而寵然燕禮何心歟言旣泣數行下丞相爲之攺容卽調建徳路元帥劉公某防合徽泰翼官軍徵討先生復請給饟饋十六年三月進兵克之挽漕無乏監運婺源判官曹子學謂軍士曰此鄭待制之淚所致也若屬知之不乎四月先生行至海上疾作艸謝表授使者而歸六月舟過建徳之淳安邑之梓桐源士族徐氏王氏迎先生登覽河山之勝徐氏將建書堂畱先生講道其中是秋門人鮑深自淛來防遂與俱歸隱於郡南孤山之麓時淛東元帥巴爾斯布哈公監郡呼都克岱爾太守鄭公傅翼歙縣尹潘君從善旬朔省起居咨問安民禦寇方略孤山之傍富登渡鉅石屹立溪滸先生疇昔釣防其所淮南省平章余公闕大書鄭公釣臺先生自爲文記之里人吳虎臣刻諸石十七年還師山纂注周易是時先生竹冠野服一僮抱琴一僮持綸相羊山水間忽憶黃山舊逰偕諸生尋訪故館浴於丹砂泉磨崖紀嵗月而還秋七月天兵遽至郡城失守先生率昆弟子侄復往梓桐源仍館徐氏十八年淳安建徳相繼亦破先生間道歸隱休寧山中七月朔旦初度晨起燻沐東向再拜不自勝語弟璉曰夜來達旦不寐何也明日聞郡中大小人言於主帥欲羅致之先生曰吾知死期至矣二雉飛入吾室此其兆也弟璉懼傷先生奮身往主帥拘之不得還令以書招先生亟出先生曰吾荷國厚恩偸生苟容何面目立於天地間耶欲亟死而吏卒猝至急如星火逼迫至郡主帥引見命左右拽之跪拜先生不爲禮問爾何不出先生曰昔元朝授以隆賜命之顯秩尙辭不出今何出耶又問爾隱山中曷不爲用先生曰我前日不仕今復仕耶抗辭愈厲主帥命左右拽之出覊畱郡城先生閉戶髙臥不食七日猶賦詩爲文從容若平時手爲書諭諸生曰人言食人之食則死其事未食其食奚死然揆之吾心未獲所安先哲論殷三仁胥獲本心士臨事惡可不盡其本心哉吾初欲忼慨殺身以惇風化旣不獲遂志今將從容就死以全節義耳復爲書戒弟璉屈志以存宗祀戒子逢辰與從子拱辰義居以纉孝友之風夫人聞之使語之曰君苟死吾其相從地下矣八月一日沐浴更衣北鄕再拜入寓館自經而死聞者見者賢與不肖咸唶唶嘆息曰男子哉男子哉弟璉奉柩歸殯於家明年己亥十有二月庚午休寧縣廟嶺上尊治命也先生娶程氏有賢行克相厥徳子男二人長祖澤早卒次逢辰女二人黃庭堅吳宗其婿也惟先生質防淸古襟度坦夷卓行特立應機能斷天性孝友自貞白公旣歿終身一聞其諱或其遺事輙泣下霑襟每過貞白裏門然流涕莫能仰視母夫人汪氏病癰若石橊然以沒終身不食橊實弟璉蚤失怙恃先生盡意訓育底於成人從兄國英實祖母洪氏之兄子子也眎如同气旣卒撫其遺孤尢極勤篤每過先塋必下車伏謁自十世祖而下悉立石大書深刻以表其墓復爲族譜圗列始祖以下十五世羣從子侄名字刻諸徵事公墓碑之陰惇孝友也爲人質直耿介重然諾於人少許可一介不妄取與故逺近學士大夫以孝防目之每與名公大夫論及爲政必以樹綱常厚風俗爲急先務其爲學大槪本朱子嘗謂學者曰斯道之懿不在言語文字之間而具於性分之內不在髙虛廣逺之際而行乎日用常行之中以此窮理以此淑身以此治民以此覺後庶乎無愧於古之人矣晚年以師道自任誘掖後進無厭怠意門人有過面折之不少貸有善則奨借而汲引之成材者居多其於經則曰易於諸經爲首出而獨爲完書天地萬物之理古今萬事之變易無不具而吾身心四體出處進退易無不在是故不可一日而不講者於是取文王周公之辭以爲經列夫子十翼之辭以爲傳其或十翼辭義簡奧則附以注說命曰周易大傳附注旣又折程朱二夫子之說合爲一書命曰程朱易契謂春秋損益四代之制爲百王不刋之典所以著聖人之大用體天地之道而無遺具帝王之法而有徴其功足以遏人欲於橫流存天理於旣滅明之者帝王之治可復有易詩書而無春秋殆皆空言而已惜夫傳之者不知經之大用言人人殊紛如聚訟程傳得經本防恨無全書朱子間有論著未及作傳於是稽諸經以證傳之謬因朱子通鑑綱目凡例以經爲綱以傳爲目凡諸說之合於理者則取之其或經有脫誤無從質證則寧闕之以俟知者命曰春秋傳闕疑於禮經則屢欲與友人汪某參互考訂因朱子師友儀禮通觧釐析經傳因衛氏集義刪定注說以成一家之言值干戈騷屑而志弗克遂其爲文以正大剛直之气發爲雄渾警防之辭感慨頓挫簡潔純粹然紀事朴實不爲雕鏤鍛鏈跌宕怪神之作出入馬遷班固而根之以六經之至理大抵主於明正道扶世教語子以孝語臣以忠初入京師或傳數篇於奎章閣下侍書學士虞公集授經郎掲公傒斯藝文少監歐陽公驚以相眎曰是蓋工於古文嚴而有法晚與平章余公闕吏部侍郎危公素南臺監察禦史程君文最相知而公之文名大振於朝野間矣先生雅好登臨酷嗜山川泉石佳致搜奇選勝極峻窮幽南防淛左右北上燕薊跨齊魯之墟瞻岱宗鳧嶧碣石居庸之秀如石門金華西山南山佳處嘗一再往焉登天目山宿獅子寺盤桓玉立亭上睹雲海之奇觀郡南覆船山防深險異爲吾郡之甲先生甚愛之每夏攜書避暑山中門人洪斌爲構招隠艸堂於眠云石下嘗偕程君文湖南僉憲鄭君潛前進士胡君南華同防賦詩以詠歌之尢且察山水之情性而黙識其理𨿽未讀郭氏書而議論妙與臨川吳先生所著如合符契嘗喜休寧廟嶺溪山環拱扶輿淸淑之气凝粹於是屬弟璉曰吾沒則於是焉因講道師山學者尊之曰師山先生縉紳稱謂率以字行所著詩文若干捲自題曰餘力槁藏於家嘗論先生平生梗槪大抵學有本原而忠義大節處之有素觀其撰漢髙帝索羮論章孝女雙廟碑及獻書乞立故宋文丞相祠以旌節義則先生涵養志趣已皦然於胸中矣故能辭翰林之聘而不受拘囚之辱勁气耿耿充塞兩間易於困之象曰君子以致命遂志身可危而志不可奪也繄先生之謂矣克寛蚤嵗與先生相知惟深比年往來師山劇談要道不翅異姓兄弟世故搶攘遽成契闊謹以所聞於先生門人弟子者摭其大槪如此庶備朝廷太史氏之采擇云戊戌嵗八月望日祁門汪克寛謹狀

宣命

皇帝聖防裏中書省至正十五年六月二十五日雅克科爾集賽第二日水晶殿裏酉時分舒固爾齊道通薩惇布哈等有來省官商量了曼濟右丞相實勒們參政巴延特穆爾參議額森布哈都事直省舍人善財努等徽州路鄭玉有名的秀才晦迹隠居有爲不仕今將他委付做翰林國史院待制教徵聘將來呵怎生麼道皇太子根底上位根底奏聖防識也者麼道奏呵奉聖防那般者欽此除依外今差本役賫宣命一道禦酒二壺段子二表裏馳驛前來

賀鄭子美先生受詔命書

趙汸

汸自聞先生被詔命卽欲一見左右稱賀病甚不能去此月八日輿曳至中途見道路東行皆卻走言苗軍且至倉卒莫知其實輙亦引歸一二日來訛言甫定而病復作恐旬月不能亟見故敢道其所欲言者以書先生幸加察焉汸聞鄕裏之論有謂可爲先生賀者有謂當爲吾郡賀者有謂當受命卽行者有謂先生可毋行者此四者非惟不知朝廷之意抑亦不知先生之心也國家自世祖以來不惜髙爵顯位以起山林之賢誠令典也曩者如汴梁吳彥暉閩中杜原甫皆嘗被斯命矣然則特謂可爲先生賀者未爲知朝廷也吾郡先達眾矣以布衣召入翰林誠未有如先生者當四方多故宵旰求賢如渇豈無意哉然則特謂可爲吾郡賀者亦未爲知朝廷也若愚則非惟不敢爲先生賀亦不敢爲吾郡賀直以謂當爲天下賀爾前輩謂士大夫惟出處一事不可謀於人蓋以時義不齊而士之自處者異也自處者異則其與人謀也難乎其適中矣矧可以輕議哉然則謂先生當受命卽行者未爲知先生也昔之以處士徵而不至者蓋有之矣若夫言論風防漠然無聞徒使上之人謂賢者不爲世用而弓旌爲虛器豈君子之志哉然則謂先生可毋行亦未爲知先生也若愚則非惟不敢以贊先生以必行而亦不敢尼先生以毋行直以謂先生當有以報朝廷爾夫天下之大患莫患於下言之而上不信也今也士大夫一言而丞相信之丞相一言而天子信之此先生所以有今日之命夫以公卿大夫圖天下事而皆若此何治平之不易而寇亂之足憂也其可不爲天下賀哉且士大夫言於丞相者必曰鄭先生惟不出爾出則天下事可平也丞相言於天子亦然天下事先生與有責矣其可不思所以報朝廷哉夫謂當爲天下賀眾人之情也謂當有報朝廷者先生之志也公卿大夫不計天下利害者五十餘年是以至於今日今其敝事𨿽多以先生之明慮之如燭照而龜卜爾事固有難於口陳而易道者古之君子欲有言於上而遽數之能終其物者未嘗不以書事之敝者防何其所以致敝者何也救之之道當何如以先生素所積蓄出而書之如辯蒼白數一二爾竊謂先生當條列治安之防極言無隠通爲一書如果行也則以獻於天子不行則上之中書先生言之而朝廷行天下被其賜先生𨿽不仕猶仕矣朝廷固無負於先生矣先生固無負於天下矣先生言之而朝廷不爲行而天下不被其賜先生𨿽仕猶不仕矣先生固無負於士大夫矣士大夫無負於君相矣是仕不仕猶不足計也而況於行不行哉昔蘇明允以詔書召試不起猶且以爲君命不可虛辱於是有十通萬言之獻今朝廷之所以待先生者至矣先生其可但已乎然則所報朝廷莫善乎是明矣果若是將見先生之道措之天下而有功垂之百世而無窮然則須爲先生賀可也豈惟天下哉須爲吾郡賀可也豈惟先生哉汸之所以爲先生賀者如此𨿽然非以爲先生慮不出於此也蓋欲探先生之志以觧眾人之惑爾若夫可行而行可止而止則先生固久定於胸中矣愚誠不敢贊一辭書不盡言伏惟亮察

賀鄭子美先生被徴命啟

徐大年

橫經講道方遵白鹿洞之規側席求賢不意金馬門之召光前絕後騰實蜚聲昔者明王莫不以貴而下賤古之賢士亦皆藏器而待時夫潔淸髙尙非以釣名仕止久速必求合義若稽前史具有其人安車蒲輪纁束帛或一徴而遂起或屢聘而不來周黨嚴光竟全髙節黃瓊楊厚卒立事功所志不同各適其可仰昭代承平之典禮尢隠居行義之表章劉因蒙召於春宮吳澄登名於翰苑今來古往千載一時伏惟待制師山先生規矩前修範模後學鐘白水黃山之間气得紫陽朱子之正傳不暇窺園惟思經史未嘗入府絕意功名近看巖穴之成書大究春秋之宗防漑根食實肆外閎中康成學貫古今政爾化行通徳子眞躬耕巖石居然名震京師受丹扆之深知來白麻之寵命置諸淸要俾防金匱石室之藏愼爾優防毋尙空谷白駒之志比之開廣文館以延禮與夫賜尙書祿以終身公家前聞於焉嫓美然出處之際惟從容爲難逃名遁世之節固甚髙潔身亂倫之士亦無取峣峣者易缺所貴居夷恵之間屑屑不憚煩詎致貽往來之誚以先生講明之有素必此身進退之得宜尊生猥辱見知曷勝贊喜當時推轂嘗蒙奨借之言貢禹彈冠遂起夤緣之想第愧南州髙士之後尙如西家愚夫之云敢措鄙辭少旌誠意君臣之義不廢願推兼善之心中庸之道可能勿厲過髙之行式肩此舉以棟斯文

禦酒師山燕諸生致語

徐大年

伏以束帛賁丘園舉昭代求賢之典伐木燕朋友昭先生推己之心承雨露於九天接雲霄於萬里自昔懷材而抱藝必加苦節以淸修惟山林之日久而道徳之功深故歌之聲起而信從之士眾築精舎以處四方之學者考遺經而師往古之聖賢蓋藏器所以待時而經徳非以干祿考槃在澗𨿽云其樂之弗諼鼔鐘於宮難免厥聲之聞外淵源有在名實自孚恭惟師山先生徳業深天資英邁薰陶漸染復還文公闕裏之風正大髙明突過康成傳注之學卽師山之佳處建鹿洞之成規道術天開生徒雲集蜀日越雪不顧流俗之是非蜾臝螟蛉率皆因材而成就模範方行於後進聲名遂達於朝廷天詔丁寧來金馬玉堂之召山林震動增花屏練帶之輝是惟盛時明揚側陋之心夫豈諸生先後奔走之力敢期丈席嘉惠及門並分天上之恩光徧被門前之桃李防矣有矣開黃封之上尊飲之食之宴靑衿之小子爰醉流霞之美悉沾湛露之濃江公請歌驪駒誰敢輕逾於師訓桓榮猥陳車馬彼哉猶志於功名爰賦致辭用貽同志辭曰

勝日師山式宴新九天分送九霞春諸生莫忘君師賜四座同沾徳澤醇

送鄭徴君應詔入翰林詩序

趙汸

至正十五年冬詔以新安鄭子美先生爲翰林待制時先生臥疾精舍使者與郡監守致朝廷之意甚厚先生堅辭不能拜命者久之適憲使番陽周公在郡親勸之駕其門生子弟進而言曰今聖天子舉羣防以淸海內大丞相集眾思以圖治功不惜禁苑次對之職起先生於山林豈惟以先生業觚翰攻文章哉先生學通古今以詩書禮樂爲教於史長於治亂興衰之說正誼直言不忘憂世先生不出如朝廷何時先生疾良已乃翻然曰欲報朝廷者吾素志也吾將辭官赴召親見聖主陳所欲言爾卽命促裝諏日偕使者北行郡長貳縣大夫與寓公縉紳之士於郡南門之外設祖道爲先生別裏中耆俊文學諸生又相與作爲歌詩以詠嘆其行休寧趙汸病不能陪縉紳之後又不善爲詩則獻言曰先生應詔入朝得極言天下事此千載一時也今爲患者賊盜而已自淮蔡發難延於江湖所在蜂起爲禍嘗烈矣然雄傑怙眾有名力足以橫騖四出者亦無聞焉視前代中世巨賊不能什一疑若不足平者國家以四海全盛之力命將出師今五六年民力已屈而盜猶未息何也不舉天下大勢以定攻守之宜而所在浪戰不求智勇之士眞可任將兵者而使臺省貴人與郡縣俗吏紛然羣起共軍旅之權自軒轅氏以來用武之世未有以是而能全師制勝者也仗行省討賊禦史臺督視如平時而賈凶鬻頑誅求刼奪之僨軍殺將反覆壊爛之由朝廷終無自知之兵財兩匱郡縣之間繁徵橫斂一切以矯假病民而上官大吏方且拘文法守故常不思變通長久之道賞罰者用兵之大權也賞罰不明而是非淆亂天下之士不復以功名自期而中世以來治安撥亂之術行軍克敵之方皆廢不講吾未知其所以爲天下國家者何也今羣盜大者跨郡邑小者據一城植根固矣苟不盡反前失而欲以嵗月削平安可得哉爲國家計欲並兩淮而南盡江湖之間求要害形便之地爲五巨鎭鎭各屯精兵二萬選士大夫公防有威信方略能撫士愛民招納降附可爲大將者付以一鎭之權愼簡中外有文武才學者爲之副凡辟士募兵刑賞律令訓練程式進退節度土功城守禁防約束皆自朝廷考求故事爲法以授之郎官博士出入覘視以資廟謨而事無大小皆得專達列鎭屯軍屹然相望脈絡貫通首尾爲一內可以尊京師之勢外可以銷姦雄之心鼠竊狗偸進退無據者將不戰而自服其尢倔彊者四鎭出兵掎而攻之無不破矣其要在得人而已郡邑之間皆什伍其民以相守防毋使散越於下一家而三男子則簡尢壯一人爲郡守之兵以大戶之稅衣食之郡皆選賢守以防禦系衘各將其兵以固封圉蓋郡守必兼有軍民之權而後緩急可望不然𨿽重其失地之罪無益也此制一定則列郡有備而民心不揺矣夫使諸郡各制其兵以保一郡之民而四五大藩皆控成軍據形勢以掃淸羣盜奠安東南誠當今之急務也若夫知人之明任使之術在朝廷矣昔漢以六萬人討西羌防族趙充國定計必分兵屯田以待其敝貴萬全也周亞夫將三十六將軍擊吳楚終不肯與梁分兵審於勢也李徳裕平澤潞軍中利害有將帥不知而廟堂輙知之得中制外之宜也今羣盜麼麼非有漢七國唐藩鎭之彊而充國亞夫徳裕之故智則有今日所當師者矣汸無謀夫策士之術也當其間闗朝不謀夕每恨民間利害不得上聞以至於此是以於鄕先生之行竊致其畎畝之思焉先生倘以爲然𨿽言之可也若夫本源深切有非艸茅所知知無不言言無不盡在先生矣使朝廷收得士之效於一時而先生之功及乎天下則𨿽銘彛鼎而被弦歌可也豈惟一時一鄕之所詠嘆者哉

與子美先生書

余闕

闕稽防再拜去嵗聞賊防徽州漫不知尊兄何在日夜縣縣後得帖元帥報始乃下懷不知書院如何去春寇迫鄕城僕始走六合道數遇賊防防者再客居臥病又爲淮帥所捉使從軍合肥合肥气數上下雷同賊至卽爲走計一有言守禦者眾輙相視如讐人大恐淪胥以敗尋得調戌安慶私竊自幸以爲頗得展布矣到鎭以來丁賊之衰一戰卻之往時賊月一再至今不至者八月餘矣諸軍且防漢鄂九江蘄賊大窘度不久當成擒惟濠壽主將未甚得人未見涯涘耳僕平生以親故奔走四方近終養將謂可遂覊鳥故林之願不意際此欃槍殆命也亂注易說廿餘年不得成頃在行間又大病常恐身先朝露徒費心力今幸不死且粗脫槁何時盍簮以求正其遺缺臨風傾注王仲溫行謹附承動靜不覺多言如此相見當如何余惟自重不次七月三日闕謹啟子美聘君先生閣下病後有心疾作書多錯皇恐

又

余闕

闕拜啟子美聘君先生執事王仲溫還自新安領所答書憂懸方置聞師山書院又獨存尢以爲喜僕自前嵗冬寇退之後卽大病不飲食者廿餘日自以爲戰不死卽病死矣其後幸愈而气體覺甚衰因念平生𨿽忝登仕版而甚奇不偶未嘗少得展布所學之一二而易者五經之原自以爲頗有所見其說艸具而未成書遂取至軍中修攺今友生輩錄出或者後有子云好之亦不徒生也比日賊勢浸有澄淸之象賤體又頗彊尙冀可以少進未敢示人也寒舍書籍在荘上亂後散失者十七八聞館中書籍亦然甚可惜徽有鶴山易集義吾家有之比歸防視止存三五冊其版在否若亦燬得勸有力之家刻之爲好以文屢有書觀其字畫恐亦有老態葉景淵聞知婺源有政聲此人甚有治才若益加勉當不在人後望時有以教之徽人之來舒者時恵書爲望旦晚洗甲卽告退念欲南逰一畨未知得所願否未見自重不具二月五日闕再拜

又

余闕

闕啟程客還附書並令取王仲溫處大字去此時想至左右矣秋淸鄰壤計定山林得安處可以爲慰敝邑粗守然未見大定之日何時釋此重負消揺以奉淸言如雙溪時也以文在翰林嘗苦差遣近除助教可無此苦此左右所欲聞漫以爲報鄕人施子有家童往婺源【闕】淮椒一褁奉寄未見千萬保重不具九月四日闕拜啟子美聘君先生執事

與子美先生帖

汪彬

廼者旣見極不忘念其朽槁也而沃之孔融樽憫其羇寒也而眠之陳蕃榻知其貧苦也而贈之以孔方兄子美於蘭交厚矣其如彬之不足以披襟何賦別言旋感塞彌腔偶值便翔言不盡謝

與鄭子美先生論春秋闕疑書徐大年

承錄示春秋集傳闕疑序知先生所以著述之意甚公且平如此只闕疑二字所見已自過人世儒說春秋其病皆在乎不能闕疑而欲鑿空杜撰是以說愈巧而聖人之心愈不可見也趙盾許止之弒君獨剟取左氏之實錄而剔去其浮詞以羽翼歐陽子之說可謂美矣然則許悼公必不得從公谷之義陳止齋謂悼公書葬所以甚世子之惡竊謂經書世子弒君者楚商臣蔡般許止三人君弒賊不討不書葬春秋大例蔡般許止以世子弒君父其惡尢甚故特變常例而書葬以甚其惡後傳之說殆不可易楚君不葬乃避其號而不葬之例尊見以爲如何

寄鄭子美二首

唐筠軒

鄭君熊虎姿痼疾居煙霞老夫畏奇崛而乃斂爪牙四大願安穩觀妙維摩家趨庭近朝夕勿藥岸烏紗但恨逰吳人孤此云窻茶

中年愛巖棲跬步不出戶誰能驅使之乃向吳門路平生鄭公賢作尉歌來暮是父生是兒問字滿戶屨語別遽相違悵望煙中樹

題鄭子美師山精舍

唐筠軒

師岡有待閟修容恥構人間媚佛宮十里溪光浮席上千年道脈寓山中巖呀徑繞栽松竹飯白廚香剪韭蔥邑子多賢資木石遄看講麈動淸風

鄭君子美倒騎驢圖

陳眾仲

山翁倒著白接防習家池頭倒載時襄陽小兒齊拍手山翁沈醉都不知江東奇士鄭子美雪中亦把驢倒騎此時子美不曾醉惟有髙人目送之市兒出觀總大笑雪風颼颼不掩扉舉鞭左右語觀者我不背人遭汝嗤世間顚倒豈此爾汝不自察嗤我爲我不學臨淄說客主父偃日暮倒行而逆施

送子美入黃山讀書

王仲履

三十六峯天下無雲彩摩刷煙花敷靈秀中蓄物產殊靑琳瑤碧紅瑚丹泉陰湧崖不枯一浴能已瘍痱膚異人間見仙佛徒或傳仙鶴來天都所未見者當代儒鄭子特立奇丈夫山英馳移風掃途文豹夾轂菟前驅兼乘載書從以奴入山期作三年劬出山致用裨唐虞夫豈慕彼山澤臒嗟爾陋學守一隅決防用捨差智愚謂已狡獪賢聖迂非子傑出牢鍵樞頺波徹底歸淪鋪古人凜凜開前模匡廬長白道不孤明年尋子鞭瘦驢荒蹊絕澗窮縈紆子長眉靑我白須防頭談道相攜扶好事畫入黃山圖

次周防使賀鄭子美徴君應詔韻

汪叡

種得師山松樹靑翩然鳳詔駭山靈一朝大旱希霖雨萬里蒼空動客星正好支撐梁棟用尙應佩服蕙蘭馨仰看紅日中天照枯盡籬邊腐艸螢

客錢塘有懷東山趙子常時徴師山鄭先生

吳克敏

小閣疏簾晝影移憑闌多是獨吟時夕陽闗樹髙低畫殘雪江梅逺近詩潭底又聞龍劍化隴頭應怪鶴書遲何時鄕裏歊塵散來傍淸流理釣絲

送鄭徴君入覲【仲氏偕行】

吳克敏

知君素志欲消兵逺駕蒲輪上玉京一出自當天下選十年獨負斗南名白衣李泌堪爲相布被姜肱肯作卿聖主俯從流涕筞髙臺回首釣絲輕

呈鄭徴君

吳克敏

奉表辭官慮已深歸來依舊隠山林總戎屢訪安邊防處士宜輸報國心沽玉余方求善價援琴君獨待知音曾聞薇省徴兵日慷慨髙談淚滿襟

鄭待制席上同劉伯溫都事燕叔義憲史諸公

賦承天觀東軒詩

吳克敏

孤客憑危正惘然江南春盡落花天海門黒送千艘雨城郭靑炊萬竈煙燒藥金鑪猶伏火射潮鐵箭久離弦五貟白馬今何在防度荒臺野鹿眠

渡江有感寄鄭待制【是月苗軍入城】

吳克敏

桃花短短隔紗紅滿眼春光涕淚中金鼓西來蘭省震旌旗東下柳營空黃須公子虛從事白面書生實總戎苦憶翰林鄭待制長江歸棹防時同

克復昱嶺闗寄鄭子美待制

吳克敏

鼓角聲雄隊伍齊揚兵曉戰昱闗西黃金匣動雙龍出赤羽旗開萬馬嘶露布不煩諸將艸詩篇還爲故人題沙溪春酒甜如蜜醉臥花陰聽鳥啼

祭文

衛國鄧公

維年月日具官某謹以薄奠致祭於前翰林待制師山先生鄭公之神曰慷慨殺身易從容就義難人皆難而易先生易而難人道先生易我道先生難尙享

又

王克恭

維七年壬寅嵗八月朔雄峯王克恭百拜敬祭於前翰林待制師山先生鄭公神主曰惟先生學成於家徳優於身聞其風足以頑防而懦立攄其蘊足以尊主而庇民卓然以道自娛不慕乎人爵之尊榮不可泯者堅貞之節不可撓者剛大之气昔燕將下齊王蠋就義士之立身各行其志克恭來蒞玆邦俛仰欣喟重嘆老成躬訪莫遂逺持一觴敬酹幽竁先生其有知耶其無知耶尙享

又

朱楓林

嵗屠維大淵獻兮日南斗之初躔鄭先生葬廟嶺兮在旣歿之二年來防葬而侍事兮老契生金振祖牢牲厠乎苞箾兮淸酒酹乎墳土曰人靈於庶物兮貴無忝於厥初彼庸碌之待盡兮與萬類而奚殊繄先生之超卓兮在童年惟好學議論髙出古人兮大鳴警乎後覺紛世榮與俗學兮𨿽信美非所求式據槁而暝目兮惟世道之是憂天不早吾柄用兮晚幣聘焉奚補國魚爛而棼分兮命書返乎天府上非有失徳暴政兮第弗振於宴安材良愚惡而弗分兮民生獘於貧殘倘攺轅而易弦兮削吏文而摧豪武詔哀痛以感人兮庶支傾於一柱亟趨召以前邁兮乃道梗而無從吐孤忠於一語兮孰梯蹬乎九重初忍死以僑寓兮終逃匿之無所天日逺而云冥冥兮知臣心之酸苦美女妬予之盼倩兮致逮捕之紛紜豈予身之憚殃兮尙解系夫親鄰昔禪寂以緘辭兮今湼槃而出世匪感激以捐軀兮實從容而就義夫人心之有此仁兮咸防手而血泣孰受教而讀其書兮弗頑防而懦立生兩間而不怍兮死吉壤之是歸介弟敬乎治命兮知魂气之焉依墳嵯峨於道側兮刻文章於溪石舟車過而瞻仰兮垂千載之名徳嗟予少公一嵗兮公吾考之所尊治先人之防葬兮隔生死而情彌惇歷頻年之患難兮𨿽異縣如千里不能相從以終老兮負相期之意气今玆防葬者防人兮知老生之獨悲冩苦心而致辭兮尙飲食而聽之

又

江灝

惟公山川炳靈中正賦性有蔚其文有卓其行道徳是宗利達無競化惡以善矯彊以正聲華上騰禮幣下聘牢辭弗受執義已定無道則隠用遵宣聖寵不能驚貧不能病孰刼以威老气以勁義不屈身分甘殞命名書元史事載郡乘至今鄭鄕過者尊敬海隅鯫生學疏才劣不謂衰宗玷名儒列承乏徽庠位叨祿竊功效無補久延嵗月郡有先賢禮當展謁懼曠厥官徒懷逺結尙慮及忽焉有缺仲秋旣望貌像是設堂堂威儀凜凜風烈仰止之間初心允愜崇觴旣淸載爼斯潔惟公鑑誠冀無不屑

又

黎敏

維洪武十年嵗次丁巳八月丁未朔越十有五日辛酉學生歙縣教諭黎敏等謹以剛鬛巵酒敢昭告敬祭於師山先生鄭公之神曰先生髙隱以求志受聘而辭爵身亡而節存人所難行而先生安之所以名登史冊者時王之明也祔祀祖廟者諸生之權也玆循舊規祗薦祀事忠靈不昧伏冀鑑之尙享

哀辭

汪叡

師山先生名玉字子美姓鄭氏隱居講學善爲古文或以黃犢駕小車人皆咲之識者奇之嘗媾精舎於裏之師山其堂曰三樂踞岡爲軒曰極髙明集諸朋防討論春秋筆削之防爲之注釋曰春秋闕疑至正甲午朝廷用大臣薦遣使以翰林待制召先生起而拜命束書就道中途疾作遂還山中適大軍駐吾新安遭謗捕入郡不屈而死卒以節義顯名列史傳叡素辱知愛者每過山下仰睇羣峯遺址如昔艸樹淒迷豈勝悲惋抽詞哀些敬酹一觴其詞曰

遡練溪之寒瀬兮睇師山之崇崇仰三樂堂之遺址兮森莽莽之荒叢念昔松篁茂欝兮奐堂構之方新友朋紛其來集兮濟冠佩之如雲繄先生之剛直兮懼師道之莫立也申義利之辯兮謂聖賢可企而及也春秋述而闕疑兮易經傳而有成釣岑山之深峻兮牧西疇而耦耕方逰息而玩樂兮適四海之霆驚詔倐降九重兮徴待制於翰林宜弭亂之有防兮闡治教於來今曷半途而遽疾兮返乎吾故鄕豈終不能以有達兮孰若遂初心之遁藏慨浮雲之萬變兮亶不可測也名匪爲身累兮義之歸乃吾責也情沈欝而靡申兮蔽而莫之白也從容就死兮吾心安而理得也吁嗟先生旣往兮節義昭猶日星名存史冊而不亡兮粵千古而彌馨徘徊玆山兮揉艸樹之羣榮酹淸觴而灑涕兮惻林鳥之悲鳴

又

周原誠

先生姓鄭氏字子美歙衮繡鄕人也性耿介以師道自任不妄許可學以朱子爲根據爲文章出入司馬遷班固而正大之气渾渾其中不爲刻削語讀書好居深山時時樂逰山水涯窟不與凡子近少侍父承事公宦防所至政采風立先生多所禆贊承事公卒於杭先生扶櫬匍匐數百里歸葬撤防或勸之仕咲而不答嘗至京師謁館閣諸大老翰林虞公覩其文驚曰此治世之音也掲公曰吾久不見何得之先生今子美之髙風遐躅似之矣其見稱慕如此一日別掲公館下公目送渠渠先生方跨一蹇因倒騎卻顧之而去舉市皆大笑明日西江熊大古繪爲圖集賢陳眾仲爲賦長句由是名滿諸公間比歸披短蓑釣於岑山監察禦史托音公時監休陽特相往來亦時乘牛車徑造其所市中或大笑先生不以爲異也久之講道師山從防翕集咸捐田助費里人鮑元康爲之大起精廬夫子燕居殿及講堂亭臺咸極嚴整山木蓊欝西北數百里諸山咸俯伏其下先生顧而樂之遂著易春秋日與諸生談論仁義道徳之奧而通其大用由是學者號曰師山先生郡帥珊竹鐵公素相厚善至是率諸子執弟子禮而時自造資其教益逺邇大化至正十二年今上以大臣薦命賜束帛以奉議大夫翰林待制召皇太子加賜上尊二使者至山防先生臥病彊扶先生拜已先生固辭部使者彊先生就道先生不獲已拜章辭還爵命而以布衣入見至海上以疾還今年秋有以飛語中先生者先生方居休陽山中報者卒至且語親戚朋友俱已逮治榜楚先生嘆曰吾卽死報國足矣何累是耶言未已捕者至先生度不得免談笑就捕至庭顏色不變隨問隨答主者怒語益侵先生明目張膽方將抗論以死而從者遽曳先生去且胥縻之矣先生卽拘郡中閉門自餓七日不死因起賦詩爲文自適越二日或謂主者欲大用先生先生笑曰吾可大用耶吾豈可事二姓耶乃卽席毅然沐浴正冠望北再拜自經以死之明日聞者識與不識咸唶唶曰男子男子一二顯者亦曰先生果實做吾官府受其惡名耶先是以書與子弟訣曰吾當慷慨殺身以勵風俗又言於門人曰三仁之去就死生不同各盡其本心而已吾之就死亦盡吾之本心也嗚呼若先生者可謂篤志於道者矣嗚呼哀哉先生性尢篤於孝凡祖墓無間逺邇悉加修治立石以識之每過必下車趨謁郡人以先生祖父徴事公當歸附初郡將李世達叛王師至且屠城徴事公能盡活萬民有功於城城西十里築屋屍而祝之曰令君祠又以承事公淸徳不可泯泯相與私諡曰貞白先生請於有司大樹貞白裏華表於通衢先生過必然流涕自承事公卒先生終身一聞諱或其遺事輙大哭觀者莫能仰視其天性蓋如此先是先生旣愛岑山及居師山復往來焉縣尹潘從善嘗候起居於是今號鄭公釣磯凡朝士之最知先生者淮南省平章政事余闕吏部侍郎危素監察禦史鄭潛其自謂平生老友則監察禦史程文婺源石丘生胡黙也辭曰

惟聖哲之挺生兮植萬古之綱常掲日月於中天兮著斯文之耿光惟先生之髙蹈兮亦胡爲乎遑遑法前烈之遺軌兮思聖域之翺翔秉浩气於胸中兮射白虹於彼蒼吐直言而匡俗兮置鐵石於膓槪淸風於帝都兮復瀟灑於江鄕蓋曾防詠歸之至樂兮嘆鳳兮之楚狂屹師山之精舎兮來衿佩之鏘鏘披陳編而立言兮掃傳注之汪洋惟聖皇之恵鑑兮賁美爵之煌煌惟儲君之加恵兮溢宮壺之霏香𨿽精神照耀而然兮亦艸木之春陽何先生之曠邁兮竟掉首而徜徉謂宜佚老而優防兮肆歌詠乎陶唐何桑楡之慘慘兮竟一死之可傷嗚呼哀哉風塵澒洞兮海宇茫茫紛紜糾錯兮顚倒冠裳人孰不死兮白骨髙岡惟先生死而不朽兮儼生气之揚揚喚人心之繆迷兮凜烈日其嚴霜致肝膽於廊廟兮表麒麟而鳳凰嗟先生亦何心於是兮信委順之是將惟志者跂之而不可得兮爛銀河其未央嗚呼死生亦大矣兮孰肯沈痛而自戕惟先生之視死如歸兮故欣欣其樂康𨿽羣言之競騁兮秪日播其粃糠乎東南後乎來者之未可以繼先生兮吾知其【闕】之忠良仰師山而一酹兮沾余涕之浪浪

題余靑陽鄭師山二先生手札呂徳昭

軒轅山髙四千仭靑陽山髙勢相並支脈聨絡蟠兩州白雲吐吞天與近古稱地靈人傑生蜿蜒磅礡元气淸兩山秀育二賢出一死永畱千古名師山先生髙世士隠居不爲蒼生起春秋著述誅姦雄月旦評論辯賢否靑陽先生天下奇峩冠博帶談書詩气吞逆虜似鼷鼠頥指壯士如熊羆二公初交正英妙許身稷契登廊廟事業出處𨿽殊科文章制作皆同調靑陽戰守舒州間砥柱屹立支狂瀾擐甲城頭述艱苦走書谷口傳平安師山甘居布衣賤死報君恩名益顯髙節不屈效兩龔大書遺言訓諸阮二公翰墨今猶存煙雲滿紙秋無痕輝輝淸光耿星日凜凜義气橫乾坤載拜焚香讀三復北斗南箕炫雙目嗚呼二公名節全力挽頽綱振流俗靑陽山對軒轅山二公英魂相往還晴虹貫月夜空闊笙鶴無語松風寒

又

鄭忠

吾聞長江之水碧如油遙遙東注不復休大孤小孤並屹立勢欲壓斷長江流師山江之南靑陽江之北兩山之髙不如屋廼能隔斷世炎囂淸涼直透人肌肉君不見爾時士大夫懦且頑柰何屍其位而素其餐遂令四海無上心倚疊朽骨如邱山老臣白髮三千尺焉能系落日豈知浩气塞乾坤首碎秦庭完趙璧戰血滿城城愈堅三軍首離心不悛泥塗軒冕仗大節夷齊並駕仍爭先二孤千仭何足謂不是人間屹【原闕一頁】

已克合先生以爲何如予曩時閩南防烏古孫公幹卿除平江郡守隠士杜靑碧先生屬曰範文正公書院未立玆非闕典歟後公除不果列諸學官子孫之賢如靜翁寛厚長者春秋祭祀牲牢肥腯有司百官盞斚進退不啻師弟子鄭氏子孫之賢豈無輕財重義以相勸者乎余𨿽老尙堪秉筆以記洪武十三年冬十月日里人唐仲書

謁師山先生祠

捨生良不易端爲植綱常一死泰山重千年汗簡香乾坤全正气海嶽發晶光詎若匹夫諒眞成百鏈剛中流屹砥柱北斗挹寒芒國計何嗟及精英耿不亡遺容瞻霽月絕筆凜秋霜盛代風塵靜名家慶澤長嚴嚴貞白裏欝欝鄭公鄕喬木餘芳防空山帶夕陽九原那可作三徑未全荒欲範黃金像還登白玉堂儒林尊徳義翰苑播芬芳撫事成惆悵臨風思茫

成化丙戌秋九月吉因巡視溝洫督民治莘墟堨道經鄭村之貞白裏遂過師山先生祠堂覩其遺像觀其絕筆書嘅想其風采猶凜凜有生气噫人孰不死先生一死萬世綱常系焉蓋可死其身而不可死其名也彼偸生而死者何以死哉感嘆之餘遂賦長律一篇於以寓敬仰之私雲吉水龍晉題

次韻龍侯題師山先生祠

彭瑋

古歙鐘奇秀生材夐異常孤忠天地老一死姓名香百六終元運風塵翳日光偸生羞在位不屈見眞剛彊項若撐鐵折躬如負芒有心全節義無意顧存亡絕筆驚風雨嚴詞凜雪霜內言加勉切後計共圖長樂毅空圍畫康成竟立鄕蘋蘩追社食歌些遣巫陽義史崇昭代淸風扇八荒師山屏故宅黟水帶祠堂太守躬修敬新詩句吐芳續貂慚小子遐思正茫茫

又

裔孫鯨

先生起南服與世立綱常秀毓乾坤气英騰艸木香一方濡美化四海仰餘光雪壁峩千仭霜矛倔寸鋼六經稽防趣萬理析毫芒周孔文斯在程朱道未亡煙霞臥丘壑松栢老風霜廷政騷難理臣才眾數長薦章飛帝闕束帛下山鄕奔競悲頽俗精神貫太陽吐忠馳讓表拂袖返遐荒國運移新祚徴羅逮隠堂伯夷寧一死王蠋共孤芳靑史傳忠義淸名表混茫

過鄭公釣臺

程敏政

相公湖邊一拳石截斷湖光三百尺射蛟人去今防年誰掃云根看遺迹師山先生性愛山偶然得此靑孱顏臨流坐釣不知晚漁樵並載扁舟還武威余公天下士特與先生題篆字良工刻入斷崖傍遂使溪山增勝事一朝海內風塵生兩公死國如弟兄平生隱顯𨿽異迹竹帛同垂千載名薰風雨過潮初落足躡蒼苔俯幽壑釣絲已逐野煙飛字畫多爲古藤絡師山之節峻且孤武威之字人爭摹忠賢所遺眾所寶泉石淸奇何處無成化壬寅夏五月十二日予謁祖廟於篁墩裵廻湖上觀先世忠壯公射蜃處放舟至富登渡思昔師山先生鄭公嘗愛富登奇石目之爲釣臺余忠宣公爲篆刻崖上與客求之不獲因艤棹崖下犯激湍破蒙翳剜伐苔蝕而鄭公釣臺四字宛然遂口占七言長詩一篇今十有二年矣先生裔孫虯取摹本裝潢成冊請重書之以紀一時之勝江山如故嵗月侵尋而學益凋落追感舊逰爲之憮然不能自己題其後而歸之治六年癸丑春正月四日休寧程敏政書

次篁墩先生韻

師山先生釣臺石紫苔澑雨靑千尺忠宣大籕蟠古虯野老何曽見奇迹玉堂學士歸故山山中艸木皆開顏捫蘿直上最髙處斜陽倦鳥孤飛還師山豈是尋常士海內爭傳好文字當時垂釣不釣魚富貴功名等閒事余公鄭公同死生誰爲弟也誰爲兄臺前石頭不觧語世上人能知姓名銀鉤鐵畫雲間落星斗光芒照林壑卻笑釣名射利徒智网紛紛巧籠絡立身大節眞難孤報國丹心不可摹試問賢孫寶遺澤傳家尙有韋編無文華殿直之暇雲間張駿書於玉河東醉經閣下鄭公裔孫鯨虯皆能詩蓋有得於心聲心畫之妙者逰余雲間托交最久但餘家三貞堂詩未獲見賜拋磚引玉此之謂歟駿拜手

又

誰人坐釣靈山石手抱長竿剛百尺直鉤不釣湖中魚秪與溪山增勝迹又誰大篆寄靈山六丁鑱入山之顏山靈守防不敢毀浮雲飛鳥自往還篁墩先生千古士重訪云根釣臺字攀蘿捫石一灑掃從此鄕人憐往事兩公當日同捐生眞難爲弟眞難兄平生遺迹此山下荒煙野艸宜同名銀河夜半星辰落恍惚潛蛟舞幽壑漁笳牧笛不敢吹山色波光共縈絡師山武威今不孤拳石奇蹤天下摹賡歌再拜仰前烈托名垂後知有無師山先生裔孫鄭虯攜先生釣臺冊至京師乃餘忠宣公題寄先生墨迹而先生刻諸靈山者也吾師篁墩先生嘗追尋於百年之後以示其族子鄕人而且爲之題跋虯固欲余和之餘何人而敢附斯文後哉惟虯尙爲我請諸篁墩而取其一二語焉是亦足以托名於不朽矣何幸哉丁巳七月朔蕪湖胡爟再拜謹書

又

富登之山多奇石富登之水深百尺釣臺突出山水間中有師山舊逰迹師山講學居師山鳶飛魚躍常開顏忽然得此眞絕境風月一竿時往還臺前古篆伊誰士乃是忠宣手書字殘蛟斷虺不知年雷雨時時驚怪事二公不獨能捐生靑陽餘力還弟兄平生所學眞不負一逰一迹皆可名臺花嵗嵗從開落雲水茫茫亂溪壑舊記惟聞石上鑱新題今見如珠絡篁墩之題傑以孤忠賢礌礌歸圖摹臺名從此傳天下直與乾坤齊有無楠嘗於餘力稿中見釣臺記又嘗道過富登欲一覽臺之勝而艸樹蒙翳倉卒不可爲力其表章之實自我篁墩先生始謹依先生韻彊吟數語蓋景仰之深而自忘其譾陋耳詩云乎哉治戊午六月之望棠樾鮑楠敬書於南京主客部之杞菊軒

又

富登江邊釣臺石勢壓洪濤防千尺誰其釣者鄭隱君從此乾坤畱勝迹先生憶昔居師山春風滿座常鑄顏九重纁幣不肯受綸竿此石時往還淸風不愧羊裘士贏得忠宣爲題字兩公一一捐其軀行藏𨿽異同心事篁墩作歌悲先生謂公後死如弟兄暇日攀蘿陟幽險崖間重覓臺之名奇蹤復向人間洛何啻胸中有丘壑百年苔蘚防山靈不比禪紗爲籠絡江山勝槪眞不孤龍蛇古篆天下摹表章賢達昔所尙此老風流今則無予讀元史至師山先生忠義傳每嘆其髙節可方古人今年冬先生裔孫虯攜先生釣臺捲示予而篁墩學士爲是唱蓋篁墩常得先生釣臺遺迹於埋沒之餘其所以慕先生者亦甚今篁墩亦不復可作矣旣爲悵然仍次其韻治庚申臘月廿有二日余姚陸相書

又

孝防所至有釣石獨愛富登髙百尺前修旣逺嵗月移過此何人識先迹珊瑚含彩照谿山左丞勁筆追歐顏航淵梯峻爲尋訪學士昔從鼇禁還孝防气節東都士天下儒紳知姓字艱危不辱死從容在在釣防成故事淛江東下海潮生嚴陵相望堪弟兄當時仕止各有道後世但髙徴士名臺前風景未寥落仰止有亭臨絕壑好事鄰翁加防持竹樹栽培翠環絡嗟予晚學陋且孤厓刻珍同湘水摹雄詞倡和多名勝慨想諸公今亦無族先祖孝防公平生酷愛泉石佳致其釣逰之處凡四黃山靈山岑山及富登渡也各有題記成化中學士程公謁世忠廟於篁墩因至富登尋釣石觀余左丞篆刻賦詩以紀其勝且屬里人朱君克紹作亭臺前榜曰仰止一時名流倚而和之積成巨帙復得都諫方洲張公靖之之跋於是富登釣臺始不泯於寰中矣昆近過臺下瞻仰之餘弗揆庸淺僣次原韻成此噫龡葦籥於金石疊作之後其爲不倫可慚錄示同來子侄不敢書臺石也嘉靖壬午八月二日昆拜手謹書

仰止亭

徽之歙縣富登渡有巨石巍然臨湖鄭師山先生子美釣逰於此余忠宣公廷心篆鄭公釣臺四字刻之石上石上作亭扁仰止以重二公之髙風峻節長洲沈周爲賦長律

忠宣義死堂堂節死到師山義亦明家國兩人均患難干戈滿地正縱橫聊因心畫通相感未必漁竿果可旌何處江湖無此碣防流標榜有髙名龍跳舊刻還堪搨燕賀新亭又喜成嶽勢不迷人仰徳石痕固在字含貞蕭蕭風雨鬼神泣洶洶波濤魚鼈驚一个聘君孤構耳乾坤今許作雙淸

書鄭公釣臺捲

古人諭志於道徳者功名不足以累其心夫功名道徳之成著非可惡而卻去之者君子特未嘗先意於此耳顧天下不足以達吾志乃欲隨世以就眾人之所謂功名則宜懷抱退藏自適乎巖穴庶防淑善有傳不至沒世無聞而已宋社旣屋宇宙非常之故也不幸生於其世而又丁此末季禍亂垂作括囊儉徳師山先生豈不能蚤見而預待之此所以方在彊壯輙隱約林野間講學授徒無復進取之念晚年幣聘辭受蓋亦出於胸中素見況忠孝之大節邪及世故淪落詘辱胥縻以不仕爲義則事必不免以不死爲分則心所不安觀其諭諸生書自以三仁爲比則其處死之審固不待擬議而成也夫出處不可以羣謀當斷於生死不可以勇決要合於正先生直以道徳爲出處死生之主的其餘亦無所先意然其功在綱常名在史冊不達於當時而達於萬世眞所謂自然之成著岑山靈山釣磯釣石遂當與首陽崖谷並秀於寰中而余忠宣題字亦可近餘光於延陵季子之銘矣彼箕山富春髙虛寥逺防貧立懦則可矣於聖賢中正之學何如哉先生七世孫騰澤以釣臺題記後語見屬敬爲之書成化丙午春二月三日吳興張寧識

書師山先生所題黃山崖石後鮑尙褧

蒼崖百尺與云齊徴士重來爲品題姓字一時通漢史文章千載並浯溪春深莫遣莓苔沒日暖應添紫翠迷猶憶匡廬當日事短檠山雨五更雞

又

程敏政

怪石如屯虎豹闗仙家眞在白雲間九州圖迹誇誰勝萬古乾坤只此山丹臼半餘香冉冉汞泉分出水潺潺手摩蒼蘚看題刻先正髙風不可攀

拜朱文公祠

孫燦

府學文公祠從祀堂上者蔡西山黃勉齋陳定宇胡雲峯及先待制師山先生凡一十【闕】人皆有羽翼經傳之功成化壬寅提學禦史婁公克讓太守王公文明教授陳公文諭徳程公克勤曁郡諸生所議定也師山先生神主書諡文貞見工部主事範平仲文集蓋當時士林私諡云

理學師承不乏賢東南鄒魯豈虛傳步趨總克遵繩矩祀饗端宜侑幾筵琬琰已登昭代采汗靑無愧漢儒箋光風霽月瞻依地謦欬如聞講席邊

師山遺文附錄

