百花扇序

趙杏樓

自古美人多薄命﹝虞美人﹞﹐正如風播楊花﹝楊花﹞。苟非之子遇同心﹝梔子﹞﹐幾見扇迎桃葉﹝桃花﹞。所以靑樓色減﹝冬靑﹞﹐玉女名湮﹝玉蘭﹞﹐縱或萍水相逢﹝萍花﹞﹐不少贈芍秉蘭之什﹝芍藥﹞﹐無如蔦蘿莫托﹝蔦蘿松﹞﹐徒深鳳漂鸞泊之悲﹝鳳仙﹞。故迷香之洞無春﹝木香﹞﹐比紅之詩難繼也﹝紅花﹞。玆有蘭薌女史﹝蘭花﹞﹐桂籍仙娥﹝桂花水仙﹞﹐顏如槿華﹝木槿﹞﹐年方瓜及﹝木瓜﹞。惺忪杏眼﹐剪秋水之雙淸﹝剪秋羅﹞﹔的礫櫻唇﹝櫻桃﹞﹐探春痕之一點﹝探春﹞。只以家無儋石﹝石竹﹞﹐居少槐堂﹝槐花﹞﹐遂依姊妹叢中﹝十姊妹﹞﹐僑寓胭脂巷口﹝胭脂花﹞。委玫瑰於糞壤﹝玫瑰﹞﹐素質何堪﹝素馨﹞。嘗荼蓼之苦辛﹝荼蓼蘼花﹞﹐甘心未必﹝甘棠﹞。踟躕兮玉簪搔首﹝玉簪﹞﹐懊惱則金盞澆胸﹝金盞﹞。縱迎春色以爭妍﹝迎春﹞﹐猶抱冬心而獨耐﹝耐冬﹞﹐則有采香才子﹝棟子花﹞。紅豆詩人﹝豆花﹞﹐翠袖情深﹝翠雀﹞﹐錦囊才富﹝靑囊﹞。韓冬郎無其艷句﹝款冬﹞﹐杜紫薇是彼前身﹝紫薇﹞。咳唾珠璣﹝珠蘭﹞﹐襟懷風月﹝二月藍﹞。只以未登蕊榜﹝玉蕊﹞﹐恆搖木筆以書空﹝木筆﹞。因之逐隊香街﹝瑞香﹞﹐爰擲金錢而買笑﹝金錢﹞。偶過枇杷花底﹝枇杷花﹞﹐試叩荊扉﹝紫荊﹞﹐竟從茉莉幃中﹝茉莉﹞。潛窺蓉面﹝芙蓉﹞﹐髙燒蠟燭﹝臘梅﹞﹐海棠之春睡初醒﹝海棠﹞。對照菱花﹝菱花﹞﹐籬菊之秋容比瘦﹝菊花﹞。茶余共話﹝山茶﹞﹐漏滴忘歸﹝滴滴金﹞。繡球拋向郎懷﹝繡球﹞﹐錦帶擊於女手﹝錦帶﹞。從此家人含笑﹝含笑﹞﹐公子忘憂﹝忘憂﹞。訂夜合之雙情﹝夜合﹞﹐綰丁香之百結﹝丁香﹞。石橊裙底﹝石橊花﹞﹐飽看並蒂蓮花﹝蓮花﹞。金橘懷中﹝橘花﹞﹐幾索雙丸豆寇﹝豆寇花﹞。𨿽乏桑中之喜﹝扶桑﹞﹐已無李下之嫌﹝李花﹞。情思纏綿﹝木綿﹞﹐詩腸鼓吹﹝鼓子花﹞﹐愛對一枝香艸﹐吟成惜玉新詞﹝晚香玉﹞。更拈百種名花﹐繪向合歡團扇﹝百合花﹞。木桃有贈﹝夾竹桃﹞﹐瓊玖思酬﹝瓊花﹞。因描依樣葫蘆﹝蘆花﹞﹐壽登棗梓﹝棗花﹞。更仿浣花藤紙﹝藤花﹞﹐色染夭桃﹝碧桃花﹞。張蕉雪爲譜傳奇﹝紅蕉﹞﹐魯棣花徧徵題詠﹝唐棣﹞。共願春長月季﹝月季﹞﹐杜鵑無復催歸﹝杜鵑花﹞。倘然香肯夜來﹝夜來香﹞﹐桐鳳不妨相似﹝桐花﹞。僕燕山羈旅﹝山樊﹞﹐牛渚詞人﹝牽牛﹞。性嗜丹鉛﹝山慶﹞﹐心慚鐵石﹝鐵樹花﹞。記得牡丹開日﹝牡丹﹞﹐曾遇梨園﹝梨花﹞。不圖梅萼舒時﹝梅花﹞﹐又親蘭澤﹝木蘭﹞。受挹薔薇香露﹝薔薇﹞﹐試洗手以披函﹝洗手花﹞。更剪銀燭繁花﹝闌天燭﹞﹐讀斷腸之佳句﹝斷腸花﹞。愧我心同葵芡﹝芡花﹞﹐彌殷向日之忱﹝向日葵﹞。感君下采蘋蘩﹝蘋花﹞殊乏淩霄之筆﹝淩霄花﹞。○附題詞吳麓泉公子翩翩喜浪遊﹐詩名傳播在靑樓。嗟餘醉出歌姬院﹐散盡黃金只賣愁。周子方紅情綠意惜娉婷﹐寫照分明在畫屏。看到一枝賞一詠﹐勝他十萬護花鈴。爲花忙煞筆頭春﹐阿寶憐才意備眞。紈扇錦箋畱韻事﹐靑衫紅粉兩傳人。張次渲小靑眞个解憐才﹐權把新詩當鏡臺。一曲韋娘春意滿﹐百花齊向筆尖開。欲將永好報投瓜﹐十色裁箋學浣花。他日吟壇傳韻事﹐門前也合種枇杷。張子修逢人共說項斯名﹐展讀詞章心更傾。紈扇彩箋眞妙絕﹐風流千古兩多情。才華錦繡滿胸中﹐百詠名花字字工。紅袖而今長拂拭﹐何須羨彼碧妙籠。周愼之好風吹放合歡枝﹐彩筆題成絕妙詞。我亦凝情舊狂客﹐怕從愁裏讀君詩。拋殘紅豆舊風流﹐回首不堪京洛遊。剩得模糊詩畫在﹐尋常團扇亦千秋。漫拈紅豆說相思﹐兒女情工一例凝。粉黛飄零名士感﹐淒涼譜入斷腸詞。新詩一卷當纏頭﹐小杜靑樓慣買愁。贏得薛濤千載後﹐天涯芳艸繼風流。名葩憔悴委芳時﹐空費羅虯百首詩。不及金鈴三萬个﹐一春長護好花枝。紅顏命薄恨難塡﹐落拓靑衫復可憐。扇自團圓人自缺﹐聲聲徒喚柰何天。陳鐵珊一枝仙卉謫天臺﹐吹落風塵信可哀。名士自來饒艷福﹐美人從古重詩才。多情艸本王孫種﹐薄命花難閬苑栽。細雨小窗無限景﹐幽蘭都爲女兒開。寄語東風好護持﹐莫教風雨損花枝。贈投有意心原慧﹐飄泊無歸命可知。不信傾城偏墮劫﹐幸逢才子自工詩。百花賤紙殷勤制﹐如此癡情報亦宜。周愼之名花恰似女兒嬌﹐春意三分韻更饒。才子從來情是累﹐美人眞个福難消。吟成團扇憐桃葉﹐染就華箋勝薛濤。一樣風流佳話在﹐朝宗而後又詩樵。寶竹坡花叢聞說有知音﹐百首新詩費苦吟。夜雨滴乾才子淚﹐春風吹暖美人心。錦箋染出關情切﹐紈扇題成寄意深。轉盼鴛鴦各飛去﹐綺樓何日再追尋。

