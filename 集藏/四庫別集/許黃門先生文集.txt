許黃門先生文集明許相卿

●目錄

序

識

卷一

賦

卷二

詩

卷三

疏

卷四

書上

卷五

書中

卷六

書下

卷七

序

卷八

記

卷九

傳頌

銘贊

碑

卷十

雜著祭文

卷十一

墓表志銘上

卷十二

志銘下

附錄

●許黃門先生文集序

沛國劉鳳撰

昔在肅皇帝政新海寧許黃門伯臺先生實以�忠敢言弗克終厥志然天下皆信之曰古遺直也余時猶�年意气的然向之尢�余從諸賢南臺先生乃旣�關雲棲傲古圖史二紀功矣余所不獲於事輿言也者��幾得奮飛�風先生千仞上而未其遽能又一紀而先生不可作而余�竟以彊年自弛於政而歸田𨿽歸則猶影響先生下風哉而猶內愧其知幾自是於今厥又三紀逾矣先生之子侍禦君長孺一日而無遠吳越善鄙陳人而�駕��而盡出先生遺文教之而姑又謂之序之餘始愕曰�惡乎其先生��乎其曰羔袖於狐裘而敢巳復念曰吾於先生不猶臭味哉侍禦不旣臭味暱我哉往吾恨不先生見今見侍禦則如見先生�而又何命之敢辭且吾之得夙耳先生於其生平也吾又及�其手澤若面承�以爲心目耀而基以爲品藻勤是我終得尙友先生而無攜逖也吾且說先生於所不朽哉先生之文其多數十萬言言莫可擇其�章入告力爭國是忠而不爲激也君子以爲�言其有班馬癖也而朝夕遊烏敍事理張人情紀載言動始中終銘人志人於永世非兩漢而莫爲規隨也而能不爲獻吉之沈�不爲元羙之輕揚至其志革朝傳五忠旌稱志義節烈於其耳目睹記而信志日月其詞秦漢其義則進而春秋矣乃美古賦新詩命萹琢句情見乎詞有所翩然而淸舉烏有能聳然而懼思焉有所愾然而憤懣悲壯�當其遺榮遁世與其所憂時感物則有然也無求於世而不能無意於世古仁人之所自爲類如此夫抑吾聞之不朽有三則莫或舉其全焉全之今在先生所矣將又在先生之世吾得從片言蕳端乎云幸已侈哉

萬曆戊戌仲春一日

●識

錢蘥曰先臨江公蓋受業於虛翁祝夫子而友善吳方伯許黃門兩先生云兩先生道徳文章等埒而許先生尢閎肆博極踔絕當代生平著作往往郵示先臨江故軼槁多在先臨江所先生子侍禦君故嘗刻云鄒集乃去今三十餘年棃棗寖尋蠹矣而先生文名日益重歲丁酉侍禦君從不佞搜軼槁付剞劂乃侍禦還朝未果余以先臨江誼爰匯裒而合刻之爲黃門全集惜方伯公有樂律皇極等書竟堙滅不稱悲夫

萬曆丁酉秋七月旣望通家子錢蘥謹識

●黃門集卷一

浙滸許相卿撰

賦

◆賦

蘿補堂賦

毖齋賦

戀別賦

哀逝水賦

○蘿補堂賦﹝有序﹞

蘿補堂者從吾董翁所自名其居也祈余賦之詞曰

矗談嶺之亢峙渺澉湖之澄涵孤城值其秀爽而隱居卜於其間菅茅上覆泥堵周環恆雨暘之淋炙缺苫蓋於東南主人仰屋太息曰狡兔三窟鷦鷯一枝咸克禦外侮而圖寧居矧吾將幹前蠱燕後昆顧無所庇吾廬乎爰躊躇其構思又般礡以殫慮衷若天啟謀與神會繄樛木之長蘿方下縈而上延彼徒贅於有餘我則病夫不完爾乃解自樹杪援之檐端補此罅隙紓彼糾纏意祖少陵之詠巧奪媧皇之權老干系諸撓棟密蔓勻於疏椽柔枝盤旋以重復修條縷絡而寅緣初蕭森兮扶疏久蒙密兮陰沈旁翳薈兮紛敷上盤紆兮擁閼遠睇兮矯龍首而騫鳳翼迫視兮儼黃琮之間蒼玉春薦芳蕊可方杞菊夏布淸陰弗讓修竹冬雪積而玉蛟結蟠秋風振而冰弦斷續晨則云表之露下零宵而書檠之焰上燭殆造化有意毓玆堂之秀滌世氛之俗者也客有造堂下而進說曰上棟下宇中古盛制子獨矯情因陋仍廢夫瑣瑣數椽革而刱之曾不費子下筯之需潤筆之賄也主人囅然而笑適然而興顧謂客曰昔嘗議斯役矣圖厥新恐彰先陋而兢俗侈葺以故懼蹈前愆而貽後累又嘗博觀今昔之變矣耽耽巨廈巍巍崇宮拔地千尺在天半空計其壯麗悠永將與金石者同亡何勢窮理復化爲塵蒙而已矣而此堂特借蘿以補茆任造化之經營役陰陽以刻雕潛徳培其本余澤潤其標吾聚族處於中也寒露不吾淒赫日不吾驕靁電不吾震撼風雨不吾飄颻容與委蛇其樂陶陶矧其易故增新我財不靡巧構密架人力不勞惟歷歲之愈久則維持之益牢蓋造物者輟其功則斯堂方就圮也而子得無以吾論爲過髙乎方將結陋巷爲芳鄰追巢居於太古味道徳之腴狎詩酒之侶摽俗子而出諸戶髙臥闊視藐富兒之土木齪齪鼠壤蟻臸無足數也言未旣客謝曰命之矣逡巡而退

○毖齋賦﹝有序﹞

東藩憲使原博查公榜其燕居所曰毖齋屬予賦之

於維美人之修嫭兮時兢兢以自防胡伊今之乃然兮童而習之以爲常緊淵源其有自兮馴充養以成章親肇錫以嘉名兮曰約乎吾知爾之鮮失也師又傳之要旨兮曰愼哉授子以予所自得也赫吾君仍寵綏兮曰惟毖焉予女嘉欽重巽之旣申兮圖顧諟於不遐絢書紳之被躬兮顧曳婁其有時盤觴幾牖爲之銘兮懼造次之或違惟退食有常所兮爰髙揭於楹楣時仰止以斂袵兮俯而凝神以覃思警心目於旦旦兮昭面命而申耳提大哉王言兮厥義兼乎父師矢畢以生其無負兮毖爲守身一字之符奉以周還而弗之墜失兮敢擬夫瑣瑣之弦韋嘗博觀夫彼狂之罔念兮紛昌披以躑躅恣睢逞逸莫之檢制兮肆決繩而踰墨儵犯患以冒災兮嗟噬臍其安及旋名敗而親辱兮夜喪躬而危族惟昭鑑以痛懲兮彌惓惓而自勗羌何以躋於髙明兮匪前修焉所程出門儼如賓兮使民肅大祭之承凜燕居其猶齋兮承事畏於奉盈出往遊衍嚴昊天日鑑兮矧夫立朝任使遐不惴惴於春冰抑聞無隱弗顯兮必愼屋漏而布於明庭無微弗巨兮能勤小物而大患以平無邇焉其弗遠兮決吾心之善利而千里之外萬世之後有徵毖將若此庶幾其無憾兮功以純而用以宏曷啻有辭於父師兮而君賜以稱闖然聖賢戶閾兮豈惟表於周行辭曰猗與毖兮徳之載兮敬惟輿兮轍則義兮於不已兮由聖軌兮吾與子同逝兮

○戀別賦﹝有序﹞

司諫胡君子中以言謫簿長沙量移海寧令於是去其父母踰三年矣今年春迎其父來爲壽驩甚亡何去歸胡君送焉挽不能捨旣行巳望不能旋或圖以呈胡君胡君視予曰曷抒我私幸子聲宣之爲作戀別賦辭曰

吾聞之江生黯然銷魂者惟別而已矣況夫有生分於一體遐別阻以江嶺渺宦海之叵測羌世途之方永恆情固躑躅以奚堪又曷怪夫夙成之至性有美君子深愛天槇思登庸以顯親乘淸時而委質渙重巽之天申拾闕遺而司言責奉素學以周旋叩帝閽而縫衮職冀精誠之上通嗟血忠之徒瀝朝瑣闥之淸華暮江鄕之阻阨東西南北惟令之從廊廟江湖云胡敢擇得數百里而君之亦藉以宣至澤於遐陬釋厚慚於素食慨周行之回翔杳至慈之闊違牽夢想之勞結縶民社於簡書憶路艸而慘色念庭樹以顧懷迓嚴顏於梓裏承歡心於板輿薦旨酒之嘉栗援岡陵以女﹖陳詞躬袒割於豆觴稱千齡之壽卮世有何樂可以方玆曾杖履之幾何念邦族而言旋跽左右以綏畱惇大義之■﹝忄貇﹞然爾乃戒徵徒理歸楫召長年以舉棹命三老而掛席篙工柁師咸服厥職遵浙河之歸津指仙槎之舊域禱吳胥爲恬波召宋氏使受役流連江潯惆悵廣陌慈父掉心愛子驚骨淚下成咽裾牽欲裂矧星畢之滂沱望煙蕪以淒淒窺羅剎之濎瀠疾富春之蔽虧儵片帆之遠引茫空江之無涯締視云昏遙瞻天回渺綿邈而莫覯徒佇立以凝思儻雲霧之朗廓猶將翳長裏之颯纚何陰曀之不陽悵延望以增悲魂怳怳以失度目眴轉而意迷感返哺之慈烏嘆寸艸於春暉吾寧不能棄若若與累累脫屣以從之耶柰何哉人子有不容遂之私人臣有不可逃之義將直遂吾情乎則移孝之理乖致身之節廢故韓子謂父母有離憂而其志樂尼父以事君不忠非孝之類是以桑弧蓬矢懸於始生男子固當壯萬里之圖有四方之志於是彊瘁貌而在公懷至情以事事旦旦有懷願二人加飯延年壽千歲

○哀逝水賦

哀哉水之爲物也浩浩乎窮四海而委形混混乎歷萬川而流行繄蒙泉之始發兮或檻出而旁通泊靈液之啟祕兮亦壑趨而科從上無髙之不自兮沂銀潢而爲蹤下無深之不入兮渺溟滓而爲宮載四遊以爲極兮涵九提而爲封浴兩曜而出入兮吞列宿而渾融彌三湘而漫七澤兮蕩垕靈而浥太空若乃時雨驟集潢污棋流八埏伊阻平賦悠悠黃河逆上地軸橫抽沮洳成淵絕巘成丘禹功莫展丹績奚收及夫靑娥告令白收秉權洞庭葉下吳渚楓妍潢歸潦縮澤枯隰堅海斂而碕露磧江收而渚呈壩其往奚歸其泄何宣吾但見其亙古今繼日夜而東馳而日益長往而不捨指虞淵以爲途兮迅方壺而遐徵去益遠而返無由兮何西歸之可憑謂尾閭之復宣兮气益充而滀渟遂蒸蓊而上下兮爰循環而相仍噫有是哉天地之生賴气以成輕淸上浮重濁下凝浮凝定位乾坤以名流峙羅列二气之餘維斯水也一六之符气入而盈气縮而虛窮邃古而一軌豈斯今之可疑鑑斯流之不返撫人生之胡爲羌朝露之易晞慨夕槿之就萎目睠睠兮若存魂飄飄兮如馳豈夫人之諐殃兮將修與短固有定數數固有之兮吾且信其必由理而寓理旣宰斯兮諒惟善之是畱胡於今之不然兮乃背馳而殊路玆旣執欵誠而履柔淑兮獨中道而顚僕將修正之來咎兮抑此數適因時而畀賦每撫膺而浩嘆兮涕橫墜而莫禦噫噓欷閨門掩兮夜寥寂香徑空兮杳無迹靑鸞沒兮金鏡塵寶猊冷兮沈煙息中饋空兮伏雌在蘋藻芳兮寧復采哀招九復兮魂不來白日忽兮掩靄渺深情於溟漠寄逝波於東海托迅瀾而通勤瀝余衷而莫悔觸余目而增欷攬予心之芥蔕水濺濺兮東馳日杳杳兮西飛送冥鴻兮三太息夫人一去兮何時歸

黃門集卷一

●黃門集卷三

浙滸許相卿撰

詩

五七言古

五言律詩

七言律詩

五言絕句

七言絕句

六言

五言排律

◆五七言古

山行

早春入山詹仲攜酒野酌笑詠成詩

古意

諸弟夜集

和答沈紫硤

次韻西邨老人見寄

懶習

秋晚

古意

簡南澗上人

雲巖大風

有感

山中吟和從弟舟仲

南城樓集

○山行

小窻睡新足起視時何其落日余山椒樹顚紅陸離快哉情景新一散頑腰肢登登悄誰與瘦影自崛奇鶯花非故妍泉石含新姿關河怯回首直北多軍麾封矦一劍任誰當請丸泥秪恐廊廟憂不在潢池兒燻風低艸樹戟髯不受吹徙倚蒼石根憂端與山齊

○早春入山詹仲攜酒野酌笑詠成詩

仲氏有幽興訪我春山中冰霜策老馬觴豆驅孱童煙雲滿懷裏郱復塵土容空谷喜足音虞樂況天衷寒潮俯東岫晴暄負南榮酌言永今日詠歸聊短笻

○古意

新月生西嶺明河低遠林坐見大火中秋序忽巳侵感嘆老將至裴回勞我心勞心復誰語撫弄東廂琴調髙曲未竟寡和難爲音矯首文江子何時宣此襟

○諸弟夜集

獻歲閟霖潦今夕欣澄龢況我遠遊歸兄弟會匪它晏晏言笑洽楚楚壺尊羅東風舉衣褒明月在庭柯一觴再三詠舞影時婆娑荏苒百年內白日去如波載懷秉燡賢不樂如夜何

○和答沈紫硤

我本山澤臒結廬白雲岑豈獨遠塵土風雨亦俯臨朝陽讀吾書卒業羣壑陰赤手莫援世敢雲長往心江山入捫虱形神調戲禽新暑不到窻空庭梧十尋故人遙相憶因風遺好音硤上有初約莫辭山路深

○次韻西邨老人見寄

眇予媿諧俗衡門日重關木榻巳漆敝艸屋多苔斑緬懷結髮期抗志夷惠班乘時冀陳力翊世姚姒間馳灮忽晼晚驚波逝潺湲悠悠違夙心戚戚長苦顏百年貴適意靑陽寧復還明月皎東林流煙澹前山潛居勗明徳哲人猶可攀

○懶習

臥痾歲彊半懶習乃成性巾屨不時禦散發還髙詠避世迹盡掃懷古心獨競經旬未下堂花鳥苦相迎登山俯周行吾道終錚錚

○秋晚

晨灮動林薄水竹尙淸佳寒日射水中萬竹走龍蛇美人秋云東相望眇天涯招招踏澄江來把芙蓉花

○古意

朱夏忽云謝西原凜秋色流灮驚電駛我心悚以惻生也信有涯漆園眞達識勢利誇毗子去道遠巳極優哉復優哉冥心任通塞

○簡南澗上人

我本山澤臒夫腳聲華路翻然亟來歸逢此南澗渡問訊雲中廬樹石淸猶故悠悠卒歲途相隨入煙霧

○雲巖大風

寒風西北來千林號動地敗葉舞長空萬態助聲勢老樹凍欲僵顚崖偃如避懷哉失哺兒淒涼更誰恃殘鑪撥不溫背壁各掩涕病懷轉增惡感嘆成坐起羊裘禦復卻蘆花耿予意相望天一涯羽翼難遠庇夕陽自推窻題詩志吾媿

○有感

西日不停馭東流無回波良會今不載志士嗟如何憶初兒戲時盈耳明良歌童子亦何佑奮庸圖不磨行行未登歧勛華倏以䢐妖氛蔽天宇林羽無寧柯嘆息不能寐窮景誰揮戈平生本朝心翻然寄煙蓑爲語同心友盟我雲山何

○山中吟和從弟舟仲

懶我糟粕等萬卷兒戲已羞論白戰要令心地收汗馬一念斯須聖狂變雨聲鐙暈悄空廊風味與君曾共嘗我獨遙從萬里役彊顏翩翩侶隨陽簡書於歸舊林壑無柰杞人懷更惡晴空揚袂北望心滿眼風塵障寥廓平生知己許靑山身世商略支頤間谷風習習云臥熟野日荒荒天步艱東南片月出海白烏烏悲歌滿中澤山人徙倚岸角巾獨和商聲扣巖石棲遲聊欲全吾眞夷尹異趣歸同仁雅懷準擬煙雲老無力挽回天地春洙泗行藏一二數善矣淵騫學尼父一義戰克千乘輕安事鄕人榮負弩湖山佳絕眞畫圖芒鞵走挾蒼藤枝天遊到處有濠上荒哉一舸逃姑蘇虛室靈灮尙還照凝神混沌甘無竅技兒役役矜擅場那堪著眼供一笑

○南城樓集

坐瞰重溟八千尺悵望蓬丘桃巳核飄飄直欲淩紫煙何物虛名論赫奕指揮如意按悲歌徙倚女墻扶瘦腋咄哉世事覆更翻老矣夕郎玄尙白習池峴首今蒿萊轉眼滋遊雪鴻迹林■﹝垂夬﹞長虹浙河暝鳥外殘陽越山夕童冠燻風笑詠歸三年病懷聊一適抓髯淸嘯動海壩豪宕從來曾此客

◆五言律詩

晚晴

暝色

霽色

江上

秋熱

久雨

鄕思

阻風和顧省長

夜坐

又八月望夜玉帶湖泛月

送蔡天錫

夜過前峯僧捨

云行和鄧士魯

宿石門山房

瓶山

贈何山人

章廣文夜至

夕泛有懷

睡起

大雪攜鶴觀瀑

晚晴

再遊蘇臯祠

晏起

元日

試杖

周氏別業

董純卿至

籞兒廟

南樓

西湖遲徐郎不至獨往林處士墓

漸翁夜過山中

和詠錢東畬見懷

張橫浦讀書臺舊題次韻

越人詩謁次韻

或誦施西亭暮春之句淒然感懷追武其韻

兩翁來會前峯精舍

春雨臥病朱陳兩翁至

夏日雨後

廬山

夏日重遊雲巖寺

董化卿尹宜興

雲濤莊雪夜

山莊暮歸

元日

客詩問疾次韻

次韻範栗齋讀徐蘇傳

暮春雨後至孟家瀑

送葉陳州

廢社

秦溪野泊遲朱陳兩翁

挽周文弼

哭內

○晚晴

苦雨連旬日初晴一振衣殘云依海嶠新水到柴扉僻性嫌山淺塵緣與世微斜陽疏樹裏淸影石邊歸

○暝色

暝色狹斜路幽懷長短吟殘虹猶薄海髙鳥漸依林去住從吾道艱虞熱壯心燕云愁直北望斷欲沾襟

○霽色

霽色林廬晚愁吟野水灣斷雲虹外雨殘日鳥邊山海宇堪流涕朝班秪彊顏獨嗟身世拙早見鬢毛班

○江上

天塹東南限神功混沌餘波濤來楚蜀雲雨被揚徐旅泊水村寺霸圖煙艸墟親庭渺何許倚望獨躊躇

○秋熱

秋空驕剩暑客捨困炎曦檐鼠時呈技淵龍或守雌山云督眼度江月近人宜趺坐晚風榻焚香了化機

○久雨

兀兀憑誰語悠悠秪獨棲雨深山更靜溪漲屽全低日月書生老風塵世路迷新晴散孤悶邨酒正堪攜

○鄕思

�極南云迥時驚北候新栩然靑瑣夢尙爾白綸巾恐負平生學常懷寂寞濱潞河秋水永何處是歸津

○阻風和顧省長

病涉頻占易狂移欲訟風閒杯拈又閣歸夢應還空客訝江聲怒神矜噫气雄南來何郡子督爾過飛蓬

○夜坐

獨坐憂思集悲歌夜色遼疏林明遠火靜院急寒潮戎壘江南徧天閽冀北遙秋空穿病眼何日遣嫖姚

○又八月望夜玉帶湖泛月

良夜不可負歸人還自畱天閒多病客月占兩中秋遠水疑通漢輕風穩送舟露華淸到骨寒意問羊裘

○送蔡天錫

鄕國來何晚風塵別更難天空落木外路迥朔云端意气時看劍悲歌幾控鞍春風消息好爲報浙河幹

○夜過前峯僧捨

病客迷津舫淸宵古寺門燈明深樹閣僧住遠人村煙月自良夜江湖多放言雲泉有舊約投老欲終焉

○云行和鄧士魯

云意巳彌望馬蹄還復行歸心先鴈遠病眼獨山明落落同塵迹悠悠和古聲撩人柰佳句孤燭守寒更

○宿石門山房

塵土三年夢雲林勝日遊小招聊擬賦多難獨憑樓月色千山午江光滿意秋心期應共汝投老白蘋州

○瓶山

小築不遠市髙情還傍山塵緣甕天外風味曲生間瓦枕乾坤夢籜冠煙霧顏因君懷舊隱海上紫雲灣

○贈何山人

愛酒何山子經年事遠遊雲煙幾兩屐湖海一扁舟白眼無遺勝靑囊有祕搜更休談望气那復問封矦

○章廣文夜至

孫燭十年別淸尊今夕同宦遊談五五衰病閔忡忡稅駕逢身健移家得歲丰浮生能幾會搔首嘆萍蓬

○夕泛有懷

幽意忽有屬嘑尊上小舠乾坤新化理湖海渺逋逃水混秋空遠山畱夕景髙平生攜手好歲晚隔風濤

○睡起

假寐憑殘易瞢騰過晚鐘�旋秋气肅山應歲占丰潛躍從吾道暄涼自候虫腐儒經世業多病已成翁

○大雪攜鶴觀瀑

初雪壓髙帽贏驂揚遠鞭玉龍僵不起白鶴舞爭妍山僻地無主骨淸吾欲仙長吟雜孤唳歸路晚翩翩

○晚晴

歲晏田家隙晚晴山日溫幽人神獨往古意俗誰論陳迹雲霄路閒身造化恩風檐髙士傅曠代有知言

○再遊蘇臯祠

路憶秋風舊時逢燈事殘林深天忽暝春淺午猶寒畫壁蛛絲嫚苔碑鳥篆刓自憐蹤迹野到處得盤桓

○晏起

晏起曝衡宇初春風物幽晴巒澄野旭融雪漲寒流謝俗飽閒味逃名疏貴遊仙人渺何許吾亦擅丹丘

○元日

云鄒又元日春意亦閒門國事支頤笏年光落手尊客攜僧入社鄰賀鶴生孫邈矣孤山老神交百世論

○試杖

雪徑初扶杖江城欲罷燈書門全謝客行藥偶逢僧候鴈將辭澤遊鯈巳負冰湖山春意動遊興日騫騰

○周氏別業

周郎結屋處風物畫中論晏坐泉圍榻昏鐘斗掛門山光明遶屋海气迥埋村望望吾廬近時來共一尊

○董純卿至

我慚楊子宅君棹問奇舟今古談能劇髙閒意自投春禽從聒聒道況只悠悠相望牛鳴地過從信去畱

○籞兒廟

霽色秋移舫晴雲午過壇廣川浮野動深樾到門寒麟閣心空在鷯枝迹巳安髙談入揮�返棹見歸翰

○南樓

幽興屬遐眺憑髙散餘醺徘徊出海日邂逅還山云度鳥江天永斷峯吳越分超然俯淸曠何處有塵氛

○西湖遲徐郎不至獨往林處士墓

勝會應空負幽懷亦自聊舟移六穚永衣振兩峯髙簫鼓春遊競鳶魚野興豪孤山有冥契獨往廌溪毛

○漸翁夜過山中

寒夜平生友星江百里船風煙猶遠色虹月更新妍十載話通昔一眞思入玄分攜秋水岸悵詠白雲篇

○和詠錢東畬見懷

夫君惇夙好詩寄紫雲深況值蕭條候應知遲暮心風神傳落月聲律譜鳴琴江湖渺延佇山寒增夕陰

○張橫浦讀書臺舊題次韻

古臺全艸沒閒戶半云扄往哲猶生气狂夫欲乞靈蝸書陰蘚碧鳥破晚煙靑髙節存遺傳閒來續舊銘

○越人詩謁次韻

避俗云邨遠經秋客鬢新寒燈閒自喜殘捲閣還親往事悲歌永西風酒力淳明朝山雨歇曳屐訪天紳

○或誦施西亭暮春之句淒然感懷追武其韻

石磴閒髙眺溪鄕豁俯臨晴巒多爽气春事巳繁陰潮帶虹邊雨雲連鳥外林美人遺妙語惆悵細悲吟

○兩翁來會前峯精舍

一別歲云攺多病會常難天值淸和景人來野水漧庭空藉芳艸林■﹝垂夬﹞認謠巒趺坐談方外吾生得大觀

○春雨臥病朱陳兩翁至

山雨連村暗蘭舟二仲來過逢老多阻愁痡郁初開綠樹春將謝紅塵夢久回髙秋蘇病骨還約共登臺

○夏日雨後

村莊住山麓長薄帶淸川荷鍤通新水攜壺餉遠田鳩聲時亂聒龍骨晚髙懸好雨連宵永家家同晏眠

又

返照收殘雨幽懷步廣川對山哦得句坐樹課畦田嶺■﹝垂夬﹞江光迥林疏日腳懸前村晚歸牧丰艸散牛眠

○廬山

斜日匡廬道生綃水墨圖勝難長句寫深稱列仙都云失開先寺天連彭蠡湖遙聞栗裏近慚愧擁車徒

○夏日重遊雲巖寺

老去勝懷在重過支遁房亂藤富午暝深澗襲秋涼客路逢蒲節僧窻酌桂漿煙墟莾吳苑殘照醉歌長

○董化卿尹宜興

木落歲雲暮樓船發廣川春濃陽羨茗化接武城弦云表鵬程迥江濆鷺社便善權巖洞好慰我遠遊篇

○雲濤莊雪夜

江邨堪老我寒夜更宜詩縞嶼歸禽訝玄機厚蟄知冰潭淸數石雪路漫多岐若个孤山宅逋翁得擅奇

○山莊暮歸

筍輿殘夢後松徑夕陽時天倒晚湖湛霞橫秋嶂奇布袍露半濕斗笠風全欹童子迎山麓燈光度槿籬

○元日

紀歷初更歲冰霜未放春年華東去水世事後來薪海宇風塵滿鷗鳬保社新壯圖難著手寬計作閒人

○客詩問疾次韻

習懶仍兼病巖扉日日關心神猶紫禁嗅味柰靑山世意同云薄松陰伴鶴閒樓頭孤嶂近時得盡危攀

○次韻範栗齋讀徐蘇傳

髙人同厄運龍臥得身存矻矻賃春日勞勞抱甕園野夫惟勝韻幽思寄淸尊惆望堪誰語思君佇石根

○暮春雨後至孟家瀑

空林宿雨歇近郭曙鐘寒亂水斜吞徑殘云弱傍灘泉聲人語細山气客裘單老我足幽勝後誰應感嘆

○送葉陳州

柳外鳴班馬城東趣去轅遙聞經賊郡重致愛民言曉色明文綬燻風進醁尊宛丘多隱逸君試訪衡門

○廢社

髙秋風煙佳興到喜獨往霜林矜春紅廢宇漫古榜丰畦禾縱橫瘴海劫蒼莾長松多逢人邂逅幸我儻

○秦溪野泊遲朱陳兩翁

孤舟泊巳暮二老來何遲深樹共寒意東流渺風漪閒閒僧話續悄悄客懷羇返照長霞外容輝宛抂斯

○挽周文弼

功名大槐夢冠劍一杯封淸白髙標在豪華此路同愁雲迷斷鴈衰艸泣寒蛩一掬斯文淚飄隨宰相風

○哭內

束�良嬿婉半途長別離浮生忽夢破浪迹尙塵縻寒杼遺殘織空巢守伏雌繐帷風雨夜怕誦痰扅詩

又

偕老舊盟廢半生淸影單好名吾獨累分謗子能賢淚咽垂髫女吞聲執手言間關句曲路憶著便澘然

◆七言律詩

客夜

下第秋夕過通濟橋

江泊寄金山僧

彭城

鄕思

趙邨夜泊

澉墅莫歸

臥病

獨往

五畝山集用杜韻

懷玉驛

黃鶴樓

多病

春日泛湖望海

雨夜客至

髙臥

石門西邨勾溪至

徐襄陽過訪艸堂

玄覽亭小坐懷白鶴山人

次韻鍾西臯雨中述懷

應容庵書至使者贄詩私覿病中和答

劉海村詩問次韻

入春避地澉水秋盡還山西臯詩慰次韻

山遊

有感

謝別沈默齋

再別呂東匯

春暮懷王鶴山

次韻蘇叔豹見憶

雨宿眞如寺

初春海上

夜坐

秋晚溪上

九日

寓蕭寺

夜客對雨

麥山老人

趙漸翁七秩初度有詩次韻奉壽

祝思允宅夜宴

和答鍾西臯

和答徐光澤

和答鍾西臯

中秋夜湖舟對月

次韻溪翁春日天寧寺樓

西村詩賀堂成次韻

次韻鍾西臯見憶

送友

南樓

秋晚登山

西臯先生季夏詩來俯慰寥泬僕病偡秋半差彊展詠三復次謝兼簡西邨勾溪二翁

送徐郎進士舉

晚眺

有懷

○客夜

敝裘十載風煙客落木滿郊燈火村吳岫白雲家遠近瓦瓶濁酒自寒溫山靈有約慚移檄世路多歧欲斷魂惆悵歲華今向晚�衾豪思欲騰騫

○下第秋夕過通濟橋

雨過都門秋意多憑闌慷慨酒微酡壯懷端與長汪誓偉事猶聞故老歌淸禁樓臺涵月迥九衢燈火�星羅江東畱滯表年晚顧影滄波柰爾何

○江泊寄金山僧

曾憶髙樓紫翠間孤舟今夜隔沙灣詩畱吞海誰應護名刻朝陽石未刓三度長裾空禁掖百年淸夢此江山驅馳尙冷東岡約不待移文巳厚顏

○彭城

萍蹤今日又彭城寒吹蕭蕭舞敝纓汴泗蛟鼉爭險壯濠梁煙月遞昏明東風苑陌春襟動午夜星河劍气橫曠代獨憐陳正字心期應不負平生

○鄕思

鄕夢初殘曉禁鐘客懷無那轉忡忡丹心許國有如日病骨未秋先怯風空谷移文它怨鶴長云搔首羨冥鴻封章欲乞閒身去九杞泉頭理釣筒

○趙邨夜泊

經歲重來舊遊路荒郊殘日下髙梧千艘燈火河成市五夜殷憂病獨臒新月隨人書屋近凍雲回首玉樓孤腐儒通籍慚何補自合歸山理芋區

○澉墅莫歸

殘日東風澉墅回輕雷挾雨馬頭催靑山有約羇塵网四海多虞負酒杯寂寂野芳春事晚茫茫天運杞人哀燈前試拾新詩艸彊半憂吟取次裁

○臥病

長夏寒氈擁病魔捲簾疏雨動髙歌糿紜末俗矜兒劇�兀孤懷倚太阿榻上光陰詩艸亂山中籌算藥鑪多新晴擬散頑腰腳遊興翩翩繞薜蘿

○獨往

興到海濱成獨往千林風日淨娟娟寒山病骨晚爭瘦白鷺蒼波秋可憐天地閒愁塵夢醒煙霞勝事艸堂偏斜陽深徑漁樵盡弄影蕭蕭石上泉

○五畝山集用杜韻

桂樹靑靑賦小山棲遲我亦數公間鷗鳬野水尋初約虎豹秋風擁九關采藥雲林聊寄迹請纓天闕尙彊顏王孫一飯終身意況復虛名國士班

○懷玉驛

十載黃埃走病身憑茵驚見萬嶙峋遠人鳥語有眞意過雨風光如莫春白日此心寧宦達靑山與我故情親雲濤舊業應無恙猿鶴時來見夢頻

○黃鶴樓

樓臺仙迹古城隅尊俎英僚勝會初全楚雄圖歸指顧淸湘幽憤入躊躇江光蜿蜿晴虹迥沙渚娟娟野日虛客子自多雲水意扁舟卻羨洞庭漁

又

一雨江城五月涼重樓危檻俯蒼茫煙蕪七澤浮元气晴樹千村動夕陽競挽龍舟懷正則遙思彩扇出明光髙堂此日還蒲艾遊子尊前憶故鄕

○多病

多病倦遊聊作計負山臨壑結茆堂釣竿入手江湖遠書卷蒙頭日月長春服初乘沂水興什風時度藥畦香漫勞過客談經濟習懶年來樂睡鄕

○春日泛湖望海

雨閣替云遲客遊荻灘桃浪信輕舟病身秪合伴孤鶴健語猶能回萬牛隴樹陰成悲宿土煙蕪影斷見浮丘沙棠擬續招尋興更泛蓬萊淸淺流

○雨夜客至

曲已團蒲午夢殘鶴聲報客小橋灣翠屏寒暎萬銀竹絳蠟秋酣兩玉山道意自慚違俗累酒船眞負問奇還紫萸黃菊重陽近突兀星厓擬再攀

○髙臥

病夫髙臥星厓上野情幽事靜相宜晚山如揖抗塵表晴雲有時來坐隅閒身日月衣裳懶勝地禽魚造化私汗靑尙論百世士栗裏蘇門我得師

○石門西邨勾溪至

野人淪放紫雲谷勝友連翩根竺村古渡晚寒初艤棹萬峯秋靜獨開門歷探幽壑尋三秀深話淸鐙臥兩尊不厭山家淡風物還來茆屋負朝暄

○徐襄陽過訪艸堂

野情於世自蜩鵬一壑蓬蒿手自營昭曠觀遊心獨領狹斜岐路夢還驚柴門反鎖封秋蘇畫舫深維探晚英滿意對牀泉石話三年今得此懷傾

○玄覽亭小坐懷白鶴山人

遠寺疏鐘送夕陽危闌獨憑於歌長髙鴻望迥暮天碧野蝶愁牽霜葉黃對影作雙眞自愛百年彊半尙須忙深蹤懶性過從斷猶憶淸喫舊楚狂

○次韻鍾西臯雨中述懷

苦雨經旬淹淑景早雷十日驗餘寒庭梅寂寂簾前落湖艸靑靑鏡裏看深谷鶯花�冷淡浮家雲水尙盤桓殷憂無那堪誰話搔首斜陽獨倚闌

○應容庵書至使者贄詩私覿病中和答

寒林斜日動柴門一舸遙遙入海村七字通名孤解後尺書欹枕得溫存京華消息關心遠野戍風煙望眼昏萬里江湖分終老平生贈處欲重論

○劉海村詩問次韻

感嘆壺頭念少遊危蹤到處浪淹畱靑山食力荒三徑白首攜家訪十洲夏半梅黃憐節物雨深苔翠上衣裘四郊戰骨縈芳艸斜日孤城怯憑樓

○入春避地澉水秋盡還山西臯詩慰次韻

寄迹荒城似謫居還家病骨戀箯輿山棋雨翠秋容淨林■﹝垂夬﹞霜紅野眺舒憂國多虞懷耿耿信天定分意如如獨憐萬卷成焦土遺恨連艘失載書

○山遊

杞山秋髙風日好獨扶藜杖步晴岡達觀浮世身如寄任狹當年气巳降雲水茫茫去鳥沒煙霞隱隱歸樵雙淸林孤眺坐成晚遙見疏林明夜缸

○有感

欲向西風酹一尊乾坤何處著英魂百年事過風前燭千古名傳海上村香火半龕誰地主孫枝一葉是君恩夕陽滿地傷心淚付與江流自吐吞

○謝別沈默齋

僦居殘夏入髙秋世難存身迹漫投瘦骨稜層刓坐榻故鄕艱阻賦登樓山中猿鶴多歸夢天末風煙倍客愁萬類兩間同逆旅遠遊還問武陵舟

○再別呂東匯

涉歷危途次水村支離病骨傍人門滿林風葉秋聲碎四壁寒蛩夜語繁客況春溫懷地主鄰家社會憶鄕園卜攜便覺情無限回首霜空欲斷魂

○春暮懷王鶴山

三月風光今又暮四郊雨意喜全收春愁無那憑桑落午夢將成破栗畱鄕國創夷誰側席故人丰采獨登樓空林暮色增惆愴何日東岡續舊遊

○次韻蘇叔豹見憶

詩句遠投多病客野心無那不羇■﹝犭員﹞秋來曠度�縈夢老去端居獨寤言困鶴風雲羞短翮蹲鴟伏臘飽荒園剡舟遲爾維星石起我髙談雪浪翻

○雨宿眞如寺

夜雨僧齋滯客輿淸燈髙榻信吾廬玄談種種浮生名茗碗深深坐醉餘雲路造天無欵段野情隨地有華胥廿年回首紅塵夢寒影空堂自愛予

○初春海上

積雨晨收好風日瘦藤危屐試春袍山中日月人空老海上煙雲興獨豪隱約野芳初亂眼郁紆幽思欲揮毫詠歸樵徑者誰子徙倚殘陽首重搔

○夜坐

開門見月來松徑掃地移牀傍石渠寂歷寒螿共淸夜咄嗟浮世托籧廬黃虞道在生何后溝壑盟尋老只初一詠一觴還自笑明時野調獨迂疏

○秋晚溪上

坐占淸溪瘦石雙風流想象鹿門龐髙歌艸澤時空晏卑聣雲臺气巳降老去閒愁消短榼醉來佳句墮寒江歸輿伊軋松堂晚零亂殘陽上半窻

○九日

感時今日重陽節扶病云邨第一峯黃菊深杯桑落酒靑出髙帽日斜風道違末俗空孤憤詩與秋濤合並雄忽憶蘇門遙悵望欲家遼海謝過逢

○寓蕭寺

�客閒情與世疏息肩聊得借僧居夢殘午枕鶯聲裏詩滿橋亭野色初經濟有懷猶浪迹乾坤到處是吾廬十年世路塵勞障來謁禪關得起予

○夜客對雨

風雨茆堂入夜寒一尊相對共淸歡盟深魚鳥便林壑病中煙嵐痼肺肝孤燭話殘衣袖薄小山賦就茗甌寬老懷時事頻驚慨意气相逢引劍看

○麥山老人

麥翁淸時甘陸沈蹤迹迢迢煙霧深石轉醉眠月皎皎松圍晏坐秋陰陰閒攜隻影云隨屐幾見行人雪滿簪朝市語聞應洗耳登髙爲賦考盤吟

○趙漸翁七秩初度有詩次韻奉壽

憶昔天門曙色開連翩並馬直廬回髙翰徼外淸風播遐壽壺中紫气來別圃序芳觀物興平槎對景擅場才村翁許入香山社雅祝還稱北海杯

○祝思允宅夜宴

殘陽隱地紅炯炯角巾弄影靑離離瞑煙散空歸鳥下白露被野寒虫悲劇談雜出觴政亂佳句欲吐燈花知野人夙抱杞狂疾假日偸歡同鷾鴯

○和答鍾西臯

閔雨長歌云漢什得秋剩有大田風新涼病骨逡巡健野水漁舟遠近通淸夢有徵多勝事舊題無處不塵籠扶攜擬踏西臯路共采芙蓉帶路叢

○和答徐光澤

一緘三月紫雲灣深迹棲遲鹿豕間兆喜燈花符昔夜擅場詩句破衰顏病身遙謝金閨籍艸坐常從野老班自愛山村涼意早溪南楓葉未秋丹

○和答鍾西臯

一聲秋信葉邊聞早見西風度朔云塵鏡紅顏吾喪我雪舟淸興客懷君壺頭閱世時何晚谷口耕巖日自曛撫手知言千載上蘇門長嘯有遺文

○中秋夜湖舟對月

一年好月是中秋向夕呼舟抱病遊大地淸輝翻白晝良宵幽興屬滄洲湖山夜色孤篷遠天水寒光兩鏡浮酣坐不知吟嘯永闌干北斗掛峯頭

○次韻溪翁春日天寧寺樓

闌干徙倚雪晴初十日東風百艸蘇全晉夕烽淸塞徼片帆春興滿江湖漫堤新水鷗前永過雨遙岑鴈外孤千里河山閒放目壯遊曾憶賦三都

○西村詩賀堂成次韻

少築巖居俯釣臺更亭絕巘望天臺入春窮谷還桃李避地閒門自艸萊叩石適歌涼月上卷簾滄海暮潮回多情張老斯幹頌匝屋煙雲爲爾開

○次韻鍾西臯見憶

落木殘陽獨倚樓歸云寒擁晚山稠煙霏好語傳雙鯉湖海閒身擅一丘塞北戎心驕未格江南民病愧先憂孤燈長劍空三嘆衰鬢繁霜柰九秋

○送友

棘寺髙材起陸沈翩翩白馬向楓林歌聲相續山村靜別意無端江水深千里霜威生畫戟孤城秋色上瑤琴病夫悵望畱無計寒月荒郊後夜心

○南樓

淸喫獨上山樓晚黃落空悲海國秋遁世野情從棄置安巢歸翼自嚶呦勛名夢斷圖煙閣病力時看理釣舟歲晏陰晴苦難料竹椽桑土漫綢繆

○秋晚登山

衰病深邨過客稀經秋短布一衫衣日邊巧宦名爭顯澤畔幽人見獨非薄暮云屏空翠重疏林霜沛熟紅肥山頭抱犢歸來晚歷亂殘陽滿磵扉

○西臯先生季夏詩來俯慰寥泬僕病偡秋半差彊展詠三復次謝兼簡西邨勾溪二翁

懷人詩句綠陰暮抱膝怡情紅樹村木榻漸移當蔭石角巾時倚傍溪門松陰晴景湖天迥沙磧秋灮海气吞白髮靑山老佑己裴回唫弄入黃昏

○送徐郎進士舉

馬蹄特特赴春風如砥周行萬里同空谷離懷悲冀越曲江豪思薄雲虹褐袍引對螭坳近鴉墨書題鴈塔雄野老若爲長路贈贈君椽筆撼玲瓏

○晚眺

羣卉隨風已作塵遊絲無力可畱春文章今日誰知己气味玆山是故人虹外晚天靑霮■﹝雨上對下﹞鳥邊煙岫翠嶙峋悟空寺後荊湖曲投老千金合買鄰

○有懷

歲晚空山獨拄頤扁舟載酒愜幽期風雲懷抱崎嶇路泉石交遊夢寐思寄興酒卮聊把手縛人詩律幾顰眉一鐙相對髙齋下遮莫西林月落時

◆五言絕句

晚度

春雨

節婦

江船

領客觀瀑

○晚度

壓水雲欲墮吞江虹未收野人聊自適吹邃滿滄洲

○春雨

霢霂林臯暗低迷艸樹平春膏浹南野吾欲偶鄰耕

○節婦

士有不奪志今見閨中英一天戴白髮隻影沒靑燈

○江船

水禽戲澄碧風竹弄淸妍被褐江船客窮年守太玄

○領客觀瀑

我履解贈爾雲中聽泉去歸來還履我怕落風塵路

◆七言絕句

奉餞季父之永州倅依韻

山閣

春病

秋晚

勾溪和什來再用原韻

金山吞海亭

歸夢

歸期

沈公橋

憑幾

扇畫贈丰厓

題畫寄梁仲

震澤歸寄前峯僧

月林僧捨

金粟蘭若

望云

徐南塘惠借袁海叟集附謝

賦秋泉

南橋

復陳勾溪

春雨臥病朱陳兩翁至

除夕

魯山

次韻西臯感事

野泊

湖外郊行

一竹

悼鶴

和錢海石給捨韻

招朱懷泮

泊巨野

詩成

聞翁七袠

夢儲

○奉餞季父之永州倅依韻

殘日遠峯明陸離別情惆悵風前杯竹林今古淸風在猿鶴東山首重回

○山閣

衫浥嵐光先雨潤樹酣江气未秋丹飛流千尺憑闌外並作蕭蕭六月寒

○春病

山日冥蒙籠野煙碧桃紅杏鬭春妍老夫獨負看花約布被蒙頭白晝眠

○秋晚

遠浦長霞弄晚晴釣絲搖揚拂滄瀛幽懷自適無誰語寒日秋波盡意明

○勾溪和什來再用原韻

夢斷紛華幾歲年煙雲況味只蕭然艸玄筆硯消長晝今雨都忘舊雨船

○金山吞海亭

江面峯頭巧著亭澄波玉宇兩爭淸倚闌客子心如水何事沙鷗亦浪驚

○歸夢

故山秋老親闈冷遊子夜長歸夢多獨倚蒼茫動幽興卻慚容易脫漁蓑

○歸期

歸期屈指巳無多木葉蕭蕭笠澤波只尺三髙英爽在笑儂懷檄又經過

○沈公橋

兩涯寒碧成周道千尺晴虹跨水雲別浦歸人多悵望斜陽搔首劇思君

○憑幾

海宇浮雲幾去來山邨佳處獨裴回春光巳謝還秋信天只峯頭夢未回

○扇畫贈丰厓

遠路歸來巳白頭丰厓猶似舊時秋長藤短褐行吟處不道山翁是故矦

○題畫寄梁仲

海上春山渺莾中長藤到處識髯翁貴遊無數花間騎萬態風光適意同

○震澤歸寄前峯僧

千里煙波一日程勝遊猶恨欠山僧夜歸劇憶前峯翠曉起闌干試一憑

○月林僧捨

月午天霜破衲寒梵音蕭颯度林端經殘香燼秋寥泬時有風枝語夜闌

○金粟蘭若

野老山僧意味眞瘦笻髙笠往來頻十年著我東林社更道何曾見一人

○望云

郊原新綠正丰茸晏起鉤簾曉霧空造化無邊生意浹春云彌望濕東風

○徐南塘惠借袁海叟集附謝

柳風桃日滿林廬湘帙緘開午夢餘詩律沿唐追晉魏一編落手得權輿

○賦秋泉

微霜昨夜下庭柯東岫朝來爽气多偶過溪橋探三秀驚看白髮昭滄波

○南橋

一曲溪流兩岸松石梁蜒蜿臥晴虹硜硜拄杖歸來晚月掛東林屋上峯

○復陳勾溪

此地重來巳十年林廬水檻故依然過門不是忘相見剛有東風送客舩

○春雨臥病朱陳兩翁至

一丘髙臥閒雲共二老相過舊雨同續續江湖十年話支離病骨起春風

○除夕

一年將盡此黃昏坐撥殘鑪火尙溫六十來人今曉事春風一夜到柴門

○魯山

周行轍迹幾經年故國靑山夢寐牽桑梓陰陰丘首地鄕云爛爛帝鄕邊

○次韻西臯感事

野人無意卜潛虛眉宇閒愁久破除白髮靑山隨拄杖殘骸應是乞來余

二

十日開門風葉多病懷今巳入無何嗟卑嘆老眞癡絕昨見黃童發又皤

三

堯年九歉今始收滿車■﹝禾罷﹞稏勝封矦葛巾漉得新缸面客過山前底死畱

四

不問金華舊牧羊屋頭丹井半苔荒淩雲賦就多仙意笑托山靈酬一觴

○野泊

滄江茫茫白鳥度丹崖冉冉晴雲流舟橫野渡倚殘照日短風煙生暮愁

○湖外郊行

靑鞵短策湖云東漫摉妙語酬春工野煙漠漠吞江樹晴雨絲絲織晚空

○一竹

薇蕨聲沈舊業空首陽何處訪髙蹤冰霜大地同搖落挺立孫枝殿朔風

○悼鶴

朔風殘雪滿云邨一訣仙姿欲斷魂撥盡寒鑪夢耶否夜深明月懶開門

○和錢海石給捨韻

詩酒畱連到病翁綠波芳艸暮云東夕陽歸去酡顏色贏得籃輿兩褒風

○招朱懷泮

山光翳翳日沈霧風色蕭蕭人倚門聽得寒空叫羣鴈欲尋之子水邊邨

○泊巨野

凍雲寒月遞昏明遊子躊躇怯遠徵身在畏途親在夢魂消飛霰打篷聲

○詩成

云邨病老語多哤造次詩成雜宋�還遡開元論風格拾遺壇上樹旌幢

○聞翁七袠

幽人萬徧課參同只恐勞生事事慵髙枕山房還靜聽十千八百五更鐘

○夢儲

情鍾物化合並難入夢來時散曉寒春夜若爲經歲永病魂與爾得盤桓

◆六言【附】

諸弟秋試

下邳阻風

○諸弟秋試

羣季秋風桂子病夫夜雨蒲團黃你味余雋永靑雲望入髙寒

○下邳阻風

家近心情如醉路難風浪拍天春云過眼無賴野日蒙頭獨眠

◆五言排律

雲遊雲岫峯

天只峯晏坐

○雲遊雲岫峯

深雪撩狂興長�弄曉寒翠淩孤突兀玉拱萬巑岏勢合疑包地塵空愜憑闌野情多僻尙閒處擅奇觀得句浮眉宇抒思入渺漫詩魂淸到骨仙意欲騰翰認路樵無迹題名竹有瘢餘生饒樂事無地著憂端

○天只峯晏坐

多病連三歲閒情擅一丘杖錢疏後計方藥慣前籌白首紛如嘆靑山黯爾愁孤衷危聖主奇數負通侯盤澗從眞隱詞場謝昔遊揚雄奇異代鄭谷許同流

黃門集卷二

●黃門集卷三

浙滸許相卿撰

疏

◆疏

論內侍納銀贖死

論內侍義男蔭官疏

論政權疏

論朝覲考察疏

論罰言者疏

乞恩送幼子疏

乞恩養病疏

乞恩致仕報籍疏

○論內侍納銀贖死

題爲信初命誅凶孽以慰神人事臣聞令出惟行弗推反又聞曰有功不賞有罪不刑堯舜不能以爲治信然哉則臣於今日斷獄不能無惑焉而職司獻納是謂得言遭逢聖明是謂可言於此嘿嘿無所逃罪故敢陳其愚忠幸陛下裁納竊照犯人張銳張忠於經王欽等罪惡臣不能徧以疏舉其屢訊而具服者載於刑書渙於綸音炳如也有一於此罪不容誅眾惡畢彰百死莫贖又何讀�方其憑寵靈擅威柄毒流怨積以致神器幾危逆潘乘隙先帝憂勞崩逝厲階禍本實自羣凶臣意孝廟神靈之震怒兩宮慈愛之痛忿天下臣子之悼恨而舉欲甘心焉者殆皆郁積磅礡無所於逞臣又意興獻帝之在潛藩憂本根之將顚思休戚之與共切齒憤懣何以爲情陛下旦夕視膳蓋嘗經於睹記矣乃者登極首逮凶邪列聖格歆薄海悅服端始於此而數月以來天誅尙逋明旨中革元姦巨憝許之減死贖金斯言一傅羣望大駭詎意正始渙號遽巳棄信失刑神怒�而再郁人怨解而復結不知陛下何以對越��何以承顏慈壽何以上慰興獻帝之靈何以布大信於天下臣民是以前日人心庶幾孝皇太平之望比來識者慮有正徳紛紜之漸矣先帝巳誤陛下豈容再誤耶且昔者不察而墮姦法固在也今也獄成而聽贖並與法而亡之矣祖宗勞神遠慮立法爲千萬世之防陛下秪博數千萬金以廢之豈不甚可惜哉政以賄成法由��臣恐自今人皆不復畏法惟務積金有金而�無不免以必免之計肆無涯之心臣又恐將來禍亂不但頃歲之幾危而巳然羣凶得肆於昔所謂非一朝一夕之故猶可說也彼於陛下無糞除之勤無阿保之舊而亦欲僥幸以釋愆釁以續要領果何術也恃左右者先爲之容也左右之爲此度已異日之將出於此故力爲之地所以自爲地也臣以爲若人亦可誅也不獨若人也刑部尙書張子麟都察院右都禦史張綸操三尺法司天下命古臯陶之任也干紀羣凶不能亟議早決故爾遷延曲爲比附雜然眾犯槪以大辟原其意非��輕以入重乃欲推重以附輕俾得徐肆寅緣巧惑聰聽矧大獄未竟堅疏乞歸不圖始終不聞執奏避事保身殊非大臣守職任怨之義臣聞春秋治惡必先黨與子麟等尢可罪也如蒙乞勑法可將銳等首惡悉照原擬明正典刑其餘某等殛竄放逐並左右先容者連坐黨惡以謝天下仍黜�麟等以爲舞法利姦之戒宗社幸甚天下幸甚

○論內侍義男蔭官疏

題爲裁侍恩以伸公論事臣聞爵人於朝與眾共之刑人於市與眾棄之眾則論公公則民服故刑賞者人主所得專而不得私也頃者欽凖蔭授太監張欽義男李賢錦衣衛世襲指揮同如一時騰物議乖舊章累新政有必不可者兵部尙書彭澤肇言之兵科給事中許復禮等又言之工科左給事中安盤又言之人三爲眾人不啻三論亦公矣而陛下初諭曰巳有成命了再諭曰巳有旨了�諭曰該衙門知道是必欲私之也夫朝廷之政公則一致私則萬殊恐中外貪競小人自此乘隙�踵有非分無厭之求許之名器黷濫何以成朝�不許則是業巳啟之而何以阻之臣聞故兵部尙書於謙再造社稷官其子冕爲錦衣千戶今兵部尙書王守仁克平汀贑官其子正憲爲錦衣百戶賢非欽之子欽之隸耳欽非二臣比而賢官崇於冤與正憲是忠勛大臣之子曾不若近幸中人��天下徇國死事之臣其誰不解體然則欽爲�國經澤等爲失官守臣等爲負言責陛下守祖宗之法亦似少失初意矣陛下念欽使令之適服役之久寵以賜金優以加俸識者猶曰非徳賞也而濫恩如此人言如此陛下尙吝而持之豈欽甘言媚謁有蠱奪寵靈之巧而眾方蛇盤蚓結陰伺曲贊又將籍爲化日之地者乎陛下重違內豎而輕拒士大夫也董仲舒曰天人相與之際其可畏也嘉靖建元以來冬無積雪春多霾風意者刑縱賞濫號令失常之應陛下亦嘗槪於中而求其端矣乎臣爲是懼伏望寢前命褫賢官以重爵賞以回天意亦以塞小人非望之圖成淸�無私之政臣不勝惓惓

○論政權疏

題爲體剛徳操政權以折姦防亂事臣惟天下政權必出於一一則治二三則亂上操則治下擅則��公卿大夫士衛翼奉行之則治匪人僭幹之則亂臣嘗稽往迹參近事以此推之百不失一故�今日誦詔令窺政權切慮深疑殷憂大懼繼之涕泣不能自己凡在有位義當亟聞臣待罪言官若更隱忍死不償責是以冒昧言之伏惟仁聖察愚忠而裁其罪竊覩陛下入繼大統禦席未寧登用耆徳嘉納忠讜申勑法守裁抑僥幸竄殛凶邪不旬月間盡復祖宗之舊可謂明也巳矣可謂剛也巳矣海內欣欣引領屈指以期治平曾未再期偏聽私撓秕政乖令日以益其殆陛下明少蔽乎剛少懦乎操權未得其術而陰伺巧移以謀矯竊者居中似有人乎臣恐自今漸實生習習實生常他日矯以疏大臣矯以逐諫士僑以徵玩好矯厶興土木矯以事邊功矯以私刑賞將來之禍不可稱諱𨿽有智者亦無以善其後矣臣爲�懼請得捨其細論其大者崔文左道罔上輔臣懇懇爲言漫以知道答之言官交章勿論也羅洪載守職逮系祕獄大小臣工疏十七上而說不行近又庇崔文之奴奪法司之守罪林俊以違旨怒言喀之奏擾矣其它事涉中人曲降溫旨於法有�則曰免提問於罪難贖則曰送司禮監奏請發�無功乞蔭則曰與做錦衣衛百戶然則昔登用者今播棄昔嘉納者今拂逆昔申勑者今沮撓昔裁抑者今批復此與正徳之初何異而明哲剛廉之士𨿽欲盡節謁忠勢可得乎臣聞俊將爲去計矣俊士望也俊去而俊之類臣知其不能畱矣中間或有懷祿彊顏依阿隱忍與近習私人相表裏以偸歲月之安幸禍之萬分一於不吾逮者其猷爲識趣臣以爲非直非俊之伍是亦私人近習而巳矣然則陛下將與近習私人共理天下乎天下且帖然乎臣又知其必不能一日安也夫今日之天下寧堪此輩再敗壞耶譬之人身在昔病巳�危傷生縱欲有旦夕不救之虞然元气猶壯一��中可以立起武宗承孝廟之澤是巳於今病𨿽稍蘇元气憊其不必酒色七情百毒之攻之也溫涼忒節食飲不時遂至長巳陛下承武�之禍是巳故勵精圖治捨巳從人庶幾可以巳亂而況羣小竊權紊政以趣之哉伏願陛下��覺悟收還威柄法大舜勿疑之勇奮齊威烹�之斷取弄權干政尢無良如崔文者勑送法司處之重典以塞人心以警其類然後務學親政遠色去讒綏畱故老延訪忠言詳察民隱宮府一體上下一心則徳可堯舜治可商周功可祖宗陛下享無疆之祚羣臣與弼諧之榮近習私人亦得以同樂和平矣否則人心將去天命難諶實陛下之憂亦羣臣之羞而近習私人固非便身之圖也臣實畏之

○論朝覲考察疏

題爲明肅政體以作新吏治事臣聞天下治亂在庶官欲庶官各舉其職以登於治則惟賞罰當而勸懲之道昭焉爾周官之法太宰會羣吏之治詔王歲終廢置三歲誅賞我朝三年朝覲考察蓋用周�而加嚴焉臣竊聞髙皇以逮憲皇孝皇�世贓墨之譴至於大辟遠配賢能之褒錫以彩�羊酒此祖宗之治所以吏稱民安方駕前古也行之旣久玩弛姑息漸失初意昭得近年朝覲宮員吏部考察畢日該科道等官於禦前面劾不才請旨拏問蓋未聞分別等第應否也或聖恩饒免則其間不肖者爲幸國法遂行是其間賢者爲誣而況考察之後不才黜去者多不與待罪之列賢能畱用者顧皆在被劾之科其又有治行出眾應得褒嘉者槪受屈辱尢非所以核事情公賞罰而昭懲勤也祖宗之法豈端使然哉是在政體事勢固當振舉之時而俗壇獘極宜動深長之慮恐難因循姑息如前之爲矣竊思十數年來賞罰大權凶邪竊弄非特無章幾於倒置𨿽違世特立不爲沮勸者不敢厚誣天下爲無人而中人之資隨時風靡往往而是故士人心術壇而廉節虧矣廉節虧而民病亟矣民病亟而愁苦怨咨幹逆陰陽淪胥盜賊職此而已陛下膺運中興勵精復古今日大計誅賞之始斯民一新觀聽之時正�書所謂宜用重典董仲舒所謂必變而更化者也伏乞陛下遠稽周官上繩祖武大奮明斷勅下吏部惟以萬姓爲心罔卹一家之哭嚴汰不職匪才勿拘常格故事本部該司仍將考察過�下官員貪酷闒茸名迹顯著者數人治行廉能聲實卓異者亦數人各寫手本至說事日期預先於東闕門下會同科道等官知會候至禦前將不才者指名面劾請旨拏問賢者能者指名面奏請旨褒異或賜筵宴或錫金帛餘者量爲戒飭其布按二司府州縣佐貳官並各正官以事不在任者行令巡按禦史嚴核賢否得實劾奏轉行提問擬罪發落奏報仍勑吏部將應該考察官員預先案仰該城取具歇家結狀務聽說事面紏以昭賞罰以示勸懲方聽其去如此庶幾大典不爲具文足以鼓舞人心丕變士習慰塞民望弼成至理矣

○論罰言者疏

��宥敢言罰失職以昭懲勸事臣抱疾私居伏讀邸報吏科都給事中李學曾論比來賞罰命令不�者數事禮科給事中章僑劾東廠太監芮景賢罪狀有六戶部主事林應驄認罪回話遂及優禮大臣俱奉欽依各罰俸有差臣不覺嘆息自恨�職無狀愧服三臣之忠鯁深惜陛下气驕志�迥異初心甘蹈過舉也書曰從諫則聖詩曰詢於芻蕘夫聞諫而從不待諫而詢往哲虛心捨巳以求合乎天下之公每如此今陛下不惟不詢且不能從又加罰焉恐非所謂與治同道者也夫使三臣者言或未當尙冀優容以勸來者況頃來戚宦私人破格之恩權豪近幸骫法之宥言官章疏咈違之批答謂學曾言之不當恐不可也郭九臯四品守臣爲一郡父母師帥景賢據其部民一面之詞奏行逮捕千里之外傳所謂父子皆獄是無上下也不然僑何親於九臯何仇於景賢特爲朝廷惜此事體耳謂僑言之不當可不可也陛下初政延用故老溫綸異數鄭重優隆蓋將賴以共安社稷凡所建白未能盡見施行乃復詰責其字畫左謬若秪使之奉行文書然者諸臣何以安其位而行其志應驄之言似尢不宜謂之不可也然則三臣者陛下果何意而罰之俸臣未遑援引�聞姑請以覩記聖政質之嘉靖攺元以來陛下批答言者始曰這所言有理蓋深嘉之繼曰知道了尙漫應之又曰已有旨了似巳厭之又曰如何這等來說則怒之矣今者直罰之耳又曰本當查究然則又將有甚於此者矣陛下一人之身再期之間從違如此夫豈羣臣遽皆變移狂惑莫能將順徳美抑或陛下深居髙拱親宦官宮妾之時多接賢士大夫之時少樂謟媚之言恃盈成之業逸欲日勝驕怠漸生也晉武帝以平吳怠隋文帝以平陳驕信史記之至今陋之陛下睿質聖志天下想望上希堯舜三王而顧乃下同二君豈不大失中外之望也哉況今東夷蠢動北虜狼顧潢池弄兵之赤子所在蠭起官軍俸糧■﹝垂夬﹞支動十數月計數動十百萬邊倉儲蓄不給周歲南都早疫方數千里近者威茂又以地震告矣人心皇皇正仁聖憫懼延訪亟圖所以消弭拯綏之時匹夫有言宜若重於泰山而三臣相繼因言得罪殆■﹝垂夬﹞未嘗少加聖心乎風旨所布盂水隨形臣恐自今大小臣工以言爲諱朝政闕遺生民困阨中外姦欺莫得上聞陛下孤立蔽欺之中顧倚近習私人共圖社稷至計岌岌乎危哉臣誠懼大患義愧敢言懷不容巳非敢黨三臣以自爲地也若臣者少嘗有志長不如人陛下擢司言責巳再閱歲曾無忠言嘉謨上悟聖心少裨時政方恥素餐而學曾等乃以言罰俸比肩同列臣實厚顏如蒙收回學曾等三臣罰俸前旨仍罰臣俸以懲失職更乞以學曾等建白一一勑付各該衙門議擬施行庶有得於不遠復之義而陛下無捵納諫之明臣亦少免屍祿之愧且俾失職如臣者戒敢言如三臣者厲賞罰當懲勸昭人心奮忠益畢陳闕庭無壅禍亂可防治平易致矣臣不勝惓惓

○乞恩送幼子疏

奏爲乞恩送幼子事臣伏覩大明會典一欵凡官吏監生妻故送幼子還鄕行勘是實具奏送順天府給引照回欽此臣原籍浙江杭州府海寧縣人由進士選授前職妻子隨任方誓披瀝以圖補報柰何命途多舛私故相撓臣妻李氏以嘉靖二年八月十二日病故遺下幼女僅周七歲前妻幼男一十五歲未周女又遠在家鄕四千里外幽明隔世嬰孫異鄕誠可憫惻臣之父母聞計驚慟又不知其何以爲情燻心憂患臣實以之𨿽欲勉彊在公而情牽內顧安能展布奮勵盡心事事爲是萬不得已援例陳情伏乞聖慈矜憐特勑吏部行勘令臣照例給假還籍慰籍臣親安集臣子依限前來供職感恩益深圖報益慪矣

○乞恩養病疏

奏爲乞恩養病事臣原籍浙江杭州府海寧縣人由進士選授今職嘉靖二年八月十一日臣妻李氏病故奏乞照例送幼子還鄕吏部覆奏送順天府給引照回至嘉靖三年三月間舊患便血痰火等病復發變成癃閉等證病勢轉增限期將及於四月十三日具奏乞恩養病義男定忠賫抱赴京��巳五越月屈指過時不知消息畏途萬里髙天九重豈其遂淪風波不覩天日薄命厄會或當有之臣偃伏待命以日爲年望久而疑且憂憂深而病益劇臣恐溘死未及聞命則長逝魂魄亦將私恨無窮臣欲奔斃道路則死於溝瀆等耳又將姑待的實音信再行陳乞則愈致稽違自速誅譴臣前卻狼狽輾轉憂惶身無所容病益深痼萬不獲巳忍死陳情復乾天聽如蒙勑下吏部移文原籍官司勘臣患病是實容臣在家調理不幸且死得明命以瞑目幸而視息少延气血旋復卽當奔赴禁垣批鱗碎首爲臣死所無復遺憾是臣進退死生秋毫皆陛下力也

○乞恩致仕報籍疏

奏爲乞恩致仕報籍事臣見年六十六歲浙江杭州府海寧縣人由正徳十二年進士選任兵科給事中嘉靖二年九月十六日給假送幼子還鄕隨患便血痰火等證嘉靖三年四月十三日具奏乞恩養病嘉靖五年十二月初六日臣繼母居氏病故次年五月二十五日臣父滋繼復病故積禍燻心奇痛刻骨前病因之時時間發日事醫藥有加無�气血兩虧齒髮倏變沈綿旣久平復愈難不意衰�跧伏之人濫得過情不虞之譽累經撫按並�堂科道等衙門薦舉節蒙吏部移咨都察院勘合札�浙江巡按禦史轉行布政司府縣催取惇逼赴部巳具病因告鳴外嘉靖十八年五月內本部題奉欽依補禮科給事中本年八月內舍人李茂春賫到本部札付令臣到任管事伏惟聖明當天羣物快覩海內才智之士與時俱奮幽側覬獲明揚閒散轉圖華要下至卑冗技能亦思服役禁近以分沾霈澤與被光榮臣𨿽性資闇劣至於知覺利害猶夫人也忍獨甘老山林終萎蓬藋上十違命之誅下速近名之謗以自絕於生成哉惟臣子之於君父事無不欲盡者心也時有不容彊者力也臣早因多病孱贏乘以殷憂摧割精漸銷亡病益深痼同裏交親絕迹慶弔殆巳十五六年�來年踰六十有如七十許人體力不勝衣冠朝哺半在牀蓐絲絲殘息難望久延不幸臣呆早夭�孫年未成童勉屬後事令其服田海鹽山村攺�鮑郎場竈戶以供課養生臣遲速俟時委塡溝壑�望皇上察臣願忠愚悃憫臣垂老宿疾乞初吏部容臣原籍致仕儻得死正丘首臣瞑目長逝銜恩九地永永無極矣臣下情�任戰栗待罪候恩懇欵哀祈之至

黃門集卷三

●黃門集卷四

浙滸許相卿撰

書上

◆書上

上王陽明先生

上邵二泉先生

上湛甘泉先生

上祝虛先生

與鄒謙之太史

與劉梅國中丞

與汪惟賢太守

與許廷美方伯

與東橋顧華玉參政

與莊渠魏子才學政

與南溪吳徳翼方伯

與毖齋查原博參政

與朱應周參政

與鄭伯興考功

與孫山人太初

與衡山文徵仲內翰

與崔同仁少參

與徐子謙太守

與況廷光大尹

與郭於周大尹

與張元傑給捨

與鍾西臯彥材太守

與徐東濱子正

與一所金汝白督學

與容庵應邦升當書

與東畬錢公良太守

與錢海石懋垣司諫

與鶴山王子揚吏部

與張蒙溪尙書

與邵天佑方伯

與徐可大參政

與漸齋趙鴻逵參政

與浦汝器侍禦

與定齋王天宇

與唐新洲大參

與沈少泉司課

與杭州楊別駕

與嘉興林別駕

與魏邑侯

與靜峯張惟喬學政

與文溪鄧士魯

○上王陽明先生

某罪戾餘生違遠矩正懵禮負教慚懼何言伏惟道化�猷坐殿南服炎荒絕徼久外天日之夷一旦��之聖治輿圖中竊覩平復田州一疏遠猷深�夫豈近世功名之士所敢覷其藩墻某跧伏堊堵亦爲吾道增气舊聞淸恙時切馳戀伏惟倍萬崇攝以底康豫無任切禱

又

違�道範忽巳易歲昔者及門爲役之日枯瘠方有生意巳而霜霰斤斧戕賊相尋矣某旅進竊祿以疾告歸計在秋冬之交洗心趨侍夫子矜而沃之餘潤以淑此生拜賜之辱所謂生死而肉骨也

又

某承乏諫省深懼弗任伏蒙不遺賜之嘉貺督以誨言欣戴秪服圖惟策厲以無忝門下不意先太宰奄爾薨逝伏惟純孝至哀何以堪處竊冀彊饘從制以任斯道以幸末學以慰天下切禱

又

溽暑伏惟臺候百福頃奉勤誨粗心懵識未敢謂有見處巳如暗室漸覩隙光由玆以往或得與觀天日之大拜賜之侈殆於罔極矣伏惟爲道崇護茵�以迓天庥

又

某聞教以來日嚴顧諟病耗疏劣自榮弗前寤寐依依函丈之下也執事方今爲國長城坐殿南服時平志遂然後歸西州表東海某得後諸生沾餘潤�與聞斯道日夕以冀昧幹崇嚴悚仄無已

又

某稔惡死不塞禍家君奄棄諸孤摧割萬狀偸爾苟活伏承尊慈遠頒賻慰曷任感泣仄聞仗鉞南紀茂建殊勛斯道妙用格天震世甚盛某罪殃餘息秪恐溘先朝露弗及快覩凱還謹遣兒子過代申謝私遙瞻旄纛曷勝隕絕

○上邵二泉先生

闊奉教範積有歲年睠懷造就之私未嘗一日忘拜賜也伏惟執事年徳彌劭聲實並隆無任爲斯文忭慰某志業疏迂抱病山谷臞然故諸生也時從長老憩棠陰頌余愛耳

○上湛甘泉先生

某惡稔禍鍾家嚴無祿日月不居奄將就土酷罰殘息無望更生惟是遺行一二恐遂泯焉無傳不肖孤死且不瞑伏惟執事大人辭嚴衮鉞事關述作僉屬信傳不肖孤舊執羈紲之役恃此輒敢忍死狀述先行一二以陳於下執事伏惟夫子矜而賜之一言以信其小善庇其遺孤海渺山崇曷足仰諭恩貺阻遠不得違次跽請謹托吾友蔡希淵候領襄事日迫伏由以須

○上祝虛先生

某勝衣知學逮今抱子猶夫人也頃讀揚子云書務學不如務求師始自憬然伏惟執事茂實隆望抗顏作模遠近之士從事斯文者屬武取衷焉矧夫末學近產裏閈辱在肺腑於攀援爲便敢以文質乖陋不足仰承爲解謹錄其所撰詩賦若干首序記若干首以先大道未聞徒餙末技自知不足藉手執事姑卽此而觀焉占其它日可與於斯文與否而進退之幸甚

又

伻還備諗尊體康豫拜拜簡書之賜辭旨勤篤若欲進某於道而俾弗終爲鄕人感激感激嘗聞前輩以知人爲難後進之士𨿽沈淪幽側之中以身�人固亦未易是故士之稱相知者或相望於千里或相追於異代某幸在末姻晚學伏辱降屈年徳獎引過情使某自信加勵以克有立受知已之庇固巳侈矣豈必執經請業綴墻屏之遊而後拜嘉貺哉又念世俗蒙人徳惠顧不以至公相期而趨走門下卑暱自親非惟自薄抑恐待知已不厚是故某惟思少勵志節報國士之知而巳關中古王者之更都�气靈異士之冀北先生鎔範之下諒彬彬矣山林艸澤夫豈無奇偉自重抱道相時之士出於門下耶亦嘗一曲垂意以禮某者禮之否乎違遠左右不聞至論便風時賜教督以終大惠蓋啖一臠而思快意於五鼎之間也

○與鄒謙之太史

都城獲瞻道範寤寐時切向往歸值湣凶屏居荒阻罕值京洛之便無由一致渴懷日冀大行以昌斯文而猶爾差池時固有待邪遠寄志刻申諭良知殊極明切端拜相成之惠敢不奉以周旋但恨夙生葷血亟難澡滌耳疲繭不任趨侍第切悵往驕暑千萬爲道良食厚自愛

○與劉梅國中丞

僕學晚多病孱劣無所堪可於時是以方進亟退爲終焉計巖棲十許歲遠近親知已忽忘如隔世執事乃以不祥姓名玷薦牘中莫知何以致此伏惟執事間气名世之望齒牙餘論當時異代據以重輕猥及孱劣曷克仰副第知量能度分卒歲山澤爲信道知恥之士苟免貽辱知已以爲報爾雄章頒示三復不能捨什襲藏去爲子孫榮西望旄戟不任向往

○與汪惟賢太守

往歲薄遊南都獲瞻教範方毅惇碩諸先達中私衷尢切鄕往自惟疏戇厚籍護持感激曷敢忘不敢言謝恐自外於長者云耳伏惟執事厚積重望方當致力中原而遠守百粵然使文治興於徼外稱自執事始則又廟堂簡任之意也

○與許廷美方伯

枉使臨存教慰良厚僕昔備下走獲承徳範日勤向往多病跧伏弗能一望履絇爲恨仄聞吾友伯修不祿悼痛累日下諭顚末復聞經紀其家髙義凜然僕徒切愧嘆而巳未間伏冀爲國加護以佇詔徵

○與東橋顧華玉參政

僕憂病跧伏荏苒歲年過辱貶教移文督之就列敢不敬承不幸烈禍積痾之後贏憊不任冠裳厚負上恩秪辱嘉命曷任惶懼伏勤移報俾得待盡桑梓獲免顚踣修塗無任感荷

○與莊渠魏子才學政

僕今之鄙人也心實向善而气質昏弱因循歲年已幾角廢比夏納謁執事深造厚積𨿽未能測其涯而容止辭气種種皆教向往益切疲踣稍稍自奮秋領墨教惓惓欲引僕於聖賢之歸先生固與人爲善之公僕不能不私以爲惠耳始思日前向善而今猶夫人蓋皆意气自矜以徇外爲人初未嘗著實向上乃今不覺爽然自失且悔且幸知有不容但巳顧不美之質荒惰之志望聖賢科級猶天然不免猶有畏難退屈之念時梗於中柰何僕赴限至京口疾作不果行令奏請以待儻獲養痾山中更乞詳教將服膺以周旋也

○與南溪吳徳翼方伯

僕病息奄奄僅屬長晝閉關編摩往迹似略有緒憊力不能就正有道爲恨粗具稿艸企俟裁教未間千萬珍攝以慰邦人大老之瞻切禱

又

過承欵教信宿春風中鄙吝失故吾矣卽辰前騶啟道拭目風裁八閩疲瘵自今有瘳矣冗劇弗克追送嶺道春寒倍百珍護

○與毖齋查原博參政

僕非登髙能賦之才公不知其不肖督以簡槧之役抒思成辭苟以逭咎伏惟是正登捲

又

往歲惠辱厚教榮行不得一望車塵負歉多矣承督敢不敬從行至京口舊疾錮畱稽君命拂親心負髙情是懼料理差彊當亟就道筆硯之委業巳構思執事諒宥其逋風便力疾布區區百惟爲國加愛

○與朱應周參政

越山對雨舊愛藹如歸病闕然久不報雅誨英風夢想猶恍恍也共惟賢勞場屋爲時得賢僕跧伏林廬但深慶躍顓狀敬致勞苦之私

○與鄭伯興考功

恭惟賢者當路海內之士爭自濯磨思出門下僕夙承知譽進備采擇尢切大願柰何數奇疾劇醫藥罔功進退狼狽謹令人抱奏惟執事加憐曲庇之使歸料理曷勝感刻知已之愛

○與孫山人太初

道況情勝良慰僕屬望執事詩云乎哉伏惟著已自愛一力聖屓之學使吾道不孤甚盛顓問行李更有挾日之畱當接膝竟日以究髙論

又

僕始聞太初而慕見有議之者駭以疑旣相見捨然喜逮久益信今且爽然自失寤寐神往矣

○與衡山文徵仲內翰

僕奔騖坌埃江南山水日夕神往況公山水中人耶妙染乞時寄惠僕將神遊其間如陪公巾屨也

○與崔同仁少參

僕昔遊諸生間謬辱獎譽過絕等倫感劇知已曷其能忘頃獲通籍羇於班行無繇造敍此懷爲歉仄聞遠仕老歸淸約如昨僕愛莫能助願先生益終此道爲灮令孫去謹勒手狀布區區

○與徐子謙太守

頃歲道上國辱禮際重以譽愛甚篤矢藏中心不辱道義以爲報耳循良政成波及鄰壤僕時得泳遊匪直播揚而已

○與況廷光大尹

遙聞楚氛甚惡事儻或然四百里元元之命君侯一人是寄方今所以愼固封守練足兵食薄徵緩刑綏善禁姦義結人心靜鎭浮議以防狗鼠乘時之�憂民者諒有成畫矣賓興有事當路者欲於執事委重焉緩急殊勢識寺務者似不得捨此就彼也杞人之狂惟執事察而圖之

又

伏聞淸恙贏軀烈暑不任候安否伯父洪以廢疾及於寬政不使僕冒於乞貸卹民體士執事有古人之心矣

○與郭於周大尹

彌冬雨雪殺气過嚴菽麥野萎父母斯民者諒隱於衷久矣春來物態生意一新惟仁人寬卹涵煦以順陽和以消陰沴當必有出於時政文法之外者僕抱病山中方日望之

○與張元傑給捨

闊遠徳範洊歷歲年夏中乞告人往扶憊遣狀徹從史否旋聞公爭大議去國僕𨿽跧伏艸野不能不爲時扼腕豈特嘆息私公耶髙情雅度自知盡分而憂國者日冀天定以還偉人風便謹勒手狀候安否

○與鍾西臯彥材太守

僕積痾待盡分久自安名流達黨不物棄而惠存之已忝博愛執事大章腆貺作意寵嘉則何能堪三復慚佩而巳殘息喘暑裁報潦略容察不宣

又

闊奉音塵悵望勞結忽辱雅制綢繆往復甚厚況復過示謙光輟惠珍刻感激安可津涯巖廊夙望時當急賢尙爾養晦竊爲海內遲之未驛召間千萬爲時厚自愛

又

日枉臨存重拜加惠感誦曷云能忘諸孤躐進詎敢弗揆幼學驅之競時速化古稱日暮途遠老獨不幸似之冒爾匆匆非本懷也誠不自意獲武賢震器余塵復藉大老爲之司盟豎子因宗有弘休矣

○與徐東濱子正

比聞南轅病體未能往唁春會王子揚知兄於用捨之際巳自灑然僕便何言伏惟老先生太夫人眉壽髙堂古人所謂不以三公易一日之養之時兄及時承歡養志眞樂無涯僕蓋不以唁而以賀�

又

教言妙語並辱盥而展誦咽以秋泉波潤稿瘠矣共審吟社髙情樂事甚雅僕懶拙日課耕奴暇則松根團蒲栩栩飽睡耳兄能過山中譜混沌乎

又

僕病伏闊侯時諗玉體健勝於邑人來者以爲慰過辱書問殤孫感刻感刻僕痿臥靜閒竊窺造物大意則玩弄爲娛或者惡其不恭摧奪豎子以警之耶是可若何夫亦順受之而已耳

○與一所金汝白督學

別久日深悵望比想身心功夫漸益精密顧時俗所習人情所安能漸靡委曲以合於理而不索露其塹絕可駭之迹似更盡善況夫處人與律巳異恐宜更寬一步勿厚望於流俗人以爲何如

又

季秋得子揚書云汝白一疾幾不療驚怛懷注冬初書報勿藥喜慰無量不啻尋常音耗而巳汝白素弱積痾之後精气未便完復尢宜擇醫藥愼服食禁勞欲倍萬調護僕二親粗安婦子無恙但一身困冗行怠學廢負吾故人甚切愧懼所自恃者正汝白所謂空志耳養心讀經之言甚善矯飾爲人之戒切中膏肓敢不力自克治曾子曰士不可以不弘毅毅則汝白能之或於弘上更當加意爲學應務皆然汝白試思之以爲何如便風幸不倦書札數友中弟最孤遠賢兄弟願常在念不宣

又

僕久屏幽谷平生誼舊音耗無繇一通三月中容庵書報尊封君並太夫人繼違榮養緬惟孝誠純切日月踰邁摧割未九宜匍匐哭慰柰病體憊伏積久童孫未知拜起田僕鮮充使令東望悲悵徒切一所端居旣久身心工夫諒益深到令郎必大成立然無可是足時也僕惰陋無進但硜硜不敢隨流自辱然視昔所期則巳厚負明師良友風便馳疏想及祥禫同親之愛自待越人罪愧無所容��萬節哀從制以崇大孝

又

�揚遠遺苦言視僕過行不啻在躬薄命迫於多累幽媿吾妻明媿吾友矣抑豈以言不及事而忘拜賜耶

又

秋得邦升書於邵思抑知汝白之官近都甚喜頃得汝白書於某知官與邦升寮喜更倍之二君之情又可想也僕赴限至丹陽病作不果行令人抱疏北上燈下布此疲甚

又

頃得手諭以學相勗良感舊愛僕去秋至今血病垂死習懶廢學白下盟寒甚媿但山林少俗務病鄕無物累閒靜休休殊省外慕他無長進可副雅望也賢郎髙舉昆季武名足占家學殊爲贊喜顧世途險巇過庭告語不厭屬意謙晦病未耐勞殊不能悉

○與容庵應邦升當書

春莫徐北舟楫差池𨿽便風兼程歸心稍快每念邦升獨處無聊輒復耿耿且欲聞直言如對燭敍別時何可得也僕二親初適婦子無恙苐多遭外喪役事玫訟驅馳靡寧孤陋值此荒廢可知惟空志猶崛然耳吾邦升以剛明之資操邁往之志願再加堅忍縝密之功何遠不到承教不徒從事儀文節目一力讀書眞對病良藥愚意則謂讀書窮理固養心一項工夫然居敬靜虛以爲窮理之本似尢源頭當著力處否𨿽四書六籍聖賢大訓不免徒耗其神於章句文字間耳邦升以爲何如塊處窮鄕同志星散南顧淒然況我邦升誠直懇側初終表裏一揆交遊數兄弟中僕尢所倚仗便中萬萬不惜手札以督蹇鈍

又

憂病沈淪如與世隔故人連袂徒步弔其不幸於窮谷中燠休通昔稿死形神旋有蘇意曠情殊義感泣無巳竊覩比來徳業日新去僕不啻倍蓰但好勝時動客气取善或念舊惡似猶有舊根在力消融之則僕之師也僕衰病奄及祥禫累然未任衣冠榮名未盡忘懷精力殆弗可彊亦任運委時巳耳吾友邵思抑便布起居思抑力學與善僕資之甚厚邦升與處當有弘益風便萬萬以所得惠教至望不次

又

去秋聞邦升轉轄江右計與汝白日夕道義切劘爲賀僕且以不與沾餘潤爲恨也周懋登冬還承惠手尺惻閔毀瘠僕卻以病不以喪乃今稍克支吾但終不耐煩勞耳來諭似有歸興恐未宜然邦升才志值玆明盛中道捲懷平生小小違拂何太不廣耶古稱做官溺人志要須超然無累爲期不以必退爲髙也僕戇拙沈痼精力萬不可彊所敢以退自安者有如日西望顒顒千萬善餐邃學自愛

又

歲冕知舊永別中離時切感悼又或爽節初終不免惋恨惟三二崛然金石交又復星散更何能爲情僕空谷深蹤杳聞達途之耗秋中得一所書知容庵藩翰滇南揆越萬里神魂飛不易到倍增寤嘆僕浹歲血疾一再瀕死幸爾得蘇山邨少事病鄕無擾閒靜養心老獨泬寥頗自知命而安之休休自得絕省外慕他無長進可答雅望也

○與東畬錢公良太守

溪翁來諗尊候嘉適甚慰承屬老夫人幽宮之文追惟愛舊義豈敢辭南溪東濱西臯下委皆嘗副命執事惠顧尢厚僕豈懵然第齒增十年精耗太半病復侵尋知舊報書經旬滯閣如斯紀述量力經歲猶不能就緒也學殖蕪廢又未暇支離自解耳

又

昔聞硤東宦耗已得佳音倍百欣忭續聞人語異常流言未息繼而僕人至城詢知大故驚悼曷能自巳以公厚徳積慶豈宜有此嗟哉嗟哉但命巳素定悲痛無益況蘭玉森列足以承休千萬彊抑慈戀以迓壽祉

又

往辱使弔頃拜誨言巨帙隆愛乃爾何以仰堪先墓阻遠作室爲世守計罪戾殘息死不遑顧敢以廬墓妄文﹖巾古人耶執事或聞之過耳詣知入覲行急惡服不敢走謝愧恐無次

又

相卿疏闇杜門自外徳範小兒病在左胯不知名證方爾危疑遠勤使問穉劣何湛感刻稽謝

又

相卿積戾不自夭殞三時之間再罹酷罰痛割祈死無意人世拜命之辱厚賻載陳秪深感泣髙憲伯賻教並領云有貴陽之調報疏別致不敢煩信使也伏惟尊慈湣察不次

又

相卿僻處深谷絕少過從往歲老夫人之葬誤聞日期遣兒往助執紼則旣克葬一月矣豈勝愧歉聞令孫之戚疑不忍信者久之徳門遘此良可訝嘆但數已前定千萬自廣況今固森森榮達將來尢未可量耶奉慰遲遲伏惟宥察

○與錢海石懋垣司諫

僕削迹周行晦影深谷二十許年海內志義劘切之交邈如異域端居丈室博擇先民反求初志以自勵然時不免伊誰與語之嘆夙欽英望思爲執鞭多病錮而持之過辱執事不以沈廢戇迂爲非偶取之於聲气聯之以婚姻比乃儼然臨之儀物盈庭誨論彌日反身之學體國之衷俾得一二與聞不覺神酣心醉若客遊萬里歲晏始歸而親暱舊故相與抵掌談所涉歷慰其辛苦也誠不自意積久離羣復此大快耳惟玆春序向和使軺臨發乘間嘑舟金牛玉帶間僕當扶曳支離以武余塵爲信信之遊幸甚

又

伏奉髙論星變仰觀博古之學憂時之誠傾嘆無巳僕嘗聞之師中土文明火地每值歲之丙午則火盛極而變往往多事皇初載籍未備傳聞多訛無庸彊說越稽春秋以來凡當是歲鮮不禍應惟漢武帝世祖唐文皇宋眞宗四朝獲免而武帝徵伐禱祠幾續亡秦世祖承王莾更始之亂因天悔禍之初文皇亦以末年徵遼大役武氏僭亂亡將及矣眞宗差爲太平而契丹敗盟天書誕妄東封西祀虛耗海內未爲全盛也入我天朝初丙午爲元亡再丙午爲宣皇之元三丙午�爲憲朝之末今值厄運而聖徳消弭卒無其應天下蒼生之福也然比日靁電虹霓非時大變頗駭羣心說者疑以海舶應之夫海賈擾攘自是付托非人變通無術張皇迫逐致然所謂庸人擾之者也愚策特費一提舉司官吏監督互市自可一疏而辦所謂化盜賊使爲良民妄見殊不以是爲意也承諭及出處僕未能測知執事意之所存特念天子方譴柄臣勵精更始以執事彊力壯毅望實去國中外疇能捨旃但世變江河仕途如棘若旣出旋歸則致身之義其將謂何故願髙志先定徐觀時宜斯出處無悔矣夫孔明無所遇合終爲南陽布衣耳歷觀往哲髙志雄才甘於埋灮艸澤不屑輕試其身誠以時之難也僕衰鈍退怯僵臥空谷幾四十年故欲獻其愚嫌狥巳見訥訥不能出口特以葭莩之倚終不能忍冒昧一言之伏惟不以卑論撝外

又

共諗使節遠自日邊指湖南以盡海徼萬里宣上威徳甚盛僕病廢空谷中無由快瞻爲歉比辱貶賜誨函責之委躬陳力此僕之分也敢弗奉以周旋特艱虞速老精巳銷亡苟懷一丘偸延病息聊以卒歲耳親教曷籨秪切神往

又

僕聞之婚姻各惟其類太上以徳義其次以門閥其次以才以年至流俗榮利焉末矣僕疏寒固迂混亦樵牧晚舉兒子聞造狀岸甚野過不自量敬因媒氏通誠門下僭乞婣盟伏承執事不遺弗類惠許愛子壻兒聞造自玆得禦賢達或免終混俗流執事榮施於寒宗世世有弘休矣不腆先給捨之遺薦幣納采因以問名眇焉無足藉手伏惟執事古風髙致或不屑意於時之珍飾麗觀而以志義之末許僕萬分一亦可以承下風則澗毛行潦明信可陳矣

又

看山之約蘊蓄有年輒阻病力不能追武淸塵至今羇負甚恨比領教尺詳考俗術出入古今歷試遠徵欽嘆博雅抑將有開左見恐其陷於不淑休戚與共之懷視等同气感刻何可津涯僕惟一自道術磔裂此說分門不啻數家其初北有近驗故能行世惑人今又盡失其初譸張誣誑妄一男子膏吻騰頰流俗因之十取九敗僕亦何但三折肱爾耶今欲擇其術之正與其人之稍有行者一與商略加以鬼謀而獨斷之以聽於天庶或灑然不爲所困敢陳懵識就正髙明以爲何如

又

玉樹傷摧殊爲悼惻知髙明不爲無益之悲且奉前命不敢亟事彌文特令孫儉秪問安否道路人言藉藉漆室嫠女憂心如焚執事或有他聞諒同此懷也

○與鶴山王子揚吏部

行時嘗一簡道別來此偶承諫寮之乏昔所欲言與鄙夫人之不言者今皆茫然未得要領能言不難言而有益不易兄將何以助我歙人潘薦叔好古而達於辭今之雋選也去爲樂淸兄鴈蕩勝遊得東道主矣執手之歡歲年爲期柰何

又

上東門執別巳三閱月病懷時事恆在憂虞中眞以日爲歲頃得賜歸始有見吾親並吾故人之望病軀綠是差彊而時慮更切實不敢以歸爲幸乃今傳聞日駭事勢日危旦夕念北如昔之思南柰何柰何徐曰仁竟作泉下人傷哉傷哉邦升疏�南曹蔡兄力乞校官想俱可得汝白卓然有立吾黨增气守中地居上游可虞今亦已還兄去國時謗議騰湧同裏或猶見疑恐疾惡已甚有以致此責已遠怨爲善大抵居鄕恂恂似不能言遜言無道之邦似是吾徒居今律令而許子將王彥方是或一道要未可盡學耳

又

室中之變遠枉使問勞苦備至感悼彌切老大恥爲兒女態但竊自憫不弔於天再世罹此巨創感念舊痛心焉如割耳

又

危病浹歲而蘇幸復得請如再有此身身外事一不關念惟生平知已猶尙耿耿胸懷間聞爲吉水

又

闊別疏問此心無日不三四至兄所也弟家蠱紛如疏懶加困獨嘆丈夫經濟豈當習之米鹽薪水之課耶行且棄之客遊江東矣兄何時可來當除館以待候人

又

教尺三至別緘尙多浮沈兄夙夜在公勢何暇及乃爾勤辱彌見平生矣僕自嬰禍難血气日衰神宇不復僵痿巖棲分爲淸朝棄物寧復更有遠志以從教援兄交誼多情請姑抑制當自弟始以信於海內士大夫曰相知相成以稱善交弟將與有榮焉山廬粗就料理過兒折肱再完但癡肥不了事都不以掛懷抱矣悵望北云無任淒斷

又

一別攺歲冗累增劇眞從筏儡場中度世爾時見聽光大師怪語供笑劇如荊卿狗屠暫相怡悅耳

又

山中忽遇溫人授書疾讀得平安字慰甚三復之餘旋疑前此惠教魚鴈似尙浮沈抑使事有程不暇作長語耶何經年一紙漫爾涼燠數言外不一語相策勵也

又

祝思允書回致兄欲相推挽之意■﹝忄貇﹞猶未巳僕於兄更何間然才有此懷便從兄開口因之報答上恩亦結髮讀書初志也但夙疾彌痼野性巳成不復可任驅策去冬手築繭窩於妙果山令兒輩死便埋我兄無秪勤吏人矣叔夜之僻僕頗同之但不忍巨源兄耳

又

知已中年曠隔燕越常自惻惻於懷不但作惡而已妙語遠來三復恍見髙懷■﹝忄貇﹞爾獨至蘭絨精縟曷稱衣被僕年逝力屈平生嗜好不卻自遠知已尙欲鐘鼓爰居邪玆冬山中殊少雨雪芒鞵短策時與村農谷樵倒一尊於夕陽籬落間布褐甚溫菜菽甚甘野語甚洽兄軺車乘便一過星涯農談半日恐亦不惡酣余風便艸艸不盡

又

經歲一書夢想徒渴弟山居如在井底猶聞吾兄多謗芒刺切膚溫俗不淳乃爾豈兄疾惡過峻太不自惜輕犯世患耶北行擬孟冬之晦便風能時惠教督否

又

承訪北行事宜隨幾順應不敢逆度但弗宜以迹自異而爲眾議的耳太史公曰道固委蛇請更商之繭制並往遡風長路中若時相溫存也

又

遠慰多難別去倍增隕絕襄事以來神奪形廢皇皇日不忘死與兄習嘗九險由壯及衰寧信覆載間有此艱危天日下有此光景獨金石故人時復耿耿於中若死生以之者耳出處去就僭嘗奉商髙賢明義但步移影變曷能遙度昔人所謂冷暖自知耳今日睿聖厲精賢雋奮庸舉措興革咸暢郁望兄展其平生懋樹溫國勛猷不孝跧伏巖棲竊獲自附景仁有餘榮矣徐生去倉卒無次

又

夢想風神日增勞結空山僵臥罕逢佳便可附只尺耳弟舊恙日劇量能度分必不可再出壞其平生爲知已羞但惟此中紆郁幽懷形影知已無繇致之左右一相印賞故才欣然處便覺耿耿耳江湖日遠晤語未涯千萬爲國厚自愛

又

沈提舉回承寄哭先君二詩一展軸間聲與淚俱不忍終業兄掄材致理徳澤良易遠及要須胸次蕩如太虛不以一毫愛憎先入爲禱弟病益沈痼攝衣應客輒憊伏移時想非久交還造化舊物耳山廬粗衛風雨兄大拜歸寧道此有對牀處矣

又

奉懷數詩甚惡姑塞鄕人之請耳入春考核辛苦爲天下舉福民者幾十輩錯殃民者幾十輩勞兄亦爲兄賀弟木榻艸座料理病身非有事先君不彊衣冠也平生百念俱廢惟道義故人尙牽夢想耳

又

十歲積懷前書適露寸穎不啻苦語矣退食少閒曾入淵察否僕遠影孤蹤罕與俗接水石行吟神魂所屬故人與俱新箑長歌適來情景在目二十年飛伏升沈儵忽夢幻安足置意中但公與僕無復往時精力髙懷勝遊難可再續爲深慨耳

又

對牀信宿旋隔云泥恍恍如春夢中景象驚聞老嫂不祿傷悼移日兄伉儷長老痛割何以爲懷顧嫂氏考終適室湯藥含隧兩賢子婦必能遵禮用情亦復何憾兄髙明之懷浮漚世故諒巳灑然自廣弟再傷虎鄙劣鐘情仰度懇■﹝忄尉﹞之私自不容巳耳右腕風痛潦艸

又

金汝白責僕繼室太遽蔡希淵嘗有書勸吾兄亦於捨弟從臾之均爲愛弟竊謂二兄之通似不若汝白之泥而僕事勢所迫狼狽失據遂爲終身名義之媿也

又

僕沈痼於廢時得來教才一醒然復終不能自彊兄要地劇司良倍辛苦然一加意利澤遠矣程郎亦嘗痛磨綺紈之習覺韋布酸寒耶

○與張蒙溪尙書

相卿抱病跧伏積有歲年自分見遺達黨久矣伏承執事作意沈淪命舟載雨百里外入幽谷中髙格勝度感嘆何極繼承妙翰大章品題丘壑三復卒業藏去爲榮甚盛第詠嘆溢美內愧弗堪又將辱盛舉累明哲爲時公卿下士之懲則甚懼耳

○與邵天佑方伯

伏承頒朔倍蓰歲常舊愛與新春並茂寒崖邃谷中盎然回律矣

○與徐可大參政

使至惠教無任歡慰卒業大章忠懇譪如江山邑乘取捨精嚴尢見作者苦心方今自信其心不與時下上如兄者僕所見聞可幾屈指時事校前差似可爲安得遽爾懷寶僕承余教處非其據督之猶恐弗堪乃謬獎焉非所望於知已也

○與漸齋趙鴻逵參政

比承降屈年徳迂訪深蹤眞愛勝懷尢非剡舟徒返者等接膝丙夜髙論入玄頓悟二十許年枯坐悔可追耶詞翰拙惡點涴佳捲想當一笑旋棄去之爲愛

又

遠使給檄達書感嘆隆篤之義但義重而時可悲也諗使壽履康勝似續多才崇積善養宜然耳僕盡室荒城歲巳及半𨿽望家差近而斥鹵卑濕童豎嗷嗷東南兵亂何時當弭長計安在儻得滄浪一曲偃仰朝昏死亦長瞑矣

○與浦汝器侍禦

相卿無似辱殿年末恆自慶幸遭逢明時得友天下士圖寸進於觀法固疏劣之志也僕赴限疾作復爾逗畱每訊京洛貴遊之耗伏聞執事亦已引疾深養厚負異日徳業爲吾榜重夫復何讓賤子益增慰慕亦將攫攘其傍也里人監戍上國便謹勒手狀布區區

○與定齋王天宇

聞兄驛召喜躍倍常不特爲吾黨賀爲吾道賀也惟不忘舊學益厲雅志僕異日將舉秀才時論議相質兄諒不以宦成自怠也輔理得人以曁天下野人且將藉之肆志丘壑故不能不於當道故人三致意耳北風漸烈爲時加愼服食自愛

○與唐新洲大參

共承髙志通才揚歷要劇爲州裏舊故光寵甚盛僕老病不復能關與身世事時或曳杖狂歌爾汝樵牧藉艸爽﹖斗泉以永山溪好風日耳榮行不任扶衰扳送千萬珍重舟車大展素且以弘遠猷切禱

○與沈少泉司課

僕病海徼仄聞聲光徒爾傾系往歲捨弟橫犯鄕人執事不遺陳人力贊解排懶拙曠陳其私曷敢自委於羊舌氏耶

○與杭州楊別駕

僕淪放山澤不祥姓名弗復能通達黨十有三年於玆矣執事何事而過私之惠以多儀獎以誨言壽以大章僕且不自知其所以得此於執事殆必雅尙髙情夙於三冷深秀處嘔噦煙火故一聞山水中似人者而喜耶不然何措意鄭重如此扶憊附致謝私涼風戒寒惟爲民加愛

○與嘉興林別駕

陳少尹承命來視湖田蓄泄事宜聞之父老湖田灌水頃畝尺寸有限故昔人遠慮刻石以杜後變若欲決破數百年舊防而濫漑下流之土自此歲歲兩病必難兼濟矣此端一開利害所迫海民亦且日尋鬭訟不遑寧居玆因父老摹石奉達惟仁人揆勢詳定以杜民患幸甚薄田絕無仰湖水者居民地知民害不敢不告秋成目睫亟遣荼足之民歸農不勝大惠

○與魏邑侯

頃聞主器不祿無任驚怛僕嘗傷於虎者同患之情則然但冥數前定獨可柰何戚休倚伏亦理固然僕比舉犬子已邇月矣執事春秋方盛嗣續振振殆未可量願益尊生自廣以竢天定福善之報病骨不任走慰輙薦區區於下執事伏惟采詧

○與靜峯張惟喬學政

仙舟丙夜飫聞博雅之談渴懷沃以甘露矣繼欲請益山鄕絕少良便寐想勞結柰何柰何伏承教督陳義甚髙三復卒業不覺感涕朋友道喪久矣斯義古人無幾今人未嘗有者僕何幸蒙之抑何徳以堪之僕戇昧疏迂不適時用尙論往哲巳愧舊官今更何說是故不復敢以出處之宜請決知已過煩明教適契僕心兄愛僕者眞不殊僕之自愛矣況今時賢滿朝新進連茹僕養痾巖谷彈琴讀書詠砍先王之遺風於風泉云石間萬分一得附古者求志有恥之士以不終辱兄教所得不已多耶兄方抗顏師道尙祈力抑澆競不眩浮華徳行一科教本所系必詢合學諸生所推服者體貌其人而風厲於眾亦自足以興讓徳師師之化矣貴恙喘欬已安佳未遠涉江山秋老气勁愼護風寒懇禱不宣

又

幽谷深蹤迥絕周道大斾去浙不得掉尾驛舟一話心曲至今南望悵然爲恨爾後聞兄名位日益崇勛猷日益震耀光韓公之烈以紓中外南顧之憂經濟雄略於玆一展甚盛竊惟夷獠固人類耳乞不以深入多殺爲功至誠孚格開諭招徠秪勤單車可無血刀不識近事能如昔人否但但南鄙之患手足風痺也腹心之恙厥有攸屬兄旦夕入柄樞筦必先厚培元气方當致力中原奠鼎盤石懋建大勛以齊古社稷之臣惟日望之僕遠展巖棲抱膝詠志實奉至教以周旋相成之惠銘藏肝腑矣昔諭老成靜退浮競典刑僕何敢云云但庶幾乎往哲優哉遊哉聊以卒歲云爾

○與文溪鄧士魯

相卿曩自執別蓬山病縛丈室間幾二十年分與人世隔絕遠矣獨兄愛時時膠於胸懷殆气味之殷曷可等之尋常交遊間耶錫山嘗兩致問皆書郵浮沈旋聞兄歷坎坷永嘆莫之能助相卿積疢殷憂諸拂意事大略與兄等頃聞賢郎髙舉羣季駸駸武接兄且食天定之報矣相卿長子早夭孤嫠如弱艸不可風兄諒爲撫掌一慨祝甥世祿南雍去便力疾布襞積之懷

又

捨弟過家知兄得還無錫久郁之私一旦洗然伏惟淸忠上廑殊眷出播直聲起爲舉首兄所蒙被亦榮矣超陟方爾狎至千萬益厲遠猷以酬大造無任私禱

又

入夏䢐秋小介三行三尼艱虞多故若與世左非忍自外於篤愛也僕舊疾餌術膏良愈但積憂早衰齒髮巳失故我恐不復能備淸時任使耳晤語未涯北望不勝悵往

黃門集卷四

●黃門集卷五

浙滸許相卿撰

書中

◆書中

與端峯邵思抑

與泉亭吳維新少參

與白浦朱守中

與李白夫州牧

與我齋蔡希淵督學

與桂洲夏公謹宗伯

與雙江聶文蔚尙書

與彭山季明徳太守

與磨溪熊以仁憲副

與橫山徐曰仁侍禦

與柬塘陳忠夫

與勿齊婁存仁太守

與筆峯王應時憲副

與白山倫彥式司成

與潘薦叔憲副

與梓溪舒國裳修撰

與海州廖師賢

與穎谷陳遂初

吳汝瑩參政

與儼山陵子淵司成

與虞山陳原習中丞

與汪徳聲廉憲

與應原史太史

與任廉憲

與蕭子雝禦史

與南溪張鵠舉大尹

與平齋沈一之

與程學諭

與朱元素陳用明秀公諸同社

與朱元素

與陳用明

與雷古和

與孟涓郭一丈

與胡靜庵少宰

與董子濤

與樂有祝思允太守

與萬鹿園都督

與王別駕

與郭別駕

與施武陵少尹

與黃伯貞修撰

與陳希齋方伯

與曲思門僉憲

與陳天瑞州守

與張文英主政

與金文甫大尹

與孫博之大尹

○與端峯邵思抑

郡城艸遇驩洽昆弟語深及出處事宜類以僕爲有知者自惟空疏何以當此豈足下謙徳之恆固爾耶抑眞有取於僕也伏惟足下盛年重望名位未涯而明哲幾先收身靑紫紛華中使廟堂知區��不足驕士爲吾道增气甚盛僕安所容喙念�問不可虛辱乃輒左獻其愚嘗聞告君之言要在委曲詳明達下意悟上心而不以簡嚴爲工宗賢之議嫌涉矯亢來諭當甚僕意則謂足下業巳引罪而秪以病乞致仕若豫自規便取必於上亦似未安或云伏乞明正罪罰放臣歸田爲民以爲惕威昧義者之戒若憫其孤寒迫脇得從末減與以相應降調職銜致仕以冒余榮以理病軀階下踰常謬恩非臣所敢望也如此庶足下謙畏自居而吾君得處其厚似爲兩得萬一不然執事雅尙不妨自遂而天下公是固在於令徳奚損乎野夫商略宦情如山谷中人浪傳都邑事漫無足憑惟髙明采詧之

又

僕有友沈槪嘉善人也自童艸時夙以文章名節自厲逮今凡七困場屋其卓然自信者屹不爲動也爲文祖先秦兩漢翩翩有逸气辭賦詩歌亦往往奧雅可誦事親孝與人信輕財好義有國士之故憲長半江趙公大參莆田陳公今方伯陳公��淸劉公督學時並加甄賞而劉公知之譽之尢深計兄亦嘗聞之矣日者學政隸人賄敗欲污名士以自解而槪與焉謂嘗納賂以求援例此蓋當時劉公惜槪久滯之厚意而非槪夙負自處之本心也槪曾面辭人多聞且見之劉公旣遷槪又呈縣繳文以辭司府縣有吏司之蹤迹明甚顧恐昆岡烈熖玉石不能自別耳僕病耗巖棲少且賤未嘗望見諸公之旄節衷憤不能自達而兄晝繡道杭周旋諸公間爲深況兄之知僕猶僕之知槪得槪之平生於僕可以知其不誣矣伏惟諸公與凡志存當世哀窮悼屈體士惜才固其分也抑其責也願借一言轉布之諸公面試之又加察焉不如僕言甘伏欺罔或因是而槪獲伸於知已出之塗泥收其尺寸槪之幸也諸公之功也僕出位之言之罪不敢辭也惟兄垂察焉

又

入郡會諸同志聞兄所造益邃而眞乃知身心樹立者作用自別更望精察力行以希往哲甚盛僕因幹家蠱去住不能自主遂逐行隊知已者將何以進之亟欲造敍闊懷而事故相左美之諒能述拳拳之忱也

又

枉教誠篤別去帳如有失疏劣所恃二三良友惟兄差近時得求助承諭洗除舊習玩味義理須從身心著實體究眞僕對病良藥感刻感刻約訪子才盛意欲策蹇劣同入君子之域至願至願但上丁左右士論躋祀先髙祖於鄕賢過此敬從後乘郭令政益明審僕何能少助似剛敏上�宜加意兄再契勘試爲言之

又

去歲奉教周旋遂克苟完病軀端居深念古所謂異姓骨肉吾兄愛僕者似之感刻感刻寓式丘時子才來會數日夕受益良多大約謂疏謬者須痛加持志之功以勝气習或有所得必作用體驗斯益自信有進步處荒懶尙多愧於其言歲月忽不待人柰何惟兄幸終相之

又

夏中因風寓書徹從史不閣下今日所蒞士之冀北倡明斯道以興起同志舊學恐不爲小試矣是以僕於知已有厚望焉僕日遠教督退鈍弗前千萬不惜時惠策厲使承下風

又

日枉使教遠慰摧殘無任感泣惟兄旨宣之澤與江漢俱永甚盛捨弟檣�孤而願先君命僕句讀督之頃獲旅進試吏武昌備屬吏下陳學晚而政未達僕不幸其得位幸其得師也惟兄視之猶弟惠賜教督俾免顚僕獲成先君字孤之志僕旦夕且死有以復於地下矣臨紙哀隕

又

大拜過家惡服不得走敍闊私甚恨兄展翰南服責委甚隆柄用非久繼至願益宏遠猷以副久要之雅弟殷憂積疢形神銷亡志業頹廢將負襟期安得執手永嘆爲別

又

�使召見憊伏不任趨走只尺相望彌深悵往弟自罹百憂病侵老迫坐負淸時徒竊寤嘆兄知愛弗忍遐棄何以畀之使自力於夕死可矣之訓尙免沒世不稱以爲兄羞江湖日遠晤語未涯時因風翮遺之好音

○與泉亭吳維新少參

再貶墨諭病不時報少間倩筆以塞下問夫史莫難於志來諭立例簡嚴無所容議僕所爲父兄致私禱者歲徵賦役核實大書人可稽籍坐見而猾胥不敢大肆巧誣是兄筆端���惠無窮矣然須嚴侯審覆關報爲據亦不消多著語也風俗之敝僕久痛心憶自兒時及曾大父類多朴野眞率今諸後進文采軒然將鄙故老爲長物而惇篤浹孚之意殆盡𨿽大地皆然亦須慨嘆數言賢傑有作或緣而力矯丕變志之助也幸毋小獎鬱鬱以長此風況今所謂文不過排比爛腐修飾儀觀外矜辭貌而內無忠信如優人習禮正不堪著眼者耳於文何有詞賦恐不必載但時掛一二精語參�隱映其餘似不勝錄爲難測若一一舉之敝邑之陋反更索露矣何如何如兄又欲僕分勞著名其間如唐宋人修晉唐書例僕意二史列著史官姓名簡袠重大分曹置局以君命臨之今此數簡小試發硎固已迎刄恐不必爲此彌文也竊意志無定式因地爲體因事爲用難主故常要在言約事該如老吏斷案鑿鑿可以信傳斯不刋矣諸如郡邑志之不能久存無亦循襲多而猥雜可厭邪殆不啻張先生所謂言無體要而已至夫否臧去取則我嚴侯明見之審執事直筆之任僕邑人也恂恂似不能言守此律令焉耳憊甚縷縷

又

幽屏名迹薦論偶陳吾兄又峻督之臣子大義敢弗輿疾周行而所欲懷安一丘自爲名髙者有如日但積疢殷憂之後吾精已銷亡矣性復疏戇乖時死一出喪其平生重負恩私遺辱知已何以見吾黨之士是以將終混迹樵牧俟命首丘儻愚計之或未遠失者耳志事易艸文獻有徵良爲邦君邦人士謝

又

賢郎遵晦髙舉兄積慶善教胥見之通家喜躍寧直恆情但少年髙科往哲亦所愼持惟顧諟吾兄命名之義以紹世徳僕切私禱過庭諒巳素講矣穡事收拾蝗余山傭冗劇稽賀千萬照察

○與白浦朱守中

雨中邂逅遂弗成賀再訊候人使車巳移轍矣伏惟名邦司理舊學展布想當沛然一郡生靈司命願無易視也弟欲僭竭其愚喜諛而愛太泛自廣而事多忽尢當屏絕異色疏遠羣小使耳目蕩然無所偏寄甚善弟遠教寡與便風時惠鐫切使得勉策蹇駑不貽初盟之羞無任傾佇

又

子揚北去附致區區徹從史否比想體力佳勝弟病鄕恃藥耳共惟太夫人多福賢兄弟無恙兄得專意體國甚盛弟孱軀俗累舊殖就荒恐負愛望柰何風便布此千萬審時自愛以慰傾戀

又

閱歲不聞京洛之耗時問宅中平安報爲慰弟獲弛於負擔料理病軀與老親弱弟相周旋繄誰力耶骨肉之愛何以逾此遙聞進馬移疾久望杳然想非久事事意急賢之日自不可無兄耳

又

易曰君子以思不出其位易理精微易說支贅僕未及竟也惟夫出位而言或不悖於理而有補於事將亦聖人之有取於狂狷者乎

○與李白夫州牧

別遠萬里時更十年交遊聚散更十百千人心目中常有吾白夫也往歲書與二綾自髙汝白至今春書與象梳自進士葉應期至及秋詩啟筯笏自舍人馮立至故人之意戀戀如此自愧何以承之共惟再牧遠郡力追古人爲吾黨光甚慰言忠信行篤敬蠻貊之邦行矣蓋已可徵願益自信俾政孚教洽後稱南鄙聲教進於中州自吾兄始僕日望之平明之朝當必有知之者�徳業不修殃咎類至九年之間再喪其偶初冬又將攜穉子南還劍州學記非久作畀蜀省令紀嘉績送行敍未暇追補應期近宰鄰邑誠亦易達也萬里緘書神與俱去

又

京邸眷存道義之愛侔於骨肉以言爲別心許久矣僕不幸途次幾死於盜家食仍困於病山妻近棄諸雛嗷嗷膝下惡抱如酲未嘗有佳思到筆硯間負約知罪伏承守劍專城師師委寄甚重劍民卽杭民也兄能以教杭者治之而居之以恆持之以斷不惕於勢不遷就於俗不顧計於升沈則古之循良將可馴致僕卽有言何以易此相見未涯延望豈勝淒斷

又

往歲傾蓋之逢已知執事志行當屈古人與相下上西南奇秀鍾於山川乃今不敢盡信昔人之言手諭古刻之惠益見盛心尋常交際必以遠大相期僕曷敢迂放自諉以負執事

○與我齋蔡希淵督學

僕疏淺迂戇寡偶少徒執事要以同志進以務實向上之學皆鄕來交遊中所未嘗聞幸甚幸甚顧僕積累工夫甚淺撓於外汨於中者日復相尋力與之戰而進寸退尺不能自持柰何伏惟時賜教切使恆顧諟至望

又

承教所處詳甚非疏謬所及弟意今日當途所以待兄非徒私之蓋將作生气直公論以風厲一時在兄非直爲貧亦事道也顧是有以崇正學淑人心丕變一方以及海內答國士之知者力行何如耳

又

炎暑共承道候百福弟病息如綫山中過從樵夫牧豎時共盤桓水石間耳往嘗再寓只尺曾徹覽否恆念昔聞誨論不間旨月今直計歲年尙未可萬一冀豈巖谷太阻鱗羽少便抑弟罪過自疏不復可援耶兄無寧姑教督之而遽屏外之也

又

僕病甚幸不死遠枉書問感淚不遺比稍行歌山澤間蕭然攜隻影耳意將苟完形骸獲免僇辱於世以下見先人不知未死之前當果何如耳

○與桂洲夏公謹宗伯

往歲大斾經霅眨遺雅什憂病屏居久稽報謝比聞制下遂正臺司昌期闊遇千載僅見相卿憂病相仍僵僕牀蓐有年矣竊惟舊辱遊從之雅今無干進之嫌安忍托然不爲世道致深望耶方今元聖有作輔以英才凡有血气孰不企踵延頸以望至治然凋瘵未蘇守宰數易𨿽屢聞申勑竟尼奉行害於致理患誠不細矣執事亦嘗畫周審之策展弘久之猷得其人恆其官復如漢人增秩賜金者可乎野人跧伏巖宂昧於遠圖慮患目睫然睹一郡邑而天下或可槪見故冒昧陳之以效其愚

又

相卿積痾殘息僵臥萬山中過從殆絕遠近親知已忽忘如隔世仰惟執事顧獨不遺沈淪時加誨飭念故下賤光於昔賢相卿自惟屏逖疏野十數年間竿牘之問罔克一通於京雒薦紳知舊巳闕然久不報矣謹馳記上白

○與雙江聶文蔚尙書

闊遠儀範多歷步年聲气之感通於寤寐比歲聞兄按閩風裁守蘇惠政與俗自別往來陽明門下又得淑緒論窺精詣異姓兄弟之許若無待於接膝抵掌歷寫肝臆爲快也僕早志此學晚猶夫人幸獲從兄下風謬塵省闥妄意建白萬分一庶幾昔賢巳而意不自得病復交攻不二年所竟自免歸削迹周行遠影空谷邇來竊比古人優遊卒歲之知樵牧自營與世隔絕者今二十四年往歲華亭冠服之貺所以惠待僕者不終負矣但溫繹舊學疑滯紛如無由就正有道獨抱憤懣耳風波渺爾晤語無涯願崇令徳永以爲好

又

別遠懷企殊渴顧舟卿來辱冠履云布之惠此野人初服也知已遠惠重侔麗錦矣奔騖塵坌三物在笥三載於玆林壑興懷愧汗屢浹去冬先妻不幸歸骨故丘玆行及期而病畱之乃始圖拜嘉賜溪山猿鶴共相欣戴也希淵行便匆遽裁報未中千萬厚自愛以佇驛召

○與彭山季明徳太守

都下邂逅遂沐知愛勉以古人向上之學君子與人爲善固不逆謂無似非其人邪繼辱墨教拳拳以心學相鐫切殆眞謂僕可進於斯矣僕從前積累旣淺麄心客气卒未能自克外物紛至不免與之俱馳先正謂培擁根本然後可立趨向所以培根本立趨向實用功處便風弗吝一一不敢忘自力也

又

病耗巖棲百事漠然於懷惟道義交遊時存夢想共惟邃學堅志敏手通才所向無前深以閱歷更當何如僕迂懶頹墯瞠乎其若後矣兄將何以畀之徳翊先生去便布此風波如許邂逅未涯千萬順時彊食自愛

○與磨溪熊以仁憲副

弟曩殿班行執事特以年愛過私歸更憂患跧伏十年猶耿耿夢想風采也伏承按節南省傾遡彌劇病不任衣冠望燕幾申積懷爲罪手教臨存副之牢醴登拜感怍浙河民性馴畏比歲小康兄才望徳威自足坐鎭願勿擾也

○與橫山徐曰仁侍禦

邂逅扳聯知愛隆篤侔於兄弟中間去住相失而英風雅度膠於吾心猶一日也祈州政績偉然度越流輩上追循良於此見曰仁素學有用同志者亦自增气夏初聞南都陟命晝錦歸寧年勞故常不以是爲曰仁多惟髙堂壽祉令子岐嶷僕爲喜而不寐耳暑毒殊酷惟爲國加飯自愛

○與柬塘陳忠夫

伏惟晉陟方嶽善人之澤殊爲湖南數千里賀僕多病於廢壯心蕭然霜葉矣故人志義久要能不亟訝絕之否

○與勿齊婁存仁太守

伏聞親舉玉趾以勤疲民復條捍海事宜下問僕病伏九年若與世隔寧有長計可備采擇耶今患居亦天數譬之父母於子豈忍以其病在必死而不求所厶生之秋成近睫海波及田勢甚惶急當堰瀕海內河爲先海塘用石如海鹽固善特恐仁人不忍疲民任此勞費但當深基密築一仿昔日故堤參以近日治河之法更須博擇三五精悍辦事僚吏闔郡不足檄訪他郡必務得人如漢議河防又必分地程功實舉懲勸似或有濟況漸次講驗又必有經久良便之策出於其間以超始議者伏惟精誠動天寬博酌民顧此何足采擇瞻遡光儀無由趨炙曷任悚懼

又

相卿山澤淪廢懷企聲猷不能自達惟兄誼舊愛私時抱傾竭實倍恆情非敢爲佞也相卿本戶稅糧往承惠念批從鄕宦自運例甚便甚厚但瀕海旱蝗巳三浹歲民力渴矣相卿坐食如蠹又奪民便義何能安伏乞攺批兌運與裏父兄均勞獲釋罪媿蒙被君子之愛良雅瑣瑣伏惟貸察

○與筆峯王應時憲副

弟惡鍾奇禍天不速之死而奪其所以生慈嚴相繼背殞不孝未從相從地下累然苟存殘息幹苫由間安復知有人世事故人枉書讓其疏問罪戾餘生益用隕絕不能卒讀矣周生以其父臣貴屬校官力請報書中及之弟識周生自兄書邸始遠道寒氈使有溫意何如諸所欲言或未卽死圖更布之荒迷不次

又

別久會難不勝悵望昔人以中年別增恧懷況僕晚歲於兄厚愛海內幾人更當何如深居靜處心神無一日不三四至兄所也僕喪長子僅育二孫頃歲復失其一痛割不堪比舉一兒四周能讀孝經矣兄嗣事近何如昔寄一方曾試服否僕如懸絲也山林日長著作功多便風能寄惠以當面語否吳方伯便附布區區末照各天曷任淒斷

○與白山倫彥式司成

春龢伏惟臺候百福相卿違遠徳範幾二十年比嘗卒業南畿試錄序淵乎藹如也竊窺徳業遠詣鄕往益勤執事方以此學教天下行以此學相天下其將挽澆浮而還惇愨甚盛相卿積疢殷憂日夕鄰死殘形餘息偸延空谷中分無復僭望於世惟英賢入當臺鼎隆世道幸斯民者日勤望之

○與潘薦叔憲副

僕待盡空谷世緣如掃髙賢志義獨膠於心時牽夢想阻越無繇一布之只尺耳伏承信使多儀遠逮深谷感惕何堪僕病伏不關時論奉諭閔俗仰窺當世之慮夫俗漸以下勢也頃乃頓攺競趨可駭厥或有開其先者執事日夕入秉樞筦諒當植本握機以拯之猶可障其潰決此眞執事事也僕方將藉焉優遊聊以卒歲矣

○與梓溪舒國裳修撰

兄危言大計天下知之僕則以兄占世有隱憂焉不知涕之旣隕也履變孔多閱理彌熟今來所造詣所謂將降大任焉者天意有在私望甚侈吳徳翊先生去便勒手狀布區區宣公奏議奉爲忠讜助風波如許邂逅未涯南望曷任淒斷

○與海州廖師賢

冀都邂逅等萍水耳伏承抗章引疾獨心異之別去四易歲此懷耿耿常有師賢也近冬蔡希淵寄惠教函詩翰乃師賢於僕亦爾懇懇良極感嘆伏諗嘉遁靜修舊學諒加邃密僕病耗巖棲塊然薄團睡漢爾吳徳翼先生去便勒狀區區徳翼善信君子僕之益友兄試契勘何如時不待人願益彊飰力學自愛

○與穎谷陳遂初

章江事變甚駭私心劇於燔灼執事義均王臣諒同此懷宗社有靈非久當靖顧恐吾土歲饑民貧或有狗鼠輩乘時竊發柰何柰何幸爲寄民社者力贊一畫固不得避出位之嫌也艱虞之會惟國士爲時益自愛

又

僕知海內有鄭少谷巳十年餘寤寐恍然幾見風采來約及少谷佳制並辱三復之餘神魂飄飄淩南北兩峯之顚矣屬有寒疾方汗君能爲我少挽行李敬執鞭弭以從

又

春和侍奉多福病夫怯風猶未春服也悵望風度徒切夢想耳

○吳汝瑩參政

恩舊違闊思卽晤教恨不傅翼以風病縛如屍江城徒切悵望柰何乃勤信使諄誨久要髙誼感刻無量重以幣物牢醴之縟悚�殊不能堪惟兄賢勞中外僕濩落淪廢分終爲溝中之斷耳伏惟不遂遐棄便風時惠督之俾不辱林壑以爲兄羞至願云塗回爾瞻奉未涯千萬爲明時厚自愛

○與儼山陵子淵司成

相卿私淑餘論越自諸生時頃歲奔騖未能通謁遠枉誨函無任慚感伏惟髙居靜養臺鼎策勛中外僉屬相卿病廢跧伏拭目以俟唐君便扶憊裁報貸察不宣

又

相卿稔惡及親圖嚴其終而信其善於永永以少寬不孝之譴惟名言是賴日蒙惠諾曷惟不孝沒世感泣而子若孫將永憑籍以光寵於無窮矣襄事期迫不得違次以領伏惟矜而畀之

○與虞山陳原習中丞

相卿病廢空谷分不齒於周行乃廑執事餘論亹亹惠問繼之得非或有妄譽相卿以欺執事者風裁之地微寓捐金駿骨之意耶伏承總憲三河相卿病力不任道周羈紲之役第日洗耳巖棲伏聽詔追老成亟登政府以福天下冒昧悚仄

○與汪徳聲廉憲

溽暑臺候多福伏承總憲大藩風裁凜如而教雅溫博寓於其中甚盛相卿不天烈禍積痾爲世不祥人屏淪荒谷眇接親知十四三年矣大人君子之光儀徒切鄕往安敢輒以漫刺混閽吏伏辱教函書錦之及俛屈崇嚴先於萎廢殆執事者微示延攬不遺之盛心風動南土耶

○與應原史太史

闊違道範積有歲年伏惟齒徳彌崇屹樹斯道之幹尢日瞻企承再道杭輒遺俯問殊感勤愛相卿多病殷憂學殖惰曠仰負獎援多矣自分迂戇應俗多忤日惟屏迹保身課孫延祀優遊卒歲爲期耳執事不終遺外仰祈教督至望風便謹勒手狀布區區未間千萬爲道崇護

○與任廉憲

枉褻崇嚴惠存萎廢下士曠舉薄古厲今矣顧僕闇劣無所敢當慚懼千萬登領朋尊酣詠巗扉以醉嘉賜果牢敢辭野人之固伏惟惠寬其誅

○與蕭子雝禦史

違遠顏辭無任瞻企共惟執事遵晦養望茂膺多福方今渴賢之日執事志存當世宜重爲當世慮恐不得如僕翦劣者之偸梗其私也風便列狀布區區千萬爲國加愛

○與南溪張鵠舉大尹

僕舊齒過從頃歲守冡移家受廛封內姓名凶穢尙稽內謁顧辱騶從儼然先之繼承信使多儀之及感怍何可當附狀敬致謝私病力未能走煩閽人伏惟貸察不次

又

頃聞陟郡殊爲邑人惜復爲湖人賀執事雅望方當入贊臺省出典方嶽尙爾回翔師帥之地固造命者欲使老煉民事以爲受大任重之基耶臥病不能往助攀轅奉晤未涯千萬爲國加愛

○與平齋沈一之

冬寒體力健勝僕時時隨病支吾耳使惠遠將良荷勤督勸之應詔臣子大戒義當委躬竊伏自量病力迂才出將有負無補死等溝壑徒辱知已計必苟完此身下見先人爲得張靜峯寶婺貽書亦是此意甚感其善處僕也但貧家歉歲欲上疏未能遣發柰何兄家務殷重似宜輟一曉事郎君代勞蓋學者必須靜專方見得力況衰年彊爲浮世所役卻與僕昧幾彊出者相去恐非尋丈之懸也

又

便至不得手諭兄豈忘僕耶適偶倦耶僕多病復喪幼孫老懷惡甚舊疾殊劇時時以不可柰何自寬耳兄傳家謝事甚適但僕僭議在數年前今特差晚也教子儉退固善似須先革其富貴气習則儉退自若固然矣否恐或不免終扞挌也僕空山日與耕樵伍歉歲日甘藜莧食甚習兄或命舟一來共此風味乎

又

日月不居君已從吉僕將易禫終天之痛則同此衷日見嘉人訊知聚訟夫人有不肖之心而且有力將何所不至君宜度分無動泥古以自困也天地逆旅何處非吾鄕耶深秋擬奉髙論一傾襞積之懷藕芡之惠佩及穉子矣

又

使命之辱甚慰傾望聞爲門戶累此生人所必有據理循勢應之而無固必於其間當有灑然不足累我者何如何如

又

秋間附問徹視司否僕旅迹如僧奉職無可稱塞知兄將有絕交書矣但言之非難言期可行似益不易視時與幾不徒嘵嘵徼譽者僕志也顧所見未確則由平日所養不可彊耳兄緊抱當世之志能遙寄一畫助我否

又

使至受讀時事書憂國應變之略窺見一斑矣抑若人果可與言否而後兄言爲不失也白戰方酣想見雋雄亦自增气

又

日曾附報越語全無可信大抵此術其玄得其眞者良寡僕方憬然將謝此輩修徳聽天庶不爲造物者嗤而吾胸次常灑然無累況夫誇詡譸張乃其習俗吳人大售其欺千萬勿露以媅其怨

又

比得卒業二傳並佳妄論金石文字更加雄深何如赤城進方疏自是當行人語僕淺積輕發狥物多言視昔潛玄藏默百世不可物色者何人來教�云益增媿懼且感相成之惠也

又

承兄彊衰年筋力越百風波而訪山人感刻何言僕束髮以來交遊勝已奚啻十百數初皆激昻古義相期意以得締金石友自多逮玆白﹖巛一自﹖興懷則往往先物化迫世患僕亦墮落無似初盟遂不可尋差彊人意者指弗能多屈也乃自知早歲直前騃不曉事而老成素見定力如兄者眞所嘆服耳仰惟益懋晚徳以副百一之望家政似宜加斷勿以悔吝盡廢嗃嗃何如

又

僕遭變來心死形廢那復知人世事獨於吾兄時一關念同患相卹如對面勞苦也傳曰先王制禮賢者俛而就之不肖老企而及之當此情澆禮失之時僕誠不肖恆恐企不能及以不用情於吾親而自比於禽獸以是率衷不敢怠亦不敢矯兄賢者也願終俛就且有以佐我何如倉遽無次

又

信使惠問良感僕下血閱月計以斗斛衣食俱仰於人來方巳試罔功天罰不孝宜爾酰醬不敢多禦況厚味臘毒忍又不誠於先君耶吾友應原中今之古人也往見不爲折節勉疏充絕介倩筆不次

○與程學諭

日聞文旌左次海壩禮宜走謁病力不良步趨思奉晤言諒非折簡可致聞欲迂訪山人甚慰饑渴果爾敢請其期將掃石焚香以承續論以諗蜀諸故舊之恆在夢想者

○與朱元素陳用明秀公諸同社

僕獨學迂誕與公等儀觀未相覿觴酒豆殽未嘗接殷勤驩气勢無所倚依僕之屈伸榮辱安與公等戚欣而動其心耶頃歲抱埶弗售宜黜宜陟之在僕與不公不明之在有司與否未白也非直交親者之無介然於其懷而僕且以斯文之興喪有命自寬焉公等顧忿然不直有司形於詠什慰諭勞苦若平生歡殆不虞浮實之聲過聽於素而有�一時陵厲頓挫之已甚者驟激其衷憤邪憐才悼屈公等無所爲僕則不敢忘也日偕計吏再比禮闈野性彌自安括更不假命以自寬矣公等無重爲我戚戚也養髙巖宂詠歌太平實惟其時公等愼自愛

又

承約訪鶴雪江之上暑病甚劇辜負柰何山林勝遊諸公諒不食信僕方夢寐九臯淸唳也

又

白泉先生來得詩惠良荷不忘野性方畜樊中三復之餘不覺發汗垂涎望公等何啻箕山潁水耶

○與朱元素

過可材訙公眠食多適良慰山人病力事百不堪一切世緣久絕夢想獨未能忘情山水間耳公能時來溫舊約不

○與陳用明

曠接笑言欲見殊渴率爾鼓枻遡奏溪冀良覿晏�被葛登舟薄午北風頓厲便蕭然有山廬挾纊之想縱帆飽風而南矣造物限人非剡客例公也

○與雷古和

僕病廢荒谷路絕雲霄然仰止道徳風裁如慕古人末由一廁諸生下陳望見儀刑爲平生大憾云爾

○與孟涓郭一丈

觸暑臨存已拜勤注侑以儀物沃以淸談經歲黃埃倥傯中人灑然毛骨俱爽孤帆西引神飄飄與畫鷁偕逝矣

○與胡靜庵少宰

比辱大斾左臨甚寵前騶遄發弗得久侍誨論殊極悵惋時方急賢執事志存當世而身系其安危春和巳近庶幾勉從簡事以慰天下之望

又

昔拜枉教玆荷惠存與進盛意何以仰承日惟自策疏劣期不辱髙義以爲報耳當軸簡命中外倚望已久曷惟相卿得快瞻侍傾否之會方須舊徳望實如執事恐義不容以私爲解也聞教有期彌�鄕往

又

伏承誨函三復卒業竊窺仁人憂天下之心甚大且遠亟欲身承指畫只尺郡城多病艱阻徒切神往伏惟執事俯制禫吉將正臺司以福天下相卿衰病未能策孱軀負羈紲以從猶當拭目爲天下蒼生日望之

○與董子濤

臥病苫塊忽承厚奠髙文之辱蹶起感泣爲先君稽顙卜鄰初約孤𨿽不肖公或屑就尙勉欽承曷敢越先志

○與樂有祝思允太守

驅馳勞瘁不得過從慰苦悵望何如枉問喪禮夫俗安久習驟欲反古多口固宜但吾所守或過於中所執或非其大似當避夫矯俗幹譽之嫌以近人情若其大者知之眞操之力生死不易而況於好言哉於此惴惴或恐見不定內不足耳要當勉求諸巳可也大戚中有此遠役伏枕徒爾神往

又

伻來墨諭陳義甚髙似於知我未盡故再布區區僕行慚諧俗比得吾弟意气相知輒爾受惠自附於孺子爲季偉飲食之義今之人沾沾自好矯竊古人之似者有之矣實何有哉而弟槪以僕爲狥世且鄙其學魯獨居之男子似太隆末俗蔑古人而淺我也夫僕昔匱而受今足而歸吾弟知其不足而予於其足而取是之謂直是之謂義必欲辭之以爲髙是不免以僕身爲溝壑其爲愛我邪原封繳納願益力古道追古人翼蹇鈍以達於髙明則相知出於尋常受愛更不可涯矣

又

令弟來言買山事聞之茫然豈傳言者誤兩曾參耶不爾知我太淺矣唐人詩曰無心與物競鳿隼莫相猜爲兄誦之

○與萬鹿園都督

僕病廢空谷十年餘不知有人間事矣獨於吾兄遠心勝韻時時悵爾神往伏聞大故抗制用情良爲道義增气憊伏弗遂把手慰苦爲恨疆事孔棘世祿之英想益搤腕諭及出世之旨見解益玄起而作用當與時流自別風波未涯千萬爲時彊�加愛

又

僕屏迹巖棲二十許年疏懶自外於達黨以公之超俗逸羣素所向往不能尺牘自達其區區曷任內愧伏維玄探妙解試之功業作用必大有得力處非稿寂所能窺矣

○與王別駕

相卿憂病沈淪多歷年所飫聞執事抱經世之猷布宜民之政千里屬心周行馳譽甚盛病骨不任衣冠阻望屏舄僅嘗一修咫尺爲邑父兄謝卹災之惠耳相卿自慚行義未崇鮮孚幹俗而來誣罔敢謁執事者白之白之非硜硜自好而亟自明也爲士風計爲民習計爾士風民習抑又執事師師一郡者之責相卿安得詭徼長者之譽但已而不一陳於執事耶縣市民楊坡者相卿素不識其人作何狀不知何由掛賤姓名於訟牒牒中諸人與事相卿一不曉其誰何自不必論但相卿嘉靖癸未乞恩歸遭多難入山杜門如蟄十有四年一日也曷惟滅迹城市蓋巳卻保社於鄰曲絕慶弔於親黨此邦人士以及四遠有識所共明知不寧是耳相卿自弱冠爲學官諸生公會庭參之外絕未嘗持一謁候縣門邑中吏民之所睹記可徵也今妄一男子無端以偏辭冒加之而莫之究則邑人將皆曰許相卿守身如斯蒙垢如斯斯時白黑混混無良之民日罔忌憚且復何以勸士吾恐貞廉之風自此日益不兢而黠桀無賴之姦鱗集蠭擁巧詆厚誣彌尙彌工四百里間刀筆利於戈鋋以蔑善類而海寧猝難政教理矣其漸將不自相卿今日之不白而加熾乎愚爲此懼伏聞棨戟行部追呼聽理以竟此詞爲便輒一牘少布腹心萬惟執事畱神窮治之審其與相卿毫毛何所關涉務見根柢片言立折之不但相卿獲雪垢污且使士勸民懲而成善俗矣

○與郭別駕

僕遠屏深谷不越巖扉二十有七年於玆矣過承顓使束帛之賁問故登嘉淒然增感伏以令先公戶部遺愛在民屍祝在廟相卿曩先邦人聞教被徳其於承下風惇世講奔走匍匐當復何如顧贏憊不堪扶策徒切神往臨楮惘然莫諭感怍

○與施武陵少尹

僕棲遲畎畝積有歲年聲迹沈淪未嘗一達公府頃乃萬不獲巳力有不及而事當自明者忸怩一布之伏乞一致張明府以求息肩桑楡少安藝藿受賜丘山等矣

○與黃伯貞修撰

相卿憂病沈伏巳十易歲幽谷絕遠達途無緣一奉只尺時詠佳什不忘雅愛耳吳子興來致教函恍如承接風度子興歷談名溪水石之勝又復飄飄神遊左右矣

○與陳希齋方伯

�承五馬南轅千里胥慶郡吏奉均糧冊傳致下�大都此法盡行富勢多田者或不免增輸什一下戶卻免攤逃無名之賦惠利溥哉仁人加意貧民長算遠計當不以彼易此耳

又

相卿沈痾殘息屏迹俟命親交忽遺亦云久矣執事過屈崇嚴旁問幽逖誨函束帛自分非所宜蒙第深感惕伏承執事貞惠一徳膏沐千里枯槁夙巳漸涵餘潤中心藏之不敢爲佞耳

○與曲思門僉憲

僕業巳歸田自當受役執事謬以章縫例之又過厚焉僕何以堪𨿽明公不爲私恩野人不能不深私感也

○與陳天瑞州守

頃辱貶教良感不遺僕艱虞多故動與世左竿牘之問無由致之燕幾殊深媿負表弟祝某遭誣在理鑠金銷骨惟執事燭其幽枉更爲徹之諸公間拔罟阱之餘登諸周行兄則出於公祝氏將戴恩私以沒齒矣

○與張文英主政

髙才英望傾注有年憂病沈綿未能一伸此意誨札俯諭雙節之制徳門曠事人所樂道僕先人誼辱通家敢不勉效薄技以附不朽多病未能亟副徐圖呈艸耳

○與金文甫大尹

驥淹劇任聲績日隆顧今政紏民殘昔人所謂能寬一分民受一分之賜者願兄不惜多畱意耳敝邑博士侯安甫歸便附布區區安甫謙愼而文且雅善僕兄幸一推情禮遇之俾寒氈有溫意僕與受寵嘉矣

○與孫博之大尹

唐上捨來承惠教良荷不遺所諭近政甚善太郡亦巳攵之古人謂仁可過義不可過僕邦人也更何以他爲助但覺慈煦中似不妨略加分別斷制是亦太府意也僕於此殊未有補無夕不夢故山茆屋也風便千萬教督之未間千萬爲吾民自愛不宣

又

相卿承乏諫寮愧無寸補厚負平生公辱愛何以助之古之有志天下者議論事功苟可及物不必其盡出於巳執事諒同此懷相卿當奉以周旋也

黃門集卷五

●黃門集卷六

浙滸許相卿撰

書下

◆書下

與胡默林中丞

與薛方山督學

與阮山峯督學

與陳魯南編修

與瓶山項秉仁少卿

與東匯呂從野主事

與林以乘中丞

與林石海侍禦

與祝思謩主事

與鍾子由教諭

與汪汝梁少參

與王遠吉參政

與查近川給捨

與吳公路侍禦

與柴仲和

與畱克全太守

與汪玉方太守

與徐伯和考功

與鳳林王承吉

與栗夫嚴玉山太守

與李一之都閫

與張別駕

與劉節推

與仰齋胡子中大尹

與中離薛尙謙

與夏惟明大尹

與林鐵齋

與歐思濟博士

與溫憲統大尹

與汪瑤川大尹

與顧天佑

與呂貞夫

復董碩甫

與蔡松野大尹

與鄭壺陽大尹

與兪夢卿博士

與王沂川舉人

復呂雪塘

與山人楊伯立

與黃懷邦

與顧近泉秀才

與趙子雨秀才

與徐子力秀才

與秀公

與沈秀夫內弟

與徐仲孚兄弟

○與胡默林中丞

嘗聞蘇子瞻曰時方有事則匹夫之言重於泰山斯言自昔有徵矣今日海寇弄兵首尾三年躪蹂八郡焚劫殘毀江南無完土殲夷竄逃萬姓無固志寧可謂無事乎相卿至愚無識非敢自以其言爲車也竊謂於一時一事或至切而甚要焉夫澉浦一城懸絕海岸隔離衛所縣邑遠者七八十里近者猶四五十里孤特獨立四無人煙如傾巢之系危枝有兵猶僅自保人少特一空戍耳去歲五月海寇數百白晝猝來攻城時有統兵徐指揮公差李典史協奮乘城牌石滚木沸油毒箭交墜如雨賊眾救死扶傷亟遁自是以來賊凡五六過城下聞鼓疾走不復敢近蓋懲前失利也然識者以爲賊所必由熟路不可一日備備而又以兵少糧不繼爲憂近乃掣去統兵並湖處兵往戶浦存畱老弱數百城中無不自危故昔者鄕民日有千百扶攜入城冀免死亡今則城中日有十數商議出城別尋活路矣使賊陸行猶倚衛兵先捍使其舟至城邊可泊者不下三四處維杙到城直三四百步競進疾攻欲禦無人求援無路賊將爲刀爼人盡爲魚肉矣執事𨿽甚憂而欲拯之其將能乎徐行健者不知其素然統兵於澉二年卻能守法亦知持廉士心頗皆畏服故今急乞鈞裁復調徐統原兵更益兵千數守澉則地利素諳兵將相習不特澉爲可保且聲勢連絡海寧赤自增气執事可無南顧之憂矣若只如今空城餌寇或入據之則列屯喪气省城亦且寒心禍患未知所弭相卿室毀肢殘然亦有水鄒僻境緩急倚爲三窟實非全恃澉城爲全身保家室謀而爲此嘵嘵也誠目覩千萬生靈不忍坐視其阽危故不惴沈淪之陋罔顧嚴重之威而獻其迂議於執事又況執事敬承簡拔專制方面寧忍謂彈丸之地非王土創殘之民非赤子耶仁人必不然矣伏惟少畱意焉

○與薛方山督學

相卿病老巖棲與歲增劇無繇趨候下風執事過聽先施遠命校師貶書臨問嘉嘆亟稱自顧何有離次卻立不敢當書刻敢不拜嘉果幣牢醴義不敢受顧惟執事加意沈淪感藏何可爲諭伏承下問犯難諸人仄聞縉紳諸老先生各爲論撰野人窮谷深縱又多以病謝客無緣訪借所偶得者俚雅雜襲名姓未眞爵裏無證始末可考見者僅僅十半中間紀述體裁未脫科舉習气恐難网羅備史闕文耳應命一仍傳寫之舊伏伺契勘釐正訖事惠識無任祈望

○與阮山峯督學

相卿槁廢餘生謬辱殊遇惟古卿大夫禮下幽側必稔知其賢執事顧驟施於朱傾蓋之士是豈僕所敢當抑小子蒙弱濫被甄獎越於意外百倍𨿽大造不自爲徳受恩者寧敢忘自力以不辱門墻爲報耶仄聞晉陟方嶽由玆洊入臺省相卿老病奉候難期執鞭紲以承下風當責之豎子耳相卿之願也非所敢望也扶憊布衣不任鄕往

○與陳魯南編修

季明徳回惠寄妙染冠以古風山廬頓爾增重僕赴限至潤舊疾大作家人奏請事下當路兄假一言之贊俾就醫藥不勝至望伏枕涉筆乞恕潦艸

○與瓶山項秉仁少卿

共惟仕學交資聲績並茂良慰相卿病臥歲餘再疏得請料理殘骸往事如夢然都城雅愛其何能忘息壤弗踐天實爲之顧道義之好曷假婚媾願終不遺要以世講耳未中千萬加愛以佇驛召

○與東匯呂從野主事

僕病廢堊堵殘息僅爾蠕動執事不遺惠問勤辱如昔人嗜昌歜羊棗弗可致詰感刻往窺器業已竊驚嘆頃因陳君私淑道誼爲多衰病屢驚企踵良覿春寒伏冀彊飯加愛

○與林以乘中丞

往寓都城獲侍徳範懦夫憬爾增气多病旋卽去歸邃谷靑雲何啻相懸九萬里心神搖搖猶日想象顏辭也伏惟執事風節雲海宇望實孚中外起任臺司以蘇凋瘵正惟其時尙爾盤桓水石間野人所未諭耳

又

朱君慶來共領誨尺扇帕惠愛已優兼以雅律盥薔薇露而三復之磵戶竹窻盡驚金石奏也

○與林石海侍禦

相卿臥病海島若干年伏腦不齒千里社久矣執事髙義不遺舊故寵錫殊禮顯列之章逢世講彌文光動巖宂欣戴無量顧惟西日末光須於物者無幾其敢以嘉徳等委溝壑謹封達縣徼辭企望霜威無任悚仄

○與祝思謩主事

信使歸領書惠諗福履良慰僕贏憊支吾恃藥力耳裏閈末俗日入於薄力不能挽徒深愧痛吾弟爲政恐亦宜先急此似是循良本領何如千萬爲親爲民厚自愛

○與鍾子由教諭

日煩令器還往百里者再媿感局踏夫錢海石之志義老僕傾懷素矣頃藉足下之重不量寒約僭附婣盟曷惟老僕以豎子得所因宗爲慶先君孺人寔嘉賴之更煩舉玉一爲贊決重感初終雅愛矣

○與汪汝梁少參

往承勤誨進以良知之學阻越不能造謝爲罪比想兄體認日益精確施於有政與時賢自別況當表儀方嶽同志匯興大昌此道甚盛向熱加愛

○與王遠吉參政

相卿湛伏憂病如與世隔於兄通家愛雅不能只尺自達愧悼愧悼仄聞鳳林老兄大拜旋又不祿爲位長慟天於斯文何以殞此梁棟兄手足至愛痛割又當何如令侄學巳升堂諸父撫教諒當大就貴屬南丰宰祝斷臯僕表弟也誣枉祈昭雪於明執法渠家教有素僕知其奉職承教可幸無罪故爲之先

○與查近川給捨

相卿病廢屏居多歷年所平生親舊殆已忽亡如隔世人執事顧獨作意沈淪曲庇遠問已極感刻邇從京師來者或傳執事時以不祥名姓揄揚薦紳間寔非陳人所敢當竊念量能度分混迹樵漁無所利於物而幸或不罹其害以苟全餘生先民有言優哉遊哉聊以卒歲不佞僭常誦法之況玆衰殘敢藉過私徼名達黨無寧實爽以虧頴鑑抑恐造物者亦將忌不我容耳漫吐肝膈惟冀加察更勿復道是執事知我之惠深於愛我倍百矣風���布區區未間千萬爲國厚自愛

又

晉陟諫垣容與論思甚盛陳情之疏伏承贊庇獲塵天聽偶幸賜骸乃今余喘僅屬間得籃轝扶憊咲歌山水以終殘年伏戴上恩莫可爲報而執事裏閈姻■﹝女連﹞之私固常耿耿於懷矣題名遠惠不意山野樵牧濫陳巖廊薦紳執事得無嘗謬遊揚之諸公耶不類爲媿風便勒狀顫腕弗周千萬照詧

○與吳公路侍禦

志士得路敢爲吾道賀但一大風波中須將舊日尊信儒先陳語世人乩笑所謂不消得如此者益自立定腳跟不少動搖由此向上盡有進步處空囊無長物舉此話頭爲贐

又

仄聞執事遭此不淑九萬程六月之息大展少須之耳相卿扶病奔騖皮骨空存而比增病噎甚殆不知奉顏辭有日否萬物自然之理坐以待之何悔小孫仰承惠澤甚渥荀塋歸晉而感爲謀未成者如實出已況執事親舉手力援之耶病力疲薾不布百一照察不宣

○與柴仲和

僕結髮知學見流俗所爲私謂古之聖賢必不出此仰而求之無從也出與一二同志講習之稍知鄕方漸欲從事而闇弱孤陋物誘奪之眾議咻之荏苒及今猶夫人也往歲薄遊成均定交汝白因知臺有仲和之賢蚤莫過從聞之益稔未遂良覿而溫厚誠朴之風相像中得十五矣風便輒以書先

○與畱克全太守

側聞命下棨戟重臨千里士民幸同慈錫非相卿獨私忻賴也適此茂陽百蟄齊奮萬匯向榮皁蓋頒春彌衍舊澤相卿亦受賜中一人不意夙疾錮而畱之無繇陪從郊迎賓吏之下陳只尺不任向往

又

旌�下士勤至再三秪深寵荷初奉授簡之役繼以餞召均嘉命也敢承其初趨從弗周無任媿恐

○與汪玉方太守

往歲都城王應時坐上望見徳人眉宇躁妄爽然喪我烈禍餘生屏遁荒野自分爲世不祥人顧辱貶惠書幣辭意諄諄何敢當何敢當愷弟之澤滲漉於越波潤鄰壤顧計承轄之徵伊邇旦夕方切私沮耳

○與徐伯和考功

僕苫塊殘息久不與知人世事頃歲王子揚自江右道杭遠承貶教副以南華口義記存之勤感嘆何極旋復傳聞拂衣極目髙旼黯爾神往僕求友於海內如兄恬厚和毅安可多許迹地𨿽阻神魂殊密長風巨浪何時一葦以從憂病彌年形毀神�火薦禫事於幾筵將乞身泉石以武髙致惜當��不敢冀其如兄疇昔之曲愛相成耳

○與鳳林王承吉

日承示祭李大崖文並下學用功得力處切實精�所以幸教僕者甚厚顧恐迂愚無以仰副旅中弗謹致疾又爲執事憂拜命之辱小愈卽趨侍教��將歸受室汝白卜鄰敝館矣

又

冀都一別三年疏劣須於矩正如燔待濡鄕往之懷奚啻十倍恆情耶共惟彩侍多暇舊學諒益邃密僕釁積於躬天奪其耦冗累增劇學殖可知執事不遺疇昔當爲憫然也

○與栗夫嚴玉山太守

相卿病伏巖宂遙聞屬吏下車宜從父兄共候郊外積痾憊甚扶曳不前謹勒狀告不敏贏軀弱腕筆札弗周然弗敢不親也

又

相卿野迹深藏世嫌易致不敢一布甚私以混閽吏計蒙知照其非簡耳嘗聞教往哲君子志於遠業大道固與時委蛇期不爽吾彀率而巳今時何時�奉候因布千一之愚伏幸采察

又

冒暑迂途遠承下問已甚不堪及物之儀開誠之諭復爾隆篤衰劣何以仰承但增愧汗山中日聞善政方爲邦人賀教至督文賢守遺愛於石固當但郡有諸老先生則僭病力弗任則彊迂謬不文無以傳信尢冒忝耳

又

相卿蹇劣狎辱過私病僕荒逖尢懼衰墮失檢爲知遇羞企望臺履冀聞警訓曷敢少忘相卿積惡喪子夭孫後事如綫季子之達敢不佩服明訓寓目新刻道古今而譽盛徳洋洋乎侈哉淺妄未之前聞也

○與李一之都閫

葉上捨來致顓貺福蘭虎刺風致淸遠頓令野興恍然神遊茂林丰艸之間公閫寄專劇乃爾作意向山水中人曠度髙情過人遠矣

○與張別駕

相卿病伏海濱飫聞君矦宜民甚盛伏承符召許��相卿僕人訟盜舟者相卿移家就墓四三年行義範俗愧王彥方長厚掩惡愧姜伯淮乃至訐盜以煩刑書中夜循省良自悔恨玆願棄舟與盜不復申理成仁人不罰之化紓薄劣不若古人之羞

○與劉節推

相卿邑東鄙陳人也進無立朝風節退慚範俗行義乞骸故丘方以負國爲罪執事濫齒之於賓惠之珍筵重以神惠汗顏登拜悚荷無涘

○與仰齋胡子中大尹

下車興革良愜輿望嘆服嘆服相卿遠迹族黨移家深谷林廬十數楹山田四五頃一子備博士諸生一力執里長役病軀抱膝詠歌聊可卒歲爲漁樵侶聖朝之賜執事之庇殆巳踰涯矣市無生息一廛門無交親俗子一迹世故蔑之與聞也徳政發軔病劣不能仰贊所敢以其私妄冀執事有所左右以累公明者有如日恐有矯以籍口也是以敢豫言之

又

伏承禮際過隆敬令兒子聞過攝謝病力不堪束帶耳下問事宜野人何知辱念承乏禁掖之舊比於同官抑亦虛襟弗可秪辱妄條一二以備采擇以自附於君大夫問而告之之義非敢必可行也

又

秋暑共惟臺候淸勝相卿之欲遷籍良爲就家近墓遠豪右便迂疏耳舉事在半歲前直以裏父老勉畱冊事未有適主延待今日煩執事耳伏思邑民謁其所欲法苟無礙仁人亦必閔然從之以便其私乞推仁民余意遂相卿之僻山澤行吟亦將詠歌雅賜也

又

九日從俗登髙適惠酒至野興十倍謹具詩謝宜我堂費金敢辭念想卿殷憂劇病力不酬志爲淸時巨蠹躬耕食力猶懼愆尢執事顧輟俸余惠養之於明公爲盛節在相卿爲增戾矣昔傳欽之知陳無已貧懷金贈之不果世兩賢之相卿遠愧無已而執事欽之其人也必蒙見察以成區區之諒所有不情以負髙明者有如日遙企門屏悚仄無已

又

伏聞幹旌將枉衡字獻歲屬此淫霖滓淖載途安可辱候吏況山人潦泉溪毛亦未能出戶采汲也敢辭嘉命之辱

又

日徐生銳來比去少露髙情似欲遊揚相卿於薦剡者感刻知已之愛爲至第病質劣才自處頗審相卿自知之執事或未之盡諒也嘗自爲贊語中間有云生而進如讓退如蟄沒而碑不文墓不封士論安所物色畫史若爲形容於穆一元吾其大同敢誦以爲知已復

○與中離薛尙謙

端陽後一日坐石松行中忽得名帖不知自何許來把玩書迹恍恍故人對面夢邪非邪形神壯衰肥瘠劇欲親覿神爽飛越矣但疑信參半病體復不能彊亟令人往省城問候何如春中一緘托徳化祝司訓附去達否匆遽不盡

又

伏聞遠道辛苦良用酸愴病臥無繇把手慰唁柰何惟舊學日益精邃如金出烈火無任歆尙謹使問安白粲山殽聊致歲寒之意寒沍千萬珍重

○與夏惟明大尹

相卿跧伏巖棲病與懶習竿牘之問不獲時混閽人然齒屋漁樵不聞疾呼急步之擾病夫得與之共適於水澨山椒抑敢忘惠耶殽核不腆小書侑之致野人鄕往之私鑑納�幸

○與林鐵齋

伏聞命下試尹靖江喜不能寐非爲執事轉官喜爲靖江之民喜得執事也旬月初政諒已攺觀更願髙明審察其俗所宜張弛深孚而徐動之何如昔人謂矯時救獘猶行舟然當漸靡而往以向所�乃克有濟執事素蘊非今日矣王仲淹曰古之仕者爲人今之仕者爲已拭目以觀執事爲人之政以信儒效以挽頹風快其因風布區區無任愛助之懇

○與歐思濟博士

霖潦移月廨捨完好否薪米足支食指否相卿屏遠闊問多罪髙標苦操徒勤企想耳茄盞奉備吾伊之餘一酌不訝輶瀆爲幸

○與溫憲統大尹

伏聞命下天錫慈母於杭人千里幸其惟我邑人久離懷袵而重獲怙冒歡幸何如況相卿獨被隆禮殊遇者尙安所容言耶顧�湛廢空谷達途天迥親知且絕還往無繇一致私衷於左右綣焉懷感時切寤言非敢蒙恥自欺以爲佞也相卿日困病魔擁榻俟命孤孫顓侗弱子方抱埏埴良窳一任大鈞無所妄覬於世以重困餘生矣浙之東西歲比不登入春疫疹大作而官事日益迫時勢日益難疲民顒顒罔知攸措似非執事鳴琴帥正時比尢望遄駕以神回斡無任懇禱

又

暑雨溽蒸病骨憊伏如蟄執事盡瘁民事不能馳只尺於左右顧承牢醴珍貺分何能堪方今稺苗就藝南風維時海劫可畏吾父兄子弟恃執事爲長城堤築想就經畫敢爲民社稽謝嘉徳

○與汪瑤川大尹

日枉臨存病伏不能謁謝殊極慚悚共聞覲行憊力不任候送顧辱加禮腆縟義曷敢當對使拜辭桂洲齒牙之及意者執事謬譽啟之耶抑或垂意布衣賢公卿下士盛心但賤貴遼絕山人自合揆分執事過從光範燕語餘論萬一儻及沈淪乞道相卿待�殘息不復能修敬上記幸甚不宣

又

胙有常數邑人仕者倍常執事人分一臠以告成禮而老僕與焉已感不遺春秋歲頒侈惠益增媿恐敢謝庖人之重勤

○與顧天佑

僕學不適於用進無以事吾君天降烈禍退而吾親忽不待養創割痛弗可忍旦夕祈死下從於九原那復知有人世事足下手尺先我規誨其善髙格麗藻亦少槪見矣多難殷憂州閭佳士久負良覿益自悼嘆夫筦庫晨門潛光玩世昔賢猶然乃以隸於吏籍自少似爲足下淺之山棲深寂夜舟遂克乘興僕將扶杖質禮所疑哀病無次

○與呂貞夫

往承教牘禮贄病廢久不裁報惟古有道君子不得於時而食於術如君平子眞之流咸髙尙絕世晦迹一廛風動百代及今猶可想見僕慕之其劇安得起之九原與之一堂下上其論也今將庶幾身見之吾子何如何如

○復董碩甫

遠枉使問文簟揀芽井辱作意簿牒堆中良感勤厚往聞足下得漢陽累月惋嘆如身遇怫郁乃今勞習政成前途應大有受用處慰喜更倍耳嘗聞半山老人見涪翁一詩知非奔走吏亟攺淸秩以足下之才困於劇任所遭有幸不幸又可柰何相卿多病殷憂老痿一榻手閱四集恨知子之晚喜甚過望儻未卽丘首駟車過家當歷叩所未諭

又

往寓諸集驚嘆失子比得二作皆出憂鬱中尢訝驟進殆窮愁著書固當爾耶石羊記是小說佳者白世重傳立名近而當切而雅古人無以易也玩弄已甚衷憤不免索露意表但世俗間抵死狥利情狀更著一二險語如老吏深文何如然勿犯貨殖舊套尢善有作見教吾將屢驚焉不一再而已潦艸知照

又

夏中爲別忽近中和衰暮能堪幾別耶諗歸使知旅次康豫慰喜五月下旬劇虜兩過山廬館谷湯沐者再宿盡室席捲存空居耳局處孤城載半余矣金革日喧楚氛其惡未知所稅駕柰何昔授顧令君巷聊效頌聲已寄賢東污筆裁報貸詧不宣

又

荒城廢圃庳屋雅稱志士之廬慨然想見閔仲叔王仲孺髙風令人有廣廈曲池之適嘗思人情不同乃有好貧賤者相卿是也恐吾子或未釋然聊以廣子之志云爾

又

枉問志事老誖疏劣吾子習知比方病甚搦筆重於舉杵何以能應夫史難在志要當立例簡嚴事核辭省耳詩文亦恐不必多載但因類時掛一二妙語參差隱暎其餘似不勝書斯愈不可測矣何如何如竊嘗妄意志體難主故常以事爲經以文緯之歸於言約事該鑿鑿傳信今諸郡邑乘之鮮見久傳無亦循襲多而濫雜可厭耶殆不啻張先生所謂言無體要而巳至夫臧否去畱則我明府淵見之審足下直筆之任予邑人也恂恂似不能言守此律令而巳憊甚纓纓無次

又

來諭深見傾瀝知已之愛但懸平天冠大市中正恐無買主耳退之所謂不可時施祗以自嬉自昔已然疥卵文狀物於難言遊意於無象結語尢雋永其寺孟之未發者乎但以文爲戲恐不可常將漸入裨官家矣何如何如相見更劇論之忽猝謾言照察

○與蔡松野大尹

相卿聞之導民變俗之道莫深於教莫先於倡倡則教易行俗易成矣語曰一人善射百夫決拾倡也今之未俗敝極更僕未能歷數也姑以男女言之近自島夷作難突起猝乘習安之民魄禠魂散逃死無所寧復庇其室家於是膻穢污染十家而五偶賊還家效光成例有靦面目無復慚顏淪胥角鬣矣故百萬民命民財姑未暇論而此辱到骨無可湔滌也相卿素尙關系綱常事獨不敢苟見聞所遇必心存筆記之惟恐其無傅也呂詢妻事見之眞錄之實但文不工耳藏去有年頃值執事大修邑志褒貶勸懲此正可以倡貞風還美俗裨善治蓋今日修志第一義也敢以舊所爲呂詢妻墓石志上惟執事采而存之

又

志事告成殊見敏識但董故出門下故不敢一簡相通亦避嫌當爾比蒙下惠成書瞑眩不卽展讀近一閱之賤名在中且以髙尙目之何敢當何敢當夫先正張先生遺烈列其門墻且不敢望況敢上擬之耶老憊無足惜恐累髙明耳亟望命工剗去數行掩相卿好名無恥之羞旦夕且死蓋棺定論付之後賢相卿無容心矣

○與鄭壺陽大尹

相卿不幸殘毀親肢苟生無賴意外乘以惡寇焚掠鮮遺十五天下之物固莫足畱念顧族婣死徙無相見期獨爲痛結伏惟執事雄算敏圖立退劇虜保障一城生聚乃復遠念沈淪卹其阨困重以溫存且謬進之使受廛郭內得與安全厚徳思以爲報銜結烏稱形容耶夫誠感孺子气作三軍執事一倡而士人皆爲死士以是耳彼誠虧於平日气奪於臨事先戰而後求勝百舉百不當也執事可以益自信矣僭陳末議得無訝溺人多笑乎僻寓少便老艸

又

再勤使命物色危蹤諭之入居巖城保全闔室艱虞之會懇篤如許卽在金石故交未可妄覬相卿少無經世之志長之應時之能量才度分耕�貴封南鄙垂三十年優遊卒歲爲期耳詎意今日遘此不靖受廛闑闠支離殘骸何以應事�客私計托命一舟遊移隱見苕水煙波間幸或�全餘生亦執事長城遠庇也修途短晷何能報塞過私藏之中心賫以沒世而已

○與兪夢卿博士

知名懿徳仰止有年日從孫光輝邵思抑諸君遊知公益審羨企通於夢想矣𨿽公處越僕處吳謂之朝夕左右可也

○與王沂川舉人

比承教函獎與浮實曷敢承僕病血稽謝共惟徳業與時俱茂僕生闇劣不自知量結髮宦學恥混流俗人崇長意气妄以自豪適淪於俠知悔則巳長大亟從二三師友相淑爲道義君子之歸頹肆荏苒老失故我倀倀無所於依又爲流俗人所羞稱悲嘆窮廬將何及矣執事傑特果介當出古之志士與相上下僕衰鈍累十駟瞠乎安敢望逸塵耶執事儻不終棄稿廢矜惠末議以振之俾更尋繹舊學或千一得成爲知恥自重之士以不辱俊又則又幸矣

又

珍集遺教奧僻怪奇棘不可得句駭嘆駭嘆僕久病廢言晴林炙背時與樵牧詠歌年丰耳烏足語此執事掄魁晝繡試過山中憑雕軾而俯聽之將無訝元聲至文顧在南鄙深谷中耶

○復呂雪塘

僕少長惰廢老復病痿惛懵今也僵榻如屍櫛�服食類悉仰成於人其於生人事都無所知無可應矣執事謬齒之人下問之何以爲對皇恐皇恐然巖委不敢秪辱勉一卒業首篇造詣邃見解微下語沈著經義至此無餘技矣僕憶舊從事時質鈍教嚴師規凜凜如束濕薪度旬如歲不敏今亦欲以此繩朿吾兒吾兒質似又劣也然斯時卻無驟進師甚憤勞逮後遊衍優遊似如暗室漸覩隟光因思杜襄陽曰優而柔之使自求之厭而飫之使自得之若江河之浸膏澤之潤渙然冰釋怡然理順愚或偶中此耶記曰藏修息遊夫學止四者而輟業半焉亦可見矣蘇子瞻曰有意而言意盡而止又曰行乎其所當行止乎其所不得不止遂妄意此學不必求之過苦也乎執事以爲何如僭議命吾兒端拜以獻敬報隆禮屬筆書傭老艸罪過

○與山人楊伯立

知名有年比淑詩惠三復之餘風神宛宛在望病系空谷不能奮飛以從軒車惠然一來如晤語靑岡之右矣

○與黃懷邦

疏問復荷軫念病體久藥彌憊如遂獲從先人當屈子與訣一匕或靈仲夏之交寒淙深樾子其索我於孟家瀑前頭耶

又

僕不徳多艱病血兩旬枵然皮骨耳手閱來諭愛念滿紙寡欲之論何但年少𨿽衰翁亦驚往事矣

○與顧近泉秀才

僕學負先訓老無聞知愸不但已彊令兒子從事舊業少償積志訪求矩正伏飫徳音玆敢卜日戒舟奉迓行李儼然臨辱抗顏作模寧惟小子詠遊教澤稿廢亦將與沾餘潤矣

○與趙子雨秀才

西湖勝遊形羇神往豈惟足下怪地主之闕供湖山之靈亦將瞥眼鄙夫之寒盟耶秋闈得雋有濟有期尙圖把手盡之

○與徐子力秀才

左辱多簡賢者幸以山人老懶不足置意中文字之役病鄕惡熱北窻淸風尙猶汗喘須及新涼徐近筆硯以應勤委但迂放語言無能當意從違罪也可若何

○與秀公

筆語並惡點涴佳扇定博嗔拳那止呵罵耶但萬峯秋淨獨開門興象在松陰盤石上抱膝把玩顧影自嬉耳

又

敬問石門山人無恙走養拙山中眠食麄遣頃爲國事抱漆室之憂山人慈悲當亦爲眾生煩惱耶遲一雨後載月徑造東林也

又

今日訪師五畝山房師臥雨北窻曾栩栩得信息否分付白足亟下一榻於東林深處

又

病謝過從齋居如僧一切事都不關念獨泉石舊遊時栩栩入夢耳淸香近作聊致我私山房守歲談詩一爇而詠之若與病夫相對也

又

僕勉承親命遂掛塵网企想五畝山房眞如隔世然此心之懷南猶痿不忘起諸君毋遽爲九杞山移文也

又

僕問石門山人無恙頃得哭太白山人近制知山人果爾蛻去傷哉傷哉追命舊遊夢乎非耶渠忘情去來者猶有鬼神得無笑我與公尙爾鐘情耶

○與沈秀夫內弟

共聞太夫人萬福內兄弟各安好僕病未任束帶供職諸想泊然惟歸思頗濃耳進退一也初無戀著曾解悟到此否途次老艸

○與徐仲孚兄弟

伏念近俗徇外忘內時藝大昌而此學遂爲長物士習視古昏明何啻夜旦乃今昆玉拔興競爽竊

黃門集卷六

●黃門集卷七

浙滸許相卿撰

序

◆序

革朝誌序

五忠傳序

女教補序

漸齋詩艸序

悌弟紀序

悔言序

汪氏近徵錄序

友竹詩集序

紫雲宗乘序

家則序

學則序

祠則序

墓則序

送葛惟吉序

送陸生序

送都諫吳公參政四川序

送運使董公參政四川序

送盧君之河曲大尹序

送韓僉憲移江西序

壽鈍庵邢公十十序

壽朱陳兩翁序

壽水西文溶沈翁序

壽南野翁陸孺人序

贈張先生序

贈廉泉髙大尹序

贈南溟鄭大尹序

贈何大尹宅卿序

贈汪大尹子才序

贈醫呂生序

贈醫張君序

贈吳山人序

孫母悼詩序

吳氏二母挽歌序

送徐貢士序

聚庵遺稿序

省心錄序

○革朝誌序

序曰革朝誌何志革朝也何以志革朝也自洪武�寅髙皇帝賓天永樂任午文皇帝入纂大�中間三年君道臣事盡革除之使無傳矣夫旣革之從其革爾若何夫春秋列國猶不可曠年無君天朝大一統而三年之久莫適稱天下主人文靡所系屬事辭罔克貫綜繼往續來事理有不當然者抑又聞之古我先正國可滅史不可滅矧繼體善治狥主血誠人極於是乎賴顧使泯焉無�恐天道人心郁積旣久不可抑遏將野史雜出矯誣失眞彌益甚耳是革朝所爲志也夫武王伐紂救民夷齊仗義陳說巳而成周光宅四海二子誦義並傳不得以孤竹眇小匹夫終沒之也曷匪沒之且競述之至於周命革矣姓幾易矣二子風節炳炳巍巍於今爲烈宇宙間事理必不終昧有固然者是故网羅舊聞著於篇後之爲國史者可考徵焉

○五忠傳序

於乎建文之末諸臣忠於所事者眾矣遭時多故處死亦非一塗要之自盡其心以不負其君則同歸云爾仰稽我文皇秉鉞靖難之際一時文武才智知幾達權決擇所事去故就新策勛佐命勒彛鼎而誓河山惟良丕顯哉乃有固懷主私�識天授悍抗憤攖上干赫怒前灰骨旣沈宗後罔或懲而繼之彌厲參九武屬乃猶競莫而勸趨焉於乎其愚不可及也夫而天常人極乃以之存終古世道之攸系也顧不大與嗟夫是或一道也巳夫曠代相感百世猶興尙徳之衷古今一也壬午內難逮玆百四十年諸先正狥國之烈故老私載時時涕也感興雲爾乎是故沐浴文武之澤而不能不義九齊云往者紀錄不倫遂將紊遺失實爰類裒而序述之得百有六人又聞諸老先生言文皇師入都城之夕郎禦史給捨相與縋城逸去者四十餘人結朝覺察者以聞後來邃谷窮山人往往遇識之傭販禪寂中於戲盛哉夫國運廢興事之所必有也而建文死國之臣一時累百三代革����矣兩漢以還勿論也殆自天地剖判肇有君臣以來而創見於斯焉於戲盛哉其皆天地精英之萃聖祖功化之神書之足以樹貞風光信史震耀奇偉於宇宙間屹爲千萬世委質臣人而懷二心者防誠不可以莫之傳也巳於是人爲之傳捲類爲五難作而死遲中死於外者曰死難任事不幸而以死自靖者曰死事不與難不與事而其心必不苟生而死者曰死志義不變面易辭而甘流離屏遠艱迹苦身之死而不貳者曰死遁於時未卽引決而知生不若死之安心而迕死之其與死難死事死志死遁似有間矣然亦可謂有恥而庶幾不遠之復者曰死終論次爲五忠傳具列於篇志義之士得以考徵焉若夫所見異辭所傳聞異辭所紀載異辭則姑次其名族而世行爵裏闕焉以俟夫篤古多聞者云

○女教補序

女教十篇作者宋方澄孫氏吾友蔡希淵廣之爲十三篇合若干言以示相卿曰子宜序而梓之則卒讀曰唯唯予惟先王之教非獨行於大夫士也至於女子子皆立之師焉教之熄也學士大夫難於完徳況乎女子生長中冓教之不聞學之不知湛俗狥已而幾其動中於善也不尢難哉中間天資近道樹節炳炳與烈丈夫爭不朽名者亦時有之然累千萬得一顧非幸與而其不幸者蓋可勝道哉蒙仲氏編所爲作吾希淵所以廣之者也或曰劉子正列女傳曹大家女誡至今存也教女不以多乎曰二書之言奧而文故二公欲反諸質質則近情近情則適俗適俗則易知而易從於以相漸相觀率而趨之不難也猶之膏粱蔬食均可以養文綺大布均可以溫然得有難易用有左便而及物之廣狹殊然則是編惡可少也抑相卿讀易家人而知教女之本之有在也有家者知其本之在我而身以刑之書以徵之教斯成矣人人知教則天下之家正而天下平予故樂序而傳焉

○漸齋詩艸序

夫聲發於性情中律而成文之謂詩詩也者人之精蘊也是故古之人由詩以考其世知其人隆污升降興替否臧猶鑑縣表植當年曠世靡爽忒焉其見於詩也深哉予於詩無解也往從海內大夫士遊賢其人則徵諸其詩人品心聲殆多類應億之而中幾於大半矣若我漸齋趙先生者予始而語合久而心親兄事師資之今五十年安所事夫徵諸其詩以加信耶近畀多詩艸縱觀之非詩之爲徵而饑渴晤言得如面語也以爲快夫其見髙物表而語玄曠時寫衷素而語溫雅脫略聲利而語超拔分安止足而語寬適根極理學而語閒暢松陰細詠欵敍平生矣翁髙格逸調混迹流俗獨懷勝情才美蘊藉操履峻潔不少挾以自多坦如也恬如也方嶽崇階舉步臺省未老去歸若蛻裘葛特先涼溫無吝情焉方今勢競利趨頹波日下乃玆卓哉危標壯節砥柱浙河之間翁其表東海矣夫直詩艸之傳也云爾乎

○悌弟紀序

予讀阮子學令舋舋齗齗累千言者列五典末簡及藝文焉倚與今之文哉洋洋乎衿佩溢委巷誦說誇孺子盈宇內皆是物也爲教後之而典是先何與旣而得厥考愛云翁悌弟紀觀之作而曰蓋有是哉固阮子之所學以爲教者也夫五典在人如兩曜麗天疇能斯須違之故文有者以飾典也典亡已文安傅耶今之人之於五典不盡其分者多矣而長幼之道乖悖有甚焉間有令兄弟讓千金爭死命者載籍亦時見之然或邂逅感慨於一旦而其庸行果皆然否耶賢哉愛云翁也以若而兄常事之周謹虐使之順承苦劇瀕於死無怨言巳而分與取其薄旣死卹其孤沒身無攺操焉於戲是豈暫焉矯而爲苟難者殆由賦受良充養素性行成故變罹困極而懿親順徳不少易其常云卓哉至行古之道今之師也抗弟道與忠孝並近自愛云翁始至於致休祥啟後賢阮子方承上命督學以身教先浙士則翁悌弟之錫類彌遠矣

○悔言序

夫辭尙體要簡尺之體惟眞而盡達吾意焉止爾否𨿽文非體矣夫羅獵理亂稽證古始而以辯博悟上上書陳事之忠也鋪比蔚贍賦之則也白髮事理往復究盡論議之制也語熖談鋒張皇撼動說士捭闔之術也擷葩萃英采錯爛如詞人之習也頌徳贊功誇諛浮實佞人利口容悅之態也摉隱窮奧唽吻棘喉務異求勝惇銘冡簡之奇也警意麗詞逞新衒巧經生誇藝攫雋之餌也至如旨易辭艱以深飾淺壯夫羞稱焉然以之投世耳目亦多快意動容藏去爲玩然皆非其體何也去眞遠耳餖飣支離尙奚簡爲予生野性朴資任眞信古或妄一言面頳背汗若不自容所著薶文肝膈可見使得師資有道卽未妄希上達萬分一與進於論篤君子臆亦可乎而同塵流俗罔所適從閱宋季佞人手尺遂沾沾自喜漸習於浮淺矯誕而不自知鄕有正學端人見之能不鄙予爲尙口不情者幾希晚適有知亟將抺摋駟莫之追矣嗟夫吾自賊其資而自安於佞也久矣乎愧憤懊悔柰何哉予爲此序正以爲戒欲後之人勿復墮此蹊徑以再蹈予之後悔焉爾吾嘗觀歐陽蘇黃髮口吐辭和雅暢潔良非淺夫矜飾者可同日語又觀江左以還章逢辭气記載尺牘類皆直而簡恬而曠暢達而遠卽方言而和易見於俚近著家人語而暱眤懇欵慰愛藹如言在帶下目前意自悠玄雋永斯簡之得巳矣後來工言者盡意摹襲了不能似蓋難乎眞焉耳蘇子瞻曰有意而言意盡而止天下之至言也豈非眞之謂耶是故簡尺以眞不以文然而眞未嘗不文也故曰晉人言語用以爲文當妙絕今古何耶眞故耳其然乎其然乎吾弗及巳序悔言

○汪氏近徵錄序

近徵錄者歙汪道弘氏之編也汪氏望歙遠自越��起隋唐間遡而上江左宋有軍司馬漢有龍驤將軍又遡而上秦有徹侯魯有死郎之戰童彌遠已矣遠故源不易究而其流漫然不易究則疑漫然則愛罔克專而戚疏莫可爲等孝子順孫宜弗之能安已是故近徵錄作焉夫汪氏故有足徵錄遠自得姓以來詳矣玆錄則近始道弘九世祖宋方壺居士叔耕歷傳至風雪道人克遠是爲道弘之父系次繩繩貫如爾秩如爾叔耕所遺晦庵朱子西山眞公與當時顯者往復諸書乃後奕世備載累朝名公卿記志諸作徵諸文獻不已炳然切而核也哉幹是奉先立愛始親孝之則也於是惇族恩紀不紊仁之序也抑夫近徵云者非忘遠也篤而舉之之義耳夫君子於天下將皆用恩焉況其宗耶然疏戚後先固弗可以槪視而混施者禮本乎情則然爾道弘斯錄殆亦率夫情而義起焉者君子曰禮也

○友竹詩集序

予誦朱翁友竹集慨然想見故老之風而嘆吾土之風之日以下也以吾土而意天下之風殆皆爾矣天下吾末之與吾力巳吾寧詎能遂忘吾土耶是故昔聞父兄一事一語崇厚先讓者恆三復之以風時子弟若有不容已𨿽未卽挽俗而上或猶障其流之亟下趨云翁生不識訟庭語及人過瘖如也居裏中以朴鈍不如人自處今其集中語循分優遊無外至者以供喜怖不欿然於卑居而羨夫有位者之爲華視今日吾土之風不迥然遼也夫使吾土而今皆若而人也天下又皆若而人也比屋願民庶幾哉有以承上化躋至理而治世之音可作矣夫孔子序詩里巷民俗之謠與殷周廟朝之樂並陳何哉蓋殊者聲辭而緣情惇質致一焉耳是故爲經而世訓之然則詩之道固因其質而賁飾之以諧聲成文者乎今夫俗之文其諸非古之交而翁惟其質也而古之意存吾故序而布之鄕人廣故老之遺風焉

○紫雲宗乘序

相卿讀許氏族譜泣數行下已而喟然嘆曰先古逮今吾之得姓傳世不遠已乎而許氏僅而始提督公譜耶夫自宋之南也金元之亂極矣民罔土著士鮮完室許氏蓋猶幸而譜提督公始也然而撰述者鄙哉於是采先世之載譜靈泉許氏之族之世云然予紫雲之肇家也厥有不獲已焉耳矣夫予先君嗣適始遷他邦禮稱別子者是與非邪別子爲祖繼別爲宗宜別有紀使後之人知靈泉有許始提督公紫雲有許始予而宗子之法乃可以世篤而人守巳乎於是詳吾之所自出及事之所當紀者又爲紫雲許氏宗乘雲語曰萬物本乎天人本乎祖二者蓋一气爾天言夫大祖言夫親也是故子孫而不錄其先人則是鄙悖之民蹶根棄本之行也然而今之人之或錄之也殆異乎予所云不知務徳自樹丕顯前人卽紀實傳信而百世足徵已顧多求勝眩俗妄附往哲以爲名髙斯其與不知錄者有不同歸於忘本也幾希予特恥焉爰述夫灼然足徵者次於編使凡所由以出者咸知其本知本則重親重親則勸睦蘇氏所謂分而塗人其初一人也者將自諭而漸惇矣不然異形爾汝耰鋤父借徳色經慮況夫族之合也否也吾獨且柰何哉

○家則序

吾幼志於學長從陽明先生遊曁海內志義之士過從磨厲垂三十年憂病莫晚志猶罔甘自阻又有望於後之人於是作家則及觀浦江鄭氏家範尢若廣而密要而不遺慮遠而防豫吾則所未逮也然考其編次前旣錄之後又錄之續又錄之閱三世歷數十年而後範成蓋俗流日以巧法因漸以詳勎固宜爾也今吾閱歷淺意見疏而後來運化推移殆未可涯欲恃僅僅數十百言預待日新無窮之世變烏可乎哉吾後之人遠猷卓識順時保家於事之通變宜民而不畔於道者詳酌精思續爲之則又進而廣吾志參鄭範以成合族共家之義百世其將訓之奚啻於吾有光而已耶

○學則序

夫所謂學者學爲人焉爾學至於聖斯人之至者矣而道則所由以入聖之路也故學玫其道之謂學人志於聖之謂人非然者苟而已矣今定規條斯意特先云受讀此編者當知聖人之學初非性分之外有所增益秪是復得吾所固有者焉爾故能卓立此志反求諸心循後之規彊勉不息以上達於髙明而爲成人也斯眞吾子孫矣

○祠則序

惟古王者廟祀先王逮於諸矦大夫士咸得祀其先以廟制由等降有差世適主之宗法其端十斯乎然諸矦不敢祖天子大夫曷敢祖諸矦乃有宗子之法別子爲祖繼別爲宗百世不遷統族姓惇世徳以遵王度而守宗祧是則古先哲王聯屬天下之道家有官政人修士行而不犯於有司也故曰宗子有君道焉自夫封建廢而宗子之法亡世不復見先王之治昉於是矣吾儒有識者謂夫古今不同者時而飾情起義以爲禮未始不同也無寧直以古之必不可復而但已耶故議今始去其鄕及始仕於朝者擬古別子稱祖而繼別稱宗得禮意矣吾許氏世家海寧之袁花先府君初命相卿舉進士官諫垣亡何府君棄養予不幸遭家之變而求自全吾常遂去遠花適荼磨家焉茶磨嘉興海鹽山也去鄕越境筮仕升朝兩始自予擬予別子惟允而嗣多之適百世爲宗夫復何議於是卜宅甫定而立大宗祠於堂左室鑱家則之石於祠以詔我後之人相傳糾族培徳以世吾家庶幾古者宗法之宏規長計云

○墓則序

夫墓曷爲則也爲則以詔夫墓於山者之後之人纘緒承祀於無疆也吾許故家靈泉平原丰衍水縈如織秀矣封丘若堂松楸在望便矣易稱上古葬之中野有徵矣捨是而山之墓者何聞諸老人吾先嘗墓染沍兩河之間崇封茂植郁若屯云宋南兵興鞠爲夷陸乃今斷碑殘甓罔所物色也已傳戒五患信然哉是以過懲焉而必於山以永奠焉夫海州守而下墓山多矣則肇於吾父母何親親於所自出者始也夫有形歸盡遺骸猶蛻耳增山錮泉要已非知藏以安之而復則以傳之何誕矣乎斯放而爲達者也夫予之則之嚴後防遠先澤廣孝思斯常經也於是作墓則先兆域次居守次贍業終常祀例凡四文於碑

○送葛惟吉序

傳曰學然後知不足教然後知困予乃今有味於斯言也自予勝衣爲進士學成童而益冠而能通於時賢子弟之以名求予而昧其實者或妄推之予遂抗顏爲之師巳而漸自覺孟浪者之無與於身心且悔其謬自足而不知困也今年春葛惟吉氏重繭日百捨至杭投謁於予館人日再至風雨不廢凡二日而後見之致辭甚勤執禮甚卑委幣甚恭蓋如昔者二三子之求予而誠有加焉予固與之抗主客之禮旣乃告之曰子知遊乎少年邁往發軔之謀弗詳往往饑渴困踣於中途晚始知難將有千里之適必三月聚糧而後取道予之於子猶是爾矣故昔之以易求予而應之不難今子謁予甚難而予不易狥子也矧夫子之好學不矜銳敏而文於幹時好也何有尙安所取以重困予乎吾子行矣𨿽然吾之不敢師子不但巳也願因子而益求所以舒吾困子盍亦因我而彌不自足庶幾有得於言語文字之外則將悔其今日之非所以求我而由是以進於髙明也其有餘師哉然則子之來也𨿽予不敢自任夫一日之長抑不敢謂子之徒歸也吾子行矣聞子始來太守喬公實勸相之誦吾說歸報喬公以爲何如也

○送陸生序

正徳丙子秋八月王子之門人吳江陸生希旦鄕舉於南畿弗如志治任將歸王子以生來謁曰夫人也植之天甚良其諸人之所以培漑之者有未盡也是行也得無搖其中而汽於其初予私憂之子盍左右我相之於道曰子舟歸乎請以舟諭方其浮大江亂京口絕具區廣不可以目極永與天際而深叵不測風雨變怪將復乘之舟於水則漚也信天下之至險矣夫然而長風順流崇朝百捨滯通遠達天下之至順莫加焉何也夫惟其舟之足恃也是故材木猶吾質也取諸朴厚朴厚則足以盡吾刳斵工帆吾你杝取諸大以完完大則藉力於風者壯檣吾心也取諸有恆而直縝以不蠹有恆而直縝且不蠹則危懸重系倉卒震撼傾側不能爲虞柁吾志也取諸正坥廣常操而善運操正運廣而水勢委曲相得波弗吾蕩風弗吾靡篙若榜棹吾才也取諸剡取諸直取諸長而鎩備是而運掉進退下上夷險如意至於欞檻闌楯雕鎪藻繢猶吾文也有之無之不爲舟之虧成然亦必取諸盡盡成章而觀美斯具夫是之謂成舟然其用之也天時有順人事有工弗順弗工猶無舟也是故取道於風持以審愼應以練習而又率之以無怠然後天與人一人與舟一舟與水一致精入神而利涉之體用備是以人相勸往如平陸而天下無險道矣悲夫世之彊濟以要利者弗畏於天弗習於人敝舟苦械日招招於江濆覆人之愛子奇器於橫流而並其舟以亡者尾相銜也悲夫孰與夫善其舟究其技深■﹝木戈﹞固維以俟時之順乎生其以予言爲知津矣乎盍觀天下之勢其於長江具區何如耶吾所以濟此者亦旣具也耶而遑以時之淹速介然於懷耶王子作而曰許子之言君子哉吾告希旦末以加於此矣小子識之

○送都諫吳公參政四川序

天子更化正始攘殛凶邪柄用耆徳逮乾方嶽擇惟其良於是東吳吳公自工科都給事中參政四川行且屬相卿曰予玆萬里別凡在遊好擇言贈我子吾僚也顧愛言哉則謹告之曰君子居其位必思善其官公官昔曰諫今曰政名以制異職以事殊位以地別然陳力匪躬臣道一也矧夫諫者固欲其措�政云爾已矣吾知今而核公政者將不稽諸其諫乎昔聞公諫者將不責諸其政乎公其得曰吾頃姑云云爾也抑公日在諫垣時與志忤勢與道違讒譏殃咎戮辱放殺之虞固非君子所以累其胸中而惴惴焉悔於厥心羞於厥黨獲戾於千萬世公議是懼能須臾寧邪玆往也時得志行貳嶽伯制方面守令丞尉坐趨指使於前監司命使可以惟諾成議也朝有欲革夕報罷矣夕有欲興朝奉行矣昔徒言之而難今專行之而易公其優於政哉然諫難矣難不盡由於我將或諒焉政易矣而贏縮弛張惟我之從或後戾其前行違其言人將以爲口實曰諫者誠姑云云爾也咎有彌不可諉者公其愼於政哉相卿又聞之蜀產之饒古稱陸海今尙爾邪營建徵發岷峨赭然任挽負擔數千里間赤子僵僨者相屬也重以凶逆貪殘屠剝蠶漁之餘而樂國墟矣公之政其尢愼於保障哉他日全蜀富彊光復舊觀固國西門以捍疆圉而當寧寬右顧之憂果然必公也相卿將獲齒於知言矣

○送運使董公參政四川序

兩浙都轉運使董公被命參政於蜀我郡守畱侯合其僚往餞之祖道宜有言也以屬相卿吾聞董公今之剛者也易曰天行健君子以自彊不息剛之謂與天下事夫豈巽軟隨靡者所能勝哉而世常親彼而仇此也然君子曷嘗前卻於斯抑將因而取資焉是故楩柟杞梓材矣必俟陽和淩陰沍綿歲時然後棟梁桷■﹝木戈﹞輪輿輻輹巨細短長無不勝任昆吾之金良矣火不鍜水不淬石不錯頑然礦耳是謂旤之而福損之而益者耶公以名臣子登甲科歷郎署守大邦雅操勁气屹然律巳而未嘗俛以隨人故所如不合排悁於大吏低徊於散局有年矣休休之度在彼何如而於公適皆增益磨冶之地也公乃今其益自信矣夫玆往也貳嶽伯當方面全蜀數千里戶口泉谷徵科考閱理斷輸作軍供國計吏敝民隱皆得控制罷行之以宣布天子及下之仁顧若轉運使一會計有司之任哉昔也公爲郁眾望今則眾且厚望於公焉公將益修其平生堅其守弘其施俾剛之功用白於天下而慕者慰忌者沮乎斯我畱矦愛助之意相卿述以諗焉

○送盧君之河曲大尹序

盧君起諸生丞海寧九閱歲家不支伏腦囊不給裘葛釡盎屢空孑然故諸生也今年春遷晉之河曲長民其宜之而難其去徐生禾寔來謁予序吾父兄子弟噫惜不夷之情夫廬君之所以得民非一端也而端於廉今夫廉不同矣太上安之其次利之其次彊之爾彊而廉也人共難焉廉而有恆又加難焉廉而有恆貧而不悔而又歉弗有也將天下難焉盧君暮晚滯淹貞白卓偉君子以爲難而民方歉咨之聲歌之象繪之又圖屍祝之未巳也君顧無幾微矜衒之意動於色辭泊如爾晏如爾寧復以名位震耀歆艷於中神鬼死喝要遮其前而姑爾矯厲爲也謂之廉而安者非邪彼哉今之從政者也夫貪墨以敗官諉曰地卑直倒行而暴施故士恥其行低污以來詬諉曰俗訐顧誓天而詛神故民憤其誣吾於盧君之吏海寧而知官不於其地於其人於其人而士之恥雪矣吾於盧君之去海寧而知訐不由於民由於吏由於吏而民之誣白矣盧君行矣懋之哉夫世運消息非天司之人爲之也今天子崇化更始燭炳致理之原詔太宰選舉中外臣工毋資地限自今貢士與進士埒盧君其有遭乎行矢懋之哉夫執政者之期舉也固將風厲海內之土爭自濯磨秪承徳意一士習貞吏治而還之古殆端於君矣盧君行矣懋之哉

○送韓僉憲移江西序

浙江按察僉事苑洛韓公執法不便於用事者狀聞移江西按察僉事三司之寮列郡之守若令與大夫士曁於吏民其志同於公者與恃公以行其志者與諸隱詘之以公直者與以義直公者與偉公壯節而大望於甚終者所在相與語曰韓公行矣韓公行矣嗟何淛之民之不若江西之民之幸也公惟不私便其身圖而圖吾民以有此行江流如虹我懷與東惟公之榮伊民之窮皆嘆有泣者又曰公知法不知時以疏遠抗貴近遭天子明聖護全之吳越豫章等善地耳寵任舊秩加令名焉公幸多矣抑天下事猶浙也彼前知公之不我容而爲地以傒公公則奇貨之在羿彀中耳前事彀率曷其少更疇能語公憂心如酲又曰公官以執法名安民而衛之爲法奉法而行之爲利利以及民爲仁仁徳之懿也道之大也公幼學於父師者能或加於此乎出當一面寄紀綱方嶽之政夫豈芥蔕區區旋踵而易其平日之所操者哉使公進而司天下之灋灋又有大於是不便者又將多於是利害又將不可涯於是無寧與時上下委舊學壯節於弁髦使吾黨之士气奪語塞而異論藉之爲口實公必不爾爲也夫固持之以矜不以爭應之以理不以气動之以誠不以術焉爾矣不然捲舒機軸公自司之誰則知之海寧尹曹廷獻恃公以行其志者方戚於去公而樂聞斯言也曰孰能文以贈公俾取衷焉於是相卿序之諸爲詩歌者繼之

○壽鈍庵邢公十十序

司馬子長傳張釋之宦業爲漢名臣及其子長公官至大夫免歸不能取容當世故終身不仕是非父子異趣殆異所遇邪遇不如志與其喪巳以徼時寧適意完名而全其天之愈也故至於今髙長公亦多釋之有後後之士役役求仕仕焉如歸志溺已喪道方屈辱而屍寵弗顧投老無期𨿽或踐華要握柄樞名勢榮利赫然一時至求可名後世如張氏父子者何少哉然仕以行道也懷其道受其名以老亦士之不得已於世者與自予居京師與晉之賢士大夫遊往往聞前國子祭酒少宗伯襄陵邢先生立朝之風及其子鈍庵公第進士自中書舍人爲庫部郎中亦以介特忤時貴出爲長蘆都轉運使時謂冗污地不以處時望公往三閱月不自意得解印綬去人故混公而公飄飄然騫騰雲表矣歸則治園榭亭沼與故人遺老燕遊詩酒其中泊然若未嘗有名位者進退以道日見休裕化行於婣黨信孚於鄕人河東一時有大老之望焉然則𨿽不究於時旣受其名又受其樂以全其天錫光宗伯追髙長公爲自重之士倡又以爲教𨿽曰非公之志非公之道與借公枉尺直尋今則致位卿佐止耳況或時左勢撓全者虧譽者毀若是而備福致壽謂無歉然能乎其可願而賀者於今日何如也嘉靖建元之年公歸十有六年壽登七袠矣其甥李廷玉將歸稱觴祝公謁予言以侑之作邢鈍庵壽序

○壽朱陳兩翁序

予少遊海上遇老人爲我言天下淸謐休暢今百三十餘年故邑之墟天地委和合气於山海特厚民生其間將必有壽而康者乎子姑識之旣而西村朱氏石門浮屠氏勾溪陳氏咸以詩問予予誦而復復而樂也則相與賡爲唱和之什時三人方壯序尙少迨予舉於有司從金馬門之役旋復歸耕紫雲忽忽垂四十許年石門化去予善病蚤衰而西村今巳壽登八袠勾溪七十又六矣齒髮無攺於中年視聽良察嬉遊登眺舉步仡仡恆捷先予恍然追惟往事昔云壽而康者夫乃翁是應也夫憶嘗序勾溪父竹齋翁壽記石門許泉亭書西村曾王母懷節之堂論其世知其人固矣抑自其往還從予於湖山間壯以逮老觴詠談諧文墨之餘聲利不關其聽怖羨不入其懷當世末俗之疵瑕一不掛其牙頰也其渾然長厚者與澹然物外者與善稱於鄕無訾議者與故夫恬曠以凝神容默以遠怨嘔唫以養性情召和致壽培其本者不已厚乎詩曰瑟彼玉瓚黃流在中豈弟君子福祿攸降其斯之謂與故石門壽終六十予嘗以其不幸爲憾而兩翁康彊難老巍然如魯靈灮逍遙閒曠詠嘆貞符駸駸躋於期頤上壽而稱人瑞未艾也海上老人望气之占信而有徵矣乎

○壽水西文溶沈翁序

壽原於天承之也以人原於天故有生者無弗願壽也而莫敢取必焉承之人故夫數不能加益而可使無損乎其初今夫日之照一也廣庭於光爲烈雨之潤徧下土矣川浚而流澤彌厚焉施之同受之爾殊矣斯承之之謂與漆園叟之論養生大都遺情欲外事累委順取適則形不勞而神完故多壽斯無損之之謂與徳淸沈翁文溶少負奇气逮長折節誓亢其宗宗人服而鄕人信之業旣饒三子栗粟覃長堪事事翁甫畢婚嫁而傳飭三子卻掃一室兀坐仰喟陶如也若未嘗與於世者殆莊生所稱善養生者非耶今年十月十六日翁誕辰也春秋六十有一矣翁諸子太學上捨魯卿與予善百里走山中乞言以稱觴且曰是固敝宗鄕人之意也一儒先之耳夫人愛若人也則必譽之祝之其者欲其人之福以壽也蓋非能使之然也而其人可知矣人之惡若人也則必訾之詈之咒詛之莖者欲其人之禍敗以速斃也亦非能使之然也而其人可知矣夫然壽翁以爾宗鄕人之意不巳多乎捨是則日者祿命修短之說數云耳魯卿又曰翁兒時喪母家人從浮屠法葬之薪翁長有知號慟不能但已刺指血書木主備棺衾歸先人之兆猗與篤愛巳哉然則所以爲翁壽者數不可知魯卿之言然歟壽考期頤吾將爲翁取必幹理矣

○壽南野翁陸孺人序

嘉善沈子來曰惟吾父南野翁在昔甲戌歲季冬月之某日生乃今再見歲之在甲戌也吾母陸加一齡焉偕壽而康人子具慶槪身逢之將以吾父生之日並壽吾母以介於無疆其道何繇許子曰休哉子之欲壽其親其情無不至也而予視子也猶兄弟也欲子之親之壽亦宜無不用其情焉爾矣抑吾聞之壽之分與懸於天所以承藉翊贊之者有相之道存乎人始吾與子定交拜南野翁於堂望之其气渥然卽之其貌溫然弗肴於辭退然不求多於物吾知其率徳刑家將必有古昔長厚之風焉其所得於天與承藉之者不旣厚矣乎矧子之迓續其休者滌瀡之甘溫涼之適聲音采色靡麗幼妙之娛幾杖使令之肴水陸之珍藥物之選舟車遊樂之供凡養生之具畢陳於前翊而贊之亦允備矣乎抑予於子將猶有進於是者愼厥身修以胎親令名宜於而家以愛其所親卹於而族曁於而婣黨而鄕人以綿其善慶之緒推於經濟潤澤以弘其所未能爲之遠猷若是則其心悅心悅則气和气和則神怡神怡而其天者完壽可量乎哉是則古人所謂養志子能亦繇是也某事吾親思所以壽之未有加於此者以告吾子願相與進於道也

○贈張先生序

予聞之古我先正名家子弟處天下之至易而亦處天下之至不易夫能勉焉自立而少異於眾人必得因緣馮藉以立功名苟爲不然他人未必得咎而已爲淸議所不容矣金陵玉亭張君曾大父以文學行能至大官君負穎資承家學自其童時肄裏塾有英聲長遊京學有雋聲五試京闈連不得志於有司以歲序貢春官則慨然曰丈夫寧必以捷一科第榮此生耶顧爲之在我者何如耳則俛焉就天官選來司海寧教落落無握齱態行不苟幹同於其介教不屑於細於其大徜徉文墨觴詠之間以遠者大者自期且期其徒其徒愛而譽之監司聞而獎之夫監司勢與我懸獎或可以冒致諸生情與我迫非眞有以感其衷則其愛我也安可以襲取幸得之哉夫地卑者勢陵局散者情緩職司於是常爲尊要者之所賤簡勢則然矣夫彼挾其要且尊以臨我我復自居若長物然以自輕所以自樹者其存幾何夫惟正色端範凝然自重而無或可以取輕彼且失其尊與貴而積弛之師道舉世非所緩急之斯文將不由是少振巳孚今天子銳精致理知賢才之必所資而不可後也又知科之未盡得才貢之未盡不得才也詔銓司用人進士與頁士等此雋豪馳騖之時而有志者之秋也張君勉其所以處天下之至易愼其所以處天下之至不易行將陟華躋要以灮文僖公之烈繼禦史大夫之志而與伯氏嚴亭按察蔭亭郡矦競爽江東使人頌王國之斯皇也不亦休哉

○贈廉泉髙大尹序

南郡廉泉髙公以進士起家令海寧未二年所巡逝禦史李君董君嘉其治狀僉檄所司備禮合樂獎勵褒表之以風動列邑爲人牧者少尹巙府吳君率諸僚吏士民稱賀而來屬餘言予臥病萬山中幾三十年世無所與吾力而系其情矣惟令得賢澤沛四百里許而其餘潤稿瘁幸漸焉所禱而占也是誠余所樂聞抑司風紀者之斯獎也將浸達於朝矣庸復求諸野乎矧余病未能也請三四不置爰作而誦其所嘗見聞云邑人爲餘言廉泉之至也先明而作後晦而息賓謁無畱門者酌羣言集眾思興民利則疏渠陂虞民害則籍暴惡桀驁梗治懲之使馴柔願負抑植之使伸兩稅之徵以信庶獄之聽以情貨法影稅宂深術祕之姧蔓索而根窮之無遺力焉愛民之誠不啻一二見矣未幾廉泉遠迹訪予巖居望其眉宇虛巳焰然下物退然接其詞气肝腑洞然無匿情也古所謂豈弟君子平易近民者非邪禦史之獎邑人之稱餘一見而孚又奚庸於贊抑將自附於忠告可乎余少有當世之志嘗請於諸老先生而竊識之分定而不容貶者道也日降而不可挽者時也故聖人能不失時不能違時世益下風益卑聲漸气噓人異情事異宜道如時何哉故君子出爲世用必先定其志而以時委蛇其間志定於先則道不終枉委蛇權乎時則與俗不大相戾而吾志之達於政者違道不遠矣譬之行舟漸靡而往以向所趨不以亂流爲勇而厶終濟爲期守道宜時之權蓋如是然權之爲用其端微其究殊以道權時時可從道以時權道道將狥時矣狥時枉道鄕吾之志若斷梗之逐湍流裂互之淪深淵徵諸素不亦繆遠矣哉此枉尺直尋功利之遺禍焚溺人心甚於水火而不復知禮義進退爲吾孔氏家法也廉泉邁往之志堅正之操超然皭然不靡靡爲同不棘棘爲異其於道也庶乎業巳遇知於時兆足以行矣願持其始者勉終焉宜民之利將無未盡舉者乎蠹民之害將無未盡去者乎桀驁之梗將無未盡復者乎柔願之抑將無未盡舒者乎徵求之限將無迫而莫措者乎聽斷之敏將無忽而或枉者乎貨法影稅宂深術祕之姧將無抺摋吏牘而跋扈憲綱者乎一一盡洗而更新之斯愛爲眞愛誠爲至誠矣鄒孟氏曰至誠而不動者未之有也夫命相試以民事守宰入爲公卿古今則有然者方今急賢登俊之會廉泉持其素蓄巳試之道趨巖廊立柱下總天下之圖書承明王之顧問應答如響畫地成圖而與諸賢弼成至理余方爲天下賀矣

○贈南溟鄭大尹序

錫山鄭矦以進士起家來尹海寧人意其甲科掄才致遠未涯將養望遊優藏器待用以時措之建安攘而溥康濟海邦民社安所事事適坐鎭耳矦不然又意其志銳气豪才識自廣宰制數百里猶庭宇埽除將廢革典常立法更制易民觀聽與之爲始矦不然又意其左輔樂國之產狎見奢麗土芥貨財將揮霍靡費私親故結貴要盛廚饌供張金帛饋遺輿馬音樂送迎之儀矦復不然日澡手束帶而朝史民雍容委蛇奉職循理不靡靡以爲同不棘棘以爲異務持大體而一主於愛民聽訟決獄恂恂如與家人言惟得其情不事刑威於紛更而去其堪者減供億省禁令愼追逮薄徭賦罷宴遊弛諸彌文浮費皆民所不便也其言曰令猶牧也不擾其畜則生息遂孳育繁矣故其愛民尢以休息不�爲尙夫擊斷不測可以駭威神鉤摘隱門可以凜神明表建奇勝可以樹名績徵輸期會可以稱幹敏爲政者類多出此矦一不屑意以煩民也今玆夏秋島夷猝犯海徼其勢張甚監司欲以糧勸民矦持不可曰貧民尙逋常賦則罄已廩資以給之欲以兵授民矦又持不可曰不忍驅白徒以膏夷兵且食於民者軍足用也至利利害恐之而矦屹不爲動故夷兵再臨境上邑人晏然不知行陣之勞饋饟之費也夷寇海鹽去邑不百里而甚民百千老弱要領殲焉焚劫廬舍赤地數十百家𨿽地當害師無紀律致之然使爲之上者盡气委命如捄其子將不十半獲存乎君子所以哀民而疾其上之戾於仁也而我父兄子弟偃仰袵席矦之徳於民其可以津涯哉抑聞吏民之稱矦也甚性靜其奉約其守正其性靜故其政簡其奉約故其用物儉其守正故其援於上寡矣比者侍禦代巡林君淸戎胡君巡鹽霍君一時交檄獎勵之夫三君居風紀之司當激揚之任固皆知人能得士稱士任使者耶漢法吏有治效異等輒降璽書勉勵復增秩賜金復賜爵關內矦復進爲公卿所以重爲吏勸也方時尙煩苛操切之風而矦獨持簡易寬平之政昔人所謂其政悶悶者與然矦不以日計小得而易歲計之有餘此漢吏之治王政之遺也聖明方興堯舜之治三王之功宜有取於循良以備輔弼矦其自此升矣是故使者之交獎少尹伍君求言以爲贈也𨿽然夜灮之璧不藉以地錦無事於飾耳矦弘遠之志堅正之操政由是作政由是成顯聞榮名將與黃次公朱仲卿異代相望流光竹帛以傳無窮夫寧於玆褒揚贊述而已乎

○贈何大尹宅卿序

南海何矦宅卿以進士令海寧閱三年所簡朴恬諒持以潔修事不徼其名要其實心求盡乎已匪狥乎人始至闇然未幾隱然乃今籍然政達聲流按浙韓侍禦知矦之能事事也檄所司備禮獎之以風勵凡長民者淸修之譽尢特稱不一稱矦不意滿色喜也博士車君閻君及其弟子員相與議有述也則來謁予予作而嘆曰君子成天下之務曷不於才於志又曷不於遇夫矦蚤夜以思幽顯以咨得民便宜移請而拂焉議建而格焉肘掣背馳政之不圖民於何有則是獎也匪矦之願繄吾邦人之便子之欲侈之也宜然吾聞之相天下者稱宰令曰宰成就我者稱師令曰師生我者稱父母令曰民之父母夫有相之責故才者宜有師之道故賢者宜有父母之愛故老成者宜世非無才也才者恆放而少檢故才難非無賢也賢者多泥而於事情闊焉故賢難非無老成也老成者熟於世故閒於事體或持重而觀望故老成難矦殆兼宜焉而無其難者耶抑今日爲邑之難也不直其人也時爲甚天災流於中土民力竭於上供比屋喁喁望矦如歲所以宰制之如相撫綏之如父母化導之如師使亂者理僕者植蒙者化顚連無告者得所罄室危生恃之爲命是必有道矣矦其日懋而月有成進而傳循良世屍祝可也獨玆獎乎哉昔予進爲天下憂則論列之比得告家食又復憂吾土也則以告吾吾者告矦夫言行幹大孰與小之專也行幹遠孰與近之切也何矦勉終焉吾邑其有瘳乎天下曷有一民不治於邑者何矦勉終焉爲政者聞吾之言見吾邑之政天下將皆有瘳乎

○贈汪大尹子才序

余讀易至地中生木升君子以順徳積小以髙大未嘗不三復太息也曰嗟夫聖人取象立教教天下後世以愼始也微矣哉夫木生地中始於萌甲愼養焉至於蔽日幹霄以成其材君子法之徳業事功自隱而著由近而遠至於澤天下傳後世曷不於始之愼以漸也積累細微以至髙大者乎永丰汪君子才以進士來令海寧不數月而按浙臺察髙君檄獎之爲凡司民社者勸夫髙君職在監臨激揚佐天子黜陟賞罰爲廟堂所憑依似非阿私溢美者殆觀風於始政有所試而譽者耶又數月汪君政益精明民且向服則徧存耆耋旁求隱淪乃亦跋涉百里訪予紫雲山中炙其容恂恂聽其言溫溫與處終食而恬朗淵密若不可津涯予一始見而其終遠且大者不啻得十二三矣於是則知髙君鑑裁之不苟也夫當寧宵旱民瘼而進士者又主上所親擢而畱意者也未煩他事而以邦本托之可不謂重乎而況其後之遠且大者固將於此蓄銳養髙爲公輔之潛地乎夫天下之休戚在縣縣之休戚在令令非其人𨿽有善治徳且上閼而澤不下究故令之刑賞不及於天下而天下之治忽由之故曰知所厶爲縣則知所以爲天下矣抑予將有告也縣封瀕海歲比不登八歷年矣富民室無蓋藏貧民采食艸木實以苟旦夕今則弱者嚬呻踵繼爲溝中之瘠彊者椎埋剽攻閭里數驚而官之斂也日亟民之生也日蹙柰何哉令者受之於其所臨轄者也而所臨轄者又有所受之也令胡能禦其亟也緩之而已耳胡能紓其蹙也息之而已耳然而息非緩不能也緩則非直不之獎也或將有繩督而譴訶之者於是深自篤信屹不爲動非賢者不能也汪君所謂今之從政之賢者非耶蓋激勸之典懸於上出於一時而士之所學所養則蘊蓄於中而定於平生平生有是學有是養則自立者素矣彼懸於上而出於一時者得之無加榮焉不得亦無加辱焉守之有定力居之有恆徳久而上孚下戴政成民阜追古循良行將近被璽書遠存屍祝又進而位彌髙治彌遠澤彌廣功彌崇紀太常勒景鐘固當然也奚直今日監司之檄獎乎哉予病且遠不獲與聞幽明之故因憶所得於升之義爰述汪君始善而望其永終譽也汪君或亦一寓目於野人之謾言已乎

○贈醫呂生序

予抱病入山垂二十年長林邃谷卻掃深扄僵臥如蟄非行藥不出戶非看山對月未嘗一鉤吾簾也周行搢紳之士惟平生金石交迂蓋聯榻信宿而去然歲不一見城市之人𨿽親舊月不一見日或與接者同業之農圃樵牧而已有事之卜醫詩酒者而已然樂善懷賢之衷猶耿耿焉弗以病沮也夫唐虞之隆乃有巢許兩漢之治厥有君平伯休唐未之盛亦有杜生篾叟妄意聖世獨將盡羅英賢於巖廊官使而野無一遺乎哉心存神往庶幾卜醫樵牧之間萬一遇之嘉靖丙申之秋呂貞夫氏訪多山中其貌退然其言納然與之講學論醫及其鄕之故則白雲以上丹溪以還其中汨汨然而未涯也斯殆學不售而隱於醫韓退之所謂有托而逃焉者非與然其醫以先根本後標末爲要與時之急功罔利者殊科以是知而求之者亦鮮而貞夫將返其鄕矣夫學不售而托之醫醫復非時所識而不售也吾是以悲末俗之難諧而重嘆貞夫之窮已夫予迂拙無似學成無所於用藝復無可托焉而誤爲時所指目咎往追來寧甘畢世卑卑但巳乎貞夫行矣吾聞姑蔑之墟山水奇奧仙靈所隩異人有道者之所常隱也子歸探煙雲窮縹緲而邂逅焉爲我語之曰海上紫雲山中許相卿者一杖一笠將從尙平抗迹遠影於五嶽名山其毋俯睨我也哉

○贈醫張君序

昔歲予得寒疾汗之而體熯如下之而腹果如滯下赤白又復乘之若是者五日夕彌加而益劇眾工相率引去曰嘻技無餘巧矣病似不可爲矣張君後至脈之曰左尺細而實右寸弦長而關伏不舒重乃得之若微雨沾沙若輕刀劘竹也病深脾肺而賢有根過勞不內𨿽亟可藥也投之云云浹旬予病良巳時乏無侈賄予欺焉張君曰吾豈以爲利得一言贏千金矣則曰諾巳而予遺迹萬山中張君日操鍼石以應富貴人之求不時速吾言而予遂逋之至今頃歲張君未至予病暑張之鄕人馮氏本義治之有瘳焉

○贈吳山人序

予昔攺葬先孺人用吾情焉爾矣逮葬先府君取堪輿家言讀之葬若何福及後人吾屹然葬若何害及先人吾私瞿然猶私幸其未必然也讀之終篇細吾不及知大至於王者辦方建國宅中圖大都天下上游往往當山川大交會則與詩書所稱遷豳卜洛定邑楚丘言不襲而意同然則擇地有術自古巳然予末之察也巳矣夫聖人與道同體與神同用有形與數者莫能遁也而猶人謀之術鬼謀之卜何與愼之至也於是憮然悔惻然痛吾於吾親弗致其愼弗厝以安將焉用學於古乎俗乃以親徼利吾顧不能遠害尙將比數於人巳乎庶幾邃斯術者十年往來於懷也自吾所見今之爲堪輿言者可十百數耶犁然當於心切然近於理者可一二數耶髙視大言者率迂誕無可憑惑斯亦庶乎其非誣者耶子母謁也吾尙將傳施母爲世之母人子者勸子盍勉終焉企夫古之孝者爲世之人子勸椿攬涕而謝曰幸矣遂爲之序

○孫母悼詩序

齊魯古禮義之國而登又宋賢蘇子瞻宦遊之地文章所燻染禮樂所漸磨士風之秀如登長公之門志籍所載班班也然風俗與化移易吾烏知今尙能如古所云否耶登人孫朝儀喪其母將禫矣墨容孺慕猶初喪也人始見其然以爲適然至其矣於是歷與望景參以蓍龜不崇朝而先孺人宅兆定昔者紛紛之說居然罅裂孔漏無復遺余矣嗟夫世之言地理者固有若人哉爰志其所鑑定吉地如幹所於後使知斯人之不易遇斯地之不易得也

○吳氏二母挽歌序

古挽歌之作哀死也人情莫不樂生則死而哀之情也然知其人知其親爲之哀可也哀發之歌而歌之挽亦可也不知其人與其親而挽之而歌之世罔利至於星卦謬悠割應譎妄鄙哉淺之乎齪齪爾愈下矣孔子稱小道必有可觀若是者吾何以觀焉今年秋莊渠魏子弘齋陸子書來曰治堪輿家者臨川吳子興授受淵博神識超詣可方也畱之山中考論信宿其合於今之人者鮮矣夫其不合於古之人者亦鮮矣夫犂然當於心切然近於理矣夫蓋二气潛乎地中流行翕聚無一定之形有自然之理人泥其迹子興於其性情求之人因物而遷子興用志無所分也昏明宜其懸殊爾傷哉裏之人莫不孝椿而賢施之能母也與椿遊能言者又詩挽二母以相其哀椿見余杖而跪面深墨泣數行下曰先生忍獨無言耶曰起子母謁也吾先吾子有意矣予知子施母之審也曩歲旅食子家百所當須先吾意具每客如歸五年一日予喜其誠寓於館或浹月未嘗識其及堂之聲踰閾之迹予欽其肅觀乎子兄弟而予難其慈予知子施母之審也子戴母予弗知然於子兄弟徵之殆亦徳不後人言不先人皆可哀也誕非吾學也是諛死以媚生非誣乎誣與誕非人情君子不由也自余勝冠出從邑賢士大夫遊館於吳氏初吳氏子椿之母戴生椿及其弟髫而死其父念戴重傷其子也愼擇配於其裏得施氏女之處者曰是可以母吾子矣旣歸室咸宜之巳有子而諸子者若不知其異所出也越若干年施又死闔室爲慟而椿特甚曰吾亡吾母得母而吾母爲不亡今而後巳矣乎痛吾三子之卒單痛吾母重不幸二遼鷇之再殞其天痛吾父之內顧而獨艱嗚呼天乎後常然予於是知古今人不相及之言爲朱信蓋於斯人徵之而又竊嘉之去母子之愛天性也孟氏論愛其親者孩提之童皆知之至論大孝自舜而外無取焉夫亦以根諸性者人人同見外物而遷焉者眾云耳朝儀當盛年誘其外汨其中者方殷也而哀思著於人無間人謂登俗多厚昔人之教之澤之遠則然也然朝祥暮歌密邇聖人之居短喪安稻錦非所謂速肖而升堂者乎朝儀𨿽陶於俗者深抑其至性可嘉已於時與交者相率詩歌揚之而以序屬予予粵自能言夙抱斯痛蹈於躬觸於所同而言發於衷者視常情宜切也故序之

○送徐貢士序

朝儀守經待舉連試輒絀廩食學宮若干年嘉靖巳亥有司以限年校藝貢之春官予臥病巖穴未識朝儀族季某者朝儀婿也來請言重其行季飫談朝儀予耳熟焉殆確願篤塞家不聞子弟之過州裏稱善人者也朝儀家山海回合之鄕饒蟹稻邃林�詠志食力足以終老�惟其先人授經之意不忍但巳而勉爲玆行庸詎有所固必於時巳乎予聞古之君子不必於仕不必於不仕惟其時義云爾故其處無慕其出無營晏然猶一日爾古日益遠俗日益偸忠信廉恥之風微聲華勢榮羣赴旅逐舉世穰穰若當然也浮言媒之巧宦梯之天下風傳壑趨之以徼非望以屍非據苟徒利之安知分偸且守之安知道身徇外物而胥與爲存亡如肺腑然況能以身許國爲養士之報乎哉流俗千變秉彛萬古信道超俗夫豈無人而予屏迹離羣不得而見之矣朝儀試大廷服官政所素養而時措者何居乎然卽其無固必之心摻其確願篤塞之素隨所遭值不汽其初𨿽於君子之道未敢謂然然而於彼有間矣朝儀行矣漠然而往泊然而來任時盡分不辱有司之貢乃今於若而人有望也祖道之賓母徒等朝儀於西笑者哉

○聚庵遺稿序

聚庵遺稿者參知江西布收屠公作也公歿久之公孫承憲奉稿來以序請予病不能辭固以請絕欲得之則受而諷焉業未半慨然曰詩惟其人亦以其時哉吾意公長厚而不屑於刻核者也雍裕而無事於委瑣者也恬休而鄙厭夫躁競者也若非然者何其言之澹而旨近而曠悠然而永耶灑然而無畔援希羨耶想當斯時朝野淸謐憲度端廓舉錯明允中外卿士大夫咸得守業遵職奉法循理而以其暇節勞逸對景象事觀遊舒笑詠懷上念舊以寓其情𨿽其情亦不自知其然也時則然爾詩可以觀信矣哉予嘗謂詩意無窮而人思有限以有限之思追無窮之意栗裏少陵不得工也夫亦各遇其時各寫其情焉爾矣若夫問津莆陽尋泒江西拾級元丰睥睨長慶以瑕瑜玉石否臧諸作其韻度品格於唐末宋氏二百年之餘而劑量進退公於其間予弗能知也惟其人以其時焉巳矣雜文思致稱是詩特三之一云

○省心錄序

省心錄老宋處士林君復氏之言也錄稱善惡得失事理成敗要皆爲省心設諷議諄復又將寓夫閔俗覺人之意焉夫君子由一心以達萬化盡吾性而已爾於成敗得失乎何有玆乃以之省心類事懲而力制者時濂洛之學未明於天下耶然而約其外警於中固日用不知者趨善之助焉爾矣尙論其世宋治方隆處士隱操詩名髙一時意其被髮行歌洗耳濯足以爲潔者今讀其書惻然欲人同歸於善非忘世者之聞其卒也詩曰茂陵他日求遺稿猶喜曾無封禪書於呼遠矣又非省心之言之所能尙也司諫泰和胡君適尹海寧政先惇俗而後聽訟讀是編而喜之曰違道不遠諭俗爲近盍戶說吾民以省心將有資於理乎使來屬予序而刻之

黃門集卷七

●黃門集卷八

浙滸許相卿撰

記

◆記

鄕賢祠記

許泉亭記

訓善亭記

蓉池書屋記

一笑軒記

法喜寺修造記

石洲記

世善堂記

西溪記

婁君去思碑記

鶴所記

○鄕賢祠記

浙江按察副使西蜀劉公瑞承詔董學之二年檄諸郡縣學凡前賢地產者以告於是海寧教諭矦君泰集諸生議白可徵者如幹人公甄汰更定始梁太學博士戚公訖我明廣東參政祝公凡二十人俾有司秩祀如故事知縣郭矦郊遂因舊祠增堅易壯豆凳幾櫝故所有者必葺所無者今剏爲之役竣禮成況矦照繼宰縣政矦君咨焉爰來請記辭弗可則誦其所聞曰在昔先王造士捨奠先師於學祀先賢於東序祭鄕先生於社夫固昭崇報也而風厲寓焉今之鄕賢祠殆猶先王之法之意邪惟聖我師曰賢者何學貴節取等不躐躋玆視之漸漸則易從惟賢是祠曰鄕者何井疆如故風烈攸存玆視之近近則易感繄我先正在唐中葉有若睢陽許公以死殉義屹樹大防烈哉純臣萬夫之望乎在宋叔世有若文忠張公持正施公謹獨楊公崇尙心學攘斥異論逮事孔氏可與爲仁矣自余篤倫紀守經術樹勛庸志髙尙背項彬彬世往論定抑亦今之成人與惟是崇構儼設典刑如在過者趨瞻者肅好徳之衷鄙夫猶然況我學問之民出入登降揖讓酬酢弦歌講肄於此其將慨然嘆不可作恍然若從之遊乎又將低佪而深思山川靈淑往者逝矣來者謂何彼我丈夫有爲若是邁往以前精思力企尙友於賢得師於聖用底厥大成則惟先正私淑是賴師儒風厲是承相卿方日自勗而凡同志願亦有諗焉正徳已卯秋九戊申晚學許相卿記

○許泉亭記

許泉故郭公泉也石門山人更爲之名浙山水勝天下泉值江回谷邃處涓涓出傾厓嵌竇中俗遠境絕爲尢勝山人過而樂之亭其右卓錫焉已而喟然嘆曰有天地則有玆山有玆山則有玆泉臨玆泉挹且玩者前公而往後公而來可十百數耶公專而名之者何尙其志不二於物而托之泉泉由以傳然則卝公名泉泉以公名爾夫天下之物名可以榮利可以富珍麗之物把玩之可以怡情交乎吾前日紛如也世固嘗畢力營之忘死趨之志溺份汽造物者莫之許而有也或有之弗久或久之得咎猶無許耳況名以傳耶秀自分稿寂淪放世無可撓吾志者玆泉洌寒孤迥委藏於奧阻荒閒之區用可資於世莫便於用也秀適遭之泠然而■﹝奭斗﹞沸然而瀹暢然而飲嗒焉樂以終老人莫吾競造物者莫吾禁也公去我來泉將不許我乎故更之曰許泉特以告予予撫然筦爾曰有是哉山人以正徳十有四年八月九日亭予以嘉靖元年月正三日記

○訓善亭記

訓善亭者樂淸令潘薦叔氏作以化邑人之訟之所也弛懲愼感將使民知悔而樂補過殆今之君子有復古之志者與夫吾心之善其初固人人同物有汨焉斯不善耳善教者與善學者本探而幾動之斯復於無不善耳矣周季以還道湮教廢舉世靡靡然去善入惡俗成若當然也是故下玩多偸上快求勝一以法繩民民始無所措手足魚駭獸困狡悍錯出情弗可殫究而吏之技窮勢宜爾也於是禽視其民而私便其身圖治文書督賦入信期會偸免幸徼斯之謂吏事巳矣其於先王以善化民之意道迂事左將皆气沮而色難之所由來者顧一朝一夕之積邪薦叔乃獨能尊用古昔而於是亭民訟不平苟得其情不喜而閔不威而訓激其天衷徵以古人諭以鄕父兄庶幾感悔涕洟不煩刑書善吾與之同歸而又何多求爲斯政也期月百里未必盡如其志然賢於世吏遠矣哉薦叔召去今以按察副使董學八閩繼爲樂淸者曹子行氏林希曾氏其志維協疊以幣來請記余昔京師故善薦叔不圖其政之至於斯也述以告今之司師帥者咸勸而興上裨至理吾其復見三代之風乎

○蓉池書屋記

蓉池書屋者友人葉子應祥讀書所也楹宇臨池池滸植芙蓉屋因以名中曰錦寒之堂志景物也左曰求約厲學也右曰思攺懲過也他亭榭咸因地目之祥少爲進士業肄學宮與邑諸生遊入太學與海內之士遊其所討論於書者有年矣旣待舉幹家曰書吾日所事事也弛吾業鴆毒其生於安乎非其地異物將遷之乎於是就屋辟牖陳書而觀之有得以識有疑以質援琴而鼓觸景而畫倦則嗒然息飄然遊不知歲之旣晏也芙蓉盛花時挾筴其間低佪久之嘆榮悴之有時知遲速之莫能違而因以見造物者之無所私也被酒而哦久哦成聲曰天水澄湛川谷浩窈靑春安歸林臯若掃寒英燦兮榮觀寂稿百歲忽焉身名是保烏烏然聲振林木旁若無人莫測其意也時過云邨舉以告予矛曰有是哉子能然吾與子遊則翼然曰心慕焉而未敢居也然祥方落玆屋願請以日自勗可乎曰可哉則書之使鑱諸石爲記

○一笑軒記

守愚祝翁居之東偏郤地故爲圃者畝有奇正徳三年春乃址而屋焉楹宇規制弗儉弗侈闌可徒倚牕便啟閉豁如也奧如也中庭環數武許嘉卉怪石互經緯之琴奕嘯詠晦明涼燠無不宜也旣落命之曰一笑而以記屬相卿嘗憶長老爲我言裏俗之舊其處者力耕桑時廢舉簡饋遺實蓋藏以丰其家士則學習經義修儀觀飭行檢事進取名位爲鄕人榮子弟或捨是而爲飲博鬭訟騁騖嬉遊之習者輒不齒於人人而羞其父兄是故吾裏大族多世其家翁裏大族出也蚤治舉子業中間棄去晚於爲家亦若不以屑意而休偃玆軒顧以是名之何居夫江邊一笑坡翁詠水馬也出門一笑涪翁詠水仙也翁無亦虫卉世故而寄之以自況耶余意其不惟不俗之尙而更�睨焉以爲髙者也相卿觀今之士之於世大都不玩則溺溺求餘者也玩知余之不可必得自足焉而鄙夫溺者也無玩無溺與道消息不啻不求之餘而足與不足將並忘之乃予所願學而未之見也翁所謂玩乎非邪然而去夫溺者遠矣作一笑軒記

○法喜寺修造記

維明嘉靖三十五年冬海鹽秦溪之法喜寺修造工訖僧戒楫籍其往事近迹而來請記其成玆地之有寺舊矣創於梁也傳聞無徵巳唐宋賜頟者再南宋修復者再斷碣僕幛蘚書猶隱隱也曁觀楊幼度淳佑甲辰紀石寺嘗大備矣今去昔三百九十又九年寺則大壞遺構尙存者二殿一門中髙方贏風雨四面交入將亦日以澌盡蕪沒而已耳固事佛者之所宜動心必有事焉而不容漫無如何也是役倡始於聞道心而楫承任力終之肇工於明殿易良增堅塗以黝堊飾以藻繢昔頹圯者今壯整昔漫漶者今炳煥殿兩楹各輔翼殿偉麗惟稱殿下旁對列修廊拱衛壯觀觀音堂在其東遠摩院值其西安禪有房延賓有館棟宇檐牙翚飛鳥革水益秀而林增妍矣北構僧廬若干楹法座齋庖繩連櫛比井湢混廁位置序列凡屬奉�給用無一外求者爰崇教本靈山大象羅漢諸佛以及髙僧良凖秦溪所由寺也莊嚴肖貌生韻神觀如作欲語駭矚恍顧忘其爲粉繪矣費凡木石陶瓦冶鐵蜃灰諸直計錢百萬又萬錢者八而贏斧斤圬墁雕鎪繢畫負荷任力諸工計錢十又八萬而足傭食稱是專塡捏塑諸象飾以黃金丹砂空靑水碧其直計錢二十八萬溢於數起工癸丑仲春丙辰仲冬告成事而後法喜光復舊觀矣是非楫與道心之勞也佛之知也遠近檀越施拾之力也他述光景靈異怪神響應張皇口語間勃勃欲吐吾不能知已吾所習知者道心之誠不二足以感人戒楫之勤匪懈有以集事斯其糾眾力斂巨貲舉積廢而終以有成也夫夫天下名山勝水域爲佛地者十七八至凡一泉一石涵淸露奇差遠塵坌者靡不爲桑門所蹈籍由大都以及委巷梵宇星繁未可數計也其新而敝敝而更新物理固然吾何記吾何記不亦多言矣乎然獨於玆有深慨焉而因憶嘗所論著云佛之生也遠中國二萬里其沒也距今玆幾三千歲且其教荒忽謬悠未易方物而流俗至今尊向之過共宮則修容瞻其象則傴躬至於其徒治其居如欲以奉其親相與致志彊力持之克終以必復其始而後已是果佛之福田利物也廣與幻術震世也神與無亦民生之無教而見異物以有遷也易與夫自王教熄而異說興行人皆貿貿然詭馳橫騖無巳也而佛氏宏誕之說入人尢易而深故舉世趨之若驅焉吾道更千百年至於今委棄郁塞不復顯行於天下也然則彼之所以盛不由此之所以教者如其徒治其居致志彊力持之克終以必復其始者之難其人耶吾故究佛氏興壞之端而並識予之所感焉

○石洲記

海寧東北郭迆北可十里許市遠村深水漸廣林樾蓊然瀕水有洲甈以石而屋其上者徐氏也徐氏農於斯而食飲其水土更五世歷百六十餘年洲之屋猶故也至徐君時舉始有榜曰石洲以志夫承之先足乎巳無所待於外之意其子禾秀而知學與予遊而以記屬予少則聞太史公之言曰海上有神山曰瀛洲諸仙聖及不老不死之藥皆在焉蓋嘗有至者業未卒而飄飄然有淩雲之气似遊天地之間矣逮夫壯遊三十年足迹幾半天下都邑大家儵而赫奕忽而銷歇名田甲第有不能以終其身者顧夫石洲十畝之宮數頃之壤傳之五世而子孫方讀書修行以延之亦可多巳予老矣盛者所不願處而遠者殆倦也夫將反初服以從君遊農談石洲之上甚許我乎

○世善堂記

朱故鄕舊姓至天相氏彌裕而文則撤先構因故址屋之如時制而拓其規燕以落之名曰世善之堂志先澤也爰來請巳使其子瑞明疊請益勤惟鄕北裏袁花朱族其間類能安土力稼以保厥家稱右族吾耳熟焉乃今天相爲我言朱氏之土著於斯也髙大父以往佑弗詳已曾大父以還則怡云甫諒朴宜幹鄕大父尙訥翁惇愼承其續先似竹益以恬夷諧族故早世而族黨譽思之至今家不趐數傳已田不易畔室不易榱以世玆業也夫何恃哉世恃玆善耳矣佑也敢不勉承之懼後之人之或忽忘也𨿽嘗灌灌告恐聽之或蹻蹻爾故約之以名斯堂猶將世世朝夕告也敢謁君子之訓致丁寧視盤盂焉夫善天之道也人受之以生𨿽稟於气者萬不同而原於理者無或異故善一而已矣存於心淑於身篤於親以施於家善其近乎仁矣然我善而我爲之而人則歸之天且福之無他其理同也而世其善者天之與人又可知已故曰積善之家必有餘慶天人之際夫固有不爽者朱氏之善數傳一揆而天相復崇詩禮以文之福其身以裕其家爲善食報宜也今玆瑞明方舉於鄕燕鹿鳴而歸將浸升庸其廣前人之獨善以超越而世則斯堂固養徳成業之地而善之可世者又不止是巳矣

○西溪記

秀之地以水勝下而平湖水興地半又加勝焉最下而西南有溪卑居弘受地若盡而水無涯故其勝尢奇方夫上流諸水發於山道於江以達於川澤陂渠之間也大決橫放雷驅云擁物鬭勢激變怒萬狀亦壯矣哉逮乎力分气殺疾者舒悍者恬險者夷蜿蜒委蛇以底於斯萬頃湛如鑑徹空明黛蓄膏停凜乎與神俱澄又何勝也而況霞暎錯綺空連遠碧風行成文目涵生色雲煙雨暘開斂晦明而變態靡狀者天若相之險而石蹲危而橋橫斷岸深林呀如奧如柴扉竹屋隱見蕭疏而髙下畢呈者地若形之沙禽水獸之出沒遊儵躍鯉之浮沈新綠倒影落紅浮馨渡者淋漓歌者激烈漁舟遠近泛泛如葉雜然前陳者皆若有意回巧而獻技焉此一溪景物之大都也若夫泠泠之聲以淸耳瀯瀯之狀以淸目淵泓澄涵之虛以淸心觸而成畫感而成詩至於神會而境遺則善觀物者所自得又非言之可盡狀也某奕世家溪之東因自號曰西溪適也而遊倦也而臥意得而吟事感而嘯無不於斯若將終身焉趙君鴻逵其里人也過而謂之曰出處士大節也然古人曷嘗容心哉用捨任時而我無與是以處則出之用存出則處之道行要非苟然而已今子樂一溪之適而飄飄然洗耳濯足以爲髙是有心以適已與無我以任時者無乃疾也乎某若爲不聞也者而歌曰文駟華轂非吾期兮泌水濠梁惟吾師兮吾老吾溪其槳只且君不復詰間以語余余曰夫夫也豈有而安於樂土者耶俟餘興至泛舟當湖造其廬觀其爲人制招隱之詞以諷之君能索我於西溪之上否乎君曰唯唯玆溪重於秀自子始矣作西溪記

○婁君去思碑記

傳曰得民有道得其心斯得民矣信哉至若杭守婁君將今之所謂得民者非邪婁君旣代去杭人思之莫釋也大夫士相與議碑而傳之慰羣望昭永勸云嗟夫郡縣長吏承君子民者布海內也至指數得民者累百幾一見爾殆民性古今殊抑吏治非古巳乎諺曰善爲水導之平善理人撫之靜非虛語矣故詩書言治曰阜民安民擾民漢初善治曰贍養休息漢稱良吏曰不擾不煩長者甚則禁网疏闊或漏吞舟之魚而吏治未害民且又安治體固當爾也故曰其政悶悶其民醇醇有以也夫叔世才武之吏興任豪敢右功能務爲快意少恩之治而父母帥帥之義微最下者稱問遺媚貴勢朴擊囑買請求亡何奏異等據要津而身計獲矣民於何有其極也吏能愈巧民僞愈悍交逞胥殘法日以不振世日以降民日以敝君子所爲哀民而疾吏之不古歟婁君貞素惇確任質少文悛悛朴魯人也守杭政尙寬簡吏習怠安而約躬奉職惟民之爲周行無束脩之交過賓鮮二簋之饗勢家絕請托之迹公藏羨余輒捨以紓民上官論是非持大體聲色誰何屹不爲動至與細民言歉然若恐傷之六期一日贊毀殿最若罔關於其心也遷福建都轉運使去去裝蕭然如始至時介誠苦節較然不欺其志矣予聞之郡人婁君在治闇不省矜時無可稱悶若不快人意逮去之日老穉塡道遮畱至不得行久而不忘感嘆彌長是豈邂逅以徼一時之譽者等哉彼其子惠之心誠信於士民也昔稱守杭者志籍數千載卓爾才數人皆榮名當年屍祝百祀無絕巳時無他得民焉耳婁君方之其庶幾哉其庶幾哉

○鶴所記

余使過揚揚人或籠一鶴贈余余畀樂仲畜之所居之東偏浚池飲之蒔竹甓墻樊之貫魚捋稻食之聲唱之鳴袂導之舞其狎而適也余題其處��所曰先生可遂記之乎曰吾何記吾何記吾記所嘗得於過庭者也夫往先給事督余學必以正凡世之可駭可愕廢時失事爲學害者一切止之不予近也予學成遊京師歸先君老矣無以爲娛間以鶴進不余止也余妄意爲教之術昔之止餘者皆生人所必用者也人以必用而求必得之將必遺患矣今之許予者無所於用者也無所於用則無所於溺所謂玩物適情者耶小不廢時大不失事余學適倦觴詠相對飄飄動遺物遠遊之懷不將賢於幹沒外誘老死而不知休者哉今吾樂仲於學則巳輟矣病鄕無以自娛而於鶴寓情焉蓋先君昔之不余止而今不以止樂仲也若固溺焉則書籍可以喪志況夫鶴哉而庸愈於彼耶蘇長公呂成公之論衛君者足以戒矣是固先給事之教之所不許也

黃門集卷八

●黃門集卷九

浙滸許相卿撰

傳

頌

銘

贊

碑

◆傳

死事傳

節婦虞氏傳

居貞娥傳

黃太淑人傳

○死事傳【有序】

語曰天下之僞不可行於死誠然乎哉然臨難狥命之臣或以賞勸或以刑威君子猶未列之誠臣焉明興百四十餘年方宇晏然恃安狎法百務懈弛而兵政尢其是故姚源之寇釁起不圖師行無律往往望風乞命偸旦夕活於狗鼠間餌盜辱國爲甚蓋知方之教不閒而軍法隳紊亦非一日矣復何賞刑之足顧忌也乎於是乃有迫艱危捐要領而伸大義者倉遑危迫將無身矣尙暇爲身外謀豈人情哉烏乎烈矣於是傳死事

呂忠字守誠其先某革除未靖難師有官勛世副千戶守禦海寧幾傳至忠忠少美風儀善諧謔業毛氏學爲博士弟子已而承世官雍容故諸生也時嘗大閱忠馳射雄雋意气自得甚故硯席生靳之曰守誠秪今稱雄兒戲場中猝遇黠寇將棄鼓旗北走汗僵喘踣矣忠正色曰君詎宜品士忽猝間何言之易耶姑著冷眼異日遭變有亡命呂忠耶正徳中姚源盜起攻鄕聚撼城邑三衢饒信千里繹騷聲焰張甚撫臣徵諸道丘往徵之檄下海寧忠黨汗駭心掉不自禁多病辭或賂免忠獨奮曰國家祿養累世用需一朝人私其身國何賴焉奮行至開化統兵主帥以賄調諸將迂左不當賊地壁調忠華埠當賊衝壁忠曰擐甲執兵殪賊是求不當賊非夫也陣未集賊掩至忠挺身出戰發三矢殪二賊賊悉眾摶忠躍馬力戰陷溪淖中漩不能出日暮援絕賊叢稍亟刺忠忠比死怒罵不絕事聞贈忠正千戶世其官

林文貴故天臺人從戍海寧守禦正徳中姚源盜起剽攻城野衢信騷然撫臣檄千戶呂忠統其屬往會師徵之文貴以騎士從時海內久安人不識兵亂起猝遽遠近嘩駭當行者號慟振野畱連踰期或逃亡自賊殺文貴獨慨然長歌策馬就隊一軍气爲之振至衢之開化壁華埠當賊衝賊據復嶺阻大溪叢薄彌望棘筱連云虜陣隱然九地中我軍遠赴新集錯列民兵士志不齊地利異便賊气吞焉陣未集賊擁眾至呂忠戰死眾且奔潰文貴厲聲曰將不負國吾屬豈忍負將況進退等死耶眾義其言止戰者八十餘人文貴奮鎗洞賊胸賊憑怒戮力聚功眾多戰死存者俘系賊徐引問多伏泣祈生文貴僵立瞠視賊吒曰何物尙爾文貴發怒罵曰賊我官軍剿賊力不敵爲禽耳賊犯國法戕民命不旋踵虀粉矣賊怒甚刖其足詈不巳拔其舌猶噞喁奮張作詈狀賊至剖其腹刳其心快忿乃已屍暴戰地有過之而失聲慟曰嗚呼此林文貴也好男子好男子云

贊曰人有恆言子死孝臣死忠予聞其習見何罕也死誠不易哉故古者以死勤事則祀之若呂忠之死綏林文貴之死列何及今見之彼特賤臣微卒名位黯然槪其義於賢豪烈丈夫何愧焉烏可泯哉烏可泯哉

○節婦虞氏傳

節婦虞氏錢山董湄之妻也少慧知書年十六歸董歸董及兩月湄暴得惑疾彊死節婦禠魄驚慟一日三四絕復蘇痛且自念從一大義也同宂信誓也殉義成信計莫如死潛治後事以身殉家眾覺共防之節婦不獲逞則長慟曰吾卽不死終不能與生人事耳於是盡屏常所服用髽免麻枲以居哀哭無間晨夕姊姒弗參語笑丈室重扃攻苦食淡時董方饒槳獨瘁瘠如枯禪苾蒭尼人爲弗堪顧甚安之間詠菊云移種春苗愛護周柴桑無主爲誰秋寒芳甘抱枯枝萎羞墜飄風逐水流詠竹雲一片貞心古井泉淸寒徹骨自堪憐相看歲暮靑靑色歷盡冰霜戴一天節婦死計不遂終怨無巳曰吾不得從官人死得復見官人如生者快長瞑乎乃自貌其夫額凖眉目耳輪郭倩輔兩顴重頤粲齒絳唇晳肌黝鬢如其平生募工刻畫而私潤飾之然工得形似耳意態風度溢於雕繪粉墨之表則節婦情屬神解會手應心得十五焉旣成大哭曰官人今果如生矣具酒炙饗之自是日必薦語必告事必禱盥櫛湯沐昏旦寢興裘葛更襲無異生人之奉十五年一日也天感通之實精誠之極也節婦於夫誠積而思專夢耶寤耶而目若見之而耳或聞之家眾老穉駭而走相告曰木官人汗簌簌下矣又相告曰木官人舉褒指揮矣兒婦人口語張甚舅謙木彊人也恚曰兒乃馮爲厲耶亟取火之節婦無可柰何大慟曰吾長已矣由是食則祈死泣必淚血黯爾郁悒以終節婦死時年五十一以伯氏淞子升嗣淞好文與予善故爲序列之著於篇

論曰婦以節事夫義也然時遇邅迍全於堅忍機來眇忽貴於決從決從俄頃而堅忍將終身焉故節一也惟時與機而難易懸矣是故江漲待符貞姜溺旅捨斷臂王婦決惡疾偕老宋女貞早寡終養孝婦義自刑全節梁行髙浴室畢命陰妻壯殘形顯操魏婦激投崖軿死二竇勇血書淸風王婦烈禮殿血象譚婦靈是其節何可軒輊而難易自非一律也故仲由結纓王蠋伏劍槪之虜庭十九年不屈之臣同一節爾而子卿險艱倍十百矣節婦亦云悲夫

○居貞娥傳

夫書呂詢妻而復曰居貞娥何有家妻道也有家猶終處室焉娥之貞云爾娥故邑耆舊正之女笄而字詢詢幼喪母及父病風癇絕不省識生人事娥歸亡何詢死後姑自念我子當有完業嫠也柰何屍適名與家事蚤夜气陵語激之計其迫且他圖娥不爲動乃分出之北鄕田舍娥獨奉詢柩如田合間手織自營恆病廢織家殖屢空則貸諸裏母裏母竊悼憐之爲娥泣曰婦人倚夫與子而今孰恃生計藉衣與食而今安給嗟夫天地許大少年幾何何徒寒餓稿死荒野沈寥無人知之地誰爲也娥失聲泣數行下曰吾命則然吾義不踏第二條路母言如吾義命何吾終下殉呂君矣願母勿復再言自是單約困悴幾三十年死遲乎娥孱如女子耳抗烈丈夫底死不奪之志難矣哉非夫教之閒將賦之天者獨貞純也與娥死年五十三矣予旣葬娥合詢城北二里橫塘之原越二十三年嘉靖甲辰予行娥墓寖湮蕪矣復爲封樹題名墓石論次苦節鐫石之陰屹樹周行觀聽炳瑯貞聞流聞與石硜硜風動女婦尙勸而興已夫

○黃太淑人傳

封太淑人鮑氏今禮部尙書黃公之母也世溫之樂淸楊川里人父恩穎州守母趙氏太淑人蚤慧知書讀女孝經小學諸內職憮然曰善哉女婦當如此矣少長莊愼警敏穎州賢愛之嘗曰吾女必光鮑宗有及婣議輒曰勿亟當惟其人旣穎州需選都下尙書太父文毅公官工曹尙書父詹事公從旦趨學捨經穎州寓見揖甚肅已常見如始見穎州目屬心異焉知其必貴慨然謂文毅公以太淑人歸詹事未幾來嬪黃故秀才素業耳文毅公時爲天官大夫典選矣太淑人今黃氏世仕幹朝舅復柄任涼約乃爾卽惟仕者不家於官無亦居者不力於家已乎已而詹事歷官復典選部太淑人畱攝家政於凡生作因地任時具有節法命諸紀綱僕分責稱能計功授事職務井井以家食仰於田牧也鬻裝殖貲以市田以日息可裨歲計也藝圃字畜以資費以儉汰勤怠家由丰耗也身恆攻苦食淡約縮經用時非賓祭家人未嘗見其被文綺啜肉羮華飾厚味絕不及諸幼而族婣慶弔卹睦無或遺也劬力疲神早作夜息身率家眾以爲常嘗曰人言月得四十五日者我之謂也夫故詹事恆業才中人產太淑人經紀撙節二十許年拓田千畆建宅數十百楹列授尙書兄弟並爲巨室而詹事若無與然平居尢嚴閫閾之限中閨重扃系扃以繩於引繩竅三縈之而內維其端啟闔必請室中垂簾障牖破竹約簾加釘固之而紙封其簾及顙家眾傳餐唱呼集散秩若公庭矩閒屍檢母敢越日訓尙書兄弟造次必舉古人厚徳髙義三復誨厲之文毅詹事時時遺書戒督子姓太淑人每揭坐壁丁寧申飭焉諸子小愆軌度輒呼之長跪書所誦訖曰爾祖若父爲教云何敢尙爾耶則頓首謝不敢乃罷故諸後昆斤斤繩檢中與寒素等尙書特以行能至大官持國論正軍律以結主知傑然爲廟堂碩輔魁人人謂陶範由於家學抑亦太淑人慈訓弼成云詹事晚休多居外寢時至內室太淑人見必起立坐必旁侍逮老猶然凜無謔辭褻貌也於戲梁妻之饋食郤婦之饁耨何以尙玆玆大淑人所以最羣行造大家備諸福者殆有本哉殆有本哉太淑人年八十又五嘉靖乙未三月十七日卒尙書服喪歸上軫念勞績施及其親遣官葬祭榮恩備極一時子男五人長紹鑄印局儒士次繹次尙書綰次約次紒繹紒皆博士第子孫男十七人女九人曾孫男九人孫曾爲學官諸生者多駿發抱國器

論曰夫君子修能遠器非獨成於父師也蓋亦有母教之懿焉予讀易家人父母並稱嚴君有以也夫及攬載籍先王盛時公卿大夫士之家端操飭躬動止以禮卒能勉其夫淑其子而至道賴以成可按而徵也往予國子諸生時接尙書知其賢復觀黃氏祖徳錄知其世比讀葬太淑人志乃知尙書篤生訓養者固有自耶然則大淑人存被榮施沒耀寵光也殆亦宜哉志列諸懿行不一書抑太淑人婦順之恆不盡紀取夫壺儀母道世宜訓者著於篇

◆頌

顧念君頌

○顧念君頌【有序】

夫世惟難集者事人所難諶者天自昔然矣前元顧令君海鹽之政抑何異矣哉夫鹽海國也潮不防而國其海矣令君倡建石場三千丈書於郡誌今數百里元元奠居安土誰之力耶於時天久不雨民且凜凜溝中瘠矣令君禱吁於天龍降雨浹如持券責償歲則大稔意其爲人忠慈愨虔說以使民誠以格天天人與令孚應感通有素故天可諶而事易集也傳曰禦大患捍大災者秩在祀典令君信其人乎而屍祝蔑如典非大闕與遺思在民尙論其世爰作頌焉頌曰

汴流泱泱厥產惟良來司民社身與存亡老若憑怒气吞百里限防弗樹民其魚矣令建長堤丈石三千聿空西山移詩海壩旱魃殃民蘊隆如焚四野龜拆民沸鼎鱗令瀝丹悃控吁於帝神龍降庭沛洽甘澍惟昔旱民誰續爾命維今有眾孰奠爾境禱應昊天目睫紓死堤屹海涯惠存不世胥橋一杯累然蓬顆昔等泰華百萬憑妥遺愛無疆白渠甘棠永玆頌聲無斁無忘

◆銘

雙節門銘

霜鍾琴銘

七雝杯銘

楚石和尙缽銘

養浩齋銘

○雙節門銘【有序】

門雙節者詔旌故汀守張先生之妾髙氏李氏也初張先生難子多內旣卒家不贏而髙氏李氏年特少地故卑是故室老議行髙氏李氏髙氏李氏誓靡他適然懼弗但已也則屏而合謀斷發明志遂以節終許子聞之喟然曰夫家有不以教貞者也夫教有不自身始者也夫予少從大父如張先生所聞其論說覩其儀刑固心識之乃今斯典之及其門也則重嘆夫先正躬修範家之肅矣夫婦貞先於節節於卑者難地劣容自重焉爾婦節完於終終於少者加難時莫或久持焉爾髙氏李氏及笄矢節發種種罔汽志皭然矣地安所云然而愛鍾則專故節鮮不以情厲矣暱稔則重故情鮮不以久篤矣張先生方禦髙氏李氏時年幾七十矣不四三年而捐之死情於何有乃皆競節終其�𨿽質性殊絕固表則感興焉予故重嘆夫先正躬修範家之肅也越若干年張先生諸孫張嘉秀舉進士郎秋官乃始圖永家懿昭上恩則來請銘銘曰

孰門市衢伉如翼如傑觀麗飾絕於廛居蛟龍攫蟠鱗而擁楣金鋪碧暎王言大書寔旌二媛儷節罔愆自童而嫗共殉一天聯璧方瑩兩鋩爭寒聲聞閶闔光燭海壩惟婦恆一門少雙彼美君子刑於孔臧閫閾漸洳胥嚴禮防奇節交厲二竇於光帝匪濫施以翊化機樹之風聲陰教是維砥屹山峙天衷民彛軒玆者式視我刻辭

○霜鍾琴銘【有序】

維明嘉靖三年月正元日臺仲父琴成過請識於越左右詒許宗百世永寶用銘曰

於龍尾桐宋元嘉中柱室惟鍾於鳳岡梓唐元和歲鍾室惟柱天合神藏工律而臧擴代少雙大音玄穆洪金粹玉捲懷星谷尙遺來昆奏諧韶鈞還邃古淳

○七雝杯銘【有序】

予昆弟祖樗翁者七人燕敍有杯列而七合而一命之曰七雝遂作銘曰

一气攸鍾曷其七兮維七而雝七乃一兮

○楚石和尙缽銘【有序】

國初天寧僧楚石琦公持律好文服其徒聞於時後爲佛學者莫敢望焉遺缽今傳石門秀秀傳夢石志志欲繼今信傳而嚴守之也奉以謁銘銘曰

西教來東蔓於近古曹溪悟絕缽傳者寡法本無物滯器或假浮屠氏琦覺慧能伍幻器寓法作祖自我是中空洞受世巨瓚屬饜萬口便便腹果繄無盡藏孰窮薪火銘燦摩尼走缽顆顆

○養浩齋銘【有序】

秦溪黃翁汝溫生作起定課諸子經咸有專業晚復名其燕居所曰養浩之齋翁沒若干年翁之孫三錫好文而與予遊間請予言以詔後人俾母忘先懿則爲之銘銘曰

盈天地間夫孰非气曷主張是惟一理懿民受以生同體罔貳惟習斯牿惟欲斯昧理日澌盡气斯餒而如卒無帥橫樻莫司聖賢之學立志爲始義集有恆理全气裕充塞兩間浩然無涘洵美黃翁好古遠慕養浩顏齋弗阻遲暮亞聖之養勿忘勿助遺訓炳如具存節度後昆繼志遙遙上遡

◆贊

自贊

沈一之像贊

周翁像贊

○自贊

昻七尺而中空空酣羣籍而理夢夢志將身挽一世風還前古而力莫之從苦夫攘攘沾沾費辭喜事餘子較身後之名也厚靳全匍生而進如讓退如蟄尙薦辟乎何有沒而碑不文墓不封況社祝兮奚庸士論安所物色畫史若爲形容於穆一元吾其大同

又

少也英英長也稜稜壯也錚錚衰以耄也蟄坯鷇哺遺身世而瞢騰惟進而昧夫時之不可挽也幾難免乎世退而遊於物之所不能役也聊復得此生已夫

○沈一之像贊

視弗逮尋墨而志於四方貌弗並魁梧而文以擅場吾黨之良國士之行猗與懋哉學不自藏日躋髙明吾將瞠乎其若後於發黃已夫

○周翁像贊【有序】

予嘗志翁墓巳若未盡其平生然翁之孫以翁畫像來於是又爲之贊贊曰

神化委和山海合气爰鍾壽谷爲人之瑞質茂似學善恥近名儉也惇禮丰而愳盈我犯無忤物施不徳長厚風微及見髣髴猗與嗟夫斯其爲家之倡宗之亢鄕之丈人行已乎

◆碑

明少保兵部尙書胡端敏公道碑銘

○明少保兵部尙書胡端敏公道碑銘

明興百七十年聖神代作承統致理納海內外於太和以豋古初亦惟先正斑斑多修能傑才宣勞贊理是賴至夫倜儻奮義勤事委命不貳心之臣世尢嘆誦不忘云粵若杭產在昔尙書於公乃今尙書胡公斯其人非與𨿽事變臨值功謀建設幸不幸終始殊途要皆匪躬狥國惟兢社稷之任者矣夫胡公始艱貞而永終譽也固系其逢哉非然將身之不遑卹而謀伐何以稱焉嘉靖二十六年公葬之十有七年公之子肇慶守純來屬相卿書其隊首之碑曰尙書胡公諱世寧字永淸沆仁和橫塘里人也大父暠父瑢並贈通議大夫吏部右侍郎大母張氏母馮氏配李氏贈封並淑人李以肇慶貴加贈一品夫人公誕有異表弱齡負巨人之度讀書不冶章句惟慕古奇節偉行非常之功嘗數夢與於尙書者議國事於朝家貧大布脫粟弗支卒歲落落自豪不以動其意也公弘治五年舉於鄕舉於鄕者有司給其道理費人百金公以浙右歲饑獨受五十金而行明年舉進士歸進士得旌其門時篢關謁鎭守中貴人公重折節棄之去八年補徳安府推官獄之小大必以情幽滯輒從平反決縱郡故徭賦偏苛積爲民病日甚屬金核之承敝通變補貸均節權宜一時後皆可以爲經十三年召補南京刑部主事抗厲法守帝城威福罕所撓絀十四年應求言詔陳邊務十事而士風國用武備將權尢切時病間則延集郎署同志講求匡濟之略劑酌俗化之宜以資致用署進員外郎郎中十八年詔復求言公陳六事勤學問愼輔導廣延納重守令公用人汰沈費探本達要識者知其大臣才具矣正徳三年出知廣西太平府治屬州縣盡蠻徼瘴鄕以夷官統夷族覊縻叛服不常太平知州李璇久悖亂阻聲教公若不置意中惟推誠羣夷絕贄饋簡禁防布恩信以赤子撫之備卹其私夷眾孚格乃檄其黨有幹略者授計討璇平之散其積以紓乏困由是遠近威懷服順如良民則籍治夷十事爲代者告未幾以母喪去官七年服竟補寶慶府府舊糧則繁漫吏緣爲姧病民莫可端究公類田均糧而畫一徵之民省歲供之半闔境盡驩曰胡父除我租矣是歲遷江西按察副使兵備東鄕東鄕巖谷峭阻羣盜宂之四出抄暴幾五年爲饒信患尢劇公諭禁招捕威信明確次第綏靖調徵姚源追蹙之窮其往調徵毛坊援吳廷舉調徵建昌衛益國皆冒晨夜馳坑谷蒙犯矢石咸底克服又城廣昌城新城城南丰以固防禦柄兵及同事者媢閼其勞績公不自白也初寧庶人宸濠志不軌誘受天下亡命日夜扼腕瞋目切齒爲奇衰計威脇方面守宰賄結中外諸用事人連固根本牢甚欲以有爲在位者畏忌諱諛憚發之口公食息憂慨獨語羣盜疥癬耳是惟國家病心膂系存亡乃且拱默觀變尙稱按察臣戴面行耶忿發抗疏曰寧王自得衛兵威謀日棋騷擾閭閻鈐束官吏禮樂政令漸不出自朝廷諸臣阿順保身百姓亡逃失業今日江西當憂而亟爲之所者顧獨羣盜已乎臣請簡命才節威望臣巡撫方面銷隙寢邪於無形勑王自治其國勿撓有司以防未然時若能用公言廟堂密勿已折亂萌無復事矣而籌國者懵焉漫下其章於是濠恨甚骨仇卹怨賂執法者以危法中公逮捕之公已遷福建按察使過家濠又屬其黨巡浙禦史潘鵬發卒簒取公將甘心焉公則間行會逮系詔獄濠又屬用事人計必殺公絕口系再經冬訊鞫搒掠歷諸刑械公幾瘦死鉗鈦間屢矣中外莫不憐其忠給事中禦史又皆訟其冤執法者迫人言公得減死論謫戍遼東十有四年六月濠舉兵反都禦史孫燧按察副使許逵死之陷南康九江攻安慶將進窺南京王公守仁以都禦史倡義兵討反者宸濠轞車傳致京師伏誅人謂是役也惟王公達權戡亂以遏流毒之延亦惟胡公先幾伐謀以折逆形之鷙故殄逆黨於終食猶漂蟻臸以洪流克靖大變若斯之亟也𨿽天悔禍亦國有人云十五年始直公起徒中爲湖廣按察使十六年遷右僉都禦史巡撫四川今上更化首獎忠直公遂手疏勸上修徳講學薦魏校何塘邵銳堪講官林俊劉忠林廷玉堪輔弼備言蜀境久困吐蕃及撫馭松潘生熟番方略要在用人才更賞罰增兵將足財用以保障全蜀經畫燦如也嘉靖元年遷吏部右侍郎道聞父喪去官三年詔議睿皇尊號屬時江淮薦饑廷臣伏闕彊諍多被朴除名公免喪家居上奏曰方今急務孝親爲大保民爲本伏乞早定追崇大禮肆赦羣臣小過使之各陳捄荒弭亂保民之策而議行之以綿皇祖考萬世之祀則陛下萬世之孝也夫諫者心協忠誠質異彊弱或斃雷霆之下遂傷日月之明大爲天地生成之累矣臣願陛下謹其後也夫新進議禮一言適合未必其事事之皆是老成執禮一言過當未必其事事之皆非臣尢願聖明惟是之從無以新舊先存適莫於中繼復疏舉前古治亂關於戚宦宰執者以規警當世明盡懇直累千言不果上旣有議遷顯陵於燕山者公乞嚴絕憸壬君臣協恭惟任賢保民爲務並前疏並進上覽畢深嘉之公自此浸潯大用矣四年以兵部左侍郎召公前謫遼備諳東北兵政弛敝進備邊二十五策皆防戍長計復憂時事獻三經講義大學秦誓好惡之章以戒娼嫉尙書惟辟作福之章以重威柄易大傳不出戶庭之章以愼幾事而好惡威福辭特諄諄多中時忌皆畱中於是言者劾以啟告密導妄殺之漸公引罪乞休上鑑畱不許大禮成公與加俸辭以在廷議禮臣時在家欲極言治道於後故僭言大禮於先況屬論定之後不敢冒領又進知人官人二十事言者論列未巳公力求退攺南京吏部左侍郎六年五月遷南京工部尙書七月以左都禦史召過沛疏治河事宜及瀕河夫役之困道攺刑部尙書尋用詹事霍韜言加太子少保左都禦史如七月詔公入振舉憲度釐正敝習勉上務執中之學及聽言用人言皆剴切執政請禁私謁公言臣官以察爲名人非見其貌聞其言無由知其心識其才若謝絕過從徒采浮言按考語而求激揚舉劾之當難矣上是而從之公之再召也執政有力焉公終不與黨入臺閱月復攺刑部尙書公於重辟疑罪研究情法必允𨿽奏當論定者不避嫌謗執議懇惻弗但已上常感悟納用陳九疇者故以兵備巡撫有事甘肅兩敗土魯番兵於時總制西事尙書彭澤當軸秉政大學士楊廷和也土魯番據哈蜜城劫忠順王印以要市中國而再阨於九疇再失利去乃縱反間計傾九疇以行其謀去位大臣有憾於廷和澤陰噈憸人陳邊計祖間說謂番達寇暴哈蜜淪陷職自九疇啟釁因得連坐廷和澤焉於是下九疇獄擬大辟公昌言於朝曰世寧司刑而殺忠臣寧先殺世寧執政持不可公乃奏述西事詳辯九疇之誣以明其決不然上大悟曰豈我巡撫都禦史殺來償回子命耶九疇由是貸死戍邊廷和澤免於逮七年春公疾作乞骸命公子純入監讀書示慰畱也時奏河淸甘露降方告謝齋宿忽風霾異常公求黜應變不聽則上勤學卹民任官十事轉兵部尙書加太子太保公辭以甘肅之危可慮川蜀之危可慮中原兵將錢谷無備可慮臣弱才恐負重任再辭不許則陳兵政十事曰定武略崇憲職重將權增武備更賞罰禦土夷足邊儲絕敝源正謬誤惜人才以取進止上許公就職次第議之公乃拜命大臣建議銷兵公證古籌今辯其非是議遂格已而土魯番合瓦刺入寇我師敗之夷復請釋舊覊番使下兵部計宜者公言番夷變詐反復邊臣奏報抵牾再舉陳九疇禦虜始末備述先朝馭夷故實以及今日圖復哈蜜利害審究情勢樹久安之畫柄要喜功者中沮之尙書王瓊遂主通番哈蜜爲爲任八年春公申論增武備足邊儲用人才三事薦馬昊陳九疇施儒楊必進才堪統軍禦敵選曹恚公侵官格不用公亟辭疾不許特暫免朝參公又極言任人圖治今日當務以自盡始終之義然時益多忤公難久容祈請彌懇上慰諭不從疏三上乃許致仕驛歸廩役備如典公歸三月復以南京兵部尙書參贊機務召公再辭疾篤猶力贊上圖廣嗣續容受直言愛惜人才云九年秋九月丙辰公薨平家年六十三天子聞訃輟朝增少保謚端敏詔省臣諭祭敕有司治葬事墓在五雲山之陽公貞毅鯁諒臨事彊果必行其志歷小官當大任秉義抗節在所鮮諧乃至詆怒嫌忌時時齟齬之而彊果狥職不小變故所居官官重云初司郡刑賢聲籍甚使者示將剡薦公公語輒吏端識度去人遠矣至於禮匡始國之王力抗中官之橫上下多攸賴哉中起躓踣九死之餘才充於積學識博於歷踐節厲於多難故一日立朝正色危辭責難明主劘切嚴貴人曾不以後福隱禍爲前卻必欲匡贊至理報塞殊遇豪勁邁往之气不屑苟就隨世功名而已鄕非聖明灼知深眷之顧惟孤特獨立而能保其終始榮名輝耀若玆赫赫難哉或者議公任數少容夫濟變安能捨智繄繩矩之間乃有餘地乎公著書藏於家內行志於墓世徳譜於族者皆不載刪取其行業之大系天下國家者序列之亦公之志也歟銘曰

吳越之交江山萃靈昭代發祥豪賢挺生肅湣允武端敏孔毅百年兩豪帝室梁柱國典異逢血衷一天我儀圖之易地同然惟端敏公忠出其性履險蹈夷不易其勁孰爲利階弗覬以營就爲禍門弗惕以驚狡童窺鼎機張鍵■﹝門外卞內﹞人愳頸縮我怒發豎義形於色灑血蜚詞憎主之盜構我禍羅廷議孔昭輸忠掇旤紓死東市投畀遼左賜環自天長憲湖藩旣僕載興其立桓桓都臺撫蜀少宰端揆曁曁諤諤竈炎弗媚中媢外咻回翔於南不遠而復寵數攸兼內臺巖巖司馬偈偈洊承休命屹秉素節懷貞抱潔夙夜在公不比不同以役帝功盤錯交值公才益展忮嫉孔多公忠彌顯惟公至忠惟天子至明靈承湛恩以鴻厥慶止足炳幾前老投紱完名令終鮮於雙匹穹碑峩峩我顯詩之江山與永烈烈弗渝

黃門集九

●黃門集卷十

浙滸許相卿撰

雜著

祭文

◆雜著

宗考

恭識先藏洪武戶帖

恭題學圃捲後

老圃流風跋

山林壯觀捲

題婦姑絡緯圖

讀孝節傳

懷節捲跋

識夢仙冊

書周氏先往艸本

西湖觴詠冊

祝南園遺冊

識方洲先生集後

○宗考

按炎帝之後伯夷佐唐虞有大功賜姜姓周之諸矦齊許呂申皆姜姓國也甚後子孫各以國氏斯有許之始與世傳堯讓天下於許由許由不受逃之箕山箕山上蓋有許由冡云而由與伯夷所祖同不同不可考已漢興許氏盛昌邑別著汝南多聞人已乃往往出髙陽三國司馬晉許代有顯聞人而詢獨超逸髙一世梁隋間篤孝文史歸許氏唐有許氏兄弟並死封疆逮安史亂遠死忠尢烈唐亡遠之後不義朱梁自雍入江南於是江南許氏根蟠蔓延矣宋初池陽許氏稱長者其後奕世以孝讓文章顯丹陽晉陵閩越東甌並有許氏背項彬彬多知名士而江州許氏特以雍睦旌婺許氏晚以道學望夫許自爵邑於周子孫綿衍遷寓布海內可紀者代不乏賢乃宋叔葉不知何自有提督公者家於靈泉蓋越世久經亂多故老遺編無所可徵然意提督公南產也故於近代江以南許氏愸致意焉而或者又曰宋之南也許氏自汴從遷於杭將或然與吾安適從耶孔子曰吾猶及史之闕文也蓋言愼也況於其先乎然則吾寧闕之而自夫可徵者托始焉耳矣

○恭識先藏洪武戶帖

先海州所受國初戶帖今藏於吾弟栻卿所間共把玩相與感嘆今日身際太平夫豈偶然哉惟昔髙皇應運拔興提三尺薙羣雄兵無畱行威訾宇內不十數年勛集鼎奠臣民勸進中外翼戴而窮障遠徼創殘之遺黎深懲過懼屏息重足凜如也睿思先覺戶曉海內諭以休息與之爲始於是日月出沒咸孚徳意晏然有更生之圖民志底定神器孔安而有明萬世之業等泰山而四維之矣於乎取以武略定以文告盈尺之札功與百萬師等偉哉抑聖諭好百姓無亦古所謂願民良農與筦敬仲曰農之子恆爲農其秀民之能爲士者足賴也吾先自是似續遺緒農耕士學以世遊太平膏澤中而是帖若所馮焉乃今楮漫墨汽又復裝潢表章之如丹書大訓然於乎帝力弘先澤遠矣敬志於左方並列海州所自出以及吾世俾後來者徳繩罔替爲江南故家猗與休哉

○恭題學圃捲後

皇明建國求世家遺才於天下於是我五世祖起倅海州其從子淳爲蕭山尉蕭山到官亡何去歸自號學圃其所與遊者詩以道其志遺墨藏吾宗裕齋翁所翁所與遊者又詩以侈其澤日序子姓陳而觀之屬相卿志於左方以詔後昆俾無忘先烈則卒業而嘆曰於戲休哉許宗攸賴其在是與其在是與夫人思遺其子若孫自非天下必不可致之物殫心力於無庸不但巳也然盈且速傾弗能一姓再世者比然斯所謂遺之危者非邪吾蕭山先幾藏用泰能約暇能勤詒謀易述今圃猶故畦焉後之人由是道也可百世守也羣季竊言曰圃專業也專則狹狹則小小或可觀而不可致遠巳乎曰固哉物以形滯理無問然故書籍或以喪志梓人乃存相天下法抑善學圃者存乎人眾咸喟然太息曰雅哉辯陳義甚髙先蕭山所佑啟諸老先生所詠嘆將於是乎在請敬書之

○老圃流風跋

右近體七言詩二十篇爲一卷吾從髙祖學圃公及國初諸人各賦以贈行者行者莫考其誰何矣書出桐江兪子中一手詩蓋當時體習語穩律切無大髙下題分吾鄕古迹尙用唐人舊例前輩風流猶可想見嘗憶長老爲我言吾家遭亂中落文籍散亡僅存學圃一卷藏於公之六世孫教文辭爛然可睹也今復得此殆猶薤書竹簡忽遇於荒郵頹墓間摩娑詠嘆者良久爰重裝而特署之曰老圃流風雲夫世之名畫法書人多寶愛不啻兼金尺璧孰與詞翰出於先人世傳人守將油然生孝敬之念而興起夫文獻似續之心不尢爲可寶耶

○山林壯觀捲

是捲吾友秦人孫太初作也始予知有太初繇蘿石翁太初則故知有予矣邂逅林處士故宅把手論詩相得驩甚自是太初詩往往槁視予正徳中予舉進士京師太初寓予詩云落日射江江气深微云泊樹生秋陰靑山白日足幽事要我長吟萬木林及予引疾歸太初隴艸再宿矣嗟夫惜哉閒檢故簏得太初雜體詩如乾首聲格稱時作者何議而其勝情遠韻超然埃壒之表者那復可見耶三復詠嘆序次之而書其端白山林壯觀云

○題婦姑絡緯圖

錢舜舉絡緯圖內弟沈巖贈予者渠家名畫頗多顧予平生不妄取人尺楮獨此有朴雅儉勤之意似可存爲子孫訓是以藏之非直愛其貌物之工也

○讀孝節傳

孔子稱史以文勝質史信文哉凡史載節義多詭行奇事而惇常守中者或鮮焉意故藉其詭奇以張其文邪夫節義存乎人奇與常系於遇遇不一其爲節一也予又謂憤激抗一時之節易閱歷險夷之死靡他以必完其節難甘泉先生傳夏節婦年甫二十六而喪所天忍死終事其姑督成其子劬躬畢志六十年猶一日也有司欲以其節聞輒命子辭之曰吾義則然吾知不負吾心吾何求哉於戲以節婦若志設遇不幸有甚焉者赴淵投崖截髮斷鼻尙有難色乎而得以庸行易之又若干年節婦有後也乃甘泉子誠知言已夫

○懷節捲跋

予誦朱氏懷節之詩而嘆婦道之系於家也重矣哉朱之曾祖妣吳方盛年喪其夫提幼孺承耄姑外訌內顧勢無可依計未知所出如旣欹將墜之器岌岌乎危甚也已乃能定其心固其守養老長幼卒完故業以傳之子若孫逮今胤嗣日繁家日振而元素復以善詩聞邑中昔者欹器今猶奠於邃堂重坫之上而四維之繄一婦之節是賴重何如耶鄕使急不知擇謬計成於浮言節於何有況能有其子孫又能有其家以名於今耶元素沐浴膏澤而詠歌其勞苦乞予識之以告其後人無忘始造嘆息書其末簡云

○識夢仙冊

遠遊之亂晦翁嘆其數語得長生要訣予直謂爲養生家常談獨悲原之遇壯其辭而狹其識也旣讀孟子書至夭壽不貳修身以俟之嘆曰此吾人處死生律令也繄世有足恃而不朽者豈必長生往古聖賢徳業炳炳巍巍今永長存曰仙可也末俗淪昏利欲中人道垂喪奄奄鬼蜮之鄕其與幾何汪徳卿氏生時承平非原窮抑憤悼者比而寓名於夢仙何與將無閔世日降思自拔於流俗以萬古其身於宇宙間耶否或心誠求之精神自相發耳謂眞夢有得於仙則吾不能知已

○書周氏先往艸本

周時孚手其世系圖來爲我言斯諫髙大父手授大父巖翁者也翁少從髙大父嬉遊語次問先往諸老人曰吾曷敢忘吾先吾指數之而覩弗詳吾口陳之而記弗彊吾筆列之而將弗忘以成昭穆世次井如爾秩如爾翁老而傳又手授諫云予展玩久之喟然嘆曰於於斯可以見世運之泰焉可以見舊始之厚焉可以見故老之愼焉夫元季俶擾六合如焚人將身之不遑卹而遑究夫身所自來逮我熙宣間泰矣人樂更生爰思遡其先以傳之後然人之情苟詳其所自出已爾乃玆由本及支聯絡扶疏若弗忍遺也不已厚乎𨿽於歐蘇諸義例槪未有聞�生卒娶嫁絕續略備使傳者不愼述者何稽耶是故一物而三善具焉周之子孫有欲沿流以求源將於是乎指諸掌矣

○西湖觴詠冊

此大父遊西子湖諸遊知所爲賦詠也卞郎中語穩律熟當時所由名耶沈雲山偶非得意作劣於無聲詩矣吳東齋感事一語有當陳氏竹枝一首頗龔其調張東園意屬非交一臂者再次不作可也及四時詞有白薴遺音風流才美亦一時林壑之英乎但諸詩一韻才情不得盡逞夫和韻非體元白已抱皮陸益下才與學非韓蘇彊欲鬭巧爭勝鮮不困矣然一時樂事勝友連翩觴詠吾翁有以致之亦賢豪也哉時辛亥初春瞻仲攜以自娛病臥中識而歸之

○祝南園遺冊

右雜畫二十方爲一冊武唐盛懋作者十之五六山水屋木人物花鳥並工而鮮俗韻亦近代佳手也馬氏小景宋道君禦筆二語識其左嘗見書畫入宋內府者多然意皆始見亟賞而率爾名之者耶一丈夫藉琴而寢一野夫杖策而歸抱膝當突而爨一老狙二少婦兩嬰兒若聚話狀風神精采溢於縑素間非宋世名家不能作也末簡篆書絕句皆佳皆南園祝翁所藏翁近九十而終予同裏丈人行也朴諒恬九壯老饒給而歉如弗有詎知其淸思雅尙又及文墨間乃爾且復不少衒露殆其性質晦愼宜夫沈浮俗間而莫之能忮求耳翁子世祿吾甥也奉以詣予故物無恙故老不復可得感嘆者久之

○識方洲先生集後

相卿兒時從世父詣先生所弄於傍先生取困餌啖我去今幾七十年想象彷佛猶當日事先生我大父行也文行爲天下士予莫見其際敢識其書耶前集梓於吾家崔矦復裒後集梓之二集題引評隲不啻備矣赤城夏子劑量其文於唐宋間夫文與世胥爲升降力能挽而上者古今幾何人復何議焉若夫先生朝端讜言裏居隱操進退超然幾於道巳於其文也不殆於物色千里乎哉

◆祭文

祭董蘿石文

祭邵康僖公文

祭吳南溪方伯文生

祭吳泉亭少參文

祭門生董虞卿

祭郭杏莊先生

祭張東隅表叔

祭祝思允太守

祭祝崇仁惟立

祭祝思謨主事

祭顧少峯

祭項元錫主事

祭

祭妹婿祝思獻文

祭陳徳淵

祭雪江禪師

祭雪江禪師

賜歸祭先孺人

祭東山季父文

祭天濟兄

遷葬二內祭文

過忌日祭文

祭蔡媼

祭朱氏女

祭徐氏女

祭郭氏侄女

○祭董蘿石文

於戲公其亡矣予淚綆縻於乎公直歸耳予爲徒悲公壯癖詩登壇建旗公老知學斂袵講帷宗事陽明歲晏忘罷良知用別於佛得師悟妙入玄安事拘拘二氏異同世學聚疑公徑良捷予路何迂果哉予乎宜公鄙夷已矣公乎喪予師資公所脫落俗所沈迷起滅萬變生死榮衰造物許大玩以兒嬉我則公哀公適我嗤來舉此觴予復何辭

○祭邵康僖公文

嗚呼世運旣漓公昔何來道意方屬公今遽踣明爽之資邁往之气貞介之操恬穆之味信道之學經世之志與善之量篤友之誼海內英賢如公比者能幾何人異姓兄弟淪謝忽諸天其何意我喪吾資時殞國器慟哭一觴寫我心髓公神若存蠁蟹歆只

○祭吳南溪方伯文生

嗟嗟傷哉生之有死也物理固然蒙莊氏玩以爲嬉鳳衰麟踣哲人乃獨賫咨而涕洟蓋惜夫世道所關者大而非邂逅狥意以苟爲奇也惟公學本誠身行惇忠信之素仕期澤物志存康濟之規揚歷周行通不易介沈浮末俗和不至隨丞轄望近臺司而懇疏脫屣以勇退康彊壽踰七秩而晚節如山之不移是故處爲善士出爲賢達老爲耆徳而所謂金玉君子者捨公其誰耶予夙欽道義於盟交晚從杖屨於海涯方賴夫誦抑以交儆而公倏其云亡人百身而難贈痛典刑之莫追曷惟孱昧者痛失助於傾蓋而後生遑遑交相弔夫喪其師資斯予之所以深惜於公耳死生常理豈固懵焉而爲此婦人之悲抱痛臥榻已廿年餘恭命穉孫酹此一卮固非不誠於吾伯髙也公其格思

○祭吳泉亭少參文

嗟嗟傷哉夫人之一旦猝然而不可諱也事所必至乃子之志行天之報施而遽及此也予特驚呼痛咽思所以爲解而莫之能諭客歲之杪訪我星石笑言晏晏歷吐衷臆爾來僅踰百日耳庸詎知夫一聚散之間遂永爲死生之隔耶惟予畸人生世寡偶子獨何取心親匪口異姓昆弟夫誰曰否修途末光方以幼孤相托胡然一瞑而見不可復悼今感昔哀塞瞀亂長慟彼蒼之殲我良友而於何以善吾後嗟嗟傷哉以子用世果毅之才績學邁往之气逼古雄深之辭取友惇篤之誼一時交遊寧可多遇而今已矣吾意山川气澆才髙福尠傑特如子年不待老繄庸劣胡耇其紛如夫造化孰詰其顚倒抑吾人固有亙終古而長存者而不與罔生徒老者論壽夭耶芝焚蕙嘆怛焉傷懷目注心存恍愡低佪病僵一榻緘辭寓哀二孤往將身伏神馳嗟嗟傷哉

又

惟士取友類諧臭味曠世猶感執手或忌念子才識果毅弘肆顧我迂疏寧堪子禦乃獨我與歷輸肝肺休戚以之講期奕世子年方富何遠不至職貳方嶽望屬國器九萬修程六月小憩云胡中道摋翮長逝抱志畢命秪騰文譽老我畸孤有懷誰語祖載登途痿臏曷曳文以侑觴一字一涕於乎痛哉

○祭門生董虞卿

嗟嗟傷哉虞卿吾見子去何不見子歸耶嗟嗟傷哉嘗謂生死夜旦何足爲意今吾哭子淚承睫而涕交頤念子少也志遠而無前言大而無當年富气盛也則宜子長而陶師友鑑成敗憬然以悟不旋踵而知非子旣老成閱世久經變熟大言默若瘖啟口則皆鑿鑿遠志阨於命折節更爲卑卑家居確守張公藝之忍物忤但啜唐衢之悲寧負我而不忍人負寧欺我而不忍人欺此古昔長者之行也子殆庶幾然歷五試而屢黜不進階一命而靑氈絳帷乃又未中壽而永逝亶乎得數之奇吾論子平生蓋棺之後信義無靦顏倫紀無慚徳硜硜卓行吾亦取資焉而豈阿私彼科第官班果何等物而寧捨其大者以其瑣瑣與餘子較得失爲雄雌吾方遲子謝事歸休倡厲鄕之後生有志共存古道而遽如斯故吾哭子不爲遊從而恨拔俗者鮮不爲親舊而傷知我者誰力疾撫棺子有知十雙淚一奠靈其格思

○祭郭杏莊先生

嗚呼相卿何以交於公年徳耆邵吾視猶大父行也一見吾文而遂忘年以就乎蒙童曰吾多閱人不敢弱子觀子才志將尙友千古而溪齒讓乎贏翁自是相與無間二十又四五年每歲必至吾裏每至必過吾廬髙談竟日夕猶不自意滿謂安得旦旦而過從嗚呼今則已矣吾鄕長老愛我非無人而知我以斯文者眞灑泣夫郢技之成風體儒用醫公今之太倉公也重繭百捨敝屣千金叫號望延須臾於趙郭裏者戶外之屨常滿公固家於醫耳而獨於相卿推及其親曁其妻孥病以公起危以公活以不受直爲恆而我遂忘報公不言功嗚呼方今凋瘵徧海內安得如公起我活我者活之起之而使免夫疲癃嗚呼感公恩之未報而私自愧悼民病之不藥而重有感於公也

○祭張東隅表叔

惟吾許自唐有家入我明熙宣而中微也公之先人吾祖中表懿親寔相與協心同力必復其始以至於今繄厶先人之功是賴載諸遺令藏在宗子誓同休焉天不人謀公屢播遷晚益瑣尾許凡子孫有餘愧矣況予曷其爲懷柰何天植戇迂屣脫世榮而勢不足庇公躬耕食力而財不足濟公使公至於此極也命矣夫昔田爲贍公僅歆其始今墓已擇公尙安其以復兩家之先人予死亦將有辭於吾祖

○祭祝思允太守

嗟乎痛哉君去我何之耶旬月之間影滅聲沈夫交親相與在相知心而面同腹異爲市道交者舉世若人也故夷吾叔牙竹帛至今君之與我剖衷析肝倚信特深奄然長別寧不晝想夕夢西向而悲吟予老多病旦暮人世方以幼孺托君君乃自棄諸幼踴擗長號曾弗之聞予更奚云予更奚云一豆一觴殆與吾兄一展殷懃也而空堂閴然香燼帛焚焉爾已矣已矣哀哉哀哉

○祭祝崇仁惟立

早承公知交盟我收里社鄕校西咲北遊往往從心如影追軀歲晏林壑時復相求胡遽不淑冥漠長休感悼今昔淚漲東流誼哭於棺病迹拘囚健勝如厶一疾弗瘳陳人稿瘁如�經秋偸欲久視而道希繇遲速等死終期山丘寓�一卮公其舉否

○祭祝思謨主事

嗟夫嗟夫君來訪我云邨浹辰之間耳而遽然耶宛宛顏詞瞥見須臾而永不復得晤言耶夫生之有死事所必至其修與短數則固然又何云云特以君歘忽云亡如電收漚滅睫眼不及畱視親知所爲神驚而鼻酸然而甲科爲郎恩榮旣沐桂子蘭孫萬事良足肉食躍馬踰五望六殆無歉於世之所共願欲者矣豈與夫帶索曳杖者商較延促也乎君應慨然含咲瞑目泌泉一卮遲君共持君來不來嗚呼哀哉

○祭顧少峯

於乎生必有死而淑慝修短各以類至是天之常道也夫人知之其或然者反是則天有不可詰者知者疑焉此予聞少峯之不祿驚呼惶惑繼以慟怛不能自己也敏才達識勝韻淸修曷惟疏劣所不逮不時輩流亦或罕兼焉而和厚易直又恆論所謂功名福壽之器年方彊仕奄爾長逝何獨不幸值其或然而不獲與夫常然者耶嗚呼屣脫華要飴甘菽水顧乃中道不得畢其願於親又不得殫其用於世天實爲之謂之何哉

○祭項元錫主事

予取友於海內才美辯智夫豈乏人而不華以朴不貌以心謂可久要而不汽則僅僅敢許者君噫何盛气壯志奄然一瞑而萬世不晨也嗚呼哀哉君有弟髙翔有子競爽吾後與君後固世講之而不直一時意气之惇絮醅苦語以寓一哀而已君聞不聞嗚呼哀哉

○祭

於乎予少與君肄澤宮則同隊也長與君遊璧廱則同旅也逮予承乏諫垣君需次銓曹則惇鄕曲勤過從弗嘗爾我窮達計也如君之願朴無它腸固物所樂親而況予之寡偶不類者耶已而君以官系予以病廢不相見如參商垂二十年而予之不能忘情思相把臂猶日以冀也而君竟長已也頃者祝廣文師仁爲我言君殫勞殉職不獲於上以郁疾終予則少君何不廣若是耶予之處困受侮殆無不至而心未嘗累也要之得喪猶浮漚起滅榮辱猶罔兩隱見有不可逆計者大都則數存焉而夫誰能我陶鑄是𨿽抗我刺天抑我及泉一切槪諸塵垢糠粃直囂囂傲視之顧我無媿焉已矣君以是死似誠未達此耶抑命之一定不復少容軒輊耶靈輀卽途遙陳玆義君其有知歆我淸酹於乎尙享

○祭妹婿祝思獻文

嗚呼思獻不可起矣我妹何辜而旤烈至是耶吾直欲奮飛上吁乎天又欲旦暮下從於地吾嘗觀夫有生之類修短萬殊蓋皆二气參差者爲之賢豪雋雄亦或值其厄會君獨何人乃能逃耶惟我妹不幸而適遭其不齊以詒憂於許氏惟君弱歲跅■﹝拖﹐代扌﹞丁年厲志革裘馬之淸狂勤農桑之幹理方將謝機事於漢陰師庚桑於畏壘月旦籍籍已指爲祝氏之佳子弟憶予與君浹辰之間宛若咲語猶在睹記而豈謂其遽爾嗚呼已矣已矣禍福乘除良有望於吾自出之孺子君宜佑而成之使未亡人賴以畢其志以自獻於君子嗚呼言有盡而情無已君其諭意也耶而否也耶

○祭陳徳淵

公一去不復回耶乘興過從被酒談詼雍容賓予好懷常開宛如旦夕溘爾凋摧世事日新人生堪哀魂招其來淸酒盈罍

○祭雪江禪師

過從廿年今別良永念故傷懷戚焉耿耿悵望孤標病迹深迸天只云根低佪淸影

○祭雪江禪師

嗚呼傷哉子卽死矣夫咄嗟壯哉子必死矣夫子昔嘗以死誓吾特訝焉未之許也今果然耶蓋子志前定而予懵於觀士矣聞子挺身赴敵殫竭果毅奮戈死鼓以償積志精祲日昏猛气川沸慷慨殺身烈烈英偉固非邂逅逼迫俯就殲殪者比眞得死所稱男子也將復誰訾乎猗與嗟夫赫赫隆隆名成國士魂爲鬼雄予交一臂增气如虹病縶於榻享子安從吾兒將事吾神與東

○賜歸祭先孺人

兒不天不自殞殤吾母棄兒𦇤褓中吾父劬勞盡瘁鞠且教之以逮成長方知感返哺酬罔極而吾母去兒已三十又五年矣娶婦再生子五而不得繞膝一侍舉於鄕仕於朝而不及牽裾一語嗚呼痛哉父母一堂固有愛日承顏之樂而吾母九原實銜終天徹髓之悲是以人皆以爲喜而兒獨戚焉不能自己��������竊�心自悼其薄命也嗚呼��

又

於戲天乎冤�������以生相卿生三年而喪所恃於今四十有九年孱然遺形𨿽食且視也天綱地維崩摧闕陷而不獲蒙覆載之全凜焉朝不能以夕闇然昏不復可旦者未始一日不然而悼我何生生奚以爲也默焉語焉嘯歌焉夢寤焉行�往焉坐臥焉端居焉遠遊焉諷詠焉紀述焉不覺忽焉而思從之思一於是而淚從之淚不已而慟哭從之而叫號而摧踴而欲狂吁乎髙天而欲力蹴乎厚地而尙未但巳也而況於見其神所主魄所瘞者乎於戲冤哉竭天下之辭無以書其酷矣窮天下之聲無以宣其痛矣幽宮再晨白骨再肉而酷始平痛始定耳於戲此理之必無而吾之冤且痛者終天何以自弭也於戲

○祭東山季父文

嗚呼吾季父警敏無前場屋之英之而十舉無成超邁不羇湖海之豪也而所如弗遭俊姿逸態飄飄乎軒軒乎赤霄碧漢三千九萬云翥風搏而蜚不盡翰胡气之雄數之窮耶抑才之異物之忌邪吾猶妄意造物乘除屯則有裕東山北渚逍遙晚歲杖屨釣遊一水一石皆適意處曷爲奄然一瞑而萬世不視也嗚呼哀哉相卿朿發傳經字指句釋伊誰之力詵詵羣季亦藉指南以承先澤而今已矣哀哉哀哉有肉如坻有醪如水拊棺叫號魂來嘗只

○祭天濟兄

嗚呼我兄尙忍言哉我曾大父有孫十人兄長而賢倡羣弟振吾宗以光昭我皇祖別駕公之烈恢張我大父一樗翁之聲實諸父屬望於兄率先捲捲焉況我仲大父蕓翁英偉蚤世伯父力善承之而未顯也衰盛循環宗祊遺慶如久蟄欲振久郁欲宣而有孫如兄亨屯傾否直在夫少假之年又況壽骨隱顴有遐福之象孝友慈良有承藉之基名不後人而志不敢先人才不下人而气不敢髙人恂恂朴茂有遠到之器而今止是也仁不必壽善不必祥尙忍言哉計偕北上銛鋒無前方期捷報倏以計聞白首號咷黃口啾喧孀嫠慟絕視息僅延路行鄰舂感惻鼻酸而我同堂九人能不裂胸而摧肝相卿於兄句讀同業篋笥同遊自七齡以至於今未嘗半歲相離也頃客長安兄歸我先上東門登車數語孰意其遂爲永訣之言破窻孤檠故幾寒氈在邪亡邪醉邪夢邪欲見杳然已而已而無從吁天尙忍言哉

○遷葬二內祭文

故兆之惡予惑彼狂新宅允臧厥土燥剛爾永奠於玆封庇爾子孫世彌大而昌

○過忌日祭文

爾一去不返我百憂交集以終我生矣爾亦其將柰何惟佑啟爾二子克承我教以底成人以守爾家以昌爾世則爾死猶生我憂其弭耳

○祭蔡媼

惟靈未屬纊之前一日是爲七月二十日也相卿方將出弔迨闇蓐食告於臥內問行何從問歸何時潦漲舟危必愼必畏我行旣旋止宿舅氏夜寤而心神屢驚晨沐而櫛器三墜方默占其何祥而蒼頭馳來報我以不諱神禠不守心悼莫制聲吞而不能復問其細嗟乎惟靈疇昔多病之際相卿秋試省下則別以閱月違以二百餘里春試京師則遠去數千里別以經歲憂虞不測或萬一於斯時然每歸拜術下勞苦之餘常喜其無恙而私與婦子相慰也孰意今之康彊善飯而一夕之間二百里之隔而奄忽至是故我聞計於外狂奔以歸撫屍而哭恍恍如夢中事而猶日夕遲其來歸以息以視也嗚呼今殯已踰月葬巳卜地眾叫號而不應徒饋饌而不食信巳乎捨諸孫而長逝矣气憤膺而不舒淚橫臆而莫禦痛我負之之厚而天奪之之遽也惟靈承事我大父以逮於今中更變故備嘗勞貫﹖力保育吾姑自孩揚而至有家鞠我女弟始呱呱而今已字是有大造於許氏矣若相卿數奇受恩尢至生三期而天摧所恃甫七齡而歸從外氏固我罔極之天仁覆劬勞之萬狀而墜巢黃口恆切痛深於創巨惟靈周旋覆翼之食未及餓我餔我餵衣未逮寒我縫我制三年危疾手藥手湯走巫謁卜百極勞瘁從師問道告誡諄諄惟以勤勵𨿽今未如古人之成立而亦或免幹世俗之失墜嗚呼古稱二天始不謂然而今身遇之矣顧我父奉養之已周而區區圖報之未會蓋將有待於叨一命沾斗祿爲老人娛以致吾意焉而今不曁也哀哉斯恩無食報之期我哭爲無從之涕以悲以慚殆畢吾世靈輀出祖薄奠載陳彷佛顧歆俯伏以俟嗚呼尙饗

○祭朱氏女

生女而嫁父事云訖爾歸死葬我痛彌結嗚呼傷哉爾室蕩廢遺墟茂艸爾子罪余亡凶餓殍爾藏荒丘崩壓孰保憶廿載前朱氏侈樂金革日考伊誰爲之忽猝數期傾墜如埽凡家興廢靡不有因爾家至此果何人耶或謂爾死朱氏完業時得不與亡家之辱爲幸我則謂爾曷若死在室時猶得享祀以終兄弟之孫之身乃今永爲花園之餒鬼渺渺遊魂終天沈痛而莫之申也興言及此我腸寸裂麥飯澆土爾勉來食不知爾能輟悲下咽而偸一飽乎吾末如之何也已矣

○祭徐氏女

嗚呼人生子女望以送死汝先我逝生汝徒爾人作爺娘鞠子壯彊汝遺孺蒙撫育誰望人爲夫婦翁嫗白首汝盟中負夫且別偶憶汝晬齡攜往金陵霜騎伶仃臂汝欲冰汝歲周七而母捐室步禁閾迹笑戒哂噱迂固則然意成汝賢汝天不年是亦空焉汝笄於邁固則然意成汝賢汝天不年是而又早殲命孰冥探興言始末一語三咽老腸寸裂我血汝啜嗚呼永訣

又

於乎嗟夫吾兒今果長辭徐氏之室已夫汝世淸約汝質脆薄汝笄於邁受侮蒙嘬何嗟及矣差自慰意壻汝者賢有待異日也而壻登賢書汝入鬼錄斯誠汝命吾末之與力巳矣壻屬吾文以殉汝薶我病垂死力弗克也抑吾聞區區身後名不如實時一杯酒而況兒女子又安事張皇誇詡於艸根片石耶汝歸九原見汝二母死而有知愛猶餂犢之溺也執手連袂述所遭慰所苦一傾夙昔憤懣之懷縷縷喫喫焉耳矣傷哉父子至愛永訣今夕於乎吾兒嗟來食也

○祭郭氏侄女

於乎嗟夫我生不幸五哭壯子孑余病身侵尋老矣猶幸汝曹終哭我死何辜於天乃又哭爾昔喪羣兒我昧將理醫藥弗審寔惟我罪汝歸醫門病袪一匕得疾何危百藥不起物固有數汝值其否生鮮歡適沒胡遄駛黃口呱呱未任菅枲溢目慘淒傷烏能已一言一涕汝聞不聞於乎歆只

黃門集卷十

●黃門集卷十一

浙滸許相卿撰

墓表

志銘上

◆墓表

憨齋王先生墓表

南康府知府進階亞中大夫陸公墓表

南野翁墓表

○憨齋王先生墓表

憨齋王先生卒之二十有一年夫人諸氏亦卒﹑其子科逮祥猶毀﹑旣而慨然嘆曰﹑維我所生﹑咸有潛懿﹑緒乃在科﹑玆弗克蚤自奮揚以光絕於前休﹑需焉後矣﹑爰樹石墓道﹑來請文以表之﹑曰先生諱子��本性惇茂﹑簡笑言﹑或目爲憨﹑因自號憨齋﹑�貧廢學﹑長更發憤舊業﹑一時經術家共譽嘆以爲精﹑成化庚子﹑領浙江鄕薦﹑再舉進士不第﹑以母老﹑乞恩﹑得天長縣學教諭﹑天長故烊士﹑先生蚤夜課督諸生如子﹑自是天長士名甲科﹑於中都爲盛﹑母喪去官﹑服除﹑葉司徒知其賢﹑屬選曹以典鄕校﹑於是教諭山陽縣﹑山陽附淮安郡治﹑文廟巋存﹑而爼豆不陳﹑先生白當路﹑上丁具特牲﹑捨菜成禮郡庠樂舞﹑故用黃冠徒﹑並白代以社學生﹑至今並著爲法﹑於時巡撫徐中丞才之﹑疏薦未報﹑而先生不起﹑是爲弘治年月日﹑年五十又六﹑先生夙秉信義﹑於舊故尢篤﹑嘗試禮部罷歸與鄕人周氏子偕﹑周道死﹑則經紀其後事﹑致遺骸余橐畀其家﹑有故人流寓天長﹑病癘﹑穢不可近﹑先生日臨視滌浣﹑手善藥以進﹑訖不療﹑率諸生喪之﹑楊生鑾聘妻﹑得痺女﹑娶之弗孕﹑先生義其行﹑進之曰﹑爾厚夫婦﹑可以爲難矣﹑如父子何﹑助十金令買妾而生子﹑嗚呼﹑如先生謂之長厚君子非邪﹑俾獲當路﹑周施於人何如哉先生先汴人﹑遠祖宋靖康中判明州﹑家焉﹑遂爲�之慈溪人﹑髙祖桓﹑逮國初﹑聘至大本堂﹑與羣臣論治道﹑官國子學正﹑知盧氏縣﹑曾祖伯曛﹑知金溪縣以長子工部尙書來貴﹑贈右都禦史兼大理卿﹑祖復刑部主事﹑父鎬﹑蚤世﹑母李氏﹑以節聞﹑詔旌其裏﹑先生配應氏﹑繼諸氏﹑子男長科﹑側出曰稱﹑女二﹑先生孝事李夫人備至﹑諸夫人克相之﹑服食褻微非夫婦手制口嘗﹑弗敢進﹑李晚風痿﹑方藥百試不瘳﹑先生夫婦更晝夕掖持﹑竟卒諸手﹑卒且三復唐崔王母之祝云﹑先生晚得子﹑愛之甚﹑然教禁不少假﹑嘗戒科曰﹑舉子學不究本原成若否猶夫人也﹑惟義理養心﹑則可超凡近而進髙明﹑遇其杖童奴﹑必訶止之﹑曰過誤人有之﹑是獨非人子乎﹑夫人內教尢備﹑獨以長女失恃﹑稱幼﹑加憐焉﹑四子熙然一天﹑暱見者莫辧其異所出也﹑夫人年六十有四卒﹑卒時正徳年月日﹑越明年某月日﹑葬王庫嶴先生之兆﹑夫人且絕﹑且顧曰﹑吾弗及抱孫﹑若未取一第﹑卽下從而父﹑相慰云何﹑其它戒諸子女若婦﹑答�族﹑言人人殊﹑不亂﹑嗚呼﹑士類百不一賢。矧女徳�夫人者。累千萬可一二見耶。難矣哉。夫婦合徳。孰如先生者。科與予善﹑業成行修﹑隱有士望﹑來者所就可量哉先生徳善之澤﹑固將在於是﹑

○南康府知府進階亞中大夫陸公墓表

陸公卒旣若干年﹑世行勞績﹑有狀有志﹑有傳有誄﹑有哀詞﹑有挽歌﹑成帙矣﹑公諸子奉之﹑謁故泉齋邵文莊公表於墓﹑邵第遺火﹑帙並燼焉﹑文莊公尋棄賓客﹑越若干年﹑公仲子徳﹑手錄遺事﹑介錢臨江公良屬筆於予﹑爰次第其語﹑書之碣﹑曰公諱廣﹑字士弘﹑世家錫山﹑幼頴好學﹑顏某讀書所曰新齋﹑舉弘治庚戌進士﹑爲戶部主事﹑監太倉艸場﹑閱涿易諸郡﹑紫荊諸關餉運﹑眾孚事集﹑受知於大司徒周文端公﹑會上以中人莊田賜藩邸﹑田故侵於民﹑有訟有﹑屬公往核﹑凡越畔者﹑悉集民還之﹑時邊衛馬耗﹑而畿輔積有菽有餘﹑歲久多腐﹑公請新陳兼支﹑量減未徵者以紓民﹑轉員外郎﹑京師石米三百錢﹑山西諸郡挽輸﹑道費三倍常額﹑公請令有司折銀解京﹑�時貴賤﹑銀米更給﹑內名咸便﹑轉郎中﹑出知南康�道潞河﹑幼子溺焉﹑公遂慨然曰﹑功名寧有已時﹑疏乞致其事而歸﹑歸則建祠堂﹑買祭田﹑構回溪書屋於居之東偏﹑鑿池疊山﹑蒔花植竹﹑日與故人遺老﹑詩酒尙羊其間﹑正徳初元﹑進階亞中大夫﹑又若平年卒﹑壽若干歲﹑狀又稱。公初舉進士差往江南勾當公務﹑過家將行﹑夢不利於太安人﹑依違膝下﹑而太安人果棄養﹑爲郎中時﹑常念畿甸劇盜﹑多起遊乎捨余﹑疏請營練其武﹑校選其秀﹑優以廩餼﹑時其勸懲﹑非惟弭盜安民﹑抑可儲才需用﹑嗚呼﹑其然。公事親庶幾於孝。謀國庶幾於忠矣。況脫屣聲利﹑養髙林壑﹑尢時士大夫所難子故表之﹑以爲世勸焉﹑

○南野翁墓表

嘉麟湖之陽﹑有隱徳長者﹑曰南野翁﹑旣沒﹑其子槪狀遺行來﹑曰願表於墓﹑某抱病倚廬﹑弗任筆硯﹑辭之三﹑則三以請﹑予觀三王以降。俗莫近於漢氏。漢俗所稱。必曰長者長者。然則長者之行。固先王之俗之猶存者耶。去三王千數百年間。化湮俗靡。僅不盡泯者。若漢之石氏楊氏陳氏。唐之柳氏崔氏。其長厚气習。尙有以風季世而還之古者。以予所見南野。其庶幾乎。按翁沈氏﹑諱葵﹑字惟忠﹑其先自四四始有聞﹑四四五傳﹑爲翁髙大父汪﹑定居池灣﹑沈由是著﹑稱大家﹑曾大父恭﹑大父璘﹑父鏢﹑隆士好文﹑遂稱名家﹑翁其仲子也﹑弱齡如老成人﹑長益沈厚有識幹﹑成化中﹑嘉人饑﹑天子發使賑業之﹑募民出粟若干﹑秩之﹑服七品﹑翁於是有官階﹑然非其好也﹑獨時時喜吟詠﹑親師儒﹑淑子姓﹑立規約﹑爲世守計﹑懿然儒家矣﹑翁少弛愛於親﹑屈體降意﹑多方娛之﹑更以善養稱﹑伯季時有違言翁居間﹑感以天姓﹑卒無事﹑二孽弟屢傾其業﹑輒復割產畀焉﹑子姓或短長人﹑則曰自省果無議乎﹑或嗤窶乏者﹑則曰汝常今日耶﹑衰榮疊居之耳﹑是故槪器業所就﹑爲嘉士﹑選僕婢千指﹑人人察其欲惡﹑與其才性所宜﹑經畫指使﹑咸爲盡力﹑由是家日益裕﹑旣乃曰﹑爲生﹑給可也﹑余何爲﹑於是葺墓廬﹑買祭田﹑周族姻﹑又以其�食饑者﹑棺死者﹑梁病涉者﹑凡如幹事﹑訖不以厚積自累﹑配陸氏﹑邑富人女﹑能以儉相翁﹑一羅裳曳五十年﹑翁生景泰甲戌﹑卒嘉靖丙戌九月二日﹑陸先翁一年生﹑後翁一年卒﹑子男二﹑長某太學生﹑次槪也﹑孫男十三﹑曾孫男二﹑子昔如魏塘﹑泛麟湖﹑麟湖老人爲我言﹑南野翁率眞任質﹑口不言人過﹑有不當意未嘗見其誶語頩色也﹑平居無襲綺兼珍﹑然致千里客﹑靡百金不少色吝﹑絕與他富人殊﹑嗚呼﹑使人如翁。而俗不長厚。刑不措。吾未之見也。是故文之石﹑俾俗有勸而興焉﹑

◆志銘上

東溟張先生墓志銘

董子壬墓志銘

徐翁良璧墓鋕銘

文林郎知福建永縣姚君墓鋕銘

封奉直大夫南京兵部員外郎徐公墓鋕銘

鎭江府學訓導陶君墓志銘

徐天澤墓志銘

董徵君孟臣墓志銘

董先生墓志銘

水西沈翁墓志銘

石洲徐君墓志銘

泉亭吳先生墓志銘

南園祝公墓志銘

周翁尙行生藏銘

太學生朱君墓志銘

大賈顧翁墓志銘

見山孫君墓志銘

中順大夫程番府知府前太僕寺丞致仕樂有祝公墓志銘

文林郎直隸太平府繁昌縣知縣西河祝公墓志銘

平齋沈公墓志銘

明故中順大夫江西贑州府知府沈公墓志銘

陳翁遷葬志

誥贈宜人陳母施氏墓碣

周母沈氏墓志銘

太安人鄭氏墓志銘

太安人顧氏墓志銘

聞人母周氏墓志銘

徐母祝氏墓志銘

董母陶氏墓志銘

陳邦亮妻黃氏墓志銘

朱孺人祝氏墓志銘

祝母居氏墓志銘

○東溟張先生墓志銘

東溟張先生登進士第之明年正徳已己六月某日卒於北都寓捨﹑某聞訃﹑爲走位哭﹑哭巳問故﹑云先生病﹑旣得告﹑劇不能行﹑且絕﹑且書遺﹑訣其家曰﹑父﹑兒不幸中道夭折﹑辜罔極恩﹑命﹑可若何﹑曰弟﹑以孀嫂累汝﹑曰內﹑勿慟﹑以弟祥季子鶴後我﹑若有恃以終﹑乃暝﹑某月日﹑室人柳氏以喪歸﹑卜卒之明年某月日﹑葬某所﹑前事先生門人嘉善沈槪﹑論次行實爲書來曰﹑子宜銘﹑於乎﹑曩憶及門先生﹑知某諸生中﹑謂可與語﹑凡平生失得屯亨﹑悲歡勞逸﹑感激思慕﹑學所自得﹑志所欲爲﹑罔不言巳﹑輒慨言曰﹑子知我﹑子知我﹑死必子文識我墓﹑嗚呼﹑心許久要﹑乃今忍負於冥漠之間耶﹑謹序而銘之﹑敍曰﹑先生諱福﹑字百順﹑世家明之慈溪﹑遠祖唐和州刺史無擇﹑篤孝感瑞﹑邑是以名﹑至今稱孝子張家﹑曾大父某﹑大父某﹑父某母某氏﹑先生少貧而气髙﹑以文章名節自壯﹑樂勤甘苦若其性然﹑弱冠遘危疾﹑枕席居二年餘﹑間則以古醫方﹑晉人書迹自娛遂知醫﹑而書亦工﹑弘治中﹑與某季父羣試有司﹑語合﹑俾某迎歸受業焉﹑至則處一山齋中﹑抗頻正範﹑爲諸生�獵涉經史百氏數十家﹑率能鍜煉剪截﹑資所業用﹑凡晨起﹑息夜分﹑甚寒暑不爲變者七年﹑過從語次﹑時及世故更端﹑輒不省其云何﹑其精如此﹑先生事親愛而能敬﹑服勞竟日無惰容﹑處二弟友以善教﹑同居食至沒身﹑不見忤色﹑學修義饋﹑銖金寸帛不爲私﹑室中噤不敢有間言﹑初先生伯大父琦﹑敏博而文﹑登天順間進士﹑尋卒﹑先生文與之埒﹑而行加惇人謂無擇之後宜大﹑閱數百年無顯者﹑琦將顯又暴死﹑殆天鍾美於福以昌張氏耶﹑詎意先生甫捨褐衣﹑輒又夭死﹑故知與不知﹑皆爲流涕痛悼﹑謂天道不可盡信云﹑先生生成化某年﹑比其終﹑歲四十有五﹑一女字某﹑似子鶴﹑顧言也﹑銘曰

若是以生﹑孰始有意﹑若是以死﹑孰或中忌﹑芒乎杳然﹑先生柰何乎天﹑昭哉斯銘﹑天其柰何先生耶﹑

○董子壬墓志銘

於乎此董子壬甫之墓也﹑董故饒於貲﹑子壬生而頴異﹑以志自雄﹑猥視家殖﹑敻然谷自別於富人兒﹑喜振施﹑慕賢達﹑其所遊知皆海內知名士大夫﹑子壬足不良於行﹑嘗重繭三十捨﹑東見楓山公﹑其惇尙如此﹑苟庸劣﹑𨿽富貴人奴視之﹑加詬訕焉﹑人咸咎其迂妄﹑子壬弗爲變﹑獨時時好讀書﹑世所傳書無不窺﹑尢好先秦古書﹑卑魏晉以下不足學﹑時經義程文行天下﹑子壬居校中﹑一簡一畜也﹑比捨生問示之﹑子壬誦不一再行﹑則大笑棄去﹑曰淺之乎﹑兒侮聖訓﹑壯夫羞稱焉﹑有司課試﹑得子壬文﹑誦不一再行﹑則大大笑棄去﹑曰怪哉﹑將安所寘是﹑子壬用是連試輒絀﹑弘治中﹑以薦﹑應敷陳王道﹑獻若干萬言闕下﹑天子異之﹑下禮部試﹑會要路人﹑子壬故奴視者﹑阻之﹑罷歸﹑子壬自顧生世弗諧﹑愈益放誕﹑爲無顧忌大言﹑廣際天地﹑幽極鬼神﹑遠遡皇王﹑近逮古今名達﹑罔不評刺﹑人聞而迂之﹑知者悼其幽憤也﹑或發之詩﹑大篇短章﹑多奧雅可誦﹑然家日落﹑其好施日甚﹑錢粟在前﹑來求者色辭爲可憐狀﹑聽持去﹑持去盡﹑則又破產以施若不知有家然﹑其子力諍之﹑自若也﹑其父痛懲之自若也﹑旣又大苦之﹑子壬終自若﹑以至喪明乃後巳﹑尸居鷇食﹑守黑閟光﹑歿齒無怨言﹑第言我固當爾﹑佛氏所謂業障﹑豈適今日事耶﹑因號聽光大師﹑三年而卒﹑卒時年五十六﹑子壬諱淞﹑其先汴人﹑始祖武功大夫諱健﹑南渡居越之新昌﹑三世祖諱潮﹑遷海鹽之澉浦﹑八世祖諱鎭﹑遷海寧之錢山家焉﹑祖慧﹑父謙﹑母陳氏﹑配�氏﹑子男三﹑觀醫學正科﹑升﹑後其弟湄﹑季益﹑女二﹑�妻浙江都指揮楊輅子和﹑幼妻同裏周玠﹑孫男二﹑女二﹑子壬卒以正徳戊寅十一月二十三日﹑葬以辛巳正月八日﹑所輯聖學全書﹑眞儒藎語﹑紫陽正脙﹑若干捲藏於家﹑予聞子壬客京師﹑倦遊﹑困甚﹑或勤之幸途媒進取者﹑子壬詩謝之曰﹑我有腹中書﹑不辦頭上帽﹑浮雲自去來。難應鴻都詔。眾以爲迂﹑於戲﹑其迂也。秪迂於時。匪迂於道也哉。銘曰﹑

形易用兮至人事﹑嗟聽光兮謾自戲﹑存弗視兮歿而視﹑天夢夢兮終古閟﹑內斯文兮志子瘞﹑光斤斤兮燭九地趻踔來兮閱爾世

○徐翁良璧墓鋕銘

志曰﹑孔子嘆善人不得見﹑殆以其近道哉﹑予鄕徐翁﹑所謂善人非耶﹑長老爲我言﹑徐翁圃﹑故鄰嚴氏廢址數十年矣﹑比歲翁兩治崩垣﹑垣土鏗然應﹑鐝土﹑金泉盈缶爛如也﹑翁亟召嚴氏嫗曰﹑汝來﹑前此汝家物也﹑悉持去﹑持去盡﹑則掩其坎﹑油然而退﹑無矜容﹑鄕人至今譽嘆以爲訓﹑嗚呼﹑今人鮮矣。古人�難之。翁所謂善人近道者非耶。翁諱瑰﹑良璧字﹑�古傳自汴產﹑忘其始遷﹑今爲海寧人﹑髙祖慶﹑洪武間舉經明行修﹑按察僉車山西﹑徐繇是著﹑曾祖復﹑祖昉父佾﹑翁生而惇默畏讓﹑聞人不善﹑恐然欲避去﹑其所爲善﹑絕恥不自衒暴﹑大都信心所安﹑不徼幹外﹑徵於前聞﹑類不謬云﹑翁嘉靖四年卒﹑卒時年七十五﹑卒之明年某月日葬﹑娶倪氏﹑以善事瞽舅聞﹑卒先翁九年﹑至是袝翁兆﹑子男翰翺翔﹑女四﹑孫男禾﹑太學生﹑來﹑邑學生﹑東術秉幼﹑曾孫男善胤﹑銘曰﹑

新江之滸水永原膴﹑藏安以固﹑我銘張之﹑後有過者﹑車式馬下﹑曰徐翁之墓﹑

○文林郎知福建永縣姚君墓鋕銘

許子曰﹑文辭尙﹑天下無學矣﹑經藝行﹑天下無文矣﹑𨿽然﹑奕小數也﹑不專不得﹑況經藝乎﹑以子所見姚君治經﹑可不謂專矣乎﹑君性靜篤﹑弱不好弄﹑旣長﹑學易邑校諸生間﹑窮日繼夕﹑未嘗捨經以嬉﹑口呻筆泚﹑程序之文﹑彊記默識﹑凡若干萬篇﹑咀啖飴如也﹑弘治乙卯﹑浙江鄕試﹑君中式﹑邑人同試不與者﹑�曰宜君凡九會禮部試﹑連不中式﹑邑人同試獲與者﹑咸曰愧。於乎﹑可謂專矣﹑如其遊藝或進於文。因文或見於學。則闖然於道也可量哉。君諱章﹑尙綗﹑君字也﹑伯善﹑君祖也﹑�﹑君考也﹑某﹑君妣﹑禇﹑君配也﹑旬句﹑君二子也﹑二董朱氏﹑君女所家也﹑永安尹﹑入覲﹑攺城步尹﹑君所閱官也﹑蒞永安甫月餘﹑尢溪盜起﹑君躬擐甲冑﹑攻守浹數月﹑盜旋散去﹑君所歷勞勩也﹑歲五十有七﹑君所享年也﹑嘉靖五年三月某甲子﹑河間景州﹑君卒之地與日也﹑十二月壬午﹑君葬日也﹑某處君葬地也﹑銘曰﹑

城陰水澨陸蜒蜿﹑上有白日下黃泉﹑鉆銘礫石昭後先﹑猗嗟姚君名不泯﹑

○封奉直大夫南京兵部員外郎徐公墓鋕銘

嘉靖巳丑月正芋日﹑封奉直大夫南京兵部員外郎徐公卒﹑越某月某日﹑葬於城西某原﹑公三子者﹑斬焉衰絰來曰﹑先公不可作矣﹑維是生有潛懿﹑幸托信傳之﹑譔以休顯於無窮﹑緊子起之長存也﹑且�言狀曰﹑先公諱某﹑字某﹑其先海鹽北鄕人﹑家右�地﹑卽姓其地﹑俗今謂之徐家埭﹑從公先人以爲�也﹑公性詳緩﹑言度修愼﹑小大貴賤﹑接之人各意滿﹑尢爲方洲張先生所嘉與也﹑予曰嘻﹑淸濁罔失矣。又曰﹑先公初貧於火﹑業醫代耕﹑晏如也﹑巳而泰舉於鄕﹑知光澤縣﹑節任家事﹑咸成進士舉﹑知襄陽府﹑公以咸封﹑一女有家﹑孫男五﹑女七﹑曾孫男二﹑息胤熾昌﹑祿養丰備﹑優遊二十許年﹑亦未嘗色侈﹑逮壽終八十八云﹑予曰嘻丰悴皆安矣﹑又日﹑先公蚤喪父﹑事母曲致其歡﹑母安煢嫠焉﹑伯兄昌獨而貧﹑公遷共居食﹑沒齒怡如也﹑吾母王宜人﹑結髮偕老七十年﹑無忿誶語﹑舊所從學醫﹑者安榮氏﹑旣死﹑歲時伏臘往祠之﹑至老不怠﹑予曰﹑信然哉。於戲巳矣。篤倫紀矣。𨿽有他美。蔑以尙矣。是在鄕人。吾將張之。而襄陽。吾同舉於鄕兄弟也。予其銘﹑予其銘﹑銘曰﹑

有原堂堂﹑有坎其藏﹑公安歸止﹑公澤浘浘﹑千萬年假﹑我銘不磨﹑陵谷則那﹑

○鎭江府學訓導陶君墓志銘

�諱試﹑世用字﹑陶氏家世偪稽人﹑其先曰義﹑仕元爲潞州書院山長﹑義生仲濂﹑有幹局﹑大其家﹑望於越﹑仲濂生仕﹑仕生璇﹑璇生愫﹑是爲君考﹑君少雋頴﹑父教之治舉子學﹑長應浙江鄕舉﹑弗利﹑曰有司故遺我哉﹑則閉戶發書讀之﹑每舉弗利﹑不懈益力﹑七舉連弗利﹑嘉靖某年﹑貢禮部﹑就學職﹑得訓導鎭江府學﹑某年月之任﹑某月日卒﹑年六十一﹑妻馬氏﹑孫承學以喪歸﹑嘉靖某年月日﹑葬君上竈山之陽皇考墓左若干步﹑君居家無子弟之過﹑行巳信於其鄕﹑嘉靖初君貢及期﹑君後者以賄先君﹑君恬然需次焉﹑會稽貢諸生﹑故事同廩食者﹑人贐廩一鍾﹑君度其儔貧﹑有家於廩者﹑盡讓捐之﹑會稽諸生貢不廩贐自君始﹑於戲﹑貪競俗成。抑君可謂難也巳矣。君子男廷奎廷圭廷進﹑皆縣學生﹑女一﹑孫男惟學承學幼學﹑廷奎行業修愼﹑人以爲君子之子﹑葬得卜奎手君世行年來謁﹑且泣曰﹑卝子銘﹑沒吾父矣﹑予未嘗知君。而君之子知予。語曰不知其人視其友�子也哉。故論次之﹑而系以銘﹑銘曰﹑

��諧世﹑生不得年﹑嗟哉天兮﹑玄室如錮﹑我辭不泯猗乎君兮﹑

○徐天澤墓志銘

徐天澤諱霖父延年天澤喫不能言性朴不解承人意狀塊然無慧者至其識別聲利要緩所當背向了了白黑如也家入邑治不百武然不一入治廨創堵內屏堵堊漫矣天澤偶從客過望見之曰嚇那遽如許那遽如許始終其身不識縣官縣官嘗褒其善榜之衢以風邑人天澤生成化庚寅卒嘉靖已醜葬嘉靖辛卯十月二十又二日壬寅墓城北通浦堰天澤初娶於祝又娶幹錢又娶於宋子男鏜鑾銳孫男五女二銳博士諸生吾兒遊諸生間於銳館因來乞銘銘曰

眾額額嘬於邑獨墨墨錮於室吁嗟適兮

○董徵君孟臣墓志銘

嘉靖甲午夏六月某甲子﹑董徵君孟臣卒﹑訃於許子﹑許子愕嗟出涕曰﹑予生不俗諧﹑而夫人者顧獨��﹑今亡已夫﹑越秋七月某甲子﹑徵君之配朱氏��﹑許子聞訃﹑太息曰﹑董氏喪禍乃爾烈耶﹑徵君生成化丁亥﹑至是年六十有九﹑朱生天順癸未﹑至是七十又三年矣﹑夙聞徵君夫婦同徳。乃今夫婦同歸。固亦異哉。明年乙未冬十二月丁酉﹑徵君二子合葬徵君夫婦於林灣山之南谷中王父墓左﹑前事﹑二子以狀來請曰﹑先人實知子﹑不得子文殉子幽﹑先目其瞑諸﹑予義弗得辭﹑則故次之曰﹑徵君諱輔﹑孟臣字也﹑相傳董昔自汴徙浙﹑徵君今爲海寧錢山人﹑其先世系﹑詳於前志徵君仲父澐語中﹑徵君父源﹑母祝氏﹑封承直郎刑部主事淇之女﹑朱諱無善﹑邑人朱運判鉉之後﹑徵君生而家殖中落﹑顚寔坎壈﹑不自摧沮﹑意气彌厲矢復其初﹑與朱並謀同力﹑躬辛瘁﹑理細微﹑量先後緩急爲撙節﹑各有條序﹑居亡何﹑沙墟莾厓﹑頹垣撓棟﹑翼翼勻勻﹑隴腴屋潤矣﹑舅氏方塘祝公器賞之﹑曰嗟輔﹑稱吾甥乎﹑徵君蚤以服勤崇儉﹑卒致丰養窮樂﹑然性故篤塞﹑無他腸﹑朱特溫惠淑則﹑格孚內外﹑以成其志﹑克復�業﹑殆有以然也﹑予聞徵君事親能服勞﹑處尊幼�忍﹑羣季時共食語﹑或聲色侵君﹑君輒不省﹑隱幾齁齁作睡狀﹑卒解去﹑徵君仲父嘗以事督過君﹑君默不辯﹑仲父旋悟大悔﹑則以詩謝﹑觴酒理舟﹑約爲西湖之遊﹑曰以補吾過﹑凡徵君居家受侮﹑不自直而須彼自諭﹑多類此﹑朱尢居退持卑相之云﹑徵君善教子﹑愼擇師﹑樂捐費﹑朱力爲助﹑補洗必親焉﹑予觀世季俗澆富勢通滑多得稱述播揚莫之與京是遵何徳哉而閭巷愼行守法之夫闇沕無稱沒其身人之舍此趨彼曷怪焉若董徵君將予所謂愼行守法者卝耶而陸沈寂寂老且死矣宜其子之欲因予文以見於後也。徵君二子﹑曰龍曰鳯﹑女一﹑孫男曰師堯﹑曰��孫女二﹑師堯邑博士諸生﹑鳳例爲太學生﹑上言時事報罷﹑銘曰﹑

雲間之麓﹑齊徳同藏﹑我銘張之﹑風斯藹如﹑千萬年長﹑

○董先生墓志銘

董先生卒葬有日矣﹑其子以先生同社僧法聚狀�曰﹑請志而銘諸﹑則謝曰﹑予罔所知﹑其奚能銘﹑然�先生者﹑其有以知先生已夫﹑予其終讀﹑讀之曰﹑先生諱澐﹑字復宗﹑別號蘿石﹑其先汴人﹑始祖武功大夫健﹑扈宋南來﹑家於澉浦﹑後仲眞者﹑遷海寧之�山﹑至樂靜翁鑑﹑配虞氏﹑先生考妣也﹑先生世澉戎籍﹑兄源長當往役﹑先生銳身代之﹑遂復家澉﹑平居樂義與善﹑根器天植﹑兄累於貧﹑則割私產讓之﹑其所知鄔魯以田來質﹑逮魯疾革﹑出券毀焉﹑卒復經紀其葬﹑聞髙世賢達所在﹑不計遠近寒暑﹑投贄納交﹑見後輩工一辭﹑厲一行﹑亟稱屢嘆﹑不但巳也﹑人以是多之﹑然先生生不解俗間生作事﹑時時獨好歌吟﹑所遇節序景物﹑離合欣戚﹑憤愕慶悼﹑懷古慨今﹑一寓之詩﹑家徒壁立﹑不以經意﹑一時名能詩者﹑吳下沈周﹑關西孫一元﹑閩中鄭善夫﹑皆郵寄賡昌﹑遇佳風日﹑放浪湖山﹑流連親知﹑嘯詠忘返﹑好事家往往際館以待﹑先生紀之﹑爲五館記云﹑晚造陽明夫子﹑聞良知之說﹑幡然攺曰﹑不爾﹑得稱人乎﹑悚然就弟子列﹑時年六十七矣﹑故所與遊者﹑聲咻色�之﹑先生但曰﹑吾從吾所好巳爾﹑更號從吾道人先生末復究心內典﹑忽若有悟﹑喟然嘆曰﹑乃今客得歸矣﹑於是援匡廬故事﹑與聚紏諸緇俗同志﹑結蓮社於海門精廬﹑遂又號白塔山人﹑嘉靖甲午某月日卒﹑葬以是年某月日﹑配康氏﹑繼莊氏﹑子男谷﹑鄕舉士﹑女二﹑孫男鹿鳴鶴鳴﹑於乎﹑先生﹑我丈人行也忘年友予﹑餘三十年矣﹑吾見先生始專於詩﹑遺其家﹑甚難之。晚志於道﹑遺其詩﹑甚愧之。終入於佛﹑■﹝口答﹞然自遺也﹑予愈益怪之。莫能窺已。觀乎聚之言曰﹑先生在先勢中﹑殆業豢龍﹑气相感召﹑近可遠﹑大可小﹑有可無﹑虛實相因﹑動靜相體﹑若有類焉﹑蓋先生學三變﹑歸於空﹑而自所謂吾者﹑且見爲妄矣﹑尙安事銘﹑予將安所銘﹑無寧﹑試妄求之﹑亦慭妄應之耶﹑銘曰﹑

一顆蓬翳﹑蝶化蟬蛻﹑吁嗟董翁﹑墓於是﹑

○水西沈翁墓志銘

水西沈翁卒之又六年﹑嘉靖二十年三月丁酉﹑葬於蘇林之原﹑光祿丞魯卿﹑視翁諸父也﹑則狀翁世�年﹑畀翁子栗來謁銘﹑吾兒壻翁諸孫朝臣﹑朝臣�爲謁﹑乃予弗果辭﹑爰志而銘之﹑志曰﹑翁諱湘﹑字文溶﹑曾大父凱﹑大父廷璧﹑父蘭谷處士端世﹑爲徳淸栗安里人﹑翁出分水西﹑晚稱水西翁﹑母陳氏﹑翁方孫而陳卒﹑蘭谷以裏﹑俗葬之火﹑翁未有識也﹑少長﹑感時遇物﹑旣於邑不能仰視者久之﹑蘭谷後卒且葬﹑翁愈益號慟不能巳﹑曰父葬有所﹑母安所於葬﹑嗟咩天乎﹑咩咩天乎﹑吾將柰何﹑彷徨痛絕﹑若無可爲解﹑則自創指血﹑題木主﹑襲斂棺衾﹑如母始喪﹑合窆之墓﹑嗚呼﹑斯固亡於禮者之禮也。初翁以窶約﹑介富族間﹑夷然不見隕獲奉父若繼母養志﹑食力衎衎﹑忘其有無﹑顧獨慕古任俠賢豪之行。好施與。喜急人之困。意气慨然。弗爲物力阻屈也。間乃忽忽太息曰。旱將資舟﹑潦將資車﹑天運固然﹑作而乘之。不在人事耶。於是擇人。任時。生作。旋致充美。然固恥逐時混混。幹沒泉刀間。故其喜施急義彌甚。族弟洋孝而貧﹑割田贍其養﹑祖墓時享﹑登爼丰備如儀﹑不獨委辦於族富昆弟﹑及身所奉給﹑服捨�輿﹑率曩時故物爾﹑通塞約泰之際泯如也﹑裏有�誣﹑不能自白﹑翁銳身任直之﹑人急難叩門﹑弗以在亡爲辭﹑匍匐往赴﹑若阨在身﹑爭言來質平者﹑翁居間數語﹑便事當情﹑無不人人气降意滿去﹑然諾之重﹑隱然傾一時﹑晚更折節同物﹑摧剛爲柔﹑守玄晦白﹑凝然爲鄕大老矣﹑鄕嘗沴災﹑民多捐瘠﹑翁旣傳﹑猶散其藏﹑食饑者﹑藥病者﹑棺死者﹑梁病涉者﹑諸義舉多巨費﹑裁用不少色靳﹑蓋其意气根於心。老而激發。邂後如故云。是故翁特編戶民。而州閭榮其名行。物望偉然。在豪顯盛者石也。翁生成化�子﹑卒嘉靖丙申﹑配王氏﹑淑愼稱爲翁匹﹑先翁卒﹑子男三人﹑長栗﹑卽謁銘者﹑次覃女壻邑人徐志道﹑孫男四人﹑予故嘗知翁﹑又雅信光祿﹑故狀存其著者敍列之﹑銘曰﹑

早騖任俠﹑晚軌尺矱﹑蘇林鬱蔥﹑有封若堂﹑我銘鑿鑿﹑千祀論世﹑嗟翁可作耶﹑

○石洲徐君墓志銘

徐君卒之又明年﹑嘉靖二十一年冬十月庚辰﹑君�造士禾﹑葬君漳江之陰﹑而述行問銘﹑嘻﹑吾病﹑力�任斯勞也﹑禾絕欲得之﹑末之能窮以辭﹑則遂刪次禾語云﹑君諱翰﹑字時舉﹑其先出自偃王﹑海寧有徐﹑代遠莫究其所從徙﹑君九世祖肇家回塘﹑稱廿七將仕而徐始聞﹑廿七將仕五世曰慶﹑當明興﹑舉按察僉事山西而徐始著﹑慶四世曰佾﹑佾生樂閒翁瑰﹑配倪氏﹑君之考妣也﹑君生有偉幹﹑重容止﹑瞻盻烱然﹑椎魯不文﹑而郁有茂質﹑君大父喜﹑摩其頂曰﹑兒守家似此洲石﹑不與波下上﹑吾死瞑矣﹑君後故稱石洲云﹑君事親愛﹑壯猶孺子慕不衰﹑季喪其貲﹑輒聣羨﹑君輒亦分與貲﹑東鄰齒屋鼎鼎﹑或舉榻傍鼾睡語諷君﹑君墨墨退﹑命禾曰先人世鄰﹑習相安﹑巳而忽相圖﹑不祥﹑抑人情欲保其家﹑夫庸異我﹑我老屋世守四百年﹑後之人不失舊物﹑又何求﹑裏邑相距可十里﹑裏族往往竄名繇籍﹑供事縣官﹑與廝役伍﹑然得眤顏辭﹑矯威福﹑私苞苴﹑肥其家﹑繇逮君﹑恧然曰﹑吾其忍卑身辱親﹑以徼利﹑及其偫輸將重任﹑遞更直奮承之﹑曰吾物力固當﹑訖不用﹑計嫁旤於中產家﹑然君於是盡瘁矣﹑時時飲嚼嘯呼﹑貌�然暢也﹑而精殆銷亡﹑一寢疾不復起﹑年五十八耳是故禾以不逮安榮��終天憾﹑君娶祝氏﹑子男造士禾也﹑方致遠昌其�庶術﹑女亦微出﹑孫男善胤﹑郡文學諸生﹑女三﹑系曰予昔如回塘﹑及見樂閒翁﹑篤塞淳固﹑若悾悾爾﹑今夫樹惇懷朴之世﹑邈其懸殊﹑絕追逢矣﹑莊生云﹑得其似者而喜﹑翁將無同耶﹑夫徐君以彼其家。無資於學。而獨率乃考攸行。卒能持滿不溢傳其宗。嗟夫。孔氏寧儉而野之從也。有以哉。漳流如帶﹑新封若堂﹑【葉】允矣石洲﹑屹如逝波﹑海國斯風﹑

○泉亭吳先生墓志銘

嘉靖二十四年二月乙卯﹑朝列大夫廣西布政司左參議泉亭先生吳君卒﹑訃子﹑予扶而吠諸門﹑君之子鄕舉士遵晦﹑郡博士諸生遵道﹑書君顧言來曰﹑知我者許子﹑其托之識我藏﹑噫嗟巳乎﹑吳君逮死子信﹑忍以疾爲解﹑志曰﹑吳君諱鼎﹑字維新﹑錢塘城北隅人也﹑父宗裕﹑封承徳郎刑部主事﹑母陸氏繼母戚氏﹑妻顧氏﹑贈封並安人﹑咸以君故﹑君少慧�學﹑父母念獨子﹑重苦之﹑交禁﹑弗爲止﹑選錢塘文學弟子員﹑朗秀駿踔﹑气蓋一時衿佩少年﹑諸司勸學較藝﹑輒皆取君冠其曹﹑君正徳中進士﹑釋褐試吏﹑尹臨淮﹑臨淮帝鄕壯縣﹑民多優復﹑習遊惰﹑公私抗敝謾偸﹑政廢不舉﹑紏紛倍十左小邑﹑宿吏側目少君﹑君頴識敏裁﹑便宜張弛﹑更以辦治稱﹑監司使者﹑僉上君治行異等﹑堪風紀選﹑不報﹑毅皇帝南徵﹑侍衛中外諸臣﹑騎乘數十百萬﹑所過縣次續食﹑有柄事中貴人道臨淮﹑非分徵索供具無厭﹑橫甚﹑君從民吏往致常饋﹑不贏﹑中貴人大■﹝垂夬﹞望﹑憤詬呼挺﹑君銳身先民吏當之﹑民吏爭前衛君﹑擊傷中貴人﹑中貴人奏逮君﹑系詔獄一歲所者﹑廷議白君還治﹑用舉者﹑徵爲南京刑部主事﹑轉南京兵部主事﹑以承徳公喪﹑罷歸﹑除喪﹑謁告﹑不任者十有五年﹑用舉者﹑補南京兵部員外郎﹑轉南京禮部郎中﹑遷廣西布政司左參議﹑乞侍養﹑亡何病卒﹑年五十三﹑君方病甚﹑二童奴擁之坐﹑气漸微而神不亂﹑忽左右�曰﹑爾孰誰耶﹑吾其死於吾兒之手﹑二子舉扶代�若將寐者而絕﹑君起寒約﹑性鯁諒﹑力學自立﹑危行不疑﹑恥媕婀苟同﹑孤立行一意而巳﹑俗或病其不諧﹑以哆憎口﹑然居約﹑奉繼母當其心﹑裝嫁四女弟甚周﹑與人謀必爲之盡﹑當官事關利病﹑直往敢任﹑不顧計前卻﹑故所至舉職﹑大節齗齗﹑士亦以此多之﹑一時顯望魁人﹑往往折輩行﹑慕與之交﹑然仕不充志﹑壽不盡年﹑懷挾其所未究﹑溘然長終巳﹑知君者莫不傷懷垂涕云﹑君生好文特甚﹑其爲臨淮罷劇﹑猶手一編五伊空堂中﹑治當南北達途﹑過客時有中原文獻家﹑博文邃古諸名士大夫﹑君輒委已交驩﹑與相下上其論﹑旣謝病屏居﹑愈益專力萃精償其積志﹑六籍而下﹑九流諸子﹑策士春秋﹑先秦盛漢之譔﹑古金石竹簡之傳﹑旁逮外家雜說譎誕怪迂之語﹑凡奇古文字﹑罔不雋飫醇酣﹑江左北朝以還﹑唐宋近代諸名家﹑亦皆決藩入奧﹑神詣作者﹑故其文深涵大放﹑贍蔚閎肆﹑能盡達其意所欲言﹑淵乎蒼然﹑有西京气骨﹑君率歲一訪予紫雲山中﹑坐語移日﹑扼腕論文﹑纚纚弗能休﹑予曰雅哉辯﹑然非藝乎﹑末耳﹑吾衰﹑弗事此也久矣﹑君素多病﹑柰何敝精以狥末﹑孰與斂英沃根毓神﹑以貴而生乎﹑君憮然離席曰﹑愛我哉﹑陳義甚髙﹑僕將從子於忘言矣﹑然君文聲籍甚﹑紹介屬筆者彌眾﹑不容自解免焉﹑每一篇出﹑學者爭傳諷之﹑郡諸老先生辯博能言者﹑皆自以爲弗及也﹑時有紀述﹑莫適自任﹑必推泉亭先生云﹑二子好學﹑世其家﹑女一﹑孫男從周從時﹑女一﹑墓在積慶山南麓﹑葬之日﹑是歲十二月戊申﹑銘曰﹑

有崇斯封﹑有坎斯宮﹑有斐君子歸藏於中﹑有气隆隆﹑湖天亙虹﹑後有王朔氏揚袂障日而望之曰﹑咄咄佳哉﹑其下殆古之人以文雄者乎﹑

○南園祝公墓志銘

邑並海﹑東去可五十里許有奇﹑山溪綰轂左界﹑物力人文﹑袁花最盛﹑袁花擁素封﹑列顯秩者﹑一姓當十之七﹑甲捨名田﹑綿數十里﹑相錯如繡﹑祝最盛﹑祝氏支姓扶疏﹑棼不可緒﹑例古立宗﹑而其宗子曰南園公﹑南園公諱椿﹑字惟喬﹑大父銓﹑父滄﹑蚤世﹑南園公方弱顧三弟孱如爾﹑南園公則感厲自奮植﹑外理生作﹑內篤恩紀﹑曁其配徐﹑悅其母董﹑姁姁也﹑字其弟甚愛﹑析產曰等遺孤﹑均遺業耳﹑四如一﹑有役曰家督事也﹑獨身任之﹑巳又一一經紀其家﹑遂有殖厚貲十故產者﹑南園公子男三人﹑女四人﹑繼昭主簿當陽﹑繼暄娶而夭﹑公左右其孤孫﹑無墜厥遺﹑女家並著姓﹑弟梧晚無子﹑則以季愛子繼時子之﹑繼時生世家世守世宏﹑梧後以繁﹑飭諸孫各事事﹑世臣邑訓科﹑世祿南太學生﹑世匡世巨世匯﹑職生作﹑南園公乃喟然太息曰﹑夫造物者佚我以老﹑吾其後尙平乎﹑則傳家灌園與其繼配姚﹑偫美瓜果﹑日弄諸曾孫爲笑樂﹑嘉靖丙午公年八十八矣﹑某月日卒﹑南園公生而惇願﹑訥口少言﹑悛悛如鄙人﹑至其勤生嗇用﹑殆天性然﹑田畔屋隟﹑鮮弓地棄﹑童奴及五尺所無浮食者﹑治土趨時﹑具有節法﹑歲入視鄰收常倍﹑然蓋藏羨溢﹑而供需纖儉﹑服食婚嫁﹑才取給用充禮﹑堇堇等中產家弗少贏﹑若乃創祠薦事﹑丰潔壯整﹑殫只力﹑靡百金﹑不少顧計﹑於是族長老共譽嘆南園公﹑稱祝宗子﹑無一後言﹑夫昔者先王以宗子收族。是故仁睦行而民不悖。約法省禁。有以然也。祝之有宗。非盡先王之故。是蓋先王之遺已乎。志化理者。自遺達故以導俗。誰不其然。吾於是信古之必可復。而嘆時之安於今也。南園公卒之四年﹑嘉靖某年月日﹑世臣諸孫筮葬公南陽祖塋之左﹑來以銘屬﹑先是十許年﹑南園公杖策奉幣走謁予﹑椿日夕歸復於土﹑幸子文識我藏﹑則曰諾﹑夫古重心許﹑乃今食吾言乎﹑於是序列其大都﹑而系以銘﹑銘曰﹑

知如禹湯﹑不如常耕﹑公老服膺孝弟力田﹑漢秩尊顯﹑公允其選﹑勞避賓筵﹑拘憚冠服﹑率彼民常﹑惇然太朴﹑信已獨行﹑若與俗兩﹑十畆終閒﹑五福備享﹑我最淑行﹑永詔鄕鄰﹑【葉】尙百千祀﹑曰猗與南園公之阡﹑

○周翁尙行生藏銘

巖周翁﹑耄而康﹑精力視聽﹑猶六十許人也﹑一日喟然嘆曰﹑有生寄耳﹑數適短長﹑物終歸盡﹑尙乃流浪俗間不爲一旦卒然之備﹑吾其愚矣﹑遂日杖屨巖陽﹑營髙敝地爲墓﹑已而扶杖來曰﹑旦暮人罕所欲﹑於世巳絕﹑欲得子文識我﹑信於後之人﹑予聽然曰﹑翁無復身世念﹑顧有事身後名耶﹑旣杖來趣者再﹑曰子惠許我﹑幸及須臾有知時﹑身覯見之爲快﹑旣又其子來趣﹑旣又其孫來趣﹑予弗忍終違老人﹑則敍次之曰﹑翁諱輦﹑字尙行﹑家世海寧廟灣里人﹑髙大父某﹑曾大父某﹑大父某﹑父某﹑母某氏﹑翁生而簡愼溫確﹑聞善言行﹑輒口之不置﹑於不善者﹑若罔聞也﹑性恥矜衒﹑好文史﹑時時讀朱子家禮﹑小學書﹑服膺﹑講習之﹑懿然士流尺度矣﹑及壯﹑尢力治生﹑出分﹑僅中人產﹑晚歲﹑貲累千金﹑巳乃周族黨﹑賑鄕鄰﹑務實不爲名﹑薄俗或厚負之﹑一笑而巳﹑嘗自稱曰﹑吾生平﹑養身無縱欲之疾。作家無越分之費。與人無求勝之忤。處世無自作之孽。九十年來﹑不罹世患﹑殆以是耳﹑吾寧敢妄附於聖賢君子之道﹑然吾子孫循吾言而持之﹑惟身及家﹑吾知免夫﹑其它家訓﹑亹亹千言﹑皆有根據﹑嗚呼﹑翁殆今之善人﹑而有識者耶﹑翁弱冠﹑美風儀﹑善琴奕﹑尢樂與勝已者遊錢山董叟﹑智人也﹑一見翁語合﹑以女妻翁﹑生子和穆﹑女二﹑孫男四﹑又訓誨諫詔﹑穆誨皆太學生﹑諫邑學生﹑董遂與翁偕老﹑裕其家﹑先翁卒﹑葬壽藏右方﹑別有志﹑於是翁屬予文﹑時年八十有九矣﹑猶自作小枇抵我﹑壽未艾也﹑天道常與善人﹑信然哉信然哉﹑銘曰﹑

洵美幽堂﹑臨池負岡﹑猗東巖翁﹑豫卜此白雲鄕﹑更數十年而歸﹑且百千世之藏﹑

○太學生朱君墓志銘

朱君卒旣久﹑且葬﹑其子來請曰吾父今沒於地矣。維先生圖之。於乎。予忍志銘君耶。其子固請曰。非先生重圖之。吾父永沒於地矣。於乎。予忍弗志銘君耶。志曰﹑君諱某﹑海寧花園里人也﹑祖某﹑能詩畫有聲﹑父某﹑通儻大其家﹑朱氏世望花園﹑於是彌顯﹑母許氏﹑君出自張﹑張氏倅也﹑而嫡許母﹑君少警敏﹑能承迎許意﹑許鍾憐之﹑維許族人﹑亦謂爲我自出﹑君雅性輕財﹑喜賓客﹑不爲生作顧計﹑時時召客飲歌呼通夕達旦﹑雜以嘲謔﹑彈某探鉤﹑六博投壺﹑度典謎字﹑靡不工絕﹑屈其坐賓白浮觶湎者﹑君自邑諸生﹑例入貲爲太學生﹑其捨太學﹑召客張飲益劇﹑館無寒席﹑筵無涸斝﹑然所致客﹑大都六館同捨諸生﹑其中往往多江左右﹑淮南北﹑兩浙全楚﹑三吳八閩百粵﹑超特雋奇之選﹑遠賢於君者﹑予是以取君﹑君娶某﹑子男二﹑孫男一﹑君年四十﹑以嘉靖某年月日卒﹑葬以某年月日﹑予與君﹑甥舅兄弟也﹑相與少長﹑已相與婚姻﹑又相與肄澤宮﹑遊辟廱﹑忽又哭其死﹑志其葬﹑人之於世何如也予以是黯然不能昌吾辭﹑銘曰﹑

燕埭有封隆乎而﹑燕喜者子宮乎而﹑燕似續充乎而﹑

○大賈顧翁墓志銘

顧翁諱愷﹑字宗和﹑其先長洲陸墓農家﹑長洲吳郡治所﹑東南大都會﹑賦重俗奢甲天下﹑民故末業多競﹑本業多病﹑翁父棠﹑念田入不當歲出﹑則捨農服賈﹑去陸墓﹑家西閶﹑西閶四方水陸達塗﹑諸商百物輸聚﹑翁承父業﹑事力漸廣。心計尢精。廢著鬻財於津要之區。簡別良苦。絕去眩飾。以平心不欺。聞都市間。於是遠近貿易者。𦇤至輻湊矣。翁測五行之運。酌萬貨之情。知所以取。知所以與。財幣如流水之行。往而不停。來而益盈。始者贏僅十百。旣乃貲儲溢羨。累巨百數千金。於是貪狡悍少年﹑屬自垂涎﹑利其願易欺﹑幸其寡援無他﹑於是構令門下生﹑相與比周﹑矯令需重賄﹑大庇爾家﹑否將不克安爾生﹑險阱危機﹑巧蒙而橫索之﹑傾其有者三之一﹑翁踖縮不敢誰何﹑時獨仰天一喟而巳﹑老氏所謂多藏厚亡。信夫。翁年八十有九﹑嘉靖某年月日卒﹑卒之又三年某年月日﹑葬至徳鄕支硎山之陰﹑配陳氏﹑子男周﹑孫男元卿﹑太學生﹑翁朴惇願諒﹑不學少文﹑言吶吶不能出口﹑人驟與之語﹑輒面項赤﹑左右視﹑唯唯爾﹑不卽酬﹑邂逅﹑莫可物色其爲市人云﹑銘曰﹑

賈以廉富﹑惟翁足徵﹑仕以賄達﹑惟世多能﹑翁業利塗﹑士都賢名﹑今也易常﹑淆哉濁淸﹑志銘墓隧﹑於翁亟稱嗟嗟﹑於翁亟稱﹑

○見山孫君墓志銘

監察禦史孫君﹑葬其父見山徵君於盈山南麓嶽神祠之左﹑述徵君世行﹑來謁予書其墓石﹑曰徵君諱鸞﹑字鳴遠﹑其先富春人﹑粵自漢季孫氏國吳﹑傳四世﹑歷六十餘年﹑冑裔布於湖南江左﹑根盤蔓延矣﹑富春乃孫氏所肇迹云﹑徵君常自言﹑相傳裔出長沙桓王策之後﹑遠莫究其緒﹑來籍海寧也﹑亦莫記其世﹑其始有徵者﹑曰富一提領春﹑春嘗問學於包心齋氏﹑包選春諸生中以壻其子﹑春生以敬﹑以敬生文達﹑文達生裕﹑裕生■﹝火顯﹞■﹝火顯﹞生禋﹑是稱遺安﹑配董氏祝氏﹑徵君父母也﹑徵君而上八世﹑家黃灣﹑黃灣遠都市﹑瀕瀉鹵﹑地亢土瘠﹑無水泉林藪之饒﹑百谷桑麻﹑率仰澤於天以殖﹑農圃盡瘁三時﹑髙秋旬日不雨﹑則嘉種稿無遺穗﹑而艾蕭藜藋芃芃﹑彌望壠畦間﹑以故呰窳偸生﹑鮮積聚而多貧﹑豪有力者﹑居停鹽盬﹑廢著鬻財﹑機巧幹沒﹑以與上爭利﹑頑弱無能爲計﹑則交通每賈﹑屏匿幽隱﹑爲之駔儈以私奇羨﹑官爲峻法苛禁﹑姦利相告日聞﹑徵君於是喟然嘆曰﹑吾聞本富厚生﹑蠶﹑谷是巳﹑將如吾地何﹑乃如鄕習﹑𨿽子本纖銳﹑而贏得過當﹑然謂姦富﹑抵禁亡命﹑有家如寄﹑謀其左矣﹑孰與教吾子以大吾家乎﹑禦史時方嶄然見頭角﹑徵君則爲訪明師友﹑市經藝諸籍﹑趣辦資糧裘葛匪屨簦笈﹑及凡裝需﹑縱使遊學﹑而時課�淬厲之﹑歲無幾何﹑禦史以嘉靖丁酉名鄕薦﹑戊戌舉進士﹑至今官列侍從﹑司風紀﹑便道過家﹑斾旌騶駟﹑呵呼導從﹑塞途盈門﹑禦史豸繡登堂﹑稱觴爲父母壽﹑雍容閒雅甚都﹑鄕人士以爲寵﹑諸父兄乃後漸捨故習而延經師課子弟﹑以徵君父子故﹑徵君晚以子貴益閒無事﹑時出嬉遊巷陌﹑燕集里社﹑從故親知﹑農詿情話﹑坦坦夷夷﹑不矜重攺其舊﹑人多愛譽﹑以爲美談﹑徵君年五十九卒﹑以嘉靖某年月日﹑葬以某年月日﹑娶許氏﹑子三﹑長禦史喬﹑其季髙也﹑女二﹑孫男四﹑狀述徵君孝友庸行可稱者不一。予特取其卓見不淪於習者著之。銘曰﹑

帶海負山﹑墓於是間﹑風气盤旋﹑庇爾子孫﹑於千萬年﹑

○中順大夫程番府知府前太僕寺丞致仕樂有祝公墓志銘

君諱繼龍﹑字思允﹑先蓋太祝之後﹑以官氏祝云﹑君幼不好弄﹑羣兒聚嬉﹑獨默坐若思﹑弱冠以易名家﹑鄕人子弟多問學者﹑君抗顏爲之師﹑正徳八年﹑舉於鄕﹑會試下第﹑卒業南太學﹑嘉靖十一年﹑選補饒州府推官﹑十三年調補徽州府推官﹑十七年丞太僕﹑二十三年補程番府知府以病乞休﹑例以太僕丞致仕﹑嘉靖三十一年二月癸丑朔卒﹑年七十九﹑葬以卒之明年十一月壬申晦墓在黃山之陽﹑君太父封主事文直先生淇﹑直行多聞﹑以古道教家﹑��善種徳誨諭諭鄕人士﹑君季父參政虛齋先生﹑萃學行﹑孚於遠近﹑士類師尊之﹑君資性自淳﹑燻染又夙﹑故鄕方端﹑成立易易也﹑聞人一善﹑愛念樂道之不捨﹑人稱其善﹑退然若無所與﹑親舊困厄﹑周卹如欲分患﹑逮其殷給榮進﹑輒爲贊喜﹑慕勝巳友不啻饑渴食飲﹑有所鐫切﹑虛懷樂從﹑情惇義許比﹑於金石﹑妄庸接遇﹑亦禮節與均﹑或忤犯之﹑能自理遣﹑無或宿怨也﹑一時戚疏賢不肖少長﹑咸樂與交﹑是故少稱佳子弟﹑長稱鄕善士﹑仕列賢士大夫云﹑始君攻進士業甚力而工﹑冀舉甲科﹑官京朝﹑貤封爲父母榮﹑屢絀﹑勉就州郡﹑兢兢積勞寡過﹑竟始願﹑父幹﹑贈文林郎徽州府推官﹑母徐氏﹑繼母金氏﹑配姚氏﹑繼顧氏﹑贈封並孺人﹑咸以君﹑姚故崇徳甲姓﹑才優婦職而能不妬﹑使媵潘視寢﹑姚甫卒而生世系﹑又生世缶﹑君感念姚迄於身至是葬合君兆﹑顧生世冏世凡﹑君舉四男子四女子﹑系來謁銘﹑曰而翁志行﹑吾知之愧之﹑直特書之他尙有徵乎﹑則以君雜文諸體詩如乾首來﹑曰未也﹑則以饒歙僕寺諸政迹來﹑兩童子舉其籍﹑僅然能勝之曰﹑夥頤﹑籍之遺穰穰者﹑吾病﹑莫之究竟矣﹑取節其大都焉﹑君司刑二郡﹑平反爲多﹑屬時怠安罔密﹑人僞文無害而官事辦矣﹑君亦何憚於矯世狥名﹑饒富而侈﹑君但禮禁其奢勿使僭﹑徽尙气喜爭﹑君但法警其彊勿使橫﹑饒有豪右姚甲﹑武斷裏中橫甚聲張勢成官司漫無誰何﹑君至﹑輒捕置於法﹑部使者上官﹑僉以明允褒之﹑君素耐劇理繁﹑公私細小事﹑咸存筆札﹑故籍之多以是﹑其丞太僕也﹑當夫法詳吏巧﹑循習成貫﹑漫應爲常﹑蓋天下丰豫弛縱久矣﹑君委蛇班行﹑適得諧世﹑朱墨簿書﹑才取其文﹑末由有所矯正﹑時政趨之勢然耳﹑語曰﹑上下和同﹑𨿽有賢者﹑無所立功﹑在古則然﹑君何尢焉﹑銘曰﹑

黃山南峙﹑有紀有堂﹑宅土燥剛﹑是惟吉人之藏﹑庇爾嗣續﹑於世百千長﹑

○文林郎直隸太平府繁昌縣知縣西河祝公墓志銘

嘉靖三十二年九月五日﹑文林郎前知繁昌縣西河祝公卒﹑年七十有六矣﹑越明年十二日庚申日﹑葬東陳鄒髙橋北原﹑公生三男子﹑長世名早夭﹑叔季邑學兩生世言世占﹑五孫男﹑以順以頤以思以預﹑以其母居氏命來曰﹑先實知子﹑得子文識其藏﹑信傳世世﹑有榮施於諸孤矣﹑公諱繼英﹑字思堯﹑爲文直先生淇之孫﹑最長而敏﹑厥考南泉蒙﹑妣儲氏﹑命之從季父虛齋先生萃授三禮學﹑故思堯經術獨邃﹑燈牎講肄﹑儔黨推服﹑屢遊場屋﹑往往人期魁選云﹑時督學憲使西蜀劉公瑞﹑以言﹖爲劇薶文咎祝氏﹑憑怒旁逮﹑思堯不堪也﹑從例入貲﹑去之遊北太學﹑正徳十四年﹑舉畿鄕試﹑嘉靖十四年﹑授直隸太平府繁昌縣知縣﹑之官未幾﹑遣家累還﹑二童奴與處﹑服食諸用﹑取給幹家﹑不於官﹑澡手事事﹑日飲江水而巳﹑遇羣吏以禮﹑蒞民事以情﹑不喜爲小威﹑官有急需少費﹑不以煩民時出橐中金應之﹑邑人驩譽﹑前未之有﹑蓋嘗聞爲政幹虛齋矣﹑居六年﹑調補廣東石城縣令﹑公以衰年遠道家巨子幼﹑棄官去歸﹑思堯性若闊略﹑而內行特修﹑斂葬考妣﹑費辦獨力﹑處諸弟不挾長﹑或小有犯﹑情恕不爲較﹑羣母顧無子﹑贍養白首無違﹑婣戚不振者﹑量已力周之﹑鄕人貸不能償者﹑弗固獲﹑置義冢﹑葬死無主者﹑蓋皆服應文直先生訓也﹑思堯不治烕儀﹑與人言不爲曲謹﹑夷曠可親﹑居家一不問生作事﹑飲酒無何巨觴﹑滿引豪釂﹑日舉無算﹑不泥醉不巳﹑然未嘗病酲狂酗也﹑人謂思堯非中無主者﹑殆感於時﹑激於衷﹑無所於發而寓之﹑斯所謂托曲糵﹑逃昏冥者耶﹑嘗聞思堯酣歌醉舞﹑旁若無人﹑遇故硯席生﹑及婣黨鼎貴﹑於已踰等者﹑故用少年舊習狎侮兒弄之﹑甚而陵藉嘲罵之﹑然間以諧謔﹑人亦不能怒也﹑其深衷積志﹑果發於酒﹑紓其憤懣焉﹑晚尢慕佛﹑持齋好施﹑盡收市租充費﹑遇佳風日﹑遊村巷﹑入市衢﹑一童子囊泉刀果餌從之﹑老稚數十﹑讙噪擁隨恐後﹑所至布散錢果於地﹑縱觀羣兒匍匐爭先﹑攫攘顚躓爲笑樂﹑若是十餘年﹑靡有怠輟云﹑銘曰﹑

在昔酒人﹑或隱豪賢﹑今豈其然﹑得全於酒﹑黨符漆園﹑陳鄒新竁﹑何千百年﹑

○平齋沈公墓志銘

維嘉靖三十三年十二月二十二日﹑平齋先生沈公卒於嘉禾寓捨﹑年七十二﹑方島夷寇暴三吳﹑公抱宗祏祭器﹑避之郡城﹑居無幾何﹑公疾病﹑其壻刑部主事平湖胥峯陸君杲﹑從厥子南禮部主事光祖﹑兩鄕舉士光裕光祚﹑皆公之自出也﹑來候﹑咸集左右﹑公諸子籍顧言治後事﹑所以嚴其終者﹑致情中禮矣﹑公卒之明年﹑嘉靖某年月日某甲子﹑葬公於其宅之某方二城圩新阡﹑胥峯狀公世行年﹑授公諸子﹑來屬予志之﹑狀述公世家﹑土著嘉善麟瑞鄕﹑髙祖恭﹑曾祖璘﹑祖■﹝金粟﹞﹑三世輸財助縣官﹑被冠服﹑■﹝金粟﹞生南野翁散﹑娶陸氏﹑公父母也﹑翁籍世貲望﹑好禮當賢賁飾之﹑沈由是著聞郡中﹑公則翁仲子也﹑諱槪﹑字一之﹑稟頴負奇﹑盛气闊步﹑縱聣無前﹑巳而師事東溟張先生福﹑友善魏莊渠校﹑邵端峯銳諸君﹑晚卒業幹五淸劉夫子瑞徳義漸涵﹑日與之化﹑闇如退如﹑稔識公者﹑失舊觀矣公性簡朴﹑於凡諸玩外飾﹑無所役其志﹑惟親故緩急﹑懇然若當其身﹑至其事南野翁陸孺人也﹑巨細周愼﹑心力懇到﹑事可承歡者﹑靡不畢致﹑候少異常也﹑輒懷隱憂﹑迎醫不遠千里﹑至欬噦溲便﹑亦常偵驗物色﹑以爲喜懼﹑二親相繼大故﹑苫凷疏水﹑喪次三年﹑率由禮制﹑而哀敬有加焉﹑時稱善喪云﹑夫孝先百行﹑公惟篤於親以達其類﹑故建祠備器﹑祭嚴忌哀﹑以親之所始終也﹑存大宗之祀﹑贍母家之貧﹑恭順姊兄﹑撫教甥侄﹑以親之所尊﹑與其所愛也﹑捐田爲鄕義冢﹑垂老而齒讓人貢﹑則親其親以及人之親也﹑若夫修志史才﹑登髙賦詠﹑特公之餘﹑十二試省闈﹑羣八校雋選﹑又公之細耳﹑狀曰﹑究公心迹﹑學欲窮天人﹑志欲希賢哲﹑行欲質鬼神﹑又曰﹑公口不非俗﹑而行不染俗﹑允哉斯語﹑爲公傳神矣﹑公生平急義輕財﹑贏業晚匱﹑自安無營﹑著布菜翁傳以見志﹑其於丰約盛衰之際﹑蓋有見於易而契於予者比官采士議躋祀公於學宮鄕賢祠﹑信定論云公元配錢氏﹑生女二﹑適國學生陶升﹑及胥峯君﹑繼張氏﹑生子五﹑爟尙炫燏煓﹑孫男六﹑女八﹑公所著鄕約釋義﹑筆思記﹑時務議﹑詩文集若干捲﹑藏於家﹑皆鄕意風教﹑非漫作者﹑銘曰﹑

混混末俗﹑胡丁我躬﹑今見古人﹑差彊我衷﹑儵去先我﹑柰何乎公﹑【公應貢授都事江西布政司不書非公志也】

○明故中順大夫江西贑州府知府沈公墓志銘

公沈氏﹑諱南金﹑字子輕﹑家世郡城人﹑公始名芾﹑爲錢塘博士諸生﹑禦史行學按籍﹑更公名南金﹑公不意慊也﹑子輕﹑蓋公矯辭以見志云﹑髙祖恆﹑負識幹﹑當國初法峻﹑隱而賣卜﹑曾祖晳﹑祖宗壽﹑傳術於世父正術時遂世陰陽家學﹑考俊﹑以公貴贈文林郎南京大理寺石評事﹑妣朱氏魏氏﹑公魏出也﹑贈魏孺人﹑孫幼多奇﹑童艸有志操﹑正徳五年﹑舉浙江鄕試﹑六年會試以乙榜﹑署江西萬載學教諭﹑嘉靖二年舉進士﹑三年授南京大理寺右評事﹑歷寺副寺正﹑十年﹑察廉﹑升廣東廉州府知府﹑更賢﹑補江西贑州府﹑旣又補雲南鶴慶府﹑移病﹑老於家﹑嘉靖三十一年六月十四日卒﹑年七十九﹑公賦性簡諒﹑操行介特﹑事狥其心﹑不憚違俗﹑所親或規之曰﹑世同混混﹑而子獨以孑孑矯之﹑其的而招射哉﹑公謝曰﹑唯唯否否﹑夫吾信吾心﹑儻庶幾於道﹑或猶十一二巳乎﹑嘻﹑俗去道也遠矣﹑焉避僑﹑處家人嗃嗃﹑侍親側更溫顏婉辭﹑若兩人然﹑諸弟嚴事之﹑不爲降﹑至其婚嫁貲費﹑力補苴之必周﹑教萬載﹑抗顏督厲﹑造就科名士加昔﹑守廉﹑以誠長者處官﹑民犯盜竊﹑猶核情﹑時有縱捨﹑不文法顧計也﹑贑當達塗巨鎭﹑重臣宿兵﹑民脂髓涸供饟矣﹑公身先節約﹑力任興革﹑多方亟圖﹑民望更生﹑而公以杜請托忤時貴﹑排迫左遠罷歸﹑知者哀贑人﹑而惜時舉措之乖﹑嘆公不能取容當世殆少激也歟﹑公居鄕簡易自便﹑不事矜飾儀觀﹑無故未嘗割鮮兼饌﹑糲■﹝米答﹞蔬茹之餐﹑通帛大布之服﹑蕭然故諸生時等耳﹑郡仕而歸者﹑官例供輿隸﹑公捨而徒行﹑行未嘗入公府也﹑杭故宋京師﹑江南大都會﹑自昔以繁麗名產丰習侈﹑爲天下最﹑公獨嗇陋涼約居其間﹑人以不情猜焉﹑縉紳士則憚屈之﹑然弗甘也﹑或斯靳之曰﹑夫夫也﹑是謂苦節不可貞者耶﹑公爲不聞也者﹑矜澹泊爲寵榮﹑懸車及就木﹑二十許年一日也﹑蓋其資於世也儉﹑故需於世者廉﹑古有淸白吏﹑今曷愧焉﹑部刺史誄之曰﹑於今伯夷也﹑言少褒矣１﹑來者或可取徵云﹑公方疾甚﹑醫議灼艾﹑曰止﹑生死由天﹑毋重困我﹑疾革﹑諸子問顧言﹑曰更何言﹑更何言﹑無怛意﹑夫觀人至於沒世﹑復安所遁其情﹑公超然苦客而歸﹑以語素昧公者﹑將亦信其平生也巳﹑公娶陳氏﹑無子﹑繼亦陳氏﹑贈封並孺人﹑子男五﹑希渭太學生﹑例以貲爲杭州右衛署指揮僉事﹑希瀧邑學生﹑希淘﹑庶希準希濟﹑女四﹑長壻邑學生金榜﹑次壻太學生林恩﹑次壻郡學生莫曜﹑庶女幼﹑孫男五﹑女五﹑公卒之三年﹑嘉靖三十三年十二月二十四日庚寅﹑葬公靈石山之朝陽﹑五子者聚相泣曰﹑吾父潔修潛懿﹑今隨死而亡﹑後將無復知有吾父者﹑吾曹不子﹑死吾父矣﹑夫先民旣沒而徳音猶存者賴之於紀述也﹑孰爲言立﹑而傳一二遺行﹑俾書之石耿光於永世﹑以焜耀吾子若孫﹑緊吾父爲不亡也﹑五人抆泣相慰曰﹑可可﹑於是希瀧以嘉魚令李君璣衡狀來請﹑爰論次之而系以銘﹑銘曰﹑

湖水浩汗兮﹑山石巖巉﹑陰林權木兮﹑偃蹇連蜷﹑莾一丘以薶玉兮﹑穆淸風於陵樊﹑天地無窮兮﹑聲休鬯而弗泯﹑長谷逶迆﹑軒騶歷玆兮﹑志士式焉﹑曰猗嗟乎淸修獨行之賢﹑

○陳翁遷葬志

陳故邑世家﹑翁髙祖某﹑曾祖某﹑以髙年與賜冠服﹑祖某﹑學禮諸生間﹑業未成而卒﹑累葉望於黃岡裏﹑父樂耕﹑以全業讓其兄﹑徙創金洋﹑金洋之陳自樂耕始﹑翁樂耕長子也﹑諱黻字廷煥﹑惇敏儉愼﹑甫弱冠﹑私務公役﹑一身任之﹑不以憂其親﹑樂耕將析產而傳﹑曰黻﹑吾嫡長也﹑賢且勞﹑欽鑑不得與等﹑翁退然曰﹑父以義命﹑異日或一不安於義﹑爲累彌多﹑竟處均焉﹑裏有同產而爭者﹑長老必以翁爲口實﹑翁享年若干﹑卒之日﹑爲正徳某年月日﹑葬之日﹑爲嘉靖元年某月日﹑翁娶某氏﹑子男二﹑寬完﹑孫男二﹑女一﹑寬謀所以不朽翁者﹑奉幣先狀來請﹑志曰﹑讓﹑共徳也﹑紾臂擷羮。風日以澆。自古記之。況今日乎。陳氏奕世﹑而以千金之產讓者再﹑難矣﹑其裕後也﹑顧不宜哉﹑顧不宜哉﹑

○誥贈宜人陳母施氏墓碣

陳宜人於氏﹑杭州錢塘人﹑奉政大夫荊長史某之女﹑通議大夫應天府府尹某之婦﹑徵君某之妻﹑進士直之母也﹑初長史與府尹諸生時﹑特相善﹑旣同舉於鄕﹑尢加善焉﹑遂定姻盟﹑而施女於陳﹑府尹前守池州﹑徵君以家從﹑弘治九年﹑宜人年二十五﹑五月乙酉日﹑疾卒於其舅池州官舍﹑十二月甲申日﹑歸葬錢塘某原﹑陳氏遠祖龍山府君兆次﹑於是其子生未晬也﹑越二十一年正徳十一年﹑其子舉於鄕﹑明年第進士﹑又明年謁告歸﹑瞻封樹﹑感嘆泣下曰﹑直﹑母之身也而不逮見母﹑痛其終天乎﹑已而曰﹑盍藉立言者以不朽吾母猶愈焉爾矣﹑乃告於徵君﹑而來請書其碣﹑曰婦徳不越閫矧若陳宜﹑人年之不長﹑考論其世﹑將安從徵﹑吾聞進士君稱其家老言﹑宜人卽世時。先京府傷之。曰﹑噫。婦承我也。若父然。而禮有加。賢。可悼哉。猶有鬼神。必成吾孫以慰之。太恭人載痛之。尢食寢減甘焉。曰。婦愛我也。若母然。而誠不渝。孝。可忘哉。吾惡乎寓吾情。必長吾孫以報之。是故大母字直甚恩。直不自知其亡所恃也。而直經術。由大父指授爲多。嗚呼。非宜人至性之篤。順徳之素。何以感乎其上者如此。羣行槪可見巳。今進士君茂質偉志﹑磨砦涵養而不止者﹑吾未量其所至也﹑所以休顯宜人者﹑獨玆榮名也夫﹑天之報施﹑繇是道焉﹑顧不允哉﹑顧不允哉﹑

○周母沈氏墓志銘

正徳十四年冬﹑洛溪周邦將葬其母﹑合宗謀銘﹑則以書來請﹑予受而讀之﹑書曰﹑孺人姓沈氏﹑大父暘﹑父謨﹑家世硤石裏孺人生若干年而歸﹑歸若干年而卒﹑卒若干年而葬﹑其日是年十二月甲申﹑其地洛溪祖塋之右﹑子男邦孫男二﹑女二﹑孺人之處也﹑父若母稱孝﹑兄弟稱睦﹑婢禦稱仁其歸也﹑不逮先姑氏﹑而事皇舅與後姑﹑如父母然﹑接娣姒如女兄弟然﹑字羣小如婢禦然﹑諸稱者無間於父母家之言﹑其歿也﹑夫曰﹑曷有若吾妻之順而能﹑子婦曰﹑曷有若吾母之愛而教﹑周氏外內族婣則又曰﹑曷復如孺人之遇我禮而有恩﹑嗚呼﹑其信然哉﹑夫男子志業見於世。人得指列而籍記之。女婦迹不踰屏閾。自非臨難狥節。與烈丈夫齊不朽名。則夫柔嘉庸行。安從核而書之以傳。婦徳可徵焉爾。然而孺人其庶幾歟。故予與爲銘﹑銘曰﹑

周氏母﹑藏於此﹑識者許子﹑壽不於其身﹑於其名﹑嗚呼﹑其亦可以長瞑矣乎﹑

○太安人鄭氏墓志銘

許某曰﹑婦道不亦重哉。然教弛俗流﹑士鮮完徳﹑而女婦何以稱焉﹑太安人﹑贈刑部主事海鹽吳公諱竟之繼室也﹑嬪吳及紀﹑而稱未亡人﹑方夫隕天泣血﹑手二三孤嬰煢煢焉躬衣食而教之﹑持久靡忒卒就其子以至於有家受封緊吳宗是賴﹑婦道顧不重矣哉。顧不難矣哉。於戲是宜述以爲人婦勸也巳﹑於其葬也﹑爲志而銘焉﹑志曰﹑太安人鄭氏﹑家世平湖人﹑父諱肅﹑母茹氏﹑惇茂一徳﹑是生太安人﹑年十七而嫁﹑年二十八而孀居﹑嘉靖四年二月十八日﹑年七十八而卒﹑以明年正月十九日﹑葬於大易鄕玉壺阡刑部公之兆﹑子男二人﹑伯升﹑仲昻﹑山東按察副使﹑女一人﹑孫男六人﹑綬組紱纓緒維﹑女六人﹑曾孫男十人﹑女一人﹑太安人初歸聽順﹑莫可非儀﹑旋罹家難﹑蹈厄茹辛﹑而志操才識卓然﹑於是乎見﹑攻苦織紝﹑無一時自逸﹑外內費﹑資其手者歲十二三﹑一布被六十年﹑舉示孫曾曰﹑此吾嫁時物也﹑君子曰﹑善居約也以儉勤。先姑氏卒﹑以幼女屬太安人﹑育而嫁之甚恩﹑叔姒韓暴疾死﹑卽以巳手制衣衾隧焉﹑歲率按察兄弟上鄭公冢﹑泣下低佪久之﹑及老猶然﹑君子曰﹑善親親也以惇愛。按察初爲宜城﹑分俸歸養太安人曰嗟﹑輟汝養廉者﹑廉無乃妨﹑後勿復爾正徳中﹑例旌孝節﹑有司首議太安人應詔﹑太夫人則謂按察曰吾婦道之恆爾﹑業巳受封﹑敢徼再命﹑汝其力辭鄕鄰困暴徵﹑聞愁嘆聲﹑戚然曰﹑饑歲民貧次骨﹑忍更涸其髓乎﹑命按察必言之郡﹑郡弛其限﹑君子曰﹑善約巳矜物也以仁讓。太安人之行﹑多至可稱者如此﹑而丁年遭變﹑初心素守之﹑死不易其常﹑蓋以節始終焉。可謂賢也巳。故時大夫士之文者﹑壽以詩﹑紀以序傳﹑封制有端莊勤儉之辭﹑邑裏諷傳欽贊以爲允﹑按察與予善﹑信古篤行君子也﹑及予序次太安人世行﹑益嘆按察之賢有本哉﹑銘曰﹑

奇太安人﹑允女君子﹑懿懿羣行﹑貞以終始﹑惟家實造﹑惟賢實嗣﹑壽有爲歌葬﹑有爲紀﹑於昭方來﹑以徵女史﹑

○太安人顧氏墓志銘

贈刑部主事海鹽鍾君諱海之配﹑封太安人顧氏﹑年八十有一卒﹑是爲嘉靖八年九月十二日﹑葬以十年七月二十一日﹑太安人子﹑邑博士弟子員棟﹑中順大夫知南昌府梁﹑銜卹哀痛﹑撰次徳履﹑跣二捨而來問銘﹑先以陳翁鑑曰﹑太安人之處也﹑爲父母所賢愛﹑其歸於鍾也﹑鍾門內罔不宜﹑主事君初丞懷遠﹑懷遠令躁誕﹑好陵人﹑主事君積不相能也﹑釁日構不解﹑奏與之辯七年﹑太安人攻苦食淡﹑紡績資之﹑時慰以好言曰﹑時固有命存﹑絕不出慍懟語﹑事白﹑復官萬安﹑則曰﹑是果有命存﹑卒未嘗色矜﹑南昌兄弟髫而嬉戲﹑太安人愕曰﹑兒可儒也﹑亟白主事君﹑遣歸就傅﹑衣糧修脯﹑率太安人手具口畫授之﹑遂皆有成﹑伯經術稱髙第弟子﹑仲進士髙等﹑再守劇郡﹑治能稱最一時﹑斯主事君太安人所由貴也﹑太安人老而傳也﹑祿養丰備﹑猶親女紅﹑南昌色勞之﹑輒恚曰﹑而忘懷遠耶﹑抑吾常有味於敬姜之厲文伯也﹑人謂大安人約泰屯亨之際。類知學者。於戲。其信然乎。予讀詩列女傳。當時公矦大夫士之家。飭行修識。相其夫若子。而王道賴以成。豈其女婦則賢。將上之漸導有本。而俗成固當然也。今世女子子。師絕不聞。至夫羣士於學宮而教之。累百不一賢。而太安人可稱者如此。殆性然哉。予是以訝嘆。爲序而詩之。系曰﹑

武原有邦﹑【葉】海潤土厖﹑開濟之阡﹑灌樾秀深﹑【葉】廓其坎而崇其封﹑於戲﹑是惟鍾子之母之宮﹑

○聞人母周氏墓志銘

鄕貢進士聞人某﹑以嘉靖十一年冬十二月壬寅﹑葬其母﹑及日﹑三捨跣冰重繭﹑來紫雲谷中﹑問銘於其父友許某﹑納狀曰﹑母夫人周氏﹑海寧洛塘人﹑蚤喪母﹑子於繼母﹑能以孝得其憐﹑視後出者﹑埒同產焉﹑周族曰。允哉女。迨歸先君﹑君姑氏嚴﹑臨諸婦如東濕薪﹑夫人婉承風旨﹑卒宜其順﹑聞人族曰。允哉婦。夫人生不孝孤若干年﹑而喪先君﹑茹辛銜卹﹑身任家蠱﹑日程不孝孤讀父書﹑窺其奮與怠﹑與其友之賢不肖以喜憂﹑旣舉於鄕﹑族婣贊喜﹑夫人愀然命孤曰﹑鄕嘗舉而祖矣鄕嘗舉而父矣﹑用不當才﹑才不逮用﹑命矣夫﹑汝其思紹奕世未償之志﹑毋或以此舉自多﹑內外族咸曰。允哉母。初先君喪殯幹堂﹑北鄰遺火﹑隘廛委巷﹑烈熖炙天﹑孤狼顧呼號苫凷間﹑罔知攸措﹑夫人不顧蓋藏﹑疾呼遷殯獲免﹑孤偸以寬逆天之戾焉﹑又曰夫人生富侈﹑適淸約﹑先君宦學﹑只力事家﹑中罹百憂又屬孤學﹑家無所於委﹑日彊事事﹑孀嫠劬瘁﹑餘二十年﹑弗一日弛於其初﹑其心望不孝孤者﹑十半莫晚也﹑而今不待﹑傷哉﹑壽六十又五﹑子男不孝孤一人﹑女二人﹑孫男鶴鳴﹑女二十人﹑悲夫﹑非夫信傳之撰﹑永流淑聲﹑不孝孤終天淪心之痛曷爲解﹑敢跽聽命﹑進士君器業﹑隱有遠就﹑予雅信焉﹑爰序次之﹑而志以銘﹑銘曰﹑

硤岑雙雙﹑中蜿流虹﹑東椒之壠﹑有坎幽宮﹑伉儷同方﹑庇爾子孫繩繩﹑

○徐母祝氏墓志銘

孺人﹑徐君翰之妻﹑造士禾之母﹑年七十一﹑以嘉靖三十年九月初六日卒﹑以明年冬十月二十八日﹑�合徐君之藏於漳江南滸﹑禾以狀問銘﹑辭弗得﹑則勉爲序列云﹑孺人父蒙﹑母儲氏﹑祝故文直先生﹑多聞質行﹑以古則義訓陶其家﹑漸於鄕﹑鄕之人嚴信之﹑以埒漢王彥方﹑其沒也躋祀於社云﹑孺人其孫也﹑生而靜慧端凝絕無女婦燕褻之態﹑事當意與否﹑人猝不見其慍喜也﹑性惇孝慕歸寧當去﹑低佪父母傍﹑不卽去﹑促之舟﹑流涕長澘﹑忽忽承睫﹑若是及於親終﹑歲時父母諱辰﹑馳使奠於祝﹑泣而遣之﹑若是終其身﹑教子造次必於學﹑禾少怠肆﹑呵之長跪﹑曰爾先云齋﹑先遁莊﹑以文學起家﹑非苟溫飽罔聞知﹑齪齪富人等﹑遺墨在壁﹑遺籍在櫝﹑手澤隱如也﹑乃逮爾墜厥緒﹑柰忝爾祖何﹑人將以予爲口實﹑曰是祝之自出﹑且又及吾親矣﹑檢﹖食﹖方﹖誨厲﹑日夕有程不少假﹑塾師有利爲寇者﹑搒禾如慮囚﹑孺人亟喜罔覺也﹑曰師克任哉﹑供修彌厚﹑舅樂閒早傳﹑姑倪氏早逝﹑孺人獨贊徐君﹑綜外務﹑經紀內職﹑罔遺余計﹑不十年所﹑資儲倍於其舊﹑晚好佛﹑亦信踐之﹑子男禾也﹑庶男術﹑女順﹑孺人慈之無頗﹑孫男�胤善衡﹑女三﹑曾孫男壽朋萬朋﹑狀記翁暱庶匹適﹑孺人安若當然﹑徐君卒無裏言﹑舅終﹑顧言孝婦孝婦﹑遺若數十金爲勸﹑孺人念季氏貧﹑盡推與之﹑嗟夫﹑其然﹑孺人有士行矣﹑無徳不報﹑禾其卒能追榮孺人乎﹑狀所述孺人內理旁接下禦諸善行﹑累百語纚纚弗休﹑予取其可資婦徳者著之﹑銘曰﹑

有古直躬﹑惇訓家邦﹑婉婉孺人祖訓是宗﹑馴徳淑行﹑善積而崇﹑慶澤浸延﹑施於後朋﹑有來無窮﹑其視涬江﹑

○董母陶氏墓志銘

陶氏﹑故嘉禾名家﹑爲贈監察禦史楷之女﹑歸於海寧錢山董氏﹑爲義官讓之婦﹑太學生深之妻﹑學官諸生樹及材之母﹑成身成章成大之祖母﹑初陶母歸不逮舅﹑子生在抱喪其夫﹑險死余﹑咿嚶蘚閾塵幃中﹑擁孱然二豎子爲命爾﹑於是內隙外侮起乘之﹑悍攘狡竊﹑家蠱絲棼也﹑陶氏不自顧﹑計委身殉家﹑誓完舊物以還二孤﹑調劑諸不諧人﹑若事後﹑先務﹑中急緩﹑母事其姑加婉﹑而愼督其子學﹑肅若嚴父然﹑時時稱舉成立孤遺感厲之﹑故二子烝烝克諧﹑遺緒支吾弗終墜﹑姑老嫠﹑獨痛不及傷﹑鄕諸紏紛﹑旋底定﹑人謂陶氏稱其家子﹑而董有婦云﹑越若干年﹑嘉靖某年月日陶氏卒﹑卒之又明年﹑嘉靖某年月日﹑二子葬諸錢山祖塋﹑合太學生之兆﹑先事﹑樹及材以成身來謁銘子病不事筆硯﹑辭﹑二子長跪﹑致母顧言﹑未亡人來爲汝家婦﹑罹百憂﹑犯諸難﹑所不盡者命耳﹑自意夷險乘除﹑猶當十半桑楡時﹑乃今僅僅五旬﹑病日益殆﹑殆旦夕從爾父矣﹑樹曁材啜其泣下﹑曰止﹑汝悲徒爾乎﹑樹﹑聞今篤古而迂﹑文而不誣者﹑汝許丈耶﹑必得其文殉我白我﹑信傳我﹑斯不朽我已夫﹑毋徒爾悲也﹑樹應曰諾﹑不敢忘﹑夫母生弗善事﹑死重欺之﹑諸孤尙將列於人哉﹑敢固以請﹑且請﹑且目成身曰﹑先生亢厲守髙﹑不能屈﹑獨柰何忍弗憫憐是藐嬰兒耶﹑成身﹑我之自出也﹑乃不果終辭﹑銘曰﹑

林水窈如﹑幽扃不晨兮﹑信誓皦如﹑聯璧雙潛【葉】兮﹑吾詩藻如﹑松聲永言【葉】兮﹑百代有考﹑蓬顆不湮兮﹑

○陳邦亮妻黃氏墓志銘

海鹽陳邦亮之妻黃氏﹑歸十二年卒﹑年二十有九矣﹑越若干年﹑嘉靖某年月日﹑邦亮藏其柩於某山﹑而銘屬予﹑夫女婦之行不越閫﹑吾其奚徵﹑又將奚銘﹑旣邦亮自爲狀其婣黃倩則狀之﹑其弟邦直又狀之﹑邦亮﹑吾與也﹑繄其婣之言同﹑將無誣﹑黃氏世爲邑之海沙里人﹑雄於貲性獨不競縟麗﹑恬如也﹑陳及婚﹑將迎﹑黃以愛子遠適﹑難之﹑因壻邦亮其家﹑邦亮年少气髙﹑時獨墨墨不自意得﹑黃氏迎其意﹑與俱歸﹑旣婦於陳﹑則卑箄抑降﹑不敢以富人子自多﹑上承旁接下禦﹑罔不得其心﹑女紅饋事﹑具有節法﹑舉室咸宜之﹑邦亮素抱遠志﹑樂友勝已摯交修脯﹑不時趣辦室中﹑往往夙備畢給﹑故其遊知﹑得國士賢豪驩﹑而邦亮遂褒然品於時英﹑黃氏有助焉﹑生一女﹑適海寧查志髙﹑贈給事中繪之孫也﹑夫事忽旣往﹑情鍾有涯﹑故先王之敍倫紀﹑爲服制﹑重輕久近各殊﹑皆稱情以爲差﹑邦亮再婚燕婉舊迹湮淪﹑而於故妻之藏﹑謁予一言﹑歷四三年﹑申十數請﹑請不怠﹑益彊必得乃後巳﹑抑可謂厚也巳矣﹑不足以厲薄俗乎哉﹑是宜與銘﹑銘曰﹑

於淑質﹑嗟短晷﹑婉淸揚﹑閟泉下﹑永爾賢聲﹑慰爾賢雄﹑玆石語﹑

○朱孺人祝氏墓志銘

朱孺人祝氏﹑撫州崇仁令鰲其父﹑見竹處士禋其夫﹑進士瑞登其子也﹑初邑東素花裏祝虛齋先生﹑篤行邃學﹑以參知藩政﹑歸老於家﹑遠近之士﹑北面問學者﹑屨鱗次戶外﹑其教以正身正家﹑及於爲政﹑本末具有節序﹑崇仁爲先生羣從弟﹑孺人則崇仁長女家教本於家學者﹑宜肅且閒矣﹑夫丰末世污俗女婦倫耶﹑孺人卒將葬﹑進士瑞登狀孺人遺懿﹑介諸弟造士瑞明﹑走山中請銘﹑予爲之記﹑其言曰﹑孺人生而資頴好書﹑讀內訓小學﹑能通大義﹑事父若母﹑承候顏詞﹑率循諭戒﹑舉當適其意致﹑養姑病湯藥必躬﹑不晨夕間﹑不婢媵委也﹑姑喪﹑摧毀柴瘠竟以哀殞﹑婦道有崔山南唐夫人之愛。處士幼失怙﹑承家甚夙﹑外內百務﹑參錯猥並﹑孺人勤儉協相﹑隨事斟量﹑緩急爲之撙節酬應﹑居常沈諒謙約﹑未嘗見其哂笑頩怒也﹑妻道有桓少君之恭。鞠諸子女﹑愛而勞﹑慈而一﹑以績課讀﹑每息夜分以爲常﹑瑞登試吏﹑爲桐城﹑孺人三舉淸愼勤贊之往﹑瑞登奉以周旋﹑弗敢越﹑母道有陶湛氏之教。瑞登忍死﹑述以待命﹑曷敢誣﹑嗚呼﹑必若所云信豈末世污俗女婦倫耶﹑殆崇仁以家學爲教﹑而閒之者肅然乎哉﹑而虛齋余教﹑將不益有徵乎哉嗚呼﹑生弘治某年﹑卒嘉靖某年﹑葬以卒之又明年某月日﹑其地祖塋﹑從處士兆﹑子男四﹑進士瑞登其長也﹑瑞成邑博士﹑諸生﹑遷後伯父祚﹑季瑞隆﹑女一﹑孫男三﹑女亦三﹑銘曰﹑

婉乎其孰隲而臧乎﹑奄乎其孰踣而巳乎﹑巳乎流衍者祉乎﹑騰騫者子乎﹑賁於丘者俟乎﹑琢硜硜詩﹑我銘後﹑其永有徵乎﹑

○祝母居氏墓志銘

邑故多舊姓遺俗﹑城北居氏﹑尢以篤塞謹信稱﹑與人譪然﹑若恐傷其意﹑而閫閾聲迹﹑肅如也﹑穆如也﹑家教子女﹑咸若性成然﹑孺人﹑處士理之女也﹑歸袁花前廣東石城令祝君繼英﹑孺人卒時﹑年七十五﹑爲嘉靖三十四年十月三日﹑後石城死二年一月﹑葬以是年閏十一月二十三日甲申﹑墓東陳村﹑合石城兆﹑子三﹑世名先孺人夭﹑世言世占﹑皆邑學諸生﹑孫男以順以頤以須以預以思﹑孺人生而溫密靜恭﹑閒家教甚夙﹑來嬪於祝祝族方昌﹑尊卑屬甚眾﹑孺人上事旁接下應﹑無不宜者﹑偕石城白首﹑未嘗見誶語頩色也﹑家食僕婢﹑千指而盈﹑孺人斟量衣食﹑拊循曲當﹑以恕掩其過。以峻篤其悍。以宥寬其不及。內諧名附﹑門內裕如也﹑孺人性樂勤尙儉﹑造次生作事不少弛﹑園田沃瘠﹑農蠶盈歉﹑刀布出納﹑字畜息耗﹑貿易良苦﹑皆周諳旁稽﹑不遺﹑暇復紉補饎爨﹑老矣﹑猶績紡緯絡不怠﹑殆終身矻矻也﹑初石城蚤隸宦學﹑晚仕歸休﹑徜徉縱適﹑抺摋世故沈冥酒徳﹑誇詡振施﹑一不以家關念﹑而業饒畜裕﹑倍蓰生初﹑孺人殫力綜理於中也﹑夫孺人歸祝熾丰﹑可豫弗逸﹑已盈不侈﹑而樂盡其職﹑壯老不忒其常﹑此嘗學問之民之所難﹑而以女婦能之﹑是尢難巳﹑嗟夫。王教熄而士習遠古矣。尙何萬一冀淑行於中冓耶𨿽然。徵之孺人。求婦順於家教。其庶幾哉。銘曰﹑東陳之墟﹑水匯土龐﹑夫婦同藏﹑庇爾子孫熾而昌﹑

黃門集卷十一

●黃門集卷十二

浙滸許相卿撰

志銘下

◆志銘下

從伯父北山府君墓志銘

叔父永州通判東山府君叔母祝氏墓志銘

宗兄天徳墓志銘

宗兄裕齋翁墓志銘

兒子聞過薶銘

宗子道叔墓志銘

先孺人遷葬志

誥封安人許母賈氏墓志銘

贈封孺人二室葬志

許母王氏墓志銘

許瞻仲妻董氏墓志銘

長女沈婦壙志

中女朱婦墓志銘

徐仲年妻許氏墓志銘

○從伯父北山府君墓志銘

府君許氏﹑諱洪﹑字寬夫﹑爲文英府君諱橓之曾孫﹑加本府君諱禎之孫﹑蕓窻府君諱紳之子﹑出分食其山後﹑晚號北山老人﹑年六十八﹑正徳十五年某月日卒﹑嘉靖二年冬十二月壬寅﹑葬所居東北包家峪﹑府君未晬﹑而母唐﹑父蕓翁﹑連暴疾死﹑世母徐孺人乳之﹑與其子南山府君﹑視孿子焉﹑乳不給﹑口糜更哺﹑僅而兩全﹑旣長﹑教於世父一樗先生﹑盡其方﹑故二府君行義競爽﹑而體貌並終不丰﹑配海鹽王氏﹑子男長楫卿﹑府君夫婦教極劬瘁﹑領弘治甲子鄕薦﹑再舉進士弗果﹑道死﹑府君大沮﹑長慟曰﹑嗟哉﹑天乎﹑人少恃親﹑老恃子以生﹑吾所遭乃爾﹑何生爲﹑由是喪明﹑嗚呼﹑天之報施非耶﹑次檄卿榜卿﹑檄廩食諸生間﹑孫男聞詩聞禮聞恆聞恂聞忠聞恕禮守經術﹑遊鄕校﹑角場屋﹑孱弱成立﹑幼孤遂長﹑門祚漸復舊觀﹑嗚呼﹑天之報施非耶﹑府君性果勁守法﹑諸凡聲利誘脇﹑峻執不回﹑晚歲益崇儒素﹑澹世味﹑隱然故族遺老﹑正議侃侃聞者見憚﹑或引避去﹑府君從母某氏蚤寡﹑爲營田舍﹑經紀其家﹑洎其子若孫弗懈益周﹑曰吾恐負吾世父也﹑相卿憶毀齒時﹑與鄕薦君侍府君入郡﹑舟集東關﹑關法晏啟﹑府君曰﹑吾從二兒陸行耳﹑行二里許﹑相卿足疲﹑問館所﹑曰姑前﹑非遠也﹑行復二里許﹑益疲﹑益問館所﹑曰姑前﹑非遠也﹑行遠疲甚﹑更問更答如初﹑洎休捨﹑則皆足繭﹑喙息﹑不能興﹑府君咲曰﹑陶士行自厲﹑吾厲吾兒﹑相卿自是良能行﹑銘曰﹑

委蛇包谷﹑若往而復﹑靈萃秀毓﹑宅此新卜﹑云來接躅﹑我銘而告﹑

○叔父永州通判東山府君叔母祝氏墓志銘

府君諱瀹﹑字達夫﹑號東山﹑由邑諸生貢春官﹑卒業南太學選湖廣永州府通判﹑服母張氏喪﹑遘疾﹑嘉靖四年八月三日卒﹑年六十三﹑是年某月日﹑葬於靈泉山﹑越二十又四年﹑嘉靖二十八年某月日﹑遷葬東山艸堂之東某處府君兄子相卿﹑泣而志之曰﹑嗚呼﹑相卿聞諸曾大父吾許世家海寧遠花裏﹑代有顯聞人﹑宋季兵亂﹑宗牒闕弗可次﹑我明邑人仕者﹑自吾五世祖海州府君始﹑海州諱畢懋﹑生文英諱橓﹑文英生力本諱禎﹑力本生一樗諱紃﹑奕世貞素﹑隱耕力善﹑府君則一樗季子也﹑府君奮身經術﹑臨帥千里﹑繄是先人厚積﹑合宗始望階此樹立﹑一抓播其奇﹑而溘爾淪喪﹑哀哉﹑府君誕有逸表﹑爽邁不羈﹑修髯尙盻﹑見者盡傾﹑文思譚鋒銳甚﹑口占手屬﹑食頃數千言﹑沛如也﹑五試浙省﹑再試京闈﹑終絀不偶﹑士論以爲命﹑樗翁嘗被誣就理﹑楊按察使繼宗憑怒須之入﹑見府君掖以從﹑髫而秀﹑題試之﹑立頃呈艸﹑按察且讀且拊幾﹑大訝曰﹑吾幾動浮言﹑吾幾動浮言﹑非積善家﹑安有是兒﹑叱破械﹑出﹑府君由此知名﹑初人屬府君以廊廟之幹﹑府君亦自負﹑旁睨無所下﹑以是人多忌之﹑然其所遊知﹑昔一時雋雄﹑賢於已者﹑平生不親家人生作事﹑晚節益肆形世外﹑嘗慨然曰﹑人生快意耳﹑何卿相爲﹑終其身日縱酒酖詩﹑豪宕自喜配祝氏﹑處士湘女﹑凝確愼靜﹑上承旁接下禦罔弗宜﹑府君坎坷終身﹑未嘗見色慍﹑先府君一年卒﹑卒時年六十﹑子男三人﹑長槐卿﹑次材卿﹑邑諸生﹑嘉靖初﹑更化求賢﹑詔天下府君州縣學﹑歲貢士﹑惟舉才﹑材卿中選﹑司汶上教﹑九載績成﹑主桐城教而歸﹑季幹卿﹑爲世父潭後﹑女適周訓﹑孫男七﹑女四﹑府君之猶纊息也﹑顧三子曰前﹑前﹑必以汝伯氏文殉我﹑乃瞑﹑府君始葬及遷﹑材卿獨力盡瘁云﹑銘曰﹑

黃山之陰﹑平陸勻勻﹑食其妙果﹑西東夾陳﹑吉壤恊卜﹑捨故宅新﹑鶯簧艸菌﹑何千斯春﹑行羅子孫詵詵﹑

○宗兄天徳墓志銘

許﹑古太嶽之胤﹑有國於許者﹑因以國氏﹑乃後族泒流衍天下﹑許在海寜﹑世家袁花裏﹑譜可見者﹑宋四九提督四九生千六承事﹑千六生春谷諱嗣榮﹑春谷生盛甫諱茂昌﹑盛甫生同知海州諱懋﹑海州生文英諱橓﹑文英生耕隱諱斌﹑耕隱生守拙諱緡﹑守拙生存誠諱源存誠生幹﹑是爲天徳﹑袁花許氏﹑天徳蓋大宗世適云﹑初存誠及天徳髫而喪父﹑天徳幼特孤苦﹑晚更疾廢﹑凡名勢榮利俗所歆艷快適事﹑天徳生不百一遇﹑許族故﹑而敝習挾故而靳下人﹑歲時燕序﹑羣從嶄然褒然﹑各矜先物自多﹑天徳貌寢﹑辭訥甚﹑羣居廣坐中﹑狀孱如退如鈍弱人也﹑間嗤侮之﹑輒默不應﹑獨時時承母意﹑得其歡﹑守宗祧罔墜業﹑事諸父無違禮﹑眞白惇愼﹑內行可訾殆鮮矣﹑世常外徼。而或幸得之以自能。然垢心穢行。多內疚者。而世患亦卒不免焉。天徳病痼丈室間﹑無能一逞以適其願欲﹑然因而獲免彼之悔尢殃釁亦多矣。其諸所謂世爲不祥。而達人以爲大祥者與。天徳生成化已亥﹑卒嘉靖乙酉年四十七﹑娶兪氏﹑子男三﹑聞善邑博士弟子﹑聞義聞道﹑聞道出後季弟震﹑女一﹑天徳卒之若干年﹑嘉靖十五年正月庚申﹑葬洞孔山春谷府君墓右少南若干步﹑銘曰﹑

髙翔鎩翰﹑工謀誎患﹑雌伏拙藏﹑以免於今﹑而無忝乎��﹑於乎﹑世多大刑﹑而天徳將獨天全者邪﹑

○宗兄裕齋翁墓志銘

翁諱汀﹑字思濟﹑姓許氏﹑家世袁花里人﹑父述﹑母孫氏﹑翁生而柔願﹑人犯之﹑能忍不校﹑壯老一致﹑故鄕品列於善類﹑無殊辭﹑然以忍常自得﹑故自號曰裕齋﹑翁庶母弟﹑鼎鼐﹑父鍾憐其幼﹑凡產殖器賄﹑翁讓曲成之﹑人尢以爲難﹑翁年八十三卒﹑嘉靖二十七年十月十三日也﹑娶朱琵女﹑早卒﹑繼王氏﹑文直先生甥女﹑子男一﹑聞教﹑博士弟子廩食學宮﹑女嫁里人旌徳訓導祝繼先﹑孫男三﹑惇仁惇信惇偉﹑偉頴而殤﹑孫女三﹑各有歸﹑教以是年十二月庚申日﹑葬翁妙果山西小丘夕陽祖塋之右﹑與王同兆﹑銘曰﹑

行無訾於族﹑迹不越乎鄕﹑履素安常﹑於戲﹑是謂吉人﹑於是焉藏﹑

○兒子聞過薶銘

許相卿喪其子聞過﹑哭之病﹑巳乃慨然曰﹑過命在天﹑吾讎天乎悖矣﹑及葬﹑復慘爾於邑曰﹑吾誨過學﹑戒衒崇晦﹑晦乃沒世﹑將遂使過懷奇斂英﹑而終古闇然乎﹑忍矣﹑於是反袂雪泣﹑而志之曰﹑聞過﹑相卿長子也﹑母孺人沈氏﹑正徳巳巳從予畱都太學﹑解裝兒生﹑故命曰都﹑小字圻孫﹑予時投檄禮部﹑禮部郎故暴人﹑習陵士﹑遇士輒聲色誰何﹑折使謟承之﹑予長揖見﹑則愈益怒﹑嘩徹於門﹑大宗伯召讓郎﹑而名禮官﹑罔知禮士耶﹑諭之交謝﹑俱解﹑或聞諸先諫議﹑先諫議寓書曰﹑兒出門﹑便气動眉睫間﹑將安所究遠圖﹑予展讀﹑長跪曰﹑兒過矣﹑兒過矣﹑因定都名聞過﹑冠賓查毖齋﹑字之長復云﹑嘉靖初﹑予官諫垣﹑以過往﹑不二年所﹑喪吾妻李氏﹑疏乞以過還﹑過資穎日新﹑予適善病﹑因謁告﹑終教之﹑爲娶於朱﹑生二男子﹑惇儉惇儲﹑儲甚淳且慧而殤﹑於時過且壯﹑予將傳﹑而過日病﹑益甚弗瘳﹑初患脾肺郁痰伏火﹑疣潰左股間﹑漚泄作﹑食飲閟﹑羣工攻之罔功﹑過嚱噓執予手﹑泣數行下曰﹑兒寧自意止此﹑嚴固詎宜有此﹑恨靡郤書爲解﹑嚴其自安﹑其自愛﹑兒去矣﹑不復侍矣﹑傷哉慟乎﹑嘉靖丙申八月二日也﹑年二十八耳﹑嗟乎痛哉﹑予方委過﹑吾妻脫身遊﹑汗漫天下名山五嶽間﹑淩雲絕塵﹑縱觀扶輿磅礡之妙﹑予旋復以快吾平生也﹑過乃死棄予予塊守孤山丈室中終吾生﹑生奚以爲﹑於戲﹑天喪予巳夫﹑過性彊記﹑日數千言﹑六籍默識成誦﹑尢喜左氏內外傳﹑首尾錯舉不遺﹑予曰﹑韓退之浮誇少之﹑信哉﹑未必仲尼意也﹑則遂輟﹑博綜諸子﹑特喜三閭﹑漆園﹑韓公子﹑列國策士﹑至荊聶兩豪事﹑壯之﹑扼腕﹑恍然思起與之遊﹑予曰咄﹑兒所趨愈下矣﹑後勿復爾﹑則又輟﹑成童﹑爲進士學﹑出口多老成語﹑嘗羣兩浙諸生﹑試三場省再﹑連再黜﹑予私怪之﹑間理遺帙﹑得過手艸古賦雜文可百首﹑古近體詩歌數百章﹑類皆超逸弘肆﹑如生駒未服轡銜﹑而神駿非圉人所馭﹑予彌怪之﹑盡發其藏﹑選苑諸書﹑漫不可手矣﹑則廷責之曰﹑文以載道﹑未知道﹑奚其文﹑立燼之火﹑自是乃專於學﹑嘗曰﹑孰誰賢擬茂叔﹑絕學千�後﹑精詣粹養﹑殆聖巳乎﹑駸駸上達﹑尋及於患﹑前知過當爾﹑盍憗縱之讀快意書﹑作出格語﹑成一家言﹑鳴於時﹑顧束縛之﹑使不一逞死也﹑於戲﹑天喪予巳夫﹑過少慕任俠﹑喜論文﹑諸凡榮利﹑一不置意中﹑見富勢矜挾者﹑鄙外之﹑若將凂巳﹑予亟繩馴養﹑後更愼厚﹑穎鑑故自了了﹑而渾然不見取捨﹑泛接鄕人鄕人樂與之﹑出遊學官諸生間﹑學官諸生樂與之﹑歷謁諸老先生﹑諸老先生樂與之﹑陽明夫子尢亟稱焉﹑𨿽習交者﹑未嘗聞其言人過﹑家人終不見其誶語頩色也﹑死之日﹑遠近知與不知﹑罔不傷嗟涕洟云﹑予生數奇﹑動與世左﹑望實不遂亢宗﹑忠誠不果狥國﹑行義不及孚於鄕人﹑而丁年稅鞅﹑遁迹離羣﹑若與世隔﹑意有待於過﹑償吾負焉爾﹑過乃溘死先予﹑予其永愧忠孝﹑而長爲俗之不祥人耶﹑於戲﹑天誠喪予也巳矣﹑憶﹑過童年北遊﹑賦大觀﹑擬封事﹑硯席流聞﹑雋聲隱然起都下﹑過從縉紳﹑交欲識之﹑予堅謝疾辭乃後巳﹑夫深畜期其遠到﹑而竟止是﹑豈生異於常者﹑宜衒其奇﹑予顧抑遏掩藏﹑弗使穎出於囊﹑神故憤奪以還造物﹑不然﹑有爲生之﹑孰亟斃之﹑無爲生之﹑孰厚畀之﹑厚畀之而亟斃之﹑如石火電光﹑一過不復遺也﹑何與﹑吾無所致詰也巳﹑嗟嗟慟哉﹑過死踰月﹑季秋丙辰﹑舁其柩葬幾山伏虎岡﹑嘉靖二十八年十二月二十六日﹑攺葬六十里塘陰插花山﹑其母沈李二孺人兆左﹑系曰﹑

爾來遄往﹑吾勿獲食爾力﹑予老疇依﹑世安所置長物﹑寸裂予腸咎誰執﹑五气交運﹑將不齊焉爾是值﹑吾獨且柰何哉﹑百歲倏忽﹑行從爾地下游﹑萬千年胡終極﹑

○宗子道叔墓志銘

袁花許氏相傳宋汴從也﹑唐都督遠﹑族墓在海寧﹑或謂邑之有許﹑蓋其冑裔耳﹑然宋蹕元麾之南也﹑故家多逸其世﹑莫徵系緒云﹑道叔﹑聞教字也﹑裕齋汀其父﹑陋軒述其祖﹑智齋哲其曾祖﹑孟淇瞻其髙祖﹑學圃淳其五世祖﹑皇明建國﹑以文學尉蕭山﹑蕭山世父知海州﹑海州有厚殖﹑知其子橓才弱﹑而蕭山具濟險才﹑舉全業畀之﹑顧遺子以其餘﹑故學圃之後﹑富厚累葉甲一鄕﹑裕齋﹑陋軒獨子也﹑質願且懦﹑裏中惡子﹑易視﹖﹖洊陵之﹑與之訟﹑久而困﹑族不逞者利釁乘隙焉舊殖日益落﹑不能家﹑遷於龍尾山之西麓﹑道叔年在髫齓﹑亦鮮兄弟﹑志獨耿耿思復其初﹑故自榜龍西寓軒以日厲﹑巳乃折節讀書﹑劬瘁不自愛﹑通胡氏春秋廩食學宮﹑較藝省闈﹑物望向殷﹑而家蠱絲棼莫可緒﹑則去之吳門﹑授經﹑於時推隆經術﹑奔騖進取﹑海內風靡﹑而吳人特甚﹑道叔所得過當﹑家漸以溫﹑駸駸理故業﹑而命不延矣﹑惜哉﹑道叔性敏志勁﹑論事不達其意﹑不但巳﹑及關利病得喪﹑輒默不泄𨿽醉語夢寐﹑彌益祕愼﹑不少見風指﹑殆其志有在﹑故深機固鍵﹑頃息存存耶﹑易曰﹑子克家﹑古曰﹑用志不分﹑道叔近之矣﹑道叔工顏書﹑善尺牘作雜文﹑有思致﹑親交接遇還性﹑淸濁無所失﹑爲人謀﹑必盡曲折﹑曰後當﹑曰不必然﹑已而果皆然﹑其它行能可列﹑予特舉其志復先業﹑書之以厲族子云﹑道叔生五十七﹑卒以嘉靖三十三年十二月二十六日﹑葬以卒之明年三月七日壬寅﹑墓在龍山夕陽之原﹑娶朱氏﹑守禦千戶循之女﹑子男二﹑惇仁惇信﹑俱文學弟子員﹑女四﹑各有歸﹑孫男三﹑令紋令緒令綬﹑銘曰﹑

大鈞坱圠﹑萬匯蜉蝣﹑衰盛轉環﹑孰愛與讎﹑有物司之﹑人也何尢﹑幹蠱良圖賫志慈丘

○先孺人遷葬志

天乎傷哉﹑痛割終吾生巳夫天乎憾哉﹑怨咎終吾生巳夫﹑夫有令徳者﹑享眉壽﹑受多福﹑常理也﹑人之獲其常也﹑恆十六焉﹑嗟嗟﹑以吾母令徳而無一遇﹑痛恨固不可爲解也巳﹑或少諉者﹑數值則然﹑若夫身後之重阨多難﹑則惟不孝子萬死莫贖之罪﹑何復籍口於數之適然者乎﹑爰舉吾母生前之令徳及其沒後之阨難﹑而不孝無所容於覆載矣﹑舊嘗受讀四明耆儒徐恕先﹑志吾母之葬曰﹑許少婦兪氏﹑石泉翁之季女也﹑母城陰故族居氏﹑少婦生而貞肅閒靜﹑不輕言笑﹑不妄舉動﹑婢使一一畏順承事﹑無嘩者﹑室中穆如也﹑婦性敏慧﹑女紅諸技﹑不習而精﹑顧好讀書﹑幼弟晚塾歸﹑常令指目字義﹑遂通孝經曲禮列女傳﹑嘆曰﹑載之書者﹑女婦分內事﹑不爾﹑內無教家曷賴焉﹑及笄而歸許生某﹑適翁喪子幼﹑彊許贅生其家﹑則與生協抗家難﹑防禦侵侮﹑調劑糾紛﹑卒完業授其弟﹑無私焉﹑婦生子名相﹑甫晬﹑言動必示之正﹑三齡﹑呵禁日嚴人曰﹑藐爾孩﹑那遽如許﹑曰聞古賢聖﹑多由教成語云﹑桑從小搤﹑長且不屈矣﹑成化十八年十月二十八日卒﹑年二十二﹑明年十月二十五日﹑葬祔祖姑洞孔山兆﹑志首云云﹑不忍率讀也﹑天乎傷哉﹑痛割終吾生也巳夫葬久之﹑水由宂中出﹑遷祔靈泉山祖母徐兆﹑則弘治十六年十二月二十二日﹑久之﹑水又出宂中﹑嘉靖八年十二月二十四日﹑又遷唐家灣谷中﹑巳而唐灣宂水如靈泉忍痛將事﹑遷南湖之陰﹑幾山之陽﹑則嘉靖十二年九月二十二日也﹑唐灣啟遷也﹑相卿痛憊而僕﹑馮棺枕肱﹑淚眼甫合﹑若有眤棺而言曰﹑是中水晶骨耶﹑意私占以爲祥﹑孰謂妖夢先水孽哉﹑於是怨痛劇而神慮殫﹑嘉靖三十三年十二月十一日﹑肅啟妙果山陽相卿壽藏永尊焉﹑嗟嗟﹑後來百千世﹑信康裕矣﹑柰前去數十年阨難何﹑天乎憾哉﹑怨咎終吾生也巳夫﹑吾母令徳﹑以古貞淑律其身﹑以賢豪名世望其子﹑而不獲一受諸福﹑乃久困沮洳﹑疊震畚鍤﹑歷諸阨難﹑祖孰致之噫﹑不孝之罪﹑上通於天矣﹑聲竭淚枯更忍興言及此乎﹑去今幾七十餘年﹑相卿有子聞過聞造﹑女四各有歸﹑過沒﹑有子惇儉﹑儉有子令已令甲令丙﹑後昆禪續﹑往迹湮淪﹑而遺編故在也﹑時一展誦﹑手澤漫如﹑輒長慟欲絕﹑嗚呼﹑天乎﹑相卿胡不先吾母﹑或猶免於阨難﹑而相卿今猶苟活也﹑嗚呼﹑怨巳哉﹑人孰不本於親耶﹑而生事死葬﹑孰不於斯自致其情耶﹑而又亦有因母教以成賢聖者矣﹑不孝惡極旤深﹑天俾不逮慈訓﹑無以成徳﹑莫可爲力矣﹑而致吾母重阨大難﹑則謀之不臧﹑爲之不愼﹑召慈大譴也﹑噫﹑不孝之罪﹑上通於天矣﹑聲竭淚沽﹑更忍興思及此乎﹑況忍自述也乎哉﹑𨿽然獎忍自飾也乎哉﹑忍死志之上俟昭鑑於天﹑誅殛不孝﹑爲世爲人子者戒﹑下詔後人﹑俟其聚訟不孝﹑爲世萬子孫愼終者懲﹑我死無但裸葬爲也﹑必甘暴骸中野﹑以俟天人之交責焉耳巳矣嘉靖甲寅十二月七日﹑不孝哀子相卿泣血識﹑

○誥封安人許母賈氏墓志銘

世父贈南京大理寺左寺正南山先生季子檣卿之爲大理也﹑檣卿母封安人賈氏從之官﹑嘉靖丁酉四月某日﹑安人卒﹑享年八十矣檣卿舉相喪歸﹑是年十二月甲寅日﹑葬玄明山﹑予與視窆﹑巳乃慨然曰﹑嗚呼﹑嗟夫﹑衰盛相乘。末之常也。遄哉。反復手巳乎。吾聞諸老人﹑前元邑中﹑富稱賈馬﹑時莫與京﹑賈尢豪侈好文﹑先正劉先生伯溫﹑所爲記其義塾也﹑明興﹑賈遷中州﹑而處者寖微﹑大父樗翁﹑遂禮致安人﹑倅先大理之室焉﹑安人事適周安人﹑屈體降意﹑罔敢以故閥自恃﹑矻矻共事﹑日瘖如爾﹑周親善之﹑相與處﹑終其世不見忤色﹑初檣卿生旣髫﹑先大理卒﹑安人銜卹茹痛﹑力督之學﹑弗以慈奪﹑躬代之家﹑不令志分﹑拮據劬瘁﹑垂三十年靡間﹑其初故業不墜﹑而子有成﹑嘉靖四年﹑檣卿舉於鄕﹑五年舉進士﹑歷官南京大理左寺正﹑十六年﹑屬王子生﹑詔推恩羣臣﹑七品以上官京朝者﹑榮逮於其所生﹑於是先大理南山周安人獲贈﹑而安人受封云﹑蓋安人享祿養者十年晚被寵光﹑擁命服﹑休顯雍容﹑老而息胤繞膝﹑葬而菅麻載道祿壽榮哀兼焉﹑遠遡厥先﹑奚啻僅復其始焉爾矣﹑嗚呼﹑嗟夫﹑衰盛相乘。末之常也。遄哉。信反復手巳乎孫男聞諫聞謨﹑女二﹑曾孫女一﹑銘曰﹑

玄明之椒﹑佳哉鬱蔥﹑茂樾屯云﹑長流蜿虹﹑邃坎崇封﹑奠玆幽宮﹑我文貞石﹑載厥初終﹑丘夷川壅﹑令聞其有窮耶。

○贈封孺人二室葬志

予初取於沈﹑少予五歲﹑年十七而歸﹑三十一而卒﹑再取漧李﹑先明州人﹑其父耽嗜養生家內外事﹑日與誕迂方術士遊﹑藥煉水銀爲黃金﹑傾其家﹑流寓杭州﹑子女婚嫁多後時﹑則姑風女學長生爲解﹑來歸﹑猶誦參同悟眞甚習﹑少予十歲﹑歸年二十七矣﹑沈世硤市﹑富而鮮教﹑晚知勤生務積﹑未果﹑棄去﹑正徳九年十一月二十三日也男聞過余產六女﹑後繼者亦艱於男﹑許宗遺緒如綫﹑烏程陶氏﹑晚舉少男聞造﹑過遺男惇儉﹑儉生男令已令甲令丙﹑胤續方殷﹑餘慶乃有寄﹑李穎敏剛果知書﹑有丈夫風﹑生男女各一﹑皆殤﹑字吾四女惟均﹑閒之甚肅﹑食寢有程﹑終食頃不容越閫﹑曰而家淸曰以世﹑吾敢少疏逮後出歸﹑皆不能名家隸﹑時窶室促辦褒需﹑歲接務殷﹑予迂懶無所與﹑悉李心力所營﹑應用罕闕惡者﹑事集﹑不見自功之色﹑族黨嘆其賢能﹑抑其勞可念也﹑嘉靖二年八月十一日﹑卒於北都寓邸﹑年三十五﹑三取平湖馬氏﹑年二十三來歸﹑嘉靖七年六月二十一日﹑甫踰三期而卒﹑年二十七﹑晚嫁早喪﹑無可非儀﹑然躬調旨甘﹑適吾親﹑四時潔虔祠祀無怠﹑先蓋海寧舊姓﹑徙平湖云﹑宜得附書﹑三室相繼權厝澉墅望湖亭址﹑嘉靖二十八年十二月二十六日﹑同葬六十里塘陰插花山陽﹑嗚呼﹑太虛聚散何常哉﹑聚偶合爲夫婦﹑散各去歸太虛爾﹑嗟夫﹑藏固以安叢灌莾﹑然世祀合食﹑於百千年﹑嘉靖三十五年十月吉﹑云邨病夫相卿志﹑

○許母王氏墓志銘

宗子聞教﹑將葬其母﹑來乞銘﹑長跪﹑咽而言狀曰﹑吾母王孺人﹑上世臺之黃巖人﹑洪武中﹑適戍海寧﹑家焉﹑父儉﹑母徐氏﹑工部主事寬之女弟﹑封主事文直先生之甥女﹑吾母幼長舅氏﹑主事口授之女訓﹑輒成誦﹑繇是知書﹑及笄﹑歸吾父爲繼室﹑值家多故﹑脫簪珥﹑市土田﹑助外內費﹑皇考晚憐少子﹑以其田可屋也﹑色欲之﹑吾母亟讓成其志﹑皇考妣繼沒﹑吾母贊吾父治喪﹑務完厚﹑舊殖自是益落﹑教承父命遊學﹑母必從傍戒曰﹑汝無田可業﹑業專硯田爾﹑教長﹑尙未有立﹑或有立﹑巳不及報﹑嗚呼﹑痛哉﹑予曰﹑起吾聞諸而父之言同。其然乎。教又曰﹑吾母性慧﹑有男子度﹑剪制縷結女紅﹑不學而能﹑能皆絕人﹑賓祭滌瀡﹑寧過無弗及﹑平居蔬食﹑晏如也﹑其推於人﹑𨿽資身切用物﹑無秋毫顧惜意﹑內外屬戚﹑無少長遠邇﹑接之咸使意滿﹑故與之處者皆愛﹑哭其死者皆哀﹑嗚呼﹑痛哉﹑吾母生成化八年八月甲寅﹑卒嘉靖五年八月十五日﹑享年僅五十有五﹑子男一﹑卽不孝教﹑女一﹑婿文學祝繼先﹑孫男一﹑女一﹑吾母不幸之百二十有七日﹑以父命﹑扶柩葬洞孔山祖塋之次若干武﹑惟是一二閾內之行﹑幸叔父惇而文之﹑列諸幽﹑則吾母死且不朽﹑不孝教亦死且不朽﹑予固曰﹑起﹑吾聞諸吾宗之言同。信然哉。予與爾銘﹑銘曰﹑

墓族於此﹑藏猶錮只﹑吾銘炳爾猗嗟猗嗟﹑孰嗇其生﹑而丰其死﹑

○許瞻仲妻董氏墓志銘

董故汴徙也﹑至竹居翁慧父子﹑財豪裏中﹑裏中多憚屈之﹑許亢舊閥弗爲下﹑兩家由是有郤﹑浸尋爭端﹑裏父兄曰﹑嗟二豪之違言﹑攘攘者﹑我居間﹑幸聽我﹑繄董翁子﹑許之自出﹑釋釁﹑孰如重親乎﹑兩家亦悟曰﹑善﹑善﹑如父兄言﹑董遂女於許﹑是爲栻卿瞻仲妻董氏﹑董氏父讓﹑讓父竹居翁慧也﹑董氏性警穎﹑曉數計﹑有大父之風﹑父母愛賢之﹑曰兒顧女爾﹑卽男﹑與弟才兩人﹑吾所不足者非財也﹑必厚分女財與男等﹑及歸﹑褒資服從﹑盈庭甚都﹑然能不作富人兒驕溢气﹑舅大理府君﹑姑周安人﹑咸安之﹑瞻仲木彊自用﹑大理安人早歿﹑家多虞﹑殖漸落﹑董氏奮曰﹑語有之﹑健婦兼丈夫寧能爲石人耶﹑於是攬攝內外諸務﹑耕桑豈歉﹑賦役期會﹑儲費盈縮﹑市易苦良﹑字畜登耗﹑一一目揣心計指課無遺算﹑黠婢狡傭﹑聲气眉睫﹑輒了情僞﹑故幾任使莫遺餘力﹑瞻仲於是遊戲篆籕﹑展玩圖繪﹑酣詠尊壺間﹑未嘗問家有無﹑以爲常﹑董氏嘗謂其子曰﹑禮﹑婦不越閫﹑顧我獨懵於斯﹑主人翁多大言﹑少成事﹑吾爲汝家計﹑不得但守書生紙上語耳﹑𨿽當蓋藏溢羨﹑然常纖嗇錙銖﹑至喪葬舅姑﹑館谷師儒﹑則悉力厚費無靳色﹑蓋嘗三斥私藏以紓家急﹑家卒賴之不傾云﹑子男長聞政郡文學諸生﹑季聞斆﹑女三﹑嘉靖某年月日﹑瞻仲將葬之玄丘山之新塋﹑豫從二子來告曰﹑栻卿獲助於吾妻甚力﹑葬不可以弗之識也﹑敢請﹑噫﹑是宗婦之有勞於吾宗者﹑義宜銘﹑銘曰﹑

屏列諸峯﹑席舒重湖﹑室同爾夫﹑地拱爾姑﹑風气所都﹑百千年庇﹑爾胤其昌乎﹑

○長女沈婦壙志

相卿長女貞惠﹑歸爲徳淸博士弟子沈朝臣妻﹑生子之望而死﹑之望長娶於談﹑遊學宮﹑則惠死﹑二十又五年﹑乃始克葬﹑復謀銘以殉諸幽﹑予曰無庸﹑夫石志不出禮經﹑然中世以來﹑未之有攺也﹑抑皆論撰其先之有徳善功烈﹑勛勞慶賞聲名列於天下﹑而銘之者也﹑惠孱如女子爾﹑矧其歸不逮姑﹑亡幾何喪其舅﹑左右就養﹑滫瀡旨甘﹑莫效也﹑子生晬而棄之逝﹑愛而勞以成之﹑末由也﹑歸沈未浹四期﹑杼軸井臼之勞﹑幾何哉﹑又奚庸銘﹑予尙憶惠﹑童而喪其母贈孺人沈﹑予時有四方之役﹑則繼封孺人李﹑母而教之﹑惠祇承無違﹑字其弟過甚愛﹑率諸妹甚嚴﹑刀尺﹑組紝之習﹑蚤夜有程﹑毋敢少捨以嬉﹑曰作而作﹑曰息而息﹑曰毋妄言笑﹑則無一或妄言笑﹑咸目屬其色辭罔有差池者﹑李以是教逸而恩浹﹑予以是紓兒女子內顧之懷﹑且意其可勗以修內範﹑成其爲良婦巳﹑而卒早夭無成﹑銘果奚庸也﹑然予因而自傷焉﹑吾生舉子﹑未言有殤者﹑未髫而殤者﹑指六七舉﹑褓而殤者勿計也﹑婚及笄而夭者五人焉﹑而惠寔始旤﹑天乎﹑予之無罪也﹑予於是興思戚戚矣﹑予又奚忍銘其夫若子請弗置﹑姑爲之記其出﹑及其死若葬云﹑惠﹑家世杭之海寧袁花里人﹑遠近習稱袁花許氏﹑惠之生﹑弘治辛酉某月日﹑其歸正徳庚辰某月日﹑其死嘉靖甲申某月日﹑其葬於栗溪南﹑戊申年某月日﹑於乎﹑有生之類﹑古孰今存兮﹑假合歸盡﹑一气孔神兮﹑若水而漚﹑聚散沄沄兮﹑終委於江﹑長逝渾渾兮﹑嗟夫﹑兒亟反其眞﹑而我猶爲人兮﹑

○中女朱婦墓志銘

許氏名金﹑字貞柔﹑海寧靈泉里人也﹑父相卿﹑金生一許歲﹑喪其母沈﹑長於繼母李﹑李仿古女師﹑訓以婦職﹑金性溫惠靜訥﹑未嘗妄語笑﹑輕喜恚﹑年十八歸河口朱應期﹑生二男﹑懋學念學﹑而夭﹑是爲嘉靖十五年秋七月丙寅﹑年三十五﹑視其母年加四年耳﹑於戲痛哉﹑金父起諸生﹑嗜學績文﹑日屍坐吾伊﹑不爲兒女子謀﹑故金歸褒不充﹑父迂泥古﹑恆以禮繩閨閾﹑諸女子時能拜起﹑則錮之內室﹑課以女紅﹑屬其母申儆肅閒之﹑金及歸﹑不省名父家臧獲﹑故金不習外務﹑於是歸而姑及夫不善是也﹑常陵藉之﹑金一切安忍面無忤﹑背罔後言﹑獨墨墨不得志﹑時會弟若妹﹑啜啜下泣也問終不﹑見父﹑更整容如平時﹑父狷戇不事事﹑俗鮮或諧家復多故﹑布菽蕭然﹑金數來寧﹑不及歲時﹑閔勞其父甚至﹑時時爲父泣曰﹑人只有身﹑身外邊﹑那一物是人長有者﹑爺爺﹑作麼甘受苦惱來﹑咽且語不了﹑父憐傷其意焉﹑方恃以老﹑繄溘然喪﹑𨿽金數特短﹑乃其父固厄運奇人與﹑於戲痛哉﹑金死五閱月﹑冬十二月丁酉﹑將葬之胡橋西祖塋下方﹑其父輟泣﹑志而銘之﹑銘曰﹑

夫爾�﹑子爾祀﹑夭而全﹑瞑以逝﹑父爾銘﹑志厥悲﹑矢白日﹑無誣辭﹑

○徐仲年妻許氏墓志銘

許氏諱貞淑﹑小字阿男﹑其母六產女﹑絕欲得男﹑名蓋祓咎兆祥雲﹑淑年十五﹑嬪於徐﹑越若干年﹑嘉靖年月日疾卒﹑又若干年嘉靖年月日﹑其夫始克葬淑﹑郡西湖之南之甘露山﹑嗚呼哀哉﹑有形歸盡﹑物理固然吾如夫何婉孌膝下﹑奄閟土中﹑吾如情何﹑嗚呼哀哉﹑淑之生也﹑予有行役﹑及髫﹑其母沈暴死﹑予役未息肩也憗捨以行﹑如鷇墜巢﹑啞啞索哺﹑意慘程嚴﹑彷徨卽路﹑含淒盻閔怑之﹑淑父故貧﹑母多女﹑淑殿末行﹑褒垂橐矣﹑繼母李拮據荊布﹑備結縭焉﹑約泰不倫﹑蒙乩受侮﹑掩泣向隅﹑孰誰苦予﹑心搖搖懸旌然﹑尢切夢想閔憐之﹑淑旣抱子﹑戚欣代禪﹑冀償歲晏﹑而丁年永逝﹑予曷姑閔憐之﹑痛屠吾月血﹑刳裂予肺腸者耶﹑嗚呼﹑痛哉﹑淑邑東鄙﹑靈泉里人﹑今徒嘉興南海上﹑相卿其父﹑徐禾仲年其夫﹑仲年畱闈舉士﹑志業雄其曹﹑博士諸生善胤其男子﹑歸濮其女子﹑娶於查其子婦﹑壽朋萬朋其孫男﹑淑之歸徐也﹑二親彊﹑庶務集﹑一不事事﹑非儀無所於見﹑然其性辟棘﹑在室約侍婢如束濕薪﹑逮事姑祝﹑祝信佛崇慈﹑子視家眾﹑外內喣如也﹑淑觀而化﹑來寧﹑從諸婢使﹑面肆跛倚﹑嘩笑﹑絕殊故常矣﹑姊弟若婦﹑目屬﹑心異之﹑嗟夫﹑摧剛爲柔﹑古壯士爲能﹑是以名﹑顧淑能爾耶﹑而予婞婞多忤﹑不能自克﹑宜於時﹑嘻﹑尙論古人哉﹑吾慚兒女子也夫﹑系曰﹑

旼天疾威﹑霜殞弱枝﹑形聲歇滅﹑山谷逶迆﹑魂气悠揚﹑罔閡修塗﹑壤夏繄藏﹑黃壚密而﹑甘露主拱﹑覆釡賓趨﹑彌歷千祀﹑胤裔蒙慶尙徵術於堪輿﹑

黃門集卷十二

●附錄

云邨老人墓石記

雲村先生傳

云邨許先生傳

云邨許先生六十壽序

云邨許先生行實

雲村許先生像贊

自挽

挽尊師許云邨先生

挽尊師許云邨先生

挽許司諫先生

讀許雲村先生小傳有述

同徐比部宿云邨隱居

夜�龍山墓捨

過司諫云邨先生隱君

二司合祭文

祭許年伯文

祭許大夫墓文

祭許大夫崇祀文

郡誌小傳

郡誌事紀

○云邨老人墓石記

自撰

云邨老人伯臺氏﹑名相卿﹑許故族﹑居杭之海寧靈泉裏﹑晚徙紫雲﹑自稱云邨老人云﹑老人生世七十九年﹑嘉靖三十六年秋﹑寢疾﹑知不起﹑且慮子若孫狥俗飾終﹑將乞薶文誣我﹑蒙羞入地﹑無絕巳時﹑巳恐來世有稽無徵也﹑則手書於墓石曰﹑云邨老人﹑平生行業無可紀撰﹑先古系緒﹑載於湛若水志皇老封給事中府君葬語中﹑老人以成化十五年九月十六日﹑生於外皇父兪氏﹑三歲失哺﹑少長善病﹑弱冠始爲學﹑甫壯仕於朝﹑給事中歲餘﹑自免歸﹑久之﹑以中外諸司薦﹑詔補原秩﹑辭疾﹑乞致仕﹑以竄籍鮑郎鹽課司奏聞﹑報可﹑於是結屋紫雲山中﹑水石幽勝處﹑食力詠志﹑讀書彈琴﹑無一迹抵親交城市﹑四十許年而終﹑嘉靖三十四年四月﹑島夷突犯海防﹑老人走折左股﹑一捫之頓踴呼號曰﹑人同有生之樂﹑而吾獨不免殷憂畢此生哉﹑夫天之賦我者﹑學未克見於道﹑父母之生我也﹑老乃更殘其遺﹑忘親不子﹑負天非人﹑柰何尙猶立覆載﹑戴面目﹑名人也乎﹑痛恨不終食輟也﹑老人長子聞過﹑先老人死﹑晚舉少子聞造﹑過子惇儉惇儲﹑儲質美而殤﹑儉子令已令甲令丙嘉靖三十六年八月初九日﹑雞始號﹑老人夢指畫太極圖動靜交處﹑巳而吸淸露三巨觥﹑昧爽寤﹑遂病﹑日彌畱﹑銘曰﹑

嗟夫予乎﹑冥騖畏途﹑冒襲慚譽﹑一直旋隟﹑眾患攸萃室噆辛螫﹑巷聒羣吠﹑物匪胥戕事有必至﹑聞之先民﹑知我希而我貴﹑吾乃不得與此﹑吾徒生死而巳爾﹑

○雲村先生傳

董谷撰

明興且二百年﹑文章蓋三變云﹑國初潛溪遜志諸公﹑鍾渾厚之气﹑傑然名家﹑爲世宗工﹑自是而後﹑習尙柔美﹑成弘之末﹑質而無華﹑詞不達意﹑於古異矣﹑正嘉交會之間文气始昌﹑作者輩出﹑如空同﹑康楊何鄭並我云春老人﹑如繁星之斗﹑指不可多屈也﹑先生初號九杞﹑晚徙紫雲﹑更號雲村﹑蓋先生之逃名焉耳﹑谷及先生之門五十年﹑習知先生素履﹑谷亦年逾指使﹑不及今紀之後何述焉﹑先生姓許氏﹑名相卿﹑字伯臺父﹑弱冠遊鄕校正徳丁卯舉於鄕﹑讀書靈泉山中﹑積十年﹑成進士﹑歲丁丑也﹑辛巳﹑授兵科給事中﹑長軀修髯﹑晳白昻藏﹑出乎其類﹑每以古道自期﹑視時之紛華躁競﹑無一當意者﹑巨璫張銳等亂政﹑先生抗疏彈駁﹑詞旨嚴峻﹑讀者驁偉﹑蜀人白飛霞者﹑梅子眞陳圖南之流也﹑徧遊京師﹑欲以先生去﹑曰吾行天下多矣﹑子有奇骨﹑可仙也﹑何得久在樊中﹑先生謝之﹑壬什﹑皇上卽位﹑先生奉使楚藩﹑還朝﹑年四十五﹑俄引疾歸﹑臣工交薦﹑召補禮科給事中﹑竟以病劇﹑乞致仕﹑愛武原之茶磨山﹑徙家焉﹑山去澉湖僅數百武﹑先生葬其先封君於湖﹑冢廬柴瘠﹑祠室精嚴﹑惟古是程﹑弗狥流俗﹑至其接人﹑𨿽比鄰氓畆﹑皆與之洽﹑無弗懌者﹑掛冠幾四十年惟下上翠微﹑盤礡白石﹑足迹未嘗入城府也﹑春秋旣髙﹑精神不衰﹑乃自銘墓石﹑遊戲觀化﹑了然無疑﹑其所自得深矣﹑凡見先生者﹑聆其雅談﹑親其徳�﹑���憚﹑窅然消其鄙吝之心故湖內縉紳﹑識與不識﹑皆知先生之髙潔﹑錢若水種明逸弗論也﹑蓋先生之學﹑邃博不可涯涘其爲詩也﹑沈著悲壯﹑格調髙遠﹑銘頌奇古﹑如商彛周鼎﹑文體簡嚴奧雅﹑上逼秦漢﹑得意處﹑柳子厚不能道﹑實一代之聞人﹑詞林之正宗﹑無媿焉﹑谷嘗聞先生之教曰﹑爲文但以馳騁記問爲工﹑𨿽模仿逼眞﹑終是無本﹑如宋潛溪﹑𨿽浩瀚絕代﹑實有得於何王金呂之傳﹑故發於論議﹑深長純正﹑谷於先生亦云﹑或以先生之學﹑經綸有餘﹑乃不少展所蘊﹑何耶谷曰﹑出處之際﹑先生籌之審矣﹑枘鑿不相入﹑苗莠不相能﹑孔孟終身不遇﹑世之志士豈少哉﹑屈原﹑賈生﹑司馬遷﹑揚雄﹑李膺﹑範滂﹑王仲淹﹑陸敬輿﹑韓退之﹑伊川﹑晦翁﹑皆世所謂大賢君子﹑或放棄﹑或禁錮﹑道終不售﹑斯時也﹑去則爲得巳﹑不去則爲尸位﹑故曰﹑稼穡惟寶﹑代食惟好﹑此伐檀之所以自愛﹑衡門之所以棲遲也﹑自古然矣﹑先生豈忘世哉﹑自壬子迄今﹑倭寇海上﹑先生憂憤成疾﹑寄於篇章﹑固知先生非果於忘世也﹑

○云邨許先生傳

馮臯謨撰

嘉靖什未中﹑主上新政掖臣持橐簪筆﹑罔諱忌﹑許公時給事兵科﹑公故踔行負奇得益發舒﹑歲餘﹑章上亡慮十數﹑約略其文辭曰臣﹑臣聞有功不賞﹑有罪不誅﹑𨿽唐虞不能治天下﹑竊照閹豎張銳等罪惡﹑其婁訊而具服者﹑載於刑書﹑百死莫贖﹑祖宗立法﹑爲千萬世之防﹑陛下秪博數千萬金廢之﹑可不爲搤腕哉﹑曰爵人於朝﹑與眾共之﹑刑人於市﹑與眾棄之﹑頃者欽準蔭授內璫張欽義子李賢緹綺﹑部臣彭澤持之﹑科臣許復禮言之﹑安盤又言之﹑陛下始諭曰﹑巳有成命了﹑再曰﹑巳有旨了﹑三曰﹑該衙門知道﹑是必欲私之也﹑臣按於謙王守仁﹑勛烈爛焉﹑錄其子冕憲﹑欽何如二臣賢﹑官乃崇於冕憲﹑天下狥忠死事之臣﹑誰不解體哉﹑曰陛下登用耆舊﹑嘉納忠讜﹑申敕法法司﹑裁抑僥幸﹑曾未再期﹑秕政日以益甚﹑崔文左道罔上﹑輔臣懇切言之﹑置不答﹑羅洪載守職逮系﹑諸臣疏十七上﹑寢不行﹑又庇崔文之奴﹑奪法司之守﹑林俊且罪斥矣﹑其餘事涉中人﹑曲降溫旨﹑於法有礙則曰免提問﹑於罪難贖﹑則曰送司禮監奏請發落﹑無功乞蔭﹑則曰與做錦衣衛百戶﹑然則昔登用者今播棄﹑昔嘉納者今咈逆﹑昔申敕者今阻撓﹑昔裁抑者今批復﹑此與正徳之初何異哉﹑曰臣伏覩給事中李學曾﹑章僑﹑主事林應騘﹑言事﹑各罰俸有差﹑臣愧服三臣之忠﹑而深惜陛下气驕志怠﹑迥異初心也﹑嘉靖攺元以來﹑陛下批答言者﹑始曰這所言有理﹑蓋深嘉之﹑繼曰知道了﹑尙漫應之﹑又曰如何這等來說﹑則怒之矣﹑今者直罰之耳﹑又曰﹑本當重究﹑則將有甚於此者﹑語伉直嘅切多類此﹑由是許給事名滿闕下﹑公雅志丘壑﹑上章綬歸﹑歸相繼宅考妣憂﹑冢廬茹饘﹑血淚啜啜﹑衰褒朱殷﹑陽明甘泉二先生﹑各詒書慰唁之﹑喪畢﹑徘徊墓陵﹑顧瞻紫雲﹑喟然曰﹑營莵裘﹑吾將老焉﹑因云邨老人﹑褁首杜門﹑足迹不入公府﹑寧令胡堯時﹑髙先生卓行﹑爲樹棹楔﹑則五鼓步郊坰﹑叩令門再拜去﹑令尙臥未起﹑竟不能禮之館捨間﹑遇大雪﹑披�跨犢登南山絕頂﹑以爲奇�﹑部使者文書惇趣絡繹﹑謝不應日與孫太白﹑董從吾﹑四三閒曠髙士﹑盤礡山谷﹑班荊班艸﹑分韻賦詩﹑人饋之食飲﹑輒食飲﹑或目公貴人也卽拂衣去名益髙﹑故相貴溪夏公﹑使招公曰﹑明天子在上﹑故人忝備政府﹑公出其時矣﹑公口報曰﹑告乃公﹑位髙者勞﹑不佞有罷癃之疾﹑不能從也﹑久之﹑中外推轂洊至﹑詔給事禮科﹑公披瀝誠悃﹑具疏疾辭﹑由徙茶磨山﹑屬鹽﹑報竄籍鮑郎場﹑爲海鹽人﹑時值倭難﹑逋播浮家﹑撫巡以下﹑數數問籌策﹑爲指食箸畫便宜事﹑多效﹑歲丁巳﹑忽得噎疾﹑知不起﹑則自志自挽﹑作觀化詩﹑書計音﹑撝眷屬出閣外﹑端拱而逝﹑年七十有九歲﹑蓋是年十月十日也﹑公爲家不事生產﹑非道非義﹑不受一介﹑人間慶弔﹑一切謝紀﹑垂四十年﹑獨喜貯書﹑自墳典泊古石室祕文略備﹑靡所不窺﹑尢酷好秦漢人語﹑手揭班馬二家並書﹑題曰史漢方駕﹑冠笄婚喪祀祭經禮﹑多所考正﹑忠臣孝子悌弟貞婦遺事﹑尢喜論載﹑文多售屈﹑不可句讀﹑亦大類秦漢家言﹑當代推宗匠巨工﹑然公自命云﹑櫪駒鞲隼﹑絳紲萬里飛騰之雄眉睫指顧間﹑則文章特公之緒餘耳﹑公諱相卿﹑字伯臺初號九杞﹑後更云邨﹑家世海寧靈泉里人﹑舉正徳三年鄕試﹑十二年成進士﹑告歸﹑十六年﹑授前官﹑公卒後十年﹑紫雲裏羣百人﹑醵金錢﹑貰牢醴﹑且拜且走二十里﹑跽公龍山墓下﹑呼許翁許翁﹑有涕泣者﹑挽近士恣睢﹑爲里人罵端﹑何前者相慕向之誠﹑後相慕向之誠﹑後相背之盭也﹑

○云邨許先生六十壽序

吳鼎撰

余讀孟子書﹑至夭壽不貳﹑修身立命之云﹑未嘗不反復三嘆﹑有味乎其言之也﹑夫人耳目聰明﹑而心睿知﹑服仁秉義﹑得志乾天下﹑進有顯行﹑退有髙節﹑年壽悠長﹑子孫相繼不絕﹑豈非道徳之符﹑而聖賢所謂休徵正命者歟﹑若夫遵徳好學者﹑不獲其報﹑而暴戾恣睢者﹑竟以壽終﹑於是憑生之徒﹑惑於天道靡定﹑怵迫前卻﹑沾沾以生故自保﹑而不知命不可預謀也﹑於是有湖海山林之士﹑超然自喪﹑墮肢體﹑絀聰明﹑縱軀委命﹑以爲大方﹑其曠達誠足多者﹑𨿽然﹑惡可不務修身哉﹑古之有道術者﹑窮理盡性以至於命﹑未至於命﹑猶岐而二之﹑苟至於命﹑則或出或處﹑或默或語﹑知進知退知得知喪﹑而未始有二也﹑悠然與造物者遊﹑而不遺其形﹑酬酢羣品﹑獨立萬象之表﹑豈非所謂天人哉非天人﹑孰能當此立命者乎﹑余友鹽官許先生﹑天下髙士﹑自其爲諸生時﹑慨然慕古之道術﹑得其粹奧﹑間發爲文章﹑莫不宏深爾雅﹑匪汲汲爲榮利者﹑巳而起家甲科﹑爲郎﹑給事黃門﹑會更求言﹑先生出入禁闥﹑侃侃論國家利病﹑引是非﹑爭大體﹑劘切貴近﹑豈不冀勛徳加於上下也哉﹑無何﹑謝病歸﹑絕迹城府﹑義不苟交﹑日惟婆娑藝術之場﹑巖居川觀﹑非其道不受一介﹑天下士大夫想聞其風采﹑以爲有伯夷之廉﹑延陵季子之節﹑積十四三年﹑徵書屢聘﹑天子方倚爲輔﹑回翔未進﹑而年漸六十矣﹑余嘗論先生仕不狥名﹑貞不絕俗﹑詞𨿽振古﹑而不以藝成名﹑才足取卿相之位﹑而不就援引﹑齒髮𨿽衰﹑日競於道﹑豈非知命不惑﹑修身俟命者哉﹑余嘗從先生遊﹑談天下事至熟﹑品藻當世﹑商確秇文極﹑深而研精﹑退未嘗不充然益也﹑至出處之幾殆謀之遠﹑他友生兄弟所未及聞﹑而以命余﹑是以憶舊聞修身俟命之說﹑敬爲先生壽﹑

○云邨許先生行實

董谷撰

鹽官東垂﹑袁花之裏﹑黃山降神﹑是生大君子鄕先生﹑姓許氏﹑名相卿﹑字伯臺父﹑有宋中葉﹑世次逸於兵亂﹑譜自四九提督而下五世﹑入國朝﹑海州同知懋﹑懋生橓﹑橓生禎﹑禎生紃﹑紃生封給事中滋﹑配贈孺人兪氏﹑先生父母也﹑三歲喪母﹑善病﹑鞠於贈孺人之母居﹑先生自少頴異不羣﹑異母姊早寡﹑以苦節終﹑先生尙少﹑奮力合葬其夫婦﹑爲之志銘封樹﹑且上其行於官﹑備史錄﹑年十七﹑受詩四明張先生福﹑功苦學正﹑歲丁卯﹑舉於鄕﹑故事﹑同廩生各贐舉者廩一鐘﹑先生念有資幹廩者﹑悉卻之﹑由是校不廩贐自先生始﹑三上春官不第﹑聚書萬卷﹑讀於靈泉山中凡十年﹑舉進士﹑選兵科給事中﹑慨然有澄淸之志而道與時違﹑恆切幽憤﹑嘉靖初﹑萬幾一新﹑乃連疏五六﹑指陳時獘﹑排擊巨璫﹑直言極諫﹑推本聖心無復忌諱﹑聖徳優容采納﹑厲階自是不驟萌作﹑先生與有力焉﹑先生樹立其髙﹑每以古道自期﹑視時之紛華躁競無一當意者﹑直躬骯髒﹑自分不諧於世﹑上疏引疾﹑歸時年四十五﹑久之﹑部臺撫巡給捨監司﹑中外交薦﹑以禮科給事中召﹑力辭不起﹑舊遊仕者過先生﹑勸之出﹑則故以農圃桑麻攙其談﹑爲索京師故人書﹑則曰﹑有我訊者﹑君第言厭世去矣﹑聞者絕倒﹑傳之都下縉紳﹑有不得遠中書﹑率舉此相謔爲口實云﹑故人張孚敬桂蕚夏言﹑相繼登臺輔﹑王激贊銓司﹑各貽書問所欲官﹑先生對使者曰﹑我方閔子勞﹑子不憐我病耶﹑官是渠家物耶而以私人﹑顧及我耶﹑去矣﹑領子一尊﹑酣子意矣﹑竟不報書﹑乃無復薦者﹑封君捐館﹑葬海鹽金牛山﹑結廬墓次﹑蔬水三年﹑旦夕臨毀﹑墓近紫雲之茶磨山﹑遂徙家﹑以鹺籍隸鮑郎鹽課司﹑疏聞﹑報可﹑爲海鹽人﹑因自稱云邨病翁云﹑先生篤志師古﹑或談時態﹑則疾首掩耳﹑居家動必以禮﹑冠笄婚喪﹑一遵儒先舊制﹑尢嚴於祭﹑吉蠲器數﹑必誠必敬﹑忌日齋宿慟哭﹑如居喪﹑著貽謀四則爲後訓﹑病常謝客﹑獨處一室﹑端嚴神明﹑日手一編至耄不捨﹑佳風日﹑曳杖行遊﹑山椒水湄﹑長軀修髯昻藏皓潔﹑舉步閒暇﹑殆類九臯之鶴﹑道逢山僧野叟﹑則相與班荊爾汝﹑或大雪﹑跨犢披蓑﹑登云岫絕頂﹑縱觀羣峯廣野﹑如在混沌﹑自以爲奇﹑數十年影不出山﹑�與世隔者﹑性狷介﹑愼取予﹑非義弗受一介﹑初先生官諫院﹑諸司舊故﹑類以幣交﹑先生絕無方帕之納﹑移老家居﹑監司部使者例饋罰鍰﹑先生一切謝郤﹑自少至老﹑屹然特立於頹波中﹑無所援附﹑尢戒談人過﹑挾巳恩﹑嘗所徳者或感誦之﹑則謝曰﹑君恐謬記耶﹑我不嘗然﹑或厚負之﹑一笑而已﹑其所師資﹑莆田林俊﹑增城湛若水﹑錫山邵寶﹑同裏祝萃﹑而歸宿千王先生守仁﹑友善﹑仁和邵銳﹑昆山魏校﹑陸鰲﹑永嘉王激﹑嘉善沈槪﹑山陰朱節﹑蔡宗兗﹑余姚徐愛﹑臨海金賁亨﹑仙居應大猷﹑江郎周文興﹑安城鄒守益﹑臨川饒文璧武緣李璧﹑閩人王風靈﹑秦人孫一元﹑楚人王從善﹑蜀人白飛霞吳人文徵明﹑皆以文字道義相莫逆﹑先生作革朝誌十卷﹑家集十四卷﹑貽謀四則一卷﹑谷事函丈五十年﹑旣戚且鄰習見先生素履﹑稔焉甚核﹑今亦年逾指使恐日就昏眊﹑將忘其委曲﹑敢撰次其大都如此﹑蓋先生之學﹑淵源浩博﹑不可涯涘﹑其爲詩悲壯沈著﹑格調髙遠﹑銘頌奇古﹑如商彛周鼎﹑文體簡嚴奧雅﹑上薄秦漢﹑作字無所模仿﹑自成一家﹑而天趣溢發﹑人有得其片紙數言者﹑珍藏傳玩﹑與人品俱絕﹑石首髙尙志尹海寧﹑顏其堂曰淸風髙節云﹑春秋七十有九﹑視聽不衰﹑歲癸丑﹑島夷寇海上﹑倉卒走避﹑蹶﹑夷左股﹑弗良於行﹑初贈孺人沈生子男聞過﹑蚤卒﹑繼封孺人李氏﹑又繼馬氏﹑幼男聞�﹑陶出也﹑女五﹑婿徳淸沈潮臣﹑邑人朱應期﹑董樹徐禾﹑季朱笄而夭﹑敢並摭之﹑以俟後之國史徵焉﹑

○雲村許先生像贊

韓懋撰

貞心生而自信素節老而不渝志欲康濟民物其何措興適玩弄文墨以爲娛超然不屈於物淵乎反究厥初孤獨特立一時之聲利若將凂巳曠世之賢達斯與爲徒也與

又

安盤撰

古道邈矣﹑迂哉胡爾抗執流俗靡矣﹑屹哉何斯介特﹑猗與﹑夫夫也﹑將間气之鍾﹑抑善學之力巳夫

○自挽

薤露聲那復歌有生歸盡定不易苦調哀切將柰何齊橫漢季等黃土曳紼之徒祗合歌樂送我歸山阿哀樂於吾兩何有達者玩世生死造化昧端倪仍今獨解眾悟理則那

○挽尊師許云邨先生

聞人喜言

落落髙標迹自畸拂衣歸采故山芝平生城市無雙屐何物榮衰到兩眉靑瑣當年空諫艸白頭終日尙書帷倚天夜向東南泣不見文星浙水西

○挽尊師許云邨先生

吳遵撰

一笑金門早掛冠半生孤迥隔塵寰挽回光嶽千年气璧立東南萬仞山吾道怱驚流水逝元精應逐白雲還卻疑矯矯淩風屐猶在斜陽紫翠間

○挽許司諫先生

僧法聚

滄洲歲月臥歸云出處先幾見獨眞蔬食乞余靑瑣日石田耕老碧巖春文章珍世聯鍾鼎聖學悲時失鳳麟光霽未涯瞻仰地海門風月爲傳神

○讀許雲村先生小傳有述

於愼行

紫雲山下石爲閭尙想幽人舊隱居避俗靑春違禁闥移家白首寄樵漁名標吳國先賢傳手校西京太史書此日綈囊余諫艸臺郎封事滿公交車

○同徐比部宿云邨隱居

項元淇

考盤在澗水洋洋碩人之薖矢弗忘畎畆舊聞耕谷口林園今喜入柴桑緣云石立成星宿薄海山回學鳳凰欲勒碑銘瘞文處長松勁竹共蒼蒼

○夜�龍山墓捨

徐禾

積雪深松咽暮鴉登樓灑淚哲人遐文章知己忘年輩兒女關情越歲華妙果龍藏完正气丹山鳳起又名家依稀星谷淸寒夜古道重論夢亦嘉

○過司諫云邨先生隱君

狄從夏

石室昔曾見玉文此臨幽壑更思君兩朝抗疏辭靑瑣半世閒山臥白雲雅節秪今余勁竹淸風猶復送斜曛英靈自是同明月長印輕波碧海紋

○二司合祭文

左布政陳仕賢左參政胡堯臣右參政翁世經

劉燾王詢王一夔右參議曹金

按察副使劉愨袁祖庚異鏘李景萃陳元珂

僉事李如桂李淑李三畏陳宗虞

維公湖海豪气吳東雋明岐嶷茂植瑰瓌洵精襟羅宿列表絢奎呈摛葩上苑射策揚庭瀛渚槎桴鶚鵰霄淩紉芷禕蓀含華吐英陽苞鳳噦天衢駿騰禁鶴扉黃班鵷瑣表閶闔排叫瑯玕披鳴止戈建白疆圉長城蹇蹇匪躬諤諤骨鯁孤忠矢許靡回徳經擬晉鈞軸柄用猷升燻蕕難偕骯髒生平遵養時晦托引鴻冥弋者何思幽貞自靖二疏幾先解組志定蟬蛻絓罔杜謝辟徵大人達觀君子知命吾道自足劫灰響影良知關鍵絕學承聖伸縮潛見平凖直繩眞儒髙蹈奉身中淸岫云無心流水不兢羽衣夢覺鷗侶尋盟原中綠野花外車經黃髮式詢洛社方興鄕邦乞言啟我後生胡不萬年南極隕星仕賢等忝列藩臬諏玆故老枚十旦評好徳終考士失平閧惄焉如搗挹覯惠連憶公怛切貞瑉不慚惟郭有道蔥鬱佳兆欷歔宿艸生芻椒漿誠格云軞

○祭許年伯文

趙伊

通家年侄趙伊葬我先考之五日奔奠於云翁許年伯之靈曰惟復土之初異旋躑躅而來斯心周遑以驚惕指澉水而南馳抱憂懷以積日慘入門兮素幃痛皇天之降割庶幾一老之愸遺常百里而問疾慰消息之安危孰知同遊地下竟乃踐其哀詞先人平生景慕非吾夫子其誰文章萃於大家道徳冠乎當時正直鬼神是聽矩度古人與稽一臥垂四十年髙風邈不可追海山爲之增重云物爲之生姿顧惟夫子疇昔亦最先人是知其出處若符節其語言如蘭芝其相愛則兄弟而相敬則師資及乎論心證學生死立命無疑翁初聞訃而慟九重泉路交期首夏以及仲秋哀哉相繼而辭兩家有子累累浩天罔極其悲噫於戲其何如復悚惕兮予思有遺大於後人欽嶽胤之洪規就九筵而陳悃敢自忝於杜韋願今徳兮交勗尙賴靈兮相之

○祭許大夫墓文

紫雲里人

惟公積學有貞才之譽立朝有抗疏之名勇退則長揖於軒冕髙隱則絕迹於公卿聚萬卷以自樂課百畆以躬耕翰墨妙蘇黃之筆文章垂金石之聲而爲一代之髙尙焉者案等固不能悉數而稱矣然竊思公愛紫雲之古色結茶磨之新盟其初至也人皆疑公之達官而生畏其旣久也人皆安公之雅量而不驚其行己也以直其待物也以誠其出言也必信其交財也必明緝童僕如本偶和鄰保如股肱士子荷其啟廸藝術蒙其玉成愚民皆知所忌憚狐鼠不敢以縱橫善戲謔而不虐𨿽矜持而不爭好談農事於野老而樂交方外於閒僧窮湖山以擇勝眺雲樹以怡情蓋居之四十年但見其徳望如山之重而門庭如水之淸自丁巳捐館八年於玆矣而人猶夢想之不忘恨無由起我公於下地接顏色於生平慨丰神兮日遠嘆仰止兮杳冥潔微牲兮致奠瞻龍尾兮涕零實由衷之發越豈聲音笑貌之所能哉

○祭許大夫崇祀文

紫雲里人

萬曆二年甲戌仲秋旣望許大夫崇祀孔廟紫雲里人錢鯨顧節等敬陳絮酒而爲之詞曰嗚呼凡我儕類持醪奉爼匍匐而跽翁祠下者皆翁曩時裏父老也翁厭世且十七年吾儕奠翁幄次者一奠翁墓道老一玆奠三矣每奠則有淒愴之情焉有感慕之思焉吾儕者非秉﹖之耕夫則操斤之樵之耳翁之節嶽嶽朝端批鱗犯主儂則舌咋翁之文蒼蒼古色軼漢馳秦儂則懵如弓旌兮木﹖集沓儂驚睹其煌煌曾不能覷翁之眉眥蓑笠兮夷猶儂廁迹其嘻嘻然不能測翁之藩籬云無心於出岫鳥獨戀於幽棲塵壒軒冕之輩嘔呴閭裏之兒爾貴爾尊爾學爾文我疆我畆我鋤我耨憶島夷之踐境紛叫囂乎海陬幸我裏之蘇息籍一言於山丘其達人稱之曰箕山之胤吾黨人私之曰彥方之流翁之來徙噏噏羣疑亶之久居靡人不品藻

○郡誌小傳

杵相卿字臺仲海寧人正徳丁丑進士嘉靖壬午授兵科給事中世皇新政抗論政令不便者數事先是中貴人張銳張忠恣橫灋曹議死寅緣內降許之贖金相卿爭之甚力又李賢以中貴張欽義子襲錦衣指揮林俊以正人被譖去位相卿皆力言其非是語剴切多人所不敢言至訾上爲气驕志怠云云舉朝皆爲咋舌繇是許給諫直聲震天下居一年病免歸築室紫雲山中巖居川觀食力詠志覃思墳籍遊心術藝之場嘗制短蓑髙笠以二鶴自隨遇佳風日戴笠披蓑騎黃犢往來山谷間喜與山翁野叟爲爾汝交就彼食飲或一言自爲貴人輒投袂起縣令髙其賢爲樹表邑中念當一往謝則五鼓伺關入向縣治載拜而去時令臥未起卒不能禮之館捨部使者歲時存問餉之金錢輒不受元輔夏公與相卿善詒之詩有九祀山人不出山不將一字落人間之句相卿爲人豪邁正直髙視一世林居三十年海內咸傾仰之中外薦者以十數嘉靖巳亥以禮科給事中召起於家部使臨門惇逼上道相卿力以疾辭不赴後海上變起當路者就問籌策相卿爲口畫便宜事語多效其淸風峻節老而彌壯士大夫識不識輒相敬慕咸謂人中孤鳳云陳善曰許公之危言犯主有汲長孺之風焉�而辭榮軒冕混迹田父𨿽公府交辟不移林壑之尙遠心哉若人可謂安而貞矣

○郡誌事紀

嘉靖十八年是歲兵科給事中致仕海寧許相卿被召不赴相卿舉正徳十二年進士以恩例歸省十六年授兵科給事中抗章論閹豎驕橫凡五六上皆人所不敢言者嘉靖攺元論朝覲考察並諫罰言官諸封事讀者爲之縮舌無何謝病歸累詔不起至是部遣舍人李茂春奉命徵辟竟辭不�巖居川觀四十年未嘗一至城府義不苟交苟受海內縉紳咸想望其風采云陳善曰余聞九杞先生臥紫雲山中一時流輩致書贊其復出者無慮數十人而先生竟以肥遁終人始亦疑其忘世及讀先生章疏則知先生所以不出者其旨微矣子輿之言曰立乎人之本朝而道不行恥也先生排擊皆一時權貴近習意指所趨𨿽力爭必不可挽秪見以爲危激取禍無益國家故用是自斷讀書詠志以終其身可不謂達識哉然其立懦廉頑風乎百世較馳驅之士所裨孰多也髙山仰止今安得復見斯人乎

