

欽定四庫全書

集部四

陵陽集

別集類三【宋】

提要

臣等謹案陵陽集四卷宋韓駒撰駒字子蒼蜀仙井監人政和中召試賜進士出身累除中書舎人直學士院南渡初知江州事迹具宋史文苑傳駒學原出蘇氏呂本中作江西宗派圗列駒其中駒頗不樂然駒詩磨淬剪截亦頗渉豫章之格其不願寄黃氏門下亦猶陳師道之瓣香南丰不防所自爾非必其宗旨之迥別也陸防防其詩艸謂反覆塗乙又歷疏語所從來詩成旣以予人久或累月逺或千里復追取更定無毫髮恨乃止亦可謂苦吟者矣晁公武讀書志謂王黼嘗命駒題其家藏太乙眞人圗盛傳一時今其詩具在集中有玉堂學士今劉向之句推許甚至劉克荘謂子蒼諸人自鬻其技至貴顯蓋指此類其亦陸防南園記之比乎要其文章不可掩也乾隆四十六年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

陵陽集卷一

宋韓駒撰

古詩

上陳瑩中右司生日詩

悠悠大塊間萬類紛相敵偉哉防俗人眞宰豈無力六經陷邪說諸儒用一律天未防斯文公生抱絕識著書羅古今射策開胸臆前輩幾欲盡後來昧所適天將激頹波公生秉孤直數諫難居中三已無慍色海宇屬無虞天工或曠職天實佑皇帝公生蘊奇徳培成棟梁資一旦壯王國禁网𨿽小寛疲俗未全逸天惟念我民公生冨才術簸揚雲雨勢諸方待膏澤天旣責公深眉壽天何惜行看佩相印不羨登仙籍南山雅望重北斗威聲赫稟生固難朽吐納自不息惟昔軒冕徒浪喜山林迹畱侯追赤松志就亦何益傅說爲列星但已脫寰域孰知我公貴與國長無極

孫朝散母封彭城郡君賜霞帔以詩賀之

孟母壯日家三遷歘見季子聫朝班因逢吾君鼓舜弦不惜一邑榮曽閔裏門初接金花牋爭賀羊酒相摩肩不疑平反奉慈歡壽逾九十畱朱顏又逢吾君禮髙年太息加賜彭城田霞冠彩帔麗且閒復賀羊酒歡如前四時觴客客滿筵緋衣侍立不笑言飲及二斗已醉眠起作兒啼眾欣然人間樂事到底偏夫人此樂人人傳忠臣孝子希兩全近代只數先生賢從予乞詩費雕鐫借君詩囊爲君編那知又有南陔篇

利濟橋亭詩

朝奉郎張公得其先父遺碑以附家集從諸公索詩予爲作此

大夫官業世所驚老覺軒冕非眞榮斯文自屬吾黨事正恐無路逃虛名生猶不見皇甫謐死豈肯投劉禹錫茂陵一幅入漢宮世間共怪無遺帙哀哉若人用意深自言身作鶴鳴陰著書遺子千萬軸人初笑我籯無金萬仭磨崖刋好語那知百年蒼蘚污爾來夜夜虹貫天山下居民未知處周詩不列石鼓歌後世恐嘆遺羲娥於今購市完家集野老何知亦摩挲川流可平石可腐只此殺靑垂萬古五百驪珠固已奇挿架不知猶幾許公今未暇歸田廬且當驅童曬蠧魚不辭借取車連軫要讀人間未見書

善相陳君持介甫子瞻手字示予戲贈短謌

古來相馬失之瘦仲尼亦作防家狗唇紅齒白癡小兒不羞障面欺羣醜鶴衝居士術如神東走梁宋西峨岷諸公蹭蹬未遇日坐中知是非常人只今白髮無餘產短褐逡巡列侯館世人胸中無黒白不知居士明雙眼嗟予塵貎天所付不須彊覓封侯處書生只倚一片心他日相逢記裴度

送葛亞卿欲行不一過僕

吾廬偪仄門三尺慚愧春風巧相覓叩闗惟許謁王孫有時借艸傾餘瀝汝不如南池主人車載客紅旗皂蓋行逺陌又不如東郭公子柳藏門靑娥緑髮坐開樽是身牢落終何爲人不汝嫌汝自伸眉一笑能幾時忽聞春盡王孫歸春風欲盡猶有情飄英墮絮俱傷神王孫未歸迹已埽秣馬膏車何太早明日一杯愁送春後日一杯愁送君君應萬里隨春去若到桃源記歸路

術者吳毅乞詩欲至塞上

少年吳君抱奇識四海一身求異術逢時更得安文西方諸侯正須君髙賢未遇世亦有相見爲陳休與咎我自與世如參辰從來無心怨牛斗

陽羨葛亞卿爲海陵尉作葺春軒余爲賦之

昔聞先生隠吳儂當十里橫煙峯今見先生爲楚吏繞墻四面縈煙水從來楚俗帶吳風曲折徑路深房櫳捨前系船柳千丈捨後參天竹萬叢牙籖挿架似蓬館白拂掛壁如僧宮掃地焚香欣客至羮魚飯稻愁罇空不混不淸惟寂寞大笑先生致身錯靑衫猶作布衣心朱門卻有田居樂筆回造化天工怒胸包今古時人愕甘窮自許元次山蹈海還尋魯仲連吾曹一歡豈易得世間百嵗俱可憐何用北窓翻朽策且向東亭防春色我當酌酒壽主人灘前飛下雙鸂鶒

謝錢珣仲惠髙麗墨

王卿贈我三韓紙白若截肪光照幾錢侯繼贈朝鮮墨黒如防漆光浮水舊傳績溪多老松奚超旣死松亦空易水良工近名世眞材始不歸潘翁蕭然南堂一居士赤管隃糜無月賜借問圭何自來去年海中持節使明窓晏坐不怱怱引紙磨墨寒生風自笑平生綰蛇蚓更慚爾雅注魚虫殷勤二物從來逺禆海環瀛眼中見若欲揮冩藏名山不如卻作談天衍

行次汝墳次韻惇夫天慶觀檜

紛紛物態逞檜獨不自奇雨露長鶴骨風霜痩龍皮要經摧暴力豈顧合抱遲𨿽無艾納香不著寄生枝結根已千丈凜凜誰寒之其下羽客居同睨嵗月移君行叩闗豈但息馬疲髙材笑小艸異質憐孤姿思古而嗟今皇皇不燐緇微言怨不亂似爲賤子施

京口同蘇景謨遊招隠寺

居閒從散吏尋幽詣精廬城陰徑緑野谷口橋淸渠稍稍叢竹合依依昔人居輕雲起釋嶠細水鳴循除聞鵶問長老豎拂談眞如振衣念新浴曲肱欣飯蔬玆遊尙倥傯再至期躊躇獨行豈辭逺徐步當乘車

送松陵老農

呼舟越洪濤笑識江南山此行爲子來正擬一笑歡相逢不忍別丘壑同躋攀如何捨我去使我心悁悁子實名家後翰墨素所便老農𨿽自謂念子安知田世故亦已足擾擾徒自憐天寒嵗且盡趣駕扁舟還

贈兪淸老

偃臥一茆屋給事長鬛奴日喫脫粟飯時乘下澤車人生但如此其實足自娯過此誠更樂不及復何如

謝人寄梅花瑞香花二首

殷勤江南客折花良慰予炯晝孤光冷曜夜淸影疎連林玩不足一枝淸有餘諒無和羮用飄落將何如道人不愛色而愛聞淸香方春謝凡卉淩晨玩孤芳以玆蘭蕙質種彼葵藿塲常恐亂微馥采采歸幽房

淮上書事

平楚盡積水長淮多奇峯蕭條月曜夜浩蕩風鳴冬客行未可歸敝裘那得重寒气搜病骨淸潭貌衰容逺遊有滯念將老無歡悰故國萬里去此嗟誰從

至國門聞蘇文饒將出都戲贈長句兼簡其兄世美

去年夷門十月雪九衢日昃行人絕騎驢兀兀無所之破袖迎風手龜裂度橋並塹得君家入門脫帽猶凜冽急燃濕束暖我寒徐出淸酤寧我渴君家自無儋石儲蟹黃熊白能俱設平生見酒唇不濡是夕連觥耳方熱羣奴夜僵喚不聞我亦鼾鼻眠東閤明朝起過城南翁尙記新聲一笑發東歸每嘆懷抱眞西來又喜顏色接方將慷慨豁心胸未用崢嶸驚歳月城南詩翁況逺來門前雪泥又活活豈知萬事不可期卻樹吳檣背城闕人生動若參與商咫尺無論限秦粵君聞吾語𨿽少畱但恐一歡成電掣念昔相見無他娯誦詩徵事相誇捷气淩俗子旁若無偶坐時聞竊嚅囁扵今落落誰汝憐老屋陳編自怡恱寄言詩翁倘畱滯嵗晚勤迂故人轍

題中寂堂

虎臥文公廬鳥巢道林室本自無俗喧何由辧眞寂逃溺必登山避燔必趨澤君看好靜人萬慮固未息是心倘已刳對境起亦得上人早聞道晚順世間迹振衣下靈巖飛錫來上國髙堂亦何有萬卷繞四壁客來倚風廊晤語終日夕莫言門如市中有忘機客吾曹詩酒污此道誰目擊惟應寂時趣獨有淸士識

題李伯時畫昭君圖【並敍】

漢書竟寧元年呼韓邪來朝言願壻漢氏元帝以後宮良家子王昭君字嬙配之生一子株累立復妻之生二女至範曄書始言入宮久不見禦積怨掖庭因請行單於臨辭大防昭君丰容靚飾顧影徘徊竦動左右帝驚悔欲復畱而重失信夷狄然曄不言呼韓邪願壻而言賜五宮女又言字昭君生二子與前書皆不合其言不願妻其子而詔使從其俗此自烏孫公主非昭君也西京雜記又言元帝使畫工圖宮人宮人皆賂畫工而昭君獨不賂乃惡圖之旣行遂按誅毛延壽琴操又言本齊國王穰女端正閒麗未嘗窺防門戶穰以其有異人求之不與年十七進之帝以地逺不幸欲賜單於美人嬙對使者越席請往後不願妻其子吞藥而卒蓋其事雜出無所考正自信史尙不同況傳記乎要之琴操最抵牾矣按昭君南郡人今秭歸縣有昭君村村人生女必灼艾炙其靣慮以色選故也昭君卒塟匈奴謂之靑塜晉以文王諱昭號明妃云

昭君十七進禦時舉步弄影颺蛾眉自憐窈窕出絕域八年未許承丹墀在家不省闚門戶豈知萬里從胡虜丰容靚飾亦何心尙欲君王一回【一作畱】顧君不見班姬奉養長信宮又不見昭儀舉袂前當熊盛時寵幸只如此分甘委棄匈奴中春風漢殿彈絲手持鞭卻趂奚鞍走莫道單於無復情一見纎腰爲回首含悲逺嫁來天涯不知防州處女髽寄語雙鬟負薪女炙面愼勿輕離家

送子飛弟歸荊南

往在東堂時惟汝年尙少木槍鬭羣兒竹弓射飛鳥今來跨鞍馬昻然丈夫表入門恍莫識與語意方了脫汝來時裝夜防酌淸醥當謌喜未定感舊色已悄念我三年官自裹衣中麨東去盡勾吳北行薄全趙汝亦上岷峨大江窮浩一年兩附書皮筒到家少那知此相遇幹鵲果前兆我性本齊緩汝資誠楚慓相逢各相規一月語連曉憶汝初結髮讀書先尉繚謂須壯執殳單於壘時挑豈期尙羇旅但存雙目了我恨緣詩窮賃屋隘而湫尙容三尺牀使汝眠奧穾二升糴祿粟醜婢羮荼蓼時時得鶉兔傍竈親燔燎才爲十日歡鄰里厭煩擾朝來著戎服數匝絲絳繞辭我出門去歸袖風矯矯還家對寒食諸宮聞雉鷕想見阿頌君把卷倚叢篠弟妹乘羊車堂前走相嬲何當總見之緩我歸思杳汝歸與俱來繁臺及秋杪

贈鄒醫

華陀一卷世不畱玉函三十龍宮收奇方異訣上帝求稚川肘後眞悠悠東京仲景儒家流韻疎思宻豈自由妙技乃與兪跗侔後來繼之有髯鄒二子天授非人謀內經歳久誤弗讐髯獨覃思窮披搜艸木寒溫脈沈浮如磁取鐵無虛投朅來遊梁自髙郵翰林雜試推君優天廷錫帶塗精鏐我窮羇旅古汴溝有婦抱病柴門幽巫醫百請不頷頭卒然邀君爲停輈決去沈屙如決疣自言不取千金酬只求一詩當琳璆髙風絕藝兩罕儔我才不迨前人羞祝君尙壯勉勿休自致名譽傾公侯

津上人蝸捨

昔在焦居士【焦先字孝然】野宿蝸牛廬今津又繼之結艸王城居容膝審易安蓋頭無復余心澄動境寂意逺陋室虛我家數畝田荒薈自墾除茆檐正如此日入歸荷鋤一朝寓華屋慨然念村墟疵物倘有激投老同歸歟

夏日過中寂堂

苦熱倦中夜黎明與雞興匪云事干謁庶以逃炎蒸駕言城東廬停軌日未升白簟帷薄縠靑盆水寒冰涼飇從天來一掃槃中蠅聊除咂膚厄諒豈棕拂能攬衣念歸去謂是天澄超視尙午景世故何相仍

送蜀僧潮音歸鄕

野水有善漑山云忽爲霖古來出世士亦有利物心上人成都來袈裟塵土侵兩屨踏京國一鉢提叢林諸公握手舊孰不低垂簮尙陋湯休詩肯鼓庭蘭琴獨說眾妙行聽者開煩襟我作五字偈彌天識潮音

贈蔡伯世

君家夫人林下風長齋繡佛鳴金鐘侍兒百指亦淸淨淩晨梵唄聲摩空潭潭大第依喬木日午捲簾按絲竹古調猶謌於蒍於麗詞不唱新翻曲有美一子天麒麟孟嘉外孫見淵明掃地焚香坐弦誦不聞梵唄連歌聲俗子何由共杯酒容我叩門呼小友欲求百萬錢買鄰倒囊只有詩千首安得一把茆蓋頭楡林從君父子遊敢期絲竹娯下客但喜白業同精修禿襟短帽紛紛是眼明見此裦衣士和詩論道有餘閒爲語故家遺俗事

贈趙伯魚

昔君叩門如啄木深衣靑純帽方屋謂是諸生延入門坐定徐言出公族爾曹气味那有此要是胸中期不俗荊州早識髙與黃誦二子句聲瑯瑯後生好學果可畏僕常倦談殊未詳學詩當如初學禪未悟且徧參諸方一朝悟罷正法眼信手拈出皆成章

答蔡伯世食筍

蒓絲化鹽防槐葉資新面豈知苦竹萌風味常獨擅昔我居錦城屢喫田家飯扶杖自入箐煨此犢角蠒後參鶴林禪餽我桑門饌烝烝沸鼎中亂下白玉片惟無他物乘始覺眞味現三年客東都錦籜寜復見千金洛陽來惟充大官饍前時過君食欣逢故人面那知列仙臞已雜蒯通雋吾寜飽甘肥憤吒那忍咽請歸謂主孟廚人後當諫苦苣雜嘉蔬沈香和甲煎柯亭旣誤椽畫障或遭練古來可嘆事千載寄明辧作詩弔籜龍助子當食嘆

食煮菜簡呂居仁

曉謁呂公子解帶浮屠宮畱我具朝飡喚奴求晚菘洗箸防鹽防鳴刀芼姜蔥俄頃香馥坐雨聲傳鼎中方觀翠浪湧忽變黃雲濃爭貪歙鉢暖不覺定盌空憶登金山頂僧飯與此同還家不能學永費烹調功硬恐動牙頰冷愁傷肺胸君獨得其妙堪持餉衰翁異時聞豪气愛客行庖丰殷勤故煮菜知我林下風人生各有道防蓄用禦冬今我無所營枵腹何由充豈惟臺無餽菜把尙不防念當勤致此亦足慰途窮

送倪巨濟將仕

汴流六月翻黃沙小舟兀浪如乘槎赤日下照烘朝霞腹鳴肩舉气喘呀亂眠僕夫股相加柁樓晨飯羮黃茄時時矯首望土岸木末殷轉江州車渴逢石泉不得汲椎鼓催發無停檛問君何爲趣還家答云五載居京華夜窓讀書眼生花每食不飽潛咨嗟母髮半白弟髻丫有妹久闕躬絲麻寄書細字如昏鴉問胡眷戀歸期賒來時書笈手自拏今歸上堂兩腳靴壽觴要及開霜子志如此良可嘉勸子博學如橫罝麋麟兔鹿盡所遮或典而法浮而葩要歸於正謹去邪行如種植愼萌芽念當務實勿求誇我行買犢耕三巴佇子佳譽來天涯

莆城卽事

鄙夫世長物未老宜幽棲一朝起蓬屋著籍通金閨遇合始僥幸非才終見擠尙想歐陽公罪棄荊山西步行意方盛庭趨顏遂低行趨豈云異喜慍自不齊微官何足論等求飽糠粞三徑如可卜嵗晚歸扶犂

題分秀堂

南山有佳色偃蹇誰能分如何公子堂臥看南山云公子秀公族髙標出塵氛總戎亦何事晏坐參罏薫晴空萬劍防衛此明將軍鄙夫在莆城簿書劇絲棼靑山不到眼終日無一欣寄聲幸分我與子同淸芬

題黙軒

李君誦兵法辧若懸河流時平棄不用胸中欝奇謀三年蓮勺鹵一室藏深幽黙翁笑自謂晏坐無餘求不言非眞黙但與木石儔說黙黙時說吾聞諸前修君看古宗宻妙義難爲酬及談不二門則捲機鋒收我以辧自喜窮思戒摩兜君宜尙勉旃負杖從吾遊

題王內翰家李伯時畫太一姑射圖二首

太一眞人蓮葉舟脫巾露髮寒颼飅輕風爲防浪爲檝臥看玉宇浮中流中流蕩漾翠綃舞穏如龍驤萬斛舉不是峯頭十丈花世間那得蓮如許龍眠畫手老入神尺素幻出眞天人恍然坐我水仙府蒼煙萬頃波粼粼玉堂學士今劉向禁直岧嶤九天上不須對此融心神防植靑藜夜相訪

海上仙山邈雲水神居縹緲淩虛起風餐露宿不知年八極浮游一彈指何人紙筆作此圖細看尙恐冰爲膚便欲憑軒問連叔卻愁掛壁驚肩吾𨿽有此圖傳自古矯矯眞容那得覩萬里中州不少畱曉發咸池暮圃而今玉殿開珠宮鸞旗鶴馭紛長空神兮早禦飛龍下願賜千秋年谷丰

出宰分寧別舊同捨五首

公車八千言自獻十二旒落筆中書罷石渠並英遊方欣洛陽遇已慨周南畱明堂多楩柟詎須汝薪槱三年望龍斷艱難身百憂鬢髮五分白更落天南陬

念我行老矣才拙世所捐靑綾未頻直黃防且安眠飽聞縣西寺修椽壓山巓中谷五百眾上堂鼓闐闐王程倘餘暇玆焉著幽禪自擷雙井茶與僧酌雲泉

昔慚蕓閣姿斥守莆城市五占天雞星未逐臣淚歸聞長樂鐘疲馬思一試挈挈今又東敝邑臨無地人生縛微官大似侏儒戲升沈各幾時怨欣兩當置

益昌剗移文道州拙催科我愚象二子將柰分寜何吾君放勛姿於今萬邦和縣令但拱手排衙鼓鳴鼉故人怒挽船勸勿淩江波君其謝故人我亦聊弦歌

陽山昔禦史夷陵前校書坐法竄未久遇赦罪已除故時同捨郎半直承明廬獨奔江西縣道裏三千餘皇明燭幽隠倘復哀臣愚念當脫江瘴與子聫朝裾

西山梅花二首

空山有佳人寒林弄孤芳晚分天女白夜奪嫦娥光亭亭照淸淺欲渡橫無梁微風起復滅爲我傳幽香紛紛月彩動炯炯霜容開不覩散淸影寜知花底來平明忽天風磵谷空蒼苔惆悵有餘馥繁英安在哉

入鳴水洞循源至山上

崇山蓄靈泉萬古去不息瀦爲百斛深散入千渠溢其東滙民田又北尋山腋斷崖如破飛瀑中蕩激大聲或雷霆細者亦竽瑟末流垂半山十里見沸白得非拖天紳常恐浮地脈呂梁丈人老尙與汨偕出我欲蹋驚湍下窮齦齶石惜哉意徒然屬此嵗凜栗安得汝南周斷取白蛟脊歸之龍泉峯山門夜喧席

黃龍山中

未雨萬木翳旣雨羣山開山神若眷予一掃風中埃摩云夾路松禪伯手自栽我來植拄杖聼度松風哀幽賞未云足暮色蒼然來何當白玉輪碾上西南垓

分寧大竹取爲酒罇短頸寛大腹可容二升而漆其外戲爲短謌

此君少日靑而臒爾來黒肥如瓠壺縮肩短帽壓兩耳無乃戲學騶侏儒人言腹大中何有不獨容君更容酒未須常要托後車滑稽且作先生友少陵匏罇安在哉次山石臼空飛埃茆檐對客夜驚笑麯生叩門何自來老向人間不稱意但覺淵明酒多味乞取田家老瓦盆伴我年年竹根醉

湖南有大竹世號貓頭取以作枕仍爲賦詩

湖南人家養貍奴夜出相乳肥其膚買魚穿柳不蒙聘深蹲地底老欲枯誰將作枕置榻上擁腫似慣眠氍毹慵便玉枕分已無孫生洗耳非良圖茆齋紙帳施蒲與我同歸夜相娯更長月黒試附臥防目尙爾驚睢盱坐令先生春睡美夣魂直繞赤沙湖更煩黃你好看取走入旁捨無人呼

竹鑪

蘇州平生淡無欲長物從來博山足斵石燒磁俱碌碌削筒爲之方絕俗淨名居士眠胡牀夢餘竹齋春晝長不知柏子起煙縷但覺細細風吹香

陵陽集卷一

欽定四庫全書

陵陽集卷二

宋韓駒撰

古詩

題梅蘭圖二首

寒梅在空谷本自淩冰霜托根傲眾木開花陋羣芳遙風遞淸气迥水涵孤光美實初可口采掇升巖廊念爾如傅說和羮初見嘗不須羨幽蘭深林自吹香

幽蘭不可見羅生雜榛菅微風一披拂餘香被空山凢卉與春競念爾意獨閒弱質𨿽自保孤芳諒難攀髙標如湘累嵗晚投澄灣不須羨寒梅粉骨鼎鼐間

題湖南淸絕圖

故人來從天柱峯手提石廩與祝融兩山坡陀幾百里安得置之行李中下有瀟湘水淸防平沙側岸揺丹楓漁舟已入浦漵宿客防日暮猶爭風我方騎馬大梁下怪此物象不與常時同故人謂我乃絹素粉墨妙手煩良工都將湖南萬古愁與我頃刻開心胸詩成畫往黙惆悵老眼復厭京塵紅

送鄕人李元景歸蜀

問君遊梁今幾嵗歸去聊爲羨於【一作羮芋】計入門四壁妻子空恍若遊仙墮塵世令兄文價如相如世人但知千里駒不知更有八百里看取蹴蹋辭鹽車

蜀張氏賜書詩【並敍】

故國子直講臣無競嘉祐中召入集英殿仁宗皇帝賜以禦書宣和三年無競孫臣興嗣屬著作郎臣某爲詩以紀之

張公昔蹋中朝班夜隨仙官上九闗再拜天皇少卻立手掣云漢歸人間鉤陳熟視不呵責坐令光耀驚塵寰至今公家蜀江上紫气夜屬岷峨山昭回斷缺久未補女媧錬石亦已艱似聞天上列星怒下問云漢何時還丁寜賢孫善拂拭不用構閣深防閒爲公作詩刻堅石可使萬古驅神姦

送嘉申父佐岷州

大梁初見公萬卷不離目五年再見之萬卷已在腹字體畫沙新詩篇翻水速閉門誰與娯翛然數椽屋白頭揚子云久合居天祿誰令佐山州路逺車脫輻近聞皇華使漕米出深谷有能推挽公可敵千章木

次韻程致道館中桃花

桃花如昭君服飾靚以丰徘徊顧淸影似爲恱已容數枝有餘妍窈窕禁省中何如武陵岸繽紛落天風我夢泛舟去春流濯鳬翁豈知限重門風揺鋪首銅憶汝初破萼時當樓雪融亭亭怯餘寒賴此赤日烘蓬山十載夢翚飛左升龍重來迹已換一掃凢花空髮有今嵗白顏無故時紅三嗅三嘆息繁英爲誰穠

次韻黒氊歌

黝奴生長西南夷朅來中國蒙公知提擕十年行萬里寵愛肯爲新人移但願結髮爲妻不願能歌名雪兒夜寒僮僕盡僵縮我獨嫵媚呈餘姿只慚家世不可考辯舌推源煩惠施苦言瀘水異京水生女那復白如脂或疑烏幾定乃祖又言黒貂爲姆師托身似與靑女約薦枕常須黃你隨長伸兩腳得安臥莫作杜老憐腰支他年老朽幸勿棄從來弱質不自持賢哉翁詩善名我不須更換昆侖詩

送許少卿出守邠州

長安北走彭原路白葦黃茆列亭戍山形漸險溪水流行人可肯回車去豈知中有古邠州十里沙平水漫流鴈飛蔽野葡萄曉馬放連云苜蓿秋次卿臥聴朝雞久請試從來撥煩手未許相如諭蜀歸且防魏尙臨邊守雜花撩亂艸鮮明二月春風捲斾旌燕寢凝香無一事樂哉飲酒莫論兵

送趙承之祕監出守南陽

繁臺十月寒颼飅置酒共祖南陽侯九士一客相獻酬皆言南陽山水幽菊泉醸酒不論石土酥醍醐出肥牛使君樓前橘柚古丞相堂下蒲蓮稠夜燃蠟炬賔醉舞春風欹眠百花洲各持一觴勸公飲此行樂矣公何求我獨倚杖商聲謳此公人間第一流方今羣賢從法駕金狨塞路嘶驊驑獨令此公守一州臨分慷慨淚莫收南陽南陽樂復樂歸來歸來無久畱

次韻館中諸公遊慈云寺

嘉蔬隨客庖香飯出僧甑聊爲一飽謀未暇談禪病二公當代豪詞林气方盛五言謹詩律百罰嚴酒令樂與同捨郎共此給園淨想象斜川遊何如舞雩詠甘自雍丘肥芡來新鄭肴果各有擕笑我室懸磬陋質謝不往實愧瓊瑤映人生一車足那須富千乘有興驅短轅寧辭沮洳徑及時速行樂莫待苦腳脛炎暑忽已防當念時難更

飲酒次人韻

淺瀨見魚遊澄潭知鶴沒疑乘靑霞佩徑墮白銀闕平生探學海中年悟禪恱應須臨彌庻以稱超越回塘大圓鏡新蒲細於髮緑扇互低昻玉顏爭秀發良辰宴觴豆炎曦脫巾韈荷聲過急雨竹影敷涼月緩行躡芳艸移坐防深樾何當酒拍浮恣聽舟揺兀而我方抱鉛上馬自腰笏叩門不聞呼造席無乃咄詎敢陵崆屼幸許窺剞劂願公開迷雲令我入理窟雄篇出月脇妙思露天骨蹇步那由追眢井媿先竭

榮事堂詩

安陽太守韓公子曉帶魚符出卿寺一朝帝語傳人間轉覺公家有榮事公家請從忠獻論髙牙大冊來疏恩往時醉白堂中醉手自列防畱諸孫諸孫盡是璠璵噐悃愊無華漢循吏大錢方送使君歸竹馬爭迎細侯至公不見大小二鄭公五十年間風化同豈如五馬來接武作堂崔嵬刋帝語又不見韋家兩世侯父出傳捨子入州豈如世作本郡守坐令卓異驚千秋安陽遺民識忠獻眼見王孫四封傳請公靜夜占此堂定有榮光屬天半

題采菊圖

往在京口爲曽公捲題采菊圖九日東籬采落英白衣遙見眼能明向令自有杯中物一段風流可得成蔡天啟屢哦此詩以爲善然余嘗謂古人寄懷於物而無所好然後爲達況淵明之眞其於黃花直寓意耳至言飲酒適意亦非淵明極致向使無酒但悠然見南山其樂多矣遇酒輙醉醉醒之後豈知有江州太守哉當以此論淵明復作二首

黃菊有何好且寄平生懷遇酒興不淺無酒意亦佳此理誰復明自昔寡所諧空餘采菊圖寂寞懸髙齋今日菊始華叢雁鳴相和若無一觴酒如此重九何悠然數酌盡防心豈在多醒來不復記散髮東山阿

次韻胡元茂館中直宿

我老百念冷饑餐困來眠寄聲同學兒莫作舊眼看春風石渠水小生微瀾知君直宿夜夣憶朐山泉起裁五字詩意如溟渤寛白頭和髙唱回光覺酸寒

靖康元年自南都移黃州八月十六日華藏民老渡江見訪於定山下院一夕別去以詩送之

大師遊華藏法席雄諸方而我因夙緣數入憂患塲道眼宜見絕交情未相忘呼舟渡宣化訪我山之陽夜榻蒲蒻穏秋山蕙蘭香問我當何之笑指郡守章莫言千里殊共此圓寂光脫有雲水客附書及滄浪

去冬除守歷陽未上召還西掖今夏自應天尹移知齊安道由歷陽珪老相訪奉柬一首

嘗聞歷陽郡寺有褒禪山及我分竹符欲往窮躋攀驅車發半道尺一喚我還嘆息巗下水何時照衰顏復持齊安節稅駕臨通闤屬有行役累無由叩僧闗珪公岷峨秀逸韻超人寰擕詩逺過我殷勤請加刪少年意气盛笑我毛髮斑夜語不知寢起看江月彎浮生浪擾擾萬法本自閒爲吏何足論逝將老榛菅買田未及議我實貧非慳奉乞一庵地往來泉石間

二十九日戎服按軍城外向儀曹亦至戲贈一首

旌旗雜防鐃鼓鳴使君小隊來郊坰舊時視艸判花手今學操劍驅民丁邊圉未靖壯士恥子𨿽年少有典型短衣匹馬肯從我與子北涉單於庭

陶氏一經堂詩【並敍】

古之學者其志將以明道豈與籝金計輕重哉遺子金滿籝不如教子經此鄒魯鄙諺也鄙人何知但見韋成世取宰相故羨慕之耳成在位媕娿蓋非眞知經者夏侯勝曰學經不明不如歸畊使經明而歸畊亦何不樂之有觀勝之意但欲射防取卿大夫而已陋哉不足道也戲爲詩云

古來儒術士豈爲勝籝金更求紫與靑陋哉徒苦心有兒如少翁但可污儒林我歌勸學詩以爲鄒魯鍼

遜子生日

閒居識時令愛此重九名況我長頭兒正用玆辰生汝性旣已剛汝气又已淸應須萬卷讀勉力爲家榮俗物非汝喜壺罇鑄新成壽汝白玉腴可服黃金英

次韻趙徳夫龍圖送李諌議

嘗聞中興日補衮用老儒亂離嵗月駛如隙過白駒慷慨請擊賊艱難論遷都百謀未一試去國秋云初歸來視靑鏡老色上鬢須新亭對茂建鄴懷伯符古來興廢地俯仰再嗚呼使君亦偉人獨我慚非夫邂逅得參語僧坊飯伊蒲誰云異鄕縣契合連簮裾我有一葉舟可釣宣溪魚如君醫國手寧當墮江湖燕雀尙紛拏志士極欷歔時哉更搏擊饑鷹思艸枯

題大姑山

小姑已嫁彭郎去大姑長隨女兒住寂寞荒山春復秋但見空蒙結愁霧行商再拜祈神休挿花買粉姑應羞不如一酹杯中物與爾閒消萬古愁

送僧歸蜀

巴江之中有尺鯉揚波鼓浪三千里早知辛苦上龍門不如歸戲巴江水

武寧道中

小灘嘈嘈大灘惡朝行羊膓暮鹿角盡日拖舟不得前忽然笪斷千尋落上梁左側石子多兩舷與石鳴相摩臥聴溪師倚篙哭將如四十二灘何

送深老住芭蕉寺

中嵗厭凢子結交惟道人況此防亂中益信空門眞老深龍岫來意恐非常鱗與語果英特掣電翻機輪巖頭路久絕賴爾拈提新莫言玆山小是間無一塵生逢世道難無地置此身何當架茆竹永托芭蕉鄰

再用前韻簡圓通止老妙慧光老一首

蜀光在京國說法驚天人曽屈多口鑑得非防胸眞深林鎩逺翮巨壑藏修鱗蕭然幽防庵伎倆付老輪諸君五字偈亦各呈尖新世界夢幻爾豈特爲微塵更營露電軀庇此泡影身尙喜圓通師教我吞儀鄰

次韻髙大中侍郎罷郡書懷

公詩如秋聲蕭蕭薄炎熾我窮臥荒山無復文墨事玆焉和髙唱出語愧蕪累五馬一花驄得非天廐駟防當親戎行一快平生志𨿽云鬻千金此計恐非遂人生行樂耳屢空何用愧況今紛紜時一笑豈云易求船眞戲言【退之賣馬求船】換妾乃深意梅堂極虛明壺漿有新餽【昨日郡守送酒】何時具杯杓洗我色憔悴李侯飲中仙亦有塵外思藜杖方叩門君歸與徐議

次韻曽通判登擬峴臺

朝擕笻杖來瞑倚胡牀坐循墻讀遺碑嵗久苔蘚涴烈風無時休於玆驗眞个曽郎吐佳句勢突黃初過交遊得詩流吾儕可相賀念昔逢大梁一別九鉆火再見疑前身居然客愁破世久無若人子豈伯休那【曽時丁憂】千山厭露宿一壑期云臥子少方鵬騫吾衰作鳶墮篇成不敢出畏子詩眼大惟當事深禪諸方參作麼文章眞綺語季緒徒安得京口歸秋江細扶柁

戲作冷語三首

北風刮地寒陰凝鐵馬夜蹋黃河冰凍鳶瑟縮烏淩兢破廬臥雪僵不興嚴霜透屋衣生稜未若冷語銷炎蒸五更和霜蹋積雪冰堅滑道行人絕邊城十月地凍裂兩崖雨冰萬木折琉璃爲家白銀闕未若冷語祛炎熱石崖蔽天雪塞空萬仞陰壑號悲風纎絺不禦當冬霜寒墮落冰溪中斵冰直侵河伯宮未若冷語淸心胸

送鄂州劉使君

昔在史館中地禁無經過惟君直廬近退食同委蛇至今夢催班九門鬰嵳峩傷心望金馬極目悲銅駞脫身來此郡見公擁雕戈猛士三千人旌旜相蕩摩男兒晚有此世儒安足多少來謬秉筆報國終無他聞當向夏口秋風水增波願子靜荊峽送我歸江沱

題蕃騎圖

塞上【一作沙場】漠漠黃雲秋黃須健兒騎紫驑一【一作白】馬攙前弄風走健兒掣轡空驤首廻鞭愼莫向南馳漢家將軍方打圍奪弓射汝猶可脫奪汝善馬何由歸

題韓晃畫瀛洲學士圖

咸陽中天開帝居羣公下直承明廬長秋短轡裦衣裾蒼頭廬兒爭走趨韓侯畫此時無虞瀛洲仙人樂有餘我生不及貞觀初忽思十年身校書吟詩天街騎蹇驢爾來戎馬方馳驅眼厭繡防防諸於把卷未展先欷歔

送韓將仕自撫之衢

故人有令子髙義摩雲天邂逅亦未久航湖背臨川謂我老世故數數求言詮豈知愚闇姿一生憂患纒讀書千萬言不若摩兜鞬願子善自愛無忘說車篇

次韻呂居仁贈一上座兼簡居仁昆仲

上人出山時稻獲雲水白囷倉未云滿已有稅租廹﨑嶇走檀施不畏道裏隔坐令眾浮圖聴法無餒色爾來閉幽戶此道深自索佛法本無多未悟常自責孤云忽南飛過我江上宅信知道人心不斷思想百邂逅逢故人涕淚說艱厄驅車更何之悵望王土窄應須屏塵累問此忘機客憂來莫飲酒酒薄空住鬲何時營一丘伐竹開新陌待子田舍成吾當理輕防

順老寄菜花幹戲作長句

道人禪余自鉏菜小摘黃花日中曬峨嵋防脯久不來麯糝姜絲典型在封題寄我紙作囊中有巴蜀齋廚香起炊曉甑八月白配此春盤一掬黃【防軟木耳八月白稻名也】

戲畱圓首座元上人

老夫晏坐菩提坊二士接迹來升堂疏眉哆口辯舌張問胡至此皆同鄕少年發足參諸方爾來馬解髙掛墻資𨿽東川近陵陽左綿稍逺亦相望不辭煼飯防作湯肯更十日畱山房

李氏娯書齋

欲樂誑凢夫須防皆變壊惟書有眞樂意味久猶在李君名家流事業窺前輩澹然無他娯開卷與心防憶吾童稚時書亦甚所愛傳抄春復秋諷誦晝連晦飲食忘辛鹽污垢失盥颒爾來歡喜處乃在文字外捲藏二萬籖棐幾靜相對此樂君未知狂言勿吾怪

送王祕閣二首

烏衣諸王吾早聞晚塗獨識和州孫風流沓拖欲垂盡文采陸離今尙存奉祠乃是衰翁事如君胡爲亦爲此僕夫在門君疾驅往獻天子平邊書

右軍池頭鶬鴰呼康樂臺下杉檉疎碧山學士此築室白髮散人來卜居身隨沙鷗臥煙雨十年無書上公府枉作西班老從臣看君才華不能舉

送里人陳防往見江西漕使

勸君少畱持一觴與君鄕裏皆陵陽兒童共戱苦鹽岸老大相逢烏石岡拾遺平生丈人行拊我謂我能文章豈知今無一絲長但餘顚華面顏蒼君行往見玉節郎感時憂國歌慨慷餉師十萬西平羌笑我挾防山中藏夜與疎山淸公對語因設果供戲成長句

落葉屑窣鳴風廊四無人聲夜未央道人過我談眞常客捨有底相迎將竹鑪篝火曲木牀烏桕爲燭楓脂香靑棃累累飣坐光黃甘十子近著霜醯梅蜜杏經年藏紅糝綴枝加柘漿蒓藕藷芋蘘荷姜堆盤滿桉次第嘗憶初見翁修水旁轉頭八十須眉蒼爾時尊宿略防亡屹如樅檜老不僵而我昔漫參朝行十年投閒坐老狂人生一夣炊黃粱諸法本閒人自忙況今世故甚擾攘與翁幸憩菩提坊夜防一酌餘甘湯他年此樂不可忘昔與道顏智俱二僧居武寜明心寺未幾與俱避賊山中顏幾不免紹興三年復防於廣壽寺偶作一首

昔與二子居明心避賊夜走南山陰天寒更蹋沮洳徑月黒錯墮楊梅林歷險登危四三里少復前行過溪水平明乞火野人家十日身藏巖窟裏閩俱嘆我裝賫空蜀顏轉防妖氛中誰言性命脫鍼孔沈憂傷人衰疾同春風酣酣柳邊寺相對夢中論夢事莫嫌薄飯一莖虀郡國而今無鼓鼙

送賢上人歸雲門庵

雲門秀色連云居石林參天冬不枯溪廻髣髴菜葉下路轉崔嵬茒屋孤上人一口盡諸佛肯顧世上羣兒愚獨尋龎老不憚逺此事古有今人無我窮活計依精廬千年香火勤朝晡逺來無物可祗待苦筍淡粥同齋盂翻然別我出門去春趂耕姜芋區不須領眾彊自苦一庵髙臥眞良圖

送秀老住南嶽上封寺

人生孰不營世事復見羈獨有山居佳古語不我欺君今視霄漢已與諸佛期而我在泥滓未免髙人嗤勸君安此山老大將何之底處不相見勿言長別離

久雨溪漲壽朋恵示長句次韻一首

緣云細路投僧坊路邊松柟森自行初來紫竹半含籜白花忽已吹垂楊念昔聫翩背京洛於時初登君子堂還朝我執太史筆侍宴君持光祿觴由來用捨判殊路玉堂絳闕遙相望【壽朋入翰林時某宮祠居揚州】公車推輪下庾嶺我舟捩柁辭黃岡艱難晚厄汝溪上天雨屬聞頽院墻不憂漏濕有新句醉墨在紙猶淋浪桃花水漲鳥不渡安得奮飛來我旁夜來顚風起天末起占初日照屋梁明牕洗硯午陰寂前榮觀碁春晝長百年未滿且挈挈萬緣頓息寧皇皇更能伴我千鐘飲徑欲因公倒槖裝

送潙山顯化士往印經

石路天新雨問僧何日來云求法舍利庻用鎭崔嵬我有一句子不從黃卷開相逢未可舉佇子卞山回

謝彰上人逺自雲門見訪

君參雲門禪不逺爲君說千里訪衰翁艸鞋三寸雪此間禪亦無一味有衰拙乞君煮菜方歸與雲門啜

陵陽集卷二

欽定四庫全書

陵陽集卷三

宋韓駒撰

近體詩

上泰州使君陳瑩中

當年賢路雜薫蕕嘆息諸公善自謀今日在前皆鼎鑊後來知我獨春秋海邊已擊師襄磬湖上新逢範蠡舟惟有書生最無事不妨挾冊更西遊

聞富鄭公少時隨侍至此讀書景徳寺後人爲作祠堂因防余舊詩後以自嘲

藤牀瓦枕快淸風破悶文書亦漫供鄕信未傳霜後雁羇懷生怯晚來鐘淹畱已辦三年計流落應無萬戶封猶有壁間詩句在他時誰肯冩塵容

海气昏昏又嘯風一杯扶病要時供三年閉戶兒童怪千古閒情我輩鐘若得黃甘應手種更求靑李莫函封疎頑自笑將安適寄謝江山好見容

食蟹

海上奇烹不計錢枉教陋質上金槃饞涎不避吳儂笑香稻兼償楚客餐寄逺定須宜酒債嘗新猶喜及霜寒先生便腹惟思睡不用殷勤破小團

次韻師白中秋防飲且餞予行

樓髙應在月明邊目斷西山萬里天擬喚謫仙歸貝闕翻愁快馬蹋瓊田詞鋒易破孤虛陣酒令難欺賞罰權放盞成空君莫嘆明年千里共嬋娟

次韻畱別南公

天遣吾曺與世疎那將窮技學黔驢只今年少身多病是處愁深淚濺裾此去不須論塞馬向來猶有江魚虛名只用驚兒輩要作生涯墓誌書【一作莫著書】

至襄城家君有詩命某屬和

日月驅車及莽蒼今朝一眼楚山長共看社燕將鶵急誰見秋鴻刷羽光晚渡河流皆倒影夜題馹壁作斜行道邊艸木應相笑解笑年來爲底忙

次韻雙蓮花云得之城東

對鏡佳人艷質同微風更許暗香通淩波鬭作拖裠緑行雨翻愁裛臉紅欲冩新圖過淮右從今勝地自城東有情邢尹空爭寵豈悟榮枯一瞬中

和者旣多花已成實矣復作一首

人間異物費元功水與銀河一綫通誰擲兩杯浮淺緑忽逢丫髻挿殘紅澷誇造物偏江北疑有遺民聚海東天子不收祥瑞奏坐憂芳質朽泥中

次韻陳師白

居士年來淨目塵空花豈復問陳新北遊豈識無爲子東第常叨不速賔憶昔扁舟輕白帝何年一室老靑神飄然又指淮山去儻更山中得異人

次韻薛孟二君唱和

河東有句不空傳但寄襄陽孟浩然多慮皆能成白髮一塵莫遣到丹田此身彭澤杯中老浮世邯鄲枕上眠常恨今時無大雅看君發憤補亡篇

十絕爲亞卿作

離歌三疊最闗情不省從來此地聞早是春殘心事惡落花陰裏更辭君

君去東山踏亂雲後車何不載紅裙羅衣浥盡傷春淚只有無言持送君

更欲罇前抵死畱爲君徐唱木蘭舟臨行翻恨君恩雜十二金釵淚總流

世上無情似有情俱將苦淚防離罇人心眞處君須防認取儂家暗斷魂

君住江濵起畫樓妾居海角送潮頭潮中有妾相思淚流到樓前更不流

憶泛郎舟共采蓮今來揮淚送郎船回書倘寄新翻曲湖上何人爲扣舷

一夢巫陽樂巳窮三年猶復怨匆匆倐雲驟雨成何事未必三年抵夢中

妾願爲云逐畫檣君言十日看歸航恐君回首髙城隔直倚江樓過夕陽

初合雙鬟觸事羞離筵酌酒彊回頭縱言眼軟偏饒淚莫道心癡不解愁

彊整雙鬟說後期相盟不在已相知來時休落春風後卻漫嘲儂子滿枝

徐師川跋

夏木陰陰欲放船黃鸝啼了落花天十詩說盡人間事付與風流葛稚川

送兪仲寛赴宿倅

年少塲中晚節寒去年揮手下天闗何人肯蹋風波路自古難言骨肉間十里卽應歸漢闕一防從此別淮山艤舟如得僧伽印未用將身付等閒

便衣訪徐師川坐定陳瑩中太守亦至余避入室已而同語良久戲呈師川

兩都賔主盡雄名我獨何人共宴榮微服豈宜從刺史瓦巾端爲訪先生山陰甚愧羣賢集蜀客初無一坐傾庾亮興來殊不淺臨風數語逼人淸

次韻師川見和

使君直气舊淩空帳下森森已八龍倒屣休迎王節信同舟未許郭林宗我無艸舍容朱轂君有詩聲抵素封危坐正衿殊不慣歸從短褐醉千鐘

五月八日遊北禪師川登塔盡七級僕能三級而已晚過公晦偶作二首

徐郎胸次已冰淸北寺淸遊更絕塵不欲茹葷緣道友肯來出郭是詩人憐君逺客情能爾看我題名墨尙新誰有好方扶腳力故鄕歸去蹋峨岷

鐵鏁銅鐶一一開肩輿不問主人來已登白塔吾休矣更上紅亭子壯哉世外淸歡須邂逅城頭落日共徘徊雲樓五月滄洲趣羞殺初無八斗才

曽大父有詩云三春拂榻花黏袖午夜淘丹月在池捨弟子飛歸蜀與語及此因取爲韻

去蜀初遊楚吾方十二三無成今長大送汝不勝慚還家倘無事莫負故園春衣錦兒嬉爾從來笑買臣艤舟不能前已復日西沒贈子以幽蘭秋風正披拂野宿月團欒風餐气蕭颯從來對牀地只今懸一榻入蜀尋幽迹應先到浣花誠知錦城樂亦記早還家魚遊因餌得鳥困坐黐黏顧我今如此空懷石井鹽逢年要力耕善舞須長袖北山休移文南山歸種豆一棹送君歸酒醒秋江午正是蒓鱸時思君在何許明月落防時荒山孤夜夜回首白雲飛吾親在其下客行宜努力時亦近醇醪一盞燻人醉云安米正淘爾去逢諸父髯霜貎渥丹貧窮宜此報冨貴卻難安揚州十里春峨嵋半輪月玆遊眞不凢詩成想淸絕吾祖屯田公遺書悉安在爲我謝諸兄蠧魚時一曬故山不可到歸夢到天池想見山中叟磨崖待我詩

次韻參寥

此身不擬墮塵緣長恐驚鴻落響蹋盡世間千澗壑歸來胸次一山川深宮木末猶秋色故國天涯只暮煙憑仗道人分石甃要看庭下玉龍旋

且向家山一笑懽從來烈士直如君今振錫歸千頃我亦收身入兩川短世驚人如掣電浮雲過眼亦飛煙何當與子超塵域下視紛紛蟻磨旋

遊定林寺

定林何有惟修竹急喚淸樽趂午陰曲檻以南靑嶂合髙堂其上白雲深人猶未識官曹意風自能披我輩襟是夜琴彈醉翁操笑呼明月作知音

題鶺鴒圖

有弟畱南楚經年不寄書天涯數行淚獨對鶺鴒圖

題絳帳圖

豈有靑雲士而居絳帳間諸生獨何事不上防稽山

泰興道中

縣郭連靑竹人家蔽緑蘿地偏春事少山迥夕陽多暗水批崖出輕舠掠岸過傳呼細扶柁吾老怯風波

偶書

雪如羞明夜方宻風似擺花春更多竟日吟詩安用許今朝上酒柰寒何

題畫雪雀

寂寂黃山處士居空林急雪鳥相呼不知此子何由見歸與先生作畫圖

只畫山禽依雪竹斯人用意復誰知肯來禁籞圖神爵應已傳呼作畫師

題王充道淸芬亭亭前瑞香花數百本

著葉團靑蓋開花炷寶燻遙知三徑馥尙隔數家聞但取芳菲襲無勞灌漑勤借令揺落盡子自有淸芬智勇師歸永嘉自言所居在萬竹間乞詩送行

上人歸去家何許萬竹深圍一把茆蹋盡叢林參白足卻來江檻俯靑郊夜階蔌蔌風翻籜春路冥冥雨放梢肯淸陰分百十暮年思與子論交

題修師陽闗圖

風煙錯漠路﨑崯倦客羈臣淚滿襟何事道人常把玩只應無復去來心

題趙君發牧牛圖

王孫豈識田家趣妙畫聊因好古收惟有野人開卷笑憶騎牛背下西疇

李少愚母挽詩

石恩𨿽渥潘輿恨已遙南天丹旐濕朔吹繐帷飄不復迎船筍驚聞引簫九原封若斧淚溢冶城潮

贈張景方

斯文萬古照乾坤削簡沈碑僅免燔在處自應神物防從來難爲俗人言仙官下取余無幾夾壁深藏尙半存異日亡書購三篋吾知漢相有賢孫

題花光長老畫

曉出花光寺雲沙照眼新歸來看圖畫借問若爲眞昨欲浮湘去褰裳望九疑淸湘今入手一棹更何之

送黃若虛下第歸湖南

時人防傍髙門走獨肯來遊翰墨塲已有哲兄如叔度定知吾子勝文彊長淮白浪揺春枕故國靑山接夜航乞得功名歸遺母未應深羨緑衣郎

館中直宿書事

十載名山慣杖藜淸都直宿夢魂疑臥聞長樂鐘聲近尙憶寒山半夜時

北風吹馬襲貂裘薄雪連云凍未收銀闕晝開禽鳥白信知三館是瀛洲

走筆謝人送酒

此身投老倦黃埃傍水柴扉晚自開百萬愁城攻不破正須從事斬闗來

畱別館中諸公

暫謫人間去羣仙莫浪猜塵緣吾未斷不是薄蓬萊

行至華陰呈舊同捨

落日同騎欵段遊倦依松石弄淸流蓬萊漢殿春分手一笑相逢太華秋

金粟堆

少陵金粟堆前淚嘆息開元萬事空今日我來愁又絕更無松竹鳥呼風

謝人寄小胡孫

致爾自何處初來猶索騰眞宜少陵覓未解柳州憎婢喜常儲果奴嗔屢掣繩報君無一物試爲斸寒藤

醉中走筆畱別楊將軍

山西老將尙童顏曽臂紅旗到賀蘭今日樽前惆悵別梨花風雨一枝寒

賦曲江禁柳

照水纎柯拂地明東風初試舞腰輕人間豈識長門恨霧鬢煙鬟綰不成

次韻思聰

欲問琴聰水鏡篇朅來端爲著幽禪五更下馬呼殘夢數面成親似宿緣伏腦憐君有犀骨騰身笑我不鳶肩白頭奔走襄陽道空誦新詩憶浩然

和李上捨冬日書事

北風吹日晝多陰日暮擁堦黃葉深倦鵲繞枝翻凍影飛鴻摩月墮孤音推愁不去如相覓與老無期稍見侵顧借防官少年事病來那復一分心

謝人寄茶筅子

立玉干云百尺髙晚年何事困鉛刀看君眉宇眞龍種猶解橫身戰雪濤

偶書二絕呈館中舊同捨

去年看曝石渠書內酒均頒白玉腴今日醉登延閣望幾人回首憶窮途

禦本曽防錦帕舒醉驚飛閣上淩虛而今臥病衡門底自曬茒檐幾卷書

題明皇上馬圖

翠華欲幸長生殿立馬樓前待貴妃尙覓君王一回顧金鞍欲上故遲遲

次韻倪巨濟夏夜二首

慵便紗帽滑病起葛衣輕白露含花動黃流帶月淸思君開酒陣是夕破愁城但恐何平叔常談笑老生臥病京華客塵緣種種輕共誰傾蓋舊之子逼人淸筆倒三江水詩専五字城白頭聴諷誦渾覺黒絲生

送蘇世美東歸

東遊兩見鶴林春晚愧先生作並鄰罇爼每畱倉猝客典型猶識老成人系舟一笑都門外賣劍歸耕潁水濵意气年來類兒女別離不覺淚橫巾

京口尋山毎見攜鶴林問法更追隨本無物累那成癖肯借人書未必癡食粥往年容乞米一罇今日細論詩邗溝好去春風暖莫忘椎冰共載時

次韻蘇文饒待舟書事

公才豈止劇曹郎肯向明時氏庾倉防有綾衾趨漢署不須錦防系吳檣靑箱教子書千卷白髮思親天一方防我飄然五湖去棧羊篩酒送歸艎

次韻蘇彥師見寄

長年眼力怯防書每見先生愧腹虛猶覺是身多淨業欲投禪客問眞如向來水馹分襟罷常記河梁握手初從此論交同畢杜巷南巷北莫相疎

題萬松亭

北窓欹枕雨蒙蒙夢破靑山落眼中喚取隠居來此住人間卻有萬松風

老夫愛此摩云幹欲下黃岡尙據鞍一疋猶無好東絹憑誰貎出萬松防

道中絕句

淺黛依依臨水笑挼藍脈脈抱山流他年定作寒溪夢夢載支郎雪滿舟

野岸黃楡三萬栽枯根斷處水容開隋堤二月春如許防取柔條拂面來

靑羅帶上玉花飛不用天山一尺圍欲上釣船沙際宿前旌何苦喚人歸

梅花八首

山居有幽事小雪破梅心的皪明陰壑玲瓏掛晚林吹香撩逺興防影慰孤斟剰欲畱長在霜枝半不禁蔕是團靑蠟花非刻素紈直言南雪少猶自北枝寒白髮遲明折淸香帶暝看有情亭午日愼莫苦摧殘的皪林間白風霜莫浪催江南春不雪似是一枝梅雪裏尋梅蕋多應傍水開那知是花處但覓暗香來江南嵗晚雪漫漫磵谷梅花巧耐寒幸有幽香當供給不辭三載滯西安

云根細路繞溪斜日出煙銷水見沙只度闗山魂已斷何須疎雨濕梅花

籃輿曉入闗山路玉節珠旛次第開白髮微官何用許似憐身出道山來

漢宮鉛粉淨無痕蠟防寒梢水畔村忍犯雪霜淩竹栢尙憑風月弔蘭蓀騷人折去淸詩健驛使持歸舊典存病眼渾驚春思早一枝聊洗畫圖昏

夜泊寜陵

汴水日馳三百里扁舟東下便開防旦辭杞國風微北夜泊寧陵月正南老樹挾霜鳴窣窣寒花垂露落茫然不悟身何處水色天光共蔚藍

題申居士霅溪圖

霅溪居士買山圖碧玉峯前碧玉湖中有一丘容我老暮年居士肯分無

同趙發運遊甘露寺

皇華使者下滄洲十載題輿記舊遊欲信隨車翻雨腳請看轉漕跋船頭飛騰已入西淸殿徙倚猶尋北固樓肯與故人躋石徑松風聲裏度鳴騶

庚子年還朝飲酒六絕句

三年逐客臥江臯自與田翁酌小槽飲慣茆柴諳苦硬不知如蜜有香膠

往時防曝石渠書內酒均頒白玉腴落魄十年無復醉因公今日識官壺

漢閣重來鬢已蒼故交彊半上鵷行鳴鞭送與黃封酒似喚幽人入醉鄕

愛酒淵明愛也無無人爲我著錢沽起呼老瓦甞官醖一炷寒燈夜自娛

舊聞西國蒲萄酒走送柴門不待求飲罷愁城無處立故應一斗直涼州

五侯池沼捲東風釀作眞珠滴小紅但怪外邊春色曉濃華都在沁園中

題韓幹畫馬

古畫仍藏古錦囊故人擕得自瞿塘僰僮莋馬應羞見羌戶方調兩驌驦

送海常化士

好去淩空錫杖飛鳳林闗外道場稀莫言衲子籃無底盛取江南骨董歸

鉢囊空去莫言貧防見吹毛本分人乞得金多未爲貴歸來著眼防家珍

次韻何文縝種竹

杜陵窮老覓榿栽不似何郎種笛材三徑莫憂荒艸合一樽如與故人開未堪急枝枝打便有幽禽日日來坐誦東坡食無肉詩腸日午轉饑雷

虞童子七嵗能誦書部使者聞諸朝旣至京師防更制不果試其歸也以二小詩送之

七嵗瀾翻數萬言饑鷹引子望騰鶱時平不用甘羅輩寂寞提書歸故園

不作西京童子郎時人已自識黃香還家更誦五千卷十八重來詣太常

次韻李希聲館中上元直宿

海上飛來百尺山三呼萬嵗亦迎鑾春連禁籞常年早夜近淸都特地寒不見星橋開鐵鎖似聞雷鼓落銅丸起呵凍筆哦詩罷月傍蓬萊漢閣殘

次韻王給事觀殿試唱名

已對丹墀眼尙生金莖曉露逼人淸非闗董相三篇切自是重華四目明勇似風摧山嶽勢罷如雷捲海波聲曽叨應奉宮門外老去空驚嵗籥更

馬革包屍誓此生豈知今日塞塵淸彊隨舉子論兵要直爲君王下詔明老將猶能賈餘勇少年未分怯先聲元戎十乘他時事莫厭邊亭夜報更

漠漠春云晚自生廣寒宮裏未爲淸花深曲水潺湲出柳暗長廊朧【音防送】明月近頻移鳷鵲影庭空自樂鳥烏聲此時欲寄王摩詰字字煩君子細更

集英春殿唱諸生日轉觚稜曉色淸近侍皆分金帶赤內人爭看雪衣明【內人多自升平樓上下觀】罷朝詔賜羣公坐合殿歡傳萬嵗聲我老倦隨宮漏永江南歸去聴鼉更先大夫元丰間及進士第榮州伯父喜而賦詩宣和四年信道兄登科某時爲著作郎侍立集英殿與觀唱名未幾信道兄調而歸某謹次伯父韻以送之

坐看連名防太常靑雲穏上不須忙盡收騏驥無中駟別揀楩柟有豫章玉殿桂畱今日影瓊林花記昔年香聞君補吏成都去更與重尋舊艸堂

送王左丞宣撫河北

百【一作千】裏煙【一作燕】云墮目中天戈直搗大槐宮已煩寵數褒申伯更遣羌戎識晉公玉帳旌旗皆喜色鐵林鼓吹自春風應磨萬丈燕山石獨攬宣和第一功

次韻翁監再來館中

歸老江湖久自盟睡餘且復對空枰重來內閣人初健慣蹋天街馬不驚已喜劉歆分七略尙傳韓愈誨諸生太平潤色須公等應許吾兼吏隠名

臣防以禦畫鵲示臣某謹再拜稽首賦詩

君王妙畫出神機弱翅【一作羽】爭巢並語時想見春風鳷鵲觀一雙飛占萬年枝

舎人簮筆上蓬山輦路春風從駕還天上飛來兩烏鵲爲傳喜色到人間

送權師謁蔣山華藏二長老

只園寺里長連榻衲被蒙頭坐五年忽憶山中有尊宿欲來言下覓眞詮蕭蕭野店云生鉢江津月入船一段孤湖千里去不知何事苦參禪

送聰師往蜀中乞錢

早學湯休句中參魯祖禪舉花曽有省持鉢尙隨緣雪滿商山屨風號灞水船誰憐功行苦乞與一囊錢【乞音棄】

次韻館中上元遊葆眞宮觀燈

百千燈射水精簾尙覺遊人意未厭多病只思田舍樂夜歸煙火望茆檐

玉作芙蕖院院明博山香度小崢嶸直言水北人稀到也有槃姍勃窣行

鴨綠未全生曲沼鵞黃先已上柔柯故應春物撩詩思白發明朝一倍多

開卷愛公如李益解言明月逐人來多情如共春流轉刻燭題詩又一回

澹澹新妝帶淺啼催車只待日平西驊驑也自知人意散入千花了不嘶

過左掖門馬上口占

十載扁舟自在閒帝城春物不相闗卻因久住蓬萊閣贏得年年防綠山

蜀僧法聰率然叩門乞詩送行

去蜀且萬里尋師逾十年初猶學捜句老漸欲參禪晏坐蒲團破遊方艸屨穿還家何所得笑上峽中船申應時卜居京口名之曰雲棲又曰小築乞詩送行

客捨秋來憶舊居一防歸去落東吳他年寄我新詩句卽是雲棲小築圖

不分西津亭下石二年輸與白鷗眠而今更恨申居士占斷旁邊著釣船

故樞宻鄭公挽詞

舊徳凋零盡惟公尙典型遂無宣室對徒有景鐘銘志欲兼三代文皆刺六經何由瞻傅說但覓泰階星義苑曽深入詞源更力探經綸黃閣再宥宻紫樞三盛徳今誰似髙名古所慚傷心舊賔客望哭府潭潭憶昔平原客曽叨十九人懷沙正愁苦負土更悲辛冊府三年滯樞庭一見新今來揮涕淚爲國惜良臣

次韻何文縝舍人後省致齋

夜直沈沈浴殿南春風想對百花潭藤牀轉枕尋餘夢粉壁題詩倚半酣追記舊遊時一笑勸參眞理莫多談白頭粗試絲綸手歸去扶犂意亦甘

故正議李公挽詞

內閣論思宻西班步武淸誰無子隆貴獨被主恩榮帶曳黃金重鞍飛白玉輕舊時行樂地簫鼓入佳城昔在昭文館從公侍赭袍笑談傾蓋舊風采照人髙便欲參藜杖那知奠濁醪不堪西北望松栢暮風號

次韻石塔睡庵

寺南寺北竹陰濃背日茒茨雪未融爲厭呢喃說禪病故將防現神通殷勤問話非龎蘊邂逅論交得贊公借我蒲團睡今夜五湖春夢雨聲中

送僧化寜吳中行腳

我欲遊京口浮家未有船羨君無一物篷底曲肱眠渡水穿雲去神光觸處開隔江如有得飛錫早歸來

示山平老

二年三飲山井道上菇蒲亦笑人猶覺是身多世累一庵何日與翁鄰

水橫絕浦曽爭渡浪打船頭又少畱安得一舟淮上釣水生水落任沈浮

次韻侯思孺將至黃州見簡

未用船頭報水程爲君持酒打愁城靑山久負當年約白髮多從客路生防檢轉工新句法揩磨難減舊風情小畱莫道無供給一味東籬有落英

故資政忠惠韓公挽詞

籍甚中山守風流世有人獵圍邊月曉筵蹋塞花春金絮盟猶在灰釘事已新使公長臥防何地起胡塵憶在昭文館垂紳防立朝敢論同自出但喜識髙標有子仍持橐如公合珥貂傷心鄴城路宰樹結寒飇以正賜庫蒲萄醅送何斯舉復次其韻

嘆息蘇公無恙日坡頭自築小山房五年不識官壺味只以春江當酒觴

老臣政術不堪論尙得君王賜酒罇異日黃州成故事蒲萄醅熟記初元

蒲萄酒用春江水壓倒云安麯米春未解敲門問奇字一杯聊醉艸人

登赤壁磯

緩尋翠竹白沙遊更挽藤梢上上頭豈有危巢與棲鶻亦無陳迹但飛鷗經營二頃將歸老眷戀羣山爲少畱百日使君何足道空餘詩句在江樓

陵陽集卷三

欽定四庫全書

陵陽集卷四

宋韓駒撰

近體詩

次範元長韻兼簡鄭有功博士

少年饒舌類丰幹老似鳴蟬不耐寒無復酒杯同設席幾思齋鉢共開單便從此去眞差易未有生涯良獨難樗散鄭公官益冷雪中何以繼朝餐

次韻耿龍圖稜陵書事

十月舟藏【一作橫】蘆荻林客衣覺夜寒侵亂離祗有窮途淚勲業都無過去心敢恨靑鞋蹋江浦近傳黃屋渡淮陰中興气象須公等是日頻聞正始音

送蜀僧希肇往云居

邂逅他鄕識艱難此地逢扁舟逆春水一鉢趂晨鐘便欲依風穴寧辭上雪峯老禪行履處著眼防機鋒

次韻金陵趙徳夫使君上元三絕

小風吹水漲平湖屋角殘冰亦已無投老只圖春睡足可須山鳥彊招呼

臥聴秦淮嗚咽聲起防江月暮潮平舊時憶在延眞觀玉作芙蕖院院明

憶昨宣和從武皇春風省識禦袍香自從翠蓋巡沙漠無復徵歌出洞房

蕪湖戲趙徳夫

西來有客共徵途不恨維舟日日孤愛子淸明似秋月當塗見了又蕪湖

送顯上人歸蜀

楚雨冥冥催入峽巴云漠漠伴歸鄕只應袖有歐峯錄萬里神珠照地光

未可西歸白帝城半天亭下卽胡塵他年若悟居山好一束茒茨老此身

爲超然道人作云臥庵

窣堵西頭屋數楹知君臥占一溪云老夫亦有緣云興應爲情親肯見分

一溪淸駛到天宮上有千株偃蓋松未肯分流下山去爲君純浸紫霄峯

次韻南溪觀魚

城西鼓檝又城東不待溪分上下風碧樹垂柑間黃綠冰盤行鱠簇靑紅橫塘日暮林巒合斷岸秋來浦漵通安得此身無世累便隨漁艇入空蒙

避賊嚴陽山次蜀僧淸雅韻

苦菜敷新葉髙槐偃舊枝三生艸庵主故與此山期亂離多探報荒僻少知聞白髮如荒艸秋來不可耘

用遜子遊嚴陽庵韻

路轉岡頭松柏深百年惟我獨追尋不知尊者眞歸處嶺上浮雲自古今

石根路轉白雲深壊壁遺椽可細尋只道來時無一物尙畱陳迹到如今

次撫州髙使君韻

直道居中少長才舉最頻初聞挽紅粟又往破黃巾代北猶屯戍山東有未臣防公爲世用容我任天眞

再次韻兼簡李道夫

麥秋宜晚起況復雨頻頻桃竹猶能杖柴車未可巾閒分酒賢聖靜記藥君臣防有騎鯨李來陪賀季眞李侯梨飣坐風味勝仁頻投老須鳴玉相防尙禿巾便應尋木客何必問波臣不復來城市從人笑我眞猶記一麾出敢論三顧頻餘生過飛鳥幻事揑空巾學道無疑怖憂時有主臣買舟苕霅去我亦號眞【漢書主臣惶恐之貌】

次韻錢遜叔侍郎見簡

白頭逢世難無地可推愁曉日瞻天闕春風憶禦溝他年餘老蜀萬戶子封畱尙記臨川郡谿山爛漫遊往嵗自京口與曽公永宏父同行至下蜀因次前韻簡之

下蜀追隨日歡言一散愁籃輿轉陂路小檝渡潮溝萬里家何在三年淹此畱猶欣遲暮眼見子並英防

錢遜叔見示小詩次韻

邂逅邗溝記昔年知君跋馬自湘川欲持鬥酒洗泥滓未辦靑銅三百錢

卜築相依約暮年向來深駐汨羅川叩門忽送銅山句知是賦詩人姓錢

墮絮飛花又一年黃梅小雨暗平川莫言晚起家何事日傍南池數綠錢

且復江西度嵗年防須投老劍南川日長一局枯棋罷臥防兒童學意錢

撫州邂逅彥正提刑道舊感嘆輙書長句奉呈

憶在昭文並直廬與君三嵗侍皇居花開輦路春迎駕日轉蓬山曉曝書學士南來尙巖穴神州北望已丘墟愁逢漢節滄江上握手秋風淚滿裾

題伯時所畫宮女

只道春風閉掖廷朝來綰結髻鬟新蛾眉不是専君寵試觸君衣鸚鵡嗔

睡起昭陽暗淡【一作墮馬】妝不知緣底背斜陽若教轉盼一回首三十六宮無粉光【轉盼一作靚飾】

次韻遊橘陂

水邊盧捨寺朱實繞霜榮棘刺防來宻筠籠贈豈輕誰爲嘉橘誦自擬渼陂行莫訝歸時黒吾兼吏隠名緩尋隨父老偸折飫僮奴的皪連僧捨馨香到客廚題詩郡丞至問俗使華俱只道千縑易良田豈易圖

送曽宏父

見子京江尙少【一作小】年大梁重見已翩翩頃來更覺文章進他日寧容老病先梅谷舊題幽谷引橘陂新和渼陂篇常慚散吏空稱賞不敢吹噓上九天

乃翁名見豫章詩學術傳家有大兒四海共推文賦早三年應訝省郎遲生逢側席求賢日卽是摩霄聳壑時若到朝廷問衰朽爲言藏縮畏人知

題雙牛圖

騃牛蹢躅知何事定自春山細雨來漫漫平沙相逐去可無人掣鼻頭回

好事誰如公子賢千金買盡亦欣然老夫若有沈牛二春【一作帶】雨歸耕負郭田

次韻錢遜叔侍郎見簡

掃地焚香元自喜傍門騎馬向來慵田園此去須安枕海岱今年不舉烽已分痩藤扶病骨生憎明鏡寫衰容兩公故是經綸手只問腰金早晚重

排悶徑須沽酒飲貯愁端爲作詩慵連聲倦聴城頭角落防驚飛塞上烽聞道久閒金騕褭有時髙臥繡芙容年來自說無尢物已結維摩按兩重

開心未用飲門冬老去何妨萬事慵北騎近聞歸絕漠洛陽無復化爲烽休官昔愧陶彭澤受祿今慚邴曼容誰似侍郎春思亂解言花影日髙重

信州連使君惠酒戲書二絕謝之

上饒籍甚文章守曽共紫薇花下杯鈴閣晝閒思老病故教從事送春來

憶傾南庫官供酒共賞西京勅賜花白髮逢春醒復醉豈知流落在天涯【故事毎歳洛陽貢花賜館職百朶並賜南庫法酒】

次韻錢遜叔謝曽使君送酒

誰憐定武故將軍【侍郎嘗除定帥】醉舞狂謌老更眞好事時分小槽酒殘樽也到白頭人

次韻曽寺丞觀早朝上徐諫議

憶昨飄然下葉闉十年江海望嚴宸遙知駐蹕艱危地尙有憂時老大臣已起陽城司諫諍又傳陸贄掌絲綸爲公細數能文士幾个麒麟閣上人

次韻徐翰林

逺聞仙伯上神山始覺升平气象還一夢休論玉堂事【某嘗兼權直學士院】兩行曽綴紫宸班【故事兩省分蛾眉班】想燒椽燭書天詔看剪花騣出帝閒【學士五馬花騣】尙憶平生故人否夜驅黃犢在田間

送僧住梅山

寺門岑寂知何許想對千巖萬壑開待得梅山梅子熟不辭先寄一枝來

近聞僧說宜黃寺一道松門夜不闗投老有禾三百把亦隨君去住梅山

某頃知黃州墨卿爲州司錄今八年矣邂逅臨川送別二首

自罷黃州守殊方任轉流【一作十山漫浪遊】寜論九年謫已判一生休此士眞材傑諸公定挽畱倘歸存老病車騎擁西疇

盜賊猶如此蒼生困未蘇今年起安石【一作稍安枕】不用哭包胥【一作兩府並眞儒】子去朝行在人應問老夫髭須衰白盡痩地日擕鉏

送雲門妙喜遊雪峯

憶宰分寜日逢師溪水頭裁書訪彭澤倚杖話荊州【時得天覺瑩中書師與二公善】幻世吾方夢迷津子作洲【一作舟】禪心如宻付更爲小淹畱

不謂英靈漢猶憐老病翁回舟殘破【一作雷煥】岸駐錫湼槃【一作梵王】宮復作千山去眞成一段空直愁林下樂從此更誰同

老子幽棲地勞君久見存夜氊從栗爆午盌防茶翻舊事時追憶深禪得細論還應雪峯老領眾待雲門

送東林珪老遊閩五絕句

平時訪我烏江上亂後逢君汝水濵欲問龍門眞在否大千沙界邈全身

少年髙掇老龎科未必龍門眾角多幕府三招三不去惟將一鉢渡娑婆

北風捲地雪漫天慙愧君來住過年日與鄰翁同展鉢老夫時復聴談禪

直自三湘到七閩無人不道竹庵名詩如雪竇加奇峭禪似云居更妙明

竹庵端爲故人畱尙許衰翁預勝流寄語叢林好淸客未宜輕輥雪峯毬

示珪上人

自識雲門老經時水石間尙嫌聞法少隨度七閩山

卽席送呂居仁

一樽相屬兩華顚落日臨分更然蹀躞鳴珂君得路伶俜散防我歸田近聞南國生涯盡厭見西江殺气纒欲買扁舟吳越去防山防水樂餘年

余往嵗與遜叔侍郎同寓廣陵靖康元年遜叔守符離余被召過焉未幾余守南都遜叔移眞定過畱數日紹興二年復同寓臨川感念疇昔奉送一首

廣陵三嵗共祠宮二月防開上水風北渚蕩舟公醉我南湖張樂我畱公豈知去國千山外又得連墻一笑同防亂難堪重離別可無書札問衰翁

送李獻可奉使湖南

客居蓬藋繞門深兩嵗頻聞車馬音子壯飛騰日無那吾衰瘴癘久相侵舊知文力雄靑土想有詩聲動綠林【獻可比行招諭盜賊故用李涉事】歸傍玉皇香案立莫忘江閣共登臨余爲著作郎如瑩爲司令官皆在左掖門外髙頭坊紹興四年如瑩持節江西道撫相訪輙成長句

邂逅都城接下風官居總在日華東門瞻曲角趨朝近路轉髙頭出局同今日繡衣新使者晚塗霜鬢舊鄰翁一杯無復當時樂赤縣黃圖淚眼中

次韻曽吉父見簡

往嵗滄波轉地流是身如沫信沈浮初聞盜賊奔他境漸見衣冠集此州病欲深耕歸谷口禪須末句問巗頭膺門也自知人喜有客淸眞似子不

六月二十一日子文待制見訪熱甚追記館中納涼故事漫成一首

漢閣西頭千步廊與君長夏對胡牀陰陰檜色連宮艸寂寂棊聲度苑墻細乳分茶紋簟冷明珠擘芡小荷香身今老病投炎瘴最憶冰盤貯蔗漿

送子文待制歸蜀

家近錦江歸未得見人之蜀便淒然聞君細說開州好勸我來依刺史賢當路尙多屯虎兕逺湖曽否息戈鋋何時萬里雲沙靜穏上沙頭上水船

世謂七夕後雨爲洗車雨又七夕後鵲頂毛落俗謂架橋致然戲作二絕

云堦月地一相過未抵經年別恨多最恨明朝洗車雨不令回腳渡天河

上界鸞驂鳯駕多不消野翮彊塡河可憐無數顚毛落只得云軿一再過

夏夜廣壽寺偶書

水濁山昏暑未淸風枝不動月微明忽驚零露先秋戒更放蟭蟟一月鳴

城郭初鳴定夜鐘苾芻過盡法堂空移牀獨向西南角臥防瑯璫動晚風

送範叔噐次路公弼韻

晚塗淹泊向誰論白髮名卿肯見存雒邑風流余此老故家文獻有諸孫寺連狹徑曽傾蓋船擁淸谿尙一罇【叔噐臨行置酒】小駐鄱陽未宜逺欲憑書尺問寒溫

送範生

萬里投殊俗餘生老一丘尙憐之子秀能慰此翁愁只欲連墻住胡爲下邑畱黃塵詩思盡乞與四山秋

夏日謝人送酒

木末炎風晚更無火雲低傍古城隅正嫌酒作雞冠赤洗琖驚防白玉腴

又謝送鳯及建茶

白髮前朝舊史官風鑪煮茗暮江寒蒼龍不復從天下拭淚防君小鳯

山瓶慣識露芽香細蒻勻排訝許方猶喜晚塗官樣在宻羅深碾防飛霜

嘲蚊

物防深可憫畏雨復兼風適見傳呼寵俄成撲地空

嘲蟬

資身惟朽壤得意只繁陰浪自聲淒急人誰聽汝音

嘲螢

孤光辭腐艸彊擬帖天飛中【去聲】路霜風急還尋腐艸歸

嘲蠅

憶昔趨閶闔朝雞促曉聲何闗蠅輩事也復彊飛鳴頃年侍立集英殿見周表卿唱名第二客居臨川表卿爲宜黃丞嵗滿訪別以詩送之

往時束帶侍明光曾防揮毫防禦牀只道驊驑已騰蹋不知雕鶚尙摧藏官居四合峯巒雨驛路千林橘柚霜莫爲艱難歸故里漢庭今重甲科郎

問江西漕使乞酒及牛乳

中郎玉節駐江西飲慣黃封厭赤泥寄與衰翁時一醉四山揺落雨淒淒

近聞酥酪出中廚想肯分畱寄病【一作老】夫不爲長齋飯麄糲暮年消渴亦時須

冬靑

離宮見爾近天墀雨露常私養種時寂寞一株嵐霧裏無人識是萬年枝

謝江州陸簽判寄糖蟹

故人書札訪林泉郭索相隨到酒邊未擘團臍先一笑二螯能覆兩觥船

只訝平原驛使稀【舊說平原嵗貢糖蠏】不嗔彭澤寄來遲勸君莫以無腸故【蠏爲無腸公子】忍見紛紛躁擾時【鐘曰蟹之將糖躁擾彌甚】

次韻吉父曾園梅花

路入君家百步香隔簾初識漢宮妝只疑夢到昭陽殿一簇輕紅繞淡黃

春風並力著寒梅淺白輕黃一道開竹屋西頭如有路扶藜不問主人來

奉酬泉使君寄荔枝子魚

爛紅初擘使君盤走送柴門色未幹著意裁詩終不近遙憐醉眼若爲防

驛騎持書自海旁開籃剩喜子魚香紅螺紫蛤俱羞避獨許渠儂近酒觴

送李大夫移宰新諭

治聲臨潁復臨川籍甚臨江已預傳但怪驊驑在泥滓防防鴻鴈撇雲天【大夫之兄今守吉州】杯翻竹葉深畱客浦漲桃花小【一作穏】系船別後更誰從此老頻將書尺問沈綿

送翁縣丞赴部

不謂張羅地時能問字過欲爲衰朽托將柰別離何比歳開三館君才中十科待平澶衛了加思頌元和昔坐甘陵黨頻年墮【一作冒】崄巇斯文今烜赫隠吏已【一作下走自】衰遲俊茂推之子【一作吾子】飛騰值聖時諸公宜攺觀相國舊深知【一作是新知】

似矩尙書帥桂道由臨川賦詩三首貽彥章內翰謹次元韻送行

防亂乖離數衰慵問訊防新霜上須鬢老淚濕襟裾忽報迎車騎遙知奉璽書豈惟謀郤縠文亦似相如有人談五嶺崒象【一作淸絕勝】衡廬地長十尋竹波跳三尺魚防公羅鈇鉞笑我老耕鉏敢望頻書札相望萬里餘

郡防【一作列】蒼山上平分二水流四時無癘气五管有賢侯靜契羅公逺禪參帛道猷人生一麾樂不必向中州

次韻吉父食筍乳長句

酪乳抨來自釋宮流膏散液竹萌中我方厭苦饑虛病公已深知識界空【楞嚴經云舌識界三處都無】只漫轑羮送鄰捨豈能捜句攪詩翁山城異味寧長有卻傍春畦擷芥菘

次韻程待制見簡

病鶴羞垂翅疲駑困絡頭空懸彭澤印防上汝南州【余嘗除江蔡皆不到官後公實守二郡】好去營茒棟相依老荻洲忘憂得佳句不敢比扶畱

曹山老送筍蕨與諸禪客同食戲成

野寺瓶甖至吾廬水竹幽開緘喜風韻喚客少淹畱蕨帶寒山醤筍兼頭子油誰能知許味一飽並無憂

送宜黃宰任滿赴調

故老凋零盡君猶識了翁深知名節似不但裏閭同【君與了翁同縣自言慕其爲人】政府方交辟髙賢豈久窮他年汝溪上伴我釣秋風

聴說宜黃政他邦總不如裏門喧誦讀村落罷追胥【君修縣學及拒賊有聲績】縱未分侯印猶當擁使車此詩無麗句聊代薦賢書

送張右司赴召

老夫晏坐臨川寺五見君爲萬里行病馬不辭遭掣頓云鵬那復計期程遙知此去常乖隔莫惜書來訪死生早與朝廷定巴蜀故山遲暮欲歸耕

令人生日以畫十六大阿羅漢爲壽仍作三頌以祝長年

悟得機已數年曽防老宿印明禪定知凡物難爲壽故仗髙人結勝緣

數枝西國芬陁利一瓣南天波律香持作誕辰羅漢供願如羅漢壽無央

生朝欲作祈年供長壽玉圭天上來定是從今有家慶世人傳作畫圖開

陵陽集卷四

