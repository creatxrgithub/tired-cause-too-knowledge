

欽定四庫全書

集部三

提要

東堂集十卷

別集類二【宋】

【臣】等謹案東堂集十卷宋毛滂撰滂字澤民衢州江山人官至祠部員外郎知秀州陳振孫書錄解題載滂東堂集六卷詩四卷書簡一卷樂府二卷滂嘗知武康縣縣有東堂故以名其集也初元祐中蘇軾守杭州滂爲法曹秩滿代去已行抵富陽軾聞有歌其惜分飛詞者折簡追還畱連數月由此知名然其後乃出蔡氏兄弟之門蔡絳鐵圍山叢談載蔡京柄政滂上一詞甚偉麗因驟得進用王明淸揮麈後錄又載滂爲曾布所賞擢至館閣布南遷坐黨與得罪流落久之蔡卞鎭潤州與滂俱臨川王氏婿滂傾心事之一日家集觀池中鴛鴦卞賦詩云莫學饑鷹飽便飛滂和呈云貪戀恩波未肯飛卞妻笑曰豈非適從曾相公池中飛過來者乎滂大慙云云是其素行獧薄反覆不常至爲婦人女子所譏人品殊不足重卽集中所載酬答之文亦多渉請謁幹祈不免脂韋淟涊之態故陳振孫謂其詩文視樂府頗不逮蓋亦因其人而少之然平情而論其詩有風發泉湧之致頗爲豪放不覊文亦大气盤礡汪洋恣肆得二蘇之一鱗片甲在北宋之末要足自成一家固未可竟置之不議也謹從永樂大典搜采裒輯釐爲詩四卷文六卷仍還其十篇之舊其書簡卽附入文集不復別編至所作東堂詞則毛晉已刋入六十家詞中世多有其本今亦別著於錄焉乾隆四十六年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

東堂集卷一

宋毛滂撰賦

恢復河湟賦【並序】

崇寜壬午皇帝卽位之三年舉用俊良歸河湟之地盡復神宗哲宗之政明年取西平復以爲州縣升平故事無有遺恨於今古者羣臣上萬年之觴薦勲宗廟天下驩忻共戴皇帝蘄千萬年如一日艸茅臣滂謹稽首北闕下獻聖主恢復河湟賦云

洪惟元符庚辰皇帝升聞潛宮奄有四海時禦六龍扶桑出日杲杲在東下臨萬國蓋靡有不照退托三年而言出乃雍爰登弼輔庻代天工何棟撓而鼎折方云陰而气蒙俄八風之顯宣倐五色之當中於是散淸議之約結破羣邪之牢籠一之日剔蠧去惡二之日遂良顯忠鏡照妍媸龜灼祥凶了然見治道之所以然者其堯舜禹湯文武之業固已素定於淵衷地平天成仁洽徳隆無一夫之失所意比屋之可封於是屬王猷於淸淨付名噐於至公遂成一王之典則遂尊九仞於熈丰皇帝乃眷西顧曰嗚呼噫嘻在昔泰陵長撫逺駕抗稜四裔布徳中夏有事鬼方飲馬三河坐變椎髻其冠岌峩念恢拓之崇閎卒圯壊於麼防嗟乎方當耕蔥嶺之云何忽阻玉門之獵肆驚鳥之還巢顧伏疹之在脇吾將何以西厭月窟東震日域而嗣守丕業也遺臣老將折衝萬里之士流落江湖身放名圯撫劍躑躅中夜而起皇帝曰吁方唘丹冊開雲臺用以待爾往復而功無煩折箠將臣拜手曰惟陛下聖徳丕冒海隅出日罔不率俾𨿽櫜弓臥鼓當使四夷而爲豈染鍔刓刃獨謂三河之可髓維太嵗之癸未六師臨於湟水猶順風而疾呼無遺鏃而亡矢椎牛釃酒波屬云委以迎王師如見兄姊工不下機農不輟耒露頂肘行東向而朝天子者矣於是緹衣韎韐攜持萬里望觚稜之鬰蔥識勾陳於太紫孰謂荷氊而被毳亦得昭景而飲醴籯金綬雨露泥泥遂開亭障於覆盂坐得山川於聚米惟是西平老羌據險負固尙假气於遊防聊崛彊於朝暮故介冑之士貔貅之眾相與虓闞而勃怒紛流涎而睥睨將膾其肝以益朝餔之哺嵗在甲申乃盡發五路之戍左攬繁弱之右接肅愼之羽帯幹將而秉玉戚飇奮霆擊其往如霧皇帝慈仁寛大惟生是好惟殺是惡徘徊受降之旌丁寜出生之路聲與風翔而徳從雲遊大啟歸途之寛裕王師陟巇履險排揵陷扄凡十有三日肅然煙滅於蟻聚玆可謂之神速殆若從乎天雨巢淸穴冷去若脫兔矣念彼遺死窮深僵骨寒沍如將飲其頭如已扼其嗉如刅在領何敢反顧臣竊聞沃野千里厥田上上是爲禹貢雍州之域在漢爲州十九而蟬聫內屬者三十六國逮幽州之亂唐而西平河湟之地盡爲贊普所盜而得此皇帝所以赫然然未甞忘於頃刻顧爲此羌憑淩險阻鎧冑精良種類健武來不賫糧集若風雨𨿽謀夫防士老兵宿將爲世飛虎者聞師出之日猶逡巡眙計利鈍且十五年也惟皇帝沈防先物神武雷斷知天與而必取故選將授兵而曽不泮奐也矧大臣魁壘蔚爲棟幹制勝於兩楹成謀於几案實仰稟於聖畫乃克濟以廟算韙其壯哉夏折右臂唇亡齒寒猶寄命於頃刻漸羽毛之凋殘𨿽然烏止於一方其荒服君長殊鄰絕黨罔不矯足抗手以尊天可汗者矣惟我宋受命更八聖人今一百四十五年徳在生民風流管其博厚髙明悠久無疆坤轉而乾旋變化開闔妙萬物而無方者逮皇帝得其大全煥乎其有文章巍巍乎其有成功宜肆覲東後告格皇天自古在昔婦人賤之言或載之雅頌信於後世以考其君臣之賢矧賤臣滂本江東之諸生漁獵文囿老於筆耕顧得解衣盤礡摹冩升平感茂陵之遺忠尙覬援筆而賦冀目覩陛下之告成

擬秋興賦【並序】

僕少多難初無宦情不知委曲以向物七年荷鍤灌園追蹤丈人自惟遭世淸平朝廷有道君子在治貧賤恥矣妻孥糠豆日覺不贍前得郡掾曹故自勉以行時去先廬而將南泊郊寺而逢秋捨館髙明山水秀合夕飇入曉涼侵榻爬搔隠幾星髮垂脰昔潘安仁三十有二始見二毛寓直散騎省而有江湖山藪之思僕少潘安仁八嵗時異事殊而其志不同顧頭獨蚤白耳今玆逺畏日之煩歊接蕭辰之淸厲追數節物之變摹冩田家之樂驅除肺肝之郁滯作擬秋興賦以自見

羲和防轡於丹衢兮云崥崹而迢邈禦絺綌以交箑兮膚漫瀾而汗渥企西風之來斯中悶然以求濯允天吏之周旋夏獨使人而心癉冬淩競而沍結景慘栗而窮短悵修夜之悠永眷布帛之餘暖至春則气回於和物蠢而舉風亹亹而披離云娟娟而容與弱艸紛以無名希蘭芷而並藇軒防禽之啁啾滋乘居而匹處被生生之大徳咸桀驁而自怙凜乎淸哉旻天之窿穹蒼無痕而廓寥森松栢之勁气傷凡木而先雕邈鷹雕之蕭爽橫空闊而飄颻伊鳥雀之奔廹拆頭顱於霜骹鴈嗈嗈而懷歸燕索索而辭巢掃郁滌滯兮惟秋之有力古之人亦何爲愴恨以悲而無聊田家之樂兮秋日歸吾田而經吾籬垣稻已實而防防菊含英而敷腴雞肥酒熟薄稅旣輸芋栗堆盤葵薤充廚紛舉酌以交勸翩旣醉而相扶僕時有江南之役足將行而屢卻絕城市之廹塞得紺園之虛泊溪山迎前竹栢森若晝則諸峯無雲軒昻磊落雨斷晚虹山气綽約翠色潤活飛上箔方潦收而水淸露下而蘋老鷗落園沙煙抱疏蓼僕方登臺而四望知天逺而無所至極庶防躍九萬而升暘谷兮挾日車以效餘力蹇淹畱乎昆吾耿中正以照此下國意悠悠兮隨雲煙而泮奐目了了兮見飛翮之出沒旣而曜靈晼晚崦嵫陸離蟬旣咽而洊急葉已脫而復吹燈炯炯而出螢的的而投帷夜參半而不寐澹偃蹇而有懷彼娥娥之佳人居華陰之云崖敬持南金以交驩又參差而願乖睇蒼茫而莫致秖奄奄而霧霾吁嗟兮僕將行乎四方汀濘不可以浮舟而世無驌驦又將家以休兮翳薈不可以爲柱豆萁不可以爲梁逝將去玆而棲遲兮步滋蘭之畹而襲此蕙纕飾以昆侖之璧兮又申以東海之夜光擷朝菌而不饑兮仰沆瀣而內涼攬浮雲之輪囷坐鵬翮而相羊驚白髮之侵淩省餘年其未央詎星星之見髭或種種而未長獨引吭以思晨中耿介而激昻將防足以升髙則階何爲而可致將引手以汲深則綆何爲而可索又將必得僊芝爲傔捨常何爲客耶誠人力之可爲將天理之不亮參苓桂芝則病者必畜賢良俊乂而治世所訪彼丰城之夜气幹鬥牛而直上顧延平之未歸蓋已驚人之觀望爲珪璋者必知其非石亦徘徊而待價鼓刀者意在鼎羮操築者卒成此大廈豈知神奇之不爲臭腐玆又豈可以久假譬風雨寒暑之序焉蓋紛相轉以榮謝何必求服而驟進貪餒而妄食將淵泉而濯鱗將憑風雲而開翼忽來去之難把盡秋毫於帝徳噫嘻僕其南徵哉無東方之滑稽兮將不可以自薦彼封侯廟食兮孰敢誰何彼投筆而起者不防於狷也拂外物之儻來詎趙孟之能賤亂曰風露旣降淒以淸兮壯懷擗摽撫以驚兮气橫蒙浮雲平兮赤心昜感白髮生兮蕭然夜榻一影並兮天潢洗月相對平兮孤吟聆響無人聲兮疏飇過竹翻旌兮

五言古詩

送徐天隠判官

齊王未知瑟吳犬終怪雪越遊售章甫念子當折閱一鳴豈無年百計但有舌西風吹曉波晨景散文纈嘈嘈雙櫓鳴萬里欲俄瞥江山眞可人得酒慰愁絕咄咄無足云與子男兒別

贈陳進士

民生委所窮出仕增轗軻家山有蕨薇歸足瘳饑餓功名我豈敢動若手足縛太官五斗粟飽食慙且頗老胥抱文書俾我供吏課厭此將毋觀法在恐深坐舊書不得讀掩帙充枕臥朋遊久益落蹭蹬自老大近乃得吾子聼語百憂破顏郎見淸賞今子傾一座新詩已出人珠玉落欬唾諸生正業儒風雅久不作子意有是哉吾道便可賀

生日【案此題原本有脫誤】

夜光昭淸泠璇源載圓折朝陽未羽儀五色先丹穴松栢出澗壑眾木皆禿屑方其一寸靑意已傲冰雪東家嬉戱時俎豆輙羅列未應須兒啼英標固驚絕公爲三朝老气壓萬人傑經綸本帝賚遇合非力結舟成無長川云族有旱霓東風吹扶桑曉色開寥泬平生回天手獨佇昆吾轍停鞭急節緩揮臂層陰決圖回掌中春摩拂厚土熱一身等大地萬物小靖蛚華嶽載不重河海振不泄黔黎托回命艸木恃以茁造物相始終流年難老耋側聞宋鼎就未可羽力挈是乃爲公象何但紀相烈坐觀滿不溢玉鉉無變滅

寄曹子方使君

使君未知我得自吞氊翁我未識使君已聞伯夷風十年詩卷裏未靣先從容頃我客東都寄聲謝老農繡衣南州來是爾使君公爲爾掃菜色無襦當夜縫東都逆旅人零落如霜蓬一防願爲氓歸勢鳥脫籠旣登君子堂倒戈避詩鋒紫芝秀眉宇東野凜長松憐我骨硉兀槽駢兒童秣以玉山禾不置凡馬中去年溪城月使君馬如龍呼我載後車詩月相朣朧朅來桑麻間午夢回村舂使君亦畱犢往聼長安鐘相望雲海煙雪迷西東遙傳摛彩筆秀句爭考功那知古槐畔苦語如秋蛩一笑答雲山萬事付瘖聾吞舟亦失水蚍蜉登背胸拂鐘𨿽不錚綴履豈所工天髙白虎殿日永明光宮去參鵷鷺羣勿羨髙飛鴻

累蒙周開祖使君貶示佳章才拙思荒媿不能報謹勉次韻一萹少敍敬避老匠之意

居士稱陸蓮香山本流亞舌端元和風吹倒兩鮑謝遊戱筆硯間盤礡湖山下過眼盡詩材有欲天必借句源發肝膈輸防每不暇欬唾生江河奔放那可壩我詩沮洳爾欲過不足跨數煩見波瀾意作蹄涔嚇平生望洋眼癡膽不知怕亦識明月珠相投況非夜

對月憶滿子權

長風掠海來吹月散百錬靑天豁四碧雲靄不容緣窻軒颯先秋露气入簟扇空庭生夜涼蚊口不得擅人靜暮客去坐偃適自便淸牽睡思醒明發醉膽健披風睨白月瞪視不爲未甘景獨勝思出大句狂搜得無奇猛吐復自吮篇成若奴婢气骨終凡賤置棄不復收嘆感退自旋起探君寄詩兀坐諷百徧駭哉劇雄勁百札洞一箭間逢騁新奇春云弄晴霰古意終重厚九鼎掛一吾甞笑夫人語富則自願及嬰愛君念始自信惓惓閱女當求嬙慕士在獲彥鄙哉尋常者何用目識徧得逢誠幸多旣別遂堪喭乖離時況久防合卜未先思之不可見飛魂不身戀秋城崔嵬髙圍我屹若圏安得擘風翅飛出不自殿巧爲相見謀反覆竟未善惟當逺相要共借月爲面相離茍同天舉目亦兩見又況相去間才止百里縣不知竟何如寄詩代請勸

見雪明日與祝山人遊東湖僧寺訪陳巨中教授畱飲

風吹飛雨幹散作栁花毬危檐下舞鵠老樹騰蟠虯煙空夜色垂膚寸凝酥柔曉屨踏晶瑩與君散淸愁湖東十頃玉月落漫不收照我肝肺皎出語和鳴璆將我平生客步入靑松幽此客气如霜逼人作颼飅嚼冰論世事怒頰赤已浮盤中水晶鹽碧酒葡萄秋飲酒豈憂寒飲水猶不憂手冷愼勿炙置之鷫鸘裘

過靜林寺與徑山老禪曳杖溪濵俯淺澗寒洌可照隨流而前卽淵然淸深爲作數句以告同遊

寒溪數寸爾下有萬里天煙雲自變怪寸碧殊湛然蘋風亦可人寜妨暫漪漣終觀鏡面平與君受媸妍有苔緑蒙茸孺子俯可搴前窺漸難量忽此淸泠淵魚鰕亦無蹤但見空月圓陶翁步屧處獨俾支郎肩倚防心自知鷗鷺紛聫翩

次韻葉權之

二年錦衣城坐悵朋遊落雙瞳不敢白但向湖山著頃當捨之去眼界垂落寞忽逢昔所傾人事豈容約西行追畫鷁北首望金雀斯人玉樹明映我蒹葭惡平生函牛鼎顧可作雞臛幹將久在冶宜有當槖籥大噐不怱怱一飛要寥廓佳哉妙五言珠琲相磊硌長城矗金墉銛鋒露霜鍔向我寜可當倒戈爲之卻我生已數奇世味寒冰薄玆行聊爾耳外物矧可略所喜得公遊昬愚煩發藥不重千金裘爲公了杯酌

暑雨蒸溽奉王元規學士

老火尙偃蹇稚金殊踧踖雨如甑笠汗但作气蒸赫思君屢欲往露頂不可幘坐懷屋漏下蝸牛頗爭席屋漏人自佳泥沙臥圭璧我衰了無營飽睡夢書防家貧苦無書豈復有漂麥不了湯餅事可致萬錢客正須裹飯來濯足水三尺

育闍黎房見秋蘭有花作

南風吹露畦苦菜日夜花同榮有蔓艸托質多長蛇邇來合蕭條淒風寄蒹葭禪房向幽寂云日曖庭沙竹根逢小春紫蘭茁其芽造物惜鮮榮寜肯及幽葩偶出白帝恩未必黃鐘家芳馨半孤冷蕭艾終橫斜譬如隠君子悃愊初無華深藏不自獻淸芬亦難遮陶翁抱疏韻對此心忻嘉離騷久相從濁酒不待賒紉衣濯滄浪援琴臥煙霞

解武康縣印至垂虹亭作

娟娟東堂月瑟瑟北牕風半夜渡龍尾隨我藕花中徑邀此花香追路溪城東溪山久俯仰臨別亦怱怱三年虎落檻一日鴰開籠何須見似人聊作逃虛空今宵花亦逺餘香歸故叢殷勤此風月隨我登長虹

嵗寒而春遲閏正月猶有雪三日乃消今日方晴快

東風果來否雪意不肯消初疑寒作威勢猛意反韶玲瓏開瓊花瑤艸亦有苖細觀如可人玉立耿髙標華屋本無寒錦帳裘狐貂所憐小桃杏凍蕾抱寒條卻防雨成花只憂身當樵語花愼勿憂春久屬云翹徐行意不淺晚發必後凋年年緑暗時逮此紅芳夭左提白玉壺右把黃金蕉往逐春未央不但永今朝曉來紅日暾花信到栁橋

秋日書懷

秋日吐防明寒葉墮半碧娟娟竹弄影冉冉香引脈牕明棐幾淨水石涵虛白茶開睡足眼苔上懶行屐屋寒無燕雀豈獨少賔客顧我警露鶴佇此遼天翮相對𨿽不言孤髙比三益邇來世外心漸覺眼界窄兒時喜功名今念眞戱劇平生翻羮手欲爛誰能炙豈待二頃田初無一防宅第當營糟丘努力期百尺頺然寄疏慵坐看駒過隙韓郎食不足苦心定誰惜那知落英繁吾食豈無夕舉手謝飛鳶一防何勞嚇

次韻張臺卿桃花詩

使君園中花造物勤管領佳人含朝酒風軟吹莫省正應武陵裔或冩瑤池影誰云六果下【出家語】實抱千嵗永得地倍穠華無人亦妍整舞困霞衣翩妝早燕脂冷玉堂摛藻筆一顧長光景誰識勸農心殷勤待遺秉【原注崔寔月令三月桃花盛時農人時而種】

汪發彊中見遺佳篇筆勢髙妙且從僕求詩以歸輙爲此數句

落落湖邊松瀏瀏松下風泠然入君懷蕭颯詩脾中淸露防筆端一掃浮埃空以遺愚參軍僅免按劍凶三年耳目昏此語豈易逢亦豈務炳烺邂逅乃自工歸囊一錢盡足用仍三冬他年太羮熟寜俟鹽酪供

送僧覺歸上饒【原注覺有妻子一日棄去爲沙門】

上士垂暮年不受煩惱攻欲修沙門果坐怪須髮空言有摩尼珠自照迷妄蹤當來滯礙心如以巨物摏妻子昔所愛今斷如潰癰欲作大醫王徧救瘖與聾長安坐寂寞饑腹聼午鐘行歸洗黃塵誓將掃靑松一蠡渡長淮東望迦葉峯我走名利塲未可談從容軟語感屢發爲我淸心胸上士無住著此別何由逢

贈別講僧若水

道人永嘉老口作智者語坐揮鐵如意寶藏發深貯行住自如如當亦無住所踏雪來東山了不憚修阻孤云亦何心東風復吹去索詩讚行色我敢靳不與道人已得道逢魔猶齟齬古气生面目淸流見幽防泠泠防妙音松風雜寒雨九旬談妙用況乃超佛祖東歸花木繁啾喞鳥雀聚道人具眼目要當反聾瞽萬事付一笑鉢飯飽亭午聊以答道人缾巾過水滸

畱別邵公言

公言雅知我良勝我自知往年得爲僚稅駕淸江湄覺君有勝致眞率仍天資定交傾蓋間快語明肝脾我生七不堪百謫將安之官長笑不罵兒童容遨嬉掾捨等禪房竹樹含幽姿其間有閒味共此非君誰駕言冩予憂欲致車已脂往披五老云下采蒼山芝翛然送日月萬慮忽若遺朅來兩溪上邂逅寛所思防風送白蘋藻荇揺寒漪水淸不受釣魚細安可騎亦復可憐人鷗鷺相委蛇君豈鷗鷺羣鵷鸞往追隨所遭卽定分固有何庸麾我生儻可用豈惜山英移榮華如食薺貧賤亦甞飴顧今適當還捃拾聊充饑從君借蓑笠破雨收江蘺

贈禧上人

此寺昔荒寒蠧黑相撐支世尊窘風雨鐘磬出茅茨吾祖過而慨開槖爲營之一旦黃金宮突兀淸江湄其徒則以安其道猶逺而吾遊童且白僅乃見此禧譬如蒿艾中蔚然得江蘺昻藏老鶴骨勁瘦寒松枝宴坐了無營孤香對逶迆海濤走牕檻江云翔屋楣全收眼界勝闃與人境辭吾方廹逺遊未可分淸怡【原注淸怡禧軒名】廣鑑大師觀上人爲靈芝數百眾故乞從檀施乞米求予詩送行爲作一首予昔爲武康縣令觀師吾邑人也

靈芝有良田嵗比萬戶侯平生不力耕以徳作耡耰不許倉箱丰但知鉢盂秋木魚一呼飯千屐如水流靈芝道亦然飽汝卽罷休但憂汝易飽未飽非所憂後生眞可畏見此觀比邱昔常爲我民今廼從我遊得道於靈芝胸中羅珍羞豈特求自飽將副餒者求裹鉢忽何之西風送輕舟處處靈芝田多稼如雲浮初以非種種今當不收收誰施復誰乞大塊同一漚姑且置是事吾言亦謬悠羨觀一身輕翛然逐飛鷗

盛暑謁劉公逹

伏金避老火遁日幹商霖天地豈不寛八荒一釡鬵此身沍寒鄕骨冷勢陸沈忽疑同然灰終得空汗襟聞有不熱符莫致癸與壬平生習雲水兩足便幽尋佩紳接軫處念往汗益浸乃獨款公關熱行犯訶吟忘公鼎軸家謂是緇帷林有風靜險躁無慍煩鳴琴置我弟子間豈不容魯參公如天下雨焦捲聼雷音謦欬走旱魃噫欠停流金胸中三絕編寜獨自洗心坐使人意消煩促變淸深南山當朝隮暫捲乃至今萬物抱暍意油然徯層陰

昨夜陪諸公飲今尙委頓未能起坐聞孫守出送陳祠部供帳溪上見招不果往戱作小詩寄之

孫公金作骨何獨無燥濕雄姿逼龍虎風雨坐嶪岌黃堂爛繡筵春甕融玉汁銀臺三見防醉眼夢欲入公張兩瞳電照我毛髮立平明郭西門鐘鼓仍盛集我方擁黃防勢作蚯蚓蟄乃知千里姿追趂何翅十春溪葡萄碧飲渴誰當吸願君苦畱客墮翠應可拾未用奏伊涼舞紅催玉粒

琳老所居植竹發筍而艸茁其傍作詩見寄爲賦一首

春風吹瑯玕夏長蒼龍孫未見拂云梢已引鞭驥根包藏霜雪姿隠忍苔蘚痕其傍茁小艸同出東帝恩恩深艸先髙抱籜殊末掀嵗寒兩何如一笑凝詩防

猗猗亭夜月

猗猗亭下竹娥娥竹上月防風靜蘭路水石相映發盈前嬋娟子秀色粲玉骨褰衣往從之露泣苔侵韈

溪上

溪光照秋房娟然臥流萍水仙弄幽姿寄余汀洲情眷懷玉色子弄波濯塵纓夜寒有佳意屬此泠然淸【案此詩永樂大典原本闕佚今從宋詩紀事采補】

欽定四庫全書

東堂集卷二

宋毛滂撰七言古詩

十二月十二日雪晴成允蔡君扁舟攜詩見臨次韻奉答

蔡子下筆生濤瀾少時往往思湧泉便當自作五鳯樓畫楹刻桷皆蠻牋昨日千秋橋畔雪楊花蝴蝶相聫翩徑喚紅妝弄春色千壺快倒萬錦纒那知蔡子足踐地栁車送客已復延揺竿孤唱頗自得閉門髙臥初誰賢幸來餉子小樓日共防檐影移殘年東堂夜寒劍有气北窻晝靜琴無髙門懸薄固疏矣所憂餓虎猶須鞭齒揺目眵懶自薦豈復珠貝如懸編仙人玉樹儻相待只擬醉拍洪崖肩堯舜之事不足驚肯爲兒女癡自憐故山鶴帳久不往白雲封戶端應全吏卒無令守叔夜弟子何妨嘲孝先伯倫天地席幕爾何處六翮猶爭前平生小吏輕子美未害故人疏浩然子今風霰動短褐豈乏錦繡裁長篇東堂那記城旦語惟有詩律曽家傳墨香紙滑霜兔勁明牕妙意常空圓客來指似寜信此自知食蜜甜中邊

李白於宣州謝朓樓餞別校書叔云一首十二月初六日夜獨坐松齋懷抱良不佳飲少輙醉庭下梅兩株月色皎然倚樹防吟偶誦李白此詩有防予意者次其韻追和一首

棄我去者昨日之日不可畱醉我心者今日之日多煩憂秋風吹鴈渡汾水斜陽隨客下西樓苑邊麒麟守白骨半夜安能保明髮小蠻爲酌流霞春醉倚梅花滿懷月暗香吹逺月欲流松聲百尺喚淸愁早掛銅章老槐下短蓑獨速上漁舟

孫使君見招以不茹葷得醉因過南禪老飯小休庵中作此詩寄之

城南病客食不足日與天隨爭把菊饑腸昨作細泉響豈識韭虀並豆粥五州自有定逺侯虎頭燕頷飛食肉門前麯封何足道酒出兵廚防春瀑康成溫偉秀兩眉何啻五斛當一斛席中珍句出半酣但驚墨逕通羣玉不知淸風靜掃脾徒見秋電寒揺目相君脫粟好名爾何用畱侯歸辟穀我今枯槁固其分尙有閒气蟠空腹侯當下士屈體貎屢喚不來仍不逐羊臑魚尾癡不食卻覓山僧煮寒蔌敢煩龎生要栗裏欲謝楊公向防屬午庵聊拂偃月牀臥聼春飇過修竹

秋雨杜門久之比晴一出前村歸聞陸令見過奉寄一首

子桑閉門十日雨何人裹飯相勞苦忽窺晴色入疏徑向孤村尋老圃不知雙鳬念雲水欲下雀羅風送起未容倒屣見王孫豈是揚錘嫚公子長安秋雨乃復來山陰夜雪仍空回他時乘興幸告我請掃門前紅葉堆

新酒熟奉懷曹使君

水沙臥甕靑綀羃浮蛆欲上眞珠泣蒙漫昆山淸露零洗下云腴和玉汁小槽決決秋泉語老盆艶艶春光濕不妨力飲薦寒英只憂秋老金膚澀先生何翅七不堪袍鞾裹縛肩骭急醉鄕禮法稍寛閒倒著接防猶許入南樓老子冰雪腸咳唾珠璣紛可拾未許王郎見短歌【原注曹公自識面裁見三絕句】已容趙壹惟長揖【原注頃來歸未及謁而公折簡先至云第著帽進勿拘俗禮】邇來鈴齋作禪觀錦瑟間多山玉立【原注公昨日得簡云郡齋極岑寂寡味】欲畱一斗向吳興何日南樓和月吸立秋日破曉入山攜枕簟睡於禪靜庵中作詩一首

西風初起無人鄕云深萬籟含淸商山容便與新秋淨稻花已作丰年香斷蟬抱栁咽殘月臥霞排霧通朝陽過橋寺影出疏木入戶竹色來低墻蒲團紙帳兩寂寞獨有老檜磨風霜東堂老子喜睡人來借一榻樂未央含風漣漪開玉脊小屏晚緑橫瀟湘夢寒支枕風入髮過眼冉冉茶煙蒼紅薇花陰煮玉醴滿甌飛雪置我旁平生世味總如水老大縱健肝膈涼翛然此意不可道臥看石竹凝孤芳

出都寄二蘇

滂去年冬去田裏而西曆春度夏出闗已秋逆旅酸苦節物感人此詩書一時所遇之事以自見寄獻內翰舍人蘇公伏惟一覽幸甚

近年好語開蹙額廊廟主人還稷契諸公彚進民所懷左必提之右乃挈善隨類舉皆可觀野無遺賢靜巖穴石梁有客少讀書神接前人望風烈志與時違可柰何居賤好髙謀已拙此身悠悠日江海弔影行吟事酸噎揣摩胸臆作西遊不成興起慚豪傑賈生慟哭初亦疑十年自覺流淸血三書不用卽山林將前復卻何從決無因名姓累吳公咫尺天光阻羅列志士惜日誠可憐每恨平津當老節子云年少行所爲今出秦關獨疲苶郭門囓臂良感人仲卿蓄縮翻傷別叩關自鬻𨿽矜張掃門願見猶摧折炙手門前車馬多排肩屢進不得徹近來索米卻求田結綬彈冠非所觖更令胸臆從誰開一刺懷歸定漫滅檻虎饑饞尾漫揺水盡海鯨當蟻垤誰能忍恥寄我顏妻笑嫂欺安用舌北山記憶破臘來逺水扁舟兩愁絕云重山寒暝不開孤帆夜落嚴陵雪雷山老桐凍斷不作南風相暖熱一劍星昏共形影每恐龍寒呵古鐵孟甞無炭暖置身杜𨿽有指不得結可憐危肩聳及耳浩歌能復彌淸冽吳山忽見梅花謝天助陽春生筆下近檐呵欠面發紅故絮賣錢不須借賣錢買船更欲西墻頭立燕畱新泥新開湖南接淮水楚山翠入天低迷細風平日兩媚好嫩黃梢轉隋楊堤河名已淸色未攺減盡狂湍濁猶在東風正和水面穗恃賴夷猶百無殆鬱鬱蔥蔥見帝臺祥煙瑞霧眞佳哉元都道士種桃手露浥風吹今總開山翠柔紅亦得色鬭妍意不相低徊遊蜂上下逐蝴蝶蜜脾未飽爭喧豗幽谷黃鸝出晴昊喬木防遷枝葉老避寒何處過雪霜依舊飛來語音好少年走馬紅塵道繡勒錦緣金絡腦窈窕花隨寶盌飛暝旋風吹玉山倒可憐窮巷無芳菲良辰不得開懷抱閉門曝背借余暄猶得爬搔驅虱蚤逡巡迷目風沙顚已報新花去如掃乘離執衡又一時萬物從新炎帝造栁綫漸長成畏日苦菜秀時蚯蚓出煙綃霧縠自直錢故葛綻聫遮肘膝淩人頒冰下霄漢誰信朱門自無汗蔗漿酪粉瑪瑙盤牙牀角簟光淩亂石梁孤客賃屋居坐恐炊中忽麋爛蚊虻膚俛聼爾何苦羣鳴恣喧玩生嫌蒿艾昏淚眥寧彊摑撘酸吟腕墻陰壁隙又出蠍潛致小毒猶錐鑽巫師祝痛已復遭術非驅除眞亦漫聼雞起坐難飽眠庻寛煩促須淸旦進不知名仍退卻旣來亦好歸不惡羲和鞭禦向西行出門感此梧桐落澹月孤煙侵曉昏小雨淒風動防寞且欣編簡堪捲舒那知羞憂垂槖鐘鼓聲沈北斗髙白日漸逺傾葵藿楚歌忽斷隔黃蘆已見金山髙磊落須臾崩車天上行長幡亂舞喧檐鐸蒼穹白浪兩低昻黑蛟黃虯森噴薄開帆挿櫓六鼇驚男兒信命方自若吳音嘲哳來船近共憐逺客逃溝壑鳥勌知還羽翮垂修竹茂林欣有托故山茅屋良幽深淸泉瀏瀏石鑿鑿蕨薇𨿽老芋栗甜拾穗行歌亦云樂買竿釣魚誰更哀貰酒滌噐人應謔士通五經取靑紫請謝夏侯烏有此防徑須知自有塗枉誦陳編腐牙齒潼關坐息感二鳥耿耿此心聊復爾敢嗟與兄共槽櫪但苦酸醎異便美擬希鋸利效細黠天與鈍頑難力砥五斗充饑未有時卻藏手板投耘耔曩聞下惠恬小官頗怪少遊甘掾史曼倩俄驚備大臣李渤諌官呼不起古人去就良不同剛成亦足稱男子嗚呼乘時正阨窮悵望臨食空投匕丰山蒲牢鏗有聲霜气感發非擊箠昌黎誘勵方循循廣文薫炙皆名士宋之善鳴挺有公願助下風唇口哆當時一到匠石前至今人或疑梓大廈未完公勿忘可惜空山終朽死燒桐願獻太古音處囊請試從今始燭光有餘眞可待無損公明公勿愛

呈蔡內翰

鄙夫十年江海客岸艸汀鷗隨步屧稍收晚景付長竿河伯供魚慰彈鋏煙雲不鎖北闕心飛出亂山靑萬疊束書卻入國東門觚稜瑞日明書笈蹇驢破曉踏春泥誰家暖气生牙頰門前賔客鄙可憐紛如寒蠶饑望葉主人防屋客看地士气蕭條無一撚邇年恰得玉堂家名在執鞭猶煒玉堂丈人廊廟資寶帯垂魚光繞脇棣萼靑春自一門璇題白日常三接側聞好士禮作羅纎鱗弱翮歸漁獵蹉嵗晚曳裾人半雕鬢緑仍隨牒澗溪幽菜儻可羞試雜萬錢聊一防

病中獨坐

千秋橋畔桑麻村槐陰覆砌緑映門關門誰覓病居士掩書不讀愔不言明牕養石作幽伴蒼骨孤痩棲秋痕瀟湘洞庭入眼界念隨魚鳥蘆花根端知此想無是處聊遣幻變驅昏煩請言居士往少壯烹羊炰羔酒拍盆離騷百過亦徑醉萬事形影如空尊襄陽老孟識此意數憑楚些招其魂秖今流落口吻燥病乃乘間排吾閽病多諸念反衰冷念冷卻覺丹田溫此田不應供喜怒外物稂莠那可存誅稂去莠要及早俗慮可吐不可吞雞犬相聞太古末居士中有五畝園舒遲不稱子男服要須結佩紉芳蓀

友龍侄來別畱詩次韻

樵靑煎茶靑竹裏汝欲過門鵲先喜我家千里淩風駒豈比虺隤鞭不起我亦西遊倦始歸久闊相望老白眉歸家且與阿戎語長吟未覺長康癡雨急煙寒波茫念汝束書辭故鄕歸時先驅煩蜀令卻過竹間尋漫郎

登聞鼔詩

九重赤塗髙如天四海黔首紛於蝝眾蝝望天若無路區區有意常能宣乃知聼卑四聰逹萬里呻笑如郵傳朝陽門外登聞鼔鼓下章飛如急雨一聲直墮勾陳中誰言天門嚴九虎江南小吏無技能鼓間糊口何云補僕饑馬瘦曉徐行官曹下馬初無營解衣小睡須臾散鼓亦十日無一聲疑非官家設鼓意細問乃復知人情文昌相公眼如月坐見萬里分毫髮蒼生痛癢吾一身與汝一家無楚越有求徑投家丈人鼓面蛛塵寄蕭兀亦何道業冠臯防民得由之初不知平生胸中醫國法盡變黃馘爲秀眉力進唐虞作元气酲醲病酒何勞治端知聼訟破癥爾洞見五藏聊決之造化升平惟一筆弼成堯舜垂衣日墨客詩人慕響來朱艸嘉禾時一出登聞終日何所聞但聼淸風頌聲溢江南小吏未歸山乞與居山相似閒半饑終未免索米飽飯亦復勝抱闗鼓稀有聲吏竊食媿此無用毛髮斑

隋隄冩懷寄上右丞

前年買符入函谷歸來柴車仍露宿似聞石室陳圗書敢累山公爲題目蒼梧祗覺波浪髙尺澤那知鱗尾禿已將倦翮謝風雲便擬閒身寄松竹何庸復來良自嗤聊當爾耳誰能卜生長寒鄕非挾炭老去剛膓徒仰屋此日可惜那敢輕流年已䢐無計逐淮山可人長好色隨潮入落裁瞬息隋堤官栁今許長前年雪裏曽相識尙有寒蜩抱殘葉晚風淒瑟眞相逼斜陽更在柂樓明孤煙已轉楡灣黑濁流奔猛似欺人前去髙桅萬牛力但令寸進殊不惡行或止之那可測朝廷無階亦何往想見防龍在君側取士端須防十五除吏何妨論八百爲郎二世疑有命自著一生能防屐定知此意不在多久從筆研安能擲太常掌故本下才未怪間闗難射防仲翁陸陸元先售卻令小苑東門後人生有志將毋同異時善舞輸長袖此去誰家借蹇驢偪仄終看飯山瘦平生讀書過百紙本是煙波釣徒爾筆牀茶竈輕鼎鐘雨笠煙蓑傲朱紫如今卻著從事衫猶喜無材堪鼓吏自從束帯對小兒久妨痛飲追名士防須出處今勇決進仍不合當休矣試來乞公五十犗投竿往覓任公子豈特區區守鮒鯢更與侯生向溫水

比得貍一枚所過輙馥然有香時時翳蘭叢下而引其鼻若能自擇其所處貍之族最多獨牛尾食之可口江西亦呼爲玉面然彼以甘肥遭烹而此獨以能香爲人所貴非眾貍可望也爲作此詩一首

春山得貍軀脇細蒼頭抱攜香著袂叢蘭宻處曲庇身狐防何疑相睥睨定非靑丘阿紫家恐是中臺飡栢裔太眞妃子紫繡囊一生長伴瑞龍香石竹花開浴殿暖何時馨郁棲珠璫秖今弭耳空山內時下山腰出云背弄香淺艸已襲人試雜江蘺爲君佩兒童手摩初不惡狐貍貎似安能輩糟中玉面甘人頥何食而肥蒸不悔東堂老子有香緣百和煙間回盻睞相從眞亦得所哉便呼銅鴨爲爾配

和郭倅見寄

折節何須萬夫後蟹螯居左杯居右先生老丑誰使然天孫安能司唾嘔尙無一字得三縑何如賣之不龜手與公正自一家人公家日月餘扄牖每得新詩如見公風流好在靈和栁題輿那聼仲舉辭宣室應懷賈生久當年竹馬定不乏舊雨墊巾無恙否我今信手任翻羮誰解苦心杯置肘防公雋翮當在前笑我勞驅空晚朽東山掩鼻直可人庸肯囁嚅論不偶檻中揺尾未必然試防於莵薄欄吼

次韻奉酬蔡成允

蔡子詩鋒新發硎曉壓吾境橫長城玉闗食肉何足計飯山日午吟膚淸叩門念子憂吻燥銀瓶急燎蒼蠅聲雲龍爲子起風腋要使飛將身趫輕【原注秦系與劉長卿善以詩相贈答權徳輿雲長卿自以爲五言長城秦系以偏師攻之今成允以詩雄於吳興者也僕今日方與客煎大龍團成允適至遂共啜之】

對雪作詩未竟曹使君寄聲招飲因成篇以寄

東風欲辭閶闔殿未向百花枝上見先拂瑤臺玉蘂叢聫翩時落玲瓏片水晶宮中淸曉寒蝴蝶窺輕瞑旋素光冷逼翠云裘元冰暗結靑光研詩成玉屑帯冰書興隨月繞淸溪徧兔園老筆生陽春墨葩不待防和扇明朝當見郢中吟雕樽快覆鵝黃面

劉秀才明仲當赴禮部試從縣令毛某乞詩聊作一首

君不見廣文博士老鄭防才名四十寒無氊又不見漢陽計吏趙明叔文章不如一囊錢胸中道腴五味足外𨿽枯槁中芳鮮不妨止有書一束索米未肯侏儒賢平生固用筆耕爾行發墨頴收丰年防當少見防稽綬勿嗟已賣瑯琊田

次韻曹子方對雪以詩見招觀燈

栁外東風旗影轉身逺鳴珂心想見碧瓦朱樓不夜城走馬挿花春一片錦靴玉帯簇金鞍回雪驚鴻都轉旋我書細字對短檠油盡燈昏月窺研那知研節有七盤但課舊書須百徧病骨煩招媿後車新詩乞與書團扇明年相望隠侯鄕猶共碧霄端正面

對巖桂一首寄曹使君

玉階桂影秋綽約天風爲捲浮雲幕嬋娟醉眠水晶殿老蟾不守餘花落蒼巖忽生雲月裔仙芬淒冷眞珠萼娟娟石畔爲誰妍香露著人淸入膜夜深碎月寒相就酴醿卻作傷春瘦弄雪仙人淡紵衣煙裙不著鴛鴦繡眼中寒香同誰惜冷吟徑召梅花魄小蠻爲洗玻瓈船晚來秋甕葡萄碧

久客

平生故人同偪仄近者不見云泥隔男兒命好百不憂封侯起第如戱劇我癡正亦坐命窮眼暗頭童守書防風吹破屋雪入懷獨與蝸牛夜爭席舊雨人來今不來惟有五窮充上客人生覊旅誰過我欲歸豈惜還鄕幘腹中郁勃不耐事何用使人輕跛瘠登山未厭日月流掩闗但恐功名廹讀書豈從升斗計勞生卻爲精神惜不能與君爭上車主人未必如車澤但煩東風送帆腳揺竿鼓枻三江碧

僕性懶慢喜睡而吏事亦早休因得遂其欲琳老數語僕曰當屈伸步趨以散郁滯乃以詩送白術或云餌術能長生絕谷致神仙茍未至尙能耐寒暑其骨健輕難老儻然則僕異時芒屨布裘步尋此老於徑山之上爾

先生曉開城旦書坐與老農相囁嚅槐陰翠圓吏已散歸來下手撚須胸中百紙無處使靜防窮逹如呼盧身閒睡飽亦不惡何用一躍驚駘駑去年鑿池築潛玉淸夜明月掛碧蘆先生獨吟亦徑醉誰見露鶴寒相呼徑山老人笑疏懶云當運動如戶樞朝來此老意不已溪寺破雨遺天蘇【原注術一名天蘇】紫房鴈觜擢煙縷細根蚯蚓蟠苔膚茯苓𨿽老避芳液【原注陶隠居賚術煎啟曰芳逾玉液】團參已貴慙雲珠【原注庾肩吾啟曰競爽雲珠爭奇冰玉】先生領意手自植衣袂馥馥侵蘼蕪【原注香艸也古人以藏衣中】從今抱甕十日往欲將後健酬前劬何時一飽翳鳯凰緱山月夜聼笙竽長吟往覓五色麟翩然那復煩雙鳬坐看白駒變古今浮漚流電皆須臾此語險怪儻未然引年聊與昌陽俱不須仙人九節杖他年要與猱爭途淩霄峯頭覓此老登山過水安用扶

陪曹使君飲郭別乘捨夜歸奉寄

金波灔灔棃花玉【原注是夜飲噐】春色兩枝嬌映肉【原注當筵見牡丹兩枝】夜堂鸎燕落梁塵秋風露昏銀燭勌客歸來半白頭舊約參差兩黃菊新年鬥酒亦徑醉道舊驩然能五六禦史家兒反溫克風前玉樹何由俗上客凜凜八尺身秀在兩眉詩在腹醒狂司醉柰何猛雨瀾翻無軟熱不嫌呼酒反勸君要看春空云鬱鬱【原注時主數彊人酒】明朝寧辭一日病淸時未可三閭獨倒冠落佩郭南門長庚晱晱山簇簇回頭一笑墮茫臥聼桐魚喚僧粥曹使君置酒石橋山用肉字韻作詩見招不果往復用前韻奉寄

玻璃瓶中新壓玉趨膾腥唇脯麟肉紫絲步障破煙霏飴鼎灼炊千蠟燭山英餼公卻薄相木蘭墜露和秋菊此公骨秀气欲仙石室名深三十六端知仁祖有勝致豈比彥倫徙雋俗速收熊軾屏旌牙細步云梯上巖腹局畔𨿽無斧柯爛林間恐有蟠桃熟素書自愧無因緣蕙路難陪踏芬郁南山食蕨得我専東山擕妓惟公獨他年丘壑定參差小畱莫遣歸心簇相對行廚洗玉盤松花自煮顏家粥

謝人分寄宻云大小團

宻雲不雨西郊黑小龍蜿蜒出朝夕【原注池名】中有濯枝三日霖可洗流金千里赤大龍雨足意貎閒萬里澤流才一息無心自爲百谷仰變化風雲聊戱劇一杯洗心未足言防瀁滄溟太空濕大月已圓當久照小月未滿哉生魄雨龍出此雲月間背負靑天擁霄碧豈惟大旱有云霓解作丰年雪花白黃綾袋子天上來本是閩山早春色金盤珠露猶浥封瓊房玉芝記相識朱門日上三槐梢大官初頒萬錢食松風忽響第一泉乳花徐開練波立我公胸中冰雪明不受一塵乘間入寧煩多飲气自淸乞余賤客猶能及此客覊賤亦喜茶老葉惟知煎若藜羮粟飯每稱是九天云腴詎應得舊聞作匙用黃金擊拂要須金有力家貧防茶秪匕筯可是鬭茶還鬭墨東歸得此希世珍眞同被褐而懷璧筆牀茶竈下三江欲寄殘年向泉石砂缾煮湯靑竹林防有玉川來作客

東風辭【原注代人作生日】

凍雲不凝層冰活阿香推車上空闊龍蛇夢驚鱗甲暖霰雪影斷淸光奪玉帝手持發生機馳召東風俾廻斡東風駕言正月頭先驅持律吹九州勞苦萬物抱憔悴噓呵太和如汗流艸根暖回土膏動僵冷盡起寒威收習習熈熈逺相屬原隰龍鱗吹小緑韶光漸深人不知但見新新自相續珠璣零露日繽紛要助東風力作春向使不來慰枯槁正應合抱皆樵薪眼明初破冥黑咄嗟萬物回顏色何但桃李著榮華未遺兔葵並燕麥萬物之命懸東風誰云蘭臺敢爭雄披襟受之不容易羣公不有歸我公我公人英國尙父代天與天通肺腑防龍土苴直唾棄有作自令物鼓舞爲時生公豈非天身任重大寧偶然气壓千官山不動徳行四海春無邊東風功成看萬彚雨露涵濡寧惜費我公經綸亦如春惠養元元作元气萬口祝公如一辭願公顏朱髮常黟那知東風共無邊年年防與靑春期

上曽樞宻

燕齊日暮客不歸新丰主人豈相知不須買絲繡平原不用黃金鑄子期防當酸鹹有同好主簿且須歸祭竈請見臨川太尉公此語難爲俗人道我公悅士甘如肉萬錢供客飯脫粟讀書始堪屬大事誰論少文織薄曲眼防齊相不六尺太史猶忻事鞭防胸中端正在眸子巖電兩瞳秋漢碧致君堯舜不足驚升平本付公輩人西郊濃雲含雨色可勝枯槁懷陽春門前賔客馬如蟻誰是我公天下士趦趄欲進仍厚顏紛紛無乃遼東豕蹇驢破帽棲塵坌曳裾最晚空餘恨艸奏猶堪試傔人無令歸作潛夫論

元度生日

臨安有山挿圓紫公家松楸當峻峙子胥濤江相向流秦望橫前爲案几眾言北山絕雄勝世當公相貴莫比那知上帝賚良弼嶽靈孕秀初萌此有山如是固有人玆𨿽人爲亦天理公生尙少抱經綸前無防龍何獨似胸中五經通聖人筆端三代尊天子富貴相尋蚤厭余功名自防非所喜惟天五福不可求與公俱生亦久矣生日壽公寧免俗彊復囁嚅空可鄙矧我何物可厚公世味都如一杯水古人白髮痛掃除彊飯黃精力能爾公飡道腴睟在面何待艸木堅髮齒願公廊廟等山林安樂百年無此彼非公自壽蓋壽人坐防同老陶唐氏端如八柱屹靑蒼共承峻極何時已

隋堤采蕈

老夫少時性豪侈頗復慨想諸公子家徒四壁不自憐客來笑呼客且止牧羊幸得時擊鮮種秫足救缾罍恥萍虀豆粥何足數紅粱雀黍屢登老來百呼無一諾空瓢但酌三江水侍祠何功費太倉月賜萬錢良過矣秋采菊英春采薺嵗月無憂三百指西湖兩年相慰藉東風爲長蒓絲紫年來吏滿官有程退無可耕那得已曉猿夜鶴謝遊從筆牀茶竈供行李異時浮家淮海上魚鰕舟量賤無比白魚截玉數尺長本不論錢數魴鯉只今寸鱗乃許價無魚自應相貴爾謂當此行且空飯彈鋏而歌繞淮市誰知一飽不足慮造物尙得相料理楡堤雨潤風力和老楊出菌鶵駢觜輪囷長芽長云葉磊落小叢攢玉蘂呼兒采掇歸自烹不遣辛酸亂淸美五芝風味均茵憑八珍品目當奴婢不貪俎豆逐駑馬肯同鮏羴怒螻蟻君看五鼎或殺身未如老楊饑足恃後逢枯朽愼勿薪太和蒸之有如此

早春

女夷爭名亦早計淩寒破臘回春意不待梅花送消息細風平日先妍媚野塘冰魚翻暖緑官橋煙栁揺寒翠佳人靑鬢耐時節彩幡初貼宜春字惟有朱顏不我畱嵗月翩翩定容易栁車載窮安肯行若華翳日何當試憶昨狂心逐蝴蝶月追春借花睡如今佩犢老東岡杏花菖葉催田事眼看風光搔白頭斜陽抱來空多思師文莫君以詩從僕求字顧非所長聊作一篇姑慰其厚意而已

廣文無氊風撼頰凍坐慈恩書柿葉乞米珍題矯龍鳯望粥嬌兒鬧鵝鴨不須歐家管城子鏤象雕犀作袍帢娥眉曼睩初丰容一笑自粲非寶靨當時臨池亦苦矣煙蒼雨暗漫襟袷防何白骨變黃泥安用玉軸畱華篋要當約略記姓名作底碑傍坐疲苶我今姓名亦懶記幾硯塵埃臥羊鬛君詩求字得我驚索金懸磬眞所乏歸田當賦覓桃詩豈有來禽靑李帖

上湖守余行老

先生吟文煩頰舌未免諸生笑於列防前防後誰使然只有名多磨不滅燕公防髙思精壯筆下辭華爛文纈嶽陽少屈何足云自喜江山助淸絕墨畦筆逕久榛蕪道山初識今文伯鳯凰池畔未歸身水晶宮裏重遊客讀書不知已防世汲古長余綆千尺莫貪雲水供醉吟尙有典章須粉澤防風山前癡病吏自笑著書尙白蓬頭承甖十年事過眼法書今霧隔那知流落得依慿天與虺隤寛轡防汀洲白蘋春防許江南日落汀洲古風光無恙似當時猶與溪山相媚嫵昔人苦吟終不盡秪今余秀當勤取阿房賦客舊主人試數文章猶第五

題雷峯塔南山小景

錢塘門外西湖西萬松深處古招提孤塔昻昻據要防湖光灔灔明巖扉道人安禪日卓午寺外湖船沸簫鼓靜者習靜厭紛喧遊者趨歡窮旦暮非喧非寂彼何人孤山詩朋良獨淸世間名利不到耳長與梅花作主盟嗟我於此無一得曽向峯前畱行迹天涯暮景盍歸來坐對此圖三太息

寄程漕

風流三老今無有明珠雙璧公其後長安初見紫微人山陽途識生風手同時蜀秀共差遲今日吳餓付忠厚吳餓欲飽談笑了要使嘉禾出稂莠紫薇賔客多雲霄誰數諸侯牛馬走黃金單盡防屠龍白髮鬅鬙成狗絳衣玉具無處覓將軍縱在大夫取公歸願作水衡丞敢厭督郵辭五斗

寄曹使君

幕中墨客隨車後架上牙籖遮坐右惟畱筆研乃自鐍豈惜車茵容吏嘔靑霞老去雲海深舊遊尙見翻濤手寄聲秀句風入懷坐念淸標月當牖天公厚我過穆生何止饜韓仍飫栁請同韶濩公勿疑老馬由來識途久近緣嗜酒識聖賢已付長酣無可否公當紫綬日垂腰我已禿襟時見肘慕公澄撓等淸濁嘆我雕污終糞朽詩從子建豈易親句語懷英那肯偶淸風自已入公脾我如惡木何勞吼

欽定四庫全書

東堂集卷三

宋毛滂撰五言律詩

代人和禦制上已錫宴詩

賜禊追三日聞鶯囀萬年恩深重湛露气暖入非煙睿作端知聖淸尊不翅賢眼明驚旣醉奎彩下雲天曲水傳觴盛皇只布徳初海波翻雅奏云露濕華裾晴送君恩暖寒收物意舒春耕無嘆息庶不負於胥【原注篤公劉於胥斯原以居人民人民旣輯而繁矣旣聴而順矣乃宣之使出耕作而樂其事勸其功無永嘆者也】

送夏辟疆解官

北風吹勁翮淩厲欲云奔門棒斂行色縣花消別魂進舟寒瀨澀回首亂山昏珍重操刀事餘言淡可吞

趙宣徳生日

仁飇扇佳气暐暐自門廬閒日風波外長年霜雪余【原注趙休官今七十八矣】凍醪含鑿落春意動篨防定有升仙骨黃精易掃除

送徐次山督郵之官

外臺綱紀掾先辟漢名人霜隼九秋气風駒千里塵鄕評元自好府望復名新竹箭黃金鏃送君江水濱

訪琳老題溪上小軒

小檻閒風物髙僧秀肺腸隔溪通竹色開戶納山光撥雪晨蔬瘦燒松午茗香淵明歸賦急聊復此徜徉登普寧寺嵗寒庵面江山之勝令人欲賦而長老因公出詩集相示作此詩謝之

此老諸緣薄詩情忽漫深敲門移穏字彈指得眞心松竹蔵幽討溪山助苦吟解鞍聊爲賦去不負登臨

八月二十八日挈家泛舟遊上渚詩

秋色向幽處浮家聊逺尋醉來蓬鬢亂臥入蓼花深云壑封詩物煙波畱客心未應兒輩覺余醁且勤斟

和王宣義買菊栽二首

秋風有好色寄在菊花團弛擔知新主臨池得細看金房迎日秀玉露作香寒獨負東籬意年來漉酒幹未見花盈把先教蜂作團孤根聊得售秀色後當看莫訝全開晚須知獨耐寒云含墮檐日天恐露香幹闍黎從上人予往年香火院學徒也去之天竺益求其師之說歸爲邑人言之予自江東歸見於昭慶寺喜其進學不已爲作此詩

世外忘家子歸來誰與遊燒香如意夜茹菊鉢盂秋獨節已蕭冷諸緣應罷休渡江聞道日少爲故山畱

去國呈蔡元度

去國黃流急搔頭白髮新牛衣還卒嵗狗監定何人奏傔寧妨跛爲郎正礙貧鄙文無恙否醤瓿盍相親書禪靜寺集翠堂示堂中老人琳徑山詩

煙岫供寒翠風簾舞小晴短墻分竹色虛戶納松聲弄筆云窻暖煎茶玉醴輕端知孤檜月獨伴夜禪淸

次沈防宗韻

故人老蕭散久客寡諧同病骨侵山雨孤帆落渚風水淸應弔影坐闃想書空我亦靑州闊經年不一中

謝陳進士見示詩賦並以爲別

陳子賦可喜十詩仍好辭亦云餘事爾何累壯夫爲語浸初已漫筆峯時出奇息肩當益學葵圃未應窺

趙樂道挽詩二首

耆舊雕零盡歸來悲故鄕雲山橫爽气杖履屬空牀蚤發名難沒終榮徳未央芝蘭日夜長遺範在諸郎貧賤通姻好淒涼累賞音空知典刑在誰聴短長吟飛鶴窺塘水眠牛傍柏林龜魚迎拄杖猶出畫橋陰

徐守生辰

徐卿二子後吉夢亦羆熊骨气本英物文華今鉅翁聊因頷燕出已覺額犀丰誰伴嵗寒色冰霜十八公

宿蓮花寺頃從淸獻公遊今十年矣

一徑通松竹入門聞夜香靑燈孤照佛斜月靜歸廊未厭逢僧拙終慚涉世忙十年猶彷佛一夢自淒涼

去國

馬劍何妨壯琴書半不輕心通平野闊眼接眾山明老大空行李疎慵豈利名夏侯知苦學殊未勸歸耕

林進士數見過又遺一詩輒以奉報

夫子胡爲者行吟頗自奇少年應苦學今日定何之天地空羸馬肝膓飽舊詩江邊糊口掾風雨共淒淒

束裝

束裝親匣劍撥火喚勞饙鵶防雞聲斷煙低野色分徘徊半樹月拍塞一山云叫助日車上扶桑猶未聞

逢故人

落日仍江縣相逢下馬鞍頻憂從者病可柰故人寒老大囊書脫平生匣劍幹長年只少睡忽漫語盤桓

欲入山訪參寥預令探梅

誰作東州客支公合往還想無詩外事聊輟定中閒拂石須相憩畱云欲共攀爲尋梅發處先過向南山仲夏月夜懷陳西安【原注陳治邑有政績不得於上位】

飛蓋西園夜抽毫失謝君徘徊下修竹暗澹入浮雲素彩漫仍見微芒細可分徒知此紈扇離畢未前聞十月十日訪琳道人於禪靜寺與之徘徊泉石間甚久道人云有大龍團蔵亦數年食且幾盡因出刀圭許而龍軀僅餘一爪色理極蒼古又云趙淸獻公嘗得須菩提畫像乃張畫壁間煎所謂龍爪以餉僕迫夜來歸坐縣之東堂見月奉寄一首

道人泉石畔餉我欲盤桓見爪蒼龍古顰眉古佛寒家風眞艸艸詩句自今夜東堂夢云披月萬竿【原注集翠堂後山勢坡陀可喜四隅修竹森然今夜月色澄皎定有淸趣】

崇福宮雨中種栢

未障侵檐日先畱出殿煙雨根蚯蚓活風葉鳳凰翩直節從孤瘦寒姿定老堅君王千萬壽合作酒如泉

和賈耘老【有引】

蕞爾小邑在桑林間豚肩濁酒茍飽而已足下乃幸臨之顧無以相娛樂別未三日老僕卽被病臥家至今殊未佳健得書承感寒竟未去體邇來定已寧泰否示二詩良佳屬疾一篇輒和云

渴令平生病年來病更多腰仍難老折膓亦舊無他知子眠三逕逢秋欲七謌勳名郵傳爾惟日飲無何僕方伏枕呻吟中彊繼此詩旣自道僕意末章聊以奉廣十八翁不足云也園亭之什亦和云

河陽春在否栁外小朱扉曲徑虵應鬭危檐鳥欲飛主人同燕幕歸意屬漁磯莫待羣花笑秋風鬢綠稀【原注僕年來兩鬢星星耳聵齒揺百念衰冷豈復花間人也亦爲後人作狡獪爾一笑足下何時能復至此僕襆被裹糧惟日須歸去無他念也】

熊侍郎挽詞

蚤見聲華就終違勳業尋余忠朝露泣遺直夜臺深威落諸蠻膽恩畱五嶺心從今舍人樣萬栢覆蕭森

題陳用中行蔵樓

此樓托蕭冷莫防子登臨弔影漫愁獨書空誰語深簾開不盡眼雲起未休心咫尺顏淵坐髙風無古今鄭君瑞示同諸公遊定空佳什僕亦久欲與君瑞尋春衰病方窘風雨以故未果聊次韻一首

佳哉五英雋並駕玉爲林傾蓋分不淺好山情已深【原注君瑞亦近至此】春光不約略晴意恰沈吟老病未堪出詩鋒遙見侵

送教長老入山

秋容正揺落山意恰淒淸冰徹萬緣冷云隨兩屐輕冥鴻那復下膏火莫重明天地郵亭爾百年眞倦生

送僧常妙還永嘉【原注妙持金剛咒爲人驅鬼物有功】

杖策辭江寺秋途誰與偕霜風侵布衲艸露濕芒鞋收鉢無餘事還鄕非俗懷金剛眞有力魔避不須排

無畏道人居觀音院奉寄一首

松石眞佳伴雲山得破顏髙人本無住倦翮自知還詩外塵緣盡齋余齒頰閒何消一句子截防碧溪灣曉出響應山過靜林道中奉寄琳老【案宋詩紀事題作曉出定光寺】

曉色開霜阪饑烏啄麥畦山腰余雪瘦天面冷云低寒意梅花北【原注靜林殿下有梅數株】禪心栢子西牕前借殘月照我度前溪

下渚湖

春渚連天闊春風夾岸香飛花渡水急垂柳向人長逺岫分蒼紫澄波映渺茫此身萍梗爾泊處卽吾鄕【案此詩永樂大典原本闕佚今從武康縣誌采補】

題餘英館

故第園林攺遺亭壁戶新垂虹一橋月夾繡兩隄春花落俯流水鳥啼懷故人憑欄看翠竹無意數遊鱗【案此詩永樂大典原本闕佚今從湖州府誌采補】

七言律詩

上林內翰二首

內廷吳陸善文書絕代如公可數渠科鬥他年載深厚楞伽終日伴淸虛濟時卽展經綸業華國聊施采色余想爲君王話堯舜玉堂對罷夜何如

短褐風霜可柰何嬾求長袖舞陽阿九遷行輩靑雲滿百謫形骸白髮多束帶壯懷渾齟齬角巾閒約亦蹉跎【原注某托於東都逆旅主人五六寒暑進不能追參髙妙退不能伏奧潛深玆可鄙憐者也】山公有意相題目季緒無容獨詆訶

次韻曹子方

盾威正赫忽衰殘人意渾如水面寛觸石端來慰枯槁隨車定見濕朱丹初憂連畛秋無種豈望如雲晚可觀天遣商羊爲公舞絕勝九仞見回鸞

寄蔡學士

陸陸微生不可論半饑半飽過朝昏春來但見瞳花亂寒退長余鬢雪繁老愧門墻忝賓客歸來耒耜教兒孫防應飛墮江湖去定向離騷寄客魂

師文莫君以僕治東園甚力官滿且去爲賦詩以道眷然之意次韻奉答

小桃繁杏何須論只要池邊竹半林不養鳬鷖憐淥淨苦畱風月伴淸深後人來防十圍木故老看移一畝陰分付庭梅管春色長官情味此花心

次常山簡叔祥

歸來久客鬢俱蒼漸喜無人餽五漿未免髙僧問勞苦【原注至此獨三數僧自郡來】故應喬木慰淒涼山中猿鶴人誰健門外蒿萊想自長爲謝邦人豈吾薄要當六印繞腰黃

柳軒雪夜

曛黃飛雪已塡門獨夜人依老柳根故遣捲簾從骨冷不妨開卷自燈昏餘英煮茗春云動潤气畱香宿霧繁但覺詩脾兩淸絕可勞騷客賦招魂

書懷寄贈曾公衮

宦情光景半樵漁病惰仍忘百紙書賦就只堪供醤瓿齒殘未可釋鹽車朱藍要使辭秋防芝菌猶當出腐余慚愧少翁能下士馬曹知馬自應疎

仁義驛中【原注九月三十日謁告去郡】

騎驢何似賈司倉行李惟餘古錦囊秋後恰容鷹脫架春來防有燕投梁淸時無用材𨿽拙白日能閒策亦長慚愧平生負三尺一成泉石欲膏肓

次韻許簿遊響潭回

一派飛泉濕嶺雲巖花娟好尙餘春黃防病惰誰如我碧玉寒淸自照人山水窟中爲俗吏簿書叢裏得詩鄰一篇寵寄髙難和萬卷端知筆有神

東歸呈元度

此生文字送分陰羇旅無材發噤吟鬢底星星侵晚色胸中落落負初心端知坐索長安米那復能彈單父琴投老襄陽眞自棄蹇驢東去亂雲深

哀程袁州

坐令荊國得髦英淸獻先生語不輕漢使曽觀楚風俗蜀翁未識魯書生楊林墜露隨沈魄叢玉畱詩負夙情欲問典刑波浪闊遙知蘭砌五經橫

郭別駕秋日行縣奉寄一首

秋壑相迎故出奇便應到處小遲遲不妨簿領紛遮眼未礙嵐光秀入脾小睡寧尋兒女夢新詩定寫水雲姿舊巾墊角風流在何許杉篁暮雨時

從範使君求酒

方寸陶陶事不根但知力飲送朝昏無田種秫空爲吏有麯成封卽閉門避暑此間眞有意悲秋今日得無言孔公坐上多餘瀝昜滿農家老瓦盆

重來

出門聊作書生詠倚馬猶能梁父吟汾水寧無注書地秦關已老棄繻心重來樵釣深相識未徧湖山擬細尋白眼何勞預人事但知要得酒船深

屬者觀池檻淸明泉激石立蘆叢交碧文禽並絢翛然發湖山之逺態無輦轂之浮埃杜子美云朱門之泥塗士子不見其泥塗良非是也

圖書多似道家山池檻淸虛不綺紈萬壑春蔵三石秀五湖秋入兩蘆寒冰泉噴激珠成貫繡羽沈浮花作團誰伴玉皇香案吏光風霽月在防幹

聞諸君不裹糧遊山暮歸淸坐靜林僧居相與樂以忘饑僕老病獨在見遺辱君瑞示詩盛道僧居梅竹之賞輙次韻奉答

禪房何許最淸深庾嶺梅邊晉竹林餉客好山勝挈榼遺予病骨任支琴應飡秀色咽溪茗想待暗香來水沈何似拍浮從我醉夜船借月碧千尋

送巨中教授解官

天公憐我欲無鄰得近芝蘭久益芬定免幼安還割席擬從東野若爲雲歸鞭那有藍關雪別夢應通魯水芹彊飯勉之書滿載與君千里共斯文

次韻琳老中秋月

玉斧修輪滅玷痕金精鑄魄凝寒淸綴云都去秋心淨囊露新添夜眼明气接瑤臺端可禦地漫銀漢定誰傾何時天竺山前路細聴煙崖墜子聲

仲夏月夜懷陳西安

長悵浮雲防太淸只今何許問天晴渾憐短夜相催下不放孤光自在明幸與髙樓通逺覽未勞殘燭更前行此心對酒蕭條在咄咄置之聊自傾

上執政

廊廟無塵鑑色寒私門誰啟手親闗萬邦和气君臣裏一代文章伯仲間多士揚眉詣東閤眞人拱手倚南山靑天白日才亭午不遣云隨霰雪還

訪鄭叔詳回得花滿盤作短詩以寄

參軍肯自笑蒼顏花趁籃輿簇玉盤賸取必知叢蝶恨欵行聊許路人看娟娟靜靜春情好淡淡濃濃妝色殘已遣小蠻歌送酒故教亂揷竹皮冠

東堂獨坐懷琳老二首

聞道年來多掩關髙情定滿渺彌間秋風不怕淸難忍曉日應分暖伴閒欲喚扁舟弄雲水已疑小閣厭溪山東堂枉把歸來賦慚愧寒空倦翮還

栢鑪煙冷尙餘薫老去孤城愈不羣沙上晚晴知獨往堂中秋思與誰分隔溪有伴蕭蕭竹對戶無情冉冉雲南北東西均是寄定回歸鴈不應聞

六月二十日捨賈耘老溪居旦起蔡成允見訪僕方蓬頭赤腳坐溪上乃用此見成允而君不以爲無禮反寄詩有褒借意甚愧過情戱作一首奉報

寒溪破曉喜相過不怪蓬頭尙養屙躍馬懷金君蚤晚歷階防血我蹉跎詩人自與塵埃逺病骨終慚粉澤多別寄釣魚船上曲要畱風月伴煙蓑

坤成節

穆穆眞人第幾天九龍扶輦下非煙定知蟾彩騰光夜聊待蟠桃得熟年國步無疆金柱健官聲有道罝賢大邦欲效封人請珍重只園妙相僊

對月

栁梢地面絕微風一片寒光萬里同冰骨直疑潛裏換塵心都覺坐來空蚌胎有露珠成顆蟾窟無雲玉作宮莫怪幽人吟到曉不知淸興自無窮

道上口占

屹屹髙山自兩邊紛紛雞鴨苦當前敗垣過竹還當道脫葉憑風欲半天定恐黃茅蔵伏更呼靑漢落飛鸇一寒如此空形影獨賴狐裘三十年

謝郭倅見訪

及榻靑苔疊亂錢端知骯髒倚門邊蒿萊嵗晚荒三徑殽酒人疏問一防懶慢容教著帽進傳呼驚起借糟眠分庭未覺題輿寵下士徒知公子賢

建中上元以雨雪敗懸燈以國憂罷行樂僕又以老病連日在告辱師與成君見示佳章聊作一首

老去追遊骨亦疲黒甜惟覺睡如飴漸差素彩弄華發猶夢淸妍侍曲眉愧甚雕樽負珠履獨餘殘雪照書帷未妨管領東風在官柳溪梅不用疑

充叟九兄以書問鄱陽官況因亦問訊

信來頻慰別離魂苦問官情卻懶言多睡正隨蝴蝶夢相憐空愧鶺鴒原幸無俗客於書戶遙想靑山對縣門定是放衙能少事悠哉岸幘步槐根

去國

年來去國故遲遲阪上長鳴老益悲不作居山慚防逕彊須了事學癡兒風霜冷面何能笑藜藿空腸未厭饑里巷定無楊得意朝廷合有鄭當時

紅梅

何處曾臨阿母池渾將絳雪防寒枝東墻羞頰逢誰笑南國酡顏彊自持幾過風霜仍好色半呼桃杏聴羣兒靑春獨養和羮味不爲黃蜂飽蜜脾

次韻成允寒秀亭

伐蒿種竹作淸深洗石鋤垣出翠紋玉節露勻新帶月苔膚雨澀細畱云四檐妍色開晴曉一畝濃陰寄夕醺陶令醉時煩客去夢魂瀟灑與誰云【原注此亭舊爲蒿萊之地今亭畔石乃故墻兩堵材也】

十二月二十六日出郊訪無畏詩禪暮歸奉寄

寒郊獨往興悠哉問訊山翁破臘回犀軸冰寒苕水句衲衣雪暗錦營埃歸時煙樹鵶聲集望處溪窻山色來此意兒童終不覺閉門脫屩拂莓苔【原注無畏近自杭來出吳興太守詩軸所居臨溪開小窻坐見羣山僕歸途二三里比至縣齋此山猶在望中】

欽定四庫全書

東堂集卷四

宋毛滂撰七言律詩

次韻方明叔見贈

法書亂眼極牛毛卒業何時愧李翺好在先生無燥濕老來秀句絕孤髙不知蹭蹬沈鸞枳卻念疎慵似馬曹誰薦薛公經行著折腰江縣豈殊褒

曹使君捨夜飲歸步月出城山色如畫作詩一首寄曹

西曹滿百第相聞東閣招延气自春雞肋天教辭怒臂牛心公與慰饞唇酒紅欲去風吹頰山碧來迎月滿身步入栢陰淸夜急敲門惟有鶴譍人

對雪二首

玉京咫尺不應疑龍鳳交橫舞屢僛素色可能妝粉並眞香直到齒牙知珠樓先曉月未落瑤艸自春天亦私千里一裘誰有樣鄒郎吹律爲薰之

空庭白鳳舞毰毸撲帟窺簾去卻回栁絮似將春色到梅梢不認月華來輕盈舞殿三千女縹緲飛天十二臺定有仙人來種玉藍田歸計少徘徊

桐君山邑人呼爲小金山桐君所廬也

塔廟新嚴迹半空山前山後但孫桐樓臺影壓浮天浪鐘鼓聲隨過岸風定有龍宮在深碧初疑海市變靑紅眾醫不識人間病遺籙誰知藥石功

代人和孟羽

東野多窮輙自鳴半生雲水共將迎朝廷纎悉收遺老筆勢巉巖壓後生天上恩袍新艸色道傍詩句古鐘聲出秦壯思磨鋒鍔欲破劉郎五字城

生日【案題有脫字】

要作人間浩蕩春便應三日對東君萬牛早汗十圍木百谷終甘一寸雲天下公侯端有種日邊鴻雁不離羣寶鑪善頌區區爾何似君陳徳似薰

代館職應詔和元夕

太平樂事及黎元桂月蘭燈照有年景焰煌煌浮魏闕淸光穆穆抱堯天皇明爥逺輝星斗睿唱宣和勝管十二明珠供照乘夜光飛出九重淵

送朱朝夫過江北

愛君如竹可無君君去吾歸麋鹿羣他日漫同千里月明朝相望一江云余尊尙得須防語新句那能欵曲聞人到寄書應不識花間但覓醉參軍

送遐舉解徳淸縣章

吏最年來三再書野梅官栁映歸途不容車下牛將犢猶說桑間雉領雛萬里摩霄看鵠舉一城臥轍作兒呱東鄰病骨誰料理十駕相追肯少須

和孫守三月二十七日開宴

繡段遮檐玉刻樽揚州春色最先醺落花風起舞茵捲秀嶺煙生媚黛分酥面錦靴輕轉雪粉吭牙板細畱云要他桃李長依舊不借東君借冦君

次韻曾公衮

翩翩公子蚤知名詩句年來特地淸客館可應堪倒屣蕪編曾不累懸衡南飛倦翮都無興北道主人終有情想見綠疎前夜雨跳珠甃玉伴吟聲

縣境不雨數遣比丘禱佛於廟祀龍於社皆不雨聞龍居響潭水中往潭湄刑鵝而祀之初崖月微明有風颯然動衣袂祀竟云物出雨態生已而遂雨然嵗丰時和蓋造物者之力而龍之惠也至前此不雨乃令之無狀所召爾縣之諸儒反爲歌詩以雨歸令甚無謂聊作一詩奉報

自酌椒漿酹紫淵步虛聲徹羽衣翩【原注祀日先遣道士作步虛聲祓除不祥】壇心月冷刑鵝俎雨腳風揺浴狶天【原注雨書雲河中云如浴狶乃雨】百里飽看紅防防一杯輕愧黑蜿蜒韋編漫記經綸事老對云雷卻惘然

縣境不雨禱響潭得之明日一龜出潭水上取以歸縣齋諸進士有詩因作一首

崖雲送雨一村涼千頃扶疏綠穎香白馬誰將河伯命緇車先趣大夫裝老來未覺巢蓮近逺去惟知曳尾忙趂我還山先辟穀林間日月伴君長

孫使君約觀燈以病不果往以詩見彊次韻和酬

羅綺山前卷斾風夜遊車馬畫圖中落梅已恨靑春減投轄那憂碧酒空座上精明惟定國【原注公爽健過人深夜對客不少見勌容】眼中耐久秖元同【原注來詩道苕霅舊遊而故人之意惓惓不衰】勤呼爲惜蓮燈爛多病猶貪芋火紅

燈夕當三日而罷今至四日五日國人尙紛然出遊勢不可禁天旣雨仍作小晴老稚皆有閒暇不迫之色千兵所至驩呼隨之此前未有也聞使君復爲人彊出聊作小詩記一時之事

廉纎飛雨爲誰休爛漫懸燈總未收自是一年無嘆息不妨五夕得嬉遊後車鸎燕春聲軟前騎熊羆夜气遒兩對紅紗三百炬揷花攜酒趂遨頭

定光梅開僕以病未能往觀亦緣此辭閭丘之約今辱示詩走答一首

七里梅花自一村縣樓目防暮云深玉人爲弄昆溪笛塵榻空橫單父琴知有春心傳庾嶺可無雪興在山陰金鞍簇馬何時到試聴東堂偪仄吟

伯駿同官以僕禱雨龍湫屢效百里薦嵗熙和官曹無事作詩見寵輙次韻奉酬一首

薦嵗熙和屬臥龍得分閒暇與君同春筐縷雪衾裯足午甑吹珠頰輔丰蜥蜴興雲誰汝信商羊舞雨自言功州人欲識余霙雪寄與飛廉百里風【原注武康去州城百里前日大風折木隨卽見雪乃禱龍之明日也】

代張蘭送太守

電轉雙旌雨結愁水流行色過芳洲賸風殘月誰交取別酒離歌且駐畱千里溪山記詩伯一年鸎燕識遨頭朝天不作含香伴爲想林間春意幽

代張菊

去年出郭麥風秋憶共兒童迓細侯煙雨一溪行色動管弦千里頌聲畱防魂南浦橫離恨注目東山想舊遊西檻露團春不管抱叢寒蝶伴淸愁

王治中招余飲丹陽劉公雪苑英公在座主人俾余坐中席僧居左道居右眾賓列坐兩傍曰道之所在也余敢當此哉爲詩以謝之

宇宙中間道最大禪仙並立儒爲尊誰將幻怪驚愚俗總向虛空認法門此土猶知名教重昔人尙有典刑存愧予晚陋羞前哲願以鄕盟齒弟昆【原注此後無論教只序齒】

和巨中遊芝山

俗狀塵容欲養成猶慚岫幌不吾扄任慵讀律知難入忍睡看山輙暫醒蘭茁有時應吐秀茗根無味彊通靈朝霞夕菊全堪飽肯紿侏儒學嵗星

次韻答琳老

雲水肝腸要掃除筆頭費盡淡工夫居山應免逢京兆過我聊當見子虛夜臥春蒲諸念冷晚吟秋漢一峯孤打包來作臨卭客車騎𨿽無亦甚都

奉送徑山無畏老人謁吳興蔣使君無畏能作詩寫字去徑山五年遨遊江南以歸遂過僕於此聊館之旁寺老屋三數間而已當坐名山勝剎大佛事而此非所宜安也

一生凜凜伴龍湫末後飄飄逐置郵老屋相安眞喣沫扁舟獨往亦浮漚晴沙照影支離晚寒研磨煙骨董秋八月驚潮翻口角鈴齋說似古裴休

送參寥遊京師

靑鞵布襪腳騰騰行住湖山自滿膺朝日已升天晧旰秋風猶弄鬢鬅鬙道逢京尹聊須避坐列諸王儻可登認取參寥泉上月綠煙開處在觚稜

次韻琳老

夢魂夜夜釣魚臺懷抱何當亦好開竹日一窻窺我病溪風三里送詩來天花散滅雙瞳冷香燼蕭寒萬相灰欲與道人遊物外故山情在首重回

徑山無畏老人從旁郡來解包武康觀音院昨日訪別云當走錢塘吳興二郡謁林丰二主人僕怪其枯槁淡薄士當無求於世反從事於王公門墻下老人知僕意因云二公有道士我佛所謂大長者輩今佛長城在彼我當歸之僕是其說作詩以餉其行老人常掛瘞鶴銘於座右自言得其行筆法又苦吟名於士大夫間屢過僕東堂飯每稱吾家飯美以故並載詩中

海上仙人爲守關杖頭風月冷金鐶秖緣長者曽傾蓋不爲諸侯故出山瘞鶴字勤衫袖黑敲門詩苦鬢毛斑歸來一鉢東堂飯自有溪云作伴閒

僕罷官東歸過杭州寓六遊堂而樓閣倚空江山在目僕甚樂之無畏老師自武康送客至此過僕於此堂之上畱飯終日頃僕作武康令居縣之東堂每與師飯於堂上數稱東堂飯美每食輙兼人別十數年飯猶健也然師於世故泊然了無芥蔕獨於東堂故人若不能忘情者亦復可怪戱作詩一首其末並道所懷

道人送客過林扄先識穿雲拄杖聲內苑深居無一念東堂久闊尙餘情且欣能善將軍飯未怪頻翻吏部羮小住家風殊不惡一江明月看潮生【原注內苑老師新作彌勒殿橋名】

僧惠澄從余學詩

花開花落古東溪賸馥殘膏今在誰後世那能接光焰上人聊復問藩籬散花髙座眞無事乞食空腸僅不饑急喚淸風下佳樹盡吹塵土出詩脾

上元夜

翠輦遙窺日角丰陽光浮喜散云同【原注十四日微雪】海山不動雙龍矯天信頻頒一鶴通胡越照臨淸景內唐虞消息笑聲中六街鼓舞誰能彊三尺兒童識帝功

五言絕句

過靜林寺用琳老韻作四絕句

空庭不見人烏啄僧臺食林深露未晞微風漏花瀝且來東堂日相值栁橋西癡鸎弔落花全學嬌兒啼橙花亦娟娟照水弄淸白孤香少人知黃蜂自爲客寒溪只數尺炯炯涵晴空寄目誰與論翠荇牽春風

春詞

日催紅鞢雪放綠防茸莫向東郊去王春在九重雲母春冰薄毺曉气暾尙垂宵旰意加惠及元元雪盡牙籖暖蕓生竹簡香夜分猶樂此定喜日舒長精華初結紐璧水再逢春杞梓扶疎見君王自作新云避南山曉天回北斗春榮光生八彩壽色兩嶙峋君防破寒色天笑覺春回先暖延和栁曾無羯鼓催瑞日暉暉上非煙冉冉收晴川蠶可浴翠瀲荇初流栢酒勤稱壽椒塗蚤卻寒靜無遊樂事殊闊濯龍歡曉光開繡幄晴色上金除初進春衣窄猶應澣濯余庶艸將蕃廡羣陰自退消遲遲杏梁日長照紫宸朝八風調養力九地發生深共被年丰賜誰知日昃心睍睆黃鸝出參差紫燕飛君仁罿罻闊惠及羽毛微粉壁椒花馥瑤釵彩燕翩東風呼喚得隨意作春妍日養千花气風和百和香君王自仁壽栢葉更稱觴寶歷垂無極璿璣轉未央繡楹膏露潤玉殿紫芝香穆穆淸光外蔥蔥佳气中雲天看斗柄寰海受和風玉甃蘭封麝瑤池栁養金宸章先造化摛藻自春林

夏夜

毒暑彌三伏微涼起二更月窻風竹亂煙渚露荷傾【案此詩從宋詩紀事采補】

七言絕句

遊石橋寄郭庭晦

亂峯攢劍護淸幽萬壑雲煙暮不收欲就詩壇借旗鼓爲君爭取一橋秋

偶成二首

隨風出岫不知歸身落黃塵夢翠微本亦無心膚寸事故山卻合自由飛

此生弱艸寄輕塵辜負南山筍蕨春好去桃花破浪暖淸風明月不辜人

琳老送瑤花數葉云作香燒气甚淸馥

璀璨誰將玉作春天魔故惱老詩人金鑪送在東堂手便有淸香通四鄰

徳淸五兄寄淸茶

玉角蒼堅已照人冰肝寒潔更無塵鳳凰雨露生珍艸不比榛蕪亦漫春

送茶琳老

道人詩思前溪水流出山來亦自淸謾寄鳳凰臺畔雪不妨竹裏潤琴聲

競渡

風斾悠悠水薄船浪花翻覆自揺天汨羅誰復追忠義爭快兒郎一棹先

石校書

按書使者過蕭閒但恐韋編有蠧幹豈識郝公蔵萬卷平生檢校費心官

雨中采石菖蒲

皂蓋銅章久污人靑鞵布襪亦生塵今朝獨向秋雲裏幻出林泉自在身

濺濺小水碧逶迆叢菊寒深蔓翠垂采得菖蒲未歸去滿身煙雨立多時

秋云作伴更誰俱頗慣登山不用扶笑怪河陽種花手杖藜破雨覓菖蒲

碧澗潺潺佩玦鏘錦苔織翠防昌陽玉眞新洗羅裙帶流出僊雲水亦香

小雨防茸濕槿花臥云雞犬是誰家老人爲指靑崖路童子能尋碧玉芽【原注時問路田父亦攜小童采藥】

聞琳老欲入山今少雨想未成行奉寄一絕

野僧報我泉新白此老居庵山更淸雨故應須小住云寒端未出相迎

題貴溪翠顏亭二首

寒聲著葉冥冥雨晚色遮山冉冉云且喜翠顏長好在水邊小住可無君

船中自帶紅泥竈亭上親煎白乳泉惟有溪山知此意水風吹面晚蕭然

贈程防山人

十年貧賤欲如餳媿客殷勤話此生試與宋君尋卜肆長安東市雨新晴

許子遇示二絕句見索亂道因次韻奉酬

苦吟正在郊寒處【原注孟郊乃邑人】露艸秋虫亦共悲過我聊當煮彭越不須苦覓外孫詞

筆頭風月無多子盡是前人追琢余豈有聲名到溫李僅能楚些屬三閭

正月三日遊證道寺

水畔山前蹭蹬身三年魚鳥許爲鄰臨當觧組槐陰下更看酴醿一夜春

題上元雪作題證道寺

故嵗嬋娟獨自來今年更喚玉妃陪要知霽色本無際端放眼中雲霧開

和鄭叔詳送竹筍

渭川春色到龍孫漸養侵云百尺根可惜斸來陪脫粟葛陂畱得看騰騫

某獲造司空府得至便座見文禽五六夷猶曲池上意甚得所慨然有感於衷戱作二絕句

許近淸池養羽儀防波穏暖自忘歸長依竹石供瀟灑不學蒼鷹飽便飛

幾年不解向滄洲矰繳曽傷質轉幽端倚主人憐采色要隨鵷鷺濯淸流

石頥山虎跑泉久渫不食僕至山中爲浚治而去

自洗苔膚一尺寒烏菟那復此蹣跚不妨爲我照毛髮正可與人鑑肺肝

頃劉子先學士守姑蘇嘗寄洞庭春酒得爲西湖十日之醉今流落於此但覺村醪可憎戱作一首奉寄吳天用使君舍人

劉郎曾寄洞庭春小暖西湖十日貧老去餔糟無揀擇髙風空媿汨羅人

偶得佳酒分寄陳巨中

南嶽夫人綠酒春近來未及玉膏醇穆生不許聊須彊他日瀛洲是故人

春詞

春逐東風行地上徳隨和气防寰區聖人中正觀天下道本無言教已孚

冰銷玉液鳬鷖喜日暖宜春艸木長忠厚家風傳八葉太平光景接三王

好生恰對發生時寛大防流渙汗飛雷雨解成僵枿動蓼蕭詩就逺人歸

天光地气與年新不覺人間一物陳初令雷霆端有信舊余霰雪敢無垠

仙桃欲拂朝眞臉禁柳忙催望幸眉不防君王春思別杏花菖葉在農時

冰開禦水龍鱗細日照宮梅麝炷烘欲看人間花灼灼不妨葛藟共春風

誕敷文徳金鈴振盡納熙河玉律諧禦柳宮梅動春意朝來黃鳥亦喈喈

玉殿重簾捲水晶椒花栢葉聖人淸千春萬嵗承明主長聴云韶歌管聲

雪才盈尺云陰解風不鳴條雨塊完春力急催冬事退君王寛政不恆寒

君心與物爲春久喚得春風破臘回天近自應通信息梅花不用犯寒來

春色年年染禦溝鴨頭輕綠弄花柔今年春到昆侖上九折委蛇舞翠蚪

截肪初見昭華玉刀出昆吾寶籀開天助君王敷大喜安排春色探先來

禦溝梅柳寒猶噤芳艸池塘暖尙微玉色怡融何事喜一年苔綠徧圜扉

宮漏遲遲不受催出花光景漸徘徊萬方日日春臺上不道東風恰始來

雕云燎馥沈香暖防勝風翩玉燕寒天上春光來咫尺瓊花瑤艸徧防幹

瑣窻朱戶無寒到長似春光日日來自是螽斯載風什可煩簫磬祀髙禖

靧面桃花有意開光風轉蕙日徘徊昭陽天近知春早玉琯東風破雪來

日射觚稜气鬱蔥露華猶冷玉芙蓉瑣窻朱戶春光暖珠蘂瓊花無數重

臘寒辟昜沈香火春意侵尋玉琯灰陰徳承天專靜厚發生有助到根荄

風來太液冰先泮日照延和柳未知翠輦不緣花事出行看荇帶綠參差

某視田至福慶院唐向履道歸衢與之追路於此邑中學士成能師與劉知常汝明莫若師文咸用古士服肩籃輿從僕遊秋盡一日谷旣登塲郊行十五里間見牛背兒皆有厭雞黍色時近境稍有以谷不粒聞而天乃獨以穰穰滿家遺五邑民豈造物者哀令治亡狀姑用一飽蓋其慚面耶遂與諸君飲酒於翠屏軒煮茶於秀巘亭賦詩以相娛樂今日天寒霜下四山蒼然盧橘始花五人舉白相屬口不道人間事孰知僕乃沈埋簿領中人也

欄幹倚盡赤旃檀盧橘花開秀巘寒防取虛庵畱客意小牕疏日上蒲團

蔡天逸以詩寄梅詩至梅不至

應念蕭寒槁木身殷勤分寄嶺頭春冰肌玉骨終安在賴有淸詩爲寫眞

罷官次常山寄鄭叔詳

閒身已置參軍幘歸路仍推處士車石室散仙當醉起試傳消息過煙霞

與鄭叔詳飲石橋山

喜得靑州好從事共登畢卓拍浮船雲煙已借一千日山鳥不須驚醉眠

見戱【案此題疑有脫字】

薄命何須問大來時時廢捲秖孤咍故園松竹空荒徑可勝淵明一賦催

欲訪天柱山闍黎寄一絕句

三年不到上人家目防晨煙與暮霞急遣寄聲堂下水便來洗眼看天花

琳老惠麩幹走筆奉寄

何人彈鋏苦思魚食肉而飛亦任渠誰見東堂病居士山僧乞食亦分余

汲水禪靜琳老寄詩因次韻奉寄

云腳濤頭气自寒了無閒夢到蒲團翠庵只在東堂裏底下揚眉直下看【原注來詩云甌面乳花誰共看因以奉戱】

跋李伯時醉僧圖

道人三昧一壺中筆下驚蛇怖小童日日松間好消息酒香先過野橋風

訪琳老聞出赴供

賔頭應供未還家聊借僧窻自防茶此意不須相見說已知秋色付蘋花

別歸云庵端老

何年敗衲裹虛空雪雁煙鳬不受籠未信歸云便端的一船明月四邊風

寒食日過翠峯塔院示法海道人

雲煙七級赤旃檀龍護金函佛骨寒問訊道人春到否瑞香花謝倚欄幹【原注塔院欄檻外植瑞香僕至已零落無幾】

子溫以詩將菊本見遺數日適病伏枕今少間戱作三絕句以報

破煙涵雨得春叢想見當年老範公多病未須求茗艸此詩渾欲愈頭風【原注南人作菊茶以治頭風】

盡鋤芳艸春應怪初種黃花秋未知花外種松松外竹漸無蝴蝶到東籬

更作天隨求枸杞試從子美覓黃精但知一飽輕方文不爲秋毫要眼明

春曉

東臯紛綺水潺潺翠拂官橋柳欲眠出谷黃鸎終好在辭風紅樹稍蕭然

酴醿春曉與誰芳自是新來雨露香燕子覓巢終軟媚楊花滿路尙顚忙

鑪香燼冷夾衣寒雨過園林翠作團剰得風光何處著紅薔薇搭小欄幹

池塘綠淨了無塵造化裁餘十日春月樹淸深語鶗鴂幾時歸去亦謾人

二月二十八日禱雨龍湫

折腰五斗自難堪每爲斯人食不甘赤地黃埃迷澤國老龍飲血亦分甘

過淨林杏花下微見曉色

籃輿度水犯雲巢拂面垂楊翠欲交春睡穏人殊未覺半分曉色到花梢

過吳淞江

參軍身外秖圖書獨與吳江分不疎歸去他年當辟穀嬾隨波浪覓鱸魚

題琳老所攜二蘇書帖

道人此書欲在眼扁舟一宿亦隨身霽月光風開玉軸千年髣髴見斯人

和孫守

回首長城臥落霞雲開桂影過昏鵶不須更要千紅翠醉眼燈前已亂花

散藥過東湖戱作絕句寄陳巨中

誰爲蒼生起病臒參軍藥裹欲何如湖東道義爲鍼石不用先生肘後書

次韻王宣義見過夜飲四絕

空琴誰爲奏南風坐看幽香走篆紅定卜糟丘度餘日此生那復問蓍叢

淒風落日酒家天何事囊中長一錢快見渴虹橫酒戶歸須殘月上吟韉

崔郎傲兀見孤羆筆勢縱橫欲發奇賦就何人知犬子杯深自喜對鵝兒

肯爲張卿貴作奴不嫌喚客手攜壺全勝一葉惟茶竈未負黃公賣酒壚

靈芝觀上人房植紫竹一本覆屋其上以庇朝日顧雨露所不及也疑其當憔悴枯槁反蔚然勁秀爲作一絕句

堦前紫玉似人長可怪龍孫久未驤第放煙梢出檐去此君初不畏風霜

訪孟令不遇

扶病尋君君未歸添香應惹踏門衣東風未破桃花萼雪壓餘英蝶亂飛

常山孫令見過僕未起孫題壁而去作絕句寄之

醉鄕冉冉夢遊閒一夜涼風喚未還可是應門無稚子雙鳬仙去定誰攀

門外初爲羅雀地壁間偶見換鵝書忽然興盡何由揖擬遣長須致鯉魚

夾道老槐分曉色出樓寒鼓報衙聲解牛敏手仍投暇夢蝶閒身尙未驚

送茶宋大監

鳳凰山畔雨前春玉骨云腴絕可人寄與靑雲欲仙客一甌相映兩無塵

玉兔甌中霜月色照公問路廣寒宮絕勝自酌寒窻下睡減悲添愁事叢

響潭

水面平鋪映碧空夜深明月照龍宮猿啼未響潭先響一樹花開兩樹紅

遊翠峯寺

隔墻楊柳舞腰斜傍砌鵝梨玉作花此地風光誰管領小詩收入長官家【案以上二詩從宋詩紀事采補】

晝寢石頤寺

何人支枕古邯鄲孤臥僧房四面山故遣白雲遮谷口不教幽夢落人間【按浙江通誌增】

欽定四庫全書

東堂集卷五

宋毛滂撰制

龍圖閣直學士太中大夫知亳州王益柔可差知江寧府制

勅江東鉅屏莫極金陵惟我邇臣宜承重寄具官某夙多踐歷今爲老成委以拊循庶言惟允鎭玆剽俗繄厥靖猷服此命書往其無替可

承議郎直集賢院範育可權發遣鳳翔府制

勅某扶風者蜀隴通秦之控也異時商賈輻輳獄市繁多故最爲闗中之劇郡爾能以儒學潤飾吏治而又風俗習焉故因以命汝勉服訓辭務修循績可

朝議大夫守吏部尙書曽孝寛可資政殿學士知潁昌府制

勅入正六聨出分近輔眷維舊弼推錫龍章具官某溫厚端方淹詳博敏早聞邦論久典治官比厭劇繁屢申情懇永惟加惠固所重違袐殿華資陪京樂土往繄坐鎭毋闕告猷可

表

進恢復河湟賦表

臣某言臣頃以縣令守陛下民社於封禺山中日夜所以噓呵父老磨礪子弟皆仰承熙寧元丰之遺徳故臣於當時簡書號令亦竊耳剽日久陛下初登納牖之法座道隱旒纊恭黙不言適大臣新用事頗失經綸之意孤奉陛下仰成之恩而觖天下望臣甚惑焉明年臣當攺任西入國門竊於道路聽聆風聲尙因循而踵故也小臣不知國家治體其惑益甚未幾舊徳眞儒更起於江湖上翔集廟廊於是其風丕變稱陛下之意慰裕陵泰陵之神明快士大夫之心治與古合惟是河湟故封棄而未復臣惑未解忠臣義士所共憤懣然又未幾湟中之地指麾而定雋功休烈無愧前日方聖謀獨運天機黙啟而奇迹未暴也將士猶休馬解甲而枹鼓未鳴也臣竊聞縉紳之論老兵宿將之言咸謂狐兔穴深恃崄守隘鎧甲犀利其眾梟雄敢死而善戰故將士不敢有輕老羌之心吞河湟之气然天聲一臨威武紛紜湛恩汪濊鳥驚鼠竄遊魂窮山不知死所臣然後知聖人有作天應地隨關機闔開神聖出入妙乎其不可識矣矧廟堂之老帷幄之傑仰奉睿謀如手應心此豈容天下所共知也臣【中謝】恭惟皇帝陛下練天地之純粹攬道徳之精剛行大人正己之事知童子害馬之言倚丕基於南山納眾流於東海使先帝十九年盛徳大業上格於天下格於地中浹於人而外冒四夷昆虫有命之物無不仰戴蓋自陛下夙夜追述續紹基構累積而峻極如是也尙乃兢兢業業無自廣之色有爲善不足之意故小大之臣咸懷忠良僕禦侍從罔匪正人日月軌道風雨時節艸木遂茂山川鬼神以寧而鳥獸魚鼈咸若也荒服君長移珍抗手稱臣闕下百姓驩忭中誠感發致治之敏尙以置郵爲淹臣質之詩書考之傳記逾唐跨漢引領軒虞所以稱治者五六君而已陛下棄其糟粕收其英華接武治道如涉東西之衢超此五六君蓋已萬里矣臣本江東諸生材學行能無可算錄頗嘗漁獵六藝之囿素知筆硯淺事陛下天縱聖學言成五經昭回之光下飾萬物故褒衣博帶之臣相與涵泳聖涯丹靑景化而結綬金馬之門磊落相望惟臣命薄骨寒抱病溝壑艸木之年亦已晼晚尙區區誦書洛陽市中徒聞有四庫之典蓋曾不及蘭臺之蠧魚者也竊聞王師掃灑湟中盡有故地功徳顯著聲施甚美而大手筆之臣炳然在廷其所以鋪張論述刻玉牒藏金匱者其筆勢宜盡出班馬右方鳳鳴髙岡鶴唳太淸而小虫喞喞防鳴艸間蓋時所感動而不能自巳也故昧死獻聖主恢復河湟賦謹繕寫隨表上進以聞

代人謝禦制詩表

瓊章妙句仰煥奎文玉斚上尊俯霑濡澤旣共懷郢握之貴又獨袖隋掌之明豈以臣濫被九鼎之司故常使識八珍之味垂光海宇共窺云漢之昭回不夜臣家獨見璇源之圓折【中謝】伏惟皇帝陛下多能天縱盛徳日新固已郛郭於五經不足喉衿於六藝訓誥追三代之典則詞章存二南之風流豈惟殘膏賸馥將沾匄於後人是謂非煙祥風當緣飾於萬物天淸气朗晝色永於上林葩正華繁春工贊於宸翰寵逾華衮之重老增布帛之溫願子孫之相傳付金石之同在伏誦膏雨之初霽益見聖神獨運之功𨿽云羣生之有年敢拜君臣相說之樂

代人謝殿監賜對衣金帶表

內監深嚴本有待賢公卿之選上恩優渥廼過意臣父子之間朝無一人之言澤自九霄而下聖主自爲之奬目防臣何假於賞音茍一旦未濫於瓶罍是此生終辭於溝壑惟臣之遭遇可謂非常然時之滯淹豈無遺恨臣【中謝】伏念臣材非蚤就學最淺聞當百執事之間未免沾沾而自喜在九卿之列又羞陸陸而無庸每被使令了無稱可差幸未盈於百謫云何不啻於三遷念當卻掃於衰門遂恐墜東山之望寧意乘良於壯嵗曾不知周南之淹超諸搢紳快如挿羽此蓋伏遇皇帝陛下急欲求治每恐遺材𨿽俯仰太平出自聖神之獨運尙网羅多士姑備左右之美觀如臣何堪逢時乃爾身居供奉之內最爲依日月之末光班隨侍從之間何但陪鵷鴻之淸集人間風聲塵土之不到陛下起居飲食而預聞顧影若加華衮之榮撫心則懷薄冰之懼蓋衣裳在笥臣有涼薄不勝之慚束帶立朝臣無詳贍可觀之譽惟希古人之愼密以答上眷之周旋

代宋漕司謝上表

一麾出守所昜堪小壘而寡民八使分行將難副連城之重寄馳傳趨宣風之防叩閽無望日之緣對靑蒼識所部之江山見父老示當頒之徳意【中謝】伏念臣器能甚陋風力不彊空懷赤心素乏淸問事主則有曾門之餘烈家傳尙蔵太史之遺書豈忘激昻了無表見一昨備修書之數未防塵持節之行亟召置於府僚旋擢居於卿列念淒冷初榮根柢春施均被於恵風顧髙華本絕階梯秋毫皆歸於帝力所以未及逡巡而退卻然而深虞批抵之侵淩屬當守壘以須期乃復闔門而涉嵗曾未暖信陽之坐席遂已只吳會之除書方其多士充庭不乏鵷鴻之翔集特恐一夫失所尙計鳬雁之去來誰爲臣言自出天意惟臣際遇非人力能此蓋伏遇皇帝陛下允釐百工旁礡萬物不令盛世致有遺才姑收尺寸之長亦異尋常之寵矧驅駕豪傑俯仰升平天人所以調諧瑞應所以辧至鼐露淪軒轅之粹韶云舞昆侖之仙凝旒太紫之閒洞燭寰瀛之表恩行雨作威至電飛窮日月之所臨罔恩威之不逮旣臻逺近之無事屢逢東南之有年使臣更復何爲報國能宣薄效第當萬艘銜尾助陛下恵養元元一節究心免微臣因人陸陸

進連理木表

兆民允殖惟一徳之是歸厥木惟喬當至仁之所及在木理何知而乃合見人心不約而自同玉華效祥甫被上天之雨露道山呈瑞近蒙中禁之風光逺在偏州亦霑余澤況玆木之良異視他種而增奇獨引一枝相望八尺修條中立屹天柱之承霄兩幹旁連矯虹梁而濟涉嘗考圖書之所紀謂合海隅而爲家恭惟皇帝陛下道洽無垠徳齊有截開闔之妙物被於曲成覆載之均世容有異意玆表君臣一體而共理蓋符本支百世以同昌念臣有固陋之愚𨿽孤民社之寄惟地出太平之象自成艸木之祥敢佐太史之筆端庻備升平之瑞物

啟

上中書侍郎啟

折楊黃華僅能入於裏耳髙山流水寧當嗣於賞音譬如鳳凰見而羣飛嚶鳴滄溟開而眾流歸往恭惟某官巖廊大老衣冠眞儒金櫃防書獨當一字之褒貶玉堂視艸逺追三代之文章至於穹廬奉對之専紫樞坐籌之密增重本朝於九鼎制勝遐方於兩楹惟天之北斗中樞應國之南宮左轄方當翼宣元化輔成人文可謂勲徳並隆文武備足是何區區路傍之小吏敢進平平紙上之空言所憂唐突於璠璵非敢爭裂於綺繡借令優假終不自量重念某才不如人志空好古鉛槧淺事昔嘗趑趄韋布半生初無表見亡羊亦何異於博塞不了莫及於封侯況羽翮不修合在楡枋之下語言無味誰收俎豆之間鹽車甘駑馬以同勤竹簡與蠧魚而俱老悟筆硯眞取窮之具而文字乃招嫉之符徒使聲鳴益悲尙無公幹之逸气徐思少作可悔烏用相如之浮華宜淸朝數免而稀遷媿古人難進而昜退發今短短而先化面久蒼蒼而包羞行路人得以揶揄士大夫喜於掎摭此而不去何所欲爲側聞遨遊上公之門竊亦棲遲下客之座𨿽是尊卑之異等敢希臭味之同歸況昔與諸生得共聞於綿蕝今隨庻物幸並出於陶埏正應顧主而悲鳴先喜過門而大嚼矧屈借齒牙特達之論曾不遺腹背闒茸之微惟寒穀气遲未覺東風之解凍睇繁云目斷但傷急景之雕年端念學殖之已荒無望儒林之擢秀日暮途逺空懷三徑之歸月明星稀妄意一枝之托

謝舉主啟

聞冀北之足已空尙煩收致類遼東之顙彊獻盍取慚歸頗哀蹭蹬之年少借殷勤之論竊謂薦士𨿽古知人甚難或者好龍非眞烏覩淩雲之異不然相馬失瘦莫顧負轅之良欲觀其人當問所主初或收光而未耀終有泣血以相明至如鈍頑敢累明哲伏惟某官雅屬時望藹爲辭宗開卷綆長而汲深故得百家之淵奧下筆芒寒而色正獨燦一天之星華未參髙妙之遊尙屈澄淸之寄方廣洪河以容物執鑑而照人如魏王之瓠無堪反浮沈而得所視無鹽之貌可惡將刻畫而難妍某骯髒寡諧流落不偶防欲請璽而治鄴本非好竽而求齊平生多奇固有定數際遇𨿽晚亦豈偶然鉆皮儻挿以羽毛蒸朽或出其芝菌未能報徳何敢辱知

又

植當道隅眾且指爲苦李投畀爨下自寧必爲良桐但思襆被而言歸何敢執裾以求鬻竊謂薦士𨿽古得人甚稀區區搖尾者了無可觀紛紛引手者亦何所見茍不旁借聲勢則當外務沽借令黑白判於目前未免寒暖移於筆下今見取於眾人之必棄使坐據於諸君所共爭借淸議未然或累公人物之鑑亦髙風獨凜已驚渠世俗之心伏惟某官邦家舊人師帥夙望雅抱逺韻蔚爲文華天子意在匈奴郎官尙淹於父老都市血流俠少京尹未害爲循良誰使時和而嵗丰本出政平而訟理晚遇有依劉之幸老狂慚薦禰之文蒼驥方騰踏於夷途勢當致逺靑松獨磊硌於羣木气已淩寒乃欲分餘力於駑筋綴和气於凍枿俾一旦軒昻於欵段或異時追配於輪囷某少頗觀書初不讀律名姓空沈於州縣年光半度於江湖未嘗知治而敢諱錦傷正如學醫而惟恐人費倦欲遊於北海拄笏時望於西山敢意提撕彊令奮厲假以羽翰之力被之衮繡之言何異披樂安之沙終日僅收粟聊試拭華陰之土半夜或出光芒永懷推轂之門孰是銜環之地

又

弔影江湖未嘗備門之役借論牙頰誰當爲根柢之容旣不類相士而舉才又不待察言而觀色嗟乎途且逺而防暮無乃樹𨿽病而亦春伏惟某官蔚爲辭宗雅仗名節進止自有表識闚防不爲精神行陪前席之談尙屈外臺之計問利亦仁義而已欲婢妾榮夷公之謀理財非玉帛云乎蓋寢飯昭奚防之意故屣履以見賔客如懸衡而較錙銖甚若不材尙辱異眷重念某素著狂直無他庸能平生最恥自媒老去每發孤笑惟有鈆槧之技莫施簿領之間幸無箠楚之聲未敗歌之俗久將自考下下以歸去安能更共陸陸而低徊敢意恩私首及孤冷獨是丰城之光怪望者有能識之竊比周袖之良珍出則無肯售矣惟痛自洗濯將上報提撕

又【原注以文章可采乞朝廷甄擢】

揚子云貌寢而官卑經𨿽而謂白九方歅機深而識妙馬本驪而謂黃世方共輕其書誰復獨忘其外此蓋先儒付之於悠悠者未應小子肯至於屑屑然借論齒牙淪愧肌骨伏惟某官早馳令問蔚爲重人暫屈使華之南更未礙佳聲之北去無負勢驕人之气有好古下士之風謂簿書米鹽非豪傑之標的惟文章人物眞太平之丹靑聊慨發以一言蘄振出於百里重念某年嵗晼晚形體支離當投筆研而荷犁耡賣袍鞾而換蓑笠恐難待西江之水逝投老東岡之陂空托知音無從報徳

又

僕射題目之防何可勝東南之多士相君親舊之未及況無左右之先容寵借一言本乏半面往有市茯神而得老芋或至欲昌陽而進豨苓𨿽眾人之可蒙待良醫而自判今猶饗萬錢之饌擷杞菊而並羞又如作千金之裘搴芰荷而同制伏惟某官气大經世才髙絕人馳聲象魏之都彌節湖山之會求於公論宜卽近班至於出滯振淹眞得古人之用意所謂承流宣化是從長者之折枝第如孤蹤誤煩雅眷某才穎不耀辭華昜零長年與世而聱牙中夜撫劍而躑躅無言弔影有愧賞音借爲趙魏之老或優尙念齊秦之路未效更當鞭後蘄副挽前

通問監司啟

八俊分行本自簡於上意二星所向殆亦出於天心故欲賦皇華之詩必先賜淸閒之燕至所以不待次而用端必有過絕人之資伏惟某官間世逺猷當時秀望是獨翩翩而蚤就何容陸陸以並驅惟金鸞振鷺之遊將觀步武顧木牛流馬之事聊試緒餘某蹭蹬涸鱗獨速短羽鬢髮未老而先化田園將蕪而不歸姓名𨿽不序於後塵形影蓋久依於美防毎欲追蹤丈人而獨往何敢刻畫無鹽而自媒第嘗得糟粕於斷編亦時有筆硯之淺事必當綴履請徑同兩錢之錐或許揚眉願少借盈尺之地幸讀書不咍於妻子將定價謹屬於君侯

又

獄市並容眾仰冬曦之愛鷹隼始擊共窺秋漢之淸方人主欲觀升平之風矧使者能養忠厚之气頃旄旌未辱蓋光彩已先恭以某官搢紳重人宗廟珍器況平畨乃屬老手正自談笑而有餘惟經綸久抱雅懷尙復捲收而未究某日暮途逺肉緩筋駑未伸堂下之一言先辱鹽車之顧獨負胸中之百紙敢羞醬瓿之須

又

少年好學初如蠧簡之魚晚節爲貧終類太倉之鼠壽陵欲歸而步旣失單父𨿽細而形已臒尙何可言茍幸托庇恭以某官气並冬日詞摛春華漢使繡衣尙提三尺之法道家玉字卽觀四部之書方求史筆之精魂當屬文章之司命顧江生無買名之意僅存覆瓿之餘聞韓侯有定價之聲輙累懸衡之下

又

初觀除目忻屬我輩於老成逺臨傳車想見國家之忠厚伏惟某官學歷閫奧气摩雲天嚢括底蘊而莫知有餘瓴建淵源而亦復不竭竊意深惟於邦計正在厚斂於人材至於飛挽之云聊發謦欬而已某生而寒气仕也彊顏空憐編簡之光陰盡寄簿書於晼晚尙不念先驅之訶罵獨仰望良醫而呻吟目力昜窮姑獻十家之縣江波無際幸容五石之尊

又

平粟待儉敷泉均勞𨿽號熙寧之新書本是治古之美意爲法固善得人防稀恭惟元符眞人所以勵精至於常平使者可謂妙簡況上自二千石之吏未嘗不因緣以升沈逺𨿽十四州之民皆得赴愬其疾苦伏以某官文學前輩搢紳先生聰明殆出於天資議論不牽於世俗坐見人間之情僞皎如須眉之落鑑中立去部內之邪姦快哉鷹隼之摶云上某少學詩禮老沈簿書弄槧磨鈆頃累名臣之論束帶斂板今隨俗吏之羣曾不知傷錦之譏尙有志著書之事煩借牙頰當生羽翰

賀蘇右丞啟

丞轄天臺進陪國論賢者在位君子得輿豈特糾八座而辧六官要亦順四時而遂萬物出云雷以下澤扶日月而麗天明詔始頒公義交允伏惟右丞言有壇宇得先公之靜剛思通神明跨伯氏而髙妙器非近用者所就必晚天欲大任者其始或勞時初崄艱未免柔從於蒲葦心獨閒暇曾不奪常於電霆杜公有應變之才裴公無左右之助顧斯文之未喪得其羽以爲儀起遊道山進直靑發當年之涵蓄破俗儒之譏評玉堂搖毫餙王言於黼黻烏臺正色立朝士於風霜今膺夢求頗慰人望某鈍頑無比嘗塵君子之下交榮悴旣殊空記先生之餘論安敢彈冠而蘄彚進且將拭目以觀太平

賀右丞啟

伏審光膺制命入贊政機國家用賢寰海蒙福竊謂學稱堯舜人誰無致君之心材不臯防天莫與經世之器故𨿽抱經綸之學要必有王佐之材世非斯人書亦虛語天地萬里在欹器安危之中民物九州寄小鮮熟潰之內得人則置器烹魚之昜失道則挾山超海之難惟聖主有心三代之時挈升平付公六人之手寵寄者可謂重大素定者得不從容伏惟右丞當世眞儒先皇遺直公輔之望少壯已然譬豫章之木耿介於林中自然有廊廟之質泰山之云氤氳於石上無疑爲霖雨之期郁乎西漢之文章顯自北門之學士後千年大都通邑尙驚史筆之精神比一時宿學老儒共戴文章之司命此蓋餘事固已絕人究其淵源未及防滴今當盡發六經之微妙散爲萬物之中和某二十年竊承下風嘗數千里願效愚計晚能際遇謬塵筆削之間今遭棄捐猶在陶鑄之內倘不從佩紳效能於鞭防尙當與蓑笠受賜於江湖歡喜之多拙訥難盡

答曹守任中散啟

伏審下車云始褰帷之初蓋已藹聽於休聲是曾不煩於老手恭以某官天資之敏士譽所賢久更練於中朝暫均勞於近服精明之力固自有餘愷悌之風正應不乏當未期以報政宜不晚而召還某久念素餐之可羞方喜嘉防之是托乍玆阻濶實有依歸敢望善履餘寒薦迎多祉

與饒州太守辭免權幕官啟

子厚蘄見權公非能朝造而夕謁建封克用韓愈不爲晨入而夜歸何特蓋於彊顏正復弭其狂疾至有長者之髙誼得無雅意於古人伏惟某官天付逺猷世獲重語朱轓畫防漸彷徉其要津墨客詩人猶形模於少作下車一日奠枕萬家豈惟獄市之並容未忽米鹽之煩碎至於柬辧人物必先濶略簿書某得備屬官絕無能技【案此下五字原本缺】故態獨不果於閒居拙異安仁之褊心了何疑於巧宦可謂支離之受粟敢爲舒緩而養名況斐文無用於當時又奚逃於醬瓿顧綿力不堪於長阪姑欲避其鹽車今吏情薄如雲煙惟學癖牢於膠漆閒而誦讀雜以呻吟茍無細故於胸中甘老分陰於窓下況須少日遂可解歸或假三冬俾之足用望裁如此公獨謂何

到秀州謝執政啟

羣材並植肆望梓之成林短羽退飛盍投鳬雁而爲伴第可江湖之歸去豈堪民社之承宣此蓋伏遇某官身運天樞手執人柄生成萬物而寒暑必信進退百工而邪正自分談笑巖廊夢想人物顧翺翔要路旣盡收經術之諸儒獨牧養小民尙兼取簿書之俗吏乃俾寄身於飽暖何敢企望於功名重念某畎畝餘生門墻舊物𨿽蒿萊之未出然本擢於勾萌借風雲之不隨蓋薦長其卵翼受恩深矣圖報缺然悵渤海之方春旅翮先謝惜崦嵫之晼晚馬首何歸感媿旣深歸投益切

賀執政啟

伏審孚號大廷登庸哲輔羣情久徯而忽獲和气不召而自還在昔王佐之材或見畎畝之內至遇合之時蚤晚略異而經綸之志顚沛不移矧政路曩所周旋未防忽收於膚寸而眞祠久於涵養一旦大決於隄防百里爲驚萬穴來會恭以元聖在上朝陽當中天光淸明云陰解駮付倉公以鍼石眾屙自除屬雨師以風霆百谷是仰伏惟某官蓍羣疑之信權衡萬物之平股肱主躬筋力國體立朝居豪傑之目得道本淸淨之門天降大任而初乃或艱帝賚良弼而終不可圉徇身之謀常若不足經國之器乃自有餘濯痍噓寒初出立談之助破涕爲笑速於置郵而傳況運動樞極以通政機掌握至公以爲人柄喜及荊州之未老遂得相材賴有太原之奏存自應天啟某頃緣編削幸備官僚適傅羮之不和坐魯酒之自薄羣公未嘗與之題目諸生猶數見於排拫蘭陵此時亦自喜抱闗之賤淮陰前日矧不過執防之卑但冀未死於饑寒尙或有待於振出竊以夫子攝行魯相豈獨喜於下人公仲輔佐烈侯誠有意於進士蓋出社稷之大計不緣賔客之私恩仰惟談笑巖廊夢想人物太平之基旣立勢成九簣之堅淸明之象益昭力當八柱之健某當塡溝壑莫望門但逺同於蒼生亦均依於盛福

議禮攺官謝執政啟

大鈞播陶物無廢者細流歸往海獨容之賦麼麼於萬形之間收涓滴於百川之內未云有用不使無歸所以溝壑之捐誤置文書之選素餐少日輙冒上恩白首半生僅通寸進𨿽獲磨光而濯色尙餘弔影以慙魂竊謂國家積徳百年同風三代爲其禮樂屬我君臣非若曩日第藏名物於有司必使斯人皆被教化以成俗更復逺稽於治古蓋將盡【案原本有脫字】於官名必得博碩之眞儒庻就升平之盛典矧捐官寵因起滯畱可容濫吹其間聊使糊口於是此蓋伏遇某官虛心天下康色朝廷搜羅四方之俊良陪輔一時之遺忘遂無伏死巖穴之士更空隠轔卜祝之徒譬若橫江而漁絕云而弋顧盼有頃飛潛並收何獨在一郁而得伸亦槪見寒逺之不隔仰惟代天理物妙同嵗功安土居人力均坤載可謂魁壘萬人之傑尙乃濶略三公之尊士不待推食而解衣身可使蹈湯而赴火重念某筋駑肉緩材拙意疏一嵗寧冀於九遷十駕不能以千里況侵淩憂患之後偪仄饑寒之餘志气已衰分無逺到語言少味事亦寡諧犬馬第識主人之門當不死於內熱雪霜或變羣木之色蘄不雕於嵗寒欲答所知請堅此意

得眞定倅謝執政啟

薄寒中人莫借一言之暖太和蒸物忽同萬物之春急弦𨿽發於危機弱羽終依於大廈惟憫窮悼屈本出於至公然刮垢磨光卒成於委曲念未嘗備灑掃於下館曽不知累題目於前旒卓然古人之賞音不待平時之識面自忻際遇眾爲驚嗟恭惟某社稷元臣文章司命手運樞極實代天之四時身備股肱蓋與國而一體夢寐不忘於寒畯升平有待於丹靑謂如文王之朝必有多士欲任伊尹之責所憂一夫伏念某瓠落無容齟齬難入少旣乏於奇響幸猶同於卑飛弄槧磨鈆不過犬子浮華之作欵關持謁未免禰生漫滅之譏曩輙掛司空之書初不盜相君之璧遂久廢而不錄亦徐察其無它然搔之不絕者良已童然殆挽之俾前者不及寸許何敢視儀之舌在正苦減仲之產空所貪盛節之淸明聊寄余生於紅腐尙乃風聲之飄墮要令雨絕於天肆其波言之蕩流不使堆出於岸方此有言而不信頗謂無因而至前不圖察魯酒之見圍聞商歌而許載料理於摧傷之後吹噓於唾罵之間假以治中稍令補外恩隠可勝於周渥人地則至於超逾遂免無歸是爲過望然適當逺去疲馬顧不戀軒茍欲求便安窮猿何敢擇木況佩刀非三公之器食肉無萬里之姿端念旅翮之飄零恐逐飛蓬而轉徙借欲激昂而效力未免俯仰以隨人瞠目語難素不習大將之旗鼔束髮爲學但謹守先人之琴書退則煙波釣徒之是歸仕則文學掌故爲適可已獲伸其厥枉或冀用其所長竊緣眄睞之不凡輙復噴鳴而未已旣取馬之【按原本有闕文】覬開以長途況猶泥之在鈞不使憂爲棄物伏惟此意不出它門

代王運判到任謝執政啟

人言僅白初假臨民突色未黔亟趨度嶺謝魚鳥相安之樂涉山川甚逺之勤盡忠義之皦然𨿽蠻貊其行矣蠶叢絕壁旣搖叱馭之鞭鶉尾寒芒又照觀風之節初謂棄捐於不畜今猶約結而無奇伏惟某官俯仰太平棲遲盛福風翔巖廟光在海隅豈特系本朝之重輕而每累一夫之休戚故安逺俗宜得長材某𨿽孤節未雕而舊學防落𨿽顧平生欲有爲爾然茍見用亦何以哉獨先公道而後身名須以成事肯辭禁門而攺情態急欲操人儻涵濡上澤於幹欄得退托微軀於欵段

賀兩府啟

伏覩詔書登庸哲輔國勢以重民望所歸伏惟驩慶竊以朝廷紀綱於此而維持政令根本由是以植立斟酌元气四時待以和平鑪錘眾形萬物期於暢遂故圖任裁屬鼔舞皆同恭以某官徳業並隆文武備足以稷卨之筋力任堯舜之股肱方旰昃以求賢宜朝夕而納誨寧人能此殆天啟之仰惟太紫淸明層陰洞徹昭景飲醴方共迎於太和沐髮晞陽幸均承於嘉恵固當益著太平之象端須畢究彌綸之方某瓠落無容齟齬難入坐不能俯仰於權幸致無辜狼狽於饑寒念十年同於積薪不充庭下之燎𨿽一旦棄如破甑猶當是鈞中之泥逺向門空馳魂幹但下同於黔首亦均被於洪恩

賀丰待制移杭州啟

伏審光奉天恩寵移藩鎭𨿽尙淹於外補已少慰於輿情竊謂余杭爲東南之大州太守必左右之近侍然錦營故俗半存紈綺之侈心梓墓余風共負濤波之盛气閱守甚夥顧民難治政寛則不勝惰驕如用鄕飲而理軍市吏急則便復反側猶驅鳥雀之屬鷹鸇惟付道周而性全不待令行而訟止伏惟某官文學前輩朝廷鉅公如酒太羮本薄滋味惟靑天白日自然淸明苐見和風之顯宣莫窺浩气之充塞棠陰聼訟不妨具足之眞如紙帳安禪誰識縱橫之妙用坐馳此道行安斯人某擁腫凡材落魄逺裔少學古人之糟粕顧所言平平老投孤縣之桑麻亦自考下下念依劉之日少將借防而天髙同湖濵欲濟之人如中流而奪舟楫喜江滸待哺之殍眞大旱而望云霓

賀蘇內翰啟

泥檢自天脂車就日愼選北門之舊別居東閣之嚴雅待重人曲承密命伏惟內翰承防道本自得事無可爲嘉祐之間共識鳳凰景星之瑞元丰之末益知泰山北斗之尊霜雪所餘波濤旣定及見松筠之茂已緘鮫鱷之饞出入羣經熟沈浸於醲郁徘徊淸禁遂黼藻於王言陳義甚髙獨立不懼頃得州於第一由所請之再三惟上之深念圖賢如公之不忘致主鴛鸞盛集仍是銀臺之舊遊山水余姸定入玉堂之淸夢固不爲賦詩以觀餘事蓋且將問政而求讜言爛爛日星發光芒於筆下溫溫布帛散和气於人間乃所望於尊儒實分權於宰相中外僉允今古獨難某與世數奇登門最後思收能於鈆槧薄借論於齒牙參術桂芝願備疢屙之用柘枸枳棘固難生長其間𨿽升斗足以活魚非江湖莫之容瓠惟公逺大專我始終上眷𨿽隆柬之猶爲未用羣生欲遂安石得不同憂蘄快輿情當究大任

赴任與湖守學士啟

一丘雲水逝將植杖而蕓百里溪山又俾戴星而出蓋未知操刀而使防何不頓纓而呈恃大賢爲之依歸將末路忘其蹭蹬伏惟某官思走萬象气吞羣英上則當處廟廊次亦宜綰華近稍淹出守行促歸裝姑寄一尊之風流長助兩溪之煙月某天資不敏人事多奇蚤衰而疾病侵淩未老而齒髮搖墮割雞非善寧繼武城之音封侯不貪願識荊州之面卽搖竿而去國將斂板以望塵忻幸之懷尺書不盡

代王守到任謝楊馮二漕啟

初分州寄尙偸嵗月之寛閒未滿戍期遂去田廬而匆遽𨿽簿書之亂眼喜江山之可人情旣安之事或濟矣然莫副編民之素望所忻從使者之多賢某官髙誼自將善名日起智識絕於流輩不勞予奪於十州議論公以是非自足臧否其羣吏逮指顧之餘事猶餽給於羨財某竊望門墻重拘城鑰方布宣於上澤使周知法令之寛賖𨿽歸賴於下風敢小忽米鹽之煩數尙圖面罄頓覺心搖伏望益愼夏以加飡當對時而受福

上胡倅啟

某官徳懷雅俗望重本朝佩刀光鋩顧不煩於投刄題輿榮問亦誰可以並驅惟湖山淸逺之鄕有嵗月優遊之樂某天資不敏人事多奇蚤衰而疾病侵淩未老而齒髮搖墮是行旣迫於糊口餘光猶托於庇身卽理柂於波濤行望塵於旦暮孤衷欣幸片紙莫窮

到秀州謝監司啟

湖海再遷不系有無之數簿書百謫但招屍素之慙政應斂翼於故枝尙復彊顏於末路已荷優容而不逐更加推挽以使前自惟棲遲莫副期待伏惟提刑某官器局博裕風猷峻淸雅將冰鑑之明喜爲人物之論假以靑黃而成飾要令黑白之殊流顧噞喁之鱗聊忻得水恨虺尵之足徒費加鞭

得替謝監司啟

往昔子男之職本系風化之盛衰迨今親民之官但隨胥吏而俯仰彊顏折腰則眾矣申眉明目者誰乎方其冕笏不澄至與雞鶩爭食蓋古人風流之已逺而末路名節之浸衰但可鄙憐何足振起所賴諸公之多可尙俾小子之包羞伏惟某官直道以行恕心是用郎醉且加掩覆丞聾或在優存遂如曠官亦得理去更借齒牙之論曲成卵翼之私然平原之士千人下客未爲無用矧叔度之波萬頃小物不勞並容重念某學殖已荒鬢髮早化每困禮俗之嬰便欲狂顧而頓纓可勝簿書之窘囚何異扶服而入槖了無善政去屬遺民況求恩愛以浹肌膚僅免膏液之潤箠楚自非庇防而有素安得罷去而無它今鶴書不招而自行牛衣屢泣而復止𨿽聞士不在野敢覬白駒之維久嗟鳥屢窺籠喜同黃鵠之舉疲戀之意菀結可言

欽定四庫全書

東堂集卷六

宋毛滂撰書

謝舉主彭提刑書

某昔者聞之執事薦某爲職官撫心獨驚赧然汗發夫京西數十州之地吏之有才能者正應不少而執事薦章固亦有限一二年間題目將有所未盡今不以急賢爲務亦何取於某不敏也某讀書至惟帝其難之知人則哲論語至舉爾所知爾所不知人其捨諸竊悲夫才之難人之不易知也舉者誠未必知之知之者又未必能舉也嗟乎公議日替矣薦舉之事蓋已收爲私恩人之所私者寧復計其才不才耶當今監司至於郡守皆得以吏之能否言於朝而黜陟之其間以類相求者豈盡可觀耶況一日奪於權勢移於故舊乎此有識自好之士咸重於去就也今權門懷書上謁之人以奴自居有所挾持而來卒爲門生座主上下無復分辧亦可醜也孟子謂觀逺臣者以其所主觀近臣者以其所爲主孔子曰君子難進而易退則進退自不可茍前人有言貴視其所舉富視其所與貧視其所取此相擇之道也今天下薦舉之路廓然朝廷求賢如不及某亦私怪得人爲未盛十室之邑必有忠信也意其主黜陟者未盡無過耳某不敏於事無他技能爲壽張尉一年𨿽同僚皆落寞相視未嘗許爲識字人望姓名掛部使者之齒牙不其難哉又朴野自信不能戴不肖之容搖尾乞憐於人又非有才名賢行可以取大人君子之知蓋亦見疏而難合也平日非公事則閉門讀書困睡渴飲甘以沒沒薦舉之路絕望久矣不意執事提撕收拾欲使出於泥滓沈埋之中不知感激之發矣𨿽然出於伯樂之廏者必良馬蔵於卞和之匵者必美玉遊於大人君子之門者必卓犖瓌奇之士如某者朴遬不足數馬之駑駘玉之碔砆爾此大人君子𨿽排逐而棄之可也伏惟執事以文章名天下第一而開懷好士不以富貴自大然惟其善故能舉其類此某所不宜出門下也或者商防人物將防十得五則某也幸置於取捨之間郢之僻陋士之才可以有爲者不至吏安於因循茍簡上下之習以爲便某月得俸十二千祿粟三石自念不敢茍飽待去以故忘其拙疏慨然欲將區區有爲於百里之地而羣嘲眾罵去有餘嫌執事且薦以居官爲能竊怪執事何所聞而得此言也某少年時狂狷好功名不量才謂富貴可俯拾以得今方守死苫凷日惟病憂志气雕落無復聊賴矣所謂𨿽對一美衣遇一盛饌尙當泣想風樹悲思無窮而某顧有他望哉先人獘廬蔵書數千卷聖賢具在杜門謝客聊以永日所謂富貴貧賤一切付之造物矣願執事勿求某以必取富貴爲門下之報求某以讀書自勉期於少過不爲知巳之辱以畢其身爲善人此某素期不負於執事者如此執事以爲如何

上陸侍郎書

學道如食羮酸鹹當自知不可以語不食人作文如時世妝妍醜不求其質而惟妝之求此未足以識其眞𨿽然道不以文傳將孰傳之傳道者特未嘗有意於文耳及乎成文正自善也顧如食羮然亦當食者知味也某結髮從學二十年間見爲東家丘之言者且多變矣頃時細字厚冊丰碑大版出一時文章爛然滿目某𨿽未果曉會然見觀者皆有不可企及之色相視慨曰文不當如是乎異時老書生新用亦各立標裁學者覽其筆勢又曰爲文正用如此某於是乎疑焉道果在玆乎不在玆乎將作者無意於明道而學者惟文是求乎昔秦伯嫁其女於晉公子文衣之媵七十人至晉晉人愛其媵而賤其女此可謂嫁妾未可謂善嫁女也學者將以明道道未明而文以蓋之此秦伯嫁女之謂也伏惟某官沈酣六經穿穴百家吐道爲言須防成之此天下學者所共仰而不以時所用捨爲去就也某願朝聞道而夕死之人爾不願以文章鈆華自媚於世然少而學之老不覺悟閣下頗哀其志幸分一杯羮使知酸鹹且洗其妝而出其質然後庻防是非乃定嗟乎身逺地寒何足有犬馬之報於門下徒區區抱此心而已

上蘇內翰書

內翰先生閣下饑者甘食渴者甘飲是未得飲食之正饑渴害之也今之學類於是某請試爲先生言之夫學亦不一也蓋有樂其實者有好其名者有學以爲道者有學以爲利者利而後學則亦無所不至矣人莫不飲食鮮能知味爲其以饑渴害之則何以異乎利之害於學故凡可以釣爵位而不失於利之所在者𨿽之楊之墨之佛之老皆爲可學是猶凡可以飽滿於饑渇者皆爲可以飲食本朝以文章聳動搢紳之伍者天下最知有歐陽文忠公中間先生父子兄弟懷才抱道吐秀發奇又相鳴於翰墨之囿如長江大河浩無畔岸崇嵓峭壁萬仞崛起此天下所以目駭耳回而披靡於下風也爲兒童者記誦先生之言能論撰者盜竊先生之意視先生以爲規矩繩墨未有以方圓曲直逃者也熙寧間作新斯文而丞相以經術文章爲一代之儒宗天下始知有王氏學灝灝乎其猶海也其執經下座摳衣受業者如百川歸之海於是百家之言陳獘腐爛學士大夫見必嘔而唾之嗚呼一旦取覆醬瓿矣當時歷金門上玉堂紆靑拖紫朱丹其轂者一出王氏之學而已先生以爲彼眞有以知王氏乎其心誠樂其所學而好之乎不二十年間天子出丞相不用也其議論益雕落而文亦就獘矣主上新卽位諸公以耆舊得召合於朝廷間其老儒宿學平日宛舌同聲而湮郁不快者一旦開其約結順風而疾呼應者蓋已如響而王氏之學又將覆醬瓿矣先生以爲學士大夫今日從先生遊者爲誰何是皆前日規矩繩墨於先生者也然王氏之說殆亦滿其腹中蓋亦中間叛先生而去者耳自先生兄弟入朝某由二浙歷淮泗至於京師有服儒衣冠者某必問之今公卿大夫以經術文章進者誰爲能必曰不出先生兄弟宜誰師必曰宜師先生兄弟先生以爲彼眞有以知先生乎其心誠樂先生之所學而好之乎先生之名滿天下𨿽漁樵之人里巷之兒童馬醫廝役之徒深山窮谷之妾婦莫不能道也是天下所共知也某以爲其人之所以眞知先生者非天下所共知也王氏之學固未必人人知而好之蓋將以爲進取之階宮室之奉妻孥之養餔啜之具耳此某所以病今之學者爲利蓋如此而已矣某少知讀書頑然朴魯聞道甚淺然其所學則周公仲尼之道非進取之道也古人今人前輩後輩某不知孰重孰輕從其是者而已伏惟內翰先生道徳根於心華於文章實於事業其已著見者四方之人所能共談其深而未發者純乎淵然某又安足識其一二而稱頌之某行槖甚貧特所載經史足用幸不乏先生之文每一發帙其經於目如文繡歷於耳如鐘鼓誦於口如膏粱知其如是之美也終未足以知其所以爲美故將學視於離婁學聽於師曠學味於易牙然後可以盡知先生之言如文繡如鐘鼔如膏之羙然三人者不可得而見則將何以盡知先生之言乎先生亦將坐觀其聾瞽不靈而蒙於眾人乎又豈哀其心勤志篤將提其耳刮其目礪其齒使疏暢廓達其聰明而昭然有得於先生者大異於眾人則先生亦何愧於孟子之三樂謹獻雜詩文一編惟先生哀其意而幸教之

再答蘇子瞻書

仲夏毒熱伏惟內翰先生臺起居萬福昨晚得所賜臺翰伏讀百過輝光之密溫其儼然如在眉睫念假借過情識者疑而不服韓文公以文章自振一代觀諸權門豪士如僕焉瞪然不顧而頗能誘厲後進先生豈所謂欲誘而致於是歟孤衷佩服厚賜愧慚汗發人有過龍首之山獲堅白溫潤之石碌碌然異於尋常之石也自疑爲連城垂棘之寶出之里巷之愚人方且與惑焉更求玉工相之夫然後玉石辧矣爲玉工而要必能知玉顧豈易得哉此楚王時非無當其名者而卞和卒以兩足異處泣盡繼之以血也某向學孤陋頗復荒落於憂患間今儒宗文師磊落相望而某三千里懷其所得陳腐無味之言徑獻先生之門者不可謂之無意也以故自比於龍首山得石之人期先生爲深知玉者今先生將掩口胡盧而笑之則某以爲石將教以華篋十重緹巾十襲而珍蔵之得五城之都而後許其一觀則某以爲玉其信於先生者坦然不疑如此亦將曉其無意以未辧難分之石欲遽張皇於夜光之側也先生教曰品目髙下蓋付之眾口某竊惑之西漢時有揚子云聖人之徒後世學孔子者蓋嘗想見其人於千載然當時深知子云者不過侯芭桓譚輩二三子耳則其道理純疵品目髙下果不在眾口伯牙失鐘子期至於絕弦破琴騏驥之馬伯樂回目而顧然後知其爲超逺之足則琴之妙音不在眾耳馬之駿骨不在眾目爲甚明矣某也不敏其未巳之學他日之能否請今日從先生而定某又嘗讀傳記見古人相汲引之事頗不一於此亦不能無疑欲終言之則近於屑屑急人之知以故不敢復一二數也先生之居燕息遊閒之處樹石茂密之間當有鮒鯢蝦蛭邂逅於泠然之池先生策杖閒暇注目逍遙遂小物之適以起逺思必擘粒引泉覆以薀藻蒲荇觀其浮沈洋洋自足於杯勺之微而心恱之尙宜知有橫海之鱣吞舟之鯨跬步而絕於天池七澤之陸幸而至於水必能作飄風之淜湃捲飛雲之蔚薈鼓鬛奮鬐於浮天浴日之浪變化一息回復萬里也今泥沙敗其鱗鬛螻蟻集其背腹其已涸之沫又不足以自濡有人力能行舟於陸者偶當其前魚不能人言猶頭掉尾頓冀其人一出行舟之力而致於水乃姑睥睨而過之曰非渤澥之濤滄溟之波無能活此予何能爲予何能爲殊不知有行舟之力爲可以必致於滄溟渤澥間而活之也當是時欲要策杖注目之顧希擘粒引泉之恵以夷猶於薀藻蒲荇間曾不如池中物區區此言惟某之狂愚不知習人事者能發惟天下士夫所責望如先生者可聞此言

附蘇軾薦狀

翰林學士朝奉郎知制誥兼侍讀臣蘇軾右臣伏覩新授饒州司法參軍毛滂文詞雅健有超世之韻气節端厲無徇人之意及臣嘗見其所作文論騷詞與聞其議論皆於時可用今保舉堪充文章典麗可備著述科如蒙朝廷擢用後不如所舉甘伏朝典不辭謹錄奏

上傅侍郎求志文書

某竊謂唐之諸儒以能文名而直筆確論信後世以不疑者孰如韓退之退之銘人之墓五十八非盡達官貴人也書其善而已張圎一法曹掾爾無甚過人事其死也妻俾奴抱嬰兒從退之乞銘遂得銘此君子樂道人之善故舊不遺如此其盛也某罪孽餘日不早從先人於地下今墓艸七變霜露矣而遺烈未傳往者走京師求閣下一言以表於世蓋嘗面可旣已多歷年所數奉書輙不報某適擕諸孤之江南求升斗以活絡以簡書如首羈銜欲復至門下不可得也痛念金陵之舊謦欬可記而翰墨未漧賢者所爲必表裏今昨當使人無少可疑者則前日之厚人也豈至於今而卒薄哉韓退之與人交榮悴不移非獨退之如此古賢人正如此爾某平日所知傅公爲天下賢者可以義相責望今而求滿所欲者不過如此此亦閣下平日所不吝者某𨿽貧賤不如人顧且效嬰兒之請知閣下未有以絕之也伏惟閣下朝廷夙望天下至公退無悶容進無矜色方坐廟堂陪國論海隅之人瘠欲得肥凍欲得溫固必有以應其求況一濡筆書人之善以寵故人之魂何靳而重不與也栁公權以書自名當時公卿大臣碑版不得公權手筆人以爲不孝況其言賢於公權之筆者耶閣下立孝治之朝以忠厚自將必以此道覺斯民肯使某因之有不孝之名哉情意哀迫干冒臺嚴卑情不勝悲懼之至

與曹司勲書

昨匆匆艸答未盡愚衷某騃滯不涉經學不工詞章然天與所能獨在識文字之形狀一見輙知其妍陋此譬之善觀畫者手未必能畫也每以自信如此故於士大夫間聞其言往往欲敬而反生嫚心前日乞亡妻之銘於左右初亦疑其非分所當得將往而不出者數四旣而念之古今惟文墨事不可妄以屬人某不幸天與此能使得詆訶於諸儒之間以取嫌罵蓋紛紛矣然彼殊不知蕪惡之敗人意惟恐所見不妍也如遭臭必掩鼻至得芬馨則奮袖張懷而招之獨患其不來爾以故某之於公旣自忘其賤又忘公之貴惟文之妍是貪乃徑欲奮袖而招之攘而納之懷也不知乃有犯分之戾公觀盜欲取金玉必入富人之室𨿽髙其垣墉嚴其守備韓盧欲搏枹鼔屢驚猶當徑前不顧而繩樞艸舍懸磬之室其入𨿽良易顧何所得哉今公𨿽深閉牢拒攝緘縢固扃鐍而某之爲盜心固已有定計矣儻公以某不肖修已之不亮名譽之不立又妻子素賤不宜得髙文或者以師帥之尊不應私其民而與之周旋則非某所知也過此則何嫌之深耶某甚貧先人有不腆之田不足以給饘粥是豈有栁子厚論王參元之嫌哉韓退之銘人之墓五十八豈皆退之自喜爲之銘者耶將不能靳巳之所能拒人之善意爾張圎死妻俾奴抱嬰兒乞銘遂得銘公學退之者也某且效嬰兒之請公忍絕之乎欲詣門下昨夜忽傷風不能出又口不能略盡梗槪謹遣人奉書左右必冀哀之

答汪發秀才書

汪君足下僕用子弟入官天資椎陋不自敢與進士齒然又竊好此名頗願學焉每取其文章讀之百過反悶然不樂因不得窺其淺深故僕所學了無用於時爲諸儒非笑足下乃幸臨之又辱書見譽此豈陽浮好言將反暴其短於學士大夫耶𨿽然亦異矣僕頃三四見足下文章初甚喜久復爲足下不快何哉不幸以僕能識之爾僕能識之則獨於古可用足下方進取不求用於今而求於古非計之得也愛惜足下美才日冀相見講去此病今反恵然見訪繆欲益求僕文觀之此欲引年而進豨苓知足下未有以卻老也文章細事爾無補於世之治亂無增損於人之賢不肖有天下者専用此求人材悲夫非先王之意也足下茍欲拾科第馳聲譽則進士之學激昂有餘矣茍思退欲善身進欲澤民則先王之言具在亦更思其意而已文章眞細事哉二事皆非僕所有甚懼無以報足下然講學之間儻欲寄心目舒心意僕有玩好之言如古鐘篆鼎可賞而不可用當爲足下羅列於座隅矣區區惟幸察

上監司書【原注爲響應龍求爵號】

某竊謂上之愛民甚於慈母之念子凡可以免其子於疾病饑寒者無不爲四方萬里上不可以自擕拊其民也故屬於吏必曰寒者裘饑者粥暍者扇敗羣者去之其治無狀不能如上意而民乃無聊則部使者察之言於上曰可逐今日言明日逐矣茍幸稱職百姓安於田裏有以活妻子養壽命則部使者又察其所以然當深言屢言不一言而止則上之爵將無所愛惜然上屬部使者亦當不問其長者家兒不知其寒微逺裔亦曰賢不肖之辯吾職當如是爾且吏廩於上廬於上廝役於上茍稱上使令則責報於上又卽無厭今武康縣響應山碧玉潭有龍焉能爲上出雨暘風雷變化五穀收饑致丰破厲導和所以恵寧斯人甚厚而於上非有廩廬廝役之思也亦適當幽澗寒谷僻陋岨深之地𨿽載圖牒世莫知之獨山僧野人脫粟寒漿往相敬戴爾某縣令也以旱澇故數爲其民以請𨿽賴以濟千萬人之命然身賤言輕不能爲言於朝廷使潛徳久郁幽光永閉可爲嘆息伏惟部使者任刺舉職爲上憂民之疾病寒饑當亦如慈母念其子今龍於民有厚徳不止於裘寒粥餒扇暍而已呼吸陰陽開閉日月實丰凶所歸宿而民命所依憑又在使者所部其賢於能吏不翅十倍獨坐沈沒幽澗寒谷之間其勢不得逞而眾目亦以此易之此不可不察而有言也且祭法徳施於民則祀之以死勤事以勞定國能禦大災能捍大患則祀之亦何庸必取名山大川乎所謂刺舉吏之賢不肖亦何知其地勢族望或髙且寒顧治狀如何爾嗟乎某所過郡縣田野間見祠宮峻奐者甚眾詰其神則無名氏在人口耳然簫鼔牛酒日至其庭不絕也問之則曰曩窘雨而得霽望云而下澤蓋謁水旱者有適與雨相值遂邂逅滿欲𨿽他日復禱則不能更得然人旣已神之矣異時竊號爲寵素餐不靈徒土木塊然之質彼烏有羞愧之心寧得以義理相責望耶豈如此潭之龍無響不答哉凡興雨者龍之職龍旣不失職矣而所托潭山又名響應而能應之如響是豈惟不愧其職亦不羞其地矣與竊號而食冒華屋而居淫昏不靈謬托人上者甚異惜其所依隘所施約爾異時辭湫潭謝魚鰕顧眄層雲掀舞百川蜿蜒萬里則其施豈不大且廣乎然是山秀防蒼潤而奇石虎踞老樹虯矯枕淸泠之淵附孤絕之岸而暮煙朝霞自相映發如欲俯而照其影如將下而濯其趾正是人間佳處四顧亂山乍髙乍低皆黃茅白葦崄頑闒茸𨿽上矗霄半徒累土耳未可與是山爭勝也則龍之居𨿽約蓋已善擇其所處矣某屬者祭畢徘徊潭上頗有所感不覺狂言之發惟閣下以主上憂人之心爲先又以刺舉自任爲一言於朝意上亦何愛封爵之虛名耶猶惓惓於人如許使知朝廷有尊寵意當不陸陸如土木偶塊然竊食而已將有儉嵗不入吾境而武康世世不識饑色閣下之賜邑人不甚溥與

上監司乞修縣學書

天下事有可恨者二古以爲是而今以爲非法以爲不可而人以爲可何則夫子論次詩書修起禮樂以素王之功充塞天地其道蓋與王化相爲終始故自三代皆有學官自非焚詩書坑學士學不可廢也周魯侯歌於詩人蜀文翁贊於太史範武子鐘離意之徒或至用私錢作廟史臣書之以爲美談朝廷廣厲學官之路詔刺史縣令嵗時祀孔子如典禮一州𨿽數縣縣必有學宮此豈特謹杞事而已哉鄕之秀民服方領習矩步委蛇乎其中學先王之言以待上聞養君子器直須時用爾𨿽一畝之地而禮樂法度自此而出使人識君臣父子之綱家知違邪歸正之路嗚呼盛哉不可以有加矣然郡守縣令爲治無所用學者亦眾其陊桷蠧楹或僕於風雨頺垣斷甃半沒於蒿萊者相望至或取以爲逆旅捨者有之幸而書生弟子有懷先王之厚徳發憤於禮文殘缺之地將作而存之則執法之吏痛繩以文世且指爲罪人矣此所謂古以爲是而今以爲非是也且浮圖氏特天竺之教爾今其長廊深殿繡栭綺防極土木之麗以困民力又鬼神之祠旁午於天下皆耽耽髙堂金碧照映爲之無益於國無補於民肆爲之而執法者未嘗以爲言天下未有以此獲罪者此所謂法以爲不可而人以爲可也今庠序榛蕪而過者不顧佛廬有一傾撓則左右睥睨咨嗟嘆息若將下而壓已焉嗟乎使浮圖巫祝自爲此可也使市井小人爲此可也使富人大賈無知之人爲此可也今公卿大夫往往爲之恬不爲怪矣此防何不役使於淫昏之鬼乎班孟堅云夫移風昜俗使天下回心而鄕道類非俗吏所能爲也此某所以譊譊懷不自巳之意於左右某所領邑蓋有學焉獨在寒波孤渚之上桑楮之間無垣無門無有講肄之位師儒之室而丹靑憑附之質亦窘於風雨所謂俎豆管弦之地則牛羊遊焉邑人儒服者裁五六輩父兄以子弟能力田樹桑者爲材此豈土地人物頑鄙而不可剗磢如此直教養有所不至歟十步之內必有茂艸萬家之邑豈無人焉鞠爲園蔬牧兒蕘豎至於薪刈其下史臣書之以爲戒恭以主上向意儒學方興辟雍設庠序陳禮樂隆雅頌之聲盛揖譲之容以風天下武康去天子之都裁二千里王化所被徳音咫尺然但見長廊深殿皆荒率之教爾學捨頺獘鞠爲茂艸有識者誰能不慨縣令柔懦畏罪能言而不能行之此天子之不材吏先王之罪人也會詔修廢廟審上以屬眀公某敢再拜敬以禮義之事奉歸左右庻防回鄒魯之風於筆端吹髮士林之萌芽異時邑人簪紱交映弦誦相答至於帶經而鋤擔薪而歌者皆負國之重器史臣將書曰東西浙部使者以勸學厲賢聞故豈不粲然可觀哉伏惟不當深譲也

上姜朝議論發冢獄書

知府朝議執事某讀唐書循吏傳見田仁會爲都督境有夙賊依山剽行人仁會發騎捕格夷之城門夜開道無防迹逮爲金吾有絲毫姦必發廷中謫罰日數百薛元賞爲京兆尹都市多俠少年元賞到府三日收惡少杖死三十餘輩陳諸市此二君殺人不疑初若剛忍少恕然曾不失循吏名者何書曰辟以止辟乃辟蓋行辟者將以止辟故辟而不疑譬之牧羊百而一狼縱橫其間縱狼不除則羊且盡死而無餘骨百羊盡而狼欲未厭則一國之羊皆狼吻中物愛物者常不忍殺然此狼不殺果足以爲愛物乎某愚有餘賤不可言輙因厥職願有獻於執事某事執事三月於玆矣知執事爲良太守也修庠序如欲教其親子弟爲上理財如視私帑中物禁民爲非如去心腹間病庭少畱訟而囹圄屢空也然某尙不能無疑者二三事爾前此有壊民冢破棺禠衣者又有白晝提金刃爲羣盜傷人者嘗議緩其死此無傷也是乃仁術也故曰仁民而愛物之謂也然或曰仁者必有勇何也勇者勇於爲義義者適事之宜而能斷者也君子犯義小人犯法不斷則亂亂則傷民而害物民傷而物受害爲仁者若之何其坐觀也破冢之患自其殊休戚者視之事若小然求其親親之心則銜寃抱痛甚於刳臠其膚胔也羣盜提金刄嘯呼造人之庭當是時一家知防人其命懸此四五夫之手亦殆矣今姑以其偶無甚傷爲可恕此二事切於其身者而後知之然冢間之盜旣往不可悔已獨賊囚在獄彼蓋自分死所寛之當遺患於人而不細況諸邑椎埋之姦未盡悛彼嗜於利知必死猶不怖今復示以生路則彼何憚而不爲此只以滋盜爾且去殺者仁政之盛也然必先能勝殘則殺不除而去如其不然則謂之恵姦此未昜行於今日至於誣告一事此某實懷憤悶不平勅云被殺被盜及因水火損敗而挾讐嫌妄指執人者從誣告法彼實被殺也實挾讐嫌也實妄指執人也今議者皆以爲不然且毆人於十目所見之地又誣人者正其鬭徒而被誣者獨相去一里間未嘗相聞也逮母爲他弟來而二子傷矣將扶致以歸始求被誣者一家借輿是誣人者一家皆嘗及鬭所較然知鬭之所由來爲明白也獨其父云不知爾今市中朝有鬭者則一國之人暮皆知之豈有二子與人鬭一傷一且死又非在窮僻無人之處而倉卒及此經宿始以告官設令不親見其事則審之已熟矣今乃曰不知無是理也天下之親莫親於父子父子之間有屬於嫌而不可共議者𨿽或知之而辭以不知可也及其事有至此極者亦何情而紿其父今人有訟於官必謀之父兄以父兄爲未盡又謀之親識以親識猶未也則更謀之市人謀之吏而後以聞今此人果誣父以聞是致其父於重罪不孝莫大於此茍謀於父而以聞則誣告明矣將何往而逃責耶必曰彼獨與父言未嘗言於官不應罪則今而後子欲誣人則使父以告父欲誣人則辭以得於子誣告之法不復用矣漢宣帝詔年八十非誣告傷人他不坐誣告之惡其可深嫉自古如此且法者天下之法爾天子不能自専以付廷尉而州郡則以付理曹掾負此責者可謂重矣然位卑身賤勢有以屈於人言不得行其志𨿽眾人亦蔑然下視之如無物嗚呼身可當此辱而法不可蔑視也執事素有髙誼淹畱一州蓋無負於下者下之人實負執事不一某不果盡言之請試舉其略今執事下車如此其久也公家之事其大者行之當有條理而小者若一事偶未盡畱意能自保無纎毫之缺乎某以爲𨿽古良吏不能無缺也誠有之則拂心正色引義於左右前後以補執事之缺者果亦有其人乎無其人也其搖尾搨翼哀鳴乞憐欲僥幸執事一日之誤知者亦何暇及此自古人爲善者有助未有孤立能以成事者執事爲善之勢亦孤矣某願執事引善人自助以報上分寄之重後漢王渙爲陳寵功曹當職割斷不避豪右寵風聲大行入爲大司農和帝問曰在郡何以爲理寵頓首謝曰臣任功曹王渙以簡賢選能主簿鐔顯以拾遺補缺臣奉宣詔防而已某願執事行之他日還朝以此謝某江東鄙細人也以拙自許故每轉喉輙觸人諱頃得此官凡二年當上終恐以拙招悔尢正復多病故又過所上期一年始自勉彊以來執事憐其愚而貌接之甚溫某亦誠不欲雷同茍且緘黙爲自安策以負執事於聽其言與不聽惟所取捨如何爾未信而深言宜有罪

上饒州安太守論朱逮獄書

秦始皇兼吞之世専任刑罰囹圄成市天下愁怨相與潰叛漢髙帝初入闗出民於密网中爲摩其毒螫以膚肉之蕭相國鎭以無爲而天下大喜所與約法特三章爾何其濶略也然必先曰殺人者死荀卿云殺人者不死傷人者不刑是恵暴而寛惡也殺人者不可不死𨿽治古皆然而百王之所同也此非特爲匹夫眾仇棄罪至重而刑輕民無所畏亂莫大焉禮曰刑人於市與眾棄之眾之所棄者誰獨與之存哉朱逮殺人具獄上法當論死有司請致之法執事疑焉某所未諭繼請不獲命卒排而去之蔑然也今而後不敢復譊譊求效愚計矣孤憤未攄庻防有以自解者故尙欲爲執事盡言之小人固多怒喜鬭然怒不自作鬭必兩起至循其端而要其終則皆鬭也今石明之怒造端於朱逮而逮之鬭則明實起之旣鬭也則皆謂之鬭矣律云鬭毆殺人者豈此之謂乎兵凶器也操兵者無善心石明之來意不利於朱逮明矣逮欲求脫死則更爲計而已反以刃迎之者何也必知不能中明且死於明之手中之則死於法小人𨿽愚度能料此然一旦殺人若刺犬豕者其志非求脫死也直悍戇好鬭有不勝其怒爾律云𨿽因鬭而用兵刃殺者與同注云謂人以兵刃逼已因用兵刃拒而殺傷者豈此之謂乎且兵刃已逼已尙不得拒以刃況逮深居藩垣之內障以門戶之固同處者數人而明特一夫爾去刃正復甚逺又安知必欲殺逮耶案云石明持兵呼殺此得於朱氏之黨耶果明之黨自伏有此言耶案云逮以從父祖在持兵備非常則石明初聞其父與逮鬭而持兵所以脫父之爭亦足爲說矣皆鬭殺也而律獨以刃者斬議云謂鬭而用刄卽有害心曾謂朱逮無害心乎今此不禁他日鬭者往往閉門而殺人矣開元間張公約與張楚立互相爲殺楚旣斷吭而公約自刜不死中書舍人崔從請以故殺人論公約死彼二人非有怨嫌忿爭之心而爲此不得免惡其以兵相賊爾比之以兵鬭者宜何如哉某不肖於人事殊不通曉讀書又不能自表見而書獄豈所長今不幸從事於其間偶簡書之曉然與思慮之所及者正不得不守官爾執事以爲非也操數寸之管卽可論之朝廷而活之天子亦以性命千里付執事某何預焉使有司不失官守執事爲上廣好生之徳一舉而兩全之顧有不可哉某辱知薦之及日夜思所以答公議而無媿者自念不敢以市道事執事徒心非而口諾茍且爲容恱也執事所以見錄者非有左右爲之容又非以其能順言阿意僕妾其態而嗟來之則執事亦必有以取之矣今旣仰失纎芥意得一事爲罷去名何啻濯污於淸泠中古人捨貴爲賤捨富爲貧正爲此爾況升斗之粟反拂亂其平生亦足顧借耶今日之去就惟在一言短書以謝不敏伏惟俯加裁察

欽定四庫全書

東堂集卷七

宋毛滂撰書

上察訪書

某頃與富人同里巷度其囊橐之物可富十世他日某宦遊而歸裁三歳爾蕭然環堵烏過不止問其鄰則曰富人無良子而役事其門者非復父祖時客某爲之慨然因知十世之富不可恃顧人如何耳匹夫編戶之民其勢力固微淺易竭然百室之君萬家之侯千乘之主其成敗之理亦未嘗不在人也桓彛初過江謂周顗曰我以中州多故比來求全活而寡弱若此將何以濟憂懼不樂往見王導極談世事還謂顗曰向見管夷吾無復憂矣誠如此不有君子其能國乎晉重耳亡國之公子也其從者皆霸王之佐則基天下者可無人乎大司農之錢不足爲賦武庫之兵不足爲利金城天府不足爲髙深日出萬里不足爲廣逺得人則興失人則亡理必然也故乘眾勢以爲車禦眾智以爲馬𨿽幽野險途則無由惑矣儻宰相不下士郡守不俛眉而天子玉懸十二𨿽虛心明目亦何自而知之茍無其人則十世之富不可不慮也故曰士者國之重器工欲善其事必先利其器爾馬不伏不可以趨道士不素養不可以經國恭以聖主方馳騖唐虞折節三代春施電斷無得而名其佩紫懷黃朱丹其轂者皆先朝望人一時名勝士也故六印磊落駢組流離𨿽然升平之風亦豈無遺防骨鯁之臣猶未訖義槪琬琰之士猶半就煨塵玉闗之西尙屬鞬而鳥驚遊士長者所以吟嘯而扼腕而聖主方思政明堂訪道宣室廟堂之上非卻客而不納顧隠轔卜祝藏器屠保者正自匿景収光深閉固拒莫可鉤致爾某屬者薄遊京師嘗獻書闕下論取士爲急且曰願陛下設天网以該之頓八紘以掩之𨿽曰丘園耿介之秀方且與猿鳥爲伍而逺方寒畯往往沈於下僚給事廝役朝廷當遣郎官禦史風采爲天下想見者巡行風俗因不逺千里羅而致之書奏不報某亦去爲東諸侯負弩吏去年之官側聞閣下乘軺握節出國東門下汴浮淮入於吳東西州面見長老子弟爲上陳徳義示好惡深汰珪符妙簡銅墨所以慰安元元便利百姓之道甚備意東南數千里之間秀民佳吏往往間出如南金大貝陸離道傍閣下一引手可盡取之今果已爛然盈篋櫝乎閣下暴露車騎幾半天下亦良苦矣某竊爲閣下計無過於得人而閣下爲朝廷計度亦不出於此苻堅云晉氏平吳利在二陸今破漢南獲士裁一人半苻堅蠻陬之黠爾崛彊兵戈之間猶知得士爲貴況我明聖時耶某嘗讀雋不疑傳知暴勝之爲賢使者何則勝之衣繡持斧威振州郡乃素聞不疑賢請與相見不疑冠進賢冠帶櫑具劍環玦褒衣博帶盛服至門上謁門下欲使解劍不疑曰劍者君子武備所以衛身不可解請退吏白勝之勝之開閣延請躧履起迎不疑據地而言爲吏太剛則折太柔則廢勝之敬納其戒又表薦之不疑遂立名迹卒爲賢京兆嗟乎勝之賢於大將軍霍光逺矣吏民當見大將軍者皆露索去刀兵兩吏扶持蕭望之以不肯往謁獨不除用向使勝之必欲解劍則不疑之去不可挽而來矣韓朝宗爲采訪使約與孟浩然俱至京師欲薦諸朝防故人至劇飲歡甚或曰君與韓朝宗約浩然叱曰業已飲遑卹其他卒不赴朝宗怒辭行浩然不悔也士之自好者內必有所恃而樂者達不達正自初無增損而急賢之心在韓而不在孟韓公顧得一賢者充使事爲不可失爾故貴有所屈賤有所信此上下相求之道當如是伏惟察訪戶部閣下名節自將气略經世穿穴古今咀嚼英華有暴公敬客之心無韓公怒去之色𨿽然曽不知登門上謁之人有足以煩閣下躧履而迎納之堦陛者乎某早衰多病流落不偶嘗趑趄於筆硯淺事前世之理亂古人之是非亦講其大方矣若夫論都邑之壯觀鋪郊廟之縟儀頌聖賢之相得以至蘇李之餘風沈宋之遺韻𨿽不敢自以爲涉其流抑不肯謂不可以進也前日傳車過吳江旁邑令皆得以職事詣節下受約束某獨以病臥家忽忽久不平顧有平時所作無用之言欲以唐突宗匠未能也邇來病小間輒収拾蕪纇無慮三數十篇並嘗進聖徳頌一篇専人奉書投獻方今以經術見優者布在廊廟某非敢以自名希與諸君均茵慿也或者使郭隗自周往劇辛自趙往鄒衍自齊往爾異時乘朝車處國士揖讓於人主前皆閣下客顧豈厭多乎哉況閣下所以答主知爲國計者無出於此某頃爲上陳取士之防旣不報胸臆約結久無所告語比聞閣下之風輒殺靑千里少見梗槪然平日竊先生之餘論反覆古人紙上之語蓋有深於此者異時茍得委質門下願繼此以進區區惟裁察幸甚

上時相書

某聞仁義之塗詩書之府有气也泠然而淸煒然而光璀璨而徜徉中之者能使其言炳然而成章不知此果何气也然鐘鼓膏粱之地綺紈袴之間迎之則釋然散取之則漠然空獨山林枯槁之士餓夫逐客覉旅之時乃得之至與之冩孤憤道阨窮發物理之精微論古今之成敗俯仰上下隨其筆端亹亹令人不能自休異哉此果何气也中之者無乃反爲病癖不幸乎𨿽然淸廟之歌玉牒之文其所以黼藻徳音丹靑盛節者是必薰醲涵浸於此气者也至是亦能使人離疏釋蹻淩厲淸浮故結綬金馬之庭髙議石渠之上是气也蓋常與人並遊矣追觀往古此气未甞不爛熳陸離於其間所謂聲音以揚之詩書以光之蓋出乎此也凡詩書六藝之文特其气之最爲純粹光明者班固曰唐虞三代詩書所及世有典籍𨿽堯舜之盛必有典謨之篇然後揚名於後世冠徳於百王故曰巍巍乎其有成功煥乎其有文章噫此豈治世所當乏也則其中於人果以爲病癖不幸乎又豈得系乎時有用否哉其不用也得無直爲時之不幸邪所以周之士也貴秦之士也賤貴賤時也士何預焉此气端處乎貴賤之間爾周衰勃勃然出於夫子之徒其末也謬悠於莊周之間往而之孟軻則浩然而醇深又往而之司馬遷班固揚雄則髙妙而精確又往而之韓愈桞宗元軰皆宏肆而雅健卒使其人與世齟齬爵位不躋是所謂中此气者無乃爲病癖不幸乎天下治安王者所以告厥成功明示徳意渙揚休烈也藏之金匱石室所以表裏詩書皆廊廟之器王佐之才豈特長使懷鉛提槧遊談供奉充翰墨之苑而已昔人懷負湮鬰其采色不得耀於當時則膏馥必將貽於後世故述往事思來者用垂空文以自見此孤憤離騷潛夫之論所以作也某江東諸生少小無所好惟不幸嗜啗古人糟粕饞饜無節鬰積成塊今疾證頗類中此气者然沈吟痞結莫見起色念欲捷步深林潛舟丘壑觀魚鳥以發興覧江山而爲助援琴以賡汾亭之操杜門而續茂陵之書用此除治刮散而出之庶幾潛塊之能已也恭念主上方向意儒學公卿大夫彬彬起而舉者出矣儻猶隠於簾肆之間臥於巖石之下顧豈一旦折簡可致之哉譬如塲師之養木也𨿽欲爲棟梁材然必自拱把而養之欲致干云蔽日之幹者常徙之於蔥靑毫末之時至其落落十圍盤踞偃蹇則豈有可移之理哉人材正復在於素養也今士之處隠約間俄忽絕塵而起可使追防髙妙者必有人焉此造物者當先識而早定也唐太宗謂房公曰公爲僕射當爲朕廣耳目訪賢才比聞閱牒訟日數百豈暇求偉人哉明主所以求宰相之意非房公何足聞此言且公孫獨何人也能起客館開東閣以延天下賢士後人至爲唏噓不已又爲馬廏車庫奴婢室豈士之不足計較有無如是哉恭惟主上以堯舜之資垂衣法座乃登相公於朝而天下以稷契之道責望於相公甚厚借令丙魏可作當使順下風而立房杜復能張目將不得仰視也蓋豈不暇爲公孫事乎顧如某輩素不爲當時所推擇相公未嘗聞其姓名何從得充下館序後塵也悠悠此身流落江漢歌悲風送落日自托於魚鳥蕭散之羣肆爲愁獨可憐之語將以呻吟其病癖而散憤懣爾又日求蕪城廢壠亂山絕岸驚魂出涕之地叫呼古人而弔其不遇也又竊自念廟堂方俛眉天下士名一藝者皆見省錄何獨某不自激昻如是故時時投筆拊髀而嘆未免以古人望人爾左太衝欲賦三都自以所見不博求爲祕書郎使某幸而得窺四部之書益聞所未聞則豈特用以資爲賦而已謹獻舊詩文一編並去年所奏聖徳頌一編不敢繁也譬之度材於匠氏大木爲杗細木爲桷要之所用不容於私意至必欲成屋室者無有可棄之材也惟相公畱意幸甚

又上時相書

秦圍邯鄲使平原君求救合縱與楚約與門下食客有勇力文武備具者二十人偕得十九人門下有毛遂者自贊於平原君曰願君卽以遂備員而行平原君以爲不能然竟與之偕十九人相與目笑之未發也平原君與楚合縱言其利害日出而言日中不決毛遂按劍歷階而上卒使楚王唯唯奉社稷從而使趙重於九鼎大呂封常淸讀書多所該究然孤貧年過三十未有名髙仙芝爲都知兵馬使常出軍奏傔從二十餘人衣褠鮮明常淸慨然投牒請預常淸素瘠又跛仙芝陋其貌不納明日復至不得已竄名傔中仙芝擊達奚有功常淸於幕中作露布仙芝取讀皆非意所出遂知名嗟乎平原君髙仙芝可謂不知人矣亦幾失二子然此二人抗顏爲自媒語𨿽苦擯不怍至不容自巳者顧豈髙士所能堪忍然其中固有所恃勢必發之如茹物不下必吐之乃已爾嗚呼人不昜知如許向使平原君髙仙芝終謝二子不以納門下亦可痛惜哉𨿽然爲平原君等計則幾有失士之譏以二子自媒豈韞匵之道乎諸葛孔眀躬畊壠畝徐庶謂先主曰諸葛孔明臥龍也將軍豈願見之乎先主曰君與俱來庶曰此人可就見不可屈致也將軍宜枉駕顧之由是先主遂詣亮凢三往乃見謝安石寓居防稽無處世意除尙書郎瑯琊王友並不起吏部尙書範汪舉爲吏部郎中以書拒絕之孔明安石皆人傑也世豈易得哉借令今日復有孔明𨿽先主在上其往不三正不可一見顧可屈致哉至於君命屢至安石門曾不能必起況一範汪欲以郎招之耶此二君下視毛遂輩何翅奴矣恭以聖主夢想賢士欲損勲名以屬之相公坐執人柄天下士升沈寄相公牙頰某蓋嘗伏相公之門矣當時門外之馬駸駸不絕如行蟻謁入少後卽坐客館之外更少後卽坐屏外屋霤下最末至則露立於東西之衢俟命𨿽踐揚已髙至號一時望人者未嘗不俛理色於閽人然此皆相公之客也某度之𨿽累千萬人無諸葛孔明謝安石無疑也千萬人中借令有毛遂封常淸則左右未有所稱頌相公未有所聞又見其瘠且跛得脫呵罵幸矣相公不以某爲狂且妄發請得畢其說相公鼎食廟堂之上四年於玆矣文武之士拔之芻牧之中表之公卿之上者幾人隠居之士搜之石穴之中降言詞厚書幣以身下之者幾人十室之邑必有忠信況今天下萬里皆在相公圖維中乎茍必俟親見如崔祐所云者則天下士有不幸不出於親舊之間柰何聖主道隠旒纊虛心無作以聰明屬之相公而相公端居廟堂之上乃以聞聽寄在天下今𨿽目離婁耳師曠數百步之外則不能得其形聲矧閉其目掩其耳耶某頃托於都城逆旅主人甚久主人之居適當府門孔道見車馬之客至相公門外者月嘗十五日相公許通者三數月之間蓋無一二焉相公以爲天下士不足計有無無益於治亂無庸復來則已或曰治天下不可乏士如病必操藥饑必得食則𨿽有毛遂封常淸輩且猶失之況欲致孔明安石之流相公豈謂不下堂盡得天下賢否如須眉落鑑中吾固了然見之然其才固已盡用其不用者皆無分可采抑朝廷之士固自有餘不應外求耶亦相公平居所約與共功名者今未盡致靑雲耶不然則何爲杜來轅千里之外欲獨以一身任天下之責乎秦應侯以簀中餘息載而之秦一見昭王逐穰侯髙陵華陽涇陽君於門外如驅雞爾應侯自以爲五帝三代之事百家之說吾旣知之眾口之辧吾皆摧之而蔡澤以羇旅入秦長揖應侯而奪其位此何故哉蔡澤固賤且疎應侯𨿽尊寵然澤爲應侯談則理有必然者也相公道徳純備功施甚美日夜發於心衝於口詔於行事者皆致君堯舜之術豈敢期於辧士爭雄哉𨿽然進爲天下利亦當念退有百世名徒以爲應侯卒不見蔡澤意天下之口皆可摧以此言之士口亦可畏未可輕也天下便可謂無人哉相公平時盈耳者皆乞憐軟媚語此如優人妾婦顧何所短長相公徳業過人者彼何足以窺較徒生長相公輕士之心如此天下治安之日久𨿽有奇才國士正自碌碌無所表見況相公有艸芥天下士心耶𨿽鄕裏自好者豈肯爲相公出哉凡士相慕於遺編斷簡之中猶慨想其人千里之外至有同時相傾至老死聲光不相接者何則力不能相致也獨相公能得天下士反棄之不取昔秦使者往觀楚之寶器召昭奚卹而問焉對曰國之寶器在賢臣今譬有南金大貝橫於道側相公過而不取後人必取之此當國者所爭不可棄也韓愈云未嘗求之不可謂下無其人相公何惜捐階下寸尺之地使四方賔客得望淸光竭志慮度亦不出立談間無所逃輕重於懸衡之下能者提撕而進之不能者亦當不待揮而卻矣異時腰金拖紫服冕乘軒皆有美名奇節以照映天下來世後之人指目曰此某時宰相某人客也顧不偉歟某日暮流落人粗涉文墨淺事沾沾持此求售於人以故每談謝安石諸葛孔明輒赧然汗發姑引毛遂封常淸以自助不已鄙而可憐哉伏惟相公不深拒之幸甚

上鎭南節度呂吉甫書

朱泙漫學屠龍於支離益殫千金之家三年技成而無所用其巧某讀漆園吏書至此輒臨風大叫呼朱泙漫追罵之曰子學屠龍而破家若是胡不以子所能移之屠狗之肆求歸子所亡千金家顧不快哉吾觀鼔刀市門者皆瓠肥而鷙猛談笑無活物慷慨射厚利其志滿而神洋洋也子不早聞吾言其愚無復小瘳矣言未卒有客排闥而入鉏鋙之气幾滿大澤手薦鸞刀睨某而言曰我朱泙漫之徒也子談何爲某以杖叩其脛又罵曰泙漫以愚旣困於無用而死孰意復有子乎【按自此以下至鑿壞而遁一叚永樂大典本誤入於上時相書中而上時相書何气也以下一叚及追觀往古以下一段又誤入於此今按其文理舛錯的然悉爲攺正】屠龍𨿽難能蓋亦技耳烏足深信而厚自貴珍且守之以不移反招窮以賈困如此世之學周公孔子之道者猶學屠龍技也使吾徒亦深信而力守吾師之說不幾與若俱殆乎以其獨能悔而攺之故不終困爾嘗試與子數其一二古人有饋粟而拒者今則饑寒是憂有結纓而死者今則志昜气亂有逆鱗而諫者今則譴禍是虞有鑿壞而遁者今則富貴宜慕有埋輪而不行者今則搏噬當空有小生三公而卿五郎者今則彊禦宜畏有負二宜去彊之不能畱者今則百謫不肯已有不肯露索挾持而自引出者今則俛理色以望閽人凡此八者皆吾道之所與也然學之輒能使之槁項黃馘委骨溝壑遊魂鬼區豈特亡千金之家蓋有甚於屠龍者耶學者知其然因能悔而攺之尙恐爲吾道之罪人也不敢以人自居故與貓爭柔與狐爭媚與鳬鷖爭上下脇肩而笑搖尾而乞憐盡反其所難昜以所昜長劍華纓按轡天衢處列東第譬之移龍於狗亦前混而後利乎客仰而視屋若不聞某察客非常也乃謝曰蕭然蓬蓽幸見光臨無足以相娯樂者然自封禺而東走不百里有巨浸焉澶漫汪洋旁通朝夕之池馮夷之所都陽侯之所宅鴟夷魂魄之所澎渤怫郁而慿陵者也試與客搖竿而往弭節而望揮手以招碣石之朝煙逆目以送之罘之歸鴈豈不使人投棄恬怠輸冩淟濁分決狐疑發皇耳目也哉客乃攘袂而興曰盍往觀之毋畱行某又告之曰客所聞者江水耳未嘗得聞江水之主人也主人於此水適堪濯足而已良不能爲客詳道胸中之閎闊者姑言其略客豈有意欲知主人乎非四非八在舜爲六當堯爲十蓋嘗父老邴魏折衝兩楹也勲在鐘鼎而身寄江湖是事姑置吾側聞主人好士不衰食客滿座沃飴薪蠟醢且羮之而以餔客者皆取於馮夷之都龍門之下試與子從饔人饍夫乞大鉤巨緡五十犗以爲餌蹲乎防稽投竿東海幸其奮尾撥刺迎而食之者取以試子之技離而臘之不獨可獻於主人助食客也自淛江以東蒼梧以北莫不厭其肉則子之技不幾小試矣而千金之家庶可復乎況主人餔客是急子技須而不可後者子儻去主人門則屠狗之肆矣言窮某竊自慨曰嗟乎某能一說振人顧不能自振耶故輒奉鄙文兩編去屠龍之術不逺又竊自笑怪能罵人而不能自罵然捨此則亦無他技矣妄意主人亦捐大鉤巨緡五十犗而賜之將假道冰夷之都投竿龍門之下爾謹屬幹將以爲筆越砥以爲研淬之墨池之淸泉退而敬待主人之命惟畱意幸甚

上中書舍人書

某有取窮之事二少時從鄕先生受經先生出諸儒新書數十卷教曰必誦此後當有名且得美官某退而誦之如先生言十日不出戶然其文皆前世所未嘗經道而去古離絕逺甚懵然若有物塡其膺廢捲欲睡懣不復省異日於破簏中得西漢時人所著作又屈原宋玉離騷詞及韓愈文章亦數卷試取讀之若與故人素所驩者語心甚好之以故日夜擕持益熟其語矣毎意欲有言不幸遂爲眾所咻他日先生曰取爾所爲文來旣見罵以抵地曰是何聱牙崛彊薄滋味如許此不足污吾醬瓿況欲備有司之選耶然某猶挾其所有從諸生求舉進士往輒黜焉遂大悔坐念先生語將棄所好而從之然年過不可復學矣後以饑寒將出而仕竊自謀曰古人眞欺我往以不聽先生語故至此今當從搢紳長老早得要津者問計或聞某言笑曰是無難也不過能磬折卑拜側行危坐彊顏而笑造請不避寒暑問疾必嘗溺呼卿必郎好音者進鳴琴好佩者進玉環爾用此自媒取靑紫如拾地芥退而深念引鏡窺形則白眼彊項蓬頭而可憎又拜起舒遲轉喉觸諱欲勉爲笑者言若施芳澤於嫫母竟不能妍也坐此二窮棲遲末路側聞某官座下名滿海內气吞羣豪學無所不窺量無所不受浮名外物聊見戲劇眞境妙意自有歸宿某東南寒逺人童而弄筆研今白髮紛如也言出口爲諸儒所非笑竊自比之古鐘篆鼎𨿽於世無所用之然典刑尙有可考或庶幾爲好古者所収至於平生偃蹇可憎之態正當取窮於天下然怒鼃有气古人猶或式之今欲求好古可撼以气者將以某二窮累之自度無以過座下者某聞函牛之鼎以烹雞多汁則淡而不可食少汁則熬而不可熟竊聞座下食客千人日膾十牛小人請以備一鼎於饔夫以拂拭前日敗雞之辱如何

上曽太尉書

某生長江湖間平居時不望州郭門不與冠纓士遊獨與鳴榔持竿者日相尋於蘆陰水曲終日所與晤語其志慮不出蓑笠下嘗記古人有釣道二其語不獨可人意似亦可羞於王公云投綸餌迎而吸之者此陽鱎魚肉薄而味淡或往或來或食或不食此魴魚爾肉厚而味美某竊意太尉亦食魚矣其早晚登萬錢之廚參五鼎之味者魴魚乎陽鱎魚乎欲陽鱎則迎餌而昜取必欲魴魚則有時不食不來則太尉亦必求之歟某悠悠天地間背餌而馳爲陽鱎所笑者也平居喜讀古人紙上語涉世𨿽疎粗有肺腸頃亦有所感發而至此旣又悔而自止以故平生心所敬畏如太尉未果見也𨿽然太尉以天下自任而四方人物猶在眉睫間至於門下十倍之客而以朝夕見者未必皆太尉所賢也某爲兒童年見祖父客道天下儒宗文師則必自太尉兄弟之學行如望泰山北斗無時不精明岌嶪者某讀唐漢書見當時大臣出於書生者或齪齪無奇節至於質厚少文者往往闇於大道有爲上所筋力國之光輝如太尉顧可多得耶今天子明聖求治之意不減先皇帝時然治原有未究之防窮途有稱屈之士言路無不撓之气而太尉圖回之術又尙郁而未専此天下觖望也某碌碌不爲時所推擇久懷欲言之意將吐而復吞乃終不能自已今欲獻書天子之陛書成而讀之反自笑故又去其犯分逆耳難聽之語十八九所存裁一二細事皆鄙夫之常談某又重不幸不能爲近世新美之文故言出口輒爲諸儒所非笑獨願以其副一凂視聽太尉顧以爲何如儻可教願委質門下然其骯髒可憎人也世之脂韋自營者固難合正不得不憤鳴於執防之下爾某已買舟旦暮將東歸適感寒伏枕不能躬典謁太尉幸而與之進則某庶幾小人之疾旦暮少間願一望精光於堂廡之下未見顏色而言古人所不取𨿽然願太尉不求某於禮俗之間幸甚

上丰待制書

筆硯之爲賈售具久矣士平日以文章自頡頏一旦窮不料理將餌聲名釣爵位彼未嘗不如售飴蜜於小兒莫不哆口而流涎者文章止如此亦不翅彈棊六博之事已士束髮殫思遊神於韋編斷簡之間不知華軒食肉之爲丰不知環堵飲水之爲約持天機守良貴意甚勇決凡世之所可憎喜皆不足以感移其心意而後聖賢之心見則烏之啞啞鵲之唶唶寒暑燥濕莫變其聲矣道根於心見於面盎於背施行四體也逮其發於言詞則橫出旁縱慿淩造物開闔鬼神千變萬化復歸於一如日星之麗天如艸木之敏地如百川橫流卒歸於海學者學此則將以是貴以是賤以是生以是死而吾之所學固毎如是也後人漁獵前作穿窬妙道咀嚼英華遂登文章之籙不以爲戲劇則姑以爲市爾如韓退之柳宗元輩或然不亦鄙而可憐哉伏惟閣下多聞守約爲道日損目不徇物而气經天下今也請爲鄙人一發醯雞之覆敢問夫子曰疾沒世而名不稱焉以爲夫子之道徒取沒世名如前所謂餌名聲釣爵位者歟則揚雄曰梁齊趙楚之君非不富且貴也惡乎成名則是剖符而封析珪而爵位爲通侯處列東第非名之謂矣豈有徳必有名如有表必有影乎今將處陰以息影又於夫子之道何如耶豈亦初無增損哉某嘗問道先覺云可以貴可以賤可以約可以散某將以此樂以忘憂與百年相終始𨿽不見知而不悔蓋未嘗有意於文字間也以故涉筆寡味閣下聞道最先是有以振我輒獻舊詩文一編皆應事俗下語𨿽欲以此釣名聲與一時名人文士爭價是猶聽白雪之音觀淥水之節而東野巴人輒叩盆拊瓴於其間無乃嗤鄙益著乎𨿽然顧有深於此者以告閣下然中欲告而忘之矣

上韓尙書書

太史公云士之宦遊至於丞相封侯眞命也多有聖賢之才困戹不振者甚眾某讀天下書多矣觀前世盛衰之迹未有不由當時大臣爲之興廢自東西漢至今其人已不可勝數考其起居狀凜凜可觀者一代不過三數人而已何其少哉天與其命而不知愛惜獨吝其才而若爭銖兩此又何意邪有丞相之命者獨天知之有丞相之才者則人亦知之某毎自恨生之日最晚當忠獻公在朝廷時某猶𦇤負於乳媼手中蓋不及識也然公爲丞相不獨天知之人亦知之以故某𨿽不識後亦知之矣祖宗八世之業天下凡閱幾相而人共知之者又何少也公之去斯人已久士君子及識公者亦已不多然深山窮谷婦人女子小夫賤皆如昨日溺而公援以手前日囚而公贖之以驂寒而公減衣饑而公輟食又人人若生死肉骨於公者旣已思公而不可見輒曰吾相有子在庶幾一日行公意以恵吾屬天下豈惟知公又知公子如是自古聖賢之才固少有子者又加少漢惟韋少翁能繼父相位封侯而守正持重不及父賢爲可恨爾側聞閣下以王佐之才而升大僚𨿽未至宰相天下號爲寛厚長者眞不減忠獻公今國家可爲大治矣然民小有不快於縣官法或一夫自致於溝壑輒懟曰吾相忠獻公有子在柰何逺去君側不助聖主作升平爲我曹飽飯安眠地乎竊聞先帝賢閣下而未遑大用𨿽然世已許閣下必用久矣今天子聖徳充塞天地嗣位之初未言而人信之乃還閣下於朝某見邑人聞閣下造朝皆喜自旁邑來者又皆喜此人於閣下無所私也無所私者喜則知天下皆喜矣天子方呼吸三代之風黔首日夜引領以觀新政閣下𨿽未至宰相然太宰掌建邦之六典以佐王理邦國考之於古可以聞政矣竊意閣下守正持重無少翁之恨使天下拭目復見忠獻公佐上之時某小人也何足以知其他又流落不振無階朝廷獨幸時和歳丰行與樵夫牧豎受賜於長林丰艸之間爾謹獻舊詩文一編因道天下喜懟意以責望於閣下甚狂妄也唐突尊威待罪皇恐

上詹司業運使書

某氏之廷有列鐘鼓甚盛者眾客紛紛造之聆歌起樂作輙相與撫手嘆曰佳乎聲也退而據案以食羮胾雜進又曰佳乎味也某氏之主人喜曰是客果知聲與味某聞之竊從先生長者問曰聲與味果盡於是乎客將無溺於音而害於饑渴者乎先生長者曰聽激楚之節漁陽之摻聲非聲矣異時聞下俚延露亦能蕩其思者甚眾聞朱疏越則惟恐欲臥此溺於音云爾烏覩其知聲食熊蹯之臑豢豹之胎味非味矣異時對小虫水艸尙有嗜之不已者試與之太羮酒則必覆器而不食此害於饑渴云爾烏覩其識味故方其憛悇癢心流涎被頤之時處於中者無所守交於外者有以奪之於是時求至音正味得無大謬乎世或曰如是爲佳聲如是爲佳味將未可知也豈惟聲與味如此士有結髮從學屈首授經而他日茫然求濟乎道者鮮矣亦何以至此哉往日所用心者非爲道故也彼有人焉頡頏儒林方以爲學休顯則後進生望其采色想其鏗振摳衣負笈翕然從之矣顧豈知聖人之道果在是而不謬否耶一旦齟齬跌不復振則門生弟子相與諱所學而更求其師蓋方其從之非所喜諱而謝去非所憎彼區區之心直求市而已揚子云無恙時觀其書者欲取以覆醬瓿嗟乎使子云於其時有卿相位學者必翕然從之弟子豈獨蕭然一侯芭哉班生云親見揚子云祿位容貌不能動人故輕其書審如是則世皆曰某公也某侯也學不詭聖人其道可師其書可傳後世某謂此言特未定爾楚人有烹猴而召鄰人以爲狗羮也而甘之後聞其猴也據地而吐之盡瀉其食邯鄲有出新曲者托之李奇諸人皆傳之後知其非皆棄其曲今日甘者他日未必不吐今日學者他日未必不棄此貴名而不求其實彼以謂聲與味者亦彊名爾猶貴學而不求其道今日爲師者未必明日不罵而去之𨿽然子云著書將載而傳之後世君子於時人皆忽之獨桓譚以爲必傳而卒傳如譚意要之必有知者顧不應以此望於眾人爾伏惟某公搢紳標的詞章司命富貴不入於心古今不易於意妍眾作定有鑑至於登車攬轡之行觀風問俗之事此特轉丸覆手爾某忍窮不自勇決投老於簿書間茍爲升斗計舊學荒落無分可采今成編而獻左右亦禮俗故事爾是烏足比數哉獨胸中有所約結不可爲俗人道者慨然臨紙不能自休閣下駕言徳音滋味道腴蓋有日矣亦將何以詔之幹凟尊威不任皇恐

上曾太尉書

竊謂天地覆載萬物刻雕眾形造物於此宜亦甚勞矣然其廣博而無端深厚而不測其於物亦漠然若未嘗有心者而所以動所以植所榮所悴所以大小方圓曲直貴賤厚薄亦未嘗不歸其所以然於造物是何宜勞而莫之勞耶豈因其才而達之未嘗作意於其間故甚簡而無勞若此故曰天之生物因其材而篤焉故栽者培之傾者覆之牛因其能力則使之魁然有任重之軀馬因其能驤則使之昻然有致逺之足楩柟豫章因其修直合抱則使之有棟梁之材谷可飽則使治饑水可潤則使巳渴醯之酸醝之醎飴之甘姜桂之辛各因其性使之有調羮之味木擁腫者棄石碔砆者賤艸稂莠者除虫毒螫者殺然纎悉紛紜不可一一而疏之彼造物者將運其心術於纎悉紛紜之間得無錯亂謬悠殫神竭精至於委頓而其功不紀乎惟其因之則不言而聽不勞而定豈惟於物如是至於人亦然其材阿衡也則使爲輔相其才穿窬也則使爲盜賊其質鶴鳴而鳳觀也則使人敬其貌狼貪而羊狠也則使人惡造物者將何心於其間哉亦因之而已𨿽然蓋未嘗無反是而不可以理考者顧豈天地之心乎恭以垂衣求治之主必資代天理物之臣升平之基於是乎在其所以進退百官揄揚側陋亦將因其材而篤耶舜之所用二十有二人因之之謂也彼二十二人者玆事姑置聊以西漢之君得人之盛者言之漢興六十年之際董仲舒公孫倪寛以儒雅進石建石慶以篤行進汲黯卜式以質直進韓安國鄭當時以推賢進趙禹張湯以定令進司馬遷相如以文章進東方朔枚臯以滑稽進嚴助朱買臣以應對進唐都洛下閎以歷數進李延年以協律進桑羊以運籌進張騫蘇武以奉使進衛靑霍去病以將率進霍光金日防以受遺進凡此二十七人官髙祿厚聲施甚美而天下之士不敢起而與之爭此譬之持防以攻城執鏡以照形天下莫不稱是使得防以刈葵得鏡以蓋巵則世亦必非之矣異時亦有如蕭望之爲抱闗禰正平爲鼔吏封常淸爲傔田仁任安爲舍人養馬孫臏爲刑徒此輩在當時欲自比於竈下養上車不落者蓋不可致是非所謂因其材而篤焉之謂也伏惟樞宻太尉以天下之器抱將相之具負匡圖之防坐西樞乘東維功烈甚盛聖主方馳騖唐虞俯仰升平多士充朝惟器是適其上書北闕者皆曉當世要務曳裾東閣者必屬四方之奇才如某齪齪無可算錄又所言皆鄙夫常談無分可采𨿽然車下甚悲之歌江南未招之魂隠居不嫁之士窮途沈沒之人金玉抵於沙礫珪璧碎之泥塗當栽而不培非傾而輒覆者豈有如某區區之言者乎願以累太尉代天理物之意某側聞天子屬太尉以重大而太尉亦頗收拾人材爲國家長逺計某之言天下之言也願太尉毋以人廢言幸甚謹獻鄙文一篇此不足道聊可觀其志之所在爾

欽定四庫全書

東堂集卷八

宋毛滂撰書

上時相書

某憔悴都城下冬一裘夏一葛凡四更裘葛矣客有來過某者輒見誚曰子趑趄筆硯間老之將至矣宦遊二十年而不出州縣妻孥三十口而不飽糟糠將子之學不加進才不逮人以至此耶抑子與世寡諧曽無知子者以至此耶某告之曰學不加進才不逮人與世寡諧誠皆有之然不可謂無知我者客曰知子爲誰某起立拱手而告之曰今丞相實知我客然而笑曰使今之執政侍從至於卿大夫僅有知子者尙當爲子拔泥塗出毛羽顧一裘一葛憔悴都城下而當四年之淹者乎矧某官之門騏驥不亂涇渭自分人有防公一顧如被華衮矧公不愛官爵顧惟其人今朝廷之上日有除目離疏釋蹻而登本朝者相望隠漁釣臥巖石數枉旌車之招使子誠爲公所知耶乃近在車塵馬足之間憔悴於逆旅主人之舍更四寒暑曽不得一命屬百執事之後子茍紿我以執政侍從卿大夫之間有知子者我尙當不子信乃直謂子敢辱丞相之知耶子之誇誕甚矣某更謝客曰子無乃重外者乎不求其人而求其官彼固有賢能不待次而舉者有歳月積累而致之者有適乏其人而僅得其次者庸可謂盡爲公所知邪嗟乎知已道闊久矣豈惟客有是言世莫不有是言也彼徒以能相致於祿仕爲已知故士之交際之心第日遊升沈之路有挈而進之則相告曰知人不當如是乎其有不得進則懟曰世果無知我者求之古人殆不如是世固有超絕士因人以拾取富貴者多矣亦有知之深而卒多困窮者考其相知之意或定於一座或判於一言終身遂以爲知我升沈固有所不論也宰相執大柄以進退百官而分職不可缺一較短量長惟器是適而已祿於朝者豈皆人人可自號曰宰相知我也某旣以此謝客因嘆恨古人之所以望於人者其意嘗逺大閎闊而冠冕車馬所不得招而籠之故或進或退或浮或沈而知巳每在其間彼將亦以知我爲重不以外物爲果可必也而後世之人徒以其造詣狹陋至其去就之間亦已輕變矣伏惟某官道尊徳重色正气和位三公祿萬鐘天下不以爲泰而居廟堂之上四海猶吾一家一家猶吾一身其饑飽痛癢勞逸休戚之事凡人之所爲自吾一身而知之於此發政施仁無不曲當人心者況天下人物輕重固已盡得於懸衡下任之無不稱其才無有尺寸長不見錄者若人皆以爲知已竊妄意窺校恐非閣下意也某不肖陋儒讀書而不見道爲文而不造理爲吏無卓然之聲見達官貴人無俯仰周旋之容涉世甚疎而與人無欵曲環視此身無分可采獨空以平生歸依景慕之心徑欲求灑掃於門墻與廝役伍了不知其身無寸長也𨿽犬馬之迹甚疎閣下蓋嘗賜以齒牙之論許以筆硯薄技不以眾人見遇久矣紹聖之閒閣下折簡賜之曰常誦佳句於百僚上某此時適當東歸逺涉湖海所見士大夫多矣見輒出之以自誇故自都門而東至於吳中士大夫皆知之曰某人乃知毛某如此比復西來𨿽中間以罪戾自絕於門下然人或見謂曰子𨿽棄於眾人大丞相蓋數稱子而都城士大夫聞之又皆曰大丞相乃知毛某如此某頃未得造閣下之門毎嘗自語曰學苦矣無以表見於世念一時鉅人髙明博厚雅意人物可以托靑雲後塵者無如相公儻辱公一言譽在饑當飽不願乎膏粱也在寒當溫不願乎狐貉也在病當愈不願乎千金良藥也在困當亨不願乎萬鐘厚祿也孰謂卒獲所願如此以故某出則士大夫相指似曰此毛某也大丞相頗嘗知之入門妻孥輩亦相慰勉曰大丞相見知固當自重邪嗟乎使某有萬分防閣下之賜於淸時不爲沒沒無聞人則不特取一時士大夫重語至於千百年後亦必傳而知之曰此賢三公某人客也儻遂老死於饑寒不復自振起舊交故人尙當爲某買三尺之石記其平生借無可稱道亦必曰嘗爲賢三公某人所知異時墳荒石出路人過其墟而讀之至此語猶或竦然而遐想也是某今而後貴賤窮達死生蓋已終累於閣下知巳而於貴賤窮達死生之間所得皆有餘而無遺恨若其貴之賤之則在閣下所以造命如何爾閣下幸置某於紳佩之間耶某固當勉不居眾人後必使之遂投老江湖之上魚鳥之羣某當退而求古人起居狀磨礪洗濯蘄不與漁樵同泯沒以孤見遇之意是出處𨿽異其答知已之賜死生以之重念某頃遭人言從吏訊也當此之時不自比數於人天淸日白下照環堵獨箕坐弔影咄咄悲慨曰負公前日一言矣蓋自分沈埋不敢復與一世爭爲人然二年杜門窮巷鄰里不通水火日夜洗心東向猶望誠悃有以感動閣下之神明比始有告某者曰子身𨿽辱而眾𨿽子薄大丞相尙稱子長而念之某初聞而喜旣而疑曰三至足以疑慈母之心而某之迂闊又無可當我公意矧某面目可憎語言無味惡之者眾擠之者相望耶𨿽大丞相別識賢不肖如分黒白然人言亦不可不畏也逮得進見閣下於堂上所以拊存慰藉告之收錄之意懍懍也某退而始自喜賀收召魂魄洗濯垢辱申眉舒气且欲復爲人矣嗟乎閣下亦旣賜某矣造次顚沛不足移某受知之心庶幾勉所未到期不在鳴吠之末至於貴賤窮通則非某敢自卜也伏惟廟堂一謦欬而功均造物方萬木東風𨿽獨病枿未覺蓋嘗許以不爲枯薪矣

重上時相書

某頃坐荒唐之言得罪見筆硯則正視惕息竊願少布腹心於下吏操牘而聲鳴益悲惟察其方寸憒憒恕其言不倫幸甚某去年冬蓋嘗寓書門下纎芥上露矣某自托下客之籍十七八年矣天資固陋滯涸窮路此自某之分當爾門下豈欲其窮老齪齪污門墻間哉某不幸與人異酸醎故孤危無援助未嘗習於當世公卿左右獨相公之門賢愚同歸寒逺不隔某所以得托其不肖之身如許其久也今𨿽流落晼晚人不以爲門下見遺不錄獨誚某無可錄爲門下羞𨿽某亦以此負媿於心然願置玆事直以某天下之一夫途窮瀕死攀援叫呼於造物權衡間且小臣以疑似得罪於君父義不敢自明將一遂廢其平生某人人主師臣也平心正道可否於朝廷之上而任天下之責忍聞某之呻吟乎方今百官得其序萬物得其宜所望某人納某於萬物之數不使獨不遂其生幸甚某今年五十七嵗矣宦遊更三十許年官不過從六品家無一金產子弟無一人有升斗之祿而四十口之家須某圭撮以活身某去年抱不測之罪𨿽思慮所不到夢寐所不及顧不敢分明賴主上寛仁幸赦之𨿽棄而不用猶得廩於太倉可謂僥幸此蓋某人輔宣至徳將順美意所以賜某甚厚也某今月得俸三十千米六石麥豆半米之數以養無尺寸功而有祿如此爲某計則亦不翅足矣然計某之口則食與衣猶若未足也念此退歸還顧蕭然家徒四壁獨有三兒將俾一兒賣藥二兒灌園歳求百金之入資以防祿老稚相與布衣蔬食庶幾乎濟也然尙妄意某之命未終窮顧光景之可念更求噴鳴於眄睞之地今之時多士充朝名一藝者咸見省錄某自束髮讀書勞苦矣是豈欲生無益於時死無聞於後哉今甚恥作一世無用人然日暮途逺豈須復能一躍跨邑而越都耶玆事已矣獨念無恃可歸但欲爲稅駕之計某今𨿽月有所入尙未免裘褐菽水之憂則某婚嫁曽未畢而死防有未葬者度今日之力將不可支吾又況某少而學之奚暇復敢言其志哉某又蚤衰多病若年嵗之間責以十駕之用尙得勉鞭勒非敢有意於騰驤將勞苦其筋骨以求濟某之將歸也過此時不死亦憊矣後𨿽憐而收之不可復用也某𨿽欲貪戀棧豆力不能起矣某於諸公之門無姓名足迹人所共知獨恃門下以爲命爾今憂愁約結而叫閽無所也然傾江湖以濯之不過煩一欬唾之恵是某終身之休戚四十口之饑飽寒暖在言與不言爾某今羇旅單外抱病無醫藥骨肉散居東西衣食不能相料理人不堪其憂而某亦聊復自寛者意天其或者不終見困相公決不忍一夫之失所也某昨以病不能乘馬無路進伏門下謹遣小兒持書詣馬首陳情

又

某本田舍家自父祖皆晝耕鋤夜誦書某不肖業之不敢墜然前此三十年間陸陸無所表見故世號儒師持文衡居顯次其欬唾可以爲縫掖士重輕者無道某之姓名獨帶經漁樵負笈山林言不信於世者或見稱譽某坐此故學徒苦而身益困某蓋嘗念之曰此學之不至耶將命之不偶耶已而竊自罵曰學不至爾於命何尢年長以來亦益自憫笑而厭苦所爲幾欲投筆硯而返農圃大觀間某人方网羅天下人才至不遺片善寸長某蕭然拱把之餘乃辱在某人收拾長養之數且意將成就之某此時稍自信而喜曰命果不當尢而學亦可以少恕矣此後某更自刻苦益從諸生學問求探古人之淵源而欲咀其英華將攘臂於諸儒間蘄副某人期待也今又十五年同時諸生皆以振纓承華而世終不以某所學爲可用貧病蓋未嘗小間又數困辱無憀重爲下吏羞始自愧嘆學果不至命果終窮矣無以上報某人期待矣且痛且悔而攺念欲亟返農圃則先人不腆之田不足了饘粥聊從州縣老吏學法律治朱墨彊顏爲糊口計庶幾或可也中間某人憐其困甚使得食小壘某猶激昂於簿書獄訟間欲有以報門下故奉行法令不敢不力誅鋤姦蠧不容不盡幸無所得罪於士民不至負朝廷使令矣今禍起於不思譴殆於終廢憔悴餘生坐臨坑谷卻顧平時所學是豈獨無益也又竊恨擊壤之世不應有向隅之夫妄意廟堂或念之矣政恐輔相之尊臨機務之繁曽小物不足以槪懷也然道逢牛喘乃爲丙丞相憂又疑所憂者或不在牛耶顧諸公之門素無某足迹儻不於某人之時一刮垢滅瘢則某名棲秋官之籍何時而已身將有盡而過則不磨矣竊以爲回天之力一轉錙銖之物宜若謦欬可濟也然某日暮途逺借令得進能復幾許第使某不以罪故徐自退歸異時人或指似曰此倚表而叱牛者亦某人之客𨿽然某顏不厚矣某之進退亦定於今日重念某方恐懼循省不敢復言筆硯事故無文采惟裁恕而哀憐之幸甚

又

天下之事皆可學學之或皆可至經術文藝固有師吏亦有師無不可學者有不可學學亦不可至獨宰相之才爾是與時俱生自帝之賚上闗社稷之盛衰下系蒼生之壽命是豈學而至也古人負王佐之才抱經綸之具者其气蓋已見於兒童之時其事業素已定於畝之間微約之中此豈學而後能也屬者相公爰立之初某自東吳走淮甸至於畿輔見縉紳士大夫咸舞手相賀曰某人相矣吾曹其喜固不勝言而閭巷之人田野之夫皆若其身有求而遂得之者莫不喜快踴躍則公之自喜宜如何也某答曰縉紳大夫喜則有所依歸閭巷田野之人喜則有所告訴寒者喜得衣饑者喜得食屈者喜得伸歲時喜丰年夷狄喜寧疫癘喜不作蓋相與安樂百年自今日始其喜固不可量公則何所喜也憂或有之以謂公喜富貴也此則公所素有若探懷中物無可喜者自古聖君賢相當積安久治之世至隆極盛之時所以維持太平其君臣相與吁嗟儆戒懍乎安不忘危此憂則有之未見其喜也公方以憂天下之心任眾多之求顧𨿽萬事皆理之時豈無一夫失所之嘆無則已有則爲公憂非若尋常之人憂喜止於一身者也儻以一身求公之喜則其喜蓋不可量矣以故某竊上爲朝廷賀下爲蒼生賀已而自賀特賀牘不至相公門者非但某以羇賤故不敢政以爲喜不在相公爾伏惟相公道闗造物徳被生民光輝盛大何以名之某道旁小吏爾不當頌相公之美又適坐譴無憀方恐懼誡省深悔前所爲尢不當誇文采有所自見前日主上流寛大之恩如某輩者得遊自新之路矣伏念此皆廟堂元老翌宣至徳所及願一言以謝萬一於門下語復妄發干犯誅夷不勝戰悸之至

又

某去年冬嘗布悃愊干冒鈞聽待命徬徨不勝憂迫某托於杞逆旅自秋䢐夏疾病無醫藥骨肉散居東西衣食不能相料理幸防恩得食宮祠祿坐念欲徑返山林顧家無一金之產可恃子弟皆布衣無有寸祿某所得廩餼稍薄而食口至眾生生之理未知所濟也某又晚節末路顧借微官愛惜急景遲遲未能決去爾去年某以病防許畱杞擬官顧憂患之餘聞昜驚不敢輒至國門無路赴愬於門下且小臣以疑似得罪於君父恐懼退伏無時自白非卵翼生成之地陶鎔變化之間誰有更生之力伏以某人道佐人主國之蓍人之司命上所信其言而不疑幸少哀某之狼狽如此恭念聖君寛仁未嘗以一廢人臣之終身然慶賞刑罰之出實輔成上之徳意此天下所共扳援叫呼以求濟者也非獨某而已某以不肖之身久塵客館材質污下不足備采擇數坎防於時孤負恩私榮望已絕今尙復何所冀幸天其或者不終見困儻賴恩力復得一麾使老稚稍就飽暖𨿽平生鈆槧小技不足自效而簿書獄訟之事或得少行其志亦不空爲一世人某區區之意才如是庶幾回天之力傾江河以濯罪垢此亦不過出謦欬之恵是某餘生休戚系言與不言爾某不勝愚憃歸投之情顧言不能窮也蓋某不惟得罪以來不敢近筆硯亦自念門下十七八年牛馬走矣今不當更復弄文墨誇浮辭以凟神明之覽取疎外於百執事之間謹遣小兒詣馬首布危懇嗟乎某日暮途逺矣乃所望者如是而止矣敢望畱鈞念幸甚

又

夫士君子結髮遊學匿景未曜者決不欲泯泯但已也顧美官好爵取之難於升雲气至一旦棄去乃輕於落涕唾亦何故哉是當有可以取有可以無取爾某聞霍光爲大將軍秉政長史丙吉薦儒生王仲翁蕭望之等數人皆召見時大將軍有戒心吏民當見者皆露索去刀兵兩吏挾持望之獨不肯謁卒見乃說光以吐握致白屋之意於是光獨不除用望之而仲翁三歳間至光祿大夫給事中望之裁射防爲郎補小苑東門仲翁出入從蒼頭廬兒下車趨門傳呼甚寵顧謂望之曰不肯陸陸反抱闗爲望之曰各從其志某讀史至此私自慨嘆以爲富如可求則望之豈志於抱闗者哉顧於此時視仲翁所誇者何翅涕唾此孟子所謂紾兄臂則得食摟東家處子則得妻蓋好禮者所羞也某𨿽不及望之剛烈有气然決不至學王仲翁以故西來刺字漫滅未嘗識諸公閽人之面宦遊亦跌而不振不自恨也伏惟某官立誼秉志以安社稷爲悅一咳唾系國家安危斯無愧於大將軍者至於身爲儒宗心遊道眞富貴不驕子孫象賢此將軍所愧於左右獨四方賔客口不道吐握之事而望之之言欲見於今日豈今之士非若古之士可用而吐握之禮將重屈而無小補耶某竊惑之某聞大冶無棄金大陶無棄土江海不卻水王公不遺士某跋山川之岨犯寒暑之威戴平生不見王侯之容間闗求見於相公之門顧可遺乎某客此八閱月而數十登門書凡三上矣羇旅偪仄勢不可須臾矣士之進退去就亦於此可決矣幸相公見收則某幼而學之壯而欲行之者是豈無心於世者哉必棄捐不錄則抱闗擊柝某之志也某近作古風九首錄在異捲語𨿽不工亦可觀其所向背並用冒浼尊威伏惟左右憐其愚不攻其過幸甚

又

夫馬飾以黃金之羈紫玉之珂啖以甘露之芻而王良造父禦之馬方延首髙驤擢足軒跱見之者曰天下駿足也此非所謂知馬者也識於鹽車之下太行之阪駑駘之羣使之追奔電逐遺風此謂之知馬可也夫琴錯以象犀借以翠錦以朱絲徽以白玉伯牙師襄鼓之而遊魚出聽駟馬仰秣聞之者曰天下良桐也此非知琴者也收於釡錡之下煨燼之餘樵薪之間使之發云和諧南風此謂之知琴可也故古人相士亦然或舉以肥或失之瘦要當拔之芻牧之間振之泥塗之中置之乎公卿之上此號爲知士可也故遇縲紲於途晏平仲延爲上客南冠而縶範文子知其爲君子古人如是庶幾可以相天下士也此豈可爲世俗道哉某學術不足以爲己文采不足以應時在木則擁腫方馬則虺隤頗怪閣下異時欲撫以五防之千里置在琴馬之間見古人取士之意是豈某不肖所堪也某嘗謂自昔稱能任重大者某爲吏當負弩前驅請見之日閣下退然若不足某衷竊嘆曰使者勢尊於所部而閣下遇其屬不自爲巉絕此不知使者爲大是則其任使者事如舉毛羽爾已而聞乘軺車馳東西浙翕然以賢聞於逺近者果閣下某今獲再見於此則閣下旣以爲天子股肱大臣矣然望顏色則猶使常平時退然若不足也仕宦至此而不知冠冕爲大是則天下事孰爲大也茍有大事外物無大於我者是閣下必有以勝之矣伏惟某官閣下王佐之材爲時挺特徘徊內相已有經綸將爲國立基而開門納士豈惟搢紳所鄕可使山林亦來某溝壑之餘命門墻之舊物薄緣文字尙被使令慨念眄睞之有年妄引琴馬之非諭嗟乎閣下能知某於甚瘦之時不知某無以自振於終窮之日顧得求列於駿足良桐之間少副閣下所以期待之意哉𨿽然某聞古人或寄意於空琴或取道於老馬某也庶幾萬一得與二者爲比尙可爲閣下寄逺意取長途微以自塞責未知其可不可也謹書舊詩文一編閣下儒宗也某非敢以此求知捨是又無他技得自效於見知之地故輒冒及之

上劉中書侍郎書

鄕老爲某言吾州崄隘而僻陋故仕於朝無富貴人某曰然他日又告某曰鄕人持槖入侍者三數人矣顧吾州𨿽崄隘豈溪山之秀有時發越綢繆於諸人乎某曰然屬者又云天子相劉公矣實吾鄕之人溪山之秀不其偉乎某曰不然宰相蓋天子股肱大臣與國同體而系四海蒼生之命者也豈吾州所得私而有之乃欲認爲鄕之人乎是其生也必鐘五嶽之秀涵九河之潤受三江之淸其山川光明雄傑之气積歳五百而後一鐘於人此劉公得之故能與國同體爲天子股肱大臣豈蕞然溪山之小秀所能孕育耶詩不云乎維嶽降神生甫及申鄕老曰如是之大不幾誇矣某曰視公之身猶以爲小公𨿽大車駟馬臨廊廟之髙然六尺之身起居飲食無以異於人者至天地之內寒燠亦有小戾萬物一不遂其生百官一不得其任則談笑之間必能使寒燠得其序萬物得其宜百官得其職是九州四海納於胸襟萬物出於掌握巍然已大而物小故能開物而成務者也不然則何以相天子撫四海乎鄕老不能答某又告之曰此特聞公之大未聞公之小有甚於大者公以一身而任天下眾萬之求大者至爲之雍容而不動繁者至爲之閒暇而不迫應之不窮取之不竭然事有一不合於公論不近於人情公逡巡退托若不勝其任以盛徳偉業處禮絕之地而自視欿然若不足此亦小之至也惟其小固能成其大某嘗偶以此告鄕老然某道傍小吏爾不當稱頌宰相之才徳又適坐譴無憀方恐懼誡省投棄筆硯尢不當誇文采有所自見前日主上流寛大之恩某自管庫而得宮祠稍輕罪戾矣伏惟此皆廟堂元老翊宣至徳所及因敍所與鄕老言求謝萬一於門下

欽定四庫全書

東堂集卷九

宋毛滂撰記

湖州武康縣學記

元符三年新天子卽位大赦天下且曰應祠廟損者以系省錢修之武康縣令毛某吿監司曰縣有學防廢獨先聖文宣王殿廬在亦不庇風雨而縣之浮圖道士居二十有六咸華壯異常而文宣王之居如此甚不稱天子尊徳樂道向意儒學之意與士大夫所以造次顚沛不忘先王者請亟奉詔他日提防刑獄使者檄縣曰當出轉運司錢如詔意他日又奉轉運判官檄曰給八萬錢縣令當董其事學於是成矣毛某曰夫子生後老子五十三年夫子卒又五百四十九年浮圖法入中國彼老子浮圖所談皆道也夫子廼獨以二人所談者周以宮墻數仞鐍而不出彼立戶外者無見也以爲道之妙處盡在老子浮圖爾道難知知之難言言之難以曉人觀老子浮圖譬如善游者往而之市褰路人裾曰吾嘗蹈海而造其淵其下乃珊瑚扶疎珠貝璀璨龍吟而蛟舞且洋洋也若豈知之乎當共往而觀之彼儻告人曰溟海之上風雲濤波之變怪如許舟楫鳬鵠之去來如許則人借令不習海庶防往而觀焉至語其淵微忽恍莫測則非善游者世且安能盡知之故言未竟而聞者意已沈溺瞀亂矣二人以道之淵微車載囷倒而肆羅列也欲使經其門者皆滿槖而歸烏在其能滿槖哉惟夫子之道如中衢致尊過者斟酌多少不同各得其宜故夫子有知之而不言者老子言之於前浮圖言之於後聞其語者防何不沈溺瞀亂乎然夫子沒老子浮圖亦已去人間久天下像而祠之如前昨日豈以其道常在邪自天子之都逮州縣爲學各一春秋祠夫子於學嵗率不過再祠又學之廢者常十七八丹靑憑附之質托於橈棟腐桷之下防甃敗垣之間諸生衣布褐羮藜藿口不絕吟於六藝之文百家之說然道𨿽加修身益困而無憀者亦嘗十七八而天下不以爲夫子之道不行自冠昏喪祭射禦鄕飲戰陳聽獄朝覲燕私凡人所當爲者一出於夫子之道國所以治家所以安人所以爲人物所以爲物凡必出於禮樂刑政間而無一不得宜者則曰夫子之道云爾不如是則曰非夫子之道學不學祠不祠不論也至於學老子浮圖之法則不然彼蓋豈能盡知其師之說徒以爲當作深檐大屋金容碧貎張皇怪誕以自尊嚴爾故入其門四顧皆繡楹綺井金鋪而珠罘罳光炯淩亂人目睛動移心魄故鄙夫庸人踧踖生敬認爲神奇又極世之侈奉養具殫滋味日夜祠之且以腯其徒一嵗之間𨿽百家之縣亦屢費千金而後其道行茍不如是則其徒且相弔以戚曰道不行矣然亦卒不行於士君子間惟夫子道𨿽出繩樞甕牖中亦必行故回居陋巷飲水曲肱不害庶防於聖人子貢結駟連騎負終身之恥於原憲漆園吏有言六合之外聖人存而勿論此又安知非所以深論者乎夫子蓋嘗曰參乎吾道一以貫之此所謂六合之外皆未始出夫子戶內爾將有不論而諭者亦開戶而受之彼老子浮圖又安能離絕而逺去耶獨語其所不及則夫子之道忠恕而已如行千里者問途於人或曰自此而往途則是也而不能以達千里告人或至或不至顧其行如何爾逮其不問而知不行而至以遊乎四海之外此非可以求於庠序之中圖書之間𨿽夫子親爲其弟子言也亦不能傾盡故均於聞一而賜則知二回則知十自十而百而萬聖人之道寧有旣乎𨿽然自萬而返與一俱亡則聖人之道不可以口舌爭矣故曰不見而章不動而變無爲而成者則余不敢以言知夫子亦不敢以不言知夫子矣言與不言皆不足以知夫子況求於寢宮偶像之間乎武康地褊小寡民衣縫掖者五六人焉作浮圖氏廬者突兀相望夫子乃居陋屋下蕭瑟徒四壁風雨所經過也余慨然念老子浮圖之廬列於天下者綺紛而櫛比因極道其所以然如此余聞武康防風氏故國其專車之骨旣已盡於螻蟻今其俗易於服馴以能養桑柘善眎蠶眠食狀爲材父兄鮮以夫子之道詔其子弟余念上負天子所以丁寧化民成俗之意此余所當憂而學不可不作也舊學在縣東前縣令遷遺像而廢其居凡十六年春秋奠菜皆露立茂艸中踐牛羊之迹嗟乎自唐晉間此地固多名勝士如孟東野沈休文輩璨然相望余覧觀其山水時得佳處朝雰夕霏自有英華意東野輩數子無恙時咀咽以自鮮榮其肝膈之積聚旣已蔚然又欲以其餘餼後人而未有多取之者何也學以元符三年秋九月增建建中靖國元年夏四月畢工故像甚凡不足以棲神明亦咸用攺作所謂堯頭禹身華冠象佩望之儼然也爲屋宇二十一間不侈不陋稱縣之廣狹也開戶鉤簾無敗意物獨長澗分碧遙峯送靑光風霽月共臨几案能爲人洗肝膈之淟涊發肺腑之瑰奇使其吐而爲言富於南金大貝眞諸生之奇貨山水之闤闠也余與客俯仰久之因勞諸生曰學良苦矣而貧若是今有奇貨可拾而取諸生豈有意乎編簡蓋資財爾筆研蓋駔儈爾厚其資財習其駔儈皷篋而入其價不三倍乎客有言於座者吾將捐資財謝駔儈屏奇貨食於茍簡之田立於不貸之圃盡棄文侯之土梗如何言未竟予倚戶而吟下俯流水有舟出葦間漁於余側者得一頳尾而棄其罣防余顧客曰無多言矣學亦若是防當爲碑因載於其末云建中靖國元年四月初五日記

雙石堂記

大丞相韓魏公客齊安孫賁公素爲衢州始至盡壊州治屏障逹其隠蔽而重門洞開麗譙棨防嚴其前山光野色棲其背公髙明人心猶隘之欲更爲便座見吏民布條敎未有所也他日步至城西隅披防茸入榛莽有得意處焉公曰當在是州南韶光園有淸冷堂壊命徙其材請於部使者曰願助我一堂之費不日工畢顧未有名而防事下土勢坡陁篠木蕭森公以問人眾皆曰此冡爾相傳有碑其文云五百年後當有刺史爲吾守墓以故前後守皆敬而不敢慢公曰審如是耶端可去命取鍤欲去之左右大恐私竊語云禍不旋踵矣寧犯公顏必畱冡言甚力終不許至闔府叩頭遮公痛道所以不可去冡意公曰事眞僞未可知吾不敢以爲無冡獨天子命吏古所謂二千石屬任甚重則環吾封千里人無賢不肖而尊至社稷細至豚魚吾一切得主之今乃旦旦坐廷爲人守冡耶借令土中有賢者骨尙得以禮法去就儻冥頑不可告語此則愚鬼爾爲鬼而又愚良可逐不然則徒積土爾去一撮之土用數夫之力復何惜哉眾知其理不可奪而止公卽使具棺衾設飲食用浮圖氏法將遷之髙原手爲文躬自祭曰遷之爲是則或爲民福茍不當鬼神意則太守請受禍不他人及也其文陳義甚髙讀之悚人魂魄而況於鬼耶至斸土深一丈二尺初無他異獨得二石峯長五六尺許而大木之根蟠踞其下眾疑始定石上有刺史季彀題識云乾符五年五月三日安於此押衙徐諷龍山起砦處得二石又刺史愼知禮題雲開寶七年十月二日重壘峩眉山於防事前於郡齋文防閣移季公之石安置於此愼刺史距季公凡九十七年孫公之破此冡也去愼知禮又一百二十一年矣自彀而至今凡二百一十八年不知人以爲冡者特防年而難破之疑一旦遇公以戱笑而釋之是豈亦有數乎公顧二石笑曰吾得堂名矣使遷致新堂下翠陰覆蓋蒼然人立而苔膚堅瘦云根潤活屹相顧向如釋沈埋之恨而有負主人盼睞之色公乃爲書告福建轉運判官文勛安國曰吾當以雙石名吾堂君有篆名請爲我書之今所謂雙石堂也嗟乎天下可疑事豈獨此冡耶今人固有蠟言而梔貎鳯鳴而鷙翰蓋冡其表者亦累累爾至使之熒惑耳目感移心意茍一日與公相值將不知所以自喜矣公才噐過絕於人而愽識彊記辭气願欵爲吏以敢擊行毎簿書堆案賔客環坐肴酒前陳鐘鼔雜奏初不妨笑歌而政術可紀至夜分客往往坐睡公眸子了然逼人此豈可學也衢在東南窮僻處未嘗識天下偉人而公秀眉明目風度凝逺臨事果敢出人意外里巷相驚以爲異政旣而皆安樂之然此特公胸中之小小者爾國人初聞公來諸豪望風气索竊自戒曰豈往年孫陽翟耶是善屈人我不自戢公不置我士大夫又曰此韓魏公客敎授書記耶其人仁而好士可撼以義庻幾吾國有瘳乎後皆如所料公頃爲陽翟名聲借甚裕陵召對延和將以爲禦史公爲上談經術論天下事無回撓上頗知公爲韓丞相客意甚嘉之詔畱京師久不得辭公亦杜門謝逺權勢人或曉以當見大丞相者公笑曰禦史可從人匄乎以故不果用他日𨿽屢試公以事而益有能名更復坎於時而了無纎累逺棄此邦識者介介不快爲朝廷惜人材而人固疑公之不樂也殊不知公方且謹簿領親米鹽下與丞掾分勞苦其餘力尙能治亭榭賦詩飲酒與賔客相娛樂而眉間乃無一防流落之色馬援云凡人爲貴當使可賤異時知公能不驕富貴人也衢號山水淸逺地多修竹前人獨不治臺觀爲登覽地目之所到裁藩墻間爾自公爲此堂鉤簾開牖而望已心舒目衍忽焉如騎气禦風飄浮上騰肆無畱礙堂面羣山狂峯秀嶺翔舞排踏來赴座隅雨慘舒各有奇態繚垣開囿下瞰萬家桃蹊栁巷朱碧髙下佩寒溪之淸深帯長城之蜿蜒自其下望之欄楯宛轉簾額飛動日羅紈風落笑語殆不類人間世也堂爲重屋而三檻中檻種竹便娟葳蕤泠然來風煙梢雨籜偃仰冰雪故以爲雪竹軒西檻種菊圑欒蔥蒨气並蘭蕙懷芳春畦擢秀露砌故以爲露菊軒東檻種栁春姿濯濯風態欝而低徊綺寮婆娑玉甃故以爲風栁軒西軒之下有山焉槎牙岪欝蒼稜孤秀蓋土中所得木根也對山結茅爲庵短窻低檻竹栢幽好如山僧野人之居向冡之未去人皆稽首過其傍不知其下特二石一木根爾公鍤置於此以助防適而往時稽首者反得摩拂而狎玩之於是羣疑始亡故以爲破疑庵使庵中之人抱神收視寂然凝虛不將不迎應而不藏則盡天下之疑不足破也庵外一亭古木扶疏防耽耽又掲爲喬木亭翼亭面堂有臺而屋方楹曲檻中置碁局坐其上者翛然追童子之仙風輕曜靈之急節蓋所謂棊榭也並榭而西垣勢淩厲而欝有佳木廼亭其上可以望空濶散滯礙故以爲能賦亭蓋將廣崔侯欝怒之思成陸生瀏亮之說又所以待列大夫也堂之初構欲除地立木下得柱礎六與今廣袤不差毫髮乃知此地之勝前人蓋嘗得之豈中間因循圮壊蕪爲穢墟而狐虺鳥防得以爲家遂不復爲人賞識耶抑佳致所在地靈固自藏靳固必竢其人而付之耶滕王閣天下偉觀得三王而名益傳如庾元規南樓謝安石東山皆因其人以不朽故至今好事者想見其處柳子厚作茅山亭記云美不自美因人而彰蘭亭不遭右軍則淸湍修竹蕪沒於空山矣韓退之記宴喜亭則云其丘曰竢徳之丘蔽於古而顯於今有竢徳之道也噫此堂也當知其與南樓東山蘭亭宴喜及夫滕王之閣爭不朽名矣他日客有升堂而坐援僕手而起曰嘻甚矣公之貪也夫以千里之疆其山川之雄秀原隰之廣麗室居之輪奐虫魚艸木之茂暢旦气之淸明夜象之光怪公乃籠於一堂之上攬於幾席之間將盡有之而厚自潤澤春在檻東秋在檻西冬在檻北而南風時來徑入襟袖𨿽造物之歷四時而僅有者公又據其防鉤致而並取之甚矣公之貪也或曰公之貪復有過於此者世或脂韋爲柔公則頡頏而貪勇世或突梯爲利公則洗濯而貪防世或克核爲薄公則愷悌而貪仁世或僥幸思進公則逡巡而貪退甚矣公之貪也僕告客曰公能貪而不能守喜得而好費前所謂山川原隰室屋虫魚艸木與夫晝夜之气四時之物公不過一研墨渉筆則瀾翻滿紙盡用而無餘至所爲亷勇仁退固已散於此邦之人浹於士大夫之心而不自愛惜僕試從容求公於破疑庵中則索然隠幾攬須而長嘯顧僕與客曰雙石之勝槪請以餉客往矣吾方營吾私客與僕愀然而嘆曰公所謂假道於仁托宿於義我曹平日所窺皆公杖屨外事爾蓋未嘗見公也昔杜子羙從李白髙適過汴州酒酣登吹臺慷慨懷古至使人莫測者何也蓋自知吾之身適往適來須臾變滅俯仰百世交一臂則無可懷者況光景易散而無迹之畱耶此堂決非公懷抱中物矣異時登堂而思則風烈猶可想也儻求公之迹於庵中則公殆不可見矣聊記其略以附三衢故事紹聖三年二月二十五日

饒州州學進士題名記

漢博士夏侯勝每講授嘗謂諸生曰士病不明經術經術茍明其取靑紫如俛拾地芥學經不明不如歸耕僕初意古今取爵位致登顯亦視吾材如何爾將未必盡用經術至讀霍光傳觀其立誼秉志一謦欬系國家安危卒輔防主爲時阿衡可謂社稷之臣矣然以不學無術闇於大體身死肉未寒而顚覆隨之乃知𨿽有光之材茍不學未免於闇人不可以無學如是況方且以此進取者哉天下郡邑皆有學校而廢興在守令鄱學自範文正公出守病其當闤闠相東湖得佳處將遷之被召不果以屬張太守中間旣新復獘其後先師更窘風雨矣熈寜末後範太守始易其圮桷腐瓦逮姜使君下車陋者新隘者廣其經營之意有古人之遺風敎官陳君巨中作記甚詳近考祖宗以來鄱之士人由此學以聞道出其道之餘爲文章幹有司取科第爲世聞人每絡繹相望也他日蓋有佩金曳紫朱丹其轂以歸者耆老見之猶復指似云此吾學捨諸生爾天子好爵厚祿不輕與人今諸生書笥近在腹中何當廢之暴其蓄積決能炳然可觀其不爲夏侯見棄則爵祿眞地芥爾巨中嘗上書言浮屠之獘引義雅正天子嘉之自縣令得此官蓋將羽翼吾夫子之道以行其志僕嘗謂國家使人如使器爲器必有模範模範不善則𨿽成器不可用其能爲器之累如此以故人材猶器爾今教授造作人材官也不爲人材之累者幾人乎巨中道足爲人師宜不媿此語使異時鄱陽多士蓋自子厚之門出元祐五年春旣刻學記又刻教授題名記又刻進士登科姓名而大其碑蓋又以待諸生云三衢毛某爲作進士題名記

湖州武康縣淵應廟記

雷君不出裝不復渡揚子而西者五年於玆惟欝華君駕六螭銜火自燭餘烈烜然下曝斗分吳人不幾臘其胔槁其骼云不蓋山泉不濡井東阡西陌塵翩翩也聞嘉禾郡最劇如著鑪炭上武康東出不百里距嘉禾近聞其田裏蕭條屋散雀鼠而魚遊錡釡武康四逹比鄰逺輙不過三四十里比嵗聞東西南北境往往輕其賦獨武康輸縣官如平時𨿽然嵗未嘗不閔雨一無雨輙走羣望又爲西竺幹法以請卒無雨縣長老云直縣西八里有響應山而龍居其山之下潭水之中盍往請焉余披圖牒又得之云唐縣令劉汭嘗請雨如願欲卽馳詣請之未出山而雨他日又請或行半途雨或返舍未越門限雨以故苗垂死輙活且遂秀以實也他日無雪又往請焉如雨之信因上其於州又上郡刺史且致書諸公間曰龍棲吾邑甚恵東南無黔突維疲骸厲首紛相枕籍而我邑有遺啄以分雞鶩縣官賦且辦醫師括藥囊無以呻吟叩門者朝廷當何以報之願亟以上聞州伯遣主簿送中牢醴酒來曰吾城無雪縣令致吾意於龍幸分我一尺雪卽日往告如伯言徹牲云物見雪意逡巡霰集瓦溝下如跳珠其夕大風飄忽蓬勃號且東南去如犇萬馬馳千乘車如鎧而荷戈者相前後錚錚也明日聞吳興城蒙雪中矣元符二年十二月部刺史上聞書下春官有司請曰祠廟當旌封者先賜廟額五月勑書下賜廟額曰淵應然初無有廟也邑人防上恩卽共出錢財作屋二十許間堂潭潭也廡翼翼也墻屹然門煥然壯哉侯伯之居乎雨之變天耶人耶有數乎適然乎抑有召致者乎浩浩蒼蒼上果有帝居龍果役於帝者乎將帝屍雨或者龍得専之班固書曰政失於此變見於彼猶景之象形響之應聲雨之變或見於治世固言豈皆然耶然豈獨固云爾先儒之言皆爾也一人吁嗟王政爲虧所謂政者州邑皆有政朝廷𨿽治而州邑不治其變將自及所不治者於以累其民乎易曰天地以順動則日月不過而四時不忒審如是則風雨溫寒儻有小異亦天自不順何預人事而所謂常雨常又何自而致之意人事蓋天事爾天𨿽不可以晤語然帝不言而居其中視焉惟人聴焉惟人則人與天果相因矣豈自天作者皆人自人作者皆天天與人若是者亦莫知其然耶𨿽然王天下者不罪嵗一夫不獲則曰時予之辜嗚呼躍馬肉食者紛如也皆王者所以殷勤屬一夫者矣雨茍不諧於時凝旒一堂之上四顧萬里所與彌綸而輔相者誠當念此漢丞相丙吉道逢牛喘問之此果能任其職而知所以當憂歟孝婦死東海旱其罪有在矣或曰若是子繆將有此雨乎嗟乎余非敢有也葦洲竹嶼之間牧兒釣父與令相依者少於鳬鵠上之澤汪濊易滿予不敢使之壅而不流庻防穰穰滿家者在此或曰浩浩蒼蒼上果有帝雨當自帝出於龍何有而子之言誇若是哉余聞雲從龍且曰龍雨師也是帝欲其雲行雨施而下澤焉則龍當任其職龍不任則帝不澤矣嘻豈特龍哉乘朝車食太倉者皆龍若也彼有龍名而職不任者其出不爲人禍則反爲身殃身在孔甲之世而夏徳衰漦流厲王之庭而周祚去喜睡則珠亡於頷薄逰則射中其目有龍油然流帝之澤如淵應者乎然聞龍居鈞天帝居上下星辰呼噓陰陽薄蓬萊羞昆侖而不卽其茫洋窮乎間奴驅列缺而走箕伯宜其一噓而宇內濕乃悒悒於漻澥間菜畦麥隴之下朝噓暮呵僅足相濡者其稼曽不滿眥豈龍之類至多帝畀其地或褊小輙不能究其用歟彼眄睞層霄涵泳朝夕之池者或反與旱魃接殷勤之驩歟余嘗至淮海上四望渺然但見防鱓出沒聞有龍而不果見時見篙師賈客過輙祝而祀之曰豆肥酒香錢財多有龍其福我竟去千里餘問其所當祝云有龍恃其居毎輙出狡獪見怪神則狼狽波瀾顚倒日月裂防折柂覆舟如葉垂涎閃舌牽其人嘗其血以自肥腯故不可不祝然不聞有能出膏澤者余亦頗怪世所傳歳大旱祀龍而雨者多在湫潭間未有聞禱於淮海之上豈篙師賈客所云者特鰍鱓之雄彼其曝陸梁而含脂韋能媚於帝以取容退而挾其寵以誇魚虫𨿽龍亦爲之逡巡引卻如此耶淵應𨿽載圖牒其初廟貌無有血食鮮至簫鼔不作獨飲玉浸之紺寒庇云璧之蒼秀負杉檜之偃蹇友煙霞之容與而已其所自養者約而施人者常倍蓰余每至潭上徒想見其蕭颯疏瘦寂寞無營以老也廟成父老請記嵗月餘糊口父老上無所潤澤其子弟而慙惶於龍者涉筆慨然又系以詩建中靖國元年正月十五日

紫防郁紛閶闔九門孰司帝澤有臣蜿蜿曝鬐扶桑礪角昆崘鱗翼一奮溟海傾盆孰爲其家珠宮貝闕洶湧萬里蕩云沃日孰屍其間防鱓出沒云胡不歸淹泊咫尺其歸非艱朝發夕至伏類蠶蠋起涵天地天飛淵潛浮沈皆戲於穆淵應光發久翳潭山得色羣望抱媿突兀新宮薦椒奠桂聊穰爾家豚蹄非計十雨五風永相豈弟

連云觀記

元祐七年夏六月利州修淸風樓爲連云觀秋七月太守王公以書赴鄱陽告某曰始吾於此旦日據幾簿領如發正須爬梳又當爲民吏道主恩曉國禁而問所疾苦赴其願欲若吾有負於此人眾且持券而取責必償之乃已蓋未暇遊觀事也頃之民不數至吾庭司空城旦之書束於髙閣晨起從容聊涉筆報期防而已反私自慨憐吾君防意太平治道貴淸淨四方黔首日以寧嘉此不教而定吾老矣竊二千石異時約結欲自表見者今乃了無可效殆飽食而嬉矣旣日無事時步城上得與江山接殷勤始怪此樓陋聊葺而新之今晧旰百尺上薄光景俯瞰風雨檐牙含空雲气吞吐朝隮南山而歸宿柱礎此吾以名連云者也兩隅別爲更衣之次將從賔客徘徊其上以樂之然未有記幸以屬子可乎某書復公云公之惇大渾涵人莫覩其畔岸者今豈欲小見於此觀也哉有濟物之性無塵氛之攖惟云是名此豈直張其崇髙而已觸石而出膚寸而合不崇朝而徧雨乎天下者此泰山之云也故君子體云雷之象而見經綸之業得志則加乎民其斂而未用也又能使人憔悴枯槁渇而望之則君子於世亦何能已此其有爲之气當浩然而川瀦淒然而云作勃欝胸次茍出之膚寸崇朝其雨乎豈直此觀之上蜿蟬逶迆繡文錦章獨無心而徜徉乎𨿽然聊寓意此時以寄捲舒亦何適而不自如耶此公不素見語者某竊能料之以暴於人至於登覽之樂風物之秀獨想見其處而斯文不可以髣髴然聞其東則項籍之烏江試求其平生喑啞叱吒之气垓下悲慨之音則已漂爲驚濤紛爲薄霧蒙滅無所矣風急水寒葦花淒晚豈亦有艤船渡口如當年亭長輩乎聞其北則孫權之故都帶甲百萬江漢爲池紫髯英髮驅駕豪傑豈自知不四傳而奪之晉又奪之宋齊梁陳如拉枯然彼晉而下樂未畢也哀又繼之俯仰六朝無可把玩嗟乎世人直爲物之逆旅爾其來不可圉其去不可止一世百爲忽然而已公乃今日登此遐想而長思亦適然也蓋方將躊躇方將四顧付是非於亡羊歸萬物於一馬乎昔羊叔子登峴山謂從事鄒湛曰自有宇宙而有此山登此逺望如我與卿輩多矣皆湮滅無聞使人悲傷嗟乎羊叔子豈特畢一世爲物逆旅耶方將以身爲長廊甲第爲便座燕寢日夜爲主而錮畱之又將數百年累虛空以應門引魂魄而守之此亦惑歟庾亮爲武昌諸佐殷浩之徒乘秋夜往共登南樓俄而不覺亮至諸人將起避之亮徐曰諸君少住老子於此興復不淺便據胡牀與浩等談詠公豈亦有客如武昌之人乎當天空月明夜气縹緲鬥酒相屬撫缶而歌客主可以頹然相忘矣旣以書復公又以爲記

郢州新修縣尉司記

九品官視縣尉爲最賤九州之地郢當僻陋州城北百步許尉捨在焉老屋十餘間腐黒撓折遇雨水行堂室中冠巾皆濕蛙蛤爬沙出沒梱間與人爲忤毎大風至其上索索有聲坌入如篩瞇人目不得開屋下之人疑將壓焉尉最賤故無一錢力可繕完便與嵗月因循益老而增朽以壊也予以貧得爲尉不敢擇地故鄕水陸四千里乃不知崄且逺郡憐其眠食於雨間也得錢五萬四千尉舎始完予東吳野人無適時才用非所宜仕於此時者故日恐招罪悔尉捨旣成自爲之記且具只雞鬥酒以落之因自曉曰桂可食故伐漆可用故割予愚幸無用於時從下士之列而又昜於去就平日學聖人之道將進而行將退而藏亦猶食柤梨橘柚爾其味相反而皆可於口予不知孰爲可不可也楚江之漘有舟有楫使予得南浮瀟湘觀洞庭夷猶於彌漫演迆間東望瀫江揺竿鼓栧而逝忽焉以淸予憂良自幸哉入語妻子曰汝曹姑復被以待元丰七年六月一日

湖州銅山無畏庵記

銅山無畏禪師維琳作庵以無畏名之求記於予吾先聖人有言君子有三畏畏天命畏大人畏聖人之言嗟乎吾儒之多畏如是禪師獨傲然無所畏至以此自名猶未能已又以名其庵人聞禪師名者皆竦然曰禪師異人耶能無畏如是予獨知師不能無畏也其畏殆有甚於吾徒凡人耳目之所適口之所甘四肢之所安吾聖人苐爲之節文而弗禁也在禪師之道一切禁之斥滋味如去鴆毒屏顏色如避死仇絕聲音如止詬詈捨安逸如解倒懸蓋凡人所爲者一切當鋤治洗濯離絕逺去疾走逃匿而不敢卻顧至終身不復一念及之然後爲比丘之行粗備甚矣其多畏也禪師日食惟飯一盂冬一裘夏一葛渴則飲水而已試以人之所常爲者禪師爲之則必矍然變色曰不可是則𨿽起居飲食莫非禪師所畏者又何名無畏耶𨿽然此予陋甚所期禪師者淺索禪師初學之地形數之內爾予聞伯昏無人曰夫至人上闚靑天下潛黃泉揮斥八極神气不變也是其人萬物一府死生無變於已如聲過垣無有畱礙此豈所謂無所畏者耶禪師之道豈在是乎禪師云我諸佛之智內充眀了決定故對外緣而無恐也此四通名無所畏者我是以名之予告禪師曰無所畏未若無無所畏我無所畏未若使無畏於我莊生書云登髙不栗入水不濡入火不熱此則我無所畏矣入獸不亂羣入鳥不亂行此則無所畏我矣茍至於此物我之畏兩忘無我無物無畏是眞無所畏耶銅山古寺林麓蒼秀旦暮之態風月借助陰晴之容雲煙潤色不接人境自立標勝禪師喜作詩甚自力日夜哦其間痛自雕琢肝脾欲以气蓋古作者想見其盤礡自得時蓋亦無所畏矣致和元年八月十五日

行藏樓記

宋陽裏華子中年病忘其妻以居產之半請方於魯儒生生已之華子旣悟乃大怒黜妻罰子操戈逐儒生欲追須臾之忘不可復得此病爾猶茫然遺耳目蔑思慮況至人去健羨黜聰明其中了然防之哉視吾身防焉空虛渾淪其亦何思何慮而行藏之別如屈伸臂爾天以是非哀樂獨啗賢者久矣前人老死嘗不得盡棄其餘漫不復收散之山川溪谷托於雲煙雨更以厭飽後人世有人焉材厚而命薄學莫行其志仕莫究其用至有沈埋而不振放逐而不復心煩意亂乃時登髙樓上層臺寄逺目防幽懷防劍而悲歌捋須而遐想傷今之不可晤語懷往昔而悢悢也則山川溪谷之情雲煙雨之色空蒙彌迆見古人之餘悲畱徙倚而發淒愴殆揮不可去已益使人撫物色以自憐感時節而永懷向使華子猶病必能登臨而忘使去健羨黜聰眀者於此當不悲以笑而卒亦不知其所笑因忽兼忘人之悲此能無得防矣豈自知行藏之多岐哉巨中陳君卽教授捨爲樓號行藏引客坐其上顧謂僕曰杜參謀詩嘗有此今以名吾樓子盍記之時日暮天寒僕支闌干而徬徨目送過鳥翛然絕湖湖西獨黃蒿古城雨濕枯樹想見此老亂髮垂耳零雪霑須目注橡栗步追狙公其阨窮流落之態於一倚樓頃周視山川谿谷盡付其悲蓋將以遺後人使驚世故之多累悼浮名之不竟嗟良辰之晼晚也巨中气稟特異如孤峯絕岸爲文章筆勢聳防上使以經術教江東子弟又使養以安閒益自進於道其日夜所以學吾夫子者當於進退存亡可以不疑是豈不沛然足乎已而無待於外者潛𨿽伏矣亦孔之昭顧廼倚樓忘愁獨放意於山川谿谷以追當年之餘悲乎不然特戲爲此名與詩人墨客長爲勝槪爾

自得齋記

僕頃過余幹令飯有客下座气貎魁岸望之甚偉令云簿君尙書宋公之孫尙書公文學前輩有顯名於時僕以不及識爲甚恨喜見其孫也時起與君語云公子習富貴家主簿官卑廩薄未免於寒饑今視君鼻間栩栩然君之用心獨柰何君曰我不敢出吾分以求余就非我力而取悶爾他日又過僕見語曰簿捨頃壊今新傍構齋居以自休陳圖書植竹樹出則充吾職而已間而歸解束帶從賔客彈碁飲酒便輙終日漫不知其他於玆三年矣衷實自得之子爲我記其說僕告以天池之魚化而爲鵬怒而飛其翼若垂天之云摶扶揺而上者九萬里而蜩與鷽鳩斥鷃笑之此局於大而不能小彼蜩與鷽鳩斥鷃者自足於數仭而無所用大也故不得不笑之言者嘗語僕以道云充塞天地大而無餘隠於毫末小而不迫其在人也可以貴可以賤可以約可以防惟人所之今將絕雲气負靑天則鵬不得爭前翺翔乎蓬蒿之間則蜩與鷽鳩斥鷃且相比也爲鵬也爲蜩也與鷽鳩斥鷃也何適不宜而與道徘徊斯自得之全乎君效一官方翔徉乎蓬蒿之間蓋能自得於小矣然亦何必自爲小廓而大之正亦爲之而已君子素其位而行不願乎其外素富貴行乎富貴素貧賤行乎貧賤素夷狄行乎夷狄素患難行乎患難君子無入而不自得焉君請記甚勤僕於同僚何敢自愛𨿽然常聞前人有言學不可已或云人不可以無學君芽茁詞林而遺翹可拾意當敏以培之俾終不落於以益求其自得之意則中庸之義見而後庶防知君子所自得者不旣大歟顧僕云云何益聊爲君記嵗月而已書來盛道齋中佳致僕有官守不得往觀以書於此文也

欽定四庫全書

東堂集卷十

宋毛滂撰序

送邵通直序

邵子罷永平監北歸告行於常所與遊者郡參軍毛某參軍廩甚薄羮藜飯糗不足以餉邵子之僕夫願從它客通謁跪起致鄭重語三四而已而漠然無餘情念與邵子遊久不能忘也將拭眥霑臉惘然見可憐之色爲兒女囁嚅而邵子每見望者又不如是決知其不能爾懷抱索然顧終無可申殷勤獨念少年時饑饞健啖老頗能言哺啜事今不得已試請以此言餉邵子人不可以不飲食也凡羮胾膾脯醢醯鹽酪皆所以涵津液敷榮華心愉體胖爲神明家牛羊封豕芬芳滋味紛紜其餘魚鼈兔雉蓋盡取以供祭祀奉賓客養口體今殊不然巨卿大家窮海極陸鱗介纎細毛羽防族形醜狀怪名品不錄皆得以供鼎俎污匕筯自以爲珍異可口也一旦禍生齒牙嗜味得毒甘脆下咽鏌鋣在腹其次使人膚肉悶癢闗膈壅郁拘攣偃蹇嘔不得出此時𨿽欲還牛於俎羊豕並隨洗濯腸胃蘭蕙芼之不可得已此何故也彼於羊與牛豕誠亦有味𨿽細怪陋能使人流涎被頥而其毒昧昧嗟乎士有常徳厲行不出奇吐甘以驚世爲媚悅也世視之眞寡味難近則使人幾何不繾綣甘熟綢繆輭媚乎滛詖之言甘如也吉善之言淡如也甘言煒煒俾躬自瘁淡言煌煌禮義之房淡者以養甘者以防且人切愛其身也愛之則求所以養之得其所養則名美而益榮失其所以飬則憔悴而多屯飲食者亦若是口之於味耳之於言淡者居後甘者在前理必然也亦自擇而已嗟乎定交之難知人之難養身之難今於餔餟得之邵子名家子好學問吏業過人於世見頭角寄門戶者今官日益髙四方水陸甘異當日集於卲子之庖它日下筯而食也庶幾無忘此言乎

送南禪長老浩然赴雙林序

今之士大夫往往能誦佛語而爲之說予方學孔子未暇求其書讀也然亦防識其意蓋無君臣父子文物禮樂以世所見爲幻以虛空不可知爲眞得其道可使外形骸絕去聲色香味安於死生一無所貪怖喜憎大率不過如此其徒有談其說者必手如意坐髙席脂韋宛轉長聲而軟語世名闍黎又有短袴衲衣踉蹡屈彊所臨幾席增危而更侈傍置一拄杖其下有側行胡跽設意以問之者乃軒然而坐浪平然而答皆離絕逺去出沒茫忽明忽晦如風過電照不可襲而得者世名長老予固三聽而三省之矣了不知爲何等語亦不知世名闍黎長老果何如人也以是益不喜與其徒遊而浩然旣爲長老其不相從宜矣予又鄙朴於人事曽不通曉閒居鄕人不往來獨怪浩然見予必喜往來爲不厭倦予孤寂寡味亦甚喜與浩然語然誠不敢以世俗所名長老輙望於浩然也浩然渾厚人神定气平出語如決江河不可滯礙其有道之士乎孟子曰道若大路然浩然蓋嘗服儒衣冠矣豈亦嘗步趨此道耶將去予而之它尙不予告何也幸茍知之佛逺乎哉

佛鑑大師語錄序

佛以無心通逹一切法而以一音演說之故法法皆心說說皆法半字滿字有離有解有假名字而無一物四句百句千萬億句乃至不可說那由他句其字有盡而義無窮始自四十二章西來而佛書徧中國能言之類無以復加如經所說山河大地皆是菩提燈發勞相譬菩提心爲一大鏡而山河大地一切眾生艸木根芽之類皆淸淨本然中所現物故隨取隨用而其取其用皆不外吾鏡中則其能以無心通逹而一音演說字有盡而義無窮能言之類無以加豈不以此哉然佛以無言言故如刀畫水如空中鳥迹過不可尋而昧者欲求畫於水求迹於空故觀一藏教如大海普雨而欲以淺智悉數其滴至不可得則生迷悶於千萬億句計常計斷見中見邊如步屈虫腳移後躡前終不得捨而曾不知反滴爲海則千萬億句畫亡而迹失有大智人菩提逹磨具佛知見湣此世且爲教所縛而來解之最初一語廓然無聖有求心了不可得者卽以付之故面壁不立文字而一藏教咸露無餘佛音人音鳥音獸音一切風水百物之音是音皆說是說皆義乃至墻牖棟柱無說亦說隨其根性使各悟入如是解脫無量之眾譬五百比丘各有悟門言人人殊而佛告舍利弗以彼皆正說無揀擇也粵有佛國禪師白公天衣懷公之裔孫法云秀公之嫡子提祖師印爲一切雄而佛鑑大師惟仲又佛國之嫡子始從佛國悟庭栢義卽獅子吼盡眼色界隨類拈出物皆金色而佛國不作如是言佛鑑亦不作如是解也或舉庭柏義問者則曰莫謗我師然靑靑滿前用亦不盡旣往金山龍遊道塲皇帝數遣使降香學者雲集震於江南防補之至金山師傾蓋欣然語以家弟無極宰說之宗防夙契嘗赴初請桃園鼓山亦以補之於道有少分因出門人次集語錄求爲序引補之聞之昔佛一時取恆河岸一葉告諸比丘我所覺了一切諸法如大地艸木爲眾生說者如手中葉佛以爲葉葉皆舉累劫不盡故舉一葉使自趣入而縛於教者始葉葉而求之非祖師具佛知見則安能不立一指而盡佛之蘊無有餘哉知此則如來祖無異禪也故因佛鑑語錄而伸之

贊

雙竹贊【並序】

政和甲午臣某防恩佩嘉禾章得治其民當主上以淸淨臨海宇而天下無事臣某素不知吏道幸茍安之亦卒無可治者是幾與百姓相忘於千里之內獨覽觀日月淑淸山林膏潤風祥露甘鳥獸魚鼈咸若守臣無功飽食閉閤自處於太和一物之數而已州之嘉興縣尉臣丁某來告曰尉舎東有竹其幹合生此國家之祥願以上聞臣某旣以圖聞竊自惟念傳記所載歷代休祥蓋時有之然非若今日之盛也側聞四方所上仁木可集而爲林嘉禾可斂而充廩芝秀成田黃金瑪瑙波湧而山積鳥獸雪翰素膚籠致以獻者不絕於道恭以主上徳至大也其大在天地而其細不遺艸木虫魚故休气充塞乎四維八荒之間沈浸薰蒸孕和毓秀蔚爲休祥殆不可以數計非若傳記所載麼麼眇小而已唐叔得禾異畝同穎遂作嘉禾書主上寛明仁恕克享天心長髮其祥膺受多福故風角占曰福先見曰祥今祥至如雨將書之則亦不勝書矣臣某伏覽太師魯國公蔡京奏曰臣被恩殊尢前後非一自夏涉秋果之賜不可勝計內雙頭並蔕者臣謹記得李實五百六十有七一百八十有三林檎七十桃四十有二皆宣和殿內禁苑所生自昔得其一二以爲上瑞今盈奩實篚其眾若此非聖徳感格克享上帝之心陰陽協和孰能與此臣某舞手永嘆曰此禁苑所生太師被賜者如此爾而天下瑞物新新相續未易勝言也而雙竹何足道哉臣謹昧死爲贊以廣其意云

皇天無親災祥在徳祥爲福先若合符節究觀前王瑞載於史事才麼麼爲國大喜和气被物今無不在物莫非祥史曷勝載聖人淸淨其道如天近隠旒纊夫天何言發爲至徳薰爲太和散爲休祥諸物盛多其和惟一四海一心祥其在玆余不足云國家忠厚堯舜性仁湛恩汪濊與物爲春惟此君子云儀玉骨勁秀有節空洞無物姿傲冰霜韻含風月沖和所被疎簡亦合蒼龍並躍丹鳳和鳴內向夷狄同體君臣江湖荒寒蕭艾相倚靑鸞不遊白鷺羣飛幸列瑞物奉圖赤墀庶同果托根禁籞獨立蓬山抗節白虎云日下臨風雪莫萃願奉淸閒坐閱千歳天光玉色俯照寒翠

壽星圖贊

維石巖巖生於一拳岌峩千尺寶藏興焉蔚薈出云磊落承天岸巾石間衮衣貂蟬徳盎於背气充神全與石壁立寧復有騫黃閣丹臺風煙接聯芝田月明獨立胎仙督郵支牀靜閱流年翠竹不攺碧桃長妍春日遲遲光景蟬連五云氤氳三臺明秀樂只君子遐不眉壽

又

維石巖巖維川湯湯下有舟楫上有棟梁云垂杖屨春暖節幢白鶴翔集綠毛徜徉竹堅松老石痩山蒼羽衣丈人淵乎莫量動爲夔龍靜同老莊五云咫尺太紫圓方丈人來歸論道巖廊峩峩蒼山萬仞積秀丈人樂之惟仁者壽

眞人畫贊

露涼風淸珠星燦然虛出天籟欲舞胎僊瑤光玉骨巢葉如煙婉彼天人擷芝玉田憑欄縹緲桃陰滿前灼灼其華一笑千年

雷峯法宗師眞贊

屹然孤髙淡然樂易無營寡言自解佛意頭目非愛孰冩所棄似吾非我天地委蛻眾則仰之雷峯之裔

元照律師畫贊

是饘是粥自西自東吾錫非行吾鉢本空萬物稊米寄我鉢中遊戱物初南北本同吾道亦然禪律一門過者斟酌中衢置尊山空湖平風止月出在眉宇間淸明崒嵂望之或然冩之已失

銘

中衾銘【並序】

鄕黨三裘狐裘獨以黃配貴中色也偶得狐衾以寄東甫前輩向嘗爲布衾楮衾作銘效其意爲狐裘銘仍銘之曰中衾

子之燕居服禦有則黃衣狐裘獨貴中色天質內存可纊可絺裁以爲衾何適不宜千載之下視此作式制以爲衾猶黃其質晝爾是憑夕爾是寧在暑無袢處寒更溫是故名中以爲益友臥起對之庶安且久涑水之淸厥衾用布西山之純厥衾用楮皆嘗爲銘所尙在素請列寘於左右以爲此中之輔是名三衾皆以徳選彼錦綺紈視此宜逺

墓志

司法防軍毛文若墓志銘

堂兄諱澥字文若王父贈工部侍郎諱徳拱伯父維唐第二子早孤煢煢多病骨立若不可耐久先君曰吾兄賢不克壽其後寧當如此教畜加至及冠性寛約苦自刻削口不傷忤物稱謹厚人侍先君側言語吶吶在牙頰間事妥帖不見崖角初同居旣破籍獨能共門戶出入執子弟事益願先君有子涓滂𨿽盤盂匕筯間物必使共飽也其仕宦於東南不果與俱委治生事不問其出入多寡數猶曰澥去吾逺得無有疾病不聊飲食裘綌不具乎信信問所當得初弟某年十二嵗時疽發於背幾殆先君適在京師太夫人日夕守視之泣俟其死無柰也又當五六月大熱肉臭敗爲膿血流出不可近乃日爲其弟某取水手自洗濯去腐壞加藥麵背汗浹雨垂無難色先君爲郎恩得補子弟官卽以其名上不以與涓也不得命表曰終臣身不願復遷官蘄必得又不得命他日明堂恩又不以與某請如前又不得命卒用致仕恩補郊社齋郎試法律調池州司法防軍以歸而先君有不肖子滂愚不及事弗克負荷大托使其憂勞病心神明忽忽不寧旣克葬家日貧顧視形影懼死無以見先君於地下旣而病良已行防軍事臨別爲某言吾得續喘息齒衣冠復用自別於里巷常人惟叔父恩大實骨肉之使吾弟得長守先人田廬有稻有桑有雞有豚奉祭祀不乏給饘粥裁足仕宦不失州縣掾佐吾不過望也二月乙酉卒於防軍捨年四十一嗚呼痛哉其孤奉防柩自池來歸用卜人言白雲村西山之地爲爽塏宜視之果宜又南望侍郎與先君壠樹欝然風聲相答山蜿蜿如遊龍周遭如垣墻土厚穴深玆維永寧也始娶劉氏先死生女爲士人妻後娶李氏生三男皆防三女其二許嫁矣九月庚申克藏於此實元祐三年銘曰

善則內充數則早窮有祿不丰蒼蒼穹窿孰謂爾逢

趙氏夫人墓志銘

亡妻南陽趙氏諱英髙袓贈太子太保諱曇太保生司徒諱湘司徒生太師諱亞才太師生太子太師淸獻公諱抃淸獻公生於潛令諱岏娶時氏封西安縣君生夫人於潛有令聞蚤死公以夫人歸於我其歸也不及事吾母能撫我弟妹盡恩意接媼禦有彞則平居修整不見惰容怠色積十年婢子不識笞罵之辱奉其母西安君孝有不果見輙使人問衣燠寒往時食客滿吾門夫人乃日爲醸酒擊鮮惟恐客不至爲具不腆爲恨至其自奉裁一肉用乏毎不繼輙捐珠璣紈縠以爲客具若棄粃粺余性懶慢不喜爲吏家人輩竊共笑且罵以爲癡拙人夫人曰人生衣食裁足正可休君先大家殆藏萬卷其間聖賢具在君𨿽閉門以老終不落寞余嘗怪其薄鈆黛衣簡文繡數問所當得輙曰非不足正自苦懶爾比屬纊囊衣僅可以斂余聞仁者壽又曰鬼神禍盈夫人冝壽又無所取禍於鬼神者也嘻余阨日久矣夫人十八嵗爲毛氏婦後十年而死其平生乃爾孰謂仁者必壽鬼獨禍盈乎元祐四年七月得疾立殆不復起殯於城南佛廬紹聖五年二月十七日始克葬於此以太師致仕恩賜冠帔一女許嫁宣徳郎通判河州王端三男子珪玠瓌咸知學矣嗚呼痛哉是銘也庶幾以冩餘悲銘曰

徳曜之案少君之車惟若人兮可與茹菽伏奧隠約而不臒太末之郊龍潭之湄翠藻翩翩與波委蛇若人莫興其尙似之

牛氏夫人墓志銘

夫人姓牛氏保寧軍節度推官南陽趙君岯之妻以元祐八年十月十五日卒於趙氏私第某適從吳中來歸往赴哭凡其家人咸來防哭至無疏戚其聲必哀盡某退而嘆曰歿者何以在人是何哭之悲也趙氏尊顯爲一鄕之望太師淸獻公無恙時門內百口上下肅雍有法度此亦難爲婦矣夫人十五嵗歸趙氏性仁厚委隨婦道有可觀羣居與人不爲纎芥𨿽媼禦無一退言積二十年一家喜悅共語曰佳乎婦也於戲家人子當丰少時能婉娩如是至死使人有可論記而其親戚之念不衰世未多有哉夫人曾王父諱景爲右正言直集賢院三司鹽鐵判官王父諱進賢開封府扶溝縣主簿贈太子中允考諱正平左朝散郎致仕朝散君自王父三世以詞學進而夫人亦能讀孟子論語冩字不類女子父母憐之擇所宜歸以節推君善故歸之節推警敏能吏其進方未央而夫人生之日廹不果待其貴命也有子十人六男子四女長子霩雋頴可愛今舉進士餘皆防嶷能讀書此夫人素教然也一女適進士徐鋭其三尙防後一年將以十一月丙午葬於西安縣淸平鄕衣錦裏童烏之原節推君臨某云以吾妻之銘累子某故趙氏諸婿而節推丈人行也側聞夫人之善甚熟於義宜銘銘曰

牛氏三世有文而禮義之气徘徊閫內旦薰夕陶天質是懿以爲淸獻公家之婦而無媿者也

吳氏埋銘

元祐四年二月十八日居士呂愽聞繼室吳氏卒五年九月二十四日余幹縣政新鄕焦原前事之日其子弼康詣郡司法曹毛某上謁泣再拜乞銘曰母生弼康八嵗而死後母遇之如母翁他日逺遊學見益闊疏母常提攜視寒暖渇饑至於成人知問學咸母素教也今棄其孤歿大懼泯懿實得一言可信於後某平生所至喜問人物來江東聞弼康有文行旣見憐其困語之曰學勤文成而阨窮乃爾蓋何以自寛始聞居士君頃進取齟齬夫人輙曰命爾了不芥蔕逮弼康三舉三罷夫人曰固有數於是乎知吳氏望其夫有道又知所以教子矣三男弼安弼康弼成而弼成夫人出也一女爲士人妻世爲饒之樂平人銘曰

事夫撫孤嗜義如惄後婦後母想見粉澤

文

送鶴文【並序】

太師魯國公取鶴於華亭將歸之天子之囿相鶴經云鶴千六百年飲而不食與鸞鳯同羣又云鶴仙人之騏驥今天子撫世淸明凝神沖虛而天人自見數奏鶴數萬隻翔集魏闕上慶雲湛露之間將下與鴛鸞接武而此鶴乃鎩翮投籠爭食雞鶩賴魯公之力得同白駒之見維陪振鷺之在廷備仙人之騏驥騰飛於天衢嘉禾假守毛某作送鶴文一首

鶴將去此而何之去故鄕之蒼莽謝雲海之渺彌豈將問路於黃鵠下建章集太液矯仙云而淩煙霏顧天居之崇絕有九虎之守關孰爲之容乃得通紫禁而望赤墀惟眞人握圖體道髙妙凝神淸虛而撫世無爲致天人之來假宛圖畵之所披浮宮殿於縹緲燦環佩之陸離霓旌絳節舞鳯僛僛若汝之類翔集則動以萬計下觚稜俯金雀而窺璇題汝獨與雞鶩而同老向湖海而棲遲賴魯公之餘力致衝天之一飛毋憂汝渇飲汝以瑤池之水毋患汝饑食汝以玉田之芝見金人之露下何繒繳之能施見天子萬年莫如汝壽上固將見汝千六百年與鸞鳯而羣棲充汝淩霄之姿毋回首於藩籬

祈雪文

念嵗且盡當寒而溫天𨿽小差人則大病豈惟病也饑將繼之姑召膚寸之云噫欠盈尺之瑞我惟不請神無不從

又

某以不徳久托農圃之上適東南大旱而吾境連嵗風雨時若𨿽三尺童子亦知神能出雲气作雷雨若慨然有意助令活黔首者然自夏䢐冬以雨雪來請者再而亟雨倐霰垂密復疏若甚不得已陽應而陰不與也人之無常不可以作巫醫神顧巫醫不若哉有始有卒其惟神乎今新宮且成舊令且去無使邑人勤前而怠後神𨿽不卹慚我丰碑庶幾朝暮一雪尙足追救敬羞飲食薦陳此意

爲湖州太守祈雪文

戊寅之春旱魃盛气寒沙寸碧俯見魚背饑蠶出筐老農釋耒誰謂秋郊蔚有臥穟驕陽憑淩薦嵗偃蹇稚稼柔桑不絕如綫今誰致之雞有餘啄令𨿽焦勞徳則涼薄噫欠飄忽風驚水立欲問此恩碧潭千尺令不敢有告我州伯伯聆而嘻六邑之民我弟我子有澤斯均是何一家東雨西晴遣吏送誠庶分余滴薦羞芬苾將命只栗惟我州伯令問甚休六邑千里和气所遊借令不禱神得無意今聞其言宜奮且喜上封請秩豈神所欲謂予不信有如皎日

謝雪文

我之依神猶指有掌神之報我如谷答響我養吾民媼之負𦇤民反不信神獨深亮豈有雨寄神之宮持券取之若探懷中翳陽爲陰吹雨作雪玉樹瑤峯曉相映發未雪憂疫旣雪亦憂道有凍骨吏不能裘耿耿念之柰此皸瘃扶桑忽暾雰霧澄駮令實不徳神茍不怒豈俾無功坐收丰豫神其儆我厥意可訂反怒爲徳以是愧令爵芬豆肥敢不修敬

又

某之息肩曾未浹月秋則不雨冬亦不雪神非容心吏有慚徳蒼山之下紫潭之湄我以旱來雷電隨之窮冬不裘蒼鵝再血日午無雲暮霰朝雪封豕芳醪聊以吿潔神食無羞吏亦塞責

又

嗟乎某之賦命奇窮與物聱牙欲效脂韋而自營終坐悃愊之無華眾所非笑而排擯神獨眷顧而欣嘉追夢想於江南識蜿蜒於水涯山團欒而木夭矯淵淸泠而云紛葩記夢遊之在目比當時而非他豈嘗爲流萍與斷梗宛相值於濤波共浮沈其無際畱夙好而不磨所以洗彊顏之枯槁借餘潤於噓呵𨿽然神亦何心孰計繡裳而赤舄人茍潔意肯陋濁醪而蒼鵝獨謂儻前日之不雪人將以予言之云何慨舉一觴以相勞豈憚殘雪之集鞾

代蔣守謝雨雪文

戊寅己夘吳東西州皆饑武康春繰秋獲獨無不足之色縣令毛某以龍效雨甚力上其狀刺史府某托於吳興士民上數月矣夏秋雨不破塊而冬暖復可念端憂閉閣寸雲天髙今玆聞問甚嘉屬吏以請而快雨密雪與吏俱來聞唐之貞元間龍嘗爲劉汭雨矣蒼崖紫淵老於其下今復幾年邑人了不稱道刺史不獲預聞然吳興六邑武康亦刺史所治而龍之下澤曾不出境五邑之民未嘗分甘豈龍亦有職守將不過百里之地耶𨿽然前日之請乃復沛然答我又豈龍之蟠屈泥沙自混蠶蠋恥爲狡獪變化以要巵酒豆肩耶將所不能忘情者近村比社之人時時噓呵餘潤用慰其枯槁之望耶此某不能致詰然旣以惠我當永以爲好

八月祈晴文

農夫之倚耒望嵗久矣行當磨鎌而刈燎釡而炊雨輙更敗乃事丰凶將決於陰晴之頃曩以憂烜得蘇實神所賜今復垂飽而慮饑神可不終恵乎謹羞菲薄有謁祠下

又

入春恆寒一雨彌月人在溝壑陸遊魚敗塍決圍臯野爲河疾病在前饑餒在後爲民之長安致此祥引咎百神求霽淹怒

告龍潭封淵應廟文

寂然忽恍之間憑附土木血食於世者每日有神物在也祠宇甚壯爵名甚寵儼然人望而敬之者甚眾然皆坐厭芬馨徳惠不紀借有頗見異者不過能爲寒暖痛癢以驚怪小人女子之心豚肩巵酒冀幸一飽而已嗚呼人神之間亦有僥幸相防如此者乎龍之神澤加於民甚厚自唐劉汭時已防惠矣汭以上聞僅許立祠而國家恩禮莫及也今則祠宮亦已鞠爲茂艸多歷年所前後令逢旱則席潭滸以禱旣雨則與神缺然相忘神𨿽不以望人然負恩嫚徳者在令與百姓矣今朝廷不鄙陋某前之請詔禮官防榮號備載勅文邑人又且伐木陶瓦相爽塏以新神居矣故率僚佐詣潭滸備禮以告𨿽然人之有道徳者或輕軒冕茹蔬飲水而不願乎膏粱山棲谷處而不願乎華屋廣廈況神淵潛而天飛變化無方顧於此三者豈所動心哉凡吏與民無以報徳姑發妄想而假托世所貴者以致區區之意神其一笑許之

武康謁廟文

令於今蕞爾甚輕然有民有社食其廩者所畀則重神又托於令之始而血食其民則凡所以惠康斯人者豈獨在令也某不敏非時所推擇姑以資當爲令一日據案涉筆蘄無負於明幽亦庶幾與神共濟百里之命敢以區區之意敬謁廷下

辭諸廟文

某饘粥於是一再勸耕當此無年懼上澤有壅乃終以理去咎孰任之某不自恕神實私之奉此一觴以謝不敏

又

某竊食此縣百神相依惟時三寒暑疵厲不作水旱不加神則厚相我厥惟惠養不至風聲不立我有媿於人神廼獲終以理去顏用有忸怩惟此尊酒來與神訣

辭龍潭淵應神廟祝文

某與神定有夙契三年雨若車載我後欲得則傾車以出旣厭則俯拾而復載以故𨿽民政不紀而倉廩有餘果腹旣眾而禍心亦薄使彊顏之人得以理去其在玆乎顧惟祠宮未完而民約已爽蓋民知令去不知神存𨿽然神豈有心與民較此其所知者濟物而已尙哀其愚蕩然闊略也異日雨以時常若某在謹奉一巵來與神訣

