演司空表聖詩品二十四首﹝淸﹞曾紀澤雄渾紫气昆侖廣野間﹐流如煙景駐如山。黃河天上來舟楫﹐絳闕雲中照闠闤。北海培風鵬有翼﹐南山陷霧豹無斑。徧遊穹顥三千界﹐只仗驊驑十二閒。衝澹茅齋辟戶對芳洲﹐峭石奇峯擁後樓。山徑迢迢雙蠟屐﹐江天漠漠一魚舟。云生幽谷有閒意﹐水度澄潭無急流。山簡未醒元亮醉﹐獨臨黃菊賞淸秋。纖穠桃花方盛杏花稀﹐艸長江南鶯亂飛。曉气五更開芍藥﹐春光十色上薔薇。描摹天際虹霓影﹐點綴河陽錦繡圍。搜輯玉臺存艷體﹐琉璃盤滑走珠璣。沈著九陌樓臺擁帝宮﹐神臯佳气曉蘢蔥。髙山大壑藏龍虎﹐古鼎宗彜鑄鳥虫。聞有海鰲能立極﹐不妨天馬自行空。欲知巖險聯襟帶﹐灑墨成圖一掌中。髙古積雪昆侖夏不消﹐寒云晻曖護山椒。無枝老樹參天立﹐出洑長河繞麓遙。道自王倪傳齧缺﹐語聞疑始告參寥。天風萬里吹胸臆﹐坐嘯泠然協九韶。典雅翼然亭榭碧江濱﹐文藻芊眠一俊人。萬卷圖書長守富﹐四時花樹疊爲春。墟煙不動連云影﹐山雨頻來濯世塵。吐棄下方凡近語﹐笙璈鸞鶴斗淸新。洗煉去盡陳言探奧賾﹐吐詞欲與六經同。田收嘉谷三時力﹐鼎養還丹九轉功。靑鏡拂塵光似月﹐白圭磨玷气如虹。太淸不遣微云滓﹐萬籟無聲一笛風。勁健筆揚飛隼九霄翰﹐墨倒遊鯨百仞瀾。劍外雲山傾夜雨﹐巴東雪浪走春湍。錕鋙刀切如泥玉﹐霹靂弓催陷陣丸。早晚王師收海徼﹐金鐃舞曲付司幹。綺麗風信日華春爛漫﹐花英柳絮晝繽紛。忘機蛺蝶穿蜂陣﹐得意鴛鴦領鴨羣。綠舫江頭搖碧浪﹐朱樓天半接彤雲。汀洲靄靄煙籠樹﹐欲往遊觀且俟君。自然語不驚人只自娛﹐神奇乃與化工俱。不雕和氏連城璧﹐忽得梁王照乘珠。失水巨魚歸大壑﹐追風良馬試康衢。畫工解試天成趣﹐含漱丹靑噀作圖。含蓄煙嵐靄靄樹重重﹐何處須彌最上峯。余踠未伸閒駿馬﹐乍明仍滅見眞龍。筆工垂露書逾密﹐花賞含苞色倍穠。領取纏綿無盡意﹐云夢八九在吾胸。豪放野鶻翻云驥脫羈﹐世無嵇阮更誰師。常懷控鶴遊仙意﹐不廢聞雞起舞時。四座冠裳名下士﹐九天珠玉醉中詩。澄懷萬頃波濤闊﹐彊斂驚才趣轉奇。精神新晴萬里耀韶暉﹐濯髮滄浪向日晞。醉寫蛟龍穿壁去﹐仰首雕鶚負天飛。叢臺嘯罷風生谷﹐獵騎歸來雪打圍。忽憶郾城渾脫舞﹐興酣墨汁灑裳衣。縝密仙衣無縫貢天京﹐巧匠裁云縷月成。似審八音調管龠﹐先齊七政副璣衡。舊編文粹年年換﹐新構書巢種種精。拈斷吟髭非自苦﹐安排舞曲頌升平。疏野風光四面到柴門﹐澗竹巖花界作園。綠柳成行鶯井裏﹐靑秧彌望鷺乾坤。貪看釣艇歸來暮﹐偶詣鄰農笑語溫。倉卒奚囊攜未得﹐援毫欲寫已忘言。淸奇階前一鶴鳥中仙﹐已號胎禽忘幾年。身瘦不緣無廩粟﹐俸余時爲買山田。偶聽琴曲來朱閣﹐忽引詩情上碧天。傲岸不諧塵濁意﹐此生端合老林泉。委曲湘水九回衡九面﹐深情一往更盤紆。五紋長綫摛成錦﹐百丈遊絲紡作纑。有迹可尋蠶食葉﹐無微不入蟻穿珠。離騷上接詩三百﹐淺識粗才辯得無。實境一邱一壑景無涯﹐一鶴一琴情自賒。數頃田園余谷果﹐全家眷屬課桑麻。壯懷猶撫劍三尺﹐舊學未忘書五車。堪幹莫嫌華飾少﹐四時長有映山花。悲慨千古雄豪安在哉﹐自哀不暇後人哀。成功種蠡誰能賞﹐賫恨荊髙云不回。江月照人寒似水﹐雪風搖樹響如雷。更長鼉吼不成寐﹐起作狂歌和吹臺。形容古今絕妙丹靑手﹐繪影繪場無不長。點綴鳳鸞圖樂曲﹐指揮蜂蝶寫花香。澄懷體物千端變﹐要訣通神一語詳。開戶起延明月入﹐亙空云漢見天章。超詣苦吟鐙下倦推敲﹐雋語忽來誰所教。不共駑心爭棧豆﹐終騰驥足邁蒲梢。三千賢哲一顏子﹐九六乾坤雙用爻。樂奏鈞天凡響息﹐獨聞淸籟出笙匏。飄逸藐姑射有神人居﹐每馭雲龍造我廬。授我一經河上注﹐賢於八叟枕中書。輕身導引從黃石﹐抗首歌吟乇紫虛。辟穀爲除煙火气﹐飡霞飲露餌飛魚。曠達開門長嘯風吹襟﹐雲散遙天月滿林。月有盈虧寧自主﹐云能舒捲亦無心。伯倫常道鍤隨酒﹐元亮不勞弦上琴。詮罷漆園齊物論﹐新詩漸覺道根深。流動尻輪神馬與天遊﹐胎息淵閎气自遒。銅漏循環潮子午﹐土圭長短日春秋。雨從泰岱穿雲出﹐江自岷嶓破峽流。經史在胸杯在手﹐縱橫萬象筆端收。

