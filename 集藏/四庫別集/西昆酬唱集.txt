西昆酬唱集序

翰林學士戶部郎中知制誥楊億述余景徳中﹐忝佐修書之任﹐得接羣公之遊。時今紫微錢君希聖﹑祕閣劉君子儀﹐並負懿文﹐尢精雅道﹐雕章麗句﹐膾炙人口。余得以遊其墻藩而咨其模楷。二君成人之美﹐不我遐棄﹐博約誘掖﹐寘之同聲。因以歷覽遺編﹐研味前作﹐挹其芳潤﹐發於希慕﹐更疊唱和﹐互相切劘。而余以固陋之姿﹐參詶繼之末﹐入蘭遊霧﹐𨿽獲益以居多﹐觀海學山﹐嘆知量而中止。旣恨其不至﹐又犯乎不韙﹐𨿽榮於托驥﹐亦媿乎續貂﹐間然於玆﹐顏厚何已。凡五七言律詩二百有五十章﹐其屬而和者﹐又十有五人。析爲二卷﹐取玉山策府之名﹐命之曰《西昆詶唱集》云爾。

卷上

受詔修書述懷感事三十韻左司諫知制誥楊億太極垂裳日。中原偃革初。樓船秋發詠。衡石夜程書。好問虛前席。徵賢走傳車。蓬萊侔漢制。煨燼訪秦餘。紬繹資金匱。規模出玉除。紛綸開四部。祕邃接千廬。飫賜雙雞膳。親回六尺輿。華芝下閶闔。白羽擁儲胥。望气成龍虎。披文辧魯魚。淸光無咫尺。玄覽亦躊躇。羣彥揮鉛筆。微生濫石渠。嵇康眞懶慢。謝客本空疏。講學情田埆。談經腹笥虛。月評依許劭。文體慕相如。雅飲歡娛洽。淸言鄙恡祛。彌旬容出沐。終日喜羣居。撫己慚鳴玉。歸田憶荷鋤。池籠養魚鳥。章服裹猿狙。圜府愁屍祿。天閽媿獘裾。虛名同鄭璞。散質類莊樗。國士誰知我。鄰家或侮予。放懷齊指馬。屏息度羲舒。寡婦宜憂緯。三公亦灌蔬。危心惟觳觫。直道忍籧篨。往聖容巢許。先儒美寧蘧。晨趨嘆勞止。夕惕念歸歟。秦痔疏杯酒。顏瓢賴斗儲。如諧曲肱臥。猶可直鉤漁。矯矯龜銜印。翩翩隼畫旟。一麾終遂志。阮籍去騎驢。大理評事祕閣校理劉筠良弼論思暇。英才視艸余。西淸承密旨。東觀類羣書。左氏先經日。徵南發例初。編年終顯徳。歷帝自幾蘧。一覽無前古。三長豈後予。宏綱提要妙。至論絕籧篨。訛謬刊三豕。公平喜眾狙。菁英咸采掇。疣贅盡銷除。組織千章合。研窮萬象虛。胡爲參也魯。亦造仲尼居。處末加駢拇。於中或輔車。乘軒思衛鶴。努力效劉驢。見彈曾求炙。臨川復羨魚。孰云貂可續。自愧鶚難如。早入希東郭。先知服子輿。直非頭似筆。智謝裏名樗。蝸捨遊從寡。鶉衣禮貌疏。寸陰嗟荏苒。十駕敢躊躇。天祿揚雄閣。承明嚴助廬。時陪折俎宴。頓異帶經鋤。系日親函丈。他門絕曳裾。卓錐然有地。擔石尙無儲。獵犬方勞指。神龜可避漁。屠門誇大嚼。鼠壤鄙余蔬。闕裏辭難措。漳濱病且祛。學勤徒力爾。性拙柰天與。大道今興起。先生意捲舒。正爲王者瑞。何羨使君旟。暗室欣觀火。頹波賴決渠。當仁如退讓。末迹定淪胥。南朝楊億五鼓端門漏滴稀。夜簽聲斷翠華飛。繁星曉埭聞雞度。細雨春場射雉歸。步試金蓮波濺襪。歌翻玉樹涕沾衣。龍盤王气終三百。猶得澄瀾對敞扉。太僕少卿直祕閣錢惟演結綺臨春映夕霏。景陽鐘動曙星稀。潘妃寶釧光如晝。江令花箋落似飛。舴艋淩波朱火度。觚稜拂漢紫煙微。自從飲馬秦淮水。蜀柳無因對殿幃。劉筠華林酒滿勸長星。靑漆樓髙未稱情。麝壁燈回偏照畫。雀航波漲欲浮城。鐘聲但恐嚴妝晚。衣帶那知敵國輕。千古風流佳麗地。盡供哀思與蘭成。翰林學士李宗諤仙華玉壽夜沈沈。三閣齊云復道深。平昔金鋪空廢苑。於今瓊樹有遺音。珠簾映寢方成夢。麝壁飄香未稱心。惆悵雷塘都幾日。吟魂醉魄已相尋。禁中庭樹翰林學士楊億直幹依金闥。繁陰覆綺楹。累珠晨露重。嘒管夜蟬淸。霜桂丹丘路。星楡北斗城。歲寒徒自許。蜀柳笑孤貞。錢惟演紫闥分陰地。丹條擢秀時。髙枝接溫樹。密葉覆辛夷。夜影瑤光接。晨英玉露滋。乘春好封殖。爲賦角弓詩。劉筠羽葉籠盤石。虯枝拂畫堂。夜聲含素瑟。曉影逼扶桑。好借鸞爲瑞。無容麝損香。寧知千載後。祇美召公棠。休沐端居有懷希聖少卿學士楊億凝塵滿榻素琴橫。岸幘孤吟意未平。茗粥露芽銷晝夢。柘漿雲液浣朝酲。水沈朱李金瓶澀。風獵幽蘭羽扇輕。獨憶當筵試湯餅。謫仙冰骨照人淸。錢惟演雕盤瓊蕊冰去聲寒凘。密樹蟬嘶下直時。更賦新詩答靈運。不將團扇隔元規。經梅綠艸沿階上。盡日流風轉蕙遲。祇待觚稜照初旭。橫經還集絳紗幃。劉筠巘巘風檐乳燕翔。浴蘭衣綌簟流黃。云容焂變千峯險。艸色相沿百帶長。旋制紫荷供橐筆。暗移神蔡忍搘牀。思君祇欲傾家釀。待警同誰賦柏梁。著作佐郎直史館陳越玉甃銀牀蔭碧桐。北窗珍簟水紋融。衣裁練布如王導。扇執蒲葵學謝公。瓊屑半和仙掌露。蘭苕輕泛楚臺風。若非冰雪神仙骨。相樂誰同一笑中。戶部員外郎直集賢院利瓦伊銀闕琳房視艸余。龍門岑寂斷軒車。彩毫閒試金壺墨。靑案時看玉字書。王儉風流希謝傅。子云詞賦敵相如。瓊枝不見蕭齋晚。蕙艸煙微度綺疏。再次首唱韻和錢惟演云變危峯萬里橫。簟鋪湘水一牀平。紅蘭受露消晨渴。綠蕙翻風析夜酲。逸少偶書葵扇貴。羊欣閒臥練裙輕。無妨天上芝泥熟。獨看瑤光近太淸。楊億碧樹銀塘接畫樓。天人誰肯降瓊輈。三山密信傳靑雀。五日歸鞍躍紫驑。郢酒泛冰星弁側。吳歈倚瑟黛蛾愁。雲峯得句懷眞賞。瘦盡東陽沈隱侯。槿花劉筠紫霧函燈檠。彤霞逼綺寮。吳宮何薄命。楚夢不終朝。半被曾羞問。鄰墻卻悔招。莫移風雨怨。更囑鵲爲橋。楊億宿霧初披縠。晨霞暫照梁。千金經換笑。七駕未成章。塵暗神妃襪。衣殘侍史香。深情傳寶瑟。終古怨淸湘。工部員外郎直集賢院劉騭虢國妝初罷。髙唐夢始回。霓裳猶未解。繡被已成堆。赤帝宮簾捲。華陽洞戶開。神仙有良會。淸唱在瑤臺。錢惟演綺霞初結處。珠露未晞時。寶樹寧三尺。華燈更九枝。亭亭方自喜。黯黯卻成悲。欲作飛煙散。猶憐返照遲。代意二首楊億夢蘭前事悔成占。卻羨歸飛拂畫檐。錦瑟驚弦愁別鶴。星機促杼怨新縑。舞腰罷試收紈袖。博齒慵開委玉奩。幾夕離魂自無寐。楚天云斷見涼蟾。短夢殘妝慘別魂。白頭詞苦怨文園。誰容五馬傳心曲。祇許雙鸞見淚痕。易變肯隨南地橘。忘憂虛對北堂萱。回文信斷衣香歇。猶憶章臺走畫轅。李宗諤霧鸞曉影忽參差。雲雨陽臺役夢思。自是膠弦無續日。不同珪月有圓時。洞房斗帳承新愛。河漢星橋隔後期。綺榭凝塵斷消息。抒情空擬四愁詩。樞密直學士丁謂玦帶珊瑚佩解瓊。楚云無定好傷情。臨邛已誤通琴意。金穀難尋辯玉聲。微警單棲盤露重。密含幽思畹蘭平。明珠百琲將何當。悵望輕軀病欲成。駕部員外郎直祕閣刁衎蕙時芳夕九回腸。斂袂東窗待曉光。秦嶺樹髙迷隴塞。楚天云澹隔瀟湘。病餘公幹情多詠。秋晚安仁鬢足霜。休道鮫人落珠淚。微波還擬托陳王。劉筠華池阿閣不相容。濁水淸塵恨莫窮。明月自新班女扇。行雲無柰楚王風。乳鶯啼曉銷蘭炷。媚蝶傷春失蕙叢。縱使才多如子建。祇能援筆賦驚鴻。元闕懊惱鴛鴦未白頭。卻尋遺翠失芳洲。離魂暗逐明珠佩。遠目偏傷紫桂樓。湘水渺彌歸別渚。隴云容與澹新秋。菖花若有重開日。得見菖花亦自羞。劉騭路隔仙源不可尋。紫墻霜戟夜沈沈。緘情謾托傳書雁。換笑空餘取酒金。翡翠巢成珠樹密。驪龍睡起玉淵深。新知自樂生離苦。年少情多豈易禁。漢武楊億蓬萊銀闕浪漫漫。弱水回風欲到難。光照竹宮勞夜拜。露漙金掌費朝餐。力通靑海求龍種。死諱文成食馬肝。待詔先生齒編貝。那教索米向長安。劉筠漢武天臺切絳河。半涵非霧郁嵯峨。桑田欲看他年變。瓠子先成此日歌。夏鼎幾遷空象物。秦橋未就已沈波。相如作賦徒能諷。卻助飄飄逸气多。錢惟演一曲橫汾鼓吹回。侍臣髙會柏梁臺。金芝燁煜淩晨見。靑雀軒翔白晝來。立候東溟邀鶴駕。窮兵西極待龍媒。甘泉祭罷神光滅。更遣人間識玉杯。刁衎髙宴伯梁詞可仰。橫汾簫鼓樂難窮。已教丞相開東合。猶使將軍誤北戎。灑淚甘泉還有恨。祈年仙館惜成空。誰知辛苦回中道。共盡千齡五柞宮。太常丞直集賢院任隨殊庭深恨隔仙曹。桂館蜚廉事轉勞。銀闕尙沈滄海闊。井幹空拂絳河髙。萯陽弋獵侵多稼。朔塞旌旗照不毛。苦信憑虛王母說。東方三度竊蟠桃。劉騭髙挹方諸薦水蒼。醮壇時見燭神光。日邊甲帳𨿽虛設。汾上樓船不可忘。盤蓋碧霄甘露白。鼎遷幽壤瑞云黃。東巡岱嶽探金策。倒指寧聞壽數長。李宗諤建章宮闕郁岧峣。露掌修莖倚泬寥。平樂館中觀角抵。單於臺上懾天驕。蓬萊望气滄波闊。太一祈年紫府遙。西母不來東朔去。茂陵松柏冷蕭蕭。館中新蟬劉筠庭中嘉樹發華滋。可要螳蜋共此時。翼薄乍舒宮女鬢。蛻輕全解羽人屍。風來玉宇烏先轉。露下金莖鶴未知。日永聲長兼夜思。肯容潘嶽到秋悲。楊億碧城靑閣好追涼。髙柳新聲逐吹長。貴伴金貂尊漢相。淸含珠露怨齊王。蘭臺密侍初成賦。河朔歡遊正舉觴。雲鬢翠緌徒自許。先秋楚客已回腸。錢惟演冉冉光風泛紫蘭。新聲含怨日將殘。自憐伴雀成團扇。誰許迎秋集武冠。委蛻亭臯隨木葉。飛緌云表拂仙盤。靑蔥玉樹連金爵。不覺酰雞競羽翰。樞密直學士張詠。脫塵還與比仙遊。露腹何妨近品流。嫩殼半遺紅藥地。細聲偏傍綠楊樓。詩家取象吟難盡。畫格偸眞意不休。正好儒林擬緌紼。憑欄無苦預悲秋。李宗諤雨過新聲出苑墻。煙輕餘韻度回塘。短亭疏柳臨官道。平野西風更夕陽。八斗陳思饒賦詠。二毛潘嶽易悲涼。感時偏動騷人思。不問天涯與帝鄕。劉騭搖落何須宋玉悲。齊庭遺恨莫沾衣。池中菡萏香全減。井上梧桐葉乍飛。風促箏聲隨斷續。日移磚影自光輝。宜秋門外饒芳樹。結駟那堪送客歸。夜燕恩州剌史錢惟濟淸燕夜何其。南亭露欲晞。蹁躚霞袖舞。瀲灩羽觴飛。鏤楶搖花落。金璫照月輝。瑤光未西落。休賦醉言歸。楊億涼宵綺宴開。酃淥湛芳罍。鶴蓋畱飛舄。珠喉怨落梅。薄雲齊鬢膩。流雪楚腰回。巧笑傾城媚。雕章刻燭催。盤空珠有淚。鑪冷蕙成灰。巾角彈棋勝。琴心促軫哀。醉羅驚夢枕。愁黛怯妝臺。風細傳疏漏。猶歌起夜來。劉筠玳押風簾薄。金徒漏箭長。食魚齊上客。置醴漢元王。蒟醬辛初和。蓱虀冷乍嘗。巢笙傳曲沃。摻鼓發漁陽。吟燭惟憂盡。杯籌豈易防。齒犀融嵰雪。柏麝薦荀香。笑逐呼盧勝。歌隨解佩狂。遺簪兼墮珥。流眄復回腸。彩鳳尋仙史。班騅待陸郎。主歡殊未已。投轄在銀牀。錢惟演昨夜燕南堂。華燈燭九光。削靑爭落筆。舉白斗飛觴。祇覺輝裴玉。寧思夢謝塘。解煩多蜜勺。藉俎半蘭芳。促席風弦怨。開簾月露涼。酡顏君莫訴。西北轉銀潢。鶴

劉筠碧樹陰濃扣砌平。華亭歸夢曉頻驚。仙經若未標奇相。琴操何因寄恨聲。養气自憐雞善勝。全身卻許雁能鳴。芝田玉水春云伴。可得乘軒是所榮。楊億悵望靑田碧艸齊。帝鄕歸路阻丹梯。露濃漢苑宵猶警。雪滿梁園晝乍迷。瑞世鸞皇徒自許。繞枝烏鵲未成棲。終年已結云羅恨。忍送西樓曉月低。張詠共憐潔白本天姿。縱在泥塵性不卑。況是稻粱厭足日。好尋煙月卻歸時。迹參詩雅何年盡。名系仙經四海知。應到昆丘指來歷。曾陪鴛鷺浴華池。任隨何年玉羽別昆丘。飛舞長親十二樓。警露夜窺瑤圃月。翔云髙憶海天秋。肯教渠略知遐壽。會向神區更遠遊。正是溶溪煙水碧。好陪靑鳳飲澄流。錢惟演碧樹陰濃接玉墀。幾年飛舞伴長離。天淵風雨多秋意。遼海煙波失舊期。自許一鳴聞迥漢。可隨三匝繞空枝。從來腐鼠何曾顧。不似鵷雛枉見疑。公子楊億夾道靑樓拂彩霓。月軒宮袖案前溪。錦鱗河伯供烹鯉。金距鄰翁逐鬥鷄。細雨墊巾過柳市。輕風側帽上銅堤。珊瑚擊碎牛心熟。香棗蘭芳客自迷。劉筠油壁春車隔渭橋。黃山路遠苦相邀。行庖爨蠟雕胡熟。永埒鋪金汗血驕。別館橫陳張靜婉。期門長揖霍嫖姚。注鉤握槊曾無憚。綠桂膏濃曉未銷。錢惟演蓮勺交衢接荻園。來時十里一開筵。歌翻南國桃根曲。馬過章臺杏葉韉。別殿對回雙綬貴。後門歸夜九枝然。閒隨翠幰欹烏帽。紫陌三條入柳煙。舊將楊億平生苦戰憶山西。拊劍臨風气吐霓。戟戶當衢容駟馬。髯奴繞帳列生犀。新丰酒滿淸商咽。武庫兵銷太白低。髀肉漸生衣帶緩。早朝空聽汝南雞。劉筠丈八蛇矛戰血幹。子孫今已列材官。靑煙碧瓦開新第。白艸黃雲廢舊壇。勞薄可甘先藺舌。爵髙還許戴劉冠。秋來從獵長楊榭。矍鑠猶能一據鞍。任隨幾年鏖虜復徵蠻。分閫功成兩鬢斑。新畫儀形當漢閣。舊銘勛業在燕山。龍泉照步文犀澀。馬埒堆金駿足閒。時泰無因問充國。曉窗風雪夢陽關。劉騭彊弩當年討不庭。功成身退炳丹靑。囊沙澤畔知兵法。聚米山前識陣形。驥老未甘秋伏櫪。劍閒猶覺夜衝星。分茅錫土傳家諜。鐘鼎還須爲勒銘。宣曲二十二韻楊億宣曲更衣寵。髙堂薦枕榮。十洲銀闕峻。三閣玉梯橫。鸞扇裁紈制。羊車插竹迎。南樓看馬舞。北埭聽雞鳴。彩縷知延壽。靈符爲避兵。粟眉長占額。蠆發俯侵纓。蓮的沈寒水。芝房照畫楹。麝臍燻翠被。鹿爪試銀箏。秦鳳來何晚。燕蘭夢未成。絲囊晨露濕。椒壁夜寒輕。綺段餘霞散。瑤林密雪晴。流風祕舞罷。初日靚妝明。雷響金車度。梅殘玉管淸。銀鐶添舊恨。瓊樹怯新聲。洛媛迷芝館。星妃滯斗城。七絲緪綠綺。六箸斗明瓊。慣聽端門漏。愁聞上苑鶯。虛廊偏響屧。近署鎭嚴更。剉蘗心長苦。投簽夢自驚。云波誰托意。璧月久含情。海闊桃難熟。天髙桂漸生。銷魂璧臺路。千古樂池平。劉筠八月收民算。三千異典章。天機從此淺。國艷或非良。玉戶銅爲沓。羅幬象作牀。驪姬初悔泣。飛燕近專房。蓮小才承步。梅新競試妝。盡知春可樂。終嘆夜何長。取酒臨邛遠。吞聲息國亡。難銷守宮血。易斷舞鸞腸。百艸兼花斗。雙鉤映燭藏。金人須手鑄。虎圈更身當。步輦回長樂。飛除接未央。琳瑉飾歡館。藻繡裛周墻。厭火雙魚尾。鳴弦小雁行。云甍澄顥气。綺井激回光。路有斯須隔。憂難頃刻忘。新聲來樂府。別寢近溫湯。虹跨層臺晚。螢飛下苑涼。錦帷迎七夕。蓬餌薦重陽。九畹蘭承露。三江橘帶霜。方資裂繒笑。可要蕩舟狂。並釣池魚小。重衾穴鳳翔。珊瑚分碧樹。火齊列淸防。背枕多幽怨。登樓更遠傷。下陳無自媿。人彘劇豺狼。錢惟演絳縷初分後。銀鐶未解時。已障紈扇笑。猶捧玉壺悲。乞巧長生殿。迎風太液池。雕屏涵火齊。寶帳隔琉璃。欲買詞人賦。空傳狎客詩。蔗漿銷內熱。瓊蕊療朝饑。綺蔕桃初熟。紅心艸欲披。淩波渡羅襪。向日翳華芝。素臉分丹柰。香津滴紫梨。龍梭隨振素。獺髓補凝脂。蓬餌重陽節。金鍼七夕期。玉膏嘗滵溢。翠蓋逐葳蕤。弦急哀隨指。歌長恨入眉。靑鸞惟有舞。赤鳳可能疑。下蔡迷還易。平陽破未知。髻髙釵自墜。腰細佩長垂。出恐嚴妝晚。歸嫌鈿幰遲。轆轤驚曉夢。鸚鵡漏春思。魂怨惟愁斷。腸柔已自危。璧璫螢影度。瓊戶蘚花滋。掩鼻讒難訴。披圖悔豈追。祗應金帶枕。聊爲達微辭。赤日楊億赤日亭亭晝正賒。長風萬里憶星槎。銅盤瓊蕊三危露。素綆寒漿五色瓜。蘭室冷光浮玉簟。柳營淸吹逐金笳。翠微泉石終南路。千古離宮倚曙霞。錢惟演漏淺風微夜未勝。雨雲無迹火雲凝。簟鋪寒水頻移枕。帳捲輕煙更背燈。沃頂幾思金掌露。滌煩誰借玉壺冰。蘭臺知有披襟處。宋玉多才獨自登。劉筠芒熛盛徳正渾儀。休問探湯向小兒。盡日羽陵開蠹簡。幾人河朔引芳卮。堯廚萐莆頻搖處。漢殿相風未轉時。爭得琴髙借雙鯉。暫遊姑射對冰姿。明皇楊億玉牒開觀檢未封。鬥鷄三百遠相從。紫雲度曲傳浮世。白石標年鑿半峯。河朔叛臣驚舞馬。渭橋遺老識眞龍。蓬山鈿合愁通信。回首風濤一萬重。錢惟演山上湯泉架玉梁。雲中復道拂瑤光。絲囊暗結三危露。翠幰時遺百和香。枉是金雞親便坐。更拋珠被掩方牀。匆匆一曲涼州罷。萬里橋邊見夕陽。劉筠歲歲南山見壽星。百蠻回首奉威靈。梨園法部兼胡部。玉輦長亭復短亭。河鼓暗期隨日轉。馬嵬恨血染塵腥。西歸重按淩波舞。故老相看但涕零。別墅楊億別墅過從數。當年意气豪。象筵開旭日。金絡騁平臯。托乘爭飛蓋。銜杯更藉糟。麝煙凝藻梲。鱠縷落霜刀。雞聳花冠斗。猿驚柘彈號。光風微轉蕙。露井正開桃。武子牛探炙。梁家兔刻毛。東城歸路晚。飛絮撲云袍。劉筠感槪復風流。交通徧五侯。鳴鐘平樂宴。擊鞠茂陵遊。狡兔方多穴。蒼鷹始下韝。鈐奴藏廣柳。劍騎騁長楸。雲際尋橦技。花間笑躄樓。害先除白額。夢已應黃頭。燕酒惟增气。秦箏漫送愁。鴻毛輕一死。祇待報私讎。錢惟演別館斗城傍。斜軒映曲房。蒼頭冠綠幘。中婦織流黃。復道登平樂。期門集未央。意錢梁冀宅。挾瑟莫愁堂。走馬章臺柳。停車陌上桑。彀弓隨寶障。投轄付銀牀。出戴繁星急。歸衝細雨忙。曾過阿君宿。醉舞起跳梁。無題三首楊億曲池波暖蕙風輕。頭白鴛鴦占綠萍。才斷歌云成夢雨。斗回笑電作嗔霆。湘蘭自古傳幽怨。秦鳳何年入杳冥。不待萱蘇蠲薄怒。閒階斗雀有遺翎。合歡蠲忿亦休論。夢蝶翩翩逐怨魂。祇待傾城終未笑。不曾亡國自無言。風翻林葉迷歸燕。露裊池荷觸戲鴛。湘水東流何日竭。煙篁千古見啼痕。滿天飛絮罥遊絲。扣砌苔錢晦履綦。北渚自應流怨淚。東鄰誰敢效顰眉。嫦娥桂獨成幽恨。素女弦多有剩悲。幾夕空機愁促杼。銀河休問報章遲。錢惟演誤語成疑意已傷。春山低斂翠眉長。鄂君繡被朝猶掩。荀令燻鑪冷自香。有恨豈因燕鳳去。無言寧爲息侯亡。合歡不驗丁香結。祇得淒涼對燭房。耿耿寒燈照醉羅。看朱成碧意如何。虎頭辟惡無妨枕。犀角涼心更待磨。惟有幽蘭啼月露。可將尺素托云波。山屏六曲歸來夜。祇恐重投折齒梭。香歇環沈無限猜。春陰濃淡晝簾開。有時盤馬看猶懶。盡日投壺笑未回。蝶怨豈能重傅粉。雉嬌疑待更求媒。啼妝不治金翹闇。腸斷溫郎玉照臺。劉筠走馬章臺冒雨歸。後門猶嘆滯前期。荷心出水終無定。蘿蔓從風莫自持。復帳麝輕難辟惡。曲房蠶懶不成絲。漸漸麥隴藏鳴雉。更恨如臯一箭遲。簾聲燭影浪多疑。仙谷何能爲解迷。藻井風髙蛛壞网。杏梁春曉燕爭泥。更看山遠惟凝黛。縱許犀靈祇駭雞。枉裂霜繒幾千尺。紅蘭終夕露珠啼。麝烈初難和。烏驚每易傷。蕩舟殊不禁。奔月可能防。洛浦多遺翠。秦樓滯采桑。飛蛾攢扣燭。綠鴨斗銀塘。夜合花含霧。宜男艸帶霜。瑯玕余舊實。須要鳳求凰。荷花劉筠水國開良宴。霞天湛晚暉。淩波宓妃至。蕩槳莫愁歸。妝淺休啼臉。香淸願襲衣。實時聞鼓瑟。他日問支機。繡騎翩翩過。珍禽兩兩飛。牢收交甫佩。莫遣此心違。楊億絕岸疏煙合。回塘夕照和。水仙猶度曲。川後自收波。銀漢橋橫鵲。蘅臯襪濺羅。玉杯承露重。鈿扇起風多。翠羽芳洲近。靑絲快騎過。石城秋信斷。搔首柰愁何。錢惟演水闊雨蕭蕭。風微影自搖。徐娘羞半面。楚女妒纖腰。別恨拋深浦。遺香逐畫橈。華燈連霧夕。鈿合映霞朝。淚有鮫人見。魂須宋玉招。淩波終未渡。疑待鵲爲橋。丁謂相倚秋風立。蘭言似有無。未饒霜女俊。不愛月娥孤。力弱煙披素。心危露泣珠。剪裁隨楚思。幽怨寄吳歈。半坼香囊解。微傾醉弁扶。涉江如可采。百琲答輕軀。再賦劉筠暮雨過湘渚。微涼滿楚宮。濺裙無限水。障袂幾多風。浪迹嫌萍實。塵勞笑菊叢。气淸防麝損。信密待魚通。遊女歌爭發。騷人思未窮。休傳江北意。月冷魏池空。楊億舒女淸泉滿。黃姑別渚通。巴天迷峽雨。楚澤映江楓。思逐鮫絲亂。香愁翠被空。灑從瓊蕊露。吹任石尢風。怨淚連疏竹。私書托過鴻。雙魚應共戲。休問葉西東。錢惟演玉甃引淸泉。風髙露白天。盈盈臨一水。羃羃隔長煙。已分蘭芝溺。仍憂趙后仙。鮫絲衣更密。珠蚌淚長圓。瑟怨來湘浦。鴻驚近洛川。金塘正斜照。誰倚木蘭船。丁謂彼美秋江上。塵埃恥托根。笑傾行雨國。香返夢蘭魂。蛺蝶無媒妁。鴛鴦見子孫。徧窺思兩槳。深銷憶重門。怯徇風波性。慚畱月露痕。枉將金試步。千古怨東昏。再賦七言劉筠紉蘭爲佩桂爲舟。北渚雲飛發棹謳。已有萬絲能結怨。不須千蓋彊障羞。金堤勃窣誰同上。翠帟繽紛客自畱。欲選浣紗傾敵國。越王更起近江樓。楊億翠幄飄香映綺襦。鈿盤淸曉露成珠。休啼爲近鮫人室。欲笑誰投玉女壺。雲气乍回巫峽夢。水嬉猶記曲池圖。金花卻薦何人步。枉遣淩波襪縷濡。錢惟演欲网珊瑚碧浪深。橫塘斜日帶秋陰。漢宮此地畱金餅。洛浦何人遺錦衾。舞學西城回雅態。歌傳南國有餘音。韓憑恨魄如長在。靑骨香銷亦見尋。又贈一絕劉筠粉白朱紅翡翠翹。漢宮等級不相饒。風波若未乖前約。一死何辭更抱橋。楊億瑤水霓旌綺宴陳。漢宮渠怨露華新。誰然百炬金花燭。渡襪歌梁暗落塵。錢惟演唾露全銷月似霜。云屏玉簟剩秋光。不知誰有髙唐夢。翠被華燈徹曙香。丁謂夢散髙唐夜正遙。楚天何處不無憀。秋風似會荊王意。露渚煙汀養細腰。梨

錢惟演紫花靑蔕壓枝繁。秋實離離出上蘭。東海圓珪無柰碧。嵰州甜雪不勝寒。已憂仙佩懸珠重。更恐金刀切玉難。自與相如解痟渴。何須瓊蕊作朝餐。楊億繁花如雪早傷春。千樹封侯未是貧。漢苑漫傳盧橘賦。驪山誰識荔枝塵。九秋靑女霜添味。五夜方諸月澑津。楚客狂酲朝已解。水風猶自獵汀蘋。劉筠玄光仙樹阻丹梯。禦宿嘉名近可齊。眞定早寒霜葉薄。樊川初曉露枝低。先時櫻熟煩羊酪。遠信梅酸損瓠犀。宋玉有情終未識。蔗漿無柰楚魂迷。丁謂搖搖繁實弄秋光。曾伴靑椑薦武皇。玄圃云腴滋紺質。上林風馭獵淸香。尋芳尙憶瓊爲樹。蠲渴因知玉有漿。多少好枝誰最見。冒霜丹頰倚鄰墻。淚二首楊億錦字梭停掩夜機。白頭吟苦怨新知。誰聞隴水回腸後。更聽巴猿拭袂時。漢殿微涼金屋閉。魏宮淸曉玉壺欹。多情不待悲秋气。祗是傷春鬢已絲。寒風易水已成悲。亡國何人見黍離。枉是荊王疑美璞。更令楊子怨多岐。胡笳暮應三撾鼓。楚舞春臨百子池。未扺索居愁翠被。圓荷淸曉露淋漓。錢惟演鮫盤千點怨吞聲。蠟炬風髙翠箔輕。夜半商陵聞別鶴。酒闌安石對哀箏。銀屏欲去連珠迸。金屋初來玉箸橫。馬上悲歌寄黃鵠。紫臺回首暮云平。家在河陽路入秦。樓頭相望祗酸辛。江山滿目新亭宴。旗鼓傷心故國春。仙掌倚天頻滴露。方諸待月自涵津。荊王未辧連城價。腸斷南州抱璧人。劉筠雍門琴罷已浪浪。更上牛山半夕陽。楚澤云迷千里目。薊門歌斷九回腸。寒梅帶雨飄離席。尺素停燈作報章。湘水未幹終未盡。豈徒萬點寄疏篁。含酸茹嘆幾傷神。鳴咽交流忽滿巾。建業江山非故國。灞陵風雨又殘春。虞歌決別知亡楚。燕酒初酣待報秦。欲訴靑天銷積恨。月娥孀獨更愁人。七夕楊億淸淺銀河暝靄收。漢宮還起曝衣樓。共瞻月樹憐飛鵲。誰泛星槎見飲牛。弄杼暫應停素手。穿鍼空待貺明眸。匆匆一夕塡橋苦。不似人間有造舟。劉筠靈匹迢迢駕七襄。暫陳雲幄對星潢。已看素魄過三讓。何用華燈更九光。玉腕雙絲輕宛轉。霞衣雜佩暗丁當。誰言巧意能勝拙。祗見鳩閒鵲自忙。錢惟演紫天銀水渡辛夷。藻帳雕屏解佩時。金朔窗中窺阿母。小姑堂上憶蘭芝。初宵已有穿鍼樂。欲曙還成弄杼悲。若比人間更腸斷。萬重云浪寄微辭。成都楊億五丁力盡蜀川通。千古成都綠酎醲。白帝倉空蛙在井。靑天路險劍爲峯。漫傳西漢祠神馬。已見南陽起臥龍。張載勒銘堪作戒。莫矜函谷一丸封。劉筠鏤膚剽俗恣遊遨。可得蹲鴟號富饒。井絡共知天與險。蠶叢無柰世興妖。杜鵑積恨花如血。諸葛遺靈柏半燒。才似文園何足道。一生琴意祇成痟。錢惟演武侯千載有遺靈。盤石刀痕尙未平。巴婦自饒丹穴富。漢庭還責碧砮徵。雨經蜀市應和酒。琴到臨邛別寄情。知有忠臣能叱馭。不論云棧更崢嶸。秋夜對月楊億孤雲飛隴首。顥气滿商中。警鶴仙盤外。圓蟾浴殿東。浦寒珠有淚。巖迥樹生風。星彩沈楡莢。霜華襲桂叢。光搖銀燭亂。影射玉壺空。露館迷秦甸。冰臺接魏宮。繞枝驚暗鵲。促杼思陰虫。更想離居恨。回腸幾處同。劉筠瑤席畱歡友。金波對廣庭。重簾和霧捲。六幕極天靑。屬玉東西館。琉璃左右屏。梁園休賦雪。隋苑漫飛螢。蟾滴全供硯。牛津不見星。綺窗分皎皎。苔閣共亭亭。已喪應劉魄。誰通鮑謝靈。欲銷千里恨。魯酒薄還醒。錢惟演顥气中秋正。明河左界長。桂孤香易散。蚌冷淚先汪。飛蓋傾蘭阪。鳴琴厭燭房。玉盤浮皓露。素綆冰寒漿。浪白江連楚。風淒笛怨羌。庾樓聊顧慕。潘省更悲涼。雪漫誇圓璧。珠休號夜光。嫦娥悔孀獨。空見海生桑。前檻十二韻楊億前檻瓊鉤掛。深房斗帳褰。梨花飛白雪。蕙艸吐靑煙。彩鳳依珠樹。神龍護玉蓮。驚禽時格磔。戲蝶自翩翾。度繡金鍼澀。迷鉤畫蠟煎。怨眉顰翠羽。危涕迸朱弦。遠信三年字。空庭尺五天。行雲愁夢徹。初日妒妝妍。織爲回文亂。鬟非墮馬偏。風車來未定。月杵望長懸。寶鑑腸空斷。銀潢眼欲穿。曾波自東注。微意若爲傳。劉筠垂柳陰岑院。遊絲曠蕩春。蘅臯誰駐馬。羅襪自生塵。四姓良家子。三年賦客鄰。折腰行太緩。連瑣語何頻。倭墮云爭媚。便娟月斗新。滅瘢難辧玉。約指不勝銀。電笑投壺勝。江澄搗練勻。東南勞鶴望。西北限牛津。寶唾凝蘭气。鳴簧咽絳唇。籠禽思隴樹。洞犬謝秦人。詠絮才無對。聞琴意始眞。長安足輕薄。愼勿走瓊輪。小園秋夕錢惟演潘鬢秋來已自傷。庾園時物更荒涼。紫梨半熟連紅樹。碧蘚初圓亂縹墻。月露暗從孤桂滴。水風猶獵敗荷香。滑稽還喜鴟夷在。欲取臨邛美酒嘗。楊億鴻都歸晚直城賒。墻外連營咽暮笳。玉井梧傾猶待鳳。金塘柳密更藏鴉。心搖云闕傳疏漏。目斷星津過迥槎。已是秋來移帶眼。可堪玄鬢有霜華。劉筠枳落莎渠急夜虫。翛然平子四愁中。栗林忽感雕陵鵲。云表初過代嶺鴻。阮籍臥帷疏鑑月。馬融橫笛遠含風。郎潛吏隱前賢事。猶勝楊岐泣斷蓬。始皇楊億衡石量書夜漏深。咸陽宮闕杳沈沈。滄波沃日虛鞭石。白刃凝霜枉鑄金。萬里長城穿地脈。八方馳道聽車音。儒坑未冷驪山火。三月靑煙繞翠岑。劉筠利觜由來得擅場。盡遷豪富入咸陽。屬車夜出迷雲雨。峻令朝行劇虎狼。前殿建旗淩紫極。東門立石見扶桑。從臣嘉頌徒虛美。不柰盧生讖國亡。錢惟演天極周環百二都。六王鐘鐻接流蘇。金椎漫築甘泉道。匕首還隨督亢圖。已覺副車驚博浪。更攜連弩望蓬壺。不將寸土封諸子。劉項由來是匹夫。初秋屬疾劉筠秋陰淒淡隔重城。一畝居仍近禁營。漢苑樓臺沈暮影。謝家鼓吹髮新聲。煙昏露井殘桃墜。葉下涼波獨鳥驚。節物變衰吟更苦。可堪漳浦臥劉楨。楊億潘郎已是入秋悲。屬疾猶貪桂補羸。密雪才髙閒賦筆。流波意遠托琴絲。離愁盡日吟靑案。蠲渴何人寄紫梨。昨夜西樓涼月滿。淸談偏憶庾元規。錢惟演蜜房初滿若橊紅。秋意先侵玉井桐。薤簟自憑南郭幾。谷巾猶臥北窗風。云迷候雁辭遙塞。露濕飛螢起暗叢。病已不須傳七發。粉箋香墨寄詩筒。

卷下

寄靈仙觀舒職方學士楊億綠發郎潛不記年。卻尋丹竈味靈篇。華陰學霧還成市。彭澤橫琴豈要弦。曉案祇應餐沆瀣。夜灘誰見弄潺湲。須知吏隱金門客。待乞刀圭作地仙。錢惟演方瞳玄鬢粉闈郎。絳闕齋心奉紫皇。徵士髙懷云在嶺。騷人秋思水周堂。閒園露艸開三徑。靈宇華燈燭九光。知有美田堪種玉。幾時春渚逐歸艎。劉筠石渠仙署久離羣。抗迹丹臺世絕倫。揚子不甘嘲尙白。漆園終許自全眞。紫煙深處鸞雙舞。朱髓成來鳥共伸。若向雲中見雞犬。可能渾忘姓劉人。答內翰學士職方員外郎祕閣校理監舒州靈仙觀舒雅淸貴無過近侍臣。多情猶憶舊交親。金蓮燭下裁詩句。麟角峯前寄隱淪。和气忽飄燕谷暖。好風徐起謝庭春。緘藏便是山家寶。畱與兒孫世不貧。答錢少卿舒雅蓬萊閣下舊都居。偶別俄驚四載余。每見寒葭思倚玉。忽臨秋水得雙魚。人間貴盛君誰及。物外優閒我自如。聞認歸艎向春渚。深知不與道情疏。答劉學士舒雅往歲別京畿。棲山與眾違。君心似松柏。雁足寄珠璣。學道情𨿽篤。燒丹力尙微。雲中雞犬在。祇候主人歸。宋玉楊億蘭臺淸吹拂冠緌。薙艸新居對渺彌。麗賦朝云無處所。羈懷秋气動賫咨。三年送目愁鄰媛。七澤迷魂怨楚詞。獨有江南哀句在。更傳餘恨到黃旗。劉筠楚國驕荒日已深。山川朝暮劇登臨。曾傷積毀亡師道。祇托微辭蕩主心。江艸東西多恨色。峽云髙下結層陰。潘郎千載聞遺韻。又說經秋思不任。錢惟演章華淸宴重遊陪。已有微詞更有才。神女夢靈因賦感。屈平魂怨待招回。悲秋終古情難盡。障袂何時望可來。祗用大言君自許。景差無計上蘭臺。送客不及劉筠靑門祖帳曙煙微。片席乘流鳥共飛。曲岸馬嘶風裊裊。短亭人散柳依依。灞陵目斷猶回望。楚水魂銷爲送歸。祇自河梁傳怨曲。洛塵千古化徵衣。錢惟演橋闊川長恨已多。斑騅嘶斷隔云羅。遙山幾疊迷朱旆。芳艸經時駐玉珂。髙鳥可能追夕照。綠楊空自拂微波。短轅白鼻何由得。目送層樓一雁過。劉筠日上旗亭第五重。百壺春釀與誰同。黃山遠隔奔霄騎。紫塞孤飛避弋鴻。湘竹幾時休染淚。楚旌終日自搖風。此情不及歌楊柳。一尺魚書萬水中。夕陽劉筠夕陽堪極目。況復近秋殘。塞迥橫煙紫。江淸照葉丹。伍胥嗟路遠。潘子念行難。更有蕪城恨。城空逼夜寒。楊億夕籟起汀葭。秋空送目賒。綠蕪平度鳥。紅樹遠連霞。水闊迷歸棹。風淸咽迥笳。髙樓未成下。天際玉鉤斜。錢惟演遠色連髙樹。回光射迥樓。自翻歸雁影。更急思虫愁。煙暝長先隔。霞烘允未收。華燈知可繼。惟照洞房幽。樞密王左丞宅新菊楊億中樞多暇日。小圃占秋光。雕玉新成檻。繁金乍泛觴。陶籬侵柳色。羅宅掩蘭芳。芝影連虛室。萱叢接後堂。傅巖猶借雨。丰嶺未飛霜。溫樹偏分蔭。蕓簽亦斗香。交枝迷露井。墜葉點橫塘。桐錄知延壽。千齡奉紫皇。劉筠東合畱嘉客。寒葩艷晚光。秋風自蕭瑟。臺座對熒煌。麗奪雙南價。淸含九畹香。嵰州霜薦味。太液鵠分裳。已助蜂成蜜。還隨蟻泛觴。俯臨輝艾綬。佩服間萸房。節物傳荊俗。詩情掩謝塘。更期松偃蓋。永奉太淸方。錢惟演賀燕翻飛地。靈芳茂遂時。陰連桃李徑。潤接鳳凰池。夕照輝金葆。輕風拂翠蕤。露珠淸自泫。煙素引還披。西顥霜𨿽勁。南榮暖更滋。擷芳多楚澤。得地勝陶籬。味可登蘭籍。香應奪桂旗。願公長卻老。宴寢奉瓊卮。利瓦伊靑規前席暇。歸沐興何長。北第秋將晚。東籬菊正芳。幽叢霏薄霧。佳色艷輕霜。已近黃金印。兼臨白玉堂。甘疑掩萍實。秀肯讓芝房。有佞還應指。無憂可要忘。蕊浮丞相酒。气馥令君香。好固松椿壽。仙經識祕方。直夜楊億繚垣峣闕慶雲深。畫燭燻鑪對擁衾。三殿夜簽傳漏箭。九秋霜籟入風琴。階前槁葉驚寒雨。天際孤鴻答迥砧。欹枕便成魚鳥夢。豈知名路有機心。錢惟演千廬徼道發傳呼。帝宇沈沈璧月孤。重橑祗聞喧斗鼠。危枝誰見繞驚烏。石螭霜重連鉤盾。玉虎冰消下轆轤。素髮自憐同騎省。一竿何日釣秋鱸。劉筠雞人肅唱發章溝。漢殿重重虎戟稠。綷羽欲棲溫室樹。金波先上結麟樓。風來太液聞鳴鶴。霧捲明河見飲牛。萬國表章頻奏瑞。手批天語思如流。洞戶楊億洞戶飛甍接綺寮。一春幽恨寄蘭苕。書題枉是藏三歲。壺矢誰同賽百嬌。水國風霜凋社橘。仙山雲霧隔江潮。東城劍騎何曾出。祇爲離愁髀肉銷。劉筠百尺靑樓大道邊。五陵遊騎驍翩翩。不思夜魄過三五。祇問春醪賞十千。密鎖香雲深處戶。亂飄梨雪晚來天。愁眉豈待歌成摻。咫尺河陽信未傳。柳絮楊億瓊蕊飄英逐吹繁。建章飛舞入千門。羌人自怨殘梅曲。莊叟還迷夢蝶魂。漢苑風光隨獵騎。洛城花雪撲離樽。錦帆蔽日隋堤遠。枉逐東流箭浪翻。劉筠半減依依學轉蓬。斑騅無柰恣西東。平沙千里經春雪。廣陌三條盡日風。北斗城髙連蠛蠓。甘泉樹密蔽靑蔥。漢家舊苑眠應足。豈覺黃金萬縷空。錢惟演三月江南花漸稀。春陰漠漠雪霏霏。章臺街裏翻輕吹。灞水橋邊送落暉。陸凱傳情梅暗落。韓憑遺恨蝶爭飛。詔書漫道吹綸薄。誰見紛紛上客衣。與客啟明錢惟演越溪微霰灑寒梅。家近嚴陵古釣臺。夢欲成魚通夕去。書曾憑犬隔秋回。幹時不爲侏儒米。樂聖猶銜叔夜杯。帝右豈無楊得意。漢宮須薦長卿才。楊億越客逃名誤鑿坯。漢庭初聘碧雞才。操心四十知無惑。削牘三千恥自媒。吟苦多年依洛社。賦成他日上蘭臺。郡齋懸榻流塵滿。七見東風落楚梅。劉筠秦痔從來易得車。郗枝今比我何如。垂天借諭齊諧志。握火尋盟越絕書。旭日西淸云幄密。朔風南陌葦衣疏。故山夜鶴空多怨。金屋人爭誦子虛

無題楊億巫陽歸夢隔千峯。辟惡香銷翠被空。桂魄漸虧愁曉月。蕉心不展怨春風。遙山黯黯眉長斂。一水盈盈語未通。漫托鵾弦傳恨意。雲鬟日夕似飛蓬。錢惟演絳縷初分麝气濃。弦聲不動意潛通。圓蟾可見還歸海。媚蝶多驚欲禦風。紈扇寄情𨿽自潔。玉壺承淚祇凝紅。春窗亦有心知夢。未到鳴鐘已旋空。譯經光梵大師楊億薪火滅雙林。誰傳七佛心。譯筵香篆絕。經葉蠹魚侵。猊座云雷歇。龍宮歲月深。靑蓮流半偈。白馬度千岑。大士招提啟。明君羽葆臨。對翻天竺字。助發海潮音。空界花成雨。仁祠地布金。九旬談妙理。三接簡宸襟。淨社延居士。生臺集野禽。瑯函香拂袂。柰苑樹交陰。文字蹄求兔。機緣芥值鍼。龍華他日會。應記洛生吟。劉筠漢夢通西域。逍遙廣舊園。竺乾方演教。金粟豈忘言。硯滴寒蟾吐。臺香瑞獸噴。揮毫花滿祴。隱幾雪盈門。大士淸歌發。南宗密印存。縱橫十二部。慧日破重昏。霜月錢惟演霜月正如鉤。臨池更上樓。沈侯新覺瘦。宋玉舊多愁。獺髓分膏密。鵝毛寫恨稠。長懷寄歸雁。歸雁自悠悠。楊億月夕露爲霜。心知厭獨房。吟殘猶擁鼻。望極自回腸。鬢減前秋綠。衣消外國香。星津誰待報。織素未成章。劉筠霜曉月仍殘。桐疏鳳更單。已傷春寂寂。還踏夜漫漫。凍合仙槎路。燻余侍史蘭。那知荀奉倩。體薄不勝寒。利瓦伊銀牀葉暗飄。霜月夜迢迢。寒極金難辟。憂多酒漫銷。荀鑪殘更換。湘瑟罷仍調。誰道河流淺。盈盈萬里遙。此夕楊億此夕秋風獵敗荷。玉鉤鈄影轉庭柯。鮫人淚有千珠迸。楚客愁添萬斛多。錦裏琴心誰滌器。石城桃葉自橫波。程鄕酒薄難成醉。帶眼頻移柰瘦何。錢惟演曲瓊斜掛影沈沈。火齊屏風六曲深。春瘦已寬連理帶。夜長誰有辟寒金。珠拋月浦空涵淚。琴怨蘭堂漫寄心。碧玉可能攀貴徳。阮郎追騎更駸駸。劉筠南州石黛有遺妍。目極危梯月上弦。一水相望空脈脈。雙金何路致拳拳。仙源日永桃無援。客館春輕柳未眠。欲寫微詞托歸雁。風髙嶺闊又經年。劉校理屬疾楊億北窗風勁雪云繁。移疾端居避世喧。載酒誰過揚子宅。張羅休署翟公門。多才最許飄飄气。少別還銷黯黯魂。促爾徘徊憶眞賞。遠天新月照黃昏。劉筠撫枕淒然掩北軒。漢庭誰問馬文園。風檐鴟嘯廚煙絕。月樹烏驚藥杵喧。戲習五禽成妙術。學虧一簣阻微言。不因九奏淸塵耳。天路應迷簡子魂。勸石集賢飲楊億日上三竿宿霧披。章臺走馬帽檐欹。祇傳祖席觴無算。肯顧尙書對有期。蕓省翻經終寂寞。柳堤飛鞚好追隨。靈均不醉眞何益。千古離騷怨楚辭。李宗諤都門祖軷綺筵張。舉白無由訴羽觴。石室紬書勤亦至。金貂換酒醉何妨。甕間吏部寧須問。席上車公不可忘。應念朝來猶眊矂。解酲誰用蔗爲漿。劉筠豪家抱甕擅風流。更燎燻鑪白雪樓。魯筆休分科斗字。蜀都且換鷫鸘裘。仰天拊髀眞爲樂。倒載穿腸肯易愁。欲鱠長鯨置雕俎。願回北斗挹東流。卽目楊億急雨度前軒。池荷相對翻。峯奇云待族。蹊闇李無言。掩鼻生愁詠。披襟爽醉魂。一廛今已廢。猶戀漢庭恩。劉筠地僻無車轍。心灰欲坐忘。疾雷徒破柱。幽艸不迎涼。日烈蟬遺蛻。花休蜜滿房。覆觴知已久。寧有次公狂。燈夕寄獻內翰虢略公錢惟演峣闕翚飛河漢傍。鉤陳遙認赭袍光。九枝火樹連金狄。萬里霜輪上碧璫。匝地行車珠网細。照天晨燎紫沈香。祇聞鰲嶺神仙客。再拜云邊捧壽觴。楊億瓊樓十二玉梯鈄。幹鵲南飛轉斗車。有客郢中歌白雪。幾人天上醉流霞。金吾緹騎章臺陌。素女繁弦太帝家。秦痔未痊齋閣掩。夢回宮樹已啼鴉。李宗諤東城南陌盡遊人。陌上香車起暗塵。歷歷星楡光奪晝。煌煌火樹艷爭春。章溝五鼓催行樂。衛尉千廬罷徼巡。應念鰲山方並宿。紫泥封後獨頻伸。劉筠千輪佛火照層城。九陌香車擊迅霆。簡子最知天帝樂。孟家惟信紫姑靈。金徒抱箭催壺水。玉宇來風滿砌蓂。簾捲交疏蓮燭密。通中枕上獨聞鈴。李舍人獨直楊億閣鳳巢髙拂彩霓。玉芝香雜武都泥。十行漢札如絲出。六幕堯天倚杵低。露井冰銷垂素綆。仙莖日轉射琁題。赫蹄云落知誰見。餘力何妨頌碧雞。劉筠卿靄重重復璧門。獨揮鴻筆坐西垣。誠明自有中和气。潤色還多郁穆言。內苑朱櫻兼酪賜。前階紅藥任風翻。紫絲新履徊翔地。應笑東方避世喧。無題二首楊億銅盤蕙艸起靑煙。鬥帳香囊四角懸。沈約愁多徒自瘦。相如意密有誰傳。金塘雨過猶疑夢。翠袖風回祗恐仙。日上秦樓休寄詠。東方千騎擁輜軿。露冷星翻月上弦。九枝銀燭照金鈿。應知韓掾偸香夜。猶記潘郎擲果年。天上明河𨿽可望。苑中髙柳未經眠。烏啼人散靑樓曉。堂下輕風轉莢錢。劉筠曾許千金答浣紗。越溪浪淺不通槎。曉樓簾捲還凝霧。外院墻低卻映花。滿目離愁頻駐馬。一春幽夢祗驚鴉。柔桑蔽日南城路。懊惱羅敷自有家。昱爚銀鞍狹路逢。長裙連帶任流風。身輕近識吳宮燕。目斷還驚洛浦鴻。未許香囊安肘後。獨憐丹枕在房中。南園蝴蝶飛無限。一一雌隨一一雄。懷舊居楊億武夷仙穴近吾廬。斗鴨欄摧菌閣虛。千匹歲儲妨種橘。百金春事廢觀漁。北山煙霧迷歸轍。南陌風塵化客裾。堂上金絲應已歇。豈惟蘭菊舊叢疏。司封郎中知制誥錢惟演武祀仙壇接裏閭。琴堂水閣半淩虛。竹林舊享銅盤食。門巷今容駟馬車。楚國大言登宋玉。漢家答詔用相如。未知笳鼓歸何日。空鎖鱣庭春艸疏。劉筠毛竹千叢蔽野亭。曉猿驚後亂峯靑。漢庭已奏三千牘。周室仍翻十二經。紫殿深沈頻視艸。緇帷寂寞自飛螢。振衣本爲蒼生起。肯向荀家祗聚星。偶懷楊億銀礫飛晴霰。蘭英湛凍醪。年光侵葆發。春恨寄云袍。燕重銜泥遠。鴻驚避弋髙。平生林壑志。誤佩呂虔刀。劉筠不才甘客難。多病豈旬休。可待乘軒寵。終慚舐痔求。渚蘭燻露夕。江橘富霜秋。養拙寧無地。千波一葉舟。許洞歸吳中楊億春渚歸艎不暫畱。靑絲如葆恐逢秋。騷人已得江山助。賦客終陪霰雪遊。三徑未荒休嘆鵩。十漿先饋定驚鷗。洞庭霜橘疁田粟。歲計猶堪比徹侯。劉筠欲折瑤華向綠疇。風光滿目盡離愁。茂林修竹多嘉客。萬壑千巖憶舊遊。漢詔已聞求泛駕。禰狂無自屈岑牟。荊山待價何憂晚。龜手猶期裂地酬。錢惟演艸燻風暖接長亭。一曲驪歌倒醁醽。懷古更投玄石賦。艤舟閒采紫莖萍。醉拋隋岸楊花白。吟過淮山桂樹靑。可使長離終鎩羽。淵云辭藻掞天庭。上巳玉津園賜宴劉筠需云分渥澤。禊飲恣歡遊。緹幕侵晨設。蘭泉對席流。蕙肴淸萐莆。玉醴湛金甌。春服萋萋盛。光風灩灩浮。桐華穠競發。鶯語巧相求。妙曲新聲合。斜陽醉未休。楊億禊飲逢元巳。春遊盛舞雩。流杯傳楚俗。飫賜出堯廚。玉樹天開苑。銀潢水貫都。肆筵環曲沼。飛蓋塞交衢。洛邑聲詩逸。蘭亭歲月䢐。顏王有遺韻。待子一操觚。錢惟演漢家傳洛飲。楚俗泛蘭泉。玉液初頒酒。金盤屢擊鮮。珥彤尋竹籞。傾蓋集芝廛。錦羽翻晴旭。霞英落暖煙。雅音和舜樂。睿澤洽堯天。更聽承云曲。同歌在鎬年。致齋太一宮錢惟演齋潔奉惟馨。瑤臺獨自升。樓迷五里霧。壇燭九枝燈。珠館來靑雀。璇題射玉繩。疏鐘平野闊。古柏夕霏凝。鶴扇眞規月。仙衣可鏤冰。春茶泛雲液。曉飯薦蘭蒸。煉藥疑洪井。藏書類羽陵。回瞻太帝室。飛檻更長憑。楊億漢帝祈年館。威神法太微。赤章修祕祝。盤石拂仙衣。雉雊靈光發。鸞歌彩霧霏。霓旌飄夕吹。瑤艸泛春暉。瓊屑晨杯滿。芝苗晝茹肥。象樽猶一獻。鳧舄自雙飛。天迥飆輪度。宵殘素瑟希。回看蔥鬱處。佳气接彤闈。劉筠紫館天神貴。綸闈地望淸。齋心奉蠲潔。攝事罄誠明。殿翼如軒翥。壇垓類削成。直官琳札密。太宰繡衣輕。薜荔羅芳席。虹蜺曳彩旌。星陳五帝佐。體薦一元牲。蒼駟回風馭。珍禽警露聲。丹霞升曉气。若木競新英。挹袂寧無友。淩霄自放情。受釐宣室對。賈傅異諸生。直夜二首楊億月魄生宵暈。風烏送晚涼。飛蠅隨鏤管。浮蟻溢淸觴。負郭春耕廢。鈞天曉夢長。玉簽聲未斷。落宿半宮墻。鑪銷香篆靄餘芬。宴坐氍毹日易曛。虎圈微涼生夕籟。鶴天新霽見歸云。通中夢穩春寒薄。肅唱聲沈夜漏分。誤濯塵纓成底事。巖阿千古有移文。劉筠瓊橤滋晨飲。靑縑擁夜衾。萬年宮省樹。五色帝家禽。詔艸裁藤角。燻鑪燼水沈。浴堂還獨對。鳴佩有淸音。嘉木淸陰接綺窗。謫仙風骨凜冰霜。堯廚萐莆分珍膳。漢廟含桃和酪漿。磴道神行通碣石。井干云構俯瑤光。金釭璧月相輝映。獸口時飄侍史香。櫻桃楊億離宮時薦罷。樂府艷歌新。石髓凝秦洞。珠胎剖漢津。三桃聊並列。百果獨先春。淸籞來君賜。雕盤助席珍。甘余應受和。圓極豈能神。楚客便羊酪。歸期負紫蒓。劉筠赤水分珠樹。燻風送麥秋。蜀都春气早。漢苑夏陰稠。廟薦淸和候。恩頒侍從流。楚昭萍已剖。韓嫣彈爭投。沆瀣滋芳液。醍醐助品羞。玉盤光宛轉。全擬付歌喉。暑詠寄梅集賢楊億點綴鮮云紫宙寬。微風淅淅起霜紈。魏臺淸暑開冰井。漢殿延年啜露盤。天外一飛期汗漫。水邊千畝憶檀欒。流波意密知音少。可得延陵爲試觀。劉筠石渠岌嶪亙宛虹。玄蔭淸流接桂宮。玉女壺欹天未笑。羲和轡緩日方中。孝先便腹寧無誚。痀僂承蜩敢衒功。蠲渴欲來飛雪散。南昌世冑有仙風。苦熱錢惟濟蘋末風休飛閣深。亭亭日禦漸流金。火雲接影橫銀漢。水鳥無聲下翠陰。渴想孤山同飲露。煩思楚殿獨披襟。柘漿粔籹都無味。衛玠淸羸欲不任。楊億極目長天度鳥稀。纖羅不動轉晨暉。已裁圓月班姬扇。更換輕雲子產衣。河朔一時觴對舉。臨淄萬井汗交揮。冰丸雪散成虛設。欲借飆輪羾紫微。劉筠六幕云收萬籟沈。結瑤千尺倦登臨。七盤妙舞頻揮汗。五色嘉瓜互鎭心。極目嶺梅寧止渴。拂波宮柳漫垂陰。祗憂火解神仙骨。賴有泉聲發素琴。錢惟演赫日烘霞斗曉光。雙文桃簟碧牙牀。頻傾蜜勺寧蠲渴。久捧冰壺未覺涼。雪嶺卻思隨博望。風窗猶欲傲羲皇。更憐乳燕翻飛處。深入盧家白玉堂。屬疾楊憶積日勞無補。彌天疾未瘳。馬卿非避事。盛憲自多憂。目眩花成果。心驚蟻鬥牛。豳冰那浣熱。洛笛更生愁。拂枕窗風度。穿簾隙日流。唾壺從已缺。博齒亦慵投。發篋尋桐錄。支頤動越謳。平生江海志。夕夢繞滄洲。翰林學士晁迥精騖成勤瘁。頤貞俟有瘳。吟生南越思。慈結北堂憂。粲枕甘爲蝶。丰廚厭炙牛。玄元知寡欲。平子尙多愁。夕鳥侵階啄。宵螢入樹流。玉書能靜覽。枉矢倦閒投。忽賦行雲什。堪聽擊壤謳。期君整朝佩。仙署在瀛洲。左司諫直史館崔遵度李白羹初美。相如渴漸瘳。八磚非性懶。三昧減心憂。筆苑多批鳳。詞鋒勝解牛。舊山疑鶴怨。畏日想云愁。廣內勞揮翰。通中羨枕流。使星方屢降。客轄未容投。好奏倪寬議。何須莊舄謳。朝衣燻歇不。侍史待仙洲。劉筠暫困秦王痔。無疑廣客蛇。職淸唐內相。宅僻魯東家。行藥虹梁闊。披襟蕙徑斜。香凝虛白室。露泫紫微花。冰飲何嘗熱。瓊餐益自嘉。熊經仙有術。龜息壽無涯。珍簟裁湘竹。輕巾覆越紗。逍遙成雅詠。屬和肯容巴。因人話建溪舊居楊億聽話吾廬憶翠微。石層懸瀑濺巖扉。風和林籟披襟久。月射溪光擊汰歸。露畹荒涼迷艸帶。雨墻陰濕長苔衣。終年已結南枝戀。更羨髙鴻避弋飛。淸風十韻晁迥仙馭來相慰。解顏良會稀。病蠲宜養素。趣遠欲忘機。懲躁寧無漸。延齡或可祈。影搖珠箔細。聲泛鈿箏微。委恨余班扇。流歡入楚衣。陶潛知夢穩。韓壽畏香飛。气爽蒼龍闕。涼生白虎闈。健資雞距筆。偸撼獸鐶扉。松下琴心逸。江東鱠縷肥。宿懷眞隱處。終約與同歸。楊億素魄離箕舌。鳴鳶載錦綢。微涼生玉宇。餘韻泛蘭臯。竿轉桐烏數。廚搖萐莆勞。渚蘋偏靃靡。苑樹更蕭騷。五斗酲初析。三年翼自髙。陶窗時拂衽。楚榭正揮毫。塵篋悲鸞扇。雲帆戒鷺濤。洞庭驚木葉。騎省嘆霜毛。勢好摶羊角。心終憶蟹螯。泠然知有待。仙寇異吾曹。劉筠閶闔重門啟。飛廉別館深。歊蒸全已卻。雅興可能任。雲起汾河詠。旌搖楚國心。過簫添爽籟。拂野蕩層陰。夕勁淮陽桂。晨淒越鄂衾。登髙從落帽。安寢任吹襟。珠网疏難掩。銅鑪冷易侵。急翻池上葉。遙送月前砧。舞袖更回態。歌梁極緒音。最憐雕鶚意。瞬息度千岑。錢惟演溽暑迎秋盡。涼颸逗曉回。起蘋初淅瀝。獵桂更徘徊。欲引長煙素。微飄畫燭煤。墜桐侵玉井。拂柳度章臺。已覺云翹動。還驚月幌開。鮫簾移亂影。瑤瑟泛余哀。扇掩藏鸞羽。荷傾側露杯。正當河左界。不待雨東來。自好摶垂翼。寧勞起死灰。楚宮誰第賦。宋玉最多才。李宗諤閒館方回暑。商飆乍應金。天髙初起籟。松澹更宜琴。汾棹傳歌遠。班詩托興深。東陽仁自布。西顥气還侵。太液翻晴旭。靈和亂翠陰。舟輕飛燕袂。臺迥楚王襟。阮嘯經時盡。齊蟬度日吟。愁生孤戍角。響續暮城砧。空靜銷云縷。庭虛轉蕙心。賢哉吉甫頌。千載有遺音。右諫議大夫薛映爽气乘秋至。涼飆蕩暑初。泠泠含遠籟。槭槭動輕裾。翠幕波無際。修篁韻有餘。潛驚塞艸綠。乍拂井桐疏。素髮悲郎將。霜紈感婕妤。窗光流熠耀。簾影亂蟾蜍。塵襲靑絲騎。香飄紺幰車。故宮經馺娑。別館度儲胥。薄暮來金埒。淩晨上玉除。寧同起窮巷。剩欲賦愁予。秉

何處來蘋末。蕭騷盡四鄰。金莖吹曉露。玉宇動輕塵。易水離歌闋。齊紈怨思新。泛蘭迷舊澤。落帽會佳辰。籬菊飄香遠。庭梧墜葉頻。帆開五湖客。槎去九霄人。曲沼鋪紋簟。平蕪偃綠茵。鴻飛資羽翮。鷹擊助精神。仙馭歸堪待。琴松韻更眞。披襟同楚榭。千古自相親。戊申年七夕五絕劉筠伯勞東翥燕西飛。又報黃姑織女期。天帝聘錢還得否。晉人求富是虛辭。華寢星陳夜未央。明河奕奕度神光。一年暫得停機杼。不柰秋虫促織忙。吹笙何處伴乘鸞。窺牖誰人見阿環。便有唐家今夕意。月和風露滿驪山。淅淅風微素月新。鵲橋橫絕飲牛津。豈惟蜀客知蹤迹。更問庭中曬腹人。琥車芝駕儼淸秋。微雨侵宵助涕流。人世莫嗟離恨苦。卻應天上更悠悠。楊億六幕西回斗轉車。鮮云點綴玉鉤斜。天孫已渡黃姑渚。阿母還來漢帝家。明河左界鵲南飛。漢苑髙樓正曝衣。一夕匆匆停弄杼。誰將錦石暫支機。蘭夜沈沈鵠漏移。羽車云幄有佳期。應將機上回文縷。分作人間乞巧絲。神女歡娛一夕休。月娥孀獨已千秋。爭如靈匹年年會。莫恨牛津隔鳳輈。玉女壺傾笑電頻。白楡晴影接星津。神光奕奕云容薄。誰見淩波襪起塵。錢惟演鳥鵲飛來接斷雲。祇貪淸淺度星津。不知一夜支機石。卻屬乘槎上漢人。玉露金河顥气涼。辛夷車轉桂旗香。嫦娥可是多猜忌。不駐瓊輪放夜長。一歲佳期一夕過。羽旗云蓋涉微波。明朝若寄相思淚。玉枕金莖得最多。靑鳥當時下紫雲。綺囊書祕露桃新。莫嫌夜半移牀遠。朱雀窗中別有人。驪阜淩雲對玉鉤。千門髙切絳河秋。欲聞天語猶嫌遠。更結三層乞巧樓。薛映月放冰輪傍絳河。相期寶婺夜經過。嫦娥不惜宮中桂。乞與天香分外多。碧天如水月如鉤。金露盤髙玉殿秋。靑鳥潛來報消息。一時西望九花虯。漢殿初呈楚舞時。站臺風榭鎭相隨。如何牛女佳期夕。又待鑾輿百子池。月露庭中錦繡筵。神光五色一何鮮。世間工巧如求得。四至卿曹亦偶然。銀河耿耿露漙漙。彩縷金鍼玉佩環。天媛貪忙爲靈匹。幾時畱巧與人間。秉

斜漢西傾桂魄新。停梭今夕度天津。世間縱有支機石。誰是成都賣卜人。紅蕖爛熳碧池香。羅綺三千侍漢皇。阿母暫來成底事。茂陵宮桂已蒼蒼。香階寶砌靜無塵。遙指星河再拜人。若把離情今夕說。世間生死最傷神。北斗城髙禁漏多。漢家宮殿奏笙歌。漫教靑鳥傳消息。金簡長生得也麼。珠箔風輕月似鉤。還將錦繡結髙樓。堪傷乞巧年年事。未識君王已白頭。秋夕池上錢惟演珪月上金塘。煙容帶水光。朱華接蘭阪。綠荇溢魚防。叢暗禽棲密。林疏露下涼。秋懷已潘鬢。無柰更啼螿。楊億蓮塘帶弋林。淸吹滌煩襟。泉咽猶鳴玉。臺傾舊築金。僵桃虫自蠹。怪石蘚交侵。此夜悲秋客。煙蛩亦伴吟。偶作楊億翹車橤佩謁明光。禁籞多年費稻粱。祇羨泥塗龜曳尾。翻嫌霧雨豹成章。鳴鳩春谷先疇廢。寒蝶秋菘老圃荒。歸計未成芳節晚。更憂禽鹿頓纓狂。劉筠殺靑和墨度流年。飽食無功鬢颯然。卻憶侯封安邑棗。不能兄事魯褒錢。千峯月白猿啼樹。六幕風髙鶚在天。招隱詩成誰擊節。願傾家釀載漁船。螢

劉筠荒郊多腐艸。故苑近淸秋。棘密何勝數。囊輕莫盡收。月髙疑爝息。天遠認星流。紫桂風微急。紅蘭露徧浮。已能穿永巷。更欲拂髙樓。滅燭方無寐。鳴蛩相薦愁。楊億爽籟生遙圃。斜暉落半岑。微芒浮艸際。零亂起墻陰。武子窗塵積。隋家苑樹深。燈光透疏隙。珠彩射淸潯。野燐宵爭出。星楡曉共沈。長門秋漏永。偏照淚涔涔。西昆酬唱集卷下終

