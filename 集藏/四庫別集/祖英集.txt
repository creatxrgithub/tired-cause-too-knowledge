

欽定四庫全書

集部三

祖英集

別集類二【宋】

提要

【臣】等謹案祖英集二卷宋釋重顯撰重顯字隠之遂州李氏子幼依普安院僧仁鐃落髮後至靈隠翠峯晚住明州雪竇皇祐四年卒事迹詳具僧寶傳此篇乃其詩集前有僧文政序稱師自戾止雪竇或先徳言句師因而頌之或感興懷別貽贈之作總輯成二百二十首末署天聖十年孟陬月天聖十年卽明道元年是嵗十一月攺元故正月猶稱天聖也重顯戒行淸潔彼教稱爲古徳故其詩多語涉禪宗與道潛恵洪諸人専事吟詠者蹊逕稍別然胸懷脫灑韻度自髙隨意所如皆天然拔俗五言如靜空孤鶚逺髙栁一蟬新艸隨春岸緑風倚夜濤寒片石幽籠蘚殘花冷襯云啼狖衝寒影歸鴻見防行皆綽有九僧遺意七言絕句如自貽送僧喜禪人回山諸篇亦皆風致淸婉瑯然可誦固非槪作禪家酸餡語也乾隆四十三年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

祖英集原序

師之形言也且異乎陽春白雪碧雲淸風者也夫大圭不琢貴乎天眞至言不文尙於理實乃世之衡鑑豈智識而擬議哉師自戾止翠峯雪竇或先徳言句淵密師因而頌之或感興懷別貽贈之作固亦多矣其有好道者並錄而囊之一日摠緝成二百二十首乃冩呈師師曰余偶興而作寧存於本不許行焉禪者應曰乃祖闡千載之芳烈也勿輕舎諸師察其慤志勉弗獲已抑而從之文政幸侍座機輒述序引用識嵗時炎宋天聖十年孟陬日參學小師文政序

欽定四庫全書

祖英集卷上

宋釋重顯撰

送寶相長老【並序】

大師歡禪徳將赴丹丘辟命光闡宗乘蓋時應必行固不可抑畱者也且撫防之作肇曠絕之道𨿽一凝一流一彼一此又何間然率織蕪辭以代賮別

奧域靈區存物外獨標臺嶺爲絕槪掩勝濳奇列作屏堆靑冩碧深如黛彤霞暖影生巖壁香桂茂陰籠蘚石赤松子也浪虛閒白道猷兮大輕擲曹溪有叟歸其中風從虎兮雲從龍乘興正值二三月坐斷還依千萬峯花飛飛日遲遲淸飈吹無時玲瓏八面自回合峭峻一方誰敢窺窺來須得乾坤眼照古騰今謂非間若能此去副全提開發人天有何限

送法海長老

常愛裴相國式芳塵斷際髙風慕要倫擬欲事師爲弟子不知將法付何人常愛李相國垂列星藥嶠深源宅性靈我來問道無餘說云在淸霄水在缾緬想當時二臺輔出鎭藩維訪諸祖寥寥浮幻輕百年落落宏規照千古今聞仙都賢太守入政褰帷聲浩浩英佐一一分化條文經武緯亦難討逺逺牋函飛乳峯選開士兮恢吾宗覿夜光非震滄海聆正音豈玩焦桐徒誇麟龍自西自東應排防象得象必須覺雄讓雄今旣塞請還也奇別茫茫普熱紛紛下雪倒流四河載發枯枿捲舒立方外乾坤蹤橫掛域中日月黃頭碧眼知未知去去憑誰繼淸絕

送文政禪者

古有焦桐音聴寡不在彈古有陽春曲和寡不在言言兮牙齒寒未極離微根彈兮嵗月闌未盡升沈源少休幾坐花木落庾嶺獨行天地寛因笑仲尼溫伯雪傾蓋同途不同轍麟兮鳳兮安可論許兮巢兮復何說秋光澄澄蟾印水秋風蕭蕭葉初墜送君髙蹈誰不知如曰不知則爲貴

送昭敏首座

君不見鷲峯勝集百萬茫茫等閒過壊衲之外皆淸墯君又不見熊嶺孤運嵗月索索艱難生深雪之中有一个宛轉流落千餘年危分崄布空平間弁龍蛇兮眼何正擒虎兕兮機不全石窻四顧滄溟窄寥寥不許白雲白掣斷金鎖天麒麟髙舉鐵鞭擊三百猶輕舎爭知也別有七星光鬭射風前把欲贈行人將報不平繞天下

送知白禪者

松不直棘不曲誰笑卞和三獻玉經天緯地太無端邁古超今亦輕觸靡羇束何必云素範還還眞規復復栴檀葉落香風淸千里萬里長相逐

送勝因長者

黃梅散席三百載續熖聨芳事空在宗兮派分生異端花兮葉兮太煩碎韶陽間出多慷慨權要雄雄曽絕待曲本防位知幾何利刀翦卻令人愛近還有个披老衲楚甸橫身風防防鐡作一尋非等閒壁立千仞須摧蹋報君知江南江北徒累累鼇轉海運兮纖鱗片甲雷奔電驅兮寸毫尺犛斯言勿謂存規矩平不畱兮險非取周行獨立如便休誰振宏綱照千古

送重郜禪者

春雨如膏春云如鶴忽此忽彼乍休乍作枯荄離離維風太遲幽石片片遼空亦危一花五葉兮不相似獨孤明兮還自知還自知歷魏遊梁徒爾爲

送僧歸靈隠

白雲無羇泠淡淸奇雪格未可鶴態還卑垂天沃日兮似結不結爲雨從龍兮後期必期噫悠悠忽爾春風吹南北東西惟我知誰知菡萏峯前布影時

送僧之石梁

萬卉流芳不知春力巖畔澗下蹙紅皺碧乘興復誰同孤蹤逺讎敵君不見五百尊者雄機靈峯晦育深無極寒山老寒山老隨沈迹迢迢此去須尋覓花落花開獨望時記取白雲抱幽石

送師旻禪者

深巖寂寂披蘭芷碧霧紅霞映流水空生別我期未期絕域殊方擬輕擬堪笑歸嶺南奔馳何鄙彼危急亂拋下盡云提不起伊予本自不將來相送奚憑掛唇齒旻禪客旻禪客師子子應須落落存終始君不見古人有言兮撲碎驪龍明月珠大丈夫到如此行行不用頻彈指

寄白雲長老

八紘云靜明寥泬夜永松堂對寒月凋殘片葉墜虛庭泠寂何人立深雪因憶錢唐郜禪者十載巖棲曽未下分飛誰謂絕相同逺念冥冥欲奚冩忽聞赴請之仙都聲光藹藹登淸途孰雲天驥驟方外自笑大鵬離海隅乾坤窄乾坤窄湛盧濳射鬥牛白茫茫無限未歸人到必爲時除防額

送智遷首座

云蘿杳杳藏巖曲碧疊淸飛冷相促瘦藤輕衲休便休短熖殘芳續何續禪家本自冥羇絆洲渚園林曽不憚十影神駒立海涯五色祥麟步天岸君防取君防取匝地茫茫有誰舉瓴甋頻磨如未回爲吾深憶盧公語

送善暹首座

名之基實之蒂深兮固兮宛相繼古之名也在希聲今之實也同浮瞖子州善捲之流也堯驅舜馳讓無暇歸兮歸兮歸不歸到頭未出防防者吾徒孰謂標奇絕動靜憑君試甄別葉零零兮秋暮半凋花片片兮春暖齊發暹禪老暹禪老意曽髙曠排沽待忽致譏褒天人列請兮屢輕笑祖佛位卑兮還擬逃我恐逃之逃不得大方無外皆充塞茫茫擾擾知何極八面香風惹衣裓

送僧

吳山碧楚江碧吳楚悠悠興何極一尋寒木自爲鄰三事秋云更誰識乾坤不是無知巳玉石休云辧眞僞待時沽譽漫淪生晦迹韜光亦何意春風急春風急八駿奔馳追不及南北東西把定時爲君直上孤峯立【觀气分枝非獨古有誠之言也】

頌藥山師子話送僧

厇愬金毛師子子栴檀林下靑莎裏置也置也威自全一咄六咄眉剔起非擬擬知幾幾星流不問三千里天外風淸哮吼時爲君吸盡西江水

送秀大師

巖竇宵寒擁山帔月髙古木霜禽睡西庵禪者來扣門別我淩晨下層翠欲畱不可畱冩意不及意屈眴迢迢安足云花偈聨聨太容易君不見劉陽叟絕希冀送人只道無他事行行防有知音知何必淸風動天地

送廣華嚴歸鷲峯

海山孤僻非蓬島霧泠云深松桂老有客凝冬何太髙巨野宵徵苦相討巖房杳杳淩寒空霜落落分譚叢誰云百城沈古月自笑八面生淸風俄然別我還歸去恵理之徒望回馭重重無盡樓閣門到必爲時略輕防

送逺塵禪者

衲捲殘云風髙絕鄰倚天照雪堪抗要津八紘極目兮春山若黛九野縱步兮汀艸如茵三十四老未輕識澟然方外奚相親

送徳隆山主

霜葉凋殘巖風凜寒彼之禪老忽下崇巒衲有云兮曾捲未捲琴無弦兮解彈不彈迢迢旣行宜聼斯語明暗路岐生死洲渚而今而後知不知頺綱委地憑誰舉

送澄禪者

春色依依襲爾原艸春風浩浩拂我窻牖念此分飛贈無瓊玖片片亂飄巖上梅條條縱舞溪邊栁澄禪澄禪聴斯言古也今也行路難知之者石火星流未急不知者龍驥步驟曾寛防防孰云平地起波瀾

送恵儔禪者

少林風規何太蕭灑籠古罩今睥眞睨假誰云發機射虎自笑品類觀馬劍客茫茫不要呈甑人往往須擒下儔禪儔禫崢嶸象駕

送恵文禪者

正法眼絕塵沙二三四七水月空花千燈續焰曾間五葉分披未葩君不見捲席百丈掩耳丹霞龍行虎步爭孤立盡同云去無涯文禪文禪騰煥吾家

送道成禪者

曹溪流非止水一防忽來千波自起直須釣鼇釣鯨莫問得皮得髓君不見石頭有言兮聖不慕他靈不在巳成禪成禪誰家之子

送淸演禪者

我年老大心力衰微贈別無語防同振飛因思古之送人有言吾不知其殊途同歸獨愛新丰曲騰淸輝寸艸不生千萬里出門春色共依依

送繼寶禪者

寶非寶日杲杲上上機無防討赤水求來何太狂荊山覓得苦相惱不惱不狂排夜光險惡道中爲津梁

送小師元楚

道之防機一何相守汝競光陰我親蒲栁毋厚弁之奪席毋薄愚之誦箒深思彼伐木丁丁之聲照古照今兮宜善求友

送淸杲禪者

作性金鐡冷落爲骨知我者謂我髙蹈世表不知我者謂我下視塵窟道恣隨方情融羇鎖紫果一尋靑山萬朶行行思古人之言無可不可南北東西但惟我

酬行奯長老

黃金爲骨松爲姿道髙曾鄙天人師有言遺我千古奇無人知石虎吞卻木羊兒

至人不器

誰當機舉不賺亦還稀摧殘峭峻銷爍微重關曾巨辟作者未同歸玉兔乍圓乍缺金烏似飛不飛盧老不知何處去白雲流水共依依

因事示眾

石本落落玉自碌碌古之今之一何斯速師子不咬麒麟猛虎不食伏肉君不見洞庭孤島煙浪深木馬追風有人識

日暮遊東澗【五首】

極目生晚照溪云偶成朶大朴曾未分靑山自惟我極目生晚照逺樹籠微陰誰知淸淺流別有滄海深極目生晚照幽情眷蘭芷白蘋葉裏風不在秋江起極目生晚照步影何遲遲歸禽古木中相對頻相窺極目生晚照蓬萊匪仙境釣得十二鼇重來謝孤影

思歸引【三首】

一住翠峯頂兩見溪艸緑不知朝市間幾畨生榮辱蕭條巖上云冷淡水邊竹報誰歸去來向此空踟躅常憶在廬山隨時寄缾錫五百與一千聚頭同遣日猿攀影未回鶴望情還失教他王老師癡鈍無處覓時雨灑如膏萬卉皆滋益枯根甘自休也似春無力耕夫曉尙眠蠶婦夜多息從玆家業荒共落風塵迹

送蘊懽禪者西上

金闕路曽遙行行直開防石房云未閒杳杳若相待髙蹤逾履何人不傾蓋早晚承帝恩再卜林泉防

送僧

春云情旣髙片段飛虛碧去畱機未消今古望還積澄澄天影回杳杳地形直別夜共相思誰棲此泉石

法爾不爾

夏云多奇峯幹城冷相映借問諸禪僧那个堪憑定幹城髙鏁月夏云欲爲若謂非全功子細防規矩

送諸方化主

空巖暖律回極目望還普數防方外云幾處人間雨寥寥滄海月依依少林祖去必示勞生淸風立千古

劉禹端公問雲居雨從何來

東平問官人風作何色

雨從何來風作何色龍門萬仭曾畱宿客進退相將誰遭防額

風作何色雨從何來不用彈指樓閣門開波波稜稜南方未回

送僧

松風淸未休水月淡相對去來非等閒必許孤云防

頌雲門九九八十一【二首】

三三九九八十一一一觀風隨召出千古有誰同共知一毛師子眾毛畢

九九八十一大勲不豎賞若謂無詨訛金剛曾合掌

烏龍和尙

空巖淸夜坐蘚徑積深雪瞑目思古人徹曙落殘月童敲石磬寒猿掛枯枝折杳杳無限情分明向誰說

秋日送僧

邊雁影邪寒蟬聲速乘時毳流逺別巖谷林驚一葉兮微風觸袖水肅百川兮片月在目因憶象骨老師曾送人行行不謂抽金鏃

早防示眾

曉天云靜濃霜白千峯萬峯鎖寒色驪龍失珠知不知無限平人遭防額

春風辭寄武威石祕校

春風何蕭蕭和雨復兼雪坼花功未深偃艸勢曾烈毗城癡愛老怯寒對淸拙襄巖影響士難禦同孤劣鼇峯人不來柴門亦休閉松頭栗鼠下時把藤牀囓庭際霜禽歸屢啄雪錢缺一旦春風息暖日生林樾幽徑磐百上拄笻行且歇無弦兮莫彈有語兮存舌冷落流水聲古之若爲說凋殘早梅樹今之若爲別俯仰身力輕翻憶春風切爲吾吹卻塵欲革分岐轍爲吾吹卻云欲問遼空月不知天地間堪爲誰交結

送百丈專使

大雄孤頂曾遐舉偏索諸方誰敢拒乳竇峯前捋虎須再得完全又歸去

送淸素禪者之金華

古策風髙缾浪闊春云片段分淸絕金盆後夜孤頂寒去去誰同落殘月

擬寒山送僧

擇木有靈禽寒空寄羽翼不止蓬萊山冥冥去何極

送如香大師

栴檀葉落雨初歇天外風淸亦何別後夜蓮城溪月寒孤光誰共倚寥泬

寄於祕丞【二首】

石徑通巖竇引步藏欹側蓬萊人不來掃盡蒼苔色飛瀑千萬層五月狀冰雪將期雲霧開永夜對孤月

再成古詩

霜花一鑷中玉童摘未摘斯言如不聞千古動愁色因憶商山吟在烏如在白

答當生不生

咄咄休彊名芻狗亦爲累寂寥金粟身曾未求諸己

戲靠安巖呈雙溪大師

陜府鐡牛卻知有春秋幾幾成過咎一身還作二如來黑白不分辧香臭

防黑白無從

天地不仁萬化蠢蠢若謂非緣竹何從筍發兮髮兮黑白是凖

暮冬感懷寄瑞巖禪師

雪水繞松檻遲遲結淸淺病眼時懶開幽情況難遣故人久相別飛文屢慙靦仰謝十二峯分照月如翦

送知久禪者

霜竹凝寒攜九節銅缾浪鎖千溪月天上人間不自知行行誰共分淸絕

送慶顏禪者

巖桂風淸香露滴定起髙秋映虛碧斷雲不是歸帝鄕飛落人間有誰識

春日懷古【四首】

門外春將半巖冰暖有聲沙曾未到虛得偃溪名門外春將半靑靑野色分桃花開欲盡無處覓靈雲門外春將半羣芳鬭盛時鄰家有庭栢諸祖共相知門外春將半幽禽語共新寶陀巖上客應笑未歸人

送僧之金陵

勝遊生末迹杳自狎時羣捲衲消寒木揚防寄斷雲曙缾花外汲午磬浪邊聞別後石城月依依逺共分

送僧

知方流古意雲樹別諸鄰月不澄微水山應立是塵靜空孤鶚逺髙栁一蟬新欲究勞生問歸思莫厭頻

千里不來

不見古君子因循又隔秋浮生多自擲好事更難畱碧巘髙沈月寒云靜鎖樓宗雷何處是白鳥下汀洲

僧歸霅上

海國浮輕檝悠悠興未闌艸隨春岸緑風倚夜濤寒沙鷺宜相狎霜蟾望更寛河聲西聼日誰得共云端

春晴野步

乘興攜多士遲遲傍水濆春山不在目啼鳥共誰聞片石寒籠蘚殘花冷襯云只應融老輩庵際境猶分

賦瑞雪送穆大師

五六皆名出飄花獨見稀若教同一色還似負羣機玉馬猶空說銅駝轉更非爭如千萬里相對共依依

送鐡佛專使

荷防來尋我泛舟思舊山不知何處月相照在深灣風助秋濤急云兼野樹閒到時如請益先憶趙州關

同於祕丞賦瀑泉

大禹不知鑿來源亦自成色應鄰眾白聲合讓孤淸逺勢曾吞海飛流未噴鯨靈槎如可泛天問歸程

送簡能禪者歸仙都

荷策下丹嶂紛紛雪正飛浮生誰未到舊國自重歸云背猿聲斷天遙鶚影微蓮城古風月又得振淸機

天竺送僧

雪霽蓮峯頂孤禪起石牀向時機自絕異域路空長啼狖衝寒影歸鴻見斷行後期無定迹煙水共茫茫

寄石祕校

重林冥坐久引望復遲遲煩暑未消日涼風來幾時天雲飛積火巖澑散垂絲欲擬相尋去浮生巳共知

因事示眾

客從逺方來遺我徑寸璧中有四个字字字無人識淸涵鯨海寛泠射蟾輪窄今朝呈似防請道末後句

靜而善應【二首】

覿面相見不在多端龍蛇易辧衲子難瞞金槌影動寶劍光寒直下來也急著眼防

對揚殊特本同防誰自遼空彊指南今古不存師弟子一輪秋月印寒潭

自誨

麟龍不爲瑞艸木生光輝三尺一丈六且同攜手歸慙爾懲世師巍巍何巍巍

宗門三印【三首】

印空印水印泥炳然字義還迷黃頭大士不識敢問誰得親提

印泥印空印水匝地寒濤競起其中無限麟龍幾處爭求出觜

印水印泥印空衲子不辧西東撥開向上一竅千聖齊立下風

革轍二門【四首】

刼火曽洞然木人淚先落可憐傅大士處處失樓閣徳雲閒古錐幾下妙峯頂喚他癡聖人擔雪共塡井祖佛未生前巳震塗毒皷如今誰樂聞請試分回互宛轉復宛轉眞金休百鏈喪卻毗耶離無人解防箭

擬弋者慕

翠羽立髙枝危巢對落輝碧潭千萬丈直下取魚歸

透法身句【二首】

潦倒雲門泛鐡舷江南江北競頭防可憐無限垂鉤者隨例茫茫失釣竿

一葉飄空便見秋法身須透閙啾啾明年更有新條在惱亂春風卒未休

靈隠小防

六合茫茫競不知靈山經夏是便宜虛堂夜靜無餘事畱得禪僧立片時

因雪示眾

淸光欹月不相饒堆積虛庭卒未消爲瑞爲祥也難得不知誰解立齊腰

祕魔巖

把斷重津過者艱擎扠須信髑髏幹藿山到後知端的同死同生未足觀

保福四謾人

竿木隨身老作家逢場作戲更難加謾人謾我無人防水長舩髙眼裏沙

靈云和尙

本無迷悟數如麻獨許靈云是作家借問偏參諸祖客不知何處見桃花

僧問緣生義

義列緣生笑未聞孰呈布皷向雷門金剛鐡券諸方問報道三千海嶽昬

名實無當

玉轉珠回祖佛言精通猶是污心田老盧只解長春米何得黃梅萬古傳

迷悟相返

霏霏梅雨灑危層五月山房冷似莫謂乾坤大信未明心地是炎蒸

道貴如愚

雨過雲凝曉半開數峯如畫碧崔嵬空生不解巖中坐惹得天花動地來

大功不宰

牛頭峯頂鎖重云獨坐寥寥寄此身百鳥不來春又過不知誰是到庵人

晦迹自貽

圖畫當年愛洞庭波心七十二峯靑如今髙臥思前事添得盧公倚石屏

五老師子

踞地磐空勢未休爪牙何必競時流天教生在千峯上不得云擎也出頭

與時寡合

居士門髙謁未期閒隈巖石且相宜太湖一萬八千頃月在淸波說向誰

宜謙山主赴鄞城命

休向千峯過好時白雲髙臥趣還卑塗中無限未歸客不待相依更待誰

庭前栢樹子【二首】

七百甲子老禪和安貼家邦苦是他人問西來指庭栢卻令天下動干戈

千聖靈機不易親龍生龍子莫因循趙州奪得連城璧秦主相如摠喪身

贈琴僧

太古淸音發指端月當松頂夜堂寒悲風流水多嗚咽不聼希聲不用彈

送僧

防掛澄江雨霽時緑鋪春岸艸離離定乾坤句輕相送逢著知音舉向伊

送僧之婺城【二首】

孤云徒自類行蹤髙指金華思不窮日暮輕防映秋色沙禽啼斷一江風

婺溪煙景稱生涯輕泛蘭舟意未賖八詠淸風好相繼碧雲流水是詩家

送文用庵主歸舊隠

太白峯前舊隠基杉松寒翠滴無時經年拋卻又歸去再聼巖猿只自知

送顯衝禪者之霅上覲兄著作

選佛選官應在我難兄難弟不惟他汀花岸艸芳菲日逺逺淸風爭柰何

送寶月禪者之天臺

春風吹斷海山云別夜寥寥絕四鄰月在石橋更無月不知誰是月邊人

沙和尙

本是釣魚船上客偶除須髮著袈裟祖佛位中畱不得夜來依舊宿蘆花

偶作

拾翠尋芳烈夜燈蘆芽穿膝笑無能飛泉泠淡與誰聼空落斷崖千萬層

送僧

路岐長艸帶靑靑雲片相兼野思生多謝春風莫吹散等閒爲蓋贈君行

送純禪者

莎蘿雨滴蒼苔痕前峯後峯啼斷猿攜笻別我下層翠何處靜敲仁者門

和頏書記見寄

古松吟繞石燐燐湯恵休辭豈易聞紅葉冩成藏不得暮風吹斷碧溪云

送允誠禪者

飛泉列岫壓窮野冷碧寒靑光鬭射片雲片石何太髙爲誰畱在長松下

送僧

古藤枝寒索索方倚靠又拈卻海闊天遙非等閒風前曾共孤雲約

送淸禪者

瘦藤春云深天涯去無侶時笑野泉聲似共流鶯語落落風規今古情相逢防有知音舉

辭於祕丞

永夜濳思槁木身蓬仙門館漸經旬𨿽幹淸政爲髙客爭柰白雲無主人巖防瀑泉機未息雨零寒葉夢猶頻此時賢宰容歸去古像焚檀祝有因

送僧

涼飈新葉墜巖陰禪起髙秋別翠岑孤月冷光淸有興斷雲閒影合無心缾分吳浪情何極鉢化膺門道更深好是卻回舊房日倚欄同防橘鋪金

往復無間【十二首】

平旦寅朕兆之前已喪眞老胡鶴樹慚開口猶舉雙趺誑後人

日出夘萬國香花競頭走邯鄲學步笑傍觀豈知凶禍逐其後

食時辰大向那堪列主賔維摩香飯本非設怪他鶖鷺獨生瞠

禺中已荊棘園林偏大地南北東西卒未休金剛熖復從何起

日南午寥廓騰輝示天皷鬰頭藍巳定全身何假周行誇七步

日昳未碧眼胡來欺漢地九年計較不能成剛有癡人求斷臂

晡時申急急逃生路上人艸鞋踏盡家鄕逺頂罩燒鐘一萬斤

日入酉空內覆盆且依舊塵塵彼彼丈夫兒井中之物同哮吼

黃昬戌寰中不礙平人出瓦礫光生珠玉閒將軍豈用驅邊卒

人定亥六合茫茫誰不在長空有月自尋常霧起雲騰也奇怪

半夜子樵唱漁歌聲未巳雨花徒說問空生髙枕千門睡方美

雞鳴醜貴賤尊卑各相守忙者忙兮閒者聞古今休論自長久

送僧

巖泉髙鎖黃金宅衲捲秋云古標格離歌誰贈欲行人偏界同爲一宿客春色依依日杲杲南北東西好防好閙市拶笑嬌屍迦艸頭靑防俱胝老呵呵呵人間天上不知他糲竭節有頂門眼歸去淸風拂薜蘿

寄李都尉

水月拈來作者殊東西南北謾區區也知金粟李居士端坐重城笑老盧

寄池陽曾學士

山萬重兮水萬枝堆靑流碧冷便宜算來免得生遙恨不在詩情在祖師

寄四明使君沈祠部【二首】

露冕民謠物物成江山千里古風淸曹溪客是無機者日在深云聴頌聲

蒼蒼徳也亦如斯政化全歸副倚毗十萬人家寫春色不知誰解立生祠

寄內侍太保【二首】

千尺巖泉噴冷聲艸堂雲淡竹風淸蒲團時倚無他事永日寥寥謝太平

蘿龕蘚室狎猿猱忽捧綸言掛紫袍恩大不知何以報五雲天上望空勞

寄曹都護

故國休言萬里程爲官爲釋且分明道存不必曾傾蓋俱有淸風匝地生

送僧

虎角深藏不待時全機曾許雪林知如今百越拈來也艸偃風行是信旗

寄靈隠惠明禪師【二首】

千峯影裏葉初凋極望還將慰寂寥也謂毫端不相隔秋雲秋水柰遙遙

海嶠生片雲有時忽如蓋不掛飛來峯悠悠擬何待

送益書記之霅水

白蘋汀是舊家鄕歸興蘭舟泛茫日暮沙禽啼欲斷不知誰在碧雲房

祖英集卷上

欽定四庫全書

祖英集卷下

宋釋重顯撰

三寶讚【並序】

予天禧中寓迹靈隠與寶眞禪者爲友或遊或處固以道義相揖投報相襲泠泠然自樂天常之性也一日眞公謂予曰愚近偶作三寶讚三十韻宜請賡唱因披閱加嘆率爾而繼之類蝕木也俄屬分飛吳楚將二十載殊不復記憶眞公不以事曠誠隔逺逺附僧如衍而至再窺荒斐愧慰多集且夫聖人之立言也必朕虛必冥奧使文外之士同振古風垂千萬世又焉知來者及之不及道在其中也斯之贊辭曾不沽不待但遐仰覺皇宗致禪徒告而行之得不曲爲序引

佛寶

甘蔗流苗應剎塵覺場髙發利生因紫金蓮捧千輪足白玉毫飛萬徳身孤立大方資定惠等觀含類捨慈親挨星相好中天主匝地名聞出世人螺髮右旋仙島碧月眉斜印海門新鸞翔鳳舞非殊品象轉龍蟠絕比倫瓔絡聚中騰瑞色花鬘影裏奪芳春慈儀戀望知何極梵徳言辭莫可陳胸字杳分無量義頂珠常照百由旬雙林孰謂歸圓寂坐斷乾坤日見眞

法寶

後得智生功徳聚大悲畱演潤禽魚貫花𨿽自科千品標月還歸理一如過量刼應期廣布剎那心合未忘書四衢道內拋紅焰五欲波中綻白蕖排斥眾魔登壽域引攜諸子下安車義天星象熒熒也辭海波瀾浩浩歟違背此恩難拯拔遭逢末世豈躊躇聞來半偈須相斆惜去全身莫共居飛辯恨曾虧激問頥幽欣且免長噓生生頂奉輝心鏡廓照塵勞信有餘

僧寶

方袍圓頂義何宣續焰千燈豈小緣花雨座前猶滯相虎馴庵畔尙稽詮巖棲冢宿難依望鶴貌云心迥灑然寶杖夜鳴寒嶠月銅瓶秋潄碧潭煙名標練若澄諠猾迹念昬衢警睡眠林下雅爲方外客人間堪作火中蓮情髙不是超三際道在非同入四禪浮世勉誰知逝水深峯甘自聼飛泉苾蒭艸馥僧只後玳瑁盂傳古佛先珍重覺皇有眞子坤維髙步列金田

夏寄辯禪者山房

枕簟云作屏必固黃金宅軒窻月爲晝豈止虛生白麟龍愧頭角雕鶚慙羽翮庶擬羣類心在寛如在窄

和錢太博見寄覓山藥【二首】

文柄誰持合自持憂民風槪乍淸羸禪林艸藥如爲效願見皇家急詔時

聖君鴻業在扶持日角龍章固不羸摛藻玉堂歸未晚百花開赴禦筵時

送錢太博應賢良選

賢才當召試彪炳對吾君千古不遺恨八元應主文岸花明列斾天籟拂防云後夜觀垂象中臺位已分

答天童新和尙

中峯深且寒欹接海邊島松凋不死枝花坼未萌艸飛瀑吼蛟宮幽徑分鳥道伊余空寂徒浮光寄枯槁冥遊天地間誰兮可尋討孤立雲霞外誰兮可長保玆來仁者來還稱太白老荷防扣巖扃重席展懷抱示我商頌淸休誇郢歌好報投慙抒辭難以論嘉藻

和頌

玲瓏巖古寺冠乎明越境海眼通洌泉天心聳危嶺嘗遊興未闌遐想神忽凝彼士眞覺雄相鄰不孤迥吾愛濟橫流孰云煩慮屏吾愛整頺綱豈止浮根靜棲梧瑞九包追風駿十影顧我不爭衡與誰閒鬭茗乘時旣磊落照世非昬暝佇爲王者師三千統摩頂

贈別太臻禪者

武陵山水何祕防元化功兮不容易壇曾善捲韜龍光洞亦桃花副麟趾仍思昔日吾祖浩浩提綱宗消息曠斷寰宇空又聞髙大舜讓公器祥瑞卻生蘆葦叢人由境兮防道徳境有人兮分玉石臻禪本自偃殊方忽向其中誕孤迹迢迢海甸來尋我一十二年同冷坐羽翼摶風今是時拂盡天云乃飛過

雲門俱字

百艸頭何太極重與禪徒下錐刺雲門俱字好防詳雪峯輥毬亦端的黛非靑兮藍一色辰錦砂兮敢言赤紫羅帳裏有眞珠曹溪路上生荊棘還防麼此時若不究根源直向當來問彌勒

僧問四賔主因而有頌頌之

如何是賔中賔云滿面埃塵又曰噫

頌

賔中之賔少喜多瞑丈夫壯志當付何人如何是賔中主云兆分其五又曰引

頌

賔中之主沙猛虎半合半開惟自相許如何是主中賔雲月帶重輪又曰收

頌

主中之賔溫故知新互換相照師子嚬呻如何是主中主云大千揑聚又曰掲

頌

主中之主正令齊舉長劍倚天誰敢當禦

都頌

賔主分不分顢頇絕異聞解布勞生手寄言來白雲

令僧把衲

七八旣難直須教透來不在前去不在後麤細自防緩相就一日圓成呈似君想得諸方未知有

送知一入京兼簡淸河從事

六月幹江水似秋片防髙掛岸云收行行莫謂朝天闕況倚文星在巨舟

送徳瑉山主

溪山春色映云袍愛住隍城意轉髙翻笑忘機自安者不能垂手入塵勞

送僧【二首】

紅芍藥邊方舞蝶碧梧桐里正啼鶯離亭不折依依栁況有春山送又迎

祖域髙親日未央家林歸去意何長舊交不識初相見曾振滄溟奪夜光

送崇已闍黎歸天臺

石橋云瀑冷相侵蘚徑蘿龕入更深卻羨搘笻逺歸去半千尊者是知音

送邃悟上人之防稽

百越江山冠九州如屏還媿謾相襃惠休此去多吟賞嬴得淸風價轉髙

送僧【四首】

乘興飛防別翠峯水光春盡冷涵空到人若問曹溪意只報盧能在下風

禪石飛流濺碧莎利生還喜下云坡途中若立三千客剔起眉毛不在多

栴檀林裏振金毛四顧淸風拂幾遭曾許全威作雲雨不知何處是塵勞

云衣輕拂下層巒松檜生風觸袖寒誰問親遊乳峯意百千年後與誰防

寄員外黃君

碧岫層層列杳冥漣漪環繞賁寒靑韜藏未識古君子空仰嘉聲過洞庭

送僧

五色祥麟白月輪乘時應不念離羣松根石上未歸日誰防暮山飛斷雲

寄劉秀才

逺逺飛來一幅書愈風誠重復何如相逢相見未期日目斷千山挿大虛

送僧

古之別今之別目對春江倚寥泬三樹兩樹啼斷猿千峯萬峯落殘雪花蒙蒙雨蒙蒙坤維步步生淸風

聞百舌鳥送僧

曾來芳樹幾回飛煙靄栁晴又見伊巧語向人莫相笑知音知後更誰知

送中座主入廣

舶主船中寄恵持雲霞無迹共依依海山見說多嘉賞莫便因循忘卻歸

送隴西秀才入京

國器難藏孰可知攜來書劍莫遲遲明年桂籍登文陣奪取龍頭更是誰

送僧

靈殘春島路迢迢水靜雲開見碧霄別後誰同此深意只應孤月共寥寥

因仰山气毬頌

四大假合非虛妄儱儱侗侗爲一相東西南北不相知畱與衲僧作牓樣

赴翠峯請別靈隠禪師

臨行情緒懶開言提唱宗乘亦是閒珍重師並海眾不勝依戀向靈山

送僧歸閩

雪老當年曾入嶺眞禪今日又思鄕孤防隠隠曾惟我月照夜濤空茫

送僧

春風花正飛紅霞碧靄籠髙低越山日暮少林客應聼子規深夜啼

寄陳悅秀才

水中得火防何深握艸由來不是金莫道莊生解齊物幾人窮極到無心

寄錢唐觀音朋山主

逺念依依闕附書還同秋水淡相於衝云況是曾無定幾掩寒蟾出太虛

送僧

極目春光水照空岸莎汀艸碧茸茸三千里外生靈望獨倚寒藤振祖風

春日示眾【二首】

門外春將半閒花處處開山童不用折幽鳥自銜來門外春將半閒花處處開山童曾折後幽鳥不銜來

寄烏龍長老

雪帶煙雲冷不開相思無復上髙臺江山況是數千里只聴嘉聲動地來

寄太平端和尙

千朶危巖杳靄間石房長帶瀑聲寒鳥啼花發尋常事松本靑靑雪裏防

送僧

千峯雨雪時別我情何極不知天地間更有誰相識

因官人請陞座

曉天云靜冷涵霜滿檻風淸敵夜光莫謂座間人不識孤明孤影射虛堂

因金鵝和尙語藥病

藥病相治見最難百重關鏁太無端金鵝道者來相訪學海波瀾一夜幹

賦衝云鷂送僧

側翼雄飛天勢闊電閃星流太輕脫南北東西相對看千里萬里阿喇喇

風幡競辧【二首】

不是幡兮不是風衲僧於此作流通渡河用筏尋常事南山燒炭北山紅

不是風幡何處著新開作者曾拈卻如今懵憧癡禪和謾道爲獨腳

漁父

春光冉冉岸煙輕水面無風釣艇橫千尺絲綸在方寸不知何處得鯤鯨

牧童

嘔啊唱與那鳴咿百艸拈來鬭不知日晚騎牛未歸去指前坡笑又噓嚱

送僧

嵓房髙下折寒梅極目寥寥雁影回相別相逢竟何事一聲江上發春雷

寄天童凝和尙

經旬抱疾阻春霖莎砌重重蘚暈侵曾約偕遊未能得暮山空鎖碧雲深

送僧入城

云籠碧嶂月籠臺此去城中早晚回不爲佛光謁韓愈問君何事出山來

病中寄諸化主

雪裏梅花見早春東西南北路行人不知何處圓蟾夜同念山頭老病身

和於祕丞見召之什【二首】

民瘼求來吏放閒萬家深夜啟重關齋中旣是淸涼國應笑支公別買山

垂垂甘自養衰殘度嵗無人到竹關何幸文星枉嘉什殷勤相喚出層山

和王殿直見寄【二首】

華野非殊古所難得安閒處未爲安大方無外誰相到空笑重云鏁碧巒

淸風凜凜字人官堪對彌天釋道安不日歸朝狎鴛鷺也須音問寄層巒

送僧

澄江依棹碧光流風冷蒹葭雨乍收別夜新吟許誰約白蘋汀上月陵秋

送僧歸永嘉

韶石曾披此性靈三年孤與急流爭永嘉舊隠今歸去堪聴海濤中夜聲

兔角拄杖

少室傳來兔角杖千聖護持爲頂相虎踞龍蟠勢未休云影山形冷相向有時閒倚在虛堂寥寥匝地凝秋霜有時大作師子吼徳嶠臨際何茫茫今日提來還不惜分明普示諸知識解拈天下任橫行髙振風規有何極

送從吉禪者

君不見行路難亦容易握艸爲金不爲貴難曾平地湧波瀾易復到處列祥瑞堪笑堪悲能幾幾天上人間立髙軌兄弟十字越參星一義同心淡秋水因憶韶陽古風骨石火電光遲出沒隔身之句是程途扣門之問非窠窟殷勤報君君記取方外周遊看爪距虎狼叢不遇知音剔起眉毛便歸去

寄承天長老

道義相資復是誰巖房深夜思遲遲海山云靜見孤月髙照婺城人不知

送僧

古路枝分列洲渚綱兮領兮若爲舉病眼方開忽送人落花驚斷山禽語親禪客親禪客行復行獨步坤維消此情

送因大師

瘦藤淸到紫方袍閒步坤維意轉髙若到愼江人借問金輪王子是吾曹

送實師弟

天倫曾重意難分爭柰孤蹤若斷雲去去休同亮禪者西山一入杳無聞

送新茶【二首】

元化功深陸羽知雨前微露見鎗旗收來獻佛余堪惜不寄詩家復寄誰

乘春雀舌上髙名龍麝相資笑解酲莫訝山家少爲送鄭都官謂艸中英

賦月生雲際送誠監寺

皎潔離云鶴夢時孤光還與雪相宜金盂後夜重垂影拂盡天風不自知

送僧之金華兼簡周屯田

瘦藤輕屨蘚衣並路過危峯截杳冥若到金華拂雲霧不應容易見文星

送僧之永嘉

故園不是阻天涯花木光中見獨歸蜃水鄞江人莫問月分春浪冷依依

寄送疑長老

徳不孤兮必有鄰四明畱住是因循如今髙步錢塘境只許靈山个老人

放白鷴

朱冠首戢雪爲毛不近鸞凰意亦髙放你雲林莫回首如今何處是仙曹

喜禪人回山

別我遊方意未論缾盂還喜到云根舊巖房有安禪石再折松枝拂蘚痕

送僧

七尺巖藤握便行舊山歸去幾多程相逢忽問迢迢意應發春雷動地聲

送僧歸天童

峩峩太白峯倚翠列霄漢羨君乘興歸憑欄與誰看

和曾推官示嘉遁之什

少微星出古風還匝地聲光不掩關三館峻遷同陌路九華髙臥是蓬山巖莎步入祥麟穩海樹飛求白鳳閒祗恐致君休未得蒲輪重到薜蘿間

經古堰偶作

出城四十里古堰若天外飛棹淸淺中孤影自相對

謝張太保見訪

老病還同葉半凋經旬門掩夜蕭蕭海城都防曾垂訪一片淸風慰寂寥

送宗朴禪者

洞庭乳竇皆泉石抱疾何緣寄幽迹曾列狂機一二三東山西嶺非相識屈指嚬眉不可尋雲飛散空沈沈如今轉覺流年隔彊把冥悰苦搜索縱止言欺白雪辭寧忘笑與黃梅客朴禪者朴禪者珠月有光慙照夜

送尙辭

浮圖之子履道爲貴天兮地兮何泰何否動無飾非靜還雕僞辭也云行後生可畏

歌寄畱英禪徳

當時臨際辭黃蘗或指河南或河北英禪此日下中峯機案曾焚笑仍則九包一角慙稱瑞導月觀星亦非意爭以韶陽振古風半途未肯還希冀歸去來歸去來飛泉浩浩聲如雷

送小師元賁

愧爾求師爲吾弟子學𨿽無聞道亦可擬平飛辯月照復流水斯意斯言兮如不忘行行兮步蘭芷【善應殊宗吾不知也思之】

送文佶歸廬嶽

春色未深興無遲早缾謝九江峯尋五老到日攀蘿獨上時依依莫忘海山腦

送侃禪者之丹丘

石橋多古迹路崄少人過如同白日閒冷擁靑苔坐寒老若相逢爲吾略嘲破

送實山主

野水春山風光極目千里萬里太遲太速絕域澄澄兮非犀炬可照希聲杳杳兮非鳳膠可續葉落花開知不知人天景行爲髙躅

示眾

了角女子白頭絲報你諸方作者知借問住山何境界春風春鳥喧喧翠峯不能助發心印卻是他傳

和範監簿

吏散簾垂思莫窮山光溪影恣相容誰誇靖節偏栽栁自笑隠居髙聴松丹闕尙遙芝檢密訟庭閒列蘚花重巖間野客𨿽多病終再攜笻謁士龍

又

品彚不自適善政還可得縣樓淸夜上島月思云侵誰有古菱花照此眞宰心

因香巖和尙

我有一機禪子湏知爍迦羅眼摠是膠黐若人借問伏惟伏惟

送雄直嵗

罷防還欲勘諸方竿木隨身不易當【是則隨行非則擒下】翻憶古來興化老主賔用盡力牽羊

爲道日損

二分光陰二早過靈臺一防不揩磨貪生逐日區區去喚不回頭爭柰何

防古

我有面鏡到處懸掛凢聖不來誰上誰下

訪兪秀才

萬疊雲山未得歸寂寥心許老盧知江城雪書名紙不謁鴻儒更謁誰

再詶

萬卷無書道用歸閒文公也未須知倚天長劍如重戰更有龍頭復是誰

畱暹首座

從龍爲雨復淸閒片段依依水石間慙問秋風欲吹散不能畱得覆靑山【不慙問者爲我畱之】

送兪居士歸蜀

何處深棲役夢頻靑城拋卻數溪云如今老大歸難得只寫情懷逺送君

和王殿丞蘡粟種之什

纖纖圓實占芳春得自侯門勝楚珍開葉開花人不防百千年是等閒身

和江橋晚望

公餘縱目望江山萬化窮來罔象間聞說聖君將下詔未容淸澹與僧閒

病起示眾

門揜還同嵗月摧石牕經雨積莓苔一牀枕簟淨名老時見斷雲孤月來

送麻居士

紗防山儀白薴袍逺披孤頂近吾曹攜來七尺霜前竹劃斷天云不放髙

酬李校書

一回辭我一回吟睠戀巖叢意轉深翻謝霜松不凋落與君同有嵗寒心

苦熱中懷寄永固山主

火雲髙下影相連幾欲披尋恨不前無限淸風無處問只應遲步繞林泉

送元安禪者

羣峯杳藹畱不住逺道依依只藤屨舊隠蘿龕付與誰寒猿夜夜啼髙樹

賦病鶴送奉倫禪者

欲飛飛未得冷泊杉松枝如何垂天云逺逺同一涯

偶作

列岫霽新雨憑欄秪澹交夕陽明逺水秋葉露空巢思極曽無玷神淸未動爻只應千古意誰得共云坳

謝鮑學士惠臘茶

叢卉乘春獨讓靈建溪從此振家聲使君分賜深深意曾滌禪曹萬慮淸

因遊育王亭寄收主郎給事

冷翠千萬峯當軒列如黛蒲團及禪板永日澹相對彤雲曾無機燒松亦成蓋逺謝幽隠情難與臺星防

送遇能禪者

湖繞巖城列象寛萬家臺榭水光寒片防隠隠生遙極誰問曹溪意轉難

送覺海大師

秋雲巖葉兩悠悠半逐風馳半水流憑問禪家有何意不知方外若爲酬

送曾侍禁

冷匣秋波射斗星鐡衣隨從古霜淸宣池莫問當年事一片威風動地生

病起酬如禪徳

大明一寸光腐艸一何假人命呼吸間誠哉是言也呼之曾巳休吸之尙未舎寄問諸苦源來者不來者

送云禪徳

古之送人言作懷寶我慙老病困乏辭藻熊嶺迢迢兮曾立夜雪謝池依依兮笑生春艸頭角麟龍安可論淸風步步應相討

送久禪徳歸蘭亭

右軍墨池月照我復照誰千里忽相到中峯多病師

送羲大師

巖房抱病經一月門有諸生卽來謁長往之期猶未能七十之年更何說若耶溪老忽畱語溪上舊遊且歸去春風兮兼斷雲弱栁依依兮帶輕絮古今離恨𨿽如此動靜於吾亦多意髙握霜笻獨步時音書莫忘逺飛寄

酬海宗二侍者【二首】

蓀之得蘭其道匪難扶吾病起如珠在盤一兮二兮自看誰看

蘭之得蓀其道必存扶吾病起古風入門二兮一兮且論勿論

謝郎給事送建茗

陸羽仙經不易誇詩家珍重寄禪家松根石上春光裏瀑水烹來鬭百花

送山茶上知府郎給事

谷雨前收獻至公不爭春力避芳叢煙開曾入深深搗百萬槍旗在下風

送郎侍郎致政歸錢塘

防掛西風別海城二疏千古道相應誰誇富貴沽時譽自笑經綸作技能殘葉賦題紅片片逺山供望碧層層武林到日符嘉遁髙訪巖扃只許僧

山行逢懃禪徳

乳巖秋日無他作防杖層層止寥廓四顧有語分野情一防彤雲起深壑蘚石遲遲略輕踞逢个衲僧忽驟步

頻喚回頭不肯回及至回兮眉卓竪阿喇喇千里萬里橫該抹【咄】

送小師元哲

老盧之子四三二一將欲振飛捲比叢室松淩霜兮運靑水帶巖兮流急南北東西雲開見日

永丰莊新植徑松忽二本鄰偃抒辭紀之

雙偃松何似螺文結數遭淸聲𨿽競發寒影不相髙對客圓分蓋孤禪翠滴袍若教圖畫得爭柰有蕭搔

送白雲宣長老

鄞江秋晚忽成春況有臺星作主人去去髙攜古刀尺二千年運續芳塵

送親禪者

萬木帶秋聲古今念暌別我有贈行意臨行爲君說重巖休滯雲逺水且觀月生生知不知天風助淸徹

送顯衝禪者

聚散非常凖古今亦標格如何無事人還似未歸客秋風生羣林野水資寒色誰兮謝寸陰觀彼靑山白衝禪行復行五葉待時折

送天童普和尙

迢迢別海涯防掛杪秋時島樹落寒葉人誰訪祖師浪開遊象急天闊過鴻遲早晚歸林下千徒不共知

張秀才下第

得第何人愧不平道存顏巷亦爲榮應知未喪斯文也且把新詩樂性情

寄久監收

田中稻熟及時收顆立圓成免外求一日歸來古巖上白雲紅樹共悠悠

暮冬夜坐寄岫禪者

碧落無片雲虛庭積深雪負春還有誰徹曙對孤月巖松影拂翠不斷瀑水聲來聴忽絕岫禪岫禪知也如未知八面淸風逺逺待時說

寄崇壽懷長老歌

寂住峯兮觸星斗寂住師兮古爲道死中得活未輕詶不許夜行投曉到藹藹聲光一百年吾其後兮吾其先振領提綱笑多事掩扉塞路空依然龍朔老盧同兀兀土爲貌兮金作骨萬國爭求肯便行我要重新敲鐡佛東西南北休云識枯槁冥冥頗相憶天外淸風結陣來狂歌逺寄從拋擲

送廷利禪者

雷峯孤頂誰家路上兮下兮復何故曽列三千一半徒我今獨滿當時數鯨麟麟龍鱗鱗坤維髙步生淸塵休云裴相慕黃蘗額有圓珠七尺身利禪者利禪者倚天長劍應牢把或謂風雲不再來誰爲蒼蒼分晝夜

送倧禪者

涪江怒激鯨鼇宅岌岌三山大傾側冥數俄然一个來步武羣方作禪客振聲謂我分綱宗今兮古兮何忩忩令吾彊爲抉辭句句句字字凜凜生狂風拂散四七單傳之落葉掃蕩二三直指之流蓬似帶微芒敢未勦絕寒木在握兮全機可笑秋水橫按兮半提可滅使八極頂目者不自爭衡見斯人兮駕禦昻枿

送鼎禪者

落落禪家流攜笻捲云毳別我振辭鋒夜堂消祖偈【鼎禪之句】霜天飛一鶚目對彈其滯春岸立千峯指也乎其勢行行復行行淸飇起蘭蕙

觀泉送演禪者

云根漱野泉照空復照月冷聲曾未消飛瀾似相別巖近生風雷天遙新冰雪演禪乘與知不知源流依依共澄潔

答忠禪者

一字七字三五字萬象窮來不爲據夜深月白下滄溟搜得驪珠有多許

和陸軫學士夏日見寄

良牧歸詩匠雅風消鬱蒸官淸難滯爵吏散逺同僧棠樹非煙合仙槎碧浪乘因思窮萬化【使君早制圓明鑑圖冠之序引或聞或見令人曠達】千古更無能

送化主

春色依依籠逺樹捲衲搘藤輕屨塵世茫茫無限人不知誰問曹溪路

送通判劉國博【黃中】

爲星當貳職權化不相饒白屋如多恨淸風何處消岸鷗窺列斾天辟看陞朝別有生靈意寒枝未變條

送別陳祕丞古意

悠悠層山云斷兮仍復續離離雙岸艸變兮且兼緑如何苦雪霜後凋蠧松竹松竹有節操雪霜無伎倆敢折嵗寒枝贈君作嘉賞行行天地間淸風在誰掌

送通判學士歸南國【楊】

斾擁防開照徳星天風髙興國風淸武夷仙仗知回也各下祥雲到地迎【千里之外應之非此則珠侍者也】

和酬郎簽判殿丞

向國心存了了身大方無外且同塵江城早晚重相見解笑宗雷十八人

歌送範陽盧君【兼簡華嚴昱大師】

範陽居士來鄞水動地山飇向人起乳峯直上雲霞間步驟大衢到如此茫茫塵世誰知交當場問我非相饒禪家畢竟無他事古雪巖前曾未消俄然悵望辭叢室荷負難兮淚深溢逺幸流方且莫論再得從容又何日迢迢故國殊存想冷碧柯山分指掌況有覺雄華藏歸歸去百城共遊賞

送廣教專使

峩峩石頭使乎讓祖已之匪存聖之【缺】慕或妄以止或索云斧音耗不通兮淸源派分吾斯語兮詎可論古

送微文章

雙蓮亭上送行客菡萏淸香散秋色野興斷山云片髙孤影澄江月華白希聲險絕堪誰知大道機存曾未可縱辟天常立下風安教類變叢流火君不見梁兮闔國難滯畱千古遺恨空悠悠君又不見魏兮小桂生寒翠一花對雪開無休微禪亦並聨芳駕徳星文星仰蕭灑物外情深不【缺】閒環中趣別非輕捨相訪從容爲我言屈指多求更何者

送懷秀禪者

麻衣艸座思靈徹一食安閒更無別儵忽遷流數【缺】年杳杳誰來繼其絕吾兮亦是疎慵輩冷淡身心存慷愷偶續靈峯照夜燈防泛鐡船下滄海深嗟知困不知休奔馳駭浪空淹畱縱得長鼇擬何待堪白頭時好白頭因觀壞衲秀禪客淸苦如冰復如蘗別我攜笻步大方爲葉爲花恣披折伏枕寥寥情意闌率冩狂歌贈行色

孤運銘

云根石壙容身待老南來北來閒且尋討五葉一花兮堪對誰寥寥萬古兮空有知

寄海防之長老

百花開後一花開風遞淸香逺逺來誰問黃梅不平事照中依舊惹塵埃

雜言送賢專使

使乎誰老作者百戰場中飛鐡馬秋水藏來人不知笑李將軍被擒下阿呵呵卻歸湖山唱凱歌

歌紀四明汪君信士

古君子兮道諸己道器用兮合天理同塵還若待時生觀象不知何處起荊叢叢襲莪叢叢孝兮悌兮非沚中聚應落落滴仙露散或泠泠揚士風風之上兮風之下近一指兮逺一馬秋水淡交無限情夜光照乘胡爲者伊予匪謂有餘人詠髙義兮困胸臆

祖英集卷下

