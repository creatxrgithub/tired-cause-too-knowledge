靜修先生文集元劉因

劉君夢吉天資卓軼早歲讀書屬文落筆驚人旣又涵浸義理充廣問學故聲名益大以肆裕宗皇帝方毓徳靑宮聞其賢以贊善大夫召至京師未幾辭以親老歸養居數歲朝廷尊仰徳誼拜集賢學士又以疾辭踰年遂不起春秋才四十有二縉紳惜之門生裒集詩文得數百篇右轄張公子有篤故舊之義且哀其無後將鋟木傳需僕爲序僕與君同侍從春坊相從非一日嘗以事過保定君適居母憂衰絰中畱連願接爲半日畱頗訝君形體臒瘁須髮頒白意其哀毀而然不謂一別遽成永訣其悵惘爲何如也若夫君之辭章閒婉衝澹淸壯頓挫理融而旨逺備作者之體自當傳之不朽庸何序爲姑述梗槪如此君諱因夢吉其字自號靜修云東平李謙序

靜修先生文集目錄

卷之一辭﹕白雲﹝二章﹞五言古詩﹕韓魏公祠仙臺黃金臺經古城馮瀛王吟詩臺張燕公讀書堂龍潭名飲山亭西山池上勸飲女蘿生松枝有大如天地孤云雜著集﹝首陶句﹞晨起書事﹝丁丑五月二十八日﹞偶書遊天城遊源泉會飲山中玉溪精廬隱仙谷遊雲水庵題歳寒亭泛舟西溪喜雨﹝以雨我公田分韻得雨字﹞雪花酒﹝分韻得如字﹞種松詠梅白蓮玉簪瓊花圖八月十七日望白馬篇翟節婦詩﹝並序﹞

卷之二五言古詩﹕郭翁詩﹝並序﹞友善堂詩送文子周使江西九日登洪崖﹝有道士居此今二十年不睡矣﹞遊龍宮獨酌寄宋生三月二十二日同仲韞飲北溪﹝分韻得卻字﹞蜀葵寓意有懷行家園藥畦種芋登聖泉庵秋晚豋西山沙溝二詠﹕漱霞巖／飛泉亭九日攜諸生登西山六華峯書堂谷晏坐寓意﹝二首﹞吳山夜雪圖重遊北溪﹝分韻得暉字﹞燕歌行月下獨酌代來使答淵明四皓﹝二首﹞嚴光答樂天問﹝三首﹞李伯堅宣慰荊南﹝並序﹞幽禽送劉校書回李從事北上送郝仲常遊北嶽植橊學東坡小圃五詠﹕枸杞／地黃／甘菊／薯蕷／黃精

卷之三和陶﹕和九日閒居和歸田園居﹝五首﹞和乞食和連雨獨飲和移居﹝二首﹞和還舊居和九月九日和飲酒﹝二十首﹞和有會而作﹝並序﹞和擬古﹝九首﹞和雜詩﹝十一首﹞和詠貧士﹝七首﹞和詠二疏和詠三良和詠荊軻和讀山海經﹝十三首﹞

卷之四七言古詩﹕桃源行明妃曲塞翁行武當野老歌感秋﹝思古人之不可見也﹞飲後西山登荊軻山薛稷雙鶴幼安濯足圖采菊圖歸去來圖雪翠軒山中飲山亭雨後巫山圖李賀醉吟後賦赤壁圖陳氏莊采石圖金太子允恭唐人馬宋理宗書宮扇﹝並序﹞續十二辰詩渡白溝登鎭州龍興寺閣過易州登西樓瘍醫劉茂之詩卷乙亥十月往平定奔外舅郭判官喪早發土門宿故關書所見範寛雪山荊南送橘食筍送寇長卿同知嶽州

卷之五七言古詩﹕三月三日許天祥置酒東城飲仲誠椰瓢熈明殿古墨﹝宋度宗﹞元章論書帖霸陵圖友人送枳木丸送徐生還鄂﹝並序﹞明河秋夕圖趙生水墨虎美人仲誠家藏張蔡公石女剪制香奩絕巧持以求予詩金太子允恭墨竹阿寅百晬盠吾王翁畫像﹝並序﹞張元帥寶刀山行見馬耳峯雪浪石王君奉命賑濟彰徳過予求詩同仲實南湖賞蓮醉中走筆明逺堂賞蓮醉賦玉簪緝熈殿硯﹝宋理宗﹞宋徽宗賜周準人馬圖雪翠軒觀太寧火南溪行煙霞觀雲巢松白鴈行宋髙宗題李唐秋江圖

卷之六雜言﹕觀雷溪遊郎山掛書牛角圖浙江潮圖淸江曲先天漆硯詩﹝並序﹞示孫諧半丗宿田家

卷之七五言律詩﹕除夕晚上易臺登武陽鄕郡南樓懷古蒲城道中夏夜重遊源泉張氏別墅書堂旅夜﹝三首﹞生日虞帝廟﹝二首﹞奇村道中城南有客早行白菊水亭夏日野興﹝二首﹞秋望雜詩早發濡上偶書重渡滹沱恆山樓登鎭州陽和門辛巳中秋旅亭獨坐文章一身周邵上塜送東海相士寄答祖丈贈答徐生憶金坡道院過唐水望堯山哭張之傑宋道人八十詩哀郭勸農寒夜閱竇氏名方感範女鄕人王母九十哀徐生眼醫詩卷禇母節孝詩卷寄彥通頥齋張先生挽捲﹝與先奉直府君同住金太學﹞山中憶故人何太夫人壽﹝二首﹞送尹宰夢采松脂及甘菊鸚鵡過奉先種杞移甘菊采野苣食苽白秋日張監院過酒令觀藥鑪自戲﹝二首﹞旅夜送友生名醫張國綱挽捲送成判官盧學士按察江東郭判官按察廣右楊子忠緫管福州登保府市閣烏古論顯之母夫人挽章劉仲文挽章﹝並序﹞簜尊宋祕監索賦寄子東太守示張源宣慰孫公慶七十詩嘉甫從親王鎭懷孟

卷之八七言律詩﹕春陰秋日有感多病日午偶成湖上十月朔展省後登古城有感道士孫伯英故居﹝並序﹞過鄕縣西方古故居﹝並序﹞登雄州城樓夢先隴宿玉泉村﹝先父甞欲卜隱於此﹞外家西園李花入山晚眺山中月夕惡鳥五月二十三日登樓曉出西塘良辰南樓野亭會飲﹝三首﹞淺酌夢鎭州潭園﹝先父舊隱﹞過鎭州井陘淮陰侯廟﹝二首﹞讀漢髙帝紀易臺秋夕大風有感盆池水燈方鏡西窻有懷記夢﹝並序﹞捲簾偶作髙亭放歌自適老岸丗上幾葉萬古老大山石人生夏日卽事冬日午窻馬酒平昔冬日次人韻中秋人情次韻答張夢符侍郎

卷之九七言律詩﹕有客雨夜現前上冢桃花菊夏日幽居﹝二首﹞夏日飲山亭午睡新晴醉梨送人官浙西九日客至贈趙丈八十詩﹝並序﹞九月晦日過鎭州宿趙徵士皇極道庵寄張之傑黃精地黃合釀名以地仙酒席上分賦二杯﹝二首﹞張氏西園示彩麟除夕秋郊薔薇酒送董巨濟尋親賈氏溪堂望易京七月九日往雄州水門庵答或者以所注孫子見示﹝二首﹞溪光亭看雨避暑玉溪山飲江漢白鄕先生漢韓太傅嬰墓玉柱雙淸香對菊西湖玉乳峯積雨溪光亭小憇都山劉丈九十詩卷秋夜憫旱過徐橋宿龍宮過東安趙宋先塋秋夜洪元宮﹝明日擬到天城﹞哭王之才編修張仲賢宣慰淮東過予山中臨別贈詩白海靑城樓待雨憇謁山寺唐張忠孝山亭故基武陽故臺次韻答範陽郭生登武遂北城

卷之十七言律詩﹕定興文廟枯杏復花其尹求詩﹝縣君奉議君故治﹞訾相士詩卷寄彥通癸酉大雨次人韻次韻答河間趙君玉寄次韻答王之才付阿山誦水北道館與客會飲野亭晨坐野興郭太守提舉松江新秋放歌雙淸堂遺址反垂柳短吟玉簪爆栗示有寄宿鄕僧致公房哭申也秋霖贈韓道人海南鳥贈司馬道士春日遊山會飲北山次韻答趙君玉登中山北城題贈郤道人詩卷暮春山遊新曆千戶喬侯挽捲宿華陽臺飲聞雞臺畱題山房西山雅會次韻憫雨宿趙山人房有懷有懷樓上白蒲何太夫人生日次韻劉尙書尊號禮成貧士故人見訪山中淶陽李丈九十壽登髙有感送人官吳中孫沁州哀挽

卷之十一五言絕句﹕明珠穴﹝二首﹞滴水龕石潭春日愼獨毀譽偶書夢中作觀化四皓圖石鼎聮句圖白樂天琵琶行圖百蝶圖子期聽琴圖夢題村舎壁上﹝己卯正月三日﹞村居雜詩﹝五首﹞屏上艸虫﹝四首﹞﹕螳螂／蝸牛／螻蛄／螽斯飲山亭雜花卉﹝八首﹞﹕牡丹／芍藥／薔薇／萱艸／夜合／酴醾／木槿／蜀葵看雪絕句出花商方爵盆池偶書﹝二首﹞算盤呂洞賓畫像鴈圖史處士挽章飲山亭獨坐﹝二首﹞偶成溪橋步月圖題山水扇頭﹝二首內一首六言﹞

卷之十二七言絕句﹕臘盡讀史評試筆﹝二首﹞山中客夜抱陽南軒喜雨書事﹝六首﹞九日九飲﹝擬橫渠元日十詠體﹞山行銅雀瓦硯春曉以杖畫雪偶成仙人圖﹝二首﹞春暮講學而首章﹝二首﹞講八佾首章﹝二首﹞講周而不比章講人之生也直章驕吝講求仁得仁章﹝二首﹞一元新居﹝二首﹞今月采柏圖采藥堯民圖﹝四首﹞豳風圖﹝三首﹞觀梅有感山家溪上偶書西郊夏日早秋春盡寒食道中行藥有感故園寒食山家宿山寺感事廢園記夢己卯九月二十八日夢過先妣墓得詩覺而忘其第三句因足成之己卯元日﹝二首﹞庚辰元日﹝二首﹞下山﹝三首﹞戲判遊山詩卷﹝三首﹞漫記﹝七首﹞艸亭睡起寒食出郭卽事

卷之十三七言絕句﹕冬曉可庵許田棄瓢圖﹝二首﹞癸酉書事米元章雲煙疊嶂圖﹝二首﹞宋理宗南樓風月橫披﹝二首﹞題枯木怪石圖探春酬寫眞者夢中題吟風亭壁題秋景扇頭月下金太子允恭墨竹﹝二首﹞遊飲山亭﹝二首﹞宿山村里社圖﹝二首﹞曽點扇頭﹝二首﹞燕居圖理西齋成幽人圖﹝二首﹞郭氏家山圖書李渤聮徳髙蹈圖﹝五首﹞秋山平逺圖郭熈山水捲憶飲山亭晝睡客來啼鳥郝生知林州謝處士載月圖送琴客還池州﹝五首﹞早起大暑絕句偶書山泉卽事睡起田孝子詩卷朱孝子割股詩卷﹝二首﹞鼔城龍湫讀史偶書雲山晚景圖書田舎壁煮茶龜蓮圖祖愚庵家藏畫冊二﹝二首﹞﹕敗荷野鴨／風柳牧牛讀史漫記梅雀扇頭春云出谷橫披見梅狂生名吾山亭宿洪崖觀絕句北窻看雪秋煙疊嶂圖次人韻﹝二首﹞

卷之十四七言絕句﹕書事﹝五首﹞登樓絕句雪嶺遇雨寫眞詩卷﹝三首﹞漫題顏曽﹝二首﹞雜詩﹝五首﹞梁甫吟偶讀漫記﹝二首﹞道境感興﹝七首﹞畫猿山行遇雨華山圖邯鄲欹枕圖天命夜坐卽席賦燈花瓶聲﹝二首﹞霜落山寺早起落花答友人見寄中山道中次人望雨韻李伯時馬中秋無月答問目執其兩端章髙臥圖孫尙書家山水捲﹝三首﹞對棊夷皓聞角題宋理宗詩卷後勉齋憃齋跋遺山墨迹題崔氏雪竹海棠二軒王君願縱私屬詩卷陶母剪髮橫披王治中請蠲免回題孫氏永慕圖賀廉侯舉次兒子寄楊晉州﹝二首﹞萬壽宮館舎陳雄州止善堂詩卷朱君挽章疏齋﹝二首﹞李臨城哀挽﹝字仲溫﹞長卿兒子百晬﹝二首﹞

卷之十五樂府﹕水調歌頭念奴嬌﹝二首﹞玉漏遲鵲橋仙﹝二首﹞木蘭花﹝三首﹞菩薩蠻﹝四首﹞淸平樂﹝五首﹞人月圎﹝二首﹞太常引﹝三首﹞風中柳西江月﹝二首﹞南卿子﹝二首﹞朝中措臨江仙﹝二首﹞喜遷鶯

卷之十六碑﹕中順大夫彰徳路緫管渾源孫公先塋碑銘澤州長官叚公墓碑銘懷孟萬戶劉公先塋碑銘大元明威將軍後衛親軍緫管李公先塋碑銘大元故正議大夫禮部尙書王公神道碑銘淸苑尹耶律公遺愛碑

卷之十七墓表﹕孝子田君墓表洛水李君墓表處士寇君墓表墓銘﹕武彊尉孫君墓銘易水太守郭君墓銘郭君夫人墓志銘新安王生墓銘

卷之十八記﹕馴鼠記櫝蓍記麟齋記輞川圖記退齋記饕餮古器記何氏二鶴記歸云庵記髙林重修孔子廟記遊髙氏園記種徳亭記鶴庵記

卷之十九序﹕趙徵士集注陰符經序內經類編序篆隸偏傍正訛序莊周夢蝶圖序送郝季常知潁州序送翟判官序送張仲賢宣慰淮東序靜華君張氏墨竹詩序賜杖詩序都山老人九十詩序壽史翁百歳詩序廉公恵更名序古裏氏名字序徐生哀挽序田景延寫眞詩序中祀釋奠儀序李公勉復初名序

卷之二十說﹕惟諾說惟諾後說張濳名說憃齋說遂初亭說道貴堂說皇甫巽字說王景勉名字說少中李公名字說嘉氏子字說銘﹕王孝女旌門銘﹝並序﹞友松軒銘﹝並序﹞贊﹕神農畫像贊王允中眞贊退翁眞贊郭安道眞贊書畫像自警祝文﹕己卯春釋菜先聖文告峨山龍湫文祭文﹕祭楊待制文祭參知政事王彥才文祭張禦史文祭鄕丈王利甫文哀辭﹕玉田楊先生哀辭﹝並序﹞

卷之二十一書﹕上宰相書答田尙書書答何尙書書與王經略書答張推官書答王判官書疏﹕王治中請趙君玉疏請趙敎授就師席疏靈陽觀鳩糧疏雜著﹕節錄武遂楊翁遺事書示瘍醫讀薬書雜記二條敍節婦賈韓卷二十二題跋﹕書太極圖後書康節詩後跋懷素藏眞律公二帖墨本後書王維集後書髙允圖後跋魯公祭季明侄文眞迹後書王子端艸書後題婁生平鈒摸本後書遼金以來諸人辭翰後跋朱文公傑然直方二帖眞迹後

靜修先生文集卷之一辭

◆白雲﹝二章﹞白雲凝情兮佩月光白露結彩兮明幽芳眾星皎皎兮水波不揚渺予思之若遇兮耿在目而不忘音容著兮形無方肅予中立兮四無旁子無歸去兮山髙水長白雲髙飛兮杳不可尋靈風長往兮聲不在乎幽林皎月東生兮忽西沈玄鶴何逝兮遺之音予思未及兮實懷我心儵萬里兮捐所歆曠同遊兮啟云襟子無歸來兮山幽水深五言古詩

◆韓魏公祠定州古北門作鎭多英奇如何郡學傍獨有魏公碑乾坤極厚大運動物不知堂堂宋三朝斡旋公似之惟公玄黙閒泰山巳四維天宇公之祠元气非公誰郡人一何愚而於公欲私大者且勿論緒餘猶丗師千年閱古堂誰歌鄭國詩﹝公閱古堂富公有詩﹞裴徊老柏前目送秋鶴飛悠悠五色云悵望今何歸

◆仙臺碣石來海際西南奄全燕中有學仙臺燕平欲升天燕平骨巳朽遺臺猶相傳𨿽復生靑松歳久摧爲煙極目望海波不見三山巓三山巨鰲簪山人蟣虱然使無不足論信有亦可憐大塊如洪鑪金石能久堅天地會有盡何物爲神仙空山無笙鶴落日下饑鳶今古非一臺浩嘆秋風前

◆黃金臺燕山不攺色易水無新聲誰知數尺臺中有萬古情區區後丗人猶愛黃金名黃金亦何物能爲賢重輕徳輝照九仞鳳鳥才一鳴伊誰腐鼠棄坐見饑鳶爭周道日東漸二老皆西行養民以致賢王業自此成黃金與山平不救兵縱橫落日下荒臺山水有餘淸

◆經古城我行常山尾髙城墮吾前按轡覽形勢依依見全燕易水開前襟飛狐連右肩遙想豪傑場撫已增慨然薪人過我傍一笑如相憐指城前問予考古今幾年沈思未及答行歌入蒼煙

◆馮瀛王吟詩臺林壑少佳色風雷有淸秋爲問北山靈吟臺何久畱時危亦常事人生足良謀不有撥亂功當乘浮海舟飄飄扶搖子脫屣雲臺遊毎聞一朝革尙作數日愁朝廷乃自樂山林爲誰憂視彼昻昻駒柰此泛泛鷗四維旣不張三綱遂橫流坐令蚩蚩民謂玆聖與儔蚩蚩尙可恕儒臣豈無尢不有歐馬筆孰能回萬牛太行千里來瀟灑橫中州今朝此登臨孤懷漲巖幽何當鏟疊嶂一洗他山羞

◆張燕公讀書堂陰壁下寒泉陽崖隱深洞想象張幽州當年此弦誦遐情納方寸灝露警宵夢旣有眞積功豈無致時用不然起絕學猶當垂後綂濟濟唐開元儒臣相伯仲文𨿽數燕許名不並姚宋遂令百丗下煙霞抱余痛尋幽縱步貪懷古淸歌送緬思白鹿翁眼中見連棟玆山有道气會遇或天縱聊以永今朝白雲不可種

◆龍潭盤磴脫交蔭平壇得髙岑髙岑不可攀哀湍激幽音窮源豈不得爽气來駸駸靈潤發山骨沮洳下崖陰爲問石上苔妙理誰曾尋乾坤有乾溢此水無古今下有靈物棲倒影毛髮森東州旱連歳呼龍動雲林顧此百丈潭豈無三日霖爲霖此𨿽能鞭策由天心日暮碧雲合空山深復深

◆名飲山亭飲人不飲酒千載誰與期賴有此山色我杯時一持西郊逺市井林亭對山暉主人知愛客釀酒無虛時佳客麟鳳然人亦難致之君亭有吾山招飲當不辭

◆西山西山澹無姿中有羲皇前翻思太古人事業何不傳三墳亦何罪丗逺成灰煙紛紛後來人暮死爭朝妍勲名史一策學術文千篇古人豈不然後有無窮年惟餘方寸心天地相後先

◆池上今朝好風日出門何所之西城得山多一水揚淸漪溪翁指水言此貨天下奇不有磑百區猶當稻如坻擬從陶朱公斷取髙陽池累累九洲谷隱隱千石陂食魚素無望觀水今有期所期徧區域不見貧者饑

◆勸飲同類天地中相親理所宜前後億萬年而我生此時前子旣不及後孰能待之同時四海內徧識將無期所識旣無幾賞心又當誰政有賞心人會遇亦復希當其會遇時豈無事相違今朝好風色不飲君何辭

◆女蘿生松枝女蘿生松枝不及松生年松枝摧爲薪豈知山石堅誰云髙山云曾見天地先人生朝露爾豈止蜉蝣然蕩蕩山海圖悠悠皇極元其間何物無何事無推遷事有古今希逹觀如寒暄君今不逺遊自苦良可憐

◆有大如天地有大如天地日夜長幹幹有小如螻蟻營營誰使然我亦形迹中豈得獨安閒萬物相爲用錯綜盈兩閒如身百骸具少一爲不完有形無虛生豈予獨贅偏森然气分內旣有不可鐫蝮蛇誰宥之生生亦能延安有人道尊堙滅獨不傳幹幹以爲師餘者一聽天

◆孤云孤云生幾時冉冉何所適豈無昆華髙路逺嗟獨力徘徊天中央明月爲顏色下有幽棲士歳晏倚靑壁朝飲澗下泉暮拂松間石相對澹忘情倒影寒潭碧

◆雜著二首﹝集陶句﹞人生豈不勞終古謂之然孰是都不營早起暮歸眠過足非所欽躬耕非所嘆但使願無違甘以辭華軒正爾不可得在已何怨天自古有黔婁被服常不完榮叟老帶索饑寒況當年何以稱我情賴古多此賢善惡苟不應鬼神昧茫然是非茍相形行止千萬端丗路廓悠悠聊且慿化遷居常待其盡任眞無所先詩書塞座外弱子戲我前親戚共一處餘糧宿中田促席延故老鬥酒散襟顏聊以永今朝百丗誰當傳

◆晨起書事﹝丁丑五月廿八日﹞蒼星彗明河三月麗朱方兩月忽散落一月畱中央下有五星連西近東少張仰面東北隅流星墜彩芒誰令月有癭飄搖及吾窻湏臾日東生有星環四旁一星當日中佇視搖晶光自北忽西旋老陽巳楡桑西北云一絲翠暈揚淸芳嫰云生碧蘚得句聲瑯瑯俄見云有魚其大丈許長火繩紛繞之昻然欲飛揚呼友與共觀此境巳茫茫靈樞夢爲病周官夢爲祥寤言札諸闥庸俟知者詳

◆偶書開眼昭昭天無形有痛癢斯人亦安忍斵喪甘自枉裩中虱一嚙其死隨翻掌乃知天人間感應如影響

◆遊天城徑逺澗隨曲崖深山漸少居然翠一城四壁立如掃天設限仙凡云生失昏曉平生萬事懶登臨卽輕矯山靈知信息風煙久傾倒顧瞻困能仰泛應習稱好端居得蕭寂逺眺礙孤峭乃知方寸間別有萬物表未湏淩絕頂胸次靑巳了

◆遊源泉叢祠鬰蒼翠萬古藏淸幽泠然石上足不逐蒼波流長風索我禦欲舉仍遲畱白雲何山來相對亦悠悠

◆會飲山中鳴禽變初節白雲思髙山笑拊蒼然石爲謝區中緣舉杯屬何人四顧心茫然雲煙互吞吐巖壑如相先人間此幻境過眼成千年山家有酒令飲外可無言

◆玉溪精廬居然山四頹危檻俯晴春川气生不極翠潤流衣巾林陰起薄暮酒色生微醺歌聲忽落谷驚歸欲飛雲

◆隱仙谷山川含太古風气如未開中有幽棲人日暮斸蒼苔吾胸素羲皇人丗不可諧此地復何地怳若春登臺山扃掩對峙石徑迷縈回桑麻連水竹屋宇依山崖燕南避丗謡千古知我懷橫渠百丗師一區竟相乖知音得元老龍門有遺齋﹝伊川先生上文潞公求龍門庵地書略曰勝善上方舊址荒廢爲無用之地欲得葺幽居其上爲避暑著書之所唐王龜剏書堂於西谷松齋之名傳之至今某𨿽不才亦能爲龍門添勝迹於後代爲門下美事﹞賤子孤旅人念此良悠哉於丗豈有望居山亦無媒舉杯對山靈欲去仍徘徊他年要勝迹此駕當招來

◆遊雲水庵乘春奮幽濳觀化登丘山哀淙聞逺壑息駕思云關懇石密松桂結屋深茅管生煙紛漠漠激流散潺潺山石浮壽色澗木榮歡顏覽物有眞意撫節驚循環悠然千載情儼若盤石間眷焉欲晤語古人何當還

◆題歳寒亭西州有佳士種松秋水垠歳寒得所師銘齋豈徒云要知松柏心亦願濯南燻交枝鬰蔥蒨喜與萬木羣當此搖落中勁節獨排云𨿽得後凋知歳寒非所欣

◆泛舟西溪萬山倒蒼浪一葉淩嵳峩嵳峩爲飛舞翠影如婆娑輕陰散雨足淨緑生圎波人間碧海幻老眼靑銅磨風雲幾千古辦此雨一蓑溪南有幽人鼔棹前山阿煙深渺無處月色浮松蘿

◆喜雨﹝以雨我公田分韻得雨字﹞壬申秋大水一雨乃孤注九年錙寸積曽未辦朝露陂塘此何日還我滄洲趣夜來云初作期待一如故旣聞漸成陣尙謂行且住甫寸驚巳狂及犁嘆無數平明報三尺感激淚將雨玄功亦雄哉回旋易指顧呼酒欲鯨吞哦詩有神助區區喜與憂豈爲一飽慮

◆雪花酒﹝分韻得如字﹞古人重甘澤雨雪名所居何如千里白斂之寄一壷神物與造化醞釀同機樞夢中聞酒熟天花巳紛如況復吟風亭興來操百觚天地無餘春山澤豈全臞何當一灑之丰年徧寰區収藏有奇功六月天爲鑪冰壷連水鑑千載誰與俱林間有淸風此酒不可無

◆種松萬牛來丘山大廈髙崔嵬當年誰苦心遺此千歳材手持百松子與之備傾頹殷勤囑造物爲護荒山隈今來見豪末喜溢蒼煙堆十年望根立百年排風雷自此千萬年再見明堂開東家十年計戢戢千頭栽豈不早有望求此良悠哉

◆詠梅燕南舊無梅寒花爲誰芳月色隱淸艶幽香竟難藏寸心警殘雪孤根待朝陽只有橫斜參萬里同昏黃

◆白蓮水花離風塵素質更深靜灝露凝幽香皎月散淸景誰並絕丗姿澹然水中影靑房生苦心秋風逼涼冷安得同愛人共此良夜永

◆玉簪堂陰秋气集幽花獨淸新臨風玉一簪含情待何人含情不自展未展情更眞徘徊明月光泛泛如相親因之欲有托風鬟渺冰輪

◆瓊花圖淮海秀瓊枝獨立映千古遙知辦此初坤靈心亦苦平生勞夢想江煙隔南浦春風不相待回首巳焦土畫圖今見之依稀春帶雨芳心紛巳碎仙葩聚如語瑤臺舊髙寒人間此何所翩翩風袂輕幽香暗相許

◆八月十七日望前日中秋節今宵月方圎人間歡賞竟此際吾獨觀吾觀意有在髙歌問靑天蒼蒼非正色而況此嬋姢去我當逺近相值果正偏徑圎知幾許附麗或空懸旣疑九扇如復昧左右旋有食定何物中黒胡爲然何當淩倒景迫視如弄丸一祛萬古惑如生天地先吾觀意在此餘光何足憐

◆白馬白馬誰家子翩翩秋隼飛袖中老蛟鳴走擊秦會之事去欲名畱自言臣姓施二十從軍行三十始來歸矯首望八荒功業無可爲將身弭大患報效或在玆豈不知非分常恐負所期非干復讎怨不爲酬恩私偉哉八尺軀膽志丗所希惜此博浪气不遇黃石師代天出威福國柄誰當持匹夫赫斯怒時事亦堪悲

◆翟節婦詩﹝並序﹞昔金源氏之南遷也河朔土崩天理蕩然人紀爲之大擾誰復維持之者而易之西山乃有婦人曰翟氏年二十餘其夫從軍死於所事出入兵刃往復數百里晝伏夜行以其屍歸負土而葬之旣葬自以早寡無子遭時如此思以義自完乃自決於墓側鄰里救而復蘇終始一節今八十餘年矣夫人心之極有丗變之所不能奪者於此亦可以見之予聞之爲作是詩俾其外孫田盤刻之石或百丗之下有望燕山而歌予詩者使翟之風節凜然如在亦庶幾乎吳人河女之章焉兵塵浩無際烈士難自全婦人無九首志欲不二天燕山翟氏女旣嫁夫防邊一朝聞死事健婦增慨然生有如此夫早寡非所憐求屍白刃中負土家山前事去哀益深義盡身可捐無兒欲何爲所依惟黃泉鄕鄰救引決烈日丹衷懸誰辦節孝翁重賦睢陽賢我昨過其鄕山水猶淸妍聞風發如竹飄蕭動疏煙千年吟詩臺峩峩太寧巓爲招馮太師和我節婦篇﹝太寧山有馮道吟詩臺距翟居甫數十里﹞至順庚午孟秋宗文堂刊

靜修先生文集卷之二五言古詩

◆郭翁詩翁名恩本相人少爲輪扁業亂後流寓保定年今近九十矣早與其兄相失後聞其居河南老無所依翁乃三往迎之及至奉事惟謹與同寢處翁家貧素無僕禦其兄臥病翁親爲浣滌廁牏其兄臨終甞以遺骸歸祔爲托而翁亦極力以成其志郡中諸老人與翁年相若遊相好者數數爲予道翁行事如此予感嘆不巳爲作是詩佳木交淸陰欣然動人意況聞翁之風能不有生气此翁少有兄干戈鄕縣異哀鳴念覊孤相思勞夢寐自誓畢此生復爾歡聚遂千里三往返竟扶藍輿至夜雨一方牀春風滿天地家無十歳僮百役一身寄效兒浣廁牏代婦理中饋生忘惸獨憂死免道路棄關河隔故丘走送徇歸志大義今巳全初心始無愧翁本不識書所知惟藝事作詩美翁賢亦以警士類

◆友善堂詩送文子周使江西我昔客鎭州東鄰友善堂一別今十年主人發如霜百年翰林銘許與聲瑯瑯愧昔知君淺喜今窺汪洋暫會復逺別江山懷豫章舉目見良朋胸中非故鄕但憂兵亂餘民气恐不揚人生貴樹立事業在此方

◆九日登洪崖﹝有道士居此今二十年不睡矣﹞卑居不見秋登髙自誰始淸狂未免俗謹厚亦復爾山光故相迎百步翠可倚屈指數勝遊玆山居食指髙絕讓龍門平敞亦專美羣山渺波鱗天開見洪水列嶽眞情塵遐瞰小千里卻恐行路人視予旋磨蟻解衣林表坐爛摘葡萄紫甘漿來逡巡毛骨脫泥滓勝境得眞賞泉石迥如洗況有幽棲人嗒然空隱幾相對巳忘言一笑雲林喜回首暮煙深髙歌望吾子

◆遊龍宮翠澗如生煙石瀬欲無雪縱目失平地仰面猶淸樾時節未髙春生意方謀泄隨時久閉藏與物今超越玆遊豈人力勝境殆天設拊石看棲龍髣髴仇池穴聞說如桃源自此有深絕拂衣徑欲往不見當年轍獨立馭長風哀歌山石裂

◆獨酌靑山澹無夢相憶無由來毎當西北風曠然開我懷爲從山中至對之舉吾杯主人有佳客此門容勿開

◆寄宋生西南吾楚澤吞三江五湖眼中此尢物不可一日無有客報渾一胸次如還珠望極不可到逸興風飄裾家人笑挽之恐遂淩空虛寄聲遊宦子歸與江山俱閉門望雲濤屋梁霜月孤西陵斷巴蜀南云渺蒼梧徑圎一千里杯酒納有餘新詩想瀟灑爽气餘淸臞明朝凾丈中坐對江陵圖

◆三月二十二日同仲韞飲北溪﹝分韻得卻字﹞丗紛謝巳久怳若隔今昨惟餘北山云可愛不可卻時當持詩往報復亦不惡百年何將軍山林未寂寞北溪擅佳名春服亦成約頗聞張氏宅池館自疏鑿不湏弔鵝池且喜余巖壑春風覺我來佳色動叢薄煙霏效奇供乍喜復可愕顧盻不睱給遲回迷所托淸泉會人意愛弄入杯杓觴流水故遲歌發聲仍作野蔌旋充盤舉网聞魚躍生徒展余敬賓友雜善謔圖畫沂上翁意象窪尊酌蒼苔笑仰天微風蕩云幕禽鳥過我鳴似語翁正樂大笑昔人愚所見未脫略後來亦塵迹俯仰語成錯人心妙無際昆侖復磅礡一元貫萬古普徧無郛郭雅意不可言商歌滿寥廓﹝源泉古北溪也金大行人張通古故居今爲巫覡所據弔鵝池見錢氏弔右君宅文﹞

◆蜀葵蜀葵落秋子巳能成小叢如何同枝花隱隱才含紅一气有先後萬物誰窮通伊誰嘆遲暮來此尊酒同

◆寓意萬物凍欲折中有天地春一元貫萬古生意誰能屯但苦未充滿此心終難伸秋風鬢毛攺卓爾顏家貧

◆有懷朝詠小招辭暮歌白頭吟出門何所適欲語誰同心豈無平生交顏色非眞金目送西南鴻令人思子深思子不可置誰從懷好音年意惜已往進修徵來今

◆行家園藥畦極覽力不任近尋情亦親勤人良可愧生物庸非仁氛雜沒畦隔洗去如遊塵激流不知小因風亦生鱗羊乳生气少靈厖渺無聞牛奶頗肥澤老馬或當神薯區才數本臘粥思及鄰庭前席許地可望濟病身茫茫天宇閒此意難重陳

◆種芋借地斸深區西鄰計巳成𨿽無範陽種尙愛君子名糞壤豆箕爛南風緑云平欲知子有孫當驗葉與莖饑腸日有望歳晚分杯羮朱築學圃亭先著種芋經欲持巳試驗盡令鄕社行

◆登聖泉庵緩轡指西山振策淩崇丘臨風一回首擾擾令人愁蒼石負崛﨑碧艸藉芳幽長林泛余霽初節成髙秋端居气始平頹然漸神遊舉目欣所期叩心思欲酬爲問石上松千年爲誰畱飄飄巢居子歳晚同歸休

◆秋晚登西山十日罷琴誦超搖慕飛仙天風何許來吹我蒼崖巓誰知此絕境秋華亦芳鮮采采泛淸尊山容變春妍只應城中人遙知弄雲煙若見孤鴻來可詠悠然篇

◆沙溝二詠漱霞巖丹霞淩日觀余津浩難收蒼涼蘇病骨醉暈浮巖幽萬象春意融頹然得歸休擾擾路傍子無勞歌逺遊飛泉亭崦嵫多靈艸秋空掩飛泉胸中玉芙蕖滿意淸泠淵火食困煩鬰下顧心茫然何當分一杯灑落齊州煙

◆九月攜諸生登西山九月秋服成童冠從我遊萬古淸沂春重結西山秋白雲歸靑岑狂瀾落滄洲永嘨來長風爽籟生巖幽淸商失揺落生气浮林丘門生顧我言樂矣行歸休風袂尙飄然此意浩難收

◆六華峯入山采靈芝濯足東澗濵白雲不可招丹霞有餘津長風忽絕頂悠哉淩翠氛舉手問浮丗此子今何人

◆書堂谷晏坐上負靑天壁下引碧澗滋中有晏坐石日夕忘吾歸永懷幽棲人千載誰與期人間九瀛海莾蒼天所圍黃塵重如霧舉手下欲揮白雲如可招願作雙鶴飛

◆寓意﹝二首﹞愁陰翳陽景超然慕逺遊天風忽吹衣命駕昆侖丘冰壷洗秋露霽月霜空流平生多故人回首生離憂丗路苦崄巇遊子天一方況是靑春深桃李爭芬芳相媒有百鳥巧韻無絲簧客行𨿽云樂歸哉非故鄕

◆吳山夜雪圖江南無寒歳一雪今幾時吳山豈無春畫此寒巖姿壯哉萬里流下廢東南馳胸中謾長風俯仰今古非誰能小海唱爲和大江詞

◆重遊北溪﹝分韻得暉字﹞蒼黃澹野色艸樹含淸暉林居隱蔥蒨晴嵐散霏微歸云有眞意鳴禽發天機勝處必深會輕觴豈虛揮山泉來何從北望空依依

◆燕歌行薊門來悲風易水生寒波云物何攺色遊子唱燕歌燕歌在何處盤欎西山阿武陽燕下都歳晚獨經過靑丘遙相連風雨墮嵳峩七十齊郡邑百二秦山河學術有管樂道義無丘軻蚩蚩魚肉民誰與休干戈往事已如此後來復如何割地更石郎曲終哀思多

◆月下獨酌佳月靜可飲一天明水寒餘光泛不極徘徊尊俎間但覺涼露下不知淸夜闌醉眠吾有興君當下西山

◆代來使答淵明何時發天目山中云出時出山山更佳艸木非所知公田幸有秫何問菊與薇一笑領此意翁豈爲酒歸

◆四皓﹝二首﹞智脫暴秦网義動英主顏湏眉不得見猶思見南山毎當西去鴻目極天際還馬遷歌采薇托名夷齊間孰謂紫芝曲能形此心閒圖哉山林槁摶也或可班安得六黃鵠五老相追攀一笑三千古浩蕩觀人寰畱侯在漢廷四老在南山不知髙祖意但欲太子安一讀鴻鵠歌令人心膽寒髙飛橫四海牝雞生羽翰孺子誠可敎從容濟時艱平生無遺策此舉良可嘆出處今誤我惜哉不早還何必赤松子商洛非人間

◆嚴光文叔𨿽天子因陵位愈尊爲陵成髙節此亦天子恩兩星映千古精爽如尙存有此謹厚者可贈狂奴眞巢由本不經怪妄徒擬倫中庸久蕪沒矯激非天民惟餘仁義語至今凜若新想象富春石崔嵬猶起人

◆答樂天問﹝三首﹞二气日交感變態何紛紜淸濁與厚薄賦予定難均丗運如四時類聚仍羣分升沈予奪間今古亦難倫天道自悠逺百年寓此身未來不可見旣往有未聞愚者或貴壽賢者或賤屯龍亢豈無悔蠖屈豈不伸君自不知此何云詰羲文邈哉開辟初造化惟陰陽錯然入形化一受不可忘稻粱固爲愛豺狼非故殃物理本對待生气常相將孔聖豈無後暴秦不可長鬼神禍福機昭昭亦可量桃嚙李樹死城焚池魚傷外來非我取生意自洋洋君何不思此徒欲問穹蒼樂天種香艸有艾同根株鋤漑兩相妨題詩問何如恨君計巳晚艸艸種樹初根荄不早辧使與莖葉俱鋤根固相傷莖葉猶可除臭葉日以除香莖日以蘇區區彼微根僅有知無餘𨿽沾灌漑恩生意巳漸疏君今尙未決歳晚益難圖

◆李伯堅宣慰荊南﹝並序﹞李公伯堅幼以丗家子入事北安王來典保定蓋爲王守分地也安靜樂易屈巳下士郡甞被水災力請於朝多所蠲復郡人賴之爲郡五年王朝京師有司被王敎宜奏公宣慰一道至元二十七年二月十五日詔下當往荊湖保府諸公賦詩爲贈郡人劉因爲之序荊南壯哉郡作鎭多英奇三年廉相國千古甘棠詩聞公相國客荊人恐來遲公來何所望望如相國慈有子父乃顯觀臣王可知榮親與報主勉力在此時

◆幽禽幽禽初出谷其聲何熈熈但知春可鳴渾忘蟄凍時天生復天殺恩怨敢自私寥寥古人心丗逺今誰知

◆送劉校書回祁陽堯故國淳朴余山川每見祁陽人心如對堯年而況賢宗盟久矣相周旋今年護我歸靑山照華顚處我旣以禮贈君可無言言動戒在戲當誦東銘篇

◆李從事北上在昔爲趙客君方掾鎭州前年從事保狀爲鄕人畱今聞當上計適值將南遊區區四五年足迹無少休窮逹𨿽云異飄泊同覊愁

◆送郝仲常遊北嶽太茂玄都閟他山拱萬靈風霆凜神化河海盡襟形昴畢空畱影幽並未了靑追封王制變僣祀丗塵腥禮樂心𨿽切煙霞骨有銘長懷七十戶爲我謝仙扃

◆植橊植橊將食實三年不見花日夕灌漑勞物情自可嗟今朝兩相忘靜緑淸且佳三嘆詠此意不覺芳陰斜

◆學東坡小圃五詠枸杞仙苗被城郭聞之杞國人始疑制名初義與荊楊鈞逺慚勾漏令空望黃河濱常山古靈潤煙霞流余津靑荑發丹乳厚餉謝我神丗人厭肥膩思與雅澹親客來薦蔬茗用以華吾貧方書自有本疑信未敢眞偶思靑城山山人壽且淳手持羲皇書念此區中民地黃山行多上藥地賤名亦辱村民誇善染功能竟誰錄仙翁種藝法隱處未成卜旅居容小試膏土課深斸頃筐如有秋靈液光潤屋俯鑑盆影中華發巳思緑九醞謝淸泉鄰墻挹餘馥朝陽發蒼涼與丗解酲毒元气久瀟索內熱紛相逐黃鶴慿寄聲山中酒方熟甘菊金行發黃素風露饒甘馨政使非上藥猶當充前庭對花論陶詩持詩問淵明帝鄕不可期安用制頹齡忍饑啖松柏直以奴僕輕東坡豈忘此空腹嚼落英采采還自笑君今何所營無病不服薬邵子有深情壽夭付天公歐陽差失平吾心在蠲疾持此報兩生薯蕷玉延事韜養朽壤深以密短楥受柔條蔥欎護風日貧居之肉味勞生苦羸疾松聲泛緑畦夢聞石鼎溢初疑湯餅滑乍見晴雲出和飲宜杏酪煎糜縷崖蜜餉鄰報炊芋畱客代煨栗入薬疑自擐畱種戒勿失奇人分常薄計用今六七靈物聞善化愼勿輕呵叱黃精黃精晚得名丹家貴失艸籍藉仙經中參木避華藻名髙有物忌榛莾幾摧倒春風入溝畹英翹忽已好感子灌漑恩糜身錫難老豈無難老願所願在探討丗變閱無窮幹端見更造此志理難遂斂之寄襟抱釋爾任重憂歲晚共一飽

靜修先生文集卷之三和陶集

◆和九日閒居深居忘晦朔好事惟侯生偶因菊酒至喜聞佳節名香醪泛寥廓醉境還空明靑天凜危帽浩空秋秋聲緬懷長沙孫生气流千齡乾坤一東籬南山久巳傾回看聲利徒僅比秋花榮撫時感遺事可見萬古情興詩此三復淹畱豈無成和歸田園居﹝五首﹞少小不解事談笑論居山爲問五柳陶栽培幾何年安得十畒宅背山復臨淵東鄰漢陰圃西家鹿門田前通仇池路後接桃源間熈熈小國樂夢想羲皇前石上無禾生燦爛空白煙營營區中民擾擾風中顚未論無田歸歸田誰獨閒迂哉仲長統論說徒紛然商顏髙在秦天馬脫覊鞅東陵髙在漢云鴻渺遐想超然秦漢外當年誰長往毎讀淵明詩最愛桃源長北望徐無山幽棲亦深廣空和歸田吟商聲振林莾塊坐生理薄出門交友稀田翁偶招飲意愜澹忘歸遊秦驚避竈過宋須微衣永謝門外屨從翁不相違魯甸五十畒簞瓢足自娯顏生未全貧貧在首陽墟商顏遇狂秦蕭然眞隱居箕山彼何爲結巢松一株富貴豈不好有時貧不如在捲非不足當舒豈有餘誰持三徑資笑我囊空虛傭書易斗米吾田亦非無吾宗古淸白耕牧巨河曲𨿽非公卿門紆朱相接足陵谷變浮雲家丗如殘局舉目遺安齋﹝先考甞題所居齋日遺安﹞先訓炳如燭區區寸章心依然抱朝旭

◆和乞食好廉中無實觸事或發之萬鐘忘義理一簞形色辭吾貧久自信笑聽溝壑來偶聞啼饑子低眉問殘杯兒啼尙云可最愧南陔詩豈無乞貸念慚非動時才人理諒多闕淸規亦徒貽

◆和連雨獨飲吾心物無競未醉巳頹然乾坤萬萬古坐我春風間弱女亦何知挽衣呼我仙窺人檐鳥喜共舞風雩天舉觴屬羲皇身在太古先忽遇弄丸翁見責久不還一笑了無間今夕是何年遙遙望白雲欲辯巳忘言

◆和移居二首十年寓玆邑渾家如泛宅言念息吾廬頹然在斯夕牀頭四子書補閒薪水役寒蔬掛庭柯風葉滿麄席藩垣護淸貧簞瓢閱今昔珍重顏樂功先賢重剖析躬耕力不任閉戶傳書詩資生豈師道舎此無所之今年榖翔貴自笑還自思安居逢歳歉乘除動天時彊顏慰妻孥一飽在來玆雪好炊餅大占年不吾欺

◆和還舊居巨河西北來浩浩東溟歸河邊兩楡柳遊子無窮悲樹老我何堪物是人巳非鄰翁醉相勞自云鬼錄遺早晚見先公問爾今何依豈無磊磊功使下地下推吞聲謝鄰翁讀書志未衰持此報吾親餘事手一揮

◆和九月九日九月閉物初孤陽困無交園木眩霜紅豈解憂風凋物外風雩春气橫湖海髙舉手謝浮丗凝睇思層霄揮觴送秋節哀此造物勞傾河瀉萬象隨手如沃焦崇髙笑山斗未能出鈞陶況復艸間虫區區寒露朝和飲酒﹝二十首﹞尊罍上玄酒此意誰得之人道何所本乃在羲皇時頗愛陶淵明寓情常在玆子倡我爲和樂矣夫何疑有問所樂何欲贈不可持醉翁意自樂非酒亦非山頹然气坤適酒功差可言謂此不在酒得飽忘丰年君知太和味方得酒中傳阮生本嗜狂欺丗仍不情酒中苟有道當與丗同名何爲戒兒子不作大先生良心於此發慨想令人驚士生道喪後美才多無成艸木望子成豈憂霜露飛禽鳥忘身勞但恐饑雛悲生意塞兩間乾坤果何依我旣生其中此理湏同歸喜見兒女長不慮歳月衰𨿽爲曠士羞理在庶無違山人有靜癖苦厭一瓢喧柰何眾竅號萬木隨風偏我常渉千里險易由關山今古一長途遇險焉得還哀歌嘆安歸夷皓無此言﹝我安適歸謂伯夷歌吾將何歸謂四皓歌此司馬遷皇甫謐所作非知夷皓之心者﹞茫茫開辟初我祖竟誰是於今萬萬古家居幾成毀往者旣巳然未來亦必爾何以寫我心哀泉鳴緑綺生備萬人气乃號人中英以此推眾類可見美惡情陰偶小故多陽奇屹無傾誰將春雷具散作秋虫鳴旣知治常少莫嘆才虛生凝冰得火力鬰鬰陽春姿寧滅不肯寒陽火如松枝詩家有醇醪釀此松中奇一飲盡千山枯株彼何爲所以東坡翁偃蹇不可覊黃河萬古濁猛勢三峯開客持一寸膠澄淸動髙懷飛駕探昆侖尙恐志易乖囑我乘浮槎徑往天地棲就引明河淸爲洗昆侖泥相看淚如雨千年苦難諧何當禦元化擺落人丗迷下覽濁與淸瞬息千百回十年小學師一屋荒城隅饑寒吾自可畜養無一途亦愧縣吏勞催徵費馳驅平生禦窮气沮喪恐無餘長歌以自振貧賤固易居﹝貧賤固易居貴盛難爲工嵇叔夜詩﹞士窮失常業治生誰有道身閒心自勞齒壯發先老客從東方來溫言慰枯槁生事仰小園分我瓜菜好指授種藝方如獲連城寶他年買溪田共住靑林表此身與丗味怳若不同時惟餘雲山供有來不徑辭時當持詩往報復禮在玆有客向我言於道未無疑不爲物所役乃受煙霞欺聞此忽自失一笑姑置之執價韓伯休混迹在人境百錢嚴君平閱丗心獨醒我無騰化術淩虛振衣領又無辟榖方終年酌淸潁會湏學嚴韓遺風相煥炳吾宗幾中表訪我時一至自吾居此庵才得同兩醉逆數百年間相會能幾次毎會不盡歡親情安足貴所歡在親情杯水亦多味器飲代窪尊巢居化安宅凡今佚樂恩孰非聖神迹況彼耕戰徒勤力有千百乞我一身閒坐看山云白內省吾何功停觴時自惜四時有代謝寒暑皆常經二气有交感美悪皆天成天旣使之然人力難變更區區扶陽心伐鼔逹天庭乾坤固未壞杞人巳哀嗚𨿽知無所濟安敢遂忘情諸生聚觀史掩卷慕髙風兀如逺遊仙獨居無事中盛衰閱無常倚伏誰能通天方卵髙鳥地巳產良弓人生皆樂事憂患誰當得人皆生盛時衰丗將盡惑水性但知下安能擇通塞不見紇千雀貪生如樂國古今同此天相看無顯黙人生喪亂丗無君欲誰仕滄海一橫流飄蕩豈由己弱肉彊之食敢以淩暴恥優遊今安居驩然接鄰里曲直有官刑髙下有人紀貧羸誰我欺田廬安所止舉酒賀生民帝力眞可恃人君天下師垂衣貴淸眞羲皇立民極坐見風俗淳有徳豈無位萬古湯盤新師道嗟獨行此風自周秦獨行尙云可誰以儒自塵有名卽有對況乃一行勤聖人人道爾豈止儒當親儒𨿽百行一致逺非迷津矧伊末丗下空有儒冠巾何當正斯名遙酹千載人

◆和有會而作﹝並序﹞今歳旱米貴而棗價獨賤貧者少濟以黍食之其費可減粒食之半且人之與物貴賤亦適相當蓋亦分焉而已因有所感而和此詩農家多委積淵明猶苦饑況我營日夕凶歳安得肥衾裯一飽計何暇謀寒衣經過米麥市自顧還自悲彼求與此有相直成一非尙賴棗價廉殆若天所遺惟人有貴賤物各以類歸小兒法取小淺語眞吾師

◆和擬古﹝九首﹞欎欎歳寒松濯濯春風柳與君定交心金石不堅久君衰我不攺重是平生友相期久自醉中情有醇酒義在同一家何地分勝負彼此無百年幾許相愛厚持刀斷流水纎瑕固無有客從關洛來髙論聽未終連稱古英傑秉國或從戎建立天地極蔚爲蓋丗雄功成脫獘屣飄然籋遺風生丗此不惡君何守賤窮急呼酌醇酒延客無何中同遊非所思所思天一隅有問所思誰意盡言不舒古今猶旦暮四海同一廬怳忽精靈通似見與我居攬衣欲從之寒月照平蕪茫然不知處嘆息將焉如朝遊易水側步上燕臺荒燕王好神仙不見金銀堂江山古神器海色圍蒼茫哀哉王風頹日化爭奪場救丗豈無人賫志歸北邙撫此重長嘆靑山忽軒昻呼酒樂今朝往事置一方遙知蓋棺後亦起千載傷依依月光缺熒魄恆獨完淸光如素絲長懷綴君冠形𨿽隔萬里咫尺皆君顏望君君不來十年不開關豈無黃金贈藉以靑錦端愛惜明月珠肯爲黃雀彈庭前秋柏實月夜棲孤鸞君甞寸心苦中有千歳寒河流髙拍天沇水洑在玆自傷困無力乘彼朝宗時顏色變涇渭風味存澠淄願君深識察期君不相疑此情良可憐感慨贈以辭辭云丹山鳥千載多苦思身遊九霄上不受塵丗欺忍饑待竹實浩蕩今何之歌爲靈鳳謡亂以猛虎詩西山有佳气艸木含淸和道逢方瞳翁援琴爲我歌音聲一何希一唱三嘆多問翁和此誰指我蟠桃華所望在千年君今將柰何翩翩誰家子慷慨歌逺遊忽記少年日猛志隘九州島何物能動人有此歳月流君心海無底亦使成髙丘贈君一卷書其傳自衰周讀此當自悟擾擾將焉求巖巖牛山木久矣困樵采望望深澗芝無人香不攺一葉振江潭輕波欲逹海幽明理一貫影響不相待願天誘臣衷所求惟寡悔

◆和雜詩﹝十一首﹞日食百馬芻足有萬里塵乃知一駿骨可百駑駘身生汝天已艱天復無私親安肯養一物侵奪空四鄰長饑汝自取況值秋霜晨難生復難長愁絕藝蘭人胸中無全山橫側變峯嶺不及靈椿秋遂謂長春景只見柏參天豈知根獨冷井蛙見自小夏虫年不永天人互償貸千年如響影廓哉神道逺瞬息苦馳騁平生逺遊心觀物有深靜晝長夜乃短百刻君自量贏餘𨿽可致君看蜜蜂房董生論齒角三策奏未央樂天諭花實妙理通陰陽﹝白詩荔枝非名花牡丹無佳實﹞稠薄只升米聽爾宜饑腸好事理艱阻人情多畏豫芝蘭種不生鸞鴻動髙翥遂令好賢心難親恐易去巢燕不待招庭花免憂慮所以末丗下凡百古不如皎皎千里駒背爲場苗住求賢非吾分切巳在何處平生取友志持此當警懼因觀倚伏機亦愛柱下老時危不易度遜黙庶自保不見春花樹隆冬抱枯燥生意斂根柢發泄敢獨早聖徳實天生自信耿中抱猶存悄悄心庸人安足道幼安返鄕郡知音得程喜有問平生心但說臨流事乾坤魏山陽史筆凜生意物外此天民與魏偶相值﹝見通鑑綱目﹞澹然渉丗情月閒雲目駛我作安化箴﹝上安其賢民化其得見管寧傳注﹞韋弦不湏置太玄豈無知不覺丗運迫爲問莾大夫何如成都陌﹝揚雄甞師嚴君平﹞扶搖得眞易長臥山云白﹝扶揺白雲皆陳圖南號﹞中有安樂窩气吐宇宙窄消長燦以密彼主我爲客﹝觀先天圖可見﹞問子居何方環中有眞宅朝耕隆中田暮采成都桑平生澹泊志醜女同糟糠愛此眞丈夫忘我廚無糧當年靚修銘團茅雞距陽﹝雞距保府泉名舊甞取武侯靚以修身語名所寓舎靚修庵﹞回頭十五載塵迹徒自傷山居久岑寂主靜豈無方安得無極翁酌我上池觴燕南可避丗逸興生云端安得百里封一邑不攺遷弦誦和寒流溝塗映晴巓思此良自苦窮耕望盤湌願從八吟翁﹝橫渠有八翁吟因自謂八吟翁﹞同結一井緣買山不用詩探囊謾千篇西山霍原宅古迹猶可稽﹝見水經注﹞重吟豆田謡愁雲落崩崖﹝豆田謡見霍原本傳﹞魯酒邯鄲圍撫事傷人懷林宗自髙士此丗淹亦彌一聞孺子語西風艸離披知幾在明哲何事紲塵覊君觀括囊戒無盈庶無虧我遊深意寺郎山古淸涼興妖如米賊乘時起陸梁﹝事見五代史記﹞不見重華帝所居亦成鄕乾坤師道廢春陽變秋霜撫事三太息欲語意何長

◆和詠貧士﹝七首﹞陶翁本彊族田園猶可依我惟一畒宅貯此明月輝翁復隱於酒丗外冥鴻飛我性如延年與眾不同歸孤危正自念誰復慮寒饑努力歳雲暮勿取賢者悲﹝獨正者危至方則礙尓實愀然中言而發違眾速尢迕風先蹶此淵明規顏延年語也見延年誄公文﹞王風與運頹一輊不再軒消中正有長冬溫見瓜園人才气所鍾亦如熖後煙寥寥洙泗心千載誰共研龍門有遺歌三嘆誦微言意長日月短持此托後賢淵明老解事撫丗如素琴似人猶可愛況乃懷好音鄕閭誰盡賢招飲亦相尋豈有江州牧旣來不同斟仲尼每諱魯邦君誠可欽史筆自好異誰求賢者心木石能受唾豈獨相國婁視唾若如雨褊人亦不酬無心乃直道矯情實莊周身外不爲我祖禓吾何憂伯夷視四海願人皆我儔吾謂下恵隘此說君試求飲酒不爲憂立善非有幹偶讀形神詩大笑陶長官傷生遂委運一如咽止湌參回豈不樂履薄心常寒天運安敢委天威不違顏莊生𨿽曠逹與道不相關物外有幽人閱丗如飛篷浮名不可近造物難爲工西京二百年藉藉楚兩龔豈知老父觀才與薫膏同爲問老父誰身隱名不通偶逢荷蓧者欣然欲往從生類各有宜風气異九州島易地必衰焠蓋因不同儔水物困平陸淸魚死濁流麟亡回旣夭時也跖無憂天亦無柰何自獻敢望酬寄語陶淵明𨿽貧當進修

◆和詠二疏委質義有歸乞骸老當去豈無戀闕心難忘首丘趣在禮此常典末丗成髙舉漢廷多公卿圖畫兩疏傳至今秦中吟感嘆東門路目覩霍將軍功髙擅恩顧一朝產危機千載損英譽仲翁幸及年安肯嬰丗務聖主賜臣金奉養行所素造物佚我老餘齡今自悟田園付子孫身後復無慮神交冥漠中樂境尙森著

◆和詠三良江山錯如繡死與獘屣遺安用親愛人共此丘土微秦人多尙气宜與兒女私乃亦如當途區區戀衣帷因傷秦政惡三嘆王綱虧殉人巳可誅而況收良歸坐令百夫特含恨與丗違秖應墓前柏直幹千年稀遙知作俑戒爲感詩人悲重吟黃鳥章涙下沾人衣

◆和詠荊軻兩兒戲邯鄲六國朝秦嬴秦王鷙鳥姿得飽肯顧卿燕丹一何淺結客報咸京當時勢已危奇謀不及行政使無此舉寧免系頸纓如丹不足論丗豈無豪英天方事除掃孰禦狂飆聲我欲論成敗髙歌呼賈生乾坤有大義迅若雷霆驚堂堂九國師誰定討罪名一戰固未晚何爲割邊庭區區六孱王山東但空城孟荀豈無術乘時失經營今𨿽聖者作不救亂巳成酒酣發羽奏亂我懷古情

◆和讀山海經﹝十三首﹞寰區厭迫隘思見曠以疏四壁畫諸天愛此金仙廬丹靑煥神迹勝讀談天書乃知屈子懷托興靑虯車回首千百丗朝露棲園蔬歸來誦陶詩復與山經俱山經何所似俚媼談浮圖汗漫恐不巳身心歸晏如鳯鳥久不至思君慘別顏中心藏竹實烱烱空千年千年何所往云在丹穴山何當一呼來徵爾無稽言翩翩三危鳥爲我使昆丘聞有西天母靈化苦難儔願淸黃河源一洗萬里流吾生豈無志所居非上游瀟湘帝子宅縹緲乘陰陽欲往從之遊風波道阻長秋風動環佩星漢搖晶光月明江水白萬里同昏黃重華去已久身丗私自憐皇靈與天極蒼梧渺何山晴空倚翠壁白雲淡無言愁心似湘水猶望有歸年夢登日觀峯髙撫扶桑木手持最上枝傳與甘淵谷一笑天驚白蒼涼出新浴何方積九陰區區尙龍燭累累玉膏實泠泠琪樹陰鸞鳯自歌舞瑟瑟風動林風林奏何樂賓天有遺音君何坎井念永負瑯園心明星捧玉液太華參天長仙掌一揮謝此樂殊非常矯首望誇父饑渴無餘糧奔競竟何得歸哉此中央水物自一隅亦復具飛走乃知造化工錯綜無欠負茫茫山海間形類靡不有此亦何可窮一覽置肘後遙酹楚江騷淸愁浩如海蹈襲此何人興寄果安在豈期紫陽出誇謾莫追悔﹝見朱文公楚辝辯證﹞五臧今九丘﹝五臧見山海經序﹞除去尙奚待流觀山海圖淵明有深旨撫心含無疆觀形易生死異丗有同神此境若親履何以發吾歡濁酒眞可恃扶疏窮巷陰回車想髙士厭聞丗上語相約扶桑止讀君孟夏詩千載如見爾開襟受好風試學陶夫子陶令自髙士葛侯亦奇才中州亂巳成翩然復南來三遊領坡意厭丗多驚猜不妨成四老雅興更悠哉

靜修先生文集卷之四七言古詩

◆桃源行六王掃地阿房起桃源與秦分一水小國寡民君所憐賦役多慚負天子天家正朔不得知手種桃枝辧四時遺風百丗尙不泯俗無君長人熈熈漁舟載入人間丗卻悔桃花露蹤迹曾聞父老說秦彊不信而今解亡國畫圖曾識武陵溪飛鴻滅沒天之西但恨於今又千載不聞再有漁人迷

◆明妃曲初聞丹靑寫明眸明妃私喜六宮羞再聞北使選絕色六宮無慮明妃愁妾身只有愁可必萬里今從漢宮出悔不別君未識時免使君心憐玉質君心有憂在逺方但恨妾身是女郎飛鴻不解琵琶語秪帶離愁歸故鄕故鄕休嗟妾薄命此身𨿽死君恩重來時無數後宮花明日飄零成底用宮花無用妾如何傳去哀弦幽思多君王要聽新聲譜爲譜髙皇猛士歌

◆塞翁行塞翁少小壠上鋤塞翁老來能捕魚宋家昔日塞翁行屯田校尉功不如西山瀛海接千里長城又見開長渠要將一水限南北笑殺當年劉六符天敎陂澤養鴈鶩畱與金人賦子虛我來鄕國覽風土髣髴檛鼔笛嗚嗚胸中云夢忽巳失酒酣懷古皆平蕪昔年阻水羣盜居塞翁子孫殺欲無至今遺老向人泣前宋監邊無逺圖

◆武當野老歌南陽武當天下稀峯巒巧避山自迷靑天飛鳥不可度但見萬壑空煙霏山不知人從太古白雲飛來天作主旌旗明滅漢陽津幾閱東西互夷虜老人住此今百年自言三丗絕人煙往事不聞宣政後初心欲返羲皇前脯鹿爲糧豹爲席竹樹蒼蒼歳寒國天分地拆保無憂怪見北風山鬼泣一聲白鴈巳成擒回望丹梯淚滿襟傳與桃源休避丗武陵不似武當深

◆感秋﹝思古人之不可見也﹞湘弦悠悠阻淸音駕車欲往洛水深白楡一葉警河漢萬里碧霄中夜心玉鸞翩翩紛翠羽髣髴機絲隔煙霧瓊枝難得芳華年惟恐流光兩遲暮河傍有星名牽牛此星旣出令人愁明朝再見明河影巳隔人間萬古秋

◆飲後日光射雨明珠璣怒气鬰作垂天蜺天漿海波吸巳竭倒影徑入黃金巵金巵一傾天宇閒天公愁吐胸中奇海風掀舉催月出吹落酒面浮明輝瓊枝瑞露千萬斛肝腸蕭蕭淸欲饑金宮銀闕此何處夜半夢落昆侖西眼中之人素所期赤霜爲袍丹霞衣明星煌煌何太速碧霄悵望白雲低

◆西山西山龍蟠幾千里力盡西風吹不起夜來赤腳踏蒼鱗一著神鞭上箕尾天風泠泠淸人肌醉抱明月人間歸嫦娥灑淚不敢語銀河鼔浪沾人衣寄謝君平莫饒舌袖中此物無人知

◆登荊軻山兩山巉巉補天色中有萬斛江聲哀人言此地荊軻館尙餘廢壘山之隈太子西來函關開誰信生兒爲禍胎筆頭斷取江山去巳覺全燕如死灰馬遷尙俠非史才淵明憤丗傷幽懷春秋盜例久不舉紫陽老筆生風雷遺臺古樹空崔嵬平蕪落日寒煙堆紛紛此丗亦良苦今古燕秦經幾回憂來徑欲浮蓬萊安得魯連同一杯碣石東頭喚羨門六鰲載我三山來

◆薛稷雙鶴胎禽寥廓非人境只許淸江見寒影書家筆頭垂露姿一變淩雲更修整前鶴忘機如易馴後鶴昂藏不可羣二鶴相看如有語松下盤石少此人

◆幼安濯足圖漢家無復雲臺功生平不識大耳公眼中天意鏡中語此身只有扁舟東關東諸公亦英雄百年能辦山陽封歸來老柏號秋風丗事悠悠七十翁乾坤故物兩足在霜海浮雲空復空無刀可斷華太尉有死不爲丕太中丹靑白帽凜冰雪髙山目送冥飛鴻爲問蘇家好兄弟萬古北海誰眞龍﹝長公愛文舉次公愛幼安蓋气質各以類云﹞

◆采菊圖天門折翼不再舉袖手四海橫流前長星飲汝一杯酒畱我萬古羲皇天廟堂衮衮宋元勲爭信東籬有晉臣南山果識悠然處不惜寒香持贈君

◆歸去來圖淵明豪气昔未除翶翔八表淩天衢歸來荒徑手自鋤艸中恐生劉寄奴中年欲與夷皓俱晚節樂地歸唐虞平生磊磊一物無停雲懷人早所圖有酒今與龐通沽眼中之人不可呼哀歌撫捲聲嗚鳴

◆雪翠軒西山萬古靑未了黛緑鬟云巳傾倒豈知太虛忽生白怳如厚夜今復曉紫陽僊翁見本根白波開天余浩渺胸中盤屈此髙寒曾夢肝腸倚天表蒼崖飛來天出巧爲護煙嵐翠如掃萬縷塞煙吹不舉靜秀依依見姢好此時先生一開軒平生壁立今玉削腳底遊塵軟更紅黒頭擾擾誰爲雄臨風回首三太息安得置此冰壷中西山秀色千萬重一顧可洗浮雲空遙望飛泉駕逺壑中有一路開雙松人間風日不到處來訪軒中雪翠翁

◆山中山中望塔倚天表今得全山如立艸不知天地視全山何如一粒江湖渺平生老眼如層挮昨日所爲今兒嬉神功天巧秪如此人力區區能幾爾丗間壯觀徒紛紜堯舜事業猶浮雲

◆飲山亭雨後山如翠浪經雨漲開軒似坐扁舟上西風爲我吹拍天要駕雲帆恣吾往太行一千年一靑才遇先生醉眼醒卻笑劉伶糟曲底豈知身亦屬螟蛉

◆巫山圖朔風捲地聲如雷西南想見巫山摧江南圖籍二百年一炬盡作江陵灰不知此圖何所得眼中十二猶崔嵬猿聲髣髴余山哀行雲欲行行復回神宮縹緲望不極乘風禦气無九垓區區云夢蹄涔爾豈知更有陽雲臺

◆李賀醉吟圖赤虯翩翩渺無聞望之不見矧可親浮丗浮名等濁混眼中擾擾投詩人心肝未了人間春尨眉尙作哦詩顰太平瑞物不易得昌黎先生掌中珍北風蕭蕭吹野麟千年淚雨埋靑雲乾坤淸气老不死舟鳳再來須見君

◆後賦赤壁圖公無渡河歸去來周郎袖裏藏風雷老狐千年快一擊金眸玉爪不凡才先生平生兩賦耳江山華髮心悠哉只今畫裏風月笛尙有老驥嘶風哀眼中驚波不西歸玄鶴夜半從天回曹劉閒气今何處船頭好在白雲堆

◆陳氏莊陳氏園林千戶封晴樓水閣圍春風翠華當年此駐蹕太平天子長楊宮浮雲南去繁華歇回首梁園亦灰滅淵明亂後獨歸來欲傳龍山想愁絕今我獨行尋故基前日家僮白髮垂相看不用吞聲哭試賦宗周黍離離﹝陳氏先父之外家也金章宗毎遊獵必宿其家淵明謂先父龍山指孟嘉事﹞

◆采石圖何年鑿江倚靑壁乞與中原作南北天公老眼如看畫萬里才堪論咫尺蛾眉亭中愁欲滴曾見江南幾亡國百年回首又戈船可憐辛苦磯頭石江頭老父說當年夜捲長風曉無迹古人衮衮去不返江水悠悠來無極只今莫道昔人非未必山川似舊時龍蟠虎踞有時歇月白風淸無盡期古人看畫論兵機我今看畫詩自奇平生曾有金陵夢似記扁舟月下歸

◆金太子允恭唐人馬道人神駿心所憐天人龍種畫亦然房星流光忽當眼徑欲攬轡秋風前漢家金粟幾蒼煙江都筆勢猶翩翩東丹獵騎自豪貴風气惜有遼東偏天人秀發長白山畫圖省識開元年金源馬坊全盛日四十萬匹如秦州天敎劫火畱此幅玉花浮動靑連錢英靈無復汗石馬悲鳴眞似泣金僊只今回首望甘泉汾水繁華鴈影邊奇探竟隨轍迹盡兀坐宛在驊驑先人間若有穆天子我詩當作祁招篇

◆宋理宗書宮扇﹝並序﹞杭州宮扇二好事者得之燕市一畫雪夜泛舟一畫二色菊理宗題其背有興盡爲期及晚節寒香之句諸公賦詩子亦同作天津月明啼杜鵑梁園春色凝寒煙傷心莫說靖康前吳山又到繁華年繁華幾時春已換千秋萬古合歡扇銅雀香銷見墨痕秋去秋來幾恩怨一聲白鴈更西風冠蓋散爲煙霧空百錢韈錦天畱在胎禍要鑑驪山宮當時夢裏金銀闕百杯樓前無六月瓊枝秀發後庭春珠簾晴捲天門雪棹歌一曲白雲秋不覺金人淚暗流乾坤幾度靑城月扇影無情也解愁五云回首燕山北燕山雪花大如席雪花漫漫冰峩峩大風起兮柰爾何

◆續十二辰詩饑鳶嚇鼠驚不起牛背髙眠有如此江山虎踞千里來才辦荊州兔穴爾魚龍人海浩無涯幻境等是杯中蛇馬耳秋風去無迹羊腸蜀道早還家何必髙門沐猴舞豚穽雞棲皆樂土柴門狗吠報鄰翁約買神豬謝春雨

◆渡白溝東北天髙連海嶼太行蟠蟠如怒虎一聲霜鴈界河秋感慨孤懷幾千古只知南北限長江誰割鴻溝來此處三關南下望風雲萬里長風見髙舉萊公灑落近雄才一顯徳千年亦英主謀臣史臣彊解事枉著渠頭污吾鼓十年鐡硯自庸奴五載兒皇安足數當時一失渝關路便覺煙雲非我土更從晚唐望沙陀自此橫流穿一縷誰知江北杜鵑來正見海東靑鳥去漁陽撾鼓鳴地中鷓鴣飛滿梁園樹黃雲白艸西樓暮木葉山頭幾風雨只應漠漠黃龍府北似愁岡更愁苦天敎遺壘說向人凍雨頑雲結淒楚古稱幽燕多義烈鳴咽泉聲瀉余怒仰天大笑東風來云放殘陽指歸渡

◆登鎭州龍興寺閣太行鱗甲揺晴空層樓一夕蟠白虹天光物色驚攺觀少微今在靑雲中初疑平地立梯磴淸風西北天門通又疑三山浮海至載我欲去扶桑東雯華寶樹忽當眼拍肩愛此金僊翁金僊一夢一千載騰擲變化天無功萬象繞口恣噴吐坐令四海皆盲聾千池萬沼盡明月長天一碧無遺蹤我生玄感非象識此眼此臂將安庸海嶽神光埋禹鼎人間詭態何由窮金天月窟爾鄕國玉毫萬丈湏彌峯一杯徑欲呼與語爲我返駕隨西風堂堂全趙思一豁江山落落吾心胸中原左界此重鎭形勢髣髴餘兵衝歌舞遺臺土花碧旗幟西山霜葉紅乾坤割裂萬萬古鳥鳶螻蟻誰爲雄滹水悠悠自東注落日渺渺明孤鴻

◆過易州登西樓秋色壓山山欲摧西樓正有詩人來悲歌感慨聊一發萬古抑欎今崔嵬寧山爲有瀛王臺頑癡至今如死灰幽燕勁气老益壯北山飛翠來吾杯

◆瘍醫劉茂之詩卷錬心如石補天缺煉心如泥補地裂白蟇正飽丹鳯饑心能竹實亦能鐡乾坤瘡痍今幾年誰家藥籠金石堅千金此方不一試雲山注目秋風前

◆乙亥十月往平定奔外舅郭判官喪早發土門宿故關書所見風煙全趙平如掌失腳山城猶夢想土門一縷漢時天萬古行人爲誰仰指似勍敵談笑中爲狀羸僕忍寒彊當年鼔角如可聞急著淸吟和林響逺山宛欲來相迎近山畱人屹相向或從井底忽登天倚伏已能先想象平生愛山眞惡讖今日果爲山所网昨朝爽翠擁修眉最恨髙樓負淸賞壯懷鬰鬰悶欲絕安得淩風恣吾往天敎石頂放一頭駃若驊驑脫覊鞅山靈努力出奇供只恐先生駕虛枉萬壑霜松動悲嘯極目雲煙埋莾蒼北門形勝護中原辦與姦雄增技癢太行橫絕半九州島畱在平原幾塵坱何人爲我起六丁嵳峩盡墮天宇朗千年再挽神禹功恍若鴻流開四象

◆範寛雪山老寛胸次無墨汁經營慘淡寒生湏秦川名山古壯哉況復玉立千尺孤安得晨光滿東壁試看龍燭昆侖墟赤塵澒洞天爲鑪一丘一壑眞吾廬眼中人物誰冰壷

◆荊南送橘江淮艸木少生意今日佳果來何奇枯苗一漑自此見入手卽有甘棠詩眼中風露瀟湘姿渺我幽林千樹思只恐江聲撼吾枕相看坐對寒更遲

◆食筍夢回齒頰風瀟騷幽姿不許霜松髙南來蒼玉不盈束已覺飲興翻雲濤詩家胸次自宜此尙嫌煙火湏烹炰想象南風吹萬竹籜龍正恐稱冤號石盆養魚心自苦仰羨鸜鵒雲間巢眼中歳旱土不膏長鑱後慮山無毛退食歸來北窻夢山巓朱鳳聲嗷嗷

◆送寇長卿同知嶽州聞君得官嶽樓去我夢巳落江湖濵天下先憂付公等江山之樂當平分荊湖一城百戰得存撫安得人人君嶽陽父老宜相賀君是荊州舊幕賓﹝廉荊州治稱第一﹞

靜修先生文集卷之五七言古詩

◆三月三日許天祥置酒東城都門气習豪翩翩此君尊俎今宛然春色今年遲半月畱待怱怱過寒節臨流雅唱尋舊盟靑眼靑天對今夕橫橋綺服麗人天蒼苔坐我羲皇前花枝華發兩如許天意時情一杯舉安石起舞元龍歌蒼生我竟如渠何

◆飲仲誠椰瓢君家瓠落無所容江湖誰辦平生胸海南佳气久郁塞灔澦似喜今相逢前年對酒面發紅今年對酒气如虹江山萬古騷人國跬步便與華胥通河間古儒病我拘聞我一飲喜气濃平生得意南湖張此意頗與河間同太古窪尊老無底一朝傾倒何由供醉鄕千年有此客鳥歌蝶舞春蒙蒙醉翁之意不在酒宛如琴意非絲桐太和風景無酩酊洛陽樓閣髙玲瓏泠然僊馭一杯水眼中渺渺無極翁西家伯倫瞽且聾東家醉死王無功酒中醒境渠未識冰壷秋月昆侖峯舉杯喚月來胸中人間白日浮雲空五嶺山髙云幾重朱崖滅沒南飛鴻玄鶴翩翩渺何許操瓢徑訪眉山翁﹝河間謂趙君玉南湖謂仲實泠然仙馭一杯水見潘延之和茂敍憶濂溪詩洛陽樓閣用堯夫空中樓閣事﹞

◆熈明殿古墨﹝宋度宗﹞江南賜姓功臣李吾州奚生墨工爾江南赭盡吳山松吾州老樹揺晴空君王弄墨熈明殿不覺江頭度白鴈刼火猶解愛庭珪吹送山家易水西松風含哀生硯滴似訴優遊解亡國只今誰有哀江南寶气不受鵝溪縑早晚扁舟適吳越爲君揮灑天門雪

◆元章論書帖曹家豪猛見丗變寥寥鐘鼎今幾塵古人胸次無滯迹意外蕭散餘天眞愛書愛畫卽欲死狂絕俗絕無此人臭穢功名皆一戲渠言誇矣君勿聞

◆霸陵圖霸陵平生有詩境黃閣何物爲淸風鄭五自知非相才獼猴枉畫淩煙中作傭莫作詩家傭百爲淡苦誰汝供古人星露尙有戒況是風雪來無窮襄江明日蒲萄暖斜風細雨船頭轉門前暮雪吾不知坐上春風人未逺

◆友人送枳術丸心胸未試黃昏湯無食何用求檳榔書生但苦湯餅睡巴椒慘慘無鼠腸舊聞易水僊翁術緑荷包飯圎枳術南州故人持送我但欠黃雲數千斛笑撫靑囊時一鼓健啖何由酬此腹

◆送徐生還鄂﹝並序﹞江夏徐生東湖故家庚申北渡客燕趙十七年而宋亡其子侄書來迎之而還蓋前人所謂黃鶴歸來疑城郭之猶是浮雲一去惜人代之俱非者也諸公賦詩以道其行命容城劉某序而倡云燕山送客歸南州興來每恨無扁舟君歸爲我謝江漢思君不見令人愁千里風煙想瀟灑一代英雄成古丘當年才气鸚鵡洲拊掌笑殺黃鶴樓黃鶴歸來哀江頭江山依舊人悠悠浮雲萬古恣変滅眼中擾擾何時休紫陽僊人歌逺遊飛蚊起滅三千秋爲君揮手昆侖頭

◆明河秋夕圖明河澹澹縱復橫行雲悠悠度疏星鳳媒不來烏夜驚瓊枝玉佩遲所托畫中隱隱聞機聲秋來秋去今猶古此恨不隨天宇靑昆侖西頭風浪平辦我一舟蓮葉輕浩歌中流擊明月九原喚起嚴君平人間此水何時淸

◆趙生水墨虎南山鬰鬰煙霧蒙北山落日薄幽叢先生眼花臂猶健聞虎有眞心愈雄聲弦寄目黃蘆東人言此是髙堂中仰天大笑出門去時危慘淡來悲風

◆美人美人姢姢秋水隔煙霧深沈蒙玉質目逐晴波去不歸遙山只有行雲碧碧雲日暮心悠哉窻前一夜梅花開平生自信心如鐡一寸相思一寸灰

◆仲誠家藏張蔡公石女翦制香奩絕巧持以求予詩靜華墨君天下奇陵川僊人爲賦之遺山野史誇慧女萬古春風蝴蝶辭豈知此巧復絕代夜月靜拂天孫絲夣雲絲雨有形外郢斤庖刃無心時蔡公凜凜褒鄂姿諸郎畫戟淸香詩香奩秀發亦餘事詩人饑眼省見稀敲門靑燈爛紅碧布衾驚走惡睡兒破屋猶疑翠鯨怒短褐誰憐紫鳳移東家健婦把鋤犂西家處女負薪歸哀哀正念誅求苦對此無言空淚垂

◆金太子允恭墨竹黒龍江頭气鬰蔥武元射龍江水中江聲怒號久不瀉破墨揮灑余神功天人與竹皆眞龍墨竹以來凡馬空人間只有墨君堂何曽夣到瓊華宮瑤光樓前月如練倒影自有河山雄金源大定始全盛時以漢文當丗宗興陵爲父明昌子樂事孰與東宮同文采不隨焦土盡風節直與幽蘭崇百年圖籍有蕭相一代英雄惟蔡公一策書紛紛少顏色空山夜哭遺山翁我亦飄零感白髮哀歌對此吟雙蓬秋聲瀟瀟來晚風極目海角天無窮﹝黒龍江見金史幽蘭軒義宗死所汴亡張蔡公以金實錄歸遺山甞就公謄錄此軸亦公得於汴之中祕者公之子仲仁持以求予詩故終篇及之﹞

◆阿寅百晬南湖風鑑不多可詩中驚見阿寅名朝來抱來聚星亭神涵秋色啼古聲都山張氏丗有賢斷崖近得唐碑銘乃翁寂寞老窮經阿敬健筆敵中勍循還無間豈終晦開物有期湏一鳴老夫自任河汾教先與虛席待此生

◆蠡吾王翁畫像﹝並序﹞蠡吾王翁丗爲農家多蓄粟金源貞佑初宣宗南渡河朔大饑翁於是發之全活者甚眾時鄕豪在所皆自樹慕義者咸欲推翁爲首翁不許挈家避地扶溝餘二十年而汴亡天下蕭然蕩爲丘墟翁家獨無恙而歸子孫讀書不求祿仕三丗皆以壽終殆不偶然也翁之曾孫天輔求予敍翁之行義於其畫像謂庶其能聞之名士大夫而有以發潛徳之幽光也北門翠屏雷破山畢逋頭白五馬遷乾坤運會到血肉有欲脫之誰飛僊河朔諸州尢可憐有饑以來無此年鄕閭嗷嗷翁哺之翁囷有底心無邊諸豪推倡彼亦義亂丗性命翁能全敎子讀書不求官歸來素髮家山前天理不隨陵谷變坐看老樹生蒼煙只今圖畫對翁像回首兵塵一慨然誰能生死太平日白石共煮西山泉

◆張元帥寶刀土不產金人气雄眞人握鐡開鴻蒙不知此刀何所得風雲餘烈來霜鋒將軍聲名今蔡公酒酣過我歌彤弓持刀對翁兩奇絕眼中已覺南海空木波江聲浩無窮朝礱夕淬天有工回鶻健児覷天巧前身鐡精非凡庸紫煙熖熖天爲紅鑌紋秀發靑美蓉寶環揺落初開封四座如著淸水中天山積雪聚鋩鍔寒色直欲朱崖通摩挲神物三太息此行善保千年功

◆山行見馬耳峯近山豪士少覊檢酒澆不下胸崔嵬逺山靜女亦閒雅尙恨少有傷春懷亂山米聚爭拱揖武卒侍婢皆凡材天知老眼不受塵路轉忽覩雙峯開雙峯何年聳雙耳叱之不動煩風雷今朝向我效神駿翠色欲逐神鞭來浮丗浮名酒一杯我欲駕此觀蓬萊只恐日暮三山上黃塵回首令人哀

◆雪浪石邵家水陸說影像一物自可涵無垠滄浪僊人歌感應石中固有此理存老坡胸中如此幾磈磊湏得銀河噴嘲嵩唾華天不嗔武夷赫怒張吾軍偶從北海得生气竹石也愛風姿新我來正當秋雨霽一杯冥漠玄都門小璫好事如先臣坐令平地石生根渠家児戲解亡國作詩一笑君應聞

◆王君奉命賑濟彰徳過予求詩十年監官窮到骨一簿武邑如登天巧宦紛紛日九遷白髮靑衫獨可憐昨朝讀君阜民篇善察物情亦巳賢南郡饑民想更苦以君賑濟非偶然驛傳星馳乃爾急何暇載酒揚雄玄茅容問稼當有語野夫憂國願丰年

◆同仲實南湖賞蓮醉中走筆湓江紺寒風露涼安得置我濂溪堂音塵縹緲芙蓉裳百年得此南湖張舉杯人勝景亦勝有蓮以來無此香蓮香隨酒來詩腸得句驚起幽禽翔幽禽隨人作殢態意欲和我風雩狂人間一味淸到骨兩足暫付吾滄浪螟蛉蜾臝卿且去醉眼太華雲間蒼

◆明逺堂賞蓮醉賦畫堂香逺凝淸秋宛如坐我南湖舟主人愛客情亦重謂我無語花應羞荷香繞筆詩自健滿紙巳覺淸江流平生老气回萬牛爲君傾倒元龍樓舉杯喚起謝安石我醉不省蒼生憂

◆玉簪春色醉人人未醒誰憐月露秋零丁昭陽日影巧相避寸心未減寒泠泠只應得我一顧足爲君小醉秋風亭蓮兄君子菊弟隱何地處君君意肯玉簪玉簪誰與簪蒼苔疏雨秋欲深

◆緝熈殿硯﹝宋理宗﹞使君持送緝熈硯捷音才到山中人四十三年如電抹此硯曽經秋復春寂寞經筵勸講臣詩酒宮中楽事新文章只數中天月萬卷何曽筆有神

◆宋徽宗賜周凖人馬圖筆底金鞍有蕭爽誰云不博降王長汴梁門外若云屯畫本相看應自賞十載靑衣夢故都經營慘淡欲何如只除金粟呼風鳥曾見昭陵鐡馬趨

◆雪翠軒觀太寧火吾家雪翠天下白銀河無風月無色天關不閉寒崢嶸箕尾晶英凍欲拆帝遣六丁下取將勅賜銘軒換金碧初如紫電蟠靑雲飛下人間作堅壁漸如扶桑六龍出萬縷丹霞吹海立何人辦作女媧氏補天重煉蒼蒼石陽能兼陰今可知祝融若並玄冥國正敎蕪穢洗欲空誰爲千年棟梁惜殺機如火出至微熖熖寧知有今夕軒中髙臥劉更生願借餘光照方冊方冊有道出黃虞今古煌煌天與極火耕明日千萬斛酒甕巳聞春雨滴不妨一飲盡郡山醉暈春生半天赤

◆南溪行老人耕牧南溪南南溪艸淺牛所貪大孫攜書小攜酒靑蓑爲席樹爲庵以書敎孫仍自讀隔溪遙聽聲諵諵牛眠樹陰孫勸酒老人未醉意巳酣老人气髙軀幹小面狹於髯森若杉年周甲子辰又浹丗故十率八九諳早歲精勤傳丗業口誦太素手弄苷以藝發身寧久屈安車徵起詔使監入爲天子侍從臣龍沙萬里嘗陪驂鼎湖白雲望不極招之歸來山有嵐身出夣關渉覺境人間萬有皆空凾侍從之名不復記老人自署南溪衘呼兒來前雙玉立曰我愛汝擇所堪自我中年學讀書方寸若有神明鑑活人之功豈不美一有不中中或慚靑囊祕封不再展塵迹從此乃一芟讀書力田兩交進囷有所收心有涵開此樂國自我始繼而大之在汝男我今巳成齊変魯汝等當爲靑出藍東北一舎容城翁今年臥病家山巖其室𨿽邇人甚逺汝糧自褁簦汝檐雪中欵叚來扣門僕僮汗流扶酒甔侑尊有物隨土產厥包雜進鴨與鵪飲劇談發不自禁四鄰驚走來窺探先生靜黙如土鐘扣之愈大聲愈韽今朝音吐瀉河漢老人者誰開其緘斥之令去不復語興亡萬古手與談空鉤意釣不在棋澹然相對如禪龕老人思家不可畱二兒扶歸杖幾參臘醅開時魚可膾相約載酒遊溪潭

◆煙霞觀雲巢松盤柯盤屈今幾時龍攣虎跛森英姿道人眼中無可怪一巢見餉吾何疑我所思兮潁與箕秋聲蕭蕭吹送之淸風一枝云一席松中之樂天不知靈臺方十有君節虛籟萬古弦吾詩歲晚相期君與我笑拊吾髯盡此巵

◆白鴈行北風初起易水寒北風再起吹江幹北風三吹白鴈來寒气直薄朱崖山乾坤噫气三百年一風掃地無畱殘萬里江湖想瀟灑佇看春水鴈來還

◆宋髙宗題李唐秋江圖秋江吞天雲拍水濤借西風扶不起斷雲分雨入江村回首龍沙幾千里澹庵老筆揺江聲髣髴阿唐慘淡情千秋萬古靑山恨不見歸舟一葉橫

靜修先生文集卷之六雜言

◆觀雷溪飛狐天下脊老气盤五回三江瀉天怒合爲一水東南來此勢不殺令人愁石門喜見西山開未補靑天裂誰鑿渾沌胎奇聲猛狀萬萬古山根幾許猶崔嵬兩山倒傾瀾百丈逢顚崖先聲動毛髮余爽開襟懷初疑萬壑轉奔石意像髣髴坤軸摧又疑鼔角鳴地中百步未到仍徘徊荒祠下石磴駭目何雄哉春風不到太古雪今日乃得胸中雷穿石誰能窮窟宅流沫勢欲浮蓬萊平生芥蔕今寒灰兩耳到骨無纎埃酈元筆頭天下水石頭之奇猶見推乃知玆遊亦奇絕快弄素霓噴瓊瑰東崖一片石坐拂千年苔爲招郎山君共捲長鯨杯江妃爲檛靈鼔催赤鯶躍出銀山堆先生醉來泉灑面狂歌一和湍聲哀

◆遊郎山昨日山東州馬耳索禦淩風嘶今日軍市中不覺巳落山之西山之面背一無異不待風煙變化神巳迷危關度雪嶺亂石通荒蹊林間小艸不識風日自太古我行終日仰羨木杪幽禽啼但見雨色來云物颯以淒忽然長嘯得石頂痛快如禦駿馬蹄萬里來長風五色開晴霓長劍倚天立皎潔瑩鸊鵜平地拔起不傾側物外想有神物提詩家舊品嵩少同畫圖省見巫山低誰令九華名獨與八桂齊千態萬狀天不知敢以兩目窮端倪騫騰誰避若飛隼側瞰何屈如怒猊千年落窮邊煙艸寒萋萋若非酈亭書生此鄕國物色誰省曾分題﹝酈道元注水經說郎山形勢最眞今涿郡有酈亭其先丗所居也﹞乾坤至寶會有待豈有江山如此不著幽人棲頗聞山中人雲間時聞犬與雞只疑名山別有靈境在不許塵丗窮攀躋不是先生南遊有成約徑欲共把白雲犂九疑窺衡湘禹穴探會稽玉井爛賞金芙蕖日觀倒捲靑玻瓈風煙回首莫瀟灑南遊凖擬相招攜

◆掛書牛角圖長安江都搏手空臺司光祿誰雌雄大事旣去乃爾耳渠頭不斫將安容喑嗚千年楚重瞳將軍視之猶楚公掛書牛角亦偶爾史臣比擬良未同靑靑澤中蒲秀色自淩空可憐徐包徒學術皆凡庸君不見羣兒驅羊竟何功晉陽桃李亦秋風緱山圖畫有如此何如長作多牛翁

◆浙江潮圖山人懶絕夢亦然鼎如萬牛不可遷誰信畫工筆頭有神力扁舟一夜江聲寒覺來千里雪漫漫中有數點靑蛾閒人間天門壯觀巳如此豈知大塊喘息四海如鼻端海中僊人冰雪顏吸風禦气非人寰試問濤頭何當還爲我寄聲三神山我欲乘興遊其間

◆淸江曲淸江芙蕖玉可憐岸花汀艸自年年來鴻去燕不相識曉露無聲香暗泣江樓縹緲如花人望之見之不可親無恨晴雲錦樹新愁眉只向遙山顰遙山一千里長在愁眉底鏡裏繁華過眼空遙山鑄向靑銅中遙山遙復遙芙蕖霜早凋明日愁眉爲誰掃月白江淸天未曉

◆先天漆硯詩﹝並序﹞予近得漆硯二劉丈茂之所惠者象璧水而先天八卦周焉予遂名以別之且賦詩以答茂之云揚雄久寂寞載酒誰相過今夕是何夕燭花吐熖浮煙蘿天開气機動起舞獨婆娑晨光滿壁佳气集客來怪我衰顏酡袖中隱隱天根雷欲出不出神所訶硯漆未爲貴形古天森羅夜月碧落影秋風寰海波茫茫兩儀根日月東西柯環中方寸地樂境涵天和弄丸恣遊戲觀物供研磨平生犀韋編退筆如山阿成都墨池自尙玄劉歆醬瓿空作魔今朝得此天所戲令人一嘆三摩挲扶揺子安樂窩老气鬰鬰卻日戈鞭霆裂月未消歇百年光景空蹉跎冥漠神交怳猶在松風入墨如吟哦東南澤國尾閭瀉西北仰看靑山多靑山天齊石可磨安得六丁爲我隳嵯峨我欲萬牛老筆回江河先生興來不柰何爲君醉艸太古滄浪歌

◆示孫諧龍山古壯哉欎欎盤煙嵐一讀元子詩泠然玉泉甘江山勝境要佳客而我不到應懷慚雷家髯翁虎耽眈劉氏性理窮河南百年喬木動秋色籃輿誰與供奇探昆山出美玉楚國多楩楠孫郎復貴種良璞須深涵勾萌愼培養雲霄看巖巖野夫老矣一何拙平生只有歸休堪傳經訪道可無愧爲我早辦龍山庵

靜修先生文集卷之七五言律詩

◆除夕百歲三分一初心謾慨然空囊難避節靑鏡不藏年靜閱無窮丗閒觀已定天履端思後日四鼔未成眠

◆晚上易臺遺臺連廢壘落日展遙岑海嶽天東北燕遼丗古今毎當多感慨直欲罷登臨莫更畱塵迹千年不易禁

◆登武陽朝遊樊子館晚上武陽城潮接滄溟近山從碣石生斷虹雲淡白返照雨疏明且莫悲吟發樵歌已愴情

◆鄕郡南樓懷古南比丗更疊江山人重輕澶淵出師詔顯徳受降城遺恨幾時盡寸心千載生區區蓼花詠癡計欲何成

◆蒲城道中學館三年夢西山此日行人生兩屐足丗累一蓑輕別澗水流合斷林煙補平誰能分半壑相與結巖耕

◆夏夜院靜復夜靜幽人丗慮輕是非容勿辧憂寵莫多驚萬樹鳥飛月千家犬吠聲夢回無一事惟有紙窻明

◆重遊源泉人丗自人丗翛然物外身滄浪來照影白帽恐生塵題壁云封石攀花鳥護春今年風景別開卷覺詩陳

◆張氏別墅惡木推不去好山招未來豈無平曠地當有妙髙臺芳艸趂陰坐雜花隨意開東南村落近試與問新醅

◆書堂旅夜﹝三首﹞少小抱孤苦飄零重此行迂疏從我好憂戚賴天成夙志存無幾覊懷觸又生寸心同弱艸歳晚怯霜淸淹畱巳半載去住意何深月色一千里愁人方寸心秋聲助揺落生理嘆浮沈松桂淸霜滿哀歌動故林丈室不自掃寸心徒爾豪丗途仍險阻風物故蕭騷皓月霜洗淨明河天放髙空庭一片石獨坐首頻搔

◆生日四十舉児子明珠掌上稀圭璋蒙養正朱蜜病防微春露有時降孤云何處飛悲歡共今夕余涕不勝揮

◆虞帝廟﹝二首﹞淫祀徧區宇空山余帝宮皇靈有天在像設與人同身丗千年後塵埃百感中淸泉分一酌毛骨潤南風四顧莾何際威靈儼若臨山川尙淳朴天地自髙深鳳鳥千年嘆簘韶三月音玄功久無復徒抱致君心

◆奇村道中此日西塘路乘閒作勝遊深深栁成巷脈脈稻分溝白石長含雨黃花不受秋移居新有意試就野人謀

◆城南山人懶到骨一出動經秋欲赴城南約如營海外遊岸容收潦盡村色帶煙畱禾黍歳將晚農家猶未休

◆有客有客談稼穡對人增感傷自言二頃業不愽半年糧宿麥得春旱晚田經早霜無功一杯粥俯首汗如漿

◆早行曙色警初動物情無久閒薄淩護頹岸落月淡空山殘夢失逆旅少休期守關尋常午窻雨擁被聽珊珊

◆白菊僊艸尙孤潔東籬芳未芳精神渾是露气勢巳無霜夜月藏不得晚風吹又香天敎陶靖節素髮與交光

◆水亭夏日孤亭耿獨坐一碧澹凝秋氛雜市聲逺空明云影畱傷時仍磊磊對鏡卽休休幾欲解維去乾坤無釣舟

◆野興﹝二首﹞乘興閒登眺歸來晝掩扉靜中見春意動處識天機大節始終論全才今古稀平生有舊約常恐寸心違莽莽榛蕪路蚩蚩魚肉民乾坤幾逐鹿今古一傷麟眼底人間丗胸中物外春江山滿花桞無負百年身

◆秋望病骨秋偏早單衣露亦寒微雲生水際暝色起林端地迥月遲下樓髙山易殘輕風吹欲舉醉袖拂層巒

◆雜詩﹝七首﹞堯山唐故國淳朴帶遺蹤種果收奴力開田享素封采收多上藥景仰近神峯夢寐驅黃犢巖居一老農聞昔蜚狐口奇兵入搗虛人才九州島外天道百年餘艸木皆成騎衣冠盡化魚遺民心膽破諱說戰爭初冀北髙寒境英靈海嶽全斯文若程邵家丗亦幽燕祀典今誰舉遺經會有傳吾鄕此盛事瞻仰在他年關嶺通山後風謡采路傍地寒人好壽艸淺畜宜羊用水如奴婢從川貯米糧西風如有約乘興卽吾鄕何事招提好山深馬可驅松巢低映帽竹澑細通廚霜粟千封戶云屏四畫圖冠巾如用我白鹿起規模巖居訪髙道少日在風塵回首話前事低眉厭此身江山資寇盜田畒化荊榛領取天倫重無君愁殺人水繞千山合雲藏數畒荒初尋香有陣漸入翠成行豚穽依危石牛蹊帶小塘團茅奄如畫可惜是逃亡

◆早發濡上寒出防優逸詩情非浩然煙濃山失色云重雪連天坯戶僊遊上冰髯老境前別家忘再宿桑海問何年

◆偶書擾擾推遷裏誰知不偶然要從人力外推見事機先靑白天公眼低昂造物權俗情謾悲喜倚伏有他年

◆宿田家偶到田家宿歡迎如遇仙杯盤陳戶側妻子拜燈前靑白眼誰靜炎涼情易偏豈知人丗外還有野夫憐

◆半丗半丗恆棲托孤生備險艱寡言非蘊蓄褊性類淸閒生計朝霞上交情暮雨間柴門本無客幽僻況長關

◆重渡滹沱遙臨滹水岸回望土門關秋色巉巖上川形拱抱間分疆人自隘設險地誰慳欲問前朝渡江鷗故意閒

◆恆山樓萬嶺尊恆嶽遺臺枕後潭仰髙慚對坐哭險負奇探影落滄溟北雲開斗柄南山靈憐野客今夕費煙嵐

◆登鎭州陽和門百尺市門起重過爲暫停毫分秋物色米聚趙襟形北望雲開嶽東行气犯星慿攔天宇在人事聽浮萍

◆辛巳中秋旅亭獨坐分光陰太盛無力掩滄溟大塊供微黒髙天失舊靑興從愁外發秋向露邊零點數山河影依稀見艸亭

◆文章文章費餘力齒髮愧初心璞有連城璧精非百煉金靜中天地我閒裏去來今鳥散鑪薫盡長歌激暮陰

◆一身一身能換骨毛髮散沖融气變精醇後人生感化中朝陽方杲杲春意正蒙蒙百載唐虞徳方成比屋功

◆周邵百年周與邵積學欲何期徑路寛平處襟懷灑落時風流無盡藏光景有餘師辜負靈臺境圖書重一披

◆上塜過家來上冢顧影念孤蹤春露歡迎失寒泉感激濃千金一毛髮十夢九音容不惜從黃壤多慚未了胸

◆送東海相士靑鏡云千變紅顏酒一巵忘言三日雅觀化百年期烈火誰當救神遊亦自奇海山如見問聊舉送君詩

◆寄答祖丈先友從遊地雍容幾杖尊秋風太古觀春日樂郊園妙理欲自得髙情誰與論別離空六載期待負知言

◆贈答徐生三年不窺牖城府有山深於道無少得多君肯見臨一杯上池飲千古水仙音爲子終宵話相期勞寸心

◆憶金坡道院平昔多遊覽玆遊不易忘溝塗春脈脈松石晚蒼蒼有客愛山谷無家名艸堂金坡從此號聊著永相望

◆過唐水望堯山神化大無外名山能幾峯威顏渾咫尺天日尙雍容蒲阪堪饑死重華有舊蹤三謨讀未老於此卜巢松

◆哭張之傑義許同生死奪君何遽然無人共淸夜有淚葬黃泉苦疾求予禱遺孤托我憐傷心墓頭字旌孝看他年﹝予題其墓道爲張孝子墓﹞

◆宋道人八十詩卷往事枕中記新編柱下言知音有銅狄逸史訪金源春露沾濡際秋陽想象存初逢疑夢寐埀淚拜桓溫﹝宋貌絕肖先子﹞

◆哀郭勸農才命不相偶如君良可嗟半生在人下一死更天涯三歲同君裏前年過我家相望已塵迹零落舊煙霞

◆寒夜肝膽了無寐襟懷誰與同更長頭可白燭暗火逾紅硯滴冰生癭星流气吐虹林鴉先我起鳴噪竟何功

◆閱竇氏名方人從大節論士向絕無求獻可有先見老泉多逺憂方書空物齊耆舊盡山丘矯首候斜日窻中倦鳥投

◆感範女房望吳中範衣冠相國孫風流猶李白樵爨巳陳雲感事哀龍種慕名重虎賁乾坤厭更疊誰與救紛紛

◆鄕人王母九十九十靑瞳母寒溫白髮孫桑田閱滄海冠帔記金源案上春風橘階前雪色萱移家就鄰舎種杞易陽村

◆哀徐生去歳登髙句霜風秋幾多東籬成惡讖西郭動悲歌天道憐渠在吾文柰尓何送君紅樹下風葉尙吟哦﹝生且死求予銘爲不朽計東籬事見擊壤集﹞

◆眼醫詩卷火景元中暗月光徒外明每當天抺漆未便目無睛暗自何年有明從底處生若知當告我心事在蟾精

◆禇母節孝詩卷寂寞吾鄕國才難婦愈賢題評慚我後旌表聽人先艱苦初心盡安榮老境偏幽濳天有待畱看百來年

◆寄彥通吾子今應健山人老已癡迷藏髙著眼興廢大觀棊感遇渾非昔忘懷若有思弦歌吾舊隱寂寞暮春時

◆頥齋張先生挽捲﹝與先奉直府君同住金太斈﹞耆舊晨星盡公亡益可嗟先人曾共學稚子與﹝去聲﹞通家白日明心素靑山點鬢華封龍余爽气誰與酹煙霞

◆山中憶故人故人南郡去消息久無聞瑤艸止堪種白雲誰共分屋梁驚落月鵬翼賦垂云歳暮一尊酒髙歌如見君

◆何太夫人壽﹝二首﹞近親猶致敬結友合升堂薄俗隨遷變淳風墮渺茫吾人當復古此日得稱觴髙詠靈椿句燕山暮色蒼去歳稱觴後今朝重過庭將軍不好武宅相舊明經拙宦供行樂忠臣見典刑北堂多竹石歳晚亦靑靑

◆送尹宰百里衡山縣千年陸宰名鄰封今見此鄕校可無評俎豆欲成趣弦歌漸有聲淶陽吾舊隱聞去亦關情

◆夢采松脂及甘菊棲遲負松菊夢寐得甘馨隱逸喜同臭流膏味獨靑人誰借三徑天欲制頹齡毛骨淸猶在枕邊霜露零

◆鸚鵡風雨房櫳暗猶疑隴樹昏無愁緣得食有夢想髙翻巧語誰自脫深憐未是恩人情多好異渠豈不能言

◆過奉先閠遼承宋統此志亦雄哉置縣名猶在因山勢已摧百年元魏史千古汝南哀華表鶴應有悲風海上來

◆種杞法出千金要畦容一席分灌苗身巳健采實夢先勤白棘慿誰辦靈厖秪自聞知音九節杖惟有華山云

◆移甘菊移晚戒前歳植根先此秋親甞杖屨徧嚴課僕童憂小蘂終年計新荑一飽謀區區嘆莎棘陸子謾多愁

◆采野苣糞壤自肥膩雨苗絕丗紛炊餘香更美甘出苦難分冝酪法新得輕身方久聞野人聊自享未敢獻吾君

◆食苽白采食陂塘利分甘野老心杯盤收浩渺蘋藻避淸深命婢卽能識招鄰亦見臨吾鄕希此味咀嚼有吳音

◆秋日山人久不出今朝天气淸秋光濃可掬艸色翠相迎捫虱暮山碧敲門新筍生歸來重回首佳處未忘情

◆張監院過有客敲門久山人與鶴歸論文翻艸本換酒當蓑衣暫會還成別相歡且莫違明朝誦佳句此望漫依依

◆酒令觴至欲何語令嚴當謹聞茅容惟問稼李白只論文且喜無多客母辭過半醺故人知此老舉白解浮君

◆觀藥鑪自戲﹝二首﹞無病不服藥﹝康節語也﹞此懷淸更嘉歐陽或有道韓子豈無瑕羸疾嗟子久名方信彼誇回頭謝雞犬何日是仙家﹝退之服硫黃一疾訖不痊樂天詩也赤松共遊也不惡誰能忍饑啖仙藥已將壽夭付天公彼徒辛苦吾差楽東坡序歐陽子語也﹞地髓服仙艸黃精失采花徵永徧親友炊爨罄樵車屢敗從人笑偶成容我誇側聞僮僕語辛若是仙家

◆旅夜欹枕寂無寐沈思坐不禁靜中天地我閒裏去來令磊磊平生事休休今夜心何方有邊戍云外急淸砧

◆送友生無人慰幽獨之子罷登臨野鶴籠中態翔鴻天外音吾儒關丗運晚節見初心有問山間事白雲今更深

◆名醫張國綱挽捲良醫不出戶眞隱要逃名宿艸今如此春風宛若生一囊三丗藥兩子萬籝金平昔憂多病懷賢倍有情

◆送成判官釋菜成鄕約從君此例新歡遊渾幾日離索又殘春相愛求詩切臨行枉駕頻幾年人事絕送子爲情親

◆盧斈士按察江東不廢蒭蕘賤狂言試一聽品題停月旦言動律東銘飲少得眞樂吟多損性靈靑燈四書外澹泊養遐齡

◆郭判官按察廣右謝病三公掾分司五嶺南桂山天下秀憲府百僚參夜泊防風浪晨徵避瘴嵐遙知慈母念先汝過湘潭

◆愓子忠緫管福州燕趙多豪傑楊侯气自奇風流猶丗冑開爽亦天資尊俎論交地江山送別時閩中有佳政聊用慰相思

◆登保府市閣十載雞泉隱今朝市閣晴民謠混諸國裏號帶軍營瀛海依依見堯山隱隱橫懷仙與思古獨立若爲情

◆烏古論顯之母夫人挽章冠帔金源舊門閳戚裏榮鶴悲人丗短銅泣露盤輕往事驚波去新墳宿艸生烏啼原上樹霜月有餘淸

◆劉仲文挽章﹝並序﹞仲文名郁祈州蒲陰人少從事毫府軍謝病歸杜門不出以春秋左氏學爲業所居裏名黃臺因以爲號後仕京師爲將仕郎年六十餘命酌賦詩而終子允今爲太常奉禮郎楚塞十年役黃臺一室春從軍有何樂學道不知貧生子爲名士居鄕稱善人死生無所恨今古一丘塵

◆送成從事易水河梁夢回頭巳十春相逢驚我老送別向君頻求贈攀前例將詩認故人故山松菊在歸去未全貧

◆張察院分司臨安余杭古佳麗禦史重分司甘旨足爲養江山能助詩梅花春早晚潮候月盈虧紏按先從此陰陽恐失宜

◆簜尊宋祕監索賦南國有奇竹天然成酒尊來因交趾使價重祕書門含蓄中誰似堅貞節尙存盤盂古人意觀象可忘言

◆寄子東太守一夕西山客十年往事非黃塵驚我老靑眼似君稀別浦秋容靜離亭艸色微殷勤重寄謝後會不應違

◆示張源堂髙餘慶在道重魯齋傳洗眼名家後驚心大學年白頭負風鑑靑佩見時賢明日鹿門隱須君拜我前

◆宣慰孫公慶七十詩﹝並序﹞至元二十七年冬與處士張君察院張君提舉郭君都事張君飲教授趙君所工匠提舉孫謙繼至察院曰是家古丗官也將甲氏四丗矣今其翁正議公階是爲宣慰使歷事四朝登秩二品有子若孫皆佩金紫開歲七十尙躍馬不衰惟爵與齒實一鄕之望凡所與遊禮冝往慶在吾輩慶冝有詩於是約各爲詩一首言韻古律不拘旣成俾諸孫捧觴歌以獻壽公宜每篇爲盡一觴不辭十二月二十九日樵庵序爲仁存丗職得壽見陰功家產千金厚官衘二品隆子孫皆貴顯飲啖尙豪雄五福誰全備吾鄕有此公

◆嘉甫從親王鎭懷孟玆遊眞可樂兔苑更枌揄孝悌燕南選文章郝氏徒早年多急難晚節足歡娛寄語賢児侄詩書是逺圖

靜修先生文集卷之八七言律詩

◆春陰澹澹春云暖更輕一身酒力若云生無人也笑樂所使未醉先休气始平時雨沾祜或有蘗微風著物不聞聲人生日用本無事閒倚西窻候晚晴

◆秋日有感自恐規模日蹙然毎便孤坐靜無邊仰觀俯察無多地往古來今共此天或知或愚能幾里一嗚一止又千年南山正在悠然處目送孤鴻手絕弦

◆多病多病年來放盡慵一龕堅定避深冬欲忘言處飲先醉不得意時山故濃只許國人知我陋﹝見邵子無名公序﹞無妨髙論笑吾庸﹝見司馬公庸書序﹞西巖近有靈芝種爲謝白雲著意封

◆日午日午雲輕艸色蘇出門杖屨自徐徐乾坤俯仰窺難見花柳靑紅畫不如靜處規模惟厭小動時文理卻嫌疏眼前光景無窮態注盡濂溪太極圖

◆偶成一語未能分付時難言方信到眞知道參天地用何小心有羲皇生豈遲後丗直湏要揚子百年卽我是鍾期折花笑對滄浪影不覺東風就手吹

◆湖上湖上幽居事事幽臥看書卷坐埀鉤晴窻閒是長年國暑簟靜爲無熱丘心逺何妨在人境室虛元自有天遊家人大笑詢生理報我西風咫尺秋

◆十月朔展省後登古城有感手綫西風失獘衣髙城煙樹掛斜暉徘徊飛鳥不忍去蕩漾滄波如欲歸幾爲霜來驚露往每因物是見人非詩書未辦鄕鄰化道徳初心恐易違

◆道士孫伯英容城故居﹝並序﹞伯英名邦傑丗爲縣之貴族遺山元公爲作墓銘稱其遊太學所與交皆天下名士气甚髙見金丗已亂天下事無可爲思得肆志方外以耗壯心而老歳月遂爲黃冠師以終葬亳之太淸宮側時年五十一因兒時甞見先君子錄其家丗文行之美以示鄕人今過其居感而賦詩政敎才气敵希夷冠帔翻然亦未宜誰辦胡寅論鴻客﹝見讀史管見﹞只除坡老識安期﹝見安期生詩﹞可憐喬木空秋色惟有靑山似舊時欲傳先賢問遺事故園猿鶴不勝悲

◆過鄕縣西方古故居﹝並序﹞古金大定間人甞舉進士不第遂歸獨居一室置琴書其側不妄與人交縣令佐公服候門亦以遜辭謝遣之有田數十畒食其所獲如菽熟惟食菽鄕人好事者欲以米易之不聽曰是天所食者不可易也監察禦史按行郡邑聞其行止之不報其爲人蓋亦近於聖學之所謂狷史家之所謂獨行者歟先父每舉以律鄕人之貪鄙者故鄕人至今能道之古死無後其丘隴已爲樵牧區今過其居亦莽焉荊棘中矣不覺感嘆夫發潛徳而紀先賢實後生之責也顧力未能焉姑題詩以紀先父之訓云名姓初聞自過庭山田力食老窮經鄕閭月旦歸公論耆宿風流尙典刑感事重吟鳧繹集懷賢誰築聘君亭還家遊子悲千種念舊思親淚最靑

◆登雄州城樓古戍寒云接渺茫故鄕遊子動悲涼江山自古有佳客煙雨爲誰畱太行野色分將愁外緑物華呈出夜來霜海門何處秋聲急極目滄波空夕陽

◆夢先隴望望東阡見松桂孤云爲我且踟躇十年一夢等閒過四海此身何慮無千丈春暉空寸艸萬山明月只啼烏舊家三徑今誰主羨殺河汾有獘廬

◆宿玉泉村﹝先父甞欲卜隱於此﹞怪見淸暉逼晚襟太行眉宇未消沈徘徊終日不忍去寂寞髙盟如可尋欲向孤云問蹤迹只應老樹記登臨棲遲零落如今此淚盡韋齋刻印心

◆外家西園李花無邊晴雪映柴扉夢裏繁華又一非人與丘山屬零落天敎艸樹記芳菲每因寒節來相訪重爲餘香不忍歸里社他年有成約結庵終擬號春暉

◆入山艸露蛛絲曉日明亂虫秋意有先聲屈盤未轉坡陀盡蒼翠忽從懷抱生一徑峯回失南北兩山云近異陰晴天公若會登臨意可信傷心畫得成

◆晚眺巖姿濃淡似吾詩云點靑山學鬢絲老樹遺臺秋最早斜陽流水鳥偏遲無人能解此時意如我曾來前古誰本爲登臨解陶寫豈知揺落更堪悲

◆山中月夕滿懷幽思自蕭蕭沈對空山夜正遙四壁晴秋霜著色一天明水月生潮歌傳巖谷聲豪宕酒泛星河影動揺醉裏似聞猿鶴語百年人境有今宵

◆惡鳥山中夜夜聞惡鳥惡鳥聲中似訴渠气運變遷皆以類陰陽對待不相無形聲如此誰憐我天地初生已有子能辦春風長白日願將花柳付提壷

◆五月二十三日登城樓獨倚危欄數鬢毛一簾輕燕晚涼髙云移山影亂初定雨帶風聲來漸豪物外此天才一幕人間何事不秋毫逺遊未盡平生興幾欲狂歌續楚騷

◆曉出西塘塘水隨人緩步行哀湍激石故輕淸太行穠秀霜洗淨全趙規模天鑿成偶爲登臨發悲詠忽從毛髮散秋聲殷勤莫盡尊中酒畱到靑山佳處傾

◆良辰莫遣閒愁負此身鶯花逐日是良辰乾坤苛癢元關我土木衣冠亦象人大徳豈容輕錄怨小疵休廢更求醇此中空洞渾無物萬紫千紅緫屬春

◆南樓登臨秋思動鄕關展盡晴波落照間嘆老自非緣白髮愛閒元不爲靑山幾經分合丗良苦不管興亡天自閒初擬慿欄浩歌發壯懷空與白鷗還

◆野亭會飲﹝三首﹞列坐平分艸色勻四圍天設翠屏新不可一日無此客安得四時長是春野鶴自成難進狀江鷗不作近前嗔鳥聲似向花枝說好个羲皇向上人曵杖蕭然一幅巾山夫野老解相親橫身物內誰爲我賦象天中彼亦人細數平生無此會不來一醉負今春舉杯自壽復自笑萬壑煙霞吾豈貧行樂人生當及辰今朝光景爲誰新林陰薄薄微露日花气溶溶暖著人春色十分看欲盡鳥聲千種聽難眞東風就手吹殘酒無限靑山動翠鱗

◆淺酌淺酌微吟意自眞新詩攺罷酒微醺流鶯暗逐春光老獨鶴濳驚夜景分共見白駒如晚景豈知蒼狗是浮雲無邊風月誰無分只恐靈臺未屬君

◆夢鎭州潭園﹝先父舊隱﹞昨夜分明是鎭州溪潭先子舊曾遊魂來千里太行碧夢覺滿庭煙水秋古淡園林無限意登臨今昔幾人愁當年猿鶴應無恙爭信書郎漫白頭

◆過鎭州太行迎馬郁蒼蒼兩岸灘聲帶夕陽霜與秋容增古淡樹因煙景恣微茫閱人歲月眞無謂得意江山差自彊曾記城南舊時路十年回首盡堪傷

◆井陘淮陰侯廟﹝二首﹞饑僮羸馬倦重遊萬將分兵此坐籌滅項豈知秦尙在奪齊便覺漢無憂英彭一體誰遺類絳灌諸孫自列侯愛殺鹿泉泉下水亂山百折只東流許身良犬笑君癡怏怏難勝巳自危知數相推難免死才名如此豈無疑兩年藩鎭眞猶假十載君臣喜又悲最恨當時蕭相國直敎三族到全夷

◆讀漢髙帝紀禮樂經秦掃地空遺民洗眼續王風規模自襲挾書律舉錯惟推約法功魯國兩生心獨逺新城三老義誰同只知才到蕭曹盡可信髙皇是沛公

◆易臺望中孤鳥入消沈云帶離愁結暮陰萬國河山有燕趙百年風气尙遼金物華暗與秋光老杯酒不隨人意深無限霜松動巖壑天敎揺落助淸吟

◆秋夕大風有感坤輿聞說若行舟乘此眞堪萬里遊大塊气豪知寡和黃紬坐穩覺無求窻間小艸根自賀云外髙松聲亦愁明日西山想淸瘦天敎老眼看晴秋

◆盆池自慚眼孔一盆多柰此無邊風月何莫道渾非九云夢不妨能著百東坡斡旋在手天隨轉虛靜如心景自過誰弄扁舟詫吳越爲言吾老怯風波

◆水燈南湖新緑破春容一炬才分萬炬同共說金膏能有景豈知陰火解生紅魚龍水樂三更後星漢仙槎一色中喚起東坡看淸曉向來碧海又靑銅

◆方鏡當年玉斧落何方陰魄誰敎擬大陽翻起坤輿看鰲背借來心鏡發天藏衣冠嚴肅知無愧肝膽輪囷覺有芒四海風塵競白日托身分我鑑中涼

◆西窻洛水秦山夢寐前風流陳邵兩臒僊中峯太華五千仞皇極一元十萬年廝役閱來歸舊隱迷藏畫出稱髙眠人間此意今誰會臥看西窻生暮煙

◆有懷飄飄遺丗覺身輕尙友千年凜若生瑞日祥雲程伯子冰壷秋月李延平浮塵滄海人事換晴雪太行眉宇淸倚杖歸來北窻下一樽濁酒爲誰傾

◆記夢﹝並序﹞至元戊寅十一月二十四日夢十餘老翁衣冠甚偉以章疏薦子童中署予爲金文山人而見稱之語甚多旣覺惟記松栢歳寒桑楡晚景之句而毎句之下又各忘其六字遂以詩記之夢中說夢巳成癡更擬從翁問所疑松栢歳寒應有謂桑楡晚景欲何爲名書丹闕非吾望家在金文不自知果有僊山隔塵土先生亦欲住仇池

◆捲簾捲簾雲樹散微明淡似幽人百慮輕眞宰雕鏤亦良苦洪鑪消鑠似無情空巖月出人境失灝露秋嚴山气生欲寫天機誰領會西風吹作棹歌聲

◆偶作爲貪風月重登臨感慨幽懷不易禁靜裏形神君與我眼中興廢古猶今區區此丗眞何物落落平生只寸心間道江湖好煙水飛鴻滅沒有遺音

◆髙亭髙亭云錦繞淸流便是吾家太乙舟山影酒揺千疊翠雨聲窻納一天秋襟懷灑落境長勝云影空明天共遊笑向白鷗問塵丗幾人曾信有滄洲

◆放歌未湏鵬翼賦垂云老眼水壷亦自新碧落銀河見髙舉紅塵白日屬何人累累坐閱秋風客擾擾空悲地上臣左挽浮丘一杯酒吾言誇矣不湏嗔

◆自適久矣黃塵絕往還惟餘風月到柴關淸霜烈日從渠畏野鶴孤云覺自閒天上銀河連碧落人間秋色對南山髙吟大醉堯夫老只有豪誇不易刪

◆老岸老岸陰陰雲樹淸紫門寂寂緑苔生空明萬象隨月出水墨四山因雨成千古心期破茅屋百年人事短燈檠道人不是悲秋客聽盡疏蛩夜夜聲

◆丗上丗上悠悠盡自爭眼中隱隱放敎平飛蠅觸鼻人爭怒落葉臨頭我漫驚旣有陽秋暗消長何湏靑白太分明蒺藜原上靑霜重辛苦十年跣足行

◆幾葉幾葉疏桐萬斛秋四山淸露一窻幽人能知足隨處樂心若忘機百慮休事物閱來如有悟囊箱空慣巳無羞醉中曾聽家人語老子年來不解愁

◆萬古萬古遺編未寂寥一窻風露晚蕭騷有時陶令羲黃上何物元龍湖海豪鼷鼠千鈞宜自惜蟾蜍寸鐡亦徒勞年來點檢人間事問舎求田計最髙

◆老大老大情懷隨處樂幽閒气味逐時添平生長物不入室一日百錢輒下簾題品雲山寧有諱收羅風月不妨廉客來恐說閒興廢茶罷呼碁信手拈

◆山石山石那容玉獨堅人生磨滅殆天憐畫蛇最戒足無用書馬常憂尾不全誰見虎須眞可捋自慚雞肋豈勝拳誤人每笑婁師徳不領春生未唾前

◆人生人生底用費閒思物理通來盡我師凍雀猶能樂生處秋花元不厭開時齊姜必娶終無偶秦越未生寧乏醫若道求安湏待足百年何日可伸眉

◆夏日卽事迂疏爭笑近淸狂多病筋骸可預防久乏園蔬因種藥不畱窻紙爲抄方閒從鳥雀分晴晝靜與蛩螿共晚涼莫道幽人好標置北窻自古有羲黃

◆冬日砂瓶豆粥土牀煙中有幽人意漫然元晦居山豈懷土仲尼微服卽知天閒中作計飽爲上書外論交睡最賢小子應門當拜客病夫便靜乞相憐

◆午窻終歳柴荊掩寂寥物情多忌恐難逃家居關白惟求省應物寒溫亦憚勞陳瓘只知炊餅大元龍新厭臥牀髙午窻葉影風成陣病擁紬衾气尙豪

◆馬酒漢家挏馬豈無傳力盡皮囊味始全胸次沃焦常八九眼中騋牝少三千百杯誰有神駒气一幕何分勅勒天彼酪猶能奴命茗南風到此更淒然

◆平昔平昔襟期鏡屢看而今渉丗願髙年自憐不唾靑城地共笑仍憂杞國天履影無傷猶不忍吹虀𨿽誤亦當然人間萬事思空徧依舊西窻理斷編

◆冬日迂疏懶散百無能半似田翁半似僧制薬就圍煨芋火檢方聊趂剝麻燈自知豪爽今無復共道癡顚舊不曾閒倚南窻貪覓虱敲門人怪不時應

◆次人韻樂天方識淡中甜安土無妨著處黏道在市朝皆可隱機忘鷗鳥亦無嫌窻虛不礙山云度樹老慣經秋气嚴丗上閒愁渾幾許而今靑鏡滿霜髯

◆中秋天借無雲雨借淸月邊涼露滴無聲只知老子興不淺誰信太虛白亦生四海誰當共人影寸心直擬配髙明﹝二句夢中得﹞乾坤元有冰壷在回首紅塵意未平

◆人情人情雲雨九疑山丗路風濤八節灘共說長安如日近豈知蜀道比天難浮航莫笑腰舟渡坎井終當系木觀會取登髙有良法此身何地不平寛﹝溫公日登髙有法徐行則不困腳踏實地則不危﹞

◆次韻答張夢符侍郎臒然一榻臥成痕多病人疏自古云執別三年猶念我開緘千里若逢君家聲舊仰遼東鶴才望今稱冀北羣每憶琴尊前日雅幾回搔首賦停雲

靜修先生文集卷之九七言律詩

◆有客門前有客通名姓一別十年記憶無鬢髮俱驚各衰白行藏巳渉幾榮枯急呼滿酌辭醅軟聊用親甞補飯麄深感故來兼久候送歸𨿽病不湏扶

◆雨夜夢覺呼童問幾更未譍先作不平鳴山深六月有秋意夜靜滿城惟雨聲四海虛名此身愧百年浮丗寸心驚誰敎檐澑如愁思欲斷還連直到明

◆現前萬事除無取現前此身隨處可周旋居南懷北豈安土巳夏願春非樂天誰謂包涵心有外我知彌滿道無偏洞觀今古平平在剩盡區區智與權

◆上冢鄕鄰見戲說兒童日日相邀社酒紅故國無家仍是客病軀未老錯呼翁裏胥驗帖徵遊戶縣長聞名謁下風欲向溪南訪喬木不禁煙雨正空蒙

◆桃花菊東籬元不是天臺誰挽春風到酒杯丹藥有靈能換種黃花從此不湏開已經晚節霜才識不是寒香蝶亦猜老眼淵明不今古幾回春去復秋來

◆夏日幽居﹝二首﹞隱幾靑山意獨長回看人丗易炎涼栽培得力江陵橘薄悪傷心陸氏莊莫就一時論絳灌要從千載到羲黃人間何處莵裘好擬問希夷買睡鄕閉門終歳澹無求雲雨人情亦可憂鬥酒難酬滿車望杯羮直結殺身讎平生幾緉謾多苦一日百錢姑少休山鳥不鳴林影靜臥看蛛网罥蜉蝣

◆夏日飲山亭借住郊園舊有緣緑陰淸晝靜中便空鉤意釣魚亦樂髙枕臥遊山自前露引松香來酒盞雨催花气潤吟箋人來毎問農桑事考證牀頭種樹篇

◆午睡閒中何事不淸妍鳥戀花陰伴晝眠窻外雨晴山有暈枕邊風息樹無弦面前多放寛平地方寸嚴臨咫尺天萬古羲皇有餘意不妨分我百來年

◆新晴小雨新晴艸色蘇家園生理未全疏埋盆欲學魚千里試地先栽芋一區時與老農談稼穡不因閒客罷琴書乾坤妙處無人會臥看墻陰雀哺雛

◆醉梨白雪春香洗未殘玄霜誰遺凍成團漆封圎顆盤增滑蜜和濃漿齒避寒緑蟻從今忘病渴金花無地著余酸快人風味依然在莫作尋常軟熟看

◆送人官浙西江海十年幾戰酣劫灰飛盡到耕蠶亂離文物想猶在凋獘徵科恐未堪眼底興亡卽今古胸中形勝欠東南因君漸有扁舟興佇待淸風洗瘴嵐

◆九日客至有人車馬訪柴桑怪見寒花滿意黃莫對靑山談丗事試將華發照滄浪淵明不與白蓮社程子猶憐緑野堂他日燕南話耆舊此回風味亦難忘

◆贈趙丈八十詩﹝並序﹞趙丈字澤民金義宗初年應律科中天下第一授商州知法尋除左部檢法遷新息令北渡客順天中統初擢爲左三部司正致仕景州判官爲人樂易寡黙甞與先人同應眞定宣撫司辟召故予以父執事之今年八十餘里人好事者榮其壽諸公爲賦詩而求予倡焉律學專門自可疑更從報施論心期干戈畱在三章法松菊歸來兩鬢絲再拜通家惟此老百年渉丗亦吾師平生辦作耆英序慚愧胸中壽域碑

◆九月晦日過鎭州宿趙徵士黃極道庵慘酷姦訛禍丗親翕張無復見眞淳藏來龜六終畱殻調中狙三巳自塵符藥眞能度衰俗漁樵卻恐有幽人摩挲石刻皆名筆庭下寒花不似春﹝庵取象藏六﹞

◆寄張之傑便擬庭闈捧檄過直湏隨俗苦揚波一瓢有樂誰云細三釡無歡亦謾多戰國遺風余管樂南朝淸議尙王何見人時樣知吾拙獨誦滄浪太古歌

◆黃精地黃合釀名以地僊酒僊家名品對嵳峩誰信幽人用物多酒面白雲招我在杯中華發柰君何西山秀气斸欲盡易水寒聲釀亦和未望天行望千歳舉觴當和紫陽歌﹝云臥天行非予敢議守一處和千二百歳晦翁調息箴也﹞

◆席上分賦二杯﹝二首﹞隴鳥回頭意若何刳腸欲我鑑紅螺微茫山色詩痕在灔澦灘聲飲興多聖處巳分糟與蟹醉來惟見酒成波千年醒殺江魚腹應恨生身向汨羅﹝右螺﹞希夷尊俎永相忘混沌鑿開見此觴金橘有天容逸老靑田無地避餘香雲中招飲畱仙掌物外尋眞得醉鄕試向峨眉問啼鳥人間紅雨幾斜陽﹝後蜀紀劉光祚進桃核杯云得於華山陳摶邵康節謝人恵希夷尊詩有仙掌峯巒峭不收希夷去後遂無儔能斟時事髙擡手善酌人情略撥頭之句右桃﹞

◆張氏西園水府生煙晚更蒼翠陰含雨暗生涼人間豈有赤松子天上應無緑野堂一日平原驚客散千年郭隗又臺荒誰敎老樹夕陽在畱與慿欄遣興長

◆示彩鱗相思擬話百年情燈火直湏幾徹明繼志未論班氏史隆師何用鄭公名人門忠孝寧無責學術淵源先有盟欲寄君詩仍感泣野夫能有幾門生

◆除夕莫道春風室罄懸試看孤影伴頹然浮雲往事空千変淸鏡明朝又一年頭上無繩系白日胸中有石補靑天幾時能了西山約六角黃牛二頃田

◆秋郊行過靑林徑欲還誰家茅屋在林間云初湧出半含雨風漸吹開微露山丗味甞來知懶貴物華老盡覺秋閒天敎勝境爲詩敵未許幽人穩閉關

◆薔薇酒顏色酴醾茉莉香琉璃到手會湏甞一杯滄海泡成幻萬古花庵醉有鄕涼冷並收天水碧輕醇猶帶女眞黃錦囊盡貯春風在別是僊家不老方﹝服食家有餌薔薇法﹞

◆送董巨濟尋親花繞東鄰竹馬鞭春隨西舎板輿肩白雲尙在棲遲地彩服俄驚喜懼年樵爨定知生處楽兒孫多向老來憐阿翁別後還家夢比擬思親恐未偏

◆賈氏溪堂澹澹春波逺更宜丘山華屋緫成非來今往古年華在厚地髙天人力微丗上紅塵無此客杯中明月有淸暉燕南盛事君湏記曾爲東湖盡醉歸

◆望易京亂山西下鬰岧嶤還我燕南避丗謡天作髙秋何索寞云生故壘自飄蕭誰敎神器歸羣盜只見金人泣本朝莫怪風雷有餘怒田疇英烈未全消

◆七月九日往雄州秋聲浩簜動晴雲感慨悲歌气尙存灑落規模余顯徳承平文物記金源生存華屋今焦土忠孝遺風自一門白髮相逢幾人在蒼煙喬木易黃昏

◆水門庵池煙林影澹無姿物外髙寒兩石磯雲水流行寧有迹乾坤俯仰自相依波涵晴景動猶靜鳥戀幽人去復歸回首塵緣吾未了靈風且莫故吹衣

◆答或者以所注孫子見示﹝二首﹞學術兵農豈盡無規模如此亦區區權書不免增多口霸論誰教混一途親手申韓如果有許身管樂未全誣千秋萬古中庸在畱與橫渠作後圖﹝邵公武讀書志有橫渠少年注尉繚子一卷﹞誰遣歐陽筆有神微詞端不赦堯臣樵夫見笑寧無愧童子羞稱亦可人但得躬耕全性命猶勝偏霸在風塵蒭蕘一語宜深聽樓上元龍且莫嗔

◆溪光亭看雨萬山齊擁白煙來木杪先聲失怒雷海嶽奔崩換毛骨榦坤收斂入肧胎龍公所蘊有如此塵丗一淸何壯哉坐看神功空束手夕陽華發對蒼苔

◆避暑玉溪山風露撩人盡力淸也應知我到禪扃秋聲滿谷有生气山意帶煙成逺形皎月欲升天失色白雲初出樹畱靑他年若訪經行處合有先生避暑亭

◆飲江漢白髙亭飲興動江山爲捲灘聲入坐間糟曲眞能釀滄海魚龍直恐盡神姦襄流謾說葡萄暖僊國曾分玉液慳聞道兵塵埋楚甸一杯誰與洗愁顏

◆鄕先生漢韓太傅嬰墓章句區區老益堅百年軻死巳無傳四詩今並毛公廢三策聊存董相賢祀典曾聞鄕社在荒墳重爲里人憐弦歌燕趙今誰見髙詠周南獨慨然

◆玉柱雙淸香二气元從太極分浮雲起滅見來眞白虹貫日豪華散砥柱中流意象新方寸有靈涵大塊頭顱無物隔蒼旻藍田萬里煙生玉禾辦晴窻半穂春﹝心無外體無間吾燻鑪銘也﹞

◆對菊迂疏不辦一身謀鬢髮空添四海憂畫本流民今復見詩家逃屋爲誰畱黃茅安得千間廈白布空歌萬里裘政有南風曲中意可能獨醉菊花秋

◆西湖水竇深藏十畒煙賣書直欲買魚船數椽破屋巳自足四海虛名良可憐醉後不知淸露下興來擬共白鷗眠濂溪謾有當年志老去而今只愛蓮

◆玉乳峯亂山如擁欲爭先惟許孤峯入馬鞭舊見劍光曽犯斗誰敎箭筈亦通天只應絕頂千年石中有齊州九點煙安得淩風乘此去東遊滄海看桑田

◆積雨萬象何爲入杳冥懸知物外自髙明前年憂旱有今歳半月閉門如一生捧日謾勞中夜夢補天誰識寸心誠陰雲政使髙千丈坐受魚頭恐未平

◆溪光亭小憇尋涼隨水到溪亭十里緑陰慚鳥聲自惜筋骸恆丗故豈知風露巳秋淸白雲似與山爭秀落日放敎川盡平六月農家猶赤地登臨舒嘯若爲情

◆都山劉丈九十詩卷感事還悲負米身此生無復九齡親干戈誰共知年喜天地獨全愛日眞只擬商顏亦秦土豈期唐水尙堯民胸中壽域平生在開卷題詩覺有神

◆秋夜巳喜山深稱野情每慚無物慰諸生書貪日課不時睡雞爲誦聲長早鳴病後端居信張詠靜中未發有延平誰知今日絕弦意卻恐人間知此聲

◆憫旱農父看云淚亦幹靈湫誰信欲生煙萬金良藥汗猶出一寸丹心天可旋未便無食思樂土不禁憂國願丰年爲占河漢中宵起獨對殘燈理斷編

◆過徐橋老岸石欄曙色分只疑身是入山云十年往事不回顧百里淸泉如可聞人丗誰敎有長路坤靈終亦化塵氛興亡更遣陂塘在幾欲悲歌酒未醺

◆宿龍宮擬欲題詩贈白雲且傾濁酒洗塵氛閒將談笑論當丗卻喜稱呼是隱君天柱舊曾分戶帖神林今又有移文夜深長鋏悲歌罷此曲山靈恐未聞

◆過東安趙宋先塋五李風煙慘晝霾渠兒有志亦雄哉累朝禪策皆虛器千古黃袍又厲階文物漢唐今巳盡史編南北更堪哀荒墳一品知何處猶遣石麟艸半埋

◆秋夜坐困沈思彊起行虛庭涼露下無聲爲爾寂寂人莫笑不肯碌碌君何成萬古興亡天亦老百年身丗夜難明情知不爲學仙去也欲蓬瀛寄此生

◆洪元宮﹝明日擬到天城﹞樹邊平野接晴霞腳底淸江走白沙方外道人畱客住門前塵丗倩山遮自慚爛賞無多暇更有行窩第二家煙雨兩陂皆古木興來便作上天槎

◆哭王之才編修艸艸離觴記去年誰知此別是終天傳𨿽成癖今安用史未爲榮應自憐四坐髙談宛猶在一經白髮竟無傳交朋日與來書少不過西州亦泫然

◆張仲賢宣慰淮東過子山中臨別贈詩庸見定交之意云昨夜相逢終夕話今朝送別百年情丗緣盡付禪心在官況並隨詩境淸此日救焚猶有望他年勇退豈無盟知君苦愛希夷老莫厭山深不寄聲

◆白海靑扶余玉爪舊曾聞靑鳥猶沾海气昏掌上風標有如此眼中神駿更憐君平蕪未灑頭鵝血春水誰開獵騎門過應昏鴉莫回首霜拳髙興在空云

◆城樓待雨雨入江樓勢欲吞雷轟何止語難聞未憂彼岸將爲壑只恐吾山盡化云風伯爲誰能卻敵物華依舊嘆如焚百年人事今如此猛拍欄幹怨夕曛

◆憇謁山寺石田霜落晚簫騷一徑禪扃亦自髙九萬里風安稅駕三千丗界等秋毫山哀似苦天相罩秋老不禁詩大豪西望雙龍有髙隱結庵終擬近林臯

◆唐張忠孝山亭故墓斷碑藩鎭記當時杯酒談兵少牧之山色何曾間今昔人才初不限華夷水波風起心猶壯木杪秋生鬢已知莫更候雲臺上望武陽禾黍亦離離

◆武陽故臺仁義徒令此舌存轍環初不救紛紛天公欲爲秦漢計野色更無燕趙分滿眼兵塵余故壘一聲樵唱入秋云擬乘碣石觀滄海易水東流去不聞

◆次韻答範陽郭生黙坐誰窺樂境深無弦初不用知音曲肱睡起亦何事弄月歸來徒自吟多愧寄書勤訪道未嫌傾蓋卽論心西山百里平如案欲認東州煙雨侵

◆登武遂北城神州英气鬰髙寒臂斷爭敎不再連千古傷心有開運幾人臨死問幽燕平生臥榻今如此百萬私錢亦可憐咫尺白溝已南北區區銅馬爲誰堅

靜修先生文集卷之十七言律詩

◆定興文廟枯杏復花其尹求詩﹝縣君奉議府君故治﹞手澤天敎檜蘗存窮鄕枯朽亦沾恩敢將吾道論榮悴且喜甘棠見子孫但使儒林有根柢會看寒谷變春溫題詩當作諸公唱百里東州又故園

◆訾相士詩卷形聲感物卽天成善惡因心有相生人事百年隨反復天容一日幾陰晴僕夫茗捥何妨共廝役王門未可輕不向訾家洲上醉胸中風鑑恐難平

◆寄彥通靑芻白飯思依然燈火山亭暮雨前不意相思渾百里直敎一別動經年久甘分席樵夫下敢望過門長者先自是煙霞愛招客可無佳句助淸妍

◆癸酉大雨次人韻黒風吹海入天瓢誰信銀河直下潮渾沌只疑還太古規模應欲復唐堯衣冠半夜方孤坐塵混千年共一漂且喜開簾見白日不湏隴畒問秋苗

◆次韻答河間趙君玉見寄出門紛擾互相侵常使幽人懶病深前月借書來水北去年采藥到城陰黃精巳倩徐生斸蒼術新敎石老尋只有煙霞肯賖借無人曾送買山金

◆次韻答王之才見寄瀟瀟霜葉打窻疏耿耿寒燈伴獨居鄕議謾評康節僻後賢方識子云書詩成已破三緘戒臂穩因思九折初明日相望在何處靑山佳處卽吾廬

◆付阿山誦十畒荒田不自耕半空樓觀幾時成人因遇困方言命我爲求奇反喪名此去要知燈是火向來空指鴈爲羮新詩銘在山童口百過髙歌告乃兄

◆水北道館會從气朗看春朝始信蘭亭水石遙物外壷公能避丗山中巢父不知堯波間明月隨吾取松上白雲如見招曉策重來有成約無妨談易對漁樵

◆與客會飲野亭遙岑一碧淡相依野態行雲意共遲多病畱侯寧復偉長身諸葛但如癡相思千里尊酒盡永嘯一聲山鳥悲風袖翩翩此何處靑林西北雨來時

◆晨坐共笑龕中坐巳癡環堂燈火誦聲遲人才興替丗所系瓶水溫涼天可知荖健每因多病後一寒偏怯欲明時三年馬隊成何事采菊南山舊有期

◆野興得意江山入酒樽乾坤英气未沈淪莫思丗事兼身事不薄今人愛古人明月淸風無盡藏野花啼鳥一般春客來惟說煙霞好只恐先生醉後嗔

◆郭太守提舉松江蔡公聲望動江東應識頭顱肖外翁陵谷初經新化日蒓鱸不似舊秋風看云正要忘憂計避瘴無如寡欲功萬里吳松慿寄語並刀明日試胸中

◆新秋俗物何甞擾病懷憐渠孤憤若爲開人生如此亦安用野鶴翩然去不回萬古靑天畱月在幾聲白鴈送秋來西城無限峯巒好擬對一峯傾一杯

◆放歌莫道人生能幾何金銀宮闕亦無多垂楊流水輕風裏碧落銀河暮雨過天地此身眞逆旅雲山到處是行窩九原喚起堯夫老我舉一杯君試歌

◆雙淸堂遺址心逺由來地自偏若分心迹巳非賢結廬人境元無害跨鶴楊州更兩全石頂經龕有隨處山中學館竟何年馬頭果要爲初祖擬問西嵓借一廛

◆反垂柳短吟偃蹇髙松雪漫飛最憐憔悴緑楊枝靑絲曾識鶯聲軟黃葉俄驚馬足遲有分只偸春色早無心要結歳寒知不應再得東風力更與行人管別離

◆玉簪花中冰雪避秋陽月底陰陰鎖暗香玉痩每憂和露滴心淸惟恨有絲長且畱宛轉圍沈水莫遣聮翩入粉囊只許幽人太相似蒼苔疏雨北窻涼

◆爆栗山家愛客夜畱連奮發驚聞一栗先鑿竅誰言無渾沌弄九今喜得天全香甘合用金甌選冷淡那容玉版禪回首燕秦幾陵谷眠中繁富竟何年

◆示有寄南鄰新膾北鄰醅莫忘蓮湖舊釣臺根柢自宜畱故土熖中眞見有寒灰短長無就相形看消息當從旣往推遙想西城共登眺水光山色亦悠哉

◆宿鄕僧致公房倦客歸來借夕眠偶因相敬識君賢常勤有酒沽陶令每愧無衣謝大顚謂暢墨名聊泛應論周陰助豈誠然平生親切冠巾語欲發還休亦可憐

◆哭申也悲來思汝不可置揮淚問予何所悲靑欲出藍今遽爾白能受采復誰期粥杯屢進知君篤藥褁親甞豈我欺從此陳編只獨理不堪燈火夜涼時

◆秋霖春旱泥倉恐謾傳誰從積雨得丰年麻衣有垢供秋蘚土銼無文換暁煙果爲松薪禁明月眞敎斥鹵變桑田胸中幾許晴霓在四海霖霪獨慨然

◆贈韓道人積學輸翁气稟眞胸中鵬賦自淩雲靈砂換骨知何物道籙降心亦謾云銅泣露盤經幾見鶴言華表竟誰聞風流大父承平事賴有當年李少君﹝韓及識予先大父今百三歳矣﹞

◆海南鳥越鳥羣飛朔漠濵气機千古見眞純紇幹風景今如此故國園林亦暮春精衛有情衘太華杜鵑無血到天津聲聲解墮金銅淚未信吳兒是木人

◆贈司馬道士仙界淸涼亦陸沈風流儒素渺難尋白雲自解畱佳客靑帔端能爍壯心知已未論鵬鳥賦移人先聽水仙琴野人近有南來興乞我庵前十畒陰﹝司馬氏陵川名家陵川或謂淸涼境界﹞

◆春日遊山川气迎晴澹作春泉聲招客浩如神隨時俯仰有魚鳥乘興往來無主賓碧水白鷗心共往浮雲蒼狗態誰眞平生經濟程夫子年少看山意巳親﹝不是吾儒本經濟等閒爭肯出山來明道少作﹞

◆會飲北山相逢相飲莫相違往事紛紛何足悲別後幾經滄海淺歸來豈止昔人非此山變滅終如我後會登臨知與誰今古區區等如此不湏辛苦嘆斜暉

◆次韻答趙君玉萬古西山翠不収一庵今在白雲頭開軒招月澹相對倚杖聽泉淸可收巳喜淩空有髙興豈知臥病阻同遊南湖燈火十年夢舊好何時得重修﹝來詩有千嵓萬壑春風動安得淩空訪靜修之句故及之﹞

◆登中山北城黃金一夕冷如鑌劉項蕭然恐未眞丗事惡盈應有數天心撥亂豈無人陵遷谷変橫流地卵復巢傾死節臣毛髮諸孫生气在九原精爽稟猶新﹝予曽伯祖奉議府君貞佑初死節中山而降沒焉﹞

◆題贈郤道人詩卷開卷煙霞著莫人紫芝瑤艸一方樽法筵古禮存三代野服遺風見一痕唐水堯山猶樂國葛洪張果有仙村何時輦母東鄰了老婦烹茶自應門

◆暮春山遊萬山傍繞翠爭新兩澗平分月有鄰木抄柴關如看畫松陰苔徑欲凝塵浮雲柳絮人間丗流水桃花物外春杯酒狂歌極浩蕩野煙晴樹望中勻

◆新曆山家歷日年年有林鳥園花報四時建戊預求尋藥月逢辰要及種瓜期胸中堯典二三策夢裏豳風第一詩餘韻千年宛如在晴窻捲捲不勝悲

◆千戶喬侯挽捲拱木秋聲尙凜然平生鄕國愧幽燕千家聚落郎山砦四海牢籠勅勤天龍虎風雲空一夢關河形勢記當年重侯累將應湏念創立艱難亦可憐

◆宿華陽臺石徑盤盤擁亂霞雲間雞犬是誰家空山月出人境失髙樹露涼秋气加蜀道靑天休種杞武陵流水謾尋花太行東北三千里盡借晴嵐染鬢華

◆飲聞雞臺出門人事厭紛紛春色三分巳二分十步離山九回顧一杯到手百無聞蒼茫天地有如此磊落古今何獨君欲向荒臺問遺迹水明沙浦只行雲

◆畱題山房靈風縹緲竹花飛怪石參荖樹影齊壷裏有天藏日月杯中無海飲虹蜺松生天古鶴應識路入白雲山盡低萬里黃塵一回首微茫煙水意淒迷

◆西山雅會山色舊無今日濃雅期新得與君同胸懷霽月千年後樽俎春風一月中靜裏乾坤無彼此眼前花柳各靑紅髙情久已忘琴了誰管殘陽送去鴻

◆次韻閔雨已酉凶丰不偶然今年千里土生煙夢遊樂國毎嫌覺望見僊云猶酷憐必竟蛟龍思得雨何勞蟣虱謾呼天山人萬慮消磨盡惟有憂農阻靜便

◆宿趙山人房有懷書劍南遊气吐蜺歸來華髮首難低江山應識千年鶴豪傑空慚半夜雞物外有天藏太古人間何地種丹荑相思日暮一杯酒望斷碧雲何處棲

◆有懷百年身丗付秋毫萬里雲霄有羽毛樓上詩成山欲動眼中人去气誰豪崔嵬自可兄呼石憔悴直湏僕命騷樽酒論文復何日西風迢逓暮鴻髙

◆樓上樓觀參荖接大荒五云分我白雲鄕臥之地上太行小來自帝傍春夢長灝露明河气蕭瑟黃塵落日煙蒼茫淸風簾外問何容玄鶴飛鳴天一方

◆白溝寶符藏山自可攻兒孫誰是出羣雄幽燕不照中天月丰沛空歌海內風趙晉元無四方誌澶淵堪笑百年功白溝移向江淮去止罪宣和恐未平

◆何太夫人生日夜夜東鄰有香火髙門因得百年心蟠桃結實丗誰見隆棟駭人根自深經卷病餘猶早起絲車老去亦親臨久知吾友閒居意惟願慈顏事不侵

◆次韻劉尙書尊號禮成萬姓瞻天仰泰階老人星見五雲開混同直擬千年論積累元從百丗來含哺豈能逃帝力有根無不待春雷舉頭日近長安逺葵藿傾心卽壽杯

◆貧士貧士出門多掣肘聞君幾次謾徘徊不思學館三年舊肯爲山翁百里來久倚通家略賓主新知不飲罷尊罍殷勤莫厭通宵話聽說天明卽欲回

◆故人見訪山中客子畏人常簡出病來庭戶益荒蕪多時略闕通書問逺路遙慚送藥湏掃地預占燈燼喜敲門遙認艸亭孤故人知我無供給故著看山慰野夫

◆淶陽李丈九十壽九十餘年何限事向人惟指鬢毛霜偶因飲酒驚遲醉不信看書托健忘還拜嗔扶緣敬客近遊多步爲居鄕自慚犢子顚狂在丗故艱難未備甞

◆登髙有感疏煙晴曉散輕寒秋色滿林霜气閒今古消沈幾白日乾坤灑落一靑山半生心苦頭先老兩姊墳荒淚未還瞬息西風解千里慿髙聊爲送餘潸

◆送人官吳中天徹藩籬要混通古來佳麗數吳中送君如對秋風起恨我不隨江水東五瘴可防鄕土異孤云湏念母心同畫圖畱取風煙看莫趂並刀一剪空

◆孫沁州哀挽驚看哀誄爲君傷一面十年不易忘秦府舊稱天下選燕人元有北方彊平生豪气余丘土寤寐神交只月梁聞說條陳有遺艸承家洗眼看髯郎

靜修先生文集卷之十一五言絕句

◆明珠穴﹝二首﹞珠從何處來秀與天地生涵蘊幾千古得此風雷聲山從何時裂珠去誰當還餘光爛猶在照我方寸間

◆滴水龕膚寸徧天下至靜涵氤氳因看石滴水窺見未生云

◆石潭淸不見羣魚暗不藏毒怪觀物得吾師終日欲相對

◆春日遊絲困無力欲起重悠揚芳艸落花滿相思春晝長

◆愼獨一葉下秋水微波去不停望中猶隱隱直欲到滄溟

◆毀譽子賤波及魯犂牛不累騂寸心仁厚處萬物自生成

◆偶書意當極快處心有不平時少忍容無害欲言當再思

◆夢中作溪童望水滿日夜愁不巳𨿽非鷗鷺身亦有相關意

◆觀化風雨何方來呼童出門望歸報是羣蜂聲在庭花上

◆四皓圖𨿽戀紫芝美難忘帝力深驅馳恨臣老髙尙豈初心

◆石鼎聮句圖玩丗如一鼎姓名誰得聞仙翁應自笑知我有鄒忻

◆白樂天琵琶行圖冀馬嘶寒風逐臣念鄕國江浦聞哀弦長吟望西北

◆百蝶圖芳蝶具百種幽花散紅翠道人觀物心一一見春意

◆子期聽琴圖琴瑟自吾事何求人賞音絕弦眞俗論不是古人心

◆夢題村舎壁上﹝己卯正月三日﹞村居有何樂所樂人眞淳回看城市中居此勝買鄰

◆村居雜詩﹝五首﹞鄰翁走相報隔窻呼我起數日不見山今朝翠如洗黃昏雨气濃喜色滿南畒誰知一夜風吹放門前柳獨立偶懷古臨風還自傷一聲樵唱起回首暮山蒼削樹題詩句畫沙知酒籌他年成故事蕭散更風流芳茵皆可藉緩步卽吾車乘興三杯酒隨行一策書

◆屏上艸虫﹝四首﹞螳螂﹕逢物卽能產其滋乃爾蕃不知何所積擬欲問乾坤蝸牛﹕背上穹廬好問虫誰汝施始知天地內棟宇匪人爲螻蛄﹕後利前還澀陰陽體叚分不湏觀兔尾卽此見羲文螽斯﹕陽施陰專受精醇物始眞虫魚寧解此聊用比振振

◆飲山亭雜花卉﹝八首﹞牡丹﹕丗變日以文花卉亦應爾懸知太古時其美未如此芍藥﹕宜致美人贈服之良有功分形𨿽異種气類暗相通薔薇﹕色染女眞黃露凝天水碧花間日月長朝暮閱兩國萱艸﹕丹鳯忽飛來喜色滿朝露何以稱此花白頭戲嬰孺夜合﹕消忿緣無毒合昏如識時韋弦千古意百繞惜芳枝酴醾﹕勿剪架上花不是畏多刺得蔭難忘枝曽向花陰醉木槿﹕巳拆暮𨿽落未榮朝又花生生如道體堪玩不堪嗟蜀葵﹕且勿論傾陽色香尢可喜人情輕所多共愛姚黃美

◆看雪雪花不擇地隨風恣飄蕩數片如有情飛落梅梢上

◆絕句溪童出門望鷗鷺滿空下江水澹無情盡是忘機者

◆出花下石緑珠井炙面昭君村坐令宜花地亦復愁移根

◆商方爵商爵旣云古那堪形更奇不宜燕市酒雅稱野夫詩

◆盆池有月湛秋影無風生小波澄心一相對今夜興如何

◆偶書﹝二首﹞累累山下冢渺渺嶺頭云歳晚不歸去笙鶴應望君昨日宋人苗今日牛山木寄語芒芒人管取牛羊牧

◆算盤不作甕商舞休停餅氏歌執籌仍蔽簏辛苦欲如何

◆呂洞賓畫像微茫洞庭曉蕭灑昆侖秋海蟾生碧天相從何處遊

◆鴈圖夢回煙水寒鴻鴈驚不起道人心久閒相忘有如此

◆史處士挽章平昔未相識幾回曽寄聲今朝聞謝丗便有故人情

◆飲山亭獨坐﹝二首﹞野性靜成癖幽居懶似髙靑山臥牀下初不厭人豪愛玩不能去山晴雲捲舒敲門者誰子聊復忍斯湏

◆偶成夢回聞雨聲忽覺是風葉問予何以知仰見梁間月

◆溪橋步月圖山中有幽人獨步溪橋月莫問興如何披圖亦淸絕

◆題山水扇頭﹝二首內一首六言﹞山近雨難暗樓髙秋易寒慿誰暮云表添我倚欄幹兩山環合一水中有老木參天不著幽人艸合誰收無限風煙

靜修先生文集卷之十二七言絕句

◆臘盡小雪初晴臘盡時無窮梅柳怨開遲人間不覺春來早只有吾家布被知

◆讀史評記錄紛紛巳失眞語言輕重在詞臣若將字字論心術恐有無邊受屈人

◆試筆﹝二首﹞得意好花開易落惱人芳艸燒還生亂多治少君知否陰偶陽奇理自明眼花不見羲之俗口快爭言杜甫村我欲鑿山藏此筆髙情千古約重論

◆山中客夜鞍馬南州五日程豈知物外有茅亭塵埃暑困人如醉月露夜涼天亦醒

◆抱陽南軒下瞰懸崖老木稠輕風毛髮散涼秋蒼苔白石夢初覺霽月疏雲天欲流

◆喜雨書事﹝六首﹞拍手兒童笑不休笑君前日爲誰憂天公自有甘霖在未管渠儂浪白頭一笑黃河一度淸自緣無物盡歡情今朝久旱雨三尺消得山人酒滿傾坐占庭蟻戰餘酣一飽無功益自慚但見人人厭粱肉野夫方覺薺苗甘雨晴物物自生春喜气浮空似有紋吾亦乾坤物中一相看艸樹共欣欣爲驗陰晴看漏星要知疏宻候檐聲夜來還卻當時睡不脫蓑衣直到明前日南湖枕白雲蛙聲每厭靜中聞今朝便覺笙歌上爲是多年不聽君

◆九日九飲﹝九首擬橫渠元日十詠體﹞一飲君聽第一歌誰從此際見天和醉鄕開物工夫宻春意空蒙尙未多二飲重賡第二歌春風毛髮欲婆娑寸心又到欣然處莫怪山人語漸多三飲山人笑且歌羲皇相去巳無多舉杯爲向諸君道自此光陰柰樂何四飲湏聽第四歌山人未醉覺顏酡囑君輕摘黃花露滴向杯心生小波五飲初喧四座歌黃花滿意入紅螺人間此樂知無復魚鳥聞聲亦泰和六飲相將醉境過令嚴斟淺欲如何秋香正滿黃花蕚宜與南山細拊摩七飲人驚飲量多兒童休唱接籬歌靑天一帽千年在只恐西風不柰何八飲人驚飲量過劇談不記竟云何杯中正有春風在無柰蕭蕭落葉多九飲蒼巖藉碧蓑江山揺落柰吾何干坤閉物肧胎宻中有山人第九歌

◆山行西崦人家竹映溪山深雨暗到來遲行窮谷口水才見流盡巖花春不知

◆銅雀瓦硯諸侯負漢巳堪憐直筆何爲亦魏編卻愛曹瞞臺上瓦至今猶屬建安年

◆春曉要看東風气象新登臨何處不尋春今朝煙雨細如霧生意空蒙畫得眞

◆以杖畫雪偶成玉華銀色浩無瑕方寸居然得故家云重風輕晴不快暮寒覺比曉來加

◆仙人圖﹝三首﹞千古誰傳海上山坐令人主厭塵寰蓬萊果有神仙在應悔虛名落丗間雲海蒼茫去復還人間此日是何年平生慣見秋風客只許汾陽會窅然悵望皇墳寂寞中何從事迹得崆峒可憐千古稱黃老誰識當年立極功

◆春暮病餘身丗澹無情但覺春來暖漸生送客出門花已謝問知昨日是淸明

◆講學而首章﹝二首﹞有樂如從天外來春風過處百花開政敎萬木夜殭立何害孤根暖獨回人將知我亦何從天在吾家度量中此語誤人君勿信我心無慍本沖融

◆講八佾首章﹝二首﹞以刀傷肌手自危割余痛切不勝悲心同義理元無間彼此俱看未忍時生意條然不遂春根株盤曲欲輪囷向前枝葉頑然了自此乾坤屬不仁

◆講周而不比章義理胸中好惡眞初非由己與由人混然生意流行在惟有枯荄不受春

◆講人之生也直章朝綱一紊國風沈人道方乖鬼境侵生理本直冝細玩蓍龜千古在人心

◆驕吝昨日深山興未闌今朝二女共髙寒施施便解驕妻妾乞態當從此際看

◆講求仁得仁章﹝二首﹞山下食薇老興便荊南采藥此心全乾坤月慘煙愁外畱我羲皇萬古天荊棘埋香死不禁淸泉芳徑愜幽尋移花旋看新生意方識西山忍餓心

◆一元萬古堂堂共一元欲於何處覓天根試從開閉中間看始覺乾元獨自尊﹝閉物之後有亥開物之前有丑惟子會正在開閉之申其意象可玩﹞

◆新居﹝二首﹞雪擁閒門盡未除小齋人道似禪居年來日曆無多事只有求方與借書萬事休關百病身書囊藥褁最相親年來愛與漁樵話恐有無心失位人

◆今月今月柴關幾客來擬從屐齒數莓苔求文道士花前至載酒門生雨後回

◆采栢圖翠袖重將栢子燻一般心苦爲思君思君不爲山中苦爲說山中有白雲

◆采藥黃精著雨宜深斸栢子經霜可爛收莫道幽人渾懶散一年忙處是深秋

◆堯民圖﹝四首﹞分得堯天一握多百年安樂邵家窩情知弄月吟風手不扣南山白石歌風气初開理漸融畫圖猶見帝無功意長丗短成何事誰及乾坤再日中平生喜作許東鄰百過摩挲畫本昏聞說詩人多感慨且休持送鄭監門臯夔遺像凜猶存更比淩煙意气眞但使尊前有如此不慚只作許東鄰

◆豳風圖﹝三首﹞畫裏春風在眼前詩中雅意若爲傳慿誰更諎弦歌了細味周家八百年惟願將身入畫中野人何敢夢周公一區共買橫渠上盡有新詩續正風采詩千古要觀風十室誰言九室空寄語當年長樂老回頭無忘聶夷中

◆觀梅有感東風吹落戰塵沙夢想西湖處士家只恐江南春意減此心元不爲梅花

◆山家馬蹄踏水亂明霞醉袖迎風受落花怪見溪童出門望鵲聲先我到山家

◆溪上坐久蒼苔如見侵攜笻隨水就輕陰松風似厭灘聲小云影旋移山色深

◆偶書蜜割舊脾花又發泥生新兩燕方還一瓢有分吾自足萬物勞生誰獨閒

◆西郊偶因訪客出西城一色寒蕪滿意平行過溪橋甞腳力招來野老問山名

◆夏日庭戶無人緑滿苔巡檐繞砌菜花開酒醒夢覺日將午蜂學逺山風雨來

◆早秋昨朝一葉見秋生今日千巖萬壑淸欲借西風蘇病骨暫來石上聽松聲

◆春盡艸合垂簾晝掩扉客來如我出門稀鳥鳴澹與人相對花落方知春巳歸

◆寒食道中簪花楚楚歸寧女荷鍤紛紛上塜人萬古人心生意在又隨桃李一畨春

◆行藥有感未言先嘆少知者有客每憂無可人偶到階前見芳艸乾坤何物不歸春

◆故園寒食淸明酒熟老人醉拜掃歸來壯士耕此是吾家舊寒食只今惟有故鄕情

◆山家孟氏養親惟小園董生有吏索租錢畱詩自愧非韓杜聊記林宗識子賢

◆宿山寺四面雲山消百憂一方禪榻有眞遊月明夢覺不知夜雨過風生渾是秋

◆感事髙天厚地古今同共在人形視息中四海堂堂皆漢土誰知流淚在金銅

◆廢園路傍雙石立崔嵬曾見遊人幾往來想得當年全盛日好山橫處盡樓臺

◆記夢眼中天變暗星文腳底雷轟震寢門領取天公仁愛意此心存處更存存

◆己卯九月卄八日夢過先妣墓得詩覺而忘其第三句因足成之只應老母心酸處還似孤兒淚盡時畱在此身成底事回頭二十四年悲﹝先母下丗今二十四年矣﹞

◆己卯元日﹝二首﹞西湖泣血夜將分感激無如此念眞四十頭顱今日數悠悠歳月屬何人文廟秋風黙坐時慨然千古入沈思許身尙省初心在道徳而今竟似誰

◆庚辰元日﹝二首﹞九齡風骨渺翩翩解道沈河觸泰山還使當年見今日也應拍手笑癡頑曾記西湖酒一巵乾坤和气入新詞六年未盡冰霜怨又到春風滿面時﹝乙亥所作元日詞有春恩花柳消盡冰霜殘怨之句﹞

◆下山﹝三首﹞峻嶺重岡盡意登要收風景入髙明下山卻向山頭望始覺從前險處行翠霞騰暈紫成堆收拾雲煙酒一杯想見浮嵐在眉宇人人卻道看山回十載煙霞望我深豈期今日恣登臨此行知有詩多少還盡山靈未了心

◆戲判遊山詩卷﹝三首﹞不解煙霞調戲君彊將詩思與山親苦吟共道西遊樂林鳥巖花恐笑人心境無邊萬象新直湏泉石離風塵區區等爲紛華役未分膏肓是逹人登髙有法莫相誣絕壑懸崖不信渠十步回頭五步坐窻間眉黛笑君愚

◆漫記﹝七首﹞夢覺關頭夢已空此時方識樂無窮便將富貴浮雲比恐落華歆一擲中醉知避客猶存禮死不忘骸尙有身一自坡仙生一轉浮虛十倍晉朝人﹝坡謂劉伶豈知忘死未忘骸謂淵明醉中對客眠何害﹞安樂名窩有眞賞打乖非是要安身坡仙便道學喑啞負殺園中獨樂人﹝打乖非是要安身道大方能混世塵又云時止時行皆有命先生不是打乖人明道安樂窩詩也拊掌笑先生年來學喑啞東坡獨樂園詩也﹞天幕髙懸兩部蛙水光山色照黃家忘情未便眞忘得憶竹栽蘆彊自誇我自無行便是藏更將何物要韜光東臯幸有牛溪在卻向長安說醉鄕百錢破釡發長嘆一局羸棋爲解顏擾擾自無安腳處幾人打透利名關﹝透得利名關便是小歇處見趙顯卿手簡﹞應物何甞累我眞禪家怖死彊忘身昨朝一讀雍行錄卻笑當年墮甑人

◆艸亭睡起萬里乾坤一艸亭澹然相對靜儀刑釀成碧酒客難得生出白雲山更靑

◆寒食出郭衣冠不似逸人髙容貌初無逹士驕醉裏騎牛過山北傍人不信是漁樵

◆卽事曬罷空庭藥褁收閉門無睡卻梳頭過云幾點黃昏雨分與虫聲半霎秋

靜修先生文集卷之十三七言絕句

◆冬曉歳寒心事在蒲團淸曉開簾試一觀木稼乍迎紅日影依稀學似杏花殘

◆可庵莫道無衣不可身更從裘葛辧冬春惡惡不可惡惡可等秤無星恐誤人

◆許由棄瓢圖﹝二首﹞人間極目盡洪波誰引南風入浩歌兩耳區區無著處一瓢孰與萬機多堯天萬古大無鄰何地容君作外臣莫占箕山最深處後來恐有避秦人

◆癸酉書事嬌兒索栗一錢空怪見家人不忍中我不怨天貧賤我吾兒自合享吾窮

◆米元章雲煙疊嶂圖﹝二首﹞筆勢或傳是阿章短屏山影露微茫苦心只辦雲煙好不救人呼作米狂煙影天機滅沒邊誰從毫末出淸妍畫家也有淸談獘到處南華一嗒然

◆宋理宗南樓風月橫披﹝二首﹞試聽陰山勅勒歌朔風悲壯動山河南樓煙月無多景緩步微吟柰爾何物理興衰不可常每從气韻見文章誰知萬古中天月只辦南樓一夜涼﹝理宗自題絕句其上有並作南樓一夜涼之句才到中天萬國明宋太祖月詩也﹞

◆題枯木怪石圖物有常形最柰看看時容易畫時難奇峯怪木驚人眼誰信丹靑解熱謾

◆探春道邊殘雪護頹墻墻外柔條露淺黃春意𨿽微巳堪惜輕寒休近柳梢傍

◆酬寫眞者目覺形骸已枯槁何從眉宇尙豪英知君慣畫麒麟像乍寫山翁似手生

◆夢中題吟風亭壁方榮不拆寒爲虐已謝重開兩借恩一種是花元一異多由天气少由根

◆題秋景扇頭嵐光蒼翠山逺近木葉靑黃霜重輕萬里晴秋天著色不曾慘淡入經營

◆月下桂華涼冷渺風鬟灝露一天秋意閒不記醉中呼李白傍人笑道是人間

◆金太子允恭墨竹﹝二首﹞墨竹猶堪驗一班金源文物見當年博山煙暖春闈靜卻笑承幹嗜好偏手澤明昌祕閣收當年緹襲爲誰畱露盤流盡金人淚應恨翔鸞不解愁

◆遊飲山亭﹝二首﹞十年種木望成陰及至成陰礙山色幾欲斫去心所憐安得髙臺數千尺山翁一去不復返亭下幽花空自開慚愧茅檐雙燕子飛鳴猶喜故人來

◆宿山村石邊流水自縈紆樹杪閒雲恣捲舒長怪西山無爽气只應少我一茅廬

◆里社圖﹝二首﹞賦薄徭輕復有秋天恩帝力爲誰優老盆醉殺村夫子盡道今年好社頭亂後疲民气未蘇荒煙破屋半榛蕪平生心事羲皇上回首相看是畫圖

◆曾點扇頭﹝二首﹞晉楚英雄管晏才當時眞眼向誰開狂生攜著魯兒子獨向舞雩風下來獨向舞雩風下來坐忘門外欲生苔歸時過著顏家巷說與城南花正開

◆燕居圖伊川門外雪盈尺茂叔窻前艸不除共識唐虞垂拱意春風元在仲尼居

◆理西齋成朔風裂地雪漫空辦向西齋作蟄虫有客敲門慿寄語髙談方對紫陽翁

◆幽人圖﹝二首﹞無媒徑路艸瀟瀟山鬼修篁夢轉遙手撚幽香意何逺爲誰終日面岧嶤澗響無心和考盤云容有意近長安野猿窺破中宵夢卻恐山靈不易謾

◆郭氏家山圖鹿門煙影接隆中翁媼通家社酒紅只有山童最神駿舊曾牀下拜龐公

◆書李渤聮徳髙蹈圖﹝五首﹞方寸無窮皦皦天豈惟毛髮要歸全臨終一聽曾元語愈嘆黔婁有婦賢天意行藏我自知區區猿鶴亦何爲室無萊婦君休恨免使狂歌誚仲尼江湖魏闕有心期莫怪先生起太遲寄謝移書韓博士山妻元不解啼饑諸生課罷弄煙霞紡績乘閒爲煮茶白鹿髙風有誰繼艸堂貧女晦庵家萬里江鷗不易馴百年我愛隱居秦歸來匹婦休相笑老眼眞能混丗塵

◆秋山平逺圖南山千古一悠然誤落關仝筆意邊急著新詩欲收領巳從慘淡失天全

◆郭熈山水捲巖姿秋意淡無弦煙影天機滅沒邊更著山翁掩書坐只應人境兩翛然

◆憶飲山亭但得酒同張野飲猶勝事對阮生論他年乞我園亭住便喚西疇下潠村

◆晝睡丗事悠悠莫漫驚直消鼻息幾雷鳴髙松似會幽人意也學齁齁枕上聲

◆客來老懶相逢口倦開山城無酒慰徘徊家僮使慣知人意豫設棋枰待客來

◆啼鳥幾日春陰幾日晴喚來山鳥話平生杜鵑解道淵明語只少鷓鴣相和鳴

◆郝生知林州到處雲山是我詩不愁無物慰相思只從隆慮煙霞色領取幽人笑傲姿

◆謝處士載月圖扁舟西子五湖過謝客西風兩鬢皤一種淸江明月底慿君試問夜如何

◆送琴客還池州﹝五首﹞江左衣冠自昔聞紫陽遺學竟誰眞抱琴爲向山中聽林下寒棲恐有人謫僊胸次九芙蓉又落人間劫火中浦思山哀天不管爲弦吾曲和松風過手春風不見痕曲中悲壯宛猶聞明朝無限空山夜月白風淸覺少君人物翩翩美少年不應心事只揮弦書中明理琴中趣更有歸鴻目外天日暮江東有所思未湏千里寄吾詩但看西北浮雲盡是我倚樓閒望時

◆早起饑鼠號多似訴愁破囊空慣巳無羞閒來點檢幽居事鶗鴂聲中又一秋

◆大暑絕句靑天只恐還煉石白日何曾赦覆盆未挽銀河下塵丗欲攜赤縣上昆侖

◆偶書車輪有角丗無用馬足若方人可尋萬沼千池隨分在只除明月解同心

◆山泉寒澑泠泠爾許淸米狂誤拜石爲兄拔山捲地今誰手夜夜南窻聽此聲

◆卽事云白天靑浩不收雨晴山色欲無秋淡煙衰艸關何事落日江波空自愁

◆睡起晚醉城南不記回虛檐髙枕藉蒼苔酒醒涼意瀟瀟在應是前山送雨來

◆田孝子詩卷比屋春風夢寐前門閭旌孝見今年山林未覺渾無望試手田家第一篇

◆朱孝子割股詩卷﹝二首﹞救本戕肢亦可憐粉身爭忍欲崩天詩書明日良心在應對瘡痕一泫然便律韓文恐太偏狂童十歳亦堪憐偶從徳色耰鋤看重爲朱郎賦此篇

◆鼓城龍湫池龍聞說臥南州一禱曽分一郡憂四海蒼生望霖兩千年誰更傅巖求

◆讀史中才隨丗就功名恰似焦桐爨下鳴到底中郎惟兩耳人間多少不平聲

◆偶書平生積學連城璧萬古虛名眾口金午睡覺來門巷靜雨晴風細鴿笙鳴

◆雲山晚景圖天機濃淡出巖姿夢境風雲入壯思畫裏靑山照白髮行藏渾似倚樓時

◆書田舎壁裏胥初過期無事營幕遲來望有年鄰舎借醅畱客宿土牀分席枕瓜眠

◆煮茶細聲蚯蚓發銀瓶已覺春雷齒頰生舉似玉川應有語無弦琴亦是沽名

◆龜蓮圖龜約蓮香上翠盤四靈長向畫中看題詩記我千年恨風月無聲洛水寒

◆祖愚庵家藏畫冊﹝二首﹞敗荷野鴨﹕畫裏瀟湘自要秋詩家野鴨謾多愁試看翠減紅銷處好稱江淸月冷舟風柳牧牛﹕逺意升平畫不勝牛邊煙樹渺層層前頭恐有桃林路百喚溪童不解譍

◆讀史漫記眼底權姦漢室空伯喈文舉亦才雄王畿廟號關何事卻在區區論建中

◆梅雀扇頭月影波光澹有春秋風艸艸最愁人慿君欲寄調羮信恐被枝頭凍雀嗔

◆春云出谷橫披筆底天機幾許深云容直欲見無心苦心只許詩人會不爲題詩亦未尋

◆見梅朔漠梅花到眼中一枝無限是春風江湖煙雨三千里誰識乾坤造化工

◆狂生放曠無端更自神豪誇欺丗語誰眞如何老阮無情甚不願兒郎作大人

◆名吾山亭平生心事與山親不忍稱呼作此君亭自屬君山屬我四時風景要平分

◆宿洪崖觀雲山不受壯心降無限西風撼客窻應是夜深知月出卻收風雨入淸江

◆絕句今朝客爲求文至昨日鄰嫌借米移木枕質錢多舊帖看囊不必要新詩

◆北窻看雪背山樓起人呼俗踏雪詩成奴罵狂不俗不狂髙枕上爛銀堆里數峯蒼

◆秋煙疊嶂圖不傳者死不亡存滅沒天機尙有痕曾向煙霏見眞態依然猶是畫家魂

◆次人韻﹝二首﹞花落歸根恐未眞又從碩果彊尋春玄都觀裏桃千樹誰是前身與後身桃花結子更生孫千樹玄都作好春若遇禪家說生死桃根拈與爨頭薪

靜修先生文集卷之十四七言絕句

◆書事﹝五首﹞當年一綫魏瓠穿直到橫流破國年艸滿金陵誰種下天津橋畔聽啼鵑臥榻而今又屬誰江南回首見旌旗路人遙指降王道好似周家七歳兒朱張遺學有經綸不是淸談誤丗人白首歸來會同館儒冠爭看宋師臣風節南朝苦不伸溯流直要到昆侖丗宗一死千年欠此是黃河最上源唱徹芙蓉花正開新聲又聽采茶哀秋風葉落踏歌起已覺江南席捲來

◆登樓絕句倚徧欄幹十二樓捲舒風景入兵籌南山自古爲勍敵秋色終當讓一頭

◆雪嶺遇雨天爲西遊餉我晴野花林鳥效平生今朝雪嶺初逢雨應是郎山戴帽迎﹝土人諺云郎山戴帽十日無道﹞

◆寫眞詩卷﹝三首﹞龍祠嶽廟盡冠巾雨露何關土木身不是二程窮物理誰從一發辧天眞彼此相懸一發邊聖賢廟貌幾十年周郊自有圜丘在莫道金人便是天共說云雷起畫龍聲容誰道影堂空含糊若信俗儒論巳落三家僣禮中

◆漫題乾坤未覺化機停丗態能逃醉裏醒共見白雲又蒼狗豈知蜾臝卽螟蛉

◆顏曾﹝二首﹞陽光浩蕩斂秋容陰景深沈暖漸融萬古顏曽畱意象洪鑪春滿聖門風剪冰成雪舊知冰摶雪成冰見未曽到底春風同一貫要從此地識顏曾﹝顏愚徳曽魯質﹞

◆雜詩﹝五首﹞老兔雛雞自有春冰壷澈底照來眞驢鳴必竟渠皆聽解識天機得幾人水花庭艸思悠然風月濂溪有正傳二十四年程主簿已知隨柳過前川天敎觀物作閒人不是偸安故隱淪要識邵家風月興一般花鳥華山春寒气常侵一半春詩家道體說來眞不敎暁入雄鷄口誰喚南窻打睡人湯鼎石壇老眼親陰陽誰見屈中伸年來並識顏家樂十月天敎薺麥春

◆梁甫吟功名且就漢庭多比竟曹瞞累我何汶上千年英气在有人梁甫正髙歌

◆偶讀漫記﹝二首﹞恍惚天光散亂風向前一蹴是虛空麒麟正要黃金鎖收入簞瓢博約中眞樂攻心不柰何南華風景偶經過憐君日暮不歸去直到倚門猶自歌

◆道境道境相看滿面春平生心事數來眞南山正在悠然處未肯回頭錯應人

◆感興﹝七首﹞江山心境盡風神弧矢襟期記此身說與求田田舎叟遨遊何必故鄕春優遊千古禍成胎冷雨疏煙撥不開卻喜夷吾成霸業又思漢武亦英材天理胸中霽欲流黃浮眉宇酒浮甌生香似見花交樹引得遊蜂舞不休霜落江湖水太淸巖巖山色欲秋爭爭如一覺南窻睡門外春風艸自榮功名借口爲蒼生唐漢英風未易輕千載興亡舒捲了區區勲業亦何成斷簡殘編絕賞音誰從百煉見眞金龍門千古遺歌後更覺良工獨苦心按劍無人誅武后斵捾終恨貸朱梁一杯爽气迎秋隼何處雲山是致堂

◆畫猿萬古空山只月明畫中依約曉猿鳴幽人未去湏深聽一出丗間無此聲

◆山行遇雨無邊暮雨暗前山天意人情豈偶然衡嶽自能哀吏部嵩髙元不識伊川

◆華山圖水墨驚看太華蒼夢中十載果難忘三峯𨿽乞希夷了應許劉郎典睡鄕

◆邯鄲欹枕圖不見當年夢虎公無端幻術眩愚聾區區政有僊凢異未便壷中勝枕中

◆天命天命無私義理公此身承奉有餘恭人心可信難盡合親令何由敢勇從

◆夜坐卽席分賦燈花瓶聲﹝二首﹞眉間正有喜千丈眼底才消燈一花我自無憂安得喜不湏開向野人家萬丈潮頭落晚江一瓶收拾入秋窻宮商不在人間丗鼻息雷鳴未肯降

◆霜落霜落淸江一葉秋覺來明月滿江樓酒醒人散夜將半花上鳥啼空自愁

◆山寺早起松窻一夜逺潮生斷送幽人睡失明夢覺不知春巳去半簾紅雨落無聲

◆落花光景花中自一天精神楚楚照芳筵朝開暮落君休笑還似人間幾百年

◆答友人見寄兩首新詩寄艸堂一詩曾許卜鄰墻白雲巳領歸來約只恐山靈不解忘

◆中山道中不許花開一日先徵鞍過處及芳妍只應春隨山翁出野杏溪桃悵望邊

◆次人望雨韻五月良田種不成蓬蒿無雨亦靑靑袖中凖有天瓢在自是今年夢易醒

◆李伯時馬足不能行气自馳天機深處幾人知丗間無物能形此除我南窻兀坐時

◆中秋無月鎭日暗明此夜陰如何天意異人心一聲長嘯浮雲盡快意金杯莫淺斟

◆答問目執其兩端章不是黃河且勿論只從河水覓通津西至昆侖東至海從頭一一認來眞

◆髙臥圖萬里靑山臥平地丗間何物是元龍無人語與劉玄徳君在靑山第幾重

◆孫尙書家山水捲﹝三首﹞扁舟老樹傍蒼崖好似今秋雪嶺回試問黃塵山下渡幾人曾爲看山來諸公久矣笑吾貪是處雲山欲結庵只有皇卿解貲助畫山湏畫靜修龕﹝謂皇甫安國﹞畫圖題品代移文寄謝神川老使君欲乞龍山恐孤絕南州隆慮且平分

◆對碁直釣風流又素琴也應似我對碁心道人本是忘機者信手拈來意自深

◆夷皓萬古人心自有堯直敎夷皓怨難消慿誰移去安歸嘆換作康衢擊壤謡

◆聞角人間無物比悠揚誰遣一聲隨夜長余哀到曉無尋處吹作南湖十里霜

◆題宋理宗詩卷後已未天王自出師眼前興廢想當時臨江灑酒男兒事誰向深宮正賦詩

◆雨中閒雲溪不在燈火幽窻擬對談十年不到二龍潭白雲欲作山前雨應報髙僧不在庵

◆送新安田尹扁舟屢訪南溪老驚見田侯拜下風一遇蓋公能北面愛君心與古人同

◆勉齋萬徑千歧各自分北轅適越亦徒勤勉齋究竟將何勉不認途眞恐誤君

◆惷齋莫倚惷愚遂自疏保身湏要畏刑書頭邊旣有儒冠在誰爲齋名赦得渠

◆跋遺山墨迹晚生恨不識遺山每誦歌詩必慨然遺墨數篇君惜取注家參校有他年

◆題崔氏雪竹海棠二軒崔氏溪亭竹樹新分題爲我報詩人而今別有春風在玉立諸孫鶴髮親

◆王君願縱私屬詩卷共賦人形覆載間忍敎牛馬與同欄人情比比王褒約毀劵如君亦自難

◆陶母剪髮橫披剪髮英明子可知披圖三嘆淚雙垂阿娘襟量如陶母爭信癡兒到老癡

◆王治中請蠲免回都南連歳水爲災輸挽區區亦可哀驚見流民行復止傳聞昨日治中來

◆題孫氏永慕圖﹝畫其家山先隴所在﹞遊宦恐忘丘隴念披圖如對白雲孤平生畫卷看多少最愛孫家永摹圖

◆賀廉侯舉次兒子相國當年病且貧乘除天理暗中存靑靑後樂堂前樹又見廉泉第二孫

◆寄楊晉州﹝字伯榮二首﹞曾是吾鄕舊幕官秋風碧水記紅蓮而今卻憶當時事回首驚看二十年南州選舉數三楊中統衣冠半在亡明日朝廷訪耆舊不應白首尙爲郎

◆萬壽宮館舎來時殘雪點徵衣落盡庭花尙未歸夢裏不知身是病春衫歸路馬如飛

◆陳雄州止善堂詩卷久被邦君撫養慈野人無路識風姿願將明日甘棠詠用續諸公止善詩

◆朱君挽章送葬曾求薤露辭一家風樹眾人悲十年不廢當時念篤孝如君亦我師

◆疏齋﹝二首﹞漫浪隨時聽自更要從僻泛到無名疏齋未便常爲主月旦明朝有後評眼前萬事先天圖人力那容巧有餘看盡四傍文理密環中空闊卻如初

◆題樹上才脫蓑衣曬网回芒鞋隨意趂蒼苔忽聞人語還私笑林外誰呼學士來

◆贈狂道士得意雲山是處過逢人對酒卽髙歌丗人休笑狂夫惡卻恐狂夫笑汝多

◆李臨城哀挽﹝字仲溫﹞趙郡經過二十春臨城名姓舊曾聞驚看哀誄傷存歿悵望恆山日暮云

◆長卿兒子阿延百晬﹝二首﹞老年生子吾何願所願常推欲及人但願無災保家外一生長作太平民和子新詩亦解狂詩中名姓莫相忘通家會有西山約各喜譍門共父長

靜修先生文集卷之十五樂府

◆水調歌頭﹝同諸公飲王丈利夫飲山亭索賦長短旬效晦翁體﹞一諾與金重﹐一笑對河淸。風花不遇眞賞﹐終古未全平。前日靑春歸去﹐今日尊前笑語﹐春意滿西城﹐花鳥喜相對。賓主眼俱明。平生事﹐千古意﹐兩忘情。醉眠卿且去﹑我扶我有門生。窻下煙江白鳥﹐窻外浮雲蒼狗﹐未肯便寒盟。從此洛陽社﹐莫厭小車行。

◆念奴嬌﹝二首弟一飲山亭月夕﹞廣寒宮殿﹐想幽深﹐不覺升沈圎缺。天上人間﹐心共逺﹐如在瓊樓玉闕。厚地微茫﹐髙天涼冷﹐此際紅塵歇。翠陰髙枕﹐並教毛骨淸澈。爲問此丗從來﹑幾人吟望﹐轉首俱湮滅。蟣虱區區尢可笑﹐幾許肝腸如鐡。八表神遊﹐一槎髙泛﹐逸興方超絕。嫦娥畱待﹑桂花且莫開徹。

◆二﹝憶仲良﹞中原形勢﹐東南壯﹐夢裏譙城秋色。萬水千山﹐收拾就﹐一片空梁落月。煙雨松楸﹐風塵淚眼﹐滴盡靑靑血。平生不信﹐人間更有離別。舊約把臂﹑燕南乘槎天上﹐曾對河山說。前日後期今日近﹐悵望轉添愁絕。雙闕紅雲﹐三江白浪﹐應負肝腸鐡。舊遊新恨﹑一時都付長鋏。

◆玉漏遲﹝泛舟東溪﹞故園平似掌﹐人生何必﹑武陵溪上。三尺蓑衣﹐遮斷紅塵千丈。不學東山髙臥﹐也不似﹑鹿門長往。君試望﹐逺山顰處﹐白雲無恙。自唱一曲漁歌﹐覺無復當年﹐缺壺悲壯。老境羲皇﹐換盡平生豪爽。天設四時佳興﹐要畱待﹑幽人淸賞。花又放﹐滿意一篙春浪。

◆鵲橋僊﹝二首第一喜雨﹞紇幹生處﹐幾時飛去﹐欲去被天畱住。野人得飽更無求﹐滿意一犂春雨。田家作苦﹐濁醪釀黍﹐準備歳時歌舞。不妨分我一豚蹄﹐更試聽﹐今秋社鼔。

◆二悠悠萬古﹐茫茫天宇﹐自笑平生豪舉。元龍盡意臥牀髙﹐渾占得乹坤幾許。公家租賦﹐私家雞黍﹐學種東皐煙雨。有時抱膝看靑山﹐卻不是﹐長吟梁甫。

◆木蘭花﹝三首﹞未開常探花開未﹐又恐開時風雨至﹐花開風雨不相妨﹐說甚不來花下醉。百年枉作千年計﹐今日不知明日事。春風欲勸座中人﹐一片落紅當眼墜。

◆二西山不似龐公傲﹐城府有樓山便到﹐欲將華髮染晴嵐﹐千里靑靑濃可掃。人言華髮因愁早﹐勸我消愁惟酒好。夜來一飲盡千鐘﹐今日醒來依舊老。

◆三錦云十里川妃供﹐一棹晚涼風欵送﹐只愁無處著淸香﹐滿載月明船巳重。冰壷水鑑元空洞﹐天意似嫌紅翠擁。並敎風露入吟尊﹐不惜秋光渾減動。

◆菩薩蠻﹝四首第一爲王丈利夫壽﹞吾鄕先友今誰健﹐西鄰王老時相見。每見憶先公﹐音容在眼中。今朝故人子﹐爲壽無多事。惟願歳長丰﹐年年社酒同。

◆二﹝飲山亭感舊﹞種花人去花應道﹐花枝正好人先老。一笑問花枝﹐花枝得幾時。人生行樂耳﹐今古都如此。急欲醉莓苔﹐前村酒未來。

◆三元龍未減當年气﹐呼山臥向髙樓底。今日到山村﹐靑山故意昏。商歌聊一振﹐千里浮雲盡。老子气猶豪﹐山靈未可驕。

◆四﹝回紋﹞水圍山影紅圍翠﹐翠圍紅影山圍水。西近小橋溪﹐溪橋小近西。隱人誰與問﹐問與誰人隱。孤鶴對言無﹐無言對鶴孤。

◆淸平樂﹝五首第一飲山亭畱宿﹞山翁醉也﹐欲返黃茅舎。醉裏忽聞畱我者﹐說道羣花未謝。脫巾就掛松龕﹐覺來酒興方酣。欲借白雲爲筆﹐淋漓灑徧晴嵐。

◆二靑松偃蹇﹐不受春風管。松下幽人心自逺﹐驚怪人間日短。微茫雲海蓬萊﹐千年一度春來。爭信門前桃李﹐年年花落花開。

◆三靑天仰面﹐臥看浮雲捲。蒼狗白衣千萬變﹐都被幽人窺見。偶然夢到華胥﹐覺來花影扶疏。窻下魯論誰誦﹐呼來共詠風雩。

◆四﹝賀雨﹞雨晴簫鼔﹐四野歡聲舉。平昔飲山今飲雨﹐來就老農歌舞。半生負郭無田﹐寸心萬國丰年。誰識山翁樂處﹐野花啼鳥欣然。

◆五﹝圍棊﹞棊聲淸美﹐盤薄靑松底。門外行人遙指似﹐好个爛柯僊子。輸嬴都付欣然﹐興闌依舊髙眠。山鳥山花相語﹐翁心不在棊邊。

◆人月圎﹝二首﹞自從謝病修花史﹐天意不容閒。今年新授﹐平章風月﹐檢校雲山。門前報道﹐曲生來謁﹐子墨相看。先生正爾﹐天張翠幕﹐山擁雲鬟。

◆二茫茫大塊洪鑪裏﹐何物不寒灰。古今多少﹐荒煙廢壘﹐老樹遺臺。太行如礪﹐黃河如帶﹐等是塵埃。不湏更嘆﹐花開花落﹐春去春來。

◆太常引﹝三首﹞男兒勲業古來難﹐嘆人丗幾千般。一夢覺邯鄲。好看得﹑浮生等閒。紅塵盡處﹐白雲堆裏﹐髙臥對靑山。風味似陳摶﹐休錯北﹐當年謝安。

◆二臨流相喚百東坡﹐君試舞我當歌。不樂欲如何。看白髮﹑今年漸多。靑天白日﹐斜風細雨﹐盡付一漁蓑。天地作行窩﹐把萬物﹐都名太和。

◆三冥鴻有意避云羅﹐問何處是行窩﹐今古一漁蓑。收攬了﹑閒人最多。求田問舎﹐君休笑我﹐兩鬢巳成皤。髀肉盡消磨﹐渾換得﹐功名幾何。

◆風中柳﹝飲山亭畱宿﹞我本漁樵﹐不是白駒空谷。對西山﹐悠然自足﹐北窻疏竹﹐南窻叢菊﹐愛村居﹑數間茅屋。風煙艸屩﹐滿意一川平緑。問前溪﹐今朝酒熟。幽禽歌曲﹐淸泉琴築﹐欲歸來﹑故人畱宿。

◆西江月﹝二首第一送張大經﹞畱在平生落落﹐休嗟丗事滔滔。靑雲底柱本來髙﹐立向頹波更好。一片花飛春減﹐可堪萬點紅飄。江花江月可憐宵﹐莫賦招魂便了。

◆二﹝飲山亭畱飲﹞看竹何湏問主﹐尋村遙認松蘿。小車到處是行窩﹐門外雲山屬我。張叟臘醅藏久﹐王家紅藥開多。相畱一醉意如何﹐老子掀髯曰可。

◆南鄕子﹝二首第一題外曰郭氏畱耕堂壁上﹞方寸足畱耕﹐大勝良田萬頃平。陰理不隨陵谷變﹐分明﹐霜落西山滿意靑。十載董生行﹐雞犬升平畫不成。終日相看天與我﹐髙情﹐身外浮雲自古輕。

◆二﹝張彥通壽﹞窻下絡車聲﹐窻外兒童課六經。自種墻東新菜莢﹐靑靑﹐隨分杯盤老幼情。千古董生行﹐雞犬升平畫不成。應笑劉家劉老子﹐無能。縱飲狂歌不治生。

◆朝中措﹝賀廉侯舉兒子﹞金張家丗費貂蟬﹐七葉侍中冠。若就詩家攀例﹐生兒合喚添官。慿誰寄語﹐廉泉父老﹐鬥酒相歡。今歳孫枝新長﹐甘棠消息平安。

◆臨江僊﹝二首第一賀廉侯舉次兒子﹞四海荊州吾所愛﹐虎賁誰似中郎﹐小孫今擬喚甘棠。添官前有例﹐簪笏看堆牀。明日乃公歸舊隱﹐後園喬木蒼蒼。靑衫竹馬鴈成行。當年廉孟子﹐應有讀書堂。

◆二﹝送二從事﹞行色怱怱緣底事﹐山陽梅信相催﹐梅花香底有新醅。南州今楽土﹐得意卽銜杯。君見太行慿寄語﹐雲間蒼壁崔嵬。平生遮眼厭黃埃。髙樓吾有興﹐無惜送靑來。

◆喜遷鶯﹝乙亥元日﹞春風滿面﹐是胸中春意﹐與春相見。不醉醄然﹐無人也笑﹐況是一年淸宴。寧兒挽鬢學語﹐爨婦舉杯重勸。道惟願﹐貧常圎﹐聚老常康健。二十七年﹐丗事經千變﹐今是昨非。春恩花柳﹐消盡冰霜殘怨。門外曉寒猶淺﹐門上垂簾休捲。燈花軟﹐酒香濃﹐趂歌舞試輕輕咽。

靜修先生文集卷之十六碑

◆中順大夫彰徳路緫管渾源孫公先塋碑銘中統元年今天子卽位艸昧一革古制寖復及至元攺元則建官立法幾於備矣獨禦史臺未立於是今彰徳緫管孫公公亮慨然以爲言不報五年以言者益眾始立之故首以公爲監察禦史屢有所彈舉天子以硬目之尋出簽山東東西道提刑按察司事臺薦其所行知大體遷山北遼東道副使旣而有今命焉子始識公於鎭州於其言論風旨巳得其所謂良禦史者及其子拱與子交則又得其出處之詳者如此然於其名位赫著子孫蕃衍則疑其必有發之者而尙未及知也一日公使拱持書抵子曰先公以末丗之孤裔奮然爲起家之始祖使公亮軰得有所沿襲凡以予曾大父及大父勤徳利物之所致以隱不仕今巳不可得而考其迹矣而先公則資沈鷙豪宕重然諾好施予年十六七巳有志於功名值金眞佑之変卽欲應募爲兵其親或難之因逃去謁西京師謀年以驍勇得近幸時金主南遷謀年帥欲有所奔問而難其人公感激請行見金主於眞定得報歸往復二千里甫七日及西京內附國朝所置守帥馬侯熟其膽略表授義軍千戶尋復董平山府甲工從軍潞州之役力出其伯父成族兄公政於俘虜鳯翔之役太宗詔從臣分誅居民違者以軍法論輒嘆曰誠能脫眾人死實不愛一身況主上見問必有以對而未必死邪遂盡匿已所分者河南之役汴旣降仍不聽居民自出日餓死不可計遂請於大帥速不歹以渾源名族如禦史雷氏同知均州樊氏張具瞻馬正卿王仲賢土祿楊玉者數十家而出且護而歸之鄕裏先夫人杜氏亦嚴正有法平山府有妄告工人變者皆力爲營救之賴以全活者甚眾此皆見之太常許君靖所錄行實及鄕先賢之所撰紀而先塋下棺之碑則無以銘之惟有以待乎子之言以信於後人也按孫氏丗爲州之橫山人公之曽大父某娶何氏四子慶佑慶文慶元祿和慶文則公之大父也娶趙氏有婦徳二子威平平早丗威卽公之考也夙巧慧少出入戰陳毎患丗之甲冑不堅壽其婦兄杜伸則考工記所謂燕人能爲凾者因密得其法且能創蹄筋翎根別爲之太宗親射之不少貫寵以金符故其從徵邠幹諸州也見其攻拔不避矢石帝勞之曰汝縱不自愛獨不爲甲胃惜乎又命諸將衣其所進甲目之曰汝等熟所愛重諸將各以意對帝皆不之許曰能扞蔽尓以與我國家立功名者非此人之甲邪顧無以之對者何也復以錦衣錫之前後所領平山安平諸工人皆俘虜之餘殆少生意數爲表給衣廩子女以勸之諸工人至今感之如父母年若干終於平陽河南懷州順天諸路工匠都緫管帝聞爲嗟恨久之杜氏年八十八下及五丗孫疾公率其子拱擏振等諸孫謙諧誼等以問見公佩金虎符拱擏皆佩金符曰吾家起寒微今一門貴盛但當竭忠勤以報國家爾言竟卒嗚呼當大變故夫人之與气運而升降者以人視之非必盡有所以致之者而其予奪之間又未必盡得其平也疑若一出於偶然而巳抑不知人之所見者以一丗爲終始固不能如天之所見者之久且逺也予固知孫氏之有以發之者也然而公未老事業尙未旣而拱有才气謙旣以能丗其業而奏隸東宮而諧亦頴悟予他日又可以考其淺深厚薄於此也銘曰昔龍之山有晦而淪必孫氏之先蓋有嗟其屈者謂天道之或愆今曄其華賁及丘原亦有嗟者謂賦予之或偏彼嗟者愚不究其終而不探其源孰馭龍山遊萬物巓渺下視乎神川歷百丗而循一環不輊不軒而得夫造物者之權玄鐡符握黃金色寒翠屏雷列瀚海云翻有物蕩盡再造坤乾有惻天心莫救其然孰其庇之孰其翼之於此時而保全乘此時而騰騫孰其誘之孰其相之人皆嗜殺我獨愓焉惟山西之名禦史曰雷黙與劉云郁乎相輝一代人門惟將作君武臣桓桓有子如公復與雷劉之子而騘馬聮翩相彼根株有此蔓延窮天地物極天地年又安有不定之天夏虫疑水孰大其觀後之嗟者示此銘言

◆澤州長官叚公墓碑銘公諱直字正卿姓叚氏丗爲澤州晉城人少英偉有識慮甲戌之秋南北分裂河北河東山東郡縣盡廢兵凶相仍寇賊充斥公乃奮然興起率鄕黨族屬爲約束相聚以自守及天子命太師以王爵領諸將兵來略地豪傑並應公遂以眾歸之事定論功行賞分土傳丗一如古封建法公起澤應得澤遂佩黃金符爲州長官卄餘年方天下初集國家以澤衝隘別置守兵久之山民不勝其橫往往自棄爲羣盜公上言願罷守兵請身任諸隘保其無虞朝廷從之羣盜遂息公見澤民避兵多未復乃藉其舎業於其親戚鄰人戶末約曰俟主還與之戶如故分出賦如業是以民多還集且戶額少而丁業優故賦輕而易足兵後屢饑其還民無產者復不能自生公爲出粟食之不使流散時新法藏亡甚嚴鄕民不一一曉知澤當諸軍往來之衝病俘多亡畱民家者若以藏論藉沒從坐保伍爲空公乃豫爲符劵爲官使收養以俟諸軍物色者後凡畱俘家皆得以不藏釋州民被俘他郡者公多爲購得之兵死暴露者公必爲收瘞之當大變之餘兵气未巳生意未復而澤風翕然巳爲樂土矣公又大修廟學堂筵齋廡庖廚惟備仍割負郭良田千畒購書萬卷以給之州人李俊民在金時以明經爲舉首後國朝亦被累徵賜號莊靖先生蓋有道之士也是時方避地河南隱約自處公迎而師之凡澤之名士散在四方者亦必百方招延必至而後巳故不五六年州之學徒通經預選者百卄有二人時今上在濳邸有以公興學禮士聞者嘉之特命提舉本州島學校事未拜而公卒年六十五子紹隆嗣後卅五年紹隆遣其子倪從事李蕡持公行狀及莊靖所作州學記造某所蕡贊倪代紹隆拜曰請先生銘先公予按傳記初澤俗淳朴民不知學至宋治平中明道程先生爲晉城三年諸鄕皆立校暇時親至爲正兒童所讀書句讀擇其秀異者爲置學舎糧具而親教之去邑才十餘年服儒服者已數百人由是盡宋與金澤恆號稱多士故公𨿽不學起行間然其生長見聞必有起其趨向者故當用武之際獨能以立學爲先惇勸修舉使前賢數百年之遺風不遂廢墜謂倪乃祖用是當銘倪應曰諾謹拜銘之賜公考諱順妣趙氏夫人衛氏張氏馬氏李氏子男四紹隆今以遷轉法行加武略將軍移知葭州國初凡守親王分地者一子當備宿衛紹先宿衛王府紹祖早卒紹宗未仕女一適裴氏孫男六倪儀信傑佐仁女四長早卒次適何氏郭氏李氏卒於甲寅六月三月而葬葬建興鄕沙城裏先塋公平生朝京師一朝王二王寵錫甚渥初太師承制封拜時授潞州元帥府右監軍云銘曰天荒澤方庸試程氏邦家幾時春風百丗生爲後民爲幸巳多矧嗣守土公如幸何以富以敎循序兼盡公焉取斯承此餘潤公生閔勞謂樂斯驕閱其堂中皤然蓋公公生用武謂如貔虎迹其嬉遊泮水優柔魯城弦歌不以兵壞旣安旣寧宜爾多賴不逺公阡大刻銘詩於乎澤人勿替爾思

◆懷孟萬戶劉公先塋碑銘至元十一年詔大丞相伯顏領諸將兵伐宋有志之士咸喜乘此際會思效計勇以自奮是時今懷孟萬戶劉公潭以丗襲上百戶攝行千戶事將七百人屬今尙書古丞史公格由西道進是年渡江以攻下一堡生得將二人攻沙市先登加忠顯校尉遷緫把明年以攻下十餘堡生得將一人攻潭州先登加昭信校尉明年以略定柳賓邕三州生得將一人攻靜江先登賜銀符加武略將軍爲眞千戶明年以攻下鬰林化二州略定廉欽髙雷四州生得安撫使二人將四人加武徳將軍明年以從平章政事阿里海牙過海略定瓊州降大將六人賜金符加宣武將軍遷緫管守瓊州又以略定萬安軍攻下黎洞一百卄所降大將三人賜虎符加顯武將軍明年又以略定吉陽昌化二軍諸洞寨加明威將軍爲萬戶兼安撫使鎭海招討使守瓊凡九年以民夷旣定來朝京師遂加廣威將軍授今職移鎭嚴州國朝兵制尙質其將帥皆以所統戶數名故有百千萬戶三等其符節有金銀虎符亦三等又於百千之間置緫把千萬之間置緫管以爲遷拜旌賞之漸其許佩符節子孫襲職二事則惟將帥得之故將帥在今爲美官而至佩虎符爲萬戶則又爲最貴矣公自以階襲至此過家上冢圖報光澤以近丗多刻石先塋敍先丗名迹如古先廟碑者乃再拜以事狀來請按顯曾祖考諱徳安隱居不仕妣張氏楊氏顯祖考祁陽府君諱寶姿幹奇偉气略過人當金主貞佑棄河朔徙都汴時有張甫者據信安武仙者據眞定皆爲金守易定之間大爲所擾而蔡國張公柔開府滿城凡州縣來歸者皆承制封拜令各城守相爲應援以禦敵乃以祁州爲祁陽府令左副元帥賈公輔行帥府祁陽以府君爲行府右監軍仙軍甞攻深澤新樂二縣府君將兵往救大敗仙軍二縣之人賴以安全後仙將柴姓者襲取冀州府君從張賈二公往救之時天大雪深三尺與柴軍遇張公陷雪馬倒爲柴所逼府君以一矢斃之柴軍遂潰而張公獲免上府君功授宣武將軍祁陽府通判再遷緫管後以年老致仕優遊鄕裏享年若干妣李氏楊氏姜氏顯考蒲陰府君諱丗鼎以蔭補蒲陰尉後以良家子從軍特授上百戶戍亳甞以主帥命將五千人攝帥府事攻荊山身先士卒不避矢石竟被創而廢享年若干妣齊氏張氏三丗皆葬祁州蒲陰之北鄕百長原其宗支別有圖列碑陰銘曰自比而南天開元基遼漸燕垂金奠淮夷厭分裂邪孰撤藩籬白鴈一舉橫絕天池彼瘴海兮藏鯨鯨巨鬛如城兮尾如旗安得壯士兮驅而守之矯惟劉公熊羆虎貔奮髯一呼黎山爲摧彊黎是讎罷民之依被祥雲瑞日固爲可喜不有風霆孰行天威方挽彊是賴而一字奚施我聞瓊人劉公之思相彼甘棠根株在玆乃今燕趙如唐山西或一矢斃敵赴主將之難或百戰致命合荊山之圍蓋三丗受射而後出益奇語彼瓊人有來京師道出於祁黃蕉丹茘當一酹劉公先塋之碑

◆大元明威將軍後衛親軍緫管李公先塋碑銘至元十七年丞相伯顏以舊所領諸將中四人見皇太子曰此皆臣收江南時渡江水戰攻城略地爲國家盡力命臣所親見者是時天下事聽皇太子處置乃命四人者母外補可使將侍衛親軍仍賜食殿中今致仕後衛緫管淸苑李公其一也公便騎射材趫過人𨿽自幼以宦家子從軍爲將校然毎喜與士大夫遊且其居近予故聞其勲爵行事也習壬戌憲宗南徵將兵隸史忠武公至巴州能卻敵攻諸柵先登至崇慶卒遇敵江峽奪戰艦中統元年今上北徵復將兵隸忠武至吉河三年李璮叛將兵隸張勇烈公圍濟南日夜與賊戰獲賊眾十餘人明年詔河南統軍略地荊南將勇敢分攻堅柵多所克拔九年圍襄陽十一年丞相伐宋爲衙前將至鄂州部所將引戰艦入江至郢州夜奪浮橋攻沙陽新城二柵先登渡江將勇敢水軍首與敵遇取旗奪戰艦甲仗旣渡能盡卻所當守岸兵復入江順流追奔至白虎山明年取眞州能退敵焚其舟時敵將夏貴水軍陳巢湖勢不可犯能破其堅奪旗鼓戰艦取常州將勇敢先登拔其城又略定蘇秀二州此其功憲宗時中書右丞闊公子淸牒爲百戶中統二年壐書遷緫把錫以銀符至元十一年軍職例加散官授惇武校尉十三年遷武略將軍錫以金符爲千戶十五年加武徳將軍再加宣武將軍爲緫管十七年遷明威將軍爲後衛親軍緫管後例減緫管復爲千戶凡六被璽書再授符節憲宗南徵時詔賞白金一鋌北徵時今上賞錦衣一襲圍濟南時親王爲大將者賞白金半鋌渡江時丞相賞馬一疋白金一鋌此其爵賞下濟南出誤爲賊所污者數十人死拜衛率讓其同列先巳最後補此其行車公知予習聞是謂予曰凡此皆藉先丗今思報效而先塋近在縣之臨水裏考品制得樹碑願列先丗各行使子孫知仁佑今日者有所自皇考諱義大元開國時從楊甲立柵保南甲爲李丙所害乃慨然以義動眾共殺丙以復所事讎其眾遂推爲長後大帥山赤丹略地燕南乃以眾歸之朝廷賜以璽書金符俾就領其眾爲權府如古畱後天下旣定乃浮沈里社年八十二終請書是爲銘予按司馬遷自序多及巳蓋史家變例故公勲爵亦宜附見以榮先丗公諱仁佑字安卿男一人曰元襲公職女一人嫁簽行樞密院事王公之子守銘曰吁其好還臥榻不容白鴈載飛於彬益雄有翼而從咸第其功南至於江淮北至於沙漠東至於靑齊西至於巴庸惟公生平預折四衝當酹以告其先曰疇昔生男不愧矢蓬畱後復讎天亦義之報不在躬彼欒幽業龜螭而丰銘以賁之庸壽厥封

◆大元故正議大夫禮部尙書王公神道碑銘公本東萊王氏其大父曰溫娶周氏生永福多才有逺識見金末亂避地徙燕慕陶朱公爲人用其道以富天下旣定遂列名莊聖皇太后封邑籍中後被敎主管都城課稅比五品京官實爲宛平王氏始祖娶某氏生公中統初選良家子入侍東宮公甫弱冠儀觀甚偉气宇粹然太保劉公秉忠見而器之引以與選服勤守恪漸致近密有詔皇太子裁決天下事凡時政所急民瘼所系知無不言是時宮職未備而湯沐分邑地廣事繁當有攸屬乃拜公正議大夫工部尙書行本位下隨路民匠都緫管及詔立東宮官屬爲家丞蓋令署帝鄕貴臣故以公爲貳又別置儲用司掌貨幣出納以公廉悉特令兼之前後所蒞咸以精飭事治獲嘉奬後以病辭職不許辭不巳逾年乃許仍令食祿如故復上言旣不事事而食祿臣心誠所未安又不許面陳其不可至於再三方許至元二十六年皇孫出鎭懷孟天子重其事選及侍東宮舊臣老成練逹者護之以行公乃行陛辭天子目之良久以爲得人營幕所在軍政肅然未幾召還二十八年天子更易大臣一新時政詔求才可用而久不仕者羣臣咸舉公拜禮部尙書復以病辭皇太子妃召問曰人皆欲進卿獨求退何也對曰臣見宮庭舊人如臣等軰十去八九臣蒙恩最厚願畱侍皇孫備宿衛更直實不忍去聞者莫不嗟勸明年薨問疾給葬故事畢舉旣葬詹事張九思曰公從事東宮三十餘年小心愼黙無少玷闕而其辭受去就之間風義凜然有可激勵後丗者不可不書其神道冝有碑碑宜得劉某銘其孤鵬持集賢直學士趙孟俯所撰行狀來請公予所知資孝友爲人誠實樂易讀書務躬行不徒事章句其居家敎子撫孤嫠卹宗族秩然有序銘固無愧公諱倚字輔臣其夫人張氏薊州節度使滋之女九思姊也內助成家其子男二人鵬爲長朝列大夫異樣緫管府緫管秩視九卿鵠讀書未仕女三人長適鷹坊緫管韓某之子某次適集賢學士劉愻之子庶次適夫人之族子謹其孫男一人遂初女一人幼其壽五十三其薨之日正月戊申其葬之日二月甲申其所葬在盧師山下銘曰正從惟一是爲臣則偉公得依確乎不移初仕東朝曰勤汝嘉允惟帝卿來視予家身方病休心未職免鶴駕仙遊鸞聲未逺帝曰予孫往藩於懷疇咨家老作傳惟諧還歸幾時乃卿於裏難忘本初臣心安此嗚呼忠哉玆惟公墟吉實銘之過者勿驅

◆淸苑尹耶律公遺愛碑至元九年五月以工部主事耶律公伯堅爲淸苑尹後四年八月用臺薦擢同知恩州事公字壽之桓州人气豪爽有幽燕俠士風其接人𨿽一無所失而中有裁鑑樂與當丗名士遊𨿽貧乏至典衣延致不少解有禦錯縱才昔或薦公規措關陜川蜀財賦詔可之公至爲條件利病疏畫出納事治而物安識者稱其能性明決憲司及府有滯獄必檄公乎之公能不以刑得其情而訟者亦以公所理無冤爲政不事表襮而民知愛不任刑罰而民知畏作事必爲逺計使人得以守其成法而不卽壞亂其處巳禦下則欲與者避其廉受罰者思其公其爲淸苑也安肅苦徐水之害訴於大農欲以人力奪水之故道道而東之東則縣之境也其地形有不能遂其迅激之性者而水必終反其故道而其沮洳波蕩壞民田幾千頃彼之害旣不得而除而重以其害貽我畚鍤巳興民睨視之莫知計所出公爲圖地形指陳利害要農官及郡侯與俱行視以止之縣之西塘水利漑民田甚廣有力者以磑奪之而民無訴所公至爲斷理以每歳漑田之餘月分之磑仍聞省部著爲定制縣居南北衝每歳爲親王大官治供帳於縣西以十月成至明年復撤而新之吏得媒糵其事而至歳費不貲公以一廢館舎移其所不足分俸祿以繼之館成而是役絕縣西南衛村多古斥堠溝塹時伏盜其間公爲墮其髙堙其下而奪其穴焉盜於是息縣舊雜民居而縣之塩法息錢例當巳有公曰是錢在我不必有公廨在縣不可無遂割之以起廨凡連年和買之不降其直者公至白之執政盡降之凡府之賦縣有不均者公輒曰寧得罪於上而不敢得罪於下必有爭辯得其平而後巳移恩之明年恩人巳刻石頌公又明年淸苑之耆老故吏亦思公不忘以予與公有一日之雅介吾友趙安之請予紀公之遺愛予亦樂以循吏爲天下勸而又喜邑人能被公之化而不忘其舊官長之賢故次第其民之所以謡公者而爲之詩庶其傳之采官以存一邑之風且爲他日太史氏之傳循吏者以張本焉鳴呼使邑人歌之野足以爲農勸歌之邑足以爲吏勸歌之道路聞之恩人又足以致奪公之私怨公早歷臺閣人望其通顯可立致旣而獨從外補今又老且病將不能復與功名會此在人不能無少難者而公處之裕如使恩人間而歌之以壽公則其沈滯之思𨿽不待有所慰而後忘而其及人之樂則或因此而長之也其辭曰我行東野有田離離燥焉膏腴彼鄰不知持以囓水孰卹我饑惟耶律公出言若堤奪田於水障水以歸西塘之陂無水旱虞非陂得歳食我惟渠水匪附勢奚捨我趨望公之來使我心休公浚以理渠來舒舒公實水來公實水去田𨿽我田實公錫與我之徳公非惟水故有勢非水微公孰禦縣官渠渠公力所支昔有絲棼今皆畫旗聞公交車音吏戒勿嬉旗來揚揚有宮以息彼安其宮我安斯室車不知服子不知力彼盜之穴南據丘隅公行視之荷鍤與俱昔路斯棘化而通途奪田與我奪時與我以耕以穡於以飽我食惟公食持以勞公公曰歸止飽爾羸癃公堂宴深孰公不容天乃私恩奪公於東惟彼東人相戒以化無勞我公我思我公神其相之惟壽康公俾公其來之

靜修先生文集卷之十七墓表

◆孝子田君墓表鳴呼天地至大萬物至眾而人與一物於其間其爲形至微也自天地未生之初極天地旣壞之後前瞻後察浩乎其無窮人與百年於其間其爲時無幾也其形𨿽微而有可以參天地者存焉其時𨿽無幾而有可以與天地相終始者存焉故君子當平居無事之時於其一身之微百年之頃必愼守而深惜惟恐其或傷而失之實非有以貪夫生也亦將以全夫此而巳矣又其當大變處大節其所以參天地者以之而立其所以與天地相終始者以之而行而回視夫百年之頃一身之微曾何足爲輕重於其間哉然其所以參天地而與之相終始者皆天理人心之所不容巳而人之所以生者也於此而全焉一死之餘其生气流行於天地萬物之間者凜千載而自若也使其舎此而爲區區歳月筋骸之計而禽視鳥息於天地間而其心固巳死矣而其所不容已者或時發焉則自視其身亦有不若死之爲愈者是欲全其生而實未甞生欲免一死而繼以百千萬死嗚呼可勝哀也哉先人嘗手錄金源貞佑以來致死於其所天者十餘人而武臣戰卒及閭巷艸野之人爲多而予毎覽之未甞不始焉而慚愓若不自容中焉而感激爲之泣下終則毛骨竦然若有所振勵者故爲之訪諸故老揆諸小說考其姓裏增補而詳記之惟恐其事之不傳也近復得淸苑孝子田君焉貞佑元年十二月十有七日保州陷盡驅居民出而君及其父與焉是夕下令老者殺卒聞命以殺爲嬉未及君之父者十餘人而君乃惻然欲代其父死遂潛往伏其父於下以兩手據地俛而延頸以待之卒舉火未暇省閱君項腦中兩刀而死夜及半幸復蘇後二日令再下無老幼盡殺時君巳以藝被選而行次安肅矣聞其父死謂人曰我當逃歸葬吾父遂歸求父屍而得之負以渉河水傷脛至血出發母塜下尸而塞之乃還而眾不之覺也嗚呼此其所以爲孝子者歟其子道章資髙爽喜讀書而遺山元公陵川郝公皆嘗爲詩文以美之雅善予一日狀其父之孝行訪予於易水之上且曰古者孝友𨿽庶人得書於史官而先人之孝行若是生無一命之旌而死遂無一言之托以傳不朽爲先人子者亦何以自立於丗今謀所以表夫墓惟先生實哀之言巳泣數行下嗚呼予尙忍不銘君也哉君諱喜丗爲保之淸苑人其仕至佩金符其壽四十三其卒則歳乙未閏七月考彥妣喬母兄嘉其所娶實望族韓有婦徳鄕裏稱爲韓孝婦其壽八十六男女三道昭道章裴氏女寅孫五溫良恭儉讓曾孫四元亞季徳昌銘曰嗚呼蹈斧鉞而致死猶淵冰之歸全其死者藐焉此身之微其全者浩乎此心之天有累𨿽丘匪丘者存有圎𨿽石匪石惟文百丗之下有旌古而勵俗者必名此曰孝子之原過者其式之孰獨匪人

◆洺水李君墓表君諱守通字彥誠姓李氏其先中山人五丗祖從太宋靖國間仕至朝散大夫因宦遊至洺水愛其風土衍沃而占籍焉遂爲洺水人髙祖恵明中武舉官武翼大夫同知鄜州節度使曾祖智靜避靖康之亂隱居不仕祖徳遷娶劉氏生君之考道元讀書有立志動止以禮年五十卽斷家事關白就太一翁受道籙開別第以居娶張氏生二子長曰守進君其次子也君資樂易與物無忤喜施予善談論能言漢唐五季事歷歷如數目前君旣故家且有才具故素爲州郡所推擇及金人南徙國朝遷諸州工人實燕京而隸邢洺者卽舉君授符而緫之後以將作如制數蒙寵賚已而不樂曰是身可役役於是邪遂委符歸鄕裏歳時會耆老故人相與娯樂享年九十以至元九年十月二十有八日無疾而逝葬武道鎭先塋娶景州處士劉從直之女婦道母儀鄕邑以爲法先君二十年年五十八卒生男子三人長全福季全安皆早丗中子曰全佑女子一人適千戶任某初東瀛先生蕭錬師公弼有重名所與遊皆當丗名士今上在濳邸屢以安車徵之至則待以客禮其前後條對惟及治道而所薦舉亦皆天下之選蓋奇特之士厭於丗故而以方外自隱者也君以全佑幼有羸疾不任婚宦乃命棄家師事之今以斈識淸修先賜號觀妙大師再加純一眞人深爲上及皇太子之所眷顧焉二十五年春純一遣使持君丗次行事請於予曰予家自朝散公起家兩丗貴顯後漸卑下爰至先考方圖逺紹先業尋又棄去而以樂終今全佑老矣𨿽兩被璽書而奉祠宮觀之秩甚隆復不能追及先丗又旁無支屬可以後吾親者思所以慰吾親惟有旌紀丘隴之一路耳平昔願交吾子凡以是故今敢以是累吾子吾子其母辭嗚呼吾純一托迹玄虛旣老而能不忘其親𨿽其天彜之秉自不容巳然予於是益信東瀛爲奇特之士而其門人之所觀感而得之者固如是乃爲敍其始終且系之辭以識吾純一之悲焉曰天開兮地辟惟寅兮生人寅之所生兮有吾之先幾億萬傳兮延及此身如根而幹兮如榦而枝前旣有承兮後當有滋惕焉傷哉兮而息於斯稟丗短長兮厥初不齊不滑以人兮乃天之爲稽伯陽之所崇兮曰生與慈彼綿綿其不輟兮由叚幹而膠西物與道以爲體兮今舎此其孰依惟純一之超詣兮知反本之當悲渺黃鶴之翩翩兮過故墟而徘徊撫長楸而太息兮勤金石以告哀

◆處士冦君墓表君冦氏諱靖字唐臣祖禹父曽耕於中山安喜陘號質行家君始力斈爲士當金遷國汴梁河朔內附一軍分戍鎭定間開府屈君爲掾時約法未定刑賞惟意君所論一如平丗師出將吏額士卒輸虜獲爲常君獨不取惟受田募十戶爲屯以食汴梁旣破衣冠內徙者大爲歉所苦君見之必盡力以卹天下旣定中書令耶律楚材奏疏遣使分諸道設科選士中者復其家終身擇疏通者補郡縣詳議君旣中選仍署之縣君曰向從事紛紛中思濟人且自全耳今兵已戢獲奉先人遺體守墳墓足矣尙復仕邪乃謝去隱居敎授安勤樂儉日爲琴數弄讀易一編卽所居自號松溪翁其子三爲關洛州郡恆得以佳山水恱親籃輿孫擁琴尊僮隨徜徉嘨詠超然物外自樂也君安重善下澹然無緣飾重以經渉丗故斈易見消長理故一意事內於凢得喪欣戚不久畱中甞偶爲浮薄軰所陵侮旁觀者怒欲前擊君止之曰彼智不及相知故然是宜哀矜家有私口二三君嘆曰物理有代謝是旣服勤我久子孫宜不忍更隸之也悉毀劵釋去年八十以至元甲戌秋九月三日無疾而終葬先塋東北以其配蒲水魏氏祔子男二長元亨幼失明精於術數次元徳早以文學名天下相國廉希憲薦事今上濳邸從徵江南自眞定宣撫司咨議歷懷孟京兆判官遷知陜州再加同知嶽州緫管轉同知京畿都漕運使攺燕南河北提刑按察副使今擢爲兩浙都轉運使爲政廉易姚左丞樞楊參政果王承旨盤皆作詩以美之女一嫁同裏著姓甄氏孫男六曰某某女三皆嫁仕族因及拜君牀下甞與聞其平生重以其子請宜銘以表君曰閱衰或興象消息也感彼更疊無終極也寧開靈臺爲樂國也早勤耋歌時所職也彼蜚衝天伸此屈也有繁孫枝本惟一也體君所學銘以易也墓銘

◆武彊尉孫君墓銘戊申夏六月丁巳武彊尉孫君以疾卒臨卒疏其子繼賢等曰吾以先丗澤生有四幸若等可勿忘金崇慶末河朔大亂凡二十餘年數千里間人民殺戮幾盡其存者以戶口計千百不一餘而吾與存焉一幸也其存焉者又多轉徙南北寒饑路隅甚至髠鉗黥灼於臧獲之間者皆是也而吾未甞去墳墓且獲尉鄕縣焉二幸也當其擾攘時侵陵逼奪無復紀序而吾四妺一弟俾皆以禮婚嫁今皆成家若與丗不相與者三幸也平居非彊宗丗亂受陵暴自其分爾而吾乃爲鄕人所推遂得挺身樹柵保千餘家凡族黨姻戚皆賴以安全四幸也吾挾是以沒上有以承先人下有以遺若等無恨矣後卒十日附葬範原之先塋後葬三十有八年繼賢始狀其爵裏且誦所遺言請予銘予按君諱善眞定武彊人祖泰父成皆業農稸粟甞遇歳凶貸饑者不責償歳癸酉我師略河間君始以所保柵附大城以降得賜官修武校尉佩銀符後以功遷忠翊金亡始罷諸鎭兵令各封賞有功者遂署本縣尉以終娶李氏周氏張氏子男四人長卽繼賢奉訓大夫知深州次繼勲行軍百戶繼忠本縣諸軍奧魯長官繼貞都元帥府知事獨繼忠爲張氏子餘皆周出也周年今九十康寧女四人皆適令族孫男九人弼承信校尉行軍千戶佩銀符輔行軍百戶余尙幼銘三章章八句天開洪鑪若有所試彼紛枯荄秪以滋熾謂天不仁此獨何存吁此何希彼獨爾繁紛如僕僵君身堂堂蕩焉崩離君閭熈熈吾幸所資一柵之力微有相之區區何及涼風至止繒纊不儲哀哀履霜兒寒何需有興吾詩孰不欷歔匪有所興一尉奚書

◆易州太守郭君墓銘金貞佑主南渡而元軍北還是時河朔爲墟蕩然無統彊焉弱陵眾焉寡暴孰得而控制之故其遺民自相吞噬殆盡間有豪傑之資者則天必誘其衷使聚其鄕鄰保其險阻示以紀律使不相犯以相守望卒之事定而後復業凡今所存非其人則其人之子孫也嗚呼蓋亦無幾矣而向之所謂豪傑者後皆眞擁雄城而爲大官其子孫或沿襲取將相凡其宗族故舊與同事者亦皆布列在位享富貴之樂而其所賴以存及其子孫則爲之臣民而服其役出租賦而祿之彼亦非幸也蓋天以是報其功人以是報其力僅適其平而巳易之蔡國張公柔則當時開壁於易山諸砦者君其女兄子也君諱弘敬字仲禮易之定興人曾祖安仁祖儀皆業農考彥成以醇謹勤力爲蔡公所倚任甞攝行元帥事君性警敏美姿容讀書善射蔡公器之復以女妻焉丁未授束鹿長庚戌遷易州太守壬子攺完州易人以善政請於是復爲易州時官制未立諸侯得自辟署曰長曰太守皆從一時之制云以甲寅三月十日卒以是月二十一日葬於河內之兆子男一人奉議大夫謙卽夫人張氏出也後三十年謙泣涕來請曰謙不幸早孤今思所以報吾親欲得先生長者一言以銘其墓托以不朽庶幾少慰人子之心乃拜旣許又拜予迫於禮文謹且備而終銘之銘曰生物爲心乃厭其蕃自涓涓而洪河洪河滔滔沃之焦山曾不思造物之艱難顧玆方慘而有忻茁然碩果孰靳天心可觀史氏命凡胡甚不仁斬首曰級書多是勤抑不知取賞於一時之所私事者乃所以受罰於千萬丗公共之天孰不知忌此而獨使道家爲知言易山峩峩昔誰壁門易山之民今誰子孫爲斯人之婿也爲斯人之子也爲易州者固宜斯人玆實其墳

◆郭君夫人張氏墓志銘夫人諱文婉字麗卿姓張氏蔡國武康公柔之子年十有五嫁郭氏是爲故攝行元帥事彥成之婦故易州太守弘敬之妻今奉議大夫謙之母也夫人之母毛氏金大興尹王翛然之外孫賢而好禮故夫人生而有儀則時蔡公開國燕趙間隱然古方伯如郭氏皆所自署者夫人旣嫁能抑抑敬戒其舅姑夫子上下咸曰宜嫁十有五年而夫亡夫人復能以禮自將綱紀家政內而養老撫孤使喪祭婚宦皆以時外而事母夫人病盡憂至三刲股肉以進癰潰則親爲吮之無難色又三十年以至元二十一年五月二十三日以疾卒春秋六十以後五月一日合祔於河內夫氏之墓謙以狀如右請銘夫銘葬非古也婦人綂於夫者特銘則尢爲非𨿽然有則舉之古今人子之心所同然者以是則爲宜且瘞之將志其藏非以表白也𨿽婦人亦宜銘曰觀法於坤陰敎之師婉彼夫人秉是壼彜於赫公族莫敢我夷姑得而婦夫得而妻及玆孤惸毅然有守哀哀良人母卹爾後姑曰予婦兒曰予母屬曰予主以左以右盛忘其貴憂安其勤士難其兼婦乃有人宜壽以樂鈞其報施虧之又虧孰主張是彼將有特自獻其天其天維何河內之原得從以藏魄沒其寧幽文象徳匪事著明

◆新安王生墓銘新安王綱居母喪以哀毀致疾繼而其父病作而綱竟以憂終其師容城先生爲銘其墓其辭曰禮之未制也人或徑情人之未知也禮有失平生制禮之後爲學禮之人不俯就之而夭禍是嬰如九原之可作將聲言以責生𨿽然出繼有嗣終養有兄生沒其寧事有過厚薄俗可驚吾當作銘

靜修先生文集卷之十八記

◆馴鼠記心之機一動而气亦隨之迫火而汗近冰而栗物之气能動人也惟物之遇夫人之气也亦然鼠善畏人者也一日靜坐有鼠焉出入懷中若不知予之爲人者熟視之而亦不見其爲善畏人者予因思先君子甞與客會飲於易水上而羣蜂近人凡撲而卻之者皆受螫而先君子獨不動而蜂亦不迫焉蓋人之气不暴於外則物之來不激之而去其來也如相忘物之去不激之而來其去也亦如相忘蓋安靜慈祥之气與物無競而物亦莫之攖也平吾之心也易吾之气也萬物之來不但一蜂鼠而巳也𨿽然持是說以往而不知所以致謹焉則不流於莊周列禦冦之不恭而不巳也至元七年十一月三日記

◆櫝蓍記蓍之在櫝也寂然不動道之體立所謂易有太極者也及受命而出也感而遂通神之用行所謂是生兩儀兩儀生四象四象生八卦八卦定吉凶吉凶生大業者也猶之圖也不用五與十不用云者無極也而五與十則太極也猶之易也潔靜精微潔靜云者無極也而精微則太極也知此則知夫櫝中之蓍以一而具五十無用而無所不用謂之無則有謂之實則虛也而其數之流行於天地萬物之間者則亦陰陽奇偶而巳矣故自掛扐之奇而十二之則陽奇而進之不及夫偶者爲少陰陰偶而退之不及夫奇者爲少陽而四之則三四五六合夫畫奇全偶半合夫數而畫亦於是焉合其多少則合其位之陽少而陰多故有自一進一而爲偶自偶退一而爲奇之象也自過揲之策而十二之陽奇而退之不及夫偶者爲少陰陰偶而進之不及夫奇者爲少陽而四之則六七八九合夫數奇三偶二合夫畫而數亦於是焉合其多少則合其數之陽實而陰虛故有自一虛中而爲偶自二實中而爲奇之象也蓋掛扐之奇徑一而過揲之奇圍三而掛扐過揲之偶鈞用半也故分掛扐過揲而橫觀之則以陰爲基而消長有漸分四象而縱觀之則亦以陰爲平而低昻有漸其十二之則自右一而二自左二而三其四之則自右三而六自左六而九如水之流行觸東而復西其消長則其自然之淪漪其判合則其盈科而後進者也此皆自夫一行邵子之說而得之知此則知夫誤推一行三變八卦之象謂陰陽老少不在乎過揲者爲昧乎體用之相因而誤推邵子去三用九之文謂七八九六不在乎掛扐者又昧乎源委之分也由此而極其奇偶之變以位則陽一而陰二也以數則天三而地兩也初變之徑一而圍三以爲奇者三而得之是以老陽少陰之數多也後二變之圍四用半以爲偶者二而得之是以少陽老陰之數少也分陰分陽則初一變皆奇而後二變皆偶也疊陰疊陽則去掛一初一變皆偶而後二變皆奇又如畢中和天地人之說也其變也自一生二二生四而又四之四生八八生十六而言則畫卦之象也自四乘而十六十六乘而六十四則重卦之數也故初變而得兩儀之象者二畫卦之數也再變而得四象之象者四畫卦之數也三變而得八卦之象者六畫卦之數也自兩儀之陰陽而言其用數則乾兌離震皆十二而巽坎艮坤皆四也自八卦之陰陽而合其體數則乾坎艮震三十二而巽離坤兌三十二也自二老二少之陰陽而言其饒乏之數則又如四象之七八九六也六變而得四象之畫則毎位之靜變往來得十畫卦之數也又二畫則緫其數矣其數也皆靜者爲多變者爲少而一爻變者居中其靜與變皆老陰爲多老陽爲少而二少居中積畫成卦則毎卦之靜變往來得十五畫卦之數也又三畫則緫其數矣其數也亦皆靜極者爲至多而變極者爲至少而又一爻二爻進退於其間其靜與變則皆坤爲至多幹爲至少而三男三女進退於其間因而重之則毎卦之靜變往來得三十畫卦之數也又六畫則緫其數矣其進退多少皆與八卦之例同也此皆自歐陽子七八常多九六常少之一言而推之與夫後二變不掛不知其爲陰而使二老之數與成卦同二少之數與二老同而參差益甚其初一變必鈞不知其爲陽而於乾坤六子之率勉彊求合乃若四十九蓍而虛一與五十蓍虛一而掛二者固有間矣此以蓍求卦者也若夫以卦而求變也則自夫交易巳成之體爲變易應時之用由兩儀而上自紓而促八卦循環而其序不亂以逺禦近以下統上而皆有文之可尋也以變而求占也則自靜極而左之一二三四五自動極而右之一二三四五極自用其極而一則專其一居兩端而分屬焉二則分其爻居次兩端而分屬焉動則上爻重而靜則下爻重也三則分其卦居中自爲兩端而分屬焉前則本卦重而後則之卦重也動中用靜靜中用動靜多主貞動多主悔而皆有例之可推也然自此而極言之則以六甲納之其卦之序不亂也以互取之其序有漸而亦不亂也以伏求之其序亦有漸而不亂也以丗位反圖而推之則一而二二而四四而八八而十六進退有序逆順以類而不亂也以策數卽圖而考之則在兩儀而一消長在四象而二消長在八卦而四消長在十六而八消長在三十二而十六消長故長中八消消中八長皆震爲巽之消而坤爲乾之消巽爲坤之長而乾爲震之長而不亂也以揲變之數應圖而推之則其多少又合乎一一爲幹八八爲坤以少爲息以多爲消而亦不亂也是則按圖畫卦揲蓍求卦莫不脗合矣然而朱子猶以大衍爲不自然於河圖而變揲之左可以形右卦畫之下可以形上者又以爲短於龜也其三索之說則一行有成說旣取之於本義後復以爲不必然而卦之陰陽之奇耦畫與位合則大傳有明文旣著之筮說而不明言於啟蒙是又恐後人求之過巧而毎遺恨不能致古人之詳者也若以奇策之數合之圎圖之畫則四十八一卦之畫也其奇之十二卽幹之陰而策之三十六卽其陽也三十六自九進而得之也九陽也三十六亦陽也全陽也其奇之二十卽兌離之陰也而策之二十八卽其陽也二十八自七進而得之也七陽也二十八陰也陽合於陰也其奇之二十四則坤所去之半也而策則所用之二十四陰也二十四自六進而得之也六陰也二十四亦陰也全陰也其奇之十六卽艮坎自上所去之十六也而策之三十二卽其所用之半並上所餘之八陰也三十二自八進而得之也八陰也三十二陽也陰合於陽也其震巽之不用則猶幹之不用陰坤之不用陽也其奇策之八方數之變也掛扐之六圎數之變也此邵子之說也然前之奇策之所當陰不若陽之齊後之六八之所應圎不若方之備是必有深意也第未能考而知之又不知朱子之意以爲如何此因櫝蓍而記之至元十年春二月吉日櫝成記

◆麟齋記編修王之才治春秋而專門左氏者也甞有取於獲麟之義名其所居之室曰麟齋而請予記之夫獲麟仲尼作春秋所書之一事爾而春秋之義非居所系於此者歐陽氏固已言之於前矣然春秋之時仲尼實天理元气之所在而與濁亂之气數相爲消長於當時如麟者則我之气類也其來也固非偶然而來也然而斯气之在當丗者蓋無幾焉在彼之气足以害之在此之气不足以養之由麟可以卜我之盛衰由我可以卜丗運之盛衰而聖人固不能恝然於其獲也謂之致麟可也謂之感麟亦可也皆理之所不無者𨿽然聖人之作春秋因天道人事自成之文從而文之其義皆因事而寓焉安可曲爲一定之說也𨿽然子旣有取於麟則吾不得嘿嘿於麟矣夫麟之所以爲麟者乃天地之所以生而人之所以能爲天地之心者也在春秋則聖人所賞之善也在易則聖人所指之陽也而人之所未甞一日無者也苟自吾身之麟而致之則凡害人者如長蛇如封豕如饕餮如檮杌莫不消鑠蕩滌於魑魅之域而天下振振皆吾气湛行之地矣今聖人𨿽不得盡其所致於當時然其所以扶此抑彼者而斯麟固已麟於萬丗矣子之讀春秋者予知子將思有以麟夫一齋而已也𨿽然予於聖人剝廬閉關之戒見聖人之拳拳於此乃嘆鳯鳥之不至傷魯麟之致獲之心也嗚呼麟乎又當以聖人之心爲心而自麟其麟也夫年月日記

◆輞川圖記是圖唐宋金源諸畫譜皆有評識者謂惟李伯時山莊可以比之蓋維平生得意畫也癸酉之春予得觀之唐史曁維集之所謂竹館柳浪等皆可考其一人與之對談或泛舟者疑裴迪也江山雄勝艸木潤秀使人裴回撫捲而忘掩浩然有結廬終焉之想而不知秦之非吾土也物之移人觀者如是而彼方以是自嬉者固宜疲精極思而不知其勞也嗚呼古人於藝也適意玩情而巳矣若畫則非如書計樂舞之可爲修已治人之資則又所不暇而不屑爲者魏晉以來𨿽或爲之然而如閻立本者已知所以自恥矣維以淸才位通顯而天下復以髙人目之彼方偃然以前身畫師自居其人品已不足道然使其移繪一水一石一艸一木之精致而思所以文其身則亦不至於陷賊而不死苟免而不恥其紊亂錯逆如是之甚也豈其自負者固止於此而不知丗有大節將處已於名臣乎斯亦不足議者子特以當時朝廷之所以享盛名而豪貴之所以虛左而迎親王之所以師友而待者則能詩能畫背主事賊之維軰也如顏太師之守孤城倡大義忠誠蓋一丗遺烈振萬古則不知其作何狀其時事可知矣後丗論者喜言文章以气爲主又喜言境因人勝故朱子謂維詩𨿽淸雅亦萎弱少气骨程子謂緑野堂宜爲後人所存若王維莊𨿽取而有之可也嗚呼人之大節一虧百事塗地凡可以爲百丗之甘棠者而人皆得以芻狗之彼將以文藝髙逸自名者亦當以此自反也予以他日之經行或有可以按之以考夫俯仰間巳有古今之異者欲如韓文公畫記以譜其次第之大槪而未暇姑書此於後庶幾士大夫不以此自負而亦不復重此而向之所謂豪貴王公或亦有所感而知所趨向焉三月望日記

◆退齋記老氏其知道之體乎道之體本靜出物而不出於物制物而不爲物所制以一制萬變而不變者也以理之相對勢之相尋數之相爲流易者而觀之則凡事物之肖夫道之體者皆灑然而無所累變通而不可窮也彼老氏則實見夫此者吾亦有取於老氏之見夫此也𨿽然惟其竊是以濟其術而自利則有以害夫吾之義也下將以上也後將以先也止將以富也儉將以廣也哀將以勝也慈將以勇也不足將以無損也不敢將以求活也無私將以成其私也不大將以全其大也柔弱將以不爲物所勝也不自貴將以貴也無以生將以生也知窪必盈於是乎窪知獘必新於是乎獘知少必得於是乎少知朴素之可以文於是乎爲朴素知溪谷之可以受於是乎爲溪谷知皦之勢必污盈之勢必溢銳之勢必折於是乎爲嬰兒爲處子爲昏悶晦寂曰忿曰武曰爭曰伐曰矜凡物得以病之者皆閹焉而不出知而示之愚辯而示之訥巧而示之拙雄而示之雌榮而示之辱𨿽出一言而不令盡其言事則未極而先止也故開物之所始成物之所終皆捭焉而不與而置巳於可以先可以後可以上可以下可以進退可以左右之地方始而逆其終未入而圖其出據會而要其歸閱釁而收其利而又使人不見其迹焉𨿽天地之相蕩相生相使相形相倚相伏之不可測者亦莫不在其術中而況於人乎故欲親而不得親欲疏而不得疏欲貴而不得貴欲賤而不得賤欲利而不得利欲害而不得害其關鍵槖鑰不可窺而知其機紐本根不可索而得其恍惚杳冥不可以形象而摶執也嗚呼挾是術以往則莫不以一身之利害而節量天下之休戚其終必至於誤國而害民然而特立於萬物之表而不受其責焉而彼方以孔孟之時義程朱之名理自居不疑而人亦莫知奪之也中山滕君仲禮早以學行知名而爲人則慷慨有才節者也以退名其所居之室旣以寧失於有所不爲戒在於無妄之往自銘矣而又請予文以記之予固知仲禮之不爲老氏之退者然亦豈眞失於有所不爲者也夫有所不爲者蔽焉而不知舉變焉而不知通固滯焉而不知所以化而其終亦至於誤國而害民然要之則知不足而巳矣而人亦得而責之而彼亦無所逃其責焉非如爲老氏者之以術欺丗而以術自免也予喜仲禮之退而又欲其愼其所以退也故極言二者之失至元丙子八月旣望容城劉某記

◆饕餮古器記金臺田景延蓄一銅器若古尊彜其象拱泉而垂腹臝其面而坐則人焉河東元裕之爲之考定其爲古器無疑而謂其象則饕餮也景延遂以劉敞呂大臨例而圖之欲以張博古之本焉而且請予記之嗚呼人之於古器物也彊其所不可知而欲知之則爲博物之增惑也舎其所不可知而特慕其古焉則爲玩物之喪志也爲增惑爲喪志皆非知好古者也舎其所不可知者而求其所可知者則古人之所以爲戒者在我矣因其所可慕者而思其大可慕者則古人之所以爲古人者自此而得矣求知是知也求慕是慕也則人之於古器物也固有可爲致知之一明徳之端者矣夫如是則吾惟恐景延之不好古器然亦恐景延終將不好也至元丁丑十月朔容城劉某記

◆何氏二鶴記戶部尙書何仲韞鎭姑孰時所畜鶴有雌雄不雜處者兩凡鶴之被畜者多不卵而其雌卵二他𨿽卵而不生而二卵皆生他𨿽或生亦不長息而死今卵而生者巳翩然二鶴矣南州士大夫名以瑞鶴而請其說於子天人天地之心也心固可以帥夫气而物則气之所爲也故物有自我而變者而鶴何瑞之有焉苟我之積於中而發於外者莫不藹然慈祥則彼物之浮沈於吾气之中者𨿽萬物失所而獨全其生𨿽气類暴悍而獨順其性故貓有相乳者雞有哺狗者夫物固不得而自知之也今何氏之鶴能有別復卵而育也在仲韞必有以使之然者𨿽然自物而推之人自家而推之國吾之志所得而帥吾之气所得而育者二鶴而巳乎至元十六年九月朔容城劉某記

◆歸云庵記易有鄕曰淩雲鄕有道庵曰歸云鄕民劉用之所作也用家有田千餘畒水磑二區白金二千兩性薄於自奉而喜施予乃並其居築老子祠祠側爲環堵十餘客有學老氏之靜者延而居之凡衣食皆給焉使得一意於學而無事相往來如是者二十年其田財費以盡而用亡矣客亦散矣今但有奉祠者數人而巳嗚呼用亦勤矣哉蓋聞燕山竇氏之風而興起者惜其智力止及於此而巳也昔予遊西山過其鄕而裴徊者久焉見其山水雄勝雲煙奇麗慨想一時賓主之樂不覺有飄然遺丗泠然長往之志也至元丙戌用之女夫鄧淵拜予請紀石以旌其事子問用他所行曰甞收癃老十餘人養之家終身焉又通瘍醫以藥授病者不責償問用時環堵客曰往往以道術知名亦有被徵車賜眞人文師號者問今奉祠誰曰丈人時客崔徵士之徒也問築祠始末曰今五十年矣問祠所裏名曰沈也余於是念疇昔之經行傷有志之不就取老氏之旨爲歸云之章授今奉祠者俾歌之以爲步虛之變焉惟靈居兮大無鄰旋一气兮凝雲忽乘之兮下覽思明示兮徳之門相彼髦士兮尙不稱老況幹之尊兮有嚴其昊孰守虛柔兮恆處子道眷玆人兮與俱命白雲兮前驅渺何方兮故域云遙遙兮踟躕是年三月望日容城劉某記

◆髙林重修孔子廟記安肅髙林裏距吾居五十里聞有孔子廟枉道而拜焉詢其創始復興之由裏之耆老劉禎等言廟起於五代之際久乃廢毀金大定間鄕先生孫直卿率裏中豪族盧劉田三氏始修葺之迄今至元庚辰圯壞幾盡禎劉氏孫也復率盧氏子孫共継先志經營於其年之春逮明年秋廟貌旣尊乃興祭器以祀事告成且爲鄕約春秋釋奠之禮俾可以繼里人自以非學者而祀先聖恐踰禮制請就質焉予按禮釋奠於先聖先師謂學詩書禮樂者各以所習業而祭其先師也孔子豈詩書禮樂專門之師邪旣非詩書禮樂專門之師豈學官所得而私者邪詩書禮樂之官且不得而私又豈後丗俗儒記誦詞章者之所得而私也禮飲食必祭祭先造飲食者也蓋以吾之所以享此者斯人之力也孔子立人道者也今吾之所以爲人君君臣臣父父子子而不淪胥於禽獸之域者其誰之力歟於一飲食而知報其力於此而不知所以報焉惑矣諸君其勉行事無懈禎等曰諾且請書其辭於石並記歳月之始末云又明年秋九月晦日容城劉某記

◆遊髙氏園記園依保城東北隅周垣東就城隱映靜深分布穠秀保舊多名園近皆廢毀今爲郡人所觀賞者惟是予暇日遊焉甚樂園之堂其最髙敞者尙書張夢符題爲翠錦或者指之謂予曰此貴家某氏之樓也今甫四五十年耳巳撤而爲是矣嘻人其愚哉非不見之復爲是也奚益予聞之大以爲不然夫天地之理生生不息而巳矣凡所有生𨿽天地亦不能使之久存也若天地之心見其不能使之久存也而遂不復生焉則生理從而息矣成毀也代謝也理勢相因而然也人非不知其然也而爲之不巳者气機使之焉耳若前人慮其不能久存也而遂不爲之後人創前人之不能久有也而亦不復爲之如是則天地之間化爲艸莾灰燼之區也久矣若與我安得玆遊之樂乎天地之間凡人力之所爲皆气機之所使旣成而毀毀而復新亦生生不息之理耳安用嘆邪予旣曉或者復私記其說至元辛卯四月望日記

◆種徳亭記趙郡王允中其先太夫人所居之堂而鄖城先生名以善慶且爲之記允中別築亭爲遊息之所而寓軒先生題爲種徳求予記之予聞或有疑夫善慶種徳之意若重出者蓋不知二公命名之意其脈絡所屬有賓主之分焉堂之名自我溯而上之也而我爲承其慶者也亭之名自我沿而下之也而我爲有所種者也就夫種以譬之如去歳之所種所以給夫今歳之用也而來歳之用所以仰夫今歳之種也一不種焉則其用也從而窮矣今允中之所以承其慶者旣有所自而其實亦見於堂之記矣其後人之所以承於我者必將自允中而出之予甞因是而求允中之心三爲廉使未甞不以賑卹罷民平反冤獄爲事使河南時奏罷鎭南郎將爲民害者一人力出良家誤爲豪右所臧獲者百餘口此𨿽皆人所不敢爲者然未足以知允中也至於陳請省臺嚴江浙鬻子之禁上書天子論國家儲副之重使河南而哀江浙守一官而憂天下此可以見其心之忠誠惻怛之至也由是而觀之允中固不愧斯序之名而斯亭也其將復爲子孫善慶之堂矣二名相因當反復無窮又何患其意之重出也邪至元壬辰八月望日容城劉某記

◆鶴庵記或贄大經鶴二畜庭中遂名其庵鶴一日問予曰子知我鶴名庵也何哉予曰此在我而不在鶴夫樂水者吾見其知之周流同於水也樂山者吾見其仁之重厚同於山也大經之機警髙亮遊心閒逺發爲文章淸雄婉麗可以鳴一時而傳後丗此非同於鶴者乎故聞其聲見其形欣然而恱非鶴可恱也我之同於鶴者使之然也大經曰予之於鶴非但恱之而巳也子其爲我更思之予乃顧鶴而嘆曰謂大經爲厭丗俗之卑隘不可與處思欲髙舉逺覽而與此遊邪則其心狹矣謂大經爲以巳之軒昻超卓勢利不可得而覊縻之姑引此以自況邪則其心矜矣狹與矜大經不僞也然則名庵之意果安出邪予觀古人之敎凡接於耳目心思之間者莫不因觀感以比徳托興諭以示戒是以能收萬物而涵其理以獨靈如黃鳥之章孰不賦之而聖人則曰於止知其所止夫斯鶴之呼之不來長鳴下趨亦常事耳而子瞻乃嘆其爲難進易退蓋亦黃鳥之遺意也由此而推之其遊於陰知養也感夜半識時也鳴則聞於天飛則一舉千里有本也其動也節其鳴也律用和也月白風淸徘徊佇立玩此數者於縞衣玄裳之外寧無起予者乎名庵之意或出於此大經曰得之矣至元壬辰冬十月望日劉某記

靜修先生文集卷之十九序

◆趙徵士集注陰符經序予讀陰符經觀天之道執天之行矣盡矣此言其體之自天而人者也天有五賊見之者昌卽觀天之道也五賊在心施行於天宇宙在乎手萬化生乎身卽執天之行也此言其用之自人而天者也天性人也人心機也立天之道以定人也此則言聖人之兼體用以天道立人極者也天發殺機龍蛇起陸則非天性矣人發殺機天地反復則爲人心矣天人合發萬化定基則又立天之道以定人者也夫苟不以道定焉則天人判而二以道定焉則天人合而一二之則機過而相悖一之則機定而化行化行則天地位萬物育而君臣父子各得乎天理而止其所矣性有巧拙可以伏藏九竅之邪在乎三要可以動靜此希天希聖之功而所謂執天道見天賊立天道合天人者其本皆出乎此也蓋九竅之邪未除則不能靜而常動若以三要爲害而絕之則又一於靜而不動也惟知夫九竅之邪在乎三要克其邪而反其初則可以動靜矣其所謂動靜者卽朱子之所謂動未甞離靜而靜非不動者也其天人合發萬化定基則動而未甞離靜者也而殺機則動之過者也火生於木禍發必克姦生於國時動必潰知之修煉謂之聖人夫火克姦潰以其大者而言之則龍蛇起陸天地反復之謂也以其小者而言之則九竅之邪也知之修錬以其大者而言之則立天之道以定人之謂也以其小者而言之則伏藏動靜也此其言之自相發明若無所容夫說者而中山趙徵士才卿之集注近百家幾數萬言其志亦勤而學亦博矣陵川郝侍讀旣爲序之復因外舅郭公請一言於予予謂經之出處意義則前人巳盡之而其廣衍推稱則郝序又無遺者若兵家及養生家之說予又未暇熟讀而悉知之特疑蔡氏中篇所引民可使由之不可使知之之說若非正學之語而有害夫道者豈蔡氏早年之說邪趙君必能考夫此故書以問之至元八年四月望日容城劉某書

◆內經類編序近丗醫有易州張氏學其於書𨿽無所不考然自漢而下則惟以張機王叔和孫思邈錢乙爲得其傳其用藥則本七方十劑而操縱之其爲法自非暴卒必先以養胃气爲本而不治病也識者以爲近古而東垣李明之則得張氏之學者而其論著治驗略見遺山集中鎭人羅謙甫甞從之學一日過予言先師甞敎予曰夫古𨿽有方而方則有所自出也鈞腳气也而有南北之異南多下濕而其疰則經之所謂水淸濕與濕從下受者也孫氏知其然故其方施之南人則多愈若夫北地髙寒而人亦病是則以其嗜酮乳而且以飲多飲速爲能故也此則經之所謂飲發於中跗瘇於下與榖入多而气少濕居下者也我知其然故我方之施於此猶孫方施之於南也子爲我分經病證而類之則庶知方之所自出矣予自承命凡三脫槁而先師三毀之研摩訂定三年而後成名曰內經類編敢望吾子序夫內經十六卷素問外九卷不經見且勿論姑以素問言之則程邵兩夫子皆以謂戰國書矣然自甲乙以來則又非戰國之舊矣自朱墨以來則又非甲乙之舊矣而今之所傳則又非戰國之舊矣苟不於其所謂全書者觀其文而察其理焉則未有識其眞是而貫通之者今先生之爲此也疑特令學者之熟於此而後會於彼焉耳苟爲不然則不若戒學者之從事於古方而學者苟不能然則不若從事古方者之爲愈也羅亦以爲然予聞李死今三十年羅祠而事之如平生薄俗中而能若是是可序年月日劉某序

◆篆隸偏傍正訛序小學之廢尙矣後丗以書學爲小學者豈以書古之小學六藝之一乎夫古之小學果專於藝而巳乎而其藝果止於書而巳乎而今之所謂書學者又果古人之所謂小學者乎夫古人之於書也點畫顚末方圜曲直一出於法象之自然非可以容一毫人力於其間者而幼學之士蓋欲卽此而知其事物義類之所在因其形而求其聲焉而巳矣是皆天理人事之所當爲非有一毫慕外爲人之私也若夫後丗則虞有不知其姓而顏有不知其名顚倒側媚惟妍而巳矣而況於學者乎嗚呼丗變降矣𨿽一藝之微亦莫不然可勝嘆哉予今敎授餘二十年每欲令初學者移臨摸法書之功而求知夫偏傍之所以相生篆隸之所以相因分六書爲類而以次習之顧力有未暇者焉今田君景延纂集凡隸書之形𨿽相近而篆實不同如奉泰奏秦春者爲一書非惟使爲篆者不以隸而誤而亦使爲隸者知以篆爲本眞有用之書也名曰篆隸偏傍正訛而請予序之予因傷古道之不復嘆予志之不就而喜景延之勤篤也故爲之書至元丙子八月旣望序

◆莊周夢蝶圖序周寓言夢爲胡蝶予不知何所謂也說者以爲齊物意者以蝶也周也皆幻也幻則無適而不可也無適而不可者乃其所以爲齊也謂之齊謂之無適而不可固也然周烏足以知之周之學縱橫之變也蓋失志於當時而欲求全於亂丗然其才髙意廣有不能自巳者是以見夫天地如是之大也古今如是之逺也聖賢之功業如是之廣且盛也而巳以渺焉之身橫於紛紛萬物間無幾時也復以是非可否繩於外得喪壽夭困於內而不知義命以處之思以詫夫家人時俗而爲朝夕苟安之計而不可得姑渾淪空洞舉事物而納之幻或庶幾焉得以猖狂恣肆於其間以妄自表於天地萬物之外也以是觀之𨿽所謂幻者亦未必眞見其爲幻也幻且不知又惡知夫吾之所謂齊也又惡知夫吾之所謂無適而不可也吾之所謂齊也吾之所謂無適而不可也有道以爲之主焉故大行而不加窮居而不損隨時變易遇物賦形安往而不齊安往而不可也此吾之所謂齊與可者必循序窮理而後可以言之周則不然一舉而納事物於幻而謂窈冥恍惚中自有所謂道者存焉噫鹵莾厭煩者孰不樂其易而爲之得罪於名敎失志於當時者孰不利其說而趨之在正始熈寧之徒固不足道而丗之所謂大儒一遇困折而姑籍其說以自遣者亦時有之要之皆不知義命而巳矣𨿽然周巳矣其遺說亦其夢中之一栩栩也吾從而辯之冝無與於周矣然以周觀之則不若休之以夭均故卽其圖而戲之曰圖汝者畫辯汝者書書與畫無知也圖汝者之心及吾之辯汝之心未發無有也旣發亦無有也以其無所知無所有者而觀之安有彼是旣無彼是安有是非周而有知則必曰吾惡乎知之使讀者作色於前發笑於後乃所以齊之也圖周者臯落楊內翰而序圖者劉某繼序而題詠者京師之才大夫也

◆送郝季常知頴州序名家之子弟處天下之至易而亦處天下之至不易苟能勉焉自立而少異於眾人則皆得因緣馮藉以立事功苟爲不然在他人未必遽得貶斥而巳爲淸訍所不容矣季常於其兄使宋之二年請介行人以問罪遣之而宋人不納後十年又請焉下大臣會議以爲不可明年又請焉不得巳復遣之至建康而還幾死者凡十數其事𨿽無成而其可與有爲者於此亦可以見之舊甞從一授詩書又知其爲有志者今其將爲州於頴也載米與幣而過予以別且請予有以告之予無以告子也子行矣予固巳言之矣勉其所以處天下之至易愼其所以處天下之至不易者而已矣予無以告子也容城劉某序

◆送翟判官序予昔聞翟氏之先人有隱徳於人其事甚悉存之於心有日矣特未有以信之者也渡江之役而良佐與焉自江淮抵閩越觸炎熱瘴癘遂病不起時气運方厄而南北之人病死相籍奄然一息孰能勝之人固不望其生巳亦不復以生理自念矣及還則鄕裏𨿽驚其至然形容非昔而生气若奪識者尙憂之後二年予居山中忽報云新除江州路判官來訪出應則隱然昔之良佐也凡事有智數之所不能測者必有一定之天存乎其間昔予所聞於是乎有以信之矣良佐好善喜讀書今將爲政矣其思夫天人之際𨿽反復變亂之極以人勝天以文滅質而气失其平其所謂一定之理者固未甞有毫髮僭差以負於我則其政必有異於人者矣子行矣予將觀子矣登廬山泛九江裴徊於濂溪白鹿之間以致其髙山景行之意而良佐見輕舟淩波隱見垂綸長嘯鼔枻而歌如太康之漁父者其必我也

◆送張仲賢宣慰淮東序東南富山水之奇秀而限於南北不得周遊而歷覽之使人恆鬰鬰不樂而若有所失自宋亡百五十年之分裂一日復合凡東南名勝之迹一目萬里而惟其所欲焉此固不屑屑於當丗以觀物自娯者之所樂得也方天下無事事有綱紀士以才能自負者每以無以自異於中人而不得盡其所有者以自嘆今沿江南北皆我所新有民不習靜而多變有獘以革有害以除此亦有志於當丗以有爲爲事者之所樂得也堯山張仲賢出金源名族少甞爲刀筆吏武安樂舜咨道之令斈乃能丗其儒作詩文有逺意頗喜讀內典於丗味𨿽甚薄而其可以有爲與其所欲有爲者則磊磊固在自省掾出參山東眞定諸幕入而爲京官復出而同知宣徳𨿽皆有能聲然視其所存則百不一二施今宣慰淮東則其所也將行也而訪予山中予聞其有是行也而東吳西楚宛然吾扁舟之上矣故吾與仲賢之意向𨿽殊而得其所樂則一乃舉觴引滿各盡平生旣而復與之盟曰今公與予固樂矣然未眞得其樂也或秋風春水我將圖南公與賢州牧郊迎於淮海之間予因訪淮東之父老及公之僚佐得公之所施設於是以大白壽公而公乃指顧江山之勝槪者以酬我於是時予二人之樂又將不止此而巳也仲賢曰然謂旣有盟不可不載之辭故書以贈其行容城劉某序

◆靜華君張氏墨竹詩序古之男女各有學其所學亦各有次第而莫不以徳行爲本如男子之所謂六藝女子之所謂婦工𨿽皆其所當能而必用之者亦各居其末焉然其所謂藝與工者乃內外之職男女之功各有常分者也蓋不惟不敢相越而知之亦有不暇者焉是以詩書六藝之文婦學不得而與之詩書六藝且不得而與之而況後丗之所謂書札繪畫𨿽男子亦所不暇者而婦人又安得而與之哉使其天資之美有不待學而能之者亦但當自寓而巳至於藉是以求知而傳永久則爲外事明矣又暇屑屑於是邪靜華君張氏蔡武康之女嫁爲喬氏妻而金源名士王翛然元裕之皆其外氏之親表故其家學遺澤蔚有風範而君之貞靜端潔其气類之合又有與竹同一天者故素善墨竹而元郝諸公見之因爲詩賦以比其徳君皆不與知也而喬氏集成一卷請予序之將並刻之石焉昔歐陽永叔作五代史敍王凝妻於雜傳之中朱文公刪定楚辭錄胡笳於反騷之後蓋不無望於後丗之爲士者矣予因歌黃魯直詠姨母李夫人墨竹人間俗气一點無健婦果勝大丈夫之句乃慨然爲書之讀者亦當知予之書君者不在此而在彼並敍男女之學古今之變庶其又有知所趨向者焉至元辛巳二月旣望容城劉某序

◆賜杖詩序至元二十九年春上賜侍衛都指揮使王公慶端西土所貢雕玉杖公旣捧以拜天下聞之作詩而美之者五十餘首公分爲三卷命某爲序某曰夫古人自授田百畒含哺鼓腹以至於列土分封萬鐘千駟凡上之所以賜下者宜隨其分位而無不足焉蓋其職然也非有所爲而賜也自力田以租至於禦金革而理庶務凡下之所以勤上者宜隨其分位而無不盡焉亦其職然也非有所爲而勤也上之人若曰是可以鼓舞之也是可以駕禦之也以是而賜焉其下亦曰私恵之可懷也厚賞之可致也以是而勤焉則不惟非所以爲君臣之義而其更相責望之間一有不至則其職從而虧矣後丗君臣之不終也其以此與然則臣之於君之賜也冝如何哉曰敬之而巳矣榮之而巳矣如古人之正席先甞乘服以拜者是也某舊聞公甞被錦衣貂裘之賜惟於巡衛錫宴則服之及退則襲而藏之惟謹蓋知是禮也今其於杖也其所以敬而榮之者亦必有以處之矣此則詩人巳略言之若夫聖上以如天之仁推赤心於天下必不以一杖之故遽圖責報於臣下而公之平昔以忠勤著聞蓋出於性分之所固有而行其職分之所當爲必不以一杖之故然後加勉於國家此𨿽詩人之所共知而其言則未有及之者也敢以是爲序而補其闕云明年二月望日劉某謹序

◆都山老人九十詩序慶都之山有老人焉姓劉氏少值兵亂未甞一日去鄕裏而兵亦不犯之今年九十尙無恙子孫滿前田園如故而老人不知其老也燕趙諸公作詩而壽公者甚多其子式集爲一卷將時諷詠之以侑捧觴之樂焉復請予書其事而序之予讀而竊有感之者金源貞佑迄於壬辰河之南北兵凶相仍生意殆盡而先儒所謂天下蕭然洪水之禍蓋不至此者惟是時足以當之夫天地气運壞亂若是而人物生乎是气之申者乃所謂命也將何術以逃之哉而老人居南北之衝乃若與丗變不相與者豈气稟之異𨿽天地之運亦不得而奪之邪抑存之深而積之久者有以勝之邪或偶然也是固不可得而知之矣然而此老人之所以自壽者也夫人子之所以壽夫親如恱其心志而安其起居時其寒溫而節其飲食者又非一也今老人九十而康彊由是而登上壽一步武之間耳式其勉之子欲我序九十詩而巳乎年月日容城劉某序

◆壽史翁百歳詩序翁年九十六百歳舉盈數也翁保定祁人有子今爲郡從事從事先爲宰府掾請出求爲鄕郡以翁故也尹以下聞從事有親年及百擁車騎持酒肉造翁爲壽敬老也親賓佐也夫人生滿百舉丗無幾唐人稱九十爲人瑞況百歳乎漢官儀三老五更取男女全具者蓋以男女全具爲可貴也宋故事民百歳男子官婦人封仕而父母年九十官封如民百歳蓋以有子而仕爲尢可貴也今翁旣百歳又有子而仕仕而又爲鄕郡其爲人所歌詠之也宜哉至元辛卯二月望日樵庵序

◆廉公恵更名序故相廉公嗣子公恵舊名孚以其於兄弟之名字形取類爲不合也蓋甞請於公而未及更今𨿽巳孤而意恆若有闕焉者遂謀於予而更之曰怡而以告諸家廟焉蓋亦禮之變也而其取名之義則有取於兄弟雍睦之義也蓋公之臨終也以諸子恪恂等皆幼而公恵獨長懇懇目諸子而屬之也今其設心以爲旣以一名字形於兄弟不合且必求其合焉而後巳而其取義則又專在於兄弟之義也以是而日警省焉先訓之不忘也其庶幾乎至元戊子十月旣望容城劉某序

◆古裏氏名字序吳景初請予制其子名自敍其爲女眞人其子石倫爲金大將爲金死本姓古裏氏以女眞諸姓今各就其近似者易從中國姓故古裏氏例稱吳已數丗矣予聞之大以爲不可夫姓氏乃先丗有所受而傳之子孫其脈絡截然有不敢毫髮亂者今非有所禁而自絕本根附於他裔顧乃因仍苟且徇於流俗而不卹彼兒子之名何所不可而反以爲問乎今先爲正其姓然後名其子承字之延伯蓋示其不忘所天而且有所貽也如是則古裏氏其將爲著姓矣後丗子孫𨿽欲攺之其可得乎嗚呼承也其勉聽之哉至元庚寅重九日牧溪翁序

◆徐生哀挽序至元十二年秋九月徐生景巖卒其疾革也泣謂予曰養未終學未成卄六年而死亦虛生也欲吾子一言於石庶其不朽以少慰焉幸終平昔之愛而無遺死者之恨其遺言於父佑及其故人徐子懌亦然嗚呼以生之明敏而未冠能文章旣長而講學不輟夫豈不知其爲學初不爲不朽計而所以不朽者又不在夫人之一言而人之一言果可以托以不朽者又不必區區之石也今其哀懇如是豈其气方英銳邁往之際而天遽然折奪之其中有不能自巳者乎卽此而觀其所志使天假之年或有以致夫眞不可朽者亦未可知也欲勒銘表墓或分有未宜乃敍生之才志有如此者率同志爲辭以哀之亦庶幾乎與人有終之義焉明年正月旣望容城劉某序

◆田景延寫眞詩序淸苑田景延善寫眞不惟極其形似並與東坡所謂意思朱文公所謂風神气韻之天者而得之夫畫形似可以力求而意思與天者必至於形似之極而後可以心會焉非形似之外又有所謂意思與天者也亦下學而上逹也予甞題一畫卷雲煙影天機滅沒邊誰從毫末出淸妍畫家也有淸談獘到處南華一嗒然此又可謂學景延不至者之戒也至元十二年三月望日容城劉某書

◆中祀釋奠儀序堂寢之制非古也像設之儀非古也而釋奠之禮獨從古焉未免有情文相戾者如神不地坐而簠簋前陳神不面東而拜或西向此皆先儒所欲爲之修明而未睱者也𨿽然以今觀之其所謂情文相戾者學者亦不復盡見之矣而況先儒之所欲修明而未暇者乎安肅劉仲祥集諸家釋奠儀以成是書施於今之學者不爲無益然向之所謂情文相戻與夫先儒所欲修明而未睱者學者亦不可不知也至元戊子八月望日劉某序

◆李公勉復初名序天之授予曰人焉而巳矣凡配人而稱其美如賢人善人之類𨿽其髙下之品不同要其所指稱也各有限皆不足以盡人之大也如天也人或稱之曰上天者言其崇髙也或稱之曰神天者則言其變化也皆不能有以相兼也若止曰天而巳則其天之全體爲盡見也惟人也亦然今人有人稱之曰子賢人也子善人也則必欣然而恱稱之曰子則將怫然不恱蓋不知天之授予曰人者之爲大也苟知之將終身汲汲望有以少及乎人之稱而未能而向之所以欣然而恱者亦將陋之而不屑矣無極李公勉幼名授親所命也及冠而字則巳孤矣嫌授幼名也而更曰策今也公勉知其所當勉者在乎天之所授也卽幼名而稱之終身古人之道也已孤則其名又所不忍更也於是慨然因祭以告其親而復乎初嗚呼公勉其有志也邪其不苟也邪吾知其必能思其名而勉之矣因其請也告以是說年月日泛翁序

靜修先生文集卷之二十說

◆惟諾說惟恭於諾何也曰各有所施也呼之則其音必內故惟以趨赴之若取物而奉之也命之則其聲必外故諾以承受之若與物而受之也失其所施則文理從而亂矣豈但是乎凡物無無對者無無陰陽者而聲亦然其意象之淸濁闔辟亦莫不合也姑以進退存亡吉凶消長體之則可見矣此天機之所發而禮樂之所由生𨿽天地亦不知其所以然者豈但人乎物之聲亦然豈但聲乎凡形色气味皆然也而況古今之時變事物之倫理聖人何甞加損於其間哉𨿽然妙此理而宰此事者心焉而巳矣必盡夫心也然後聲爲律而身爲度苟爲不然幾何其不爲無適非道之道作用是性之性也

◆惟諾後說天之聲淸而上地之聲濁而下形感而聲出焉理於是乎在來之聲必來去之聲必去事感而聲出焉理亦於是乎在初無心曰天地去來也至於一艸一木其聲亦必象其形曰樹有植立之象焉曰枝有散殊之象焉至於曰鵝曰鴨曰雞曰雀曰鴉之類則又因其聲而聲焉者也鶂鶂所以恊鵝也喈喈所以恊雞也言語生於有聲之後而其理具於有聲之前有聲之後則古今方域日益不同人惟見其不同而不知其同也知其同則知吾之所以說惟諾者不但說惟諾也授坐而立授立而跪齟齬於其形也當惟而諾當諾而惟齟齬於其聲也聖人之所以制禮者非誠有制也特知之焉爾

◆張濳名說張氏子從予學旣長而更幼名予命之以濳曰濳乎吾語汝濳夫人之家或未振而有振之者必卓越非常之人也人而未自振思所以振之非挺拔特立蹇蹇自負者不能也尓之家卑而未顯尓之質柔而願予又濳尓也又欲尓之濳也惑矣𨿽然尓獨不見夫天地之凜然者乎此潛之象也剛健之初君子自彊之始也躍也飛也自潛而來也以儒新而家以道立而身汝之濳也不然渾渾淪淪混於常人以終其身顧尓自能之予又何敎焉仰又有一說我將終敎之大矣而後小之潛也明矣而後晦之潛也不大而小不明而晦固冝也亦曰予潛自欺也濳乎無負尓名

◆憃齋說近丗士大夫多以頑鈍推魯人所不足之稱以自號彼其人未必眞有是也亦非故爲是謙托而然也蓋必有所取焉耳然其所取之義有二焉蓋或病夫便儇皎厲之去道甚速也思欲自矯以近本實於是不得巳而取之而其意若曰與其失於彼也寧失於是此其設心於義爲無所失也或爲老莊氏之說者則不然以爲天下古今必如是而後可以無營而近道保嗇而自全也此則擇而取之非不得巳也而其意則將以自利而巳使前之說行亦不過人人尙質而於丗固不爲無益也若不幸而此說一熾則天下之人皆將苟簡避事而其爲害庸有旣乎嗚呼一事之間心術之微其義利之分有如此者不可不之察也安肅劉仲祥明敏愽物專門禮學以憃名其齋蓋將以自矯而非以自利也故予旣爲題其扁復以是說列其左劉某書

◆遂初亭說君子立心之初曰爲善而不爲惡曰爲君子而不爲小人如是而巳苟爲善也爲君子也則其初心遂矣夫道無時而不有無處而不在也故欲爲善爲君子蓋無時無處而不可而吾之初心亦無時無處而不得其遂也若曰吾之初心將出以及物也苟時命不吾與焉則終身不得其遂矣如是則是道偏在乎出而處也無所可爲者矣若曰吾之初心欲處而適已也苟時命不吾釋焉則亦終身不得其遂矣如是則是道偏在乎處而出也無所可爲者矣道果如是乎哉詹事張公子有予知其心爲最深蓋樂爲善而惟恐其不爲君子者也今築亭名以遂初而其心乃在乎閒適而諸公爲詩文以題詠之者以子有朝望甚重才業甚備又皆責其心當在乎匡濟皆不可也夫義當閒適時在匡濟皆吾所當必爲者然其立心則不可謂必得是也而後爲遂苟其心如此則是心境本無外而自拘於一隅道體本周徧而自滯於一偏其爲累也甚矣子有其以吾言思之久之必有得也至元壬辰重九日劉某書

◆道貴堂說邵康節詩𨿽無官自髙豈無道自貴非以道對官而言也但言道不以此爲有無爾若以爲對則其淺狹急迫非惟不知道之所以爲道而慕外之私亦必有不可勝言者矣河間李生摭邵氏詩名堂曰道貴求其說於予故云

◆皇甫巽字說朱子謂周子之所謂剛柔卽易之兩儀而各加以善惡則易之四象也以陰陽之大分言之陽爲剛爲君子陰爲柔爲小人剛宜善於柔也以剛而善則固善矣以剛而惡則不若柔善之爲愈也是君子小人之分不系乎剛柔而系乎剛柔之善惡而巳矣剛之善陽之陽也柔之善陰之陽也然剛柔𨿽各有善惡而其所謂善者皆陽所謂惡者皆陰是剛柔之善惡又不系乎剛柔而系乎陰陽而巳矣蓋猛也隘也彊梁也陰之慘屬焉慈也順也巽也陽之舒屬焉爲陰之屬在陽亦爲惡爲陽之屬在陰亦爲善此聖人之所以拳拳於陽而扶之人之所以尊夫陽而貴之者也皇甫安國名其子曰巽蓋亦就其气稟之偏於剛者而救之也旣長誤以予爲鄕先生以巽執贄來見而欲予有以字而敎之予字之以伯陽曰巽乎汝剛也亦思夫所謂陽焉汝柔也亦思夫所謂陽焉剛柔惟汝之所適也陽之是趨則予之所望焉

◆王景勉名字說故人王利夫請制其子名王氏居丗與予外家鄰予外祖楊公字勉之實王氏之鄕先生也以之名其子孰云不可遂名之曰景勉勉者將以力行也可字之以履而以文配稱焉曰文履至元已卯二月癸未容城劉某書

◆少中李公名字說公之先契丹氏之族也其氏李則逺有端緒而碑志存焉名則國語譯云鐡也公見國朝諸貴族多因官若名以氏又有從而字之者自以氏李則旣有所承而名字尙未稱其心若有闕焉遂以爲請予名以鑌而字之伯堅蓋存其初名又本其所自出而就以爲勸焉耳至元庚寅二月吉日容城劉某書

◆嘉氏子字說名人所稱者故多示謙字因名而生義人所稱者故多致尊美之意焉若曰子曰彥曰卿之類固無自稱之理也後丗不之察每毎錯亂故有於稱呼之間或不順者今嘉氏子名淳可字士眞蓋因名而生以致尊美之意也至元已丑冬至日牧溪翁書銘

◆王孝女旌門銘﹝並序﹞女家容城西以母喪感念遂不嫁終身州上其行禦史按實禮部令旌表之內翰盧公署其門曰孝女王氏縣人劉某銘曰孰不娶終身曰魯山之元道州之陽史名卓行何謂非平常二子且然於一女子復奚責望盧公表之何用以戒荒

◆友松軒銘﹝並序﹞緫帥史侯子明種松私第因以友松名其堂之軒友人涿郡盧處道爲請銘銘曰孰賦逺遊泰初爲鄰孰廣絕交麋鹿爲羣彼其薄丗棲心物外丗固未薄汝薄巳大矧侯貴遊於侯何負乃今翻然亦松與友植物之英象斯人賢象則與之而況其眞寛裕樂易孰求此心我將持松責侯來今凜乎風霜巍乎明堂彼實有之予靈敢忘贊

◆神農畫像贊天初生民粒食已成如人育子湩與俱生於赫炎皇継天而已聖徳神功止於如此

◆王允中眞贊齒未老鬢胡爲而白邪隱然含四海之憂鬢巳衰顏胡爲而壯邪凜然橫千仭之秋竹實丹心砥柱中流百折而必東寸折而不柔其履危犯分幾禍一身固可爲戒然視循黙苟容貽害當丗者寧不優邪

◆退翁眞贊廊廟之姿山林之思惟所謂天下之士故能爲學者所師奚藏諸用而昌於辭有徳有言寧卒不施迫而視之非吾退翁而誰

◆郭安道眞贊衣冠自同於鄕人而文章名天下言論若無所臧否而風鑑析秋毫安處下僚而人不見其屈力辭兩命而人不忌其髙我相英華得其根苗蓋於此眉睫之間又見其所以肖夫先君子之捐金購書揮觴結客以倜儻起家爲幽並之豪者也

◆書畫像自警所以承先丗之統者如是其孤所以當眾人之望者如是其虛嗚呼危乎不有以持之其何以居祝文

◆已卯春釋菜先聖文聖代天言明告萬丗寥寥方冊孰傳聖言天啟聖心程朱將命堙晦浚辟聾聰瞽明謂當後人承此遺澤孰云剽盜資我而文肆然多歧孰會其一徒爲瞻仰有惻此心因早躁狂若將有志中實脆屈未立巳頹揆厥無成實由貪懦時馳意去凜不自容顧念初心怳焉如失今此辟館惟我之求講學有徒進修有地研窮參訂亦復有書於古遺言於今學者尙有禆益少慰此心但懼悠悠復循前軌惟神啟迪實有臨之

◆告峨山龍湫文嗚呼一邦之望有峩惟山山之精深聚而淵泉山川惟形有神棲之雲雷雨露神實司之今是邦之凶旱極矣豈神之靈坐視而不卹哉蓋雨暘之數出於天非神之所得而專也雨暘之咎由於人非神之所得而釋也是以使神涵蓄靈潤𨿽欲發之而不得也𨿽然山川之神受命於天而主佑下民者也今欲佑之而不得矣則當爲之請命於天昭昭在上安有不從由是言之神𨿽欲無責烏得而無責也且小民至愚窮且極矣而無所歸誠則惟淫昏之鬼是求夫淫昏之鬼乃神之所當屏黜而下民之衷亦神之所當誘相也今气運巳窮矣窮則必通或天降之雨則小民必歸功於淫昏之鬼而惑信愈篤孰能禁之今是邦之大夫致禱於神則是禱其所當禱矣旣禱其所當禱而當禱之神能隨其禱而應之以雨使旣足而又周浹焉庶小民之愚知天地之間自有名山大川之正神實能闔辟陰陽而神妙造化而境內吏民之所當敬修其壇壝潔其牲幣而事之而向之所謂淫昏之鬼者眞不足信矣如是則人情丗敎或自此而變之則神之恵又不但一雨而已矣如其不然則是云雷之澤神其不司之旱漧之虐神實不卹之天命之職可怠而曠之惑邪之俗可助而成之又何望焉又何望焉敢告祭文

◆祭楊待制文﹝名恕字誠之﹞堂堂文獻金之儒宗得見嗣子如及音容況我先人出文獻門旣丗有契義當公親緫角拜公鷄泉之濵期與莫當凜乎此身後公重來我方南還徳孤道否煢煢在艱拜書於公義重公顏別五六年移居西湖吾道日窮交道日疏問疾憂貧兩辱公書愛我如斯死別終天不及執紼猶當漬綿矯首東望柰此臞然緘辭寓哀公其鑑焉

◆祭參知政事王彥才文維至元二十一年歳次甲申十一月乙亥朔越二十日甲午容城劉某謹以茶果之奠致告於故參知政事王公之靈在公晚年嗣續維重方將慶公公巳告病問疾之舉旦夕治裝公謝勿來公巳云亡孰知此行施行公喪昔公之西予寓易城百里送公爲公逺行今公此去終天永訣敢不扶疾送公於穴恩禮未酬音容窈然謹此區區公其鑑焉嗚呼哀哉尙饗

◆祭張禦史文維至元二十八年歳次辛卯八月乙丑朔承徳郎右贊善大夫容城劉某謹以淸酌之奠致祭於亡友故監察禦史張君仲實之靈嗚呼精勤之志俊逸之才博洽之斈淸謹之節巳矣巳矣哀哉哀哉尙饗

◆祭鄕丈王利夫文維﹝云云﹞謹以淸酌之奠致祭於鄕丈王公利夫之靈鄕中親舊所存惟公謂當百年今復已矣孤子之際憂患之餘所遇皆傷矧玆永訣嗚呼哀哉哀辭

◆玉田楊先生哀辭﹝並序﹞予平生所與往還通問訊者皆有日錄而以時考之庶其有自警者焉昔者有自京師至者曰玉田楊先生甞問子動靜於我又曰甞問子言貌於我或又曰先生謂予過此必識子是以來若是者無虛歳至有素疾予如仇讎而擠毀百至一及先生之門則必幡然親愛予亦不知何以得此於先生也後得先生手疏訪故人遺文行實而先人與焉予始疑先生之所以拳拳於予者或以先人故思欲一見以其報知而先生歿矣後五年至元丙子其子遇始與予會其雅相敬愛猶先生又二年遇謂予曰先人愛子者子爲辭以哀先人莫子宜予固幸其得以遂予哀故不辭先生諱時煦字春卿仙翁雍伯之後甞爲興文署丞幼頴悟質厚制行不爲崖岸性喜客家𨿽貧而延致接納無虛日隱居敎授餘二十年名公貴人往往出其門者築一室環種以竹名之曰庸齋或爲圖其象爲野服蕭然先生顧而樂之名以庸齋自適先生之病革也訣其門人李生曰予平生無媿於丗言竟怡然而逝其所學與其所行蓋可見矣而丗特以好客稱之非知先生者遇今爲史院編修官孫肯堂亦好學其辭曰嗟漓澆兮孰可淳賦惇厖兮公其人揚尓波兮一我存矯獨立兮與物春物來納兮吾渾淪气被物兮吾氤氳彼巖巖兮駭絕倫嗟離物兮危尓身彼悠悠兮逐丗紛孰有渭兮不涇渾庸可常兮徳有鄰微先生兮吾誰與親

靜修先生文集卷之二十一書

◆上宰相書九月二十八日因再拜因自幼讀書接聞大人君子之餘論𨿽他無所得至如君臣之義一節自謂見之甚明其大義且勿論姑以日用近事言之凡吾人之所以得安居而暇食以遂其生聚之樂者是誰之力歟皆君上之賜也是以凡我有生之民或給力役或出智能亦必各有以自效焉此理勢之必然亙萬古而不可易而莊周氏所謂無所逃於天地之間者也因生四十三年未甞效尺寸之力以報國家養育生成之徳而恩命連至因尙敢偃蹇不出貪髙尙之名以自媚以負我國家知遇之恩而得罪於聖門中庸之敎也哉且因之立心自幼及長未甞一日敢爲崖岸卓絕甚髙難繼之行平昔交友苟有一日之雅者皆知因之此心也但或者得之傳聞不求其實止於蹤迹之近似者觀之是以有髙人隱士之目惟合下亦知因之未甞以此自居也請得一一言之向者先儲皇以贊善之命來召卽與使者俱行再奉旨令敎學亦實時應命後以老母中風請還家省視不幸彌畱竟遭憂制遂不復出初豈有意於不仕邪今聖天子選用賢良一新時政𨿽前日隱晦之人亦將出而仕矣況因平昔非隱晦者邪況加以不次之寵處之以優崇之地邪是以形畱意往命與心違病臥空齋惶恐待罪因素有羸疾自去年喪子憂患之餘繼以痁瘧歷夏及秋後𨿽平復然精神气血巳非舊矣不意今歳五月二十八日瘧疾復作至七月初二日蒸發舊積腹痛如刺下血不巳至八月初偶起一念自嘆旁無期功之親家無紀綱之僕恐一旦身先朝露必至累人遂遣人於容城先人墓側修營一舎儻病勢不退當居處其中以待盡遣人之際未免感傷由是病勢益增飲食極減至二十一日使者持恩命至因初聞之惶怖無地不知所措徐而思之竊謂供職𨿽未能扶病而行而恩命則不敢不扶病而拜因又慮若稍渉遲疑則不惟臣子之心有所不安而蹤迹髙峻巳不近於人情矣是以卽目拜受畱使者候病勢稍退與之俱行遷延至今服療百至略無一效乃請使者先行仍令學生李道恆納上鋪馬聖旨待病退自備气力以行望合下俯加矜憫曲爲保全因實疏逺微賤之臣與帷幄諸公不同其進與退苦非難處之事惟合下始終成就之因再拜

◆答田尙書書某再拜復禮意懇到至於再三𨿽不敢當亦所不敢拒者然勢有不能者三今不免一一焉近有人自鄕中來水幾嚙先墓尙賴相去甚近時有展省而謀所以遷避之方必三歳而後可庶幾焉一也家堂垂老有所生女子在趙州亦欲時一相見若逺去則往復極不易矣二也外舅郭判官平生受知最重今在平定臥疾十月間巳一往省視臨別垂淚云比死幸得一相見近其子書來云變腫而利醫者云利不利於是證也拙婦聞之殆難爲懷欲遂俱往視之則山路﨑嶇往復千里而勢有不能殆不免某復作一行也三也有此二者而遂舎之將以敎人而先失此𨿽公亦所不與也可往則一來卽往誠不敢虛訛以要人之再三公若不亮察𨿽百往復亦止此而巳矣某再拜﹝田侯請疏附此竊以深聖人日夜之思不如斈也制桐子善惡之命時維師哉凡期進業之精必就有道而士伏惟夢吉先生兩儀間气四海英才初斈語則自識於之無及講書則徑明其旨趣料緫角之時必至於聳壑甫弱冠之日俄駭其能文河傾萬卷之儲筆掃千軍之陣士類知畏公論有歸道積厥躬白璧抵連城之價聲聞於外良金難眾日之銷某有豚犬軰性止中庸席虛善誘敢望加諸陶鑄之力庻可逹於成就之途各習聖經動循天理蓋素志實在於是舎先生將安之乎敬遣某人持疏上請早賜兪音幸母多讓謹疏﹞

◆答何尙書書某再拜復辱疏禮意甚厚實非所敢當也然易之風土素所慕愛而公之才器則又所願交而未得者也又平生甞苦無書讀每思欲館於藏書之家而肆其檢閱而今之藏書復孰有如公之多者是三者蓋十年之所欲求而不得者今一朝不求而並得之且公出貴家而能不忘子孫敎養之計求之古人亦不多見而某又何暇辭但事緒卒不能絕六七月之交當再議之某再拜﹝何侯請疏附此竊以景星鳯凰爭覩治平之瑞秋陽江漢亦資濯暴之功是知莘野天民不拒互黨童子伏推夢吉先生天資頴悟風操崛奇馳聲瑣闥之間晦迹衡門之下沈潛抱負志斈期於聖賢發見輝光詩文復於騷雅冀藏噐待時之日傳傳道解惑之心故仰瀆於仞墻願俯垂於金誥燕山攺色載瞻伊洛之風易水增明顒俟河汾之敎輒伸卑懇傾聽來音謹疏﹞

◆與王經略書八月二十八日劉某再拜以生平知已有五年之別且還自數千里外欵叚下澤奉候起居角中私第從容觴詠爲數日畱以道前日西山連榻南州並轡之好實初心也故自四月初始聞有歸意訪問迄今無虛月及至則腹痛連綿不止而不能徑往南望依依徒增悵恨仲實來仍聞執事腳气作不知近日復何如謹專人奉問續當親往未閒秋嚴惟順時以道自愛不宣某再拜經略恩公執事

◆答張推官書某頓首啟自獲與仲實交甞竊聞家丗昆季之美而執事恬退之節樂易之風𨿽未之識固巳若親承其敎五月間彥通來聞秩滿家居而僕方私或以事至府則庶得一見焉及仲實至則紙墨等物遽蒙先施之辱矣且許以北行則取道於此而將枉駕焉感慰不自勝然思其所以得此豈仲實諸人甞以不肖欺執事也比當面敍姑此馳謝八月二十八日某再拜推官先軰執事

◆答王判官書某頓首復緫判執事向居保府竊聞才名風節之餘向慕而願交之者有日矣然公宦遊南北而僕復閉門癡坐蹤迹蹉跌是以十年之間僅望見風采一二於稠人中竟未甞接杯酒殷勤之歡以道其相與之意及來山中交道日狹故人日疏凡鄕曲之賢平昔之願交而未得者日往來於心其相與之意故在忽八月九日領四月間見寄詩其賦敍平實而興寄髙逺辭旨精嚴而風格古雅其平日磊磊自負與夫期待之辱又槪見於言意之表讀之不覺驚喜向之願交而相與者自此敢少進於前矣特恨浮沈久而得之睌和答難而報謝遲故謹專人先此馳復比良晤秋嚴惟順時以道自愛不宣八月二十七日某再拜疏

◆王治中請趙君玉疏道人遊於內形骸無癈疾之嫌老者近於親飲食有忠養之戒惟其布帛之文不爲野所以耆艾而信可以師伏惟提學先生經明行修年髙徳邵人惜士安之苦節天畱鑿齒之半軀某蚤失師傳今勞王事每慚將逼於晚景但欲常聞於善言避堂寢以舎蓋公固不敢當禮賢之僣載酒肴而過揚子庶幾能伸問字之勤廚傳巳修燻沐而待謹疏

◆請趙敎授就師席疏伏以爲州郡立師久著朝廷之令式選生徒入學屢頒臺憲之條章共興激勵之心爰得依歸之所恭惟先生蚤親有道晚舉力田以公論所歸膺師儒之選某等幸居是郡得預諸生敬備束脩願行見先生之禮特新講肆望不虛鄕國之勤謹疏

◆靈陽觀鳩糧疏奉爲本院見闕道糧謹投一鄕上善共加補助者竊以力田固淸修之本收功有丰歉之殊終歳徒勞連年失望驩虞里巷共歌樂土之有秋寂寞齋廚實望仁人之移粟謹疏雜著

◆節彖渙先陰而後陽也自一陰一陽而二陰二陽也故爲渙爲渙散也節先陽而後陰也自二陽二陰而一陽一陰也故爲節焉節止也以卦之象而言之澤所以限水水遇澤而止皆節之義也以卦之徳而言之方說而遇險險而以說行之又皆節之義也夫事物之有限而止者節也而節亦一事物也獨無所謂有限而止者乎知節而不知節其節焉於彼𨿽爲節於節則爲不節也此則節而至於苦者也在物皆有自然之節也若因其節而節焉猶支之有節分之有叚亦風行於水自然披離之爲渙而巳若節而至於苦則非自然之節矣凡卦之所謂亨與貞者其亨與貞皆同而所以爲亨與貞則異渙卽亨也亨在事先節有亨之道而已亨在事後然易無無貞而亨者猶物之無無陰之陽也亨在事先者其卦以亨爲主而守之以貞亨在事後者其卦以貞爲主庶幾其有亨也在渙其辭有聚渙之象焉在節其辭有苦節之戒焉渙非必渙也節非必節也未節則思所以節焉巳節則思戒其所以苦節者焉動久而以靜節之靜久而以動節之皆所以爲節也知此則知其所謂亨與貞者亦隨所遇而變也友人筮遇節當以彖辭占故爲言其義例之大略焉

◆武遂楊翁遺事翁與予外家通譜牒一丗矣昭穆則舅父也八十歳余每一過予輒自喜數日而謂有所得也好聞邵氏惡盈語每告之一二必手錄而藏之甞謂予曰予視丗俗惟予與山西一石丈者其所爲頗當吾子意冝吾子之不見合於人也略能道予家數丗事毎援之以爲其朋友予孫之戒臨終遺其子孫者無他語惟及予戒其子孫令從予學而巳翁舊甞與予言者自西山來武遂渉百里途一日意甚速訪快捷方式於人視所常往來當早至中途遇人奪騎補馹傳乃走避之乃反迂於所常往來者尓後思之事莫不然遂不敢求捷又云某人者擁髙官以南予謂其人不免後果如予言蓋治行時予見謀利之具以知之又云昔年二十餘遇保州鈔騎身巳十餘創卽伏而死矣其一人復抽刀由背及腹刺至地而去是時豈意復生於天地之間六十年餘也以此知生死非人所能爲也又云保州屠城惟匠者免予冒入匠中如予者亦甚眾或欲精擇能否其一人黙語之曰能挾鋸卽匠也拔人於生擠人於死惟所擇事遂巳而凡冒入匠中者皆賴以生當時恨不知其人之姓名若此等語毎語次必一二及之予亦樂聞而不厭其言之屢也性喜飲醉卽微笑好談佛書亦頗能知其微處嗚呼親舊日益盡予日益孤感念知已不覺涕零遂書此示其子孫使知翁之言行如是其令不忘予家之好雲翁字吉甫忘其名至元十六年正月十六日書於吟風亭

◆書示瘍醫周禮瘍醫凡療瘍以五毒攻之以五气養之以五藥療之以五味節之五毒疑卽醫師所聚毒藥凡五藥之有毒者非謂一方五藥而可以盡攻諸瘍也攻與療所以去其疾也養與節所以扶其本也蓋攻則必養之療則必節之攻視療加急養視節加密理勢然也鄭氏釋五毒以黃堥置石膽丹砂雄黃礜石慈石其中燒之三日三夜其煙上著以雞羽取之以祝創惡肉破骨則盡出宋楊文公見楊嵎驗之果如鄭所云此蓋古方五毒藥之一尓若卽以是爲五毒則不惟聖人之言不如是之狹而執兼與下文五气五藥五味之言亦不類矣予又恐以楊之偶中而致人之不中也賈氏疏又以五藥爲五毒則鄭旣失經之意而賈又失鄭之意也東坡甞論學儒不但費紙而正俚語之非唐庚論陶隱居注本艸與昜之說非知言者蓋儒術之大無對非可與醫並言者也然眾技校之則李明之常言蘇沈良方猶唐宋類詩蓋言不能詩者之集詩猶不知方者之集方也一詩之不善誠不過費紙而巳一方之不善則其禍有不可勝言矣友人爲醫者求予書其醫瘍也故云

◆讀藥書漫記二條人秉是气以爲五藏百骸之身者形實相孚而气亦流通其聲色气味之接乎人之口鼻耳目者𨿽若泛然然其在我而同其類者固巳脗焉而相合異其類者固巳怫然而相戾𨿽其人之身亦不得而自知也如飲藥者以枯木腐骨蕩爲虀粉相錯合以飲之而亦各隨其气類而之焉蓋其源一也故先儒謂酸木味木根立地中似骨故骨以酸養之金味辛金之纏合異物似筋故筋以辛養之咸水也似脈苦火也似气甘土也似肉其形固巳與類矣而其气安得不與之流通也推而言之其吉凶之於善惡亦類也天生此一丗人而一丗事固能辦也蓋亦足乎已而無待於外也嶺南多毒而有金蛇白藥以治毒湖南多气而有姜橘茱萸以治气魚鱉螺蜆治濕气而生於水麝香羚羊治石毒而生於山蓋不能有以勝彼之气則不能生於其气之中而物之與是气俱生者夫固必使有用於是气也猶朱子謂天將降亂必生弭亂之人以擬其後以此觀之丗固無無用之人人固無不可處之丗也

◆敍節婦賈韓韓氏中山治中賈公之子增順妻也其先眞定獲鹿人父某金末甞代上黨張公爲潞州帥後歸國移鎭彰徳西道會有告其與金烜山武公通問訊者遂系獄行唐當天下艸昧非彊宗豪族不能自保其室家況當衰謝罪累之餘其彊淩豪奪孰復能禦之者時韓氏年巳十五姿色復過人獨能以禮適名族其風節巳可想見矣二十七增順死賈之族黨有欲嫁之者韓氏以死拒之其兄知沁州事某憐其少寡欲迎歸之韓氏恐其將嫁已也凡五往復終不許及年四十則曰吾老矣吾兄必不彊我也方一往焉韓氏出衣纓復移天於大家其生長見聞宜不知勤儉勞苦爲何物也及增順死家無以爲生童稚嗷嗷待哺於前韓氏卽斥去脂澤其服飾𨿽山野農家之所不堪者韓氏處之若素也復慨然以勤力自任毎日以麻二束自課剝而績之盡焉而後寢其事舅姑接夫子禦妾媵待親戚則又鄕閭以爲模範者其婿郭賡屢爲予言之始爲敍其大略庶有如安定胡翼之者聞將著之賢恵錄云

靜修先生文集卷之二十二題跋

◆書太極圖後太極圖朱子發謂周子得於穆伯長而胡仁仲因之遂亦以謂穆特周子學之一師陸子靜因之遂亦以朱錄爲有考而潘志之不足據也蓋胡氏兄弟於希夷不能無少譏議是以謂周子爲非止爲種穆之學者陸氏兄弟以希夷爲老氏之學而欲其當謬加無極之責而有所顧籍於周子也然其實則穆死於明道元年而周子時年十四矣是朱氏胡氏陸氏不惟不考乎潘志之過而又不考乎此之過也然始也朱子見潘志知圖爲周子所自作而非有所﹡﹡﹡也於乾道己丑巳序於通書之後矣後八年記書堂則亦曰不繇師傳黙契道體實天之所畀也又十年因見張詠事有陰陽之語與圖說意頗合以詠學於希夷者也故謂是說之傳固有端緒至於先生然後得之於心無所不貫於是始爲此圖以發其祕爾又八年而爲圖書注釋則復爲莫或知其師傳之所自蓋前之爲說者乃復疑而未定矣豈亦不考乎此故其爲說之不決於一也而或又謂周子與胡宿邵古同事潤州一浮屠而傳其易書此蓋與謂邵氏之學因其母舊爲某氏妾藏其亡夫遺書以歸邵氏者同爲淺薄不根之說也然而周子邵子之學先天太極之圖𨿽不敢必其所傳之出於一而其理則未甞不一而其理之出於河圖者則又未甞不一也夫河圖之中宮則先天圖之所謂無極所謂太極所謂道與心者也先天圖之所謂無極所謂太極所謂道與心者卽太極圖之所謂無極而太極所謂太極本無極所謂人之所以最靈者也河圖之東北陽之二生數統夫陰之二成數則先天圖之左方震一離兌二乾三者也先天圖之左方震一離兌二乾三者卽太極圖之左方陽動者也其兌離之爲陽中之陰卽陽動中之爲陰靜之根者也河圖之西南陰之二生數統夫陽之二成數則先天圖之右方巽四坎艮五坤六者也先天之右方巽四坎艮五坤六者卽太極圖之右方陰靜者也其坎艮之爲陰中之動者卽陰靜中之爲陽動之根者也河圖之奇偶卽先天太極圖之所謂陰陽而凡陽皆幹凡陰皆坤也河圖先天太極圖之左方皆離之象也右方皆坎之象也是以河圖水火居南北之極先天圖坎離列左右之門太極圖陽變陰合而卽生水火也至元丙子八月望日書

◆書康節詩後物齊也齊之則不齊矣猶之東西也東自東而西自西固不齊也然東人之西則西人之東也是曰東亦可曰西亦可則是未始不齊也然東西之形旣立指其西而謂之曰東則爲東者必將起而爭之而不齊者出矣不齊之則物將自齊而平矣東也西矣吾立於中而制其東西焉如是則謂之無所著可也一有所著則不東而西矣謂之無所著可乎彼空將無所著也一倚於空獨非著乎此程子深有取於邵子之言也然彼爲其說者曰是不足以破吾說也吾曰齊固未甞齊夫物也吾曰空固未甞著夫空也噫悠謬輾轉愈遁而愈無實矣

◆跋懷素藏眞律公二帖墨本後顏魯公自其九丗祖騰之至公以能書名天下者凡十人而頵頍不與焉其淵源巳如此而其父巳傳法於殷仲容而公又會意於張長史今見懷素此帖所云則知公之講習於師友者又如此嗚呼書一藝也必欲其精而猶如是矧其大者乎帖後有文潞公呂汲公趙懿簡劉忠肅諸公元佑四年跋語是年潞公以元老平章軍國事方辭去不得而汲公爲宰相懿簡公爲樞密忠肅公爲禦史吁亦盛矣哉後遊師雄刻此帖於長安則八年九月也宣仁後實以是月崩而明年巳非元佑矣宋之治亂於此焉分又所以發予之嘆也此𨿽一帖而有可鑑者二故並書於後以待覽者云至元丁丑七月己亥容城劉某書

◆書王維集後維與鄭虔同以能詩與畫名當丗後又同事賊賊平復同以畫得苟免死而鄭相如者固甞言虔當污僞官然復云願守節可免夫仁義禮智天道固有所謂命者而其義之於君臣有不能盡者彼善術者或於其气運之間有可以推而知之者然其曰守節則可免則是有性焉而巳矣陳圖南謂種放晚節當不逮初謂敬愼則不失亦此意也是彼爲術者固亦必以人事爲主而不專於數矣因表而出之於此云

◆書髙允圖後人之制行近於當理者多矣欲必其制行之初眞見義理之當然而斷然無一毫人欲之私者則未易知也然考其平生則心術之微亦有不可得而掩者矣如髙允忠情之直亮蓋其生質之本然其設心處事必非善爲僥幸委曲之人也如勸翟黒子有罪首實亦以義理之當然爾而作史者遽繼之以庶或見原之語則所謂首實者乃所以爲僥幸之資也至於史事不欺則又以謂恐負翟黒子故則允之所以爲是非以義理之當然第以此爾此皆史臣不明義理而於遣辭之際輕爲增損往往使人忠亮之心不灑然於天地間非止允一端而巳讀史者不可不知也

◆跋魯公祭季明侄文眞迹後季明與盧逖同時遇害也今公所謂仁兄愛我俾尓傳言者不應居逖之後也果先之則潛告之舉自忠節發而史爲遺誤矣且公於其父之廟碑自敍距師古爲四丗與忠節爲同祖而新史乃以公爲師古五丗從孫與忠節爲同五丗祖不應公自敍亦如撰歐陽璀碑之有誤也舊史自以之推爲公與忠節之五伐祖以忠節爲公之從父兄矣不知新史何所據而攺之而汪應辰於公傳辯師古五丗之誤於忠節傳不辯其同五丗之誤亦可謂考之不精矣是以知歐陽永叔不敢以新唐書丗系列傳爲正者不特張許孔氏而曾子固所謂史誤者又不特李白傳而巳也至元丁丑八月癸亥日容城劉某書

◆書王子端艸書後子端振衣起遼海後學一變爭奇新黃山驚嘆竹溪泣鐘鼎騷雅濳精神黙翁語也雪溪僊人詩骨淸畫筆尙餘詩典刑聲光舊塞天壤破議論今著兒曹輕遺山語也二公之言必有能辧之者東坡謂書至於顏柳而鐘王之法益微詩至於李杜而魏晉以來髙風絕塵亦少衰矣朱文公亦以爲然而黙翁蓋知此者是以不取於子端也安得如黙翁者而與之論書至元十五年正月二十三日書

◆題婁生平鈒模本後銀工婁生平鈒墨本前人題志莫不以爲天下之絕巧也夫以人心之靈有可以參天地而贊化育者存苟專力於一藝其精密神功亦何不至此固無足怪焉予所感者自污尊抔飲而有器皿自器皿而有文飾自文飾而有如此至有如此者考其丗尙未逺也而來者無窮焉將止於如此而巳邪將變而益以文邪抑亦將反古人創物適用正大淳厚之制也

◆題遼金以來諸人辭翰後遼誥勅一卷金正隆詞人制作附今姚竇諸人跋語一卷予觀之謂遼金迄今自北而南漸以大其文物之變也亦然劉某題

◆跋朱文公傑然直方二帖眞迹後先生傑然直方二帖郝奉使得之儀眞予觀其詞旨筆勢則跨越古今開闔宇宙荊公實不足以當之而其頹然其順浩然其歸方康節檢束之時蓋亦無有也書法自漢魏而下壞於晉宋極於黃米此先生千古絕弦之論觀者以此意求之或有感焉而於以讀先生之書而得其心則視凡丗俗之所爲學者皆在百尺樓下矣又豈但書法而巳乎至元丁丑八月壬戌容城劉某書

