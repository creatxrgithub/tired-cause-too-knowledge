

欽定四庫全書

集部六

王舍人詩集

別集類五

明

提要

臣等謹案王舍人詩集五卷明王紱撰紱字孟端無錫人別號友石生又曰九龍山人洪武中徵至京師尋坐累戍朔州永樂初用薦以善書供事文淵閣久之除中書舍人卒於官事迹具明史文苑傳集爲其子黙所編又名友石山房稿前有曾棨王進序後附章昞如胡廣等所作行狀墓表紱博學工書畫所作山水竹石風韻瀟灑妙絕一時說者謂可繼其鄕倪瓉其詩𨿽結體稍弱而淸雅有餘蓋其神思本淸故𨿽長篇短什隨意濡染不盡計其工拙而擺落塵氛自然合度周亮工書影曰王紱詩畫雙羙近見其詩集百餘篇聱律不在髙楊張徐之亞如舊業暫歸翻似客異鄕重到卽爲家通仙要得懸壺術遺世聊存荷鍤風艸色池塘看細雨杏花簾幕動輕寒鄰家酒熟邀春社釣艇魚來助曉餐鳥従萬木陰中響人在亂山深處行皆對偶精工意新而調逸絕句題靜樂軒云前溪冰泮緑生波好雨催花向晚過宿酒未醒眠未起半窓紅日鳥聱多竹幾藤牀小硯屛燻風簾幕篆煙靑間齋幾日黃梅雨添得芭蕉緑滿庭秋聱早已到梧桐露气涼生湛碧空獨倚闌干待明月紫簫吹散玉樨風斗帳藏春日醉眠靜中惟與懶相便尋常甲子無心記看得梅花又一年又畫竹寄友云我昔尋君扣竹扉醉中曾寫竹間詩別來幾度空相憶多在靑燈聴雨時不獨筆墨工竹石而已此孟端之畫所以貴重於後世也蓋其集傳本頗稀故亮工錄其佳句存之其品題頗允至都穆南濠詩話獨稱寄別娶婦者一絕則傖父面目不足以見紱之長矣

乾隆四十五年正月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●王舎人詩集原序

故中書舎人毘陵王君孟端自少以聰敏聞好讀書喜吟詠尢工山水墨竹中更多故厄窮連蹇於羈旅道路之間者十有餘年其後乃用薦以善書選入翰林者又十餘年始得拜官未幾遂以疾歿於北京之官舎嗚呼其命矣夫君爲人負气節狀貌奇偉襟懷灑落其平生於人無所屈𨿽工扵畫遇知己輒縱筆揮灑無所恡往往至於入神造妙有不可於意或非其人輒白眼相視至詬詈弗顧其爲詩觸景撫事卽形之於言隨其興之所至情之所發初不計其工拙而自合矩度其所著凡若干篇君沒若干年其長子陰陽訓術黙持以至京師請余爲序嗟夫詩之道大矣以其時之髙下世之治亂而音調見焉是豈細故也哉古之人常因此以觀世道尙矣君之生也幸際國家無事泰平之時以得有官於朝假之以年則其惕厲奮發於和平之音以鳴當世之盛者宜何如其至耶惜其僅止於此也君諱紱孟端其字其別號曰友石生又曰九龍山人云永樂二十年壬寅秋七月下澣翰林侍讀學士奉訓大夫兼修國史廬陵曽棨書

士君子以一長擅名於世必其苦心焦思用志不分乃能超出凡庸而造夫微妙其有不經思慮而奇絕卓異者則又天資之美學力之至而非偶然也無錫王君孟端自幼負瑰偉之材遊學邑庠時鄕之先進若四輔官周士平侍讀學士王達善長史錢仲益教諭呂志學引禮舎人浦長源輩皆以詩著名於時孟端窮經之暇每相過從倡酬賡和甚爲諸公所稱許尢善於繪事長江逺山叢篁怪石隨意所適無不妙絕字書深得鍾王筆意𨿽兼眾長然當揮灑吟詠之際援毫立就未嘗見其凝滯也後被逮屏處邊陲十有餘年而寓物寫懷發於詞翰意趣益工以知者薦授中書舎人玉堂儒碩咸器重之永樂丙申以疾卒於官舎其子黙裒輯遺藳得詩若干首彚次成帙題曰友石先生詩集將壽諸梓求余序之餘自弱冠與孟端交處𨿽中更契闊後復同仕朝著情好尢深今孟端不可復作有子表章其所著述以傳於久逺可謂能繼志者矣玆承其請寧可以蕪陋辭余聞詩以理性情貴乎溫厚和平固不以葩藻富麗爲尙也今觀集中長篇短章舂容爾雅無斧鑿痕而理趣兼至蓋其心志坦夷故詞語渾成而不假於琱琢也然非學識之超邁曷能臻於此哉孟端名紱友石蓋其別號云洪熈元年龍集乙巳仲春朔日翰林院侍講承直郎吳門王進汝嘉書

●欽定四庫全書

王舎人詩集卷一

﹝明﹞王紱撰

白華美孝子也

彼白者華維色之潔彼美君子修徳孔哲修徳伊何欲親之悅彼白者華維色之純彼美君子修徳孔仁修徳伊何以安厥親厥親在堂旣悅且安旨酒稱壽室家相歡朝夕在斯外慕曷幹君子之行莫先乎孝是曰順徳有禆名教子孫百世是則是效

白華四章章六句

瀬水美仲琰也史仲琰能紹先志故美之

瞻彼瀬水其流湯湯有美君子築室於傍厥心孔臧受天之祥瞻彼瀬水湯湯其流有美君子築堂於丘厥徳允修受天之休有澤可漁有丘可鋤我堂我居先人之廬我樂我志先人之書惟爾先哲積善有基一於爲善而無自欺爰及後昆及慶之餘後昆振振徳鍾於門繼爾先志此心常存朂哉敬哉薄俗斯惇

瀬水五章章六句

雜詩

鴻鵠志四海燕雀賀櫩端四海一何逺櫩端亦以安扶搖豈不慕迹拘諒尢難鍛羽喧朝景安得追風翰俛啄蕭艾間仰視天風寒斯舉咫尺足何必萬里摶撫已宜自養勿多身外幹

其二

志鬰食哽咽情歡酒忘醉如何飲食間憂樂竟莫類達人無不可一以理自會時序侵燠寒晨昏互明晦茍能守吾中外患亦何憝忠信與篤敬乃足寡尢悔賢哉子張紳吾當永爲佩

其三

秋旦露气白初陽淡無暉羣雞正亂叫棲禽猶倦飛我行適中野躑躅煙路微蒼莽荊棘深零露沾裳衣去去旣寡歡惻惻中心違素志諒難易知音古尢稀側身復惆悵拂旦吾當歸

雜詩

楚人獻奇璞號泣足見傷宋愚得燕石什襲固以藏至寶終自白瓦礫歸糞墻遭時自重輕沒世誰短長儀秦乃赫赫孔孟徒遑遑仁義信迂闊功利足富彊舉世已如此念之熱中膓

其二

雅樂古而澹其如世不好鄭聲何浸淫四座舞且蹈感慨旣異致善惡難類報禴天苦幽玄紛紛媚於竈所享茍非誠罪福恐顚倒立身豈無術理物良有道曽聞舞干羽苗格罷徵討

其三

淒風西北來時序屬秋暮林野何蕭條艸木怨霜露霜露亦何心大化運行故須臾屆嚴冬堅冰日凝沍蛟龍已沈淵蟄虫亦坯戶塗我林下屋裂我機上布陽春望望遙薄言善調護

訪陳羽士道寧因贈

我生樂夷曠幽抱常沖虛偶客京華塵不異林泉居時來訪仙侶相與論道書凝神入無象妙觀天地初物我旣莫立孰謂形迹拘吹笙碧桃春天風動霞裾孤云度碧落六合乃吾廬出門感羣動役役將何如

雜詩

客有三代器寶之金玉重考制謂尊彜求形類缾甕文欵隠斑駁光潤豈磨礱所嗟去古逺未足適時用什襲𨿽珍藏棄置相伯仲縦有好奇者相看爲玩弄

題悅心捲

人生貴有養所養將如何惟以養吾心一善靡有他俛仰茍無愧靈臺藹天和嗤彼誇毘人嗜欲何其多所養亦以異紛紛蹈風波仁義譬芻豢千載吾師軻

公子得野鳥

公子得野鳥來自虞羅中羽毛何燦燦聲音復嗈嗈珍愛日爲翫殷勤貯雕籠雕籠豈不貴勝彼荊棘叢飲啄就左右乃足安微躬野鳥性難馴飛撲尢忡忡比類忍莫同永隔雌與雄孰知野鳥苦秪恱公子容

爲翰林典籍沈民則題樂琴書處

沈君構華軒藏書復藏琴書以載古道琴以傳古音古人不可見惟此悅我心我心旣自悅外慮俱銷沈涼生深竹淨日轉髙梧陰弦誦茍世守奚須滿籝金

送楊得昂

我適桑幹歸君猶五溪去飄流若萍蓬何繇復相遇迢迢江上山歷歷煙中樹後夜月明時相思渺何處

其二

數載不相見一見驚復喜翻思兩地情音問隔千里宿雨暗洲渚飛鴻度江水孤棹卽飄然離愁又重起

題秋菊軒

九月霜露零我气亦云肅艸木盡凋瘁而有籬下菊粲粲如有情盈盈抱幽獨我欲餐其英采之不盈掬呼兒具雞黍白酒正可漉素心二三人於焉敍心曲陶然付一醉萬事亦已足詠歌柴桑詩千載有餘馥諱僶號靜約鴻山巨族

瞻云軒

慈顏日已衰遊子日已違路阻千里修心逐孤雲飛雲飛想其下輕陰覆庭闈何繇獲終養日舞斑斕衣王事靡有程歲䢐曷言歸望望徒自傷暮景西山微

爲張生寫竹【思安登永樂壬辰進士陜西憲副卒年七十九】

生也才弱齡骨气已拔俗靑衿三尺彊對客瑩如玉頗亦好淸事揖我求寫竹我方困塵途懷抱苦煩燠翰墨交久違硯破筆已禿憐渠意甚勤聊爲掃新緑生能會我心進益必宜篤切磋與琢磨更請歌淇澳

味易齋爲周叔訓賦【傳】

厚味人所嗜子獨味於道味道夫如何羲經日窮討大而天地外細則秋毫杪所遇各有味咀嚼期了了至味不可言惟應自知好非苦亦非甘忘饑復忘飽澹泊養吾神泰和沃吾抱長年味斯味兀兀不知老掩卷坐忘言見此庭前艸晴光宿雨收逺色連天杳咄彼芻豢徒胡爲養其小

澹雲巢【大學士黃君嘗命僕作澹雲巢圖爲其尊翁諱性字思恭先生壽復徵詩遂賦】

有客居東山結廬山之隅林深藹芳潤淸陰閟庭除泊然入無倪與時相捲舒自名澹雲巢其志將焉如雲以願從龍巢以產鳳雛及玆際昌運嘉應良不虛鳯旣上阿閣和鳴向朝曦云乃爛碧落昭回五彩垂詎學巢與由負此唐虞時

寫墨竹與蜀府明長史贈別

相逢意方洽相別情尢難殷勤欲有贈惟此靑瑯玕矯矯蒼龍安濯濯丹鳯翰稟玆拔俗韻髙拂靑雲端願言君子心冰霜同歲寒

寫竹贈王孟彬紀善

昔我王子猷襟懷澹而衝獨結此君好彌久情愈隆不可一日無珍愛金玉同有竹輒宜造肯令通主翁我亦抱玆癖豪縑托幽叢遐躅邈難繼與君挹淸風

寫竹寄贈顧教授祿謹中

秋聲起巫峽暝色迷湘渚悵望千里遙佳人渺何許幽期邈難值欲往復延佇中夜獨遐思西窓颯然雨

寫竹寄琴士張逢吉

美人昔相見爲我鳴瑤琴初彈別鶴怨復奏孤鸞吟掩抑弄余意華堂夜沈沈涼月照綺席云飆度瓊林一與美人別令我憂思深塵囂日盈耳何繇滌煩襟我欲裁嶰谷逺諧美人心六律旣已調噓陽翕羣陰美人如見與先此通微忱相期洞庭野共奏鈞天音

題成趣軒

桑麻日已長稼穡日已成門巷蔭楡柳隔屋繅車鳴生平寡營爲遂此田園情衣食苦不乏公賦尢寛平舉家情欣欣澹然忘世榮力作𨿽云勞濁酒時共傾豈意事髙尙所樂安吾生

盆裏黃楊

黃楊乃嘉植岷蜀多產之喬柯起百尺小幹猶拱圍作器不沾垢櫛具尢其宜故人有好事全株逺相遺厥髙僅盈咫徑不踰分釐置之苜蓿叢何繇別奇姿況玆種來久十易寒暑時顏色固自好長茂何遲遲賦性恐或異雨露寧有私曽聞厄於閏此理疑見欺水土托盆盎滋養良可知嗟予久寂寞對此心神怡親之若賓友愛護如嬰兒淸晝置書幾良宵露階墀時時爲灌灑元气猶淋漓叢葉藹芳潤孤根尙撐支願言保貞操與世相推移材良召斤斧曷用昂霄爲惟應處巖壑庶可全天資

題淸適軒

修鱗泳深淵勁翮淩遙空命分不可易出處諒難同達人會斯理委順安厥躬外嗜旣莫奪襟懷澹而衝蔡君夷曠士養素煙霞中軒居面湖水几案羅羣峯開樽待明月展席延淸風心閒體常逸神完气彌充惟以適所適寧煩計窮通咄彼誇毘人冒進何忡忡患得復患失冰炭交心胸悵然慕髙躅無繇得相從

琴室爲林典樂賦

楣間掲寶翰牀上橫玉琴對客未成弄令人先斂襟地位近彤邸門徑幽且深瑤艸露盈砌琪花香滿林應知月明夜時有鸞鳯吟我來偶相訪簾垂晝沈沈爲鼓一再行宛見名軒心靈飆度餘韻祥煙散微陰气和體自適神靜心愈欽曲終莫敢問訝是鈞天音

送�秀才歸江右

京國久爲客悵然懷故山孰云乏知已念親已頹顏窮居恥明時曠懷良獨難因思衣錦榮何如彩衣斑空江一鳥度逺道孤舟還分手復延佇極目蒼茫間

送端木員外孝思養病歸溧上【諱智南昌人善艸書】

都門已設祖冠蓋聚朋儔燕別未云已騶從羅道周大夫何賢哉寵被君恩優爲郎列仙署弄翰登瀛洲內帑出賜衣大官具時羞虛懷戀闕心補報嗟無由柰玆抱病質霜鬢颯已秋上疏得優許養痾還舊丘舊丘況京甸咫尺溧水陬依依農圃鄰藹藹桑柘稠頺齡尙可駐餘生得安休悠然遂髙志那復生離憂於時正陽月霜寒水痕收飄颻逺空云浩蕩滄波鷗私懷徒嘆羨逸駕安可畱

題梅花

結心已鐵石陽春忽先布發此瓊瑤英寧能慮霜露澹然絕世紛幽人雅襟度何如洛陽花池館資貴富姚黃與魏紫綺麗相誇妬春風閟重扃車馬日馳騖遂令貧者心對酒起遐慕乃知遊冶人誰復重貞素流澌古磵春殘雪空江暮淸香不自知豈意人相顧

題靜庵捲爲黃學士乃尊作【性字思恭】

永樂有髙士簮纓舊名門耆年際昭代有子承君恩絲綸愼所職宻勿居詞垣贊襄竭忠藎惟思濟元元先生遂髙志悠然樂田園種植森且繁芝蘭滿階軒衝懷澹無慮隠幾時忘言山光散餘靄水色明朝暾自得靜者妙豈云厭塵喧賜金屢歸奉日以供盤飡時時敍鄰叟倒此花下樽酒酣念恩澤一一相與論中心增感激永矢惟弗諼嗟哉靜中意乃有仁道存髙風振千古裏俗應彌惇

代作送卓民逸歸淛東迎養

憐君憶親苦我亦別親久千里隔庭闈孤云幾回首君今得歸省而我尙株守惆悵送君行澘然淚盈手春潮淛水船夜市蘭陵酒到家春未闌園林正花栁風飄萊子服杯獻蟠桃壽此志君已遂此樂我何有我亦欲效君未卜如君否

題思本堂【吳元凱求】

吳生故鄕來相見出詩卷自言構新宇思本掲堂扁所哀怙恃恩造物苦多舛存亡旣莫及罔極情難展徒懷風木悲對客淚常泫願言求名筆幽光庶揚闡時時一披覽或俾哀悰遣嗟余久淹泊名卑材復謭拒生固辭謝再四終難免嗟哉吳生賢所志匪浮淺能存孝悌心悖理固應鮮惟恐人弗思能思卽爲善況復思務本本厚支自衍愼勿事虛文浮華肆誇演愼勿無益思戚戚徒悲愐所貴在立身名揚身益顯殷勤爲生言進善當自勉

蔡芝林爲蔣公進求畫扇遂題【芝林字符■﹝日上永下﹞】

蔣君我未識好事能延賓從遊蔡夫子是可知其人謂我隘而介傲兀長居貧尙耽山水癖豪縑掃嶙峋一介不以取尢難輒交親片紙疇可得吾將永爲珍夫子爲之請一一重具陳仍持君扇來求寫湘江春我方習吾靜天遊浩無垠適聞夫子言笑落頭上巾丈夫貴知巳誼合情便眞茍能志吾志寧謂非吾倫況聞君逺祖三徑招隠淪淸風千載余遐躅君能遵漬筆一揮灑翛翛見霜筠交加林影間團團月如銀時方涼雨歇齋居絕纎塵緬焉懷二仲安能與之鄰擲扇返夫子衣袂淩風振爲我先謝君美酒宜多詢秋髙月明夜直造君寧嗔

呈太常少卿雲巖先生

髙巖何巍巍卿云日復聚孕秀鍾奇才靈气藹寰宇已聞追夔龍詎肯效巢許文章翊昌運禮樂佐明主陽回棘寺春月滿齋宮午尊榮位崇秩學力在稽古自憐牛馬走質凡性尢魯𨿽懷問學心碌碌庸足數徒切瞻仞墻無由造堂戶居然成涸鱗久矣困焦土願公巖上云化作天下雨

寫竹贈廖紀善

霜風動髙秋艸木抱淒惻惟此幽篁枝含翠終自得虛心養直气勁節淩寒色持以贈君子願言崇令徳

爲姚生題終養堂

姚生美昆季孝養怡親顏嘉味極甘旨彩衣舞斕斑慈烏堂下啼斜陽薄西山所思得終養區區百年間百年復能幾離會尢相關來日良可愛去日難再還美哉孝子心及時常追歡嗟予命獨舛怙恃早已艱何繇奉百年未得供一餐因君欲題贈使我摧心肝

題萬安山樵

山髙樵徑險山深樵徑迂采樵𨿽云勞覽勝尢足娛飛泉落林杪好鳥鳴丘隅歌逐天風還身與閒雲俱日夕行負薪煙深望吾廬得失旣莫較孰知賢與愚嗟哉朱買臣富貴將焉如

題義方書舎

我昔童丱時蒙養絕浮靡朝夕常趨庭頗解學詩禮柰何才弱冠早已失怙恃誨言何繇聞定省不復理徒懷風木悲沒齒殊未巳及餘生兩雛將以托宗祀旣欲承箕裘當令業經史無何我多故謫戍向邊鄙迢迢父子心隔越數千里惟恐有存歿不暇較賢否漂流無定居歲月動盈紀幸余初還家無恙共驚喜踉蹌拜我前並立肩可比弱質𨿽成人愚騃誠可恥大兒僅識丁惟足代耘耔小兒復癡頑眞乃豚犬耳近令親筆硯十日書一紙我欲痛責渠隠忍輒中止吁嗟我平生父子乃如是邢君義方訓諸郎盡賢嗣芝蘭滿階庭玉樹暎屏幾歲時行具慶稱壽羅拜跽嘉賓每過従迎立具甘旨傳家務淳厚動必蹈前軌瞻彼天倫間藹若和風裏椿桂同敷榮雨露光薿薿緬懷燕山竇今昔良可儗所云積陰徳諒亦自玆始推此家政齊可致風俗美詩成發三嘆愧我曷能企豈惟頌君賢尢當示吾子

題孝子曹鏞捲

曹君本右族乃是武惠孫孝義出天性辭貌恭而溫念昔父早沒而獨母氏存母子守淸素終鮮弟與昆窮居力弗贍藜藿供盤飱時有好善者有女願與婚旣以承祭祀復玆奉晨昏柰何頗成立母老病且殙迎醫及禱祈徒然自趨奔母病日已劇惻惻心憂煩於焉割其股調和煮成■﹝飠建﹞一啜病卽愈依然對庭萱後來病屢作夫婦相與言再三至刲肝聞者驚心魂老天念其誠遂使母子完曽從視其傷肌膚尙畱痕母壽盡天年此心可無寃至今問其故對客聲猶吞嗟哉孝子心勇爲過孟賁殺身以成仁況玆罔極恩惟知母所重此身何暇論世多不情子貶議爭囂喧聖朝崇孝治特爲旌其門豈徒事奬勸要使薄俗惇吾知孝義名千古畱乾坤

閒居與沈修撰小酌寫枯木竹石遂題

我本山澤臞棲身伴樵漁謬承翰墨選布衣登石渠朝野孰云異依然樂閒居地位近淸禁事罕人迹疎遂令公宇中乃若幽人廬苔蘚上階砌竹樹羅前除匪惟宜壺觴況玆有琴書文會不待速朝夕與之俱俯仰皆自適此樂將焉如

題耕讀軒

出處旣莫同趣舎亦云異君子適其宜窮達歸一致世榮吾豈薄先業非可棄復恐素心違蹇迹同顚躓耕田食吾力讀書樂吾志欣欣一家親朝夕寡憂慮俯仰茍自得外慕奚足嗜鹿門非求安南陽豈忘世古人不可見惟將古心契

過沈修撰畱酌醉後書贈

旅迹無可往兀然生隠憂素性本簡拙出門寡綢繆感君獨知己情眞久交遊況玆相近居來往常遲畱笑談散堙鬰杯酒屢勸酬供具卽所有無煩備時羞陶然各盡醉不忮亦不求人生契合難數造君母尢

題畫

芳春始云邁倐忽驚素秋志業獨未就歲月不我畱羇懷渺難托寫此林塘幽喬木蔭苔徑孤亭俯淸流悠然故園想詎敢爲身謀含情委豪素庶或宜神遊

雨中過歐陽編修館題竹木畫上

我生本寂莫況玆久羇旅偶君素心人來往疊賓主秋聲動髙樹暝色渺煙渚孤館坐題詩蕭蕭正風雨

題松鶴軒

吾宗有令弟所志樂夷簡載筆遊兩京襟抱常坦坦自言外祖翁素不治資產平生有研田耕獲同渭滻揮毫儗羲獻伯仲固無赧前朝𨿽薄宦名士交無限所居有長松蔚蔚張羽傘上有雙白鶴對之怡歲晚吳興趙公子書價重圭瓉爲寫松鶴軒騫翥龍蛇綰翁今久仙去往事不可挽軒居成丘墟軒扁獨遺版靑松未化石白鶴去不返追昔成夢寐令人淚長澘求君爲寫圖庶或哀可鏟君當憫其情不敢數催攢我亦重其請不敢辭以懶欣然爲一揮庭宇已蕭散須臾點染成髙致如在眼急須潤吾筆沽酒奉杯琖九原如可作翁亦笑而莞

爲徐學正曦叔寄題其尊翁

晚香捲徐君素髙尙雅志難適俗慕彼柴桑翁種此籬下菊黃花秋正繁白酒時一漉一觴聊獨傾三嗅仰餘馥有兒抱遺經典教濓溪曲迎養固靡遑時奉千里祿較之五男兒此時亦已足何當結比鄰歲晚相往復

寫畫題贈蘇性初歸吳【復號宜闕】

我家住錫麓君家住吳城相去百里近一日孤帆程君才日方茂我鬢日已白相逢一笑間共作京華客君今忽歸去別我將晨徵懷哉舊猿鶴寫此丘壑情丘壑不可戀宜奮靑雲志長安三月春沽酒待君至

五月蒙賜衣五端

自知素蹇劣謬忝列近侍孰云載筆勤淸禁日無事聖心念長夏恩以絺綌賜感激旣盈襟持歸復滿笥光榮動鄰曲喜色見僮婢服之固難忘無補獨深愧

偶成題畫

玉署坐涼思野人忝簮纓謬以染翰職遂得陪羣英疎雨澹東旭嘉樹蔭西淸樂玆館閣靜悠然抱閒情於焉弄豪素磵谷紛縦橫幽徑遵曲岸鳴泉遶孤亭同遊固未暇寓目猶可並菲才惜何補生幸承休明

獨善堂爲施惟政賦

窮達𨿽不同在我固無異獨善與兼善此道一而二施君素髙尙衡陽久藏器𨿽曽佐花縣牛刀聊小試未幾卽歸休自謂猶未至築堂南面嶽相髙爭气勢講道通天人讀書飽經濟遲當達天朝揄揚明至治不見有莘士躬耕豈忘世幡然一旦起惠澤蒼生被君今已白頭明時幸遭值願言發其蘊靑雲奮髙志勿效棲棲人林居事幽致

永嘉勝槪捲爲黃太守賦

永嘉古名郡山水足淸賞王謝舊登歷境在人已往遺躅不可攀千載徒追仰黃侯來牧守政暇愛西爽邀人繪成圖歷歷如在掌嵐光樹蒼翠海气天沆漭松塢出禪宮花汀隠漁榜桑麻接屋靑機杼連村響樓臺俯崇墉阡陌徧膏壤彷佛行春時笙歌散輪鞅慚余謬通籍染翰近天仗披圖諒難卽神遊起遐想

題畫贈李醫士士文

養痾坐虛館何繇制頹齡藥物固所賴柰此白髮生據梧聊自適褰幔當前楹涼風颯已至庭柯落秋聲天空暮云逺日落遙山橫攄懷托豪素悠悠塵外情捲之聊遺君非敢侔報瓊

平易齋爲李先輩

李君素聞道襟抱常坦夷富貴與貧賤此志終不移蕭然一室中和气藹春熈歷險思詭遇校之孰爲宜

重過劉竹深孟功【敏】

昨朝復今晨造君何其頻我來適我暇君喜良不嗔語言有餘味所樂皆天眞都城十萬家澹泊情偏親

臘日梁修撰用之以還家初散紫宸朝七字爲韻命賦七首

大化無停機寒暑如循環歲華忽雲暮陽和亦已還人生百年內憂喜互相關顧匪金石姿安得長朱顏達人會斯理意與云俱閒聞道愧獨晚衰也吾何嘆【右還字】

憶我童稚時鄕儺競喧嘩自從別鄕縣歲歲天之涯俯仰能幾時兩鬢忽已華今年在京國臘蟻泛流霞酡顏發髙詠悠悠興何賒皇風無逺邇四海同一家【右家字】

寒旭上東觀殘雪明石渠嘉平錫華宴曉入承明廬佩珂肅西淸韶音聞笙竽自顧艸木同澤被仁風噓孰知四序周正玆萬物初報國乏經濟白首徒嗟吁【右初字】

八蠟聞古禮臘日在玆旦迎祭思報勞貓虎禦田患鑾輿幸郊原校獵旌旗燦獲禽足練武震蕩妖氛散上以共幹豆下以具賓饌時雍年榖丰河海永淸宴【右散字】

十五初志學性頗嗜經史謀生計已疎豈復親耒耜自期徳業成拾芥取靑紫中季遂蹉跎五十始從仕扈從遊兩京伏臘已三祀寸勞不能效竊祿抱深恥【右紫字】

瑤花已三白臘戍當玆晨田家願丰稔對此尢欣欣歲功已云畢鬥酒敍比鄰共言足公賦擊壤同堯民慚予不耕者承乏侍紫宸素餐不見斥惟應仰皇仁【右宸字】

我本山澤民浪迹隨漁樵豈意蒙齒錄置身事淸朝矧居翰林場交好皆英僚歳時遇伏臘詩酒常見招壯懷固浩浩白髮何蕭蕭醉來目云漢寂黙神彌超【右朝字】

送炯竺庵之寧波都綱

師本學佛徒而我忝從仕儒墨𨿽不同崇教各鳴世溯流求其原要亦無二致皇朝設僧司統屬官府例自非名勝流此職良不易師今預玆選領命辭丹陛都城雪初晴越水春將媚齋余只翻經公退但哦偈難忘北闕心廣演西幹意慚余老無成素餐糜廩餼終當效季眞共結方外契

爲遊伯瓌題靜觀捲

羣動日擾擾何由止囂煩我心一以靜庶或澄其源天髙四山寂日落孤云騫至理無不在朝市同丘園君應領斯妙吾亦忘吾言

贈友

君家住蘇城我家居錫縣鄕裏舊知名都門才識面君當職筦庫我幸勤筆硯退公無所爲得暇輒相見淸玩常命觀芳樽屢叨燕交情尙平易世務摠諳練處靜惟端莊遇劇卽通變嘆羨徒爾嘉懷慚未能薦適玆代者至復預天官選誰言九霄長獨快六翮健扶搖良可期惟恐迹相逺

送松溪宰周景辰調連城

君従松溪來又復連城去宦逰若萍蓬流轉那能住百年多逺別握手幾歡遇況玆當暮齡幽抱復難愬都門一杯酒回首知何處天南與天北相思渺雲樹

病起寫山水圖謝張逢吉先生

少小昧調攝動或違天和迨玆晚年至疾疢宜其多所念竊美祿置身在鑾坡寸效未及施報國將如何張君負奇術垂情屢見過爰以慰微志匪徒起沈痾日來力漸完稍能盻庭柯殷勤理冠屨載振朝天珂感徳曷云諭銘心久難磨揮毫寫山水持奉志靡他山以崇令徳水以衍後波

題畫

衡門掩秋色苔徑淨無塵人迹𨿽罕至簡編良可親修篁度涼颸髙梧落繁陰時應散幽寂采藥過中林

爲王彥本題樂善堂

萬類旣莫齊人生有賢愚所趨各異向所樂亦已殊仰惟古聖哲動與道誼俱窮巷𨿽飲水寸心常有餘咄彼誇毘人多貪竟忘劬茍得適暫欣旋踵卽憂虞吾宗有佳士近寓都城居形迹隱廛市心志在詩書生業惟足用何嘗逞丰腴有妻主中饋有子従師儒老老復幼幼一家常宴如我適扈蹕來相延過其廬新酒初潑醅時羞問園蔬維時春正好芝蘭滿階除累觴不知醉賓主情怡愉譜牒未暇論亦足敍友於髙堂扁樂善此語良不虛酒闌袖出卷辭章揖我須我惟三槐澤今尙蒙沾濡後裔能不墜其亦在子歟願言崇令徳始終永無渝

贈胡都給事中【濙洪武庚辰進士少傅兼太子太傅禮部尙書卒年八十九贈太保謚忠安】

都給事中胡君源潔文雅淸愼志趣髙朗與予有同郡之好嘗自大江而上岷蜀繇闗陜至於中原凡名山古迹之間履無不至今年邂逅北京同宿寓所因得扣其登覽之勝聞見之廣不覺令人鄙吝頓消而神爽飛越也遂賦詩美之

皎皎瑤臺鶴濯濯冰霜姿宿昔有仙契於焉慕安期翺翔歷蓬瀛飲啄來上池寸丹久已就八表隨所之靜與元气並動與祥飆馳罔象莫可測玄珠應自知乃令雞鶩羣矯首徒嗟咨

寄贈任給事中【時在武當山中】

君本霄漢客降謫畱人間人間不可住又復逰名山彩霞絢春衣瑤艸腴朝餐髙風邈難及悢悢心所攀

和曽侍講古意【棨字子啟永樂甲申狀元】

靡靡風外花濯濯路傍栁盈盈馬上姝皎皎出素手揮鞭度南陌行人盡回首芳香襲和風皓彩奪目久轉盻睹他人百媚自成丑孰云君子配終恐匪佳偶會合寧不歡別離恐難守懷哉羅敷言使君婦自有

寄鄕友沈得淵

沈君非凡流宿稟尙髙潔羨門注仙籍安期守眞訣偶然落人寰世味徧已閱混迹𨿽同塵心神乃超絕蕭然一室內隠幾常自恱時把玉簫吹翔鸞舞明月

中秋玉堂宴集分韻得霄字

素秋已云半淸風滌炎歊況玆良夜月淸光湛層霄玉堂有仙侶觴詠集英寮不以殘朽遺折簡頻見招頹然顧我影白髮何蕭蕭道同話自契意適興彌超佳章比金石疊奏諧云韶匪徒愜淸賞所樂際昌朝沈沈漏將曙遲遲斗轉杓良會自忘寐詎謂永玆宵

題喬柯竹石

涼風起東觀朝雨灑西淸瑯玕亞琪樹瑟瑟鳴秋聲爽气集幾研逸興悠然生染翰適餘暇聊玆寫閒情殷勤欲持贈披玩久屏營多君美無度素抱幽人貞願言勵髙節固此歲寒盟

題畫

髙林俯淸流小徑遵岸曲書聲松桂深知有幽人屋索居非遁迹讀書豈干祿義理髮我蒙悅懌心自足古人已云逺古道宜自朂掩卷三嘆余江天晚涵緑

閏九月王修撰直宅對菊分韻得喜字送其兄行敏

故人勞逺來所念在難弟久別忽相親安能不相喜況玆值閏九黃菊正靡靡掇英泛芳樽時羞雜陳幾匪徒敍友於簮纓集鄕裏顧余忝同姓相愛蒙見齒意洽形俱忘秩秩循有禮旣夕復秉燭觴詠情難已天倫固云樂文會尢足美明河轉虛檐零露襲華綺眾賓𨿽已散遲畱獨未起明發理歸橈離憂復玆始

暮上呂梁洪

黃河従西來萬里走濁渾呂梁乃故道勢若逸馬奔我來趨王程至此日已昏挽夫識予意駕牛乘夜喧灘回石亂鬭水與船相吞攀援一失勢轉眼不可存巨纜𨿽云牢懷畏時自捫須臾際安流稍覺寧心魂因之勞其勤斗米代雙樽汝勞勿復道吾儕賴君恩

夢兩兒

兩兒別來久累夜夢何頻得非我念兒無乃兒憶親夢中宛如昔田廬荒且貧猶能具雞黍爲父招比鄰覺來尙徵途然萬里身歸期固難必歸夢諒非眞願言各努力進善光前人忠君我自勉孝悌兒當勤

題徐訓導廷獻魁山舊隠

人品如瞻斗山名合應魁地靈知孕秀天賦肯淹才筆陣驚同列文光燭上臺髙攀蟾窟桂勇躍禹門雷已作鵾鵬化空令猿鶴猜經橫芹泮靜琴弄杏花開宦志雲霄待鄕心歲月催黃殘松徑菊緑徧石田苔若便尋歸駕移文恐勸回

呈太常少卿髙先生

禮樂推三代文章似六經應時明出處當世仰儀刑賈誼趨宣室桓榮表漢廷靑雲登棘位皓月映槐廳大筆頻追謚丰碑屢作銘祝釐迎茂祉贊祀答穹靈聖主加榮寵儒林慕徳馨聲名騰宇宙黼黻佐朝廷小子成樗散明公耀徳星朽材難切琢鈍刃冀摩硎得照靑藜火甘爲白澤釘髙山恆仰止鄙業久荒寧詎敢思推挽何繇乞建瓴鮒魚愁旱轍籠鳥羨秋冥未許升堂室深懷捧戶扃可憐昬瞀久欣覩鳯凰翎

送趙僉事之福建任

鸞棲淹枳棘鶚薦出風塵重寄藩維任榮遷耳目臣拜恩辭北闕僉憲入南閩驛路梅含笑都亭柳帶顰馬行吳地曉帆度浙江春廳宇榕花合園林荔子新好山供日詠列郡待時巡本在紏彈職宜加撫育仁威聲銷墨吏疾苦拯黎民佇聴廉明譽君無讓古人

上邑宰韓相公三十韻【約字博文東河人號淸軒累官保定知府】

朝廷分郡邑守令職羣英列宿郎官象親民父母情學能知大體志在不虛聲廉介寒冰潔襟懷夜月明牛刀才小試驥足暫淹程木鐸來東魯弦歌亞武城下堂延徳齒分俸給孤焪待吏如奴僕同官若弟兄得人無不舉守節盡皆旌厚俗行鄕飲矜農緩賦徵薄徭猶念重疑罪必從輕懦弱皆能立豪彊莫敢攖便期銷獄訟何必事笞榜退食親琴瑟橫經難友生禮儀全考古動靜一於誠鬼泣淫祠毀神歆正典行黌宮登俊乂壇社潔牢牲蝗旱隨時雨陰霾不日晴野人多頌徳朝士素知名百廢咸興葺羣黎享太平市廛泉湧貨郊墅屋連甍煙艸人閒牧花村犬不驚酒肴歡伏臘溫飽樂蠺耕獨嘆還家客嘗爲守塞兵病軀來絕域悲涕省先塋牢落傷弓鳥漂流泛海萍無因舒羽翼徒切羨鯤鯨燕石終身誤吳絲上鬢縈年華畱莫挽志業苦無成安得除邊籍相容列下氓

題蘭蕙軒【武林陳仲和二子徳中景中】

陳氏好兄弟宛如蘭蕙姿幽馨殊可愛雅操不求知但自栽培好何妨采佩遲叢深滋雨露茁長滿階墀芳澤傳先世香名達盛時和風同一室相對兩怡怡

送祖人韶石住恵山【諱懷祖眞性海之弟子】

故鄕人到喜況是故鄕僧寓館才相見歸途又欲登杯浮辭建業鐘動下蘭陵新領禪宮席單傳祖泒燈性圓滄海月行潔玉壺冰舊社髙風振名泉勝槪增別情江渺渺鄕思樹層層憑語煙霞侶塵緣稅未能

王舍人詩集卷一

●欽定四庫全書

王舍人詩集卷二

﹝明﹞王紱撰

過華叔端艸堂寫晴雨竹壁上【諱恪號賓晹卒年七十七】

我愛君家逺城郭繞檐竹色侵簾幙醉中揮翰寫晴梢湘云一剪春陰薄看來頓覺風气淸耳邊恍若聞秋聲嘯歌到晚不歸去髙臥翠陰呼月明

髙軒置酒延夕曛眼前知己無如君枯膓醉後有芒角手揮髙節淩靑雲圖成自覺精靈聚素壁俄然儀鳳羽擬得秋聲直造來剪燭連牀聽風雨

溪山煙雨圖爲包公愷寫

溪山茆屋知何處隔岸靑山暗煙樹一棹誰兮路欲迷緣流似逐桃花去嗟予落寞江海濵到今懶欲問通津因君扇底塗狂墨煙雨蒼茫一片春

爲宣指揮題枯水竹石

修竹娟娟淨如洗古木槎牙半空倚莫嫌怪石長蒼苔當年曾中將軍矢將軍年少多奇勲平生意气淩秋云他年太史書勲業汗簡須當用此君

吳姬畱客行

吳姬年少才十六能抱琵琶唱新曲愁連山黛鎖靑蛾汗透霞綃濕香玉問郎今去宿誰家郎須聽妾彈琶琶吳城有酒不肯住巴姬未必顏如花遲畱那得情相與芳心一一弦中語空江霜落叫徵鴻孤棹風髙響秋雨須臾彷佛臨三湘切切哀猿堪斷腸巫陽云暗楚臺曉故山不見闗山長彈到悲笳少三拍郎心欲去何匆迫挽郎不住郎過船滿江月色秋潮白

題枯木修篁圖

老幹昂霄幾千丈天籟時聞夜聲響一竿修竹共蕭森復托絲蘿半空上寒姿久抱幽人貞良材孰肯摧爲薪總令匠氏未相遇故山風雨年年春

早行索水

雞鳴晨炊戒輪鞅閉門一點明星上路出長林不見人煙深咿軛車聲響須臾日出气象分往來行旅才紛紜僕夫笑指都城近宮殿岧嶤五色云

爲楮府髙先生賦牧雲歌

我聞黃初平牧石驚其兄至今山中石尙作羝羊形又聞蘇子卿風雪牧北庭辛勤十九年猶持漢家旌未聞牧雲誰氏子牧雲自號逃其名雲中所牧竟何物以云爲牧何所憑比之牧石仙猶乃繋塵纓意爲牧雲人足不到邊城但見長裾曵侯第傍人指是侯門英靜中黙與元气會雄談四座風雷驚端倪變化竟莫測顯晦孰可知其情得非當年豢龍氏馴致神物驅幽靈丰隆施鞭掣明電天吳出浪翻滄溟厥術乃至是厥徳良可稱吾將薦之逹天府遊帝廷好施霖雨蘇蒼生嗚呼好施霖雨蘇蒼生

題張縣丞凝翠軒捲

張君結廬修竹裏一榻淸風淨如洗幾畨過雨看新晴簾捲春陰落烏幾自從作官今未回家僮日掃林間苔何當直造遂吟嘯不問主人毋見猜

少婦行

東家少婦年十五嫁得良人出爲賈經年書到不言歸肯念春閨別離苦西鄰年少猶空房紅纓白馬羽林郎眼傳芳意已相宻願作雙棲鴛與鴦朝聞賈死驚未訃暮奔已作西家婦六親蒙恥無光輝方逞妖淫濃態度歡情得遂無幾時羽林從徵須別離欲去翻思疇昔事叮嚀恐亦還家遲妾言勸郎郎勿疑妾今貞守無他爲可憐婦道眞能盡去後郎心肯全信

爲夏叔度寫葡萄子雪洲之上因賦敍別

我生負气尢好奇襟懷抑塞蟠蛟螭屢遭屈折莫我知向人委順長低埀倘爾逢君雪洲上酌我涼州寄來醸醉傾墨汁爲君塗一吐胸中气千丈維時雨歇涼風生薄陰零亂縱復橫蟄龍蛻骨冷云濕驪珠出海秋蟾明坐間觀者皆驚訝何繇寶帳人間掛恐令癡眼起貪心主者收蔵始知畫知我如君能有幾此術聊將逰戱耳白鷗湖海一身輕長揖謝君吾去矣

題靑山白雲圖

我曾九龍山下住結廬正在云深處日日看山還看雲長教剪卻當檐樹無端一別猿鶴羣馬蹄南北徒紛紜塵途底事拂衣晚回頭愧負山中云

贈竹隠

君家遶屋多修竹檐外時聞響寒玉雨歇林窓風日姸春陰一榻侵衣緑閉戶常令俗駕回從教三徑長蒼苔予今亦有王猷癖直造休嫌數往來

倭扇謡

倭人繭紙折爲扇缺月生輝銀滿面闕下年年多貢余都人重購何紛如杭工巧黠思爭利效倭爲扇渾無異價亷百十人不慊說是倭來方地道倭來道便經杭州亷價卻將杭扇收倭收杭扇堪驚怪轉眼街頭髙價賣買扇還家誇扇眞街頭持賣眞倭人倭人繭紙折爲扇缺月生輝銀滿面闕下年年多貢余都人重購何紛如倭言我扇不欲利只欲人間古銅器器好年多扇亦多猶解摩挲看欵識倭能論器不論財尊罍彜鼎塡街來幾人懷金不得扇手中無器空徘徊吁嗟古器日應少倭貢年年扇來好

送醫士張孟經歸華亭

張君深得活人理白髮蕭騷垂兩耳顏面如童步若飛自說平生能服餌京都賣藥三載余簾埀一榻廛中居榮名利祿不掛口向人只講岐黃書曾聞舊業松陵曲井臼依然鄰二陸鱸肥秋浦蒓正香虎臥芳林杏初熟今年忽復思東歸海門一葉春帆飛到家尊酒作良會當時耆舊今應稀都門柳花飛白雪欲折長條贈君別不知此去幾時來我亦相從問丹訣

送潘知縣之餘幹

潘郎年少才力彊筆端五色成文章新承寵擢宰山縣送別都門春酒店君今與我交𨿽淺志業人生宜自勉此日牛刀聊試爲他時驥足應須展千里江帆一帶斜余幹地沃多桑麻時淸自喜少徭役琴弄春風滿縣花

送傅子晦教授之興化

扁舟欲別之何處一官典教閩中去細雨榕陰面面山燻風荔子家家樹憐君年少非常倫才贍人稱席上珍黌館講餘淸晝永玉琴閒弄杏壇春

贈朱編修

朱君乃是靑雲器讀書不負平生志向曾龍躍禹門雷跳浪翻空應得意聲名藉藉動京華策對明廷眾所誇鰲首已攀蟾窟桂馬頭還看鳯城花斯文仰羨增光顯稱述猶存贈行捲鏗鏘金石韻相宣逺大期君意非淺君今寵擢登鑾坡玉樹花深響佩珂五色文章成黼黻九天光采動星河嗟予久已聞英譽勢比云泥固難會年年枯死案頭螢四十無聞何足畏不期邂逅同淸朝菲才未免旁人嘲癡蠅附驥亦致逺托身願結靑雲交

挽徐母

平生嫠居冰雪淸教子讀書名已成正期祿養體長健俄聞凶訃人皆驚柳楊靑靑楊子渡江山依舊來時路春風丹旐引歸航遺骸並葬良人墓

題漁樂圖

遙遙雨歇明殘霞涼風颯颯吹蒹葭晚來隨處可棲泊五湖煙水皆吾家得魚且覓津橋酒旋采溪毛雜菱藕除著沙鷗孰可親隔蓬喚取鄰船叟生計年年一葉舟全家不識別離愁婦能斫鱠兒行盞一笛橫吹萬頃秋

爲袁將軍題梅軒捲

我家舊業梁溪濱雪晴溪上梅花新瓊林皎皎映書屋天然富貴誰言貧花時倍覺多賓友經月勞勞事詩酒滿座香風半醉時一簾皓月微吟後自從承薦遊京鄕十載看花白玉堂貞操久應心似鐵風流其柰鬢成霜今年扈從來幽薊撲面緇塵滿衣袂欲覓梅花杳莫聞江南驛使憑誰寄春到都城十萬家管弦處處聲嘔啞不識冰姿尙淸素只知艷質爭繁華朝來雪花如手大興來不管貂裘破蹇驢鞭策訪袁安不似當時閉門臥弓矢森嚴櫪馬喧羽林期獵窮郊原見予一笑不復出呼酒且共登梅軒未始栽梅向軒下髙扁梅軒眾驚訝自說平生極愛梅此地無梅僅堪畵畵師乃是錢塘人西湖久與逋仙鄰曾作烏臺鐵面使筆端解寫梅花眞嗟余久抱梅花思感戀君恩忘歸計劃中才見卽相親分明一段家山意慘淡枝頭雪未幹灑然淸气逼人寒君今與我心相合莫厭敲門數借看

題中條舊業圖捲爲王士烈大尹

中條之山何雄哉層峯疊嶂髙崔巍太行嵩少與之相胍絡禹門鑿斷迥向中天開下有黃河水奮激聲如雷波濤萬里接銀漢到此曲折其勢相縈回佳气日磅礡孕秀多奇材寶蔵百物不足貴往往間出人中魁不見巖下士版築將終身寕知一旦葉夣出大施霖雨康斯民唐有裴中立平淮之功誰可及宋有司馬光文章事業何煌煌至今行人過闕裏景仰式車臨路旁吾宗有兄王士烈世向山中營舊業數頃良田萬卷書父祖傳來今幾葉父祖惟積善素無功名心到君尢加學問力長年閉戶松桂林九經百氏貫乎一律曆地理俱精深鶴書逺召來相尋小試百里彈鳴琴岐麥薿薿桑陰陰黃童白叟皆謳吟近歲皇家事陵寢北京山水明如錦葬師不下數百人取驗求眞口皆噤郭璞之術君所閒天下山川指掌間漢唐陵寢考分寸瑯瑯一奏開天顏天顏悅懌恩加厚太官供羊光祿酒崛起長陵北山阜有詔封山號天壽海晏河淸億萬年知君名與玆山久君今遷擢居帝都駿馬蹴踏育云途聖明在上不可辜隨時正好陳嘉謨勿作尋常淺丈夫區區懷土胡爲乎傅說諸君久已往空山猿鶴空相呼白雲紅樹秋模糊爲君寫作中條圖古今志山同一符君當解衣爲我沽會須一飲傾百壺醉後與爾歌嗚嗚唾壺擊折靑珊瑚中條佳气無時無嗚呼中條佳气無時無

月夜舟中酒後寫呈胡祭酒兼同行諸公

官船溯河明月夜千里河流金液瀉水拍船■﹝氵斥﹞月在天月色波光兩相射此時淸興不可遏須待傾觴共陶寫行庖美味𨿽云重更覓溪鮮問漁捨蠏螯初肥良足珍霜餘梨棗甘於蔗同行況復皆贒豪襟懷豈是尋常者胡公一代大司成文章聲譽追班馬延陵給事錢塘客每出新詩儗風雅東陽兄弟居翰林一雙白璧千金價林黃二子才更奇往往辭气淩鮑謝雲間尢喜紫陽孫筆底龍蛇眾驚詫一時會合非偶然共沐恩光來日下霏霏珠玉動生風濟濟衣冠儼成畵嗟予年少嘗好遊臨水登山日無暇時當有月逹旦飲典衣肯顧山妻罵年來老病不復飲每見深杯輙生怕不知今夕是何夕狂態依然莫能罷酒闌興盡不復散共向船窓相枕籍須臾月落水自流斗柄低回柁樓掛騎鯨李白逺莫攀夣鶴坡翁久仙化人生所貴在適意塵慮何須苦縈罣燈前漫爾寫長謡畱向他年作佳話

題竹送周以莊之長淸宰

故人別久才相見又拜恩光宰花縣去思匆匆不我畱都門沽酒徒攀餞我有五色之彩翰爲君寫作靑瑯玕虛心慣承雨露重髙節豈畏冰霜寒此意贈君君逹否淸風雅撡君皆有君到長淸轉覺淸不須更種陶潛柳

題竹寄長淸胡判簿仲文

胡君倜儻情見眞昔曾同客京華塵一官去作長淸簿吏民懷惠如陽春別來不覺經年久愧我蹉跎空白首爲寫淸風慰逺思殷勤致問平安否

題劉給事中畫

獨立空山不知老崖石相依共相保月影秋淸舞瘦蛟風聲夜半驚棲鳥錯節盤根怪且奇古翠滿身苔蘚滋匠石自知難入眼年年春雨長孫枝

題師將軍壽椿堂

我聞南華老仙所談之靈椿長年度世殊可人爾來萬有八千歲方乃一秋兼一春桓桓師將軍忠孝孰可倫緬思此椿壽將以奉嚴君嚴君乃是先皇之虎臣英姿雄略如有神起家昔住荊溪濵曾同周處爲比鄰惟將三尺劍掃淨六合塵先皇騎龍上蒼旻攀髯不及空逡巡至今心尙赤其柰髮如銀將軍襲爵尢忠勤逺持節鉞鎭八閩列鼎之養何足珍惟思種椿構堂怡其親君不見椿枝長茂椿葉重堂前人對椿陰濃靈根盤結托厚地髙柯直上摩蒼穹蟠桃見之猶屈膝喬松並之應斂容況並顰睂楊柳低頭榕世間凡木莫與同嗚呼世間凡木莫與同惟孔明廟前之老栢千古可與相爭雄

聚玉堂爲吳主簿賦

君家子弟追王謝玉樹森森滿庭下器美難容韞櫝蔵才髙應得連城價堂前見客溫相和徳業尢宜更琢磨遲看懷寶聮班出南陌珊珊響佩珂

題北堂春晝捲

堂下萱花照人目堂中阿母顏如玉寸心難以答春暉手綫尙存遊子服遊子白雲空復情年來從宦畱神京他時得請當歸省閭裏應看晝錦榮

題徐進士峴山讀書卷

徐君結茆雙峴峯白雲掩護靑林中十年閉戶不肯出讀書卷幔來松風一朝射策黃金殿靑霄萬里鵾鵬變躍馬晴看紫陌花鳴珂曉入瓊林宴只今祿食居京華藉藉香名眾所誇不獨身沾新雨露且能光賁舊煙霞愧我萍蹤徧江海百事無成鬢容攺數卷殘書久已忘舊物惟畱短檠在年來感荷君恩優日令揮翰居瀛洲姓名自謂登仙籍人笑馮唐已白頭

題黃庶子瑞菊軒捲【淮字宗豫】

紫陌朝回鳯城曉羅衫冷怯霜風早軒前佳菊吐奇花合蕚連葩向人好陽光一照色更鮮盈盈兩臉臙脂妍同心可比連理木淸香絕勝雙頭蓮簮纓列坐皆僚友嘖嘖看來嘆希有宜將彩筆寫新圖持歸逺爲雙親壽繇來種徳生賢郎家庭晚景何輝光絲綸日掌侍淸禁阿閣五云儀鳯凰物因人瑞皆從類人今況與明時會乃知聖主得賢臣玆花亦是皇家瑞

送永嘉趙惟善之北京司倉

趙司倉初辭闕一鞭逺冒燕山雪燕山雪滿河冰結酸風刮面肌欲裂長安沽酒與君別酒酣不覺雙耳熱嗚嗚作歌歌激烈煩君爲我同擊節試看昭王臺黃金致英傑黃金散盡臺已空至今士气何曾歇幸並際昌期沈淪盡超越班資正爲贒才設況君年壯才更哲鵬化南溟十萬程君今始上靑雲轍肯爲兒女情臨岐動淒切丈夫要使心如鐵江南梅花爲君折路長勿使音書絕兩地相思共明月

題畵魚

上池生緑冰初泮暖逼小桃紅欲半纎鱗猶得泳恩波何異鯤鯨運溟瀚變化逢時底用媒相忘蘋藻且徘徊爲龍聞說勞行雨秪恐禹門雷電催

送張知縣邦逹

我初長安識君面四十才華正彊健北海云鵬翅欲張南山霧豹文初變自言來京已三載足迹勞勞半郵傳東浮浙水駕風濤西上蒼梧躡雲巘懷中無復茂才金身上空餘慈母綫別去無何忽相報近得髙閒適安便乃知優給有庠序擇師教育君膺選綘帳三間坐百人靑衿一字數千徧三略才過又六韜終日吾伊不知倦吁嗟天意諒有在有美如平豈貧賤今年詔下大搜贒公論推君當鶚薦扶揺直上試天官一策敷陳雲錦絢賞音不獨主司驚嘖嘖旁觀盡稱善緑綬初埀何所之獨向炎方宰花縣炎方近年無瘴癘民物安然樂丰羨逺徼尢宜寛政施皇恩有待仁風扇此行所重民社寄臨別肯爲兒女戀秦淮弱柳埀靑靑折取長條共攀餞沙口帆移燕語畱花前酒續鶯聲勸明朝應度嶺頭云千里相思一回睠遲子三年政績成還來此地重相見薏苡曾爲馬援珠歸嚢肯帶包公硯驥足應知難久淹嘉聲又逹明光殿

題王將軍梅雪軒

襄陽耆舊孟浩然雪中騎驢聳吟肩西湖處士林逋仙梅邊引鶴烏帽偏二子寒酸無所托遂與梅雪同淸妍將軍執鋭常披堅奇勲要使彛鼎鐫𨿽蒙優擢入衛尉可容梅雪相畱連我知將軍非泥此朝市乃欲如林泉況今四海同一天無勞萬里橫戈鋋雅歌投壺分內事孰謂梅雪非我便種梅五六株構軒數十椽花時雪霽江月圓香影滿庭冰玉鮮時時退直得淸暇開軒命客烹肥膻從教曲奏譙樓角任取寒生玉帳氈梅以供鼎實雪以呈丰年上祝天子萬萬歲歲歲陽春生意全乃知將軍愛梅雪寒酸之士正爾霄壌懸

題襏襫軒爲夏叔敏賦【號東臯無子外孫張延宗繼祀】

長年耕鑿東臯阿結得艸軒如艸蓑棲身僅足蔽風雨抱膝猶能發詠歌窓外鳩鳴花霧重門前犢臥柳陰多嗟予久作京華客未得歸田柰爾何

送深上人湛然遊方

我生憶當年少時淸狂縱逸誰能羈杖頭百錢一壺酒布襪靑鞋隨所之不肯低頭學干謁每向名山訪幽絕片帆晴度淛江濤疋馬寒衝薊門雪黃河西來一帶橫岷江東下連滄溟望中惟覺隘寰宇物外尙欲登蓬瀛年來潦倒渾無用疾气攻身常隠痛稍因休暇輙欲眠並捨相呼懶行動矧並感荷君恩深優容散逸居詞林私懷固有尋山約激切難忘戀闕心雲水煙霞應宿好靜自尋思還自笑至今天姥與匡廬淸夜猶能夣中到深師乃是學佛人與予似有三生因嶺上孤云久爲伴天涯片月長隨身淸容磊落蒼厓古破衲斕斑雜繒補不惟潭底解降龍才遇山深卽馴虎初從雲中登五臺淮流杯渡江雲開少林長蘆𨿽古剎叢林須向京都來京都諸山徧遊矚猶能過我蓬庵宿對榻聽殘上苑鐘論詩剪盡西窓燭相看身世總忘機水自潺潺云自飛師利逺尋居士室大顚畱卻使君衣無心偶爾欣相遇又復飄然拂衣去問師此去遊何方多半名山我遊處大江南北淛東西是處堪行路不迷試覓名山最奇處石間多有我畱題

送梅知府之亷州

亷州作宰六載余懸知撫字常勤劬土風自古少耕稼民業至今多采珠歸路惟迎竹爲馬公庭示辱施鞭蒲他年太史論循吏惠政應推君最殊

過梅花堂

我曾泊棹西湖濱千樹萬樹梅花春孤山月照一蓬雪十里湖光如爛銀興豪對客酣淸燕逹旦賡吟騁雄健燈前索紙呵手題霜兔鏦鏘冰滿硯年來浪迹隨西東看花多在驅馳中縱有香醪對明月渾無好興酬春風只今書劍來京國欲訪梅花杳難得亭館多栽逞艷姿山林誰重淩寒色春來未幾薄雪餘寒驢偶過西城隅疎花寂歷三五樹中有一室幽人居室中幽人廣平後旅寓看花爲花瘦窓橫古影神愈淸杯吸寒香骨應透相逢休言一事無鄰家有酒須剩沽趂取樓頭未吹角莫教地上魚鱗鋪我因看花狂興發花應笑我生華髮曲逆長貧豈足論馮唐已老誰能拔憐君與我同襟期看花酌酒情相宜百年一任世所棄寸心獨許花相知我家君家隔江浙一水相通吳與越此夕何如對榻眠夣魂還醉西湖月

長詩一章美韓侯也侯宰無錫多善政復以捍禦有功遂升州守之秩行且有日鄕人王昶會予京師能具談侯徳予辱知遇尢深弗得歸預攀轅之列敬用次第昶言賦成長詩五十韻使邑人歌之竊比甘棠之詠云耳

有客黃昏來寓邸扣門吳語知鄕裏肅容升堂再拜余袖出平安書一紙上言間闊苦憂思下敍寒溫詢動止燈前雞黍欵客嘗品味無兼嗟客裏酒酣詢訪悉鄕閭祗說韓侯政聲美自從侯初下車日務惇朴厚消浮靡勸民衣食務農桑遊食鹹驅業耘耔西風阡陌涼雨晴黍稷盈疇光薿薿日斜村巷歸牛羊霜老園林熟梨柿每歲春秋社祭余親率吾民行飲禮推崇有徳尊髙年一一酒行躬拜跽賓主從容酬獻間觀感人人良有啟時因公暇入庠捨左右琴書坐憑幾諸生濟濟趨上堂問難執經窮至理遂致吾鄕孝弟風惇睦夐非他邑比縱有凶頑亦革面訟庭罕見施鞭捶豈獨彊梁化柔順坐使妖魑絕淫祀寸心旣正天弗違雨暘任意如頤指事神治民各盡心實以一亷先律已處心寛仁復明恕皎若日星淸似水況復尢長捍禦功文武全才孰能擬像緯今年示災變天兵抵闕除姦宄雄師百萬才渡淮敗卒南奔散如蟻卻來州縣事刼掠行旅道邊相枕死頓使前時革面徒舊惡乘風亦羣起白晝揮戈肆仇殺闔室連村遭破毀聖皇戡亂已登極如日行空正天紀詔書馳布宣至仁此軰猖狂猶未已侯言我職當字民塗炭吾民能坐視協謀僚寀集吏卒爰整戈矛張弓矢奮身鼔勇當眾先盡獲渠魁磔諸市從此居民始貼席老稚欣欣免驚徙且今無恙共相見不得我侯安徳爾事定侯來逹上聞奏功特啟宸衷喜錫賚榮頒品秩尊縣令喬遷州刺史只今催上去有期無計攀畱嗟失恃徒切甘棠去後思撫字情親恩浹髓我聞客言興嘆嗟始信學優才可仕憶予前歲初還家舊業荒蕪沒荊杞亦曾修刺謁侯堂一見下階蒙倒屣謬承奨諭勉前修不以孤寒輙相鄙邇來別侯已三載雅論洋洋猶在耳會侯來京我入蜀彼此參商乃如是感侯知我情更深聽客之言良有以古云郎官應列宿益信斯言非謬矣百里民心有休戚政闗令佐人臧否嗟我韓侯能惠民政聲足與龔黃齒願言守令皆韓侯堯舜吾民立堪俟侯當此去不再畱髮軔靑雲自玆始客還爲我深致辭攀餞無繇身絆此山斗區區景仰情作詩頌侯煩送似

駙馬公命寫枯木復戱題於上

歷盡冰霜甘老朽不作嬌柔效花柳夜撼風聲鳥雀驚涼生月影蛟龍走嗟予好奇成畵圖墨痕猶帶煙模糊寄言匠石勿相顧未必良材眼底無

寫墨葡萄

香墨濃翻硏池汁眼前零落秋云濕曾看月上海天髙水冷驪龍抱珠蟄何當醸得酒如川日醉北窓髙枕眠底羨涼州二千石題詩日寄瀛洲仙

題胡學士從叔祖母曹氏死節捲

此身所托惟良人良人云亡安用身未逐生前與偕老宜從地下長相親事闗生死豈不犬心全節義惟其仁貞魂𨿽逺愈不滅銘文炳煥畱堅瑉

端午賜觀騎射擊球侍燕

葵橊花開蒲艾香都城佳節逢端陽龍舟競渡不足尙詔令禁籞開球場球場新開向東苑一望晴煙緑莎軟萬馬騫騰鼓吹喧五云繚繞旌旗展羽林年少靑綸巾秀睂丰臉如神人錦袍窄袖巧結束金鞍寶勒紅纓新紛紜來往尢迅速馬上時看蔵馬腹背挽雕弓金鏃鳴一剪柔條碎新緑忽聞有詔命分朋球先到手人誇能馬蹄四合雲霧集驪珠落地蛟龍爭彩色球門不盈尺巧中由來如破的剨然一擊電光飛平地風雲轟霹靂不知何以能爾爲人人武勇張天威鬼神變化妙莫測此技乃知聊爾嬉聖心舉此重閱武逸不忘勞在戎伍帑幣鮮華夾道陳馳騁許教便捷取自矜得雋意气麄萬夫誇羨聲喧呼摐金伐鼓助喜色共言此樂人間無鑾輿臨幸天顏喜燕賜千官醉蒲醑光祿尊開北斗傍簫韶樂奏南燻裏微臣何幸遭盛明淸光日近多恩榮呈詩敢擬長楊賦萬歲千秋頌太平

靑雲軒爲項禦史題

君家髙軒絕塵歊知君逸气長飄飄謝卻山中白雲侶來尋天上靑雲交蛟龍相從作霖雨鵰鶚每共摩晴霄丈夫如此眞自快好將志業崇昌朝

送鍾子勤之南京復職中書

天寒幽薊漫山雪弱柳蕭條不堪折考績才看上國來離筵又向都亭別騎馬南徵逐去塵長安紅紫正芳春池頭諸老應相愛官喜如初寵命新

爲劉竹深題雲山圖

白雲縹緲山嵯峩幽人茅屋巖澗阿玉田瑤艸暖煙碧落花流水春風和采松醸酒正堪醉掃石弄琴還自歌何當結鄰成兩叟杖藜日日頻相過

題畵

結屋千山萬山裏軒窓四面峯巒起捲幙晴招嶺上云烹茶夜汲巖前水二三髙人同素心杖藜時復來幽林抱琴相延坐亭上一曲雅諧山水音屋頭隙地肯相許願作比鄰共相處剩采松花醸玉醪更覓黃精劚春雨

騶虞歌

景星輝閶闔開五云燦騶虞來嗟哉騶虞豈偶然而來哉大化賦其徳大塊成其材猊首虎軀雄見魁玄文鬱鬱素質白爛然云漢同昭回其動也不疾而速其靜也不猛而威不肯食生物履生艸虎鹿百獸日與相追隨嗟哉騶虞必應昌期而來歸始吾皇之禦極兮出於陽翟之大野今吾皇之時巡兮又見於曹邑之林隈實繇吾皇盛治之所致徳合堯舜之無爲順四序平三臺五風十雨阜民財嗟哉騶虞乃得於此時遊於帝鄕而徘徊入靈囿近瑤臺麒麟相與甪端爲儕文犀白象相參陪萬姓乃畢賀歡呼隠如雷皇心謙抑不自聖拒而弗有尢謙撝頌聲洋洋盈八垓微臣作歌愧菲才仰祝吾皇聖壽億萬歲徳業廣大功巍巍徳業廣大功巍巍

贈醫士李士文

李君業醫兼業儒閉門著方仍著書濟生利物不求報人多感徳交稱譽常年賣藥吳門市相去吾家無百里得興尢能日往還一幅風帆度煙水慚予薄宦久辭家君亦移居住京華春風二月城南陌尙得相尋看杏花

送道會歸西昌

西昌羽客初朝天星冠云帔何翩翩上界從知有官府俗人漫說無神仙三花已聚九還畢一炁常存萬刼先我欲攀畱倐然去鶴背玉笙淩紫煙

送�教諭

嚢書拂曉辭金闕相見匆匆又相別艸色初黃薊北云梅花漸白江南雪殷勤沽酒送君行斷鴈西風千里情此去莫言官署冷好將經術授諸生

贈醫士鄭徳中

鄭君襟抱如陽春一廛賣藥京華塵家無所蓄惟善藥六陳之外餘皆新制成丸散及■﹝口父﹞咀按方如法皆精眞見人抱病不得瘥痛苦有如同其身老人之老幼人幼切近不異骨肉親不肯屑屑趨勢利不肯蔑蔑輕賤貧一心治療忘勞辛直待病已情方伸人多感徳申謝忱鄭君笑受尢欣欣人多感徳未及報再幹再瀆良不嗔吾知鄭君非常倫髙誼直欲幹靑旻宜乎姓名傳縉紳誰言宋淸之後無其人於戱誰言宋淸之後無其人

怡壽堂爲張指揮賦

將軍乃是畱侯孫少年好武兼好文胸懷兵甲自整整心懷道義常存存若翁不幸早殂落獨侍慈親顏尙渥只今緑鬢正康彊剩種忘憂長自樂慈親所樂樂有子子已成名與夫似願教世世樹功勛豈但區區奉甘旨將軍年年海上行帆櫓橫飛旗斾明糧儲丰足冦盜息海波平帖軍民寕邇來北京偶相見禮貌雍容情繾綣自言怡壽奉親堂願得詞章發光炫慚予才短思茫然濡毫勉爲成詩篇他年太史書靑簡定著將軍忠孝全

萬木圖歌爲楊庶子榮勉仁

君不見竇十郎靈椿丹桂何芬芳又不見三槐王子孫世顯必可望君家萬木不可當乃知令祖種徳心孔臧樂善行義於其鄕屢嘗發廩賙饑荒一鄕之人無流亡鄕人感徳心弗忘爲公種樹家山陽樹髙應得千尺彊願公之身壽而康樹材應得成棟梁願公之後繁且昌種來不知今幾霜昂霄聳壑森成行孫枝茂衍不可以數計但見漫山亙嶺煙蒼蒼至今鄕之人蒙惠曷可量生爲室廬死棺槨隨教適用不取償皇天報應何昭彰生君際遇當明良功名足爲親顯揚兩京侍從登巖廊職當輔導居春坊六卿劍履參翺翔林巒因之重出色泉石自此增輝光我能爲君染彩翰調玄漿寫出君家之萬木混融元气搜冥茫蛟龍騫舉靄雲霧鳯凰飛舞鳴琳瑯須臾展掛君之堂祥風佳气來四傍請君勿異吾言狂等閒莫作圖畫張君恩先徳寓於此儼然如在其洋洋君當掃地更焚香瞻對載拜什襲蔵子孫百世存羮墻奇材大用殊未央嗚呼奇材大用殊未央

王舍人詩集卷二

●欽定四庫全書

王舍人詩集卷三

﹝明﹞王紱撰

送王仲理復任四川僉事【亨號秋林】

蜀道古云險憐君久宦遊一家渾八口萬里只孤舟雪滿岷山曉霜飛峽樹秋吏民懷舊徳去去莫遲畱

送葉經歷致仕歸建寕

十載塞垣外一身戎馬間拜官才受賞謝病卻投閒黃菊晚連徑白雲秋滿山趣多那可及悵望送君還

題璚陽子手卷

璚陽髙隠處山色五湖中路與煙濤隔船從浦漵通劍橫秋影碧丹伏夜光紅安得謝人事從遊鶴背風

送呂太守之沁州【名允銘號筠軒】

沁州汾水北玆地我曾過郡郭雲山繞人家土屋多民淳無獄訟時泰少徵科此去君爲牧應聞五袴歌

送梁先生不移【長子潛字用之次子混字本之】

賢郎居諫職定省惜相違到此未爲久如何又欲歸家園梨果熟溪市蟹螯肥京國往還便莫將音信稀

寄龎山人士南

爲問龎居士年來安穏無髙閒唐陸羽淸逸宋林逋竹裏茶煙細梅邊鶴影孤逃名渾未許好句落江湖

夜宿黃牛峽

煙景暮蕭森黃牛峽轉深灘聲孤棹月山影半江陰感慨追陳迹登臨愜壯心倚篷眠未得何處又猿吟

送吳掾郎禮歸無錫省親

作掾已三載兵曹典要機久能勤案牘今喜訪庭闈沽酒鶯花晚行庖筍蕨肥故山無限好惆悵不同歸

題江村漁隠

釣舟隨處泊風揚一絲輕久已潛蹤迹那能識姓名雨添春水闊山帶夕陽明獨有沙邊鳥時來共結盟

送王禦史還松江

擬復烏臺任如何便乞還特恩憐母老多病許身閒舊業松陵曲扁舟泖水間晏眠應有夣衣繡肅朝班

送解大紀遊北京

黃金臺下路曾是舊都城此去壯遊樂能忘逺別情壚姬畱客醉商犬護車行登覽詩千首多應弔古成

送呂永明復任饒州司稅【終西安知府】

與君同裏閈遊宦異西東饒郡久司稅天官初考功估平常課集貨聚逺人通自此應超擢休言秩未崇

野航

蹤迹渾無定生涯一葦輕自應耽野趣無復重浮名汀艸斜陽晚鷗波細雨晴不因時賣卜那肯泊江城

送張知縣

作宰麻陽去民風雜五溪世傳盤瓠後地接夜郎西臈醸多藤酒春禽半竹雞到官應有便莫惜寄緘題

送髙員外省親歸毘陵

握手才相見論懷未忍違我方遊帝裏君復訪庭闈曉日辭丹陛春風戱彩衣應知到家後欲別更依依

謝華樗林寄佳菊四枝【名寅可字汝翼】

佳菊滿籬東朝來寄好風花連人共晚香與意兼融皎皎鵝肪白盈盈鶴頂紅相看思欲賦才拙句難工

病中雨夜二首

不眠孤燭在風雨送淒涼病骨秋加瘦羈愁夜並長自應彊飲食誰復問衣裳蟋蟀如相念時來啼近牀

懷抱怕生愁病來難自由雨聲孤館夜人影一燈秋書劍乖前志江湖憶舊遊無端身外事一一上心頭

作平湖秋色圖題贈陸彥玘考功

近自吳門別而今已半年交遊心固切霄壌迹難緣宦況靑雲表閒身白鳥邊漫圖秋色去還肯憶林泉

題流杯別墅捲

曾聞髙隠處風景似山陰曲澗通流水修篁藹茂林興來觴且詠題在古猶今此本吾家事因君感慨深

制成鶴氅偶作

氅衣成野服飄逸類黃冠雪素輕狐貉風祛散羽翰不嫌過膝短正喜著身寛見影心猶稱時披月下看

寄章采芝【公瑾】

只說蹔違去如何竟不來莫非多契合從是久徘徊笑傲風前榻歌停月下杯卻憂鱸正美歸興又將催

寄包徵士公愷【號梅荘江陰人】

愛爾閒情好林堂白晝長楷書臨小晉近體學中唐水蒔一池芡園栽十畝桑不知籬下菊秋後肯分香

憎蚊

才瞑便■﹝薨﹐羽代死﹞■﹝薨﹐羽代死﹞憑陵若騁能策軀不自愛利口向人騰座客勞揮扇書生罷炙燈秋風來旦夕知爾不須憎

宿維揚

淮海風流地狂遊記往年飄零重過此懷抱總非前囊槖惟孤劍妻孥共一船故鄕回首望煙樹渺江天

題自怡軒【黃叔洪求諱海卒年八十六】

才非世所宜斂迹且棲遲口獨與心語人皆莫已知落花啼鳥處臨水看云時此趣古今在誰云不自怡

雪夜與鄕人旅邸中小酌

客捨𨿽寥落淸樽喜對傾偶同今夕醉忘卻異鄕情炭熾寒猶在燈殘雪更明獨憐分手去一騎上邊城

代州道中

堪笑復堪嗟行行路轉賖稍陰憂雨雪才霽苦風沙逆旅人欺客徵途犬護車不知緣底事淪落向天涯

南歸沁州道中曉行

冒曉促歸程嵐霏是沁城路隨流水去人入亂山行澗底春冰滑厓陰凍雪明鶯花南國近深慰客途情

喜家兄以中自滇南歸用朱公孟韻

弟兄無幾人舊業且容身共嘆久行役應知多苦辛嚢資詩卷在鏡影鬢絲新得遂歸來志琴樽日可親

題雲山樓閣圖

煙霞知幾重樓觀羽人宮路向嶺頭過船從溪口通枯藤懸絕壁古磵夾髙松安得投身去長吟鶴背風

題漁樂圖

釣罷得魚鮮舟維野店邊閒同三兩伴盡醉百千錢弄笛船頭坐枕蓑篷底眠煙波隨處好身世總悠然

雨夜過鄒氏溪東別業

溪口暫維舟敲門暝見投雨來山郭夜木落野塘秋寢閣香猶在行庖火尙畱主翁情意厚樽酒更綢繆

題老圃捲

桑楡宜晚境築圃近茅堂鑿沼分流水編籬補壊墻雨晴瓜蔓緑風暖菜花香客過饕雞黍村醪剪韭嘗

韓蒙庵先生同畱夏雪洲館中韓以詩畱別遂次其韻【韓奕字公望號蒙庵姑蘇人夏權字叔度號雪洲江陰人】

閒身江海上世事每嫌聽吟槁逢人論扁舟到處停雪銷新水緑云盡逺峯靑何事思歸早潮生未滿汀

寄邵希逺校書兼簡叔行東屏

萍蹤俱是客書館喜相臨來往無多路分違又一旬酒應端午醉嚢似去年貧煩語賢東道池魚好餉賓

代雪洲端陽招客【夏權字叔度】

佳節逢端午葵橊照眼新君𨿽非飲客我豈獨醒人彩索寕須繋蒲樽正可親髙情如不棄林下望車塵

病中述懷二首

臥病得休暇提撕百念非任眞招物議隨俗與心違露艸亂虫響雲霄一鶴飛君恩知未報何敢道思歸

問年才五九底事便奄奄壯志逐時減新愁與病添日晡思啖粥風冷怕鉤簾有客來看命猶談蔗境甜

送王檢討使朝鮮【偁字孟揚號虛舟有集解學士縉作序】

秉節赴朝鮮銜恩玉殿前封圻寕有間雨露自無偏驛騎經遼地雲帆拂海天逺人迎拜處應識使君賢

病後寄同志

少小頗知學老來何足論自慚書翰力難答聖君恩一病較才好兩眸看漸昏客嚢無舊物惟喜短檠存

寄沈徵士【睿字誠甫號存耕】

東陽沈徵士於我久相疏間別已三載往來無一書情懷終自若客鬢近何如遙想諸郎好家庭樂有餘

贈蔣禦醫用文【名武生謚恭靖】

醫名追扁鵲傳派自長康疊見逥生效多藏經進方竹深通藥徑花外掩丹房修合常供禦衣衫襲異香

送宏上人住保寕寺

別來忘歲月相見又飄然去住渾無著行蔵只任緣故山惟落木廢剎鎖荒煙師去重開社香燈祝萬年

送魯府黃謙紀善歸莆田

餞別秦淮上春潮沒淺沙寸心應戀闕千里蹔還家客路多芳艸都門正落花徵書看又起未必久煙霞

送人歸省

逺別念親闈君恩獨賜歸鄕闗經月到煙水片帆飛粱稻歲初熟蟹螯秋正肥遙知調膳處彩服映春輝

送懷益州長老之四明

懷公方外士去住兩翛然有相皆成幻無心卽是禪鐘聲山寺月杯影海門煙爲續祖燈去能忘應世緣

送章秀才歸松江

挾策來京國經年未一官籍名通祕閣僦屋住長安身病憐親老妻亡念子寒恩教蹔歸去不是學張翰

挽吳母

令子居郎署慈親白髮埀每聞期就養誰料遽成悲太史書阡表名卿集挽辭獨憐斜日裏無復倚門時

送鄭州同知

考績上銓衡三年喜政成郡人多頌徳朝士半知名落日孤城逺秋風上馬行遙知溱洧上父老久相迎

中秋對月追憶去年諸公遂有存沒升沈之感因成近體一首

中秋已過半芳樽誰共親可憐今夜月空憶去年人得失蕉間鹿存亡艸上塵揮杯勸孤影只合伴閒身

寄蔡景顥

始因從宦出先世福州人蹤迹久居楚語音猶帶閩田廬依婦族圖繪贈交親千里聊相問身安莫厭貧

寄劉士俊

劉郎醫術好夙契已逢仙制藥少人見祕方多祖傳家貧𨿽寂寞客至卽畱連廿載不相見令人思惘然

寄徐伯玉

每懷徐孺子寥落共誰親早歲應多疾衰年又復貧苔痕封古巷松影過比鄰獨喜添丁好傳家幸有人

寄徐九鼎

氏族南州泒遺風亦好潛幽居鄰陸羽淸藝祖蒙恬地近傍城角花深露屋尖年來怕徵起蹤迹隠魚鹽

寄潘子安【號海荘任夔州府同知所著海天淸嘯詩集】

潘郎豪且逸佐郡上瞿塘縱酒宦情薄耽詩野興狂才名𨿽藉甚家業已荒涼聞說喬公女鴛鴦鎖洞房

寄孫景昭

每愛孫公子風流不可禁畱賓開博具呼妓合調琴杯泛忘形酒囊存買笑金別來嗟已久緑鬢雪應侵

中秋燕集分韻得靑字

秋半露初白月髙天更靑相逢如此夜不飲若爲醒急管奏淸響長筵列廣庭百年能幾會杯到莫畱停

題源隠

風景似仙家山廚飯熟麻恐人知姓字避地隔煙霞流水一溪雨種桃千樹花莫教漁父識出向世間誇

贈陳司倉廷玉

司倉𨿽小職京國掌軍儲天近屢朝見官閒如隠居秋風三畝宅春雨一園蔬咫尺頻相過毋煩重致書

送張邦達之四會

送君之四會接境近畨禺夷獠居相雜炎涼候頗殊時淸銷瘴癘地廣辟膏腴政績三年後應知徳化孚

送王生還錢塘迎養

親老當迎養江帆去路賖故鄕翻是客上國久移家慈竹添新筍春萱著晚花到來應倍喜甘旨樂繁華

送楊教授之邵武

教鐸之閩郡諸生待琢磨莫言居職冷應見育材多晚棹投孤驛春衣換夾羅去途經浙水舊業喜相過

送黃仲遜之安平鎭巡檢

聞說安平鎭荊湖當要闗瀟湘合二水衡霍拱千山地僻居民少時淸邏卒閒遙知到官後多在醉吟間

挽菊荘金徳厚先生

別去兩經春寄來書更頻只期重握手寕料永傷神祿養悲賢子情親泣故人遙憐籬下菊今歲爲誰新

雪夜凱師畱宿戱贈

自笑年將老無繇斷愛憎閉門辭俗客下榻待吟僧茶煮春冰澑梅橫雪夜燈要能同此趣京國許誰曾

寄匡世徳

匡君一別久蹤迹近誰依囊盡風流在年髙故舊稀浩歌邀月上獨立看雲飛只嘆階庭下無人戱彩永

題臨淸書屋

君家舊文獻世業喜聨芳書積數千卷門開半畝塘天光朝鑑滿燈影夜窓涼未許終嘉遁還應入帝鄕

深靜軒爲云石長老賦蓋取杜少陵竹深畱客處荷靜納涼時之句以扁其軒云

何處可追遊玆軒景最幽穿林開小徑鑿地引淸流竹色明書幌荷香散茗甌髙僧尢好客欲別更遲畱

贈陳景中昆仲題所畫竹上

到京今六載衰病獨煢煢在客誰知己惟君弟與兄經過常饋藥慰問每畱情持此豈云報相期歲晚盟

暇曰讀楞嚴經偶成

勞生何擾擾衰鬢已蕭蕭偶得楞嚴讀都將世慮消水流虛谷靜云度碧天遙獨坐忘言久西山對寂寥

初度

此日逢初度長年客帝鄕兩京叨扈從四海共安康振佩趨靑瑣濡毫向玉堂不須稱壽者歌此進瑤觴

濟寜分水閘訪鄕人王大使

自說到官久往來多見臨上堂詢旅況對酒話鄕音日落郡城晚河舂閘水深南歸應有待停棹擬重尋

東昌與陳徳耔夜別【耘江陰人號約軒】

匆匆客路邊不得共畱連公館燈前酒王程月下船孤城橫曠野斷鴈落平川別後重相憶應知夜不眠

和趙彥如中秋對月韻【友同號存齋】

秋半晚涼新空庭迥絕塵共看今夜月況是故鄕人展席聊呼酒烹魚底用蒓淸光千萬里隨處可相親

送臺州醫官裘訓科南歸

學業究岐黃新除拜寵光濟人惟用藥從宦不離鄕選勝登霞嶠尋眞訪石梁因知歸思趣不敢問奇方

賦椰瓢

炎方充貢物頒賜出金門外表匏瓜質中涵雨露恩香甘宜作果堅確可刳尊銘刻須珍襲畱榮及子孫

挽李母【其子玉大理副】

閭裏共稱賢中途喪所天教兒登顯仕抱志卒餘年京國輿靈櫬橫山入墓阡銘文書琬琰尢足慰重泉

得家書

昨夜鄕人到家書喜見投展開三四讀添卻萬千愁捨弟貧依舊山妻病未瘳那堪諸幼稚日日望歸舟

王舍人詩集卷三

●欽定四庫全書

王舎人詩集卷四

﹝明﹞王紱撰

送倪知縣克明服闋赴京【峻兵科都給事中卒年六十三】

解綬歸來廬墓側俄然三載廢鳴琴哀情那盡思親淚壯志難忘報國心馬識京塵嘶晚道人經官驛聽秋砧恩榮不日除書下好爲林泉早寄音

題蔡教諭先生鶴塜捲【名允升三衢人】

琴罷杏壇長自舞蹁躚何遽永相違漫追坡老舟中夢誰復丁仙海上歸聲斷夜窓松月在迹存春徑雨苔微空畱泮水蕭蕭塜落日淒風鳥雀飛

壽雪洲【夏權字叔度松江府判官仲實之孫上海縣主簿師顏之子母趙氏旌表節婦】

半百才過一載余鬢須如漆美簮裾富將詩禮傳先業老向田園樂隠居椿桂陰森環第宅芝蘭萌茁滿階除況聞賢母冰霜操千古名傳太史書

過趙徵君文鼎隠居【其先世宋宗室趙狀元之七世孫諱鉉號雪坡】

只今誰識舊王孫髙隠澄江郭外村宗室世傳家譜在狀元坊建鼎魁存淸秋山色橫當檻靜夜潮痕直到門擬得初春重相過索嘗新酒薦河豚

酬華樗林見寄韻【寅可字汝翼】

可笑先生七十餘年時宿習未能除閒身寂寞難忘酒老眼昏花不廢書半榻秋聲吟細細一樽燈影鬢疎疎幾畨欲得相尋去尙恐嫌人識隠居

送楊昻從戍【諱繩字徳昂號靜約】

溪口停橈別故人臨行不覺淚沾巾一身囊槖親同旅滿眼松楸托近鄰蠻洞暁云晴復雨瘴鄕冬日暖如春於今聖主多恩澤久屈應知漸可伸

畱別雪洲東屏

地好況聞名習禮參差髙第映喬柯偶來爲客住因久漸喜居人識較多春暖壺觴陪燕集秋淸簾幙聽弦歌無端漫復西遊去主意勤惓柰若何

夜宿丹陽道中

行李出門才兩日離情無那便思家初從異縣登平陸又下輕舟上小車客路晚來投旅店鄕音日復近京華不眠苦被詩情惱吟落寒燈一穗花

宿天界寺用石庵逰恵山詩韻

木落空山古寺秋尋僧聊遣世間愁塵勞似海何時了蹤迹如萍著處浮對榻暫同林下宿煮茶閒引磵邊遊明朝又欲飄然去一幅輕帆過石頭

謝慶壽寺長老恵綫香

挿向燻鑪玉筯圓當軒懸處瘦藤牽才焚頓覺塵氛逺初制應知品料全餘地每延孤館月微風時揚一絲煙感師分恵非無意鼻觀令人悟入玄

歌風臺

黃屋初乘入故鄕悲風曽此醉壺觴固知有國因三傑復恐無人守四方丰沛到今何寂寞風雲終古自飛揚荒臺獨上追陳迹空見殘碑傍夕陽

元日早朝

七年從事玉堂閒又值新正立暁班夾道旌旗嚴五輅充庭犀貝雜諸蠻和風暖入承眀殿瑞靄晴開萬歲山聖代信然無隠者布衣都得拜天顏

和錢博士先生除夕感懷韻【仲益】

京華住久客囊殫對影蕭然守歲闌酒浸屠蘇憐獨飲盤堆苜蓿共誰飱家山夣在相思切心事逢人欲說難年復一年多白髮駐顏何處覓金丹

觀大祀

云漢昭回月正中聖君嚴祀答蒼穹冕旒肅肅威儀盛玉帛煌煌典禮崇鹵簿香飄凝瑞靄簫韶聲奏度祥風百神咸格宸衷喜願祝繁釐萬國同

除夕有感

坐擁寒鑪夜不眠漏聲聽徹欲朝天但知舊歲逢新歲不覺中年又晚年斗轉正臨丹闕近春回應自上林先幸當昭代慚無補獨立東風思惘然

送朱叔服還江西寫送別圖並詩於上

栁拂東風弄暁寒送君沽酒出長幹閒身已遂還家樂直道方知處世難云盡匡廬山色好雪消彭蠡水容寛離情一段歸圖畫畱取相思別後看

送張副使赴四川憲司

憲節遙臨白帝城聖心欲慰逺民情豺狼退伏霜威勁鵰鶚髙摶海宇淸劍閣日斜驄馬驟錦江春好繡衣眀遙知到日循行處父老歡呼夾道迎

寄題住長老萬竹深處

萬竿森立翠交加蒼雪紛如天雨花風度微涼侵貝葉月明淸影覆袈裟林深燈暝時聞磬徑裏煙生自煮茶何日相過參玉版禪闗尢恐碧雲遮

牡丹

魏紫姚黃取次栽淸和將近始花開羣芳任意參前去國色多情殿後來簾外日髙施帳幄酒邊風暖醉亭臺東君賦予何多也無限繁華獨占魁

梧桐

近種髙梧金井旁重重如蓋映雕墻豈惟淸廟中琴瑟佇看朝陽鳴鳳皇得地自憐承暁露知時那肯著秋霜賢侯公退鉤簾處滿院淸陰白晝長

送吳太僕還京【鑑字徳淸號性泉廬江人】

歲莫金臺雨雪飛匆匆相見卽相違年來每憶交遊少別後休令信息稀馬渡淮船春意早人還京闕暁光微親朋見問無多及況味依然老布衣

重過小姑山

不到小姑今十年望中風景尙依然廬山金削遙天外漢水緑浮飛鳥前祠下女巫鳴賽鼔沙頭津吏官船登臨重覓舊題處崖石歲深蘿薜牽

黃鶴樓

日暮江天獨倚樓樓髙凝望思悠悠仙人不見鶴不返江水自流山自秋七澤渺茫孤鳥度三湘寥落片雲收數聲長笛知何處懷抱不勝今古愁

黃牛峽早行

灘下待明船子發起來篷底尙餘酣浪花夾棹捲晴雪空翠撲人飛暁嵐勝迹登臨多自愜畏途跋涉信難諳何當長揖人間事老臥林丘頗自甘

月夜過瞿塘

瞿塘灔澦足風波一葉官航抵暮過峽盡頓看江路闊山開尢喜月明多圖分八陣石猶在柱鎖重闗鐵未磨惆悵英雄俱已矣令人千古獨悲歌

重慶道中苦熱

地近瘴鄕秋暑熱客行長日汗流顋艸蒸惡气燻人醉馬蹴飛塵撲面來望近驛樓思偃息行當山路苦縈回虛懷漫有相如渇深愧應無作賦才

夜發資縣

過雨晚來涼气好徵鞍夜發肯遲畱月華照路皎如晝風葉滿山渾是秋度水柝鳴津口邏隔煙燈起驛邊樓驅馳本亦勤王事添得詩情分外幽

暁過雙溪道中

殘月欲低溪水明林香拂拂暁風淸鳥從萬木陰中響人在亂山深處行境異自令心獨賞趣幽翻覺句難成不知蜀道幾千里一路吟哦到錦城

至成都

京國逺來將萬里士民歡悅共謳吟久欽西伯施仁政終見東平樂善心江帶錦城花爛漫山橫劍閣樹蕭森只今宗社安如石聖念尢親九族深

題杜工部浣花艸堂

浣花溪上艸堂前想象當時思惘然鬢老風塵多自感身經喪亂復誰憐懶從江夏誇鸚鵡獨向西川拜杜鵑知己惟應有嚴武醉言何事又招愆

武侯廟

忠義分眀兩出師令人讀罷想當時躬耕本亦巢由志襟抱聊將管樂期魚水一時心已合風雲八陣石難移長星不使營前墜禮樂重興未可知

相如駟馬橋

相如辭賦擬風騷浪迹臨卭逸气飄犢鼻豈應親滌器駟車直欲預題橋才名當世黃金重志願淩雲碧漢遙富貴如何才滿意白頭吟裏恨偏饒

酬四明王教授彬見贈韻

君才堪作濟川舟愧我無能鬢已秋江左家聲渾寂寞山陰宗譜尙綢繆經橫絳帳崇師道裾曵金門久宦遊正恐相逢又相別玉瓶同擬醉沙頭

再用韻畱別

西風江上促歸舟落木啼猿總是秋愧我半生多旅寓憐君一見卽綢繆宦情那肯輕同志鄕語偏饒訪舊逰別後相思重回首吳云迢逓海東頭

酬廖紀善去怠贈韻

文采芙蕖映碧灣令人相對意忘還官閒得俸惟酤酒公退鉤簾只看山簮筆殿頭居紀職曵裾門下出朝班思君正似仙凡隔瞻望蓬瀛弱水間

再用韻畱別

巴渝西上幾千灣才得停橈又促還歸路漸看京口樹吟笻難徧蜀中山黃花老我思秋徑白簡憐君綴暁班會別人生那中料信音湏仗往來間

中秋對月

皎皎冰輪對客圓客心相對兩堪憐淸光此夜異常夜狂興近年非少年弟戍邊城勞別夢兒畱鄕井望歸船一家骨肉分三處應共感懷多未眠

送陳尙賓還靖州

嗟余湖海度年華爾復飄零更可嗟舊業蹔歸翻是客異鄕重到卽爲家江連云夢孤帆逺日落衡湘斷鴈斜後夜月明何處泊相思回首各天涯

舟中暁望都城有懷諸公

煙深孤塔是長幹路近都城望眼寛江水今無南北限山形原作虎龍蟠雲開魏闕朝陽滿月落秦淮暁色寒遙想此時天上客從容鳴佩列朝端

謝恵皮墩

拜恵仙墩三尺圓漆成文采瘦藤穿最宜箕踞長松下又好跏趺繡佛前四體但能安卽了寸心尢覺靜相便題詩欲擬瓊瑤報坐對靑燈夜不眠

題贈秋林艸堂圖

書劍飄飄年復年感侯相見卽相憐行藏只說都由已窮達寧知卻在天逺塞闗河迷落日故山庭院鎖秋煙多情猿鶴應貽誚荒卻當年種秫田

爲黃侍讀賦瑞菊

秋英特表君家瑞合蒂聨葩色更佳讓國夷齊雙節在分金管鮑兩心諧霜凝素瓣連環玉風動芳叢並股釵知是花神意加倍何妨疊日醉髙齋

悼松庵性海師淮【字宗豫永嘉人謚文簡諱普眞姓承氏惠山寺住持遷住虎丘五十八歲示寂王學士達善撰塔銘毘陵人】

方外交情師最優尋常相見卽相畱蒲團對坐聽松雨茶具同攜瀹磵流丈室獨存禪榻冷一燈空照影堂秋固知去住皆虛幻顧我能無感舊逰

送陳指揮文懿還常徳

將軍先世太丘陳功著當今號虎臣每效忠勤酬聖主久持威信服蠻人船衝官渡潮聲急馬踏京塵栁色新聞說轅門臨勝地桃花開徧武陵春

寄以中家兄【時聞喪子依沈甥居】

客窓無事卽思兄消息傳來信且驚萬里獨歸悲喪子一身誰料老依甥田園尙足供庖廩杯酒聊將適性情安得乞閒尋舊隠白頭相對了餘生

寄錢汝容【黙】

衣冠楚楚整容儀吳越云仍第幾支應役最勤官府事逢人多誦鬼僊詩秫收南畆時供酒燭剪西窓夜奕棊愧我塵途歸未得衡門何日共棲遲

送陳孟敷歸吳中兼簡諸友

緑槐官舎澹朝暉回首鄕山子獨歸去路秖愁梅雨滯到家應喜藥苗肥靑樽舊約呼鄰酒白薴新裁換客衣吳下故人如有問每慚泉石久相違

送任大參勉之福建【字近思號薇庵華亭人洪武甲戌進士】

都亭南望路迢迢仗擁雙旌引去軺官拜大參行外省人推淸譽滿中朝風回海舶珠犀集雨洗閩山瘴沴消服逺最宜恩信立佇聽嘉政播民謡

題竹

林下蕭然拔俗姿難隨花栁競芳時秋深風雨邀誰聽歲晚冰霜只自知節帶粉痕龍骨蛻葉隨淸影鳳毛披王猷去後髙風逺世眼相看總未宜

題贈潘克誠菖蒲捲

一寸云根九節生人傳尭韮是嘉名曽聞久服身長健最喜相看眼倍眀露帶暁光珠滴瀝水涵秋影劍崢嶸題詩記得池亭上窓幾無塵宿雨晴

寄內弟趙叔平

別來不覺又秋風歷想君家在眼中稚子情嬌初學語慈親年老近加聾新居每對千竿竹先隴應添幾尺松世業喜聞能復舊休將百萬一梟空

題友竹軒【朱紹善繼求文林人】

梅易飄零松已老此君交久更多情晚涼移榻就林影秋夜讀書來雨聲勁節豈隨時俗態虛心常結歲寒盟王猷未必非知己直造敲門肯見迎

寄鄧舜英【槿號篾樓釣者】

素耽書法又耽詩睂宇分眀玉雪姿共樂琴樽欣有弟獨持門屍嘆無兒數間茆屋風生榻千畆禾田水壊陂惆悵別來渾二載旅窓眀月幾相思

寄潘克誠【號蒲石】

年來潘鬢漸成霜滿架牙籖總是方數轉曲欄通鶴徑一披低屋養花房賢郎盛暑調湯倦童子新晴曬藥忙聞說家西新買地半栽蔬果半栽桑

寄余彥行【璇號耐聒】

客邊無處寄相思交誼如君更有誰豈獨芝蘭沾我輩久將詩禮及吾兒齋前曲徑稠桑合門外橫橋細栁垂鄕夢覺來猶歷歷不知何日是歸期

寄古鐵先生【允字達可姓錢】

鶴髮童顏九十翁數間書屋住溪東通仙每得懸壺術遺世長思荷鍤風春暖酒醅浮甕緑夜深丹火伏鑪紅別來髙致空懷仰何日從容語笑同

寄徳常先生【吳彜號耐辱】

杖藜時復到山城鶴骨淸臒步履輕不是裏胥催過割定因官府報開耕黃花遶徑秋霜暁紅稻登場宿雨晴聞說近看莊子熟滿羣家鴈盡能鳴

寄呂教諭先生【敏字志學號無礙居士】

生平典教老歸休肩背龍鐘雪滿頭聖主特頒新誥勅朝臣多說舊從逰園池雨歇禽魚靜幾秋淸竹樹幽昨日有書來翰苑墓銘先欲向人求

寄一瓢余君【時喪母海字朝宗卒年八十絕嗣】

聞君哀毀若爲情骨立蕭然鬢雪眀井臼秪應勞閫政簞瓢猶且托門生慈帷慘淡秋燈影破屋淒涼夜雨聲如此孤貧良不惡輕肥那得免憂驚

寄匡世徳

風流應不似當年鏡裏愁看雪滿顚博具更無豪客對酒杯聊共細君傳久拋租產難供米舊積房奩盡賣錢肯信多男又多累一身嬴得日髙眠

寄浦懶翁【坦字浚之】

一幅烏紗兩鬢絲令人常想舊容儀詩名老去尢推重藥術年來更絕奇紅杏軒窓春澹澹緑楊門巷晝遲遲遙知燕處渾無事水浸雕籠浴畫睂

松筠軒

窓戶無塵一徑深古松修竹翠陰森采花爲酒落金粉挑筍作蔬抽玳簮夜月每看祥鳳宿秋風時聽老龍吟平生獨抱幽人操誰復歲寒同此心

送王經歷

六十難稱致仕年君今獨許樂林泉近臣殿陛宣恩旨朝士都門列祖筵江帶去程辭建業山迎歸棹入臨川遙知今歲重陽酒應共比鄰醉菊邊

題蒼筤池館【錢塘慧泉翁陳仲明二子徳中景中】

軒窓開處小池平翠竹新栽遶徑生洗藥每驚魚躍起掃苔時放鶴來行涼生淸籟秋偏早影動微波月倍明惹得王猷知此處幾畨直造不通名

扈從回京舟中渡江而作

千里樓船江上還狂歌醉舞浪花間今宵對酒莫辭飲明日到京無此閒落日寒潮揚子渡澹煙衰艸秣陵山壯懷不必悲前古共整鳴珂候暁班

送鄭尙書致仕【沂字仲與浦江人】

曵履南宮雪滿簮尊榮重沐聖恩深名成早遂還山計身退猶存戀闕心車馬都門爭祖餞盤飡鄰曲共追尋知君孝義傳家久子弟那能惜賜金

用韻元日早朝和鄒先生【緝仲熙】

珊珊珂佩共趨朝彩仗森嚴擁戟旄僊樂奏隨方物表天香飄及近臣袍風微玉陛春光早露濕金莖日影髙班退又聞催入燕宮花簮帽醉葡萄

和蘇檢討先生除夕前一日齋宿翰林【伯厚】

臘盡重城暮雪殘詞垣齋直坐更闌金蓮光燦靑綾夜寶鼎香飄玉署寒阿閣喜同威鳳宿眀堂遙覩衮龍盤此身幸際升平日三策何湏獻治安

贈潘晦初

都門一笑喜相逢典卻春衣酒肆中且放襟懷同嘯傲莫將睂宇論窮通臥龍蟄後今安在良馬羣中久已空老眼到今無著處醉來江上目飛鴻

送陳指揮赴甘肅

家聲曲逆傳來久計略尢能每出奇寵命近聞升上將兵威應見振邊陲屯開瀦野千營列獵過祈連萬馬馳聖代豈惟修武備要將恩信伏諸夷

題杏花春色捲

年來芳杏種成蹊結得數椽茆屋低艸色階除看虎臥花眀簾幙聽鶯啼暁天白映梢頭月雨徑紅粘屐齒泥自是董仙風致在漁郎休道武陵溪

暁發通州望京闕作

小雨初晴暁雪開五云深處見樓臺山連遼海金城固春滿闗河玉輦回星漢共瞻天漸近衣冠重整客初來欲慿子墨誇雄覽愧乏揚雄獻賦才

別南京

紫禁鐘殘萬馬奔暁隨仙仗出都門送行不盡親朋意扈從深蒙聖主恩日出海霞紅散彩雨添江水緑生渾慿髙回首瞻鍾阜王气龍蛇勢獨尊

到北京

才別南京又北京客途渾是月餘程舟車不覺經行逺冠佩重叨扈從榮廣陌徧嘶初到馬上林時聽舊啼鶯解裝且醉都門酒自慶餘生際盛明

和曽侍講禁中聞鶯韻【棨字子啟號西墅甲申狀元】

緑陰疎雨澹朝霞紫禁啼鶯競物華聲度簫韶偏宛轉地臨霄漢絕喧嘩才穿瑣闥千條栁又隔薇垣萬樹花佳唱寄來難卽和只愁貽笑大方家

和鄒侍講雨後夜坐喜涼有作【緝字仲熈號素庵吉水人】

一雨渾無六月炎禦溝流水晚來添近居直院新開第初試涼衫舊賜縑古鼎香飄風滿席疎簾光射月當檐夜深不覺吟哦久詩法輸君律最嚴

再和前韻

雨餘瓊署不知炎此夕多君逸興添燈下展書橫一榻酒邊濡翰掃千縑月驚棲鳥爭喧樹風約流螢直到檐我欲披襟同露坐休將禮法待人嚴

三次前韻

天近都城暑不炎晚來涼气雨餘添樓臺何處秋橫笛機杼鄰家夜織縑吟對篆煙憑曲幾臥看銀漢傍虛檐翻思褦襶江南日冠服何繇得整嚴

酬朱逢吉先生見寄韻【以眞號芝山大理寺丞番陽人】

聖主鑾輿事北巡山川皆被寵光新榮當扈蹕叨淸職忝預絲綸愧昔人丰采未瞻聞譽久緘題先寄見情眞近知松桂淩寒好畢竟均沾雨露春

和曽侍講題新建祕閣韻

帝城東望勢岧嶤阿閣新成逼九霄玉署近臨靑瑣闥粉垣新映赤闌橋夜窓燈火明蓮炬春暖笙歌識鳳韶誰似相如才獨贍賦成猶覺气飄飄

新成祕閣聳岧嶤碧瓦朱甍映紫霄翠栁夾栽香輦路玉欄斜轉禦溝橋絲綸絢爛文成錦歌頌鏗鏘韻協韶定有靑藜來照夜虹光髙逐五雲飄

題華節婦捲【夫病亟遂自縊華源長之妻鄒氏近仁女也】

偕老曽將百歲期一朝凶變竟何爲微軀只合從夫死大節寧堪使婢知鏡掩靑鸞藏鈿匣繯垂白練系雕楣於今同穴埋雙柩連理應生墓上枝

挽計生嶽胤【中舎鳴鶴之子】

若翁已失平生望對客無言淚滿袪遺墨尙存新著槁小齋空積舊藏書樓成作記應難測地下修文恐不虛自古多才偏夭折茫茫造物竟何如

挽張眞人【宇初字信甫號無爲子四十二代天師】

憶昔瑤京相見日許同仙籍注淸班遽聞馭气遊無極不復焚香授大還笙鶴逍遙三島上樓臺縹緲九霄間世人空自藏遺翰邈矣髙風不可攀

和祭酒胡先生題種菊韻【儼字若思號頥庵卒年八十二】

佳菊移從何處來鬢絲相對共毰毸閒情未得籬邊種老眼長看客裏開花吐淸香飄滿徑根培宿土砌成臺髙風逺慕陶彭澤詩句應湏著酒催

又次聞鴈韻

燈殘孤館獨醒醒斷鴈那堪此際聽老去情懷渾似水年來蹤迹尙如萍一天霜月飛何處千里闗山想寧馨料得豪家無此況酣歌淸夜對娉婷

北京八詠

居庸疊翠

峯巒疊疊樹冥冥黛翠浮光向日橫髙聳靑霄臨北極遙連紫塞到東瀛路通絕域來畨使天設重闗壯帝京四海車書今混一好磨崖石頌皇明

玉泉垂虹

樹杪潺湲落翠微分明一道玉虹垂天潢低映廣寒殿地脈潛通太液池遙望直從云盡處近聽渾似雨來時煮茶不讓中泠水陸羽多應未及知

瓊島春云

蓬島樓臺金碧暉春云鬱鬱更霏霏曽爲甘雨從龍去又向朝陽逐鳳飛玉几鑪煙同縹緲彤垣花霧共依違從來此地多佳气五色文成繞禁闈

太液晴波

翠浪粼粼帶碧煙瑤臺西畔玉樓前九重地隔人間世一片秋涵鏡裏天星斗轉時銀漢近芙蓉開處彩雲連此身已得隨鵷鷺共沐恩波祝萬年

薊門煙樹

雉堞微明散曙霞重重煙樹萬人家輪蹄雜沓香塵暗樓閣空蒙酒斾斜翠栁陰邊棲宿雨絳桃繁處絢晴霞都人歲歲淸明近此地尋春競物華

西山霽雪

雪滿西山繞帝城憑闌淸暁看新晴千章玉樹臨風倚九疊銀屏向日明都市酒香春已近禦溝冰泮水初生天應預報丰年瑞萬姓謳歌樂太平

盧溝暁月

扈蹕重來趣暁裝雞聲殘月樹蒼蒼數峯云影橫空闊一帶波光入渺茫人語暗喧孤戍犬馬蹄寒踏滿橋霜望中風景皆詩思況復樓臺是帝鄕

金臺夕照

黃金此地曽延士極目平川夕照斜水遶易城遺霸業田連督亢屬農家蒼茫暝色煙中樹縹緲晴光雨外霞千古髙臺余舊址西風殘栁集寒鴉

送周編修復任還南京【功敍】

十載詞林來考績兩京佳麗徧逰觀紀行隨處添新槁拜命歸時復舊官雨過秣陵山色好潮生楊子水容寛懸知別後重回首寒樹江雲路渺漫

送李教諭之無錫【孟昭諱湛】

送別都門酒滿巵吾鄊今喜得賢師中朝正值文風盛後學應蒙化雨施鴈度江淮霜落早馬行齊魯雪晴時故人相見如相問爲說年來鬢已絲

仍翠樓爲金溪趙公理賦

若翁仙去竟如何手植瑯玕已滿坡門口直開三徑入樓中應待七賢過晝長蒼雪飄簾幙夜靜淸風響佩珂最好年年雷雨後階庭添得錦■﹝衤朋﹞多

挽穆先生【其子肅雍皆擢指揮】

聞說當年謁至尊布袍藜杖入軍門六韜適遇風雲會二子皆承雨露恩丘隴豈期身遽歿功勲應與國長存董公遮道眞奇事太史於今可並論

元夕賜宴觀燈應制

紫禁春回景物饒千官陪宴賞元宵樓臺和影來三島燈月交輝徹九霄錦隊喧時呈角抵翠華臨處奏簫韶太平气象年年好萬國謳歌仰聖朝

人間元夕喜天晴況復繁華在帝京鳳輦遙臨雙闕迥鰲山髙聳萬燈明春風車馬塡都市夜月笙歌滿禁城不是吾皇重時令要同黎庶樂升平

翠聳鰲山對闕開萬燈森列映樓臺初疑星宿薇垣聚又見神仙閬苑來火綫走空飛夜電香車塡道動春雷臣民共樂恩光裏願獻吾皇萬壽杯

望近仙家十二城君王元夜宴瑤京月華且讓燈球起春色先從火樹生平地蓬瀛開勝槪半天歌管奏新聲小臣願獻升平頌萬歲千秋仰聖明

四友軒爲陳考功賦

每愛大夫多晚節復憐仙子占陽春此君旣共稱三友我輩何妨屬四人歷盡歲寒盟已舊生同風致意偏親幾畨詩酒髙軒下彼此忘形各任眞

送廖教諭再任松溪縣庠

匆匆相送出都城回首松溪兩月程行槁近添新著述到官仍復舊師生壇開紅杏微風暖池長靑芹細雨晴今歲秋闈攀桂客多應講下占魁名

遊天王寺用修撰王時彥韻【英謚文安】

古寺尋幽竟夕暉敗垣芳艸路依微鳥啼空院僧何在樹老閒庭鶴自歸靜對方池移石坐髙臨孤塔看雲飛平生自信心無著不是衰年始息機

送友人

投老還鄕鬢已絲風流誰說異年時數間書屋鶯花繞千里樓船婢妾隨寶劍每將燈下看玉簫應向月中吹人生此樂如君少莫笑吳儂拂袖遲

逢武當道士李幽巖用王修撰韻

暫攜笙鶴逺朝天盡道丹成骨已仙巖構往來馴虎豹荷衣著破帶雲煙歲周甲子何曽記夜遇庚申便不眠回首故山歸興好嘯歌風月浩無邊

贈孫碧雲還武當

才朝金闕便言還自是髙風動聖顏身作地仙逢盛世面承天語住名山重重臺殿空靑上六六峯巒紫翠間料得塵緣無一點此心應只伴雲閒

哭林侍講【志字尙黙號見一居士侯官人永樂辛夘解元壬辰會元榜眼春坊諭徳兼侍讀五十卒楊文貞公士奇表其墓】

早登科第占魁名載筆曽同客兩京夜靜玉堂邀看月春深丹禁坐聞鶯才華未及施經濟交誼寧知隔死生老我情懷怕傷感不勝雙淚爲君傾

送張中書願中扈從出塞

聖主巡邊馭六師君當扈蹕共稱宜天威震動風雲合漠野歸降雨露施策馬暁行隨彩仗濡毫夜直近彤墀人生際遇眞非偶況復功名及盛時

胡祭酒索寫洪厓圖依韻奉答辭之【儼字若思】

才過中年又晚年筋骸疲憊眼茫然久將淸事拋成懶忽得佳章喜欲顚珠浦光寒秋見月玉田膏潤暖生煙便當十襲藏書篋畱與兒孫作世傳

才過中年又晚年一身多病已頹然漫將詩酒愁邊遣不復毫縑醉裏顚數葉竹梢承雨露一拳苔石寄風煙若言貌得洪厓景仙迹猶難我輩傳

題何雅言古柿山房捲

山房栽柿久成林手澤傳芳直到今根與芝蘭同長養葉連椿桂共蕭森霜眀秋色垂朱實雨過春云結翠陰每見奇材常輩出應知先徳種來深

竹深處爲劉孟功題

萬竿森立艸堂前門巷迂回小徑穿席展翠陰畱客醉詩題玉節許僧鐫未秋已覺涼生袂淸夜那知月在天老我情懷怕蕭索卻疑風雨若爲眠

茅屋爲秋風所破有作

西風昨夜起狂顚捲我茆齋屋頂穿紅日迸光來枕上白雲拖影到牀前破鐺煮茗煎明月古硯濡毫蘸碧天一夜寒窓渾不寐寸心直至鬥牛邊

過淮安送周文威歸吳

我昔送君君挈家君今回棹我天涯萍蹤又向幾時會蒲質共驚雙鬢華淮海雨晴潮湧日邊城春暮雪漫沙江南最是闗情處茅屋暖風開杏花

題赤壁圖

當年坡老謫黃州與客曽從此地遊簫舞潛蛟幽壑底船迎孤鶴斷磯頭半篷月色冰輪暁萬頃波光玉宇秋三國英雄誰復在一樽還爲酹江流

潼川驛宰潘君復任持捲求詩

三年傳舎官如舊來往追隨不厭頻掃徑慣迎天上客折梅長寄隴頭人驛樓樹暗淮煙暁官棹花明楚水春待我南歸重經過索茶呼酒莫相嗔

登盱眙

縣郭髙臨紫翠間泊舟乘興一躋攀荊揚南望無多路淮楚西來第一山僧舎徑幽松影合水祠碑在蘚痕斑登臨不用悲今古渡口寒潮日往還

月篷軒

軒居窄窄小於舟窓戶虛明瞰碧流月色正圓思載酒波光難定懶垂鉤不憂平地風波起最喜近人星漢浮無限滄洲煙水趣謫仙何必跨鯨遊

客中元夕對月

異鄕何處看燈好片月多情對客懸遙憶故人千里共又看新歲一畨圓愁中燈火逢今夕醉裏笙歌記往年蹤迹漂流難定止舉杯端欲問靑天

出塞述懷

欲扣天闗杳不通身投荒服逺從戎王孫誰復哀韓信行伍何繇拔呂蒙風折布稜邊地冷月眀笳吹塞樓空丹心去去終期報卑下那能得戰功

從役

鶴骨昻藏七尺身年來趨逐困紅塵順時語笑皆非我在已形骸轉屬人貧窶每遭同輩侮迂疏常畏宰官嗔獨能枕上畨畨夢尙與滄波白鳥親

塞上五月見蝶感懷

五月塞邊才見蝶令人忽動故園情牡丹亭館微風暖芳艸池塘細雨晴花底撲來歌扇小酒邊飛逐舞裙輕蘧蘧肯作江南夢沙漠應知負此生

九日諸友燕集分韻得將字

塞北秋髙思轉傷孤城風雨又重陽杯盤彊欲酬佳節蹤迹還驚老異鄕白髮幾人存故舊黃花何處覓淸香烽塵那忍登髙望南國音書絕寄將

寫家山圖贈松江陸宗善

千里家山阻道途昔曽遊處漫成圖靑山斷處非三泖白鳥飛邊是五湖楊栁陂塘茆屋小杏花村落酒旗孤殷勤寄與同來客此景江南彷佛無

送子南歸二首【孟端謫戍山西大同行都司安東中屯衛二子長黙字汝言次恆字汝貞黙子孫磚橋住恆子孫錢橋住】

離情於汝倍多愁相顧無言只淚流舊業未知還可葺邊城猶恐不宜畱凍雲衰艸橫沙磧落月悲笳起戍樓嘆我歸期難預卜好將詩禮襲箕裘

情親不覺淚紛紛頓足牽衣未忍分後累定知殃及汝中年誰料苦從軍一身弓劍屯靑海千里闗河望白雲汝母早亡遺幼弟古來同气汝曽聞

送曹勉省父後南歸

故鄕南望路漫漫回首嚴親淚眼看未別只言歸思切臨行猶覺去情難闗門月落雞聲暁塞艸霜枯鴈影寒知汝到家眠未穏又思行李促徵鞍

初歸

徵衣漠漠帶風沙暫得歸來重可嗟在客每憂難作客到家誰信卻無家解裝羞貰鄰翁酒借榻多分野衲茶堪笑此身淪落久夢中猶自謫天涯

宿雨源上人山房寫懷【諱法湧姑蘇人住持中天竺】

西風林下鬢蕭然轉眼中年近晚年蹤迹自憐飄泊裏情懷偏愛寂寥邊秋燈茗椀同僧話夜月藜林對鶴眠自喜拙謀從事簡豈應髙尙絕塵緣

次韻詠獨鶴【用西源韻】

昂昂絕俗誰爲侶不是髙僧卽隠君逺水獨歸憐片影空林淸唳憶同羣夢隨坡老舟中月舞罷支郎榻外云惆悵我來難近狎飄然猶似避塵紛

酬承天寺幻師病中見寄

語話相投意便親底須交久往來頻半生未得吾忘我一黙方知妙入神大患有身身是患至眞無迹迹非眞是非形迹俱忘卻可擬當年問病人

白雲深處爲陳孟端題

髙隠白雲深復深階除晴晝亦生陰山藏暝色迷歸鶴窓捲朝嵐恐潤琴忽爾去畱那有迹飄然舒捲絕無心道人只自閒怡悅俗客要來難便尋

題逺碧樓

愛爾樓居髙百尺每來憑檻極天涯望窮絕嶺一痕斷坐對遙空四面垂樹抄平湖春雨後煙深芳艸夕陽時才疎未敢追王粲興入蒼茫獨詠詩

重過虎丘馬天雨上人寫畫

世味年來冷似冰名山猶喜得重登百年心事誰知已半日閒情獨訪僧木葉下時風淅瀝莓苔掃處石崚嶒寫成一片秋林意應對淸吟雨夜燈

送範宗輝歸四明省親

對酒長歌遊子吟酒闌歌罷淚盈襟百年不是逢知己寸艸何繇得遂心烏鳥聚時吳樹晚白雲飛處越山陰到家拜舞怡親日應說侯門待士深

黃廣文席上詠白甆杯

愁把相逢一笑開廣文今夕試新杯淺深自是甄陶出制作應從模範來淸夜舉時宜問月初春攜處好尋梅摩挲醉眼燈前看玉質娟娟絕點埃

耳聵自嘲

自喜從今不畏雷是非無較轉癡呆心情要與分眀解指掌湏教點畫來每事應酬將意測卒時呼喚肯頭回偶逢生客初相訪未及交談便指腮

謝呂先生惠幅巾【敏字志學】

烏紗寄恵承髙誼兩帶翩翩一幅全制度想從周禮出風流得自晉人傳寒鑪坐守偏相稱暁鏡看來亦自妍昨夜尋梅到山寺僧言疑是老逋仙

爲夏以亷寫松於扇

寵拜秦封未足誇昂霄聳壑勢槎牙掃煙曽見焼成墨釀酒常思剰采花夜靜風聲驚鳥雀月明林影寫龍蛇攜歸好爲而翁壽歲晚相看色轉嘉

題蕭仲和戍成都思親捲【諱箎號蒼崖】

劍閣崢嶸列翠岑東吳一望一沾襟不惟客久懷鄕切復恐親尢念子深甘旨百年烏鳥志闗河千里白雲心知君近得榮歸好愛日惟憂暮景侵

寄樗林華先生【寅可字汝翼】

先生眼裏𨿽無子懷抱老年能自開令女素稱閨閣秀外甥尢具孝亷材一笻吟影梅邊月兩屐行蹤竹下苔別久令人想髙致雪中應擬泛舟來

爲夏雪洲舟中屏上寫竹

一剪輕雲落小舟漫將書法效湖州淸遊便欲邀坡老雅好還宜載子猷篷底影橫湘浦月燈前聲帶海門秋興來欲作長竿去釣卻連鰲訪十洲

贈徐君邦孝【胤戶部侍郎憲字符度之孫】

難後不知何處在客中相見鬢絲新此身已老誰知已舊業如今盡屬鄰歸夢幾回膠嶺月借耕十畆練塘春人生萬事應難料未信長年孺子貧

用韓先生看梅韻述懷【奕字公望吳人號蒙庵】

嗅默林下看新晴頓覺蕭然俗慮淸事往語人猶在夢才疎於世若忘情雨添江水春無迹雪墮松梢夜有聲自古人生須適意是非身後托誰明

適閒翁以松蕈風銷見餉以詩戲呈

寄來佳品見髙情露菌風銷始識名翠釜煮時云朶朶玉纎傳處雪盈盈香甘絕勝牛酥餅嫩滑偏宜豆乳羹卻愛老饕難便飽吟腸依舊作雷鳴

釣詩鉤

好句如璜得者難江天佳趣浩漫漫長吟對酒初投餌小立支笻勝把竿興逐白鷗揮彩筆思牽華藻出層瀾只今湖海多風雅不獨名髙七里灘

煆詩鑪

物情爲炭趣爲銅始信經營意匠工光熖騰衝天上下詞鋒淬就劍雌雄推敲句法從精煉陶冶心云入混融雅頌百篇存古制定將槖鑰鼓淳風

貯詩囊

吳奴背上日隨行小李當時早得名檃括尋常風月趣包容今古詠歌情珎珠粲粲光華滿文錦輝輝彩色明累牘聨篇藏已久未逢刪采向誰傾

送謝長司歸山西守制【勉字公載蒲州人升大理丞】

左遷花縣居蓮幕故道經行尙避驄正待瓜期登上考遽聞椿壽告初終松楸望逺愁雲外山水程多淚眼中更好節哀思爲國莫徒傷毀慟蒼穹

趙縣丞以事系法司乃弟自臺州來赴難及獄平始告歸省以詩送之【縣丞名孝禮字次進】

急難每聞人共勉況君骨肉最情深不惟友愛弟兄義正欲怡愉父母心花底醉歌忘旅況燈前歡敍話鄕音到家具慶尢堪美椿桂滿堂生晝陰

送鄭禦史致仕歸義門【諱幹字叔恭】

壯年從宦老京華歷仕先朝歲月賖自入憲臺頻攬轡近承優詔許還家金頒內帑衣裁錦燕錫南宮帽壓花如此恩榮光閥閱向人稱說信非誇

和曽侍講對雪韻

朔風吹雪送殘冬坐擁貂裘不厭重大地銀鋪千萬頃遙天玉削兩三峯晴光掩映都城栁暁雪蒼茫禁苑鐘詩思逼人吟不就漫將濁酒助衰容

對雪再用韻

一天風雪又深冬添得詩人興趣重壓樹只疑花撲地看山無復翠爲峯管弦沸沸靑樓酒臺殿盈盈古寺鐘忽聽陽春歌絕調令人不和若爲容

送實卽中之杭州都綱

自是人天說法師新承恩命授官資春乘短棹還山去暁著方袍向闕辭楚甸蒼茫殘雪盡海天空闊片雲遲諸僧迎候知應久共看松房偃舊枝

哭內弟趙叔平

我昔新婚子弱齡而翁從戍適當行別離去國不足念生死托孤深注情萬事轉看皆往夢寸心猶恐負前盟別來十載不一見老淚寧知爲爾傾

送胡直秀才下第歸南京冑監生【直字敬方復姓熊槪之父】

白髮科場未得名鄕閭先達半諸生典文深有披沙恨失路能無抱玉情夜雨燈窓歸上舎春風花栁別都城秪今且讓諸年少他日鰲頭屬老成

題凝碧書房爲江陰徐孟熙賦

愛爾髙齋傍栁陂緑陰長滿讀書帷晚涼燈火秋聲早晝靜軒窓日影遲略洗竹林通鶴徑逺分潮水入魚池何當借地相鄰住白首同爲歲晚期

瑞應獅子詩

西戎獅子進神京粲粲金毛映日明幸際盛時親覩此絕勝前史但聞名萬方頓使羣妖息一吼能令百獸驚不是吾皇珎逺物逺人深意慕朝廷

麒麟詩

華夏同春海宇淸麒麟先後進瑤京信知和气多祥瑞喜見遐方仰聖明聲協簫韶金殿奏步循規矩玉階行四靈稱首昭仁瑞萬歲千秋享太平

挽胡母吳宜人【學士胡公之母】

身膺五福介期頤出自名門眾所知井臼相夫成顯宦詩書教子達明時恩榮已拜宜人誥懿行當爲女士師婦道母儀俱不泯文光輝赫墓前碑

題醫訓張良用全安堂捲【有藩府書扁】

醫名猶得動侯王爲冩全安墨有光種徳豈惟焼藥劵傳家都是活人方階庭雨後添生意篋籠風前散異香共喜拜官沾寵渥聖心端欲萬民康

送陳吏部再赴交趾安撫【洽字叔逺毘陵人】

炎荒萬里喜班師又奉綸音向闕辭蠻地旣平爲郡縣聖心尢欲撫創痍山川瘴盡風霆肅雨露恩深艸木滋遙想旌旄重到日姓名先慰逺人思

送周經歷之廣東神電衛

落落襟懷自不羈客邊相見卽相知幾畨官舎同談笑千里雲帆逺別離拜命正當初夏日到官應值早秋時年來戎幕應無事對酒投壺日詠詩

贈別經館諸僧

詔集髙僧館石渠得陪淸論半年餘太官飯設天廚供法藏文編貝葉書栁外香來知仗近花陰日轉退朝初告成又復東西別目送飛雲渺碧虛

題風雨竹

楊栁情懷得似渠望秋先已影蕭疎狂風怪雨從教橫直節貞心只自如昔遇軒轅調六呂曽同毛頴作中書年來𨿽是無知己志抱冰霜自有餘

送陶給事徳溫福建閱武

馹騎南徵向七閩海霞紅映錦袍新威行甲冑嚴邊備節秉旌旄識近臣花栁城池煙外暁桑麻村落雨中春聖心務在安黎庶使者應知慰逺人

寫竹題贈舉人柯啟暉歸南京卒業【暹】

臘盡都城柰別離歲寒人贈歲寒枝恩承雨露應非偶影拂雲霄自有時耐久情懷交後見出塵標格靜中宜珊然鳴佩天風響它日相期在鳳池

送陶給事之福建僉事

繡衣榮作外臺臣送別都門逺入閩天上才承持斧詔道傍隨有避驄人公庭艸緑榕陰午驛路花香荔子春況是皇華舊逰地困窮應達枉應伸

爲項禦史題張眞人所畫烏臺春暁圖

栢府沈沈春漏長封章書罷動晨光吏聽烏鳥知朝候人避靑驄在道傍花外煙開金殿迥栁邊風暖繡衣香宦情喜托仙家筆虎踞龍蟠識帝鄕

送上海道會沈練師

一簪華發羽衣寛世外仙翁亦拜官方朔自應從吏隠旌陽惟欲濟民安劍橫星鬥龍光見佩響天風鶴背寒回首丹房滄海上弱流東去路彌漫

送吳中書南京復職【均字仲平】

送別都門臈已殘朔風吹雪思漫漫計程中路逢新歲拜命南京復舊官潮落秦淮江月小帆開揚子海天寛鳳池諸老應無恙千里憑君一問安

送殷敍賓

聞說黃巖近赤城憐君作宰送君行檄先到縣吏民喜道便過家閭裏榮暁日花明山郭靜秋來禾熟海畬平郎官百里應星象好察居民疾苦情

送金先生歸金華

令子祕書居禁闥尊冠尢戀故山薇逺違未免長相憶才到那知又欲歸白酒香時禾黍熟黃花開後蟹螯肥扁舟此去眞堪羨風便莫教音信稀

寄題淸目樓

雙眸久厭黃塵瞇遙想斯樓便豁然疊嶂四圍橫檻外飛泉一道落簾前人來晚棹歸村市鶴帶晴雲度海天聞說主翁能繪事好傳風景客窓懸

送永嘉夏子成服闋還任絳州別駕

別駕喜除前任處依然城郭馬頭看山川重對如歸客父老遙迎識舊官路入晉疆秋气早河經淮甸水容寛絳人南守甘棠在此去謳歌士庶傳

送常士昌之鴈門

匆匆又復上徵鞍何日重來敍舊歡去速未能陪奉久交深惟覺別離難春回上國鶯花早歲暮邊城雨雪寒兩地相思俱是客好將書札寄平安

送僧歸吳興用楊進士韻

蹔將蹤迹寓京畿海鶴江云處處飛老托孤藤隨作伴貧收碎帛破成衣吟邊燈影同淸夜別後鐘聲隔翠微愧我浮名苦相伴何緣參謁叩禪扉

元夜玉堂齋宿分韻得星字

元夕正當齋宿夜玉堂春漏隔花聽英才會合那能寐好句賡酬不蹔停萬井笙歌同皓月九逵燈火亂繁星明朝聖主嚴郊祀佇見嘉徵集四靈

送許可久歸錢塘

桑梓舊居存浙水庭闈新構住京華百年寄寓誰非客兩地往還俱是家回首白雲離思杳隨人芳艸去程賖料應不久重來此分手蹔時休嘆嗟

用韻賦荷花燈

翠芰紅渠照眼新裝成燈火鬥芳春中庭月色涵秋水陸地花明隔暗塵歸院曽隨金馬客聞歌疑是若耶人可容一葉乘舟去露髮何妨醉脫巾

述懷

到京誰信寡交親每每歡和卻變嗔俯仰順人那盡意浮塵隨處漫容身樽前彊作忘情醉鏡裏俄看老鬢新昨夜夢歸江上路臨風髙振客衣塵

奉和少師端午日賜宴詩韻時同纂修羣書於文淵閣下

位列臺階五福昌憐才多見進賢良詔編簡冊興文教宴錫蒲觴被寵光雅量容人皆感徳新詩對客卽成章鮿生展拜嗟何晚四海聲名久播芳

功勲尢喜晚年成出語常令四座驚重望固應居國老謙光猶復禮儒生彤庭宴罷看儀鳳黃閣詩成聽禁鶯況是太平無事日纂修羣籍贊文明

和陳仲明逰茅山詩【陳善醫目號慧泉】

希夷生愛覓仙蹤采藥華陽洞口風幽徑艸香曽宿麝古潭云暖舊藏龍丹成寶鼎鉛花碧籙祕瑯函印篆紅歸到人間施妙術每令昬瞀豁雙瞳

送僧瑀楚南住靈巖寺分題得披雲臺

古寺香臺客到稀閒雲無伴待師歸霏霏偏解護禪榻片片寧堪補衲衣舒捲任緣那有礙去畱無著摠忘機講時應有神龍聽化作遙天法雨飛

分題得彭蠡湖送施員外之南康太守

天開一鑑列云屏相去南康里許程夜靜灘聲喧郡郭日長波影動檐楹聨翩鴈陣驚秋早逺近漁歌起月明簾捲黃堂吟對處君心應許共澄淸

閒吟

原來非有亦非無萬化流行共一途先要胸中存見識還湏事上著工夫陽回大地和風滿影落千江片月孤得此見成消息了芳菲隨處可提壺

寄示大兒黙【字汝言】

年來老境早相尋眼霧昬昬鬢雪侵仕進謀身渾斷念思歸於汝最闗心生涯休厭田園薄樂事無如道義深安不忘危古今戒尋常行處索沈吟

翰林夜燕分韻得隅字

簮纓列坐總文儒緑蟻浮香瀉玉壺鑪裊蘭燻橫鵲尾簾垂燈影見蝦須賡酬但覺詩情好笑語渾忘禮法拘醉裏不知春漏促梅花殘月轉城隅

梅花燈

緑蕚含芳剪綴成小窓寒照一枝橫韶光滿座春先到疎影當檐月共明結處任教吹玉笛看時難把挿陶罌夜深吟賞渾忘倦紙帳髙眠夢亦淸

送劉秀才日升歸江西挈家

通籍金閨步玉堂喜同三載近淸光每驚得句近陶謝復見揮毫逼晉唐公燕屢分光祿酒客庖長飫大官羊到官好慰妻孥意早謝家山入帝鄕

詠獨鶴

仙骨昂藏難偶俗肯隨雞鶩共紛紜雲霄路杳非無侶泉石情髙自不羣月下一聲來靜夜池邊孤影立斜曛有時還向空庭舞滿地書成鐵爪文

楮巢爲王可貞先生賦【紙糊小閣扁曰楮巢】

林下蕭然人似鶴剡藤蒙密作幽棲髙眠可當梅花帳深掩難容燕子泥窓牖透明云影薄屋梁生白月痕低新詩不用裁成捲客到時教就壁題

送金元祺之常州教授

聞君典教吾邦去喜意渾忘送別情當見文風興一郡定將經術飽諸生杏壇琴靜移花影芹泮吟余對月明況有黃堂賢太守公餘應覓鄭康成

送玉林師赴會還閩中

道風髙邁素知名詔率同袍上玉京梵教宣揚超古昔聖恩弘濟及幽明祥雲盡集瑤花舞甘露朝凝寶樹榮法會已周辭鳳闕浮杯南去海波平

挽彭秀才敍古

一疾如何便永違都門秋色慘斜暉鄕人驚報哀音去老父來收旅櫬歸別夢尙能聨幾硯返魂應解訪庭幃至今館下多殘翰每見徵人淚滿衣

壽王吉士雙親

階下芝蘭彩服鮮堂前旬中重開筵尊翁壽旦中秋後阿母生朝九月前椿樹倚云涼气好萱花迎日暁光妍賢郎近住瀛洲上眷屬應知摠是仙

分翠軒爲弘道賦【翟弘道任寜府教授】

鄰舎屋頭多種竹知君庭下不湏移月斜送影來虛牖雨後行鞭過短籬一榻淸風難獨賞兩家幽致共相宜余今亦有王猷癖直造寧論主者誰

新居

近構行窩殊可愛短籬蓬屋小窓紗休言蹔住非眞宅偶得安居卽是家雨過近移官寺竹春來惟欠故園花落成不待賓朋賀新水銅瓶自煮茶

送王知州復任

政績喜聞居上考宦情添得鬢毛斑一樽又向江頭別五馬重看海外還瘴霧未収天欲雨颶風初起浪如山休言南徼王畿逺文教於今被百蠻

送卓逸民歸淛東迎養

每愧空林反哺鴉庭闈迢逓日西斜蹔歸鄕裏翻如客久住京華卽是家珎味可嘗光祿饌忘憂還種北堂花安輿催上休遲滯書法湏君考謬差

和韻贈徐子銘

忘形不覺往來頻況復情懷久更眞稍與遲畱常抵暮縱無酣飲自生春樓前夜色千門月簾外風光九陌塵滿眼長安名利客如君蕭灑是何人

雨夜宿實上人山房因題於竹石圖

竹窓淸夜聽風雨蒲座同僧對一燈自笑身形臒似鶴誰知心事冷如冰茅庵近漏牽蘿補茶鼎將枯汲澗增明日天晴過湖去雲山煙樹繞平陵

梁不移先生以詩示其子修撰用次其韻【二子潛混】

渺渺白雲天一隅賢郎瞻望久離居宦遊𨿽念道途逺親老肯教音問疎椿桂同芳多雨露芝蘭交映繞階除緘題新句來京國應向晴窓手自書

居處髙閒體自安襟懷誰得似君寛鄰家酒熟邀春社釣艇魚來共暁飡艸色池塘看細雨杏花簾幙動輕寒賢郎近得緘題至對客時時一展看

楮窩

玉堂詞客行窩好繞榻渾將繭紙糊皓彩透明眞月窟紅塵懸隔擬冰壺最宜就壁題篇什不必圍屏寫畫圖賓退隨教掩窓戶春時惟恐燕泥污

挽楊諭徳尊翁

世難一生多索莫惟將古道樂丘園家庭不獨稱純孝盜賊猶能感片言三徑艸荒飛夢蝶孤墳松老慘啼猿只今有子逢昭代光顯應知慰九原

長蘆道中晚眺聞明日駕至徳州

漠漠長堤起暮煙煙深茅屋數家連燈前人賣當壚酒月下牛牽上水船官栁蕭條霜落後鄕山迢逓鴈歸先明朝應候鑾輿近五色龍光動九天

徳州早行遇雨

陸路南來第一程暁煙寒樹廣川城僕夫隠隠隨車逺官騎蕭蕭冒雨行野店杯盤多旅況客途風物總詩情馳驅不覺天將晚喜見殷勤驛吏迎

挽盛進士衍

姓字登科病已纒忽聞長逝益增憐恩榮才制新袍笏志業空遺舊簡編丹旐西風秋色裏白楊孤冢暮云邊爲言堂上休悲慽恐逐修文在九泉

靜趣軒爲顧徳潤題

竹樹陰森映短墻蕭然絕俗似僧房出城相去路三里閉戶獨眠書半牀風暖林花飄幾席雨晴沙鳥入池塘慚余擾擾紅塵客到此猶能百慮忘

哭亡兄

十年逰宦滯京畿幾度緘題問我歸骨肉本期常會合音容誰料永分違風飄花蕚鵑聲切雨暗闗河鴈影稀聞說今朝臨塟日淚痕空滿客邊衣

五月一日欽蒙賜扇上有古人嘉言皆當今名翰伏讀之餘喜而賦此

新扇初頒拜寵光格言名翰玉成行一時暑气都驅卻四海仁風得奉揚皓彩照人如月樣微涼拂鬢有天香菲材自愧渾無補喜覩南燻物阜康

和吳中書閣老韻【均】

班列鵷鸞肅羽儀恩頒新扇暁光熹才臨北闕瞻天拜便覺南燻徧地吹在手敢忘君父徳省心常佩聖賢辭鳳池閣老能詩客有倡佳章紀盛時

題江雨軒爲耦武孟作【諱桓】

江上軒居晴固好雨中風致更相宜秋聲滿屋隠書幾爽气一簾傾酒巵渺渺莎汀飛鷺下冥冥云浪去帆遲諸孫涼夜親燈火絕勝旅篷愁聽時

逰神樂觀期耦君武孟不至明日耦君有詩見寄遂用韻答之

退直乘閒蹔出城岧嶤仙觀壯神京壇邊人擁靑鸞帚花外誰調彩鳳笙齋殿風微香馥鬱醴泉云冷鑑澄淸題詩無限登臨興獨欠君來未暢情

代作送大學士黃靜庵先生拜封歸永嘉

賢郎祿養正宜畱底事匆匆買去舟世澤共推家學在榮封重沐聖恩優一帆煙水離京口兩岸雲山過越州遙想到家秋正好親朋詩酒樂林丘

送石憲使中美之四川

持斧逺臨西蜀去繡衣榮作外臺臣威行一道霜風肅恩被重霄雨露新劍閣山川當歲晚錦城花栁待陽春驅馳好叱王尊馭聖主深懷在逺人

別蓬庵

染翰年年直禁闈此身生計未應微慣聽風雨蓬爲屋小鑿池塘竹映扉在客亦知聊蹔泊出門那忍遽相違山靈不用移文誚滋味依然一布衣

扈從出京

二月陽和駕北巡兩京佳气藹晴旻寰瀛共仰乾坤大艸木均沾雨露春仗簇五云常捧日兵嚴萬騎不驚塵菲材自愧渾無賴載筆叨榮列從臣

二月九日瞻望大駕渡江作

風送龍舟正落潮山形盤踞郁岧嶤帝圖久已超三代王气何曽數六朝檣櫓中流江路迥旌旗夾岸海天遙只今萬國歌遊豫不獨康衢稚子謡

夜次淮安西闗

獨客微吟夜不眠官航初換宿淮堧煙深燈火津橋市月下帆檣賈客船千里河流長不息兩城更鼓互相傳含情未得詢陳迹韓信祠荒艸滿阡

暁入淸河舟中眺望

風帆暁入淸河口野岸晴飛白鳥羣水入淮流千里合路通齊地一支分馳心輦下常看日回首江東已隔云試問縣樓應不逺夜來更鼓月中聞

江行得便風快甚民望索詩遂賦

舟泛長江一葦輕棹歌齊發浪花生才看帆腹添風力便覺船頭響磵聲涉逺底湏登陸路憑虛眞欲上蒼冥題詩爲報偕行客同是鵾鵬十萬程

寄京師諸友

法駕時巡出紫宸從行猶及布衣臣驅馳不覺離情逺感激惟知寵渥新鄕信到時應歲晚徵途隨處逐陽春兩京宮闕遙相望雲樹沈沈入夢頻

登劍臺望京華作

一上髙臺首重回五云何處是蓬萊帆隨鴈影天邊去人共春光日下來淮甸煙銷平似掌河流冰泮碧於苔翠華行幸應非逺佳气氤氳繞上臺

寄同舎余彥行鄕友

髫年交誼在鄕閭老大京華共客居分手又經千里逺對牀空憶兩年餘春風禁苑鶯聲早暮雨闗河鴈影疎聚散人生那可料平安湏用托緘書

夜泊徐州

樓船今夜宿彭城楚漢當時此戰爭帝業定知歸有道兵家尢忌出無名廢興舊迹余山色今古流年逐水聲感慨獨吟眠未得忍看孤月照人明

王舎人詩集卷四

●欽定四庫全書

王舍人詩集卷五

﹝明﹞王紱撰

靜夜

夜久篆煙凝欲眠方掩扃梧桐窓外月慳到枕邊屏

芭蕉

嫩緑開如扇不禁風雨秋都來渾幾葉作出許多愁

和董校書秋香十詠

種菊

根宜宿土隨疎列可分移只恐人輕觸先教護短籬

灌菊

灌時須趂暁日出露將晞栽後無多日苖添幾葉肥

催菊

種爾酬佳節節過開尙遲縱令遲更好爭似莫愆期

探菊

無日不相訪殷勤直到開一從栽種後籬落幾徘徊

刪菊

秋來菊覆畦靑蕋著枝時蕋少花方好渾消三兩枝

折菊

秋來開幾叢宛見晉人風折向東屏笑樽中酒可空

移菊

籬下開𨿽好盆中看亦宜金錢盈屋裏寕敢富翁欺

翫菊

籬畔醉黃花巾披一幅紗濁醪還自醸何必向鄰賖

餐菊

秋菊可飡服落英多晚香不知騒賦後才思有誰彊

對菊

濁酒幾畨醉黃花千古秋酒香花正好不必漫生愁

題鄒園十詠

容春閣

一醉更無事四時長有花誰知春去盡卻獨在君家

水石軒

人生貴自適於焉樂所遇開軒水石間無限湖山趣

涵翠亭

亭前竹色好亭下池水寛平波浸寒影古鏡飛靑鸞

秀石

米老拜爲丈我復結爲友堅貞太古心天地同不朽

方池

齋前鑿方池聊以供滌硯云影與天光波靜時時見

桂屏

疑是廣寒物金翠何燦燦香風四面圍經霜猶不散

栢屏

香葉多攀結銅柯巧屈蟠蒼龍倚檐外翠壁聳髙寒

黃楊

結蓋多川產盤根盛吳中淸風記賦筆允矣歐陽公

木香架

柔條架低屋紫心開玉團摘花醸芳醑淸香入肺肝

蒲石

愛此九節蒲托根一拳石晴窓風日妍相看眼逾碧

題斗方山水

雨過亂泉流風聲滿樹頭山齋如斗大容得許多秋

題山水

路緣淸澗轉門對白雲閒每每看圖畵令人憶故山

松溪書屋

一榻半書卷主翁如此淸松風與溪水夜夜作秋聲

題畵

繁露隕黃葉西風起白蘋一聲新鴈過驚卻未歸人

晚節

不獨宜煙雨尢能傲雪霜隆冬殘臘裏相伴野梅芳

湘潭暁云

點點落林花寥寥弄山鳥何處一聲鐘雲峯萬重暁

題畵和兪嘉言韻

小徑沒芳艸衡門掩落花身閒常懶出不是薄韶華

又

向晚雨初過南湖水气涼隔簾有荷芰不必更焚香

又

新開竹下扉地僻往來稀鄰曲東西巷牛羊晚自歸

又

羣峯面面開幾處玉樓臺今夜望溪口有人乘興來

題扇上枯木幽石圖

露彩莓苔碧天香桂子丹多應廣寒夜流影落人間

篷庵【以篷覆故名】

織葦代陶瓦破竹編籬笆顧非城郭宜自是山人家

著存【歲特享先於此】

祿飬旣莫逮何由展誠愛隨寓供蒸嘗庶或吾親在

墨君別館【賓客以僕好寫竹多見徵時時揮灑其中蓋用坡翁墨君堂記語也】

湖州有君堂東坡有君館我亦常致君硯池墨花滿

淸風林【館前種竹數竿森然成林】

種竹風滿林風淸塵自逺芳樽聊獨持非敢慕嵇阮

洗心池【林下鑿小池甚淸澈】

寓目尋尺小適意湖海深豈惟適我意將以滌我心

活水源【池之上流也】

池水淸不竭正爾源頭活未放入江湖恐成煙浪闊

聽風雨【在林池之側以爲賓客宿止之處】

蕭騒復蕭瑟非築仍非琴天籟本無作澹然千古音

云窩【爨室也】

饙气初鬰勃炊爨復氤氳室中久無婦莫訝陽臺云

藏暉閣【寢室頗奧因穴其上用蠡甲窓覆之光粲尢甚】

奧室乃環堵窓戶何由施一瓦覆蠡甲天光常下垂

米家船【藏先世所遺法書名畫】

旅泊無長物滿載惟書畫聊應隨處娛未許人攜借

思報【月支廩祿及時有賜賚之物用之有餘輙藏於此】

一飯尙云報況此登金門縷衣與粒食要識皆君恩

玉筍晴雲

聚散不可常飄飄任舒捲山人去莫畱影逐孤帆逺

淸江碧嶂

淸江皎如練列嶂開新晴一段好風景翻成客路情

丰城劍气

牛斗有佳气分明見龍光張華固能識神物終難藏

鐵柱寒波

金鐵有斷制角木終見降旌陽利物意千載安玆邦

五老云屏

匡廬削芙蓉九疊云屏翠五老惜離人目送斜陽外

九華仙掌

羣峯列如掌傳聞是九華仙人不可見千古閟煙霞

牛渚秋淸

牛渚古磯頭謫仙曾醉遊白鷗殘照裏點破一江秋

鳯臺春色

臺上鳯凰鳴朝陽樹色明停舟一登眺春意滿都城

題竹寄浦懶翁

君家溪水上種竹遶幽棲雨後翠陰合鉤簾聽鳥啼

又

晚節喜長存陽坡大托根年年春雨後生子又生孫

風雨溪居

宿云暗溪樹新漲沒莎渚幽人正酣眠茅堂閉風雨

題畵雙魚

雨晴春色暮花落水初深好共潛遊去人多結网心

畵馬

萬疋羣中久已空幾翻嘶向落花風孫陽去後無知已淪落鹽車阪道中

寫秋林髙士圖並題

我昔山中日日閒不因臨水卽登山而今役役風塵裏此趣猶存點染間

塞上雜詠用耦武孟韻【諱桓號訥庵婁江人所著有江雨軒集】

漫天風雪掩穹廬客裏誰來問起居忽報鄕人喜新到寄來猶是來年書

地上苦寒非故鄕天明屋底滿衾霜起來欲把吟須撚凍斷渾無一寸長

次韻張眞人所畫瀟湘意

翠竹蒼煙兩岸秋扁舟曾憶度湘流偶來琳館看圖畫彷佛推篷宿雨收

蒼龍掩雨響蕭騒墨沼風生起翠濤想見仙翁揮灑罷洞庭空闊楚山髙

題明皇聽貴妃弄笛圖

笛弄霓裳月正秋三郎側耳復凝眸當年聴諫如聴曲車駕應無幸蜀憂

題木香五色鳥

彩翮翩翩五色齊惜春猶解惜毛衣恐應花底藏金彈欵下枝頭又欲飛

題海橊靛甕鳥

曽隨阿母作靑衣人世於今幾變移仙駕不來雲路杳海橊枝上立多時

題桂花士女

沈沈涼夜玊階空獨立含情小苑東明月未來人已倦薄羅香透木樨風

喜家兄以中自滇南歸

每嘆飄零若轉蓬歸來復喜兩情濃翻思在昔遙相憶山水幾重云幾重

寫墨竹遺人

滿幾秋陰落硯池漫塗煙雨墨淋漓不工形似難持翫一種閒情許自知

古木竹石

蒼蒼寒色未知春野石荒苔古磵濱一段閒情誰可共相知殊是寂寥人

桃源圖

碧嶂排空隔世塵幾家雞犬自相親種桃底事臨溪水惹得漁郎來問津

竹

舟子歌殘月欲低一枝蒼翠鳯毛齊幾畨風雨打篷夜夢入楚雲湘水西

題畵贈劉巡檢

柳暗花深犬不驚雨晴村巷緑苔生縣中近日無巡警挾彈來聽樹底鶯

題士女戱嬰圖

新剪春衫白薴輕宜男花放午風晴兒癡未肯離懷抱卻憶當時弄化生

送友

路極天涯未忍分一重山外一重云人生自古多離別江海飄零豈獨君

寫古松圖寄澄江教諭蔡廣文【允升三衢人】

長年雲气護奇材鱗滿霜皮蝕古苔只恐化龍天上去淸陰不復覆書臺

題靜照軒

門掩閒庭艸色新簞瓢窮巷不知貧東風一夜消殘雪花柳眼前隨處春

窄窄軒居傍水開北窓涼細夢初回南湖新漲雨聲斷荷芰觸風香自來

涼雨初收爽气生竹窓燈火讀書聲夜深掩卷忘言坐明月滿天風露淸

尋常客不到山家松火寒鑪自煮茶風雪閉門才十日不知春已到梅花

送僧懷師古庵住惠山並寫竹枝以贈【眞性海徒弟二人懷師古庵懷祖韶石】

泉聲山色古今同師去尢能繼若翁臨別自慚無可贈一枝聊爲助淸風

寄鄕人

浪將蹤迹寄京華深負秋香一徑花欲托歸心向潮水朝朝暮暮過君家

讀齊威王烹阿大夫事有感

齊國能彊理若何因封卽墨與烹阿唐虞舉措無過此天下那消賞罰多

花上白頭翁

欲訴芳心未肯休不知春色去難畱東君亦是無情物莫向花間怨白頭

峽中雜詠

兩岸靑山夾去程一江秋水片帆輕尋常對畵曾看此今日分明畵裏行

峭壁一重還一重江流曲折亂山中船頭直望路疑斷才到轉灣船又通

平生頗得江山趣肯信江山亦有情自我客行千里逺船頭無日不相迎

怒浪卷花灘上灘一重山掩一重山無端入峽添狂態日日題詩未肯閒

崦裏山髙多晝陰未昏煙景暗秋林停舟晚飯舵樓底猶有夕陽明逺岑

峽裏江山總奇絕推篷不厭去帆遲重來恐忘經行處一處經行一處詩

險固山河幾戰爭陣圖猶自列分明至今江水抱遺恨嗚咽古今無限情

石轉狂湍吼怒聲客懷淸夜夢魂驚篙師著力挽舟上挾向湍流平處行

蜀道古稱多險艱我來觀水復觀山誰知富貴天然設身在玉屏金幛間

墨蒲萄

馬乳累累滿架秋晚涼曾翦薦新篘幾畨月上人歸院珠帳髙懸夜不收

雙梧艸堂圖

花落鶯啼春復深雙梧交暎晝沈沈煩君爲掃亭前石待我歸來看緑陰

滄浪濯足圖

入郭歸來欲暮天數峯殘照半溪煙悠然濯足滄浪上怕帶黃塵上釣船

爲江陰趙以淸題捕魚圖

潮痕日日到門前供具時時喜斫鮮記得尋君秋色裏鄰家多是捕魚船

山水小景

溪水涵秋鶴影孤艸堂云冷樹模糊相逢未遂還山約空復年來喜畵圖

夜坐

書館蕭條聞夜風閉門孤坐與誰同誰鄰有子燈前讀忘卻情懷是客中

寫家山圖寄翰林錢仲益先生

年來三徑已荒蕪漫把歸心寫畵圖落落書聲深竹裏相過曾記敝廬無

全古圖

物物生成本自然試看天地太初前到頭珍重無殘缺絕勝殷勤更去全

甲申元日偶成

屠蘇暖就與誰傾幼子客邊聊慰情絕勝年時逢此日看人兒女拜新正

挽廖檢討先生【敬先吉水人】

不意微屙便殞身詞垣那得更相親朝參舊有金門籍點檢而今減一人

玉署編書未及完佩聲無復上金鑾可憐殘槁畱遺篋掩卷令人不忍看

丹旐翩翩引夕暉楚江西上片帆飛賜金未及娛親舊不料家山歿後歸

太史文章表墓阡羣公哀挽集成篇人生百歲誰無死似此尢堪慰九泉

題卞長史山水圖

蹤迹年來逐轉篷宦情鄕思與君同至今尙憶閒邊趣十里溪山一短笻

長占煙波捲

野水孤篷伴此生釣絲風揚鬢絲輕世間甲子渾忘卻潮落潮生幾月明

逝水滔滔春復秋長年蹤迹寄扁舟五湖風景誰爭得千古應須付白鷗

寫竹寄梅軒

葉葉風生鳯羽輕冰霜不攺歲寒情憑君試向軒中看比並梅花若个淸

山水圖

年來書劍客長安塵滿靑袍鬢雪寒回首故園歸未得好山多在畵中看

又

十年騎馬走西東兩鬢秋霜落鏡中安得拂衣尋舊隱艸樓髙處聽松風

又

生平野性愛林泉別卻林泉已十年肯信而今圖畵裏有林泉處卽欣然

題竹贈潘晦初

燈下歌狂酒半醺興來爲爾寫秋云故人湖海如相問骨立蕭然似此君

送松溪宰

恩除百里應星辰匹馬蕭蕭逺入閩遙想到官花滿縣暖風鶯燕萬家春

題荊州劉給事子偉贈行捲

客裏逢君話舊逰醉中曾上仲宣樓君家正近樓前住風送江聲日夜流

荊州雄據大江濱不到於今二十春邂逅看君贈行捲眼中無幾昔年人

君本荊南閥閱家偶同逰宦客京華公餘莫厭頻相過小閣焚香自煮茶

送葉生來省兄歸錢塘【因乃兄中書緣事及至已蒙宥復職】

急難曾誦鶺鴒詩相見如何又別離要把平安早歸報雙親閭巷立多時

兄弟和同百歲心肯辭千里逺來尋到家親舊應相問只說君恩海樣深

中秋臥病

今夜中秋月自圓病軀誰復對嬋娟淸光深有憐人意轉入斜窓落枕邊

戱賀兪行之納寵兼簡同捨謝郭二秀才發一笑粲【行之名用號五松山人江右人】

歡娛良夜喜更長惱殺多情同捨郎枕冷衾寒眠未得春風只隔一重墻

金猊香冷酒微醒銀燭光殘月正明今夜情懷非別夜有人低語喚卿卿

新花枝勝舊花枝從此無心念別離肯信秦淮今夜月有人相對數歸期

題靜樂軒

前溪冰泮緑生波好雨催花向曉過宿酒未醒眠未起半窓紅日鳥聲多

竹幾藤牀小硯屏燻風簾幕篆煙靑閒齋幾日黃梅雨添得芭蕉緑滿庭

秋聲早已到梧桐露气生涼湛碧空獨倚闌干待明月紫簫吹徹木樨風

斗帳藏春日醉眠靜中惟與懶相便尋常甲子無心記看到梅花又一年

寫竹於慈節堂捲

錢塘張母守節教子咸遂厥志有題其堂曰慈節一時文士多稱道焉其子輅持捲示予遂寫墨君以況慈節之貞守復賦小詩以期厥後之昌大云

堂前慈竹翠婆娑堂上慈親鬢已皤歷盡冰霜當雨露諸緣應見錦繃多

謝吳中寄惠佳茗【均字平仲】

紙裏重重想自封槍旗葉葉帶春風誰言兩地人千里淸味嘗來總一同

寄畵題寄偶武孟先生

君在南京我北京江云塞樹總闗情別來幾度相思夜孤館靑鐙聽雨聲

寫竹贈李大理汝成

汝成大理嘗徵寫墨君僕憒憒中久不能酬迨玆十年矣適邂逅北京而大理又丁內艱南歸來別遂寫以償宿負並賦詩以述悲感之情云

憶昔曾同客帝畿十年遊宦子先歸可憐慈母堂前竹無復淸陰映彩衣

爲劉孟功寫雙竹

四月廿五日過竹深先生齋居因畱予同飯二子鋼鑑侍側玉如也酒酣遂寫墨君爲先生壽復賦詩以嘉二子云

筍已成竿照眼靑兩郎深慰若翁情誰言玉謝階庭下玉樹芝蘭獨擅名

爲鄕人寫碧梧翠竹

舊栽梧竹映吾廬一別於今十載餘淸夜幾畨歸夢裏緑陰池館雨蕭疎

寫竹寄兪朝宗先生

與君一別十年餘每見人來問起居盡說丰神淸似竹霜明須髮影疎疎

寫竹寄匡世徳先生【匡公善音律故以爲言】

別來無物寄相思千里聊將玉一枝老去風流仍復在制成簫管月中吹

寫竹

瑯玕節節粉痕香翡翠毿毿鳯尾長退直玉堂新月上一簾風露晚生涼

霓旌翠葆瑞煙浮禁籞深嚴近素秋如此一枝何處見月明涼影鳯池頭

鳯凰池上影蒼蒼退直歸來月到牀見說立秋才兩日不知風露已生涼

爲滎陽宰沈彥初寫竹

宜風宜雨又宜煙一度相看一灑然有此信知人不俗絕勝栽柳向門前

吏散庭空罷曉衙湘簾深暎翠交加淸風一榻琴三弄笑卻河陽滿縣花

寫竹送袁文理之官湘陰

一官千里去江南寫贈瑯玕酒半酣彷佛蒼龍挾飛雨散將春意滿湘潭

寫竹送張文惠歸梁溪

退直歸來腕已勞因君燈下又揮毫持歸好向人間說拾得池頭彩鳯毛

寫竹於沈誠甫來靑樓壁【號存耕】

瀟湘江上幾千竿雨雨風風翠欲寒惟此一枝深有意影隨明月過林端

寫竹題寄華叔端【恪號賓暘】

我昔尋君扣竹扉醉中曾寫竹間詩別來幾度空相憶多在靑燈聽雨時

不到君家已十霜種來修竹倚雲長月明滿地蕭蕭影想見幽人詠晚涼

題枯木竹石寄馬桓仲【孝常子也】

每憶君家溪水邊排檐竹樹翠生煙好教預掃林間石待我重來一醉眠

題枯木竹石寄李公實

罨畵溪邊水拍堤繞堤髙樹倚云齊君家正在樹深處滿地緑陰山鳥啼

題任月山瘦馬圖

千里追風一日還年來老瘦骨如山多情畵史勞傳寫不在驪黃牝牡間

題鴈

才見南飛又北飛飛來飛去不相違慚余壯歲逰江海頭白而今未得歸

聲滿衡陽月正明相呼相喚總闗情人當客夜孤眠處聽此能無憶弟兄

聯翩飛處影橫斜暝色和煙暗荻花逺水微茫千萬頃不妨隨意宿平沙

虞人何用网羅謀萬里髙飛且自由肯學雞鳬飽禾黍一汀菇米楚天秋

題畵

尋源無復見人家兩岸靑山帶晚霞莫把扁舟更深入春流隨處有飛花

汀洲潮落雨初晴獨坐蘭舟酒半醒欲采芙蓉過江去迢迢秋水數峯靑

送大學士黃靜庵先生拜封歸永嘉

幢幢車蓋出都門燕別江亭日未曛歸會耆英風致好舉杯花下說君恩

綸音褒美拜恩歸父子同榮世所稀不但到家人共喜舊時泉石總生輝

蕭蕭華髮被恩榮聖主於今重老成只恐東山眠未得蒲輪非久又相迎

題畵送王服周宰廣濟【冕】

百里郎官應列星此行須用卹民情畵圖寫贈非無意山要增髙水要淸

題畵

碧落雲開灝气淸滿山秋籟晚涼生趣多翻笑詩難穩不覺吟哦到月明

題枯木白頭公鳥

落日西風秋滿林雙飛雙宿轉情深茂陵若使相如見何待文君指下吟

題畵

落日靑山宿雨收髙林黃葉晚瀟颼無端驚起沙邊鳥點破淸江一段秋

小喬觀書

云髻新妝珠翠團杏花零落曉風寒毎憐春事傷心處偸把周郎曲譜看

送朱生回

鴈落煙汀逺樹微扁舟江上送君歸到家正好新醪熟應向堂前戱彩衣

題竹石

石邊蕭索倚淸寒曉色開晴露未幹宿酒半醒初睡起一林蒼翠捲簾看

孫康映雪

金琖淺斟歡有餘光陰誰解惜居諸家貧每慕孫夫子雪照山窓夜讀書

山水

亭上相逢興趣幽松聲林影一天秋瑤琴彈罷斜光晚山自嵳峩水自流

題馬

黑河芳艸接平沙不獨龍媒產渥窪萬馬羣中有良驥莫令長阪困鹽車

王止中先生來視其甥庶子黃君旣而還永嘉因送之

髙隠丘園雪滿顱何由巾履到皇都要將眼見賢甥貴宅相當年信不誣

春水初泮水微茫千里家山一葉航隨處遲畱卽行樂計程燈夕過錢塘

到家尢喜及花時想共鄰翁對酒巵醉後定知無雜語繁華應只話京師

寫竹石喬柯圖寄楚南書記

昔東坡居士爲佛印別久遂作石子之供禪林永爲佳話今僕爲楚南師寫喬柯竹石以寓別懷不知是同是異楚南見之能爲我一轉語否耶呵呵

別來無處覓巖扉城闕應知到亦稀月冷空山禪寂夜石龕林影一燈微

松泉師攜至日南所作三香圖訪予翰林命加松竹廁於其間蓋將以物情之同者爲一致耶抑亦心源之同者爲一道耶因命題遂賦如右

冰雪生香飄翠襟歲寒同結弟兄心誰知落落蒼髯叟尢與此君交誼深

寫竹送張思安僉憲陜西

雪滿闗山路不分繡衣驄馬出都門此君豈獨風霜撡到處應推雨露恩

送宏上人住保寕寺

歸去家山續祖燈飄然別我下蘭陵遙知後夜空江上月照孤篷坐一僧

寒夜祖上人過寓所【上人字韶石聽松庵僧】

年來多病骨稜層客捨蕭然冷似冰自笑誰能相慰問燈前今夕有鄕僧

題看山樓

憶別林泉惜未還故人邀坐小樓間抗塵走俗愁無那一見靑山亦解顏

挽筠磵解先生【開先長子倫字大經次子縉字大紳同登洪武戊辰進士】

排難應須譲魯連邦家民物總安全至今父老思遺徳每對諸孫話昔年

曽承明詔就安車辭謝天顏返故廬已有諸郎膺寵渥閒情因得伴樵漁

箕裘相繼有遺經不獨家庭桂子榮江右年來登進士蜚英多是舊門生

哲士云亡道未亡林端阡表起虹光鑑湖東畔文江曲過客應多式路傍

折楊柳詞

每爲多情記別離道傍披拂亂如絲東風也學時人態偏向柔條恣意吹

題畵

僕向居龍山時爲朱希顏寫此幅今幾二十年矣白首無成盛年難再爲之撫捲長慨復題小詩於上云

憶昔與君皆少年山窓曾爲寫蒼煙而今相見頭俱白看畵題詩一愴然

又題畵

我昔艸堂云磵深與君相近日相尋別來猿鶴今何似月色松聲夜夜心

寫竹贈友人

雨過南坡翠蘚深幾竿蒼玉弄春陰當年新種才生筍聞說而今已作林

題畵

塵容俗狀日驅馳猿鶴閒情久別離今日無端看圖畵從前重憶故山時

千巖萬壑鎖煙霞住處如何祗一家溪水未應渾買斷可容移棹覓桃花

題菩提葉上畵山水

柿葉收來如紙薄筆端重徧舊曾聞畵圖如此尢奇絕雅制多應鄭廣文

五湖煙水一扁舟來往忘機共白鷗得興何須好東絹漫將霜葉寫淸秋

題翎毛畵

艸色煙光染翠衣暖風晴日一雙飛幾畨啼向山窓外淸夢初回曙色微

榖粟叢邊錦羽斑中心多競貌安閒少年不惜千金重勝負惟憑一鬥間

平田漠漠雨晴時每報農家布榖遲性拙自甘叢薄下從教別鳥立髙枝

原野蕭蕭落木秋芃芃禾黍滿西疇微軀不識南溟逺蓬藋飛鳴且自由

元日朝回爲陳秀才寫竹因題

丹闕鳯來初日上九苞文彩動天顏池頭捉筆隨摹寫只得雲霄彷佛間

種竹

喜得栽時及早春宿泥獨帶蘚痕新擔頭挑取來城市一路淸風掃俗塵

昨夜春雷始發聲翠鞭應有玉芽生老夫自笑衰年近尙欲階庭看錦■﹝衤朋﹞

節間常帶粉痕香玉立亭亭鳯尾長最喜客來吟嘯處茶煙飛度翠陰涼

節撡堅貞耐歲寒客窓相對結淸歡夜深風起珊然響猶復蕭疎入夢看

翠影生陰雨露新泠泠如玉淨無塵衡門自此休教閉待取淸狂直造人

宻葉初抽鳯尾齊紛紛蒼雪點春泥遙知客到應非俗好句無妨節上題

種竹月餘稍覺憔悴恐有不安意用前韻慰之

東風無處不陽春小艸皆承雨露新底事獨含憔悴色多應不樂近囂塵

不作風聲卽雨聲客窓蕭索可憐生憑君切莫懷鄕土隨處何妨弄錦■﹝衤朋﹞

春泥過雨落花香根下行鞭想漸長正好崢嶸露頭角休教俗眼笑淒涼

欲持杯酒慰淸寒作底含愁不盡歡當領主翁珍重意特回靑眼爲君看

滿城桃李鬥芳新車馬春風紫陌塵君獨胡爲存苦節饑虛休學采薇人

揚州騎鶴理難齊雨後來看兩屐泥相慰固慚無別物新詩千首爲君題

贈餘生同倫【字日明】

憶我當時別故邱若翁攜汝送行舟而今十載重相見子正靑年我白頭

寫竹寄王仲淵

幾度相思目斷雲鄕心無那惜離羣殷勤寄語諸親舊衰貌年來似此君

四時絕句寄題皆山軒

燕飛簾幙日初長面面靑山出短墻昨夜春歸風雨送滿渠流水落花香

嵐光飛翠入簾楹枕簟生涼暑气淸公退日斜新浴罷坐看峯影過州城

屋外靑山畵不如屋頭髙樹影扶疎晚來賓退軒窓靜一榻秋聲夜讀書

雪飛林壑曉初晴坐對瑯玕眼倍明卻憶夜來淸夢裏滿空鸞鶴上瑤京

爲家兄以中寫歸樂圖並賦詩以寄

半生行役走風塵年老還家樂更眞遙想歲時歡聚處可能相念未歸人

寄鄕中諸親舊

幾畨相憶彊悲歌久客京華柰老何莫怪年來倍惆悵白頭親舊已無多

寫竹寄趙叔平

君家修竹繞軒居一別而今十載余聞說錦■﹝衤朋﹞新意好舊時根本恐蕭疎

憶故妻

悼亡又是十年餘男已成婚女已歸翻覺而今悲更切客中穿盡舊縫衣

王舍人詩集卷五

