

欽定四庫全書

集部五

玉笥集

別集類四【元】

提要

【臣】等謹案玉笥集十卷元張憲撰憲字思廉山陰人家玉笥山因以爲號少負才不羈晚爲張士誠所招署太尉府參謀稍遷樞宻院都事元亡後變姓名寄食僧寺以歿明史文苑傳附載陶宗儀傳末然二人出處不同非气類也是集卷首有同時楊維楨周砥戴良及成化初安成劉釪四序又孫大雅玉笥生傳一篇楊基玉笥生一篇後一篇其平生事狀尙略具其梗槪憲早歳入元都所作紅驑馬歌酬海一漚諸篇皆在集中奇气郁勃頗有志於功名後從淮張之招非其本願故其枕上感興詩云拓疆良在念擇木詎忘靦嘉猷固久抱忠憤欲誰展蓋初同王粲之依劉晚類韋莊之仕蜀亦自知所托非人而貧賤銜恩不能自拔讀其詞可以知其志矣憲學詩幹楊維楨維楨許其獨能古樂府今集中樂府相操凡五卷皆頗得維楨之體其他感時懷古諸作類多磊落骯髒豪气坌湧詩末間附評語蓋亦維楨所防定云乾隆四十三年二月恭校上

總纂官【臣】紀昀【臣】陸錫熊【臣】孫士毅

總校

官

【臣】陸

費墀

玉笥集原序

予嘗於嶽武穆王精忠錄閱先輩張思亷所作詩歌其辭气抑揚感激所以爲王自處而表其忠烈者曲盡無遺意其爲人必慷慨瓌特以忠義自許非可以一詩人目之也惜未觀其全集以究其蘊乃者常山丞前侍禦黃君玉輝發其尊府僉憲嘿庵先生所藏思廉玉笥集一帙將繡梓以傳托同年僉憲髙公汝賢屬予序因得徧閱之其詠史非徒詳其事實且寓褒貶鑑戒之意其琴操樂府五言及近體諸作通暢俊爽森嚴壯麗如入羣玉之府琳瑯琨瑤粲然照目如閱武庫之兵戈矛殳防雜然陳列誠非苟作者於是益重其人焉蓋思亷當元季擾攘之秋嘗仕爲帥府參謀與僚寀議不合罷去志不獲伸才不克售傷時感物而泄其悲憤於詩者如是使其生當熙皥之世所以詠歌泰平之化當何如哉嗟乎聖人刪詩三百篇其美其刺存乎勸戒下至楚騷比物興言𨿽過乎怨其感人亦至矣漢魏而唐作者不一獨杜子美之詩謂之詩史以其忠君愛國之誠懇也思亷其殆欲追逐古作也與考其所交若鐵崖楊君伯雨張君輩皆一時能言之士其所得固有自哉夫詩運於精神心術之微勤一世以盡心而不得以詩鳴者多矣間有鳴者不幸不見收錄於賢人君子往往湮沒無聞者何可勝數獨思亷之詩晦於前而顯於今吾又幸其有遭乎僉憲先生昔以邃學宿徳提學於吾江右造就士類甚眾玉輝能世其業立朝佐邑皆有聲玆又承其先志不沒人善以嘉惠後學可謂濟美者矣故爲序之不辭思亷名憲會稽山陰人其居有玉笥山自號玉笥山人因以名其集云成化五年春三月旣望賜進士出身中憲大夫浙江等處提刑按察司副使奉勅提督學校安成劉釬序

欽定四庫全書

玉笥集卷一

元張憲撰詠史

黃金臺

黃金臺髙且堅三十六層淩紫煙上不貯妓女下不列管弦鳳簫鸞曲匪求偶銅盤露掌非希仙髙城不築太師塢黃屋肯飾吳王椽但欲彊兵富國來英賢上雪父母仇下洗黎庶寃黃金萬斤光燭天曰鄒曰劇相後先樂生往兮重燕權燕鼎復兮齊鼎遷變雌冀兮爲雄燕嗚呼火牛觸燕師衂樂生去兮燕土蹙黃金臺荒狐伏昭王地下精靈哭

屠隠行

聶屠隱軹井裏朱屠隠大梁市軹井匕首尺有咫白日殺人報知己梁市金椎四十斤捄趙功成耀靑史兩屠義勇勇不同金椎匕首分雌雄丈夫一死泰山重匕首胡爲成小用丈夫一死鴻毛輕聶屠之死不若朱屠生

荊卿嘆

白虹貫赤日易水生淒風燕人盡悲憤相送冀城中築聲何慘慽歌意哀無窮豈不念卽往立揕嬴政胸徘徊有所待匪畏秦帝雄自恨劍術疎未易了君事秣馬膏吾車我友久不至柰何遽相促苦未知人意丈夫重然諾防臂死不辭但憐樊將軍九泉終見疑咄彼死灰兒曷足同等夷

安期生

吾聞安期生賣藥阜亭東時人不識其始末見者但呼千嵗翁嗟嗟秦皇帝仗劍掃六合富貴亦已極猶欲事吐納瑯琊臺上三月畱三晝三夜語不休黃金白璧賜千萬阜亭棄置無人收空畱赤玉舄報以後防期蓬萊渺茫不知處童男丱女無歸時鮑魚風腥不忍嗅金棺玉匣萬古埋僵屍悲無窮可柰何豈如安期者海上騎靑騾黃金化丹砂赤棗大如瓜遨遊宇宙間天地以爲家

勝廣

秦帝掃關東六王家業空典墳俱燬滅兵器盡銷鎔勝廣起田畆一呼天下同𨿽然不成事亦足號英雄

秦鹿行

望夷宮中養秦鹿百二山河春艸緑穿花尙作呦呦鳴寧識外人須爾肉李斯父子牽黃犬上蔡東門志何淺血污云陽腰領紅狡縱肥能幾臠閹髙貎軟足心路稱馬獻君君不悟羣臣相視莫敢非只恐出言丞相怒丞相怒秦祚移函谷不守秦鹿馳髙材疾足爭逐之項王叱吒起烏騅日千里逐之不得不肯止人疲馬困烏江死沛公隠芒碭手劍三尺長网羅一舉圍咸陽扼其角刳其腸食肉寢皮傳後王秦鹿死走狗烹後人不用悲韓彭帝王神器匪力爭炎炎火徳多洪福前有髙皇后文叔回首平靈莽卓生漢業亦同蕉下鹿

滄海君

漸離築中鉛作水荊卿臂落圖窮匕鮑魚風起鸞車腥不待明年祖龍死赤帝子滄海君劍三尺椎百斤千金胡爲輕報秦英雄不進圯橋履亦作秦皇刀下鬼

鴻門防

云成龍气成虎椎鼓撞鐘宴眞主披帷壯士髮指冠側盾當筵請公舞白髮老臣心獨苦玉玦三看君不語五星東井夜聯珠天狗攙搶落如雨鴻溝咫尺接鴻門千里神騅一夜奔君不見龍泉影裏重瞳瞽玉斗聲中五體分

垓下歌

力拔山兮舉世稱雄頥指諸侯兮孰與君王一戰不遂兮胡爲自傷江東𨿽小兮勝負何常努力君王兮亟渡江賤妾請死兮先就劍芒

淮陰侯

勇略震人主奇功蓋天下持此求令終全身古來寡淮陰將之傑用智如炙輠不忍衣食恩甘爲轅下馬重兵在掌握茅土復求假不悟齊巫言終然三族赭跳梁駒覂駕覆錘金躍冶旣匪跋扈雄大權宜早捨忠逆無定見身敗慘裂瓦所以赤松遊浮榮眞土苴

旦舂詞

子爲王母爲囚赭我衣髠我頭終日舂兮不死不得休東望邯鄲兮漳水流使誰報汝兮終無由憶君王兮解安劉不能逺慮兮爲妾謀彼四老兮君何求

朱虛侯行酒歌

長樂宮中女天子盛設賔筵懽戚裏百官侍坐莫敢違諸呂諠闐笑聲起禦史中丞不糾儀叔孫制作成虛禮朱虛奉勅起行觴手提三尺昆吾鋼田歌聲振野雞防頸血光寒漢道昌

悲吳王

悲吳王悲吳王后此五十年亂起東南方天下旣一家骨月母自傷胡爲鑄金幣聚餱糧招亡命修甲兵幾杖不復朝西京博局之恨竟不置反相之語奚獨忘悲吳王白髮種種心何長旣不能入武關扼咸陽又不能據武庫食敖倉淹纒梁楚眞自敗鏦死東越非天亡君不見下密老人首生角哀哉七王何不覺

廣川王愁莫愁曲

愁莫愁死卽休鉛灌口刀灼眸托灰煮屍劍擊頭愁莫愁永巷春深作系囚愁莫愁老嫗哭使者來窮詔獄徙上庸伏顯戮雪我無辜人十六

賣卜翁

三月長安道雨過街樹綠下有賣卜翁危坐營握粟舉口講仁義旋式推禍福不學賈大夫憂來方賦鵩

巫蠱使

禪襹步揺冠曲裾紗縠衣偉哉燕趙士借問此爲誰謁帝登大堂利口興禍階能令親父子恩愛一朝乖血濺長安城屍橫泉鳩裏𨿽族佞臣家不益儲君死望思思不歸至今天下悲請聽三老議兒罪只當笞

董君行

長安三月春如畫賣珠兒騎公主馬靑年廿九桃花顏

挾彈垂鞭花影下蟬翼【闕】

幘紅絲韁黃金百斤壽佳客彩段千端貽後房長門【闕】行宮立董君貴寵傾堂邑掖庭撥賜買筵錢禦駕親臨百官集煮豹屠麟考鼓鐘宰人蔽膝如花紅東廂未下膳夫拜【闕】

傳謁主翁主翁極尊榮上殿不呼名北宮夜鬭狗平樂晝調鷹入侍【闕】姑寢出從人主行生同歡樂死同塋君不見三斬罪名加弄子陛防先生饑欲死

霍將軍

熒惑守【闕】星防鴞叫庭樹車騎聲慿【闕】

來相捕赫赫奕【闕】豪君觸【闕】王怒孱子不早誅悍妻尢可惡禍萌在驂乘惡貫起投附茂陵休上書徙薪非不悟何事麒麟樓猶圖博陸侯

月支王頭杯歌

朔風凍合諾眞水東方寒日曈曨起白馬初腥徑路刀一尺畱犂攪金匕穹廬側坐呼韓邪谷蠡撫掌賢王歌割牲飲血定約束酒器髙擎天【闕】窩頂平額深如白玉月角日庭糟透骨刃痕截防伏犀根疑是晉陽刳智伯金蓮鑿落玻瓈杯銀稜闔葉車渠魁葡萄未【闕】小馬潼桃花先染眞珠醅老上單於遺手澤誰問戎王包馬革槁街不鏤郅支頭將謂漢家輕首馘陳湯血戰未封侯張猛韓昌何足責

上元夫人詞

七月七日夜王母降漢宮上元何夫人儀衛略與同頭作三角髻年可二十餘身著靑霜袍坐擁紫霞車九云夜光冠六山火玉佩斂袂登殿階進向王母拜王母坐止之呼與共良防翩翩三靑鳥飛來緑窻歇口銜七蟠桃甘脆勝冰雪劉郎非仙器內欲未防絕懷核欲種之開花待桃結一桃九千年徒爾縻歳月上仙啞然笑忽逐防云滅

托孤行

河間有異女其气上成云望气往求之乃得拳夫人夫人雙握固見帝卽披伸生子鉤弋宮立名堯母門一朝忽被譴割愛非無恩子少母且壯亂階人所聞君王顧大計牽去不容存拓跋踵遺範胡姬埋禍根司馬受寄托弱兒終被吞乃知宣室畫僅有霍將軍

燕燕吟

燕燕在昭陽昭陽勝未央黃金塗地限白玉防椒房燕燕情無已專寵恩無比啄死漢皇孫占斷張公子【名放富平侯】哀哀許美人戚戚曹宮使綠綈方防赫蹏書【赫蹏薄小紙也】天道好還須記取

折檻行

師傅不言事國柄歸五侯賢哉槐裏令抗疏謁宸旒願請上方劍先斷佞臣頭狂直不畏死甘心地下游大呼攀殿檻壯气驚千秋禦史將云去將軍拜不休君王意亦解折檻不容修表表直臣節漢廷無與儔

東門行

東都門外今古稀東宮二傅同日歸百官祖道設供帳勑賜黃金作酒貲歸來日日防親友盡賣賜金買醇酒白頭剛傅【蕭望之也】空勞勞一杯鴆羽不就獄愽得君王祠少牢

董舍人【董賢哀帝寵之】

蓮箭銅壺催日晷舍人走報天顏喜日驂鸞駕共裀慿夜直龍牀同臥起雙闕罘罳立冢塋洞口重殿營軒楹珠襦玉匣賜祕器錦闌綈檻塗丹靑金剪落衣龍袖防黃腸刳柏禦棺成合門貴寵專天眷內筵屢上麒麟殿元舅徒爭城邑封天子已師堯舜禪古來喪邦由女色籍閎韓鄧多男徳司馬何爲位獨尊曼柔便辟能傾國【王莽】白髮大師躬拜塵【孔光】病兌中郎堅避姻【中郎望之子蕭咸也賢父恭嘗爲子求咸女咸避】臝屍未入圜扉裏漢業潛移王巨君【巨君王賀女爲元帝後】

聖女謡

陰爲陽雄天道【闕】元城郭東君莫語繡衣禦史活千人【王賀】火土相乘生聖女六百四十又五年漢家大業歸齊田夢中誰報滿輪月尢物禍人天使然【闕】諸子多女徳丙殿目成意相得畫堂良夜太孫生兄弟五人俱食邑日月無光黃霧昏諫書終莫奪天恩兵權國柄遞相襲四世母儀培禍根黃耉龍鐘容色槁銅壁鬼符誇壽考黒貂徒守舊家風【太后令官屬黒貂用漢臘】白玉已虧傳國寶君不見持詔籌行槁棷析關逾墻走不休君如不信西王母試看門樞亦白頭

昆陽行

天囚行屍聚蜂螘新市平林健兒起白水眞人應讖文舂陵子弟持弓矢切云髙冠【闕】錦袍朱旗白馬靑龍刀漢官威儀喜復見下視赤眉銅馬【闕】

長驅宛鄧摧枯葉夜火軍書連奏捷八千驍果獨鏖鋒誰道將軍平日怯司徒司空雙將兵百里晴雷鼙鼓聲長人壘尉不防壘四十萬人同日崩昆陽城濠水流血六十三家謀議拙象犀瞑目虎豹蹲疾雨狂風天降孽司徒授首司空奔長安四靣兵云屯承明殿裏目避火敬法闥前誰斧門君不見防鰒魚讀兵書漸臺勢促將何如天符金櫃不復驗侈口蹷頥終就誅��之衣虞舜匕按圖旋席猶逃死七珠斗柄不掩身劉秀明年作天子

井底蛙【公孫述】

淸水令井底蛙鸞旗旄騎稱警蹕垂旒佩玉登龍車不知天下本一家雌雄未決胡矜誇井底蛙井中小堂堂東帝天日表南廡岸幘彼何心都市單衣笑君鉸君不見故人共臥嚴子陵一夜客星侵帝星何嘗解作木偶形

彊項令【董宣】

夏門亭東數公主格殺蒼頭如殺螘一言回天天亦喜縱奴殺人何以理擊頭流血臣所甘俯首頓地臣所恥賜錢三十萬分須不私己彊項縣令今豈無不遇明君空箠死

跋扈【梁冀】

乘氏忠侯骸未冷癡兒遽起專宮省使者彈章十五條極惡猶遺進湯餅夏門亭外迎鸞車嘗侍私謀定蠡吾寃刑誰復捄李杜公議徒然唾趙胡將軍權勢迷天日天富淫人天益疾白鵠書生獻佞詞絳帳名儒才掌筆長史忠言若不聞故吏諫書何足云佩刀夜落議郎省日食明誅言事臣埤幘獄冠異巾服彈碁挽滿俱精熟兔園羽蓋鼓吹喧喚起花奴陪蹋踘連房奧室相對街飄飄雲气如蓬萊黃金白玉充藏室門外車聲聒旱雷土山千里九折阪臂鷹走馬歸來晚誰盜千金十斛珠坐使良民喪貲產守藏婢監宅奴奴何幸婢何辜羽林奪劍不論罪歳余又贖張尙書口吟舌言剩積惡目鳶肩不逭誅君不見墮馬髻折腰步愁眉一旦濕啼妝蓋世榮華逐飛絮七君三後六貴人將校尹卿同日僕家財三十萬萬充王府爲謝皇家戚裏賢勿效將軍懷跋扈

黨錮獄【漢桓帝延禧九年殺成瑨等並黨人】

黃門貂璫乃專殺生內干心膂外典政刑樹立饕餮傾防忠貞牢修一紙四海俱驚使者四出捕逮縱橫囊頭五木拷掠笞榜詔獄慘酷有寃誰聲賢哉賈長奮袂西行网羅解張大禍防寧云胡諸公旣哲且明不晦其光尙貪美名卒蹈大戾自殞厥生乃有君子龍蛇潛防匪惠匪夷靡榮靡辱不近軒冕不罹桎梏茂樹郁盤爰托我屋

誅宦官【漢靈帝建寧元年太傅陳蕃等奏誅宦者曹節等不果俱被害】

太白入房天示儆上相上公俱有眚侍中已奏天官書北寺獄詞猶上請五官令史發奏章姦謀夜召共與張尙書詔版出脇筆一十七閹心計長白頭老翁短才術拔劍突門肆呼叱門生官屬務相隨誰解盡言箴八失嗚呼太傅死將軍誅洛陽都亭集血顱宗親賔黨一日屠朝廷大柄歸閹奴胡爲何國舅【中平元年何進誅宦官張進等又不果被害】不肯鑑前車又向嘉徳殿前防屬鏤誅宦官良可乎

千里艸謡【董卓】

靑靑千里艸荒徧長安道軋軋【闕】車金花蓋飛皂天子任廢置公卿聽呼召生殺擅大權刼殺甚羣盜築塢髙埒城埋金動盈窖司徒展祕謀義子奉密詔逆屍不待燃臍炷自堪照乃知董公力驅除付姦操

一棲謡【獻帝興平二年郭汜李傕刼帝入其營】

一棲不兩雄治兵日相攻北營【李傕】刼萬乘南砦【郭汜】質三公祠鬼淫祠下朝王葦箔中上供牛骨臭賜質馬錢空夜火焚行殿妖氛貫紫宮鳴錐驚輦轂飛矢射簾櫳天子猶徒步何人敢騎從顚危防東澗狼狽走新丰皇極災頻煽朝廷塵再防誰能爲此禍宣義是元功

大礪謡【公孫瓚以此謡徙鎭易積谷休兵以待天下之事後袁紹攻敗自焚死】

燕南陲趙北際中不合大如礪惟此中可避世移易鎭築易京廣積谷多屯兵閱世變待時平大柱折隊道裂樓櫓傾骸骨爇白馬義從不自亡誰爲劉虞洗寃血

梁父吟【武侯成就關張勝晏子殺三士多矣故反其詞】

伏龍隠南陽髙臥久未起不肯渡長江焉能渉漳水炎炎火絕卯金刀巍巍土王當塗髙種瓜兒子不力戰織履郎君無地逃防龍一起捍坤軸雄據西南成鼎足十年汗血戰黃五出王師爭九六萬人之敵兩熊虎百戰辛勤事行五河南河北謾稱雄不得袁曹一丸土伏龍才起帝業新千古君臣魚水親遂使眞龍全羽翼風雲成就二將軍

南飛烏【曹操】

南飛烏尾畢逋白頭啞啞將眾雛渭河西岸逐野馬【破黃巾也】白門東樓追赤兔【擒呂布也】冀豚【袁熙】荊犬【劉琮】肉不飽展翼南飛向江表江東林木多俊禽不許南枝三匝繞老烏莫侮髯郎小髯郎詎讓老烏老東風一炬烏尾焦不使老烏矜觜爪老烏自謂足姦狡豈信江湖多鷙烏捽烏頭啄烏腦不容老烏棲樹枝肯使蛟龍戲池沼【赤壁之戰】釋老烏未肯搏紫髯大耳先相攫河東老羽云外落【雲長死】老烏巢成哺銅雀

合肥戰【當陽阪能以窮兵拒曹操逍遙津不能以合師抗張遼寧統諸將不及飛逺矣

賦合肥戰】

合肥戰戰甚力蕩冦將軍持銳防【甘寧】紫髯郎君馬飛空【孫權】江表虎臣俱辟易君不見瞠目橫矛決死戰【張飛】百萬曹兵莫敢逼止啼之威未爲特惜矣江東無令徳

縛虎行

白門樓下兵合圍白門樓上虎伏威防尖不掉丈二尾袍花已脫斑斕衣捽虎腦截虎爪眼中視虎如貓小猛跳不越當塗髙血吻空腥千里艸養虎肉不飽虎饑能噬人縛虎繩不急繩寛虎無親座中叵信劉將軍【先主】不縱猛虎食漢賊反殺猛虎生賊臣食原食卓何足嗔

獵許行【關羽】

老髯古義勇望蓋取顏良況玆遊獵時獵操如獵獐桓桓劉將軍度量符髙皇帝王討賊有大義豈與蛛蟊爭小智丈夫成敗皆聽天利鈍兵家乃常事髯郎勿用苦相尢飄颻江渚吾何憂

成子閣防【諸葛恪】

越椒滅若敖伯石喪羊舌生子縱多才禍福未可決藍田產玉信佳兒剛戾自用誰能醫西朝大志不易繼【西朝蜀也恪乃諸葛亮侄欲繼其出師表之志】東關小勝何足奇大臣未附主少國疑呂侯有深戒一事須十思【呂岱戒諸葛恪曰世方多難子每事必十思】豈宜履敵庭千里勞戎師新城一剉不自谷【張特守新城恪攻將防特紿之曰明早送降恪從之緩其攻特夜補其闕遂攻不下】歸來憤色將誰移虹繞輿犬銜衣水腥血臭知不知獨不聞童謠云蘆葦單衣篾落於何相求成子閣

費尙書【蜀費褘被魏中郎郭循刺之】

尙書秉國樞詎宜矜有餘縱不愛身須愛國富兒尙保千金軀來敏棊【魏曹爽冦漢中勅褘救之來敏詣褘別求圍棊褘無倦色敏因曰公必能辦賊】張嶷書【嶷嘗致書於褘引岑彭來歙爲戒欲褘防循褘不從故被害】嗟哉二子多良圖尙書何不置之左右隅西平之子何足誅

夕陽亭【晉裴楷惡賈充薦充督秦涼諸軍充問計於荀勗曰辭之實難獨結婚太子可

不辭而自畱矣充妻遂賂楊后左右納其女成風果畱不遣】

百官供帳紛營營夕陽亭西誰逺行充閭之子專閫鉞仗節萬里西南徵結婚一語聾天耳旣鑿凶門行復止衛家五美空善評姦謀仍落三豎子君不見鬼公怒攝項城軍殘喘聊延衛府勲枯木劍鋒金屑酒天刑猶脫廣成君

玩鞭亭【晉王惇在姑孰明帝出看惇營惇夢覺逐帝帝以馬鞭與老姥及追者至問姥

玩鞭帝遂去追不及】

畸烏壓營營作聲紅光紫電圍金鉦黃須小龍馬上笑白首饑豺夢裏驚老奴怒擲瑚枕追兵起合琉璃井巴馬東歸疾似風道傍遺糞如冰冷健兒空玩七寶鞭荊臺老姥功誰傳

孟參軍【孟嘉】

孟嘉盛徳士而有敏贍才觀其言動間正順不可階𨿽云善酣飲亦不傷雅懷以此得聲譽何必狂與乖

五湖長【桓元後僭號楚被都防馮遷斬於枚回洲傳首梟於大桁】

父爲九州伯兒作五湖長父子共一轍相繼猶影響老奴首領幸爾全豎子凶逆那可言流芳本不願百世遺臭竟能傳萬年五湖長晉之賊總百揆稱相國封十郡加九錫坐南面以貞扆竊神器而攺歷司徒奉璽綬萬乘讓宸極永始建新元僞楚承金徳百官勸進稱聖明龍牀后土爲之傾艸間英雄興甲兵龍行虎步見者驚大言欲俟關河平行宮起居注未成義兵已破潯陽城漢中遁舟胡可到回州短刃遙相迎楚王楚帝幾日榮血顱糢糊梟大桁

舉幾行【南宋劉太子劭殺其父義備兵入合殿義隆舉幾捍之五指皆落】

含章殿前玉像毀畫輪車發宮門啟逆刃鏗鏘五指紅衛兵夢醒烏皮幾五州屯將不舉兵無復人間有人理裁弟事易裁兒難謀及婦人何足嘆江芊漏言宮甲起【楚太子商臣弒其父靈王】君王不記請熊蹯

冦天師

天師元是嵩山生挺身起繼張道陵嵩髙山頭遇老子親手自傳圖籙經北方眞君開太平天師亦出臣朝廷平生不好莊老書當時只賢崔司徒柰何獨執弟子禮膜拜甘作天師奴上靈命不可孤牲牢玉帛走道途重壇五層淩紫虛日中防設千人廚顯揚新法終何如君不見司徒不救謗國誅眞人亦罹凶刃屠平城道場成茂區天宮靜輪何可誣

髙令公【元魏髙允爲人內文明外柔順崔浩嘗譏其乏矯矯風節及浩得罪聲嘶股栗不能言允申釋是非辭气淸辧其矯矯者勝浩多矣嘻人固難以外貌識也必歷患難而後見予疾夫今之外以玉馬自衒而中實不然者賦令公辭以傷之焉】

珷玞矯矯玉以璞兮駑駘矯矯驥踧踖兮其終也璞者以琢矯矯碌防兮又其甚也蹜者以服矯矯觳觫兮嗟人固不易知兮非朝夕可能窺也事固不可辧兮必悠久而後見也嗟乎渤海芁芁兮髙公已而去者莫追兮來者其誰

魏孝靜別六宮歌【齊髙洋逼帝禪位帝曰推挹已久謹當避遜求入與六宮

別舉宮皆哭】

獻生不辰兮身播國移永作虞賓兮命不復來獘履遺簪兮古人所思況玆六宮兮豈一嬪與妃玉體其可愛兮黃髮又奚可期出雲龍門以悵望兮固十步而九回彼永言以見貽兮淚浪浪其爲誰

梁簡文飲酒歌【侯景弒簡文以絕眾望使王偉等進酒簡文知其將殺已盡醉

而寢偉進土囊壓殺之】

龍爲魚兮宗社移位旣禪兮公復何疑此酒可盡兮飲不辭卻手琶兮推手琵四弦嘈雜兮聲急調悲不圖爲樂兮至於斯

龍光殿【梁湘東王繹繼立號世祖孝元帝一日嘗講老子於龍光殿魏於謹入江陵執

之囚於烏縵之下】

赤气幹北斗太陰犯天王天道信可懲人事關興亡柰何龍光殿戎服講老子談縱精致不救烏縵恥介馬不習騎死矣獨目兒

胭脂井【陳後主】

胭脂井瑪瑙甃琉璃欄黃金轆轤銀綆寒桃花小波下無底雌龍古怨沈紅水妖姬不作井中鬼玉樹飛花落如雨

鴆酒來【隋煬帝】

鴆酒來鴆酒不來白練來夜觀天象文帝座疑有災雍州破木不可作龍船萬里浮龍骸丹陽築宮事已晚流珠堂下凶門開佳城不受漆牀版臭土竟污吳公臺騎牛小兒空有意【李密】龍鐘老父徒興哀鴆酒來白練冷蕭娘不墮燕支井玉掌空摩長脰脛三尺天戈全項領

玉笥集卷一

欽定四庫全書

玉笥集卷二

元張憲撰詠史

太子建成胡馬駒行

昭陵六馬平羣雄胡駒西來歸春宮春宮飽養叱肥腯豈識天防上將人中龍胡駒猙獰善踶囓不逐秦鹿空三蹶不學拳毛騧美良川下追金剛不學什伐赤虎牢關前擒夏王隨風逐電日千里百戰馳驟無與當靑騅拔箭吻帶血黃驃突圍毛裹鎗玉驄露紫競神俊畫圖想象猶龍驤西府眞龍正宸極東宮華廏生荊棘昭陵風雨夜聞嘶六馬功成化爲石胡駒老去空伏櫪

代魏徴田舍翁詞【並序】

鐵厓楊先生以殺田舍翁爲文皇根心語蓋徴好直諫忤意者數矣是必有弗堪其直者故怒曰防須殺此田舍翁不覺其言之出口也此則是也然謂徴東宮臣節之虧故爲太宗所薄而呼爲田舍翁者此則非也始徴入關無所知名乃自請安集山東招徠李勣髙祖授以洗馬與王珪同僚東宮者官也非臣事建成也徴勸建成早除秦王者是徴盡其職非所以取憾於文皇也文皇亦不以是憾徴也建成死髙祖命東宮齊府官屬盡聽秦王處分則徴安得獨背勅旨而死建成之難乎徴天子之臣非東宮私臣其事太宗不得謂之虧臣節也故太宗謂長孫無忌曰徴珪盡心所事故我用之長孫後亦曰妾亟聞陛下稱重魏徴不知其故觀此則知太宗決不薄徴決不薄徴而有田舍翁之語何也蓋徴貎不逾中人而舉止疎慢則徴得名田舍其以此與𨿽然此語徴不知也徴知必有詞使太宗果殺田舍翁翁必乞一言而死決不緘口就戮也其以長孫後諫而意恱亦以後言婉而有理故曲從之然其殺徴之意未嘗不根於心也他日疑其黨侯杜怒其錄諫艸而徴已死無所泄憤故停叔玉婚僕所撰碑也嗚呼徴幸而不在若在則恐不免爲忠臣矣夫盧祖尙死於朝堂張蘊古死於刑獄李君羨死於圖讖劉洎張亮死於誣謗孰謂太宗不忍於殺徴也徴能入夢於太宗而不能自明其事故代田舍翁詞補徴諫錄云

臣本山東農臣誠田舍翁臣以隋末亂出仕蒲山公蒲山愎諫自用故臣言不用臣計不從百萬糧一日盡百萬眾一夕空力屈事去歸山東臣義不忍棄故土事仇充相隨西來朝眞龍先帝不臣識大臣不臣通故臣上書自請安山東山東歸皇圖授臣洗馬之職在東宮東宮多不徳兄弟不相容臣教太子剪黒闥親元戎又教太子除陛下太子不臣庸太子旣死先帝命臣聽陛下處分臣安敢效匹夫小諒自與逆黨同陛下以臣盡心所事赦臣死罪除臣祕書登臣政府爵位崇臣於是感激時時進諫開皇衷陛下幸而時聽臣言以致四海太平年谷丰使陛下功徳及堯舜則臣心喜小有過失則臣心忡是以不四年中而有三代風陛下初年誠心聽諫故天耳聰今聽諫不逮昔故天耳聾往以未治爲憂故人心恱今以旣治爲安故威徳隆往日用臣言賜臣以黃金甕天廏驄輟殿材搆臣屋與墉今日以人言僕臣墓碑停臣子婚爲惠胡不終喜臣則謂臣嫵媚惡臣則詈臣田舍翁陛下不宜以喜怒毀譽損厥躬臣薦侯與杜謂其才略雄臣豈阿黨預知其終凶臣錄諫疏艸前後三百封欲使後世知陛下能聽諫致時雍豈欲賣直歸過爲已功避嫌焚艸徒足恭臣幸而身先朝露使臣不幸恐不免隨比干侶龍逢獨不記臣言良與忠胡爲乎防須殺此田舍翁田舍翁豈畏死但惜陛下旣殺張亮又誅劉洎剪刈大臣如刈蓬臣不願陛下祠少牢立僕石但願陛下養气質除內訌毋以喜怒存諸胸大臣無災帝徳穹社稷無虞王業鴻千秋萬歲爲唐宗老臣不諱田舍翁嗚呼老臣不諱田舍翁

檛馬詞【武氏之讖太宗欲盡殺宮中疑似者而才人在側不疑也豈非蔽於色與武氏又能以柔言令色事帝帝固不疑之檛馬之言天誘其衷使之自露芒角千載之下使人聽其言猶凜凜有英雄气其志必不減髙歡也而帝不悟方且壯之嗚呼何物女子如此勇健之語徒能發之於李君羨甚矣聲色之蔽人也文皇且不免況雉奴之懦者乎】

河東女兒年二九欲取鐵檛檛馬首雄心詎減賀六渾何事君王不驚矁獨不記女武主在宮中機預泄李淳風淫心濫殺五娘子聲色蔽人無不聾

聖母神皇詞

東風未燥昭陵土感業尼稱天下母【則天】唐室山河忽變周李氏兒郎更姓武洛水泱泱出寶圖黃金爛爛鑄天樞五王不入迎仙院二豎能忘受命符君不見漢家元後號文母廟食從來侄祀姑

匡復府

揚州都督開三府十萬彊兵猛如虎駱生長檄魏生謀大義精忠照千古山東豪傑望旌旗蓄縮江淮立伯基莫指金陵圖王气石梁鴉噪髑髏悲

桑條韋

英英武媚娘競行新樂章洪音入周廟誰復歌堂堂若若桑條韋雅制勞奉常女妖重疊起兒婦繼姑嫜公主賣美官墨勑斜封長昭容持大秤榮辱隨低昂防籌煩玉指握槊穢椒房功臣不脫死元子亦罹殃潞州別駕不發憤神器遽能歸相王

機上肉

機上肉禍之胎幽求先見孰與並季昶獨斷眞奇才去艸不去根噬臍已無及十死鐵劵不逃刑五部空王難久立君不見曵竹槎飲葛汁漢陽白髮老不歸瓊州碎骨人誰拾機上肉能幾宿尙記漢家夷產祿羽林大將蓄奇謀三尺短刀門外伏機上肉終自毒

玉眞仙人詞

玉眞何仙人唐帝之愛女願辭湯沐邑削號去公主頭戴九云髻身著六銖衣甘居石寶洞不戀繡羅幃夜枕白雲宿朝乘紫電飛登天謁王母渡海尋江婔天鼓夜作響玉池晝生肥眼角有時方童顏當世稀乃知皇姑娣不是壽王妃

天寶詞

林甫官朝日韓休罷相時新臺初納婦興慶又生兒玉柵籠鸚鵡金盤進荔枝內前車馬亂無地避諸姨

雙廟詞

睢陽戰敗血飄杵力屈猶思爲厲鬼元祠前哭一聲朝食愛姬暮羅鼠唐家宮殿秋艸生二十一陵如掌平獨遺雙廟門前石日有行人來系牲

神雞童

神雞童解雞語靑年十三動人主雞坊小兒五百人指揮進退皆由女雲華雕翠聳寶冠白綉羅襦耀金縷振木鐸麾玉麈率雙雄分兩旅導立羣雞皆有序左雄巍冠滴紅藍右雌彩翮翻花羽短咮磨鐵吻鋼鉤礪銅距怒頸刺蝟張老拳雙鶻舉彊者昂藏弱者僂龍顏一笑爲君傾賜賚金繒多如雨劍尖跳筸頭舞防丸兒走繩女教坊百伎皆色沮君不見千里束封隨軟輿父死歸葬天恩殊縣官具葬器役夫挽喪車乘傳洛陽道走馬長安衢奪情起復不暫置明年防駕驪山隅寵榮富貴世莫比何必宋宗勤讀書

大腹兒

麀巫夜禱軋犖山淫光下爥穹廬寒栁城胡兒不敢睡四野惡聲啼狗肝豬龍怒磔老梟腹鱗甲粗疎頭角禿婪酣大肚三百斤偸得眞龍半分福平盧寶刀未發硎範陽氊帳先潛形金雞口吐東北赦靑騾蹄作西南聲鳯凰池荒金鏡破獬豸臺傾胡眼大東風野鹿嚼楊花白日妖狐登禦座華淸玉甃湯作泉洗兒果撒黃金錢並刀剪防十六幅錦棚壓碎宮娥肩象牀夜冷嬰兒哭豬龍爪破金訶玉香齦不痛荔枝漿雄心已飽雞頭肉長安天奪蜜口臣銅頭鬼鼓漁陽塵赤心一夜變胡腹二十四郡都無人潼關夜漏雞聲早馬嵬坡下冰山倒劍門西寄杜鵑巢練帶玉環埋翠艸嘉山土門勤戰功豬兒帳下屠豬龍旄頭星落大腹破機上鸞刀一尺紅

偃月堂

丞相總朝綱謀深偃月堂腹中有長劍不用夜遷牀

射塔謠

南八男兒忠義腸一死不負張睢陽救兵不出嚼指傷天箭射塔塔欲僵男兒姓名千古香栁碑自與長淮長

陳濤斜

陳濤斜四萬義兵焚牛車東靑阪再戰南軍俱不返兩書生一琴客敗軍蠧政誰之責君不見閬州丹旐歸來晚魚飡預定玆板

白衣山人【李泌】

白衣者山人黃衣者聖人聖人起作中興主山人出爲謀略臣王師尙未誅安史何事山人先納履學仙本不爲長生且向牝雞逃一死黃瓜臺下黃瓜稀黃衣復國靑騾歸飛龍廏使交鎖鑰天下之事無可爲白衣不復入京國歸食衡陽三品食芋頭飽啖懶瓚殘畱取遺謀匡代徳

李五父【李輔國】

靈武儲君奮潛邸飛龍小兒乘勢起大權世襲脫靴翁從此門生視天子閹佞職本黃門郎抵用收權生禍殃中宮狡計殺張后西內禁兵遷上皇李五父唐之悖天刑不正市曹誅半夜盜鬼偸首骨門生不忍丑屍分賜葬恩酬定策勲

奴材【郭子儀嘗言吾家之子皆奴材也】

天子聾家公將軍軟節度汾陽五福人莫如猶恨西平生阿愬令公能以功名終膏梁遺防生八雄幸有曜兒稱孝謹如晞如【闕】皆妄庸郭家子𨿽奴材都虞侯戴頭來尙書畱後轅門開尙書若斷老兵首郭家之子眞奴材

藍面鬼【盧杞】

藍面鬼內狡獪外願慤人言鬼姦邪天子殊不覺藍面鬼肆讒毀二帝四王相次起矯情𨿽蔽中皇君至論焉逃鬼穀子中書令公獨先知朔方節度由女死忠貞不學先中丞血面能令魯公防

新店民

新店民何不樂歳丰谷稔可作懽吏格詔書恩不渥九重深下民賤咫尺天威情不展幸由田獵及芻蕘又不深謀思及逺太陽苦被浮雲遮何不謗木肺石開南牙廣恩沛澤被天下無事獨復光奇家

桐葉嘆

涇卒生奇變狂奴夜犯宮渭橋頻力戰魯店冠元公禦史情𨿽切先生志不同掌心桐葉破千古恨難窮

樊段嘆

倒印召追兵拔笏擊賊首表表段司農忠壯古無有艸開復仰藥不如先斷手何事樊太常殺身且遺丑捨生固不易處死良獨難但看安不安偶因樊志喪愈覺段心丹

弔裴晉公

客散午橋莊人空綠野堂涼臺風罷扇燠館月侵牀慷慨平淮節淒涼別墅觴疇咨張國勢誰爲整王綱邁爽虛神觀堅貞折棟梁四朝全懿徳五子繼恩光用捨關輕重華夷仰聞望皇程才睥睨牛李又跳踉鐫詆𨿽無害浮沈大可傷元和猶負謗寶慶固難量侃侃詞臣疏勤勤諫苑章聖心存眷顧天意幸聰朗險矣非衣讖危哉第五岡腐憸鋒莫觸關子舌尢長元老𨿽云壽皇圖競不昌可憐榮配享無復坐巖廊特旨探遺奏殊恩勑防喪營塋空有地晉祀已無朋黨終軒輊藩臣竟頡頏惟遺身後傳功抗郭汾陽

柿林院

永貞天子開東邸書奕兩奴相表裏問安一語動天衷從此大權皆入已牛家之女韋家郎女專誥命郎平章書奕兩奴雙翼長書奴弄筆翰林院奕奴索飯中書堂可憐八司馬一例投南荒惜乎監國不早起奕奴明年方賜死

甘露行

甘露夜降金吾防石橊枝上明珠明金吾將軍祥瑞奏神防中尉恫疑生壁衣風吹機不祕赤棓兒郎眼中寘金輿決破紫罘罳丞相綠衫借堂吏閹屍未臭鳳鳴山節度頭落葉盤間天殺二凶天假手相公不必咎王璠

封刀行

永平殿下飛金仙洛陽白馬徧中原臺城饑鬼死不悟武徳沙汰成徒然防昌君相兩英傑大索逃丁出空穴精藍四萬盡歸官天下僧尼俱長髮盧龍節度封寶刀不爲囦藪容逋逃郎中淺見不足錄大中天子眞癡叔妄生更攺復浮屠不記長安窟室通蓋吳

餞梁王

壽春殿延喜樓梁王欲歸天子畱樓前百戱排倡優百官陪晏酬未休梁王上馬樓上頭梁王東歸天子愁天子愁梁王喜鴟梟暗移傳國璽碭山王气瓏瑽起皇后捧金巵天子歌栁枝家亡國破無多時【讀此不覺涕泗橫流恨不剸刃賊臣以快其心】河東鴉兒獨眼窺紇幹凍雀死不飛霸橋送客那得知

王銕鎗

朱晃帝中國人皆盜賊之沙陀起並世勢力相挾持血戰長河間六年筋力疲兵威日益弱國勢日益痿懦將外召侮姦臣內生欺將軍食其祿報主死不辭願以一鎗勇往濟社稷危慷慨吐雄略發憤親戎師夜火焚河梁敵人俱紛披南城竟不守拙速稱神奇藐視太原孽聲聲呼小兒良猷未及展庸君先見疑左右盡側目逐之惟恐遲竟奪虎熊旅付彼河上癡卒畀保鑾隊殉君忠壯屍丈夫頭可斷豹死固畱皮𨿽曰置身錯大節終不隳蕭條滑州寺遺象父老思禍亂五十年置君如奕棊爲臣死國難此義無人知五朝八易姓主死臣不悲不意武夫中有臣能若斯豈無長樂老爵位榮一時縱保兔園冊至今天下

李天下

沙陀一夜鴉兒死夾寨堤邊黃霧起三枝誓箭掛馬鞍誓與先王刷遺恥六年河上幾辛苦才得河南一丸土盧龍悖子𨿽剖心耶律敵人猶未虜櫛風沐雨壯志荒傅粉塗朱樂未央癩梟本爲太原孽驕子都化邯鄲倡歌吳歈習趙舞吹玉笙擊花鼓十萬貔貅介冑雄三千粉黛煙花主呼優名李天下龍頰輕批面如赭法刀不斬敬心磨鏡破銅光解如瓦魏州總管著柘黃門髙流矢生金瘡劉尼不進銀瓶醴鳳瑟鸞箏殉龍體君不見銕鎗將軍有先知鬭雞咬犬呼小兒

金牀兔

兔子上金牀閉門作天子日從日上生竟促明年死大鳥名鸑鷟四目而三足聲聲呼盧平羅平赤公族碧楮降朱文赤光耀金虺本圖南越榮翻作西江鬼順天者昌逆天亡南金越綾從多藏八都副使拜尙父四世相承吳越王羅平髑髏悲血光

申伶兒

黃金鐘眞珠酒弟飲此兮千歳壽眞珠酒黃金鐘兄分飲兮壽當與弟同兄不飲兮弟愈恭兄色變弟心疑弟不退兮兄無辭申伶兒起合雙金巵一飲漬腦死莫醫置不知願全紫荊樹莫忘棠棣詩

陳橋行

唐宮夜祝邈佶烈憂民一念通天闕帝星下射甲馬營紫霧紅光掩明月殿前防檢作天子方頤大口空誅死重光相蕩兩金烏十幅黃旗上龍體中書相公掌穿爪不死不忍祕鴻寶畫瓠學士獨先幾禪授雄文袖中艸君不見五十三年血載塗五家八姓相吞屠陳橋亂卒不擁馬撫掌先生肯墜驢

金櫃書

約誓書金櫃藏不鑑柴家幼兒祚不長弟兄子侄相繼作書記署名傳晉王金櫃書藏禍府肘腋奇凶起慈母深宮燭影夜無人漏下嚴更天四鼓寡婦孤兒不敢啼戳地有聲金柱斧太平王子著龍衣定防元勲孰敢非藝祖有靈君莫急朱牌金字火羊飛

澶淵行

鐵馬遼軍飲河水三關要地平如坻諸城閉壘百僚驚西幸東巡議蠭起相公峙立不動搖忠肝義膽淩雲霄親徵雄謀出獨斷孤注一擲先得梟澶淵城上黃旗入萬歳聲中河水【闕】神弧半夜發牀機天殺蕃酋蕃母立蕃兒進退兩成禽可惜君王不追襲不追襲失天賜銀幣年年勞奉使冠履從玆顚倒置君不見未和天尊多善柔懶將一矢射岐溝嵗輸二十萬匹絹不愽遼兵一顆頭

瑤華後【郭氏】

君不見明道時美人爭寵皇后危外廷議起呂丞相內殿釁結閻都知爪痕龍頰有實迹賜號猶得稱仙師美人之寵尋亦衰又不見紹聖中婕妤淩後禮不恭用事擠挑郝內侍順旨迎合章相公妄興魘魅卒無驗詔獄慘酷寃血紅婕妤正位名號崇瑤華兩後轍迹同郭后不歸孟後生還宮天刑不殺侍毉賊地下仁皇媿哲宗

哀熙寧

熙寧天子仁如堯熙寧相臣姦如梟【王荊公】心管商口防臯朝保甲兮暮靑苗三司條例分牛毛祖宗制度皆動搖百年流毒毒不消嗚呼仁皇有意安天下悔不十年相司馬南方聖人眞土苴

紹述謠

紹述復紹述賢材一時出壞盡祖宗基遂得姦臣術

悲靖康

悲靖康一主戰百議和括金銀搜馬騾不將一矢射彊敵奉使往來如走梭靑城車駕不復返玉緝金支皆渡河君不見幸使橋才六馬呼二酋話香火

一綱謠【李綱】

一綱舉萬目張建炎帝開重光首竄賣國牙繼誅易姓王募軍買馬事戰備誓爲吾君復舊疆忤汪黃七十五日中書堂奉祠已落張公章【浚】嗟乎一綱去萬目弛敵馬長驅飲江水張公督戰方未已張公督戰方未已

嶽鄂王歌

君不見南薰門鐵鑪步神矛丈八舞長蛇雙練銀光如雨注又不見鐵浮屠拐子馬斫跮鋼刀飛白霜貫陣背嵬紛解瓦義旗所指人不驚王師到處壺漿迎兩河忠義望風附襄鄧荊湖唾手寧朱仙鎭上馬如虎百戰經營心獨苦賜環竟壞回天功捲斾歸來臥樞府錢塘宮殿春風輕嬌兒安宴醉未醒徒令功臣三十六舞女歌兒樂太平虎頭將軍面如鐵義膽忠肝向誰說只將和議兩封書往拭先皇目中血將軍將軍通軍術君命不受未爲失大夫出疆事從權鐵馬長驅功可必功成解甲面赤墀拜表謝罪死不遲惜哉忠義重山嶽智不及此良可悲烏乎肆讒言加毒手申王心循王口蘄王湖上乘驢走五國城頭帝鬼啼金人相酌平安酒

悲建紹

張都督殺曲端關中斷右腕中興天子無相干秦丞相陷嶽飛江左長城墮中興天子知不知鐵象馬精忠旗羅索望風走烏珠搵淚歸旗折馬斃事可悲君不見竄李綱死宗澤可憐建紹同轍迹中興中興良可惜

冷山使【洪皓】

冷山使者蘇武流仗節不畏敵國囚冷山八月雪成丈四月五月猶氊裘土人畏寒不敢出使者甘居十五秋戎王聚落不滿百土廬氊帳風蕭索采薪乞食教胡雛嚙雪嚼氊籌漢防歸來館閣席未溫一斥南荒九年謫天之報公何偪側君不見兩樞相一侍臣天之報公不在身

韓太師

黃袍飛著嘉王體閣門知事從龍起經筵侍講倡優定防宗臣【趙汝愚】永州死諫司臺憲鷹犬多擊搏忠正收讒阿何劉明沈奮牙爪五十九賢投网羅北珠冠子髙一尺十四夫人分寵席行燈午夜閙元宵京尹【謝睪】明朝轉恩澤地衣紅錦齊中堂眞珠搭當生明光大臣排列賀生旦進奏文移行四方太師權重專天眷邊釁胡爲起徵戰威行宮省勢如山一日惡盈翻局面玉津園裏悲風生日色慘慘天冥冥中軍統制權車轂密旨一語加大刑【殺韓侂冑】天殺權姦天假手何事斵棺逺函首君王不復三世讐地下權姦堪借口

咸淳師相【賈似道】

咸淳師相專軍國堂吏館賔供羽翼諸司百職聽使令臺諫承顏言路塞輪舟五日一入朝湖山佳處多逍遙諛言佞語頌功徳邊事軍聲聽寂寥半閒堂連多寶閣歌姬舞妓相懽樂十年國勢盡傾摧猶謂師臣堪付托師臣師臣躬督兵珠金沙頭羅一聲十三萬人齊解甲寡婦孤兒俱北行君不見黯淡溪流東復東木棉花開生悲風師臣不忍馬革褁厠上有人能拉胸

從容堂詞【江萬里】

朔風翻大江吹僕碧油幢懦將爭投欵姦臣竊去邦從容堂上鬼節義獨成雙更有熊湘閣全家死不降

厓山行

三宮銜璧國步絕燭天炎火隨風滅間關海道續螢光力戰厓山猶一決午朝樂作兵合圍一字舟崩遂不支檣旗倒僕百官散十萬健兒浮血屍皇天不遺一塊肉一瓣香聞海舟覆猶有孤臣臥小樓南面從容就胡戮

玉笥集卷二

欽定四庫全書

玉笥集卷三

元張憲撰古樂府

古有所思行

我思古之人兮不可從乃在黃土之底靑編之中靑編幾帙載名姓黃土萬冢埋英雄重泉黯黯隔白日宰木颯颯生悲風我𨿽有語誰爲通皇天不肯惜人物百年轉眼如飄蓬秦皇漢武气焰蓋一世彭殤邱跖俱成空黃帝升鼎湖橋山葬遺弓虞舜死九疑鑾輿不還宮明王聖主只如此紛紛二子螻螘二女泣兮湘竹斑羣臣歸兮弓劍閒弔古昔兮望逺見江上之靑山白玉槨黃金棺千年滯魄生辛酸功名震主亦閒事不若樽前且破顏

從軍行

從軍天目山走馬臨安道𨿽不著戰士鐵鎖袍亦戴趙公渾脫防金鼓震四野秋風吹三關將軍不尙殺士卒何時還白露下靑艸髙樓多怨思杵聲空入夢誰解送徵衣三軍糧食盡將士衣裘暖女且拾橡栗我欲醉弦管楚王挾纊越子投醪同功共事均苦分勞入參謀議出事弓馬黃石之言聽者蓋寡

雉子斑曲

雉子斑雙雙起錦膺繡頸斑斕尾十步一啄粟百步一飲水雌逐雄飛雄隨雌誓不願拘攣生寧求野鬭死野鷹昨夜下蒿藜搦雄飛去雌獨歸雉子斑忍分離辟邪伎作鼓吹悲

行路難

行路難前有黃河之水後有太行之山車聲宛轉羊腸阪馬足蹭蹬人頭關白日叫虎豹腥風啼狗肝拔劍顧四野使我摧心肝東歸旣無家西去何時還行路難重咨嗟乞食淮陰市報仇博浪沙一劍不養身千金徒破家古來未際皆紛拏行路難多岐路馬援不受井蛙囚範增已被重瞳誤良禽擇木乃下棲不用漂流嘆遲暮

擬招

以我美姝易彼紫騟裝刀頭兮飭箭廚西蕩秦隴東淸荊吳擬立功於不朽任市人之揶揄客有忘君背國竊祿而活者亦何異食混之鼠穴墓之狐厭見窮猿中株於巖野困鳥脫羅於江湖吾誠不能依阿偃仰以殉世仰皇穹而號呼若乃沐浴日光廓淸天衢抑血誠憤發於所感又孰知彊弱成敗之何如豪傑兮歸來吾與爾兮良圖

將進酒

酒如澠肉如陵趙婦鼓寶瑟秦妻彈銀箏歌兒舞女列滿庭瑚案玻瓈紫絲步障金雀屏客人在門主出迎蓮花玉杯雙手擎主人勸客客勿停十圍畫燭夜繼明但願千日醉不願一日醒世間寵辱何足驚珠萬斛金千籝來日大難君須行胡不飲此長命觥劉伯倫王無功醉鄕深處了平生英雄萬古瘞黃土惟有二子全其名

行行重行行

行行重行行此別何時還風霜阻道路歳月凋朱顏層冰剝肌肉半是刀箭瘢金印大如斗積功良亦艱君看霍去病終葬祁連山

白雪吟

白雪復白雪寡儔將柰何不如下俚唱能使和者多繁囂亂俗耳寧復知謬訛五弦防南風咸韶隨逝波正聲久絕學舉世皆淫哇吾將復大雅盡掃蚊與哇後防今不在曲成誰爲歌

俠贈

趙客虎皮冠走馬章臺栁自小恥讀書吳鉤不離手千里殺讐家空中騰匕首俠累座上死嬴政廷中走屠兒貪黃金狂生終掣肘丈夫難圖名合義死不朽安得藺相如澠池一杯酒

房中思

紅象作小梳髻龍盤漆髮香泥搗守宮染透桃花骨白馬不歸來倚牀弄紅拂桂陰綠團團坐對玲瓏月

銅雀妓

陵樹日沈西秋風石馬嘶芳樽傾繐帳詎肯濕黃泥慘慘笙歌合遙遙望眼迷玉人脆如艸能得幾回啼

秋怨

雨聲繞山來撼屋風獵獵銀牀暑气消金井下梧葉胭脂墮微淚鸞鏡曉妝怯香冷紅象梳髻薄燕跕明日玉欄幹槿花飛莫蝶

火府告斗

黃巾騎馬騰紅雲綠艸細書天篆文芙蓉小冠切白玉伏地夜奏中天君灼灼桃花映羊首電繞魁昰百怪走九皇一笑帝車移銀鹿作羓霞注酒玉衡閃爍招搖光人間塵土何茫茫石家買得綠珠笑五云踏地椒壁香短衣吹秋車武子幹抱流螢照書紙虛空喉舌正司權杳杳冥冥注生死

端午詞

橊花照鬟云髻熱蟬翼輕綃香疊雪一丈戎葵倚繡窻雨足江南好時節五色靈錢傍午燒防勝金花貼鼓腰段家橋下水如潮東船奪得西船標棹歌聲靜晚山綠萬鎰黃金一日銷

白薴舞詞

吳宮美人靑犢刀自裁白薴制舞袍輕雲冉冉白勝雪激楚一曲回風髙九雛鳳篸紫玉長裾窄腰蓮步促翩翻素袖啟朱櫻金籠鸚鵡飛來熟館娃樓閣搖春暉臺城少年醉忘歸璚牕綺戶鎖風色桃樹日長蝴蝶飛傾城獨立世希有罷吟綠水停楊栁急管繁弦莫苦催眞珠賸買烏程酒

桃花夢

美人夜出胭脂井骨醉香肌春不醒去年阿防不重來獨倚晨光照芳影彩雲紅雨兩無心覺來飛去三靑禽

夜坐吟

蜻蜓頭落燈花黒瓦面寒蟾弄霜色玉壺水動漏聲幹夜冷蓮籌三十刻蓬頭兒子凍磨黒欲拾羈懷尋不得起看庭樹響風箏斗杓墮地天盤側

秋夢引

翠翹半軃雙飛鳳轆轤金井懸銀甕萬絲翠霧刷鴉光兩防秋波和淚送芙蓉帶露不忍折鸚鵡隔籠時自哢多情宋玉正悲秋故放香魂入秋夢

梁苑行

銀鱗靡靡天光晚晝出梁王江上苑修眉凝睇秋波長薄袖分香春麝暖氤氳寶鼎騰水沈寂歷宮門閉金鍵三十六竽吹紫雲露冷髙臺雙鳳逺

夏日吟

白石鑿鑿可礪齒寒泉濯濯宜洗耳六椽短屋云下眠三日南風樹頭起金刀薄切紅鱗鰉玉樽細嚼松花螘大星西下月如冰明漢南來天似水

楊花詞

東風吹春春不醒桃花杏花空娉婷萬絲剪綠暗如霧千里相思長短亭亭前女兒十六七手挽柔條背春日六街馬蹄踏黃塵雪花漫天愁殺人

食行

哤聲夜吠樊將軍袖刃一擲神血噴鴻門側盾撞衛士怒叱項王如狗蹲黃流一仰一斗吞生防彘肩何足論書生豪猛不減此燈下漆盤生劍痕

發白馬

朝發白馬津暮及陳畱縣兵事急星火驛程疾雷電左挾弓右擎箭獨飛一騎報軍書百里王城馳急變丞相鎭靜材淸談白羽扇天子蔽九重張樂絳霄殿內門三日不得朝咫尺天威無路見三十萬眾解甲降錦繡封疆成廣薦明日邊風虜騎來背城借一誰堪戰嬖幸竊魯弓姦諛賫紀甗銜璧牽羊事已非束手藩臣忘入援收淚踏邊塵含悲別宮院回首東南漢月髙淅風沙破顏靣白艸黃雲望莫窮西樓尙隔湯成澱木葉山前下馬時靑衣始悟降王賤使者來君不見

擇交難

擇交難結交易杯酒可嵗寒一言相背棄金蘭膠漆照汗靑夢魂雞黍通幽冥但慚未到張元伯莫謂人非範巨卿結交易擇交難擇交不愼生疑患方寸鬼門關對面九疑山險其心易其顏口蜜尙甘香腹劍已巑岏人生愼勿輕交歡君結綬我彈冠結交未若擇交難結交結知已擇交愼其始嗚呼叔牙王佐今豈無安得鮑子兮爲我交夷吾

隴頭曲

防馬上隴坁七日行不了回首咸陽在井中萬戶蒼蒼煙樹曉壠月照黃沙壠云低芳艸朱顏綠鬢不建功坐待星霜頭白早持漢節拂吳鉤爲君生斫隗囂頭誰能知李廣百戰不封侯

出自薊北門行

出自薊北門遙望瀚海隅黃沙落寒雁衰艸號雄狐河水血成冰土冢碑當塗乃知古戰場本是賢王都武皇昔按劍一怒萬骨枯半夜下兵符六郡皆讙呼將軍各上馬百道追匈奴羊馬滿大野萬帳收穹廬英英長平侯六騾走單於至今靑史上猶壯武剛車

北風行

北風吹胡沙客上居庸關山髙落日黃車重牛力殫土岡隠顯際百步聞鈴鸞白馬流星來上搭虎皮鞍英英鞍上郎髮拳雙頰丹竹槽駕鞭箭猿臂雕弓彎連呼客避箭箭出雙轅間客懼墮車下伏地不敢看徑前驅車去可望不可攀轉丐田野中一飽祈生還江南有少婦閉閣畏風寒使識北風寒北風摧心肝

擬邯鄲才人嫁爲廝養卒婦

妾家叢臺下自小善鳴箏十五靣如月不離保姆行胡塵西北來盜據邯鄲城驅民出戰鬭十戶九爲兵五載不解甲千里屍縱橫司徒朔方至敵勢始不撐官軍下井陘良家盡焚刼掠爲廝養婦哀怨何時徹

吳鉤行

炭山燒天色如赭神血噴人雙躍冶紫鑌百鏈結松紋三尺淸泠掌中防吳人作鉤鉤同形吳王不知鉤有靈鉤師向鉤呼鉤名雙揕父胸飛應聲百金懸賫金爲輕吳人重鉤如連城吳鴻扈稽雙厲鬼價重連城精莫比不殺句踐雪遺恥誤人亦似夫人匕

采蓮曲

明月滿大堤蕩舟湖水西槳牙鳴浪碎船尾拂花低綠鬟濕香霧紅袖漬良泥采蓮不得藕空妬鴛鴦棲

空城雀

嗷嗷空城雀一飽啄余場不比珍奇鳥自矜毛羽光翹首仰餵飼巧語如笙簧卑棲樊籠裏黃口不得將

一鞘詞

一鞘容兩刀古人恥不佩一牝聚三雄君子忍爲配株林從夏南遺臭穢千古惟聞褚彥回不污宋公主

當盧曲擬梁簡文帝

初八月上弦十五月正圓當盧設夜酒客有黃金錢懽濃易得曉別逺動經年相送大堤上舉杯良可憐

薄命妾

少長深閨裏靣不識風吹自爲薄情婦懶塗紅玉脂花軒背春睡月榭惱秋思不嫁張京兆敢煩郎畫眉

猛將吟效孟郊

手捽敵人頭臨陣試劍術气酣乳虎怒拳捷秋鷹疾鏖戰每在前上功當第一江南未嘗見自古山西出

刺客行

刺客膽激烈見義卽內熱每聞不平事怒發目眥裂方剔姦相喉又斷佞臣舌試看腰下劍常有未凝血

胡姬年十五擬劉越石

胡姬年十五芍藥正含葩何處相逢好並州賣酒家靣開春月滿眉抹逺山斜一笑旣相許何須羅扇遮

春晝

樓觀參差半空起縹緲闌干煙霧裏綠萍一道浸鴛鴦笑聲只隔桃花水栁下粉墻斜靠街當晝紅門半扇開遊絲冉冉掛檐角燕子一雙何處來

江南防

茭尾蒲芽水新足沙暖小桃紅夾竹誰家燕燕倦東風戢翼畫梁春睡足螭頭舫子載醁勿惜千金買詞曲明朝風雨蔽九川千里江南芳樹綠

日出入行

東邊日出羣動作蠢蠢營營異憂樂須臾力倦各暫寧日光亦向西邊落枕衾未暖夢未成金雞一聲扶桑明孜孜爲善尙不及何暇欲存身後名

哀亡國

買桑餧蠶絲不多鑿窪種藕蓮幾何廣陵夜月璚花宴結綺春風玉樹歌君不見黒頭江令承恩早白髮蕭娘情未了狎語淫人夢不醒宮城綠徧王孫艸昏昏黃霧塞宮門白練寒生玉頸痕錦繡江山春似畫幾傷風雨弔迷魂

瑤池曲

曼倩啼饑桃未熟綺牕珠樹層陰綠上淸童子晝臨關鸞尾掃云方種玉芙蓉畫闌春晝長簫韶一派起回廊八龍未暇送周穆三鳥遽能迎漢皇風雨蒼蒼隔圃不勞西望祠王母贈君桃核大如杯歸植茂陵陵上土

歸來曲

芍藥薔薇向春泣湖上春風政無力綠塵滿街馬迹多良人未歸將柰何娟娟修娥久凝佇阿侯如今在何處錦箏撥斷十四弦弦聲淸苦愁不眠粉香翠黛凝芳筵

襄陽白銅鍉曲

襄陽白銅鍉下踏揚州郭可憐揚州兒棄戈甘靣縛大堤女兒何命薄靑年坐失榮華樂蕩子功成未肯歸閉門三月楊花落

楊白花

楊白花何輕薄隨風渡江去飛向誰家落江南風雨春先老陌上悠揚爲誰好永巷春歸夢不成綠池一夜浮萍生

車遙遙

車遙遙推向何處去勸君勿輕行前途有泥淤勸君君不畱銳意作逺遊前有伏路者勇力能挾輈挾君輈刼君財夕陽衰艸恭君骸君魂有靈招不來

俠士吟

俠士有時有不平無日無安得匕首劍贈與軹井屠刺殺韓王相報仇嚴大夫俠士死傷勇亦勝懦夫活許身然諾間不爲勢利奪瑕瑜兩不掩功意足相埒俠士赫赫聲懦夫厭厭生懦夫視死重俠士視生輕我吟俠士詩俠士爲我起斷卻權姦頭少雪懦夫恥君不見臨安軍士彼何人能斫申王鐵輿子

寒女嘆

楚楚寒家女老大在閨房空懷摽梅嘆對鏡悲春陽豈無媒妁言配彼多金郎竊念豈容易欲嫁不復行坐使窈窕容綠鬢成秋霜寧爲未嫁女莫作失節孀

徵婦嘆

日暮鼓鼙急呼聲如雷【闕】漢兵三十萬夜戰胭脂山風皴皮肉組血染車輪殷技窮下馬鬭矢盡張空拳夫君暴骸骨妾人摧心肝豈無膏沐容妝龍不成懽亦有琴瑟弦音好誰與彈枕痕掩淚迹鏡影緘愁顏髙堂舅姑老聊復彊加飡

靜女吟

艷女羅綺裳靜女荊布妝艷女嫁大將靜女歸農莊大將死邊疆艷女愁空房農莊務耕作靜女勤篚筐艷女疊三嫁末路流爲娼靜女教子成五福垂髙堂好花空窈窕桃李不如桑

昭君怨

四弦嘈嘈彈北風胡馬嘶回頭望漢月遙落長安西白艸沒行路萬里春淒迷誰謂稊歸女去作單於妻抆淚入穹廬顰眉向羊酪敢恨君恩輕惟憐妾命薄嫁女媚夷狄良爲中國羞謀臣自無防畫史不須尢

秦臺曲

層臺五百尺下瞰長安中人言秦王女學仙此成功弄玉跨彩鳳蕭史騎赤龍雙吹紫簫去千載永無蹤惟畱鴛鴦夢萬枕魘愚蒙

神弦十一曲

朝行靑溪曲暮宿靑巖阿女蘿施長松白蘋依綠荷神來水風生神去水無波朝云不爲雨夕露將如何

右宿阿

古皇上帝髙無語十二天門守金虎道君飛下玉淸來獨與蒼生作宗主柰何人事多覼縷閣皂號赤狐玉泉飛白鼠武夷失左肩羅浮虧右股東明海波髙拍天幽魂滯魄稱神仙腥風剝靣晦白日老蛟頑蜃垂饞涎道君道力通上天篆印文紅玉鐫七星劍光上掩斗五嶽小冠騰紫煙飛雷走電搖山川巍巍正位專天權叱吒百神如轉圜賢哉道君胡得焉嗟哉道君胡得焉

右道君

雙頭牡丹大如斗簇金小帽銀花鏤綠鬭長眉丹激唇白馬黃衫灌江口平頭奴子金絲髮六尺竹弓開滿月神獒帖尾臥牀前頑蛟尙染刀鐶血靈風颸颸石犀吼吳船楚舵紛搔首紅雲忽報七聖來蜀波水色濃於酒

右聖郎

四十九鞭鞭馬箠合眼旋風馬頭起曲項琵琶金帖槽七寶銀瓶勸金醴紅斑碎纈石橊裙弓尖綷防飛輕塵雙鬟鬢好容色十步回頭九媚人舌尖苦血噴紅雨坤剝有聲微扣齒防衣零亂野花枝頓地神狐拖九尾

右嬌女

石郎家住南山裏夜叱臥羊成隊起砑光羅帽舞香山金礦銀坑爛如紙竹節短鞭鞭赤狐山精水魅聲嗚嗚回風蹋水過溪曲旋折山花聘小姑右白石郎香鑪盤盤靑霧起靈帷撒動金錢紙練帶斜垂八尺冰纒項白蛇神色死靑溪小姑雙露乳起著神衫代神語花裙繡袴蹋旋風雙袖翻飛小蠻舞西山日落云冥冥金龍畫燭燈光靑土妖木魅作人立古壁空廊聞履聲繁弦嘈雜社鼓吼體羊腸磔牛首扶神上馬送神歸老

狐醉臥檐前栁

右靑溪小姑洞庭八月明月寒湖龍捧出玻瓈盤湖風忽來浪如山銀城雪屋相飛翻白鼉樹尾月中泣倒捲君山輕一粒浪花拍碎回仙樓萬斛龍驤半天立雨師騎羊轟晝雷紅旗照波水路開靑娥鬒髮紅藍腮紫絲絡頭垂黃能

神弦調急龍姑來

右湖龍姑西溪日落星離離龍姑廟下號狐貍東家少婦呼小姨紙錢香奩左右提紅甘紫嫩栗與梨畫羅小扇相分攜吹燈照道溪之湄古祠深深溪岸熒熒鬼火紅窼走履聲襲人不敢啼小姨堅持少婦手心香一瓣謝姑恩

鸞刀自斫烏羊首

右姑恩

兩兩白玉童采菱湖淥中一雙木蘭棹飛臂破南風雁頭刺帶綠菡萏花房紅拆來神女廟進入湘妃宮豈欲

偶奇過願言神惠終

右采菱童皇皇明下福祿是臻爗爗靈童按舞防防膋蕭炳煥元气氤氳幡盤屈以下墜神昭回而上伸

右明下童

枝葉同生根株異歸萬物修短靡不乖違於惟靈只順庇咸宜穆穆一徳雍雍百禧雷霆以鼓之風雨以舞之俾爾生無阻兮俾爾歸有所兮

右同生

拂舞詞五章

翩翩白鳬集我堂下悠悠江湖邈焉得所白鳬之白皎如雪霜金堂髙明君惠無疆葑湖夜開白鳬飛來靑蓋黃旗入洛何時雕鴞食人剝靣殘肌白鳬飛來吾與女

兮忘機

右白鳬

濟濟蹌蹌舞鳳飛凰童子不孤寡婦不孀聖人在上萬物斯覩五日一風十日一雨成湯祝网大禹下車載道賡歌盈庭都兪猛虎不食仁厚如騶虞嚚各斂衽干羽束籧篨懷哉堯舜世千古共嗟吁右濟濟

獨漉獨漉水髙沒屋沒屋尙得水髙何卽野鷹西來摩天髙飛我欲射之气衰力疲桃株泛泛東流西陷嗟我伶俜與之同憾牀深幃低對影獨棲如有逺志勿念繡閨吳刀夜嘷長弓在弢父死不報何用勞勞申胥復楚魯連卻秦一言定事彼獨何人

右獨漉

碣石沒海水淪湮無已時望之小如拳鰲冠露玉笄海波揚黃塵碣石乃還故𨿽復髙際天半已成灰土靈固云壽豈與天地久螣蛇縱有神頑鱗終亦朽朱顏能幾何轉眼成老醜胡不廣作懽日夜飲醇酒

右碣石靈

秋風下桐葉轆轤動金井美人汲寒漿銀瓶垂素綆綠云掃晴空靜洗靑天影淮王尊有酒箕踞事酩酊撫手作悲歌徘徊顧光景八公門前待滄洲路非永丹成劈空去血劍全首領文成八卦背秀聚三花頂逍遙太淸中龍虎遞馳騁全勝茂陵郎銅盤花露冷終然三泉下

玉匣蔽幽境

右淮南王

秋來

雨聲連夜捲江水霹靂破車騰赤鯉寒梢露翠劈空飛壓地黒龍扶不起大山搖搖小山崩黃能夜吐拳如冰天宮鬼箭自空注下射行人攢刺蝟六丁長又攪明河扛起虹橋翻玉波陽鳥白頭朱雀叫電蛇閃爍天孫笑曇云藹藹白帝來銀旗玉甲光明開雪毛老虎排天門颼颼涼气吹黃昬裌羅小衫裁嫩綠金剪髙堂對明燭深沈鳳帳寂無聲一夜輕涼新睡足明朝織女防牽牛更上西家乞巧樓

江南謝【二首】

江南謝今何在生綠畫羅屏春光不相待借莖抝折蓮絲長千尺春愁不可量江南謝春風隔長夜栢枝亭下水連空捲起銀瓶向身防防云分得香囊麝夢裏如今頻見畫欲煩神嫗寄箜篌箜篌未彈先淚流

卿卿謠

煮蠒繅絲頭緒多出門上馬岐路差卿卿不譍柰卿何

君道曲

大君若天道廣運無不周明視並日月生殺成春秋疆場盡兩極聲教被九州丞相任股肱尙書總襟喉雷霆出號令前宿分諸侯沈潛蓄陽剛髙明破陰柔幹健不少息兢業毋自偸以此守神器堅固如金甌

天狼謠

煌煌天狼星芒角射參昴獨步天東南爗煜竟昏曉天弧不上金虎斂牙爪萬里食行人白骨徧荒艸火爇烏龍岡血染朱雀航列宿不盡力五緯分乖張戍客困疆場荷戈涕成行誰爲補天手爲洗日重光

雙燕離

雙燕復雙燕雙飛綉戶中梅梁立春雨桂殿別秋風火焚栢梁臺信斷烏衣國羈雌憶孤雄雙飛難再得卵破巢旣空系絲徒爾紅曽如燕赤鳳能入漢皇宮

綠水謠

今宵何處月南浦木蘭船半夜涼風起荷花如錦鮮莫剪莖上葉水珠有時圓且畱泥下藕要使根株連鴛鴦不並翅好事琉璃脆解佩擲眞珠少酬交甫意

君馬篇

君馬獅子花臣馬照夜白君著紫襜褕臣著金蔽膝天髙風勁弓力彊一鞭飛過黃茅岡丰狐狡兔少顏色熊文豹走且僵君撚箭臣臂鎗馬上各垂雙白狼歸來解鞍坐對飲一百觴劍尖防肉臂作俎醉臥不知更漏長

子夜吳聲四時歌【四首】

朱雀街頭雨烏衣巷口風飛來雙燕子不入景陽宮爲問秦淮女還知玉樹空

湖上水雲綠荷花十里香咿啞木蘭棹驚起睡鴛鴦雌雄兩分去不覺防人腸

白薴鴉頭襪紅綾錦靿靴玉堦零露冷羞折鳳仙花去去蕩遊子秋深不念家

瓦上松雪落燈前夜有聲起持白玉尺呵手制吳綾防紉徵袍縫邊庭艸又靑

莫種樹

莫種樹種樹枝葉多枯楊易生稊鈍斧難伐柯秋風動悲思春月夜如何

估客【二首】

發舟石頭城系舟梅根渚江月夜寥寥照見家人語割裳制家書刺指題日月不知何時到但記今朝發

史童兒曲

君騎汗血駱兒臥紫絲幙杜鵑滿空山君行何時還

阿母詞

阿母似麻姑十指如鳥爪先彼日月生後於天地老

髙句驪

魚鼈走朱蒙夫余王气終金花紫羅帽長袖舞遼東

塘上行擬甄后

白露下塘蒲芙蓉秋露濕不忍生別離時抱蒹葭泣

芙蓉花一首【三解】

芙蓉花大如杯露爲醴玉作臺勸客飲客勿推芙蓉花嬌殺人紅爲袖綠爲裙舞回風歌停雲勸客飲客須醺芙蓉花何娉婷舞嬌梁上燕歌響花間鶯子髙未合曼卿先寄聲人間永夜秋風冷莫按韓娘絲竹亭

丁督防曲一首【三解】

丁督防北徵去衰艸沒戰場郎屍在何處丁督防勿回頭千里馬蹄塵遙遙盟津渡丁督防寶刀鞍上據百戰無前敵收功洛陽路丁督防冬窮歲雲暮相送落星墟哀情向誰訴丁督防白楊響墟墓馬革易成泥郎屍今暴露

段兒歌

玉童磽磽兩髻墜雙瞳射人秋水媚情濃意逺風骨異微笑向人書段字花覆古城心欲醉地逺如今空有淚春風淡拖東北來綠云隔春眉不開郎眉𨿽不開未比兒心哀紫絲竹鞭玉腕馬蹋破花城何日回

紅門曲

紅門欲開人漸稀棲烏啞啞漫天飛西宮寶燭明如晝玉筵圍坐諸嬪妃黃羊夜剝愽兒赤金椀銀鐺進炰炙銀漢依微白玉橋隔花宮漏夜迢迢內城馬嘶丞相朝

和睦州雜詩十四首

五將開新府三軍解沸湯將軍驅土鬼部曲散夫娘

右大將令

白牙山下水如湯烏龍嶺頭日無光五龍墮地化作狗

怒目嚙人烏喙長

右白牙

間花竹竿三丈長紅皮縵笠繡衣裳石橊花曲唱得好

爭柰吳娘不防腸

右石橊花十月四日天沙黃虎狼西來將軍亡帳前嬖幸屍骸僵君不見崔杼鋒刃三尺長晏嬰民望那可傷

右黃沙行

孤城新築十丈髙五狼西來成夜嘷將軍夜別美人去

軟肉不禁朱粲糟

右孤城

城土未幹城主攺長旗夜入黃巢砦怨禽飛來繞砦啼

不學精衛塡東海

右怨禽

鳳烏不向阿閣巢网羅畢張將焉逃此身尙不免鼎俎

豈問摧殘五色毛

右鳳鳥

睦州女兒嬌如花閨門不出愁風沙今朝忽遇沙吒利

白馬防入何人家

右睦女兒婦人在軍鼓不揚軍中豈宜安女郎鄭旦西施齊入水

將軍眞有鐵心腸

右旦施

西王孫女嫁東郎不學虞姬就劍芒忍懷遺腹事仇主

未見胡法生兒先滌腸

右西王孫南國香誰家女容貌如花絕代媺嫁郎西去久不歸今日相逢在軍壘宮妝不著嫁衣裳三尺罟罛包髻子

右南國香

相如全璧目眥裂劍指秦王衣濺血衣濺血不比儀秦

爭口舌

右壯士行秦王雄飛六王伏六王戰敗疆土蹙英雄獨有朱屠兒袖隠金椎入函谷圈中饑虎思人肉屠兒入圈虎閉目

右壯士行

義鶻子雙翼長獨入雁羣擒雁王不比饑鷹肉飽思飛颺君不見公孫子陽墜馬洞胸死七尺虎軀橫戰場

右義鶻子

睦州相杵歌六解

韓公西築受降城吐蕃不來城下行將軍築城城未了隔城聽得打城聲築城築城忙築城敵人去城不十程云梯火炮制作巧中有魯般能用兵搬土築城民力多晝夜不息如擲梭黃梅雨來江水漲城腳不牢將柰何蒸土築城不須髙買石甃城不須牢城中一旦化爲敵十萬天兵敗天績一月築城城漸髙將軍心喜民力勞將軍須與城俱碎一寸城土皆民膏金城峩峩髙際天湯池泱泱洪若淵堅深自古說統萬猶有敵人擒赫連

三忠詞

精衛苦精衛苦口銜木石塡水府水府若地平精衛作人語海鯨三頭共一尾挾潮作兮挾瀾止吞舟殺人如殺螘豈無傷弓禽不學精衛死精衛溺死不足卹塡海不幹誓願不肯畢長鯨悔罪海寧謐精衛𨿽死功第一

右精衛

戰銅城死湖水父忠臣兒孝子淮南烽火吹邊塵淮南將帥逃如麏秋髙覽鏡思血戰誓死不作偸生臣麾白羽接短兵有進死無退生騎可陷身可殺忠魂義气無

時歇銅城不平血不滅

右戰銅城虵磧在湖北虵原在湖南神蛟誓擊虵首碎蝍蛆不思虵味甘虵類多蛟力少盡力搏虵虵不了蝍蛆一旦化爲虵肆毒毒蛟蛟潰腦神蛟死虵當塗雷聲爲我行天

誅

右虵磧

富陽行

搖首上馬金鞭揮山頭白旗如鳥飛西來萬騎密蜂蟻四靣鼓聲齊合圍金城木柵大如斗五百貔貅誇善守鐵關不啟火筒焦力屈花徭皆自走城南城北血成窪十里火雲飛火鴉將軍豪飲不追殺掠盡野民三百家

鐵礟行

黒龍墮卵大如斗卵破龍飛雷鬼走火騰陽燧電火紅霹靂一聲混沌剖山河傾不擊妖孽空作聲天威防瀆人不驚

燭龍行

燭龍燭龍女居陰山之陰大漠之野視爲晝瞑爲夜吸爲冬爲夏虵身人靣髮如赭銜珠吐光照天下天地寛日月小烏兔盤旋行不了窮陰極漠無昏曉女代天光補天眇女乃不知日被黒子遮月爲妖蟇食五緯無精光萬象盡奪色下民媕菼皆昏惑燭龍燭龍代天職胡不張爾鬛奮爾翼磨牙礪爪起圖南徧吐神光照南極補缺兔無損傷正畸烏不傾昃天蟇黒子紛誅殛重光重輪開萬國胡爲藏頭縮尾窮陰北坐視乾坤黯然黒乾坤若崩摧吾恐女龍有神無處匿

白翎雀

眞人一統開正朔馬上鞮鞍手親作教坊國手碩徳閭傳得開基太平樂檀槽谺鳳凰齶十四銀鐶掛冰索摩訶不作兜勒聲聽奏筵前白翎雀霜皬皬風殻殻白艸黃雲日色薄玲瓏碎玉九天來亂散冰花灑氊幕玉翎琤珄起盤礡左旋右折入寥廓崒嵂孤髙繞羊角啾啁百鳥紛參錯須臾力倦忽下躍萬防寒星墜叢薄防然一聲震龍撥一十四弦音一抹駕鵞飛起暮云平鷙鳥東來海天濶黃羊之尾文豹胎玉液淋漓萬壽杯九龍殿髙紫帳暖踏歌聲裏懽如雷白翎雀樂極哀節婦死忠臣摧八十一年生艸萊鼎湖龍去何時回

倀魂啼血行【二首】

孤城四面啼猛虎怒豹咆哮餓彪舞東海王公長獵兒手有長刀腰有弩黃公前日爲虎吞膽落獵兒深閉門今晨馮婦復攘臂虎視不動門邊蹲君不見妖狐假威不敢搏而況眞虎據巖壑倀魂導虎已何時血腥荒艸愁離離

白面於菟行偃艸雄劍爲牙防爲爪夜越鐵關吞九牛弱婦嬰兒眼中飽郊原十里吹腥風白骨塞途秋艸紅肝腸掛樹野鴉噪鬼火照城人迹空嗚呼獵師心力巧藥箭無功機發早舊魂走抱新魂啼一夜黒風天亦老

次韻壯士歌

春來塞艸靑秋來塞艸黃艸黃馬肥弓力勁邊聲徹夜交鋒芒鋒芒上爥霄漢壯士目炬與之相短長王師十年厭追逐朱粲黃巢食人肉天津誰弔杲卿痛秦庭孰舉包胥哭壯士怒翻海百川皆可西巍巍鸞鳳闕肯使鴟鴞棲漫漫長夜久未旦一聲啼白須雄鷄君不見淮陰胯夫餓不死一劍成名有如此斬蛇未覩隆準公沐猴寧數重瞳子

盂城吟

盂城如斗復如鐵百萬天兵半魚鼈狼星爥地響晴雷白馬將軍夜流血匣中寶劍寒生雷一擊能令泰山缺怒提往斷落星丸獻與師臣補天裂

生別離

有烏有烏完之山一乳四雛良羽翰一朝棄母絕四海母啼不絕聲悲酸聲悲酸摧心肝生別離死別離南鄰健兒戍渤海東家壯子徵函關賣田買寶刀賣牛裝馬鞍父母墮苦淚弟妹增離顏呱呱乳子獨慘慘妻啼單出關道路逺上馬鏖戰艱百見月魄死十度霜華寒霜華寒月魄死悠悠歳月何時已主將不尙謀士卒欲誰倚英雄務割據盜賊何由弭白骨積成山僕地如螻蟻普天事徵戰荷戈動逾紀烽火入中原千村不一存初聞父母訃繼傳家鄕焚有喪不敢奔有苦誰與論生別離聞者猶銷魂死別離痛極聲復吞人生愼勿輕從軍完山鳥啼聞不聞

殺气不在邊

殺气不在邊凜然起比鄰隔城聞叫喧白日飛黃塵春雨夜鬼哭靑燈火燐燐豈無籌邊臣百駝防金銀亦有館閣賓紅盈富倉囷佞語喜見色直辭怒生嗔兵彊不出戰師老志何伸

怯薛行

怯薛兒郎年十八手中弓箭無虛發黃昏偸出齊化門大王莊前行刼奪通州到城四十里飛馬歸來門未啟平明立在白玉墀上直不曽違寸晷兩廂巡警不敢疑畱守親侄尙書兒官軍但追上馬賊星夜又差都指揮都指揮宜少止不用移文捕新李賊魁近在王城裏

賦得關山月送速愽安卿

少室靑連云虎牢峻削鐵茫茫雒陽道寒月正淒切遊子悲故鄕西望淚嗚咽豈不念早歸兵火久隔絕山髙月輪小關險車輪鍥虎豹起食人狐貍坐慿穴枯艸白零露陰風靑燐血趼足晝十程鶉衣冬百結弱子面削老妻頭覆雪紀綱無力人十進五復輟似聞鄕裏雄百萬總旄鉞王師𨿽戰勝妖孽未盡滅攘臂起作勢欲歸備行列徒存壯士心柰此筋力別人固存老少月亦有圓缺月魄死復生精神老衰竭關塞逺且長歸心中道折六親不易見萬古慿誰說誦爾北徵詩知爾心腸熱念爾行路難贈爾關山月

白頭母次徐孟嶽韻

道旁哀哀白頭母西馬塍上花翁婦數莖短髮不勝簪百結鶉衣常露股自言夫本業種樹一朝棄業從戎伍荷戈南徵竟不歸不知被殺還被虜屈栺十年音信斷獨宿孤房誰共語家在錢塘古蕩東門前正壓官橋路卻憶夫在種花時春來桃李下成蹊自從夫死花樹折錦繡園林成馬埓縱余棃杏與梅茶無力入城供富家富家遭兵亦銷歇金錢誰復收名花何況邇來新將相一體好儉不好奢兵余城市化村塢亂後名園作軍府年年寒食杜鵑啼人家上冢西湖西時光荏苒易飄忽可憐誰拾花翁骨君不見海棠風楊栁雨牢落錦紋箏凋零金雁柱黃四娘家客漸稀蛺蝶飛來過墻去

澉海洋書海盜錄後

海漫漫風拍浪髙如山盜長踞坐大樓舶手劍三尺神思何安閒淮樞官見之心膽寒膠州龍公空受徑寸珠耳環盜長乃爲天除姦不用大呼天可汗天可汗刑已失吾非利若財羝跪何足卹失土民眞罪人女命𨿽螻蟻吾禮有主臣穴胸取心賽海神淫怒殺人天乃嗔澉海洋濶無垠過者不用多金銀重裝往往能殺身

主家貓

主家畜雄貓文采玳瑁光晨飡溪魚飽午睡花陰涼營營溝中鼠白日亢我牀鼠東貓卻西所恨不相當一朝忽相當反爲鼠所戕淋漓兩唇防局促四足僵呼奴起擊鼠鼠去貓倉惶作炊實貓腹割裳褁貓瘡愛貓心𨿽仁敗事流毒長所媿主家闇貓駑庸何傷

塗山渡河女

公無渡河公渡河公自取死死柰何女無渡河女渡河後有白刃前白波上無橋與梁下無舟與槎渡河女寧死河水不死賊戈死戈比節婦死水齊孝娥所以塗山女受死不受辱勿使賊刃斫妾頸寧死河水爛妾肉箜篌有聲如麗玉

琴操【干戈不息殆且十年餘流連江湖間幽憂憤奮不見中興涯際四方又無重耳小白之舉思欲終老深山大澤中且所不忍將欲仗劍軍門而可依者何在作琴操十二以寄意焉俾能琴者尋聲而鼓之餘倚歌而和之或者可以少泄於梗梗云】

瀍水東奔兮澗水攸同禾黍離離兮薺麥蓬蓬周召不作兮桓文告終王目以公兮雅降爲風烏乎平旣自夷

兮赧寧得不窮

右閔周操秋艸兮芊芊黃金臺兮夷爲淵悵廣宇兮裂瓦望離宮兮生煙淚可盡兮目可穿思昭王兮不可言

右懷燕操

帝庭淵淵玉京雄兮憶我壯年竊觀光兮防龍在朝天下文明兮旣盛則衰諭炎涼兮耄期倦勤禍亂之秋兮通都大邑天實荒之織畚販繒天實昌之天自作孽俾

我不能生兮

右觀光操茫茫禹迹兮畫爲九州侯伯牧守兮職貢是修女或不臣兮天討罔偸夫胡今世兮敵國同舟烏乎哀哉兮吾

誰與謀

右禹迹操聲裂裂兮揚沙騰颷雷冥冥兮云蒸怒潮雨澤不降兮倐虹滅而電銷不擊妖孽兮不潤枯焦天威自防兮怒

曽不崇朝

右風雷操日薄西山兮沴气交羅魑魅疊作兮狐貍嘯歌方當陽於中天兮四海融和忽末路以晻墜兮光景磋跎取虞淵兮浴咸池夾六龍兮挾以馳世無其人兮柰日何其

右西日操

髙山巍巍兮危峯際天蟠據厚土兮根入重淵艸木不遂兮赭如血鮮磽不可薪兮瘠又不可以田徒載祀典兮配嶽與川不雨不雲兮民何望焉右髙山操渭水奫奫兮函谷嶙峋我馬西逝兮意將涉秦父母止我兮子宜愛身子毋遽西兮秦其有人

右涉秦操

漳之水幽幽其色望魏陵兮淒然心惻美人化土兮銅駝荊棘徘徊涕泗兮弔孟徳剪羣雄兮建皇極何中道兮變鬼蜮爾後人兮鑑得失毋狓猖兮恃彊力甘惡名

兮稱漢賊

右望陵操春江兮潺潺目浩浩兮煙瀾水浪浪以激石日汨汨而含山忽中流之白叟楫芳桂兮舟木蘭浮羽以輕舉坦千里兮忘還豈余心之不能梗王室之未安

右春江操

大田蕩蕩時雨施之東作旣興耝耰菑之黍稌穰穰歳計資之嗟我驅馳寒饑載途豈不懷耕歸守獘廬民亦

有言田實禍余

右懷耕操屈吾指兮計吾壽指白日兮怨淸晝惜芳年兮不吾幼

蟪蛄兮春秋長無窮兮宇宙

右惜逝操彼薜蘿兮帶女蘿乘赤豹兮變現多手揶揄兮足趫跳夜吹燈兮晝長嘯爲鬼爲物兮我不知察爾情狀兮識

者誰

右山鬼操朔風起兮天地昏冥寒气結兮河水成冰舟楫不行兮車騎慿陵狐兮狐兮身且輕狐猶疑兮側耳聽

右狐兮操

我有巢兮手自爲之朝朝暮暮兮飛銜樹枝精神疲勞兮爰托我私女何爲者兮心實崄巇據我所兮使我朝不得食而暮無所歸鳳凰莫訴兮余心孔悲

右鳥失巢操

萬木號風兮振山阿垂舌防掌兮刀劍磨丰狐狡兔兮女食自多虎兮傷人兮柰女何

右山君操有犬狺狺兮相雄其聲努目砑砑兮復獰其形匪盜是求兮主心靡寧牢可食兮竇可經犬毋咋骨兮污主人

之庭

右咋骨操飛鳶兮徐徐翔而集兮污渠幸一飽兮腐鼠遽仰嚇兮天衢醴泉可飲兮竹實可茹鳶毋鳳嫉兮鳳食有餘

右嚇腐操

春江東流懷我舊隱萬岡層來一溪橫引碧漣漪以生瀾綠衡從兮分畛修竹映戶茂樹覆楯枝纂纂兮秋實林兟兟兮春筍羮魴鯉兮梁有笱廚雉兔兮鞲有隼奕淸晝兮文楸鼓良宵兮玉軫顧宴安兮是湛忽垂凶兮荊蠢抑天意之玉成降孤臣以疾疢復吾故兮允艱悵

忘歸兮安忍

右懷舊隠操

和趙子固平章水仙二操

蹇予步兮南浦水落落兮石魯魯望漢江兮心獨苦擲

珠結兮贈交甫

右解佩操整予駕兮洛食水彌彌兮石泐泐望成臯兮目無極縆

朱絲兮待曹植

右鼓瑟操

賦松隠二操

彼髯叟兮幽獨避秦爵兮如避辱甘霜雪兮在空谷牽

女蘿兮補茅屋

右牽蘿操彼髯叟兮幽貞蹇吾形兮全吾壽齡郁嵗寒兮靑靑抱

長鑱兮采茯苓

右采苓操

泰寓操

方寸微兮具大圜形不鑿兮七竅全天光發兮日月內旋我遊其中兮以樂吾天

玉笥集卷三

欽定四庫全書

玉笥集卷四

元張憲撰歌吟

桃花馬歌

房星下飲瑤池淸神光夜化花龍精東風滿背騎不得水痕淨洗黃魚鮏斑斑朱英防晴雪滴滴眞珠汗凝血髙蹄蹴踏花雨香仰面嘶春春正熱周家穆滿遊圃萬里西馳覲王母靑絲系樹搖玉柯錦繡叢中五云舞歸來復入都觀紫陌韶華政零亂天閒不數連錢驄路人只作文彪看天臺九曲溪流芳解鞍春水浮丹光劉郎牽入落花去撲面玉鞭蝴蝶忙風流自許王武子未信叔癡癡不語千年駿骨作銅聲燕昭臺髙金似土

觀【闕】孥弟走馬歌

春風壓城紫燕飛繡鞍寶勒生光輝軟沙靑艸平似鏡花雨滿巾風潛衣潛蛟雙綰玉抱肚朱鬛分光散紅霧金龍五爪蟠彩袍滿背眞珠撒秋露生猨俊健雙臂長左腳踏鐙右蹴韁銅鐃四扇繞十指玉聲珠碎金瑯璫黃蛇下飲電掣地錦鷹打兔起復墜袖云笑兀鞍面空銀甕駝囊兩邊縋西宮彩樓髙挿天鳳凰繚繞排神仙玉皇拍闌誤一笑不覺四蹄如迸煙神駒長鳴背凝血郎君轉面醉眼纈天恩剪下五色云打鼓歸來汗如雪【嘔出錦心可與桃花爭奇決非驢上詩人語也】

宛平主簿驑馬歌【宛平火主簿堂訪余於大都雙橋裏指其所乘驑馬曰能騎此否余笑曰虎則不能若馬也余固能之矣適翰林承旨汪濶臺從騎三十餘自西而東旣過余乃執防就馬足甫及鐙則已奮迅馳突入翰林隊中矣羣馬辟易於煙塵中但聞翰林厲聲曰好馬南馳至雙橋越塹而過俯身就韁韁比及手已馳過樞密院街矣遂縱轡至哈達門而回主簿訝余久不返騎他馬來追遇於天師庵執手大笑並轡歸飲漏下初鼓乃散明日主簿索歌乃歌曰】

熒惑宮中一團火踢到祝融掣金鎖飛來塵世化赬虯滿背紅雲結花朶絳鬃拂膝朱尾長赤英絡腦紅絲韁炎光閃閃照人熱渴死造父愁王良北平公子宛平簿萬鎰黃金求赤兔黃羅林首袴折靴虎气逼人如呂布江南書生力不多一躍五丈飛官河翰林馬上失聲笑但見碧煙如鳥過電光拂眼騰朱梭駿快不數生蛟鼉研朱爲寫紅叱撥喚起杜陵賡我歌

樹界謠

西風一夜吹黃沙千林萬木森瓊芽江南客子未嘗見認作燕山臘雪花精明皎潔枝條小的皪珠兒照瑤艸金刀擊破雲母屏六出梅花碎龍腦銀絲精巧細如毛觸蠻戈防槐安刀春秋一筆照千古天人感應誰能逃妖星上射廣寒府粉黛三千淚如雨姮娥不起霜飛玉兔空提云外杵蓬萊仙藥救不活蒿裏悠悠夢魂濶

酬海藏主紙扇歌

海一漚气骨有似生驊驑凢韁俗絡羈不得西望八駿瑤池遊終焉不遂志屏棄妻子祝髮爲比邱遨遊名山川腳跰不肯休誓絕俗士交有語常不酬西來貽我白紙扇瀟灑不畫三湘秋雙石相對峙下壓長江流上有禿髮翁踞坐披羊裘手垂獨繭絲下掛直鐵鉤其意不在鱔與鰍涼風從西來短髮吹颼颼故人位九五駕六龍垂冕旒諫議亦好官視若囹圄囚作書罵丞相傲气淩公侯天星徹夜閙帝座疑有憂胡爲太史公仰觀勞心眸偶然共臥伸一足誤壓天子腹奚足尢飄然納爵去天子不可畱淸灘七里水如玉上縛艸廬下艤舟有時耕白雲鞭靑牛何庸圖像南宮樓我今把釣釣臺去海漚此意知我不海漚此意知我不

【此篇亦似生馬悍气不可羈也知此僧不凢】

烏納罕元帥斬新李行

中原惡少稱新李八尺長軀勇無比鐵鎗丈二滚銀龍白面烏騅日千里攻州刼縣莫敢攖烏羊渾脫縵胡纓輕車壯士三十兩戰則爲陣屯爲營殿前將軍不敢搏羽林孤兒甘受縛栁林道上掠寶車獨樹堆邊札氊幕吐蕃老帥西南來虎頭不掛三株牌衣羸馬失故態寶刀繡澀盔生埃步入中書謁師相願請長纓三百丈生縛凶魁獻至尊不使朝廷乏名將相臣入奏大明宮玉旨特賜天廏驄親軍百騎備兩翼防旗晝出東華東硬弓二石力逾弩長驅夜走涿城下土岡無處著伏兵兩陣相當如怒虎彎彎弓弰抱團月防防鎗尖飛急雪神騅未隨白羽僕賊顱已逐靑萍缺一騎平原報捷歸天狗有聲流作血

北庭宣元傑西番刀歌【此刀乃江浙平章教化公徵淮西所佩者】

金神起持水火齊煆鏈陰陽結精銳七月七日授冶師手作鉗錘股石礪一千七百七十峯脊髙體狹刀口洪龍飛蛟化歲月久阮師舊物今無蹤呱哇綿鎖柔可曲東倭鈍鋼不受觸賢侯示我西番刀名壓古今刀劍錄三尖兩刃圭首圓劍脊防防生黒煙朱砂斑痕防人血雕靑皮軟金鉤聯唐人寶刀誇大食於今利器稱米息十年土涮松紋生戎王造時當月蝕平章遺佩固有神朱髙固始多奇勲三公重器不虛授往繼王祥作輔臣

西云篇爲李山人賦

金天之西其西孰存有雲英英運如車輪上拂若木枝下蟠昆侖根六龍之所窟宅二气之所結屯中有滂沛澤可以蘇乾坤何人獨斡元化柄坐使天道久失尊十烏並出四海皆焚槁裂下土萬彚不蒙恩吾將上天問扣天閽諮元父勑天孫命傅說騎箕鼓罡風以駿奔以爾彌縫混沌浩然使七竅無垠

槎洲歌

明珠洲水西行九萬七千里上直箕尾通銀河洲中之地三萬六千頃下有登天貫月槎洲旁瑤艸白似雪瓊林大樹髙可五百尺樛枝的礫璚瑰葩人間百世始一日何有寒暑歳序白兔隨朱鴉家雞曉啼朝陽九苞鳳家犬晝戱於闐獅子五色石盤挐雪龍切鱠色奪目月露注酒光【闕】霞白石髓靑胡麻王母蟠桃七顆碧玉斗安期大棗五尺靑銅明星之精化作老仙降槎上手揮白鸞尾身坐白鹿車長髮晞緑水童臉浮丹砂西方康胡跪進酒南極丈人來獻花蓬萊散仙遺以照書杖大瀛海伯貢以黃茅芽明星翁壽何遐樂無加時呼鐵崖老仙友西渡弱水逾流沙杖拄靑螣蛇橋踏金蝦蟆五城十二樓到處皆爲家淋漓宮錦袍倒著靑綸紗桑田東海不足較麻姑三見何庸誇明星翁樂無極壽無涯吹笙駕鶴一去五千載歸來重醉槎頭槎

【此又於賀體離而去之掉辭挐韻所謂橫絕歘起者】

薛相士歌

君不聞蔡容問齒不問貴壽夭不可知富貴能自致又不見裴中丞貌不逾中人靈臺不可狀容色何足論河東薛相士兩與公道逢玉笥生一見笑復驚爲言爾相寒且怪讀書萬卷今何成計羅侵驛馬野雲蔽天庭山根斷而側地閣削且傾縮頥故不壽�頰難於榮垂吻招謗撐頄寡朋利不利名不名東西南北身云萍玉笥生胡不抑爾气庶可全女形坦爾性庶可延女齡胡爲捩頭傲世不肯隨逢迎奮髯晨擊劍抵掌夜談兵挽弓欲射封豕拔刃欲屠長鯨鑄銅立伏波柱蒸土築韓公城骸誅武陵脠骨碎蘄黃傖呼晉重耳起作踐土防挽齊小白重結葵邱盟決浮雲不使蔽白日斬彗孛不使侵前星玉笥生心血赤膽銅靑將不逢李郭甲冑雄相不逢姚宋冠冕英歲月逝去可柰何河山破碎難爲情玉笥生豪且狂豈不知背可貴黥可王黃金可術致周鼎可力扛玉笥生頭可斷身可剬一寸丹心不可變三語不爲掾五斗不作縣不求嬖臣推不希狗監薦甘貧若回甘病若憲頭如虎頷如燕食玉橫金何足羨一貧何以報父師報以孤忠身後傳薛鑑士心如鏡目如電愼勿逢人易貧賤君不見防溝一夜轉東風枯楊盡拂黃金綫

戱贈乍浦稅使歌

去年四月雨如竹錢幣不行百姓哭故人走馬初一官日日誅求徵稅足今年四月雨如箭海賊東來船著岸土兵東走百姓空商徵不成官吏散故人本是西河夫殺賊得官心气麄如何臨難乃無勇不敢東向鳴桑弧君不見彭城劉寄奴長刀獨戰今非無

【詞气豪宕可以激立頽靡】

白雲觀逺圖歌

儀鑾江邊架層屋萬里江流俱在目上下風防如馬飛煙浪雲濤逺相逐山頭白雲遽如許西岸欲晴東岸雨張公對此倚闌干目送檣烏杳無語樓心有窩深復深白雲當晝生秋陰少焉因倦蔽窩睡咫尺華山無處尋邊城一夜失關鍵到處刼灰揚刼火雕檐畫棟飛上天介馬十年戎事夥秦吳霸府相望開銜命使者勤往來中流倚櫂驀西顧矯首故居安在哉風流最愛王記室結攬江山歸彩筆繭藤一尺破憂思郁悒心胸盡消失吾聞丈夫不爲無益悲明日以往未可知且當把酒對圖畫碎擊唾壺歌我詩君不見白雲一去𨿽不返江上靑山常在眼待君恢復父母邦重建斯樓未爲晚

君不見簡孫明

君不見文豹隱南山又不見潛龍居淺水七日霧雨甘忍饑一尺風雷終滌恥丈夫變化自有時刺客誰能困鄕裏爲豹爲龍總未知切勿輕看遊俠子

吳興才人歌爲沈文舉賦

吳興才人沈亞之曽懷寶礦獻春闈璞頑采晦世莫識萬里江南負笈歸歸來破屋壓江水馬斃僕痡容色死勞勞空惱庾王孫扼腕長歌淚盈皆有孫有孫能讀書懷寶不進非踟躕短裙破帽蔽風日落托長途走驅驢東南大府求賢急華館雄開君不入商歌金石振秋風刖足羞同卞和泣平湖鏡靜九峯靑萬古乾坤一艸亭寄謝天官賢太史不勞仰望少微星

新丰酒贈馬敬常【一作富貴樂少年貧賤淹老醜結交馬賓王】

丈夫重功名結交須死友道逢馬賓王共飲新丰酒燈前快意且髙歌莫管明朝遽分首夕陽衰艸長亭栁萬古英雄此中走勸君痛飲勿固辭更欲爲君沽一斗古來流落多不偶鞘裏雄刀作雷吼不用閒嗔逆旅兒彼識吾曹是誰某君馬駿我馬輕起看東方明未明與君防食長安城

春山行

須彌削出金芙蓉靑蒼萬古摩穹丹砂空綠鬭靈壽七十二常春風金骨仙人祕靈寶蟠桃花下金光艸不知壽與天齊傾但見羣眞頭白早君不見十八公封五大夫根盤琥珀枝瑚與君繪作春山圖

赤松仙人歌

赤亭之山上有宮赤松仙人騎赤龍虯髥挿防動成把七粒五粒皆龍騣茯苓入地多神功琥珀照人如酒濃千年老榦足髙壽誰識城南十八公靑牛奔走快如鹿幾見刼灰燃若木貪生不數漢文成白日閉門空辟穀天上金銀十二樓一彈指頃三千秋吾將永棄人間事馭气排風從爾遊

鹿皮仙人歌爲鐵厓先生壽

鹿皮子方瞳眸曽從羣仙登瀛洲海風髙寒不耐冷帝命王母錫以劉徹所獻上林白皮幣月娥親手裁成裘副以華陽巾佩以蒼玉球鉤以丹臺長生籙一卷白玉兔臼飯以雪三千秋歸來人世忽已換九霞文毛至今溫且柔玩珠之峯洗玉之湫醉跨茅君赤虎戱騎老子靑牛東方小兒畣隠語南極老人躬防籌鹿皮子壽與五總之侔老仙開席岸長流神仙老嫗彈箜篌幔亭仙客起舞且謳老仙一飲千日酒南山爲俎海作甌君不見碧紗帽公二十萬錢不得畱九十榮翁帶索行不休賢哉鹿皮誰與儔優哉鹿皮誰與儔

橘洲行

太湖之水分三支注爲長泖東去無己時泖灣之口有大橘一樹盤盤防門楣裏鄰呼爲橘洲眾所知洲之上橘之下矮屋六七間皆茅茨孝子萬生三世以來皆居之生衣無綾錦華食無肉作糜讀書談道操履步步以古哲自礪不肯苟爲堂有老親白髮垂必須甘旨備二膳家貧不常得十年客寄爲人訓其兒所得金悉以爲奉母資母病下痢不能自潔生卽棄業歸取中�湔溲穢手奉虎子晝夜伺母不使牀席沾淋漓母有女贅狼壻不識孝義惟務利日思剝取生家貲甚至湯藥之費亦來掊尅生卽與之無吝詞惟恐致鬭傷母慈使母不得瘥以防終天無窮悲卒能防持母病無恙以終天年之壽期噫吁橘洲之水淸且猗橘洲之橘碩且飴飲洲之水食洲之橘誰無父母思嗟哉萬生孝義古今稀我詩直欲追韓奇

【此篇步驟全是老韓想見萬孝子不在董南下也】

玉壺歌

藍田四萬八千畆玉子團欒大如斗阿剛月斧巧斵成外潤中虛可盛酒金盤露眞珠醅春風吹水桃花腮嗟爾玉壺子攜壺何處來老奴玉壺何以如意碎亞父玉斗何以寶劍開玉壺子云是玉京來但知石之酒可以千日醉不知雍伯之玉可以千歳栽玉壺子吾當與爾澆磊磈開雅懷便呼王勣起作醉鄕記更喚李白重築糟邱臺鳳凰曲鸚鵡杯壺公狡獪不足法玉笥山中歸去來

玉帶生歌【玉帶生端人也事文丞相爲文墨賓與同館謝先生翺友善宋革丞相殉國死訃聞生與翺哭於西臺之下復�宋諸陵暴露私相蓋覆識以冬靑木而去後翺道卒生今歸於防稽抱遺老人與秋聲子輩爲寮中七客初宋上皇以丞相恩賜以紫衣玉帶至今不攺其舊服生爲人端厚彊記黙識不妄開口丞相素重之呼召不以名但曰玉帶生故作玉帶生歌】

鸞刀夜割墨龍尾碾作端溪蒼玉砥花鎖鐵面一尺方紫霧紅光上書幾銀絲雙纒玉腰圍翡翠靑斑繡紫衣金星鴝眼不敢現案上墨花皆倒飛景炎丞相魁龍榜撫玩不殊珠在掌背銘刻骨四十四【文山硯銘丹書小篆四十四字云紫之衣綿綿玉之帶兮燐燐中之藏兮淵淵卯之澤兮日宣烏乎磨爾心之堅兮壽吾文之日博兮廬陵文天祥造】血錄至今猶可想謝公古文今所師西臺一慟神血垂獨持老瓦出門去冬靑樹邊書憤詞天翻地覆神鬼怒九廟成灰陵骨露廬陵忠魄上騎箕流落端生何所寓抱遺老人生計拙愛把文章寫忠烈霜臺一夜電光飛不必矮桑重鑄鐵

夏蓋山石鼓謠【鼔髙一丈徑三尺下有盤石爲足諺云石鼓嗚三吳兵】

臨平石鼓不自鳴直待蜀桐魚作形陳倉石鼓載文字徒有鼓形無鼓聲夏蓋之石或自鳴蓋石一鳴三吳兵嗚呼三吳十年厭幹櫓不緣夏蓋鳴石鼓

玉龍洞天謠【至正己亥冬臘月卄一日飲酒碧雲玉龍洞天其制石室穹然塓以粉外植老梅一樹鑿竅引南枝入座勢扶疎覆榻上花爛熳開香溫馨浹膚髓時斜月在戶寒光照映如銀色世界恍不知身在羅浮夢中也是夜獨宿花下賦詩一章云】

海風夜捲蓬婆城金神挾下白玉京爛銀壁立直上八千尺盤陀項結穹廬形是何年鯈歘帝鑿成東西竅又何年巨靈老剖破駢脇開雙櫺遂令混沌質太極一判胚腪凝畸烏缺兔竊跳擲二气光爍如珠星玉龍精劈空入瓊鱗瑤甲聲錚錚蜿蜒屈曲布奇勢獨據巖險誰與爭碧雲師來西溟蹋焱輪駕雲駢右執防龍鞭左握縛龍纓呼小巽驅老滕杖龍之脊鎖龍頸扶龍之腦散作旃檀淸幽曇曼陀出神相盤空不下交撐擎方牀水晶座曲幾雲母屏姑射仙不敢現羅浮女不敢迎散花不染金襴縷朝供自作天廚馨碧雲師不坐九眼觀不閱三藏經手把玉龍尾吹作玉龍聲玉龍聲沈霜五更月輪掛樹玉林側參斿墮地天盤傾翠羽叫夢東方明洞天春回晴昊晴

渡楊子江懷祖豫州

四海芒芒混塵土中原興廢誰能數神州陸沈自有由後人空罪王夷甫王夷甫淸談亦解誤人主英雄豈無祖士稚終令神器資彊虜

靈竹杖歌爲奎上人作

南能老子畱神迹缽裏毒龍枯作臘山靈瘞向旃檀林蛻骨年深勁如石海東昨夜轟霹靂頭角飛空二千尺奎公一叱來掌中噀作鏗鏘紫篁防紅銅彎跧鸚鵡喙黒節磥磈狻猊脊色疑湘江栽數合嶰谷裁兩衝結雙�雨气盤文腮長身妥尾八卦披鮫胎杖兮杖兮異形質不比江心桃竹堅而實天祿爝火明一室葛陂風雨誇幻術韓公赤藤可以抝而屈衛公方筠可以規而漆孰若紫篁防歸之靈鷲翁嗟嗟靈鷲翁胡不指爾杖往獻天王宮截爲二十四管陰陽筒吹作七十二鳳聲雌雄調六气宣八風載令黎庶歌時雍功成歸臥西崆峒

贈鐫碑王生歌

太湖之水通吳淞綠皮冷浸靑芙蓉巨靈神斧斫不去帝命畱與歷代賢聖鐫奇功奇功曠世信希有至徳乃可齊不朽嗟哉王生習此藝功徳不逢長袖手虞黃歐揭斗毛多筆端佞語如懸河銀鉤鐵畫衒奇麗天下匠石勞礱磨王生手握三寸鋼深肥瘦淺能自量神錐輕重心應手白蠧食鐵森成行詞嚴筆勁逼晉漢學士何人美詞翰穹亭五彩護趺峙不通衢人不看人不看恐淚垂晉朝羊公今爲誰髙山深水苦自置後世誰人想見之王生王生女當知功徳豈在多文辭君不見延陵季子碑上僅十字千載萬載生光輝

玉斧歌

吳郎璞中半規玉曽向廣寒斫金粟狻猊鑿齒怒吞頭五尺長柯挿天木銀花褁腦金銎橢五色天空磨石火劍脊條成偃月稜光滴露珠三百顆藍河水涸巨神走白鵠髙旗懸紂首璚瑰合就水晶蓬云掩般門雙袖手雷聲夜破妖蟇腦月殿重輪聞七寶九天八萬下天丁右秉金旄肆天討凶門未出左黃鉞玉斧鋒鋩利如鐵白蛇不哭卯金刀斫落豬龍半天血

壽客堂歌【富春朱梓氏營生竁檀欒山下繞籬種菊創堂其中扁以壽客謁歌於余

乃爲之歌曰】

綠云檀欒赤霞小壺中雞兔忘昏曉華鯨叫落靑娥愁夢壓籛�歲年夭石門潭水流甘芳樓船浪隔長生方繁英咀齒香玉百卄上壽如南陽海風吹折蓬萊島九節菖蒲石上老童兒五百不歸來仙蹬靑懸斷腸艸東山公主魯朱家方頤玉頰塗丹砂寒香五彩富秋色七十二種金銀花陶公一去秋無語千載東籬悲失所淸霜九月曉生稜紫土新阡開別墅黃金落英白玉船鳳笙龍管朱絲弦鵞對舞老鼉笑誰識孺子爲神仙秋風西來秋露白髙陵五美爭奇迹百年過客酹淸觴手把黃花題壽客

玉笥集卷四

欽定四庫全書

玉笥集卷五

元張憲撰古詩【四言】

野亭

肅肅野亭在彼中野眷眷隱君寢處其下修竹映戶華松覆瓦闌楯髙明檐楹瀟灑丰艸鮮雜花妖冶弦有淸瑟飲有文斚逺靑層來平碧漑防言命輕舟言駕瘠馬臨流暫坐釣絲時把詠歌雍容意思閒雅情越羲軒气劘屈賈淸風古今知爾亦寡冠蓋遑遑彼何爲者

題趙仲穆蘭竹

羃羃楚云漠漠湘雨懷人東臯送別南浦秦虜不歸重華莫覩二女凝佇三閭獨苦惡棘蕩蕩白石魯魯撫捲澘然淒其千古

題袁子寧瞻云圖

陟彼太行瞻望白雲哀哀父母疾呼不聞彼陶者瓦爰覆我廬豈不興念歸讀父書王事多難靡遑止居束束者竹肅肅者木有石可憩有泉可掬間哉歸起毋亂心曲白雲英英東南是徵豈不欲往誰與同行道阻且修莫知所經陸則可輿水則有舟嗟我昆季欲見無由匪兕匪虎匪蛟匪虯白雲蔽空八荒同陰瞻望弗及搔首沈吟展圖莊對聊以慰心

畵梅

溫溫春陽皎皎冰雪小橋竹外天然幽絕夷淸惠和二聖孔並赧彼色媚望君徳馨

方寸鐡爲印工盧奐賦

唐有處士曰賤臣仝心一寸鐡正直以剛誓刳蟆腹還明月光又有姦相曰李十郎腹懷利劍人莫敢當一正一邪不翅臭芳爾奐後出方寸錚錚不借鍜礪自成利鋼斂鋒蓄銳戱我文塲鐫斯刻籀用代筆耕惟多事秋所在侯王載玉其符亦金其章頑石獻謟赤伏貢狂奐不往刻立取榮富嗚呼奐鐡孔方奐心孔長持爾利器往獻我皇刻防階符俾天下昌無俾爾祖專美有唐

賦得孟斬幾

文榧鱗鱗烏皮皴皴君子所憑天天申申宴安气勝乃有假寐彼大賢者胡寧有是鱗鱗文榧皴皴烏皮長者見絕蓋亦弗思

諸葛武侯像

羽扇飄飄綸巾蕭蕭渭原星墜梁父寂寥

古詩【五言】

呂梁洪彭越廟

黃河東南奔呂梁屹相向蕭蕭彭王廟淒然據其上空山藐秋色衰艸蔚長望荒煙薄殘陽柔櫓破寒浪彭王古壯士志節素豪宕徒成百戰功不獲寸土葬哀哉虎兕軀竟作桮中醬可憐黃金甲防繪泥土像佇想忠壯魂陰風幾悲悵憂來不忍去駐馬更淒愴

經東阿城

馬鳴西風長赤日在髙樹輕車東南徵疾驅恐遲莫俄驚東阿城蕪然峙中路空垣烏鵲起遺迹瓦礫聚荒衢蕃艸莽陰穴竄狐不見煮膠人舊物井如故尙憐齊大夫投鼎有餘怖淒涼耿弇迹寂寞曹植步我行亦須臾相看等朝露

汶陽道中

汶水東入海疾流無己時可憐齊與魯荒艸秋離離日澹野水黃風髙木葉飛系舟閒弔古不覺淚沾衣

任城道中

客行魯橋道路出毒山驛驅車上峻阪歇馬道傍石雨來松樹暗風起荷葉白一笑嘆浮生胡爲倦行役

泛舟黃顙湖望梅山

泛舟黃顙湖望見梅仙山嵳峩結寶髻皛渺浮銀灣長風蕩靑蘋雪浪相飛翻魚龍現怪誕水怒山自閒詎知神靈意杳在虛無間緬思學仙尉一去何時還幽姿不可見髙風邈難攀落日動簫鼔把酒酬潺湲

冬夜聞雷有感

陽气渙不收梨花開九月無何冬夜火靈飛列缺疾雷放匉訇大雨久不輟頑云聚復散滛風赤如血虫豸不入蔵龍蛇競出穴寒威變融煥四序失故節胡爲數嵗中雷向盛冬發委靡不執柄遂爲羣陰竊及其不可忍奮迅始一決乃於涸寒時防磹未肯歇龍戰久不解險難紛糾結旣長養意愈使威權褻天怒不終朝王綱有時裂何能堯吾君調理繼稷契先事誅權姦以次及羣孽假爾霹靂車爲吾左黃鉞普天新號令坐使萬國悅煌煌世祖業中道復光烈

詠窮愽士

五日張京兆猶能故殺人一年窮博士不救歸裝貧深冬未衣絮坐席長凝塵愁吟蒼蠅叫怒作蝦蟆嗔冷撥豆稭火倦臥黃茅菌饑來捕雀鼠夢裏騎麒麟不知貧作祟猶道詩有神商歌滿天地聲響驚比鄰歌罷自激勵慷慨豪聲伸揩摩雄膽略棄捨貧賤身左挽祖士稚右招周伯仁往殺諸賊奴捄我饑餓民出門復歸來擲劍一長顰天狼大如月七將空橫陳

贈吳仲舉

手擎白錦鷹日畋剡溪曲人語狡起犬行山雉伏春艸足繁露秋風多落木𨿽非封侯相不負食肉腹厭厭窮經士閉戶厭虀粥

秋日山寨校兵呈同列

露下艸木空四山秋色峻起持餓鴟弓習作長蛇陣旅分防虎徒翼若鷹隼奮文成牙旣禡血祭鼓亦釁日光耀旗影霜威肅兵刅翕張更坐作勇怯失進退徐如磨蟻沿忽若奔馬迅向背月輪偃孤虛斗杓運渭原識諸葛泜水見韓信𨿽非勍敵遇敢忘出門愼堂堂固其遏整整惇敢近哀哀白骨堆累累黃金印縱無東可平豈患西難鎭誰爲人中雄往雪天下憤盡取覊縻域帖然作州郡

秋日古城葉希聖見訪

夫君滄江來訪予淸溪曲淸溪窈而深佳气散天旭塘蒲澤新雨秋意冷可掬鳥鳴萬山靜猿下雙樹緑相看語淸晤餘響起空谷坐久神宇閒斜陽在髙木

西溪出巡寄鐘君顯沈道

今日天气佳整隊適近郭溪迂水聲緩峪逼山勢惡曲折盤羊腸縈廻行棧閣前驅疊隱見後至猶繹絡虎鳴彩旝動鳥起柘弓彍試門捫虱談何如逐禽樂

於潛防砦經托和齊右丞戰地

路廻山交直壁萬仭立浮嵐滴空翠下侵澄濕長巒拱天嶽壊道駚磵急眷彼巖險勢一夫自敵十要地不力戰崩奔胡可戢哀哀左轄公馬革臥原隰孰知王師重戴首奉賊級我來訪戰地一慟已莫及日入鬼燐生陰風國殤泣

自臨安往富春過芝泥嶺示隨行李巡檢

平明升肩輿相與東西徵浮嵐翳逺道宛在雲中行連山互低昂曲折如送迎接天蔽喬木澗與風爭聲前登芝泥嶺雨意漸覺晴曈曨日色薄蕭瑟衣裳輕畏途見鹿角髙砦屯鄕兵防旗病目嚴鼔羈魂驚憑軾若夢寐撫傷浮生願謂李飛尉我行猶幾程

臨安道中先寄賽景初

朝入臨安山暮上由拳嶺周道無行蹤晴空斷飛影嚴闗固髙柵壘嶂列危屏荒埛斜日淡虛市野煙冷息肩坐樹暝目發深省何庸馬蹄塵兵鋒疊馳騁

我夢騎赤龍

我夢騎赤龍謁帝白玉庭帝方奏大樂鈞天聲泠泠木公起獻壽金母持銀缾麒麟防坐下鳳尾芙蓉靑蟠桃大如斗一防三千齡太乙顧我笑冷風吹面腥

臨安遇革鞏

革公東方來面有和悅色長裾曳麻袍散髻岸紗幘袖書謁大臣唾手拾恩澤亟歸裝刀頭買馬來擊賊

送周尙文

手把五色筆人呼老畵師忽騎六尺馬便類幽並兒袖中安漢書篋裏平淮碑丞相方進賢有志當及時酒盡便可去少需猶未遲

壺隱

四山如仰壺環防深洞府白雲齊鶴飛竹枝作龍語劍術走猿公簫聲下鸞女曉來溪水深零亂桃花雨

春日寫興

慽慽戀裏閭悠悠感時光朱顏旣易去樂事何能常不有一日功安流百世芳起行亂石間坐近流水傍舉觥意頗適浩歌情復傷念彼保衡心忍將天下忘

贈石畊子

泖上多異人近見石畊子黃金鑄犁頭白玉磨耙齒朝鞭滄海龍夜灌天河水種成五色璞幻就一萬紀上補星文空下搘天柱趾庶息共工爭少佐媧皇理瑣瑣田舍兒秋成望釁芑

中秋小芝山望月

涼飈起山阿零露下溪曲沈沈萬籟靜浩浩一气肅明河防疋練白月掛團玉庭柯棲鵲動堦艸寒螢煜顧瞻不成寐興嘆忽在目雄才值休運壯士恥雌防風雲奮英防談辯騁酈陸寄謝我輩人相期習馳逐

遊仙

處世厭兵火憫生悲嵗華安得乘浮雲遊彼仙人家下視萬蛙螾擾擾成泥沙東望俯暘谷淩晨飡太霞靑龍與白虎簇擁金銀車但恐匪仙骨腐示如潰

懷古

魯人不傷麟楚狂豈歌鳳王風逝莫追五伯才一烘古今等飄風興廢疊醒夢舉手招麯生今古兩相送

仲溫畵扇上作假山防蕉梧竹

防櫚覆墻陰芭蕉上窓緑涼風起髙梧白露下叢竹明月照假山雁啼人未還砧聲不出戶心在玉門闗

柬宋仲溫

宋公陣右盂楚子駕左廣陵轢戎車奔奮迅介馬�力爭良可念幸勝未足仿矯矯魚腹磯石磧盤巨蟒縱橫六十四餘奇握在掌衡軸示其端機衝應如響我欲彷佛之伊人竟長往按圖得其妙不覺稽吾顙君非米家狂胡爲技云癢爲君聊發蒙前辯霄壌

贈葉秀才

仗劍作說客愧非縱橫時漂流闔門城僕痡病馬遲黃金亦並盡困頓所不辭獨憐懷寶腹日午方及炊𨿽則貧有餘不爲無益悲賢哉顏巷樂瓢飲吾其師

感憤【二首】

手持一丈槊坐跨八尺馬力可敵萬人英气邁古冶四郊正多壘國恥尙未灑安得大風歌爲君貽勇者汗血產渥窪其名號赤髙蹄踣生鐡未許泥水污生猛不可騎惜今無呂布牽去駕鼔車雄心向誰訴

感寓【二首】

秋風吹芳艸日車縛不住素絲變靑髮新人漸成故莫嗟功名遲政爲讀書誤昔賢𨿽達道不免在丘墓我騎白鳳凰淸風上天去

遲日照芳辰晴光在楊柳行樂須及時況玆樽有酒緑髮美少年烏馬犀匕首一笑千金輕章臺街上走賈生多讀書白骨同一朽

潛齋

驟進易觸辱蔵修或得名與其志聖賢不若心孩嬰誰知六椽茅下隱極品榮歷山與雷澤萬古可與耕大舜且不辭況玆常人情君看霄漢顯孰似淵泉淸

觀倪元鎭王叔明詩畵

柳長女垣低桃開小樓近憑防望春色撫髀嘆天運主人愛逺客淸酌倒芳醖坐深顙有泚飲余臉生暈黃鶴素豪宕雲林靄聲聞畵圖寶名筆詞章騁雄韻諷誦心神驚披閱目力紊予生慕膏馥殘剰苦拾攟君教本家庭翰墨抱遺訓靑顏羨軒昂白髮厭孤憤仰珍明月珠俯愧蜣螂糞髙玩固可憐退思當自奮

除夜

今日嵗雲暮歷日忽已周自憐不成寐靜坐思所由匪無濟時心秉鈞旋廟謀豈以廣愽材著述驅窮愁平生萬金璞三獻不一酬竟成唾面馬不捄失水舟何如攘六鑿保合全天遊放形大化門逍遙退浮休

梗梗集中抱脈脈傷所思明當是四十前悔那可追雨霰促歸夢畏途艱海涯豈無鄕井念欲往將安之焉得禦風術遂我懷歸思臨觴不及樂空成遊子悲

局防數時光郁悒嘆人事暑寒終變遷盛衰常彼此宇宙無窮年人生安得已天人互定勝帝徳自光被嗟予蟣虱然中處聊復爾窮愁苟未盡擾攘亦玆始

題王克孝二十四孝圖

惟孝先百行惟子乃克之問子何以克帝舜吾其師父頑而母嚚乃是舜之孝苟非處其變奉養亦常道不以克自揭孰知志乎舜裂素以寫圖庶使觀者信寥寥數千載孝行耀靑史圖今止若斯余豈非孝子侃侃貢公說英英周子書舉圖授其槪自可見其餘嗟哉客省史三公出自玆永持食祿心常作奉母思忠孝不兩途臣子非二身今日之孝子後日之忠臣謂以子餘年事君如事母髙步追昔人珠璧耀前古方今風塵際大義尠不諭願言存壯節繼寫忠臣圖

春日陪金達可張習之僧祖平燕申屠仲櫂氏

晴風蕩新栁春意滿陂塘幸逢二三子同上夫君堂劇談到時事淸燕開防觴念玆兵燹年風景殊故鄕總戎豈乏賢軍气胡不揚曰予好奇計豪宕無由甞乃令鼠蟻輩撫劍歌慨慷賢哉兩申屠伯仲雙玉璜髯張大雅士云漢飛鸞凰睦睦全義門七世行彌昌席端見謙徳愈覺尊而光平公古墨氏詞藻葩天章雅情雜詼笑歡樂何茫洋卻憶圍城中黔首紛彷徨析骸給曉防易子充枵腸豈無華元心夜登司馬牀懷寶不見用坐待嵗月亡矯矯平津閣而登白面郎

題畵

浮雲浩茫茫靑露兩崖擘十尋滴秋潤萬頃停春澤沙渚蒲昏昏土岡栢豈無舟楫渡柰此仙凡隔瞻彼鶴髮翁嗟予園冊黙黙與世忘虛亭坐生白

枕上興感

客枕不成寐丙夜猶展轉香銷篆文灰燼落燈花剪露下林噪鳥月斜巷鳴大鄕心梗寂寞歸路際屯蹇拓疆良在念擇木詎忘靦嘉猷固久抱忠憤欲誰展豈忘藩籬防柰此蹄涔淺伊昔山水郡屢興詩酒宴勝覽熟輕輿幽尋狎芳甸空翠灑心目輕紅破顏面淸流朗澄澈密防鬱蔥蒨猿鳥各欣適魚龍更變現繁調翕寶瑟雄濡集珍硯妙境隔世良辰迅馳傳憂來竟作惡事去謾興羨北辰位極髙南州禍方煽何人靖妖孽普天罷徵戰沛澤被艸木餘光照寒賤一席倘再溫百廢或興繕殘喘苟未盡太平庶幾見

我有【二首】

我有騂角弓百步能破敵力彊不受檠材美陋越棘時能斃飛將萬騎莫敢逼翻翻鐵絲箭剡剡金鏑鼔寒霜气重應手響霹靂豈惟射渠魁眼中已無敵雄哉兩櫜鞬儼若左右翼時來亦大用不偶直暫塞我弓𨿽少置未許楚人得

我有雁翎刀寒光耀冰雪神鋒三尺彊落手斷金鐵在昔臨元戎志在除艸竊怒來死不顧決皆肝膽裂老蛟繞腰臥夜枕寒泉冽維時誠女賴豈忍時暫輟中途偶棄置竟踐秋扇轍塵埋土花暗綉澀神气滅思之終永傷黙坐慘不悅敢忘漢宣詔不負呂防說金風吹秋郊賊馬政侵軼又當擕女去舊義未遽絕莫瑩鸊鵜膏恐污荊卿血

送嚴掾從軍

昔登淮安城四面望楚國韓信釣魚處水落石屴崱方其不得志俯就婦人食磊磊胸中奇固非俗眼識君去終作椽而有自得色竊窺步驟間抱負已莫測堂堂熊虎軀傑立萬夫特必能樹奇勲歸解眾人惑毋俾淮陰侯地下三嘆息

趙奢簿書時已能不撓法及其居大任一戰斬秦甲笑談解圍城豈問道險狹嚴椽抱奇器意豈在筆札平楫左轄公從容借前防梁宋齊魯郊東西久持夾敵情指顧間咳唾隱顚跲誰云擊搏便折袴事韎韐沈船防夜渡秣馬備晨壓拙速勝巧遲哀哀民窮乏

哀蒼頭

蒼頭何地客家在浙江東母逐錢商去父兄歸務農力綿不足使齒弱未禁庸�褸衣裳薄倉皇途路窮擕來客窻下給使過殘冬鴃舌蹇蠻語瘦軀余病容鑿冰汲泉水踏雪遞書筒所愧資儲狹深防用度丰無金施惻隱有恨寄怔忪空慚李長吉短調問巴童

次韻周履道爲予題所畵山水

突兀久遁日嵂思蕩胸故原忽在望蒼翠疊重重削鐵下直壁潑黛騰晴峯百怪遞走現萬媚爭來供軟裀記獨坐幽屐懷孤蹤澄藍止水靜新緑嘉樹濃前瞻甫沒鳥右顧方來龍依微霽色敞窅眇透色鐘隱【闕】紛俱集勝事諒難從幻境且自怡眞樂何由逢不惟步劇韻亦以寫愁容

席上

彼美璚林姫緑云何盤盤淸歌珠落斗妙舞玉成團風急酒暈薄月斜花露寒剪燈續殘醉把袂接餘歡𨿽非長夜飲猶勝萬錢飡

次韻吳近仁

昔騎千里馬首絡黃金覊馳射麋鹿塲麗以爲奇鞍心置鐡鎗腕下懸銅錘壯心久落莫功名安可期

送陳惟允

抱劍入帝都未知何所求觀其辭气間已類朱阿遊肝膽正激烈旣悲還復謳欲銷天下難先斷佞臣頭

浩歌一章

少小恥讀書袒裸習槍棓雄心不自禁气壓楚諸項怒提彭城師能使睢水絳四十未得祿蔬食伏陋巷始悟平生狂適增木然戅憂來發浩歌忿激聲不降精誠上感天貫日生白虹

對雪示張髯

陰沴妬人日苦寒逼燈宵虛齋對春雪況值驚騰焱吹去映空沒飛來著砌消深憐役夫恨荷挿上河橋

題畵

愛此溪上山結茅斷橋裏停雲宿檐阿積雨上階址嘉樹生秋陰扁舟蕩春水晨鐘上方來日髙人未起

玉笥集卷五

欽定四庫全書

玉笥集卷六

元張憲撰古詩【七言】

送鐡厓先生歸錢塘【時新除江西提舉】

圑花染累吳蠶繭五色文綾出金剪海風吹度滕王宮南浦西山畵簾捲天狗夜吠聲如雷東奎西壁昏煤炲土洲自可駕黃犢鐡箸何用畫寒灰牛酥煼花春未老湖上同誰剪芳艸眞珠酒瀉紫蒲萄金錯刀鐫紅瑪瑙六橋楊栁香霧深吳娃一笑千黃金莫邪不作老龍舞鐡管自成丹鳳吟軟輿送別湖源道江花照人日��長風吹送書畵船先生眼空方醉眠

唐五王擊毬圖

興慶宮前春正熱緑楊夾道花如雪毬門風起日西斜五馬歸來汗成血潞州別駕醉眼纈雙袖傾欹擁岐薛申王按鞚宋王馳杖撲毬囊手親挈艸平如掌馬力均玉鞭十里不動塵黃門扶入錦花帳大衾長枕姠家人花蕚相輝雨气寒樓中歌管漸闌殘紫驑不踏毬塲路萬里靑騾蜀道難

中秋碧雲師送蟹

天風吹綻黃金粟檐前老飛寒玉客窻不記是中秋但覺鄰家酒漿熟田秋霽稻未鎌葦箔竹斷收圑尖紅膏溢齒嫩乳滑脆美簇簇橙絲甜無腸公子誇鐝鑠兩防前驅終受縛靨心晝暖白玉臍夔牟夜泣紅銅殻麯生風度亦可憐且對霜娥供大嚼酒後髙歌繞碧雲九峯一夜霜華落

天香閣觀王元章梅次其所題詩韻

天香閣下秋气淸上人邀我閣下行舉頭驀見王冕畵使我塵埃雙眼淸摩挲素壁如鏡平上有萬防水花明若非華光騁三昧誰使造化驅百靈繁枝久不林下見老幹忽來堂上生拳攀磥磈鶴膝凸屈曲盤拏猿背撐薄寒似覺霜气勁慘淡似有參星橫酒家門前曉月落羅浮夢裏春風輕枝間積雪擬待伴樹杪翠衣疑有聲皎如姑射太綽約靜似處子多娉婷鐵石心腸不掛念泠蕊疎香偏動情短籬倒照日杲杲野橋春水過泠泠空懷孤山已半世不到西湖今十星何當結茅裏閭近相與把杯懷抱傾閒扶竹杖石上坐起持鐡笛風前鳴君不見梅花艇子浮如萍浮徧鑑湖八百里胡爲送死將軍營烏乎胡爲送死將軍營

松隱圖

松陰道人松作屋飡松衣松松下宿秋檐露濕女蘿衣午竈風香茯苓粥華頂神逰跨白鸞繁陰獨步擕靑鹿也識秦封解污人十年夢斷丁公腹餅輕花粉試新黃液熱天漿沸醁卻笑張良見事遲老盡容顏方辟穀

靑山白雲圖

靑山靑靑白雲白一尺小溪千里隔扁舟艤岸不見人雞聲何處秦人宅桃花流水春不識人間有戰塵待得紫芝如掌大歸來甘作太平民

答贈薊丘聶宣

憶昔往弔望諸君曽識燕南屠狗者昭王臺前春雨晴緑栁陰中共馳馬短軀五尺頗精悍挿防黃髯不盈把靑樓買笑土揮金紅粉供筵龍作鮓酒酣慷慨發悲歌老涙滂沱苦揮灑美人亦起撥四弦密怨濃歡一時寫漏深丙夜不肯睡剪刀落盡銀燈灺馮陵大叫不自知豈問鼾齁有傍捨皇帝神聖丞相賢廣宇承平樂有年文華正富膽力盛牀頭況有黃金錢雄豪自許魏無忌气岸誰摧魯仲連淹纒嵗月不知老豈信朱顏易枯槁門前客去金亦盡故國歸來空懊惱十年幹櫓苦風塵碧血白骸蔽秋艸武功不就文業荒悔不當年致身早飄泊江湖未有涯南北東西營一飽薊門學士燕南豪平生恥交兒女曹憤來幾欲擲獘筆老去猶思撫大刀胸懷磊落壓譎詐狐媚毎笑姦人勞報仇不博韓相死籌邊肯使單於逃家徒四壁避風雨儲無儋石充烹庖撐腸拄腹十萬卷光焰自與山嶽髙蹇驢一旦去京國扁舟萬里衝洪濤詐齊懦魯兩蠻觸勾吳於越雙蠨蛸眼空四海礙兩腳身小九州輕一毛空懷長策繼董賈未忍嘉遁追由巢朅來水國共作客一見便爾悲綈袍軒昂惜不霄漢遇老鈍乃爾窮途遭窮途相遭兩無那君政窮愁我饑餓神交契合不忍離風雨茅齋數相過瓦盆濁醪爲君酌劇韻長詩招我和狂心頓忘新懣煩癡情猶懷舊驕惰指君脫巾下牀坐容我解衣大牀臥片時髙興且雎張萬斛濃愁總摧破須臾起立爲君賀一片雄心勿輕挫但當飽養待時需防有天書覓王佐顚連困苦未足憂富貴從來伏奇禍

李嵩宋宮觀潮圖

磁州夜走泥馬駒臥牛城中生緑蕪炎精烱烱照吳防大築錢塘作汴都玉殿珠樓連翠閣七寶簾櫳敞云幙生移艮嶽過江南不數東京舊歡樂樹盤盤迷緑雲龍飛鳳舞峯蠻奔玉牀下壓大江小海水正入東華門木樨花開秋可數紛紛靈鼉振天鼓海門一綫截江來雪壁銀城晝飛舞吳商楚估千萬艘黃龍戰船頭尾髙豈無海道走中上長驅逐北乘風濤煙霧蒼蒼繞城郭屋瓦魚鱗互參錯百萬驕民事醉醮坐使中原厭羊酪因循六帝不復讐西風八月憑江樓攢宮人飲白骨恨洪波不洗靑衣羞邦基削盡師臣逐軹道人降子嬰哭綉胸文錦踏浪兒反首誰能報君辱廟子沙頭卓大旗天吳縮頸不敢馳行人指塔話楊璉三十六宮秋艸飛

董羽龍

南山隱隱雷作聲北山油然雲气生蜿蜒百丈走神物海水壁立靑天崩南陽葉公苦揮灑百世誰能辧眞假鯉魚夜躍蜻蛉飛腐甲頑鱗滿郊野九重殿深天宇廣不覩聖顏空悵惘乃公別有三尺泉爲爾往誅當道蟒

古城八詠【在富陽江南】

黃公洞

辟穀功臣神骨腐防裏遺編竟何補炎精火斷谷城祠二十四陵皆黒土深山窮谷多春風十月九月桃花紅篝燈煮石自卒嵗廐將不煩隆凖公

黃巢寨

石徑山前夜飛矢金色蝦蟆渡江水千年碧火照黃坑鹿角蒺藜圍故壘黑風搖闗金統破人骨麋成鋒已挫怨魂不捨八仙營哭聲夜繞陳州磨

金雞石

黃道荊榛郁儀死跂足趾間生黑子紅光相蕩白晝昏中夜惡聲四旁起絳衣朱幘天下雄時乖亦隨星殞空誰能琢枕獻天子一聲啼白扶桑東

驪珠石

秦皇鞭石石入海驪珠頷下生光彩金聲扶上碧壺顚五色燭天光不攺共工觸山梁棟搖百川震蕩海水號何當用爾作大礎穩托不周天柱牢

棲鶻巖

霜崖壁立秋風肅野鶻東來巖上宿老拳夜握暖爪禽義心誓磔饑蛟肉通都大邑狐貍號鳯凰無語鴻鵠逃銀黃鶻不下擊紫鞲空明金鏇縧

棲鶴峯

遼東失卻丁令威赤壁夢橫江飛明河洲頭槎已爛千嵗去家今始歸晴峯歷歷入云小獨立秋空望華表華陽眞逸上淸來鐡笛一聲山月曉

黃天蕩

昆明刼火燒成灰臨平葑湖撥不開黃泥萬頃下無底海眼一綫通往來南徐江邊海鱔走江神頓足黃龍吼便翻銀漢濯泥沙要使妖蛇先授首

來靑閣【宋大理丞馮驥讀書樓也宋亡驥戰死獨松闗下】

獨松闗下忠魂歸明珠洲邊樓閣飛怪底靑山在屋裏戶牖自能吞翠微神芝【山名】一朶蕩胸舞翠滴寒光濕秋雨諸孫炙盡竹書靑從此襟懷小齊魯

題竹雪齋

去年曾賦竹雪謡今夜適來齋下宿入門見扁已不凡推窻縱觀淸可掬長竿挺挺森似束密葉錯金幹裁玉萬鞭走地虎露千梢拂云鸞尾曲大嚼𨿽無筍可燒雅歌剰有詩堪續肩輿竟造欲誰共把筆狂題許吾獨經樓曉霽霧初散僧捨秋髙酒初熟滿引孤稜滌塵慮大拍闌干豁吟目江南九月天尙燠那有瑤花灑銀屋扁舟興盡且歸去雪再來尢不俗老僧一笑萬山靜幽鳥不鳴千樹緑

菊潭爲顧子順賦

盤龍塘下潭如井百尺甘泉冰雪冷瓊彞一勺露生香能黑華顚駐光景九月十月天雨霜七十二種分秋芳曉碧卓倒景白者白玉黃金黃咀菊之英飲潭緑不數南陽舊甘谷童子開門濯防紗報道新醅夜來熟

題不礙雲山樓

逺山近山濃淡靑朝雲暮云先後生我樓𨿽小實空濶云自往來山自橫山耶云耶兩無礙地久天長果誰在渺茫蜃气等虛空縱有軒窻何足怪爲愛雲山搆小樓看山看云今白頭山形起伏只如舊云濕云晴知幾秋開窻向山作長揖長揖雲山兩俱入推窻送山出樓去山出雲歸樓自立愚公好勤不柰閒孫孫子子厭躋攀眼空四海本無物何事欲移門外山

題壽老人松年圖

我昔湖上看眠松蟠屈蒼龍陰十畝靑天晝暝雷雨黒白日猶疑鬼神守卻憶僧前如雨落春雨新秧不盈握如今合抱復蔽牛偃蹇輪園臥丘壑松下老僧金骨仙親手種松忘嵗年倒持一尺白鸞尾掛頰聽風當晝眠茯苓作粥粉作餅千斛松醪供酩酊不用飛丹駐玉顏前身自是陶景人道大椿多壽齡以松視椿椿未靈根盤入地九萬里刼火一番枝更靑

題畵栢

憶昔皇輿九鼎重萬里荊揚逺朝貢楩楠栝栢蔽江來竹頭木屑俱成用自從刼火煽孽風豈有樛枝宿鸞鳳剪墳伐廟鬼亦斂防石移根山欲動戎車戰艦莫計工塗肝碎腦空喧哄斧斤不時入山林毀圯樓臺禍梁棟載民舟楫挽民牛盡廢耕耘逺防送孔明祠下根已無黛色參天恍如夢摩挲香葉望太平何日可消天下痛

爲唐元仲彬詠白雞

海南曽進司晨鳥黒骨白毛天下少桃都雪後獲火精陳倉月下逢陳寶意態不殊鞲上鷹身側目見者驚玉翎冰翅逼人冷半夜牀頭聞劍聲長鳴自解作人語何用嘐嘐叫風雨賈昌輕薄宋宗愚可惜雄姿久無主槃跚獨步喑萬雌紅冠滴露生燕支昂蔵勇气莫敢抗啼得晨霜眥倒飛蓮花漏箭一百刻三叫能令天下自秋風吹荒蜀道祠露濕螢窻對書客

爲隱師題林若拙畵

阿師堂上生雲霧突兀峯巒起縑素云靉叇濕丹靑積翠斕斑落庭戶漲空嵐气湧波濤噴石寒光飛瀑布鐘昏煙寺僧未歸澗跨板橋人不渡黃茅幾簇尖頭屋緑林一帶無根樹茸茸碧蘚雨乍晴恰恰黃鸝春欲暮新水桃花溪上舟閒亭芳艸沙頭路意匠潛移造化機筆端想有神靈助尙書在昔已擅塲弟子如今稱獨步抵須指畵索我題不惜長篇爲君賦

張以文夏山欲雨圖

董元夏山今罕覩名家所蔵皆可數海上張郎法度雄胸次嶙峋獨追古山腰孛孛雲气吐石頭流汗日當午殷殷雷聲黒太陽盛暑鬱蒸天欲雨木葉颼颼風滿浦收港小舟催進櫓塢裏農莊八九家政望甘霖沃焦土山川髙厚自有神肯使膏腴成瘠鹵我方憫雨面髙堂坐閱斯圖心獨苦豈無手板對西山瘦頰憂來不堪拄

題髙尙書畵

土山丰隆石山瘦大溪舂容小溪驟逺林濕翠結秋陰茅屋空村鎖淸晝板橋跨渡一逕微泥滑只憂騎馬歸云昏列嶂最深處一叚楚天無雁飛髙侯畵山誰與匹名重當今稱第一萬疊千尋丈尺間益知庸工無此筆論畵甚勿先論人以名求實常失眞但看所畵何如耳彊辯不須多討論尙書才藝眞英物胸次雄蟠山水窟毎驚爽气起髙堂恨不日來閒拄笏

題華山髙臥圖

蹇驢不踏丰丘塵華山歸臥雲臺云曲肱枕石且適意世事耳邊殊不聞建隆天子小天下自起潛行風雪夜經濟元臣不敢眠夜夜衣冠待車駕南徵北伐事紛紜猛將四出貔貅軍盡取荊吳並蜀廣牀頭鼾睡只容君

圯橋進履圖

暴秦肆吞如盜刼六雌系頸甘婦妾下邳少年眞可憐不保相韓先世業千金買死愽浪沙豈謂大椎椎副車徧搜十日幸脫网蒲伏艸中蹲怒蛙谷城老翁老無恥坐倚橋亭落雙履英气猶能壓後生笑呼孺子爲吾取孺子容貌𨿽婦如孺子心膽勇且麄搏嬴搏項不必屈乃肯屈身於老夫翁知孺子已可教一卷奇編投所好不獨身榮帝者師四百漢基由此造保身末路異韓彭功在三霜冒曉行後來廷尉號長者猶待王生全令名

宿永福寺醉贈舉講師

九月十日天气暄走馬看花來福泉石頭沖水雪平磵楓葉著霜紅蔽川講師倚杖出速客邀我樓頭看山色秋天日落風四嘷滑气逼人眠不得金籠巨燭光煌煌舉觥一飲連十觴明朝酒醒忽上馬兩袖西風歸興長

周昉橫笛圖

一婦跨鐙如習騎一婦鵠立類勇士一婦橫笛坐胡牀容貌衣裳略相似蓬松云髻作懶妝了鬟手擎紅錦囊人言天寶宮中女我意梨園舊樂娼憶昔承平生內荒宮中消息漸難蔵昨宵一曲寧歌明日新聲滿教坊春嬌滿眼情脈脈喚起紅桃親按拍不將三防作伊涼潛把閒情訴秦虢聲淒調低承索索砉然有聲如裂帛月落長安天四更六宮一夜梨云白

桂林圖

瑤堦夜冷莎雞泣老西飛天宇濕萬斛秋香捲海風丹砂滿地誰收拾太湖仙子月中立靑瑣畵闌塵不入玉鞭一尺跨白鸞笑向霜娥作長揖

太眞明皇並笛圖

黒奴弦索花奴鼓譂奴撫掌閹奴舞阿環自品玉玲瓏禦手移猶親按譜風生龍爪玉星香露濕櫻唇金縷長莫倚花深人不見李謩側足傍宮墻

玉笥集卷六

欽定四庫全書

玉笥集卷七

元張憲撰古詩【長短句】

雙龍圖

云穀道人手持一片東溪纑雲林散人爲作雙龍出入淸朝圖硯池濃磨五斗墨手塗腳踏頃刻云糢糊旣不爲山引九子亦不作掣電雙吞珠但見一龍盤空偃蹇飛下尾閭穴一龍攪海奮迅直上靑天衢雄者筋脈雌者腹肚麄雙衝交挺白玉柱兩角對樹靑銅株宛宛修尾捲蹴浪花白聶聶鉅甲挾拍【闕】風烏性馴肯入孔甲駕气惡欲踢丰隆車張吻啖阿香舞爪拏天吳轟霆時或取旱魃飛雨自足蘇焦枯寸池尺泊𨿽云不能一日處十年未用猶可髙臥南陽廬云穀子七寶缽盂深袖手雲林子光環金錫且載室吾將倒三江傾五湖洗餘百戰黃血盡率凡鱗朝帝都

贈天馬生

天馬生騎天馬三尺昆吾手中把有時上殿前斬佞臣頭有時臨戎怒斫姦雄髁天馬生馬有千里材劍有連城價馬或爲館人脫劍或爲徐君掛官可棄金可捨此身可殺不可罵喜不爲兒女顏怒不作粗豪吒七尺雄軀人可齊一片義心誰得畵天馬生嗜利如嚼蠟嗜義如防蔗天馬生豈不知四海若潰九州分解瓦十年苦戰血成窪千里流移肉爲鮓八陣圖吾不祕出師表君當冩吁嗟乎天馬

滄浪舟圖爲謝士英題

謝公防劍斬吳松截得滄浪一水倒卓靑天入水中一葉漁舟淩水起舟與水升降水與天拍浮𨿽無具區三萬六千頃混淪一片元气淸悠悠謝公本好勝況復智慮周常恐有力者夜半偸挾舟當頭築土山對面圍蓬丘花竹麗晴晝葦蓼涵髙秋映蓮立白鷺穿栁下輕鷗錦生瀾汨汨珠跳漚緑蓑掛鷁尾畵漿倚船頭謝公天性頗疎散拄頰日來憑柂樓豈無濟勝具恥襲康樂遊亦有鎭靜才嬾懷安石憂手把六尺瑚竿餌懸一綫黃金鉤蓬窻雨不閉棕纜夜忘收天隨舞眞謳名不變防夷服不異羊裘舟下風淸韻欵乃花間水響聲夷猶我方買棹事逺求燕齊楚越將周流長淮大江不滿眼褰裳舉足如涉溝燥吻吸云夢只手掬滄洲邈視謝公水漚窪無一抔舟車三十年窮途困遐陬涔蹄起波浪潢潦弄漧矛故道走渾河洪濤沃九州我前舞鰍鱔我後躍蛟蚪沴气蔽白日荒荒使人愁旣匪急名宦又不勤商賈胡爲泛此不測淵萬里遑遑忘樂土猛省急回來歸程已豺虎江湖鼎沸海飛煙膏染荊榛血漂櫓走覓謝公舟求作滄浪侶謝公舟在東海濵滄浪水深多縱鱗飛橋不可渡戰艦莫通津鱠美四腮鱸滑美千里蒓雲淨水光淡岸來風力勻倚篙紛緑藻落柁斷靑蘋數舉鸚鵡杯滿酌桃花春飲余呼蠟屐醉起岸綸巾濯足濯纓盡由我孺子有歌公不嗔

贈馮以玉宣使【余素奇以玉有奇骨且有奇志一宣郎何足以辱之然行逺自邇升髙自卑古人皆然故敢以女家破莎車平赤眉之勲業期之】

馮宣使淸如冰溫如玉年未三十享天祿旣不學腐儒老書卷又不學寒士臥空谷東鄰兒子癡窻前防絲竹西鄰兒子嬌穿域事蹋踘獨持一片丈夫心萬里虎飛思食肉南垣相公選行人千萬人中獨防君樓船夜破海東浪驛馬北馳天上云作徒不必論魏尙焚劵抵用驚田文忠肝義膽刻心骨大掃羣醜書奇勲李家大黃箭六尺王家小鐵鎗百斤西京奉世東都公孫功名至今千古存宣郎職小未足論

送宗上人

海上宗師美如玉手執落花流水軸扣門求我送行詩自說移禪向西竺西竺迢遙十萬程豺虎塞途那可行武林別有小西竺八面蓮花圍化城層巒疊嶂開佛國孽火刼風然不得浮杯不用渡東洋飛錫無勞問西極樹撐鬼努力石鬭虎攖食水奔龍折身山回鳳鋪翼雲起太虛白雨來淸晝黒月輪夜掛龍樹東斗峯曉落猊峯北玉枝風動兩猿金沙水冷雙鸂鶒素食不絕天廚供禪衣自有云機織水南寺隱隱傳石鐘石上老鏗鏗振金錫寶髻無邊發象光長舌有聲飛霹靂贈君志公杖頭刀與尺爲我裁量松下石待吾釣盡吞舟魚分爾半巖懸襏襫

憎龎

武陵老祖死盤瓠至今子孫姦如狐懸蹄甆眼亦常類而況細腰矮腳俱慵駑鵠倉九尾古聞有茹獚四尺今非無胡爲蠻種肆獰惡邈視宋防欺韓盧獨不見陸家傳書走長途張家注晴咋姦佞楊家衮艸濡焦枯徒能殺都官走愛弟逐華氏追夷吾吠堯尙有說食桀良可吁箝口視盜曽未殺拱手學人何足誅吾常怪漢祖少恩夷臯無謨蕭何短智李斯實愚族信醢越痛可惜捨穿嗾盾無辜宮中牝雞除不得發蹤指示言何誣東門狡自無恙望夷馬鹿將奚逋西旅底貢實自召西園枉用銅司徒分陜保奭不可見使我悲憤思樊屠吁嗟乎提彌明膽气麄金椎不舉良非夫

詠雙陸

君馬一十五臣馬一十五共成三十騎相拒河之滸君馬黒虯龍臣馬赤虓虎盤旋兩陣間不復計行伍彎彎水中月蛾眉掛天宇疎星二十四薄曉見燦者亂眼無旌旗寂耳罷金鼓奔衝互馳驟交縱肆擒虜君馬逾津梁臣馬越城湟君馬渥窪種一日千里長臣馬的盧骨一躍五丈彊君馬左驟迅飛電臣馬右驟激羽箭東闗未下黃金鎖西塞先扃紫鑌鍵牙骰宛轉兩叫喧喝六呼麼破顏面君不見宮中無子武瞾悲席上有情韋後嬉典籌天子不自振地下孤臣血淚垂

賦西鄰兒東家生各一首

西鄰健兒書不讀駿馬硬弓習馳逐十年遭逢天下亂一品榮食卿相祿出專邊庭分閫寄入坐朝堂秉鈞軸重輕楚漢一諾間指劃成敗千人服分茅裂土趣刻印塈堊流丹新賜屋我曹胡爲事筆硯風雨西窻剪殘燭飲酣遽髙歌憂來私慟哭嘗恐少年人思精未精熟報國勿論命愛君終獲福功髙心愈下志靜欲易足君不見淮陰壯士功蓋世一請假王赤三族

東家老生面白晳脫粟五升逐日糴燈窻埋頭理文字瘦兒啼饑妻夜績悄然窮巷車馬斷掛戶蓆防遮敗壁腯生髀肉暗垂淚懶惰筋骸愁運甓寂寂常羞鄧禹笑咄咄不忘殷浩戚心如秋風鷹在韝志若夜雨馬伏櫪豈無六鈞弓牽誇破的亦有五尺戈交臂習搏擊痛儗絕秦書竊艸罵曹檄深愧死傷勇事此一人敵君不見孟軻四十不動心有道可援天下溺

贈日者

我生之年嵗在酉日掛龍角月懸栁水爲命元用金母十年落限空搔首紛紛豪傑爭趨走雌雄未決誰能剖知子有術術不苟肯以公侯許誰某嗟餘流落成老醜豈有文章垂不朽逆旅相遭偶攜手許我功業可期貧不久囑君爲我三緘口過眼浮雲我何有且飲今宵花下酒莫管明朝殺敵成換取黃金印如斗

送康上人歸覲兼遊方

湖之西浙之東山如舞鳳水如蟠龍精藍古剎據其上往往煥爛金銀宮蓮臺猊座事轉換天龍圍繞森金銅山珍海藏列怪異瑯玕瑪瑙紛靑紅雲廊月殿綿亙不見日蜂房蟻戶開簾櫳法門自別教禪律一蒂乃爾分三宗神僧大徳亦間出闡揚道徳誇神通地龍凡聖相混雜服色則類實不同五山十剎占奇觀天生鬼造非人功三竺靈隱在湖上南北對峙雙髙峯飛來小朶割鷲股桂子萬樹吹香風冷泉一瀉寒玉六月冰雪淸心胸天臺石梁跨澗險莫渡瀑布萬丈飛銀虹半千開士住方廣神異變現初無蹤揷天絕頂露石骨雁宕妙處宜秋冬天燈下照舍利塔雪竇咫尺鄰天童桃花小白境界別大士出沒洪濤中防龍五泄屬婺女徑山天目巢雲松自余佳處不可以名記靑鞋布襪山萬重僧康僧中雄弱冠祝髮辭乃翁攜錫下赤城千里遨吳淞十年值亂離汨汨悲途窮一朝忽憶歸省堂上老因之徧扣叢林鐘僧康𨿽浮屠讀書頗聞道不背君父恩不違佛祖教侍膳與問安劬勞知所報移錫與駐單去住從所好泉石作盤桓煙霞堪笑傲水不畏蛟龍陸不虞虎豹僧康爾佛徒有杯可以渡有葦可以浮眞山眞水處處宜爾居何爲防軸求我書我書三過讀於爾無補徒誇諛東或越西或吳少畱一席地小結松間廬爲報兩邦山水窟不妨我亦賦歸歟

送馮判官之昌國

蘄奕將軍飛上天十年海水生紅煙驚濤怒浪盡壁立樓櫓萬艘屯戰船蘭山搖蕩秀山舞小白桃花半紅吐防夷不裹狀元屍白日雄兵圍帥府長鯨東來驅海鰍天吳九首六眸鉅牙鑿齒爛如雪怒殺小民如有讐春雷一振海帖伏龍變海魚安海族煙靑鹵竈雪翻盤浪暖黃魚串金銹海鹽生計稍得蘇職貢重修遵海服判官家世忠孝門獨松節士之奇孫經綸手叚飽周孔豈與弓馬同等倫晝窮經史夜兵律麟角鳳毛多異質直將仁義犯笞榜恥與姦賍競刀筆吾聞判官昔佐元戎幕三運進退出籌度便移韜略事刑名坐使剽遊歸禮樂鳯凰池麒麟閣酬徳報功殊不薄九天雨露聖恩深萬里扶搖雲路廓

題富春吳云槎皆山樓

前樓後樓山嵳峩東窻西窻石盤陀巑岏大牙峯錯綜轇轕虎口若相摩便如乘樏導伯禹徧歷岱華逾嵩蟠誰移瑯琊置樓下環滁形勢遽北【闕】斯樓多奔巒峻嶺曲折走奇狀寒肩瘦脊韁鎖千飛鼉風雷變現吐神怪艸樹蓊郁迷天羅白雲漫漫下無底萬頃往來如海波松楠栝栢直上蕩日月鶴赤鳳皆來窠雨樵煙牧異昏曉笠戴黃竹簑靑莎皆山主人不食天子祿靑防紫綺雙烏靴拄笏夜上東谷月抱膝晝眄南庭柯銀虹百尺下掛屋檐角曲澗宛轉盤旋窩山人樓居恣豪飲訝呀呹口頻醺酡偃息野樹臥石枕起舞落日攀松蘿醉翁作記冠一代塗竄舊槁無差訛文人才士亦繼作詩賦頌美何猗那嗟余半世苦奔走官馬大野舟濁河殘山剰水不到目淸事有癖今成屙蜃樓消長不足較但使有山猶可歌

贈馬庸

旣不能學書記姓名又不能學劍敵一人丈夫武定禍亂文經綸捨此將何以立身扶風豪士有馬庸軀幹短少气吐虹自言若不致身鳳凰池亦當安身虎豹叢如何尙荷戈逺戍東海東吾聞王師夜報防席卷千里風塵空何不泛樓船兮鼓南風渡長江兮追羣雄馬豪士誰不死努力功名從此始爲我酹酒誓江神曰所不盡取中原歸國家復濟大江有如水

題黒神廟

雄巫咂角神犀吼翻腳翩躚起筋斗血倀怒嚼葛黨力剝面腥風下天狗烏騅拏云防飛豹金獸吞頭渾脫帽靑蛇丈八裊蠻旂北府新分南嶽號捲魚防吻髙揷空飛甍列棟紛靑紅花裙艸袴自膜拜白日椎鼔夜擊鐘莫猺酋長不平賊十丈跌誇石刻旣不能皂旂甲接武黒云都謾綴竿旄半天黒君不見兗州祠鎭星防稽惜鬼兵井埋骸骨爛屍與雉堞平烏乎五花營千里馬珠如鑠金如瓦亡妻走妾各事仇三尺弓淚成把黒神黒神何爲者

玉笥集卷七

欽定四庫全書

玉笥集卷八

元張憲撰近體【五言】

瑞柳十二韻

緑霧靄華滋柔條著地垂玲瓏隔翠幙婀娜拂長絲種近臨春閣分來太液池彩堂依密防珍幹夾宏基九烈朝衣貴三眠晝漏遲汴溝全盛日張緒少年時裊裊含芳色茸茸發令姿蔵鴉春尙淺拂燕舞頻欹沐雨披雲髻顰煙斂黛眉妒深渾是恨嬌重半如癡莫訝多纎麗何曽識別離更培連理樹相對映門楣

投贈周元帥十韻

玉帳臨江近金城鎭海遙鼓聲秋動地劍气夜衝霄露下星河白風髙艸木凋山寒旗獵獵沙靜馬蕭蕭左廣初傳駕西船已畏燒五離才散鼠六愽又成梟豪傑乘時奮賢材早見招紫樞虛上座黃闥待淸朝防見擒姦操歸來醉小喬恩波門外栁長拂富春潮

壽星將軍十六韻

大將開軍府明旌擁節旄威聲千里震雄略萬人豪虎運乘時奮龍星並日髙誓將擒趙歇義不事朱滔古法傳三陣新書變六韜花門重制鎧大食舊遺刀畵防終依陛彤弓豈在鞀銀章分斗印珠靸上花袍防客春開宴傳觴夜伐鼛壽筵王母降醴酒穆生逃膃肭薰虵角燕支浴鳳毛白麕防瑞艸靑鳥送蟠桃豪飲酺三日雄牽餼百牢杯深紅瑪瑙酒溢紫蒲萄未祝南山頌先煩北府勞雲臺多彩繪好去逐英髦

林塘幽十四韻

勝境愜幽尋芳塘簇林漫天驚滉漾防地見蕭森隔水時聞磬穿花或聽琴靑浮鰲弁小黒直蜃宮深躍藻跳珍鯉爭枝墜野禽風回微作籟云去尙畱陰鶴起如迎客龍歸若獻琛蘿房依防芘寶栰渡迷沈春雨移舟坐秋霜倚杖吟登惟便枕簟莫欲棄冠簮住久將忘世觀來已悟心埃塵猶不到榮辱詎能侵天貢朝朝下神燈夜夜臨閻浮那有此大士現潮音

贈道士十韻

紅絲牽斗杓白刄斬霓腰雲雨多消散天星盡動搖指摧狐女僕目爍蜃郎焦冠碾含膘玉衣裁疊雪綃靑騾晨渡海赤鯉夜迎潮弱水才容葦蓬萊不用橋暫離金母宴又赴木公招石鼎閒聯句瓊樓臥品簫祕書傳寶籙名籍掛神霄下士年華促丹鑪許借燒

寄何九處士十韻

聞道遷新業濮家原上居連牀棄珍玩囊載束詩書臘水春前醸晴泥雨後蔬琴淸花院靜棊響竹窻虛紀歷忘秦漢徴租絕吏胥浮鷗孤艇棹健犢短轅車緑樹行吟罷黃庭坐對余山林奚必問鐘鼎待何如情已羲皇上時方雜覇初觸蠻兩蝸角天地一籧廬

宿州渡

夜泊州渡天空客思淸月生滄海白潮落大江傾目短中流楫心摧去國旌著鞭吾豈敢王室正承平

懷完者禿元帥

勇略經千載威聲落萬夫虎紋橫赤頰犀骨貫霜顱海盜淸旗幟倭人詟畵圖鯨鯢今縱恣風浪滿江湖

秋日古城

國勢方龍鬭林居且鶴棲鼓風秋樹急接日暮云齊江淺沙吞地山廻石礙溪日將兵火信融化作詩題

寄大香師

圓帽頂紅毳方袍撘絳紗海龍邀早飯山鹿進秋花試墨探倭紙尋泉鬭建茶時拋紅豆粒竹下喚頻伽

戱贈陳李二萬戶各一首

金虎橫腰重銀盔壓頸酸力能擒項籍气欲矮曹瞞雅有長城寄貧無故紙鉆憑誰奏天子易爾惠文冠聞道尊君父功成丈八鎗金牌晴射日白馬夜飛霜羊肉分軍士人皮貼戰瘡箕裘如可紹不用試三塲

贈西僧

西離五印度東渡獨繩橋海若擎雙足天花上七條胡經函貝葉飯鉢系椰瓢回首流沙路程途十萬遙

菊隱

隱士追陶令黃花托素心或從鄰捨飲不厭貴人尋曉露三花長秋風五栁深未須天子詔且盡酒家金

挽宣元【諱】圖沁特穆爾

天下政多故而公廼殞身縱非補天手猶勝望風臣日月光𨿽薄乾坤气尙新瘦軀如未死撥亂屬何人

挽陳衡之【諱璿】

感舊詩千首傷情酒一樽煙塵嗟白晝花月怨黃昏瘦馬湖西路輕輿江上邨玉樓𨿽帝命題著也銷魂

挽徐文卿【諱煥章】

七尺虎熊體所傷髭鬂稀本鐘英气出竟抱病魂歸土壘思排陣風錘記笑圍空擕掛墳劍無處發長噫

挽李煥章【諱文】

飛翼樓前路若耶溪上山云居期共隱雪艇竟空還邱嫂貧何業孤兒長更頑一桑瀆水仭繞舊柴闗

挽張子堅【諱風】

文僅典州郡武徒經亂離異書肥白蠧雄劍吼蒼螭身冷家人散門荒過客悲忠魂倘爲厲猶可捍城危挽張則正【諱木號小客星又號小桐君有觀海集誅魃文行於世】

云外客星落江頭桐樹凋有文誅旱魃無祿佐淸朝觀海聲名大回天志慮銷孀妻與孤子仍舊尾蕭蕭

挽孫元之【諱明】

不躡西湖路秋風幾嘆嗟傷心倚廬樹過眼合歡花別業飛龍劍離冷鳳琶至今資聖寺猶種故侯

挽馮君祥【諱天瑞】

髫齔爲昆季煙塵更別離艱難惟爾共忠勇果誰知白馬金戈冷紅鸞玉鏡悲燕山萬里外若个送靈輀

挽楊原中【諱原】

習熟夾鎗法軍中作武師鑑牟晝攪陣蹀夜交綏敢戰惟聞鼓先登毎望麾可憐包馬革無處認僵屍

挽程以謙【諱式】

艸冷駱駝墩靑燈斂怨魂皇輿春蕩蕩天策夜焞焞望泰須從否扶乾在抑坤英雄今不語斯意與誰論

挽趙有道【諱信】

學就過人藝不成昭代功寥寥千古道寂寂萬夫雄已矣龜虵廟哀哉虎豹叢佘山西下日無樹起悲風

挽張思賢【號希賢】

玉局頻鏖戰皇墳屢辧疑似君埋亦少如我活何爲海眼塡星石天喉折斗司英雄都老去誰爲補明時

燈下有懷

憶昔童婆店髙屯坐夕曛樹聲呼出月石角礙回云野雉穿花見淸猿隔澗聞馬頭三四子曽縛故將軍

寄贈延慶講臻雲谷

童子扣金鐘洞天嘶玉龍天王空裏見羅漢定中逢律己兼儒行悲聲徹教宗有時吟未穩哦徧夕陽松

聽彈琴

吳生抱緑綺爲我操春江洄洑收沙嶼飛濤濺石矼岸低風捩柁船靜月窺窻萬朝宗意鐘期信少雙

送孫伯明教授

白髮桃源長新恩教越州丰儀髙勝畵情思淡於秋春雨羲之屋涼風賀監舟遙知足登眺日與綉衣遊

答問湖源風土

湖源源上路東與浦陽連地勝蔵春塢民居小有天秋山紅入畵晴野白浮煙一道桃花水如今泊戰船

送海蔵主之浙東

浙東多勝地師往幾時還夜雨天童寺春風雁宕山鳥聲花外靜江影渡頭閒去去且隨分無勞雙鬂斑

送範士謙別

勝友早英發懷才人未知聰明管輅易局面賈棋霜月雞聲早江帆雁影遲相逢遽相別別後愈相思

簡蔣克政

四海皆龍戰潛夫尙讀書經營宜此始出處定何如樺桿雙枝防偏廂八陣車欲煩徵聘使因便寄吾廬

次韻海石上人書事【二首】

張飛生冀北闗羽出河東勇气迅雷黒忠肝畏日紅腰橫小靑劍臂掛大黃弓才力萬人敵惜今無二公旦視北斗北夜觀東井東截天沴气白射月大星紅心有一寸鐵力微兩石弓世乏叚太尉夢懷郭令公

次韻僧文憲書事【二首】

分省銀章重開邊鐡騎多南猺心似獸西馬項如駝夜枕眠紅玉春衣繡緑羅營盤方十里不用大風歌朱粲糟人少黃巢磨骨多固陵宵遁馬沙苑戰回駝白羽裝鞭箭紅銅鑄叵羅兒童齊拍手攔路唱苖歌

聞說

聞說江城破歸心夢裏驚肺肝從此熱手足近來輕春事愁花朶晨齋怯鼓聲平生慕王猛今日莫談兵

戎馬

戎馬復四起吾民何得蘇江山𨿽王气花栁且皇都竟日黃塵暗連年白骨枯王官皆重祿大廈許誰扶

寄曽彥魯

大尹久不起吾民何所任挑燈注脈訣閉閣讀官箴舉世誰知已逢人卽吐心不如憑玉局長日萬機沈

寄曽文淏

老淏多情思深吟苦寄誰喝盧驚彥道臨帖別羲之小席金盤露長圍玉局棋醉眠忘戰伐何物銳頭兒

烏龜嶺艸庵

戶納乾坤小山環日月遲瑞雲飛白鶴靈石墮龜魔女能銷睡狙公不濟饑道人貪入定忘卻下山時

寄宣元王元諒

昔者蘆溝月曽停十九車水聲深入地霜气倒飛花路險羸牛乏泥堅瘦馬瘸槁錢賖不得防劍野人家

悼愽羅同知沒於軍

已矣專科學於今定若何陣云寒可掬兵气耿相磨鹿脯祀天乙虵神泣太阿哀哀霹靂棗偏向死門多

挽盧處士

月掩少微星幽人奪壽齡宋淸良可傳郭泰不慚銘斷壠荒煙白新阡野樹靑猶賢玉川叟有子抱遺經

簡景初

千里淮吳府先登得壯侯馬蹄開鳥陣虎气繞蛇矛春酒花攢帽秋箏月滿樓幕賔𨿽老病曽識舊風流

簡王維賢王彥洪

聞道元戎府風流得二王紫毫金錯字白馬水平槍雁過蘆洲月鴉啼楓樹霜邊情宜少壯遽肯老頻陽

次韻許萬戶三首

爲問天臺許誰能洗太陽旄頭𨿽防角屍气故生光山市千峯暗江城百雉長獨憐宮省樹無事起悲涼伯圖紛雜亂象自昭回茅屋幾風雨孤城又艸萊壯心驚客雁病眼亂寒梅到處逢旌節誰爲命世才文墨老奇士弓旌得偉人尙功惟殺敵祕訃肯和親玉帳三邊夢金符百戰身猶懷蜀丞相羽扇白綸巾

取靑樓夜飲戱葉子肅

酒令傳觴急燈花囓燭低山人淸似水老子醉如泥天黒月墮地水寒星在溪猶吹赤蹄紙照道畵樓西

江道翁挽詞三章【自號冬木】

相鶴浮邱伯騎騾石曼卿看花歸洞府采藥返蓬瀛劍影埋金气丹光隱木精滿空飛羽葆萬里海天淸天上碧桃熟山中丹藥成茅山朝跨虎弱水夜騎鯨華蓋新分座芙蓉舊領城玉棺傳帝命飛去覺身輕刼火然冬木先生去就輕法言遺許遜大藥授茅盈龍虎低金兆煙霞防玉京惟餘孫與子傳得步虛聲

簡陳照摩

尙憶錢王國車中舊往還肩輿小西市立馬大官山錦水明秋日金戈報曉闗空漫乞米帖無處破天慳

劉廷璋齋居

縠障秋煙薄花軒午漏長傳衣裁白薴頍弁刅黃楊散帙迎風亂淸樽過雨涼悠然北窻夢情思到羲皇

喜見樓次韻

髙樓名喜見逺客獨傷今鞍馬思劉備衣冠惜華歆曙光浮海闊秋色到江深送目防幹久冥鴻入窅沈

贈吳熙

吳子勇爲義壯懷金石交燈前看劍室花下弭弓稍春云鳥破夢曉煙麋在庖不知攘臂者何事逐黃巢

代悼亡

漢武黃金屋何曽貯阿嬌離鸞春對鏡孤鳳夜聞簫事往成陳迹情多賦小招分香並賣履此意已蕭蕭

悼瑞上人死於兵

執手言猶在回頭事已非寧知三尺劍斷送六銖衣緣淺金剛壊魔深舍利飛白雲堂上月還照怨魂歸

悼義闍黎死於兵

幻劍擊空屍痛深何足悲誰知祝髮日便是斷頭時緑樹懷芳趾紅樓惱夢思最哀黃髮嫗不寧馨兒

送哲古心往吳江報恩寺

蘭若壓江橋長廊晝寂寥鳥啼春後樹龍起定中潮花雨隨風散茶煙隔竹消客程他日路淸話借通宵

題畵

云寺隱難辧煙江逺莫窮水枯沙出石葉落樹呼風野渡秋逾靜漁舟晚尙空尺綃意無限詎譲米南宮

寄周履道

淸事何方好荊南溪上山雅懷淩鮑謝好手到張闗花鳥春風碎雲松白晝閒可憐無與共獨岸小靑還

寄蔡漢臣

十四從戎陣先鋒百戰輕休官推李敢敵馬避秦瑛伐鼓春開宴衘枚夜突營何年靖淮梗封錦壽春城

畱題陳惟允齋居

風雨茅齋夜琴樽淸晝時雄談𨿽邂逅遽別愈相思落日鳴孤馬平原卓大旗知君頗豪俊勿後防門期

分題得吳王井送張常徳

巧匠鑿山骨重泉出洞天聲虛響屧步影照捧心妍露冷銀牀滑秋空玉鏡圓養民功用在莫問邑頻遷

九日寄許廷佐張景昭

冷落黃花節蕭條白雁天雄摶鵬九萬鏖戰馬三千鐘鼎淹衰鬂山河憶盛年擬呼劉越石同著祖生鞭

次韻許萬戶

虎將有吟癖詩成命僕騷倚牀晨擊劍隔屋夜呼醪落日銅駝冷秋江石陣髙欲持長脛槊涉海寄敖曹九月十日同許廷佐吳近仁泛舟淞江

泛泛江湖濶蕭蕭廬舍稀晚云低逺樹秋水淡晴暉大野頻鏖戰孤城未解圍何當驅鐵馬北向靖王畿

不醉

不醉揚雄宅甘居許汜牀求田空敗意識字謾成章射虎衣裾短屠龍劍鼻長憂貧何日了筋力豈能彊

感古

闗內收三傑淮南養八公金成幽血碧龍起瑞云紅過眼王章碎回頭帝業空惟餘白楊樹一類響悲風

聽琵琶

引手作琵琶槽深欏桫花茶船方到岸鹽客未回家密語恩何切相尢怨更嘩江聲八千里心緒滿天涯

有懷亡弟

白塔寺前路朔風吹軟沙疊騎黃忽刺側抱紫琵琶幹酪曉衝酒眞酥夜打茶朱容竟何在兩淚濕黃麻

虎邱寺

四野天垂幔孤峯地湧金潮來講臺潤日午劍池深曲徑穿紅樹長廊蔽緑陰小吳軒子好誰繼老坡吟

顧野王讀書堆

昔聞野王宅今上讀書堆篁竹最深處菊花時自開天風響鐘磬海气結樓臺回首陳梁事悲歌付一杯

大都卽事六首

平章橋上日光祿寺前春楊栁緑垂地桃花紅照人粉香迷醉袖艸色妒行輪屠狗悲歌者空埋泉下塵三月西山道春風平則門繡鞍紅叱撥氊帽黒昆侖衣襆分香裹壺缾借火溫醉歸楊栁月緑霧掩黃昏小海春如畵斜家曉賣花連錢遊子騎斑竹美人家襖色搖紅叚鞶香鬭蠟茶額黃斜入鬂側髻半翻鴉楊栁暮鴉啼鐘樓日又西小車隨客散歸馬望塵嘶碧瓦差宮樹金波溢禦堤時平足行樂誰問醉如泥紅雪防綿袍靑樓酒價髙朱絲紅欏桫玉斗紫卜萄春餤行綾捲秋腌割佩刀簾鉤風不定觸損翎毛千步廊前月朦朧照禦街風檐鳴寶鐸雷板耀金牌城影平鋪地樓陰半上堦誰家吹短調一夜亂春懷

柬戚少府

浙水險天下驚濤晝夜奔云雷號海獸風雨走江豚少府公田薄洪儒徳望尊聖朝容讜議不用老吳門

聽雪齋

萬籟入沈冥坐深窻戶明微於疎竹上時作碎瓊聲撲紙春虫亂爬沙夜蟹行袁安政無寐欹枕漏三更

柬張彥禎知事

臺憲故人老山林幽趣深放船歌落日倚杖聽秋霖架有生風簡囊無傎獄金獨賢顧同守不負好儒心

聞鄭國寶修無錫

疋馬拒毘陵重圍百雉城金湯從地湧壁壘亙天橫風勁雕弓急霜寒畵角淸將軍正閒暇髙枕亞夫營

寄馬將軍

馬服古名將孤軍鎭海壖射雕天雨血防槊地飛泉箏手調銀甲花奴遞玉鞭虎營燈火下自注十三篇

贈黃元帥

蕩盡百金產圖成一代名誓天闗羽廟劃地呂蒙營峴首嗟難鑿江流竟莫淸滿懷忠義气揮作淚縱橫

贈王良佐

雲起碧螺峯賢人出處同絕憐懷道徳無處逐英雄使者徴王斗諸侯重蓋公也知囊底智猶足掃江東

寄中山隱講師

問訊山中隱中山第幾重風廊巡夜虎云缽聽經龍流水千溪月寒巖一樹松無因淨查滓來共上堂鐘

送宋仲溫還姑胥

興盡抱琴歸江空嵗暮時孤城天拍水長路雪漫跂日月催年事闗河啟夢思胸蔵幾兵甲能壓布帆遲

寄馬都事

職分歸南省軍機重左司欲成錢氏志無出馬家眉大府晨趨早嘉猷夜退遲歸來椿館下猶作老萊嬉

柬孫大雅

別後東家子扃門只著書但令儲有粟豈問出無車精致追天祿工夫到石渠賓筵幹櫓外須爾講闗雎

柬成元章

共說成夫子詩名逼有唐精神輞川畵風致午橋莊野店雞前月官河鴉後霜雪髯渾未撚七步己成章

贈顏欽若

六合故人散八方多艱深靑年憂國淚白髮奉親心雨屐春苔妒寒氊夜雪侵尢憐乞米帖日向水窻臨

懷趙有道

武功原上路憶爾奮幽尋技巧神機祕經營覇業深幾年搔短髮何日遂初心病起寒江暮囊空買藥金

柬顧明府

水國差徭重江城廬舍稀曉星懸印出春雨勸農歸官馬哦新月公庭散夕暉欲知通守瘦但視野人肥

寄鐘伯紀

著就春秋傳緘封懶示人共傳懷伯略獨許作王臣葛亮終存漢揚雄謾劇秦憑君贍材力天下政風塵

寄題錢孟安書房

曲徑防平坡危橋跨斷河樹聲偸日短閣小借春多酒熟妨詩債茶香卻睡魔醉心經史內何用說登科

嶽飛墓祠

半蓋樹陰圑長廊列從官銀鎗火光現鐵鏈雪花寒二帝孤魂散三軍老淚亁獨全秦檜首不掛槁街竿

過杭州雷院畱題

急澗水沄沄長松蔽夕曛金錘飛使者肉翅下天君寶殿閒鐘簴瑤緘冷誥文晚來龍取水湖面滚雷云

題樂靜艸堂

古稱仁者靜所樂在居山一鳥不敢語萬松相對閒小齋迂逕入深戶雜花間擾擾喧詉子何曽見一班

柬邵可大

四裔政潰羣雄分蝟張橫磨狂景劍勇恃老儋鎗瘴雨銷銅柱天災火栢梁誰爲股肱郡往取後降王

贈張習之

膏雨盡廉纎鑪煙不隔簾燕泥侵玉麈蛛网掛牙籖夜枕花頻妒春衫酒半淹緑窻人散後明鏡摘風髯

贈何彥明

芳艸緑芊芊南梁二月天綺窻低映戶紅防蚤登筵化日連幹馬輕風罨畵船歸來東閣下時有麗人篇

送暹上人之笠澤

具區三萬頃碧浸楚天深日月循環沒星河徹夜沈寶坊開曉甸幽磬隔秋林但恐歸歟後相思無處尋

玉壺淸冰室

斗室如蝸殻衝然气象溫虛含太古雪倒覆洗頭盆色相俱難著瑕瑜兩不存誰言鐵如意醉後怯王惇

漁樂圖

昔在山陰住門前是鑑湖晚云昏島嶼秋水淨菇蒲漁艇中流急衡茅倚樹孤歸來拂縑素寫作釣魚圖

次趙伯溫韻

共是越州客同爲莊舄吟潮來鰻井沸龍起鏡湖陰烽火臨邊急池塘入夢深蘭亭修褉處無復舊擕琴

梁楷鐘馗

虎口揷虯髭藍參鬂腳垂帽裙全破碎袍袖半離披夜雨髙堂靜秋風耗鬼悲人間多大怪不獨錢防兒

立仗馬

照夜玉狻猊霜毛鐵鑿蹄春風金絡腦小雨錦障泥禦駕馳天上軍封受海西日供三品料緘口不聞嘶

二喬圖

並倚兩嬌嬈人呼大小喬腕松紅玉釧釵軃紫金翹公瑾應同調孫郎早見招獨憐銅雀瓦風雨夜蕭蕭

錢塘逢施孝先

亂裏交逰散信音殊未聞海天淸夜月江樹早春云到處皆圖覇何人果見眞相逢惟爾在折袴亦從軍

奎上人松風閣

兩松依閣謖謖發春音夜靜灘聲近秋髙雨意深石壇鳴落子窻月動淸陰從此陶景幽沈用世心

寄題佘山普照寺

塔鎖聰公影墳荒少保鄰緑苔侵古檜黃葉下髙椿寶殿秋陰合云廊月色新兩靑呀不起長夜賴誰巡

次鐘君來韻

我愛山中好全無俗事牽秋霜漢口樹春水渡頭船豆熟白鷴聚花開錦雉眠官閒僧捨近棋罷又詩篇

九日

客中逢九日心折大刀頭艸白水沙靜橘紅江樹秋曉風欺破帽落日盻歸舟空把陶潛菊長憑王粲樓

次鐵笛道人韻

翠黛鎖眉山穠愁無處安玉環雙鳳叫珠髻九龍盤花落夢初斷鶯啼春未防檀槽兒女語暱暱向誰彈

春登永安寺

宿雨忽開霧憑髙散旅愁野煙啼翠鳥庭艸臥犁牛怪石尖於劍長杉髙過樓尙懷登絕頂東北望杭州

立夏後一日寫懷

隔樹竹雞啼夢深懷欲迷玉人方拭淚白馬政頻嘶芳履閒花徑塵牽倚繡閨明年還舊約歸醉瑞云西

懷越

遊子憶山陰秋風自越吟樹從秦望逺城壓鏡湖深筍轎常擕酒梭松或載琴遙憐舊童稚久負浴沂心

玉笥集卷八

欽定四庫全書

玉笥集卷九

元張憲撰七言長律

送海一漚十韻

尊者來從幹竺國畏途生出玉門闗地窮西北河爲帶水盡東南島若環刼火自如潮勢吼禪心已似石頭頑法華雨施金盂水貝葉經挑錫杖鐶幻境萬家蝴蝶夢滄波一个野鷗閒染輕龍女花難著徳重天廚食自頒灝气秋橫銀色界白毫夜破鐵圍山瀴溟此日浮杯去防嶺何年只履還佛日未應違下國甘棠直欲徧人間探窮大地蛟蛇窟歸立深山虎豹班

遊黃公洞十八韻

十月山城气候偏黃公洞裏看春妍五紋鶡雀嬌疑鳳千葉蟠桃大似蓮巨彈落星天狗碎神砮出土佛牙堅雜花冉冉張紅錦芳艸茸茸臥緑氊厓瀉蜂腰橫斷杵巖撐虎口抱空弮澗邊野雉如人立松下馴麛傍母眠峯隱金雞啼曉月瀑翻銀漢下長天十圍龍竹髙逾樹五頂神芝秀結拳蘚壁冷云封鬼谷寶圅金穴祕神淵枰遺商皓棊三角劍缺黃巢石半邊丹火有人畱蛻骨玉棺幾度葬神仙扶危鐵柱堪捫手代步花輿不下肩世隔衲僧方廣地路迷漁父武陵船華陽未老陶景勾漏先歸葛稚川記歷何嘗知晉魏流光端可繼彭籛蓬萊方丈啚聞見流水胡麻世上傳欲報谷城山下礦已無圯上袖中編便當導引師吾祖深避衡茅一萬年

送何山長十韻

黃岡義學何人建山長新除甚日行禮樂三千開治道風雲九萬始修程弦歌此去培英俊俎豆由來得老成齋捨諸生師郭泰橋門萬眾羨桓榮干戈久弛衣裳防豪傑思趨月旦評靜考羲圖防大衍博評麟史議齊盟壺觴日永歌魚麗琴瑟春深和鹿鳴豈但雅情違世務終知雄略在經營黃未解乾坤戰薄食徒傷日月明珍重斯文膺至寄可能坐待泰階平

寄宣參謨十四韻

輕裘緩帶晉羊公羽扇綸巾蜀臥龍覇府規模談麈裏神州形勢坐圖中文章藻飾冰霜操戈甲森羅錦繡胸掌上風雲開八陣指端神煞祕諸宮廟謀素抱畱侯略雅量眞成謝傅容鹿角砦深嚴木柝虎皮韉暖覆花驄據鞍橫槊心何壯賭墅圍棋興政濃湖面鼓聲催落日原頭旗影動秋風蕭蕭歸馬荒陵樹慘慘昏鴉晚寺鐘褊伍暗分武斾牀機潛發鳳凰弓燈前五女趨符令月下金神守劍鋒幕客坐均三品食健兒立侍萬夫雄屠龍古技嗟先識捫虱奇論惜未逢好在勇爲天下事扁舟歸臥五湖東

七言律

井西丹房

葛井西頭更向西丹房髙與白雲齊鉛田虎下飛紅電汞海龍沈結紫泥山鬼俯欄窺火候鑪神防地丐刀圭飲餘一盞中黃酒坐聽鵑聲松上啼

觀習鄕兵

吳班馮習兩都頭十里山城據上流錦帳月明張夜宴繡旗風暖試春搜裹瘡廣樂猶堪戰垂翅回谿未足憂天子念功思將帥南宮聞已搆髙樓

題院人畵小景

髙棟層軒夜未央溶溶新緑漲池塘風輕楊柳金絲軟月淡梨花玉骨香亂唾碧茸紆曲逕獨循靑瑣轉廻廊千金一刻誰能買輸與豪家白面郎

受上人房簮芍藥花

金縷杯安瑪瑙盤花神爲我獻淸歡都將東武伽藍防直作維揚宰相看兩袖春風嬌拂坐一壺美酒醉憑防從教夾道吳兒笑贏得烏紗玉露漙

對牡丹有所贈

塵滿堯夫小步車東風幾度負韶華蜀人自適琴中調吳女徒歌陌上花半裹牛酥和夢寄一腔羯鼔共誰檛金刀剪斷雙頭錦羅帽檐嬌壓欲斜

寄周畵史

花竹翎毛滿近郊可憐畵手日蕭條鳩聲未絕春常雨鷗影不移江自潮魏武門風今作庶梁家奴態動成謠王淵邊魯俱無信誰寫先生五栁橋

雪蓬

十年南雪不沾沙獨爾孤蓬載六花路入溪山天一色云同湖海玉無瑕瓊田預借收冰榜銀漢驚飛貫月槎我是寒江蓑笠叟凍吟眞敢繼劉義

席上得搖字

翠館行廚雪乍消墻頭新栁又垂條瑚枕暖人初醉鸚鵡籠寒舌未調座上防鸞珠揷鬂掌中飛燕玉圍腰海棠一夜東風軟落盡云邊金步搖

嬉春

春來何處惱柔腸桞下人家緑瑣窻畵棟歌塵珠防防雕盤舞袖翠雙雙鼔翻芍藥雷轟座酒熟酴醿雪滿缸最憶瑤芝堂下路一宵歸夢隔春江

贈張帥

馬似遊龍槊似蛇弁登雄雉服登猳聲吞漢賊當陽阪气壓秦皇愽浪沙蔽日浮雲行按劍滿天明月臥吹笳同宗亦有狂書客坐對寒窻擬禡牙

題僧知果書梁武評書帖

三十四賢三百年能書端有幾人傳藝髙梁武評都盡筆到隋僧法度全逸少雄彊難繼踵元常茂密孰齊肩摩挲斷石思存古起倚西風一慨然

與寗子廉馬敬常飲酒得移字

我愛中州雙國士尊前爲我解金龜南山石爛歌逾緩銅柱沙沈迹未移割土有人窺漢鼎磨崖無客頌唐碑狂生雅抱澄淸志中夜聞雞起舞時

送海上人從軍

闍黎不肯著袈裟要斬人頭換白麻天道近來增壁壘火星昨夜入匏山城暮雨閒弓劍沙塞秋風送鼓笳縱不黃金銷韎韐也勝紫繡踏麻赮

讀戰國策

雞連六國嘆從人蠶食諸侯笑暴秦上黨禍階朝作厲長平戰血夜生憐苟全田建松間命寧血燕丹劍下身抖盡祖龍嚢底智咸陽回首亦成塵

春日寄賽將軍

雨後教塲春艸靑一鞭飛馬似流星畵旗展防明金字花箭翻香落粉翎虎豹韜鈐新戰陣麒麟閥閱舊儀型覇吳平楚男兒事早立奇勲待我銘

柬衛處士

傍山依水作幽居未減南陽諸葛廬卓行自成髙士傳浮榮不用辟書除烏絲小楮春題畵靑簡長編夜著書愧我紅塵走官馬計偕空詣漢公車

詠櫻桃

海西四月櫻桃熟曽醉吳郎珠樹叢梗落金刀紅玉潤彩搖華月赤瑛空香唇毎笑歌姬淡小字深憐妒妾同客裏薦新家廟逺聖恩只憶大明宮

題衛生畵

拄天直壁揷山椒拍挾晴空老气驕蒼隼沒云猶可望野煙著水未全消樓臺落日秋蕭索林西風晚寂寥安得樂郊眞似畵日扶藜杖上溪橋

大都書所見

桃皮觱篥響秋空鵝項琵琶奏晚風西馬長腰防赤豹北駝穹背掛熊太平有象歸文徳大獵無忘示武功赫赫帥臣專狝狩聖恩聞已賜彤弓

元防

天眷聖明開大業班分文武列賢寮股肱元首歌虞舜富壽多男祝帝堯萬國山河歸正統百王禮樂聚淸朝瓊樓玉殿攢金闕紫霧紅光隔絳霄

白塔寺

紺殿瑤臺列梵區舞鸞翔鳳繞階除黃金飛出旃檀像白馬防來貝葉書七寶浮屠珠結繖五龍交椅玉爲輿法音一鈞天起萬籟聲髙振碧虛

登齊政樓

層樓拱立夾通衢鼓奏鐘鳴壯帝畿萬古晨昏常對待兩九日月自雙飛壽山樹色籠佳气禦水波光蕩落暉手把防幹頻北望心如徵雁獨南歸

渡江懷宣元

北固山前春水生州渡頭人不行火殃夜落金山寺海气朝吞鐡甕城萬古不磨靑嶂老六朝都逐大江傾伯符公瑾今何在狠石雄談最憶卿

春日

彩毫漆防新蟬翼奚墨云磨舊馬肝月落小窻瓊佩冷夢回孤枕玉釵寒荼防架雪香生宴麼鳳籠煙醉倚防笑我一春長閉戶柳花塡巷臥袁安

賦松江漁者

短棹輕舟白髮翁往來常在泖西東一篙緑水孤蓬外九防靑山落照中不盡春光楊栁雨無邊秋興蓼花風鴟夷盛酒羊裘臥表海封齊莫論功

早春

二月葑門河水新落花芳艸暗平津防云不作靑樓夢黃鳥空鳴緑樹春風暖畵旗開甲第日斜歸馬趁行輪紛紛冠蓋埃塵裏誰問城東樹屋人

悼惠師

八十一年塵夢醒佛臺歸坐九蓮靑金銀气斂心無礙衣缽嚢空性始靈舍利自飛阿育塔茶毘不損貝多經春風花艸新阡下日有門徒打墓銘

贈軒轅道士

子是彌明幾代孫姓名乃使世間聞坐驚星斗生雷劍動使煙霞繞練裙月裏白鸞招子晉山前靑虎借茅君長春酒熟朝朝醉髙枕瑤琴臥碧雲

王氏小桃源

一簇林塘隱者棲天然畵出武陵溪循墻流水灣灣曲匝屋桃花樹樹低春雨閉門山犬吠炊煙隔竹午雞啼幽深直得秦人避但恐漁郎自路迷

題宋仲溫墨迹

江南羽化張天雨海上神交宋仲溫楷法鐘繇稱獨步艸臨皇象已專門折釵未墜風前髮屋漏先垂雨後痕寄謝墨池諸俊彥蚓蛇雞鶩莫須論

畱別賽景初

暖雲將雨聚陰晴四月羅衣尙未成萬防愁心飛絮影五更殘夢賣花聲方空越白承恩厚繡防諸幹照道明自笑窮途不歸去空懷漫刺闔閭城

蘭棘圖

山果羅生何瑣細幽蘭叢雜愈馨香寒根壓石垂垂瘦惡棘侵蹊故故長甘苦所需同雨露萌芽餘幾更牛羊撫圖未用增噓唏且復呼兒進一觴

送賽將軍入吳興收集故業

暫歇將軍帳下驄樓船西入水晶宮集賢書畵干戈外公子田園簿籍中天目諸山皆走北太湖萬頃獨朝東不堪重舉新亭嘆地下前王淚血紅

謝惠墨

南唐五李久絕迹老潘入井法不傳太史鴻文今有價故家豹槖定誰捐篆成屈玉雙釵並詩寫聯珠九曲穿直待枋頭修史了卻須佳傳贈陳

臨安軍前

寂歷荒城徧野蒿昔人事業己徒勞雁將秋色催歸馬楓引霜花入戰袍地阻東南鄕信逺天昏西北陣云髙不堪屢作還家夢起倚西風舞大刀

畵馬

臆前鱗甲隱龍紋前立啼雞後犬蹲天仗威儀猶想見江都法度尙生存廐官自寵王毛仲部校誰奇賀六渾幾度夜深瞻象緯可憐房宿至今昏

王師討徐

相臣虎拜別龍顏廟算神機指日還大選五兵開武庫長驅萬馬下天閒投鞭足竭長河水磨刄能平九里山爲報龎勛先授首黃樓土色夜來殷

次葉秀才韻

丈夫有淚濯氛埃莫作尋常兒女哀帝室河山初不攺令公幙府幾時開仰瞻北斗低金闕遙望中天近玉臺安得吳兒八千騎爲君縛取衛王來

黃大癡畫

樹里人家似輞川塢中艸木類平泉下方官府自徴稅何處漁郎來系船百折澄溪東走海萬尋直壁上摩天筆端防防皆淸气誰道癡翁不解仙

書憤

離宮金翠化爲煙土宇雕零舊幅員豈是相君酣醉日況逢天子中興年武闗兵馬全無信浯水文章久未鐫白髮詩翁憂帝室長歌泣血拜啼鵑

良宵

良宵情緒不堪題立徧防幹意欲迷鐵撥忽敲壺口破金刀頓剪燭心齊緑分楊栁湘簾細紅壓櫻桃斗帳低彷佛第三橋畔宿月明珠樹夜烏啼

次韻江鏈師

道人容貌似嬰孩手抉天罡步斗魁拄杖神遊卻月觀渡風夜上鏈丹臺劍橫秋水蒼龍化衣染春云玉女裁聞道蓬萊隔東海芙蓉三朶翠成堆

次韻孫塤

十年戎馬動成羣勢比連雞未解紛天狗星流聲震地蚩尢旗捲气垂云僕碑誰讀平淮頌誑鬼人傳詛楚文安得爾家賢討虜雄談狠石坐宵分

花洞

花洞花開云錦鋪看花遊女白如荼素羅便面歌紅拂紫障罘罳舞緑珠楊栁露亁方作態海棠春困未全疎畵船來往仙潭濶人在銷金十里湖

李遵道枯木

葉蠧心枯勢欲僵火焚雷剪類空桑彊扶朽質排元气力挽旁枝障太陽鬼狀虺隤生意少龍鱗剝落本根傷薊邱深意吾知得珍重君王別棟梁

玉笥集卷九

欽定四庫全書

玉笥集卷十

元張憲撰絕句【五言】

次韻虞閣老題柯丹邱畵

夜雨幽篁密晨霜落未多月明商女恨江冷越人歌

天馬二首

蕃方皆貢馬聖意本求書縱使行千里終當駕鼔車今代佛郎國龍媒進上都徯斯能作頌周朗善爲圖

董羽臥沙龍

仰閣靑牛首橫搘赤鯉腮輕雷驚不起直待早潮來

宮廊雪霽圖

樹影上堦除宮廊雪齊初門前有醎艸倚柱待羊車

宮怨

寶索懸珠玲霜花上玉墀井桐紅似錦不寫禦溝詩

畵扇

萬木落秋風雙柟气勢雄嶙峋一拳石畱取補天空

陸垣畵

山果綴丹實霜林開畵屏美人湘水上誰與拾秋馨

醉歸

五栁低垂地孤松俯壓檐門生舁竹轎往取醉陶潛

士女圖

孔雀當堦舞芙蓉夾路生玉人誰作伴相對坐調笙

葡萄

天上金盤露人間玉樹秋長卿消渴久明日再扶頭

竹石

春來不肯晴緑苔徧頑石曉起看新梢一夜髙一尺

柯丹邱枯木竹石圖

粲粲翡翠釵歷歷瑚樹露涼蘿月髙湘魂不知處

梁楷鬼

旣竊寧王笛又盜妃子扇𨿽曰情狀深終爲端士見

桂花便面

冷露下山阿寒光濕秋宇天香鏡中來照見姮娥語

畵竹

涼風徐徐來六月靜如水但恐瀟湘姿不堪美人倚

秋棠

秋棠類春櫻粲粲耀緋緑可憐竹與蘭零落在空谷

畵扇

渴龍飲淸江江水皆倒立風雨滿山來石楠半身濕

溫日觀葡萄

銀甕懸紫駝驛騎曉來急西風吹竹窻一夜鮫人泣

盛子昭畵

秋樹半著霜水落石嶁嶁寄謝淸渭翁釣得營邱否

八仙花

手折八仙花贈予十日別春光不待人歸來已成雪

絕句【六言】

采桑圖

道旁人畵秋胡桑間誰是羅敷莫戀懷中金餅倚門家有嚴姑

瘦馬圖

神駿豈在澤毛力彊不妨少肉仗前無限丰駒徒糜君王芻粟

湖上二首

緑蓋遮籠菡萏碧瀾搖蕩鴛鴦罨畵船中鼔板銷金鍋裏時光

紅杏墻頭粉蝶緑楊窻外黃鸝何處春光最好踏靑人在蘇堤

夜月

夜月小樓觱篥東風深院琵琶料理宿酲未了春光又在鄰家

冠蓋

冠蓋花間玉驄綺羅簾下香風一體傷春病酒柰何轉眼西東

問鵲

寒食淸明已過牡丹芍藥將開爲問檐前喜鵲逺人何日歸來

楊妃睡起圖

琥珀椀空荔子龍香撥冷琵琶問道三郎何在今朝早仗南衙

自嘆

臺閣荒涼鼎鐘家山辜負雲松徧地煙塵豺虎何年雷雨蛟龍

宮體

綺疏面面玲瓏衝牙步步丁東金尾屏風孔雀銀牌絲綫梧桐

早春湖上

玉驄艸軟平田油幕風輕畵船燕子釵頭春勝梨花院裏秋千

軍士

黃犢艸肥易牧雕弓雪冷難彎比似馬鞍作枕何如牛背看山

陶淵明

二頃半田種秫八十餘日居官稍帶收成解印也教妻子心寛

題畵

逺岫層層何處矮房簇簇誰家煙樹夕陽歸鳥淸溪古渡橫槎

寄王祖孝

許昌城中種菜農道上騎牛笑我雨宵剪燭憐君月夜憑樓

漁翁圖

細雨斜風篛笠淡煙殘月蓬窻意足半篙春水夢回一枕秋江

絕句【七言】

秋夜書所見

大星殞地聲動屋明月入樓光滿牀起看北斗正半夜白气繞城如女墻

長蘆鎭書所見

旋風捲簾楹柱天長河斷流水膠船擬隨富翁同守凍只有一旬沽酒錢

聽松圖

洪厓羽士氅衣輕腳踏靑鸞下玉京直壁倒懸秋萬尺盤陀石上聽松聲

早春寄雅宜山人

天平東下瞰靈巖一云巒黒萬杉鶯燕未來花栁瘦欲於何處試春衫

贈菊田道人

秋雨開田四十雙陶家舊徑遂成荒中年眼角方如口始信菊花滋味長

酈生長揖圖二首

淮南黥王乃可傲髙陽酒徒何必輕駕馭英雄斯有術不宜如此見書生

踞牀洗足非爲慢長揖軍門也不多大抵英雄皆坦率子陽罄折竟如何

許將軍郊居

東靑門東艸地平曉來濃霜如雪明細弓膠勁不須焙手撚骲頭尋雁聲

柬竇彥南

二十四橋風月淸瓊花觀裏坐吹笙金盤露冷凝脂滑一夜新霜睡不成

赤壁圖

白露橫江山月小柔櫓啞啞煙船尾一聲吹洞簫回首黃州天已曉

竹蝶圖

落盡春紅春夢熟平沙小苑窻中緑美人睡起背東風蛺蝶飛來上修竹

子陵獨釣圖

天上故人赤伏符羊裘大澤隱狂奴絕憐一綫桐江月不換當年諫大夫

余山道中

老樹排云石逕斜炊煙起處有人家一聲啼鳥春成夏新緑滿汀浮柳花

脊鴒圖

曉來霜重蒹葭濕枯楊颯颯西風急鄰家兄弟政鬭爭不見脊鴒原上立

吳仲圭畵荔枝障

知味何人似蔡防方紅陳紫與誰嘗七閩塵障南來使腸斷薰風十八娘

弔寶維賢參政

紫圑犀銙新公服鐡馬金戈舊戰塲倘使僵屍包馬革也勝廟食水仙王

鐡笛道人遺觱篥七絕

【朔客有以觱篥遺道人者道人以送予且將以詩仍率五溪馮溥錦泉馮文和以成什予深愧無李龜年之藝而虛得張承之名也旣次第來韻復賦此答美意且邀李桐屋僧守仁同賦】

贊皇太尉有新題不減吳江與防稽最憶秋山霜月夜捲蘆一曲醉如泥

朔客蒼頭一尺髭酒酣气熱捲蘆吹花娘不展徘徊拜虛負王孫五字詩

長安城裏紫葡萄闗塞遺聲透月髙一十八星淸竅冷無人喚起薛陽陶

南徐江上月黃昏誰嚼寒鑪對酒樽滿耳胡風全不競空煩公主嫁烏孫

漢家鹵簿最多儀來駕雙菇武騎隨不似酒邊呼李衮靜擕九漏月中吹

一曲邊聲繞月樓滿天兵气似並州塞鴻不管闗山怨閒卻吹螺小比邱

國手傳聞張野狐淸歌最善月中蘆風前靜洗箜篌耳別畵明皇按舞圖

冬至古城簡楊馮二先生二首

徧地妖氛起炮車十年戎馬未寧居瑞云一朶壺中境畱作先生魯觀書

昨夜三更雨似酥新陽地底動葭莩憑誰早起書云物梓愼曽爲魯大夫

畱別盛經歷

重闗復道固髙深戰勝尢宜苦用心莫倚慣曽擒李密賊徒今不走桃林

方頤

方頤大口玉顏紅七尺長身猛似熊偏得將軍傳武藝濶街飛馬背開弓

題畵

晴川停春水怪石峩峩揷亂山最愛夕陽煙寺裏千株古木一僧閒

釣魚圖

水痕新落露灘沙葉葉丹楓映晚霞六尺釣竿三尺綫先生意不在魚蝦

趙集賢枯木竹石

槎牙老樹響天風寂歷幽篁泣露叢惆悵玉堂舊公子故家陵廟月明中

戱歌兒

閒門落籍丁文椀教子讀書隨意歌湖上水雲樓上月如今贏得夢魂多

達實巴圖爾平章復許州

狡計爭功笑子都登城不在奪鍪弧少畱天使須臾飯坐看將軍入許郛

贈日者

玉節旌旗照帥符虎爭龍鬭正吞屠煩君勇啟談天口說破當今推祕圖

贈僧星無像

蚩尢天狗正猙獰五緯紛紜起鬭爭一防圓靈無認處六符誰問泰階平

西窻三首

西窻大樹遮夕陽南樓小溪生晚涼靑天無雲鳥飛絕白蘋起風蟬噪長

寒激齒冰雪香白石枕頭魂夢長枇杷葉大暑光薄梧桐生子秋意涼

赤日欲落又未落淸風忽來或不來溪邊屬玉成對立水上藕花相間開

玉笥集卷十

