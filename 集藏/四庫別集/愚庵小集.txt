

欽定四庫全書

集部七

愚庵小集目錄

別集類六【國朝】卷一

賦

卷二

五言古詩

卷三

七言古詩

卷四

五言律詩

五言排律

卷五

七言律詩

卷六

五言絕句

七言絕句

卷七

序一

卷八

序二

卷九

記

卷十

書

卷十一

論

卷十二

辧

卷十三

雜著一

卷十四

雜著二

卷十五

傳

附錄

【臣】等謹案愚庵小集十五卷

國朝朱鶴齡撰鶴齡所著尙書埤傳諸書俱別著錄此集乃所著詩文凡賦一卷諸體詩五卷雜文九卷末附傳家質言十三則鶴齡始專力於詞賦自顧炎武勗以本原之學乃研思經義於漢唐注疏皆能爬梳抉摘獨出心裁故所爲文章悉能典雅醇實不墮剽竊摩擬之習其邶衛三國禹貢三江震澤太湖嶓冢漢源諸辧多有禆於考證生平嘗箋注杜甫李義山詩其作韻語頗出入二家之間而寄興淸逺亦復自饒神趣至其與錢謙益同郡方謙益箋注杜詩時嘗館於其家乃集中無一語推重之所作書元裕之集後一篇稱裕之舉金進士歷官左司員外郎及金亡不仕隠居秀容詩文無一語指斥者裕之於元旣足踐其土口茹其毛卽無訽詈之理非獨免咎亦誼所當然乃今之訕辭詆語曾不少避若欲掩其失身之事以誑國人者非徒誖也其愚亦甚云云其言蓋隠刺謙益而發尢可謂能知大義者矣乾隆四十二年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

愚庵小集卷一

吳江朱鶴齡撰

賦

廣志賦

繄我生之耿介兮勵修名而不頗搴瑤華以抗節兮耨仁義爲菑畬遊墳典以漁獵兮懼或中乎虞羅戢形影於蝸廬兮循繩墨以貞度彼詭行之昌披兮余不敢以攺步憂歳月之逾邁兮追姱修於古路何流俗之險詖兮好與惡之迷方珍魚目以什襲兮謂明月其不光縶威鳯以在笯兮驅罷駑使服襄嘈瓦釡以聒聽兮毀鐘鏞而弗鍧巧占風於要路兮工樹柵於康莊羣聽聽以嘷吠兮索蘭佩而儜簸秕穅以瞇目兮轉糞壤而自芳誠嫭妬之難並兮疇防徑而能良蹇餘情之信練兮秉昭質而難易屑越桂以爲糧兮編胡繩以爲席被荰若之淸芬兮茹玉英之膏液塊獨寶此幽貞兮匪是時之攸識惜曜靈之不居兮老將至而爲客菊英墜於中庭兮奄離披而獨立彼獨立其何傷兮哀眾芳之蕪沒意緯防而不制兮神惝怳而難持愁沈沈而芚結兮步踽踽而躨跜懷紆郁而無語兮思繁亂以長咨迷路而無所適兮索瓊茅以占之將逺遊而散慮兮得吉繇【宙】於庖羲洵區中之偪仄兮利攸往乎八荒簡元辰而奮翼兮載云旂以髙翔駕蒼虯之婉婉兮鳴玉鸞之將將風伯儼其翼衛兮馮夷導夫津梁朝發軔於三危兮夕緤馬於扶木濯余足於天池兮晞余髮於暘谷恨鼇極之不正兮就朱陽之赫曦弔帝子於蒼梧兮遭炎歊而去之將問塗於昆崘兮淩弱水而徑度畏北極之層冰兮謝防之我遻【忤】羌弭節於地首兮廕木禾之扶疎循芝田以縱轡兮過瑤圃而回車憎王母之白首戴勝而穴處兮嗤穆滿之騁驊驑騄耳於長衢乘靈風以來往兮睨下土而心惻紛總總其腥穢兮類靑蠅之集棘郁餘懷其未申兮望淸都而伏謁瞻絳節之繁防兮聽天鈞之將闋叫帝閽而不聞兮邈天皇之難覿向左以陳詞兮剖沈疑於宿昔何履仁而凋年何肆暴而終令何坎每集於翹材何丰隆多享於破鏡牛哀之化虎兮磨牙殞其兄命虯精之化人兮厥勲烈於南郡何流變之殊形兮理參差而莫定虞忠漢而暴烈日兮終不逢夫雨師萇叛苻而絕汲道兮竟滂沱而相之何順逆之較然兮乃倒應而錯施桂必伐而膏必煎兮盍並絕乎斯類也菉葹榮而枳棘茂兮余不忍見此態也莊畏犧而賈忌鵩兮固前哲之所喟也彼維皇之降監兮宜祐善而殄滛苟回惑其若玆兮信天道之難諶左曰吁汝言大愚品物遷流漧於太虛潣潣墨墨實爲洪鑪道混成而條別兮任萬肇之榮枯譬春葩之著樹兮隨風舉而辭株或下沈於糞混兮或飛墜於金鋪總一气之搏捖兮誰斟酌以差殊是故否兮不可豫泰兮不可期榮兮不可據辱兮不可辭福兮不可覬禍兮不可闚子亦訪塞翁之倚伏師老氏之守雌何事懷褊心之憤懣長伊郁而不怡承嘉告以廓落兮釋端憂之蹇產溯大鈞之陶物兮非薫蕕之必辧審性命之靡求兮悟悔尢之雙遣苟精誠之必通兮𨿽聖哲其可勉能鏟迹而含和兮登道崖其未晚修初服以悅康兮奚徬徨而適逺辭閶闔之迢遙兮整飈馭乎吾將反臨舊丘之庵藹兮遵夷塗以遊衍歸班生之故廬兮息揚子之亭眷天路之縹緲兮神疊蕩而未寜葺詩書之靚圃兮踐蕙若之芳庭永端居以攝志兮棲寂寞而存眞曠覽於大道兮樂自然以無營庻靈根之內保兮絕情累於塵纓

【徐介白曰出入幽通思之間而稍變其機杼時出新意愴怳徬徨此亦楚騷之苗裔也】

遊靈巖山賦

郁西山之崩奔萃扶輿之淸淑鞏吳防以作標翼帝圖而建福秦餘飛動以崔嵬鄧尉蜿蜒而起伏天平擁崒之奇穹窿擅曲紆之目玉遮之橫列如屏龍塢之踞湖孑矗是皆迥福地於人寰錫嘉名於仙籙未若靈巖之奧區爲神秀之所族也爰自浮玉俶基天目分隴元气所扶沖融澒洞苞巒孕巘控越奠吳俯臨巨浸上薄淸都斡地軸之綱維蘊物華之明儁睨兒列之羣峯卓靈標之千仞開丹嶂於煙霄掛靑霓於風磴軋遊氛以上千變萬象於朝暝勢延亙以貢奇气孤淸而含潤爾其戴【闕】

詭狀非一或偃如獸蹲或森如人立或奮如濤奔或齴如斧剨張勢競形空翠滴歷彌天之云觸焉斯出又有琪枝防宻灌木森沈葉舒帷以聚碧花散錦以成茵蔚春榮之的皪敷夏彩之繽紛囀深林之綺翼戲曲沼之文鱗激松杉之逸籟飛澗瀑之淸音其右則重湖浩渺驚濤震蕩水豹狂呼靈胥賈壯估舶分風漁舠出浪抗洞庭之雙峯砥百川而作障挹朝爽於西來招靈威以極望其左則原田每每溝塍綺織近畛遙阡萊蕪大辟嵌竇通流桔橰引澤休文之菑耜可陳【沈約賦陳東菑之故耜】元亮之耘杖堪植其陽則防通九陌市走三衢儲胥廣衍瓌貨敷腴士女塡溢以敖以娛其陰則林臯轉幽竹苞松茂曲渚【平】緒分枝阜環湊謝墅庾村逸人逺就洵地脈之儲精而土膏之發秀也若夫山開晉代寺建梁年招提爍日寶剎淩煙嶤閣竦乎霒靉香臺鎭乎防岏岧亭因巖而構址露井卽以疏泉虹梁披離以切漢月榭杳窕以干天曲檻周遭以緜亙鳴鈴窸窣以髙懸幡幢夐繹而四竪金碧晃耀以相鮮於是防振興公【孫綽賦振金策之鈴鈴】經翻謝客【謝靈運在廬山有翻經臺】開士駢肩淨侶疊迹建曼陀之蓮臺展靈鷲之法席合能秀之宗風融支許之辧析殷【隠】法鼔之轟闐鏗晨鐘之叩擊宣三乘之奧窔釋五惑之煩慽蓋自智積之西臻防黍以千百洎天監之示圗徴象教於廊壁𨿽名標誌林事紀僧冊未及今之齊大化於吳防普神光於緇白也爾乃循岫曲歷松門撫陳迹按舊聞求洞穴踐村硯池誰爲防筆石鼔何以徴兵訪館娃之故址弔響屧之幽魂悲琴臺之寂寂濯香水之泠泠慨屬鏤之旣賜俄宮闕之成荊實夫差之自燼豈越甲之能鳴嗟乎噫哉方吳之盛香徑鋪棻璚臺對整花明桂寢之玉人月照梧宮之金井迄今惟朝霞之絳气橫空夕燒之荒煙接嶺彼甲楯雄圗甬東覇骨俱巳蕩滅而銷沈而況乎舞袖之綺羅與妝臺之紅粉覽興亡之一瞬悟生死之同防物無新而不故人疇寄而不歸譬石火之飈飛如薤露之朝晞知榮名之難寶信逆旅之非欺曷若依紺宇以息鉗廕只園以屏僞探六度以觀生防三旛以發智飯香積而世味蠲遊化城而害馬去巡玆山以陟降兮澹余慮之紛營溯髙深於亭毒兮等今古於埃塵悵沈憂之促算兮希閴靜以延齡願稅駕於東林兮武宗雷之髙躅仰佛日於靚墟兮皈化人於靈谷庻遊防之可謝兮登薄躬於沕穆

【潘江如曰具體天臺更加妍整五色疊宣八音繁防使人怡賞不給】

宮人入道賦

夫何女冠之婀娜兮被羽服而體輕夙承恩以入禦兮侍更衣於掖庭忽離垢而遐舉兮豈徒怨夫深宮永漏之淒淸粵自吳鷰焚巢楚猿亡樹鏡埋仁壽之庭弓倚未央之柱攀烏號而莫逮山陵泣湘浦而長辭月禦悟物理之無常榮悲韶顏之難久駐羞同戚姬侍兒更作扶風之婦願隨王母使者時陪戴勝之旁於是離椒寢卽云房捐珠佩理霞裝謝昭陽之隊遊紫府之鄕屏長門之扇簟裁羽客之衣裳洗鈆華之膩粉爇太極之神香爾乃金闕玉臺神棲三島璚枝琪艸景躡十洲藥圃之芝英不落仙巖之桂葉長畱乳煉金壺餐紫霞而內照丹調石髓咽液以防搜若夫朝瞻羣帝夕禮上眞碧落磬敲縹緲珠函之字壇鼓動琳瑯玉檢之文絳節霓旌髣髴朝元啟醮龍車鳳吹依稀太乙祠神羽帔卻防垂手舞法歌惟按步虛聲爰有八洞靈妃九天女時來往於空虛每殷勤而延佇許飛瓊要世外之逢迎蕚緑華結雲中之伴侶鶴飛緱嶺聽子晉之瑤笙霞散幔亭防神君之法鼔寜復憶夫靑蛾永巷之悲紈扇秋風之怨禦溝流一葉之詞弱綫結重生之願行隨玉輦曲翻紅藥之欄帚奉金門愁滿菱花之靣也哉遂歌曰誰信瑤臺別有春焚香時拜魏夫人欲將蓬島三生夢掃盡滄桑萬古塵又歌曰燈照九防天宇濶雲開三素日華鮮蜀王巳化啼鵑魄豈得蛾睂戀翠鈿

【徐昭法曰悱惻之音歸於正則貎悴而神不傷】

秋閨賦

維四序之平分兮凜素秋之淒景誰駘蕩而不悲兮矧空閨之孤冷若夫月行白道霜下靑腰授衣气冽落木天髙斑騅未返芳艸俄雕玉露彌空濕前除於永漏金波斜照逗疎幌於淸宵云送千山之皜素水興七澤之波濤鷰去空梁展魚箋而不樂鴻來北渚撫玉枕而無憀於時摵葉鳴梢哀蟬去翳看羅帶之漸長覺瘦腰之轉細茱萸幔裏風撩鷰尾之髾玉鏡臺前光冷鳯頭之髻芳辰謝兮倚寶瑟而誰彈沈思增兮對金樽而掩涕綦履遙兮惜蛩砌之苔生房櫳寂兮嘆蛛絲之网綴所以霏霏銀漢難傳錦字之情皛皛玉鉤不斷髙樓之思爾乃京洛之英鄒魯之子景漢伯隨師七州葛稚川負笈千里絳帳未歸金風忽起能不目睇桂枝魂牽槐市又有商軺逺道估舶河梁載離寒暑幾隔星霜上水之篙時防百丈鏤金之椀誰與雙行河鼔星槎愁結三洲之曲洞庭木葉夢廻七寶之牀乃若代北沙昏楡中候晚出紫塞以遐徵佇靑驄而不反寒催刀尺憶襻袴之短長望阻帛書昧關山之近逺羅幃悄悄占華蕚於銀缸虯箭沈沈冷麝燻於玉簟以至棄婦長辭故雄永去離鸞之曲孤彈別鶴之悲莫訴空庭銷蕙艸之芳夜織斷鴛機之素秋風厲兮團扇捐秋月淸兮流螢度秋聲凜兮羅防單秋气肅兮鈆華暮當斯時也莫不愁黯黯而難勝淚浪浪而欲注夫候偏驚於䢐謝感獨切於變衰壯夫爲之砭骨騷客以是興悲登山兮傷白道臨水兮慚靑谿逺行兮悼覉旅送歸兮悵別離彼四端之窈矯皆千古所欷歔曾未若中輕寒於玉膚引涼颸於繡闥驚一葉於空闈感雙星於令節結永戀於徵輪寄防情於皓月窮時變之蕭森萃人生之騷屑抽思緯之纒緜殫情條之飛越乃爲亂曰繄大化之回斡兮獨春蠢而秋愁非金商之肅殺兮豈知冶日之和柔彼佳人之冷艶兮固難遣樓頭之蟾兔與林下之颼飅誠物感之自然兮吾獨何恨乎蓐収

【金孝章曰遒文壯節抑揚哀怨在明逺文通之間】

苦雨賦

維靑陽之應候兮抽英防於園林將娯目以步屧兮悵沈雨之滯滛谷風扇而轉兮膚寸興於髙岑俄重云其四合兮靄八表而成霖於是堦湧伏泉庭深積潦羲馭潛暉號屏先道柱礎滑而不前櫩澑滴而難了行路斷其輪蹄房櫳迷其昏曉爾乃欲絕復續自朔及旬晦防連乎八極泱漭塞乎四溟疑漏天之在近嗟墨霧之無垠豈銀河之欲倒抑地軸之將傾何天綱之蕩潏絕湣念乎斯人曾不顧郊防之價湧於玉粒而曲突之煙沈於桂薪於斯時也嘉木吐蘤鮮枝擢翠都尉之棗垂條司空之楊拂地但見雨足纒綿云根霮防日方閃兮更沈沈霧欲披兮還靉靉朱蕚匪陽而不舒絳英負靄而多墜庾園之濕羽難飛陶徑之水衣徒漬小山文士攀芳樹而無從楚澤放臣采幽蘭而莫寄誰不愁后土之不幹望層陰而增喟僕本恨人索居騷屑目黯黯以不開中悒悒以芚結阻城闕兮迢迢周泥淖兮活活對朝云兮瞻暮曖兮惙惙炳燭照兮堂中添漏痕兮檐未陳書策兮無憀遣朋尊兮不悅安得誅飛廉屏丰隆絕雲气見夕虹散靉叇収溟蒙升赫曦於扶木鞭火龍於天東普昭融於萬象回陽曜於三舂也耶

【汪苕文曰淒若繁弦爛如錯繡旣具賦心兼饒賦材當今誰是敵手】

枯橘賦

猗嘉樹之葳防兮寔挺生於南國維騷人之頌厥美兮秉不遷之貞徳奄枝榦之離披兮抗園林而無色哀靈木之變衰兮撫枯株而太息爾其始也連彩璇星植根瑤圃陰成緑葉含耿介以淩霜蕚吐素華散棻芳而入戶佳人以是盤桓翠羽於焉翔舞迨夫淸霜變律白露零庭實垂金而攢布蒂連理以宗生本自瀟湘薦彤廷而包隨錫貢非因羽翼登玉案而果以珍名紫梨方其津潤柘漿失其甘馨所以樹重江陵每置官而呈瑞功標本艸恆蠲疾以析酲者也無何气攺窮陰衰催急節榦背日而凋傷條隨風而騷屑漢上苑之玉樹旣失靑蔥楚三閭之木蘭俄成萎絕晨曦照耀欲雕飾以無能暮雨低垂訝芳菲之頓輟嗚呼半死嗟桐先伐嘆桂昔曰婆娑今朝顦顇薌林攺色誰看蜜葉之垂陰嘉防無存共惜修柯之委地曾不若櫨棃澀口猶自遂其敷榮椒榝含辛反得矜其生意觀物理之雕換兮固有盛而必衰誰芳根之久植兮誰露之長滋懼徙北而化枳兮寜就槁而不辭彼人事之遷流兮紛菀枯其若斯任大鈞之回互兮何必然於攀枝

【顧茂倫曰本橘頌之意而衍之不徒作榮枯之感綺合星稠特其餘技】

白鳬賦

方塘浪暖枉渚波淸何來素羽蕩漾身輕隨流泛泛矯翼星星脛短而常依弱藻觜丹而能自呼名時臨波而顧影恣游泳於沙汀友白鷺兮抃舞對皓鶴兮低鳴非稻粱之可豢豈縧鏇之能驚其浴浦也似鷗羣之戲廣浮深而浩蕩於波濤也其宿渚也似雁族之顧儔命侶而行列於葦蕭也其飛旋也又似文練之搖颺太空而防破乎靑霄也若乃浪花朝起映旭日以開翎江煙夕霏負淸風而竦翼乍臨緑岸以依人忽入叢蘆而難覓澹容與其翩翻𨿽卑飛而自得至若飲湍流啄荇唼嚼蘋花防洄木梗不爭肥於粒食不受緤於軒屏恆宛頸以相呼狎風波而無警此又智於鷦鷯之處身而安於鷲鶚之屈猛者也嗟人世之局促兮嘆吾生之艱虞何此鳥之容裔兮烱飛鳴其自如循瀬涯以盤桓兮羨美羽之遊娛願相從夫漁父兮長適性於江湖

【計甫艸曰淸斐然興寄絕逺如此作方可當體物瀏亮之目】

誅蚊賦

令屆朱明曰行赤道永晝炎蒸淸宵膚撓污槃防案旣惡靑蠅布翼逞鋒尢愁白鳥【蚊一名白鳥】厥種維何蕓生濕庳鷆母吐於嶺南【鷆音田此鳥叫則吐蚊見嶺表錄異】黍民蕃於河內【河內有人見人馬如黍米往來燒之皆蚊見古今注】旣秦楚之殊名【秦謂之蚋楚謂之蚊】實羽羣之醜類厥狀維何眇小莫儔利觜有鍼芒之刺狹翅爲暗室之遊非處禈之蚤虱類撼樹之蜉蝣蟭螟巢而不覺【東海有蟭螟巢於蚊睫見晏子】雲臺峻而妄投【雲臺之髙蚊蚋適以翾翾見鶡冠子】其始進也背明向晦來若有求去如失意伺隙乘疎翩翾鼔翅豈負山之足嗤【蚊負山見荀子】徒銛喙之是肆其引類也翕習相偕彌空布濩合響轟豗旣薨薨而結陣亦殷殷以成雷候崦嵫之旣暝遂虐螫而爲災若夫乘集南皮樽飛北海娛賓之賦方成揮麈之談欲罷忽中以互驚交箑蒲其敢怠縱作力以驅除反沓來而增倍至乃晝困炎歊宵思美睡車囊之熠燿甫息書帷莊蝶之栩蘧俄親夢寐竦芒刺以交加頻抑搔而不置華胥失其嬉遊姬旦何由髣髴此尢文士爲讐蕭齋莫避者也相爾纎觜空利如錐洞房垂其綃帳繡闥蔽其羅帷遂回翔而莫入𨿽含毒以安施惟是赤肌之賤客與露體之孤覊肆吞噬以無厭嬲【音攪稽康書嬲之不置】通夕而不離其饑也載翩其飛其飽也有殷【麼閒切】其腹但求吮血與噆膚寜顧意盈而禍速墜銀燈兮不知觸絲网兮相續又況秋風掃之於林端霜气沈之於水曲奄忽無存檐宇斯肅窮子安其晏眠髙齋適其牀蓐然後嘆爾曹之孳生特害气所亭毒旣金行其廓淸曷不永殄乎斯族【吳人曰工爲形似之言詞旨警切勝歐陽憎蒼蠅賦】

防異賦【事具尢悔庵所撰汪金女小傳】

夙皈心於度門兮維大士爲得牛車時現身而變相兮信佛種之非賒覽傳記之靈異兮奚啻竹葦與蓬麻嘆汪女之篤生兮墮地而如從佛口也妙莊嚴之色相兮僉曰瑤華之不偶也時白衣之分身兮化道媼而來誘也繄沙竭羅龍王之有女兮八歳而知慧利根一切能持受也洎寶珠之上佛兮坐道塲於南方無垢也維龍王之燀赫維龍女之嬋媛咸深入於禪定羣列侍於普門獨玉瓶之誤碎防譴謫而托塵根歷六年而居濁世瘍七日而歸泰元昭媼言之不爽顯夢兆之同涉洹洵牟尼之貯淸水不久翳於塵凡彼夫蕚緑華之降羊杜蘭香之偶張碩海山多累於幻緣兜率自超於火宅嗟颷馭之早迎兮背髙堂之太廹人誰能以防情兮沿萬里之黃檗昔金瓠之十九旬而夭折兮子建尙著之哀詞矧半紀之降生兮迹靈異其若斯知寄歸之一理兮悟防顯之同規抒蕪辭以警上慢兮庻覺路其可追

愚庵小集卷一

欽定四庫全書

愚庵小集卷二

吳江朱鶴齡撰

五言古

結交行

莫以芳桂根而逐槿花榮槿花終不老旦暮容色好【一觧】堅冰𨿽可踐足底翻波濤人生果意气何事薄錢刀【二解】子頡我則頏子衣我則裳衣不因故厭裳豈以下妨【三解】素心交可久誰能紉荊棘坦步交可親誰能枕矛防【四解】布短不成裯水淺不成流阡陌自有道但恐心悠悠【五解葉聖野曰翻得絕妙又曰古澹淸深是唐人樂府佳境】

感遇十三首

吾生本天植廓然棲靈根神明坐搖蕩遂與狂流奔風波得深警萬感寒心魂賤貧生易達寂寞吾道存庻幾屏形累出入無窮門

朱明未云滿龍火巳西移日車無續景壯士安能持一葉墜庭柯寒風栗我肌老壯更相廹蚩蚩欲何爲榮華爭努力秪供霜霰欺誰見西山藥可駐百年期

天道有波瀾山云誰爲主蓬瀛今不流安得朝市古金狄酸秋風銅駝埋宿莽【姆】豈辧靑門人當年乃萬戶螾螘升天行潛蛟失其所感此淚悢悢含辛不得語敗葉鳴空堦號虫弔秋影黙黙誰與娛憂憂互相引達人感無生志士抱遙省苟無繁霜驅安得腐艸屏天心警虛華物性趨嚴冷徒深顦顇悲此意誰能領

流云本無陰日昏气隨變桂蠧非一朝桃虫生隱患但見一葉秋巳知三陰晏如何守蚩蚩倚伏失前算天運忽巳移山花亦雕換禍樞豈無因徒令識者嘆

易塡東海波難鏟太行險太行方寸起一步乃九阪鋒矢日相尋毒流及冕柏梁隨艸根蔓終不剪往復見天心殺機還自踐悠悠白馬津千載同憤懣

牢籠隨吾身何處得寥廓患害生避趨昧者自相索斷梗豈無依藏舟終走壑坦然任幽貞四隅各有托胡爲東西馳徒作雕陵鵲

熊防不相啖梟獍不自人則甚於斯生理安得長儒教發大冡陰符蓄不祥古聖貪所務遂開後世殃傷物無獨利愚者乃爭彊干戈終未巳勸君且後亡

峽中亦有日海外亦有槎我生獨崩廹沈憂浩無涯出門愁滿道入室愁滿家芳蘭骨不立叢菊秋空花萬物非可悅百年誰見賒如何違此性役役隨翻車

山南生美棗山北生蒺藜受气𨿽有異歳寒同枯枝靑林攺白道故社成新墟萬物皆隨運吾生何獨悲防杖爭絕景徒爲後世嗤不如守衾枕昏昏無是非

黠防貪空倉靑蠅慕遺汁但與吾性違驅之恐不力出門各有營蹇步安所適鷹眼自堪憎鴞林不可息矯首望髙原煙艸方亂色寤言誰與期山川阻良覿憂至朝饑長嘆聲惻惻

神龍無尺木反爲螾螘陵芳蘭生匝墻亦隨蕭艾零小人甘齪齪安知楹與莛黃鐘奏鏗戛反謂虫鳥鳴神物不可侮侮之見精靈君看百丈湫怒蛟誰能罾

赤日蕩靈魂秋水澄心胸覽觀良巳久何用謀去從蚍蜉享朝景自謂百年躬智愚疊相笑萬古同夢夢西南望懸圃光气何熊熊玉英無敗色靈艸有鮮容誰能追羽駕煉藥瑤池東

【史弱翁曰諸作感愴時艱出以身心性命之語其中包孕甚深厚髙者可與曲江頡頏麟臺篇什𨿽繁遜其含蘊】

同茂倫樵水長髮庻其小集介白齋中得落字

驚飈蕩髙柯肅肅鳴霜萚江濤引寒煙飛向檐前落激懷不得平感物增淒索維我二三子髙言振靈魄主人方據梧蕭逺命東郭瞻矚生淸風嘉尙各有托壁穿竹气涼座泛山光薄獨樂有淸吟艸廬非寂寞

春雪

凍雪合平疇來自陰山窟吹我曲房前奪我瑤臺色嶺雲寒不飛朝幌透無迹春動百物暄一時斂靑碧髙下均浸滛眾芳失其質不感陰气深誰知太陽徳

【介白曰情景沈防不待著色】

贈史弱翁

白日殘淸暉宵光安可補魚鳥失飛沈珠玉成灰土文章不庇身處晦惟園圃嘆子雙鬢斑覊窮共誰語驚飈無靜柯飛鏑多危羽旌旗滿中原簦笠適何所同袍事巳違故琴猶堪撫安得東臯田偕子藝寒暑

寫懷寄陳鶴客兼呈禎起諸子

物情各有求靜躁殊所秉反幸冠蓋疎趨馳謝榛梗饑來安可驅逾戶卽巉嶺以斯鑑薄躬戢志恆內省鶡鷃來新聲棠棃獻晨影澹澹林樾淸蕭閒意俱永經史足自娛亦貴晉以猛陟巘必層巓汲深豈短綆睂睫矜所謀止供達人哂此意誰與同沈憂抱怲怲晚交定陳生托懷類便靜眞气照軒楹淸文發光頴燕石時易珍良鏐獨畱礦知希何足嘆立身尙孤耿靖節與文中古道常接軫我將傳髙士風義朂公等

【兪無殊曰讀古學道之言自與浮采迥別眞气照軒楹請卽以贈此詩】

吳門晤陳言夏

漆園尙天放正則惇修名彼皆處塵心迹能雙淸如何鸞鳳翮下與雞鶩爭陳子秉衝素讀古他無營蔚材托嘉遁抱甕甘柴荊吾觀誇毗子求索何所成古人事枯槁亦在揚徳聲幽蘭生菉葹香澤終自明子其寶貞曜軒冕無長榮

葉聖野過訪

新旭霽南榮松齋淨如滌風牀眠抱書誰與展良覿葉子忽披幃一笑防主客慰藉無枝言論文遂通昔捲幔月魄鮮篝燈露華白方果同衾期頓深分手惜送子出林閭悵望滄江隔羨彼南徵鴻飛鳴逐文鷁

【介白曰奕奕淸令流動自肰】

葛瑞五同呼徳下葉九來過訪

艸薫麥隴秀花暖楊園煙靜影室生白朝暾啟暄妍有客來衡門巾屨何聨翩一見愜心許中懷罄所宣十載托芳訊疏麻誰爲傳今玆攬襟裾如握蘭與荃新知自古樂況乃嘉遁賢君操白雪調我鼔朱絲弦風義旣云合防蚿豈徒憐綺饌且勿陳斸菘烹小鮮酒酣發髙唱夕露霏長筵云房見防月撫枕不得眠眾女競謡諑孤芳長棄捐文章非小技鏃礪窮前賢黽勉惇所務何爲嘆屯邅明發帆【去】煙浦心旌兩懸懸願因晨風翼寄我瓊瑤篇

【孫子長曰髙情發以嘉藻古義傳以妍辭人淡如菊文動如煙吾今於長孺見之矣】

送唐鑄萬移家金陵二十韻

江云覆春渚荻岸風飂飂念子始波濤旅泊何時休子昔來武林笑言未三秋花嶼共巾舃雪籬交唱酬歘焉處衰絰生理攢百憂愧無監河粟周子食指稠交態匪獨今志士當自謀葛帔憐孝標薄俗有此不子今往因人因人愼所投刈薪毋枳棘掬水毋池漚枳棘難爲防池漚豈成流嗟我薄遲暮畏人寡朋儔親子十載余形影常相求蒿裏方永餞河梁重離愁撫存兼悼往雙淚不可収魯酒缺倉卒把袂聊淹畱甲未云解大江髙浪浮豺虎滿周道豈惟戒陽侯長年正五兩轉眄成阻修行矣自勉愛音書遲【去】江郵

【王玠右曰眞摯之情浮動行墨中間忽入樂府調頓挫激昂意味淵永讀之使人畱連】

金陵王元倬寄南陔詩有贈

大道日散立名求其眞傷哉秦士賤素衣防垢塵理色一以辱奔騖徒云雲飛蛾赴華燭蹈死誠所欣寜知七尺軀育鞠來苦辛胡爲憖置之乃曰榮吾親南陔序詩雅色義惇先民豈必飯脫粟不齊八物珍吾欽太原傑志決無逡巡懸車十餘載甘與樵叟鄰旣躬板輿禦亦饌淸江鱗譬彼雲中翮皎皎儀秋旻安能學翼低頭飲洿津巃嵸鐘山色植此淩霜筠黃塵縱瞇目亦辧玉與瑉丈人且安坐釣瀬終蒲輪

【介白曰气格嶙峋如登閬風之臺下視塵界皆蠛蠓耳】

哭董次公

寄歸本恆理斯人抑何遽丹鉛苶此生穅麧甘所遇著書書未成飲恨泉臺路陳篋理遺文拊膺淚如注軒除霜月淸髣髴音容度太息天夢夢巫陽不可訴湖波恨渺茫誰與致薄賻

秋日有懷四首

秋容淨如洗云衣覆綺席髙桐晨露流素幌映虛碧架蔓巳除蘭畹香猶襲安得同心人相攜度阡陌入門徒有懷出門復何遇隔水稻花香沿村漁火聚霜葉丹平林一望物非故縱有西山童衰顏豈能駐長空蕩金波圎魄盈三五熠燿火穿林蠨蛸絲織戶北裏喧笙竽南鄰困簍防索寞對淸樽素琴爲誰撫灼灼紅芙蕖有期同采擷遲君君不來薌澤坐銷歇鶴警遙寺鐘烏啼廣庭月撫枕忽長嘆幽懷耿明發【申鳬盟曰秀气閒情淸音俊節如此學選體吾亦何嫌其膚革耶】

寄徐介白

美人今何在抱膝靈巖側秋花秀緑堦淸賞散縹帙閒門羃蔦蘿空翠嵐煙入臨流网淸掃葉霜痕積田手自鉏抱甕汲深夕新詩題絕巖不使人間得自古髙賢儔入林恐不密愧余婚嫁牽防尙徒怏悒別來歳月遙身世逾偪仄相望五湖西迢迢隔方域離憂結中膓披寫定何日云停北渚寒雁唳長空終當攜春醪醉歌仲長室遲我梅花開松風理瑤瑟

【茂倫曰淡而綺綺而不繁气韻欲流匠心獨妙】

黃陶庵先生殉節乙酉兩世未葬懿弟上枝拮據舉襄賦此志感

嗚呼江夏英磊落靑雲器持此歳寒心慷慨赴明義晶熒練水濵碧血照天地獨憐淺土中四防未歸瘞夜臺遺恨深耿耿目猶眂有美見天倫贔屭營所事靈輀出郊原執紼四逺至鬱鬱京兆阡宛宛延陵字庻以答義昆貞魂可稍慰弔鶴空飛廻束芻阻迢遰遙瞻隴云髙攬筆發深喟

笻在禪兄過我荒齋殳山夫趙砥之繼至談詠竟日率爾成篇

拂拭夏簟淸炎歊晚彌熾曳屣迎髙人涼風颯然至笻師久逃禪撥棄人間世一別逾三秋重來起昏寐示我二賦【天臺雁蕩】奇瑯瑯金石墜興公未足多揚馬可同轡兼攜蔣生【馭閼】詩卓犖富瑰制陋彼詹詹言陳根徒委翳展讀坐防疲小巫深予媿峩峩巾舄來殳趙同夙契諧談無古今所戒雜聲利髙者破關下者析奇字角論如湧泉胸臆頗得恣是時蘭風淸日車轉庭砌茶似僧寮冷淘間幹�終年困塵嬰頓爾發神智皆云此晤良惜別屢牽袂吾衰久矣夫心迹多蕪累公等施鉗錘或足謝天劓所恨相見稀形影俄離異明發隔山川此夕同襆被聚散何足云浮雲本無系

【毛大可曰疎疎浩浩頓挫自老此種格韻仍從少陵得來】

初夏過嚴園二首

薫風動隴陌萬類光融融羣木領森秀四野彌靑蔥名花映朝幌煙霧霏空蒙好鳥間關鳴樹頂和絲桐悠然感物化斯意誰與同

林气晨夕佳松竹遙翠攤書坐東軒日移花影墜文禽不妄飛野叟時一至苔堦有餘淸晞髮此焉遂對酒情話多借艸不知醉

【無殊曰調近韋柳實得選體之深蓋韋柳詩全從陶謝得力左司尢澹逺近古顧華玉謂五古先學左司然後諸家可入誠不誣也今人作五言古類知宗選然掇拾成語神韻索然矯枉者遂以學選爲戒豈通論哉】

寄王西樵吏部兼呈阮亭工部

玉質生荊岑光剡櫝中見珷玞冒連城五都誰能衒風騷本同源作者代遊衍古調歇不彈新聲曰流變根荄苟不存枝葉徒浮絢夫子實起衰英雅欲兼擅哲弟稱二難瑉珣世交羨聨翩翔藝林婉若雙飛燕賤子復何知一經守孤狷徒然仰蓬壺末由侍壇墠峩峩白雪樓蔓艸巳深纒瑯琊今嗣興風軌扇羣彥慚余非子眞名字京華慁迢遞燕山鴻短章托深眷雕虫秪自嗤敢覬相如薦

春日郊行同趙徐二子

拘情若郁陶有如困防圏忽思郊原遊山川曠吾眼步屧出城闉同心得嵇阮登頓迆湖濱心目始一展是時朝霽初盈畦露猶碧艸亂如煙晴絲天外罥鸎啼何處深花雜無煩辧雲濤萬頃平翠屏列西巘波橫樹影新風遞漁歌緩憇石野趣緜臨流古懷緬由來賢逹人何事釋嵼壯士多荷殳英才或賣畚今吾辭二塗飽飯顏猶靦況值春气柔暄妍物情善營營欲何爲形役滋煩懣縱成榮與名所得贏甀甗放懷不知疲拄防竟防返恨無黃公壚揮酌共沈湎明當攜濁醪餘興盡遊衍

【吳六益曰道情緜邈非嬉春玩物之言】

過周安節館齋小飲

南莊沈氏居寥落百年後五公號聨珠此地窮蝌蚪到今讀書臺森森防楡柳諸孫𨿽食貧素業頗自守蘭芷紛參差圖書粲左右周子坐其間髙吟動林藪見我來於於四顧問升斗篋中出新詩淸音散瓊玖檐靜鳥踏枝簾疎花覆牖主人出畱賓羅列陳脯酒深愧空樽愁傾倒情良厚髙軒矜少年吾軰憎老醜陶公素心徒交態能復有感今更懷舊此意向誰剖婆娑暫開顏陶寫防白首掛策出前邨黒云連林阜阡陌迷所從沿溪問漁叟

懷兪無殊

昔別春風柔武陵花亂髮今玆大火中土膏競耕垡東菑曵孤笻矯首望林樾老去戀舊交情來惜華發竹風響素琴松露流華月悄然離思盈扁舟待超忽無輕行樂期庭艸芳未歇

寄笻在

乾坤遘明夷志士無坦步艱貞義所激不皇家門顧吾子至性人集蓼甘如素自歸只樹林藜莧不飽茹淸餐柏子香潤裛松花露梵唄逃塵緣空王引覺路去秋叩我門顏色殊非故問答始驚呼涕泗紛如注憶昔旅敬亭與子共情愫聨翩宛溪濵朗詠暉句翻掌三十年世事霾黃霧相對各吞聲不忍更陳訴媿無巾屨供徒有胸懷吐子今汗漫遊杖錫何方駐風塵忍辱先況在落矰羽金沙道侶稀且往靈巖住靈巖梅花開逸人文詠聚二徐【介白昭法】皆子儔寒香可同賦防當拏扁舟一笑雲中遇

遣興五首

非廉家不貧非讓身不賤亷讓皆爲名名臻行亦偭道腴與俗榮二者中徒戰所以充隠流髙士羞同傳誰能辧妄眞勿爲浮名牽浮名不可居閃忽巖下電

豫章生深山七年巳見奇歳久又得地剪伐無從施霜皮與黛色參天勢崔嵬下無虫螘蠧上有神靈持天子建明堂棟梁安得遺匠石一朝顧何嫌采用遲

吾有太古琴鼓與不鼔均縱鼔人不聽視同瓦缶鳴況兼箏笛奏恱耳多新聲水調旣噍殺入破何砰鍧吾欲匣此琴以俟防曠生防曠不可作古響終泯泯

齊紈制團扇淸風涼慢膚炎蒸一以歇棄狷在斯須棕拂𨿽防物用與白羽俱秋深蚊蠅息爾亦隨屏除豈伊人情變自由時令殊君看園中花幾時色敷腴

山木不材壽雁又不材烹材與不材間何用深較量去者漚自滅來者波自揚吾生石中火成虧豈有常蛇蚹與蜩翼一任天機行能以無用用乃遊道徳鄕

【朱錫鬯曰深得防莊之防气調逼近香山】

延安趙玉譜過訪

君昔別我去豪气不可羈君今叩我門似訴津梁疲問君何爲爾一官數太奇通籍十五載奔走足常胝昨始令蕭山蒓絲美足怡撫軍疏別補輿蓋不得施理須重赴部行色能無防旅雁催人老江花送客飛不知四海內手板向誰低余聞三嘆息宦海古所悲流坎非由巳一任天公移郎官宰百里此職未爲卑本期傳循良行役安得辭況君光司馬威望震三陲家聲今可起十年秉戎麾爲君歌愛勉勿愁羈旅爲

侯官陳侍禦過訪兼枉贈言次韻奉答

急節淩歳除寒威凜森木霜凝負日桐雪覆侵檐竹兀坐守遺經未遑棲抱犢十指成凍皴簡端盈筆錄美人振朝纓文字馳卷軸忽枉髙軒過窮巷訪跧伏兼貽金玉音字字堪三復媿我滯衡門只同握粟卜老忘【去】似師丹一卷難拄腹稍延炳燭光敢並晨曦炅大業在千秋相期矢巖谷

徐健庵太史過訪

亭林余畏爻卓犖儒林奮貫穿經史籍事事精考證韻學摧休文尢得不傳蘊叩擊恨無從遊轄眇秦晉宅相今巳興珠玉朗輝映三張才並雄景陽名早晟酷似舅家風吾黨推淵鏡惸惸苫土中三禮析幽夐紆駕無巵言經疑勤討問同心計與吳【甫艸人】存歿多賻贈湣余空槖垂兼金助雕鋟此誼求古人暄色回霜髩鬥酒媿未儲無計畱鞍鐙交道從此惇人知重蒿徑

朱錫鬯過訪時膺舉將入都

相國門廕髙孫枝盛繁衍韋經與魏笏傳家未云忝子蓉懷儁才錫鬯霸文苑相攜入竹林時推大小阮望望一水間韭溪淸且淺形迹何參商如隔坡陀逺席門忽見臨蘭風拂僶俛子昔遊京都才名噪軒冕今者徴賢良一舉親禁臠豈無傾國媒行見霜蹄展如余悠忽身自安鑿齒蹇江幹肯維舟木榻同息偃

【周靑士曰輕蒨生動白香山所云淸脆好詩篇也】

贈學究周翁九十

紺髮逾耄耋方瞳逼期頤非修導引術非具神仙姿乃是元气全淳行天相之自小戒南陔嗈嗈篤連枝詩禮作襟佩章句當鎡基門廡生徒滿髙座稱經師每逢賜酺飲時見朝月支外臣𨿽艸莽耕鑿皇仁貽銜哀陽九戹是日必漣洏當年乘軒客此義誰能持對翁沖和气無異遊皇羲羅拜多紳弁推我前致辭我亦太古民貢諛安能爲表翁耿耿心勝頌南山詩

吳人示余漢槎秋笳集感而有作

古業衰制科紛呶尢六義茅靡萬曆時矯枉啟禎季瞽學趨空枵識者深嗟喟竟陵熖稍熸王李波復漬二軌分中途作力徒贔屭時余謝諸生服古心如醉謂此何足爭當溯三經緯先探騷雅源徐整建安轡六朝與三唐錘鑪總一致誰能奏咸韺可使闕懸肆誰能盈囷倉止拾遺秉穗自憐起孤生蹢躅音無嗣延陵有季子俊才防流輩晤語廓心胸相勗張吾幟柰何急科名此路多軒輊自矜才地髙繳弋安所避一跌遂蹉跎迢逓遐荒置彼土蛇虺都人迹罕能厠𨿽營板屋居詭狀堪愕眙荏苒二十年音容想顦顇魚雁斷飛沈莫遺相思字忽見制作新卓皪諸美僃排奡摧橜株舂容貫組璲長白賦尢奇班揚堪鼔吹更間走筆就使余心神悸由來放逐塗多是才爲祟嚴霜玉汝成瑕垢無終棄蔡邕髠朔方未久弛吏議李白竄夜郎中道防恩貰如何間世英長使禦魑魅方今网羅開輇材咸得試輪囷獨見遺搆廈安能遂悁悁勞我思旦晚金雞至

獻曹秋嶽侍郎三十韻

神劍埋塵匣價無十干酬拭以華陰土晶光燭天流皎皎雲中鶴少時同鷽鳩終借啄菢力髙鳴羽修修古人悲獨學志士厲冥搜所以昌黎翁柏馬招之罘餘生困闤闠著作不一售老思獵經苑目短力苦遒磨丹而漬墨聊以當鉏耰漢宋分軌轍誰與割鴻溝昧者左右之爭馳挾其輈今欲衷至當令彼息啁啾𨿽云覃考索尙欲窮諮諏媿余孤且陋陳篋無異搜每思經籍廣何啻堆山丘譬如求珠必爲象罔遊又如折若木必上昆岡頭撞鐘今以莛蠡勺只自羞窮老歳巳晏悁悁抱沈憂夫子文章伯儲書罄九州瑯函與玉躞祕冊無不収久思禦元禮廡下或見畱恣覽甲乙部采掇兼挍讐庻幾成綴緝得以垂千秋今者遇吳趨歡忭不自由屈指儒先撰生平目未謀從此得津逮宿願非悠悠開張鴻寶祕聖涯與沈浮將假梵宇寓或望班廬投所希注湣惻勿使空綢繆

答贈吳愼思七十韻

具區天目來厥勢何蕩汨七十二溪注濤瀾駭溟渤包山有靈威精怪時出沒松江承下流襟帶控吳越往往異材生山水爭磨戛元季陶謝名【陶振謝常】鐵崖度津筏【陶謝皆楊鐵崖門人】西村交巨公【史鑑與沈石田吳匏庵交最厚】文塲建幹瞂【伐】承父與羨長【王叔承兪安期】才气嘉隆傑浩瀚千萬言公卿皆折節逹者推周顧【周恭肅公用顧學憲大典】錘鏈功防乏此外遂寥寥菁英疑欲歇木公有俊聲【潘一桂】中道俄夭折沈生工西昆【沈自然】徐史耽幽寂【徐白史】偏長頗自矜大山一丘垤世變逾三紀風雅未銷滅漢槎萬夫秉瑰麗才突兀髙笑睨人寰爾曹甕中蠛忽罹繒繳驚邊沙坐囚紲驥去天閒空嘶鳴但凡骨塊獨寡朋儔支離守窮迹鳥聲散晨暄花影搖夕月詩成無共酬酒熟惟孤啜露榭風櫺間誰來成主客自謂長寂寥意气無開斥見君岸幘過頓覺牢愁豁談笑風雲生開誠吐肝鬲新詩更起予一往才奔軼采擷富靑箱何啻千雞跖如觀廣陵潮萬兩車轟輵如張洞庭樂百神聽呵喝君系本韭溪皇初盛門閥至今瓞瓝垂古木繁由枿諸父負時名交籍滿江浙尊公起巍科一官棄飄瞥君曩隨宦遊歷覽淩窮發貯奇懷抱開攬筆恣超忽嗤彼噉名徒未嘗走干謁鈍翁驚見之嗟賞口不輟他人有是非落落非所屑顧獨窮巷臨贈箋屢搖襞鄙人學殖荒門戶尢單子黽勉述作塗時輩動排訐媿如鉛刀鈍朽株安可切中嵗棄儒冠時事遭崩坼興感少陵詩崆峒扈羈靮箋解遂云多正義頗昭晰因及玉溪生艶章示準的本原出風騷非爲使事僻嗚呼冊府繁浩浩煙海積六經定聖人苞舉羣言液柰何眾說淆幾使防文溺末學不自量妄意加剖析詩申小序古非與考亭敵書掇二孔義止埤九峯缺春秋辧凡例諸傳敢搪探矻矻卄年餘鈔撮窮日夕淸羸遂不支筋力空疲苶耳如許丞聾目似張籍瞎尙希探易理象數渺難說近服來瞿唐餘子多防稡戴記陋陳氏東發鈔頗覈衛湜羅羣義蕞殘須討索惜哉歳月慳逝矣桑楡廹此事托無人憂心耿如剟得君振古才投分比鶼蟨但恐從進士今古分塗轍所禱速騫騰一朝焚帖括罄覽百家言覃精古先籍吾書縱有成安能振被褐遲【去】君奮南溟爲我終剞劂

詠史二首

南箕誰見簸北斗本無挹提壺非有漿促織不成幅舉世循空名君子須責實王衍罹排墻殷浩終廢踣髙名竟何爲徒以禍人國處士盜虛聲自古深嘆息𨿽有聘弓招達士不輕出出者惟隆中髙駕邈難匹

鬻爵本秦令漢武兼均輸防算籠商賈尙未及文儒延熹賣矦爵西園爭騖趨鴻都置文學防蔑皆天衢紛紛立圖贊無乃污詩書是時殿廷內黒龍十丈餘靑虹垂蜿蜒同時見玉除祅變應何速天人理不誣

愚庵小集卷二

欽定四庫全書

愚庵小集卷三

吳江朱鶴齡撰

七言古

空城雀

靑雀飛靑林下上聲喞喞夕乳空井中朝貪野田粒不羨玉山禾何來网羅逼豈意烈飈舉戰血淋城隅道逢新鬼哭繞樹驚相呼空倉絕飲啄毛衣日麄疎嗟乎生靈滿城尙枯骨況爾啁嘈安所息不見齊雲樓下火燒天紇幹凍雀飛無翼

【孝章曰意調悲激不盡欷歔】

寶劍行

寒芒銳銳蒼龍精吐景流商寶气橫光淬鸊鵜照秋水縧懸防連星文夜中風雨時飛去匣內蛟龍殷【上】作聲君不見赤堇開若耶涸歐冶鑄來天工錯又不見楚山雄吳水雌至精不隔防有期神異千年出非偶紫气𨿽沈猶旁鬥時來得佩君子身老狐潛形木魅走嗚呼此物不用彈侯門侯門仁義非純眞亦毋借與斬佞臣佞臣濡噴血腥一朝提向白帝子辟易萬里黃沙淸我歌寶劍神激烈霜鍔雪花今不滅用之失所同鉛刀世人空自侮神物風胡不可期明晦自有宐君看繞指風塵日何若潛光古獄時

【長髮曰命意髙迥元振樂天而外罕有其匹】

臨江王節士歌

黒云崩奔海气惡霜風萬里勁雕鶚萇血色照髙楓易水濤聲走枯籜節士感此神慨慷起拔雄劍擊大荒苔生繡澀非無意一朝掣電揮寒鋩斬鯨鯢跨溟渤紫髯一張蝟毛磔履腸渉血憤始平夜夜天街看太白【無殊曰力摹古調是樂府本色】

精衛詞

移山驅石未足奇精衛乃欲塡天池朝發發鳩暮滄海口銜木石雲中飛飛來咯咯作人語只爲當年死水渚大造何爲產不平海水萬里搖空靑鞭撻日月無出沒蹴翻蓬島如瓶瓴精誠自能開浩劫仡仡力與天吳爭西山艸木防有窮怨气往來終不歇天地沈防滄海枯帝女之靈乃可絕

野田行

衰艸貛貕掃行迹野燒連云古田黒田中丘壠日夕多蒿露朝朝泣新碧富貴難爭白骨春塜邊松柏辧何人今日耕犁斸斷瓦玉臺當年梳墮馬

【介白曰語簡情悲唐人妙境】

山中早行訪葉天寥先生不遇悵然有懷

崖空木落風修修宿云羣起巖際流寒榛野雀呼不休樵徑無人艸露稠行盡崗頭叢桂幽莎亭棐幾橫髙秋美人不在空夷猶颯沓空庭響長楸雜花嫣然明廢丘玆來誰與銷離憂百年心事同沙鷗五湖浩蕩何所投恨不從公汗漫遊靑鞵賣藥南山頭他日相期杜若洲浩歌一曲煙花愁

【笻在曰流宕俊逸柏梁體以此爲佳】

對酒歌

人生哀樂日異態所以志士多悲歌況我一身備坎萬事零落隨秋莎昨夜商風戰黃葉幾人黒頭驚白雪葵扇桃笙安可常榮華旦夕成雕歇古今茫茫一俯仰池臺春艸年年長玉燕誰憐漢後釵金盤頓去仙人掌悲來貰酒黃公壚上聲促節歌吳歈骨古恥與百人防气髙不踏五侯廬且送懷抱何區區松花飯竹葉醅一口吹飛刼後灰昆侖銅柱可倒摧楚漢戰爭安在哉海天愁雲萬里來長生木瓢爲君催如何局促生心哀【安節曰音節豪邁有爽气其源出於太白】

酬方爾止見懷兼送之金陵省侍

昔年偕子瓦官宿風雨寒燈嘆聲續漢家火井誰更窺葛嶺堂前散樺燭荒臺含淚數歸鴉廢苑臨風弔平緑余感秋菇歸故園子隨冰泮出國門何地登樓堪作賦蘇臺空望防陵云須臾鐵甲彌吳市共道花源在江渚輕舠泛泛荻溪深瞥眼逢君驚且喜多君朂我靑瑯玕蒲塘拭淚起長嘆世事正疑峯九靣人間難盡磴千盤永嘉僑客本無家笠澤春風十畆賒豈意下江兵忽起庾村謝墅徧悲笳子念髙堂理須去霜籜千林照歸袂道上猶聞建業鐘雲中不辧景陽樹桃葉桃根且莫歌薜蘿應訪舊巖阿南國香銷白日暮北山芝長丹霞多他時重憶吳淞月吾將與子同漁蓑

【弱翁曰纒綿婉麗序次有倫在唐人中爲劉夢得一】

訪顧樵水

空城來往但榛礫惻惻寒螿啼路側徙藥尋君立板橋野葛覆垣攺行迹池邊瘦艸不勝霜林外閒花似相識吾歌子謡悲復悲疎雨深煙織空夕

贈陸鳳華【聞陸有卻金之事作此贈之】

故人獨子靑松枝顦顇江頭歌式防破椽止許安鄴架一生不觧食熊肥江河逆上老蛟立艸木無英朱鳯饑每感緇塵染素練曽聞杜老辭褥段欽子髙風近古人澗底粼粼靑石見吾願昆岡蹋倒海塵飛勿生緑玉與明珠珠玉能令生命賤采之失卻千金軀不如登讓山汲廉水東郭蕭條躡芒履危機不中飛流矢

【介白曰語有關系髙岸防嵚全得少陵气骨】

夢桃源

漁舟一出迷去津靈迹常韜萬古春夾防桃花復何有至今空說武陵人武陵桃花隔深碧春山夢回忽如覿落英潭島正紛紛桑竹千村盡煙客雲林不辧春與秋瑤艸丰茸滿香陌時陳爼豆非人間望見衣冠多古色野老相逢無白頭饑向松根斸芝術巖徑千盤花轉迷碧流深淺無人知石上煙霞還拂枕洞中云露不沾衣靈境恍惚那能駐覺來猶見仙源樹蜃樓幻轉不須臾世間誰得避秦處是仙是隠不須驚夢裏相尋身亦輕【茂倫曰秀麗綿芊興懷隠約可與摩詰桃源行相伯仲】

楊白花

楊白花飛飛落何處髙樓千萬重宛轉從此去迢遙逺道歸無期願得日夜南風吹吹著楊花入懷抱妾顏長比陵苕好

【安節曰只末二語巳極纒綿勝人多多許】

潘江如遊閩過別托訪何子葉敬甫諸公事迹

北風獵獵寒流澌黃塵黒霧吹人衣春日不出出亦瘦空庭老樹號饑鴟君來過我何奔廹襆被因人將逺適爲君起歌行路難滿眼艨艟暗金防驊驑不得驂弇山空效罷牛走塵陌君今東去經仙霞仙霞戰骨堆如麻千山落日依殘壘八郡空城噪晚鴉當年軼事恐磨滅納肝斷腕堪咨嗟君去爲我賫油素遺民覩記應無誤碑版佚文尙可搜屠酤異士當一遇作賦登髙莫漫誇酒酣須唱丁都防漲海茫茫鴻雁稀到時將及荔支肥波濤翻覆非一狀待爾同釣滄江磯

【介白曰七古之妙全在音節頓挫此作兼有靑蓮少陵之長】

楓江酒船歌贈余澹心

餘子白晳烏衣郎楓江酒船琴瑟張搊箏美人坐兩旁參橫月落方浩倡痛飲不空金錯囊君才固空艸明光何爲浪迹長滄浪誦君長句气莫當少陵野老堪頡頏誰同調者萊陽姜君今顧我浣花堂石蘭滿徑生淸香矯首咄唶望八荒髙歌防幘神洋洋黃公酒壚典鷫鸘惜君去鷁飛方塘西湖曉黛施新妝夾岸官槐鼠耳黃櫂歌中流樂未央髣髴洛浦貽明璫爲君作歌睂色揚楓江酒船酒難量歸時無及雁南翔重來就我彈淸商【無殊曰風流駘宕想見李靑蓮遊郎官湖時】

茂倫席上晤胡彥逺丘季貞姚仙期漫賦

人情似秋云俄頃異好醜蘭艾同束薪文章棄芻狗感嘆中園葵妍華竟何有社燕春復秋變衰豈云久得防理本齊何事營身後宜彼賢逹人揮金適拊缶顧侯磊落多古情襟期每爲髙士傾座中三子湖海英剪韭擊鮮樂事並觥船初泛篛下淸瞠目直視無公卿滄浪逸興浮軒楹起視髙樹明星橫搔頭浩歌棲鶻驚天運物情巳如此紆金饌玉徒營營今我不飲將何成

【介白曰興防甚髙豪宕激越樂府遺音】

張公藥囊歌

張公藥囊手提攜不入吳市貪山棲淳气堪編孝友傳道風恆與煙霞期南州髙士人共棄惟君往來慰顦顇今雨交態安足論寒山白雲照明義我亦病叟違世情書籖藥褁愁零丁防當結侶村北燃松摘薤杯同傾【安節曰語不必多意味巳足有岑參李頎之風】

苦寒行

頊帝寒威何酷烈東南地維迸將裂太湖堅冰百丈深魚龍潛竄重陰穴千村惟見凍凝雲萬頃不聞濤噴雪西風日吼天地昏估客漁翁往來絕瘦日隠見無晶輝鐘山燭龍光欲歇𨿽然陽气終回旋可忍罷民重酸切官稅榜笞髓巳枯天行嚴凜骨還折時聞艇子陷冰圍絕炊隕命黿鼉窟兼之茆屋僵赤膚妻兒號寒忍嗚咽嗟乎彼蒼何夢夢水旱頻仍不堪說復見殺气東南行災沴荊吳恐仍結君不見千戶封五陵俠軟裘快馬出京闕誰信無衣叫寒月

【宗定九曰語出沈痛能感愴人樂天秦中吟之流亞也】

山石次昌黎韻

山石歷亂淩翠防楓杉十里蜻蜓飛百道細泉流木末黃梅雨過楊梅肥入寺不聞聲剝啄花龕半揜人來稀老僧睡起偏袒坐飯我靑精我饑須防策杖出平莽半山鐘磬聞禪扉丹梯徑斷樵牧絕秪見嵌竇煙雲霏巨石蟠拏立猛獸翠屏卻略如長圍緣源萬轉興未極松花拂拂沾人衣此中仙靈眞髣髴何用刺促隨馬鞿願得息機混虫鳥攜家采藥長不歸

送潘次耕北遊

昆侖木禾天下無當其未發同枯株潘生嶄嶄露頭角何異瓊蘂方敷腴哲昆文章嘆零落賴子収拾灰燼餘十載淒涼歌隔谷至今神色慘未舒髙气巳足空九縣健筆更欲淩三都新詩起予奪老眼羽翮絢練珠璣鋪今來別我適逺道擔簦直走無所須齊魯燕趙多奇士子去豈憂吾道孤鹿城顧子【寜人】久作客爲我傳訊今何如

【安節曰昔人謂謝朓詩工於發端此作發端絕妙以後亦磊落有气】

姑蘇臺感懷

荒臺碧血秋光老西施行處寒煙繞戰壘年年換緑苔白雲不散吳宮艸西山月影弔麋蹤錦防涇外濤聲小花落烏啼黯斷魂越臺榛蔓共黃昏興亡長恨何時盡霜葉飛飛帶淚痕

梁溪歌贈吳伯成明府【有序】

錫山古邑梅裏遺墟爲南北之要津實往來之綰轂地饒陸海連吳防以稱雄才聚淸華郁岡巒而起秀幅式廓多鄰鼃黽之鄕災沴頻仍屢遘波濤之阨沃壤幾爲雕瘵人文漸巳榛蕪玆遇伯成吳公嵇山挺秀劇邑分符翦江國之雲霞織成錦段入鄧林之根節試厥硎鋩淸映冰壺橐止胡威之絹惠零甘雨車隨好畤之烏九陌晴花候鳴弦而獻笑千村社鼔迎墨綬以興耕賦額登而罰弛箠楚馴良恱而音變鴟鴞治最旣優儒風斯振笙簧藝府鼔吹文園尋勝迹於丹梯集諸生於白社憑林起棟卽沼疏泉分魚鳥作三行列煙花爲七覆旣援枹而橫筆陣亦摩壘而厲辭鋒五部湖前仙舟對櫂九龍山外落紙時飛斯又軼懷縣之風流追蘭亭之勝事矣不佞齡陋似太衝渴同司馬雲山在望一櫂猶阻於關津儛頌頻來百里自通乎河潤神往烏皮之幾夢遊嘉樹之林玆者政登上考時值生申榮光動於北辰景曜逢乎南極躋公堂而獻壽早見豳風采輿誦以陳謡嘗聞古老爰申小詠敬播徳音乃爲歌曰

維彼梁溪兮環江匯湖水滔天兮民爲魚嗟雕敝兮誰與蘇公之來兮濊澤敷弛威罰兮呴鰥媰感徳意兮爭挽輸犬不驚兮吏不呼揚文治兮禮耆儒捐亷橐兮慰窮塗振風雅兮黜皇荂公之澤兮流具區介春酒兮傾百壺願他年兮秉化樞惠我民兮長賜酺

重過四雨閣有感【有序】

王荊公稱梨花一枝春帶雨珠簾暮捲西山雨院落深沈杏花雨桃花亂落如紅雨皆警句嘉隆間周文學公瑕以四雨榜其閣一時文士多防集於此三十年前余嘗館其地

嵗久不到闔閭城重來舊館門防更鄰翁爲引蓬蒿徑古樹猶喧鳥雀聲百年以前公瑕宅竹林魚沼紛遊屐桃花梨花爛漫開閣中屢見鋪瑤席篆隸早師待詔公丰碑大碣求絡繹余昔館此勝迹遙景物尙未全蕭條同捨黃翁善章艸淸宵得句時相挑【黃翁元國嘗有句雲月來天地皆成水雨過煙雲總是山人多稱之】月采照池流綺練花容臨榻勝妖嬈四十年來時屢變春燕秋鴻不相見步屧重來百感生野莧靑靑爲誰蒨斷橋缺板艸侵鞵臥柳生枝蟬聒院閣敧無復榜髙懸蛛网虫絲撲人靣吾生已見升與沈何論當年盛文防嗚呼世間萬事如轉蓬淸賞勝遊君莫羨兔葵燕麥昔繁華梓澤平泉今甫竁【音釧穿土葬也甫竁見周禮】池臺若可鎭長存玉兔金烏足不奔

【汪周士曰聲情嗚咽如聞雍門之泣】

湖翻行【庚戌六月十二日】

太湖西來天目源七十二溪波濤奔震蕩有時溢原野未聞浩瀚迷乾坤五月稻秧齊插蒔三旬霖雨水澎濞方憂漏天移澤國忽駭狂瀾捲平地颶風猛發神鬼愁火龍擲火驅潮頭漂砂礐石失垠岸發屋防樹蟠蛟虯聲如列缺鬭霹靂勢如共工傾不周乘陵城郭墖欲倒千廬萬竈皆洪流巨浪翻騰髙屋過大魚撥刺平衢遊更憐人畜死無數浮轊塞港漂難求百嵗老翁驚嘆久此災邑志從未有乘船入市何足云地軸翻天浸星斗我時惶遽無竄逃急上髙樓守簍防竟日魚釡無炊煙澆愁何處沽村酒變不虛生豈偶然撫時感事心欲嘔盛朝蠲賑猶未遑長吏敲搒肯停否欲訴眞宰天茫茫九關虎豹猙獰守吁嗟蒼生爾柰何但見號咷走童叟

刈稻行【壬子】

老農腰鎌趁晴獲短禾滿把嘆聲作今年雨暘頗失調飛蝗𨿽過未爲虐苗莖苖葉無損傷臭虫潛生根底蠚【臭虫名負盤見爾雅注】芒粒稀疏穗不垂禾根浥爛气殊惡田家無望囷粟登終嵗辛勤空錢【翦】鎛兼之縣官急索租簿吏登堂恣烏攫脫粟一飯抵玉炊敢希舂杵得精糳老農切切陳哀辭問我何法充朝饑我聞此言再三嘆由來荒歉非一貫大無麥禾紀春秋其年無水亦無旱土膏不發谷不成魯史特書關治亂三國孫吳亦有之沈約宋志文可按民生三代後性命全倚天天若不憐徒顚連我曹槁餓不足道恐兆兵气心焦然【明年果有滇南之變吳愼思曰二詩皆紀時變眞抑揚哀怨之章當以陳之采風者】

寜都魏凝叔惠貽易堂諸子文集

文章气節古一之立言豈是修曼辭揚雄美新入文選蕭統無識徒貽嗤唐宋以來文匠八門奧各出推導師柳州躁進荊公執尙於大義無瑕疵皇初希直實巨手崆峒南城老筆披荊川遵巖與熙甫沿溯均出歐曾規弇州才大一時傑此後作者誰能追西涯詩文敗娿匼當時正論多詆諆柰何談者好軒輊一禰一祧任意爲未聞身名已瓦裂能立壇坫持旌麾易堂風節吾所畏文筆賈勇相切劘翠防峯前魚鳥樂碧桃紅蕖爛漫姿觀彼論撰頗英鷙起衰振靡實有期我亦永懷不朽業志大力小空逶迆兩目眵昏足尙健欲向勺庭捧盤匜安得插翅墮爾前黃縧靑鞵白接防離經酌史無晨夕同斸茯苓松下炊

吳園次太守惠貽林蕙堂文集

徐陵玉臺尙俳儷文章流別日以興齊梁淸麗賞杜老萬古江湖四傑稱西昆創自玉溪子自比六博未足矜楊劉刀筆矯永叔是後作者無精能今日文瀾逓流衍麗則淸聲筆誰蒨翡翠蘭苕容色鮮前有茂苑後陽羨延陵筆底騰煙雲戛玉鏘金工獨擅省郎出牧官不卑解組吳興作羈宦脫驂分宅古人風衣被寒士情無倦朅來車馬駐荒郊白蘋淸風猶拂面鴻章拱置几案間直當一字酬一絹願攜海南沈水香日供茂先靑鐵硯董如齋太史宅觀趙文敏百馬圗及仇實父蘭亭防眞二手卷文太史墨迹酣飲醉歌同沈香山作

太史好事賞鑑精閟閣藏弆皆藍瑛鑪香馥鬱荈飲淸示我畵圗心眼明松雪王孫好畵馬神妙不在江都下貎得賢王出獵圗毫素疑有神功寫錦襠繡防雙辮垂萬蹄攢迸流星馳風鬉霧鬛盡騰躍意態變化如奔螭僵禽斃獸十七八一箭射殺斑黃羆對此覺鼻生火想見意匠經營苦文采風流後邈然待詔文公踵其武同時又有仇十洲人物畵苑稱最優蘭亭勝遊擅六代防眞香艶空千秋妙染一一見生靣況有待詔舒銀鉤一臨河南筆力健一出小楷風神遒此皆盛世巨手筆仙官恐遣六丁収君從何處得墨寶珍防應比璆與球玩久捲圗三嘆息暇日淸娛難屢得日中踆烏足不停海上神鼇頭欲側【時京師迆東地屢震】吾來笑摘黃金花起泛瑤尊蕩愁臆翰墨奇觀次第披此身如置華胥國酒行到君君莫辭醉鄕萬事無偪仄

【王丹麓曰忼壯淋漓運用斡旋具見手法】

贈海寜許酉山明府兼訊黃太衝

許夫子今儒英軔百里文治成廣筵列坐諸經橫橋門觀聽羅璜珩絲弦歌吹相和鳴舂容叩擊春風淸豈徒徳惠流歡聲仲淹牛溪述王道一時髙第皆公卿鵞湖白鹿開講院剖析聖義晨星明至今正學不墜地恃有巨手能支撐考亭象山宗防合虛實二敎理兩行柰何後人判塗畛袒分左右紛呶爭文成立說救章句虛無豈與竺幹並俗學肆口恣掊擊無異同室分旗鎗我欲融釋歸大冶一銷文壘與墨兵所恨身賤才力薄徒抱遺書守柴荊公今講壇臨浙水務使學者開羣盲兩家鬭諍果何益貴出衷論持權衡若晤姚江黃處士爲言向學有朱生

愚庵小集卷三

欽定四庫全書

愚庵小集卷四

吳江朱鶴齡撰

五言律

寶華山房雜詩四首

山色何年古茅茨抱碧岑穀虛聲自答松老气常陰野市魚鰕雜村煙薺麥深素懷誰與共蘿月候孤琴東渚雲塘水洄溪松乳田非經兵後日不愛防前煙畦勢趨深澗秔香散暮天山農収獲好吾意亦欣然惆悵獨憑欄深光起夕巒星搖松影碎瀑過竹聲殘落葉愁中聽孤燈梵後寒終年事萍轉何處老漁竿出雲山易雨一夜石流平僧笠疎籬見樵帆淺瀬輕斷連峯一气分合澗同聲潤物春無意山田已可耕【安節曰厚而能秀大約脫胎杜陵兼以劉文房之風致】

寄沈公紱兼呈睂生

冶城揮別淚五載戰魚龍嘉樹猶存憶淸樽竟莫從谿回春谷雨月冷敬亭松髙蹈誰同尙林間有嗣宗

過龎山湖

淞江非往迹百里半漁蓑波浪隨葭菼徴輸到芰荷鷗羣出浦聚雁影帶沙多一櫂寒江外悲來試短歌【無殊曰百里半漁蓑所感甚深三四正申此意五六寫景淸絕未只淡淡収味餘言外】

送袁孝子重其還吳門

雪艇衝寒去衡門誰復過分甘吾力少問膳爾情多野樹云無色遙汀水不波天涯看咫尺莫惜醉顏酡同大庾介白朗威茂倫樵水海序小集道樹庵

徑入荒畦僻相攜支許儔院涼煙起翠林淨葉驚秋杞橘浮香細葴莎向晚幽紺園淹對久蘿月已如鉤【人曰幽細似中唐】

種菊次劉虛受韻

淸風招北牖幽事托東籬辧種觀天意分根酌土宜功兼髙士課理許逸人知他日龍山防能防破塊時【介白曰三四說盡物理結語尢可感諷】

冬日懷姚文初包驚幾諸子

搖落空庭意婆娑對古梅停雲愁不解凍雪黯難開雁影衝寒過楓香拂靣來此時綦履迹何處印蒼苔

訪指月上人

踏花通竹戶聽鳥到禪關煙磬從風逺松雲渡水還瘦藤閒掛拂棐幾靜看山幽意觀無際庭莎未忍刪

山行

山气午蒙蒙緣源興未窮亭虛遙浦見磴曲野蘿通倚石搜仙乳憑云數斷鴻前村逢采藥疑是鹿皮翁

曉發紅林橋

驅車寒色曉四望只孤津霜葉飛能辧冰花照漸親竹分山外影鴉起樹邊身午店知何憇塵勞媿此頻【弱翁曰中二聨句句洗髮曉字此中晚人作法】

天池晚步次兪無殊韻

地抱層巒秀天淸碧壑秋斷虹明落木孤嶂俯澄流鴿去珠宮變苔深石屋幽蓮華如可服何事覓丹丘【志云池生榦葉連華有人服之羽化】

燕姬走馬

北地胭脂入南天蹀躞長琵琶翻舊譜袴褶衒新裝袖窄揮鞭疾靴輕過艸香何須年十五調笑酒壚旁【安節曰鞾輕過艸香與子美廻舟一水香同妙】

君不來

縱有新縑好能無故劍思罷糚愁動鬢慵繡淚垂絲止覺雙輪轉誰傳三鳥辭花間看履迹惆悵獨生悲

館娃宮

歌舞何年歇芳魂尙可招梧宮秋未老香徑迹旋銷踏蘚憐羅襪聽鶯想玉簫沼吳千古恨山髻自朝朝

采香徑

越地爭栽蕺吳宮好采香豈知蘭蕙路偏作棘荊塲臥犢仍芳艸啼烏自夕陽應憐箭涇畔羅防此輕颺

琴臺

地鄰娃館側名類酒壚邊自譜吳宮怨非操蜀國弦淸音流古木泛響聽飛泉颯沓空山道疑將玉指傳

酒城【在越來溪】

波疑篛下淸釀酒昔名城不解梧宮曉寜聞越甲鳴醒來蒼鹿滿愁去紫臺傾【樂府梧宮秋吳王愁】堪嘆溪流冷當年未解酲

【介白曰四詩詠古淸麗之中饒有悲感可嗣響季廸諸作】

孫丹扶諸公小集

共是乘軒客相將訪藋蓬雨回菘圃細花照柳堂空說劍心猶壯論文道未窮急觴須盡醉揮手易西東

挽韋靑岑

古徳遂云亾湖山百里荒宦成仍戴笠車掛獨條桑漁課空茅屋農經散藥房輶軒天末逺誰與傳循良【安節曰三四可當韋公一篇墓志】

題破山寺亭子得心字

寺古畱靈迹亭新倚碧潯涵空奔澗澑倒影浸松林法聽巡檐鹿香分啄果禽塵襟眞可滌誰共白雲心過虞山同陳南浦諸子集劍浦池亭卽席同賦

池閣好淹畱嵐光翠四流荷風香拂席蕉雨气增秋句索西昆隠交論北郭幽煙鬟正宜笑欲別更凝眸【人曰淸潤自喜】

村居漫興二首

麥隴飛翚出桑畦戴勝鳴荷鋤招北叟把卷就南榮退谷安吾老愚公諡此生任人嗔爾汝一笑失愁城世事遣沈防閒鷗共淺汀燒分檉葉赤煙合柳梢靑孰過墻頭酒惟幹案底螢灌花行藥外終日注經【無殊曰閒適之趣頗近自然】

荷花三首

碧水弄妖嬈芳魂早晚招絳英云薄防紅粉露輕調態起淩波襪香傳曵霧綃應憐蕩舟女臨映倍嬌風輕遙送艶雨細近聞香暈酒開新臉施朱試曉妝立波眞解語倚日更低光玉女疑分種仙標特地芳【華山有玉女蓮】

方塘菡萏色一曲正離披啖影魚翻浪霑香蝶戀池折來纎手稱供與淨名宜短櫂吳歌發搴芳起暮思【茂倫曰綺艶極矣按之字字穏切詠物詩當以此爲勝】

挽沈僉憲二首

信有焚巢禍驚聞欲廢餐歌傷祝衂苦運遘沸羮難冡劍誰畱掛牀琴遂絕彈空懸宛水月夜夜照寒灘風義千秋在音容廿載疎有心呼碧落無地問儲胥素業朝煙盡孤魂夜雨虛每懷禦李日彈淚滿襟裾

寄章兩生

弱嵗論交早頽年遁迹同狂歌仍潦倒短鬢已衰翁菊露浮香泠楓霜映曉空終期載瓻酒轟飲破籬東

聞某訃二首

燕許推今代龍蛇厄此辰牙籖誰撿防斑管竟沈淪客斷西州路山韜谷口春斯文嗟不起嗣響屬何人音旨應難沫空庭慘緑苔架殘韋述史編賸子山哀黯淡叢蘭色徘徊粉蝶灰傷心白茆水猶繞畵堂回【甫艸曰淒涼婉折情味無窮】

人日雲間陳孝則過訪防惠新詩次韻奉答

良辰傳防勝嘉客到天涯得句臨芳艸開樽對綺霞柳絲風乍綰梅影日初斜去櫂愁難系疎麻寄若耶【托訊王玠右袁價人諸子】

聞沈女刎死事有感作

豈意深閨秀能同烈士襟千秋憐蕙質一死愧琴心月宇烏啼切霜空鶴唳沈淞江濤百丈爲爾激哀音

過徐崧芝館齋

髙士推徐孺菇蘆隠角巾窗招雲樹霽日展畵圖新選勝遊常臥【崧芝時選攬勝集】安禪道與鄰淸名應爾占莫怪甑生塵

【無殊曰末二語大爲吾輩生色或曰正使人名心都盡】

飲嚴園作

秋香滿林薄文酒屢邀畱接席葵蘇美交檐竹樹稠菇蒲仍素業圗史足防搜短榻淹晨夕髙吟遣四愁

倪天章同檀度南公過訪

十年欽姓氏今日訪蒿萊湖海勞相憶宗雷得幾來屐痕香艸惜詩思落花催正值蒓絲滑何須斷酒杯【時天章逃禪斷飲】

蒓羮詩同天章山夫作【限用人字】

碧縷四眞【蒓產吾邑四橋者良今多以他處亂之】殘春采掇新輕淹堪餉逺淡防最宜人鹽豉從防下樽罍莫漫陳杜陵誇錦帶誰觧覓江濵【杜詩香間錦帶羮本艸蒓一名水葵或名錦帶宋人注以爲錦帶花誤也時與天章論杜因及之】

挽潘江如二首

薤露歌何數窮交獨嘆君束芻無俗客掛壁有遺文紙帳縈虛网書籖慘落曛魂歸應有路終戀穆溪云【江如故居在黃溪】

寂寞華山畿【今居乃樂府華山畿道】人亡井徑疑尺書來未久永逝訃相隨筆塜生秋艸烏巢別故枝相逢邢顧【孟貞與治】在泉路續交期

【梥之曰如麼弦哀玉韻發天然淸含眾妙】

宿苕華書屋二首

竟似遊濠濮蕭關掩薜帷何曾熱客至獨與素交期細酌陶潛酒髙吟謝朓詩夜深親枕簟斜月到窗遲尙有靑雲士能存白髮人逸編搜共讀綺論夕兼晨花霽紅猶濕艸薫緑乍勻蒼茫飛動意爲爾失沈淪張鹿牀過訪承示佳集兼有贈言賦答二首

寒林向晚昏有客駐髙軒未怪儒衣古翻憐素履存雲霞新句麗泉石道風惇語到無生法瓶花當酒樽僊吏三湘夢浮家五嶽遊禪心歸梵夾詩興動滄洲薜蘚欣同對瓊瑤愧逺投送君煙浦外楓葉照行舟

雷侯笏山過訪墖寺【雷成都人】

古寺閒淸盥空齋證淨因何期濯錦客忽問緯蕭人翡翠文章色煙霞吏隠身庭前森栢子猶發令君春

春日二首

艸色亂靑緺春歸綺陌斜野煙生不斷古樹禿還花白鳥依漁艇靑山帶酒家杖藜風日好憑底答韶華預愁春爛漫春至復如何進艇乘新漲緣隄防女蘿鴉翻金綫柳魚戲麯塵波好事誰攜酒空樽發浩歌

園居雜詩八首

送老眞無計閒情付釣筒漢陰機久息甫裏散長終幾傍齊檐竹窗臨向日桐小庭花媚眼都發去年叢髙樹隠柴荊幽居絕送迎將泥看乳燕密葉聽啼鸎綺縠翻花暖旗槍試茗淸交牀莊叟蝶栩栩覺來輕林气薫如霧晴光曉倍嘉綠齊遙岸艸紅繞半谿花蝶戲黏金粉蜂喧散午衙鄰翁諳月令隨意問桑麻顦顇惜年芳生憎對艷陽栁腰矜善舞桃臉競新妝防易花陰下箋詩竹戶傍槧鈆酬永晝不敢負滄浪拭簟茅亭雨開簾柿葉風那堪新鬢白還照舊花紅小艇孤云外鄰舂野薄中防雛成一笑抱膝倚墻東平莽収殘照防瀾漾綺川樽移黃葉畔幔捲碧雲邊不了藤蘿月長新荻薍煙莫牽身世慮爛醉撥書眠下舂羣動息田父戀殘暉鳥和煙成夢云先月作衣藥囊依橘柚燈檠對蠨蝛徙倚昏黃後無勞蔽板扉錦帶宜居士荷衣老故蹊曾聞王覇子幾見鹿門妻苔石頻移坐吟箋細續題月廊更曵杖菊影壓霜低【孫宇臺曰從老杜得手此更轉入幽秀】

送吳人館玉山【玉山令爲唐魏子】

此去齊峯逺艱難水陸程亂山尋鳥道急槳聽江聲旅館寒星動荒城曉霧橫天涯君莫嘆接席芷蘭淸【郭幼隗費瞿如同館皆楚名士】

送周安節館洞庭

山光落照邊孤客洞庭船濟勝君平杖談經子敬氊柳陰金綫細梅片玉鱗鮮好及春風軟尋幽徧野煙

墖燈

寶焰懸霄漢熒熒照大千星輝同歷亂月采倍澄鮮破暗神靈聚函光佛性圓頓令祛五濁從此得安禪

徐伯調過訪

樹晚帶餘霞朋來雀語嘩乍親湖海气深媿鍜鑪家京洛煌煌客燕吳泛泛槎故山歸去好莫負寓園花【徐出祁公世培門下寓園祁之居也】

詠虎丘宋菜圃玉蘭和恭

琪樹倚禪房瑤光度世長豈因通月魄常自試云妝玉佩臨風舞珠塵襯日芳年年艶陽候流素照空王【海序曰工麗】

聽松

逸響逓松陰泠冷靜客心無風濤自壯合籟韻俱沈捲簟醒餘夢巡檐和細吟還憑纎玉指寫調入瑤琴

周起三致政歸過訪

官辭虞寄日誌樂仲長初已著歸田賦還求種樹書云衣看世事月杵玩端居更肯惇親故時來問荷鋤

遣興

無計驅愁物閒庭感嵗華竹畱遙夜月桃吐及辰花白袷輕春半黃蜂鬧日斜艸今欲就何處有侯芭

寄葛瑞五

判袂將三紀停雲望逺天魚箋沈別浦雪鬢惜流年蒲吐郎官筆楡飛奼女錢憶君方得句花下獨聽然

兩生過飲

夙昔淩雲筆今來爾尙存西崦看日落北渚望云昏皂防樽前老寒松物外論且酩酊去花影正迎暄

曉起

淸旭透簾楹鸎啼過五聲煙輕霑柳濕露重注花明對鏡絲休鑷開編殖未成【左傳學猶殖也】惟應拋世网蓑笠事巖耕

江灣遣興二首

柴門帶水紆朴斵固吾廬敗壁牽蘿補鄰園借竹書薤新供小摘梅老結相於且喜城闉逺荷衣賦遂初出戶邀鸎友攤書對橘奴淸香來幾杖巧囀當笙竽菖杏占農候笭箵問釣徒浮名成底事惟有學歸愚【砥之曰儲王風味】

賦得殘月如新月

已見魄生久還疑上時晨昏同半照朓朒不分防幾誤閨中拜憑描鏡裏睂餘光已胎蚌試詠玉鉤詩

挽姜如農給諫

諫艸畱遺笥丹楓照旅魂風霾終日變海嶽此心存九死啣朝命一壞拜主恩陵陽松檟在千古暮云昏【崇禎壬午姜以直諌謫戍宣城甲寅沒吳門遺命戍所】

挽李如石明府

南星隕夜闌巷哭淚難幹秫豈饒彭澤風猶避灌壇千秋吳俎豆一載漢衣冠【令長洲止一年】此去朝天闕玉佩寒

送徐松之遊新安

新安山水窟子去訪眞源白嶽仙靈防丹泉石澑溫防吟花外寺短策雨中村歸日詩瓢滿開醅與細論

題計甫艸村居次汪鈍翁韻二首

茭蘆曲曲遮負水逸人家橘柚垂陰合篔簹繞徑斜平疇欣獲稻逺渚見撈鰕竟日茅檐下惟聞鳥雀嘩抱甕世誰爭丘園養大名耕催朝耒出漁樂夜榔鳴把卷塵勞釋皈禪心迹淸還期學摩詰同母證無生【戴耘野曰丘園飬大名與莊生爲善無近名正是一義惟見道者知之】

贈徐石兄二首

經苑日荒迷南州獨古稽無心談虎觀有學講牛溪帶艸依帷茁窗雞破夢啼絳紗危坐久花外可扶藜儒術尊漳浦【謂閩漳何子先生】通經有別詮吾曾親末席君獨抱遺編郭泰碑誰撰田何學定傳【先生著易經訂詁深明象學儒者多稱之】音塵追髣髴相顧各澘然

牡丹花下作

花色總輸伊橫陳當麗姬妖嬈西子笑丰膩太眞肌寶髻光搖座【楞嚴經世尊從肉髻中湧出百寶光】栴檀气壓枝晚來絲雨潤婀娜倍生姿

沈永禋和詩附

爛漫擅花塲千重組繡揚好牽蘿作幔聊倚石爲牀香色宜淸晝風光媚夕陽坐來看不厭蜂蝶也顚狂暇日偶撿敝篋見克將和余牡丹詩然有作

掩淚看遺筆重吟嘆俊才名葩方鬭詠厚夜遽長埋【厚夜見左傳注】帶艸畱人恨楹書待後開【楹書用晏子事】年年花發日不忍對金罍

冬日懷計丙文希深

落葉空庭積閒愁似許多論交期孔李得句憶羊何之子遙天末西風捲白波幾時來一櫂舒嘯倚寒柯錢礎日過訪茂倫穎長霜赤書城蘧偕集

嘹嚦聽賓鴻良朋此日同論詩當竹肉防茗間絲桐庭菊疎殘影池蓉褪晚紅傾杯共云樂岸幘倚籬東

張蘧招集書紳堂分賦得眞字

時彥淸河最招尋意气眞金英庭馥鬱玉屑座紛綸畫燭傾殘淚涼蟾隠半輪細斟饒美醖只恨少迂辛【座無善飲者迂辛見白集】

送潘次耕應舉入都二首

秋興看成賦鋒車促就徴志𨿽丹壑臥名已玉京騰菊蕊酣元亮蒓絲感季鷹知君難此味揮手恨彌增眷眷板輿前辭家復幾年盤拋抑鮓美杯戀把螯鮮匹馬成遊子名山割故緣安仁文筆健昂首望雲天林通府天防屢招飲衙齋病不克赴除夕防山炭之惠賦此謝之

自是耽防尙非關傲布衣嘉招何繾綣土室已光輝病謝廜防飲寒驅栗烈威紅鑪暄色起欲化瑞煙飛

霍明府裔云過訪

蕭齋春寂寂誰枉破莓苔未展州民敬驚看騎從來禮加徐穉重門爲魯恭開茂宰傳淸惠寜能避鑿壞【汪晉賢曰語占身分想見髙風】

冬夜二首寄魏交讓

百慮中宵集燈殘擁敝裘月寒千里夢花動五更愁逺道音書斷餘生興會休春光行冉冉無計得銷憂鼠嬉偸掠枕烏宿尙啼窗玉漏更才半冰輪影待雙生涯前計誤禪觀近心降已覺聲名假長依離垢幢

贈顧季任

今日東隠應推顧彥先髙齋無俗駕素業有遺編講易人間樂鳴琴世外傳衡門著述防髙樹古垣邊

秋日述懷二十四韻

廩秋髙白露林徑颯葳防遼落江云淨蒼茫曉霧披菊英餐爛熳鳬影送差池紫識蘭莖老紅看柿實垂防松風拂簟借艸月臨帷蛩響空堦切烏啼古木悲小冠閒自拭壯齒恨難追飬拙安垂槖嬉遊憶佩觿簫韶聽聖主玉帛覯淸時共解杯槃舞寜憂畵角吹百年俄遘運三極遂全移目慘江山異神恇羽檄馳何心對董策止是扈江蘺服道徒違俗傳經豈遏饑阮疎天遣放嵇懶眾從嗤萬事都零落殘生敢怨咨時爲握粟卜大似觸藩羸二酉搜文苑三墳泳聖涯【宜】歌風當彼黍啟繇【宙】得明夷漁獵聰明廢丹鉛嵗月疲胡繩止自結雜佩向誰貽短髮愁楡景孤貞懼雉罹含情眞陫惻竟詠益淒其但使伸吾道何妨老釣絲

【介白曰气格堅整類駱義烏幽縶書情等作】

挽吳茂申先生二十四韻

壑舟隨化盡井逕與時遷宦是中朝舊身同絕域捐故廬悲向篴流水斷鐘弦撫往山河邈傷今涕泗漣公才實邁等吾黨共推先秋捲馳聲大亭問字駢素風安幾硯雅量納蘭荃世服平輿鑑人來剡曲船南宮艱一顧北部赴三銓小邑栽花暖行春濯錦鮮坤維俄震蕩國步屢迍邅痛哭誠何補崩奔止自憐歸田仍素業冶性有詩篇目斷方中日心懸尺五天吞聲惟飲泣黙照似逃禪神理原無昧支離遂不痊哲人長已矣雅道信終焉宿昔追趨久生平盼眄偏每聞雌霓【入】賞時共竹林眠白雪吟徴和靑山隠結緣不堪尋舊迹那忍度新阡橘變嗟難問芝焚嘆幾全中郎求貌似有道待碑傳朗詠孤臣句悲魂倍黯然【先生東歸詩有四山風雨一孤臣之句】

【無殊曰語極悲酸不落衰颯之調以其身分髙气力厚也】

詠雪獅子十韻

滕六飛花滿狻猊巧撮成振威無爪距作勢有光晶豈是金牛出還疑玉虎鳴形呈西域產質捖太陰精似吼臨瓊宇非虓踞廣楹止陪髙士臥若遇賈胡驚謝女吟應怯孫窗映倍淸鋸牙冰骨脆蜷尾玉泥輕見睍愁銷瘦傾陽失拄撐眞堪供一笑昔日爾猙獰

【樵水曰極形狀之工意味有餘是鏤冰刻塵手】

韓蘄王墓碑

髙冢寒原上丰碑茂艸邊精忠畱史策英魄防山川宋帝防塵慘宗臣戮力堅金戈揮落日鐵馬蕩妖躔誓反皇輿正終期赤社全劉張眞失步耿鄧可齊肩誤國和戎議崩心返斾年南圖稍鞏固北伐竟迍邅望眼中原斷懸弓半壁偏隕星驚大將遺劍沒荒阡鞏樹悲難歇江流恨未蠲一抔埋虎气三尺躍龍泉石冷空山月烏啼甫竁煙秪疑風雨夕戰鼔尙鼘鼘

思陵長公主挽詩

國步方顚躓宮儀尙肅淸終令遺體弱長斷合歡情往事妖氛盛神都殺气平栢梁飛枉矢椒寢墮欃槍貴主將開邸妝臺失佩珩倉皇殉宗社慷慨及娥英奮劍恩慈割殷【煙】衣血淚橫豈知桃李詠還葉鳳凰鳴羽服違初願瘢肌恨再生重飛吳市鶴彊和洛川笙粉黛悲新市煙花愴舊京誓依靈寢去俄向玉霄行奔月瑤娥影乘雲帝子精風雷開隧道霧雨暗銘旌無復陳哀誄何須有賜塋應知僊嶺過【用公主山事】不作鳳簫聲

【禎起曰如此立言方爲得體閱他作乃知其髙】

寄朱致一

苦憶朱公叔蕭條隠獨眞雲霞供淨兒竹柏潤綸巾白社尊遺老靑山屬外臣華平花未放【華平花見選賦】結緑席空珍艸宿山陽侶【恭沒已一年】書傳旅食人【寜人逺寄日知錄】因君感存沒雙淚灑衣紳

喜橄欖至

名並餘甘著來從海國秋三年阻賈舶此日潤幹防酢澀回餘味團圓銳兩頭利人逢毒解入口覺津流異比江瑤柱珍齊海石橊柘漿宜並置茗飲或堪儔病渴方尢效朝酲進輙瘳玉人如過市此果欲先投

哭葉中翰元禮

才士年難老古今同嘆之斯人復不祿大造果無慈未得棲雞樹虛成到鳳池長安米久索行李橐空垂邸戶堆塵土帷堂絡网絲尙傳新句麗誰撰誄文悲逺道王孫艸羈愁少婦詞旅魂疑蕩越遺稾懼離披弱生涯盡孤嫠孑影欹何人糜助哺只恐釡懸炊旅櫬三千里分荊一兩枝靈衣苦雨濕井徑斷煙迷行道悲塡咽平交淚綆糜束芻何日致搔首倍淒其

同裏小祗園法會詩二十韻同吳愼思諸子作

髙士覉棲地同川煙水鄕【楊鐵崖倪雲林皆有寓居同裏詩】梅林畱廢圃鹿苑建修廊徳水迎門注禪枝繞屋長靈禽依佛土忍艸秀中唐斗柄中秋閏蟾輝幾望涼縞颺靑女袂霓試素娥裳孝竹依堦緑慈云覆院黃菊英初放蘂桂子正舒芳懴演無生法壇開選佛塲名山來錫杖古徳列繩牀梵唄聞霄漢鐘魚殷法堂長庚闚寶座皓魄照經囊猊象當堦伏魚龍聽法忙重泉齊破暗百族迥廻光不夜長明炬中天沆瀣漿散花香馥馥咒鉢語瑯瑯展矣人天會猗與法寶揚偈文畱貝葉詩詠疊縹緗佛日懸常麗神功浩莫量永懷淸淨業嘉防耿難防

愚庵小集卷四

欽定四庫全書

愚庵小集卷五

吳江朱鶴齡撰

七言律

淸明日小集逺就閣用介白韻

萬頃飛瀾湧嘯臺諸峯歷歷泛靑來長空气淨煙初散曠野雲低鶴未廻人坐落花春樹老樽銜返景夕鐘催短笻不厭頻畱駐寄語湖光取次開

同包驚幾張九臨過友人村齋

自鼔蘭橈問藥房方塘十里半垂楊桃花浪暖紅連防竹徑陰深碧滿牀鸎語正愁詩律細篆煙時拂酒船香差池巾舄渾防返倚杖看云興轉狂

【無殊曰如初日芙蓉天然藻麗】

題沈畱矦村齋

踏盡溪云艸徑斜亂煙茆屋野人家竹間乳雀翻庭翠檻外閒魚蹴浪花盡日采霞供筆格有時招霽防蘭芽卽看此地饒濠濮豈羨雲門與若耶

過周安期山中故居

霜葉重重合翠防石苔行迹尙依稀身逃谷口名仍在賦就甘泉世已非書帶漫隨寒燒盡薜帷俄逐水煙飛白蓮耆舊多凋謝更與何人共釣磯

【介白曰淒惋之調丰致嫣然】

酬姜如須見寄

支離一病嘆無憀經案繩牀對緑蕉猿鶴化來機漸息芝蘭焚後淚難消鹿門本自甘遺散臯裏憑誰慰寂寥澤芷江蘺無限恨頻傳莫惜五湖遙

寒月

冷淡銀河夜气淸素娥應怯羽衣輕風庭摵葉飛聲急霜樹驚鴉散影明皎透晶屏燈失熖涼侵玉枕夢難成碧空萬里同含思何處髙樓最有情

【樵水曰穠麗得之溫李結意深長】

酬周侍禦見寄

風來梧片气初涼讀罷南華隠石牀芳艸故人頻入夢碧雲新句逺相將當年鍜憶山陽柳此日吟分曲水觴密荇文魚濠上樂幾時蓮艇共廻塘

贈侯大將軍

斫地悲歌撫劍鐔種仍自選云岑門臨大澤龍吟發枕對孤峯鹿徑深黃石祕符畱蕙帳白猿雄術寄松林知君气槪淩耿賈豈得懷鄕但越吟

【甫艸曰雄渾有气槪得老杜之一鱗片甲】

宿虎丘山房

蕭瑟涼生澗底松隔林人語雜秋蛩亭畱片石殘霞映劍去空潭碧蘚封燈鴿不聞僧禮磬旛幢惟見佛開容自經鐵馬笙歌歇獨對寒星候曉鐘

山夜鐘

寒崖寂歷四無聲斷續疎鐘徹曉更響出云根巖壑動幽通梵力鬼神驚空林葉脫畱烏影滿磵霜飛助月淸身世窈然誰得系頓從初地了無生

禊日石湖社集

祓除無異永和年玉雪遺坡賞倍妍髙眺鳥從遊舄度醉吟人倚落花眠緑楊影裏垂纎手紅藥欄前鬭防箋惆悵日防回畵舫沙堤只見艸芊芊

【無殊曰淸綺絕倫風調不乏】

唐瞿瞿老師過訪

隠幾何人問鶡冠忽來仙舫系漁竿逢迎止覺兒童朴粗糲猶堪長者餐移簟接涼花气永吹燈受月夜聲殘相看短鬢饒悲涕休訴人間行路難

訪山中逸人

層崖策杖此幽尋烏幾髙閒處士心掛壁云蘿深在眼啄窗野鳥解當襟林梢葉落供茶竈竹徑風廻響玉琴一自石門乘興至始知丘壑有淸音

【安節曰五六幽韻天然韋柳集中特秀之句】

賦得天寒有鶴守梅花

空林皓魄澹春姿冷艶偏宜瘦翮支素手不須尋翠羽霜衣正似啄瑤池光翻傍水渾難辧影亂臨風只對垂淸唳九臯聲自逺休將玉笛更橫吹

寄趙大庾先生

擁褐空山道未貧蕭齋磬響一孤臣身埋豹霧眞防世樹長龍鱗始覺春錦字三年懷不滅輪腸百轉向誰陳天邊臥柳毿毿發寂寞荷衣但隠淪

晚梅

萬樹飄殘覆地香一枝深照讀書堂凍収露井方垂艶夢冷瑤臺更結芳自是韻孤嫌妬雪須知骨老爲經霜亭亭獨靣斜陽立収拾春風意總長

春日遣懷寄金孝章

畏人甘自老墻東閒臥繩牀數落紅蜂出暖沾桃葉露燕歸輕倚楝花風直鉤作釣終何得壌室編蓬可送窮賴有潛夫能枉訊應憐潘鬢已衰翁

聞無殊自上沙遷光福有寄

千林艸樹總涵春爲選幽巖更結鄰藝圃未須移舊竹搴芳還欲采新蘋苕顏爛漫延嘉客燕語逢迎得主人定賦小園同庾信覆杯花底莫辭頻

【人曰雅之章字字穏愜】

寄雲間王玠右名世

機山雲樹郁綿芊聞道徴君豹隠堅藥種東臯惟佐釀琴彈栗裏不須弦筆蒲翠映長源架袍艸煙和子敬氊知爾池塘多勝詠肻憑雁翼寄新箋

阻雪云窩林若撫胡白叔諸公偕集【限用鵝字】

蕭齋擁膝動防哦剝啄欣聞長者過石凍有聲風葉亂窗寒無影雪花多論詩細覺心如髮對酒貪看色似鵝興永不知深漏盡髙歌無柰別離何

寄題介白山居

徧選林泉此地幽毿毿樹影抱溪流松廬寒枕過新瀑竹塢晴花聽午鳩四逺嵐光吟際合半空雲气管中収知君采勝乘身健日坐峯頭稱防搜

【安節曰山林詩能作溫麗語有王右丞風調】

詠菜花

黃雲一望陌阡連偏稱村翁貰酒眠色粲金繩誰布地光連鸎羽欲浮天低風錦合千重障炙日香濃百和煙更羨麥畦靑界道野花分綴亦嫣然

送包朗威

芒屩衝寒自擔簦送君南浦淚沾膺霜深古驛千行雁風急長河萬里冰易水孤津須暫駐燕臺落景莫輕登卽看廻策山花發叢桂應添翠幾層

同陳確庵諸子集寶晉齋得誰字

淸簟疎簾倒接防髙文披賞共搘頥庭前花影魚爭啖壁上虫書鳥慣窺避暍正宜林防滿徴歌頻愬酒行遲醉來散髮茆檐下野外風流笑屬誰

過顧茂倫村居二首

蒹葭積水浸蝸廬菜甲荒畦手自鋤花气作霞來翠羽酒香成霧引文魚從封不發周南憤結客空傳濟北書坐挹朝暾晞短髮問奇誰過子云居

髙士逃名此灌園壯顏甘自憇丘樊浴鳬枉渚從風立捲萚疎林帶雨翻時爇水沈開祕冊獨招窗霽防蘭蓀桔橰機息渾無累何謝龎公隠鹿門

【介白曰淸事獨能寫出淡中見綺頗似嘉州】

謁三髙祠

荒祠煙艸接平沙千載髙風起嘆嗟霸气蒼茫歸釣艇淸名浩蕩落秋葭庭垂野蔓波紋動碑沒深苔日景斜擾擾塵纓自來往雪灘誰遣薦蘋花

假我堂文醼

蕭蕭落葉正愁予哲匠髙論酒戒除飬拙自同土木成書漫擬注虫魚樽傳白墮揮渠椀饌具伊蒲佐蟹胥招隠桂叢今得主東臯十畆伴誅鋤

重陽後一日醼集次韻

籬外霜英綻幾時追歡還與素心期茰殘玉臂猶堪佩酒宿金樽好共持紅豆徴歌彈往淚朱弦泛響發遙悲寒城又聽秋砧發濩落愁看鬢已絲

【人曰雅極矣卻帶悲涼此中晚人調】

燈花和顧麟士

洞戶佳人未掩帷寒燈一穗正垂垂無端乍喜騰煙出有待還嫌結蘂遲焰滿銀屏從自落光沈雪幌莫輕吹朝來聽鏡音書到挑盡寒燈遲所思

又作

蘭膏剪罷復流妍也學春葩粲錦筵自蕚自跗寜有蒂俄開俄謝幾時鮮蘂連巧障寒檠炤煤細終污彩鳳箋最笑炧光垂欲盡撲蛾甘向火珠煎

送陳孝則還雲間

水漲桃花鼔枻遲友情尢重是臨岐泖峯雁字通鄕夢吳苑鸎歌攪客思共展霞箋騰洛誦獨攜雪捲返山籬海東煙島三春暮何處磯頭理釣絲

【南艸曰停勻婉蒨情味悠然是錢劉一】

連理楡

白楡歷歷種天維影落人間並幹奇發籟韻捨弦律呂衝星光映匣雄雌【玉衡星散爲楡】合歡靈卉原同性並命仙禽許壓枝靑蓋婆娑情不少勞生何事苦分離

放生池

佛日長懸曲沼頭遊鱗唼嚼葦花秋風吹細浪舒文藻月印寒沙起狎鷗悅性已寛吞餌厄防機眞失挺義愁白蓮開處龍吟寂濠上於今有十洲

【安節曰四詩婉約淸新無雕刻之痕有雋永之味】

次和侯漕臺冬至日登金山

陽律初回覽物華江天晴納海門霞浮空艸樹迎騶唱跋浪魚龍避劍花雲气近隨淸梵出雁聲遙送暝煙斜不須候吏催官燭自有寒星伴使車

友人過訪

門對春塘亂柳花髙軒枉駐已棲鴉防檐不礙疎簾入香印深移漏鼔撾漫道徑荒鋤栗裏敢云艸疏侯芭雙瓶欲盡愁無柰金井桐陰月色斜

梅村先生過訪

十年魚素杳江湘欲采芙蓉逺寄將忽訪席門驚上客旋彈瑤瑟奏淸商鮮羮白芼園菘滑軟飯紅炊野稻香感往莫論吳社事耆英今已半雕亾【時先生述吳社始末】

新月

淸光瀲瀲到髙樓旋漏松陰一防幽素女霓裳初鏤扇廣寒云幔正懸鉤近人恐著新華鬢緣物應憐半敝裘卻笑去家才百里何勞飛鏡攪深愁

【介白曰刻意標新晚唐詩之最工者】

雜興

防水橋邊記別離瓊枝百尺想光儀斑騅不返靑絲鞚寶瑟空彈白紵詞拂靣晴花翻錦蝶薫衣香艸浸華池那堪獨坐銷淸晝彊進玻瓈遣郁伊

送洪學博之任永定

地盡甌閩嶺萬重犢轅惟有短檠從儒林祭酒推何漢史神君頌魯恭吏牘擬將花管判訟堂閒對岫云封臥龍山外行春日應憶新宮五鬛松

遣興二首【虞山作】

歌舞誰將紀夢華園林罨畫每興嗟臥麟尙認前朝塜起柳偏依處士家水帶篆紋淸不攺山橫睂嫵翠交加檐花故忤愁人意時罥晴絲撲綘紗

淸關棐幾淨無塵薲葉苕花刺眼新避債那求銀汞術防愁預買石橊春康成帶艸當靑箑栗裏巾車勝皂輪獨抱遺經酬歳月吳差山下織簾人

【九臨曰沈鬱悲涼不使人一望知爲學杜乃深於杜者也】

喜吳人聞夏歸裏兼懷漢槎

春生凍解負冰魚喜爾南旋慰索居天與雪霜才漸老世寛羅网日初舒梅坡舊徑邀鶯友竹院新陰理蠧書亭伯那堪猶北滯朔風回首更愁予

登快風閣

萬頃波爛一望収披襟頓豁古今愁繞廊樹影連遙漵迎檻山光湧碧流夾浦雲歸漁市晚淞江雪滿荻花秋憑欄不盡滄洲興便欲蒲帆上釣舟

又作

傑閣崔嵬踞水隈長風疑送楚王臺波澄玉鏡窺鮫織月湧珠宮識蚌胎東海蜃樓當檻出西山霞綺照杯來涼生秪覺煙濤逺欲賦慙無宋玉才

【茂倫曰前作情景淸幽後作气象閎濶並一時偉搆】

寄徐昭法二首

一別精廬歳月䢐比來曾有宿舂無身窮壑谷能逃忌隠托文章不厭孤春院繁英傷錦繡秋風落葉感菇蒲稻粱那得縻黃鵠莫怪長饑化白鳬【杜詩黃鵠髙於五尺童化爲白鳬似老翁】

山館淒淸五夜鐘知君鈆槧興難慵松龕火出書帷細艸徑煙封筆格濃可爲問奇量酒戶惟因讀史發辭鋒相思髣髴林梢月惆悵云巒隔萬重

寄安節江楓庵

瓢笠蕭然似退僧每攜書卷寄三乘庵荒晝給伊蒲飯客散寒依丈室燈夾防疎林明野燒背村淺水出漁罾如余亦是只園侶欲遣塵勞愧未能

丙午除夕

卒歳無如此日難也須艸艸具辛盤衰容暗逐浮煙換薄態全從覆雨看乞食敢憑蒼玉佩駐顏難覓紫金丹欲驅貧鬼愁無術且爆檐前竹數竿

丁未元旦

曙光猶帶臘餘寒三素雲開卜履端梅吐玉鱗明淨榥柳含金縷曵朱欄年丰未若徵徭減世泰先應网罟寛歳酒漫拈循故事低頭卻愧野人冠

【介白曰悲惋之音翻成贍麗當於許渾劉滄間求之】

無題四首

倦繡巡檐立景斜蘭風旖旎透窗紗撩愁最是宜男艸罥恨無如解語花云殢陽臺殘夢斷月明湘浦逺峯遮那堪離別人千里日見歸鴉趂晚霞

夜合花開綺閣虛誰家陌上駐香車寶奩鏡掃螺紋細銀甲箏橫雁翅舒可柰雙棲梁紫燕生憎並蒂沼紅蕖鮫綃十幅空沾淚不見西來尺素書

一葉梧桐墮井榦錦衾誰信此生單雲綃霧縠冰肌重桂燼香筒玉簟寒涼宇月輪淒絡緯綘河星采動防幹已知雞卜渾難定獨掩空閨聽漏殘

短夢初廻玳瑁牀博山沈水懶添香重幃月沁寒先覺洞戶霜侵夜漸長彈罷瑤琴憑寫恨織成錦字寄誰將臨糚不禁悲塡臆嫁日羅襦在玉箱

【安節曰情辭相傅不失唐音一味雕繪便入俗筆】

挽沈治佐

童孺交遊盡此辰寢門彈淚欲沾巾幾時撤瑟音無訃隔歳披帷迹遂陳書帙蠧幹蒿裏月筆牀塵鎖夜臺春修文同調知多少好譜新辭奏玉宸【治佐工小令】

垂虹亭過徐太史公肅舟中

魯望祠前系桂舟逢迎半是素心儔白鷗對舞楓江暮紅葉初飛荻防秋捲幔汀洲延逺眺移橈煙雨入防搜金華羨爾鶱騰早應念泥塗雪滿頭

寄陸孝山太守

露冕風淸海嶠秋一時文采動炎州丹梯峽寺皈初地畵鷁珠江詠勝遊挾策未知千石貴放衙惟對萬峯稠曲江祠屋今何處好薦蘋花駐碧油

【介白曰結語妙有風味】

過斜港嚴氏隠居

四湖天外碧濤虛林樾重重覆古廬園似子山桐露潤徑同栗裏菊籬疎花間滿引東臯釀石畔閒看汜勝書我亦有懷棲十畝此身無計謝煩挐

天香閣小飲

文桂千層散晚芳小樓開眺促飛觴香鋪甲煎從風逺色爛金繩帶露涼仙子似移天竺種月娥疑捧帝臺漿拍浮正值雕胡美只此薌林是醉鄕

【無殊曰格調俊整五六用事妙在使人不覺】

蠟梅

庾林先試鞠衣裝雅稱佳人畵額妝蒸栗色同偏耐凍旃檀香亞獨淩霜流黃機上光零亂金雀釵頭佩恰當最愛冷芳凝小院不隨春色防含章

紅梅

冰雪肌膚本絕塵胭脂淡抹倍宜人曉霞暈著春風靣紅玉嬌添半醉身逞艶故將朱防素憎寒須借錦成防漁郎若解東皇意悔向桃源更問津

玉蘭

一樹瑤光裹雪痕根移上苑玉溫黁【門】迎風乍拭何郎粉裛露新廻素女魂縞袖颺【去】空春晼晚玉簫吹夢月黃昏香林寂寂疑無夜姑射山頭許共論

西府海棠

韻姿旖旎占春殘仙種西來覆井榦蕚吐嬌紅饒早艷葩舒淡冶怯餘寒玉環小睡肌全膩飛燕回風臉半丹贏得小亭遮麗色憑防直作錦城看

紫芍藥

紫艷翻堦殿眾芳洛陽魏後更凝妝燻衣欲染胭脂色照盞交融琥珀光瓣剪綘霞風正暖香籠錦幔日初黃麗華直得傾城國笑酹花神酒一觴

玫瑰

熖發丹跗與綘房花林難並此芬芳擎來色奪紅綾餤齅去香流百蘊湯揷髻麝燻勾謝女佩囊霞爛惜檀郎殘膏剰馥休相棄汁滓猶堪擅食方

茉莉

素馥纎纎海外芳千金攜得越來裝星離不異敷瓊屑露摘俄看滿玉筐新浴搔頭宜贈佩夕涼欹枕暗生香也知花意迎人意故韞瑤華待晚糚

菊花

籬間金蘂漫縱橫莫訝精神太瘦生種貴延年堪送老人能載酒可同傾甘馨露下含芳淡疎放燈前取影淸【杜詩菊蘂淒疎放】陶徑不須愁落瓣靈均原自解餐英

【孝章曰詠物詩不切則泛太切則黏離卽之間情景傅合旖旎香艶齒頰流芬諸作已擅其勝】寄計甫艸二首

竹西歌吹近如何猶憶當年醉綺羅見說物華仍盛麗豈無陳迹感婆娑蕪城蔓艸愁中度隋苑荒煙亂後多知爾賦才明逺敵江郵先寄慰漁蓑

別君殘臘又春華煙月揚州自昔誇玉蘂觀前花亂髮茱茰灣下鼔頻撾因人暫可趨公府覽古應深弔帝家【義山詩欲取蕪城作帝家】更喜逢迎多勝侶文樓會詠爛如霞檗庵和尙駐錫邑之大悲庵敬呈二律

蕭然瓶鉢寄荒城三十年來頌政淸花雨徧霑吳澤國法筵仍坐魯諸生云窺丈室天香細月印寒林積水明浪說禪宗多老宿衲衣將相有誰爭

法幢隨指素緇迎野外茒庵卽化城噩夢醒來銷五濁晨鐘悟後得三生冰霜到老天難問風雨空山道始成覺路津梁知不逺獨慚潦倒俗塵嬰

【介白曰淸沁絕塵純是禪悟】

和安節南村詩二首

年來無地寄漁竿茆屋南村自可安竹外看山常曉櫛花邊隠幾獨危冠禪心不待晨鐘悟世味眞同木槿觀防舎若容吾伴侶梧風蕉雨足盤桓

便賦鷦鷯托此身心閒何處少松筠林開水府冰綃淨座引嵐光翠髻勻屋角迎陽種美籬門過雨藥苖新蕭條只憶徐髙士詞翰時親卽比鄰

嚴園作

松篁不厭屢經過香霧氤氳此地多滿徑緑陰遮筆格半簾紅雨落庭莎花如垂手傾城笑鳥解臨軒宛轉歌便欲薫然解襟帶相看不飲柰愁何

寄題張虞山艸堂

石板橋西一艸堂淮流繞檻卽滄浪雲霞曉色連書幌水木淸暉泛隠囊奕罷嵐光方獻笑吟成竹影欲浮涼射陽只隔垂虹月乘興應須溯渺茫

送嚴顥亭都諫

月卿人望一時稀入對先還舊闈九五方須調玉燭湖山豈得戀煙霏衣薫戊夜趨晨漏佩響丁東傍太防爲屬封章頻上殿哀鴻今日滿江畿【時頻年水旱】

讀梅村永和宮詞有感作

永和妃子承恩最錦瑟銀箏亦暫娛翻幸未秋辭玉簟得從衰艸奉珠襦【思陵烈崩李賊自成藳葬之於貴妃塋旁】松楸露冷蘭叢斷環佩聲淒月影孤莫道宸遊泥【去】歌舞椒宮從未捲龍須

【黃心甫曰老杜未聞夏殷衰中自誅褒妲昔人以爲格意俱髙迥出樂天夢得之上余於此詩亦云】生日自嘲

生計惟憑一釣車浮名眞笑槿朝華逢人欲下頭三拜【用方幹事】得韻難成手八義【用溫庭筠事】鏡賣靑銅長廢鑷書殘敝篋半侵蝸一生編纂曾何用只博他年覆甕賖

送棐民弟司訓淸河

秋風五兩【去】片帆輕千里江楓引客程愧我藜牀難煮字多君綘幄好橫經淮山地接書門近楚澤波來泗水淸料得寒齋供苜蓿咿唔猶是老諸生

送友人北上

春風拂拂試徵襦攜手沙頭醉玉壺驥足自應馳萬里珠光今始照三都花髙上苑紅英發日射觚稜紫气孤京洛故人多得意莫言公叔老樵蘇

虎丘散步

山光樹影褁樓臺誰問當時舊劫灰月幌淸歌年少樂松陰細語麗人來香魂尙殢墳前艸覇气長埋石上苔日到落棠催客去滿江簫鼔正喧豗

【沈融谷曰三四淸麗五六悲涼結語應起最有法】

寄毛大可

落葉蕭森送短檠停雲東望倍含情辭華盡攬稽山秀筆翠紛披簜竹英防防魚龍秋作夜棼棼瑉玉墨爲兵何時對翦雞窗燭詩苑憑君定品衡

贈周伯衡觀察

公瑾聲名海內馳行軒惟見錦囊隨論詩細欲分宮徴愛士眞如解渴饑故苑雲霞吞防筆新春花鳥淸巵杜陵千首能同讀載酒還期共析疑

贈陳賡明

十年傾倒未通郵欲寄蘋花隔逺洲書著幽求慚土木名騰洛誦仰曹劉淸流盡入平輿論佚簡還從石戶搜自笑越人顦顇甚何應得上鄂君舟

過華及堂酬晉賢次韻

君家兄弟气如虹比興抽毫句並工玉斚乍揮浮竹葉金徽徐引泛松風共看劍气連書屋不覺霜華上井桐醉後放談彌滚滚渾防今夕是衰翁

詠史

海錄遺編手自披百年丁運欲何之鐵函怨史文難滅釣瀬狂歌鬼亦悲匹馬居庸符白雀雙丸淮右整朱旗不知王戴諸山叟【王逢戴良軰】底事終身痛黍離

寄王太常煙客先生

盛代元臣奕世昌東田容與玩年芳天家鼎軸畱耆舊海外神仙接溟茫漫許龍媒空馬肆敢將魚目混珠光【先生盛推余文爲弇州後一人故云】還期伏勝傳經日函丈追趨捧鶴觴

丙辰元旦

匡牀晏起自由身又見靑陽轉大鈞梅蕊暖移階靣日椒花香破甕頭春畏聞羽檄喧南國【時閩中告警】愁說泉臺半故人【睂生笻在確庵孝章甫艸相繼訃至】步健且乘晴昊出東風輕颺柳塘新

【徐季重曰風致純近元白】

送海曙客越州兼呈許竹隠二守

西風吹上髩毛斑萬壑十巖指顧間豈作阮瑜淹記室自同禽慶訪名山云生禹穴疑珪璧月冷耶溪想佩環度若詢垂釣客爲言窮獨老柴關

丁巳除夕有感作

雪髩驚心歳臘終辛勤蠧簡策何功天爲故國畱羸老人笑名山飽阨窮守道任逢圗鼎魅折躬甘作叩頭虫寒宵擁褐難成寐坐待墻東曉色融

戊午元日

寒威偏劇野人家歳酒逡巡老倍嗟甲子瞥過同綘縣衣冠藏弆尙元嘉藥開舊裹扶衰病詩覓新箋待物華密霰陰雲交罨戶南枝何處訪梅花

贈九臨

白髮江南有幾人多君被褐老松筠甘陵久掛淸流籍洛社今推獨行身讀易亢龍常廢捲誦詩離黍倍傷神庭花爛發知春在獨倚樓中眺望新【張居獨倚樓取杜詩行藏獨倚樓爲名】

酬張大行穉恭【張關中人】

平子文章擅石渠每於謦咳借光譽夏聲夙仰三峯秀新句忻傳五色書經術敢云希子政賦心還欲訪相如儀刑咫尺懸情切肯許柴門候掃除

錢宮聲過訪畱小飲

淸才驚喜接應徐病起繩牀興有餘筐庋欲傾新解佩笠車追數舊相於尊銜落景林花笑燭剪深更夜月虛安得步兵三百斛泥君長醉遣居諸

送徐健庵宮諭服闋還朝

偉長才譽早嶙峋十載辭臣侍玉宸讀禮素冠多論撰趨朝黃閤綰絲綸離情旅館銀鐙亂祖帳排江畵鷁新旦晚回翔龍尾地可能憶及緯蕭人

歳暮雜詩六首

獻書未逹九重天澤鷺浮沈二十年章甫早知難適越蒯緱無分迥遊燕羌山髙士稱同學【沈麟士隠吳羌山注釋五經至八十不倦】江上漁翁許並船【江上漁翁見宋史隠逸傳】若得姓名垂異代不知靑簡共誰編

舊物相隨止角巾長貧恥作逐貧人拋書始識閒中趣習靜稍安病裏身綘雪駐年何處覓藜適口且全眞餘生萬事都零落猶自朝朝禮玉宸

蕞殘何事尙拳拳編緝偏教疾病纒敝榻有緣同寄繭淸宵無夢到鈞天勤看魄影依牕入倦聽鐘聲向枕傳鼎鼎百年虛歳月敢將述作比前賢【顧亭林魏叔子稱余經學諸書可爲先儒羽翼汪鈍翁稱余毛詩通義當與嚴氏詩緝並傳故云】

褐衣晨擁坐檐端羽箑捐來未覺寒歳燠冬深稀肅殺民窮穀賤轉艱難茶園稅欲荒山渚【陸防有顧渚茶園】下潠租應惱上官【陶淵明獲田下潠】藥物裹殘兼槖罄空庭徙倚百憂攢

知交海內一亭林避爵飄然太華陰久別芝顏成北客時貽帳祕勝南金【亭林極推余書傳左鈔爲細校訛字以所著百餘條恵貽增入】龍蛇厄至誰能贖山水人亡遂絕音書種後來可得繼夢回枯眼涙霪霪

筋力全衰彊自持鑪錘大冶任盈虧鼠肝虫臂原無著寶鏡珠囊亦有涯花供膽瓶充飫目月來籬落玩搘頤耋嗟缶鼓心均累一卷南華是我師

愚庵小集卷五

欽定四庫全書

愚庵小集卷六

吳江朱鶴齡撰

五言絕句

寶華山房作

抱犢人偏聚驚意獨傷不知幽磵艸搖曵爲誰芳

顧園

沾衣桃露濕拂靣桺絲輕一徑春光滿誰來步履聲

古院

苔徑潮音寂松陰鐸語空白雲來窈窕常防梵王宮

過東湖故居

斯人不可作門巷老翁迷惟有緋桃色年年發故枝

卽事二首

林靜過蕉雨苔新破屐痕花間弄雛罷若个共黃昏名花催得句好鳥喚梳頭習習蘭風至淸香滿院浮

秋晚

樹影動羅幃看云倚夕暉愁心如隕葉亂向短檐飛

遣興

霜寒依架菊雨洗入檐松獨坐莓苔石呼童斸野菘七言絕句

宿馮竇伯齋中

繞廬流水碧於藍展簟煙光起夕嵐永夜披衣翫蕭索數聲淸磬響花龕

無題

蕙風蘭气滿冰肌斜撫朱弦落指遲卻恨淸商多苦調紅棃花下譜新詞

題蒹葭庵

荻防蕭蕭萬里風接天波影和霜空數聲淸梵寒煙外應有魚龍候曉鐘

三江口【世傳範蠡載西施處】

吳宮歌舞惱啼烏國破輕舠去五湖气盡甬東爭一飯【一飯見國語】不知遺恨浣紗無

【介白曰此意從無人道出】

題樵水畵

嵌巖煙雨日霏防萬壑奔濤濺裌衣若向此中成小築松花滿徑可防饑

傷史弱翁

井逕陰風迸淚流遺書空散白雲秋泉臺莫更求知已執紼何人到寢丘

【無殊曰意絕可感不忍多讀】

送孫無言歸黃山二首

月觀風亭有勝攀【無言久寓揚州】天都回首是家山丹楓夾防紛相笑遊子歸來鬢已斑

到處逢迎一蒯緱雲山幾防蓼花秋嚴灘百丈淸泠水深照奚囊萬種愁

送沈友聖之漢陽哭顧西巘二首

獨淩冰雪上江船千里生芻涕淚邊爲報故知輕逺道楚天風雨泣啼鵑

晴川樓外倚斜曛黃鶴千年杳不聞欲弔左徒何處是惟畱一劍答徐君

詠古十首

息夫人

不言眞媿未亾身卻共匡牀擅下陳江漢芳蘭雙入夢何須黙黙綺羅春【傳稱生堵敖及成王猶未言】

西子

鴟夷載去辱吳娃辛苦陶朱作富家何似終身薴蘿畔雲鬟煙艇蕩荷花

漂母

一飯千金未覺多功成汜水賞如何只因望報慚漂母鐘室寃沈恨不磨

戚姬

楚舞悲歌涙滿巾娥姁而主切酸辛【呂后字娥姁見史記】可憐三尺夷秦項身後難存一婦人

卓文君

睂黛輕描逺翠侵恩情早定七弦琴如何白首猶移愛羞殺長門賣賦金

王昭君

一見華容殺畵師君王眞解重蛾睂漢恩空訴穹廬月冡艸靑靑盡淚垂

緑珠

衛尉財雄意气麄禍樞端爲買名姝河陽麗色知無數一堪酬十斛珠

羊皇后

一奉鸞輿鼎祚遷金墉椒寢化朝煙只將司馬供嗤笑博取戎王枕上憐【劉曜問後我何如司馬家兒後對云云語見晉書】

蕭皇后

歸來塞北侍宮闈隋氏嬪嬙滿目非燈大漫勞申諷諌內庭封事有徐妃

楊貴妃

華淸方賜洗兒錢鼙鼔驚天未一年九馬不西眞妻【去】母【妻母用昭君事】禦牀依舊擁嬋娟

【無殊曰十詩皆有新出之旨每一首可化作一篇史論】

碧桃爲倪天章作

碧桃防防五更風結子由來候落紅莫問蘼蕪山下去玉田只在畵堂東

贈安石周翁八十四首

磻溪釣叟不知年容與支笻似散仙破絮防頭無一事木魚時響佛燈前

書賜先朝手自披淸談歷歷義熈時鵝溪肻始畱眞迹不許人間道畵師

閱盡繁華世幾更長貧只茹舊藜羮虞山死後誰相問惟有禪燈記姓名

淸關久已掛綸巾日對松筠茗飲新防飯登眞原有訣【靑精防飯方見登眞隠訣】莫愁甑底欲生塵

龍舟曲二曲

喧喧黃防櫂頭郎風湧濤翻萬馬彊兩岸畵船齊捲幔不愁濺水濕紅妝

沸天笳鼔競吳水靣遊龍戲萬條只恐海波飛欲立鮫人無處織輕綃

中秋蹋燈詞三首

皛皛金波濯采鮮虯燈萬防鬭嬋娟嫦娥也似多情思下逐香塵看少年

九陌熒熒不夜天絳河光淡倍流妍道旁防有香風度知是妖姬墮翠鈿

煙殘蠟炬桂輪低歸舄三更曲巷迷何處艷歌吹玉笛紅樓縹緲碧梧西

【人曰此種風情不減昌谷】

中秋龍舟曲三首【有序】

中秋燈市僅見吾邑父老相傳云始自萬曆中年近又有龍舟之戲每舟燃燈數十鼔樂幡麾畢具防於垂虹亭橋下往來舞櫂旋折如飛士女遊觀逺近雲集尢他邑所未有也次雪樵水先成詩餘踵而有作以紀一時歳華之麗

火樹銀缸映月鋪琉璢片片閃重湖光明直欲連鮫室驚吐驪龍頷下珠

虹亭云比幔亭多淩亂珠輝湧素波應共墖燈流照逺明朝漁网笑空過【俗說墖上燃燈明日网捕皆無獲】

喧闐鼔吹繞長虹水馬千盤皓魄中霜女素娥皆寂寞夜深應防水晶宮

鐘星歸自三衢

靑霞福地似蓬萊一綫天低首重廻到日兒童迎問可逢僊子看碁來

桂花月下讀季廸睂庵諸家詩

天葩飛墮廣寒宮片片淸香引碧空髣髴眾僊彈法曲紫簫吹歇月朦朧

題孔廉石遺像【孔有還金事余爲作傳】

讓水亷川許結鄰不貪眞可識金銀於今滿路南塘客對爾須睂憶古人

【孝章曰或疑南塘語太露然杜詩已有衣冠兼盜賊之句】

題介白畵

金碧參差古木中曉巒盡作髻螺容何人爲蠟穿雲屐踏破蒼藤幾萬重

入山

石澑松風聽不窮茆堂寂歷曉煙空丹梯百道飛霜葉疑有靈楓化老翁

和李梅公司馬秦淮合歡詩爲防和蕭孟昉作四首

秦淮瀲灔月偏明僊子霓裳降玉京十二防幹花婀娜雲鬟簇擁看傾城

蟬鬢輕勻軃翠翹新妝淡冶畵難描羅衣須稱腰支小爲翦冰蠶六幅綃

合歡云錦爛花蹊月扇銀鐙隊隊齊今日蘭房佳气滿催晨不用汝南雞

鳳舞鸞歌樂未央將雛一曲繞虹梁玉盤檠出僊家果先剖橊房摘子嘗

宗定九惠貽深柳堂集奉寄三首

十里垂楊映暮霞東原滿眼舊繁華關情最是靈和柳畱得絲絲處士家

螢苑雞臺勝迹遐臥遊常泛曲江槎非君筆底千重錦那敵崗頭萬樹花

靑陽煙景林廬滿院輕紅防素書遙想少文花下坐隠囊棐幾玩濠魚

無題

侵簾紫燕原交翼戲水紅鴛每並頭可柰錦幃人去後春風無語蕩銀鉤

哭笻在三首

陽九啣哀不計年稱詩長廢蓼莪篇一身瓢鉢寒山寺茹蓼吞聲仗佛憐

西磵心交四紀深春來分手更沈吟豈知一別俄長夜騷賦同誰論古今

叢菊香殘桂葉凋旅魂何處寄飄蕭長畱一掬西臺淚灑向寒江湧暮潮

贈鄰叟

棐幾繩牀白巾蕊珠誦後咽元津勤勤過爾非無意曾見升平五十春

題袁重其負母看花圗和杜於皇韻

負母階前樂事眞葵橊色映北堂新世間不少看花客花下誰將白髮人

再題

負劍寜忘辟咡時花間答效也嫌遲從今不用扶藤杖自有兒身代杖支

哭甫艸三首同鈍翁作

巫陽難問路遙遙每爲斯人恨不銷箱篋僅遺文百首功名特限燭三條【唐時舉子入試南宮給三條燭】

才命由來兩折磨怪君末疾是沈屙曹塗李志憎偏壽憒憒天公可柰何

書齋空鎖舊籖題竹徑煙荒艸色齊防鴠不知人已化五更猶與盡情啼

【汪季靑曰情辭淒帵欲絕】

題防人小像

林下松風岸角巾嵐光時照板扉新回頭笑問乘煙客今是滄桑幾劫塵

姑蘇楊柳枝詞四首和鈍翁

萬縷黃金著柳條闔閭城外逞妖嬈臨風不解興亾恨猶認娃宮舞折腰

嫋嫋通津拂酒旗山塘十里緑陰齊人情比似秋云薄誰折長條綰別離【一作十里紅亭嫋嫋春任他輕拂陌頭塵如今世路輕離別誰倩長條綰去人】

百尺扶蘇翠影孤風流自賞古城隅不須移向靈和殿好種天邊近白楡

暖風吹浪細成文天半飛綿白雲莫入深閨攪思婦恐添淚防濕紅帬

贈李侍禦灌溪先生二首

柱史仙根發舊枝中朝冠冕更先誰法王晨盥勤朝禮猶似朱衣待漏時

玉鏡珠囊拜五云佛香燻染散靈文【先生近有邇禪初刻】春來愁聽髙枝鳥恐有蒲卑是舊君【杜宇一名蒲卑見華陽國誌】

送棐民弟移官望江二首

落日西看趂估船白頭分手倍淒然可堪十載談經客仍向荒江擁敝氊

皖山煙景嘯堪舒日日江魚芼筍蔬齋閣首廻吟望久應憐多病老相如

送徐果亭太史還朝三首

弟晜先後武承明又見鋒車上驛程爭羨鳳巢琪樹穏三珠光滿罩瑤京

班廬原傍馬鞍阿回首松筠戀惜多自是衮衣催補繡山靈無事惱鳴珂

賜書每許借桓生初月樓頭對舉觥欲別龍鐘頻悵望關山計日想行旌

愚庵小集卷六

欽定四庫全書

愚庵小集卷七

吳江朱鶴齡撰

序一

毛詩通義序

詩之爲道以依永而宣苑結以微辭而托諷諭此非可以章句訓詁求也章句訓詁之不足以言詩爲性情不存焉然而古人專家之學代有師承又非可鑿空而爲之說漢唐以來詩家悉宗小序鄭夾漈始著辧妄朱紫陽從之掊擊不遺餘力集傳行而詩序幾與趙賔之易張霸之書同廢𨿽然烏可廢也古人之書卷末多系以序孔安國遷古文書序於各篇之首王弼遷易彖象爻辭於各卦之中毛公取詩序移置詩首亦猶是也序之出於孔子子夏出於國史與出於毛公衛宏𨿽無可考然自成周至春秋數百年間陳之太師肄之樂工教之國子其說必有所自來大約首句爲詩根柢以下則推而衍之推衍者間出於漢儒首句則最古不易觀於六亡詩之序止系以一言則後序多漢儒所益明矣觀於毛公之傳宛丘不同於序說則首句非毛公所爲亦明矣序之文旣最古毛傳復稱簡略無所發明鄭康成以三禮之學箋詩或牽經以配序或泥序以傳經或贅詞曲說以增乎經與序所未有支離膠固舉詩人言前之指言外之意而盡汨亂之孔仲逹疏義又依回兩家無以辧其得失則夫紫陽集傳之出大掃防翳而與以廓淸此亦勢有必至也𨿽然毛鄭可黜而序不可黜黜序則無以爲說詩之根柢不得不循文揣義防以臆解較之漢唐諸儒𨿽明簡近情而詩人之微文奧防已不可復識此何異寫生者取云孫之謦咳形容而追貎其祖先之面目又何異聽訟者去當時之契劵證驗而防決以後代之爰書求其不爽必無幸矣吾所謂鑿空之說不可以言詩者此也𨿽然序果一一可信乎曰國風三頌捨序其無詩矣惟是楚茨信南山至采菽隰桑諸詩皆正雅也而序以爲刺幽衞武之抑幽王世詩也而序以爲刺厲凡若此類實難免於學者之疑吾以謂有不足疑者孔子時去周公將五百年太史掌記未亡蒙瞍律呂未失賢人君子誦未絕也雅頌猶殘闕失次反魯始克正之況經戰國之云擾秦政之燔滅楚漢之龍戰虎鬭能保無簡編之淆亂者哉書藏魯壁猶亡佚居半三百篇特存於小儒曲學占畢諷誦之流傳何獨能一無訛舛孔刪如故哉吾則以楚茨諸篇定屬錯簡序已非當時之舊此又深有賴於紫陽之是正者也語云冡尺𨿽防可定鐘律序爲詩之冡尺也尙矣一汨於康成之膠滯再汨於紫陽之斥排將聖人所謂主文譎諫厚人倫美教化以至於動天地感鬼神者其終晦昧湮沒而不可求已乎余不敏竊主古義而參諸家於序之不可易而可信者爲疏明之其抵牾不可信者則詳辧之要以審定可否綜覈異同使積蔽羣疑渙若冰釋庶通經之一助云爾抑觀東萊詩記所載朱氏云云皆奉古序爲金科黃東發引晦庵新說亦多從序然則廢序言詩特過信夾漈之故初非紫陽本指乎吾不敢以紫陽之詩有殊於孔氏之詩又不敢以孔氏之詩而格夫紫陽之詩也故參伍羣說以折其焉世之學者其毋以余爲輸攻紫陽斯可矣

【姚文初曰小序亦有難通處呂成公尊信太過朱子所以辭而辟之必如長孺之論方爲無】禹貢長箋序

神禹功髙百王維夫子之稱之者曰盡力乎溝洫而子輿氏則云莫不善於貢夫所云不善者必其後世子孫奉行之失所云盡力溝洫則任土作貢是也考禹制貢之法兼行井牧實可治千萬世而無今夫天下之大患孰有過於漕渠咀咽閭殫爲河疏濬塞但成空談者乎又孰有過於中原土曠彌望蒿萊竭東南一隅以養西北者乎又孰有過於小民骨折髓枯梯航萬里而司農輙告匱者乎又孰有過於賦役無準吏緣爲姦額日廣而蠧日叢者乎凡此皆禹經畫所及一一深憂熟計於千載之上者也今觀禹貢一書甸服有粟米之輸則貢篚不及也八州之賦止以供五服諸侯之租稅而天子不煩挽漕也土貢𨿽及八州五服諸侯卽以所賦易之民不滋擾也甸法通於天下軍政藏焉養兵無絲粒費也灌漑廣而樹藝勤髙者雍梁卑者揚兗不聞土滿人滿之患也舉後世之曰積貯曰屯營曰進奉曰和買曰勸借曰封樁曰瓊林大盈之類聖人無不以身爲之救而以法爲之維嗚呼此禹之所以功髙百王者乎或者謂洚洞旣平九州繁阜卽賔貢玉食惟王不防亦何害焉是不然禹蓋以一人勞天下非以天下奉一人者也荊揚財賦擅天下大半夫豈不逆知而其著之書曰土塗泥也田下下也土貢必謹志所產遷其地而弗爲良也九等之賦有錯出以寛之不罄地之毛也使後之人讀之而喟然曰以彼其躬平洚洞如此利盡九州如此猶且恐恐然嗛嗛然甘監門臣虜之養而不卹者何爲也庻幾賔貢玉食不至爲徵山賦海者之所借口乎此吾所謂後世末流之無不以身救之而以法維之者也或者又謂堯之爲君也茅茨土簋敝履鹿裘朴略焉而已及至禹而海錯橘柚有貢金銀有貢珠璣玉石有貢不幾爲漢唐之誅酎金遞荔支者觴濫乎是又不然夫風防日趨於奢而過損必激爲汰宋孝武見髙祖牀頭土障壁上葛燈籠麻繩拂笑曰田舍翁得此亦過矣後世人主安知不笑茅茨土簋敝履鹿裘爲陶唐一田舍翁哉是故雕璣玩好吾不禁人主之所欲而但著爲則焉使之不責有於所無不悉索以爲富如是已爾若夫世變日新無藝之徵疊加而未已斯固聖人之所深憂熟計而無可如何者也非其法之止可治一時不可以治千萬世也古今諸儒注此篇者不下二十家互有異同舛錯不少餘甲申歲讀書金陵瓦官寺竊网羅諸說防稡一編謂厥賦貞當是下下之轉東迆北防於滙當是爲滙之訛間以質之閩漳何子先生先生躍然印可時先生方著春秋比事屬詞未及尙書遂命餘卒成之藏庋敝篋已逾二紀頃乘暇日重加釐訂賦稅河渠自神禹至今三千餘年之利害得失約略如指掌以至山川都防地理水利之屬凡經文所有者無不博考而詳辧焉斯固經國之先資救時之良砭也百世而下苟能師神禹之意而用之斯民其有瘳乎

尙書埤傳序

六經之學非訓詁不明然有訓詁不能無異同有異同不能無踳駮他經皆然尙書爲甚蓋尙書者帝王之心法治法所總而萃也後世大典章大政事儒者朝堂集議多引尙書之文爲防據義解一訛貽害非尠如誤解用牲於郊牛二而世遂有主合祭天地及南郊北郊之說者矣誤解九族與罪人以族遂有旁及母族妻族而坐之者矣誤解桐宮居憂復子明辟而世遂以放君負扆眞爲伊周之事矣誤解金作贖刑始以黃金易黃鐵矣誤解臣妾逋逃始以婦女從軍矣誤以洪範五行牽合庶徵福極而介甫反之遂謂天變不足畏矣誤以弗辟爲致辟居東爲東徵而公孫碩膚之美不白矣誤觧弱水在條支昆侖卽河源及書序成王伐東夷而漢武之窮兵西北隋唐之越海徵遼東皆不足戒矣嗟乎傳書豈易言哉百篇之文火於秦殘於漢馬融鄭王肅之徒開辟艸昧甚爲簡略古文孔傳晚出書義稍顯孔頴逹爲之疏𨿽正二劉之失未愜學者之心求其條貫羣言闡明奧指信無逾於仲黙集傳者但其意主於撥棄注疏故名物制度之屬不能無訛筆力視紫陽易詩二傳亦多不逮識者不能無憾焉考明初令甲本宗注疏蔡傳附之後又以蔡傳未精命儒臣劉三吾等博采諸說參互考訂名書傳防選頒諸學宮其後大全行而此書遂廢又其後制科專取蔡氏而大全亦庋髙閣白首窮經仍訛踵陋讀禹貢者河渠遷攺若追風陳洪範者九數相乘迷如辧霧此以攻經生章句猶隔重山況望其酌古準今坐而論作而行卓然稱有用之儒哉余竊用湣嘆此埤傳之所由作也記曰疏通知逺而不誣書教也夫推之時務而有宜有不宜不可謂通試之異代而或驗或不驗不可謂逺列朝經筵進講必首及尙書誠以三五以來崇功廣業咸出其中非徒古史記言記事之體余之輯是書也主詁義而兼及史家臚羣疑而斷以臆說務求爲通今適用之學庶幾孔堂之金石絲竹不盡至於銷沈磨滅云爾若以仲黙之書羣然屍祝不應輒有異辭則余且撟舌而退夫仲黙作傳已不盡同紫陽之說何獨疑於生仲黙之後者哉

校定水經注箋序

隋書經籍志有兩水經一本三卷郭璞注一本四十卷酈善長注善長卽道元也水經撰人則不著其姓名唐杜佑作通典時尙見兩書言郭璞疎略於酈注無所言撰人槪未之考也舊唐書始云郭璞作宋崇文總目亦不言撰者爲誰但云酈注四十卷亡其五然未知兩注之一存一亡已見於斯時否也新唐書乃謂桑欽作水經一云郭璞作今人言桑欽者本此崇文總目作於宋景祐與新書志同時不知新志何所據以爲說也說者疑桑欽爲東漢順帝以後人以經有彘縣之文也然經雲江水逕永安宮南永安宮昭烈托孤孔明處又雲江水逕諸葛亮壘圖南得非三國間人所爲也不寜惟是其言北縣名多曹氏置南縣名多孫氏置金源宇文氏以爲經傳相淆經傳旣淆則作經作注之人不可分也此皆歐陽之所致疑也以愚覈之西漢儒林傳載塗惲授河南桑欽君長尙書晁氏云欽成帝時人使古有兩桑欽則可審爲成帝時桑欽則藝文志不應不載其書又所舉水道地名不應多屬東漢以後也酈道元注每引桑欽之說皆與水經不同又不應一人之言彼此自相違戾也及考道元所引自云桑欽地理誌而不及水經則知欽所撰者乃地理誌爾後人因其書失傳遂誤以爲水經此新書志之失考也郭璞之注杜佑譏其疎略必非無此書五代干戈搶攘遂已逸之今道元注載郭景純云云殆卽彼注中語而或以爲郭璞作水經此又舊書志之失考也或者又疑桑欽作之於前郭璞附益之於後他書或有後人增入此則不然也金禮部郎中蔡正父作補正水經三卷元蘇天爵梓行其書歐陽爲之序據云正父因宇文氏之言而感發一正蜀板遷就之失於趙代間水特詳江自尋陽以北吳松以東又能使道元無遺憾惜乎此書之不見於今也𨿽然水經旣無古本可據與注不免相淆正父以數百年後之聞見而補正之竊恐欲正其淆而淆愈甚也余謂此書不可讀者不惟經傳相淆尢恨闕文與錯簡往往而是今酈注𨿽仍四十卷已非原本之舊太平禦覽引水經注語多今本所無則所亡五卷誠無從得而考補矣若其彼此之互移前後之倒置苟覃思博覽之士循文繹義猶可得而釐訂之也先朝萬曆中王孫朱郁儀與謝耳伯箋校此書主以宋本參以吳歙二本更其錯雜者得十之三四至於河水與大河故瀆張甲屯氏諸河及漯水沔水江水之類尙未能考定識者憾焉余以暇日重加鉤索其中汨亂混淆者據古今地理一一取而割正之於是防者得連離者得合顚倒者得次第庶幾讀者不至聱牙棘口輟捲而嘆𨿽小小訛脫時復有之然於此書大體無傷也至於水經撰人不知爲誰斯固當從闕疑之例姑置弗辧可也

【陸翼王曰宋潛溪嘗有辧此文條析更爲精細眞讀書人心眼】

輯注杜工部集序

客有譙於余曰子何易言注杜也書破萬卷塗行萬里乃許讀杜子足不逾丘裏目不出兔園日取詩史而排纂之穿穴之冀以自鳴於世吾恐觚稜刓而揶揄者隨其後也余曰是固然已抑子之所言者學也子美之詩非徒學也夫詩以傳聲節奏成焉聲以命气底滯通焉气以發志思理函焉體變極焉故曰詩言志志者性情之統防也性情正矣然後因質以緯思役才以適分隨感以赴節𨿽有時悲愁憤激怨誹刺譏仍不戾溫厚和平之防不然則靡麗而失之淫流漓而失之宕雕鏤而失之璅繁音促節而失之噍殺綴辭逾工離本逾逺矣子美之詩惟得性情之至正而出之故其發於君父友朋家人婦子之際者莫不有惇篤倫理纒綿菀結之意極之履荊棘漂江湖困頓顚蹶而拳拳忠愛不少衰自古詩人變不失貞窮不隕節未有如子美者非徒學爲之其性情爲之也子美沒已千年而其精誠之照古今殷金石者時與天地之噫气山水之淸音嶒響答於溟涬澒洞太虛寥廓之間學者誠能澄心防慮正已之性情以求遇子美之性情則崆峒仙仗之思茂陵玉盌之感與夫杖藜丹壑倚棹荒江之態猶可儼然晤其生面而揖之同堂不必以一二隱語僻事耳目所不接者爲疑也且子亦知詩有可解有不可解乎指事陳情意含風諭此可解者也托物假象興防適然此不可解者也不可解而彊解之日星動成比擬艸木亦涉瑕疵譬之圖罔象而刻空虛也可解而不善解之前後貿時淺深乖分欣忭之語反作誹譏忠剴之詞幾鄰懟怨譬諸玉題瑉而烏轉舄也二者之失注家多有兼之僞撰假托疑誤後人瞽說支離襲沿日久萬丈光焰化作百重雲霧矣今爲剪其繁蕪正其謬亂疏其晦塞諮諏博聞网羅祕捲斯亦古人實事求是之指學者所當津逮其中也余𨿽固陋何敢多讓焉客曰子言誠辧然當代鉅公有先之者矣子之書無乃以爝火附太陽余曰材有區分見有畛域以求其是則一也今夫視日者登中天之臺則千里廓然闚之於曲牖所見不過尋丈光之大小誠有間然不可謂曲牖之光非日也賢者識其大不賢識其小總以求遇子美之性情於字鉤句索之外卽說偶異同亦博考羣言折愚臆豈有所抵牾齮齕於其間哉客退遂譔次其語以書之捲端

戰國防鈔序

嗟乎吾讀短長之書然後信子輿氏之以仁義說齊梁爲深切事情而不可易也夫戰國之亡以防士防士之亡戰國則以利也王澤旣遙七雄云擾力侔勢敵權譎相髙於是儀秦軫衍代厲之徒競起而投其隙朝従暮橫陽施陰設其所命爲策士者不過市魁盜俠之軰如鬭狗然交啗以利而已矣彼懷駔儈之心此挾傾危之術苟售詐謀𨿽裂身湛族而不顧其毒至於干戈相尋坑殺動以數十萬計秦政之時民之僅存者無防矣夫鋒莫銛於利而劍防爲下禍莫憯於利而參夷爲輕方其抵掌華屋之下語穽心兵不過欲以遂其躍馬疾驅黃金橫帯之樂而豈意其流毒之逺一至此哉吾故曰七國之亡以策士策士之亡戰國以利也然則其書何以不廢曰是烏可廢也春秋以後楚漢以初二百四十餘年之行事備焉是史之流也史家兼載善惡以明是非且夫不嘗茶蓼不知梁肉之足以飫口也不歷冰霰不知陽和之足以悅膚也不深覽言利之害亦豈信稱先王陳仁義之效可以行千萬世而無獘也哉況乎其文之雄深陗健龍門史傳多取裁焉一時人物如仲連之髙蹈樂毅之篤忠鄒忌王斗觸詟之進說皆有當於儒者之正誼烏可以其出於戰國而不道哉是書𨿽經南丰校勘舛誤猶多鮑彪復紊亂其章次剡川姚宏防稡諸家而是正之最稱善本惜近世不可復暏先朝張叔大陸子淵兩先生嘗爲之評解芟繁纂要劃然中棨其於史漢行文之法備有發明吾友茂倫珍祕多年今爲鋟版而行之亦兩先生之功臣也已

新編李義山文集序

義山老於幕僚故其集章奏啟牒居多通考載樊南甲集二十卷乙集二十卷又雜文八卷今都散佚不存所傳者僅詩集三卷耳余箋注其詩檢閱文苑英華唐文粹禦覽玉海諸部搜緝義山文凡得表書啟箋檄序說論賦祭文墓碑等作共若干首釐爲五卷又以新舊唐書考證時事略爲詮釋而因題其首曰四六之名不知何昉義山云四六者六博格五四數六甲之取也未足矜然則此本非文章家所重而六朝以來特尙之斯古文所由日下耶厥體繁於齊梁至庾子山而纎麗極矣唐初四傑以及燕許諸公踵事增華號稱絕盛其體裁閎博音響琳瑯較過前人而淸新儁防則微有間焉子美詩云庾信文章老更成淩雲華意勢縱橫又云王楊盧駱當時體輕薄爲文哂未休𨿽不置軒輊其間然文章流別亦略可睹矣義山四六其源出於子山故章摛造次之華句挾驚人之艷以磔裂爲工以纎妍爲態迄於宋初楊劉刀筆猶沿習其制誠厥體中之旃檀薝卜也已若夫雪皇太子書諭劉稹檄則侃論正辭有風情張曰霜气橫秋之槪及讀辭張懿仙一啟又見其悟通禪悅所得於知本師之教深矣此豈區區妃靑儷白鏤月裁云者所能及而唐史稱其文第以繁縟恢譎目之豈得爲知言哉余甞觀晚唐人文章如李甘沈亞之陸龜防司空圖數子最爲卓犖瑰瑋而世罕睹其集欲従文苑諸書中摘鈔出之以備一家之作特病嬾未暇姑以此集爲乘韋之先云

陽明要書序

宋儒理學莫粹於濓溪明道一再傳而爲考亭象山象山直探原本注腳六考亭博極散殊窮研著述吳幼淸以爲一主尊徳性一主道學問二家各尊所聞行所知持論多齟齬不合至無極太極之辧象山掊擊再三考亭亦無以難也後世儒者多右朱而左陸遂疑象山爲禪不知聖賢之學皆心學也文章之盛所以明此心節義之嚴所以持此心事功之大且久所以驗此心心惟無一有故能無不有無一有者心之無待而神無不有者心之隨感而現孟子曰仁人心也學問之道無他求其放心而已矣此千古學論凖的而何疑於象山哉夫禪之與吾儒異者其始離動求靜其旣欲以靜攝動惟岐體用而二之也岐體於用故專守其空寂岐用於體故旁出爲神通若象山之學則皆本明道靜亦定動亦定無內外無將迎之說𨿽功施未究於天下而立言垂教務使學者返求之心其言曰心之神明是爲聖此固孟氏之嫡傳宗子也後三百餘年而陽明先生出焉以致良知爲宗大闡心學困踣蠻徼而此心愈明驅馳軍旅而此心愈定驟膺艱大更歷謗疑而此心愈不動自來有用道學無逾先生者蓋其學卽象山之所以學其教卽象山之所以教而已矣世之以禪疑先生者特因其掃除聞見往往彈射考亭吾謂此非眞彈射也俗學崇奉考亭太過遂至溺惑於語言文句之間舉其曰主敬曰窮理曰豁然貫通之精義盡汨沒無餘先生出而灑然正救之其彈射所加正羽翼之深意而世顧以疑象山者疑先生然則孟氏所云求放心不學慮者其亦將爲竺幹之導師梵夾之賸語矣乎先生髙弟子爲錢緒山王龍溪龍溪放談其流至爲顏山農何心隱之徒緒山恪守師說今全書其所手定也顧名目紛糾義例雜出其駁而未純者不免間有幾亭陳先生自未第時已覃精理學取先生之書剪截而刋定之宣其義蘊一其指歸大廷尉葉公刻之廣中於是先生之宗防始粲然大明於天下嗚呼心學之不講久矣學者誠取此書而沈研省發去其詞章之俗尙與功利之防情以求所謂此心此理者何在則文章也節義也事功也特太虛中之穅秕塵垢耳百世而下有欲因陽明以知象山因象山以知濓洛因濓洛以知孔孟者其能不奉是書爲泛海之斗杓入河之碣石也哉是爲序

【甫艸曰自唐以前止有儒林列傳宋史始分儒林道學近人鄧元錫又分薛文淸輩爲道學陽明爲心學不知心學之外無道學也此文方見得儒家正傳】

讀左日鈔序

春秋三傳並立公谷乃經師之學左氏獨詳於史事蓋古者史世其官左氏必世爲魯史如晉之董狐齊之南史楚之倚相能尊信聖經而爲之作傳廣求列國諸史乘管仲晏嬰子產叔向諸名卿佐之行事無不詳以及卜筮夢占小說雜家之言無不采大事防書小事簡牘閎稽逖覽綜貫秩然故其文章最爲典則華瞻而後之儒者或病其誣或病其浮誇或病其立論多違理傷教則何也夫子感獲麟而作春秋去夢楹不三載其指趣未及顯以示人左氏之遊聖門也晚又未必與遊夏之徒上下其議論則其踳駮而不醇者固宜有之且左氏所稱書不書先書故書之類皆本之舊典爲史家成法聖經則不可以史法拘或事同而義異或事異而義同夫子蓋有特筆存焉自不修春秋旣亡不知何者爲筆何者爲削各信胸臆穿鑿繁興至於紹興之講進面說之殽雜極矣𨿽然筆削所據惟事與文左氏卽間有舛訛而臚陳二百四十二年史事則十得八九杜元凱推挍經傳亦極精詳學者誠淹通此書研究事情因以推求書法一切刻深碎瑣之見勿橫據於胸中而以義理折之安在筆削之精意不可尋繹而得乎今左氏之書家傳戶習特其筆法簡古文之艱澀者義之隱伏者往往費人推索元凱注旣多未備而孔仲逹疏復卷帙繁重學士家罕闚其書東山趙子常特申不書之防輯爲補注多與經義相證發余珍祕有年復廣演而博通之疏瀹幽滯辧正譌舛自孔疏而下弋獲於劉原父呂東萊陳止齋王伯厚陸貞山邵國賢傅士凱者居多又取春秋人物引繩墨而論防之使學者知古今人材之盛莫過於春秋兵法之精亦莫過於春秋應變出奇益人神智讀史者當有取焉至於左氏全文明曉易見者則槪不之及自愧謏陋此不過備遺忘資討論而已若欲從事聖經成一家之學必如黃楚望所云先以經證經次引他經證又次以經證傳又次以傳證經展轉相證更復出入羣書此非餘力所能任也姑存其說以俟世之述作君子

左氏春秋集說序

記曰屬辭比事而不亂深於春秋者也今之說春秋何其亂與則凡例之說爲之也自左氏立例公谷二氏又有例啖趙以下亦皆有例言人人殊學者將安所適從如稱爵者褒也而防盂何以書楚子則非盡褒也稱人者貶也或將卑師少也而僖公之前何以君大夫將皆稱人則非盡貶與將卑師少也稱字者貴之也而邾儀父許叔蕭叔有何可貴乎殺大夫稱名者罪之也而陳泄冶蔡公子爕有何可罪乎諸侯失國名而防子萊子不名滅同姓名而楚滅防齊滅萊不名則其說窮矣不書公子爲削其屬也而弒君如楚商臣齊商人反稱公子則其說又窮矣卿卒必記日月公至必告於廟益師不日薄之也而成公以後皆書日桓防不致安之也而公行大半不書至則其說又窮矣不得已有變例之說夫所貴乎例者正取其一成而不可易若前後遊移彼此乖忤何以示萬世之繩準嗚呼夫子作春秋上明天道下正人事變化從心安得有例例特史家之說耳自隱桓至定哀二百四十二年間載筆者旣非一人則或詳或略不免異辭所見所聞難於一槪就史法言之尙無一成之例而乃欲執後人之例以按經又欲屈聖人之經以從例其可乎哉然則如之何亦曰求之春秋之所以作而已矣夫子曰吾志在春秋又曰其義則丘竊取之何謂志尊天子內中國討亂臣賊子尊王賤霸是也何謂義善者吾進之予之惡者吾退之奪之彼善此者吾猶進之予之純乎惡者吾亟退之奪之是也志以義明義以時立春秋之始諸侯驟彊則絀諸侯以扶天子春秋之中大夫專政則絀大夫以扶諸侯春秋之季陪臣亂國則又絀陪臣以扶大夫而前之治楚後之治吳越往往示其意於奬桓文愛宗國爵齊晉宋衛諸君之中若此者凡以尊天子也明王道也一筆一削蓋皆隨世變而爲之權世變異則書法亦異而豈有變例正例之可求哉後之說者乃曰聖人有貶無褒或又曰聖人初無褒貶夫有貶無褒則春秋爲司空城旦之書聖人宅心不應如是刻覈若無褒無貶則全錄舊史是非不明何以有知我罪我之言而能使亂臣賊子懼耶吾故專以聖人之志與義爲防不能得乎聖人之志與義則隨事生說辧愈繁而不可立教能得乎聖人之志與義則凡例諸說何嘗不可與聖經之微文奧防相爲發明而近世儒者著論乃欲盡舉諸例而廢之其亦固而不可通也已余爲此書主以左氏傳取杜注孔疏及公谷啖趙數十家之論聚而觀之參互權衡槁凡數易疢疾寒暑腕不停書𨿽未知於聖人之志與義若何而古今諸儒支離膠固之說刋剟無餘少以資學者經術經世之助庶幾於屬辭比事而不亂之防或有當云【附錄左氏春秋集說凡例左氏傳經在公羊谷梁之先故經文專據左而以公】

【谷參焉傳文不能全載今節略其事迹於經文之下然後引用注疏諸家之說此仿黃氏日鈔體也三傳之後啖叔助趙伯循陸伯衝三家可謂通經所輯辧疑纂例條理秩然今多引其說參以趙子常王方麓之論而防之學者先觀此則全經燎如矣胡傳專重復讎討賊誠有功世教然立論頗迂濶而穿鑿張元徳春秋集注較胡氏特平正洪武初詔頒學宮今人罕見其書矣余志在表微故采之獨多劉原父權衡以辧誤爲功陳君舉後傳以不書立義吳臨川纂言汪新安纂疏李廬陵防通皆能闡繹微指又劉質夫許襄陵孫明復髙息齋王彥光呂永嘉家則堂諸解大全去取未必悉當今擇其粹者錄之葉石林趙木訥戴岷隱黃東發諸家之說多先儒未發而大全不載則纂修諸公之罣漏也余徧搜藏書家得之亟爲采入】

毛詩稽古編序

昔夫子刪定六經而其自言曰信而好古夫三皇五帝之事若存若亡蓋有不可深求者矣如河圖洛書出苞吐符天人相接此與後世之天書何異而夫子顧信之不疑下至商羊罔象汪芒僬僥之類尢爲矞宇嵬瑣夫子亦時時述而志之蓋其學綜墳典徵文獻稟師傳苟古人之所有無不考求詳愼而不敢以私見汨亂其間此所以爲善述也詩序出於子夏之徒大小毛公亦秦漢間人詁訓視他經最古鄭康成取其義而爲箋卽不免踳駁自有聖門闕疑之法在今人槪黜爲郢書燕說此不可解也爾雅一書古人專以釋詩亦子夏之徒爲之至六書必祖說文名物必稽陸疏皆先儒說詩律令今人動以新義掩古義今音證古音此又不可解也說者謂考亭集傳頒諸功令學者不敢異同然考亭嘗爲白鹿洞賦中云廣靑衿之疑問樂菁莪之長育仍不用已說門人問之曰序說自不可廢然則考亭之意亦豈欲學者之株守一家而盡屏除漢唐以來諸儒之箋傳如今人之安於固陋荒忽者哉余向爲通義多與陳子長髮商防而成深服其援據精博近乃自成稽古編若干捲悉本小序注疏爲之交推旁通余書猶參停今古之間長髮則專宗古義宣幽決滯劈肌中理卽考亭見之亦當爽然心開欣然頤解嗚呼經學之荒也荒於執一先生之言而不求其是苟求其是必自信古始夫詩之有序也猶江之發源羊膊嶺也毛鄭則出玉壘過湔塴而下時也後儒之說則歷三峽分九道汨汨然莫知所極今與之導源岷山使知緣崖數百激湍萬里之皆濫觴於此也豈非記所云先王祭川必先河而後海之義乎世有溯源三百者必能尊奉此書爲孔傳未墜長髮其俟之而已

西昆發微序

義山之詩原本離騷余向爲箋注而序之曰男女之情通於君臣朋友夫屈原之時其君則懷王也其所與同朝者子椒子蘭也原之耿介能無怨乎怨而不忍直致其怨則其辭不得不詭譎曼衍而義山一祖其杼軸以爲詩以故瑰采驚人學者難於逆志余之箋注特鱗次羣書析疑徵事而已若其指趨之隱伏者固不能條件指晰將以待世之曉人深求而自得之焉今春次耕歸自玉峯以吳子修齡西昆發微示余其說以爲義山無題詩皆爲令狐綯作也義山受知令狐楚後就王鄭之辟綯與黨人排斥之終其身義山固功名之士也能無怨乎怨則以神仙之境爲艷情巾帨之間作廋語斯固夫君美人靈修山鬼屈宋之家法也豈徒麗藻云爾乎往虞山馮子定逺嘗語余義山無題詩皆寄思君臣遇合其說蓋出於楊孟載今得修齡解益可與定逺相證明足埤益余箋注所未逮修齡眞曉人哉修齡精律呂之學妙有神悟蓋今之異材玆特吉光片羽爾敬題首簡歸之以志余傾倒之意

周易廣義略序

余嘗讀左氏傳曰物生而後有象象而後有滋滋而後有數知象居理數之先又讀系辭廣八卦知六十四卦中凡近取諸身逺取諸物者無不於此乎探賾索隱乃益嘆今人讀易盡廢象不講何異擿埴索防自以爲昭昭揭日月而行也然余之爲廣義則仍主輔嗣仲逹之注疏與伊川之傳以推衍考亭所未備然後博引李鼎祚集觧諸書蓋意在卽象以顯理而非欲離理而專求之象也【宋史載漢上朱子發著易解以程傳爲宗包括古今參和理象爲當時所稱余廣義一書實竊取其義】如離理求象必將流入於穿鑿附防而不可爲典要漢魏以下如鄭荀爽王肅幹寶陸績虞翻崔憬侯果諸家都從卦變互卦取義非不時契易防而穿鑿傅防迂僻不可解者亦往往有之所以自宋迄今世不復尊信其書也近讀來梁山唐凝庵錢啟新三公論著實獲我心而亦時見其穿穴旁解撥遺程朱正義則又疑其矯枉之失何子總統羣言善矣而別裁之功尙有未至此學者所當徧觀博識精求而約取之者也伊川傳易每略於卦變故自言止說得七分考亭本義中絕不及互體然大壯六五云卦體似兌有羊象焉此非互乎蓋二子之書專明義理則象學自有所未遑實非舉漢魏吳晉諸人所得欲盡掃而芟矱之也誠能兼通象學而又不膠執乎其說豈非程朱二子之所樂予者哉余友吳子人研窮易象夙有同心與餘同輯此書始自已未不意人奄忽捐館余復抱滯下之疾遂爲輟管陳編堆積架上陳子長髮一日過余曰古人一隅反三經何必全解如黃東發王伯厚以略解而傳者多矣子何不撮舉其要自爲一書以示來者余感其言乃刺取其中攝合理象參論古今諸儒得失者得一百餘條復增益十餘條詮次爲四卷名曰廣義略云昔王晦叔【名炎】著易解未竟而病篤晦叔每夜分祝天曰願假一二年母死以成此書果遂其志今餘一病而憊憊而遂至於廢業微獨學力不逮古人精誠亦遜之逺矣然則余之拳拳蕞殘而不忍盡付之於凋零磨滅者烏敢自謂於易學有禆乎亦欲使後之人知余之於易蓋有力不從心之憾如此也壬戌中秋日書

愚庵小集卷七

欽定四庫全書

愚庵小集卷八

吳江朱鶴齡撰

序二

史弱翁詩集序

嗟乎士之能以文章著述成名於後世者豈非天爲之哉余少嬰沈瘵勉習舉子業弗好也顧獨喜談說騷選及西京大家之文見有服奇古不牽世俗趨捨者必折節而與之遊弱翁其一也弱翁尊君某甫登賢書而歿弱翁艱窶萬狀遂發憤爲詩文絕意幹祿之學俗子疾其所爲以爲古文之道如盲者之於鑑禿者之於櫛甌越人之於章甫安所貿衣食者而沾沾爲交口姍笑之且排窄之弱翁卒岸然不顧京口潘木公稱道之於諸公間名稍稍起於是溯長河遊燕邸眺覽帝京宮闕之雄燕然碣石涿易滹沱山川起伏郁紆磅礡之气勢以及荊卿漸離悲歌擊築子美南池太白酒樓諸故迹盤桓徙倚慷慨感激一發之於詩章歸而抵永嘉寓金陵所與唱和者如顧與治邢孟貞楊龍友方爾止輩皆名士是時寇起三秦殘躪中土弱翁感時諷譏刺刺不休每過余蕭齋出所作相示談及門戶箝結盜賊披猖之故未嘗不太息欷歔繼之以泣也弱翁之詩崢蕭瑟初值鐘譚主盟相率爲淒聲促節未能自振於古後居東湖與惕齋聨和則全法少陵格律日進及遭崩坼之變方期偕余輩數人晞發湖濵修谷音海錄之故事而未幾死矣惜哉弱翁歾十餘載蒸嘗不續遺書散落人間其所著鹽法志燕京遺事松陵舊傳無能搜討所在僅得詩若干首爲評選而欲梓之以多故不暇每一興念輙用憮然嗟乎服奇古之士世不多見也幸有其人矣而復丁屯蹇旣窮餓其身促其年以死死而復奪其又將雕零磨滅其所著之書使之無可表見於後世何天於服奇古之士虐之如此其酷也天虐之酷而於人之姍笑而排窄之也又何憾焉

【宋旣庭曰純是故舊凋落之感悲涼紆折學歐陽而得其神韻】

送董處士歸湖濵序

勢榮者人慕之道榮者人疑之厭膏腴欺紈縠髙車大蓋誇耀州閭宗黨間此勢榮也身都儒雅與時進退抗顏千古之林雄覽萬物之表此道榮也充於勢而詘於道古人猶有塵垢軒裳逃之寂寞之濵以爲快者況乎乘危抵巇苟竊旦夕之光曜於蜩螳沸羮之中此如操漏舟以試洪濤防敗轅而上峻阪方沈溺顚覆之不暇又何榮辱之足云哉董次公張西廬處子之秀者也先朝以髙才生困頓塲屋近乃沈研經術著書自娛西廬足不入州府次公以井稅至邑治必訪余寤言跫然足音致足樂也今年秋餘抱先子之戚讀禮江灣艸庵次公拏舟來唁流連晨夕商防古今每至析疑領要則油然以喜又悄然以悲喜者喜吾道之不孤悲者悲歳月易䢐而修名之不立也將歸湖濵次公起曰子何以益我余告之曰子瞻有言人不可以苟富貴亦不可以徒貧賤貧賤之樂捨通經味道曷尙焉阮嗣宗陶元亮居晉宋之間皆偃蹇不與世接吾獨惜其未能聞道而徒以曠懷髙致稱也夫使二子者有志聖賢之學則述作當日益進又何暇逃名於麯蘗放意於沈防耶今我與子以遁處之身詁訓風雅探索皇墳亦旣優柔而浸漬之矣由此而升其堂而嚌其胾譬若登山然不陟陘躋防弗可以止也修之墨墨寶之仡仡視彼汨喪於詞章之末聲利之塲者不過如甕中蠛蠓經宿卽化耳而豈以易吾樂哉次公曰防哉斯言敢不夙夜加殖以實子道榮之說遂抗手而別並識此語諗西廬用相警發焉

送徐介白移居上沙序

隠居之必於山林也猶之應龍必蟠積水之淵威鳳必翔寥廓之表也又猶之崇蘭紫芝非托根於深巖大谷則無以蘊幽貞而表秀異也自昔人有大隠朝市小隠山林之說而脂韋汨沒與俗浮湛者反借之以借口嗚呼通才逹節之不可幾於世也久矣虯龍踡曲洿津與蝘蜓何異乎鸞皇降處丘樊不爲虞羅所中乎芝蘭生於盆盎世且與蔓艸嫣花同翫又安知荃蕙之不化而爲茅幽蘭之不變而爲菉葹蕭艾也乎此吾深嘆介白之考槃山居浩然長往爲不可及也介白少以風雅標持嵚防歷落格韻在東野閬仙之間時復防染毫素縹緲煙雲咫尺萬里而又皈命瞿曇夙通宗防燻修防欲衲子難能夫詩也畫也禪也三者皆丘壑中物卽使介白志遂風雲身名雨泰猶當托尙山林有衣冠巢許之目況世棄君平矣君平安得不棄世哉上沙接武靈巖湖山環抱緇素名流往往萃止以介白織簾抱甕其間香艸夾徑嵐翠撲衣麥雉朝飛村舂互答皆吾詩情也松濤瀑雨逺近爭飛雲木虹泉晨昏變色皆吾畫態也逺寺霜鐘發人深省空林野火可悟無生弔響屧之幽魂悲琴臺之故址興亡一揆死生同夢皆吾禪心道味也然則介白之隠洵無忝戴顒宗測介白之上沙安知不與龎公之鹿門鄭敬之蟻陂杜景齊之始寜山捨並傳千秋史防也哉余久厭塵勞每思於松林深處誅茅小築讀書嘯詠其中而家累殢人刺促與雞鶩同食此吾於介白之長往旣深嘆之又深媿之而不敢但以離羣爲悲也他日向平願畢便當僦捨東鄰衡宇相接與介白隠素木幾酌斑蠡杯誦正則女蘿之章歌小山叢桂之句庻幾東臯子之仲長子光也介白其許我乎【尢展成曰蔥蒨馥鬱近初唐文字今人學歐蘇者漸流制舉一路吾寜取此種】

贈洪廣文計偕序

六書者經籍之權輿也聖人以之該三才之理備萬彚之情俗學罔探源委好出私見穿鑿由是經解晦塞沿訛失眞士而欲考古正今必自六書始矣夫鳥迹之降而大篆也大篆之降而小篆也小篆之降而楷八分也勢也然周官設太史氏以掌書契秦吏人多誦爰歷之篇漢制能通急就者爲郎則猶知重之也後世考正無專司教異學殊曲說四出蓋自唐孝明詔衛包攺古爲今小楷行而聖籍古文不可復睹防畫轉易意義乖離尙書之文於六經爲最古而訛誤不一如擾而毅之與俶擾天紀一當從�【如招切】一當從�【與擾同】此訛在混淆者也兗州厥賦下下下下轉爲正正又轉爲貞此訛在變易者也舉二端而全書可知也舉一經而他經可知也幹祿之家旣薄文字爲璅節師宿儒以專家稱者亦不過稍稍曉音讀渉訓詁而已嗟嗟生今之世爲今之學而欲是正典文汰俗說而復古義其將何塗之從耶歙州洪氏代有聞人陜翁先生尢精六書之理自爾雅說文以迨陸徳明吳棫黃公紹鄭樵周伯琦諸家之說靡不博覽而沈研之其司教吾邑也諸生以制舉義來質者必進之以經學以經學來質者必進之以篆古文凡音韻淸濁形體丰殺義解淺深流俗相沿未正者一經講明皆粲然有緒世謂廣文片席特優遊就閒之地爲療饑謀耳其能與子衿之徒商防制藝者已少況進而經學乎又況進而篆古文之學乎如先生者誠可尙也已𨿽然愚願竊有請也許氏一書爲字林金科玉律乃其重復闕佚僻戾而未可信者尙多有之古籀二文宋景濓疑呂忱參入其間非復許氏之舊今誠祖古籒而宗說文參之以徐氏系傳又博采諸家之說訂訛補佚勒成一編他日校書石渠如蔡中郎正定六經鑴石太學門外故事俾後儒晚學咸取準焉其有功古籍甚大以較口陳手畫教行於松江笠澤之間者相去豈不徑庭也哉余不敏於六書精蘊未窺一斑先生屢枉荒廬因得諮質疑義曠如發防今將與計偕入京師不可以無言輒泚筆書此以爲繞朝之贈

贈徐處士序

好名非古也逃名尢非古也三代之時賢能俊造皆鄕大夫所書而升之進則流茂實於本朝而非以爲烈也退則捲姱修於窮巷而非以明髙也名士之目其始於魏晉之間乎蓋自漢季不綱孝弟力田之科旣廢士之登用者多出於九品中正之一塗於是矜聲華而競標榜遂有刲股廬墓以爲孝敝卓羸馬以爲亷茹芝飲澗以爲潔者而名與實始判爲二矣然當時品目猶斤斤乎愼之諸葛孔明綸巾羽扇指揮三軍司馬宣王嘆曰諸葛君可謂名士矣夫孔明之兼伊呂失蕭曹千古無兩而始以名士許之則名士之矜重何如也袁侍中謂韓康伯門庭蕭寂居然有名士風流王孝伯言但使常得無事痛飲熟讀離騷便足稱名士夫名下必幹要津必走熱客而反曰無事曰蕭寂則名士之所標置又何如也世固有姓氏滿於人間而不得謂之名士亦有從子三十年不知而不得不謂之名士然則名士之所以居名者其必有道焉而必非好之而卽來逃之而可去也蓋章章已吾友徐子俟齋遁迹空山逾二十載戶屨無聞炊煙不接翛然環堵與袁閎之土室焦先之蝸廬無異此其人好名者耶抑逃名者耶以爲好名則今之髙軒大蓋燀赫當塗者絕不聞有所謂徐子者也以爲逃名則徐子之窮年汲汲著書等身自六經諸史之言下迨稗官雜說無不淹通而鍜冶此其意豈欲以山澤之臞與浮埃委翳同其銷滅者哉嗚呼今之所謂名士者吾知之矣非借門廕則不名非廣交遊則不名非丰脯醢則不名非樹柴柵則不名非操衡纊則不名非騖通都大邑則不名王睂子輕其叔何有名士但終日妄語而今非遊談詼誕則不名宜識者以名士爲羶途爲僞府岸然掉臂而不顧然則徐子之所逃逃羶耳逃僞耳而豈以逃名也耶且夫名亦烏可逃也人有避影而之乎日中者避愈疾影愈多使名而可逃則沒世無聞不當爲君子之所疾屈平放逐行赴汨羅矣而猶曰惡修名之不立此何以稱焉今以徐子之行誼確苦皎然不欺其志所著文章又無不可傳千秋而俟百世者吾知道北之周顒終南之種放徐子且曠然不屑況於挾牛腰卷軸請謁奔走借口陶公乞食者烏足當劍首之一吷哉然則他時太史欲采眞隱傳髙士卽不於徐子屬而誰屬也𨿽謂今之好名人莫徐子若焉其亦可也【孝章曰古以髙士名士爲一今以髙士名士爲二然天下有名而不髙者矣未有髙而不名者也吾讀此文有深感】

爛溪防詠序

夫道存丘壑非縞紵無以攄懷侶集簪裾必詠歌方能見志是以南皮雅制髙擅鄴中曲水新篇爭傳上已至若漢陰衡宇歡情接於漁梁陶令琴尊勝社聨於廬阜杜陵蒿徑求羊聚塵外之蹤甫裏茶園皮陸結散人之契是皆情有所寄則侔軒舉於伏鵠離鸞地無可容爰傲陸沈於髙山流水淸風尙矣嘉話邈焉吾友侍禦周子投簪末造抱甕淸溪家有賜書丹鉛不輟徑無俗駕嘯詠爲勞選勝事於花朝送牢愁於文防履綦接迹香浮庾信之園枕簟投林花滿謝公之墅於時碧流繞砌幽鳥變聲煙雲羃於堦除竹栢淸其顧盼靑蘋防防遙生入座之風朱艸垂垂似助含毫之色葉宮商於腕下貫珠貝於行間招楚客之魂則庭淒別鶴寫湘君之怨則樹咽奔濤桐葉分題列組之章備矣石欄斜防粲花之筆斐然俄而日隱西軒煙橫逺浦嘉羞屢進淸斚分曹對蘿月以狂吟撫檐花而長嘯支頤散髮同期北郭之隱淪解帶披襟共雪新亭之涕淚戶外之盲風墨霧都遣沈防堦前之白石淸泉盡收眺詠嗟乎曲髙寡和翻見笑於巴人身隱焉文非所安於吾黨篇章互答陶寫不孤與此盟言何俟揮嵇弦而蠟阮屐登斯風雅洵可居竈北而老墻東以視疎雨微雲嗟稱止孟公之句椒園竹館屬和惟裴廸之章旣興防之異方亦鏗鏘之具美者已不佞黽勉盤匜追趨杖屨悅同心之追琢悲大化之推遷金穀寒渠空對銅駝之陌蘭亭峻址尙傳蠶繭之書不假濡翰曷畱陳迹遂無辭乎首簡冀有述於將來爾

思舊詩序

夫情深疇昔則金石爲移感切音容斯河山增邈是以橋公墓道遲回孟徳之車中散舊廬惻愴鄰人之篴又況時丁板蕩代隔風流茹芝貫薜髙其標碎首納肝厲其節者哉吾友徐子楨起系出偉長才同孝穆英年作賦陪華轂於李君茂采蜚聲對淸樽於北海乘車戴笠共堅白水之期交呂攀嵇皆屬靑雲之器俄而虞淵漸薄防梗俱漂或銜精衛之寃或寫靈均之怨或鑿壞而力傭井臼或寄繭而肥遁山阿陽嵗未周哲人幾殄日斜庚子沈沈賈傅之魂徑防西州慘慘羊曇之慟白楊成抱難求掛劍之延陵碧海移情莫遇賞音之鐘子鸎荘爛漫泣盡湘累甓社荒涼夢回泉壤此徐子所爲追舊遊而發喟援柔翰以申懷者也夫燕公五詠寄愁嶽浦之云子美八哀雪涕巴東之峽是知感隨境而淒咽情緣人以纒緜豈惟風今實亦勸後音徽未沫何必訪遺貌於虎賁風義難渝卽可播徳聲於金版傳諸樂府式流彤管之芳播在輿人永備輶軒之采庶幾安仁之誄釋怨窮泉有道之碑爭光浩劫爰題首簡急命殺靑

壽黃母六十序

古之爲孝也易今之爲孝也難三代之時徳藝升之閭門士苟一行可稱莫不有升斗之祿以養其父母故曰其爲孝也易近代耑重科目小儒剽綴斐然卽可立登巍膴其時命不猶者𨿽行同曾閔無由以自進寸艸春暉有感嘆至白首者矣故曰其爲孝也難若黃子敍九有足異者敍九固世所稱讀書好古人也入其室翛然澄澹巾瓶捲防之外別無長物若將以仲長樂志終其身者人皆曰敍九賢𨿽然敍九所爲政難耳敍九母某孺人以名家女早厲冰檗操今年且六十煢煢衰白矣凡酒漿縫紉朝夕井臼之所須無一不倚辦於敍九敍九失怙苦學旣不能藝黍稷牽車牛修歲時洗腆之敬所恃以衣且食者惟村塾數童子而硯田所収恆值儉歲瓶之罄矣維罍之恥使孺人有幾微不平之意見於詞色爲之子者則柰何乃吾聞孺人於此固愉愉如也適適如也數勉其子以爲學人無爲聞人爲端士無爲誇士謹治機織潔修盎齊使敍九得殫力課誦而不貽之以髙堂甘毳之憂然則敍九之賢實其母有以成之也吾嘗謂袁閎土室管寜藜牀志士自處之道也非所以事親王介甫則云祿與位庸夫所待以爲榮賢者道弸於中而襮之以藝𨿽無祿位以壽其親其親亦喜無量嗚呼介甫之說特有見於祿位之不可必姑言此以慰子心耳而豈可望之常情哉今觀於孺人則介甫之說果信使天下之讀書好古者皆無慕於不可必之榮而並不致憾於三代以下單門寒冑祿養其親之爲難吾以謂孺人之賢尢足風也故因敍九來請壽言輒書此以贈之

【歸元恭曰旣以教爲子者又以勸爲母者如此作壽文求之者必寡】

王吏部西樵詩集序

顧子茂倫選山左四家詩西樵先生自京邸郵寄編年諸刻茂倫分體詮次彚爲一集刻成以先生命屬不佞齡綴詞首簡乃拜手而系之以言曰昔杜樊川論文以意爲主气爲輔辭采爲兵衛而其序李長吉詩則以爲騷之苗裔理𨿽不及詞則過之又曰使少加以理奴僕命騷可也夫樊川所云理豈非謂命意期於淳深而無取踳駮乎鼓气期於緜聨而無取梗澀乎摛詞擷采期於雅馴期於麗則而無取詭僻塡綴乎指事陳情不有天然之杼軸乎籠形挫物不有日新之鑪鞲乎長吉之詩天才瑰異而陶冶之功未至程之以理則蕪音累气往往而見樊川所以深致惜乎斯人也嘗觀杜陵之論詩矣一則曰意愜關飛動篇終接混茫一則曰妙取筌蹄棄髙宜百萬層一則曰毫髮無遺憾波瀾獨老成杜陵之言愜言髙言老成卽樊川之所謂理也是主之以奴僕命騷者也論至於此自非別裁僞體轉益多師掣鯨魚於碧海者其孰能備美無憾𨿽長吉猶難言之況如盧仝馬異輩之孑孑自異者哉西樵先生生於於鱗之鄕而又承季木公之家學其爲詩也抗墜抑揚含情悱惻蓋深有得於騷人之防若其澹而多風怨而不激艷而能雅咀百氏之英華而汰其疵纇樊川之所致惜於長吉者至先生而無少歉焉則可謂之彬彬矣今海內詩家絕盛麗色繁聲怡賞不給而按其中則枵然無有譬諸隋宮剪防不終夕而銷滅惟其理之不足也懸先生詩於都市以爲刮膜之金箆庶幾開元大歷之風可復振已乎乃不佞齡竊有感者昔於鱗稱社燕都茂秦實以布衣執牛耳今先生與懿弟阮亭先生並官輦轂揚扢風雅一時荔裳周量愚山繹堂諸公篇章唱酬當復有五子七子之目自愧艸澤支離無能防蹇走都下操三寸不律與諸公角藝文壇如茂秦故事所以讀先生之詩爲之口沬手胝不能自已於嘆慕者也

兪無殊詩集序

唐孟郊賈島之徒皆以詩而窮其詩又皆以窮而工今之窮於詩者率不能工何也亂離之阨其身覊孤疲苶之挫其气往往神智耗沮而不能發間有所發矣而或學短才弱枯毫燥吻又無以寫其中感槪悲愁之致而極人情之所難言若是者豈非能詩而不能窮之故耶是故其人非矯志厲學冡筆巢書者不能窮非簡棲遙集淡泊自守者不能窮視其能窮與否而其詩可知也已吾友兪子無殊少承羨長先生家學以詩鳴於時與弱翁介白君服諸子鏃礪文筆世變以後遁空山荊扉土銼穅籺不充意顧蕭然安之據槁梧煨榾柮時出其淸文麗句與山光云影相暎發於薌林藥谷之間其气靜故其音和平而肆好其神閒故其體窈窕而善變蓋吳中之詩自啟禎以來正聲不絕求其嫺雅融潤兼含眾妙未有如無殊者也無殊之詩非所謂能窮而益工者耶嗟乎詩之爲道冶性靈陶物變必叩寂求音遺落世事汲古刻厲而後得之是故致窮之物莫如詩旣已從事於必窮之途而又拒之而不受心迹乖反噂沓紛紜其下者以是爲獻防之媒幹澤之具聲利薰心繁華鑠骨如是其詩必不工𨿽工亦不傳吾益嘆無殊之能窮爲深有得於詩道也且夫三致千金苦身力作與魯望之筆牀茶竈孰勞而孰逸駟馬髙蓋上下阪折與無功之東臯北渚孰安而孰危然則無殊之晏坐空山長歌短詠所享受於煙嵐霞石水簾樹錦之樂者亦旣富且奢矣而猶以世俗之窮窮之不幾鷦鵬翔而下視藪澤也乎

送計甫艸北遊序

夫桑弧懸戶男子有志四方蓬葆戒塗壯夫寜甘三徑出門閭而揮手便隔關山辭親串以晨興誰同樽酒誦北徵之賦魂實黯然詠西候之章悲難敍矣吾友計子甫艸建標藝苑嚆矢淸流蘭成射防之年早推玉價髙宻封侯之歲尙阻龍津𨿽復隱約淸風宅帶陶潛之栁蕭條素業廚烹鮑照之葵然而流詠樹蘐每嘆尸饔之不繼關心華黍欲資采椹以何堪爰擔遊趙之簦遂理入秦之屩指飛蓬而適逺目慘河梁淩宻霰以長驅愁深雲樹霜辰旭旦感墜葉以驚心戍鼓津亭停徵驂而弔古扁舟共載知同入洛之張憑假日消憂豈作依劉之王粲歲華荏苒卽看別浦流凘曉色曈曨已睹靑陽應律望鄕園而不見塵飛京洛之衣懷故國以長謡目防鸎花之苑況復北堂艸茁時倚盼於防門返哺烏啼尙恩勤於手綫興言及此其能不顧逆旅而長盱撫棧車而心惻也哉嗟乎洛下聲名舊侶非少鄴中遊宴爲歡幾時粟貸監河如捧毛公之檄鯖丰侯第當思考叔之羮林下灌園仍偕吾輩機中織錦莫別經年丹花艷日須禊汜以承觴紫鷰迎風跂遊梁之返防瞻望弗及我勞如何

【陳其年曰在唐人中可方王子安】

閒情集序代

自國風寖微離騷繼作其辭之詼詭瓌麗幽淩忽以視成周太史所陳誠有間矣然其情之纒綿悱惻實本於憂防畏譏愛君憂國之思故太史公曰國風好色而不淫小雅怨誹而不亂離騷可謂兼之自漢魏至三唐才人疊迹綺靡之制窮極纎防波討源莫不同祖風騷亦猶之路鞀出於土鼓篆籀生於虫書也李陽冰稱太白之詩言多諷興馳騁屈宋爲風騷之後一人子美特變本加厲爾然其所推江湖萬古流者不越風騷漢魏是可得其指趣矣元白艷體聨珠綴玉先後一揆乃杜牧之獨以勸淫導媟重相詆諆何歟卽牧之所自作語多絕艷所謂勸淫導媟者毋乃躬自蹈之歟松陵顧子茂倫夙號髙才生其學上下千載於三楚兩京六朝以迄近代之詩無不綜覽而詮衡之謂唐人之詩妙於言情而理在其中宋人主意元人主詞去古皆逺惟勝國季廸睂庵昌谷諸公義合風雅語兼哀艷直可嗣響唐音稱騷人苗裔乃取三百年以來名家諸集擇其麗而有則者撰次成編名曰閒情集當湖陸子孝山復加參伍付之剞劂拾三閭之香艸架孝穆之瑚馳函逺寄余京邸每讀一過流芬送馥目魂搖洵冊府中之木難火齊也已余觀古今隱逸詩人首推陶元亮乃其閒情一賦備極帷房旖旎之致揆厥風防正與悲士不遇賦同一寄托蕭統嗤爲白璧微瑕所以來東坡之誚嗚呼能通乎元亮之意者斯可與讀茂倫玆集矣若夫玉臺賸彩香奩浮藻豈足與同日而論哉

纈林集序

徐子梥之掉鞅文塲名滿吳越去歲讀書桐鄕與汪子晉賢篇章唱酬驩相得也四方賡和其詩者翕然響臻積成卷軸將以付梓顏曰纈林而問序於余余曰子之名纈林也何居徐子曰子不觀夫錦樹乎當夫句芒司令和風扇物弱栁繅煙夭桃暈雨凡諸卉木無不駭緑紛紅香气蓊葧葳防搖曳原阜蔽虧佳人拾翠以娛懷遊子采蘭而蕩目大造之文章極於此矣未幾而朱明旣謝秋風颯然霜露沾衣晶光旦肅起視中庭則髙林含淒隕萚滿徑如戰敗之軍旗鼓棄去裹創疾馳吏士皆鳥獸散耳向之所爲嬌花雜樹殢粉沾香者洫然安往哉然自是而脆者堅潤者燥靡者勁華實斂藏結爲絢爛鴨腳楓桕經霜作花紅葉翠陰參差綺縟當之者神寒望之者目此亦天下之壯觀絕采也使非秋气坎寒威砭肌之後其何以得此哉吾怪夫今之人徒知夭桃弱栁獻媚春畦而不知凍樹丹靑寒山錦繡尢可觀而可樂也白香山有云黃夾纈林寒有葉夾纈者唐成都錦名也昔者王公臞庵中蓋有纈林館而吾取之名詩不亦可乎子且以爲奚若余曰善哉子之言詩進於道矣夫剝落者充實之因也閟藏者菁華之府也不剝落則秋气何以凝不閟藏則寒暉何以發屈宋之騷些不至於江潭顦顇則不成子美之詩退之子瞻之文章不至於防州流落潮惠貶竄以後亦不能奇且變若是也今屈宋諸君子往矣而其瑰采麗辭瑯瑯照耀天地者古今之大纈林不在是哉吾與子試往觀焉窮思維防攀渉恐終身防而未有已也何臞庵之足云徐子曰善請書之遂書其捲端並以示汪子

【沈睂生曰鋪藻揚棻都歸實理此豈時手能辦】

南州艸堂集序

往歲在茂倫齋中見徐子電發詩嘆其天才駿發有豪宕邁往之气因語茂倫曰此今之郭功甫也世有王荊公定當激賞其才邀致爲上客耳未幾電發客遊皖城逶迆溯大江過采石蟂磯夢探天柱峯洞穴則詩益工已而爲燕遊縱覽京都之雄聲名文物之輻輳與名公鉅卿相過從弔荊卿投丸漸離擊築諸故迹則詩又益工已復遊河朔往來齊魯間眺南池酒樓之址而悲李杜之不可作也歷黃河泰岱明湖趵突之奇而嘆東方之壯觀極於此也則詩又益工及歸而復遊武林客冶湄令君所冶湄文雅好士鳴弦之暇鉤簾憑幾一觴一詠無不共之其詩之工抑且與露桃靧面風栁矜腰相映發於西子湖心馬塍花畔而電發之遊於是乎不窮嗚呼遊道難言之矣奇勝交加蕩心駴目筆不能追情不給賞苟非胸吞云夢曷以賦擅驪珠則題詠之難也昔人論用兵寜爲拙速毋爲巧遲維詩亦然坫楹疊唱奚暇撚髭宮徵急宣齊矜叩鉢必多造次之華始負通人之目則應防之難也詩冶性靈豈拘篇什之多寡與字句之短長今則務矜博於千言好窘人以仄韻儷靑嫓白易來羔袖之嗤絫牘連章或致重儓之誚則誇多之難也必才如電發始可以免於三者之患已乎𨿽然天下奇山水無盡文士粲花之管與之角勝於引商刻羽者亦無盡西泠六橋特電發杖屨間物耳浸假而爲天臺雁宕之遊又浸假而爲三湘七澤瞿唐灩澦之遊吾知其詩之工且奇奇且富必有十百於此者寜苐如郭功甫之金山諸詠見賞於荊公已哉

華及堂詩槀序

新安之詩莫盛於汪伯玉先生伯玉當嘉隆間以文章聲勢奔走天下士與瑯琊歷下稱鼎足百餘年來谼中顯仕多萃汪族而文采風流則罕聞於代甚哉詩道大而家學之難興也往歲梥之自雲間歸傳示王先生玠右與汪子晉賢酬倡詩因言晉賢爲伯玉先生近屬年少有雋才而傾心好士桂枝片玉要當爲國秀余心識其言適有事嘉禾遂往造焉對案咿唔連辰諧賞交分桐葉之題細舉匏尊之酌意气驩甚時晉賢方選詩風徵余作詩要指余告之曰楊仲有言取材於選效法於唐此詩家律令也不讀選而希風漢魏是猶之濟洪流而捨篺筏也不法唐而旁及宋元是猶之厭家雞而求野鶩也晉賢首肯餘言今年早秋餘避地同川晉賢逺寄華及堂詩稾於時晨露珠新梧垂乳疾讀一過淸風颯然目中英妙之姿能詩眾矣然俊情麗語絡繹奔赴鮮有及晉賢者得非深有契於仲之論詩而心摹手追以幾及之者耶卽伯玉先生抗衡瑯琊歷下亦惟是選體唐音奉爲質的而導揚之以發其菁華咀潄之以窮其變化今晉賢齒方逾冠鏃礪括羽修綆汲深益進於古人舉伯玉之弧蝥而重建之以角中原之壇坫愚𨿽老猶願執殳以爲之前驅也

梁大司農詩集序

唐貫休云乾坤有淸气散入詩人脾而歸太僕又言詩文者天地之元气淸气之與元气有以異乎曰有異淸气如遊澄潭靜渚之間淪漪映空蔚藍同色盥濯者爭就焉然而潦盡霜淸不免有易涸之憂元气如葭琯陽回勾芒律動山川俄焉增絢艸木爲之攺觀一任紅英紫艷白萼緑跗紛紛籍籍隨物變色而莫知化工之所由然是故得淸气者爲勞臣志士之幽情爲覊人思婦之苦語哀怨淒切或至如候虫之鳴與寒蟬相應若夫得元气者西淸東觀之間振其步武明堂淸廟之上戛其聲音煌煌乎山龍藻火之采爛焉瑯瑯乎璆璜衝牙之響發焉惟其受之於天者全故凡音不得與之競工拙也三十年來海內之以名公鉅卿主持風雅者南爲芝麓龔先生北爲蒼巖梁先生二先生著作近懸秦市逺走雞林梁先生在今則巋然魯靈光也先生之詩未窺全豹茂倫山子梓行其集始得受而卒業焉筋力成就在髙岑王孟間七言近體兼撮歷下之勝有正容劘切之志而不攺其和平有掞天藻麗之辭而不流於靡蕩蓋先生家承世閥學有淵源一門羣從接武華要太行滹沱山川秀傑之气盡萃於一氏以故擅材富抽發不窮愚所謂得元气之全者非先生其誰耶抑又聞先生退食之餘卽焚香靜坐蠧帙遺編窮捜不輟橫經借史諷詠忘勞兼之汲引文流無遺韋布如登玉山鮮不收之瓊玖如過馬肆多特顧之驊驑通懷樂善於今無兩斯又先生得天之厚所以於已有文章著述之功於物無諐尢跋疐之累者也不佞齡菇蘆下士屈首窮經未爲入洛之遊猥辱逢人之問因是集剞劂告成僣綴蕪辭用塵卷首若夫先生臺閣鴻謨南宮偉略則載在史館非鯫生末簡揚扢可旣故無及焉

汪周士詩稾序

韭溪之西古梧桐鄕有寓公焉爲休陽汪仲子周士與叔子晉賢以詩文鳴吳越間四方之聞風造請者戶屨相錯琴樽在左圖史在右從容獻酬無間晨夕談者以爲顧氏玉山艸堂不是過也周士之詩憶癸丑冬梥之攜以示余見其淸舉韶令嘆爲時賢第一流今年冬往過其廬周士出一編相質淸舉者加以精工矣韶令者進而深穩矣浮聲切響無不合度名章迥句時獲驪珠余方欣賞不置禹慶靑士起曰周士才信美抑詩道有進此者乎余逡巡卻席曰齡鄙人也何敢云知詩𨿽然嘗流覽古今詩之盛衰而得其說矣夫古之作者纂緒造端淪瀾百變而其中必有根柢焉上之補裨風化下之陶寫性情如伯玉感遇三十八首伯玉詩之根柢也太白古風五十九首太白詩之根柢也子美北徵詠懷前後出塞及新安吏以下諸篇子美詩之根柢也退之南山秋懷退之詩之根柢也樂天續古詩秦中吟數十篇樂天詩之根柢也唐人論詩每云工於五言蓋以五言工則不必問其餘是五言古爲諸體之根柢而五言古之根柢安在乎亦曰求之三百篇離騷以及昭明之選而已矣自近體盛行便於應酬干謁而世之辭人率以之代羔雁充筐篚於是五言古幾廢卽披英散馥排比極工不過儷靑妃白流連景光已爾於六義之道安取乎豈惟今人獻吉於鱗詩家之雄伯也其論五言古則愚有猜焉獻吉之言曰李杜大家不越唐調不敢目以漢魏何況三百於鱗因之云唐無五言古詩而有其古詩陳子昻以其古詩爲古詩弗取也夫三百不得不變爲屈宋屈宋不得不變爲蘇李蘇李不得不變爲曹劉曹劉不得不變爲齊梁諸子齊梁不得不變爲神龍景云以至開元天寶其間格調𨿽殊所以補裨風化陶寫性情者源流則一今必專祖漢魏以時代限之而謂初盛之詩去古皆逺非通論也近世爲五言古者多宗選然剽擬膚澤幾於像設不靈或遂槪選體而嗤薄之子美云熟精文選理精其理者必有神明變化之功焉而豈徒掇拾其辭句規橅其步武哉學者誠取子美之所得深思之因以求漢魏離騷因以求三百則五言之根柢在是而三唐風軌皆可同條而共貫奚至如二李之論判爲淄澠乎今大江南北以詩名者秋嶽蘧人顧庵大可冰修定九玠右無殊十數公周士皆與往來鳴和鈍翁蛟門又君家嗣宗試取鄙言質之未知諸公以爲何如也

【髙漢思曰如此論詩可謂探源星宿】

鈕貞父詩集序

記有云先祖無美而稱之是誣也有善而弗知不明知而弗傳不仁蓋古之君子其不敢沒其親如是也手澤存焉書防不敢防口澤在焉桮棬不忍遺而況於所撰著之文章乎吾嘗習譜牒之學見吳中先賢之嘉言懿行往往筆而志之及問其後裔則懵然不省甚且舉其祖先之遺集而飽蟫魚易餅餌斯其罪比於粥及祭器斬及丘木者不啻倍之也貞父先生生正嘉盛時隱於醫以詩遊孫太初黃五嶽王履吉諸公間然其名不甚著愚於安期前輩邑乘中得其詩數首始亟稱之復爲作傳今其四世孫斯來以五浮山人集示余則眾體皆備出入魏晉三唐使先生生於今世必當鼓吹風雅有雕龍繡虎之目當時罕所稱道豈非前人惇素履薄浮名不汲汲於標榜結納故耶先生之詩固可傳然非有哲藏弆之防表章之切亦安知不與陳根委翳共銷滅於寒煙夕燒中也由是而觀古名賢之制作其晦而不彰彰而不行行而不逺者蓋不可勝數也然則後死者之責豈不重哉豈不重哉

汪季靑詩稾序

余之過華及堂也二稔於玆矣維時賔從如雲酬應紛沓周士晉賢與靑士數子或拈韻長吟或揮杯滿引斗斜燈灺諧談如沸季靑獨危坐其旁岸然有手弄白日頂摩靑穹之意余固已心異之今春晤鈍翁先生先生語余曰子見季靑詩乎殆天才也適季靑以近作貽余防定余受而丹鉛之其光气熊熊然其音節淵淵然其興防標舉又復軒軒然浩浩然蓋杼軸本之少陵而槎枒奡兀之致得之山谷放翁居多以視二昆之淸文麗藻又別開一疆索仲智火攻得無直逼伯仁耶鈍翁稱爲天才信不虛已李贊皇有言文人以才爲命婦人以色爲命越女之妖楚妃之艷𨿽粗服亂頭嫣然一笑而陽城下蔡皆迷惑豈區區在裙裾粉澤間耶色之不足而後矜梳掃以爲姿恃鉛華以爲媚抑末矣是故才者造物之美器不輕畀人其得之者如琪枝瑤艸舉世稱瑞焉豫章出地已欲幹霄驥子試塗便齊飛兔古今文士其得之天授與得之人力者生死工拙之分相去奚啻尋丈哉今季靑年方弱耳旣負絕人之才而又性耽煙霞目飽緗素一門之內嗈嗈和鳴從此泛學海陟文山舉修步於長塗窮壯觀於絕景余請以玆編爲嚆矢焉

董太史豫遊艸序

董子方南省親歸裏得見其燕臺詩思入風雲詞諧金石侍從宜春旣發掞天之藻獻酬羣彥復多肆好之風竊嘆臺閣體固應如是今夏鼓檝爲豫章之遊歸而以一編示余又皆哀怨抑揚之作蓋調近噍殺多羽聲焉或問董子以終賈之年射防甲科讀中祕書翺翔天路此豈不得志於時者柰何爲此幽思窈之音乎余曰董子仁孝人也觀其采蘭眷戀以白華之潔行戒養南陔非有意爲汗漫遊也一旦以甘毳之不給而出逺涉江湖冒嗔鼉獺二孤之懸流馬當之奇崄昔人以比太行呂梁左蠡彌漫分風上下過之者能無垂堂之戒乎哉況軍興孔棘羽檄交馳荊棘載塗蜚鴻滿野宗衮焦思旅人蒿目遙睇江山皆增怊悵矣弔孺子之墟墓式柴桑之故廬又能無睪然髙望而逺志哉宜其見之詠歌者恫乎以悲悄乎以栗哀气感而羽聲多也昔人稱張燕公爲大手筆自居嶽陽詩更淒惋蓋情因境遷非可一致若夫羈旅之作多激楚山林之音多愁寂此豈所以擬吾董子耶

宗定九全集序

嘗讀淵明詩云養眞衡茆下庶以善自名而昭明之序其集亦曰語懷抱則曠而且眞蓋古人文章無不以眞得傳者有眞感傷而後有阮公正字之詩有眞節槪而後有工部吏部之詩有眞豪宕而後有靑蓮之詩有眞閒適而後有左司香山之詩乃後之作者見諸公之成家在是也遂相率而橅效之以爲名髙不情之歌哭隨眾之祧禰縱極嘈囋無關性靈何以感情激聽葉鐘律而壯風雲也子美云別裁僞體親風雅今之詩文其爲僞體也多矣能無待於別之裁之也乎淮南宗子定九夙以才藻擅塲余嘗取其前後集分體詮次之佩實衘華兼工眾制人嘆定九之才何善變如是余請一言蔽之曰眞而已夫矯訛翻淺還宗經誥此劉勰之所尙也補衲拘攣蠧文爲甚此鐘嶸之所譏也定九博極羣書而學有原本縆幅道義鉤貫經史優柔浸潤灑然出之當其少年盛气搖筆飛揚寄懷香艸追風勺藥之篇托興佳人侔麗靈均之作爲六朝則眞六朝也已乃漸謝鉛華舉陳胸臆開元大歷之遺響奔命行間杜陵白傅之偏師直摩前壘爲三唐則眞三唐也防關故金粉地定九厭而逃之東原泛艇無謝花津髙柳垂檐何殊栗裏任東鄰之撲棗看西捨之通池以言丘樊則眞丘樊也定九交滿天下韋布搢紳久要如一𨿽孝亷之船時覓郡教馬軍之酒走送花間而視之泊如以言臭味則眞臭味也有定九之眞詩文而世之矜燕石綴駢枝規規挾其蕞殘玉屑以爲至寶之不匱者咸攦指退矣有定九之眞丘樊眞臭味而世之髙談黃綺猶求潤於冷炙殘杯好結雷陳曾莫問夫練裙葛帔者不亦皇然汗下已乎或者曰以定九之才使得早遇於時經國大業當與海內共見之今顧使爲逃虛寂寞之子能不爲世道惜𨿽然定九而遇必將直廬視艸日頫首東華軟紅中安得有此眞詩文之樂與眞臭味眞丘樊之樂從容偃息於謝墅庾村之間軒渠拄防曠然怡情而適志也哉然則天之待定九不爲不厚余又安庸以天之厚定九者而反爲之咨嗟太息也

【朱致一曰眞字可爲救時鍼砭豈獨詩文】

愚谷詩稾序

三十年來士多好言隠逸其所爲隠逸之詩類以吳宮花艸晉代衣冠托之悲悼而余弗謂善蓋其音響是而性情非也及讀晞髮集與白石樵唱則神骨凜然頓覺風雨晦防山鬼夜泣詩之能感人如是耶防哉範蔚宗之論逸民以親魚鳥樂林泉歸之性分所至非可矯飾爲也鹿城吳中奧區冠蓋之盛往時嘗當大藩今乃萃於東海一氏疑山川靈秀發泄過多而吾友季重先生獨以潛確勿耀稱陳畱諸阮安可無嗣宗髙致提唱其間耶季重詩筋力成就都得之少陵而弔故宮之禾黍感仙仗於崆峒實從深情至性激射而出故能使讀之者淒然愾然畱連往復而不能自已吾嘗謂少陵當時若無靈武回鑾之事其詩不知作何悲咽今以季重觀之其引義陳辭恐亦不過爾爾而說者定謂今人不如古人豈非目論耶季重淹洽史籍嘗輯三百年隠士人爲之傳斯可得其志意之所存然隠未易言也其人非有深情至性超然塵之表而徒任放爲名髙則山澤之臞行吟帶索者皆厠其林矣甚且如田遊巖盧藏用輩以爲仕宦之防徑矣余亦有志於隠而深病充隠之徒爲煙霞泉石所笑也故因序季重詩而並及之

寒山集序

寒山集者愚庵叟選啟禎以來之詩專取幽淸澹逺掃盡俗葷者仿元次山篋中集之例人不別仕隠品不分通介起曹學佺訖徐白得二十人詩三百首綴爲一集時省覽焉客有見而問者曰此諸君子之詩乃世所嗤鐘譚體爲鬼趣爲兵徴亡國之音也夫子何取乎爾叟笑曰不然此樂所謂羽聲者也傳曰大不逾宮細不過羽又曰絲聲哀哀以立亷宮弦八十一絲羽弦四十八絲其淸濁輕重大小懸矣以絲聲操羽調則沈伏幼眇失其和平此樂記所謂急微噍殺之音子產所謂中聲以降五降之後不容彈矣者也然此非人之過也聲音之理通乎世運感乎性情譬如焚輪扶搖之風起於靑蘋之末俄而調調而刁刁而翏翏小和大和萬竅怒號此孰使之然耶諸君子生濡首之時值焚巢之遇則觸物而含淒懷淸而激響怨而怒哀而傷固其宜也且而不聞十二律旋相爲宮之說乎以宮徵商羽角隔八相生之序言之則十二管皆可爲宮十二管之宮皆可應以羽先王之不能廢羽聲而成八音也猶饔人不能捨醯醢鹽梅而濟五味也五子之歌必錄於夏書黍離之詠不刪於王國皆此物此志也今諸君子之言具在音節𨿽殊皆與唐人相上下澹以永者昭文之鼓琴也熛以揚者師曠之淸徵也鏗鏘感動者趙簡子之鈞天也噌吰鏜鞳者周景王之無射魏獻子之歌鐘也羽聲而近中聲不戾乎變風變雅卽尼父復出刪詩亦將取焉而安得以木客之悲吟幽獨君之防語漫比而訾斥之哉左太衝雲山水有淸音何必絲與竹夫淸音未有不諧乎絲竹者也山月髙寒木葉欲脫吾將手此一編水沈烹防茁正容盥手而誦之必當山鳴谷應潛虯舞而哀猿啼也

竹笑軒詩集序

自萬曆之季海內屍祝鐘譚人挾詩歸一防其教以幽深孤峭爲宗直取性靈不使故實一時附和之者往往入於僻澀無理以俚率爲淸眞以晦防爲奧異誠如說者所譏然幽深孤峭唐人名家多有此體譬諸屠門大嚼後啜防頂紫茁一瓷無不神淸气滌此種風味亦何可少今人以詩歸流羣然集矢於竟陵而並廢唐人之幽深孤峭於是僞王李之餘波宿燼復出而乘權於世豈非持論者矯枉而失其平之過耶介白詩入門亦自鐘譚而能不燻染其流獘吾嘗見其平時手少陵集不置又游泳出沒於孟東野賈閬仙司空表聖陸魯望皮襲美諸家皆咀其膏液脫其渣滓以故其詩幽而不晦淸而不貧孤而不過於削澹而不失於枯魚山天梵響戛淸霄庾嶺寒梅香飛夜月讀介白詩亦作如是觀可矣介白爲人磊砢自異陗岸不爲俗所喜蓋馮敬通梁鴻趙壹一流山居之後不異頭陀鐘夕香朝意頗自適猶之淵明隠逸自出天性非盡以不臣劉裕爲髙也怛化未幾廬井蕩然崖枯木落山鬼夜號其人睂宇欲出梅村弔趙凡夫詩古佛爲鄰佑名山作子孫其殆爲介白詠歟余往見介白有太湖落日賦爲陳給事臥子所激賞今集中無之又山居以前詩多未見疑散佚者多然此已足傳矣適與昆山葉子九來謀刻其遺集泚筆書此欷歔久之

愚庵小集卷八

欽定四庫全書

愚庵小集卷九

吳江朱鶴齡撰

記

猛將神祠記

祭法曰聖王之制祭祀也能禦大菑則祀之能捍大患則祀之夫菑患之大莫先農事有能封殖嘉谷除其害災則𨿽其事不載祀典君子不得以淫祠斥之矣吳俗蓋通祀猛將神相傳神能逐疫驅蝗田夫得之夢兆禱求應若影響而年來尢著神號揚威王又稱吉祥王不知受錫何時其姓名於史傳亦無考惟盧熊郡誌曰神姓劉因瓦塔而創王鏊志又曰或云名銳卽宋名將劉武穆錡之弟嘗爲先鋒陷敵近人王穉登作修廟疏又以爲劉鄜王愛弟鄜王者光世也神之爲錡弟歟光世弟歟皆無確據郡誌或有所本及考宋史劉錡傳錡有侄曰汜無所謂弟銳者然古時名將往往闔門戮力子弟之功歸之父兄則姓名隠沒蓋多有之安得以宋史不載遂謂必無其人哉錡於紹興三年官宣撫使統制尋爲江東路副總管六年權提舉宿衛親軍帝駐平江解潛王奇兩軍交鬭俱罷令錡並將之錡因請以前防副軍及馬軍通爲前後左右中軍與遊奕凡六軍毎軍千人爲十二將扈從赴金陵錡之功名莫盛於順昌之防然職主扈從威著平江安知其弟不嘗以是時從戎斬級提戈立效玆土沒而遂歆其廟食耶其生也官封未顯其死也名字不彰則歘奮其殺敵致果之英靈爲小民驅蝗逐疫以享千百年牲牢酒醴之祀此亦理之灼然不誣者不得以史文未見而疑之也或以爲蝗乃天災驅而殄之於古未聞是又不然大田之詩曰去其螟螣及其蟊賊田祖有神秉畀炎火犍爲文學云此四虫皆蝗也姚崇遣使捕蝗引此詩爲證是蝗之可除自古已然矣周禮地官荒政一曰索鬼神鄭注謂求廢祀而修之以宣王之賢猶因旱而禱不敢愛其牲璧是救災之求助於神又自古已然矣神而不爲民驅蝗則已神而誠爲民驅蝗其功且與勾芒氏厲山氏等民之信而祈之祈而祀之也又曷怪焉北郊舊有猛將祠毎嵗三四月里人首纒絳帕手執戈矛旗纛擊鼔吹簫刲羊釃酒相率而祈賽其中曰將以祛旱蝗也苟或不防則年谷不順成必曰神降之疵癘其事𨿽出於村童野老之所爲而質之以祭法禦菑捍患之文與詩禮除虫吁神之典則大有合焉聖王復興不能廢也余故觀其駿奔而樂之復載筆而爲之記

【苕文曰援經考史典核精詳行文更嚴有結搆此必傳之作】

兪無殊山居記

山林之樂入而忘焉者爲深夫人久處闉闍喧卑之與俱塵塕之與交必自厭其稠濁一旦適蒼莽登髙丘覽夫雲峯之逶迆泉流之淡濧林木之翳蔚無不忽然以喜心曠神開者及興盡而返則稠濁如故彼其於山林之樂如膏粱之子暫甘蔬茹適焉而已而豈其中之所有哉若夫山林髙蹈者不然其視連崗接岫也猶之屏障也其視嵌竇絕壑也猶之瓶盎也淡然泊然欣與厭之俱防然後能以山光潭影蘊之爲眞趣而發之爲淸音蓋驟而遇之與久而忘其所得淺深大有間矣兪子無殊居光福之士墟故參政劉公【錫】別墅也地當梅花最深處瑤圃瓊林香光數十里不防髙士勝流毎鱗集焉今歲春杪余挐舟來訪石徑紆折池水空明艸樹一色煙巒萬狀墓諸峯之秀可拱而揖之几案之間余觧衣狂叫頓若釋炎歊而卽淸冷無殊方與樵童牧防遊於無何有之鄕頺乎其若休泛乎其若浮不知身之處於山林也非所謂久而忘焉者耶忘其爲山林而此窈然以深郁然以秀者無不與性情耳目相接宜其詩之澄澹工致上薄左司而非近時充隠諸人所可得而彷佛也無殊授徒空山日益貧窶或疑吟詠𨿽工藜羮不糝則柰何余曰蘇子瞻云隠居之適𨿽南面王不與易也富貴之與山林二者必不能兼享使無殊不幸而占負郭田一頃則裏胥之追呼井稅之督迫將望望然去此不暇其尙能挹水木之淸華寫云巒之奇變與松濤瀑雨相響答於蒼厓翠壁之間也耶況乎黃公之紫芝赤松之翠栢李恂之橡栗周顒之晚菘庾杲之防韭子美之黃獨天隨生之杞菊又可以充咀嚼而助齋廚者耶吾知無殊之必不以彼易此也明矣詩不云乎衡門之下可以棲遲泌之洋洋可以樂饑蓋惟饑而後能享此山林之樂亦惟樂饑而後能忘此山林之樂也無殊聞餘言其必相視而一笑矣夫是爲記

【張虞山曰說出山林人性情之樂大意本王遵巖而用筆俊潔防染生姿則長孺所獨絕】

江灣艸庵記

江灣艸庵者朱子長孺耕且讀之地也震澤之水逕長橋東北入龎山湖稍北爲吳淞江亦曰松陵江吾邑之所由得名也余家江灣在龎山湖東渚去吳淞江不二里重陂巨浸幽漵曲隈彌望皆是茭菇羅生菱芡蔓合漁人网罟之利所在有之其田疇沃以衍其土風淸以嘉從前髙賢逹士未有卜宅於此者故郡邑志不載其地葺茆庵而居之蓋自朱子始焉庵之制創自田畯門牖略具丹漆不施竹簾紵帷容膝而已東偏一小軒稍潔中設棐幾一匡牀一聚圖書數百卷性喜著撰朱墨二毫未嘗輟擥毎睹藻网如織輕鯈出遊落花成茵鳥語上下意欣然樂之時復督勒耕奴課其耘耔溝塍浸灌禾黍懷新歲入𨿽不逮老農亦頗諳田家之味矣興發散步湖濵與村童野叟相狎蕩遙望晴瀾浩渺漁罾估舶出沒荒墟樹杪中指防西山諸峯螺髻逶迆浮靑送碧未嘗不拄防忘疲如置身瀟湘洞庭之間也客有過而問者曰子之居有園林池沼之觀乎曰無有有賔朋過從可諧談者乎曰無有然則柰此庳陋何曰古之君子豈有擇地而處者哉亦安之而已意所不安𨿽延閣洞門朱甍玉砌未見其有適也意誠安之𨿽庳陋如余居安在不與延閣洞門朱甍玉砌同觀乎天下可私之物必非可樂藏舟於壑夜半猶或失之惟此雲水之澄澹卉木之妍華四時物態之生新變化造物所予富貴不能私也豈惟不能私甚且不能享有一日而遊方之外者乃得以琴書幾杖逍遙縱誕於其間今吾艸庵之中所考索者皆經史百家古今之義海也所吟諷者非荘列屈宋卽陶謝韓杜白蘇諸君子之文章也時而采擷其英華時而穿穴其璺罅時而彷佛其謦咳衣冠與之揖讓而進退時而揣摩鉛鈍振拂觚稜與之後先角逐於翰墨之苑囿其爲園林池沼也大矣其爲賔朋過從也多矣安見此之庳陋不足居而必延閣洞門朱甍玉砌者之爲崇麗哉客退遂譔次其語以爲江灣艸庵記

西郊觀桃花記

吾邑城隍偪仄獨西郊濵太湖野趣緜曠士女接迹出西門約里許爲江楓庵庵制古朴開士指月燻修之所也折而南一里爲石裏村桑麻翳野桃栁綴之黃花布金溫黂炙日昔嘉靖中鄕先生陸公【金】居此地陸公治行有聲今遺構尙存止小聽事三間耳又南則桃花彌望深紅淺紅錯雜如繡者梅裏村也地多梅花十年前余猶見老榦數百株名流觴詠毎集其下今多就槁里人易種以桃爭紅鬭緋繽紛馥鬱園田雞犬疑非人間奚必武陵谿畔始堪避秦哉迆邐而行數百武爲朴園園中有墩可以四眺隆萬間髙士張朴所居張工畫頗能詩邑令徐公【元】嘗看梅來訪屏騶從傾壺觴日暮列炬前導人折花一枝以歸茂宰風流升平盛事今不可復睹矣又南數十武有庵庵名獨木萬曆中忽有梓木浮太湖而來木廣二十圍里人異之鋸爲棟梁結構具足供大士其中至此爲桃花絕勝處花皆映水兩岸約百餘株艷冶如笑醉面垂垂暖暈燻人落英滿袖爲詠唐人向日分千笑迎風共一香之句低回久之循庵而西卽太湖濵也是日晴瀾如鏡萬頃無波遙望洞庭西山霧靄曚曨明滅萬狀坐盤石濯塵巾意灑然適也回首桃林如霞光一片與暮煙爭紫恨無謝朓驚人語寫此景物耳吾因是有感矣昔徐武寜之降吳江城也其兵自西吳來從石裏村入此靑原緑野皆鐵馬金戈蹴踏奔騰之地也迄今幾三百年而謀雲武雨之盛猶彷佛在目經其墟者輒寤嘆徬徨而不能去況陵谷變遷之感乎哉計三四十年以來吾邑之朱甍相望也丹轂接軫也墨卿騷客相與駢肩而遊集也今多煙銷雲散付之慨想而已孤臣之號庶女之慟南音之戚至有不忍言者矣惟此艸木之英華與湖光浩皛終古如故蓋盛衰往復理有固然彼名人顯仕閱時凋謝而不能長享此淸娛者余猶得以樗櫟廢材翫郊原之麗景延眺矚於芳林向之可感者不又轉而可幸也哉然則玆遊烏可以無記時同遊者周子安節顧子樵水余則朱長孺也

【孝章曰感慨遙集煙雲繞其筆端可謂極才人之致】

靈巖寺新鑄銅鐘記

自佛事肇興有象設崇嚴金碧晃耀望之而五體投誠者形教也有威音鏗鍠度越無間聞之而六時深省者聲教也聲之動物尢大而疾是以鐘簴髙懸則靈只列侍將以震浩劫之幽沈驚羣生之大寐非徒宣律呂戒晨昏而已也靈巖山吳中福地艸香藥靈云壑秀麗圖經舊有梵宮歲久陊圮夫山大師頓錫於玆靈泉湧溢法雨迸飛壇殿郁興駿奔麕集日與方外之侶討論心要印悟宗乘說者謂東林之有惠逺沃洲之有道林至師而三焉以爲不誕揚聲聞無以震蕩法界不普覺聾瞶無以導演慈於是以釁鑄之事詢諸門人學子及往來檀施之徒不謀同辭咸願陳力乃購精金乃徵良冶埏人輻輳鳬氏奔趨槖籥齊興火烈具舉絳液貫於重霄金精燭於百里不侈不弇入竇有聲陰陽太和輪圓順軌蓋經營於【闕】孟夏之七日詰旦而竣事焉其與防也千人其告成也不日苟非精誠蓄於燻修工巧侔乎神鬼曷以睹此哉簨簴旣懸施之杵擊虓響吼而聽徹空輪鯨音鳴而苦蠲曠劫大澤之魚龍欲奮法筵之獅象俱驚四逺聞者無不肅容惕慮如蟄斯起如魘斯醒如長夜斯旦雄雄乎駴駴乎洵可以褰終古之遊防靜大千之識浪者已不佞某承聞盛美惝怳厥心自哂無文安容黙黙乃稽首而作贊曰識情流轉刀輪馳法音破空能制之六時悚息開昏疑名山鎔範始大師混融輪廓神功奇不窕不摦髙下宜威力逺揚流聖慈一切龍象咸躨跜聞聲悟法億萬期永防苦海依禪枝

新修文昌閣記

松陵之爲邑周遭湖泊彌望葭葦城居迫陿煙火幾十萬家以是學宮居邑之南郊在宋時爲臞庵盤野故址又南則爲龎山原田毎毎地勢迆坦疇芋區爲一邑利先朝萬曆中有形家言其方直學宮震巽之交宜有以鎭之維時邑侯慈谿馮公乃審曲面勢建髙閣五楹於其上而奉祠文昌神焉閣去城不二里東西南三面皆控帶平壤北枕龎山湖洞庭西山之勝環映左右遂爲邑中偉觀兵燹以來榱棟傾頽榛莾塞路歲在【闕】邑子董君基等以比年文事弗興乃倡議修飭之崇其象設支其軒楹丹雘有加舊觀頓復因來請余記其事余惟天官書斗魁戴筐六星曰文昌宮魁建平旦主寅寅於五行爲木位在東方文明之象也故幹祿家多祈請焉所謂六星者上將次將貴相司命司中司祿也化書言神世業儒上帝使主士籍此因貴相司祿而傅防之也又言神故張星爲張氏子卽周宣時張仲挾弓矢射不祥令人宜子則因司命司中而傅防之且張旁爲弓也又言神卽梓潼張惡子惡子戰沒爲神唐僖二宗入蜀嘗陰相之此復傅防上將次將之說皆儒者所不道然惡子廟在今七曲山世祀不絕靈爽暴著似又不得以茫昧疑之者夫列星本萬物之精气幽則爲神明則爲人其理一也傅說爲箕尾安知箕尾之不復爲傅說耶歲星爲方朔長庚爲太白安知方朔太白之不復爲歲星爲長庚耶張路斯自人爲龍廟食潁上其迹甚怪子瞻尙爲文以實之況化書云云事應有徵安得盡斥其荒誕哉文昌之祠徧天下而吾邑獨闕然何以兆禎符而贊文治今幸剟苞蕭整防礎煥然一新之矣繼此以往云章寶笈歲啟齋宮絳節霓旌時通肸蠁將見斗魁芒耀燦然長鮮江邑人文稱南國冠豈非不佞某之所齋心而請命爲桑梓手額者乎若夫閣之面山踞湖雲水萬變宜燠宜涼可觴可詠此一方遊觀之美而董君修舉祠事之意不在是也姑俟他日更當執簡賦之

假我堂文防記

張氏假我堂待詔異度公之故居也地偪胥關園多勝賞丁酉冬日梅村先生僑寓其中山陰朱朗詣選二十子詩以張吳越先生見而嘆焉維時孤館風淒嚴城柝靜悵云巒之非故悲艸木之變衰乃命袁重其招邀同好防防斯堂步趾而來者金子孝章葉子聖野歸子元恭侯子硯徳徐子禎起陳子鶴客並余爲七人孝章談冶城布衣【顧子與治】禎起述渭陽舊事【姚子文初】元恭徵東林本末余叩古文源流聖野約種橘包山硯徳期埀綸練水辧難蠭起俳諧間發紅牙按板紫桂燃膏殽豆薦而色飛酒車騰而香烈先生久防飲是夕驩甚舉爵無算顧余而言曰昔吳中彥防莫盛於祝希哲文徵仲唐子畏王履吉諸公風流文采照耀一時今諸君子其庶幾乎可無賦詩以紀厥盛飲罷重其拈韻先生首唱云歲晚顚毛共惜余明鐙促席坐前除風煙極目無金虎霜露關心有玉魚艸殺緑蕪悲故國花殘紅燭感靈胥文章忝竊誠何補慚愧荒郊老荷鋤翼日予七人各次和一首先生再疊前韻一首翼日予七人又各次和一首先生又毎人贈詩一首翼日予七人又各次和一首【詩多不錄】先生之詩如幽燕老將介馬衝堅吾輩乃以羸師誘戰有不轍亂旗靡者哉先生顧不厭以隋珠博燕石毎奏一章輒色喜復制序弁其端都人詫爲美談好事傳之剞劂迄今未及一紀而朗詣聖野鶴客硯徳皆赴召修文先生亦上乘箕尾矣南皮才彥半化煙雲臨頓唱酬空存竹樹後之君子登斯堂者當必喟然有感於嘉防之難再也悲夫

同裏顧氏梅林記

同裏環湖泊之秀多故家士族元末倪元鎭楊亷夫輩嘗遊憩其地遺迹至今存焉東偏有園林一區故顧氏之居也老梅鐵榦幾二百株中有髙丘矗上可十餘丈登其巓則龎山九里諸湖皆在指顧風颿沙鳥滅沒煙波村塢竹樹歷歷可數當花發時髙髙下下彌望積雪淸香聞數里外居其側者章子兩生顧子仲容余昔寓同裏與二子爲文酒防晨夕過從毎至春日暄妍香風馥鬱必提壺造其地痛飲狂歌不燭跋不止翩翩致足樂也不十餘年仲容舉進士宦遊去余復徙居邑城鍵戶不出萍蹤離合感慨系之蓋不過梅林者三十餘年矣今春避兵棲泊玆土因與兩生至其處則園林已數易主矣東阡西陌皆非舊徑惟老梅尙存百餘株亭亭發秀冷艷迎人鼻觀嫣香沁入肺腑慨然與兩生追數舊遊怳如噩夢自變故以來風俗之古今墟井之盛衰友朋之生死聚散其尙有可問者乎當日與裏中數子對案操觚飛揚跋扈之气不可遏抑而今於何有素髮歷齒已亦自憎其老丑而況後生乎計自玆以往或十年或二三十年此老梅必尙有婆娑如故者而吾與子安得西山之藥駐顏續算然則人壽之不如艸木者多矣而猶不深省於石火電光之說豈非荘生之所大哀乎請與老梅約嗣後毎歲花發時吾兩人必攜豚蹄載醇酎狂歌痛飲追復舊歡送皓魄於夕陽依淸棻而發詠以嬉暮齒以遣流光梅花有靈當必一笑而許我也【柯寓匏曰無限悲感寫得淋漓】

蒓鄕艸堂記

吾友杜子子亮夙以髙才生推重一時亂後隠洚溪迹絕城市顏其居曰蒓鄕艸堂自爲長歌貽示余且屬爲記適沈子聲逺自洚溪來余問艸堂若何沈子曰堂之址本工部先生故居歲久傾陊杜子朴斵而新之圬壁以土繚垣以竹北戶南榮裁遮風雨杜子體故弱不任耕乃命其子習蒲茅襏襫之事旦晚行田操錢鎛薅荼蓼溝塍相望而桔橰之聲相聞也及十月滌塲則黍稷穜稑無不登而葅醢酒漿之須無不備也家故有池一方畜魚其中毎臨流而釣可以佐菜之供或挺義而取可以給賔朋之防此艸堂之樂事也余曰杜子則何爲哉沈子曰杜子之隠養眞而已不求名悅生而已不求余雞溝蟹捨鱗次籬間稚筍娃蓮羅生捨側玩峯云之映沼延竹月之緣堦此杜子之所以娛朝夕也獲田下潠兒無懶惰之訶拜客荷衣孫有詩書之寄此杜子之所以怡家庭也防繹舊聞网羅佚事追數承平則夢華之餘錄怛傷時變則桑海之續編灌園不廢操觚抱甕時聞命詠此杜子之所以耗壯心而遣餘年也余作而嘆曰樂哉杜子之隠是可以記矣我觀伐檀之君子深鄙素食故不稼不穡而禾有三百則詩人刺焉後世如徐孺子梁伯鸞之徒皆非其力不食誠以食非其力則必有求於人有求於人則不得不骩骳以從之凍餓阸窮之迫其中而紛華靡麗之誘其外其尙能兀奡自守確然獨遂其初志也哉若杜子者種栁若柴桑而無待於乞食誦經類魯望而不至於忍饑斯可爲隠士之法矣昔工部先生嘗榜其書齋曰無求勝在三公上知足常如萬斛餘杜子爲其文孫而能衣徳言纘祖烈是豈僅以隠士稱者哉詩亦有云繩其祖武受天之祜愚請以爲杜子頌焉

【朱錫鬯曰偏於淸趣幽事寫得妍華】

憺園牡丹文防記

艸木之英華未嘗求知於人也然必借人以爲重屈靈均之於蕙蘭陶靖節之於菊林和靖之於梅周元公之於蓮皆是也牡丹世稱花王自唐以前不著至於今而窮妖極麗變態萬方以追逐時好自宮禁梵宇以至縉紳學士文人墨客之家無不寶而翫之蓋物之尢美者初不待人以爲重焉𨿽然古今之詠此花者多矣獨韓魏公千毬紫繡擎香炷萬葉紅雲砌寶冠讀者以爲眞金華殿中語其宴賞此花者亦不知凡幾獨東坡通判杭州同太守陳公宴吉祥寺花千本品百數酒酣樂作金槃防籃獻坐客五十三人東坡爲作記傳之然則詩非魏公宴非東坡亦不足以寵光此花也艸木之英華必待人以爲重豈不信然哉玉峯健庵先生好古博學家藏經籍甚富江浙名賢無不羅而致之賔館今年春杪余借書過憺園先生出四部書示余牙籖縹帙觸手爛然因與錢飲光萬季野數子諮質疑義搜考祕文如坐積書巖不待三食脈望已翛然身輕矣維時牡丹方盛放南榮北榭曲檻回廊的皪爭奇綺組奪目庭中假山髙十餘仞參差植花其上望之如霞起赤城絳雲天半向夕復燃華鐙炤之送態逞姿倍極猗儺是日也監史不設絲肉勿奏觥籌無算客主忘疲其盛𨿽不及吉祥之防而萃素交徵文史尙淸娛則又吉祥所未有庶幾此花之益增而重已乎昔歐陽子嘗有感於牡丹花之絕而無甘實荔支果之絕而無名花歸之造化之至理吾以謂有開落有榮謝者植物之花果也無開落無榮謝者萟林之花果也詩書以發其馨香考索以流其甘液凡憺園中所儲偫而枕籍之者何一非四炤之名葩陸離之朱實也乎而必致憾於色味之無兼美此猶局於艸木之觀也偶讀歐陽語遂書此爲記以貽先生並示同遊諸君子

書紳堂記

張子蘧以書紳名其堂屬先友金孝章書之復屬其兄九臨請記於余余語九臨曰蘧之名此堂也豈以張氏世系出自子張耶九臨曰非也仲尼弟子顓孫師琴開皆字子張非姓也吾張氏發源顓頊春秋時有張老張丙張骼張趯張栁朔與顓孫迥別吾弟自與子遊有志聖賢之學故乞子文以警座右焉余曰若是則𨿽微子言余固將記之夫聖賢之學止自見其心而已系辭幹以易知坤以簡能易簡而天下之理得矣忠信篤敬卽易所云易簡也人皆體天地之心爲心故我心與人心感而必應惟感之者不誠斯應之者不疾譬如懸萬石之鐘於此小叩之則小鳴焉大叩之則大鳴焉以尺筳撞之聲不及尋丈以舂杵撞之聲不過十里以蜀山之桐撞之則響逾百里之外應之有近逺系乎感之有淺深蓋章章已語云玉在山而艸木潤淵生珠而崖不枯又云瓠巴鼓瑟流魚出聽伯牙鼓琴六馬仰秣此言物皆可感感無不應也嗚呼君子其可不務求誠乎哉世有懷咫尺之修矜奮張之義而遽欲開金石動風雷此必無幸若乃長智增私挾權任數日與天地易簡之性相逺則我心與人心益捍格而難親甚且爭怨起於豆觴戈矛興於袵席何況四海九州之逺其能使翕然信順孚若卜筮也哉然則求誠之道若何曰古有惡敗而出妻惡臥而焠掌可謂能忍矣未惇務也誦數以貫之思索以通之求仁賢以翼輔之可謂惇務矣未靜修也屏耳目之欲絕攖鑿之棼可謂靜修矣未全粹也必也奧窔之微惽黙之內執一無失積微無怠毋登髙而深隕毋基下而墻增如是以幾於誠其庶矣乎今蘧才日益敏學日益充其以享天下之大名特撥防而取之爾所可益子者惟猶龍氏戒夫子深藏若虛之言夫防防之修未至而世譽焱集其名也猶石火也電光也浮漚也斯聖賢之所畏也

【魏凝叔曰全從荀蘭陵脫化粹然儒者之文】

申子純孝行記

申氏自按察公天益以下世有文筆子純者按察之孫也父貢士汝思有名於時子純生甫周晬母顧病歿子純啞啞悲啼人以爲嬰兒故然及臨殯號泣不休始知其爲孺子慕也父異之乃名之曰孝十六歲補博士弟子毎試京兆府與諸名俊遊處按察甚憐愛之嘉靖壬寅按察卒與父營葬事於梅裏村炎暑中工築之勞皆以身任父嘗病癰幾殆子純朝夕吮其毒穢惡之气浸淫臟腑間遂悶絕怳惚之上帝所帝曰以汝孝特生汝父賜之靑冰乃蹶然醒嘔出毒涎數升許父喜曰吾名爾孝不虛矣後二十二年父復病嘔血子純不觧衣帶侍養者逾歲所嘔卽承之器而啜之若吮毒時然父竟不起是時祖母吳宜人年已九十矣子純朝暮號於防次入則愉顏柔色慰視宜人自含襲至大小祥三年無攺宜人未久卒子純喪之如喪父其所以養後母袁者一如事祖母晚歲習靜村塢恆歸而謹視甘脆務當袁母心袁亦忘其非腹生矣若其惇睦之行內外無間言仲父某有誣之殺人者避匿不敢出乃逮系其婦吳宜人不能寢食子純出白之官事得解更資其槖裝使得仕州倅仲弟某袁出也尙少子純撫教之以至成立家庭怡怡不敢抗顏父禮又性好周人急難婣黨知交有以艱窶告者大小必應其友顧曽瑜人誣之重辟乃傾其槖爲辧釋之又佐邑令李公【遷梧】營建石梁以書投過賔溧陽史少卿勸助千金人不病渉他善行多此類萬曆丁亥卒年六十四其吮毒延算聞王元美先生初亦疑之久而論定乃以志其墓劉按察子威復爲作傳周太學本音手書之斯以知其必不誣矣嗚呼天人之際至茫昧也然精誠旣至則應若桴鼓吾向讀書禮於周公之請代兄死文王之與子三齡未敢深信今得子純事遂釋然無疑夫天人之理恆相貞勝若生死專歸之運數則人事爲無權故不可必而時若可必實防防者爲之以堅人進善之心也世非無忠孝節烈之事然吁天而天卒不應豈非其動於名耶激於气耶銳往而未能惇善行不怠耶如是而動曰視天夢夢天果夢夢已耶爭於已定之天而不能爭之於未定或亦其精誠之有未至耶吾請彰子純孝行以曉世之昧天而誣天者

孫義士鳴災記

歲在庚戌夏雨浹三旬不止至六月十二日颶風西來太湖水橫溢平地湧丈餘浸城郭漂屋廬人畜溺死無算浮槥以千百計風猛濤翻聲如萬弩齊發竟日夕乃稍殺誠百年未有之變云維時耆老縉紳咸聚族謀曰今田禾方淹復遘此奇災是無秋成也無秋成是無課額也勢必當走輦轂叩登聞或可覬蠲貸之令恨今無任此者將柰何眾咸曰非孫君象先不可蓋前此辛卯水災象先以編甿五具疏與撫按兩臺疏先後上得允攺折故咸推轂象先而象先亦慷慨願行卽日防杖擔簦匍匐三千餘里抵燕京繪圖陳情徧告諸臺省幸邀天眷議蠲議折窮黎得少蘇焉甫歸裏復爲偕行者所累收系郡獄半載時圜土疫作已斃數人人咸爲象先懼象先曰吾爲全吳生靈請命已早辦一死死固吾分也何憚爲然竟得無恙當事者爲昭雪出之都人士咸嘖嘖稱象先不置嗚呼𨿽古義俠無以加矣吾觀今之人平居貪冒無恥爭錐刀之末如赴火蛾一旦有事囁嚅不敢出一語𨿽急難在父兄亦不皇顧何況通國之阽危也象先半菽不充身無賦稅之累獨冒死驅馳活億萬人埀絕之命非義激於性者能之乎茂倫語余云象先近且屏鰕防焚香炷日諄諄以上眞寶籙勸誘人類學道者所爲豈徒義俠云爾乎誠如是吾殆無以相之矣

愚庵小集卷九

欽定四庫全書

愚庵小集卷十

吳江朱鶴齡撰

書

與李太史論杜注書

杜注刻成防先生惠以大序重比球琳子美非知道者此語似唐突子美然子美自言之矣文章一小技於道未爲尊此語正可與子美相視莫逆於千載之上也漢魏以下詩文之有注昉於文選文選而外注杜詩者最多亦最雜蓋文選之注張載顏延之沈約薛綜徐爰劉淵林諸人經始之又得李善防稡之子邕復益之以義故能傳述至今杜詩注則錯出無倫未有爲之剪截而整齊之者所以識者不能無深憾也近人多知其非新注林立盡以爲子美之眞面目在是矣然好異者失眞繁稱者寡要如聊飛燕將書乃西京初復史思明以河北諸州來降故用聊城射書事今引安祿山降哥舒翰令以書招諸將諸將復書責之此於收京何涉也豆子雨已熟本佛書譬如春月下諸豆子得暖气色尋便出土僞蘇注以豆子爲目睛旣可笑矣今卻云贊公來秦州已見豆熟夫楊枝用佛書豆子亦必用佛書若云已見豆熟乃陸士衡所譏挈瓶屢空者子美必不然也曠原延防搜曠原出穆天子傳今妄益云原昆侖東北腳名此出何典乎何人爲覓鄭州州見張禮遊城南記今云鄭審大歷中爲袁州刺史審刺袁州安知不在子美沒後乎地理山川古迹須考原始及新舊唐書元和郡縣誌不得已乃引寰宇記長安志以及近代書耳春風回首仲宣樓應據盛之荊州記甚明今乃引方輿勝覽髙季興事季興五代人也季興之仲宣樓豈卽當陽縣仲宣作賦之城樓乎白馬江寒樹影稀白馬江地誌在蜀州今崇慶州之白馬江是也時子美在蜀州送韓十四故云今引寰宇記王僧達爲荊州刑白馬祭江不亦傎乎春城回北斗郢樹發南枝北斗用斗柄東而天下皆春非指長安城爲北斗形也史記楚考王徙都壽春命曰郢壽春唐鐘離郡今鳳陽也時韋氏妹從宦鐘離故曰郢樹非指江陵之郢也二句防上郎伯一聨彼此分言正是詩法回北斗發南枝又貼切元日今引栁詩長在荊門郢樹間豈可通乎注子美詩須援據子美以前之書類書必如類聚初學白帖禦覽玉海等方可引用今師子花臥竹根皆引天中記天中記乃近時人所撰爾況二注皆謬炙手可熱兩京新記可引萬回傳可引崔顥詩亦可引今乃引唐語林開成防昌中語彼豈以開成防昌在子美以前乎人生五馬貴五馬𨿽無的證然古樂府使君從南來五馬立踟躕可證太守五馬漢時已有之今卻引宋人五色綫集北齊栁元伯事此何異流俗類書所收王羲之爲永嘉太守庭列五馬乎以上特略舉其槪他若黃河十月冰三車肯載書危沙折花當諸觧皆鑿而無取𨿽其說假托鉅公以行然塗鴉續貂貽誤後學此不可以無正者也李善注文選止考某事出某書若其意義所在貫穿聨絡則俟索解人自得之此正引而不發之防黃山谷亦云欲於欣然防意處略箋數語終以汨沒世俗不暇今人章爲之解句爲之釋已非逹人所宜況又絫牘不休有專注秋興八首至衍成卷帙者此何異昔人解曰若稽古四字乃作數萬餘言𨿽罄剡溪之藤書之豈能竟乎此又不可以無正者也夫子美固非知道者然道莫重於君臣父子矣三百篇得列爲經亦在邇之事父逺之事君子美之詩憂君父之播遷憤亂賊之接踵深悱惻千彚萬狀使後人把卷徬徨而不忍釋則𨿽謂之知道可也因讀其詩者之誤解而引繩批根刋正其失而暴著其所以然使世之學者因是以進求夫三百之大指亦未必非知道之君子所樂許也先生以爲何如

與楊令若論大學補傳書

大學古本與中庸俱出小戴禮原不分經傳於今本經文末節下卽接此謂知本此謂知之至也二句次接所謂誠其意者一章程明道攺本亦未分經傳於今經文首三節下接康誥曰一章次接湯之盤銘一章邦畿千里三節次接古之欲明明徳四節乃接此謂知本此謂知之至也二句所謂誠其意者一章伊川始分經傳更定如今本所次文理粲然通貫而明道本遂廢朱子又以格致傳闕爲之補亡其所作章句或問至於今家傳人誦無可遺議矣厥後名儒若董氏【槐】葉氏【夢鼎】王氏【柏】皆謂傳未嘗闕特簡編錯亂考定者未詳正其序爾遂欲移經文知止以下二節置於子曰聽訟節之上以爲傳之四章釋致知格物車氏【淸臣】嘗爲書以辧其說之可信至蔡氏【淸】又欲移物有本末節於前次以知止一節又次以聽訟一節而以此謂知之至也終之吾邑徐氏【師曽】謂蔡說最爲近理使朱子復生未必不攺而從此愚謂蔡固有理不如前說尢當蓋明新之止至善三章已釋之矣止至善之功非知無由入故以知止有定承之學者急於求知恆有躐等逆施之患故以物有本末承之二條皆釋致知格物蓋致知卽致知止之知格物卽格物有本末之物也無訟爲新民之事而其本只在明徳知此則知無不致故又引子言以申之如此解章內並無衍文亦並無闕文而朱子之補傳誠爲贅辭矣若如今本所分經傳而以四章爲釋本末則本末始終語原對舉本末釋矣終始何獨無釋乎足下謂經文首節列三綱領次節申言止至善三節作一結四五節列八條目申言先後之序六七節又作一結使移知止於傳恐經文未完愚謂古人文字何必拘拘承應後人說書則然耳今以古之欲明明徳節直接首節條列明徳新民之目而至善之所當止已在其中末乃以修身爲歸宿此其文義亦豈不粲然而通貫乎至於致知格物之解注疏迂謬不必言諸儒有訓格爲正者有訓格爲扞格之格物爲物欲之物與外物之物者皆屬偏見愚謂六經言物不同或對人言物或對已言物或卽事言物格物之物則兼內外苞精粗如哀公問所云成身不過乎物父子一物也非慈孝則不成父子耳目一物也非聰明則不成耳目無形之物必假有形之物以實之故曰不誠無物卽今就經文論天下國家皆物也身心意亦物也意何以誠心何以正身何以修家國天下何以齊治平卽格物也格物之本則當於身心意求明徳之事未窮之於至善焉非格也格物之末則當於天下國家求新民之事未窮之於至善焉非格也格之旣精斯物皆天則微無不燭廣無不通物格知至道固如是爾朱子窮至事物之理原無夫事物有內外有精粗理則豈有內外精粗之判哉格物者格其物之所以內所以外所以精所以粗卽格其物之所以無內外無精粗者斯已矣此其義與中庸之尊徳性道問學相表裏如外事物而言格致猶之外問學而言徳性是爲談禪宗者助之焰也足下近日耽西方之書至引大覺云云以解格致愚謂彼教與吾儒畢竟毫髮千里不當比而合之比而合之是古人所云融瓶盤釵釧爲一金攪酥酪醍醐爲一味也昌黎原道乃辟佛之最粗者考亭釋氏論斥其以心覓心恐尙屬影響惟荊川中庸輯略序能實指二教分別處幸足下更究其說

【王魯齋先生說此章云旣立三綱文勢卽當繼之以目今怱以知止一段承接語脈反緩蓋知字爲聖學宗主致知者知之始學之先也知止者致知之效學之功也若此處等閒道破不惟文字無精神而教法亦失先後之序其爲錯簡無疑所以然者古本在止於至善傳文之後今乃混在止於至善經文之後錯簡在此非無因耳朱子嘗曰知止至能得是說知至意誠中間事章句云物格知至則知所止矣意誠以下則得所止之序也或問又曰格物致知所以求知至善之所在自誠意至平天下所以求得夫至善而止之也此固分明以知止章爲致知傳矣但未遷攺耳魯齋此論世多未見今並錄之】

復沈畱矦論修誌書

邑志之不修於今百餘年矣鱸鄕事迹頗備而筆法微欠史裁魯庵水利特詳而典故尙多失考好古君子嘗欲起而訂定之況百年以來人物之瓌奇文章之富水利賦役之變更已大非二公之舊不及今攟拾前聞搜討佚事後必至放失磨滅而不可復求夫郡邑之有志昉於周官小史由來尙已史局開纂大者據實錄小者據家乘稗編然實錄分修主裁非皆良史稗編雜出采摭或誤傳聞家乘略可信矣而碑志半諛墓之詞子孫多溢美之語惟郡邑二志修之得人則聞見眞而网羅備一方文獻卽國史權輿其事豈不重哉又況喪亂以來故家譜系日就銷亡人事遷移漸趨茫昧及此時而大肆考求使三百年之典故粲然明備以佐異日良史之取裁豈非吾黨諸君子之責哉今者郡邑有司咸議及此徵辟之檄下逮菲才畢力觚稜無所逃命然以愚過計竊諰諰不敢直任者一曰田賦之難覈也一曰水利之難詳也一曰人物之難定也吾邑糧額甲於海內大姧巨猾叢蠧其中影射那移閃若神鬼兵燹而後色目滋繁或潛紊其規或盡去其籍昔魯庵先生以名縉紳領此役攤荒實數究不能問諸總計之人況在於今日哉其尢甚者官與吏爲市上與下相防驗重輕全無準則防計增減時有更移私家之詭借逾工賦額之疊增未己率然登簡後代何觀吾謂田賦之難覈者此也吾邑爲江湖之防談水利者莫詳於史處士明古沈憲副江村滄桑旣攺故道全非二都南三都西之水向入太湖今多出湖矣太湖向由長橋逕吳淞江入海今長橋至龎山湖壅咽不利乃邐迆而南多從徹浦橋諸處東入白蜆江矣土壩之設大阻通流茭葦之區全壅水脈某處爲上流宜疏某處爲下流宜泄此非泛舟規度原委何以周知昔江村公修水志必偕白丞遊歷四境然後其書若圖始成今洪波出沒水宿誰任其勞輕舸往來裹糧孰資其費若專委區總疎誤必多吾謂水利之難詳者此也吾邑名賢輩出文藝飈馳行實必核之鄕評事功必稽之宦迹其間豈無寸瑕而損玉價魚目而混珠光者乎情面少狥則來穢史之譏筆削不私懼有枋頭之憾加以吾輩人地輕微易爲媒蘗叢疑集謗誰與證明昔嘉靖中姑蘇志之修祝希哲分任人物文學諸傳其時己不無煩嘖賴王文恪公主防故郡誌卒潰於成今誰爲文恪其人哉吾謂人物之難定者此也往例修志必居以館捨資以餼廩給以胥役而徵文考典動淹歲時執簡屬詞勢難促迫萬一人異其懷旁掣其肘中道沮格汗靑無期忌口聽聽必將責以受直怠事糜費無功前此支給公帑不知作何破除此其獲戾又不止三者之難而已也鯫生鄙見如欲攟拾舊聞搜討逸事莫若私事編纂而不領於官旣可備掌故之役亦可爲名山之藏他日有著作大手筆如鱸鄕魯庵二公者出焉則資之以佐采錄此亦不朽盛事而今尙非其時也足下垂問縷縷故敢悉其愚某再拜【龔介睂曰絕類劉子論史事書】

寄王玠右書

文場建鼔夙仰雲間大雅扶輪羣推海上臥子金聲於前尊兄玉亮於後洵所謂筆精墨妙領袖英絕者矣二紀以來風流䢐謝陸機入洛非忘吳國之牙門阮籍憂時亦詣都亭而奏記庾子山開府之後淚己盡於鄕闗盧藏用隨駕之餘身終辭乎少室側聞晜仲嘉尙獨存遼海孤蹤惟餘皂帽柴桑九日並斷白衣而且淸不疵物隠不爲名惇履璞沈甘混迹於牧豕道風衝素豈希髙於掛瓢範蔚宗之論逸民誠莫尙己袁太尉之傳眞隠又何恧焉頃者徐子崧芝來自貴裏備陳淸軌卓爾難攀猥以賤子特垂訊居非桞樹遙共鍛於山陽地異漆園幸通蘧於蝶夢欽挹旣至欣忭滋深但聞尊兄曩因文字戒心遂爾編摩斷手揆之鄙懷竊所未諭夫隠淪無用此寧志士所甘韜晦勿傳亦乃過中之慮古之芝耕云臥者靡不以六經爲琴箏百氏爲肴饌河汾中說講撰莫盛於牛溪甫裏叢書抉擿尢精於麟筆醉鄕學士東臯之論著彌工野耄司空光啟之篇章不少若必銷沈符采鏟落文詞則後世何所據以述稱此生遂眞儕於樵牧曷貴夫蘊借丘中抗懷塵外者哉僕嬾似稽生渴同園令少時燭武早不如人老去師丹惛然多忘目遊經苑聊自附於緯蕭手撰文章敢妄矜乎夢鳥疑尙白未遇侯芭病好譏彈嘗聞子建望停雲於遙浦搔首如何仰斤削於郢人疏麻莫展桃花浪暖期爲泖上之遊蘭徑風淸欲命機山之駕披馬季長之絳帳欣與談經過鄭次卿之蟻陂庶同折芰

寄徐太史健庵論經學書

六經之學漢興之唐衍之宋大明之至今日而衰其興也以不專一說而興其衰也以固守一說而衰何則學成於信者也信生於辧辧生於疑疑生於不一說當漢之初易有田丁京費諸家詩有申轅韓毛諸家書有伏生夏侯歐陽諸家禮則稱後蒼戴慶諸家春秋則稱左公谷三家各立專門遞相傳授辧難擊排不遺餘力由是而是非之論出焉李唐以後緯書失傳諸家之學亦多致亡闕而說經者乃漸趨於一及有宋諸大儒出理析毫芒義窮杪忽聖賢之微文奧指始炳然如日月中天無復翳昧注疏𨿽頒學官咸視爲蕞殘玉屑而古義幾熸矣其在於今襲沿旣久影響彌多人皆惘惘焉如防行者之擿埴索塗𨿽闗閩濓洛之遺書亦罔知省覽而況漢唐以來諸儒之說乎蓋自帖義混淆經術蕪沒狂瞽相師茫昧白首疑旣無之信於何有此則固守一說者爲之閡也夫宋儒詮理誠得不傳之學若夫箋解名物訓詁事類必以近古者爲得其眞今也専奉四大儒爲祖禰而孔毛馬鄭十數公盡舉而祧毀之何怪乎通經致用者之世罕其人乎卽曰束於功令然制科之與古學不妨分爲二塗故古人治經患在多異說今人治經又患在専一說也不佞齡窽啟寡聞竊嘗披覽諸籍讀左傳易卦諸系辭皆取於象李伯紀云含象以求易猶捨日月星辰而觀天始知易之不可専言理也讀潁濱東萊詩傳及馬端臨之論小序始知詩序之不可盡刪也讀東坡與黃文叔鄒晉昭書解始知蔡傳之不足盡書義也春秋則三傳並立不當盡去之而宗胡戴記則儀禮爲經不當反遺之而取傳蓄疑者有年旣而讀歐陽永叔之言曰先儒之論苟非詳其終始而抵牾質諸聖人而悖有不得已而攺易者何必好爲異論以相訾也乃喟然興曰漢唐諸儒之說去古未逺其見棄於近儒之排斥者豈皆秕稗而無嘉谷哉又讀正學先生之言曰經傳非一家之書則其說亦非一人所能盡世人黨所聞而不顧理之是非皆非朱子意也乃復喟然興曰先儒是非之論至朱子始定然朱子亦豈謂己之所是非必無待後人之審擇哉夫理之蘊於經猶水之蘊於地也甃井以出水而或取之以蠡勺或取之以缾罍或取之以甕盎隨器之大小爲汲之淺深及而飲之則皆水也於蠡勺缾罍甕盎奚別焉是故說經者亦求其至是而已矣理苟存焉部婁可傳崇山理苟不存寶珪亦同燕石愚用是网羅古今經解衷以臆說輯成毛詩通義尙書埤傳禹貢長箋讀左日鈔諸書而先出埤傳是止於髙明長者蓋以尙書古稱朴學從事者蓋寡鈍翁先生見之急捐槖佽鐫爲諸公倡今已就其半矣艸澤陳人從未敢緘牘京華特以今日文章道義之望咸歸重於先生又昔年忝辱交遊之末故敢郵寄所梓上塵臺覽倘中有可采望賜以序言導其先路庶幾剞劂之役可潰於成俾當世學者去其沾沾株守一說之見而漸進於漢唐諸儒之閫奧以禆益四大儒傳注所未及或亦經典中尺木之一助也幸先生裁而教之

【陸翼王曰大儒經術之文】

與友人書

足下之屢困於小試也愛足下者必以爲唁僕則聞之而喜其唁足下者必勉以敗北之餘期於再舉如古之焚舟而濟厲气巡城者乃僕之爲足下喜則謂足下向跛踦於無用之帖括久矣自今當盡舉而焚棄之益專力於詩文之大業而後足下之學可成名可立也夫以足下之才使得沈酣六籍浸淫沐浴於騷賦詩歌及古文大家之學而大放厥辭上可與古人方駕下亦可抗顏近時作者之林柰何與黃口小兒爭工拙於麼防夢囈之語此斷斷不可也夫賁獲之絕力陸剸犀兕水殪鯨鯢而使之搏鼷鼠於穴中則十不得一足下之於小試亦賁獲搏鼠之類也安望其必得乎且也風趨北阮卜式之進成林士少季羔鴻都之門如騖足下固夙負髙世之志者今若低頭就之汨汨俗流隨牒平進尢斷斷不可也昔盧攜相國文章有首尾韋岫決其必貴近王文肅以陳仲醇文有山林气命之早褫襕襆今足下之文縱爲韋岫所賞吾猶願其處而爲陳仲醇不願其出而爲盧相國也昨又聞足下將有燕京之遊夫輦轂之地五方輻輳金張族處自非上書金馬謁選天曹士人鮮或托足焉足下皇皇然防蹇而往將以何爲乎如以爲索米長安則文通半頃之田士衡三間之屋足下故自不乏如將掃齊相之門平津之邸竊恐車如流水未便挍書目瞇黃沙難求講肄素衣防於埃塵白璧輕於求衒又防防不可也凡此三不可者皆俗子之所效愛勉於足下而僕乃堅持之誠以足下髙覽卓識當求自進於古人所相期者甚大愼勿狥俗子之愛勉令僕之轉喜而爲唁也某再拜

與吳漢槎書

計尊兄塞北之徙己二紀於玆矣闗山遼落魚雁銷沈毎於花飄藻网之辰月進蘿幃之夕念及尊兄龍沙極目蛇虺驚心未嘗不慘然魂搖復淒然淚墮也古人如蔡中郎崔亭伯以及韓退之蘇子瞻諸公無不由貶竄窮荒萬死一生中享大名成大著作以垂不朽讀尊兄秋笳集此其驗矣自得南還之信不覺魂舞色飛旦暮希握手流連翹跂之誠以日爲嵗而豈意自春䢐秋尙畱滯京邸耶手綫情深倚閭盼久桂樹金英飛天香於洗腆鱸魚玉鱠進甘防於盤餐此眞人間之大歡極樂也尊兄能不眷眷於此耶弟三十年來奄忽無成始而泛濫詩賦旣而黽勉古文後因老友顧寧人以本原之學相朂始湛思覃力於注疏諸經解以及先儒理學諸書今麄有成編謬爲識者推許而神智銷亡兩目昏眵無見炳燭餘光自知無幾長爲尊兄之所憐湣耳今因小壻例入成均之便先寄拙集一部呈覽極知尊兄應酬雜遝無暇觀此以急欲邀一語之華衮定百年之品題故敢冒昧以請倘南還之策尙稽時月惟冀乙夜餘閒直言評隲昔曹子桓云文之佳惡吾自知之後世誰能定吾文者耶陳伯玉則念前不見古人後不見來者至於愴然淚下鄙人之文若得尊兄論定庶可免於不見來者之憾也已弟雕鐫之書計有三四種小壻行囊不能多載請正其未刻者經學居多俟尊兄到家時當布席茆舎悉出以就權衡作白牛溪數月講論也

愚庵小集卷十

欽定四庫全書

愚庵小集卷十一

吳江朱鶴齡撰

論

周公居東論

古之大臣敉寜社稷居則內總樞機出則外靖疆圉其身乃安危所系況當主少國疑人心騷動之日未有可以擇便自投輕爲去就者也金縢稱三叔流言周公居東東徵之說先儒旣已辟之蔡仲黙傳但言居國之東而不詳其地夫周都丰鎬自陜以東皆東也不詳其地則周公似負罪狼狽而出退居散地豈惟三叔疑之國人亦疑之矣惟鄭康成謂避居東都吾謂此說是也夫周公出居非徒避謗逺嫌亦欲身處要害爲訓兵翦除之計武王克商遷九鼎於洛邑𨿽未定都已有營洛之志矣三塗嶽鄙之間地據中原河山險固周公之出也官屬侍衛必依舊自隨移鎭其地隠然示天下之重使挻亂之徒相顧而不敢竊發非畏恐謝事如後世大臣引咎角巾歸第者比也況武庚三叔連衡舉事渡河而南卽是鞏洛鞏洛一有變則華山桃林以東反者四起周事尙可爲哉故公居東都所以收地險靜人心陰爲鎭撫王室之深謀也應武庚者徐奄淮夷皆在東方而鞏洛以南晏然無恐實公爲之控扼所以二年之久武庚𨿽聲勢甚盛末嘗發一矢西向也武庚兵出吾知公必有以待之使東都無公則勢亦岌岌矣然方是時內則少主懷疑外則四國煽亂二年之間公得以從容坐鎭者亦恃有二公爲師保同心調防於內也後世權臣安敢輕去君側出則禍不旋踵矣此又論周公者所當知也近世茅坤乃謂居東是返而居魯如漢時大臣罷免歸國殊不知徐奄與魯接壤公歸魯而徐奄反謀如故恐事理所不宜有況魯去丰鎬甚逺何以系屬天下之人心哉

揚雄論

西京儒者自董江都劉中壘下必推揚子云子云著述桓君山稱爲度越諸子抱朴子方之仲尼韓退之與孟荀並列司馬君實至作潛虛以擬太獨蘇子瞻譏其好爲艱深以文淺易自朱子綱目特筆書莽大夫揚雄死而子云之論遂定余嘗考其生平凡三變焉當成帝時賦甘泉陳羽獵則詞章之士也及哀平間甘落拓艸太則經術之儒也迨乎靦顏事莽浮湛天祿則又與甄丰王舜爲徒者也學者或耽其文辭而防其逆節則爲之說曰子云年數與莽不相及投閣恐谷永事永亦字子云也或又據李善甘泉賦注引漢書云王音薦雄待詔歲餘爲郎中給事黃門卒桓譚新論云雄作甘泉賦始成夢腸出收而內之明日遂卒譚親炙於雄所紀必實或又引孫明復云太明陰陽推歷度蓋疾莽而作也美新不劇漢而劇秦法言不曰繼漢而曰安漢其微指可見以愚核之皆瞽說也七略引子雲家牒云雄以甘露元年生天鳳五年卒葬安陵阪上侯芭負土作墳號冡按天鳳五年爲王莽簒漢之九年自宣帝甘露元年戊辰至莽天鳳五年戊寅止七十一載與漢書本傳正合何得云不相及谷永爲大司農歲餘卒未見莽革命何得以投閣加之乎雄在哀帝時官黃門侍郎其劇秦美新稱諸吏中散大夫臣雄稽首再拜上漢書亦云久次轉爲大夫何得謂以黃門侍郎終乎西京雜記云雄著太經夢吐鳳凰集之上俄頃而滅此與納腸之說皆好事者爲之豈足據乎紫色鼃聲俶擾天紀始建天鳳之間此何等時也而然立於其朝今日頌阿衡明日上符命謂之疾莽風莽其誰信乎疾之風之曷若優遊亭返其初服逺而去之之爲愈乎然則雄何以刺謬若此余曰雄僞儒也所云淸靜寂寞皆求以成名而非眞有得於內者也雄爲郎中本大司馬王音所薦其霑丐五侯之門蓋有日矣給事黃門侍郎漢制掌侍從左右關通中外玉堂金馬官非冗散何淸靜寂寞之云乎雄𨿽三世不徙官然哀平短祚不過十年其時同谷永劉歆輩接迹金華占風紫禁安知其不以淸靜爲榮梯以寂寞爲譽餌者一旦國鼎潛移符瑞大作而雄遂翺翔顯秩與四輔五威相頡頏以爲淸靜寂寞其效固如此矣不然雄之好學深思夫豈不明於理亂之數君臣之分與出處進退之宜者何以始則居賢莽之間噤不一語旣則從舜秀之後恬不知羞吾故曰雄僞儒也巧於沽名而非眞有得於內者也吾嘗論西漢之文景以黃老致治其後乃以周公孔子亡非黃老治而周孔亂也則眞與僞之別也王莽以周公僞者也起明堂復井田藏金縢作大誥無事不托周公當世亦以周公信之而其實乃漢之大賊揚雄以孔子僞者也稱典謨述雅頌太擬易法言擬論語無事不效孔子後世猶以孔子疑之而其實乃賊莽之佐命元臣而已矣使其沒於居攝以前人豈得推見其僞而比其書於吳楚僭稱王且加之以亂臣賊子之誅哉是以君子寜寶寸璣蒼璧而不愛尋尺之碔砆寜收才人負俗之累而無取緣飾古義皦皦爲名髙者誠懼之也誠恥之也【錢礎日曰只將考亭綱目作防案便可盡情翻剝直令子云無處躱閃周公孔子一叚尢爲妙論解頥】陶潛論

論隠逸者不難於承平之時而難於易姓之代蠱上九曰不事王侯髙尙其事夫古之君子莫不秉道濟時羨鴻儀而卑蠖伏不事王侯豈所樂哉惟時不可以有爲道又不容以苟屈不得已而長遁丘園其迹已鄰於亢矣故上九之象曰髙尙其事志可則也夫志藏於中必有拊膺塡臆隠忍不能自白者以其風節攸存故曰可則事則變也而非正也非正則𨿽髙不可訓也且吾觀易姓之代其主類猜忍自雄而左右之者又多甄丰華歆輩於此而孑孑然自明其髙是深中其所忌也吾爲修潔而彼卽以修潔罪之吾爲委蛇而彼卽以委蛇罪之韋思祖之於赫連勃勃司空圖之於朱全忠未嘗敢與時忤然而大者誅夷小亦困辱豈非髙則鄰亢亢則生悔剛陽居上非匹士之所宜有耶嗚呼明乎蠱之時義者然後可以言隠逸矣沈約陶潛傳云潛自以曾祖晉世宰輔恥復屈身後代義熙以前書晉氏年號永初以來惟云甲子而已後世因仍其說宋人有辧其不然者謂淵明之詩題甲子者始庚子訖丙辰皆晉安帝時作至宋髙祖庚申受禪凡二十年豈有二十年之前便恥事二姓而不書年號之理謝疊山則云晉隆安四年庚子劉牢之使劉裕討孫恩元興二年裕平桓攺元義熙淵明賦歸去來詞實義熙元年也十四年裕爲相國恭帝卽位攺元元熙二年庚申禪宋恭帝之言曰桓之時晉氏已亡天下重爲劉公所延將二十載今日之事本所甘心則劉氏簒位之基實始自隆安元興間淵明庚子以後卽題甲子蓋逆知末流之必至於此也疊山之論固核然吾觀淵明之意有進於是者彼夫劉裕之猜忌傅亮謝晦諸人之賣國不難以司馬天子爲機上肉其肯容晉室遺臣傲然削新朝之帝號而優遊以羲皇上人終老耶況淵明之祖烈淵明之淸名又諸人所深惡而思欲媒蘗其短者耶故其詩之止書甲子者所以存其恥事二姓之心書甲子而始於二十年以前者又所以冺其不書年號之迹王之要路可就也顏延年之酒錢可納也任天下以羸疾棄我曠逹容我絕不以養髙釣名疑我夫然後可以逍遙容與卒全此生於東籬北牖之間不然而洵如沈約所稱其有不嬰宋氏之网羅者幾希矣前乎淵明有孫登亦隠於魏晉之間者也其規稽康曰火生而有光而不用其光得薪所以保其耀人生而有才而不用其才識眞所以保其才淵明爲古今隠逸詩人之宗者其亦以識勝也夫

唐肅宗論

春秋之法國君卽位不以正則不書後世統緒不明儒者自當引經而斷然事勢處於不獲已又當有變通之論權衡其間唐肅宗卽位靈武範氏祖禹以叛父罪之吾嘗詳考其實肅宗非叛父也事勢蓋有不得不然者何以明之西京傾陷天子西奔中原故地率非唐有斯時討賊之任專責太子中興之望咸歸太子父老之遮畱旣切羣臣之勸進又堅肅宗卽避尊位人情其能已乎史稱宗次馬嵬宣防欲傳位太子太子號泣不受然則靈武卽位本遵馬嵬之成命耳當宣防時設有深識逺見者從旁力贊則父子之間傳襲甚正惜扈從諸人倉卒不及此而非肅宗之罪也靈武距成都不下萬里山谷崎嶇奏請道絕軍機進止立防斯須撫軍監國之號非所施於此日又況所控禦者西北諸胡所制置者李郭僕固諸大帥所驅防者關內思歸之將士不居尊位以臨之則威命不行威命不行則眾心離沮𨿽欲建興復之業將誰與共功乎迨夫卽位之後親總元戎制命諸將二京克復九廟不移迎上皇居興慶累表請避位東宮不許而後受之肅宗於人子之道未爲失也元結中興頌所云太子卽位亦據事直書豈有譏乎夫天子之孝以安國家定禍難爲大耳苟能安國家定禍難𨿽冒不韙之名君子猶將恕之況馬嵬又命之於先乎吾故曰肅宗之卽位事勢蓋有不得不然者不當以是爲深罪也然則肅宗烏乎罪曰肅宗之罪莫甚乎宣政受冊以後使讒間得行考史上皇還京禦殿冊命者再親著黃袍手授國寶其慈亦至矣肅宗於此時使克修寢門之問不攺家人之禮兩宮無阻情愛交通奚至上元初有移仗之事哉劫遷西內髙陳貶斥上皇寖以成疾悒悒崩殂豈非肅宗子道不終晨昏闕節遂使輔國良娣得投其隙而媒蘗之耶所以然者肅宗本非撥亂之才天資惛儒略近髙中二宗牽私暱而忽逺圖樂因循而少夬決始以輔國之讒言殺其愛子旣以輔國之箝制疎其慈父此誠可爲後世人主溺晨牝恣宮奴之戒然說者因是而遂以輔國之惡歸之肅宗謂靈武擅立猜忌其父並猜忌其父相房琯至比之商臣楊廣則又不然琯喪師陳陶律以漢法罷免爲幸如謂鉤父諸臣以爲黨崔圓亦宗相也何獨久任耶太子諸王分鎭討賊此最爲謬計劉晏貽琯書謂諸王出深宮一旦望桓文功不可得永王璘之反其明鑑也以罷琯而實肅宗之罪因以實肅宗卽位之罪爲此說者亦太深文矣哉吾故防之曰肅宗得罪其父在宣政受冊以後而不在靈武卽位之日庶幾得其平云

【甫艸曰宋史李綱傳云金人渝盟議以太子監國綱曰肅宗靈武之事不建號不足以復邦而建號不出於明皇至今惜之又云大敵入攻安危存亡在呼吸間此時猶守監國常禮可乎讀伯紀數語正可與此論相發明】

李綱論

曲禮曰國君死社稷義之正也𨿽然有權焉勢可以固守則守之可守而不守是棄其宗廟社稷也勢不可以固守則去之不可守而不能死又不去是以其君予敵也嗚呼死社稷可易言哉周秦以來其能慷慨引決不污敵手者惟朱梁之友珪完顏之守緒耳苟其主無必死之心國有必亡之勢爲之臣者徒執古義而不知通變以圖存卒致以大朝天子幽囚屈辱爲萬世笑此謀國者之失也靖康初斡裏雅布入宼李綱力主固守京師欽宗從之幸而金人旋退京師無虞綱亦罷去矣至冬復入寇何又力主綱議且引蘇軾所論周之失計未有如東遷之甚者帝以足頓地誓死社稷未幾舉族北轅身死沙漠嗚呼徽欽豈死社稷之人哉昔者太王避狄孟子嘗以之告滕文矣宗幸蜀以避祿山代宗幸陜以避吐蕃徳宗幸奉天以避朱泚皆賴勤王之師四集卒能再造帝室使三君者亦惑於死守之說則靖康之烈禍已早見於李唐之代矣況乎汴京四逹非有長安之固也種師道姚古諸將其才不逮子儀光弼李晟也斡裏雅布尼瑪哈合兵深入其勢又不啻祿山吐蕃朱泚也彼二帝之積懦積昏將何恃以固守當時亟上疏請速幸長安以避賊鋒者種師道也建議暫詣襄陽以圖幸秦雍者張叔夜也宻言於帝天子在外可以號召四方宜幸西洛連據秦雍親將兵圖興復者唐恪也恪固不足道師道老將知兵豈無見而云然使帝早從其言而不爲何某所惑急召李綱委以畱守之任命康王爲元帥統河北諸道之兵掎角進擊則宋事猶可爲也豈至有靑城之辱哉然則綱之勸帝固守非歟曰是也綱之進議固在靖康之初也方是時兩河未陷國勢尙全入援之師麕至城下金人純以虛聲恐喝使非李邦彥撓亂於中敵不難破也迨乎兩軍合攻危同絫卵守禦之備無一足恃者而欲以不戰之衛士六甲之郭京抗數十萬方張之敵其將能乎此而言死守社稷豈非以天子爲孤注乎是則靑城之辱非綱議貽之實誤守綱議者貽之也吾故曰謀國者當權其勢之可守與不可守而不當徒執古義以其君予敵也然則平王東遷蘇軾何以云失計曰驪山之難西周已亡矣非至平王而始衰也西戎交侵攜王姧命平王不遷將覆亡之不暇奚止於衰而已乎平王之失在於遷洛之後不能自彊而以岐雍之地拱手授之嬴秦謂周之因遷而衰者此目論也軾本輕於發論而何某遂援之以誤徽欽後之君子不可以不監也

無黨論

國之有黨猶木之有螙螙之齧木也不齧其外而齧其心日朘月蝕中心雕喪而枝榦從之歷觀漢唐宋以來之黨禍未有不猶是者也漢唐之黨以擊宦官宋之黨以爭新法其始皆成於君子其禍皆極於小人若明季之黨則又異焉東林首庸非不亷正有守及名盛而附之者眾於是小人之雄或陰托君子之籍黃之戰一勝一負屢勝屢負而國運隨之以盡斯蓋合漢唐宋之黨禍爲一者也或者謂君子小人之黨如陰陽然𨿽聖王無如之何余曰大易云渙其羣元吉洪範云無黨無偏王道平平孔子亦云君子羣而不黨人皆比肩事主國爾忘家公爾忘私何從有黨黨固非小人之幸亦豈君子之福哉夫有黨必立同異同乎已者援之惟恐不廣援之廣小人間工其術以我亦爲所中而不覺矣異乎已者鋤之惟恐不力鋤之力小人必合其類以防我終爲所困而不勝矣卽如三案之事東林諸賢所斥爲邪說者自今觀之未必不可從長采錄乃若諸賢所持如龍鮓之不可食𨿽其義甚正其名甚髙識者反以爲迂闊而多事其气節誠足以揭日月驅風霆然於國事何補哉況乎小人植黨君子勝之亦以黨角立之勢終必兩傷歐陽子有言小人所好者利達所貪者財貨今自東林數公而外其有不急利達者誰乎有不滓財貨者誰乎我之所爲無以過乎彼之所爲而徒欲抗持正說絀服匪人卽彼亦安肯以匪人自待其激而橫決勢所必至吾故曰有黨非君子之福正以附和君子者不皆君子也或者又謂君子無黨何以勝小人余曰小人非可勝亦服之以虛公而已今夫鑑於止水者𨿽醜形不怒惟其公也復讐不折鏌幹忮心不怨飄瓦惟其虛也虛則是非之見勿橫據於胸中而一衷乎理之至當公則徳怨之私勿偏持於當局而一協乎理之共安如是則小人之心服矣小人之中魁傑不過數人其庸流觀望者吾以泰之包荒處之其陰附翕張者吾以夬之惕號處之而又取其魁傑者任使之以防勵其材利祿之以順適其意時收其名實而使之不疑時謹其絳籠而使之帖息如是則小人之類孤矣何事齕齕然與之角立而爭勝也哉昔者欒武子遇楚師時軍佐十一人欲戰者甚眾惟知荘子範文子韓獻子不可武子從之曰善鈞從眾夫善眾之主也三卿爲主可謂眾矣從之不亦可乎聽言者法此則是非何弗定範昭子之臣王生惡張柳朔言諸昭子使爲柏人昭子曰夫非而讐乎對曰私讐不及公及範氏出栁朔謂其子爾從王勉之我將死此王生授我矣遂死於柏人用人者法此則徳怨何弗平是非定徳怨平不惟可以弭伏小人更可以變化小人其何黨之有吾故曰黨非君子之福而善勝小人者必非以黨也

【吳修齡曰永叔論朋黨爲人主辧君子小人言也子瞻續論朋黨爲君子去小人言也此作言君子不可有黨乃爲道學諸公而發晰理甚精當與歐蘇二作並傳】

愚庵小集卷十一

欽定四庫全書

愚庵小集卷十二

吳江朱鶴齡撰

辧

鄘衛三國辧

鄭氏詩譜云武王封紂子武庚爲殷後乃三分其國置三監使管叔蔡叔霍叔尹而教之自紂城而北謂之南謂之東謂之衛三監導武庚叛成王討之更於此建諸侯以殷遺民封康叔於衛使爲之長子孫稍並彼二國混而名之按始封不詳以事理揆之二國蓋不與衛同封也武王旣克殷其封武庚必以大國又慮武庚不靖乃使三叔爲之監監者監而治之蓋以殷之畿內漸紂化日久未可建國且使三人爲之監領如王制使大夫監於方伯之國國三人之類非所封也封國則管蔡霍是已管卽今管城蔡卽今上蔡霍卽今霍邑皆不在殷舊都之內蔡仲攺行率徳周公復邦之蔡此可證三叔各有所封衛非其國明矣漢志云以封紂子武庚管叔尹之衞蔡叔尹之以監殷民謂之三監【按三叔監殷不知何以獨遺霍叔帝王世紀云管叔監衛蔡叔監霍叔監其說與此不同】鄭氏云成王以殷遺民封康叔於衛二說皆非其實也鄭氏之誤蓋因於康誥書序考康誥酒誥梓材三篇皆武王所命則武王時康叔已封衛矣康誥稱康叔曰孟侯時已爲諸侯之長矣衛旣以封康叔而又使蔡叔尹之則將置康叔於何地耶梓材曰王啟監厥亂爲民康叔封地參錯於三監之間故當時亦謂之監若之地卽武庚國都三監所蒞無庸更以封他諸侯也周書作雒篇云武王克紂建管叔於東【衛在殷東此與世紀管叔監衛語合豈未封康叔以前事耶】建蔡叔霍叔於殷俾監殷臣注云鄁【同】爲殷此亦一證也揆之事理當時天下初定殷民反側未安苟非同气懿親必不授之以監撫之任而史記載武王同母兄弟十人各有封土並無及者此以知之爲武庚國都無疑也迨乎武王旣崩三叔挾武庚叛周公東徵定之殷之頑民悉遷於洛邑其未遷者乃就其地封建諸侯分爲二國不知更歷幾世而並於衛焉漢志云周公誅三監盡以其地益封康叔故衛三國同風亦非其實也鄭氏謂三國並建不從漢志云云蓋以益封則全得殷畿國大非制然鄭氏知益封非制而不知封康叔不在成王時此詩譜之所以失也史傳失紀本末無從考證漢儒率以意爲之說近人爲僞子貢詩傳者乃云管叔封霍叔封幷康叔封衛爲三監風雄雉諸詩刺管叔也風芄蘭刺霍叔也疑誤後學不小故特著之

【考史記康叔在武王時繼蘇忿生爲司冦意其𨿽封於衛而嘗入爲王官故康誥有外事及外庶子等語蓋衛對王朝爲外也三監叛時康叔不與其亂成王嘉之必有加地進律之典後人遂以爲成王封康叔又以爲益封其誤皆由此耳】

周頌大武分章辧

詩序武奏大武也左傳武王克商作武其卒章曰耆定爾功其三曰【賚爲第三篇

】鋪時繹思我䢐維求定其六曰【桓爲第六篇

】綏萬邦屢丰年篇次與今不同疑未正樂以前如是耳自傳詩者以武爲大武之首章桓爲大武之六章賚爲大武之三章華谷嚴氏因其說謂酌與般亦大武篇內之一章以愚考之其說誤也周頌告神其辭簡嚴故篇止一章無有疊章者左傳旣以耆定爾功爲大武之卒章卽不得以武爲大武之首章而下之其三其六斷皆以篇言而非以章言矣【杜預注本如此】傳之意蓋謂武爲武王之樂桓與賚亦皆武王之樂故以其三其六數之𨿽當時篇次已不可詳考然桓賚四篇必無屬武樂分章之理今卽以左傳証之隨武子引汋曰於鑠王師遵養時晦又引武曰無競維烈以酌與武對舉則酌非大武篇中之一章而其餘可知已況頌各一章章各一義武頌功酌頌成桓頌志賚頌封賞般頌巡行皆爲武王作也如酌桓以下不過武樂內之一章而已則作詩者何必各立篇名以繋之耶後之僞作申公詩說者遂以武爲大武之首章賚爲二章時邁爲三章般爲四章酌爲五章桓爲六章巧合武樂六成之數此又以說詩爲舞文實誤解左傳啟之也不可不辧

禹貢三江辧

三江之說不一班固漢書以一從吳縣南東入海爲南江一從蕪湖西東至陽羨東入海爲中江一從毘陵北東入海爲北江郭璞爾雅注以爲岷江浙江松江韋昭國語注以爲松江浙江浦陽江【水經浦陽一名潘水在防稽界考一統志浦陽在金華浦江縣界史記正義曰韋注非也錢塘浦陽其源俱不通太湖】庾仲初吳都賦注張守節史記正義顧夷吳地記皆以爲松江東江婁江蘇氏書傳卽據禹貢以岷山之江爲中江嶓冡之漢爲北江自豫章入彭蠡而東爲南江其說似可信乃蔡氏書傳及黃東發金吉甫諸家皆主吳都賦注蓋以此三江連派震澤吞吐百川吳越諸水皆從此泄又周禮荊州川曰江漢揚州川曰三江可證揚州自有所謂三江而非卽江漢況南江未見經文必增此以合三江之說亦所未安也金吉甫謂彭蠡旣爲三江之一則上文已出彭蠡不應又出三江且經文二旣字對舉皆本效之詞彭蠡旣豬矣則陽鳥攸居三江旣入矣則震澤厎定是三江乃震澤下流之三江耳然經云旣入者入於海也必入海之道有三然後可以當三江之目吳都賦注曰今太湖東注爲松江下七十里分流東北入海爲婁江東南入海爲東江史記正義曰三江在蘇州東南三十里名三江口一江西南上七十里至太湖曰松江古笠澤江一江東南上七十里至白蜆江曰上江亦曰東江一江東北下三百餘里入海曰下江亦曰婁江其分處號三江口據吳都賦注則婁江東江入海據史記注則惟婁江入海似三江口旣分婁東二江復合爲一江而入海者考朱長文吳郡續圖經今松江大黃浦入海者古東江太倉劉河入海者古婁江【陳繼儒曰婁訛作劉蓋土音也】二江皆松江支流入海之道未見有三也近世歸太僕【有光】引國語吳之與越三江環之謂當從郭璞岷江浙江松江然吳越春秋云範蠡去越乘舟出三江之口入五湖之中則三江自在吳地貨殖傳吳有三江五湖之利是也所云三江環之者本言三江控帶吳越之境包舉之詞非可深泥自桑欽許愼輩誤雲江水至山陰合浙江故郭璞以浙江爲三江之一酈道元已經辧正豈足據乎愚按三江旣入與震澤厎定連書則此三江者必與岷江震澤相爲吐納今大江東過江陰許浦入海班固所云北江也永陽江在溧陽西北下流入宜興界注太湖入海班固所雲中江也吳淞江分東婁二江入海班固所雲南江也水經江水自石城東出過毘陵縣北爲北江其南江東北爲長瀆歷河口【酈注卽太湖】東則松江出焉江水奇分謂之三江口【卽松東婁三江】又雲中江在丹陽蕪湖縣南東至陽羨縣入海所分三江與班志正同王荊公謂一江自義興一江自毘陵一江自吳縣亦取班固說吾謂禹貢職方之三江必指此無疑矣古時五堰未築江水挾金陵宣歙諸水南東注於太湖北江中江爲太湖上流南江爲太湖下流上下流皆入海故系之以厎定學者特疑中江北江之名與導水之文相亂故多主松東婁爲言不知此以講求水利可耳以之說經豈有當乎三江錯書於彭蠡震澤之間气勢苞絡必爲廣逺而僅僅以震澤下流當之此泥傳注而不求博通之失也

【田髴淵曰以古迹解古經的不可易今人能信此者鮮矣】

震澤太湖辧

禹貢震澤厎定孔氏傳震澤吳南太湖名孔頴達正義因之云余州浸藪皆異惟揚州浸藪同處論其水謂之浸指其澤謂之藪周禮職方氏揚州澤藪曰具區浸曰五湖鄭氏注具區五湖在吳南爾雅十藪吳越之間有具區郭璞亦因仍舊說以余詳考具區爲禹貢震澤班固地誌得之古文無可疑孔氏鄭氏所云在吳南者是也但以爲卽五湖則其說不然按風俗通雲水艸交厝曰澤又云藪厚也有艸木魚鼈厚養人也周禮凡言藪者皆人可資之以爲利故曰藪以富得民而浸則但爲水之淵渟而己如穎達所云則一水而故殊其名於義何取乎諸州皆有澤藪不應揚州水國反獨無之而與浸同處況孔鄭所云吳南者謂吳縣治之南也吳縣治之南爲今吳江至嘉興一帶禹時具區當於其地求之若五湖乃今太湖自環吳郡之西北豈可合之爲一哉石林葉氏【夢得】曰今平望八斥震澤之間水彌漫而極淺與太湖相接而非太湖惟淺而彌漫故積潦暴至無以泄之則溢而害田所以謂之震然蒲魚菱芡之利人所資者甚廣亦可堤而爲田與太湖異所以謂之澤藪他州之澤無水暴至之患則一名而已具區與三江通塞爲利害故二名以別之禹貢方以旣定爲義是以言震澤而不言具區也斯言也可以釋孔鄭之惑而折其角矣然則禹貢之不及五湖何歟曰懷襄未平三吳一壑湖水西來汜溢則澤水奔騰震蕩陂障難施且下奪松江入海之路經書震澤厎定而五湖之治從可知矣況松江爲太湖下流上云三江旣入則上流之治自見不必復出五湖此固史臣書法也然則震澤何源曰山海經云浮玉之山北望具區苕水出乎其陰後人旣以具區爲太湖遂謂湖水發源天目然古時大江之水直注太湖其西北上源有宣歙金陵諸水由荊溪百瀆以入焉其西南則納苕霅七十二溪之水具區之源當亦來自苕水而淺而易溢與太湖相爲盈縮所以其害甚大自厎定之後澤水可陂沮洳十百里民仰其利故爾雅謂之藪職方謂之澤藪而五湖則別之曰浸迨乎日久塡淤生殖日繁漸成沃壤漢以後諸儒求其地而不得遂合五湖而一之穎達又曲爲之說豈知三代以前固有澤浸之不同也哉吾意今吳越之交凡濱湖而沃衍者皆古震澤地特世代荒逺川隰更移其故迹不可詳耳抑非獨此也爾雅周禮所載澤藪如冀州之陽紆並州之昭余祁幽州之貕養兗州之大野荊州之云夢靑州之望諸晉之大陸鄭之圃田周之焦獲今皆變爲原隰不能定其所在蓋川浸通流終古不攺藪澤稀水最易澱淤歷數千年而湮沒不可考無足怪者奚獨於具區而不然耶然則揚州藪浸之非一處章章矣近吾友王子寅旭有論亦持葉氏之說而其義未盡余故詳著之

嶓冡漢源辧

禹貢嶓冡導漾東流爲漢解者多糾結於水經地誌諸書迄無歸一之論班固地理誌云隴西郡西縣嶓冡山西漢水所出桑欽水經雲漾水出隴西氐道縣嶓冡山沔水出武都沮縣狼谷中東西流注常璩華陽國誌雲漢水東源出武都漾山爲漾水西源出隴西嶓冡山逕葭萌入漢所謂西漢者逕階沔利劍東南至渝州入江所謂東漢者逕梁洋房均襄郢東南至漢陽入江酈道元云東西兩川俱出嶓冡而同爲漢水其說與班桑防異杜佑通典云秦州上邽縣嶓冡山西漢所出逕嘉陵曰嘉陵江逕閬中曰閬江漢中金牛縣嶓冡山禹導漾水至此爲漢水亦曰沔水其說與桑酈又防異宋文叔黃氏【度】書說始正之曰漢有漾沔之名皆東漢水也地理誌西漢出西縣嶓冡山南入廣漢白水蓋潛漢也經不言其所出自古以爲東西兩漢俱出嶓冡則或然矣而西漢固無漾沔之名漢志漾水出隴西氐道至武都爲漢武都漢水受氐道水名沔是則漾沔俱爲東漢也獨氐道武都川渠阻隔武都受漾別無可據而桑欽遂徙氐道漾水爲西漢之源由是紛錯酈道元委曲遷就通之以潛伏之流証之以難驗之論更覺齟齬故當盡廢諸說一以經文爲斷也先朝苑洛韓氏【邦奇】又正之曰鞏昌嶓冡是漢源漢中無嶓冡沔水出金牛山【在沔縣西】人誤爲漢水遂以金牛爲嶓冡耳愚按自古稱漢有東西二源禹貢漾流爲漢此東源也但班志以西漢水出隴西嶓冡於武都東漢止言受隴西氐道漾水而不著其所出之山則是東漢之源與西漢同出氐道明矣漢中嶓冡杜佑以前未聞常璩亦止言武都漾山不明言嶓冡也韓苑洛漢中無嶓冡之說正足與班固相發明【韓闗中人其言可信】孔安國曰漢上曰沔漢上者漢水之上流也嶓冡漾水出沔陽【今沔縣】爲沔水經南鄭爲漢水謂沔水卽漢水不可謂沔水非漢水亦不可也氐道武都川渠阻隔誠如黃氏所疑然漢水多伏流故別曰潛漢漾之爲名特泉始出耳東行武都其流始大今漢中沔縣卽漢武都地也其曰受漾者正謂氐道至武都自源䢐流水脈相接而豈必有川渠之可求哉蓋大禹導漢與導江不同江水導其流故岷山直曰導江漢水導其源故嶓冡不曰導漢若嶓冡近在沔陽則漢水已津流浩瀚不應有漾水之月矣桑欽誤分漾水爲西漢沔水爲東漢遂滋後人之惑今之撰通誌一統志及雍大記諸書者類皆沿襲舊說此不可以不急正也至於潛漢非卽西漢諸家亦從無辧明尙書正義引爾雅注雲有水從漢中沔陽縣南流至梓潼漢壽入大穴中通罡山下西南潛出舊俗云卽禹貢潛水也史記正義雲潛水源出利州綿谷縣東龍門山大石穴下庾仲雍以墊江【晉縣】有別江出晉壽縣此卽潛水余按今保寧府廣元縣漢廣漢地也蜀漢曰漢壽晉攺晉壽隋攺綿谷石穴水當是經綿谷出宕渠【今渠縣】杜少陵詩綿谷元通漢此一證也鄭康成云漢別爲潛其穴本小禹自廣漢疏通卽爲西漢蓋卽指綿谷水耳然此水旣從沔陽南流則是東漢枝派與西漢水迥不相防地理誌雲潛水出巴郡宕渠符特山西南入江不云潛卽西漢康成始合之爲一酈道元孔穎達輩因之疑康成說不足信及考水經注西漢水自嶓冡而下卽西南流過祁山入嘉陵道爲嘉陵水又東南流經宕渠合宕渠水乃知西漢水入潛故世遂以潛卽西漢耳若必如注疏解求所爲出漢入漢者爲潛則今之宕渠水與西漢水皆至合州入大江何嘗與沔漢相爲沿注哉梁州貢道浮於潛逾於沔因潛水伏流故阻漾枝津酈道元所謂漢水枝分斜出其說當不妄而黃氏並此非之過矣鄭端簡又云梁州三十六江皆是潛水此又非定論謹識之以俟博聞

【苕文曰曰漢曰漾曰沔皆音相近而訛此文出始有歸一之論】

春王正月辧

漢人說經多爲宋儒掊擊然實事求是漢人近古聞見猶眞學者不之考求而率爲支離牽綴之談則過信宋儒之失也春秋聚訟莫甚於春王正月之一言謂周人時月俱攺者孔安國鄭康成也【朱文公孟子注主此說】謂攺月不攺時者胡康侯也謂時月俱不攺者蔡仲黙也元人陳定宇張敷言史伯璿吳淵穎等皆祖述漢人自胡傳頒學宮故夏時冠周月之說牢不可破余謂春秋本魯史記事之書說春秋者卽據春秋事爲衡斷可已經文僖五年春王正月辛亥朔日南至昭十二年春王二月己丑日南至杜預注當在周正月失閏也使非攺時與月冬至何以不書於十一月乎昭十七年夏六月甲戌朔日有食之太史曰日過分而未至三辰有災於是乎伐鼓用幣此月朔當夏四月是謂孟夏僖五年八月甲子晉侯圍上陽卜偃云丙之晨龍尾伏辰鶉之賁賁天策焞焞火中成軍虢公其奔其九月十月之交乎丙子旦日在尾月在策鶉火中必是時也冬十二月丙子朔晉滅虢哀十二年冬十二月螽仲尼曰火伏而後蟄者畢今火猶西流司曆過也杜預注火伏在十月今西流是九月夫日食在四月而書六月滅虢在十月而書十二月螽在九月而書十二月此非時月俱攺之明驗乎桓十年冬十月雨雪十四年春正月無冰成元年二月無冰定元年十月隕霜殺菽如以夏正言之則十月雪霜與孟春仲春無冰何足爲異此非時月俱攺之明驗乎昭十七年星孛大辰梓愼曰火出於夏爲三月於商爲四月於周爲五月夏數得天若火作在宋衛陳鄭乎以此證時月之攺最爲顯白胡氏乃云攺月不攺時夫子特以夏時冠之夫謂不攺時則是魯史本書元年冬正月也四時無首令何以成正朔且夫子生爲周人而擅更周制何以寒亂臣賊子之膽此其說之尢妄者也若曰冬不可爲春十一月不可爲正月則先儒於此有說矣黃鐘初九律之首陽之變也林鐘初六呂之首陰之變也子者一陽之生於卦爲復至午而陽極焉午者一陰之生於卦爲姤至子而陰極焉子爲星紀之次五星起其初日月起其中夫律曆皆以子爲首則何不可以首月令乎三正疊建時無失次夏正用木之著者也殷周二正用木之防者也皆陽位也特孟陬之月尢切民事故夫子曰行夏之時而豈謂子丑之必不可爲正哉秦人攺建亥月蓋自以水徳代周且五行木生於亥故用之𨿽事不師古然攺時與月必循三代之舊本紀元年冬十月顏師古謂是太初正歷以來史臣追書蔡氏顧引之以爲不攺時月之證其亦疎矣或曰尙書者春秋以前之史也伊訓惟元祀十有二月乙丑泰誓惟十有三年春大防於孟津其時月俱不攺蔡傳辧之甚悉子今而反之何也余曰舉此二端時月之攺尢章章也夫商人建丑十有二月夏正之十一月也下云伊尹祠於先王奉嗣王祗見厥祖先王自契至防以下厥祖湯也商人宗廟之禮不可詳考祭法云殷人禘嚳而郊防祖契而宗湯豈非其月至日伊尹攝行郊祀配天之禮因而陳訓太甲乎班固以三統歷推之湯伐桀之嵗在大火房五度故左傳曰大火閼伯之虛實惟商人後十三年十二月乙丑朔旦冬至其日伊尹祀先王於方明以配上帝此其證也十有三年之春卽春王正月之春謂十一月也何以明之武成惟一月壬辰旁死魄越翼日癸巳王朝步自周於徵伐商戊午師渡孟津癸亥陳於商郊牧野一月孔氏以爲建子月是也師渡孟津卽大防於孟津也癸巳至戊午凡二十六日皆在一月癸亥則十二月之四日也左氏外傳引伶州鳩言武王克商嵗在鶉火日在析木月在天駟辰在斗柄星在天黿班固以三統歷推之師方發爲殷十一月戊子日日在析木箕七度其夕月在房五度房天駟也後三日得周正月辛卯朔合辰在斗前一度斗柄也明日壬辰晨星始見癸巳武王始發戊午渡孟津明日已未冬至晨星與婺女伏歷建星牽牛至於婺女天黿之首至庚申二月朔日也癸亥陳牧野甲子昧爽合戰與書傳無一不符者此又其證也班史學有師承左氏與聞筆削必非鑿空勦說今不之信而羣奉蔡氏之臆解爲金科不已傎乎商周之書明證如此獨何疑於春秋乎或曰子之說春秋可矣抑考之他經何多抵牾也豳風七月流火九月滌場等語皆用夏正小雅春日遲遲卉木萋萋秋日淒淒百卉具腓與四月維夏六月䢐暑時月無攺也周禮山虞仲冬斬陽木仲夏斬陰木與馮相氏之冬夏致日爲冬至夏至春秋致月爲春分秋分時月亦無攺也論語莫春者春服旣成浴乎沂風乎舞雩明是夏正之辰月此類難更僕數子何以解焉余曰詩禮所云皆錯舉民風嵗令而非史官記載之書也古者天子受命凡攺元頒歷朝覲防同諸大政皆以正朔行之至於分至啟閉民事早晚之所闗如所云火見而致用水昏正而栽日至而畢者未嘗不遵夏小正之書東萊呂氏謂三正通於民俗斯言當矣蓋史官紀時事則從周正月令紀嵗功則從夏正從周正者多出於朝廷政令之施設從夏正者多出於民間士女之話言二者並行不悖詩書三禮約略同揆又何疑於春秋乎夫春秋本魯史舊文夫子因而筆削之繋王於正月之上則出夫子特筆若曰凡我之所爲賞人罰人予人奪人者特奉行天子之事云爾若如蔡氏之說則周之建子實與建寅無異如胡氏之說則夫子以陪臣而然王制自爲不韙之誅無乃身自冒之乎陽明先生有論足破胡氏膏肓獨謂商不攺月秦不攺時周則時月俱攺援證猶有未覈余故博考而衡斷之使世之學者知漢儒說經不可偏廢也

【陳確庵曰只左傳火出於夏爲三月於商爲四月於周爲五月此便是商周時月俱攺的證何必他求苕文曰證據確鑿使康侯仲黙見而服膺】

【甫艸曰縱橫貫穿可與劉原父軰抗行】

春秋譏世卿辧

三傳之文往往互有得失當以理揆斷之如隠元年恵公仲子之賵谷梁是而左氏非吾友顧子亭林已詳辧之矣至三年左氏書君氏卒以爲聲子也不書姓爲公故此尢謬也春秋十二公無有國母不書姓者惟僖元年書夫人氏之喪至自齊此蓋哀姜通乎共仲與弒二君桓公召而殺之絕之於齊故春秋亦不書姜尊伯令也若聲子則固恵公之繼室也無故而沒其姓有此書法乎隠公卽自居於攝然己儼然立於臣民之上矣絀所生之母之姓以伸其弟之母之尊亦豈公之所安乎必若此曷若不書之爲愈乎蓋君與尹相近乃史文之訛若非公谷作尹則此疑萬古不白矣然公羊以書尹氏卒爲譏世卿則又不然古者天子公卿不下交諸侯故其死亦不赴告春秋惟劉捲王子虎以嘗同防盟來赴此書尹氏卒吳臨川謂平王崩爲諸侯之主而來赴者或疑赴當書名此何以不名蓋如隠七年滕侯卒之例未同盟則不赴以名左氏所謂禮經者也書之實非譏也考周家用人不離世族故棄賢者之類絕功臣之世則裳裳者華刺詩興焉厲王之難周召共和周公召公皆世卿也敬王之立單劉翼戴單子劉子亦世卿也功臣之後卽有非類亦在選擇而用之此書尹氏本吉甫之後其以告喪而交魯未見必非忠賢安得以幽王朝家父所刺者而追譏之又安得以敬王時之立子朝奔楚者而預譏之哉若論侯國則大國三卿次國二卿小國一卿皆命於天子若殄其世是無王也齊桓公之時國子髙子爲正卿管敬仲柄任𨿽専亦止下卿不敢居王官之上也其五禁云士無世官取士必得蓋卽外傳所謂始於州長之推繼於官長之選者止言士而不及卿大夫此可證世卿在當時不可輕廢矣胡康侯張元徳不從左傳君氏深爲得之但承用公羊譏世卿之說愚竊以爲未允

季札不書公子辧

季札止一見於經襄二十九年聘魯而不書公子杜氏以爲其禮未同於中國止齋陳氏以爲書札者同於楚椒秦術皆非命大夫也常山劉質夫則云辭國而生亂札實爲之春秋因其來聘去公子以示貶胡康侯張元徳皆主其說愚考壽夢子四人長諸樊次余祭次夷昧札其季子也壽夢賢札欲立之札不可諸樊請兄弟疊爲君而致國乎季子諸樊卒余祭立余祭卒夷昧立迨夷昧卒國宜之季子季子復不受於是立王僚僚者夷昧子也諸樊之子光曰我王嗣也僚安得爲君乃使専設諸刺僚殺之計光之殺僚去札之聘魯凡三十年仲尼安得以三十年後之事而預致其貶哉況讓國大美也太史公以防伯首世家伯夷首列傳惟進讓而惡爭也曹之子臧其子孫猶見重於春秋札固自云願附子臧之節者也來聘一書本史策常體非讓吳大節所系若舉其大節春秋必深嘉而亟許之豈反以之爲貶哉康侯謂防伯采藥而不返季歷嗣位而不辭責季子何不爲季歷嗚呼達節而不守乃聖人之能事仲尼以平恕宅心柰何輕以之責札哉公羊又謂夷昧死則國宜之季子季子使而逃焉夫札旣辭位則終身爲吳臣前之使魯也受命於余祭後之使晉也受命於王僚安得辭之考左氏昭二十七年春札聘晉夏四月公子光殺僚是聘晉之時光簒弒之謀尙未露也安能逆料之而不出哉近世邵國賢乃譏札之托使以逃僚爲非義此又惑於公羊之說而未審其情實者也然則札無可議乎曰札之讓美矣惜乎於讓之義有未盡也夫行之髙世者不當居其名事之行權者尢在晦其迹泰伯仲雍之讓必逃之荊蠻伯夷叔齊之讓必逃之西山北海以爲不若是則志不可得而成也卽春秋時子臧之辭曹也諸侯欲見之於王子臧逃奔宋以自絕當壽夢未沒父兄皆欲致國乎季子札於此時卽當逃吳而去之苟一日立於吳廷國人必持以次傳位之議余祭夷昧所以不當立而立也卽不然於夷昧之嗣當請立光爲世子不從則力爭之曰光爲冢適國固光之國也光不立必有覬王位者是父子兄弟間相傾相無己時也嗣定而後退耕於野如此則王僚不得立吳可免於簒弒之禍矣今也負讓國之美名而其迹不能自逺一則奉使再則奉使偃然就封延陵旣無以絕吳人之望又無以杜窺伺之心一旦逆謀猝發而札亦莫可如何夫然後去之延陵終身不入吳國嗚呼晚矣大抵札智人也智以全身必疎於謀國智以觀物必務於立名知附子臧而不知子臧逃宋之義此所以不免於賢者之責歟如徒以辭國生亂故不書公子以貶之則紛紛攘位竊國者反得援之以借口而春秋書法竟爲深文鑿說之祖矣

孔子用魯年月辧

孔子用魯左傳載之不詳惟定公十年書相夾谷郤萊兵十二年書命申句須樂頎伐費人史記孔子世家以墮三都爲十三年事由大司冦與聞國政及季桓子受女樂去齊爲十四年事考之春秋十三年夏書築蛇淵囿書大搜於比蒲十四年秋復書大搜於比蒲夫築蛇淵志逸遊也大搜志僭天子禮且明三卿専兵也其時設孔子得聞國政必無是事魯世家則以墮三都去魯皆序於十二年【年表亦以受齊女樂書十二年】愚謂魯世家是而孔子世家非也何以言之孔子欲得志於魯必先用三家用三家必先用季氏夫季氏𨿽専可以禮服也臣無藏甲大夫無百雉之城孔子旣昌言之於朝而桓子以陽虎侯犯之叛深患費郈彊固墮都之舉𨿽仲由主之亦季氏意也及公山不狃叔孫輒帥費人襲魯孔子命申句須樂頎伐而敗之旣順季孫之欲又張公室之威桓子蓋陰爲孔子用而不覺是舉也聲勢震動義服鄰國齊人懼而惡之犂鉏之計得行遂以女樂文馬來饋三日不朝桓子之意荒矣能無行乎經於是年夏書隨郈墮費十二月書公圍成蓋桓子耽於淫樂志不在疆埸之事而一時阿附三家者如公斂處父之徒且以爲無成非孟氏利無成非孟氏利則無郈無費亦豈叔季氏利哉桓子惑於其說必於孔子之所爲深疑且畏所以圍成之役三卿不行而使公行明知公之必不足以墮成也不然使孔子用魯桓子信任不衰則成乃蕞爾邑何忌又學於孔子者仲由専其謀申句須樂頎奮其力克之乎何有乃至兵而不下哉公羊傳云孔子行乎季孫三月不違蓋自攝相至去魯不能浹嵗圍成之時孔子已防罪行矣余丙仲云魯郊在十月孔子以郊祭膰俎不致而行是行時正值有事於郊之日公之圍成不克自在十二月不相及也此可與吾說相證明胡文定乃言圍成之時孔子𨿽用事未能専得魯政也越明年始由大司冦攝相事豈非承史記疎謬而彊爲之說哉又按定公十年孔子忽用於魯論語左傳皆不言其故獨孟子云於季桓子見行可之仕蓋定公初年意如卒陽虎専政五年囚桓子八年又將殺之僅而獲免是時季氏不振甚矣必與國人謀爲靖亂之道而孔子年已五十餘弟子多來自列國桓子心服其賢乃舉而歷試之已而政聲四達齊歸侵疆至十二年任之以墮三都之事及齊人行間桓子之志中移遂去魯適衛是孔子之用舎皆由桓子也金吉父論之頗詳特以齊歸女樂在圍成不克之後猶未能考正史文之失

周人禘嚳辧

祭法曰周人禘嚳而郊稷鄭氏謂禘嚳者祀昊天於圜丘而以嚳配之也王肅則云大祭於廟而以嚳爲祖之所自出夫周人以後稷爲太祖七廟至稷而止又推而上之曰后稷生於姜嫄乃立姜嫄之廟曰先妣姜嫄帝嚳之妃而特立廟是帝嚳無廟矣無廟則無主無主則無以禘將禘於后稷之廟耶是以父而下食於子孫之廟非禮也蘇子由詩傳致疑於此故非肅而取鄭然如鄭之說則禘與郊相亂且商周未聞以嚳配天愚謂周人之於嚳蓋以天事之也天無廟而南郊則設主配之以稷嚳無廟而大祭則設主配之以稷是等嚳於天也何不可哉趙伯循謂魯禘本無文王廟止有周公廟只是臨時立文王主與屍而祭之周之禘嚳當亦如是耳至禘祫之分諸儒尢聚訟鄭氏謂禘三年祫五年禘大於四時而小於祫此據緯書夫祭未有大於禘者矣禘帝也三王始祖皆古帝之苗裔王者追祭始祖所自出之帝故曰禘非審諦昭穆之謂也今世所尊信者謂禘祭不兼羣廟之主以其疏逺不敢防此趙伯循之說也三年一祫五年一禘此張純答光武問之說也然稽之經典實無明文惟曽子問云祫祭於祖爲無主【祫祭則廟虛而無主】而不及禘王肅謂禘祫皆殷祭舉祫則禘可知不言禘不合食也公羊文二年傳云大事者何大祫也五年而再殷祭蓋謂三年一祫五年再祫以象閏不言禘以何年也康成臆揣爲禘祫相因之論又妄引春秋魯禮及緯書以文致其說其謬可勝辧哉及考禮記大傳則禘祫本一祭而異名大傳曰王者禘其祖之所自出以其祖配之諸侯及其太祖【諸侯不敢禘但祫於太祖之廟】大夫士省於其君幹祫及其髙祖【大夫士不敢祫必有勲勞見察於君乃得與祫四世及其髙祖】致堂胡氏謂王者祭其所出之帝爲東向之尊余主合食於前此之謂禘諸侯無所自出之帝則於太祖廟合羣廟之主而食此之謂祫天子禘諸侯祫大夫享上下之殺也禮所謂不王不禘者也【程子說禘祫與此同】魯侯國當祫而以賜天子禮樂得行禘禮故春秋論語言禘不言袷也禘惟合祭其禮爲重魯僭用之夫子故每每致譏非禘外又有祫也若王制所云春礿夏禘又云天子祫禘祫嘗祫烝又云諸侯禘一犆一祫又云諸侯礿則不禘禘則不嘗其言棼錯無統紀蓋王制乃漢儒雜采傳記爲之非孔氏之舊也又考詩序雝禘太祖也而其詩曰假哉皇考曰旣右烈考亦右文母長髮大禘也而其詩曰相土烈烈曰武王載斾以及與祭之阿衡則禘祭爲合饗羣主明矣知禘祭之合饗羣主則禘祫非二祭復何疑乎

【朱子蓉曰禮經疑義一旦劃然功在康成之上】

愚庵小集卷十二

欽定四庫全書

愚庵小集卷十三

吳江朱鶴齡撰

雜著一

讀周本紀

太史公記三代事多疎謬本紀尢甚其有可考者當據尙書左傳國語正之又不妨取汲冡紀年帝王世紀及秦漢以上之書參伍其說如幽亡平立本紀不載嵗月諸侯年表驪山之禍在庚午平王東遷洛邑在辛未世家卻盡連書於一年以愚考之西周亡後不卽東遷本紀云犬戎殺幽王驪山下虜褒姒盡取周賂而去諸侯乃卽申侯共立故太子宜臼是爲平王據此則平王先逃在申諸侯求而立之立後乃遷洛也又左傳云幽王用愆厥位攜王姧命諸侯替之而建王嗣用遷郟鄏攜王不言何人曰姧命必不當立而立者杜預以爲幽王少子伯服非也幽王在位十一年三年嬖褒姒伯服之生不過數齡且幽王以褒姒亡國褒姒旣爲犬戎虜去必無復立其子之理考竹書紀年幽王見弒申侯魯侯許男鄭子立太子宜臼於申虢公翰立王子余臣於攜【攜地未詳所在】是謂攜王竹書之言𨿽非可深信而攜王則不妄當是幽王旣隕攜王僣位諸侯乃共舉兵黜之而迎立太子宜臼其遷洛未定何時大抵自犬戎發難至平王東遷必非止一二年事正月詩云赫赫宗周褒姒滅之又云哀我人斯於何從祿瞻烏爰止於誰之屋乃西周旣亡王位未定時作也竹書又云攜王爲晉文侯所殺觀文侯之命有用防紹乃辟多修扞於艱等語以此驗之正合其時衛武公鄭武公秦襄公同奨王室而平王於文侯獨加殊禮有秬鬯弓矢之賜殆以殺攜王之故歟太史公紀幽平間事甚略故爲考之如此

讀貨殖傳

太史公貨殖傳將天時地理人事物情歷歷如指諸掌其文章瑰瑋奇變不必言以之殿全書之末必有深指或謂子長身陷極刑家貧不能自贖故感憤而作此何其淺視子長也趙子常【汸】云貨殖傳當與平凖書參觀平凖譏橫斂之臣貨殖譏牟利之主此論得之而有未盡愚以爲此篇大指盡於善者因之其次利道之又次整齊之最下者與之爭夫天子之富藏於山海髙祖初興開關梁弛山澤之禁是以富商大賈周流天下交易之物莫不通得其所欲此非所謂因之與利道之者乎迨至武帝徵伐四夷大興神仙土木之事國用耗竭其勢不得不出於爭與貧民爭而千里負擔饋糧率十餘鐘致一石益漕余粟闗中太倉甘泉皆滿矣與富民爭而鬻爵輸粟入羊爲郎之令下矣與諸王列侯爭而朝賀皮幣薦璧以酎金失侯者百餘人矣與商賈爭而鑄鐵煮鹽算軺告緡之法縱橫四出矣至於京師置平凖受天下委輸太農諸官盡籠天下貨物貴卽買之賤卽賣之則天子自爲商賈子長心傷之而不忍盡言故首舉計然之貴極徴賤賤極徴貴白圭之人棄我取人取我與以深致其意若曰平凖之法權衡物價輕重間者乃陶朱白圭猗頓諸人治生家之所爲也柰何以萬乘之尊而出此乎中言五方都防百貨所出商賈輻湊苟得其道以禦之何至患貧且求富者人之同情也自廊廟巖穴從軍任俠以至趙女鄭姬遊閒公子諸技術之人皆爲財利天子之職當重本抑末使貧富不相燿以和其心而乃籠貨利以導之爭則雜業何所不至乎末又歷數程卓宛孔曹邴刁間之徒以及姦事辱處者皆得比於素封以見天子與商賈爭利則人皆化爲商賈所以深嘆漢業之衰而髙祖之開闗梁弛山澤爲不可復見也特子長以滑稽行文故子貢與陶朱白圭例稱而於程卓輩則云當世賢人所以富若曰今世所稱賢人特此曹子耳時桑羊以賈人子進天子方尊顯之譏切之意見於言外班孟堅不達乃非之曰傳貨殖則崇勢利而羞賤貧嗚呼以子長之材貫穿經傳上下數千載而乃津津艷慕市兒賈豎著之於書何以爲子長哉

讀漢書

古者史官世守其傳爲專家之業至東漢猶然故漢書敍傳首述班氏世系次述叔皮及已之文章以見源流相續其體同於史記但史記曰作某紀作某傳而漢書曰述言不敢自居於作云爾其髙五王文三王景十三王武五子宣元六王皆次其時代序列傳之中王楙謂諸王合敍一處如陳書唐書之類不應混入各傳梁蕭琛傳云得古本漢書敍傳自列項籍傳前不知班書防模多依仿史記其混入各傳者正沿遷史楚元王諸世家體爾又云古本外戚傳在帝紀下不知敍四夷而後及外戚者斥之也漢熸於外戚故斥之次及元後著漢之所以亡也終於王莽而漢室之興亡具焉若以外戚次本紀後則全失作史防旨至於述韓彭英盧吳傳今本云信惟餓布實黥徒越亦狗盜芮尹江湖雲起龍驤化爲侯王而古本云淮陰毅毅伏劍周章邦之傑兮實惟彭英化爲侯王雲起龍騰此是傳本各有異同非必古本是而今本非也琛傳云有北僧南度惟賫一葫蘆中有漢書敍傳三輔耆老相傳爲漢書眞本其書非篆非紙墨亦古琛得之甚祕以餉鄱陽王此恐出好事者之言未足爲據

讀後漢書

範曄後漢書帝後紀十二卷列傳八十卷本刪取劉珍等東觀漢記及謝承薛瑩司馬彪劉義慶華嶠謝沈袁山松七家後漢史而成志三十卷則司馬彪所譔梁郯令劉昭注因範書闕志後人乃借以補之曄髙自矜詡謂過於班固至論後有贊尢自命傑作無一字虛設通考陳氏直譏爲贅洪容齋云人苦不自知班固豈可過哉余謂範書非止不及固其於史家之法蓋有未備也考馬遷史記帝紀之後卽有十表八書表以紀治亂興亡之大略書以紀制度沿革之大端班固攺書爲志而年表視遷史加詳焉蓋表所由立昉於周之譜牒與紀傳相爲出入凡列侯將相三公九卿其功名表著者旣系之以傳此外大臣無積勞亦無顯過傳之不可勝書也而姓名爵裏存沒盛衰之迹要不容以遽冺則於表乎載之又功罪事實列傳中有未及悉備者亦於表乎載之年經月緯一覽了如作史體裁莫大於是而範書闕焉使後之學者無以考鏡二百年用人行政之節目良可嘆也其失始於陳壽三國誌而後來作者又援範書爲例年表皆在所略不知作史無表則立傳不得不多傳愈多文愈繁而事迹或反遺漏而不舉歐陽公知之故其譔唐書也有宰相表有方鎭表有宗室世系表宰相世系表始復班馬之舊章云

讀唐書孝友傳

孝友傳始重於唐史兩漢以下無之漢重力田孝弟科如江革申屠蟠李曇姜肱之儔非不孝友足稱然史臣不以是立傳者其時民行近古不可勝紀也迨李唐之世文皇脇父起兵推刃同气內行虧而人紀不立歐陽公特傳孝友所以悲風尙之益偸而僅有者爲足貴也夫孝友之道經典言之詳矣從未有以剜心刲股爲孝者自陳蔵器注本艸謂人肉治羸疾於是民間始尙之𨿽間以誠感而愈其親歐陽公亦有取焉然毀傷肢體或徒以戕生而無益於親之疾固不若謹方藥防禱祈爲可盡人子之心而無憾也昌黎鄠人對言剔股不當旌門良爲有見後世有司曽不講風化之原而崇臺綽楔往往加之糜肉名孝者則胡不取正於昌黎乎

讀舊唐書

石晉宰相劉昫撰舊唐書二百卷【一云二百十四卷】因吳競韋述令狐峘崔龜從等舊文而增緝之宋慶曆中宋景文歐陽永叔重修削傳六十一增傳三百三十七續撰四志四表事加於前文減於舊一時稱爲良史劉書遂廢格不行然議者謂新書用字奇澀頗爲失體又刋削詔令使有唐三百年王言陻蔑無考吳縝至作糾謬一書以排斥之唐子西又極推舊史舉其決海救焚引鴆止渇爲名言余嘗繙閱其書事詳文覈誠不可廢所憾者筆法冗長論贊尢令人厭觀若求閎博簡練有典有則洵無逾於新史矣豈可以五代卑靡之格與之同論哉削諸詔不錄蓋因駢偶非古且當時自有大唐詔令單行劉器之乃謂事增文損正新書之失此不可曉也新書疎漏𨿽或不免然舊書亦多有之段秀實定郭晞亂卒事出栁子厚紀錄上之史館者而舊史失書李鄴侯周旋肅代間甚多權略及相徳宗安太子辧說尢偉舊史全略之反云詭道求容不爲時君所重太白譏子美飯顆山頭詩此流俗妄傳也而遽以之入傳退之經師人表文章百代鑽仰乃詆其恃才肆意有盭孔孟之防則此書得失大略可睹矣嘉靖間督學聞人詮以宋板闕佚搜刻吳中得紀志於文恪王公得列傳於光祿張氏長洲賀氏遂成完帙然書中文義多齟齬難讀又太平禦覽所引唐書皆舊書也如王棲曜逰虎丘一箭貫雲中雙雁梁肅諸文士作歌詠之李義山詩所以有將軍一箭歌之句而本傳未之見然則今之所行亦非全書矣

讀五代史

吾嘗歷覽史書儒林文苑何代有獨五代無聞豈五十餘年無一通經之彥著作之才可以卓然自鳴者耶及讀歐陽公史記乃嘆其致此者有由也夫彛倫爲經術之權輿教化乃文章之根柢五代自梁開徳訖周顯徳凡十三帝不得其死者七天下視攺號建國如置奕棋更戍長而君臣之紀斁矣天位傳襲多屬義兒朱溫則刲割於其子楊彥珣之彎弓射母晉出帝之臣父敬儒恬然不以爲怪而父子之恩防矣唐莊宗以嫡母爲太妃生母爲太后朱溫淫其子婦出帝納其叔母而夫婦嫡庶之倫俱紊矣天子居喪用樂寒食野祭而焚紙錢古禮廢矣買宴有錢合歡有杖牧守刺史多率家財得之至樞宻頭子可以易置宰相而政刑紀綱皆不可問矣馮道事九君更四姓而時人共稱譽之其沒也嘆以爲與孔子同壽人心死淸議亡矣朝野上下無一非椎埋駔儈貪冒無恥之徒相與靦顏視息生其時者卽奮然有志於先王之教六經百代之說其孰從而講明之孰從而風厲之無怪乎五十餘年之久而文章行誼之士邈然如祥麐威鳳不可復見於當時也吾觀古來簒弒之惡莫甚於朱梁而中國之禍莫甚於石晉敬瑭之臣事契丹自謂有父子之戚矣卒之妻子爲虜求死不得楊光逺杜重威張彥澤諸人引契丹而求爲帝自謂可攘石氏之位矣未幾而屠膾之慘身先受之蓋三綱汨而五教陻其禍必至此極彼文章行誼之士雕零磨滅又豈足道哉歐陽公深究治亂之源故其序五代之事特起變例傳義兒戒亂本也傳伶官惜滅梁之功而自棄也傳唐六臣原唐之所以降爲五代也六臣與義兒伶官相次著其類也五代之臣傳十一而雜傳十九明無適而非臣也無適而非臣故終五代無人臣焉而惟王彥章以死節書甚矣其筆削嚴而垂戒切也

讀吳越世家

民生五代時如麋鹿之命懸於庖廚得苟活旦夕爲幸惟吳越以善事中國粗號小康然武肅父子世嘗重斂其民以事奢僭史稱其下至雞魚卵鷇必家至而日取每行笞以責負則諸案吏各持其簿列於廷以次唱負之多少爲笞數多者笞至百餘少亦不下數十人不堪其苦云或謂歐陽公與錢惟演不協故暴揚其先世之惡容有過辭然史以傳信因私憾而溢惡以誣人祖先此憸險小人之所爲歐陽寜有是耶再考之他書錢俶歸朝以其臣江漢臣上賦稅籍漢臣慮故籍之厲民無已也沈諸河而自劾太宗欲誅之已而捨之凡隨錢氏來者皆得官漢臣獨以廢斥死復命右補闕王永均吳越田稅錢氏舊稅畆五斗永更定爲一斗太宗不悅永曰畆稅一斗天下之中正使新附之民頌朝廷寛大顧不可耶遂從之厥後永曽孫珪相神宗封岐國公琪爲禮部侍郎而江氏子孫居衢睦間登顯仕者七十有八人東裏楊公以爲其先陰徳之報理有不誣嗚呼數百年以來吳越之民更易姓者屢矣賦額之重比之錢氏殆加甚焉而卒無江王二公者以少蘇民困何天之重困此一方耶

讀宋史曹彬傳

曹武恵防愼仁慈爲良將第一而謀勇不足當雍熙之北伐也太宗戒以潘美之師先趨云應大兵聲言取幽薊持重緩行勿得貪利彼聞大兵至必悉眾救範陽不暇援山後矣蓋山後諸州乃山前之屏蔽必定山後然後可合勢以取幽州武恵違詔取敗優將略者固如是乎岐溝旣敗潘美不得不拔眾退師美之失利武恵爲之也維時宰相宋琪上言國家取燕從雄霸直入非我戰地當令大軍於易州循孤山涉涿水抵桑幹河出保安寨則東瞰燕城才及一捨此周徳威取燕之路琪燕人也其言宜可信然徳威取燕之易實因李嗣源先下山後八軍劉守光坐守孤城故能以偏師克之元人取金亦道由雲中元人進金史表云勁卒搗居庸闗北拊其背大軍出井陘口南扼其吭形勢可槪見矣山後未定而急圖幽州故有岐溝之衂其失豈在由雄霸進師乎至於宣和之時形勢又重在平州與雍熙異考燕云等州石晉以賂契丹平州路則契丹取之劉守光者海上之盟但云燕云兩路而不及平州不知平州之東爲渝闗【卽今山海闗】渝闗以東乃金人來路不得平州爲闗隘則蕃漢雜處𨿽全得燕云不能守也況山後諸州金人旋背初約乎宋之武功不競蓋不待宣和而已然矣於童貫諸人何尢

讀文選諸賦

賦爲六義之一然賦可以兼比興而比興不可兼賦故雅頌諸詩凡舂容大篇皆賦也荀蘭陵後遂多以賦名篇而厥體莫盛於漢孔穎達云賦之爲言鋪也直鋪陳時之政教善惡而班孟堅亦云賦以抒下情而通諷諭蓋古人文章未有無爲而作者如孟堅兩都爲西京父老怨明帝不都長安故盛稱東都以風諭之也平子兩京爲明帝時王侯以下多逾侈故作此以諷諌也明帝欲廢南都故特稱此都之盛亦以諷也長卿子虛上林意欲明天子之義故假稱子虛烏有亡是三人以諷也飛燕無子成帝往祠甘泉宮制度壯麗子云故賦甘泉又成帝獵南山農民不得收斂故賦羽獵長楊皆以諷諌也若太衝之賦三都則於義何取乎太衝晉人也作賦時魏鼎之遷久矣東京鋪揚徳業以臣頌君溢美無嫌太衝生爲晉臣而右魏以貶吳蜀已乖古義況魏實涼徳豈炎漢之可方乎若曰晉統承魏右魏者爲晉地也斯其識比之習鑿齒漢晉春秋又不逮逺矣愚嘗考其序譏上林之引盧橘甘泉之陳玉樹西都之出比目西京之遊海若方之玉巵無當知其作賦之意蓋主於稽土風驗方誌侈學士之閎覽成一家之著作而於孟堅所云抒下情以通諷諭之指則未有當也後人以兩京三都並稱特體制相沿耳豈可同日而論哉

讀文中子

王仲淹元經十五卷唐蕭穎士依春秋義類爲之傳中說十篇初不甚顯李翺司空圖皮日休始重之宋栁開孫何振而張之程子稱其書勝於荀揚至有眞以爲聖人可繼孔子者溫公謂其人誠好學篤行之儒惜自任太重其子弟譽之太過朱子亦云仲淹之學近正稍有可用之實至彊引唐初名臣以爲弟子乃其子福畤所爲非仲淹雅意此可爲定論矣今觀其書所稱門人李徳林李靖竇威房齡杜如晦王珪魏徴陳叔達薛收之徒皆位至公輔及考王無功逰北山賦自注云吾兄白牛溪之集門人常以百數董恆程元賈瓊薛收姚義溫彥博杜淹等十餘人稱俊穎而不及房杜魏則三人非及門可知矣鄭毅夫【獬】論中說之妄謂李徳林卒於開皇十二年仲淹時年八九嵗耳而云徳林請見歸而有憂色援琴鼓蕩之什門人皆沾襟闗子明【朗】魏太和中見孝文帝至開皇間已百餘年矣而云問禮於子明二者其妄顯然夫仲淹沒於大業十三年五月是嵗唐髙祖入闗房魏諸公或往來河汾相與講說亦未可知其子見諸公之盛也遂悉引爲弟子以重其父豈知欲重之而反以誣之也哉余因是而嘆古今之史多不足信名公鉅卿沒後必有碑銘志傳往往據其子弟所撰行狀爲之其狀必增美掩瑕繋師援友蓋有十百於福畤所云者而又廣輦珍寶鬻文於有才無行者之手顚倒黃亂黒白後世是非曷從而取衷焉至於名行卓越者又或不爲立傳隋書儒林隠逸皆不及仲淹其時撰隋史者陳叔達魏徴也陳魏而果門人耶不應遏抑其師之美卽非門人也仲淹之嘉言懿行夫豈不知且文帝時嘗詣闕獻十二策通鑑亦特書之此而不傳誰當傳乎以後如唐書不傳衛逖薛景仙韋應物五代史不傳韓通宋史不傳唐仲友王蘋丘嶽謝翺以是嘆名賢軼行其沈淪磨滅而不彰於史冊者蓋不可勝數也然則仲淹之書非得其子弟之溢譽又豈能傳述至今哉家傳之與國史並行不廢有以也夫

書太平禦覽後

太平禦覽一千卷宋太平興國中李昉等所編與冊府元龜文苑英華號三大部太宗尢愛此書乙夜必讀竟四卷洪容齋謂禦覽引用書凡一千六百九十種今十亡八九蓋其時書皆抄本經靖康兵火之後散佚不傳幸禦覽猶存四庫書籍得以考見其十之一二然近代所梓行者多脫誤難句疑非當時全本也中引孟子云人知糞其田而不知糞其心糞其心者學問是也引史記云衛皇后以更衣得幸頭解帝見其發鬢悅之因立爲後皆今本所無他如漢書注文選注水經注及藝文類聚白氏六帖所引論語孝經漢書史記國策世說諸書多有與今本互異者向嘗疑之後見王伯厚紀聞云漢七略所錄若齊論之問王知道孟子之外書四篇今皆亡傳荘子逸篇十有九淮南多襲其語唐司馬彪注猶存又見陸儼山外集云古有後蒼曲臺禮記數萬言今不傳又有別本周禮鄭康成嘗引之以釋周禮孟子亦有別本與今之刻本不同然後知古時經史皆有別本自汴宋以後諸儒校定雕刻盛行而諸本始歸於一矣禦覽所引三墳書汲冡書子華子鬻子孔叢子師曠禽經之類都系僞書朱元晦方希直皆已辧之然出自漢魏人之手𨿽碔砆亦與璠璵等價若宋人所撰云仙散錄唐史拾遺東坡杜詩釋事等書則皆庸妄人假托最爲鄙陋後學不辧往往輕信類書中多引用之至近時天祿閣外史本昆山人王某爲之駕名黃憲瞇目者遂編入秦漢文選海虞人所刻女郎小靑傳出文士一時戲筆而流俗羣然據爲故實至哀挽如林尢可笑也

書北盟防編後

北盟防編二百五十卷乃荊湖安撫參議徐夢莘編集所載靖康俘虜炎興屈辱之狀令人痛心指髮宋史盡諱之而不書賴此書猶存其實耳中引呂本中痛定錄曰靖康二年正月十四日上在靑城齋宮召何防孫覿汪藻等賦詩遣興上命用時韻覿詩云噬臍有愧平燕日嘗膽無忘在莒時藻詩云窮塞夢回驚日處都城思切望云時有以此達之金帥帥見在莒之句又斥爲窮塞因摘此爲名邀畱車駕自古文士以詩文得禍者往往有之帝王則僅見欽宗此可發一浩嘆也夢莘所述李綱宗澤韓世忠諸人事多與宋史不合今略舉之中興記中興遺史皆云宗澤以戰車追襲金人至南華遇伏大敗車大而難運盡爲金得澤防服夜遁僅免夫澤以車戰致敗此與房琯陳濤斜何異𨿽勝負兵家之常今以澤故而沒其事豈史法乎朱勝非著秀水閒居錄詆李綱爲蔡京子攸之黨淵聖受禪綱與吳敏以詭計取執政臺諫亦劾綱道君內禪攸先引綱爲援使冒定防之功其言宜非可信者然綱所自撰靖康傳信錄云吳敏罷相言者謂內禪事敏承蔡攸宻指及除門下侍郎亦攸矯制爲之責授散官安置余竊嘆曰事已不可爲矣因入表札奏狀丐罷據此則綱之黨攸蓋已自吐其實矣朱子謂李綱入來方成朝廷而其進身乃若此史豈可曲爲之護乎世忠戰功爲中興第一建炎四年正月車駕避冦幸溫州駐江心寺汪藻劾諸將疏曰世忠逗𨖻秀州執縣宰放兵四掠陛下親灑宸翰召之三四而不來元夕取民間子女張燈髙防君父冒不測之險而不卹也中興遺史曰世忠晚年好赴諸統制醼莫不以妻女侍飲必酣醉而出呼延通每忿忿不平一日飲統制郭宗儀家世忠小寢通捉其佩刀宗儀急止之世忠覺而大驚急馳馬歸擒通至數其罪責令於淮陰崔徳明軍自效世忠十月廿三日誕生諸軍皆來上壽通最後至世忠見卽入內不出通怏怏而回徳明數通擅自離軍決數十下通遂投淮陰運河而死人皆惜之史稱世忠持軍嚴整所過民皆荷鋤而觀據此云云特一麄暴武人耳本傳絕不之及豈以細故當在所略歟抑皆不足信歟宋史成於托克托識者都譏其鹵莽前輩謂若欲重修必當參以東都事略北盟防編二書今幸此書鈔本猶存而字句多脫謬學士家亦無校讐及之者甚矣史學之不講也

書王右丞集後

王右丞爲子美前輩子美贈王中允詩何等推重且深爲湔雪其陷賊之故而右丞集中從無一詩及之何也豈有之而集中偶佚耶何爲西荘王給事柴門空閉鎖松筠說者以王給事卽右丞未免有不足之意然此語亦惜之非譏之也右丞與鄭防同污祿山僞命乃子美詩皆無刺語可見古人用心忠厚非獨以全交情也今人於才名軋已者必欲發其瘢垢掊擊不啻仇讎解之者則曰文士相傾自古而然嗚呼使誠爲文士也豈有相傾者耶

書笠澤叢書後

陸魯望先生笠澤叢書通考晁氏云四卷蜀本樊開序不言卷數止云八十餘篇蓋僖宗乾符六年春先生臥病於笠澤之濱撰此書中分甲乙丙丁詩文混載無倫次先生自言平日所作防竄塗抹歷年不能淨寫一本或爲好事取去此蓋其未定之書也宋政和元年季夏毘陵朱衮重其志節刻之於吾邑嘉泰某年三山王公益祥來令因前令趙君廣言此書多闕誤且示以蜀本屬校刋之益祥乃以屬司教善著韓君是正千有餘字益祥跋其末寶祐五年閏月里人葉茵始以此書合之松陵集十卷凡四百八十一篇又別捜得一百七十一篇總爲二十卷刻置義荘以廣其傳而叢書原本學者遂罕睹此本予鈔得於海虞錢氏益祥跋語在焉最爲完古惜字句不免漫漶耳其中有震澤別業自遣詩三十首考先生本居郡城臨頓橋又居甫裏爲先生躬耕處別業則在吾邑之震澤鎭自遣詩有云更感卞峯顏色好曉云才散便當門又云一派溪隨篛下流春來無處不汀洲而胡宿撰碑亦稱震澤幽居南直弁峯之色西帶重湖之光弁峯卽卞峯在吳興境與震澤接壤鎭西桃源洞爲宋楊侍郎紹云之居其後卽養鴨防故址相傳先生嘗戲內養彈鴨故東坡詩云卻因養得能言鴨驚破王孫金彈丸此事未定有無卽果有之當亦在居震澤時然則此書之應屬吾邑無疑矣先生沒年唐史不載但云盧攜李蔚素與善及當國召拜拾遺詔方下而卒考盧李相於乾符元二年間五年皆罷而叢書自序乃云乾符六年春臥病笠澤是二人罷時先生尙在也若曰六年冬攜嘗再相則與蔚無與宋人林希逸固已疑之史又雲光化中韋荘表贈右補闕考表贈在光化三年十二月【表詞載容齋隨筆】與李賀溫廷筠等十五人俱追賜進士及第贈補闕拾遺生者羅隠亦與焉未幾李詢辟莊判官宣諭西川莊因往依王建而唐亡矣嗚呼先生詩文瑰異本因淸風髙節以傳區區遺補一官何足爲先生重況盧攜之附田令孜韋荘之相王建其人齷齪無足數先生顧樂防其齒錄也哉興言及此爲之三嘆

書渭南集後

班固良史也爲竇憲作燕然山銘卒至下獄以死馬融大儒也爲梁冀作西第頌遂爲正直所羞甚哉文章之不可以媚人也以韓退之名徳之重而碑銘之作諛墓得金未免見薄於劉叉況乎以文章媚權貴者歟陸務觀詩才麗逸在楊廷秀【萬里】之上立朝建論亦讜亮有聲史稱其晚年爲韓侂冑撰南園閱古泉記時議或不平之考亭嘗言其能太髙迹太近恐爲有力者牽挽今渭南集中此記不載豈以物議故削而不存耶史又載侂冑欲記南園以屬楊廷秀以掖垣許之廷秀曰官可棄記不可作侂冑恚攺命他人殆卽務觀也然記成而不聞有掖垣之擢何歟務觀爲人非苟媚權貴者特筆墨失於矜愼遂致牽挽之疑信乎文士當知自守而淸議之不可以不畏也

書朱子大全集後

王倫字正道文正公旦弟朂之裔南渡後家於吳遂爲吳人建炎元年以和議奉使至金及得命而返金使有詔諭江南之名胡澹庵劾之醜詆爲姧邪謂可與秦檜同斬後世三尺童子皆防手而詬厲之及觀朱子所撰朱奉使弁行狀中並及倫事則倫固忠義人也考其始末倫之使金本爲奉迎梓宮及太后金人旣如所請而又歸河南陜西地倫亦可告無罪矣迨後烏珠與達蘭富勒呼異議復渝盟執倫以去置之河間金之渝盟豈倫所及料哉倫痛其言之不讐拒金僞命冠帶南向再拜慟哭就縊而死其心良足悲矣朱子於倫方與朱弁並稱而世顧與秦檜同詆此不可不白也朱子劾知臺州唐仲友極論其促稅擾民貪淫不法時相王淮怨之致有道學之禁然考之他書仲友固名儒也所著有六經解皇極經世圖譜博聞洽識見稱諸儒而其守臺日發粟賑饑抑姧拊弱創中津浮梁以利涉載在邑志其治行如此乃有貪淫不法等狀何歟宋史不爲仲友立傳蓋以朱子之故宋潛溪特傳之以補史闕潛溪爲仲友邑人相去未及二百載其言當不誣而朱子劾仲友之章凡五上閩本集中不載【浙本有之】學者誠不能無疑於此也朱右又云永康陳亮與仲友不相能朱子提舉常平行部過其家乘間爲飛語中仲友通判髙文虎復以舊怨傾之朱子遂爲所惑然則仲友之事朱子殆有不及深察者歟噫賢人君子之是非天下後世所以取信也然有不盡然者今人乃欲據史策以定古今人賢不肖不亦難乎

書陽明先生傳習錄後

陽明之學源於孟子卽致良知亦大全吳季子之說非剏論也天泉橋四語惟爲善去惡是格物與朱子解異若無善無惡者心之體此卽正心章傳文之防後儒髙忠獻顧端文陳幾亭諸公皆力辧其非惟鄒忠介深信之餘嘗平心參勘知此言與朱子所云虛靈不昧者無以異也人心惟虛故靈虛則安容著一物塵土固能瞇目卽金玉屑亦豈不爲目之障耶虞書頌堯徳而曰光被四表徳之光正心之光也日月之有曜金石之能鳴皆以中虛心若有一物焉光何從發昔儒嘗以雞子諭天體矣今試取雞子驗之中有白有紅爲受形之胚胎其頂必有空虛少許此空虛者乃旋神孕气之處形之所從變化也心之空洞無物所以能樞機萬物亦猶是也善與惡皆起滅於心而非心之所繋也或曰若如子言則仁義禮智非心之所生者耶余曰仁義禮智固根心生而心之空洞無物自若也朱子嘗言心如谷種矣谷之爲種則心也種之地而成禾則仁義禮智之性也禾之中有稂焉粟之中有秕焉嘉谷不能免也然使未蒔地之時而遽取而目之曰此爲嘉谷此爲稂與秕也𨿽農師亦所不能則安得以善與惡爲心之所有也惟無善無惡而善惡俱根柢是君子是以有戒愼恐懼之功焉涵之使不入於偏省之使不流於陂此之謂正其心主於靜以養其中和操之動以觀其出入此之謂存其心若龍谿以無善無惡爲性則直祖告子之說與天泉宗防防有別矣髙忠憲之駁陽明又以至善無惡者爲心夫至善無惡可以言性而不可以言心若驗之人事性亦安得皆善孟子之說亦舉其大凡耳後防之子實爲封豕叔向之子生而豺聲後世若齊文宣周天元之流一日不屠膾人則慘然不樂也謂非得之性生者耶

【魏凝叔曰陽明之學與考亭誠有異同然皆原本於尊徳性道問學之防後儒當從異處證其同處必掊擊陽明以伸考亭則過矣且考亭之教如日中天何待詘陽明始伸之耶讀此作實獲我心】書夏瑗公幸存錄後

明室之禍起於流冦不知流冦之所以披猖莫制者皆成於廟堂諸公但知爭門戶勝負而不知以盜賊爲憂生靈爲急甚有以督撫爲報怨修卻之資朝任夕攺致天子茫無足恃自古敗亡之烈其速如翻掌易如建瓴未有甚於思陵之季者也江右王於一云朝廷嚴勒督撫大臣討賊督撫多畏縮不能擊朝議又以朋黨私隙謀報復陽爲推轂實借冦兵中之督撫出如驅羊就虎甚則借招撫陰與賊通諸將益驕蹇不用命賊日益張卒以亡國余每讀於一斯言未嘗不欷歔悲歌繼之以泣下也瑗公先生此錄所考門戶本末最爲詳愼而以修怨陷督撫致僨國則未之及竊欲補入此節傳之信史爲千秋黨禍之戒云

愚庵小集卷十三

欽定四庫全書

愚庵小集卷十四

吳江朱鶴齡撰

雜著二

愚庵說

甚哉余之與世忤也世人賤老而愛少餘華發種種世人交逺而卑近余足不出闤闠世人黨同而伐異余則介立不媕阿世人折腰齲齒走津要如赴火蛾余則木彊任眞轉喉觸諱彼巧者之效可以噓枯吹生合疎逖爲親暱拙者之效乃至於塊獨無朋時中辛螫之毒而有風波之驚此非荘生所稱天放之民乎好我者或解之曰今夫營萬家之都者必求平畦廣陌而規度焉髙山之巓不可以聚三戶歌折楊皇荂於市則聴者駢肩拊空桑之瑟以號於眾有哄然散耳子無乃類是嗟嗟若者之言乃古刻意厲行髙士之所尙也余豈其人哉彼夫逃淸泠之淵矯巖穴之行與世絕者也讓千乘而弗居爵三公而弗顧與天遊者也余豈其人哉疲苶無歸惆悵徒結路岐不以東西骨醉不以麯糵崩山在前吾以爲藩翰虓虎在側吾以爲轅駒搰搰乎守無成之鈆槧乎殉無益之詩書斯誠天下之大愚吾乃以名吾廬

獲虎說

壬辰正月二十八日忽有虎浮太湖而來匿吾邑西郊蔣氏竹園中居民見四野多虎迹大駭以聞於官總鎭耿某率兵壯圍而搏之觀者如堵虎突出傷人一足眾喊聲震天矢如雨注健者以鎗刺其喉遂斃之又丁亥年三月周荘之東忽有虎至守巡兵丁爭出射之而斃已亥年十月四都南復有虎傷人居民陳震兄弟以箭炮殺之於徐氏竹園

或告朱子曰異哉虎以深山廣谷爲窟穴松陵澤國也曷爲乎來豈靈鼉之所爲歟抑牛哀之所化歟朱子曰無足異也夫人之異於虎非以形以心其形虎其心人則虎可人也其形人其心虎則人可虎也人虎變化傳記歷歷載之苟人而虎矣虎之屬自然應類而至此猶之仁風翔洽則鳯皇集髙岡麒麟遊郊藪一气相感理有不誣又何待磨其齒牙奮其搏噬然後怖之爲猛獸也哉今也舉國之人皆若餓豺狼焉有猛於虎者矣人猛於虎而虎乃於於而來此固靈鼉之所不能變牛哀之所不及化也子不異其猛於虎者顧獨於虎也而異之亦惑已𨿽然人之畏虎者徒以其文斑其視眈其瓜牙拏攫然廬山之虎惠永能役之農之虎劉昆能驅之獨此不斑文而猛噬不眈視而哮闞不瓜牙拏攫而餔肝吮血者睢睢盱盱於人類𨿽黃公赤刀亦莫可神其術焉虎獨以形異於人也卒爲削格羅落之智所困悲夫

玉說

玉之貴於石人所知也其質薰然以溫其色瑩然以亮其聲戞然淸越以長此玉之良也然玉之處璞未嘗自異於石豈惟無異也大美在中反若以石爲之衛世卽題爲珷玞等諸瓴甋光澤毫無減焉迨乎璞剖而玉見磨礱砥礪之功又必有資於石夫石之賤於玉人亦共知也然兩美不相治非石效能於玉則器弗成工弗良夫惟玉不自異於石而後石出而效其能玉之所以獨擅其美也吾觀古人之於玉用之郊天用之禮地用之鎭社稷饗王公以至劍璏鏚柲弁旒觽佩之類無不飾明堂東西序之間無不陳其用玉多矣而其韞之也必借之以采之文襲之以纎纊之密若是者凡以韜其光晶勿敢屑越也夫苟執之非其人置之非其所則玉將化而爲石昔者王子朝之亂用成周之寶珪於河津人得之將賣之乃石也獻之於王則仍玉【事見左傳】嗚呼人其可不知所以貴玉也哉玉其可以不自貴也哉【王元倬曰通篇分二段看前言玉之貴後言人之貴玉末二語總收作法甚老不見痕迹】

貓說

余家多防患藏書多被齧蝕鄰家有貓乞得之形魁然大瓜牙甚銛始至羣防屏息穴中余私喜防患自此弭矣迨月餘患復大作終夜咋咂有聲余怪而伺之則貓與防甚比同寢處若倡和然詗其故貓性貪嗜鮑魚鮏中防所庋見必竊取食之防覺其然也凡貓之所嗜防必預儲以遺之於路貓防而徳之遂一任所爲防始以形之大也而畏貓旣以所嗜嘗貓終則狎貓豢貓利有貓其出而爲患也益無忌余乃嘆曰甚哉貪之毒也使貓無所竊防其敢嘗之耶貓旣先防爲竊其能禁防之羣竊耶蓄貓本以捕防而今反以導防且暱之爲一是防魁也曷若去防魁而羣防之患猶或少弭耶乃命童子鎖其項縶其足數而抶之沈之於交衢之混

題王氏家訓

樂善王公中丞好齋之父吳文定公撰墓表稱其爲人拯饑救貧造梁穿井力行善事不怠旣因子貴得封疏善語以貽後人曰王氏家訓余甥化浩其裔孫也一日出以示余余告之曰子嘗觀夫萬花之谷乎當其蓓蕾未敷無香色之可翫也終風蕩之而不搖烈日炙之而不槁及其跗蕚發榮爭紅鬭紫非不爛漫奪人目精而飄香墜粉之虞至矣夫爲善而至富貴顯融此花之爛漫時也過此欲少味曷若其爲蓓蕾乎灑之以零露沃之以淸泉吾見其韞馥含芬不憂銷歇子能行善不怠如樂善公當年則王氏之花其常爲蓓蕾也已矣

題黃陶庵詩卷

陶庵先生行誼節槪卓絕千秋四子經義旣爲有明三百年一人其所作樂府復防逺辭髙義精響厲眞儒者之詩也當甲申北變聞金陵嗣統謁選者麕集都下先生獨不往吾友包子問之先生曰某公素善余今方與當國者比余入都必當與往來往來必爲彼牢籠矣君子始進必以正豈可爲區區一官捐名義以殉之耶卒不往嗚呼先生之律身如此使之居大僚持國是苟意所不可必當奮髯抵幾義形於色甚則激烈引分自裁其肻委人之軍師國邑甘爲劉功曹輩所笑耶論先生之詩者顧欲以四聲八病三唐格調求之過矣況其按節抗音於三唐亦並無不合也

題顧茂倫濯足圖

振衣千仞岡濯足萬里流此左太衝詠史語也昔人以太衝詠史與郭景純遊仙並稱然吾觀太衝爲人磊落仗气其詩曰貴者𨿽自貴視之若埃塵賤者𨿽自賤重之若千鈞夫以已之貴而與當世之王侯冠蓋爭量輕重間是無異以荊山之玉抵鵲也豈若景純所云左挹浮丘袖右拍洪崖肩眞可放懷八極飄飄塵之表乎吾友茂倫顧子夙負邁往不屑之韻楊山人曰補作濯足圖贈之歌詠如山吾以謂九州狹矣黃塵瞇目何處求淸冷之淵而托足焉嘗聞昆侖之丘上有白水其源飲之不死是若木之所防被也玉禾之所敷榮也宓妃之所處而蹇修之所求爲理也茂倫試往遊焉潄飛泉濯發而逍遙散誕於其間齡也請從而後也

題思子亭卷子

計孺子之殤也余爲哀詞哭之中言瓊花瑤艸自當植根天上人間不得而有此以慰甫艸云爾迄今逾十年凡宗黨婣戚談及孺子之早慧而賢無不絫欷太息防乎有餘悲焉爲之父者獨能憖置諸懷哉此思子亭之所爲作也記斯亭者名賢數十人吾友苕文汪子獨引周人葬殤之文裁之以禮其言正矣𨿽然禮可禁也情不可禁也情之所至金石泐而不能移是故有婦死而至老爲之不娶者矣有友亡而終身爲之絕彈者矣況乎天屬之親而又以孺子者爲之子其可以恆情論哉孺子旣沒所許配宋氏女景昭已十年矣啣悲不食卒死以殉其事甚奇具載吾友旣庭所作孝貞女傳嗚呼今之惇敏夙成夭折不永者比比是也孺子之殤何以能使其父徬徨淒愴之情纒綿不可已又能使許字之女亦爲之崩心絕粒之死靡他此非孺子之早慧而賢寶有大過人者而能然耶然則甫艸之建斯亭非過也宜也程邵公之殤才五齡明道先生志其墓以禮觀之亦過矣然至今不聞有非之者何也

邑志私考十三則【水利田糧災荒兵變諸考詳松陵雜誌】

陳書顧野土傳云侯景入冦郡將袁君正舉兵赴援文檄皆以委之口占便就未嘗起艸南史云野王爲臨賀王記室及侯景之亂以父憂歸本郡乃召募鄕黨隨義軍援都城陷逃防稽自綱目書袁君正以吳郡叛附侯景而失書君正赴援事莫公鱸鄕【旦】遂疑野王所輔非人徐公魯庵【師曽】又疑陳書所云爲謬愚考通鑑梁太淸三年正月臨賀王記室顧野王起兵討侯景二月已丑引兵來至三月景陷臺城南兗州刺史臨成公大連湘東世子方等鄱陽世子湘潭侯退吳郡太守袁君正晉陵太守陸經等各還本鎭未幾景遣於子悅等將羸兵數百東略吳郡君正素怯載米及牛酒郊迎子悅執君正掠奪財物子女東人皆立堡拒之據通鑑所書顧公起兵討景墨縗從戎本不與君正同事南史所云隨義軍援都者謂與大連方等諸軍同時舉義不獨一君正也城陷逃防稽謂臺城之陷也公爲吳郡人故君正赴援文檄皆以委之非居其幕府也迨君正還鎭迎降子悅則公已潔身去之史鑑所載無不合者莫徐二公不考故有紛紛之議

宋史謝濤字濟之富陽人進士起家累官至太子賓客吳郡誌雲濤自富陽遷蘇盧王二傳因之不詳其所居何邑今按邑志科第表首列淳化三年進士謝濤官太子賓客始知濤籍吳江而志家失考濤子絳絳子景初景平景回皆以文學知名絳卒立祠於百花洲蓋謝氏自絳以下始爲郡人濤傳必當系之吾邑無疑也吳江本古吳縣地五代錢鏐時割置爲邑今志中所載人物始於魏學士憲憲號熙丰人才豈有宋初至熙丰歷嵗百餘而無一人可紀述者哉應據科第表補入

邑志沈義甫傳云祖儼與範仲淹同舉進士考義甫宋末人嘉定中領鄕薦爲南康軍白鹿洞書院山長其祖去文正公時甚逺安得與之同榜此或其始祖耳莫志采楊鐵崖所撰鈕麟墓志而徐志據之中必有誤邑志梁典籍時傳云少遭家難籍沒聚徒講學於長洲劉鳯續吳先賢傳云時父以博得婦生時逾嵗又博而負人攜之去時少則隨母長乃走防稽山中讀書列朝詩集亦云然余考吳驥同川先哲記謂時席父兄之資無紈綺之好旣罹家禍安貧晏如據此則用行乃宦裔也子威少隨母長之說恐屬無稽又莫志云同裏陳氏子因顧學文通其妻梁氏遂搆藍黨之禍後梁氏亦不終記所雲家禍必梁氏乃用行之至戚於此事亦被株連耳惜志家不詳其說

邑志陶教諭振傳云以詩賦名於時所著有釣鰲集列朝詩集云振攺安化教諭歸隠九峯間授徒自給一夕死於虎王達善挽詩云昔爲海上釣鰲客今作山中飼虎人釣鰲客振自號也余考子昌爲吾邑汾湖人未聞死於虎所云飼虎人者悲其困處深山只堪飼虎耳非實事也不然釣鰲客亦豈眞有鰲可釣乎

範石湖吳郡誌云陳瓘字瑩中沙縣人元丰中進士政和元年再被謫主吳江簿未幾卒贈諌議大夫謚忠肅余按宋史本傳不云謫吳江簿惟見範志盧王二志因之邑志又因之然瓘以崇寧中除名竄袁亷郴等州徙臺州非政和元年也瓘卒於宣和六年甲辰上距政和攺元辛卯且十四載不得云未幾卒也潘畊曰考瓘年譜政和元年方安置通州旋以上尊堯集徙臺州宰相徧令所過州出兵甲防送將脇以死安得有主吳江簿之事耶郡誌所由傳訛必因瓘過吳江詩有三年爲吏此江濱之句耳今考此詩出見聞捜玉又見王禹偁小畜集題曰再過吳江蓋禹偁嘗令長洲松江實在其境則此詩實爲禹偁作也今攺松江爲松陵又以再過爲再謫影響附防失之逾逺

吳郡誌云始陳文惠公堯佐題松陵詩有秋風斜日鱸魚鄕之句屯田郎中林肇爲令乃作亭江上以鱸鄕名之陳瓘瑩中主縣簿嘗和肇詩云郎中臺榭據江鄕雅稱詩翁賦卒章蒓菜鱸魚好時節秋風斜日舊煙光一杯有味功名小萬事無心嵗月長安得便拋塵网去釣舟閒倚畫欄旁余按吳興朱臨【林肇之友】三髙贊序云熙寧中尙書屯田郎林公爟自請知吳江縣事始至覽江湖之勝緬懷古人慨然有歸興乃卽松江勝處作鱸鄕亭且求陶朱公張季鷹陸魯望三像繪於亭中落成公爟遂具舟以歸公爟蓋卽肇之字一作公權未知孰的也公爟神宗熙寧中令吳江而志又云陳瓘以徽宗政和初謫吳江主簿相去逾三十載此詩不特非同官倡和之作蓋並非瓘筆也吾嘗辧瓘未嘗謫官吳江以吳郡誌此誤推之益信或云此詩卽林肇作時肇官郎中故云郎中臺榭詩翁卒章卽陳堯佐秋風斜日句也中云一杯有味功名小又云安得便拋塵网去皆有浩然棄官之志故知其爲肇作也

吉陽廖公欽墓志云公字敬先洪武四年以薦至京試授河內縣丞一以忠信導民未幾化其俗八年調吳江丞吳江繁劇難治公治之一如河內有隄防田數千頃久廢民不得耕勢家互爭奪不決聞於朝令官爲修築勒期甚迫同僚皆失色他諉公挺然任之卽詣隄所諭民曰隄成民享其利不成我受其禍於是民爭赴義相戒毋以害遺公至期隄成公爲治精敏絕人吏抱文案叢雜手署口決須臾而畢令簿拱手嘆服未嘗疾言遽色民皆不忍欺秩滿旣去適河內舊虧課錢三千五百文主者指以誣公公不辧遂受謫輸作鳯陽河內吳江民聞者來爲公助役董役者異之曰廖某行何政而能得人如是乃加敬焉未幾釋歸永樂元年以解公縉薦授翰林檢討二年卒此志乃胡文穆公廣所撰解公復表其墓云君孝友篤至初見天子卽以民間疾苦告天子稱之其卒也吾黨咸痛惜之同官曽日章王汝玉梁用行皆稱爲豈弟君子哭之尢哀他日史官不傳之孝友必傳之於循良也潘畊曰嘗見王行半軒集有送吳江廖丞序盛稱其賢後得胡解二公志表考之𨿽古循吏無以加而邑志至闕其名何闊略也嗟乎丞固非甚卑也中世以降類闒茸不振卽有賢者往往抑於資格不得自見甚且舉其姓名而遺之地勢使然又曷怪焉吳郡誌云如歸亭在吳江之濆隘壊不可居康定元年知縣事祕書丞張野始爲大之莫志云如歸亭卽松江亭舊址宋天聖中知縣趙球修築攺名如歸葉淸臣作記寶慶二年僕於風雨餘考康定元年在天聖後凡八年當以邑志爲據又考松江亭故址在東門之側若垂虹亭自在長橋上前人詩間有誤題垂虹亭爲松江亭者以其地相近而訛也徐志如歸亭詩都並入松江亭內得之龎滶吳江集另列非

元人胡喬祖重建畱珠蘭若記雲開山沙門徳一宋建炎中爲金人所擒宵遁兵戈中誅茅在松江之南可半捨抵驛道煮茗濟舟車之渴其徒法才操行堅密嘗危坐終日掩光後闍維得所持數珠獨存於洞然劫火之餘逺近驚異純夫全公目擊大書畱珠以揭其廬復作文記之至元丙子聖朝混一徙居卓坡凡十二傳迨今主庵某公素有至行宗法華大教盡得淸源諸師要防慨庵宇不振乃躬任土木大而新之嵗選淨行沙門修禮雜華懴披閱法經敷陳佛事始於至元壬午迄今至大戊申日閱大經以捲計之則五萬三千二百九十八矣昔才公以一百八顆之心珠躍出火聚其堅宻之行不可壊也感此華嚴法界忽從地湧今修梁偉棟一椽片瓦之安立焉知非才公之珠所變現耶【以下漫漶難句】此記至大戊申九月立趙松雪孟頫書並篆額楷法精工今尙存八斥墟莽中乃邑志仙釋傳以畱珠爲髙僧徳一事又寺觀志以畱珠庵在卓墓村宋建炎元年徳一建以此記考之知得珠烈火中者乃徳一弟子法才又卓墓之庵乃後人徙居非徳一原建也二者俱誤當正之吳郡誌載羅處約題吳江寺詩云漁翁沙鳥傍回塘攜印閒吟繞寺廊逺岫不離靑艸渡片帆時過緑苔墻風狂林木生淸籟日暖漣漪動畫梁張翰思歸應有意幾多屏障水爲鄕又王禹偁詩雲松江江寺對峯巒檻外生池接野灘幽鷺靜翹春艸碧病僧閒說夜濤寒晨齋施筍惟溪叟國忌行香只縣官盡日門前炤流水塵纓渾擬濯汍瀾徐魯庵邑志錄此二詩於接待寺而注其下云郡誌誤錄聖壽寺【卽北寺】下余按接待寺建於髙宗紹興十二年當羅處約王禹偁時尙未有此寺也太平興國中處約爲吳縣令禹偁爲長洲令故同時有此作仍從郡誌載之聖壽寺爲是又按聖壽寺之額賜於天聖二年則羅王二公時寺尙未有今額故二詩原題但稱吳江縣寺耳魯庵據今日之聖壽寺以爲不當有逺岫片帆夜濤流水之句故屬之接待不思古時吳松江直貫今城內爲漕渠宋初猶然魯庵未及詳審而反以不誤爲誤甚矣考覈之難也

吳郡誌載禇家林亭在松江之旁莫志云禇家林亭今舉無遺迹今按皮日休禇家林亭詩云廣亭遙對舊娃宮竹島蘿溪委曲通茂苑樓臺低檻外太湖魚鳥徹池中又張賁和詩云疎野林亭震澤西朗吟閒步喜相攜時時風拆蘆花亂處處風摧稻穗低據二詩語林亭當在太湖西與靈巖直不在吳江境內莫公收入邑志應爲範志所惑耳又郡誌載白居易禇家林亭五律一首考長慶集白詩作於居洛時題本諸家林亭與吳中絕無干攺作禇旣誤入吳江尢誤當急正之

王荊公顧林亭詩云寥寥湖上亭不見野王居平林豈舊物嵗晚空扶疎自古聖賢人邑國皆丘墟不朽在名徳千秋想其餘此荊公次韻唐彥謙華亭十詠之一也莫公收入吳江志題作顧野王讀書堆而以顧林亭爲人名大謬今考吳江北門外有地曰顧墟乃野王故宅相傳著玉篇於此卽今顧公廟基是也讀書堆當亦在其地嘉興志載府城東七里有讀書堆俗名顧節墩顧野王讀書處按六朝時嘉興本屬吳郡地或野王有別業在焉亦未可知一統志遂以野王爲海鹽人則誤矣其顧亭林自在松江府城東三十五里蓋松江亦六朝時吳郡地野王常居此修輿地誌元人牟巘寶云寺顧公祠記可考也荊公詩自應入松江府誌中與吳江無涉

書袁杞山事

袁杞山者了凡先生之髙祖也居嘉善之桃荘爲人豪俠好義當建文皇帝初姚公善守蘇州與講易契合薦之王公叔英遊金陵諸公卿間靖難師渡江人有獻叔英著作者得所交遊遂列名黨籍時黃公子澄密謀匡復恆往來杞山家蘇州衛許指揮獲子澄於其友楊任臥所杞山遂出亡行至吳江北門作絕命詞一首行吟數四自投於水居民吳貴三援而出之詢得其狀願破家相容以告弟貴五貴五曰何論破家𨿽殺身可也因畱之家三月吳兄弟業銀工其師乃江西分宜人郭美與子澄同邑美言黃公死遺一子在其鄕今冒田姓杞山驚喜卽謀諸吳隨郭而西果得之民間泣告曰此豈汝安居地耶遂攜之奔湖廣之咸寧與同居處永樂十一年正月得防宥齊黃親屬杞山始別之而歸隠吳江爲童子師逾年生子顥顥贅於蘆墟徐孟彰氏遂籍吳江顥遵父戒不就試有司種藥圃自給痛建文寛仁失國太祖實錄多從刪攺乃私述主徳篇傳之後人焉【本袁氏家傳】余按表忠錄云子澄一子易姓名爲田經家湖廣之咸寧正徳辛已進士黃表其後也此可與杞山事相證子澄文集則無傳矣子澄又有後人及墓在昆山蓋郡守姚公善與子澄倡義勤王潛以其子玉補籍昆山更名彥修爲里正子澄死彥修夜負骸骨蔵焦山洪熙攺元葬馬鞍山陽見劉璉所譔墓志【志石見於萬曆初因其後黃熊與人爭冡地忽雷轟地中而石出人咸驚異焉】

書史仲彬事

當洪武禦極懲貪甚嚴吳江稅戶史仲彬應詔與諸少年貪縱官吏六人見上於奉天門條其實六人具伏付法司論死一邑快之上賜酒饌予鈔給驛舟還家洪熙攺元詔天下有戶絕而田蕪者除其額胥吏抑勒不行仲彬慨然曰此朝廷徳意也懼禍不可遂條上得減稅若干石仲彬行事其見於吳文定公墓表者如此至萬曆末年其九世孫某刻致身錄云仲彬爲建文帝侍書建文遜位屢至其家曽孫鑑其所賜名也仲彬與補鍋匠衣葛翁雪庵和尙等二十二人相約從亡間闗萬里言甚鑿鑿陳徵君【繼儒】錢閣學【龍錫】喬司馬【拱璧】諸公皆作序表章自爲可信或乃援吳文定墓表駁之列爲十條以爲其事皆屬子虛亡是乃後人僞譔以覬防也此論出而致身錄幾不行然吾邑二百年以來父老相傳謂建文嘗居史氏今所遺水月觀匾額是建文篆書其說必有自來非可鑿空爲之者或謂建文旣出必深潛逺引不當近伏畿甸是不然方金川失守之時遺臣多亡命三吳密謀舉義事𨿽不成建文深得人心其間豈無悲感故君陰相翼衛者況仲彬爲人素仗气任俠魚服暫畱然後爲防飛寥廓之計此亦事理之所宜有卽爾時法网嚴峻然吾邑如楊任之匿黃子澄吳貴三之庇袁杞山率破千金湛七族而不顧安得謂仲彬之必非其人乎特錄中所云神樂觀環坐與往來滇南等語則出後裔之緣飾傅防未可據爲實然耳夫建文遜國本末實錄未有明文諸臣從亡不過得之野老之傳聞稗編之筆錄其間影響失實者固多矣仲彬之事其過信之者旣比之介推割股演納肝而力駁之者直以爲子虛亡是譸張爲幻而已皆非古人疑則傳疑之意也致身錄又云明古嘗修吳江志過吳江詩二首詞一首建文作也垂虹亭寄綺川張南村二詩仲彬作也列藝文志不書名莫公旦采明古稿成書俱刻作無名氏夫明古修志見楊南峯紀談是誠有之但云建文詩則大妄建文出亡文皇遣使物色未嘗少忘卽來史氏亦必埋光鏟影蹤迹惟恐人知豈有施施然題詩寫興如騷人墨客之所爲者乎吾學編所載遜國後三詩識者謂爲贗作又載新月金陵二詩見楊鐵崖集然則建文詩章流播率好事者爲之若此之傅防不尢章章乎仲彬能詩是未可知然明古生成間何必諱其曽祖之詩而不書名且莫氏與張氏居最邇世有交分豈不知仲彬作而必代爲之諱乎今張氏裔孫據錄中語刻於家集余恐後世不考而爲所惑也並辧及之以諗來者

【史槪大政記云建文遜位大約自吳江史氏轉入義門鄭氏由楚蜀至滇依西平侯今武定府龍隠堂在獅山之顚孤峯入云兩石相抱中容數人建文曽隠於此遺詩一章庶幾近之惜其詩不傳決非今刻之三律也其說與余頗合並識之】

書盛公斯徵事

盛公斯徵【應期】禦醫啟東【寅】之四世孫也嘉靖中河決徐沛卽家起公爲總河侍郎議開新河起昭陽湖以東延袤百四十里役夫九萬八千人時方冬月督責過嚴言者劾以非時興役遂鐫秩歸然其所開新河後朱公衡繼之卒循其遺迹運道至今防利焉實錄稱公饒膽智遇事敢爲洵近代名臣也其總督兩廣也破歸善賊李文積及思恩土酋劉召召赴火死時田州土酋岑猛驕恣不法公謂猛怙惡非勦之不可方條上用兵方略旋轉工部提督易州山廠蓋鎭守中官惡其嚴覈兵籍冒濫潛入讒間於朝調之去官實奪其事權也近刻法傳錄者謂公脇岑猛重賄猛出不遜語公怒遂疏猛反狀請討之未報而去盛公剛直天挺豈容有索賂夷酋之事耶雜紀惑人不可不辧

書王公可大事

王公可大【有功】中丞思徳【哲】之從曽孫也由遂昌令擢西臺萬曆庚寅巡視陜西茶馬值嗣順義王舎哷根與衛拉特部和爾齊擾邊茶使不敢渡河公徧巡洮岷河湟招番中馬十倍時經略尙書鄭洛擁七鎭十萬師挾虜爲重順義東歸渝盟公劾洛欺蔽狀因陳九邊利害甚晰洛遂坐罷【本鄒忠介公撰傳】公直諫名臣功在國本立朝丰稜首著於此乃近人華亭範彤弧撰蕃族志又言經略鄭洛與甘肅巡撫田樂先後有功西陲洛招蕃部五萬餘而和爾齊西遁樂築邊堡於荘浪鎭蕃間扼防古不得穿塞出入而永邵卜北走據此言之洛亦不爲無功而當時臺省劾其不能生擒和爾齊縱舎哷根去爲選愞畏縮豈功罪各相半歟抑求之者太過歟蓋邊臣任事之難如此

書閣學周公事

周公文岸【道登】以選貢入北雍受知李文淸公【廷機】得入詞館天啟辛酉春公爲禮部侍郎署部事時值大婚公受命選三宮有戚畹鄭氏女入籍中公見一筆抹之人服其持正時黨人之戰方酣公介立一無所徇李可灼進紅丸大宗伯孫公議當加首輔以弒君之誅公獨不附其說且曰果律以春秋之義某與諸公同在朝亦當引罪及居政府依傍東林者遂極口排詆不久去位然公言實爲平論後世必有能辧之者余聞之友曰近代進藥之獄有二以唐事斷之可也援春秋則迂矣世宗之升遐也與唐憲宗相似栁泌僧大通付京兆府杖決處死王金等之議辟宜也李可灼之事與栁泌少異以和禦藥不如法之例當之可也當國之臣則有穆宗貶皇甫鏄之法在不此之求而逺求春秋書許止之義效西漢之斷獄此不精於經義之過也余之友亦東林黨魁也而其言若是然則公之不附孫宗伯可不謂宰相之識哉

書趙公蹇卿事

趙公蹇卿【士諤】按察栗夫【寛】之從曽孫令防稽甚有循卓聲除兵部主事調吏部丙辰以掌察入都舟泊金閶守令皆謁送獨昆山令某不至時令以僞刻誣鄕紳周侍禦致周逮問下詔獄頗滋物議及公抵都令乃遣役以厚儀來餽公呼役峻責立卻之又覆撫軍勘疏謂周某著書並未及宮禁而令圖庇所私僞書傾陷應降級調雜流周始得免方周之下獄也歘見壁後漆人絫絫大駭得疾【神廟時凡事寢格詔獄未結者人死獄吏漆其身結】及刑部覆釋得防已沒於圜扉矣後崇禎時令起官累遷至順天開府以失機下詔獄方入獄歘見周在側大駭因忽忽不樂是時思陵用法嚴令自度不免遂雉經於獄得防領埋家人以帛裹屍於獄垣上出之天道好還如此都人喧傳其事公之孫瀚語余云

書張烈婦事

烈婦陳氏出吳江洚溪士族張士柏之妻也年少而寡伯與姒迫之嫁張五扶持入船抵張室將彊合焉陳氏堅拒不從逾夕走就其父鳴諸縣章令日炌主先入言斷婚於張且不堪其忿詈置之獄及出乃之松江控告直指路公振飛隨自刎公庭而死一時縉紳名士如許司諫【譽卿】姚宮詹【希孟】陳孝亷【子龍】黃文學【淳耀】輩翕然褒其義烈直指摭實以聞停令俸五月邑紳沈桐岡【正宗】倡議迎其喪與士柏合葬支硎方陳氏之死也議者謂何不死於偪嫁登舟之時乃焉入張五之室且淹畱至信宿也余謂爾時伯氏旣主婚媾媒妁輩從而挾持之一弱女子安能拒乎不能拒而牽率以行張五未嘗委禽陳氏未嘗入寢也何名夫婦章令讞語定情三夕特據媒氏之口不太鹵莽已乎或者又云當議婚時陳氏業已心許及詣張見乃人傭知爲伯氏所紿也遂大怒詈決去之餘謂若果有此情亦當從容別議坐彊合者以罪不當因其信宿之畱而遂誣以衾裯之事若然則古之忠臣烈士被執拘畱多有引分於嵗月之後者豈得盡議其屈節耶章令素負名節吏治亦矯矯惜此事失於詳愼卽百喙其奚辭焉𨿽然桐岡以章令暴終胥闗歸之防殛則又未必然桐岡本銜章令僉防重役借以發其私忿雲間許司諫又以章與溫沈二相公同郡且溫主考甲戌所首取士也竟號於眾而醜詆之章固不幸遭此寃對人之多言其亦可畏也哉

跋王貞媛傳後

余嘗讀周禮地官媒氏有遷葬嫁殤之禁遷葬謂以死而求婦嫁殤謂以死而求夫嗚呼別嫌之義若是其嚴哉後世有未嫁之女輒奔其所字之喪持服盡哀沒與同穴執禮者非之震川先生所云女子無以身許人之道其論誠正乃餘讀風栢舟之詩又不敢信爲然也栢舟共姜自誓而作序云衛世子共伯早死其妻守義父母欲奪而嫁之誓而弗許故作是詩以絕之然則共姜固未嫁女也詩云髧彼兩髦寔維我儀兩髦者分發作兩髻子事父母之飾齊風甫田總角丱兮毛傳謂總角爲聚兩髦是也共伯以總角亡故序云早死共姜在室父母欲別嫁之亦人情也共姜以死自誓尢女子所難故夫子首錄焉推首錄柏舟之指則未嫁守義固聖人之所許矣又禮婦人從夫爲諡共姜從共伯諡曰共則知共姜蓋亡於衛其亡也當與共伯同葬矣夫嫁殤之事禮方禁之而詩顧子之周孔二聖何若是異乎曰禮以正爲坊者也詩因情立教者也待年之女𨿽未成夫婦然父母旣許字之則女亦以心許之矣以心許之而復因變攺易中誠有所未安故寧荼苦終身誓無他適此於情不可謂不正也夫男女嫌疑之際聖人立制不得不嚴而守貞遂志之行聖人又未嘗不深嘉之以爲寡亷鮮恥之砥石權衡二者之間斯可得其中矣王貞媛事世多引柏舟詩美之然此乃栢舟非栢舟也栢舟作於仁人不遇劉向列女傳以爲衛宣公夫人此蓋因共姜事而誤者也不可不辧若貞媛之奇節穉恭礎日諸公傳贊已備矣何待餘言

愚庵小集卷十四

欽定四庫全書

愚庵小集卷十五

吳江朱鶴齡撰

傳【松陵名宦人物余別有文獻全書其承用前賢者此皆不錄】

安丘李公傳【以下名宦】

李公遷梧字茂陽山東安丘人舉嘉靖已未進士授吳江知縣邑自倭難之後瘡痍未復公至務與民休息諸故遺科條一切罷去小民有所陳訴就道旁片語立決之歳暮縱遣囚徒及春而來歸如約其徳意爲人所信如此明年庚申江南大水邑尢甚城陴半崩道殣相望公宵旦焦勞捐俸設糜存活無算撫軍某公業奏請蠲稅大司農以格執不允蠲先所遣曹郎在吳勾校如故公嘆曰國賦出於民間今百姓畢力溝塍以障水猶恐不給況忍驅之鬻妻子供箕斂耶於是悉停諸催科惟以招撫流移築修圍岸爲急務或上官譴責符攝裏胥卽屏去冠帶攜囚服以往禦史黃公某適巡倉至聞而賢之表其事爲七邑最公乃出視事曰吾民得無有不安故業者乎俗故喜訟豪猾得無有蠧吾民者乎巡行勞來刁黠生事者輒法之民賴少蘇壬戍四月邑民不戒於火延燒公堂公仰而吁天急徙獄囚移帑藏斂圖籍頃之類有神人緋衣者立庭中遽反風而火滅其月卽議興復材取垂圮之庾力用鄕民之隙費責失火之家訟屈者罰鍰以繼之越百日告成閎敞過於舊公爲治悃愊無華不設鉤筩不尙敲撲慈和豈弟本於至誠卽胥吏之叢蠧錢谷者亦不忍紿之以私如革賓餼省供億蠲貰馬減空役簽總計皆有實惠及民至於亷潔之操皭然不滓與羅田張公【明道】相埓苞苴請謁一無入焉治邑三載政成民和召入爲【闕】

後三十餘年萬曆丁亥邑復大水江令【鐘亷】緩於踏荒反摘愬災者爲誑士民追思公賢乃設主城隍廟朝夕吁呼以相感動劉公【時俊】來令爰采眾論祀之於學宮

論曰李公治行不愧古循吏嘗聞諸耆舊云某禦史行部至吾邑供億不堪臥榻折足禦史怒突入縣庭欲淸覈庫藏及後堂見東壁一小牀葛帷已敝旁置二竹笥不設鎖鑰問何人敢居此則令之臥具行篋也乃深媿嘆邑事一無所問而去又嘗與邑紳吳太守【昆】飲見以一銀船注酒酒滿則帆張意頗善之吳舉以爲贈公受而日以供飲迨去任出境仍緘還之君子曰公之卻銀鐺亷吏所能也若其始而直受想見其爲人蓋坦易近情非皦皦以淸鳴者噫此豈獨今人所難及也哉周安期【永年】曰熊恭簡公生平淸節一介不取其巡撫雲南平蠻公宴之日乃受金花防段或者疑之次年還朝召有司領貯庫始知公不欲以淸病人也李公之事與熊公絕相類

富順劉公傳

劉公時俊字恆甫四川富順人舉萬曆戊戍進士自廬江桐城再調吳江公吏治精彊敏斷其大者在於淸覈田糧均平賦役往時催科率以盈爲辦猾胥陰比匿賦良民致有十限三分之輸公先造煙門冊凡田畆貫址戶口令民占實以報備簡稽因洞悉田賦利病謂據戶部考成數應嵗余若干金遂以八限五分爲準均之黠者無所閃匿凡督宿逋者必上下吏胥交媾而愚守與令各飽私腹公知其上臺檄下卽並經承解之終任無擾漕卒獷悍橫索無厭公請於漕撫每百石加四石耆老槪庾人笆軍苐持籌焉每厫設一門者按衛給籖驗入毋多一人浮圭合者抶以徇嵗省米二萬石癸卯冬議兌謂軍與民爭皆因斛口起釁乃創爲窄口斛使𨿽爭而不多役至北運最繁苦公所任咸得其宜上無逋欠而下有畱余且得以其間銖積黍絫爲儲備焉邑塘當吳越孔道嵗修圮愈甚公捐俸及羨餘三千金築之勸富民宦室輸助曰義助免其役而助者曰役助質訟在官而輸者曰事助南自王江涇北至九里塘延袤七八十里皆新以巨石計費四萬餘金爲邑永利功成而民不告勞公爲治嚴而不苛其讞獄也請謁不行法加威富無所避小事則多縱捨或以至情告卽色動嘗作情說以導民厚焉案牘見婦人名卽開釋至者戒伍伯離丈餘於風化尢重表章節孝惇訪耆英細民有一善輒聞上臺旌之每月望後一日角巾至學宮與師生質疑考學以爲常吳俗好賽五方神嵗必演劇月餘男女雜沓無賴子多乘之以導淫賈利公出見之杖其首投神像於太湖久之姦宄懾服盜賊亦逺竄屏迹捕役無以爲餌乃引龍遊大盜潛入城劫徽商質庫計挫其威稜公夜半聞之立繋諸捕妻孥勒限三日全獲否則死果如期獲之嘉興驗質庫簿歸所失物在簿外者賞諸捕而宥之邑豪繆富以私憾銜張思徳令大盜誣攀下郡獄陷以大辟思徳家鳴寃富復行賄覬脫公請於按君親鞫之以計授所親某文學詗盜案於歙邑具得誣狀公乃責富輸二千金築塘當免死富不承遂斃之於獄時富賄山陰朱相國子太常某屬按君爲解防其獄旣不行按君大恚欲疏劾之奪於公論乃已稅閹至杭州所過邑令長跪公不爲屈索供億又不應陰集諸生往來垂虹亭若將噪而逐之者閹懲往年葛誠事望見色沮遂去然銜之不已未幾檄郡云金閶失上供幾萬計盜隨首某某劫某某窩凡五十三人皆吳江巨室公曰巨室邑所恃爲命也彼計行邑空矣母雞引雛遇鸇猶鬭況爲民父母乎乃謁郡守朱公【燮元】曰此詐耳某請以身當之遂攝衙胥及弓手得二三百人縛閹使訊之曰據而檄事已經年今始發何也且而閹時在徐州道上乃來吳耶閹使懼伏誣具論如律閹見爰書語塞卒無以加公之狝大猾折大姦不戁不竦古之所謂神君健吏不是過也在任五年治效異等擢南京兵科給事中累官太僕寺少卿奢酋發難爲川東贊畫被論鐫職後復原官

論曰昔人稱吏道淸愼勤而已吾邑賦重難蘇吏詭難剔非濟之以威明不可劉公發姦摘伏洞照若神錯節盤根恢乎遊刃故凡所興革至今利焉沈子勺先生【瓚】稱其明析秋毫力舉千鈞卓絕之才百年未有誠定論云

同安葉公傳

葉公翼云字敬甫福建同安人舉崇禎庚辰進士授吳江知縣先是吳中旱蝗谷湧貴姦民聚眾攻剽脇富室傾囷給之名曰打米攝篆者不能禁撫軍黃公【希憲】誅其魁亂稍止迨明年春夏間余風未殄公蒞任得其狀曰勸分荒政也脇之自下是訓亂也莫若操其權在上乃先下令富室減分平糶復委紳士之賢者稽戶口筦出納捐俸設糜以賑之密捕先年倡亂者悉寘之法四境帖然辛巳繼以大旱蝗米石至四兩公齋宿露禱屛去輿蓋每日謁龍王祠去城約十里幅巾徒步往來行烈日中間數武一擊額民感其誠無思亂者及漕兌時調停米麥之輸食息水次輯和弁卒國賦足額而民不大疲南糧軍儲卹孤諸利向盡歸豪家按君祁公【彪佳】嘗疏陳其獘嚴禁之已而營丐者復熾公力請兩臺計畆均勒石杜爭通邑利焉白糧解戶久爲蠧藪厲民每名費及千金公條便宜上撫軍黃公具題易爲官運復有議造船者公曰本欲安富是又困之也乃酌取助役銀以資運官殷戶始釋重累當是時流賊躪廬鳯金陵宛陵俱騷動邑處浙直之衝欲先事毖防費無從出適存空役銀六萬兩撫軍將移佐江防公爭之曰幕府所須當檄支各郡何獨括吳江請以本邑額外之徵卽畱衛本邑議上得允由是蠲其半以蘇民半則用以修城陴團保甲練民兵人有固志其修城也捨胥徒而任裏耆給實值而免賠累故畚鍤易以竣工其團甲也委紳衿以聨其人民隨鄕城以察其姦慝故盜賊不至竊發其練兵也謂役仰食官府保戶取資裏閭乃因其類而什伍之教以技而臨閱之故無募兵之害與養兵之費而武備一時修飭甲申夏北都變聞不軌者洶洶思逞公以邑治孤懸四面環水舊設官兵四百名駐平望離城四十里而遙緩急不相應乃檄平望守備梅亮移屯城外爲防禦計公又每夕防行密詗姦民聲息得梅居六吳盆九反謀狀立捕至屏人鞫之盡吐實又分捕同謀者並居六盆九共五人縊殺之陳屍於市一時無賴子弟皆股栗乃宥其餘黨諭使革心時鄰郡邑大盜飈發蜂起長吏莫敢誰何至新撫軍祁公行部始漸次撲滅獨吾邑晏然若不知有世變者公弭亂之力也公在任四年屢值災荒又加預徵公私交困公隨宜調劑應變有方鋤梗剔姦迅如發矢至其寛和愷悌一本詳愼而出之不厭煩璅不辭勞瘁不懾豪彊催賦則每示停緩斷獄則務持平衡受言則兼采寒賤故能上下交信吏戢而民安之祁公薦三吳治行第一時光攺元朝政稠濁僅例擢工部主事未抵部任內有逋賦爲司計者所覈士民相勸曰柰何以此累賢父母乎爭先樂輸旬日而畢公里居數載閩事大壊乘陴守禦竟死於兵至今父老談及公吏事輒流涕云

論曰余嘗與公對談樽俎蓋溫溫恭人也其淸操惠政則循良有司也至其翦薙亂萌聲色不動則又督撫大臣之才也惜乎運遘陽九無以大展猷爲猶得衣冠殉難以死公眞無愧古名臣矣余友浦子近過公里知其子貧窶不能表章先人又閩疆死事時所諱述余恐其久而冺冺也爲博詢事實譔次而傳之

杜靜臺先生傳【以下人物】

先生諱偉字道升少育於沈給諫仲子嘉謨家從其姓後乃歸宗先生幼而至性過人王母目矐以舌防之竟復其明七嵗喪母每哀啼父爲之感泣先生乃更破涕爲懽父疑之陰察枕席皆斑斑淚痕也讀書沈氏塾中有神童稱嘉謨奇其穎悟廟見而子之弱嵗名籍甚試輒冠軍嘉靖壬子舉於鄕所制經義爲世宗尙自王文恪四家而下卽屈指及焉屢困公車篤志聖賢之學與唐公荊川【順之】唐公一庵【樞】許公敬庵【孚逺】耿公楚侗【定向】講明濓洛淵源其學以主靜爲宗驗之行履動止皆有繩度海內從學者數百人江右羅文恭公【洪先】欽其名延之教子弟先生因與文恭靜坐石蓮洞天數月學益進嘗過鄱陽湖巨盜脇之以刃端坐不懾盜異之發其篋得刺曰此江南小聖人耶羅拜而去其名行爲人所重如此先生銜沈氏恩思報稱時嘉謨子位成進士官翰林未幾死漕卒之難家政旁落先生白備兵使者蔡公【國熙】置佼奴於法爲經紀其家家復振位從子琦珫珣少皆有穎質先生痛其失怙躬督課之卒皆成進士沈氏子姓至今歸義焉萬曆庚辰復上春官不第乃謁選得南陽府推官聽斷平允釋要囚十餘人唐藩左右不法者悉捕而麗之辟暇則引諸生與之談說經義行部開封汝寧有進例金者立卻之署篆內鄕新野二邑課農桑行鄕約不事捶楚専務以徳化民姧宄革心獄訟衰止考績爲中州最應擢臺省當事欲爲廋數年先生曰某豈欺君父以市美官者耶不可稍遷工部營繕司主事防稅荊闗荊故脂膏地先生爲文矢江神不以一錢潤私槖盡弛商人法外徵瀕江沙市十里泥濘沒骭先生捐俸築石堰植以楡行旅便之及期稅課不及額遂引疾歸商民多臥轅下道軹不前所攜惟圖書數十卷而已舟中見兩木桶叱其家人曰此非荊州物耶立投之江防言者劾先生不赴部考覈爲非制下工部覆具言荊廠竹木自四川建昌諸路浮江而下而彼地連嵗用兵兼之采辦大木商賈少至以故稅額減於前實無贓私可摘請特免考覈詔許之先生旣歸鍵戶養屙終日黙坐竟至貧困不給以癸已十月卒年七十有一先生淸操粹徳一代儒宗生平惇篤踐履暗室不欺遊文恭諸公間絕不標榜道學以爲名髙傳稱躬行君子庶幾無愧焉所著學聚錄正學編靜坐訣尙書筆記四書筆記等行於世學者稱爲靜臺先生

論曰先朝自嘉靖季年講學之家多有陽宗伊洛陰襲竺幹者先生之主靜固理學正傳也歷宦所至皆有慈惠及人防闗淸烈尢著孰謂儒者無益於用哉

李臨川先生【樂】曰嘗見靜臺先生住京師崇國寺中朝暮靜坐每月朔朢必書至聖先師孔子之位侍坐移時方課學業弟子問故先生曰可爲求放心一助先生嘗顏其書齋云無求勝在三公上知足常如萬斛餘

瑞安令周公傳

公諱大章字章之沈雄慷慨饒文武大略嘉靖壬子舉應天鄕試癸丑下第歸值倭夷蹂躪轉略近地士民爭竄伏墟莽公獨奮曰此志士保鄕井建功名之防也去將安之乃糾合義勇數百人教練之襪首袴褶部署指揮儼然嚄唶老將也以邑城庳薄難守倡義增築與憲副沈公【】董其役不旬日畢工又以平望夾浦爲南北要害地乃進議於邑令楊公【芷】設兵駐守日治戈船募驍鋭賊至則據險邀擊之時總制胡公【宗憲】建閫浙東公參贊幕府謀畫委督水師親冒矢石出沒波濤浩渺中屢勝之於靑陽港錢田石湖唐家湖鸎脰湖太湖諸處首尾三年斬馘過當賊平督撫楊公總制胡公上其功次於朝授備兵使者職銜公以親老力辭乃官其子崇仁爲蘇州衛正千戶子孫世襲公屢上春官不第署余姚教諭隆慶初授瑞安知縣縣瀕大海先中倭患最烈至是復大旱公航海禱於龍堂俄有甘霖之應又力請兩臺免徵加織造銀民甚徳焉瑞安地臨險阻公建議海安瑞安沙園三所合操躬臨訓練全郡倚爲屏障竟卒於官年六十有三公工古文辭才筆雄健在瑞安有上趙撫軍便宜札子正大剴切不減陸敬輿門下士成名者甚眾顧公大典吳公邦楨皆舉甲科識姚江邵公陛於司訓時期爲偉器後果以詞林攺禦史按吳人服其鑑云所著有文藝集禦倭武略行於世

論曰方倭患孔棘東南半壁動搖徵調幾半天下吾邑爲浙直要衝非公勠力行間控扼南北兵禍未易弭也況身無封疆之責獨出死力以捍衛維桑其功顧不偉歟邑令楊侯贈言稱其才與誠合信夫

贈尙寶少卿袁公傳

公諱黃字坤儀曽祖顥祖祥父仁代有著述不仕仁更能詩書法趙松雪公少失怙苦學善屬文祖贅嘉善殳氏因補其邑諸生名借借起嵗大祲嘉善許令問消弭之防公引洪範五行及管輅邵雍語以對令異之遂辟書院令髙才生受經隆慶丁夘選貢入南雍舉庚午鄕試負笈者雲集指授文規往往得雋去萬曆丙戍始成進士時年五十三矣公學通古今談時務鑿鑿甫釋褐奉總憲札與常熟宮坊趙公用賢其議淸覈蘇松錢糧公上賦役議一曰分賦役以免混二曰淸加以絕影射三曰修實政以省兵餉四曰查剰以杜加賦五曰免協濟以卹窮民又淸減額外加徵米銀十餘條豪猾以不便已率爲浮言當事沮格不行識者嘆焉戊子謁選得寶坻知縣邑賦畆二分有奇諸役編反倍之車運皇木役最疲公建議請乘漕艘未集由防通河運入而移皇木廠於三賢祠北使濱水受木且去京密邇取給便當事爲奏之報可因盡革重夫重馬采石及箭手諸役省里甲銀兩正賦而外毫無擾焉內臣開廠督貢銀魚爲民厲公上書閣臣謂魚自海抵邑又自邑抵京道紆鮮易敗請由海濱馳至京應上供閣臣允之自是中貴罕至者潞藩之國鄰邑率賦多金爲公費水淺舟膠畱頓則費逾廣公令囊沙壅下流水滿舟易達及舟將至則啟沙囊更壅其下不移日越境邑地窪下比嵗大潦公浚治三坌河築堤捍之海水時溢入爲患令海岸多植栁髙數尺潮退沙遇栁輒淤漸成堤因於堤內治溝塍課耕種曠土大辟是時薊鎭主客兵不滿十二萬而年例銀及屯田民運諸項計且至一百五十萬撫軍以公曉暢邊事檄令酌議乃列十事以獻曰革養軍之虛費曰汰臺兵之冗員曰謹撫賞之機宜曰定市馬之良法曰復舊耕之額田曰廣山林之種植曰興險阻之水利曰增將領之供給曰置輕車之便利曰覈器械之冒濫又兵備王令議防海事宜及軍民利病公各列八欵上之語皆石畫壬辰以大中丞蹇達薦特召爲兵部職方司主事適倭躪朝鮮朝廷大舉東徵甫到部經略薊遼宋應昌疏請贊畫軍前兼督朝鮮兵政冬月浮海渡鴨緑江調防諸將拊循三軍提督李如松大捷平壤部下多割死級報功公馳諭禁之如松不悅自引遼兵而東委守平壤不畀一卒淸正兵來襲公遣麾下及朝鮮兵三千邀擊之於南山觀音洞殺數十人擒其將葉實如松驕而貪輕騎獨進經碧蹄館爲倭所乘軍大衂退守開城【據東徵二士錄】大司馬石星意遂主欵應昌入沈惟敬之言支吾封貢公亦以將驕兵罷浪戰非防上書本兵言之未幾竟中拾遺疏劾爲令時縱民逋賦革職歸田十餘年卒年七十有四天啟攺元大冢宰趙公【南星】追敍東徵功得贈尙寶司少卿生平著書甚富多散佚今惟兩行齋集歷法新書羣書備考梓行子儼天啟乙丑進士官髙要令卒公博學尙奇凡河圖洛書象緯律呂水利河渠韜鈐賦役屯田馬政以及太乙奇門六壬岐黃勾股堪輿星命之學莫不洞悉原委雅以經濟自負未第時嘗受兵法於終南山中劉隠士又嘗服黃冠獨行塞外者經年九邊形勝山川營堡歷歷能道之其贊理東徵也訪求奇士得馮仲纓金相置幕下倭酋淸正者故薩磨君之弟闗白𨿽簒心畏之使嬖人行長將前軍而淸正爲後繼淸正倍道取咸鏡趣鴨緑江時如松敗保開城而經略駐定州前後皆阻倭計無所出仲纓與相言於公曰淸正輕行長而貳於闗白可撼而間也公乃遣入淸正營說使釋所虜王子陪臣退兵決封貢淸正果如命卽日自王京解兵東歸【據東徵二士錄】先是公言嵗星歷尾尾爲遼分野朝鮮屬焉今色不靑而白此兵徵然朝鮮得嵗而倭伐之倭將有內變朝鮮必復國迨後倭撤兵歸闗白死卒如其言云論曰公自言生平得力靜坐然其學流入禪好爲三教合一之說其以兩行名集亦取老氏有無雙行之防故與管公東溟深契而說書義解多與儒先抵牾然其砭訛發覆則俗學所未有也語云通天地人之謂儒公𨿽未爲醇儒也獨不得謂之通儒乎

李廓庵先生【世達】曰公初爲張文忠公【居正】客文忠議正樂依古法造密室三重又依蔡氏多截管以候气不應使公視之曰候气之室宜擇閒曠地今瓦礫叢積則地气不至一不合也外室之墻宜入地三尺二重木室入地一尺六寸三重木室入地七寸六分今皆不然僅可固地上之气不可固地中之气二不合也室三重各啟門爲門之位外之以子中之以午內復以子所以反覆而固气也今皆以午三不合也聲气之元寄之象數必有自然之理今所截眾管大小不倫四不合也天之午常偏於丙二分有半今日圭所測是也地之午常偏於午二分有半冬至候黃鐘之管宜埋壬子之中位一而已豈可多截管乎五不合也文忠如公言擇地天壇之南隅飛灰果應文忠欲屬公以正樂之事公請先正歷法語不合遂謝去公嘗受歷於長洲陳壤其法本回回歷以監法防通之更定律元糾正五緯最爲詳密號歷法新書

太僕卿吳公傳

公諱黙字言箴資性沈敏少從塾師受章句時有問難塾師不能答長與兄之勇讀書講析經疑恆至達曙彊學矯志文行嶄然嘗受學於王公龍溪稱髙第弟子壬午舉應天鄕試壬辰防試第一人闈義皆匠心獨造至今經生家稟爲程式授兵部主事以艱歸已亥補禮部歷其曹癸卯遷尙寶司丞進少卿公立朝建議挺挺不撓時目爲吳鐵漢嘉靖中大學士呂【闕】阿分宜意疏請考察京朝官罷黜大臣之賢者葛守禮等十五人科道李幼滋等三十八人而畱用吳鵬許論趙文華董【闕】鄢懋卿楊順輩附勢作威沒諡文安公爲祠祭郎議奪其諡事𨿽不行君子韙之漕撫李三才家在畿南不乏奧援本具縱橫權譎之才又好以苞苴筐篚結納士大夫公過淮三才有加禮公一見知非正類入朝卽上書首斥其貪橫由是直聲震天下未幾謝病歸攺通政司防議歷左通政乙卯進太僕寺卿公立朝最淺遷除皆不赴職然時論髙之每防推必首及云崇禎丁丑卒年八十有七公爲人淸剛守正不可幹以私在禮曹日梁溪某公子餽以珍寶直千金求疏敍其父某官廕公謝曰彼當得廕具疏吾職也何賂爲其人又固以請卒卻之邑令劉公【時俊】吏治爲三吳最以漕卒鼓噪爲漕撫所劾杜門求罷公方官尙寶素知劉令賢爲白於河南道禦史禦史出彈事示之公曰爲百姓受過此令所以賢也復爲訟言於朝大冢宰孫瑋竟用公議僅奪俸二月而已公家居同裏劉令雅重其行義恆挐小舟從一奚童詣候問政事得失與邑中利獘公條悉以告由是劉令治日益有聲而公所欵畱惟脫粟飯爛蒸一劉令以是益重之邑有富室某坐殺人抵罪繋獄久矣劉令覆案已得寃狀語之曰若得吳公書來卽釋汝某令其子具槖中金三千爲壽公據實白劉令平反之而不名一錢也崇禎攺元逆璫初敗其黨猶屍權霍維華舊令吳江素嚴事公者也言於眾曰吾將起吳公佐銓公聞之艴然曰霍若凂我必當逃之深山其疾惡如此晚年徙家郡城中丞直指監司守令之屬無日不造請其門凡民間疾苦吏事頗僻賦役之失當豪家之暴橫胥吏之作姧莫不具爲當事者言之當事率奉行恐後吳中巨姓搖手相戒莫敢爲非當是時縉紳若文公【震孟】姚公【希孟】徐公【】孝亷若張公【世偉】楊公【廷樞】輩皆以文章气節主持淸議公恆執其魁柄云自公歿後文姚張三公相繼云亡徐公楊公又皆殉節死而吳風靡靡鮮有激濁揚淸振厲一時者矣

論曰吳公嚴气正性蓋李元禮範孟博一流人也元禮孟博橫罹鉤黨之禍而吳公優遊林泉以耄耋終亦云幸已公𨿽不附東林東林恆倚爲崇墉淮撫之敗公抗章首攻之然東林諸公不能非也公旣歿裔孫衰落不振邑人欲列祀賢祠直指周不果行嗚呼世之所謂賢祠曽何足重吳公卽公亦豈待以賢祠重也哉

贈指揮同知趙公傳

公諱廕字任卿中丞士諤從子以武舉爲金山營把總被劾革職崇禎九年流賊東寇大躪安廬撫軍張公【國維】檄爲守備屯太湖縣十年二月賊來犯公提兵禦之至雞飛灘遇賊三百餘騎擊卻之追奔抵通湖賊以百騎來山前挑戰公據山爲營遣千總楊國鎭等以鋭卒二百赴之射殺賊渠數人而賊潛從山後以千騎襲公營公力拒之手刃十餘賊以眾寡不敵被執脇降不屈遂遇害自賊犯南畿潁壽六安霍山諸州縣多被禍撫軍𨿽督兵在行間聞金鼓輒色戰諸將士猝遇賊率首防竄無敢發一矢相向者公獨驅馳赴難摧鋒摶賊身被數創以死其麾下李池等亦皆格鬭死事聞贈指揮同知子孫世襲總旗安慶人爲立祠堂祀焉

史弱翁【】曰任卿少孤貧家世業儒獨好武爲童子時戲取村中羊學騎自試削白竹爲弩矢射籬邊雀嘗爲笑樂州裏咸謂之癡及年過四十仗節死義聞者莫不壯之

贈翰林院待詔孝介朱公傳

公諱陛宣字徳升父燾自同裏徙郡城遂爲吳縣諸生萬曆壬子舉於鄕時父年已髙公闔門奉養絕迹州府嘗言士君子當以不貪爲寶能安貧則能不貪甘食美服髙閣邃宇孌童艷姬皆敗檢隳名之具所謂誘人之穽也故登賢書二十年未嘗以竿牘通守令家益貧布衣糲食泊如也惟奉親則滫裘葛無不贍具侍養庭闈終身不見疾言遽色母季氏先亡父益老病幾殆公晝夜侍寢辦防湯劑唾壺虎子之屬必手承而進之戊辰當上春官以父疾不赴居二親喪不入內不茹葷者六年竟以哀毀成疾而卒年五十有六公先與忠介周公【順昌】同業後又同舉气誼甚篤皆以倫紀爲已任天啟時魏璫煽虐緹騎逮忠介親朋皆走匿獨公經紀其家事又周旋檻車追送之人服其義焉大中丞張公【國維】嘆爲眞孝亷以銀幣榜額命長吳二邑令往旌之公竟不上謁也沒後宮詹姚公【希孟】采邦人之議私諡之曰孝介先生崇禎丁丑按君祁公【彪佳】以公與同邑張公【基】昆山歸公【子慕】三人行義同表於朝詔俱贈翰林院待詔蓋異數云公門下士多通顯以文章命世其最著者文靖徐公【】卒殉國難稱名臣子鎰少有雋才亂後卒

論曰孝介與異度張公同裏閈同鄕舉名行亦復相次吳人所稱二孝亷也張公淸流嚆矢文藻斐然而淳心質行則孝介爲不可及矣

莊母沈孺人傳

余內戚計浣翁自苕中回手其徒莊雷勅所撰母孺人行狀請爲傳余以病未之許雷勅又以長箋來請益力誼不克辭謹按狀孺人姓沈氏沈爲烏程世家刑科給事中諱士茂之女也孺人生而孤其生母呂以斷鼻矢節孺人少母訓年十八歸同邑太學生荘之琳爲繼室荘亦望族之琳父諱日宣舉萬曆甲午鄕試歷官廣西按察司副使按副以亷吏稱於時太學性又好施予輕財重禮義以故家日削孺人時捐奩資去膏澤以給髙堂甘防婣黨稱其賢及連居舅姑之慼哀毀備至甫終喪而太學疾不起孺人稱未亡人年止二十二雷勅方二嵗耳孺人內撫嬛孤外持門戶贍生則辛勤絍織卜兆則匍匐埋卽衞共姜陶嬰母之苦節不是過也提藐孤而育之訓之丙夜篝燈督以誦讀覬望成立血淚幾枯卽歐陽太夫人之嚴教不是過也捋荼蓄租恩勤鬻閔者二十餘年迨雷勅授室始能課生徒養母婣黨方爲孺人慶謂可食報於子而孺人遽謝世得年僅周甲子雷勅於讀禮之餘潛心力學至服闋試秀水邑文衡拔取前茅果如孺人所望惜乎未及見也然貞操淑行不愧姬姜可持此以下報太學君於九原矣憶當潯溪寇發時里人咸奔竄孺人獨守孤閉門曰難作卽死此耳去將安之卒獲免嗚呼吾以此嘆孺人之貞而且達也易之訟曰復卽命詩之羔裘曰舎命不渝而大無信也不知命也則防蝀刺之人事夷險莫不有命焉主於冥防紛紜避趨徒亂人意唐林唐尊之仕王莾華歆之仕曹丕褚淵沈約之仕齊梁皆失於不知命徒爲人詬厲卽吾所見戈船搶攘中婦女之以奔亡而召辱者多矣用是知孺人之守戶也其履正也能全身也不謂之知命可乎余是以賢而著之

愚庵小集卷十五

附錄傳家質言

餘資甚椎魯淸羸骨立少時塾師授帖括藝頭涔涔欲睡及授古文辭輒豁然心開自知非科第中人也年十八勉就童子試學使者孫公拔冠軍嗣後以髙等五試棘闈皆報罷遂有著書立名之志先君亦時購四部書助余遊獵甲申春館金陵唐儀曹署聞莊烈皇帝變報乃然長號曰此何時也尙思以科第顯耶遂決志棄舉子業時年三十七矣嗚呼古人讀書有分年之法經經緯史隨時漸進至三十而學成余也四十以前半荒棄於疢疾半汨沒於制科後此𨿽欲發憤精智已漸銷亡矣然則今之空疎頽落而無所成也曷足怪耶人苟立志修名則謗議謠諑皆吾學問之助余以拳拳著述橫罹讒忌然過情之譽亦時有之淸夜循省咎過山積惟疾惡如讐嗜古若渴不妄受一文不誑人一語此四言稍可自信耳【時論以盩厔李中孚余姚黃太衝昆山顧寧人及余並稱海內四大布衣余聞之輒愧汗終日】

回思生平受人屈辱不少實皆自取爾已自取之於人何咎翻手作云覆手雨當面輸心背面笑古人早已言之何況余耶三十年來頗知警戢今四方縉紳下交於餘者多矣然未經左顧必不先往通謁來則未嘗不往報至於幹澤之事尢未嘗濡足𨿽周親官郡邑不一至其庭焉非曰明髙止祈逺辱

庚午辛未間復社盛興舟車之防幾徧海內每邑以一二人主其事招致才雋之士大集虎丘其中負盛名矜節槪者固多而借此鉆營竿牘奔競科塲亦實繁有徒至厪天子下詔嚴禁然終明之世不能絕也余時居同川與章子兩生皆不與後余受知邑侯亨宇唐師唐師薦於張天如先生先生欲得餘一見然餘卒不往也嗚呼交太廣則酬應繁名太髙則造物忌語云閉門造車出門合轍由今觀之大社果非美事而余之不往亦不失爲自立骨脊也

詩賦一道余本無所能惟少時讀離騷文選喪亂之餘旣廢帖義時借以發其悲憫然資鈍學疎安能與當世之通才巨手鬭其伎倆耶況余賦性褊狹不喜多作妄作代人作恆自哂爲詩中之狷後人品目不知置余何等也

杜樊川論文以意爲主气爲輔詞采爲兵衛然意有不同必衷之於理始無獘方正學先生云文本乎理行乎意而導乎气气欲其昌不昌則破碎斷裂而不成章意欲其貫不貫則乖離錯揉而繁以亂理欲其無疵有疵則气澁詞慙𨿽工而於世無所裨此數言足以盡文章之變余竊有志焉而力則未逮也

昔人云先秦無段落兩漢無排偶此實不然段落文章之次第也文無次第則頭訖混殽不成章法矣偶句乃文之鋪排防綴處鋪排防綴而气行乎其間但須相文勢所宜耳若文勢須頓挫而以單辭只句承之便瘠薄無力八大家集中誠無駢儷之句然吾於八大家特師其法耳文至今日豈可全廢修辭作枮木寒鴉之態理本六經法宗八家而秦漢六朝諸史之菁華皆供我鎔鑄不更爲文章家之巨觀乎

昌黎之論文曰紆余爲妍卓犖爲傑今人多不解此二語卓犖者卽文賦所云立片言而居要乃一篇之警防也紆餘者卽子美所云毫髮無遺憾波瀾獨老成也文少波瀾便偪窄無餘地昔吾友語人以作文之法曰敍事外敍事議論外議論人知以議論敍事爲文而不知敍事更有敍事議論更有議論此正紆余與波瀾之說也

文必學秦漢詩必學漢魏猶言治而必欲復井田封建也非秦漢之文不可學以學秦漢者究必歸於八家也崆峒圭峯學秦漢者也而所詣何如王濟之弇州於鱗亦學秦漢者也而所詣何如王道思歸熙甫此可以得其大都矣近時海內羣推芝麓芝麓之文長於論史陶練古今气昌詞贍惜其行太通學太雜交太濫應太冗芝麓亦嘗向余蹙頞言之然而知古文之深者未有如芝麓也

語云朋友者長善而救失者也余閉戶不妄交然友人中肯規余缺失者實少憶居先母喪時誤捶一悍僮董子誦孫作長牘規余至今感其意余所見前輩尙多此風因筆識之張太史天如居喪嘗過吾邑主沈文學某家時沈太學君張畜女優甚麗某設具於其宅邀往觀焉葉虞部仲韶君張之姊壻也時適在座忽抗手曰內弟欲出家姬使觴以先生在讀禮之日故不敢天如踧踖久之不終宴而去天如又嘗弔孫孟朴之喪舟過鸎脰湖楊解元維斗亦至見有盛湖妓在席維斗曰挾妓弔喪禮乎天如遽麾之去嗚呼葉楊二公之交道可謂摰矣而太史之能受盡言今豈可得哉

余平生著述經學居多以朱子掊擊小序太過乃集諸家說疏通序義爲毛詩古義【闕】捲以蔡氏釋書未精撰尙書埤傳十五卷又補二卷以胡氏傳春秋多偏見鑿說乃合唐宋以來諸儒之解撰春秋集說二十二卷又以杜氏注左傳未盡合俗儒又以林注亂之撰讀左日鈔十二卷又補二卷易理至宋儒始明然左傳國語所載占法皆言象也本義精矣而多未備乃主注疏程傳兼通象學博引諸家名周易廣義未幾得脾疾書遂不成僅成廣義略四卷又以禮記注從無善本徐魯庵集注稍勝陳滙澤集說惜撥遺注疏終非古學又中間考訂多疎欲主黃東發日鈔體更取衛湜集解諸書以及大全諸說廣爲編緝非數年不成而羣書未具又兩目昏眵不能執簡姑俟之後賢而已

杜工部集輯注李義山詩集箋注盛行海內已久然余不欲以此自見也當變革時惟手錄杜詩過日每興感靈武回轅之舉故爲之箋解遂至終帙又見一越友選時賢詩薄艷體另爲一編故借西昆以曉正之而不知者疑議叢生餘一無所辧直付之太虛之鴻爪耳方正學先生云古人文章多借丰功偉徳以傳今果有其人與卽有之餘亦無從紀述故小集中壽言與碑銘墓志多不存非不作也作而不能借之以傳故不存也陸魯望集中文甚少自云見好泉石則記之遇忠孝志義之事則銘之由魯望而觀則余之所存不旣多乎哉呂東萊先生云說經者有鑿說之害又有衍說之害辧其穿鑿刪其曼衍而經之不明者鮮矣王伯厚先生云經猶的也一人射之不若眾人射之必有一中善通古義博采今解而經之不明者又鮮矣余經學中詩與春秋尢費苦心以卷帙繁重不能刻今海內惟顧亭林汪鈍翁樂觀余書恐後世未必有桓君山耳

