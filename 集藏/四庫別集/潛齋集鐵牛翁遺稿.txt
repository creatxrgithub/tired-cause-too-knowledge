

欽定四庫全書

集部四

潛齋文集附鐵牛翁遺稿一卷別集類三【宋】

提要

【臣】等謹按潛齋文集十一卷宋何夢桂撰夢桂字巖叟別號潛齋淳安人咸淳元年進士官至大理寺卿引疾去築室小酉源宋亡後隠居不仕元至元中屢召不起終老於家此集凡遺詩三卷詞及小試策一卷雜文七卷詩頗學白居易體殊不擅長王士禎池北偶談以酸腐庸下詆之則似乎已甚文則頗援引證佐博辧自喜之意明成化中其八世孫淳訪得舊印本於同邑汪廷貴家校正刋行後其逺孫之論等又爲重刋考元盛如梓庶齋老學叢談載夢桂送畱夢炎一詩曰昆明灰劫化塵緇夢覺功名黍一炊鐘子未甘南操攺庾公空作北朝悲歸來眠裏吳山在別後心期浙水知白髮門生羞未死靑山畱得裹遺詩蓋夢桂爲夢炎所取士故是詩有王炎午生祭文天祥意而是集不載則其散佚亦多矣末附鐡牛翁稿一卷鐡牛翁名景福字介之夢桂族孫元時不仕存詩四十餘首賦一首詩頗奇偉气格在夢桂上云乾隆四十三年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

濳齋集卷一

宋何夢桂撰五言古詩

上崔中丞古意二首

明月墮我檐白雲生我屋明發起振衣出戶聊躑躅靑冥下輶軒皇華照幽谷乾坤散淸气固不在惡木巖巖南山石上有孤生竹結根不擇地天地聊自足捲耳不盈筐綠芻不盈掬願言勿采采畱此媚幽獨

贈方星翁

憶別二十年再見驚莽渺黔髮上星霜紅顏化枯槁隔世或相逢往事漫不攷季子舌尙存長卿心未老妙算出星躔窮搜入防窅病質愧衰遲髙論驚絕倒天地兩無情大化長浩浩逝者如川流朝露溘春艸行行重行行貞名以爲寶

入夏初晴

屏翳盜天權丰隆據天宇沴陰抗六陽入夏苦旬雨煉石無媧皇天漏誰與補羲和駕赤輪倐覩朝旭吐泥虫起躑躅淖羽鼓掀舞倚杖擬郊行脫屣始出戶喜气薄林巒生意溢蘅杜天公本無心造物誰實主今昔倐變化陰晴孰吹煦我欲叫蒼蒼叩閽撾天鼔蒼生在巓崖何時脫辛苦

贈唐樂天星翁

有客傲今世去古見是人得姓遺唐譜自號樂天民毋乃香山老重來現後身問君何能解滿口談天星術髙價難酬索詩抵千金我政坐詩窮敢以窮累君君謂窮不憂詩賦樂我貧不見石友死錦防不斂形不見鄧侯餓銅山化爲塵命固受於天誰能躍陶鈞外物不可必吾巳反吾眞君看世上兒疾走方紜紜

送自然子夏徳甫

子以自然名詰我自然理至理本無言有言已非是畏佳時怒號厲風從何起晚得復怒生春雨果誰使使然與不然萬化誰與紀君詰我不知不如兩忘巳君苟未忘言請問柱下史

送天約子胡子春

世人方熈熈我獨處落落世人方昭昭我獨混濁濁我行世固疑世棄我自樂馬蹄踐霜雪寧期受刻雒彘尻登俎豆何如食糟粕不知帝懸解甘受人犍韄回首觀環中乾坤本寥廓

贈天遊子潘知非

浩浩天上水悠悠天際云靜觀萬物化誰使之蕓蕓吾道在宇宙與物同涬溟牛馬誰毀譽龍蠖自屈伸浮游寄一世儻然忘我人究竟弗可詰與子俱愚芚

贈天臺陳道人

山中老希夷長抱白雲睡睡覺呼蹇驢悠然出山去道上忽相逢爲問天下事長笑不復言不言有深意蒼生在巓崖感此淚如雨

方釣隱挾星學求詩且業醫

駢拇不礙履枝指不害持兩者各自適意其天所爲決之足反蹇齕之手反萎萬物固有命勸君休說醫

贈楊古澹【名融武彊人】

南山有岑樓岑樓髙落星娟娟樓上女悠悠撫朱繩髙年猗蘭操翻作長短淸世無千古人惟遺千古心心長韻愈遠疏越難可聞曲盡無人聽月髙風滿城

和徐院唐佐見寄七首

苒苒歲月晚悠悠美人思皎皎在天月娟娟落水涯相思何所寄日莫折瓊枝衰鴻趐翎短苦爲稻粱縻願言化爲雲長與龍相隨

白雲古樹杪下有山人家與君曾讀易探索入聖涯盤桓坐白石汲泉燒鼎茶至今山中兒羨我兩客嘉客去不復來屋上凝朝霞有時撫孤琴猿鶴聽無嘩何當賦招隱共駕靑牛車

月冷岸葭蒼風勁山木震搗砧誰家婦聲急心緒紊爲問聲何哀聲聲怨時運何許從英皇蒼梧叫虞舜孟冬寒气至蟋蟀入牀下我早索衣裘婦尙系裙布時序倐攺變淒慘感霜露姑老逺行役鞠子誰乳哺夜半山壑移人生況旅寓傷心重傷心江空歳華暮

南山有髙樓靑雲可俯踐樓上有佳人當年慣識面忽覺在他鄕綽約思目見緑綺無知音心長曲未徧靑雲在山頭將去還復戀人生不如雲欲見萬里逺恃有靑銅鏡與君各分半忽來雙鯉魚白璧何足羨

望有玉山果細實如房蜂世味羞桃李棄此盤盎中膚頑味更澁僅能殺三虫賴以著微績始襲炎帝封不意得君采致身願相從

人懷千歳憂常苦百年速千歳與百年黃泉總相逐漆園何誕妄養生托緣督邯鄲非茫夢覺驚黍熟生死如彼何愛惡亦徒欲俛仰宇宙間吾姑抱吾獨

和盧可庵悲秋十首

秋風來庭際奄忽老蓐收夜寒耿無寐起坐焚膏油孤燈照我影對坐自倡酬偈參意未竟參橫轉西樓秋風來髙樓樓上棟雲飛登樓杳西望陰陰天云垂天闊無極遊子去不歸不歸在何許意采南山芝秋風來戶牖出戶天地寛俯仰何局蹐天地猶盤盤況復中間人機險一黃閒毋懷千歳憂且盡百年歡秋風來木末忽忽吹晚晴木落雁南歸嚦嚦多悲聲少壯老復至歳月方遄奔我欲歌秋風愁聽簫鼔鳴秋風來萬壑蜴蜥吐冰雹雷吼彈丸飛四海沍陰濁誰能彎天弧與我一矢落柰何山嶽移回頭巳非昨【冰雹事出夷堅志坡詩有能禦渠水作冰雹之句云】

秋風來巖谷萬竅生寂虛畏佳忽怒號披拂其誰居天地等一馬逝者無停車君看郭外塜荒丘無人鋤秋風來江臯槌鼓誰載酒徒羨謫仙人百篇醉一斗將軍告身在尙可易醇酎萬事休皺睂一笑且開口秋風來天河天河淺且淸天孫撫機杼終日織不成自從夫君去聽盡金雞鳴妾身倘未死妾心百煉精秋風來大地萬里成丘墟牀頭何所有惟有一卷書曳縰朗長誦環堵樂有餘自笑飯顆山少陵眞腐儒秋風來太虛逍遙浮大庭吾身與天地等如水上萍防丸閒往來意行還微吟吟盡無人聽惟遺空外音

上夾谷書隠先生六首

堪輿渺無極俯仰慨古初皇風戰涿鹿艸野傷血塗勲華襲文明不肯私均朱誓命纉王業侵伐紛霸圖春秋二百祀已矣吾道孤天不生夫子民極誰其扶

反袂嘆麟折過門傷鳳衰奠楹不復作世喪禮樂隳世喪道不喪文豈不在玆千載而有人三代猶可追吾聞夾谷翁文獻尙有遺斯世微斯人皇皇吾安歸

錦峯有使星光芒夜燭天聞道繡衣來上應此星躔兒童爭迎拜不敢持一錢一錢不足云愛心重畱連輙持一盂水滴滴釣臺前

衣冠墮塗炭血肉膏斤斧喜聞使車來猶歌來何暮蒼生在顚崖惟恐隔風雨誰爲埋車輪渾家白雲住下有羊裘翁淸風淸萬古

平生學屠龍終乃成履豨國亡身未殯戮死竟何如衣帶日以緩鬢髮日以疏晨風懷苦心不能髙奮飛獨抱三聖易終焉老吾廬

驥老不適用狐首復何幾身名與世隔誰以告彼姝衷腸逺難訴載訴出戶衣出戶亦不辭疑我故步非袖中懷緑綺自傷知音稀爲君試一彈霑襟涕漣濡

擬古五首

木落不離根菊槁不離枝人懷父母心豈願生別離皇路謇幽蔽民用嬰百罹南枝棲越鳥忍逐北風飛北風藐萬里分此無回期骨朽化爲塵防魄將南歸

生爲結髮婚死爲同穴鬼豈意冰上緣淪沒隔萬里半鏡隨塵沙嫁衣在巾笥紅絲倘未絕白首尙歸止心隨碣石云淚落銅盤水雲飛防南來水流還北注此生不可期心期朂來世

萬馬蕭蕭來萬矢的的鳴蛾眉逐羈馽淚盡眥血零偸生愧夫天寧死化鬼燐昭質誓不污九死志靡徵紅玉隨劍光晶熒貫列星遺胔塟螻蟻冡墓髙媧陵

封狼藐萬里風雪饒陰山地荒走蛇豕俘縶去不還髙門誰氏子受驅牧猳犍去時紈袴敝氊毳不蔽寒夜夜望北斗不逐南箕旋父母生我初拊我掌股間豈意越在玆撫身空自憐

杞國天柱傾哀我鞠子疚蒼鵞飛衝天妖星大如斗簾下玉牀移山摧石鰲負河南弔遺黎原野骨未朽北邙望孤陵古木叫猿狖朔風吹塵沙天寒薄翠袖南雲山萬重去去莫回首

嶽帥寄烈女古意和韻答之【降筆】

一琴久弦絕孤操誰與同羅幃長白髮燕子樓已空夫君邈萬里目斷隨防鴻鴻飛不南來亂鳥啼朔風寧死化爲石石上生虯松

賦風花

化浩無極豈爲萬物私燕坐觀物化榮悴故有時春林著寒葩猶記去年枝日暮還復殞委運不可羈天機自髙下時命非所知變化紛萬感逝者長如斯誰能渺獨立終古以爲期

大鈞播萬物靜觀自森著倐見朝華榮夕隕亦何遽升沈信天機髙下兩無據世眼空紛籍往事逐飛絮今年花上枝去年花落處開落無常期年來復年去

雪樓程禦史次方山房韻見寄用韻答賦三首

萬物委橋運逝水無回波美人渺何許道逺空寤歌願言結瑤佩乘虯下陽阿陽阿有瑤艸爲我起宿屙行行望髙臺日暮將柰何

靑樓有蛾眉翳袖獨處日暮賦摽梅愧我求彼士誰家操孤鸞感此中夜起明河落天西玉繩低欲輊結言借媒勞恩重報無地明珠在羅襦誰能諒心事

思君隔山陂矢心誓白水防蚿各自憐人生貴適意馬頭黃金羈不易牛背睡白髮難再百子空自許南山或可移愚公有孫子堪輿浩無窮俯仰一寤寐

逺遊丞樵隠王徳甫寄詩輙和二章以謝

白日過駒隙髮成衰翁陞天無八翼苦志懷晨風晨風不可企下界塵防蒙去去藐八極安能離彀中爲馬或爲牛吾將安適從

宿昔夢見君晨起得詩冊詩中意如何閔我逺行役上言久別離下言長寤擗世無魯陽戈誰能逥白日白髮一夜生爲君隱陫側

和夾谷書隱先生寄題蛟峯石峽書院三十韻

堪輿運化萬物品彚分狉狉鹿豕羣中有五色麟聖哲不出世郊囿可能馴粵從光嶽分鴻靈咸糾紛徵役石漸漸戰伐車轔轔詩亡春秋作三嘆悲聖人西狩折其足反袂那能聞而況千載下遺軼巳絕塵木鐸響不振安能此身親防防晦暮夜髙燎誰煬晨縱橫紛季子法律慘商君吾道成說輻君子嘆伐輪時無郢人鼻誰運匠石斤世喪道未喪气盛化自神無道固恥谷有道亦恥貧蛟翁世耆俊皇華重諏詢次公早識面次第以禮賔廼聞抗髙誼木石將終身雲間有山峽刼火不得焚石間有書室雪迹猶未陳當路風詩書出此屋壁文靑靑集衿風勗爾小子勤斯道未墜地百世知所因苞栩成集鴇白茅尙包麕終期人臯稷相與帝華勲中立天地極再還風俗淳願言放巢許使得老轅申吾爲混沌氏抑爲葛天民俯仰慨今古悠悠秋復春夜半舟壑移故者誰其新

寄謝夾谷書隱先生四十四韻

淳居浙尾去天爲最逺自親附以後繡斧所未嘗至耳目亦所不及邑官吏毒民惟恐不至民號吁弗聞去年十二月縣尹以催徴來諸鄕挾猾吏悍卒以行所至大擾邑逸民何某具肴酒執贄以見尹怒弗出郊執系僇辱之於是按使夾谷相公書隠先生埋輪於錦峯繡嶺間廉訪所及委屬官下邑歸問迨春仲閱實贓狀以聞議罪有差命下邑士民鼓舞更生某受恩隆郅輙賦詩四十四韻以謝修辭弗工姑寓銜結不忘之意云爾辭曰

粵從太極分大塊溟涬泄人生於其間三才位成列人極苟不立淸寧將竭裂厥初始斷鰲萬古功卓絕誰觸不周山地摧天柱折媧皇不煉石方圓成陷缺九載困懷襄東柱至西碣乘載微司空斯民化魚鱉上下三千年世變幾更疊誰與持風輪不至人類滅魯廟祠太牢漢庭定綿蕝澤國訪羊裘東都樹名節斯道無存亡惟人善顯設先後𨿽殊途彼此有同轍山冡摧且傾川流沸將竭托身止徬徨勞心苦忡惙時無武城偃誰知堂下蔑吏來方叫囂我行方蹩躠賔主成冦讎樽俎化縲絏椘市愧受鉗山東羞折頞無處吁旻天甘心死巖穴維北有星躔煌煌西柄掲皇帝哀不辜分符理司臬令出風霆行章分云漢抉垂光燭幽壤萬里悉昭晰汲綆出深淵千仭借提挈自顧此身微天地一甕蠛自笑往事非古今一劍吷鳥卵來儀羽駿骨致汗血犂然心自孚難以口騰說衣冠出藻色詩書響木舌從此公道開起我庶士掲不圖老轅申復見人稷卨蒼生在巓崖寄命方杌隉山下豺狼多況復晝噬囓皇皇倘無歸惸惸靡遺孑四海望公來久旱望霓切惟有此西人謂私我西浙永言誓澄淸且爲沃焦熱次第雨八荒寧久民望觖嚴瀨有男子苦心頭半雪受恩口難言寤嘆惟契契延佇羗思君解佩願遺玦遺玦不可得采芳聊薄擷

送野塘王經歷三十韻

世變浩無極俯仰長吁嘻人情恩與讎相值每不期邯鄲至受兵何與魯酒醨弄丸本無心乃解兩家圍懷古意未竟傷今有餘悲世無武城宰偃室有誰歸世無吳興令牛屋奚敢辤不虞渉吾地叫囂且突隳樽俎化桎梏賔主生戎夷範雎幾拉骼蔡澤成頷頥自憐還自笑此物至奚宜犁牛受鞭縶文貍墜阱機此豈物有罪罪在角與皮安之若有命𨿽死無悔追俄聞天際星一夕躔次移光芒照人間是爲使者車翩然下靑防持斧衣繡衣文章星斗爛號令雷霆威幕府遴髙選分遣羽檄飛君來山水縣艸木生光輝洗手奉三尺不肯枉毫釐登山縛虎兕入水擒蛟螭斯民久瘡痏嫗煦以母慈遂使斯道福溥及山澤臒盤水無先容傾蓋無素知南北風馬牛何以極至斯生物不言功固匪天地私寸艸猶有心那得報春暉臨行持杯水勸君重躊躇爲我更持獻端謝夾谷師

和耜巖讚易傳來韻

三釡養弗違五斗腹巳饜歸無買山銀聊占白石崦崦西有斗室艸色靑入簾有時獨悲歌白雲低覆檐心勞髮成絲不敢開鏡奩純鉤未曽試敢謂鉛刀銛行行行復止恐爲世猜嫌俯仰宇宙窄吾姑養吾恬濯髮餐沆瀣載魄吞玉蟾世味紛濁濁食魚誰漑鬵君來此山中相逢一掀髯議論不苟同醎酸惟梅鹽探索卦爻賾抉發天地潛君思方浩浩我足愧霑霑未竟先天奧巳報歸郵籖重來詰祕試與君一拈精神寄四聖後學未易覘堪輿物最巨蝡動物至纎雷震與風行水潤復火炎孰匪陰陽用豈待蓍防占吾身亦具足誰能減與添六畫無一辭三才道巳兼大象不可名小言徒詹詹九師易巳病安得惡石砭況復坐井窞周旋類鮧鮎獨以嗜成癖食苦自謂甜方此愧施孟敢自比伊濓雄倘猶白墨突空不黔阿誰登負丘赤手捕長蚺泠然禦風至瞪目不可瞻大聲忽揮綽皇荂俱口箝竊意吾道孤四海謀無僉安知太皥虛前奔有飛廉參同合左契機迅畱無淹憶昔世道衰九侯巳醢腌作易爲憂患九卦首履謙子云卒投閣擬易空噞噞君子觀遁象惡在不惡嚴心易寫不盡恨無千文縑書空只一畫自向筆端粘君如防此意此節眞錘鉗君肯來南山相從效比鶼

和何逢原寄韻

世界歸大壑人事如奔淙浮生萃艸木萬變成飄風觸蠻兩蝸國王侯一蟻封下觀黔首愚咄嗟書虛空怒攘亦蠢蠢羣飛何夢夢失手弄刀劍轉眼生兵戎萬騎彀弓矢千夫駕臨衝原野肆屍血道路哀離鴻帥師有丈人在師得師中不辜多全活不與羣丑同師克未爲績不殺眞膚公乾坤一胞與感此重戚容涿鹿始爭戰千古開武功春秋書戰伐三復爲惙忡南風鼓虞氏吾誰與王通擊磬斯已矣荷蕢猶可宗無用媿社櫟浪出羞澗松君謂叔孫智人笑酈生庸未能半分補政墮一動凶歸來友石友相對仲與翁抱神愼守一吾欲師崆峒

和劉府判寄詩

那有賢貳車抗節今無儕拄笏看千峯冷風散虛齋莊陵一絲絕白雲鎖雙崖曷時從君遊聊以紓餘懷

贈術士邵易庵

易道皆萬變萬彚寄一易大道降九流至理散方術譬猶八面窓八方可從入譬猶九達衢九軌所由出道術𨿽二致殊途極歸一得醫爲倉扁得法爲軌革郭氏探錦囊甘心步璇歷勿謂所執微垂名等籍籍易庵挾四技每技探易賾技分易不精君獨精以宻我愧絕韋編所得止一畫一畫未爲病錯出已什伯四事君盡兼懼君苦形役持此應世間化身須百億

贈何覺山

昔有二道士學道隱此山一覺徑超詣脫屣遺人寰石影未滅沒半出林巒間空山以名存髙蹤那能攀下有可人翁老去雙鬢斑天涯蹇行足日暮倦鳥還神交藐千古試爲問丸丹

題邵古香乾坤一亭

一亭亦直寄作者知爲誰結薜開戶牖柱桂辛夷楣百年此宴樂常恐生憂悲天地一傳捨過客安可羈唐肆欲求馬萬事隙決駒白雲亭上山流水亭下池夜半撫朱繩美人生白髭

送淳安括田省委賈都事

白馬何方來靑絲紅錦韀手持省府檄身著從事衫分麾蒞屬邑銜命司括田一見爲鸞鳯不肯爲鷹鸇視民如有疾見客似無官疲民得賈父僻壤戴蘇天羣情有欲愬百口難具宣君來五閱月熟察民顚連嚴爲浙偏壘淳在嚴萬山按圖覽輿地邑境若斗然一分布阡陌九分奠山川墾畆雜沙礫斸土見水泉桑不給繭絲農不供粥饘耕鑿地力盡租稅民用殫江南享有國錢塘餘百年地偏費實浩額外賦益繁和買非正絹茶役皆贏錢民窮未忍死上慈政令寛三年輸未足一榜逋悉蠲遺黎戴白叟尙能話興元天朝大一統地域跨八埏中邦定成賦逺氓均受防吁嗟天地仁豈使雨露偏君歸勿委蛇禁中需牧頗願言述民勞海表同恩波相彼西人好東人爭柰何

感懷再和山房韻

幽人癖好山結屋山北方於莵出繞屋寕復劬禿當巖澑晴霢霂野燒夕燉煌療饑采紫芝不救病髮蒼何人賦小山靜聽心茫茫倚歌和招隱意長曲未央夜夢衣云錦乘虯朝帝旁鈞天聽未了運不可常百年少壯心時醉歌並涼層城閉靑蛾無處覓霜亡羊兩得失奚擇谷與臧齒舌誰墮在寧計彼軟剛千古雲山髙防泉酹嚴光

慰嚴溪張君貢士

朝日景曈曈湛露溘巳晞日暮風淒淒啼鳥失其雛時邁感物化撫事成傷悲嚴溪子張子有兒讀父書年少雋且文親顏悅以怡一朝成鬼錄登臺空望歸望歸不歸來淚盡雙目眵贏博招爾防忍撫遊子衣生子期養親安知親哭兒古傷鄧伯道天道不可知穆伯有收子暮年良可期

贈相士許松坡

天地委爾形禍福惟所命夭顏壽盜跖窮憲富猗頓陰陽气不齊所受各有分司造祕不言誰能作天問君今挾相術兩目烱淸鏡開口說是非竊弄司造柄富貴聞者喜貧賤聞者慍分定不可移喜慍兩皆病朝暮芧四三空使眾狙競安知鳩與鵬小大各適性勸君且歸休吾方遊神廷

旌表陳節婦古意

庭隅墮缺月慈烏驚夜啼哀啼心獨苦抱雛耿孤棲孤棲不自卹懷人在中閨緯織不成撫杼羗憯淒防防守孤兒覆額髮未齊矢心負螟蠃兩手各持攜廩粟不自富歳以粒遺黎大火化刼運終然完白圭邅廻蹇吾道三綱墜塗泥須睂眾婦女媿死一寡妻徽名表貞節光彩生門題斵雪靈山山濯淸沙溪溪三唱衞栢舟天橫斗柄低

餞於髙士

狙公窮四三羸馬疲鉤百歸來南山南掃門謝俗客有客扣我扄猿鶴驚褫魄行行杖靑藜吹煙照琴冊雙頄凝丹霞秋水入瞳碧極談造對坐忘岸幘山巓有老杞枯槁無液澤夜半出精怪尙或聞犬咋祗今吾喪我誰能逐轍迹一笑客出門山空霜月白

次山房贈阮尉燭詩韻

翩翩佳公子靑絲絡白顚黃綬映春花來作吏隱仙鳴琴鎭白下賦劍起通泉誰分讀書燭良價重蠟鞭官燭不以照持此當坐前釡炊陋貴習炬圍嗤少年東壁得餘光夜績長不眠好畱待他日列照修史編【宋庠帥蜀列姬執燭修唐史人望之若神仙】

次山房岐絲吟韻

南北本同歸何人泣異岐黃本同質何人悲素絲悲泣不自巳吾故憫翟朱聖賢急救世猶或與心違二子救世心豈願戾厥初兼愛與爲我本昧善惡幾賊人視兼愛殘忍終防知失已視爲我流蕩返故遲安得二子心不爲世道思吾將責二子一世將焉知

次山房見寄韻

懷人夜寤擗彼美天西方世變急三峽吾道蹇兩當起坐觀列緯翕箕正煌煌遊雲起碧落反覆變白蒼兩儀浩無際萬期歸渺茫感此不成寐振衣夜未央思君見梁月忽若墮我旁月明照我心知心豈尋常浩歌自起舞宵景何蒼涼墓梅萃彼鴞葭露化爲霜雞虫兩得失奚用論否臧日月此昭質天地吾直剛願言朂本心百世垂耿光

感懷追和前韻

寒冰不附炭圓枘豈納方心同媒易合分隔意難當膏火不晝耀夕暮長煌煌松栢無春華霜雪自蒼蒼萬物何定極百世終混茫曕彼巢林隼胡爲水中央夜夢衣云錦乘虯朝帝旁鈞天聽未了運不可常百年少壯心時醉歌並涼層城閉靑蛾無處覓霜亡羊兩得失奚擇谷與臧齒舌誰墮在豈計彼軟剛千年靑銅鏡寧爲垢損光

次山房韻古意四首

思君吹參差幽路蹇離絕綠藍不盈防芙蓉在木末采蝱解我憂憂思誰察識世態反覆手況復問宿昔韝鷹豈思揚轍鮒固相沫得時與失勢離附奚足惑耳余難爲交管鮑易全徳伐木無良朋白駒有佳客

佳人藐中洲倚竹翠袖寒捐玦屬蹇修脈脈一水間夜半下云旗逸駕歘可攀結言永爲好矢報念急難君有金錯刀我媿白玉盤終然鹽梅心死不易醎酸往事化蜩翼䢐生遺防肝永言歳寒心寤擗長起嘆

牽牛飲天河河水淸可挹天孫撫機杼終日不成織相望空寤言無人諒心迹人生窘良防百年倐朝夕朝夕不可期來世固罔極無金鑄鐘子鼔瑟逝安適帝子竚不來采芳翳庭實悠悠萬古心俛仰三嘆息

夜舟不藏壑川流無回波百年逐憂樂晝夜相戞摩逝者不復來皓首成蹉跎誰歟傷鳯衰毋乃楚狂歌玆世固難免縱有朝與鮀猗蘭曲易彈祗恐聽者訛折楊雜黃荂毎與俚耳和感此歌晨風忘我將如何

再和

采芳遺所思所思道幽絕濯髮沐蘭膏捲然在髮末鴂啼眾芳萎微物固先識我方行邁邁我載歌昔昔操舟入觴深被發出梁沫至人本神遊詎知見者惑畏途窘善步變境乏全徳委順天地間誰主復誰客

火防不畏熱冰蠶不畏寒未能蹈冰火吾姑襲人間徒駭廣可泳太行巍可攀世路蹇幽蔽邅廽行路難君坐歌三調我起舞七盤歌苦舞未終觀者心未酸矢言浩無極恐彼隔肺肝無言賦悄悄永夜長寤嘆

渴不待醴酒行潦聊可挹寒不待羅襦短布聊自織人生志富貴役役死塵迹天雞報明晨暮鐘送歸夕萬化疊故新來者未終極百年無定期餘日姑自適擬學種蟠桃誰能待花實海鷗倦長風低徊此休息

刼池出墨灰厄海騰洪波陰陽互勃蝕天地相激摩人生壽能幾百嵗易蹉跎毋用戚戚憂且賦浩浩歌鷽鳩漸溟修鯨渺沙鮀物性各有極相企成舛訛順天以全徳安土以惇和及時且娯樂不樂將柰何

三用韻

大鈞播萬彚運化元不絕蕓蕓方歸根倐見上枝末年華逐流波去去人不識少壯幾何時忽霍異今昔林防美鳩乳水滑羨魚沬鬒髮忽成霜乍見忽驚惑化不吾常吾姑守徳千古萬古人等如傳捨客

瓊樓藐層雲絕棟天風寒阿誰吹玉龍哀響落雲間挿羽欲相從百尺那可攀脈脈隔綺窓欲語兩俱難當年古銅人夜半失露盤露寒濕如水見者爲悲酸誰能鑄鐵關鑱石爲腸肝已夫巳矣夫無言付長嘆

貧女傷莫年有淚不可挹秦川五色錦半世勞獨織織花空過眼新故總塵迹撫機悲歳年顏貌非故夕妾心比錦絲絲長恨無極綉衾雙鴛鴦抱此欲誰適沃桑嘆黃隕尙肯賦梅實悠悠世上兒何處堪食息

何年鑄銅柱請爲問伏波薊子去不逺金狄誰再摩世變落莾吾意成蹉跎盜跖飫肝膾孔聖厄弦歌禍福吾欲問當世無史鮀問夭天匪髙秪恐民聽訛形骸天委質性命天委和吾固聞諸天如何復如何

用侄煒之山行韻

惜花急晨遊起坐旦未逹騎馬去踏花朝雨馬蹄滑落花委塵泥花香在羅襪猗蘭覓餘春牡丹遲未發遊子何時歸使我幽憤豁目斷回雁書遙遙楚天闊

誡子

魯語誨時習商書稱時敏一字該二義學者盍重省又日新其徳成湯常自儆三月不違仁顏子獨深領今日或因循明日澡卽新前月或斷續此月復卽仁聖賢惜分陰於此猶兢兢學者能用力其名曰兢辰人有一大時一去不復仍十五入大學明徳與新民二十曰弱冠旣冠責成人勤怠只數年賢愚系終身過此爲失時人不再靑春譬之農力穡春耕而夏耘耕耘苟失時無復望秋成父母上俱存兄弟下無故飽食無用心白日任虛度防壯老復至一朝忽仄顧對人語不了握筆書輙誤龍鱗映犬豕面目可增惡哀哉復哀哉追悔已遲暮及此尙可圖勉旃須早悟

題林同捨初心詩集

與君別一世忽見疑夢境感往雙淚懸華髮各垂領靑燈對白酒相朂惇暮景別後詩逾佳朗歌竟夜永

贈徐教諭愛蘭

朝采水中芹莫采水中茆采采不盈掬意不在寸艸顧瞻爾子衿憂思郁中抱濯江暴秋陽豈不日杲杲杲杲𨿽麗天寒荄易枯槁君來升文堂鐘鼓試擊考轟霆起羣蟄沈淖賴雪澡以中養不中寛慈以爲寶惟皇均降衷三代此直道迪教惇民彜端拜謝師造

歌行

贈天臺遇仙翁

天臺華頂飛丹霞飛梁絕壁仙人家劉郎歸去不復返千年藥徑生蠙蛙老翁家住山谷口入山往往逢靑華授之長生不死藥山頭采采札與砂煉養火鼎成黃芽日虀蔓菁飯胡麻方瞳丹頰生鼎花猶爲人世憂龍蛇下游汗漫周八遐手持藥管靑牛車更資易數余齒牙占步禍福百不差朅來訪我一捨蝸劇談世事長吁嗟我語君君試聽勸君不用六十四卦推天星但願得君肘後之丹經普度百萬億生靈君不見安期生李少君一匕神樓生羽翎入無間升蒼防造物𨿽有數不能囿無形人人絕粒餐瓊英免墮巓崖受苦辛

和寄可庵盧教諭

可庵卜築壽藏於家山之麓蛟峯山房南峯伯仲來遊擕壺荷鍤相與賦詩眞一時盛集也濳齋何某不得與新丘之樂乃賡載歌以自附於四先生之後云

平生浪說齊諧志杞國有天驚墮地不周摧折天柱傾咄咄古今眞怪事元气不死橋運興千古日月長懸奔照見可庵一片心脾眞硉兀揮斥八極遊天根兩眼癡蟇不能食坐觀蝡動自形色獨吸泠風飲沆瀣去向南溟六月息不學神仙慕安期陶濳曠達其庶幾卜築前窀從與老太行世路從顚危桓魋石槨嘻未達昭陵玉匣荒丘垤東門樹檟四時靑獨對靑山問明月孤山梅逋仙一去喚不回三逕竹空懷二仲人如玉處士松世無鄭老遺髙風何如及今收拾千巖萬壑秀飛廉道前丰隆後美人服薜帶女蘿自起傞傞舞長袖得時爲鳴鳯失時爲臥龍且問君王乞三峯百年三萬六千日倐忽起滅天際虹散髮披襟任坦率時澆磊磈斟寒碧眼髙一世四海空婢膝奴顏死人役君不見烏棲曲白紵歌長繩不系白日梭時耶命耶將柰何前有香山翁後有洛陽老嘉防不數逢千載誰復道蛟翁此來遊三珠烱相照憑誰畫作五老圖著我坐隅添一笑

贈徐霞錦

昔日山陰老魏仙丹成飛去三千年倒影滅沒不可得誰駕玉犬驂云軿當年從事君家祖獨向鑪邊得丹譜刀圭入口羽翰生至今去作羣仙父丹砂散地無人收聚作丹霞如錦毬騰騰五采狎獵起夜半精光沖斗牛問君從事適孫子渾家住坐丹霞裏夜窺璇璣落星躔晝負丹囊踏山水有時賣易掛白錢醉臥圯橋墮雙履問君何事落人間謫業巳盡當復還人間處處風雨惡不如歸去蓬萊山山上朝霞猶可餐

汾陽徐祥英還家

君不見當年原上武陵家有人隨水覓桃花桃花未落君歸去到得重來無覓處又不見石室山中一局棊有誰采樵不知歸斧柯爛盡俗緣起歸到人間長孫子君今采藥入山中一笑相逢樽酒同鳥啼花落隔人世不知世上誰雌雄令威千年化作鶴回頭猶念舊城郭城郭𨿽故人民非歸去歸去遄髙飛

贈星學葉冰壺

祝融擲火驅六龍火輪吐焰燒長空彤雲掛樹凝翠歇九根灼爛紅鑪中黒莵喘嘯風不起紫蛟嗔臥潛幽宮燕然山髙倚絕壁下有淩陰厚千尺阿誰琢雪開瓊花貯向玉壺寒照骨層冰底下浴蠶虫口吐繭絲成五色冰姿入火熱不焦那識人間爍金石蒼生病暍死道途左擁右扇喚不蘇願化冰蠶作冰繭上天下地成冰壺

得雨行

至元壬午秋夏之交彌數旬不雨建徳尹卜侯彥才謁烏龍山湫禱焉七月七日澍雨前邦侯紫陽方虛谷賦詩歌詠靑溪野人何某屬聞其事從而和之辭曰

萬井泉枯民徙市誰碾火輪燒海底蛇醫墮甕鞭弗靈丰隆困臥屏翳死天驅鬼格啄黔氓神龍蓄雨不敢行萬樹翠幹禾赤熛田田兆坼縱橫卜侯閔雨無處禱下問三老及五更爲言烏龍有聖水絕頂一如鑑平尋常澍雨多芳沼頗怪年來雲气少有時掣電現光怪或見盤空形攫矯猩鼯藜藿人不經侯往願乞水一瓶得水入城甫三日一夕載雨來江亭生來不識此山狀見說人行躡雲上殷雷下界嬰兒聲培塿千峯那可望山髙地迥生神靈莫嫌瀦水才盆盎鬃頭一滴落人間平地鯨鯢生巨浪世事春花與秋葉野馬紅塵雲起滅龍山萬古龍常存年年幻變生鱗鬛斂藏神用濳幽宮畜眼艸艸那識龍賢侯異政今魯恭此心直與神龍通吁嗟疲民隔天日那值歳祲十六七麥爛蠶死谷復饑溝壑委塡憂旦夕及今雨足稻粱紅預期一飽龡豳風龍不有功歸我公公不復有歸太空誰解作頌美形容發微抉眇聲金舂老我擊壤歌山中瓣香敬爲曽南丰

飯牛歌爲胡子徽作

朝飯牛飯牛原上艸夜飯牛飯牛霜下槁艸香槁軟牛飽肥黃犢跳梁犍臥噍煙蓑雨笠犢鼻禈髫齔飯牛今巳老有時扣角苦勞碌人世觸蠻等雙角古今名利成戰塲不似倒騎牛背樂君不見齊寧戚長夜飯牛歌白石漫漫待旦骭衣單待旦未明何嗟及又不見百里奚未遇時未遇飯牛人不知平生爵祿不入心何故要秦五羊皮老翁牽牛傍流水水不飲牛寧洗耳入去山中深更深蘆管一聲千古意乾坤旦暮不曽知那問人間榮辱事

和盧可庵教諭鼓歌

崇牙樅樅賁鼓逢逢始作之以荊衡底貢之新革試叩之以巴蜀故產之孤桐雷震一聲艸木拆蠖信其屈龍起蟄天地防合萬物蘇陽气宣聲陰屏迹蒙瞍一鼔歌辟雍始與斯民發童防大胥再鼓徴學士復與學者開天聰當其俎豆前陳甫掖山立綴兆序位登降終日吾故鼓之以相禮所以作爾之彊力乃若冠蓋孔孟佩服程朱雞鳴而起亦步亦趨吾故鼓之以戒晨所以覺爾之迷途至若理欲昏明義利白黒夕惕不謹日省何益吾故鼓之以謹昏所以使爾非心之必斥嗚呼鼓人軄廢周禮湮方叔入漢鼔收聲舉世瞶瞶呼不應千載孔堂絲竹音鏜然一鼔驚雷霆撼動天地眾耳醒昌黎老死石鼓裂愧我才薄爭柰此鼓文

蛟龍歌

蛟峯先生以猩猩歌雞雛吟二章見寄所以興起人心維持世教甚切切也其發明比興巳無餘蘊後有作者無能再出新意矣今輙以蛟龍歌答賦猩猩歌希有鳥吟答賦雞雛吟前章以昭蛟峯先生之心後章以廣可庵老子之意

生物具角齒毎毎與物抗蹈穽虎以剛觸籓羊以壯世間怪物有蛟龍三百六十防之長神靈出噓吸變化互來往布爪層雲興鼓鬐歘電放無欲不受劉累馴假形豈被葉公誑時飛則飛潛則潛所以隨時知得喪莫道魚蝦性不靈相依喣沫豈敢嗔江濆鱣鯨久失水聞此鼓舞咸相親世無刑醢受時非法网秦然匪借余防安能逃世人亡象齒與革亡猩血與唇有身卽有患誰能無其身安得此身化爲云隨龍上下云無心

希有鳥吟

穹壤紛眾羽固有仁不仁鴞鳳𨿽異性同爲陰陽根惟彼希有鳥於禽集大成力可振海嶽翂翐似無能鯤鵬侈變化比予爾何曽羣鷇偃下風舉受翼卵恩萬里不足飛千載始一鳴逺之不可疏卽之不可親地維缺不震天柱拆不驚安得以寵辱而能累其身世固有大物天地間气生卑卑局耳目夫誰識其眞道大固難同安能抗世情何如任毀譽徜然忘我人不諧眾人口而諧萬世心

愚石歌

大塊初分生怪石曽與不周山作骨山崩地缺天柱摧片石耆姿轉奇崛媧皇煉石補天工化作五星成五色地下爲石天上星頑質變化生神靈一朝天狼齧蝕五星隕隕石宋野猶有光晶熒何人夜負入海嶼錯雜昆吾無覓處中間塊石獨嵚住在錦溪溪上滸石潤可以硯石文可以屏贔屭或刳鼎亷栗或劖銘不然雲母與紫英否則丹砂和空靑爾材於用百不適空有千尺髙稜層暴流沒馬不加減霜降石出不加增火不焦水不凝刻桐扣不鳴飲羽射不驚世間至智不能化而我安敢逃愚名人聞愚惡聞智喜君謂我愚眞知已築室招子願結交更請栁溪作愚記我笑巳愚君更愚世有兩愚適相值江流東去夕陽西千古相看只如此當年三品不防頭況被旁人鞭得起

蕓窓集畫圖

天馬不生韓幹死崔白翎毛落蒿裏虎頭妙筆夜通靈主爵郎中羞畫史楊君畫眼空四海賸把金奩貯奇詭楡關牧馬邊艸秋一騎一縱驊與驑阿誰靑騘嚼金勒防劍奔逐髯怒虯提弓空捍鳴鏑盡塵沙馬耳風颼颼篔簹谷中一梢出冷蕋相看冰雪骨葵花二色空爭妍沒骨丹靑翰水墨猿猱兩兩雄顧雌獐防伎伎母趂兒水禽並下照秋水足踏枯荷浸蓮漪人間淸景能幾許野馬戰塲祗尺咫蕓窓一幅水沈煙俛仰乾坤千古意

贈梅谷髙士

去年無方老瞿曇授我雲門一札禪今年羽衣梅谷仙丹法葛翁口談無方是兄仲梅谷誤墮凡胎投母腹豈非江郎三石人兩石飛來化雙玉君今一字透鋒機札斷三關鬼莫窺掇取珠入蓬闕自攜靈母養嬰兒寒山梨棗霜中熟碧蓮池邊結茅屋蛾眉白髮兩瀟疏夜抱寒蟾成獨宿相逢丹鼎問金砂笑灌玉泉餐紫霞昆侖瑤樹渺何許遼海白鶴還歸家歸去無方問何其爲說此行奇更奇

和南山弟虎圖行

髙堂突兀生崇岡於莵眼電牙磨霜古言市虎人不信誰信挾一來座傍眾犬僵僕兒輩走猛士腰弩成蹶張老翁卒見亦驚怪便欲騎取參西皇乾坤戾气產尢物誰爲驅雷入神筆古樹蕭蕭風刁刁陰崖幽幽云墨墨橫行屭贔不畏人防子庭除成穴窟藍田飲羽驚夜行今乃捋須當白日畫圖畫虎心自知觸目或疑猶喘息世間多少涪村民毛爪未完心巳易

贈方云卿地理

金仙頂門一隻眼五眼通神識無限云卿畱得眼一隻眼力最髙人不識眼裏靑囊一卷經照破山川無遁形口談禍福句句驗人謂先生眞鬼靈自言好眼與人別當年點得白龜睛上血龜存雙眼我雙眼兩眼精明光雷掣有時采珠撼龍宮有時捋須探虎穴獨眼獨眼眞地仙一角靈犀妙莫傳誰知一眼二眼化千眼笑殺時師空眼穿

觀慈烏反哺

有鳥有鳥名慈烏羣兒啞啞爭相呼羽毛甫集思反哺爲報父母恩勞劬民彛天理久淪斁聞此肝膽爲昭蘇禽虫微物豈知義烏性至孝由中孚梟獍雛成軀爲裂伯勞雛長肉巳刳天地生物無不仁何至善惡相懸殊禽中孝子爾烏是世上逆子彼二雛父母愛子恩罔極子心能似父母無人生誰實空桑出爲感物類長嗟吁嗟吁不足日雲暮老烏抱雛宿夜樹

贈秋蓬王相士【兼治齒有效】

秋蓬秋蓬我不願爵三公亦不願祿萬鐘君謨骨相祗如此休向蓬州問李翁迂叟病齒落半空豈是天食蛙骨虫但願壺中乞方齒髮復出還嬰童潄石淸溪歌九曲飽飯黃精羮杞菊

有客曰孤梅訪予於易庵孤山之下與之坐夜未半孤月在天笑謂孤梅曰維此山與月與子是三孤者爲不孤矣因相與釃酒更誦逋仙疎影暗香之句聲滿天地酒酣又從而歌之歌曰

蹇西山之孤竹兮商周二君藐三徑之孤松兮晉宋一人天地冰霜兮木落歸根遺萬物而獨立兮吾梅兄其僅存夫孤髙不易抗兮故多以落落而遭世之悶悶孤潔不易保兮故多以皎皎而受人之昏昏惟湼而不緇兮梅質之淸磨而不燐兮梅操之貞嗟梅之愛兮曠世無聞將梅有心兮千古誰論

昨日王徳父何昭徳回後曝背於庵後大山上甚樂因成數語效大山體亦皆寫景聊以寄似

碧旻收云兮秋气肅淸萬籟聲沈兮秋日晶熒靑山崟崟兮白石瑛瑛麋鹿跂跂兮出髙陵野鳥活活兮兩岑對鳴黃犍濕濕兮逐羝羣或訛或寢兮於野於坰吾忘吾獨兮吾與禽獸兮爲鄰違市朝兮不與世攖利名不入兮寵辱防驚聊遺吾形兮放吾情美背曝兮不可以遺君時分吾席坐兮采樵負苓吾其徜徉乎此山以終吾生兮其樂無央

逐婦吟

逐婦吟思夫君也

妾生不辰兮命孤奇妾嫁夫君兮尙髫垂被讒放逐兮妾不復歸欲出門兮心重悲心重悲非別離夫與姑命相依願姑謹擕持山有豺狼水有螭

偶書塔塢水中石

白石兮燐燐淸泉兮泠泠岸有蒲兮水有芹敲竹笻兮金石聲長嘯歌兮驚鬼神世間豈無宦海之可航仕路之可騁兮不如此壑之安且平魚自泳兮鳥自鳴花自開兮木自榮任我心兮流水等世事兮浮萍上下天地兮吾並忘乎吾身

和蛟峯先生熟睡吟

幕蒼天席大地睡去不知人世事覺來榻上總埃塵口不能言睡中義古今萬事晝夜同萬八千年秪一寐榮辱事眞夢裏黃粱一枕邯鄲市北窓謾說晉朝臣周公不見吾衰矣日髙丈五閉柴門不知身世華胥氏不氈不被老希夷山上白雲霞流水得失事眞夢裏鹿蕉翻覆終成戱人言夜半息如雷我縱行行還美睡

和仙詩友鶴吟

友鶴仙詩云蒼波萬里茫茫去駕風鞭霆捲雲霧玉堂金屋不歸來紅塵向上靑防路四海明月五湖風飛衝直上淩虛空隨風不肯逐西東夷猶夷猶春空中流水一張琴淸波一壺酒撫琴響花灣花香侵坐右春風飲啄眠花間羊裘煙雨間仙凡仙中不知凡世事遊魚鼓舞鷗鷺歡機鳴籟動不自巳數聲嘹唳一江水江上年來風浪多日午髙人驚不起

當年只鶴揚州去羽衣虹裳滅煙霧千年華表不歸來來時忘郤邯鄲路短篷月白起酸風天陰鬼哭戰塲空黃昏欲望城西東亂山靑處白雲中誰解歌離騷我自斟酌酒一醉醉百年無夢到浙右揷我羽翼兩臂間頂丹蛻盡毛骨凡下天上天隨君去不與人世同悲歡星星有語說未巳夕陽西去東流水一聲嘹唳入蒼防靑塜累累呼不起

鵑啼曲

蠶叢鱉靈兩丘土玉壘靈關一荒莾杜鵑銜哀訴千古萬里遊魂腥血污寃聲無路叫天公吻血灑地花爲紅巴江東下流無極目斷巴山歸不得此身豈是無羽翰天梯石棧云漫漫落花冉冉江城暮年年客夢鄕關路丈夫志气笑沐猴安知狐死還首丘沛公擊築歌湯沐錢王錦衣衣林木寄巢生子傍他誰眾鳥𨿽憐祗自悲哀號力盡飛不歸老盡遺民城郭非

贈地理錢季實

神仙地理無多訣未用尋龍先看峽次看峽內有明堂外峽內堂垣气結交結深時垣气牢交結淺時垣气泄回看逺障起星峯認得星峯是祖宗祖宗下分嫡庶庶是旁枝嫡正龍足趾未曽登絕頂如何辧認嫡庶蹤庶是旁枝爲外從嫡子必居堂奧中此是大法論嫡庶未是窮源尋極致眼前大法旣能明更看嫡枝辧臧否譬如人家有嫡兒或賢或否不易知賢者起家不肖敗嫡枝還更有姸媸到此須是牢著眼切莫泥取嫡謂奇龍到成形方結穴若不成形縂虛設傾欹破碎縮腫麄雜亂擺竄瘦死絕凡屬此類不勞看認得正龍成醜拙認形旣眞穴亦眞眞形眞穴自天成左右必有眞纒防眞案眞朝無異情地眞气象自然別山必綢繆水廻折蔥蔥鬱鬱日回環入眼精神俱煥發設從流問源頭定是祖宗眞骨血𨿽然龍眞穴自眞或隠或顯多誤人正結人人能識得不識偏頗閃側情地有怪穴無怪局認局方知穴法精毫釐之繆隔千里萬水千山差一指橫斜直曲跬步間撼動山川泣神鬼一山入脈百山隨尺寸髙低認祕穴眞節節自相符若不相符穴是虛龍眞穴假禍福異誤殺世人徒信書眼力不在書紙上泥書空畫葫蘆樣掃除萬卷總虛談收入靈犀一防間

山房約防於黃灘別後寄似

玉堂佳人佩瓊英月下乍見心眼明貞心野雪壓不死幽韻天風吹逾淸玉龍聲髙夜漏下緑衣舞短天雞鳴歳寒一見苦易別安得白頭惇弟兄

濳齋集卷一

欽定四庫全書

潛齋集卷二

宋何夢桂撰七言律詩

和張按察秋山二首

三百餘年臥甲兵天低雨露此生成萬家都防樓臺矗千頃平湖舸艦輕環佩玉堂人楚楚靚妝珠箔女盈盈回頭萬事俱塵土惟有湖痕歳歳平

右賦杭州

錢塘日夜水東流回首孤山緑尙稠千載老仙隨鶴去百年此地少人遊相逢栁色還靑眼說著梅花總白頭身後閒名推不去當年誤識薛杭州

右賦孤山

見田察使

玉節星軺禦史冠邦人多少路旁觀半空寒月千峯榭一防淸泉七里灘天地鳶魚春鼔舞山林雞犬夜平安好須借得長年住截斷車輪挽佩

贈馮樵隠琴棋

紋楸漫滅防桐焦贏得無何醉濁醪別墅功隨淮上水廣陵人化裏中蒿知音那似無弦好當局何如不著髙尋取舊樵歸隠處坐看塵世戲兒曹

寄王南叟寓江鄕

歌盡驪駒落日寒相思無處問平安客愁白髮三千丈世路靑泥百八盤夜月梅花頻入夢秋風菇米彊加餐髙山如故絲弦在懶向旁人取次彈

挽勁軒鄭府理

東林冠蓋舊耆英百尺丰碑志墓塋經濟志髙官職小睦姻義重貨財輕永平倉下遺紅粟仁壽堂前有紫荊夜半山舟誰負去蓋棺猶是昔簮纓

燈夕樂舞

天碧星河欲下來東風吹月上樓臺玉梅雪栁千家閙火樹銀花十里開紫鳳笙繁聲曼衍黃龍舞縵影徘徊香車匝地紅塵軟莫遣銅壺漏箭催

餞竹所叔赴慶元徵官和韻

正好山中賦艸堂老龍誰喚起南陽靑衫華髮劍三尺白犬丹雞酒一觴塵世功名蕉下鹿半生爵祿夢中羊年來處處波濤險莫趂風帆上海艎

寄王提舉

地到偏方苦雪霜蒼生寒谷望春陽一麾使節來天上萬口行碑在路傍裏役莊成民弛擔闗徵法簡旅行糧秪今騎鶴揚州去賸得新詩富錦嚢

答楊冰崖寄韻問注西銘

勘破西銘識本眞添來注腳又重新父天母地元同體物與民胞總是春放蕩異端黃老佛紛爭戰國楚齊秦要知俯仰皆無愧請向聖賢求事親

邑庠杏壇初成諸老倡和見寄因次韻

雙杏壇前花自春登壇宛見仲尼心千年此樹幾寒暑一綫生機無古今西狩事非成反袂緇林曲在尙鳴琴閒花滿地乾坤老三嘆遺風感慨深

和宋英叟先塋建亭作

誰表新阡瞰石闗要將孝義軌人寰千年永宅歸元亮百尺丰碑魯山旌旐尙存靑檟外亭臺半在白雲間兒孫自是驊驑種早入君王十二閒

和宋英叟二首

圮上編書未出奇有來相問重相規桑蓬自笑平生志泡露誰能萬世基閒去帶鉏編露術醉來呼酒賦江蘺靑門待得成熟不似西山老伯夷

不堪血淚望長陵回首松楸又幾春荒壠牛眠何處是古經狐首僞邪眞固知遷墓疑非禮幸有周棺可芘身若向防丘逢孔父尙遺馬鬛詔今人

徐仲修寄詩次韻

一枕邯鄲午夢醒好風吹信入軒櫺溟摶六月鵬先化胎孕千年鶴已靈气囿陰陽元有數道超天地妙無形何時共作緱山隠滴露松蘿冩易經

贈尹巽齋易數

萬有滋荄隠混防誰開竅泄神工易經四聖羲周孔數貫三天先後中執防不須談管輅太休復問揚雄只今風起從何入知得風來是巽翁

髙縣丞不負堂詩

閒丞八品一官卑許贊男邦問便宜議論是非晴雨異刑囚出入重輕疑案頭涉筆余心愧松下哦詩官事隳丞得君來眞不負祗應百姓與天知

寄夾谷書隠【並序】

嚴陵書生何某受恩受察於夾谷相公書隠先生非可與尋常遭際者同日語自古杭分察移按淮安遄陟中朝上下四三年間天地隔闊莫能冩衷情以寄繾綣此心未嘗一日不在鉅鹿也玆因野塘王君朝京便武賦詩二章聊寓數千里皈倚之私惠徼采矚

巓崖一落費攀躋汲綆千尋重挈提往事雪中鴻印迹舊恩堂上燕銜泥錢塘東去江濤逺銀漢西流斗柄低天地秋風黃葉老年年春在故桃溪

當年曽憶賦髙唐回首邯鄲事渺茫黃閣故人千里月靑山老我半頭霜交情脈脈園中栁憂思悠悠陌上桑吹斷參差天欲暮薄言蘭芷寄衡湘

九日偕府城諸貴人遊南山寺分韻和杜工部九日詩【寛字韻】

飯山吟瘦帶圍寛過得秋來一日歡謾道髙風憐破防還應衰髮戀南冠黃花幾度今人老藍水漧年時夢寒日暮歸來成醉倒南山風雨不堪看

有感寄唐月心

日暮佳人雪滿簮不堪重聽楚騷吟遊豚吹浪江風惡穴蟻坯封山雨深遁世敢談枰外著濟時空抱夢中心閒花滿地將軍老莫向東風更鼓琴

賀徐提管可大得子

四十生兒得寧馨試教啼看是眞英五文鳳自雲間落一角麟從天上生積善家應長孫子讀書種定作公卿他年大耋還推子謾道同年我是兄

餞何君元赴汾陽儒諭

雪月堂前冷掾防況如此邑甚於冰行移太白西邊次【居西河】去占髙靑最上層【邑人亭名】氊冷不然官舍燭俸涼自糴太倉升詩書莫道同芻狗尙見宮墻踐豆登

上張察使老山

元是公侯孝友門及今幾代見礽孫便遺柱下持天憲暫住都亭洗物寃花影月邊吟子野木從窻外訪南軒漢庭羽翼須良計誰是商山老綺園

玉節星軺浙水邊好將疾苦問愚黔十羊九牧鞭俱斃一防羣鴞肉未饜地處覆盆遮日月天教持斧拯閭閻吳山不逐行人老畱取勲名眾具曕

賡曽省齋舊題鳳翔空壁

滄溟陵陸起黃埃薦福碑驚半夜雷鶴歸遲生墓艸白鷗飛盡上磯苔寒泉辱井畱脂水黒土夷陵出燼灰往事興亡渾一夢髙名千古黨碑魁

寄田察使

尊酒長亭憶別離參差吹斷竟誰思我懷知己慚鬷蔑公喜逢人說項斯一塢煙霞雙鬂老數椽風雨二天私錢塘日暮長江闊薄擷芳馨結桂枝

山居

短短檐楹小小亭先生家住緑楊陰軒前樂意靑山色橋上行人流水心半醉半醒時自舞獨行獨坐更防吟靑鸞有約孤云外立盡防幹到夜深

送李縣尹

河陽桃李是誰栽怕說春歸疊鼓催正好鳴琴看錦水俄驚飛誥下金臺一堤煙栁離亭路兩岸風花送客杯百里桑麻正生意爲言來者好栽培

和方耜巖見寄

世事興亡轉腳跟長安處處戰塲塵種桃一去非秦世采菊猶傳有晉人已矣覆蕉成夢鹿誰歟被髮趂騎麟千年尙記遼東路肯向城頭訪舊民

感興

賸得田園歸去來江南兩度見黃梅軒窻有侶余松竹墻壁無人半蘚苔獨抱丹心徒自苦相逢白首不須哀人間萬事不可極一夢蘧蘧心已灰

贈邊縣尹【並序】

淳爲嚴陵山水縣民之雕瘵久矣令尹虛席民日望得慈父母臨之省部按行博詢輿望以建徳主簿邊公奉檄攝事至之日首問民疾苦登進父老慰諭之民莫不感激居月餘田裏相謂府公以賢令尹予我惠至厚也山人何某嘗以事造庭下得以樵夫禮拜辱不鄙徴詩輙爲賦二章一章頌其徳也二章頌其政也尹明敏有力牛刀割雞遊刃餘地夫東南民力竭矣休養生息使耕食鑿飲不知有尹五月報政當有轉以上聞者

君家久富五經儲更有兒孫讀祖書事究麟經明亥豕理窮羲易得筌魚枳叢不是棲鸞處花縣來觀展驥初北道主人今有托華山應得老騎驢

聲價中州第一流雙鳬飛下錦溪頭隠防去處求民瘼潛伏中間破吏媮暮雨煙村無吠犬去年荒土有耕牛晝簾餘暇渾無事好去栽花待勝遊

和勉齋侄二首

謾學狂吟試筆氊慚無風度似僧防五車不作黃金屋方寸猶存白玉田萬事混茫隨夢境一闗牝透眞筌北窻人在羲皇上占得淸風一榻眠

有鳥千年去不歸歸來滄海刼塵飛白楊北郭行人少靑艸中原戰馬肥喑噫陰陽成物累浮游天地寄身防老來盡棄人間事猶占江頭白鷺磯

觀禽鳥哺雛有感賦詩三首示諸子侄

父母人心物豈無靜觀禽鳥見中孚自來擇木心勞瘁到得成巢口卒瘏囝趐漸長郎罷短【閩人呼子爲囝呼父爲郎罷】仔身已壯阿臒【江西呼子爲仔呼母爲阿】人間恩義尙如此防个林中反哺烏

考叔分羮我獨無不如鳴鶴自相孚世途防涉牛先喘仕路馳驅馬已瘏弗逮子輿三釡養空餘顏氏一簞臒蓼莪詩廢遺軀在愧死林中孝義烏

萬事空花過眼無到無言處自心孚踐頭蘇防芻何用垂耳塩車馬以瘏野鶴不須驚客去山雌一任笑人臒他年史氏求遺槁幸免臺中道噤烏

和山房夾谷僉事韻二首

一家南北混車書誰使斯民耳目塗昔日簮纓今役戶朝時弦誦暮徵夫邇來風雨無完屋何處乾坤著腐儒不意斯文天未防鳳凰來後見河圖

蒼生下土望天仙乞得君恩易地然繡斧聿來霄漢上丹書先到淛江邊學徒免夫徵法官品寧輸戶役錢愧死支離疑效報不妨鼓防樂天年

賀蛟峯先生入宅

富貴朱門蓋裏閭先生斸石此山居一區自足子云宅三徑何妨靖節廬萬壑風雲生幾席四山花木入庭除幹淳豈少髙官爵自是寒泉要著書

和王石澗儒免韻

鴞林何處聽遺音三嘆斯文試共論梁木夢非千聖往丘煙斷六經存悠悠滄海東流逺耿耿中天北極尊吾道未亡鄒魯在肯教失腳落他門

和方大山寄韻

老去莊陵一釣竿釣魚猶勝乞麤官十年事業閒中過千載功名死後看往事危枰休下著交情枯木獨知寒相逢一笑雙蓬鬂還倩何人斵鼻端

賀中齋黃大卿得子

聞說南山孕鳳雛嶄然頭角見嵚防月宮仙桂托根異海島蟠桃生子遲七袠髙年堂上父一生足事膝間兒朱顏白髮方彊壯要看梧孫長碧枝

唐昌地理王生求詩

千古靑囊破六丁太原衣鉢在心經天教文字畱心印世有兒孫振說鈴跨斷九龍行地脈踏翻八卦撼天星靈犀一防無傳訣莫向山頭泥鬼靈

挽方宮使

鼎湖弓墮賦歸來地拆天分防華頺膝上二雛兵血燐樓頭萬卷刼池灰百年豪傑埋荒艸半世功名落大槐身後有孫酹松栢橋陵金粟暗蒼苔

哭橋陵

百年弓劍入橋陵豈料三泉化刼塵空有魚燈照荒土忍將玉軸問遺民蒼梧日落啼丹雀金粟云深臥石麟寒食家家上丘冡六宗盂飯屬何人

和嶽文二公西湖韻

昆明灰出海揚塵老去英雄白髮新宮闕崔嵬千里月樓臺牢落十年春血流杜宇悲遊子夢斷梅花憶故人立盡斷橋寒日薄回頭何處望天津

弔嶽文二公二首

擬弔英雄酒一觴二公肝膽一冰霜金人得防將軍死宋事無成國士亡湖上黃埃寒栢慘沙塲靑血夜燐光生芻一束新亭淚千古興亡說未央

如此光陰冉冉何靑萍失手意蹉跎門前流水溪山在簾外落花風雨多百歳身名頭半雪十年世事淚懸河相逢莫問升沈事且對尊前聽浩歌

弔維揚瓊花

只鶴揚州問故家一尊后土弔瓊花人間驚破霓裳舞天上徴回玉女車死蘗記曽霑雨露落英誓不污泥沙後庭玉樹今誰主猶得臺城麗華

和文山先生

坐對煙煤冷麝臍一窻風雨懶幽棲蠶叢國破鵑啼血王謝堂空燕落泥華表有時歸老鶴桃都何處聽天雞十年往事俱塵土莫上揚州唱竹西

丁亥淸明和昭徳侄孫韻

風吹苦楝結輕寒幹石靑精屋半間潑火雨収春樹緑踏靑人出畵簾閒紅顏白髮悲歡事舊日新年夢覺闗滿地落花啼鳥急天涯遊子幾時還

和石庵洪府理金沙酴醾牡丹二首庚辰春

金沙開徧牡丹忙更簇酴醾上架芳霞綺羅紈圍國色玉堂金屋擁君王妝成三月春光富畱得一年花事長昨夜紫薇紅藥裏詔君題品是誰香

洛花欲放趂春忙一架花添兩樣芳倚檻白紅多侍女臨軒黃紫是眞王只愁吳苑館娃老無柰唐宮春恨長說與天公須愛惜莫教風雨委泥香

再和張秋山杭州孤山二首

歌舞錢塘厭說兵悠悠往事竟何成錢鏐鐵箭幹年在伍子鴟夷一死輕湖上園亭春代謝江頭潮汐月虧盈相逢白首休相問見說宮門艸樹平

處士橫橋野水流先生家住暮云稠百年故國成塵夢千古靑山憶舊遊林下客盟寒白鶴梅邊詩槁問蒼頭公來但掃墳前竹莫載虛名入帝州

和汪子雨問易

白紛紛老子云那從覆瓿覓遺文六爻本自畫前具三極都從心上分未許諸儒將見見只應四聖自聞聞浪談正墮負苓笑況敢持芹更獻君

寄和竹所叔攝慈溪稅官二首

莫向揚州唱竹西枯桑海水自相知籠中老鶴千年翅冰下寒蠶五色絲官小暫淹山谷駕庭閒好和老坡詩淩風更上丹山頂應笑人間蟻垤卑

半夜愚翁挾北山頭衘休系舊時官風雲失手劍光冷霜雪滿頭衣帶寛歸去荒園三徑菊相期晏歳九臯蘭年年江上風濤惡不上嚴陵七里灘

和牛知事

白首相逢嘆暮年楝花風後艸連天單車載月來林下樽酒移春入座邊野老爭持寒澗水山靈盡掃暮庭煙從君去後柴門閉惟有閒雲繞屋椽

招隱三首

昔年有約共投簮回首紅塵白髮新物外煙霞逢野逸山中風雨望佳人好憑野鶴尋和靖莫待山靈喚孔賔遲暮不來松防落飛柯恐解折車輪

別後頻驚束帶寛相逢亦復笑蒼顏秪今歳月靑牛老何處煙波白鳥閒千古心期寒緑綺十年世事墮黃間修篁倚徧空江暮枉殺招呼費小山

回頭五十九年非千里晨風翼倦飛門外黃塵時事攺樽前白髮故人稀金河沙暖春鴻去朱雀橋空海燕歸惟有嚴陵灘下路年年潮水上漁磯

邑水南夜歸卽景

郊原踏徧拾芳蘅歸聽城頭打二更野渡無人舟早宿山蹊有月馬遲行人家燈落半江影僧寺鐘來隔岸聲世路百年雙屐底靑山不老白頭生

和毅齋喜雪

阿滕試手下祥霙散入郊原一尺盈春近園林先富貴夜深天地更分明懶隨栁絮誇安石浪入梅花妬廣平明日詩壇期白戰莫將防墨污瑤瓊

和表露石庵韻

乾坤不固夜舟蔵去跨靑鸞覓玉霜東野詩隨山月墮龍門灑落塜泥香生傳嘉祐皇儲防死貞元緑綬章九些招魂招不返黃昏豺虎嘯山墻

和閩人龔玉峯韻

猛拍防幹賦感傷十年往事幾回腸寧能璧與頭俱碎安得車將臂怒當太長沙悲鵩鳥中郎北海牧羝羊天荒地老英雄盡萬古靑山只故常

病鶴衰翎嘆折傷惟餘芝艸療饑腸陣圖死不忘魚復江艦生難馬當自分無帷埋畜狗尙憐有肆返屠羊頭顱老盡心猶在夜半鈞天夢太常

挽袁安人徐氏

政自傷悲嘆緯嫠可堪重賦柏舟詩鳩憐隻影營巢瘁烏喜孤雛返哺慈半世苦心生自媚百年貞節死方知曼曼世路成孤憤慚愧山前讀墓碑

和李經歷見寄韻

白水輕煙古輞川滿山紅葉稻平田悠悠客夢孤云外落落詩情夕照邊天闊風髙黃鶴影江空歳暮白鷗緣推敲不任騎驢去郤訝昌黎識浪仙

李郎中有詩謝寄藤杖仍次韻答之

海南覓得古藤枝持與詩人杜牧之紫貝斑文鞭更爛赤龍蒼骨蛻尢奇路無夷險終全節用有行藏一任時非但與君扶腳力鏦蛟剸虎要支持

和方山房韻寄李郎中

世路悠悠水上萍相看誰與眼長靑千年彛鼎觀勲業一代圖球見典型謾道石能生白璧自知竹已化靑寧絕憐驛路梅花句肯落空江杜若汀

梅杖詩

曽向孤山防薜蘿根株栗擳試摩挲持身慣歷風波路回首還憐雪月坡鐵骨自將惟世用赤心不偶柰時何防尋蒼竹成龍去莫向葛陂深處過

夜坐有感

銀漢無聲玉漏沈樓髙風露入衣襟洞龍睡熟雲歸岫枝鵲啼幹月滿林甕裏故書前世夢匣中孤劍少年心徵鴻目斷防幹角吹盡參差到夜深

存廚徐君徵生挽歌

一廚聊寄等歸蔵荷鍤攜壺畢此鄕逆旅不歸前路惡蓋棺未了後期長壙中酣飲自忘癖道上哀歌人笑狂千古心存千古事靑山流水付於塘

偶成

一卷南華一炷香身閒隨處是仙鄕竹聲侵戶朝眠覺花影移堦晝坐忘杜曲自耕貧亦樂柴桑可死何妨悠悠往事俱塵土剩得頭顱上雪霜

再用前韻

沈水煙銷寶鴨香山窩人在水雲鄕魚非惠子同魚樂蝶化莊周並蝶忘心了固知身是寄物齊寧與道相妨淸明卽是神仙界不用丹鑪煉玉霜

小有山中卽事

閒隨鶴影步山蹊摘艸歸來養竹雞水帶平沙流澗淺云將落照壓山低覆堦亂葉憑風掃防徑叢筠借鷺棲萬物不言皆自得此心觸處見端倪

偶成寄王徳甫

休休萬事總歸休猶占靑山對白頭籟寂乾坤機落落境忘身世夢悠悠孤雲野水遼天鶴明月淸風露地牛此意不知誰防得一聲鐵笛萬山秋

和王徳甫見壽二律

百年閒夢寄山窩世態人情任惟阿竹裹貞心經歳老梅開白眼看人多身從野叟分樵牧莫遣山靈掃桂蘿黃閣朱崖身外事一蓑牛背夕陽歌

竈墮丹飛昔未仙重來人世了前緣自憐白髮隨孤影空撫靑萍憶少年黃菊秋餘花尙耐梨霜後果初圓問君何以爲翁壽但誦黃庭內外篇

挽新城徐峴山

騎鸞一去藐塵寰萬里天風杳佩環江海十年生白浪星霜七袠隕朱顏瑤池月墮夢中夢翠峴雲歸山外山身世到頭秋露盡吟魂猶自在人間

道汾陽不及訪逢原防寄詩次韻

浮槎曽誤客星占屐齒空傳徧好山弱水方壺三萬里武夷玉女九重闗蹇驢有徑穿花外短棹無人出葦間不是鐘山眞勒駕自慚松桂莫能攀

王石澗賦小有洞天之詩邵靑谿和之輙次韻奉謝【並寄靑溪】

自憐惡石狠難鞭歸去漁樵結老緣野鶴分無軒上祿醯雞粗足甕中天病來摩詰非眞佛睡去希夷已半仙僻好自耽如嗜酒醉鄕休與醒人傳

和韻問魏石川疾

謾道無丹蛻骨凡繡襦不換嫁時衫老天倘未忘周孔巫鬼何須問抵咸身健加餐親鼎飪眼明減藥認嚢椷山中吠犬千年杞采采猶堪饜吻饞

不是塵中骨相凡蓉裳蕙帶芰荷衫勿疑有疾淫成蠱須信無心感是咸裹藥曽經丹竈火裁書秪欠土奩椷病餘努力加蔬飯莫笑篔簹太守饞

靈山何許問巫凡狹地知難旋舞衫枕上病𨿽憂白傅牀前教肯媿陳咸君宜借力寛詩課我亦埋頭事藥椷種術養鳬隨分足豈因富貴墮涎饞

贈董君竹梧亭

買得園亭樂賦歸一庭翠碧映參差自憐封戶培新筍更喜添孫養嫩枝翠袖倚看云影亂銀牀坐對月陰移沈香欄北花如故富貴無心懶賦詩

山窩適興

剩得閒身鎭自憐更憐閒占此山泉滿堦碧艸客稀到半榻白雲人對眠窻影枝揺知雀踏壁痕苔濕認蝸涎日長靜看辛夷樹落盡閒花忘宿緣

感興

坐斷乾坤老一窩修篁翠袖自婆娑半生夢覺靑山在萬世期長白日過云影對人閒裏好禽聲入耳靜邊多舞雩不是眞狂者樂上心來可柰何

擬將物化問漁樵妙裏無形本寂寥大地云生千嶂雨中天月上九溟潮山河刼運九中化世界塵緣座上銷此意到頭誰防得任他人道似逍遙

次山房韻

天教龍馬現河圖盡把先天授伏羲三極都從九里出六爻只向一中推易如可毀乾坤熄神本無方晝夜知三聖有憂辭已贅寥寥千載復何時

易寂無爲有感防幾存萬物未生時陰陽理向極中看天地心從復處知潮上海門探月窟日廻地戶濯咸池何時騎鶴研朱露共勘經圖叩古羲

西狩事非文殆防舂陵書出道寧孤六經有舌存先聖千古畱心付後儒杲日麗天隨處見逝川行地幾時無齋居珍重賡歌意卽此全吞太極圖

己夘春過西湖

世事誰家屋上烏重來猶認舊西湖風簾隔岸自髙下煙寺前山半有無野水菇蒲飛屬玉夕陽欄檻喚提壺十年不記梅花夢試向孤山問老逋

再用前韻和諸公

白髮星星紗防烏怕隨年少過西湖淸明上冡行人少寒食開門宮使無半世行蔵隨杖屨百年悲樂寄樽壺歸來第五橋邊路半樹殘陽噪畢逋

和昭徳孫燕子韻

飄零短翅嘆誰同猶記當年系足紅人事合離夢槐國歳時來去旅新丰新樓綠幕無巢地故國烏衣隔海風說盡興亡人不識春風雙淚白須翁

再和

說著興亡事不同且斟玉駐顏紅雲軒夢斷宮花逝防縷盟寒墓艸丰處處社時茅屋雨年年春後棟花風人間不是無棲處要認當年舊媼翁

和梅鏡寄韻

未能生翼化鯤魚誰禦泠風問太初十載靑衫闗洛客半生白首楚橋書蹇驢豈解思長道病鶴徒知戀舊廬世有二程精說易臯比何事到橫渠

和酈僉事見寄韻

詩書無用戲侏儒兩序今猶見璧圖末路弟兄知己少中原人物似君無曲終湘水絲防絕書入昭陵筆硯蕪珍重江南春信早暗隨梅蕚到西湖

半世虛名我誤儒樊中短翅倦南圖黃塵世路千年攺白髮心期四海無績紡婦慵麻褐短耕鋤兒懦豆田蕪老來萬事心灰盡只願君王賜鏡湖

病起有感

聲幹木鐸說鈴非天地無情世運奇吾道悠悠川水逝人才落落曉星稀百年身後千年逺萬个人中一个知一曲汾亭彈未盡郤教漁父泄天機

汾陽諸公招徐祥叔歸代之答謝

富貴男兒晝錦衣天涯漂泊眾心違人情鉤餌驚魚去世界瓶羅礙雀飛隠去廿從山鬼喚狎遊寧墮海翁機艸堂猶在終歸去只恐風塵白髮防

澗陵望斷憶暉一片春雲渭水涯洞裏桃開成隔世山中柯爛忘來時歸休韋曲應無賴隠去眞那有詩松菊相逢如見問此心欲寄已忘辭

和何寧谷韻

一曲樽前浩浩歌流年容易隙駒過眼前白髮故人少郭外靑楓古塜多流水不彈嗟老矣雍門欲聽柰愁何回頭城闕應非昔還記千年老鶴麼

歸途再得八句並寄

石田歸去醉時歌白日飛颿送客過舞袖低旋兼地狹出門長嘯覺天多子卿朔漠知存否武帝秋風柰老何極目西陵臺下路漳河東去復來麼

何逢原寄和章再和前韻

日暮歸來彈鋏歌詩筒何處又相過人生百歳樂時少春色三分塵土多愧乏丹砂修渾沌且樽酒醉無何近來江上風濤惡還有閒鷗似我麼

和昭徳孫聞鵑

平生抵掌志伊吾聞著鵑聲淚血枯故國蠶叢千古恨霧闗熊耳一身孤自從飛去啼痕在縱不歸來有夢無莫向延秋門上叫門樓無數白頭烏

和抱甕馮提學二首

吁嗟世事落黃間倦矣人間行路難流水已隨鐘子老仙舟徒羨李膺觀從來豪傑爲時出到底功名耐久看大廈將成要梁棟雪深方見玉龍寒

山人日臥嶺雲長扣戶詩書枉紀綱多病半生雙白鬂相思一日九廻腸人情取捨成芻狗世事興亡化石羊明日相逢且醉轉頭三萬六千場

聞琴一首

自呼濁酒賦江蘺一曲朱防萬感隨沙漠羙人靑塜恨闗河壯士北邙噫無人流水音誰賞老我雍門聽轉悲夜半月明天籟寂飛烏猶自繞南枝

贈喬縣尹

神君當日藹民謡【喬智明爲隆慮令民愛之號爲神君】復見君來試割刀花下簾櫳閒訟牒栁邊亭榭見旌旄農桑課最繭絲殿芻秣徵寛馬骨髙泉出後田渾不飲恐他滴滴是民膏

寄方龍溪

欲扣闗訪偓佺人間無路鐵鞋穿瑯邪舊約驚千載嵩嶽新來下二仙肯把丹砂分藥鼎便將白玉種芝田瓣香欲謝雙巖過郤道龍溪合受拳

樂意

眞樂攻心無柰何自行自坐自謳歌雲収雨淨天無滓月朗淵澄水不波更把新詩勾野興時將濁酒發天和傍人笑我荒唐甚眞樂攻心無柰何

挽寧谷居士何公三首

英雄千古入泉臺八十餘齡死更哀隠谷雲歸龍已老吟壇月墮鶴空回黃花滿地詩人老靑檟成阡弔客來白髮蓋棺公事了朔風世路正黃埃

天寒白月墮西湖血淚啼枯聽薤歌食子俱亡収子在近孫猶少逺孫多北邙有地存詩窖後圃無人負鞠窠欲志魯山慚四絕空遺陳迹照松蘿

防繞枯藤齧未休得如此老死何求翁逾八十媼黃髮孫見曽兒白頭身世幅巾歸繭室歳時盂飯灑狐丘百年心事無人識分付黃花滿地秋

挽閤門唐中齋

英州別駕老昭陵尙有錢塘八代孫三略兵書生未識百篇詩史死猶存羊公峴首行人淚白傅龍門過客樽盂飯寢園誰是主鳳亭霜露有雞豚

挽吏部劉謙山

猶記靑原白鷺盟轉頭宿艸上新塋屋梁月落丹心在海水天寒白髮生樽酒十年兒女淚篇詩兩地弟兄情蓋棺事了君無愧未死遑知身後名

感寓二首

西風落日怕登樓倚徧防幹萬古愁衰漢竟成三國誤秣陵不蓋六朝羞江山有恨畱靑史天地無情送白頭擊碎唾壺歌不盡荒臺殘雨夢揚州

試向昆明問刼灰幾看麋鹿上蘇臺閒中歷日生靑艸夢裏乾坤化大槐塞雁南歸春又去江潮東下暮還來臨平山盡啼鵑歇可是徵人喚不回

挽太學正節先生徐應鑣

國破君亡一死宜絕憐兒女死如飴龍池久負媧皇誓蛙坎空遺烈士悲洗骨不污唐六館瀝心無愧趙孤兒北行多少生還客休向梯云讀墓碑

寄淳安括田省委賈都事

括田馳檄徧封提分得淸官照錦衣百里春風生几案千村甘雨自鋤犁江南地狹人民夥燕北天遙日月低歸覲九重如顧問尙歌云漢勞遺黎

送平石侄孫還杭

東風吹雨濕平蕪三疊陽闗醉唾壺往事盡隨塵世界新來秪怪老頭顱百年祖父畱湯沐千里兒孫有飯盂目斷長亭休折栁斜陽山外是西湖

送嚴郡知事石綉回鄕

三年幕府鬂成霜剩得行歌載道傍戍春濃官又滿蓮池人好水尢香燕然碣石去程逺江水雲山看日長倚徧修篁衣袖薄長亭無路折垂楊

送入都僉事

天教持斧下錢塘來爲蒼生滌痏瘡胸次對天懸日月筆端隨地轉冰霜雲山有分髙名在江水無情淸議長臨別折梅嫌太俗斵將冰雪薦瓊觴

和尉衙落成贈阮梅仙

梅仙貴介出侯門庭砌猶傳有紫荊黃綬銅章官小試靑溪花縣室初成公衙好作三年計少府香畱百代名田野近聞多犬吠夜深刁鼔要分明

挽吳靜軒

手摩銘碣弔延陵落日靑山昨夢驚狹世路危行郤曲浮生事了去分明竹林熠耀飛臺榭石壁鉤輈叫塜塋珠鴈玉龍今在否漆燈千古照佳城

赤壁夢鶴

遼海千年約未寒一樽還酹大江幹夜深睡熟忘身世天闊歸遲化羽翰滿界紅塵飛不下半船明月笑相看起來開戶無人迹數盡枝烏弔老瞞

和雪

天上瓊樓一夜開雲林先約意徘徊靈河剪水急飛落色界憑風緩下來霓舞未闌離月殿蛾妝初試度陽臺自矜顏色難爲偶嫁得梅花郤占魁

送胡簿秩滿歸

佐邑三年去後思秪今無柰送行時不諧白雪皇荂耳謾指淸風惡木枝臺府無心空裏鏡士民有口路傍碑錦溪流下嚴陵瀬八月潮來有轉期

承書言別再寄

一曲離鸞感寄心此心誰解試分明百年耆舊閒中話千古溪山去後名雙鯉尺書兒女淚只雞鬥酒弟兄情男兒須勒燕然石歸拜堂諼始是榮

寄贈潘氏積善堂

市義今無古孟嘗不圖近見鄭公鄕布金地己成秪樹簞食人應徧翳桑身享九齡耆壽福眼看五世子孫昌天公有耳長聰聽多少行碑在路傍

防橋騎驢

小驪買得最便宜好是河梁古栁涯風急吹沙長耳峻雪深沒板蹇蹄遲防鞍吟透肩雙聳敲鐙歌狂防半欹道上莫教逢大尹推敲句裏不曽知

送陳治中勿齋二首

天臺萬丈下靈光便合乘旗翳鳳凰身在金臺天北闕手提銅柱地南荒一生許國心如鐵萬里封侯鬂未霜別駕小淹元不惡公來私得海沂康

箳篁三載誦賢侯折栁郵亭菊又秋無翼解隨云北去有心長注海東流千崖雨意畱行斾七里灘頭送去舟蚤爲蒼生題福筆尙回麾節顧滄洲

挽徐子愚母太安人

萱花落盡北堂空龍頷碑銘百尺丰鄹紇晚婚無徴在孟光不嫁有梁鴻一官得子榮身後四世看孫滿眼中三酹生芻人似玉故丘狐首此封崇

挽方中立同捨

回首鑪亭夢已非英雄老盡壯心違鈞天雲散蒼龍墮華表風寒白鶴歸往事悠悠川水逝故人落落曙星稀樂天無子畱孫在多少龍門客淚揮

又代人

一曲哀歌老淚垂英雄不偶數孤奇百年事墮槐安國半世名成薦福碑無祿逮親生自憾有孫表墓死何悲黃門靖節均生死淸議無情更屬誰

送阮梅仙

佐邑三年吏隠仙聲名畱照錦江邊才髙不受靑衫束官小聊將防仗懸流沫呂梁遊十仞摶風溟海上三千沙頭雙玉難爲別一曲離歌約暮年

贈電目相士

知君說相壓南州相我空貽白髮羞但得羊裘歸釣澤安知燕頷去封侯窮通有分都休問出處難言已自謀一笑相看出山去逢人莫道見壺丘

挽汝南袁君

一曲哀歌行道難滿堂試聽一澘然兩兒靑紫開榮路五世曽送暮年喬木受風危易撼孤舟排浪險終全故丘狐首君無憾寒食年年灑墓阡

同挽前人

黃金不鑄百年身世變相劘白髮親龍角墓碑生古蘚砥如亭路落緇塵明時事業畱諸子前代衣冠見似人得失雞虫都莫問故丘抔土是全眞

同挽前人

桐木山西送落暉百年耆舊數他誰畏途幾歷靑泥險往事惟餘白髮知今代衣冠遺此老前朝簮笏付吾兒明朝歸西邙路五世哀思百尺碑

挽檢院吳對山

岝防山前弔隠君招魂九些淚霑巾風雲失勢丹心死天地無情白髮新西衣冠遺一老東籬詩酒是全人蓋棺事了應無媿消得新阡號逸民

挽南坡章知縣章運使子家則堂志

丰碑二絕照新阡節義成名得象賢善政人能書宰邑寛恩民尙誦公田家翁不負心傳印家嗣能忘手澤編仕學一生行未了後來好爲拂靑氊

挽邵靑谿二章

尊酒生芻弔舊遊白髭老淚故山秋百年勲業黃梁枕一代文章白玉樓豪傑雕零天地老山河牢落古今愁行人不防靑溪水付與閒翁對白鷗

貞元一曲淚霑巾耆舊今能有幾存鬥酒只雞空酹冡縞衣匹馬尙招魂百年身後事終定千古眼前誰共論試問故侯熟未靑門猶自有兒孫

山居卽事

分得南窻與世違坐消白晝樂淸時樓頭秋意一聲笛鏡裏歳華雙鬢絲緑水放教通竹徑淸風招不下梧枝心期自得難爲說白鳥靑山是已知

贈舊同捨王景陽

何許相逢客路岐相看須鬢各成絲兩年衰病苦牢落千里故人傷別離江月不遺流水逝天風未起老桑知人生百歳先朝露惟有貞名死不隳

送髙參政

聲名蓋世古人豪天遣西來展六韜狐防何能嬰虎旅鯨鯢猶合避龍刀將壇七拜功增重省府重登官轉髙他日中書勲第一汾陽應只是兒曹

送馬髙參政

瘦骨丰稜產渥窪幾年俛首服鹽車穿花久失靑絲轡莝豆誰憐白鼻騧汗血浪誇空北冀風蹄猶慣步東華錦鄣不肯污泥水好去侯門逐五花

寄壽王直卿省郎二親年八十詩二首

金盤玉筯脯麒麟榮福堂前壽二親白髮宋州老司馬紅顏晉國太夫人生時曽結同年防見世重來兩佛身庭下有兒歸省掾執鞭時自導雙輪

二老婆娑出壽筵緑衣人好舞蹁蹮餐桃阿母臉猶玉食杞仙翁頭返堂上相看新八袠尊前重話舊同年累茵列鼎人間有安得親庭此樂全

上畱尙書

昆明池刼化靈緇夢覺功名黍一炊鐘子未將南操變庾公空抱北朝悲歸來眼底湖山在去後心期浙水知白髮門生憐未死靑袍畱得裹遺骴

挽何此園

南窻一枕夢槐安咽鼓悲笳生暮寒壽極星移墮芒角詩仙身蛻失丸丹扶藜記與漁樵話種菊畱教孫子看歸去休休言不盡殘陽木末亂鴉盤

偶成

喚醒邯鄲出夢闗悠悠身世隔塵寰飛鴻落照琴三疊流水寒花屋半間老不如人甘遁世閒誰似我得看山乾坤許大雙蝸角消得人間戰觸蠻

潛齋集卷二

欽定四庫全書

潛齋集卷三

宋何夢桂撰五言律

和訪使徐容齋西湖韻寄縣尹趙文玉二首

一幅西湖畫誰將淡墨揮水浮孤嶼出山約五雲飛雨洞猿啼濕煙林鳥度防龍舟雙翠檝曽此夜遊歸滿目湖山恨憑欄淚雨揮泉寒龍已化云盡鶴猶飛樓影揺波亂鐘聲隠岫防誰家航十錦歌舞夜深歸

和徐云嶼寄徐淸溪

平生經濟事寧與世沈淪日暮倦行客天寒郤掃門百年雙白髮四海一緇塵欲相壺丘子深慙見地文

爲友人解無妻之嘲

自甘爲牧犢何不娶巫臣魚目長淒斷雉飛徒苦辛逺衣無與寄孤枕有誰親毋惜蛾眉買黃金未是貧

寄月巖黃髙士

有客扣松扄重來問宿盟靑山塵世夢鶴故人情柯爛棋猶在鑪寒藥未成鼎邊無好句慚愧謝彌明

和文公見寄降筆

玉壘失元戎闗河慘北風中原殘照外故國夢魂中往事隨流水餘生嘆轉蓬唾壺歌未已飛鴈落江空

和可庵見寄韻

蜃境平生夢名場逝水川相逢驚白髮一醉仰靑天浪出疑鷗笑遄歸伴鶴眠故人知道意珍重寄詩篇

倚欄卽景

落日靑山外寒煙古樹頭犬聲隔村落漁火半汀洲興廢江郊屋行蔵野渡舟夜深風雨惡人尙倚層樓

挽汾陽何北園二首

宇宙千年暮丘山一老遺頭因憂世白體爲哭親羸明月落何處淸風歸去時英魂招不返回首北邙噫五十年來夢邯鄲黍一炊傳家無長物志墓有丰碑落日江湖淚西風里巷悲故園吟不盡千古付他誰

登天臺巾山

寸碧倚蒼旻孤城俯可吞人行平木杪帆去入云根月榻畱僧夢風松弔鶴魂江心千古石歳歳記潮痕

五言絕句

到石寶巖下二絕

十里矗巉巖移來指顧間相逢曽識面元不隔重闗相望各天涯相看又恐差朅來山下路端的到君家

七言絕句

和夾谷僉事題釣臺十首

白水龍飛帝運開先生夢不到雲臺當時己笑占星誤豈易虛名落後來

當年江上一竿靑老盡羊裘兩鬢星往事成塵遺迹在石痕齒齒水泠泠

龍信蛇屈各升沈白髮朱顏亦故今出處兩難人不識雲山江水是知心

誤出山來亟己還絕塵逸駕竟難攀狂奴不了宮中事剩得閒身宇宙間

咄咄相逢話故交不嫌萬乘友漁樵當初未有纁至只好収綸學棄瓢

漢事如舟要著篙諸公已共濟風濤勲華終不臣巢許莫道先生索價髙

逝水滔滔七里灘髙情聊寄一絲竿無魚可釣渾閒事腳底龍眠盡自安

苔蘚碑漫字斷章休將漢事費評量興亡付與東流水畱得荒祠一瓣香

雙臺絕壁鎖林霏毎恨躋攀足力防今日重來問鷗鷺絕無人迹上苔磯

觀風祠下謁先生隔世相知重感情歸向中州諸老說且休拈出此山名

桃源三首

誤逐桃花去訪春當年猶有種桃人相逢休問秦時事世上興亡又幾春

洞裏栽桃不記時世間秦晉是邪非落花滿地靑春老千載漁郎去不歸

牧歌樵唱自朝昏白首何曽出洞門一度艸靑添一歳如今世代長兒孫

夢中作

艸濃阡陌眠黃犢沙暖汀洲浴翠禽一徑梧桐花落後半江春水緑陰陰

贈地理章月巖

世事興亡千古意山花開落幾畨春年年惟有巖頭月照盡今人與古人

贈張月齋

斸盡靑瑤補缺光暫持玉斧下靑蒼相逢一笑乘鸞去顏色猶疑在屋梁

挽林公坐化

一枕黃梁透夢闗獨畱蟬蛻在人間有時欲見公顏色木落枝枯月萬山

題川無竭寄傲窻二首

逺公招不到淵明蓮社千年迹已陳莫道先生曽傲已如今更傲世間人

南山有路滑如苔多少人從半嶺回不是老僧空傲世世人自不上山來

和王樵隠阻雨二首

春水連天雨載塗春江無處認平蕪茫茫世路風波惡畱得湘潭橘渚無

偶出山來得半閒桃花落盡水潺潺早知人世多風雨只好當初莫下山

贈談命月齋

萬古緣空一鏡磨移來一室影婆娑垂光照盡人間事只恐年來風雨多

桔橰

片片龍鱗蛻老蒼有時伊軋捲滄浪眞機動處何容力自是旁人腳手忙

晨起

晨起窻前日未晞玉梅霜後半開時梅花與我兩無語寒雀相喧墮樹枝

送儒醫童達可

乾坤四塞五行淫利欲顚狂蠱入心黃帝不生岐伯死秪今誰下頂門鍼

贈童筆生

毛生歸去罷中書誰肯相從問字奇近日長鎗多東閣策勲依舊遜毛錐

石室和尙作航亭名江湖穏處聞梅境有作因寄題

當年舟子喫拳時失腳波濤萬丈危歸去好尋休歇處莫教再被八風吹【昔有舟子師得道有弟子參問得話頭卽去未出舟猶回首若將有言師云汝更道有甚麼在一篙打墮水中弟子在浮沈間頓悟答云已防】

王徳甫索歸一詩畱之

一葉扁舟雪夜來尙期東閣共吟梅長亭栁色不堪折怕殺陽闗疊疊催

贈姜益齋【本蓮舍人善飲】

種得蓮花入寶池曽參惠逺得鋒機東林無酒淵明老故出山來訪白衣

贈談命月鑑

髙懸一鏡倚天邊要與人間照醜妍天怕萬形無遁處故教多缺少團圓

題橋亭

翠巘千重水一灣小橋數板屋三間此中竟日無車馬時聽樵歌落半山

和李尹

朅來老我差嫫母忽聽佳人賦莫愁欲折芳馨聊寄似只憂防綺隔層樓

贈章生

廷珪老死客鄕亡楮國丘筆冡荒雙脊龍文埋不得百年猶自出光

和山房寺簿見寄韻【坡詩云雷公躡雲捕黃蛇栁子厚有宥蝮文】

巨蝮磨牙血萬家天邊有鼓許民撾雷公手執騰雲斧不到移文宥毒蛇

題王徳甫樵隠堂

自入山來不記時棋邊癡坐老年衣勸君柯爛休歸去歸到人間世事非

贈古歙汪恕齋【善大書】

自笑家雞學未精枕中書法豈能眞勸君珍重臨池訣莫遣兒童太逼人

贈毛道人

人言諸佛在眞經我向經中無處尋說偈不曽畱四句教心那去覓三心

贈地理張松溪

赤松當日祕靑嚢圮上誰知授子房千古遺編無覓處君家獨得壁中蔵

題武彊陳公靈寶會序

金輪持世業風多渺蕭臺正欝羅昨夜寶珠平地現浮黎碧落聽空歌

寄平江靈巖寺至道和尙二首

睦州山下幾重山片板千金一擔擔好著蒲鞋牢系腳上肩容易下肩難

說法靈巖席未寒重來拈出祖師禪入門一喝眞奇特不似回頭面壁防

和喬尹四絕

蘭枻藤橈桂作舟錦江江上泛春流自憐野燕翅翎短空望江頭鸛雀樓

誰駕滄浪萬斛舟風濤未濟正中流同舟不用妨吟笑自有舟師把舵樓

千古興亡夜壑舟悠悠世事水東流閒花落盡無人管飛過垂楊十二樓

剩得閒身野渡舟風霜兩鬢歳華流人間萬事邯鄲夢休記行蔵去倚樓

贈桐江於處士

吮墨含丹各衒奇解衣盤礡有誰知須臾信筆出天巧自此人間無畫師

贈東山詩僧信老

曽透西來最上機尙餘習气學詩癡尋常好句從何得翠竹黃花總是詩

贈陳桂山二首

陳桂山善弩毎發命中好事已奇之暇日負靑布囊訪山水語禍福尢奇驗益用賞識嘗恵過文昌裏謁潛齋居士於易庵中因以二絕句贈之

曽爲將軍試控馬陵坡下死龎涓如今老大心猶壯時射星標奪錦纒

曽抉靑嚢指玉幖囑君一語記須牢他年若卜嫖姚冡築取祈連一樣髙

贈何相士

逆旅鳶肩終遇主將軍猿臂不封侯相逢一笑休閒語老去無心覓虎頭

嘗令陳生作木蒼龍頭甚肖似因求贈言

誰試鸞刀作老龍渾疑溝斷出神工明朝雷雨急飛去莫遣天龍駭葉公

贈云屋王相士

滿榻塵埃不下山白雲堆裏老陳摶山中若見種明逸休說樵夫是達官

贈虛谷倪醫士

采藥山中不記秋朅來賣藥駕靑牛勸君莫入長安市恐被旁人識伯休

贈巓峯術士

孱顏突出萬峯間禹穴龍門蟻垤環夜半捫參窮絕處半山風雨隔人寰

贈玉峯方畫士

妙畫今無顧虎頭休論韓馬戴松牛玉峯住近山中寺好畫維摩施比丘

贈梅友胡丈

開徧南枝雪未幹阿誰吹玉並欄幹相防不爲和事要把貞心伴歳寒

贈枯崖鄭髙士三絕

孤撐突出萬山髙防度曽經刼火燒天遣五丁移不去須知立處腳跟牢

歷盡冰霜幾踐更皮毛剝落骨崢嶸從前野燒閒花艸莫遣春風吹復生

人於崖下送君還回首人間夢覺闗誰識巓崖隔風雨一重山外一重山

答文公索玉樓賦二絕

聞說當年白玉樓有人秉筆侍宸遊如今世上無長吉誰敢乘雲駕赤虯

鼎中鉛汞未成丹血肉那能化羽翰待得千年鶴去上皇方禦玉防幹

贈南谷倪髙士

試向山中覓許朅來采藥已千年相逢不乞神樓散問我丹臺第幾仙

題棲巖

靑嶂千重水一灣白雲半塢屋三間王孫歸去休招隠免被移文笑北山

梅邊

江南何處羙人家認似梅花尙恐差近向梅邊得春信始知人好似梅花

和潘汝勉三絕【名懋】

招隠今無古小山晨風倦翼暮飛還靑山白髮人如昨千古仙風愧莫攀

幾度桃源靑艸生相逢猶自說秦嬴山中不識興亡事千載咸陽未息兵

潮去錢塘王气収西風黃葉故山秋殺身報國男兒志皓首偸生妾婦羞

嶽帥降筆命作畫屏四景詩

形模醜陋髮鬅鬙畱得生來面目眞拍手問誰能笑我秪今笑殺世間人

右寒山拾得

葫蘆有藥劍通靈南北東西物外身相對不知談底事到頭半語不傳人

右鐘呂二仙

飯山吟得兩肩臒破防東風白髮防好是春衣都典郤醉來騎得蹇驢歸

右工部遊春

栁堤花港落紅塵獨鶴歸來日半曛惟有五雲山下路至今人說嶽王墳

右西湖

答文山謝詩序

岣嶁神奇字已漫昌黎去後孰躋攀平生有道碑無愧幸托先生翰墨間

記夢

萬木蕭疏老翠髙此身慚愧獨堅牢編書未了畱侯事何處仙源可種桃

丙戌九月二十四日己丑之夜半後夢入山中景象夐異不類人世間數家比居巷陌相屬其人雜遝往來皆意度閒雅時覺秋气已深余忽得詩兩句云萬木蕭疏老翠髙此身慚愧獨堅牢初不經意又縱意徐行入一小家甚爽潔倚窻而吟欲續前兩句而未得隔間有老人坐於窻外貌古神淸髯髮盡白問余吟句如何且云老聾余遂髙唱前兩句示之老人曰後句宜用張子房事餘夢中意不及此答云只用桃源事如何老人曰武陵事亦好余遂續云相逢不是今人世應是秦民此種桃遂覺次日防昭徳侄孫舉似嗟嘆久之因思桃源事固可形容老人相遇之意但與前兩句意不甚相屬始悟老人所指子房蓋有深意自相倡和遂用畱侯事作一句仍以種桃爲末句姑筆記之他日從老人遊當執此爲左契

贈云庵董道人

一塢寒云暝不開茅檐低壓半蒼苔近來云出不成雨莫遣無心出岫來

見本路趙府判二絕

君來種竹兩樓前風月平分入坐邊盡日千峯吹不盡官淸惟飲釣臺泉

半生白髮老南州一見屏星萬戶侯歸去山中詫猿鶴浪歌白石飯黃牛

贈紫巖周相士

夢覺邯鄲事謬悠秪今瘦絕飯山頭鳶肩莫問三公相老去靑門是故侯

贈秋谷楊相士

負郭窮居陳戶牖牧奴困死衛長平公侯骨相皆如此誰具神仙碧眼睛

贈月波相士

人心如面萬參差覿面相逢未易知惟有天邊一輪月千江長與月相隨

贈宋道人無心

赤水珠光猶在海丰城劍气已衝天世人畜眼那知寶吏掾元來有隠仙

贈林龍巖二首【閩人】

坐挹嵐光翠入簾出門俯檻防淸泉夜深滴露防周易遼鶴歸時骨已仙

昔時曽共探一落紅塵十二年君隠好聽西澗雨我歸亦防北山泉

度查木嶺

一逕羊腸躡嶺腰鳥飛滅沒叫猿猱回頭下界人如蟻尙覺山隨腳步髙

重到森溪橋二首

往事驚心白髮翁重來雪迹印飛鴻勲名未了將軍老空負鞬囊二石弓

武陵深處隔黃埃怪殺漁郎誤入來早識落花流水去當初好莫把桃栽

感興

芳艸長亭春寂寂白鷗滄海夢悠悠百年空負乾坤責應被靑山笑白頭

和管雪堂勸農之什

五馬將春出勸農春風散入萬山中山人未識君侯面毎向村田問老翁

公堂無事化羲農閒揖靑山入坐中人羨君侯得詩好元來杜陸是詩翁

學劍無成去學農學農更落惰農中邦侯慈惠徵徭簡喜課兒耕替阿翁

凝香坐嘯有農更得冰壺照幙中人道千峯多好事好賔尢好主人翁

山北山南聽老農袴襦歌已滿城中邦人願得三年住翻恐朝廷識弱翁

達摩乘蘆圖

楊子江濤百丈深黃蘆一葉是梁津嵩山壁觀渾閒事恐有山前立雪人

毛女

自出阿房鬌緑云恥將歌舞樂他人華陰夢斷咸陽逺隔世逢人莫問秦

芙蓉

栁老荷枯菊蕋幹冩生紅粉尙孤妍馬嵬坡下芙蓉面猶覬君王軸上看

輞川圖

休官歸去問田園華子岡前竹裏村麥飯葵春釀熟辛夷亭下弄兒孫

題集畫卷尾

門外黃埃沒馬頭山中花木自春秋塵忙恐被禽猿笑盡日防圖不下樓

追記題詩助樓

獨自吟詩獨倚樓江山與我兩悠悠詩成更不知詩力煙雨欄幹防暮鷗

贈地理從玉峯

鐵鞋踏破問眠牛繭足歸來已倦遊四世五公身後事前岡已分首狐丘

贈安禪僧如師

一庵許大且休休世界三千海一鷗大地山河容不得住持只在一毛頭

贈同捨生

鑪亭曽憶防梅花揺落江湖兩鬂華夢斷羅浮寒月墮見梅不認是誰家

餞林子敬還閩母

幾度思親不見親連江萬里見南雲歸來云逐江潮去卻負江頭土作墳

春日出行

淺澗沙平泉脈脈芳林風軟雨垂垂無情落絮知誰管得意鳴禽各自私

約徐云嶼遊山中

曽擬幽尋采蒓蘅開樽柰有主人爭明朝重約呼猿鶴到處雲山得散行

翌日以觸熱不及如約再用韻寄之

招得秋風入杜蘅陰陽金火尙相爭雪山冰井淸涼界應笑人間苦熱行

三用韻

蓀壁辛楣屋繚蘅間人一榻少人爭君來特地平分破鎭斷山云不敢行

贈壽巖星學

甘石談天學不傳誰從太史訪星躔階符色正欃槍伏試把璇璣測蓋天

贈無方普禪師

一喝雷奔萬鏡空河沙諸佛落機鋒頂門隻眼人難覷山色溪聲處處逢

一札當頭奇復奇箭鋒不墮有無機踢翻玉女頭盆水夜半泥牛跨海歸

禪機四首

俊鷹搏兔

霜風一掣下雲霄兩翅雷奔眼電牢狡兔當塲難軃避郤教大地鬼神號

一箭雙雕

當風札斷二邊機背手烏號鬼莫窺一箭雙雕俱墮落古梅枝上雪參差

一劍倚天

將軍一劍倚天開鎭斷三軍不許回轉盻剎那都防命機鋒直指萬人摧

金鉦一擊

一聲鉦響弭弓刀萬旅歸營寂不囂霜月滿城天正午悠悠旌斾馬蕭蕭

傷春志感

陌上花飛春又歸春歸人老髮垂垂離鸞一去無歸路歳歳花開上故枝

春歸陌上落花多往事傷心可柰何此意尋常禁不得九仙山下那堪歌

感興

梨花院宇十分春一片飛花減一分不似山翁頭上髮年年添雪上黟云

望夫石二首

夫君千里妾重闈哭盡秋天無雁飛夫不歸來身化石朝朝風雨望夫歸

夫不歸來誤妾身望夫心未化爲塵歸來不見生前面空向山頭哭石人

送分水簿領髙君

山泉洗耳澈瓊瑩解聽行碑說政聲君到汲泉聊一防此泉的的似君淸

誰向淸溪種栁林年年送客短長亭亭前系馬人多少獨到君來眼倍靑

早夢初回

天籟刁刁萬竅間幾回欲聽隔千山驀然入耳知何處撞破三生夢覺闗

安樂窩吟

安樂山前安樂窩問君安樂意如何黃粱飯飽葵根滑山北山南聽牧歌

安樂山前安樂窩一窩深處白雲多雲來云去無人管閒防虛檐燕葺窠

寄邵琴山

百歳頺波去不還誰人能鑄鉄門闗世間只有閒中福不許忙人得自閒

偶成

坐定鑪煙歇麝煤落花飛絮自徘徊閉門盡掃無人迹尙放營巢燕子來

贈姜墨卿

老盡頭顱被墨磨到頭墨更被磨多滿堂玉玦今磨盡尙有閒年買石螺

贈李梅仙談命

老樹孤根占一坡雪霜柰此白頭何自憐南北枝先後更防人間冷暖多

入庵偶成

滿園桃李手親栽開徧東風借緑苔惟有木蘭情意重畱花猶待主人來

去年燕到主歸遲今日人來燕亦歸歳歳成家長孫子更將短翅傍誰飛

春色三分過二分歸來觸目見山靑鳴鳩乳燕村村閙不似山中好細聽

如此春光冉冉何靑山亦笑髮皤皤門前修竹獨歡舞今歳兒孫長最多

又四閒

世間萬事不如山老入山來得嬾閒巖日三竿才睡覺不知山外有人寰

世間萬事不如山趂得漁樵似我閒山上拾薪山下釣靑簑篛笠暮歌還

世間萬事不如山輸與山中事事閒薇菜藤南燭飯落花澗底弄潺湲

世間萬事不如山分得心閒眼更閒終日防雲閒不去暮云閱盡鳥飛還

四禽吟

鴈

雲水悠悠萬里身蘆花明月落江城從來不帶蘇郎信莫與人間受浪名

鷗

海邊元不爲魚來力怯江風薄岸回白水蒼煙隨分足連云鷙鳥不須猜

燕

羽翮衝天勢轉危防泥莫笑爾身卑風雕要避雲中箭秖托梁間不用疑

山雞

自分臯林飲啄宜猶憐錦綬錦毛衣文華恐被虞羅妬莫向山前照水飛

木蘭

木蘭元是女郎身千載香魂落軟塵曽學男兒解徵戰秪今相見似羞人

柬王徳甫

自入重云深處深山寒云出已無心自憐鶴骨今憔悴欲制頹齡少術參

蛾眉霜雪隔重闈采采雲英望未歸靑鳥不來春又去門前數盡落花飛

聞說平安倚竹聽裁書無鴈寄雲程加餐願得身彊健尙見藜煙照夜明

警世

花顏云鬂眼波秋元是虛皮裹髑髏黃壤紛紛靑艸窟少年曽共醉紅樓

自述

妄從緣起本非眞妄裏求眞妄轉深眞妄等來無一物如如自在是眞心

見李察判竹溪四首

十年江浙說明公節鉞靑冥山萬重春住錢塘還有腳新年移得到千峯

千古雙臺一釣竿臺前閱盡過闗船公來滿載西湖水淸似山頭十九泉

十載風霜敝黒裘悠悠身世逐浮鷗東陵老去田熟敢向人間說故侯

百不如人萬事休白頭獨欠識荊州相逢不覓封侯印但問君王乞一丘

和何逢原壽母六詩

申國家庭作世程教兒元不爲肥輕髙堂鶴髮需榮養捧檄歸來一笑生

九霞斟玉醉淋漓芝艸瑯玕靑鹿肥庭下阿兒壽慈母簮花拜舞笑牽衣

春風霞袂玉堂前緑髮童顏謝自然令子重孫拜家慶阿防迎笑擲金錢

千鐘三釡異甘酸此事難同肉眼防多少有無母遺只雞羞饌亦檀欒

一官覊縛阻稱觴千里歸來足力彊潘令閒居元不惡摘沽酪釣池塘

六詩稱壽祝期頤子和孫書更兩宜四世相防眞樂事他年補作白華詩

和何逢原南山八詠

南山住對北山陽十畆臯田種稻粱粗飯濁醪隨分足焚香讀易日偏長

右觀頤堂

閒倚闌干水竹間浮雲盡處見靑山山前萬古行人老日日林鴉入暮還

右遐觀樓

一寒碧浸靑天夜靜天虛月在泉洗耳莫聽人世事自彈流水和潺湲

右湧泉庵

淸泉白石此丘隅誰解塵纓潄玉壺歌罷滄浪千古意秪今曽見似人無

右濯纓亭

一鏡天公妬不容妖蟇食墮此山中瓊樓玉宇知何在空憶明皇到月宮

右月坡

宰松千尺四時靑松下丰碑馬鬛平滿地松花人不掃東風吹老杜鵑聲

右松巒

白藕花飛上玉欄菇漂黒黍浸云寒鯈魚自樂鷗忘我背立西風盡日防

右方池

住入山深澗水窮白頭夢不到侯封巴卭橘老人應換二老如今不再逢

右棲雲塢

贈松坡

千丈蒼龍雪嶠孤翠髯森防紫鱗枯有心不願明堂柱消得人間號大夫

梅友竹山居圖詩【並序】

梅君友竹攜萬玉圖訪余山中屬餘疾杜門謝客久矣蒼頭奴以刺入怪久不見此舉衣起揖入披圖亟玩殆執熱濯淸風亦一快也梅君好竹固與穠桃艶李世態異第其去家逺客嵗暮盟寒吾懼此君不能無辭於竹友也爲賦二絕以惇交道云

伐木詩亡冷友盟交情是處薄秋云寡諧自笑冰霜操獨向天寒見此君

自是君家舊托根君行誰與防重門畫圖空記篔簹谷不道如今長子孫

贈鷹獵提領劉主簿

平生壯志執金吾俛首鸞棲豈丈夫鞲上有鷹韜有犬上林政要打於莵

送沙溪寓居何翔仲四首

夜半舟移世事非回頭滄海刼塵微千年遼鶴歸來晚畜眼何人識令威

千里闗山望白雲歸來聊寄倚閭心人生誰解空桑出感此汍瀾淚滿襟

一枕黃粱夢裏身東陵合是種人相逢不用歌招隠恐被山林喚孔賔

自笑衰鴻病起低更憐落樹夜烏啼月明好認南飛去賸有髙枝可擇棲

郊行卽事

東風馬耳拂輕寒栁眼新靑雨未幹畱客野花遮略彴狎人溪鳥上闌干

憶亡馬

垂楊古路策東風忽憶霜蹄失舊蹤白髮重來韉在爾應行雨去爲龍

贈嬾然子劉髙士二首

翻卻丹鑪竈息然靑蛇掛壁日髙眠參徧頭如雪始信人間懶是仙

一塢閒雲懶出闗慚無膚寸雨人寰君今占斷雲間臥郤笑遊雲未得閒

夢中幻成【辛夘十二月二十五早】

一片閒雲本住山暫爲行雨下人寰白雲可是無心物朝出山來暮又還

起坐謾成

銀河西轉靜無聲唱徹天雞夜未明萬里無雲霜月上坐鞭鶴下蓬瀛

偶成

心無損物宜平怨語不妨人貴寡尢說與時人莫相忌全家己擬鹿門遊

贈星史胡達翁

杜甫拾遺終老去陳平戶牖豈長貧達翁言命未爲達安命方知是達人

題駱菊巖詩槁

防盡秋泉不療饑菊邊更讀菊巖詩寒英揺落淵明老尙見遺編說義熙

吳對山跋

一防靈犀傳地理明如指掌祕通神潛齋不作周公夢閒使人參郭景純

電眸只是天機到龍脈皆如教法尋抔土百年人子孝知君不負托孤心

和柯提舉寄詩

曽拂三臺最上星赤城雲气暖生春回頭往事邯鄲夢落盡鵜霜白髮新

倚徧層樓數曙星鷓鴣聲裏暗驚春開元耆舊今無幾怕聽尊前唱永新

親跨靈槎訪渚星歸來云錦照靑春湖山夜半生神气一雨田田采芑新

天上文昌望六星隴頭農稷趂三春玉京圃塵塵隔璧月瓊枝歳歳新

秋思有感

落日西風捲白沙闗山萬里客思家蘆花雁斷無來信柿子霜紅滿樹鴉

題竹境

種竹元非辟世人竹環人境似山村蒼苔滿逕客稀到云鎖閒堂鶴防門

贈章月巖乃子徳父

學得屠龍莫履希屠龍有技未全疏斵輪老去誰傳業珍重靑嚢肘後書

觀燕哺雛

閒堂防盡燕雙飛終日勞勞爲哺雛父母此心誰不有生兒幾个似慈烏

竹雞塜

活活聲幹落羽翎分甘碪幾委危形主人肯與封抔土猶勝當年翳塜靑

自題畫像

七分形貎十分心縱有丹靑畫不眞蕭散風神淸瘦骨分明小有洞天人

與張郎中省庵二首

一統山河徧八埏江南等作彈丸防公來踏徧官田土只有池蛙不爲官

靑山云影日悠悠卻怪隨龍上下游能捲滄溟爲雨去白雲依舊宿林丘

題二羙人圖

羙人娟娟江水隔翠竹蕭蕭江月白箋心欲寄不成章竚立思君情脈脈

贈吳對山先生

紺裘久墮還天闕結佩乘雲遺玉玦耿光滅沒不可望一防寒泉酹秋月

贈錢季實

一醉狂歌天地老醒來不記邯鄲道祁連千丈土一抔至今下馬陵前艸

贈月山相士

萬古乾坤萬古山山前萬古月光寒人生幾度能防月常被靑山與月防

潛齋集卷三

欽定四庫全書

潛齋集卷四

宋何夢桂撰詞

壽何思院母夫人聲聲慢

人間六月好似王母瑤池吹下冰雪一片淸涼仙界蕋宮珠闕金猊水沈未冷看瑤階九開蓂莢尙記得那年時手種蟠桃千葉庭下阿兒癡絕爭戲舞緑袍環玦笑捧金巵滿砌蘭芽初茁七十古來稀有且髙歌萬事休說天未老尙防他兒軰事業

壽徐信甫母夫人七袠八聲甘州

對芙蓉峯曉雪初消云靄雜煙霏是阿誰壽母紫鸞笙裏玉液瓊巵元是云翹仙子弭節度瑤池手種碧蓮子長記年時此地神仙宮闕幾花封玉誥金帔霞衣但壽星堂上七十古來稀捧壽觴莫辭滿飲願年年對鶴髮蛾眉年年有麻姑麟脯王母梨

送王野塘北歸

東魯王君野塘以均房招討經歷按涖嚴陵至且再期矣夾谷按察僉事行部識拔於稠眾人中使下六邑按問贓狀閱實以聞自此聲譽獵獵如日起壬午秋省臺檄交至君奉命以往閱歳而後歸歸則諸公已列剡交薦矣旍麾載道凡六七年間防被休澤而歌頌勲徳於祖帳之下駢肩累迹不特如老書生一人而己酌釣瀨之泉磨錦峯之石固不足以形容偉績濡毫染繭爲賦八聲甘州姑記其際遇之私依戀之情云爾試使善歌者爲我歌之當使送君短長亭下者皆爲君墮淚也

對千峯未曉聽西風吹角下樵樓擁貔貅千騎旌十里送客芳洲曽是燈棊月柝贊畫坐靑油折盡長亭栁莫系行舟憶昔相逢何處看飛鴻雪迹休更回頭百年心事長逐水東流願君如遊龍萬里我如雲終泊此林丘相思夢明年鴈到尙訊南州

初夏滿庭芳

燕子芹幹龍孫籜老緑陰深鎖林塘午風庭院人試薄羅裳數盡落紅飛絮摘靑梅煮酒初嘗重門靜一簾疏雨消盡水沈香把當年團扇恩情猶在未是相忘笑衰翁鬂髮早已蒼蒼說與乘鸞防女看世間多少炎涼都休怨百年一夢且共醉霞觴

踏莎行

夜月樓臺夕陽庭院都將前事思量徧當初識面待尋常爭知識後情如綫只怕梅梢參橫斗轉催人歸去天涯逺斷腸多在別離時未曽說著腸先斷

摸魚兒

記年時人人何處長亭曽共尊酒酒防歸去行人逺折不盡長亭栁漸白首待把酒送君恰又淸明後靑條似舊問江北江南離愁如我還更有人否畱不住彊把蔬盤瀹韭行舟又報潮風急岸花飛盡也一曲啼紅滿袖春波皺靑艸外人間此恨年年有畱連握手嘆人世相逢百年歡笑能得幾回又

把人間古今勲業一時都付杯酒靑山行徧人華髮老盡門前靑栁試回首記曉雨徵衫又過年時後相逢故舊浪說南樓北亭花縱好能似少年否還自笑應是山林厭韭忘卻兒童迎興來謾學長沙舞要舞柰無長袖眉休皺歡笑外風濤世上時時有共君握手且盡日樽前相一醉醉後明朝又

意難忘

避暑林塘元戎小隊一簇紅妝旌云影動簾幙水沈香金縷徹玉肌涼慢拍舞輕颺更一般輕弦細管孤竹空桑風姨昨夜癡狂向華峯吹落云錦天裳波神蔵不得散作滿池芳移防鷁栁陰旁一醉淋浪向晚來歌闌飲散月在紗窻

喜遷鶯

畱春不住又早是淸明楊花飛絮杜宇聲聲黃昏庭院那更半簾風雨勸君且休歸去芳艸天涯無路悄無語待闌干立盡落紅無數誰愬長門事記得當年曽趂梨園舞霓羽香消梁州聲歇昨夢轉頭今古金屋玉樓何在尙有花鈿塵土君不顧怕傷心休上危樓髙處

臨江仙和毅齋見壽

十月江南風信早梅枝早報先春田園賸得老來身浪言陶處士猶是晉朝臣人道革爻居九四誰知數在邅迍明年五十志當伸低頭羞老婦且結防稽盟

滿江紅

春色三分怎禁得幾畨風力又早見亭臺綠水栁揺金色滿眼春愁無著處知心惟有幽禽識望靑山目斷夕陽邊孤云隔琴酒我成三益湖外舫山頭屐且莫教春去亂紅堆積記得年時陪宴賞重門深處桃花碧待修書欲寄楚天遙無行客

憶秦娥

傷離別江南鴈斷音書絕音書絕兩行珠淚寸腸千結傷心長記中秋節今年還似前年月前年月那知今

夜月圓人缺

西江月

猶記春風庭院栁陰深鎖簾帷東君去後雨絲絲空認紫驑嘶處夢斷蕭臺無據十年往事休追忽然拈起舊來書依舊長亭雙淚

小重山

吹斷笙簫春夢寒倚樓思往事淚偸彈別時容易見時難相防處惟有玉連環人在萬重山近來應不似舊時顏重門深院栁陰閒曽攜手休去倚危欄

壽夾谷書隠沁園春

河嶽儲精宇宙呈祥鐘英俊材想春秋夾谷前生夫子娑婆南贍見在如來龍角標辰蟾胎焴丙好是生朝華宴開笙歌裏看兒童拜舞春滿行臺重重好事相催便對把黃封酌壽罍更願公殿上蚤紆衮繡願公堂下長戲衣萊昨夜瑤池親逢阿母欲寄蟠桃桃始栽三千歳待開花結子歳歳啣杯

和王偉翁上已滿江紅

睡起紗窻問春信幾畨風待去做踏靑鞋履懶拈纎手塵滿翠防低防葉離愁推去來還又把菱花獨對淚闌干羞蓬首回鸞字空懷袖金縷曲無心奏記碧桃花下夜參橫斗六幅羅裙香凝處痕痕都是樽前酒到如今腸斷怕回頭長門栁

沁園春

江淮等處行尙書省參知政事髙公以至元二十七年庚寅春提兵繇歙之淳入長樂境平諸盜越兩旬肅淸八月朔師還山人何某謹拜手歌沁園春持獻以尾凱歌之後塵詞曰

衮衣繡裳彤弓盧矢山西將門自雪嶺蓬婆夷成垣道炎州蜑獠剗去連營吳越兒童江淮艸木七見元戎識姓名爭知道這一隅斗大尙借麾旌西風吹下天聲防萬騎貔貅入井陘彼山棚魍魎雷霆震擊海瀕赤子天日開明事防方來乾坤無盡千古英雄不偶生從玆去防雲臺翼軫麟閣丹靑

和何逢原見壽水龍吟

倚窻閒嗅梅花霜風入袖寒初透吾年如此年年十月見梅如舊白髮靑衫蒼頭鶴花前樽酒問梅花與我是誰瘦絕正風雨年時不怕參橫月落怕人生芳盟難又髙樓何處寒英吹落玉龍休奏前日花魁後來鼎總歸巖岫但逋仙流落詩香畱與孤山同壽

和潛江南惜春酹江月

三分春色更消得風雨幾畨零落年少不來春老去空負省薇階藥燕子飛忙杜鵑啼殺總爲誰悲樂臨春結綺舊家何處樓閣一恁年去年來悵歌闌舞斷塵生簾幙千古雷塘渾一夢人世到頭俱錯百歳心期一春光景付與閒杯酌靑蛇猶在莫教雷雨飛卻

感舊再和前韻

問春何去亂隨風飛墮楊花籬落羅襪香嚢無覓處誰有返魂靈藥細栁重門碧桃深巷回首曽行樂玉龍吟斷夜深人在江閣因念璧月瓊枝對玉人何處繡簾珠幕一半靑銅塵滿匣空撫鸞刀金錯薇露煙銷蓮膏花凝不寐還孤酌一春心事總將愁裏消卻

和何逢原見壽沁園春

老去無心看盡靑山山前暮云問重來海燕烏衣安在乍歸遼鶴華表空存世路悠悠風塵渺白髮相催烏兔頻浮生事算天涯海角誰是閒人幾畨甲子庚申看靑艸年年秋又春笑武陵源上桃花未實昆侖山下瑤樹長新霓羽飄零蛾眉蕭颯欲覓神仙隔兩塵艸堂在但休教山鬼夜半移文

邵淸溪賦摸魚兒效顰謾作

把心期半生孤負玉堂元在何處朱弦彈絕無人聽空操離鸞烈女遇不遇休更問悠悠世事都如許人生艸露看百歳勲名靑銅鬂影撫劍淚如雨和誰語落落江空歳暮人間一夢今古雷塘十里斜陽外野艸寒鴉無數身世寓聊爾耳江山有恨誰堪付冰心更苦都說與梅花參橫月落一醉且歸去

答何君元洞仙歌壽詞

天涯何處望蒼江渺渺縱買解飛人不到笑雙丸烏兔兩鬂霜蓬聊爾耳那是人間三島黃粱初夢覺起看孤云還自長歌自長嘯不記桃源何地橘渚何年生涯事惟有鑪煙茶竈問先生誰友有白石靑松共成三老

喜遷鶯感春

東君別後見說道花枝也成消瘦夜雨簾櫳栁邊庭院煩惱有誰撋就猶記舊看承處梅子枝頭如豆最苦是向重門人靜月明時知否人不見縱有音書爭似重攜手舊日沈腰如今潘鬂怎柰許多僝僽極目萬山深處腸斷不堪回首情寸寸到如今只在長亭煙栁

壽毅齋思院五十二歳沁園春

尙書當年蓬矢桑弧初度佳期是詞林老虎文塲威鳳人中祥瑞天下英奇太守買臣【五十歳】中書坡老【五十一歳】五十二年回首非人間事且開眉一笑醉倒金巵阿婆還憶年時也曽趂鴻臚拜玉墀念靑衫荷葉嫁衣尙在靑銅菱影破鏡猶遺半席寒氊一官俛首造物還應戲小兒問天看是他誰戲我我戲他誰

八聲甘州傷春

倚防幹立盡看東風吹度栁綿飛怕杜鵑啼殺江南鴈杳遊子何之夢斷揚州芍藥落盡簇紅絲歌吟今何在一曲霑衣往事不堪重省記栁邊深巷花外幽墀把菱花獨照脂粉總慵施悵春歸畱春未住柰春歸不管玉顏衰傷心事都將分付楡砌苔磯

再用韻述懷

自遼東鶴去買何人挿得翅能飛笑平生錯鑄儒冠誤識者也焉之謾道寒蠶冰底甕繭解成絲何許絲千丈補得龍衣鏡裏不堪勲業縦夢中八翼不到天墀看墦間富貴妻妾笑施施對靑山千年不老但梅花頭白伴人衰嚴陵路年年潮水不上漁磯

和邵淸溪自壽賀新郎

世事渾無定問人間翻來覆去阿誰能忍海怒驚濤山相拍選甚魚龍不任看今古英雄銷盡坐對靑山閒白日付長江流送千年恨天有意惟何甚待將洗耳泉邊枕正梅花霜寒月白斗回西柄自壽一觴花前醉醉嚲防旛金勝笑兒軰汾陽中令倚徧層樓闌乾曲慨乾坤靑雲影無限事樽前興

再用韻傷春

花落風初定倚危欄衷情欲愬躊躇不忍把酒問春春無語吹落遊塵怎任待淚雨紅妝蔫盡不道燕啣春將去誤啼鵑喚起年年恨芳艸路人愁甚浮生一夢黃粱枕且不妨狂歌醉舞塵談揮柄金穀平泉俱塵土誰是當年豪勝但五栁依然陶令千古興亡東流水望孤鴻沒處殘陽影無限意傷春興

三用韻寄舊宮怨

更靜鐘初定捲珠簾人人獨立怨懷難忍欲撥金猊添沈水病力厭厭不任任蝶粉蜂黃消盡亭北海棠還開否縱金釵猶在成長恨花似我瘦應甚淒涼無寐閒衾枕看夜深紫垣華蓋低揺杠柄重拂羅裳蹙金綫塵滿雙鴛花勝孤負我花期春令不怕鏡中羞華髮怕鏡中無伴孤鸞影天盡處悠悠興

再用八聲甘州韻感興

嘆人生聊爾便晨風翼倦也回飛況自騎欵段欲追麒驥千里安之種得芝瑤艸不染滿頭絲一醉梅花下笑舞靑衣說甚封侯萬里待朱門畫防大第崇墀人世何時足造物任隆施怪周公如今不夢意周公政自怪吾衰歸來去夕陽牛隴夜月鷗磯

和何逢原見壽洞仙歌

靑衫白髮獨倚江樓小待欲題詩壓崔顥慨鳳臺今在否白鷺沙洲芳艸外剩得閒身江表醉來疑夢裏夢入梅花歌徹靑衣聽淸窈起看飛鴻沒盡白鳥駒誰能數曹瞞袁紹待明年七十問何如笑只是今朝浣花堂老

和何君元見壽玉漏遲梅

問春光開未江南野水得春初小獨殿羣芳郤道花前開早長苦冰霜壓盡更說甚風標淸窈些子好孤香冷艷有誰知道年年吹落還開聽畫角樓頭送他昏曉何處玉堂滿地蒼苔不掃誰是肝腸鐵石與共說歳寒懷抱花未老無柰酒防情少

和雪驀山溪

飛仙欲下水殿嚴妝早嬌澁怕春知跨白虯天門未曉霓裳零亂肌骨自淸妍梅檐月栁橋風世上紅塵杳重門深閉忘卻山陰道呼酒嚼瓊花任醉來玉山傾倒無言相對這歳暮心期茅舍外玉堂前處處風流好

再用韻

春工未覺何處瓊英早夜半剪銀河到人間樓臺初曉霏霏脈脈不是不多情金帳暖玉堂深郤怪香塵杳天公謫下暫落紅塵道顏色自還憐怕輕狂隨風顚倒冰心誰訴但吹入梅花明月地白雲階相照天寒好

三用韻

蓬蓬窣窣睡夢驚回早誰爲散天花徧人間夜深分曉虛空幻出富貴照乾坤瓊萬頃玉千株莫道壺天杳平明三尺不揀江南道只怕不堅牢被天工小兒翻倒凝冰泮水世態總無憑明日事昨朝人誰醜還誰好

壽何逢原北堂沁園春

孔蓋蜺旍月佩云裳人間女仙問韶光九十何如今日明朝好處最是明年戲舞稱觴一堂家慶眼見兒孫曽又奇絕處看菱花白髮不攺朱顏當年手種紅蓮笑幾度桑田滄海漧想蟾胎煉就紫皇靈藥龍髯飛墮玉女云軿靑鳥重來紅霞儼在一曲云和猶未閒羞塵世把蛾眉蟬鬂空爲誰妍

浣溪沙寄劉總管

細栁連營緑防重暖風旗影颺蛇龍晝閒吟思入千峯紫綬金牌人緑鬂綉韉絲轡馬靑騘防將三箭取侯

封

又用韻並簡二千戶

金紫山前山萬重山髙云宻下蒼龍春來好雨徧三峯芳艸郊原眠繭犢垂楊營壘系花騘趣歸行有紫泥

封

蝶戀花卽景

風信花殘吹栁絮栁外池塘乳燕時飛度漠漠輕雲山約住半村煙樹鳥呼雨竹院深深深幾許深處人閒誰識閒中趣彈徹瑤琴移玉柱蒼苔滿地花陰午

大江東去自壽

半生習气被風霜銷盡頭顱如許七十年來都鑄錯回首邯鄲何處杜曲桑麻柴桑松菊歸計成遲暮一樽自壽不妨沈醉狂舞休問滄海桑田看朱顏白髮轉頭今故烏兔相催天也老千古英雄杯土汾水悲歌雍門苦調墮淚眞兒女興亡一夢大江依舊東注

自壽再調玉漏遲

靑衫華髮對風霜倚徧危樓孤嘯惡浪平波看盡世間多少忘郤金閨故步都付與野花啼鳥秪自笑悠悠心事無人知道擾擾世路紅塵看銷盡英雄靑山亦老宇宙無窮事業到頭誰了髙樓一聲畫角把千古夢中吹覺天欲曉起看蕋梅春小

和玉漏遲

自憐翠袖向天寒獨倚孤篁吟嘯半世虛名孤負白雲多少欲問梅翁舊約怕誤我沙頭鷗鳥時一笑行行且止人間蜀道休怪歳月無情嘆塵世浮生閒忙閒老待趂黒頭萬里封侯都了今古勲名一夢聽未徹鈞天還覺羗管曉樓角曙星稀小

和邵淸溪水龍吟詠梅見壽

分知白首天寒千林揺落尋眞隠天工付與冰肌雪骨暗香寒凝自許貞心肯教色界軟紅塵近悵緑衣舞斷參橫夢覺依稀舊家猶認不爲角聲吹落向花前爲伊悲恨玉堂茅舍風流隨處年年孤冷不是人間肝腸鐵石相逢休問算知心只許東風漏泄一分春信

送呂總管八聲甘州

恨公來較晚早歸朝驄馬去難畱是朱輪華轂聫珪疊組家世公侯今在玉堂深處借重防偏州好把靑氊拂奕世勲猷明日東津歸路正梅花霜暖春上枝頭看連旗列鼔送客下江樓對雲山千年不老向樓前閱盡幾行舟畱名在嚴陵瀨下日夜東流

傳言玉女壽何逢原母夫人九十一

阿母今朝飛下瓊樓金闕先教玉女爲傳言細說蟠桃手種尙記此春時節三千春後開花初結宴罷瑤池洗蛾眉己半雪九旬偸度笑韶光一吷仙翁月日算與人間全別從今一歳年年三月

最髙樓壽南山弟七旬

南山老還記少陵詩七十古來稀淸池擁出紅蕖墜西風吹上碧梧枝趂今朝斟壽酒記生時也不羨鯤鵬飛擊水也不羨蛟龍行得雨人世事總危機扶牀正好看孫戲舞衫不要笑兒癡更塤箎三老子鬂如絲

潛齋集卷四

欽定四庫全書

潛齋集卷五

宋何夢桂撰序

白鷗詩盟序

一日有客欵門右手挾黃冊左手持丹雞請於余曰吾將與諸生尋詩盟敢載冊歃雞翼君爲盟主尙涖斯盟耶余語之曰詩難子將於何詩客曰君不見劉禹錫都篇與白樂天新井篇囀喉荊棘抑世之黃間固紛紛也吾求天地間無心可與爲盟者惟江上白鷗白浪蒼煙浩蕩萬里興亡理亂榮辱毀譽一不與人世預吾將相從浮游以寫宇宙萬物之所自適何如余矍然起曰子將此與鷗盟鷗必無子疑矣顧余方乘莽渺遊混茫以天地爲一鷗尙復能爲江上主人哉客曰惟命

淸溪吟課序

詩始三百篇其上公卿大夫其下樵夫賤其性情之所發皆得以托於詩古詩逸五言始李陵七言始沈宋詩非古意去古猶近科舉興並與五七言俱廢士非阨於山林逸於湖海與夫失志於朝廷之上而竄逐遐荒者不暇於詩淸溪詩友暇日有詩課蓋其不用於舉子業而用於詩夫春雨時至艸木怒生銚鎛廼芟而倒植者過半斯文在天地間未始一日泯滅輟於彼者此或茁焉生意固無往不在也𨿽然詩未易言也黙惇牂嵗夷則月朔日序

邵梅間詩序

天地冰霜萬木凍折而冰姿鐵骨玉蕋瓊英傲然獨出於萬物之表故於是時上下塵世無一物得與梅齒其淸徹寒絕雅宜在梅間者惟雪與月淸溪有詩人臒然一髯翁江空嵗暮顧影無儔獨於梅花樹下抱膝浪吟釃酒酹花若將與雪月分席者因自號曰梅間夫風塵涴人滿目皆是踉空足音跫然以喜梅𨿽無言余必知無拒子也潛齋何【某】爲作梅間序梅間邵之才字徳翁

唐月心詩序

西風萬壑明河在天水月相涵上下一碧有客扣門曰月心亟起揖入坐之月下曰吾方釃酒邀月顧影躊躇自謂三友曠絕塵表子以是心至尙相與酬酌以問子所見月與我同否歟我歌月徘徊我舞影淩亂太白所見如此只益丹心苦能添白發明少陵所見又如彼二子之詩其趣況不同相去逺甚豈其見月本異抑月同而境異境同而心異歟古人今月今人古月同歸流水不知云衢海嶠子之所見何似昔時還與此山松間竹外同一光景否子爲我速道若見見同則月同不然則吾與子猶二月月心不答袖出詩槁曰月盡在是余蹶然驚喜爲之展捲長歌歌罷長嘯曰子去我醉且臥矣一揖而別蓋明月猶在天津析木間也至元癸未秋八月序

金玉詩序

棋溪徐君奇之一日訪余於雙溪之上袖出金玉詩集曰此蓋所以搜采名公鉅卿騷人墨客之所吟詠之瑰章傑句將以爲家庭惡槁借重也世謂至寶萃在是間方托諸棃棗以與好事者共之然麗水之金遇善冶而後貴荊山之玉遇善琢而後珍長編巨帙富則富矣而文價髙下視君一言以爲軒輊何如余應之曰子言過矣良金美玉自有定價使余亡言豈能使黃金爲土白玉爲石哉抑通都大國萬金之所儲羣玉之所積其色如黃龍气如白虹固有連城不足以易者至於璗鏐鈑銑瓊瑛琳瑯橫陳而錯出者殆非一品豈必盡與防蹄麟趾【金名】懸黎結緑【玉名】同價天下有目者隨其所得皆寶也余何言哉余何言哉棋溪曰惟於是乎書

贈李景雷序

地裏家有李子景雷者家世是業其伯父良玉挾錦囊防諸貴公之門爭羅致擢用景雷得肘後訣余於三十年前早識之従余防至今如一日其爲學刻苦自勵於古地理奧僻書有未解防寢食求之弗得弗措繇是所業益精其與人交不苟得不爲欺僞其不合寜不惟以去將挾所得以汗漫四方請餘言余謂士大夫讀聖賢書學聖賢道學言與行不相顧者或不免焉況以一技自名其志將以求食至於依阿取容顚翻希合者往往皆是如斯人者眞陰陽家之墨守也子持此以往焉往而不遇哉於其行也贈之以言

汪斗山詩序

嘗聞丹崖石柱多有奇人恨不得泠然禦風汗漫其間以誦李翰林丹砂白鵝之句黃屯田黃精靑鹿之篇媻姍易庵中一日有客汪君得一屨戶外挾詩冊升堂與之坐目擊道存固已見溫伯雪手旋取其詩讀之則意圓而語澤骨勁而神淸似其人時方采菊籬下因漉巾釃酒與二三友共歌之南山在望西風襲人亦柴桑中一大快事也歌罷爲之序云

邵西坡詩序

客有挾西坡邵君詩踵門者余讀而喜之因徴余序余曰序姑俟他日客三四返不得序且怒去余曰毋怒且止余有癖余非靳序也余有道癖方其有事屍坐一室吾視吾鼎中雄陽施雌陰黃包方潏潏狎獵起吾何暇序及其無事又有懶癖破緼防頭曝日檐下方熈熈怡怡休休於於嗒然忘吾之有四肢亦何暇序無是則又有世癖經生學士談詩說書劍客棋翁鳴楸彈鋏坐觀臥聴更僕未已倦則杖屨臯田與畊夫蕓子樵童牧豎相爾汝逮莫而後返吾又何暇序必俟吾三癖盡去然後取西坡詩燕坐讀之如親見其人使吾所欲序西坡者橫潰突出於吾胸中而不可禦而後使童子研墨濡筆亟書則序可以拱手得矣今吾癖未去而子亟吾序故序止此子持此以語西坡可乎客笑曰此君自序非序西坡也余曰子持此去非序西坡實與西坡作詩法也使能於吾言下領防不惟西坡一大公案東坡復生亦當印可

王樵所詩序

先輩謂杜工部以詩爲史韓吏部以文爲詩繇其胸中儲貯博碩然後信筆拈出自成宮商非抉摘刻削求工於筆墨言語以爲詩也太白豪放發於气郊島窮悴迫於時降是無以議爲矣近代坡詩如駿馬詭銜不可羈馵山谷後山詩如風天秋隼霜崖枯槎不可攀企要皆各得其所得自成一家尙論譜緒當不在昔人刪後也邇來詩社豪雋疊見層出豈能多遜諸賢下耶然至於气雕意耗骨弱肉浮者或未免如沈休文所謂八病釋皎然所謂六迷者也樵所詩思婉以淸語勁以澤不惟後輩當望避三舍使休文皎然及見之固當印可繇是進進使之橫驅長騖迅掣髙鶱出意趣於尋常言語筆墨之外吾當問子於韓杜諸公壇上矣

題胡直內適安集

胡君直內挾詩冊過余題曰適安請餘言余謂子苦思於詩將不免飯顆山之譏亦奚安之適而自謂若此直內曰人徒見吾之爲詩苦亦孰知吾之有詩樂哉夫羇臣寡婦細夫窶人其憂思感憤之所郁積而發於怨刺者若甚苦矣至於尸居環堵抱膝微吟得句則曵蹤長歌聲滿天地凡世間富貴貧賤利害得喪可喜可慕可悲可感者一不入於吾心夫孰有以易吾之天樂耶故其所適適此而已余蹶然起曰詩抑末耳斯言也其幾於道乎尙其朂哉

文山詩序

生而不屈者气也死而不泯者心也气之不屈者忠義而已心之不泯者亦忠義而已忠義之道塞天地冠日月亙古今通生死而一之者也宋丞相文公平生文章在方冊官爵在史書皆不足爲公道徳祐乙亥天步阻艱朝野駭震公従江西率子弟七千人勤王於京師事之不濟天也間闗奔走卒爲縶囚奉首朔庭萬折不變以死古今死節惟以二顏張許爲稱首然兩軍交綏不勝卽死無可擬議者至於紓之以嵗月錮之於不能進退之間宗廟且不血食使回顧卻慮而爲身後子孫雞豚霜露之計鮮有不屈膝者矣而猶若是眞古今忠義士也沙塲靑冡千古南音其所流落人間者惟有流離中吟嘯詩史與狴犴中杜詩集句耳使人讀之至今凜凜有生气嗚呼公眞死矣不自意其死後猶能以詩寫其平生之耿耿而未盡者乎豈公果不死乎一防烈烈者無在不在故也天地無窮事防無極有能起生魄於九京之下非公吾誰與歸生芻一束釃酒北酹爲之序云

本心先生疏食譜序

客有問本心先生疏食譜於門人何某者曰先生固嘗長丹屏貳黃扉矣饔人膳夫宜有致天下滋味以自奉者而日食若此毋乃太簡乎曰子非知先生者也世固有一食數萬錢猶若不足饜者此所謂肉食人也司馬溫國晏元獻二公仕至宰相臒瘠如未仕時此其志趣豈直食前方丈而遽易其平生之素者哉若然則蔬食菜羮啜菽飲水固有甘於三牲列鼎者矣予従師門久暇日見其焚香燕坐對客淸談時瀹淸泉美茘丹溲玉塵餌靑杞以餉在座者使當時有飫羊胾嚌乳酪者得借一筯猶將爲之洗滌腸胃況先生玉雪其人乎故未嘗一及先生之門而親見其人何如者固未信疏食譜爲炮牂淳母也唐侯舉師善面受先生錄譜將與世之知味者共之且徴餘言敬拜手爲之序時柔兆掩茂嵗夷則月望前三日也

兪竹屋詩序

凡物有詩趣而物之潔雅靜逸迢絕塵表者莫如竹老坡詩仙平生得意句正謂不可使居無竹耳兪仲疇妙齡工詩人不知其詩趣所自得仲疇築吟屋於山中環萬玉於其外日與此君周旋觸目防心皆趣也春宜雨色娟娟然夏宜風聲泠泠然秋宜月影刁刁然冬宜雪節蒼蒼然仲疇室於斯詩於斯故其得句也秀以貞澤以勁誦之而其音淸越以圎想其成詩徧題竹間使文與可及見之眞篔簹谷中一幅奇畫也君其斵竹爲洞結竹爲樓暇日嘯詠其間當日益髙逺他日直造竹所與君商確古今詩未晚姑序其篇端以識初識嵗在旃防作噩中呂月晦前三日

吳仲逺詩序

九仙山下有詩人曰吳仲逺詩聲在吳防間友人唐師善挾詩冊示余徴余序余讀之喜曰杭東南奇勝固詩人之多也抑知余有感於杭者乎陌上歌謡坡仙遺墨未漧也不知萬錦軍前軿車猶無恙否梅邊吟詠老逋香句未歇也不知孤山林外髙臺尙復存否錢塘之潮汐吐吞吳山之煙雨出沒不知騷人墨客尙有登髙眺睨觸景徘徊悲嘯酣歌噫嗚泣下而不能去者乎此其詩思豈直在灞橋風雪春艸池塘而已子試持問仲逺曰奚居師善曰諾嵗旃防作噩中呂月晦前三日序

永嘉林霽山詩序【名景熈】

永嘉舊同捨郎霽山林徳陽不逺數百里寄詩冊屬嚴陵潛齋何某商略近詩三復唱嘆竊於詩之變而有感焉方庠序羣居髙談濶論不過頌猗那歌淸廟誦魚麗天保鳬鷖旣醉之什變風變雅不忍言之矣況復齒及魏晉梁陳以下窮苦愁怨等語如細夫窶人羇旅寡婦之爲者相望十年間而士大夫聲詩率一變而爲窮苦愁怨之語而吾霽山詩亦若此世喪文邪文喪世耶古今以杜少陵詩爲詩史至其長篇短章橫騖逸出者多在流離奔走失意中得之霽山詩僅見三十篇其辭意皆婉娩淒惻使人讀之如異代遺黎及見渭南銅盤長安金爵有不動其心者哉夜半壑舟有力者負之以去飛鴻印雪爪距儼然吾是以重有感於霽山之詩也吾是以重有感於詩之變也時至元丙戌夏五望前三日序

分陽何皆山序【名錡】

皆山何君正則當年壯气盛時以宦業自期汗漫半天下暮年倦飛將絕迹息影以歸休乎山樊屬邑市災逮其居平生蓄租與燬俱燼仰而嘆曰吾家無廬吾業無書吾其托宿於黃帝之囿假道於老氏之塗歟天目山之東有宮焉曰生仙瑞慶蓋天師第一代祖降靈之所也一日訪舊因止宿宇下夜半神交恍惚中若有所遇焉此豈前生宿緣嘗鞭鸞笞鳯以従祖師羽蓋霓旌於金庭玊宇之下今謫業已盡當復返其故耶明發振衣裴回周覽竊喜而計曰此吾莬裘也吾老焉於此矣菑畬畎畝將爲子孫播獲者輟若干以附益諸宮中所以引養吾餘年也士章甫逢掖學爲孔氏推其餘猶將大芘生民使棟宇宮室絲枲粟粒舉不失其所乃有自不得所蓋借而逸歸於老氏者道之隆污豈固有時耶吾以是重爲皆山三嘆也皆山以書來道出處且徴余說於是乎書

鮮於夫人李氏手帖序

伯機鮮於氏中原文獻家也持其故太母夫人李氏手筆與夫縉紳先生之女傳詩史徴序於當世之能言者曰此先人所以屬諸孤也尙托一言以載不朽夫人夙遭閔凶間闗兵盜夫沒二雛呱呱拮據將荼以免於育鞠末年亂離顚沛幽路邅徊而玉質冰心烈烈不泯以死厥孤子初僅能奉持其夷居手抄屛山歸田十詞爲連城完璧耳未幾蘭亭繭紙流落人間幾不可復詰子初易簀詔厥子曰夫人書在必得是以無忘吾在莒時也嵗月云邁悠悠我思我須我友一旦有以枕中故藏歸我伯機者生前遺墨手澤如新鼪鼬藜藿之墟聞似人足音以喜況焄蒿淒愴若有僾然以見乎其位者有不一動其心乎君子是以重嘆夫一門而孝義之道四也夫人爲婦而節爲母而賢子初孝子伯機慈孫於以惇彞倫媺教化興起人心而愧死天下後世之不盡其分者也天髙地下萬古無窮人極不可以一日不立故書著嬀汭詩詠凱風貞節孝行傳於國史要皆勸善懲惡系三綱於不墜而已矣豈直觚翰云乎哉持此以往他日當有執彤管書汗靑以補史官之缺者尙俟餘言至元二十四年嵗在丁亥春二月旣望序

柴謙山詩序

謙山柴聲伯故同寮從子也僕仕天臺及與其大阮遊咸淳己巳君滿秩先歸庚午春餘亦被命爲太學錄不相聞問六年乙亥春復解後於杭君病僕煮藥饋之病間謀歸則已憊矣途窮垂槖時不能刲鷺股少資之平生負此欠事相距十四年間不知存在何似一日得謙山書知君物故邯鄲昨夢回首儼然雷霆焚槐天地大絯萬物之摧拉泯滅者何限而吾故人亦復雕落無幾不意猶及見其子侄能以詩篇商略可否千里似人踉空跫然以喜若此者豈復千里似人之比哉旣喜且悲悲且嘆惋不能己巳書其篇端以歸且志予感謙山少壯詩方進巨量他日攜捲再見未晚至元戊子序

王希聲陰陽家理學序

世人嘐嘐然曰地理地理果孰従而來哉大塊泄溟涬決蒼然而上胡然而天隤然而下胡然而地山胡爲而峙川胡爲而流星辰胡爲而錯布榮馬洛胡爲一六二七三八四九之數四七之宿又胡與於齊瓶吳蠍之分哉至於大崗小阜宛委頓息蜿蜒蹲踞千態萬狀若不可詰乃有望其落而知其所起觀其發而知其所止非有神授而使之然者又胡爲若是哉歸而求之亦冥於理而已矣夫陰陽家小數也而有理焉推而上之則大而天地之所以推移細而昆虫艸木之所以動植前乎八萬六千之所以往後乎十二萬九千六百之所以來一以貫之盡在吾目睫矣王君希聲儒家流也少好山水壯而益精輯次諸家之說斷之巳意以成一書名曰陰陽理學徴余爲序愚於理之說而有感焉張而大之非爲荒唐誕謾以欺天下也安得天下之知理如王君者與之共談天地萬物之理於此書之外哉壬申春仲書

送方次山序

方君次山一日攜短軸訪易庵散人於萬山中謂之曰余始也輕以出於都邑無所遇名公大人有賦伐木勸我以歸者歸矣而又無所依好事者則又誦司馬子長序說我以逰橫於兩端進退無所擇吾其爲塗中之曵乎爲道旁之髑髏乎余聞其言而悲之曰嘻甚矣吾次山之窮也上天下地之宇未始有極也以吾次山浮逰其中不似壘空之在大澤乎奚用戚戚若是鳥莫小於鷾鴯莫大於意怠鷾鴯之畏夫人也𨿽落其實而不敢給視然不免襲諸人間意怠之於行列也引援而飛迫脇而棲然免於害子其逍遙以遊天地間則傾蓋之雅杯酒之歡皆吾友也奚必歸睨舊業指爲陸氏一莊乎子持吾說以往當有卒然相遇於子所不期然而然者子何患焉如曰今之天下皆龍蛇也皆虎豹也將無所於避不知龍蛇虎豹滿天下久矣子何避之晚乎

浮漚集序

胡君子陽方外士也秋八月自塔峯書院翩然引去所與友者一琴二笛而已其將躡匡廬跨衡嶠泠然禦風以極莽渺而後已耶其兄飯牛子招隠不返得其平昔所爲詩裒集成帙徴余爲序余謂子陽髙蹈物表惟恐影響之不幽豈意詩名流落人間使人得以俎豆於詩人之列重爲子陽累矣而又使予序之不知我累子陽耶子陽累我耶𨿽然子陽詩之予序之等於鷇音而已累不累又安足算耶故爲之書

侄孫昭徳逺逰詩序

羣從中子弟年來多學詩存耕子年大學亦最先詩自厲甚刻苦一日挾冊來前曰某將有逺適願乞一言以資其行予謂詩天下公器也以吾情之私𨿽許予不足證若詩之得與否若工與否持以問四方之明師益友如何昔有老師僧遣其徒三人逰與之期曰有得歸以吿我三年而歸問所得不告師猶以常徒畜之他日師誦經牕下適蜂鑽窻紙不達徒呵之曰世間田地無限汝卽鑽那一邊故紙作麼生師亟起坐謝曰聞汝言甚異願以告我其弟子攝跏趺坐爲說最上乘老師因得悟入余老且惰並故紙防久矣子他日有得於四方師友而歸或以相告使余得如老師僧奇甚奇甚至元辛卯春正月望日潛齋翁書

太學正節先生徐公序

夫國之危亡必有死節然死者人情之所甚難而食人祿死人事義有不得不然者故其忠肝義膽之所激烈𨿽太華頺乎前不吾壓況嬰斧鉞蹈鼎鑊赴水火尙復回顧卻慮哉抑古今不能多見吾於戰國得一人曰王蠋於晉得一人曰嵇紹於唐得二顏張許而下六人五代得王彥章姚洪而下十一人如此而已宋三百年宗社覆墜於怙權誤國者之手忠臣義士死社稷死封疆死學校者相繼固未可謂國無人也太學生徐應鏕巨卿不忍従三宮以北將蹈火死不竟迄沈諸井以死且與二男一女俱夫國亡當事操兵者任其咎六館諸生亦微矣豈義有不得不死者而若此亦旣難矣況兒女睨睨能使之駢首相從於九地而無懟色難矣哉臣爲君死子爲父死一舉而忠孝萃焉所以惇彞倫媺教化而懼天下後世之爲亂臣賊子者也嗚呼天地無窮事防無極世安有無君無父之國哉微斯人吾誰與歸義士劉汝鈞倡義葬之畢事以私謚正節易名且徴予序其事君經徳諸生僕亦經徳舊人也義不得辭三嘆爲之書

翠庭詩集序

翠庭好唫每握筆輒就隨所得付之小奚奴日積月累歸視囊中已充斥矣昔人有吟一字未安而撚髭斷數莖者使翠庭若是則於防於防將變爲一婆久矣余是以健羨翠庭得詩之易易也子其汗漫四海以旁搜名山大川之奇气博采明師益友之奇論而後歸返故吾解衣盤薄畜其浩漫者而澤之以淵微斂其浮葩者而質之以眞實他日舉筆試吟故𨿽須刻百篇不爲多終日一字不爲少至此則詩之妙趣又非難易所可槪論矣子持此以語四方吟友當有信予言之不妄者歸而求之有餘師翠庭瞶告之不答書而示之粲然領去時柔兆掩茂楡火前一日潛齋老兄書贈

文勿齋詩序【本心長子諱本仁字性之】

詩者所以載民風系世變也商之詩慤而思周文武之詩憯怛而優柔邶衛陳鄭之詩哀幽厲之詩怨要皆時使然也魏晉而下詩大抵出於羇臣逆旅窮迫憔悴不得志於時者之所爲故其悲憤之辭多而和平之气少尙論其時可知矣勿齋少好詩有志於古讀其詩其思易以幽其辭淡以味夫必有所得詩三百五篇刪後無能得其彷佛者而吾子有志焉則幾矣抑知夫詩之所起乎詩之起由人心生也心感物而動故形於聲聲成文謂之詩然其聲之嘽緩噍殺防柔散厲錯出而不同者豈人心之異哉時之變者爲之也變風不企乎二南變雅不競乎二雅故詩者所以載民風系世變也勿齋居今學古試問吾子所自執焉余老且未死尙觀商周之遺聲也嵗在屠維赤奮若月在防賓哉生明序

唐心月集句序

荊公晚年好作集句正不免黃太史一笑余謂不然集句𨿽古人糟粕然用之如諸葛孔明學黃帝兵法作八陣圗必其方圎曲直縱橫離合悉在吾胸中而後可以應敵而不窮不然齟齬牽合倉卒鮮有不敗者月心集句政類此吾方羨其三多而心手相應隨取輒得固未暇以涪翁之說少之潛齋何某書

汪復心瀟灑集序

人心感於物而成聲詩爲甚志髙山則峩峩然志流水則洋洋然非聲不同所感之異也琴且爾況詩乎錦峯繡嶺雲水吞吐又有披羊裘把魚釣嘯傲其間者昔人以瀟灑名郡眞不妄詩人汪復心在嚴陵得詩若干篇題曰瀟灑集其思與辭稱是於此可以觀所感矣堪輿無窮物之感乎吾前者何限可喜可慕可哆可愕可悲可樂有萬差不齊子其愼所以感之者

徐祥叔詩序

徐凝廬山瀑布非惡詩也坡翁飛泉濺沫之句欲與凝之洗惡蓋其泄漏太甚故爲廬山解嘲非惡凝詩也靜山徐祥叔凝之云礽其所爲詩以惡槁自命騷人墨客好自矜大從古而然祥叔乃獨取眾人所共惡者以自號此其志豈淺淺者所能識蓋將翻廬山之泉以與古人一洗之凝在九京當復起生魄

琴所王濟君用詩序【越人】

琴所詩者鼓弦而吟也琴之趣淸而詩似之朱弦防越使聽之者一倡三嘆而有遺音世無賞識固無怪髙山流水之不諧於俚耳也善琴者固難而聽琴者之尢不易也廣陵散絕矣不知琴所之詩爲長淸乎短淸乎抑爲長側短側乎魯東門之曲巳不能不動尼山之感汾亭何時能使漁父不重嘆於南風之操乎然則琴所之詩其琴心必有所寄矣試爲我聞琴所毋謂世無鐘子期

學史提舉序【四明人轉委徐云墅求序文】

存初髙士提舉學史誌潛宋故參相雲麓之子衛王之孫越王之曾孫也夫以三世勲徳其鼎銘載在盟府子孫金貂華笏錦裘羅襦其與黃冠羽衣固有間矣采懸澑家鏡湖昔之人視棄官爵如棄敝屣人固有自見也楚大姓昭屈景也其食於楚非一世矣屠羊說之肆豈重於楚王之國哉故大第髙門穹官膴仕安知非造物者之拘拘也犛牛之來縶文貍丰豹之來田角與鞹爲之災耳吾釋然去之吾非詭異以求絕世也是謂帝之懸解也吾返吾素抱吾朴吾與天根日遊於殷陽吾觀吾身且猶蛇蚹蜩翼況其他乎余故謂君天下智人也老氏謂仁義爲先王之蘧廬君今毋乃以老氏爲蘧廬乎余方襲諸人間竊髙下風爲之書君當亦爲一莞

侄煜之詩序

猶子煜之一日持所業詩來前請所以教夫堦庭子弟操觚弄墨従事詞章愈於綴珠作鳯拾香爲囊以嬉玩於諸父間者多矣詩不易作亦不易談也古之詩人名蓋一時而流芳百代惟杜工部一人後世雌黃所不敢到若元輕白俗島瘦郊寒率不免譏議況其下者乎故詩古今視爲難事童而習之有皓首不得其閫域者今汝以年少學詩當如前輩所謂熟讀三百篇及楚詞至漢魏間詩人好處以博其識而後約而歸諸理殆庶幾乎嘗誦少陵贈阿勤詩有云汝身已見唾成珠汝伯何由髮如漆予老矣無能爲矣汝其勉旃他日坐使輩以八千輕師破百萬於淮淝水上亦騷壇一奇也

潛齋集卷五

欽定四庫全書

潛齋集卷六

宋何夢桂撰序

晞髮道人詩序【閩人謝翺字臯羽】

晞髮道人詩原於騷騷蓋古詩變風變雅之遺也騷深於怨古詩怨而不傷而騷近之怨非詩之正聲也商之聲直以肆周之聲和以柔一變而爲國風再變而爲黍離甚矣而騷又甚焉道人詩蓋騷之墨守也故其詩思逺而悲徴而不訐而辭稱之詩之所至志亦至焉於此可以觀道人之所志矣駕言晞髮將以浮游於世垢之外濯之洧盤晞之陽阿適矣抑知夫終朝采緑而余髮之曲局否乎首如飛蓬膏沐誰容其於衛國風之詩固命之矣知我謂我心憂不知者固謂被髮行歌者同一調也反騷之作正恐如漢黃門郎者不少折瓊枝結佩纕吾非斯人之徒與而誰與至元庚寅長至日序

劉可隱序

余臥病山中杜門謝客久有客叩扄入曰潤甫劉君號可隠蓋宣司檄按行郡邑掾屬也私竊怪之謂君方有事一世而以隠自命毋乃不可請試問君可隠之義夫當其可之謂時孔子聖之時者也可仕則仕可止則止可速則速可久則久此聖人所以無可無不可者也世之隠者則不然巢由可老死於箕山而不可一防揖遜之水夷齊可餓死於首陽而不可一啖徵伐之粟彼𨿽未必盡合乎中行然其隠居求志確乎其不可拔蓋千萬世四人而已君將爲四子之隠乎抑將爲夫子之仕止久速無可無不可乎劉君矍然起曰子言何居夫子之不可及也久矣四子之事抑可易言哉姑置可也吾以魯男子之不可學栁下惠之可斯爲善學古人者夫有際可之仕行可之仕際可行可吾仕可矣吾固未信吾之可否也不可則止吾如彼何哉吾返吾故有田可秫有園可蔬釣水可魚采山可茹白石可潄淸泉可枕吾俯仰取之無不可則吾可隠豈不綽綽然有餘裕哉余應之曰可書以贈其行

胡汲古詩序

胡汲古余忘年友也汗漫吳越者十年歸問所業出袖間詩冊疾起亟讀其辭溫潤以栗其思逺而優遊夫必有所得昌黎詩得於潮燕公詩得於嶽工部詩得於秦防巴閬子於何遊而詩進若此踐吳跨越豈果足以盡四海之大觀然其觸目駭心有感於詩莫近於是湖山落日錢塘怒潮顧眺徘徊只見夫挾萬弩以射子胥之衝釃樽酒以酹錢王之魄者而鴟夷魚腹闕角烏巢千古英雄今復安在塗山已矣禹穴茫然君其問諸海濱不知石窆玉環今尙存否孤臣嫠婦逆旅亡臣感發而爲幽憂淒憤之聲至於不能不詩詩者所以道情性也汲古行將覽東南名山大川之勝盡收奇气以歸於詩他日載詩以歸當復告我

胡栁塘詩序

詩有譜而家譜尢親歆向家於文談遷家於史故詩不可以無家胡氏家世於詩詩源於靜軒於庸齋坦齋而流衍於諸孫若植蕓若飯牛若天放若象先皆攻詩栁塘最晚出詩鋒舋舋逼人政似諸王子弟綴珠作鳯下牀虎跳總自不凡余是以嘉栁塘伯仲之昌於詩而喜靜軒諸老詩世之不墜也逺來訂我書其篇端以歸他日相逢當又刮目

柯通甫醫藥序

醫書祖黃帝內外經非通儒率不盡解故太史公序儒家而下九流醫列其一惟儒而後能攻於醫易曰精義入神以致用不能精義入神於致用乎何有世之庸人號名曰醫授之書有讀不能以句者彼豈天降地出不由書而自得神聖工巧之妙邪此吾所以深有取於儒而醫者也通甫儒者其有得於醫本於書其自得於心非書惟通甫而後可以語此至元戊子序

雷陽父序

武當山介均房兩州之間鳯鸞巋然於武當之後淸雰泠飈朝霞沆瀣峻絕不可攀企蓋人迹之所罕及也方外士雷陽父年十五辭謝交舊躡其巓而廬焉居六年忽焉若與神人遇授之神符易象數使之下人間活眾生俟十年盡責業而後至陽父歸試其法則麾叱鬼神噓呵風雨無不如意至於談吉凶驗福禍特其防戲余技耳誠若是亦異矣哉桃源何許世異晉秦丹霞如故不知桑田滄海至今幾變神仙渺茫不可復詰鳯兮鳯兮吾衰久矣安得髙歌以従楚狂之後邪明年春陽父將行踐前盟於其行也爲之書以識他日

汐社詩集序

海朝謂潮夕謂汐兩名也汐社以偏名何志感也社期於信而又適居時之窮與人之衰暮偶而猶蘄以自立者視汐𨿽逮暮夜而不爽其期若有信然者類此謝君臯羽所以盟詩社之微意也澤中雷隨易有取於向晦宴息坎爲北斗卦曰勞卦亦以夫萬物之所歸也物晝動則夜靜晝作則夜止皆然潮以朝盈汐不以夕虧君有取諸此固將以信夫盟抑以爲夫人之衰頺窮塞卒至陸沈而不能自抜以死者之深悲也抑月者水之也月升於天海水湧沸月降於地湧沸亦然月之升降無窮水之爲潮汐者亦更禪而無底極方北浪駕山魚龍掀舞陽侯海若橫江而揚靈意謂海水竭於歸虛矣不知夫龍門未平而九淵之下已浡浡矣至於陽運而蝕陰轉而勃大鳥播濤於靈嶽五龍噀水於北則靈機吐翕九海溢虧者天地一大消息庸有旣耶計人在天地間猶大海壘空爾其不能無旦夜之常者天也而猶數數然爲暮年衰世之戚則惑矣君其謂我言然否曰然遂識於卷末以歸癸巳二月望

洪百照詩集序

百照洪肅甫以明經學業舉子文少頡頏塲屋流輩率免冑避風卒至不偶以死猶有詩卷流落身後其子耕道挾故冊與諸縉紳先生昔序復徴予言予謂百照文士也宜不攻於詩觸景遇物興至而詩亦從之詩蓋百照筆硯膏馥之遺余耳驊驑逸騁超影奔電將一日萬里乃絡首馽足使之折旋鉤百於蟻封間者政懼不足以盡夫才也文人之技折而歸諸詩正類此頃嘗與友人譚詩謂文人之詩與詩人之詩異友曰不然詩患不到好處詩到好防又奚文人詩人之辧哉此語眞詩家陽秋也嗚呼百照往矣安得復起生魄試與商確此事壬辰三月三日

何氏祖譜序

何氏祖於韓韓晉出也晉唐叔虞之適周武王之裔緒也周本后稷稷本黃帝公孫氏其所繇來逺矣叔虞爲成王同母弟成王卽位𨿽曰剪桐戲封以有土於唐然兄爲天子爲之弟者縦不得食於唐獨無分土而巳乎再世而爕父爲晉侯亦惟王命故也桓叔封於曲沃爲晉謀則不臧所以開韓侯三晉之業者其在是歟越十一世而不幸遭虎狼之秦蠶食六國韓滅固力不競也安王子允易姓遁身實爲千萬世子孫興亡絕續之防千鈞一縷亦危矣夷考厥後在西漢則何並守潁川在東都則何敞守汝南曹魏則晏侯闗內江左則充錄尙書曽劭父子繼仕西晉或進爵太宰或庀職司徒尙之父子濟美劉宋或位列臺輔或抗志自髙𨿽人品髙下不可以一槪律而其簮紱蟬聨冠蓋相望汗靑簡冊代不乏人自漢末逮晉齊椒房之貴照映三朝原其譜系𨿽不皆出一然史傳所錄大抵出於廬江扶風陳畱南陽要皆安王子允之子孫散在四海而綿諸歷代者也本自晉吏部侍郎相士肇基於永嘉八年間蓋千載於此矣獨恨的公以下茂公以上中間不續者數世使人掩卷欷歔感慨不能已已然有絕譜而無絕人天未覆墜式克至於今日夫以一人之身所以上承祖宗下開後嗣者悉系於此其事顧不甚重歟以昔視今則前日之祖宗今日之一身也由今視後則今日之一身他日之祖宗也以一人之身分而爲百千萬人人見其爲百千萬人而不見其一人之身也故兄弟而爲比鄰者有之矣再世三世而爲路人者有之矣四世五世數世而爲仇讎者有之矣又安知百世千世萬世上下其初不過一人之身而已祗今二子之在吾膝下以至他日子子孫孫讀吾譜而退省其私或有似吾前所云者可以惻然動心以亟反其初矣祖宗在天實聞斯言某年某月日漢牧亭侯三十九代孫前承議郎監察禦史某齋沐百拜書

易衍序

易之道變化不窮而其致一而已矣易始於一一者太極也故曰易有太極自一分爲二而爲兩儀兩儀錯而爲四象四象錯而爲八卦八卦錯而爲六十四卦八卦錯行而萬物錯出窮天下善算者不能盡其數而易以一陰一陽盡之非曰一陰一陽之能盡夫物也錯之所以成變化也盈天地間諸萬物而天地亦物也幹上爲天坤下爲地包余卦於其中爲萬彚萬有相錯故物𨿽其類無一物相肖者非天地物物而造物而物物自造固如此故易者天地萬物變化不窮之象也孔子曰知變化之道者其知神之所爲乎夫易之象爲天爲地爲風爲雷爲水火爲山澤八卦八象耳而其動其靜其闔其辟其升降往來玆其故已不可究詰況萬生在宇宙間相搆相揉相推相代且變化萬狀而易亦與之變化爲不窮故易之道大無不包細無不入仰觀俯觀逺取近取蓋無物非易無易非物學者所以格物致知聖人所以窮神知化國祚所以祈天永命率繇此道也子曰範圍天地之化而不過曲成萬物而不遺故神無方易無體此易道所以爲無盡也易有卦畫伏羲盡之矣卦畫有辭文王姬孔盡之矣然伏羲之意盡於卦畫文王姬孔之意殆未盡於辭也何也事物萬殊辭貞於一而已耳聖人非固有靳也子曰書不盡言言不盡意聖人之意固非言之所能盡也故捨辭求易者非知易者也求易而止於辭者亦非知易者也善求易者質辭而通諸卦畫吾見一物之爲萬物也徴卦畫而防諸太極吾見萬物之爲一物也散易爲萬易在天地斂萬爲一天地在易此易道所以爲變化不窮此變化所以爲易道之至神也子曰變而通之以盡利鼓之舞之以盡神嗚呼易盡於此矣愚以固陋夙嗜易易幽賾不易入探索旣久若有窺見聖人之迹之萬一者意曰易近之矣然不期於言也日書諸占畢聊識吾私然不期於傳也謂易衍者取衍其大義焉耳言不文傳不逺固非敢望於今與後之知易者也太覆瓿或有揚子云者好之吾言固不足以載易因是而求之天地萬物則太極流行無往非易是易不在吾言而在天地間矣𨿽然易不易知也嵗旃防大淵獻月應黃鐘閉闗日嚴陵何某謹序

陳古荘詩序

古荘錢塘詩家流也錢塘多名詩人諸老佳句流落湖山不遜逋老古荘後出刻厲於詩好事者挾冊子過余徴序讀而喜之愛之益信錢塘詩稱不苟得古荘詩如幽閨處女靚妝綽約而愁情怨思間復郁發於妍姿媚態中美矣乍見謝夫人蕭散林下猶似羞澁歸而淨洗鉛華徐與天下婦人鬭好又一奇也予非知詩者竊復好詩輒妄評如此隔簾畫西施政恐不肖似

徐冰壑詩序

近詩盛於武林故士生武林多攻詩徐君冰壑蓋詩中一也客有攜詩冊逺徴予序者亟起展捲長誦其遣辭與思淸炯照人時暑酷熾天地焦熱畏塗伏暍誰復以淸冷沃之方坐我於淩陰壑中斲冰積雪亦一奇也誦終謝客且去客復請曰語止此乎曰止此客退遂爲之書

杜學正竹處詩序

古今言詩者祖少陵蓋世之常談也少陵祖修文而孫書記則詩之源益逺矣竹防杜君蓋少陵耳孫也人知少陵之詩在方冊而不知枕中之法肘後之方必有世所不傳而君獨得之者是鼻祖之文脈詩殆私於君而不可與世之學詩者同日語也少陵詩如泰山喬嶽不可攀躋修文書記或可企而到君其步驟二家而後造極於少陵則詩之大成盡在是矣奚必他求哉家雞野鶩得失固有辧也竹防攻於詩者也其自命猶曰待刪則其詩之進豈淺淺所能窺哉爲之序以歸

方叔規詩集序

史稱平原君翩翩濁世佳公子也世之貴介綺襦紈袴彈絲弄竹猶是素態今世廼有華靴臺笠以與惡少年防狎者𨿽以房杜門戶寜不爲李英公所笑邪其有弄墨操觚下友寒畯以文字相頡頏者非世之所謂佳公子乎方君叔規蓋南峯先生之冡嗣蛟峯山房二先生之猶子也濡染家庭詩書之澤舊矣平日吟詠著之篇章皆燦然可觀進境殆未易量坡翁譽邁牧之稱阿宜以是知蘇氏之有子杜家之有侄矣余老矣猶及見之此亦一快也執捲徴序喜爲之書

羅濟川詩集序

世之評詩者取少陵防州以後詩昌黎潮州以後詩豈非以其气老識老而詩隨之至於王勃滕王閣之句李賀古樂府之辭又皆其妙齡絕筆遂謂詩之工不系於老少抑不知其後日所作視前又當何如二君亦當遜韓杜爲丈人行矣羅君濟川年少能詩其思淸其語俊似其人嘗挾冊求余說余惜其才之方進而未涯矣曰姑老之非簡也意將以速成也請三四反玆益堅余非愛予言子其識諸後三年見子子自壓前日之所作則詩進矣後十年見子子又自壓三年之所作則詩益進矣而猶未也余髮種種矣嘗自視前日惡槁後日悉焚之皆余所自試者也醫三折肱方匕不繆子他日當信餘言則𨿽三年十年一變猶竊遲之誠若此子安長吉諸君正笑韓杜於地下矣

王菊山詩集序

詩止五七言尋行數墨紙不盈尺不過文章一小技耳宜若易然三尺童子調之聲律握管可就乃至白首不能名家甚矣詩之難也試數古詩人亦不多得建安七子開元九公奚寥寥若是一聨半句流落人間不與焉近世談詩尢多造詣絕少中叟有志於詩尙矣中叟詩辭雅而不野气溫而不浮詩進矣毋謂詩止此學古人詩如登髙山始莫不急足疾走曁絕頂在咫尺則跬步不能進甚矣古人之難至也余非能詩者每好詩力不及則嘆曰詩難中叟余諸少行也不敢以尋常語相誇詡敢以其所見告中叟其朂哉

肯堂序

蜀阜錢君鑑扁其新居之室曰肯堂示不忘親也不忘親非孝子不能也孝之道非一端莫大於繼志述事父有志而事未卒功者子能繼述而成之夫是謂孝厥考作室旣底法而子肯堂猶以爲善況未底法而子肯搆其肯堂孰大於是君子是以嘉錢氏之有子也記曰幸哉有子書曰予有後弗棄基玆匪不辧賢否而槪謂之有子惟其克篤前人成烈爲子克家而後謂之有子也始宜房杜家辛苦立門戶不能保身後之不貽笑平園花木至拳拳爲後世子孫之托而不吾置則前人之所望於其後也蓋可知故子能以其父之心爲心則孝矣爲人子止於孝君其懋哉乙酉春二月書

徐云墅注道徳經序

談六經者宗孔氏道徳經出於老氏好論議者多詆之謂淸淨則以黃老合言謂虛無則以老荘合言是防荘爲老氏懸疣而老氏爲黃帝枝指也世之人固未一窺蒙荘影似奚至攘臂而仍黃老之閫域哉老氏之學𨿽不屑於孔氏然其儉以慈靜而不擾以之治天下將使民退讓惇朴以反於防古使世之治皆若此則亦何嫌於老氏哉至於希夷微不可見聞不可得而之又者玆固眾人之所不識其詆之也固無怪也云墅徐君仲修夙好老氏學服久其得益深閱古今傳釋皆不當其意悉掃其陋而以已意注說發幽抉微以大暢道徳之防其爲老氏之意亦勤矣世有峩冠大帶張拱翼趨以適市者而狂且醉者執而僇之従旁者見之爲之解而狂且醉者捨其所執而移僇於其所解者今子之爲老氏忠矣吾懼子之值夫狂醉而不免於其旁將子爲老氏受詆乎抑老氏與子受詆乎子必審於此矣徴予序序之將以解夫所解者吾又懼矣瞠吾後者之復爲吾解則詆與解將相尋而未知其所終也

送思院如杭問仕序

前文思院景文侄咸淳乙丑科出榜下時年少气盛如驊驑出東華門將奔宵逐景一日千里命與事違今猶夫人也堂有偏慈八十貧無以養仕時乎爲貧爲養也曾子逮親𨿽祿三釡而心樂邑校升斗不足濡煦其爲養抑末矣士窮至此則出疆載贄皇皇焉固不暇計玆將西嘯以干王公大人庶幾一盻幸而得三釡遺出所望升斗之外以奉饘粥亦旣多矣當代諸明公當路方萬間芘寒士使風雨無恐其視子猶醯雞豈靳太倉一稊粒哉子姑往當必有遇若曰不由其道以苟利祿有畔於聖人之教則非老夫所望於吾子也寜死無仕尙其朂哉

宋梅堂詩序

子厚以謫而文工屈原以放而騷工杜子美以蹇而詩工嗚呼文以窮而工文之不幸也甚矣宋君梅堂少好吟今老矣不遇方挾耿耿者遊天地間觸景得句若出金石歸探囊中收拾其餘而輯次之蓋已盈軸矣一日攜以過我曰吾旦夕將復有事於四方願祈一言以自壯何如余謂梅堂志未衰行未倦吟愈未可量他日有大尹遇道上驢天子問新丰逆旅誰謂梅堂終老不遇邪子姑持以往

何貴徳逺遊序

天地一鑪萬木焦死葛衣流汗思坐水底爲秋菇寒玉不可得褦襶觸熱以奔走畏途嘻其甚矣夏六月旣望族子驥將有逺遊業厞屨已在堂下先數日過門將乞言以行予以前說吿之不可曰子行矣抑世豈無有尋圍之木植諸道旁疏泠風散靈氛𨿽結駟千乘猶將芘其所賴況子一身猶蜉蝣螻蟻而托焉木豈厭擇而拒子哉子姑持此以往遂爲之書

宋梅堂幹人營後事序

梅堂一日過我語間貌若甚戚者嘆曰余老矣死不足計獨未能如漆園叟之厚烏鳶螻蟻至如劉伯倫荷鍤相隨亦未知所於止黃腸銀鏤夢不及此𨿽布被懸棺斂手足形亦非空談可了若此固非蚤計者之爲也士大夫樂善賙急固多然不得知我者一言則𨿽輕貲易撼者固亦難矣君其愛我儻不愛其言庶乎仁人君子當有動心者𨿽然空言不足以感人謾掇已先之遂書以贈

方仁叟詩序

方君仁叟故人伯巖山翁之冡子也山翁存日酷好吟今其子復好吟其於詩家榘度得於枕中之所藏襲疇非其平昔肘後之所祕而不屑以與人者家雞野鶩去取固有間矣然古今義理無窮而天地間詩思日新月盛來者固未有紀極也子其益取四方之明師良友以尙論古之人如建安七子開元諸公以至近代之歐蘇黃陳長篇短章散在方冊其奇形詭態如風雲龍虎不可執捉豈待鬭長於一方一技半聨隻字而已哉子其旁搜博采潛探宻索而有得焉子將昌子之詩他日突破煙樓而翁伯巖亦將一笑於地下

寄項月齋

項君月齋疾緩且謇借或人問答之辭以自廣客有持以問潛齋道人曰達矣乎曰幾矣猶未離乎造物之囿也夫大塊埏埴囿我以形故目能視耳能聽鼻能嗅口能言手足能舉履凡皆形也夫形必有非形者以使之形者故視聽嗅味言語舉履不在耳目鼻口手足於此防得將有千手従爾身根迸出千口從爾舌根迸出方將與萬事萬物泛應而不窮又奚以此一臂與三寸舌伨伨之憯哉客曰惟請持以復月齋翁病庶其有瘳乎

王蒙泉詩序

防取象山泉蓋山下出泉防而始達泉之本性未失也蒙泉自號蓋取諸此蒙泉家深谷日招靑山防泠泉寄興於吟心靜而思淸其得句亦峭刻峻潔如此蒙泉詩脫槁將有逺遊徴余爲說余謂萬水一水也在山爲泉出流爲澗演而爲河澎湃爲江海益逺益漓非泉之性異地使之然也子其汗漫四方溥泉之用至於不可窮如江河注海極其大將沐黿鼉而澤蛟龍謂海之水非泉不可也毋使失泉之性斯可矣蒙泉子従予逰久於其出也懼其逺而或失因頌其詩而規焉子其朂哉辛卯春三月旣望序

貴徳詩集序

晉魏而上詩古律詩初盛於唐唐以下豈少詩詩終不競於唐耳近世詩滿南北當軼唐淩厲晉魏然詩難操觚弄墨抽黃對白四聲八音人人亦能求其彷佛古人卓成一家者不多見余嘗漫吟擬學古人語言卒不到以是知詩不易言也山泉以年少攻詩詩思雋發方气盛疾步譬猶挾策登泰山及半環道仰見前行者履底猶歷歷俯視後至者之髻端已猝猝至此則跬步懸絕不易進矣政當努力攀躋以登造極頂然後周覽旁睨見下界碌碌如在一井則詩之大觀盡於此矣毋曰詩止此徴余序爲書以歸尙其懋哉聿觀厥成

潛齋集卷六

欽定四庫全書

潛齋集卷七

宋何夢桂撰序

王梅谷詩序

梅幽花也谷幽地也樹梅於谷幽之幽者也王君林叟以幽人間於幽花幽谷吟詠其間人見其詩思與辭幽致可挹不知其自托者固不凡也夫江梅淸絕嶺梅孤髙猶嫌以其皎皎表暴至若閣於水部宮於壽陽薛氏之玉堂坡翁之云砌逋仙之水籬不免以顏色媚人殆與桃李爭春妍者無異孰若梅谷之雪骨冰魂離羣獨立影響幽幽以自全其天者之爲得耶徴予序爲之書以歸

章明甫詩序

詩志至焉气次之志百變而不折故气亦百變而不衰知此可與言詩矣杜少陵在秦防栁子厚在永栁坡翁在惠山谷在宜皆窘束不自聊賴而所爲詩益浩漫峻厲是豈無故而然耶其養完故其發碩茂如此石溪子罹亂來且貧且瘁以窮其事與位又非可與諸先正同日語隨寓成詩思深辭苦淺者淒惋深者幽憂若甚蜷局不紓者然其悲壯憤烈逸气橫出讀之如聽武昌笛如聞雍門琴如垓下歌塞上曲令人噫嗚噓不能已已吾是以悲子所遭若是困踣而其志卒不屈不撓也云嶼徐君旣爲之序矣復蘄予言此如羇臣嫠婦政自罹鞠握管爲書秋聲瑟瑟復在夕陽庭樹間也

吳愚隠詩序

大道之行與天下爲公故毀譽出於一世之所同道隠而毀譽不見於天下而後出於士大夫之抗節義矜名稱者之所獨抑狹矣然猶賴其有是也東漢之微如膺滂固喬更相標榜將以噓揚一燼之火而燃之而卒不競君子原其始謂子陵髙節實養成之狂奴之號後世以此少劉文叔謂光之不屈也固宜不知光之政樂其得是名也則志遂矣此東都風俗之媺所以卓冠漢唐也古括吳君愚隠以詩文相證讀之气勁辭直至於言議之公𨿽親者不附疎者不遺予是以嘉君用志之獨如此也來壻白雲與閩人謝翺臯羽婺人方景山爲友結詩社於雙臺下蓋髙子陵之風久矣且將徴防言以自信以君篤信不遷而猶俟予言以信豈以其毀譽之不苟然也予頃嘗識臯羽每見其談林徳陽吳某忠誼不可企心敬之愛之復談愚隱曰好義不屈人也亦敬之愛之今臯羽下地林吳隔濶及見君所作益信臯羽之不妄許人與予之不妄交臯羽也尙友古人幸使得齒於君廚俊及吾猶懼世之不樂人善者之不吾知也九京可作無已則申屠蟠矣乎君有志於道者敢以予所自信者吿之

倦遊錄序

倦遊錄潘君徳玉繇北南還以後之所作也徳玉爲吾故人竹村正言子亂離後生死不相聞問及見君挾琴冊來鄕校坐客氊寒暇日持所爲詩詞商可否三復降嘆君流離顚沛區脫服匿不至乏絕以歸幸矣而暇操觚弄墨以従事乎文哉非徒文且博雲笈金經稗官雜俎紛錯前陳此騷人墨客蕓窻棐幾皓首不得其肯綮者君負羈絏以行而能若此豈邊韶經在經笥抑王充書在書市否則司馬子長之在天下名山大川耶吾固羨君之篤於文且重嘉吾故人身後之有子如此也爲之書

洪石泉知裁集序

學以狂失亦以狂得狂之失未合乎中行也一裁而約之中則得之矣孔子嘆吾黨小子狂簡成章不知所裁不名爲誰孟氏以琴張曽晳牧皮當之蓋狂者能致其知於髙明廣大至於精微中庸或略焉故狂而至於簡也固也非得聖人中立而裁之則狂而無所歸矣然觀曾晳浴沂詠歸之趣夫子獨與可之吾故未敢例以二子之狂者少之也石泉洪子好古竊取聖門知裁之義以名其詩篇蓋亦自懼其狂將求有以裁之而卒歸乎中道也愚謂誠狂如曾防無傷也政患其不果狂耳狂而進取於道則將爲古之肆而不爲今之蕩亦有超然自得於事物之表者則吟風弄月以歸卽是吾與防也之意於詩奚有哉石泉才髙志廣而自知所裁蓋近於道矣因吾言而歸求之有餘師將爲曾防一洗狂名於千載之下石泉曰惟爲之書

淩馭詩序

馳世名者無逸步喧市利者乏緩聲居使然也一行作吏此事便廢政古人不免況今握刀筆以逐縣吏者尙暇吟乎哉淩馭本宦家子與吏伍以干升斗然未始廢吟老焉歸田益自奮勵久焉詩詞成帙思婉媚而語淸新夫詩詞不易工故有操觚弄墨皓首不得其徑庭者黑風緇塵將四方易處而於其所能不易其志如此其賢於汨汨名利以逐市朝而不知返者逺矣玆挾所業介嶽父趙宰公因予鄕友求贈言余嘉其志與事爲之書以歸朂哉當益進毋謂止此則幾矣

章中時甫集禮書序

禮樂二帝三王所以飾治者竊嘗有志而病無承焉樂之制金石絲竹匏土革木器存而意亡久矣禮蓋厪有存者而世之由禮者鮮不復古禮不變今樂而欲致治濂溪周子已不能不重嘆於斯也學者章中時甫取古聖賢格言有及於禮者輯次成書曰二範殆汲汲乎爲表以坊民且患倡之而世無應之者夫天理流行穹壤間未嘗一日泯滅得民心之所同與古先哲王之所遺猶懼其不興起吾未之信也考亭朱子平生精力盡於諸書獨於禮經若未滿豈以考古之難抑居今行古之不易也故欲議禮惟徳與位稱復際夫時而後經禮三百曲禮三千將周旋二帝三王於一堂之上放而橫之四海無難矣子其審於三者而致意焉則於禮其庶幾矣

何梅境詩序

余方丱時梅境當妙年已聞文聲獵獵在吳防間及壯遊上庠爲同捨郎益親宻梅境鼻祖首丘在吾裏黃庭堅與渥逸譜復合蓋非拜汾陽比也乃翁東園公爲文塲老詞伯晚掇科第陞仕路及見梅境世科喬梓一門拜前拜後鄕黨榮事也梅境早好吟得意於四靈人或未之知也趙白雲嘗宰鄕邑賞其文與爲忘年交自是詩聲益起中年進學老杜故詩日益工騷人墨客挾防登壇論詩閥宗詩吾梅境不在王謝風流下也世變陵谷冠裳雕謝房杜寂寂蓋不特梅境家爲然近得其第三子某持舊槁不逺相屬曰先子手澤所存僅此知故宜莫如公願蘄一言以托永久夫身後有子能復葺厥考箕裘庶免李英公笑人於地下矣三復感愴重賦角弓蓋不特如黃公酒壚念舊而已爲之序以歸

翁眞卿詩序

余與眞卿生同邑裏而不相識若相避然世無陳仲舉豈許子將以其峻介不見邪裏有荀朗陵抑陳太丘不能馳車往見也近得眞卿詩編曰吹吷錄讀不終捲益恨見眞卿之晚也古之詩人當志得气盛詩未必名至於流落不偶困苦無聊賴而後進於詩眞卿惟貧故鮮與聲利接老於授徒故益安於讀書遂得肆其餘力以爲詩士操觚弄墨學爲詞章有皓首不得其肯綮者外澤而中幹故也眞卿詩事質而辭縝韻遠而意深夫物必有本漑根食實具眼者當自知之纎離騄駬躡景奔霄而蟻封鉤百間逸步驟安可與欵段同價哉爲之序而歸之則知余與眞卿未嘗不相與周旋於琴冊間也

王煒翁詩序

東臯子王煒翁吾甥也以其讀書餘力學詩詩縝密而思鬯達渾厚而气勁嚴並遊諸英相推率如此不幸中殀其孤方髫齓篋中手澤散亂不可尋繹其尊翁月庭老人繙故帙得遺詩若干篇追悼不自巳以書囑余爲序曰幸借以勿墜余媿劉牢之安敢以何無忌酷似自多王武子見衛甥每以珠玉形穢自失余老矣得子詩三復賞嘆且爲之掩卷欷歔久之記舊所見遺逸尙多姑序其篇端以歸子於地下聞吾言亦當一嘅

陳髙士自怡詩序

自怡堂蓋道家者流而實出於儒者也舊爲儒嘗有古莊詩予愛之序之今復以自怡詩相示視舊加多而益工夫詩在天地間固不間儒與道也然求道之趣則身之所接者都之仙客丹丘之羽人其心契神交則鴻蒙殷陽日戴華陽巾披鶴氅寄興於吟以自怡悅故其詩之所得今昔又隔幾塵矣他時石鼎髙唱侯喜輩謹毋撩虎須再爲之序以歸

夏徳甫易窩吟序

易窩吟自然夏徳甫之詩也徳甫吟不爲詩人章句徒玩弄光景而已而必於易窩蓋有得於康節窩中之趣也故其詩曰安樂窩中事事無惟存一卷伏羲書康節二十年工夫全在一窩中其栁風蓉月隨寓成功猶是長物復姤中間弄丸得手樂意無極此無名公之至妙至妙者歟徳甫詩必有得諸此此惟可與知道者言之詩抑末耳𨿽然詩亦道也大徳已亥春二月旣望

胡氏淸雅詩集序

古之詩人以詩聞世多矣而鮮世其家杜審言有孫甫牧之有子荀鶴謝氏有連運陸氏有機云然僅間一再世見而已淸溪胡氏一家四世十二人皆以詩名詩集題曰淸雅蓋取開禧誥詞褒語也詩豈獨昌於胡氏一家耶由靜軒先生至西塘凡三世擢儒科躋膴仕聨簮疊組亦華矣世之紈褲子生長膏粱彈絲品竹流連忘返不知人之笑房杜於其後者政自不少也胡氏世業詩書等於寒素然觀其家子弟多風流醖借不減王謝家固無怪其一門詩特淸雅爲四世靑氊其視世之習富貴以益其子孫之愚者蓋不侔矣植蕓逺貽詩集獲觀濟美與諸老先生之所品題三復嘉嘆爲之後序以歸

竹境姚子康詩序

杜元凱有左傳癖王武子有馬癖二公各以所好成癖亦異矣杭人姚安道好種竹自謂愛竹成癖視前二癖抑又異矣癖於竹未瘳又有詩癖畫癖琴癖何其多癖耶世之人競利癖於利逐祿癖於祿之二者世所同好而専焉必有攘臂者仍於其後今子四癖亦旣多矣而皆辟於世好故世鮮有爭者而得以遂子之癖暇日媻姍竹間得句則書之竹上又暇則繄翠袖彈長淸短淸已則解衣盤薄畫一山一水由他人觀之謂子爲癖宜矣不知子之樂此也其免於世患夫

吳鼎君實求古村煙艸詩序

古村煙艸蓋詩人懷古之遺意也古村居九仙山下九仙多古遺迹葛老仙丹井猶暖蘇坡翁詩墨未漧追想流風巳令人永嘅軍前老樹衣錦雕零陌上飛花行歌絕響上下三百年往事如彼山前故老尙有能言聞者莫不噫嗚泣下也古詞人橘裏漁村半煙艸之句橘渚漁汀藐在何許豈若登錦山臨繡水觸目防心俯仰今昔之異者邪故古村詩多幽憂感發使人一唱三嘆如淸廟遺音曷時載酒擔詩直造金堂玉室與古村一醉長歌以弔昔人於九京下也古村徴余序遂爲書以識他日

琳溪張兄詩序

學詩易學詩而工難三尺童髫丱而詩之至紛白而不得其徑庭者故詩不易言也古今評詩者稱盛唐蓋開元上下諸公也唐詩自陳子昂一唱至李杜大成爲不可及巳其他諸作視魏建安七子與晉陶謝數子又彼此一時也況晚唐以下詩乎今之學詩未夢到唐人影響其去魏晉益逺矣故詩未易言也琳溪張君老於學故其詩事核而思逺不事時世妝以偵逐近好者駸駸乎古人邯鄲之步矣學詩如參洞山禪須不犯正位而後縱橫變化其用不窮若只傍古人籬落終是鈍漢余老詩不能工而所見落落如此琳溪有得於詩者故商確及之當必以愚言爲然爲之後序以歸

徐氏墓田志序

丘墓古所重也識之所以詔他日也孔子塟其父於防曰丘東西南北人也不可以不識封之崇四尺延陵季子塟其子於嬴博之間廣輪揜坎足矣而墳之其髙可隠亦所以識也古人若此蓋恐千秋百嵗後子孫不知其先墓而委之於狐兔荊棘者至於墓爲田松柏爲薪髙碑爲柱石而不知其爲誰氏者尙忍言哉故丘墓不可以不識也吾觀徐氏墓域圗深有嘉於其子孫之不忘於前世及今識之所以爲後世計也爲之書其篇端亦所以識感也

宋君巽詩序

柘臯宋君巽少以文鳴塲屋嘗領薦冰壺時不在邦侯舉送者須朝士保員然後得上春官余時爲太學官嘗奉保剡余未幾補外更疊不常君巽亦漫逰不相聞問久之近一再見則君巽須髮盡白吾衰益又甚矣相顧駭愕蓋不翅如桃源之隔世逢是人也問近業出袖中詩相示曰士技窮至此展捲亟讀其詩不苟作意圎語澤必嘗馳騁昔人徑庭而得其邯鄲之善步者吾固重嘉君巽之有得於詩也科舉業廢士以防噫之气郁發於詩詩之工而文之窮也時異世殊士之技亟變如此則夫今昔老少之變無足怪者安知變有甚於此者哉徴余序爲之書且識吾感

李學正逺逰序

李君忠甫舊職教吾邑別去再來問仕進則鄱學正亦旣踐更問所如往則將奉保剡趨上京上下五年間君之修程如展驥千里亦壯矣哉試問君揚州鶴與腰纒何在曰政將借羽翰於舊識故交吾將以千金買解飛人則朝逰扶桑夕濟西澨焉往而不利哉余喜而起曰君行矣伐木未亡必有爲君動心者書此以贈

馬竹泉詩序

夙聞竹泉馬君可人也近得見其詩詩復可人信矣竹泉名不虛得夫騷人墨客滿湖海聞名不如見面今見子詩其爲見面多矣奚必傾蓋握手而後爲相知哉張文潛評郊島詩陸防評李賀詩皆隔世不相及而相知者況吾與竹泉非若此其邈也讀其詩想其人爲之序以歸他日邂逅一笑當信子我之爲故知也久矣

錢肯堂詩序

平易者詩之正聲也心形於聲心正而後聲正故知聲可以觀心肯堂錢君修謹士也以其讀書餘暇發之吟詠不肯鐫心鏤肝以爲艱深刻苦之語其辭气平易似其人先正融堂先生學慈湖其爲文若詩皆根本義理肯堂爲融堂羣從子弟意必得其遺余也康節先生曰吟自在詩自在者平易之謂也夫布帛不麗於紈綺菽粟不美於膏粱不知布帛之有餘用菽粟之有餘味而紈綺膏粱知道者厭之肯堂詩吾於是乎觀之矣嘗挾冊徴余序爲之書

送王徳父逺逰序

樵隠王徳父將逺逰來別求贈言余問樵隠遊將焉求豈將泛臨淮望如魯子敬指米囷三千斛邪抑止下姑蘇覬有如範堯夫者惠麥舟五百斛也樵隠勃然曰君奚鄙我我豈爲彼哉大丈夫生天地間不見天下名山巨川不識當世名公大人爲虛生虛死吾爲是故遊使吾爲三千米囷五百麥舟而若是棲棲開口告人鄙亦甚矣吾將跨揚州鶴濶視四海買新丰酒濯足髙歌視一世人物將不可槪數豈無傾蓋相歡者則吾耿耿者將無往不在豈不綽綽有餘裕哉余聞其言而壯之曰子持此以遊於世也𨿽無求於人安知人無求子者子行矣姑爲序以贈之

贈石崖侄孫序

羣從侄孫石崖子還裏展墓暇日相従問學語及中庸余曰是善學者中庸蓋子思子所得於孔門之至深切著明者也法筵第一句曰天命謂性又一篇之至深切著明者也知得天命謂性然後知率性之謂道不知性則所謂率者爲何事道者爲何物耶孟子傳於子思故其言曰盡心知性知天能知性而後爲眞知不然口耳焉爾何益哉三尺之童授之句讀孰不能口誦中庸問其所謂性不知也今世學者膠於口耳曰我知性此與三尺童子何異人有羣聚觀畫虎者孰不曰我知虎之形狀盡於此一人者觀之爲之色動神變蓋嘗眞見虎者也子思子言性猶畫虎也卽指畫虎爲眞虎非眞知性者也天付予於人性非由外鑠我也故凡四端五常萬事萬物皆従一性中流出人之日用之而不自知者滔滔皆是亦可哀也已子其於此體認切已眞知親見使天命之性昭昭靈靈於日用間則縦橫變化無往而非中庸之道矣所謂吾道一以貫之若曰文字而已則非吾之所謂學而中庸之書亦糟粕爾子其朂哉他日有得當信餘言之不爾欺也愚聞之子思子思聞諸夫子若此而已將行書此以贈大徳庚子六月朔日書

題鄭松泉詩序

陶淵明一部詩在菊邊林和靖一部詩在梅邊夫菊梅非詩觸目防心自不能不詩耳鄭若春叟築屋松間暇日媻姍其下采花摭實時汲淸泉咀嚼之故其詩思多得於此日新月長松泉之趣無窮君之詩所得亦未渠央也學詩如學仙時至骨自換君試持問陶林二公當爲印可

送翁炳翁序

餘一日山中讀易至系辭窮理盡性至命有客過門問其能曰吾嘗受易於吾父售於世不遇姑挾列子力命之說以糊其口於四方余延之坐語之曰子知易卽以吾所讀易與子言命可乎夫大塊載我以形勞我以生豈私富貴貧賤我哉至於不得爲而不得不爲者命也毀於叔孫厄於陽虎絕糧於陳伐木於宋仲尼豈有以致此哉制於命者然也苟制於命則凡所以富我貧我貴我賤我聴之天而已我以喜怒欣慼介於其間爲不受命者矣至於天之所以與我者則不以貧賤富貴爲之損益此中庸所謂天命之謂性是也於此窮理盡性卽所以至命矣今安知子之說又安知子之師所謂列子者邪子謂子之易不遇將易其術以幸其或遇不知子之命然𨿽百變而術猶子之易也子其歸返子業復取父書讀之以待時之或遇其庶幾矣客躍然而起曰命之矣求余爲序於是乎書

余橘所詩序

余姓陸名吉嘗仕楚與楚大臣黃甘論事不合退家巴山之大盎中將老焉純坤之月天地閉塞霜風怒號萬木萎落世徒見吾實枵然以大取而刳之餘方與諸老相顧一笑將笞蒼龍乘莽渺以去有客欵門謂予曰某有友曰橘所者意亦巴卭譜也願従先生遊如何予曰世固有苦樂殊趣甘酸異味者不可以一軌律也不知子之友其居之所果云夢之墟乎抑洞庭之墅乎余𨿽不及入其室見其人聞有橘所詩集膾炙萬口漑根食實其將以千頭爲子孫世襲其自托得所其於致福未涯也焉用數數以效世之枯槁者爲哉其深根固蒂每嵗霜後食甘有欲致之於千里外以詫東西之產𨿽徇焉可也設好事者欲移種他所愼勿徇橘逾淮以北不三年化成枳實色香味盡變𨿽欲復爲故橘不可得已子與我持此語橘所橘所姓余名揚陸吉自號亡是公因序其事囑潛齋何某爲之書以授客周嗣孫

分陽諸公感寓詩集序

陳子昂賦感寓朱子陽賦感興今玉華諸君又賦感寓賦不同而感則均也詩以感而賦不感則無詩詩之感寓不知所謂寓何也予嘗觀之宇宙間無一非寓天地至大物在太虛中亦寓耳天地猶寓況萬物乎故日月星辰寓於天山川艸木寓於地鳶寓於風魚寓於水蛟龍寓云螻蟻寓壤蠋寓桑蜩寓菀柳其所寓大小不翅泰山毫末大海礨空之相去至於適其所適各足其分而已今諸君於詩隨寓而適則天地間何物非吾言之寓乎故其往者復者作者止者榮者瘁者蠢者蟄者得者失者隆者污者一以吾身寓焉情隨寓感詩隨寓得故凡可興可觀可羣可怨至於千態萬狀不可紀極者皆吾寓中之隨形變化者也又安用拘拘於物之小大以來漆園老吏之譏乎夫寓舟於壑寓山於澤夜半有力者負之以去寓之不可常也如此況於詩欲不寓得乎此吾所以重感而三嘆也

胡季聲序

昔範公堯夫過姑蘇運麥舟五百斛適有父執之親喪未舉者悉以所載麥與之蘇公子瞻居家絕祿防有舊友之親喪未塟者亦輟縑一束贈之以二公所惠多寡不同而其惇故舊厚喪塟之心則未嘗不一也郭溪胡季聲二親久在淺土欲畢襄大事不能𨿽斂手足形稱家有無可也然封之四尺不爲過亦期少恔人子之心而已俯仰偪側皇皇焉若無所赴告內之比閭黨族外之親故親者毋失其爲親故者毋失其爲故尙忍使吾季聲窮乏至此而不得盡於其親乎輒序古誼以介其行季聲持此以往當有爲之惻然動心者矣

題方山翁牧歌樵唱詩序

余每愛牧歌樵唱之出於人心自然之韻晞陽出沒煙雨陰晴時聽欵乃之發於栁邊竹外者聲若出金石是豈世間宮商之所能宣丹靑之所能繪哉是意也惟吾友方君起巖得之暇日請與君披襏襫騎觳觫君歌且唱余當吹拍以和君之後云潛齋何某序

潛齋集卷七

欽定四庫全書

潛齋集卷八

宋何夢桂撰記

南山天寜禪寺山門記

南山天寜禪寺堂頭無竭禪師如川主席此山之八年重作山門大書特書曰華嚴法界書者何所以大其門也門大則其華於佛之居與僧之堂若室也可知已世謂佛善爲大言以聳動一世然觀其徒之果於事爲有的然可稱者非誇語也古今言教門者有三曰儒曰釋曰老儒自羲軒至孔氏與天地並立老氏中出釋最後二氏宜非儒抗也然自近世以來釋氏之宮滿天下老氏半之儒之宮若州若縣各一而巳儒已不競於二氏矣至元一統獨推釋氏爲三家首紺園貝宇日新月盛宏傑詭偉蔚炳麗靡陟其門者將目气奪儒者尙敢望其彷佛哉𨿽老氏之徒亦將自遜其不逮矣豈西方之教果優於洙泗之仁義禮樂歟抑其徒代有能者以興起其法而孔氏之後獨無其人歟抑亦拘於世與化而有不得不然者歟不然何以釋氏之獨盛而軼出於儒與老若是也師旣以扁屬余書遄復求記以昭不朽師也蚤契佛乘智慧而材幹有功於其教門也固宜他日而子孫有問作門者誰余固不得以沒師之實也百世而下或於今之世與教而將有考焉者欲弗記得乎門作於至元甲申冬十二月越二年丙戌秋八月旣望始記遲之也

西眞宮記

建徳縣境西直銅官山二十五里之半有宮曰西眞江山之奇勝萃焉東北三峯巋然起於蒼莽之間奔驟云矗兩崖翼然以蔽虧江濤之上下崒虎踞巉峭壁立江流嚙於崕趾激湍停淵噴薄洄汨西南羣巚林旅奔赴蒼翠詭狀綺束繡錯作宮是間望之知其爲神仙宮府也其初未有是宮也惟見夫藜藿之墟鼪貍之徑固好事者屐齒之所不至馬迹之所不及也豈天作而地藏之若有待而後畀焉者道士諸葛與權始乞地於鄕寓黃廸功請武彊廢額於朝而兆基焉蓋宋寶慶丙戌也於是鄕人士之驟見而駭觀者曰世之所謂洞天福地顧在是乎意有鬼神怪物始推挽以出也其未底績而與權沒亦或有待而後成也地輪廣得若干步外樹以垣垣周於宮堂室門廡舎館樓閣祠藏周於殿其甍棟參差金碧炳絢蓋師之再世曰邵含光徐景仁恊力圖究有以踵成之也其後復撤法堂庫堂之圯者新之補方丈齋堂路亭之缺者完之則其三世曰黃處信有以迄成其功而畢其前人未償之志也其在常住田若桑爲畆者百二十有奇其百畆則含光之所菑畬也二十畆則處信之所播殖也今食眾且百指而嵗賴以不匱者皆二師衣鉢所私推以與其徒公共之也夫以上下六十年間父子祖孫黽勉育蓄而後成此吁亦難矣處信逺來乞記其將詔今以傳後也抑余竊有感焉者今夫齊民田有賦夫有役戶有科配𨿽尺地占籍不免焉貪官虐吏又舞法而乘之民之至貧病且徙以死者何限而老釋二氏獨得不與齊民齒顧非幸歟況以宮中與民比計其畆則贏於一夫之井矣數其眾則溢於八口之家矣而獨不賦不役又科配之所不及而其教門復無掊尅鞭笞以拂亂其心志故老氏之徒尢佚於釋其所以安居暇食以優防生死者顧非大幸歟嗚呼堯舜禹湯文武之遺民後世曾不得以復被其澤而老氏之子孫得以百世食其福俛仰慨嘆爲之記而系之嵗月云至正丙戍八月記

分陽覺道山麻姑祠記

麻姑仙壇本旴江丹霞小有洞天在唐爲撫之南城屬縣顏魯公刻石志事蓋可證也分陽邑西四十里曰生仙鄕亦有麻姑祠無所於證然以地考之源曰麻溪村曰麻村曰麻嶺麻逕皆托仙以名而其鄕亦並都仙號則仙之著靈玆土由來舊矣豈仙之神在天地間如風霆雲雨變化倐忽將無處不有耶覺道山巋然獨髙於萬山父老相傳謂麻姑壇若祠舊宅其巓水旱疾疫隨禱輒應民不堪登陟徙之山下祠焉山西北隅瞰麻溪石壁峭立昔有道士修煉其上一日羽化倒影滅沒巖石間常遺人影冠服儼然逺邇神之彊名之曰覺道於其山亦曰覺道山夫二仙相去世代不可復考而遺風餘烈流落人間則𨿽千載猶一日也憶昔仙人王方平見麻姑於吳蔡經家已謂三見海變桑田矣天地無情日運而往二仙不可復作不知桑田滄海至今防變安得乘風來下以防巓崖蒼生使之亟蘇息乎鄕士何自明懼事久迹湮磨碣乞記俛仰世變重增嘆息姑志其槪云覺道仙圗記逸名氏不知何代人或謂姓陳名一眞玆配祀麻姑祠嵗在至元丙戌夏五七日潛齋何某記

易庵記

文昌山水爲東裏勝何氏家世其間前瞰雙溪後枕三阜湍流淸泚林木鬰蔥其人端靖朴茂有淳古風三阜中間盤旋成谷深可六七里淸泉白石古樹幽花邈在人世風雨外潛陽子廬於谷口廬西偏穿徑通山盤屈而入遡澗可二百步竪橋三小間下俯淸流跨澗陟山西南轉縈迂而上有山巋然前踞後矗中若蝸然廣迆數畆築室三間扁曰易庵從衡楹二十中爲潛陽子居遊之室翼以兩齋四面辟牖戶貯書史左置牀榻四時徜徉俯仰食於斯息於斯詩於斯酒於斯學於斯得於斯且將老死於斯蓋不知穹壤之髙下寒暑之推遷也暇日隱幾嗒然而起虛室坐忘吉祥止止於是招靑鸞引淸泉呼松竹侶魚鳶與之語曰予與若居三載矣若知吾易庵之趣乎異哉吾之易乎羲不能畫文不能彖姬孔不能贊吾俯仰取之無不足吾以彊名吾庵雙扉闔辟乾坤兩闗一闔一辟復姤中間位坎離而左右乘震艮而往還然未足以盡吾易之妙用也至於雲霞聚散煙雨陰晴水月吐吞晞陽出沒山光泉色隨景變態不可名狀而又古松老杉修柯戞云如龍蛇夭矯叢蘿蔓薜掩翳蒙羃烏巢其間呼鳴啾喞飛泉瀑布下濺危石霖潦則怒號如雷霆潺湲則鏘鳴如環佩琴瑟樵逕出半山仰望如在雲際畊鋤晨入樵牧晚歸眇在蒼煙細雨中髣髴如畫前歌後答但聞人聲隱隱飛落半空凡此皆天地間自然之易也景物無窮千態萬狀不過一陰一陽往來變化觸目防心何者非易吾以一身窮年偃蹇不出是間吾將以天地爲一室日月爲兩戶眾山爲壁牖萬物爲徒禦其能蓄於環堵之內如蝸牛蠛蠓自認以爲已足乎或者不察吾言謂其大而無當往而不返且將驚怖以爲荒唐誕謾也夫有實而無乎處者宇也有長而無本剽者宙也有目有趾同囿其中而不知道者眾也使其不以吾言爲荒唐爲誕謾則天下之知其道者固眾矣吾將大而小之往而復之則又入於無所紀極而天下愈不可知矣𨿽然余妄言之而亦妄聼之奚吾將歸來乎無有逍遙乎不測浮游乎環中以爲之室無門無旁無處無入大包宇宙細入芒芴凡吾生死窮通動靜語黙不出其域此蓋千聖之所歸萬生之所息也至此則不惟或者不知吾欲知之而亦不可得矣道徳經曰天地中間其猶槖籥乎虛而不屈動而愈出意者天地其知之乎系辭曰聖人以此洗心退藏於宻意者聖人其知之乎問諸天地天地無言問諸聖人聖人不容吾言吾欲言而終忘吾言矣或者不得問拱黙而退姑記其事以俟來者潛陽子不記姓氏或云派出先天包犧氏名之曰復漆園子字之曰天根嵗在彊圉赤奮若夏五望潛陽子記

重修嚴先生祠堂書院記

嚴陵瀨繇漢逸民嚴先生以得名也羣峯防岏一江帶其下雙巖離立巉絕矗起者先生之釣臺也雲煙上下而巍檐崷棟半出於喬林叢薄間者先生之祠也祠之前曰羊裘軒其東曰燕居堂西曰遂髙樓樓之前曰淸風堂又前爲雲峯煙水閣介兩間爲書堂堂防門廡齋廬廚湢具祠創於範公仲淹書院創於陸公子遹而又諸賢相繼緣飾廼底於成嵗久屋敝更亂離益就隳圯至元辛巳浙西道宣慰同知按部道祠下登臺謁拜俯仰慨嘆議飾而新之札下書院官捐米廩助費計庸卽功堂與前軒蓋葺粗完以費匱告公攺命府判官以司存董其事判官承檄召桐建兩邑尹相役分焉早暮展力自冬十一月丁未經始迨十二月乙未竣事斵艧咸新惟淸風堂四齋未就又明年癸未春三月書院官以書來徴余記曰斯役也其斯文絕續之防乎尙磨雙崖之石以昭不朽夫光武以帝室之冑挈漢鼎於羣盜之手而洗濯之雲臺諸臣殫智畢力惟恐奔走或後而纁物色下逮防賤之故交廼三返不能致至則偃蹇傲兀視漢爵祿若將凂焉是豈挾朋友之私以蓋君臣之義猶有不足於光武耶甘心漁釣沒齒羊裘彼固自有見也世之人屍而祝之果可起先生死魄於九京下則此江之水詎足以洗巢由之耳哉天地無情萬物之澌盡者何限渭南銅盤長安金爵今復安在而陰崖陽林白雲英英千古無恙參差百楹巋然魯靈光不與兵燬俱燼而蓬藋足音猶有曠異代而相感以引前人之緒而勿替者此豈先生嘗蘄於後之人以至此哉姱修昭質之在天下直烈烈與日月齊光而人心天理橫四海亙古今固未始冺絕也山髙水長萬世下猶將聞風興起嗚呼先生豈獨爲東漢重哉宣慰劉公宣府判趙公祥書院官邑人駱正大郡人潛齋何某記

璇璣觀記

宣授浙西道道教都提防董髙士徳時乃至元丁亥秋八月成璇璣觀於杭之城北隅於庚寅冬逺求記於嚴陵山人何某曰璇璣觀者蓋取北斗魁四星以名也斗魁四星爲璇璣杓三星爲玉衡璇璣名者尊名所以嚴事也余聞其說而愕焉謂宜登天防霧挑撓無極以藐在野馬塵埃之外若桐柏金庭靑崖碧樹丹霞洞府碧蓮翠杉而後仙翁客都之足以棲眞靈而輅靈貺而此也乃混於九衢車馬之衝萬家歌舞之防榻外市聲日夜囂焉愚意魁躔景曜未必下臨玆土也主人勃然起曰有是哉誠如君言其何異於刻舟求劍膠柱鼓瑟者之爲也君謂璇璣之在天中也獨不照臨四方乎夫天自北極以距南軸地自暘谷以入太蒙固孰非璇璣之所運也今畫地方尺卽具四方謂北非璇璣南非玉衡可乎至於一身縱橫逆順運以斗宿亦無不具吾左肘屈爲璇璣右指信則爲杓吾右肘復屈爲璇璣左指信又復爲杓吾取璇璣於吾兩趾與膝則杓上直於頂左右易皆如之吾取璇璣於吾兩肩與乳則杓下直於拇左右易亦如之吾布吾十掌指而左右按之又舉吾足而左右罡步之皆斗璇璣與杓之象吾證一物驗一事且無適非斗豈於吾宮獨不戴斗乎吾推而擴之斗之所以統陰陽宰列曜而又靡不在也故斗上戴紫極營旗柱廚蕃衛翼翼者天帝之宮也下履階符棓【步項反】搶矛盾芒角濡濡者三臺之府也東攜蒼精攝提載淸西挾咸池罕車伏馳南輅朱鶉北軼武閒我天駟丰我天庫夫如是則四海平萬事康皆斗之所以庀天職而亮天功也故吾內觀形神見鬥於心外觀躔舎見鬥於目乃至出入起居皆隨寓見斗前吾於宋見鬥於越後吾於元見鬥於燕斗蓋無在不在也今吾之官於斯以夤事鬥於斯則百雉之城萬井之邑環周廬而拱之亦由帝車中運而庶民之星羅布於外嵗時禱祠禳禬悉於斯則吾觀之以璇璣得名也宜無忝君奚惑焉余謂天地開辟至於今不知防變矣𨿽天柱或折地維或闕而斗居中天乃亙萬古而不移其所豈若夫物之縱縱而總總者以隨化生死成毀起滅而靡有定極哉余固有感於此輒復因子而遂言之以彰斯觀之徽號使觀與名等垂於無窮也徳時逮事宋朝景定臈蠟以祈雪應咸淳郊禋以祈晴應錫號修眞演道法師軄龍翔之祐聖階勅補鑑義全眞齋髙士至元戊寅被徴北覲承防禱旱而甘雨澍禱雪而瑞霙霏晉號修眞通元體妙法師宣授今官開元宮都監住持尋晉號修淨通妙太極五雷宗教法師軄掌如故嵗癸未以母老給告歸越五防觀成授其徒杭州路道錄陳天錫領觀事欽上命也玆將鑱碣以告績則書曰某年某月某人而領事者不與焉至元辛卯三月旣望記

洞神宮記

通眞宏道崇法師敎門提防住持洞神宮黃智逺以至元乙酉攺作法堂大門兩廡成其師孫楊處潛復剏作中門成越三年逺乞記於潛齋何某久弗得請或曰記不足作故也余謂宇宙間事所不足者固不在老氏也世之僨驕喬鷙相刁相靡方相尋於無所紀極至於老氏之徒離羣立獨其於世殆若未數數然也夫域於封疆之內皆民也古之爲民四後之爲民六是老佛之徒亦民耳戴天履地食粟米衣絲枲孰能不在人世間哉自漢文帝受河上道徳經而老氏出自明帝迎竺法蘭於西域而佛氏入中國道之宮起於元封而盛於李唐釋之剎起於永平而大盛於宋齊梁陳以至歷代興僕因革𨿽不能不異然其徒與民悉統諸有司一其號令而均其政刑上下未始相戾厥今有司者惟占籍爲氓其計戶而不於氓者各建官以署其事十羊九牧疾驅而亟鞭之交受其儳焉胥顧以至於死且徙者比比也儒有官不競不得與巫醫虞羅齒貪官虐吏復越俎而魚肉之故儒下與黔愚駢首系頸就吏而已惟道與釋槪得不治於有司而釋之官震之以權壓之以威其受獘殆與民類惟道之教易以平簡以靜故其徒得以佚於民而優於釋獨若不在人世間者有廩得以食有筐篚得以衣而槖中之所貯蓄不至凜凜於叫囂隳突者之所掲篋故假之以暇而養其力得以棟宇宮室而安焉世之人得一投足於老氏之門者幸也吾於洞神宮觀之矣其門前陌塵墻外市聲擾擾者固已夐隔風雨築徑樹木浚池畜魚觸目成趣虛堂靜院花卉蔽虧時冠鹿皮衣鶴氅焚香燕坐誦黃庭歌南華聲若出金石倦則登樓馮虛仰招山云俯吸溪月蒼翠繡錯澄鮮流麗詭態百出皆可納之幾席上凡此者皆吾之所獨私而世人不得有焉者也其視荒墟野剎至有終嵗流逋而不得以一食黔其突者虛廊空階往往鞠爲苔蘚而況崇臺大宅化爲禾黍荊榛者何限而窮閻破屋渺莽於蒼煙白水間尙堪屬目邪然則老氏之徒得以安居飽食以生死於其宮中其相距懸絕甚矣嗚呼孔堂絲竹千載寥寥斯民苟不得蒙詩書禮樂之澤使老氏淸淨之說得以孤行於天下而民與受其庇尙庶防哉時至元庚寅冬長至節記

白雲山法華院記

天地萬類一性而已人物萬形一心而已宇宙萬古一佛而已性外無心心外無佛圓顱方趾耳目口鼻佛蓋天地間一人耳造物怒流萬生錯錯含靈蠢動惟人最靈天地此性卽人此性佛有此心卽人此心見性卽見心見心卽見佛心無二心故佛無二佛人見過去七佛見在十佛未來千佛萬佛億佛遂謂佛異不知七佛一佛十佛一佛千萬億佛亦一佛而已人欲見佛見心卽是何以故以心見佛故只此一心照天照地照古照今生法生心滅法滅心淸淨故佛應心現心塵垢故佛隨心隱文佛湼槃心佛固在迦葉後至逹摩西來逓傳心印燈燈見佛在夷夷見在狄狄見在中國中國見佛固未嘗往也世謂佛入滅後不復見佛亦謗佛甚矣佛之徒不善見佛指丈六土偶爲佛身是以色相見佛指布地黃金爲佛主是以緣相見佛不知佛以無爲法世間一切有相可作可壊故此佛身佛土有力者能作之有力者能壊之而固不可常也至於佛之不生不滅不垢不淨大包六合細入塵防諸相俱空眞常獨立者固人人之所同得亦人人之所同見若執我見人見終不足以見佛且以千百億化身而謂之佛有人信得一佛能化爲千百億佛則於一剎那間佛當隨處應化則亦當有千百億人於一剎那間隨處見佛若復千百億人認千百億佛說言我佛非彼彼佛非我無有是處譬猶東海見水曰與西海異西海之見亦復如是不知水本一水彼妄見者認水爲二燕人見月曰與越人異越人之見亦復如是不知月本一月彼病見者指月爲二而況佛說四大部洲東佛千逮西瞿耶尼南閻浮提北鬰單越盡諸國土所有其人如恆河沙數人見一佛亦復如恆河沙見人人異又豈特見水與見月者之異而已哉建徳之慈順鄕曰某里古無佛寺嵗時水旱疾沴生死福禍民之禬且禱者無所於托眾謂非宜鄕士王一桂王某諗於眾將剏置焉度地於白雲山之阿方範土輦木眾歡喜踴躍輸財若力不日竣事請於僧司得兜率子院廢額曰法華南北諸山主僧爲之開堂設法竟請記於余余按郡圖志睦諸寺自宋升平迄宋南渡紹興凡百三十有九此邑者三十八其在此鄕者五今益其一固未見其贏也或者駭焉原晉以上州未始有一寺佛非昔無迨宋以來累百累千佛非今有其後逓興不知其幾佛非加多逓僕不知其防佛非加少而況來者之興僕未可知也而或者駭之非眞見佛者也使眞見佛則地獄天宮均爲佛國無明眞如等爲佛乘將大千世界無處無佛一切眾生無人非佛而佛奚彼此之擇哉同見見佛名爲正見異見見佛名爲邪見余非學佛者也然直信已心與佛不異敢以聞諸佛者試以告之佛之徒遂爲記至元戊子四月日何某記

分水縣學田記

學校之法二敎與飬而已三代學校法出諸公上而不出於私故司成樂正國爲設官所以教也公田米廩國爲給事所以養也自王公國都以至比廬族黨莫不有學自王太子王子與夫羣後之世子卿大夫元士之適子以至國之俊選莫不有教亦莫不有養故其四時誦弦禮書干戈羽籥若貴者賤者皆得以一志於學而責其成三代學廢其僅存於後世者惟國學與郡縣學耳教法不偹而養之道益狹故鄕民之秀者羣居自爲師友而詩書禮樂之化不盡出於公上齊民或竊取而私之亦旣非舌意矣而況學校之在郡縣者復不能以槪舉也其幸而僅存於郡縣又幸而於大都大邑地方千里計畆萬億地方百里計畆百億嵗取其贏以供學校之不給是猶太倉損一稊粒稱員餼廩特易易耳乃不幸處於窮陋竭地之力不足以食農夫尙復問田以祿不耕之士子乎芹藻榛蕪衿佩落落顧瞻城闕上之人亦不得不分任其責矣分陽爲睦最下邑學田僅二十五畆東北偏池六十畆嵗以蓮芡易粒才數石人日給二缶養生徒不能十人至元丙子學士觧散前學官何鳴鳯何壽老葺理復完章掖甫集在籍至三十人今學官徐防龍席氊未暖掇已田三十畆之學籍曰姑以繼廩粟也士未必宿飽吾爲義倡爾嗚呼學校之設玆固古先聖王所以公天下者玆乃逸而歸諸邑人士之私使人人若此則大道之行三代之英也推而放諸四海且將與天下爲公也州裏云乎哉諸生礱碣乞記以志永久余嘉徐君之誼重諸君之有請將善鄭以勸來者遂爲之記至元戊子二月旣望

同齋記

同邵君桂子徳芳一日致書諗於無名人何某曰同云者某所自號也嘗讀猶龍翁徳章黙若有契因竊取其義掲之座右爲求道指歸而未能盡得其解願聞一言自信余竊自笑曰世方嗤吾之尙白吾又烏識夫之然不然𨿽然嘗聞其似夫天地之始萬物之母也天地異勢萬物異體而同出於則無不同矣夫物之初固有混茫無象反衍無端舉天下萬有對待之可以兩名者不足以載有同而已陰陽錯行天地大絯萬異出焉雷霆之所鼔風雨之所奮日月之所運行參差不齊故萬形所受爲羽爲毛爲鱗爲介爲艸爲木亦萬有不類一受其成形而生死於二气而又榮者瘁者得者防者譽者非者從者違者交乎吾前而耳目口鼻心思之所欲惡日與萬物相接爲搆者惟人爲甚是人也萬物之役也人以一身爲萬物役則𨿽一俛仰之間而形骸肝膈固己恣睢揺蕩而不能以相攝而況天下之離跂攘臂忿觸而怒抗者方相尋於無所紀極則其所大不同者將防出於天下夫太虛無形之本體其聚不同者气化之客形也至寂無感之淵源其起滅不同者物交之客感也無形無感至於客形客感惟之又者能一之是故物我𨿽萬殊而同於性事物𨿽萬變而同於道則禍福利害等爲一致如此而後天下之徳始同矣一爲萬而非離防萬爲一而非合非合非離復歸無極彊名之曰故者千聖之所出入而萬生之所終始也而不知者指爲老氏之私言而後徳始隱今子以號於天下固將以同而一天下之不同也余恐天下之不同於子適自此始老氏固曰不笑不足以爲道子其黙黙獨守吾則幾矣將無同嵗在黓惇牂月在無射旣望潛齋何某記

安禪寺記

安禪寺比丘思如師以至元乙酉作觀音閣成後防年逺來乞記曰此某與某之徒所以莊嚴佛土如此事已迹陳懼至湮沒願得一言以傳末世何如余曰可也然所傳不易也師曰豈以一閣爲不足傳歟顧所乞亦不獨此閣是爲也窮山蘭若屋且餘百楹殿堂樓閣門窓房霤翼翼土木雕繪金碧熠熠鐘皷魚板樅樅皆四方檀施與吾徒桑門捐貲出力而後成此儻按其顚末而惠識諸碣石庶有傳乎請數其槪寺蓋肇基於蕭梁大同之二年於今蓋八百載余矣宋咸淳己巳悉熸於火焦土餘燼露宿艸棲蔑如也賴好施者倡義與眾共圖之明年始成佛殿旁附庫堂巋然離立而已又明年始塑佛像他事蓋未遑也又明年壬申成鐘樓又五年至元丙子成山門又十六年辛卯成僧堂旁翼接待雲水室樓上範金爲丰鐘一閣上幻木爲大權菩薩像二十凡若此者大之興廢小之成毀願大書特書使來者有所考證余聞其言而嘉之曰甚哉師之有志於傳也抑余竊有感焉者何也師佛之徒也佛以空爲宗空則萬法俱空山河大地抑空華爾室廬諸所有物寄於山河大地等爲空華復計其初爲平野荒艸俄爲棟宇榱桷中爲煨燼瓦礫終復爲棟宇榱桷猶是空華亂起亂滅於太虛空中無有實相況天地刧運流變無極而獨不向胡僧問昆眀池底事耶大刧小刧同歸變壊爲此世間防塵諸相疇非空華誰實作者誰實居者誰實施者誰實受者取作者施者是有我相取居者受者是有人相人我俱空誰實爲主乃欲托言語以傳不朽是倚言語之獨不爲空華起滅也𨿽記何爲師矍然起曰我聞佛說空亦如是抑聞世出世間固有不空者在也君其與我記諸將畱所謂不空者與此山無窮余曰善可記也佛殿庫堂蓋葉浩首出囊槖與眾協成者也觀音閣直佛殿後下以爲法堂蓋思如與其徒惟新淨恵共輟衣鉢搆架復籍眾緣以卒成者也法堂前爲亭穿殿門掲板署額出思如已費僧堂三門扁曰選佛塲接待室一門扁曰棲雲思如買民屋借眾力徙置鐘樓兪某妻徐氏出奩資獨成山門洪氏捐木僧惟新道人朱覺崧鳩眾竣事大權像行者袁靜因捐已及募眾圎成記畢授師師踴躍作禮曰若此傳矣至元壬辰春二月日

潛齋集卷八

欽定四庫全書

潛齋集卷九

宋何夢桂撰記

建徳路罷金課記

大元跨有東南初防金課蓋履山澤之所產而斸取焉始繇饒歙諸路次逮建徳建徳古睦州也睦爲古揚州分荊揚貢金在禹貢不廢睦萬岫千峯二江十八瀨意亦璗鏐鈑銑之所生也然考古圖志金非其土產如瑤琨齒貝皆產於揚而睦亡是睦視揚爲最僻陋其土物之數固亦不得與他壌齒也夷攷前代金所於取秦漢而下𨿽冶山鑄海以竭天下之利然載之史誌自銅錫鉛鐵之外無聞焉唐有陜西曁宣潤等州嵗銀而巳近代固嘗徵陜與宣饒歙撫南安諸州金遄亦中廢試數其地其於揚者惟饒歙撫南安四州耳而睦不與數焉玆豈天產而地藏之睦固不能化無以爲有也至元已丑始籍六邑民爲金戶民剏見且駭方俛首就事官授之方督具器物使之披沙抉石而汰焉民喜殆謂天雨而鬼之輸也初嵗粗給再嵗而虧三嵗而竭其故何哉蓋睦居歙下流嵗春夏潦漲歙之江濆揚濤吹沙澎湃而下故金之瑣屑如糠粃者從之遇洄汨而伏焉爲洲矗焉爲嶼民日爬擿於此所得蓋錙銖而已抑不知幾千百年之所積猶不能以供旦夕之所采取欲久而弗窮得乎況逺鄕下邑距江逾絕民棄家輟業裹糧以從軬鍤未至而力已困矣而其所司又重之以掊尅槌剝羈紲笞捶之害故上下二三年間大戶病中戶貧下戶賣妻鬻子不足於償而逮及鄰比親姻至於流離轉徙者比比也郡侯爲民疾苦無所於愬上之江浙等處行尙書省省聞於朝省官阿喇卜丹平章入覲條奏凡諸路之不便於民者如鷹房河泊除之商稅酒稅輕之金課特罷建徳一路從所請也世之務財用而長國家者𨿽竭民力而漁之不防也而公之用心如此其過人也亦逺矣廼今年二月防下省檄諸路管民官詳究奉行本府總管朝列管侯承命以歸與府長貳率其屬登進其民而告之曰是公朝之至恩而省府官之嘉恵也民父老感激懽舞則又曰微我侯不及此今而後得釋此以耕鑿飲食作息而免於患者徳至厚也願鑱石以志不朽𨿽然玆固幸吾一路之私也天地生物止有此數窮人力乃取之未有不受其獘者天子富有四海所寶固不在此數也世有觀民風者得焉推而放之以幸東南庶乎其可遂爲記至元二十九年四月日記

羅氏雪翠屛記

天地陰淩朔風飛霙黃臺白登凍僵而死相借者何限其視陰山大窖嚼旃嚙鼠而曽不夷其毫髮者其死生異致相去萬萬吾於羅氏雪翠屛有感焉方積雪斵冰萬木摧折而柏壓擁勇鬰於是間而莭不爲易是亦奇矣夫物有正性使彼植根於荊山新甫披風雲澤雨露爲宜廼若先漢諸葛孔明古廟其久至於防地倚天猶未至於失其性今也揉之遏之剪之束之支離擁腫其形質以誇世人之盱矚而謂吾奇非其志也𨿽然其卒不易色其受命於天也固若此余旣感而嘉之遂爲之記

壽昌縣學記

天生人謂之天民民心曷常一日無天理哉其命於天謂之天性其得於人謂之天徳其見之君臣父子夫婦兄弟朋友謂之天常曰天理者又包內外該顯防防精粗而統名之也天將扶天理於一世以至千萬世而不至覆墜故必寄諸人以繼天立極代天之功而後天之生人自開辟以至於今不至胥爲禽獸也以此皇帝王霸所以治禮樂詩書所以教皆天之所流行而不息者也天生夫子於衰周蓋將使之執禮樂詩書之權而行皇帝王霸之事故治之隆污教之興廢悉寄於夫子之身以爲一世千萬世無窮之托故夫子於宋人之害曰天生徳於予於匡人之圍曰天之未防斯文也文不在玆乎於此可以觀天意矣故學校者又夫子之所寄以行其治與教而使民之常存其天而勿失者也壽爲嚴中邑邑有庠舊矣宋建炎二年規創有加焉至元丙子冦燬民室廬俱燼爲夫子宮墻巋然爲魯靈光天也大元以神武一天下事定不遑他務汲汲惟學校是崇使斯文不至泯滅皆天之所畱以遺斯世者也至元甲申邑令李炳旣至之明年首撤明倫堂而新之以觀示一邑尉李思誠復建兩廡齋室廚湢悉具又建大門建翼教堂像肖邑先賢以厲風化又建髙明亭左翼茶鑪右翼琴堂登眺者扵斯防息者於斯而後章甫逢掖翕然知所於歸矣惟大成殿費夥未及議令王瑀諗於眾共圖之經始於壬辰之三月落成於癸巳之七月視舊制加崇五尺加廣亦如之今令吳恕復新像十哲繪七十二子凡欄楯門牖之未完者至是悉完邑長官巴勒紮卜元弼學官邵尙翁洪克復咸出貲相役以底厥績朔望奠拜讙鼔升堂民攺視易聽勿敢防今而後得以壽吾夫子於無窮而夫子之道亦將得所於寄要皆邑之諸賢大夫之功與夫學之職教者之力皆遜不有吾並得以歸乎其天克復逺貽書乞記顚末遂爲記元貞丙申三月朔記

參知政事髙公平盜記

至元二十七年庚寅春歙冦搆亂朝命起前江淮行尙書省參知政事髙公䢐徵夏六月底平振旅防建徳路淳安縣之長樂鄕九都愚黔弗靖公提兵繇歙至淳道跨永平距長樂境以七月朔次八都嶺西治盜刧事竟越五日移次屛門明日進九都之方村又明日入次湛村以逼盜巢窟余兩旬肅淸八月朔師入次邑治訪問民疾苦郡以長甫定稅無所於取議徵諸鄕以補不給公命出已槖代輸凡絲萬二千兩有奇官徵諸鄕提備兵器勒民出費凡萬五千兩公悉命放罷夫淳之鄕十四其敢於起戎者特一鄕耳長之都四其敢於首惡者一都耳邑逺地僻民狃於逸而不逮於教搆仇相賊殺人焚廬由有司致辟可也事上省府弗遽加誅命杭萬戶姜鎭國將防下本路劉萬戶成同知入札治中就縣檄尉劉天澤諭諸父老招撫弗率方負固陸梁至防劉齊民燬掠善地官軍進陿口臨之乃敢嘯聚逆鬭遄衂卻走爾後官軍進攻困獸猶鬭復卻信宿公提大軍實來長駈深入悉望風奔潰公移檄鄰鄕邑控其隘然後縱兵四搜若山川夷險道裏通塞分畫指授如示指掌俘其爲魁與其徒若干人械送省府余從者議罪以戮其屬之麗於戮者奴之若兵之所殺與虜者不與焉獲一囚必親涖反覆詰問脇從者悉杖而遣情可矜與羸老者原之自防者隨地置柵擇官營防取其名盜籍者殺之餘皆安堵如故初太平鄕汪楊村民相梃剽竊姜萬戶至招捕外公班師之日命縣官諭餘黨出首官獲八十餘輩致之軍前公悉命縱釋之公威望在四海𨿽里巷童卒知公名虎士林旅所至如雷霆震物當有血利劍耳公乃一不妄殺至師所過戒秋毫毋得犯在易所謂師貞丈人吉者惟公有焉事定廼且代溢賦蠲橫徵以爲民利於春秋有取施捨已責之義亦惟公有焉孟子稱殺人以政無以異於殺人以刄公亦曰吾每將兵不忍殺人以刃今獨忍以政殺人乎返斾之日鄕邑之民父子相歡戚屬相慶曰今而後知公之殺人者法之不得已而其所以活人者公之本心也因請圖像學宮倂鑱石以昭徳於不朽維公盛羙休烈他日固有筆之汗靑勒之彛鼎與河嶽相爲無窮者於此特以志邑人之不忘公也公名興字公起蔡汝南人也邇以新命除守前官乃八月旣望記

廬陵養濟買田記

員外司馬何某佐郡無善狀每出覩疲癃殘疾乞呼食於道旁者未嘗不疾蹙力不競徒哀焉耳一日有事郊外適見髫穉雨立者尫羸垂盡惻然動心擕以歸告於邦侯侯矜之俾慈幼旣以月廩某於是問諸左右曰慈幼有廩養濟獨無廩乎或對曰養濟曩給常平米開慶兵興移助邊餉不及養濟久矣防有廖氏交易訟願納鍰贖罪始難其請有間惕然悔曰昔之所見而哀焉者欲賑之而未能也使得鍰買田以活此輩是刑之所失者小而惠之所及者大亟白於邦君侯與部使者君侯曰可使者亦曰可乃委郡法曹謝公昕董其事囑報恩東堂老定智物色膏田得苗屯白米二百一十碩有奇計直若干展糙得贏二十一碩嵗可給四十人嗚呼天地之廣兆氏之眾若今所惠亦大狹矣𨿽然吾亦視吾力而已矣賢君侯許益充拓之則其所以惠利者當不止此數民之無蓋其庶防乎經營告成定智請鑱石以昭永久於是乎書戊戍季夏月圎前二日何某記

寶積院白雲堂圎常閣記

自釋氏法入中國而梵剎浮屠徧天下大悲大士佛法中龍象一人也見釋迦猶見大士安有二乎哉近江南多崇大悲像若堂與閣比比有焉或疑大士與如來爲二不知釋迦牟尼名毘盧遮那徧在一切處大弟子有三曰觀世音曰文殊師利曰普賢觀音耳宗文殊眼宗普賢心宗各得如來一體亦徧在一切處夫苟一切皆徧將大地防塵處處見之蓋卽心卽佛佛無二心卽心無二佛也至於三十二應十四無畏施四不思議由其說若恢誕詭怪然其願力深法力普隨心赴感皆大悲之應迹爾若堂若閣而爲千首千目手像又其迹之迹者也世之人見其迹者或寡況能知其悲觀淨觀妙音潮音之所以迹者哉寶積山有僧戒月作大悲閣於院之西偏白雲堂上如法荘嚴婆羅門信士女咸施舎樂成之復鳩田七十餘畆以贍香水祈男女悉如願蓋其融形復聞明照無二特其三昩妙力變現之一端耳若其普門示現將窮恆沙算數之所不及大悲可勝量哉戒月心純直行修潔爲過去尊宿普無方嗣法孫故能信受聞思修而爲檀波羅信向如此曩介無方乞記未暇玆無方圎寂復因梅谷張震請不置不得遜爲之記以歸若讚嘆大悲窮辯不能盡其於無方宿緣固在猶若見於三摩提地淨土國中也大徳元年丁酉嵗秋星夕記

吳氏壽慶樓記

璜源休陽溪山勝處也君玉吳氏世居之堂偏崇樓非以蓄歌童貯舞女也扁曰壽慶以娯偏慈此人子之至情而天下之至樂事也夫壽天之與人常嗇況得全於慶非天之所以厚吾生乎黃髮兒齒撫子弄孫美矣況復抱曾孫乎有子若孫若婦盥沃巾帨扶搔惟意冝也使家無食力則異粻宿肉奚所於傋饘滫瀡脯胾奚所於取乎惟有壽與子孫與養而後慶全慶與壽相成而後樂全樂全而後爲人子者盡於人心詩言壽必言福範言壽必言富信矣玆事之難並也文忠富公年五十入中書太夫人在堂躬被寵命婦爲元獻家女敬事無斁滎矣及其存見孫紹庭而已文正範公防時與婦躬防奉母至甘防不常給迨貴得厚祿毎憾諸子享富貴而太夫人不待養夫以二公位極人臣而其事不齊猶若此而況其凡乎今以君玉事評之固不必追企文忠而後爲榮也燕喜在堂坐拜家慶亦豈少於彼哉至於甘毳迨親以厚吾養而免貽文正終身之憾亦至足矣想其登斯樓也昏昕幾席歳時豆觴子攜二孫二曾婦與二媳羅拜屢舞疊起爲壽慈顏怡愉含飴戱弄人世間樂事有大於此者哉夫士抗聲名樹勲業勒名彛鼎時偶卽爲之惟子之於親年與養不相待一毫或缺後悔奚追故曾子千鐘百乘不如三釜之及祿也子路累茵列鼎不如負米之及養也今子觧官釋組導輿以歸其貴於三釡多矣閒居色養有防有嘉其富於負米多矣八袠康彊及見四世是天之所以惠我也至矣推羸振乏錫類及人天之祚之流慶固未艾也玆不逺貽書屬余爲記記之非徒侈斯樓爲觀美也嘉其事以勸後之爲人子者庶以惇世教云大徳戊戌三月旣望嚴陵何某記

淳安縣學魁星樓記

魁星樓蓋取北斗第一星名也魁居斗一爲天樞樞所以旋斗杓而行乎周天也志天文者謂斗璇璣四星皆爲魁號不同而其爲魁首義一也然則取以名樓何也樓爲邑庠作也作樓以魁名以崇科目也何也繇唐宋以科目拔擢天下士其名在舉首者率曰魁大廷親策曰廷魁省闈奏名曰省魁由三學選曰舎魁由列郡薦曰鄕魁其他大小科異等六經異議各有魁惟廷試及第爲天下魁淳祐丁未廷唱亞魁庚戌廷唱大魁蓋皆邑庠魁彥也以其在人爲魁名在天爲魁象故特書魁星樓者昭其名也或謂扵古無證非也考之史誌謂太防六星爲三公少防四星爲處士奎爲武庫璧爲圗書是豈天防地出以得此名哉亦惟星家追步舉而號之云爾苟迹其故則知魁星樓之不爲徒名也至元丙子冦燬官舍民廬俱燼惟邑庠巋然爲魯靈光事定僅能補葺宮墻而樓久化爲荊榛瓦礫矣大元以武功定天下固未遑事科目然徳音屢防所以嘉惠學校者備至餼之廩而蠲其科役士莫不彈冠結綬以幸明時之向用也綫君榮來尹玆邑實董學事每奠謁事畢與章掖周旋親履故基有志興復焉越兩年政眀訟簡吏肅民恬爰始規畫首輟已俸以倡且寅協贊襄乃刲羊釃酒登進諸生而告諭之眾莫敢不敬聽度力相役有差經營於大徳戊戌之某月落成於已亥之某月有鼔讙鳴有鐘於論簮佩朋集登斯樓也舉觴相慶且幸斯文之有所托也闔辭請曰盍記諸尹曰記之或曰盍新其名以攺視易聽尹曰名固舊也仍之乃屬何某爲之記使執事者就請焉揖之進而語之曰夫魁之麗於天也豈直借其名爲一樓觀美哉斗爲天之號令於以斟酌元气運乎四時故其行日周十二辰嵗建十二月其軌度有常則五气不失其序列曜不失其經民物不失其理觀文察徵斯可以侯禨祥而占吉凶矣然則魁之所主豈不甚重魁之所運豈不甚大矣乎故魁所以總七星而爲中天之樞也學校所以風四方而爲萬化之樞也推其極致蓋將齊七政平泰階躋至治何莫非魁斗之功用則亦何莫非儒道之利澤哉玆蓋尹君作樓存名之防意也二三子拱手曰命之矣以復於尹尹喜而起曰防哉請遂爲記大徳三年冬長至日記

邵古香行窩記

同邵某古睦淸溪家也而贅寓於嘉禾之雲間時同有母在出非其志也母氏惇命之弗得爲家營壽樂堂所以娯母也堂之面與其背竪亭三以爲遊憩也歲時歸省著防稱觴母子之天躍如也蓼莪篇廢事與願違顧瞻維桑此心未始一息不在白雲下也雲間近剏行窩亦參其亭規制悉視壽樂此豈爲蓄姬妓貯歌舞地哉示不忘故也康節先生營安樂窩其別寓爲行窩今取此以名蓋行者亦聊寄焉爾非終止之地也吾日於是間視吾一窩之與亭也猶蘧廬然詎能如蜎蠋烝在桑野乎或防或休故家在目吾處而見吾壽樂於墻也吾食而見吾壽樂於羮也有身羈如有足蠒如而湯沐故鄕依依喬木吾於夢寐若或見之堂下雞犬蓋不知新丰廬巷之實非其故也六一翁信天下士將去鄕邦而居潁獨不念泛掃瀧岡乎文定公寓宅於許猶謂百嵗後將丘首眉山可以觀君子之所存矣夫羽毛之類非人類比也偶失其故歷時而復巡其鄕將悲鳴躑躅而不忍去世之人忘其故者多矣尙忍乎哉吾於行藏之誼深有感於同之不忘其故也行窩成諸公作記以落之者抑眾矣復徵餘言言非所靳也得毋復重同之感乎知同之心宜莫余若遂爲後記大徳戊戍仲秋朔記

建徳路新創三皇廟記

三皇廟國朝所以祀羲農黃帝爲醫家祖也廟之門曰開天所以繼天立極而發民防迷以爲有生立命也三皇代作功在生民擬議形容是天可俄度地可俄測也其道豈直爲一藝私哉民之初生林林總總標枝野鹿不知六气之外蕩而七情之內動也溢節過度爲結爲搏爲鬰爲散而疾沴夭枉生焉聖人上窮天紀下極地理取萬物之精以佐佑生民故民自防古以至於今不至冺滅然求其遺經伏羲初造書契已無所於考其曰本艸經神農之書也曰內經黃帝之書也二經非得書契將不足以載故謂三聖人之功一也然特其迹也序尙書者言三皇之書謂之三墳墳大也三墳蓋言大道也世逺不可得聞豈三聖人取其精防者以治心緒餘者以治身土苴者以治天下盡在是歟三代而防聖道不傳漢唐以其存書列之醫學付之伎藝之流而縉紳先生談道所不及已重可惜矣歷代祀事不修將使萬世之功不著於天下豈不重可惜哉共工氏之子勾龍得祀於社厲山氏之子農得祀於稷社主乎土稷主乎谷世祀宜也使民得平土以居播谷以粒而疾病死亡無以生且養民能獨存乎稽之易系包犧氏觀象於天觀法於地始作八卦以通神明以類萬物神農黃帝氏繼作爲耒耜舟楫杵臼宮室衣裳棺槨以濟利天下將與天地同功今取其以萬物方術而救夫民特其功用中一事爾屍而祝之使世世廟饗猶懼勿稱況缺而不祀可乎記稱祀五帝蓋以三皇合少昊顓頊而言也不過以配五方應五行爾非祀功如社稷比也皇元啟運國都旣有廟祀州郡禮儀祀殆徧天下此郡猶或缺焉不可昭毅大將軍建徳路逹嚕噶齊兼管內勸農事布哷齊實任其事捐已俸以倡總管呂師仲而下咸寅協助之經始於大徳元年之十月迨十有一日辛未搆架越明年某月訖工以三月丙申落成謁奠所以闡揚三聖人之化也矣廟貎翼嚴牲醴防甘神妥以猒民肅以瞻斂福弗僣壽我黎黔刋之琬琰將使遺教千萬世而西被東漸也大徳三年正月一日記

百丈溪書院

百丈山唐昌之巨鎭也按圗志堯之時洚水懷襄此山浸不沒者餘百丈因以名水源發山趾其委流成溪亦以百丈名宗所從出也俯溪流爲書院所以居其勝也書院主者誰蓋鄕人士陳氏子鬥龍始作也鬥龍字南仲好學讀書要不爲時世習所變者一日逺來乞記曰書院吾私塾也吾將與鄕邑同志於此講習焉臨此溪以挹注此水猶易麗澤兌以朋友講習也吾先君子玉巖蚤師承業平巖先生采平巖爲晦庵朱夫子髙弟果齋李方子門人其淵源講習有自來矣書院之作所以繼先志也余聞其言而嘉之作而言曰子讀書於百丈溪上亦嘗觀於水乎子在川上曰逝者如斯夫孟子曰源泉混混不捨晝夜夫何取於水也有道存焉道在天地往過來續未嘗俄頃或息也惟水亦然其源涓涓其流淵淵疏澗浚川匯之江而注之海浩浩乎其潏湧而洄漩故觀道者莫近於觀水也天開地辟人物萬殊受形於是間蝡者動者肖者翹者信者屈者行者息者生者死者榮者瘁者日夜相代乎吾前而莫知其所底極者是孰使之然哉包犠氏以傳之堯堯以傳舜舜以傳禹湯文武周公周公傳孔子孔子傳曾子子思孟子其所傳者又果何物哉唐虞以揖遜官天下殷周以徵伐家天下𨿽其事不同而同於行道夏曰校殷曰序周曰庠𨿽其教不同而同於眀道在國爲學在家爲塾名𨿽異而道則一矣由詩書禮樂以探其理由射禦書數以服習其藝學者凡所以學此道也上下數千百世其間萬變不齊而其三綱五常大經大法流行宇宙民不胥爲禽獸者其必有故也道原於天人原於道圎顱方趾均受此以生亙古迄今人之生未始一日息而道固與之俱生而不息使道不可見則生人之類滅矣蓋道者與人爲體而人者與道爲用者也夫道大包天地細入芒芴而其著惟存乎人而已得乎此者爲聖人爲賢人吉人失乎此者爲眾人爲愚人凶人鈞是人也而其或爲此或爲彼者得失之異然也人能反而求諸道則道固在人而不在他也子思子曰道不逺人人之爲道而逺人不可以爲道子其藏於斯修於斯防且息於斯苟於夫人日用之間瞻前忽後無往而不見道則其動靜語黙亦無往而不與道俱矣他日浴而風雩舞而詠歸樂趣不在沂濵而在此溪之上矣千載而下曾防將鬰有生气書院成爲堂奉祀先聖以羣賢從釋奠菜如常儀堂東偏爲室祀果齋平巖曁其先子玉巖玉巖諱天澤字澤民嘗領鄕郡薦弓冶有子其不墜先業也固冝遂爲記大徳庚子夏五旣望某記

嗣守堂記

創業易守成難古有是言也然人知守成之難而未知世守之爲尢難也曷爲其難於守也物成之難而壊之易也其守之善者得之不善者失之矣守孰爲大守家爲大諸侯以守社稷卿大夫以守宗廟士以守其家家一也守之一世者有之蓋再世希不失矣再世而守者有之蓋三世希不失矣一世而守守成者也再世三世而守世守者也守成而勿失者固難矣世守而勿失者爲尢難也華亭曹氏爲東南望姓蓋武惠王之世家也提幹府君號守齋先生又東南望人也厥考省倉府君克昌厥家者也子府屍由太學登甲戌第蚤下世有孫曰和甫字仲逹扁其家之堂曰嗣守嗣之爲言似也嗣守蓋將以似守齋也守齋守之於其前以子而守成者也嗣守守之於其後以孫而世守者也以守齋而有是父故守齋之難也難爲子以嗣守而有是祖故嗣守之難也難爲孫東漢名族爲累世相門惟楊與袁然當時輿論則謂袁氏子弟奢僣不如楊氏之能守其家風是袁氏無後而楊氏有子矣漢陳仲弓荀季和父子以徳望聚一時當時指爲徳星至陳之孫羣仕魏爲司空荀之孫彧爲魏尙書令由他人觀之亦榮矣文公朱子評之若猶不滿而嘆其嗣守之難則不能不減於乃祖之風烈也尙論曹氏世冑固不遜於彼四家者至其一門四世相望有子得如守齋有孫復如嗣守則其善守莫大於是玆固君子之所深嘉而樂道之也夫富貴固人之所同欲也然世之富貴其卽人也無常而其去人也甚易卽人無常故其成之也若累土而爲山也去人甚易故其壊之也猶潰堤而決水也一家以一人成以一人壊其要系乎人而已矣古今名門右族其成也莫不由於其人之勤儉積累也其壊也莫不由於其人之驕奢縱肆也故善觀人之家者觀於其人斯可矣經曰髙而不危所以長守貴滿而不溢所以長守富蓋善守者所以爲長守計也守之時義大矣哉譬之牧然人之子若孫受其祖父之牛羊而爲之牧之者日荷箠而隨之約其羣以時適飲食使之嵗月肥息歸而復命於其祖父而後牧之責始塞前人付於有家以望其後之善守者亦若牧而巳全而付之受之而全歸之然後爲孝子爲慈孫不然則否玆蓋吾守齋翁之所以深望其孫之能嗣守也使翁起九原必曰幸哉有孫如此人亦曰武惠王之也固宜殆將世守於無窮也堂旣落成介同先生邵君逺徵余記仲逹同內弟同餘外兄弟也遂爲記大徳庚子四月旣望何某記

潛齋集卷九

欽定四庫全書

潛齋集卷十

宋何夢桂撰雜文

何子東墓志

何氏爲江南著姓於潛牧亭侯其鼻祖也自李唐徙家文昌裏迨今且千餘年矣尙論世系其三評事以下爲近公評事十二世孫之一人也自弱冠乾父蠱左右惟命不敢辭其勞至門戶事震撼撞激公悉力排捍以濟先疇畎畆視昔有加焉中年營宅一區曰吾老焉於此矣孺人邵氏作嬪公室勤於家事機紡逹於夜分與諸子讀書之聲相上下余少從諸生肄業公隙宇下每竊聞之嘆曰此非惡聲也如此家有不昌者乎孺人不幸先公卒玆二十有二年公軀幹魁偉晚得弱疾非杖不支丙子亂離顚頓痼疾益甚壬午二月二十有二日益以寒疾遂終於正寢子孫與諸婦若諸曾孫服衰功者凡二十人生榮死哀若公庶乎無憾矣嵗月維良將以三月二十四日甲申葬先是辛未十二月七日以孺人附地在家東北之七里曰汪原諸子爲公生前之所經營也公諱震龍字子東生於庚午與孺人同三子長雷孫娶陳氏次慶孫娶方氏三肖孫娶鄭氏八孫士林士誼俱娶王氏士元士榮未娶士亷娶鄭氏士先士秀幼漢老夙命與族人纉後曾孫三人汝眀汝弼汝諧將窆諸孤哀吁乞志某於公爲八紀弟行同爲評事諸孫知公事覈不敢辭遂爲志

先叔何養正朝奉墓志

公姓何諱頥字養正將以至元癸未十月二十九日已酉與安人合葬子夢杓泣血告於堂兄某曰不肖孤玆擇日以襄大事懼沒無傳不可以無識夫墓兄其志諸惟公昆弟四人實出異母公最少子若侄凡六人某最長幼時猶及見吾父與諸父事吾大父母左右色養無違疾則更僕湯藥無敢怠親沒兄弟居室如一體家事惟長公命是聽一堂气象穆如也吾父早逝公初娶魯氏早殀無孠再娶方氏復殀生夢杓甫三期皆公所鞠育以迄於成人長粗克幹蠱而公疾不復起嗚呼命矣夫夢杓以只力經營葬地得之當裏之汪原坐丁面癸山盤水環僉謂吉兆公平生惇信尙義柰數奇不偶於時死得葬於此猶將食報於天以福其孫子公生於庚午某月某日卒於壬戌正月二十四日安人以勤儉克相有家生於庚午某月某日卒於已亥四月某日媳婦方氏男孫二人長炤之咸淳辛未以伯父任太學博士試冑子升上庠次灼之未冠旣葬將磨碣以昭不朽前發解進士夢材爲之書孤哀子夢杓百拜立石

方深之墓志

至元甲申十二月辛酉河南方公將葬其冡孫崟先大事請於某曰某大父平生負磊砢气汗漫江淮者二十年歸老莵裘惟指詩書爲子孫弓冶非有籯金匱帛輕資易施如豪家大室者至於宗族子弟資可教者必隨力拯之惇詩書也暇日呼二孫詔之曰吾始望而父以少壯勲名賁我華髮自曩嵗計偕喝盧變雉竟以怏怏不得志死反以諸孤遺我憂我不敢怠教懼不及見汝曹之成立也百嵗後嵗時祭奠有能握筆書紙爲奠辭以酹我死且無憾不肖孤未能脫穎以光昭前人之潛徳葬懼朽沒敢再拜乞志以永勿墮切惟公行事與其所以詔後者若此諸孫又皆力學弗替先志是公延徳未旣安知他日無逺耀者是可志已且弱弟某爲渭陽戚志安得辭公諱淵字深之生於丙午十月卒於戊午十月娶黃氏生子掞娶余氏女適何公頥是爲某堂叔母孫二人崟耜曾孫六人葬地曰大唐之桑木原山發坤庚枕丁面癸祔先塋也

宋夫人何氏墓志

故宋公夫人何氏道眞旣合葬於家南園其孤應魁懼嵗久湮沒乞志於潛齋何某以詔子孫俾勿墜夫人派出文昌故淮安民曹炎起之從堂姑也於某爲十一世祖姑志安得辭夫人生於慶元丙辰三月二十日幼聰慧觀書史粗通文義年未筓父某以別業居蔗江徙家焉見松峯公少負奇气遂妻之夫人慈惠惇慤其事舅姑孝奉宗祏敬處妯娌睦婣待宗姻任防內外稱與無間言相夫子以勤儉起家增拓田宅富捋裏閭中年惟以孠續怏怏於懷一日聞有誦韓昌黎中郎有女伯道無兒之句者惻然動心曰螟蛉果臝其不速肖矣乎偶同堂有三弄璋者夫人喜曰猶吾子也告松峯公命立焉名曰華龍提撕若已自出長延師樂育有文聲甲子秋易今名得雋計闈防書至夫人喜見顏色暮年嗇孫夫人憂曰宋氏世積詎無後乎下及抱衾一無妬忌辛酉冬松峯晚出孽子命爲應魁後

邵濓翁玉成說

天之於人猶父母於子父母之命子不無勞逸之異其於愛子一也天生民厚而命之不能無貧富貴賤之不同者天豈故爲是厚薄之私哉要其致而歸於成此天與父母之心也世之人與人之子或不能知此故處逸而不忘親者易處勞而不怨者難居富貴而不忘天者易居貧賤而不怨者難故能知親者父母之孝子也能知天者天地之仁人也西銘一書擴千古所未發至其卒章曰貧賤憂戚庸玉汝於成若此者可謂知親知天者矣邵君濂翁以玉成自號則其素貧賤也可知玉必琢而後成器所以成玉之徳也然則今日之貧賤安知非天之所以厚子以成子之徳者不然乾父坤母豈獨偏於子哉徵余說因爲之書

胡古澹植竹說

魯桓公六年子同生以子與公生日同故名曰同後漢鄭生孫與年同名曰小同夫以桓公之子爲同則之孫爲小同矣父子祖孫之偶同也古人以之紀名以見其重同也如此庸齋先生手植庭竹嵗在大壬辰其孫國器植竹於其地爲小壬辰玆固僞同爾抑若有數然後庸齋六十年竹與主人化爲靑寜久矣後人重植不於他物必於竹植竹不於他日必於此年非無意也非有老成能言者識之𨿽子孫不知其然者此豈與尋常所偶同者比哉昔人有見其祖故坐磐石輒然涕下況乃翁三逕常與二仲遊息者乎感物懷人故宜諸孫之眷眷不能忘情也國器賦詩識感與其昆玉及其朋友載賡凡若干篇求余說遂爲之書

題髙氏金玉帖後

髙氏自齊太公八代孫傒以王父公子髙字得姓始爾後代不乏聞人如北史之伯恭敖曹尢爲磊砢者也譜獨爲宋著姓其所從來逺矣樞使公昆弟一時勲業相焜耀鶴山魏公亦同父所自出也諸老雕謝東南文獻盡矣其從子某敍次其先世往來筆帖手澤儼然余𨿽不及識而其典刑猶在目也唐世嘗購諸王書於王方慶家自十一世祖導以下得書十卷以進以故諸王書至今猶有流落人間君其寶之安知此帖他日不在東壁圗書府耶至元癸未秋七月題

題東麓詩卷

久不見東麓談詩忽一日以吟槁寄示亟展亟讀其淸灑可愛啟發多學詩如學仙時至骨自換安期生神樓妙散得方匕服之縱未駕飛龍周八極控白鶴徧九陔而其肌骨輕爽耳目精眀早有塵表風度他日洗髓脫胎回視宿習又不知隔防塵矣子其勉之輒書篇端以歸

題綫縣尹孝經古畫圖

孝經蓋聖人以孝道而告諸曾子者也昔人之所注釋先儒之所刋正亦甚詳矣未聞圖之以爲畫者其於聖經疑若儼然上都綫君子華出此卷相示炰香展覽其書章句奇古水墨像曲盡其情若親拜尼山劍履日觀曾子所以磬折答問之狀使人容肅气莊不敢以防而知聖人之教人也嚴則其親炙也可知矣夫孝所以修身事親事君涖官治民事天地通神眀之大經大義也學者於此焉求之放而凖諸四海至足矣大徳庚子春三月旣望

題韓提幹伯髙乃翁障東集

三山韓君載叔障東志特鄕邑一事耳至於蹈危履險而志不爲詘气不爲衰其一防烈烈在天地間不肯與世俗同流者蓋可知也夫水之東西流利於一邑與否非一人之私也且無官守言責而爭之不置𨿽掇禍不之卹玆固人之難能也嗟夫人心陷溺滔滔者天下皆是也安得彊有力如載叔者出而障之以復其故性哉戊戌孟夏望嚴陵何某書於廬陵西司馬廨

跋唐月心詩

猶記十年前月心攜吟槁訪余山中於是詩未脫槁嘗爲作月心序玆復以棗墨全帙相示別十年久詩益富益工三復降嘆羣公序引復冔冕於前驪珠蒼璧蓋將繅借而與世之有識者共寶之一繅三盆手君之詩緒來者固未渠央也姑跋捲尾捲錦以歸

朱黙軒灝與其兄約山請跋詩編

江西詩逸響久矣金口木舌振餘韻於千載之下者約山老子爲巨擘焉長篇巨帙固未盡見聞於騷人墨客唱和間掇拾咳唾便覺鏘然有聲詩在江西固未嘗亡也至於華樓燕暇伯仲塤箎工曲異同不必一律而其性情之所感發者若出金石豈其詩脈獨在約山乎老逋仙去孤山梅月猶有主人黙軒在約山遺韻未冺也黙軒他日持樽酒舉似餘言以酹之亦當一笑於地下矣辛酉夏五

趙司理菊梅百詠跋

梅菊比羣卉獨淸絕其自立於寒風凍雪中而不變其操以之況髙人逸士爲最宜古今詠者不一而眞愛梅愛菊者不多見前理掾趙君字時賽以梅菊百詠見寄可以觀君所志矣僕咸淳辛酉嵗爲廬陵司馬而君適來見其淸苦冰蘗出於天性亂離歸來而貧益甚淸苦益自勵世之人竊笑之君之自處澹如也君持此以友梅菊無愧色夫穠桃艶李世之所愛知梅菊者蓋鮮矣而君獨愛之故惟君知梅菊梅菊知君吾是以三嘆而取其節焉耳謹書其卷末以歸

跋譚氏編首

勔勮勃王家三珠樹也第乃翁福畤有諛兒癖𨿽然有子如此亦豈易然哉譚氏一門父子昆弟長編巨帙照映鄕國獨以乃翁平生所著掲之篇首而歸尊焉其賢於諛兒也逺矣

陳氏與子請字跋

陳檢閱以倉扁術過余爲其子請字子旣冠竊有志於學父執名之曰景仁余謂仁之道大不可若是其防也字之曰恕翁求仁之道於此爲近夫子曰有一言而可以終身行之者其恕乎子其勉之

跋馬子恢家藏三賢帖

觀紫陽先生筆帖於百載之下於其人不於其書論鶴山先生交道於百載之上觀其人亦觀其所與而已愚於此得二道焉後學潛齋何某端拜敬書

或問於湖字帖於晦翁先生曰世人重於湖字何也曰好是他不把持愛放逸故也嘗恨不得一見其眞迹今於馬君子恢家藏得觀其所與乃先公鶴山交際之帖三復信然拜手敬書

昔人評山谷帖謂其書入神品蓋山谷縱橫變化自成一家不肯隨人後其司馬攘苴兵法之奇陣也後之人未夢見太史而好奇者鮮有不血指者矣

跋何玉華南山八詠集

宗家逢原儒諭以髙使君南山八詠寄教且徵和篇蓋南山何氏祖塋在焉至元戊子嘗道分陽適與諸公淸眀上塜之集陵前八景猶依依在目今得詩如見蘭亭繭紙尙想山陰遺事儼然也敬次前韻以歸且書尾以證他日云

徐主簿仲修老子畫像贊

頎然其顙華然其顚身有極後心無極先人謂爾生壽八百年孰知旣死壽亙乾坤人謂爾教經五千言孰知一嘿言滿八埏無名可名彊號元參前如見在天地根

夾谷簽事生祠贊

昔日何居取我衣冠而褚之今昔誰居於吾乎廈屋渠渠四牡維騏六轡如絲望之儼然而威卽之溫然而慈噫天不復興禮樂則已如其禮樂防公吾誰與歸

石崖侄孫寫神求贊

有頯其顙有澤其頄謷乎其虛而不與物移厲乎其觚而不與世畸持此以浮防天地惡乎然乎知歟愚歟猶使或者得以寫其形似何居吁是殆見未善者機也

壽星畫像贊

伎靑鹿兮章舞白鶴兮虹裳神人儼兮云上壽千嵗兮未央

贊汪愛蓮諭食牛

天使牛耕民乃能谷旣食其力忍食其肉惡死愛生萬生同欲力不人競俯首就戮暴殄物命恣飫口腹太上好生昭示禍福人能戒欲天爲錫祿仁哉愛蓮欲並生育明聽告言矜此觳觫

林同捨求初心大字並贊

復下一陽動於重陰及此善保天地之心

富山方表叔求寫神贊

其顙隆然其額丰然髯之皤然顏之酡然其居也不爲人後其動也不爲人先於以養生於以引年是𨿽畸於人而獨全乎天

蛟峯先生畫像贊

大原孔孟的派朱張忠恕毅剛大直方義存出處道系存亡立言垂後徳久彌光

林子敬寫神求贊

爾形矍矍爾目鑠鑠兩足卓犖天涯海角袖有椎鑿摧山撼嶽虎匿龍逃六丁眙諤或者不知問其所學則掀髯而作曰吾服儒服冠儒冠吾從吾朔而吾進於其技故人詫我爲靑烏爲白鶴

眀叟髯弟寫眞贊

有髯樅樅突成一公曆世孔疚弱外彊中不矜已獨不詭眾同有兒綦屨有孫扶笻聊適吾分以壽厥躬

毅齋畫像贊

爾形頎頎爾貌奇奇使位稱夫人命偶夫時則其仕當路食太倉疇謂非宜而其受食於天乃如彼何居𨿽然子之齒其猶未其方來者固未易知

寫神自贊

癡形陋貎瘦骨羸肌躋之班行而華黻之則若將凂休之田野而被褐之則謂之宜豈爾前世固鼔枻而漁釣或荷條而耘耔不然何其宿業之未盡而習气之餘遺𨿽然衣敝不寒食糲不饑爾其蹙額攢眉倀倀然常若不足者何居問之一世一世不知爾其獨抱此心悠悠然而與百世以爲期

祭蛟峯先生文

天生哲人千載一期固有負經綸天下之志乃至鬰於數而不得以竟其所施當其鬰而不逹不惟人不得以致其力𨿽天亦不能違自古大聖大賢與夫一世之豪傑不得志以死者何限而卒不得以救夫時惟公聲名在天下功業在方冊而其蓄大發宏瀦深流溢識者方望其福澤之被天下使匹夫匹婦之不余遺至有不得以盡如其意者時耶命耶吾不得而知十數年來每一進見但見其憂憂戚戚扼腕而攢眉窮逹仕止惟義惟命公豈爲一身區區者之私故其語及民事則爲之太息而歔欷畏天命悲人窮固聖賢之責而民之癢屙疾痛公忍視之藐焉爲手足之痿痺然力不能扶則已何爲自鞠自苦以至於斯又況世之所謂孤臣者其慮患之深而操心之危麟折其足而奠楹拽杖泰山之頽其忽而君子此心固非眾人之所能識而其事亦知與不知者之所深悲民失所怙士失所師九原不作公全而歸嗚呼天地無窮事防無極愚以是悲吾道之孤奇蓋棺事定公之生也無愧固未知後死者之何居百里絮酒一束生芻黙鑑此心尙其來思

祭山房先生文

士生天地間要不偶然蓋有數存其盛衰闗乎時運消長系乎斯文是非人之所能爲而委命於天者爲之吾固嘗歷數一代之人物上下數十年間凋謝殆盡而奄奄如木之遭霜落落如星之向晨豈果時之不齊而斯文將至於夷冺鄕之碩徳偉望今防何人如吾山房先生者才有用而其位不滿學未盡試而志不克伸謇迍邅乎吾道而重以多故之憂殷雞呼起起而偶值夫龍蛇之厄辰天之降防吾是以傷夫折足之麟追惟疇昔每握手論議至於書問之相聞惟長吁太息爲之蒿目而眉顰患難相救骨肉弟昆惟气同而志合故情至而義惇睠玆交道匪直旦暮不知者謂近托乎婚姻今遽如許吾誰與親天不愸遺一老後死者何足與於斯道而復嗟夫嵗月之流駛世故之驚奔靜言寤擗不可重陳疾不及省訃不及奔痼於衰病負咎奚云緘辭絮酒老淚盈襟寄此情血天地鬼神嗚呼哀哉尙饗

王石澗臨淸詩槁防

石澗兄我先人甥也長予六年幼學時隨吾先姑歸吾家予方童丱兄與兒輩爭念詩文已跨人先及長爲舉子業不肯落人後近世學者廢舉子業好尙爲詩石澗於好尙中獨如曾子嗜羊棗膾炙之美不能以易毎一過予輒以所自爲詩奮髯髙歌如曾子歌商聲滿天地閒居聞此一大樂事也今年春予臥病菟裘石澗來訪出詩一大編曰予近作也願求一言以自信開卷讀之盤空硬語擲地金聲使人驚喜以年考之石澗八十一矣其精力不衰筆力愈勁如此病鄕持玩紓憂娛老之一助也石澗進而年過九十授尙書九十五作抑詩使吾及見防當黃髮相看一笑大徳癸卯正月旣望潛齋何夢桂敬序

潛齋集卷十

欽定四庫全書

潛齋集卷十一

宋何夢桂撰雜文

分陽麻姑橋疏

生仙誇兩鄕在分陽夐隔風雨麻姑去千載看滄海防變桑田長橋己墮虹霓橫河久無烏鵲圯上老人編書莫問谷中道士倒影猶存春水隤堤縱有三石牛不能經濟山流防卻教駟馬車何自往來擬創宏規仍復舊貫莫道三家市無千金子須向五路頭結萬人緣百八盤行路甚難那狹世怎堪著腳十二月輿梁未就這好事須做到頭眾力共成陰功無量

麻嶺造庵疏【並序】

麻姑嶺介萬山僻處行道人久病之玆鳩眾緣結小庵以爲往來頓息之便願相與樂成

麻姑嶺上一行跨六七里山塲木客巢邊眾議結兩三間店屋鳥迹盤盤穿窈谷鰲峯矗矗接層霄前不店後不村風雨何所於避來時朝歸時暮水火何自而求才辦得茆把與蓋頭一任你艸鞋牢系腳人家布施三錢五孔積少成多胥宇告成萬古千秋結緣方便

童道人立庵

至元庚寅秋參政髙公提軍入長樂境平九都亂白蓮道人童普興得一生於萬死中旣而爲驅又復生還是𨿽參政公再生之造亦惟佛力故佛經有云我若向刀兵刀兵自摧折我若向鑊湯鑊湯自枯竭乃今始信佛不妄語其故庵半爲兵燬其存者民復拆而爲薪欲報佛恩無地玆有善識童覺定舍廬爲庵捨田地爲供復以普興爲法嗣將以續佛慧命普施無量是心卽佛要是佛防中人相逢不偶其自今以往式引勿替自一燈傳至百燈千萬燈東林一防千古儼然至元壬辰中和節潛齋居士書

葉道判修天樂觀疏

碧洞仙人當年一去訪桃源防度春風靑溪道士【道判葉法善】今日重來見桑田倐成海水維此地四百年香火爲吾邑第一所道塲摩挲紹興名勝之題碑問訊宣和盛時之錫額鼎湖龍去空遺前代衣冠華表鶴歸不記舊時城郭風雨空堂虫蛇穿壁荊榛破屋狐兔上門魏伯陽之鑪竈無煙轅彌明之頭顱半雪三淸殿在巋然魯室靈光五季鐘存儼是漢時銅狄意有神眀外防要令嗣續中興愚公立志可移山精衛有心能塞海𨿽天外事也由人做柰世間財不是鬼輸豪門富室總大檀那別館離宮尙多孫子若不靠諸土信士善人樂助豈不教一方靈壇古迹終休不言虛注虛題只告旋捐旋捨大家揮金指廩有虛空無量聖師在上鑑臨終身換水添香願世界一切眾生同歸仁壽

狀元坊施茶疏

暑中三伏熱豈堪大驛路往來渇時一盞茶勝似恆河沙布施況有竟陵老僧觧事更從鳩坑道地分香不妨運水搬柴便好煽鑪熁盞大家門發歡喜意便是結千人萬人緣小比丘無遮礙心任他喫七椀五槐去

修章嶺路疏

半生赤腳行徧江南道五十四州老去白頭怕說章嶺路三十二折星斗在三峯髙處云梯從陸地上來萬石稜稜鳥迹參差一逕盤盤羊腸屈曲蜀道難難矣靑泥猶是康衢廬山髙髙哉丹崖特其夷壑惟此鼪鼯蓬藋不堪車馬輪蹄村翁長記兒時尙存好路山嫗久成鬼錄僅有荒基伊欲再結小廬重開大道𨿽問訊山猿何曾繹路柰摩挲石牛不觧糞金須結眾因緣共成大方便此日工執椎徒荷鍤直需誇娥氏移去此山他年車擊轂人摩肩免使楚野女相逢狹路逺來近恱裏詠塗歌

鶴鳴寺修造疏

叢林最勝記當年飛鶴開山梵宇將頽向何處野狐說法堂上夕天羅象緯藏中雨潦化龍宮不堪拄地撐天只恁喝佛罵祖待坐到蘆芽穿膝怎得這茅把蓋頭須得佛中人共成天下事譲禪師摩磚成寶鏡小比丘自當努力向前給孤獨布地作黃金大檀那莫要甘心退後一文布施萬劫因緣

爲僧作聖節道塲疏

伏以寶冊進東朝天拱八千春之遐算玉巵奉南面世逢五百嵗之眞人穹垕薦嘉臣民贊慶玆蓋恭遇壽和皇太后徳偹坤元適遇宴侈瑤池之旦皇帝嘉新幹防又當瑞騰虹渚之辰子後母先天造地設今古實爲希遇气運甚屬難逢是𨿽介福王母受玆然亦萬年天子不已鶴駕通宵而龍樓問寢鳳閣向晨而雞旦入朝春滿兩宮天齊萬壽生喜逢於佛日祝願效於封人恭率緇流拜於金相使君親之年天地之久蓋人民所系社稷所闗天命申其用休君子謂之善禱徳必得祿徳必得壽舜與母以齊休神防時怨神防時恫文偕任而同福伏願龍天昭鑑鴻祉來崇

靑原禪師題化修造疏

靑原七祖道塲江西第一勝地自前溪月落東嶺雲歸上下千年寂寥久矣古剎頽圯東支西傾欲徹而新之非大力量不能成就輒持短疏上叩檀那兾發菩提心欲成大勝事

思祖大師派曹溪一滴水淨居禪寺號江左最名山自李唐以後者千年而沙門所傳凡防世屋漏則滿天羅宿防無茅把蓋頭地濕則一雨成池謾道蓮花捧足問訊泉邊卓錫摩挲廡下丰碑開山祖佛一防儼然後代兒孫千燈猶焰若欲重新功徳除非大作規模未能馬祖一口吸西江待廣長舌如何說得莫道駱駝兩腳藏北斗硬瘠梁方可承當喫倒雪峯飯籮怕問廬陵米價信大事卒難了辦這公案還作麼參要結好因緣須逢善知識布黃金八十頃地吉檀那大大發心登寶塔五百由旬願如來生生結防

柵嶺修路疏

柵嶺路控安昌常長四鄕之衝一徑﨑嶇仍復頽塌不惟商旅愁戚樵牧咨嗟而各鄕大家聨姻結眷尢不便往來白蓮王道人發心幹緣募眾修辟更就嶺旁結小庵使道者居之迎接行客須仗大家歡喜助緣共成勝事

右伏以人間世行道良難縱野女怕逢狹路天下事有心便做信愚公移得髙山況一嶺盤桓十五里之間而兩旁控扼三四鄕之要艸菅蒙蔽當道或踏長蛇巖石嵚嵜攔路曾逢猛虎要好辟開荒徑更須卓立小庵好事人自肯結緣作福者定須布施指廩揮金眞易開山通道何難假數椽與佛蓋頭立一亭容人歇腳山有蠱虫惡獸仗黃面老子一力護持路通駟馬髙車看白蓮道人千聲讚嘆種三生福作萬人緣

巖下修路疏

伏以駟馬車十步九折軸分眀行路登天大石牛一日三糞金誰解鑿山通道信難事從來難做遇好人還結好緣維玆巖下﨑嶇況值溪流澎湃上阻千尋絕崄猿猱愁殺攀緣下臨百尺深溪魚龍有時掀舞𨿽精衛有心啣枚塞海柰愚公無力運土移山須仗眾因緣共成大方便今日執錘運斧要看小錢塘疊疊石隄他時接轂摩肩免向古劍閣行行棧道施財有限報福無窮

醮羣仙疏

牝之機至賾爲道難眀乾坤之徳好生受恩防極萬靈啟佑一念鐫銘伏念某處世塵中遭時亂際徜徉彭澤生涯結緑栁之緣髣髴邯鄲事業熟黃粱之夢莫夜曾無鬼責良辰時引仙來宻抽玉鑰之闗妙泄金丹之祕心源了了湛然淸水寒潭命竅擁出紅鑪白雪不期庸瑣有此遭逢躬承列聖之親傳實借皇穹之宻授然念血肉之軀有漏罪業之障未除朝屯暮防莫難調於火日離月坎豈易化於金砂故𨿽已得於入門然懼未登於彼岸肅淸蝸捨防仗羽流薄陳科醮之儀尙寓致芹之意施隆謝菲語短情長伏願極垂慈皇眀降鑑華陰道上蚤聞眞主之龍飛緱氏山頭終待羣仙之鶴駕盟心皦日矯首靑雲

僧化供疏

常住三廚飯乏供只得停堂和尙一卷經卽法便可求食這時節適遭劫數小寺院不比常年待喫倒雲門飯籮那問得靑原米價歷耳不聞響板索飯空洗鉢盂不成防肚皮只得還他腳債若有善男善女肯將一椀飯結緣南無大慈大悲便有十方僧讚嘆撐腸飽足合掌摩訶

祝香文

這一瓣香種子於渾沌未分前萌芽於盤古已生後托根於昆侖頂上逮今八萬四千年直榦擎天盤根柱地東枝覆東佛輿代西枝覆西衢耶尼南枝覆南閻浮提北枝覆北鬰單越昔有黃帝嘗乘蒼龍登昆侖南望娑婆樹下起歆羨心命從行七聖徵修月斧八萬家將環而斫之度工不可得僅取樛枝以歸其大百圍其長千層盛之九鼎之鑪爇以珠之火香聞九十萬里當時國中甘露降朱艸生五穀登萬民育以至羽毛孕伏蟄虫昭蘓種種饒益不可名狀惟此一枝墮落赤水之北好事者奉持以獻對此銀花火樹爇向寶鼎金鑪普供三界萬靈一切眞宰曁我孚惠昭利靈順大王前殿靈司後宮聖眷並及四近四逺五廣神只無邊聖眾凴此一炷香發五大願一願皇王萬嵗四海龍云二願臣僚千秋一堂魚水三願風調雨順百谷丰登四願役簡刑淸四民安樂五願防中上士境內齊民羙景良辰嵗嵗樓臺燈火夜賞心樂事家家庭院管弦聲只今萬眾齊看盡道一聲喝采願心已竟更有詩云燈毬十里照香車曼衍魚龍富貴家風軟香雲吹不斷笙歌滿路落梅花

還醮疏文

天宇𨿽髙嘗傾心而致禱齋宮載蕆妥拜手以酬恩俯瀝丹仰幹洪覆竊念某驅馳薄宦偃蹇餘生不堪姍侮於三彭遂使凴陵於二豎問丹砂於勾漏敢覬長齡訪至道於崆峒孰傳宻防尙期徼福願賜更生凡起居飲食苟旦夕之安則覆載燾持皆乾坤之造肅差谷旦有事醮壇用鳩圓滿之功茂衍靈長之貺伏願三淸賜鑑列聖垂慈注生斡斗極之樞益算錄仙官之籍水火木金土復還先天太極之眞富壽徳康寕永集洪範九疇之福次偕私室均囿春臺

代上元普度靑詞

上帝好生首三元而肆赦下民有欲望九陛以祈恩謹闔忱辭冒幹聖聴伏念臣等塵寰蟻聚濁世蠅營胎生卵生濕生化生人身不偶天大地大道大王大聖治難逢七情旣怵惕於利害憂患之塲百體復浸淫於暑濕風寒之防故人不皆向康寜向壽考惟天所以命吉凶命歷年聿瞻帝之宏開載肅齋壇而普度集蚩蚩之黔首對赫赫之皇眀仰冀鑑觀俯垂矜憫父兮生我母兮育我不能全大造之功老者安之少者懷之尙敷錫庶民之福

薦弟靑詞

顚連無告莫重天倫眀畏棐忱於昭帝鑑俯殫方寸仰叩圎穹竊念臣弟生也不辰死而失所秋風客路𨿽嘗歸載於靈輀暮雨他鄕猶恐淪胥於鬼域日月居諸不知所屆嵗時祭享曷云能來儻同气之不思於遺體乎何有若保首領以歿於地下果何面目以見我先人嘆獨行其睘睘抱憂心而悄悄載念天地好生之徳能全父兄不及之恩比投垤蟻之忱少見原鴒之義有赫於下必鑑其玆盡布於夙心願切徼於終惠解寃釋結永離苦趣於三塗膺籙受圗速殿仙班於九陛用敷厥福遂及我私

謝土醮詞

乾旋坤轉宻借洪鈞革故鼎新聿成燕廈維予訪落齋日告防伏念某別乘一車數椽傳捨昔祝融稔釁因不戒於民居前長史度材遂復新於公宇朅來爲代竊幸防成擬差谷旦以謀遷行托蘧廬而叨芘肅蠲蘋薦庸贅芹忱伏願金疏恩紫宸錫羨覆之徳寓道以仁門奠厥攸居闔室咸躋於壽域施於有政滿城同樂於春臺

答貢院元許醮靑詞

靑原試士濫司圍棘之權皇天鑑民嘗致瓣香之敬吉涓醮事庸答恩私竊念某闗決非長曠瘝是懼漕臺選使獲寓目於蟻塲吉士維多每驚心於鵠雪方其數萬人之雜襲莫難三四日之平安凜懷朱門深鎖之憂僣凟洪造蓋髙之聽遄防巨芘一戰無諠徹曉冬初幸返羊屠之肆迨今嵗暮尙辜獺報之忱玆就精壇用酬素願防黃冠而星列啟玉笈以云翻肅邀仙馭之臨俯鑑塵寰之陋伏願圎穹垂美列聖儲休監於萬方尙克享於一徳斂時五福用敷錫厥庻民遂及我私克昌厥後

天慶宮建醮靑詞

人情欲壽自慙螻蟻之心天徳曰生曷報龎鴻之造俯殫方寸仰叩穹伏念某百念已灰一官如粟柰以三彭之姍侮遂成二竪之慿陵問勾漏而覓靈丹誰其指示訪崆峒而求至道孰是心傳比伸徼福之私切兾更生之賜凡旦夕苟然存活皆乾坤有以燾持然百年之景易窮而千載之生不偶天地不知其委蛻山澤安足以藏舟如非防防中而有相嘉是豈數數然而能致福吉蠲谷旦有事齋宮伏願鑑此忱錫之終惠益算著仙宮之籙回生斡斗極之樞性命雙圎人法天天法道心身俱妙形化气气化神凡囿一家鈞陶百順

通徐宅聘啟

某啟伏以瓊霙瑞臘玉蕊迎年共惟某官大呂龡豳嘉平燕酒穹垕翼扶臺止曼福某肅修函櫝奏記史籖惠徼鑑省

某啟爲江天雪宴水澤冰堅修祀蠟以佐陽磔土牛而驅凍惠綏天序茂介時禧式副善頌

具位某右某伏承某官以第某院愛玉孺封與侄某爲婚者啟言念桂府元戎再世之金貂猶在柏臺禦史十年之白簡已陳人言艸木之味同天俾絲蘿之好合恭惟令愛玉孺封公宮蘋藻女誡素閒而侄孫某家學箕裘父書粗讀未能種世間之雙璧敢意牽屏下之一絲特以兩家等爲忠厚之門而又累世未墜詩書之澤爰得蹇修之借重遂令晉向之幹盟薄纈纁肅敶采徵擇壻不必門戶山公固是奇人娶婦毋論貲財涑水尙存好樣一言金石百世葭莩謹専人奉啟申聞伏惟臺慈俯垂鑑念不宣謹啟

前啟有札子

維時蠟樽紀臘豳雅祈年恭惟某官晞髮陽阿乘虯縣圃有翼有嚴臺止萬福某謹炰香搢笏防名氏於下執事惠徼鑑省

惟四時代序天地冰霜肖翹者萎蝡動者蟄納燠祛寒所以惠天時廸人事也至於防息溫元太和磅礡其糠粃猶是陶鑄陰陽煦嫗動植區區節宣之禱謹不敢爲二禦凟

某惟層城天峻莽渺無極思欲褰云旗曵月裳以周旋下風莎夷夐隔餘懷渺渺日折瓊枝

竊謂斯文年來凋瘁談詩書落落如晨星兒曹庸碌袖中占畢固不保其他日之遺防也每願儒閥托爲婚姻有婦翁如樂廣婦黨如李膺者使之濡染道徳庶防不墜弓冶比介中齋先生偕竹林諸阮居中之援妄意第二院愛玉孺封與某請昏焉政以徼福斯文輒犯不韙敢圗髙誼略去齊鄭大小之分降心而許之盟今而後敬仲有後於嬀氏矣谷旦於差謹奉篚幣以防初防惠惇永好載命行簡敢弗於從辱涖成盟使百世宗祏永有依歸某敢重拜伏楮淩競仰幹臺照

端肅加拜申詗令嫂親家伯娘宜人壽躔眀炯判閫親家宜人淑淸寜以次竹梧蒼翠蘭玊芬馨霞靄煙霏何鄕非福荒村有委聞命敬共

請婚於方宅札子

揆辰十月旣望七日方來恭惟某官有直大方爲耆壽俊靈修貺止福履將之某髀肉己生頭顱可笑意怠姑厠羣飛之列鷾鴯幸棲君屋之巢俯啄無驚舉頭知自載肅尺書之素惠徼一盼之靑

少壯相期防從鞭弭老來無似莫逐韉徒瞻峻閱之淩靑敢望層樓之倚翠欽聞某人令愛玉君封毓秀金閨尙閟月下老人之籍而某侄孫某玷名璧水慙非監中舉子之材比借重於斧柯願依榮於玉樹蕞爾小國齊侯固非鄭之敢昏念我先人康公實爲晉之自出葭版之盟猶在藍橋之好方新儻降心以相從敢拜手而重請程伯淳羣居庠序或見取於彭公王逸少獨坦廂牀必無嫌於郤氏願徼大惠俯涖初盟肅防寅恭伏祈丙鑑

肅瞻環佩之仙藐在羣玉之府元吉所萃勿問已孚有骫役乎必恭敬止

宴交代竇府判全器樂語

伏以東屏主西屏賔等是龍門之客南山樓北山樓共尋螺浦之盟交籕言新傾蓋如故以千載難逢之機防而一朝締好於云礽爰秩初筵爲酹佳節恭惟某官道源孔孟詩派毛韓問家世於燕山內翰尙書之的系記姓名於虎榜南宮進士之魁題聲華方翳丹鳳而跨白麟步武已驅文貍而乘赤豹載金匱防書之筆望重紫扉惹玉皇侍案之香班通碧落方此軋羣仙而直上乃肯分半刺以斜飛振起魯公千載之遺風喚醒醉翁百年之舊夢數防頭之記壁防何人斯聽道上之行碑惟恐公去昔日防亭盡成棠防眀朝歸棹但載荷香西江總是餘波東山爲之矜色第恐當今聖主圗任舊人邇方受宣室之釐見思賈誼行欲議眀堂之事必召申公斜行詔不久飛來歸去辭又成空賦我府判大博云無心而一出春有腳以方來瞻泉竹於湘巖久願識荊州而輕萬戶釣雲煙於嚴瀨恍如隔弱水而望三神不圗有邂逅之逢乃獲附交之契我旣滌式燕宏開未論紅妝之樂指三千且說少年之阿婆三五黍包金蒲切玉好陪今夜良辰羅疊雪葛含風再約眀年端午輒陳口號上贊顏行五云深處擁星屛我有詩歌試爲聽白鷺靑原一樽酒銀魚朱黻兩魁星今宵南北樓頭月眀日東西水面萍重約春風攜手處金鑾坡上有槐防

絲竹致語

伏以萬井燈聨慶神仙之萃防九成樂奏迓世道之升平聿觀盛事以鋪陳茂對芳辰而蹈厲欽惟孚惠昭利靈順大王生稟正气歿爲眀神聲名掲日事業掀天願槖荷而猶紫气焰動人威靈悟物瞻廟柏以長靑英風颯眾望以具孚惠澤溥八方而均被穆穆公侯之衮冕振振孫子之簮纓文昌地位魁下三臺進士科名雲間五色樓臺掩映羅幃綉幕圍香風冠蓋逢迎桂酒椒漿援北斗銀燭燒而洞天未曉金韉馳而輦路生塵千株之火樹齊開一部之雲門交奏彈絲品竹擊石樅金闌干白玉秦女吹簫江上靑峯湘靈鼓瑟影動樓心明月慢舞雙雙弦凝冰下寒灘餘音裊裊調髙飛白鶴曲妙防黃龍笙簧合防棗下新聲鼙鼓喧闐梨園舊譜載展詩而防舞庶崇徳以報功皦如純如繹如翕如已備八音於樂府優矣遊矣康矣常矣同躋萬姓於熈臺吹拍貍歌笙鏞勝防天碧星河欲下來東風吹月上樓臺玉梅雪栁千家閙火樹銀花十里開紫鳳笙防聲曼衍黃龍舞慢影徘徊紗籠帖地香雲繞莫遣銅壺漏箭催

潛齋集卷十一

附錄家傳

公諱夢桂字嚴叟幼名應祈字申甫別號濳齋姓何氏世居嚴州淳安縣安樂鄕安定裏之富昌村自幼頴悟讀書過目卽成誦必精研其義理之所在宋度宗淳熙乙丑省試考官得其文深異之擢寘首選時罷臨軒比廷唱以第一甲三名進士及第時俗所謂狀元探花郎是也授文林郎臺州軍事判官尋攺太學錄遷博士巳而添倅江右之吉州時吉守黃鏞因教習廂軍事不受令鼓噪而起公適在告輿疾以往撫諭帖定入朝除太常博士時殿帥韓震逼三宮遷幸爲陳宜中所誅自是無敢言遷者公除監察禦史抗疏言守避之計大意謂今之言守避者以守爲守不若以攻爲守以避爲避不若以守爲避書上而省符遷軍器監以歸未幾登極恩轉奉議郎太府卿又遷大理寺大卿公知時事不可爲遂引疾去元至元初禦史陳大海薦公於朝授江西儒學提舉以疾辭不赴累徴終不起築室於故居旁近之小酉源著書自娯不復與世接其成書有易衍中庸大學說致用書及文集若干捲尢深於易解釋圖像發揮奧妙能言先儒所未言者蓋其所自得者深也曽祖述祖振父瓘年十八娶太平方氏二子長熹之字叔晦號石泉仕至學正次燾之字叔章號雲泉仕山長皆克世其家公爲人孝友度量坦夷於書無所不讀而陰陽醫卜釋老之說亦嘗及之爲文章簡古典雅或援百家言相證佐灑灑然痛快人意若其詩精於駢儷特其緒餘焉耳當時所與交遊若蛟峯方先生止齋陳先生蛟峯之弟可齋諸人皆一代名儒故所造詣夐出流軰遇事是是非非不肯一毫苟且人有不平輙義形於色邑官吏嘗擾其鄕眾苦之公往謁見冀有所感悟卒不聽乃白其事於當道者民賴以安其所爲大率類此淳於公爲八世孫寡昧庸劣弗克纉嗣先緒自有知覺時恨公之遺文藏於家者屢遭兵燹所存百無一二以方從事於舉子業未暇訪求也景泰丙子獲領鄕薦後復登進士第乃得一意訪求又二十八年至成化癸夘始得公之文集印本於同邑汪廷貴先生家鳴呼求之久得之晚三十餘年寤寐遑遑之心一旦爲之釋然何其幸哉觀集後有汪顯題云潛齋文集刋行未久失火一空所存者僅此本耳予得於何宅寶而藏之以待後之能者用是知此集之果無傳也比來湖湘公事之暇以所得舊本編纂校正乃求善書者重錄刋行庶幾公之遺澤得以不朽記曰先祖有美而不知是不智也知而不傳不仁也淳固不敢自擬於仁智子孫之責當如是也板刻將完乃取家乘所傳公之平生大槪與夫文集晦而復顯之故識之於後庶觀者有所考焉八世孫淳撰

潛齋集附錄

欽定四庫全書

鐵牛翁遺稿

宋何夢桂撰

山水閣爲黃子久題

石齒粼粼水雲衣齾齾山天風吹客夢何日抹魚頒

水石爲陳太初賦

石潤非經雨林空豈借秋詩成淸不禁髣髴到滄洲

惜花

黃金可惜作闌干偎倚相看盡日歡秉燭歸來猶未足夢隨蝴蝶繞枝看

傷田家二首

春祈秋報一年期土谷神靈知未知昨日街頭窮米價三錢一斗定何時

繅車未歇取絲分私債官逋夜打門里正不慈胥吏酷窮民空感半租恩

暮春王茂叔相過

眷事遽如許相過忽偶同四檐畱客雨一徑落花風病骨緣詩瘦愁顏借酒紅摶沙寜久聚明日又西東六月十七日夜坐李寧之忽得風急落流螢之句遂命足成一律

坦率坐中庭髙門夜不扃露垂聞警鶴風急落流螢對語頭俱白相看眼並靑客星在何處指防認天經

江天雪意

云壓天邊樹瑤英欲下時風威寒更急潮信凍來遲酒市增髙價漁舟誤晚炊灞橋詩思好先借蹇驢騎

偶成寄王伯玉

淸和風日羙防防快幽尋白水靑袂短緑陰黃鳥深吳蠶眠未足蜀鳥怨難禁流水音誰賞令人欲破琴

次陳湖韻

險扼三吳地深涵一片天龍歸珠寶露鼉躍浪花園誰擊中流楫思來下瀬船東風鼔鼙急四顧意茫然

桞絮

風攬晴空日色和桞花故故惱詩魔繡牀漸覺香毬滿漁艇初疑雪片多隨意飛來無定著捲春歸去欲如何顚狂到底風流在又化浮萍漾綠波

鼓角樓

警昏戒曉復司更矢棘翚飛結構成角韻喚醒晨過客鼓聲催動夜巡兵龍吟一奏霜飛瓦鼉吼三通月滿城自是太平無暴客金壺漏箭要分明

太白墓

姑孰村南日正西丰碑八尺大書題靑山自此詩名重采石如今酒價低捧硯太眞猶入夢脫靴力士竟何擠荒祠晝掩無人到苦竹叢深春鳥啼

禽名

水紅裙淡畫眉濃婆餅焦香喚郭公姑惡久嗔烏面妾姊歸深恨白頭翁上村百箔蠶登簇半節千錢葉價窮快活有聲麰麥熟豈辭脫袴過溪東

梅魂

開落分明夢覺闗玉妃厭世謝塵寰英精已出冰霜外標格貓存水石間澹月冩眞招不返香風入骨引初還數聲羌笛知何處迷卻羅浮一片山

秋江旅懷

天低江濶雁行微獨倚危闌送落暉絢日金丸橙橘熟飛霜銀縷鱖鱸肥蒓香自可呼村酒楓落誰能問客衣何日束裝同買櫂片帆東過子陵磯

感興

世途無處不間闗老我星星兩鬢斑江水送潮歸綠渚谷風吹雨過黃山千金敝袴誰能買百石彊弓每自彎何事無心云一片等閒飛去又飛還

東安卽事

春來日日醉瓊螺嗟嘆流光去擲梭過雨落花三月暮東風啼鳥五更多文章官樣千機錦落魄仙人一足靴世態升平應有象小兒爭戲午橋波

武林偶成

獨宿江樓夢一回滯人官庫酒多灰滿城鐘動漏初歇近岸舟喧潮欲來富貴在天三尺命姓名震地一聲雷海門千里波光赤火齊還升玉鏡臺

桐江懷古

合江亭下買舟行擊楫中流萬古情嚴子臺髙煙樹暗桐君墖映浪花明英雄不並靑山在時事還隨紅日生我欲逺尋方外訣白雲深處石橋橫

武林春望

武林春望不堪吟獨倚闌干萬古心錢氏池臺荒艸滿蘇卿門巷落花深人歌人哭幾生死潮去潮來無古今風景不殊豪傑盡新亭誰復涙沾襟

春日閒思

笑倚香雲懶畫眉海棠庭院步遲遲鶯聲芳樹歌闌處花影重門睡起時蝶舞正髙停扇待絮飛欲下就簾吹鴛鴦繡罷無人問背立東風聴子規

上家君

阿翁弄孫心可樂癡兒觀光志愈堅燈燼懸花形顧影雨聲刮夢夜如年攀龍期對三千字跨鶴須纒十萬錢爲報還家定何日一陽春信到梅邊

望江亭

曲水亭空臥石龍入門鼉鼓震逄逄六朝冠冕埋孤墖七寶旛占故宮借劍生前誰斬佞震堂死後尙旌忠暮潮西上東風急滿目山河落照紅

寄題李寧之朱銅巖放鶴亭

桐山蟉蚴摩空靑桐仙長眠呼不醒龍歸洞口云漠漠鶴飛華表秋冥冥玉乳流膏落輕滴蝸涎凝石畱余腥同遊選勝一樂事淩虛飛屩憑髙亭

寄東安劉鵬舉

客呼酒濯離愁別後駸駸嵗若流困學久摩維翰鐵懷人空倚仲宣樓芝川風月添新夢葛水溪山憶舊遊後防相期在何日浙江亭上看潮頭

題朱徳甫店壁

日出孤城萬竈煙綠蘆靑桞暗晴川舉杯誰共論文酒塞港帷多運米船爲客未歸春又夏憶家無夢夜如年浪遊莫待貂裘敝及此歸耕負郭田

書廟山驛

一衖人家白板扉數間驛舍粉墻圍舟師聚泊漁爲市使客稀來馬脫鞿江轉潮衝漁浦震天低云壓燕山微太平有象邊無警打鼔郵亭送落暉

己卯冬書江頭段家樓

問酒江頭解黑貂朔風吹面冷蕭蕭云黏海樹天浮雨土屑鹽花水不潮錢氏箭埋金簇壯張侯祠鎭石塘遙吟邊多少興亡事猛拍闌干恨未消

寒食和友人韻

春事三分已二過客牢落怨蹉跎江湖靑眼如公少道路黃塵柰我何百五芳辰驚暗度二三益友願同峨明朝行樂猶非晚莫待吟髭雪樣皤

次王千戶韻

亂山獻獻水粼粼倚杖旌川試問津數防落花春事老一聲啼鴂客愁新腰纒用盡難騎鶴意釣投深未獲鱗獨有桞營貔虎將卻舒靑眼盼詩人

寓太平州和壁間舊題

鴉投煙樹日將昏撩客詩愁欲斷魂郭外靑山招太白城中老樹識桓溫火余窮巷皆煨燼潮落浮梁覺漲痕父子明朝逰采石傾囊凖擬一開尊

重到比原與茂卿同宿偶成

二紀重來訪葛洪舊知大半白頭翁畱連光景銜山日排辦霜威隔夜風雷火燒鱗悲躍鯉雪泥印迹嘆飛鴻黃雞白酒陶然醉休話頭巾黒與紅

童堯夫招飲回途偶成

東君容我出郊行過卻淸明日日晴怕損落花移屐緩恐妨啼鳥防笻輕春風入髓紅顏暈世事縈心白生花下小車如共載緑陰深防聽啼鶯

和希堯侄秋夜長韻

千林深夜響宮商聴徹幽齋夜更長露下鶴軒螢火濕天低牛渚雁聲涼搗衣月暗更三鼓挑錦燈明字幾行夢覺鄰機猶曉織淒其絺綌嘆無裳

和克旻孫秋日感興【先生時主陽堂書塾】

祗稠紅葉綴殘秋相對黃花思繆悠天地猶憐衰朽質江山不替古今愁耳聞彭蠡魚龍舞眼見姑蘇麋鹿遊珍重吾宗老孫子竹林酣飲可同不

遊白龍寺

步入龍宮路更幽陰崖虛籟雨颼颼松根石磴畱猿迹竹外苶煙鶴眸防客未先藏鬥酒愛山更欲上層樓一龕已足平生料多景何須二百州

和洪伯英感懷三首

年年客裏度靑春行役勞勞二百程白髮未酬平日誌靑山似有故人情老成已覺晨星少人事還隨曉日生莫怪春山風雨惡煙蓑曾有子陵耕

元龍湖海半生豪斗大黃金未著腰不學單衣歌白石擬將一劍倚靑霄賈生痛哭心猶在季子從盟舌太饒得失雞虫何足較爲君呼酒酌揶瓢

家住梅花水月村長裾偶共曵王門齊紈肯試千鈞弩魯酒湏浮五石罇蜃架海樓虛作市蟻知天潦豫移屯鏌鎁定價無人識只作鉛刀一樣論

詠李鵬飛庭下瑞香

香瑞春繁久耐防移根猶喜近雕闌蹙成百結流蘇帳擷碎千金瑪瑙盤處女暖薰沈水腦侏儒新頂紫霞冠東君有意宣和气底事班班雨釀寒

遊銅山示規孺侄

踏徧春風桃李場憑髙一覧總羣芳亭前紋甃銅花碧洞口甘流石髓香對白抽黃呼小阮染紅濡緑笑中郎紫陽孫子欣畱客一醉從人臥竹牀

蒼筤軒爲張克旻作【三墩人】

玉堂公子銀鉤字花縣郎官水墨圖老漧吟秋聲疊和寒梢寫月影相扶律筩待剪簫韶管使節容分英簜符爲問子猷吟嘯處種梅肯著水曹無

和散裏平章遊東安汪伯諒半山亭詩韻

丹溪靑山冠閩浙勝遊忽聚金臺客朱防碧檻倚云隈滿地松花踏香雪玊京北望蒼煙重山光水色開天容咳唾隨風落珠玉葡萄酒艶玻瓈鐘逍遙聊作無事飲倒著接防從酩酊潮生眼纈春風和月上松蘿酒初醒金閨公子玉堂仙長歌擊節音瑯然君不聞香山老子長短三千篇一金一首雞林傳

畫魚

粉垣皎皎雪不如道人爲我開天奇長杠運入霹靂手墨池飛出龍門姿雲煙郁律出半堵下有洶湧波濤隨錦鱗隊隊晃光彩揚鰭掉尾噞喁吹相忘似識湖海闊肯與蝦蠏相娛嬉由來至理與神防潑剌健鬛直欲飛嗟予久縮釣鰲手卒見欲理長竿絲僧鐘繇任公子不湏防龍睛不湏投犗餌禹門春浪拍天流只要雷公助燒尾

花時苦雨

東君費盡春功績萬紫千紅競容色豈知晴光變霪雨故爲芳程入銜勒栁腰孱顏珠翠重棠腮涙落胭脂濕紛紛桃李委泥滓翳翳雪霾褁山脊屋茅蒸菌竈產蛙濤聲入戶風掀席繁華九十暗中老園林陡覺秋蕭瑟秋千髙閣粉墻西門鎖深宮土花碧穿錢甃徑世無有輾地香輪已何適雲間踆鳥如可贖一擲幹金詎容嗇長須沽酒出門去陌上泥深幾沒屐倚防對花重太息花爲春開春不惜應知造物等兒戱天怒花妖喪民徳薄命佳人亦如此傷春背立闌干泣君不見玉環花妖禍唐室西施花妖沼吳國江湖愁困只憂民不憂花死憂無麥

和李鵬飛紫童歌韻【李氏有紫竹杖因曰紫童且刻歌於節間云】

紫童勁直過眉長飽諳風雪含蒼涼老眼乳節似有奪朱色響落甲四座聞鏗鏘余將南遊蒼梧叫虞舜又欲西謁王母求霜扶顚持危用捨在我爾詎知窮途阮子空猖狂童乎童乎毋乃梓橦遣汝來吾傍未易役汝去荷奚奴囊

五月五日對雨有作

雷聲塡塡云羃羃雨打梅頭麥穗黑老農倚耒向天泣污邪水深耕不得餘生熟知稼穡艱倚闌對雨興長嘆垢衣未澣生敗防礎甓流潤無時幹客守況值天中節一舉滿觴仰天說民是天民天合憐天不憐民何降割少年飽暖居無何龍舟捶鼓飛洪波錦標奪得竟歸去江幹悵立空漁蓑

九日同李仲達遊湘潭

去年九日畱丹溪款叚踏徧雲山西歸來醉臥扶不起吻燥亟索冰壺虀今年南岡逄九日謫仙兩孫奇俊逸湘潭潭水水如螺一葉金蕉吸秋色黃花不惜挿滿頭但惜嵗月如川流人生富貴行樂耳龍山戱馬俱荒邱君家先塋气蔥鬱龍驤鳯翥通心出大江衣帶環其前對面一峯卓文筆我時已入無何鄕醉眼豈復論曽楊籃輿徑狹玉山去夢魂猶怪茱萸香

君文兄作書來問九日挿萸香防詩如何賦此以寄

防山初不登髙邱登髙卻上防山樓凝光滴翠杳無際一覧便可窮淸幽樓中歌鼔出霄漢小紅行酒太白浮西風飄然似有意吹我逺出湘潭遊錦袍仙人鑿山骨著亭松底羅珍羞金蕉一葉注瓊液我亦到口如吞舟回鞭踏碎花月影耳熱但覺風颼颼歸來卻憶水曹子市聲聒聒同啞嘔豈無陳雷舊膠漆但恐詩律煩賡酬故鄕蒓熟不歸去致身獨善非良謀挿萸簮菊彊從俗拔劍起舞霜橫秋儻來富貴亦偶爾艸澤往往生公侯靑氊當復我家物未審天意從人不詩成寄來定捧腹一裁狂簡袨閒愁

買犢歌

三家聚錢買一犢晴雨無分輪次牧跳梁穿鼻不牽犂意欲養渠筋力足今春教熟初下田靷鞅在頭軛在肩叱之則行呵則止終朝一畆寧煩鞭西頋忽來達爾罕卻恨牽逃逃不逺左驅右逐拽下山防向旗幹得銀椀三家聚哭無柰何一人扶來兩人拖新秧節出田艸多犢乎犢乎還遇時苖麼

書藥舟【沈玉泉以之寓興系湖州花城名家也】

木蘭爲楫沙棠舟翩然蕩漾從夷猶其中家具載何物縹帙萬卷金丹百斛裝兩頭東林舊有回公約散金收書仍畜藥藥期濟世書名家葫蘆不掛袖裏無靑蛇有時齁鼾浪花裏黃梁一枕邯鄲市忘機狎鷗鷗不猜長鳴飛鶴橫江來吾伊有聲出金石抽添有誤傳金臺君不見白玉堂黃金屋身後空名眞一粟又不見赤松子丹邱生眼底直視無三彭舟中書藥無盡藏明月行天風破浪何當更著水曹郎風流來往苕溪上

題分陽麻姑仙祠壁

玉華秀色靑摩空天目注淥彎如弓龍騫虎玃老蛟舞鸞翔鳯翥飛南東麻姑覺道兩仙去眞人飛影畱遺蹤湘潭蒲牢就湮沒白鶴一去勞山空牧亭侯封有茅土淳分派別於英公瑯玕楮樹率苖裔石稜埋艸存雙峯我今掃松考宗譜髮颯霜鬢飄秋蓬堦庭云仍待秀彥往往學問如撞鐘閭閻更革兵燹後畎畆桑梓無前功從容綿匝猶近古但視志气如長虹梅邊嵗寒得三友詩人援筆黿鴞宮他年有問鐵牛子赤松黃石相追從

錫防樓賦

翼然而起如翚斯飛者孚惠廟之前殿也朱榜金字昭垂煥烜者錫防樓之署扁也在昔漢室鼻祖比干廷評大理同臬張湯深文巧詆我公惻然獨尙仁恕椫刷平反按覈非是解倒懸於桎梏活瀕死以千數忽晝居而假寐聞車馬之駢闐人神而突立見靈媼之來前持百四十之金防云陟降之自天上帝命以敷錫俾昌爾之曽是以簮紱蟬聯冠蓋鱗次文彩光華表儀朝著代不乏人防其祖武迨乎五馬浮江一龍禦極我侯篤生英姿挺特嘉謨徽猷受命篤弼進防臨軒吏部升秩靑蠅搆讒飲酖而沒由是精魄不冺凜凜如生廟食兩州潔粢丰盛斲桷丹楹黝堊琢礲夾祀崇閼禦拱立陪臣列位掌籍司福贊引導意有禱輒應何福不除莫不恭敬肅雍揖讓登降而藏事也爾乃花朝月夕俟出遊遨腰犀紱銙猩紅蘸袍朱旛艾蓋翠羽金翹歌管嘂噪徵鼓喧囂雷奔電赴風動云搖銀花火樹鐵鎖星橋觀者目聼者神勞於是我侯還宮登肴捨菜班序仍來稽首羅拜扣鯨音於蒲牢轟鼉鳴於桴蕢定宗盟於歃血稱兕觥而三酹以祈時和而嵗丰祝民安而國泰也系之頌曰士當廟食兮生封侯閈我烈祖兮壯厥猷輤撥萬程兮斯首邱殖殖其庭兮奕奕其寢不動聲色兮桓圭衮鑑空衡平兮明視聰聼潮昌黎兮栁羅池彼二碑兮韓蘇悲公祐後兮弗棄基福我壽我兮昌而熾雨暘時若兮五者來備子孫振振兮欽於世世

景福讀漢書至何比干傳見載金防事云何比干漢武帝時人與張湯爲大理評事湯性慘酷多枉濫致人於死地比干多雪理而出之故神物之報如此遂櫽括其語而爲賦且以識廟貌之嚴迎神送神舊規之盛有作者引而伸之庶幾興感之由讀吾賦而或可復焉癸丑中元日書

余嘗於遺譜中讀家分夫公此賦而所謂鐵牛翁詩集者知其名而惜未見也今得於石倉先生處借鈔甚幸甚喜先生亦欲得玆賦焉遂不辭而爲之書乙巳夏六月何鐘錫記

鐵牛翁遺稿

