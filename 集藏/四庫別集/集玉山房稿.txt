欽定四庫全書

集部六

集玉山房稿

別集類五

明

提要

臣等謹案集玉山房稿十卷明葛昕撰昕字幼明號龍池徳平人官尙寶司卿昕以蔭起家初除都督府都事陽武侯薛鋹以貧故幾不得襲昕力排羣議鋹始得襲封尋遷工部屯田司郎中議裁惜薪司炭額百餘萬又汰廠司內官五百六十一人禍幾不測然連三疏爭之竟如議又爭戚畹鄭福濫請卹典𨿽不行天下壯之其風節頗侃侃不阿其它文亦疏爽駿快無媕妸齷齪之气肖其爲人惟贈孔劍峯一序似乎溺於左道不類昕之所爲然昕不得其父母遺像孔以術追寫如生故喜極而譽之發於孝子之心不自知其言之失猶可以曲諒者也是集爲其子如龍等所編凡疏一卷贊語一卷詩一卷序一卷志狀一卷記銘跋一卷啟一卷書二卷祭文一卷今仍其舊第著之於錄焉

乾隆四十四年五月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

集玉山房稿卷一

﹝明﹞葛昕撰

○疏

壽宮營建事宜疏

題爲欽奉聖諭事準禮部咨該本部題萬曆十二年九月二十一日司禮監太監張宏等傳奉聖旨朕奉兩宮聖母閱定大峪山吉地玆仰奉慈命遵皇祖故事預作壽宮一應營建事宜禮工二部會同擇吉日來行欽此欽遵恭捧到部臣等查得嘉靖十五年我世宗肅皇帝預擇壽宮旣得吉兆隨卽命官營建規制盡善福祚無疆今我皇上睿謀逺識親卜大峪山吉地復恭奉兩宮聖母閱定爲萬萬年壽域隨勅臣等會議預建事宜仰見大聖人之作爲同符皇祖超越百王乃卜世卜年之洪基而非尋常營作所可擬也臣等祗承綸命敢不殫心經畫仰贊巨典謹遵照嘉靖年間事例參以今所應行逐一議擬開列上請恭候聖明裁定節奉聖旨是伐木祭告遣公徐文璧興工告九陵遣公徐文璧朱應禎侯吳繼爵郭大誠蔣建元伯王學禮劉應元衛國本王偉天壽山駙馬侯拱宸后土等神尙書楊兆各行禮欽此該本部擬奏差官處辦木植磚石物料及工匠夫役等項徑自題請施行臣等捲查嘉靖十五年預建壽宮經費浩繁規制物料俱候內外重臣親詣天壽山規畫會計議處具奏所據處辦錢糧工匠等項及本部應委司官合行事宜相應急爲議處仰惟皇上神謨宏逺睿思精詳法皇祖之弘規承兩宮之慈諭特勅臣等預建壽域誠足以培億萬載靈長之慶一切營建事宜該臣等遵奉成命已會同禮臣恭照嘉靖十五年事例將開山興工吉期並應差內外大臣已經具奏題恭候聖諭欽定職名其科道兵部司屬錦衣衛內官監等官移文各該衙門聽其徑自題請至於各項物料數目合遵先年事例候欽命內外重臣會同科道等官親詣大峪山督令官匠人等踏勘從實會計前來另行具題外所有臣部總理工程提督工程並催攢物料兼督大石窩等處堂上官亦均候聖明裁定其應差司屬官員及議處錢糧木石磚瓦等料並工匠夫役應行事宜議擬列欵上請合候命下臣等欽遵施行其有未盡事宜仍聽臣等內外大臣會同酌議具題

計開

一議分職掌照得大工工役重大司官湏委任分理各有專責庶便考成所有本部司屬合無一一分泒職掌除本司掌印官臣昕管理錢糧不時往來工所調度一應工役其常川在工驗収木植磚灰石料催攢夫匠管理工程似應差委司官四員山臺兩廠管造粗料司官二員神木等廠収發木植司官一員大石窩馬鞍山白虎澗開取石料及燒造石灰司官三員璢璃黒窯燒造磚瓦司官二員大通橋查發磚料司官一員其臨淸燒造城磚通州查發磚木卽札委本處注選司官各行管理不必另行差委以滋煩費

一議處錢糧照得工程重大支用錢糧自當浩繁今查本部節愼庫見貯屯田等司堪動料價事例爲數不多合無先盡見貯銀兩支用其各省直拖欠本部各項解京錢糧應照先年差委司屬官分投守催但恐於各地方未免騷動今次合只嚴行各省直撫按官勒限將各該司府節年拖欠匠價料價並見開事例銀兩除蠲免奏畱外上緊盡數催徵按季作速解部接濟臣等多方撙節務期有濟如再不敷仍查照嘉靖年舊例具題勅下戶部兵部查發協濟庶錢糧不致缺乏而工程可爲永賴

一議查處木料爲照工作肇興首莫要於聚材本部各廠舊存木植近因鼎建慈寧宮殿及添修龍蹕殿等處將収貯楠杉鷹平取用數多見存數少卽今大工需用柁散等木除照例泒行各商買辦外楠杉等大木合先將各廠見存者委該司官會同內監酌量取用一面仍移文川廣等處撫按官查照先題數目陸續催解前來接濟再照在廠木植徑運大峪山工所道路窵逺爲費不貲合無行內官監差掌尺寸官作在於各廠查照原估棟柱等項照數截成粗料方行運行赴該工出細遺下頑頭木屑卽盡發璢璃兩窯燒造瓦片庶於工作兩濟

一議采石恭照壽宮興建惟用石料數多而開山鑿取拽運更艱查得嘉靖十五年各項石料俱在大石山窩馬鞍山牛欄山等處開取卽今應用石料仍應照舊在於各山取用合無先差監部官帶領匠作前赴各山勘驗分別靑白石及白玉等石某塘堪充某料預爲會計多召匠作分塘照數開取先盡地工所需刻期開出聽運務要堅細合式期濟實用

一議燒造磚瓦照得璢璃等窯並蘇州臨淸等廠燒造磚瓦往年率有粗惡不堪應用𨿽節經移文嚴督如法燒造猶自玩習如故今鼎建壽宮非尋常工程可比前項各料合行內監並各廠委官查照先年式樣務要澄漿得法火力俱足體質堅細各記窯戶姓名以便查考其大通橋張家灣磚廠本部卽行該管司官將見積各項磚料查明呈報聽候運用不足數目仍照先題事理行催蘇州臨淸等廠照數泒運立限解赴前來應用又查得昌平州迆東地方先年原有窯座俱曽燒運上用磚瓦其道路去陵頗近合無多招窯戶卽於該州地方采取細土如法燒造務期精堅合式仍聽各窯戶自運工所驗收與臨淸黒窯各磚相兼應用尢爲省便

一議燒運石灰照得磚石所需全賴石灰爲數頗巨若驗收無別則獘竇易生查得馬鞍山燒運灰色潔白軍莊灰性稍次且道路有逺近價值有多寡合無以十分爲率軍莊止準燒三分嚴行該管司官各另給號票運送監工官處對票驗收原駄不得卸地堆積以滋守候等獘仍不許將軍莊灰充馬鞍山白灰及將沙石挿和希冒價值違者管工官從重究治庶宿獘可釐而灰皆實用

一議均買辦照得物料有貴賤價值有盈縮本部𨿽有會估尙有開載未盡者一遇泒僉買辦各商遇有利者鉆刺承攬無利者展轉推避今值大工興建預支銀兩動以萬計若不議擬畫一不惟錢糧難完抑且有妨工務合無查照先年及今惜薪司柴炭事例將本部鋪戶分作四把中間審其家道殷實及有行止者一二名爲首眾各連名保結每遇闗預支眼同赴領敢有侵費而同把不舉首者坐令均賠庶苦樂相當永杜規避錢糧可濟實用

一議取車輛照得裝運木石等料車輛在灣廠責令通惠河郎中差泒在內廠分撥見役車戶承運但本部及灣廠原額官車數目不多分運石木不敷應用查得嘉靖十五年舊例原額泒取直隸各府車戶裝運合無仍行各該巡撫衙門轉行順天眞保定等府附近州縣僉泒車戶報部仍候本部明文至日方酌量解部應用亦不得一槪濫行泒擾其運過腳價照估散給完日先期發回庶輸運有濟工作無悞

一議處匠役照得大工興作木石瓦撘等匠合用數多遽難召集查照嘉靖年間事例隨工匠役行戎政衙門及五城兵馬司宛大二縣拘集其開山石匠行順天眞保定等府州縣僉解合無將前項各匠俱各照例在內仍行戎政等衙門多方拘集在外應取開山石匠仍行各該巡撫催取解部俱要精壯藝熟者方準收用本部照估給與工食各匠夥內令推有身家行止者準作頭役便於約束眾匠其承領工價見工分給仍嚴禁頭役侵克俾各匠趨利赴工方爲有濟其大工興建之日民間私工不許占恡匠役有礙拘僉仍行各城巡視禦史出示曉諭

一議處軍夫查得嘉靖十五年營建壽宮兼修七陵至用官軍十二萬更畨應役今建此大工合公同內外管工官估用軍夫若干照舊例咨行兵部行移京營摘撥赴工應用其永鞏二營摘撥殺虎手並見在各朝房看守錢糧軍人巡山防山要務嚴謹不致疏虞仍各免其撡偹其京營軍夫俱聽提督工程官及兵部司官點閘同工部司官量工撥泒與本部募夫相兼供役仍照例給與鹽糧造冊送戶部闗支

一議支銀兩照得夫匠之在山工旣離京窵逺薪米不便照常等候出給實收不免有悞工作合照先年事例給發預支銀每次二三萬兩差官解發昌平州寄庫聽候提督大臣按月酌量給發放支陸續另發接濟該工司官仍每半月出給實収一次赴監視工程科道掛號每一月開具掲帖送提督大臣並呈本部查明照數扣除每季終該工淸查出給數目仍該找給銀兩若干報部以便算給年終通將給過錢糧造冊奏繳

一議處供應照得在工諸臣駐札山陵非歲月可計俱應量給廩餼但昌平州素稱凋疲一切應付俱責令處給勢必不敷合無移文順天撫按衙門查將偏僻州縣驛傳及無礙銀兩酌量泒發該州協濟每年終各將泒取解送過數目咨部查考庶免偏累

一議處軍夫匠作止宿處所照得大工興舉人人露宿原無室廬倘遇風雨何以存息合無咨行提督並天壽山內外守偹許於紅門內外近工逺樹處所聽居民人等隨便撘設浮鋪出賣飯食其做工軍民夫匠或二三十名亦許撘蓋席捨一二間居止如敢有棍徒生事搶騙嚇詐財物者悉聽巡視官校訪拿究治

一議取水泉照得山中水泉甚少軍民夫匠屯聚萬眾仰給於水時不可缺查得嘉靖年間興建壽宮旣截取河流復多開井眼合無行令內外提督等官督率欽天監官相勘附近工所地方但於龍脈無礙處所卽多方開浚井泉務足軍民夫役朝夕汲用統乞聖裁奉聖旨壽宮營建事宜旣議停當俱依擬行總督工程命卿楊兆提督工程何起鳴催攢物料等務王友賢各照例領勅管理

議酌開納濟工疏

題爲遵明旨酌開納以濟大工事照得萬曆十二年二月二十二日臣等因恭建慈寧宮殿將來預建壽宮合用楠杉大木題行采買及緣經費重大庫貯詘乏臣等議開納事例以濟各項列欵候酌議另行題請奉聖旨是這木料著該省撫按官多方采買陸續解進以應大工急用毋得遲延誤事亦不許加派擾民欽此欽遵除楠杉等木咨行各該撫按衙門采解外所有開欵事例臣等謹將本部戶部見行事例及先年開納文武職官監儒吏承等項會同吏禮兵部細加酌議停妥俱於選法無礙相應遵旨開欵上請恭候命下本部出給榜文曉諭在京者不分寓居土著依親探親等項俱準通狀赴部取具鄕官印結先行給帖納銀一面移文各衙門及原籍官司查明給與札照並通行在外各省直行令各項人員親賫銀兩赴部上納有願於在司府州納銀並丁憂歷役未滿情願欲納銀兩者俱一體準収不許畱難罰紙致阻告納之途仍咨南京工部遵照題奉欽依一體通行開納各項銀兩俱照季終類總解部各該布政司及直隸府州以文書到日爲始置立循環文簿二扇將納過員役日月姓名銀兩數目逐一挨塡明白比照本部催徵料銀事例選差的當員役按季賫送本部倒換稽查仍照例置簿一體塡寫送巡按衙門查核所有収貯銀兩各地方官仰知大工需用甚急不得擅畱別用如各司府州錢糧不能應期催徵仍將例銀那移扺數不行按季解部者悉聽本部參究本部仍將納完過各項人員類開文簿各一扇咨送吏部兵部查有詐僞等項情獘不問已仕未仕嚴行各該官司追究詳奪以憑從重參治再照前項事例臣等緣本部錢糧萬分缺乏乃借權宜之策以濟一時之急候前項大工完日本部卽行奏請停止伏乞聖裁奉聖旨是

請罷開礦峒疏

題爲懇乞聖明順天心収地產以助萬壽大工以拯良弱窮民事該順天府房山等縣民史錦等奏稱水峒等處產有礦銀姦民掏竊獲利甚多乞要比照嘉靖年間開礦事例設官公取所獲之利官四民六分収上可少助大工下可拯救窮民等情奉聖旨該地方礦峒應否開取著撫按官上緊查勘明白具奏該部知道隨該順天巡撫都禦史張國彥巡按禦史張文熈各題稱旨行該司道督同各州縣正官親歷水峒兒等處踏勘似難議開仍將各峒口照舊封固嚴禁偸穵欽奉聖旨工部知道臣等看得銀礦之在各山封禁已久不許擅開蓋不惟恐民競利易以釀亂且地近陵京外接邊境利孔所在隱憂可虞況得不償失終難濟用今該巡按官會勘立請禁止前來誠老成長慮之見相應依擬合候命下本部移彼處撫按官將前項各峒口仍照舊封固嚴令地方官不時巡緝毋致姦宄潛聚以啟它虞以後小民敢有再如史錦等擅自假公奏擾者卽便嚴行究治庶姦徒屏迹地方無擾矣奉聖旨這礦峒旣難開取罷

議卹運車疏

題爲畿民節辦車輌萬分艱苦乞賜矜憫從長議處以銷隱憂以固根本事該順天府尹徐元泰題稱前事欽奉聖旨工部知道臣等捲查嘉靖十五年預建壽宮舊例派取順保等府車數至五百餘輛比時尙稱不敷今次在順天保定等府各止派車一百六十輛蓋以元宮重大首賴於石非車不能輸運至工議將各府隨到車輛與本部額設車輛相兼載運迄今尙未運及百之一二本年二月二十六日該本部右侍郎王友賢詣大石窩等處駐札經月查催石料目覩車輛數少恐暑雨屆期載運不前具題催攢奉聖旨這車輛著該州縣上緊解送應用不許遲誤工部知道欽此照得預建壽宮全資於石而轉運到工必資於車今次所派車輛較之先年不及少半蓋緣先朝廟殿工興民間稱苦莫過於車而臣等深鑑往轍恐其重累貧民旣捐料銀又捐事例咨給於起車之日處之不可謂不厚及車到之日又給預支以免賠累每車每運自石窩往返七日每車折四丈上下卽得銀十五兩運價尢不可謂不優輦轂之下耳目自在豈有用民之力而不曲爲之處者該府軫念民瘼眞若痌瘝在身謂運石派定車輛無容別議言之誠是又惟恐大木將來仍復遺累預求停免相應依擬合候命下本部移文順天保定等地方作速通將原派運石車輛趂此未雨之時俱限十日內催解到工將估定應用石料刻期運完盡放歸農決不久覊以妨民業其應給腳價查照原題隨運隨給亦斷不令時刻守候至於川廣大木到灣之日止責成本部在官車戶陸續載運並不復行派擾該府仍通行出示張掛曉諭畿民有車之家各要安心作速赴工運石以後惟聽其往來定不復行僉派時當營建之初委實惟石爲艱該府亦必同心共濟不得延緩後期以致悞事則民力不傷而大工攸賴矣奉聖旨是以後運木車輛你部裏臨時酌處母得重累畿民

酌派文石疏

題爲恭奉上旨傳宣等事準內官監掲帖開稱萬曆十三年五月二十六日禦前覧過浚縣並三河開取到花斑石俱不堪用本日奉聖旨還著徐州開取有花樣堅美的來用神領山白玉石■﹝扌東﹞選好的相兼應用欽此本監於二十七日覆奏奉聖旨是工部知道欽此欽遵爲此合用掲帖前去工部行令該司欽遵明旨前去徐州開取就彼成細前來應用等因到部送司除神領山白玉石卽行差官督匠開取以後相兼應用外捲查嘉靖十五年預建壽宮合用花斑石三千一百塊卽分於浚縣徐州采取後因應用不敷又復分派徐州浚縣等處采辦本部各差官分投前去公同各該撫按及兵偹並府州縣掌印官選擇匠作開取解用今準內官監題出合用花斑石共四千九百五十塊相應酌行采辦臣等看得前項石料旣奉明命於徐州開取敢不祗承徳意以壯億萬斯年壽域但念徐州地方南控吳楚北接齊梁水陸衝繁轉輸要會實國家襟喉重地節年以來頻遭水旱災傷小民嗷嗷待哺蠲租賑貸倉庫空虛卽今多方安戢猶恐不足以奠民生而妥民志若一旦將此數千石塊盡責之營辦不惟造辦不前耽延歲月有悞工作抑恐經費不貲煩擾地方民窮怨起隱憂可虞其如皇上愛養元元戢寧方夏之意何況美材難得卽今並工盡力於此一處求之恐亦未易以取盈也查照嘉靖十五年皇祖朝預建壽宮需此花斑石料亦於浚縣三河等處兼取選用至今在寶城殿宇者一體堅美此皆臣等耳目之所睹記是先年采取未嘗獨於徐州而浚縣等處亦在所不棄也玆者大工取用此石合無再照舊例將內監開取石數三分爲率徐州量派一分其餘仍於浚縣三河遵化等處著落各該地方官親至出石處所開求前石務要花樣純全體質堅潤本部仍分委能幹官員題請前去各該地方會同彼處撫按及司府州縣掌印官選擇髙手匠作嚴行催督務照發去尺寸各細心揀選開取其不堪石料不許混開開成選中卽在本處琢磨成細上緊陸續差官管解前來應用庶石料四集大工易舉徐沛凋疲之地不至重擾我皇上億萬年之慶彌衍於無疆矣奉聖旨徐州地方旣稱凋疲這石料準開取一半解用其餘浚縣等處協辦合用工食你部裏還與設處毋致擾累小民

議取官木以濟工用疏

題爲欽奉聖諭事案照預建壽宮工程重大節該本部題奉欽依楠杉大木鷹平條槁行川廣蕪湖等處采解其松木五萬九千五百餘根例該召商買辦隨經批給鋪戶耿應禎等分投収集續據各役告稱張家灣等處並無客木卽往山西產木處所収買經過五臺縣河門口地方見有漏抽入官長皵木四千餘根松木二萬八千餘根召人認買變價濟邊又有在山內木大小六萬餘根告乞查處等因隨該本部移咨山西巡撫衙門委官查勘回稱五臺縣河門口堆放木植果有三萬一百九十二根又據部差舍人吳大經稟稱本處木料除河門口外各山尙有六萬餘根又據本處客商李希夔等告稱五臺地方見在松木三萬有餘乞批拽運等情臣等看得大工物料節奉明旨著上緊辦造川廣大木𨿽已派采而柁皵松木召買頗難各廠正值匱乏尢宜急行措處今五臺縣旣有存積木料數多又經咨行山西巡撫衙門查勘前來相應題請合候命下本部移咨山西巡撫都禦史轉行該司道官督同府縣等官卽將前項入官松木照依咨開堪用數目給文差官管解赴部以濟大工之用其水腳酌量地裏估計合用若干就於該府収貯本部事例銀兩募夫拽運前來不得分毫派擾小民其各商原報在山松木聽令原領有本部批文者許其入山自運前來不得阻勒解到之日仍聽本部揀選照估給價収買應用庶木料有偹而需用不乏矣奉聖旨是

請罷助工之令疏

題爲傳奉上旨事該內閣逓出掲帖該文書官宋坤口傳聖旨壽宮工程浩大未有次第應用錢糧數多聞嘉靖年間朝殿等工撫按官各進有助工贓罰銀兩工部還查見在錢糧有無足用助工事是否可行明白來說欽此臣竊以帝王舉事貴圗億萬年之業尢貴得億萬姓之心大業集而民心不失斯保世滋大享祚靈長之道也我皇上乘幹履泰鼎建壽宮中外臣民翕然欣戴其於億萬年之業固已預圗之而於億萬姓之心亦佹得之矣臣等職司邦土義切急公卽帑藏空虛未敢言詘而委曲措處亦已用至五十餘萬金矣今元宮重地幾已垂成而殿廡諸工尙無次第乃聖心逺慮俯詢錢糧又欲仿嘉靖年間助工之例以足工用臣等仰奉睿謨亟宜乘此淸問援例請助以濟大工但臣等反復深思有未敢以遽請者蓋海內地方與昔殷厚不倫又畿甸山陜災沴頻仍大江南北洪水橫溢而蘇松兩浙復以杼軸苦湖貴四川復以徵材苦江西以陶噐苦河南以版築苦滇粵以用兵苦諸邊以備宼苦撫按諸臣仰承徳意不敢多事以擾民而所貯贖鍰些須藉以佐公家之急故外之不繼且內焉是資甚則有咨行各部求權宜以處者又其甚則有請之內帑求頒給以濟者此豈不知廟堂之上財用之不足哉誅求已徧計無所出耳玆一旦而以助工之詔傳之四方撫按諸臣其勢不得不責之有司有司未必皆賢萬一奉行未善借言明旨公肆科罰株連波及逮系責追累累道路竊恐大工未必濟而且重遺我百姓困也不大爲聖心所弗安乎臣等區區之愚伏念預建壽宮乃國家重大吉典正臣子畢力供事之秋必使財不費而工成役不勞而事濟方爲忠愛之完畫恭查本部庫內積貯尙有事例銀六十萬金盡足目前支費將來若復難繼自當查例上請借用惟期不至悞事臣之責也何敢他諉伏望皇上俯從本部之議容臣等漸次經理務在勉圖成功光弼盛典無以費巨而煩宸慮無以財詘而藉外鍰則億萬姓之心膠不可解而億萬年之基亦因以永固而不替也臣等不勝惓切祈懇之至奉聖旨朕念工費浩繁財用不繼欲照嘉靖年間事例權宜措處你部裏旣這等說且著用心經理如有不敷預先查議題請以濟大工

請增大料運價疏

題爲議處大料運價以蘇車役以重吉典事該督催物料本部左侍郎王友賢咨據車戶楊福等告稱前事臣等竊謂役民以力者必使常有贏餘俾利有可趨不必驅民以法而民自樂於從事本部向於車戶一欵當大工創議之始未暇計其裝運大料多用騾頭撘掛之苦漫然責以拽運𨿽比照舊時會估量行議價中間委屬虧累如大石窩運價僅足供艸料飯食之費如遇攺轍車撘掛卽亦稱困至馬鞍山運價則又不及大石窩逺甚況今明樓全料俱在本山尙未運到十分之二三衙門車戶寧受比責竟不肯往役垂涕訴告咸以大料價少虧苦爲辭若不及今速處將來必致悞事合候命下本司掌印官仍會同監視工程並廠庫科道官及見工司官將大石窩大料自十一丈以上至十六丈俱各比新估量加腳價馬鞍山運價卽照依大石窩事例一體給價以濟燃眉之急其餘大工應用一切大料等項運價原無定估者容臣等臨時酌處給價務使車戶不致虧苦通候大工完日卽行停止後不爲例如此不惟京灣車戶樂於載運卽四方車戶慕利而來者眾矣奉聖旨是

請廣鼔鑄以佐大工疏

題爲錢價騰貴工用不便懇乞聖明兪允量行添鑄以濟大工事該提督工程本部左侍郎曽同亨咨據見工本部郎中徐泰時呈稱前事臣等看得國家之設制錢所以足國裕民頃者本部遵奉欽依鑄萬曆金背錢十五萬錠每積至三百萬文恭進內府一次又以六分之五咨送戶部折放官軍俸糧此錢一布小民喜於行使致令嘉隆舊錢一時停格不行誠以皇上制錢輕重適宜輪廓龎厚利於民用也乃此錢原鑄有限流布民間未多卽京城內外已苦錢貴況大工夫匠日聚幾萬朝夕飯食交易利於用此錢而苦於不足亦理勢所必然者旣經提督侍郎曽同亨咨議前來欲添鼓鑄以便工費誠與臣等所見相同合無卽從所請恭候命下臣等行令寶源局原管鑄錢員外郎沈修除將欽依限鑄錠文照常鳩工成造先後陸續恭進內府並續送戶部外本部另動節愼庫事例銀兩另雇鑪頭量行添鑄專濟大工每月一次約二百萬文解發工所令其搭銀行使候工有次第夫匠數少卽行停止後將動支過事例銀兩若干鑄過萬曆金背錢若干文造冊奏繳偹查再照目今新鑄制錢每銀一萬兩買辦銅錫煤炸及雜料工食該鑄錢七百一十八萬文而民間行使率以五文扺銀一分是銀一萬而得一萬四千兩有餘之用也況錢數漸添銀易倒換物價且將漸平足國裕民莫便於此伏乞聖明兪允勅賜施行大工幸甚臣等幸甚奉聖旨是

議處協濟大工疏

題爲大工方殷庫貯匱乏乞賜議處協濟以紓急用事據監督節愼庫虞衡淸吏司主事徐榜呈稱照得本庫實在應支壽宮銀止十萬餘兩事例停止欵數旣多僅存數條輸納漸少而四司節年料價各省直拖欠不可勝計卽今內外大小營造工費無算前項銀兩不敷若不預爲區處誠恐臨期有悞支放呈乞酌議等因到部送司案照預建壽宮工程重大支用浩繁先該本部條議工費銀兩先盡庫貯見在料價及開納事例銀陸續支用如有不敷查照嘉靖年間舊例題請戶兵二部協濟等因節奉聖旨壽宮營建事宜旣議停當俱依擬行欽此已經通行欽遵訖今該前因相應議處案呈到部伏念臣等猥以疏庸荷蒙簡任每見工費浩繁輙日夜焦思與內外諸臣悉心計議初到部蒞事日庫內収貯事例等項銀兩猶有三十萬之積臣方竊計各省直應解本部錢糧或可陸續接濟不意數月間一應工料支用外所僅存者止有前數在各省直應解料價等項銀兩又且不多臣始不覺驚惶以如此大工之費臣不能預爲計處致有此燃眉之急臣誠無所逃罪臣等復詳查本部工費錢糧先年原無定額遇有傳造興作臨期料計數目酌量分派各該地方徵銀解部用剰存積是以庫內間有餘羨足偹緩急自嘉靖三十五年以後工作頻興當事者因約一年之費著爲定數分派各省直名爲料價每歲額數止五十餘萬兩並匠價等銀通計不過七十餘萬卽今川廣大木抵灣應發運價鷹平條槁價應找給與夫各司應支發銀兩在營繕司除修過翊坤宮並弘徳殿等處方在算給實収及寶善門玉熈宮天壇重城都城千步廊房等處修理支費外若年例之修倉磚料司禮司設內官監經廠工料與夫苫蓋大木板枋約該銀二十餘萬兩虞衡司除見辦銀作局水銀等料寶源局鑄錢支費外若年例之盔甲王恭二廠兵仗局寶鈔司乙字等庫龍瀝等紙酒醋局料價燒造磁缸買辦硝黃以至修理大庖廚約該銀十五萬兩都水司除傳造鋪宮婚禮鍼工局冬衣鋪蓋並見今算給川漆價銀等項支費外若年例之噐皿廠六科廊尙衣監金簿供用庫柴炭板廂司設監幹淸等宮龍牀光祿寺小紅杠丙丁二庫串五絲禦馬監白麻馬槽樁料價織染所藍靛蘇木等料約該銀三十萬兩屯田司除見應支壽宮錢糧外若年例惜薪司光祿寺之柴炭內使折價巾帽局靴料禦用監禦馬監銀作局織染局料銀約該銀三十萬兩通查各司一歲支費不下百萬兩出浮於入以致移東就西不勝補湊之苦至於各處未解料價及事例銀兩在浙江江西則以織造燒造畱湖川貴三省則以采木畱順天大名徐州則以采花斑石畱淮揚請畱修堤河南請畱修府第蘇松請畱造方磚陜西等處請畱賑濟存多於解以致取彼與此日以那借爲事今自壽宮而下內外營造萬不容緩而各項支費毫不可缺欲照往例加派小民則各省直重罹災困皇上方蠲內帑以賑濟之臣固知皇上之心所不忍也查得嘉靖年間建造慈寧慈慶宮及預建壽宮題行戶兵二部動支艸料子粒銀三百四十餘萬兩協濟建造殿堂朝門等工該禮部等衙門會題借支戶兵二部餘鹽課銀缺官柴薪等銀四十萬兩及光祿寺召商買料積余銀二十萬兩廟建采木等工費又各支南京工部班匠料銀及南贛橋稅廣東椒木香料鹽引雜貨等稅亦以國家之費取足於國家之財而維時當事諸臣亦不忍坐視同室有待哺之困不篤共濟之義如此也卽今壽宮工料之費已用過八十餘萬而未完工程尙多其費蓋未可預計外而若臨淸之加派磚料瓜儀之召買木植以及近日各府庫之墻垣房舍暫議停修者又不與也先該臣部具奏如遇錢糧不敷之日臨期題請議處等因奉聖旨朕念工費浩繁財用不繼欲照嘉靖年間事例權宜措處你部裏旣這等說且著用心經理如有不敷預先查議題請以濟大工欽此欽遵今玆萬分缺乏之時苟無權宜措處之計有悞於工程匪細伏乞皇上軫念大工繁重及年例額派並各宮修整事非得已勅下戶兵二部查例其行協濟惟復以戶部餉邊賑饑支用不足似難照常協助特令兵部將缺官柴薪子粒樁棚艸料馬價等銀共發四十萬兩南京工部匠班料價葦課等銀先該本部題發二十萬兩充四川采木之費後因停免三運前銀未經給發乞今再量動十萬共湊三十萬兩卽行解部以濟目前之急此外容臣等將先年議開各項事例見今停止擇其無礙選法者並新議一二欵會同吏禮兵三部議行開納以偹將來不繼之需如工費少足卽行停止恭候命下本部咨行各該衙門照例議處濟用其應納事例另行開欵上請臣等非不知國家之財當爲國家蓄之且事有司存何得蹈損彼益此之嫌顧事至於無可柰何勢出於萬不獲已故不得不循例以請也再照各處料價原爲本部年例供應之費開納事例原爲預建壽宮之費前此曲從各省府借畱蓋出一時遷就權宜之意殊非事體伏乞天語叮嚀各撫按嚴令有司偹查二項銀雨除十五年以前奏畱者作速截數扣解自十六年爲始以後俱不許擅自議畱及聽其逋欠不行催解如有仍踵前獘容臣等並該科查參處治庶目下之用少紓而將來之工費有賴矣奉聖旨是大工繁重錢糧不敷著兵部於太僕寺南京工部於葦課等銀各動支三十萬兩協濟

覆畱開納銀兩以佐荒政疏

題爲敷陳救荒要務以濟時艱以圖永賴事準戶部咨稱前事臣等看得山東道監察禦史黃正色題稱浙直江西河南山東山西等處地方災荒要將本部見行開納事例頒示天下令納級納監人員俱輸粟本處聽憑有司隨時賑濟一節爲照本部開納事例蓋以內外大工經費甚繁而各省直年例料價連歲以災荒徵解不前庫藏日匱不得已而酌有前議然各欵開自十二年三月至十三年五月卽歸並戶部一十七欵停止一十六欵十四年五月又停止七欵至十五年九月以來庫貯萬分匱乏題奉欽依新議增復數條今準吏部咨乂將光祿寺署丞京衛經歷各行停止所存欵數未多近日來輸納益少內外工費正慮不敷今禦史黃正色備陳災傷要將本部事例畱賑饑民無非卹災救荒以廣我皇上惠養元元至意但前項銀兩在浙江蘇松徐州等處俱以織造采石題準畱用陜西年前已畱備賑一年近該戶部始題議令照舊納解本部無容別議外及查陜西北直隸等處近來得雨麥稱有収榖種復布小民頗有更生之望惟山柬濟南東昌兗州府與河南開封府各地方尙稱未雨今若一槪議行存畱恐以無多事欵行之有災地方未必眞濟小民而有司借此復議盡畱則內庫將益空詘是以煦養虛名而耗不可已實費也合無將所稱災傷地方行各該撫按官備勘所屬府州縣果系災傷重大至八分以上除戶部賑卹不給又或該地方別無從措處不得不畱此以救目前之急者聽各分別州縣明白具奏以憑議覆定奪其被災稍輕地方仍各照舊収銀解部濟工恭候命下本部移咨南北直隸並山東河南江西各巡撫及咨都察院轉行各該巡按禦史一體欽遵施行庶幾國用民生兩有利賴矣奉聖旨是

請減蘆課疏

題爲懇乞聖慈寛減蘆課以紓民困以廣徳意事該巡撫應天等府地方都察院右僉都禦史郭思極題稱前事欽奉聖旨工部知道臣等案查得前項蘆洲原系五年一丈萬曆九年該南京工部冊報沿江一帯洲場原額一百七十一萬一千八十二畆課銀四萬一千九百七十八兩有零新丈增出洲場二十九萬七千六百七十畆新增課銀二千四百九十餘兩已經題奉欽依照數徵派在捲又查得詔書內一欵一各省直淸丈田糧如有虛增地畆及將山坡湖場升則派糧貽累軍民者準與更正欽此爲照則壤成賦經野大端今沿江一帯蘆洲日當巨流間有淤灘新出者卽有衝坍新沒者以此抵彼數難頓增乃近年來承丈官員惟知搜括盡法遂爾驟加課額此不惟目前小民苦於徵輸抑恐將來國課動至拖欠旣經該撫臣具題前來援引恩詔請免攺正委應依擬但節年新增蘆課徵収諒已在官況已奉有蠲免分數難復議豁其九年新增課銀合無恭候命下本部移咨南京工部督理蘆政主事及轉行各該巡按責令各州縣掌印官從公核實果系本年虛加卽與攺正徑自明白奏請除豁以後每遇五年一次丈量經管官員務要虛心踏勘的確劑量增損不得故求浮額以病民生亦不得濫行豁免以虧國課庶課銀約有定額而民困可紓矣奉聖旨是

請免新增紅蘿大炭疏

題爲歲辦錢糧不敷懇乞聖明停免增添木炭以蘇商困以重邊防事該惜薪司署司事禦馬監太監陸敬等題稱工部易州山廠采燒辦納長裝木炭五十萬觔專候幹淸宮並聖母兩宮金盆及妃嬪宮所潞王公主等處日用時不敢缺乃額辦原少用處數多虞至匱乏無從區處伏望年增添三十萬觔接濟供應奉聖旨這木炭旣供應不敷準照數增辦應用工部知道欽此臣等看得長裝木炭專供上用每年額派五十五萬觔行易州山廠督並各商辦納■﹝扌東﹞擇修整不比小炭易辦今惜薪司具題乞要歲增派三十萬觔奉有兪旨臣等敢不仰承明命遵行增派以裕供應但易州山廠地近邊鄙民生疲苦燒造大炭林木日久砍伐已盡近年以來各商至越闗渉險數百里外采運木植燒造交納萬分虧累該易州主事徐卽登具呈前來方欲具題議處以少蘇其困憊以昭我皇上安戢地方愛養元元至意今該監據請增添前數殆踰一年年例錢糧之彊半不惟積累貧民力不能支山場逺地料亦難辦以四方招集渙散之商應一旦加添重大之役恐適以速其逃亡轉貽拖欠也竊謂該廠大炭額派有時卽十餘年來未聞稱不足用固皆我皇上儉徳鑑於成憲撙節有方所致今辦納𨿽難在易州廠接年拖欠亦自陸續報完在紅蘿廠年額實未短少何爲輙至不足陡有三十萬之加也且見采地方旣稱無料若復加添必取之沿邊山谷山木漸至蕩然是邊偹籓籬盡撤向來闗禁之不敢稍弛謂何乃可不爲之深長慮也伏望皇上軫念邊境疲民采燒前炭艱難萬狀及念邊塞重地林木借以爲險於戍守大有闗系俯將額外新增觔數特賜停免乞勅惜薪司查將此項年例大炭仍照往年額數愛惜支用不得驟議增加果如供應不敷卽於紅蘿廠白炭內■﹝扌東﹞選進用供應自可不致缺乏而疲商庶免重累矣邊地幸甚臣愚幸甚奉聖旨這所奏知道了還遵前旨行

請減歲增紅蘿大炭疏

題爲歲用大炭增加數多商力不支懇乞聖明量賜裁減並議汰冗員省鋪墊勤収納革一切夙獘以便供應事先該臣等題覆惜薪司署司事禦馬監太監陸敬奏稱請增大炭乞恩停免一節欽奉聖旨這所奏知道了還遵前旨行欽此臣等竊惟大炭之設其來已久接年供應未聞不敷今一旦準加添至三十萬觔或以近未如祖宗朝專取供禦前用耳仰惟我皇上儉徳光昭動卹民隱近如減光祿膳羞江西燒造磁噐浙直織造叚疋何非加意窮民乃玆大炭獨未蒙俯聽免行加派者豈以山廠林木取辦固易易乎然上供事有言之似易而勢實不能支則莫如今日此大炭蓋其用一色甲木近地不可得商人采辦越重闗數百里外褁糧歷險上下山谷窮數日之力才得一肩荷背負至燒出成炭短小條細皆不中選照式起解十未獲一此采辦之難也及輸京師湏借車輛千里馳驅動輙磕損業已近廠復多棄置又復不勝賠累之擾迨至報官上納守候日久方得盤収多經蹂踐奚止壑缺往往轉取後撥塡補眼前少加羨餘數亦無幾今漸增殆十之八一年名爲五十萬觔其實已暗增至八十餘萬觔此又包辦之難也鋪墊秤頭已足輪収內官又各索茶席錢火者貓食亦求數簍價少不如意一藤條徑碎水磨合式炭幾簍以廢棄物盡沒廠庭此又其過門之難也且原額掌廠貼廠等官一廠不過數員今漸加至百數十員總計八百餘員矣十羊九牧各有分例每上炭一撥鋪墊不貲尙復私索抑勒誠有如科臣所言而未盡者此又非濫費無告之難耶夫以舊額錢糧上納之難已如此商民苦不聊生業思逃亡卽仍舊額猶恐時詘舉贏未必年年完納乃又復從而加徵至如此之多的知力不能爲勢不能支矣臣卽今一時勉彊應命緘黙弗言以致日後逃亡益甚正額且虧乃咎臣言之不早臣固無所自文其何以収東隅之失使公家𨿽稍苦民而竟實獲增添利益哉逆知其必不然矣伏望皇上軫念邊氓困苦新加派數的不能辦科臣並臣等先今具奏毫不敢欺特將先項大炭姑量加數萬觔後不爲例或將三十萬觔分作三年帯徵總扣足數卽行停止恭候命下臣等謹遵裁定數目查照定價給發銀兩一面行令易州廠主事一面咨彼處巡撫都禦史轉行附近州縣招選殷實商民寛其別項差役聽令廣開山場多方采燒自萬曆十四年爲始將新加炭觔隨年例大炭依期上納仍乞勅下司禮監行惜薪司掌印官除該廠額設掌貼僉書外亟將夤緣乞添冗員議行大一汰處或只令其本廠帯銜不得與収放之事以困貧商更嚴諭該司要知大炭寸寸皆民筋力脂膏加意愛惜只照舊例專候上用其供匪頒欽賞準令止用揀選堅實年例常炭仍申飭該廠減鋪墊禁索需平觔秤勤収納一洗殘害夙獘使各商得易完辦錢糧由此紅蘿一廠推而至外西南北廠俱準惜薪司新掌印官陸敬欲減工費銀兩新議及其內廠裁定収納事例凢柴炭一廠務期一日収完不許似前阻攔掯勒延遲月日以滋獘端充溪壑欲行令各廠一體遵行外仍容臣移文保定巡撫都禦史著落近廠州縣官各種應用橡木以期數年後取用更許僻逺山民將自燒裝炭徑與廠商交易以濟目前采求之難於催科之中寓撫字之意欲取之不盡先用之有節則我皇上仁慈恭儉至徳豈但畿輔小民罔不瞻仰感戴而休養生息之恩將延及邊闗內外殆莫不喁喁仰誦聖明鴻號熈於無窮眷命綿於維新宗社無疆之慶端有在矣奉聖旨這添辦大炭你部裏旣說邊商困苦采納艱難準每年量添十五萬觔候積剰足用具奏停止該廠冗員及収納事例著司禮監選差亷幹內官會同該司掌印官用心查核酌議裁減停當來說

﹝此疏具稿正堂以部科兩抗疏拂上意力命停奏恐取譴責竟不畫題愚走白三相公亦面止之謂旨如徑內批恐閣中亦難収拾愚對以爲職旣奉旨畱司久任完大工事則何忍年年見中外諸商之苦諸商每四年會科道一審編京中大室一次及之有至四年而不傾家逃竄者乎如此不已恐戾祖宗取彼塡實京師至意此疏原非出堂上卽將本職調外任罰俸一年皆所不卹相公壯之徑冒昧具題上初震怒命東廠太監張鯨亟緝奏語眞妄將深加罪禍且叵測繼從監廠見勒令眾商各自供掲控獘乞命艸單曰始以爲外衙門故飾詞抗拒該廠積獘固以至此極乎乃降斯旨尋準欽差司禮監官覆部五廠中官共汰五百六十八員名外每廠柴炭年不下十撥每撥鋪墊遂減五七百金總計五廠一次収納較常輙減費以六千計其不中式者又準商人領出不得沒官秤頭亦平収期復速而商人始得免賠累蘇息有望矣記此以見聖明幹斷非左右中涓所能惑動云﹞

請更大炭山場疏

題爲歲用大炭增加數多議處更撥山場以便采辦供應事該保定巡撫右僉都禦史賈三近咨稱易州兵偹道右參政兼僉事余國賓呈議前事又據督理易州山廠主事張新呈同前事臣等看得易州大炭系供禦用日不可缺但往時年例只五十五萬觔山場轉采漸逺已稱難辦今又陡加十五萬觔則至另議撥山場猶慮弗給亦勢之必至非過計也所有勘定前項車頭港等八處旣經撫院督行該道會官查議前來事稱妥當相應依擬題請合候命下本部移咨保定巡撫及咨都察院轉行巡闗禦史通行該道會同該主事將前項勘定山場定立界址卽設立窯座每年照例明開呈部印給批文責令鋪商窯戶在界址內采辦靑信白棗等甲木燒造大炭依期解納其餘雜木根株不許亂行砍伐自取罪譴守口官軍亦不許與鋪商故分爾我挾私妄言亦不得通同商民偸行混砍盜賣致損邊闗籓籬其伐過山場若椒樹溝等六處及今新撥給地方但有采過甲木身幹各嚴行榜諭守口官軍務要加意巡守長養新枝以護成材聽備采用每季各地方文武官吏逓不致傷伐甘結分投該管廠道衙門查考如有姦徒盜砍私燒小炭者許守隘官軍及鄰近窯戶人等或擒或告送廠道衙門以憑懲究有故縱者事發一體治罪其議招民種植甲木一節本部先年已曽有文行令從長議處在本道亦曽準該府議將砍伐空山卽令各口官軍隨時補栽今徑欲該廠廣行栽植及時灌漑期五年後永省采燒禁山查照各處山場原不系該廠主轄該廠庫藏除辦年例大炭無復分毫官銀存貯可以支給藉令招商種植其地方當坐落何所以後此山場卽屬該廠管理仍聽司道節制近而地主芻牧逺而官軍邏巡有無掣肘得博實效與否容臣等再咨該撫院督令道府會同該廠再加酌議明妥及合用錢糧從何措處毋事虛文以滋糜費推委悞事另行具題欽遵奉行再照此歲辦大炭在祖宗朝皆取足原額觔數卽我皇上禦宇十三年以前亦未嘗稱不敷用前歲偶緣商力不支積有拖欠該惜薪司具奏乞加添三十萬觔該本部奏請減免奉聖旨這添辦大炭你部裏旣說邊商困苦采納艱難準每年量添十五萬觔候積剩足用具奏停止該廠冗員及収納事例著司禮監選差亷幹內官會同該司掌印官用心查核酌議裁減停當來說欽此欽遵年來因収納寛平冗費半減貧商戴恩竭力輸納蓋聞逋欠者已漸完而加添者且源源至矣積剰𨿽未敢必足用似可逆覩況今畿甸旱荒甲木益少禁山頻伐藩籬漸撤不止倍目前難繼之憂抑且重日後叵測之患伏望陛下鑑臣愚忠勅下該司將此大炭念料不易辦加意撙節只取用供應禦前餘者量賜裁省仍望渙發徳音將來歲加添數目再量行停減若干觔以寛采辦山場庶免旦旦之伐或亦可省以後更撥之擾蓋此炭尺寸圍長有制刮膚水磨十不選一但省納千觔則當省伐山木幾千省納萬觔則當省伐山木幾萬況此山木藉以長養永峻邊關保障之防而惠澤覃敷其所以培植困商之命脈登受山川之靈貺殆且無量矣伏乞聖明采納地方臣民幸甚奉聖旨是大炭歲用不敷難以停減還照前旨行

請正肅王葬價疏

題爲喪禮乞恩事該禮部咨稱前事臣等捲查先年親王造葬銀兩數目原無定例萬曆七年該本部議定親王葬價或王或妃有先薨逝者給銀三千八百兩後薨者給開壙工價銀八十兩冥器喪儀銀六十八兩八錢八分郡王如系帝孫或王或妃有先薨者給銀三百五十兩如系王孫減半造葬鎭國將軍以下俱遵照嘉靖四十四年例盡行裁革已經題奏欽依俱各通行遵照在捲又查得肅王縉■﹝火貴﹞以肅懷王從叔由輔國將軍進封襲王止支輔國將軍祿其葬價似應酌議今恭看得各王府卹典親郡王大有懸隔固以爵祿爲厚薄亦以親疏爲隆殺今肅王縉■﹝火貴﹞以旁支進封而歲支輔國將軍祿米僅止千石分旣殊於親王親亦別於帝孫其造墳工價若遽給銀三千八百兩似於典制或過合無將縉■﹝火貴﹞比照親王葬例銀兩量行減半其餘差官營造銘旌紵絲金簿龍鉤一如親王體制頒給但恩典出自朝廷應否如議減給惟復別有定奪伏乞聖裁奉聖旨是該府系親王葬價著照例全給

請正徳王葬價疏

題爲乞恩喪禮並檢舉事該巡撫山東右副都禦史李戴題稱前事臣等捲查親王造葬價銀原未定有額數至萬曆七年該河南巡撫都禦史周鑑題爲申明宗藩條例以杜冒濫以飭法紀事內稱親王造墳工價有司曲意阿承甚有多費至萬餘兩要乞查照大明會典規制估計工料夫價實該若干著爲定例該本部查得會典開載親王造墳規制工料僅一千九百餘兩而夫匠之價大約與物料等及行據河南布政司冊報崇王妃宋氏造墳工料夫匠等項共享過銀三千八百兩似合會典規制卽行議題以後親王或妃薨逝造墳工價俱只給銀三千八百兩於該藩封內郡縣查括庫貯無礙錢糧給發該府自行買料顧役造墳不許派及民間一錢亦不許沿途及墳所搭蓋棚殿擾民如該府有分外瀆擾者聽彼處撫按官將輔導撥置員役參究治罪有司濫行應付者以贓論黜覆奉欽依通行各該撫按欽遵外又查得萬曆七年後周王在鋌衡王載圭晉王愼鋷瀋王恬烄秦王誼澏岷王定耀嫡妃王氏通該本部照例題給銀三千八百兩各該布政司如數造冊奏繳並未有奏請加添銀兩事例參看得徳王翊錧造墳工價先該本部題遵明例照會山東布政司如數給發應用該府輔導官員卽宜欽遵明命聽領價值卻乃故違新例分外瀆擾以致司府等官失於檢查而撫按等官亦遂轉爲奏請本部正欲具題參究續該撫按自行檢舉相應議覆查照該王府葬價例外復請增派數多此自長史司官吏朦朧情獘乃各該承行官吏失於檢查輙爲轉呈撫按罪委難辭而撫按亦卽據以奏請亦與有責但查得大明律內一欵凡公事失錯自覺舉者免罪其同僚官吏應連坐者一人覺舉餘人皆免罪所據前事旣經檢舉具奏前來除吏楊承宣依律免罪該省布政司濟南府經該各官似應照例一體免罪其撫按官事𨿽偶失覆查文已曽經屢駁相應免究該府長史司官吏托辭舊捲明屬故違法應罰治合無恭候命下臣等咨行山東撫按衙門將徳王翊錧葬價止照原題事理給發該府自行造葬額外加增銀兩悉行停免原勘詳捲準行注銷其撫按並經承官吏俱姑免究該府長史司長史合行罰治該吏仍聽撫按提究發落庶法紀明而恩禮恊矣奉聖旨是旣檢舉各官依律免罪該府長史著罰俸二个月

請復靖江王恩卹原例疏

題爲懇乞天恩循舊賜卹以廣聖惠事該靖江王長子履燾奏請前事捲查嘉靖四年七月內準禮部咨開靖江王庶長子邦寕奏父靖江王經扶病故已經本部覆奉欽依行移該布政司照郡王減半事例給銀一百七十五兩造葬去後嘉靖五年七月內伊子邦寧奏復全價本部議得洪武年間靖江王府系與秦晉同日受封比之親王𨿽若有間比之親王府下郡王亦頗不同若照郡王墳價減半給與似非所堪合無照依先年郡王造墳全價事例給與不必減半該布政司委府佐官一員督理等因覆奉世宗皇帝聖旨是準照郡王造墳全價事例給與銀三百五十兩欽此欽遵在捲及查萬曆十年五月內準禮部咨開靖江王長子履燾奏父靖江王任昌病故題遵郡玉例減半造葬本部覆奉欽依行移廣西布政司支給半價造葬去訖今又該禮部咨送前因爲照本府宗派自國初分封歷世以來備沾優渥原與親王府下郡王禮數有差今於墳價止照郡王近例減半給與委非所堪旣經長子履燾具奏補給前來又經該司查有前例相應題請合無恭候命下本部行廣西布政司照依先年郡王墳價全給事例給銀三百五十兩送與該府應用本司仍委府佐官一員督理完工其冥器喪儀等項照例一並送用畢日該司將送過價銀數目造冊奏繳仍具數呈部查考但恩典岀自朝廷非臣等所敢定擬伏乞聖裁奉聖旨是

復增宗正葬價疏

題爲追述功徳懇乞轉奏俯賜卹典以光泉壤事該禮部咨覆河南撫按衷貞吉等會題周府宗學宗正睦■﹝木絜﹞卹典欽奉聖旨睦■﹝木絜﹞學行素優依擬加祭給葬以示激勸臣等案查宗室舊例鎭國中尉墳價銀五十一兩八錢六分逓是上下數有增減於嘉靖四十四年間槪行停給各題奉欽依欽遵在捲但今看得宗學宗正鎭國中尉睦■﹝木絜﹞病故所有造墳工價𨿽例在停給爲照本宗行滋樹徳志樂爲善化育先嚴乎身範文章早擅於藝林誼篤天倫學窺理窟旣奉明旨加祭給葬若止給中尉墳價似亦未見朝廷崇徳尙賢殊渥合與輔國將軍葬卹銀九十二兩五錢行移河南布都二司軍三民七徵給該府依例造葬庶親賢之化並隆而宗藩人人知勸矣奉聖旨是

請愼戚畹卹典疏

題爲懇乞聖明遵祖制愼卹典以光聖治事該錦衣衛帯俸都指揮使鄭承憲奏稱伊父封驃騎將軍鄭福病故乞照永年伯王偉指揮王鑑恩例賜給墳地續該禮部題覆欽奉聖旨酌量給墳價銀五千兩自造不爲例臣等仰惟皇上之意必以承憲親臣重違所請而墳價之給示墳之不應造也又必以親臣之父例無給以墳價者而令其自造不爲例示例之不可自今始也臣等卽宜將順徳意夫復何言苐祖宗以來二百餘年原無帯俸指揮爲父請乞祭葬者且永年伯王偉身都貴戚戴聖夫人保翊聖躬人情典制均宜造葬而承憲安得援以爲例況以從來所未有之卹典一旦加恩至五千兩之多寧不駭四海之觀聽啟私門之妄覬乎臣等上爲國家愛典常而下爲承憲計久逺則此墳價者踰禮越制是不可不杜其漸也昔在開元中用竇孝諶故事葬王皎而侍中宋璟力爭以爲不可玄宗嘉納之至今贊美不置皇上逺追堯舜近法祖宗陋唐帝不爲而於承憲之請獨不可以大義裁之耶事闗職掌臣等不敢緘黙伏望聖上將準給墳價特賜停止庶國家典制不以一人廢而以保全承憲永享爵祿者其端亦不出此矣奉聖旨這所奏知道了還遵前旨行

﹝國朝卹典文武葬價俱有定例惟皇親毎出聖裁亦但本身而止都指揮使鄭承憲爲父乞恩原爲非分乃巧於爲說不曰討葬價而曰討墳地又有附援曲爲力請是以賜予過厚至於如此該司再呈堂抗疏請減奉聖旨卿等說得是但鄭承憲身後墳價已不許再來乞請了還照前旨行欽此欽遵不得已咨同戶部措給莫之能挽矣當時各部科肯一體共爭至再至三或亦仰動上意庶稍從減顧但一言而止戶部復經目本司爲推諉不其難哉乃嗣後承憲死其家更營謀造葬而上終不聽可謂有幹斷已人臣義顧可無和衷與﹞

請告疏

奏爲奉差事竣尋感危疾懇乞天恩俯容在籍調理以延殘喘事臣山東濟南府徳州徳平縣人由官生隆慶四年除授中軍都督府經歷司都事歷太僕寺寺丞戶工二部員外郎郎中升尙寶司卿萬曆十八年十月內奉命前往周府沈邱王致祭治喪事畢臣以九年於外不遑將母便道回籍恭候欽依限期欽遵復命不謂臣素患便血股病入秋偶受風寒痰喘脾泄不止臣有祖母王氏見年八十有八日撫摩臣惟恐臣不蚤愈臣以上慮欽限期迫勢難戒行下爲親憂過服藥餌轉致邪火益熾頭目暈眩動欲昏僕左股痛楚寸步難移屢延醫生吳茂章等胗視僉謂臣受病深沈非旦夕所能調治湏俟經年庻望平復伏念臣世受國恩過蒙拔擢頃以供役壽宮濫冒卿列再叨加服色俸級顧十年部署徒效馳驅而三載掖垣殊慚屍素仰玆髙厚之恩眞捐糜不足爲報也乃今進退如此狼狽摳趨闕廷未可卜日安敢不披瀝衷私於君父之前丐寛假恩以慰釋臣祖母心以徼全臣微軀命也查得原任太常寺少卿徐一檟光祿寺少卿程奎俱以奉差事竣患病奏乞回籍調理荷蒙聖慈俱俯兪允今臣事體實與相同又臣少喪父母親無伯叔更多二豎有衰年祖母之依戀伏望皇上憐臣遽難動履之病兼抱萬分不獲已之情勅下吏部查照事理題覆將臣準令原籍調理庶殘喘或可苟延倘幸不卽塡溝壑猶有日效犬馬奔走圖報稱於萬一也職不勝悚懼控吁懇祈之至奉聖旨吏部知道覆奉聖旨是

請乞祖母恩卹疏

奏爲遵例陳請懇乞天恩俯賜卹典以光泉壤事臣祖父致仕太子少保都察院左都禦史葛守禮禔躬淸謹夙受我世宗特逹之知嘉靖三十四年以南京禮部尙書致仕穆廟登極起戶部尙書尋乞終養再起刑部尙書攺左都禦史事我皇上屢疏乞休伏蒙聖恩加秩給驛特賜歲米人夫致仕萬曆六年正月內在家病故該巡撫山東右副都禦史趙賢巡按禦史王藻各奏請卹典該禮部題覆奉聖旨準照例與祭葬還與他謚欽此又該吏部等衙門題請贈官等因奉聖旨葛守禮贈太子太保尋賜謚端肅遣山東布政司右參議嚴用和致祭中書科中書舍人張世科造葬安厝訖惟時臣祖母累封夫人王氏年已七十五歲感仰天恩屢囑臣等世竭圖報乃不幸於二十一年十一月二十日病故查得卹典條例開載凢二品以上文官妻曽受本等封者照例與祭葬又稱二品文官曽經諭葬妻故在後授封夫人者例合開壙合葬今臣祖母王氏累封夫人應有恩卹似當據條例具請又查得原任都察院左都禦史王廷妻封夫人楊氏刑部尙書何鰲妻封夫人沈氏病故各該本部覆奉欽依與祭開壙並癸其夫伏念臣祖母生前已受封夫人三次而臣祖視二臣又特加有宮銜恩數出自朝廷固非臣下子孫所敢希兾然風木徒茹於一念湣卹實仰乎九重伏乞勅下禮部查議應得卹典上請行令有司開臣祖父塋壙準令合葬祭壇內仍列名並祭則臣祖父母均荷九天之渥澤潤及重泉而臣舉家感戴聖朝待大臣之優禮當圖報於世世矣奉聖旨禮部知道覆奉聖旨準照例與祭開壙合葬

集玉山房稿卷一

●欽定四庫全書

集玉山房稿卷二

﹝明﹞葛昕撰

○恩卹贊語

少師大學士李公春芳

性資純粹問學淵深史館積有勤勞春曹雅稱寅直裂麻承眷忠貞夙著於當時奉詔掄才藻鑑猶傳於今日世廟重憑幾之托莊皇嘉定策之勲翼翼小心培元气以臻和平之化謙謙雅度陶士習以成師濟之風迹未老而辭榮眞難進而易退庭闈養志孝友式重於鄕評泉石凝神操履允孚乎士論宏材懿徳完節全名藹然先進之儀刑惜哉耆碩之溘殞所有恩卹宜從優厚

少傅大學士呂公本

夙侍講幄載典文衡入參大政荷聖主特達之知歸賦閒居收裏閈孝友之譽榮福咸萃壽考令終禮問已備於生前卹典宜隆於歿後

少傅大學士余公有丁

天性衝醇問學深邃辟雍弘作人之化講幄攄弼亮之謨公敏夙孚於佐銓寅淸茂著於典禮肆羅俊乂矢竭忠勤翊贊皇猷殫心盡瘁應得卹典宜示恩崇

少保兵部尙書王公崇古

吁謨壯猷赤心偉度備倭海上屢收馘獲之功總制朔方大著安攘之略執凶叛而申我法紀布昭聖武於遐荒孚逺人而堅其欵誠永貽謐寧於列鎭生前旣隆禮問歿後宜備卹章

太子太保大學士嚴公訥

性資醇謹問學淵深夙稱東觀之名流無負中朝之偉望秩宗典禮績懋著於寅淸銓部持衡明並符於冰鑑迨參宻勿益殫忠貞及賁邱園尢持雅操合齒徳爵爲世所共尊積歲月時於人無異議髙風令譽全節完名所有差官造塟於例實爲允協

太子太保大學士陳公以勤

徳性充醇忠猷宏邃立學純正而文章擅藻於詞林履道端方而行誼夙孚於士論侍潛邸懋啟沃之功薦鼎司著匡弼之績休休雅量表率百揆翼翼小心昭事聖主方急流而勇退式髙恬淡之風當處盛而鳴謙彌見淸修之節生無忝夫名臣歿有需於巨典

太子太保工部尙書楊公兆

心本坦夷行崇博大由郎署而方面隨著賢聲自撫巡而總戎尢懋偉績筦樞多安戢之略董工宣節省之猷況未老而辭榮殆急流而勇退所有造塟一應差官

都察院左都禦史陳公炌

操履端方蘊藉衝粹揚歷中外正直之譽望久隆佐總部臺耿介之休聲茂樹精白無忝於屋漏忠貞每寓於風裁用捨以時夷險不貳居家鄕評推重立朝士論攸歸似應造塟以示優異

禮部尙書汪公鏜

問學閎博夙效編摩講讀之勞徳性溫醇晚收長厚恬退之譽行誼允孚乎閭裏卹典宜備乎彛章

禮部尙書萬公士和

心性醇恪操履端貞秉直道以立朝允矣國人之望崇素節以勵俗居然先進之風文章早擅於藝林行誼尢隆於鄕黨所應祭塟自有典章

兵部尙書石公茂華

性本忠貞猷兼文武曹郎著冰蘗之聲嶽牧表旬宣之績一撫重鎭居然千里幹城再秉節旄允矣三邊鎖鑰樽爼收折衝之效金湯樹屏翰之勲賑卹心勞擘畫力瘁所有差官造塟於例實爲允宜

工部尙書郭公朝賓

性本忠貞才優康濟自郎署而爲藩爲臬聿著芳聲躋卿貳而司農司空懋彰偉勩正直兼之忠厚博大運以精明持耿介而終始不渝雅負端人之望惇朴素而內外無問式昭先進之風淸修夙協乎輿評操履尢嚴於晚節所有營塟相應差官

工部尙書朱公衡

才猷卓犖器識弘深閩海作人多士沐菁莪之化靑齊開府一方貽安戢之庥治漕而轉輸永賴視部則經畫尢宏愛洽羣黎所至屍祝而肖貌徳孚輿論歷官冰蘗以禔身相應差官以示優典

工部尙書倪公光薦

筮仕巖邑循良早播於民謡久任銀臺明愼允孚於士論綽有先軰之風無忝大臣之節應得卹典宜按舊章

南京吏部尙書丘公橓

賦性嚴凝禔身孤介批鱗抗疏直聲已著於早年剔蠧維風勁節弗衰於晚遇淸亷無忝羔素古人之風度宛然訓詁足式章縫後進之傳習斯在生爲熈朝耆舊歿爲海邦典型所有造塟相應遣

官南京吏部尙書王公本固

宅心淸謹制行端嚴立朝而夷險一節雅負正人之望居鄕而淸白不擾綽有先達之風似應差官以示寵異

南京都察院右都禦史海公瑞

剛介之操孤髙之行讜言罔知逺害直道見諒於先朝爲民不忌侵官正气尢凜於晚節應予恩卹宜備典章

南京禮部尙書何公維栢

朴貌古心淸操直行立朝正色風采表於士林晚歲辭榮徳望髙於閭裏理學稱邃輿論攸歸相應造塟用示優異

南京兵部尙書郭公宗臯

直諒之心忠貞之性犯顏敢諍風霜備歷於當年敵愾折衝勲烈尢隆於絕塞生前旣蒙禮問歿後宜備卹章

南京兵部尙書陰公武卿

存心坦夷制行端愨揚歷諸曹隨在底鎭靜之績膴藉兩京沒齒收淸修之譽應予全塟仍復差官

南京兵部尙書郭公應聘

天性衝純行誼端恪建節嶺外懋收平定之功筦樞畱京載表鎭靜之績物望彌久而彌隆出處以禮而以義無愧大臣應予全卹

南京兵部尙書戴公才

天性端凝才猷恢豁秉節重鎭聿樹安攘之勛筦樞畱都式光鎖鑰之托立朝而正直有稱居鄕而孝友無間相應差官並造墳壙

南京刑部尙書孫公植

眞醇之性耿介之操由郎署而晉卿丞隨在馳淸修之譽歷憲臺而正部院所至樹直諒之聲迹賁丘園心辭寵命式徵風度懋著休聞所有營塟似應差官

南京刑部尙書錢公邦彥

天性沖和行誼修潔揚歷中外正直之譽望彌隆退賁丘園謹厚之休聲日茂應予造塟以示殊恩

南京工部尙書孫公應鰲

持身端謹制行淸修夙稱柬觀之耆英雅負西垣之偉望撫治則仁洽黎庶陳謨而忠殫講帷世共推服人無異議相應造塟特遣專官

吏部左侍郎兼翰林院學士周公子義

徳性端凝問學淵邃淸操無愧於屋漏簡質可擬之古人況夙效編摩之勞今特厪恩卹之旨仍應差官用示優異

集玉山房稿卷二

●欽定四庫全書

集玉山房稿卷三

﹝明﹞葛昕撰

○詩

西山北望

疊嶂回旋處蓬壺宛在玆潺湲逺浦度蓊郁秀云馳虎豹千官衛龍蛇萬歲枝憑虛顒對望佳气帝王居

郊園偕西峪丈泛舟

曉日臨芳墅簮聨祕苑卿層山回艇秀新柳拂衣輕鳥雜流泉韻花傳擿鼔觥聖明大惠酺身世總升平

遊天寧寺次鍾礪山韻

禪宇多幽意招尋此共過花芬襲委佩露藹帯松蘿樹老虯龍影村深牧豎歌三竿未下榻不羨夜鳴珂

幻海苦塵擾避喧此地過諸天儼法象一水入煙蘿鷗傍磯頭釣樵傳谷口歌松簧來絕巘淸韻勝瑤珂

贈東升上人

法王來西域梵剎挿東天復閣松杉迥浮圖星斗懸濤聲酬鳥語云影蔭川田乙夜無生話塵心頓惘然

秋日湖上

公餘湖畔賞攜仲步虛房琴鼓淸流碧杯浮嫩菊黃浩源通太液逺嶂抱披香曲罷饒佳況鳴榔夜渡湘

送弘陽王丈之南光祿

無言建業逺自是帝王州抱玉終還售懷珠安所求金山紆紫气皇路擁靑斿何處追芳度行看覲冕旒

偕張丈登嶧山次韻

周魯紆行徑相將重惠連春山余客興晚樹麗賓筵鳥語騰花气鱗遊觸芰錢燭殘還劇思玉屑話便便

疊嶂盤旋處書門一徑分樹新浥過雨籟爽逐流雲簾水從天落經聲隔洞聞主人意逾適命酌更成醺

贈易海州寅丈

海內懷知己屈指誰更深十年同宷誼一掬爲公心我偶中州節君多魯國霖班荊恣笑語感慨舊槐音﹝屯司有大樹堂﹞

路文園亭

有羙名園地停驂一笑臨習池畱靄日王榭枕芳潯世事誰鞅掌吾徒自素心莫謂投簮逸蒼生望正深

送李縣尹

平原勞小試漢吏競鴻猷龍闕飛鳬去花城制錦逰政淸推建徳俗羙羨雍邱晝日公庭靜鳴琴意自幽

遊靈巖寺

古寺何岑寂名山喜更過曲流山外澗翠倚石中蘿貝葉浮禪榻曇花度鳥歌芳林多樂事身世欲南柯

將臺晚眺和蘇馥山

紫陌天衢開射闈銜杯覽勝夕陽歸千家雲樹蔥蘢合上苑霞光晻映飛塞北方傳息戰鼔朔南又報典徵衣艸離花謝年年暮回首髙臺挹落暉

贈友人任蜀

冀北此日空羣望海徼當年馭逺名聖主掄才偏保障遐邦仰化待幹城石崖云度三春早邛水鳬飛雙舄明天上鵷班離思切文翁萬里震賢聲

贈全太史使趙過省

名藩寵沐分符日天使承恩出禁闈雙佩暫辭金馬去片帆遙向玉河飛賦成梁苑花生筆舞近南山彩作衣我亦陳情歸未得羨君世美共春暉

壽王母太淑人

碧桃幾度海南開靑鳥翩翩雲際來人世喜逢周六甲使君今已近三臺蔥蘢寶樹連芳合燦爛天章取次裁回首髙堂同白髮願言常對百年杯

明宇周丈畱云洞次韻

曾問畱云洞裏奇由來天上使臣稀龍垂鐘乳懸猶接鵲啄巖花落更飛似入武陵迷舊徑欲乘槎木叩支機蠻方思甫歸王化引領樞光卜太微

七十峯頭一探奇素心原與碧雲期山僧觧說談經口樵父能傳治水碑峭壁迎風蒼樹合懸崖蔽日古藤垂就中絕勝應難賦搦管徒賡白雪詞

楊冢宰東歸

熈朝上宰抽簮日一代題材曠古今趙國完歸三獻璧漢庭加錫二疏金桃增萬樹仙源近祿永千鍾帝澤深感慨都門羣祖帳髙風千載剩玄心

抗疏金門久息機承恩今始遂初衣廟廊共惜山公隱海岱欣迎謝傅歸緑野堂開春正永綏山興劇夢應稀閒身自許煙霞外赤舄還期曳紫微

邑涯邢公八袠

八十年來白髮繁守中漫自說眞元鄕邦奕代簮纓族齊魯名家齒徳尊浥水碧波當海屋犂邱黃石種云根他年軒後行淸蹕好上崆峒至道言

作伴求羊足隱淪素書丹竈百年身徳培天漢三珠樹慶衍仙班幾玉麟皤鬢鶴顏淸嶽嶽峩冠豸紱樂申申遙知舞彩添籌處一曲歌鳴萬洞春

李丈奉使東藩

九重將命出嚴城符剖東藩擁傳行道載黃華香更逺槖裝白雪夜還明霓旌飛度淄河色絲竹應聞魯殿聲最是寅恭多世雅津亭何以慰離情

文所殿下賜韻和答

擁節遙臨帝子鄕皇華猶自愧星郎一從波浥天潢潤頓覺風生玉殿香金穀春光空秀麗梁園詞賦邁尋常賡歌白雪應難和一曲巴音對別觴

別崇崗宗侯

偶持使節過中州帝子相看意气投徳譽不殊河獻侶詩才堪作杜陵儔艸堂醉我靑春燕郊捨憐君信宿畱攜手髙臺極目處神京海甸總悠悠

韓中丞丰水園

稷下仙洲幾曲深千層荷气籠幽岑髙松宻結藏雄閣修竹陰森帶瑞禽百和香凝淸客興數峯翠疊逺人心乘槎不盡回溪緑杳藹煙光海色臨

遊大慧寺

梵宮髙揷碧天西綺檜層盤靉叇迷有恨伊人緣底事雕欄獨對雨淒淒

重過泰山

幾年今復過名山石磴苔深鳥道寛萬壑行雲千里樹塵寰俯矙倚危欄

偶過小軒逢道士飄然示我步虛聲明月臨川風影靜渾忘身在玉虛京

山園春秋

戲折桃花帯露餐白雲迷合俯逥湍輕風蕭瑟松陰下舞玉霓裳入耳寒

瀛洲方丈與蓬壺誰道人間此景無三徑獨開心會處山光水色足吾廬

暮春嶧山偕對宸張丈

聞道山靈異此日遂登臨主人饒逸興況復值春深嶻■﹝山上臬下﹞千峯矗浸潯百竇吟禪堂棲古木檜響帶幽禽洞逺巖花馥池明岸芷森陳荀期不愧何事慕寧歆傾蓋余投分臭味幾知心我懷歸北闕君豈耽山岑努力康皇業行看雪滿簮

易太守席約登東山

君自古良牧我亦葛天民羨君聲藉藉愧我車轔轔山花逐客笑野鳥傍人馴一谷呈天異萬籟發吾眞行李依東道酣歌償麗晨執禦吾何事朱幡漫爾屯

周敬所恩綸三錫編

河東有三鳯令望昭後先偉哉周氏郎曠世式蹁躚伯氏璠玙髙譜系更有仲季難兄弟一朝奮翮起天池次第剖符成錦制漢庭出璽褒明仁溫綸寵命何繽紛父兮母兮兄及弟袍笏簮裾華如雲我幸同寅周仲子有懷髙雅良無已藉誦龍章三錫編榮光自昔稱完羙二陸已軼聞八荀或嗇位難封易老失古人何似世澤親顯被司馬家學自可尋聲華落落茂槐陰多君慈孝傳家史忍使忠盟負短簮

李丈椿庭榮壽圖

老子昔去周函谷度靑牛關尹攀紫气道徳衍千秋翻然忽思遊人間李樹復指雍之邱雍邱優遊七十載笑把一籌添滄海鸞停鵠峙何矍鑠靑鬢朱顏常不攺有子腰金侍紫宸汝作納言帝命新事業方輝伊陟譜奉詔歸歡未老人獻罷綸綍舞萊服筵列松喬洛社賓南山獻頌當此時靑鳥正棲靈長椿椿年綿邈梅作友椿庭蓊郁槐當牖和羮若作須梅實食報咸知種槐叟肆余櫟材何足論生平竊幸登龍門燕山聊寄靈椿頌頌君世澤滿乾坤太史歲歲奏國瑞老人一星光晨昏

許丈使陜

都城祖帳旌旗擁送君將命如殽隴腰褭嘶風千里間壺觴落日情種種人生離合最關心況是相知知更深候館陽關三唱徹漫將別思繼驪音憶昔承恩同鼓篋君爲成人我髫髮與君璧沼遊春風更披春風鼓春色成均卒業歸閭裏地邈齊梁任爰止靑霄萬里兾圖南奮翼扶搖爭迅舉可憐君先我著鞭參軍樞府望巋然由來司馬誇神授重光奕葉相後先我今筮仕從君列吁謨猶仗君胥決皇皇使節又南徵鞅掌紛糺誰與協君家世業銘鼎彛磊落如君亦足奇榮承綸命歡親側雍雍晝錦生春輝丈夫事業不可量世平主聖身余壯早來奏績上承明箕裘好副明時望君不見長孺正色气不覊徳裕風猷特遇知二子豎立何炳炳肇基俶軔吾與伊共期努力圖掀掲孰云汲李勛庸非可爲

吳中丞席有感

春風藹藹春日暄肅將王命臨梁園梁園景物由來勝開府至今康萬姓憶昔先公曽此署余方舞象隨朝暮風塵荏苒幾經年秉節重遊感慨素主翁矯矯誇人龍開閣滿座意豪雄三生不負盱山斗五夜尊前肝膈剖狂呼長嘯發酣余傾蓋勞君故非偶我歌酒倒樽我醉月傾輪曽聞嵩嶽關賢佐願祝君家作甫申

集玉山房稿卷三

●欽定四庫全書

集玉山房稿卷四

﹝明﹞葛昕撰

○序

贈中丞衝翁顧老公祖開府遼陽序﹝代作﹞

今歲遼東撫臣缺上念東北重鎭屢有邊警詔簡賢能暢邊務者屬其任於是九列雲集僉推兵憲顧公時公正受命督西北水田駐薊州因卽具疏辭免若曰疆理苟成龍鱗刻鏤庶幾比湯池天塹爲國家永賴微臣方汲汲荷畚鍤終所事敢貪開府之榮以墮將成緒乃朝廷謂公才之亟於邊也竟勑以往命下之日遼左士庶歡動顏色某不佞喜遼之得公又喜公之得遼復喜朝廷得封疆之臣威名徳望如公者有以壯長城而永屏翰也遼陽爲神京左臂與敵比鄰其甲士材官僅僅八萬餘往獨當一面之衝頗易爲鎭自大寧徙而舊城廢敵之出入東西無常所此八萬者分而應之聚散不敵也且敵之入也每團結千萬騎而攻一堡乃人各固其汛地不相援應眾寡不敵也所恃遼人習戰自爲家計投石超距卽農夫或自出以扞圉而懷鄕重徙之念足以作其志而爲之豫而尢所幸者今元戎控馭有方籌策當紀律明止如山行如川賞罰以時有以固吾人而消敵愾故愚以爲遼陽無必勝之勢而有可勝之民無必勝之民而有能勝之將是在督撫重臣銜命奬率之而已惟公往僉憲八閩則計處邵武之亂擒其首惡參議廣東則勤剿嶺東之冦墟其廬舎在滇南則定土司之難在兩浙則觧饑卒之棼是必其胸中甲兵素富故能投之所向無不如意而聲施洋洋朝野間婦人走卒無不知之昔範希文節制西夏西賊相戒以勿犯而宋季金人之南下也望嶽家軍旗幟輙引避莫之敢角蓋其威名夙震足以先聲奪之气不戰而屈人之兵若此以公之赫赫聞望流宣窮漠其以致疆場寧謐知必不後於二公矣夫遼陽連年被兵赤白羽書沓至總今九邊獨所稱盤錯處也玆以公往夫非利器得試之秋乎愚故賀公之得遼駟馬輕車良父禦之於熟路卒無車覆馬敗之患者詎其人之膽智哉亦習然也公玆之往出所服習諳練者以從事非常試比愚故賀遼之得公方今四夷賓貢九有安瀾獨以遼陽故歳勤宵旰公之威望如此其與地相得又如此古所稱善將將者非與以有能之將統有制之兵敵國有不聞風褫魄而輙亂旗靡者乎愚故賀朝廷得封疆之臣也𨿽然朝廷設封疆之臣拊循贊理任巨事兼用武特其一耳地方利病欲其巡察閭閻疾苦藉以撫字遼東僻在海隅雄關爲限舟車之利往來鮮通坐而待哺者土之毛耳一遇荒歉人常相食而廣谷平陸戎馬縱橫百姓所爲饔飱計者與敵共之夫亦防禦之策未盡而養生之道未弘乎夫人有害生者尢有養生者害生者去而養生者未得猶未善也以公之威稜立覩銷萌絕釁不去其害生者其將奚養竊聞遼陽沃野膏壤昔稱富厚何獨於今不然卽今西北水利初議紛紛公才一措手井井有成試出其萬一而布之遼俾三韓蓁莽之墟盡爲阡陌畎澮則壌可以宻民屯而防禦備農事可以藏武備而利逺賴外侮不至康乂益勤百年爭戰之場一旦化爲含哺鼓腹之地尙亦有利哉惟公以營西北者營東北以安閩廣滇浙者鎭遼左舉此加彼底績自易愚將拭目觀厥成更爲朝廷得鼎鼐之臣賀若公之勛庸日茂朱紱方來聲施函夏業永鼎彛史策當信書於異日玆不敢文也

贈懷堂張先生擢南戶曹郎序﹝代作﹞

明興二百餘禩皇風沕穆黔黎熈皥彰彰具得人弘化之效肆皇上嗣大歷服勵精治理今年春特開明堂朝羣吏察賢不肖最著者明嚴彰癉其注意任人尢亟亟然士生斯時凡懷瑰抱奇幸際風雲者孰不爭相磨勵期自效明時無負徳意哉余友懷堂張君以少冏牧拜命畱都主地曹政國家簡賢圖治至意曁君之幸獲自效蓋豫然可交慶也懷堂君爲三晉世家淵源徳業無暇論惟君賦性凝重自束髮肆力文章惇行誼守朴茹素期無墮家聲在先大父襄敏公奉若世宗肅皇帝淸風勁節柱石巖廊其碩望蓋昭揭旗常表式鄕閭爲犖犖聞人已而君敬承象賢略無赫赫貴介意旣登仕籍約已奉公砥礪官常宛然襄敏公家法蓋自余入視冏篆與之朝夕觀其外若悃愊而中實井井有別逆覩其蘊藉知爲大受器繼而余在南都每聞君賢聲輙爲君喜及再入司納言尢嘉其底績專曹使得躋膴仕以竟其施將無忝毛仲萬歲之云輳錦合匹直一縑冏政庶其有賴哉無何有此命夫恆情重丙輕外孰不以君之賢宜膴親內任顧膺畱都命哉然國家之神气系戎馬而元气尢系財賦君在冏署操塞淵之思攻駒數馬策較在驪黃外以是致牧圉蕃庶政績卓然然而格大通方之材正當歷試之重且要者以遹觀厥成也矧畱都重地爲東南財賦會國家根夲實系於斯非君其孰宜往然則朝廷之特玆攸托不泥專任責成意豈其量移以勩無他倚毗抑亦處之散閒使之寡自效哉嗚呼君今膺是任且歉然惟恐不勝而余私計其在冏之賢舉而措之裕如者當今官人惟其賢不問其方蓋未有功而不錄以君紆才雅望精敏會計使輸將仰給咸有攸賴大司農上其績聖天子可之召勞大庭若春王正月面旌諸卓異故事卽不次膴藉其不光輝先哲以躬逢其盛哉余於君有舊寅誼且夙侍襄敏公之門墻而得君之深故於葛君之請華其行也不邑邑於別而喜致之頌與規若乃締念畱京重地厥寄在安擾邦國惠飬元元辧五地之物生十二土之名物以土均之法齊賦斂佐大司徒以保息養萬民不徒明允出納充實天府爲功以實體主上精明惇大之意則君自有熟籌奚俟餘言

贈淵泉何老父母赴召序

淵泉何公宰邑甫三稔政成化洽兩臺交薦於朝旣賜璽書褒羙寵念且逮其尊人已越明年天子開明堂朝諸侯精核吏治主爵大夫復亷其聲華勞勩署上考未幾以風憲員缺疏名髙等請上召用報曰可於是檄下郡邑君侯諏日戒行李邑老稚均攀轅之思諸大夫士尢悒悒不忍別葛子尢感重焉載申於有眾曰若知朝廷用人與大丈夫之用世乎夫循良自重於漢代因之歷歷可數然官成名著卽荷車服弓旌不次寵異甚至爵關內侯晉陟宻近托之耳目心膂之寄豈故偏重內曹恝然於所部州裏乎哉亦豈但藉此鼔舞一世使百執事知所淬礪哉誠以朝堂京國政事自出徵君賢矣不有重任以大其設施將無以深究膏澤於天下也君侯崧嶽鍾英登甲戌進士來治吾邑未期年賢名赫赫擬有華亭理繁之席幸卒不果邑人士於是得藉此覆庇而君侯亦因之終三年淹此奚啻遂而借冦之願也乃君侯竟不以邑褊小不足治而旣竭心思聿成化理揆之昔人之諭誠棲鸞鳯於枳棘托蛟龍於池沼試觧雞以牛刀也竟何以大其設施厚自表見哉蓋今之吏治稱最上者敬事勤民有猷有爲有守而君侯自下車卽按令甲明政刑裁冗費均徭役煦煦時民之寒燠而休養之賦完訟減民不驚肆頃奉大司農申積榖之令頓使倉庾充盈陳陳相因聞撫憲者虞城隍不治輒窺農隙浚池崇堞百雉巋然攺度是尢大有造於吾邑者也乃其自奉儉嗇無異寒素兩入覲中朝垂槖而行無所饋遺今戒行矣吏括其前後奬予金無慮百數退譲殆不欲受飄飄然琴鶴自隨風味此何愧古循良得擴而大之於據要躋崇之日其惠綏元元砥柱靡靡烏可以涯涘測哉然此猶逆其將來也今當寧以茂異招延非欲其翊贊鴻謨黻黼大業寄之以耳目心膂之任耶君今行矣不爲柱史必爲諌議大夫古稱有言責者鄭重至與宰相埒固以居殿陛爭可否庶職所不能自行者悉得言而見諸事格心補闕至封駁內降上逹民隱俾薄海內外徳澤周洽皆其職其事也顧豈易易乎哉言有得失利害隨之人有邪正扶翼驅逐異之要非不激不隨忘物忘我明習典故持厚無華焉已也昔範文正臺諌稱良矣歐陽君猶作書規之希文欣然覽竟卒爲一代偉人聲施後世君侯持正博學固尙友古人不多遜譲者也由是爲良諌議良碩輔遡其所自曰自徳平循良始吾邑不與有榮施哉別駕王君鄕進士郭君率諸祖道曰吾君侯雅度純懿中朗而外直行峻而气和渾涵衝挹人不得而澄撓之知異日必不得而怵惕而歆動之饒爲良諌議良碩輔無疑其於吾師端肅公選侯藉治吾縣之意有光矣哉子大夫言不佞也請遂次之以爲贈

賀憑溪郭世兄鄕薦序

葛子讀易髙津之陽客有造而惇之曰子大夫久不居鄕其悉吾金蘭會之盛乎吾邑丁嘉隆際士懷奇瑰鮮能自售逮先逹太保公開塾作士至捐廳事書院貲徹學宮而更新之廣其制自庚午歲卽有郭氏叔侄拔會中同舉於鄕今憑溪郭伯子又歌鹿鳴而來矣諸友咸願得一言以賀也余素以不文辭而客固請余謝曰會斯舉賀其將欲頌其英年騰踏爲金蘭光乎抑將嘉其能亢厥宗爲門第榮乎客唯唯否否余謂郡邑有气運必休楨靈淑之气隆洽發鬯而後篤生哲人爲國之楨士自有家運湏世徳作求培植積累奕葉無已斯有後昆克昌克熾者出建掀揭事業於宇內吾邑自飭庠廟文運聿通葆光翕秀於今蓋廿餘年況今復辟門浚池剏坊導河淸淑之气不可謂不隆洽發鬯此固當有名彥應時而起者若伯子先世隱徳姑無論卽自其大父松江公父山陽君居鄕醇厚且咸有惠澤於民生吾少友山陽尢知其克滋樹未艾徳則其有憑溪振家聲殆未可與白屋驟起者同語也然則今日詎足爲侈賀乎蓋聞周禮鄕大夫以三物教萬民而賓興之天王拜受賢書登之天府誠重其徳非第以藝也其在王制鄕論秀士升之司徒曰選士司徒論選士之秀升之國學董之樂正曰造士又論其秀告於王升諸司馬曰進士聽其辧論官材而爵祿之其遴之詎不嚴望之詎不重哉我朝稽古定制事本成周憑溪君今日固選士發軔始也迹其頴敏博雅負卓犖不覊之才制行磊磊落落不拘廹尺矱而腹笥百家含英咀華至發爲文豪宕遒爽輙鄭重於當路行將必大魁天下爲世膴藉使重念聖天子吁俊賓興至意孳孳身心道徳景行周孔伊傅則其乘邑運振家聲致身榮顯必有大樹立於朝廷直躋公輔其爲吾會光不亦重可賀乎抑伯子素嫻於文早蜚英騰茂今而弱冠登第固自視欿然矻矻問學不倦意謁春明筮仕將爲文學臣乎蘇文忠規友少年膺薦力勸其飬充取約厚積薄發流旣溢而命持滿無譲古之所以大過乎人者蓋根深末茂膏沃光華理有固然而韓昌黎眾稱其文起八代之衰乃其文不在應制詩賦而在排佛一表退鱷一約亦惟是以道徳發經濟之文也嗚呼文不根極理要有關政體當世用卽非無稽弗詢抑何以稱華國而蔚然名世哉伯子豪傑士必能辧諸此矣他日獨對後芻狗所錄獻文僅爲經生語而大抒經世匡時謀謨筆補造化業埓鼎彛言代天工事紀旗常燦然收一代文名俾中外翕傳吾會有此人文耀世其於科名髙第孰多可嘉孰重乎客曰士而獲售登庸分也世俗故極闡羙艷諛之失爲佞子言深而質該而典望郭伯子厚矣聞日且戒行會友誼有忠告請遂書之供張之祖道之次

賀桂亭周先生歲薦序

歲在癸邜邑茂才周君桂亭受貢薦其會友鄭振陽偕藺王劉趙諸生造予廬徵言以賀予再以久疎筆硯辭不獲則漫應之曰自古掄才官人之典莫備於成周今觀王制命鄕論秀士升之司徒曰選士司徒論選士升之國學曰俊士蓋本虞庭之教冑子惇其九徳咸事而中取日宣三徳日嚴祗敬六徳辧官材而庸之殆不專以嫻於文詞也至漢世稱得人之盛實亦以孝弟力田文學方正殊科並辟我朝稽古取士特重太學初惟以人材歲貢羅天下士臚列六堂積分課優逓登之率性修道者卽授臺省郎署而重用之如吾邑董公儀張公暹萬公永年不其人哉嗣而三途並用鳯翔虎變孰不策名實建勲績巍然名世又何能以軒輊之俗日澆漓人情𨿽右科名而左貢薦然而歲舉通經邃養之士多爭相砥礪於明時卽近而世廟中葉北山董公由六合令而憲臬大省煥然金紫立徵倭功今上初年安肅令孫公舉循良而著名烏臺皆吾鄕人也朝廷何嘗薄貢薦哉竊謂科第亦聊以一日之長幸而遇識之者耳且或春入庠而秋登第何易易也若貢薦自選弟子員稱附而增而廩經幾風霜甚至白首窮經才一應聘通仕路惡可妄自菲薄蘇氏洵曰天之所以與我豈偶然哉天固與之我自置之自卑以求售其言自小以求行其道其名曰棄天曰褻天不棄不褻而人不我用則其責不在我夫士亦第自求濯磨樹立耳資格何足以限之吾觀周君才徳兼具蓋厚養有志士幼而蜚聲藝苑顧屢躓場屋淹畱庠序今以掄才稱俊而獻之天子政選士發軔始行將效用國家日矣嘗怪士之恆居非不逺自期待愼厥身修及涉世途名利紛擾於前榮辱怵艷於內率變塞攺節荏苒而染指轉圜若炙轂而乃咎人之不我重此安所稱國士不其負吁俊賓興至意哉周君孝友天性藹然家庭人無間言而其接人制行謙退溫雅至忠人之托赴人之急未易詳舉昔陳司訓公不祿旅邸以隻身周旋其事必誠必信任怨任勞不遑寧處至有謗之而不卹卒俟其孤至盡哀以付此何譲孔門子貢儔哉不以死生易交情余於今庶幾見之矣他日登籍有官守資其事父急師者以事君寕肯初終二念利害異心險夷歧守哉是必將修之家者獻之明廷卓然爲一代良吏名人無忝前喆其爲吾邑光不尢可賀耶夫學邯鄲者失故步以心原不純移於流俗耳易曰素履往無咎孟子曰尙志周君勉哉倘以閱世多而飭躬久不以予言爲迂而弁髦之則予今日爲矢於周君勉應諸君命異日或亦足以藉信矣

賀封太淑人王母壽九袠序﹝代作﹞

萬曆壬辰新城王少司徒見峯母太夫人壽躋大耄徳平尙寶龍池葛君馳介語余曰王太夫人今壽九十髙矣四月十日實爲初度之辰願得太史筆藉手以賀不佞與見峯翁夙同朝蓋席聞母夫人治家內外雍肅其飭躬專气致柔頥貞葆素更兼見峯翁鼎食色養是冝享戩榖而登上壽也夫洪範敍福先壽而必繼之以康寧攸好徳蓋非滋徳無以獲康寧無以臻胡考猗歟王母人謂以踰耆之年神旺气固迓福殊未有艾是蓋以夙佐贈公盡忠於國而躬撫後葉至於二三世之賢故心多快愉而壽也不佞載考其裏史傳誦母徳所爲聚順養舅姑一切蘋藻紡績應酬筦鑰之勞略不以煩娣姒及臧獲上食奉衣時休燠而調涼暄皆丰潔當親意旨至於自奉則躬浣衣適糲食室無重橑噐無彤髹惓惓焉丸熊畫荻督子若孫俾接踵制科裏選今或躋公卿大臣或布列藩臬憲臺郡守或試南宮應裏舉紳笏滿牀錦衣競爽而母固欿然安之無少矜詡乃今春秋髙矣猶樹徳不倦諄諄訓子姓無苛害人性好施與日食貧人一升每冬必煮粥以飯不能舉火者鄕閭賴全活甚眾此其攸好徳爲何如則其耳目聰明步持彊駛駐顏闐髮臺背息齒是必踰期頥而上以紀數算者矣昔漢桓少君佐鮑司隸開家貴晉上公其流澤之長後三世舉致身榮顯求其故第以早甘勤儉若躬挽鹿車提甕行汲亦所不辭今司徒兄弟儉徳永圗勲烈爵位固不啻太尉昱等以旣食母之報而司徒子若侄師師濟濟咸爲國宣力攄猷祿位駸駸日起不知鮑桓後有如此一時之盛否竊謂王氏殆過倍之衮衮公侯異時尢不可限量已夫能作福於人必將集福於躬以母之孝慈若此無論見峯翁行應簡召霖雨海內蒼赤所徼福無已而諸藉在藩臬監司郡守者皆心母之心流澤斯民及於諸英鵲起賓用見峯翁旣歲當此日承顏庭闈大致燕喜栢峯昆弟曁霽宇諸君各遙祝官舍逺致拳曲甘旨聚獻乎南北杖履駢供於中外和气盎然充牣閥閱太夫人第名之而喜曰此子某某孝此孫某某慈欣然各加一匕箸庶幾增益一神爽何異奉滄海爲上尊羅泰岱爲嘉豆而世稱瓊漿玉液天孫云錦又何足多然則母之壽殆一紀一籌貯添海屋而算寧有紀極乎客聞之曰蟠桃之說迂而不經靑鸞之降逺而未情今惟遡母天倫人事以祝壽算曽不出夫戶庭是可書次以爲母長生久視之明徵

壽王宜人八袠序

隆慶辛未繼齋王子督輸瀛海九月四日爲母宜人設帨之辰惟時宜人壽登八袠矣神完气足悅愉且康諸卿大夫馳使以賀有徵言於餘者余曰若知壽之有道乎夫上古气化淳穆人生其時眉壽無有害遐哉不可尙已越若抱朴守約葆光頥和亦獲長生久視之效是壽者天其所以壽者人也傳稱有徳者必得其壽而洪範則以壽統諸福繼之曰攸好徳是栽培之理申錫之義然爾繄宜人降衷悃厚肅愼閒家婦道母儀嗣徽詩傳以是先君子歷宦有聲多所黙贊天子嘉其相助特錫章服而繼齋君繼之自登顯科躋膴仕罔不矢心王室兢業官常是皆母徳之遺也易謂視履考祥其旋元吉象曰元吉在上大有慶也矧不於其身必於其後且更可繹平格之旨與抑繼齋君之事其母也承顏視睫饒稱志養至出內範慈惠以蒞眾使民蓋深得錫類之義而母宜人翟冠繡服日益抑畏勤約篤厚終不變塞又間出淸愼之遺風以勵翼其予焉是卽其慈孝之相成天固將黙鑑厥衷以篤隲祜詩曰旣多受祉黃髮兒齒又曰保佑命之自天申之不其然哉或曰繼齋君今之聞吏也菲泊安其躬膏澤究於民粵在民曹及玆督課悉有以培國計而厚民生是亦足以壽其親也已於戲宜人雅自修厥徳以永天年而繼齋君又爲聚百順貽以康寧歲時爲壽坐宜人於華屋曽不自知其難老而貤榮也然則繼齋不日寄專省秉國鈞奠仁壽於率土更藉以益悅其親君之令聞令望永無斁而天之申重宜人之壽亦將綿秩於無窮矣乎不佞誼忝葭莩竊喜宜人之壽之有成也爲之辭曰金風正兮辰良寶婺燦兮光芒錦衣絢兮斑裳願介祉兮萱堂樽開瀛海兮稱觴景轉桑楡兮春陽更孫子兮洋洋伊今始兮祜方將多歷年所兮終允臧

贈髙士孔劍峯祈眞有應敍

夫神亦難言乎哉記者謂夫子不語神然系易稱陰陽不測刪詩表其格思不可度思他日極贊其徳之盛又曰聖人以神道設教而天下服曷嘗不語蓋未易爲凡民道耳余少失怙恃茫茫莫畱遺容每於學士大夫家談及冩生事未嘗不顙泚而心愧之壯入仕途叨有焚黃勅誥尢不勝風木之戚逮守尙書郎兩召善繪眞者盡括其家藏傳神帖采所貌五官有類吾親者命湊而成一像展轉數月弗能肖也時蓋以爲抱終天之慕莫可如何矣萬曆乙未冬馮少宗伯琢庵公忽薦孔生劍峯來曰生慣冩眞適王侍禦明野過我曰劍峯在白下曽相晤蓋通神術知射覆能預代人爲詩文異日隻字不舛其所謂眞蓋請諸大仙追貌人先世亡形非比今之得丹靑理者能貌生人爾也余竊意思慮未起鬼神莫知渠至能煩仙筆爲遊神冩眞乎抑幻也姑試射覆果桴鼔影響不爽時沍寒水冰不便爲追眞事約以春和而去顧生一別逺踰期不至頃方遣使訪邀之靑州俄晨門者曰䢐冬孔先生至矣余訝其如意而來卽諏日設壇先生齋沐髮符牒越三日偹諸色陳杯中並筆硯香花置壇髙處中層端設椅座俟眞降臨而身退居別宅持誦乃約余自致齋禱肅將緘押圖書尺素手張之壇上出則自壇以外各重門俱嚴扄鑰封識又越六日晚惇余更致祝於齋室期質明開壇宻耳曰子大夫毖敬哉躬啟戶入焚香拜始可升壇締觀卽寂未降筆愼勿懈念益加精誠感格亟如前黙禱仍緘鑰戶出翼辰必有所見也余旣依肅禮壇下窺上原設椅座旁移動業驚異之登壇一視則兩筆各蘸色縱橫几案色盂或涸或更置而吾父母峩冠盛服儼然生容在尺素間矣題其上曰灝气空蒙滿十洲乘春聊作采眞遊霜毫慰爾終天慕燭影當年事莫求純陽子時寫字畫如虯龍矯健遒逸非凡筆可致毛骨爲之聳然亟趨出招劍峯拜壇下謝送神祇生詫以爲向寫眞工致無出此右也者於是閭巷哄傳父老曁眷嫗爭來觀曰何幸復覩尊嚴慈形神色澤冥冥中故能頥神駐顏耶舊老蒼頭嫗婢望拜階除有歔欷不能自禁者曰是吾先主父主母鬒然鬢髮故歷今如一日也嗟乎憶吾父卒於隆慶攺元吾母卒於嘉靖乙卯蓋踰三四十禩矣卽不孝昕玆始得一再覩其生容方知明受朝廷命服卻念數十年來𨿽勤夢寐亦未有此冠冕偕至時是何異遊宦各天今遂錦旋於裏舎得以顧盼其子女復見其曾孫而曾孫亦欣欣相告今始得識吾大父母面何其奇異一至是哉愈參對不覺感極而悲泫然淚下矣不佞昔嘗讀史見古之招魂者第能令思者見化者音容於杳茫而不能畱肖其眞於當時又諗逰魂往往在暗帷中哽咽不平縹緲彷佛若有若無焄蒿淒愴迹其色像彷徨窅然令人難見玆吾父母怡然至止仙壇衣冠雍容宇度軒豁藉神大筆存像塵寰光天化日中人人可謁見景仰之敢戒後昆今而後湏知仰上眞無量仁貺思所以供奉酬答至劍峯君能請仙屑從繪事慰人子孝思以釋悠悠無已之慕可忘申報之誼哉孔生浙產名承禮字立之吾先師六十代孫有俠气知劍術數學甚精徳性磊落不媕妸於人緩急當廟堂用必能紹休前哲之炳軍機伐姦謀者捧腹季主李少君流何足獨多劍峯應有取義蓋其別號也

集玉山房稿卷四

●欽定四庫全書

集王山房稿卷五

﹝明﹞葛昕撰

○志銘

鞏昌府通判小川郭公墓志銘

公諱錋字伯盛前別駕古川郭公冡嗣也生而警敏有大志弱冠遊邑庠以父命受學先端肅公一時英列公名爲重古川公令虞城奏最擢判雲間過家見老母欲畱公從臾佐厥孝飬已而不祿煢煢哀毀誠信襄事有妹四二幼未嫁弟山陽令鐩茂才鏗孝亷鏘各未授室而母孺人性嚴急期望諸未成立子惟甚公念切奉志拮據理婚姻事延邑文學率弟輩攻舉業不異父師弟軰咸孜孜安之孺人固罔或不色喜也屢赴省試下第酬酢之暇吚唔丙夜不輟庚午春先端肅公招之來曰志欲鋭乎精業於專若曁若叔皆異資盍暫圖靜養以卽沖舉而僕僕之爲爲授古文辭與定程限公奮築室東郭外父公墓側閉戶讀作未幾呈課先端肅公公曰子中矣是秋果掄魁與其叔諱文成者同上春官公旣獲立身不及侍飬先別駕爲憾歸謁墓次族裏方顒望歡呼公奠訖嗚咽流涕不能仰視待左右扶掖乃起無何母孺人又卒襄事情文偹盡一如喪古川公而哀毀過之裏閭相屬感嘆以爲庶所謂終身之慕者古川公居官亷介無膴遺公以諸生故庀度才給饔飱至是淒然起語諸弟吾兢兢弓冶幸不大淪落貽先人羞若何不兼力家務爲二三兄弟計因課業畢輙經營農事復出已坊價立子母錢出納一切惟允家自玆津津就裕能旁構別業數所竟並祖宅推與諸弟而自創宅以居無幾微芥蔕意乃公𨿽理財成家讀書一如作秀才時連躓南宮壯志不少衰癸未偕計入京屆鎖闈矣感風恙不能赴公曰其命矣夫何必甲第能大有爲者越秋謁選又僅僅署一府佐不足以獨行其志輿疾歸來荏苒再歲而卒悲哉悲哉憶古川公初捐館舎日門祚蕭條族屬彊悍至結惡少孟某者庭辱公餘時偶在坐爲不能堪公怡然忍受不少動气而气亦不挫終制其鋒及他人事周旋一一中節非烈丈夫能乎哉又常試事入府從夏口道旁得一棄兒攜回子之迨長與配妻遣去抑又何仁人君子也公孝友褆躬此是餘事顧卒不得一施於有政而年未周甲遂爾歿焉者何也然公之去世垂三十年矣妻孺人三旬孀婦撫八歲孤子以至今日而家有益丰裏無間言誰其貽者矧夫文名才譽今猶炳炳乎公子以季憲副稚瞻狀徵銘世講之家重以少年之友余卽不文辭誰宜志且銘者按狀公髙祖諱貴曽祖諱洪祖諱詮代隱徳於農父古川諱文顯以易經選貢起家歷直隸松江府通判前母於氏母李氏生於嘉靖乙未正月十六日卒於萬曆乙酉四月十二日配劉氏邑河間府通判本元公女繼劉氏臨邑濟源縣主簿堯煥公女再繼趙氏陵縣深州吏目一蘭公女子一漸娶邑大名府通判王公文通女繼邑庠生於君師閔女趙出女三一適陵縣學生趙獻璧一適臨邑庠生王圖逺繼劉出一適福建建寧府檢校樂陵馬如錦趙出孫女二幼萬曆乙巳十二月二十日塟古川公原塋爲昭穴兩劉孺人祔焉銘曰謀未斷國於家理兮家未享成視諸昆季胥成立兮惟孝惟友惟玆貞石庶允文兮位不滿徳才不究施壽不永算天道茫茫諸不可期限兮

封孺人葛室谷氏墓志銘

孺人谷氏名貞兵部侍郎海丰岱宗公之長女母楊累封淑人幼聰慧端飭少長閒姆訓能知經書字義精女紅重恥持範十七歲歸余柔順靜共恪執婦道家人宜之餘祖母治家嚴夙夜服勞色養勤劬周至飲食衣服凡在上者必身親爲之無諉娣姒復克自抑畏息息恭謹余母早逝不及飬每用以爲念躬理蘋藻以薦歲時必致敬潔祖父母及吾父因翕然稱其孝余少習舉子業毎夕肅侍至夜分了無惰容拳拳以義相規有友道焉余筮仕京師祖父時總臺憲以各衙門出入有遲速命從便立竈深不豫請止之曰祖孫各舉火殆異爨也卽俸薪之入一一完封歸公室恐涉私蓄雅有同志家務無大小無攸遂必咨白後行語以當爲事輙欣然承應𨿽力疾亦未見辭勞苦觖怨其處餘二妹在室溫而惠曁於歸裝資所需半出手制至推篋笥所有以與少無難色與娣姒處雍雍和睦垂十餘年相敬愛無纎毫枘鑿意余家幾世同居親疏聚食百餘嘗以風聞語宻叩之噤然不答謂一無所聞一日偶詰之曰夫子制義婦言胡足聽人家至有難處毎歸咎構惑於室中予卽不能爲賢婦出名決不肯蹈嘵嘵■﹝言翕﹞訿之誚多言以爲能離間分割以爲善寧死不願也余爲之斂服而敬謝之十餘年來學能忍以庶幾寡尢寡悔私訟蓋得其幫助者良多至於轉移調劑使閫以內長幼尊卑相處無間其黙相之功不容掩也迹此不足稱賢婦哉然自歸余旣多病常鬰鬰萬曆攺元以覃恩勅封孺人制詞褒羙類其性行捧讀喜形於色是年病始少差在余家十八年其脫然無恙者才五年耳戊寅春嗽病方愈陡聞吾祖端肅公訃驚愴魂飛咄怏不知所爲榮衛因駸駸日消醫彊之茹葷自寛竟不能聽無何瀉作而疾甚矣疾革前日猶彊起理裝示未憊復戒嫗婢勿以其病甚白余恐余不能堪嗚呼相爲之意至此極矣孰意竟殀而且客也耶傷心哉傷心哉孺人儉朴溫和由天性復以貴家女爲貴家婦苦自裁損寡言語恥矜詡卽逺親貧鄰亦特喜與之會會無不奬其爲人至傳以訓其家者其服飾未嘗求備澣濯布素坦然安之卽一綫一縷不忍輕置檢閱嫁時物今皆宛然新也嘗自以多病生育未廣每延術嫗卜宜子者納爲侍人愛護之如嬰兒有過曲加掩護服飾至親爲之整祖父母亟稱其賢不置此又可以爲難矣生二子長如龍甫七歲嘗親授之句讀聘兵部武選司主事王君象干女病間召來一提攜之愛其謹潔曰是眞吾婦次麟甫二歲嗚呼有子不待成立而遽背之煢煢依人狀不忍言卽兒後欲知母之爲人曁塟於何日月某山向亦且冒冒然莫能知非余勉爲之志後其孰語之者嗟嗟哀哉距生嘉靖乙巳五月二十五日卒於萬曆六年四月十九日年僅三十四歲七年己卯二月九日厝於舅姑塜之側爲昭穴系之銘曰婦嘉內子徳歌女士繄行其式稱兮弗偕夫榮弗待子立嗟人各有命兮以約處饒宜壽而殀其亦數之定兮我銘玆石用詔後裔何以慰吾痛兮

○行狀

文林郎右軍都督府經歷司都事仁軒谷君行狀

歲辛丑之三月海丰茂才甥炳持其父行數事謁余曰先考塗殯十又七年矣玆幸從韓堪輿得吉壤將擇日而歸藏焉敢乞元舅爲我述行實請志以殉余閱其述事落落若此耶甥泣而言曰炳生三歲父卽見背一言一動茫茫其何所知逮澡髮跪問吾母母輙哽咽垂涕面壁不應兒恐傷其心也遂亟不敢更請間伺色喜再叩輙復泫然隕淚曰家庭內吾知其能孝友能忍恕勤讀泛愛閫以外吾何以知之試訪於汝舅及父老諸舅久仕京華無從問曩時裏閈故舊今有存者亦寡矣炳敢冒摭其聞之未確者以誣吾親耶余感其言蹙額歔欷爲淒然久之不忍辭按君名茂椿字汝壽號仁軒世爲濟之海丰人大父諱通作人慷慨知兵機隱徳於農有識咸敬重之封兵部車駕淸吏司主事贈兵部左侍郎大母門氏有徽柔徳勤儉範家歷封太淑人父兵部左侍郎諱中虛號近滄晚年別號岱宗母楊氏歷封淑人行誼俱悉誥勅表傳志銘中聞於世不具述君生而頴異相貌類江南人精神耿耿凝定長而狥齊饒有悟性好學不倦未冠補邑庠弟子員卽蜚聲藝苑人期取靑紫如拾芥而竟躓場屋不偶常從父翁逰宦四方恂恂雅飭略無貴介公子態父翁撫蜀罹外艱覊於交代先遣君行治喪則素冠麻衣縲縲如承重者時值暑月左右以長途勸易輕薴曰服父命也未抵廬苫焉敢更人稍迂之亦從而孝之道歷郡邑世講家或爲父翁門生故吏有饋遺毫不敢受曰未稟命焉敢拜人又從而亷之鄭重之抵家臨祖柩盡哀代父朝夕哭奠閉門讀禮無惰容戚裏招欵慰皆辭俟父翁歸而後已眾咸謂眞慈孫云居鄕以恭謹侍伯叔謙和處鄕黨潔身澡履戶庭鮮出常來吾家謁先大夫見其敬愼篤實有問必起身以對寡言笑如處子枲衣艸屨安子舎中則喜曰眞乘龍佳客哉郗鑑之坦腹東牀者不是過矣隆慶己巳以父翁撫臺考績奉旨入監讀書萬曆戊寅筮仕戶部照磨所檢校辛巳升照磨部故庫貯繳廢鹽引充棟截角磨勘過者率取以紙斤賞犒胥隸下遂夤緣攘新觧至未磨勘者君舉發其姦躬自查刷追索不應得而有者數千還庫乃奏記堂翁請第發年久浥壊者然但堅白紙亦湏待有功或補缺欠工食著爲例堂翁深賢之以爲有才甲申遷通政司經歷君以出內王言及轉逹民隱職在毖恪敏核故時吏胥亦得以遲速其實封晨門者亦得以關闌其章奏非體也鋭意返正請上官第加審駁其奏詞之刁頗者吏畏民懷聲譽藉藉以起司事冗日有接本之役觀政進士實任之會進士銓盡君朝入衙門理簿書午趨闕待旨遂至積瘁感痺癥辭官未允而病夷於左股矣銓司亷其勞績乙酉特酬以左軍都督府都事例銀臺郎卽內轉無徑五府者蓋破格云君至府感時知遇則力疾振飭樞務府帶俸勲衛當承祖爵者司與核實例執門生禮以重贄見君獨郤而禮貌之外省並京衛隸府應襲武職舊毎苦吏胥抑勒需索君一一爲之禁革體悉周至他府僚𨿽有忌惡之者弗卹也君以養屙金馬門優遊卒歲爲得策俄而有傳病患於君尊人者父翁馳使來詢且欲躬視於郊關君遽不自安曰父母惟其疾之憂今若此是重不孝罪也遂力請差還裏兩親見其貌瘦而足趻踔撫之慟君更不安曰所貴人子承歡膝下耳椿年踰舞象矣不意抱此拙恙不可掩轉厪親慮豈可俾常目遇之增惡懷因亟請居他宅便醫藥人以君見之周也守身事親兩得之矣蓋心安則情攄養靜則體健以慰父母痊可庶有期也孰知二豎爲祟大數來廹溘焉不起乎哀哉諗君疾革炯目謂家人曰葛端肅公祖舅招我倘不我畱卽歸而竟長逝矣鬼神事不可知此亦奇異也哉君天性孝友事父母敬謹惟恐不得其心有時新必以獻而後食昆弟中有侮之者竟容忍若罔聞知又儉朴性成做秀才時偶衣紗裙翁見之曰此豈韋布飾耶永屏去推及衣著各從雅素華麗者終身不禦少壯狷介自守業能不邇聲色不思封殖迨出仕後鄕親延欵有邀妓侍者則盡日端坐無顧盼戲謔語如泥塑人眾或誚爲道學先生是何必遜哉又與人交不設城府不念舊惡視鄕曲前輩禮下之等儕與之怡怡後進接引之略不門第亢厲常有某某兩昆弟以厚逋負反肆潑嘖嘖無狀君不與校後彼有急來請荊仍爲援救之於長令此豈叔季世情所有哉君生於嘉靖二十七年五月二十二日卒於萬曆十三年十二月十八日越二十九年四月十八日始會塟於黃太裏之新原格局爽秀气脈融洽眞鬱鬱佳城也追慨君生平身居貴閥約如寒士旣多疾疚復未永年才不究其施位不滿其徳福不酬其行斯亦其命也夫今得斯地旣安厥躬更將福祚後人也天其復興谷氏耶君配葛氏卽吾妹通書史守堅貞君卒躃踴欲經以從不得斷飲食數日舅姑諄切力勸勉以孝慈乃忍存活撫孤蓋自稱未亡人茹蘗持素至於今已若干年戶部陜西淸吏司員外郎文肅先生諱引生長女封孺人子一卽炳邑庠生娶季氏陜西靖虜道兵備副使岱石公諱東魯之女甥炳將攜蕪狀走先逹門屏請銘君幽宅愧余不嫻於文未足以應其求也嗚呼顏淵本賢得孔子而名益彰愚所謂仁人君子憫撮其行而表之金石谷君庶方藉以不朽哉

○行述

先祖考太子少保都察院左都禦史與川葛公行述

公諱守禮字與立號與川葛姓出葛天氏代有名人公以上五世始居徳平一世諱士能二世諱亮三世諱友才四世諱智由歲貢任鳯陽右衛經歷裏謚恂正先生配張氏五世林塘府君諱環配李氏實生公兩府君俱以公貴累贈吏部侍郎戶部尙書都察院左都禦史張累贈夫人李累封太夫人公天性端介幼卽聰敏大父授以書史輙了悟甫踰十歲侍大父宦鳯陽自爲飲食以奉路逢樓舟鼓吹問之卽爲職官遂奮發戒飲問學日新十七逰邑庠十九補廩餼文聲丕振屢試居首邑侯唐公期以魁觧給馬神廟捨爲讀書所廟近娼居曽不知其門戶一日有妓被淩走避書房輙令扶出有董生約同讀公至見其自奉頗厚退謂淡泊乃士之常此何以明志也辭不往富戚郭某等饋華衣文絹𨿽貧弗受戊子發觧有司約出五百金爲贐具籍將徵公以年當饑饉懇辭數四竟請其籍焚於堂己丑會試入京館有暴死女爲祟眾皆聞懼公獨不覺是年登進士除河南彰徳府推官有袁大江者貸郭洋金積負不再得流落起爲大盜捕獲觧張僉憲庠處袁大言曰吾非常盜郭洋背有龍文欲輔舉大業已約河北數百家爲翼招皆懷慶衛輝彰徳富室及士夫子弟張信之行盛同知時雍鞫審相同復以事大行公再審全無驗其誣郭洋等者舊銜也林縣縣學及馬柳泉公俱爲洋保袁始吐實公具由以報張怒翻異曰此事甚大初入仕不知嫌疑可避乎公曰正謂事大故從實具招若避嫌疑一身計耳數百家無辜關系相去何如張意不平後竟如擬三府良家郭洋一族俱得免張以公忤已意屢短於撫按堂僚後張升貴憲副去王肅庵來巡按問公曰李順孫在河北何如公曰才敏逹文案立辦張庠何如公曰謹官箴秉法不撓王作色曰此皆大有物議何獨不聞歷舉其事公謂大人監察庶官固當亷訪下官伺上司長短何用且恐失忠厚故不爲也張曽無一事容公而公不較如此署府印遇節朝趙王王命以朝服見公謂朝王舊禮皆吉服執不從王刑逼引禮官以恐喝長吏再三爲勸公曰寧違令旨何敢錯服聞寧藩初命各官朝服惟李崆峒不肯事竟如何竟用吉服時兩行人在側謂執之甚是崔后渠公聞之云不圖葛子有是識有是力也先趙府以漢王事請減護衛正身還錦衣衛餘丁畱彰徳日繁以泅脫差役起家殷富者數百家安陽羙田宅半爲所占而徭役獨累居民公審編皆入安陽籍居民始蘇丁眾欲合在錦衣者具奏公竟不爲之動良醫王彥章怙勢武斷先奪李臣地被行刺害其家人後董仲文典王月地又奪之與價值不及半事發行公趙王面諭公斷地與章使文招虛公謂李臣之事殿下所知渠不悔悟仍蹈覆轍寧復有家人代其死者竟直文而彥章如法王欲拓府第以逺僻隙地易近府緊要四衙門長史宻申巡撫旣準旋召府縣官至張盛筵出重幣凂之公曰今日之事爲公乎爲私乎王曰公公曰眾亦知公惜殿下以公事私行也此事長史申之巡撫主之府縣官無與今用宴幣倘事成人將謂府縣官受賄賣之矣豈不成私殿下遂亟撤幣而罷攺建永城縣有蔣臣翟璇者兩家爭勝各集數百人相闘逾夜各死一人乃互訟四年不決公得其情曰盛明之時乃敢聚眾廝亂爲首者皆當死據傷各有對可償據稱致死圖賴各宜自償遂各坐一人眾咸稱當獄始決連累數百人始安有生女先許嫁夫久出不歸乃更他婚者公謂婦人貴從一而終律𨿽離異然復曰不願者倍追財禮良有深意竟以不願科斷使先婚者無奪婦之恥未婚者無娶殘之嫌婦人無再醮之醜是爲三成後上司仍斷歸前夫一婦兩夫同渡婦愧投河死人益服公委築夏口白河與張同知郭通判分工公計處詳宻後二工潰公所築獨存錢鯤王鵬與公同推府隨巡按毎輔其不及且爲薦揚問其故曰先生出身少一節巡按相待已自有間若復有長短相形益難立矣吾不欲獨顯誠欲相成也人以爲難辛邜入場王肅庵以公盡心特委於廢卷中細閱取中數人如經魁李時春謝江等皆舉進士在彰徳三年餘大半公出毎出必自賫費金外一無所受至汴城查盤畢以所餘買銅鑵一枚歸過河冰待渡仍賣以爲費撫按交薦云年妙而志向不羣才髙而法守亦執又云推勘訟多平反操履行維淸潔已無私心人無怨言又云惟刑之卹而明淸俱備豪彊賴以震懾守已之正而請托難幹士庶爲之稱揚委修黃河堤岸云連遏橫流而救萬民之生命委署縣事整頓刁邑治土豪而爲一方之保障旋奉勅奬云惟亷惟恕克愼克明平反功多刑無枉縱薦章交上最績是書進階爲文林郎癸巳缺風憲行取公時年二十九十月至京僉謂遲兩月則三十可得科道公曰吾但知順命安分耳遂升兵部主事守山海關太宰汪誠齋稱公於王浚川曰渠在彰徳甚有聲望崔后渠亟稱之未幾同鄕李正夫升出吏部以眾薦舉公代銓司呂東匯欲見公李惓惓勸行公曰若往拜則涉於求竟不往尋用李中麗公謂此吾兩同年用之猶我正夫曰不意公如此之髙山東正气也愈爲敬重至關歲饑餓殍盈途設法以賑多賴存活山海舊無鄕飲爲創立並鄕射禮舉行觀者如堵舊無養濟院爲建屋四十餘間分男女備井臼人月給米三斗三年滿日除支外尙餘谷二千七百餘石以武職不知重丁祀爲制祭器偹儀文親臨加敬童子譚坊貧而向學捐俸爲娶聞宮氏子孝特爲表揚朝鮮入貢國王及使臣各有贄公卻之使臣曰舊有此一旦異常恐國王見罪公書示曰封疆之臣無私交故不受使臣以往來過關爲擾復彊公公曰關以禦暴不以爲暴送往迎來柔遠之宜若受是私徵也終不受渠感服拜謝其國王爲公立石於鴨綠江岸後有出使者見之歸謂人曰與川公見重於海外如此關禁進貢夷回不許夾帶牛角弓面等物有犯者公除夷人名不復來鄕大夫頌云郤髙麗之方物淸譽播於海邦發女直之私藏嚴威震於荒服山西商遊遼東者多取假引過關舊但令毎引納銀三兩公戒諭必待原籍眞引仍行山西立號簿爲對一人投假引試之公驗知追問如律前獘一洗人皆以給引回籍後公爲山西參政鄕民迎拜稱謝曰各家有子商遼東至二十年不歸者聞明公守山海必驗眞引人始歸家迄今有父母妻子之會公之賜也關原禁馬守關太監因而取利一二士夫亦爲之公曰朝廷設禁有司藉爲奇貨可乎榜令一人一騎者聽成羣則罪於是商人旣便而轉販者息錦衣校尉常假稱海巡於沿邊誆索有司皆禮待至關踵故態進見公曰海巡必有衙門差遣票帖可出看渠謂系衛差有帖不與人見公曰關法盤訐姦細焉知汝非姦人鎖系押搜得誆索財物若干具招連人贓觧京發大同充軍後無復縱索東方者關宅舊凶公處三年不覺滿日移出公館呂巖野入宅輙驚惶逹旦而卒人以公爲神佑云十六年回部與楊公虞坡張公西林立會讀古今名臣奏議大學衍義補諸書堂公稱曰三人可謂仕而優則學矣同僚羨之十七年丁父憂杜門謝客獨居三年服闋李中麗文選升太常以公前譲欲薦公仍爲吏部太宰許松臯文選王象山嘉賓皆允乃作書托人接催北上公以日淺不行舊吏部林東城春周棗山鄕皆起復先至中麗甚恚來遲公曰隨遇而安可也中麗不欲無代以本部胡纓溪鯨爲眾忌議出之於外用其缺公聞曰擠人而奪其位豈君子之心果爾予當乞病歸必不忍就遂補祠祭主事旋升主客員外儀制郎中儀制事務舊無前件簿籍有所題行只憑吏舉致令遲速顚倒甚有遺棄者公爲置簿隨事登記挨次施行親爲注銷由是事無遺而吏獘亦微寧藩同逆者家屬發髙墻後以人眾難容許回府爲庶人因復營謀請封夏桂洲掌部時準襲中尉鄕居已若干人公至司有踵請者公曰此輩法當誅滅爲庶人幸矣具稿參駁宗伯嚴介溪曰桂洲準行已久渠現在閣何可遽變況我亦江西人顧參之未便不如立案不行公謂此奉旨看了來說法不可行理難遽已只得據正題覆意外之禍聽之而已得旨不準封令甲郡王故絕止許近支以本爵管理府事不許繼封時山西交城懷仁襄垣三府皆故絕親支奏請繼封公立案不與行來人潛住京師上下打點皆聽許之只伺公出司則再舉二十年二月會試公以三試進題皆在中夜感傷寒危急各府人伺知卽上本吏胥蒙蔽署印者隨與題覆三府俱獲繼封公病少差見報驚詫復大病交城因奏討儀仗吏復索賄乘醉犯言被東廠緝知搜出打點記帳司禮監閣部皆萬吏八百寫字者一六百一四百獨無公問何故無其人曰非郎中病不敢進此本公名大振又親郡王無嫡子準庶長襲封秦府永壽王妃故無出有庶子又擅娶邵氏請封次妃部參奉旨姑準爲內助名色生子惟燱封鎭國將軍永壽故其庶長子奏準主喪居府內未及襲卒子懷墡爲庶長孫惟燱夤緣得封其母爲繼妃遂以已系妃出與墡爭封公謂燱生於母爲內助之時與正妃不同墡系長孫父見奏準主喪居府墡當封稿呈未發值公病在告部乃題準惟燱襲王后懷墡詣京具奏王浚川在院參詳徑直懷墡而惟燱財爵兩空人以公有定見云是年封王擬差官已定費鵝湖公子懋良爲尙寶適自家來又欲求差夏桂洲以親力爲之請介溪彊以張堯年差與之旣題懋良以晉府道迂辭疾不行桂洲介溪又爲言請易之公謂朝廷之上豈容以公子性任意行止四司皆爲之勸公曰朝廷命下臣子死生以之渠敢詐疾國法何在予寧忤執政終不敢從遂自詣桂洲言桂洲曰吾在閣題有何害公曰嘗憶劉太常鋭亦閣老子初與人爭差旣辭疾不行被參得重譴可爲前監公曰郎中執是遂促懋良行寧藩逆廢令弋陽王以本爵管府事乃求審理與之以教授職卑奏欲以審理輔導公參之得旨戒諭未幾乞長史與二人乞校尉與五十名其校尉巾帯事在儀制公曰弋陽欲全比親王是入繼親王也何謂以本爵管理府事竟不允後長史亦被言參革二十一年三月有稱周府輔國將軍睦榣子者馳部甬道進見身敝絮裸露猥不可狀問其年貌與玉牒不同介溪初欲送會同館旋疑其詐又欲送法司公曰館有四夷人褻國體甚送法司如眞何以處之皆不可乃題請順天府送周府行巡按查處又念系宗室也爲制冠履衣服送之汴果認收養去會試開科各布政共帯銀二千兩送部公用嗣有務侈者不敷取順天廢寺銀充補公謂前開科未有廢寺銀皆足用今何可指此妄費但節省可足乃自其身及吏皂之需近所添者皆裁之旣送錄夏桂洲多用七百本猶索二百介溪許之公以無對介溪大怒以送部堂數多譲公公曰舊規如此且二百本爲多較七百本如何介溪黙然公侯伯襲爵在禮部堂上及司官皆用厚幣公一無所受三年滿部注考云以渾厚之徳處躬以純實之心蒞政亷靖無訾端確有常二十一年王湛泉與齡爲文選推公河南提學曰吾欲兄正一方士習公至任惓惓以崇徳行惇本實身心體驗爲首閱卷銖兩必較低昻不爽鄕試無考遺才者所取前列歷科登薦殆盡法嚴持正士大夫不得入一書相干其子弟有諸生應退及童子稍通未錄者則命有司明稟稍從寛假曰朝廷優禮臣下尙有世蔭烏可使縉紳後無衣冠蓋情法兩盡也嘗謂提學職一方風紀孝子順孫義夫節婦之旌表必由之至於名公巨卿勲業在朝行誼在鄕一旦物故只聽其子孫陳乞無力者竟湮沒堂堂縉紳不能比於鄕人之匹夫匹婦何其失倫因於何柏齋王浚川旣歿特具呈撫按轉乞題請給賜如例歸徳夏邑之間爲河南南北直隸山東交界而北至兗州東至淮安南至廬州西至開封皆近千里地則眾尾之會盜賊出沒人各雄長公修河時熟知之因憶劉項之後其地興戎不乏國初不立府爲失算督學之暇與李石疊巡撫言李謂攺建府治非地方有事不可時雒憲使三峪甚是公公曰待先生巡撫時幸勿忘未幾果代巡撫公再用議請遂會題得允攺歸徳爲府設縣附郭二千餘里之中始得塡實南北東西聫絡不逞者無所容矣任中按院薦公古朴不偕於俗體端方素重於淸曹考校而進絀公平崇表而稽核詳當官師有儆黌校肅然迄今河南人猶稱爲眞宗師云二十四年升山西參政分守冀南道駐汾州慶成永和二王府在中甚狡悍前有參政劉公者以難處移駐介休人益無忌招納亡命出沒行刼城市戒嚴道路梗絕河南黃憲副潤升大參分守報初至適會於少參敖曰吾方自此來因甚言地方之惡黃遂棄官去以公補之公至卽返駐汾整飭武備量爲什五分布街衢嚴晨昏啟閉中外得無虞宗室奇潾表檬親爲叔侄先以訐奏成讎聚眾相鬭軍民連累者不可勝計公委曲轉諭仍示以利害所終二宗聞之曰聽葛先生言使我惕然乃設宴好合各詣衙門哭謝去在汾三年無復相犯升本省按察使蒲州有山陰襄垣二府互構訐奏數年不結公爲調停題覆兩府爭遂息晉府莊田散在太原鴈門寧武之間皆其牧馬山場冊籍用寶鈐紀後以旁支入繼年久子粒不收山中居人占爲己業王府查出竟更招佃戶遣官主之居人遂嘯聚三百餘人殺官倡亂連年不平公至拘首者服以罪令比照百姓辦納稅糧例行令崞縣收觧該府不失祿額而山中居人亦欣然就法僉憲朱公徵愼許可人也嘗謂公未至晉府宗室擁途彊索至不可行公至則退避無一來者及公升去復如故蓋公威望素重處置得宜故能潛消豪右之气如此晉人好鬥輕生犯大辟奉決單者累至三百餘人谷聚庵巡按臨決前夕尙未擬定以其名納壺中令門子用筯夾之得數人閱其招又與眾無異難而問公公曰論招情均應死但細閱中有犯兩死罪者請詳之谷再復檢視慨然曰此皆死有餘辜散在冊中初不覺也事遂定二十六年冬升陜西右布政使哈宻遺孽寄住肅州城下生齒日繁野性漸橫人畜禾稼歲被傷掠公常慮主客不敵之患與巡撫楊公虞坡計便宜適王肅庵儀謫肅州兵偹道過省公謂之曰肅州時務寄畨爲重坡公方求人處公其人也楊授之經畫肅庵用其計不數月畨人盡安置境外肅州無虞公有力焉韓府宗室縱橫假討祿米入省騷擾如冠服等項動勒索布政司一二千金歲以爲常公至陜王杏裏昺爲左使宗室四十餘人來王闔門避之遂赤身羣臥門前公出諭曰宗室貴重何苦如此渠驚起曰葛先生也因言欠祿米冠服等項公令回待查給不從適各處觧銀大戶在司公呼大戶至前曰汝等所觧錢糧要用心看守萬一有姦人乘機盜竊甚勿幹扯眾位賢宗也遂皆馳去不復來二十八年升左布政使二十九年入覲有宗室至潼關欲入京奏事者傳印臺巡撫畱還館榖公回停止供應反復曉以利害其中長者曰先生言句句是我等不知故每每來今卻知卽速回不復來矣後公在南京會張正野兵侍相見禮畢復拜謝曰我初升陜西左轄時念惟平涼宗室難處旣至一年不見心頗疑之又逾年不見因問左右知公先日有處此亦陰受其惠也民有張某以民田一谷獻秦府曰此本府牧地其父曾管王遂立石刻曰秦府牧地民以告公公查冊系添注問其父年則計當時未生遂斷與民僕所立石王屢遣人爲言公以晉府事正對爭端乃已初秦王入繼主者輙派給祿糧公謂此當奏請王不悅一月後戶部果題參奉旨切責布政司掌印官而府長史承奉俱提問公之入覲也庫官稟稱有餘銀數千當送公用公謂吾自有官盤纒何湏此渠稱舊例如此畱亦終爲後來者有耳公斥之曰焉知後來者非賢作正支銷可也分毫弗受分宜當國賄賂盛行各布政供奉不貲獨公無所饋朝覲賃居各府出銀若干爲用云此舊規公辭曰布政取府則府取州縣州縣又將取之百姓是交徵也惡可竟以俸金自賃考察過堂屬中衛幕有老疾當去者公爲之觧冢宰曰考語原布政司所定何自異公謂此皆去省逺未嘗面見止據各府申文注之今至京來參始知其不然自是布政差錯何可以屈小官也時夏冢宰屠總憲亟口稱曰吏部堂上肯自認錯人誰其肯迹此當爲賢能第一矣歲八月十三日升河南巡撫履任之日均賦役撫流移嚴武偹奬賢能黜貪惡稗官債令聞風觧綬經過士夫出俸爲會布政司銀分釐不取臺諌閣部亦無所饋遺也三十年四月十五日升戶部右侍郎六月十九日奉勅總督宣大山西等處糧餉公督理詳明威惠並施復題趂時召買糧艸以裕軍需以便官民及審度兵勢敵情預擬督調戰守以成安攘等疏九月二十一日奉命回部管事總督蘇舜澤巡撫劉公璽各有厚贐公弗受總兵趙國忠饋文幣銀噐約二百金公並其帖卻之渠謂先任者猶以此爲薄更索百金焉有並帖不受者大爲嘆服十月升吏部右侍郎三署銓印量地方之逺近爲選官之定法關節不通人無私謁太宰闕當推執政者各欲用其私人至假上旨挾用之公悉不聽特推屠公僑周公延題上眾用驚異虞坡諸名公亟稱羨不置公以守令最關民生而進士自期逺大乃近時進士名額限三百領郡邑者才半題增四百名至貢舉有賢特爲引薦一日謂楊文選曰舉人亦有好者何爲淹滯楊以無對公親披冊示之曰某某經十餘薦何爲無好者卽優擢之吏典出選舊惟吏部及錦衣衛吏得授八品其行移通否不論公謂均之爲吏豈可使有勢者獨便宜乎但據考之前後除授又例吏曠役久則革福建吏二百餘人以先巡按有事未與考旣補考具文送部該司擬盡革之公謂渠以先無按院非其自曠二百人前程烏可一旦輕棄乎皆與選以去一日太宰萬治齋問公曰知吾所以敬公乎吾向家居見捨親某曾爲儀制家資巨萬嘆曰儀制之富人也如此旣復見捨親曽爲儀制吏曰亦不盡然有山東葛公者不惟不取卽攜億萬無敢至其門後予起南京又聞公評推重今爲同僚見公之淸正端亮有過所聞公誠當代一人而已三年滿授通議大夫領祖父母以下誥命中有迪哲懸公計獘吏治官師有所匡率士心賴以維植等語仍錄蔭送監讀書三十三年升吏部左侍郎三十四年升南京禮部尙書初至革教坊供辦本部公席時東南用兵日久公應制條陳禦倭四事一任能將以定武功一調近兵以便節制一修城堡以永保障一勸富積以濟急用累千餘言復舉偹倭將才若干人上嘉納之三十五年以關陜地震李相公南渠出察九卿嚴世蕃等考最公以老致仕時年正五旬也有以時艱得退爲賀者公謂身爲大臣義非潔已何以賀有嘆壯年去位者公謂吾以書生躋正卿足矣何嘆爲先是世廟已知公淸曾向中官稱之後公退推補南禮書世廟問葛守禮何往左右以年老致仕對世廟惜之歸家奉太夫人以孝聞日課子弟侄孫讀書庠生執業從逰今多有登科者閒居涉獵書史東萊博議及通鑑紀事本末皆手斷注經書義多發前賢所未發偹載先君過庭紀聞錄中間理農政曾無一事干公府上司欲爲建坊聞而懇辭鄕人貧不能舉喪者多給棺斂林某等以貧售地價減舊值公不忍更倍與之四十四年鮑巡撫薦云學識弘深操持方正歷任三紀譽望夙布於明時退處十年風節益孚於眾論隆慶元年起戶部尙書以母老具辭奉聖旨卿才望素優司農重任特玆起用宜作速前來供職不準辭太夫人復彊公行乃勉赴召至見錢法不行疏以當嚴禁令和糴時估參差疏以當謹權量民逃地荒請下詔勸農勿並庸於租經用不足議令各省鑄錢以便民裕國悉荷施行一日相國問時獘安在公謂下陵上替情盛法微吏不肅政不舉姦不戢民不安天下未平以此之故會閣臣不和言官因各爲攻擊一唱百和部院皆然獨公無所離附人仰爲中流砥柱云是年覃恩授資政大夫領祖考以下二品誥命中有議論足以潤色乎國經操持足以轉移乎士習秉政無私竭忠罔懈等語尋兩疏乞終養人謂公疏可比陳情表奉聖旨覧卿奏情辭懇切準歸養歸家事太夫人飲食起居必親愛日之誠彌篤太夫人終喪禮曲盡如居父喪然不以年髙少簡隆慶三年羅按院薦云耿介超俗之節直逼古人忠誠許國之心不渉時套抱經濟之大略而執持弗樂於詭隨挺振頺之髙標而恬靜消變乎華競誠無愧於大臣之體宜早膺乎帝簡之榮四年服闋二月起刑部尙書公疏辭奉聖旨卿老成練逹淸愼素聞邦禁重任特玆起用宜遵旨速赴任不準辭再辭奉聖旨卿宜遵前旨上緊前來供職不準辭遂赴召至則疏請申明律例嚴禁酷官以全民命修舉農兵以壯邦本以保萬世疆域方士王金等先以進藥世皇會當駕崩皆問死系獄公謂堂堂帝王謂爲人誤害書之史冊後世謂何會中伭髙公題前事公審王金等前招俱虛具疏奏云皇考四紀當天旣三代之罕有六甲終命亦五福之兼全迹將大漸之時曽無卒暴之患歸咎硝黃之說何有指實之憑事理貴眞不可妄意法律以正豈得輕加遂通爲減釋世廟之誣以雪各省招呈至部必親爲閱詳度駁稿盈箱人命死而復生者不可勝紀是年十一月二十四日攺都察院左都禦史具本辭免奉聖旨卿方正老成風裁素著總憲重任特玆簡用不準辭入院卽請明名分以正綱紀以定民志禁奢僭以明禮節以厚風俗奉聖旨這所奏有禆風教依擬通行禁約又題申明巡按事宜以貞憲體奉聖旨這所奏深於憲體有禆便行與各該巡按禦史著實遵行又以京師東南常患淹沒請仿井田遺意以防水患以限戎馬馳驅五年進士登科疏正始進門無私謁權貴斂手門生有饋以師生恩義彊公公謂卽門生禮亦不受不尢愈乎竟辭之初楚王爲世子所殺謀出武岡王后世子誅二子幼武岡遂攝府事楚府財物半爲所取而寡妃孤子大受憑淩都臺趙公參之渠遂遣人攜重貨行賄皇親中貴各黃金五千擬送部院者黃金二千及入京知掌院爲公輙避去曰來時卽恐葛公當事今果不協矣後公竟參革管府事方新鄭之當國也以華亭舊銜必欲相報公勸之曰朝廷大事多端公當圖光明俊偉之業不宜報復不聽值有承風旨者籍華亭田五千頃其世官三人擬問革申文到院公皆爲復之新鄭遂以不附已怨公及新鄭以裁抑中貴致兩宮今上策罷忽遭王大臣之變有遂令王招爲新鄭主使者欲因而甘心以償夙怨已拘其家人仍將逮髙人情洶洶懼禍不測公與虞坡楊公力救之得免及王大臣送法司刑書欲詳問公止之曰不可挾寸刃至宮門卽當誅此足斷矣問之倘再有言更滋多事人以公爲得體是年應詔自陳奉聖旨卿職總憲臺老成端愼宜益盡心振肅風紀以贊新政不允所辭六年七月二十二日以二品三年考滿蒙恩特遣奉禦張名賜原封鈔二千貫羊一隻酒十瓶至私第萬曆攺元覃恩錫三世都禦史誥命中有立朝凜正直之气有古人風論事咸簡要之言得大臣體等語未幾以衰病乞休奉聖旨卿老成淸正委任方殷豈可以微言遽求休退宜安心供職不準辭再乞奉聖旨朝覲考察在邇卿宜遵旨卽出供職毋得再辭公勉出視考察事虛心精核品隲當公議復以賞罰之典久廢人無勸懲請舉卓異者上面加賞諭貪酷者奉旨拿問人咸悚然思奮萬曆二年二月以七十引年乞休奉聖旨卿老成亷正精力未衰宜照舊供職以副委任不準辭再乞奉聖旨朕方屬任老成用圖治理卿淸愼端亮年力未衰宜益用心供職以副委任不準辭三年考察京堂自陳奉聖旨卿職憲臺老成公正宜益用心甄別眾職以振風紀不準辭是歲當六年考滿乃三乞休致云臣六年已滿若考滿到部而律以七十致仕之例則在七十之外者難議復職在臣自處當先期引退不必再考以俟幽黜奉聖旨大臣以徳望爲重不專在於年力卿先朝耆舊淸望素隆正宜勵翼明時豈可引疾求退宜照舊供職不準辭復諭輔臣云葛都在皇祖時大有聲望渠今挺然未老可勉畱無放去時公志已決各部諸老皆畱公公不聽復四乞休致奉聖旨覽卿奏旣情辭懇切特準致仕著馳驛去仍加太子少保有司月給米四石歳撥人夫六名應用以示優禮舊臣之意公具疏辭免奉聖旨優禮舊臣先朝彛典加恩已有成命不準辭遂具本奏謝仍命孫太僕寺丞昕奉以歸歸以俸米祀先壠饋幼所從學諸師之後余徧給族人親故每朔望拜天地家廟節令必祭必恭暇則端坐書齋渉書史終日無惰容優遊林臯視在朝轉壯健萬曆四年促昕回朝是年仲孫曦領鄕薦五年春昕升戶部員外郎人以爲公餘慶所及十月推起吏部撫院復薦公朝野屬望願公復起詎知星辰虛位來日已無多耶嗚呼哀哉六年正月朔猶禮羣祀拜聖恩如常二日出拜鄕親觀者稱充養益盛三日赴家宴四日拜林塘府君生忌五日辰興喜天霽曰今牛日也牛其安乎方櫛沐陡爾疾作遂端坐椅上不復言家人驚惶延醫調治乃天不慭遺至二十日溘焉長逝矣痛哉痛哉方公爲禮部郎時病垂危者數一日蘇而告家人曰夜來夢見上帝帝謂我念爾正直還與壽三紀今適符其年數也嗚呼異哉先是除前數日夢召拜天官因具疏辭旣覺述以示曦始以曾子易簀之言自比末謂欲守蓋棺之節以遂首丘之願詎意甫旬日而竟如所言耶裏中人亦同夜夢公起用持咨文者其人丁姓乃公得疾時則丁日也旣疾曦夢公衣冠與鄕士夫爲別而元宵日昕夢公應召至京冠蓋甚盛公果逍遙於九天耶嗚呼異哉痛哉公生懿行不能盡述至其動遵矩矱言必凖繩撫孤侄同已出凡接人必以禮位尊而自視欿然宦久而淸約如寒士則有耳目所共聞見者居同五世庶幾義門人無間言實爲徳化鄕人聞公疾問候者滿閭巷𨿽婦人亦有願代者旣逝逺近聞之靡不慟淚前冡宰虞坡楊公稱公於中丞見峯王公曰公之政績足以尊國庇民而不居功公之气節足以亷頑立懦而不徼名元輔太嶽張公稱公於都諌吾山光公曰不動聲色而措天下於泰山之安者惟與川公當之立朝居鄕可槪見矣公生於弘治乙丑二月十二日卒於萬曆戊寅正月二十日享年七十有四配王累封夫人邑鄕耆諱榛公女子一爲先考諱引生邑學廩生早卒贈文林郎右軍都督府經歷司都事娶邑醫學訓科靳公天壽女爲先妣贈孺人女一適徳州翰林編修蘆公宗哲長子庠生茂早卒孫男三長不孝昕以公蔭任今職娶谷氏封孺人次曦山東丙子觧元娶任氏次晧聘王氏孫女二一適官生谷茂椿一諾官生殷盤曽孫男二如龍如麟昕出曽孫女二曦出俱幼不孝昕聞之記曰無羙而稱之誣也有善而弗知不明也知而弗傳不仁也不孝生也晚兼之愚昧不能悉先大夫懿行不明誠罪若所述事略不敢有一字之虛以誣先靈至於得傳不朽惟名公巨筆賴焉玆將以某年月日塟公於某處伏乞惠言以賁泉臺以詔後世歿存均戴銜結是圖■﹝扌攵﹞淚陳情無任哀懇之至

累封夫人先祖母行述

先祖母夫人王姓父諱榛母盛氏生而端凝不輕言笑王大父家故充饒諸女孫爭羙衣食侍婢以自奉母獨好儉朴從一老嫗兀坐靜室精女紅終日不出門戶家人甚重之二十二歲歸吾先少保端肅公奩具悉請從薄約時吾家尙寒素於歸卽克敬戒日親炊爨井臼以供舅姑甘旨戚裏翕然稱賢先公嗜學每至夜分不寐必預篝燈縫緝伴之讀兢兢數年如一夕公始舉於鄕邑令唐公以公從遊八年特籍五百金爲贐母佐公力辭之固守藜藿食韋布衣晏如也公成進士倅彰徳毎以卹刑活人爲勸爲兵部職方郎守山海關官衙後有桑園卽躬蠶繅以爲衣服贊公謝郤各處方物一無所受及公督學河南嘗大病日夜侍湯藥至不觧衣帯控吁者匝月公生平無媵妾母屢勸之納不聽會公爲方伯朝覲乘隙爲購之於家得一人盛飾之肅以待公公歸自京聞而笑曰吾欲爲此久爲之矣實時竟送之回憐其家貧卽捐所聘儀並衣飾以嫁鄕人尢兩多之公自南宗伯歸養太夫人太夫人年已八十矣旦夕起居母瞻視惟謹每飯侍食必手調酸鹹以進子孫婦但令輪操烹飪佐中饋略不至使膝前一代其勞太夫人逝居喪尢盡禮制中外稱公純孝並母夫人稱焉公再起大司冦尋攺禦史大夫值華亭新鄭兩相構徑忘夙怨曲爲之觧紛排難華亭家得以安旣而江陵惑於巨璫甘心新鄭欲聽內成王大臣獄公初爭之不得憂心孔棘促裝請老而卒以危言激江陵竟定國是新鄭與戚總戎故陳司禮三姓得瓦全逺邇震懾者帖然母實有幄中黙贊之力云公有弱小弟四人女弟一人悉帯之隨任讀書受姆訓母於其少體公之愛衣食督訓之恐後及長悉爲之及時婚嫁至傾篋笥脫簮珥以佐嘉禮無卹也至弟與婦半早歿更親育遺子女撫摩偹至各視其成立婚嫁又如之故一門五世同居千指垂七十年內外雍肅無間言蓋庶幾古稱義門已母天性仁慈而實嚴毅待宗族以寛厚有急必周卹之每惓惓規之存好心行善事間有喜誶語自封者絕其晤至待曾孫軰每正色教以義方戒出惡言語詈人凡糈果玩弄之具令無得恣所取自幼至長終不予一華衣尢不許持一錢曰少小慣手自便最易壊心志長大其何以収拾之不肖軰幸各成立服官政始不爲之痛禁也又心甚公平視同居幼弟孤侄軰無異親子孫飲食一物必均分給春秋散布枲衣服下及臧獲卽有精粗均一一計口手授仍先盡各娣侄房而後及孫曽軰箱笥原無厚藏不欲扄鑰曰一家人柰何防範之如盜其正大無私類如此至外家每念王父早亡惟母氏有所遺以隆孝飬用報罔極他若外弟侄軰卽有貧乏但擇賢者周其急作非僻者𨿽不孝請之周必轉戒勿與曽不姑息偏暱私加一惠用是王氏族𨿽眾竟知斂戢無敢幹憲至官府者又勤儉出於天性公自通仕籍由郎署藩臬而中丞少宰以至宮保尙書母亦由封孺人晉淑人載加夫人恆徳如一夙興夜寐家事卽米鹽酒漿裁剪組繡瑣細必身親之年逾七十子孫婦軰恐其勞頓請代輙不懌曰吾爲此自樂不覺其疲也常躬浣濯淡素衣錦繡惟節令始一披服不孝與弟曦旣畱宦京邸間於佳節制新錦馳爲壽輙書戒勿得復制師巫逺絕曽不許一入宅門乃敬畏神明殊至飲食必先祭有新味必獻之家廟而後食每遇歳時伏臘必極誠敬先期戒偹自視辦飭果品牲糗夙興盛服以承祀跪拜啟祝惟謹凜然如在其上晚年嘗自徳天地祖宗之佑尢勤於天地宅竈香火日兩禮拜垂老寒雪暑雨無間先是壬午歲不孝以都水郎中有臨淸之役役竣欲迎養京邸母唯唯旣而戒行李亦令代爲束裝及行之日請升輿就道則笑曰吾昨云去者恐爾戀戀家鄕吾耄矣豈能離老親戚話故舊事逺適而拘拘一官舍乎不孝不敢彊趦趄乃行及癸未春攺屯部有董壽宮大工命遲至六月公移來催不置母召而責之曰吾家世受國恩盍思所以報朝廷卽爾父母生不待養獨不思圖一加贈乎昕重違命隻身至京領役踰三載應考績則母先期令弟晧馳京諭曰母謂今𨿽暮年轉覺善飯力壯猶然自能綜理家事其勉修職業心乃甚喜若學兒女子態一味求歸不爲養志矣昕因不敢言旋庚寅冬領周藩役再過家母迎而笑曰吾聞爾在工省費比嘉靖陵四百餘萬金以爲必刻下忤中貴或艸率完事而殊不然今又行李蕭然除欽賜銀幣俸薪外無多長物眞淸白吏子孫復撫諸曾元首曰此吾家眞寶金銀何爲不踰貪吏千金乎昕役竣當復命以母春秋髙憚行欲請終養母又蹙額不許不得已請養病荷蒙恩允兾得專侍慈闈少盡愛日之誠也詎謂天不憗畱忽爾一疾而竟不起耶嗚呼痛哉母佐吾祖端肅公開家躬恭儉以率下閫以內事巨細無不親理裁事以義成人羙而掩覆人美事舅姑以孝稱相先公以順稱處親戚以溫厚稱其它懿行不能殫述但卽旣壽而康母儀逺誦大耋祝釐鄰郡畢至歿之日精神炯炯不亂尙問某人飯否訃傳逺邇悲悼臨喪者十九痛哭越歲談及猶澘然淚下親族至如喪親妣哀之分爨各門侄軰亦來同不肖枕臥苫塊縲然艸土中是必有以感之者矣豈聲音僞爲也哉母生於弘治甲子四月十八日戌時卒於萬曆癸巳十一月二十日子時享年九十歲子一卽先君諱引生廩生贈戶部陜西淸吏司員外郎娶靳贈宜人女一適光祿寺卿徳州盧公宗哲子衛輝府通判茂贈孺人孫男三長卽不孝昕娶谷氏兵部左侍郎海丰諱中虛公女封孺人贈宜人繼娶邢氏東光庠生諱夢龍女封宜人次曦翰林院檢討娶任氏刑部左侍郎平原諱士憑女封孺人次晧國子監生庶母竇出娶王氏陜西苑馬寺少卿陽信諱輦女孫女二一適海丰谷公子右軍都督府都事茂椿封孺人一適太子太保大學士殷文通公士儋子中書舎人盤封孺人曽孫男五昕出如龍邑庠生娶山西布政司右布政使新城王君象干女如麟娶山西按察司副使臨邑王君再聘女如彪如夔尙未聘女二長諾湖廣襄陽府知府邑人季君東魯子永祚次尙幼曦出男一如鳯聘宻云縣知縣禹城楊君士鴻女女二一適河南布政司參議李君汝相子庠生若虛次適舉人黨君天爵子庠生庠元孫元禎如龍出尙幼玆昕將遵例請卹合塟於端肅公諭塟之原謹述母行實如右仰惟尊慈必鑑昕不佞不敢沒親善之意尢不敢誣親所未有言行而彊鋪張之慨賜次狀將據以求當代巨公名筆志其墓道而傳信焉昕不勝茹哀控吁之至

顯考文肅先生妣靳行述

隆慶六年九月初五日準吏部驗封司手本本部題奉欽依頒給覃恩誥勑內開中軍都督府經歷司都事葛昕該授文林郎妻谷氏該封孺人共勑命一軸父葛引生系生員該贈文林郎中軍都督府經歷司都事母靳氏該贈孺人共勑命一軸謹將先父母行略述之如左用塵尊矚備采察焉先父諱引生質稟淸臒少英敏始學授經史句讀課程卽倍同列八歲能代外傅發諸講觧聞者奇之甫弱冠補邑庠生食廩餼廩米膳錢悉付叔祖收掌積爲公家費無私蓄雅惇朴素不欲羙衣服飲食家大父歷官南北班列六卿後匹馬從逰殊無貴介公子象自行必買馬代步曽未假牌票涉驛逓有司欲見輙避之處鄕恭譲和厚與人交畢露肝膈至修己治行則孝殫養志義不再婚髙潔孤介一言動必兢兢循繩墨逺聲色如仇避貨利如污交逰中惰行有寧甘市人笑語惟恐君聞者嘗鄕居有惡少獵夫酗酒無端肆犯君但杜門不與較質明走伏謝僕從或與里人爭角卽僕從直必撲之卒得人赧服以爲能容寒舎五世不分百口同爨君綜理庶務井井有條正已率人爲宗約使守之閫閾嚴整師巫絕迹婦女𨿽戚家亦不得輕來往內外帖然無後言擅動者子弟有少過失但端坐不語悔艾至無以自容能攺卽優色遇之家道肅睦人謂有古遺風焉其它行若周於生軰之急施徳不報建社學義倉復鄕射禮文捨藥療疫執先民行掖人爲善爲鄕人同口稱頌則又不能殫述也吳學憲公嚴核徳行師友舉列上等受異賞君最不喜有也後又復有亷訪者眾更屬君輙作書力辭不居人益稱服每議論古今事秩秩有倫序故典不煩考索有問及漫舉記憶條對聽者愕然壯尢嗜學屢蹶場屋愈淬愈勵𨿽弱不勝衣毎得新刻佳集緣首究尾寢食俱廢見者恐其勞力勸止之不聽也孔文谷程松溪崔后渠諸公每謂當大用且必在著述之列乃年方四十有奇竟溘焉落莫不獲建明於世其亦有命矣夫歿之日逺近驚訝不覺墜淚咸謂天奪正人之速師友念其賢不置僉易號曰文肅先生謀梓君手著四禮摘要族譜論艸易觧諸書行於世又旋有謂當祀鄕賢者以吾家不敢當竟未果云先母靳出邑望族爲醫學訓科林泉公之子溫恭且惠敬愼寡言處異母兄弟姊妹十餘人融融和譲衣食聽分其下無少介意自歸先君恪執勤儉烹飪酒漿必躬親之𨿽多從婢不以相代事太祖母大父母以孝稱家先姑於歸女工多出已手間有不備輙宻出所有補足務得歡心以悅父母事先君最順坐云始坐見輙起敬始終如一先君喜夜讀書日𨿽以主饋疲甚必秉燭祗候了無惰容相敬賓如也雅好節儉錦繡緘之在笥惟節令一著餘皆布素珠翠尢不喜治但見寸縑斷縷必收貯之備用無敢輕棄也不喜私畜身爲貴家冡婦太母以倦勤命攝家務鑰鍵皆在己手一米一錢必稟命始用卽母家有所請求亦必請知作大母或先君意與之毫末竟不敢私授蓋黙契無攸遂之旨云不肖軰生數歲卽遣就傅戒玩惰出不遜語尢不許持一錢戲弄惟恐蠧志待義婦婢子甚有恩有過惟作色詈語卽爲深恚鞭撲自未見加家人無小大皆追念徳之尢人所難諸叔公方學步履見卽斂避加敬少長遇令節卽僕僕跪拜不艱常曰人小分自尊大烏可慢易之人以爲大貶抑處之自如蓋其天性爾也年三十餘先先君十二年卒其細行不能悉舉右方陳述特其梗槪焉耳玆幸得並沾恩數叨與勑贈之榮義有褒辭惟太史氏代天言吹枯噓朽敢摭拾一二冒塵名筆倘賜采而輯之章諸綸綍光昭奕世存歿幸甚

翰林院檢討亡弟仲明行述

葛君曦字仲明自六世祖諱士能初家濟南郡之徳平縣生五世祖諱亮五世祖生四世祖諱友才皆隱徳於農傳至髙祖恂正先生諱智以易貢起家官鳯陽右衛經歷配張生林塘府君諱環舉孝行有學不仕配李氏祖諱守禮歷官太子少保都察院左都禦史贈太子太保謚端肅髙曽祖以端肅公貴俱歷贈吏部左侍郎戶部尙書都察院左都禦史髙祖妣贈夫人曽祖妣封太夫人端肅公配王封夫人生贈戶部陜西司員外郎文肅先生諱引生是爲先考配靳贈宜人是爲先妣生弟仲明曦行二仲明生而頴異競爽不羣四歲先姑盧孺人授以詩經章句應口成誦先大父愛之嘉靖乙卯弟年甫十一歲陡遭先妣變入而哭踴盡哀岀見大父母卽能彊顏笑以相慰觧是歲大父有南宗伯命奉曽祖母過家不欲南行曽祖母固彊之因俱畱眷屬家居弟固請隨大父而南大父憐而撫其首曰爾幼恐不能離若父若祖母弟則徑依依牽衣隨步趨以往至南京蓋八閱月隨大父觧任歸尋就外傅學屬文便間能出警拔語吾父口授之古文率兩徧輙成誦試令自讀時義偶恃其質弗讀卒勒之背誦匆匆才得一目卽記彊半其遺記者輙摹仿章法隨口編纂以對吾父尢奇異之十五歲充邑庠弟子員旋補廩餼曄曄有文名每大小試輙居首論尢見賞謂有祖父家風數刻其捲以傳同軰斂服畬文宗樂吾又特奬舉其徳行毎以公輔期之曰是不但魁東省嫻於文詞而已者書坊力索其文刋售江浙則謀於余曰弟甚不欲聽之名實久已難副彼至執聘禮來何爲哉人縱不誚我矜詡柰何自災木爲彼賈利乎余深然之竟於各會中索其稿以藏俾無覓處歲在丙子舉鄕試第一名克繩祖武會試兩科弗第更奮發讀書坐臥一室兀兀窮年卽同會友非會文日欲頻見之無由也癸未成進士攺翰林院庶吉士制行謹飭不敢毫幹外事人有請托乞代爲緩頰他署則毎過余蹙額曰弟性苦不辦此柰何余義而贊之曰國家作養人才儲公輔噐爾見良是豈有處子知人家短長燠休乎弟則欣然色喜謂得同然暢飲而退館課外自勉彊問學毎謂人過壯年書難記識常於夜分起而翻閱披誦甚至昧爽甫一假寐良亦苦心矣及授官館職益力搜獵史傳考鏡今昔大政事私擬區畫雅欲尙友古人發爲詩文頗爲執政公所噐重丙戌出使秦藩至藩邸嗣王曁宗室有所饋遺率不敢受至賜文衣名馬則輙促藩史具文領回以爲郤謝左劵藩邸有舊吾庠弓司訓老病且子幼甚苦王藩瑣細差弟卽力請寛其役且引其子懇校士公爲補弟子員郡邑父老有少見先公宦此爲方面政事者相率扶杖而來謁曰吾軰世受公家老祖恩某等老且憊無力蒲伏山東以謝公家今幸見公猶見舊藩使恩臺淸白吏子孫固宜舉措種種乃祖風也彼中紳士一時傳而嘆息無巳時值關中饑經過地方多見餓殍愴然不忍盡出囊金並括剰有廩餼及交際儀隨路分濟之歸而行李索然焉便道歸裏將復命以吾祖母年髙甚難其行知契者勸之曰獨不念養志耶移孝爲忠固亦孝也會祖母又以繳節大義相責不得已行至十五里外猶然躊躕欲歸盈盈淚下祖餞者俯首彊之以酒有不忍仰視者行道爲惻舉目送之己丑校士禮闈所拔士二十二人皆宇內譽髦俊彥初傳播其文突然一詞皆稱易三房文純正必端士旣接其所薦拔士又咸謂其眞可爲朝廷得人賀其亦庶幾不忝其職歟越歲陪推南司業南畿士有拭目而望其至者弟則亟欲歸養祖母俾予一意竣國家大工事注籍幾三閱月契厚者業爲圖章以華其行乃政府竟以人望惇畱之不爲上請疏庚寅冬餘有事周藩役將行弟深以不獲同舟爲憾送至都門外邑邑綣戀不能別余旣差回兩走書謂欲乞身曰弟時時覺衰憊相尋鬢蓋斑斑見二毛矣余甚詫異之何物爲此不祥語豈謂無幾何時初只苦妻孥逓病而卒溘然身卽不祿耶嗟嗟傷哉弟天性沈毅多慮豁達耐事舉動言笑不苟外𨿽恂恂鎭黙中實涇渭了然若奬進後生覆庇善類成人之羙則自少有此襟度極不喜與人屑屑較長短居家無論尊卑有拂逆者黙然閉閣鼾睡以排之睡熟而出便霽色如初尢惡人無端作間語有彊■﹝目舌﹞之者初略似中其說俄卽頓悟語人曰幾爲彼所惑竟不之聽又性孝友察於倫理侍先大夫病常旬日不觧衣帯其處兄長怡怡敬順終身對晤無狎褻戲謔支漫語毎謂人而無倫至干犯上何異異類家眾稍有踰禮分乖家教者必勸諭引歸之正上下稱謂略不欲有所假借必使返守定稱循分秩名深得易之閒有家意故余家五世同居大小數百指雍雍肅肅一門爲鄕邦推重𨿽大父母家訓嚴整有素其黙相之功實不可沒云又性好施與作義事邑人士有婚喪不能舉者多濟之無居食有所予借竟不責其償宗族親戚更加之厚若爲會友陳大義寓金代買宅舎若爲貧疾貢士魯行可佐之資斧獲選金鄕司訓又先之於所往而揄揚之若爲稗官靳紹元宦遊失意免其舊稱貸以周濟其衰老若令白守道領積餼倡義起創眞武閣若再捐金修學宮各補縣學風水缺若爲王分教名震者棺斂若爲歲災流疫民病頭瘟構方合藥令醫生李鳴金等分投療治境內所得蘇活甚眾又與人處好飲人以和忘人小過有慢之者多方容之邑有愚癡富室於某常恣意有所毀侮人爲不平以告則笑曰古大臣尙有面容士訕者此何足較竟置之不問其在仕途亦頗能譲賢周急與物無忤衙門前軰皆以爲可敬同儕皆以爲可友若同館王少鄺借百金憐其旅歿母老徑以金壽其母不取又且爲營後事若爲同年鄧梅源卒於潞河差家人爲之周旋代賣所攜長物以資其旋家費若爲鄕場座主憲副麻慶川公病淹都寺中數月旦夕延醫調治視藥餌水漿歷久不倦竟其痊可補官去乃已皆可徵之事云制行存心乃爾而客而卒死乃爾睠玆蒼蒼可從而問詰哉仲明之妻任氏爲前刑部右侍郎平原士憑可依女封孺人生子一如鳯時甫十歲女二長適河南布政使司右參議臨邑李公名汝相子庠生若虛次適邑舉人黨公名天爵子庠生庠距生嘉靖乙巳七月十五日歿於萬曆壬辰九月三十日得年僅四十有八歲卜將某年某月某日塟於先贈公隴右爲穆穴惜也子少於素行誼茫未之知余故忍痛槪其生平大節如此仰惟名公大筆雄海內矧與弟素稱知已敢乞慨然采擇其右並摭拾同院中可錄事而余山居有不及知者次爲行狀將據以請之當代巨公以志其墓以圖不朽云昕北向不勝哀懇謹狀

集玉山房稿卷五

●欽定四庫全書

集玉山房稿卷六

﹝明﹞葛昕撰

○記

葛氏續宗譜碑記

葛氏族自初來徳平之始祖八傳而至於昕先大夫旣作合族通譜先少保公已括敍之鐫於祖壠之碑陰矣繄吾父先吾祖十二年卽世仰荷封顯佑伯威靈錫有斯地而龜筮示祥士庶協吉遂從禇徐二堪輿氏竟營爲一兆而安之萬曆戊寅春吾祖少保公薨朝廷憫念耆舊勛徳特差中書張公世科同藩司長方公攸績勑建壽域於香裏鬲津河之陽於是葛氏宗子山原並鉤盤陽今諭塟尙書公塋有三幽宅焉鄕狃山俗不惟於陽居安土重遷其有立塋分厝者相視甚於異爨蓋未覩江南大賢有夫婦且不同穴者耳夫人生有天經地義其天倫天性之親奚以身之居處同否誤以爲有親疎而膠柱俗見然則比屋及同室而處者可謂盛族之祖孫昆弟異宅而居骨月休戚之誼當有間耶愚願後之子孫第求卓然自立無忝爾列祖異時任便附於何山卽自能亢宗振家種徳遇仙另獲種玉眠牛地其一脈由來天倫情意何故蒸蒸出藩籬阡陌外哉夫習俗移人賢者不免玆弗有說以破其惑聯其心誠恐世逺年湮亦或有染於窺觀之見也者則何以究其失也吾祖贈太保端肅公實開我家上光宗祧以佑啟我後人今𨿽膺大塟於城東敢敬請冠斯新表之碑以明有宗下詳宗枝子孫卽傳至九服外一一惟逓世接書石滿乃許另尋貞石譜之期傳至無窮其各枝應自起爲小宗者將來子孫繁盛此石難容不妨請伊嫡長髙曽祖爲冠另立碣以紀之於此表自相照應按圖一稽卽百世可知矣嗚呼此世表直上下視之可以充藹然孝慈之心橫次第視之可以起油然友於之念不但可遹觀九族之倫序爾也凡吾後人將欲惇倫廣愛以光大宗族者其尙三復乎斯文

○銘

酒器銘﹝有序﹞

夫自酒泉出於地而星應於天越惟上古污尊抔飲黍稷斯馨矣爰是享帝事親養賢頤老疇有外於此哉故崇伯𨿽惡旨酒而不能廢飲穆生卽不善飲乃亦以醴爲去就迨騰之周詩曰旣飲旨酒永錫難老曰宜言飲酒與子偕老曰爾酒旣旨兄弟匪他厭厭夜飲不醉無歸曰我有旨酒嘉賓式燕以敖是其爲用廣已又曰瑟彼玉瓚黃流在中酌彼康爵以奏爾時顧弗重夫器歟然書嚴酒誥禮尙拜將傳戒弗淫易曰需於酒食貞吉而詩亦云釃酒有衍至以武公純懿而悔過飲戒曰暇飲此醑初筵抑抑是曰旣醉不知其秩側弁之俄屢舞傞傞是謂伐徳不醉反恥可不畏哉夫孔子惟酒無量不及亂固自吾徒法程何降而有酗誕於肆樓沈湎於甕側豈未繹康爵之戒歟無寧陶令日醉徐盡此杯中物太白鬥酒百篇可尙友焉耳吾畜有酒器若干或取以釋倦懣或取以延親友材質精粗不一率皆能暢懷紆思排慮合歡蓋不計其天成人爲同一舒泰气象而中廓然有容者也謬嘗比之幸得良友豪朋歲時爲壽又每以盛滿爲規若弗自凝貴使人得而侮之濫觴貽悔卒以曲糵之托爲昏迷之逃雅客修士將厭惡爾覆爾棄爾咎爲禍胎潛置勿用沒世而名不稱焉奚惟貽主人憂爾實自承其羞

銘曰黍之徳馨香樹之兮髙甿秋風兮登場如日兮醞芳有器兮挹漿呈獻兮北堂欵賓兮孔良貺神兮洋洋頤眞兮徜徉適可兮斯當承受兮酌量滿溢兮弗臧促人兮醉鄕酬酢夙兮勿太康踰中怠兮敗厥常勑汝多材兮宰未央以介景福兮壽考無疆

○題跋

刻孝經引

夫蒙以養正作聖之功世主表章六經皆惓惓於大學嘉惠成材其於童蒙之教未數數爾也唐太宗特表孝經訓廸海內卒能身致太平聿臻刑措所爲弼教成化洵非細故余爲諸生時猶及見蒙少必讀小學而孝經一書卽窮鄕塾師亦知令其徒童而習之今小學在裏師處不多見而孝經至市坊無售本如之何望民興行以成善俗宜乎悖徳忘本者接踵也因取舊本重刻之家塾俾養蒙者知所以爲敎當先揭大倫云

錄祕傳內宅要訣引

夫外宅以山川融結鍾生人物其來尙矣上古穴居野處中古陋有巢氏之木處而顚也始剙立宮室然尙未詳爲葆靈毓秀之制自周以澗東瀍西惟洛食開明堂立城市聽民居處而各繚周垣以收風气於是有周書祕奧宅經出焉顧迄今大江以南猶有不城池郡邑至零居小姓安壘屋中僅如星列率不墻屬烏識內宅風水與外陰宅並重哉陰宅書習講者眾固自汗牛充棟已陽宅書近傳有天地人三盤以八卦九星明五行迹衰旺依遊年定休咎如黃涯梅大尹注輯者天盤也國朝劉誠意姚廣孝佐創兩京殿庭宮闕及府部一切公署皆宗之下逮庶人稍異眞詮而否泰立見然其詞多不雅馴說者謂原出藏經釋氏據而增衍其說故嘉隆間有牛僧憑據大旨文飾其術以禍福人家其鋪張悠謬尢爲亂眞也以人生命建造宅舍爲人盤夫夫婦同室各稟一命此固宜往往弗應以往來遷移爲地盤二宅陰陽家主之此比執五音之謬者差可耳蓋八幹四維分屬五行至往來遷移卽假以生克爲災福亦不過一時用神豈知宅門與主房太歲臨方過位漸卽不應安可故置宅本體爻象不論乎然此中有救藥宅竈法取以祈禳土科抽換用爻愈時不迍邅可也安足並定位五行生克實理完局論哉故地人兩盤今俱不暇錄外有韓惺庵中丞卜居圖解韓西玄侍禦通天照水經郭箕川中郎陽宅祕書內大逰年發微皆與此卷相表裏可取而合觀之至變宅刻彊以五行之不接續者爲相生又取人盤地盤之原各宗派者合作一家參用牽合附會殊誤世人同志究心於此者當自得之矣

葛氏譜宗族小引

山東葛氏相傳徳平昌邑商河前勝國時爲同祖後以兵燹遷徙靡常譜無足徵倫序因無由考惟我太祖髙皇帝底定北平河朔間多曠地有詔令先代避地者各聽相土占籍葛氏近支遂同東來分籍三邑各爲邑之初祖今𨿽無譜牒可核然襲聞二家往來者皆推徳平爲宗派若昌邑少司馬諱縉公及商河鄕耆守貴公直欲認爲先公族弟而本家累世傳說世次亦近似顧無舊牒可據是以譜系難之繄先祖命先父創立斯譜業已疑以傳疑而不敢輕信徑筆之矣蓋猶夫不能上認前代之融顯曁王室僊宗旨也向斷初來吾邑爲始祖故今特自始祖詳表嫡長宗枝以及各枝派虛左方以俟後之子孫拓敍焉其接表吾祖之昆弟侄孫以譜作自祖父續於昕亦親親之誼云後昆於各派出五服之外復大修此譜自有宋之歐蘇我明之許賈家乘例只接詳吾大宗譜聽繼別爲宗者各續補其譜俱以吾家宗譜爲冠得之矣

刻孝經跋

孝爲百行之原聖賢格訓人固當童而習之然孝經一書垂憲萬世非不昭揭如日月以貽來學乃晚近鮮知取誨蒙幼以翼大學而邇來至原本不數數見竊謂備指南車者乃能不迷逺適得時雨化者率有所成就彼彜倫天性𨿽人人各具而非有提撕何克振起今庠序士大夫家且不體貼著察其在窮陬愚氓從可推已夫夫也不諳行己灋度則胡以取資成錫類事業無忝爾生哉某因閱古石經文有感遂校正鏤板於家塾摹公海內嗚呼自天子以至庶人咸借此爲修齊治平之本讀是編而孶孶勉勉奉以周旋希虞廷孔門諸孝行庶幾不負宣尼父惓惓嘉惠之意乎

忠勤祠帖跋

濼川公當世廟時守尙書郎分榷務已籍籍有冰蘗聲逮參貴藩以死勤事朝廷湣褒而贈祀之人尙未悉公奇節完行也乃卒之年仲子見峯舉於鄕尋登膴仕嗣後子若孫衮衮廟廊金紫相望萬曆間公以仲子貴再贈少司徒而公蒙孫中丞霽宇始刻公輸大木祝嘏詞及平蠻傳布於世學士大夫傳誦之今又得蘇之吳生應祈手集古法帖鐫申王二相公新補墓表神道碑俾薄海內外莫不悉公之古心素履以爲後昆之盛蓋咸食其報方且未艾也嗚呼自霽宇家有王歐字新帖出行見搨者雲集竹素騰貴三絕並稱懿美無斁已生何幸得領斯托同玆貞■﹝石民﹞共垂不朽而中丞光祖孝思其所以答罔極之報不旣深且逺乎語雲天聽自我民聽歸徳日眾意者公必更洊受國恩顯爵進律享子孫之報於無窮矣因喜用識其感

葛氏族譜跋

嘉靖辛酉先大夫承先少保公命作葛氏族譜距今蓋三十有五年巳時吾季弟名尙未之書及若族之人則有兩世未譜者卽某曩遭家變及二十餘年遊宦京邸因循稽修之愆亦自不可文乃今召問族人先世行誼齒表曰不知也問其儀容嗜好曰不知也甚有名字重犯他門已名而不知矣然則此譜烏可徐徐修乎抑今方嶽嗣湮惟始爲大夫者斯可稱大宗立通族譜許襄敏公述禮經言之備矣吾祖端肅公曆事三朝列六卿長實開我家又身承宗祧自始來吾邑者則維宗祊垂宗譜其又奚讓焉故前特命先君創斯牒今繼作通譜譬欲繩有綱而水有源無論本支曽玄之叔季傳至不可知自明繩繩相承卽族人隨世分派稱小宗者一上遡之殆臂根身而指屬肱後之子孫卽繁衍傳至曽玄云仍欲查世系一開此卷據流窮源孰不鏡燭曷有不知而復蹈干犯之誚哉於戲此譜實三齊葛氏世系始編也後爲宗子者須一年一塡注十年一大修纂使舉族之人有所宗考其諸繼別爲小宗者每五年各一敍其自所爲譜下期至於生無不書則分之爲各門合之爲一宗又總而上共歸一祖念玆在玆其相維相親之誼庶乎其藹然有可望也哉若增光此譜則惟在砥行成名在宗黨爲孝子順孫義夫節婦在朝廷有所樹立爲世名人無忝爾祖其護此譜有宗法宗田家訓通禮四禮摘要詳吾祖吾考手筆玆不贅錄

葛氏四代表傳跋

夫人生平制行恆托志銘以傳不朽愚謂志勒貞瑉千萬禩固可得而傳更不逮表傳尢足信今傳後蓋文成之從容無論摭拾事行幾盡且未有不嫻於辭者矧昭著於外非如志銘匆構應求一緘金石殉地下異時𨿽子孫欲見無繇也昕先世志銘髙祖考恂正府君則前大司徒蒲汀李公爲之曽祖考林塘府君南大宗伯後渠崔文敏公爲之先祖考端肅公內閣大學士少師鳳盤張文毅公爲之先考貞愨府君則少司馬岱宗谷公爲之咸埏封有時所謂欲見無繇已其惟表傳乎然表傳卽昭昭於外率樹之長林丰艸中非謁墓下無自覩不有他帙摹傳亦曷以彰播寰宇發潛徳之幽光俾淸節懋行丰功偉烈之在當時垂休美於無窮也頃方有感於新城王子廓氏刻厥祖贈少司徒濼川公忠勤祠碑及祝嘏詞遂爲學士大夫追誦采木平蠻功歌行帙冊一日肆布竊念昕先世表傳猶然長林丰艸中也適吳門周公化兆龍吳錫祉應祈前後至敝廬引登祖山因摹搨殘泐碑文而授之公化遂走京邸邀諸同志分書細楷爽競玄珠用囑吳君刻尋臨邑邢子願氏爲我撰書先太夫人傳文而吾邑郭伯音氏爲我重書端肅公誄贊同付之吳君錫祉君又懇其親文貳守子悱書神道碑踰浹月而各鐫成嗚呼葛氏四世表傳曁碑銘誄贊俱當代名公巨筆詞典事核格嚴論確自當爲識者愛而傳今而又得善書鐫者壽之樂石可稱三絕具美固逆知後日必如黃庭陰符度人經西京賦諸名帖並傳無斁然則吾先人淑行庶或不湮沒於荒原剝石已乎因慰以識歲月

集古法書跋

予旣錄先公表傳托時賢臚分細書爲金石文以傳而鄕閭尊老見之或曰刻則精矣以公純行懿徳似更宜大書深鐫以光永世盍仿昔宏文之集聖敎今弇州之纂淸容乎書法品流將互藉以相發已余悚然增悟肆索古帖碑簡載輯贈挽諸章乃一家書無論殘編泐幅卽具累千餘言者字匪我設括三五篇中率未能湊今文一首幸制詞嚴重獨蚤構完他遂但采一段如錄銘而略其文揭贊而略其傳收敍而撮其緊闗語共吳君錫祉按據搜閱舊搨之善者自中古迄勝國上下數千年間凡名家手澤所應檢臨輙披拂鉤摹風骨惟肖斯已蒿目敝精踰旬月而始成蓋古字順愼通用不能信於今而傍借續貂實有戾乎古文寧從闕曷敢漫爲點畫以誤先哲神解結構也嗚呼書契作以代結繩文字之有關民生稔矣矧學士大夫從而依歸師法也哉然而是役也由丁酉歲博訪海內故家之藏借以佐家塾夙有者至於今始克成帙卽吳君屹屹載筆亦自謂平生精力殆殫於此矣種種名迹前後暉映不幾備古名家書體邪竊意諸詩文似亦得撮要鉤玄已夫賁止人文物華天寶爲吾宗昆其僉知所以珍護之哉

哀終錄續編識後

曩歲梓先公哀終錄重收奠誄詩文至往來儀但令司貨者書之艸存一簿耳昕一入京補官越十年始獲旋裏頗聞家中有失報親友慶弔者詰之童僕則諉以原簿偶失無從考核蓋徒咎分攝家軰然而余之疏節抑何能以自文也玆錄凡惠奠賻者無不紀卽梓而摹散之諸子弟俾執以酬舉如期庶不失禮於人嗚呼此錄𨿽詞章未備第由諭祭文奏疏公移觀之可以仰君恩讀志狀誄傳可以知親徳按祭唁可以徵鄕俗世誼之雅凡我後人其尙思所以報稱也哉

文肅府君墓表識後

先考行誼旣述狀請銘納諸壙中嗣聞父老有道逸行者則輙悚恧再求墓表於大梁曹傅川公公爲敍事且擬謚易名用垂不朽卽欲樹之墓道第思吾父始捐館捨眾執友業謚爲文肅先生題木主矣玆已歷年詎可易祝史嘗所稱述而今之從乎繄昕被命畱起曹董今大工事六年每詢之僚友諸薦紳咸謂公之擬贈的有行據曷可疑先大夫諸名實已孚中外孰可沒古人謚無分徳之美惡僅以一字近世則惟括善行求其當耳盍並而勒諸石愚唯唯否否竊謂周公奉君父以天道一惟至公夫士惇一行自足信今傳後若展獲之謚爲惠韓愈之謚爲文是也如悉眾善而萃之躬又胡可摘一長以掩眾美或以此易彼若有無當於行者哉蓋歿之謚卽生平行稱書不云日宣三徳日嚴祗敬六徳九徳咸事目如寛而栗願而恭乎況自有春秋謚法世本廣謚至侈爲十五家謚各自師其說不必符古吾父素履考祥旣無忝前後諸稱而不孝追意純徳淵懿正直狷介嚴毅仁厚明敏誠篤悉備之不可執而名則二謚並存用徵輿歸夫奚不可乃今但鐫公所爲文故確之吳名士周公化氏遂請搦管徑以貞愨表諸貞瑉焉若先所謚文肅蓋已有專書口碑習傳斯不共載也後之子孫其尙識之哉

文肅先生薦舉公移識後

先君潛心性道砥節礪行四十餘年剛方正直明敏謹厚飭大徳而勤細務後進之士咸知推服奚直同裏閈者然以數奇竟終其身業儒而不獲一試於朝寧受民社寄參帷幄間此齊魯宗黨及宦遊於斯者所爲搤擥追惜竊謂君旣具博綜之才而且躬理學之行曷爲不售於時豈君不屑破觚爲圓以趨時好抑亦廟堂髙逺辟舉之非今令甲也君卽世之三十年爲萬曆丙申史臣余公繼登以修正史疏請舉海內懋徳隱逸與融顯有建明於時者鱗次編校以成一代鑑書信今傳後俾萬世下有所瞻仰其意見甚雄確當寧允之勅大宗伯檄下各該部郡惟督學使者責有司延訪以聞於時縣學從黌生公舉以白之學道遂首及於君鄰封鄕賢大夫復起而從臾之裏耆士庶合詞共請學使者得執以聞之當路請當路卽摭聞於朝宣付史館收錄聽編摩矣嗚呼皇史宬恭藏國史皆緘置以金櫃石室從諸廟寶訓儼然星列於天府一經金縢下鍵之詔卽輔臣亦未易索而讀之然久而未有不播諸當時後世者則是呈申固史筆摭事之筌蹄而藝苑英華之本實也敢敬次其原行公移語勒之墓道以見有道之世公論朝野具存云

集玉山房稿卷六

●欽定四庫全書

集玉山房稿卷七

﹝明﹞葛昕撰

○啟

上張鳳盤相公

伏以彰美傳盛有賴名言崇徳表賢允惟知已閭巷附靑雲而施世月星藉白日以生輝恭惟閣下學洞天人徳嫓聖哲權衡人物廓然天地之無私綱紀文章煥矣斗山之再作致吾君於堯舜功髙而道俱髙措天下於泰山徳重而言並重五百年必有名世再見夔龍三千載幸值昌辰實逢周召伏念先大父得侍同朝夙承知遇蘭臺秉法受成謨以免瘝曠者越有多年楓陛辭榮仗大庇而遂優遊焉曽獲曠典田園戴徳比知我於生身云漢馳情誓報忱以沒齒邇遭不祿藉沐天光旣例錫乎隆恩復優渥以美謚名榮千載式昭人世之光禮備一時永示泉臺之庇飲江河而覺飫刻心骨以何忘顧某思昔宣尼題季子之墓奕世光昭文正記嚴陵之堂髙風宣播匪有大制何信將來伏願念玆舊誼俯采微長特賜片言用貽後葉一揮珠玉實踰華衮之褒載勒琬琰日並尊彜之寵斯則銜結罔足爲報誓將率犬馬於兒孫一切名壽未盡所期更願綿簮笏於蘭玉

復楊太保夢山

伏以家乘傳信仰藉衷言國史紀賢實徵名筆竊念先慈太夫人閱世榮登九袠造家淵秉一心惟是壼範幽潛繄難筆穎紀敍乃伏蒙我門下念先公之夙好兪不孝之哀求博采徽懿慨揮珠玉顯褒黙相之外政直補史疑微闡齊徳之母儀實光彤管韋銘載見韓誄同輝光燭天章足永世鳩宗之賁重緘金鼎擅泉臺示後之珍大故未襄有稽登謝盛使報命先附感私東望不勝慰戢之至

謝曽堂尊司空

伏以隨事推恩固大人之錫類因功效節實小吏之爲榮惕然惟徳是將惠矣庸知所自乃者仰荷臺命頒賞陶功便道枌楡少展事劉之愛濫竽埏埴莫攄報狄之忱況厪萬斛之珍奚啻百朋之益侈張軒乘絢籌屋以騰輝侑獻尊罍賁萱堂而介福庭幃共戴閭裏增榮感切循墻酬慚無地肅牘稱謝祈幸鑑存

上陳渡溪大司空

恭惟臺下純徳天成懿行日邵徧歷多部淸望著於寰區膴藉兩京雅譽鎭乎中外某猥以薄劣夙荷帡幪偶當憂讒畏譏之時幸托推心置腹之誼遑遑就事不惟藉以寡尢碌碌因人亦且從而懋賞追思曩昔得遂省歸於今苟持之秩祿曷非明賜之休光也顧屯司事省似可藏愚乃大役工興有慚競爽慮近蚉負懷切鵜濡仰惟髙明冀埀提誨謹當奉以周旋庶有副乎造就淸和屆令正陽明用事之秋頤養對時願眷錫申重之渥

上石東泉舊堂翁

伏以天生名世系夷夏之巨瞻帝篤元卿睠樞機之重務惟徳隆而物望斯遺大以投艱恭惟門下三朝元老一代偉人不聲色而措萬姓之安本忠信以傾八方之志早射金門之策臚唱紫宸旋依玉陛之班朝歸靑瑣犯顏敢諫威鳳振翽於一鳴昻首孤行雲鶴翺翔於千仞譽書屢逮簡召獨膺歷晉貳卿再登八座節麾出鎭聿騰驃驤組練之威壽域宏開遂定虎踞龍蟠之宅裕民足國劉度支上策縈心內順外寧範制使西酋破膽矧今窮敵求效欵誠必仗宏猷以善其後惟嘉謀之入告快眷命之維新此誠朝野同瞻軍民胥戴者也某夙叨屬吏依日月之末光玆辱使旌荷鑄鎔之厚徳倐爾閱歲及於再春千里臺垣徒馳神之孔棘一椷行潦聊積愫之維將伏願泰運彌亨國是大定黃沙屏漠風恬靑海之波紫塞無塵云淨黒山之頂奠山河於盤石功勒旗常懋勛業於史書名流天壤

復王見峯司徒

伏以花甲初歷又覺五十九年之非鼎命來臨頓倍三十六宮之暖猥叨大貺更辱華章視履懷慚對休戢徳仰鶴顏之駐世竊永陪幾杖之思顧蒲質於浮生尙時奉心息之對率勒謝意嗣布戢忱某可勝感仰之至

上李漸庵中丞

恭惟臺下三秦毓秀一代蜚聲江國系秉淵之思海岱深甘棠之詠晉綜漕政民天膴賴充盈協贊樞機京輔胥托寧謐批鱗而抑聽記法垣之體日尊正已以率轄班廷僚之度盡肅曩者首揆式卜師錫僉同顧以綱紀地崇聖明眷切維玆譽命之肆逮更仰倚毗之方殷臺鼎席虛統均須屬一旦鈞衡望重安危允賴千秋某夙承剪拂報乏涓埃逺辱輝光感增山嶽敢專下力祗布謝私外肅侑緘仰惟察內

復雒涇坡中丞

伏以黃竹握分風生懷袖紫金緘啟韻響球琳捧紈制以存仁發瑤函而戢徳時臨長夏序屬炎蒸惠煥淸颸慶來爽塏運機軸於指掌流錦江燦爛之明霞兼形象乎方圓耀銀漢光芒之皓月祝融載遁回涼思於朱明屏蔽遙臨敷叢陰於赤曜憑南燻以鼓舞載賡解慍之篇依北渚而奉揚式仰宣歌之化伏願惠風大暢華聞益流九夏淸和轉鈞樞於白帝五明昭揭應延攬於黃扉

賀林東城太史

伏以王正初啟四方仰淑气之融寶歷新題萬國慶臺階之順道同天泰福與時臻恭惟臺下弼亮三朝儀刑百辟嚴冰蘗以肅綱常扶玉鉉而寧華夏世躋仁壽徳鬯休明玆當正始之辰倍享宜新之祜謹裁尺素用布寸丹伏願百順駢臻諸祥畢至申命孔固隨黃道以偕春正气常伸竚赤紱而進律別將謝意並祝新禧仰冀麾存俯抒馳慕

賀劉水山參軍

伏以陰陽並運乾元成資始之功伉儷相將周南重於歸之化恭惟門下敬戒擬箴肅雍載頌華堂奠雁日迓龍種之賓邃閣張屏式映鸞和之從牀腹迥抜於玉樹鵲橋隲渡於銀河大義斯成壼儀聿始矧當正位允葉宜家締好朱陳后之日今之日春長世上之松蘿儷徳鴻光百斯年千斯年慶衍人間之麟鳳夭桃闡化仰瞻和气門庭澗藻將私樂只燕喜閨闥幸惟照入不勝歡言

復易海州方伯

伏以位尊方嶽地據天中望重節麾恩需日下惟山人之疏性久莫遂於彈冠乃長者之隆情忽逺勤夫寄栁感深特達愧切先施恭惟臺下帝裏仙姿熈朝相品粹玉剛金之行事百度惟貞靑天白日之襟期片塵不染一鳴冀野驍騰空萬馬躊躇歷試衡郎盤礡解千牛髖髀旣褰帷於東魯潤澤聖人之鄕更弭節於南黔威詟望帝之宇周旋內外美百煉之鋒芒諳練歲時允百僚之師表帝心簡在民譽屬玆福星輝河洛沃聞攬轡卽澄淸棠蔭余鄒齊竚望裂麻來綏鎭斯固名世揮霍之經綸詎爾故人頌祝之悃欵也弟弱冠登朝僅效鉛刀之一割多年棄野漫督農事於三秋曳履看山長叨帝力執經課子聊續祖傳自分絕壑之孤云無風引出豈期朝陽之暖律有地送來恍惚面顏沾濡謦欬長安聯署堪談春夣於坡公兗郡登樓憶賦暮云於杜老辱遺雙鯉問食無魚敢報七弦諧我同調睠懷寵節附候祉徵不盡瞻依統惟涵照

謝邢知吾觀察

伏承錫類遹念先猷特荷鴻裁垂光家乘感實均於存歿言曷稱夫髙深竊念先少保端肅公學嚴屋漏業駿階升砥礪三朝淸望具時賢贈詠經綸一代吁謨載殿陛哀文典刑易世猶新繼述慚愚未逮屬者感貽孝於栁筆闡揚假墨妙之靈仿集古於歐公搜剔窮鐵史之巧正歉蕪就取笑大方敢謂奇觀厚徼寵異恭惟門下一方文獻六代雲英片言敷人世之華道丕光於景曜維心惇交遊之誼意尢急於追隆爰撫腋集之章過厪額言之辱淸芬予先世奎章儼華衮昭垂品藻侈書流筆畫遡圖文精祕下及勒拂猥辱褒嘉作求何能博雅有愧捧瑤函而寶重綿我祖徳宗謨領緗帙以流傳光玆六書八法蓋韓山片石寧復擅美於曩時而梁室千文藉以長存於大地榮施若此報稱謂何艶香餅於淸泉莫能實之庭下采芹蘩於行潦聊以傾夫戢中躬詣未皇遲將用歉統惟照諒不勝翹跂

啟鄭誠軒父母

伏以與萬物而同遊達人斯見偕兆民以共樂賢者爲能恭惟門下猷爲超邁蘊藉淵源融融樂只之懷藹陽和於宿座熈熈康哉之政納黎庶於春臺敢卜望辰敬枉臺從條風戒令始祈出豫於東郊曦馭當空旋俟垂光乎敝止金繩煥彩玉樹承輝幸惠遄脂式光令序

啟楊四山春元

伏以禮本於婚懋昭兩間大義納先以采尢謹六偹全文妄扳二姓之歡喜奉千金之諾蒹葮何幸松栢長依顧月老傳言久葉赤繩之定而星期協吉載擬白璧之投謹涓四月十日之辰恪修一聘三星之好束荊慚玉鏡莫增五采之紃射雀啟金屏聊效寸絲以獻先函報使至日登堂謹啟

啟趙奉吾春元

伏以問吉以通釐降重當及之事修儀惟備好合謹先下之情念惟蓀茁之成材久擬蘭閨之葉鳳敬請期於仲夏容戒親迎先卜會於芳辰祗修納幣涓玆十有二日之吉寅邀大賓申登薄敬紅牽夙定敢窺玉杵於藍橋輪禦其旋敬竢銀河之鵲駕幸承金諾恕乏璧投

集玉山房稿卷七

●欽定四庫全書

集玉山房稿卷八

﹝明﹞葛昕撰

○書

邢子願孝亷

日前擾厚渥領誨言太翁溽暑逺來冒雨而歸竟未能一攄下悃歉負可知再披魁章蕪衷爲爽三復玩味眞有不忍釋焉者神畿脫穎萬里圖南以振公家之文聲步鄕逹之故事非吾丈而誰也弟寡昧之人兀然閴處旣懶且病懷抱多惡舉子業聊寘之髙閣蓋以洞達學疏實亦無緣結良朋爲徙魔障耳念之可慚可憤先君論艸得心書紙嘗愧套襲馳炫每又恐至近名竟從其逸失或貯笥爲蠧魚之藪弟意歐陽之文奇邁不及韓公而事根理要究未卽相下且眉山自負才賈生而辭晁董當時豈不以爲狂且任然而謂其言不識用於今傳於後與否殆不期人信而自信之吾亦惟計手澤存焉耳因妄次爲編加之梓然亦祗求知齊魯間不至隨艸木忽忽淹沒此中豪傑雲集似未可從旁觀期眾是也謹緘一冊但獻知契余以魯訛方在校點欲賜全閱當第陳之匆冗中乘隙爲復艸率不莊惟心原諒

王鳳洲公祖

惟翁一代制作咳唾皆世所希覯者日前之懇蓋爲家大父歷履圖敍也圖備恩寵曁家居課生徒奉慈闈捧檄諸狀竊比年譜之意期作家乘以詔後裔志君恩於不朽耳非敢侈張榮顯耀鄕閭也乃其政行之迹進退之節實不敢瑣塵淸聽至謂鯁直淸正厪主上經幄奬藉朝士大夫多信之似或可佐筆穎耳幸惟尊照裁括之至祈至禱

袁東谷丈

十餘年來奉敎深辱道義之雅至慶弔之際維持調護盡志盡力蓋有骨肉莫能加焉者此等知己海內指豈多屈哉顧惟晤別無常恃此神交𨿽不間以形骸之隔然老丈拜玆寵命千里行色亦不獲具杯酌奉餞都門外歉其何以自文也恭惟廟堂特此重藉曁諸大老意念注屬亮業知之稔矣中間幾宜惟在措置之宻運用之妙求不失時中不拂民欲耳曽以吾丈之肩事任怨任勞淸心畢志又復有阻撓之可虞者乎第南北彊之義所願辧之已悉者更晰之毫釐寧我容人和光忍辱母意必於其間廟堂必將有特鑑深信焉何患計命部體爲國爲身不兩得之也新春人事甚多使輒索報率此附言依依不盡

孔龍宇衍聖公

久不瞻承拜手敎恍見眉宇祖制光復𨿽在廟堂主持然非翁純孝至慈黙孚昭格淜湃狂瀾豈能回之於旣倒也弟當事不無構怨招尢亦竊自幸得報先師靈寵卽爾爾其何憾哉日稽訊問正避多嫌顧辱念及馳仰倍切多儀例未敢登容面謝不恭之罪奉晤有期欲言種種不旣備

靳東園母舅

書來辱腆遺深感注存違久之悰懸念應相同也往年細事何厪過計鄙劣之人正恐取尢鄕裏常來往多矣豈能人人周知而爲之所哉承諭自思良用憮然有間幸眀以教我俾知應酬是荷士君子策勉前修所貴及時家務冀齊而後肆其力於功名則無期矣公卿將相寧有族類乎至親不敢輒以寒暄語逺將喋喋用見祝望之意云尊亮不次

郭續川窻丈

令族兄來逺承寄聲深感捨弟蚤旋顓冀得領教雅惟兄志同意合想日日淬礪並絕外馳共相與以有成也古人精進譬之上水之舟而安命之說未可施之學者顧力行何如耳捨弟極道兄在會中奮發督勉意且恃愛故亦喋喋及之不爲寒暄知必重亮

程春野父母

年來寒家辱愛數矣家大父壽辰又過承腆貺注存爲感曷極風便敢肅此奉候起居並謝前讀審編之議洞悉民瘼已備述之當道兼呈覽新方伯公祖矣聞者翕然嘆服將全省之民席庇徼福苟不至饑寒困苦奔走而死者皆賴此議秋毫敢忘所賜也第猾愚大室姦玆公議特以病人而利己耳豈知始行或少寛其力而一二年後驅亡者多實滋受其獘乎是在爲父母者明揭諭之破其幸小利而取大害之惑所爲至祈徵車載脂參侍有期東望飛鳬敢敬掃軒以俟

王鳳洲印翁

張懷老夫人喪廿有六日長髮矣衙門體誼日見裁割不知少堂老先生猶玉賜一奠否往見謝主簿奔訃衙門共有奠儀且具祭軸卽靑田翁命懷堂兄爲文也近日雜科吏敢於諸君嫉甚投間抵隙恨不及屏抑以逞其快何老先生深非之而不能挽衙門體面掃地盡矣語不云乎亷逺地則堂髙惟翁海內宗盟古心雅量決不直此下流情態以稔其惡敢披誠及之幸尊裁察焉瀆冒威嚴喋喋爲弟子致師保語亦知非翁未可以此言進也縷覼有懷不敢率爾傾吐容躬陳不盡

谷司馬嶽丈

眷屬來悉知尊履納福殊多浣慰又聞近日稍以家政縈慮此可委之人而綜其大略耳一一欲齊勢所不能柰何以吾至貴之身試不齊之人情乎矧順境日席尢不堪逆來之事守惟律身裕自後賢諸何足計別諭或不直在裏閈然洙泉應書及之夫子謂見惡人以辟咎蓋機械之人原不可以常理律者寧人負我鬼神成算亦可欺乎是宜聽之而已維時冗劇欲陳不盡

何淵泉父母

捨弟幸叨賢科仰副尊望尺寸皆造就徳也感戢何極竊計入覲伊邇正期躬謝乃先承注念腆錫眞愧歉兼並矣馳慕何如編審事昔常塵聽玆諗鄕裏來者誦至公至眀之政甚愜仰懷眾謂程父母審編有一二鄕尾似稍嚴者以書算偶失額數前不可移而後可仍舊或增益也小民朝三暮四之情豈能諒之是以有云云也聞臺下尢深燭此括境內民戶而總調劑之維時吏胥且退之門屏之外自可遂孔邇之心矣第巨室從寛先哲微權一邑人民只取足供一邑之役爾與其升之使瘁毋寧平之使有餘力顚連者固已憫存而駸駸就饒焉者亦爲吾日後可用赤子一體與息培養之徳曷量乎有孚惠心勿問元吉仁政備之矣夙承衷愛再辱下問輒披心腹不覺喋喋惟尊照亮之不一

又

久不奉候尊起居逺承諭教念及北方永賴之圖誠民社之大計也以久廢修整之區非大勞力且費則無以奏偉績而年年徒粉飾一次傾圮卑薄者徒日增無益之擾眞有如門下逺攬愚何所容喙也風水之說𨿽似迂談然影響隨應卽以敝邑庠徵之已有左驗顧難與慮始之情豈但繩樞甕牖之子爾爾哉試姑自南門水溝稍修葺之以救目前以觀人心祈惟斷之於獨諭之以上司之意有不能自已焉者悅以先民將忘其勞輸役分功將免大費推而鑿築但幸勿欲速計程度工期以一二年春秋農隙之間漸次考成或亦有可次第舉之之理不佞生斯長斯被繡受祿於朝者幸免隨鍤畚之役豈敢與謀以啟呶呶之口哉是在臺下裁之而已辱下問不遺敬此披陳童觀管見惟有以敎之匆匆中附候兼謝腆儀臨楮依依欲言不旣

郭似翁大司馬

前承賜奠哀感弗勝竊惟先大父生平莫逆知已海內如門下指未易屈志狀之托欲藉名筆以信今詔後亦私諒我翁或不忍過拒也第某生也晚於先行無能多識而有疑當闕者實不敢彊入以累眞實至近年來三四可紀大事又以恐忤時政不敢盡言又不忍冺沒無聞是以稿再成而復易欲直備之無從惴惴虞不孝罪尢滋甚久飭擔笈冉冉於今不能輒蒲伏而東也玆勉成一帙終不免漏萬之愆敬懇四叔祖代行躬候臺右伏乞兪念哀衷據尊聞見補其略闕近事關當路有待而言者亦希姑爲之所行將執以丐廟堂諸大老表志並勒貞石用托不朽則豈惟歿而有知者愜生死之交子子孫孫感戢軫存當永無斁矣某以卜兆覊絆不能逺出祗謁臺階陳覼縷罪曷可贖謹東向稽首發啟惟尊慈原而諒之瞻望海云臨楮依依不盡

趙汝翁公祖

先大父生平受老公祖知雅海內蓋鮮儷已邇來更厪軫卹一感念輒欲涕下戢私曷能控冩萬一也側聞臺下業命有司畫處祀典及祠中除掃戶又聞縣學申請前事歿存悲感其何有極第思此盛舉一歲仿鄕賢有二祀共須十三四金編派均徭中萬不敢當祗聽該縣區處措辦事勢實難妄意欲將寒家護塋地二頃立爲祭田卽令灑掃戶佃種歲収其租以供兩祀之需所司但將敝邑無礙錢糧如見行鹽票等歲量處銀一二兩付該吏辦香燭以便親臨主祭用彰光寵其灑掃戶亦只凖士夫優免供丁事例但復其人本身無復編審津貼費庶寒家拜受尊慈大惠斯安而徳意亦且垂之永逺無斁矣外補具呈伏乞特賜批允以詔後昆使世世知此盛舉恩數端有自也伏惟鑑亮無他幸甚

王霽宇親家

方秋崖來接惠翰如見光儀久渴之懷恨不能一促席晤語也堪輿門戶無慮數十家今反復究證惟見主巒頭者爲是蓋外之堂局明備斯可論內下手工夫只論星卦拘如李生傳授似覺偏執蓋以之評舊地行穴則是而以之卜新地尋龍則泥親家不斥此說爲非近必特有精進之見乎笥中如有畫筴圖陰陽辧疑地理正宗乞假一覽卽宅上另卜新兆云云須翁丈自有確見久諗貴塋佳甚不直徵之土脈何遽一昭之地卽未堪乎然果得大地幾倍勝此亦未爲不可統尊更酌之也方君術優尢精選擇玆來赴前約更望數日間事有次第卽促之回萬萬水濓親家同此見意

李振亭父母

日前具啟漫及丈地事誠慮人心不古臺下眞切爲民之意上司未必加察萬一隻求虛增額數民終不獲寧息妄意將存庵父母查出多餘地或令人揭首出若干以塞好事者之爲特未敢眀言耳豈知至欲有履畆求益者大抵敝縣地每畆以二百四十步計每一步弓舊準四尺今用三尺二寸五分新步弓則每畆自該加出虛數二分三釐零每頃加出虛數二十三畆有奇諸公祖誠欲要此亦可坐而定也何用於此苗成之時不憚一切馳驟之勞使無知小民懼法虛增畆至四分七八釐苟且目前甘貽後患以父母原旨揆之知有隱憂多多矣然不敢言之赤子區區私籌非於慈母之仰望而誰望也幸察寄到刋冊並題稿加意爲民塞無端之害造無窮之福以永無窮之令聞闔邑人士世世知感

又

裏中人來極道編審徭役之公士民胥服猶得三年徼福於門下也地方受賜多矣比以引嫌未敢啟謝玆解馬人至輒承手敎知臺駕於六日已發濟陽矣懷悒殊切聞近邑有姦民告以地起差者上司公祖且欲準之夫有田則有租有家則有庸舊制也種地貢糧養子應差俗識也敝縣地原多沙鹻甚至不毛窮民惡產無所售者已不免以人養地若如姦計更復起差是眞率地食人矣小民何辜哉古者勸農至以力田開科誠抑逐末者意今之編審三年必有一易蓋爲消乏者設也若獨苦農爲一切法殆只益富賈大室則戶亦不必審矣屑屑姦民始但幸已膏腴地少苟免一時力差豈知燕雀處堂莫計焚次卽貽子孫無窮之害乎良可爲浩嘆已吾邑福薄失我慈母幸有鄭誠軒藉重的知此關系頗重惟尊慈遺愛無已便中通頌言及之惠斯益溥矣舉邑感戢曷極別諭領悉容專馳復匆匆具候欲言不旣

楊本翁公祖

敝邑李令尹宰邑且二載矣愷悌明敏亷平公愼種種徳政若催科撫字節省財費審編丈地作士愛民以致刑淸訟簡眞有循良實迹應無逃尊洞察下也玆者量移濟陽無非老公祖培植之徳顧敝邑小民聞之如失慈母莫不欲挽畱之玆聞闔縣將有借冦之請僕不肖恨未能從邑人後祗叩臺階敢肅尺牘用布鄙悃伏惟臺下曲賜鑑察焉倘遂民私卽戴帝徳瀆冒威尊不勝惶懼

谷嶽翁司馬

某於此月已補官工部都水矣薄命下才旬日輒有重大逺差辭之未可任之爲難莫非命也側聞近日淸平公道漸著蓋至誠積久而孚作僞一敗而彰理有固然無足異者直道而行之民猶謂至愚而神乃明明在上使人是非終混善惡莫辧或亦必無之事也君子三樂首先自得想門下於俯仰之間彌怡然順適矣敢敬述臆見爲壽且賀近日各省丈田刻薄有司爭加額數以炫風力殊失廟堂原旨第發此端者將謂宜民民不稱便將謂爲國不審浮額虛數終可據以加賦否若敝邑李公眞可謂有定見也便中代敝邑一謝言何如

曹傅川中丞

先君生平受門下知愛特深行誼在三十年前著見蓋有晚生所不及悉者海內惟門下夙知之以故墓表敢敬懇左右意者門下或不過拒也側聞日來靜頥天和不知暇日命侍史一脫稿否敬再錄志文並叨贈副郎新命聞之尊前萬希畱神焉先公文集序𨿽有敝邑父母鄭公爲之說者咸謂當專丐之臺階深符此區區私臆然未敢輒率爾也敢附詢門下惟尊命之倘賜兪允容專惇請某臨緘不勝馳遡之至

林震西舊寅丈

春中再肅啟候不謂臺從早已榮發緬惟髙誼實勞我思側諗撫字艱心待命元元知所以徼福門下重矣期月成化大陟伊邇間中優遊古今匡廬彭蠡之上辧禹漢舊刻弔陶灌諸友詠什投囊中想業已駸駸富矣僕才本庸下兼之事務少更叨列屯曹正值山陵多事碌碌擾擾眞不知終作何狀愛我如翁丈其將何以推敎也適辱紫溪丈寄聲恍承眉睫率爾具候並謝不盡

劉水山世丈

一別光儀忽忽十易寒暑矣慶弔中凢幾何第多在都市尙未能專候起居道私臆矧丈之逍遙泉石付塵囂於不知者聞見疏而遣詢難蓋有可推也然弟自甲戌後凢三具啟門下曽未奉有裁答心竊惑之及今拜手敎乃知前牘半屬沈閣人生聚會之難自古言之而一尺素相來往亦如此其艱哉丈數學甚精而詩好古體近日所詣量尢非膚淺所能窺測聞修邑乘制作當於是焉見之乎其它象罔獨得旨趣譬之黃鍾淵黙何日得摳趨左右傾心叩聞以藉啟我愚蒙也弟壬申兒甫學述文丁丑兒始授句讀資皆中人然同茹失恃之苦余尢無足爲知已道者諗長公器學旣大成諸孫且彬彬矣日夕課讀相助啟天倫樂事不其鞠然可想象哉先公捐養曁舎弟仗庇登科逺承念存曷勝感戢風便敢肅此馳謝外具副言薄敬見鄙忱云冗劇不備

沈巽吾寅丈

頃聞二府工匠稍稍得石前去者今自歸來頗慰迂想據周主簿稱眞定已有石一百四十餘塊才發三十九塊在保定可推無乃未足以養眾匠乎逺方人有特苦處不比李宗禹輩幸更加意撫摩之倘車有分別不蚤與裝運或往返稽遲違原票限不可不嚴加查核也又新運石至壽工多無票兼無人到者聞兩巡視甚不以爲然似須另宻約束各車至山卽日發行一轉定以七日爲期報回定照到票核實之仍卽著落委官分布車輛逐晚照見工報夫匠例務要眀報車輛起運回轉數目使各塘石匠勿有不均之嘆車輛無有等候之苦以示招來意幸甚委官勘合卽有處矣錢糧分派批緣候內監久開不出是以遲遲然三日內外亦當卽到到可約此工內提督知之錢糧分二批截出內外總提督意也鋪戶鋪墊聽彼裁處吾輩陽托不知而陰有所恃可也總欲禁之非是昨已宻語任養老矣席片據鋪戶報已到工三千領皆綿葦者弟猶責其捨賤而用貴二次荊把筩亦云在此俱已辦完而臺札似皆未見者可卽比其見在次身仍提正身究治之也外公移一函前手本希並裁復拱候不次工上月紙俱送上矣附聞

郭小川春元

人來訪丈動定知漸勝往昔頗慰然猶以不蚤聞勿藥爲恨也藥餌聊能逐邪助正至眞气之充痰邪自屏須用一恬澹工夫培眞元抑嗔心始可得之老氏書曽細讀否渠皆退步學問實爲眾生進修根基幸丈不以爲異談恆置一部於座右時揭之消永日也如何佳醞逺承把盞歉不獲話對轉令悵然風便率此道謝不盡

三山寅丈

弟自石窩歸輒辱枉重及摳衣走候而臺駕已發悵然久之王安行便敢付公文四緘希賜驗入大工料物頗多乃工非一二年可完業白堂翁將截半各批派錢糧矣貴工已送鋪戶王福延張澤幸將目下緊須物料各若干卽明開來以憑派發又見工零星用物皆當三丈徑票催鋪戶辦之此舊規也弟非敢爲避事人亦非敢作攬事者百里𨿽近音常隔絕惟心照之苟利於工弟無不忻承命也諸惟髙明直敎又見工石窩二處應發銀兩在庫向各徑關白一堂翁楊老先生面稱甚善昨疏稿竟爲何堂翁紐作一股楊堂翁亦謂莫可柰何果如此膠固見工發銀亦須諮白王堂翁義果何居三山發銀除白王堂翁又當關白何堂翁何異逺赴巡視兩衙門掛號乎恐亦非所以處王堂翁也惟三丈見何堂翁以不知就中的裏調停之至禱宻宻

任養弘寅丈

伏承手諭讀未竟令人憤懣陡作嗟嗟此豈獨刁頑小民之過天下事惟懼有中制若而所爲徒使豪傑扼腕耳不其坐悞公事哉幸丈曠然逺覽備以就中事機及二三刁潑足壞事狀態極言馳白今喜事者再約沈丈往一面講弟當從旁佐之務使權有所歸刁風以息別諭一一領矣白虎澗惡少最悔不卽置之法今此擾擾未必無所效尢行將嚴捕之矣眞保等府車六十輛陸續俱到堂翁更慮石塊不給恐人得以借口謂衙門取車之多諄諄申欲蚤有區處吾丈想亦知此意玆順徳府解到車十輛頗恐輒撥馬鞍山何也禦姦氓須有妙術幸兄丈卽有以待之鐵已發矣涿州不見解官至京領銀何也房山銀得無將盡乎外府車戶多有來告領腳價及預支者業差人送白沈丈處幸一一查眀速賜裁發不備

禇愛老司空

伏承臺諭備詢鼎建新宅之式不敢不據所知以對大都此術門戶𨿽多實不能有出五行相生議論𨿽繁實不能有外吉星爲主貴宅果座北向南此正坎宅法應四層開巽門合生气卦非可以巽宅修蓋也第五層只可向外稍髙無妨其兩廂似不須用攺移於四層樓之兩頭以壯貪狼生气之勢二角門亦不須用只宜墻上委曲開一便門通此天井中作儲蓄庫廁所可也其餘圖俱是但三層不可用樓房脊視二層廳髙至足矣二層屬武曲金主功名只可譲四層主樓豈可遜三層文曲之水宅兩傍夾道只可使一邊直通北樓之側一邊須用截斷周圍穿通路衢行走此在王公家則可人家亦當忌之也後便門是當壬癸方開東北隅有隙地不妨營造小房屋若起髙大房則未可舊呈覽宅經乃揀選緊要一家之言新刻書一冊𨿽雜不便漫閱坎宅圖下所注云云俱非誑語敬附使行照察不備

鄭誠軒父母

張吏來辱手敎卽詢銓司謂考滿文冊先投無不可者但須俟兩院疏至乃類題耳以故令少待之大都稍遲旬日維其時矣固不泥疏至與否也謹先此馳復左右僕本樗散無用之材不耐吏事鞅掌邇來殊切白雲之思荒徑之慮也偶役山林陟彼髙巓極目南盼望中恍惚棨節徘徊上下煙霞之表悵然駐念久之門下亦時有此懷否耶此中新議日見紛轕大老不能安志薦紳私標黨援有識者憂之亟欲同二三知已忘形狂呼攄我心中所欲傾吐而指不可多屈公交車何日北轅幸惟載膏用迓寵命新開事例二冊侑緘余悰種種不盡者毛先生悉之

徐匡嶽寅丈

方幸參晤遽爾奉別此衷曷勝依依恭喜視事有時仙境漸陟簿書淸暇優遊今古雅況蓋有可想見者矣回首弟輩不有塵凢之隔乎廠戶具告偏累狀欲堂翁行撫按令該州有處弟謂此事似小該州夙亦非有倨傲稱者率爾此行不無激成之變以故兩具文移惟丈更裁酌發之期眞有便於鋪商而不失我部體足矣匆匆謹此復候不次

李近翁老公祖

恭惟旌節至止歷上通省士民欣仰福曜手額相慶乃某夙辱知愛者竟無緣同二三老稚伏迓道周方用爲歉使來輒承尊注存下問眞感悒交並矣於便使敢肅此稱謝並候敝省僻在海隅薦紳恥於囑托用彊百姓似亦無豪猾大惡區區貧弱所恃靜撫摩之耳玆徼老公祖生成之徳臨之在上席庇叨福寧有紀極哉外諗近歲惟丈地一事苦人迄今聞者驚怖蓋以貧民懼造單虛報之擾士大夫室不啻同之乃引避而無所控訴卽如省會郊圻以不毛山場起科種種虛增畆數貽累無已逺可推矣頃江公祖疏請云云誠是然而就中宰持長計俾有司承宣徳旨各行所無事使民不擾費如語所謂不動聲色置人於袵席之安普世世永賴之利非於臺下企二天之望而焉適也僻省除此並抑送訪窩訪一節或亦更無事矣喋喋陳復恃尊夙愛敢參私臆赫然鑑之臨緘依依岱云不勝瞻遡之至

徐匡嶽寅丈

前承手敎於地方貧商可謂加意惓惓弟切同舟之義旣乞停免未能卽欲得從減之命以安眾心顧機會輒未之逢而又適丁堂翁被譖注籍且無人具疏其柰之何再奉議欵誠鑿鑿語然須議之撫按者恐無救燃眉眞保等府卽肯分辦本色上納乎斤秤之定深中惜薪司獘竇如果肯復舊額簍十七斤是今之加增徒博一虛名也卽題奉兪旨不審眞有益於事否耳甚矣其難言之也此外又更當何以教之考滿常事何厪念存勉拜易縑折儀敬附璧上惟心照焉匆匆稱謝不盡

王儆吾掌科

惜薪司商困苦極矣內璫以存畱者拖欠追並不前新編者各思規避無已至有剪髮易名不知所以收拾則請增木炭固以宮闈日加數多莫可柰何不知其說敢一言及減官卹商節費議折以淸其原否也十年加增今幾何時又不敷用豈以原額數之少乎其中獘竇創孔多矣玆僕適自山回尙未見堂翁未審抄出作如何處前白老掌科聞僕談及曽有前席意倘趂此時貴衙門將其事一直剖盡極陳商苦請上淸其源流以貽永利如減官議折云云豈但大造各商錢糧不匱卽敝衙門亦受賜厚矣新舊額數記憶未淸不敢冒對明入署中當備查奉覽且躬走請教也不盡

徐匡嶽寅丈

辱承大惠出自知已誼可無辭第以賀爲言則孱劣實未敢當耳翁丈豈訝其不恭乎再此控謝加炭事知尊往來於心勞矣弟以內商逃逸錢糧拖欠展轉逺邇奚啻同憂然各廠柴炭𨿽不能減數而一切積年冗費似已得省少半特不審能持之久否貴廠商原隸紅蘿廠者何招之比例告裁而寂無一應乎此時此機不可失幸令便捷者十數人來速將各項苦費具詞陸公弟當勉爲之所也楊堂翁擬於廿四日開籍進部門下似亦當有啟候詢且慰且請出視事此亦一體誼也蕪稿再具冀上少從然辭𨿽摭拾臺教恐實未足以啟宸聰俯聽耳不日卽封進矣大石窩祭告約於臘之六七日今午禮部始題遣官本尙未奉旨弟從行者則三堂翁兩中貴也躬晤有期欲言不盡

惜薪陸監

內外柴炭鋪戶前蒙調停已感徳意但積習之獘誠難頓釐玆不但渠輩苦有難言衙門欲淸楚前件眞有莫可措手者諸不完預支鋪戶已參送法司擬問永逺戍可謂盡法矣而一二日內易州鋪戶早間才控吁出衙門之恩午間又哀告入折價之議如終不可講舊年逋負益積將來事情可虞則豈但部中之不利哉使事至此極卽將鋪戶盡行重罪其何補於吾內外衙門惟公淸徳又值此淸明之會萬惟畱神諭令各廠貴屬寧使商人得通融濟事勿使將錢糧棄損官民兩病幸甚幸甚蓋此非不佞臆度之言卽如易州該撥炭已候月餘不能上納矣原派斤數旣將加倍而又條條須長裝大樣不許有一細小者動輒倒簍使上好者亦頓至碎棄乃掌廠畏法受制於眾人控訴無門其何竣事迹此他可類推矣惟公畱神不但利益官民實積陰徳於冥冥中也至祝至禱

徐匡嶽寅丈

旬日連接手教恍見光儀弟命義官具白其旨卽盡彼口中且請翁丈有書於內鐺及詳此中情節申之堂翁以見區區此一事非直鋪商之難實吾輩亦莫可柰何也王極事正門下所當爲所者而兵馬敢憑借法司拏人法司竟不顧器而投鼠汪洋大度置之不較已過厚矣又何計之深遜之至至如所云乎大都此時時事每多倒置牽拘而鸞鳳不若鷹鸇之捷便在在有之亦何足引以自艾惟付之度雲流水而已如但有聞不敢不爲丈力辯也邇以沿途棚工撘卸爲卿寺公掣肘之極僕僕塵足日夕兢念今始得了事此苦心堂翁卽知之亦知之已耳向誰言哉向誰言哉指日冬矣焉得共丈二三知已圍鑪借酒以傾我私

又

各廠柴炭事難以收拾有如薄堤之障洪流東補西救勢終潰決殊可畏人卽如頃蕭宦之舉𨿽爲周秉內相所指示抑可謂無忌憚甚矣述白堂翁堂翁頗直弟之拏人謂丈義不可無一言以極發揮夙獘爲二三疲商訴痛苦不然將來狼狽當至何極也二撥炭署中五月初四日投文而彼帖然若此蓋一點靈覺亦知稽遲爲非矣二帖附覽陸璫帖來已旬日在此事前周內使帖則今辰始至弟亦未敢遜言應之也附白不一

公亦山寅丈

一別數年不瞻道範兼之內外奔走詢候亦且疏闊然曷敢間輟此仰止之私也恭喜寵命藉重同曹方擬修問未能而惠敎已至復有念於先太保公令人感戢眞交並矣時當寧正有壽宮之役采石徐州何幸得翁丈綜理其事也此中凢有役於此其應均攄南顧之憂乎乃者不佞苐憶前王云老曽開石花六十樣如大小竹葉各色團花欲其請上選用僕力執未敢卽據題請誠恐欽定一樣文理則勢難於那動以此不可緩之物料萬一一種遽難如數爲之柰何蓋此中取大竹葉及黃色者然永陵寶城垜石各色花樣俱有大抵只明樓一周花色一律俱佳余亦上一二塊爲好竹葉紋余取其色之相似而已此惟仰丈雅有石畫並有參酌明示也鴻魚匪疏旦夕無吝金玉不盡至禱

賈中葵巾丞

臺諭車輛事深仰臺下爲地方至意敝衙門亦何敢不以百姓爲念弟此等大工業奉明旨遵舊例行則諸凡不得不查照成憲保定申文極稱難辦亦無非惓惓爲民乂欲行眞定河間協濟是惟在臺下酌處耳至謂每四輛車一運除部給銀十六兩仍議私幫銀三十六兩又謂州縣每月給銀十八兩則從來所未有事訪之敝衙門見在山場車戶及順天昨年爲慈寧宮運石車戶可知彼該府云云亦得之州縣州縣得之積猾舊車夫攬頭等役云耳脫如其言敝衙門及順天車戶豈皆賠本赴工而安心只領腳價乎必不然矣蓋雙車亦欲用梯正恐方箱單薄無濟實用或至累民四輛車京中見有亦未多故衙門又自造數十副以備緊急之需今擬四十副梯專待貴鎭各州縣解到車輛湊用此外更無他策其雙輪車如不能俱得車梯姑以三分之一派尋常箱車備日後取裝木用其二分尢希臺下卽準照原咨速行區處報部取用卽逐輛各從寛給與造梯銀無不可也前徐華老大京兆同王繼老力講貴鎭多運貨商車請順天減數量加貴鎭衙門執未敢聽尋訪兩府皆有四輪梯車私雇於敝衙門見裝石者事遂中寢不知臺下亦曽聞之否也萬惟體察不勝至感

保定永平太守

手敎諄諄仰尊愛養部民徳意苐此大役有萬不可以姑息了事者使但可以緩可以已敝衙門卽不知爲百姓謀亦當爲老丈計卽不沾沾求博不擾民之名亦當知避嘵嘵苦離鄕土之怨也但近如慈寧宮已卜三月擇吉興工忽又諭定於二月二日以故政府堂翁卽促閻春霍諸丈赴工收料期四五月料石出細興工此豈衙門幾車戶能盡辦哉旣有題奏請派取順保車輛於勢似必不可已矣丈意欲令河間等府分辦云云是惟在賈撫臺翁處主之耳衙門原非爲銀兩不足故爲此徵求計使京中有車可覓不須煩外又何爲捨近便而圖之迂逺至種種舊例官民各私幫貼之議又誠非愚昧所聞知及見今所有事也蓋衙門車別無先給工食只靠運價別無艸料盤纒赴工卽同外府車輻輸運此不須徵之山場見工卽宻訪貴治各州縣車見在京雇於人者可知也且弟備訪民間私雇兩府四輪車一輛每月不過銀十二兩量貼艸料見今已有在工運石者州縣果以朝廷大工爲重處事如家將有車人戶明白曉諭日給蒭秣盤纒而又量有以處之使舊役棍徒積猾攬頭不得蒙上侵下俟至山場勤謹轉運聽本部一一蚤給與腳價何異私雇於人又何苦楚之有此孰非仁慈徳意哉玆覆咨云云誠不得已爲之說愚意除將四輪車卽如咨議處先發將百輛雙輪車以二分之一分派極疲州縣聽備尋常方廂車以俟後取裝木其二分或用見成或新造車梯合並爲四輪車一車準作雙輪二車數至工赴運殊實得利每輛卽減騾馬至十二頭但求臕壯可用亦無不可也又聞雙輪車川口多薄小車軸頗單細玆欲裝石尢當曉諭車夫使各自有斟酌用過收拾車輛之費待取赴工應役日不妨逐一明開見教卽爲一一處給官價也頃順天屢謂貴治多商車請減派數因以昨年內工已用過彼一次特爲減幾十輛玆二府取數正兩相停順天業欲報部又觀望貴治若何不覺喋喋至此要之慈寧宮工止當此工十分之一順天派車一百八十輛實取用一百輛則今日事其貴治二府有可推矣伏惟心照不恡區處可勝惓惓至禱

沈李兩寅丈

車戶石匠工價想已各放停妥其應在京扣給者須蚤裁示先差人投知會手本到司二日乃可令各役趂三六九期赴庫領銀任養老已領札付矣望後卽當至工卽遲亦必不踰中旬也醫士已趨命否聞時頗有腫項病然乎弟有在永陵管工時已試過方藥用無不效請一試之何如四尺五尺並海漫石尙不見運到而運戶在見工有等待石料不出之說何也乞卽明以敎我車輛近日核實的有若干曽照前收拾編號標其柱否何堂翁命以後各車戶有別差不赴山中者須令領敝司照票爲驗不然卽督責之一諭眾役使有警省如何

楊本庵撫臺

表裏爲公祖觀風盛舉矧追念往哲彰君賜爲之後昆者方藉光寵感盛徳之不暇何敢云辭第興作必有所費蕞爾邑裏不佞實不願重有所勞敢將寒家預辦木石敬括取之充用乃縣主鄭父母公篤世講誼又爲非徳旨而郤之若此髙誼懿舉倘別厪一一區處致有累里人是重不徳之罪矣惟尊鑑原鄙私曲賜兪允所請不惟歿存知感卽裏閈舊門墻士亦且仰誦至徳無量矣臨楮刺刺不莊不次髙念吾丈托致感意附聞

提督工程張監

黒城磚窯戶昨歲有敢於鉆刺者情眞可惡義當揭其名亟有以抑之靑天白日之下狐鼠何能害人祗自取罪焉耳今事已越數月矣向來如小修整朝房及撘蓋將臺一切零星支用寧用白城磚而不及此者無非欲避嫌以待事久論定也玆屢準敝僚文移催發通州白城磚已行河道衙門約其嚴催車戶水陸並運量亦漸次有輸到者獨念白城磚每个除燒價二分四釐外運價河路先給二分自灣至工所又該給三分四釐比之黒城磚燒運總價懸絕則日後如仍取雜用愚以爲似不無可惜也適楊堂翁以明樓鋪石砌磚有日諄諄令僕知會門下準收黒城磚用惟尊逺覽裁察敝堂屬皆無他腸亦非有人敢行請托幸與在工諸丈斷然行之若以其中尺寸有不合式他復別有可議是惟在尊約巨川會巡視二公及敝僚友定折算數使公私兩不虧累可也公務相■﹝目舌﹞知必崇亮不備

邢知吾太僕

不見光霽於今有年惟丈才名擅世忌畏易招接引過勤非類思附春中果有一二嘖嘖至令總憲冢公意適不符見於面目可爲世情假公者嘆然天理在人心是非有定論其如本無可緇湼何冏寺量移當路深以爲自有微意其元旨固非弟椎魯人卽頓解然捧讀此祈假大疏曁見溫旨則豈直吾之心迹朝廷公議皎然申白於天下而融融奉雙親之暇孰非性眞樂事養望增能爲異日蔚然虎變地哉僕方幸丈陡得息肩暫席此優遊快愉轉念不佞覊此雞肋況所值事如蚉負山不知終如何解脫也局外靜觀其將何以敎我神與書馳欲言不盡

饒理亭寅丈

連日屢承手敎具悉起居並此中動定浚石調采之議楊堂翁曁東岡公無不可何堂翁與劉巨川意則不可必也已專力與共商確之矣委官原無足計較門役嚇人蠅頭競得區區此等習气耳被弟述風聞一語手足頓然無措但力求證於門下弟謂非翁丈準給與花紅且稱有才幹則當徑取回耳渠來當更帖耳聽命矣解到石內監意未滿之以後更須畱神再加揀選而後發莫憲公慮之甚是也徐石解到四塊三當上意尢喜純然竹紋者其謂大團花小團花則各勻淨成一體非比此中石一塊內大小相雜顏色未一也附言艸艸不盡之悰尋當嗣致

公亦山寅丈

日前莫紹老使至未奉淸敎讀賫來公移又見未有尊銜竊謂翁丈應有他冗或未及知有此使也以故政府與內府揭帖皆徑補丈銜不意聖明忽從內官監索弟原手本區區代致私臆亦藉爰塵禦覽是以前啟有祈吾丈公同署銜之請以及委官當更用文職寄備鋪墊銀兩未動云云也適拜惠教未辱言及豈前啟亦尙爾沈閣乎惟髙明幸各覽照及之諸不及一

莫紹庭丈

花斑石於二月二十八日已呈禦覽矣數色俱在取中尢加意竹葉紋者第不欲其中猶有筋綫耳部中移內監手本不謂亦卽徹禦前其中云云則體臺意爲地方工匠地也行當有公移備述之矣此後發石幸先盡竹葉紋團花者只以無赤筋綫間道爲凖相公似謂此石解到稍遲弟曲以河冰水淺爲解且謂本地想有多開出者但不知去取未敢徑發盛使至可卽將見有者刻期先發行也解官攜鋪墊等物一無所用處今卽璧返綾套亦卽令匿之恐內監以爲例日後照塊索之也匆匆卽有山工行不盡之悰容再悉之

登州王太守

公貴治福山郭似翁年伯祖先太保公莫逆交也道徳文章气節標特卽古人中亦自不多得者晉公謝政巋然一代碩人衛武居鄕偉矣三朝耆宿此不但海岱章縫仰爲斗山之尊卽中外縉紳知景忠孝之徳今年踰九旬禮當存問幸門下亷及月旦特賜申言倘聖明俯念舊耆勑修養老之典則山澤增光敢忘吹噓之恩一念義衷仰惟鑑亮

梁云嶽世丈

久失詢候懷仰殊切慈闈奉娯有時入朝想已卜日風便敢率肅此馳詢掌珠之喜邇來通家弟兄落落天涯秉軸者𨿽未見異常刮目然吾黨亦實未有蔚然自樹爲南北赤幟以消前南使君之口者則人又將焉尢也古重世卿今薄世冑不但武勲將帥其家異視豈終以吾曹亦揚別駕滕二尹之不逮耶可嘆可嘆吾丈昆玉夙負淸名卽令兄久厭人世乘化而去者至今薦紳猶有遺想或亦髙劉二君自有以致之也言之殊令人赧顏乃二君則尙頑然不悟發公子語吾曹前徑不知若何竟止矣弟碌碌膺山陵之役請身未遂進退維谷所幸老丈遄來共修職業弟亦將努力進修以冀少免吾世講家諸先世羞幸甚匆率具言不盡

王霽宇太守

久不奉候懷仰殊切親家資望深矣每見陪推而不卽眞何也豈三晉士子不足以當陶鎔更有大省多士待之也張銘盤丈云云但固懇弟宻爲之處弟意正欲如敎云云以故遲遲待事稍定今得親家從中爲之調劑解紛使體不失而事有濟勝薄劣調停曲處萬萬矣廠商與軍民有司好爲分別由來如斯至錢糧加而故不許開窯座私炭行而公炭禁止卽如銘盤丈憤急以見獲私炭具疏以爲後日錢糧不敷之地部中固不可拂其說也又聞有一三府作意與之抵牾使渠不堪殊甚豈卽門下所教者乎玆署中有一二同張公里閈者已聚而有私議矣惟門下爲國爲地方大有區畫兩玉成之耳貴治車原放三十輛賈石老何爲三十輛中又放十五輛有慨於北山之詩云云自古興大役有不動大眾動眾於役有人知感者乎公疏謂欲爲民請命卽政府亦不直其說久之幸堂翁面審貴治淸苑安肅車戶在工者謂在縣領造車盤纒銀俱有在山自得價四五十金不等盡彀日用並未敢受絲毫幫貼此可見只在有司措處何如及府太尊敎令何如耳一時幹濟淸明藉藉共傳良可爲知厚賀也周子峯欲得前注四書講意甚急幸撥冗檢發至祈至禱

何徠山堂翁

謹啟黒城磚原派爲背城裏及方墻上等處用其木料出神宮監等處則以嘉靖年間亦俟大工垂成而後用之玆據內監欲用乃深恐有首事名謂巡視意旣不可測卽衙門司官亦未毅然同心爲言當用者坐是遲疑難決無怪巨川之不慨然東岡之有多祝也然此事職昨已援各壽陵例宣言於人謂可用無疑幸惟面諭各司官當知此中微旨故作已意勸之用但未可言渠欲必用耳憶吾衙門從來只辦錢糧至於用料造作一屬內監中外誰不知之竊謂渠旣有此機括須趂本堂與渠在此速收之卽取用若干塡裏以後渠卽入京諸中貴當有所恃無別詞穆掌科處職明午卽懇楊老先生與之言也衙門前解土車戶卽開工呈報名數巡視及見工處亦俱有送姓名前蕭郎中數拘至工輒遣之回竊聞司官有欲督責其過者是以將車騾從而回散不敢應役玆必欲致之須價有定增本堂牌行徐郎中或蕭郎中令其申明徳意招之使來彼始敢應命耳不然不如聽巡視及工上新招並願投充者之爲愈也冒昧上請伏惟臺臺原鑑人情事勢所必至云職臨緘不勝悚栗之至

又

頃與內監議磚事深信職言渠今日始知至工白城磚已二百三十餘萬見做成細料無幾其二百萬業埋土中及雜用過已職又以臨淸原只派磚五百萬未必盡數都來無磕損虧折者卽加派燒運亦明年夏秋事渠是以鋭然要數日內卽收黒城磚背裏至愛惜所謂水磨磚者欲備無關系處作皮面用不忍以之背裏此須聽其刻期又趂白磚少時決計收之兩衙門並吾堂屬曁兵部錦衣同然一辭以爲當用內璫卽有一二崛彊不解事亦自不能膠前說撼成議此豈直錢糧應手接濟不受彼輩嘖嘖爾哉此工辦料興建今已三年所費人力心思多在地中非有寶城明樓基巋然峙起聖駕奉兩宮率闔朝臣僚駐斯閱視其孰細爲之關說工績多在人所不及見處乎故職意願臺下速催內監決意並力起城至於用土數多勢不能減須早加價廣招車戶張內監欲如往年永陵培土故事土車晝夜如水湧至不可禁此無他亦祗以價髙人多諸從寛便故也司官有請減原批定價無非欲節省錢糧意但事有經權緩急待人聚土多寶城殿基周圍皆已築起更稍減價似亦無不可者竊以爲有土時示欲退人彼有債負在外且將自求減價容畱也又壽字磚未可濫用當另頓起數萬作樣磚張內監亦是職言除樣磚更欲畱作近面墻用更乞臺臺札諭繕司及沈吳主事並此中司官各畱意選收幸甚統惟尊裁

又

謹啟昨奉臺札卽候石老先生白撥軍運土事請須令各軍自帶車輛或騾勿得空身赴工故加土價轉致本衙門先募車戶虧累難前也蒙諭窮軍難以輒責雇覓車騾運土事可俟再撥議行再語李臨淮則唯唯遵命卽令旗牌號頭傳示云云此撥軍來諒或車騾不齊萬祈姑念職前鄙議勿輕用軍使見役車戶輒難措手俟徐郎中至面令與蕭員外虛心議處祗期修事或徑比照磚石八九十月加價事例此不惟安見役者之心諸饒車騾家當有自來投認者矣頂石知此時須之甚急除大石窩行任員外俾將先送本山空閒車梯借見役輪換長軸作攺轍車裝運仍行馬鞍山暫調攺轍車四五輛助運數次想旬日前後可次第至矣白城磚運如暫可緩姑將撥軍共調在大通橋或湯山一處多者寧調役見工更面諭兵部司官使差一二管軍官親赴發磚處所約束軍人無得蹂踐跌碎整磚並聽職前行分別壽字磚另行堆垜緩運似於大工不無有禆均乞臺裁

又

謹啟昨別劉巨川猶以磚石土少爲言查照石料祗以向來車輛放假兼之道路難行今據任員外報該工已發券石四十餘車今赴壽工又行催攺轍車卽運柱頂其馬鞍山白虎澗今見有石載道俟各外放假車至石自源源而來矣土車除原派土車戶送工職前已解過大小車共二百輛又令張鳳來林鳳陳愷耿應禎四家日各上土一方聽用玆糧運將完車騾應當倍至職惟期丈量土方少從平恕勿苦減其尺寸則人心自樂於趨役土不患其不足矣白城磚小車戶已加腳價而轉運尙遲遲者祗以軍人擡價髙耳使並軍人於大通橋或湯山一處則無軍搬運處所其價自平小車戶當無不奔走用命職昨歸會東岡卽面懇傳帖與巨川俾用黒磚當時卽遣一掌司行劉應不拂其意白磚以後似亦不必太督廹也咨稿二首謹如臺諭呈覽惟尊裁之小委官在三山各窯廠注考容異日專上見工各小委官𨿽東岡屢以爲人多就中頗有去取並風聞有優劣分別想總無逃臺下洞察此時似當令徐郎中閻員外再甄別之外石窩任員外原得罪於臺省小嫌人皆知之昨東岡亦頗悔其過聽爲馬所丞語侵任君穆掌科柰何區區欲爲中貴報怨發揮無已乎敢乞臺臺大賜主持公是俾孤立者得以瓦全大工始終完美無開議竇以滋上疑則闔署司屬俱當戴徳無涯矣冒昧具陳言出肝鬲伏惟崇察幸甚幸甚職臨楮不勝仰祝之至

王霽宇親家

日來以壽宮有事當調停者奔走內外頗費心力幸事就緒矣易州廠事以昨承教是以力止張銘老寧耐待之何爲今尙未妥更有決裂相持者此關系禦前日用錢糧內廠見有文書在部催辦萬一遲悞堂翁亦與有責焉是以見銘盤呈深訝之卽命據爲具題以爲衙門後日地誠以昨冬再疏請減此大炭十五萬聖意未喜不先明說有以撓之者倘日用果致不繼則將誰任其咎也弟以爲此一題恐非餘兵尊公祖之便力請稍俟尊議若何竊謂金水口地方南北澗等處原系奉欽依許采燒大炭山場新添炭斤舊窯座柰何反行拆毀並綁拏窯戶獨嚴究取此料者致兩三月不得舉火而又有他把總惡軍之所爲乎伏祈親家亟爲解紛懇余公祖善處此事以重國用以存部體勿以左右言語小嫌相尢相構則陰福下吏愚氓豈但張丈一身知感哉至祝至感

又

易州廠事自芝亭在時卽每以爲言蓋軍民文武之判久矣在武職惟知重我邊防而不知辦炭亦自請有信地猶夫廠中祗恐錢糧不完利害切身視欽依地爲分內應管山場也廠商之所肆采求官軍之欲遵嚴禁志各不同嫌自易起豈必道尊指揮部中奮臂而後有兩不相能之迹哉此事前銘老見教甚苦弟業屢勸之已玆廠商以內監催錢糧甚急欲實上年請加炭斤意動卽繩以橔鎖𨿽堂翁遣與之言弗聽也此輩日回訴其主人而其主人更覺困拂於外則其決裂具擬堂呈亦人情必然余老公祖甘棠之愛依然眉睫弟豈敢率然祗爲衙門僚友曽無所顧計哉辱承手敎及讀余老公祖帖令人赧然至讀銘老帖亦亟亟止勿具題則弟似亦頗有前見者連日冗極使者立索報語倚馬具言什不悉一

張銘盤寅丈

廠大炭吾司最要緊事弟昨歲不量抗疏請上減新加數及減鋪墊三分之二四廠罷閒中官至五百六十此輩銜弟入骨只窺炭不接濟爲復怨地承諭事有掣肘亦卽難爲不佞豈敢不盡忠謀求處妥當而後已第楊堂翁尙未開籍行止搖搖又偶值有吾僚王光庭疏事上意未測人言嘖嘖以故稍欲有待姑乘彼有悔悟聽其還吾舊請地如金水口界內南北澗鉛銅溝虎石塘等處而徐有啟與撫院正擅毀窯座私燒之罪耳昨語政府吳把總京主使惡軍反拏我官窯戶相公笑謂有此顚倒事亦云俟巡撫不能處則奏之昨又有書與霽宇丈爲廠商索回前開地尙未見答柰何受彼空名實無所取材處也且金水地方原未奉有旨開采苐恐南北澗非其界內地及更往北耳竊計翁丈勞心於此應有三年須備有數年料可用庶不負此一畨講論目今事體若何幸明示之及南北澗等果否坐落金水口以憑具咨倚馬北發匆匆不盡勘合昨已題請今午旨應下矣兵部領出卽專馳上附聞

鄭崢陽寅丈

易州廠事弟以余公祖甘棠之愛力請堂翁姑止具奏聽彼中調停矣乃昨見相公意頗不然謂有窯座舊地原奉題請撥給者今新長養成材正當采用把口官軍盜賣有素乃反究官窯戶爲砍禁山耶又云此炭歲前屢疏請減新加數中官因而退閒者頗多今不能如期供進奚但不利彼管廠者此機括似不專聞二堂翁之關白也彼奏中所謂乞將擅毀窯座及私燒炭人懲治並問把金水口把總吳京軍人盧自成等擅拏官窯戶罪歸還舊有窯座奉欽依撥給信地若南北澗老虎塘等處似皆當委曲聽之不然彼只知慮錢糧遲悞利害切身恐非所以解紛省事也宻寄一言幸速有處蓋喋喋實欲兩便耳翁丈但以述聞漫及勿露聞自不佞何如

陳愚所憲望

四海世講十載如新顧弟以於役山陵塵足擾擾𨿽亦僦居阿巷旦夕頻見顏色而曽未能修杯酌候長者專領敎語迄今實有慨於衷也恭惟門下以夙望藉鎭徐淮兼理漕政大祲遺黎所恃以休息而全活之者何限側聞弭盜救荒試輒有效而亨屯拯溺尙厪籌劃傳說茶城之或淤或通旋開旋塞有降神預言其事如桴鼓應聲此殆非人力所易爲至黃之上流在豫州幾壞省會有竊決而北之者突至曹州東明匯爲巨浸其洶濤奔騰漸轉而南以堤阻當則遂淫溢堤上任其四注如尊諭自徐逹淮水皆髙地數丈黃水亦髙運河五尺勢易傾灌下流而淮所憑以宣泄支河又多淤塞總之上而灣口旣狹下而海口復有套沙則爲今計似無出擴灣口開斗門使沙辟水歸以爲順流計耳當寧正爲此憂特簡常使君來明春當借筯門下協恭底績矣花石復采非爲不足以前解到者多未合格堂翁亦極念地方之苦故發庫銀佐費又不敢盡取盈貴治矣承諭諄諄敢不仰體第聖駕來春閱工此峙之寶城爲禦覽首及者恐未能一聽天時人事之便也萬惟畱神大工借庇實多不肖或亦藉以逭罪戾矣前有公移只約開數二百有奇行將復有的數報到仰念夙愛知必亮原倚馬具言祗謝並候惟崇照不備

王中宇親家

憶曩時比廬而居數日不晤頓覺間闊而今一聚散動卽歲計人生飄泊眞如萍梗惟吾丈譽望日隆官階日晉開府卿貳行將推及弟擾擾塵足一郎十年陵工未決完期妬忌轉覺漸盛其何以淑幸早脫駕親家知已幸一一敎我也弟性甚愚疏尢最懶俯仰人所恃一堂翁諒此區區悃實月計有餘耳而相代者如奕同署君有欲自雄者每思所以乘機排擠之然則進退維谷前途茫然其理之當然命之已定抑亦自取宜爾乎老親系念更有弱息不能時督誨之搖搖此悰今秋當決歸計矣聞親家道履淸勝深慰逺懷熊羆之祥其將葉兆乎若人情則賢於夢卜多矣弟有寒親王姓者望五始舉長郎乃數年間卽得八丈夫五女子敢以是爲親家異日祝若服餌藥石只宜平補萬不可用熱劑四制香附及金匱當歸丸則眞女科之聖藥也曽試之不刺刺長談聊以代面

田易吾掌科

兒曹極辱大哥相愛蒸蒸然同胞兄弟也一向未到書房僕方滋惑曷敢當尊過記念乎新延業師爲福建林君爲人博雅有學攺後生文大優前師翁丈其亦欲聞乎承諭董生事彼蓋欲援曽入會舉場者眀例昭然誰敢曲爲之遷就若此謹錄原欵奉覽夫附學生納監例銀三百二十兩彼竟要二百五十請攺正庫帖是武生貴重於附學生矣幸善辭之馳復不盡

陸蓮峯鈔關

昨爲張雄事特具公移專力馳上想已達臺右矣捨親劉兵馬卒然物故只遺一女狼狽至不能斂諸凡皆弟爲之竣事仁者聞之應爲酸鼻玆討雇官船而南孑孑孀婦誠恐關上阻索敢藉寵靈特差一力護之出關卽死者有知亦當思所以銜結矧生者乎伏惟慨然惠兪感謝不一

何峴屏寅丈

吾丈行不數日有路鳳岡使來率附候言兼有所請想已達尊掌記矣報代力至辱手書知地方多難處事諒兄丈自有妙用大抵不激不隨自昔兼重門下方正剛毅何患振刷不前第恐世態悠悠未能用柔忍耐遇事愼思耳夙感知已久欲具有俚語表道義相許至誼乃詞不宣衷意隳冗棘無能漫爾致忠告何能懸度贊石畫乎且也無我應事烏用人謀千里一行願言心照

任養弘寅丈

弟天性迂執椎魯與人由來寡合惟丈一見傾蓋歷久而情愈新古稱心交莫逆今幸見之誠不知其何以得此也省覲經歲竚望還朝何爲尙戀親闈罔思報國其夙昔道誼名實相期謂何而一旦輒爲此逃人絕世之舉耶弟老親今已踰八惟恐弟輩請告歸裏終養二字尢所諱言太翁年𨿽漸髙聞原無恙思丈金紫尙未之見恐亦不欲其輒有此引退棄彊仕之年因循而老也玆堂翁特念丈在工苦心始焉重違孝思亟欲爲丈博一榮陟以酬夙昔之拮據而後聽之旣又以事頗未妥尢欲藉忠益竣此大工以期顯被親禮此誠始終大義不可辭焉者也今限旣寛至七月區區惓切之私蓋可想矣伏惟念此工重典錢糧支費在三山爲獨多所托相代者今又復更袁而李幸的於閏六月北發孟秋上旬期握手署中以道間闊之懷外具菲儀幸惟莞內

何峴屏寅丈

使來辱手敎知經理磚廠淸查獘源勞心孔多此正堂翁相托之意非此綜核名實直言之其何以自善成始終一局也廠中原發未明數想丈自有洞燭措處途中沈之河及藏之土者其何道以淸查出使官民得兩利乎不知懸賞格以待來報來首者人肯相信否也若堂翁不敢不爲知已力贊第恐復撓於咻之者耳惟丈從長銳然斷之以行期濟此中大工可也繕司謂內監科用數多未必爲的倘神宮監等項擬用黒城磚者今果換用白城磚則何以待之況一切工程同時立木又荒度橋路聖意不欲有所停作乎萬惟先時有待勿至臨渴掘井照察幸甚

朱正田鄕丈

久不詢候懷仰殊切承諭藺三川公宅事足仞翁丈雅意但寒家一二閒宅俱欠修理甚有傾圮不蔽風雨者故毎以廣置爲戒今藺宅系渠家祖居柰何欲輕棄之僕先人敝廬原只兩楹今業已益而爲五不啻足矣又何爲而復有開拓之念乎原契璧完幸代爲我辭謝之耳心亮是祈僕每念老親不能遂歸輒津津汗出欲沾背然壽宮事體重大實有難於乞身者亦無怪政府堂翁之不我聽也搖搖心旌進退維谷門下其何以教我乎時踰麥秋想遂優遊率附候言諸不及悉

殷洗心婣丈

恭喜奉使此人間榮快事人心叵測吾世祿家人皆先以鮮禮逆待之一路及至地方相接士大夫及下僚願言加意善處凝重畏抑謙虛忍讓亷靜無求三思出語斯成老伯義方之訓得安身之法也今歲大計不比往昔議論指摘四出又加之以無名帖傳布卽謹願者累足立矣蓋一經點畫卽爲後日話柄是不可不愼也處家要儉素檢身若不及此吾世家波若心旨骨肉至誼套語有未忍言亮之亮之令弟致意許二哥致意冗極不次

惜薪司陸監

前逋商柴炭議之政府無非道逹徳意共成美名不謂事竟不果然卽存此虛數豈能責之一二舊商哉惜也名實俱無據耳擡柴夫銀衙門嚴催至再已謂不如限卽照例參劾乃州縣正官且以百姓流離逃亡爲辭法不加眾是須再少俟完否然後可分別處之也不然亦須天語督責據以再催豈有盡兩府有司盡論治事耶後庫解銀謂每百兩加耗五錢何爲乃短少正數辱敎業與巡視二公言之矣意固以爲似足帑藏公同兌銀輕重不一亦屬常事解官庫官亦無所利而爲之照案幸甚此復艸艸

王儆吾掌科

於鑑把持積惡得免參送實以重違臺命前封印日始發城示警誠以此輩實繁有徒也玆內惜薪陸掌印𨿽來謝過該城尙未有公移申復前件且彼與羅龍同惡共濟卽以其子爲生員特釋之人其謂法何旣奉尊敎俟數日當有處也匆匆此復不盡

黃仁齋茂才

前辱枉重未及申謝旋聞歸軫在途此心殊歉承諭事弟可以爲無不祗領然此則有未可者徒取諸彼之戒自所當念而多怨之由尢當爲知厚深逺慮也土居不可執利而況孑然萍合者乎此甚易諭也逆耳忠告似便聽聞惟執事計之不盡

集玉山房稿卷八

●欽定四庫全書

集玉山房稿卷九

﹝明﹞葛昕撰

○書

任養宏寅丈

知已云逺勞思良切忽接手教備稔起居淸吉尊翁老先生康彊福履天倫樂事眞令人可想慕此豈以三公易者哉吾丈可謂髙蹈完人矣弟碌碌一曹外不能卓有樹立以報國恩內不能承歡朝夕以娯親顏進退維谷無足齒道門下其何以教我俾蚤得稅駕計也再遲二月具疏乞身或者人不復罪我爲怨望乎頃者酬勞吾丈不以爲獲報之薄而顧爲弟他有期冀且感且恧耳依依欲言冗極不盡

田南原公祖

福山郭似山翁年伯祖蒞官風裁忠介居鄕長厚儉朴一身而系世望九十餘年矣武公𨿽耄兢抑惟勤異數方加溘焉不祿蓋朝紳舉悼痛之鄕邦後生可知已所有恩卹章疏伏乞臺慈畱神速爲玉成上逹奚直翁家存歿胥感鴻施已哉近來大老歿後有司率故爲裁抑以干譽姦民或亦自有取爾者然決不可加之此碩徳名公家尢望老公祖威靈有以懾消之非翁家子弟有所懇言蓋偶有感觸云爾也萬惟心照臨楮依依

周明宇公祖

署中辱愛日久毎幾日離索輒覺悒念乃一奉別忽焉攺歳馳慕蓋可知已使來逺承記念言言眞切是日前弟夢同丈笑傲金山之阿而明發卽接手教其果神交耶恭喜新命豫州士子何幸得徼福門墻沐絳帳春風之化徒令海岱章縫引領振鐸而怨慕之無已也大明川上之約又必須開府方伯而後可踐乎顒竢弟本碌碌以椎魯不能隨圓之質丁諸君子喜爲新奇議論之會蚉負大工免敗亦幸薄勞自有當首敍者弟亦叨沾被出分涯矣門下不自以爲報酬之薄而顧轉念弟叨受之未渥乎何日握手道此積懷千里惠徳令人感恧卽日桃浪漣漪幸望大河鼓鬐前進以慰諸士之亟登龍者

巡視穆道長

久仰大雅末緣躬晤敝僚吳丈罣議以船戶多領運價也省疏據樊鏞讎告十四年春迄十月船戶以二十一萬磚冒領二十五萬價信有之則幹重辟波及主者亦宜也乃對收簿全無影響七八月間卽收船戶磚三十九萬八千有奇扣先領預支四千二百餘兩彼之刁辭何所據耶又陽山新立磚廠非比舊有積頓者今在廠半叚碎磚見有數千而船戶自石壩轉輸交廠數一百九萬有奇與壽宮收車戶數正相符合則無毫髮獘昭然矣玆工未停止船戶未有截狀不復領運何謂多領運價耶若以預支未扣完爲說則內外何工無未扣預支況此奉欽依預給原非漫發私領也仰惟臺慈持法平明伏祈光照覆寃明以鏞之刁潑傾險聞則大工淸楚衙門體面有仗尊庇多矣曷勝戴徳若車戶腳價年來𨿽增減出給實各照議定會估亦無可議且省參語亦原未及之似總可略也統惟門下裁察摳謝不盡

王明野侍禦

久疏候問懷仰良切使來辱手教注念殷殷且感且愧顧腆貺其曷克當也敢敬憑使附謝日前爲徐李剖悉功罪大疏時𨿽未見施行而公論甚多之古人有重諫艸者矧已盡道吾所欲傾吐於朝廷之上乎今疏何事政府止之豈以其言過讜有難復議乎主上嚴明內外屏足而立調停了事主上且忌疑之大非昔比王荊老意在必行矣時事眞有難言也張錦衣救李撫臺已卽示之罰乃於敍功中猶念之而波及其敍之者政府力救不能挽回付之長嘆已耳諷諫婉諫其尢在直諫之右乎夫立於殿陛之下與至尊爭可否是非固有言責者職鄙意謂忠良一道亦必度其果有不容已者而後言之斯爲有益也此兩端門下以何者爲近是願言一擇焉不任至祝

路鳳岡太守

偶接科邸報令人怏怏神索者累日使來再讀手教云云嗟乎吾輩何不幸不早生於漢唐之朝也今世講家以中式構謗者無論張相公後人春間王辰玉名家輩又蒙詬不入場門矣大臣子孫科目可疑府郡可吝豈將盡禁絕使不得入仕途而後可乎堂翁意亦甚好第勢不能不他一暫借耳惟衍中自愛是爲至禱

殷洗心妹丈

復啟業將發行辱榖老賜顧深責僕與門下至親而言焉有未詳盡大約謂貤封有難於輕議者請封夲生父母起自嘉靖中年然而須報其見所爲親恩過而後他徐議之況承蔭者有如武職世襲義乎吾之官由乎此而推恩則不然吏部亦必難之卽如洗心書言或未見張蒲州事老師爲官極品是矣髙老夫人當時亞於嫡母亦未沾封正洗心養母今恩當先報者何爲不一先及若爲他著必令老師諸門人觧體且甚非洗心自爲計也言極有理但以不忍下筆有難親復馳問僕直述以告舎弟曁相知二三人見皆符此誼不能不備以聞君子舉事益在萬全已有所重則人因有所輕幸猛省之幡然攺念若令叔問及姑權其詞以應之可也執事但遲遲上京則微意自在不言之中矣此意僕始不欲說破乃僕不言必無人言恐至悞事不避喋喋至於舎妹仗庇獲叨封典豈直新親戚家往來之榮僕亦藉光多矣榖老又謂上公家其夫人向不出門卽以相公之愛徑用一袍服無不可似亦肝腸語也如何如何蓋上公攜其二郎來京爲襲博士冡噐則原欲諸勛戚結親但以榖老與僕力勸之戊辰諸老慫惥之撫臺頻有書來惇之耳故宅上應命利在迅速尢不可不知此旨萬勿外露又禱

項玄池寅丈

日前方遣使馳候輒拜惠音及讀副言尢感所見之同或堂翁意旨亦不出此也原隰髙下異宜此奚須辧藉令種必成株非十年之後未可用棄見可耕之田地恃不可必之槖駞亦何與我新政祗徒爲山主人增口實耳恐不如保護舊甲木身根爲愈也髙明以爲如何然新舊公相代意見貴於相成至形之奏章似未便輒盡黑白異同語人以爲一署自相矛盾有失渾厚諒兄丈白記堂翁必自有妙用也惟裁酌之是祝

王鳳洲司冦

恭喜考績北上棨戟且踰江幹意卽獲奉徳教慰十餘年闊仰之私也乃門下資望深隆不俟旣奏最而後進律煌然簡命已正畱都臺席依依斗山猶然在望則奉巵酒爲壽並賀長公登髙第其尙須特召還朝之日乎但老親年邁矣今某幸請出衙門謝山陵役計明春或始敢乞身東修覲省未審臺慈何以提撕之以終夙昔知我之愛也舎弟藉手令噐長公人謂能甄收海內名士幸莫大矣何敢當尊殷殷記念乎率附候臆兼謝寵貺積欲控陳什未悉一臨緘不勝耿悒之至

黃愼軒太史

僕昨兩走候蓋欲乞名言托不朽耳不佞自都水調屯部經營大工也廟堂誤以會試修永陵省費而且先限二年竣事然此一役荏苒幾七年猥叨金綺之賜十六次再升俸級頒食邸第何非殊恩乃聖駕閱工之日不謂復以大喜命各頒爵賞而不佞又叨與面賜花紅文綺蓋糜頂踵不知所以爲報矣或以爲日昔鼎建永陵至費六百萬今此直費一百五十萬耳坐是有當上意爰圗一卷眞迹欲什襲家藏傳之後昆惟太史公名筆敢祈一二語以徵匪妄子孫亦當感戢與此卷俱永也儻無我郤足仞世誼捲稿奉覧教希卽擲下數日後當以眞捲乞揮灑也踵謝不一

曽博士

京中匆匆一晤不及會令尊翁一談道所欲傾吐爲歉宅上事乃大賢祀典有識自知重之今由廟堂而撫按司道府無不謂然正天理民彛也而朝夕相處宜相厚者乃不然無亦夙昔之所以處之者未盡其道乎此須托縉紳庠士公懇之而兄文復致委曲私忱必求其贊成無令作梗而後可也蓋夲縣根夲地渠倘執別意𨿽撫按亦柰之何哉輒爾與兩院書移未可玆姑具易太府書亦幸時其可而投之俟撫按有他意當爲専啟以白厚儀璧返照入

項玄池寅丈

卽廠民極感翁丈體卹已知種種徳政伏承臺諭欲創廠志以垂永久用意可謂勤而至矣成憲足徵利賴無已同事者更有如前師心矛盾故分軍民豈可得哉廠民自身而子孫抑何幸也新修會典事多舛錯例更遺漏不逮舊本逺甚以成之翰林先生分局編摩未徵之熟掌故各部老吏也鄙意向謂此書須經六曹掌印司君訂證增損令異日無可指議斯稱昭代會典傳之聖子神孫萬世無斁也語𨿽諄諄誰從而聽之請關防疏艸似當徐圖工科底抄吾舊衙門昔年回祿已無存案若新衙門文書如勑諭至者截年繳之大內其往來公移止有略節手夲申呈絕不類各曹積有卷宗故卽符驗出照四方冊符璽數亦只有掛號科條朱語簿耳請關防疏故無從而檢錄也匡嶽丈代索減炭節費旨並原疏謂欲備修志用然則謬艸其亦將采而刋之以信今傳後乎如爾亦足酬區區當年嫌怨不避苦心矣將何以爲報也若壽宮紀事弟自錄題稿行稿錢糧料物數可廿卷只堪藏家塾耳不在其位敢請爲部乘乎小兒兩會課謹附覧教便中幸卽大賜郢正發回使後生得有持循受愛多多又懇不盡

又

日久𨿽未具候起居而廠中人來輒能誦徳政宛然言笑在覲惜無由一促膝抵談耳堤工爲世造永利而至不必以佚道使民仁慈殆渉禪學矣𨿽然諸非類此其何以速仁聲如此洋溢也旱魃卽虐此亦甘霖可爲知已得志顒賀戍子向與窯戶相煽構正以無丈夫在內善處今使軍民之長各宻籓籬卽上司有修釁別隙如往來者亦將格而不能成大嘩至如兩敵不相下欲行章奏云雲門下可謂燭破世態矣向廠商訴詰軍民私燒小炭似爲吾官廠害吾上者亦有過聽失自重體四捕軍夫州民私燒炭者刑法之吾廠商果亦不自采小料不市易其來售者此烏得不自重越境之咎拘捉之苦哉蔡人卽吾人矧皆編氓赤子自有保愛之父母乎惟老丈若此洞鑑必有以黙運調劑其間微舎親馮仰芹丈廠中亦自少事矣卽果原撥地場內乏材司道亦何苦不換給以新場弟在吾署六年半毎藏此知識一味爲僚誼窮商讜言亦以大體宜然耳此披露云云但亦只及執丈丈亦未可明語諸商人也彼原諳朝三暮四之旨語之不將疑其不我怙哉醴漿久不入唇承惠卽同兒曹共觴之不覺浮滿舉白陶然入丈薫風中矣言豈能悉謝什一嗣容專布

崔樅窓父母

適會錢學博談及兩院取生儒事漫爲小兒業師緩頰請畱因諗尊徳意亦欲豚兒一往業已力懇代爲僕辭謝玆再奉傳諭並示公移尢感門下惓惓無已之念但夲生堅不欲行蓋有鑑往日書院眾聚擾攘無益且諸豚犬非此君在講書頗有未便似當俯聽之若小兒年稚志趨未定一向禁出大門戒絕交遊尢未能任逺行況數千里特爲之延師在席日有章程督責乎語云才須學學須靜夫以未成之學置之亂咻之中不惟難博虛名亦恐有累實行仰惟尊慈惇行重誼乞推猶子之愛賜以寜靜之福是惟至祈幸終原照

周鹽臺公祖

先年敝縣止行官鹽禁民私販官鹽不敷民用挿和土灰派之里甲官爲追價貧民大困乃勢不能不沽之零販者以致無籍射利之徒數百爲羣私自行鹽縱橫近海之縣一過村疃頭畜徑食人禾苖飲食率不還價值各持長鞭朱棍惟所欲爲邏者莫敢誰何先端肅公憂之曽與蘓鹽院公祖議濵海縣各分給鹽票票定斤秤使各行於夲州縣境內而四方無籍徒始潛散宵遁廿年來人獲貼席咸以爲得弭盜法永免門庭禍患矣玆聞有大賈創爲私鹽妨公之議力乞裁革吾縣鹽票夫票旣驗之臺端發之司府豈得目之爲私敝縣去海才百餘里何爲與臨海諸縣殊視使其計行誠恐只快一大商報復且坐收重利始而困累居民繼而竊伏鹽徒紏眾大發其貽害流毒地方可勝言哉伏乞尊慈念此舉有關地方大利害仍查舊例一體準令給票充課俾土商與官商並行盜弭民安不直富商窮民兩利下邑將世世感覆載生成之恩矣伏惟原鑑無他賜之施行不勝仰望

周志齋司馬

昨過濟上極承尊欵歸來病冗有稽候謝甚歉也小價自京攜卹典稿至謹専力馳上數年間闊一獲摳侍乃輒承尊忘年之雅匹馬並行猶然曹郎舊誼此已足爲感至薄暮同話洪友鶴丈家五夜不燈火而抵采石𨿽亦遇雨幸免洞龍威妬以門下慈愛其亦夙聞之爲不佞一慰乎溽暑維時願言崇護鬰鬰佳城似應如穆卜在東郭外向址其果一一如尊見教者鄙意南山气厚況過峽石龍亦一巋然在枕塋局果定朝北坐下原不爲虛假山還大培否東西北隅𨿽各有朝山而直北似渉空闊於路北築一山植樹以對峙主山或起大莊房樓臺以面此阡何如髙明想自有玄觧念辱下問於玆荒度初不敢不效其愚也惟尊裁焉

崔樅窓父母

承示鹽法議事核而義悉鹽道公祖想亦卽能聽之蓋初以姦商云云謂因私阻公不知窮民旣奉上司印信票而又納公稅第不如大商之専利能頥使人耳豈輒得謂之私窮民猶吾顚連赤子也大商則四海九州島之人就中似亦有別且區區二邑何足爲彼加損況又聽之自來未嘗禁絕之乎鹽院公祖猶願門下仗義一言來稿敬畱卽當傳示舎弟不佞行亦具一啟期共爲父母公移慫惥之也如何如何

於榖峯宗伯

恭惟門下自抗疏歸田名流海隅尋膺內召融顯薦登惟眷命之日新爰正位乎臺席卽今中外多事議論繁興謂宜藉重端亮老成用定國是建大夲乃門下半載注籍十疏乞歸必得遂請而後已逺近聞之殊切疑怏胡以行將大拜重托之身而爲投簮髙蹈之舉豈泉石念殷暫忘廊廟之憂而爲肥遁謀抑亦以春宮大典主上獨斷猶非蚤暮可決策耶某年來辱愛最深渥仗寵庇歸獲旦夕倚侍老親近且有疏叩閽求遂跧伏艸埜顧日抱殘恙𨿽熟聞棨戟東徵不能輒任出門馳候臺履謹遣下走代布鄙私咫尺淸光莫緣奉晤悒歉其曷有極也緬念陽徳方亨親族聚首知三竿睡覺百順駢集定不以五夜摳趨相易然蒼生系望當寧側席萬惟爲國珍崇用迓天寵載衍螽斯惇我世誼某臨風不勝仰祝跂慕之至

崔太府公祖

敝省瀕海各府俱準行鹽先大夫於隆慶三年懇蘇直指公祖爲敝府瀕海州縣俱爲之所而荒邑亦在議中矣玆忽鹽票幾停乃得竟復如故非藉門下寵靈何以得之感戢感戢第官鹽引云云果得大商終不下邑則土商之願領代辦官價何疑何難自變量多寡尢望臺慈的有裁酌鹽票後時難行須如尊議得總請發竟貽地方永賴之利奚但二三土商將孤村小民向受鹽徒擾害者皆世世戴徳無斁矣謹爲闔縣小民稱謝不盡

又

崔邑公甚有大造於敝裏如發姦摘伏弭盜安民皆無暇論卽今審編一節博訪獨斷蒿目矢心上下戶則人人咸稱平明今已審完有日帖示戶則艸榜又手編差徭聞亦各有條理矣特尙未明開榜文赴臺下用印耳頃以被論灰心往事卽欲焚其審冊生輩士民力勸姑畱適聞有文書請官重審蓋誠出於情之無聊顧竊恐爲地方滋大擾費爲本公增出多事豈但倉卒審編萬無今妥當事體已哉惟門下視百姓如赤子卽不獲爲地方畱大賢尙可爲賢者永地方五年之利伏乞慨發尺牘以感觸之彊其完事如何如以必非人情幸勞簡重老成不阿上官者只接完其編差免闔縣幾萬窮民又赴縣擾費一畨則陰徳當彌滿平昌矣劉二府公祖叱名致意不盡

吳鳳城寅丈

一署數年心膽相照意者不佞與執丈屈指海內無幾也聞丈自入首司持昔方正淸苦之節與印君漸有枘鑿至一差不獲領此自當令識者起敬乃印君突加三品想城工應不比尋常乎仰惟丈範我馳驅曽未見周旋如人而玆亦參知大藩得行吾所學應亦未偶於此大藉於彼足徵公道尙有未冺者可爲正人賀已敝裏去廣川才百里公交車往返茫然莫專一起居疏罪焉文顧以丈翩翩云逵異時有便倘枉過故友於衡門之下否顒仰顒仰長君昨年已入試人咸津津誦兄之有子不佞長小兒碌碌如前次兒以多病尙未能出一補博士弟子員師叔其何以策勵此落落猶子而乃進而語之又寵之以嘉惠乎率此附謝更乞至浙之日他有以嚴規之推惠新時義幾種逺荷注念腆錫深切感戢外具菲儀愧不成享伏惟麾存至祈不盡

馮琢庵宮諭

忽接來札報訃令人五內俱裂先是只聞弟婦病甚亟欲遣賤眷視之乃內人就道動不得截然便行廿四日家中聞吾弟亦病叩之京差人云病過七八日已小愈因出弟書相示外尙見有書三函心竟惶惑卽先令弟晲弟晧馳往廿九日康丈寄書心動魂飛甚驚怕人而可恨二家僮又交口說病已出汗廿四日已能飯食弟因亟遣豚兒馳來嗟嗟豈謂空有親骨肉奔馳不見藥物一切後事竟托之異姓兄弟耶側聞孤侄寄飬於仁兄宅上弟一念及心痛欲絕毒哉夫吾弟生平有何罪惡而使之至此極也老親在堂弟不能奮飛出門恐河水凍尢望兄與泉臯仁丈亟爲吾侄尋原乳母護之東來其弟柩及病婦俱當早遣登舟遄發以慰弟一家灑涙倚閭之望頭暈手顫不盡欲言北向百頓至祈至禱容申謝

鍾礪山公祖

恭聞簡命方喜爲仕路彈冠輙悵爲窮黎失庇蓋自臺下守濟徳政闓澤更僕未能縷數辱承下問竟復敝縣田糧之大畆抑刁猾請地以科差此永賴之利人人知感而誦之將及世世無斁若卻有司之奔競斷鄕官之分析皭然介守確乎定見何莫非地方無疆之庥犖犖足永無窮之聞者乃夲省藩臬長胡不可借而之他方哉然福星分照有地行止非人能尼敢祈轉保釐我東土以終惠綏誠通省之至望也聞將戒行路迂不能躬申賀私謹肅下走代致區區惟尊照存顒仰不盡

胡璞完中翰

日前勞公交車迂道過敝廬賜奠亡弟生死交情存歿銜戢乃匆匆中不能先知殊失欵候迄今念之不無悒歉不佞被求全之毀極矣惟我門下憐僕心事聞亟向列公剖白知已鴻私其將何以爲報也風便率此馳候且謝不盡欲陳北望感泣

楊盤石宻云

不佞與老丈地接界疆誼聨世講仰慕大雅於今有日矣頃爲舎侄如鳳議姻事不量述久要問之門下幸荷不鄙慨賜兪允逺得佳報曷勝忻愉當卽摳趨走謝第道途修阻更兼老親在堂不敢輕出門戶謹遣下力代布戢私具有輶褻聊表微忱伏惟麾存外馮王邢郭四丈書希惟照入

成衡齋父母

側諗監司公祖有風士民助修城工議誠亟亟爲保障一方良圖玆敬擬具銀百兩榖百石磚萬方人夫三百名用佐公需敢請尊開工日期並收納前具處所惟有以明詔之上司欲急修城及倭賊先聲不審已掲示詳諭小民否惟臺下裁察焉欲言不盡

徐薦所公祖

數年契闊一旦藉庇恭聞徳政焜耀正以未能申一起居爲歉也使來顧辱腆貺感恧奚勝於旋率此道謝備倭事宜苐期語之閫司俾知城守有具今得徑聞於撫臺尢妙頃孫老公祖有書來苦各州邑乏條築禦盜錢糧良與門下所謂炊粥織縷之意符合竊意欲作掀掲事業者須破拘攣常格夫天下猶一家前任宋軍門公祖亟欲輸敝省火藥於京師西陲五六小醜倡亂亦至請發太僕馬價四川藩儲今倭警數十萬蟻聚情形叵測據偵候者云彼蓋遣五大將護以妖術候春汛分路入蹂山東平壤旣據斂鐵造火噐且有日矣而顧聽小民燕雀安娯而不及時爲一桑土之謀乎敝邑父母新任老成覩城社傾圮極有爲地方計而亦竊憂公祖之憂是亦惟仰尊碩畫區處倘旣許有官錢糧支動士夫富民當無不思恊助者蓋敝邑去海才二百里耳與沾化陽信相錯不足以稱腹裏卒然有犯奚直震鄰可虞若此彈丸地幸各有備或亦有益於西南州縣及省會處也髙明以爲如何外敝縣戶則原該上年有成議者前二公皆以姦民越訴之撓遲至於今其徳州並夲邑署公不敢率任其事亦人情也玆邑父母成公不獲已審編過半矣事甚安妥窮民良善無不徳之蓋以虛心爲實政自應乃爾此當有以舒門下北顧之憂矣便附臺聞應知不減司大帑時喜聞大工就緒也辱手札藹然舊署意气故有慨於衷者直書之不敢自外有道髙誼爲一切寒暄語云崇亮幸甚

黃愼軒太史

歳前兩具啟候且謝統未奉門下裁答想長途沈閣抑或以未見駑使不率然發行也亡弟平生知已無踰執丈向讀奠章中有誼當爲狀之語哀感曷勝乃入春來僕自抱病彌月尋以小侄腹中積塊陡發熱延齒頰日召醫爲撲燎原之勢焦憂孔棘情況甚無聊今仗庇幸而全愈矣敢竟摭拾亡弟行實祗請采擇而鋪張之爲傳信據其於宦遊間事獨略者以丈共朝夕當悉知之無俟僕喋喋也嘗諗紀行貴眞無其事而有之謂誣玆具毫不敢爲粉飾語希惟尊裁察焉外肅菲儀聊表逺忱伏惟麾存不勝顒慰

王次山方伯

咫尺淸光莫能頻候實以臺臺淸肅未敢率聒有勞裁答耳然此心何敢不依依左右也塩票春中革而暫復災民得藉以蘇地方得藉以寜覆露陰隲可稱無量矣僕邑舊父母何淵泉侍禦公頃有書來謂嘗於新塩院極力言復此事誠有見於所關民瘼甚大也惟尊終始主持之感戴曷極鑑照無他幸甚幸甚

李容所運長

塩政系軍國大計特藉老丈持衡經理吁謨碩畫諒必有所以足國裕民者竊意飛挽良法卽久壊於日增餘鹽重爲商困向未有彊議貧民買大賈引鹽者是欲以蚉負山而不究竟利害也敝邑土商遵行鹽票實得弭盜安民上策若責之以領大賈引勢豈能乎惟丈通逹國體知夙有槪於衷幸賜裁決豁除並蚤髮小票以慰元元來蘇之望闔邑商民曷勝感仰蓋弟之懇𨿽爲貧民實與見在敝縣行塩大賈兩無相妨幸尊鑑察之不備

楊盤石親家

小侄得廁兄半子之列𨿽天作之合而門下交情髙誼竟不惑於侄之戚屬嘖嘖宜乎傳誦藉甚直弟家知徳爾哉逺承枉教重以腆遺感通歿存忭懷曷已使旋謹此稱謝並候起居依依欲陳百不悉具

耿敬亭契丈

十餘年知已不晤一見如異世重逢令人悲喜交集老丈亦曽念及在西臺時把臂論交長安街同候劉漢樓談心語乎意門下藹然相迎館榖恐後臨別更戀戀不忍釋是必亦有慨於衷矣仰戢曷極風便聊此具謝太翁七十康彊可謂陸仙以吾文純孝緬想日奉潘輿盡萊子娯其快愉抑何如也敬用慶祝以攄健羨令弟親家曁令公噐叱名致意不一

羅康洲宗伯

某生也晚自通仕籍早於舎親殷文通公悉尊淸徳懿行計日必當大拜蓋不但諸生時知誦門下文章已也數年備員起曹及廁掖垣僕僕牛馬走中見翁或膴藉畱都或優遊泉石徳彌髙而望愈隆斗山咫尺思欲摳候門墻其道無從也旣某獲予告跧伏海濵則更徒引領五云益無由一申願見之忱顧此衷依依向往曷敢一日置哉玆有先祖母之變例得乞請恩卹伏惟尊慈念先端肅公制行及先慈撫五世昆弟子姓同居七十年純徳倘賜早覆小疏一善其詞藉徼恩數則華衮增榮戴徳圖報當鏤之世世矣某臨風不勝顒望之至

鄭昆巖公祖

某之受知於門下有年矣粵自冏寺領教後尋以於役兩部僕僕塵足中兼請告裏居垂二十年不能通一尺素祗候臺履實以鱗鴻寡便出處無時然景仰之思曷敢少置有道左右也恭喜簡任藉重建牙濟上露覆海邦誼當卽摳趨隨薦紳祗迓修賀顧自䢐冬遭先夫人變縲然艸土誠不任出門戶通賤姓名於掌記諒臺慈或必原而宥之玆仗庇請卹幸獲所有彜章例當厪臺下下所司議行部移已投之藩司想旦夕申請敢敬肅裁祇申下悃伏惟尊鑑不盡屏營

龔潤寰柱史

世事悠悠總之不足追較昨閱邸報見尊量移北部尙未覩重藉然而卽起家郎署不衮衮卿貳耶僕自歸田意況舉無足爲門下道惟是上有老親可奉歡娯耳今又爲天不慭而我奪之煢煢在疚眞不知有生之樂臺臺夙稱知已其亦憐念之乎振新丈暫居黌序文聲隆隆震敝省上官甚雅重之及門若吳生並豚兒龍麟頃府縣彚考俱在優例不審應試學道若何令器二兄夙負奇气前見屬文不蹈襲一舊句今想健翮裕然扶搖萬里矣新秋鄕書敬當拭目以俟久失詢候坐左鱗鴻便率道悰不盡情愫

吳小山中祕

弟自放歸田裏率不敢作長安書坐是知已如門下亦落落無一問候疏節之罪其何敢以自文也玆爲先慈請卹業奉兪旨不審貴衙門代天言者爲某公幸爲弟一催之更乞少美其詞行將鐫之丰碑以傳世云緬惟淸望夙著掖垣蔚然名卿接踵王公諸賢匪朝伊夕矣托在素交何勝顒仰考徳簿想盈編皆白圏無復黒子矣握手何時願言珍玉

成衡齋父母

昨白寒族軍丁事非於各枝有所偏私實以此差自四枝名誠者致之傳及其孫繼宗繼祖見今其曽孫守富守忠供役倘以富忠年老自應富子根生忠子舜生代之一核兵房軍冊可知也今舜生某脫已身揑攀五枝堯生軰無故而起爭難之端異日何有止極此所以不能無言也惟尊照不盡至仰

程居左方伯

承教惠核定徵收實冊可謂防姦卹弱算無遺策矣由帖之立使顓蒙明知則額裏書毫不得上下手又聞勑郡縣毋輕議條鞭法眞洞見海際民瘼登之袵席而後已士民感仰曷其有極乃近有必欲行此法於敝裏者不論則壤上下盡加徭力銀於其中爲召募收頭之值是果錫福於吾民哉蓋敝邑額地總小步弓虛數萬八百頃內只除三百爲下田余悉一例起科大抵木棉上地不及十分之一除塩鹻沙灘不行犁者三千餘頃黒薄落窪年或登斗粟者四千餘頃謂之中地實無幾耳邑人以土瘠不足養贍相率逐末實繁有徒而上戶以昨年審添夥多一切徭役眾擎易舉如米大戶猶時虞交割畱難而收銀櫃頭或囑托投充者中間情景不問可知果焉用過卹爲勾去門銀丁差令薄地貧氓代爲供力役之徵乎況召募云云見如章邱陽信等縣諸侵欺拖欠覆轍尢大不利於官吏也仰惟臺下仁心仁政覆露有年玆當攀轅之日敢乞特賜畱神爲小民一請命守道公祖處允縣屢申竟罷玆舉俾闔邑生靈免剝骨離家之患陰隲寜有量哉前汪老公祖將命敝廬生縲然艸土中曽陳之未盡其說浚恆有戒不任再爲喋喋恃在世講對使占懇伏爲尊鑑不盡惓惓

程聚所通政

弟久不作長安書起居中朝故舊蓋自適丰艸長林之性不自覺其疏節也逺承惠教儼拜夙雅艸土餘息遽何以報風便謹率勒此稱謝惟丈勛猷日茂芳問時新幸加珍攝用迓眷寵使人謂曩昔不能依阿權勢者終膺大受則同志卽不獲斯遇亦藉光多多矣弟近營山園漸成一小壺天頗堪優遊自老門下於開府日能取道一左顧乎千里附談詞不宣意

薛靑雷掌科

某自跧伏海濵適丰艸長林性率不敢作長安啟候中朝故舊乃忽辱手教注念殷殷奚啻空谷之聞天籟眞令人感愧交集莫知所以爲報矣病廢之夫更縲然艸土已了無用世志而知我者鮑子古人等之生成則迄今至沒齒何敢一日忘尊徳意哉風便勒候起居寵命不敢拜亦不敢謝伏惟心照

鄭昆巖公祖

久欲摳候抱屙末能旬月前辱惠始念知臺節暫有畱都之藉夫以周公不能免流言此何毀於日月苐今之移動大臣不於其事功之不可磨而以其影響之莫須有不於萬民之依戀惓惓而以一言之萋菲刺刺使人安所措足哉生最不肖平生自信惟不能佞意吾省撫巡公祖淸正不阿及休息贍養大有造於黔黎則自關中漸翁公祖後惟門下與月峯公祖二人而已玆何爲而率然奪我覆露去耶艸土餘生不敢入省會躬申候臆謹専下走恭布積私仰惟照察不旣

於糓峯宗伯

先公志表敍事多引而不發者得殷老伯傳生平特立孤行獲藉以闡向猶不知脫艸於門下也玆續拜神道碑銘人爭傳誦皆以爲無論詞章典重不可及卽敍事鬯悉文章家應咸退舎焉先公何幸得此名筆以大闡於沒世也文中末擅易二語以奉尊教及某原呈狀有未備者若朝鮮立石攺建坊則濟南劉二府公祖面諭以爲親見金吾易西廠二字蓋核之家訓中家訓今始刻成如果可傳編首幸慨題數句以證不肖某後跋非敢誣妄如何方修謝私又復贅■﹝目舌﹞極知不量然以臺慈信先公之深故不覺縷縷耳萬惟無罪申謝不一

谷甥茂才

使者前來承書問似以入學歸徳賢甥知朽決攺經及期望苦心乎今成前程固可喜實當以歳考知懼師表須擇方正嚴謹者乃可爲終身之托玆無論得師與否先要自知勉勵進修以報親恩毎日除溫講外約定計經書義各一首古文時論二板積之旬月工夫漸純無不發逹上進者少會人戒多飲尢是養心良法刻刻在念可也聞賢甥尙未有字特表之曰用顯以便往來稱呼更見相期至意可語母氏知之朽近日多火病常牙痛廿日或不能來也此復謝

萬邱澤制府

今之談東事者率以登萊爲慮鄙意此在敝省爲邊方在朝廷爲尾閭況自國初設有海防入鎭大洋狡蠢倭奴諒知之稔矣何如黃縣以北海丰以南有七十二港之可通海船而無一堡一卒之邏巡戍守尢屬可慮乎頃聞當路差濵州尢二守偵探海警於此可知已歳前諗尊一拜簡命卽帶健兒數百軰馳來不倚號召軟脆姦猾南兵誠得勝算倘再漸益以土著壯丁使兵農兼修犄角互恃何患水酋之跳梁犯順竊謂兵不可恃南人在文武將吏尢當蚤祕有此獨辧卽如敝鄰封李塩山令胸富萬兵才捷曦馭一聞警報不日而築重城積芻糗此似可量移麾下使司軍旅儲運助門下一臂力也又開府建牙須據上游地曩會武徳道公祖極謂當鼎建於利津萬一用兵得建瓴而下勢且北邇天津海口而大小靑河遶徑津津若爲成議者其已有呈移詳諸臺端乎野人杞憂實切震鄰辱承下問率布愚私仰希鑑照不盡

邢知吾親家

成縣主陡爾痰殂應門孑然幼童其子弟無一在宅者棺木至今無尋覓處可嘆也昨募公爲懸四五十金以購亦寂寞之應玆敢専價同公差人求之貴邑仰祈尊慈卽諭門下人爲一區處得見成及出懸價外者爲上外封二十金爲僕賻助者差匠驗有卽付價以來余當縣中補之也瑣聒仰惟丈仁心軫念幸速畱神促價馳復至祝至禱

崔樅窓計部

久懷徳誼聞問爲疏仰惟門下優遊計部培儲軍實古稱避世金馬門不啻過已何羨山林之廢棄乎然山園漸有構營日渉成趣一枕羲皇理亂不知莊周蝴蝶之諭似猶多栩栩上下爲夢與醒也翁故有道气者以爲如何丘生情眞可憐已區爲之所力懇收錄送府考矣彼其父原無辜矧此子有志文理疏通盡可望爲渠父旋鄕井地此時司府當路皆尊貴同年倘念舊子民數年糊口於四方煢煢野鳥之狀慨一援手焉俾此子幸卒得成渠舉家世世當不敢忘所以爲報矣僕故敢貪天功如尊云云乎千里對談不能縷悉願言爲國珍愛是祝

沈東華公祖

敝邑兩稅銀糧舊皆不煩督責而完今以連歳荒旱辦納爲難非賴刁父母公百計寛卹小民之棄廬地而逃者幾無孑遺矣秋初荷徳意踏勘虫災計承委君早已聞諸臺下何迄今未見行文寛免也伏惟老公祖慈惻再下徳音俾邑父母竟得緩徵以成其撫摩之仁以聨屬無知赤子心歳已雲暮撫臺公祖處卽不敢望別有拯卹儻尊弟於屬內州縣調劑一緩急之令彈丸邑窮氓不孤引領之私誠無量安戢功徳也直一二黎庶知感誦哉闔邑士民無緣上逹此區區屢托代陳冒昧瀆聽惟照察無他幸甚

葉臺山宗伯

某東海鄙儒也憶昔仕隠金馬門自捨弟從明徳遊始獲荊識自兒曹誦讀雄制始日習有徳造道之言而私心切向往焉然一跧伏山阿適鹿豕性率不敢作長安書寓聞問混通顯用煩裁答謬以爲山林體宜爾也小刻粗成不謂從交遊輙逹臺垣旣辱賞鑑輙賜名言奬予蓋自端肅公以下悉知感戢直金石得以鄭重流耀無垠哉敢敬専使馳謝諸惟照察不勝榮慰

王莘川親家

舎侄完親弟將釋重負親家亦爲我喜乎非知我生我者未有念及此者也適檢笥得前馮琢庵康驤漢爲亡弟記遺財物單並成父母用印記季岱石靳母舅郭黨諸君及各宅周親同盤弟宅實在遺貨冊簿方緘於盤石親家覧且希爲親一驗收明吾心迹又偶得弟遺詞絕筆感今思昔不覺涙下敢緘以奉覧便中幸逹知吾丈見之丈夫意气惟求天知非知我者不敢一披露也蘧使旋正值冗匆附謝不盡

王百榖太學

僕自通籍京國從四方交遊獲諗大雅久矣乃日奔走署役鞅掌簿書欲通尺牘以問無繇也昨冬貴鄕吳蘭洲過我逺辱分貺佳箑深感注存亟未能率以修候抑以不事圖書人無可請教於有道前耳玆跧伏海濵偶摘古帖輯先大夫湣章遂而成帙敢謹取正於左右儻足賞鑑願慨賜品隲一二語於編左此帖當藉以逺傳矣諸不敢遽請者以渉未同而言也極目駐云不任景仰

王莘川親家

舎妹夫谷右軍仁軒塗殯卜地於玆十又七年矣今幸得佳城前面自艮通巽兩層龍砂灣抱明堂寛淨橫有兩枝河接自西南來河遶抱歷申幹環過作玄武水酷似先君之塋其後水北起髙阜數層貼身一大道闊丈餘灣抱此地而南下其逺砂北又總綿亙一千里長堤誠上地也今已作垣點穴壬丙向在垣心鄙意艮龍逺來凢三大起落頭逼東墻外博換坎山逺而且遜其髙處砂卽淸秀蜿蜒可愛亦稍離逺穴情似當偏右不必拘泥在垣之中親家以爲如何幸明教之又塟期韓秀溪已定於四月十八日午時不知然否幸尊以六壬卜其穴之宜天地人三處弟業囑其從人以人倫妙選雜通書臺歷決其時蓋弟只有秀才炳一甥而舎妹但倚弟爲之所以徼福利坐是惓惓懇懇就正有道左右雲開壙伊邇撥冗裁答至祈至望

王霽宇親家

十年積有欲言一晤大半忘卻懷仁返轡徒切悵然想今節鉞已扺蜀境矣老稚歡迎思徼安戢之福奚啻和風甘雨哉知臺臺所以覆露之必有以踰其望矣諸葛孔明張乖崖治蜀以嚴奏績妻父欲變其俗幾至激變是在善用提衡耳不癡不聾難作家翁蠶叢魚鳬地何不可爲鄒魯哉千里寄聲欲言不盡

徐守吾兵憲

惟門下有専城之寄則著保障之績有鎖鑰之托則成鎭定之烈眞足爲世講枌楡光也苐遼海地瘠逺稱絕徼以資望聲庸其將腹裏膴籍乎幸取道過我以敍闊懷弟自予告散髮山林與鹿石狎眞有付理亂黜陟於不聞者種種懶態何足齒及顧辱注念加之珍貺其何以爲報也使旋率此言謝石刻初成摹搨日眾率未全帙爲人索去今借裝潢成藏之書笥者一套先呈覽教倘果當尊意不妨更専致上也跋語多尙未鐫翁丈亦肯一畱神慨給數言此帖當益增重矣又頃聞賈春老道山海關有先少保公専祠老丈從而新之感慰之極不覺欲涕敬率子孫北向九頓謝苐碑額未審立於何時上刻何字乞尊諭便使摹賜一閱何如不報之施容専申謝臨楮依依不盡

程肖峩掌科

久不聞問懷悒良切暫得林居天倫敍樂奚必出入靑瑣之爲榮哉一時憇息八方瞻仰願言加飡自玉是祝聞丈於貴郡東南隅營築山園令人不覺神馳弟亦夙有此癖今已新成物外一區何日得杯酒相過以攄十年相望意气乎率便附候希惟崇照

王儆恆父母

敝縣地近瀛海但遇雨澇卽接泛濫潮水多成斥鹵之場四境上地亦實無幾土瘠民貧原不足稱中縣國初有見於此以一畆九分作一畆起科故今猶明載原額徵糧三千八百三十九頃有零嗣後遷徙小民旣多毎一淸丈反行攘據湮沒遂將七千三百餘頃小地毎畆起科徵糧然視他縣糧頗稱輕毫無雜差銀灑派其中又賴祖宗良法三年一審編均徭酌量丁口貧富有身家者當徭役不拘地之多寡種田地者納徵糧外但輪辦丁站坐是毎年苟完徭稅公私便之蓋門差徭役𨿽重實審有力輪當劑量幫貼得法亦自不至包賠若丁銀原輕必自九則戶以上逓加貧富斯稱均平未可減而加之地畆重爲貧民種薄地者累也大都丁銀隨各戶等則出辦則輕而易加之窮民地中出辦則重而難門差坐上戶及有資夲家則易完可濟催徵緩急責諸下戶無生理編氓則難追動至拖欠逋負小民但株守田土尙有不能完納賦稅又可從而加徵徭銀俾照地當差乎今有神姦數十年來謀避大戶毎遇審編年分輙出告擾要比照上縣行條鞭法一切徭役銀兩均派之地除免有家事重資夲者偏累力田小民欺上愚下無非自爲至欲將八則戶以上丁銀減卻亦派灑地中不曰一縣徭役各項銀兩歸地畆實加幾分而但撚少派丁銀一欵曰一畆不過加三四釐一時哄瞞無知日後加銀誰出老父母初下車固未悉彼爲一縣之蠧善良之讎也竊聞鄰縣今苦條鞭者云毎畆加銀至四分有奇但有十畆出銀四錢余而加耗雜費不與焉回視平日毎畆止需銀一分八九釐完納難易可知已然又依舊僉上戶収頭官不敢雇覓無身家者莫不悔誤告變法無訴免處殆不啻若桎梏矣恭惟老父母髙明仁慈深軫大戶賠累目視今之新政體悉此軰周至而窮檐無告以人養地小民似尢當加意體念之未可益以徭差銀兩也倘以大戶自前審編後有五年勞苦亦但於審編時升擦存畱速準更替耳自持太阿誰敢爲姦況審戶舊規事有把柄似與創行新法不侔且地未預定肥磽等第卒然按數派銀以求孚人心免異議難矣事求妥當經久斷非匆劇可成不佞世居斯土誼關休戚仰惟臺下虛心愛民惓惓議法無非欲安闔邑赤子於袵席冒昧上言伏爲垂鑑無他姑仍審編或請以歷城五等例查明額地約於期年後徐行此法未晚也蓋以原不能多收之薄地責必不能力辦之重徭老父母調停委曲或稱完課數年喬遷後萬一有誤認美意推行者將見逃亡日甚逋負日增無復望年完一年錢糧貧富且同蓋矣謂小邑何謬語實爲老父母一掬忠謀不盡欲言猶容躬致

關明吾親家

時序易邁聞問久疏實以弟僻處林阿専使南徵道阻且長爲難更乏順鴻耳白下山林佳麗自古偉之親家特此藉重與六卿諸大老共爲朝廷倚毗其風流意气殊令人景慕不可謂非志得道行也春日融和多福維新適有舊役史過家之便率候起居並申積私朱明將近惟加飡避濕戒家人少食南面是祝千里寄聲書與神馳不盡欲言來使應悉

袁存庵大參

惟尊養晦丘園殆周一紀時某在郎署屢述再造吾邑徳政詢之銓曹曰未見兩院掲薦問之令親王老云行當白之相公及當路乃竟久隱山阿茫茫不知其觧玆方喜光復舊物謂開府可計日猶妄念在敝省也何爲公交車旋出旋入豈欲避明春少年按老甲搜索乎在門下見幾而作自不失爲髙品第悠悠世情人無可否何以風有位飭吏治也僕最不肖從水部謬調屯司誤委鼎建壽宮蓋人避穆宗昭陵黜罰而彊以責成之者乃日爲有力牽擾撓亂而幸而工成旋獲予告以歸今且年躋耳順矣父母亦與我能拙宦否某歸裏無所事事課讀外營一山園日多長者車聚談何日得奉尊顏於此十畆宮敍平原飲乎據便端候不盡縷懷

郭明龍宗伯

某在京𨿽未頻奉徳教然間挹淸光及念亡弟述尊淸節苦心蓋私竊仰止久矣乃弟曦薄福不能久侍臺垣忽淹泉臺遂十年所向因小侄幼稚未足任大事玆定於臘內安厝敢乞大章表諸墓道俾弟得藉以不朽存歿之感也行述侄鳳自上惟尊撥冗賜教不任翹企悚仄之至

徐鍾嶽公祖

恭惟臺臺秉憲一方譽髦斯士藻鑑明而敷教寛諸生感徳如出一口兒龍旣叨首錄兒麟遂仗登科士重知已其將何以圖報也某自放棄歸裏率不敢通候當路矧以憲臺淸肅正值引嫌之日坐是𨿽斗山在望未敢漫然一申候私玆場屋事竣兒麟書來述尊詢及不勝感仰特專使馳謝並申積懷外具菲儀聊以將忱伏惟麾存榮藉不盡

鄭寰樞大令

某自予告歸裏日課兒曹讀書無復用世志蓋十年於玆矣兒麟三走棘圍不勝卞和之激今秋叨遇翁丈曲成備鄕薦數知遇之徳不啻生成之恩當如何以圖報也玆來謁謝幸據其原捲而終教之俾獲寸進庶或不玷門墻言出肝膈仰惟崇照

康驤漢侍禦

頃専使奉候想已遣回矣伏念吾丈性質忠實議論慷慨今籍臺諫知獻替建白必能言人所不敢言爲朝廷重然吾夫子訓有言行危遜之別又古人特願爲良臣是必有出世之見者似不可不在念也蓋談天下事惟求有濟及人𨿽未必聽而吾言終不可少者耳外此過激總非正道若彈劾人無論大臣須存忠厚務俾當者心服若鄕先逹舊公祖萬萬當以時套爲鑑戒也僕於門下夲髫齔交不直世講親誼面談尙未有期千里寄聲不能常語尊見以爲何如

刁紹東武陟

惟明公之在吾縣也淸徳可質鬼神仁政徧及貧餒士民感戴殆浹肌淪髄矣偶聞終制而起極望復來下邑乃先有除拜欲調不果者人士殊切懸念也恭喜榮補豫地道裏𨿽近實爲隔省願見之私何日其可遂乎前承爲小兒注念不能輙覓便鴻申謝內轉倘特爲迂道一過我乎山園增築業已成趣矣甘棠馥馥徒縈我懷端使肅陳感仰何旣

王儆恆父母

昨有事於城東南三十里隴畆一望水鄕無復種麥之望間存髙禾數叚亦俱黃萎不堪而棉已墜苞秫秀不實矣誠從來未見光景冬春荒歉可慮哉無論貧民無擔石儲卽僕三五小莊早相繼告匱前仗尊慈申災上官何久不見報而亦不聞接踏勘者也敢乞特奏記文郡公祖轉懇撫臺公祖早具疏請恩卹庶或有蠲緩賑濟小民免流離逃竄乎僕於大司農有舊行當作書從臾之然非奉旨則部難劑量題覆以行萬希畱神一方蒼赤幸甚

趙南渚司農

敝縣蕞爾下邑地瘠民貧丰歳尙多不足餬口者今年春夏旱亢自六月雨連五十日不止而又加之以四來溢水陸地乘筏花禾盡沒不知吾民其何以卒歳也見今已紛紛南徙就食縣公意欲議賑苦倉粟先發不敷支用又恐明春無所以覊畱孑遺者非得翁鼎力上請特賜民田租之半則煢煢吾子展轉流移狀其曷忍言撫臺公祖聞業具疏爲民請命矣仰惟尊慈亟爲題覆分別拯救以慰蒼赤懸懸之望答邑父母諄切徳意不勝感荷蓋自古謂救荒無奇策以發賑煮粥徒粉飾吏治負朝廷浩蕩恩無益百姓且以今待哺之民猶徵稅其必逋之賦使有家可戀者賣子鬻妻無家可系者各速逃亡明年虛蠲名色其誰享之此大膠柱不通之獘髙明必有槪於中矣乞賜實圖生靈幸甚

集玉山房稿卷九

●欽定四庫全書

集玉山房稿卷十

﹝明﹞葛昕撰

○祭文

邢封公曁配太恭人

嗚呼太翁遂偕夫人以長往耶惟翁受衷獨粹凝命永新自事親而從兄而彊仕而封而老所爲閱歷世變者幾百十年而翁之制行孝弟任卹淸介忍讓篤敬好施和光秉義積徳有顯隲爲善如不及所爲家人裏閈服誦之者如出一口無論君子之至是邦逹官之蒞是邑靡不物色其人望廬而式一方耆徳蓋巋然泲水黎丘間矣繄惟太母夙備四徳儷體於翁有音其徽嚴以肅閫慈以訓子蓋誠儷風節於詩史相修持於鼎彛未昜縷指而事述也往歳太母以垂耋考終余走弔於堂得以省太翁幾杖竊艷稱望百之齡猶自矍鑠乃爾且業約鄕黨於今春大張會筵以介眉壽矣曽日月之幾何而玄霜其忽隕裏失所範家催所天哀通比巷痛徹蕙帷同穴埋玉奚必同時相將往卽幽宅耶豈故厭此塵囂而共淸都乎夷猶也嗚呼人生樹徳嫓美維難令聞肆訖𨿽歿猶存矧我子願追芳大雅建勛明盛之世蜚聲述作之林斯皇亟拜夫褒封予告蚤成乎愛日屈指二尊偕老康寕撫赤紱色飬於膝下者蓋十有六年而況子立琳瑯仲也畿闈待薦季也東土儲元再及孫枝蔚焉競秀川至之福方玆未艾生順歿寕其又何憾於冥漠也耶某追維世講悼之儀刑近且辱子願氏結爲兒女之好彌深肺腑之悲明發歸窆我來執紼薄言祖奠侑以些詞惟尊靈之不昧庶來格其洋洋耶

季太公曁配鄧碩人

吁嗟太翁豈不毅然大丈夫耶蓋人之常情靡不鬰鬰於貧賤亦靡不揚揚於富貴翁則生今之世有古人風不以貧賤而屈其操不以富貴而易其志方翁之垂老而喪厥子也家室蕭條孤苦特甚煢煢郡伯生才數月於斯時也翁豈逆知有今日哉乃能不憚艱辛撫養成立且爲之隆師卒不貧苦廢業以故婦有完節孫早成名若是者可不謂人情所難乎郡伯旣第門楣生色希附之徒猶欲借之以分其光乃翁固坦然恬退不有其榮亦且不知其爲榮也一切請托正色絕之若是者又不謂人情所難乎吁嗟太翁豈不毅然大丈夫耶賢哉季母克相南翁惟勤且慈厥家利焉此又郡伯所以卓然樹立而臻此大美也柰何祿養方隆寵褒將至溘焉棄鼎食而不顧厭塵世而仙遊翁旣返眞母亦大化不其令人哀痛而莫之挽耶𨿽然天地逆旅光陰過客生爲寄寓歿遂同歸況翁𨿽不獲養於厥子而得以享報於聞孫𨿽未受龍章於彤庭而亦已被章服於盛典生也有耄耋之上壽歿也垂不已之令聞嗚呼太翁亦享有全福而可無憾於幽明矣某等分屬至戚又忝年家之誼哀翁之殂慘爾期月今將執紼抑又甚焉敬陳薄奠侑之以辭尊靈有知庶幾鑑而歆之哉

髙方伯曁配夫人

人生樹徳嫓美惟馨令聞肆訖𨿽歿猶存嗚呼念翁固縉紳鄕黨所推篤行君子也崛起登科筮仕民部余忝同寅知翁有素潔操質言含醇抱朴經畫鑿鑿竊服膺多已而建明推重出守歙中周回方嶽所在蓋藉藉蜚聲矣由玆拊巡卿貳可計日待胡爲乎遽歿也耶方翁以右轄之任也甞過吾裏聨牀話舊是歳始結兒女子姻郊關分手後會訂期金玉遐心彼此致囑曽幾許時而訃音西來悲丹旐之返舍哭老友於寢門嗣弔諸孤詢知夫人樛木無恙淑艾可終藉成立也無何而吾婦夭矣又無何而夫人亦捐館矣朱陳空結生死永別其能已於惻惻耶嗚呼人生宇宙孰是百年名在不死子肖不亡以翁徳業文章可以不朽況諸郎鼎立鋭志圖南已遊膠庠養翮奮翼重振家聲匪朝伊夕矣翁與夫人其亦無憾也耶緬想金蘭契執肺石周親喬木莫遂乎絲蘿玉鏡悼塵於蕙室徘徊方寸何能諼異世之感耶明發歸窆合璧同穴陳辭薦酒聊寫哀衷靈神不昧其共鑑格之耶

太保鄭範翁老先生

帝裏毓秀仲甫挺生士林山斗邦國儀刑一登桂籍連掇南宮初倅東郡持法亷平掄擢楓陛霜簡以凝被命按蜀人避靑驄爰陟西臬再參司藩殫精弼教惠洽二天弘敷宣暢簡在帝心融融物望晉秩撫巡保釐任重肅紀振綱庶續咸熈福徳丕揚總理宣大敵情馴習再晉樞筦仍督北鄙維翰維屏日消羽檄天子嘉勞召綜戎政豈期西陲火酋逆命側聞當寧拊髀厪慮師錫惟公文韜武備皇華促發振旅而行眾咻罔卹鐵騎風生所歷邊地膽落欵誠決戰則避招徠則成輯寕七鎭偉矣西徵經略疏議臚列陳星奏凱以歸大愜聖衷宮保崇褒譽望彌隆安內攘外一代勲庸倚注益切赤紱方來急流勇退緑野堂開旣適而康克昌厥後子姓琳瑯孫枝榮秀誠軒冡嗣實宰我邑甘棠惠重伊誰之貽頥和葆粹洞悟蒙荘是宜難老卜算引長胡爲一旦臺星殞芒豈厭塵濁而返帝鄕老成不慭典刑何方朝野失色中外悲傷嗚呼哀哉𨿽然難必者壽黃髮考終難得者後靴笏駢仍使臣訃報上徹宸聰軫悼無已賚予特隆名以謚易祭以天章制象進律恩卹孔光悠悠大夢鬱鬱佳城光前裕後生順歿寕某忝列世講徳教素承契交冡嗣蘭臭至情驚聞仙逝悼玆些聲遣使據詞遙致衷誠載酒於觴崇肴於登彷佛昭格儼然兩楹

少司馬谷岱宗嶽翁

壻之於翁世率等之泰嶽誠以休戚關深絲蘿誼重也彼悲哲人而痛梁木卽門墻士不勝兩楹之感矧居骨肉之間肺腑之親更情有可哀者耶憶自聞訃緘詞走弔悠悠踰年痛心綰結不謂竟爾末緣憑柩慟哭一瀉心憂也惟某有結髮則翁冡女某有弱妹則翁冡婦女歸淪亡婦失所天遺孤煢然相望兩地𨿽怙恃不同殆情均有可悲者矣況某寡妹之孤爲翁綫緒幼更影只思欲零涕此翁常手書謂有舅家風骨可期成立抑足爲林臯遣懷老年適慰者而今冥冥之中其謂之何耶嗟乎翁未冠成名未老懸車仕至卿貳澤覃方輿爲龍爲夔以時捲舒得全全昌蔑翁如矣第今遡翁享算甫及六十北堂楡景驚余衰白視履考祥亦眞福未稱全祿不滿徳生平食報僅爾什一此殆聞者莫不吁嗟欷歔而莫之釋矣翁喜靜養玄釋是繹方技可托是宜期頥翁秉純粹性復好生仁者必壽謂宜上齡更餘碩望中外所企蒼生思衮天子聴履庶幾賜環羮梅旱雨胡天不慭溘焉梁折而山圮也嗟嗟是皆天之旣定爾耶所慰者箕裘有紹國卹周至有司營藏天使秩祀人定命凝後福可兾明當歸窆塵囂永隔絮酒拜使有涙漣洏

張憲副右川公

於惟先生泲水毓秀泰岱鍾靈早發儁於東省已掇薦乎南宮官紫薇以視艸爰度支而稱明載課三吳國計用裕晉臬湖湘憲度貞肅迨賦歸以言旋多中外之聲施迹其惇儉嗇於自躬是宜綏履享年則丰云胡二豎巧入膏盲載曦烈日忽隕玄霜旣未老而縣車早驅車於云鄕豈其厭塵世之浮濁而欲頥神於太淸耶嗚呼閱人爲世百年其期修短錯焉誰其矯之矧壽已踰艾令名兼得蘭桂滿前翁亦生順歿寕迨逍遙於五蘊皆空之天一眞自如之境矣乎先公賜兆翁實來營鬱鬱堂垣伊誰之功撫石仲以懷徳幾欲邀夫惠風詎知東顧之無日忽神返乎瑤京也嗟乎夜光易沈梁木終壊天國香杳同此大塊明發歸窆執紼無能生芻玄酒布在兩楹惟靈爽之陟降其尙鑑而歆之哉

右軍谷仁軒妹丈

嗟嗟仁軒此生如此焉爾耶吾與仁軒生𨿽異姓誼則骨肉憶昔送別言猶在耳今乃舎我其何適耶京邸久恙人爲君虞幸抵裏居似得安息顧反期月不能淹畱耶君之雲歸謂省雙親親何弗寕博送伊一終豈黙欲首丘而靳人知耶前月是日曽奉手書一函三札若不及焉豈知此卽永訣辭耶吾妹多病極承庇覆今遺煢煢哀苦無訴其將何以終其恩耶更思弱甥方能步履人事未知卽爲孤子其又將柰之何耶嗟嗟昊天謂人定可勝玆諦觀之窮通壽夭祗數耳其又何言也耶悲君不見痛刺肝腸字與涕隨投筆茫茫幽明懸隔其亦鑑我心憂耶縮酒於絮崇肴在爼死生契闊骨肉分枯倘有賫志而欲言者其托夢寐以詔我也耶嗟嗟哀哉

別駕盧紹淶姑丈

蓋甞觀夫理數才有必究其施徳有必隆其報何獨於公未然耶惟公天資頴敏性行爽捷少擅時名能文與詩意必薄雲漢而九萬里者也而乃屢科弗售竟起家成均其故何耶就選銓曹兩佐京邑蓋聲稱藉藉已迨貳雄郡胼胝功著優加服俸仕途似亦利矣顧幾何時而萋菲忽熾遂賦歸與其故抑又何耶急流勇退知止審幾優遊卒歳上壽可期柰何一疾兩豎爲祟而溘焉竟不起耶嗚呼痛哉公義讓在家庭行誼在閭裏徳業在蒼赤藉周大司馬公志銘固當傳之無斁乃猶有目擊遺事可述者公先光祿翁以故太史著作頗富公在沖齡片言什襲一旦值公外遣悉取而火之公歸痛哭流涕累日迄髮斑白談及未甞不飲恨涙且澘澘欲下也翁性嚴急夔夔仰承又事繼母無異先慈此其孝思不可以風世耶京邑當輦轂下事多掣肘公毅然官聨一切力任了不知避嫌怨甞以京兆委新學宮徵戚畹家木植俄聞大內禍幾叵測而公處之裕如民大省費而工程以濟不但如供送潞藩大用節卹云云者其肩荷爲何如耶出判衛輝復移歸徳在在徳政感孚屍祝殆令漢庭循吏不得專美於前近尹中丞誦公在豫條議注厝至比之更生賈魯之流使得究其設施其勛庸曷可量也而乃中道云殂茫茫理數眞不可究詰矣嗚呼天地逆旅四時代謝夫人承家亢宗磊磊落落卓有名實歿亦可以瞑目矣而況上善長存令名不朽年踰甲子桂森滿前上侈褒封後遺光裕則今乘化歸盡或亦可以無憾耶第念姑氏曽受予經姑早仙遊公玆鶴馭以此思哀哀可知已明發歸窆與姑偕藏肺腑幽明永世頓隔嗟乎來爲執紼預祖於堂公其昭格至止洋洋尙鑑於丹黃牲酤之外也耶

縣令成衡齋父母

丈夫有事於四方兮所貴得適其志果終余行之不迷兮卽異遭其奚計惟公自歌鹿鳴兮猷紆壯夫國噐晚而寄斯專城兮業期無所怵悸遂平修其政刑兮爰載慮乎俗漓躬一徳以貞教兮曰亟張其四維士喁喁以向風兮庶憑惇其秉彛更痌瘝如厲已兮皇皇焉登之春熈旣寛公其徵輸兮復諄之以鋤理統老壯而嬉安兮越婦子其寕止惟捍災而禦患兮薄勞瘁以靡已間上官之莫知兮守初心以如矢忽海上之傳警兮亟勅繕吾兵容謂築守之當預兮俄百雉其崇墉殪流盜之恣刼兮盡狗鼠以潛蹤儲菑畬以備眚兮渥答望乎三農勵淸操於宦成兮身益宅夫儉素甘糲蔬以自奉兮庖每絕夫梁肉遡四知其何愧兮蓋三事之備具宜譽聞之上逮兮肆奬譽乎當路念民役之可軫兮期瘼害其寖微假編審以劑量兮竭心思於曙暉胡昊天之不慭兮縱二豎之具腓俾扁望而遁走兮溘一朝與世違悼旅櫬之寂寞兮殆攀號之比封欲借冦以還生兮吁天門其何從迹舂者之罷杵兮可贖願百其儂哀我人斯失庇兮柰降戾者之弗容嗟今人之閱世兮疇躋期頥苟俯仰之無怍兮顏鏗悉隳繄死生之契闊兮重予有悲惟靈爽之自信兮無平不陂嗚呼令聞畱壽於無斁兮曷嘆云亡矧聿食報於未艾兮子孫琳瑯玆敬崇肴酹醴兮儼祖於堂祈惟彷佛居歆兮慰我彷徨

陳司訓

元化冥冥孰測其故胡爲名榮胡爲凋遽於惟先生道徳夙具磊磊其才挺挺其度八行禔躬兩京侈賦譽髦見推蜚聲當路蚤辟賢關策名賓薦師表我邑教敷靡倦三物聿操六經以布崇雅黜浮圓規方矱絳帳春懸蘇湖可侶仕優而學耽精文圃雅步鍾王雲霞筆底飛絮落梅嫓迹杜李士慶得宗化稱範俗云胡一旦溘焉不祿豈賦玉樓應召孔亟抑厭塵囂上仙而去多士彷徨交遊長喟用世方殷斯文乃墜迢迢故出首丘翳淒越玆薤歌周道慘兮嗚呼泡影浮生百年夢幻視死藏舟逹觀何間矧子賢哲書香克繼東土掄元南宮待制享靳於身必昌厥後貤誥新來純嘏莫究行旣不迷俯仰曷愧年望老傳寕憾大寐某等誼叨世講悼玆素幔輀駕言旋爰修祖奠陳詞酹酒生死闊儀惟靈不昧洋洋格思

嶽翁邢文學公

惟靈賦質頴異性喜宗儒循齊邁眾韋編詩書窮年惜晷蚤重博士一鳴驚人共企黌序爰思樹徳表正鄕俗飭躬勵行處貧裕如惟是譽髦允宜用世乃數遘奇屢試弗第鏡爾■﹝樊﹐心代大﹞修明懿足稱辟舉匪次今移典刑福膺康彊難老永錫气和神王疇不期頥矧有祚胤養志伊同云胡溘焉夢奠兩楹吁嗟傷哉名壽祿位自昔罕全月旦髙評雅擅其旋所貴後昆箕裘光系書香繼承引而勿替食報嗇躬嗣必膴償曰持左劵蘭桂芬芳生旣克順歿亦永寜大塊長眠鬰兮佳城諗戒冥輀誼來執紼神人悼隔漬淚襲服崇肴酹酒侑之以文彷佛於堂鑑格明禋

文學劉進溪丈

嗚呼公胡爲溘焉歿耶果人不能勝天抑亦天之未定耶語稱學優膴仕謂公之學非充養完粹者耶發爲文章聲華炳麟蓋甞屢最文衡遜於後進矣有志者克終謂公之志非確然不拔者耶聞之披誦絕編殆且焚膏繼晷矻矻以窮年矣是何竟弗究厥施效用於世也耶嗚呼數有屈伸公之遇乃值數之奇而且算未云修曽不足以徵其徳此則造物者之不齊使人深思之而不審其所以宜公之扼腕歔欷至嬰貞疾而莫之能釋也然窮通得喪冥冥者實其尸之人之修道修徳亦求無忝天之所與至彼榮悴其孰得而執之哉惟公令聞蔚然蚤著矧有賢胤承家式谷然則福之未與其躬必將與其後俾爾昌爾熾食報未艾矣余與公叨世講誼故於其歸厝而祖之也爰以事理之常慰之鬱鬱佳城卜云其吉祗薦牲醪聊餞窀穸

谷誠軒內弟

嗟嗟誠軒胡爲遽至此極耶憶君豪邁之資豁逹之度沈潛之學開爽之識意謂必薄雲漢徙天池九萬里而圖南者也而況以特立之威儀方播之聞譽寜但鄕人士推遜之卽君自期待落落不羣逺大樹立矣孰意其遽至於此已耶嗟乎君有姊妹相繼云殂父母蓋旣不能情抑矣而君復值數之奇往弔鼓盆之戚竊悲君之煢煢意莫能釋曽日月之幾何君亦不幸而乖所之造物至斯其亦大汶汶慘以酷矣嗚呼賢如伯魚豈其濟美而無聞於時厄如顏回豈其凝命而有疵於徳乃天有所不可定事有所不可知然則夜光先收叢蘭易萎其亦物理自有是參差君今爲神數歟命歟必有了不可欺者胡爲乎系戀徘徊而郁悒然也某也方望君逐電歷塊之足馳驂於帝車而乃閴爲變之乘化倐返靈乎太虛追悠悠於楚些驚箕尾其星馳哀廣招而莫由愴冥路之茫而崇肴載酒哭之以辭彷佛音容庶鑑我思

崔伯子

嗚呼伯子胡爲溘焉以歿也耶蓋聞瑞芝挺於幽谷世知珍之曽不如椿樗之永年明珠產於深淵蛟龍且解據護率陸沈焉無得什襲以久延意者造物於人亦忌卓犖不羣英華早露懿行允修才美兼全者耶竊聞伯子生而頴異長而狥齊守身若女逺貨如污言吶吶不出諸口而動容周旋必求中矩度誠哉崇洛鍾靈相臺英發也孝友根於天性人不間夫親言至執母之喪哀毀骨立煢煢三年屏妻野處是永言孝思殆古曽閔大賢儔也勤學遊藝含英咀華𨿽病不勝衣而手不釋卷至發爲文章雄渾偉宕根極理奧辟之象罔獨得元珠眞稱樅窓公之肖子無忝文敏公理學之後裔也此而得措爲事業其何有於炳烈勲庸若但射策南宮出應制科殆鴻毛遇順風漧將剸蛟兕大鵬徙天池扶搖云漢而九萬里者也胡爲乎一無售於世而溘焉以歿也耶豈天之旣定或茫茫無知抑修文孔亟白玉樓成故不暇爲名世計耶嗚呼伯子士有令名亦卽稱壽追惟懿行逺播人寰聞觀風者蓋將爲子勒石題封請旨旌異矧剞劂氏又搜所爲文以壽諸梓此皆足垂不朽之令名有禆世教何謂賢者不必壽人未必勝天耶嗚呼余與君誼有世講生不曽覩其面而歿得悉其行昔未能承謦欬而今乃誦其遺文悼哲人之云亡悲慈父之失子此於鄕民感尊甫甘棠之愛而來爲君執紼者不能不南望窆輀爲之淒愴而欷歔不禁也詞以將奠惟神知之

王太淑人

惟母系出鴻冑作配人龍六徳咸有啟家亢宗婦道允修舅姑聚順蘋藻躬承寒暄時問相厥夫子警蠅挫鍼盡瘁王室簡在帝心閒家有則克勤克儉慈惠媵姬樛木遺範槁砧中背茹荼拊膺斷機丸膽義方式行惟嗣卓異名策天府卿貳藩郡澤被寰宇箕裘纉緒丕振休風源逺流長實大聲宏世徳益滋門祚日起諸孫爽競一時濟美方伯鎖鑰憲幕風裁直指澄淸太史雄邁裏舉庠俊振振繩繩海內衣冠王氏擅稱母覩蓁盛喜訓成績聖恩覃敷褒封載錫龍章赫奕鸞誥輝煌翟冠云帔旣壽而昌司徒純孝備極起居萊衣嬉娯潘輿舒徐況復觧綬辭闕而東恩懷寸艸養易三公是宜難老卜算無疆胡遽二豎巧入膏肓元霜忽墜鶴馭徘徊天不慭遺溘爾蓬萊紫霞罷宴婺宿沈芒閫則失範母教孰張訃音俄報逺邇愴神凢附絲蘿曷勝悲辛多孫在宦歉也含襲司徒愛日孝思何已嗚呼哀哉難必者壽踰耄考終難得者後麟鳳羆熊難全者名母儀著稱難致者貴靴笏駢仍帝勑葬祭咨爾司空制象進律光被鬛鬃四方會厝曰盡哀榮於惟太母生順歿寜某也葭莩聨玉悼此些聲馳來執紼視安佳城生芻絮酒詞以傾誠媖靈如在歆格於楹

嶽母谷淑人

惟靈鍾祥名閥於歸髙閎雞鳴交儆敬恭代終其所以亢宗起家心亦勞止功亦成績矣勤儉生成柔嘉天植孝順舅姑寛慈下卹是皆足以延禧凝祉禔福澤於無窮也而況貞靜秉徳終始弗渝家裕如嗇身貴自抑至以垂老之年兀坐一室卽裏嫗往來少見其儀是又足以葆光頥眞引仙算於勿替矣云胡年來嗣愛未利某傷鼓盆妹悼煢立迨槁砧中背疢疾是罹曽幾何時而元霜忽墜矣嗚呼哀哉倘所謂天道福善其報徳昭昭不昧然歟否歟我有孀妹爲母子婦今母何之伊誰呵護我有孤甥爲母元孫弱未成立重闈奚憑此聞者相與心惻而知者罔不衋恫也𨿽然人孰必貴紫誥崇封人孰必壽踰艾遐齡後孰必賢克振家聲歿孰心寜諭葬光榮此亦可謂生順死安者矣明當歸窆玆來執紼詞以寫哀洋洋彷佛

王太親家母汪恭人

泲源鍾秀歸嬪名宗柔嘉維則敬恪雍容秉家克儉禔身以恭布荊徽範衿鞶懿蹤用相贈翁徳重士衡篤生令嗣表表人龍彼天不造孤孀零丁茹荼躬訓門祚以隆賢科聨擢膴仕洊登贊釐邦土屯政其凝中山出守鸞鳳遺風載鎭陜陲鎖鑰允稱孤自寡合時掩膚功辭榮觧組浩然而東母覩厥立曰慰和熊萊衣承娯祝算無窮云胡上善人理猶殃元霜隕墜鶴駕翺翔憲君愛日抱痛踴蹌凢在葭莩能不涕滂嗚呼難得者壽踰耄終天難昌者後蘭桂階前難享者祿鼎養有年生順歿寜神怡九原某也誼忝晉秦夙景淑儀客歳起居猶見福綏難老永錫是宜期頥曽幾何時繐帳云移些聲逺逮良用悼驚玆當埋玉鬱鬱佳城物以將敬詞以抒衷媖靈不昧歆格於楹

張安人

儲祥寶婺毓秀名宗動遵矩矱閫闈於刑行擬敬姜徳耀梁鴻蘭芳玉栗允矣女貞爰相夫君克惇內治伉儷早諧險夷不貳迨躋膴仕淸約自持揆厥所由內政弼之時舉宗禋燔炙必親是用孝享無愧采蘋仁慈肫至惠及臧獲是用逮下家人允諧惟玆淑嫭百福宜遒云胡一疾淹然弗瘳聞自遘疾久而且劇恐憂夫子重自抑畏敏勉饋漿克祈隲庇命也何奇竟爾莫易嗚呼丰徳嗇壽茫茫孰識生順歿寜或亦可期內禆賢徳聲聞宸聰翟冠帔服錫命光榮惟靈之壽食報於躬貞靜芳懿昭垂簡冊旣傳而久煌煌竹帛惟靈之壽未斁將來嗚呼玆亦可以瞑目矣某等誼篤世講竊聞音徽嗟彼婺彩有神弗宅黃雲黯黯丹旐飛飛臨風一酹靈爽其依

劉母王氏

惟靈歸嬪名閥姑嫜聚順浣膳躬承燠休胥愼相厥夫子警蠅篝燈聲實騰茂藝苑稱雄乃夢熊羆聿生哲人傳經振緒邁迹成均粵有孫子秉質淸粹芹泮早遊行看出類敬姜遺範孟母令徳正宜福壽有加無嗇云胡忽恙盧扁自失溘焉以逝徒畱母儀嗚呼踰艾考終不爲不壽生順歿寜食報孔厚矧後濟濟而熾而昌玆乘大化亦人之常明當歸窆佳城鬱鬱謹修祖奠拜玆繐帷崇肴酹酒世講微虔媖爽如在祈停魚軿

黨母劉氏

持身勤儉秉徳慈祥蘋蘩早托聚順姑嫜雞鳴儆戒內助允臧拮據家務不憚劻勷有子俊彥待聘南宮撫摩鞠育荻訓實隆旣覩成立慈顏色喜生享天年矯矯步履難老永錫是宜遐齡云胡一夕摧耀婺星神返元化迹脫塵凢瑤池宴約鶴駕忘旋嗚呼閱人生世七十者稀惟母康寜大耋庶幾矧有哲嗣士林珠璣膴仕在望恩綸可期其生也順其歿也安乘化歸盡神怡九原某誼屬朱陳夙耳閫儀魚燈玆漆曷禁歔欷物以將敬詞以抒衷媖靈不昧昭格兩楹

徐孺人郭氏

婺宿降祥淑徳毓兮笄歸名閥孟梁匹兮純綿甘膬必躬飭兮侍養可托報劉慮兮胡大父母俄而疾兮胡乃舅姑病亦劇兮伺意餪滑彊匕箸兮動止扶掖辛曷計兮天卒不慭四喪歷兮含斂殯奠井井具兮哀我夫子心煢悸兮夜禮星斗求身代兮誠祈格孚形神憊兮沈屙竟起徐宗大兮有感樛木慈惠藹兮熊羆葉祥蘭蕙蔚兮躬爲呵保永無斁兮女中丈夫展其庶兮是宜遐齡待綸綍兮云胡溘焉先朝露兮居者於邑行惻注兮不朽者存傳石錄兮生芻絮酒篤世誼兮媖靈如在飄渺至兮

展祖墓文﹝庚寅﹞

昕自歳舎癸未被命趨朝以屯部郎鼎建壽宮遂淹畱京邸不獲省覲松楸於今八年矣於惟烈祖咸有一徳同我祖妣世培福澤用是謭劣如孫肩此重役由荒度之初以至垂成之日𨿽屢經震撼拂撓四出而矢此一心寛民節費卒竣厥功濫叨天寵旣晉壐卿再加服俸又元孫如龍會登爨序遡流窮源何莫非列祖考妣陰佑黙植於冥冥之中貽謀之逺而俾食報之渥也玆以使命有事周藩便道過裏告玆展視惟神鑑格呵護出入不肖孫幸藉無窮之庇將神垂裕益永無疆之聞有酒肅將有肴載陳化薦楮鏹侑以虔告

祖考太公奠文﹝戊寅﹞

不孝孫今始得歸廬次矣追維二年逺離膝下毎詢起居且慰且思恨不能一蹴至階前也乃自上年以考察公事相絆冉冉京邸以致吾祖抱恙之日不得早聞躬進湯藥永訣之時獨孫不在側一侍含飯旣歿之後又以朝廷事相妨題夲不能遄奔喪次匍伏殷奠不孝之罪眞萬死不足贖矣痛念吾祖世稱純徳固宜多益壽算也乃復康彊少恙而卒有此大變棄子孫去豈天道之難諶抑命數之有定人定不可以勝之耶嗚呼吾祖生稟明哲端嚴正直歿必爲神烱烱尊靈徘徊九天之上意固欲爲孫一陟降之彷佛其音容嘆息也寂寂旌帷固有號盡气血悲吁追呼而杳不可卽矣其何以寫不孝郁思之痛悔慕之衷也有肴在爼有酒盈爵率兒哭臨庶幾如在

祖考端肅公告文﹝癸卯﹞

繄我葛氏代有隆徳起家剏業實惟我祖以易學開科忠誠柱國爰及祖母一徳相成所謂貽謀垂佑者固無涯也昕祗承祖訓式勉後人朝夕懼典刑之或覆書香之不熾以爲家門羞今歳癸卯曽孫如麟幸叨中式鄕試觧額誠慚於先烈賢闗實辟自前庥竊念箕裘遡原水木敬卜吉辰率申展視惟神如在翩然下臨尙兾翼其聰明俾早成立以克繩我祖之武世芳庶亦有永哉牲肴敬陳黍醴惟馨賓親在列薦此明禋

祖母王夫人奠文﹝癸巳﹞

嗚呼痛哉三日之前祖母此時尙能危坐啖奉棃果旣而安然假寐神王气和孫等竊妄以爲疾瘳有日矣何爲遽有此大變耶昨秋感泄泄愈感痢痢愈偶右手足不仁亦愈自謂神之佑之然元气蓋已潛損矣今感此傷寒恙醫屢胗脈謂眞陽癥他無雜邪可保無事胡卒而痰气一升遂亟不可救藥耶嗟乎天乎今𨿽痛裂肝腸九天九地無從招復矣憶想祖母治家勤儉凢閫內政巨細必親日問外人飯者三家人飯者再卽疾革時猶問塾師學生已飲食否詢訓家事亹亹語漸入細不辧實惓惓有顧復不暇之意今而聲音杳隔其又誰我顧復也耶嗚呼傷哉祖母懿徳昕昏迷不能悉述如事舅姑以孝食必甘旨相吾祖以敬淸約終身聨姻黨以仁周卹欲至亦不必細述若最人所難能有大造於吾家者五世同居千指翕然視各門如一室視孤侄如親子飲食衣服必欲平均箱笥不喜嚴扄而其中亦原索然不喜爲私畜六十年來撫摩長養弟侄曁女悉爲婚嫁完其田產蓋無不視之成立者至親曽孫元卻甞正色訓惇儉素肅裁以義無煦煦私見美衣食動恐折福今異居侄軰亦來同孫臥薪枕塊於柩次依依不忍去此自有以感之然而由今以往再欲此堂侍食奉觴更起爲壽其將焉能耶嗚呼日月不居忽及斂期倘謂生稟有數則今乘化歸盡在祖母亦可謂生順歿寜昕等亦且柰之何哉獨計吾父生不能送母終知必歉然九原生有三孫曦旣以彊仕而亡晧尙未有子女昕之薄宦歸來凢兾得事桑楡暮景少盡愛日之誠也曽幾何時弔者在戶卽欲追而從之何由哉儼然儀容長號莫應崇肴酹酒洋洋質臨其幸鑑孫曽之苦悰哉

祖妣王夫人祖奠文﹝乙未﹞

惟我祖妣棄子孫養於今有日矣塗殯在堂荏苒歳月𨿽以上待開壙之命下待堪輿之卜然而烏鳥私情如生欲事實不忍忘顧復之恩而遽爾永別厝之郊原也然幽明世隔神道尙靜況天使旣已賁臨承宣諭命禮祭而穆卜塟期大夫士庶罔不恊吉敢不肅遵明命用襄大典嗚呼祖妣生與我祖同老歿與我祖同室此大義也衣冠出遊相將陟降前有享堂左有宗祠神之所之無非履順之地伏乞自厥明卽厝之辰魄安幽宅神棲木主同吾祖以陰佑我子孫知神亦怡然其妥靈矣哉所慟不孝歸養報劉云晚風木不息歉然中念更兼孫子漸知孝思而無緣圖色養於生前也嗚呼痛哉靈輀旣駕再日不畱崇肴酹酒用寫心憂惟我祖妣媖靈其歆顧之哉

叔祖光祿公奠文

嗟乎叔祖何爲遂至此極耶前月來京旋復歸家聞家人亦有勸且徐行者矣匆匆復來兾補一命功名外物奚加於身柰何鬱鬱遂此沈淪賫志以歿也嗟乎痛哉棄世先日尙郊餞人歸來就榻更營欵賓而頃刻一時忽焉就化天耶人耶是不惟人莫可測想已亦莫知其故矣茫茫陰陽隔絕難語招之無由呼之不應緬思行誼恍然眉宇柰何使人割此痛想釋此大惑而佞婉其詞以慰家人仰待之心耶思自予告迄今四歳優遊裏門不聞病疢驟來何爲輙成古人豈造化故爲此愚弄惟靳是一正寢使不得享令終耶不然年未踰艾气非孱弱徳足凝命心可永年何歿之卒而不能須臾待耶聞歿之前二日悚惕難眠何相會時曽不一語豈臧獲軰傳之者之妄耶嗟乎痛哉猶然舊形杳然無聲號泣彼天彷徨莫從嗟乎痛哉自今之日形亦就藏彷佛儀容人之云亡嗟嗟有肴在爼有酒盈觴搖搖旌帷淒愴我旁痛哉

考妣告文﹝乙亥﹞

蓋聞天之生物有開必先矧玆爵祿其所以受君寵而祗服事謂非先徳之凝有以啟之不可也肆昕藐劣政事罔知叨受國恩一命早寄備員府幕旣荷封章繼擢冏丞忽幾考績揆厥夲原孰非我考妣未享之福俾之代食其報也義訓佩而勿替簮組承以彌昌玆緣大父榮歸得遂假送抵舎敬展墓道用毖松楸嗚呼天寵貤加謹有待於卜日孝享肅具敬先薦夫時歆惟神如在洋洋格思

叔考貢士公奠文

惟靈慷慨之心倜儻之行重乎義而疏乎財腴於言而嗇於用貨殖弗工耕讀力勝蓋庶幾古之俊傑已然而踦蹶文場終歉一第視吾二叔祖𨿽稱克肖竟未軒冕亦不可謂無遺恨矣嗟嗟人生大較七十者稀年踰半百不爲非壽矧有子成立有名逺播將來福澤短於躬者應有以食其報也他何足計哉獨念吾家壬辰癸已適不造三叔會逢其期說者謂屈於前者者當昌於後此又惟俟天之命耳瑤天丹旐肅指幽宅神人世隔薤露淒愴肉骨至情繄何增感有肴在爼有酒盈觴聊申祖奠兾神質臨

仲弟檢討奠文

嗟嗟吾弟竟此已耶人生百年曽不能分其彊半耶謂仁者壽爾非能刻薄者但迹孝友溫恭不惑間言恩周族裏慈逮臧獲至閭閻走卒愚婦皆稱爲忠厚好心人亦庶幾稱仁者矣謂彊壯者壽爾非弱植者追思廣顙丰頥偉然長軀讀書祕府至於夜分忘寢不謂彊壯者耶而竟止此何也嗟嗟痛哉憶昔余之奉差而南也分手國門余以他席之促且關鍵欲下不能彊畱爾依依隨我步我言娓娓不能休悵然而別嗣後書來猶毎舉以爲恨余竊謂後會易圖此何必爾豈知當日卽爲永訣時耶前有書來謂余僻好木石栽竹成趣爲士大夫佳致是矣至謂使天假我以年得以供伯康杖屨醉月飛花豈不厚幸又謂弟之城園不避塵囂更欲別營菟裘以歸老余竊怪之詫之非祥語也今老不能待而若此而歸曽不及窺吾園墻前書眞讖語露凶機矣豈鬼神使之下筆耶吾家五世不分人多義之弟曽舉爲美談曩年略分吾祖遺衣薪俸爲出仕計耳乃自余庚寅歸家數有書來求析無已余眞不測其故昨年才將地產通析爾但差人來受分單正疆界計斗斛數畜口以去耳曽幾何日祗再収獲竟不能親來一視倉囤孳息一享新造家緣耶嗟嗟痛哉有官不待遷有子不待立有家不待主人孰無死卒而且旅骨肉各天病死莫倚此或天之旣定矣若人知爾榮於外而不知困於內知崢嶸其身而不知憂戚於心茫茫難言吾與英靈相照相慘此則數之所遭矣夫何言哉若夫爾文已成章名托不朽皭然徳行眾共稱之此則死生又不足計者獨念吾與弟有九十老親月前猶憶爾轉官歸來共侍桑楡老景也而今乃爾老親痛心至廢食嗜臥吾將何以慰之孑然一子終鮮兄弟竊謂煦然愛之不勞慈成姑息方欲走書勸弟還當督教之及時而今視其呱呱而泣徒摧我心腸何忍言教又安得不姑息撫之乎冥冥中其何以相之佑之使之蚤成立也嗟嗟痛哉有肴在爼有酒盈觴鼎牲之外加以常對酌雜錯及弟舊所嗜食者藹然遺容空守匙箸而不見一舉也徒使痛碎乎我心哉

除仲弟服告文

嗟嗟日月易邁吾弟辭人世而悠然長逝今不覺蓋周年矣夢寐遘會毎悒悒猶樽爼常談越惟一次慘容相對欲有所控而竟不發曽不言及溘歸之故嗟嗟以弟之像之徳祖父之積行皆不宜乃爾豈以乘化委順爲常而諸不嬰心抑當爲人諱有難於明言者耶今從俗暫爾塗殯以需如鳳之長成備禮舉事惟靈有以啟佑之使之聰明日開以食未報之福若夫未成之家不妨再造但得鳳児卓立向學吾病十年不侵兒冠婚時當並宅舎荘園一苟完花糧儲畜或猶依然可成一巨室也嗚呼作祟者今亦物化矣恣竊者今亦屏迹矣回𨿽不壽而永壽於人心古有是語自古及今祿位名壽俱全者一代可屈指幾人哉所感怡然四十餘年曽無目睨面謾而人誣其有相枘鑿田產之析弟尙有書辭之者而人誣其謂予寡薄以弟之賢忽聞此誹亦必有大不安於心者又弟忽病予不能早知疾革勢無由永訣悵然心懷幽明弗異而卒然報服制之當竣也嗟嗟有限者服無已者心酌酒布肴兾眞來格無亦九天之上九地之下其尙乘風忽歸以歆承予之祝哉

集玉山房稿卷十

