《許忠直集》許子偉

序贈賀定齋邑侯仁政榮滿序文昌之有玉陽書院也﹐自賀瞻龍先生始也。先生令文昌甫二載﹐爲丙申歲﹐而玉陽書院成。一日﹐走刺招余菽水亭曰「以不谷之夙奉教於君子也﹐而孑然多琴堂﹐居元元上﹐毋論學落﹐卽胡以造多士﹐而答聖天子帥師之命﹐倘其惠邀東行﹐不腆下邑﹐庶幾有光乎﹖」已而開體仁堂﹐坐予首坐者數日。予爲發先生顏堂之旨﹐爲之談仁體者亦數日。時則博士靑襟子雍如也﹐諸衣冠秩如也﹐相與歌白沙﹑陽明之句。耆童喈喈如也﹐衙庭翼翼如也﹐闤闠熙熙如也﹐谿澗畛畯之間穰穰如也﹐先生閒閒與與如也﹐此不可觀先生之政哉﹖此不可觀先生之仁哉﹖今博士梁孝廉帥諸生以滿績文請﹐噫嘻﹗先生之政﹑先生之仁爲之﹐微仁﹐何以名先生﹖先是﹐先生下車期月﹐化洽鄰封﹐予爲敍循良新政頗悉。迄今三年如一日﹐而仁有加焉﹐節行冰潔如故也﹐而道徳提躬﹐天行物表﹐奚啻淸畏人知也者則仁﹔催科撫字﹐弭萑苻﹐淸肺石﹐潔左右如故也﹐而心浮於法之外﹐奚啻人自以爲不冤也者則仁﹔不犄抑彊角﹐名髙如故也﹐貧而納之富﹐富而納之禮﹐虛廓坦夷﹐而人靡所道智﹑靡所見徳則仁。夫先生數者之政﹐遠邇司民者﹐若標準而範之硎﹐而欲然常自損也。監司郡大夫﹑兩臺使者﹐慮無不人人上治行髙等﹐期旦夕大用﹐而爲卽以文昌壽樂之也。卽今鄕保軍容﹐用遏戢黎醜﹐彬彬文有其武﹐而不沾沾以自見也。遇有水旱﹐爲之勸貸以賑濟之﹔時聞疫癘﹐爲之捐金以匡救之。里社祈賽﹐若迎貓祭虎﹐爲之修禮制以明示之。教訓正俗﹐無務拘攀﹐博世儒剛方之名﹐其仁政豈今時所易有乎﹖瓊中士民﹐每思救瓊之病﹐欲竟借先生以療之。而先生惻隱中存﹐遇民卽告民﹐遇士卽吾士﹐由瓊文而定會﹐無不人人父母﹑先生也。何也﹖仁然後無虧缺﹐仁然後無伎倆﹐仁然後無閡隔﹐仁然後無拘執﹐仁然後尢差等﹐先生眞體仁者哉﹗夫先生學於王塘南先生﹐塘南先生兩棄監司奉常﹐歸講學於西原﹐老而益礪﹐求以明此道。精研於靜﹐而實證於性﹐得學眞詮。吾儒作用﹐患學不明與眞耳。先生得其明者眞者﹐以令文昌﹐學不必已用﹐道不必已行﹐塘南先生聞之﹐不當如子輿氏喜樂正子耶﹖顧樂正子好善﹐尙在疑信之界﹐其中未必有也。乃先生有之矣﹐又若將充實而光大之矣。先生示予《塘南語錄》曰「聖人與天地萬物一體﹐痛癢相關﹐俱立俱達﹐是謂行仁。」又曰「俱立俱達﹐形容本心。生生面目﹐最爲親切。」以今觀於文昌之政﹐斯教不旣行乎﹖教行而學不益明乎﹖塘南先生之喜﹐當甚於子輿氏矣。敬爲特書﹐馳以聞於三益軒。贈縣尹賀定齋家居六十一壽序夫仁民者未有不仁其身者也。往定齋賀侯尹文昌﹐淸白獨持﹐本仁心爲政﹐急撫字﹐緩催科﹐先徳化﹐後刑罰﹐屏虛文﹐惇實意﹐蠲俗態﹐還古雅﹐疏闊當路要津﹐而詳審於窮檐蔀屋。利罔弗興﹐害罔弗釐﹐五六年如一日。至會多士於體仁堂﹐而道心醒﹔祀白沙子於崇正樓﹐而聖學明。弦歌之聲﹐達境內外﹐而仁政備矣。用是譽騰上國﹐擢貳守姑蘇﹐浸浸大用﹐庸詎知輒賦歸來﹐潔其身以成其仁哉。前是侯柬吾京邱曰「某之不於役姑蘇也﹐以塘南師老且耄﹐願及時事之。報國之日長﹐可徐以俟也。」予知侯有托而致仕﹐非爲髙蹈﹐其經世之志﹐何日能忘﹐爲嘆服者久之。而予道歸螺州﹐養屙三益軒﹐侯爲予授館粲。見侯事塘南先生﹐若終身慕﹐左右就養﹐有方而若無方。出王遊衍﹐頃刻離之而不可得﹐不覺嘆爲近今罕覯。又見侯約其撫字徳化者﹐以存養乎瞬息﹔移其實意古雅者﹐以葆合乎太和﹔收其徧滿窮檐部屋者﹐以潛育乎天倪。而滌除乎元覽﹐不覺悚然﹐而儼然起敬。異哉侯乎﹗仁其身而並仁予身乎。予旋裏時﹐盡得侯瀕行遮畱狀﹐今世所無﹐卽王宗伯撰去後碑文﹐亦未能罄。曩所會玉陽書院諸士﹐罔弗思侯﹐思其洞悉民瘼﹐思其學術政事﹐無日或去諸懷。是歲初秋﹐爲侯六十初度﹐思致岡陵之祝﹐予安能已於言哉﹖侯大渾然仁體﹐以仁成壽﹐多士因思侯之仁﹐以祝侯壽。推廣其體﹐深驗其心。將侯一身之仁﹐推之爲千萬人之仁﹐而千萬人之仁﹐斂之爲一身之仁。爲千萬人之仁﹐則千萬人之心﹐合而思侯矣﹔爲一身之仁﹐則千萬人之心﹐亦合而祝侯矣。或曰侯之仁體已素﹐而心依塘南師以爲壽﹐何也﹖予曰道脈哉﹗竊思塘南先生﹐揚歷中外﹐廿年不可﹐謂非經世﹐而必深究所學﹐倦倦然爲傳道計。屢起不就﹐何爲者﹖蓋年已八十﹐垂教西原之上﹐儼若髙密﹐而道脈長矣。定齋而在﹐塘南未死﹐若之何不壽﹖夫學而後有師弟子﹐有師弟子而後有道脈。姑亡遠諭﹐其在白沙子之門﹐賀克恭棄諫﹐臺抱師像老於北海﹐壽七十有奇。張廷實棄尙書郎﹐抱師訓老於南海﹐壽亦七十有奇﹐大率與白沙子之年近﹐非道脈與﹖或曰若然﹐侯壽似可逆睹﹖予曰有待哉﹗孟子云「修身以俟命」﹐「守先王之道﹐以待後之學者」。自孟子而後歷數百年﹐能當此任者惟鄭髙密。髙密守其道以徐碩臨﹐碩臨之能傳其學﹐以及學於小同﹐此何故也﹖爲傳道也。今觀十年以前﹐塘南先生以侯爲碩臨﹐以其孤孫爲小同﹐必待其能爲師﹐以教其孫﹐以傳其學﹐而始不失其道統。以視白沙之於景易﹐陽明之於正憶﹐大都皆同﹐則何可有待於後學也﹖夫身脈關夫家脈也﹐家脈亦關乎道脈也。始不自以爲私﹐而卒能成其私﹐亦未有不仁其身﹐而能不仁其後者也﹐凡此皆可以祝侯。瓊文多士﹐所爲遙拜而瓣香以祝之者﹐其在是乎。至若世家貴顯﹐宗嗣炳蔚﹐爲盧陵鼎族﹐業見有大宗之子﹐長而賢者﹐同尸之﹐不在祝中。是爲序。記

諭義亭朱陸同然記余入洞讀朱﹑陸二先生所爲﹐宣諭吾夫子諭義之旨﹐有慨於中﹐擬造諭義亭於文會堂後麓﹐扁之曰「朱陸同然」。諸士友問其說﹐說曰「義也者﹐自有天性來已然﹔諭義也者﹐自有聖學來已然。二先生安得不然﹐安得不同哉﹖」夙傳象山尊徳性﹐晦翁道問學。爲之徒者﹐至分門別戶﹐互侵牴牾﹐若鑿枘不相入﹐後學遂謂朱﹑陸異造。衛道之士﹐乃肆爲論辧﹐調停其異而彊歸之同﹐余竊疑焉。夫二先生學聖人者也﹐聖人之道﹐一而已矣﹐何至背馳若是﹖已取象山書讀之﹐則未嘗不道問學矣﹔已取晦庵書讀之﹐則未嘗不尊徳性矣﹔已又取所謂無極太極之辧﹐反復讀之﹐止於一時章句意見之偏﹐而未嘗不歸一於太極矣。居則曰「朱陸同哉」﹗乃今睹象山發明諭義﹐痛快人心。晦庵書而傳之﹐鐫而永之﹐所爲指初學之關鍵﹐而啟叔季之塵迷﹐如合符券﹐毫髮不爽﹐安得不曰「朱陸同然」哉﹖第余竊深有感矣﹐朱﹑陸之時﹐去孔﹑孟之時已遠﹐今之時﹐去朱﹑陸之時亦遠﹐富貴功名之習﹐淪肌洽髓﹐惟利是趨﹐沈溺者恐復不少。卽使朱﹑陸生於斯時﹐一引發而拔之﹐一扣脛而驅之﹐不知遂能令自知愧否﹖能令之愧﹐而遂能令之反求其然否﹖能令其所然﹐不然其所不然否﹖出乎彼必入乎此﹐離於利必向於義﹐余無似﹐正知迷而反向﹐畏影而卻走之時也。嗟乎﹗朱﹑陸之同然﹐孔﹑孟之同然也。先天後天﹐前聖後聖﹐其不然而愧﹐愧而求其必然者﹐亦同然也﹐是則余立亭之意也。尙友書院記萬曆二十二年甲午大宗伯忠銘王先生﹐自乙丑釋褐﹐讀中祕書﹐討國史﹐典教成均。徘徊兩京吏禮卿亞﹐以迄今官﹐三十年於玆矣﹐亦旣盡友天下之善士矣。歸而建書院於是邑學宮之左﹐題曰「尙友」﹐蓋曰「予從此尙論占人﹐論其世﹐知其人﹐如子輿氏旨也。江山有助﹐夙志爲酬﹐請以記屬吾」。子偉不獲辭責﹐竊自維曰﹕先生今日﹐始友古人耶。兩朝侍從﹐以經術人材事明主﹐上肩禹臯﹐下不失遷固﹐先資之謂何也﹖今日獨友古人耶﹐所昕夕韋帶之士﹐而畦畯之儔也。行不越井裏﹐聲不徹都會﹐安得謂一鄕也者﹐只今人也者而擯遠之﹖偉敬有質於先生﹐先生襟期朗曠﹐不立城府﹐每每脫略於形駭聲勢之外﹐而一種天趣﹐盎如融如。偉月旦先達﹐嘗僭擬剛峯冬也﹐而先生陽春﹐春者仁也。先生自適其適﹐而又適古人之適者也。夫世莫古於性﹐性莫古於仁﹐以其不忍人也爲愛﹐以其不私己也爲公﹐以其天地萬物一體而痛癢相關也爲覺爲活﹐總之乎「己立立人」﹑「己達達人」而已矣。好仁者無以尙之﹐是曰「尙友」也與哉﹗𨿽然﹐偉又質於先生﹐先生曾著論曰「用則行﹐捨則藏﹐惟孔與顏有是也﹐有是者有所以行﹑所以藏之之具也。」夫孔子安仁﹐顏子不違仁﹐藏則仁一身一家﹐行則仁天下﹐仁人不過乎物﹐此物此志也。先生進而友顏﹐又進而友孔﹐所以行﹑所以藏之具﹐猶之乎「己立立人」﹑「己達達人」而已矣。中人以上﹐可以語上也﹐是尙友也與哉﹗乃先生則致書偉曰「予異日者﹐引士子敬業樂羣於其中﹐而以其後堂虛一龕﹐祀先大人鄕賢府君焉﹐若而可耳。」嘻﹗玆正偉所爲質於先生者也。引士子者所以仁士也﹐祀親者所以仁親也﹐故君子終身仁禮﹐蘄以信今傳後世。任則舜﹐不任則鄕之人。鄕人也﹐而友於鄕之善士不可得﹐矧其曰國天下﹐矧其曰上古﹐偉反而質諸吾心﹐寧不涔涔汗浹踵耶﹖易忍卽愛﹐易私卽公﹐易冥頑卽覺﹐易槁枯卽活﹐易儀衍卽善所以行﹐易沮溺卽善所以藏。友孔﹑顏﹐友堯﹑舜﹐偉且廣與天下士圖之﹐而近與瓊定士圖之。若曰一日復禮﹐天下歸之﹐爲仁由己﹐非由人也﹐則惟先生自質己爾。是舉也﹐經始於癸巳之冬﹐落成於今歲之春。前後堂兩廊儀門﹐以楹計者若干﹐用白金以兩計者若干﹐用夫以名計者若干。厥地南面對文筆峯﹐襟大江﹐控金雞嶺﹐蓋形家羨白眉云。首事者邑尹姚君志崇﹐粵右人﹐成之者署邑陵水尹邵君希臯﹐浙西人﹐而董役者裏老李宗章﹐卽先生邑人。先生科第勛名﹐在宇縣甚著。計且焜彤史﹐而範來禩﹐不之及。陳邑侯去思記余從微時爲郡博士弟子員﹐每袖所習業﹐就剛峯海先生質正。間語及吏治﹐徧商吾瓊握銅綰墨之吏﹐首屈指臨髙陳侯。且曰侯淸丈綦善﹐所謂參也﹐競以魯得之者。剛峯論人愨直﹐雅不喜褒異﹐而於侯心賞舌贊﹐至擬之曾參大賢。侯胡能獲是哉﹖侯之始蒞臨也﹐考古典得謁髙山神﹐用迓乃庥﹐造福氓庶。俟至白鹿調馴還度﹐初若嚆矢易之﹐而旣然神奇也。鹿故仁獸﹐乃白﹐則攝生家所稱千年完質﹐惟之兆侯。侯之政﹐蓋純白而載道者矣。其淸標也﹐誠不忍啜斯民之膏血﹐而毫蔑自點者﹔其愼刑也﹐誠不忍斃斯民於桁楊之中﹐以鷹鸇樹威者﹔其省訟也﹐誠不忍斯民之沿習桀健﹐以傷純厚雅道者﹔其履畝淸丈也﹐誠不忍縱豪詭遮窮瘼﹐以辜朝廷蕩滌之恩者﹔其明化飭俗也﹐誠不忍斯民踵陋汩非﹐以淪喪其天良之眞者。方其蒞事民日﹐父母稱頌之﹐若嬰兒之戀戀。迨去﹐民咨嗟泣畱﹐不遂﹐乃脫靴憶侯﹐且冀後志者盡侯若也。有以哉﹗有以哉﹗夫侯之政仁也﹐民之感而頌﹐頌而思仁也。余以筆鳴侯之政﹐以志一時感應之機﹐亦仁之餘緒也。今之易談吏治者﹐矚有稍可人意﹐動以「龔黃卓魯」稱之﹐顯只獵華貢腴﹐而無當於實﹐史莫之采。假令有孟堅蔚宗良史﹐取侯之政績﹐與兩漢循吏比肩而並傳﹐後觀者何敢軒輊哉﹖侯眞「龔黃卓魯」也已﹗侯諱節﹐號振源﹐起家閩貢生﹐近遷儋守。余猥列朝籍﹐遘諸閩人識侯者﹐稱侯爲聖胎道骨﹐不逐塵波。而臨人壽官吳應朝﹑冠帶生員林士眞﹐蓋亦向仁慕義﹐恥襲故坌者﹐宜有此請也。巡按蔡公散澳黨碑記侍禦蔡公之按吾瓊也﹐理百年之曠轍﹐剔窮陬之積蠹﹐播萬靈之新祉﹐貪黷解綬﹐氓庶維新﹐眞奇迹哉﹗而最著洪伐﹐鐫貞瑉而不泐﹐則莫散澳黨若也。瓊之有澳﹐蓋十餘年所矣。始當事者念黃池赤子﹐不欲專騁戈戟﹐以干天和。而若黨在撫綏之後﹐名爲良民﹐而攘民間利如故。頻揚帆西向﹐載珠合浦﹐扞憲綱不休。洋裏遘舳艦稍脆﹐輒反戈吞噬﹐而四方亡命臧獲﹐遁入其中﹐相倚爲姦。有司壹志包荒云徳﹐不欲問﹐且以彼爲彊藩﹐且以彼爲勍禦﹐以故若黨也。動聯百艘﹐孥口盡挈而逝﹐則有疑有司之心﹐有司躊躕顧盼﹐謹毖爲備﹐則有疑若黨之心。瓊之民蜚語搖惑﹐以癭毒旦夕潰也﹐則內以疑有司之心﹐而外以疑若黨之心﹐瓊之勢亦岌岌矣。所幸侍禦蔡公至﹐洞姦燭詭﹐講義樹恩﹐一朝而散處之﹐且諭之曰「朝廷廓天覆﹐侍若不死﹐若奚以明報也﹖」則首者泣而聽。俄而曰「廬室丘冢之念﹐人人俱有﹐何若竄別境﹐觸亡命爲生也﹖」則從者泣而聽。不浹旬所云鋪前盜藪﹐焦蕩爲隰郊﹐雜諸闤闠中﹐尙意曰若而李﹐若而陳﹐黠不可近﹐而卒相帖帖也。於是乎瓊無澳﹐澳無黨﹐亡復猜忌而煽惑者矣。吁嗟乎﹗曷以能是哉﹖公之學力追聖軌﹐矚天理甚晰﹐故以天理感人﹐而人亦以天理應之。其相與帖帖﹐而亡復猜疑煽惑之態﹐則天理之效也。偉奉役旋裏﹐間從薦紳父老﹐頌公不朽勝事﹐僉謀碑焉。偉乃載筆言曰「吾人活霄壤間。恃此天理﹐而盜乃滅之﹐然實未嘗滅也。彼若人猝以天理應公﹐如重云之快睹白日﹐何忍復盜﹖有司樂天理之在若人﹐而漸成有地﹐何忍復迹其盜﹖瓊之人方與捐故轍﹐締良盟﹐何忍薄之於天理之外﹐而復詆其盜﹖自此深箐嘯聚之輩﹐願投弧矢﹐勤畚鍤﹐以沃壤益常課﹐而瓊無內憂。自此洪波狂逞之徒﹐亦且斬楫淪檣﹐潛就樂土﹐蘄固天年﹐而瓊無外警﹐則皆公餘澤矣。公之有功徳於瓊﹐夫豈不閎且逖哉﹖」公名夢說﹐字君弼﹐別號梅巖。起家名進士﹐爲閩漳巨姓﹐諸盛政在粵﹐蓋弗克縷敍云。會同學田記嘗聞地之美者善養禾﹐君之仁者善養士。董子曰「不素養士而求賢﹐譬猶不琢玉而求文采﹐不可得已。」甚哉﹗夫士貴養也。會同自設學來﹐文教𨿽興﹐而養士無具﹐作人之典﹐猶有缺也。余鄕遊東山﹐道假會邑。邑侯盧公﹐學博池公來謁﹐譚及士風﹐因謂予曰「學校有田﹐猶艸木之有雨露﹐士實借焉。予輩業已捐金﹐謀置學田矣。」居無何﹐盧公以遷秩行。蒞邑政者今虞公﹐遂慨然共成厥舉﹐擇買腴田一莊﹐歲收爲諸生課餼焚膏之需﹐於是徵言於予﹐以諗諸生。予告之曰「夫士之異於凡民者﹐儒其衣冠﹐肄其儀文﹐以誇耀州裏乎哉﹖蓋有莫大之責矣。《書》不云乎﹕『旣富方谷﹐差行昌邦。』玆在上者躬行教化﹐而養士以田﹐是雨露之培潤也。爾士幸際斯時﹐尙相與思育才之雅意﹐存實心﹐講正學﹐居必蹈道履徳﹐出則緩佑下民﹐步武昔之所謂薪槱棫朴者﹐斯爲向陽之幹﹐傲霜之條﹐而官家重藉是。若徒具衣冠儀文﹐靡玆田祿﹐於所當盡者﹐不翅弁髦﹐視之如艸木﹐自外於大造。不蘭芷而蕭艾者也﹐將因用之﹐其若在上者之作興何﹖多士懋戒哉﹗」儋蘭村徳義書館記余從萬曆丁丑迄庚寅﹐蓋儋遊且六櫻焉。初爲王敬所延館於唐松山故宅﹐扁書室曰「知新」﹐取可以爲師之義﹐未有記也。秋移館七里何鄕﹐徒漸眾﹐會文於觀音古剎﹐追扁曰「冥會性靈」﹐尙未記。明年﹐徒益眾﹐乃館於郭岐山圃。圃在大蘭村郭先生榕莊﹐以儒官顯而稍落寞﹐可念也﹐扁曰「蘭館書香」﹐則有記矣。又明年﹐余始入博土弟子員﹐副榜落第。庚辰﹐遂之儋﹐修舊業﹐而前途皆已列州黌爲諸生﹐不可復業﹐乃爲劉梅臬所延館花髙坡﹐時蓋異鳥來翔﹐意其鸞也﹐因扁其堂曰「鸞坡堂」﹐則又有記矣。儋西北有徳義嶺﹐岐山尋徙蘭館向之﹐曰「陽明精舍」﹐曰「後樂橋」。灣塘叢竹﹐余蓋旬日一盤桓焉。壬午﹐叨鶚薦。甲申﹐載就徳義館﹐謂生徒眾﹐如戊寅而旣倍之。余書室正對徳義﹐始揭尊徳樂義﹐與諸生共談說。而岐山家益窘﹐神益旺﹐每攜余坐竹橋上﹐一觴一豆﹐下觀小魚爲娛。晴則憩濃陰﹐歌白沙﹑陽明詩句﹔雨則引水入塘﹐拊掌徜徉﹐飄飄然若脫世网而仙者也。孟子曰「尊徳樂義﹐則可以囂囂矣」﹐岐山非其人哉﹗丙戌歲﹐余第進士﹐官行人。丁亥﹐奉命理海忠介後事﹐越己丑而竣﹐復儋遊﹐講義學﹐盟義學。得地於儋城東南郊外﹐取傍東坡祠﹐易集諸生﹐而岐山舊誼﹐不可辜也。乃勉捐十金﹐創徳義書館於蘭村。岐山力肩勞費﹐以興起斯文爲己任﹐陳守廉厥善狀﹐招致旁鄕夫佐成之。幾成而岐山易簀﹐訣語專及此館及余﹐不它及焉﹐玆不可以觀徳義哉﹗今余冊封歸省﹐業已爲文哭岐山﹐而書館方新﹐竹塘仍故。山川尙以識人﹐諸生隨入蘭村﹐越宿而散。岐山子思敏﹐隱然乃父風已。余不佞﹐敢揚言曰「余與諸士以道學相切劘﹐以功業文章相砥礪﹐依皈數歲﹐不忍解攜徳與義也。」岐山與余嘯傲林泉之間﹐翺翔塵壒之外﹐鄕國幽明﹐夢魂耿切﹐徳與義也。諸士與思敏輩﹐一稟師若父雅意﹐道志孔﹑孟﹐業志伊﹑周﹐文章志班﹑馬。遇則名世﹐不遇則範世﹐徳與義也。周子曰「天地間至尊者道﹐至貴者徳﹐至難得者人。人而至難得者﹐道﹑徳有於身而已。」遷建儒學記皇帝禦極三十有八載﹐萬州新遷學宮報成事。恭惟聖明文治流暢海宇﹐東南閩﹑浙綦盛。萬之於瓊﹐猶閩﹑浙於天下﹐起衰而盛﹐當自今學宮始。先是萬士上請於當道曰「萬之不兢於文也﹐士實恥之。顧玆學宮緣遭兵燹﹐亟爲遷﹐如造艸昧﹐弗良於圖。南壓司府行館﹐西逼州治﹐卑湫暗沕﹐弗協於制﹐甚非所以宣道化﹑回文運﹐盍攺諸。」於是浙湖茅一桂至﹐具詳督學。諸上官咸報可﹐擇其故址﹐左州右枕﹐厚攬豁展﹐關而經畫焉。殿堂門廡﹐次第畢緒。尋入覲﹐擢任去﹐於是閩泉辜侯志會繼至﹐加意經畫﹐捐俸卹民。時遇歲歉﹐鳩工代食﹐已歷三載﹐畢所未畢。萬士致侯命以紀歲月﹐淸序於偉﹐敬述睹聞爲之祀。曰「今天下郡國州邑﹐咸有學宮﹐若文廟﹑明倫堂﹑前欞星﹑戟門﹐若泮池﹑兩廡﹐若齋捨﹐若鄕賢名宦祠﹐後若啟聖祠﹑敬一亭﹐尊經﹑文昌閣﹐咸若其制﹐而玆新學宮皆有之。玆州大夫寅寀師生﹐朔望瞻會所見。卑湫者髙敞﹐逼壓者宏靚﹐闇沕者耀於光明。又皆彈冠相慶以爲喜﹐乃今所願有而深喜之者﹐更有所事﹐實厚望於諸事大夫。夫教者﹐以性道爲學者也﹐學而非修道率性﹐有負於教。性道﹐都人士所固有也﹐有而非著於倫紀之常﹐察於隱微之獨﹐且有負於身。此身在學宮爲暫﹐在性道爲恆。求新於學宮也﹐爲壯外觀﹔求新於性道也﹐爲功內密。恥不善而攺焉﹐擇厥善而遷焉﹐遷之至善而止焉。凡吾心性原有是學﹐惟務敬以直內﹐義以方外﹐以成气節文章之盛。所謂本諸性道﹐而發爲事業者﹐莫不有之。州之大夫﹑庠師﹐勉其子弟﹐天下同文同倫之治﹐共爲率循。聖朝需賢若渴﹐無間遐邇。本其所學﹐出有以襄贊經綸而恢張治化﹐還視維新廟貌﹐光輝實多。茅﹑辜兩侯﹐諸庠師﹐始終身厥事者﹐不永有榮施哉﹖」是役也﹐肇始乙巳春三月﹐告成於庚戌六月﹐而辜侯加意經營。歲在戊申己酉﹐適符髙帝卽位﹐詔天下郡國創造學宮之年﹐可以卜文明之盛矣。茅侯﹐浙江進士﹐辜侯﹐閩進士﹐相繼徳政﹐咸在萬人口碑。其庠師貳領與效勤﹐諸生佐工﹐諸裏老皆有勞勩﹐咸得書名貞瑉之左。浚河記夫善治雷者﹐未有不重水利者也。余往來道雷者三十年﹐稔聞何渠﹑戴堤﹑三賢祠﹑四徳堂﹐永有辭於雷。邇來得雷志讀之﹐則所云十陂﹑十一塘﹐通濟﹑惠濟諸橋。大抵宋元至國朝名宦﹐水利懿績﹐蓋不啻西門豹﹑史起之業云。居平迹已事觀之﹐大率雷人饔餐取給東洋田彊半。東洋數萬千頃﹐所資灌漑﹐一自特侶塘之水南下﹐風雨不時﹐圮塞百狀﹐其利似脆且迂。兼以大海環逼﹐濤飛波漲﹐一潰其防﹐田畝輒飽咸鹵﹐其害又促且劇。不渠之﹑疏之﹑瀦之﹑浚之﹐未有得利者也﹔不堤之﹑捍之﹑排之﹑障之﹐未有免害者也﹔不時渠之﹑時堤之﹐不兼渠之﹑兼堤之﹐未有有利無害者也。往者遞辟遞閼﹐旋舉旋廢﹐雷於是有枵腹啼饑之人。歲遇大祲﹐老弱瘠之溝中﹐壯者散之境外﹐可爲嘆息。憶余丙申曾柬洪參藩曰「水利不興﹐彜教不飭﹐安能福雷哉﹖」參藩尋離任﹐不果。乃今幸得司理髙君則﹐洞見雷州利害而力行之。甲辰六月﹐王生之翰﹑李生能白航海而南﹐告余髙君浚河狀﹐其言曰「髙大夫福雷甚厚﹐司理賢聲﹐昭晰粵東不具述﹐頃奉兩臺檄兼署郡篆﹐邑事犁然理也。剖案積﹐淸衙蠹﹐振作文教矣。而又夏日課東洋之農﹐循堰塘﹐踏圩岸﹐力修何﹑戴諸公故迹。開二大河﹐河各長三千餘丈﹐宜障者障﹐宜橋者橋﹐宜閘者閘﹐計田鳩工﹐民不見勞﹐僅三月而竣。萬頃穰穰﹐周澤渥矣。兩臺諸當道﹐咸嘖嘖嘉與之。禦史林公且給續鍰七十金佐其事。凡所調度﹐悉出大夫捐己以處﹐秋毫不費公帑及民間財。又議建迎春亭於東郊﹐以導生气。豁海康溢額千八百口﹐以卹民窮。嚴禁四方遊商之居奇﹐以繁生齒。淸沿海之野﹐輯鄕保之兵而益之﹐不動聲色﹐褫眾寇之魄﹐俯首而去﹐諸所興革﹐若日杲而風淸也。髙大夫福雷甚厚﹐匄先生直筆紀之﹐用光往者﹑風來者。」余聽之擊節稱嘆。吾瓊嘗辱髙君代直指巡矣﹐宿蠹一洗而盡﹐瓊人頌之﹐雷其大有造乎﹗爰綴居平所見聞﹐雷人所言﹐而自稔曰「夫士大夫文行自詡﹐一人聲利之場﹐如突入﹤氵誇﹥池﹐拖泥帶水任之。疇能褆身藻潔﹐念切痼瘝﹐日孳孳務與民同噢咻而衽席之也者﹐一宜紀﹔以暫視署難於永肩﹐以叢挫視兼署難於紛馳。疇能神智大定﹐精采綽如﹐如林公恕之風稜﹐楊公澄之平恕﹐合而爲一人也者﹐二宜紀﹔禦寇何如唐公汝迪﹐苦節何如陸公瓚﹐自非勇不避難﹐忠不慮私。又疇能以一歲策千百載也者﹐三宜紀。有此三宜紀﹐而渠當不擅何﹐堤當不專戴。三賢可四﹐四徳可五﹐英靈諸山﹐若增而崇﹐擎雷諸水﹐若浚而深﹐而安可不貞之石哉﹖余夙知髙君秉正不近名﹐士民斯舉﹐必且爲阻。然一郡之心﹐一世人之心也﹐雷人公之﹐世寧復以爲私﹖雷人直之﹐世寧復以爲枉﹖矧髙公直道公心﹐必能自信以信雷人﹐而信之當世﹐又何阻焉﹖」祭文祭海忠介公文嗚呼﹗天地生人﹐惟有此心。人心作用﹐惟有此眞。凡此眞心﹐厥賦惟均。抱眞以還﹐惟公獨然。四歲而孤﹐母訓是循。性秉剛介﹐學究本原。鄕願力詆﹐日師聖賢。棼如世態﹐匪染胸襟。特立獨行﹐砥柱回瀾。筮登仕路﹐平黎建言。民物己任﹐若救溺焚。秉鐸南平﹐明執憲編。禮以訓士﹐膝不屈人。兩宰疲邑﹐專用條鞭。家僮負薪﹐裏胥歸田。岡見上官﹐知有下民。淳安三載﹐折挫愈堅。興國歲餘﹐京秩髙騫。事我蕭皇﹐慷慨批鱗。九死不回﹐甘鑊如饘。寵遇穆宗﹐一歲數遷。揚歷華要﹐尋撫廳天。芟彊撫弱﹐矯俗革淫。厥功最巨﹐松江開湮。磊磊難偶﹐浩浩歸然。扁舟皂帽﹐十有六春。𨿽則屢薦﹐若將終身。會值聖明﹐特起海濱。始擬銀臺﹐帝更憲臣。趨命在途﹐尋貳畱銓。遂總南臺﹐彈壓司權。釐汰夫役﹐若解倒懸。志在救世﹐力不逮年。七疏不允﹐怛化登仙。家無長物﹐原憲之貧。嗟呼﹗生稟間气﹐出啟泰元。孔剛孟浩﹐近代誰倫。於世無覬﹐於身無牽。亦惟髙風﹐人人自憐。民悲喪考﹐士悼涕漣。當寧震惕﹐若失濟川。贈謚祭葬﹐渥典頻繁。於公何加﹐輿望長殷。偉等居同裏閈﹐仕接官聯。周南咫尺﹐絮酒莫伸。顧瞻矢誄﹐揮淚沾巾。匪爲吾私﹐斯世斯民﹐恪守典刑﹐庶如公存。謹案﹕王尙書弘誨﹑梁中丞雲龍﹐與公三人祭海公。王﹑梁俱官在江南﹑湖北﹐公奉旨護喪歸瓊。此是十六年秋祭文﹐其文必是公作無疑﹐尙書已有《江南同官公祭文》。詩

文筆峯憑誰豎羲畫﹐插破古天荒。云錦毫端彩﹐星芒筆底光。穎臨千嶂俯﹐翰灑八埏香。對此心緣正﹐依稀首欲昂。五指山和丘文莊公韻翠壁崚嶒五嶽連﹐恍疑仙掌出扶天。回環遙鎭千溟浪﹐靉叇長浪百瑞煙。似鼓羣山來北拱﹐已標奇甸正南懸。陽春雅調應相續﹐俊羽淸商起太原。﹝王尙書索和﹐結句及之。﹞海口渡﹝奉使南還﹞路斷天涯得少停﹐樓船簫鼓日逢迎。三更掛席渺滄海﹐二月乘槎老使星。春气暖如帷下臥﹐潮聲細入寢邊聽。寒裝頓喜充行篋﹐依舊懸車菽水亭。挽海忠介公本來正气參天地﹐正气如公信可參。九死孤忠能悟主﹐一生奇節在懲貪。已聞吳下稱爲母﹐幾見朝中果是男。蟬翼﹖輪何事重﹐對公衾影欲無慚。玉陽書院好築山堂深未深﹐藍輿便得兩登臨。共尋勝日無邊景﹐時話先天一點心。苗發雨翻新作浪﹐枝頭鳥宿故知音。乾坤不惜明開眼﹐紅紫東風自古今。臯塘館喜晴擬回玉陽書院祀白沙先生聞道靑山恥據梧﹐巾車又到小蓬壺。巖花宿雨紅含態﹐水鳥新晴綠喚雛。本爲登山持蠟屐﹐更盟觀海泛棠艫。春風兩袖蒲三尺﹐歸對先生契我無。遊靑山三首﹝有序﹞己亥春﹐會講玉陽書院。從賀明府請﹐以上丁日文廟祭畢﹐主祀白沙先生﹐不自知其僭也。次日招遊靑山嶺﹐一名玉陽山﹐書院蓋以是得名云。時春雨淋漓﹐旣漑重別﹐爰賦志感。江門春景自吾鄕﹐祀罷先生躡玉陽。剩有春風蓑一領﹐不妨投足雨如漿。年來東道主人翁﹐靜似潛龍動亦龍。簫灑不知身透雨﹐乘風直欲跨崆峒。春到文昌滿縣花﹐銜杯髙處講無遮。微茫雨色團傾蓋﹐錯認靑陽是白沙。馬鞍岡從來天廏種﹐不受俗鞿韁。錦韉黃金勒﹐何憂道阻長。附錄本傳許子偉﹐字用一。孤貧力學﹐登萬曆壬午鄕薦﹑丙戌進士﹐授行人﹐尋擢兵科給事中﹐轉吏科右給。抗顏諫諍﹐直聲大著。創瓊州會館於京師﹐鄕紳羈旅稱便。告病歸籍﹐假滿﹐補戶科右給事中﹐以彈劾權貴忤旨﹐謫銅仁府經歷﹐遂歸養母。凡戚裏貧乏﹐多所賑給。值黎寇猖獗﹐貽書當事請剿之。內使開采珠船﹐科派瓊珠﹐役以萬斛﹐子偉力言﹐得減其數。置義學於儋耳﹐開惇仁書院於郡中﹐建明昌塔以培文風。中外疏薦起用﹐未報﹐卒﹐賜謚「忠直」﹐建坊。著有《諫垣錄》《廣易通》《惇仁編》。鄕人請祀於明昌塔﹐以配丘海﹐今祀鄕賢。《郝通誌》賜進士吏戶兵三科給事中許忠直公墓表髙五尺八寸闊二尺先大夫以雷憲掌瓊篆﹐余舉孝廉﹐省親官署﹐因以知瓊山之許公。文章則宗丘深庵﹐理學則師陳白沙﹑楊復所﹐气質則效海剛峯。及余以閣事歷覽文宗諸科臣奏議﹐敬服於公素矣。嗣是婿翁吉鼎以特用攺授瓊州﹐其爲門人許生合明﹐萬里走啟﹐請余撰墓表﹐乃得悉公之素行焉。許公諱子偉﹐字用一﹐號甸南﹐原籍金陵人。年十四早喪父﹐侍母任太孺人﹐守節教養。居恆讀書﹐披覽不倦﹐舉萬曆壬午科鄕薦﹐登丙戌科進士﹐授行人司行人。與海剛峯公並居瓊郡福徳裏﹐公忠廉介﹐志同道合。剛峯公捐館﹐大行儀會﹐舉同鄕之賢者護喪﹐以公名請。公不憚萬里﹐跋涉奉差﹐禦葬工竣﹐擢兵科左給事中﹐尋升吏科左給事中﹐請歸省親。起補戶部左給事中﹐廷言降謫。公居家孝友﹐爲國忠貞。疏劾權貴之要津﹐進議內使之開采。代貧窶之婚姻﹐切饑寒之推解。存夏常卿之芳名﹐助王衛弁之襲職。薦人才不取禮謝﹐杜門戶不入公庭。有益於世道人心者﹐公必建言﹔有傷於民情風俗者﹐公必補救。所建明昌塔﹐設儋耳義學﹐開惇仁書院﹐掌教文昌玉陽書院。所著有《廣易通》《警覺語》《文編吟艸》等書。公之事業未終﹐勛名有待﹐再奉簡命﹐而溘然仙逝矣。公生嘉靖乙卯年六月初九日亥時﹐卒萬曆癸丑年五月初二日亥時﹐享壽五十有九。官淸如洗﹐產業不滿百金﹔名重如山﹐景仰每欽多士。闔郡紳耆呈請祀於鄕﹐得如例春秋祀公﹐共建坊表﹐旌公「忠直」。配孺人曾氏﹐伉儷齊眉。初於歸公也﹐事箕帚﹐操井臼﹐供甘旨﹐理家教子﹐至老不倦。外而會賓客﹐內而男女昏姻﹐孺人稱中饋之淑貞者矣。孺人生嘉靖丙辰年七月二十三日辰時﹐卒萬曆乙卯年八月二十七日未時。有丈夫子三﹕長曰公明﹐娶陳日履女﹐先公卒﹔次曰合明﹐娶丘文莊公仍孫女﹔三日命明﹐娶李芳名女。俱有聲庠序﹐克昌厥後。有女四﹕一適唐侍郎曾孫處明﹐一適鄭學憲玄孫之良﹐一適陳學博長子徳明﹐一適牛衛揮長子瑞斗。天啟六年三月初三日﹐臧公與孺人於陶山合水之原﹐崇禎十七年淸明日立墓碑。余敢不表之﹐謹銘之曰﹕諫艸修筆不修舌﹐文皇轉圖鑿熱血。一生骨鯁堅如鐵﹐何當枉笏呈直節。嗟乎髙風世𨿽隔﹐久仰忠貞著廉潔。鬱鬱佳城得安厝﹐峨峨陶山隱藏宅。生爲名諫沒鄕哲﹐行人過者視貞石。賜進士第﹑東閣大學士﹑太子少保﹑禮部尙書蔣徳璟拜撰。崇禎十七年﹐歲次甲申春月立。

