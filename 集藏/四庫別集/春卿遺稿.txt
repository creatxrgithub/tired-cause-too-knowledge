

春卿遺稿一卷﹐宋蔣堂撰。堂字希魯﹐宜興人﹐大中祥符五年擢進士第﹐仁宗朝歷官左諫議大夫知蘇州﹐攺給事中仍知州事﹐後以禮部侍郎致仕﹐因家於蘇。事迹具宋史本傳。案胡宿文恭集有堂神道碑﹐稱堂以皇佑六年卒﹐贈吏部侍郎﹐此集題曰春卿﹐仍舉其致仕之官﹐所未詳也。碑稱其有髙情﹐富淸藻﹐多所綴述﹐尢邃於詩﹐其間所得往往淸絕。善作尺牘﹐思致簡詣﹐時人得之﹐藏爲名筆。及退居林下﹐神機日旺﹐𨿽飲食寢處未嘗忘詩﹐亦天性然。有文集二十卷。本傳亦稱其好學工文詞﹐尢嗜作詩﹐與碑文合。所載文集卷數亦同。然原集今不傳﹐此本乃明天啟中堂二十世孫鐄掇拾佚稿而成﹐凡賦一篇﹑詩三十七篇﹑記一篇﹐不及原集十分之一。其間惟詩獨多﹐則碑所云尢邃於詩者信也。其詩𨿽興象不深﹐而平正通達﹐無雕鏤纎瑣之習。北宋遺集流傳日少﹐錄之亦可備一家焉。春卿遺稿宋蔣堂撰

北池賦並序姑蘇北池﹐其來古矣。昔刺史韋應物詩云﹕海上風雨至﹐逍遙池館涼。卽其地也。韋與白樂天皆有池上之作﹐盛詫其景。自韋白沒僅三百年﹐寂無歌詠者。余景佑丁丑歲被命守蘇﹐池館必葺﹐常賦北池宴集詩。是時端明張安道爲邑昆山﹐亦畱風什傳刻於石。故事在焉﹐去此涉一紀。余復佩蘇印﹐感舊成賦﹐聊以寄懷云。澤國秀壤﹐句吳故城﹐其野齋之勝者﹐有曲池之著名。環碧曉漲﹐回光晝渟﹐接瑯津之餘派﹐分銀潢之一泓。危橋跨波﹐迅若走鯨﹐虛閣延月﹐淸如構瓊。乃飛蓋之所集﹐靄芳塵之不凝。主人一去﹝余去此十二年﹞﹐春艸羅生﹐賦詠幾廢﹐嵚嵜未平。今玆稅鞅之日﹐復慰臨流之情。目與景會﹐神將喜並。是時霽色疎淨﹐羣動紛盈﹐魚在藻以性遂﹐龜遊蓮而體輕。禽巢枝而自適﹐蟬得蔭而獨淸。科斗成文書之象﹐鼃黽有鼓吹之聲。以至鷗鳥羣嬉﹐不觸不驚﹔菡萏成列﹐若將若迎。崖產並柯之木﹐波孕紫莖之萍。灘露沙而金紫﹐垣疊蘚以衣靑。新蒲鏘鏘﹐挺水心之劍﹔緑竹整整﹐矗羽林之兵。別有島檜髙聳﹐枝榦相撐﹐水石結操﹐冰霜薦英。若古君子﹐與世寡偶﹐而獨立特行。吁可異也噫﹐景之勝者可稱﹐物之秀者可旌。故萬狀在目﹐吾得題評者已。吾方岸野幘﹐踞風亭﹐觴賓友﹐奏竽笙﹐或獨繭靜釣﹐或扁舟醉乘。惟蔗有漿﹐用以析朝酲﹔惟菊有花﹐可以制頺齡。而況庭無畱事﹐身若遺榮。冺得喪乎意表﹐育平粹於心靈。姑徜徉於池上﹐亦何慮乎何營。謝李兵部詩靈芝坊在杉瀆橋西侍其巷內皇佑五年爲侍郎蔣堂立初名難老兵部員外郎李晉卿守郡之明年因所居產靈芝故名黃菌誕丘園靈堪配醴泉至和非我召美化自公宣秀色鄰三徑幽光被一廛時髦秉筆者爲我列羣編前題使君有意飾門閭雅爲靈芝揭表初招隠溪邊往還者從玆認得野人居隠圃詩隠圃在靈芝坊蔣樞密堂所居堂兩守吳謝事因家焉自號遂翁圃中有水月庵煙蘿亭風篁亭香巖扃古井貪山等景自賦圃隠詩雅得莵裘地淸宜隠者心緑葵才有甲靑桂漸成陰獨曳山筇往無勞車駕尋湛然常寂處水月一庵深溪館二首宅南溪上結宇十餘楹名溪館及築南湖臺於水中亦皆有詩皇佑中於溪館知州李仲偃集賓僚賦詩爲壽因立靈芝坊胡宿撰溪館記年來納組去林下得身還泚泚淸流處童童碧樹間淵魚樂且靜庭鶴壽而閒粗有淮安趣誰同賦小山其二野意本自遂玆溪稱獨醒云蘿環靜室水石照疎欞殺竹編書古紉蘭作佩馨王通昔不遇時亦坐汾亭南湖臺三首危臺竹樹間湖水伴深閒淸淺采香徑方圓明月灣放魚隨物性載石作家山自喜歸休早全勝賀老還其二峣榭水中央玆爲隠遁鄕小園香寂寂一派曉泱泱煙艸碧彌岸霜桃紅壓墻鴟夷倘在此未必入滄浪其三水次揭危亭煙堤四面平栽蘆延宿鷺種栁待啼鶯雪霽淸流漲風來野艇橫輕肥莫臨顧我老懶逢迎和梅摯北池十詠池上有虛閣翚檐迅若翔百壺多盛集四座仰惟良蘚印文綦緑蓮依桂楫香何由陪嘯詠敷袵納微涼其二池上有奇檜靑靑歲紀深舊枝憐茂植時亦助淸吟夕月漏孤影秋霜滋勁心今方遇眞賞風什播瑤音其三池上有孤島影搖波底天蓬壺欣髣髴仙客得畱連岸艸襯丹轂灘蘆偎畫船羨君休澣日寄傲一尊前其四池上有修竹遙聞手自栽幾因風韻響時感隼旟來粉籜經梅脫虯根遇石回嬋娟緑陰下小閣爲誰開其五池上有垂栁煙籠濯濯枝芳根逢茂育老翠勝平時體弱因風舞詞淸入篴吹金城久不到遙想嘆羇離其六池上有叢菊繁英滿舊蹊金刀惜頻翦粉蝶得幽棲醉卉誰同挿香箋手自題遙思淸賞處野步岸東西其七池上有時釣閒忘侍從身波平方浸月吏退閴無人藻映魴魚尾風揺獨繭綸一亭容膝地雅飾免荒蓁其八池上有時宴笙簧沸欲凝歡多漏移刻坐久月和燈席客詠持蠏女娼歌采菱醉來忘萬事風靜水波澄其九池上有雛鶴來從淮水壖舊巢離海樹淸唳入吳天骨峭翹霜月翎疎刷野泉使君宜得伴仙格本千年其十池上有馴鹿亭臺深處行長隨熊軾慣且免兔罝驚遙艸眠多穏流泉飲亦淸寸岑有靈囿可使遂微生詠金竹百鎰光寒一徑深潛疑造化鑄成林貪夫或有憑闌者不見修篁但見金吳淞江江人見我謂誰何行李無羇野意多六幅靑帆趂潮去一罇白酒扣舷歌沙邊歷歷辧雲樹島外濺濺弄月波興盡歸來還更喜舞鷗相送入煙蘿其二﹝長橋觀魚﹞曙光東向欲曨明漁艇縱橫暎逺汀濤面白煙昏落月嶺頭殘燒混疎星鳴榔莫觸蛟龍睡舉网時聞魚鱉腥我實宦遊無況者擬來隨爾帶笭箵其三﹝中秋對月﹞月晃長江上下同畫橋橫截冷光中雲頭艶艶開金餅水面沈沈臥彩虹佛氏解爲銀色界仙家多住玉壺中地雄景勝言不盡但欲追隨乘曉風﹝附和蔣希魯前題失名春後銀魚霜下鱸逺人曾到合思吳欲圖江色不上筆靜覓鳥聲深在蘆落日未昏聞市散靑天都盡見山孤橋南水漲虹垂影淸夜光明合太湖﹞絕句歸來深隠太湖濵天與扶持百歲身𨿽是浮雲隔雙闕丹心愛戴在君親吳江橋雁翅橋橫五湖北翚飛亭屹大江心魚龍淵藪風月窟若比廣寒宮更深堯峯新井歌並序堯峯顥暹禪師有道行居常遊吳門一日且曰山中鑿石造井踰歲僅成旣冽而甘大爲叢林之利願得紀述以久其傳因作歌云白雲莽莽靑山頭一穴四面飛泉流其初山間舊井涸枯腸燥吻海眾羞於時大士寶云者頥指土脈智慮周山靈所感道心爽檀施聿來工力鳩云鍤齊下逺雷動石火內擊飛星稠百尺虛空廓地表﹝鑿井求水出土一尺卽百尺虛空見內書﹞一泓淸冽呀深幽人疑從天隨月窟或問何處移龍湫次則其徒駭殊勝競持應器嘗甘柔饑狖連臂喜跳擲渴鳥引喙鳴鉤輈碧甃光中轆轤曉銀牀側畔梧桐秋寶方金地互相映谷鮒坎蛙難此畱傍睨江形小衣帶下窺湖面卑浮漚何玆鑿飲有功利一掬入口醍醐優熱者濯之昏鈍決病者沃之沈痼瘳而我時邀墨客去松澗逺挈都籃遊淨瓶汲引試香荈雅具羅列無腥甌﹝茶經膻鼎腥甌非器也﹞比之玉乳不差別﹝曲阿有玉乳泉﹞誚彼煉丹多謬悠﹝俗傳天竺有煉丹泉而茶經水記皆不載﹞今玆泉眼在魯塢所喜雲液鄰莵裘﹝魯塢乃堯峯地予所居去之一舍﹞薴翁旣往乏鑑者水記未載予將修此山此井永不廢此歌其庶傳南州再題半峯亭何名半峯亭堯峯路之半遊客趨層崖斗上多股戰寶云構玆軒接引心不倦所冀冠蓋來少休松石畔雄視金仙居巍乎倚云漢自此更攀緣須臾躋彼岸題山亭山亭深處枕淸溪萬目回環盡翠微梅蕚破香知臘近栁梢含緑認春歸風前列嶂琴三疊雪後羣山玉四圍顧我此來盤礡久塵勞瀟灑頓忘機過葛墟讀蔣冽大宗碑天寶年中立此碑軒裳鱗次美當時自從寂絕牛頭夢力振家聲合在玆虎丘山林端生色美新晴樓閣依山若畫屏石坐最宜人選勝劍池潛想地遺靈僧窓松竹冬猶茂寺路煙霞晝亦冥自愧逾年假麾守一回方得扣禪扃再熟稻向日艸靑牛引犢經秋田熟稻生孫﹝闕﹞泰伯廟泰伯何爲者不以身爲身遜避天下位奔走句吳濵隠徳昭來世遺祀傳斯民吁此亷讓國合生亷讓人題月禪師方丈我到云房是有緣坐移蓮刻聽禪詮江邊異日人應記吏部曽來見大顚秀野亭秀野亭連小隠堂紅蕖緑筱媚滄浪卞山居士無歸意卻借吳儂作醉鄕梅

玉骨絕纎塵前身淸淨身無花能伯仲得雪愈精神冷淡溪橋曉殷勤江路春寒郊痩島外同气更何人梔子花﹝時六歲作﹞庭前梔子樹四畔有椏杈未結黃金子先開白玉花景佑丁丑創曲水亭寮屬同賦一派西園曲水聲水邊終日會冠纓幾多詩筆無停綴不似當年有罰觥又

危構跨奫淪淸宜滌世紛飛湍逢石轉潄玉隔山聞影亂林花落山叢磵艸燻玆爲褉飲地何羨右將軍嘉佑院﹝在臺州﹞老被詩名系此身思深山去避人羣寶臺千尺隔江見淸磬一聲歸路聞巖上開扉燈照月庵前掃地雪和云終焉此是淸涼處淨住無慚相國文﹝宋參政庠﹞蘇州府重修大廳記姑蘇受署廳新成當兵部員外郎李公晉卿守屏之明年冬十月也政修事舉所至精明完葺之初見梁間有題識乃有唐幹寧元年刺史成及所建幹寧距聖宋一百六十有餘年矣刺是郡者接迹不絕凡受署訖卽臨便閣煩鞅沈迷其於廳事或旬日不一至以至年禩寖逺棟將撓焉余昔兩綰蘇印班祿餘閒每浚隍濠構臺榭以館過賓以備宴衎以追韋白二公風迹𨿽自以爲適然於是廳繕完有所未至今觀李公之爲有過人者圖新補廢俾唐末之遺構巍乎顯明吏民瞻之靡不胥悅君子謂李公急於先務知布政之本焉余目是事憮然自咎因書本末云時皇佑六年三月日記

附傳﹕蔣堂字希魯﹐常州宜興人﹐擢進士第﹐爲楚州團練推官﹐滿歲吏部引對﹐眞宗覽所試判﹐善之﹐特授大理寺丞﹐知臨川縣。縣富人李甲多爲不法﹐前令莫能制﹐堂戒諭不悛﹐白州以兵索其家﹐得僭乘輿物﹐置於死。歷通判眉許吉楚州﹐以太常博士知泗州﹐召爲監察禦史。禁中火﹐有司請究所起﹐多引宮人屬吏﹐堂言﹕火起無迹﹐安知非天意也﹐陛下宜修徳應變。有司乃欲歸咎宮人﹐以之屬吏﹐何求不可而遂賜之死﹐是重天譴也。詔原之。論奏郭皇后不當廢﹐坐貶﹐再遷侍禦史判三司度支句院﹐出爲江南東路轉運使﹐徙淮南﹐無江淮發運事﹐特廢發運使﹐上封者屢以爲非便﹐堂言﹕唐裴耀卿劉晏第五琦李巽裴休皆常爲江淮河南轉運使﹐不聞別置使名﹔國朝卞衮王嗣宗劉師道亦止爲轉運兼領發運司事﹐而歲輸京師常足。時𨿽用其議﹐後卒復。在江淮﹐歲薦部吏二百人﹐或謂曰﹕一有謬舉且得罪﹐何以多爲﹖堂曰﹕十得二三﹐亦足報國。坐失按蘄州王蒙正故入部吏死罪﹐降知越州。州之鑑湖﹐馬臻所爲﹐漑田八千頃﹐食利者萬家。前守建言聽民自占﹐多爲豪右所侵﹐堂奏復之。徙蘇州入判刑部﹐徙戶部句院﹐歷戶部度支鹽鐵副使﹐安撫梓夔路﹐擢天章閣待制江淮制置發運使。先是發運使上計﹐進大舟數十﹐載江湖物入遺京師權貴﹐堂曰﹕吾豈爲此﹐歲入自可附驛奏也。前後五年﹐未嘗一至京師。就除河東路都轉運使﹐未行﹐知洪州﹐攺應天府﹐累遷左司郎中知杭州﹐以樞密直學士知益州。慶曆初詔天下建學﹐漢文翁石室在孔子廟中﹐堂因廣其捨爲學宮﹐選屬官以教諸生﹐士人翕然稱之。楊日嚴在蜀有能名﹐堂素不樂之﹐於是節遊宴﹐減廚傳﹐專尙寛縱﹐頗變日嚴之政。又建銅壺閣﹐其制宏敞而材不預具﹐功旣半﹐乃伐喬木於蜀先主惠陵江瀆祠﹐又毀后土及劉禪祠﹐蜀人浸不悅﹐獄訟滋多﹐久之或以爲私官妓﹐徙河中府﹐又徙杭州蘇州﹐以尙書禮部侍郎致仕。卒﹐特贈吏部侍郎。堂爲人淸修純飭﹐遇事毅然不屈﹐貧而樂施﹐好學﹐工文辭﹐延譽晚進﹐至老不倦。尢嗜作詩﹐有吳門集二十卷。

