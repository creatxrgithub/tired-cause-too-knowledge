

欽定四庫全書

集部二

陸士龍集

別集類一【晉】

提要

【臣】等謹案陸士龍集十卷晉陸云撰云與兄機齊名時稱二陸史謂其文章不及機而持論過之今觀集中諸啟其執辭諫諍陳義鯁切誠近於古之遺直至其文藻麗密詞防深雅與機亦宜上下平吳二俊要亦未易優劣也隋書經籍志載雲集十二卷又稱梁十卷錄一卷是當時所傳之本已有異同新唐書藝文志但作十卷則所謂十二卷者已不復見至南宋時十卷之本又漸湮沒慶元間信安徐氏瞻始得之於祕書省與機集並刋以行然今亦未見宋刻世所行者惟此本考史稱云所著文詞凡三百四十九篇此僅錄二百餘篇似非足本蓋宋以前相傳舊集久已亡佚此特裒合散亡重加編緝故敍次頗叢雜如答兄平原詩二首其行矣怨路長一首乃機贈云之作故馮惟訥詩紀収入機詩內而此本誤作云答機詩又緑房含靑實四語及逍遙近南畔二語皆自藝文類聚芙蕖部嘯部摘出佚其全篇故詩紀以爲失題系之卷末但注見藝文某部此乃直標曰嘯殆明人不學者所編又出詩紀之後矣特是云之原集旣不可見惟借此以傳什一故悉仍其舊錄之始以存其梗槪焉乾隆四十二年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

集部二

陸士龍集目錄

別集類一【晉】

卷一

賦【箴附】

卷二

詩

卷三

詩

卷四

詩

卷五

誄

卷六

頌

卷七

騷

卷八

書

卷九

啟

卷十

書答

欽定四庫全書

陸士龍集卷一

晉陸云撰

賦箴

逸民賦【並序】

富與貴人之所欲也而古之逸民或輕天下細萬物而欲専一丘之歡擅一壑之美豈不以身勝於宇宙而心恬於紛華者哉故天地不易其樂萬物不幹其心然後可以妙有生之極享無疆之休也乃爲賦云

世有逸民兮棲遲於一丘委天刑之外心兮淡浩然其何求陋此世之險隘兮又安足以盤遊杖短防而遂往兮乃枕石而潄流載營抱魄懷元服一傲物思寧妙世自逸靜芬響於永言滅絕景於無質相荒土而卜居度山河而考室曽丘蓊薈穹谷重深樷木振穎葛藟垂陰潛魚泳沚嚶鳥來吟仍蔬圃於芝薄兮卽蘭堂於芳林靡炎颷以赴節兮揮天籟而興音假樂器於神造兮詠幽人於鳴琴挹迥源於別沼兮飱秋菊於髙岑防玉泉以濯髮兮臨濬谷而投簪寂然尸居儼焉山立遵渚龍見在林鳳戢遁綿野以宅心望空巖而凱入明發悟歌有懷在昔賔濮水之淸淵兮儀磻溪之一壑毒萬物之諠嘩兮聊漁釣於此澤爾乃薄言容與式宴盤桓朝挹芳露夕玩幽蘭區外而放志兮眷天路而怡顏望靈嶽之淸景兮想佳人於云端悲滄浪之濁波兮詠芳池之淸瀾鄙終南之辱節兮韙伯陽之考槃眄淸霄以寄傲兮溯淩風而頽嘆微載晏何思何欲漂若行雲之浮泊若窮林之木咨有得之必喪兮蓋怙寵之召辱彼貪夫之死權兮固遺生以要祿竦戰兢而履冰兮只肅懷以臨谷亮據鼎之無栗兮在顚沛其必渥是故夫形瑰者徴咎體壯者爲犧𨿽明文而龍藻兮終俛首而受羈立修名於禍始兮登全生於戾階資朝華之促節兮抱千載之長懷擠考終於逺期兮顚靈根而自摧殉有喪之假樂彼無身其孰哀美達人之覽兮邈藏器於無爲物有自遺道無不可萬殊有同齊物無寡並家於國等朝於野榮在世而貴身兮神居形而忘我欽妙古之達言兮信懷莊而恱賈曾旣明於天爵兮何惙悲於人禍陋國風之遑卹同明哲於大雅亂曰乘白駒兮皎皎遊穹谷兮藹藹尋峻路兮崢嶸臨芳水兮悠裔槃丘園兮暇豫翳翠葉兮重蓋瞻洪崖兮淸煇紛容與兮雲際欲淩霄兮從之恨穹天兮未泰詠歡友兮淸唱和爾音兮此世

逸民箴

余昔爲逸民賦大將軍掾何道彥大府之俊才也作反逸民賦盛稱官人以美寵祿之華靡偉名位之大寶斐然其可觀也夫名者實之賔位者物之寄窮髙有必顚之溢美有大惡之尢可不愼哉故爲逸民箴以戒反正焉

浩浩太素制爲兩儀經始君臣朝有俊弼野有逸民各有攸屆而後品物有倫在昔後帝齊物達觀賞不假爵教不示勸號諡莫設而生黎淳晏降迄中古黃象可觀而唐文有煥乃雕乃藻大朴旣散朴之旣散萬百熙心形爲寵放神爲利淫有翹者車命彼在林是故懷玉喪寶而被褐解襟恬亡智生與世或競匪智無鑑匪心伊鏡芒芒禹迹鞠爲塗徑惟是每懷偏彼反正正反於寵旣屍幹祿相協厥居而丰其屋祿之旣屍刑爲爾司屋之旣丰喪家於宮故非據之災戒之在凶人皆知存之爲存而莫知得之爲喪榮猶振穎墜若頽荒咎自専寵福在循墻是故保其安者常危而忘其存者不亡無休爾榮身寔親名無謂爾崇神期好衝戒彼覆餗冒此棟隆愼微如顯乃保身以終自古在昔逸民有作相彼宇宙方之委舄夫豈無不休而好是沖漠是故名利之災至人攸恪謂予未信無寧監於桑霍天明旣畏神道無親善在求已慶由積仁無念爾本聿修厥淳執盈如虛乃反天眞逸民司正敢告官人

嵗暮賦【並序】

余只役京邑載離永久永寧二年春忝寵北郡其夏又轉大將軍右司馬於鄴都自去故鄕荏苒六年惟姑與姊仍見背棄銜痛萬里哀思傷毒而日月逝速嵗聿雲暮感萬物之旣攺瞻天地而傷懷乃作賦以言情焉夫何干行之變通兮昏明疊而載路羨飛轡之逺禦兮騰六龍於天步時赴節而漸流兮气移數而攺度揮促節於短日兮振修防於長夜運悠忽其旣周兮嵗冉冉而告暮變棘心之柔風兮滋丰艸之湛露暉邈以峻服兮黃裳皓而振素於是顓頊禦時防統官天廟旣底日月貞觀淪重陽於潛戶兮嚴積陰於司寒日回天以滅景兮颷衝淵而無瀾堅冰涸於川底兮白雪隕於云端普區宇之瘁景兮頻萬物之衰顏時凜戾其可悲兮气蕭索而傷心淒風愴其鳴條兮落葉翻而灑林獸藏丘而絕迹兮鳥攀木而棲音山振枯於曾嶺兮民懷慘於重襟寒與暑其代謝兮年冉冉其將老丰顏而朝榮兮髮粲其夕皓感芳華之志學兮悲時暮而難考逺圖逝而辭懷兮密思集而盈抱羨厚徳之溥載兮嘉丰化之大造恨盛來之苦晏兮悲衰至之常蚤指晞露而怵心兮衍死生於靡艸防時來之嘉運兮遊上京而凱入委乘輅於紫宮兮剖金虎而底邑憑台光之發暉兮荷寵靈而來集望故疇之迥遼兮溯南風而頽泣長嘆息而永懷兮感逝物而傷悲哀年嵗之攸往兮伊行人之思歸結隆思於朝日兮綴永念於汜暉表寸陰而貞吝兮盻盈尺其若遺嗟我行之久永兮何歸途之芒芒遵渚兮【一作於】盻川攸逝兮江湘處孝敬於神丘兮結只慕於惟桑瞻山川而物存兮思六親而人亡問仁姑而背世兮及伯姊而淪喪尋余蹤於空宇兮想絕景於遺堂悲山林之杳藹兮痛華構之丘荒靖深情以遐慕兮思纒綿而懷楚涕垂頤以交頽兮哀淩心而洞駭神尋路而窘逝兮形嚬蹙乎其所心悠悠其若懸兮音旣絕而復舉悲人生之有終兮何天造而罔極仰悲谷之方中兮顧懸車而日昃百年迅於分噓兮千嵗疾於一息詠大椿之萬祀兮同蟪蛄於未識嵗難停而易逝兮情艱多而泰寡年有來而棄子兮時無算而非我祗生心於日順兮𨿽呼翕其難假攝防生於逆旅兮欲淹畱其焉可彼鑑寐之有時兮亦始卒之固然舒逺懷於千載兮悵同感乎中山鑑通人之炯戒兮懼晏平之達言啟貞心以自責兮覽遺籍而問道亮爽鳩之旣䢐兮故營丘之有紹在吾儕之陋心兮豈取樂於東表茍長生而自得兮將奚待而有夭考大徳於天地兮知斯言之益矯

愁霖賦【並序】

永寧三年夏六月鄴都大霖旬有奇日稼穡沈湮生民愁瘁時文雅之士煥然並作同僚見命乃作賦曰在朱明之季月兮反極陽於重陰興介丘之膚寸兮墜崩云而洪沈谷風扇而攸遂兮苦雨播而成淫天泱漭以懷慘兮民嚬蹙而愁霖於是天地發揮陰陽交烈萬物混而同波兮黃浩其無質雷憑虛以振庭兮電淩牖而輝室霤鼎沸以駿奔兮潦風驅而競疾豈南山之暴濟兮將冥海之蹔溢隠隠塡塡若降自天髙岸渙其無崕兮平原蕩而爲淵遵渚回於淩河兮黍稷僕於中田匱多稼於億廩兮虛夙敬於祈年外薄郊甸內荒都城陰無晞景霤無輟聲纎波靡於前途兮微津隔於峻庭紛云擾而霧塞兮漫天頽而地盈於是愁音比屋嘆發屢省陽堂乏暉朗室無景望曽云之萬仞兮想白日之寸脛感虛無而思深兮對寂漠而言靖毒甚雨之未晞兮悲夏日之方永瞻大辰以頽息兮仰天衢而引領愁情沈疾明發哀吟永言有懷感物傷心結南枝之舊思兮詠莊舄之遺音羨弁彼之歸飛兮寄予思乎江陰天末以流目兮涕潺湲而沾襟何人生之倐忽痛存亡之無期方千嵗於天壤兮吾固已陋夫靈龜矧百年之促節兮又莫登乎期頤哀戚容之易感兮悲懽顏之難怡考傷懷於眾苦兮愁豈霖之足悲云曇曇而疊結兮雨淫淫而未散晞朱陽於崇朝兮悲此日之屢晏劾丰隆於嶽陽兮執赤松於神館命云師以藏用兮紲乘龍於河漢照蒙泛之淸暉兮炳扶桑之始旦考幽明於人神兮妙萬物以達觀

喜霽賦【並序】

余旣作愁霖賦雨亦霽昔魏之文士又作喜霽賦聊厠作者之末而作是賦焉

毒霖雨之掩時兮情懷憤而無懌肅有禱於人謀兮反極陰於天律靖屏翳之洪隧兮戢太山之觸石淩風絕而謐寧兮歸云反而揮霍攺望舒之離畢兮曜六龍於紫閣揚天步之剡剡兮播靈輝之赫奕於是朱明自皓凱風來南復火正之舊司兮黜后土於重陰夷中原之多潦兮反髙岸於嵩岑萎禾竦而振穎兮偃木豎而成林嘉大田之未墜兮幸神祗之有歆爾乃俯順習坎仰熾重離兼明暢而天地恱兮羣生恱而萬物齊魚淩淵以增躍兮鳥望林而朝隮戢流波於桂水兮起芳塵於沈泥朱光播於甕牖兮素景衍乎中閨天監作照幽明畢覿普厥有懽覃及四國翕萬情而咸喜兮𨿽無獲而自得災未及害和斯有祥翼翼黍稷油油稻粱望有年於自古兮晞隆周之萬箱原思恱於蓬戶兮孤竹欣於首陽陰陽交泰萬物方遒炎神送暑素靈迎秋四時逝而代謝兮大火忽其西流年冉冉其易頽兮時靡靡而難畱嗟沈哀之愁思兮瞻日月而增憂感年華之行暮兮思乘煙而逺遊命海若以量津兮吾欲往乎瀛洲臨儀天之大川兮淩懷山之洪波瞻增城之峻極兮仰蓬萊之嵬峩望王母於弱水兮詠白雲之淸歌𨿽嘉命之未錫兮將輕舉於流沙振仙車之鳴鸞兮吐玉衡之八和托芝蓋之後乘兮飱瓊林之朝華修無窮以容與兮豈萬載之足多

登臺賦【並序】

永寧中參大府之佐於鄴都以時事巡行鄴宮三臺登髙有感因以言崇替乃作賦云

承後皇之嘉惠兮翼聖宰之威靈肅言詞而述業兮乃啟行乎北京巡華室以周流兮登崇臺而上徵攀淩坻而遂隮兮迄云閣而少寧爾乃佇眄瑤軒滿目綺寮中原方華緑葉振翹嘉生民之亹亹兮望天晷之苕苕歷玉階而容與兮憩蘭堂以逍遙防紫庭之芳塵兮駭洞房之回飇頽向逝而迕物兮傾冠舉而淩霄曲房榮而窈眇兮長廊邈而蕭條於是迥路逶夷邃宇芒深堂百室曽臺千房辟南牕而防暑兮啟朔牖而履霜遊陽堂而冬溫兮步陰房而夏涼萬禽委虵於潛室兮驚風矯翼而來翔紛譎譎於有象兮邈悠忽而無方於時南徵司火朱明郁遂縣車式徐曜靈西墜暑乘陰而增炎兮景望淵而曖昧玩瓊宇而情廞兮覽八方而思銳陋雨館之常規兮鄙鳴鵠之蔽芾仰淩眄於天庭兮俛旁觀乎萬類北溟浩以揚波兮靑林煥其興蔚扶桑細於毫末兮昆侖卑乎覆簣於是忽焉俛仰天地旣翕宇宙同區萬物爲一原千變之常鈞兮齊億載於今日彼區中之側陋兮非吾黨之一室本達觀於無形兮今何求而有質於是聊樂近遊薄言儴佯朝登金虎夕步文昌綺疏列於東序朱戶立乎西廂經蕤以披藻兮椒塗馥而遺芳感舊物之咸存兮悲昔人之云亡憑虛檻而逺想兮審歷命於斯堂於是精疲遊倦白日藏輝鄙春登之有情兮惡荊臺之忘歸聊弭節而駕言兮悵將逝而徘徊感崇替之靡常兮悟廢興而永懷隆期啟而云升逝運靡其如頽長髮惟祥天鑑在晉肅有命而龍飛兮跚重斯而肇建嘉有魏之欽若兮鑑靈符而告禪淸文昌之離宮兮虛紫微而爲獻委普天之光宅兮質率土之黎彥欽哉皇之承天兮集北顧於乃眷誕洪祚之逺期兮則斯年於有萬

南徵賦【並序】

太安二年秋八月姦臣羊之皇甫商敢行稱亂淩逼乘輿天子防塵於外自秋䢐冬大將軍敷命羣後同卹社稷乃身統三軍以謀國難自義聲所及四海之內朔漠之表蒸徒嬴糧而請奮胡馬欵塞而思徵四方之防眾以百萬軍旅之盛威靈之著自古已來未之有也粵十月軍次於朝歌講武治戎以觀兵於殷墟於是美義徵之舉壯師徒之盛乃作南徵賦以揚匡霸之勲云爾有皇晉之霸後資濬哲之叡聖崇文徳於緝熙濟武功而保定應天鑑之昭華荷帝祐之休命步玉衡以觀八方在璇璣而齊七政芒芒神道化洽崇深仰戾天飛俯洞淵沈振南箕以鼓物冒慶雲而崇防恢天維以籠世廓宇宙而宅心濟博施之厚徳鏗希聲之大音淵澤回而並注豪彥萃而爲林九服惟淸諸夏謐靜肅愼回首沙漠引領天和時降地靈夙挺結芳林之奇幹發珍禾之神穎勵修徳於億兆端澄形於萬景在中葉之不競遭皇家之毒亂悲國步之未夷仰夙興而昧旦括無方而大誥集率土而貞觀致天屬於王畿肅宵徵而省難爾乃建黃鉞之靈威樹戎輅之髙蓋伐隠天之雷鼓振淩霄之電斾介夫揮戈而夙興輕武總幹而啟萬振靈韶之嘈嘈飛旟旐之藹藹虹旃溯風以委虵霓旄防光而容裔公徒十萬其防云興悠悠華戎時罔丕承爾乃命屏翳以夕降式飛亷以朝升塗防雨而復淸景帶天而光澄陪武臣於雕軒列名僚於後乘猛將起而虎嘯商飇肅其來應士憑威而向駭馬歔天而景淩臨川屯於廣陸武騎被乎中陵類禡比京師徒經始桓桓先徵在河之涘順彼長道懸旌千里羨王師之遵時茂七徳而發止爾乃稅駕殷墟我徒旣閒順時講武薄狩於原紛同方而類聚煥副翼而明分祗明刑以誓眾習軍政於舊聞儼山立以崇薈粲煙駭而興紛若防海之引回流岱靈之吐行雲於時冬首時陰風戒殺山澤含哀天地肅乂閒夜冽以澄淸中原曠而曖昧戎士肅而咸戒三軍紛而雜遝長角哀叫以命旅金皷隠訇而啟伐景陵防而四播音乘雲而上逝火烈具舉伐鼓淵淵朱光俯而丹野炎暉仰而絳天曜靈翕赫以增熾憤气昲恱以淩煙狂飇起而妄駭行雲藹而芊眠旌斾翻其猗靡驚熛因而嬗娟爾乃洪音雷動淸聞尅廣淩雲發揮萬里振響聲馮虛而天回烈駭空而地蕩映皓月而望舒闇照重昏而大夜朗服縣炎揚而晃儵飛戢煜而泱漭乃有熊羆之旅虓闞之將雄聲泉湧逸气風亮超三軍以奔厲賈餘勇而成壯兆洪音於寂漠先無形而髙唱紛若屯云渙若積波遁陰匿景靜言勿嘩絕倡寂其旣收萬夫翕而咸和嚴鼓隠而重戒景燧而星羅烈防陰而仰假曜憑陽而登遐若扶桑之振華葉皓天之散朝霞超燭龍之絕景豈比象於百華

寒蟬賦【並序】

昔人稱雞有五徳而作者賦焉至於寒蟬才齊其美獨未之思而莫斯述夫頭上有緌則其文也含气飲露則其淸也黍稷不食則其亷也處不巢居則其儉也應候守節則其信也加以冠冕則其容也君子則其操可以事君可以立身豈非至徳之虫哉且攀木寒鳴負才所嘆余昔僑處切有感焉興賦云爾

伊寒蟬之感運近嘉時以遊徵含二儀之和气稟乾元之淸靈體眞精之淑質吐之哀聲希慶雲以優遊遁太陰以自寧於是靈嶽幽峻長林參差爰蟬集止輕羽莎佗淸澈微激徳音孔嘉承南風以軒景附髙松之上華黍稷惟馨而匪享竦身晞陽乎靈和唳乎其音翩乎其翔容麗蜩螗聲美宮商飄如飛焱之遺驚風眇如輕雲之麗太陽華靈鳳之羽儀睹皇都乎上京跨天路於萬里豈蒼蠅之尋常爾乃振修緌以表首舒輕翅而迅翰挹朝華之墜露含煙熅以夕飱望北林以鸞飛集樛木以龍蟠彰淵信於嚴時稟淸誠乎自然翩眇微妙綿蠻其形翔林附木一枝不盈豈黃鳥之敢希惟鴻毛其猶輕憑緑葉之餘光景秋華之方零思鳳居以翹竦仰竚立而哀鳴若夫嵗聿雲暮上天其涼感運悲聲貧士含傷或歌我行永久或詠之子無裳原思嘆於蓬室孤竹吟於首陽不銜子以穢身不勤身以營巢志髙於鳴鳩節妙乎鴟鴞附枯枝以永處倚瓊林之迥條惟雨雪之霏霏哀北風之飄飄旣乃雕以金采圖我嘉容珍景曜爛暐曄華丰奇侔黼黻艶比衮龍淸和明潔羣動希蹤爾乃綴以冕增成首飾纓蕤翩紛九虫容翼映華旒於朱衮表馨香乎明徳於是公侯常伯乃紆紫黻執龍淵俯鳴佩玉仰撫貂蟬飾黃廬之多士光帝皇之待人旣騰儀像於云闥望景曜乎通天邁休聲之五徳豈鳴雞之獨珍聊振思於翰藻闡令問以長存於是貧居之士喟爾相與而俱嘆曰寒蟬哀鳴其聲也悲四時雲暮臨河徘徊感北門之憂殷嘆卒嵗之無衣望泰淸之巍峩思希光而無階簡嘉蹤於皇心冠神景乎紫微詠淸風以慷慨發哀歌以慰懷

陸士龍集卷一

欽定四庫全書

陸士龍集卷二

晉陸云撰

詩

四言失題【前八章後六章】

悠悠縣象昭回太素淸濁疊興升降啟度遺和旣爽季春告暮朱明來思靑陽受煦

其二

日徵月盈天道變通太初陶物造化爲功四月惟夏南徵觀方凱風有集飄颻南窓思樂萬物觀異知同

其三

有渰萋萋甘雨未播黍稷方華中田多稼庭槐振藻園桃阿那薄言觀物在堂知化

其四

蓬戶惟淸玩物一室明發有懷念昔先哲通夢幽人彷佛遺烈淸暉在天孰與永日

其五

乃啟遺籍思予大觀幽居傲物顧景怡顏況惟解舞衡門重關思媚古人有懷良盤沈曦含暉芳烈如蘭

其六

厥初生民有物有類自古有稱大寶以位徵徒式好俊奔攸遂啟予有聞誨爾達貴

其七

達貴伊何天爵無榮渾淪大昧混其濁淸毀方遁象遺頑履貞道實藏器景以昭形

其八

芒芒陋世奚兢奚錯牧彼紛華委之沖漠漂志垂天矯心馮閣通好莊耼儀形有作安得達人顧予命薄

其一【後六章】

思樂芳林言采其菊衡薄遵塗中原有菽登彼修巒在林寤宿彷佛佳人淸顏如玉

其二

予美亡此誰爲適道容與俟之發方皓躑躅山阿玩此芳艸願餐其穎庶以遺老

其三

亹亹嘉時飄忽棄予有瞻逝深永嘆濳滸登願扶桑仰結飛晷伊人匪存遺芳孰與

其四

精气爲物或降或升䢐落攸往神奇有登死生爲徒存亡曷勝謂予不信遺籍有徴

其五

閒居外物靜言樂幽繩樞增結甕牖綢繆和神當春淸節爲秋天地則爾戶庭已悠

其六

嗟我懷人悠悠其潛念昔先烈有懷所欽駭情玩世堂允南金瓊輝邈矣誰適爲心明發興言慷慨芳林徵西大將軍京陵王公防射堂皇太子見命作此詩

芒芒太極化煙熅頽形成器淩象垂文大鈞造物庶類羣分先識經始實綜彛倫

其二

惟嶽隆周生甫及申天監在晉祚之降神邈矣遐風茂徳有鄰永言配命惟晉之鎭

其三

厥鎭伊何實干心膂文教內輔武功外禦淮方未靖帝曰攸序公於出徵奄有南浦

其四

南海旣賔爰戢干戈桃林釋駕天馬婆娑象齒南金來格皇家絕音協徽宇宙告和

其五

綱峻極天罔旣紘文武方升允玆兼峩峩髙夏有肅其涼公侯戾止騄驥龍驤善問如林在防鏘鏘

其六

祝融禦節火正緝熙凱風徘徊萬物欣時秩秩初筵薄言在玆嘉福介祜萬壽無期

大將軍宴防被命作此詩

皇皇帝祜誕隆駿命四祖正家天祿保定叡哲惟晉世有明聖如彼日月萬景攸正

其二

巍巍明聖道隆自天則明分爽觀象洞淩風葉紀絕輝照淵肅雍往播福祿來臻

其三

在晉姦臣稱亂紫微神風潛駭有赫玆威靈旗樹斾如電斯揮致天之屆於河之沂有命再集皇輿凱歸

其四

頹綱旣振品物咸秩神道見素遺華反質辰晷重光協風應律函夏無塵海外有謐

其五

芒芒宇宙天地交泰王在華堂式宴嘉防輝峻朗翠云崇藹冕弁振纓藻服垂帶

其六

祁祁臣僚有來雍雍薄言載考承顏下風俯覿嘉客仰瞻玉容施已惟約於禮斯丰天錫難老如嶽之崇太尉王公以九錫命大將軍讓公將還京邑祖饑贈此詩

烈文辟公時惟哲王闡縱絕期平顯幽光內實愼徽緝熙有臧出糺方慝間督不揚髙山峻極天造芒芒

其二

天子念功大典光備肅肅王命宰臣蒞事穆矣淵讓遺功遂志思我逺猷徽音孰嗣

其三

後命旣靈王人反斾興言出祖飲餞於邁旍旐泱泱軺軒藹藹和風弭塵淸暉映蓋

其四

思樂中陵言觀其川公王戾止有車轔轔伊誰云饗我有嘉賔羽觴舉酬酢爾徵人

其五

悠悠徵人四牡騑騑發軫北京振防紫微昔乃云來春林方輝嵗亦暮止之子言歸道塗興戀伏載稱徽

其六

聖澤旣渥嘉防愔愔庭旅鐘鼓堂有瑟琴飛轡淸暉扶桑移防視景祗慕揮袂沾襟孌彼同棲悲爾異林我有防酒以歌以吟

大安二年夏四月大將軍出祖王羊二公於城南堂皇被命作此詩

時文惟晉天祚有祥聖宰作弼受言旣臧有赫斯庸勲格昊蒼景物臺暉棟隆玉堂

其二

惟常思庸大興光迪聖敬逺隮神道邈思媚三靈誕膺天篤嘉命旣辱王人言告

其三

翼翼王人言告惟慕公輿駕言乃眷斯顧華旂飛藻鳴鸞振路騑騑駟牡噓天載步

其四

我有髙夏如雲斯薈雕軒戾止薄言嘉防問誰在宴惟俊惟乂丰俎殷薦獻酬交泰

其五

悠悠昊天南正興言朱明有曄萬葉翠繁昌云垂天凱風熙顏王臣在此貽宴於懽

其六

懸象西頽虞淵納景嘉樂未晞嚴駕已整行矣徵人身乖路永飛驂顧懷華蟬引領遺思北京結轡臺省

贈顧驃騎

有皇美祁陽也祁陽秉文之士駿發其聲故能明照有吳入顯乎晉國人美之故作是詩焉

有皇大晉時文憲章規天有光矩地無疆神篤斯祜本顯克昌載生之雋實惟祁陽哲問宣猷考茂其相

其二

於鑠祁陽誕鐘天篤淸暉龍見猷淵嘿沈機響駭幽神廣覿和以同人歸物時育有大惡盈謙以自牧思我懿範萬民來服

其三

吳未喪師天秩有庸淵哉若人弱冠休風俯翼黃門以徳來忠端秀蕃後正色儲宮徽音鑠穎邈矣遐蹤

其四

皇惟南終舊邦匪歆委弁釋位如龍之潛考槃窮谷假樂丰林子𨿽藏器鐘鼓有音惠風往敬慶問來尋

其五

濟濟元公相惟天子明明辟王思隆多士帝曰欽哉有命集止我咨四方令問在爾以朕大賚乃膺嘉祉聿來胥步觀國之紀

其六

惟皇建極緝熙淸曜我有俊民明徳來照大觀在上王假有廟顯允顧生金聲玉振之子於升利見大人龍輝絕迹有肅淸塵

其七

淸塵旣彰朝虛好爵敬子侯度愼徽百辟予聞有命得禮不易嗟我懷人瞻言永錫丰祜東法惟子之績

其八

遵汶涉泗言告同徵勁風宵烈湛露朝零云垂藹下泉冽淸泠哀哉行人感物傷情從子京邑言觀厥成天保祚徳式谷以寧

思文美祁陽也祁陽能明其徳刑於寡妻以至於家邦無思不服亦賴賢妃貞女以成其內教故作是詩焉思文祁陽祁陽克峻天錫純嘏宣玆義問徳音旣烈海外有奮旣奮斯音祗敬厥徳昭治其家覃及邦國永肇儀刑俾民惟則

其二

文王在上太姒思齊魯侯克昌亦賴令妻鑑神有顧蘋蘩在斯祁陽載天作之伉儷

其三

在虞之冑實惟有姚穎艶玉秀華茂桃夭居顯祗明在靈格幽淸塵熠爍淑心綢繆爰及祁陽惟徳之周

其四

其徳伊何和貞防告師氏履素言謀慮度鐘鼓思樂靖端夙效考休攸嬪來嫁於顧

其五

羔羊執贄玉帛有輝百兩集止之子於歸宗姻風從娣侄云回祁陽顧之煥其盈闈

其六

旣曰歸止式揚好音言觀河洲有集於林思樂葛藟薄采其蕈疲彼攸遂乃孚惠心

其七

惠心旣孚有恪中饋惇此眾斯永錫嗣類載延窈窕用和寤寐神之聽之祚來爾

其八

昔周之隆有任有姒內刑聖教外崇多士今我淑人實亮君子亹亹翼翼亦繼斯祉宜爾子孫福祿盈止

從事中郎張彥明爲中防軍

思文有聖叡哲配天功濟生黎道合上休命發揮有集惟賢哲彼寤宿澄此在淵

其二

濟濟多士實播令聞王曰欽哉余嘉乃勲徽音孔碩惠爾風雲穆此芳烈肇揚淸芬

其三

肅肅庻僚袨服寵暉肇彼桃虫假翼翻飛出撫邦家人翔紫微有命旣集願言永違

其四

思樂華堂云構崇基王公有酒薄言饗之景曜徽芒芳風詠時宴爾賔儐具樂於玆

其五

亹亹我王丰恩允臧我客戾止飲酒公堂自彼下僚聿來有光悲矣永言指塗逝將形違殿闥景附華房

其六

開國承家勿用小人今我聖宰實蕃斯仁淩淵龍躍披林鳯振正直旣好嘉禮式陳振我逺徳歸於時民

贈汲郡太守【有序】

奚世都爲汲郡太守客將之官大將軍崇賢之徳旣逺而厚下之恩又隆非此離析有感聖皇旣防引見又宴於後園感鹿鳴之宴樂詠魚藻之凱歌而作是詩於穆皇晉豪彥實蕃天网振維有聖貞觀鳴鳥在林良駿卽閒萃彼俊乂時亮庻官

其二

抑抑奚生天篤其淳芳頴蘭揮瓊光玉振沈機照物妙思考神思我善問觀徳古人

其三

善問伊何惠音孔韶肇允衡門翻飛宰朝肅雍芳林芬響淩霄穆矣和風育爾淸休

其四

亦旣有試出宰邦家之子於行民固謳歌風澄俗儉化靜世波芒芒旣庶且樂於和

其五

我有好爵旣成爾服入贊崇華遂登帷幄時文聖宰天祚方谷朔風徽止鴻漸云嶽

其六

悠悠斯民三代直道我求明徳惟奚攸考緝熙暉章天祿來保惠心無兢丰化有造

其七

樂只君子茂徳攸綏嗟我懷人式是言歸聿言來集如翼斯揮日予不惠照爾淸暉

其八

職思旣殊亦各有司念我同僚悲爾異事之子之逺悠悠我思𨿽無贈之歌以言志

陸士龍集卷二

欽定四庫全書

陸士龍集卷三

晉陸云撰

詩

答兄平原

伊我世族太極降精昔在上代軒虞篤生厥生伊何流祚萬齡南嶽有神乃降厥靈誕鐘祖考徹玆神明運步玉衡仰和太淸賓禦四門旁穆紫庭紫庭旣穆威聲爰振厥振伊何播化殊鄰淸風攸被率土歸仁彤弧所彎萬里無塵功昭王府帝庸厥勲黃授徵錫命頻繁闞如虣虎肅玆三軍光若辰跱亮彼公門仍世上司芳流慶純云和所產爰育二昆誕丰岐嶷夙邁令聞令聞伊何休音允臧先公克構乃崇斯堂耀頴上京發迹扶桑戎車山徵時惟鷹揚鷹揚旣昭勲庸克邁天子命我鎭弼於外在作扞城以表南裔降災匪蠲景命顚沛惟我賢昆天姿秀生含奇播殊明徳惟馨太陽散气乃稟厥和山川垂度爰則厥遐厥遐伊何惟光惟大惟大伊何如岱如渭恢此廣淵廓彼懿洪道惇徳淵哉爲器統我先基弱冠慷慨將祖業實崇奕世咨予頑防蕞爾弱才沈耀渚挹庇云淇陶化靡移固陋於玆瞻仰洪範實忝先基巍巍先基重防累構赫赫重光遐風激鷲昔我先公爰造斯猷今我六蔽匪崇克扶悠悠大道載邈載遐洋洋淵源如海如河昔我先公斯綱斯紀今我末嗣乃傾乃圮世業之頺自予小子仰愧靈丘銜憂沒齒憂懷惟何顧景惟塵峩峩髙蹤眇眇辰明徳繼體莫非哲人今我頑鄙規範靡遵仍世載徳荒之予身莫峻匪嶽有峻斯登莫髙匪云有髙斯淩矧我成基匪克階升黃長阪載寐載興豈敢憚行哀此負乘芒芒髙山自予頺之濟濟徳義匪予懷之終銜永負於其媿而昔予言曠泛舟東川銜憂告辭揮淚海濱羲陽趣駕炎華電徵自我不見邈哉八齡悠思迥望寤言通靈昔我往矣辰在東嵎今我於玆日薄桑楡銜艱遘困瘁殷憂哀矣我世匪防靈休開元迄玆震興疊微弱風隠駭海水羣飛王旅南徵闡輝靈威予昆乃播爰集朔土載離永久其毒太苦上帝休命駕言其歸多我遘振蕩朔垂羈系殊俗初願用違嚴駕東徵肅邁林野夕秣乘馬朝整僕旅矯矯乘馬載驅載馳漫漫長路或降或階晨風夙零朝不皇饑傾景儵墜夕不存罷𨿽有丰艸匪釋奔駟𨿽有重陰匪遑假寐防防僕夫悠悠遄徵經彼喬木有鳥嚶鳴微物識儕矧伊有情樂玆棠棣實歡友生旣至旣覲滯思曠年曠年殊域覲未浹辰恨其永懷憂心孔艱天地永久命也難長生民忽霍曷云其常我之旣存靡績靡紀乾坤難並寂焉其已生若電激沒若川徵存愧松柏逝慚生靈匪性命實悼徒生茍克析薪豈憚防防曕企皇極徼福上天冀我友生要期永年昔我先公邦國攸興今我家道綿綿莫承昔我昆弟如鸞如龍今我友生凋俊墜雄家哲永䢐世業長終華堂傾構廣宅頹墉髙門降衡修庭樹蓬感物悲懷愴矣其傷惇仁泛愛予好音晞光懷寶煥若南金披華玩藻華若翰林詠彼淸聲被之瑟琴味此殊響慰之予心懿忘鄙命之反覆敢投桃李以報珠玉冀憑光益編諸末錄

兄贈【並序】

余弱年夙孤與弟士龍銜卹防庭續防逼王命墨絰卽戎時並縈髮悼心告別漸歷八載家邦顚覆凡厥同生雕落殆半収迹之日感物興哀而龍又先在四時追當祖載二昆不容逍遙銜痛東䢐遺情西暮故作是詩以寄其哀苦焉

於穆予宗稟精東嶽誕育祖考造我南國南國克靖實繇洪績惟帝念功載繁其錫其錫惟何冕衮衣金石假樂旄授威匪威是信稱平逺徳奕世臺衡扶帝紫極

其二

篤生三昆克明克俊遵塗結轍承風襲問帝曰欽哉纂戎列祚雙組式帶綬章載路卽命荊楚對揚休顧肇敏厥績武功聿舉煙熅芳素綢繆江滸昊天不弔胡寧棄予

其三

嗟予人斯胡徳之微闕彼遺軌則此頑違王事匪盬旍斾屢振委籍舊戈統厥徵人祈祈徵人載肅載閒騤騤戎馬有【闕】有翰昔予翼考惟斯伊撫今予小子繆尋末緒

其四

有命自天崇替靡常王師乘運席捲江湘𨿽【闕】守守從武臣守局下列譬彼飛塵洪波雷擊與眾同泯顚跋西夏收迹舊京俯慙堂構仰夢先靈孰云忍媿寄之我情

其五

伊我俊弟咨爾士龍懷襲瑰瑋播殖淸風非徳莫懃非道莫垂翼東畿耀穎名邦綿綿洪統非爾孰崇依依同生恩篤情結義存並濟胡樂之悅願爾偕老攜手黃髮

其六

昔我西徵扼腕川湄掩涕卽路耀袂長辭六龍促節逝不我待自往迄玆曠年八祀悠悠我思非爾焉在昔並垂發今也將老銜哀茹慼契濶充飽嗟我人斯胡卹之早

其七

天步多艱性命難誓常懼隕斃孤魂殊裔存不阜物沒不增壤生若朝風死猶絕景視彼浮逰方之僑客眷此黃廬譬之斃宅匪身是亮防伊惜其惜伊何言紆其思其思伊何悲彼曠載

其八

出車戒塗言告言歸蓐食驚駕夙興宵馳蒙雨之陰炤月之輝陸陵峻阪川越洪漪爰屆爰止步彼髙堂失爾羽邁良願中荒我心永懷匪悅匪康

其九

昔我斯逝兄弟孔仁今我來思或雕或疚昔我斯逝族有餘榮今我來思堂有哀聲我行其道鞠爲茂艸我履其房物存人亡拊膺涕泣血淚彷徨

其十

企佇朔路言送爾歸心存言宴日想容輝廹彼窀穸載驅東路繼其桑梓肆力丘墓婉兮孌兮興懷罔極眷言顧之使我心惻

贈鄭曼季往返八首

谷風懷思也君子在野愛而不見故作是詩言其懷思之也

習習谷風扇此暮春澤墜潤靈爽煙熅髙山熾景喬木興繁蘭波淸踴芳滸增涼感物興想念我懷人

其二

習習谷風載穆其音流瑩鼓物淸塵拂林霖雨嘉播有渰淒陰歸鴻逝矣鳥來吟嗟我懷人其居樂潛明發有想如結予心

其三

習習谷風以溫以涼黃交泰品物含章潛介淵躍鳥云翔嗟我懷人在津之梁明發有思淩波褰裳

其四

習習谷風其集惟髙嗟我懷人於焉逍遙鸞棲髙岡耳想云韶拊翼墜夕和鳴興朝我之思之言懷其休

其五

習習谷風其音孔嘉所謂伊人在谷之阿虎質山嘯龍輝淵蟠維南有箕匪休其和有捄斯畢俾爾滂沱懿厥河漢惟彼太華明發有懷我勞如何

鄭答

鴛鴦美賢也有賢者二人雙飛東嶽揚輝上京其兄已顯登得朝而弟中漸婆娑衡門然其勞謙接士吐握待賢𨿽姬公之下白屋洙泗之養三千無以過也乃肯垂顧惠我好音思樂結永好之懽云爾

鴛鴦於飛在江之涘和音反暢拊翼雙起朝遊蘭池夕宿蘭沚淸風翕習扇彼蘭茝淩雲髙厲載翔載止

其二

鴛鴦於飛載飛載吟有郁浚藪實惟桂林芳條髙茂華繁垂陰爰翺爰翔爰憩其南有馥淸芬協我好音

其三

鴛鴦於飛乘雲髙翔有嚶其友戢翼未翔澹淡素波容與趨倡𨿽曰戢止和音逺揚我有好爵與子偕嘗

其四

鴛鴦於飛徘徊翩翻載頡載頑命侶鳴羣有郁蘭臯冽彼淸源駕言遊之聊樂我云思與佳人齊懽順川

其五

鴛鴦於飛或飛或遊習習谷風扇彼淸流春艸揚翹黿沈浮感物興想我心長憂誰謂河廣曾不容舟企予望之搔首踟躕

其六

鴛鴦於飛載和其鳴懷爾好音寡我中情人亦有言心得遺形授我木報爾瑤瓊匪繄曰報永好千齡

陸贈

鳴鶴美君子也太平之世君子猶有退而窮居者樂天知命無憂無欲念碩人之考槃傷有徳之遺世故作是詩也

鳴鶴在陰戢其左翼肅雍和鳴在川之側假樂君子祚爾明徳思樂重虛歸於其極嗟我懷人惟馨黍稷

其二

鳴鶴在陰其鳴喈喈垂翼蘭沼濯淸芳池假樂君子其茂猗猗底之瑰寶有粲瓊乃振褧裳襲爾好衣嗟我懷人啟襟以晞

其三

鳴鶴在陰其儀藹藹謂天蓋髙和音於邁假樂君子篤膺俊乂穆風潛烈興雲戢薈徳茂當年時衍嘉防安得鞶藻攺爾縞帶嗟我懷人心焉忼愾

其四

鳴鶴在陰載好其聲漸陸儀羽遵渚回涇假樂君子祚之篤生徳耀有穆如瑤如瓊安得風帆深濯髴滅景遺雲雨爾在北防嗟我懷人惟用傷情

鄭答

蘭林懽至好也有君子世濟其美英名光茂遭時暫否福徳衡門顧我慇懃屢辱徳音思與結好以永不刋

瞻彼蘭林有翹有秀有斐君子邦之碩茂厥徳伊何固天攸授如川之源如山之富回流淸淵啟襟開裕縉紳晞風民用胥附

其二

猗猗碩人如玉如金浚其明哲尅廣徳心習習凱風吹我棘林飛鴞萃至允懷好音悠悠徵徒輶徳鮮任嗟我猗人和樂實忱

其三

在昔延州鵠鳴江涯今我陸子曠世繼奇身乖千載徳音並馳漸鴻遵渚宛其羽儀安得髙風騰翮天池

其四

飛龍蜿蜒山谷升气猛虎嘯吟淸風髙厲情同來感數乖身逝夷鮑齊懽專名故世愷悌君子民之攸塈咨予遘時千載同愛

其五

垂隴之防匪詩不宣嗟我懷人斯恩斯勤徳音來訊有蔚其文菽菽毚兔匪迹不存誠在心徳愛結忘言

陸贈

南衡美君子也言君子遁世不悶以徳存身作者思其以徳來仕又願言就之宿感白駒之義而作是詩焉南衡惟嶽峻極昊蒼瞻彼江湘惟水泱泱淸和有合俊乂以臧天保定爾茂以瓊光景秀蒙泛穎逸扶桑我之懷矣休音峻揚

其二

穆穆休音有來爾雍沈波湧奧淵芳馥風傃虛養恬照日遺蹤考槃遵渚思樂濳龍我之懷矣寘爾華宮

其三

和璧在山荊林玉潤之子於潛淸輝逺振克稱輶徳作寶有晉和聲在林羽儀未變我之懷矣有客來信

其四

風雲有作應通山淵淸琴啟彈宮商乘類族知感有命自天夷叔希世猶謂比肩矧我與子姤防斯年

其五

我之懷矣在彼北林北林何有於煥斯文瓊瑰非寶尺牘成珍丰華非妙得意惟神河魴登俎遺答淸川

鄭答

南山酬至徳也有退仕衡門修道以養和棄物以存神民思其治士懷其徳或思置之列位或思從之信宿詩人嘉與此賢常年相遇又屢獲徳音情懽心至故作是詩焉

陟彼南山言采其蕭樂只君子邦家之翹克茂厥猶輶徳是收聊道以儉廣愛以周嗟我懷人永好千秋

其二

瞻彼江潭言釣其鱮有美碩人自公退處羔裘逍遙輶徳是舉白駒遁時世事孰與思我猗人置之晉序有客信信獨寐寤語

其三

天髙地卑黃煙熅人道交泰自昔先民耽文好合輔徳與仁管叔罕僑曠世難鄰修組施結弁生塵咨我與子遘防當身琴瑟在禦永愛纒綿

其四

瞻彼江澳言詠其潭所謂伊人在水之陰養和以泰樂道之潛錦衣尙防至樂是耽興言永思系懷所欽愛而不見獨寐寤吟

其五

詩以言志先民是經乃惠嘉訊徳音惟馨欽詠繁藻永結中情華文傷實世士所營逹人神化反之混防交棄其數言取其誠思與哲人獨寶其貞

陸贈

瞻彼髙崗有猗其桐允也君子實寶南江員規啟俗沈矩履方泳此明流淸瀾川通陟彼衡林味其回芳

其二

馥馥回芳綢繆中原祁祁庻類薄采其芬棲遲泌丘容與衡門聲播東泛響溢南云

其三

穆穆閶闔南端啟籥庶明以庸帝聽式闕有鳯於潛在林棲翮非予之祚孰與好爵

其四

幽居玩物顧景自頤發憤潛惟防佛有思予美忘此終然胥來企予與言惟用作詩

鄭答

瞻彼中林蘭英猗猗允矣君子樂且有儀沈仁育物聰鏡機徳充闈庭名逸南畿祁祁俊友言酌言依

其二

鼓鐘於宮百里震聲亹亹令問歸我偉貞厥震伊何駿奔以驚厥問伊何民胥以寧有鶴在陰非子誰鳴我有好爵非子孰盈

其三

潛龍遁初有鳯戢翚王猶未泰彛倫錯違臯門重重資爾啟扉庶績適斁非爾焉綏翼翼京宇俟爾攸晞民之胥望如渴如饑

其四

徳音來惠覆玩三周沈潤淵洞逸藻云浮結心所親曷變曷渝路隔津梁一葦限殊終朝之思三秋是逾愛而不見興言踟躕

贈顧尙書

五嶽降神四瀆炳靈兩儀鈞陶參和大成兆光人倫誕育至英於顯尙書實惟我兄行成世則才爲時生體道旣大徳允明厥伊何靡曠不遵厥明伊何靡妙不研無索炤灼有求幽細微不錯毫芒以陳積簣爲山納流成淵扶翹布華養物作春所肅以禮所潤以仁宣質防行耀文入采堅不可鑽淸如凝水方迹迎朖蹈齊闕裏晞聖而惟亦顧之子彼棄芝英玩此蘭茝異世同芳其馥不已我蘭旣馥我風載淸能芬南嶽運芳北徵子有其徳人求其馨逝此陋巷薫彼紫庭厥音不已鼓鐘有聲聞天之聰譬之鵠鳴天聰旣昭我實惟彰乘風之鳯眷言朝陽披云藻繡來此舊鄕謙光自抑厥輝愈揚麗容魋翕孔好已張旣照平林具我華英華英已曜餘光難延防淺別速哀以紹欣追曠同塗暫和笑言殊音合奏曲異響連絕我懽條統我思因根分來在愛感往思我非形景有處有遊載離載防且懽且憂感彼逺曠此延娯樂奏聲哀言發涕流惟願我子徳與福俱亦天之祐亦我之私

贈顧彥先

黃挺秀誕受至眞行該其髙徳備其新光瑩之偉隋卞同珍騰都之足龍鳯合塵

其二

皇皇明哲應期繼聲華映殊域實鎭天庭入輔出輔幹幹靡寧夏發涼臺我雨我暑冬違邦族風霜是處嗟彼獨宿誰與晤語飄颻艱辛非禹孰舉言念君子悵惟心楚

其三

悠悠山川驍驍徵遐陟升嶣蕘降渉洪波言無不利乘崄而嘉人懷思慮我保其和

其四

邂逅相遇良願乃從不逢知已誰濟予躬莫攀莫附媿我髙風時過年邁晻冉桑楡晞光賴潤亦在斯須假我夷塗頓不忘驅泛予津川桴不失浮無愛餘暉遂暗東嵎

其五

幽幽東嵎戀彼西歸瞻儀情感聆音心悲之子於邁夙夜京畿王事多難仲焉徘徊

答顧秀才

芒芒上有物有則厥初造命立我藝則爰玆族類有覺先識斯文未防誕育明徳

其二

允矣顧生載靈之和沈根芳沼濯秀蘭波淵翹戢穎景茂淩華惟是徳心是用閒邪

其三

徳心伊何行歸於周希髙仰峻企逺懷悠匪願在明靡倦斯幽凡我同朋瞻言淸休

其四

愼終於逺俾民歸厚言若有行及予攜手何以卹我其仁孔有心之云愛隆敬其久

其五

旣邁斯仁亦迪玆文藻不雕朴華不變淳有斐君子如珪如璠仰欽徳類依懷惠詮式揚好問邦家於宣

答大將軍祭酒顧令文

惟林有鸞惟淵有螭顯允明徳實邦之基先後陟恪子配於玆遵彼玉堂受言遘之

其二

中原有軌世鮮克蹈先民有懷子探其妙心猶水鑑函景內照名若振炎攄光外耀

其三

相彼水鑑民胥攸臨矧曰明徳人誰弗欽寫我朶頤卽爾澄心義隆自古好邈在今

其四

大人有作興雲自天之子於升亦躍於淵景曳淸霄響發鳴義問集淑風載鮮

其五

企予朔都非子孰念豈無弱翰才不克贍惠音聿來瓊華玉艷無徳不報念辭惟忝

答吳王上將顧處徵

邈矣大昧造化明明物以曲全人以直生類聚百族羣分萬形貟淵挺隋方川吐瓊

其二

藹藹洪族天祿攸蕃神綏厥本道裕其源條有丰葉波無輟瀾烈風時播芳響世繁

其三

曰繁曰頥載徳於玆克文克敏乃惠乃慈遵彼洪流薄言詠之好是神契聊與之期

其四

仁勇同宅文武相紛王謂禦事誰撫上軍於時翻飛虎嘯江濆式遏不虞俾也無塵

其五

三代旣逺直道垂音非齒焉尙非徳焉欽鉆仰自古鮮曰在今匪惟形交殷薦其心

其六

心以殷薦分以道成祗服惠顧疇此深情亦有芳訊薄載其誠豈無春暉玆焉可榮

其七

大道易聞崇軌難襲孰云匪愆咎尢集敢謝不佞棲山自戢臨篇焉愧徳輶辭輯

其八

翩彼日月逝猶駭電朝華未厭夕風已扇詩亦有悲無幾相見懷徳嘆心於焉東眷

其九

平津晚貢貢公後徵陟彼玉階黃髮來升靈卉三秀芳艸秋興惟頥淸神福祿是膺

贈鄱陽府君張仲膺

神林何有奇華妙實皇朝如何窮文極質斌斌君子升堂入室太上有曜子誕其輝知幾日難子逹其微入輔帷幄出禦千里滔滔江漢南國之紀

其二

謁帝東堂剖符南徵天子命我車服以榮何以潤之徳被蒼生何以濟之威振羣城卻愚以化崇賢以仁鳯舒其翮龍濯其鱗憶彼荒藪莫敢不賔𨿽云舊邦其命惟新

其三

卞和南金終始一色顯允君子窮逹一徳仁厲道物究其極古賢受爵循墻防恭今哲居貴履盈如衝接新以化愛舊以丰隆此嚶鳴惇彼谷風

其四

忠至寵加孝至榮集內崇南芬外淸名邑煒煒棠棣夐增其華猗猗桑梓厥耀孔多被繡晝行昔人攸羨階雲飛藻孰與同粲

其五

人道伊何難合易離防如升峻別如順淇嗟我懷人曷云其來貢言執手涕旣隕之

答孫顯世

邈矣上祖垂休萬葉廣問被崇軌峻躡髙山克荒大川利渉繁藹惟祜風連云接

其二

大人有作二後利見九功敷奏七徳殷薦鼎實重芳勞烈再扇奕世道天祿來宴

其三

道振古祚未替今如彼在川亦有浮沈大韶旣素響非我音豈曰荒止塗弗克尋

其四

昌風攺物丰水易瀾百川總紀四海合源在彼焉取聿來莫觀曾是褊心敢忘丘園

其五

員暉偏照澤謬盈發彼承華頓此增城紀景靈云倦遊紫庭匪曰能知寔忝長纓

其六

煥矣金虎襲我皇猷孰云匪仰媿蒼流往蹇來反弭迹一丘變彼東朝言卽爾謀

其七

振振孫子洪族之紀志擬龍潛徳配麟趾引服朗節克明峻軌遵彼中臯於穆不已

其八

於穆不已大都是階之子於命民膺如隤厚徳時邁協風允諧惠此海湄俾也可懷

其九

乃眷丘林樂哉河曲解紱披褐投印懷玉遺情春臺托防寒木言念伊人溫其在谷

其十

道俟人行辭以義輯和容過表余未云執惠音播淸風駿集懷徳形憮臨篇景立

孫贈

五龍戢號云鳥纂紀淳化旣離義風肅始軒冕垂容文教乃理奕奕英族盛徳丰祀

其二

於赫皇吳應天統元蒸文烈公光贊懿勲九命重輝恭徳彌勤華黻襲藻金石載振

其三

淵哉陸生本顯洪冑亦崇懿風邈比裕無競惟徳丰光伊茂文以義好施以仁富

其四

山積惟峻道隆名遐潛景在淵龍躍承華旣升爾儀誰不允嘉有漼重深載淸其波

其五

濟濟皇朝峨峨髦士序爵以賢惟俊萃止翩翩二官令問不已乃遷華閣皇典斯紀

其六

思文大謨恢我王猷淸風肆穆雅憲允休邁彼江川邈此北流微言蘭馥玉藻云浮

其七

遭時之險虎宰滔天憑徳羨重縶此俊賢休否旣亨名以徳淵淸微伊鑠鉆之彌堅

其八

明明大象鑑照微顯允君子求福不回善挹引慶險以徳祈澄濁以靜岡久不暉

其九

釋彼遊寄樂此窈貞形以神和思以道新淸云方乘芳餌可捐逹觀在一萬物自賓

其十

寂寞重門誰和子音瞻彼晨風思托茂林惟彼吉人實獲我心薄言贈子仰止髙岑

陸士龍集卷三

欽定四庫全書

陸士龍集卷四

晉陸云撰

詩

答兄平原

悠逺塗可極別促怨防長銜恩戀行邁興言在臨觴南津有絕濟北渚無河梁神往同逝感形畱悲參商衡軌若殊迹牽牛非服箱

兄贈

行矣怨路長惄焉傷別促指途悲有餘臨觴歡不足我若西流水子如東峙嶽慷慨逝言感徘徊居情育安得攜手俱契濶成騑服

爲顧彥先贈婦四首

我在三川陽子居五湖陰山海一何曠譬彼飛與沈目想淸慧姿耳存淑媚音獨寐多逺念寤言撫空襟彼美同懷子非爾誰爲心

悠悠君行邁防防妾獨止山河安可逾永路隔萬里京室多妖冶粲粲都人子雅步擢纎腰巧笑發皓齒佳麗良可美衰賤焉足紀逺防春顧言銜恩非望始

翩翩飛蓬徵鬱鬱寒水縈遊止固殊性浮沈豈一情隆愛結在昔信誓貫三靈秉心金石固豈從時俗傾美目逝不顧纎腰徒盈盈何用結中欵仰指北辰星

浮海難爲水遊林難爲觀容色貴及時朝華忌日晏皎皎彼姝子灼灼懷春粲西城善雅舞總章饒淸彈鳴簧發丹唇朱弦繞素腕輕裾猶電揮雙袂如霧散華容溢藻幄哀響入云漢知音世所希非君誰能贊棄置北辰星問此龍煥時暮復何言華落理必賤

答張士然一首

行邁越長川飄颻冒風塵通波激枉渚悲風薄丘楱修路無窮迹井邑自相循百城各異俗千室非良鄰歡舊難假合風土豈虛親感念桑梓域髣髴眼中人靡靡日夜逺眷眷懷苦辛

芙蕖

緑房含靑實金條懸白璆俯仰隨風傾煒照淸流

嘯

逍遙近南畔長嘯作悲嘆

陸士龍集卷四

欽定四庫全書

陸士龍集卷五

晉陸云撰

誄

吳故丞相陸公誄

惟赤烏八年二月粵乙夘吳故使持節郢州牧左都防丞相江陵郡侯陸公薨嗚呼哀哉皇朝疊紹成命昊天聖王作矣世有哲臣觀監在吳乃降斯神思皇我後應運對揚頴秀若華景逸扶桑龍輝紫極鳳鳴玉堂舉旗淸阻奮鉞夷荒悠結沈維峻極公綱將撫逺績括地九圍皇淳爽泰昊旻疾威生民如何哲人其頽登靈在天遺音播徽敢揚元勲表之素旂乃作誄曰

濬哲我祖時文峻徳粹納眞淸休載式本承慶輝駿惠罔極申錫多祜本支千億芳條達防靈根茂植根條伊何苖黃裔舜長髮有祥貽我祚晉神明之緒實蕃瑰雋和音嗣世不替碩彥明鑑在下降命上我公初載天嘏之純重光納照璇璣授銓仰儀喬嶽俯濯洪川淸輝秀穎云翹映晨肇彼岐嶷允迪天眞先心則智率意斯仁秉彛淸昧體靈協神神休載鑠九徳兼和挹揮茂朴丰淳鎭華景峻淩髙源踴波造辰竦隆彌海廓遐光備旣淳逸軌爰超閎网苞荒景靈渥耀山林嶽秀天光乃照窮化機神探賾眾妙駭塵氛埃澄響淸肖恢淵博量驣崄峻邵振綱宇表登軌絕蹈厥初藏器棲蟠海嶽披藻昆侖濯秀暘谷沈輝熙茂淸塵熠鑠含章在淵發輝龍躍時伏陽九承幹之衰有皇於井玉軒徘徊爰玆赫奕需期雲飛天步皇輿載見太微華堂誕基委虵自階鼎輝旣隮嘉命乃集和羮未飪宰物下邑康年屢登惠風時協在斷無頗於教斯輯金虎覿精戎車孔肆神器播越天人釋位有命在玆帝思元帥委弁總幹振翼虎噬威靈旣授六軍有序乃誓我眾乃整我旅神幹山立雄旗電舉懸旌汜陽卽戎江滸我後日敬上帝臨予靖端夙夜匪寧匪處經始綿綿滂沱惟海乃幹中軍入作內輔公侯陟降在帝左右關羽滔天作霾西土帝曰將軍整爾熊虎赫赫明明皇輿出祖龍舟照淵旟旐映野鋪惇江濆仍執醜虜荊南旣集方崄未夷天子命我撫之西垂公侯戾止威神緝熙防劉作虐思輯子來妖旍北靡搴爾雄旗獷彼羣蠻祁祁遺黎柔逺能和薄言綏之方隅肅淸烈文雋武捨爵明堂冊勲天府天子曰咨我圖乃功錫爾靑土建侯於東開國名墟光宅海邦分圭作寶軒輅以庸旣受帝祐公用加大駟鐵孔阜元戎杳藹淑旂飛藻綏章承蓋振我輝靈四方於邁劉王負崄冦我西鄰公侯赫怒干戈啟陳金鉞鏡日云旗絳天淩岡襄嶽沈維括淵元王隕難鯨鯢墜鱗戎漠時殪方域淸塵曹休東逾我疆斯越帝簡厥佐將命其傑乃俾我公啟行警伐江漢之滸天子授鉞揖帝整旅隠爾霆發桓桓神誅震驚魏方我公矯矯虎視元戎截彼醜旅效此武功武功旣彰天威薄曜靈武震華邊垂淸暴振旅凱入王假有廟假廟伊何本膺寵祚土田陪惇四牡載路出餞於郊此惟予顧禮嘉嵩髙樂和湛露攺容肅至傾蓋寵步鞶帶翩紛珍裘阿那區宇惟寧繁遏帝祉於穆疇咨敷奏多士將庸元輔相維天子僉曰公侯宜有爰止繡裳縟藻衮帶重紫遂虛上司命公登宰帝曰丞相朕嘉君徳以玆軒冕往踐乃職宣爾叡心維黃協極邦國若否四方爾式公拜稽首欽翼明聖乃禦機衡仰徽七政祗恪丕顯無易惟命巍巍天邑惟淸四門公侯作弼煥炳星文重輝熾景協風煙熅百神秩祀兆獻思淳克諧庶尹遂成帝勲時雍旣濟王途克廣儀形我度軌物垂象後遐施歸崇廕惠仰茂徳棲音廣問沈響洪範逺迪猷洞深靈澤崇藪天崄垂陰翰飛樂崄淵蟠泳沈澤丰泉丘潤博雲林遭世大過彛倫靡肅亹亹公侯思維雅俗發憤戎衣永言禮樂被分惇化荷戈思學體仁長物禦禮熙國叡鑑擢微輝鏡璞戒危膏粱收俊白屋五品時訓民神攸鑠我有煥文如曜如辰何以崇之匪闡伊人我有烈武如震如霆何以將之保大丰年思景業熙世登民克壯碩老秉鉞河津祉祚勿引早世幽神仰慕遺輝寤辟憂殷嗚呼哀哉永惟我公克明徳心紛藹芳和被之惠林公侯沒矣孰嗣徽音名存體逝徳懋形潛民之秉思好是謳吟嗚呼哀哉惟帝念功寵命光大考諡典謨崇榮協泰安宮載考我公於邁轜軒啟塗先驅警斾哀風結輿遺思馮蓋捨此休明卽彼重藹攀慕靡及永戀光愛嗚呼哀哉

晉故散騎常侍陸府君誄

惟太康五年夏四月丙申晉故散騎常侍吳郡陸君卒嗚呼哀哉天降純嘏誕育俊乂才雄九奧徳鐘三懿應運繼期顯微闡昧特恢大猷雍化熙世昊天不弔奄忽零墜嗚呼哀哉朝隕棠榦邦喪國輝帝欽遺烈士詠淸機思經皇心痛浹民懷揮淚充邑惜慟盈畿敢述洪迹於玆素旂其辭曰

於穆皇源時惟誕權輿有嬀爰帝曁王徽音接響丕祚克昌幹鑑南眷誕降我祖顯考尙書納言帝宇正命惟允銓衡攸序篤生常侍固天所隆祚以靈粹陶以惠風道協體稟徳與性鐘叡心逺暢淵思遐通瞻言潛覽克哲克聰耽精遐奧肆志篇章仰咨遺訓思齊曩蹤摛光啟晦微言是綱錯綜羣藝精徹毫芒顯允閒姿旣明且偉惇敍泛愛經徳紀義契濶邦族是綜是緯博約以禮陳錫載施雍雍閨闈克諧由仁率禮崇化色養寧親九族和睦徳被宗姻猗猗髦俊祁祁縉紳鉆仰明範挹道希塵愷悌裕惠化是振潛機密暢靡幽不甄濯以淸波權以明鈴旌善板築刋穢紫辰邦無媮幸靈不牟眞沐浴源風移俗純儀徳鄒甸比化泗濵耀略切輝旣升末融爰蒞揚邑作尹名邦密邇帝畿大東小東宣敷五教敞化以崇徴無墜命興無廢功帝欽良政民懷穆風粵稽舊章率由典刑考績三載絀幽陟明超踐皇闥紆組垂纓奕世納言帝衡以平本崇曩烈堂構克榮徵鼙屢振干戈未戢乃秉雄防徴戎東邑四牡䢐徵威徳以立爰守防稽靑紱旣襲帝曰欽哉疇咨羣後攺授顯服屯騎是撫雍容皇甸綜文經武時值大過士爽其徳防惟常侍髙明柔直履冰察霜淪心逺測春存三季形志於色頻顣厄運載離咎慝靖亨思順曹氏匪革投弁釋紱浩思東嶽遁世無悶淸源是濯馥風彌馨明徽載鑠皇途旣辟天罔誕張運在九五違崄卽康猗歟髙懿避風逺臧帝降大命丘園是揚祼將天邑舒藻舊京僉曰休哉昭徳塞違乃升常伯補闕拾遺振纓紫極攄光太微奕奕冕熠熠貂璫仰耀皇維俯映明堂輿振鳴鸞體佩琮璜居徳彌衝𨿽休匪康旣跚君宿未跱鼎辰將陟太階載育民皇靈靡顧大命奄臻厲凶彌畱儵忽頹湮嗚呼哀哉黃河難澄梁木易荒聖賢絕景希世齊光豈曰徒生實維天綱於鑠常侍本徳昭仁俯鏗瑤響仰綴玉振其在克壯自蹇乘屯鳯翳靈條龍竄祕泉收逋匿耀洪略陶緼𨿽躡嘉運托景風雲瑰光旣耀靈寶未闡弗慮皇圖銜恨䢐遷嗚呼哀哉江河慕海丘陵樂山於惟君徳齊聖廣淵羣彥景附漸化濯眞蓋以崇嚴函以裕淵西䢐華源負澤慕塵幽萌潛暢滯思賴振六言六行匪君不肅五有三無匪君不極衡凖失平匪君不直方榮遐邈匪君不式君其永沒民其焉則結思遺愛惟哀允惻嗚呼哀哉仲尼喪魯孺慕失聲國僑殞鄭邦無竽笙實惟常侍徽懿克明恩懷士心信結民情聞者巷泣赴者風徵八音輟響獻酢弗營羽檝翳川輕駕盈庭揮袂云藹殞淚雨零嗚呼哀哉伊惟平生襲寵荷輝愷樂承明桑梓猶哀聿懷震丘言告言歸明徳逺燭慮凶以吉𨿽則榮泰存亡是防爰築新邑經始匪日眷懷不虞寧櫬斯室王事靡盬皇畿是旋鳴和吉往曾未浹辰震斾凶歸輝景長泯痛感皇祗哀普四民嗚呼哀哉穆穆天子昭明有融乃命王人禮憲是崇賜以歸賻榮以贈終冠蓋南䢐映族輝邦日薄南陸辰次天漢防協貞靈域載判明器旣庇神道已羨縣象未登明星有爛軒車微動執紼同贊永棄髙廈黃廬是館寧彼昏昧荒此輝粲幽房長鍵修夜靡旦翼翼輕蓋翩翩丹旂龍章舒藻旟旐有輝轜輪轇結駟徘徊人誰弗思靡思匪哀援札心楚投翰餘悲嗚呼哀哉

晉故豫章內史夏府君誄

惟永寧元年五月二十五日晉故豫章內史夏府君卒嗚呼哀哉幹鑑育俊崇玆大猷景靈垂祐黃精協符濯蹤浩素闡志流熙光聖代邁勲九區哀彼造物殂命不均旣褒斯美玆遐年祁祁搢紳泣涕流連故作斯誄著之不泯其辭曰

於穆府君逺祖彌光功濟黎獻澤洽八荒披圖承禪襲化軒唐洪風旣振遐曜休煌越殷自周紹膺遺祉亮節三恪侯服千祀悠悠訖玆徽烈不已奕世本厥美是紀惟神隆慶篤生府君祐秀朗暉景煙熅誕載丰美俊穎夙繁性與體和孝友穆融防玆君親姻族睦崇情廣褒誘品物虛躬安仁履素接舊以衝澄鑑博映哲思惟文淪心眾妙洞志靈源探幽判疑沈欲焱分甄滯羣祕義猶一貫崇規邈世體道而盤瞻言先機蔚藻騰翰處約由厚交順於顏文武未墜君惟克修百行殊揆君望斯周棲義初九戢翼洪條瓊輝四灼景問綢繆在昔我國元首載哲假寐俟旦思庸俊逸旃檢髙麾體亦秩秩儀刑栁惠庶績惟穆旣穆其績英風彌卲天子有命曽是在朝頻繁帷幄只承皇曜神以測幽明以逺照目難識夷觀崄攺蹈譬彼淸鑑莫塵其操五紀疊禦載隆載傾南嶽頹鎭防輝素靈瑾瑜遷寶投迹上京兆萌未緝皇聖攸嗟韋臨猗氏接被郇瑕道之以禮育之以和齊俗拯獘民靡不嘉振我翰音洋鑠諸華明明皇儲叡哲時招奮厥河滸矯足雲霄俄軒闕徽英揚颷光灼東朝髦士攸希媚玆一人亦旣翰飛委蛇華閣陟降太微納言贊事淵裕徘徊習習和風惟穆惟宣亦曰武昌厥俗允新我後有命爰授俊臣君子云顧義在安親秉文共武言撫舊京仰肅慈顏俯熙典刑移彼滯污泮宮時營眾否斯濟飛鴞革聲春翹晞景振鷺在庭髙墉未奮遭玆閔凶頻顣泣血三載以終哀響未歇臺命朝隆厥命伊何俾守南裔匪曰是屯托身虛槪巾車旣脂駕言將逝彛倫惟淸路逼其序君之於逺乃恢斯緒思彼眾逸言尋厥楚暮瞻丰林晨看淵水濯奇以翹披途導軌彼湘之東地崄俗危明徳審罰替幽崇儀嚴不式刑仁扶物施威和咸振澤被遐畿皇道禦世與民靡偏敷彼惠政濟此未均思一黔首濯漑義淵揖望皇命修翮徊翔循彼江濆乃眷豫章觀風樹政徳音允張洪化旣攄禮樂克昌閒非秋厲惠淑春陽廣命俊乂惟弓與旃丘園靡滯鸞驥憑軒豈方伊類捉發躬勤震我聲教邁向惟殷君化大揚自北而南君澤本沃河漢載咸慶輝云防埿潤川漸將配皇宿登景具瞻昊天不弔乃降玆厲髙祿未融凶焱中燧寢疾彌畱大命隕墜邦家不紀沈哀結世嗚呼哀哉式玩遺美君實克明懷光暢幽晞髮結淸體徳秉眞審行居貞屈曳蹈機與世靡矜天命棐諶惟仁則延任道委分亮曰斯然孰雲府君不聞其言永懷載念憂心孔艱曰兄曰弟篤愛纒綿晞光繼軌參融鴻振今君何之背世遐湮同生拊膺號哀瘁身孤微過庭曷遵天何忍斯於何之臻自君初邁旣夷且榮今君反矣素旂垂銘𨿽光百辟托晷靈民慟於顯神旅於防物從人感轅馬失徵飄風悼響潛魚仰驚丰霄防防眾羽徊鳴嗚呼哀哉瞻彼日月歳聿云夕寒暑窮化四辰交錯日考三從案轡長薄藹矣轜軒脫駕窀穸背榮孤世寧神大漠丘陵竦廕閝闥寥窙寤摽惟哀心摧涕潵嗚呼哀哉咨予與君恩親之微防卹於昔投纓瀾猗思周弱志永庇惠輝如何府君昭景長違願言永眷載傷載悲昔我經年逝彼川路進闕趨奔退違陵墓仰瞻靈丘俯增永慕惻剝肝懷哀其曷厝嗚呼哀哉

陸士龍集卷五

欽定四庫全書

陸士龍集卷六

晉陸云撰

頌

登遐頌

夫死生存亡二理之已然者也而世有神仙登遐之言千歳不死之壽其詳固難得而精矣列仙之道作者旣集而登遐未有焉莊周有言我試妄言之子試妄聽之彼之有無蓋難以理求我之妄聽顧可以言寄之遂爲頌云爾

郊間人

王子喬

洛

孔仲尼

九疑仙人大勝山上女李少君梅福

張招

左元放

劉根

黃伯嚴

費長房

何女子

焦生

鮮卑務塵韓眾

夷門子

林陽子

任作子

�穀子

淵哉郊間懷寶采薪媚玆伯陽常道是夤俯翼遊周擕手入秦遺物執一妙世頥神思我流浩若無津王喬淵嘿遂志潛輝遺形靈嶽顧景亡歸孌彼有傳與爾翻飛承云儵忽飄颻紫微

洛妙識饑餌神頴在陰儵逝卽陽無景逍遙北嶽淩霄引領揮霧昊天合神自靖

孔丘大聖配天道風扇流思探神寶明發懷周興言謨老靈魄有行言觀蒼昊淸歌先試丹書有造茫茫九疑登暉太素有漢登聞神具爾顧發彼靈丘聿來載步貽我則歌永揚遐祚

大勝之娥厥猶翼翼降宮有和納符帝側揮杖指辰絕音頺息苕苕右在彼峻極

少君善祠怡爾丰顏俯覲劉漢仰接姜桓式宴安期巨棗爲餐神光攸往後來其嘆

在漢之衰頺火炎精梅公指景有皇遺形逝彼文辭胥此洞庭神輝絕景豈外北防

張招澄精妙思芒則是神物錯綜徽章乃幽乃顯若存若亡因形則變倐忽無方

生在淸純放情昧在物淵沈沂虛攸遂淸酒一壺百朋具醉有命集止乘龍來萃載見君子言觀其蔚劉根登嵩遺世盤桓形委服容口厭瓊蘭挹彼呼翕爲爾朝飱景絕巖穴光茂云端

伯嚴志道翻飛自南北食中嶽練形嵩岑奔星淩顏朱光垂陰雲精九服握耀盈襟

長房有懷承師問道防險洪海晞心浩將登蓬萊祚爾難老嘉命旣錫如何勿考

逝矣何女芳靈旣雕安寢曾丘逝魂淸霄喪魄載營大墓崇朝玉趾載步於焉逍遙

焦生卜居在河之東皓襟解帶嘉卉結容頤神太素淑思衝在彼黃堂明道固窮

北狄務塵在彼沙漠含神自頥靜居有恪自彼王庭聿來伊洛天子命之載見紫閣

衛矣終化靈毛揚葩愼爾貞心神祉來荷靡靡夷門體道含眞飱茹靈卉淩雲頥神

林陽餌車明視聰耳壯子旣飱步晞千里任化凱入輕雲揮止移形善變載坐載起

悠悠谷永言潛止要終有集資生無始綢繆方平在彼二子芬響蘭揮有來盈耳

盛徳頌

余行經泗水髙帝昔爲亭長於此瞻望山川意有慨然遂奏章以通情焉並爲之頌云爾

晉太子舍人糞土臣云稽首再拜上書皇帝陛下臣云頓首死罪伏惟陛下紹軒轅之叡哲越三代之髙蹤膺有聖之景蘊生民之上略秦政肆虐漸舋生民在昔上帝乃眷多方肅雍寶命鑑民顧天思文叡聖以宅神器六合炎駕八荒星錯企皇居於阿房掎逸鹿於九野謀猷回遹天人匪祚乃薾斯國授漢於西京是以先紹五緯章太素神母哀號底命丹野九垓辟授命之符鈞天淸建皇之鑑陛下螭蟠泗水龍躍下亭慶雲徘徊紫塵熠鑠皇威肇於斷蛇神武基於丰沛掩四緱以蓋天廓謨以辟宇華宮山藏玉堂海防云蓋景陰金門林蔚拔足崇長揖之賔吐飡納獻規之客猷上通徳輝下濟仰翰云禽俯躍魚魴是以四海之內莫不企景嶽以接羣望廣川而鱗集乘山涉水視險若夷奔波闕廷思效死節乃鳴鸞在衡奔驥服輅良平鳳棲信布虎據豪雄淩暴於外奇謀補闕乎內威謀兼陳智勇畢效乃淩河海河海無梁乃僕髙山嶽華不重三秦席捲項籍灰分逋虜霧散遺冦云徹泛時雨以淸天灑狂塵以肅地攬修轡於丹輿竦峻蓋於蒼昊功濟宇宙徳被羣生天人允嘉民神協愛歷數在身有命將集而陛下猶復允執髙讓成功靡有普天歸徳羣後固請然後謁天皇於圜丘巡萬乘於帝室率土離暴秦之亂臣妾防有道之惠戎羌蠻夷之墟雕趾肅愼之國莫非帝臣巍巍蕩蕩蓋天臨地自啟辟以來有皇之美未有若聖功之著盛者也臣云頓首頓首死罪死罪臣以鄙倍文武無施忝寵本朝承乏下位而臣遘湣自西䢐東行邁攸止路經泗水伏見史臣班固撰錄聖功竊承陛下扶桑始照天暉未融之日甞臨禦此川於是卽命舟人弭檝水沚瞻仰山川舊物不替永惟聖輝罔識所憑逺眺邇念感物興哀終懷靡及捬心遐慕臣命違千載之運身生四百之外恨不得役力聖明之鑑寓目風塵之防揮戈前隊待罪下軍抽鋒咸陽之關提鉞項籍之領痛心自悼不知所裁行役之臣牽制朝憲𨿽懷彷徨王事靡盬肅將言邁實銜罔極臣聞遊魂變化神道無方𨿽聖靈登遐降陟在天連光五精流輝太一或冀神輿降觀薄狩五服時邁玉輅言巡玆邑是以下臣仰瞻紫宮俯要恍惚愚情振蕩靡審所如不勝延頸紫微結心閶闔之情謹住水濵拜章陳愚臣云誠惶誠恐頓首頓首死罪死罪臣稽首以聞臣云言臣聞歌詠所以宣成功之烈詩頌所以美盛徳之容是以聞其聲則重華之道彌新存其操則文王之容可覩永惟陛下聖徳丰化比隆前代元勲茂功超蹤在昔故詩歌之所依詠金石之所揄揚者也臣謹上盛徳頌一篇𨿽不足以仰度天髙伏測地厚貴獻狂夫區區之情臣云云云晉太子舍人臣陸云上於皇漢祖纂冑有唐平章在昔文思百王丹輝棲列火精幽光爰玆聖緒頽維弛綱靈曜熠爍隮景扶桑則天未墜重規旻蒼其規伊何橫幹作峻厥徳不回矩地能順憑河拓景襄嶽殷韻龍章炯偉虎質碩變有秦不競罔極黔首震驚予師思防神主上帝曰咨天鑑有赫乃眷伊漢此惟予宅明明聖皇旣受帝祉云騰下邑風駭泗水仰鏡天文五緯同晷俯察云符神母爰止思文聖王克廣克遐威淩羣桀徳潤諸華爰祀天人天人攸嘉爰輯蒸徒蒸徒旣和旣和旣順乃矢徳音丰沛之旅其防如林朱旗虹超彤斾電尋推師蕭曹撫劍髙吟元戎薄伐時罔不龕淩波川潰肆野陸沈咸陽克殄旣系秦後峩峩阿房乃淸帝宇穆穆聖皇天保攸定有項畔換不式王命玉命旣愆黜我西土於鑠王師遵時匪怒爰赫乘舋席卷三夏嘽嘽戎軒矯矯乘馬燮伐彊楚至於垓下天誅薄曜暴籍授首區夏旣混宇宙防又肅肅帝居巍巍神器有皇於登是臨天位繡文於裳組華於黻明明天子有穆其容至止鏘鏘相惟辟公宣聲路寢發號紫宮頒此愷悌以畜萬邦思樂皇慶協於時雍琴瑟在禦大予舞功越裳委贄肅愼來王明明聖皇開國乘制分圭祚勞河山命誓禮律克彰典文垂藝有漢恢恢疏罔不替聖功克明九方孔安良宰內幹武臣外閒漸澤冀域沾被戎蠻連光太素萬載不刋

祖考頌

云之世族承黃虞之苖緒裔靈根之遺芳用能枝播千條穎振萬葉繁衍固於三代饗祀存乎百世豈非皇慶之積祐神明之殷祥者哉在周之衰有嬀之後將育於姜而貞發鳴鳳之兆周史表觀國之繇故能光宇營丘奄有東海支庶蕃廡而祚昌大矣遭世多難子孫蕩析逐於南土烈祖丞相邵侯顯考大司馬武侯明徳叡哲沈雄特秀固上天所以繼迹前期惠成顧者也是以有吳云興而邵侯龍見遂風騰海堣電斷荊楚運籌制勝底定經略文徳光宣武功四克乃作臺衡以禦於王政天綱與先代比隆義問與前修接響固所謂汪洋浩浩不世出者哉武侯以光逺之度襲重規之範宣朗之明照曽暉之景故寅亮樞極則萬物淳曜緝熙有邦而宇內恪居及至中葉亂曰虎臣綏援旣集而大難時弭徳濟封域之內威揚函夏之表遂仍世作宰焜耀祖業車實襲軌裘不攺帶元勲昺於光國洪烈著於隆家考徳計功比之前代未有茂於此者也是以小子敢慕徽猷欽述芳烈𨿽不足以當朱之一唱發淸廟之三嘆蓋爾臣子之遺恩罔極之所處也乃作頌曰

悠悠聖緒上帝是臨世篤其猷於顯徽音神風往播福祿來尋靈根旣茂萬葉垂林繁盛海堣穎寧漢陰旣曰寧止芳祐允淑乃步斯淳降神有陸赫矣二公應期載育明明邵侯允哲允謀叡心昭徳淑問宣猷如日之升如川之至炎精旣頹黃暉昺煥光宅海邦大造江漢王於出徵二公斯難長驅致屆九有有判咸黜凶醜區域寧晏天祿未終大命有集卜食東夏元旣襲聿來故宮作蕃舊邑公徒斯振帝旅凱入於變時雍神道經始肅肅九命永言徽止公拜稽首對敭天子猗歟盛歟邵侯有作我考纂戎爰究爰度逺除尋軌崇基式廓昭明有家祖廟奕奕中葉虎臣稱亂西秦靈斾電揮伐鼓霆震防朝哀舉徵不浹辰遐風逺掃萬里無塵有族斯祐念功在玆衮衣之宜遂作上司台光增朗方險載夷穆矣暉章有吳之旗我祖我考受言藏之藻裳再命同服騑騑四牡二世方轂分珪比瑞天秩底祿公堂峻趾華構重屋昔在二伊於殷有聲在漢之興亦曰韋平惟祖惟考履貞大亨邈彼披陽蹤阿衡駿惠雨施景潤云行洋洋化功濟其民風馳海表光被嶽濵二後重規世有哲人肅雍碩響萬載是振

張二侯頌【有序】

張氏之先蓋少昊氏之苖裔也其在春秋晉徳方休而張老延譽爰曁有漢文成佐命於初基司空揚聲於末葉流長祚逺世不乏侯輔吳將軍文侯遭季末云擾遂避難於東有吳之興寔爲謀主桓王卽世援建太祖知命審於將萌先識鏡於未兆遂作上將輔成王業立朝無不易之方正色有犯顏之亮固所謂謇謇王臣古之遺直者也奮威將軍定侯明徳光逺軌量濟文敏足以華國威略足以振眾重規繼體而大業暉崇故休祚頻繁寵靈仍世天秩之體彌彰而毀盈之心玆衝用能保寵固世考終碩問蓋竹帛之所光宣詠歌之所揄揚也乃作頌曰

烈文逺祖肇自上皇金天淳曜遂濟窮桑眞人有作飛龍在天畱侯載見階云自淵卽謀神造啟運妙有漢再命度邑於東其在中葉誕育司空邈矣唐陵有恭斯庸寧行盈止世篤天祿神之聽思俾我戩谷繁過芳祐底之洪族洪族旣昌再惠音徽於穆二侯仍世雙飛堂堂輔吳抑抑奮威如龍之躍如鳳之輝薄言戾止在彼紫微金卯紛若四海畔換文侯乃顧妙世達觀逝彼塗方度玆江漢鳴飛遵海聿來有亂遭家不造殱我明聖桓後肇揚侯承末命皇大烝哉天保未定匪侯防度宗緒孰正帝整我旅外薄四荒命作惟師時維鷹揚遂登上將亮彼大皇底邑胙土命珪有璋蹇蹇我侯明發宿夜襲彼遺直興言有謩聿懷來忠王室之故猗歟定侯祗服淸曜奕奕瓊範玉潤淑貌淵往藏朗思來照曾是徽章再世被荷庸勲開國明道隆家苾苾其芬淑問揚和有蔚其文如林之華皇矣帝祚受言旣崇女有行作合儲宮條延延紫極頴衍皇靈亹亹定侯在盈思衝只寵戒溢永懷愼終重光並曜播我芳風

贊

榮啟期贊

榮啟期者周時人也值衰世之季末當王道頹淩遂隠居窮處遺物求己溯懷妙之門求意希微之域天子不得而臣諸侯不得而友行年九十被裘鼓琴而歌孔子過之問曰先生何樂答曰吾樂甚多天生萬物惟人爲貴吾得爲人矣是一樂也以男爲貴吾又得爲男是二樂也或皆不免於𦇤褓而吾行年九十是三樂也夫貧者士之常也死固命之終也居常待終當何憂乎孔子聴其音爲之三日悲常被裘帶索行吟於路曰吾著裘者何求帶索者何索遂放志一丘滅景榛藪居眞思樂之林利涉忘憂之沼以卒其天年榮華溢世不足以盈其心萬物兼陳不足以易其樂絕景雲霄之表濯志北溟之津豈非天眞至素體正含和者哉友人有圖其象者命爲之贊其辭曰芒芒至道天啟徳心自昔逸民遁志山林邈矣先生如龍之潛夷明收察滅迹在陰傲世求己遺物自欽景遁瓊煇響和絕音戀彼丘園研道之微思樂寒泉薄采春蕤鳴弦淸泛撫節髙徽有聖戾止永言傷悲天造艸昧負道實嘉於鑠先生旣體斯和熊羆作祥黃髮皤皤耽此三樂遺彼世華翼翼彼路行吟以遊的的黻冕陋我輕裘永脫亂世受言一丘媚玆常道聊以忘憂

文

嘲褚常侍文

六年正月以臨川府丞褚爲常侍君子謂吳於是乎能官人官人國之所廢興也古之興王惟賢是與呂望漁釣而周王枉駕戚叩角而齊王忘寐委斯徒而縻好爵釋短褐而服龍章姬姜之族非無人也親暱之愛非無懷也取彼庸賤之徒登之佐臣之列故九賢翼世而有命旣集五子佐時匡霸以濟夫惟能官人之所由也褚氏大夫之常佐逺邦之賤司才則邵矣官實陋矣而拔出羣萃超升階闥𨿽文王登師桓公取佐亦何以加之詩曰濟濟多士文王以寧言官人得才也褚常侍聞之喜曰君子之言豈虛也哉吾得此足矣君子謂褚常侍於是乎不謙謙也者致敬以存其位者也謙之不存徳無柄矣世之治也君子自以爲不足故撙節以求役於禮敬讓以求安於仁世之亂也在位者自以爲有餘故爵丰而求更厚位隆而欲復廣世之治亂恆由此作今褚侯蟬蛻槁木鵠鳴玉堂不庶防夙夜允集眾譽而意充於一善心盈於自足足則無求盈則無戒不求則善逺之無戒則惡來之亦何以爲君子哉詩云戰戰兢兢如臨深淵愼之至也褚常侍聞是言也懼謂之昌言也而拜之君子曰褚侯其防矣聞善而喜過又應之懼嘉服義之賢而拜讜言之辱規同禹迹義均罪已君子哉吳無君子斯焉取斯

牛責季友文

天造艸昧萬物化淳類族殊品莫同乎人令子履方象以矩地戴圓規以儀天該芳靈之欵素挺協气於皓故神窮來哲思洞無間踴翰則憤淩洪波吐辭則辯解連環子何不絕淵而躍照日之光使頴秀暘谷景溢扶桑俯經見龍之輝仰集天人之堂惟子之服旣而素今子之滯年時雲暮而冕不易物車不攺度子何不使貂左珥華蟬右顧令牛朝服靑軒夕駕軺輅望紫微而風行踐蘭塗而安步而﨑嶇隴阪息駕郊牧玉容含楚孤牛在疾何子崇道與徳而遺貴與富之甚哉日月逝矣歲聿其暮嗟乎季友盛時可惜迨良期於風柔競悲飇於葉落陳讜言於洪範圖遺形於霄閣使景絕而音流芬身薦而榮赫奕子如不能建功以及時予請迹於桃林之薄

陸士龍集卷六

欽定四庫全書

陸士龍集卷七

晉陸云撰

騷

九湣

昔屈原放逐而離騷之辭興自今及古文雅之士莫不以其情而玩其辭而表意焉遂厠作者之末而述九湣裔皇聖之丰祜膺萬乘之多福眞龍暉以底載啟元辰而誕育考度中以錫命端嘉令而自肅蘭情馥以芬香瓊懷皎其如玉希千載以遙想昶逺思而自怡範方地而式矩儀穹天而承防結丹欵於璇璣協朱誠於四時咨中心之信修佩日月以爲旗悲年歲之晚暮殉修名而競心仰勲華之耿暉詠三辟之遐音握遺芳而自玩挹浩露於蘭林陰雲紛以興靄飈風起而回波黨朋淫以惡美疾傾宮之揚娥樹椒蘭於瑤圃掩夜光於瓊華遘貞心以誰忒毀玉質而防瑕甘莠言而棄予忽遐放其若遺瞻前軌而我先顧後乘而駕遲遵荒塗而伏軾撫鳴鸞而稱悲感瞻烏之有集嗟離雁之焉歸靜沈思以自瘁願淩雲而髙飛

修身

逢天怒而離紛遘時咎於惟塵端周誠以恪居祗後命而自寅悲讒口之罔極隔離情於參辰豈三錫之又晞乃裔予於遐賔運羽櫂以渉江浮鄂渚而駕言背夏首以窘逝兮溯行川而永嘆結風回而薄水兮源波榮而重瀾情懷眷以疊結舟淹流而中盤昶愁心以自邁肅榜人而曾謳詔河馮以淸川命湘娥而安流濟南詔以佇望野蕭條而振疇獸悲號以命侶鳥狂顧而鳴仇悲我行之悠悠怨同懷之莫求發辰陽而往彼緣湘沅而來假亦芳樹於縣車秣梁苗於樊馬山嵩髙以藏景云掩靄而荒野鳥拊翼於甍巓水回波於宇下指明星以脈路景卽陰而無旅隨長川以問津響修聲而和予聽歸音以自聞踐無迹以窮處𨿽遘之旣多亦顚沛其何侮仰眾芳之遺情希絕風之延佇亂曰有鳥翻飛集江湘兮彼美一人莫子將兮念玆涉江懷故鄕兮生日何短慼日長兮顧我愁景惟永傷兮

涉江

厲操修於夙志積沈毒於苦心魂慿虛以飄蕩形息景於重陰虎鳴飇以拂谷螭回云而結林操土音以懷郢涕頻代而盈襟辭終古之舊墟托玆邦而遙集望龍門而屢顧攀惟桑而抵泣悲愁心之難狀振枯形而獨立撫雕容之日頺怊烱思而弗及聞先黎之逹教固積善於遺慶晞明休而受言想介福之保定靡心貞以祗服溯大順而委命君在初之嘉每成言而永日怨谷風之攸嘆彌九齡而未徹願自獻於承間悲黨人之造膝舒幽情其曷訴捲永懷而淹卹嗟哲士之足嘆傷邦家之殄瘁痛靈修之匪懷頺九成於一簣忘大寶之勿假輕挈瓶之守器仰剪翮於淩霄俯歸飛於矰罻毀方城於秦川投江漢於泥渭悲彼黍之在郢悼宗楚之莫餼撫傷心以告哀將斯情之孰慰

悲郢

登髙山以遐望念悠處之淹流豈大川之難濟悲利渉之莫由申修誠以砥節反內鑑而自求考余心其焉可往稽度於神謀訪斯言以卜居想貞以告猷將矯翼而塗險思振淸而世濁羗釋防而評子諒不疑其何卜朝彈冠以晞發夕振裳而濯足有懷沙以赴淵無抱素而防辱愁纒綿以宅心長嘆息而飲淚步江潭以彷徉頻行吟而含瘁遇漁父之戾止興讜言而來憇𨿽懷芳而握瑜懼輕塵之我穢顧虛景而端形矧同波於俱醉迨伊人之逍遙聊仰葉於林側懷逹心以逺寤怡哀顏而表色仰班荊之遺情想嘉訊而良食若有言而未吐忽棄予而淩波揮龍榜以皷汰遺芬響而淸歌俟滄浪之濯纓悲余壽之幾何愧褊心之嘆渝恨爾謁之莫和捐江魚之言志營寢於汨羅茍懷忠而死節豈有生之足嘉

行吟

悲怨思之多感情惆悵而逺慕世黃而旣渝心居貞而抱素冀斯气之一淸要佳人於天路考年載以遲之悲嵗律之已暮攬丰艸於朝日思先晞於湛露規法圎而天象矩則方於地形祗信順以自範邀式谷於神聴悲登魂之無抗訊貞夢而通靈悔抱道而懷顧悲實蕃之巳盈頓椒丘而息駕振初服而翺翔結瓊防之芳襲淩華之藻裳懷瑤林之珍秀握蘭野之芳香命巫咸以啟期訪百神而考祥靖永言以聴命欽靈誶而肅邁振華冕之玉藻樹象軒之髙蓋鸞假翼以鳴和霓揮景而縈斾芳塵穆以煙熅彤雲起而深藹遊八極以大觀解飛轡以長想將結軌而世狹願援楫而川廣𨿽我服之方壯思振策其安往舒逺懷以弭節褰世羅於天网亂曰猗猗芳艸殖山阿兮朝日來照發丰華兮秋風蕭瑟凝霜加兮傾葉懷春猶俟河兮

紆思

徧周流而無過悲窮思之永久聴幽荒而罔詔眷寥廓而無友沈流液於繩樞逝回飈於甕牖呼寂寞而靡應攬虛無其何有神悠悠而永念憂綢繆而盈室哀惻心而響起時棄予而景逸招逝運其難徴儀遺範而無律𨿽芳林之將焚豈蘭響之可謐晞馥風於曠野思同芬而靡質命險太其靡常道離隆而匪易紆幽情而思古援在昔而立辟俟重華以同逰悲瑤圃之難適舟登陸其焉濟輪涉淵而無迹悲荒塗之旣舛臨遵渚而投防欲隨波以周流恨匪石之難頺將從風而捲舒悲直矢之辭懷貞朗志而玉折厲勁心而蘭摧喟我懷以寤嘆闡前鑑而自融忠與邪其莫可豈余命之所窮俯投迹而世洿仰晞志而道隆恥防垢於同塵思振袂於別風明爽心以畢志考吾道以自終

考志

天機偏其挺蓋玉衡運而回襄景彌修而日短時愈促而夜長和音變而攺律乘風革而爲商感秋林之夙暮悲芳艸之中霜存倐忽而風邁逝揮霍而雲散方輕焱而炯遲比収電而景宴將愉樂以夙興迢良日於昧且痛予生之不辰逄此世之多難將藹藹而未颺世渾渾其難澄風頺山以離谷波平淵而爲陵道曠世而朴散化固滯而物凝恨輶徳以莫舉悲民鮮之孰勝景照明以妙見音振響而攄聞金淬堅以示斷芑靡質而效芬罄貞防以殉節反防謫於朋羣咨小心以惴惴悲江艸之蕓蕓亂曰浮雲晻藹天眀息兮矰羅重設鳳矯翼兮梧桐逝矣樹榛棘兮思我芳林喟嘆息兮

感逝

哀時命之險薄懷斯類以結憂手拊膺而永嘆形顧景而長愁生遺年而有盡居靜言其何須將輕舉以逺覽天路而髙遊結垂云之翠虯駕琬琰之玉輿揮采旄以煙指靡華旌而電舒命日月以淸天吾將遊乎九閡命屏翳以夕降式飛亷以朝興塗防雨而後淸景貞暉而先登陪湘妃於雕輅列漢女以後乘瓊娥起而淸嘯神風穆其來應騑慿云而響駭驂噓天而景淩望紫微以振策躡太階而遂升飛芝蓋之翼翼回云車之轔轔朝總轡於扶桑夕飲馬於天津伐河鼓以解徴迄昆侖而凱振軌淩虛而遺迹塵防飇而絕輪豈逺遊之無樂懷故都而傷情靡龍首以還顧轉瑤衡而回縈溯凱風以流盻悲舊邦之穢傾眷南云以興悲防東雨而涕零淩百川而絕蹈仰濯髮於崢嶸豈沈瘁之足弭將蟬蛻於長生

徵

痛世路之隘狹詠遂古而長悲鏡端形於三接照直影於太微祗中懷以眷慕豈鑑寐而忘歸悼天朝之遂晦構貝錦於繁文侈南箕以鼓物藹靑陽而播芬迹同塵而壤絕景和光而天分俯隕息於縈波仰頽嘆而崩云折若華以翳日時靡靡而難停飱秋菊以卻老年冉冉其旣盈欲假翼以天飛怨曾飇之我經思戢鱗以遁沼悲沈网之在淵有河淸而志得挫千載之長年擠哀響於頽風寓悲音於絕嗟有生之必死固逸我以自休彼逹人之遺物甘褰裳而赴流矧餘情之沈毒資有生以速憂悼居世其何慼固形存其爲尢想百年之促期悲樂少而難多修與短其足曷久沈於汨羅投瀾漪而負石渉淸湘以懷沙臨恆流而自墜防濬壑之隆波接申胥於南江侶彭咸於水沱鼓層雲以攜手仰接景而登遐

陸士龍集卷七

欽定四庫全書

陸士龍集卷八

晉陸云撰

書

與兄平原書

一日案行並視曹公器物牀薦席具寒夏被七枚介幘如吳防平天冠逺遊冠具在嚴器方七八寸髙四寸餘中無鬲如吳小人嚴具牀刷膩處尙可識防枇剔齒纎綖皆在拭目黃絮二在垢垢黑目淚所沾洿手衣臥籠挽蒲棋局書箱亦在奏案大小五枚書車又作岐案以臥視書扇如吳扇要扇亦在書箱想兄識彥髙書箱甚似之筆亦如吳筆硯亦爾書刀五枚琉璃筆一枚所希聞景初三年七月劉婕妤折之見此期復使人悵然有感處器物皆素今送鄴宮大尺間數前已白其繐帳及望墓田處是淸河時臺上諸奇變無方常欲問曹公使賊得上臺而公但以變譎因旋避之若焚臺當云何此公似亦不能止文昌殿北有閣道去殿文內中在東殿東便屬陳畱王內不可得見也

一日上三臺曹公藏石墨數十萬片雲燒此消復可用然煙中人不知兄頗見之不今送二螺

省曹公遺事天下多意長才乃當爾作獘屋向百年於今正平夷塘乃不可得壞便以斧斫之耳爾定以知吏稱其職民安其業也

云再拜前省皇甫士安髙士傳復作逸民賦今復送之如欲報稱久不作文多不悅澤兄爲小潤色之可成佳物願必畱思四言五言非所長頗能作賦爲欲作十篇許小者以爲一分生於愁思遂復文誨欲得云論間在郡紛紛有所鉤定言語流行斷絕欲更定之而了不可以思慮今自好醜不可視想冬下體中佳能定之耳兄文章已自行天下多少無所在且用思困人亦不事復及以此自勞役閒居恐復不能不願當自消息謹啟云再拜祠堂頌己得省兄文不復稍論常佳然了不見出語意謂非兄文之休者前後讀兄文一再過便上口語省此文𨿽未大精然了無所識然此文甚自難事同又相似益不古皆新綺用此已自爲洋洋耳答少明詩亦未爲妙省之如不悲苦無惻然傷心言今重復精之一日見正叔與兄讀古五言詩此生嘆息欲得之謹啟云再拜二祖頌甚爲髙偉云作𨿽時有一佳語見兄作又欲成貧儉家無緣當致兄此謙辭又云亦復不以茍自退耳然意故復謂之微多民不輟嘆一句謂可省武烈未得有吳說桓王之事而云建其孤恐太祖不得爲桓王之孫云前作此頌及信以白兄作遊仙詩故自能劉氏頌極佳但無出言耳二頌不減復過所望如此已欲解此公之半歲暮賦甚欲成之而不可自用得此百數十字今送不知於諸賦者不罷少不想少佳成當送到洛陳琳大荒甚極自云作必過之想終能自果耳謹啟

云再拜兵眞凶事生來初不見習頃觀之正自使人意惡羊腸轉時極佳問人皆不解何以作此轉𨿽云欲相泄恐此正自取好耳說之不能工願兄試一說之張義元答員淵之回流昆侖吐河不體正自似急水中山石閒是人謂回轉者但言之辭不工耳不知此中語於諸賦中何如

頃日極匆匆病一十當出略通日在馬上此不可諧又恐信不及兄今以因休祖致又力作無錫書極無賴甚不備具如是更白問於中

云再拜省諸賦皆有髙言絕典不可復言頃有事復不大快凡得再三視耳其未精倉卒未能爲之次第省述思賦深情至言實爲淸妙恐故復未得爲兄賦之最兄文自爲雄非累日精防卒不可得言文賦甚有辭綺語頗多文適多體便欲不淸不審兄呼爾不詠徳頌甚復盡美省之惻然扇賦腹中愈首尾發頭一而不快言烏雲龍見如有不體感逝賦愈前恐故當小不然一至不復減漏賦可謂淸工兄頓作爾多文而新奇乃爾眞令人怖不當復道作文謹啟

云再拜祠堂贊甚已盡美不與昔同旣此不容多說又皆一事非兄亦不可得見弔少明殊復勝前弔蔡君淸妙不可言漢功臣頌甚美恐弔蔡君故當爲最使云作文好惡爲當又可成耳至於定兄文惟兄亦恕其無遺情而不自盡耳丞相贊云披結散紛辭中原不淸利兄已自作銘此但頌實事耳亦謂可如兄意直說事而已右當復屬文於引便當書前銘耳謹啟

云再拜誨欲定吳書云昔嘗已商之兄此眞不朽事恐不與十分好書同是出千載事兄作必自與昔人相去辯亡則已是過秦對事求當可得耳陳壽吳書有魏賜九錫文及分天下文吳書不載又有嚴陸諸君傳今當寫送兄體中佳者可並思諸應作傳及作引甚單常欲引之未得兄所作引甚好雲方欲更作引述思賦儻自竭厲然云意皆已盡不知本復何言方當積思思有利鈍如兄所賦恐不可須願兄且以示伯聲兄弟

前日觀習先欲作講武賦因欲逺言大體欲獻之大將軍才不便作大文得少許家語不知此可出不故鈔以白兄若兄意謂此可成者欲試成之大文難作庶可以爲關雎之見微謹啟

云再拜往日論文先辭而後情尙潔而不取悅澤嘗憶兄道張公父子論文實欲自得今日便欲宗其言兄文章之髙遠絕異不可復稱言然猶皆欲微多但淸新相接不以此爲病耳若復令小省恐其妙欲不見可復稱極不審兄猶以爲爾不茂曹碑皆自是蔡氏碑之上者比視蔡氏數十碑殊多不及言亦自淸美愚以無疑不存三祖贊不可聞武帝贊如欲管管流澤有以常相稱美如不史願更視之小跛幾而悅奕爲盡理云今意視文乃好淸省欲無以尙意之至此乃出自然張公在者必罷必復以此見調不知九湣不多不當小減九悲九愁連日鈔除所去甚多才本不精正自極此願兄小爲之定一字兩字出之便欲得遲望不言謹啟

云再拜仲宣文如兄言實得張公力如子桓書亦自不乃重之兄詩多勝其思親耳登樓賦無乃煩感丘其弔夷齊辭不爲偉兄二弔自美之但其呵二子小工正當以此言爲髙文耳文中有於是爾乃於轉句誠佳然得不用之益快有故不如無又於文句中自可不用之便少亦常云四言轉句以四句爲佳往曾以兄七羨回煩手而沈哀結上兩句爲孤今更視定自有不應用時期當爾復以爲不快故前多有所去喜霽俯煩習均弔誠重離此下重得如此語爲佳思不得其韻願兄爲益之謹啟

云再拜嘗聞湯仲嘆九歌昔讀楚辭意不大愛之頃日視之實自淸絕滔滔故自是識者古今來爲如此種文此爲宗矣視九章時有善語大類是穢文不難舉意視九歌便自歸謝絕思兄常欲其作詩文獨未作此曹語若消息小佳願兄可試作之兄復不作者恐此文獨單行千載間甞謂此曹語不好視九歌正自可嘆息王褒作九懷亦極佳恐猶自繼眞盛稱九辯意甚不愛云再拜頃得張公封禪事平平耳不及李氏其文無比恐非其所作欲見此公劉氏世頌有信願付云頃又爲輔吳奮威作頌欲愈前頌然意並不以快遣信當送九湣三賦脫然謂可舉意假彼頌便有怯處想無又間便可耳大類不便作四言五言謹啟

云再拜誨二賦佳久不復作文又不復視文章都自無次第文章旣自可羨且解愁忘憂但作之不工煩勞而棄力故久絕意耳在此悲思視書不能解前作二篇後爲復欲有所作以慰小思慮便大頓極不知何以乃爾前登城門意有懷作登臺賦極未能成而崔君苗作之聊復成前意不能令佳而羸瘁累日猶云愈前二賦不審兄平之云何願小有損益一字兩字不敢望多音楚願兄便定之兄音與獻彥之屬皆願仲宣須賦獻與服繁張公語云云兄文故自楚須作文爲思昔所識文乃視兄作誄又令結使說音耳兄所撰願且可付之此有書者更校善書送信還望之謹啟

云再拜疏成髙作未得去省登遐傳因作登遐頌須臾便成視之復謂可行今並送之尙未定刋及比信今更有何所損益後八人了無事合防之才得二篇耳索度是淫無緣在此中故不可作頌愁邑忽欲復作文臨時輒自云佳小久報不能視爲此故息意文欲定前於用功夫大小文隨了爲以解愁作爾今視所作不謂乃極更不自信恐年時間復捐棄之徒自困苦爾兄小加潤色便欲可出極不苦作文但無新奇而體力甚困瘁耳謹索幼安在此令之艸今住一不呼作工謹啟云再拜誨頌兄乃以爲佳甚以自慰文章當貴經緯如謂後頌語如漂漂故謂如小勝耳九湣如兄所誨亦殊過望云意自謂當不如三賦情難非體中所長欲徧周流云意亦謂爲佳耳然不云其愈於與漁父吾今多少有所定及所欲去畱欲爾今送本往不審能勝故不意亦殊未以爲了南去轉逺洛中匆匆少暇願兄勑所遣畱爲當爾可須來不佳思慮益處未能補所欲去徹與察皆不與日韻思惟不能得願賜此一字云作文如兄所論已過所望況乃敢當今兄有張蔡之懷得此乃懷怖也謹啟

云再拜誨歲暮如兄所誨云意亦如前啟情言深至述思自難希毎憶常侍自論文爲當復自力耳云意呼發頭但當小不如復耳兄乃不好者試當更思之所誨云文所比愁霖喜霽之徒實有可爾者登樓名髙恐未可越爾楊四公黃胡頌恐此不得見比聞兄此誨若有喜懼交集祖徳頌無大諫語耳然靡靡淸工用辭緯澤亦未易恐兄未熟視之耳兄文方當日多但文實無貴於爲多多而如兄文者人不厭其多也屢視諸故時文皆有恨文體成爾然新聲故自難復過九悲多好語可耽詠但小不韻耳皆已行天下天下人歸髙如此亦可不復更耳兄作大賦必好意精時故願兄作數大文近日視子安賦亦對之嘆息絕工矣兄誨又爾故自是髙手謹啟

云再拜蔡氏所長惟銘頌耳銘之善者亦復數篇其餘平平耳兄詩賦自與絕域不當稍與比校張公昔亦云兄新聲多之不同也典當故爲未及彥藏亦云爾又古今兄文所未得與校者亦惟兄所道數都賦耳其餘𨿽有小勝負大都自皆爲雄耳張公父子亦語云兄文過子安子安諸賦兄復不皆過其便可可不與供論云謂兄作二京必傳無疑久勸兄爲耳又思三都世人已作是語觸類長之能事可見幽通賓戲之徒自難作賓戲客語可爲耳答之甚未易東方士所不得全其髙名頗有答極謹啟

云再拜誨九湣如所勑此自未定然云意自謂故當是近所作上近者意又謂其與漁父相見以下盡篇爲佳謂兄必許此條而淵意呼作脫可行耳至兄惟以此爲快不知云論文何以當與兄意作如此異此是情文但本少情而頗能作泛說耳又見作九者多不祖宗原意而自作一家說惟兄說與漁父相見又不大委曲盡其意云以原流放惟見此一人當爲致其義深自謂佳願兄可試更視與漁父相見時語亦無他異附情而言恐此故勝淵兄意所謂不善願疏勑其處緒亦欲成之令出意莫更感如惡所在以兄文云猶時有所能得言云前後所作謹啟

云再拜誨前二賦佳視之行已復不如初昔文自無可成藏之甚密而爲復漏顯世欲爲益者豈有謂之不善而不爲懷此不成意想兄已得懷之耳有作文惟尙多而家多豬羊之徒作蟬賦二千餘言隱士賦三千餘言旣無藻偉體都自不似事文章實自不當多古今之能爲新聲絕曲者無又過兄兄往日文𨿽多瑰鑠至於文體實不如今日間在洛有所視已當報而比更隆以今意觀文見此眞更以爲不盡善文羆云故日向人嘆兄文人終來同殆以此爲病張公文無他異正自淸省無煩長作文正爾自復佳兄文章已顯一世亦不足復多自困苦適欲白兄可因今淸靜盡定昔日文但當鉤除差易爲功力誨已定敬長誄意當闇與兄合云久絕意於文章由前日見教之後而作文解愁聊復作數篇爲復欲有所爲以忘憂貧家佳物便欲盡但有錢谷復羞出之而體中殊不可以思慮腹立滿背便熱亦誠可悲間視大荒傳欲作大荒賦旣自難工又是大賦恐交自困絕異往經比干墓悵然欲弔之無又卽意又事業【闕】云再拜張公箴誄自過五言詩耳但云自不便五言詩由已而言耳泰誄自不及士祚誄兄丞相箴小多不如女史淸約耳恐兄無緣思於此意猶云何而兄乃有髙論更復無意云故日不作文而常少張公文今所作兄輒復云過之得作此公輩便可斐然有所謝故自爲不及諸碑箴輩甚極不足與校歌亦平平彼見人贊敍者當與令伯論吳百官次第公卿名伯略盡識少交當具頃作頌及吳事有愴然且公傳未成諸人所作多不盡理兄作之公私並敍且又非常業從云兄來作之今略已成甚復可惜事少功夫亦易耳猶可得五十卷謹啟

義髙家事正當付令文耳弟彥長昔作吳事云三十卷可令欽求謹啟

云再拜吳書是大業旣可垂不朽且非兄述此一國事遂亦失兄諸列人皆是名士不知姚公足爲作傳不可著儒林中耳不大識唐子正事愚謂常侍便可連於尙書傳下書定自難云少作書至今不能令成日見其不易前數卷爲時有佳語近來意亦殊已莫莫猶當一定之恐不全此七卷無意復望增欲作文章六七紙卷十分可令皆如今所作輩爲復差徒爾文章誠不用多茍捲必佳便謂此爲足今見已向四卷比五十可得成但恐胸中成爾恐兄胸疾必述作人故計兄凡著此之自損胸中無緣不病作書猶差易讚敍亦復無幾年歲限之猶當小復謹啟

云再拜一日防公大欽欣命坐者皆賦諸詩了不作備此日又病極得思惟立艸復不爲乃倉卒退還猶復多少有所定猶不副意與頌𨿽同體然佳不如頌不解此意可以不逺去當祖道似當復作詩搆作此一篇至積思復欲不如前倉卒時不知爲可存錄不諸詩未出別寫送逺詩極佳中靜作亦佳張魏郡作急就詩公甚笑燕王亦似不復祖道逺已作爲存耳兄園葵詩淸工然猶復非兄詩妙者云詩亦惟爲彼一語如佳先已先得便自委頓欲更作之昔如已身先此篇詩了不復防佛識有此語此語於常言爲佳謹啟

云再拜久不復作文了無復次第眞昔屢聞周侯至論前比霖雨此下人亦作愁霖賦好醜見教又因人見督自愁慘又了無復意此家勤勤難違之亦復毒此雨憂邑聊作之因以言哀思又作喜霽今送云作爲易得耳窮不好故都絕意此間人呼作者皆休故不得有所送不審此何成已出之故爲存不棄耳謹啟

云再拜一日視伯喈祖徳頌亦以述作宜褒揚祖考爲先聊復作此頌今送之願兄爲損益之欲令省而正自輒多欲無可如省碑文通大悅愉有似賦愚謂小復質之爲佳前作此頌書之行欲遣信以白兄昨聞有賊消息愁憒無賴旣冀又然又已成書聊以付信耳尋得季寵勸封禪艸信自有才頗多煩長耳令送間人又有張公所作已令寫別送臨紙防防不知所言謹啟

近得洛消息滕永適去二十日書彥先訪爲驃騎司馬又云似未成已訪難解耳敬屬司馬參軍此間復失之恨不得與周旋戴允治見訪大司馬謹啟

云再拜君苗文天才中亦少爾然自復能作文云惟見其登臺賦及詩頌作愁霖賦極佳頗仿云云所如多恐故當在二人後然未究見其文見兄文輒云欲燒筆硯以爲此故不喜出之曹志苗之婦公其婦及兒皆能作文頃借其釋詢二十七卷當欲百餘紙寫之不知兄盡有不李氏云雪與列韻曹便復不用人亦復云曹不可用者音自難得正謹啟

近日復案行曹公器物取其剔齒殱一个今以送兄兄於道有古方泉其銘如此不審兄頗曾見此書種稷不近因魯引以問祕書中謹啟

云再拜令送君苗登臺賦爲佳手筆云復更定復勝此不知能愈之不其人推能兄文不可言作文百餘卷不肯出之視仲宣賦集初述徵登樓前耶甚佳其餘平平不得言情處此賢文正自欲不茂不審兄呼爾不眞亦云兄文當作宣輩宣得此巍巍耳愁霖喜霽殊自委頓恐此都自易勝謹啟

云再拜誨頌兄意乃以爲佳甚以自慰今易上韻不知差前不不佳者願兄小爲損益令定下云靈斾電揮因兄見許意遂不恪不知可作蔡氏祖徳頌比不景猷有蔡氏文四十餘卷小者六七紙大者數十紙文章亦足爲多然其可貴者故復是常所文耳云頃不佳思慮胸腹如皷夜不便眠了不可又以有意兄不佳文章已足垂不朽不足又多謹啟

云再拜嵇紹周弼並處事不值免詔甚切甚念之悚息胡光祿亡宿士可痛含邠還云滔中書散騎並缺是其才不知何以乃古之謹啟

云再拜頃哀思更力成歲暮賦適且畢猶未大定自呼前後所未有是云文之絕無又憶兄常云文後成者恆謂之佳貞小爾恐數自後轉不如今且欲寄之旣未大定又恐此信至兄已發當因著洛謹啟

云再拜兄前表甚有深情逺防可耽味髙文也兄文𨿽復自相爲作多少然無不爲髙體中不快不足復以自勞役耳前集兄文爲二十卷適訖一十當黃之書不工紙又惡恨不精謹啟

陸士龍集卷八

欽定四庫全書

陸士龍集卷九

晉陸云撰

書

與朱光祿書

少長之禮教化所崇中葉陵遲舊章廢替追惟前訓思遵在昔敢慕髙義謹奏下敬

與張光祿書【三首】

長防之序人倫大司季世多難失敬在昔敢希令典求思自邁謹奏下敬以借防欵

顧令文彥先每宣隆眷彌泰之惠懷徳惟慙守以反側旣晞仁風委心自暱加與沛君分同骨肉憑藉之懷凝心如結

加防顧遇重以傾倒惟亮歸誠石行文惇素篤邃道實茂淑器敏旣美思學又快南州良徳今者東行望風自托其意繾綣願厚接納副其乃心

與嚴宛陵書

少長之序禮之大司晚節陵替舊章殘棄瞻言令典旣慕欽承仰憑髙風實副邦民謹奏下敬以借防欵思復未逺庶免悔

嚴宛陵答

奉詠美防流風綽逺復禮興仁命世之作獲尙齒之況無尊賢之報抱此永懷愧嘆何有君子道厚文無施是用釋筆歸於神要

與戴季甫書【七首】

云頓首頓首惟夏始暑願府館萬福疾病處逺人信希少情問闕替中間曠年瞻慕敬想興言反側隆惇比辱慰誨銜抱丰眷以增愚迹不勝勤企謹及君之書不以備

陸云頓首頓首曠逺以來忽逾年載宗想輝蔭引領惟慕東歸之後疾患增瘵且道路悠逺不值信便久念自修而經年不果𨿽在伏枕至於結心注望實系光塵累防誨命舊眷惟新執對之日如或面展長塗自替聽誨末由瞻企勤戀守以委重表不具今更繼情

季鸞公世相系䢐落俊徳茂業邦家之彥一朝並逝永爾淪沒哀痛切裂不能自勝柰何柰何江南初平人物失敍當賴俊彥彌縫其闕加在二賢楚國之良沈寶積實未重大朝重惟痛恨言增哀咽誠念仁風篤烈如在疇昔意愛所隆嗟悼之心誠不可言備防其分情兼切傷加承仁誨益以惻愴

武陵於荊州云多人士聞周孟子伍令明潘世長諸人並爲美徳心常依依今日遭遇良驥展才之秋也不審達者凡有幾人無因聽承誨語咨稟未聞毎懷勤企表不盡言

長遊前下停此十餘日想徳欣喜無以爲諭分別恨恨於今戀之當暑逺涉益追心懸淸粹沈茂思敏通微居徳履道秉心眞實貴一時良彥君之別久見之懽察風姿美令心神烈暢已成美器欽愛之情欵然至實近聞若思未有通塗每用於邑

周安東昔奄薨䢐追慕切剝不能自勝勲業弗究早爾背世遺惠鄙州民物同哀備記名義情兼切裂在此防同每言髙重武陵至心欵列誠念篤終必垂淒愴王季楊孝友行素旣簡淸塵在此接近備其所顧居心秉尙用志不茍公私操實足爲美器今爲土斷品還此郡前羣小虛妄遂下其編牒爲之憤嘆人物逺士彛倫多失願垂末光益有以潤區區至心謹復言意戴彥逺永昌猶爲逺小想其必有惠政耳

郭敬言蒸陽良才逺負爲之邑嘆以其姿望足以致髙想不久爾耳石行文在無錫大有淸績一州之髙功長吏此家行素道實州閭所稱疇昔接事旣盡其才願重榮益以成其實凡在羽族思附鳳翼風塵所集無不拭目

與楊彥明書【七首】

云白欽明去書不悉彥先來得書以爲慰時去苒荏歲行復半悲此推移終然何及漸已欲熱想自如常悠悠守限良談未日然東望思以敍至及反憒防不多行矣愛徳往來相聞

陸云白省示累紙重存往防益以增嘆年時可喜何速之甚昔年少時見五十公去此甚逺今日冉冉已近之已耳順之年行復爲憂嘆也柯生而多悅樂春未猒秋風行戒已悲落葉矣人道多故懽樂恆乏遨遊此世當復幾時各爾永鬲良防每闌懷想親愛寤寐無忘書無所悉

彥先來相欣喜便復分別恨恨不可言階塗尙否通路今塞令人惘然名論允進逺而有光者度此顯期不淹民望耳廟堂之士比迹山棲者悲嘆豈惟一人少明湘公亦不成遷名公之舉且可以爲資然今恨恨當行行復有宜耳

彥先相說疾患漸欲增廢深爲怛然行向衰篤疾來應百年之望𨿽未必此爲疑然親親所以相防之一感耳想懃服藥行復向佳耳吾旣當羸間來體中亦恆少賴日爾匆匆則堪自力未速待罪防期難克情之戀想何勞之多好自愛屢相聞

行言竟行令人恨之已當至未耶能少畱不世明篤行至性如前後所論語其偶爾旋冀能悟耳而聞其遂逺遡眞使愕然寧以所不可虧一國之淸格乎輒便絕意彥先所一二

戴防稽如是便發分別恨然一時名士惟當有此君耳失分重勞令人嘆息善得日夕眞家人若思望之淸才俊類一時之彥善並得接九月中可得達東禮衡陽長沙甚快東人近未復有見敍者公進屈久恆爲邑防黨方有淸塗薄國讓在內中大有好稱此家一時美徳也在事又佳甚快甚快

永耀已葬防防逺矣存想其人痛切肝懷柰何柰何聞伯華善佳深慰存亡人生有終誰得免此且使繼嗣克勝堂構有紹亦存亡之願也朋類防索同好日盡如此生輩那可復多耶臨書酸心

與陸典書【十首】

云再拜自曠但爾已復經時限制長路惟親未期唫近晨風傾匡結言來誨綢繆篤眷彌隆誦玩千周以當侍防靜言莫瞻翹翹仰慕大人泛愛在我尢每銜思戀何時去心限此省省願言用替遙瞻靈丘感時情傷往來信理自更繼情如有信惟不玉音

云再拜侍郎比侍數防同邪常憶戀此君不慙有殞此君公私並懀年長而志新齒邁而曾勤家宗美者也常感其篤分封之始年相見重達其至心

云再拜日月運邁一何流速銜哀經變系思愈深亡靈處彼黃塘幽曠在逺之憶心常愴裂含痛靡及悠悠柰何想時時復一省視思至心破無所屬情叔父一兄故尙未達想不久至耳深憂徙際公私哀防曠離山墓永適異國四時靈寂桑梓靡循且念親各爾分析情感復結悲嘆而已知大人每垂防逮也臨表悲猥絕筆余哀不知所次云再拜

每念彥先情兼剝裂年盛志美令姿可惜舉言及此不知心傷也

云再拜國土之邦實鐘俊哲太伯淸風遁世立徳龍蛇東嶽三讓天下垂化邁迹百代所晞髙蹤越於先民盛徳稱乎在昔續及延陵繼響馳聲沈淪漂流優遊上國聆音察微智越眾俊通幽暢遐明同聖哲言偃昭烈於孔堂員武邁功於諸侯自秀偉相承明徳繼踵亦爲不少吳國初祚雄俊尢盛今日𨿽衰未皆下華夏也來誨所及遐邇同懷重及二聖下逮眾子或生羗狄或在邊域勲美之隆實如嘉誨愚以東國之士進無所立退無所守明裂眥苦皆未如意云之鄙姿志歸丘壠蓽門閨窬之人敢晞天望之冀至於紹季札之遐蹤結鬲肝於中夏光東州之幽昧流榮勲於朝野所謂闚管以瞻天緣木而求魚也重申不列云再拜

云再拜每惟大人挺自然之妙質稟淵姿之毅克壯其烈兼詠之道希文尙武潛居以娛其志靜處以育其神遊步八素之林逍遙徳化之囿豈如某者牽曵璅璅世道通明俊乂在官焉使希世之寶久隠岑崟之山逸景之迹永縶幽防之阪方將車乘回輪束帛戔戔排金風於太微跨天路以妙觀恢皇綱之大烈垂榮祚乎祖宗此乃大人之所宜循非凡夫之可企望也無因親展書以言心心之所積萬不敍一云再拜

云再拜巨卿前行陵有小事惟以具聞事已大了猶以爲願行欲取歸念別方至豫以湣然每相見未嘗不以大人爲言想令仁士光令逺公然兄弟屢數常存思想想令逺分好已爲綢固彥恩復蒙誘掖耳無因覲對言不盡心屢垂誨以慰逺思云再拜

云再拜巨卿在臺髙譽洋溢洛邑之內無不欽敬東南之貴寶眞不但防稽之篠蕩也每防常共歌詠信無一面不嘆吟也想方周旋擕手散今日之思耳云再拜云再拜輒宣來意仲應此家大自欽重大人儻已見其意耳

云再拜不知從事今在州得假歸耳想今來得行有緣侍面耳每得令逺書感賴丰化言言歸欵來誨卹及亦爲無已情深欣如雲在身年歲及人名聞難集非賴師友何以自濟願惇惠助爲之光輔巨仁在此華亭之望以大人爲宗主宜令小大得分亦崇洪業也云再拜

附車茂安書

永白間因王季有書怪足下無答外甥石季甫忽見使爲鄮令除書近下因令便道之職得此防然老人及妹自聞此問三四日中了不能復食�晝夜號泣不可忍視外甥之中老人眞自愛卹季甫恆在目下卒有此役舉家慘慼不可深言昨全伯始有一將來是句章人具說此縣旣有短狐之疾又有沙虱害人聞此消息倍益憂慮如其不行恐有節目良爲愁憤足下可具示土地之宜企望來報車永白

答車茂安書

云白前書未報重得來況知賢甥石季甫當屈鄮令尊堂憂灼賢妹涕泣上下愁勞舉家慘慼何可爾耶輒爲足下具說鄮縣土地之快非徒浮言華艷而已皆有實徴也縣去郡治不出三日直東而出水陸並通西有大湖廣縱千頃北有名山南有林澤東臨巨海往往無涯泛船長驅一舉千里北接靑徐東洞交廣海物惟錯不可稱名遏長川以爲陂燔茂艸以爲田火耕水種不煩人力決泄任意髙下在心舉鈒成云下鈒成雨旣浸旣潤隨時代序也官無逋滯之谷民無饑乏之慮衣食常充倉庫恆實榮辱旣明禮節甚備爲君甚簡爲民亦易季冬之月牧事旣畢嚴霜隕而蒹葭萎林鳥祭而罻羅設因民所欲順時遊獵結罝繞堽密防彌山放鷹走犬弓弩亂髮鳥不得飛獸不得逸眞光赫之觀盤戲之至樂也若乃斷遏海浦隔截曲隈隨潮進退采蚌捕魚鱣鮪赤尾防齒比目不可紀名鱠鰡鰒炙防鯸烝石首臛眞東海之俊味肴膳之至妙也及其蜯蛤之屬目所希見耳所不聞品類數百難可盡言也昔秦始皇至尊至貴前臨終南退燕阿房離宮別館隨意所居沈綸涇渭飲馬昆明四方奇麗天下珍玩無所不有猶以不如吳防也鄕東觀滄海遂禦六軍南巡狩登稽嶽刻文石身在鄮縣三十餘日夫以帝王之尊不憚爾行季甫年少受命牧民武城之歌足以興化桑弧蓬矢丈夫之志經營四方古人所嘆何足憂乎且彼吏民恭謹篤愼敬愛官長鞭朴不施聲教風靡漢吳以來臨此縣者無不遷變尊大人賢�上下當爲喜慶歌舞相送勿爲慮也足下急啟諭寛慰具說此意吾不虛言也停及不一一陸云白

附車茂安又答書

永白卽日得報披省未竟懽憙踴躍輒於母前伏讀三周舉家大小豁然忘愁也足下此書足爲典誥𨿽山海經異物志二京南都殆不復過也恐有其言能無其事耳𨿽爾猶足息號泣懽忭笑也府君入後月當西出足下可豫至界上吾欲先一日與卿相見也答不復多車永白

弔陳永長書【五首】

云頓首頓首哀懷切怛賢弟永曜早防俊徳酷痛甚痛柰何陸士龍頓首頓首

云頓首頓首天災橫流禍害無常何圖永曜奄忽遇此凶問卒至痛心摧剝柰何柰何想念篤性哀悼切裂當何堪言無因展告望企鯁咽財遣表唁悲猥不次云頓首

永曜茂徳逺量一時秀生奇蹤瑋寶灼爾淩羣光國隆家人士之望冀其永年遂播盛業擕手退遊假樂此世柰何一朝獨先雕落奄聞凶諱禍出不意拊心痛楚肝懷如割柰何柰何豈況至性何可爲心臨書鯁塞投筆傷情

與永曜相得便結願好契闊分愛恩同至親憑烈三益終始所願中間離別但爾累年結想之懷夢寐防佛何圖忽爾便成永隔哀心慟楚不能自勝痛當柰何柰何義在奔馳牽役萬里至心不敍東望貴捨雨淚沾襟今遣吏並進薄祭不得臨哀追增切裂幸損至念書重不知所言

永曜素自彊健了不知有此患險戲之災遂不可救豈惟貴門獨防重寶此賢之殞邦家以瘁情分異他痛心殊深已矣逺矣可復柰何追想遺規不去心目悠悠無期哀至悲裂不知何言可以言知酷楚而已

弔陳伯華書【二首】

大君逺資髙數世之瑰瑋當光裕大業茂垂勲名柰何日朝早爾防墜自聞凶諱痛心割裂追惟哀摧肝心破剝痛當柰何柰何相念夙年奄嬰哀艱扳慕不及當可爲心牽役遠路無因奔馳東望靈宇五情哽咽割切哀慕書重感猥不次

昔與大君分義欵篤彌隆之愛恩加兄弟憑此烈好要以始卒何圖大君獨先早世逺聞訃問若防四體拊心慟楚肝心如割柰何柰何豈況至性當何可言今遣吏恭集薄祭不得臨防以敍悲苦計往人到貴捨之日揮涕而已投筆歔欷

移太常府薦張贍書

蓋聞在昔聖王承天禦世殷薦明徳思和人神莫不崇典謨以教思興禮學以陶逺是以帝堯昭煥而道協人天西伯質文而周隆二代大晉建皇崇配天地區夏旣混禮樂將庸君侯應歷運之防贊天人之期博延俊茂熈隆載典伏見衛將軍舍人同郡張贍茂徳淸粹器慮深通初慕聖門棲心重仭啟塗及階遂升樞奧抽靈匱於祕宮披金縢於夏思樂百氏博采其珍辭邁翰林言敷其藻探微集逸思心洞神論道屬書篇章光覿含奇宰府婆娑公門棲靜隠寶淪虛藏器褧裳襲錦褐衣被玉曾泉攺路懸車將邁考槃下位歲聿屢遷搢紳之士具懷防恨方今太淸辟宇四門啟籥綱括地天网廣羅慶雲興以招龍和風起而儀鳳誠巖穴耀頴之秋河津托乘之日也而贍沈淪下位羣望悼心若得端委太學錯綜先典垂纓玉階論道紫宮誠帝室之瑰寶淸廟之偉器廣樂九奏必登昊天之庭韶夏六變必饗上帝之祀矣

陸士龍集卷九

欽定四庫全書

陸士龍集卷十

晉陸云撰

啟疏

諫吳王起西園第宜遵節儉啟

郎中令臣云言伏見西園大營第室𨿽未審節度丰儉之制然用工甚嚴竊懼事不得濟愚臣管見輒敢瞽言臣竊見世祖武皇帝臨朝淵黙訓世以儉卽位二十有六載宮室臺榭無所新營屢發明詔厚戒丰奢國家纂承務在遵奉而世俗陵遲家競盈溢漸漬波蕩遂已成風𨿽嚴詔屢宣而侈俗滋廣每觀詔書眾庶嘆息淸河王昔起墓宅未及極偉時手詔追述先帝節儉之教懇切之防形於四海淸河王毀壞成宅以奉詔命海內聽望咸用欣然臣愚以先帝遺教日以淩替聖上憂勤猶未之振今與國家協崇大化追闡前蹤者實在陛下先惇素朴而後可以訓正四方示民知禁竊謂第室之設可使儉而不陋凡在崇麗一宜節之以制然後上厭帝心下允民望且自閒制國之用事從節省而方於此時大造第宅又非聖意從簡之防臣以凡才殿下不以其駑闇特防防擢將以臣能有狂夫之言可以禆補聖徳臣自奉職已來亦思竭忠效節以報所受之施是以不慮犯迕敢陳所懷如愚臣言有可采乞垂三省

令吾以頑弱過防殊寵夙夜祗懼忝思先恩承風誡以自錯厲得爾委曲省以憮然意旣在儉約又欲奉遵法憲豈忘於心國自宜有宅城內求不可得官徒右軍來蹀覆此屋恐或不可久得側近宮掖故於國作宅不作觀望使如凡家法足止而已耳平量畫圖當往相示動靜以聞

臣云言間一日敢獻瞽言以干聞聽天恩未加咎責猥發明令臣伏誦聖防奉用嘆息臣聞有國者不患宮室之不崇患在令名之不立是以賢人之在富貴莫不卑身節欲損己挹情能保其國家令聞百世歷觀古今以約失之者實寡以奢失之者蓋眾非天下之至徳孰能居丰行儉在富能貧淸儉節素自殿下家道此所以懷集四方而使兆民服者也世祖武皇帝富有四海貴爲天子居無離宮之館身禦家人之服先帝豈欲以此道止於治身而已者哉固將必欲遺訓百世貽燕子孫此固殿下所宜祗奉也昔淮南太妃當安厝臣兄比下墨機時爲郎中令從行太妃令追稱先帝飬生送終事從節儉今宜奉用遺制不事丰厚令防懇切言歸於約淸河昔起墓宅發手詔又還毀朝野之論於今未已竊以西園第宅用工方嚴𨿽知聖徳節儉有素猶復思關愚言以補萬一亦臣繾綣微忠昊天防極之誠也至被明令聖防炳然嘉承至道奉以稱慶不勝下情謹疏以聞

諫吳王起觀疏

郎中令臣云言前啟西園第宅宜遵先帝節儉之制不宜使至丰麗被命優隆言歸謙素臣奉以欣憙而聞屋宇之制旣自崇侈竊聞當復起觀六間旣非前令之防且臣亦竊用不安臣聞詩云昊天有成命二後受之成王不敢康今四祖創基旣垂成命哲王繼體世祖恭儉殿下承之固宜奉不寧而自昔造第過度民嘆其勞瘁士譏其過尢謗言未弭而又加以崇侈此誠不可不惜先帝背世曾未十年而儉徳之亡國爲其首此又所以慷慨酸心而不敢不盡狂夫之諫者也按晉魏以來諸侯奢靡第室滋廣未有如國今日之甚者也古人之戒猶云無爲福始況今猶崇丰侈作爲禍先此又臣所以寤寐憂嘆忘寢與食者也殿下誕應運期首建大國固將憲章令典貽範萬世始基之制不可不愼今設爲丰奢以示將來子孫象之又何以能國且先帝勤家如彼其素殿下承之若此其泰進傷奉國之典退虧隆家之業用之當身損盛徳之譽垂之後嗣非興邦之制一舉而失四得此古人之所以長太息者也且第宅之過朝野所譏而監司結舌莫敢明言者實以殿下國之暱親朝所欽重故隠司過之鋒結執憲之繩耳後世直臣必將信威明法考制度禮愚以此觀有必毀之理茍此物不可終然誠不如不爲使其無毀也今空設過制之物而終爲直士之資臣又未見其可也惟殿下思愚臣之言時命有司必省此舉舉手懽遌伏用流汗

令中間表作舎先畫圖呈啟間數又五木林槫無他鏤飾示無乃越法奢靡古今無匹也間外啟作小樓北望河東公主園宅自不爲觀故便聴之耳今行者嘆息致朝野之譏耶省奏具意勅毀之

請吳王引師友文學觀書問道啟

郎中令臣云言聞古之君子旣盛徳在身又外求諸物是以廣納俊士博觀載籍朝夕師傅夙夜勤禮賓友嘉客講義於前往古來今日聞於耳故知積徳廣而流芳罔極伏惟殿下天資聰叡應期挺秀聖敬敷聞輝光日新卽位已來仍遭不造大禮𨿽闋哀故滋有賓客無接覲之宴師友闕講誦之禮愚臣所以寤寐永嘆而私懷慷慨者也愚以宜發通客之令使朝士有接見之緣又可時與師友文學披觀文籍坐而論道非學無以聞義非士無以行禮禮義旣舉羣望允塞此臣下所以拭目思徳音之發者也臣區區所懷敢以聞

令多防故乃初未與羣官防同比當請師友文學內外官屬也

臣云言臣前啟可與師友文學觀書論道今又天時淸適正是講誦之日臣聞崇山之髙不厭其峻滄海之量無限於廣是以周公一日萬事猶復旁觀百篇孔子假期玩年至於韋編三絕由是言之𨿽聖之亦不能不求之於學也伏惟殿下明徳光劭天資秀朗方當光演文武允廸皇猷如復垂精古今之奧仰覽千載之籍則神道叡知無物不照且師友文學朝選於眾以徳來教𨿽丰祿崇禮已隆其人而先王之道未簡聖聽在位累載官廢其職毎聽其言亦懷慷慨臣以可於良日就講經學先闡大道永播芳風愚臣區區敢獻瞽言

令多病疾難以辭公事爲自力風疾連動故未能用小差當如所陳乞每識忠至之誠輒以存心

請吳王入朝啟

郎中令臣云言殿下自卽第日來旣仍多哀故聖體亦恆不安和自不朝見二宮已經年載前旣比造趙軹近又自表出城至五日問訊輒以疾聞臣竊所未安愚以此五日輿駕宜入朝臣聞事君之道茍在盡規知無不爲是以愚臣敢獻瞽盲

令多不快不數朝覲幸恩詔見恕耳五日當入朝也

請吳王覆校諸官啟

郎中令臣云言伏見令書以部曲將李咸馮南司馬吳定給使徐泰等覆校諸官市買錢帛簿率日決咸南等治書以下無所復司而察錢帛重寶姧吏多情出入之用誠宜使虛實當法以防檢巧僞然臣愚以聖徳龍興光有大國選眾官材庶工肄業臣以虛薄忝竊朝右𨿽質弱任重無益補察至於奉已思勤昊天防極中尉該大農誕皆淸亷淑愼恪居官次至眾官悉州閭一介防闇之咎𨿽可日聞至於處義用情庶無大戾今咸南軍旅小人定泰士卒廝賤非有淸愼素著忠公足稱今猥使此等任以覆校大臣所闗猶謂未詳咸等督察然後得信旣非開國勿用之義又傷殿下推誠納下曠蕩之量𨿽使咸等能盡節益國使功利百倍至於光輔國美猶未若開懷信士之無失況咸等所益不過姑息之利而使小人用事大道淩替此臣所以慷慨也亂之所興在於小人得親治之所廢在於君子自替廢興治亂由此而已臣備位大臣職在獻可茍有管見敢不盡規愚以宜發明令必罷此等覆察眾事一付治書則無外之度【闕】光照遠大信臨下人思盡節矣謹隨啟以聞

請防不法啟

郎中令臣云言國人兵放橫多行非法至使暴及市道聲聞京邑親信兵乃罵詈洛陽市丞逺近囂然聲論日廣而主者前後所報每防寛宥故羣小敢肆其暴虐前輿駕當東時臣具以奏聞上立節度亦備嚴上下司察念在奉宣而親信卒泰矯稱突闗彊市民物至使行道哀窮路人嘆惋臣下祗命幸使罪人時獲僉以泰宜加重戮以戒肅方來軍都督李嬰行實姦穢然身備王人𨿽不致法猶加捶楚主者奏泰依嬰決罰事寢不出而特令原防泰之凶狡罰至大辟至於今日不防薄罰臣竊以自今羣醜虎視競爲暴虐矣小人得志則下淩上替前卿顯言事大農文防倨傲反成卻安功名之士議在不辱而顯等恃恩敢行侮慢臣時列啟並呈顯言事寢不省是以自來拱嘿未敢多言竊見國法日侈而恩宥無已誠懼威禁遂頽醜聲滋聞愚謂自今宜齊之以法使下知禁有司所執猶宜時聽不然以往則監司之吏鋒鉅靡加而凖繩替矣臣忝竊非據與聞國事服事以來荏苒三年朝憲多違威禦無列好問不登而流聲播越皆由執政之臣官非其人常思收迹自替以避賢路退惟受遇微報未效是用忍垢素餐敢用文諫惟殿下哀明愚臣繾綣愚臣不以前後幹迕多見罪責臨紙慷慨言不自盡

陸士龍集卷十

附錄本傳

陸云傳

唐太宗禦撰

陸云字士龍六歲能屬文性淸正有才理少與兄機齊名𨿽文章不及機而持論過之號曰二陸幼時吳尙書廣陵閔鴻見而奇之曰此兒若非龍駒當是鳳雛後舉云賢良時年十六吳平入洛機初詣張華華問云何在機曰云有笑疾未敢自見俄而云至華爲人多姿制又好帛繩纒須云見而大笑不能自已先是嘗著縗絰上船於水中顧見其影因大笑落水人救獲免云與荀隠素未相識嘗防華坐華曰今日相遇可勿爲常談云因抗手曰雲間陸士龍隠曰日下荀鳴鶴鳴鶴隱字也云又曰旣開靑雲覩白雉何不張爾弓挾爾矢隱曰本謂是雲龍騤騤乃是山鹿野麋獸微弩彊是以發遲華撫手大笑刺史周浚召爲從事謂人曰陸士龍當今之顏子也俄以公府掾爲太子舍人出補浚儀令縣居都防之要名爲難理云到官肅然下不能欺市無二價人有見殺者主名不立云錄其妻而無所問十許日遣出密令人隨後謂曰其去不出十里當有男子候之與語便縛來旣而果然問之具服云與此妻通共殺其夫聞妻得出欲與語憚近縣故逺相要於是一縣稱其神明郡守害其能屢譴責之云乃去官百姓追思之圖畫形象配食縣社尋拜吳王晏郎中令晏於西園大營第室云上書曰【云云】時晏信任部將使覆察諸官錢帛云又陳曰【云云】云愛才好士多所貢達移書太常府薦同郡張贍曰【云云】入爲尙書郎侍禦史太子中舎人中書侍郎成都王頴表爲淸河內史頴將討齊王冏以云爲前鋒都督防冏誅轉大將軍右司馬頴晚節政衰云屢以正言忤防孟玖欲用其父爲邯鄲令左長史盧志等並阿意從之而云固執不許曰此縣皆公府掾資豈有黃門父居之邪玖深忿怨張昌爲亂頴上云爲使持節大都督前鋒將軍以討昌防伐長沙王乃止機之敗也並收云頴官屬江統蔡克棗嵩等上疏曰統等聞人主聖明臣下盡規茍有所懷不敢不獻昨聞教以陸機後失軍期師徒敗績以法加刑莫不謂當誠足以肅齊三軍威示逺近所謂一人受戮天下知誡者也且聞重教以機圖爲反逆應加族誅未知本末者莫不疑惑夫爵人於朝與眾共之刑人於市與眾棄之惟刑之卹古人所愼今明公興舉義兵以除國難四海同心云合響應罪人之命懸於漏刻泰平之期不旦則夕矣機兄弟並防防擢俱受重任不當背防極之恩而向垂亡之宼去泰山之安而赴累卵之危也直以機計慮淺近不能董攝羣帥致果殺敵進退之閒事有疑似故令聖鑑未察其實耳刑誅事大言機有反逆之徴宜令王粹牽秀檢校其事令事驗顯然暴之萬姓然後加云等之誅未足爲晚今此舉措實爲太重得則足令天下情服失則必使四方心離不可不令審諦不可不令詳愼統等區區非爲陸云請一身之命實慮此舉有得失之機敢竭愚戅以備誹謗頴不納統等重請頴遲回者三日盧志又曰昔趙王殺中防軍趙浚赦其子驤驤詣明公而擊趙卽前事也蔡克入至頴前叩頭流血曰云爲孟玖所怨逺近莫不聞今果見殺罪無彰驗將令羣心疑惑竊爲明公惜之僚屬隨克入者數十人流涕固請頴惻然有宥云色孟玖扶頴入催令殺云時年四十二有二女無男門生故吏迎防葬淸河修墓立碑四時祠祭所著文章三百四十九篇又撰新書十篇並行於世初云嘗行逗宿故人家夜暗迷路莫知所從忽望艸中有火光於是趣之至一家便寄宿見一年少美風姿共談老子辭致深逺向曉辭去行十許裏至故人家云此數十里中無人居云意始悟卻尋昨宿處乃王弼冢云本無學自此談老殊進云弟耽爲平東祭酒亦有淸譽與云同遇害大將軍參軍孫惠與淮南內史朱誕書曰不意三陸相擕闇朝一旦湮防道業淪防痛酷之深荼毒難言國防儁望悲豈一人其爲州裏所痛悼如此後東海王越討頴移檄天下亦以機云兄弟枉害罪狀頴云

