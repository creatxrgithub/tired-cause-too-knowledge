

欽定四庫全書

集部二

沈下賢集

別集類一【唐】

提要

【臣】等謹案沈下賢集十二卷唐沈亞之撰下賢亞之字也本長安人而原序稱曰吳興人以從其郡望然李賀集有送亞之詩亦曰吳興才人怨春風又曰家在錢塘東復東則似眞吳興人矣唐人裏貫多錯互不得其眞未之詳也亞之登元和十年進士第太和三年柏耆宣慰徳州辟爲判官耆罷亞之亦坐貶南康尉是集凡詩賦一卷雜文雜記一卷雜著二卷記二卷書二卷序一卷策文並對一卷碑文墓志表一卷行狀祭文一卷杜牧李商隠集均有擬沈下賢詩則亞之固以詩名世而此集所載乃止十有八篇其文則務爲險崛在孫樵劉蛻之間觀其答學文僧請益書謂陶器速售而易敗鍜金難售而經久送韓靜略序亟述韓愈之言蓋亦戛然自異者也其中如秦夢記異夢錄湘中怨觧大抵諱其本事托之寓言如唐人后土夫人傳之類劉克莊後村詩話詆其名檢掃地王士禎池北偶談亦謂防玉邢鳯等事大抵近小說家言考秦夢記異夢錄二篇見太平廣記二百八十二卷湘中怨觧一篇見太平廣記二百九十八卷均注曰出異聞集不云出亞之本集然則或亞之偶然戱筆爲小說家所采後來編亞之集者又從小說摭入之非原本所舊有歟此本前有元祐丙寅重刻序不著姓名錢曽讀書敏求記乃稱爲元祐丙申刻考元祐元年嵗在丙寅至甲戌已攺元紹聖中間不應有丙申蓋卽此本而曽誤記寅爲申又是集本十二卷曽記爲二十卷亦誤倒其文也池北偶談又記末有萬曆丙午徐跋此本無之而別有跋曰吳興文集十二卷義取艱深字多舛脫不可卒讀因從秦對巖先生借所藏季滄華抄本校閱一過題曰辛夘仲夏有小印曰邦采不知爲誰然則此本校以季氏本季氏本鈔自錢氏宋刻其源流固大槪可見矣乾隆四十三年六月恭校上

總纂官【臣】紀昀【臣】陸錫熊【臣】孫士毅

總

校

官【臣】陸費墀

沈下賢集原序

文章盛衰與世升降唐之文風大振於貞元元和之間韓柳唱其端劉白繼其軌當時學者涵濡游泳攬其英華洗濯磨淬輝光日新苟有作者皆足以拔出流俗自成一家之語則吳興之文是巳公諱亞之字下賢吳興人元和十年登進士第歷聘藩鎭嘗遊韓愈門李賀許其工爲情語有窈窕之思其後杜牧李商隠俱有擬沈下賢詩則當時稱聲甚盛而存於今者旣不盡見世之所有復舛錯訛謬脫文漏句十有二三頃得善本再加校覈皆得其正惜其藏於篋笥不得好學之士共有翫繹因命工刋鏤以廣其傳元祐丙寅十月一日題

欽定四庫全書

沈下賢集卷一

唐沈亞之撰賦

夢遊仙賦

余昔一夢寓遊一方樂態甚適覺而作賦題之夢遊仙其詞曰

杳漠漠兮升絕垠云轡九天兮越崇門星淩曉以淡白瀾咽潾於錦礫石橊笑而織娥喜閽導余而就將止襲烈蕙之芳風送麗音於遼耳目恣邁而多適吾超超其樂此銀墉兮桂廂差瑤階兮上玉堂捲紅幕以繡戶中有人兮結淸處語嫣延兮情綽撦命餘蔭於蘭之廈回穠顏以一顧矕嬌眸而融冶煙津兮玉盤火桂兮炮鸞鼎娥司味和苦酸嬴吹旣調戛湘合我飲食兮樂吾後園乃稱詩曰白日低兮春塘滿紅華芳兮艸芽短菱結帶兮荇含絲設遨遊兮導佳期又詩曰穠光醉兮昏綿綿焉與久樂萬年春畱連兮其未央吐芳意於荃言忽寤以無覩魂迷念兮情牽旣諒人生之皆夢孰云夕非而晝是馳詠想之悠悠兮軸吾情於萬里

柘枝舞賦【並序】

往者某值宴於鄭衞之侯坐與客序樂作堂下行舞男女紛雜交貫率以百品而觀者蓋然旣罷升鼓堂上筵吹大奏命爲柘枝舞則皆排目矢座客曰今自有土之樂舞堂上者惟胡部與焉而柘枝益肆於態誠足以賦其容也因顧余緒之以洗客念賦曰

昔神祖之克戎賓雜舞以混防柘枝信其多妍兮命佳人以繼態撼隆冠之繁珂兮披文纓於大帶跪閃舉以揮獝兮拖旋襟之防曳騖遊思於情杳兮注光波於穠睇顧巧度之無窮兮將多變而若云厲唱於鼉鼓兮儼蘭露之芳津汨傍俯以裊影兮蕩風蕖於橫茵愕兮若驚弛兮若嬾歘然逴奼翔然嫣偃婉振修袖以拋拂兮韜纎肱以糅綰差重錦之華衣俟終歌而薄袒旣而抑倚昂蹈節振臂驅防蹀以捉碎盡戎儀於弱媚見孫律於武姓入西河之劍气曲響未遒邊風襲吹聞代馬之淸嘶言禽於詠類客曰若此之狀也以鄭衞而前陳吾固知其將墜

古山水障賦【和史館陳學士作】

挹淸臣之嘉思兮信疎子以峭孤回補籍之暇筆兮賦他山於遺圖擲琨瑤於吶口兮若含采以咀蘭惟古工之包化兮啟羣峯於無間勢蹙巘以特起牙騰排而上干翠參差以玉立俱疎疎以攢攢於是澒以長瀾森以怪木瑟汨栗飅淒煩蕩燠浸平繚於楚澤冶妖韶於陽谷低霾橫瞑兮陳半腹夢雨神雲兮澹而不歸怨撦惹乎巖曲縹蘚靑籬兮事幽澁細澗綿流兮洄噴噎山之人兮夕忘寐而坐忘興帷紺枝兮帶黃葛暖艸被崖兮垂緑發翺鸞翔翠相追徵兮振錦舒繡錯以明兮啼羈酸雌裂眥吻兮風呺穴怒寥而辭兮山中之木何凋榮兮

詩

虎丘山眞娘墓

金釵淪劍壑玆地似花臺油壁何人值錢塘度曲哀翠余長染柳香重欲薰梅但道行雲去應隨魂夢來

春詞酬元微之

黃鶯啼時春日髙紅芳盡井邊桃美人手暖裁衣易片片輕花落剪刀

題仙亭

新剏仙亭覆石壇雕梁峻宇入云端嶺北嘯猿髙枕聽湖南山色捲簾看

答殷堯藩贈罷涇原記室

勞君輟雅話聽說事疆提筆從徵虜飛書始伏羌河流辭馬嶺節臥聽龍驤孤負平生劍空憐射斗光五月六日石頭城步望前船示捨弟兼寄侯郎

客子去淮陽逶迆別夢長水闗開夜鎖霧棹起雲涼煙月期同賞風波忽異行隠山曾撼櫓轉瀨指遙檣蒲葉剪刀綠筠筒楚粽香因書報司逺爲我憶檀郎

別龎子肅

自爲應仙才丹砂鏈幾回山秋夢桂樹月曉憶瑤臺雨雪依巖避煙雲逐步開今朝龍仗去早晚鶴書來

春色滿皇州

何處春輝好偏宜在雍州花明夾城道柳暗曲江頭風軟遊絲重光融瑞气浮鬭雞憐短艸乳燕傍髙樓繡轂盈香陌新泉溢禦溝回看日欲暮還騎似川流

宿白馬津寄冦立

客思聽蛩嗟秋懷似亂砂劍頭懸日影蠅鼻落燈花天外歸鴻斷漳南別路賒聞君同旅捨幾得夢還家

汴州船行賦岸傍所見

古木曉蒼蒼秋林拂岸香露珠虫网細金縷兔絲長秋浪時回沬驚鱗乍觸航蓬煙拈緑綫棘實綴紅囊亂穗揺鼯尾出根掛鳳腸持一濯足誰道比滄浪

送文頴上人遊天臺

露花浮翠瓦鮮思起芳叢此際斷客夢況復別誌公旣歷天臺去言過赤城東莫說人間事﨑嶇塵土中

宿後自華陽行次昭應寄王直方

重歸能幾日物意早如春暖色先驪岫寒聲別雁羣川光如戲劍帆態似翔云爲報東園蝶南枝日巳曛

題海橊樹呈八叔大人

曾在蓬壺伴眾仙文章枝葉五云邊幾時奉宴瑤臺下何日移榮玉砌前染日裁霞假雨露淩寒送暖占風煙應笑彊言河畔柳逢波隨浪逐張騫

送龎子肅

三年遊宦也迷津馬困長安九陌塵都作無成不歸去古來妻嫂笑蘇秦

西藩請謁廟

肅肅層城裏巍巍祖廟淸聖恩覃布濩異域獻精誠冠蓋分行列戎夷辧姓名禮終齊百拜心潔表忠貞瑞靄千重色簫韶九奏聲仗移迎日轉旌動逐風輕體運威儀正年推俎豆盈不才慙聖澤空此望華纓

勤政樓下觀百官獻壽

禦气黃花節臨軒紫陌頭早陽生彩仗霽色入仙樓獻壽皆鴛鷺瞻天在冕旒菊罇開九日鳳歷啟千秋樂闋祥煙起杯酣瑞影收年年歌舞夕此地慶皇休

山出云

片雲朝出岫孤色迥難親蓋小辭山早根輕觸石新飄經緑野明麗照靑春拂樹疑舒葉臨江似結鱗從龍方有感捧日豈無因看助爲霖去恩沾雨露均

曲江亭望慈恩杏花

曲臺晴望好近接梵王家十畆開金地千株杏花帶云猶誤雪映日欲欺霞紫陌傳香逺紅泉落影斜園中春尙早亭上路非賒芳景偏堪賞其如積嵗華

村居

無樹巢宿鳥無酒共客醉月上蟬韻殘梧桐陰繞地獨出村捨門吟劇微風起蕭蕭蘆荻叢叫嘯如山鬼應緣我憔悴爲我哭秋思

沈下賢集卷一

欽定四庫全書

沈下賢集卷二

唐沈亞之撰雜著

湘中怨解

湘中怨者事本怪媚爲學者未嘗有述然而淫溺之人往往不寤今欲槪其所論以著誡而已從生韋敖善撰樂府故牽而廣之以應其詠

垂拱年中駕在上陽宮太學進士鄭生晨銅駞裏乘曉月渡洛橋聞橋下有哭甚哀生下馬循聲索之見有艶女翳然防袖曰我孤養於兄嫂惡常苦我今欲赴水故畱哀須臾生曰能逐我歸之乎應曰婢禦無悔遂載與居號曰汜人所誦楚人九歌招魂九辯之書亦常擬其調賦爲怨句其詞麗絕世莫有屬者因撰光風詞曰隆佳秀兮昭盛時播薰緑兮淑華歸顧裏英與處萼兮潛重房以飾姿見稚態之韶羞兮防長靄以爲衣醉融光兮彌彌迷千里兮涵湮湄晨陶陶兮暮熙熙舞婀娜之穠條兮騁盈盈以披遲酡遊顏兮倡蔓卉縠流蒨電兮石發髓旎生居貧汜人嘗解篋出輕繒一端與賣胡人酬之千金居數嵗生遊長安是夕謂生曰我湘中蛟宮之娣也謫而從君今嵗滿無以久畱君所欲爲訣耳卽相持啼泣生畱之不能竟去後十餘年生之兄爲嶽州刺史防上巳日與家徒登嶽陽樓望鄂渚張宴樂酣生愁思吟之曰情無垠兮靄靄洋洋懷佳期兮屬三湘聲未終有畫艫浮漾而來中爲防樓髙百餘尺其上施緯帳欄籠畫飾帷搴有彈鼓吹者皆神仙娥眉被服煙霓裙袖皆廣長其中一人起舞含嚬淒怨形類汜人舞而歌曰溯靑山兮江之隅拖湘波兮裊緑裾荷拳拳兮情未舒匪同歸兮將焉如舞畢斂袖翔然凝望樓中縱觀方怡須臾風濤崩怒遂迷所往元和十三年餘聞之於朋中因悉補其詞題之曰湘中怨蓋欲使南昭嗣煙中之志爲偶倡也

文祝延【有引】

文祝延之指其本禱祠閩人歌其質也閩侯居政民蔭而安他日侯恙在體巷野之祈祠於神者皆以請侯益憂焉後得閒而詞乃舒其俗以爲言俚不足自道或謂軍副者亞之能變風從律善闡物志因耆耋爲請於是與文以通其意且以古之得人者皆祝延之今復用延命爲篇目其詞二闋

閩山之杭杭兮水堋吞荒抱大兮香疊層騰气淸渾兮朝昏神生其中兮宅幽凝居如山兮惠如水處端卓兮赴下而忘鄙集人之祈兮從人之所市攀淸明兮叩髣髴我民請兮期吉日願聽誠兮陳所當侯臨我兮恩如光照導兮天覆惠流吾兮樂且康恭聞侯兮飲食失常民縈憂兮心苦創飽我之饑兮侯由有谷神有澤兮宜蔭沃脫侯之恙兮歸侯之多福羣卑勤之恭潔兮鑑貞盟乎山竹

右一闋爲祈

兕載吹兮音咿咿銅鐃呶兮呼眂睢樟之蓋兮麓下云垂幄兮煙爲帷合吾民兮將安維吾侯之康兮樂欣肴盤列兮答神神擺漁篁兮降拂窣窣右侍伎兮左夫人態修邃兮佻調丹含瓊兮瑳【去聲】佳笑馨炮羶燔兮溢桉豆爵盎無虛兮菓摭雜佑秋云淸醉兮流融光巫裙旋兮覡袖翔瞪虛凝兮覽回語神歡兮酒云央望吾侯兮遵賞事朝馬駕兮搦寶轡千弭函兮森導騎吾何樂兮神軒維侯之康兮居遊自遂

右一闋爲酬

爲人撰乞巧文【和史館陳學士作】

邯鄲人妓婦李容子七夕祝織女作穿鍼戲取笤篁芙蓉雜致席上以望巧所降其夫以爲沈下賢攻文又能剏窈窕之思善感物態因請撰爲情語以導所欲詞曰惟云渚之晨秋兮天曠碧以凝暮懸韶桂於奼月明淚之淸露卽何房之將期儼龍輪以就馭恭聞司巧之多方妾修馨香以奉具竊獨溺於自私希靈娥之所付防碧凝其異質兮韻隆虹於霾霽假文羽於孔雀兮而使擅夫佳麗戴云蟬之重緌兮塗蠻金於綺篲細綃縷於藕腸兮差蓮跗以樣齒命纎爪之虫絲兮裊檐機之夕綴是物之巧功善飾願賜妾於鍼紉也葩萼郁於濃妍包多宜以善喜引纎吹於輕颷若將翔而復倚醉春光之流景播淸香於萬里霓煙出乎無間縹窈緲以斐亹若披若曳兮撦平林兮橫曉水襲霽旦之繁芳兮因隠映而增綺澹冉冉其容世無隠以偕此是物之巧容善態願委妾於態媚也短蒲狹涘兮曲澑溢防防鵷雛兮引乳娣戲音淸諧兮蕩演曳牽遊裾之低凝兮蔓春心於淇裔枯寒勁幹兮憶棄葉擺風叫夜兮畱燥雪流韻淒澁兮泱咽吟夢語之漣漣感霜鐘之流越是物之巧音善感願付妾於管也

祝樠木神文【並序】

謫掾秋病偃於漢之陽怳而夢鬼其形甚穢長股短胸薄頂無尻禿眉鑏吻嗜痔而饕誦視嚵气臊指人生寒栗肌防毛及寤怪嘆以告筆吏扃曰斯癘鬼也亞之曰癘鬼何端而侵我乎扃曰癘之爲情惡倘倘而狎睢同丘爲仇同惡扶依依邪傳影倒步側趨托舌附語以調淫巫今掾之爲人體曠神虛樂態惡惡內曠外疎翺翔自儀舉止無虞不機不扃爲所啁也無乃異乎亞之曰何以去斯患也吏曰扃聞之樠木之神其司郢土之陰可以酬而訴也願召巫用酒肴以寄詞爲祝使其有愧必榜且戮掾無郁也於是乃與撰爲祝言一闋以道所惡其詞曰

傾江漢之長瀾兮淘晨云於宿靄惟附巘之橫峯兮寫甘灣之淸泚聞樠木之畱古神兮宅同麓之荒邸茹淸明之靈英含端光而爲體與午節及皎峭兮惡淸明之闇靄粵客子之何羈兮啁我血於癘鬼癘鬼之狀艸剏朴蹴折兮蜍背棚橫兮蠆腹板聱【語虯反】兮薄頂而蛇顙颭掞兮赤臉而防目伺差池於隟情兮投怪言以禍福拒良藥於煩痰兮謗嘉肴而謂之毒衣【去聲】戾气以爲介兮避神丹之利鏃彼怪魅之杇險兮非神君兮孰能以族洗身而爲詞兮望皇霛於樠木

雜記

沂水北一百里有峴曰將軍甚靈民置祠於路左享之不已將軍曾爲五郡牧常姓名通因築城失主將意而斬之其屍數日不僕今有臺曰立屍臺西南有山爲鞍山山北有闗謂之穆陵李師古不臣作鎭於此防遏不意元和初罷之西有沂山山有廟則東安公也沂州刺史每春自禱恩是山山有谷九十九所河分流曰沂曰汶東注溯南流入靑道沂州山東南有山曰太平山頂平可八九十里頃嵗有冦曾居之山北十餘里有樹五檀也

秦夢記

太和初沈亞之將之邠出長安城客槖泉邸捨春時晝夢入秦主內史廖家廖舉亞之秦公召至殿膝前席曰寡人欲彊國願知其方先生何以教寡人亞之以昆彭齊桓對公悅遂試補中涓【秦官也】使佐西乞術伐河西【晉秦郊也】亞之帥將卒前攻下五城還報公大悅起勞曰大夫良苦休矣居久之公幼女弄玉聓蕭史先死公謂亞之曰微大夫晉五城非寡人有甚徳大夫寡人有愛女而欲與大夫備灑掃可乎亞之少自立雅不欲遇幸臣蓄之固辭不得請拜左庶長尙公主賜金二百斤民間猶謂蕭家公主其日有黃衣中貴騎疾馬來迎亞之入宮闕甚嚴呼公主出鬒發著偏細衣裝不多飾其芳姝明媚筆不可模樣侍女祗承分立左右者數百人召見亞之便館居之亞之於宮題其門曰翠微宮宮人呼沈郎院𨿽備位下大夫繇公主故出入禁衛公主喜鳳簫每吹簫必下翠微宮髙樓上聲調逺逸能悲人聞者莫不自廢公主七月七日生亞之嘗無貺壽內史廖曾爲秦以女樂遺西戎戎主與廖水犀兩合亞之從廖得以獻公主公主悅受嘗結裙帶之上穆公遇亞之禮兼同列恩賜相望於道復一年春秦公之始平公主忽無疾卒公追傷不巳將咸陽原公命亞之作挽歌應教而作曰泣一枝紅生同死不同金鈿墜芳艸香繡滿春風舊日聞簫處髙樓當月中梨花寒食夜深閉翠微宮進公公讀詞善之時宮中有出聲若不忍者公隨泣下又使亞之作墓志銘獨憶其銘曰白楊風哭兮石甃髯莎雜英滿地兮春色煙和珠愁粉瘦兮不生綺羅深深埋玉兮其恨如何亞之亦送咸陽原宮中十四人殉之亞之以悼悵過戚被病臥在翠微宮然處殿外特室不入宮中矣居月餘病良巳公謂亞之曰本以小女將托久要不謂不得周奉君子而先物故敝秦區區小國不足辱大夫然寡人每見子卽不能不悲悼大夫盍適大國乎亞之對曰臣無狀肺腑公室待罪右庶長長不能從死公主君免罪戾使得歸骨父母國臣不忘君恩如今日將去公追酒髙防聲秦聲舞秦舞舞者擊髆拊髀嗚嗚而音有不快聲甚怨公執酒亞之前曰壽予顧此聲少善願沈郎賡歌以塞別公命趣進筆硯亞之受命去爲歌詞曰擊休舞恨滿煙光無處所淚如雨欲擬著辭不成語金鳳銜紅舊繡衣幾度宮中同看舞人間春日正歡樂日暮東歸何處去歌卒授舞者雜其聲而道之四座皆泣旣再拜辭去公復命至翠微宮與公主侍人別重入殿內時見珠翠遺碎靑階下窓紗檀防依然宮人泣對亞之亞之感咽良久因題宮門詩曰君王多感放東歸從此秦宮不復期春景自傷秦喪主落花如雨淚燕脂竟別去公命車駕送出函谷闗巳送吏曰公命盡此且去亞之與別語未卒忽驚覺臥邸捨明日亞之與友人崔九萬具道九萬博陵人諳古謂捨曰皇覽云秦穆公雍槖泉祈年宮下非其神靈憑乎亞之更求得秦時地誌說如九萬云嗚呼弄玉旣仙矣惡又死乎

沈下賢集卷二

欽定四庫全書

沈下賢集卷三

唐沈亞之撰雜著

夏平

夏之爲郡南走雍千五十里涉流沙以阻河地當朔方名其郡曰朔方其四時之辰夭暑而延冬其人毅其風烈其气威而厲易憤而難平夫其難平之狀在陽爲悖在陰爲佷悖爲不平者在上暴橫而爲也在下殘寃而爲也佷爲不平者在上蔽惑而爲也在下憤激而爲也元和初夏之節度韓將軍入覲其甥楊琳爲之後以兵叛天子命將軍演代之旣至盡殺其屬將曲直者無別罪並俘其家姊弟妻子乃以其善貌擇而入其餘均賞麾下騎士皆得肆辱污明年拜右衞李將軍願爲尙書出代演爲政至其城察民气色不得平乃畱意於察果得之卽令曰天子湣不辜久而命四方爲政執事觀察之夫楊琳叛脇其良人良人以骨肉妻子故不能得止又不能卽死制巳在人今皆以是罪戮之矣其姊弟妻子當免者不宜復蓄污且又皆良人子等類耳寧幸如是乎今盡籍出之無得隠吏更察敢有如是者斬於是尙書願乃以畜馬爲則詶得所虜者相當其直其人皆死志積寃憤旣出卽豁其所蓄道路呼聲四逸有感憤不勝於心者則仰而號俯而踴退而變爲喜而舞謡其徳其聲雜調齊感如是連日攺旬而後巳是則條理其政如此其气復爲悖邪夏之屬土廣長幾千里皆流沙屬民皆雜虜虜之多曰黨項相聚爲落於野曰部落其所業無農桑事事畜馬牛羊槖駝廣徳元中其部落先黨項與其類意能气不等因聚黨爲兵相伐彊者有其馬牛羊槖駝其後支屬更酬殺輾轉六七十年莫能禁道路殺掠以爲常華迫貨馬牛羊槖駝者貨已輒以壯騎從防道伺險擊華民華民脫死者幾希矣尙書公旣按察部落盡知其猾大者死小者盟又令曰今盟已敢有叛者滅之其後有人貨得一馬厚價善气駭而逸亡其所就月餘奔歷數帳異逐之又至一帳帳之老乃相與執而詣公居請曰有馬逸來莫知其所由自後更嵗故亡馬者復得之是則整頓其如此其气復能爲佷耶夫政之不明則平不得施於气笑色語法之不淸則平不得信於市貨理化昔者周公之爲政處於相則天下平處於東則一方平今夏北一方也得其平如此豈在位者而知周公之道耶乃籍所以於篇以明善理云爾

旌故平盧軍節士

郭昈郭航本不同俗家皆家平盧軍昈父珍岑舉進士與權臯著作同上第天寶末燕人叛𨿽以戮自是而齊趙之間頗聞其彊矣昈旣壯能習先人所業復舉進士時權相國爲吏部尙書其所立欲擢之及聞家居非地卽罷選歸而亦爲師古所辟昈與故勃海人髙鉥爲等伍師古死師道代之復用鉥昈爲從事有頃常山帥卒其卒請嗣帥未得命師道亦遣甲卒萬人北渡河屯太原以爲顧望鉥昈相與議語謂燕蔡之侯初封欲令師道先之爲朝省以樹大功乃說曰傭有操鋤爲人治稼者能勤谷滅稂嵗得均穡至於傭子旣専地自入其伍益相辦助或謂之語曰田人百畆成而餉之直幾半足以飽三冬之腹至於所取非任賴主人土廣且寛之則曰可苟設一旦篤其不奉亦奪矣是屬固不殍矣此借言於家人尙爾況傭於天子乎今河北之傭方責其専田君侯寧可以假非於不理者誠能此時因經圖以盡入其地親謁闕下則君侯之功莫可與等保餉世世𨿽孱孫亦終不奪豈不偉哉夫舉食於人當饑渴之望也一飯千金未足者不能十金及飫而進於前𨿽海陸備鼎顧與糠籺齒尙何所酬願君侯省之無爲人後事將行左右者更沮之曰猛虎所以使物畏而不敢犯者以能威自居也故盤林橫谷奮睛以拏怒掉尾以倚嘯厭食於熊豕麏麚之肉及棄其所長而欲弭耳委首以待餒是知命縣於執者之手𨿽塵兒得以狎而搏𨿽欲申步於咫尺安得自遂也今公捨自食而就待餒其後亦能無恨乎孰爲公計其事於是師道果大悔遂殺髙鉥而昈以能善人左右開之故得無殺幽於蔡之鄙縣使人守其門親屬通往來輒籍署更十餘嵗當元和九年蔡帥少陽死其子元濟欲以有父之地請於天子天子怒發兵圍之旣急師道亦悖乃陰爲之助明年秋師道兵萬餘東冦彭城入蕭丰沛且敗而還因艱四境出入者月餘昈乃爲練繒書緘之絮帑如顆遣航持詣彭城請其帥願得上奏將行執航手曰努力愼勿泄書不吾名蓋假齊人劉諒耳非見帥無得言吾書者航至彭城宗人運爲武寧虞都使始航欲捨之防運將兵出定丰未還航直詣賓府見郭行余因曰航母之姊子劉諒有帛書奏記陳叛兵者山川曲折之狀願見將軍行余得之喜悅起告其帥航見帥獨謂帥曰書郭昈爲之畏泄故假劉諒劉諒者師道所信之吏也遂發書書詞云願以兵三千人出滄州用戈船浮海萊淄之上此時海不備所處皆罪人謫吏無所與豎遂與上奏於是天子遣吿彭城帥知之帥以爲非昈書疑師道爲之以相詿誤故航歸不得書報獨告以信語航不敢復故道道回逺凡數千里乃及昈所處未見昈且爲師道所召旣行與昈兄子會於道因竊謂曰今者航無狀受召豈前事之露耶且露航獨死終無所敗無憂也昈聞之幾自引死航令萊人嘗以气敢聞於平盧軍及師道欲叛盡縻絡敢士故航在召中初航不知其召之所以也意謂知前謀竟憂死明年元濟誅又明年師道反詔遣大梁楚彭城蔡許滑魏之師合而四入於是彭城軍下魚臺入金鄕楚軍圍海取其二縣大梁軍攻考城得之滑蔡許共拔斗門至臨濮魏軍渡楊流占東阿再戰涉商屯鄆西六十里近最近賊賊益敗故師道遣右將軍劉晤將握前後兵三十萬人出當魏魏兵日急晤晤亦爲師道所篤乃歸斬師道盡以鄆城降得拜爲滑帥在十四年二月乙亥也髙鉥以前著迹追爲尙書蓋言寵之昈得以外郎爲滑從事詔令行余爲記室行余與昈會於河闗之間昈謂行余曰昈前者使航馳帛奏至彭城聞其還不聞其問今已死矣君知其請乎行余曰請者云何昈猶能盡語章中之詞矣行余曰果然嗚呼航竟死矣莫有聞者嗟乎十四年餘與李褒劉蒙宿白馬津俱聞之於郭記室明日復皆如濟北濟北之人盡能言昈之節故悉以論著將請於史氏云

萬勝岡新城錄

元和九年蔡之帥死其子元濟以其土叛逸掠陳汝之間冬縱兵臨壽春屠馬塘走其守令狐通焚霍丘淮南郡邑大駭民人捲席而居上聞之怒謫其守明年春詔執金吾李將軍馳出守之旣至收其壊卒聚壽春城使人勞井閭而市貨耕桑之業始復民人莫知復爲戰矣八月乙巳夜引兵南出霍丘百四十里又折而西四十里營於萬勝岡築新城初將度曰吾士卒萍合之眾也易散而難役吾以築壘令之必苦難使寇聞之必襲吾思欲其自用乃召諸將謂曰吾旦夕望气其狀有寇謹備之令諸軍分營連居環回之間十有餘裏各視營之所向宜爲數堵之垣以禦暴矢耳諸將數奇將軍言歸而亟曉其卒故所命立就將軍與監軍使出周視之還至武寧大稱築者之能勞以酒帛語寵其將因曰旣已幸周繚之善也他將恥其功之不類乃復興卽日而垣周將軍監軍使出牛酒而勞因士卒之樂又令曰山澤之地其土瘠漓今時方秋浸潦用事謂眾之功難爲也顧爲垣今日而周明日而壊吾爲諸君惜之誠能致其厚則土藏【去聲】气色脈力相輔𨿽霖潦不爲患矣築者皆悅復爭爲厚及竟將軍監軍使出視之復勞曰嗟乎諸君之能眾士之力也旣周且厚始謂其垣今則城矣因自吟曰城乎城乎使其增數仭而飾之寇𨿽蚩尢寧敢犯吾乎遂歸諸將相謂曰乃者將軍之詞得無意其髙耶吾黨亦魁醜其卑矣復增其築於是新城遂具明日寇果來望見皆愕然因至新城傍俱張喉髙言指城上曰爲我曹敬謝將軍訖辭而去諸將盡伏寇亦以王賢董重質營其側拒之十一月戊辰將軍將卒萬餘西渡澗渠上史簇岡與賊陣自平明至日中進退相延不得合及日側將軍乃謀曰彼必乘暮伺吾還兵擊我必矣於是引兵急攻宼宼延退數里乃以精兵分伏其兩隅復自延退間拔其羸老先復令軍中曰皆坐賊之後見官幟有引渡者以爲兵怠俱還遂大呼疾馳東下於是伏兵皆奮斷其後賊大潰殺傷千餘生得數十人官卒死者亦數百人是時李存亮爲先鋒將使百騎遊擊左右獨五人環馳如轂至賊麾下斬其將王賢繼轡轉鬭而歸十一年夏髙霞寓敗於隋唐旣謫盡發其卒屬陳秋捕得宼兵盡罷南境之備俱東備矣九月使偏將軍李曜領步卒數百人從險道夜銜枚入寇境西過九女原百餘里屠其堡聚三十餘壘又使義營諸將西北傍安陽山破其土附屯戍之眾數十百人招其降民男女萬戶得其將二人用之久之朝之卿士以爲將軍怠於戰或發其語而客亦有來語於將軍曰始天下髙將軍之義以將軍兵臨三州之寇謂一舉而取何爲久不稱其獲與將軍曰子之望我非也夫鋤深稂者必利其鍤乃吾之部多吳楚畊販之人長習於沮澤之上彼魚鳥之性其生矣恇恇如偸兒其遊翔之羣非不多也及撫掌而駭之卽爭爲潰矣而寇亦素難吾名常以精卒待我今驅是於谿谷之間與寇決鬭譬由畜彘之禦窮狼寧有所抗蓋居之嚴城以固其意令旦暮從壁上望見寇騎號呼奔突之狀以熟其目然吾又常諭以風雲勝敗之語語之以壯所恃如目熟而恃壯及其可用吾伺其利而擊之期於必勝此吾所效也十一年冬詔書促戰十月乙未上遣中貴人來臨視將軍於是圖其陣於帳中令諸將各職其序旦暮擊鼓教士卒爲分合圓方之勢備盡所用將軍出客有難之曰自建中於今淮夷三叛其間矣𨿽防赦令然未嘗斯須忘戰故介兵人其兵父訓之子兄教其弟非戰事不語是宼以將軍名聞天下固不敢犯自將軍西出疆屯兵於萬勝城以控其要濠水而東連次淮江之間郡邑之人畊桑自力輸轉相屬曾不爲冦虞此將軍之功也以彊計毅誠招其轉禍之人繼來如繩此將軍之用也今將軍不以此爲百全之基驅貊越之人身自防堅而與必死之寇決命頃刻卽萬一有不如將軍之指東土之固將安仰哉對曰此吾已熟於計久矣然吾昔嘗仕於河塞十有餘年公若僂之亡伸也前行始入覲不意防寵於過悞使率師振旅吾之力惟其所指以死效夫馬隨羈而引者也羈之使馳則爲之馳緩則步安有擇塗陸而避僵蹶哉如有縱之不前銜之不止徒見撻賤之棄焉得延頸踠足以待禦且聖上旦暮待績於吾中貴繼至亦吾防羈之日也何敢自引於便而巳矣遂以十一月庚辰夜漏過四十刻引兵西渡上史蔟牧之下矚賊壘分銖皆察及日中天風西猛起折幹回幟將軍謂中貴人曰今日之非不利邪願屯兵堡史蔟以伺之中貴人曰某受命視公戰不視公守將軍不得已乃陣中軍爲前武寧軍次之左右輔皆親兵戰凡十合防盧宣之軍居間聞戰聲自驚潰失次且遁是賊軍方苦中軍武寧之殺傷幾欲引去聞盧宣之軍驚潰卽分精兵數百勁突所潰以擊亡而將軍復與中軍武寧深逐賊西行數十里因與盧宣之軍相棄盧宣之軍先遁去卒無所傷至暮中軍力鬭遂死其將曹推直張忠信楊渾等及卒死者數百人寧武死者亦數百人還軍新城𨿽無功者亦勞之以故士卒無戰苦畏叛之患時某客壽春得詳其語而書之以備史聽

魏滑分河錄【九年冬爲節帥薛公作】

元和八年秋水大至滑河南瓠子堤溢將及城居民震駭帥恐出視水迎流西南行思欲以救其患亦頗聞故有分河之事言其水嘗導出黎陽傍帥以其功尙可迹於是遣其賓裴引泰請於魏曰河經地而東滑最大自洛以西百流皆集於滑而春秋堤防不爲固此將軍所明知也竊以黎陽西南其洄壖拒流以生衝激之力誠願決一派於斯幸分其威耳今秋雨連久不間洛滑以西雄川峻谷暴發之水爭怒以走防卽河勢日夜以壯恐一旦城郭無賴謹聽命於將軍魏帥許之其將卒吏民更請曰患難近也況滑得水禍於天久矣魏何戚乃許移於己哉帥曰民前聽所語是黎陽與滑居帝土否耶設人有不幸於水火而望及於四海道路之人凡見其苦卽爲舉手寜皆有戚者夫全大以棄細順理也且滑壁數萬人民不安業未知其賴吾安敢以河鄙咫尺之地爲專惜乎顧桑麻五穀之出不能振百戶假如水能盡敗黎陽尙不足愛況其無有民何患無土以食因召吏趨籍民地所當奪者盡以他地與之籍奏天子天子嘉其意而可明年春滑鑿河北黎陽西南役卒萬人間流二十里復防於河其壖田凡七百頃皆歸屬河南夏六月魏使楊茂卿授地滑帥令陳酒樂與浮河新渠是日亞之以客得與故悉其事於兩帥之賓

學解嘲對

客有以今廩食之不通充漕挽不勝於是勞逺而逸近以爲問者余於是發憤數日故縷言而對之昔漢徙山東豪富兼並之家以奉園邑凡百二十四萬戶又有南北東西軍及匈奴雜虜以國眾來歸者仰給於漢未聞嘗俟挽於吳越而復給也今以三十千人食勞輸江淮嵗貢三十萬斛迎流越險覆舷敗軏不得十半自漕以東督稽之官凡四十七署署吏不下百數嵗費錢十千萬爲大數而部吏舟傭相逾爲姦鞭榜流血酸苦之聲相聞禁錮連嵗不解嵗千餘人𨿽赦宥而獄死者不可勝多矣甚非仁聖之所以牧人也乃者燕人叛宗南巡巴蜀肅宗勞兵於靈武及二駕神遊代宗臨陜闗中流離羸牛一韁當市錢二百千故有轉輸之法𨿽救一時然終轉入人於禍誠可以痛今𨿽未可暴去且宜以三輔粟爲貢重資於農則耕稼自勤耕稼自勤甸服無曠土遊人矣如此九年之蓄可以儲又何勞輸挽於逺哉客曰敬聞其防

沈下賢集卷三

欽定四庫全書

沈下賢集卷四

唐沈亞之撰雜著

異夢錄

元和十年亞之以記室從隴西公軍涇州而長安中賢士皆來客之五月十八日隴西公與客期宴於東池便館旣坐隴西公曰余少從邢鳳遊得記其異請語之客曰願備聽隴西公曰鳳帥家子無他能後寓居長安平康裏南以錢百萬質得故豪家洞門曲房之第卽其寢而晝偃夢一美人自西楹來環步從容執捲且吟爲古裝而髙鬟長眉衣方領繡帶紳被廣袖之襦鳳大悅曰麗者何自而臨我哉美人笑曰此妾家也而君客妾宇下焉有自耶鳳曰願示其書之目美人曰妾好詩而常綴此鳳曰麗人幸少畱得賜觀覽於是美人授詩坐西牀鳳髮卷視其首篇題之曰春陽曲終四句其後他篇皆累數十句美人曰君必欲傳之無令過一篇鳳卽起從東廡下幾上取防箋春陽曲其詞曰長安少女踏春陽何處春陽不斷腸舞袖弓彎渾忘卻羅衣空換九秋霜鳳卒詩請曰何謂弓彎曰妾傅年父母使教妾爲此舞美人乃起整衣張袖舞數拍爲弓彎狀以視鳳旣罷美人然良久卽辭去鳳曰願復少賜須臾間竟去鳳亦覺昏然忘有記鳳更衣於襟袖得其詞驚眎復省所夢事在貞元中後鳳爲餘言如此是日監軍使與賓府郡佐及宴客隴西獨孤範陽盧簡辭常山張又新武功蘇滌皆嘆息曰可記故亞之退而著錄明日客有後至者渤海髙允中京兆韋諒晉昌唐炎廣漢李瑀吳興邵合曰吾友王炎者元和初夕夢遊吳侍吳王久之聞宮中出輦鳴笳吹簫擊鼓言西施王悲悼不止立詔詞客作挽歌炎遂應教詩曰西望吳王國云書鳳字牌連江起珠帳擇土金釵滿地紅心艸三層碧玉階春風無處所淒恨不勝懷詞進王甚嘉之及寤能記其事炎本太原人也

誼鳥錄

貢籍中有鳥誼名著生商山始以誼聞商之貢來者云能搏擊雀鷃以爲天子後宮遨戲貴幸宜進此以具樂後宮亦相尙奇飾之以防絲合縷爲足縈垂緌以絳繒衣尾加鳴金撼如佩又指習其防便指熟得如意後宮從上所遨幸者誇翫無厭春縱去秋輒復貢來誼鳥性與他禽不類色縹緑而文頸形大小類鶡而意气狀貌復不類往往髙林大木間同巢者累數百其春乳當爲食者還飼卽先稚或疾無別已兒也秋羅人捕貢設羅有誤中者卽羣眾相號呼若不忍去爭投下集羅以如是故誼鳥無他名沈子曰余幼過商山熟誼鳥事於其宿老今余適藍田郵夫唱傳曰誼鳥貢余初喜其以誼防幸則生爲梟獍者逺遁而愧死其餘賊暴侵淩之類期不得自性矣及聞其用材則不然使移其心從搏擊者伍備娛一旦之遊而誼無所與何其失職也夫何其失職也夫

李紳傳

李紳者本趙人徙家吳中元和元年節度使宗臣錡在吳紳以進士及第還過謁錡錡捨之與宴遊晝夜錡能其才能畱執書記明年錡以驕聞有詔召稱疾不欲行賓客莫敢言紳堅爲言不入又不得去防畱後使王澹專職爲錡具行錡蓄怒始發於澹陰教士食之初士卒當勞賜者皆防府中受賜與中貴人臨視次至中軍士得賜者俱不散齊呼曰澹逆可食旣盡卽執中貴人脇曰爾寧遂眾欲寧飽眾腹曰請所欲曰爲我眾書報天子幸得復錡位貴人懼僞諾之召書記以疏聞紳聞之亡入錡內匿眾索不得及中貴人至促錡行錡益怒急召紳授紙筆令操書上牘紳坐錡前佯惴怖戰管揺紙下紮皆不能字輒塗去累數十行又如是幾盡紙錡怒罵曰是何敢如此汝欲下從而先人耶對曰紳不敢惡生直以少養長儒家未嘗聞金革鳴今暴及此且不知精神在所誠得死在畏苦前幸耳錡復制以兵刄令易紙復然傍一人爲錡言曰聞有許禦史縱者尢能軍中書紳不足與等請召縱縱至錡銳意自舉授詞操書無不可錡意遂幽紳於潤之外獄兵散乃出縱竟逆死贊曰李錡之賊江東也其抗節者有李云李紳云則中山劉騰爲書以大之而紳之迹未及稱且紳職錡肘腋下舉動顧盼有一不誠則支體立盡眾手而紳亦不顧而曉然自效如此可謂臨大節而不可奪者耶

馮燕傳

馮燕者魏豪人父祖無聞名燕少以意气任專爲擊毬鬭雞戲魏市有爭財鬭者燕聞之往搏殺不平遂沈匿田間官捕急遂亡滑益與滑軍中少年雞毬相得相國賈公耽在滑能燕材畱屬中軍他日出行裏中見戶傍婦人翳袖而望者色甚冶使人熟其意遂室之其夫滑將張嬰者也嬰聞其故累毆妻妻黨皆望嬰會嬰從其類飲燕伺得閒復偃寢中拒寢戶嬰還妻開戶納嬰以裾蔽燕燕卑脊步就蔽轉匿戶扇後而巾墮枕下與佩刀近嬰醉且瞑燕指巾令其妻取妻取刀授燕燕熟視斷其妻頸遂巾明旦嬰起見妻毀死愕然欲出自白嬰鄰以爲眞嬰殺畱縛之趨告妻黨皆來曰常嫉毆吾女乃誣以過失今復賊殺之矣安得他殺事卽其他殺而安得獨存耶共持嬰且百餘笞遂不能言官家收系殺人罪莫有辧者彊伏其辜司法官小吏持撲者數十人將嬰就市看者圍面千餘人有一人排看者來呼曰且無令不辜死者吾竊其妻而又殺之當系我吏執自言人乃燕也司法官與俱見賈公盡以狀對賈公以狀聞請歸其印以贖燕死上誼之下詔凡滑城死罪皆免贊曰余尙太史言而又好敍誼事其賓黨耳目之所聞見而爲余道元和中外郎劉元鼎語余以馮燕事得傳焉嗚呼淫惑之心有甚水火可不畏哉然而燕殺不誼白不辜眞古豪矣

郭常傳

郭常者饒人業醫居饒中以直徳信饒江其南導自閩頗通商外夷波斯安息之貨國人有轉估於饒者病且亟歷請他醫莫能治請常常爲診曰病可去也估曰誠能生我我酬錢五十萬常因捨之先以鍼火雜治導其血開然後輔以奇藥誡曰第槖慮塊居月餘估稱愈欲歸常所許財常不聽估曰先生以爲寡與常曰不也吾直吾之藥計吾之功不能損千錢而所受非任反禍耳卒不內人以常爲詐而責常常曰夫販賈之人細度而狹見終日希售防買計量於毫銖之間所入不能補其望今暴奪之息財五十萬則必追恡欝惋寧能離其心且藥加於人病新去而六府方憊復有悒然之气自內而伐卽不可救柰何彼方有苦時知我能治而吿我我幸免之因利其財又使其死是獨不畏不仁而神可欺者吾何敢欺沈亞之曰仲尼蓋言我未見好仁者惡不仁者而後學之徒未聞明好惡也豈其言之憤不足畏耶今世或爲邦有土之臣専心聚斂殘割饑民之食以資所欲忍其死而不愧受刑辱而無恥是亦不仁甚矣終無有惡者郭常之賤而行之又焉得不稱於當時哉

喜子傳

喜子者饑年女子小字也且困時防活於估人劉承家女使喜子爲人惠口而柔顏承載與往來襄閩楚越之間常之閩納貨與息客雜居閩市中有韋生者居比屋與承喜子旦夕交候言韋動悅喜子而承顧頗喜酒多亡故韋生得縱語靡曼喜子旣拒韋益欲淫之會承欲北舟向利韋思得與偕及圖假載於承承曰諾且承因匿貨坐抵禁系公室韋獨得與喜子在舟因賂傍者教以語云承得死罪事其財妾奴婢當輸入度終不能脫矣不如以財亡韋語達喜子喜子立謀自殺卽夜就溺人相與岀之幾死及蘇復與言然知其妄乃巳自是各去其後不復相聞事在元和四年終衞人程生爲之說贊曰吾聞程生云喜子之事至死不變亦可謂烈嗚呼狐死正丘首而喜子之仁也

沈下賢集卷四

欽定四庫全書

沈下賢集卷五

唐沈亞之撰記

河中府防軍防記

國朝設官無髙卑皆以職授任不職而居任者獨參軍焉觀其意蓋欲以淸人賢冑之子弟將命試任使以雅地岀之耳不然何優然曠養之如此其差髙下則以五府六雅爲之次第蒲河中界三京左雍三百里且以天子在雍故其地益雄調吏者必以其人授焉噫今之眾官多失職不失其本者亦獨參軍焉長慶二年餘客蒲河中城某參軍某族世皆淸冑又與始命之意不失矣乃相與請余記職官之本於其署

歌者葉記

昔者秦靑之弟子韓娥從學久之以爲能盡靑之妙也卽辭去靑送之將訣且歌一歌而林籟振蕩再歌則行雲不流矣娥心乃裒然然韓娥亦能使逶迆之聲環梁而遊凝塵奮飛微舞上下者三日不止能爲人悲亦能爲人喜其後漢武時協律李延年爲新聲亦云能感動人至唐貞元元年洛陽金穀裏有女子葉學歌於柳恭恭下之初與其曹十餘人居獨葉歌無等後爲成都率家妓及率死復來長安中而轂下聲家聞其能咸與會唱次至葉當引弄及舉音則工吹師皆失執自廢旣罷聲黨相謂約愼語無令人得聞知是時博陵大家子崔莒賢而自患其室饒乃曰吾緑組初秩寧宜厚蓄以自封耶遂大置賓客門下縱樂與遨遊極費無有所恡他日莒宴賓堂上樂屬因言曰有新聲葉者歌無倫請延之卽乘小車詣莒莒且酣爲一擲目作樂乃合韻奏緑腰俱矚葉曰幸給聲葉起與歌一解一坐盡眙是日歸莒莒沈浮長安數十年葉之價益露然以莒能善人而優曹亦歸之故卒得不貢聲禁中葉爲人潔峭自處𨿽諧者百態爭笑於前未嘗換色元和六年莒從事岐公在朔方時余往謁焉會與公賓捨於郵在莒鄰夜聞其歌有一人坐泣甚悲良久復悅及卒聲而悲悅再三曰孰爲之是欲吾不得自任耳明旦問其狀乃葉爲也後莒復從岐公來彭城十年餘過其居問葉安在曰近逝矣自趙璧李元馮世稱爲知音之尢皆擅鼓及爲餘言葉之歌使其妙自備則音屬不知和矣嗚呼豈韓娥之嗣與惜其終莫有能繼其聲者故余著之欲其聞於後世云

閩城開新池記

閩城吻海而派江輔山以居先時無安沼平池爲遊舟娛席之地而娉花媚竹散生擲華故酒笑酣視之晨而佳思莫極矣髙平公牧察之餘乃經度隟空之所因卑污塹而岸之浦嶼環回之勢所造必勝羣山左右瀉影浮秀者輳空而入十一月辛卯新池成明日軍副者亞之疾閒公延防軍及從事工吹師裾袖之曹遊池而酒旣坐謂軍副亞之曰吾疎污隟以就此而海波朝夕盈來之候逓輪足給以爲我狀而石之以期乎不朽軍副亞之不敢讓遂執巵俯船祭酒於其流因祝且詞曰水能濁淸首冠五行波流巳大有神爲宰環塘縈縈爲公藻鏡新池泱泱與地興禪嘉鯉鮐魴於水息昌嚵鮞噓虺卽水與死翡翠防防浴涘眠晴辛蒲剪剪扇荷擎擎時未云來勞思乃馨柘槿紺竹滲縮醖沃延榮接姿以水爲祿輔佑堙隍吐孕百福惟我公之明之通之智之忠保壽考兮與池之無窮軍副者亞之詞旣復再拜跪巵奉壽於公前公大喜還列就坐以酒以歌日入而起

壽州團練副使防壁記

戰國南北書更言故世諸豪爭據於壽春或兵至百萬有不能得者豈地勢爲要津乎自建中已來淮夷窟叛於蔡天子之詔或討或赦由是壽春備爲東塞矣爲之守者皆佩將軍印幕府符書之設擬於方鎭而有副使之官焉元和中韋公武以殿中侍禦史爲之九年秋蔡州叛壽春守令狐通引兵屯霍丘副使得孱卒百餘人畱郡中冬蔡兵大入馬塘冦鄧家城殺其將卒五千餘人盡虜民男女焚壊邑室而去郡中驚駭民人多流其家而東副使因言壽春其地壍水四絡南有淠西遮淮潁東有淝下以北注激而回爲西流環乳而濬入於淮此天與險於是也假如愚民能棄其業西流卽爲蓬徙塵走耳安與國是爲利耶乃出家奴與民戶一丁但爲水工決安丰已南陂池防其流於城傍野中浸注如澤以故居民流心稍稍復定時馬塘鄧家城旣陷霍丘方畏冦乘其虛復飛語謡以惑其俗耶狐死首丘井閭多傳言之耆老曰果不能守是堡矣守聞之益恐遂棄其城亡歸是日霍丘焚行來及郡防日暮使吏馳告副使以歸狀令得夜開壁吏至壁卒捍闗不得入呼罵其卒副使立城上曰某得命於詔城晝受卽晝復之今守獨入而卒露無爲也如驅與俱來寧不知盜居其間得夜則禍成矣或幸止於郵平明辟闗介士陳兵夾道驗其號以入卒無敢越伍而趨居有頃守謫去詔以李將軍代將軍西出彊兵臨萬勝城復以副使掌畱事明年陟其能得加侍禦史是嵗亞之東觀戰至壽春得副使之迹題之於署下以記行事之時云

盩厔縣丞防記

盩厔道巴漢三蜀南極山不盡三十里北沮渭短長之補與山而近其野半爲澤故鼠倚穡而居𨿽善捕伐不能無傷於稼說者以爲漢孝武帝嘗夜出射熊於是而田人輒畱執帝從者由此觀之民情阻限古爲艱理時猶逼畏指諫卽稍罷然佞臣竟以帝恥不忘遂籍民人田爲五柞長楊矣今又徙甌越卒畱戍邑中神策亦屯兵角居俱稱防甸而三蜀移民遊於其間市閭雜業者多於縣人十九趨農桑業者十五又有太子家田及竹圃皆募其傭藝之由是募民豪農頗書名買橫緩急以自藪匿民冒名欺偸浮詐相樛𨿽賢宰處之而丞與曹或不類莫能盡枉直之情也夫丞之職也贊宰之正以諸曹其有不便於民者丞能得不可今丞也余從祖居之旣滿嵗民諍不作如此則宰之所宰丞之所贊可謂知方也已長慶初餘思相如進諫之風南歷長楊至於射熊五柞訪其遺迹因退舍是邑遂悉論山川俗裏之事題於丞之署云

都梁山倉記

汴水別河而東合於淮淮水東米帛之輸闗中者也由此漕入其所交販往來大賈豪商物多遊利鹽鐵之臣亦署致其間因擇官分曹以庶貨而部貢之吏盡令鹽鐵諸官校遣之疾徐用賞伐大梁彭城控西河皆屯兵居卒食出官田而畎畝頗夾河與之俱東抑澤河流水溫而泥多肥比涇水四月農事作則爭爲之派決而就所事視其源緜緜不能通槁葉矣天子以爲兩地兵食所急不甚阻其欲舟艫曝滯相望其間嵗以爲常而木文多敗裂自四月至七月舟傭食盡不得前元和九年隴西李稼爲鹽鐵官掌淮口院病其涸滯思欲以爲救而乃與子畱後議之曰自閩越以西百郡所貢輳挽皆出是以炎天累月之久滯於咫尺之地篙公諸傭盡出所儲不能振十半之食只益姦偸耳幾或有終嵗而不得返其家者今誠得敖之倉列於所便以造出入計無憂也正月河冰始泮盡發所蓄而西六月之前虛廩以待東之至者矣如此則役者逸而何從生哉議定卽以狀白得遂其便於是稼度泗上卑濕無堪地遂剏庾於淮南都梁山十二年詔以誅蔡之師食窘促令鹽鐵所挽皆趨偃城下是時下淮南倉發舂吏計舂其工人曰舂材必櫟若楡吏欲令公就山林剪市之稼曰天火方焚曰將燋萬方當頃刻之間𨿽得穢之器奮濁污之波百夫汲而之立足滅患如曰不然我欲利其器待我柘桂之杓致滂沱之流操以救之彼言而後謀則然灰尙不可望而況全者今縣軍十萬旦暮不賑其爲急也間不容釐今待汝訪山求材然後用何異乎柘杓滂流之語耶其倉材剪之餘大可以爲臼小可以爲杵長可以爲杵之梁薄可以爲防樞夾峙促命裁之卽日而舂成百具其餘來與吏分辦之先以家奴就役次及郡吏各有差所舂凡二十八萬石不涉旬俱得浮淮而西矣十三年夏泗水大災淮溢壊城邑民人逃水西崗夜多相掠奪更驚恐號呼而鹽鐵貨帛十餘萬兩囊之於布緘用吏名載與渡貨帛無遺尺乃內倉中不能盈一敖其餘皆蔭仕家之急時余過泗上得其事故與悉論善濟之方而著之以明其績

華州新葺設防記

今天下邦郡之望莫與太華等然而公堂防無別位顧幾硯與餼樂之具日更廢置於其間寧地勢之要爲守者無久畱於任而經慮莫及此乎隴西公爲守未滿嵗郡中旣治因窺其庶屋可攻者乃先問其吏曰政之爲困何始也吏曰累更其守耳公曰吏知其病哉夫幾硯者公事之重器也以宴而遷以宴而復則居不得常屢更其所政之爲困不由此耶且吏入公門望其居則必莊是幾硯之廬處宜其嚴也今朝徹而暮置事之者旣勞固以慢矣而況酒行樂作婦女列坐優者與諸隆詼謾揺笑譏左右侍立或銜哂壊容不可罪也夫狎久則不敬豈吾之獨患其吏亦丑之明日解冗宇一構於正寢西南隅壍其外數步土基之飾故材以輳用垢者磨其淄弱者承其輕決流於其所以便塗者補棟續楹不涉旬而功就沼沚之湄隨而比矣嗟乎轉爲安不費而功吾知其由人長慶元年四月甲子吳興沈亞之仰公之迹因請張文其下紀其功焉

隴州刺史防記

昔制戎於安西瀚海之時而隴汧去塞萬三千里其處內居安如此朝之命守猶以爲重地必拔其良能當時之務其難者不過理寵門大家之田園陂池而已觀升平之基其須賢如此今自上邽淸水已西六鎭五十郡旣失地地爲戎田城爲戎固人爲戎奴婢顧隴涇鹽靈皆列爲極塞而隴益爲國路凡戎使往來者必出此視其守由主人也而言語威儀豈容易而處近世者朝之命守殆未能注意耳今淸河崔公承寵世仕安西軍司馬公生長於戎然而神性傑異行賢智之路頗通諸書又能博九州山川之理而國中之士知而仰者無幾人近嵗西戎累犯塞前年今上卽位欲以姻交北虜以輔中國上書言兩蕃之事天子覽書以爲必能同戎夷之情故命使之今年拜守隴州拜之日朝之卿咸謂隴之得賢爲賀居郡而戎來者必憚愛而去嗚呼何向之命守未能注意而今之悟得其人賢何向之知者無而今之稱者盈朝豈一郡之事有時而理耶一郡之人有時而幸耶智者之道有時而用耶長慶初余西視戎至於隴下聞郡人之所美故列署而刻記焉

沈下賢集卷五

欽定四庫全書

沈下賢集卷六

唐沈亞之撰記

櫟陽縣丞小防記

便署所以接賓也櫟陽岐諸陵走左輔蒲太原燕趙魏山東至於匈奴雜虜之道而諸侯使者及戎王聘遺之臣交馳出是無虛日而邑頗瘠於擾費然而遊宦客子出入往來者則公賓爲寡也夕館而晝饌自宰丞尉簿或不能支於給饋而賓去嘗悒悒不快長慶初燕趙魏侯者失理卒亂辱殺之更自立新帥大臣皆進意請討圜其境之諸侯咸防兵襲戰飛蹄走轡之奏傳呼相追而又降嫁匈奴中故使者益至若是宜謂私賓不能加也然又遣使陳蔡許滑大梁彭城皆發卒戍河北督責米帛於兩江之間使百郡所挽無西入由是天子之使入潼闗者日數十輩大者乘馬至百小者不下十餘郵馬盡死於道凡往來乘馬畜者無問其誰皆奪之故遊宦客子俱湊道櫟陽中計其眾寡復與公賓之數相髙矣是時櫟陽城當公主降匈奴使迎者之部千人天子使後宮貴禦行餞於道侍嫁大臣從官衞士亦數千人夕頓田氏遣承奉供具以不能擾民一縣之吏稱善辦及歸乃計曰夫遊賓四時之來獨夏其爲稀耳我且與理一署使其密溫禮以待之然後以爲家之給與賓僕相等是寧有忿賓哉旣以賓之來者視其館之窮罄𨿽勇寒猛餒必抱愧自饜於所饗嗟乎隆否之迹由夫履也其構在公堂之左正寢西南隅其形類廂二間覆廈於南陲其就在長慶元年八月甲子也

解縣令防壁記

國家誅叛以來於今十年徵徭息繁不勝於籍租之法居間爲民起橫縣令不得専以子養之化理之蒲鹽田居解邑下嵗出利流給雍洛二都三十郡其所防貿皆天子豪商猾估而姦吏踵起則解之爲縣益不能等於他縣矣鹽田主官用郎吏其佐賦下不出禦史操法繩縻十九闗於縣令而不得専但奉府曹侯長之教而已鹽田細吏皆縣民其田園𨿽業籍於縣而令不得親但以縣民之眾馭之而已若是爲令與尢悔日爭焉苟非智良不能日脫於橫今令者余之從祖也且滿嵗而尢不及豈其厚於智乎而又招亡民還業者數百至於公堂便館葺飾者凡十餘構工不勞民又何多方也長慶二年餘客其地因受命而著記云【著一作書】

櫟陽兵法尉防記

尉之曹兵法居末兵法之任在天下郡首長之臣且難其理而況畿之在尉乎櫟陽其瘠沃相半豪戶寒農之居三分以計而豪有二焉其父子昆弟皆卒名南北東西軍圜衞雜幸之恃或籍書從事星臺藥局織館雕坊禽兒膳者之附而又勝女【拏據反】爲之盤絡是多類者非獨不得爲縣民之眾馭之而已亦且馮緣蔓橫以業吞漁獄之所操動系於此而禁局彊曹垂攀於前援者持符以解之固能移情以二法使終決不必理從髙綴下相承而邪而不能竟者尢還於尉其受役惟單產孱民月徵之一人輸徑宮門至於內廡逓漏嚴夜給事諸主家及園池大廏皆校尉遺之豈尉之無慮也永貞前諸畿自進士而得尉而升班者十六七他入之尉而升者百一二是尉皆摩心淸視以事察決用以此自價朝之未以此市若是今𨿽統曹不能彊尉於無當近世恩臣負幸惡其踵進自致卽白上約下以爲尉未足拜且塞譽排能使升班之恩必有自令視尉之風益賤而今益輕矣由觀爲尉者俛俛自度民之吞者肆其懲弱者甘其困姦者隟其欺邑是者畏其爲尢屬而決之其兵法之源使無撓濁其易乎哉其易乎哉古者盤盂有書盍誡其當器受量不陷也鐘磬必銘朂其全聲有待也鑄鼎記刑子產之爲也尉也兵法之曹類此不復矣敢不有記故附署而屬誡焉

移佛記

元和四年三月五日杭州報恩寺長老與其鄕閭父子將徙故佛像歸復於其寺佛至乃饗長老使白其由於亞之而求詳錄焉沈子曰西域之有神教流於東域中者其教像法其法者名曰佛自稱曰天人師又曰世尊出其言亦曰經驗其經之說佛去世而後模其形焉像其眞與眾瞻仰之故法之言像由斯也其或範金鐵以爲之合土木以爲之堅之以脂膠飾之以丹漆五色然後形神儼然成其像舉其數體有爲尊而坐者有爲卑而拱立者有跪而如受教諭者有執樂而者吹者有具其形怪荷戈而勉彊者有瞠目吒叱者摸鬼神焉此爲像之外者也其性之防爲戒愼正邪去惡爲濟渡力道盲聾警沈溺使民無不善如我仁誼慈惠然此爲像之內者也又說有已來之生來生之後爲福則福應爲禍則禍應因緣化而設其防或由是舉域大敬自天子達於庶人一信佛之來於今八百餘年矣其間亦時神怪焉先天中其寺之佛事具足如向之稱者無何水火災生民流沈溺於是邦其寺之佛事卑而拱立者跪如受教諭者執樂而者吹者衞而荷戈叱吒者皆毀也散其宇皆落惟尊而坐者獨巋焉而存由是納去又重其莊敬焉數嵗其鄕人後生敵惡者十誡其三四故此鄕之人思其功力復求而歸之與其敵惡誡而敬順之道明矣嗟乎忠信仁誼不舒信於人久矣而皆以已生來生之後因緣禍福之說化行焉今余因長老請余記移佛之由遂得道教之所以意者欲使羣生隨其機以悟之其機髙者其性惠見其內像而內覺發其心而能至其正其機下者其性回見其外變而外覺反其心而後歸其正是故精麄其內外之像以陳之

謫掾江齋記

謫掾沈亞之廨居負江方葦爲墻正於隄防之下堂序四辟巽隅道門𨿽心風奔怒鷗瀁鷺澡顧檐廡之間而拏緒不發方署卽盡提枕簟假庥於弗域之中𨿽淄衣煩厭乃陽爲不省也一日謀解其西廂將面水以敞之而筆吏王局前語之曰掾俸簞而食或不能給尙能及堂室之爲乎且廨宇非久托卽更之得不爲尢乎況葦茅之葺輕弱易腐人人動歷嵗時寧任再滿所用直使罄裝並食以爲之無所顧則郢壊阜磔而澤遊木生多不能材漢流聳急束栰寡止縱有必修巨重價又不當是用曷若無易其故與亞之曰誠爾也然則吾以爲肝者膽附庸其中爲棲魂之館故能専視而佐意隨姿而起情今漢流右吾之居不過數步壅擁之患不得日覩由鄰顏冉而不親其徳也吾何能薄其實而厚其浮哉遂召工人庸人茅塗之者與寄之磨淄洗故得充用者十五太守聞之與其薪十四其餘則搜剪補輔然後配材就構𨿽紅短不委各輻湊以任一棟七桎助枑楣二桶覆廈狹廡重左而單右若翅之將翔然蕉旗竹篲分植叢列爲箒風篩月之餌方檻短折面江虛波炳嶂委霞影對防紅碧幟拾奔給於所曯逺邇髙卑龍苦交黨爲宵淸曉爽之借暴陰色蒸雷扇蹈震神冶鼓焰如金縆騰樛趠防防【幹聿切】爲颭燭揮鋩之駭蓊然頽云若然漏曜倐閃態狀若笑若怒相爲端緒馮坐之中足以自廣時大和五年五月十九日也

杭州塲壁記

國家始以輸邊事塞不足於用遂以鹽鐵估爲助使吏分曹計其入於郡縣近利之地得爲院鹽塲之署以差髙下之等顧杭州𨿽一塲耳然則南派巨流走閩禺甌越之賓貨而鹽魚大估所來交防每嵗官入三十六萬千計近嵗淮河之間頗聞其費自是汲利之官益重矣前年京兆韋子諒官始縣主簿有能名及秩謝當歸是時尙書職方郎崔稜爲子畱後使聞其行遂邀署之旣到滿嵗利大登吏無敢怠與其縣主簿加勤也或謂亞之學史詞無苟故用是記焉

復戒業寺記

皇都左輔其屬縣朝邑縣令王鄆言能攺作便民當有緇衣遷寺戒業民不便鄆復之初蒲冦李懷光旣虜其屬將收其散卒聚之長春宮城圜朝邑室廬皆殘燼寺守益毀其後緇衣以爲居近郭苦遊賓乃聚黨與謀遷之西堈縈垣侵社地又治殿廡諸墓墳隴當其下者輒平去是時鄆爲尉固止之緇衣之魁得他吏與交通爲助故尉終不能制日縱其徒於民間爲禍福語以動惑之民無老幼男女爭相率以奉所欲顧畏已後耳及鄆爲令乃元和七年也明年召緇衣宿老師弟子與語曰緇衣之道非能逾仁誼以無害故天子許畱國中前者緇衣無狀徙其居西堈之上侵社地壊丘隴夫社國之尊祭也丘冢人之反本也今而曹自爲其居侵壊之是寧無害耶某昔爭之不得身常栗栗抱痛願得自劾以快意今能亟復之幸善不能亦且論系矣民聞之皆大喜故以其年十一月悉還其故九年餘東適邯鄲走蒲闗朝邑令爲具旣酣前奉酒於余因請以其事次於文

東渭橋給納使新防記

渭水東附河輸流委迆於帝垣之後倚垣而跨爲梁者三名分中東西天廩居最東內淮江之粟而羣曹百衞於是仰給惟平輕重之準爲難卽主官不職其咎何如哉長慶中得儒臣杜生以行禦史主之能謹法整吏絕輕重出入之尢明量信敍無先貴後賤之故官曹士衞之所仰給者如取之家食焉居再嵗加爲外郎因指其署曰夫渭津傍控甸邑諸陵道左輔出入河東藩而公賓遊士過必臨我我儒世家也宜飾宇俟賢以誠其敬今公齋陋冗無足爲禮於是盡去之募市其傑棟巨楹文梁勁桷旣已具構顧其中可敍百榻而儒良至者必與講談其道隨其能否而梯級之得久畱其下者𨿽孱車衣則名日彰矣今觀渭津之剏開署宇爲嚴虛廣敞意者得無欲天下之士見其胸中之曠大乎

沈下賢集卷六

欽定四庫全書

沈下賢集卷七

唐沈亞之撰書

上冡官書

亞之伏念傑木之生大長越倫足谷肩山而大谷不足以業其根長霓不足以帷其華天之所借其體若此豈不使皆獲其所安而輳乎用及其未偶也徒見摧雪枯霜防煙老云而已夫尋常之材也幹不丈而枝不尺而葉縱其根不饒土之膚生不十年各獲斤斧之制以就用何者受乎庶气故易長於極成爲眾用故易售於工其在松栢扶榮意自得仰視傑木不見其末相與笑其凡枿而無用及一旦遭遇得升賢工之所思采而飾之跨於楚而百棟賴負若是修枝巨幹未易自致也賢士良匠未易能容也今閤下抱多能之彊徳動與智諧可謂遭時也負難載重橫於所安可謂得任也如能察出類之材異日處之然後次眾材備於百當如此則賢工之名可以自有古者賢士之居位也沐垢不終湯充饑不竟飯中輟而起畏日不足是皆采訪於眾能思致其爵養良士之道也今則不然爲公卿大臣者必嚴居深視以自重養其所進者惟柔气緩言瞽視而巧諛然後謂之厚徳故以多識爲誣博知爲狂遷善爲流斷節爲詐是皆斥而莫得稱也及一日操尺墨樞物機茫乎不知其所從使左右庸胥因得侮而役之彼非不欲自勝也蓋事業之所報固然今西戎邀嫁移兵冦邊仍嵗不巳山東盜卒殺辱首吏未聞其歸誠可嗟也卽如主上求其往而爲理者閤下度之公卿大臣而誰擇乎亞之誠不肖也七嵗再官不逾九品之列陶心研慮謨古臣知輔之所以爲化至於樂能慕哲亡其私而不回此則得之於性矣酌巖賢旅聖之所以立賢至於書得失備理亂敍往紀來此則得之於文矣學名將霸師之所以整暴亂至於奮旅陣師防百變之狀離如驚鳥合如凝雲此則得之於師矣是三者皆業於根然後緒其末非無所望也亦思願爲一從材戴宏傑之梁立巨礎之上顧世之持斧之士安足以摹哉亞之聞戎鏡包陽當日而矚之則能延燧興火處陰而視之何異一規之幽銅耶而誰寤者夫气應則生亞之亦防矚於光下以發所抱書詞多鄙又不盡志忤觸淸嚴罪無所逭謹再拜

上李諫議書

月日將仕郎守祕書省正字沈亞之再拜貢書諫議閤下亞之常有混類之悲不能自置其拙也甚矣故祥禽之類凡羽而凡羽混之非獨混之而巳亦且掩其芳而奪其美何則善寡而凡多故也況世俗之耳幾能於此而別白之者寒暑易轉是皆非金石安能自永於時哉一失其顧以爲類混則終從風雨而老矣可不痛之輒假所諭願賜終說幸甚楚王之鼎食十有餘年而王體不肥左右者懼王曰膳者不能味吾之鼎也國人亦曰膳者不能味王之鼎也更逐膳者凡十輩益不味王恥乃令國中曰有能使吾鼎之味調和以安吾體者寡人爵之三公楚裏之處士賢聞之應令而起耆老屬袖而送之曰往矣卽鼎也然王曰仰味於君君何以塞之對曰王必以鼎授我我力甚優夫治鼎之職約水燥薪防火以觀文武之用而巳其輳味則有椒桂梅醯鹽醢之品在吾總眾力而調於心此其功也王之體不肥何待楚老曰斯固也夫眞僞雜鬻循戶而啼祈其售者僞得十九焉是椒桂之質類而馨辛不爲也梅醯之質類而苦酸不爲也鹽醢之質類而醴咸不爲也皆具而不爲滋一旦集而防之鼎則必虛空矣君焉能總是之力以成於王耶前膳之所以得逐者由庶品之任非其任歟然則君之明足以察僞惑君之智足以區物情誠能儲其眞蓄其當以給其用則從之辛馨之才醯醢之具必越海逾陸而趨君之防矣斯百代之凖也豈但肥楚王之體然今閤下旣以游泳道徳蓄儲助味之具必有素也然紛紛之眞僞而淸悟能不勞乎小子誠不足奉應對不得謁見久矣幸因從左右者召稍延於前獲進所語幸甚伏惟降察不忽謹再拜

與薛浙東書

再拜後還坐賓捨中有小吏突如其來其語曰帛十匹吏置帛書於亞之前曰閤下所以貺客也其敬之誠則厚矣然有所未滿者敢爲閤下道之夫虯能興水濟物故佐天如臣艸木仰其澤苗方秀而望其誠有乏一日之雨而不及其實者則仰告斯臣以求得一日足矣若才潤於枯槁則已且猶將困之今亞之往復道路三千餘里顒顒之誠於苗之旱甚矣而千鐘之祿於水之用又大焉亦何惜一日之澤而不給其涸哉亞之狂愚當其困涸不知所爲而復枯苗仰澤之說再敢煩告且閤下寧能不憐之亞之再拜

上壽州李大夫書【十一年秋作】

昔者燕昭以千金市駿骨而百代稱之非直朽骨之可貴也意必在將來之良而已矣今亞之仰閤下之風而進於前恭聞閤下又不以朽鈍而顧之寧鄙人之宜顧也其名得無將來乎是鄙人之價冒千金也幸甚幸甚今有傍徨之誠敢露肝膽伏惟聽察之亞之前應貢在京師而長幼骨肉萍居於吳無咫尺地之居以自托其食給旦營其晝晝營其暮如是凡三黜禮部得黜輒歸自二月至十一月晨馳暮走使僕馬不以恙卽且碌碌如有一日霜露得欺气體失理則一室向門之心無望矣今忘辛勤之榮扶挈長幼丐食而西𨿽已及埇口然猶困其所儲不能自給但涕泣語空無有所仰又度天下王公希可以此言告者乃閤下耳伏惟分一日之澤以濡之無使亞之復爲朽骨所笑謹再拜

與福州使主徐中丞第一書

九月十日都團練副使沈亞之謹再拜狀所願陳於閤下某伏念從古以來懷其所爲抱其所用者非知已之進無能自也自咎繇之防舉顏回七十子之防範叔之防鮑叔之推至於今知已之功相嗣而不絕非有文字之紀其功𨿽如前數士而後代無聞也可不惜諸往者某始得以文謁閤下於吳之嘉興明日權幼公謂某閤下言吾見古史者亞之也其後涉於仕路困則遭恩其知如此且以閤下居爲世之端表故眾影依之言爲世之典謨故眾聽傾之其重如此使一遊其門則天付以幸也而況知而推之哉提而用之哉然亦懼不申於文字而後代莫覩是以前者敢以先人所業之書上干淸鑑求其筆爲之光以於幽故而爲後代寵奉獻之日惕怳咽然不能周露誠以黷矣伏願憐其繼志之心使輝華裔裔著於百代𨿽大寵何以加於此焉伏惟俯賜終筆書辭再陳無任惕汗謹再拜

第二書

二月二十八日都團練副使沈亞之拜書復獻大使中丞閤下亞之昨與二三子同途晨問起居指教所謂薄疾未除將欲有請艸奏具示始則卒然愕窒不知詞對及退舍伏念閤下之所苦者惟中年之士十九而有之未嘗聞以此而去告閤下惟不爲出入宴遊耳其餘決教益理膳息無減況方在彊茂之時徒以小恙暫畱膚中乃欲爲吿以自遂豈當宜也且今時仕俗守榮路者𨿽已朽老支扶昏怳矣然則固其所居惟恐有損如此者亦八九而閤下了然自悟所向若此得無獨淸之累猜疾於彼人之胸中哉閤下骨肉交姻如有逺萬里者卽聞是請寧知其退讓也必且疑驚隠慮莫能自浣設使憂能侵人閤下何以解也亞之見識孱淺無足以奉請事今極慮深陳於前誠願得於中庸使人無加口語也非敢憑緣取領厚祿而終斯說伏惟稍變髙明之鋭以周慮之冒陳端白何任恐懼伏惟憐之

第三書

二月十一日都團練副使沈亞之拜書遣獻中丞閤下昨日吏自外來急吿以赦至亞之誡前後左右不得常步及下馬就次揖謁先聖獨張侍禦不領祗言哮呼詬此捽拽導將移罵侵怒俚言攻淩不容須臾之間以黨畀證攘掉呀騰如欲見食自羣官眾將至於聚立者咸聞見其麄聲奮態圜來驚視誠以亞之樗鉛之材處不當任可逃遭此眾辱宜矣然誠恐積暴不除異日酒塲恃醉率肆所爲又爲侵作誣言飛入淸聽以是寒心自悲不能無患亞之幸防過意提在賓堦𨿽無分銖之能以事萬一然誓將鞭勵孱謹以效終身伏願哀其端拙察以無辜稍借光明使各得分限免其侵迫過此之虞余何敢請伏惟加察幸甚幸甚謹再拜

與李給事薦士書【十年春作】

日月新及第進士沈亞之謹拜稽首給事閤下亞之幼學見其往記說曾參閔子騫之孝至於跬步不忘𨿽騃幼亦能蹴然內慕自是常思其人有能跂曾參閔子騫之行者卽往傳其名於親戚朋友卿大夫間使其聲不滅昔者五年亞之以進士入貢至京師與其等淸河張宗顏比居嘗與往來言始愛其人無遊詞至春宗顏去還家久聞其親喪又明年亞之東歸至洛聞洛人稱宗顏之孝曰宗顏貧無以事喪乃與其兄東下至汴出操契書奴裝自賣聞者皆慟感流涕然盈月不得售汴帥聞之持百縑使弔勞歸之盡發其先故羇柩歸於所是嵗亞之至彭城日話其事彭城人曰此吾裏之客子也八九嵗時喪私親貧不能奉飯唅乃系木爲車與其兄自挽而送吾裏謡之曰拖車郎是今曾閔之行難而裏閭盡熟亞之竊痛賢公卿未得稱其如此伏惟閤下於異行尢能鋭樂故亞之敢以宗顏之事爲請伏惟訪察之幸不黙黙已也

沈下賢集卷七

欽定四庫全書

沈下賢集卷八

唐沈亞之撰書

與潞鄜州書【六年夏作】

日月沈亞之再拜稽首言大夫閤下亞之昨去長安時歷別於所知親門所知親友謂亞之曰安所適安所爲亞之對曰適鄜將假貸於諸侯門所知親友賀亞之曰鄜有長賢大夫也喜文學仁義之道故其所爲文學仁義之道忻忻焉走其門者日有之亞之納喜於心充充焉捶馬走僕忘其勞失其怠望閤下之境日近日喜及至之也且觀將謁之禮於其門乃見納客之官奔奔而入促促而出言不及吐道不及陳退居三日不知所爲乃復聽閤下采取賓士之道髙下之等則曰某自某方來以某執事書爲之輕重書之多者館善宇飽善味書之次者又次之其有有無因而至者𨿽辯智過人猶以爲狂卽與偶然之輩徼幸之徒退棲陋室與百姓雜處飰惡味且走來閤下之門者亦不獨盡窮餓無依而來求粟帛於閤下亦有抱其智懷其才聞閤下好賢而來求臧否於閤下而望其推引之濟耳今一貫而禮一類而惠賢愚顚倒而又以書不書而爲之輕重竊恐天下之士其來閤下之門者皆相爭賫書爲糧受閤下之惠者不口閤下之惠而皆曰某官之書禮我也何有愧於閤下不惟不愧而已亦有憤激於衷而終怨怒者竊恐閤下勞費以取無益亞之之愚獨爲閤下惜伏願閤下稍精接士之道使賢愚明白閤下能知此則四方之士聞之皆謂閤下不恡巳之不至而求其方直如此今亞之冒旌防之嚴敢言進於閤下亦希知言之士聞知亞之不苟曲於閤下而存其直如此戰戢無任亞之再拜

與潞州盧畱後書【八年夏作】

中丞閤下法者古王一其度於天下蓋欲必信於人耳非執事之臣能得專喜怒以自弄今或奉之未如其意何哉乃十四日亞之晨出南府門見一人衣縞不帶乘捷馬北馳健僕呵道眾僕皆左右馬分走甚嚴亞之意謂執事有服者卽止馬匿道下旣去私曰執事寧不帶耶不則又何呵也問其僕曰是方士李元戢者系盜他郡焉亞之曰旣系何爲縱而遨乎僕曰彼言能化黃金反童齒今一郡大惑下自豪吏盡欲徳之故馳過其家旦暮不暇亞之因仰而呼俯而揖曰是能化黃金反童齒焉凡執左道亂正者在殺不以赦今其人且系尙能惑設冠帶自儀而孰不陷前日信州刺史以夕祀黃老不當理官臣譖之得罪幾夷誠可寒心今閤下獨不省悟亞之𨿽不肖亦知爲閤下畏伏惟亟誡獄吏使因手足之系與常死罪者等無令出入自便不然法爲吏侮而閤下安所任主哉幸畱意焉亞之再拜

與同州試官書

今年秋亞之求貢於郡以文求知已於郡之執事凡三易郡失其知輒去其友相率而笑之亞之爲之語曰里人有良金鬻於市而裏之豪亦鬻焉俱將售於衡者豪人金𨿽精里人出其左衡人畏豪奪其價而先豪里人懷而去明日之他市而衡之值復不同又懷去又明日之他又然歸而聚黨與謀曰聞某市有衡人不欺一市之人謂之直遂往與羣金角俱歷火升衡市人曰𨿽然願先豪衡人曰是精麄在目輕重在衡衡目可欺乎市人慙而退其直果然今亞之之負詞來於執事其望亦同於直者也伏惟孰察無忽亞之再拜

與京兆試官書【七年冬作】

孔子之徒三千而言升堂者十輩然皆不能周其徳故各以其所長出人者稱之名之曰四科百世之下皆言孔子聖是知無全能者也今亞之𨿽不肖其著之文亦思有繼於言而得名光裔裔不滅於後由是防春秋法太史𨿽未得陳其筆於君臣廢興之際如有義烈端節之事善惡無所回𨿽日受摧辱然其志不死亦將俟能爲孔子之心者拔之是以晝夜增矣時亦有人勉亞之於進士科言得祿位大可以養上飽下去年始來京師與羣士皆進而賦以八詠琢雕綺言與聲病亞之習未孰而又以文不合於禮部先黜去今年復來聞執事主選京兆長安中賢士皆賀亞之曰某執事斯謂明矣其取捨必以目辧耳察亞之曰微亞之以八韻爲畏對曰不然夫良工爲廈而選材者不以桷廢棟不責能此而否彼又曰無求備於一人此聖人采取之至言也亞之文巳貢矣執事其服孔子之心有素如其取捨之際亦能畱意乎亞之再拜

答馮陶書

馮生足下前辱書時防鄙人將有適方事役在焉今則足下又赴省於東故弟書久不遑答有負懇欵無以自露然則書辭所屬寧鄙人宜當托是乎乃敢自酌以揆其意惟智府寤之樂府唱爲歌十年聲流邯鄲下而魏歌者往請之曰聞古之韓娥其歌也能易哀樂變林籟則有是也何自而及是乎今子能韻激妙感物態矣而人投聲請價者宜以遂之必且語我使聞聽於眾耳以得售進入爲王左右之娛對曰若韓娥之歌韻合於气聲合於情是故艸木之於地也气爲之君五腑之居人也情爲之長艸木之生其根處瘠則其表訥處潤則其表昌瘠之訥潤之昌不過艸木及其气之作也爲溫陽則萬族舒爲晦寒則眾色雜瘁五腑伏五行設如金困於內則肺亢應於外而嗅厭極則反之木極於內則肝怠應於外而視亂困則反之困而厭極而亂不過一發於內一應於外而巳及情之作也爲喜適則百竅走而防之怡爲悲愁則六气集而赴之慘是皆不得自任也韓娥之得也在此馭二情以攻之故能易哀樂岐二气以襲物則能變林籟其神至矣亦尙未聞飫寵賞於當時者何也所感者智人也艸木仰天性智人不混於累夫眾庶之目怫於視世俗之耳離於聽故擊敝缶貫防革聚觀於市促促之歌巴聲夷辭唱一而和百贊之者千萬人南風之云和之瑟曠世莫用烏能自唱其徳於聲音𨿽韓娥之妙欲誰繼者今足下將行者古道也將操者至聲也鄙人方困世之厭斥安足以使之聞聽於眾耳發嘉譽於此日乎畏辱雅向願悉所識幸甚幸甚

答李生書

亞之白辱書覽所措令僕人持書致安南守使從雅防以契所欲意者謂僕人居峻勢能可樞其意【一云謂僕職在軍副其力可驅彼之情】易如瞬眴夫何妄悞容易而不見知其不能如此哉且安南守其志木佷自齊從事已下咸以公籍督稽歷受訕侮繼章傍淩彼恃門矜耄無所加責前日韋同捨亦然顧亞之孱畏靜常遭尢況又掌刑書累以法操其吏彼無路而露忿於僕人耳今來書指教欲使有爲是執仇而赴於敵也何能致其願乎幸終悉省不宣亞之再拜

上九江鄭使君書

郢崖謫吏敬對所詰引言爲書致於九江守鄭君閤下詰之旣深焉得黙黙已也固折委譴之於章遂用悉陳惟聽之國朝天后之時使四裔達威徳之令皆儒臣自喬知之陳子昻受命通西北兩塞封玉門闗戎虜遁避而無酬勞之命斯蓋大時之有體臣之當理也然喬死於讒陳死於枉皆由武三思嫉怒於一時之情致力尅害一則奪其伎妾以加憾一則疑其擯排以爲累陰令桑梓之宰拉辱之皆死於不命嗟乎嗟乎自是之後臨戎觀危酌逸勞之狀爲使者而儒臣莫與矣前年天子以兩河逐叛之兵連嵗不解負挽之輸而不造廩庫皆從便道爲戰士衣食之給於兩河之間嵗尙賑朝輦之下執笏常謁請罷所討者十八九獨諫大夫自以爲習知叛臣之情日就窘請得往導湣痛以歸之旣可所奏卽請以亞之爲副又以爲古者單車爲使有功則爲戎臣輕害之遂於行請兵以自柄詔書仍以便宜從事又詔邯鄲鉅鹿兵各以百騎與俱蓋欲重擊鑿之柄也及過平原郡城而有常山卒分居之諫大夫因令亞之爲書檄之書成亞之題帛引弓射書於常山帥帥得書以期請降滄海之人聞之降者日百有餘輩及滄海叩欵與符印偕至卽請以城歸使者是日往受城亞之復引前驅騎爲先至滄海同防與其徒系頸者服衰不帶伏軍門之左委命於使執事於是諫大夫遣河南將石稅部獻闕下稅夜殺同防於平昌亞之分道馳還以報事道中不得乘乃乘羸驅馳至貝魏之門守長皆爲艱日昃不得食因中病於廣武之間歷再旬而謫書降卽奔上所委今閤下罪諫大夫以爲狷急忘體冒危取禍習不察其端本附言和唱敢避忌應對哉昔者酈生馮軾下齊城七十韓信剏而烹之在前代且爾況今持兵連營淹嵗經時旣費且敗萬無以自塞之際而使臣幸命詔禦解羈裂网之恩啟萬死重生之路曝鰓就鼎之枯彼不思於降復何歸矣今習詩書步規矩而進於是者因未嘗習武事況親於戰鬭之間耶必多武臣之言以爲信何者重巳之不李祐避能而誠邁越之談也或亦有詰亞之曰李祐避壁攻平原城城危且急尙不聞有效且使臣居間曾不逾月而云城降者何端亞之應之曰獨不見童子之情乎夫童子師與終身之益何惡而不附乳母蠕蠕之常恩而扶戀肆喜气微意迫則毅容之難洽而吿訴之言在前也是則向使之卒披堅甲持銳鋒以相攻差剛決於敵者不瞬而殞形喪魄矣有如使臣之煦諭明白寧有忘生趨死之渝乎此解拆之言誠不當爲閤下說說亦不能降聽以委書之丁寧者蓋欲流之於世以俟通方之士次第於所悞耳梗槪之錄不文於詞亞之敬再拜

答馮兄書

降書誨慰滓滯之情稍以矣昨日奉書應對之日操意張謀惟恐不逺刻文勵語惟恐不工思欲不肩於俗以爲世之大寵及遭不錄退舍自念夫若是也非窮心於此安能堅然而顧之𨿽窮心極思而風水之力所排者又安能固之於此固之於彼非吾兄韓兵部安能不爲所惑者知與旣寡攀援將誰近世復以知人爲恥旣知而譽乃爲之私反不若譽姻黨耳以此自悲不能無憤亦欲極老目之力不忘於文以思雪於後代之人耳吾兄豈常失味於是耶乃教之空門之說小人狹薄尙爲激然之气戰燎於胸中故九引達者之波而澆之而熱腹九熱未知其救也果兄之教後至是將有可開也自廣之詞紙不能盡不宣亞之再拜

答學文僧請益書【孺顏上人】

上人足下辱書指問將望於僕人謂有解達可以梯進之級猶畏過意請聽畢說幸甚昔之有善煆者火五金而別器一日化百狀而智用不竭然常薄產自給弟子相率而笑之曰夫子之於業工矣然而市售之富不能當陶之饒何也對曰夫陶者淺勞而薄利與俗相用彼朝市而夕隳失其用復從而市之無虛日故能饒且吾之業搜其度而運其爲及其成功於世終始彼匹居之人又安能罄其室而市吾之工哉故常饑亞之悞學爲黃金之鍛且已困矣上人無乃襲饑於此哉非敢自重誠恐以陷其所從耳幸孰慮焉亞之再拜

沈下賢集卷八

欽定四庫全書

沈下賢集卷九

唐沈亞之撰序

送張從事侍中東徵序

去年淮夷誅凡諸侯執兵者皆統在侍中故侍中得坐制於大梁以長子常侍帥萬人臨事破豎北勁皆先諸侯軍故宣武論功得爲上今年齊淄不順命天子復使討圜其境之諸侯咸防兵四塞於是侍中空大梁驅甲馬三萬騎與攻壓之具金鐵艸木飛石騰梯之器載而引者亦三萬乘擇日出夷門門下之賓參於幕者張生從焉生舉進士得第因東客於侍中門以協律銀綬而居侍中器之以爲敏良可親起居必與俱及考釭有期故謂余敍其所以云

送叔父歸覲序

古之取士得明經爲淸選近世卽爲進士亞之叔父獨謂古道可恃乃曰我儒世家也當勤經策義取髙第耳業之三貢果得中遂理槖言歸亟思以賀爲髙堂之壽嗟乎斯古孝防之職叔父盡之無愧耳及東出都命諸子亞之撰序詩以贊行雲

送田令二子歸寧序

昔兩河之流未歸而中書公爲魏將因其師喪故門下將卒咸以農事歸中書公天子從人之欲而拜之凡類之制無大小皆俟決於朝朝之命士卒有所不孰聞者往往孽齬一年而化其後四年天子討淮夷使其中子布與【去聲】兵五年命討常山悉師臨淮南宮成七年淮夷滅八年常山貢二郡赦之秋命討齊魯移兵東渡河急攻濟北九年拔之斬其魁以獻其秋入覲盡以昆弟諸子去魏從謁京師者十餘人十年常山帥卒常山人以其狀來告中書公由此得其事前白奏於是拜帥常山自以魏歸不十年天子之兵南滅淮夷東淸兩河而曰中書公之勤也乃以兄爲尙書畱置洛以其弟執金吾以子肇爲亞尹居岐以將軍右持節回中以犨爲將軍居北軍又以羣爲將軍居列午爲少將作牟爲殿中丞以支恭玉昆弟侄俱以中書公防寵居官然皆謹恭下士人多以爲當任與儒者比長慶初少子牟牟弟早令覲中書公明日出都門來顧余以云轂下名人文士必以文寵別欲余有撰於是與述終始之迹以塞其勤

送韓北渚赴江西序

或曰近世有府之侯邀士拜賓不由巳之所尙而使羣居不類故有諛言順容積微之讒以基所毀四鄰之地更效遞笑飛流短長天下聞以矣而其侯尙且不寤夫言諛足以瞽明薄毀足以害忠若是𨿽欲明其撓直而明莫之遂也𨿽樂聞已之所闕而闕莫之聞也彼思勤畏過者一牽於諛讒卽爾而況已之所尙又使羣居不類乎是以愼行者之所畏也昔者余嘗得諸吏部昌黎公凡遊門下十有餘年北渚公之諸孫也左右杖屨奉應對言忠情勞其餘則工爲魏晉之詩盡造其度今年春進士得第冬則賓仕於江西府且有行日其友追詩以爲別乃相與訊其將處者而誰與曰有引農生倞耳夫引農愼行其道不欺者也北渚之往吾無虞其類之患勉矣惟耳不衰於道而已

送韓靜略序

或者以文爲客語曰古人有言仍舊貫如之何何必攺作乃客之所尙也恢漫乎奇態防紐已思以自織剪違曩者之成轍豈君子因循之道歟客應曰艸木之病煩也使秋以治之維孱萌於窮枿之餘搔風被露相望愁陽津下潛𨿽佳懿之彩猶且抑隠惟恐失類於慘禪菸黃之色耳安暇自任其所長耶卽春以治之擢气於其根升津百體之上暢之風露而繡英作誇紅奮綺緗縹紺紫錯若裝畫花流香靄蕩乎天地之端各極其至使肆勇曜如是寧可以一狀拘之人有植木堂下欲其益茂伐他幹以加之枝上名之樹資過者𨿽愚猶知其欺也且裁經綴史補之如【疣】是文之病煩久矣聞之韓祭酒之言曰善藝樹者必壅以美壤以時沃灌其柯萌之鋒由自而銳也夫經史百家之學於心沃灌而已余以爲構室於室下葺之故材其上下不能逾其覆拘於所限故也剏之隟空之地訪堅修之良然後工之於人何髙不可者祭酒導其涯於前而後流防波稍稍自澤靜略於祭酒其宗也導道十年而功就頗秀出流類今旣別而延蔓將遊乎河江豈欲益其自廣哉惟其勉無怠

別前岐山令鄒君序【十年秋作】

昔者亞之西遊過岐山而令秩始謝余將就給食人曰故令𨿽貧然能卑人厚禮何不往捨也時方暑旣見解帶座令衣繒短衣使兒孫侄捧案前賓食食巳有客越而請曰聞令家無女使賤走賓客食必夫人親治之誠厚士勤矣且賓之來者無賢不肖皆卽混然齊飽是愚爲冒矣而賢者安所愧乎今願擇之而厚給如何者令曰古者侯生亦有言人固未易知夫士以食而來我者畱於門無系帶之間尙巳爲久矣焉能待辧而後進乎亦寧有給之一食而使其甚愧固如是𨿽賢愚何望哉客慙而退至今三年與令遇未嘗再防食客今令窮來京師人無假气而延於進者嗟乎防予與令各有適故書前事以敍所憤云

別權武序【七年冬作】

秦隴之地其气雄而能產出奇夫良士由是古稱賢士大夫多隴西秦川在隴右數百里而隴峻水夷川之源出其左余吳興人生於汧隴之陽長而西望秦原水土精神之气昏旦異狀予又怪近世奇夫良士不繁出於此往者五年餘自東來京師見中山劉定命言天水權武其人可教耳吾常語善於武武發言往往次道及出門行事多以言明日余過言之復其語則仁與不仁義與不義必汗流栗胸目如卽事旣罷定命又從容爲餘言志所未遑者則下涕頓首又曰吾有女弟欲以歸武願言成之事皆未及防余東拜親於江淮冬還都下不幸而定命死其親友赴喪者數十人武臨喪具事終日繼哀無絕聲予持其手曰桑隴之能產賢由賢之能產徳誠未窮矣旣武當西去予贈之曰夫孝慈仁誼忠信防直總於已曰賢辧是而行之不惑曰明子有之矣愼終行之夫金之爲物也鎔而爲器無不能然則將求爲大用必圖於善冶者當其未善必更之當其善無墮鎔

序詩送李膠秀才

歌詩之所以爲發寤其防甚逺夫物情暢樂怨抑之感吁而散之大空還防於風雲降於水土包聲於陶埴之器髣髴之變盡揺於樂樂之所感微則占於音章則見於詞微於音者聖人察之章於詞者賢人畏之故勤人之君欲以聞其下忠主之佐使以達其上夫往代之詩樂皆能沿聲諧韻今徵其文以觀之而其代興衰可見也寧近世學者固不變風從律耶何爲其詞不聞充陳於管弦乎今樂府旣闕所奏如有忠言之意眾所仰哉余故友李賀善擇南北朝樂府故詞其所賦不多怨郁淒艶之功誠以蓋古排今使爲詞者莫得偶矣惜乎其終亦不備聲唱賀名溢天下年二十七官卒奉常由是後學爭踵賀相與綴裁其字句以媒取價嗚呼貢諷合韻之勤益逺矣膠亦諸王孫頗専七言詞始來長安人以爲思轍賀今一不中第言歸故楚江陵下豈欲以廣其情於煙波顧有撰余乃敢悉敍詩歌之大端以爲別贄

送杜憓序

初亞之提筆西入闗畱捨鮑溶於州溶出詩吟至夕過百篇而窈窕之思雜發亞之嘆息曰後生亦有繼之哉鮑溶前在長安常出入冢官杜氏家羣孫皆喜溶是時憓方學何虞詩於其音往往能自振激後可得也及亞之與生昆弟遊其相樂之愛故與溶等而溶言果然十年春生長上知生之志謂生曰巴漢瀟湘之水皆淪流於東合而爲大江猛注於江陵州兩地之間其名山圜連橫秀之色屬江而起前文者自馬遷皆經遊之六代爲詩之士而得聲名騰翔矣因命生去遊以廣其思三月生卽路亞之喜鮑之知言又樂生受命之遊故終始以序

送同年任畹歸蜀序

十年新及第進士將去都乃大宴朝賢卿士與來防樂而都中樂工倡優女子皆坐優人前贊武者奮袖出席於是堂上下匏吹簧大奏卽暮旣罷生揖語亞之曰吾家世居蜀嘗以進士得第吾少能嗣其業幸子之文得稱甚光願爲我序還家之榮亞之辭謝不敏曰願無讓曰始生與兄之來舉進士得絀及綴字爲便口之句歷贄其文於公卿之門由是一嵗而名八年成都貢士生名在貢首九年生與其兄試貢京兆京兆籍貢名生名爲亞首生之兄亦在列下十年禮部第士生名在甲乙如是而後歸亞之以爲相如還蜀之榮而生未厚也

送受降城使序

淸河張生少以善言語應對聞長又好六符神略嘗從奇丈夫遊至北邊歷塞經受降城以宗人防幸於上將軍受降城扼塞得與方鎭列方鎭諸侯時節更置其使通殷勤生以善言語故遂得居使者位今年夏生使於夏得其歡而還夫以節度尙書公専聲重義爲天下望者重目故四方使其來者難如此不必言受降城之上將軍之善應對不辱於此而見其不辱也不必言尙書公専聲重義於此而見其専重也六月壬子尙書公餞使者於陽平樓命幕府賓佐相與追詩以爲贈不以亞之爲不知言者皆願以亞之言爲首

敍艸書送山人王傳乂

夫匠心於浩茫之間爲其爲者必由意气所感然後能啟其象也此凡一舉志則爾而況六藝之倫乎余聞之學者曰昔張旭善艸書出見公孫大娘舞劍器渾脫皷吹旣作言能使孤蓬自振驚沙坐飛而旭歸爲之書則非常矣斯意气之感歟今山人王乂學爲旭書居故吳公子光劍池山傍積十年而功就歷遊天下慕其出已者師之欲增其功也及至長安捨余家爲余題故平盧節士文因感之聳發寒肌謂吾友生曰願欲余敍其書意者豈余之文以感王生之志於皷噪劍气之志乎顧不敏誠以孤生之望也聊題百數十言以塞其志

送洪遜師序

自佛行中國已來國人爲緇衣之學多幾與儒等然其師弟子之禮傳爲嚴専到於今世益則儒道少衰不能與之等矣於其流亦有派別焉爲之師者量其性之髙下而有授說故有瞑坐而短行毀刑而皷談之道岐於是也十一年春予東上防稽還造江有緇衣洪遜從余假渡自言能贊導佛語嘗與其曹羣居講誦恆爲宿輩推信他日復來言當之闗中欲余以序之夫西都輻集之地居多豪緇得進於上前者車服之饒擬於卿士而遜得無欲乎在自勉而巳余不知佛故序無以備汝曹之事

行勉贈尅躬先生

士之冠發就履莫不多善以自襲必泉好惡於其裏好惡形則利害隟而其明一悞所燭習識之惟與生相老矣而幼善亦違也惟尅躬愼惑爲能多卽之故曰尅躬敬事則道容以尅人則偸尅躬而擇行不諛者處濁則淸居族則睦結友則義字俗則化折獄則不濫夫黃之滋不能混玉之素尅躬之志幹以潔故處濁而能淸愉之私不能玩於禮尅躬之气和而莊故居族而終睦稼穡之報不終負於勤尅躬之行誠輸而勞先故結友而能義河谷之湍不能返流而倒注尅躬之令重本而道常故字俗而能化防鑑之垢不固防於磨尅躬之辧窮思極明故折獄而無濫若是者非勤道孜孜則多易違也或問於力行之先生曰善可遷而可無悔乎對曰吾何敢誣尅躬自塞而已先生姓崔氏字夏封生於唐臣子五代居官則克慮以事事假牧於巴梁其民生祀之處則克力以倉居於河濟之沂其友交給而助之旣迹旣明賢者稱之矣他日生往邠侯之命餘贈而勉之曰艅艎之舟腹萬斛而不盈浮波而馳終嵗而不息載之者獲於馳耳及厭風水之適安於所畱曷與一敖之庾等𨿽坎坎循環之輪猶羞其止也顧潔狂之誠能思卽哲居哲忘思則狂蓋古者勉不息之勤言也先生其終勉諸

沈下賢集卷九

欽定四庫全書

沈下賢集卷十

唐沈亞之撰防問並對

京兆府試進士策問第一

問昔者秦襄公舉秦鄙之人逐犬戎於西河之外因其險而塞焉後代無敢逾始秦方列爲小國而東有諸侯窺地之兵西有彊戎不忘之怨未聞當時秦嘗籍卒於外而屈於敵也此一侯者之士尙爾況臣天下之大哉今西邊制戎起隴黃花輔兩闗【新故闗也】自黃花拒塞倚漢中南逾山綿阻極巴蜀自闗縈隴西北防彈箏杠於河壍於朔方夾河而東倚豊而角宥天障居其西以控戎者凡七師邐迆數千里之間壁衝扼要之戍百有餘城若此足以流威而謹塞乎且戎之力不能加古昔之患而邊防與地之兵方秦之多倍百矣猶以不足於用卽東取卒於淮南吳越東南取長沙至於衡山臨江更嵗以易卒彼其土之人逾寒不纊而役之積冰之地役其所不習用其所不能非獨饋挽不勝於費也及聞墮指裂膚之事父母妻子坐而興哀今欲疏罷徵之請則邊臣有失助之吿如存乎舊規則贅疣而無用得失之端幸稱其當

第二問

問時皆曰縣令之官爲能以化親於人矣訊其變化寵最之法曰嵗益氓幾室賦隨而息之是令之誨人曰勞氓其來我者遂其所而保之吾能使吏不浸決不渝一嵗曰僑人籍而不賦再嵗曰僑人賦而不役誠著而不衰四鄰之人逋而來者屬袖於道嵗吿籍於其郡達於連帥卽遷之逋人之邑亦且虛籍以自蔽累賦於所存四鄰之邑更教斆誨以召之賦累而不能反者更往而逋之四土之人環遊不絕輕去其鄕閭猶脫垢耳𨿽恩書亟降爲之濯煦然猶虛籍爲租日增而不止豈褒尢寵最之謬哉不然其咎安在眾君子皆含智負能惟其不恡嘉謀竚聞通理

第三問

問夫才之居人也自中正降短長之不相侔甚矣今士非列於朝請者必仰於吏部故嵗調試千餘人卽假疑於事使對書決之亦有冒買其書者莫有所禁其取捨之程考於字句耳夫櫨甍軛輻之具也細不掩短挾不摸撓隨用有輳於今士一規而選授於殊執豈可盡其性哉欲去書判之選則有司者無以爲準約未知何以而得其中也惟陳必中之言以程斟酌之度

省試策三道

問教化賞罰政之大端固並行而不相悖在交修而底於道漢文以恭嘿致理式合古風鄭產以刑鼎興譏是稱叔代昭然薄厚豈俟敷陳然則馭時自有宜急禮云不從其所行斯不亦教化之功乎又云使人有所愧恥斯不亦賞罰之羞乎若曰澄其源而淸其流端其本而正其末陶然而臻福壽薰然而化暴戾體則盛矣如寛舒何是黜幽陟明爲瞰察也其或舉一善而眾皆勸懲一惡而眾皆懼進猶加膝辱過撻市效則有矣如削刻何是道徳齊禮爲虛說也今聖上思理股肱宣力有司登選茂異周觀材器酌時而行必有所先原始要終行能精辯幸陳其要無或蔓詞

對賞罰所以禁也不可使其也夫太寛則上逸而下偸太急則上勞而下怨下偸則怠慢生下怨則暴亂作故殷周之王因其而更張之因人利而攺作之是以不相襲制而秦驕霸嗜利吞天下以入咸陽鞭百國之貨以富宮室當是時秦法行於四海天下之人側足而立漢興悉蕩煩苛與天下更始樹可守之法使賞必能刑必罪至於文帝漢天下已四十年矣文帝躬節儉務簡易因其時而若子產者當防諸侯爭霸禮讓流防盜賊羣起鑄鼎著刑以救時耳今可法之理於近莫如太宗龍興革亂隋之殘政修法度立中庸圖堯舜爲鏡於前用以爲明白之理使房杜爲之相輔不及當時之風一化天下流乎開元井閭之人反朴若先古然夫旣理之代理之在中而已矣猛則救以仁寛則輔以毅孔子亦曰從容中道聖人也亞之𨿽不肖然讀其書見三代之作如此秦漢亦如此太宗中庸之理又如此且貞觀之來非逺而鄕中之老往往猶有詠其事者伏惟明徵之可從容言於上前

第二問

問文武之道布在方策博通其舉惟君子能之是知超乘穿札非謂武也搜章摘句非謂文也苟不通乎源流而徒習乎藝事工則工矣是謂末節者終軍班超奮於文儒有請纓投筆之志壯圖急病何代無之乃有淮右小醜久稽天憲聖上深覆燾之念極綏懷之仁网開三面舞引七徳而防盜蜂結趦趄未賓忠臣義士有以憤激今詔旣下王師鼓行視彼凶殘坐見殱蕩誠太山洪河壓卵注螢不足以諭然眾君子備詳前志多綜流略必有善師善戰之術七縱七擒之方一爲指陳悉徵備要將求其可上達宸聰如或出乎奇祕亦當明密以聞獻對亞之提筆之士也區區討論之間迷失聖意究未能得安足與論功伐之事歟𨿽然前嵗亞之覽古於濠梁從容觀魚之地而濠人有習知蔡兵舉止者嘗謂亞之曰自吳少誠叛已來王師曾防徳宗尊仁宥罪詔天下悉罷襲蔡之人𨿽防恩然日夜益訓甲卒堅城深壍芻食盈廩積至今十五年餘未嘗一日忘戰非有他居反側之間惟恐爲所襲耳而四境之郡備禦已罷𨿽數更其守未嘗聞一守畱心下人牧愛百姓皆能名虛軍畜肥私狗馬田園陂池之利用以自入務行金繒卜射幸臣祈遷乎善地而蔡益知其境之虛果因喪而橫前日壽州失利則固然也今又欲兵徵四方使來防用於小凡蔡卽北取趙魏燕齊西取寧隴邠岐西南巴漢南取甌閩東取吳越皆是提逺趣而萍合相容於其山川險易曾不影響又未聞其將軍稱者使其士卒一有父母妻子之念是寧能死志一方安所爲聊且勞給非所爲也爭鋒則失利坐守則厚費今議者或以爲不足於給皆非也而屯集師旅亦非也今必欲不計時而誅之獨有使才人爲近境之郡至則籍其郡人父子兄弟五十已下十五已上除習兵務農無得自用者如是不日而兵足用賊可滅矣其餘未可利也如其擒縱之法出於一時者不可先以悉數謹對

第三問

問贍軍國給公上出於物力其賦稅之謂耶煩則擾罷黎省則乏經用縉紳多士之論及此也莫不曰擾農困商惇本抑末知倚市者爲梓稼者誡勞必在乎愼擇臨長之官加重耕織之出今牧宰非不選也而富庶未至眾貨非不制也而粟帛猶輕用何方可以致龔黃蒲密之理以惠康吾人用何術可以均衣食緡錢之饒以利澤南畆斯上心所注亟以延問觀光之士期爲指明對百姓之貢輸賦患不在重而在於勞逸不均也今自謀叛以來農勞而兵逸其租賦所出之名不一猾吏撓之後期而輸者則鞭體出血若聲仍終不得防不忍欺故豪農得以蠧姦賈倍之而美地農產盡歸豪姦益其地資其利而賦嵗以薄失其產者吏篤其不奉而賦嵗以重是以割姻愛棄墳井亡之他郡而不顧亡者之賦又均焉故農夫蠶婦蓬從鹿走於天下而道死者多矣由是商益豪而農益敗錢益貴而粟益輕也今返之法必在刺史長吏而擇其良者使久畱於任一年政成者一階之官一嵗一加之三年而政成者嵗加之異政累聞者五年而後遷之連率不如法者削其本不得齒則庶幾乎其化矣謹對

西邊患對

元和十有二年夏六月亞之西出咸陽行岐隴之間采其風得西土亡降故老謂餘言邊之所以爲患可痛之狀辭未條悉或短曰惟叟以西戎蠕蠕之旅而爲邊出苦言使聞北塞匈奴雜虜之風叟曾不哭也蓋天子之憂甚勤與師長分節符給所用以事邊何因對曰不然今言所以爲患者非一因此而邊兵不得習伎險不得爲固百姓不可爲生如此吏尙輕易之然則北虜匈奴𨿽以逸馬彊弓乘嚴時南馳其來眾不過數千其所掠民財貨一人所舉而巳由鷙隼不能止屯兵畱塞且北過千里而屬烽望其興塵知奔蹄之幾【受降城故事云虜南下望其塵髙下則知眾寡】視其狀則烽燧次發然後收民畜嚴壁而待之且每嵗八月戍有淸野之火使其馬無所食彼縱至不暇解鞍而旋矣而西戎則不然其眾蟻聚多包山川沮陸之利其兵材𨿽一不能當唐人然其策甚逺力戰不患死所守必險所取必地而唐人軍中以爲材不能皆易之故自安西以東河蘭伊甘及西涼至於防寧天水萬三千里凡六鎭十五軍皆爲西戎有由易而見亡也聞其始下涼城時圍兵厚百里伺其城旣窘乃令能通唐言者告曰吾所欲城耳城中無少長卽能東吾亦謹兵無令有傷去者城中爭呺曰能解圍卽東其後取他城盡如涼城之事由此人人皆頋生無堅城意自羅其策以來爲語相傳尙近柰何客獨不聞其說乎岐隴所以可固者以隴山爲阻也昔其林比繁故戎不得爲便道今盡於斬伐矣而蹈者無有不達且又虛兵之號與實十五又有非戰鬭而役入山林伐麋鹿羆麏麝豪豕是徭者居十之三窮巖險障剃繁取材斤聲合叫不息於寒暑是徭者居十之四發蓄粟金繒文松大梓奇藥言禽薰臭之具挽轅於陸浮筏於渭抵咸陽入長安部署相屬是徭者居十之二其餘兵當守烽擊柝晝夜捕候者則皆困於饑寒衣食或經時不賑顧其心怨望幸非常尙能當戎耶是皆賴主上神聖彼戎畏其化而不敢東刄今岐隴之土甚饒農食不充秕稗衣結縷無帛布其租稅納粟官一而耗倍細吏憑法而要賂賂厚者𨿽逋亦寛之粟𨿽後至必亟與符賂薄者或稽一日卽白吏笞之粟當輸則曰次當某人又當某人故有累日而不得倍數矣其他徵徭仿此農盡所獲不能也出其費尙無不忍吏視民由蓬息而處又何聊生今所患眾多其略可痛如此長吏終不省尙輕易之噫柰何爲不困

賢良方正能直言極諫策二道【太和二年】

朕聞古先哲王之理也嘿無爲端拱司契陶甿心以居簡凝日用於不宰厚下以立本推誠而建中繇是天人通陰陽和俗躋仁壽物無疵癘噫盛徳之所臻夐乎其莫可及已三代令王質文疊救百爲滋熾風流寖微自漢而降足徵益寡朕顧昧理道祗荷丕構奉若謨訓不敢荒寧任賢惕慮宵衣旰食詎追三五之遐軌庶紹祖宗之鴻緒而心有所未達行有所未孚由中及外闕政斯廣是以人不率化气或堙底災旱近嵗播殖愆時國廩罕蓄乏九年之儲吏道多端微三載之績京師諸夏之本也將以觀理而豪猾時逾檢太學明教之源也期於變風而生徒多墮業列郡在乎頒條而幹禁或未絕又在乎按度而淫巧或未格俗恬風靡積訛成蠧其擇官濟理也聽人以言則枝葉難辧禦下以法則恥格不形其阜財發號也生之寡而食之眾煩於令而鮮於理思欲究此繆戾致之治平玆心浩然若涉泉水故前詔有司博延羣彥佇啟宿懵冀臻時雍子大夫皆識達古今志在康濟造庭待問副朕虛懷必當箴主之闕辧政之庇明深條之所紊稽庶富之所急何施斯革於前何澤斯惠於下土何施而理古可近何道而和气可充推之本源著於條對至若夷吾輕重之權孰輔於理嚴尢底定之策孰葉於時元凱之考課何先叔子之尅平何務維此龜鏡擇乎中庸期在洽聞朕將親覽對曰臣聞古者君天下之心也上降下應還若影響夫以身而養人者下以父尊之𨿽衰而無怨此神農之俗也以道而覆人者下則欣戴之𨿽衰莫得離其下此黃帝帝堯之俗也以義教人者下以神敬之𨿽衰而無慢此舜禹之俗也以刑戮而驅人者下以刑戮而畏之不俟衰而刑戮復矣此桀紂之俗也今陛下廓神睿之宇臨天下將三嵗矣索舉賢良待問之士聚而俯吿悉徵所達以輔於明臣幸得見墀級之嚴陳王由戶之道臣之所奏善戶有三神農唐虞之化是敗戶有一桀之亂是彼三善之戶其門甚辟皆可循轍而進惟在陛下命車而已矣制策曰厥聞古先格王之理也嘿無爲端拱司契陶甿心以居簡凝日用於不宰厚下以立本推誠而建中繇是天人通陰陽和俗躋仁壽物無疵癘噫盛徳之所臻夐乎其莫可及已三代令王質文疊救百爲滋熾風流寢微自漢而降足徵益寡者間有以古先嘿無爲之化及三代質文疊救之法易難相殊者臣請指數而奏之夫數之始生起於其一而歷乎多數在盈十之間𨿽童子且能屈指而數也及延乎億兆塞乎天地𨿽明大人猶難舉籍而造其極夫饕者始生魄於嬰而蠢於防防嬰之時不俟更乳而飫矣及形具气周設肥牛之肩加百品之佐不足以塞其饜也是則太古之人眾庶之俗其由數之奇寡饕之防嬰乎無越無逾蠕然濡之無營無慮愧守俟煦爲之君者易其化五帝主之何以異賁育之材舉一毫而趨也三代以降眾庶之情缺變之俗其由數之億兆饕之周牡也君之者廣法制以禦之飾禮義以導之明賞罰以齊之然猶不能使下表誇無益也臣聞聖人髙明而道中庸者法常制定使人無加逾於飾度猶恐其久而爲獘卽以日新之言以勸誨使不爲常也如其臨理有常制豪猾何致逾檢乎講習師受有常學儒者何致廢墮乎黜陟幽明有常令列郡何致幹禁乎車服室屋有常度工者何致淫巧乎易問先迷失道之常也然照育之神不測者以其旣於夕而能更興於晨使其光日日新也伏惟陛下觀日新之道以張化源復何俗恬風靡積訛成蠧之患乎制策曰其擇官濟理也聽人以言則枝葉難辧禦下以法則恥格不形其阜財發號也生之寡而食之眾煎無已臣恐鑠於所制也伏願陛下修日新之徳察善政之臣行尅已之令以拯其然後可以垂衣而化也制策曰故詔有司博延羣彥佇啟也陛下如能用其道可以澤惠下土也如使理古可近者其在明禮樂仁讓也若使和气克充者其本在和人心之邪慍在理之雅正也其理怫者眾气稚其理明者眾以洽夫眾庶之情和平慍抑之气吁而散之大空還防於風雲合於水土包聲於陶埴之器每嵗附陰而伏乘陽而升眾庶之气雜於陰陽陶於變化者由麯糵乎慍气居於中則戾戾則悲悲則水潦敗抑气居於中則悖悖則亢亢則螟蛾生平气居於中則序序則得常得常則風雨節寒暑時和气居於中則泰泰則有餘有餘則交讓於變化涵而爲休寶流而爲精神洋衍乎祥光沛濊乎佳澤臣故曰充和气者在調人心也制策曰若至夷吾輕重之權孰輔於理嚴尢底定之策孰葉於時元凱之考課何先叔子之尅平何務維此鏡擇乎中庸期在洽聞朕將親覽者夫廩畜之所賢者在乎賤入而貴出使人無所困饑於凶災傷勞於丰賤也夷吾之權微不可也從古已來西事戎者或辱於盟而困於嫁非有他由擾其鋒而侮其醜也及其所窘搏則啁物以其兵矣戎夷之生無以異也故聖王備而不擒也嚴尢之言亦可徵也自長慶寶歷已來金紫銀朱之佩盈於朝逸於郡國有紀何者今日布令明日而隳使人無所守是以紀綱不振也且教令所以設備爲防也綱紀所以制物樞用也是皆虞患難拯困也人有赤子沈於水火者爲之父母必將奔往而拯之使免於苦及無爲救者則必坐悲而泣望也爲救之具必在長綆之鉤修竿之抉乎有備而防者父母之人也無具徒手者𨿽悲不信也今陛下之赤子亦以困於是矣陛下亦將拯而免其苦乎今法制委弛維綱不樞則是修竿長綆之鉤抉不爲也陛下居於九重臨於兆庶得無有坐悲泣望之恨乎臣竊爲陛下懼不仁之尢於後代也伏願陛下擇忠言以廣其明察智謨以周於用一刑賞以信於令薄賦斂以息其勞愼禁奪以省其犯審獄訟以愛其生如此水火之陷不牽於瞽聵之俗矣多濟之防充列於無患之朝矣若是又以爲不理不康不惠不仁非臣所知也謹附聖條陳寫大略冒黷之罪臣何敢逃謹對

賢良方正能直言極諫策【長慶元年】

皇帝若曰蓋聞舜禹之有天下也起於側微積徳累勤多歷年所盛聖人慮豈有遺哉然由好問察言勤求賢士蓋以承祧之任重憂人之志深也況朕長於深宮涉道日淺奉列聖之鴻緒撫萬防之矜人夙夜嚴恭不敢有懈實懼燭理未究省躬未明所以詳求讜言以補不逮子大夫是宜發所蘊蓄沃予虛懷當極意正詞勿有所隠昔王者之政必臻於康泰霸國所立猶致於富彊我國家提封溢於三代酌憲兼於百王無堯湯之災積祖宗之理而人未蕃庶俗尙雕訛家無蓋藏公闕儲偫卒乘之數貨之資統而校之莫繼前代豈率土生殖變於古歟將阜時政令戾於今歟固已揣摩必究利病明徵末失之漸具陳興盛之謨且文武兼學以成身仕農疊居以丰業故家給足以戀本才周足以應時近古各循一端不相資用致令從事異心難於成課民佚無守輕爲惰遊指明共貫之方期合二途之利永言化理期酌厥中施爲或差得失斯逺將修睦勸善則在下難知將任數馭情則人心益僞思聞指要得合誠明精別比周之情敷詳忠厚之道知人則哲從古攸愼九徵恐泥五事難精或望可服人而才非周物或言皆詣理而行或乖方宜陳取舎之端用彰眞僞之辧至於朝廷之闕四方之詳延而至可得直書退有後言朕所不取子大夫其勉之

對臣伏念目之包明其在昏夕之時則與盲者等及屬日防光乃能寤黃披萬類傑智之才其處濁俗之中則爲愚者混非遭聖偶時安能樞陰陽育萬物其理一也盲者𨿽防光莫能視愚者𨿽防聖莫能賢其理一也故舜禹翔其光於上益稷之徒周其視於下其中縣白日而省離婁也三代以降君之光微臣之智狹見其手而迷其足覩其前而昧其後其由舉燭螢而臨庶目也今陛下神光洞天鑑彼幽塞猶懼理之未至故親省羣言而臣瞽愚非能逾於智傑應陛下之淸問臣以相與貢臣以賢良應詔微臣所冒非任當伏竄棄之尢不足以塞罪乃輒伏進所敢言臣伏讀睿問周視聖防見陛下思天災之病也臣愚以爲皆由尙書六曹之本壊而致乎然也今請統而條指之睿問有念人俗之雕訛及於卒乘之數貨之資臣請以今之戶部兵部之壊舉之睿問有才周於文武本固於士農臣請以禮部工部之壊舉之睿問有欲以辧行之眞僞臣請以吏部之濫舉之睿問有以朝廷之闕臣請以刑部之失舉之睿問有四方之臣請以山東隴右之急奏之伏願陛下詳臣之言察臣之志無以臣微而忽其奏也臣聞周設六官以統百辟立國八百年其由綱之不絕於所制故也太宗龍興革魏晉之殘政修法度立中書設尙書六曹以序班文武以條系天下號令旣布而萬方區矣愛其人若愛已之徳保其黎庶若保幼子恐其有墜也故明四目以先其視指教其未見也達四聰以先其聽開諭其未聞也尊賢之言而爲視聽視聽先張則黎庶不陷於災害而康泰矣後代𨿽有盜臣奸夫而終不患其亡由綱之不絕於所制也夫尙書六曹之設猶人之有六腑也耳目口鼻之樞系於元首手足之用闗於肘膝其气根血脈皆統於六腑符而命之然後能動用失其用者非邪則夫人莫尊於首故足司其履指司其所執百體之司各勤其用則首安其尊而不勞首之處身猶君之居上也百辟以位則君安其尊而不勞明矣今尙書六曹外𨿽備其官而中實繆今之俗凋訛者其由戶部之綱不理也昔戶部其在開元最爲治平當時西有甘涼六府之饒東有兩河之賦仰給之卒不過四五帥其餘利殖所入盡與齊人四十年間富庶滂洋之若是及一日上恃升平之功相肆威驕之佷直言得死諛色或進轉掌之間淸蹕巡於巴蜀矣今西涼爲虜兩河爲兵盡開元天下之兵不過當今數郡之卒勝衣之農而百徭出矣鞭役重繁不勝於籍之不顧其害刑之不問其深吞危眾多欲無凋訛不得也兵部之選武士益繆矣武夫試射百矢爲重騎射次之騎戈亦次之此武夫賦者之宜業也而眞者百無一焉其餘盡買豪姦之輩役者以待冒入奮戈戲馬者亦得中名則估肆富人之子弟彼安能致武之所用顧欲占籍自恃以逭傜於鄕閭耳而欲卒乘貨之充彊臣未見也今兩河之間至於幽薊連屬西邊北邊而仰給之卒多於其土之齊人十九在兵部者所操曾不能制一校尉而況紐其綱乎古者兵農之一體也三時務農一時習兵故春耕而夏植秋藏而冬講武誠願使兵部之綱維根於古道之要兵部之令加於將帥之臣則本久益大矣何卒貨不充於古哉今禮部之得進士最爲淸選而以綺言聲律之賦詩而擇之及中爲仕也則責之不通天下之大經無王公之重器今取之至微而望之甚大其由擊陋缶而望曲於韶濩也今仕進之風益壊矣必以陰詐爲朴陽明爲狂顧以武爲污矣而況兼學乎陛下何不令禮部之臣督其所業雜考其所能則人可化矣夫惟博大之士爲能兼學耳夫持綱舉維非博大之士不能也夫求博大之士非竭誠不能也故殷宗之竭誠於神神感於夢而得傅說周文之竭誠於气气感於兆而得太公陛下如能用殷周之誠而求之何患用才之不至矣今工部之綱之不舉其由百工之不條理焉且務於濫則能速壊惑於邪巧則多攺作速壊相仍攺作無巳欲使財費之不窮工力之不竭臣未見也夫堯之功與天比覆居於土階之上防於茅茨之下土簋而具禹親勤水而卑宮室是二君者非不能極巧侈之端故處陋而無厭蓋欲使天下之人自然而儉易也而周官百工之職一於六職之書詳矣其後昬君亂主未有不極遊觀之娛窮巧侈之樂恣羅紈之靡𨿽有生植之眾不能足充虞人之裁𨿽盡隴畆之農不足塞百工之役𨿽竭蠶媍之勞不足給綺防之貢秦隋之末君不如此不足以隳社稷今仕家不著籍於鄕閭亦巳矣則農夫惟恐他業之不容於趨也安肯顧其本而戀其土哉伏願陛下仰堯之聖敬畏秦隋之敗奢念漢之節險凡在百工之用闗於將作內作技同者必使統於工部以觀制作之度使勞費之怨不起於下人則堯聖禹明周規漢儉爲陛下擇耳何止士農之固業哉今吏部之補吏嵗調官千餘其試以偶文儷語之書程以二百字爲準考之能否以定取捨直使其人眞能然尙何以補況十九皆僞人乎以是而求其實不可得也且昆吾之利莫邪之才𨿽巧用不能雕咫尺之木鷙鳥之羅𨿽善掩者不能拘蚊蚋如使恢宏博大之士裁心鏤舌於比辭而其道安可見乎陛下何不命羣官立於朝者嵗各貢所知各以其所長試之各以其器任之不勝於任者罪罔上闕其貢者罪蔽賢而洽聞者爵逾次禮部吏部以時舉籍刑部督其不察如此則人人爭好賢人人務克巳何患乎眞僞不可辧哉今朝廷之闕眾多其最闕者刑部刑部之綱不舉其由賞罰之不信勅令疊降而相違故有行之於今日而廢之於明日罪之於此而赦之於彼是謂慢易詐欺之藪耳欲無枉撓不可得也誠願斥其煩苛去其相逾則人人易守難犯然後命儒賢究掌之不明於此者不得爲刑部之官無令猾賊之徒輕身重貨竊法以自弄如此則淸矣賞信刑果則逺罪修已之風序今非止於闕蓋將病且痼矣夫病者其在皮膚則易也六腑屍繆气非所經而其體痼不亦危乎臣請以醫方之言諭國之病伏惟陛下察焉臣聞良醫之理痼也陳以奇方進以猛餌外以鍼火導其血絡藥病相攻戰於其中及痼解病瘳六腑亦憊於是竭良材調徳膳以味從而補之然後六腑平百體正內彊而和外矣夫近代之愚醫則不然必使病勝而形羸不危其身者稀矣三公六曹國之六腑也果刑信賞國之筋絡也九州百郡國之百體也四夷八蠻國之外膚也驕荒淫異國之痼病也嘉謀長算國之奇方也彊將勁兵國之鍼火也禮樂法度國之徳膳良藥也夫百駭具於外六腑列於內相假而成生相致而動息本爲一身也及一腑失理容而不攻其久日大攻而不除其久爲痼除而不補其久復發爲瘵難矣臣以爲天寶胎痼始於一支久而容之侵及百體幾危其形宗肅宗除而不終痼反興元徳宗之時又無良臣可進內彊之術而攻不就先皇攻於除而不攻於補今乃復發於幽冀居國之左足又有西戎之屬居於右掌之膚涉腕逾肘今已及肩何以知其自掌而及肩也以安西至於涇隴一萬三千里其間嚴闗重阻皆爲戎有由此知其及肩也則王畿界戎無五百里此肩之去喉能逺乎柰何容而不除也此皆發於中朝之闕而流其病也若四方之敝莫若山東隴右之急莫若武備之不至又請詳舉之夫聖人之母萬物必體天地之功故以陽爲文教極其光明也以陰爲武備盡其肅厲也夫陽盈則韜而陰藩之陰盈則復而陽濟之故能相理而不亂五月陽盈使一陰居其間明正陰之有位而盜陰不生故聖人因之修武備至於十一月陰盈包將來之陽可大可久也故外作雪霜以勵之恐僭陽之通也內密燠而養之使其爲文爲光也故聖人因之求賢以爲輔雹凍霜雪禁其煩蕪陰用也故聖人因之以正刑雷風爲前驅蕩其所不通溫光從而舒之陽徳也故聖人因之以文宥是以聖人之徳文𨿽光而武備不去前年淮夷擒齊魯滅常山死幽燕歸臣未見制法有方法也而議者且以爲兵可戢也遂用羸將守常山滯儒臨薊北不旋踵而賊气復振矣伏願陛下愼動誡盈無傷陰之大候且行化而使人舉兵在立勢夫百斛之車百蹄之牛不能揺其轂如措之峻阪之上授之力者不盡數牛及轟然而遷則牛足之運不及輪奔矣此立勢之樞也今幽冀之兵其由病者之再病矣乘虛而彊履獨有立勢而誅之立勢之急在於聚威於深棣實力於滄定然後以趙魏臨常山環兵而攻之則冀馬之蹤不望合於燕蹄矣以太原之師入薊丘則易水之東左臂不能傍連矣此拘燕囚冀之方也如其擒縱之法出於一時者則名將而用耳如其威不聚於急力不實於危𨿽有名將不能爲也陛下見西制戎北制虜壁壘之勢盤運交錯兵甲之多賞勞之厚以爲戎虜知畏此而不敢犯塞今以刑賞之不信也而戎臣以自入士卒虛名占籍者十五不啻日夜飛金璧走銀繒市言惟恐田園陂池之不廣也簪珥羽鈿之不侈也洞房綺闥之不邃也不如此不足以積怨勞卒及冦來則必固壁閉兵無敢出擊者如一日戎戈東刃陛下將安倚乎今北虜滑夏猶巳事嫁矣而西戎之虛盟安足信之不可無虞也夫人性有勇怯地形有險易勇怯可以習制制之以刑則亡怯樂之以利則亡怯借之以勢則亡怯假如陟險利彊弩以遲重者據之平陸利騎戈以捷手健蹄者兼之此得勢而亡怯也今士卒之獲者得其馬牛羊雜畜及衣裝寶賂皆與之無令有奮奪此顧利而亡怯也防兵失律者誅此畏刑而亡怯也如此而用勇備百矣臣嘗仕於邊又嘗與戎降人言自輪海巳東神鳥燉煌張掖酒泉東至於金城防寧東南至於上邽淸水凡五十六郡六鎭十五軍皆唐人子孫生爲戎奴婢田牧種作或叢居城洛之間或散處野澤之中及霜露旣降以爲嵗時必東望啼噓其感故國之思如此陛下能不念之臣意西戎今冬當逾河拒北虜明年必大入靈武冦西城先擊監宥城能因此時詔寧隴邠涇及南梁皆防兵計事獨得以老弱畱謹城其他少壯及騎士皆持裝佩鹽糗令邠寧涇原軍皆出平涼道彈箏邠寧軍北固崆峒守蕭闗涇原軍西遮木硤闗鳳翔軍逾隴出上邽因臨洮取鳳林南闗南梁軍道鳳逾黃花因狄道防隴西得其利則擊因其牛羊足以供具各以輕騎入河蘭撫諭其遺人飛聲流勢延而益西敗故地盡可得也如此則王畿之內安有驚烽之虞哉臣固曰四方之敝莫若山東隴右今策臣之目曰直言極諫則言無所不直直不懼於罪也若諫無不極者今百不盡臣之一二焉何者答問之所及或未利於國臣𨿽欲漏之而不解則必欲言之臣不寤也睿問之所不及者當臣之言實有利於國臣𨿽欲奏之臣懼罪言於非宜也而況短晷之晨奔光馳曜之下筆之條奏拘以文陳乎臣所以憤憊之誠百不及於一二也豈無異日而顧問哉伏惟陛下察焉

沈下賢集卷十

欽定四庫全書

沈下賢集卷十一

唐沈亞之撰碑文

臨涇城碑

臨涇之築迹於郝泚貞元年泚爲涇將徳於軍軍中皆推其公嘗從壯士數百出捕野還白於帥曰臨涇地扼洛口【有洛川在涇州西北盡於臨涇】其川絕饒利息蓄其西大野走戎道曠數百里其土乃流沙無能出水艸當渉者盡疲卽屯臨涇爲休養便地願以城控之可艱其來泚出其傍一人謂帥曰誠而泚言有是也𨿽然公自念之公所以防殊恩大幸子侄昆弟俱得不業而官者蓋以邊防未可制上心日夜懸於此故厚公之事無所難今用泚言則邊已固公安倚耶𨿽戎不得越所趍而捕者復何以稱獲使上聞之亦且輕所憂矣遂不從泚計及帥死其校段祐代爲帥嵗余泚又白曰昔天寶時天下有兵爲防者獨西戎矣而邊至王畿尙萬有餘裏其烽叫之驚東不過燉煌張掖之間又有嚴關重阻盤錯之固綿屬於其中乃者燕人反【安祿山史思明也】其邊兵彊壯悉防難咸陽東而西陲復爲所攻盡亡美地今王畿之傍列爲邊郡飛烽昬曉之際必奏於帝垣況未有可固今每秋戎入塞冦涇驅其井閭父子與馬牛雜畜焚積聚殘廬室邊人耗盡而又以一方便宜委決於將軍何以自塞夫臨涇之築於涇甚便前年泚白於故將軍不聽今日幸願將軍省計遂築城於臨涇以泚部鎭之自是戎無敢犯涇者元和初祐入覲因畱宿衛后爲帥者惡泚能彊涇以年朽不任兵罷之八年餘西道塞歷岐隴而邊人無幼老盡能誦郝泚之功故余悉著所論勒其事於臨涇城

墓志

靈光寺僧靈祐塔銘【十一年夏作】

釋家之法以弟子嗣師由子其事死送葬禮如父母由是籍書贊記之常名而不姓今通氏言釋者必祖自佛分諸系於七祖各承其師之傳以爲重望而律師光範者始爲童子時事師曰靈祐且滿嵗師與其曹爲狀諭之語而律師侍側輒達其至旣學五年而通經記年及冠遂去發被褐言語應引則老緇不能對矣大歷中詔度始成僧儀初居吳之嘉興空王寺其後緇衣男女相與誦其能於是俱使授學更居靈光寺遂與其徒講贊防言百流防歸之說自吳南北郡邑緇衣咸果受人人自得若濡露然又著防釋章句十五卷貞元十六年十月某日滅於其寺之居僧年四十五壽年七十四遺言令其子弟曰當殯我寺之居西園中其後四年門弟子相與成塔於其所元和中余遊吳弟子明辯來求銘焉律師字楷其家本吳人其鄕裏存吳之昆山縣曽祖師利開府儀同三司食邑三百戶祖亢亮於潛令父君卿彭澤丞母河東裴氏其子與明辯之列凡六人皆童子受學是哀事之儀由子也作銘其詞曰惟寂之門嗚呼已矣匪媾匪育孰後爾已能傳其心卽繼乃嗣以圖我銘以紀萬祀

涇原節度李常侍墓志

府君諱某太尉武穆公光弼之少子也爲人健毅意气祖楷落自匈奴提其屬來入始爲唐臣累遷至將軍贈司徒武穆旣壯當天寶末以平燕冦有功故公於提𦇤之間得賜校書郎武穆薨公少無所倚薛兼訓憐之奏賜殿中丞後從朔方軍事汾陽王於邠又從東平軍事李正已於淄靑正已悖公說之以善語𨿽不從然得重賜與馳歸卽從宣武軍司徒勉公使於京而賊希烈攻勉城拔公不得赴乃從淮汝軍事哥舒曜於東都興元中行營爲先軍得試將作少監兼侍禦史後從義成軍再事賈耽於滑得兼禦史中丞貞元九年入爲左神策左將加都將元和初加禦史大夫二年出鎭同官四年加右散騎常侍遷宿州刺史七年攺安州刺史九年入爲右羽林將軍十年春加左散騎常侍拜節帥涇原旣至聞士卒前以食不賑而鬻子者皆與贖歸之夏六月公疾發視政不能勤七月十二日薨行年五十九贈工部尙書禦府粟帛命官卽其家弔勞生子男三人女七人長女適焦氏娶竇氏夫人生嗣子罕夫人卒娶潭氏潭氏亦早卒公將葬使卜兆兆言合葬不宜罕從卜竟祔先將軍太尉之墓於華原其原乃用亞之爲志以銘其所詞曰

惟漢都尉肇自其源居彼北方繼世不還乃公之祖始爲唐臣武穆嗣毅卽我家勲帝念不忘公亦爲藩乃葬王畿北指華原嗚呼哀哉惟功與魂千古不冺

唐故銀靑光祿大夫檢校左散騎常侍兼宮苑閒廏使駙馬都尉郭公墓志

府君諱某其先關西鄭人也大父汾陽王始以戎勲著績爲朔方軍副使天寶末宗南巡巴蜀肅宗勞兵於靈武乃率其義虜順夷合兵逐叛得爲朔方軍節度旣而二駕還都拜爲中書令統兵於外代宗初犬戎飲馬昆明至於禦溝天子在陜又以擊逐之功益拜尙書令封汾陽王尊稱尙父乃詔子曖尙升平公主都尉主客皆賢故長安中名人文士自李端司空曙之徒咸遊其門賦詩席酒更日而主生子男三人女二人長今爲皇太后府君卽其少子初憲宗居邸時親臨主家納迎如禮及今上卽位皇太后昆弟皆寵錫尊官而府君最少益防隆念自邠州刺史入爲殿中監尙西河公主嵗余攺宮苑閒廏使府君寛柔和易不守剛決長慶二年七月五日暴疾卒於主家享年三十七太后聞之驚悼悲哀使者自中宮出按問疾之狀月餘乃解以其年十二月十九日葬於京兆其原之上初西河主前降吳興沈氏生子男一人及郭氏之防無後而以沈氏之嗣爲之主辦卜葬有期主防者使其家吏牽馬操幣至於櫟陽卽尉家曰尉之文記事有聞矣願得爲之銘以志其壙於是與序勲興之事表於墟中云詞曰

河族昆侖命源惟長跋於神華其來泱泱影響邁防披華吐章靈煙气交鼓而興祥陶以精神涵爲濃光保我國步乃生汾陽在戶作扄橫天爲梁息災破難以藥疾瘡帝子入室固知維綱孫爲國母沙麓以昌少爲姻臣謙寛汪汪祿而不壽哀彼中霜惟其流慶與唐無疆

故太平令李寰墓志

長慶元年故太平令李寰之防其妻沈氏挈其稚嗣哭丏於姻黨之門以事其殯事將具命其族亞之爲銘以志其壙府君唐之裔也其先奉髙祖入關定隋封定州刺史曾祖承昕爲鴻臚丞丞生少連爲激水令令生牟爲縣尉尉生府君世以宗廕調官卒無達顯貞元中沈氏始以外戚隆貴而冑得爲列卿掌太府乃以子女歸之府君府君貧負其屈而家仰給爲生元和中調爲太子令卒於官舍親黨語爲善人多痛之銘曰

廓乎圓穹覆乎萬古之中賢者或塞而誇者或隆惟達識不窮善人有終哀哉

沈參軍故室李氏墓銘

漢孝武時匈奴累犯塞夫人之先爲都尉出居延力戰且陷遂與其部居胡中爲貴落其後入唐爲功臣世世以武績顯至大父臨淮王光弼父尙書彚皆爲帥長及父沒門下客沈亞之請其屬以夫人歸於從祖之子曰稱師從祖諱房當代宗時取良家配帝其姑以妃受選入宮生雍王沈氏之先繼烈組冕顯於籍牒者皆由文學及徳宗卽位追尊皇太后太后昆弟父祖旣追封矣其子侄皆防寵廕遂以房爲將軍執金吾冕爲卿掌太府羽爲駙馬都尉尙長林主夫人旣嫁三年而卒生子男未能視在元和十四年正月六日具葬城南次於沈氏之隴作銘其詞曰

冗葉𨿽榮逮霜霰兮勞飈罹災延而眉兮韶妖之葩笄刻晷兮觸煙寤露條委衰兮金蒼礫安靜鎔兮紅瓊海碧包脆危兮嗚呼夫人曷而得支姑啼夫哀叢咽伊兮姊弟酸屑垂涎洟兮淒風送魄罇生漪兮黃壙圓隆緘若帷兮明能之魄來而安兮無越違兮

韋媍墓志【四年春作】

夫人姓王祖曰楚天寶中爲吳王府司馬父曰新貞元中爲杭州文學卒母河南姚氏永貞初媍夫人於京兆韋氏夫人之媍年始十四已能成媍道年十八暴疾亡亞之姊乃夫人諸父之兄嫂也或謂姻家之防必有賻亞之貧無貨請以文易之故韋氏之防沈氏得爲銘志夫人之邦曰瑯邪夫人之質多於容行多於和豈天不命於壽不多耶實旣命短可柰何已矣蓮湖之西靈山東趾南極於江近十五里元和三年四月庚子而瑯邪氏之骨歸於是

盧金蘭墓志【九年冬作】

盧金蘭字昭華本亦良家子家長安中無昆弟有姊四人其母以昭華父歿而生私憐之獨得縱所欲欲學伎卽令從師捨嵗余爲綠玉樹之舞故衣制大袂長裾作新眉愁嚬頂鬢爲娥叢小鬟自是而歸諸姊不爲列矣因恚泣謂其母曰今我不等我不若從所當耳年自十五歸於沈君二年從沈東南浮水行吳越之間從七年乃還都又二年沈復東南而昭華畱止京師不得隨病且逝從沈凡十一年年二十六生男一人女一人葬於城南尹村原之下作銘其詞曰

野遼刺兮眾艸羅生颼郁蓊兮孰先殞零綺顏奄忽兮辭金楹去何止兮歸無程芳藿紅荃兮昔所遲迎今銷亡兮不可再馨魂魄歸來兮復此園塋

表

表劉薫蘭

劉薰蘭者洛陽中女子也字嫣蓀故居家時名鄭兒元和九年年十六房叔豹來求彈弦者其母以鄭兒入焉後以善笑得大悅曰更名薰蘭叔豹爲人喜酒多廢薰蘭勉之曰某以孫稚防君曲娯之愛使得奉巾饌誠不足以正非是然而君之齒方壯且又足給幸屙恙無有乃終日碌碌自墮如卽至力旦暮將何以防之若終不更則親戚友朋視君若某皆貊之乎於是房叔豹蹶然自咎遂取古籍詩書並學之是嵗余罷隴西軍來舍房氏始聞其語因嘉之遂爲著篇以繼勸且古語有云女爲悅已者容亦見其志也如薫蘭之能引媚其志歸於至理豈不知賢女之爲容

題薰蘭表後【南卓昭嗣】

余所善房叔豹豹好色得劉薫蘭最爲嬖後卽不復顧他色始余與房防【宴】言薫必預故余得周視薫蘭所舉凡爲言𨿽尙才功柔戱以樂左右而往往甚正余獨恨對薫蘭凝視之移晷刻將有嘲述卒不能云云顧餘才不足當語薫耳十年冬餘友沈下賢抵豹居下賢誠才尢精爲太史公言一見其書果能備薫善時余貢於京師豹與張孝標善喜言文並挑笑事因錄沈述來余知薫之色而待沈之才才色兩相宜也故復敍之以系於沈左

沈下賢集卷十一

欽定四庫全書

沈下賢集卷十二

唐沈亞之撰行狀

爲漢中宿賓譔其故府君行狀

唐故銀靑光祿大夫檢校戶部尙書左金吾大將軍兼禦史大夫上柱國河南縣開國公食邑二千戶賜紫金魚袋贈太子少保柳公行狀

曽祖該

皇任陵州錄事參軍贈陵州刺史祖岑

皇贈祕書監

父澤

皇太僕卿駙馬都尉贈司空

狀公諱晟其先河東人也肅宗詔取儒賢配主其父以門葉中選拜太僕卿尙和政公主主及太僕繼防而公年始十二孝聞宮姻旣去防代宗憐之召養宮中令與皇子諸王俱受學故公得通籍中禁詔以吳大瓘爲之師又以大瓘子通通防爲助教令十日考學績勸所進乾元初除尙捨奉禦得歸故邸又詔吳大瓘通防通令就捨授學廣徳中加檢校太常卿賜佩金魚及徳宗卽位以公故奉銅輦將欲加賜遷官未幾而屬車駕西狩矣公徒走防難奉天因泣奏曰臣願得尺詔持而東入都購其豪人以爲效徳宗奇其忠賜詔如奏公於是傭裝入賊軍中見賊僞將軍郭常左將軍張光晟公說曰陰潦之災魚鼈遊其墀壇卽光赫明是輩不知枯掛之地者公等寧能從其掛哉乃示詔常等皆奉詔伏與誓約所歸未及期防樞籍宦臣朱旣昌陰以公之狀飛吿泚遂爲泚捕系定死矣泚詰二將詞不伏卽徙於外獄稍寛之有頃賊兵累敗守吏益怠公因其共系者十餘人謀相與脫其錮髠而走之奉天徳宗爲之撫背流涕明日宸輿幸漢中公奉轡至南梁還拜原王府長史貞元六年攺嘉王府長史嵗余翰林舍人吳通謫死公爲疏陳雪再進不得命公之季止公曰上方怒寧可爲也公不聽公章卒三貢於是徳宗寤之謂公見義不回賜書寵勞竟雪通攺澧州別駕十一年入爲少將作永貞初遷大將作加朝請大夫起崇陵功以檢校左常侍居使內作封河東縣開國子食邑五百戶又加銀靑光祿大夫起丰陵功賜上柱國元和初西蜀叛發岐隴邠涇朔方太原及山東六郡之卒皆屬長武軍詔以南崇文討之旣誅三蜀大困而漢中最險狹益不能賑輸所奉中朝以器用當濟遂拜工部尙書兼禦史大夫持節帥漢中始詔諸徵蜀卒各還故部而獨以漢中卒三千人移戍梓州其卒以爲始去父母鄕裏旣勞而歸及境乃不得見其閭亦以功自賴今則徙之謂若謫耳皆鋒奮食所引刃援弓迫中貴人時公行未及郡聞之遂疾驅倍走往其所先勞之苦心勞已乃問曰君等何以而成功乎俱曰某等伐辟耳又問辟何以而得伐俱曰驕不受指於天子公曰君等旣知辟以不受指而得伐又親滅之而得功反不受指耶今卽不受指卽受滅矣於是卒皆免冑匍匐遂從所徙嵗余入爲大將作使匈奴先是戎相出視國使必自據偃以相辱傲公知之乃先謂曰聞若等皆以去信爲彊亡禮自大禮信不爲誠不仁也何足奉吾國乎於是單於諸王貴人聞之愕然失恃皆莫能詞見則攺容跪伏遂致天子之命約信成禮而歸拜金吾右將軍始得居公爵益封千五百戶加爲大金吾九年加戶部尙書以大金吾爲左將軍元和十三年三月九日歿享年六十九上聞之一日廢聽奏詔命從官臨弔之贈賻粟帛贈太子少保公彊辯多學謙下好問因危而致其節見義不顧其私輸公之急其從寮其門備得前行謹以所聞所見實錄於斯謹狀元和十四年七月十七日狀

祭文

爲韓尹祭韓令公文

澤梁宋之戎郊涵雄渾於雲水陶沈毅與濃剛作晄晄之巨士綿將流於洪光鼓神濤之在已昔丞相之東徵統梁城之千雉命賓余以掌檄縱枚馬之遺美見公佩之橫冠牙旗於宋壘及夷門之節臥余奉歸於故里寧後者之無當顧狂埃以渤起司馬啖而賓徒烹血肉肆而爲市何繼師之無作始公之功由是伏豺豹於神猊遂淸寧乎千里聞君書於天閽帝嘉悅而忘恥嘗敍族以侄余謂同原於康子言康樂於一方竟綿歷乎再紀廩蓄粟以億計積有餘而流委攊甲馬之萬銜惟君王之所指撲淮童與齊蠆猶烹冰以燎葦視燕趙之彊侯若負垤之羣蟻彼承風其如何聞當飯之遺匕及柱天而轍日信愽壯之可倚逢諒闇之初晨遂踐阼而爲治推轂兮升壇河橋兮鄜畤恩光被以湛稠仍分疆以及嗣遵往年之來覲見差班於父子復河殃之不造遽相追而沒齒榮華之不遒兮倐云乎已矣悼皇情以注想每凝旒而撫扆錫祕物之必周餘得命爲臨視還壤廈而將篤導淸笳而哀徴鑑卑志之潔恭願降歆而省此嗚呼哀哉尙饗

祭河南府李少尹文

維長慶四年五月十七日福建等州都團練副使沈亞之謹遣郡吏李權奉酒肴之奠敬祭於故河南少尹李公之尊靈夫哲智之達塞兮系其時之艱通故孔子厄而周公通管遇齊而卒業賈遭漢而不終嗚呼哀哉古昔何思所思惟時謨不我進綱不我維民不得濟道不得施𨿽富且貴夫何用爲夫子之道歿矣今將遺誰捲淸明之特達歸壤廈而藏之哀哉尙饗

祭胡同年文

維長慶元年十一月二十六日同年韓復張正謨龎嚴沈亞之饌庶羞淸酌之奠祭於故安定胡公之靈惟溫毅之龍顏兮含朴謙而苞野工時言之便詩兮鬭風識於逺雅同遭恩於昔年防擢身於長者念嘉歡之平生君何先而捐捨痛雕華之誰疾兮聞號號之稚寡省余奠之不道兮促將徵於前馬何決邁而無顧兮豈樂居乎壤廈旣啟全而無尢君子美其終也哀哉尙饗

祭故室姚氏文

噫佳恵之淑敏承嚴明以信修旣笄佩之有儀俟嘉人以爲仇豈位者以無當顧采贄以納予惟鄙夫之蓬塵牽阻離以爲尢始仕筆而關塞俄自夏而涉秋誰歸來之須臾遂省拜於東陬潔幼弱之室處奉板輿於修途值凝冰之沂川乃築居以捨舟念姻嫁之以時負重鈞於薄軀可困蹇之多淹汩嵗序之忽周誤聞恙於中閨言迅轡於皇都及鄭洛之郊承凶言於來書悼追悲之莫及聲失慟以咽呼目虛疑而直想容髣髴之在眸舉椒桂之觴【闕】感百年之永乖防繐帷之撫臆非彷徨於故居惟靈魂之昭昭省余心之勞劬

爲人祭媵者文【六年春作】

念昔媵者容華不常喜顏如春酣葩之芳防乎將然曄乎爲光翩然去步如煙洋洋萃然來居如鸞下翔佳言如酒和人中腸情如蠶絲繚不可央【闕】容莫匹惟我所當遂棲余牀爲余馨香自始於今六謝冰霜才云就木言歸壠首道旣已隔淹不可久嗚呼哀哉尙饗

劉巖夫哀文

秀才劉巖夫父沒不勝防余弔而作詞以哀之其詞曰號呼窒懣喑嗚呼兮一溢不入百體屙兮休泉竭目髮根枯兮脆黃催亂如霜蕪兮形若龍【闕】骸骨膚兮悲占六腑神無居兮魂魄惝惝客四隅兮去依風雲將君疎兮待待地之赴幽都兮生成果克李意舒兮厚姻薄養世有諸兮俗且廣無誰詠兮淸魂佳字赫來圖兮鼎設海陸備肴爼兮吳梅狄酪浹濃膄兮逢果錯實態味殊兮酣若頰視若珠兮香津桂蟻沈浮兮緑盂旣有罇盂兮醪醴百味君安須兮惟君之嘗恣所如兮三爵與洗祝延呼兮爲君澆奠一饗余兮

祈雨文祠漢武帝

維長慶三年正月已已櫟陽尉沈亞之承命於大京兆以嵗旱用幹肉淸醪恭祀於漢武皇帝神之祠下因巫人以達其祝語嗚呼陰陽水旱其司惟神五行六气神得而均如愆且災神何爲仁惟神昔帝漢日何祥不臻雍熈滂洋甘露麒麟人荷其澤亦仰如春气配髙明歿而爲神居滿必誅居抑必申今者獻陽始嵗亢而爲屯艸木蔽萌塞脈沈津不蒸不泄逾於十旬雨師慢傲屍違不賔潛深驕髙枯此下人風伯囂戲陶濃塵潰爲凝霾坌若頽云鴻混突渤上防無垠掩蔽光明以垢春晨彼風伯雨師皆神所司處位不職荒投不祗神假之權使之用爲上帝如怒其殃孰罹神明胡不督其稽察其欺壊法者戮後期者笞然後泰陽蒸雲雨膏以時發生有涯農力有施今官庶並誠防防於祠集於宮室鼓舞彈吹神其聽之無敢苟期

郢州修明眞齋詞

大唐太和五年嵗次辛亥十月五日已卯明眞大齋主朝請大夫守郢州刺史李詳與謫臣郡客將吏等仰首稽首再啟詞於虛無自然元始天尊無極大道太上老君羣靈眾仙鹹俟畢降蕩蕩乎混元始精泮漓涵奧薰蒸爲气形生於聲眾動旣品隨而有名淸濃薄厚四气之營乃岐乃陌析其混並眾動壽量道居淸濃覆人爲大啟悟爲明拒惡爲壍防善爲扄居惡如何恥燕靣黥居善如何陽然懷聲道之所宰尊無與京伏惟皇上保聖億爲壽程天齊尊髙如天無傾某官幸職居專城𨿽喜從善樂之發怒因嫉惡而嬰每覺逾息失以度刻不寜是用澆气於恬奪性於情害意之和傷和於平而神誤序胃血差經伏願大道神尊垂尊澤祐雕堅老榮遐眾之齡使淄垢磨濁迷醉醒伏願金借其堅玉助其貞今某等之志戴道之大徳荷道之生成某等之狀蓼孽爲甘山嶽爲輕伏願災從日銷福與時迎某等之防恭洗思滌慮以奉以行謹辭

沈下賢集卷十二

