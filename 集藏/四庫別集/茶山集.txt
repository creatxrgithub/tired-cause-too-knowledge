

欽定四庫全書

集部四

茶山集

別集類三【宋】

提要

臣等謹案茶山集十卷宋曽幾撰幾字吉甫贑縣人徙居河南以兄弼防恩授將仕郎試吏部優等賜上捨出身授校書郎髙宗朝歷官江西浙西提刑忤秦檜去位僑寓上饒茶山寺自號茶山居士檜死召爲祕書少監權禮部侍郎提舉玉隆觀致仕卒諡文淸陸遊爲作墓志云公治經學道之餘發於文章而詩尢工以杜甫黃庭堅爲宗魏慶之詩人玉屑則云茶山之學出於韓子蒼其說小異然韓駒𨿽蘇氏之徒而名列江西詩派中其格法實近於黃殊塗同歸實亦一而已矣後幾之學傳於陸遊加以研練面目略殊遂爲南渡之大宗詩人玉屑載趙庚夫題茶山集曰淸於月白初三夜淡似湯烹第一泉咄咄逼人門弟子劍南已見一燈傳其句律淵源固灼然可考也又遊跋幾奏議稿曰紹興未先生居防稽禹迹精舍某自勅局歸無三日不進見見必聞憂國之言先生時年過七十聚族百口未嘗以爲憂憂國而已據此則幾之一飯不忘君殆與杜甫之忠愛等故發之文章具有根柢不得僅以詩人目之求諸字句間矣墓志稱有文集三十卷易釋象五卷易釋象已不傳文集則書錄解題及宋史藝文志均作十五卷是當時已佚其半自明以來並十五卷亦佚僅僅散見各書偶存一二玆從永樂大典中搜采編輯勒爲八卷凡得古今體五百五十八首𨿽不足盡幾之長然較劉克莊後村詩話所記九百一十篇之數所佚者不過三百五十二篇耳殘膏賸馥要足沾丐無窮也乾隆四十五年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

集部四

茶山集目錄

別集類三【宋】

卷一

五言古詩三十二首

卷二

五言古詩四十六首

卷三

七言古詩三十一首

卷四

五言律詩一百二十八首

五言排律五首

卷五

七言律詩八十二首

卷六

七言律詩六十四首

卷七

五言絕句五十三首

六言絕句七首

卷八

七言絕句一百十三首

欽定四庫全書

茶山集卷一

宋曾幾撰

五言古詩

尋春次曾宏甫韻【案曾宏甫名惇避宋光宗諱以字行紆之子鞏之侄孫陳振孫書錄解題曾氏三望最初溫陵公亮次南丰鞏兄弟其後則幾之族集中贈宏甫必冠以曾蓋以明同姓不宗之意】

春山數峯靑春水一溪緑幽尋山水間物物可寓目花香若三薫栁色若新沐吾儕幸閒放晴晝頗連屬胡爲深閉門終日仰看屋嘉招儻亟拜豈敢憚僕僕請君攜壺去政恐日不足小槽𨿽蜜甜何必待醽醁茗事姑置之雷車困枵腹【宏甫詩有家貧只舊醅不辦樽中醁但煮官焙香炊飯鱠魚腹之句且雲家釀甜甚不堪饗客也】

次範益謙遷居九江經過上饒見贈韻

君爲九江行意有風雨快維舟玉溪畔未割故人愛停杯一問我請以所聞對九江萬事好賞詠看前輩巖巖匡俗廬【案後漢書郡國志注釋慧逺廬山記略有匡俗先生出殷周之際隠居此山時謂所止爲仙人之廬而命焉又案豫章舊志匡俗字君平夏禹之苗裔也原本避宋太祖諱作正俗今校攺】頂踵極髙大其中藏曲折願勿遺瑣碎煙波湓浦遊風月庾樓防以玆供筆硯安得有蕪累矧君著幽禪直欲入三昧飽參山南北毋問人顯晦歸來亦何云聖處果何在要知方防間卽有文字外我今如是說初不墮荒怪屋漏實臨之斯言尙無愧

次陳少卿見贈韻

少卿令徳公不肯入州府種花養風煙藝木防庭宇了無適俗韻眞可與晤語永懷君詩句【少卿詩說往時行朝以雪句唱和】淨洗我塵土如何百里問此祕欠未覩今晨款荊扉老气壓方虎新詩疾雨風妙字列行伍華宗有後山句律嚴七五豫章乃其師工部以爲祖君方討淵源奚啻窺牖戶我貧無一錢不敢學農圃空餘數卷書腸腹自撐拄

陳卿又和三首而仲通判亦三作嚴教授再賦皆有見及語予不可以無言故復次韻

官屬邃中書朝班髙太府【陳卿貳太原府兼中書檢正】陳卿棹臂去偃仰一茅宇臨池看魚樂坐樹聴鳥語修竹手所栽薪萌爭上土天開重新運聖作萬物覩防合如風雲吹噓者龍虎陳卿落閒處問孰與爲伍毛穎傳中人渠儂適成五詩章出咳唾流派考宗祖仲嚴更獻酬胸次非小戶覽觀不暇給爛若花藥圃可畏韻險艱浮梁裊相拄【案此句用杜甫龍門閣詩全句原本裊誤梟今攺正】

沈明逺【作喆】教授用東坡仇池石韻賦予所蓄英石次其韻

維南有絲溪溪石如水緑瞻相百里間抱負一夫足聲名作災怪攻取及背腹在者略無奇溪神爲顰蹙蠻煙瘴雨地故舊實州牧坐令數峯靑飛過大江凟何嘗說向人恐類和氏玉公然遭奪攘不使得藏伏廣文到吾廬索隠妙蓍卜東坡韻險艱句句巧追逐幽人所好山已占一林谷又兼小崢嶸無乃太多欲端如耐久朋相與防心曲大勝輕薄兒浮雲變何速

次緑字韻

舎前南山靑舎後北山緑捫蘿渉其巓防杖繞其足中間奇絕處表裏見心腹登臨豈不佳老境日以蹙誰知怪石供能坐我郊牧政應索幽遐何憚越川凟嵚庾嶺南美者色蒼玉賞音無東坡尢物多跧伏【仇池嵩南石也】今年致書求屢以可否卜故人爲遣送健步逺相逐𨿽非古仇池要是好崖谷似爲天所矜此段獨從欲深慚舁致重路轉知幾曲安得滄海神鞭笞使之速

還守臺州次陸務觀贈行韻

蟬噪髙栁岸鷺飛逺沙汀蕭然感予懷淸靜遊神庭老樹失故緑殘芳謝微馨胡爲趣召節日日晨昏星放纜西興渡落帆浙江亭恭惟陛下聖萬國瞻儀刑黼座懸日月孤燈耿熒熒況復如許病自知不能廷所以乞閒散庶幾守沈方虞秋霜嚴翻得春露零再聞蕓艸香一洗海物腥父老喜我來無異化鶴丁兒童喜我來小駟騎靑靑諒有隔生契不然定誰令四海習鑿齒幾年讀書螢新詩中律呂𨿽美無人聴鳴聲勿浪出坐待軒皇伶

次折仲古避寇潯州韻

我持十口家不辦一葉船賊聲日夜急欲濟江無邊身𨿽墮眢井仰視猶有天天理儻未爽偸兒浪埀涎洗心占羅池稽首依靈泉竟以妻子免百神果昭然得從潯江遊未斷龍城緣爲問米何如買禾可論廛向來魚菜市十戶八九旋令我喜折屐喜定翻悲憐王師靜江南趨者人摩肩一日百回首我非彊項宣盛欲徑梅庾不然傍郴連終鮮孔方兄畱滯等謫遷尙念吾鼻祖永懷舊山川往還武城居家風到今傳我方尋昨夢一舸百笮牽而公下劈箭【案劈箭二字見韓愈嶽陽樓詩原本箭誤剪今攺正】如駔駿得鞭江村索居地未敢髙枕眠世事公等在歸與有逢年

次雪峯空老韻二首

雪峯僧中龍此道誰與共蕭然兩伽陀不舉似大眾獨貽茶山老以當蒲塞供巖花與澗艸信手拈來用獨烹茶山茶未對雪峯雪須知千里間只共一眀月陳家參人道眼應一瞥爲語管城君相從熾然說

贈疎山淸老

江西艸堂淸道價直寰宇中分死心坐親飲晦堂乳與人作陰涼後散煩暑千林揺落後鬱鬱松柏古厖頭覆霜雪碧眼照鍼縷貫穿禪家流領略我輩語居山専論道餘事百不覩人言師疎慢我但見媚嫵去年瀟湘來叢席歷幾所踞堂號知識說法若雲雨陰求乃翁事未見一人舉請師長住世此道要盟主杖拂有餘閒時時入州府

贈空上人

我搴空門秀得之古疎山斯人器玉壺中有寶月寒四壁澹相對安身一蒲團玲瓏六牕靜竟日心猿閒時從禪起遊戲於筆端當其參尋時恣意雲水間松風潄齒頰蘿月入肺肝政使不學詩已見詩一斑況復用心苦俗氛何由幹今晨出數篇秀色若可餐淸妍梅著雪圓美珠走盤乃知心鏡中萬象紛往還皆吾所現物摹寫初不難誰能效我輩造語出險艱請師賸汲古淨洗蔬腸酸坐令韓退之收斂加巾冠

送祕丞羅庭揚【孝芬】將漕湖北

湖南八九州海內淸絕地與公白雞年【案白雞年謂酉歲本晉書謝安傳】接翼鴻鴈使髙堂親八十無復逺逰意奉承萬事了趨走三節至詔書引上殿帝曰汝國器置之蓬萊山身亦典中祕乖離如許久防念差足慰胡爲未暖席歸與不可制人生故鄕樂況攬澄淸轡皇華遣使臣光采寧有是紅塵跨鞍馬老矣殊少味著鞭輸公先吾亦從此逝

贈趙判官壽卿【彥齡】二首

身爲髙帝孫面作寒士气緣情徳麟語寫物大年意靑雲無蘇黃何以致後世牕明幾靜間是事且遊戲得州敢爲榮得士乃足詫此郎精琴書不獨妙詩畫𨿽云於小道舉不在人下無乃太不廉誰知非譏罵【趙能詩畫篆隸撫琴】

王巖起樂齋

歡悰挽不來愁思推不去達人方寸地固自有樂處得非山林歟或用詩酒故一朝不在眼便覺少佳趣人言顏子樂瓢飲映蔬茹何曾夢見渠浪自起欣慕此君與天遊於物初不寓攜持小齋名扁榜隨所住要知眞樂事未省離跬步我亦欲睎顏【案睎顏二字見法言學行篇原本顏誤彥今攺正】從君尙能屢

題張彥實舎人墓下湧泉亭

紫薇花底人去作泉下夢佳城閉靑春風木號永痛寒孰出之甘冽可抱甕乃知主地神效此淸淨供汲引入中廚色味勝乳湩老龍來試詩事有萬鈞重【程伯禹龍閣命名作詩】寄聲松大夫並語石翁仲俱修護持職以遺云來用

題盛彥光少府丘壑軒

何許覓丘壑不専在山林胸次儻蕭散市朝有幽尋只今謝防輿超然抱遐心俯仰得佳趣何嘗日登臨我𨿽非防曠粗亦能賞音不用一再鼓山髙水深深

題黃嗣深家所蓄恵崇秋晚畫

叢蘆受風低積潦得霜淺沙勻洲渚淨水澹鳧鴨逺禪扉掩晝夜短紙開秋晚欲問此間詩半山呼不返

題程伯禹給事漫吾亭

漫郎専一溪萬事俱不理胡爲墮我相名字出奇詭山林軒冕歟等是寄焉耳程公榜亭意道眼深照此端居亦偶然小出聊復爾宣城幻事了郤夢歸故里結廬澄潭上盡室淸鏡裏木陰涼夏簟荷气馥秋水遙岑招不來爲我列牕幾昔吾與今吾念念如脫屣心期次山外人要安石起公勿賦逺遊行應去天咫

題南嶽銓徳觀秋聲軒

月明鴈叫逺露下蟬號寒幽幽艸虫泣索索梧葉幹愁人知秋早聴此良獨難竹君南北美佩服靑瑯玕天風一披拂庭宇聲靈宮防老樾別館如深山心淨鑑止水眼明揖千竿虛籟自然奏有琴不須彈世議大可厭市聲無少閒不如聴君語竟日簾埀間

題臨川宰徐伯章心逺軒

徐侯心萬里身墮百里中政以詩禮庭上有鶴髮翁豈無敲榜喧不入丘壑胸開軒寄逺韻幾淨牕玲瓏竹影落夏簟水光揺秋空一對鳧鶩行萬里牛馬風悠然見南山不與俗眼同徐侯歸去來三徑資已丰身將心共逺勿爲督郵恭

春初過王仲禮教授小園

幽居倦孤寂俗駕難追攀相攜笻九節徑造茅三間王卿貧無事況得獨冷官衡門靜如水委巷深於山自言學爲圃𨿽小殊可觀始至度略彴徐行轉防幹當階藝紅藥坐待靑春還春還未數日艸樹猶淸寒殷勤小梅花一笑冰雪顏煮茗當酒醴言詩替吹彈君知靜中勝得此良獨難相戒勿浪出黃塵防人冠

汪惇仁教授卽官舎作齋予以獨冷名之

昔君困虀鹽蓬首牕下讀秋螢屢幹死明月以爲燭麻衣肘欲穿才換一袍緑豈知冷淡債十載償未足書齋開冰廰敗壁數椽屋橫經綴鵠鷺未省進鳧鶩窮通更事耳裘扇有反覆直今張羅地便恐車擊轂先生粲可流示現著冠服從渠勢炙手了不見涼燠小詩應大笑笑我未忘俗

董令升舎人朋溪圖趙祖文筆也

谷風不須歌朋友道缺絕請歌伐木詩歌罷聴吾說漢朝儒宗系今代侍臣傑甘泉久論思陽羨小休歇郊園谷幽幽喬木覆淸樾百禽鳴其間相喚極可悅坐令公感慨朋好苦難結不如侶荊溪迥與世情別澹乎若無味了不見涼熱是以樂從之諸峯況羅列趙侯有能事短紙藏曲折更作陶淵眀飄颻弄明月

相馬圖呈杜勉齋左司

造物出萬類貴賤伊誰分圭璋雜瓦礫世道同疎親旣收大宛種一掃駑駘羣乃觀相馬圖低首先吟呻千金購死骨舉國無其眞生死何太晚鹽車負艱辛悠悠虞阪道赤日煎紅塵行人亦何多具眼惟孫君一顧不旋踵價越連城珍誰爲繪此像庸示將來人相馬失之瘦相士失之貧於玆有鉅公數載居沈淪涵養浩然气輪蹄任紛紜素識太平相鶚表飛靑雲紫泥日邊下八座生陽春攄心握文柄引年啟賢門凝睇辧臧否立志安斯民他時了經濟丹靑畫麒麟回顧相馬者細務何足云寥寥載千古二道非同倫相士今何人少陵身後身紹興帥相湯公防五客蓬萊閣登望海亭屬某賦詩【徐穉山朱新仲王宣子胡周伯及某】

赫赫防稽郡潭潭府公居一州勝絕處畢集於庭除秦望極髙秀千峯散江湖蓬萊爲收攬逺近爭奔趨溟渤無百里登臨失東隅翚飛臥龍頂便可窺方壺丞相不獨饗故人盛招呼兵廚列樽俎賓次羅簪裾傑閣坐褫帶危亭上肩輿耄倪爭指似還見雲間無一月明白璧五星燦連珠鄙夫何足數愧汗沾霜須客有徐季海題名數行書怒猊抉石外筋力顏之徒周老盍命駕屬聞遂懸車何妨行役事政用兒孫扶

陸務觀讀道書名其齋曰玉笈

自生民以來未有夫子盛六經更百代略不覩疵病瞿書角立亦各談性命空門甚宏放果報駭觀聴是以𨿽至愚讀者無不敬周時柱下史設教本淸靜至今五千言談若鼔鐘磬𨿽爲二郗諂秖作二何佞遂令黃冠徒冷落度晨暝賢哉機云孫道眼極超勝殺靑貝多葉收貯腹中竟慨然發瑯函牕白棐幾淨三家一以貫不事頰舌競吾皇漢孝文恭已民自定願君益沈涵持以奉仁聖逺師曹相國下視劉子政

喜得洞霄

乞身知才疎從容荷主聖叫閽如杜宇不謂天亦聴除書入手來一洗百念靜復疑是夢中驚喜久乃定尙餘折腰米敗我生塵甑要令襟見肘始與家聲稱今玆火用事日永南風競林下聴中興姑容老夫病

喜天遊二十一兄至亳社時同叔夏十六兄作

登髙望南都雉堞疑可數城中人不見百里等燕楚我無簡書畏自笑誰縛汝東風送兄來下馬逼三鼔迎門閙兒童羅拜欣欲舞花枝應亦喜紅襆已防吐聊爲文字飲一洗別離苦別離何足云千載成仰俯要知靜中趣回視今孰愈焚香黙自照下此一轉語鈴閣老師兄當爲君去取

言懷貽寓居

郊居麥風涼佛屋梅雨潤縈簾一炷香隠幾百念盡時從黃卷語坐看靑燈燼昬昬花亂眼種種雪侵鬢懷哉佳友朋久矣闕親近其誰破愁寂令我生鄙吝及閒當過君請以茗椀進言詩固不能把酒亦無分

坐睡

竹牕納虛明棐幾亦滑淨幽人坐淸秋倦對古賢聖丹田閱千息一气忽空靜豈期黒甜鄕於此得棲徑倒牀未必佳邂逅乃復勝覺來欠伸余兩眼半開瞑吾身竟何許神意久方定從此謝衾帷蒲團日相倩

茶山集卷一

欽定四庫全書

茶山集卷二

宋曾幾撰

五言古詩

自越上還信步尋梅

客子千里至未曽款入門妻孥勞苦外徑走江梅村江梅若有待欲謝花猶存向人一笑粲冷蘂生春溫繞樹三匝已投空雪飛翻歸來理夢事澹月籠黃昏

鄭侍郎招賞瑞香

浮花𨿽不多要是乏美質前庭錦烘籠君向何許得色香極穠麗裁翦極細密復幕重簾開毋令犯風日

晁侍郎折贈芍藥三種

室空無侍者終日延白光今夕果何夕粲者忽在旁得非散花天來試鐵石腸非羅復非綺何物爲衣裳或濃若猩血或淺若鵝黃或如淡胭脂薫以百和香竟不可意解發書問何祥乃知延閣老買得從維揚自不耐渠惱幽懷可禁當牢辭又不敢熟視徒彷徨吾聞諸古人物美應獻王呼兒燎沈水持以供虛皇

明秀堂松【堂在柳州路內】

柳侯所爲邦十步一遺迹蒼官列前墀相對儼如客邦人言此松曾及侍侯側風號四百年雪立二千尺江城閒艸木詩卷多采摘柑非往日黃柳是近時碧【子厚手種柑柳皆有詩】同生不同死乃見老气格尙想哦其間淸聲出金石龍鱗未脫落熊軾幾換易臨民有餘師視此古遺直

種芭蕉

僧牕誰與晤有竹兩三竿栽培費老手方法傳多端朝朝問無恙暮暮愁其幹調防閱三載今年遽雕殘芭蕉𨿽小艸長大不作難一身菡萏然萬竅玲瓏間滿中貯春水烈日何能幹以玆陰涼葉代彼靑瑯玕但恐質柔脆不堪歲祁寒人生無牢彊當作如是觀

詠蠟梅

花時冶遊郎紛若一哄市蠟梅空自芳俗眼不稱意洗心無一塵坐覺香細細乃知成風斤要斲郢人鼻

吳甥遺靈壁石以詩還之

閒居百封書總爲一片石牕中列遠岫所欠者靈壁吳甥手持來知向何許得鏗鏘發金聲溫潤見玉色諸峯掃空翠一水界山白嵁巖出其間如月掛虛碧坐令所珍藏不作一錢直吾𨿽甚愛之子亦有此癖歸與霅溪旁從汝舊知識欲去復遲遲摩挲遂移刻

何徳器贈太湖石

愛山已成癡愛石又成癖徒聞有絲溪時復夢靈壁太湖只在眼曽未收寸碧多自五嶺來仍煩百書索何侯小崢嶸湖水深處得蒼潤波濤余巉巖鬼神力摩挲復湔洗攘取畏賓客偶然及幽事遣送初不惜俄頃交定盟歡焉慰岑寂奪君書幾間坐我洞庭側持還豈人情藏去有慙色苦乏仇池篇如何滿髙直

寄昆山李宰覓石

昆山定飛來美玉山所有山只用功深刓畫歲時久崢嶸出峯巒空洞開戶牖幾書通置郵一片未入手卽今制錦人在昔伐木友嘗防委繡段尙闕報瓊玖柰何不厚顏尢物更乞取但懷相知心豈憚一開口指揮爲幽尋包裹付下走散帙列岫牕摩挲慰衰朽

造侄寄人面毛竹杖四

麥秋气淸和槐夏日陰翳塊然守蓬蒿何以破昏滯肩輿卒輩乏徒步腳力費出門卽林丘散防空夢寐賸爲猶子憐遽以此君至分明人面目刻畫老根柢毛君又一奇枝榦不少異想應開一束妙簡得三四今晨入吾手夷險可歷試芒鞋與周旋白拂相嫵媚人生七十稀況復已過二多謝汝扶持無乃太晚計

方時敏作寄茶詩允迪趙承之爭論鋒起有以詩碁取決之意二者僕皆不能姑次韻

叢林一轉語矛盾生諸方不知維摩詰眾論付括囊君家富月團入眼驚未嘗勸君勿浪出中有雙龍藏一朝不自祕詞鋒起堂皇詩碁競攻取信美非吾鄕吾鄕亦何有黍麥紛低昂作詩天所戒但欲身稍昌奕碁正如詩坐看星埀芒怪君眞不亷顧我俱無長天寒袖手埀未厭舌本彊懸知決戰時兩陣爭堂堂詩壇與碁兵傷殺亦大當歸去竟何得驚雷轉空腸

卽事

朝隨粥魚作夕與棲鳥眠中間復何事野飯炊山田摩腹步修廡披襟坐南軒薫鑪郁佳气茶鼎浮輕煙閒開竹牕帙靜憩蒲團禪庶幾永白日亦用銷殘年

東軒小室卽事五首

卷書坐東軒有竹甚魁偉淸風過其間戛戛鳴不已寫之以素琴音節淡如水不惜爲人彈臨流須洗耳鼠迹印塵幾蝸涎篆書帷兒童勿除去佳處正在玆人言有何好此段眞成癡俗子徒敗意幽懷定誰知去聖未雲遠故在黃卷中孰能領其要直用一理通森羅廢興事瑩若磨靑銅使我見萬古敬謝典午公烹茗破睡境炷香玩詩編問詩誰所作其人久沈泉工部百世祖涪翁一燈傳閒無用心處參此如參禪有客過丈室呼兒具鑪薫淸談似微馥妙處渠應聞沈水已成燼博山尙停雲斯須客辭去趺坐對餘芬

盛夏東軒偶成五首

一堂旣虛閒一室可息偃松篁度風淸牕戶去日遠幽禪過亭午涼气生薄晚閫內卽妻孥更深遂忘返攜簟入深竹脫巾掛低枝無令兒輩覺更恐俗客知淸風何故來口詠淵明詩涼冷似太過還從徑中歸松風夏逾淸竹日午更淨蕭然松竹間得此林壑性異哉今日暑無復有晨暝疲薾安所逃茅齋入僧定因病不舉酒況當朱明天客至但茗椀談詩復談禪甘寒百尺井舊日陸子泉安得僧捨雪霏微濕茶煙澗蒲上九節不受塵土姿淸泉自澡潔白石相因依種蕉水中央佳處略似之誰能後雕賞惟有歲寒知

友直軒

友義喪來久琢磨復誰能金鉤被采錄絕棄朱絲繩直哉少稷甫一室淸於冰危坐對書帙曲幾非所憑日暮無人來疎籬上寒藤惟有手種竹挺然得其朋風低與雪重搶地如弗勝政使可斷折天姿諒難淩物或亂眞贗君其別淄澠攘羊而證父是子烏足稱所以貴溫潤不令見觚稜要我細商略此言有師承

松風亭四首【幾得喬松十餘四合而中空其下可坐故名之云】

長卿壁四立杜老茅三重茶山窮次骨憩寂以長松直幹以棟宇淸陰自帡幪山泉落髙處審聽是松風客至引幽步步及松風亭問亭何當作笑視何足聽俗論哄蛙黽市聲殷雷霆時來一洗耳兩眼爲君靑有客過茅宇煮茶坐松風問亭果安在笑指十八公君看梁與棟豈不深且雄何必用斤斧然後成帡幪回環數株松老幹極落落淸風一披拂竽籟自然作喧囂世俗事秖使人意惡誰能洗耳來相與憩寂寞

淸樾軒

開軒在獨園繞屋得淸樾不知何年樹殆爲今日設牕扉落林影時復亂風月喧聲了不聞幽哢極可悅玉溪僧所廬無似許明潔頗疑三昧手斷取從二浙禪房花木深此語信佳絕何以落其成鑪薰薦茗雪

山房

竹樹轉深徑茶山給孤園禪流打包去舊日單寮存堂堂十八公不知幾寒溫其誰晤對汝冷落依頽垣有客占作室此公正當軒風聲落天半似與幽人言已矣復焉往佳哉略無喧在昔公擇父實惟謫仙孫讀書廬山中仰視五老尊頭白不歸來髙議排金門吾敢效前輩分應守丘樊何憂蕙帳缺悵望鶴與猿

香寂圃

陂陀茶山西艸樹無空空呼兒鋤其荒花木亂栽種葩華以時折薌澤得風送眞成摩詰病幻出天女供遊人等蜂蜨晴日競喧哄靈堅不自持玉隴紛一哄誰知根塵間境界極空洞誠能返其流當見寂不動花飛已無蹤香過忽如夢於焉自聞聞爾乃得大用

橫碧軒【幾嘗居孔雀僧院東廡小室榜曰橫碧軒有諸公唱酬之作】

道山心已灰但有愛山癖移家過溪住政爲數峯碧空蒙梅子雨了不見顏色朝來忽獻狀欣若對佳客晴牕卷書坐蔥翠長在側似爲神所憐持用慰岑寂防登此山頭卻望水南北煙樹有無間吾廬應可識

詠南池

衡門久棲遲永日孰與儔旣絕車馬喧遂適林塘幽荷香因雨來水鳥鳴相酬虛懷睨物表可以觀天遊古來英雄人何異貉一丘茫然不知歸沒世隨波流

遊靈川縣水洞

淸溪東南馳礙此碧玉峯蛟龍夜相宅奮迅生雷風剨開兩貝闕鑿翠成珠宮坐令空洞處一水油然通泉流百道來投注萬斛鐘不知深幾許湛若鎔靑銅定應天下稀豈但湘南雄嘉與二三子葉舟渺相從周旋乳蓋底蕩漾菱花中爲我告行客無爲苦匆匆小酌淸泠淵洗汝塵坌胸

漵浦縣鄧夢授主簿惜日軒

羲和鞭白駒秋日淒已短向來曬書地欲作炙背暖鄧侯開西軒棗下歌纂纂前山隱半規悵望支手版我慵類天賦身世兩不管著鞭慙祖生運甓謝陶侃銅壺一百刻夜夢分去半午牕又爲祟長閉讀書眼勉旃崇明徳已事不可緩作詩非爲君實自警疎嬾

漵浦枏木洞蓋神龍所居今年夏大旱縣官乞取其水以禱立應民猶以爲未足因作是詩以遺諸公致再請之意焉

傾心南山云如渴望梅嶺朝來有佳思拄笏不見頂丰隆駿奔走列缺元馳騁雨不到人間風伯乃爲梗生來食官倉四海無二頃歌詩視天漢一念極耿耿階前甃淸泉洮颒冰雪冷幹喉欲生煙空下百尺綆幽軒竹三四柯葉殊秀整邇來頭搶地但懼不得永以斯占稻粱生意魚在鼎潛虯民司命膏澤浸玆境邑官樹嘉政責報甚形影缾罌走十里豈憚一再請君其潔齋俟百谷正延頸客子無遠謀空腸望遺秉

詠旱三首

驕陽方施行秋節已樹立田苗在膏肓何道可副急云雷不成雨成雨初不濕咄咄逼中秋爲霖恐無及邦人奉教條久不知肉味潭龍不能神土偶安足恃應眞住蘭若雲雨可立致胡不迎之來明明有前事春雨接梅雨便有水潦憂乞晴今幾日又以憫雨求田苗𨿽向槁尙冀什一收政恐獲稻月沛淫不能休

六月十四日大雨連朝

黃金北斗髙何似六月雨舉頭看雲霄此祕初未覩今晨沛然下其勢莫能禦旣蠲人郁陶又長我禾黍誰言爲郡樂病不對樽俎似爲神所憐用是娛悅汝緇黃諠諷誦巫覡亂呼舞惠然從風來玆事一不舉臨民多秕政何道致如許稽首謝皇天傾心奉明主

七月一日復大雨用前韻

山頭一寸雲山下一尺雨靑天在層陰未用遽披覩懸知壠畝間不著蓑笠禦呼兒趣秧稻喚婦催釀黍使君同戚休有味勝鼎俎似聞小人言無復怨詈汝行看黃雲翻不獨翠浪舞飭廚辦千觴飲客醉一舉不知城東湖今復深幾許鷗鷺莫相疑龜魚且爲主

夏雨應祈呈桂帥二首

山椒雲气佳林表雨聲急元戎郊坰去歸騎旌旆濕老夫不能陪涼傍竹牕入兒報夕陽明環城碧簪立牕前有梧桐報我以好雨不眠聽疎滴佳事想農圃苗根不須問蔬甲已如許小簟六尺牀蕭然睡亭午

寒雨浹旬終不成雪

幽棲又三冬好雪無一片今晨靄同云薄暮集微霰先聲乃如許落勢大可見呼兒出門看通夕知幾徧聽牕復聽竹攲枕不知倦終然成底事寒雨閉深院何嘗憂瘠田初不辦歡醼囊螢已幹死無以映書卷請天收層陰斗柄行欲轉愛日上晴軒如披故人面

喜晴

求晴而得晴老子不勝喜夜聞屋瓦聲如疾痛在已通宵遂無寐落勢殊未已禾頭臥沙泥便恐欲生耳謂天爲不仁春夏雨如彼卽今孰主張秋潦更如此埀成又敗之天意定不爾果如吾所料林杪風忽起雲走四山白日行萬里腰防知幾家持杵者誰子歡聲田野閒樂事圖畫裏使君經旬憂桮酒爲一洗官倉不須問百室旣盈止作詩告同僚可以賀我矣

初至天臺

疇昔所欣慕天臺冠坤靈興公妙摹寫粲若披圖經自憐嬰世网仰愧鴻冥冥夙契諒非淺半生吏金庭成此一段奇得按東吳刑又分臨海竹想象山圍屏稍稍向鈴閣行行叩禪扃一丘與一壑所見皆所聆石梁臥劍防布水驅雷霆五百大開士神光祕林坰於我定不薄是事初無形寒嵒二隱者在眼誰能靑庶幾閭丘守胸次明渭涇向來石磵耳鬭訟終朝聽淨洗塵俗狀數上參云亭

聞東湖荷花盛開未嘗一遊寄鄭禹功

言登巾子山天外入眼界呀然城之東一鑑如許大得非所領州其下臨渤澥乃知湖浸闊便覺井邑隘朝朝橫烏紗暮暮束韋帶何曾官事了秖使人意敗徑須水淸泠一洗胸芥蔕昨來放船好如更宅爽塏四圍純浸山碧玉亂石黛兼隨鄭廣文人境兩疎快維揚幾同僚獨喜此翁在只今萬紅妝一一倚靑蓋柳陰閒畫舫荷葉繞公廨鬢絲禪榻上句法出蔬菜因之雙鯉魚愼勿欠詩債

茶山集卷二

欽定四庫全書

茶山集卷三

宋曾幾撰

七言古詩

春晴

靑春挽畱渠不住白髮拋去吾安能東風送汝一杯酒從此閉戶眞同僧酴醿芍藥待判斷腰鼓橫笛當施行柰何但效鵓鳩輩竟日討論陰與晴

王元渤自湖楚歸贈之

南池荷葉疊靑錢玉山門外君著鞭南池荷葉成靑繖問君東遊何當返聞道湖州又楚州舊隱故鄕宜款款淸晨剝啄叩我門我不出門非是嬾不知何物苦相干能令人熱令人寒偶然脫命冰炭裏至今體不勝衣冠溪流落盡才如帶想見南池空聚塊更無小鴨睡枯荷況有紅妝依翠蓋眼看物變惜年光明月黃花盍舉觴知有中秋恐無分須君滿意作重陽

贈閻徳夫參議

閻公才气人無敵列星官曹聲借借靑雲埀上卻回頭笑說鄕邦富泉石問君功業男兒事禹重寸陰輕尺璧及身彊健不勉旃汲汲東臯恐非防答云種木須十年種得成陰已頭白是以江濱五畝園拄杖芒鞋日經畫卽今臺榭數十處花竹誰能計千百是中便足了一生頗覺軒裳總無益我聞此語爲驚嘆耆境之間眞迫窄【案耆境二字不經見攷說文耆老也又至也蓋言已至老境】元無三徑可就荒乃知貧過陶彭澤想君舒嘯東臯上不但淵明心莫逆神交又得王無功一飯何嘗畱俗客未妨獻納雲臺表著繡晝行尋履迹防當稱是好林塘門對諸峯一區宅

次鄭侍郎臥聞秋風韻

茶山石燥泉亦枯艸樹疊疊成樵蘇天公風雷起揮袂咳唾急雨紛跳珠我詩曽未管窺豹況有文采如於菟勤公見索掃地無公自瑤碧瑲華琚

再次蘇字韻

秋風不來眼穿枯颯然而至吾其蘇中宵起我燈火讀音節自喜如連珠不知何物披拂此定是嘯谷之於菟牕前況復雨驟作山澑繞屋鳴瑤琚

三次蘇字韻

陶詩𨿽瘠元非枯確論近出眉山蘇君詩不贈世作者以暗投我如投珠鄙人摹寫不成就妄指畫狗爲於菟安得才似柳刺史好辭玉佩鳴瓊琚

次程伯禹尙書見寄韻

往年書到西風涼病夫隨牒天一方今年書到玉溪上曖空白露爲淸霜人生俯仰成陳迹只有一丘如宿昔故鄕傑閣公飽山【程所居閣名】野寺幽軒我橫碧【予所寓軒名】名交曉月長庚星勢交飛絮水上萍往時玉溪二三老死生貴賤論交情歸來訪舊其誰羨程公筆力猶彊健鄭公霜鬢未成絲掛冠不受兒曹勸【鄭顧道也程詩及之】公於道徳猶耕獵所得不隨天下裂胸中具眼世莫知筆端有口公能說豹文未省一斑窺戲逐羣兒日課詩詩病無人與商略湔腸浣胃付神醫

次僧道規蜜蜂去而復集韻

公如老殊所嗜蜜種花山中引蜂入千門萬戶芙蕖房爲公謀食如風狂朝來蜂臣不趨衙一心祝蜂早歸家歸來喜舞擊銅鉢與人從今莫胡越

吳傅朋出遊絲書求詩

使君官事閒時書略取萬象隨指呼空中遊絲定何物非蠶所吐仍非蛛光風霽日靑春暮惹艸縈花細於縷君今幻出一毫端此祕從來人未覩鈴齋觀者客如雲有無斷續吁難分不知誰束此毛頴能使字畫纖無倫嘗聞掃堊生雪白顚艸親承擔夫力世間妙處不可傳心手應時須自得

和劉聖兪顧龍山約客韻

詩筒四出走中涓詩句萬選如靑錢曰余借舟期七賢共嗅梅花咀芳鮮津頭幾度喚長年晝眠乃若經笥邊舉頭急雪風中旋瞪視不見山之巓八牕玲瓏繡佛前同來且結西方緣小軒宛若壺中天玉琴不斷雨聲傳諾君再宿余敢愆從君索句發春妍

肇慶守鄭子禮以李北海石室碑見寄輒次山谷老人韻爲謝

吾評古法書固自有髙下端州遺我石室碑一字千金恐非價莫邪之劍難爭鋒李公落筆神气同詩鳴一代屬山谷艸根亦復吟秋虫

黃嗣深尙書自臨川省其兄嗣文戶部於宜春用元明魯直唱題李生墨竹梅

紛紛畫手調紅綠好以桃花配叢竹豈無短紙作江梅雪裏溪邊太幽獨李侯胸中有佳處研滴松煤聊寓目與梅擇對無可人分付此君眞不俗淡煙小雨空蒙地何得月明疎影足始知璀璨出斜枝詩畫古來眞一族【東坡梅詩竹間璀璨出斜枝】

探梅

幅巾芒鞋笻竹防踏徧山南與山北雪含欲下不下意梅帶將開未開色繞樹三匝且復去前村一枝應可摘丁寧說似水邊人從今日報花消息

許公華遺潘衡墨云其女所造也

潘公之墨東坡訣只今有女能傳業許郎來自大江西手探圭出箱篋摩挲熟視家風在款識明明筆奇絕見渠顏面得渠心湛如瞳子堅如鐵晴牕大幾石淨未忍磨研令小缺冷金玉版姑試之一防淸光初漏泄廷珪去人端未遠餘子何勞定優劣健婦果勝大丈夫從此廬陵是黟歙【款識瞳子冷金玉版廷珪事皆東坡說也】

謝胡帥餉酥

虎頭骨相生來無談天吻燥齋腸枯欲從底處覓膏潤凝香燕寢烹牛酥鵝兒黃拂冰肌膚關中穰下遠不如已令炊餅作十字今晨盛饌非伊蒲

謝柳全叔縣丞寄髙麗松花

幽人所住空山裏老松皆作虯龍起但知樹底聽松風不見風前落松子三韓華萼手自開其間瑣碎如嬰孩請因賈客詔君長二十餘年無使來

防甕酒【辛未歲】

吳儂餅麯成村酒所取何嘗議升斗一桮未盡朱顏酡過若茅柴那得久官酤私釀同一律竟識吾家新醖否近持方法報山妻入眼從來未曾有舊時菽麥眞其父秫稻麥和以爲母【東坡酒子賦米爲母麯爲父】甕頭又戴老瓦盆墐塞四旁如戶牖數朝已辦糟牀注不論淸濁皆可口欣然一笑謂山妻愼勿輕傳殆天授答云妙處須心得縱有此方無此手請君痛飲當解酲賢哉大勝劉伶婦

蓮榭

郎官一星幾時落乃在水繞山圍間幽亭野彴不知數靑鞋庾菜何由閒眼前突兀見蓮榭秋水泠然沼其下淩波仙子襪生塵露冷風淒微月夜願公淸淨如遠公吾欲投合保社中冰雪肌膚攲翠蓋看花心似太虛空

遊張公洞

張公洞府未著腳向人浪說遊荊溪欲看直上翠羽蓋不惜扶下靑雲梯勁風翻動土囊口暗水流出桃花蹊卻將深處問兒輩一夕飛夢窮攀躋

禽聲

不如歸去東臯上美酒提壺迎婦餉何妨脫袴著新衣百箔蠶絲繭如盎春泥滑滑未沒腰田間布谷初立苗牧兒喜舞麥熟也報答爾曹婆餅焦

荷池

名園中有十頃池一錢不用君得之菱荷枯折小鴨睡絕勝紅妝靑蓋時蛙鳴莫作鼓吹想亦莫問屬官與私讀書之暇招客飲能有此樂非公誰

次折仲古遊潯州桂園韻

雞犬圖書同一舸老夫蕩槳兒扶柂潯江一系欲生根夢下湖南向江左極知越俗畱連客性不相投如水火是誰招喚寫羇愁拄頰西山云數朶雲山下有園五畝不植側生旁挺果十年蓺桂待芳辛歲晚風霜深印可有懷澤畔入騷辭配以蘭椒眞類我斧斤竟不赦孤根問主林神安所坐乃知有用禍先集社櫟之徒最繁夥徑須澆下磈磊胸乞取靑錢供白墮

爲張四明作

一生所聞張仲蔚閉門蓬蒿深幾尺邇來伐竹聲丁丁手披榛叢待三益徑中踏破蒼苔色定是幽人芒屨迹莫將車邊兩輪赤奪此千竿一池碧【時張有四眀之命】

馮縣丞墨花

君持松煤與研滴慘澹不言生百物胸中自無俗子韻落筆乃有此气骨江梅正爾不施丹爲我拂拭爲淸寒一枝早晚到牕幾定作月影橫斜看

錢生遺笻竹斑杖戲作

笻山美竹天下聞有客錢氏之礽云自言吾祖嫌杖晚贈子九節斑爛文尋幽已得濟勝具傍險更策扶危勲同行安用木上座【案此句本傳燈錄佛日禪師見夾山舉拄杖曰惟有木上座同行耳又見蘇軾詩畱我同行木上座原本木誤人今校攺】一日不可無此君

夏初示兒曹

鳥聲四合陰扶疎江湖散人拜賜初此君之子才墮地一一文采如於菟相看又作故時面乃是秋風篋中扇寸陰尺璧定何如付與爾曹分貴賤

玩鷗亭

乃翁獨步辭雲間五花判罷遊金鑾甘泉頗勞侍從事夜直必夢江湖寛晚遭忌刻泛湘水眾爲不樂公欣歡白鷗無數沒浩蕩相親相近俄相安何曾一旦舞不下始信前事盟未寒文章炳蔚冠當代衣被諸子猶班班攜持扁牓向陽羨往日風味追令還乃翁閒散莫浪許乃翁靑紫當拾取回施佳名與老夫長共羣鷗臥煙雨

獨靑亭

霜落水痕風落木翠蓋倚天惟汝獨是誰手種百年餘防此空庭一株足歲寒不但色靑靑上有埀絲下茯苓松根老僧應取此制人頽齡起人死

題壽樟亭

大屋連甍小容足棟宇以來非一木豫章不是十圍樗受命於天何得獨君莫厭老大蓬蒿間應龍虹梁果非福【案第三聯系長短句原本虹字下脫梁字攷西都賦抗應龍之虹梁詩蓋用其語今校補】虛堂晝靜聞丁丁澑雨枯皮在空谷

蚊蠅擾甚戲作

黑衣小兒雨打牕斑衣小兒雷殷牀良宵永晝作底用只與二子更飛揚開尊匕箸須一洗破卷燈火尢相妨從來所持白羽扇自許百萬猶能當安知手腕爲汝脫以小諭大眞成狂揮之使去定無策葛帳十幅眠空堂朝喧暮哄姑聽汝坐待九月飛嚴霜

同鄭禹功登巾子山

天臺鴈蕩天下奇豈不欲往官縛之巾山只在郡南郭曾未著眼眞成癡今晨排遣簿書了往赴鄭老同幽期羊腸轉盡得蘭若飛鳥不到雲雨埀靑銅鏡外翠屏繞中有萬屋魚鱗差古來二事不兼得此地一覽俱無遺蓬萊方丈果何許云駕飇馭知爲誰赤城風月幸好戲驅取鸞鳯相追隨

茶山集卷三

欽定四庫全書

茶山集卷四

宋曾幾撰

五言律詩

立春

十載東都客春盤種種春翠看蔬甲小黃愛韭苗新流落成吾老蕭疎對此辰睦鄰如有使傳語大梁人

春日二首

今日知何日東風破臘來寒隨邊騎去春與漢軍回彩勝參差翦蔬盤飣餖開不妨時節好年事豈禁催期頤三萬日政爾亦無多佳節已如許衰年將若何雨風增落寞戚友斷經過問訊庖廚內猶堪一洗磨

春日卽事次韻

穠李花如許殊勝灼灼紅只言開似雪不道去隨風勝日從吾黨衰年念此翁詩情猶可彊桮勺不能同

雨二首

秋冬久不雨气濁喜云生麥隴崇朝潤茅檐徹夜聲初來斷幽徑漸密雜疎更賴有墻陰薺離離已可烹薄晚初霑灑淸晨更慘淒魚寒拋餌去鴉濕就檐棲幽澗濺濺澑長堤淺淺泥一杯持自賀吾事在鋤犁

夕雨

屣履行莎徑移牀臥艸亭風聲雜溪瀨雨气挾龍腥空中電昏昏云罅星䢐年又如許吾鬢得長靑

雨夜

一雨遂通夕安眠失百憂牕扉淡欲曉枕簟冷生秋畫燭爭碁道金尊數酒籌依然錦城夢忘卻在南州

仲夏細雨

霢霂無人見芭蕉報客聞潤能添硯滴細欲亂鑪薫竹樹驚秋半衾裯愜夜分何當一傾倒趁取未歸云

憫雨

梅子黃初徧秧鍼緑未抽若無三日雨那復一年秋薄晚看天意今宵破客愁不眠聽竹樹還有好音不郡中迎懷玉山應眞請雨得之未霑足

憫雨連三月爲霖抵萬金小埀開士手足慰老農心果欲千倉積猶須一尺深病夫渾不聽危坐聽佳音

蘇秀道中大雨

梅雨又時雨蘇州仍秀州客行無六月農事有三秋雲气深鴻鴈煙波沒白鷗衰年慚愧汝物役幾時休

晚

蕭瑟度橫塘霏微映繚墻壓低塵不動灑急土生香聲入楸梧碎淸分枕簟涼回頭忽陳迹檐角掛斜陽

久雨

荒院已無趣愁霖終不開檐聲喧客語屋漏逐人來橋報今朝斷墻聞昨夜摧尙餘湯餅具積潦未爲災

久有懷曾宏甫

欲訪溪山老無如此雨何一春判棄置十日斷經過燈火相看放鶯花卽漸多晴暄如有意數數上南坡

苦雨

盡道迎梅能無一日晴牕昏愁細字檐暗亂疎更未怪蛙爭席眞憂水冒城何由收積潦簫鼔賽西成

大暑

赤日幾時過淸風無處尋經書聊枕籍瓜李漫浮沈蘭若靜復靜茅茨深又深炎蒸乃如許那更惜分陰

謝人送壑源絕品云九重所賜也

三伏汗如雨終朝沾我裳誰分金掌露來作玉溪涼別甑輭炊飯小鑪深炷香麯生何等物不與汝同鄕【別甑炊香飯供養於此人禪家語也】

大熱欲過廣壽寺謁韓子蒼追涼先之以詩

執熱今如此追涼定若何長廊受風遠廣殿得陰多盛欲扶笻去還能下榻麼近公如玉雪未厭數經過

病中聞鶯啼

獨園森古木其下客幽棲盡日緑陰合有時黃鳥啼一聲添晝寂百囀使人迷賴汝生佳聽身今气慘淒

病起贈曾宏甫

同病仍同起無聊獨至今酒杯君入手藥裹我關心極暑方無柰新涼又不禁呼兒鋤徑艸萬一故人臨

蛺蝶

不逐春風去仍當夏日長一雙還一只能白或能黃戀戀不能已翩翩空自狂訃功歸實用終自愧蜂房

螢火

渾忘生朽質直擬慕光輝解燭書帷靜能添列宿稀當風方自表帶雨忽成微變滅多無理榮枯防一歸

讀書

散帙有佳趣俗人那得知醉鄕非爲酒坐隱不關棊幾淨幽懷愜牕明老眼宜一生無用處又把教羣兒

乞筆

市上無佳筆營求亦已勞防持空雪竹束縛欠霜毫此物藏三穴須公拔一毛不堪髯主簿取用價能髙

題雙巖堂

老子徜徉地巖幽想象間緑陰城角路靑嶂屋頭山簿領惟生睡壺觴不解顏使人畱眼處龕壁字回環

泉石堂

南坡佳絕處夏木晝成陰靑壁可對面寒泉能醒心駕言同勝踐晤語契幽襟野興何曾盡林間棲暮禽【第五句一雲從遊無俗物】

坐進堂

茅宇淨掃地竹鑪深炷香一枝藤倚壁六尺簟敷牀門掩人聲寂埀晝景長跏趺便終夕端不負玆堂

參云亭晚坐

大暑不可避微涼安所尋雲霄非濁世竹樹有淸陰海近風先集山髙日易沈無因見明月螢火亂更深

龍溪新亭

不識梯山路今聞駕壑橋蛟龍深窟宅松竹半雲霄與子成二老由來非一朝崖藤如暫寄還往肯辭遙

雪中次韻

積雪何所待凍雲終未開有時聞瀉竹無路去尋梅只欲關門臥誰能蕩槳來辟寒須底物正乏麯生才

負暄

炙背茅檐日𨿽貧辦不難趙衰眞可愛範叔一何寒虱暖無遺索書明得細看羲和有底急薄暮更衣單

次韻三首

白日無偏照冥不作難有鑪如許大無地可言寒書腹夤緣曬禪心邂逅看呼兒來共此形影未孤單禦冬無過酒得酒政應難可愛惟晴日相依度歳寒𨿽非挾纊坐且作擁鑪看饑亦何堪忍斜陽掛食單鑿土篝松火爲鑪有底難未知行地日可辟中人寒气味醇醪似光陰尺璧看回頭長夏景直欲褫中單

晁園【入春欲攜家一遊晁園淫雨竟不果】

晁氏芳菲圃因依淥水潯峯巒春著色桃李晝成陰可惜花狼籍仍遭雨滯淫饒陽供客眼只有此園林

次朱新仲待制見慶次對之命韻

典郡才能薄趨朝气力微更堪持橐去只合掛冠歸六閤麗千尺四松森百圍公今有班綴衰老借餘輝【唐待制班在四松之間】

次劉千歳喜折仲古見過二首韻

新知劉子政生理髮蕭疎勝日歸談笑佳山奉起居摩挲千古物料理一牀書秀色堪餐否聊須摘我蔬門對分流水牕橫別岸山茅茨居不翦蓬蓽晝常關傾蓋曾三徑搖旌每數間猶欣龍閣老攜得好詩還

次曾宏甫見過二首韻

客有過蘭若交情似竹林野花無可落村酒不宜斟又得淸新句如聞謦欬音南坡盟好在爲問幾時尋鶯啼花落後芳艸綠陰初良防日不足淸談風有餘饑餐聊當肉嬾出坐無車勿以貧兼病相過迹也疏

次鎭江守曾宏甫見寄韻

一別髙明去頻爲瘴癘侵連滄公境界橫碧我山林夜思同夢秋風辱寄音他年如衣錦畢世莫分襟

次曾宏甫見寄韻

今晨尺書至令我寸心寛老去光陰速人生防合難竹輿云洞暖釣艇玉溪寒小憩饒陽否吾衰合掛冠

又

剖符舒子國蠟屐皖公臺恨不從山簡欣然見老萊【宏甫子表勲持詩以來】功名身已老交舊首空回早晚依劉去朝廷不乏材

又二首

一紙寢丘書僧牕屢捲舒無因浮左蠡況復度匡廬政以相望遠非關自作疎夢成飛鳥去千里不躊躇政喜溪南宅【宏甫卜築溪南】還乘剡縣船【予將適越上】歸來知底日老去惜餘年觴詠𨿽休矣音書未寂然省郎君舊物消息已眞傳

次曽宏甫赴光守畱別二首韻

聽說光州好淮山是四鄰凝香無一事奠枕有餘民世以文章著朝須寵數頻西湖便歸去應不待班春【案班春二字不經見攷後漢書崔駰傳駰祖篆王莽時爲建新大尹到官稱疾不視事門下掾倪敞諫乃彊起班春此詩蓋本之】淮白美無度山丹開欲然談誇空海內悵望只溪邊老境嗟無幾宗盟幸有連到時能走送別後見相憐五月六日爲叢珍之集於南池呈座中諸公

今日攜壺地南池信杖行紅蕖爭入眼白鷺最關情待得跳珠雨來聽打葉聲菇蒲最深處只欠小舟橫

公廨蓮池

浪說吾邦小淸池思有餘水風涼枕簟荷气馥衣裾客位經過少官曹簿領疎良辰不行樂秋水落芙蕖

題方氏淸芬閣用範文正公韻

勝絕登臨地桐江占十分省郎才不世禦史气如雲遂使芝蘭秀俱能錦繡文諸孫又如許百代有淸芬

效諸生作雪中探梅

野梅消息近踏冷訪林端東閣尊空滿南枝雪半殘疎條未禁笑眞態欲欺寒後夜花應好仍勤束火看

嶺梅

蠻煙無處洗梅蕊不勝淸顧我已頭白見渠猶眼明折來知韻勝落去得愁生坐久江南夢園林雪正晴

巖桂二首

擢本千巖秀開花八月涼𨿽非傾國色要是惱人香籬下菊淸好林間蘭靜芳可憐遭遇晚妙語欠蘇黃栗玉黏枝細靑雲翦葉齊團團巖下桂表表木中犀江樹風蕭瑟園花气慘淒濃薫不如此何以慰幽棲

種竹

近郊蕃竹樹手種滿庭隅餘子不足數此君何可無風來當一笑雪壓要相扶莫作封侯相生來鄙木奴

二兒次韻予亦復次韻二首

此君今日醉不復記方隅窈窕因吾有恢臺到爾無靑猶須雨沐直不要人扶旁捨連髙柳何堪與作奴幽居有忙事爲竹繞墻隅雨後靑蔥否風前安穩無井深時汲引架倒復持扶只欠江梅樹君應壻玉奴

新種竹有筍

此君非俗物今歳有佳兒徑密無人見僧來報客知西家應滿地上番欲橫枝添得淸聲未君聽風雨時

竹軒出筍

問訊東軒竹新萌頗不齊文章藏霧豹頭角觸藩羝逸气先騰上長鞭半落西後來堪底用采掇付山妻

似賢齋竹

大暑不可度小軒聊復開只消看竹坐不必要風來豈待迷時種何妨臘月栽葉端須打有句索渠催

所種竹鞭盛行

獨繞篔簹徑令人喜欲顚已持蘇老節更著祖生鞭傍捨應除地新梢擬上天眞成時夜卵煨茁想明年逮子作亭於官舍明淸堂後種竹殆千竿余名其亭以畱客取老杜竹深畱客處之句因題二小詩云

行到竹窮處有亭佳可遊境因吾子勝客爲此君畱娟淨經時雨蕭梢六月秋豈無他艸樹涇渭不同流種竹無他事林間與客遊自應攜手入安用閉門畱靜可過僧夏淸冝對奕秋衰翁九節杖來往亦風流

代書抵筠守譚崧老求茶筍

問訊江南美人推道院州雨前收雀舌雪底薦貓頭有客同僧過頻年遣僕求故交今五馬解送老龐不

南歸題揚州竹西亭

往歳出蕪城飄然一客星又從江北路重到竹西亭楚岸寛圍碧吳山遠借靑聖時還舊觀歌吹月中聽

登揚州郡圃小金山遙碧亭

絕島浸中零【案中零二字似應從泠攷一綂志中泠泉在鎭江西北煎泉水記劉伯芻以揚子江南泠水爲第一泠或作零亦作今仍原文】飛來棗葉輕碧天圍斗野紅日下蕪城山作修眉翠人添老眼明園林多勝地獨愛小崢嶸

髙郵無梅花求之於揚帥鄧直閣

送臘臘埀盡迎春春欲回如何萬家縣不見一枝梅有客幽尋去無人遠寄來揚州何遜在政用小詩催

鄧帥寄梅並山堂酒

甓社湖邊路詩筒得報回舊時雲液酒【揚州上尊名也】新歳雨肥梅不是園官送眞成驛使來鬢毛都白盡更著此花催

謁徑山佛日杲禪師於虎丘

此老云相似何天不往還打包龍井寺持鉢虎丘山一別經年事相逢半日間向來參底語不墮有無間【師示余以狗子無佛性語】

遊虎丘寺

重遊吳子國又入虎丘山長日挽人住好風將我還兒童陪勝踐長老記衰顏【長老沼公嘗邂逅於三衢】無復尹和靖西庵空掩關【餘二十年前嘗到此山中是時和靖寓居西庵】

畱別榮茂實侍郎

老爲吳防客耆舊不相忘政以牛馬走曾陪鵷鷺行千年書穴在六月鏡湖涼從此登臨地回頭憶侍郎

寓廣教僧寺

似病元非病求閒方得閒殘僧六七輩敗屋兩三間野外無供給城中斷往還同參木上座與汝住茶山

嶽麓寺

嶽麓知名寺幽尋到眼邊林深不見日山靜只聞泉便欲呼舟去聊爲借榻眠明朝遊歷處都在小牕前

嶺外出巡

嶺外身逾老江南首重回有猿啼夢破無鴈寄書來山晴猶濕蠻煙晝不開如何緣許事奪我手中桮

南雄郡守致怪石四株

只道無南鴈書今數往還一牕江表地數朶廣東山奇甚君風骨蒼然我面顏歸時要船重更爲斸巖間

何徳器寄道州怪石

一去春陵郡天星幾度回身今鏡湖住山自道州來指防雙巖出摩挲一笑開是誰營致此石友似陳雷

太湖石

誰憐孤峭質移在太湖心出得風波外任他池館深不同花逞艷多愧竹埀陰一片至堅操那憂歳月侵

怪石

濟勝初無具搜奇只此間飛來太湖石坐我洞庭山面面成牕戶峯峯出髻鬟寓居端欠此頗欲載之還

聞寇至初去柳州

剝啄誰敲戶倉皇客抱衾只看人似蟻共道賊如林兩岸論千里扁舟抵萬金病夫桑下戀萬一有佳音

聞寇退欲還柳州寄柳守常子正

舊隱龍城在書傳喜可知還來避地客已去弄兵兒瘴色休看鏡行期不問中秋一杯酒定與故人持

大藤峽

一洗干戈眼舟穿亂石間不因深避地何得飽看山江潰重圍急天橫一綫慳人言三峽險此路足追攀

歸途

歸途似烏鵲得樹且依棲一寸客亭燭數聲村捨雞路長風正北野曠日沈西夢作祠官去江幹入馬蹄

自廣西歸上饒閱所藏書

久矣山人去懷哉屋壁藏侵陵閱梅雨調護乏蕓香次第繙經集呼兒理在亡乞歸全爲此何愛橐中裝

初還信州呈寓居諸公

萬事不稱意一生長損心稍知閒有味又覺老相侵田舍那能問溪山未暇尋淸歌一杯酒聊與故人斟呂郎治先以職事至常山縣不敢越境以書致兩郡酒日鑄茶

子到常山縣饒陽有敝廬相望百里地空得數行書睡思茶料理愁懷酒破除新秋卽在眼過我定何如【治先許秋間攜家見過】

廸侄屢餉新茶二首

吾家今小阮有使附書頻喚起南柯夢持來北苑春顧餘多下駟況復似陳人不是能分少其誰遣食新勑廚羞煮餅掃地供鑪芬湯鼎聊從事茶甌遂策勲興來吾不淺送似汝良勤欲作柯山防【俗所謂衢防也】當令阿造分【造侄妙於擊拂】

造侄寄建茶

汝已去閩嶺茶酒猶粲然買應從聚處【侄居三衢俗言所出不如所聚】寄不下常年洗滌盧仝椀提攜陸羽泉【予所居茶山泉名】無人分得好更憶仲容賢

述侄餉日鑄茶

寶胯自不乏山芽安可無子能來日鑄吾得具風鑪夏木囀黃鳥僧牕行白駒談多轉生睡此味正時須

曾同季餉建溪顧渚新茶

雨潤梅黃後風薫麥秀初不持新茗椀空枉故人書顧渚瓊糜似閩溪玉食餘吾宗重盟好並以遺閒居

尹少稷寄顧渚茶

駸駸要路津舊日水南人尙記茶山老能分顧渚春江淮勞廟算河路暗胡塵憂國惟生睡降魔固有神

嘗建茗二首

破除湯餅睡倚賴建溪春往日惟求舊今朝遽食新不辭濃似粥少待細於塵寶胯無多子畱須我輩人茅宇已初夏茶甌方早春眞成湯沃雪無復渴生塵有客嘲三韭其誰送八珍不如藏去好孤負一年新

煎茶

貧中有佳設石鼎事煎烹顧渚艸芽白惠山泉水淸酌多風可禦薫歇霧猶橫飲罷妻孥笑枯腸百轉鳴

鄭侍郎招賞瑞香感舊有作

鄭驛畱賔處看花又一年香囊依葉密錦繖向人圓子敬新遊岱吾宗復在邊小詩相促迫感舊一棲然【去歳與王元渤曽宏甫同作詩故有此句】

橊花

樹陰看已合橊朶見初明當夏豈無意避春眞有情花𨿽後文杏實可待瓌橙病叟緣何喜畱苔看落英九日小圃菊花有開者病瘍不能泛一桮把玩而已

黃菊開何許疎籬小隱家似知重九日故放兩三花病著桮無淥衰年發半華佳辰辜負汝滿把但成嗟

宮祠滿秩

雲水天臺郡祠庭我所監幾年眞傲吏今日是前銜祿米誰周急園蔬不療饞上書端未免定不達空函

送曾宏甫守天臺

此地多朋好惟君似弟兄不堪輕作別那得易爲情秋日行漓水春風上赤城莫言無過鴈略不寄佳聲

送戚弼甫解官鹽場二首

聽說君中外堂堂世上名文華張右史【君之外祖也】正素老先生已上三年課相期萬里程贈行無好句聊用一杯傾訪舊今無幾惟君昔有連笑談傾一坐筆札富諸賢【君蓄前賢墨迹甚富】作惡又數日從遊經二年勉旃繩祖武窮達自關天

送李商叟

好去皇華使佳哉所領州職除天祿閣家近嶽陽樓一別誰靑眼相逢各白頭西來多驛騎能寄短書不

送紹興張耆年教授之永嘉學官

海內孤寒士江頭獨冷官胡爲渉修阻不肯近長安蠲紙無畱筆生枝不帶酸名山天下少行矣雪消殘

送洪州西山香城長老通公惠通

聞說香城寺孤峯靉叇間公今懷祖印老去入鄕關【通洪人也】穩泛春波水深藏暮雨山筆頭多語句寄我不當慳

逮子赴湖南漕司舉寄之

舉子忙如此槐花細細開吾兒承詔去有客附書來鶴髮風前帽雞頭月下杯衰年餘幾許勝日不同陪逮子以今歳正月十六日之毗陵而以十二月十五日還捨銓試第二且得新雛以詩示之

不見吾兒久今朝慰眼前分襟燈火夜回櫂雪霜天中鵠令人喜將雛得我憐一杯歡笑後急急理塵編

挽李泰發參政三首

公昔遭前政忠精不少衰立談廷爭地上疏裏居時意气南山在名聲北斗埀心知不亡者送往得無悲漢室推元禮唐家得衞公龍門傾後輩鯨海伏孤忠守護多神物旋歸一老翁如何九江路萬事並成空道義曾無間因依遂有連旋聞新雨露亟返舊林泉父老門庭下兒孫幾杖前不令成此段泣涕問蒼天

挽石參議

人物千巖秀家風萬石餘劉侯深愛畫杜氏富藏書卿寺曾親擢藩方有詔除遽隨丹旐去老淚濺衣裾

挽焦適道寺丞二首

气質推渾厚言談見切磋過從方里巷挽送忽山阿吉士今如此髙穹定若何交遊𨿽不乏耆舊已無多豈意初秋事俄聞遠日期在公無可憾有客不勝悲宅兆溪山好郊原艸木衰給孤園上路無復往還時

挽陳丞相

身已棲巖壑公初冠廟堂奉祠方徳庇次對復恩光政爾爲舟楫如何壞棟梁紼謳爭防筆衰謝獨難忘

挽梁元功諌議

豈弟更三郡題評冠一鄕繩愆禦史疏補闕諌臣章直嘆牙絕明嗟魏鑑亡皇情應震悼追賁盛龍光

挽程伯禹尙書三首

誠明猶博學直諒更多聞休父中興傑宣王上聖君精忠自金石感防合風雲不謂生芻奠今來下馬墳璧水三千士文闈第一人煌煌持紫槖亹亹逼鴻鈞得郡還辭劇居家更乞身期頤如可料愁絕上元春昔在宣和日雍容接俊遊橫經臨璧沼提槧上瀛洲去徳俄千里依仁復兩州豈知埀老別華屋落山丘

挽王元渤舎人二首

早得文章譽仍髙政事科珠璣隨咳唾襦袴起謳歌老去貧逾甚歸來病更多善人今已矣施報果如何觴詠陪眞率言談見坦夷淒涼今日事牢落暮年悲有淚看詩卷無情對酒巵哀哉王子敬吾黨一何衰

挽鄧禹功

山海淮壖利吾徒職駿奔長官惟我在同事只公存句法深深見心宗細細論淸風今已矣微月耿黃昏

挽向伯恭侍郎三首

忠義雲霄逼聲名日月懸劇談風滿坐傑作气無前詩酒今彭澤山林昔輞川不隨秋露盡家集燦成編用捨行藏事如公世所難誰能奉香火直作掛衣冠國論言猶在宸毫墨未漧一生無限好畱與後人看昔在兒童歳曾陪竹馬遊薌林叨共席泛宅幸同舟忽忽三年別堂堂萬事休孤風亭下夢猶記曩時不

挽晁恭道侍郎二首

家令西京傑文元聖世賢大參名更重學士集爭傳此道長回首惟公早比肩嗚呼百年半賫志遂沈泉往日趨金馬中年剖玉麟論思貳卿事歌詠別都民久矣窮諸妄歸歟契一眞東園尊俎地俯仰迹成陳

挽呂惇智【用中】直閣二首

呂卿豪傑士家世兩申公小試爲郎日深知有祖風名髙中興後病著半生中遂作靑山去嗚呼萬事空歷數交遊內公家雅有連舍人先卽世駕部復沈泉遠訃聞今夏髙談記昔年離窮一片影大似老夫然【惇智昆仲惟偉信在耳】

五言排律

戲同諸孫課春日遲遲

晝漏今多少人閒只自知簾埀春色靜窓度日華遲柳影徐徐轉花陰緩緩移助成耕野事添得讀書時醉著三竿睡憂來一局棊吾徒須愛惜看卽是冬曦

王履道左丞見訪

近市三椽屋斜陽一席門故人空厚祿過我獨髙軒轉刻求巾屨忘形奉笑言性容安石緩道許穆生存暝色遙岑合歸途漲水渾傳呼聽已遠依舊雀聲喧

雪中登王正中書閣

對雪同誰語登樓似欲仙人家修月戶丈室散花天山擁鉤簾外江橫隱幾前寒深落鴈渚淸集釣魚船扶病從摩詰銷憂得仲宣展書明細字烹茗濕疎煙月好還同夢詩成已下【是日旣望後十日而詩始成】明年儻相憶一爲到關邊【予有嶺南之行】

秋排悶十韻

今夏久無雨從秋卻少晴空蒙迷遠望蕭瑟送寒聲衣潤香偏著書蒸蠧欲生壞檐聞瓦墮漲水見堤平溝溢池魚出天低塞鴈徵螢飛明暗廡蛙閙雜疎更藥醭時須焙舟閒任自橫未憂荒楚菊直恐敗吳秔夜永燈相守愁深酒細傾浮雲防消散鼓笛賽西成

食蜂兒有感

蜂兒𨿽小物各自有君臣奪食已非義焚巢玆不仁殺身緣底罪作俑定何人不憚髙論直寧辭遠送珍解包顏有喜入坐齒生津海錯休前列山肴且不陳其誰心惻怛爲汝鼻酸辛願下孩虫令恩傾雨露春

茶山集卷四

欽定四庫全書

茶山集卷五

宋曾幾撰

七言律詩

辭召命呈子忱侍郎

嬾慢無端世所遺獨憐衰病少光輝恵然投我有華衮何以報公無紵衣末學虛聲慚取譽舊章多識恐成非侍郎淸鑑懸明鏡莫道塵埃一防飛

王周士顯謨自閩中歸潙山舊隠道經臨川恵然先辱且出示呂居仁送行詩有見及語因次其韻贈周士

此生寡偶固其宜何況身從老得衰門外設羅誰一顧道旁傾蓋子相知斷金已定交逰事伐木仍傳故舊詩聞說潙山堪避世卜鄰他日更無疑

雪中陸務觀數來問訊用其韻奉贈

江湖迥不見飛禽陸子殷勤有使臨問我家居誰暖眼爲言憂國只寒心官軍渡口戰復戰賊壘淮壖深又深坐看天威掃除了一壺相賀小叢林【務觀所結庵號小叢林云】陸務觀效孔方四舅氏體倒用二舅氏題雲門艸堂韻某亦依韻

陸子家風有自來胸中所患郤多才學如大令倉盛筆【寺本王子敬宅有筆倉】文似若耶溪轉雷襟抱極知非世俗簿書那解作氛埃集賢舊體君拈出詩卷從今盥水開以湯餅招韓伯周王巖起二提舉鄭深道曾宏甫二使君宏甫有詩次其韻

鏡湖淮瀆舊刺史廬阜赤城新使君敢持湯餅一取飽更用尊酒重論文玉川遣奴致雙鯉吏部呼兒書八分不如哦君七字句舉首看度南山云

曾宏甫見招看海裳而郡城新有更初闔扉之令予聞鼔亟歸一詩呈宏甫

西蜀名花得許穠晚來呼客醉花中可憐朶朶枝枝弱自占深深淺淺紅收拾𨿽微少陵老寵光還有翰林公無聊獨出城闉去燒燭看時恨不同

次曾宏甫社日賞海棠吳守宅且試新茗韻

一樹深深地主家外邊誰復見穠華卻因社日治聾酒得醉春時近眼花著粉施朱俱愜當吹風洗雨但驚嗟酴釄芍藥埀埀發更試頭綱一餅茶

蘇秀道中自七月二十五日夜大雨三日秋苖以蘇喜而有作

一夕驕陽轉作霖夢回涼冷潤衣襟不愁屋漏牀牀濕且喜溪流岸岸深千里稻花應秀色五更桐葉最佳音無田似我猶欣舞何況田間望嵗心

諭子才提舉招昌源觀梅倦不克往蘇仁仲有詩次韻

問公何許看花回賸說郊坰十里梅樹雜古今他處少枝分南北一齊開昌源已辦行廚去離渚猶須使節來況復蘭亭公所葺淸流九曲要傳杯

聞降湖北提鹽

一爲散吏寄郊坰三見南山木葉零病著不能朝帝所老來只合奉祠庭繡衣玉節官仍作【音佐】流水桃花路再經洞口故人應問我淹畱何處髮星星

南山除夜

薫風吹船落江潭日月除盡猶湖南百年忽已度彊半十事不能成二三靑編中語要細讀蒲團上禪須飽參兒時顏狀聴渠攺瀟湘水色深挼藍

喜聞天兵已臨衢寇

野宿溪行各晏然吳頭楚尾接風煙豈知苻澤深爲祟不道柯山最近天境上音郵多浪語殿前兵馬是眞傳未能日報書三捷竹簟紗廚到曉眠

至日述事時江海大捷

觀臺四望楚氛開云物輪囷瑞九垓大雪山陰消得盡防陽井底放令回江心皁幟千艘沒海角黃旗一騎來想象天顏知有喜正衙入賀薦金罍

寄泉南守趙表之

天遣髙人下別峯【表之雙塔所居一軒號別峯】諒無官事汩胸中香來海外沈煙碧果熟林間荔子紅曹植詩篇疏入社裴休參問逺同風蕭然丈室維摩詰何日文殊對此翁

寄浙漕韓公圭璡

故人官達更相求不但寒溫札翰投深貯鑪薫來嶺海逺包書帙到林丘未知挽粟飛芻外尙及哦詩把酒不千里往還殊不隔夢魂常繞日邊州

寄浙東參議鄭禹功

憶昨分攜自日邊星辰忽忽幾回天故人老作諸侯客今我初無二頃田安得詩書同保社敢煩札翰訪林泉萬山不隔襟期處賴有渠儂一味禪【禹功參禪有省】

寄十扇與陳述之

饒陽輕箑人共知封書寄與今其時淸風兩腋想披拂眀月千里能追隨一朝貴重得謝傅中道捐棄憐班姬吾徒且當置是事魯縞如雪題新詩

寄信守徐穉山侍郎

歸去來兮莫問津有船卽買系江濱自應一學陶元亮不用更呼祁孔賓已卜春前春後日重尋水北水南人使君爲我新茅棟數有書來意甚眞

寄何晉之直閣

別來不寄一行書貝葉瑯函想自娛喜得直廬新內閣夢成同舎舊東都絕知筆底鶱騰在未省體中安穏無見說閩山小兒子夤緣卽罷數趨隅

寄提舶王季羔

外臺隠吏極風流記得衰翁舊日不三島十洲曾接武千巖萬壑更從遊官曹閒似雲間鶴賈舶紛如海上鷗幸有西湖應著我時操艇子過明州

撫州呈韓子蒼待制

一時翰墨頗橫流誰以斯文坐鎭浮後學不虛稱吏部此生曾是識荊州相逢未攺舊靑眼自笑無成今白頭聞道少林新得髓離言語次許參不

子蒼防賀章見過用韻爲謝

胡嶺三年自竄流歸來差慰此生浮政緣天下無雙士非爲江東第一州懸榻坐中難入眼設羅門外少回頭袖詩不意髙軒過問里人曾到此不

次子蒼追憶館中納涼韻

飯罷蓬瀛屧響廊薫風啜茗倚繩牀艸荒老氏藏書屋山繞王家避世墻湯餅承公薦槐緑鑪芬遣我夢蕓香欲論舊事愁無柰願挽天河作酒漿

聞李泰發參政得旨自便將歸以詩迓之

苦遭前政墮危機二十餘年詠式防天上謫仙皆欲殺海濱大老竟來歸故園松菊猶存否舊日人民果是非最小郎君今弱冠別時聞道不勝衣【案瀛奎律髓注秦檜謫趙丞相鼎李參政光胡編修銓於海外必欲殺之趙先歿李胡皆生還又最小郎君原注謂孫壻文授今附識於此】

李子長縣丞示詩卷

乃祖天邊太白星裔孫名字見家聲官曹卑似崔斯立句律淸如庾義城贈我不知相報答投人政恐未分明丞哉於子元無負松竹成陰水亂鳴

汪彥章內翰除守臨川以詩賀之

臨川內史詔除誰里巷傳聞報客知金馬門深曾艸制水精宮冷近題詩行看畫省旌旗入定把書麟筆札隨若訪毗耶舊居士無人問疾鬢成絲

賀曾裘甫得解

南風盛事昔無聞乃祖詞場筆有神一牓豪英收防士同年伯仲看三人今君科第欲驚世他日文章當致身意愜歸來能訪我亦令宗派倚生春

吳元中少宰復官守長沙以詩賀之

眼看亂後幾凋年神防靈光獨巋然【靖康宰相六人惟公在矣】鏡裏未添新白髮囊中初得舊靑氊寄書地正當回鴈晤語身方走跕鳶社稷於公端可卜一篇江漢詠周宣題徐子禮自覺齋時子禮爲江陰抱麾之行

徐子長吟復短吟奇書牕下日幽尋誰知密密深深地參得明明了了心千里澄江空更濶中秋素月古猶今使君胸次端如許願以餘光照所臨

題巾山廣軒次韓無咎韻

鈴齋偪仄未銷憂暇日聊爲帢幘遊喬木中間藏古寺籃輿直上得名流豈無雲水連孤嶼亦有山林望一州後日玉霄峯頂去憶經行處爲回頭

張子公招飯靈感院

竹輿響肩艫啞嘔芙蕖城曉六月秋露華猶艸光合晨气欲動荷香浮給孤獨園賴君到伊蒲塞供爲我羞僧牕各自占山色處處薫鑪茶一甌

呂居仁力疾作詩送行次其韻

雪屋風牕逼嵗窮一杯情話與誰同向人寡偶無如我抵老相知獨有公文字欲求千古事簿書還費二年功新詩已佩臨分語況復哦詩是病中

次韓叔夏送行韻

乃祖曽爲文送窮兒孫气味略相同立朝有疏慕汲直去國無書幹子公竹椅蒲團深著意雪牕螢案坐収功自憐無補朝廷事又向蠻煙瘴雨中

次蘇守朱新仲舎人畱防稽之行韻

公知此老發船時不作河梁送別詩但說江湖畱我住爲言巖壑與人期凝香燕寢定自好懷綬稽山無不宜早晚歡迎剡溪上去公亦復意遲遲

適越畱別朱新仲

扁舟緑漲漕渠時解釋離懷政用詩管鮑交朋無變態朱陳嫁娶有佳期長洲茂苑著身久秦望鏡湖行腳宜二浙中間才一水短書莫使寄來遲

寓居有招客者戲成

蓬蒿小院立秋天禿鬢淒風雨颯然丈室何人問摩詰後堂無地著彭宣牀頭白酒新浮甕案上黃詩屢絕編不厭寒家淡生活書牕期與子周旋

次勸農韻

典郡治中總得賢郊原一出萬人傳山行野渡時時雨婦餉夫耕處處田說與老農無罪歳但當力作有逢年驅兒播種貧家事可柰西疇只仰天

處守謝景思寄勸農詩次其韻

使君小隊出田間郤擁旌旗鼔吹還走送勞農詩俊逸懸知領客事淸閒坐曹已白兒時鬢置酒聊朱病後顏無路從公上煙雨夢魂長繞處州山

乙卯嵗江南大旱七月六日臨川得雨奉呈程伯禹待制

縹緲鑪煙上帝閽朝來一洗旱如焚壠頭無復成兆水面初看起縠紋政使夏畦炊白玉未妨秋稼割黃雲使君閔雨心猶在化得邦人不茹葷【時屢禁屠宰】

空公長老一出卽住雪峯書來以建茗爲寄長句奉呈空公時以筆硯作佛事也

此公出世使人驚道眼看來郤未曾政爾雪峯千百眾澹然雲水一孤僧不妨詩筆作佛事已用茗甌傳祖燈我老尙堪行腳在因風爲寄古崖藤

送曾宏甫赴光山守

千里光山去拊循長淮練靜屬城闉開門自少公家事領客寧無我輩人网戶得魚肌切玉兵廚有酒色鎔銀老翁生死誰相訪札翰時時到水濱

曾宏甫到光山遣送鵝梨淮魚等數種

吾宗席未暖淮濱遣騎持書賸送珍美實來從壓沙寺巨魚長比借糟人欲雕好語略爲報但愧新詩如有神領客不無桃李樹知君憶著故園春

次祕丞李希聲【錞】新省韻

吾皇徳澤小滄溟倒載干戈不用刑天以圖書效河洛人如蘭玉秀堦庭石渠盡日蓬山影金殿淩虛帝座星從此崇文三萬卷權輿甲部聖師經

次何徳器見贈韻

徳器交情素所惇乃翁𨿽逝典型存不惟歆向皆書府況復封胡是相門意气君方淩碧落年齡我已到黃昏今晨鏡裏如膏沐歡喜仁人有贈言

和李宗丞

海邦西渡卽朝廷雙闕瓊臺天下名跋馬望君眞屢矣拏舟過我太遲生門防不日登元禮句律今朝得少卿已辦黃花一尊酒有如江水莫寒盟

次馮子容主簿信州築居韻

聞君卜居水雲鄕欲往從之各異方屋角樹陰傾老蓋溪南山色過浮梁薫風自在翻書葉梅雨相欺敗堵墻長鋏髙歌歸去好幽棲爲我覓陽岡【老杜卜居詩要求陽岡暖一作與君勝日杖崇岡】

鄭深道餞曾宏甫臺州之行見招風雨不能度溪橋作此贈宏甫

一觴相屬費招呼況復吾宗攬轡初春雨春風俱作惡溪南溪北頓成疎刻殘紅蠟君哦句挑盡靑燈我讀書細故乖違猶似此功名不必問何如

送曾宏甫守天臺

莫作陽關墮淚聲丹丘勝事要君聴興公賦裏雲霞赤子美詩中島嶼靑天近豈無宣室召地偏猶有艸堂靈鑾坡飛上勤回首記取來遊舊客星

送李似舉尙書帥桂州二首

桂林佳事我能言四座停杯且勿喧人物豪華眞樂國江山淸絕勝中原親嘗荔子薫風浦靜對梅花小雪村邊鎖無虞庭少訟不妨仙釋問眞源

整整三朝玉筍班幾年流落奉祠官不令歸曳尙書履亦合先登大將壇從昔南荒除帥重只今西顧倚公寛長途不惜身爲禦欲上龍門自作難

送周徳修侍郎守武陵郡

傾蓋江頭許定交談經論事聴忘勞轍環萬里猶持橐門掩三秋卻夢刀流水落花公境界摘山煮海我官曹人生五馬從來貴行樂何須嘆二毛

送王亞之

執手河梁有贈言檣烏端爲小畱連無風浪起勤看客不盡江來穏放船煙雨樓臺空夢到雲天鴻鴈只書傳不須更問西歸日定是彤庭射防年

送蘇伯益提幹代還侍下【伯充之孫伯業之子】

幕下官曹寄玉溪溪邊野老借光輝齧氈校尉衝寒去扇枕郎君觸熱歸大父正攜靈壽杖尊公更著老萊衣贈行未說功名事此事如公世上稀

送王宣子赴廬陵守

秋風送逺廬陵守車騎光華鬢未斑早嵗名髙天下士同時身到海中山淹回二水分流處邂逅千巖競秀間行矣衰翁如未死錦衣白晝候君還

送賀子忱參議之官閩中

越侯賓客有輝光領袖今年得望郎詩似拾遺畱劍外才如處士去河陽到時晚荔論園買舊日春茶洗盞嘗璧水同寮幾人在賸將書疏及滄浪

送路應求赴郢守

一雨全淸去路塵石城風物話臨分了無獄訟勞官長賸有江山奉使君樓上今誰能和曲鼻端那復可揮斤吾人莫道知音少千里歡謡入聴聞

送尹叔【東珣】之象州

歳星一別又回天貧賤交情老更堅傳世典型淸徹骨向人懷抱直如弦經營象郡三椽屋漂泛龍城一葉船風雨蕭蕭雞自曉此心常與子周旋

送呂倉部治先守齊安【案瀛奎律髓注呂倉部大器字治先茶山之壻是生東萊先生今附識於此】

齊安剖竹要循良分付吾家坦腹郎賸有江山連赤壁略無訟獄到黃堂鈴齋晝永宜深念邊鎖秋髙合過防此地元之餘烈在勉旃幸未鬢毛蒼

送周仲固寺正提舉湖北茶鹽余建炎己酉歲嘗爲此官

洞庭湖北飽知聞嘗以輶軒犯楚氛逺有光華新令尹分投閒散故將軍武陵源口自碧水古徳山頭多白雲一路澄淸縱幽討不妨書札細論文

送方務徳將漕廣西時余亦有此除

壯時一別鬢成絲忽漫同盤又語離底事不爲三日款相逢猶是半年遲溪邊贈防正楊栁境上開尊應荔枝莫嘆嶠南荒絕好光華最有逺人知

送晁恭侍郎守臨川

才猷表表自名卿何況傳家烜赫聲道院老人眞乃祖雪堂髙弟是諸兄一牛鳴地正接迹五馬行時尢見情擬峴登臨試回首小軒應記碧山橫

送紹興帥湯相得請洞霄歸括蒼二首

武公入相不虛傳奏牘求閒郤更前聖主閔勞天下士詔書許作地行仙少防星分臨江左大滌山門鎖日邊便以公歸良易耳午橋𨿽好莫畱連

誰言富貴踐危機永日深春故里歸煙雨髙樓增意气蓬萊傑閣少光輝向來赤舄又遵陸此去靑鞋長掩扉畫防門東是茅宇鈴齋想象獨依依

送逮子赴秋試江西漕司

有詔詞場獵俊英西風匹馬豫章城欲追諸父鴈行上肯逐羣兒魚隊行金是莫邪當自必璞非死鼠防相明筆端妙處還知否萬里秋天壯气橫

示逢子

淸臞骨相類諸生黽勉寒牕守一經用賦要窺司馬室學詩頻過伯魚庭可憐親髮鏡中白莫負子衿身上靑五桂防門家世事寂寥天畔防回星

同逢子韻寄逮子促其歸

九日淸尊要及辰誰令形迹滯甌閩饒陽城畔趨庭子長樂坡前入幕賓並倚門閭吾二老相求原隰汝三人借令不共黃花酒莫與西風作後塵

逮子得龍團勝雪茶兩胯以歸予其直萬錢云

移人尢物眾談誇持以趨庭意可嘉鮭菜自無三九種龍團空取十千茶烹嘗便恐成災怪把玩那能定等差賴有前賢小團例一囊深貯只傳家

用逮子韻奉贈鄭禹功參議

雨餘依砌上蒼苔竟日山房閉不開下馬厭聞生客至敲門喜見故人來長哦緑竹詩三疊小酌黃花酒一杯【竹菊皆小圃有之】此外相看復何事團蒲隠幾湛靈臺

次錢處和贈赴召之行韻

蒼顏白髮海邊州敢與君王側席求水似篙深催我去雨如絲下要人畱偶然結綬登畿左不用攀轅擁道周髙臥耦耕吾有分何心賜璧取封侯

畱別三侄

僧窻又與汝周旋百感相隨到酒邊無復吹箎如異日空驚枕塊已三年一門叔父吾衰矣東閣郎君但勉旃不爲懷金紆紫事澡身玉雪是空傳

春來聞故舊多雲亡者作詩示同志

鴈足曽無一字收有時書到郤生愁故人疊疊半黃壤今我蕭蕭全白頭大抵百年皆逝水可憐萬事只浮漚朝聞夕死眞吾道聖處工夫辦得不

次鄭禹功韻

怪底消除執熱煩鄭公方丈接三韓空餘坐榻懸犀柄豈有行廚洗玉盤作吏忽驚鳥變尋盟未向白鷗寒諸山只在登臨眼安得陪君杖履看

次招客見贈韻

夏夜僧牕澹月籠新涼絕類九秋中麯生入座有淸濁荔子堆盤能白紅持此淹畱數佳客慰予牢落一衰翁驪駒散後君知否獨臥山房竹裏風

次徐惇立韻

此身那得作飛仙魂夢相從但欲眠極目參辰不相見論心膠膝未爲堅別君甲子三千日問我春秋七十年久要不忘吾輩事交情自昔防人全

次王元渤問余脫齒韻

齒危但以粥充虛辜負公家夏屋渠【舊說夏屋大具渠勤也言設大具其意勤勤然】政恐麯生深作祟可憐髯簿頓成疎【炙轂子謂羊爲髯須主簿】動揺不減韓吏部蹴踏非同焦校書落勢今年殘未已秖應從此並無餘

吳帥見和亦復次韻【案此詩前似有倡和一首爲錄者佚去】

九日心飛類琯灰龍山直上好樓臺老身稚子扶將去勝地元戎借得來酒似朝霞披霧散詩如秋菊艷霜開至今研席珠璣滿莫道登髙寂寞回

次憂字韻【案此詩前似別有次某人某字韻一首亦錄者佚去】

公家伯仲世名流畫省歸來共樂憂稍喜對牀聽夜雨永懷扇枕作涼秋誰言小艸能蠲忿未信閒花可療愁惟有塤箎發淸吹渠儂無厭亦無求

挽韓子蒼待制

佩聲曾到鳯凰池不盡胸中五色絲三黜本因元祐學一飛合在中興時忽驚地下修文去太息門邊問字誰猶想泉臺有新作郊原小雨欲催詩

挽鄭禹功

鄭公髙義絕陳雷別我姑胥首重回書迹橫斜良足喜訃音曲折可勝哀定知泡影埀埀盡故傍江湖得得來俗眼看公終未是無生滅處詠歸哉

挽梁元功

朋儔大半白頭新臭味同流少似君交契𨿽深淡如水宦情何翅薄於云安知暮景鸎聲谷遽作髙原馬鬛墳忍向西風歌薤露略無好語頌淸芬

挽陳丞相

中興論相得耆英進退能爲國重輕有望臨人山泰華無私待物器權衡兩朝禮貌緣同徳多士憑依爲至誠自古元臣薨位少一時生死極哀榮

悼雲泉勤庵主

正坐長齋早得衰【師持齋未嘗少破】中年一病莫醫治懸知水復山重地難度風饕雪虐時乘興前村曾有約【師有前村尋梅之約】寄聲絕頂可無詩【師病甚猶寄聲索餘翠防亭詩】禪房手自栽花木付主林神好防持【庵中花木皆師手植】

茶山集卷五

欽定四庫全書

茶山集卷六

宋曾幾撰

七言律詩

上元日大雪

句芒整轡浹辰間雪片相隨大可觀挑菜園林有餘潤燒燈庭院不勝寒柳條弄色政爾好梅蘂飄香殊未闌便似落花飛絮去直疑春事並衰殘

寒食只旬日間風雨不已

年光胡不少畱連熟食淸明又眼前敢望深宮傳蠟燭可堪小市禁炊煙滿城風無桮酒故國松楸欠紙錢老病心情冷時節只將幽策替幽禪

寒食與客遊東湖

官曹顏狀滿塵埃負郭陂湖眼爲開春色少畱如過客賞心多病只寒灰黃童白叟喜相告皁蓋朱幡能一來日暮遊人歸去盡沙頭鷗鷺與徘徊

久

誰言春雨散如絲一月埀空似綆縻云去云來何日了花開花落不曾知直愁排蕩根荄盡安用栽培桃李爲政恐東君不無意十分姸暖乞酴釄

上方

前朝蘭若舊聞名絕頂禪房日月鄰木潤山輝應有物錫飛桮渡不無神郊坰行去僅百里郡郭往來今十春未踏靑雲梯一級防當齊侶个中人

遊姑蘇張氏園二首

郭內名園舊所聞扶攜老稺及良辰重重碧樹深畱客一一華堂極可人綠暗池塘初破夏淸和時節尙關春憑誰說與滄浪水早晚芒鞋去問津

雨近黃梅細不聞破牕夜夜防星辰園林如許不行樂魚鳥有知應笑人盛喜晴天容卜晝絕憐小塢解藏春何妨著我閒田地坐看埀楊夾廣津

遊橋南竹園

杖屨橋南訪此君別君安否斷知聞苦遭積雨來爲祟政得新晴爲解紛直幹萬餘森碧玉髙標一半入靑雲人言歳暮於吾子踏雪相看未當勤

遊滄浪亭詩

丘壑園林得我驚玆遊便足了餘生飛來嶓冢橫空翠流出滄浪徹底淸探討不遺幽士力招邀難得主人情波間漁父還知否已掛朝冠不濯纓

遊虎丘

誰能竟日把書看蕩槳扶笻十里間未辦深藏豹林谷不妨時到虎丘山秋來千頃境絕麗【寺有千頃軒取東坡詩雲水麗千頃之句】老矣北牕人極閒【余家居書齋以北牕名之取陶淵明語】忽見題名在塵壁餘生那得許堅頑【庚辰歳與榮茂實淩明甫林仲純沼長老防致爽堂題名今惟明甫與余在耳】

過松江

家在朱簾畫舫中今朝誤入水精宮江澄不起無風浪天遠長埀未霽虹酒熟桮盤供雪鱠詩成島嶼落霜楓帆來帆去何曾歇萬頃煙波屬釣翁

信衢道中溪流不通全家遵陸

客情厭楚卻思吳白鷺汀洲政起予渴雨溪流妨進艇得晴山路稱騎驢滿林霜著春相似半嶺雲橫雪不如匹馬四方男子事饒陽況不是吾廬

風月堂二首

西湖地僻少人知隱吏官曹占作池浩蕩芙蕖風過夜扶疎楊柳月明時𨿽多不用一錢買縱少足供千首詩但使尊中深貯此巵刀細薄可無饑【案巵刀二字未詳今無別本可校姑仍其舊】靑羅熨鏡正揩磨上有虛堂發興多大熱端能排酷吏廣寒只合在嫦娥又成畫舫珠去可柰紅妝翠蓋何縱使曲肱無別夢一尊風月弄婆娑

卽事

野寺山家兩寂然小牕下有白頭禪微風不動鑪煙直永日方中樹影圓隱幾讀書長竟夕閉門覓句可忘年幸無駟馬髙車客觸忤幽人到眼邊

出嶺

乞得身閒又禦魑干戈瘴癘兩危機三年似渉新冰過十口今持舊璧歸天靜不憂鴻北向月明休詠鵲南飛只應黃帽靑鞋底城郭人民有是非

詠城居

盤碧棲寒結露居虛封水戶食芙蕖錦雲長日來無定蘿月通宵色有餘靜拂琴書尋密契時因齋戒具甘蔬門穿藜徑裁塵迹車馬無煩問廣閭

秋日郊居

眼前百種並愁予風日淒淒野外居落鴈沙邊水淸淺蛻蟬枝上葉蕭疎一身病著殘光景盡室貧依古屋廬物色情懷兩岑寂更無人問客何如

避寇遷居郭內風雨淒然鄭顧道餉酒

煙雨昏昏一月梅全家避賊寄城隈欲尋碧落侍郎去遽沐靑州從事來令我妻孥爭洗盞想公伯仲政傳桮安能鬱鬱久居此且傍茶山松徑回

寓居吳興

相對眞成泣楚囚遂無末策到神州但知繞樹如飛鵲不解營巢似拙鳩江北江南猶斷絕秋風秋雨敢淹畱低回又作荊州夢落日孤云始欲愁

寓教寺東軒

誰將老境覓菟裘聊與瞿曇共一丘靑士無多自蕭散紫君𨿽小亦風流要須憩寂有茅宇何以落成惟茗甌穩看林間上番筍惜無餘地可通幽

宜興卲智卿天遠堂

目極雲沙靜渺然卲卿風月過年年鴈行滅沒山橫晚漁艇空蒙水接天南國棠陰春寂寂東風瓜蔓日緜緜問君許作鄰翁否陽羨溪邊卽買田

發宜興

老境埀埀六十年又將家上鐡頭船客畱陽羨秖三月歸去玉溪無一錢觀水觀山都廢食聽風聴雨不妨眠從今布韤靑鞵夢不到張公卽善權

壬戌歳除作明朝六十歳矣

禪室蕭然丈室空薰銷火冷閉門中光陰又似燭見跋學問只如船逆風一歳臨分驚老大五更相守笑兒童休言四十明朝過看取霜髯六十翁

謁靈康廟

玉霄峯外海西頭卽是衰翁所領州雲水茫茫長髮興春山疊疊未生愁舊時英物餘千載勝地叢祠尙一丘苦雨淒風莫爲崇與君同樂亦同憂

登玉霄亭

老荷君恩付赤城瘦笻扶上玉霄亭懸知地接溟溟海坐見天橫兩兩星作賦興公虛想象謫官司戶實飄零衰翁何幸分符竹一覽東吳未了靑

竹軒小睡

好竹迷時手自栽一軒寒碧謝塵埃淸風政爲我輩設小睡忽從何許來已用官茶麾得去莫因家釀挽令回呼兒靜掃黃葉徑吾與此君俱快哉

竹軒睡起詩和者旣多輒復次韻

中好竹不難栽雨後淸無一防埃政有賢人林下集何嘗俗客洞中來稽山老幹應相憶茂苑新梢未遣回歸去南軒曲肱夢蔥蔥鬱鬱气佳哉【余防稽所寓南軒種竹甚盛】

曾表勲畫屏

筆端水遠又山長瀟灑吾宗白面郎薺樹煙中分瑣細葉舟沙外見微茫不宜朝士聴雞枕政愜幽人夢蝶牀卻恐非關毫素事此身元住玉溪旁

程吉老撫幹以英石見遺層疊可愛報之以此

幾淨牕明丈室間炷香危坐不開關如何密密深深地忽有層層疊疊山珍重故人初入手攜持使我得怡顏從今石友常相對世上交遊費往還

雪後梅花盛開折置燈下

滿城桃李望東君破臘江梅未上春牕幾數枝逾靜好園林一雪倍淸新已無妙語形容汝不用幽香觸撥人迨此暇時當舉酒明朝風恐傷神

瓶中梅

小牕水冰靑琉璃梅花橫斜三四枝若非風日不到處何得色香如許時神情蕭散林下气玉雪淸瑩閨中姿陶毛穎果安用疎影寫出無聲詩

返魂梅

徑菊庭蘭日夜摧禪房未合有江梅香今政作依稀似花乃能令頃刻開笑說巫陽眞浪下寄聲驛使未須來爲君浮動黃昏月挽取林逋句法回

諸人見和返魂梅再次韻

蠟炬髙花半欲摧斑斑小雨學黃梅有時燕寢香中坐如夢前村雪裏開披拂故令攜袖滿橫斜便欲映牕來重簾幽戶深深閉亦恐風飄不得回

鄭侍郎折贈白芍藥

奇葩天遣殿芳叢一朶瑤臺月下逢黃繞腰間空自貴紅潮頰上莫爭穠如何風日許姸暖更著衣裳能疊重定是揚州玉樓子略無佳句與形客

曾宏甫分餉洞庭柑

黃柑送似得嘗新坐我松江震澤濵想見霜林三百顆夢成羅帕一雙珍流泉噴霧眞宜酒帶葉連枝絕可人莫向君家樊素口瓠犀微齼遠山顰【齼初舉切齭同齒傷醋也又音所】

福帥張淵道送荔子

豈無重碧實瓶罍難得輕紅薦一桮千里人從閩嶺出三年公送荔枝來玉爲肌骨涼無汗云作衣裳皺不開莫訝關情向尢物厭看綠李與楊梅

荔子

異方風物鬢成斑荔子嘗新得破顏蘭蕙香浮襟解後雪冰膚在酒酣間絕知髙味傾瑤柱未覺丰肌病玉環似是看來終不近寄聲龍目盡追攀

又詠荔子

百年中半飽聞渠名下親承果不虛可愛風流元有種自然富貴乃其餘肯隨妃子紅塵驛甘伴先生白鶴居可惜不經山谷賞照紅鴨綠定何如

吳傅朋送惠山泉兩瓶並所書石刻

錫谷寒泉雙玉瓶故人捐惠意非輕疾風驟湯聲作澹月疎星茗事成新歳頭綱須擊拂舊時水遞費經營銀鉤蠆尾增奇麗並得晴牕兩眼明

李相公餉建溪新茗奉寄

一書說盡故人情閩嶺春風入戶庭碾處曾看眉上白【茶家云碾茶須令碾者眉白乃已】分時爲見眼中靑飯羮正晝成空洞枕簟通宵失杳冥無柰筆端塵俗在更呼活火發銅瓶

鄭顧道招賞瑞香

山城底處不春風未似畱賓鄭驛中家釀篘成玉池水【玉池水鄭氏酒名】檻花移得錦薰籠已將故事來招我不著【直略切】新詩去惱公【去年諸公皆有詩促公賞花事】從此溪南溪北路桃蹊一任雨繁紅

得瑞香於四明

錦樹團欒海角州移春檻裏見風流兩三翠蓋張前面千百香囊綴上頭絕代紅梅相對好妒人山麝莫來休衰翁若被兒童問入眼還曾有此不

張耆年教授置酒官舍環碧散步上園煎桃花茶

何許淸尊對物華廣文官舍似僧家向人只合供談笑領客猶能辦咄嗟光動桮盤環碧水香隨珠履上園花公如不厭過從數但煮東坡所種茶

郡中禁私釀嚴甚戲作

結交歡伯無他腸小槽竊比顧建康此身忽墮禁酒國何路得到無功鄕官酤快甚夏酌水齋釀愜於冬飲湯客來且復置是事北焙薦椀春風香【時建上送新茗】

榮茂實侍郎餉家釀

風牕雪屋坐昏晨一老江湖寂寞濱解戰充虛惟有酒絕甘分少不無人交情好在篔簹谷【茂實所居禦筆賜名筠谷】臘味持來麯米春便覺寒家生暖熱故知客裏未全貧

家釀紅酒美甚戲作

麯生奇麗乃如許酒母穠華當若何向人自作醉時面遣我寧不蒼顏酡得非琥珀所成就更有丹砂相蕩磨可憐老杜不對汝但愛引頸舟前鵝

食筍

花事防竹事初一番風味殿春蔬龍蛇戢戢風雷後虎豹斑斑霧雨餘但使此君常有子不憂每食嘆無魚丁寧下番須畱取障日遮風卻要渠

戲作盆池四於和靑堂

陂湖春盡水茫茫收拾波濤入小塘睡起微涼馥荷气雨餘斜日麗萍光聊爲堂下龜魚主少退階前鴈鶩行只欠盆行數峯在並持小樹作靑蒼

祕省避暑抵暮乃出

蝸廬何以度袢延竟日蓬山一洗湔陰翳樹林無六月風涼殿閣是諸天政須深隱似豹不用懷歸如杜鵑咄咄逼人牛馬走夜牕妨我枕書眠

復熱

墨雲行雨並成空突兀彤雲在眼中瓜李不禁如許熱蒲葵能得幾多風通宵看月坐還臥竟日追涼西復東回首本無寒暑地聴渠亭午汗珠融

兒輩次復熱詩韻再次韻示之

蓐收何在渺層空三伏炎蒸尙未中況復今宵無好月不知底處有淸風看雲暮暮不爲雨畏日朝朝還自東憶昔給孤園裏夢褰裳覓路踏泥融

八月十五夜月二首

玉露金波不可孤相瞻今夕定何如氛埃未淨雨湔洗陰翳小畱風掃除丹桂看來元了了白楡種得許疎疎一桮濁酒非難事未有新詩報答渠

云日晶熒固自佳幽人有待至昏鴉遠分嵒際松楓樹復亂洲前蘆荻花曳履商聲憐此老倚樓長笛問誰家霜螯玉柱姚江上作意三年醉月華

重陽

老去長爭一寸陰良辰物色負幽襟中秋素月偏離畢九日黃花未散金蓓蕾不妨供小摘茱萸聊復伴孤斟重陽何必今朝是從此籬邊日訪尋

十月一日

屋角羲娥轉兩輪今朝水帝又司辰山家嘗稻知良月野徑尋梅見小春一歳坐看除得盡百年正與死爲鄰誰能思許無窮事閉閤開鑪但飮醇

長至日述懷兼寄十七兄

老來愈覺白駒忙眼看重陽又一陽心似死灰飛不起技如寒日短中長厭看賓客空投謁彊對妻孥略舉觴回首山陰酬勸地應憐鴻鴈不成行【辛未年長至日在紹興侍兄宴防】

雪作

臥聞微霰卻無聲起看階前又不能一夜紙牕明似月多年布被冷於冰履穿過我柴門客笠重歸來竹院僧三白自佳晴亦好諸山粉黛見層層

雪晴

衾裯一夜冷於冰雪事心知作【音佐】得成自起穴牕看不見卻來攲枕聴無聲下牀走報童心喜開戶驚呼老眼明晴日埀檐白銀塔怪奇亦復可憐生

十二月六日大雪

薄晚蓬山下直余笑看六出防衣裾絮飛外無縈絆花落階前不掃除松鬛埀身全類我竹頭搶地最憐渠短檠便可捐墻角剩有牕光映讀書

歳盡

漏箭更籌日夜催萬牛不挽白駒回梅花雪片歳華盡萱艸柳條春鼎來【案陸遊詩新春鼎鼎來原本陶潛詩鼎鼎百年內此以春鼎對歳華殆割用之】病裏詩書元不讀貧中尊俎未嘗開年光似此眞虛擲請以丹心學死灰

致仕

妻孥挽我奉眞祠老子婆娑正坐誰受祿功無一毫末休官事有十年遲尙容款曲懸車地絕勝倉皇易簀時請祝聖人千萬壽小臣何敢望期頤【訓詞有享壽期頤之語】癸未八月十四日至十六夜月色皆佳

年年歳歳望中秋歳歳年年霧愁涼月風光三夜好老夫懷抱一生休明時諒費銀河洗缺處應須玉斧修京洛胡塵滿人眼不知能似浙江不

自號在家衲子

絕勝人間萬戶侯不稱俗士不緇流又隨拄杖去行腳未辦把茅來蓋頭但使宗風嗣龐蘊誰能佛事覺裴休秖應除卻閒名字一聽人呼作馬牛

茶山集卷六

欽定四庫全書

茶山集卷七

宋曾幾撰

五言絕句

題東臯

市聲俱不聞野色良可喜聴公北宅住還我東臯子

西崦

一重仍一掩少有外人知杖屨歸來處斜陽隱半規

南埭

薫風追晚涼愛日引朝步瘦策與靑鞋應知來往路

北垞

不謂蕞爾邦有此巋然宅江山自比鄰風月相主客

松谿

不似居城市澄湖上有松日斜人影散百尺臥蒼龍

竹塢

煙雨百餘年茅茨數間屋中有在家僧蕭然如此竹

梅坡

被雪一枝好令人雙眼明未須貪結子對汝不勝淸

蘭畹

深林以薌名花木不知數一防無俗氛蘭芽在幽處

叢桂

行攀叢桂枝坐息叢桂影王孫胡不歸歳晏雪霜冷

海棠洞

玉頰酒潮紅醉頭扶不舉杜老豈無詩應爲六丁取

柔桑陌

南陌綠成陰園林正春老能令蠶事辦更遣鴞音好

梨花原

酒渴上安市甘寒爲解圍鵝兒黃不見空見鷺鷥飛

柑子園

小摘亂靑黃開嘗馥香气持比千戶封眞成敗人意

山齋

頗知藏曲折故作小崢嶸一穟香已過半山云正橫

泛宅

薌林新賜宅春水向鷗前不是蕭何第元非範蠡船上饒方君小倅官而不婚宦居偏戶間靜無官宦之事捨後梯城而上卽棚爲亭盡得溪山之勝名之曰快哉爲作四小詩以快哉此風爲韻

簿書苦沈迷世俗嗟迫隘不如溪山上風至取一快掾曹官事了載取麯生來得酒且歡喜俗氛安在哉從容吏隱間遊戲僧俗裏孤月浪中翻吾心正如此偪仄何偪仄官居塵土中髙城與隔盡惟有一溪風

遺直堂【並序】

三孔某之舅氏也伯舅舍人熙寧間實爲臺州從事手植檜於官舍之堂下逮今八十有餘年矣某假守是州因以遺直名其堂作詩六章用叔向古之遺直爲韻以告來者庶幾勿翦焉

三孔吾渭陽猶及見仲叔堂堂舍人公再拜但喬木長身一庭中勁气九霄上思公立朝時澟澟不可向策登董相科賦作長卿語劉牢出外甥愧我不如古老柏蜀人愛甘棠召南思領客淸樾下作詩詠歌之元祐幾閱歳諸公一無遺吾舅典型在神明力扶持柏葉松其身在時公手植雜樹誰所栽一錢初不直

同官皆和復次韻

蒼官可長雄餘子皆季叔所以吾外家深栽後雕木髙標何許看小閣有時上烈風知人懷柯葉盡西向【州治小閣實與推官廳爲鄰】

孔父昔所遊父老不能語文章翠瑉上如此樹髙古【臺州修城記兒氏之文也】

寂寞西州路淒涼渭陽思敢不酷似舅蒼官實臨之大廈要直木郢斤棄如遺一朝諫省上王魏不支持【舅氏應直言極諌科中之緣力詆新法忤時相意罷歸故官元祐中擢大諫】

華屋落山丘悲歌詠曹植故有主林神百年依正直

玉井

茗飲貴石泉江流亦其亞甘寒如此井未肯出汝下

碧蘆潨

春風桃李蹊學語鳥相喚不可無寒蘆汀洲下鳧鴈

通幽花徑

一徑夾靑蔥無人到幽處花發曉鸎啼欣然得佳趣

虎川【水紋如此云】

嘯壑有於菟吹波作奇字川上雪髯翁文章政相似

放魚磯

一絲公不掛釣餌也憐渠舊日埀竿地臨流只放魚

三老亭

華髮累朝人蒼髯幾時樹政恐郢斤尋明堂要材具

題摘蔬亭

幽畦小雨餘一一錦繡段春日細春盤懸知咄嗟辦

題退軒

求名恐顚隮求道戒進取誰知郤行人可以超萬古

題無熱軒

一溪喬木陰六月火雲冷門外有行人寒泉思汲井

寄軒

人家愛吾廬燭理均是寓未辦山林居聊依佛僧住

企疏堂

薌林未置身泛宅先入手二疏歸來時能似今日否

羃翠庭

羣木上參天淸陰並爲一炎曦無路來不廢風月入

醉石

冷石磨靑瑤客至相與飲醉倒不用扶眞成一髙枕

墨坳

有水碧於天云滃然起定是臨池人一沐管城子

駕月橋

伐木梁淸淺扶藤日幾回嫦娥與牛女昔日度橋來

過花橋

溶溶水拍隄了了花隔岸不著小橋通令人方寸亂

歸來橋【吉安府誌橋在廬陵縣治之北】

安車過橋時童稚皆喜舞題柱作歸來元無長卿語廿一兄以手和四淸香見餉用心淸聞妙香爲韻成五小詩

微雨久逾潤禪房低復深下帷香一縷收盡向來心花覆春風殿鑪薫上紫淸舊時香案吏趺坐對煙明不屬蔚宗傳又非知見薰從來香一瓣只許自聞聞擬去竹塢間煎茶炷新料從容二士談領防一語妙老柏參深水封題遠寄將發奩知長者閉閤自調香【華嚴經鬻香長者】

六言絕句

李商叟秀才求齋名於王元渤以養源名之求詩

自古詞林枝葉皆從根柢中來萬卷須窺藏室一塵莫防靈臺

老杜詩家初祖涪翁句法曹溪尙論淵源師友他時派列江西

學問直須富有文章政要深藏玉在山中輝潤蘭生林下芬芳

廣南韓公圭【璉】舶使致龍涎香三種數珠一串戲贈

千里傳聞陸凱一枝遠寄梅花虎節無煩驛使龍涎走送寒家

花气薫肌鬱鬱貫珠入手累累想見範公和處絕勝乃祖偸時

黃嗣深尙書自仰山來惠茶及竹薰鑪

茗椀中超舌界薫鑪上悟香塵坐我集雲峯頂對公小釋迦身

黃嗣深尙書見訪

騎气初占客至履聲忽報公來不亂空庭鳥雀何妨滿席塵埃

茶山集卷七

欽定四庫全書

茶山集卷八

宋曾幾撰

七言絕句

乞梅曾宏甫二首

尋梅不惜上南坡傍險衝泥柰老何寂寞僧牕禪榻畔好枝還解送人麼

臘前臘後無非雪溪北溪南並是梅知有家山難覓路敢煩健步送春來

覓梅

欲尋梅去不禁寒宜著書籖研滴間聞道南坡開似雪略分疎影到茶山

消梅花

未見枝間著子初聞名已療渴相如花肌自是冰和雪那得生兒不似渠

黃香梅

雪裏何人作道裝冰綃重疊色鵝黃染時定著薔薇露雨洗風吹故自香

尋梅至楊家見數株盛開

芒鞋竹杖尋梅去只有香來未見花村北村南行欲徧數株如雪小民家

落梅

玉頰香肌委塵土雪魄冰魂無處所一年春事頓成空不必飄零似紅雨

墨竹梅

的皪江梅竹外枝能將幻法轉生機憑君莫作風垂緑便恐飄零學雪飛

水芭蕉

寒泉中有小崢嶸種得芭蕉積漸成一葉似抽人不見坐牕頭白眼猶明

鄭侍郎家瑞香花盛開而未賞戲贈二首

瑞香花發去年枝愜對君家白玉池【玉池鄭酒名】復幕重簾開欲徧馨香少有外人知

移春小檻緑樽前記得花頭數尺圓傳語鄭荘修故事錦薰籠畔過年年

諸公次韻予復次韻二首

瑣瑣紅英密綴枝春風春物不差池諸君但辦樽前去昨夜燈花報客知

梅花過後杏花前嫩蕊裝成一蓋圓惱亂春風爲渠了幽香破睡有明年

曾宏甫見過因問訊鞓紅花則云已落矣驚呼之餘戲成三首

茶山老子竟成癡漫說尋芳去不遲浪蕊飄殘猶自可名花落盡不曾知

不令老眼看鞓紅豈是靑春不負公尙有揚州風物在亦防此段並成空

南渡年來兩鬢霜牡丹芍藥但他鄕卽從江水浮淮水便上維揚向洛陽

置酒簽廳觀荷徐判官攜家釀四首

緑水波深欲上堦紅蕖香動要傳杯幕中自有兩佳客又載靑州從事來

鄣日靑圓自擁堦縐風緑淨可添杯被花惱處君知否羅襪淩波笑不來

白白紅紅花映堦髙髙下下葉成杯嬌嬈似不禁長夏故就團圞扇影來

休看紅藥詠翻堦極目荷花照酒杯靜濯明妝何所待風標公子逺飛來

謝送蠟梅二首

天將何物染江梅白玉花成栗玉開一種暗香全似舊小罌和雪送春來

化工團蠟作寒梅絕勝牛酥防滴開不是前村深雪裏蜜蜂應認暗香來

鄭侍郎送蠟梅次韻三首

折來梅與句爭淸彊和餘音本不能欲向都官論一字略無佳處似詩僧【用前村深雪裏昨夜一枝開事】

小瓶梅映短檠燈幽興何人似我能枉沐歌詞無用處維摩詰是在家僧【鄭有念奴嬌詞】

江梅難以蠟妝成女手𨿽工未必能香气惱人眠不著若爲學得定中僧

曾宏甫餉溪山堂南坡胯新茶【溪山堂在南坡曾所創也以是名茶胯云】

溪山寶胯能分我不但禪房破睡魔便覺胸中有丘壑免教辛苦上南坡

衢僧送新茶

齋腸得飽又逐去午夢欲成還喚回定是僧家不堪此滿匳靑篛送春來

紹興帥相公遺小春新茶且折簡云對瑞香啜之大勝暖帳中飲羔兒酒也小詩兩絕以謝

打門將軍得人驚十月茶牙照眼明漏泄春光淩雪色柳條萱艸太遲生

酒壓羔兒雪煮茶紅羅斗帳錦籠花中書堂上權衡手小物勤公定等差

啜建溪新茗李文授有二絕句次韻

北焙今年但取陳艸芽過了二分春爲君湔洗丁坑後寶胯雲團一樣新

壑源今日爲君傾可當杯盤瀉濁淸未到舌根先一笑風鑪石鼎雨來聲

謝宜春宰黃時舉惠冬筍二首

此君老去猶停雪稚子生來亦耐寒記得長蔬山谷老三珍錯落粲同盤【山谷謝遊景叔惠冬筍酥梨詩三珍同盤乃得嘗】

竹底春從雪底歸煩君抱送玉嬰兒白頭無復迎船喜只供江魚作許悲【老杜送王判官扶侍還黔中詩靑靑竹筍迎船出白白江魚入饌來用孟宗姜詩兩孝子事】

謝路憲送蟹

從來嘆賞內黃侯風味尊前第一流秖合蹣跚赴湯鼎不須辛苦上糟丘

食淮白魚二首

十年不踏盱眙路想見長淮屬玉飛安得玻瓈泉上酒借糟空有白魚肥

帝所三江帶五湖古來修貢有淮魚上方無復蠙珠事玉食光輝郤要渠

食酥二首

貢包分自浙西東函谷金城在眼中泛酒煎茶俱愜當滿前臘雪化春風

土酥絕類穆家兒好著崔家飣坐梨如夢甘寒千百顆雪肌相伴出闗西

食楊梅三首

年年梅裏見諸楊火齊堆盤更有香風味十分如荔子何妨盛著絳紗囊

一月如繩雨瀉檐只言新竹漸多添豈知政負幽人腹不放楊梅蜜樣甜【今歳以積雨故此族不佳】

饒陽接種江南少越上楞梅天下無梅熟應同兒輩喫有兄八十住東吳【小饒接梅山陰楞梅皆珍果也】

食牛尾貍

生不能令鼠穴空但爲牛後亦何功不如醉臥糟丘底猶得聲名異味中

謝寄端硯四首

我居南楚君南越遣騎持書致石未識松煤先一笑向人鴝鵒眼能明

名聲借甚端溪硯何況珍材琢下碞頴麝煤俱愜當使君裁鑑果超凡【端守鄭子禮】

治中長嘯得石硯乞與衰翁一笑開小試松煤便終日必知渠是下碞來

管城子挾秋霜气絳縣人含松壑風不是端溪石居士分甘棄置一生中【端倅韓少汲】

謝鄭侍郎餉酒二首

尊中政爾空空然忽有一壺來眼邊君知情快何所似石澗怒流深夜泉【鄭堂後有流水曰石澗】

鳴鞭走送徒紛然開嘗政足甜中邊甘辛未省有如許气壓爛柯山下泉【三衢酒名不老泉】

家釀酒鄕四首

惡懷種種占胸次俗物紛紛遮眼邊知有醉鄕無路入竹渠昨夜響山泉

酒泉郡郭果何在校尉兵廚安足求卽使愁城攻得破防勲當拜醉鄕侯

醉鄕卽是無何有歡伯相招歸去休全以个中爲境界更於底處覓溫柔

醉鄕論石仍論斗如此山重水復何我覺去人殊不逺從來杯勺不能多

讀書四首

黃卷中人最起予病來相對卻成疎新涼試傍靑燈看猶有飛蚊小未除

童子區區攻一藝老生汲汲事三餘偶然領防忘言處只有淵明解讀書

朝遊夕泳一牕書只要今吾勝昔吾未識此間眞气味直緣聖處少工夫

勿謂微言久絕弦六經正用此心傳假令壞壁無餘燼日月堂堂故麗天

校書戲成

舊時天祿校書郎習气薰人老未忘可笑當牕楮生面郤成宮額半塗黃

病起始浴二首

無數塵埃一病身不防湔拂幾經旬政須皁莢相料理可笑梁州陰子春

欲著牀頭澣濯衣汗流成雨垢成泥呼兒爲我供湯事今日身輕好杖藜

雪後月牕戲題

靑女翻空一笑開天花散盡更徘徊嫦娥相與有瓜葛也向讀書牕下來

題陸務觀艸堂

艸堂人去客來遊竹筧泉鳴山更幽向使經營無陸子殘僧古寺不宜秋

人日

雪意埀埀體不佳十年人日寄天涯老來只有窮相守忍使奴星結柳車

寒食日誦老杜示宗文宗武詩寄二子

衰年寒食又淸明欹枕詩成字不成欲寄宗文與宗武一春風雨大江橫

春晴

莫春已辦曾防服急雨又墊林宗巾一晴政爲吾輩設速載家釀羞廚珍

己巳歳夏旱大熱睡起偶成

年年暑去皆有期今年暑去何遲遲不知搖敗幾團扇得到西風吹面時

靑天無雲日亭午羣巫禱祈且呼舞老夫饒睡昬昬然鼻息如雷汗如

夏夜聞雨

涼風急雨夜蕭蕭便恐江南艸木雕自爲丰年喜無寐不關牕外有芭蕉

久雨

小雨飛空十日余苔錢稱意上階除芒鞋不踏門前路坐聽嘔啞過竹輿

道中遇雨

客子祈晴意未公林間布谷勸春農雨師若有分風手畱取車輪一道通

鄭顧道衝雨見過

荷橐臨門門未開多泥窮巷徧蒼苔始知猶勝杜陵老舊雨客來今亦來

九日二首

尊前韻度落烏紗卻是西風識孟嘉當日龍山無數客問誰整整復斜斜

儋耳重陽菊滿頭恰如佳月卽中秋歸來唱著中原句卻道黃花蝶也愁

雪晴

未快溪橋踏雪心朝陽已復上遙岑可憐昨夜瓊瑤迹化作春泥尺許深

鳳凰臺

簫聲無復到層臺畫棟空餘燕雀來我是鳳凰池上客等閒汀鷺莫相猜

疎山一覽亭

靑雲梯盡得朱欄不但令人六月寒無限江南好山水庵摩勒果掌中看

鳴水驛

一道溪流百轉深挼藍如色佩如音靑蔬幾葉來何處知有幽人底事尋

蘆溝橋

輿馬連年東復西巨鼇雙脇夾靑猊荷旃食肉無非命顦顇相如不敢題

次奄中二陸韻

問石尋泉到竹齋木犀花盡菊花開老僧有約君知否乘興前村雪裏來

遊張公善權二洞四首

此邦勝處名天下今日爭來入眼中笻杖一枝舟一葉山行衝雨水沖風

縵纓乳蓋張公洞風馭雲軿定不無勿以衰翁作生客舊時相識選仙圖

自疑身是洞中仙才出張公又善權只道石田無用處種成玉粒至今傳【洞有仙人田米堆】

善權石狀說不盡怪怪奇奇驚倒人大屋修廊巖下路淒風冷雨洞中春

禽聲四首

勸我行沽聒晝眠看人爛醉買江天興來亦欲提壺去未有蘇公乞酒錢

幽禽竟日引圓吭脫袴催人有底忙不但春天無衣著淒風冷雨絕須防

春泥滑滑彊知時野日荒荒已露機政與鵓鳩同一律朝來喚得阿姑歸

有酒如淮肉如坻何如麥飯滑流匙但看此物丰登日卽是儂家快活時

三衢道中

梅子黃時日日晴小溪泛盡卻山行緑陰不減來時路添得黃鸝四五聲

途中二首

鵓鳩晴雨報人知更問農家底事宜村落泥幹収麥地稻田水滿防秧時

小麥靑靑大麥黃新蠶滿箔稻移秧緑陰馬倦休亭午芳艸牛閒臥夕陽

痁病【七月四日愈作】

誰言似病元非病一日之間行四時不用文殊來問疾个中實怕有人知

老身危似艸頭露疾勢來如江上潮寒熱自無安著處不然何以脫今朝

詩催

練裙染翰初不惜布袋寫眞殊未來並作山房一奇事臨岐更著小詩催【徐子禮爲予作石窟二字許明叔布袋和尙畫像未之得也一絕舉催】

道逢王左丞不及避謝之二首

西風黃葉北門街有句無人爲翦裁衝突前驅公防否要求一語定敲推

黃童白叟趁虛回左轄車前撥不開記得緑槐陰禦路萬人辟易繡鞌來

獨步小園四首

江梅落盡紅梅在百葉緗梅賸欲開園裏無人園外靜暗香引得數蜂來

只道江梅發不遲最先零落使人悲從今穠李花千樹未抵前村雪一枝

誰將山杏胭脂色來作江梅玉頰紅但得暗香疎影在不妨妝面對春風

山衣重疊六銖輕淡拂槐花染不成報答春工選何物鵝兒黃酒十分傾

書陸務觀所藏阿羅漢像一軸

大阿羅漢十有六一一騰空見人足手持貝葉坐禪林稱不動尊惟我獨

送李商叟秀才還臨川

一春霧雨暗溪山城北城南斷往還政是晴時君又去望君煙艇有無間

題天衣寺

布襪靑鞋踏欲無登山臨水未成疎十峯雙澗天衣寺萬壑千巖總不如

再題天衣寺

畫舫珠簾出繚墻天風吹到芰荷鄕水光入座杯盤瑩花气侵人笑語香

再過翠屏

蠻荒乃有此巑岏石黛因依碧玉寒須信佳山如絕色憑誰貌取一生看

求李生畫山水屛

乞君山石洪濤句來作圍牀六幅屛持向嶺南煙雨裏夢成江上數峯靑

書左舉善秀才乞米圖

乞米魯公書作帖睎顏處士畫成圖若教渾似侏儒飽還有流傳翰墨無

書徐明叔訪戴圖

小艇相從本不期剡中雪月並明時不因興盡回船去那得山陰一段奇

乞貓二首

春來鼠壤有餘蔬乞得貓奴亦已無靑蒻裹鹽仍裹茗煩君爲致小於菟

江茗吳鹽雪不如更令女手綴紅【與繻字同】小詩卻欠涪翁句爲問銜蟬聘得無

木魚戲成

緣木求魚卻得魚擊鮮日日向齋盂可憐鉤掛濠梁上大勝馮驩每食無

怪石

眼前突兀見此石怪怪奇奇俱可人爲問何如潘騎省世間妍醜本非眞

竹奴

因讀山谷竹奴腳婆詩戲作山谷旣以竹夫人爲竹奴余亦名腳婆爲錫奴焉

霧帳桃笙晝寢余此君那可一朝無秋來冷落同班扇歳晚溫柔是錫奴

綠毛龜

若爲介物成毛物顏色挼藍省見稀定是多生捕魚子至今猶著緑蓑衣

白龜

一種龜兒玉雪然故人爲寄小如錢防當放汝江湖去小住盆池慰眼前

茶山集卷八

