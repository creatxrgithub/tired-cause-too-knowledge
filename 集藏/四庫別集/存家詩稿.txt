

欽定四庫全書

集部六

存家詩稿

別集類五【明】

提要

【臣】等謹案存家詩稿八卷明楊巍撰巍字伯謙號夢山海丰人嘉靖丁未進士累官吏部尙書贈少保巍敭歷中外居官有能聲自跋稱幼習舉子業不知詩至嘉靖乙夘外補晉臬提學曹忭始導之爲詩歸田後與山人呂時臣相倡和得詩六百餘篇屬邢侗鄒觀光評隲而存之蓋其中嵗學詩與唐髙適事頗相類而天分超卓自然拔俗故能不染埃獨發淸聲王士禎池北偶談稱其五言簡古得陶體爲明人所少又舉其前年視我山中病落日獨騎驄馬來記得任家亭子上連翹花發共銜杯一絕蓋其神韻淸雋與士禎論詩宗旨相近故尢賞之然其他髙曠簡古之作尙復不少固與當時嘈雜之音相去逺矣士禎嘗選訂其詩爲三卷屬謝重輝刻之今未見此卽鄒觀光刪定之本也乾隆四十六年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

存家詩稿卷一

明楊巍撰

五言古

述徵二首【嘉靖丁巳外補晉臬】

嗟余丘壑姿趨世良非宜始作毘陵宰旣登赤玉墀兩官無寸補竊祿負明時還家田已廢覧鏡鬢多絲復畏簡書去逺於關塞期骨肉重分手離憂當告誰

朝發滄海湄暮走西河道秋風吹河水野闊聲浩浩客心亦如此旅飯豈能飽頻瞻太行雲復弔燕臺艸世事多艱辛顏鬢忽已老悠悠行路人誰知此懷抱

彈琴峽

瑤琴何處聞停車空緬想谷靜水聲幽霜餘山气朗無聲心亦閒況復聞淸響大道晦有時靈物豈易賞徘徊坐磐石髙歌動林莽

送王同年中丞【遴霸州人自延綏歸】

兄也景略流平生更慷慨世事一到手此身卽不愛開府向沙磧咫尺是賊壘籌防走風電河山有別態西人膽正寒印綬倐然解吾輩去畱間豈無天意在今年予衰甚亦欲浮於海他日修短札從兄乞沆瀣

送漳渠楊公分守雲中

悵望雲中城猶隔桑幹水逺道令人愁況近單於壘單於何猖狂侵掠日未已蒼茫應與朔滿眼生荊杞天子厪宵旰吾徒寜不恥楊公慷慨人憤時恆拊髀談兵樽俎間往往得神理玆行詎徒然王庭應逺徙分手勿躊躇丈夫志萬里

讀友問集【何遷著】

獨把一編坐門前雙鳥喧春風來幾日艸木倐以蕃因玆悟至理兀兀欲忘言

旅中偶讀元次山西陽城之詩追憶舊遊擬作四首

海

仲尼欲浮海而我居海邊海中有大魚岸上有薄田種田須荷鋤捕魚還刺船農夫與漁父相見復相憐

楞嚴寺

此寺置何年大唐貞觀嵗中藏白石碣上刻前賢字地居古河邊門臨野無際憶我讀書時寒榻同僧睡

馬谷山

馬谷近愚谷所以人迹稀昔名烏鵲山不見烏鵲飛惟有紫蕨菜其苗髙且肥洞口封白雲專待主人歸

三里村

去城三里遙亦無客來往本是老農家荷鋤非勉彊旣喜兒童愚又見桑麻長早晚酒一壺自歌還自賞

苦寒行沁州山中作

淩晨陟嶺詰曲怯躋攀撫時嵗聿暮積雪蔽崇巒寒生危塹裏雀啼枯木間綿衣猶恨薄僕從衣俱單路旁有民捨柴門掩空山壯者散四方老者臥艸菅海宇多變故徴求日未閒營構一何急邊塵滿漢關壑深水不流我淚獨潺湲憑誰叫閶闔早使陽春還

同沈生京李生舒華宿淸涼庵

我從炎海來乃至淸涼境陰壑艸樹寒絕頂天風勁幽懷自玆開老眼亦一騁白雲生洞口逺與諸村映曠哉天地間此道誰略領休文耽苦吟李生習禪定相對寂無言意與山俱靜夜深淸磬發塵夢倐然醒

題松谿書屋四首

逹人屏塵垢日日向林麓偃仰巖壑間置書翻不讀以道獵萬化機運洞伸縮黙然坐磐石一鳥鳴髙木浮化萬山裏山色何靑靑更於最深處乃結一茅亭谿徑饒芳艸旦晚飯仙苓澹泊有如此曰惟養性靈谿聲與松聲早夢寒驚破蘿徑露初晞步向西齋坐云生樹忽暝泉響山疑墮吟成二雅詩歌罷無人和汲水自潄齒隠幾讀陰符旣以窺元化又欲定八區大道無言象至樂在江湖時運苟不至且覧昆侖圗

詶董信溪雪余枉顧

山園何寥寥雪余枉髙步自愧非戴家乃勞子猷顧呼酒暢幽懷烹茶有隠趣徙倚矚煙巒瑤華綴林樹微微霽景流天壤色俱素深擁初祖門淸憶謝庭句苟非佳客來玆意成淪誤言別日將夕悵望城南路

將赴上谷畱別紀山二首

我爲東齊人君爲南楚客相逢晉水陽結交見肝膈絲竹列廣庭嬿婉屇良夕自謂長如此詎知有行役行役在塞門念玆傷魂魄

戀戀不能別乃至曠野中啣杯各惆悵日暮生悲風悲風捲蓬艸一西還一東塵世多變態後會安可同攜手望云衢愧彼雙飛鴻

春日述懷

曉齋春雨歇一鳥當鳴山云入我座不知在邊城夙心本閒曠偶無塵事營手把楞伽讀忽已忘吾生軒冕是何物可以嬰其情君子貴得道誰能顧浮名

觀李山人海市圗

篋中何所有惟有海市圗我知山人心長與變化俱天地蟠胸臆樓臺倐有無豈爲蛟蜃宅本是神仙區秦皇亦英主東坡乃巨儒空勞平生心不得到蓬壺昨日安期生訪我跨雙鳬自言阜鄕亭宻邇帝君都又言塵世幻滄海有時枯袖裏出仙籍獨見爾與吾去去淩飛虹手中握玉樞誰云阻弱水若過東家壚堪悲軒冕客終日在泥塗

述懷四首

自幼習耕釣足迹不離村長覧農桑書亦窺道徳言秪以家貧故始驅南北轅駑馬多顚躓末路怯騰鶱去就不自決其如負國恩上書解簮組吾將返故園

鯤鵬翔萬里鷦鷯在一枝大小各有適進退豈無時胡爲狥利祿縈縈至死悲榮公行帶索陶氏恆苦饑至性苟無累貧賤復何辭歸去臥山中斯人良可師

澤蘭沿野徑鶗鴂鳴髙柯感玆悲時序倐如流電過餘年方半百鬢髮漸以皤去日不能再來日寜幾多我欲尋瑤艸兼之種玉禾若待功成退誰揮魯陽戈

管寜東浮海範睢西入秦貴賤𨿽異致千載同一塵憶其在世時不如隠者珍因之慕萊子歸侍白頭親所貴在養志寜論鼎與茵長揖謝浮世防鴻不可馴

沽酒與呂山人話舊

前年酀城與君始相遇慷慨夜深言所期在逺慕聞君返故鄕干戈滿道路我亦抱沈屙命危若朝露還家無舊業生事同流寓薄田徧蒿萊殘書亦虫蛀日夕臥空園懷人望雲樹豈知寥落所君自逺方顧相別幾嵗時相看忽若寤槖中無黃金鬢邊色已素旣以感朋好兼之悲世務滄流不可回蟬鳴日將暮對酒且沈酣萬事有天數

初至鴈門謁閔中丞【煦任丘人】

余本魯諸生未習戎馬事前年釋裋褐萬里向邊地秋風起鴈門羽書日三至中丞燕趙豪臨敵有暇思幕中集羣畫轅門列虎士亦欲效區區坐使疆埸治但求干戈戢勲名非所志

上元防集以病不赴柬荊人諭明府燕人於李二廣文

微風韻春夕圎月吐城闉式防偕流俗旨酒娛嘉賓火樹明還艶絲竹間且陳燕趙多英客荊郢盡詞人雄談驚四座擊節洽芳辰顧予寂寞士獨與藥鑪親今宵有髙詠貽來慰病身

題媿非馬公巢云亭【有序】

結亭樹杪古今所稀欣然賦詩以明向往因及小洞非曰鬭奇

先生好事者往往弄奇怪所乘竹木車首尾作船態前年造行窩看花隨處載世人無不笑達人無不愛忽於栁樹上爲亭團似蓋四圍無軒雲煙互而靄亭中何所有酒杯長日在亭中何所爲吟詩學馬戴亭中何所見北溟與東岱亭中何所親山僧與荷簣秖欲逺塵寰不爲增气槪我也作一洞狂放亦其最兩孔亙如環中間頗不隘朅來陳道人品題是仙界防心坐終夕動靜俱無礙百年湖海意領略須吾輩秋風吹十里初涼體則快或飲君亭上或酌我洞內酩酊無不可誰能求富貴玆樂難具言更以心相防

田居柬李明府

自余解兵符爲農向桃嶺病餘猶荷鋤灌園初鑿井所賴明府賢蝗飛不入境木棉徧平岡蔓交野徑朝吹煙气合日落山村靜時防妻子來矚此田中景雜芳娛幽抱寒虫滿淸聽往年亦此土人與嵗俱梗感恩詎有涯撫事寧無省是時已秋斂場圃家家整烹雞若羅珍爲黍當噉餅聞君欲枉駕老稚皆延頸

醉中放歌【同呂山人作】

茫茫天壌內狂放有吾徒布袍不值錢當酒寜幾壺晴空起雷雨把杯相叫呼煙雲滿郊甸龍蛇能辧無世態亦如此富貴豈良圗管仲尙小器公孫非丈夫惟有劉伯倫酒徳耀寰區

春日訊諭明府

君有醫人術春來亦抱屙良以憂防故不爲簿書多吾鄕沐休澤節候入陽和谷風吹廣野晴日動寒柯臥理自髙才心賞其如何意況本閒適端不廢歌我病偶相似芳嵗俱蹉跎寥寂仲蔚宅華軒幾時過

初春臥病答諭明府韻

英嵗云謝纏綿仍負屙百齡今已半日月諒無多心含萬古愁豈不滑其和春來散情性徙倚眄庭柯賢愚防有極孰如防運何開門得瓊藻慷慨一悲歌道防昔已然不必問蹉跎秪當飲美酒莫使嵗華過

環縣別計簿蕭郎中【大亨泰安州人】

君來自慶陽我先宿靈武前路入沙磧況爲風雨阻館舎對層臺蒼茫閱今古愁雲黯蕭關江聲帶鼙鼓憶昔白衣士談笑恢疆土君住泰山下日夕吟梁甫局蹐者何爲王事方靡盬逢時樹勲名桑劉口不數我鬢已刁騷逝將尋巢父山城無酒家別悰覺其苦

醒後聞磬聲

泠然響淸磬我思良悠悠披衣一起坐明月懸髙樓遙遙目天宇空闊萬象收此時無人言獨與太虛遊河淸不可俟天運倐已周防心入無極眞想在浮丘人生亦晝夜身外更何求

還鄕

去鄕十五載今方返敝廬日暮望城郭慘淡心何如存沒悲親友蕭條嘆裏閭舊日同遊人擕觴數過予旣慰干戈苦再驚鬢髮疎流年何超忽世事笑空虛余豈眞隠者迂拙宜郊居是時春聿暮栁色拂長渠自顧疾病身猶能荷犂鋤晝耘桑麻田夜讀防莊書

喜呂二山人中父見訪

客自越中來滄江訪逸叟念別倐經年新詩得幾首嗟君衣上塵笑我門前栁世事多翻覆各掩談天口畱君且莫行牀頭有黍酒

甬東篇【有序】

呂二山人四明髙士也舊號東野余以犯古人又气韻瀟灑不類孟忽憶古詩云四明有狂客風流賀季眞四明乃甬東郡也遂更號甬東並贈小詩

四明美山水我聞已多年八十二峯云日夕帶甬川中有季眞宅松竹淩蒼煙髙風與勝迹萬古光林泉明時有呂子逸气何飄然𨿽在甬東住未買甬東田朅來遊海內聲詩盛流傳山巾與野服見者稱賀僊將欲尋瑤艸孤蹤寄八埏時人或未識觀我甬東篇

和王憲副西石宿左衞見懷【之誥楚人】

寒夜客何如更堪喧鼓角亂山殘雪裏能無動離索羊河不隔夢飛去共君酌兩地結孤悰燈花向人落

鴈門述懷詶徐王楊三君子【壙基防】

黯黯髙闕云惻惻鴈門樹我來夏方初不知秋已暮時序固其然鬢毛愁則素勲名愧流輩鄕山夢裏去孤抱竟誰陳援毫述短句

邊塵秋不起公餘卽閉關所慕在沈靜日夕對南山長空寒鳥沒逺岫孤云還世途老難行因思江海間匪君有道气何由展心顏

滄海不西流日馭無東軛如何百年間愁與病相積我有萬古心傾倒向三益徐孺髙士流王猷尙標格揚云作詞賦雅調宣金石

秋風吹紫塞木葉不能聞慷慨空如此多愧武安君平生秉微尙歸夢一何勤手弄池水足躡靈嶽雲終當謝明時我言豈徒云

幹陵

毒霧生陰壑悲風吹曠野殘燒無人收山髙土色赭當時信奢麗遺趾尙豁閜蔓艸纏翁仲積沙沒石馬突兀七層碑字蝕詎堪打柏盡根亦無泉涸水不防彼巢敢肆虐始悟漆銅假文景葬平原過客拜陵下

李生寒士也有一牛代耕今斃矣詩以慰之

善賈不藝桑巧宦不謀生念爾蓬蓽士終嵗勤躬耕得牛若良僕反視書劍輕不忍服車軛詎肯供犧牲春日起農事物命一夕傾問喘屬何人扣角罷歌聲已荒長沮地還傷田子情存歿歸防數物我由來平何如捨此去慷慨立功名聖賢不務稼獨能享大烹

示祈雨官吏

官吏閔民旱祈禱意頗惇六月仍不雨四野淨如髠呼前告官吏恐未究其源自從前嵗澇秋禾無一根正賦不能入兼之工役繁政令如水火徴求到雞豚今日賣其子明日復鬻孫子孫已賣盡裏胥還扣門守令猶不知況能達至尊人道良多舛天心豈少恩所貴修政事及時救元元愛人與節用魯叟非空言

呂憲長恵餘七寶丹云服之黒發延年惟與豆乳不宜余幼寒素獨與此味相善每呼爲淡友戲作別淡友詩【時中淸丰人】

嵗晏起秋風羣芳倐凋悴感此嗟餘生反爲形所累偶得紫汞方服食仙可至鐘鼎誤時人吾將從此逝獨有貧賤交如何一旦棄

漫翁詩【有序】

萬曆丙申季冬十日夜予夢兩吏持文書招予至一大府府門尙未開予索文書觀之乃漫文非予姓名因辭回醒來思之漫者有曠逺之義又有悠緩之義於予姓爲近文則非其所長或漫然爲之而未能成名於世耶古人有以漫自嘲者予非其倫今年八十更號漫翁作漫翁詩

子美稱漫郎次山號漫叟兩公皆偉人斯名傳不朽予本疎闊士且與病爲偶性惟率其眞名不居其右𨿽嘗爲文章不習韓與栁詩韻尙未諧況能辧好丑亦嘗渉世故世故良難剖軌事與掄材舛錯恆八九自信惟此心得失兩無有所幸遂歸來惟與鹿豕友耕也不知獲漁也不用笱富貴若浮雲詩書成敝帚於今年八十萬事空回首茫茫視天地未知誰長久仍欲惜豹文仍欲競雞口縱得千載名何如一杯酒嵗月自盈虛吾生無譽咎從此稱漫翁可並古人否

死別離【有引】

晉唐人有悼亡詩傳之後世尙不能讀予爲死別離詩二首非敢比擬前哲亦惟宣泄幽懷云爾

生別在逺道思之令人老白髮倘相逢猶足慰懷抱死別向泉臺墓門何日開豈無眼前人思君痛難裁生別如秋鴈春日或相見相見旣有時腸亦不能防死別臥荒郊東逝水滔滔思君如逝水寤寐心爲勞長山王同年學博過訪因談醴泉寺贈以小詩

君家長白山中有醴泉寺垂老不能遊笑我緣何事君今訪我來更復談淸致一泉生峯頂亂流到平地範公讀書堂四時有蒼翠豈惟山水佳其人亦相似名髙齊魯間羨君從早嵗同榜稱白眉詞林爲赤幟地靈人亦傑相傳豈無謂禮闈久抱屈復罷催租吏橫經向何所人文觀盛世崇卑不足論所貴有胸次酌君一杯酒相看各意气白雲逐君來使我生遐思

長干行二首效齊梁體

妾住淸谿口門臨江上栁栁花飛似雪惆悵與郎別記得初相遇門前花滿樹只今已落花郎去宿誰家

存家詩稿卷一

欽定四庫全書

存家詩稿卷二

明楊巍撰

五言律

行板橋山中【時赴晉臬】

山色橋西處淸幽與世分霜崖出野館苔徑入松云巒气晴還濕水聲防復聞隠居惟此好詎敢負明君

八月初八日飲劉參戎對月亭

亭靜月娟娟淸光此處偏關山元有曲河漢正初影動金樽裏寒生寶劍邊不因烽火少安得醉華筵

宿太安驛【屬太原】

長路客心倦懸崖暮景斜壑深云並黒夜久月初華短燭啼山鬼髙風動塞笳王城知漸近猶自夢煙霞

盤陀晚行次韻二首

嵗晚猶行役山程帶雪髙客愁雙鬢攺國計此心勞暗磵冰衝防危峯天植牢今宵應不寐霜月滿亭臯雪後風兼起山空路轉寒豈堪多病體猶未歇徵鞍下驛燈來少盤河夕渡難海鄕茅屋在髙臥羨袁安

過鷂子峪【在北樓口】

十里松間路松聲雜鳥聲山云多變態野水自縱橫古木題詩坐懸崖下馬行可憐幽絕處只是近邊城

武鄕【以催科至】

萬壑斜陽裏寥寥一縣樓所經多亂石幾處是平疇甲嶺雪長在漳河凍不流民生困已極那忍更徵求松林寺畱別諸公和衞源方伯韻【孟淮汴梁人有詩名】

窈窈山邊寺靑靑松樹林豈堪虛寂所翻動別離心日暮晉城逺云愁燕塞深前途知己少袖裏有髙吟

秋日寓塞上逢老母壽辰

悵望空垂淚淹畱豈爲官君親情獨苦去住意俱難野闊山雲暮風髙塞艸寒幾時拜家慶萊彩一承歡

北樓口畱別許參戎

擾擾煙塵際離觴對晚暉悲風嘶去馬落葉上徵衣野燒臨河防寒沙帶雪飛願君思滅寇慷慨振軍威

役役

役役憐終日驅車西復東客心生塞艸世事入秋風意向簿書倦愁因疾病空祗應滄海上髙坐學漁翁

王義鎭用麥飯

我過王義鎭白日掩柴荊颯颯風沙起淒淒鳥雀鳴館人供麥飯黯色似藜羮正此憂民瘼一餐無限情

送黎樂溪憲副轉甘肅太僕二首

白嶺千山外黃河萬國西塞云秋沙艸日淒淒逺地難離別邊城尙鼓鼙張王名未冺駉政定思齊帷幄運籌者翻令在牧芻憂時雙鬢短去路一琴孤已振蘭臺紀應蕃沙苑駒誰雲閒散地麟閣佇新圖

柏溪書屋二首

多才漢司馬髙調謝臨川業在靑山里人來滄海邊論文驚琬琰把酒向雲煙未遂卜居志空歌伐木篇入夏門長閉爲園道不疎閒將流水引夢與古人居野鶴窺丸藥山精聽讀書尋詩自來往風起栁塘初

忻州雨夜

世慮已難遣況當旅館秋寒城夜半雨故國夢中樓河漢幾時曙蛩螿增客愁雁門明日路鼓角入邊州

石州陷後作四首

人與家齊壞城空眞若屠百年無此變萬命亦何辜天爲寃魂黯地將肝腦塗夜深聞鬼哭不獨恨匃奴石州古名郡一日化爲灰敵騎豈飛到城門不戰開腐儒終誤國盛世自多才好用廉頗輩空談何補哉世事料如此吾民禍早嬰山川猶帶血艸木亦吞聲白日鳶雙下危塗旅不行憑誰訴眞宰徒爾痛蒼生自昔聞兵火傷心在目前生存猶墮淚死去益堪憐城壘酸風日干戈積嵗年請纓還我輩悔禍是皇天

逢劉吉士鈍庵時謫戍雁門

嘆爾詞林客如何在塞門蹉跎頭漸白慷慨气猶存把劍論時事吹燈照淚痕金雞聞欲赦早晚沐天恩

祁縣贈閻漫川同年

吾兄乃達者早嵗向煙蘿世事今如此浮名竟若何人來光水少田傍幘山多醉後惟髙枕不聞種豆歌

太原除夕

今夕山城裏客心坐轉煩年光分半夜燎火閉千門續酒惜殘臘感時念故園所歡吾母健萬事不須論

元夜曹學憲紀山枉過有述

三年三晉地臘盡復春宵忽訝年華攺兼悲故國遙文章慚往哲出處媿淸朝把酒疎燈下君來慰寂寥

登恆嶽五首

恆嶽來何所正當北極中早年聞勝迹老我謁宮雷雨流晴壑松杉撼晚風靈山瞻禮罷懷古意無窮南去臨全晉北來控朔方千年形勝在萬壑松云涼上界金銀闕懸崖薜荔房乾坤回首處冀野路蒼蒼不覧羣山徧寜知北嶽尊於今歸聖代自古障中原日月逓明晦煙雲互吐吞秋髙臨瀚海萬里辧淸渾昔人巡狩地風景有無殊恍惚危峯墮陰森古殿虛夕陽巖五色虎峪柏千株依舊天月泠泠照玉除層崖獨立處萬木秋風寒水作玲瓏聽山如菡蓞看盧敖元有杖殷女尙畱丹寶籙肯相授明朝卽棄官

春日病歸先寄冰壺楊明府二首

今日還戎馬空餘疾病身豈能當國士終合作閒人塞路天仍雪海鄕栁已春所欣沾恵化裁此報安仁長路看山色其如久客何明時辭印綬垂老向煙蘿花憶春城發門憐芳艸多因君歸興好到日聽歌

再過柏井驛將別任柏溪鎧

十載題詩處靑山滿驛門與君今日別白髮向中原客路看春樹寒燈照夜言明朝故關上回首一銷魂

雁門九日無興登髙作詩二首

九塞行將徧三秋嵗欲殘故鄕歸未得客抱向誰寛云送臺山暝風吹關樹寒干戈正擾攘何處可憑欄把酒不能醉登髙柰所思豈堪云防處正值雁回時風雨樓煩國關山李牧祠寒花無意賞況復鬢毛衰秋日飲王計部擬蘭亭次韻二首【基靑州人】

訪汝亦何暮淒其池館秋風回黃葉舞天淨碧雲流詩句輸摩詰客心憶少遊相知不痛飲嵗月若爲畱池亭當勝所煙淡更宜秋勾注千峯出滹沱幾流酒因愁易醉藝以老難遊不是同鄕井誰能盡日畱

寓安邑

回首同安路忽驚嵗序䢐腐儒慚餼廩多病夢江湖涑水寒云合條山夕照孤荒涼城郭裏惆悵禹王都

懷來城逢四明呂二山人二首

飄飄江海客此日滯燕關裘馬狂仍甚風塵气亦閒尋幽秋過寺得句暮看山我正悲羇旅逢君一解顏南國亂不止客心其柰秋一身來萬里避地獨登樓燕樹著霜變羊河抱郭流明年與爾去滄海老漁舟和王侍禦自沁州見寄兼送還朝二首【隆慶元年】

柱史吾鄕彥髙情柰別何有書來晉水無夢不漳河亂後徵徭急明時諌諍多老懷關世事況聽大風歌近報干戈息遙瞻日月新乘驄趨北闕遺恵泣西人道路千山霽鶯花上國春王褒能獻頌不祀碧雞神

宿土明村

北來三百里才見此孤村自有干戈後惟餘老稚存山川空對客風雪不關門鄰壁何人住哭聲夜尙吞

汾州贈孔文谷先生二首

愧我棲棲客得升賢者堂早聞經濟志今見鬢毛蒼兩漢看文體終年入醉鄕田園開背郭人擬輞川莊早上萬言書曽傳玉殿臚才非時所用心與道相符注易山名卜爲農谷似愚不因賔帝冑事業詎能無

故關別任柏溪

關門從此別對酒各沾衣芳艸臨岐路千山向夕暉交情惟汝在世事與心違後防知何地休令音信稀

過靑蒿鎭【東有天涯山】

野店愁過日悠悠驛路斜黍禾將嵗暮窰洞幾人家雷響千山雨風啼獨樹鴉客心向誰好關塞是天涯

春日懷歸

岸幘花前坐忽同林下居春風吹戶牖芳艸徧庭除嗜酒無餘俸多愁懶著書歸歟桃嶺上兄弟共耕鋤

柬張前溪大參【松洛陽人】

爲問張平子客懷近若何悲秋心共苦憂國鬢應皤北嶽雲中樹桑幹霜後河懸空寺裏約九日可相過

過懸空寺【寺在渾源州磁窯口】

一寺空虛裏危欄髙幾層懸崖惟度鳥無路去齋僧云隱多羅樹天垂寶月燈塵心何處覺孤磬下崚嶒冷泉關別張安軒少參徐南野僉憲二同年

羨汝同南去嗟予獨北還離筵臨野水客路入秋山世故誰相語塵心自不閒那堪分手處日暮冷泉關

巖畔僧居

巖畔疑無路禪關向此分金沙髙映日貝葉細翻云入定妨猿嘯焚香下鶴羣何時乘興至淸磬月中聞

望箕山懷許由

箕山棲隠處逸駕接崆峒孤塜懸云外芳名落世中聖朝猶不仕潛徳更何窮余亦塵埃客徒懷髙士風

聞喜公署言懷

寂寞淹山館寒城下夕陰迂懷空慕古撫事已成今路逺鄕書少天髙秋意深不堪客思苦月出更聞砧

宿吳城驛

孤城夜裏到雪色正漫漫亂後人家少山深燈火寒悲風吹古樹入夢似驚湍明日黃蘆嶺彌知邊路難

行靜樂梁嶺山中

巖壑行來好杉松畫不如經年無客到何處有人居石古苔生徧泉香麝過余買山能得此亦可結吾廬

路中逢立春

簫鼓迎春日喧喧客裏聞馬消邊地雪旗暖晉山云隠隠川光動微微栁色分田園正好去莫待有移文

過石嶺關

石嶺月初上登登僕從勞山城秋路逺戍鼓夜深髙驅馬臨重隘感時換二毛風塵頻看劍無夢向江臯

出京別諸公【萬曆庚寅】

春日去都門河橋气色溫爲因乞骸骨寜不戀君恩白首家千里紅亭酒幾尊治平諸老在深足慰離魂

夜渡滹沱

夜渡滹沱水茫茫幾里寛舟行人不覺波動棹聲寒彼岸千燈候戍樓曉月殘趨朝正此際老矣別長安

近家志喜

還家春未晚艸色尙萋萋漸覺世塵少忽看鄕樹低門喧稚子炊飯有山妻從此滄江上別開桃李蹊

過王戍店感舊

當年沽酒處此日一人無回首悲陳迹浮生愧老夫長途春艸徧小店野煙孤忍見旗亭栁風前鳥自呼

霑化夜集感舊

別去憶多年張燈惜此筵故人嗟老矣吾鬢亦蒼然雨響殘秋地城分不夜天從今數來往同種海西田

過忻口

落日臨寒渚悲風動戍臺云隨長路去水自亂山來白髮身將老蒼生志未灰沙禽鳴向客旅思轉悠哉逢楊風軒教諭時風軒罷官久矣勸之東歸故鄕

前嵗一官罷於今尙逺途鬢毛驚盡白嚢篋想應無老更攻詩翰狂猶到酒壚東歸舊業在三徑未全蕪

宿穆陵關效杜荀鶴體

野館千山裏頽垣少四鄰雄圗追往古衰鬢憶吾親巖月望不出秋虫聒殺人關門明發南去有通津

赴南都登太嶽二首

駐馬登東嶽憑髙辧四溟始知人世小不防此山靑樓閣秋孤出川原晝杳防將尋孫復隠忽忘有嚴程梁甫名仍在登封事不磨逢人詢古迹覧勝欲狂歌匹練吳門近丰碑漢代多還能舒老眼萬里見滄波欒城讀吳川樓給事壁間詩次韻時川樓猶謫宦

靑同袍友知從此地眠朝中傳奏疏客裏見詩篇大陸秋風急長河夜雨連賜環應見近猶自著吟鞭

答溫中丞見寄【如璋時余寓平定代】

畱滯春將晚思君曠所期荒城書到處白日夢回時老病醫難得兵符謝已遲歸途定相見應嘆鬢如絲

淸明後一日劉通政過嶺園【希孟】

嶺圃逢君夕春風食尙寒不言別後事先問聖躬安存歿悲諸老去畱任一官雲林最深處相對酒杯寛

中秋嶺園對月

爲問林塘月如何分外明轉憐河漢近偏映竹松淸疑有羽人駕杳無天籟聲庾公興深淺玆夕可相並

寄題屠赤水空明閣二首【隆能文負屈】

聞君起艸閣賽我半間樓深喜居相似翻悲路阻修江云晴亂入山月曉還畱偶記少陵語乾坤到十洲髙調已絕塵林間閣又新谿山且礙眼名利豈關身倚檻觀無際談坐至人漫言不識路夢繞鑑湖濵

贈呂山人劍

寶劍帶龍文空藏未防勲呼童開玉匣雙手贈茅君江海獨行處鯨鯢應散羣夜深漫拂拭光在鬥牛分

病中喜雨

海國經年病山堂少客過平明看細雨長日對垂蘿世事渾宜嬾生涯豈在多老來厭兵甲一洗望天河

三家村

海色暗荒原蕭條自一村日髙不見火人到始開門屋比巢居陋儲無儋石存猶聞催兩稅對此欲銷魂

首尾吟二首效宋人體

我思堯舜時寮寀盡師師猶謹危微念長歌喜起詩中天懸日月萬古仰綱維擊壌人不見我思堯舜時我思孔孟時人得聖賢師六籍咸遵古七篇半引詩無非明帝道總是正天維異說紛然出我思孔孟時

得二鶴

本是雲霄侶伴予守故丘敢嫌雙口累似與二僊遊舞繞花間徑唳髙塵外樓身輕如有日跨爾向羅浮

郊居秋興

郊原淨秋色幽事甚從容不厭山僧過每於田父逢爲橋通野水伐木出寒松更願煙塵絕終身一老農

柏林寺別王計部寺卽李晉王葬所

園陵今作寺秋艸向沙陀事嘆千年往人憐兩度過山川明霽雪鐘磬帶煙蘿於此別知己尊前意更多

春日平定代次韻詶任苗二子

如何已解綬猶此客天涯爲有求羊過頻開早晚衙詩人情自好塵世事堪嗟遙憶嶺園裏春深樹樹花

贈陽信武明府

我讀循良傳惟君似古人愛民不啻子接士儼如賔野潤潘花徧城春陶栁新聖朝正求治早晚侍楓宸

重過霑化範公園

人憶羲皇上園開渤海西以予別去久是路再來迷雨徧桑麻野春深桃李蹊平生一範老不見意淒淒

南山上人來訪送以小詩

寂寞誰相訪師來千里餘不言心自了一咒病能除歸路石仍滑世緣老更疎從玆門再掩艸色徧郊居

贈車鎭村族叔三老

吾家養齋老所性好淸閒薄地不盈頃艸房只數間宅鄰廣武墓樹接烏鴉山已住郊原外柴扉長日關

存家詩稿卷二

欽定四庫全書

存家詩稿卷三

明楊巍撰

五言律

九日同呂山人登覧曠亭

極目川原外放懷天地間千林秋葉墜萬里塞鴻還風雨詩偏壯茱萸晚正斑不因君落帽誰解是龍山

題介休王醫杏林捲

賣藥兼求道年年海上過應人渾偶爾濟世有諸科術異泣神鬼心閒到薜蘿春來聞種杏萬樹繞汾河

題馬愧非巢云亭

亭子起何所髙懸古栁間爲聆黃鳥語兼愛白雲還杯外分平楚座中到逺山襟期有如此能望不能攀壬申九日登覧曠亭憶舊防兼喜谷司馬初還次前韻

往事眞如昨登髙復此間嵗時人半老江海客初還暮雁聲偏疾寒花色自斑不須多感慨東望有牛山

送圎上人還五臺

淸涼古佛地有屋傍西臺磵雪春仍積巖花夏始開已知苦行滿想見文殊來二虎倘無恙爲予問訊哉

庚寅九日登髙

林下登髙處飄然興不同迎霜樹五色對酒菊多叢世事浮雲外風流落帽中莫愁秋漸晚天際有歸鴻

閒居贈五臺僧

浮世豈忘我衰頽無片能絕交惟獨往問字幾人曽門徑長靑艸軒掛紫藤莫言少客訪見有五臺僧

元夜病足【寓平定代】

春到人猶病寒燈臥似吟籃輿他日事藥裹異鄕心嵗序驚沙塞椒花憶故林歸期仍未定滄海夢中深

家居次呂山人

罷官眞是遲多病老來時難抱灌花甕空臨洗硯池閉門春艸長伏枕隙駒馳潦倒不堪用非君孰我知

病足自遣

仰臥長終日空齋澹所思何須窮海嶽祗貴得希夷眞性能無損凡軀未足悲文昌詩句好身病是閒時

答王龍門見寄韻

自向山中臥蕭條門徑秋市沽愁不醉藥品病多收世事歸詩卷生涯有釣舟聞君欲相訪家在海西樓

月夜至山園

而我愛光景山園夜亦過微風醒鳥夢明月澹煙蘿露冷蛩聲少亭空樹影多此中得佳句髙詠向星河

秋月吟

淸光正東上大火已西流皎皎四時月如何偏愛秋玉繩低艸閣金露濕芳洲遙憶仙人宅五城十二樓

秋日閒居三首

笑我起居處寥寥一竹牀長貧諳性命多病識行藏地與紅塵逺秋憐白日涼山僧久不至木落井西堂漫道無生理秋天亦苦予倩人斸藥品伐木結寒廬酒采菊花醸唫収桐葉書所歡遂閒散名利將焉如荒徑無人到柴門帶晚霞不知身抱病且喜菊開花買鶴供詩料鬻書送酒家秋來禾黍熟垂老此生涯

還家逢九日二首

自喜一官罷寧悲三徑蕪懸車少客訪入戶有僮扶黃菊寒仍在靑山道不孤老來慵戲馬髙枕臥江湖芳辰來故國秋色徧柴門正值菊花候新開竹葉尊晴雲髙雁鶩暮雨長蘭蓀偶誦閒居詠斯人可共論

和呂山人病酒

酒病嘗難受山人其柰何詩仍枕上得飯已午時過問字良朋集閉門芳艸多忽聞發髙興予亦散微屙五月廿七爲誕陶兒日時寓都門聽覆試念之作此

兩年誕汝日皆在客途間正屬炎蒸候其如遊子顏科名是何物天性自相關從此堪偕隠云深馬谷山

月夜

齋中人去夜松際月來天自擊羅浮磬髙歌招隠篇軒殘雪在河漢數星懸鶴夢呼不起吾心誰爲傳

海鄕聞雁

平蕪霜露合孤雁尙南徵影落黃龍渚聲淒魏豹城殘云疑路防新月似驚十載關山北曽傷故國情閠八月十五柬王髙二君以前月恵酒病不能防

正當延賞夜一病獨成眠北海尊空在南樓興杳然淸宵嗟已失白月喜重圎玆夕誰能負星河萬里天

戲題三角亭三首

茅亭獨面東想象總無同形出方圎外數兼天地中聨詩宜石鼎講道去屍虫混世當如此寧論拙與工何方問蓬島塵世路多岐獨向小亭坐還如上古時斜開蔣詡徑靜遣季文思盡日看春色萋萋薋菉施前後悲身世於今記得曽年光何鼎鼎人意尙稜稜白日依檐轉昏星傍澑澄惟應招總印共此閱傳燈

戲題艸屋三首

爽塏非吾願結茅獨傍村經營謀素拙巢窟意猶存俗士頻回駕髙僧常到門此中風日別炙背有餘暄土壁須臾就柴扉容易開海鄕乏木石棟宇借蒿萊尙恐秋風妬應無燕雀來平生懷栗裏八九亦多哉茅茨髙幾許所願避風寒雅稱蓬爲戶偏宜竹作冠自甘芻狗棄人以臥龍看深感谷峯老爲予賦考槃【於宗伯寄題有俗殺午橋莊之句】

秋日郊居二首

嶺圃寡塵鞅淒然秋日心呼僮移野菊畱客醉霜林落葉悲時序浮名笑古今靜言思化理世慮盡銷沈昨夜涼風至轉憐景物新已蘇多病體況復少煙塵嵗稔登禾稼秋髙有蕨蒓瀟然無一事猶念未歸人

登新興裏黃臺

臺起縣中央登臨意獨傷愁雲連海暗蔓艸接天荒幾里無雞犬迎冬見雪霜憑誰問民瘼村落滿斜陽

重過馬谷山村

山村重到日風景益堪親家逺惟宜病境幽豈避人雲開山洞曉水漫九河春投老此中得當年枉問津

送汪山人遊山海

自是江湖客猶然變姓名妻拏貧不問書畫老逾精云黯秦王島山髙孤竹城同誰登碣石醉看海濤生

贈李廣文移居兼呈王宋二丈

定爾嫌車馬還因欲卜鄰蕭條委巷內來往向誰頻門徑不除艸圗書長傍身宋王家咫尺俱是素心人

和呂二山人君子居韻二首【寧波人】

渤海非東海窮鄕柰薄遊慚予爲地主愛汝獨風流野色蓬三徑濤聲夜一樓鄰人亦知徳送酒過墻頭此地誰堪隠君來就我居若非耽寂寞寧不厭樵漁綠栁村邊捨黃庭枕上書相看吾道在世路竟何如

答呂二山人雨中問病韻二首

漫說憲非病空慚回庻幾家貧人臥穏橋防客來稀秋艸恣侵徑寒云伴掩扉明朝野水落依舊釣漁磯已向山中老寧論世上功爾詩久作祟吾道豈云窮百畝桑麻雨一溪楊栁風生涯亦自好端不坐書空

立秋後一日董劉二君過訪

杖藜偶爾出忽見兩髙軒不意索居處得聞長者言是時流大火傍樹倒淸尊落日遽相別依然又掩門

邀諸學博賞菊

佳菊偏宜晚入冬始落英寒增茅屋色雅稱野人情霜露淸三徑壺觴盡一生廣文能好我騎馬過柴荊

郊居效樂天

老去無餘事徜徉艸野間髙蘆移當竹亂石疊爲山客到卽呼酒僧來同閉關不因逢盛世那遂此淸閒

送鄧廣文之任崇陽令

文斾忽南去老懷柰別何仙鳬攀未得荒墅更誰過客路九江逺楚城三戶多一言堪贈否佳政在歌

送孫司訓之任良鄕學諭

幾載借荒城爲師獨有名那堪驅瘦馬猶自戀諸生月上蘆溝白風傳黍谷淸莫言官尙冷已得近神京

雨夜有感【諸生時作】

白書又黃昏更深未掩門人垂燈下淚鬼哭雨中魂雙鬢愁將老一經還自溫寥寥長夜裏心事與誰論

寄董僉憲閒居二首【邦政有邊才】

聞君已解任投老向靑齊結屋長山北買田渤海西花應栽滿徑藥想種成畦處處堪行樂春來酒自擕濟世須安石東山豈合歸尙存韜略篋新作芰荷衣紫塞名仍逺蒼生志不違長春髙臥夜猶夢羽書飛【長春董君園名】

寄呂山人用韻

殘冬仍寄食念爾老無家迹尙如飄梗情多似亂麻綈袍誰見贈魯酒自應賒聞作王門客筆頭想夢花

病中曹子見過

長日閉門臥衰年懶讀書貧惟安所遇道欲識其初鶴迹山房滿松聲藥院疎不因君問病誰肯過吾廬

秋日劉別駕偶過

近午猶髙臥小車說到門披衣迎好客問婦有淸尊市逺盤飡少秋深松菊繁文章與出處身外不須言

雨中和張山人懷歸越中

故里何年別魚書隔嵗沈嚢無十日費鬢有二毛侵交誼原非淺酒杯莫厭深西園聽雨處還似越江潯

和呂山人遂初堂韻

茅堂得詞客相對兩忘機以彼心常逸慚予病始歸漁樵元舊業荷芰有初衣堪向此中老回頭萬事非

寄淮陽張給事【侃】

予多張季鷹行與古人並諫主曾焚艸爲詩獨擅名淮陽山水郡海上薜蘿城見面何由得空勞夢寐情

九日憶亡弟巖

自汝棄予後出門益覺難無人陪笑語對酒獨悲酸荊樹霜中老鶺鴒原上寒茱萸𨿽滿把含淚不能看

醉臥讀髙蘇門詩

閒居長是醉髙枕任吾欹嬾慢心方得蹉跎老豈知北風到處深樹鳥鳴時世事一無好猶耽陶謝詩

越中三髙士飲王左史莊贈此

左史能延客況聞髙士名盤桓輞口墅登眺古時城聽鳥管弦廢看花羅綺輕夕陽猶未返應待月華生

南園刈麥

刈麥向南圃城中不異村晴風低乳燕夏日滿衡門豈獨糊家口且思供酒樽生涯誰謂薄郭外有雞脈

夏日野塘泛槎

十畆野塘裏浮槎亦勝遊不知三伏暑渾似五湖秋映酒垂紅蓼傍人起白鷗因思西裏泊毒霧若爲愁

雨中客自濟南惠石與竹橊

移將華頂石寄我海邊村已適樂山意況兼花木繁風光分北渚雨气滿西軒從此獲三益恍同靜者言【三益自東坡來】

題趙子衝稿

嗟君狂者流一第竟悠悠見客少靑眼吟詩欲白頭谿山無世態花鳥共春愁從此聲名著前身趙倚樓

雨夜董信溪過訪

臥病滄江上柴扉晝不開況玆風雨夕乃有故人來繞屋吟黃葉疎燈照綠苔平生丘壑意共盡掌中杯

秋晚桃嶺再集

已過重陽日風髙寒更催菊殘猶待客病後尙登臺萬木霜中落浮雲天際來祗應拚一醉騎馬夜深回

春日

春日更多情風吹杖履輕欲聆黃鳥囀獨傍綠楊行逺甸陰雲合孤村花木榮偶然逢野老邀我坐柴荊

送孔松崖道者

是吾夫子後自防獨修仙心注形骸外道窺天地先蓬萊知逺近嵗月自推遷惆悵此時別歸來幾百年

送程尉還蜀

與君萬里別忍見栁條春已恨罷官早兼悲爲客貧猿聲來峽口艸色暗江津想就嚴平卜行藏不在人

起巡撫陜西【嘉靖丙寅】

一身曾許國詎敢顧其私捧檄寧不喜絕裾還自悲朝廷多難日臣子請纓時早晚干戈定歸來慰母慈

冬日喜韓紀善過訪【桐蒲臺人候補】

嘆爾王門客長裾未著身遊梁終授簡訪戴愧非人雪散遙林色杯傾大海濵不須論出處南北正風塵

秋雨宿黑石嶺

嶺險藤迷路山髙石作城片雲何處雨孤客此時情茅屋幾家住秋風半夜生旅魂愁已絕況聽鼓鼙聲

安邑逢閻給捨二首【救張總督杖歸】

靑同趨日聲名汝獨先別來多嵗月老去阻山川杯酒還今夕風波憶往年五云回首處相對一澘然聞君髙臥處門向翠微開野徑葡萄熟山橋麋鹿來閒居應作賦治世孰憐才余亦思歸者滄江有釣臺

早秋登龍門城樓二首

朔塞樓頻倚新秋天乍晴雲山兼日色鼓角帶邊聲路有元人轍臺余漢將名楊公石柱在極目舊開平指防云州地眞爲漢北門八城臨大漠一路向中原晴日山川映秋田黍稷繁文莊經略處父老至今言

覽壁間北嶽詩憶舊遊

絕頂曽獨上乘風淩紫煙采芝秋峪裏謁帝夕陽邊瑤闕頻回首塵寰動隔年棄官何日去空誦白雲篇【紫芝峪夕陽巖皆北嶽景】

經順聖川

野曠行人防風髙戍鼓鳴靑山鄰巨敵白日閉孤城戎馬千年地江湖萬里情不堪徵戰後極目一沾纓

過響水堡

塞水合流處聲喧十里繁乍聞堪動色相對未能言束峽黿鼉怒驚濤日月翻祗應阻邊馬不得入中原

卽事【嘉靖壬戌】

世事渾無補歸心祗晝眠飛來何處雨一洗漢山川海宇丰登日宰臣罷去年單於猶未歇誰爲勒燕然

答王少防見懷【惟寧關中人】

我豈揚云侶君同王粲賢憤時應仗酒投老是何年擾擾干戈地淒淒雨雪天不堪客捨裏獨誦鳥鳴篇

對山亭雪後【在陽和】

云帶髙峯好況於雪後看澹煙飄戶牖淸景似江幹塞逺人稀到亭孤嵗自寒獨愁防戍者猶未解徵鞍

小天門

疊嶂回環處桃源恐在玆雲從馬足起藤向樹頭垂磵水喧迎客巖花笑索詩殷勤畱姓字記我獨來時

同王少防遊淸虛觀四首

徑轉孤峯外霞明仙苑邊瑤華開幾世丹竈閉多年洞古雲長合堂虛日獨懸登臨有王烈共詠紫芝篇逸思駕天風飄颻出半空山川云日裏樓閣畫圖中洞隠千年鹿潭飛萬里鴻平生慕仙迹此地卽崆峒金扉淩倒景玉女儼層臺地靜人同鶴峯奇錦作苔亂雲行處起淸吹坐中來仙駕杳不至誰將寶籙開山晚鳥猶吟窮幽此日心危途愁作客勝境欲抽簮紫磵松風滿瑤壇花霧深歸來應夢到縹緲翠云岑

邊城見燕子

寥落邊城裏還看燕子來主人寧見妬蓬戶定頻開地迥巢難就風寒羽易摧翩翩懷舊侶何處傍池臺

左衞秋日候王楊二君不至

關云看欲暝離思我何如野燒驚沙雁霜風落塞楡論文心正切籌敵計猶疏不醉今宵酒空傳前日書【楡字依洪武韻】

九日寄王少防

可惜重陽候年年客裏過登臨吾不愜懷抱爾如何落日黃楡滿悲風紫塞多無由一縮地把酒慰蹉跎

九日登髙【大同】

已作雲中客更登塞上臺風塵回老眼節序托深杯碧海雁行防陰山雨气來故園今日菊惆悵向誰開

春齋漫興

逺地無人到春風憶故林傍檐獨鳥囀積雨眾芳深中散琴爲侶山公酒是心欲騎黃鵠去萬里孰能尋

秋日懷西石王憲副

塞上同遊處經秋不見君酒杯誰共把書札曠相聞木落陰山雨沙昬瀚海云干戈仍未息一倍惜離羣

春日再登雞鳴山

去嵗寒仍夜今來春且晴再登諳道路髙眺轉分明斥堠通沙磧山川擁帝京祗憐徵戰後不聽有雞鳴

送郭防將振赴淮陽總戎二首

分閫向南州王程不可畱九邊名已著三楚戰應休蓬防狼山野煙昬蜃海樓平生許國志把酒看吳鉤推轂權方重隴西名素髙樽前歌枤杜海上望旌旄未戰謀先定臨時气自豪威聲已飛去白日靜波濤

過楊伯起墓

予亦關西裔長年仰素聲之官過古墓采藻薦先生華嶽開平野桃林有故城如何千載後獨以四知名

環縣早行

邊塞平無日滄江未擬還燈前梳白髮馬上夢靑山薄曙羣峯外殘星杳靄間雞鳴問何處已過古蕭關

題龍門圗送溫侍禦還朝【隆慶元年】

疊浪下危岑誰言禹鑿深羣龍鬭白日客子發孤吟怒損三川气愁關天地心憑君爲砥柱到海萬波沈

山中見野菊

是處秋能到山寒菊亦開香偏凝磵壑根故逺池臺不入神農譜翻令田父猜陶家三徑裏憶爾賦歸來

永壽道中

不知山縣處忽聽午時雞城郭到方見煙雲看漸低人疑勾漏令地卽武陵溪正是花開日香風趁馬蹄

出塞

一望祁連北沙黃晝不分沿山皆漢幟隔水是塵氛風勁霜雕入磧寒野兕聞髑髏啼白日猶似怨將軍

蕭關北作

塞路山難防天愁雲不開遙驚戍火起數見羽書來周室朔方郡唐家靈武臺客心正多感羌笛暮堪哀

宿瓦云驛

蕭條來野館秋艸正淒淒復此聞風雨兼之厭鼓鼙經年堦樹老入夜怪禽啼獨坐生歸思田園渤海西

憶老母

吾母八旬外其如遊子情正宜憐短日猶自戀浮名馬爲看云駐詩因陟屺成誰云須祿養江海有袁閎

雪霽遊天界寺

滿寺皆山色房房帶薜蘿松篁寧厭密鐘磬翻嫌多樓壓云邊樹池通江上波諸天新霽雪乘月更宜過

齋宿對雪同王云澤侍郎【在南戶部】

江國欣逢雪飄飄度石城叢篁聲欲碎粉署眼偏明共慰祈年意仍髙作賦情不知剡水曲誰掉夜舟行

謁孝陵

未曉謁松楸儼如拜冕旒千山環閟室一劍定神州王气深鐘阜天威肅暮秋登髙望不極日夜大江流題武進楊鵞山寫眞障子其子爲錦衣

早嵗遊江縣常時憶太湖艸亭在否松月夜仍孤未遂雲龍志空畱冰鶴圗傳家欣有子名列執金吾

宿回龍觀

沙際開瑤館鑾輿幾度過日回雙闕迥云傍九陵多承露空仙掌沿堦自綠蘿夜深淸吹髮猶憶舊鳴珂遊大慧寺同李行人熹任計部鎧羅廷評節汪山人淵賦【寺在京城西】

花垂蘿洞口樹滿碧雲層對境疑爲夢前身恐是僧樓臺依北闕經論有南能卻恨相過晚登臨意不勝

同舒司寇登城西眞如寺防

寶塔共登臨遐觀遂此心海山開萬里煙靄淨千林鳯闕瞻逾近龍宮視轉深漫言離色界花雨惹衣襟

同朱金庭僚長扈蹕宿甕山寺

野寺臨寒渚僧房依暮山不因扈仙蹕那得叩禪關朗月旌旗近嚴更鐘梵閒況同朱仲晦髙論碧雲間

夏日送王學博之潁

魯南卽是楚誰謂客程遙赤日時方急靑氊興自饒花開三戶地門對七星橋歐子讀書所西湖迹未銷

謁長陵

勲業仰重華園陵是帝家山髙逼象緯地險鎭龍沙風雨諸靈謁松杉萬磵賒爲埋弓劍處五色見雲霞

飲谷司馬荷花池

不到濂溪上誰知花正開淸臨明月浦美映九蓮臺過雨看逾好無風香亦來眷玆君子徳日暮更啣杯【月浦蓮臺邑中景】

過井陘淮陰侯祠

將軍破趙處頽廟依荒山伏臘幾人往旌旗到死閒碑橫秋澗艸路入土門關過客空詞賦干戈有愧顏韓祠防碑獲鹿志中爲八景之一祠在土門左卽井陘口也碑多宋元及我朝諸公詩皆辧其事漢之心迹悲其鳥盡弓藏似非趙地語況信之伐趙殺戮必多在趙人不宜立祠宜碑之殘防如此志列之景尢無謂漫跋此於小詩後

過靈石淮陰侯祠【俗云傳首處】

一廟荒如此曽登上將壇功髙能蓋世名重不辭官魍魎夜巖嘯薜蘿秋徑寒全身兼報主惆悵古來難

臨城逢賈少尹【正明曽任海丰簿】

下邑均田日髙才眾所推豈期淮泗上復見鳯鸞姿海運終難講河漕要眾思君家三防在定不負明時

屋成

一屋營方罷倐焉到夏初正堪蔽風雨亦足貯琴書綠樹當門合閒心與世疎久無羊仲過徑艸不須鋤

送無名道人還樓子莊【在濵州】

滿地寒云色悲君欲逺遊何方非夢境隨處有丹丘漢島孤煙暝秦臺萬木秋他年道成日鶴駕再來不

村中大雪

雪意滿林臯寒深興轉豪尋詩心獨苦訪戴思多勞雀墮梅枝亞鶴盤松頂髙村家門盡掩隔壁問香醪

讀道書

焚香艸閣裏隠幾讀丹書未解壺中祕聊窺物外虛靑林棲白鳥綠水躍紅魚此際無人語云消月上初

繁畤縣逢林野橋戶部

秋髙山下縣夕照塞邊村以我淹畱所聞君慷慨言挽輸疲內地烽火入關門懷土兼憂國同傷客裏魂

聞東西之警【寜夏與日本】

江湖老淚流二月忽髙秋每慮東西亂不知早晚休雪深狐外嶺雲黒蜃邊樓廊廟羣公在應分聖主憂

過兗府遇賢宗中立

王家賢父子海岱有髙名今日神仙第古時曲阜城吟詩唐李賀講徳魯諸生醴酒相逢後懷君益劇情

不遇賢宗務老詩以言情

未須承面語從古有神交禮樂河間在詩篇太白豪南山與壽並北斗自名髙贈我無他物王祥一佩刀

鄒縣謁孟子廟

濟溺微言在論功並禹堪經過瞻廟貌气象尙巖巖泗水宮墻北嶧山城郭南祗因能直養萬木與天參

苦雨自嘲【南都作】

一雨動經旬苔衣繞捨新豈堪卑濕地況是倦遊人吏散官疑客廚空桂視薪司農難自計白下萬家貧讀髙衝寰月下爲雪山壽母詩賦此兼有厚望以有山林語也

雪月兩淸奇更吟絕妙詩全無煙火气雅有玉冰姿堂上增華髮堦前映壽巵仍當圖大孝千載盛明時

再登黃臺

古臺重眺覽日色帶沙黃雨水三春少風煙萬里長時時防寇盜處處罷耕桑老淚不須墮經綸有廟堂【時有備倭之議】

送董喜山任壽州督農判官

喜汝新承命督農濠上原下帷曽憤志佐郡自多恩淮水雲生座公山樹到門循行春正暮花滿楚人村

宿小山望海寺

巖頭燈火起幾處見僧房蘿薜昏初夜星河滿上方人歸山店逺磬入海天長明日正東望蓬萊接混茫

寄四明張公子

翩翩美公子早晚卽升堂探韻過南史爲園似辟彊越中江路逺濟上海天長防面無由得裁詩作報章

亂後經小石寺

桑幹河畔寺門對戰場開亂後僧多去雨中客獨來霜笳連磬院野燒到經臺無計平邊塞塵心空自哀

雪後見樹凇二首【俗名樹掛】

未到春風裏忽驚樹樹花寒光凝磵壑野气亂煙霞逺路歸樵子何枝棲暮鴉佇看消曙色錯認是瑤華開門看霽雪似霧復如花自訝非圃何緣得素霞占年知大有施食到饑鴉爲愛千林色渾忘兩鬢華

詶紀山見寄韻

別離二十載書到見交情始信山居好益憐詩韻淸花開宋玉宅云抱楚王城何處思君切秋髙古北平

戊戌冬日送王醫北遊

京國別多日故鄕重防時靑嚢術益妙白社許相隨鯨海波濤在人寰嵗月馳那堪又北去風雪正離離

夢遊異境詩以紀之【萬曆已亥秋】

天地有靈境卻於夢裏遊人家皆古朴風气絕溫柔不辧林中艸遙瞻云外樓覺來嘆塵世落木忽驚秋

曹學憲書齋談詩次孟方伯韻

先生非我輩官況似閒居有俸全供客無時不著書檻云和竹冷樓月照琴虛大雅詩成後浮榮想未如

贈滿上人

滿老居何寺淸幽信水南一心傳四祖大藏閱多函房許詩人住道於靜者談晚來習禪寂雙樹映苔龕

送劉廣文

君有谷梁學中含涇渭明一官知晚節十脡誨諸生雲淡滄浪野秋髙曲阜城傳經多令子海岱仰芳聲

送譚廣文西歸

官舍連秦島生徒盡魯儒如何捨此去爲憶子云居戶外淸流滿中古木疎知君精化理應著景升書

存家詩稿卷三

欽定四庫全書

存家詩稿卷四

明楊巍撰

七言古

秋日送呂二山人南遊兼寄靑州陳同年芝巘

秋風颯颯吹客衣聞子明朝又南發回首應瞻燕塞云與誰共醉齊門月齊門煙月不勝秋詩句如珠何處投感時可弔田文裏懷土休登海上樓君家空樓何處越嶠鄞江嵗雲暮滿眼干戈歸不得逢人猶索空樓賦身自飄零心自閒幾時重出穆陵闗若遇靑州陳伯玉爲言憔悴欲歸山

送呂山人往邯鄲謁呂祖祠

我讀枕中記已厭邯鄲塵君去訪靈迹復臨漳水濵漳水西來幾百里長途日晚紅塵起行人只解問黃梁不悟盧生今亦死舊日叢臺今若何滄海桑田變已多名利馳驅人易老白頭猶向祠前過祠內眞君是阿祖淸宵應得夢中語落落區寰吾與汝終南太白在何處闗消息肯相傳與君去去學長年

夏日讀呂山人甲子稿

靈雨初過暑气䢐殘虹半落靑天隅誰人探得驪龍珠山精海怪來相呼十二樓臺爭獻圖蛟螭潛泣愁水枯白畫夢狎昆侖奴野鬼捫舌撼戶樞醉拋瑤杵碎冰壺松風颯颯寒人膚童子汲井鳴轆轤狂夫消渇一旦無

啄木唫【嘉靖年中作】

啄木鳥五花色朝飛城南暮飛城北老樹無虫啄風葉徒惻惻鳥以虫爲餌虫在樹心裏雨注風刮樹欲死明年何處哺其子爾不見首陽山中蟬吸露向風煙又不見延陵江上鴈啄稲在平田只今樹木髙於天吁嗟啄木鳥爾心胡不然

和呂山人戲作病足病腹歌

嗟我方病足君何亦病腹狂來還飲幾鬥酒行時須仗一竿竹我足經旬不出門昨宵猶夢向王屋鞭箠雷霆開道路喝叱鸞鶴同奴僕君腹幾日不能食就中空濶多所畜已飲仙家之玉液更得佛氏之金粟拉君共上昆侖居飡霞馭風心何如

天生黍歌【有序】

甲子春餘以病歸田裏余在任無能防聖天子兩賜金幣因買田百畆在桃花嶺之南北擇其腴者種瓜與木綿仍余田三十畆一夕黍苗徧生夫農夫勞勞播植耕耨尙有無禾之嘆今不假人爲多而且茂非天與耶呂山人適至謂余曰公貧好飲天資之以釀酒耳山人與諭明府俱作七言長篇余和之

吾皇聖徳一何深小臣兩次受兼金買田百畆連滄海結宇三間傍翠岑耕鑿自擬他日事驅馳欲盡平生心自從得病放田裏伏枕三年今始起爲農轉覺帝力多疎懶其如眾口何不乘款段澤中去長荷鋤犂嶺上過可喜今逢大有年官家爲政若烹鮮柴門不見裏胥到野老惟聞日晏眠夜來新得滿犂雨南畆有禾深幾許初聞木綿齊發花更報荒田皆生秬頻年赤地愁無禾誰能不播苗盡吐人力𨿽勤未必然始知造化功爲巨淸貧已得眞宰憐酒錢不苦無人與時當伏臘可作粢客若逺來亦堪茹裏中貧者無其數落穗任教村僮取感應由來仰至尊秋成定然酒滿盆醉祝吾皇億萬壽以報天髙地厚恩

和呂二山人病酒作

君來不獨爲逃暑河朔風流自今古解囊時出海嶽圖對人不作寒暄語平生嗜酒苦無錢願我買田多種黍年年五月訪我來紅葵白葵滿樹開不須更作驚人句且向花前傾酒杯

題萬松圖謝客惠雙栢樹

感君惠我二栢樹爲君試寫萬松圖醉中落筆無遠近醒後看之亦扶疎夢入天臺第幾峯千巖萬壑盡蒼松晴宵白晝作風雨屈枝老榦蟠虯龍聞道此中堪避世服松餐栢固元气祗因軒冕誤長生佳樹移來想髙致野人家在滄海潯頓令蓬戶羅淸陰病來已棄大夫職老去能參般若心吁嗟乎得此二栢樹何啻雙南金

和呂山人醉蝶吟【有序】

嘉靖乙丑秋七月四日辰刻余與呂山人對酌有蛺蝶自北牖入向山人若舞若慕又若語吸山人杯中猶灑餘瀝於幾間從前門飛去一低一昂有醉客態昔荘周夢蝶栩栩然猶以爲異著在南華傳諸千載若此蝶者直吸杯中可謂物我一體矣非山人抱林壑之姿帶煙霞之气不能有此山人詩成余和之紀一時之勝耳

小圃開樽七月初蛺蝶飛來如相呼狂客當筵笑拍掌五色翩翩下復上一吸杯中眞有神平頭奴子卻生嗔徘徊宛轉不欲去似戀雲林最深處或是劉伶所化歟不然嗜酒何同予萬事無如一醉好滕王荘叟兩蘧蘧

行路難二首【嘉靖年中作】

奉君琉璃杯酌君琥珀酒聽我髙歌行路難使君悲歡兩無有君不見瞿塘水險天下無扁舟夜過捷吹噓蠶叢鳥道削如壁駑駘經行百無失王良能諳六馬情十二衢中似鏡平不知一旦生轗軻鸞車輻折馬盡驚吁嗟世事難自料或有鬼神司權衡儀秦口辯周張喫逢時皆可取公卿勸君酒君莫辭富貴榮華自有時君不見邯鄲道上屠狗児縱博不知嵗月馳買酒放歌人不齒一言許諾輕生死又不見長安城中車馬客揖讓宛若稷與契一朝得君固權寵回視同袍生胡越胡越南北路不通乃今共舟復同籍眼前浪起不相容遂覺茫茫天地窄我歌行路難使君心無歡寥寥古道幾時還願隨四老臥商山白首茹芝無禍患

春夕飲紀山宅醉後觀火花歌用杜韻

畫舫齋中夜淸爽主人乃是詞林長燈前愛舞欲纏頭座上呼尊自拍掌晉苑梨花開尙遲蘇家火樹今重賞此時天女墮金花此時東皇簇玉仗恍惚如臨蜃气樓依稀似倚璇題牓蜃樓璇牓倐然開千光萬焰雲霄上文采風流聚一時眼中榮辱那堪悲況逢盛世心無事醉死花前不復辭南方露布初聞捷北極朝廷更喜慈須臾花盡忘歸去把酒還歌芳樹詩

贈田三得孫

昔年我醉水西村君尙無須初冠婚今年我臥桃花嶺聞君有子復有孫問君行年四十幾壯嵗得孫歡莫比芝蘭滿庭從此始人間萬事浮雲耳廚中有酒且有雞荊樹春來枝葉齊君應終日醉如泥呼児把盞聽孫啼

題許參戎風木捲

鴈峯南下蒼茫樹舊是阿翁棲隠處落日猶懸雙竹扉英魂不返泉防路幽思無端結暮云秋山猿鶴叫孤墳將軍莫向西風哭赤葉蕭蕭誰忍聞

海日篇壽路蓮浦兵憲

隠隠扶桑樹迢迢芙蓉城暘谷萬丈底相傳日所生我逰泰山登日觀俯看溟渤精靈變桃花谷口雞未啼沃焦石邊吐已半火輪閃爍蓬萊宮十二樓防元气中蛟螭深藏海若泣倐忽乾坤萬象同海上仙人安期子平生變化亦如此飡霞日坐阜鄕亭跨鶴時過之罘水皇心惻隠世間人命汝執符作帝臣彤墀侍日月紫塞掃風塵風塵已淨鴈門道日月猶光諫疏艸本是漢家太乙精今爲宋代龍圖老只今甲子無人知紅顏緑髩映長眉姓名已記禦屏上回首三山空復思君不見海日升沈今亙古君之勛名與日伍

贈華穀子歌

華穀子昔年相遇北渚亭買酒放船西湖裏湖光防灩八月秋殘荷猶香暮山紫醉來走馬向西街倜儻風流誰可似舊逰回首水防防海上重逢興不豪我向天涯甘老矣如何爾鬢亦刁騷君有長才不得售仰視雲霄空唾手劉蕡上書君門遙張儀還家舌在否黃金赤紱盡浮雲不如花下一杯酒請君且莫嘆蹉跎來日已少去日多天上誰回羲氏駕眼前安得魯陽戈以此謝塵世吾將臥煙蘿君能滿飲我髙歌白日西飛柰若何

壽圖歌爲任栢溪舉人鎧賦

南極星照江之滸瑤彩離離燭萬戶夜半山精作人語化爲白鹿來圃聖人禦天覆下土黃河淸後芝生廡朝有賢良野無虎四海壽康歌舜禹誤落塵网冒簪組忽見仙翁淚墮雨任君翩翩顏亦苦巨鼇釣罷逰寰宇蚤立功勲報明主與爾騎鹿昆侖去

貧女行和呂山人

生長蓬門人不識四幅薴裙手自織髩邊祗以荊爲釵篋內渾無帛一尺行年三十猶未嫁専與人家作鍼刺贏將升斗奉阿母春日秋夜閒不得東鄰有女富何如箱常盈千輛盈百鏡裏方及二八年春中已適金張宅世人重色總堪嗟況重髙門不論色髙門自富吾自貧肯以羅綺攺貞徳猶勝棄婦死路傍寃魂入土血爲碧

題潘母節義捲

我今行年八十二猶向人間問奇事舎弟都門寄書來盛稱潘母之節義潘母早嵗失所天卽誦栢舟以自誓區區一死諒非難祗爲懷中有弱嗣可轉羞爲山下石不動眞如井中水自古閨閣有丈夫潘母訓子乃相似每憂世上起風塵使學孫吳萬人藝阿子談兵已著名因念所天忽長逝屢經當路表其門遂使賢聲滿帝裏南北干戈苦未休欲樹勲名此其際潘生臨危莫愛身以體慈母三遷意汝家舊在渤海隅漢島秦防相對峙母爲節婦子忠臣爲我齊人一吐气

存家詩稿卷四

欽定四庫全書

存家詩稿卷五

明楊巍撰

七言律

雪夜晉邸賞紅梅和孟衞源方伯韻

王家仙苑倚雲開雪暖山城初放梅授簡正逢佳客防移燈若遣美人來亭欄綘霧翻歌袖盆盎香風入酒杯最羨襄陽詩句好瓊瑤欲和愧非才

送張華巖入賀兼憶舊逰

徵蓋天邊望去塵東華八月是長春呼嵩遙想千官處戀闕空慚萬里身海內靈芝隨地貢懷中寶鑑定誰陳因君回首雲霄上鳴佩如今幾故人

楊彬庵憲副因梁鳴泉憲長卜居眞定作此贈之

一官十載尙飄蓬買宅新來沱水東價值半從朋輩借生涯豈得世人同藏書山鑿幾千窟種藥園開二百弓我住滄洲路不遠他年訪爾與梁鴻

送晉左史馮公聞訃還海丰次韻

思親去國復離居一夕憐君髩髮疎幾日春山驅匹馬十年梁苑憶長裾文章已喜畱西邸機杼應悲見舊廬讀罷白華多少淚海邊人仰孝泉魚

逰雙山寺

絕頂誰開古佛堂靑山白日塞門傍僧因禦敵不持戒客爲尋詩到上方磵水逺含天色碧春花徧發石頭香坐談未了西來意下界徵人報夕陽

詶紀山迎春日雪見惠之作

靑幡夾路晉城隈淑气輕浮竹葉杯世道應從新嵗轉客懷共向好時開隔墻梅栁云仍凍入座笙歌晚未廻不是詞人髙宴防如何白雪滿春防

古龍王廟

一間古廟向黃昏四壁空瞻土像存未見嵗時供伏臘猶聞雷雨覆鄕村沙痕風積香花地藥蔓秋懸霹靂門漫說精靈能變化眼前揺落不堪論

北樓道中次前溪韻

寒花夾路向邊城雲裏樓防粉堞明到處長看霜樹色無時不聽野泉聲松間石防衝人散雨後山雞繞磵鳴最喜秋來烽火少題詩終日只閒行

晉祠次程古川韻

春到石橋客漫過躊躕晉國舊山河桐珪尙瑣叔虞廟碧玉新傳李白歌地接仙源瑤艸長天連朔塞暮云多當年霸業今何在滿目煙霞帶薜蘿

再逰雙山寺

峯前峯後匝煙蘿再到渾疑隔世過野水近增秋磬響山雲長傍寺門多每逢勝地心偏愜自嘆浮生髩已皤欲共老僧修淨業風塵猶未息干戈

冷泉寺

小亭曲檻石泉幽古壁苔花偈半畱何代金銀開上界常時松栢似深秋娟娟汾月寒揺磬細細霍云晚抱樓此地最宜消渇病人間炎海不勝愁

送唐新洲大防轉閩中總憲【禹舊掌科】

才名此日孰如君瑣闥曽窺獻納文海內風塵難見靣眼中芳艸又離羣星槎夜下螺江樹玉節寒開烏石云聞道仲欽棠防在八閩刑錯是奇勲

春夜再餞文岡憲長卽席次韻

淸夜仍瞻冠蓋來天涯去住各銜杯乾坤愧我終無補綱紀須君一振頺別路山城殘月滿到時棠樹幾花開秦川華嶽應增重舊是梁園作賦才

春日病目柬羣公

病眼經旬不出衙全無詩句答芳華垂簾漫道窺丹鼎看字渾如隔絳紗世事愁來翻斷酒人情閱盡尙疑蛇栁條梅蕋春俱好何日從君向水涯

答呂潭西憲長惠人日詩次韻

羞將短髩入華年畱滯天涯更可憐海上玉樓空窈窕山中瑤艸漸嬋娟陰雲此日仍愁客雨雪經冬祗醉眠自揣終非漢庭吏黃梁今悟呂公

送程大防入賀【程舊侍禦史】

仙槎北上幾時還帝闕髙懸霄漢間黃帕共瞻新使節皂囊猶記舊朝班天開閶闔箕星曉日近蓬萊紫气殷遙想彤墀嵩祝後將因獻納對龍顏

沙澗驛逢劉防戎

風塵滿目塞門間愧我書生鬢欲斑爲問干戈何日定不知江海幾人還河聲暮繞沙邊驛雪色晴看天外山全仗將軍能破敵莫令匹馬近三闗

過冷泉關次韻

關門落木忽驚秋此地防邊控上防爲憶當年誰設險轉憐今日事堪愁雲生霍巘髙低見雨漲汾河深淺流何處角聲聴不盡趙城城外夕陽樓

送葛雙石兵憲轉江西大防

旌旗遙指豫章城楚水吳山幾日程塞上勛名堪勒石客中離別若爲情路經匡阜雙螺碧舟入潯陽一鏡平見說東南民力盡應將撫字慰蒼生

秋日同谷司馬逰西河

風煙揺落九河秋我輩攜觴豈浪逰欲向古今窮故道還從天地乞滄洲沙鳬暮有千羣起霜葉晴看兩防浮縱使乘槎上銀漢何如此處老漁舟

秋日登無棣古城呈谷司馬

艸色瀟然徧野城髙秋登眺雍門情丘墟那復論前代變幻眞堪笑此生魏豹墳邊四履盡淮陰壘外九河平古今俯仰元超忽底事猶耽世上名

初至海上時有倭警

一气混茫白畫陰不知大塊有髙深潮酣眞懼初來客嵗暮空懷逺望心日隠蠻墟將萬里煙生蜃島忽千尋於今聖主當中國海若天吳莫浪侵

登馬谷山

平地突然出一峯登臨若立碧芙蓉盤河水繞疑奔馬古洞云深見蟄龍影落滄溟髙气象路經葭葦少行蹤老僧已許巖頭住爲我先栽萬个松

先大夫曾署大沽河過此有感

偶過先子曽逰處觸物逢人倍感傷每訝滄桑誰變攺翻悲天地有存亡當年漁父猶知徳舊日官衙不見墻向晚潮聲和淚落寒煙帶日色蒼蒼

聞蟬有感【上谷雲中無蟬】

陰陰夏木滿西軒蟬響初聞是故園幸得秋風時向晚恰當雨霽噪逾繁門前不攺煙霞色枝上如聞道徳言回首十年關塞外夕陽惟有鼓鼙喧

次第和海洲翁韻效放翁體【有引】

海洲王翁吾黨君子人也年老不廢吟詠與予倡和得詩最多姑存十首以重其人

日髙猶未整襟裾正是荘周夢蝶余扣戶俄傳七字律得君勝讀幾年書王門每羨懸車早帝闕深慙啟事疎從此相將愚谷隠浮名浮利不闗予【翁以長史告歸】

隔戶松風淸到裾詩來又是夢魂余重聞山水琴中調更見龍蛇簡上書敢謂此心隨地得祗因多病與人疎平生獨愛王猷興踏雪還能一訪予

歸來煙霧滿衣裾回首乾坤一笑余酒熟燈前畱客醉詩成花下教兒書當門但有靑山在覽鏡何妨白髮疎自信狂夫狂更好因君潦倒總忘予

千古功名笑絕裾豈知身外盡贏餘百年長祝慈親壽一世不通宰相書雪後潘輿肩亦穏風前萊防舞寧疎細思子職那能盡願把周行數示予

誰遣秋風吹素裾天教酷暑盡無餘海鄕省憶鱸魚膾嵗事堪從大有書自覺病懷才脫灑更聞法网漸稀疎與君共醉太平酒街上羣兒任笑予

平時感慨欲沾裾況見前朝戰伐余間道空畱廣武墓危城猶壯魯連書愁來翻與酒杯好老去更於劍術疎莫向古今頻墮淚安期海上久招予

艸色西園緑映裾雨晴小閣景偏余窮如阮籍仍耽酒愁過虞卿懶著書向日鳥聲何歷亂繞亭竹影自扶疎靜中忽得髙人詠世事無能可到予

相逢野老淚沾裾久旱人貧豈有餘百里祗存懸罄室三春不見問農書溝塍水涸因風盡艸木枝焦向日疎惟願皇天念民命江湖無力枉愁予

老來無力曳長裾臥病滄江廿載余馬上豈能爲顧盼燈前長自檢方書乾坤萬事終難了農圃一生未是疎春到舞雩心尙在預呼童冠詠隨予

幾年江海接華裾所吐珠璣總緒餘黃葉翩翩都是景別才落落不闗書歸來方見宦情薄晚節仍嫌詩律疎漫道枯膓搜已盡東坡佳句趙陳予

秋日同程張二丈登太原西城樓得天字

樓髙秋色倍堪憐共倚危欄夕照邊幾處河山徵戰後百年懷抱酒尊前瀟瀟木落汾西地黯黯云愁冀北天此日吾儕同眺望吟成梁甫各淒然

題先大夫所遺萬竿煙雨障子

依山傍水總相宜不說南朝李畫師貧也家遺惟此物痛哉親去已多時堂空似覺煙雲合夜靜猶聞風雨悲滿幅瀟然雙淚灑可能更誦蓼莪詩

答客問長生

早從勾漏覓眞絕粒飡霞亦枉然幾被丹書將我誤實無口訣爲君傳流年漸老空慙鏡滄海何時更作田元運自長人自促不如醉臥白雲邊

贈董光祿雙壽七十

海鶴丰姿眾不如況偕萊婦古稀初中機杼還能理燈下詩篇每自書爲厭風塵長閉戶因憐水竹早懸車卽今顏鬢俱無攺遐算應過百袠余

九日登馬谷山

登髙此日亦奇哉野色瀟然渤海隈獨喜寒花開絕頂寧須戲馬向層防浮雲萬里天難問落木三秋鴈正來何事牛山不痛飲沾衣徒使後人哀

冬月苗汝材自晉中以氊衣巾見贈詩以謝之

雪天艸閣自優防仍擬張衡古四愁裘防兩函分海縣故人千里憶並州興來剡水尋詩客囊盡長安當酒樓繾綣已知君意在愧無錦繡段相酬

送髙少尹還章丘時雪中過訪

一官棄去若鴻毛千首詩成興獨豪此日逢迎眞倒屣十年書札憶神交酒杯共把嶺園雪世事回驚渤海濤別後山中堪自愛女郎峯頂暮云髙

秋日用韻酬劉廣文【劉燕人喜談兵】

秋風騎馬過雲林共有平生著作淫潦倒我堪多病後蕭條君柰一氊深閉門索句饒佳興罷酒論兵見壯心出處無憑正愁思可能裁和郢中音

送許廣文還易州兼寄張北岡萬育吾

堪悲吾道已蹉跎回首燕山限九河海上人思安定學客中誰聴漸離歌闗門此日風塵少易水長年雨雪多若見兩豪憑問訊談兵壯志復如何

寄贈王潁州

爲政風流世所無一時聲價滿畱都褰帷夜動長淮月省稼秋過十里湖楚地有人歌召杜漢家從郡起公孤他年南國懷恩澤定向甘棠詠大夫

古城看獵因至黃龍渚

古城城畔防蓬飛日壓平原正合圍才短豈能爲獵賦年衰猶未息兵機卽看滿目寒雲起忽憶邊頭羽騎歸欲把雄心弔前代秋風吹上釣魚磯

秋日飲一齋叔北村二首

阮家別墅喜初逰爲黍烹雞八月秋稼穡有年供國稅江湖何地不風流繞村樹色紛如錦傍海云生突似樓從此往來須盡醉門前峻嶺是糟丘

從來發興自林泉此日開尊地更偏三洞煙雲秋水底九河雷雨夕陽邊因催詩句狂逾甚爲愛君家酒亦賢不怕夜歸逢醉尉看參應待欲橫天

送莫廣文署縣後還鄒平

橫經濟北自何年暫視銅符渤海邊才大豈愁淹簿領興多隨處見詩篇盤河水落疑恩澤大峪峯髙憶講筵別後未須勞翰札賢聲雅有口碑傳

送王廣文宗之使京回還寧海其弟正之皆有文名用前韻

君家兄弟玉爲林怪爾官卑且滯淫奉使虛隨天闕轉談經復向海門深幸逢漢代崇儒日不比秦皇防石心賦就淩雲人所羨豈無狗監是知音

送田廣文之鄒平府教授

偃蹇儒官誰更過談經空說似田何讀來萬卷猶爲少攜去片氊亦是多泗水春風餘潤澤尼山夜月尙嵯峩賈生也作長沙傅千古還知道不磨

還家後春日南園

春風昨夜滿閒居藹藹靑回徑艸初才買園田思甃井欲招隠士旋爲廬姓名已謝山公啟農圃頻看王氏書莫道還家無客訪門前日日見樵漁

答客問亦山園次韻

投老山城畫掩門空齋袛有藥鑪存風塵力倦十年路松菊貧開半畆園謬許襟期過阮籍那知骨相似虞翻肯乘詩興閒來往願借南鄰酒一樽

題滄洲捲送張子還越中

露冷滄江客欲回囊空人共惜髙才家居東海經年別舟問南徐防月開秋艸獨過伯禹墓寒云愁上越王防不知陸賈逰歸日曾有羣公詩卷來

望崆峒山

鼎湖龍去幾千載聞說軒轅尙有祠春艸應荒問道處曉煙猶似煉丹時誰登絕巘尋鶴我夢陰崖采紫芝若使長生眞可得山中早拜廣成師

秋日登徐州延雲樓

樓壓秋城半入云憑髙四望楚天分尊前木送千山色檻外鴻飛大澤羣事去霸圖俱落莫怪來仙气尙氤氳最憐西北長安逺白首回時憶聖君

過定山荘先生故里效其體得詩一首

此老平生鐵作膓詩篇每帶梅花香欲知出處惟漁父自信麤豪過楚狂江海髙風元滚滚乾坤正气尙堂堂至今人道墳頭上松栢經年有雪霜

平定元宵無月

客中節序意多違寥落山城燈火稀尊酒閉門愁黯黯星橋何處雪霏霏誰堪老病逢今夕況復風煙接帝畿時事鄕心兩無賴夜深獨坐一沾衣

送李【闕】恭司訓槁城與槐南正庵相近

文成倚馬防人看老作中山學校官但繼弓裘三世業寧辭風雨一氊寒西堂可遂聮牀約縮地應追益友歡莫向塵埃羨炎熱折腰爲吏古來難【時議師生不跪路】

送董三同獻春秋補傳不遇還越中

嗟君萬里謁楓宸又向江湖老此身補傳抱來空泣玉新詩賦罷浪驚人愁中南國干戈在雪里長淮道路貧薦士未如楊得意綈袍𨿽贈亦沾巾

壽太宰虞坡楊公

周家師保漢尙書翊贊三朝白髮初曳履更趨金闕早掄才長到夜虛殿中聖主流淸盼海外夷人問起居自嶽降申天意在古來壽者定無如

送任計部之廣川

別我仍畱書一函分司何在廣川南才掄粉署應非偶恩向明時已再銜滿地九河多禹迹開軒萬里盡吳帆看君到處無言意事業終當擬畢諴

送趙郎中之任保寧【訥能詩】

自古閬中賢太守其間彊半有詩名以君起艸明光殿遂爾分符大獲城秦代金牛開驛路巴童竹馬候行旌治平十詠應先和涪水皆添白雪聲

送董司訓茂卿之任髙平大父曽爲邑令有生祠

一氊西入太行雲把酒都城此送君每向塵埃悲吏役卻因庠序羨人文門臨上黨千峯繞馬過浮橋二水分大父昔年曽作宰祠堂香火正氤氳

宿懷安讀王憲副壁間有懷詩次韻

新句壁間讀罷驚詩家君亦是長城吟隨鼓角聲俱壯思入星河影倍淸憤世曽聞捫虱語經秋復見憶鱸情此時安得一攜手把酒闗山醉月明

有感

一官白首滯邊城樗防渾多江海情嗜酒那知囊裏盡尋僧數向寺中行兵塵滿眼全無防吏隠何心浪得名揚子十年猶未調閉門空艸太成

寄送曹學憲之任江西防政

明時薇省重詞臣南望章江興轉新天上彩雲隨去鷁域中廬嶽待髙人滕王閣敞千峯曉徐孺亭孤萬木春獨恨支離荒塞北未知何日挹淸塵

秋日同孫防戎登陽和城樓

淸秋白日映山川逺景平臨古塞前自得將軍無戰鬭不妨客子有詩篇霜凝錦繡灘中樹風落琮琤石上泉莫向燕南頻極目故園迢遞海云邊【陽和有錦繡灘】

憩懷來仰止亭次趙中丞韻

邊城寥落戰塵余直北猶傳箭上書那有勛名馳異域每因花鳥憶閒居桑幹水繞重闗外灰嶺山靑六月初未必此時少頗牧白頭安用魯中儒

酬劉二府過嶺園劉宣府人有髙才以非科甲故有末句

老喜故人海上過開尊嶺圃對煙蘿才聞朔塞兵初罷豈料中原事漸多語到蒼生流涕淚愁臨岐路邈山河眼前君最彊吾意國士寧須甲乙科

春日行廣靈山中

層巒曲徑興無窮碧艸晴吹三月風怪聴禽聲幽樹裏淸憐詩句亂山中隔林煙起和云黒繞磵花開映水紅日暮不知是闗塞猶將歸路問樵翁

宴集惠安伯宅呈省中舊僚

早從諸彥侍明光此日重登世爵堂白髮尙堪陪防飲淸時誰不羨鵷行門前栁軃春城色座上花分禦苑香欣遇聖朝容獻納共將堯舜事吾皇

送王太僕之任滁州【之垣舊掌科】

出入三朝瑣闥中承恩今借歷湖東論官亦是王毛仲抗疏猶傳魏鄭公山色靑圍衙舎滿泉聲亂落古今同使君自有無疆意肯向溪亭學醉翁

壽河南李封君其子任通政曾使琉球

有子今爲門下省羨公猶是黒頭時鶴姿已卜仙人壽鸞誥新防聖主知家近函闗多紫气地連嵩嶽長靈芝曾觀奉使琉球錄天報忠臣良在玆【通政名際春】

九日京城西和汪山人韻

京國城西幾度秋若非髙士共誰逰千家樓閣隨登眺一片湖山費應酬風雨乍晴天有意煙塵不動客堪畱樽前忽誦黃花句應是珊瑚入釣鉤【詩話有珊瑚鉤原倡月一鉤】

夏日飲途次小山中用韻

山開屏障樹爲籬座上煙雲墮酒巵鳥愛重陰啼不歇詩逢佳境句多禆夢魂江湖逺心事悠悠道路知避暑且圖河朔醉吏人漫報夕陽時

贈王汝遵【忠簡公後能醫】

多君早嵗厭簪纓獨跨靑騾海上行見說移家來馬谷復聞訪道入蓬瀛逢人怕問尙書裔賣藥還畱宰相名不爲老夫今抱病城中誰得見先生

戲呈王司冦李少司徒二詩豪

兩賢眞是阨人哉搜盡枯膓詩又來笑我已輸三舎地推君並上百尋防淸新如此能無法敏捷應知別有才暫乞騷壇罷旗皷燕山春到萬花開

和王司徒元旦早朝之作

身事淸朝已歷三羨君華髮尙宜簪星回萬里天將曙燎映千門路更諳虎拜轉從新嵗健龍顏長並上公防應陳國計匡明主出入休言力不堪

讀驑山諸公所遺倡和詩有感次韻

世間何物不成塵惟有詩文重漢秦偶誦賡吟如晤語因思朋好欲沾巾乾坤老去誰長在江海人髙半是貧恨不當年同結社鶯花共醉百年春

誕日寓普明寺謁毘盧佛

虛度八旬又一年玆晨弧矢憶初懸四方空抱風雲志千里仍多山水緣數問蓬萊無道路翻令老稚訝神仙永懷慈母恩難報白首焚香古佛前

誕日寓廻河寺兼贈慧上人

回頭身世嘆塵埋古寺暝投濟水涯乍入山門疑舊到才逢老衲意相諧慚予年過北溟望羨汝法宗南嶽懷初度客中念慈母佛前願施八闗齋

逰靈巖寺

八十二翁長閉闗爲尋知己到名山巖頭雲走如迎客谷口花開似解顏鐘磬聲來天地外樓防色入有無間老僧欲我畱詩句松月滿空鶴未還

和呂山人夏日集嶺園遇髙生韻

緑樹陰濃覆短籬相逢正是夏深時種瓜不負靑門約對酒仍歌白薴詞燕掠紛紛來近渚蟬鳴个个向髙枝天邊忽報夕陽盡爲遇漁樵歸去遲

贈董氏四兄弟

商山洛社映千春猶是東西南北人那得同胞俱白首況能髙蹈逺紅塵鴒聲防續秋原靜棠樹發生夜雨頻我亦龍鐘兩兄弟可容作防海之濵

題劉廣文墨竹

千載俄逢此墨君茅齋頓覺起秋云靜憐疎影時相對遙憶淸風晚未聞髙節不隨天地老淡煙曽與蕙蘭羣伊誰攜向西坐惟有能詩鄭廣文

贈鄭於石

於石諱國望越之髙士也至日冒雪訪予詩以贈之

艸屋雪天自擁衾忽逢至日動孤吟卽今門徑人蹤絕何處梅花月影深剡水尙思廽夜棹燕山猶記滿朝簪君來正是閉闗夕共我圍鑪坐竹林

走筆和王同野韻

明時誰復問漁磯贏得經春晝掩扉祗爲小山叢桂在況逢浮世與心違天邊夢防雲霄侶堦下恩深鳥雀饑聞說年來能悟道飡霞不采首陽薇

王少尹祈雨有應

四月荒田苦未耕誰從窮海問蒼生祗因少尹心如水遂有甘霖夜滿城堪笑陰陽虛縱閉豈知天地自和平請君明日南郊望徧野農歌雜頌聲

贈孟仲傳

聲名早已動三防河朔風流自異才講道忽驚兼孔墨論交不說似陳雷百年湖海占星聚五月葵橊對酒開別後思君何處切暮云春樹隔蓬萊

悲性聰和尙

每坐更深香自焚行年八十防聲聞已知陰魄隨風盡何處法身逐化分濾水有羅仍掛壁鄕人結社競防墳禪家寂滅休垂淚爲買碑刋大鑑文

存家詩稿卷五

欽定四庫全書

存家詩稿卷六

明楊巍撰

五言絕【六言附】

丁字沽

可怪直沽水翻爲丁字流扁舟何處去風起浪悠悠

桃花口

泊舟桃花口不見桃花樹惟有捕魚人日暮放歌去

載酒亭四絕爲紀山賦

山云浮雪舫溪月上花防奇字主人識誰能載酒來裊裊孤云入嚶嚶雙鳥鳴詩成畱客醉棊罷繞花行琴尊虛檻裏獨坐有髙人月映桐花夕風歸栁葉春每到花開日攜觴坐此亭醉來一笑不爲訪經

孤山獨秀【在蔚州】

誰將一片石髙揷向晴昊畱與路人看天風吹不倒

塞上謡

年年築邊城敵騎猶出沒夜深沙月寒空照杞梁骨

擬古思邊二首

久戍在邊頭春來忽已秋鴈傳天外信人倚夢中樓自是良家子十年九在邊鬢毛白已盡何日勒燕然

獨坐

夙心厭煩擾無事卽羲皇山入曉碧風吹午院涼生老病死佛家以爲四苦宋人又借此以誚權貴今反之爲四絕句焉

無慮復何私人皆孩視之一啼並一笑猶似未生時甫看血气衰百事一無爲白髮茅檐下從教日晷移南北罷驅馳閉門髙臥時不生又不滅惟有達摩知歸去是便宜防荘憤世詞人生如晝夜此理不須推

秋園雜興

晚嵗習禪寂已無世上情如何深夜裏猶自感秋聲天心元不動寒暑自推移獨愛陶家酒絕無宋玉悲髙林葉亦落何況於蒿萊怪爾嶺頭菊迎霜尙未開今年大雨水家住九河邊不慮貧無食翻思買釣船榮枯觀物理萬事總如斯無慮復何遣惟吟靖節詩爲問南歸鴈徘徊戀稲梁寒云防千里何日到江鄕種麥此時節閱耕原上田衰年筋力少惟執打牛鞭結艸爲廬舎人稱安樂窩秋風滿天地將柰此中何向晚蛩聲雜淒淒籬落邊老夫方醉臥魂夢繞鈞天一年惟此月淸比髙人心獨坐小樓望不知興淺深不見安期棗已無邵氏瓜嶺桃才半熟气味逼仙家猶是仲秋月菊花尙未然故人念狂客先送酒家錢【時李尙書戴送酒價】

偶題漁樵圖各一首示知己者

終日江頭坐臨流非羨魚狂瀾嗟未倒愁思竟何如不防終南路難辭金馬門去畱兩未得俯仰愧乾坤

宿淩雲寺二絕句

系馬夕陽邊山僧訝客至門開古殿秋云是淩雲寺野寺一僧住朔風萬里來敵營猶未徙獵火照邊防

郊居

秋苔靑徧野寂寞愜郊居何處山僧至門前響木魚

春日南墅防集

南郭春偏好畱人到夕陽風吹山鳥語花落酒杯香

客中

到處悲新事連宵夢故林鬢毛誰願白無柰客中心

逰善捲洞

五月吾來此洞中涼似秋問僧搨石刻攜去記曽逰

聞王栁濵謫楚中二首【尙學庚戌兵變】

聞近長沙地應悲屈賈魂莫言謫戍苦不死是君恩一自潞河別防看秋艸生哭君無限淚不是世人情

讀荘子

富貴浮雲爾死生一夢焉此中誰解得空誦逺逰篇

偶題

正是小春天欲眠不得眠方爲詩思苦又辦酒家錢

丁夘橋

愧我塵埃客兩過丁夘橋徘徊醉吟處碧樹自蕭蕭

宿穆陵闗次壁間韻

一路入千山行人日不閒那堪霜月白獨宿穆陵闗

獨坐

亭空寒落葉野近暮多雲何處鳴孤鶴坐中悵獨聞

過存上人墓

路左孤墳在何方示化身惟畱橋上月長渡往來人

題空塵畫

不聴松風起山生暮寒惟愁天地老畱此畫圖看

認和尙號一庵詩以代偈

未認猶爲二旣認一亦無一無兩不得何處著工夫

偏闗北望

耕牧春仍廢防隍敵作鄰受降城不逺恢復是何人

京衢謡

風寒僵馬足雪厚沒車輪可怪九衢內猶多來往人

閔旱二首萬曆庚子作

一旱忽四年天心忍若此居鄕無片長自愧何窮已溝壑不忍視一視淚如雨憑誰請發棠空飽倉中防

敏上人坐禪詩以嘲之

眞僧亦在市大道不歸山爲問敏和尙如何學閉闗寂照原無二休從寂一邊宗門曽有語作鏡不磨甎

嘲儒

尼父不言靜後儒何怪哉紛紛諸語錄皆自五燈來

六言

遣興【時寓栢井】

病臥獨親藥裹詩成不負年華汩汩門前流水靑靑山上人家

夢繞牀頭詩卷榻依洞口煙蘿誰遣村童送酒忽聴野鳥如歌

存家詩稿卷六

欽定四庫全書

存家詩稿卷七

明楊巍撰

七言絕

壽董憲長七十

去國竟難明薏苡一官元是爲丹砂要知天地酬君意七十誰能鬢未華

題舎弟二川捲

惠連此地掩郊扉爲愛鄰家盡釣磯況是滄江秋色好隔原頻見鶺鴒飛

秋日送華空塵還章丘

髙秋紅葉映柴闗防夜論詩杯酒間別去故園明日是寒花開徧女郎山

和王兵憲寄秋日詩韻

白日無多其柰秋每逢淸夜共誰逰吟成張翰黃花句醉上庾家明月樓

世事猶能入夢魂卻因多病乞文園向來三輔論兵地短劍長纓動塞門

闗山北望漫躊躕聞道單於款塞初此日江湖堪自慰知君不向酒杯疎

壽劉廣文父九十【劉燕人】

只今客傍秦王島何似家連碣石宮自是劉晨仙骨在百年無地不春風

才名早動九陵邊迎養仍開苜蓿筵誰遣黃金收駿馬空教豪士得長年

東闗寺杏花

野寺尋芳日已斜春風無力挽飛花不知開落誰爲主欲向山僧問法華

春日柬門人李生臥病

栁色靑黃二月初吾徒猶自檢方書縱然出郭兼攜酒眼底何人最起予

過雞鳴山憶王少防

下臨諸塞上摩空百丈天橋一徑通可怪兩人俱好事夜深曽到白雲中

東闗寺牡丹

洛陽春色艷難勝金穀於今半葛藤爭似一株山寺裏夜深猶映佛前燈

贈金相士口號

看君碧眼是仙才誰遣江湖萬里來自笑已成丘壑相莫言麟閣與云防

憶舊

野色蒼茫堤口路故人前日從玆去天邊消息防時來系馬愁看楊栁樹

聴黃鸝【寓都門作】

春城何處囀黃鸝才聴忽飛別樹枝因憶故園最深處一尊相伴日西時

寄訊紀山

山連巫峽云爲館花映樓防玉作人把酒聴歌明月夜還聞世上有風塵

憶東霞鏈師二首

知君名在七眞中我亦曽經訪絳宮不信昆侖丹洞裏向來燒鏈火猶紅

前日桃花路口分自言采秀入閒雲海天漠漠正東望一鶴飛來疑是君

送陶生還防稽二絕句

問君那忍別吾廬爲憶蘭亭有舊居塵世變遷難自料茂林修竹近何如

九河風色不勝秋多病憐君上去舟明嵗春時還念我桃花深處半間樓

送楊小竹兵備昌平

謝傅從容談奕日終軍慷慨請纓年風雲陣列沙河上虎豹旗翻帝寢邊

暮秋醉過陽信諸君子別墅各畱絕句以代靣談

黃葉靑苔徧四鄰卽看秋色亦勝春此中曽見客來否明日裁書問主人

右後溪

蹤迹三江定五湖當門空見有丹鑪滿林落日杯還把應笑髙陽舊酒徒

右東沙

門前髙栁防株斜秋意蕭條到菊花老興不知過重九銜杯猶問是陶家

右信溪

辟疆亭館傍城阿明月秋深帶薜蘿見說時人多載酒卻令狂客夢中過

右北山

過舊逰

十年前向此中逰尊酒傳呼夜未休何事春風不相待垂楊揺落水邊樓

五嶽各賦一絕

嶽去天尺五遙陰崖長夏雪難消聚仙亭上誰能住萬壑松風起夜濤

七十二君封禪處桃花谷口防殘碑獨傳李白詩魂在海日長看夜半時

衡嶽南來江漢分赤霞深防祝融君芙蓉石上幾時到一夜心飛七澤云

太華岧嶤第一峯陳摶仙後有遺蹤何年去訪髙眼處萬里靑天跨白龍

少室峯頭迹未陳騎羊仙者是吾身自從玉女前別落魄塵寰五十春

雪夜宿避風塵處夢夫人陳氏意極悲酸櫽括其語爲二絕句時萬曆乙未仲冬十六日也

風響寒林夜雪深此來見我九泉心別君更有千行淚明日看時血滿襟

自別毘陵隔死生白頭未遂豈忘情當年四皷讀書夜記得南鄰碾子聲

逰王母宮四首

周朝八駿去不返此地猶傳王母宮昔日瑤池作涇水仙人元在有無中

艸色泉聲向晚多故宮猶嵌碧山阿門前颯颯松風起似聴當年黃竹歌

靑鳥已無白鳥來漢皇空築集靈防祗因王母曽臨處一樹山桃對客開

曼倩空爲洞防記四山半屬野人家長生自古誰能得惟有蒼松管嵗華

爲任栢溪題畫二首

箕踞科頭煙霧間百年生計是靑山陶詩和罷無人見落日蒼松一鶴還

萬壑縈廻一艸亭溪云漠漠山靑靑主人何處尋芝術畱得松聲與客聴

贈諸豪寺中觀水二絕句

矮矮山門向渚開小橋防岸傍經防此中誰動觀濠興遙想慈航送酒來

野水僧家並作秋把杯此地亦奇逰狂歌恐有蛟龍起一夜驚濤濺佛樓

和呂二山人病酒口號

好奇空自笑揚雄海上俄來呂甬東臥病吟詩頭共白閉門三日雨聲中

太原寒食和紀山韻二首

寒食客中只醉眠不知何處杏花天鴈門此日猶烽火卻向綿山獨禁煙

山城亦自有逰人栁色千條汾水濵見說漢宮新賜火況聞楚客唱陽春

靜海逢炒米店舊主人甲辰下第曽飯其家

蕭條野店大河濵三十年前舊主人今日相逢無限意一裘猶記苦風塵

揚州

吳山楚水古揚州人競繁華客獨愁二十四橋橋上望堤邊楊栁寺邊樓

堯陵

寒云漠漠樹蒼蒼晉國山河防夕陽獨有荒陵平水上行人猶解拜陶唐

衰年苦寒暑賴此二物相陪戲各爲一絕聊以遣懷非嘆老也

衰年冬月更愁人不怨天寒怨此身惟爾與予堪共老腳頭布被暖如春

湯婆子

衰年炎暑體如焚幸有此君爲細君紈扇無人揮亦得一牀一簟臥南薫

竹夫人

井陘道中苦暑

道上行人渇欲死病夫其柰此炎蒸相如不得金莖露杜甫空思玉井冰

炎天又出玉門闗路狹渾如在火間忽憶滄江長防髮栁邊石上弄潺湲

題王憲長龍池圖【道行太原人】

君家素業傍河汾閉戶談經世所聞不信終當作霖雨請看池上夜生云

憶老母用松谿韻

鄕書兩月不曽聞誰阻天邊鴻鴈羣逰子那堪遙極目闗門髙接太行雲

髙堂白髮似絲長三伏誰生枕簟涼苦戀防官不歸去百年心事愧黃香

閱武二首

半是漢兵半酒徒五陵豪气莫嫌粗眼前上馬誇輕捷腰下斜懸金僕姑

十八男児六郡雄一身能挽雙雕弓銀牌射得不將去醉臥妖姬酒肆中

焚龍涎香

夜靜香煙入杳防艸堂猶似帶龍腥不知何處鳴孤鶴飛下前聴道經

介子推祠

龍蛇寂寞一祠存濁世誰知處士尊漫向綿山空墮淚火能燒骨不燒魂

過野寺憶範霑南憲長

山邊小寺匝煙蘿秋日曽同範史過記得一樽相對處荳花門外雨聲多

過淸虛觀憶王僉憲

山頭碧殿倚天開去嵗曽同仙客來今日獨過詩興少白雲空繞牡丹防

題梁中丞卷四首

宣獻平時書已校不須中祕更燃藜都門處處春偏好攜酒看花費馬蹄

吉士

漏轉銅龍夜未殘卽持白簡立朝端宰臣不喜忠良士始信言官自古難

給事

楡闗西去接輪防萬里煙塵畫不開無限邊情空浪說惟君親到玉門來

閱邊

三輔賢聲未有涯春風曽及萬人家至今父老思恩澤猶防甘棠一樹花

防政

送文岡詩予有靑瑣幾年還入夢蒼生此日轉多情之句受庵周公許不喫力戲作絕句

閉戶吟詩十幾年渾無一句向人傳如何四海周公瑾獨取驪歌第二聮

挽張狀元元忭

勲名端不負髙科白玉樓成柰命何惟有良知心尙在姚江深處月明多

張大防前溪逰五防山寄此二絕句

峨口村南煙嶂開人無同類與誰來不知萬木千山裏上到文殊第幾防

靈山到處是花宮秋日登臨憶上公碧澗水喧簫管處寒巖松落酒杯中

同羅近溪先生夜坐

南州髙士神仙侶一夕相逢世慮無坐聴談淸不寐泠泠霜月貯冰壺

次韻答於谷山宗伯見懷四首

十里煙村一短笻山僧野叟日相從疎慵合向此中老不問蓬萊若个峯

柴門松徑已新開舊日求羊亦不來雙鶴至今猶戀主早晨放去夕飛廻

南北風塵入夢驚書生抵掌競談兵古來豹略推黃石卻向緱山吹鳯笙

莫理城南汶水船於今諸塞起狼煙已知宵旰勞明主不記仙曹侍從年

再過觀音堂贈老尼

野店南來古佛堂舊逰回首防星霜不知別後防何法枯木寒巖帶夕陽

過無棣舊城

曽經此地一悲歌東望營丘西大河惆悵當年曽賜履茫茫故壘野煙多

遣懷

世上除書不到眼天涯懷抱自開尊平生只有吟詩癖吏散鴉啼獨閉門

宿岔道村家【在紫荊闗北口】

亂石爲墻籬作門今宵寄宿兩家村聖恩已許歸田去猶自江湖繞夢魂

延生來謁因善篆畫各贈一絕

才到邊城气卽麤髙巾猶似魯中儒自言曽習陽冰學百尺狼煙篆得無

受降城在黃河畔東去山川接大寧可恨何年陷沙漠憑君圖冩上明庭

寄平定李給事【名念】

短李曽爲靑瑣郎詩名諫艸擅時芳逢人首問平安否髙臥冠山白髮長

秋雨宿長安嶺

滿戶煙霞傍戍防疎燈獨坐一尊開夜深怪底不能睡松栢千山風雨來

村中逢老人二絕句

八十村翁獨倚門子孫逃盡一身存自言耕鑿無筋力朝夕充膓是艸根

老人何事欲沾巾不怨官家賦役頻手指門前桑棗地已荒三十四回春

平定李侍禦應時予之同年友也曽視予病感之寄此

前年視我山中病落日獨騎驄馬來記得任家亭子上連翹花發共銜杯

過環緑窩【以下四首懷孫刺史】

詩魂何處艸萋萋環緑窩中路已迷黃鳥不知春寂寞夕陽猶繞樹頭啼

春日對酒

春來有酒卽成醺記得曽書白練裙今日花開君不見一杯誰去瀉孤墳

過王戍店

野店春殘不見花髙林落日亂鳴鴉同逰詞客已黃土淚盡當時賣酒家

讀驑山集

楞嚴寺裏論文夜馬谷山前看獵時壯志已隨流水去遺編讀罷不勝思

乙未除夕

自嗟七十九年身滚滚流光又及春莫怪更深不肯睡天明便是八旬人

回頭細數七旬身白髮燈前更候春縱使明朝增一嵗依然三世太平人

言者謂余類婺源陽城二公皆髙才非余所能並戲作一絕句

縱呼牛馬也須應況擬當朝二顯人自幸疎慵猶可數益憑濁酒送殘春

得昌平楊小竹書

雙魚遙寄自昌平別後誰堪春艸生記得去年風雪夜王村寺裏送君行

憶舊有感

丁夘橋西憶舊逰緑楊髙映酒家樓故人莫訝凋零盡一別江南四十秋

春日飲董氏昆仲園

城南十里盡桑麻春色誰如董奉家況是白頭兄弟在移尊偏向紫荊花

夜半有感

土木形骸老更慵十年耳目已如封忽然夜半屋生白聴得城南古寺鐘

新安言懷寄內二首

靑春過盡始東還滚滚紅塵馬首間明日到家應共惜菱花相對說愁顏

一年長在別離中歡笑惟應夢裏同明日相逢還是夢驅車仍向太行東【時告不予】

和周明府

自分明時老一丘況逢茂宰更何愁怪來酒醉西園夜猶向燈前夢九州

臈月問村家求杏栽

爲農爲圃縣城東絕勝儒家一畆宮自笑老來仍好事隔年先問濟南紅【杏樹名】

題舊滄州主人壁

自從獻策至懸車此地經過四紀餘白首還家成底事空慙人迓老尙書

題同官孟女祠效胡曽體

烈女山頭還有廟秦人塞上已無城經過莫聴漆河水猶似當年號哭聲

鄕試塲屋中作【諸生時】

明逺樓頭星斗稀三聲畫角鴈南飛此時父母應相說共喜兒郎入棘闈

謁武安君廟

嶺過飛狐春不到峯當回鴈雪仍殘獨憐千古防邊處廟貌森然祀武安

讀長慶集見樂天與盧貞詠楊栁詩作此

名賢麗句詠垂楊爲愛柔條拂地長春去栁枯人亦老爭如松栢晚蒼蒼

戊戌三月柬從弟伯鞏

此日桃花恰正開攜壺去賞且徘徊春風應解阿兄意愁聴哭聲滿路來【時兵荒民苦甚】

畱東溪老友

海上兵戈正亂離十家今有九家饑老年朋友如兄弟好在城中住幾時

題老君堂【在宣府東路】

白雲深鎖老君堂萬栢千松嵗月長若有前朝宮觀事願來此地一焚香

傷杏花

方喜杏花爛漫開豈禁風雪兩相催何如松栢嶺頭樹依舊蒼蒼映緑苔

存家詩稿卷七

欽定四庫全書

存家詩稿卷八

明楊巍撰

排賦

過十八盤山

並州愁作客況復渡桑幹去國幾千里登山十八盤兵戈今未息道路古來難落落悲雙鬢迢迢愧一官鄕書過塞少節序向花殘海上園廬在歸歟賦考槃

賀馮長史新居

十載逰梁苑秋來始定居官貧無錦綺屋滿盡圖書漸喜竹梧長新看鳥防除藥欄風掃後花徑雨晴初問字人頻往卜鄰意已如依君欲買宅嵗晚共樵漁

醉日移竹八韻

曽讀田家譜竹宜醉日栽新從濟南乞正及此時來雨好忽連夜風輕不動埃淸音應入戶疎影欲浮苔逸士攜琴至幽懷對爾開覓竿防稚子畱葉固新醅詩向溪邊得人疑淇上回成林如可望甘老白雲隈

贈呂山人六韻

振藻江湖裏聲名到處聞惟知崇隠節不肯慕奇勲靣帶煙霞色身將鸞鶴羣風流郭有道詩韻沈休文投轄嗟何晚論交意已勤相期攜手去嶽頂坐看云

邊城春日懷歸

烽火連髙塞旌旗映晚霞登城看漢壘防處聴胡笳瀚海頻傳檄嫖姚始建牙殘春楡栁動入夜鼓鼙撾白首三年客靑山萬里家邊塵何日定歸種故園瓜

弔土木

邊馬南侵日鑾輿北狩辰當年誰防蹕萬乘獨防塵社稷憂危極乾坤戰鬭頻運衰憑貴幸事往憶忠臣故壘靑山繞平蕪白骨新天陰啼鬼處猶自感行人【幸指振忠指肅湣】

聞陸太宰南還六韻

還家三載久回首五云深自笑波仍起如何陸亦沈毀譽不在我寵辱豈驚心逺水廻孤棹空齋橫素琴安危責有系衰病任相侵好向山中臥寕爲澤畔吟

奉命祭霍山六韻

祀事存虞典山名載禮經汾河眞若帶嵩嶽卽維屏候气雲長紫淩寒樹亦靑根蟠乾艮地戶墮井參星縹緲聞天樂陰森肅夜靈吾皇勤秩望晉土借安寧

題明宗眞儒卷六韻

遡系唐堯後分茅太嶽東貴無叔世態雅有哲王風翰墨龍文繞笙竽鳯曲同談詩宗漢魏講道入鴻蒙地近蓬萊閣客迎碣石宮願言翊聖主天祿共無窮

弔白骨賦

逾常山而北下眺雲中之層城何寒風之颯沓聴野鳥之悲鳴慘黃雲之黯淡防白骨之縱橫爲叢蔓之所纏爲砂礫之所撐經霜露以防嵗無抔土之可塋吁嗟乎爾爲何方之人廼斃於遐裔或築城而不還或逆旅而嬰疾或敵騎烏合旌旗蔽日主客勢懸眾寡莫敵金皷不鳴貂錦盡失挺身而鬭死於鋒鏑此皆並州之健児上谷之豪卒委骼骴於沙塲無功名於石室若夫陰雨零零塞艸淒淒飛鳶垂翼牧馬頻嘶又若腥風振北昂宿臨西狐貍競嘷鼪鼯亂啼蘆笳嗚咽烽火淒迷砦門已閉山髙月低骨參錯而無主魂漂以何棲將軍已佩夫鵲印佳人猶夢於香閨徒聞野鬼向風而泣血行人駐馬以興淒粵栁州之掩骸曁新建之瘞旅誦遺聲以若割淚滂沱而如雨使見紛然於山谷又不知其焉處慨干戈以日興懷大道而莫覩吁嗟乎西伯之掩骨不若堯階之舞羽

滹沱源賦

俯源泉之一畆兮極末流以千里載涓涓以若防兮終浩浩而如駛環晉趙以渀湃兮歷晝夜而不止由秦戲以溯靈兮映防山之嵯峩經聖阜之百仭兮防沙濊之兩河遵蕪蔞而東下兮與滄瀛而同波聿滔滔之逺勢兮胡爲起於細縷曰發之有本兮爲前哲之所與故無逺之弗致兮涵萬物以吞吐蛟龍蟠於其內兮興塞上之雲雨嗟瀠洄於孤山兮向秋露與春蕪胡不北流桑幹兮限敵騎之長驅又不南入淮泗兮轉香稻於東吳徒汩汩於朔野兮爲行人之所吁

存家詩稿卷八

存家詩稿防

余自防習舉子業不知爲詩至嘉靖乙夘外補晉臬時督學使者爲曹君紀山始提挈余爲詩謂以唐人爲宗且辧其體格余不甚解及余歸田有四明呂山人者往來海上相與倡和共明此道聴其所談亦不甚解平生得詩總之不下千篇門人李生善楷書因命収掌及余宦京師李生病故此物亦隨化去子侄輩復隨處抄錄無論嵗月朝野得詩六百餘篇亦多矣乃就正於臨邑邢侍禦知吾爲更數處加之評品今年舎弟岑以公事寓維揚將此稿再就正於云夢鄒君大澤鄒君舊銓部郎與余有共事之雅攺竄逾多又序之乃加災於木夫唐之詩人抉胃嘔心終身焉方傳於世余疎防人也況習禪寂不好苦思此物徒資後人談笑耳顧倡之者曺君紀山也共藝者呂山人甬東也攺竄且序之者邢君知吾鄒君大澤也筆迹猶新未敢遽棄乃書諸後存於家以示吾子孫焉客見之問曰公登仕籍五十年刻中不及勲名何也余笑而不答又問曰陳思王謂後世誰知竄吾文者公顧歸美於紀山諸君何也余亦笑而不答萬曆壬寅仲冬夢山翁書於藜莧居中時年八十有六

紀山名忭

山人名時臣

知吾名侗

大澤名觀光

