

欽定四庫全書

集部四

提要

潛山集十二卷

別集類三【宋】

【臣】等謹案潛山集十二卷宋釋文珦撰文珦於潛人其生平逰歷略見於所作舊逰一百十韻詩中大抵出家於杭州逰於湖州因而逰浙東至閩由金華嚴陵返越北又至毘陵陽羨金陵淮甸而止後仍歸杭州遘防下獄久之得免遂遁迹不出以終集中有又防景定新頒朔百嵗還驚五十過句知其生於宋寜宗嘉定三年辛未宋亡時年六十六又杭州薦福寺記題至元乙酉二月遣興詩稱七十七嵗潛山翁則至元丁亥尙存其行事則不少槪見惟咸淳臨安志載咸淳三年九月二十四日賈似道至小麥嶺旌徳顯慶寺防山題名中列衲子四人文珦與焉疑亦托迹朱門者然集中過似道葛嶺舊居詩極詞詆斥若有餘憤而紀事一詩作於似道初貶時其序言似道位亢志驕陰謀簒逆言泄於夏金吾金吾欲誅之懼而宵遁云云𨿽與宋史所載夏貴請死守淮南似道奔還揚州之事不甚相符而抉摘隠惡至加以曹瞞代漢之罪非似道之黨可知且集中獨吟之作十之九倡和之作不及十之一所與倡和者又不過褚師秀周宻周璞仇逺數人皆一時髙人文士亦足徴非干謁之流或似道重其名衲防山邂逅偶挈同逰遂題名賓從之末亦未可定也其詩多山林閒適之作比興未深而卽事諷諭義存勸戒持論率能中理觀其裒集詩稿一篇有云吾學本經論由之契無爲書生習未忘有時或吟詩興到卽有言長短信所施盡忘工與拙往往不修詞惟覺意頗眞亦復無邪思其宗防品格可以具見矣厲鶚宋詩紀事所錄釋子凡二百四十人顧嗣立元百家詩選所錄釋子集凡十五家皆無其禪藻一集搜羅頗富亦不登其一字則是集之佚其來已久今從永樂大典裒輯得詩尙近九百首宋元以前僧詩之工且富者莫或過之乾隆四十六年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸費墀

欽定四庫全書

潛山集卷一

宋釋文珦撰四言古

堯任舜禹行

堯任舜禹聖化日煕二臣至徳惟堯克知明良胥防徵庸弗疑佐命垂統股肱綱維行堯之道蚤夜孳孳上齊七政大錄萬防與人爲善念玆在玆舉相去凶咨牧授時執徳於心其化若馳洪水滔天浩浩無涯下民昏墊荒度爲宜乃乘四載奠決刋隨櫛風沐雨手胼足胝四海防同九澤具陂誕敷文徳帝命是只翔泳咸若鳳皇來儀堯嘉厥功翕受敷施同聲相應百僚師師是知官人安危之基用賢則安用佞則危惟彼陶唐百工允釐後世有述先天弗違能賞能禪纘承伏犧爲民之極黃收純衣明並日月照臨無私不言而治端拱無爲民無能名蕩蕩巍巍惟天爲大惟堯則之先聖斯言當深致思或未之思室是逺而

天地無窮行

天地無窮人處於中三才旣兆庶類皆通至聖立極萬方所宗如星拱北如水朝東垂衣而治天下爲公孝慈道廣是謂大同自玆而降謀用是崇兵由此起彊弱相攻上下分亂莫知適從匪玆禮義曷能靖共順之者吉逆之者凶不能率此斯曰顓防窮通得防實維降衷巧愚不與系於遭逢毋肆小智以菑厥功安時處順於焉考終

天道夷簡行

天道夷簡蕩蕩巍巍人心不然大行險轉眼翻覆誠不易知忠或見疎信或見疑離間致入寧復顧思昔者繾綣終焉棄遺聖如周公王猶不知孝若申生姬能死之在彼盛時尙有爾爲況乎季世顚倒是非讒人飽祿志士苦饑俯仰今古其誰不悲命懸於天逆之爲嗤衝靜無患進取必危守道安危其殆庶幾禍福之兆可以理推夷齊去周西山采薇黃綺避秦商巖茹芝景行先哲良足爲規規而罔念𨿽悔何追

天道𨿽逺行

天道𨿽逺人心匪殊內直不欺與天爲徒對越無媿陟降恆俱祝史陳言曾非矯誣桑林之禱金縢之書至誠感通如皷應桴神人以和大信以孚不勉不思自止於符天有常道人無異塗志斯一矣天其逺諸大道旣漓人心日渝背天從欲覆族亡軀作善降祥爲惡速辜聖言孔彰是訓是謨一念之差千里而迂惟當自修以反厥初

別日何易行

別日何易防日何難道路修阻山川郁盤寤寐懷思涕泣汍瀾思君不已損我容顏時歌舊章期以自寛歌終太息反開憂端孤鴻嘹唳過彼雲間欲托遺音遐徵不還出戶徘徊風露淒寒明月皎皎星斗防幹羅帷飄揚顧影難安耿耿長夜摧此心肝

北遊朔城行

北遊朔城險阻艱難荒溪遐曠穹谷紆盤白日晦景陰雲洞寒凝冰不冶積雪寧幹凍艸色死北風聲酸林嘯猛虎路多胡豻愁膓分裂趼足蹣跚風餐不飽露宿難安別離之苦維昔所嘆懷哉徵人曷云來還

山中放歌【並序】

翁年七十有五息影空閒寂寞之濱期與世絕因作歌以見不復出山之意其辭曰

春艸離離秋蘭猗猗足紉吾衣南山有芝西山有薇足樂吾饑誰信誰疑誰是誰非足亡吾機或瘞或焚或暴或沈足爲吾歸生浮死休己而巳而出山何爲歌闋聲消隠幾而息夢爲飛雲遨遊八極我爲云邪無待無得窅然皆防自適夫道吾心之適富兮貴兮吾不與易

五言古

靈鳥篇

嘗聞有靈鳥其名爲鳳凰九苞信嘉瑞五色成文章其宿必丹穴其鳴在朝陽有徳斯出現徳衰還伏蔵始至於少皥再巣於陶唐舜恩被動植聞韶復翺翔閔其出非時見歌於楚狂仲尼嘆不至是亦爲世傷蕩蕩二千齡孰能致斯祥當今邁三五君明臣且良其或一來儀足以慰萬方鳳兮儻不來吾淚徒滂滂

羌笛

美竹生窮崖西人翦爲笛制度誠簡易不假金玉飾五音旣繁防八音亦交出鳳鳴何雝雝龍吟尢歷歷貪者聴之廉愁者聴之懌悍者聴之和勞者聴之佚遺調感人多今人孰能識空復想桓伊三弄楚天碧

悠悠萬里行

悠悠萬里行河畔艸靑靑靑艸有衰歇逺行無期程秦旣滅六國驅民築長城長城三千里將以限北兵城邊沙水寒飲馬馬悲鳴築夫困久役誰無鄕土情父母念孝養室家嘆孤嬛萬一死於築白骨空支撐膏血脂艸莽魂魄亦飄零苦哉築城人舉杵無樂聲仁守國自固不仁禍斯宏祖龍不知此縱暴勞蒼生髙明鬼瞰室天道常惡盈長城徒髙髙不救秦祚傾豈若唐虞君垂衣燕泰寧至徳亙萬古巍巍不可名

徵婦怨

寧爲路傍艸莫作戰士妻初嫁席未溫夫今戍遼西憶與夫別時山川正飛雪腰間弓箭重冰凍馬蹄裂夫君在萬里如何可相求瞻彼日月光使妾心悠悠悠悠復悠悠相思曷云已夜夜勞夢魂遙遙渡遼水軍中有紀律君當愼終始勿以念室家無心事戎壘自昔忠義人從軍皆效死

杜宇朝夕啼客捨檐樹間

杜宇蜀帝魂啼時吻流血知有思歸人日夜啼不絕吾歸渺無期汝啼豈易說故宮春艸深髙堂滿簪雪

讀史有感

明良但間作瑣瑣常相因讒防旣得志聖哲多罹屯大化造萬物差品難具陳薰蕕不同器仁暴當異倫使之混而處枘鑿安能親西伯居羑里仲尼傷獲麟遂使黃綺徒商山終避秦潄泉茹紫芝揮手謝世人

戒奢

羲農至舜禹所尙惟朴素迨及三代衰君臣皆不度其源旣已開展轉若塗附秦漢距陳隋相沿少知悟傷財而害民多不能永祚乃知縱奢淫天人所同惡金玉不可衣錦綉不可茹所貴在農桑工巧皆民蠧

秋胡詩

潔婦與秋胡以禮成配匹畢結方五朝秋胡事行役道塗旣云逺年運亦易䢐日月疊相代五回見榮枯秋胡仕侯邦音塵久疎絕誓言奉姑嫜秋霜擬貞潔春日行采桑援柯向前林秋胡倏來歸相逢贈黃金重義不受金采采實筐篚歸來見夫婿乃是贈金子苦辭讓其諐投身入淵死豈是不愛身示心如此水

浮萍寄水行

浮萍寄諸水漂流本無根倚水以爲命然後生意蕃女子方在室怙恃父母恩及其旣結髮托身向他門室家以禮合偕老古所惇畢力閨中事未嘗憚其煩夙興而夜寐黽勉無後言徳音罔違越生育皆充完夫壻輕薄兒翻覆何無端靑天起雲雷無風作濤瀾中情一朝異棄舊淫新婚宴爾如兄弟視我同讎怨非惟不見答暴怒難具論妃耦道遂防安能久自存只憐妾薄命仰天每長嘆願還念昔者無爲卒相諼

靜夜不寐行

靜夜不遑寐秋气殊淸淸霜露塗庭蕪隕葉摧枝莖西風更蕭騷萬竅皆同聲蜻蛚亦含悲嘖嘖牀下鳴出門一以視靑天綴繁星三五正縱橫北斗方斜傾飛鴻朔方來迢迢困遐徵中路失儔侶隻影何防防感物懷逺人徘徊以屏營心折不能言黙黙徒憤盈

贈道士褚雪巘

褚君樂嘉遁門徑多靑蕪心同水月皎身與山云俱古壁懸篆籀不愛燒藥鑪南華注已畢終然得珠髙風度寥廓逸韻淩江湖防杖時過我以我機事無中情了無取斯爲眞隠徒知己換凡骨何時上淸都

賡趙別駕天寧古檜韻

檜龍奮頭角百獸毋敢獰居然護只園老鬽防驚本根旣深固樛枝任縱橫秋城風雨癡或躍常夜鳴夜鳴不自己江頭雲霧生乘雲何所之變化朝帝京歸來气尙豪撼動老禪兄空庭儼相對健骨殊淒淸中林萬古松或可爲同盟蒲柳先秋凋襟期信難並異質誠正直扶持乃神明更看霜雪繁黛色挺孤擎

江頭雨霽

雨收江路涼徐行弔孤影逺岫夕陽明平洲霽華靜渡頭人盡歸佳趣在漁艇漁翁不自知醉臥風吹醒

鏡中放歌

日日行鏡中身與白鷗同閒蹤無滯畱淸興何始終紅蕖耀晨籹緑蒲媚新叢長歌對漁父滄浪有遺風

野外卽事

春暮倉庚鳴農家語堪聴雨暘不違時麥髙桑葉靑烹豚酌淸酒廟中謝神靈田蠶杯珓好歡聲動林坰祭罷各分散羣鳥啄余腥

結交

結交盡閒交日欲共幽討道人失前期使我縈懷抱淸猿往相催同來須及早良恐秋風髙吹我杞菊老

逺別曲

問君何所之執手立前墀可堪爲逺別都不道回期檐間蠨蛸虫似知妾心悲纒綿結離恨千絲仍萬絲

投宿山家

山家忘四時力作倦還息鴉鳴知欲曙雞棲念當夕兩男皆長成盡解供賦役季女方及笄亦復能紡績老翁獨無事醉飽岸巾幘喜客到柴扉掃室具枕席棗栗非外求園蔬更堪摘殷勤活生理頗覺計自得我生獨何爲轉徙常寄食語殘燈欲死艸際虫嘖嘖

廢塜

荒艸沒頽垣知是何人墓髙頂上牛羊空間住狐兔行旅爲傷神子孫在何處飋飋起悲風蕭騷白楊樹

鄞江送友

西風日夜起江上楓葉赤可憐未歸人復送行逺客相見鬢毛攺轉覺世路迫他日慰相思豈必在書尺薄俗能移人出處當自力

喜晴

郊行雨初歇野徑泥猶滑斜日照殘云云邊飛鳥沒別浦有行舟乘流櫂歌發對景未能去沙頭待新月經旬雨不斷今日喜新霽杖策東臯行桑柘陰翳翳蠶老欲登箔菜麥亦可刈田園足生理外此盡誤計父老誠見客吾駕從玆稅

客夜

客館何寥寥明月竟牕戶靑天懸列星零露霑宿莽懷感不遑寐起坐聴漏皷聴罷復重聴聴徹三四五

觀海

粵自兩儀分溟波長諸水涵渟昭體量沆瀁無涯涘一目但浺瀜百川競輸委東聞號扶桑西或稱蒙汜浴日揚明輝浮天忘表裏神靈奠厥居鱗介安攸止蜃气成樓臺珠光耀坻沚漁商所依憑利用何窮已鼓楫通九夷乘風超萬里初惟見平相漸得悟深理儻可覓蓬萊當從赤松子

永嘉迪古巖作亭楳竹間東閣爲摘少陵天寒翠袖薄日暮倚修竹句扁曰寒倚書來索詩寄題四韻

凜凜冰玉質亭亭雪霜姿共此嵗寒操不與東風期羣芳性苦殊道人心自知悠然澹相對千載有遐思

蠶麥辭

山人日無事行行自娛嬉竹西數家村喜聞翁媼辭蠶以禦我寒麥以充我饑二者嘗致禱羣神將我貽繭必大如甕繭繭皆成絲麥必生兩岐粒粒皆可炊儻得遂所願報謝無敢遲此意頗淳古當見於周詩

夢覺辭

霜月何皎皎寒風更淒淒气候感微虫終夜常悲啼遊子當此時能不念故棲念久結爲夢逺過橫塘西此夢亦良勞屢涉山谷溪宛然見親友笑語相招攜覺來仍在旅鄕逺人乖暌浮生等如夢短長不須稽

晚宿山寺

日晚投山寺蕭然異人境石房雲气深苔階雨聲冷心淸不成寐篝燈對孤影淸猿亦可人長嘯西南頂

題東臯

東臯縱遐目生意良自多魚躍喜冰釋鳥語乘春和芳蘭馥余荄名花喬柯倦客獨無依柰此庶物何

披云亭

我愛山中人防心住幽寂危亭上絕巘不染世人迹羣峯合空翠疑若天宇窄午夜獨長嘯雲開山月白

題聴松亭

別駕公事閒翦棘開三徑天風引長松蕭蕭滿淸聴坐石琴意眞憑欄醉魂醒亦使山中人悠然動歸興

題靈泉寺更幽軒

寒泉發靈竇翠靄生重岡偶因山鳥鳴得此林僧房髙槐肅夜气短牖熙晨光空門了無事嵗月靜中忘

爲淸渭濱賦集淸軒詩

造化旣槖籥坱圠斯無窮下達於幽陰上徹於穹窿物各限己私是以無全功髙人作軒宇與彼造化通洋水皆心深一碧涵虛空洗盡世間塵萬象皆沖融乾坤淸淑气大集於其中爲語登軒人快覩開昏防

郊外春日

垂楊褭東風桐花醉鳴鳩地僻無行人方塘水交流春夜夢遊溪上如世傳桃源與梵僧仙子遇具蟠桃丹液靈芝胡麻於雲窻霧閣間請賦古詩頗有思致覺而恍然猶能記憶五句云灘峻舟行遲亂峯靑虯蟠一瀑素霓吼靈桃粲丹朱僊飯雜芝糗遂追述夢事足成一十七韻

隨意作淸遊惟與笻竹偶徘徊望原田宛轉赴林藪隔溪更幽奇欲往興彌厚漁人自知心涉我不待叩爛爛桃花明粼粼白沙走灘峻舟行遲輟棹入崖口亂峯靑虯蟠一瀑素霓吼微徑上靑防髙木掛星斗梵宇金碧開萬象發防蔀老僧雪眉長妙語滌心垢乘雲者何人笙鶴自先後邀余過殊庭酌以流霞酒靈桃粲丹朱僊飯雜芝糗白鹿守天壇彩煙生藥臼謂言保其眞物我盡芻狗窻外鐵鐘鳴驚覺復何有乃知百年間夢境匪長久

夢中作

棄置何足憂貧賤元非病山邊水邊行頗適幽人情柴門絕輪鞅蒼苔滿修徑忽聴漁者歌還動江湖興

記夢

神淸發幽夢夢到仙人峯老仙啟門問我來何從仙發映山緑仙顏日紅髙低種玉田異植方茸茸裏閭見翁媼亦復非塵容雞犬聲相聞略與桃源同雲中飛僊人縹緲如遊龍遄徵不可卽得非是喬松白雲旣變滅仙軿亦無蹤夢覺兩何有聞打西林鐘

過嚴灘登子陵釣臺

幽人山水心獨向新安去應爲一絲風元非釣名具浪髙灘七里片石還如故回首問雲臺荒煙渺無處

旅感

苦無住山資千里逺爲客兄弟防面難雙親鬢毛白故園書不來愁緒日夜積滿庭枯艸根忽復化新碧

大水後作

田家望西成彌月雨霖霔流潦迷川澤秔稻盡漂淤牛犬犇崇丘雞亦棲髙樹室廬畢沈沒野老無歸處大家還急租官中未蠲賦妻子多轉徙天髙不可吁但願吾皇知聖恩加咻噢下詔發倉廩賑防散紅腐不惟赤子活亦使根本固八表皆歸仁萬嵗永終譽

秋懷

霜風吹槁梧索索生秋聲梁燕已無迹哀鴻復南徵遊子當此時轉覺難爲情庭闈隔千里日夜白髮生

仿古思邊

去年與君別緑樹聞啼鴂今年當此時憶君君未歸音書難寄逺珠淚濕羅衣

秋光

秋光已過半風气日淒鴻鴈復來賓燕鶯無畱影遊子於此時感物念鄕井縱使夢能歸歸塗難歷省

送歸篇

秋老木葉幹露冷虫聲死徵人未授衣鄕心日千里揮手睇雲帆頃刻限煙水他時慰相思逺寄書一紙

欽定四庫全書

潛山集卷二

宋釋文珦撰五言古

還山

吾性本閒曠素不喜城郭而況賓主間禮數相束縛悵望西南山佳气日參錯逸興不可羈飄飄出籠鶴翩然曳杖還專意在一壑時方孟夏初眾花已零落櫧林晚雪香麥隴殘云薄谷深絕遊塵苗田叫姑惡幽人舊相知一見心喜躍謂言舊山畬今猶可耕鑿日夕共登臨靡憚筋力弱於焉得天眞畢志甘澹泊初非傲軒冕終又畏矰繳置身聲利塲何如且行樂累累北原上萬古同寂寞

僊佛辭

僊以靜爲道佛以空爲宗羣動本皆靜萬有體恆空服食迷靜趣僊道不可從宴息昧空性佛理無由通或曰空靜殊斯言吾不庸空靜卽僊佛得於此心中心乃佛僊質僊佛心之容三法妙而一脗焉歸大同

深居

深居謝交遊積葉任埋徑澹然忘所營爲是疎懶性已達身本虛寧憂室垂罄時於泉石間信意成短詠於以寫吾情漁樵或相命一皆用其眞魯魚事參訂猶不拘四聲豈復疑八病難入時人耳獨許山鬼聴生來妄想絕禪心本淸淨斷不重出山此志寔先定

戍婦詞

女蘿施松栢終始相因依結髮爲婚姻偕老相與期夫今戍邊城賤妾無由隨行行日已逺何時定當歸但願崇勲業上報明主知諒君守恆節妾心終不移

短歌行

憶昨遊中林鳥鳴蘭蕙芳重來豈云久艸木倏已黃乙鳥始辭去羣鴻復南翔天道有代謝人生安得常促促不我畱譬如石火光紅顏日以瘁發日以霜載念泉下人寧不增悲傷聆我短歌行歌短意則長

竹下曉吟

竹下坐淸曉露气沾裳衣樓鐘發淸響山月耿餘輝心靜息欲無渺與萬物違莊周苦未達夢作蝴蝶飛先云洲訪予於萬玉歸而寄詩因用其韻

曉行竺山心艸露濡衣襟稽畱𨿽在眼謝客難重尋靈木逾千齡斤斧日見侵侵伐殊未已使我老气瘖雅樂寖不作滿耳侏離淫野性羞雷同自爲梁父吟疵賤苦無力安能變夷音畏塗不可行林下甘陸沈世道已如此懷抱那易禁獨愛古桂林嵗晚猶森森此桂亦未保慨嘆良又深

靈雨

靈雨應時至四野生新泉眢井久廢汲湛湛成深淵老農喜欲舞田苗緑如煙桔橰掛屋梁坦腹淸晝眠

雨後

夜雨萬雷集漲水三尺深遊鱗得其所波間自浮沈科斗千防墨鯉鯽數寸金偶防濠梁意道人本無心

古意

難與時流道憂心常悄悄古道貴平易今人尙機巧好古而居今每飯不能飽來往無嫌猜惟知愛沙鳥逝水尙東流白日易西沒悠悠天地間二物何飄忽促迫於生人緑鬢成華發昧者不自知終朝常汩汩利欲沈厥身其本已先蹷孰若繕眞性以自固靈骨

老梅何偃蹇雪時方始花自守嵗寒性不肯隨春華隠人適然見移植溪水涯瘦影無陽艷淸香絕淫邪閒靜如隠人隠人心所嘉樵牧無見侵以貽隠人嗟

自昔眞僊道恬淡而無爲以之固靈根逺寄或可期秦皇與漢武縱欲不知疲旣已長中國復欲威四夷其性忍而愎舉非僊者資天監常昭晰詎容肆謾欺不自省其衷妄冀茍得之所願竟無成徒爲後人嗤

天樂歌

鳥樂在深林魚樂在深淵人樂在深居不深常致患吾居今己深柴門艸樹間油然自成樂其樂難具言問吾樂伊何一皆得之天至樂任天與不知然而然朝樂暮亦樂此樂眞具全吾歌天樂歌聴者愼勿喧

夏雨應禱

當夏而閔雨百神靡不宗精誠旣上達所願神輙從觸石忽生云初亦無多濃東風借其力斯須滿諸峯稍久彌六虛油油復溶溶炎歊化淸涼密布難知重雷電發靈響潭湫起飛龍甘霔罔不周非止千里封槁苗浡然興連疇遂芃芃焚香拜天賜歡聲徧羣農當書大有年賦食皆足供公私有餘羨露積如崇墉誓言爲酒醴報祀於秋冬降福宜孔皆萬國稱時雍

感時

厚地產桑谷爲民衣食資井田取什一公私兩俱宜今者異古昔苛徵常倍蓰倍蓰猶未厭泛索仍無時官因字民設胡爲反害之盡以應上求民病莫能支織者恆苦寒耕者恆苦饑空村絕雞犬敗屋多流離白叟與我言其言乃如斯老夫爲悲吟聞者當致思

迂拙

迂拙不任用於焉老云耕曽非尙髙亢聊復辭送迎孤蹤類山鹿幽意存柴荊春薇擷初茁秋菊餐落英倦來惟宴黙興到或遊行明目煙霞色淸聴風泉聲萬象畢昭明四體常安平縱誕殊有適利祿非所榮外物遺天地眞心齊死生但願絕知聞怡我閒曠情

拙叟

拙叟百念無眎身同木石有客問生涯笑指松與栢客言人之生當有資生策縱曰遺聲利其能去衣食松柏本無情於子知何益吾言子姑去吾倦將偃息反關據槁梧隤然竟終夕覺來寂無有雞叫東方白

題醉翁圖

所畫者誰子將非髙陽兒滿腹常貯酒何異於鴟夷陶陶以自樂禮法不可縻釀酒用老瓦漉酒脫接防寧復問升斗豈嘗辯醇醨終日但兀兀一巵掌中持頗謂有妙理非人所能知飲罷忘百慮袒跣行斜暉大笑沈湘人獨醒亦奚爲

山棲

十載棲山楹影不入州縣地偏交易絕心閒體逾健脫粟無宿儲壊衣多斷綫人皆爲吾憂吾樂未嘗變上下巖壑間幽賞不知倦一一全天眞斷斷非飾緣西峯煉金客邂逅時相見談笑輙忘形殊亦諧素願古者賢達人道或在貧賤往躅良可循維以謹繾綣

閒居

四體本虛空萬物猶土苴以此存內照頗覺非外假存亡楚人弓得失塞翁馬但使吾道存正欲知者寡蕭然謝塵境日夕心悠哉廚空無鼠雀徑僻多莓苔麻衣足自蔽柴門詎曾開坐聴風葉鳴疑有幽人來閒人了無營偃臥常至午暖日到牀前落葉滿籬戶或時散幽步東岡復西隖誓此畢餘齡靑山不相負𨿽貧常晏如兀兀坐山捨案有麻衣易門無俗士駕虞人不從招尼父亦待賈狗茍復蠅營此事吾不暇

言交

結交貴同心心同難間疏嘗聞膠漆固亦曰金蘭如君子要其終小人變厥初宜當作管鮑愼勿爲耳余

又言交

道交淡如水世交甘如醴結交當以眞審交當以理道交似無情曾不異生死世稱刎頸交未必能終始君不見昔者陳余與張耳

野性

野性樂疎曠從來厭風塵孤寒無所資屈身隨眾人貴遊棄疵賤不能彊相親蹉跎三十年客路常淸貧晚來歸山林麋鹿爲我鄰萬事不掛意一一皆天眞同流乃知此難與俗子陳

白日苦短行

白日常苦短無方使遲延始見出暘谷忽已沈虞淵迫促於生人無一能永年丰質成槁項鬒髮變華顚雞鳴逐聲利夜分未遑眠奄化同艸木沒沒歸重泉或復自超放導引求神仙喬松在何許亦若茫昧然必當實根只塵物皆棄捐徳性貴純正文華在昭宣道與天地準萬古惟聖賢景行不可忘抒情爲此篇

有適

破屋無兄弟拙者所棲息衡門未嘗啟聲利詎能迫資身不求備百事遂省力糞埽皆可衣艸木皆可食春來有餘暇手種豆一席秋深葉黃隕霜莢漸開拆收歸籬落間早晚自剝擊蔵之於瓶罌粒粒堪愛惜窮冬火鑪頭時喚山猿喫猿去吾亦眠巖房愈幽寂口誦寒山詩頭枕麻衣易於以陶性情終然逺憂責頗謂貧非病更覺損勝益與其稱楩柟未若作樗櫟傍人莫相問老子方有適

秋興

秋云滿茅屋秋風響楓林杖藜步幽徑落葉數寸深悠然拾葉歸寫我閒中吟坐客興亦閒彈入靑瑤琴曲終各無語山水遺淸音

喜雪

北風吹同云慘澹日已夕枕上聞霰零須防映窻白曉來籬戶間平地忽過尺羣峯靜繚繞彌望無寸碧棲鳥噤不鳴空山斷行迹古木摧危梢荒崖失奇石瑞色徧天壤膏潤歸宿麥螟蟊深入地沴气亦消釋丰年信可占豈復憂民食野老不知寒歡聲動阡陌聊作喜雪歌仰謝天鈞力歌長遣誰和寫寄西峯客

感春

忽聞春欲去園林謾遊矚輕風散餘紅細雨滋繁緑緑繁似歡榮紅散猶僇辱因悟人間世萬事易翻覆賤或登靑雲貴或成赤族禍福無定端往往相倚伏那知今日歌不是明朝哭書以爲世鑑得志毋縱欲兢兢如履冰坎坎念伐輻茍能閒此理堪追聖賢躅

曉步十韻示山友

隠居絕他營曉步緣澗壑水深魚影閒林密鳥聲樂晴空極淸明孤云何住著原窮得危磴路轉見橫彴嘯響空谷傳吟情古靈覺所遇皆隠淪論心遺厚薄在山無小艸忘世勝大藥餘生豈須計此興諒非錯其適在閒曠何用嫌落魄書此以告君狂言君勿噱

夜思

靜坐四無鄰看山待明月池邊暑气盡竹上涼颸發伏翼打窻飛孤螢隨艸沒予心適有防還就幽人說

事君盡忠行

爲子當盡孝事君當盡忠凡人不知此斯與犬豕同臣子固貞亮君父或顓蒙乃知守忠孝亦系於遭逢比干忠以戮申生孝而終忠戮得稱仁孝終宜曰恭古今每如此片言安可窮炳然垂竹帛於以開盲聾所遭𨿽若彼力行誠在躬於焉二本立足爲百行宗忠孝茍純至聞望當昭融此理亙萬世來者能無從

嵬嵬山石行

山石何嵬嵬孤松何薿薿其大逾百圍其髙過千尺廣廈需梁棟求之若匪克梓人一以視斤斧見促迫牛夫競牽挽輸入王侯宅觀者如堵墻靡不重嘉惜鏤刻以爲工丹靑以爲飾巍然在雲霄七貴所棲息梁棟豈不美殘生良可哀寧作南山松毋爲廣廈材

四序

四序疊遷變春光獨丰茂生意徧羣物動植不違候噰噰塞鴻歸喔喔野雉雊軟艸鋪作茵芳葩粲成綉惟有靜者徒抱道終莫售直躬在林藪朝夕飯藜糗與時旣乖舛輿臺或加詬俛仰天地間此理終莫究

狂吟

槿籬三四掩荒竹百十个無人扣柴扉偏稱潛夫臥夢作野雲飛覺來松日墮隨分有狂吟吟長不須和

自紀

生無機巧姿所貴惟實踐探發盡霜窮勝足重趼渡水識歸源看云悟舒捲寧教身不遭頗謂首難俛餘年辭畏途滅迹向絕巘形骸未全枯囂煩幸俱遣中心本難誣萬事不欲辯手把楞伽經交趺對鑪篆

秋興

昔人苦悲秋我獨愛秋色無雲天萬里逺嶠出寒碧楓林葉如丹溪水淸見石飽雨豆莢肥經霜栗包拆連疇稻正黃冒野蕎亦白籬菊忽盈把山茰又堪摘日月如過鳥良辰敢虛擲靑猿頗防意爲我具短策西風吹破帽野興在故屐不憚登涉勞逺訪巣居客此客更可人分我漁樵席人生貴適意何必累形後

早睡

天寒常早睡不待日光斂恐礙山猿入柴門未嘗掩落葉打窻鳴枕間疑雨防起視西峯頭月殘星閃閃

居山樂

居山樂無涯三徑富松菊山體靜吾心山光悅吾目春來山蕨肥秋後山田熟未必王侯家有吾淸淨福

暑夜步月

畏暑不復眠空階踏涼月冰輪了無翳明可數毛髮夜久肝肺淸如咽太古雪擬換飛僊人乘鸞上寥泬

贈梅

見說春方還春猶未相識山童指梅花言是春消息梅花亦含笑道我是知音遮莫隨桃李貪榮變此心相看出此語愛爾良獨深聴之儻不疑足以爲規箴

夜興

萬緣不相涉黙坐調四肢天理靜中見物情閒處知長風掃重陰皎月生東籬寒虫喞喞鳴亦各知天時悠然發淸興朗誦淵明詩人生百年間汲汲奚所爲賢愚𨿽有殊同爲來者悲爲語髙世流有酒當自持

散人詠

金散免鎔冶木散逃斧斤人散外榮辱所以爲散人世皆賤吾散此散吾自珍偃蹇不任用庶足全其身初夏同趙東閣西裏諸公山行聞鶯分韻得隔字

今日天气淸聊試登山屐共看云外峯分坐澗邊石絕境不逢人啼鶯似畱客一聲無處尋還被靑林隔

秋夜感懷

秋山夜無人虫在艸根泣明月照髙林虛窻風露入生年四十餘萬事未有立東西岐路間終嵗常汲汲雙親死經年宅兆久完葺兄弟亦貧窶於此不暇給回首思故園愁雲滿原隰交朋閱千百存者已無十顧我枯槁姿柰此短景急終宵不成寐起坐千慮集至人乃忘情效慕安可及惟作無生觀去此衣袖濕

烏棲曲

白露生庭蕪明月照棲烏棲烏啼不已閨人中夜起起視西北方翩翩鴈南翔幽燕戍未返云胡不淒傷

食薺

生無食肉資飯蔬幽壑底朝采南澗芹莫擷東籬薺此中有眞味豈必鱠魴鱧何曾萬金饌惡諡不可洗

欽定四庫全書

潛山集卷三

宋釋文珦撰五言古詩

感興

一身素貧窶四海長爲客客塗不可窮老去少筋力賤者人多棄風霜變顏色歸來旅亭下倚杖三嘆息隻字不堪煮萬卷亦徒積未如田舍翁耕桑了衣食身世蟻旋磨日月駒過隙百年竟何爲鬢髮空皓白乾坤渺難馮倦羽復奚適一枝願深棲庶以避彈射

途中感興

悠悠涉長途西日照禾黍回首睇關山故鄕在何許秋風吹櫟林憂思莫能禁同懷不可見日暮空沈吟方矜美少年倐忽傷丑老百年能幾何況復不長保存者日已少逝者日已多榮華亦難恃薤露有遺歌

金竹峯

雙檜髙亭亭遙見百里外恍疑香煙幢亦若羽葆蓋秀色何其多貞心固常在化龍想非難坐待風雨防

嵗暮旅思

岐路不可極嵗月亦易遒朔風振寒威行子無衾裯厥生良可哀半世空悠悠知音盡淪沒明月難暗投親朋復遐阻日夕生離憂

世路

世路饒風波生平有終極東西苦漂蕩鬢髮非舊色倦鳥懷安棲老馬思故櫪萬類𨿽不齊彼此各有適富貴亦偶然何須置胸臆

遊興

端居念局促聊復起行遊褰裳涉淺瀨隨云陟髙丘時當孟夏月嘉木淸且稠眾鳥相和鳴關關無時休頗覺愜幽抱遂爾忘百憂解衣坐磐石濯足臨長流心空了無取身閒方自由寄言養生客於此同歸休

閒人無所管扶藜散幽步古路絕遊塵霜林葉自雨坐石聽流泉頗得空寂趣云外巢居子邂逅兩相遇語久各忘還見月出深樹彼此無滯情忽散同煙霧歸來夜已深山衣浥淸露隤然竟終夕不復脫芒屨鐵鐘驚夢回斗轉東方曙重欲見巢居云深無覓處

不暖亦不寒气候正淸淑岸柳盡垂絲園筍已成竹山禽屢催喚拄杖情又熟出門信吾步豈復計遲速渡水或穿雲山陰又溪曲悠然得眞趣此外非所欲

昨日出城南行

昨日出城南戰陣如雲屯兵刃欲相接殺气方騰掀黃塵塞天地日月爲之昏壯士仗忠義不忘喪其元奮然爲前驅誓報明主恩卒伍皆賈勇翕合無異言惟欲紓禍難豈辭屬櫜鞬元戎旣啟行旌斾交繽繙謂當奏凱還受爵效屏藩眾寡力不侔傍復乏外援戰久俄敗衂靡聞鉦皷喧軍中紀律嚴致死無敢奔全師同陷沒千萬無一存肢體膏艸莽血流成川源國𨿽加卹典莫能返其魂白骨蔽四野鬼哭多煩寃懷哉唐虞君大徳罔虧騫垂衣成至治萬國皆晏然齊威𨿽霸主亦賴仲父賢九合不以兵仲尼所稱傳兵乃不祥器聖賢嘗戒旃人茍服其仁斯亦何用焉

不屈

屈身必受制屈志必違仁受制已則辱違仁道則屯身志兩不辱度幾徳之純以此率其性乾坤一閒人

閒身

閒身孰能鞿蕭散隨所欲涼風入芒屨緩步秋塘曲淸波淡無涯於以滌心目魚鳥亦忘情何如在濠濮閒身出塵表世鞅詎能絕眞若寒崖松淩傲幾霜雪枝葉任生枯惟自老根節更有無心云油然足怡悅

釣者吟

吾謂釣者徒今古不同流今釣曲爲餌古釣直不鉤直釣不在得所得過於求曲釣志在得所得良可羞乃知今古釣不可相爲謀好古不好今頗若能自修試問羊裘人亦合子意不

西村老叟

西村逢老叟事事皆天眞發白不記嵗鳥鳴知是春耕桑了衣食兒女俱和循日暮野中歸荷鋤仍帶薪見人但恭敬塵滿頭上巾未嘗識都邑豈聞有君臣我疑百世下猶有羲皇民

梅花

梅如姑射仙桃李終難並雪底暗傳香泉邊孤照影淸聲聞麗譙至味入鐘鼎愛者𨿽繁多知名獨和靖隱顯不同功因之發深省

遊仙

吾嫌人世隘忻同古仙伍寂爾契沖虛與之相爾汝晨多遊玉淸夕每憇園圃身巳外乾坤飄飄自遐舉結交眞仙徒翛然淩太淸體與虛無合心同日月明逍遙龍鳳駕縹緲云霓旌豈知區中人狗茍復蠅營喧囂非所事靈府自怡神食毎吸丹景飲常漱津洞覽周八極內照惟一眞體妙含至精希防難具陳髙升洞陽界論道太常前與彼羣仙遊一夕千萬年眼中屢曽見滄海爲桑田時同宴玉醴廣樂聽鈞天超然塵垢外元化實希夷吾生有道骨中心常慕之感通影響然髙眞不遐遺導我歸帝鄕云軿共委蛇靑峯萬仭髙雲路多盤紆松栢冬不凋懸澑成石膚上有逍遙天元心與道俱長揖謝塵凡放情常晏如惟服玉石脂千年貌不枯命我登仙壇壇名號都天風起西極日月生東隅神仙逓升降鸞鶴相號呼拍肩友洪崖揮手招麻姑流目極昭曠使我隘九區山中有至樂功名焉足圗

平旦

平旦气偏淸境界復深窔初日上東溟髙峯最先照防意發長吟何似蘇門嘯不必諧宮商自是山中調

淸遊

淸遊興難窮倦就苔磯坐爲愛松風涼不知寒日墮鹿下飲溪流猨來摘山菓我本貴無聞何用人知我

桐溪

修梧散瑤碧溪水涵淸漪凡翼毋飲棲鳳鳥當來儀山人以自鳴俗士安能知陵谷可變遷此志當勿移

旅懷

北風吹荒林蕭騷起寒聲客子耳中聞展轉傷離情親朋不在眼他鄕但狐死亦首丘柰此終身行

琴泉

子期不可作伯牙終絕弦泠泠太古音在此幽澗泉泉流如碧玉老僧聽不足後夜月明時還向泉邊宿

逝水

逝水向東流前後浪相續尼父達機兆川上嘆不足人生天地間百年誠短促菁華艸頭露光景風中燭兩鬢成枯蓬蕭蕭不再緑那知今日歡不是明朝哭所仰惟聖賢亦復歸鬼錄而況頑防者厥身沈利欲隨流不知返終世常僕僕大化一朝盡腐滅同艸木豈若黃綺徒居然在空谷於焉自逍遙其人美如玉吾生千載余猶知慕遐躅寤寐斯不忘耿耿在心目

水西

水西多好山山光足娛人一重復一掩比比如魚鱗居來三十年仙佛皆其鄰魚鳥不忘情朝暮長相親遁世乃吾性非因來避秦曽不事緣飾庶事全天眞早嘗知夢幻視身若無身無生以爲樂此樂難具陳

生年

生年已六十所歷更萬端富貴等浮雲變滅不足觀身如冬嶺松獨立守嵗寒心如古井水到底無波瀾吾道卽古道處今良獨難是非不易辯長嘆復長嘆

曉林日融葉霜滴瀝如涕泣

槁葉殊可憐寒風吹女急天復雨嚴霜恐女難自立零落歸艸莽晚悟嗟何及朝陽達機兆爲女增泣

屏迹

江湖厭風波巖壑事幽屏柴門絕往還自閱朝昏景日出煙霧消鳥散松竹靜須臾日西頽餘暉在髙嶺短生亦如寄舉世孰能省願學逺公儔終然謝塵境

夢覺吟

百年如大夢夢裏幾紛馳覺後識爲夢夢時曽未知吾生今已覺不記夢中時在夢人無限昏昏信可悲

吾心

吾心靜而貞是乃出天稟驅之入塵樊違性豈不甚所對非同流欲語口還噤世塗機穽多動足常懍懍今來返中林夜臥始安枕山薇旣可餐淸泉又堪飲布衣極相宜亦不羨文錦斯謀良已臧餘生不須諗

枯樹謡

髙木引修藤藤束樹身死愼莫進小人終當負君子君子思報徳小人易忘恩所與茍非類反爲禍之元誠能逺小人終身乃無患世莫輕斯言亦足以爲諫

道狹踟躕行

道狹難並車相逢苦踟躕踟躕將何念所念在康衢康衢平如砥八達無斜迂君子之所履所履常虛邪折旋應規矩永矢無越逾有時亦壅底久之還廓如狹道殊徑防小人所爭趨夙夜不遑止艸露多沾濡勢利疊相傾旋踵成遷渝迷不知返逝將致淪胥康衢吾所遵狹道吾所吁遄車返山林守一以自娛大道旣凋喪安能復區區

南山松柏章

松柏何天矯南山何崚嶒松柏有常性南山不騫崩南山人所仰松柏人所承尋常部婁間瑣瑣惟薪蒸彼無髙志徒眡此宜自懲堅守嵗寒操亦當愼攸慿

靑松篇

西山有孤松亭亭髙百尺冰雪屢淩厲難變靑靑色東園盛桃李搖艷矜春容少皥布秋律掃地無遺蹤靑松固眞心桃李乏堅操君子與小人自古不同調寜忍學桃李誓言作靑松偃蹇終不屈傲睨秦皇封

箴放心

養形而放心譬若樹抱蠍表似內已虛識者爲憯怛形瘁或當腴心蠧不可活先民有格言勿使本先撥

天竺中夜

白露變气候促織階下鳴切切鳴不已倦客心自驚中夜攬衣起星疎松月明念彼同懷人迢迢隔山城此身無羽翼不得東南徵聊作相思吟寄此千里情

養疾

介特無門徒室亦如垂罄隤然類枯株聊以養衰病朝來啟籬戶落葉滿苔徑流光遽如斯脆質安能競虛籟起髙林助我發長詠

馮深居長餘二十三嵗趙東閣長餘二十二嵗周汶陽長餘一十七嵗皆折行輩與余交淳祐辛丑同訪余於竺山有防宿詩距咸淳乙丑已二十五年矣痛先覺之凋零感吾生之旣老因成十韻以寄死生之情

三老皆達人虛受無蔕芥筆陣絕縱橫詞源極彭湃丁時身屢蹇志道心不懈放浪事物表若曰宇宙隘求我於空間豈識有機械畱詩在幽窻足以鎭山怪神靈謹守藏光艷無減殺今朝一長吟頓使老疾差三老不可作吾心亦遄邁中心曷能忘長吟復長喟

晨興

晨興啟蓬戶當面來淸風初日麗喬林光影尢玲瓏悠然與心防物物皆沖融得喪豈吾事此道足自終

山蔬

山蔬有眞味肉食者不知老我於空林自愛園中葵種蒔俱有法采擷初無時置之折腳鐺燎以枯松枝芼之以姜桂是乃性所宜嗜此已成癖自覺甘如飴旣足果吾腹何用五鼎爲眾欲不幹慮出處常委蛇笑傲泉石間萬象皆吾詩我已自忘我人知我爲誰

百年

百年如大夢夢中誰到老貧賤固可憐富貴亦何好舉世盡蚩蚩醒寤苦不早自古知幾人獨在商山皓百年亦何爲終嵗常防坎裘不掩脛素髮自垂頷吾親歸夜臺益重霜露感仰視天一方星河同慘澹

雲際獨坐

雲際坐磐石悠悠兩無心波靜白鷗下山寒黃葉深幽人住何處午磬來淸音日暮不能去羣峯生夕陰山人居澗上號澗居因澗作池名鑑止爲賦是詩

幽人臨澗居爲愛澗中水泠泠出云竇決決漱石齒流行本無意遇坎還自止坎深遂成池寒光映窻幾於以鑑禪心淸淨絕塵滓惟供種白蓮不洗聞堯耳

苦益菜

苦菜吾所嗜意與食蘗同古者以益名頗足昭其衷秋花更淸妍綽約冰雪容恍疑姑射仙或如采芝翁菊以彭澤顯蓮以濓溪崇此獨無知音沒身蕭艾中人生天壤間用捨爲窮通艸木豈不然一皆系其逢

哭李雪林

昔者聞盧殷頗爲世所推讀書過萬卷盡以資於詩復聞孟東野气淸而色夷平生嗜章句有甚於渴饑二士舉無子所學竟不施昌黎爲買棺又作銘墓辭相去五百年雪林酷似之春谷古人徒生死相維持亦爲立佳城著文樹穹碑林兮信不忘千載修名垂

梅友

梅有嵗寒姿桃李非其偶冰雪見淩厲斯固梅之守伊人淸且妍是曰梅之友臭味得所同不在金蘭後溪煙隴月間幽期未嘗負中路勿棄捐友道貴長久

吾年

吾年未七十頗覺漸昏耄舊事盡遺忘獨余山水好天寒附葉火塵埃滿烏帽客至欲逢迎無柰筋力耗君當恕衰翁遮莫謂予傲

吾年易逾邁感慨難具陳齒髮半缺禿肌膚多不仁屏迹於空山幾與木石鄰憶昔少年時秉志將求伸所交四方士一一非常人論文窮道要日夕長相親逝者若流水存者猶參辰輾轉空懷思欲見終無因新知棄玼賤坐臥惟一身餘生諒非久當爲灰與塵存亡固可念亦復徒傷神於焉息吾慮靜然全天眞

秋晚懷浙東故人

遊人未歸來芳艸又還歇悵望江東云久負山中月扁舟在何處一水不可越相思千里間日暮飛鳥沒

紀事

似道涉之不肖子也少爲博徒遊蕩無度凴附椒房之寵謬叨閫寄以敗爲勝上罔朝廷躐躋鼎席斵喪國脈納侮北鄰兵連禍結三宮隠憂𨿽葅醢不足以謝天下而位亢志驕陰謀簒逆言泄於夏金吾金吾欲誅之懼而宵遁𨿽聖恩寛大不卽夷滅使其微有人心當是媿死遂賦詩以紀其實云

庸賈狗防輩齷齪無足觀少小爲博徒狹斜恣遊般凴附椒房寵濫吹於王官匿罪而言功虛聲尙欺謾以之致鼎貴眞如沐猴冠擅命十五年肆毒侔蠑蚖仁脈爲之絕善類爲之殫納侮於北鄰徵盟日囂讙兵戈滿四海天步極艱難鄂漢距江淮列郡多創殘人命若菅蒯聞之心膽寒王家急軍食耕者不得餐罪大已難逭猶思揜其姦駕言督諸軍翶翔向江幹小器不自量妄冀於曹瞞潛欲移帝室防辭啟其端賢哉夏金吾直气生忠肝立欲碎其首無柰師旅單姦謀旣已泄局蹐方自嘆畏誅竟宵遁鴞鵩鎩羽翰逆賊幸屏迹宗社得再安勤王畢云防聖慮行小寛祖宗徳澤深國體宜無瘢指日恢中原以盡萬國歡

爲先云洲賦塵外地

狂賈何人斯曾莫犬豕若包藏竊國機直爾棄天爵逆罪浮艸莽盜術逾跖蹻殛死於荒陬厲肉不中臛竄賊亦云晚帝脈以防弱倉扁皆拱手神聖難救藥興亡誰召之禮樂至銷鑠兵戈滿天地騰沸猶鼎鑊億萬蒼生命枕藉委溝壑寰中蕩無章吾徒曷棲托賴有塵外地猶堪遂飛躍泉石盡淸奇煙霞地參錯有客賦歸來楸枰見髙著眞是離聲名非惟解纓絡山心極閒曠雲蹤忘住著長歌松月髙晏坐林花落遊衍狎漁樵追隨任猿鶴他年四方誌此日三生約終逃小艸譏嘉遁自成樂於焉以求志爲記良不惡

過賈似道葛嶺舊居

順逆人獸心成敗翻覆手鬼神不相容子孫豈能守昔者過此門歌鐘防羣醜今者過此門閴然巳丰蔀羞死滿院花顰殘數株栁空室走鼪鼯荒池長蝌蚪轉眼卽淒涼況復百年後積釁多自戕盛徳斯可久富貴如浮埃於身竟何有爲謝髙明人非義愼勿取

惟初

惟初結髮時志气淩蒼昊飄然去園廬名山縱幽討流光暗相催於今已衰老滿眼皆少年誰堪寫懷抱潛蹤寂寞濱蕭颯同霜艸謂可安餘齡異俗驚我倒頗解空王宗懷之以爲寶世故等浮塵棄置勿復道

世情

世情多反覆衰榮難預卜本是昔時笑翻成今日哭故鄕無舊業客身同艸木紛紛輕薄兒誰能顧幽獨𨿽無祿資身喜有山在目得失何足論長歌倚修竹

貧賤詩

貧賤交親絕形影自相弔淸泉白石間朝夕事吟嘯甑墮何足言灰死不須溺達人乃知此寧免俗士誚

欽定四庫全書

潛山集卷四

宋釋文珦撰五言古詩

酬李漫翁暑中見寄韻

羲娥不停轂催暑到茅屋萍蓬無地頭桑梓念天目古吟寓深情時事堪痛哭餘生竟何歸行已變陵谷

篔房暑中寄詩依韻酬答

谿翁若冰雪明淨不受涅經嵗斷知聞使我心苑結佳句來淸風足以灑炎熱山中有奇事遲向秋深說

依韻酬葛秋巖陶體四首

山林自多趣況此晴和時我友賁然來相娛以琴詩倉庚遺好音薰風發淸吹悠然與心防安能遽忘玆大化無端倪至道絕馮仗委身於一靜足以去羣妄死生亦寄耳遐齡豈吾望伯倫稱達人胡爲未忘葬吾生一無營終日衡門下棲遲已成樂豈羨臺與榭相彼常汲汲而我獨多暇時聽蜾祝兒於以知物化東原風正和西山气尢爽坐我於其中此心日以廣腰間豈須重眼下何必兩顏原陋巷居歌有金石響

效陶四首用葛秋巖韻

坐石滋南風幽抱和且衎志惟在山水身不關治亂終曲遂忘言舉目送飛翰所得皆天眞初不加習翫山深自無暑五月艸樹寒頗有遁世樂得之亦非難巖翁我同流邂逅成淸歡回首功名人瑣瑣不足觀眼前幾富貴變滅同浮煙舉非吾所欽眷然思古先窮達無二道彭殤可齊年中心旣昭徹萬象皆澄鮮我居本山林茅茨防嘉樹骯髒塵网間歸心自西騖吾駕今已返終然守貞素每思夜气淸起坐天未曙

野翁

野翁百不爲白髮老巖澗寜肯慕膏粱且復飽藜莧故交非不多盡作風葉散餘生𨿽獨存反觀亦如幻

山居答客問

富貴有何好祗以勞其形吾居在山林四體常安寜寒緝沼中荷饑斸松下苓蒼苔沒幽徑白雲度疎櫺明月石上看淸風枕間聽滅惑生智焰破塵出空經眞如寐而寤亦若醉而醒此外非吾事眂之等浮萍誓不出籬戶期以終頽齡君如不吾信重當問山靈

遣興

吾方慕孤貞俗苦尙馮附一身天地間瓠落如大瓠短寄無百年倐忽已遲暮平生淸淨禪猶嫌被詩污洗除豈誠難心空滅萬慮更當尋亮公竟入西山去

寓形

寓形宇宙間治身猶治木要在直而方母使圓且曲直方固違眾吾心以爲是圓曲𨿽適時吾心以爲恥人由圓曲富吾用直方貧吾心𨿽不移予以書諸紳

黃葉

吾心愛黃葉不翅於南金九月秋風髙柴門積來深一一自掇拾書我白頭吟吟成意誰與拄頰對遙岑

寄友分得客字

夜來有淸夢夢見山陰客宛然過蘭亭分吟坐苔石曉聞在湖寺揮塵論經席防面安可期相思春艸碧

吾生

吾生少壯時窮力在經教一心融萬境頗亦能致效老來更脫略山水隨所樂今成信手碁勝負不復校

人生幾何行

人生能幾何百年三萬日一半睡中消余壽或難必鐘鼎與軒裳總是牢籠物貪夫所甘心宛轉無由出富貴者常勞貧賤者常逸所以箕山人不爲唐堯屈

人生百年間何殊旅亭客少壯不可畱漸覺衰老迫縱使功業成誰能免形役長歌歸去來山中煮白石

冬日山中遣興

始見迎秋气又復換律寒山何蕭蕭飄風何弗弗雙丸遞隱見百齡信超忽慨念同遊人大半成異物吾年亦云衰逾六已望七不惟齒髮變舊閒盡遺失死生無定據萬事難固必且以永今朝奚須計明日息影入山林曽不厭深宻賢哉龎徳公萬世稱隱逸

重阜崔嵬行

重阜何崔嵬遙瞻北邙路曠野無人居髙低盡丘墓不知古與新落落似棊布下有荒艸叢上有白楊樹樹頂嘯鴟鳶艸根穴狐兔嗟哉昔爲人妻子相愛慕豈知易殂落到此長別處天地𨿽好生安能蹔畱駐夜臺杳防防千載竟不曙托身同艸木坐受螻蟻蠧衣冠變成塵精靈自相語親戚不重過他人豈能顧聽我蒿裏歌年命如朝露

與云耕重防復別

久別思見面重逢反成悲相持問年紀各在桑楡時道途筋力殘發成素絲時命茍不遭有才亦奚爲榮華旣非願但願亡寒饑眼前且相慰老別難再期此語亦良苦君心還自知

別山中友

人生貴適意窮達奚足論此意君能知方喜吾道存於心旣莫逆彼此俱忘言胡爲又當別誰能不消魂

閉戶

閉戶日無事山光滿盈幾飯餘曲肱睡一覺頗酣美心平不作夢境寂如止水山童爲煎茶茶熟我當起

夜歸

天气殊淸和山中多勝踐沿流采香芹穿雲得芳荈幽懷日以舒囂塵自玆遣乘月返茅茨倦足不復洗生惟淨命食持鉢向人境莫夜歸茅廬月出山愈靜處處聞泉聲行行踏松影洗足便安禪云深石牀冷

煎茶

吾生嗜苦茗春山恣攀緣采采不盈掬浥露殊芳鮮慮混仙艸性崕間取靈泉石鼎乃所宜灌濯手自煎擇火亦云至不令有防煙初沸碧雲聚再沸雪浪翻一盌復一盌盡啜袪憂煩良恐失正味緘黙久不言須防齒頰甘兩腋風颯然飄飄欲遐舉未下盧玉川

芝田老師索余作松石因書此詩

學畫同學書藝精人已老三年始向學一紙未能好墨淡石不蒼筆枯松亦槁芝翁索此圗遺笑應絕倒

樗散

樗散不任用居然老空林柴門絕車馬徑艸三尺深靜對西山云頗覺諧素心此外非所知誰言有華簪

藤杖

楖古藤杖偃蹇如虯龍伊昔訪隱人得之天柱峯眡爾如良朋出處常相從渡水逾萬折穿雲或千重忽於風雨時狡獪誇靈蹤使我失馮倚瓠落無所容

爲顧美山賦五字田

寶此五字田不羨千畝耤防搜爲播種發言皆黍稷梅山老吟農良已著深績終然乃有秋不負平生力

湯婆

野翁有湯婆愛逾美淑姬眡之若彭亨虛中而無爲冬日則飲湯身惟一衲隨曽不涴脂粉簡潔良易資終宵暖吾足貞靜無邪思徳音之所同可作偕老期誓不中道絕若彼氓蚩蚩作詩以遺婆婆聽當勿疑

讀郭文舉傳

眾人務茍合達士羞雷同不可相爲謀眞成馬牛風我愛郭文舉乾坤一防鴻

送僧東歸

今朝送君處艸色如許新後防旣難定別愁那易陳分手限吳越煙波渺無津雲山更重疊歸與何峯鄰慿人問消息或恐非其眞不如早重來勿使山猿嗔

祭坦仲履

仲履眞吾徒敏慧出流輩比玉無纎瑕方珠絕防纇子心如秋月皎皎長不昧子身如閒雲出處極自在相從逾十年不見時俗態愛子靜而文喜子和而耐語子以防一一能領防今子隔重泉使我增感慨酌彼淸澗泉爲子供一酹魂气誠有知歆監儼如對

同友行山逢隱僧語

我本忘世人有志在巖穴欣逢防心友提擕步林樾雲中野僧居樹梢淸磬發不憚登陟勞遂得造石窟門前羃蘿蔦座後翳松栝結艸爲三衣降龍在一鉢問我從何來執手道契濶食我靑精飯語我頗諄切教我去眾巧使我守一拙我誠服其言畢志不敢越他年定依止相與定晚節萬事盡棄捐飲澗茹薇蕨

寄教西岑

西岑我同流常惜防面疏秋深來舊京一嘗造君廬感君故情深館我於恬虛十日更倡酬閒蹤頗虛邪人事那好乖扁舟賦歸與茫茫煙水隔無使堪寄書萬玉森篔簹孤峯麗芙蕖掛夢於其間栩栩復蘧蘧以我常思君知君亦思予何時重攜手使此苑結舒

炙背

老身不能寒心惟愛冬日炙背蓬門下暖气浹肌骨自謂人間世此樂居第一𨿽曰狐貉溫功莫與之匹山居人不到獨坐快捫虱

贈同志

我本無生儔涉有乖素願百年直寄耳倐忽如過電猶記學語時老色遽滿面富貴非所希吾道在貧賤往事絕尋思殘生喜彊健忘機有白鷗消日賴黃卷今辰扶杖出窮探不知倦與子偶相逢抵掌說嘉遁同歌紫芝曲共飽靑精飯世人不相知心通亦何悶

寄贈王子靜

子靜野鹿性蕭散逃縶鞿倚詩以爲田曽弗憂年饑詩腸有餘積詩貌無多肥朝吟暮亦吟吐屑常霏霏糟粕三百篇自能發天機兩腳走黃土頗若知音稀多時不相逢念爾魂夢飛何當抱詩來共食山中薇

贈隱僧

髙僧謝人世誅茅亂峯曲三衣不著蠶一飯長分鹿露滴秋逕松煙防曉窻竹眞隱澹無營怡然心自足

問李篔房疾

篔翁非時流溫然古君子我𨿽異教人臭味略相似四月不見翁相望隔煙水石壇忽來前言翁乖攝理眞體本無病請說病原委乃知爲蒼生常欲致平治神明所扶持厥疾自衰已秋日定拏舟賀翁勿藥喜旣爲蒼生病須爲蒼生起比壽於廣成與宋相終始

重防馨桂山

桂山吾友於壯嵗卽相親跌宕去鞿縶出語必驚人倐爾罹世難東西各全身十年不相逢有若參與辰偶乘霅舟來見翁西澗濵相對恍如夢彼此白髮新抵掌話疇昔故情一何眞遺我白雪章字字無埃塵長歌山水中鏗鈜驚鬼神胡爲又當別繾綣難具陳風前一回首寒波渺無津他時定相思題詩附雙鱗

日夕佳

城市多混濁溪山宜避喧山色日在門變態從朝昏悠然得之心眞樂方自存此心誠不渝軒冕何足論

放浪詩

放浪遊名山山水悅人意窮日不知疲行行轉幽邃空籟如風聲奇峯似雲气濯足就寒流憇錫投古寺長廊遇眞僧妙語發淸祕道我多隱情喜我無眾僞願言從此始萬事盡捐棄相從了餘生共踐眞實地

屏居

屏居泉石間所樂在閒縱山田與山果皆吾手自種禾穗巳垂穎粟包初拆縫一飽旣可期肯復作詩用

過野人居

閒人無外事飯餘聊散防路逢一老翁疑是避秦客招擕過別墅茅茨翳桑麥惟聞雞犬聲了無車馬迹自言入山來居然長兒息身將云木親志與風塵隔屋邊種桃李無言花自拆原上耦耕人將非是沮溺遺世乃全眞何爲牽物役從此數相尋幽期竟難易

酬淸苕恭仲溫見寄舊詩追志於此

吾生苦疎拙不解謀此身輾轉常寄食短褐如懸鶉徒禦捨之去往往嫌我貧達交亦良多安能彊相親惟有湖濵山於我如故人日夕與之對澹然忘主賔仲溫我同流道我此意眞新詩逺相寄可以書諸紳何時到淸苕相擕采白蘋

送僧

云作達人性東西無定居重逢在京闕忽憶歸園廬水宿傍江市山行見樵車後期難重尋握手空躊躇

吾身

東西南北人寂寞住巖澗年衰鬢凝霜客久衣絕襻何須念粱肉且復飽藜莧猶患有吾身身死卽無患趨時非好步步步靑山歸眼界絕塵垢耳根遺是非充腸艸木實被體雲霞衣吾貧豈當念吾願已無違

林臥

林臥嵗月久閒襟頗孤淸靜中觀庶類因之感予情木伐以其材膏煎以其明獸檻以狡彯禽籠以音聲人茍矜智慮自械傷神形縱使功業崇或受鼎鑊烹今古無不然念之殊可驚世用常致患時棄乃全生所以箕潁客翛然竟遺名吾幸拙而愚冀可終餘齡

曉坐

夢破不成寐茅齋坐淸曉他山已擊鐘獨樹初啼鳥四體旣調柔眾境亦深素書未終軸朝光射林杪任性無外求一靜萬緣了何事塵中人百年徒擾擾

冬日山居

出門無所求藜杖常掛壁睡起日將午耳目有淸適冰池坼寒光雪檐響淸滴道人期不來獨防麻衣易

山居

自爲山居人夢寐亦安佚頗謂龜六藏全勝兔三窟性中惟一眞身外無餘物形謝卽示已誰能問埋骨

釣雪老漁

彼漁者何人莫是滄浪叟萬頃自淸心千山同白首忘世但垂綸得魚惟換酒醉後任扁舟流到湘川口

贈別

古道久淪喪世塗堪痛哭鸞鳳盡收聲豺虎方擇肉君從東方來求我山北谷君容一何臞我發日已禿衰殘兩如此寜不感心目又還別我去後期難重卜握手臨路岐贈言以爲祝一祝宜彊飯二祝宜避俗

秋日有懷故人

山人出山去山鳥長相憶嵗月能幾何諸峯復秋色孤云在何處煙水望不極怊悵多逺情飛鴻杳無迹

屏居

吾生本疎庸不作塵間夢屏居萬山中野性頗自縱消搖鷹脫鞲蕭散馬釋鞚天寒放麋入春燠聞鳥哢斸藥時荷鉏灌圃晨抱甕薇生富采擷橘熟斷包貢喬松已巢鶴瘦竹待鳴鳳回首視世人眞若螘一閧

尋幽宿隱者居

先生巢許流逺志在箕潁由來天機深遂使塵事屏云霾山徑長艸沒柴門靜相逢冬日暮共語寒夜永照暝然枯松漱泉暗井虎嘯谷風生猿啼霜月冷潺湲瀑泉聲寒亂髙杉影藐焉豁塵襟頗若異人境明朝還別君尋幽過他嶺他日擬重來同采春山茗

齒脫

老齒皆脫落十中無二三存者一動搖咀嚼寜復堪荼薺均一咽盡略苦與甘世味非道腴正爾不欲耽

老景

日月如飛梭爲我織老景蒼艾浸成色素絲颯垂領短長任所裁厚薄焉足省善賈亦徒施終然付泡影

天目山僧隱居

卜居就窮崖幾席淨如泛三池更幽絕澄澈皆可鑑深處有蟠蛟逰子不敢瞰獨向月明時臨流學淸梵

滅迹

滅迹巖岫間居然養眞素夕餐籬菊英朝飲木蘭露衢諒堪涉時榮焉足慕萬古功名人累累但丘墓

衰病

衰病苦無悰偃仰以終日少間步東園愈使我心怵名芳掃迹空野艸爭頭出無力事耘耛長吁返蓬室

桂感

桂非桃李儔露冷花始拆馨香枝可取欲以寄嘉客道逺莫能致徘徊終日夕別情因物感千里未嘗隔

四皓

皓首四老人獨見何明徹恥爲暴秦污商山永歸潔暫出正前星遄回臥松雪終令漢天子不敢亂適孽舒捲盡天機非徒上名節

石室

石室靜而深靑山疊相暎且無籠檻羈頗適猿鳥性外物俱棄捐內塵亦淸淨人莫來扣門驚回老僧定

深居

深居在空閒頗適靜者性門外無遊塵落葉滿荒徑陽光下西垂東嶺有餘映焚香讀楞伽惟許山鬼聽榮華不入夢於焉謝憂責深居三十年禽猿盡相識白日久知心孤云本無迹丈室常寂然焚香自終夕

哭立虛舟

虛舟我良友生平快防搜放迹江湖間自與造物遊憶昔仗短笻訪我竺峯頭貽我選體詩得法於曹劉因之與定盟有若膠漆投出處𨿽小殊夢寐常相求是乃以神交眞如持逺儔有力負舟去迅速不少畱易寘於涼池亦善爲舟謀我獨念故情涕淚如泉流些舟以此詩舟亦能聴不舟或不吾聴吾淚終難收

今日

今日天气佳悠然動淸興桑間葚初熟時復鳴戴勝同遊盡蕭散野徑亦幽夐仰面看靑天長嘯山谷應

閒靜詞

自從住山來未嘗離於山予愛山之靜山亦多予閒閒靜兩相得悠然眞意存白雲乃知此難與躁者言

裒集詩槁

吾學本經論由之契無爲書生習未忘有時或吟詩興到卽有言長短信所施盡忘工與拙往往不修辭惟覺意頗眞亦復無邪思事物皆寓爾又豈存肝脾老來欲消閒裒集還自嗤聊以識吾過吾道不在玆

欽定四庫全書

潛山集卷五

宋釋文珦撰七言古

月夜聽琴歌

石牀定起夜方中爲豁幽興開房櫳吳天潔淨無雲蹤萬里一色磨靑銅明月皎皎行虛空穿松透竹光玲瓏猛虎忽嘯茅屋東林樹葉葉皆生風壯哉宿客淸溪翁對月與我調絲桐不拘商羽徵角宮五音疊奏意無窮希聲一一關天聰天神下假山鬼從鶴抃舞節奏同延頸舒翼多儀容嘗聞雅樂與政通乃知此語非顓防更漏欲徹曲未終西鄰忽打五鼓鐘溪翁憶著溪頭蓬抱琴歸去還怱怱願翁重來勿棄儂儂欲共爾論心胸

母子吟

遊子行逺方慈母在髙堂砌有忘憂艸對之還斷腸母心乃如斯子心其可忘子心茍如母足以感蒼蒼君不見漢蔡邕晉王祥

江山縣旅夜

江郎峯頭云漠漠江郎廟前風雨作路傍古寺不可棲破屋殘僧情味惡重尋野店度前林夜寒無柰春衣薄慚媿主人能防意地鑪爇火深相慰何似山中夢覺時紙被防頭聽松吹

夜烏啼

東家屋樹與云齊夜夜有烏來上棲明月照烏棲烏啼愁殺窻中戰士妻官家遣夫戍遼西三年不歸守空閏烏啼不止婦增泣淚痕如雨衣裳濕

有美一人行

有美一人閒且都天然自與常人殊奔逸絕塵遺步趨宛在大海之東隅珠宮貝闕非凡居鮫綃被體雲霞裾朝乘一鶴暮雙鳬往來圎嶠仍方壺所交皆古眞仙徒赤松羨門及麻姑共論妙道得道樞天地萬物指馬如人間嵗月良易䢐別來眼暗齒髮疎山可兮海可枯相思之念無時無示好亦有明月珠藏之懷袖不敢沽屢欲致之乏飛魚側身東望空躊躇

過苕溪

苕溪發源自天目一谿東之漾寒淥岸山續續相照映原田每每資滲漉祗防後浪催前浪當悟新人換舊人來往舟航謾如識到頭若个曽知津

苕霅歌

昔聞兩溪水色異苕淸霅渾猶渭涇又聞發源自天目懸髙墜峻如建瓴日夜滚滚流不止盡過白蘋紅蓼汀流入太湖不復辧挹之但聞魚鼈鯹堪笑人生亦如此百年汲汲勞其形到頭富貴亦何用一臥泉下無由醒爭似漁翁扁舟獨往最脫灑七十二峯相對長靑靑

春日吟

春山靑春水緑野鳥啼春聲續續提壺勸我飲杜防勸我歸吾歸不待勸吾貧無酒資之二虫不吾知徒爾爲

芙蓉花歌

東鄰檻外芙蓉花初開粲粲如朝霞今朝花謝枝空在繞樹千回只嘆嗟花謝明年還復開紅顏已去終難回人生不及花枝耐況有流光白髮催遊子對花心盡醉老翁見之如夢寐解把浮生比夢中肯計榮華與憔悴

晚秋遊興

餘英山中楓葉赤龜溪溪上蘋花白野翁杖屨往來頻爲愛溪山好秋色白叟虯髯眼深碧邂逅相歡坐苔石語終長嘯歸靑壁恐是云深避秦客斯人再見𨿽難期忘機亦有漁樵席借艸班荊相爾汝無主無賓心自適沙鷗飛度夕陽間煙外遙聞一聲笛

趙白雲宗丞以詩送惠柳下謁浙西憲使包宏齋命餘同賦

宏齋伊洛宗白雲風雅主二公在斯世光艷燭寰宇白雲歸帝鄕宏齋庇寒士出處𨿽小殊憐才酷相似吟詩貧到骨白雲古知音吹送宏齋前雄詞重南金乘流春浩蕩變化那可測君不見北溟有魚防風雲一舉自然生羽翼

周艸窻命題異人爪搯仙境圖

幽齋眾客多淸娛弁翁開卷示此圗細畫纎纎比毛髮老眼眴轉眡若無須臾神定乃能辧蓬山圎嶠連方壺山川盤紆體勢逺樓觀縹緲棼桴鋪霓旌羽蓋蔽空日云軿鶴馭交天衢瓌麗綺錯千萬狀一一盡與人間殊弁翁指陳更詳悉言是澄江惠氏所寶之舊物昔有道人方外來暮夜延之入其室蕭然獨臥無燈明時聞爪甲鏗有聲明發道人不知處但見桶底搯畫成吾知道人非小巧物物之中存幻眇更於爪畫兩俱忘當與道人同一笑

周艸窻吟槁號蠟屐爲賦古語

嘗聞阮孚心好屐對客蠟之手不釋閒暢非惟時所推千載嘉名猶著白弁山山陽有吟翁嗜詩亦與嗜屐同盡將書傳資詩用字字句句加磨礱萬象一時供掇拾大翫於詞成鉅集還將蠟屐以自名吾知淸尙人難及尙喜江湖有此翁此詩此屐當無窮

風雨

晚來江上天不分老蛟吐气成江云夜半大風飄屋瓦頃刻檐間雨如防柴門閉不敢開漸聞水聲到牀下開門處處聞啼號盡說浪頭三尺髙室廬漂蕩無處所妻孥大半隨波濤江市一時爲沮洳急打行包入山去通衢沆漭不可行歷盡西山豺虎路但願自今風雨調無復破塊與鳴條

公無渡河

河源來自昆侖西滔天沃日無津涯櫂夫漁子不敢窺公欲徑渡公誠癡癡公溺死如何爲竟委骨肉於蛟螭徒使萬古箜篌悲

古松歌

山中艸木知何數獨愛庵西古松樹千嵗老鶴巢其巓根有茯苓心不蠧秋來是物皆搖落此君勁色還如故嘗聞無用乃全生卻恐身爲材所誤最好無過是樗散一生不入良工眼

神樹詞

村西大樹髙入雲樹根作屋祠爲神村農四時常祭賽但願長幼無災屯更乞風雨皆調適官不追呼無盜賊六畜蕃滋百谷成報神之賜何終極問農當年未生樹此樹之神何所附它時此樹朽而僕樹神又向何方去農笑吾言吾笑農濁涇淸渭終難同

爲李少監賦秋崖歌

四時之气秋最淸千崖風骨方崢嶸石黛碧玉疊照映喬松老栢森縱橫上有白雲可爲佩下有寒泉堪濯纓樵夫仰視不敢上鸞鶴日夜長和鳴若有人兮似冰雪以斯崖兮擬髙潔飲津兮餐玉屑禦淸風兮朝帝闕

秋浦老漁

秋浦老漁人不識淸溪數灣船一隻釣竿垂垂釣絲直眼光過似谿光碧得魚歸來不自喫開籠分與白鷴食卻來獨坐磯頭石對著斜陽誦周易恐是渭濵姜子牙安得文王與同車

蠶婦嘆

吳儂三月春盡時蠶已三眠蠶正饑家貧無錢買桑餧柰何饑蠶不生絲婦姑攜籃自相語誰知我儂心裏苦姑年二十無嫁衣官中催稅聲如虎無衣衣姑猶可緩無絹納官當破產鄰家破產已流離頽垣廢井行人悲

鳴鴈行

鳴鴈來自北一一銜蘆度深磧空受嚴霜損羽毛不爲徵人寄消息散落湘吳無定所或寄平川或洲渚相喚相呼不亂羣非比寒鴉無次序弋者多懷害爾心棲宿須尋煙水深

北風行

北風凜凜生邪寒陰雲萬里何羣木盡槁葉盡丹日月迅駛猶飛湍人間光景亦易殫離家不如在家安胡爲夫君乃遊般自古共嗟行路難摧輪折軸良可嘆客中憂緒常萬端何當對面同歌歡願得此身生羽翰與君相逐同鴛鸞有懷未遂寜容寛耿耿不寐遙夜闌孤鴻求匹聲嘶酸使我感物摧心肝

聽野老所言

衰翁臥病山之阿東村沈老來相過首言年饑苦無備次說時政多煩苛其間數事盡切已具有本末非差訛農家累世服畎畝此外寜復知其他世道愈變俗愈薄天意亦復相折磨舉貸養蠶不收繭盡瘁耕耨田無禾千瘡百孔正難補前月里正來催科家貧乏錢辦酒食賣卻養命雙種鵝昨朝縣吏又追喚眞如鳥雀遭网羅兒女啼號顧弗及心如亂絲頭緒多西鄰寡婦更可念譬彼壞木無枝柯饑寒交煎絕生意母子牽挽沈於河句句皆從痛腸出語罷涕泣俱滂沱民之多艱有如此於乎彼蒼其柰何

寒風

寒風蕭蕭吹我衣迎晨入山采蕨薇魍魎窺人猛虎嘯艸間多露猶未晞歷盡窮崖與陰谷終朝采之不盈匊憂心殷殷日將暮手持空筐返茅屋賊臣惡子厭輕肥志士幽人常苦饑古來萬代共如此樂天知命復何悲

讀韓非子

非本韓國諸公子胡乃人形心蝮虺身旣入秦而媚秦肆無忌憚浮商李狂言著書三十篇讀者能無污唇齒且言仁義不足用惟有嚴刑堪致治斯言豈足稱人言反悖經常滅天理助秦爲虐猶庶幾名教不容良可恥昔者韓防嘗簒晉逺遡其源固應爾吾欲火書而人人周孔之道不如是

旱雨

賊臣弄權罔明主億萬蒼生受辛苦大家巨室盡逃亡賸積黃金向郿隖羊未烹旱如許羊將烹天乃雨吾言此雨是雨谷防防活人勝珠玉聖恩新放限田租從此農家飽飦粥

夏暑正隆望秋得雨因賦長句

夏日烈烈揚暉光陽气入土土力彊望秋三日雨滂滂庶物浡然俱阜昌雨暘時若異咎恆秔稻薿薿如人長西風朝夕吹新涼風來已作酒飯香老農再拜謝穹蒼此去足以供烝嘗只今吏卒多豺狼惟恐肆威加奪攘一粒不得入我腸父子悲啼茹糟糠願將此意達君王母官貪冒官循良

走馬引

走馬官奴金縷衣食人膏血如瓠肥田夫力耕猶餓死爾曹醉飽忘年饑天視生民同一子胡爲不平乃如此人眾勝天且勿驚天若定時天自平

答仇山村見寄

十年不見山村人瑤華忽到英溪濵見詩猶如見君面讀詩隻字必三咽當今滿眼非吾曹與君例亦同此遭風雅之音幸未變托之足以舒郁陶頗謂仇仙若鸞鳳造次而鳴亦驚眾丹穴方堪養羽儀他年防作明時用

爲修樗作歌

我愛巖間古樗櫟蔽日參云過千尺樵蘇來往作陰涼不爲風霜變顏色匠氏入林持斧斤材無大小皆選掄豫章楩楠豈復有獨以無用全其身山僧因得養生理故以巖樗自爲比只把樛枝庇本根肯誇美幹招殘毀幽人志士當勿疑聽我朗誦巖樗詩縱爲梁棟或易撓巖下淸風無盡時

爲山僧作松石歌

一片石一株松石如虎距松如龍風雲變化多靈蹤有僧托此憇寂寞心與境防無塵容記得當年采秀於天臺萬八千丈之深峯石橋西畔曽相逢

溪翁

靑山映溪三十里水中白石何齒齒是非不入溪翁耳生涯祗在淸溪裏終日磯頭坐碧藟釣絲入潭魚唯唯得魚滿籠渾家喜溪光似鏡山如黛不是溪翁不知愛

西城行

閒蹤無滯畱有興卽行樂﨑嶇歷重丘窈窕窮逺壑遂步西城道修墉帶髙閎門前設梐枑喧喧歌吹聲老人咨嗟語予故園林曽是前人墓予謂老人置勿論自古廢興何定據今人歡樂寜長保後人還爲傷懷抱

靈泉篇

髙僧誦經經出泉泉靈不許蛟龍眠湛湛長開古明鏡泠泠暗瀉朱絲弦曽說煮茶甘入齒爲是心源功徳水淵然千古無是非遮莫放人來洗耳

題履道兄古松圗

屏間何人畫四松髙標半在煙雲中人來盡作眞松防槎枒古怪勢不同一株連蜷如老龍曽見於康廬窈窱之深峯兩株橫斜蒼黛色曽見於鴈蕩髙寒之絕壁最西一株更奇特老來昏耄記不得想得當初落筆時名山洞府徧尋思細將覽勝探幽興暗冩淩霜傲雪姿古來畫者𨿽無數少有人能得眞趣畢宏韋偃骨已寒今日此圗堪獨步主人勸我爲作歌才薄無柰此圗何疾書一百六十字勿笑迫促無委佗

秋月山中放歌

秋气淸秋葉鳴四山風骨方崢嶸有時支頤靜對有時緩步遊行朝昏之景無盡藏一皆遺我無人爭中林橡栗又可拾老夫快活不可名乃作歌歌此情雲中木客時來賡

山房假寐夢有一客抱琴奏曲而去旣覺詩以記之

山房夜坐無眾喧隱幾而臥方澹然忽夢有人來我前從容爲我揮五弦琴聲一一皆淸圓如聽廣樂於鈞天曲終倐爾升云軿亦有笙鶴相後先未知重防在何年臨風別恨空綿綿覺來竟亦何有焉惟聞漏鼓聲咽咽因識死生同寤寐榮枯得失皆無意

關山月

月從東海出冷照玉門關徵人家萬里夢向月中還金閨亦有夢卻行玉關道道路不相知思深各衰老胡笳亂吹哀怨多柰此關山明月何終宵迸淚如金波

月下吟

炎宵喜見月對月還傷神視彼淸涼月感吾夢幻身月色鎭長在身將化爲塵月照今人盡還照後來人今人後人自歸土此月光輝彌萬古了知身幻不堅牢富貴功名何足取

寜退耕巖維石隆湖隱皆嘗有徳於余圗報未能而俱下世感念存亡哭以十韻

吾生素無寵祿願自向空林灰百念但存心地如砥平不道人間有崖塹皇天幸能念無辜脫我險難歸夷塗天定勝人乃其證紛紛譖舌胡爲乎四方交朋盈什百反眼如同不相識豈惟袖手不能援多若蒼蠅變白黑獨有空門三老人或未識面非交親奮身爲余直其枉惻隱如此宜稱仁思欲報之苦無力但有此心匪石席今日同爲異世人俛仰存亡三太息

余行江湖餘五十載備知交態惟燻自聞始終不變因作歌見意焉

小人必樹黨勢利相因依勢成乃翕合勢去還睽離君子貴獨立中心存不欺榮華羞附麗衰謝罔棄遺君子與小人於此常見之君子誠可宗小人足堪嗤君不見媚春野卉億萬數花欄映發如有期一朝霜風肆淩厲傍睨不復相扶持澗底喬松過百尺幹宵直上無附枝黛色不爲時所變澹然自有嵗寒姿

臥雪歌

潛山道人性疎懶地覆天翻渾不管艸座麻衣居絕巘一間茅屋云常滿頗愛云縱亦蕭散於焉誓與云爲伴終日臥云忘早晚夢回日照云牀暖彼此無心體舒緩所以相從加繾綣他年我死云獨存云應惋惜吾生短

少年走馬行

少年走馬去如飛大笑吾衰行走遲吾同君健應無日君似吾衰定有時烏兔交馳猶急傳能令海水桑田變物之大者尙難常何況百年如迅電要知此語非相誣更當持以問麻姑

書仇逺吟捲後

昔在英谿識仇逺豈意別來陵谷變死生契濶不相知一十四年如過電蓮花峯下得重逢老色駸駸驚上面袖出新吟數百篇非特淸新更奇健我道風流似謫仙定知當上金鑾殿愛才未必無明皇薦聞亦有賀知章

次教西岑見貽韻

宴山山裏白頭翁室空亦復無山童往來山月幾圓缺入山未聾今已聾柴門反關不容叫翁欲養防仍養浩莫嫌翁苦戀山中良恐出山爲小艸

懷天目西尖隱者

西尖髙插白雲裏下視行人細如蟻客至山翁禪不起天風吹落靑松子

送僧歸廬山

上人家在廬山陰木皮作衣云作心獨擕鐵錫來參尋禪中悟得唐人吟秋髙忽憶歸山住舊結茅茨連古樹他年我欲尋君去秪恐云深不知處

送僧

寒虫感秋气非爲遊子吟遊子寂寞聞自然動歸心歸到南巖秋欲晚山栗正肥山稼滿山中獨坐防云時還憶湖邊舊吟伴

遣興

七十七嵗潛山翁見聞已盡如盲聾祗在山邊水邊住了得人空我亦空鐵心石腸安晚節未輸金口而木舌此眞難與時人說明知獨有髙空月

欽定四庫全書

潛山集卷六

宋釋文珦撰五言律

送林弓寮歸閩省覲竹谿中書往赴安谿縣新任

當展經綸志初爲撫字官五弦能自愛百里幾民安此去還家便知非行路難蒍於歌一曲先合盡親歡別我重雲裏揚舲積雨餘預愁千里道難寄一緘書蹔爾還谿館重來任石渠明朝謾凝睇舟已過桐廬

初三夜月

新月似蛾眉娟娟止片時輝光𨿽有缺輪郭未曽虧三五還應滿尋常那得知人生亦如此窮達信難期

懷隠者

逸步脫譏讒髙蹤不混凡獨甘巢絕谷人似說遊巖自制幽人筆妻裁隠士衫世交空見憶無處寄書函

送趙一嚴守永嘉

九重思共理符竹付更生卿月輝麟譜文星次鹿城精微敷易教信厚播詩聲好使中川水長流不盡淸

送兵部兄出守髙安

君是甲科人文章已立身逺邦迎父母天闕動星辰行愛三冬日到爲千里春如將致吾後先要惜斯民

雲門六寺卽唐靈澈師舊隠

吟徧唐人句蹤不易攀一溪淸到郭諸寺各依山暮雨松花老秋風藥井間惟應千歲後華表鶴飛還題暇亭【王子敬云在山陰道中使人應接不暇今以暇名蓋反騷也】

人與山同靜亭安紫翠間無時臨鏡水終日見南山子敬心猶雜淵明意自間坐來輕世事薄暮鳥飛還

日鑄山中阻雪

來訪幽人宿春風未變和水聲依澗逺雪意向山多坡竹摧新粉庭杉失舊柯山童曉相報鹿迹夜曽過

客居阻雪

客居還歲暮風雪掩柴扉人向行中老鄕從夢裏歸繁聲交澗竹余冷入山衣消遣憑詩句猶慚未入微

新昌南巖

大禹未疏鑿此山爲海門試從樵逕上猶有釣車存佛屋棲靈竇仙墳蔭逺村巖頭一滴水居者不知源

宿山庵

絕頂一庵孤悠悠淸夜䢐野僧寒出定山鬼暗相呼泉落池應滿云深樹欲無何年捐萬事來此共跏趺

野祠

翁媼已相催喧喧鼓笛來荒祠三面水老樹一身苔休咎馮巫語凶丰信珓杯神前釃酒罷風散紙錢灰

和人晚秋客思

雙轂苦難畱江城又晚秋故鄕難寄訊倦客獨登樓衰艸重重恨徵鴻字字愁漁翁卻蕭散吹笛過前洲

節物

節物苦驚人那堪逺客身梅心輕送臘栁意轉隨春叢薄啼新鳥深泉動蟄鱗獨憐歸夢短不得面慈親

姚江舟中夢故人勸歸

一舸寒江上蕭蕭兩鬢華不惟傷道路終恐委泥沙宿雨添山靄秋風起浪花故人應念我夢裏勸還家

鄞中他山堰

碧浸他山古梅梁昔化龍江溪一堰隔禾黍四郊重絕唱思幽客歡聲徧野農長官功不朽遺廟合歌鐘

漁父

在處變名姓往來長嘯歌一身無賦役幾口共煙波江月垂綸下汀云宿棹和卻應嫌渭叟老去脫寒蓑

忠文洪相公挽辭

間气鐘河嶽深衷悟冕旒雄文驚萬古勁節凜髙秋淸廟弦何絕明堂柱不畱我生防許與灑淚莫能休盛徳歸防寞斯文轉寂寥聲名昭信史功業在淸朝遺表祈天切忠魂入地遙九重思亮直應作楚辭招

水亭舒眺

秋風水上亭獨坐望郊坰佛寺山偏好漁家地亦腥桑枯因抱蠍艸腐自生螢踏月歸林下柴扉尙未扄

鄞中桃花渡卽事

城北桃花渡樓居半海商官河通逺浦津樹雜髙檣旭日江煙暖東風水艸香爲看風土異客子又懷鄕自鄞江東泛舟至黃山橋度嶺遊白雲寺

望望白雲居崔嵬在碧虛水窮方度嶺石峻不容車舊愛松蘿頂重來筍蕨余卻憐淸絕景無地著吟廬

建溪靑玉峽雲際寺

飛瀑掛晴霓山門對小溪曉行靑玉峽時聽白猿啼野竹樊蕉徑修桐間茗畦儻容分席地便此卜幽棲

石橋瀑布

瀑布依眞境何曽與世同灑空輕作霧濺石亂生風絕壁驚飛鳥危梁臥斷虹人言龍窟宅只在此潭中

九仙山中瀑

一水從天下源深不可知千尋垂縞練余沫散珠璣響激雷霆合風生艸木欹老僧來灌頂濺濕薜蘿衣

雙溪寺

復嶺又重岡塵緣此地忘五峯朝寺古雙澗出雲長深靜宜棲隠髙寒易雪霜擬登華頂去幽徑旋鋤荒

煙霞石屋諸寺

緣山一徑微竹樹隠禪扉云絕去來性僧無生滅機風檐鐵自語陰洞石能飛終擬擕缾錫他年向此歸

溪寺書懷

野寺依溪曲長橋接栁堤俗人忙不入孤客自安棲嬾散今成性煙雲盡入題鄰居有農父時與話耕犂

宿閩中溪寺

獨宿閩溪寺中宵夢自驚月斜移樹影風急轉灘聲起對淸秋色難爲逺客情雲山千萬疊何處是神京

送友人住海寺

海上蓮花國初從太守招衣傳方石偈舟泊丈亭潮漁子應焚簄鮫人擬獻綃他時思舊社無柰寄書遙

山寺

古寺氛埃表幽程屈曲通髙峯常似雨陰壑易生風架棧爲平地寒鐘出半空他年依老宿掛錫此山中出城行半日始得到招提山气隨時變州形入望低地靈多產藥村逺不聞雞詰旦還離此尋幽過別谿

閩中歲暮懷吳中

冉冉年光盡淒淒客思驚疎狂輕萬事行役負平生海月移松影山風壯瀑聲寒宵頻作夢曽不離吳城

懷安養

淨土𨿽周徧標方必在西一心無彼此九品自髙低久別情無柰重歸路不迷依憑法蔵願名字欲先題惟吾與西佛天性本相闗怊悵迷方久浮沈苦海間三心終不退上輩必容攀慈念應尢切提攜早共還容易拋鄕國漂流幾歲年癡兒竟何事慈父必興憐客淚東風裏歸心落日邊如今定當返業已具西船西方淸泰國元自是吾家寶樹千般樂金池四色花同遊諸伴侶一別幾年華有意重歸去途程本不賖

春日懷人

林嶺春云滿陂湖春水多舊鄕書不到久客意如何老去長牢落悲來一嘯歌故人今在否相憶夢靑蘿

贈隠人

換卻靑雲志髙眠舊隠廬閒門誰踐艸隙地自栽蔬交道貧尢密吟情老不疎囊中何所有一卷養生書

七里灘別友

斷壁靑松古空江翠靄多行人幾回老漁父只髙歌縱有重逢約其如此別何明朝重回首惆悵隔煙波

湖亭別友

與君俱是客重別意如何斜日孤帆去寒江風浪多逺懷隨鴈影新詠雜漁歌知此遨遊地何時復共過

江上與故人暫防復別

交朋似君少澹泊自眞宗不記何年別翻驚此地逢煙波涵暮景霜露攺秋容又說天臺去天臺千萬峯

池上別友人

今朝攜手處髙榭俯風漪正爾俱衰暮寧堪又別離栁長深映馬荷弱未勝龜它日遙相憶還應話此時

贈王門老賔客

薄俗謾紛紛焉知贗與眞空餘千里馬難覓九方歅古道何當復時風未易陳王門舊賔客懷舊重悲辛

孤客

眾人皆汲汲孤客自兪兪方外居來久囊中物盡無行將笻作伴講以石爲徒若問何宗防饑來飯一盂

除狹

世狹難紆轡全生托散財紛華因地遣懷抱向山開野祭鴉爭聚貧居燕亦來不知江上笛何事有餘哀

題顏晞仲歸隠

飄然攜杖錫歸隠故山中鳥道雲泉逺猿聲煙樹重淸閒銷不盡塵累坐來空早晚須相覓知居若个峯

行石林蒼莽間頗多幽致有思歸隠

離城才一捨已得近樵漁秀石雲松路荒籬水竹居陽坡收早粟燒地長新蔬便好爲玆隠吾生不願余

防月

靜室焚香罷間吟倚石欄忽從靑玉峽湧出白銀盤列宿消芒盡淸暉照膽寒終宵不成寐二十四回防

尋北山友不值

山南山北住來往共煙霞午徑行松葉秋籬問菊花叩門人不見歸路日西斜應是孤云性難教只在家

旱雨

驟雨幡然下風雷駕疾威烏兼巢穴墮龍挾水雲飛物象回生意神功解旱圍田間喜相語防防勝珠璣

三術

利祿與名稱拘囚豈易勝由來立仗馬有媿脫鞲鷹達者知求解貪夫反自矜吾方用三術止觀足堪憑

山夜

山气夜沈沈泉流石澗陰虛廊羣動息寒殿一燈深潔白孤蟾影淸澄野客心興來歌古調風動古松林

閒樂

只以閒爲樂寧論是與非安身惟艸座終歲掩柴扉水蓏收菱芡山糧采蕨薇幾回淸夢去還共白雲飛

題規無範云深室

物外淸虛境由來逺眾紛靈蹤幾年說梵放或時聞似有似無路漫山漫谷云自難容俗駕曽不待移文

飛來峯猿

恐山還欲去著爾慰山靈掛處頻分影吟時不見形鷲峯愁外逺巴峽夢中靑月下三聲苦幽人卻要聽

禁體詠雪

應臈雨【去聲】連朝丰年瑞已饒亂聲還蔌蔌猛勢尙瀌瀌嶺嶠松增秀原田麥長臕窮閻休怨冷見晛自應消

禁體詠雪時方用兵故其末及之

擁衲坐深更頻聞蔌蔌聲只疑爲落葉不道是飛霙曉壓松頭重寒鋪砌面平幸成丰歲兆何事卻徵兵

地逺

地逺無人迹心閒見物情洞中飛石燕崖頂住山精僊木開花異靈泉吐澑淸幽棲已成趣不復問浮名地逺隔凡塵因而此隠淪閒知云意度淸愛水精神蔬食聊充腹麻衣足蔽身休嫌吾懶拙懶拙廼吾眞

送逺

離情不可說握手更躊躇爲客三秋盡還家千里餘山程楓葉赤水驛柳條疎日夕空林下何人伴索居

吾性

吾性本疎狂難教住帝鄕防心忘世界濯足愛滄浪往事皆如夢浮生底用忙到頭華衮服不及芰荷裳

愛性

愛性畏讙呶云深一徑茅了無徒屬累惟結鹿麋交灌木由來古修篁亦漸苞終然聲利表頗若類由巢

嬾性

嬾性難趨世深棲自養防得閒眞可樂未死已知空陰壑長畱雪喬林易有風見聞今又絕眼暗耳全聾

野性

野性難諧俗空林自葺茅且教同木石不是慕夷巢竹樹長陰合風泉夜響交山中無小艸那許世人嘲

詠苕霅

苕霅水煙鄕溪風六月涼家家有船步日日聽魚桹柳樹垂陰密薲花入夢香山人心亦愛時到詠滄浪

訪山家

山翁居處僻野屋蓋茅新自得煙霞趣應無車馬塵怪禽啼似鬼古木變爲人不是忘緣者誰能與子親

送王逸人

閒身如野鶴天地一虛巢山水琴中趣松筠世外交懷親逢逺信開卦卜歸爻更說雲門好相期共結茅

送立上人偕沈東臯謁吳退庵

闔閭城裏去瘦沈是同舟不用悲遊鹿惟須問狎鷗夕陽空茂苑殘雪徧長洲太守相逢日言詩定防頭送王商公遊永嘉兼呈東甽曹侍郎荊山劉學士

覓句東嘉去春風艸又薫一千餘里路四十九盤云幸有江山助休爲旅泊分曹劉諸老在爲我致殷勤

旅中秋晚

秋露洗晴空秋光處處同楓霞明野樹蘆雪覆沙叢旅況悲寒蛬歸心寄斷鴻幾時隨牧豎吹笛亂山中

桐廬縣

瀟灑桐廬縣名聞漢代餘民風尙耕釣土物富薪蔬江水連衢港雲山帶越墟終期置茅屋鄰近釣臺居

華亭縣

地占三吳勝名因二陸雄海村宵見日江市晝多風商賈通倭舶樓臺半佛宮歸來千歲鶴應恨故巢空

臨安縣

霸業歸王室空城但黍苗溪隨山勢轉路入市聲遙故俗多徵斂遺民尙寂寥傷心到今古祠樹亦蕭蕭

秋聲

商颷何厲疾羣籟盡囂囂回穴生崖谷淜滂度泬寥恍疑沙漠戰誤聽浙江潮遮莫頻相聒羇魂易得消

江上畱滯有作

寂寥誰與共華髮臥滄州月照空堂夕蛩吟壞壁秋故人稀問訊逺客易生愁安得如沙鳥煙波任去畱

秋江獨泛

秋波無際逺短艇遡寒江風景由來異鄕心未易降晚煙生驛樹空翠撲船窻賦得滄浪曲長謡不便腔

水鄕聞鴈

短景又還暮羇愁那易禁半生無著莫萬事任浮沈衲敝蘆花冷鑪存葑火深雲間斷行鴈時復動哀吟

孤雁

孤雁如貞婦餘生不再雙避寒辭北塞隨日到南邦倦翼堪憐影哀音自滿腔空閨人聽得離思轉難降

秋感

客中難度日池上獨徘徊露冷芙蕖死天髙鴻雁來枯莖寧再潤羣叫易成哀對此能無感吾親在夜臺

歸夢

防歲逺辭家勞生詎有涯客居終不穏詩鬢獨先華掃葉江風厲侵牀山月斜念歸歸未得淸夢入煙霞餘九月三日忽病瘧日必一作肢體憊甚至十日隠幾坐臥忽夢二人幅巾杖藜相過談詩及寤但記得一聨云骨換言方異心空意始圎是夕瘧止次夜又自夢坐亡手書遺偈四句前二句𨿽已書而不能記憶後二句云放身行碧落古樂聽鈞天書至落字而覺末句𨿽書未全而口尙能誦於是起就佛燈書之病遂脫然信詩之能愈瘧矣今足以起結成唐律一篇語不工以記異也

吟是大乘禪禪深夢亦僊放身行碧落古樂聽鈞天骨換言方異心空意始圎手挼黃菊蕊寫放瀑厓邊春夜夢中得觀與心爲度身將世作仇一聨旣覺而足成四韻寄修觀者

髙人持逺流淨行在林丘觀與心爲度身將世作仇不曾過午食常滿六時修苦海人求度師應駕法舟

淸苕

淸曉泛苕濵長歌撥櫂頻山川開霽景艸木暢餘春野老知閒趣沙鷗似故人絕勝拈塵尾駕說精神

題竹房

野水連苔徑山云掩竹房人閒淸晝永鳥語緑陰涼斷刻排籖古新茶入焙香眼前淸事足不道在殊方

宿靈鷲瀾師房

淸泉繞砌流境界極深幽有客暫投宿羨君長此畱詩成云滿磵人靜月當樓忽聽淸猨嘯南山山樹秋

幽程

幽程寧憚逺野外意無窮山疊髙低古川流宛轉通采芝隨羽客拾橡共狙公爛熳逰三日塵勞覺空

隨寓

我忘方就隠鳥倦自知還隨寓皆爲道何人有此閒微茫春水渡平逺夕陽山盡入淸吟景誰言勝事慳

寄淮頭家兄

君向淮堧去相思夢不安兵戈猶未定道路自應難曠野人煙少荒城鬼憐寒故園松菊在何必戀微官

秋夜憶兄

石房淸睡熟猶擁黒貂裘鄕逺難爲夢山深易得秋脊令空在詠蟋蟀暗生愁何日潛溪岸吟詩共倚樓

哭何甥

秀穎出儒林吾甥所得深良材竟難用造物果何心身後無遺育生前惜寸陰臨棺一悲吒萬籟亦同音

邊思

少年爲逺戍兩鬢巳防防百戰功誰賞空閨信不來鄕闗成夢境邊月是愁媒聽徹胡笳曲寒聲轉更哀

春江夜泛

江月照揚舲乘風過萬汀素光流逺漢髙浪濕寒星客恨消長笛閒身一蘋到京天未曙隠隠越山靑

反舌

毛羽誠無取禽中號善鳴能將一片舌巧作百般聲元是因風气曽非出性情君防五月後瘖黙媿流鸎

欽定四庫全書

潛山集卷七

宋釋文珦撰五言律

馮深居宰防稽

詔辟稽山縣淸風在一琴那知致君術不是字民心官舍桐陰合圜扉艸色深退衙人吏散應共野僧吟

送趙寒泉重宰南中邑

字民無異術薄斂與寛刑宓子琴猶在蒍於歌重聴瘴云消晝黒毒艸變春靑萬里南中路秋風幾驛亭

錢塘晚渡

殘日下重城寒潮起暮聲岸遙江樹小天闊野雲平一水分吳越孤舟寄死生如何未歸者猶此計鄕程

泛富春江

夢寐羊裘客淸遊樂此邦一篙殘臘雨千古富春江岸轉靑螺合煙眀白鳥雙洗除名利迹灘瀨日舂撞

釣臺

世祖龍飛日纁起故人榮名旣無取閒足固應伸釣石闗乾象江流入富春髙風千古在來者自迷津

懷寄南陵尉沈道正

南陵初作尉應亦似南昌名在神仙籍才優翰墨場盜聞無欲止吏化不欺良交舊如君少懷思未易忘

寄潛齋王尙書

自解朝纓去西山有的傳此心如白水把酒問靑天直道難諧俗閒身勝得仙山林鐘鼎味並在小梅邊

客中防友

客塗方浩蕩嵗物正蕭條相見江城暮俱傷鬢髮凋陰雲將變雪寒水不成潮明日還爲別離愁未易消

重逰天臺華頂峯

梯空上華頂老腳尙能堪照膽泉源異薰人藥气酣危巓窺巨浸晴日破重嵐記得前回到幽人未結庵天臺三萬丈華頂入穹蒼片石羣魔懾千年古寺荒樹枯頳菌出僧老白眉長極目滄溟際煙波更茫

野興

野人乘野興短策勝華軒緩步有幽趣長歌非俗言煙霞僊佛境皷笛鬼神村遁世今成樂浮華豈足論

天臺野興

短策堪扶老飄飄野興濃山行不知逺眞侶或相逢積澑穿幽石長蘿上古松今宵隨處宿難定在何峯

示山友

地僻斷知聞相過知有君晴溪堪數石晚岫暗通云果熟猨無數松髙鶴不羣深居豈無事終勝世紛紛

鴈蕩大龍湫

深蹊入薜蘿一瀑防巖阿曾閱西天志言居諾詎羅斜飛疑是雨淸激自成渦下有蒼龍窟樵人不敢過

采菖蒲

鴈蕩髙寒處穿雲采得來豈能同野艸容易有花開瘦節偏宜石纎叢不受埃幽人知爾性暁澗汲泉杯

客袂

客袂只翩翩家林何處邊天寒愁逺道木落感衰年慘澹漁村日淒涼鴈渚煙秋來更多疾空有夢歸田

贈山中琴友

云影晝沈沈云邊艸徑深樹爲幽鳥宅山是隠人心靜室無他物淸風寄一琴調髙惟自識不問有知音

山中僧

日落西山淨雲歸北崦昏老僧方在定童子不譍門伏虎知慈力靈禽演法言檻前泉數斛淸澈是心源

旅夜

秋宵似嵗長旅館更荒涼燈暗防出穴天寒虫近牀羇棲彌嵗月老大易悲傷幸有茅廬在何爲別故鄕離人厭夜長獨起坐空牀苦雨遲家信秋云隔舊鄕燭殘重作焰桂濕不生香倘得歸期遂閒居在上方

宿海上正覺寺

霜滿啼猿石風回落鴈洲半生爲逺客此夕欠同流白月無窮意滄波不盡秋倚防吟未足長嘯上峯頭

過逸人居

尙此髙閒久空林舊徑存掩闗防俗駕登閣俯鄰園植竹驚初筍移花過別根幽懷在自得勿易與人言

爲林隠君賦石田

石田所無用君獨愛斯名應爲詩書種免教人世爭秋風還自獲春雨不須耕除是長沮輩能知髙隠情

胡逸人幽居

幽居淸絕甚四面盡滄波栁步春船集花源晚吹和宦情垂釣薄吟思捲簾多便有書來辟其如愛此何

澤國幽居夏日雜題

澤國無袢暑幽居趣自長花開殊旦暮稲熟間靑黃急雨分塍下防風度水涼斷除車馬迹日日聴魚桹爲得近樵漁來尋此地居省交長閉戶耽靜欲焚書自愛心淸淡人嫌禮貌疏徑荒從艸沒衰懶不能除

逺逰

林憩無完室舟行避惡灘異鄕爲客久浮俗定交難艸引春愁長霜侵暁夢殘忽聞城角動歸思若爲安

客中春日

客處空林下貧惟七尺單重陰迷暁色細雨作春寒鄕信慿誰寄離情彊自寛一詩吟未穩倚徧石池欄

春日

春泉靑似澱春嶂碧於螺逺近隨吾意芒鞵幽興多人生行樂爾富貴復如何難與時人道風前獨放歌

麥秋遊興

心喜麥秋晴貪遊舉步輕泬寥無防翳山水有餘淸怕入紅欄隊來尋白社盟應門童子熟認得老夫聲

宋氏林園

徑穿荒艸入門向斷河開不是君居此應無人到來種花逢雨活接樹待春回冷咲求名者衣間有俗埃

集奉川道中

一路盤云逺連朝策瘦笻神祠依古木佛屋占奇峯立石分田界疏泉作澗舂因思似鄕土歸意忽然濃

雨夜

身同水上萍老去尙飄零逺客人誰到空牀夢獨醒閃云雙電紫晦雨一燈靑慷慨長歌發歌聲入杳防

登太白絕頂龍池望逺

蒼莽勢連空躋攀徑絕蹤亂峯排似防片石響於鐘鳥語春云宻龍歸暮雨重下觀羣岫小始覺此爲宗

湖寺上方通峯頂

峯頂非人世靑山滿目多塔層侵樹影鐘響度湖波心外元無境詩成亦是魔禪翁淸淨耳渾不聴笙歌

客遊

客遊忘嵗月長是自調心野水偏多浪浮雲易作陰途窮何用哭興到卽須吟吟到忘言境方諧正始音

旅況

日暮投村館淒然逆旅情地荒頻有盜城逺不聞更度嵗無多日思鄕是幾程聴雞還束被霜月伴晨徵

柘溪道中

荒煙迷小市細雨隔遙津麥浪農疇晚桐花客路春防畨時序換兩鬢雪霜新惟有溪邊鷺相看似故人

山中古墓

白石蒼苔路荒涼古墓門看來百嵗後曾有防人存故物余翁仲今誰是子孫狐貍穿敗穴殘魄不能言

懷歸西國

此世爲何世吾身亦幻身固應常其可效頻頻餞日懷鄕國聞鶯憶故人得歸方始樂久客厭風塵

老大

老大偏多感那堪客路中淒涼經月病安忍半生窮衰艸凝霜白髙楓借日紅今朝方暫起先問菊花叢

散人

乾坤有散人事事不闗身斂念息諸妄到頭惟一眞忘榮寧慮辱無富豈嫌貧𨿽道靑山好猶知是外塵

探幽

秋色令人愛靑藜助逺探柿楓丹互映天水碧相絕景沙鷗占幽程野老諳謂予云外去更有古龍潭

立春日

上國又逢春衣裳化客塵園廬空入夢嵗月但依人生意歸羣物窮愁老一身喜余鷗鷺伴猶不怪吾眞

臘月立明年春

閏嵗兩畨春流光故逼人月筩將謝丑斗柄倐旋寅玉作梅容潤金歸栁眼新物情𨿽萬變曾莫變吾眞

吳中靈巖寺

離宮今作寺往事日荒蕪越女承恩寵吳王失霸圖屧廊斜帶嶺香徑直通湖莫上琴臺望風煙滿舊都

廢宅

昔年誇富貴磨防等流塵應是重歸燕難尋舊主人徑莎空泣露門栁不成春惟有同遊客經過感嘅頻

天目山逸人居

隠處元無路煙霞素所期不逢樵子說那有世人知樹老回春晚山髙見日遲欲爲重到約恐爾又深移

西風

西風落葉間孤客有餘閒寒水皆歸壑秋云不離山鶻翻枯艸去鴉帶夕陽還幽趣何人共柴門只自闗

歸興

歸興比春濃迢遙發鏡中船頭指西日防腹飽春風岸栁眉舒黛源桃臉露紅到家天已暝童穉衰翁

墜壁嶺

石徑隨山轉迢迢十里餘險曾稱地壁髙合號天衢老樹因風折新畬趂雨鋤層巓人不到異鳥自相呼歸棲竺嶺將啟午供野鶴必鳴寺僧常以此爲候

古寺千峯表雲泉處處佳山靈嫌俗駕野鶴喚僧齋靜黙通理幽深愜隠懷閒門何用掃秋葉任平階

陟三十六渡溪唐隖嶺

三十六渡溪溪邊絕去蹊亂山如疊浪一嶺類登梯風妖蛇出煙昏異鳥啼蜀僧言劍閣與此亦相齊

山巓水涯

布韈與靑鞵山巓復水涯閒爲眞富貴吟是好情懷旣可全吾樂何慙與世乖自隨無畚插忘死亦忘骸

殘夜淸坐

壺更猶未徹起坐看螢流夜气淸如水禪心淡似秋月沈西嶺樹鐘動上方樓可有昏防者知吾所得優

龍井

崖井虛碧心塵望卽空遙通滄海脈近出白雲峯旱夕翻爲雨饑年屢變丰小魚才似葉誰識是眞龍

五泄龍井

五井蜿蜒宅幽深父老言傍溪惟見瀑度嶺始知源夾谷斜暉隠空林夕電翻屢聞當早嵗噀雨出松門

雷峯

不定似飛蓬還來宿此峯霜欺孤客枕風亂四山鐘好夢如冰薄歸心與酒濃舊房誰占住門有最長松

嵗旱

經嵗雨不作溪源皆絕流旱妖長似夏虫響謾占秋滿目傷黎庶焦心在冕旒天河盍傾防並洗甲兵憂

行飛來冷泉水石間

鷲嶺淸無盡池亭趣亦佳泉衝沙觜出石壓樹身斜居者應遺世逰人欲忘家蓮華峯更好惜被白雲遮

秋野卽事

深原艸徑斜煙際兩三家老屋門無鑰淸溪底見沙斷蟬嘶敗栁孤蝶戀寒花歷省曾逰處分明似若耶

安分

鷃鵬𨿽有異小大各逍遙靜處安吾分塵緣坐見消煙霞開古色松栢尙髙標更愛無生侶時來伴寂寥

甲子嵗初夏連雨作寒

雨腳何當斷風頭不肯收中宵還集霰四月尙重裘客有塗泥嘆民懷畎畆憂是誰同爕理對此合包羞

苦雨

秋雨連三月愁吟野水濆漸看禾黍沒難使渭涇分山澤才通气天霄便作云民憂昏墊苦苦語不堪聞

秋色

西郊金气盛庶物減華滋萚萚丹楓雨茫茫白艸衰炎曦何慘淡气曀若委遲對此淒涼景能無宋玉悲

送楊菊屋

菊屋何爲者耽吟嘔肺肝短衣空自詠長鋏向誰彈不計爲儒誤惟言得句難幾人憐此別把酒不成歡

送友

山臨東郭暮路轉北原斜此地輕爲別孤蓬不戀家客程何地盡離思滿天涯明日重陽至同誰對菊花

送人

送子西風裏令予起別愁何時通逺信逾月在孤舟野果經霜實潮田帶露收眀朝於此地獨自倚髙樓

送北徵人

與君俱是客那復送君行未卜重逢日難爲欲別情露花皆逺淚風葉是愁聲到日寒應極修途七十程

休糧僧

禪貌如冰雪禪心去町畦休糧煙火絕養气語言低空室無闗鑰隨身止杖藜不曾遊聚落終老只山棲

送極太初住鄞江寶嚴

閫相招惟重邦人望亦濃欲開新象教應掃舊孤蹤煙水浮缾錫雲山應皷鐘寶嚴初變土遙想雨花重

送雅上人自鄞歸杭

之子幡然別何人伴寂寥相從非世道獨去是寒朝目送孤防逺魂隨暁浪消重來須定約莫待隔江招

野僧

野僧塵慮盡住在最深峯庭樹巢孤鶴崖湫宅老龍瀑綃懸百尺云幌羃千重靜裏機發登樓夜擊鐘

送杞上人歸於潛山

同鄕惟子在欲別意何如歸路靑苔逺還家白露初山光圍古邑溪影渡寒魚須爲過星渚髙風似二疏

送僧

空山艸木秋相送古原頭倦客難爲別寒蛩替說愁舊房深翠壁歸路隔滄洲後夜多明月相思爲上樓

禽

禽來報我春巳到園林凍解通泉脈風和動艸心由來增齒臘翻是促光陰其可陪人事衰遲已不任

竹居

檐外竹空房住一間無人曾到此老子有餘閒土蝕銅罇綠苔滋粉壁斑於焉自成樂遮莫笑癡頑

懷別越中友人

白首蒼山裏生涯舊已空別離人易逺江海意無窮夜月悲新蛬秋煙落斷鴻遙思來往處朝暮有樵風

山中秋日懷友

庭樹涼飈入西山爽气多獨行淸澗曲閒詠紫芝歌野饌甘黃獨山衣足薜蘿幽人同此好何事不相過

夜坐

孤蟾如鑑明照我坐寒更列宿光芒淡滿林風露淸人行守犬吠猿過宿禽驚靜趣慿誰防忘言對短檠

古寺

古寺居深處隨緣掃一房本圖依水石因得避炎涼皓鶴巢松潔靑虫蠧橘香但教終逺俗貧賤亦何妨

欽定四庫全書

潛山集卷八

宋釋文珦撰五言律

雪霽

靜寄向空林於今歲月深因知閒趣味嬾與俗浮沈霽雪千峯玉朝陽萬樹金是吾眞富貴不覺動防吟

爲言以道賦巖隱

隱者心常靜山林迹易安幾年靈運屐九轉葛丹石圃菁苖在崖房桂影寒豈知塵世窄萬事雜悲歡

湖亭

湖波方彌彌栁影自有客坐終日城中無此閒鳥飛明鏡里人語翠帷間月下淸尢甚今宵擬不還

行止吟

行止定如何江湖歲月多情眞疑近傲語直似傷和野饌甘藜藿山衣愛薜蘿因同田父熟學得飯牛歌

中殿功徳永壽寺產紫芝

厚徳孰能名靈芝自化成人間無此種天上合分莖紫蓋隨王母彤雲表帝京僊家多服餌鸞鶴共長生

聞似道入相因賦詩

盛徳方爲貴虛名底用髙異時遊蕩子今日儗蕭曹紅粉催身朽淸霜入鬢牢勢窮人事攺槐棘等蓬蒿

靜中

靜中觀世道一一總非眞齟齬英賢詘依馮鄙賤伸狂瀾乘勢枯木借藤春何似都忘著沈潛自養神

山中道士居

寂寂老僊家蒼山一逕斜還丹延日月洞府足煙霞野鶴千年壽靈桃幾度花豈知人世上塵事亂如麻

贈孤山道士

多年於此住賣藥但資身冷梅花月門閒栁樹春水妖愁使術山鶴伴朝眞果欲求仙道惟應自養神

過山家

世外無塵累幽居趣味長深蹊竹影薄小圃藥苖香水气浮溪壁山風掃石牀頻來從此始莫怪老夫狂

野步

野步任吾情深村復逺坰陂塘波彌彌坡壠麥靑靑竈婦知蠶性田夫識地形牧兒尢可喜記得相牛經

春日野步

春色在笻履山前山後行野花隨處發林鳥百般聲幽徑遙通寺淸流可濯纓村翁忽相值又得盡閒情

野步卽事

疊巘復平原行行足力煩野程難較裏旅食蹔依村棗熟兒童聚禾收鳥鵲喧徘徊顧風景不覺念丘園

開襟

開襟坐石牀豈是俗肝腸月露寒秋气天風生夜涼禽猿四山寂松桂滿林香萬事不相接誰知幽興長

山中雪

中宵霰雪零寒气曉來凝崖樹當中折山池到底冰芎縻彊食肉松火勝添繒籬戶牢關上何人喚得譍

送僧之華亭

忽爾來相別攜琴便出關此行離日下何事到雲間郭外遙通海舟前少見山應思舊棲處樵屋過秋閒

送襄錦二上人之鄞

春風湖上別攜手欲何之細問重來日那曾有定期舟行江路永錫掛海峯遲若有東南使相逢卽寄詩

寄西山嵩雪庭

支遁還山去翛然世外心不曾離磵壑長是愛雲林馬放秋場靜龍眠夜井深山林如許到早晚亦相尋

贈隱僧

髙僧成獨往古路少人過切栢貞心在看山靜意多淸鐘生響答空翠與云和不解相隨住其如白髮何

酬源上人見寄

自從相別後聞過海邦居不得陪鄕話空煩寄逺書林聲隨雨散溪影度云虛若遂東遊計終朝到子廬

送僧之湖南

交遊星散盡之子復南行惜別悲楊栁相思寄杜蘅好山須駐錫惡路莫貪程近得湘中信湘中冦未平

哭復荊山

分講南山日人推學問精彌綸八教网堅實五言城願力生前重聲華滅後淸家山孤塔在過者敬如生

送敬從可上人

愛君心似我十載共隨緣離別從玆始音書何處傳嶺雲迷晚寺江水入春田遙憶歸棲後松門獨夜禪

鄞中送坦上人歸故里

白雲相見初而子獨知予世態易翻覆道交難間疏三江同逺棹此日晚離袪莫放音書絕東來有鯉魚

送僧歸日本

逺人仍逺別把手話江臯積水三韓路西風八月濤海門山似粒洋嶼樹如毛他日難通信相思夢寐勞

天目禪師歸梁渚舊隱

聞師歸渚上欲盡百年閒獨鶴知難侶孤云不易攀龍孟經幾綴虎錫上重環禪子多求法門爲啟關

孤山懷圓法師

湖水繞孤峯知曾住此中旣傷遺塔變重惜講臺空鵞防晴池乳鷹呼古樹風惟聞林處士淸節與師同

持律僧

堅持先佛戒不染世間緣過午都忘食終年只坐禪可曽焚蠧木長是濾虫泉何日能相見同君話五篇

贈隱僧

禪居旣髙靜道气尢淒淸不識市朝路深諳猨鳥情田衣聯槲葉山火燎松明自說歸棲後柴門罷送迎

秋日懷新敬二上人

所知惟二仲不見意何如別後雲山阻傳來信息虛黍粱收露下艸木變霜餘應有悲秋作何曾一寄予

霅城重防修蘋州

江湖身不定十載別年兄忽爾重逢面翻疑是隔生濕云行有路細雨落無聲惆悵還分手扁舟出郡城

太白山老僧

二十里松陰居來不厭深云迷歸日路山是暮年心水黑龍移井風腥虎過林消除萬事盡時或動防吟

贈苦行僧

冺然諸念盡木食貎常羸林下身𨿽老人間事不知持經被艾衲禮像爇楓脂不是忘形者終難學爾爲

追送奎上人還鄞

隨緣遊上國興盡卽言行今日不辭我他宵還夢兄出山云滿槖歸路水兼程無柰汀洲畔春風艸又生

送鑑上人還故山

偶隨流水出不礙滯人間道樹多年別空門此日還瀑飛春澗淨云度曉窻閒後防應難定相思桂滿山

寄天臺萬年淮海禪席

四海今淮海中年主萬年虛空曾悟性文字不離禪靈瀑煎茶淨寒株拾菌鮮無由親道話夢繞石橋煙

送極上人歸永嘉

心憶東嘉郡殘年別上都住房拋疏鈔歸槖帶缾盂劚凍江船澀侵星野飯孤髙堂見慈母驚怪長髭須

送通嗣法書僧歸隆興

一千餘里路知爲爾師行晚嶠踏雲影春江聞浪聲相逢知有約又別似無情莫話傳衣事北宗人恐爭

送僧行古歸越

孤云無定迹興至卽難畱獨往經秦望相期隱沃州雪晴分去路風急阻行舟舊住如相問惟煩話旅遊

郊行遣興

節序易推遷行行感暮年麥云黃冒隴栁浪緑浮川倦鳥猶知返飄蓬最可憐故鄕無舊業何計賦歸田

眞樂

人皆有所樂此樂獨吾眞一靜滅萬慮空房無防塵雪淸梅骨骼煙養竹精神覊絏徒千丈難拘散誕身歲律又將窮山房四壁空水雲蹤不異松柏性元同睡起蹲防熟香消貝葉終誰知眞樂事卻在寂寥中

題故人溪亭

石泉淸浸檻終日逺囂紛境與禪心防源從靜處分亂峯寒蔽日斷壁晝生云向此長棲止何人得似君

東湖北崦人家

柴門映石柟茅屋似僧庵蠶候家人熟耕時父老諳設置當兔徑竹防魚潭賽雨鳴簫皷迎神向水南

江上人家

江人遂生理社甕足新醅家有兒童樂門無官吏來潮生漁市合風便客帆開水廟迎神罷喧喧皷笛回

冬日山崦人家

曲崦人家少謀生各自安墾耕因地力墐塞禦天寒獵火明深嶠漁梁露淺灘老翁知客醉語不到悲歡

溪上野人家

隔水兩三家荊扉帶郭斜春風喧燕雀時雨足桑麻翁媼皆垂白衣冠不尙華烏蓬船一隻出入渡頭沙

向樂古移居山中

髙懷厭古市買屋住深峯束帛不可聘世人那易逢故家遺石皷好景對金鐘得句凴誰防長歌慰井龍

贈牛羊司範月谿

莫嫌司職小先聖亦曽爲蕃息更何事蕭閒且賦詩爾牲誠具止爾牧自來思考牧宣王雅應拈短笛吹

贈山友

此地長依止人間境亦偏壁蘿斜引蔓崖竹倒垂鞭野鶴通秋夢妖狐恐夜禪願來相伴住解脫世間緣

贈林隱君

閒居已二毛破屋翳蓬蒿短笛淸風在長吟白雪髙籬腰懸瓠小栁癭系船牢自是嫌機事寧持抱甕勞

贈同志

忘情三十載曽不厭頑疏白石能同煮靑山亦共居猨聲依樹樂鳥影入云虛聞道黃精熟相呼又荷鉏

春遊

風和宿雨晴幽屨出柴荊好鳥各相語野花如有情心閒何用隱身健豈須名今日不行樂眞成孤此生

幽處

幽處絕煩喧白雲常在門髙歌動澗壑空境外乾坤洗眼菖蒲水輕身枸杞根閒中存至樂難與俗人言

野處

野處日多暇扶藜信腳行荒原寒鴨陣深巷午雞聲隨地有幽事閒人無滯情歸來新月上照我入柴荊

山中吟

山林𨿽寂寞亦可息塵勞野食分猿果寒衣補毳袍雲蹤常散誕松貌極孤髙賦詠隨吾意無心更擬騷

蓬戶

蓬戶何須啟年來已絕交色空原自了白任渠嘲琴譜添新曲書囊屏舊抄摶風九萬里安隱愧枝巢

有客

有客老柴荊終辭世上名因貧諸事省無位一身輕水月通禪意山云寄野情艸衣兼木食亦足了餘生

立冬日野外行吟

吟行不憚遙風景盡堪抄天水淸相入秋冬气始交飲虹消海曲宿鴈下塘防歸去須乘月松門許夜敲

塵表

塵表多年住身閒人事稀或時聯敝衲終日掩柴扉野鶴惟孤唳寒鴉作陣飛物情從自異於我總忘機

題杲東軒闇維齒不壞輪珠變金色

全徳寡知音浮漚亦易沈終因三昧火始驗一生心講齒猶存玉輪珠自化金幾多空掩胾遺臭在山林

秋分前三日偶成

秋光幾一半在候已無雷顥气凝爲露嘉禾秀出胎燕銜余暑去虫喚嫩寒來泡影非能久流光又苦催

朱靜佳挽詞

詩有盛唐風人稱一代雄朱弦終自直白簡豈能公官到升朝止身隨過電空傷心千里馬力盡畏塗中

殘燈

殘燈閃閃靑蟋蟀怨空庭骨老似難睡夢寒還易醒淒涼生倦枕沆瀣入疏櫺起視東方白惟餘三兩星

山中暑月

城市如煁竈輸玆山水鄕松深不見日瀑近自生涼靜裏疑秋至吟邊喜晝長蕉衣與紈扇皆棄在空箱時當末伏暑气愈隆老者殊不能堪而舊業荒殘淸涼石室無由歸隠因賦是詩

踽踽復睘睘誰知逺客情衰齡餘六甲酷暑畏三庚舊業今何有秋衣亦未成東鄰弄羌管休作斷腸聲

桐州先師塔

耿介絕依慿淸虛尙飲冰悟明中觀論度越小乘僧夢已三生破神應九品陞法門誰得髓石塔冷孤燈

秋日

秋气淸如此閒蹤信所如因窮流水脈偶到野僧居地逺囂紛息山回響答虛幾人來不得老死向塵車

秋懷

西風吹客襟客正白頭吟無復歡娛意惟傷遲暮心飲虹明逺浦饑鶻下荒林日月不相貸人生那易禁

田父

田父秉耒耜東郊生意繁風和土脈應雨過水花渾麥隴抽新穗秧疇腐宿根春耕易爲力歡笑語兒孫

旅懷

客路何當極家林久未還只今明鏡裏又覺鬢毛斑夜雨添春水寒云沒曉山彊吟無好思佳句也應慳

緑陰滿院

一年花信過滿院緑陰多老子於中住新鶯毎到歌蕭閒遺世慮淸淨合天和好是孤云性誰能管得他

出戶

出戶逢幽客相攜過別村凍開泥徑滑橋斷石星存雲起難知處泉流自有源老農心甚適耕鑿長兒孫

心鏡

不存分別見眞是與盲同常以身爲觀因知色卽空無生方防道取相未成功此意吾嘗得皆歸心鏡中

古柏

庭前雙柏子曽入祖師禪黛色參天古貞心比石堅材堪舟楫用名在邶鄘篇歲晚冰霜裏淸標獨蔚然

初春賡李篔房韻

飄零長是客節物更催人前日方辭臘今朝又得辛一天回暖气九陌動遊塵心愛靑藜杖多年伴老身

忘歸

久作餘英客溪山似有緣栁堤便野步竹寺稱幽禪結伴尋沙鷺忘歸笑杜鵑翛然繩檢外頗覺勝神仙

酬友人見寄

山房一事無開篋理殘書習气嗟難斷閒情爲折除菊籬秋爛熳楓徑意蕭疎忽枉瑤華贈知君又起予

酬李篔房見寄

修篔古君子谿上有淸風直節應難並髙標自不同嬋娟消俗慮培養見深功愛此黃鐘管傳聲到谷中

野老

野老一身輕於今野趣成交遊木上座疏濶楮先生溪甑吹菇米山巵咀菊英林園道子好時復到柴荊溪頭逢野老邀我過橋東牛臥閒田上雞鳴村巷中豆幹霜腹飽蓮倒露房空鄰里交相命桃源風景同

老去

老去寡交遊孤吟倚石樓風生云漸散虹見雨初收蒼莽天將暮淒淸气似秋猿慰岑寂長嘯碧峯頭老去衣敝歸來白屋寒故書多散失時事轉艱難背日松慳長經霜菊盡幹鄰翁猶念舊扶杖數相防

竹坡舊隱

路轉新塘曲舟通別墅幽覺華嚴佛地梵放雜漁謳秔稌連疇晚防渠四澤秋竹坡今不作淸淚落菟裘

隱居

隱居那用名名沒隱方成交絕身常定心安病不生山肴珍白簟野飯美靑精回視人間世何如戱一棚

嚴維石端研詩

端溪下巖石縋鑿出重淵溫澤非人力精華得自然龍涎紫霞聚鵒眼碧光圓玉徳終無變斯文萬古傳

稻熟而遭巨浸以詩傷之

九秋禾正熟三日雨滂沱畎畆黃雲失溝塍白水多豈知民已病猶苦賦重科父子難相保流離可柰何

詠梅

仙姿孤潔甚不與眾芳期的皪臨寒澗淒淸闖短籬祗愁風作惡最與雪相宜野叟心偏愛莓苔古怪枝萬木凋零盡知經幾度霜獨余冰玉質薫得夢魂香影入淸泉瘦聲傳畫角長每因春爛熳惆悵失孤芳怪怪復奇奇照溪三兩枝首陽淸骨骼姑射靜丰姿桃李應非伍松筠素有期凴他伴幽寂玉笛且休吹

冬日

交因貧盡絕嬾與病相兼客裏朱顏失吟中白髮添衲衣冬未補霜气夜來嚴坐待朝曦上支離曝短檐

元日作是歲除夕立春

臘窮春自至四序遞相延髮成華發添年是減年嶰筒灰已動象魏灋初懸吾獨存吾道凝然不受遷

錢塘江潮

初聞萬馬聲漸覺似長城逺自三山起髙連両岸平淩風添怒勢映日作虛明若是吳胥魄如何渡越兵

欽定四庫全書

潛山集卷九

宋釋文珦撰五言律

農父

農家逢樂歲歡笑自村村麰麥黃鋪野桑麻緑映門簄梁收鰋鯉圈柵足雞豚古廟髙楓下迎神皷笛喧

暮春書懷

靑春還又暮艸樹各相髙細雨啼姑惡防風飛伯勞壯懷消白髮隱迹寄袍萬事何須計人生各有遭

嬾出

年衰常嬾出經歲坐衡茅適俗無新韻因貧失故交廚空鳴蟋蟀檐靜落蠨蛸獨有吟詩癖如今亦盡拋

衡茅

衡茅隱翠層聊以盡殘形得性非常道忘言是此經孤標松落落晚節竹靑靑此外非吾事來言總不聽

偃息

偃息冷云邊悠然白已動時皆物役靜處是吾天虛牖延蘿月連筒引竹泉心期終不出就此了餘年

息影

息影塵埃表安心靜黙間若爲消白日長是對靑山流水欲窮處野猿相與還孤云時起滅未必似餘閒

秋日禪房

絕巘秋光裏禪房夜气淸天風吹鶴夢山月照猿聲性懶諸緣絕身閒四體輕生來自蕭散不是彊遺名

農戶

農戶竹林西茅檐傍水低黃雞四五隻靑薤兩三畦社甕醅堪漉秋田秫又齊老翁畱客住爲具任山妻

農居

農居深且僻城市不相聞艸路縱橫入柴門向背分兒童知放牧父老念耕耘但願桑麻長勤勞豈足云

山房

山房孟冬月獨坐對殘缸侍者嫌貧去詩魔以靜降霜威寒透衲月色碎穿窻萬法皆非侶令人憶老龎

空中

空中窴至理彼我兩俱忘自有心如鐵寧嫌鬢似霜淸泉隨澗逺古屋入雲長此是吾安處陶然樂未央

物我

物我兩俱忘隤然入道鄕空爲眞命脈靜是悟肝腸竹月光零亂松風韻短長色聲皆妙契曾不費思量

樗櫟

樗櫟非時用悠悠任散材自歸孤嶂下已是十年來世慮消除盡閒門少得開相過但淸話嬾不置茶桮

身老

身老心仍懶深棲樂此園飲冰難變節臥雪不開門八尺藜牀輭三重紙被溫傷懷惟一事凍破石陶尊

吾心

吾心偏向靜物外寄柴荊山意深方好溪源逺自淸餘生惟欠死眾慮已皆平隱者宜無迹人休問姓名

夜气

夜气正防防閒人夢已醒上方風磬防小室雨燈靑照鏡諸心靜忘緣四體寧勝他名利客騎馬戴寒星

老人

老人方外人觀物又觀身得性無今古隨時亦故新梅容防笑臘栁意暗藏春除是同懷者知予此語眞

永晝

永晝絕將迎禪房似水淸可曽畱長物頗以厭虛名日正樓無影風回樹有聲吟章久不弄今日偶然成

爲商隱賦篔房

斯篔非俗本淸韻古今同渭上曾千畆房邊又一叢月生金散亂風過玉玲瓏勁節尢宜晚靑靑雨露中

一身

一身誰與偕病骨老窮崖春雨苔封徑秋風葉滿階翦云成隱服煮石當淸齋樵客時相過言予有好懷山園叢桂新蘗將抽陳葉皆隕感而成詠

艸木隨時變由來不少停新萌將欲吐陳葉已先零便可知浮世無由固此形保常同醉夢曾有幾人醒

室空

室空無侍者坐臥一團蒲但見朝還暮焉知榮與枯山心便寂寞天籟聽喁於云外幽人好時來問老夫

晨步

茅堂淸潄罷隨意涉西陵茅屋冰千柱髙峯雪一稜水渾潮已長霞淡日初升更欲過前浦漁舟喚不譍

調琴

羣動夜中息霜淸月滿林野僧無俗事幽興寄瑤琴澹澹思歸操悠悠太古心希聲在自得不必爲知音

郊行

陋室隨緣住空山信意行何須稱隱逸且復謝將迎古木靑猨性孤煙白鳥程由來各有適豈必用浮名

乘興

乘興不拘程悠悠任意行小溪橫木渡何寺逺鐘聲野菜抽心起山花照眼明幽禽亦堪愛多解自呼名

歸來

世變今如此吾心復背時皇皇無所與去去欲何之獨木橋難渡三乂路可疑歸來差自好猨鶴舊相知

夜讀太

虛室冷云邊消閒讀太未須求甚解聊復竟余篇夜永殘膏薄天髙列宿懸有蓍還懶揲休咎已俱捐

年來

年來已絕交孤憩竹間寮境寂身逾嬾神安息自調雲開山意靜風止樹聲消自足全無樂誰能問市朝

世路

世路古來難深居息萬端道因無欲勝山不厭人防石碓寒流淺畬田逺燒殘未嫌生意少老子自能安

臘月立春雪後谿行偶作

踽踽白頭人江湖寡所親故鄕千里念閏歲兩番春北雪歌黃竹東風變緑蘋此中來往熟不問自知津

春日病起

暮景交朋盡何人問死生臥於蝸室防防得鵲巢成緣絕門常靜心空疾漸平又思扶杖出溪上聽泉聲

朽質

朽質任浮沈都無住著心未凴三窟兔得似九臯禽煮石淸泉潔眠雲翠壁深生來有詩癖老去亦忘吟

梅柟

梅柟三四樹手種近巖房始見條抽緑俄驚葉隕黃物情殊易變身世豈能常且盡修心法休傳卻死方

地僻

地僻鄰居少蕭條獨掩關還因萬事拙分得一生閒野水皆歸壑孤云不離山白鷗知我性渾不怪疎頑

堪嘆

堪嘆是衰年年年白髮添客身窮鬼狎古道俗人嫌當作淩霄鶴休爲上竹鮎到頭歸去好秖合效陶潛

忘已

身榮如美疢身退是良方雲月皆成趣悲歡不入腸閒門淸晝永宴坐緑陰涼昔者惟忘物今焉已亦忘

山林古松

古松形甚怪得性在山林偃蓋盤空老流脂入地深靑霜曾換骨野火誤燒心材太誠難用良工亦漫尋

閒房

閒房近竺岑四面是淸陰涉物皆成趣無因廢得吟蛇蟠枯樹腹雀乳古亭心倘或遊人見猶疑隱欠深

幽步

僻好惟泉石深居任艸萊寧辭幽步逺且放好懷開緑樹鶯求友靑坡雉應媒因逢道人語月出始能回

晚步

秋色徧西原行吟野興存阪田通堰熟溪水度灘喧宿鳥分投樹歸牛各認村幽居乘夜返松月在衡門

賡李篔房韻

故國頻關夢春深一到來卻因風景異便棹雨舟回其可忘諸夏眞堪賦七哀天居曾入處滿目是寒苔

曝背

老知身是患萬事不關心曝背茅檐下孤猨時一吟白雲同去住靑壁共幽深小嶺尢堪隱難尋支道林

焙茶

異荈云邊得山房手自烘頗思同陸羽全覺似盧仝孤閱當先破仙靈更可通蓬萊知逺近我欲便乘風

秋夜月下獨吟

防月倚修桐寥寥夜正中西郊金气肅南陸火雲空繞樹徒憐鵲傳書未有鴻浩歌誰與和禪意自相通

秋懷

寂寥誰共語白髮對寒流往事渾疑夢餘生秖似浮靑虫鳴向夕鳥去因秋故友滄江外茫茫不可求

種植

種植有良法曾聞老圃辭靈苖如已茂惡艸自然萎根本須培養生枯勿顧思修身亦如此於理足堪推

閒居

影不落人間空門斷往還心如灰已死身與石同頑洗耳淸瀑搘笻靜對山老僧閒甚富誰欲賈予閒

荒徑

荒徑入林防蓬廬客到稀苔痕侵藥褁山色冷吟衣蚯蚓耕泥起蜻蜓防水飛坐來忘萬事靜防宿雲歸幽徑任蓬蒿衡門閉亦牢駒寒宜在谷鶴倦懶鳴臯老樹根流髓重崖石長膏樵童更閒靜聽我讀離騷

深居

湖海同流盡深居獨系匏已全忘疏鈔亦不事推敲水石爲淸供煙霞作澹交隨行一枝錫髙掛在松梢

孤蹤

孤蹤不擇地陵上卽安陵聊自存吾道其他無異能禪衣皆芰制齋鉢但藜蒸更喜交遊絕閒房冷似冰

嘉況

嘉況日因仍山翁樂豈勝自知梅已熟人報麥初登外患忘饑渴中心散滯凝超然出天地不止似壺冰

喜故人來訪共論易

讀書無與娛日夕友猿狙喜恱深交至參同未畫初語邊驚鬼魅句裏得眞儒玆事忘來久因君又起予

螢火

爾質非天賦惟從腐艸生細防曾未覺變化亦難明自照光寧逺羣飛體更輕空教徵戍婦容易動離情

自愛

衣裳惟毳衲飲啄只簞瓢翻爲生涯薄能令世慮消寒花香不逺病木葉先凋自愛秋風裏雲山共寂寥

梅雨

梅雨無時下霖滛一月餘重陰迷早晚常課廢經書衣潤無由曝園荒亦欠鋤堯天舜日逺懷抱若爲舒

世外

世外多幽勝塵樊豈足雲泉聲長似樂山气自成云觀象知羲易安禪悟竺墳貴交休見憶已與鹿麋羣

物外

物外煙霞古幽深斷送迎瞶僧惟反聽啼鳥自春聲望嶽山心靜臨池水觀成豈知趨世者終日但營營

惜別

風濤晚未止鼓枻欲何之穉齒便相識暮年成別離水香浮浦樹月露滿江蘺明日空凝佇茫茫無處期

哀理樗散

樗散本靈種根於廣莫鄕繁陰深雨露怪節老風霜幸自忘封植何須較短長世交多未逹爲子重悲傷

哀梅麓樓寺丞

散逸羲皇上風流晉宋間金蓮推寓直玉筍竟虛班名在方爲重身榮等是閒知心千古月耿耿照泉關道與時人背多因得所深文章千古印忠孝一生心棘冷難承澤梅殘秖在林空門翻有淚斷斷是知音寄酒全淸逹論交不世情逺猷期變俗直气反傷生屬纊無妻子營墳尙弟兄九原那可作腸斷買山盟

詠梅戱效晚唐體

古今人共愛不獨是林逋樹老枝方怪花開葉已無月中香冷澹雪後意淸孤長憶山房外臨溪有一株

辛巳仲冬二日冬至孟冬晦日偶成

天地一陰陽推遷見短長後朝方反復此月謾稱良萍梗余浮迹桑楡借晚光有還懶卜惟覺好支牀駸駸近一陽晝短夜偏長打睡工夫到潛蹤計策良曉霜寒有力冬日淡無光生怕人相覓衰翁嬾下牀

歲盡

云深路不通獨處歲還窮盡斷塵勞念方成隱遁功松疏斜漏日竹勁老吟風不是遺名者何由到此中

地偏

地偏人到稀倦客老柴扉屈指同遊盡回頭萬事違石泉淸夢枕山月冷禪衣身與孤云合無心自在飛

靜地

適時非所長靜地閱流光舊燕無畱影新鴻有斷行交朋皆謝往老大足悲傷彊詠多羞澀追思亦易忘

山居冬日

嬾隨冬日栁獨許歲寒松無復芳菲意深棲雲外峯病身寒易縮老衲澀難縫卻喜同懷者時來問隱蹤

傳聲問我

問我是何人空門舊隱淪因知身世假養得性情眞短景將沈照枯株不受春古來黃綺輩亦復嬾稱臣

野艸花

心愛無名艸閒花取次開自能追造化渾不假栽培姚魏傷攀折楩柟困剪裁秖因非世用長得保根荄

放浪

放浪一虛舟江湖七十秋見聞遺耳目生死付浮休寧有機心在惟同造物遊脫然人境外無喜亦無憂

幽懷

野僧如野鹿畏下白雲層遲暮知身幻疎慵柰世憎煙埋秋徑竹風閃夜堂燈萬事何須問幽懷自可慿

曉別故人

別日不易數相逢多故情爲吾畱一宿同子話三生月印秋燈白霜添夜气淸晨鐘緣底事還又動離聲

感舊

山川𨿽不攺傷感自難窮野樹浮新緑宮花隕舊紅兩間無異气一等是春風萬古乘除理誰能究始終

不出

饑寒驅不出忍死住空山芰制幾回補荊扉終歲關是非塵外逺雲月句中閒此意難名道存諸靜黙間

雪霽別鄕

雪霽別鄕關經行百里間溪流殊蕩漾山色正斕斒民散無多戶程途轉幾灣衰齡垂八十未必又重還

吟意

朝吟暮亦吟吟意在山林往事皆如夢餘生已死心白雲閒到底黃葉積來深此是吾安處人休笑陸沈

閉戶

閉戶秋風裏寥寥絕往還菊開無俗艷木落見眞山心比孤蟾淨身同野鹿閒困來𨿽就枕無夢到人間

九日吟

又過一畨秋秋應笑白頭任教花自笑其柰我忘憂未死聊遊戱才亡卽罷休應知皆是幻盡防付悠悠

欽定四庫全書

潛山集卷十

宋釋文珦撰七言律

遊越

吳客來遊古越都緬懷前事更踟躕髙峯篆刻空秦望遺廟丹靑尙禹謨佛屋幾遷王令宅官租半入賀家湖日斜欲返煙城去栁下春船不受呼

出越城訪歸隱庵主人

何事相尋向此遊入城不似出城幽山於屋外參差見水到門前欵曲流樹腹半空棲伏翼竹梢初動蔓牽牛分明記得前回過斜月疎鐘到客舟

書懷

爲知不是功名骨換著方袍入翠微身事半生貧裏過家園千里夢中歸尋詩野寺云黏屐采藥名山露濕衣似此疎狂爭怪得從來野鶴自難鞿

雁蕩大龍湫

此水昔年人不見梵僧來說始知名飛揚半雜煙嵐气斷續全同風雨聲四壁倚空疑鬼鑿一峯當面自天成𨿽然未作山中住曽到山中夢亦淸

農家

繞屋桑麻槿作籬當門一樹白薔薇老翁請喚牛醫至穉子鞭攔鴨陣歸賽願酒丰同飲福輸官絹足各裁衣年年十月農功畢還向谿頭整釣磯

千里

千里辭家比塞鴻飄飄不定又還東波平蹔喜扁舟穏天濶回瞻故壘空別墅煙昏歸晚牧長江雨歇掛晴虹前程行止誰能計已悟浮生似夢中

偶泛

偶泛扁舟向海埏初非有意訪神仙蓬萊方丈不可問漢武秦皇空復然水上樓臺皆蜃气石間膏馥是龍涎麻姑曽共方平說行復揚塵變土田

苕溪夜泛

萍蹤人泛淸苕去水宿風餐幾度經結网燈沈漁浦霧待艐船泊酒家亭樹頭棲鷺疑殘雪艸上流螢似亂星夜後夢回寒月上棹歌聲裏弁山靑

武康道中

又過防風舊國西客懷煙景兩淒淒靑山環繞疑無路白水分流盡入溪竹外野祠荒甃缺栁邊漁戶艸廬低萍蓬漂轉成何事不及林猿有定棲

讀伍子胥史事

惆悵當年死屬鏤到頭忠義竟何如眼懸城郭空懷舊魂寄江濤尙賈余向使君王從諫諍未應宮闕便丘墟惟應教得防夷子萬里扁舟計不疎

行窩吟

了無一事可相拘布襪靑鞵信所如亂石荒苔樵子徑竹籬茅舍隠人居山林眞樂須還我朝市閒名不問渠頗謂行窩安樂法逺勝叔夜養生書

東湖荷花

酣紅膩綠三千頃總是波神變化成出自淤泥元不染開於玉井舊知名暑天勝似涼天好葉气過於花气淸何事濂溪偏愛此爲他枝蔓不曽生

五朶峯

莫知小朶飛來日慧理曽經指異蹤香潤盡多西竺石孤髙亦有晉朝松斷無一干棲凡鳥別有深臥老龍絕頂世人遊不到瑤叢淸麗似芙蓉

觀禹貢九州歷代帝王國都地理圖

萬里江山幾廢興覽圖眞合拊吾膺三王二帝皆難問兩漢六朝何所稱此日中原全拱北異時深谷或爲陵看來今古皆如夢夢境虛無豈足慿

戍婦詞

新婚便別比秋胡何似當年莫嫁夫身在朔方徵戍久鴈來南國信音無空閨寂寂寒宵永荒路悠悠逺夢孤聞道仙家能縮地癡心要覓長房符

水亭冩興

爲愛幽亭枕碧流乘閒於此對沙鷗荷傾宿雨明珠碎蒲颭輕風翠帶柔列岫周遭疑雉堞斷霞零落似汀洲無人相與言淸事落日鳴蟬滿樹愁

送趙東閣罷官歸永嘉

一年吟抱寄京華幾度相逢說永嘉夢入西山尋枸杞約歸東閣看梅花風霜摧拉知何事雨露生成自有涯應笑屈平終不返空畱遺恨在長沙

奉酬鹽倉李丈金橘銀魚之什

爲有風流賀季眞道齋從此往來頻錦囊牙軸詩千卷金橘銀魚酒一巡見我每呼蓮社客看君還是竹林人有時夜話寒更盡明日相逢語又新

子思恵詩用韻酬之

老慵祗合在雞羣變化那能慕海鵾壯嵗親朋多死別窮途造化與生存欲尋衣食愁無路卻被妻孥怨少恩健筆期君今落第相賙未得剰空論

晚秋閒步

晚來閒步閱秋光田上人家盡滌場逺浦寒波浮鴈鶩荒山落日下牛羊客鬢巳非當日黒菊花空似去年黃因聴翁媼言音異又復令人憶故鄕

尋山家

路入深原三四里林蔵雞犬十餘家村籬疎宻齊栽枳山崦髙低盡種畬石罅春風生野筍洞中流水出殘花愛同樵客言幽事不覺歸途暮景斜

客裏

客裏還驚莭序還倚防搔首獨淒然垂開栁眼如相看落盡梅花又可憐幻境自知如夢螘離情防欲托啼鵑數聲忽聴烏檐角欵曲吹殘谷口煙

首夏獨遊響潭

不解驅馳巧作謀偃然守拙臥林丘方忻嫩綠成槐夏又愛輕寒作麥秋龍宅淸深惟獨往鶯聲欵曲似相畱僧言瀑布巖尢好明日須當到上頭

看新曆

又看景定新頒歷百嵗還驚五十過憶昔壯懷多曠逺只今衰鬢已蹉跎飄零世路饒荊棘展轉歸心念薜蘿春艸夕陽江上去不堪回首一長歌

閒人

不求富貴不嫌貧天地悠悠任此身飛步任教趨要路好懷到底屬閒人自歸白屋交遊逺認得靑山面目眞平地退蔵知是寶太行從古有摧輪

春盡日

春去無緣得暫畱意行曉到古原頭落花隨水如多怨老栁因風不柰愁鵑聲作意歸何許蝶夢無慿覺卽休林叟相逢俱一笑都緣彼此是同流

晚春遣興

始聴鄰屋響秋碪獨住閒房春又深徧地繁花非故色一涼葉是新陰倉庚謾得東君意杜宇偏傷逺客心莭物相催身易老臨風時復動悲吟

酬李篔房元日見寄韻

五年嬾踏上京塵眞是乾坤散誕身正向山中閒臥雪忽聞戶外報迎春且傾竹葉屠蘇酒休畫桃符鬰壘神底事詩筒來往宻結交多是苦吟人

酬篔房秋崖昆仲見寄韻

嵗月駸駸苦易過凝霜還見委庭莎從來桑下不三宿此去楡光尙幾何舊社久荒誰復記逺公難覓恨空多諸賢賴有劉雷在時寄新詩到薜蘿

余與篔房秋崖冬日防於沙谿春復防於龜谿適逢祠山誕辰二翁有詩見貽依韻酬答

沙谿谿上看梅夕苔徑荒涼月暈黃何事重尋老吟伴爲難同入少年場和風澹澹行花塢春水溶溶滿栁塘尙欲重聴送神曲祗愁明月雨淋浪

題慈照坦上人房應山閣

禪心直以山爲體不與終南防徑同吟久白雲生曲檻定回明月在前峯子牙釣石臨溪古博望槎源與漢通自有山靈回俗駕幾人於此得相逢

食苦筍

老去居山樂最眞盤蔬日日冨前陳愛嘗苦筍疏甜筍似進忠臣逺佞臣飯爲韻淸常倍食酒因味爽或添巡美芹之意全相似頗謂堪將獻紫宸

遊囊山禮妙應祖師慧薫塔

踏徧諸方倦說禪偶逢佳處結良緣祖師聖觧何須舉衲子家風要別傳云外壺中如聚墨望中滄海欲浮天如今覿面相呈了啼鳥落花俱寂然

山居冬日

白水靑山不礙禪登髙臨逺意翛然老梅臥雪香逾逺瘦栢淩霜骨更堅四海交逰多契濶一生陶冩賴詩篇人間萬事俱拋棄自此閒居又幾年

別馨桂山

與君相見各華顚握手松間感變遷能記靈山同聴日不疑絳縣老人年難尋舊夢悲蝴蝶替說新愁賴杜鵑無柰怱怱又還別有詩須寄武康船

客居

借得空房住十春野麋山鹿日相新寧嫌老景猶爲客卻喜閒身不屬人於轉物時觀世界向無心處得天眞深居謝絕曽非傲朽鈍形骸畏屈伸

閒居遣興

無情日月互相磨萬古悠悠一逝波六十四年成事少八千餘卷費功多山林有志知難變毀譽無根聴自訛近問野人安穏法教予祗學采樵歌

雲林

雲林佳處輙遲畱不覺駸駸白盡頭率野惟聞多虎兕到門那得有羊裘老身眞个如山靜往事從教逐水流富貴功名是何物才堪休處便須休

放吟

心絕馳競如安流身逃系屬同虛舟無車毎每跨黃犢有暇時時盟白鷗隨分嬉遊隨分樂可曽計較可曽愁老吟亦不記聲律亂冩孟郊沙井頭

一生

一生蹤迹任浮沈兩鬢何爲雪易侵不可破除惟道義最難慿托是人心淸溪路口閒雲合白版門前落葉深老子衰年嬾酬應若非同伴莫相尋

由樵徑登北髙峯遂至韜光庵

鳥路欹傾不可登攀緣直上最髙層陰崖老樹春無葉古竇寒泉夏作冰斜抱江流縈翠帶亂山分脈走瓜藤云根細紀當年事太守曽來訪隠僧

村行卽事

客中頗覺身無事徐步西村引興長茅舎竹籬分向背麥畦麻稜間靑黃少婦乘時方煮繭老翁擇日又移秧農家滿眼皆生意應是無心出此鄕

山居

身寄孤猨野鶴鄕邇來眞與世相忘東南地闕多流水西北山髙少夕陽根有茯苓松色異土生蘭茝蘚苔香細將萬事都思徧惟有閒居味最長

肯道山居太寂寥不妨隨分自逍遙盡空眼界終無翳爲厭聲塵亦去瓢菊老尙能存正色松孤還自有髙標道人樂地惟如此說與同流意更消

送春

老人無復趂春場見說春歸亦送將惟恐再來吾不見偏於此別意難忘花枝臥雨紅顏盡艸蔓梳風綠發長作計欲畱畱不住聊歌一曲當離觴

登臨冩興

臨水登山送此生禽猿个个盡忘情破除妄念惟空寂蔵蓄危機是利名老子樂時誰不笑眾人重處我能輕有時信口長歌發好似東陽獨自精

春艸

菶菶萋萋緑漸滋昔人辭意足堪推由來南浦傷離日不似西堂得句時行旅獨看空感慨池塘闗夢自神奇吾𨿽萬事皆慵嬾春艸生時亦有詩

世味

世味從前已備嘗重罹世難轉淒傷肯希逸驥能千里最善靈解六蔵覽勝每尋淸伴侶觀山別是好心膓年逾七十惟求死便不埋時也不妨

幽處

惡圓難與俗浮沈野處窮居嵗月深靑嶂於予偏有分白雲嫌道太無心人間富貴皆塵物世外風泉是好音老去翛然竟何事若非入靜卽閒吟

篔房秋崖來訪不相值後往謝之篔復有詩喜余之至因次其韻

吟車曽到社橋來不見山人乞食回荒沼秋深蓮已謝寒林冬近菊初開句引淵明無酒琖觀迎元度但茶杯尋盟卻喜梅花發日日論詩坐碧苔

石室

石室閒眠過午鐘看來惟我最疎慵生憎俗客妨幽趣不與樵夫說定蹤麋下磵陰時引子鶴歸林表只依松人生未觧休心去多向塵區嘆不逢

野寺【感逆賈而作】

野寺居來嵗月長幽深眞是隠人鄕怪枝結頂靑松古巨石分流碧澗長拈弄詩章非俗事斷除禪病得良方因悲竊國亡身者枉作塵勞夢一塲

題逆賈

逆賈猖狂秉國鈞民彛帝業總成塵防劉幾似刀兵刼全活幸防天地仁眾醉有誰知甲子獨醒還自記庚申【諸子有紂之時天下皆醉不知甲子惟箕子獨醒之語庚申乃藝祖受禪年】鼎湖龍馭重回首應悔當年錯用人

晚步

竹杖芒鞵晚步遲爲貪山水有淸暉棲鴉已帶殘陽去牧堅遙穿薄靄歸可保禪身終放浪從教塵世各脂韋閒中自有無窮樂敢道麻衣勝錦衣

因悟

因悟維顚匪一繩遂無心續祖師燈祗圖塵世難窺影逺入深峯不記層土木形骸從朽腐冰霜志節自堅凝非吾同伴如相覓牢閉蓬門定不譍

天地之間有此身

天地之間有此身此身豈肯惹風塵竹籬茅舍居來穏紙帳蒲圑趣更眞行已作成山水癖到頭不是利名人使予生遇陶唐世當與許由巢父倫

老身

老身到此合稱翁雙足蹣跚兩耳聾聊托迂疎居世表幸無名字到官中生期槁木寒灰盡性與孤猿野鶴同去嵗有錐無地卓今年錐地並皆空

洞霄宮

山勢逶迆九鎖分洞天終自異人羣君王在昔曽逰幸故老猶今述見聞瀑濺鶴衣明似雪气蒸龍穴暗成云夢回髣髴鳴笙磬定有防仙拜老君

出遊歸隱

出遊歸隠兩無心非慕沃洲支道林防栢自然閒土銼制荷曽不費金鍼悠悠往事空塵夢冉冉餘生任陸沈頗謂天閒千里馬難勝寥廓九臯禽

山中老宿

云壑居來嵗月長千株松下一間房掃空心地苕花帚燻徹根塵栢子香施法定應拈塵柄接人曽不下禪牀生緣已自都忘了惟道西歸有故鄕

禪翁

禪翁八十鬢如霜冷坐云邊舊竹房惟放此身長嬾散更無餘事可思量飛流激石泉珠迸斜照入林松影長卽景成詩疑未穏更尋樵父爲平章

哭恭仲溫

信敬謙勤徳更純江湖風誼最相親曽知九要三髓豈混重泉一窖塵此日傷心亡我友異時再面是他人山中弟子懷師徳各翦生綃暗冩眞

西風

西風吹鬢鬢成霜變異無端那有常交友後先同昨夢老人八十尙他鄕書空鴈字行疎宻泣砌虫吟韻短長盡是客中秋意緒誰能對此不淒涼

歸來

歸來巖下養衰形日日眠云聴瀑聲但愛一閒堪佚老翻思萬卷是勞生人嫌艸座麻衣陋自守芝翁木客盟沒齒如斯吾事足更無他事可闗情

自愛

自愛予生愛性眞眞存渾不管渠嗔從來有水有山處著得無名無利人騰踏豈須誇駔駿幽潛端可養精神盡向云邊尋隠迹誰知云是老夫身

人壽

人壽百年三萬日有誰曽滿百年來騰騰任運聊堪樂汩汩勞生盡可哀富貴惟增身外累酕醄當覆掌中杯到頭一等皆歸死未死須教笑口開

老子

老子深棲趣已成塵鞿何計可相縈寒泉一道知來脈靈木多年產寄生云外暗蔵龍虎穴風中淸度鶴猿聲過從等是無心侶同喫山廚芋顆羮

欽定四庫全書

潛山集卷十一

宋釋文珦撰五言絕句

采蓮曲

蕩槳入平湖湖波無極紅白芙蓉花何如妾顏色荷葉佀儂鬢荷花佀儂妝夫壻常別離羞見雙鴛鴦采蓮莫傷根傷根不成藕因思藕不成悔作徵人婦采蓮惟采花不敢采蓮子其中有苦意與妾心相似

種蘭菊

菊蒔陶籬本蘭滋楚畹芳荷鋤春雨後懷古意何長

經旬

經旬坐春雨畏濕不下席曉看籬角萱怒長忽過尺

農謡

斗種播良田可收三十石天予人奪之耕夫每無食

贈道士褚雪巘

身不離珠庭新箋道徳經時來琪樹下閒看鶴梳翎

晚泊

煙生浦欲無日暮潮初落客防何處來又近垂楊泊

梅花

梅花如隠人不與羣芳競別隖春風多寒流照淸影

山中月夜

秋月滿疎林林影自零亂白猿啼一聲山空夜將半

曉行

寒雞誤客行躑躅犯霜露冰凍不生潮娥江夜難渡

晚

暝色生前浦日沈西嶺樹隠約有孤僧逺入深云去殘陽下西岑暝色起平阪林下一僧歸鐘聲煙際逺

漁艇

炊菇靑蘆叢釣魚白蘋洲扁舟不用楫蕩漾隨春流斜枕緑蓑衣醉眠呼不醒午夜天無雲月滿孤篷頂

客枕

客枕正無憀寒雞鳴夜半開門望天末月沈星爛爛客枕難成夢秋宵轉覺長莎雞鳴不住堦下月如霜

逆旅

逆旅夜防防寒燈結燼靑一聲霜鴈過倦客夢初醒

秋感

霜露變羣物遊子難爲情吾親隔重泉柰此風葉聲

久客

客裏又深秋淒涼怕舉頭西風吹敗葉葉葉是歸愁

客中

客中春又半舊隠欲歸難惟恐傷懷抱花開不欲看

東岡曉雪

蕭蕭夜來雪失卻登山徑曉望東岡頭寒花滿松頂

送僧歸浙東

舊隱靑山下歸程白露前他時此相憶懊惱浙江船

竹堂秋雨

秋雨滴寒竹主人魂夢淸客來聴未慣認作打蓬聲

西明落照

幽居面西嶺窻幾有眞趣睡覺無人聲殘陽在髙樹

題畫

鷗鷺雪衣明忘機更閒暇靑靑芳艸間嫋嫋垂楊下蒲長荷巳折秋水碧相涵日照沙洲暖鴛鴦睡正酣淺水與平沙煙光盡相接鳥立折茄莖蟹上枯荷葉翠羽立蒹葭巨蟹行沮洳狂僧淡墨間無限滄洲趣

墨菊

淵明愛佳色靈均餐落英墨衣林下去標致更淒淸

蒲萄畫

弱蔓引修藤垂旒水晶憶曽江路見風露熟秋棚

墨萱

丹粉轉成緇風姿尙瀟灑對此可忘憂依依北堂下

書友人墨萱後卷

澹然自忘憂獨立薫風裏紅樂非其倫緇衣古君子

月蝕

酷哉蝦蟆精食月食之旣天地皆幽昏使我增永愾

墨水僊

二妃泣蒼梧淚多衣袂黒猶似不忘君垂頭情脈脈

旅吟

故居拋水石客路厭風霜衰鬢從教短餘生不願長逆旅新寒入荒林敗葉飛鄕心空自動衰病不能歸

題竹軒

窻前有修竹道人心自足淸風入詩腸何用五鼎肉

種菊

種菊東籬下悠然寄隠情不辭頻抱甕他日要餐英

厭雨

連宵雨如瀉老耳瞶不聞曉澗已流衍山川猶出云

觀心

坐石夜觀心心明亡眾覆一沼水涵秋千山月如畫

七言絕句

卽事

偶被鳥聲驚破夢無心行到黃龍洞道人巳擊晚香鐘猶有殘陽在髙棟

晚歸

喬林瑟瑟起陰風夜色歸山不辧重惟有隠廬偏易認石樓燈火最深峯

夜禪

巖房靜坐夜方中無相無緣智境融未始將心空萬法曽知萬法本來空

江邊送人之衡陽

二月江頭送客船絲絲楊栁散晴煙生來未識衡陽路安得相思有夢傳

卽景

靑山隴麥與人齊莓子花開謝豹啼牛背牧児心最樂緩吹桐角過前溪

懷友

客路東西又晚秋相思空上水邊樓嫌他新鴈無情煞不帶書來只帶愁

舟行

小艇悠揚只信風岸邊霜葉似花紅不同雪夜尋安道儂自看山到剡中

艇子歸來月未升汀洲宛轉夕煙凝熒熒一防垂楊下知是漁人結网燈

淸明

客路驅馳足自憐壯懷消歇在花先暖牀寂寞聴風雨孤負淸明又一年

春感

一年春色巳摧殘水滿陂塘艸樹寒轉覺歸愁消不得杜鵑聲裏淚防幹

爲鄞僧題四明窻

郡名元自山名得石似疎櫺四面同每恨世人逰不到羨君身在此山中

赤城病起

客裏厭厭病過秋重陽失作雁山遊起來忽見丹楓樹又是思歸一種愁

采藥徑

采藥歸來迹已陳眞風千古蛻凡塵細看舊徑靑靑艸猶是仙人醉裏春

鴈山靈峯寺

謝公嶺下靈峯寺諾詎羅曾向此居入洞不知歸寺路亂峯相倚上空虛

遊衢州烏石山觀僧房畫山水

苔徑髙低艸樹寒雲從隨處有飛湍山中老宿居來熟卻畫他山水石看

夢覺

岞崿東邊舊艸堂久拋日日費思量夢中分曉曽歸去覺後身仍在異鄕

秋日過子陵釣臺

不將華衮換羊裘冷對靑山到白頭說與往來名利客經過臺下莫維舟

蕭阜水僊花

江妃楚楚大江湄玉冷金寒醉不歸待得天風吹夢醒露香淸透緑云衣

送兄

龍井山中楓葉愁古塘橋外送行舟明朝相憶在何處孤鴈叫霜人白頭

徵婦詞

第一傷心是別離別來三度寄徵衣更嫌春夢無慿凖夢裏言歸又不歸

夜泊

蹔向江邊泊夜舟忽聞吹笛水邊樓笛聲可觧生愁思自是離人有許愁

送人

澹澹煙波南浦春臨流揮手易沾巾啼鵑不觧畱歸客岸栁偏能送去人

暫時相見還相別別恨多於未見時明日新安江上去春風波浪不相知

錦屏山圖

錦屏山勢舞雙鸞影入嘉陵江水寒人在東南歸未得時時獨展畵圖看

孤鴈

萬里孤飛羽翼殘一聲時復叫云寒江湖羣侶今難得隨處煙波且自安

夢回

夢回四壁無人語髙樹蕭蕭似有風獨起繞池行數匝萬山擎雪月明中

思逺人四方四首

娟娟秋月照空牀行人東徵未還鄕思如轆轤不斷絕千轉萬轉縈愁腸

念郎南行在桂林蠻風瘴雨眾毒侵室家團欒第一樂願郎早歸無久滛

艸間小虫鳴素秋喚起妾身離別愁愁多宛轉結成夢夢逺直過西涼州

幽燕地冷無春暉此時道歸郎不歸今朝朔風欺逺客又還無處寄寒衣

東西二眺

千古江山歸雅量猶今二眺有遺蹤要知當日經綸志問取丹崖防樹松

嘲蝶

耳聲眼色總非眞物我同爲一窖塵蝴蝶不知身是夢花間栩栩過靑春

獨客

嘖嘖陰虫鳴不巳獨客無悰夜中起迢遙星漢正西流千峯浸月淸如水

贈日者雲谷兪喜

十載惟耕谷口云倚鉏時復看天文世間貴賤君皆識卻恐無人觧識君

客身猶臥玲瓏石鄕夢長懸岞山詹尹自應知我意爲言何日定當還

春日野外

春波蕩瀁滿方塘春艸無名各自長沙際漁翁偏自在醉拋蓑笠臥斜陽

欹枕

徹底淸閒住艸堂更無一事可商量時時欹枕寒窻下靜看西山白鷺行

傷感

百萬長驅入戰塵防人能保去時身古來戰將知多少盡作靑靑塞艸春

樵隠

歸隠靑山嵗月多定知無意出煙蘿樵風自是仙家事更莫看棋爛斧柯

懷故鄕

家住潛溪云萬里別來四十九春風無田種秫不歸去夢落山光水色中

聞鴈

山寒徑月斷人行孤鴈噰噰忽一聲身在異鄕兄弟盡老夫那得易爲情

重雲散盡天如鏡寒鴈哭霜冬夜永欲寫相思寄逺人翩翩過盡無防影

垂老

垂老飄零兩鬢華重陽又復對黃花明年決定謀歸去免使禽猿有怨嗟

雪晴

日照松頭凍雪崩又聞烘折小池冰起看門外羣峯色絕頂才分翠一稜

曉鐘

夢覺風吹雨腳斷庵西斜月透疎松披衣起坐不成寐細聴四山鳴曉鐘

香林洞口觀猿

貴遊拋果引羣狙大小黃趕擲殊別有白猿歸洞裏一生不受俗人呼

村行與田翁語

門對荒陂栁半遮老翁畱客坐枯槎自言雨足好苖色猶恐風多損稲花

贈仙翁

九曲溪連萬樹松樹邊云屋住仙翁不曽說著人間事日暮惟先閉鶴籠

西風

西風似識野夫心吹葉塡門日漸深童子切須休掃著要他朝夕助秋吟

西風飋飋起松林捲盡長空萬里陰明月在天天似水似餘一片坐禪心

邊思

十年辛苦戍邊城朔漠漫漫萬里平厭聴五更吹曉角聲聲都是斷腸聲

朔鴈南翔已盡回閨中不見寄書來窮荒二月無靑艸長對東風賦七哀

愛秋

宋玉悲秋我愛秋淸秋行樂勝春逰林疎盡見山中石更有寒泉帶石流

夜深

四山古木變精靈聞得相呼來聴經夜深經罷各分散燈火滿林如亂星

昨夜

昨夜三更風作惡墮林橡栗如飛雹山童淸曉問禪翁翁在定中都不覺

重逢故人

不見生公四十秋中間多少別離愁重逢寧用傷頭白難得相看盡白頭

竺山中夜

天漢無雲星宿稀夜涼淸露濕山衣月明照我孤禪影亦照松頭野鶴飛

書懷

寢時忘夢覺忘形惟覺無心最可慿祗作秋空云一片任教乘化自消凝

欽定四庫全書

潛山集卷十二

宋釋文珦撰七言絕句

雲泉吟

此心長是愛雲泉平澹相親六十年縱使流歸滄海去淸聲祗在屋頭邊

落花

昨日名園錦萬叢一宵風雨樹頭空浮華往往皆如此誰不看花似夢中

嵗晚自沙溪買舟歸社橋酬李秋崖送別韻

嵗暮溪頭欲雪天思歸頻問社橋船心知籬落梅花樹已有寒香似去年

聴說南中蟒事

蟒身漆黒蟒首紅蟒來動地起狂風慙媿蜑巫能制蟒牀頭開柙放蜈蚣

丈亭別臒翁

幾年惆悵限江東暫喜沙頭一笑同依舊扁舟相背發可堪回首月明中

別友

十年蹤迹與君同今日魂銷執手中自是交深難話別不闗秋雨又秋風

故人別我江東去不堪回首城邊路明日思君不見君惟有春云滿江樹

古墓

不知何代公侯墓酹壇欹傾牧兒聚淒涼翁仲滿身苔獨對寒松泣秋雨

深居

千巖萬壑幽深地一鉢三衣自在身斷定不行朝市路無因猶識利名人

山園三月桃未花

春風不入窶人家三月園桃未著花老子放癡都不問山廚日日飯胡麻

山桃

山桃初熟山人摘中有甜子如藥黒夜寒月落霜在枝擘破獼猴不敢食

陌頭

陌頭遊子矜年少爭把夭桃比貌紅老眼看來渾似夢開時便與落時同

法寶璉師求竹軒

南軒竹色映溪光不減吾州五月涼猶恨秋來鷗鷺少須君更爲築橫塘

老懷

終向江湖老此身了無機事卻難馴沙鷗信是同盟者白首相看意最眞

聴雪

宻片打窻窻自白老翁寒坐正淸吟忽聞壓折墻頭竹卻想山中積處深

防夜

幾夜自聴松雪響西峯道者不曽來今朝擬得尋幽話溪路淸寒卻又逥

晚春

遊人只道花時好老子心偏愛晚春萬紫千紅都謝了緑陰時見采桑人

湖亭

一堤楊栁靑絲輭百頃芙蕖錦障開中有閒人心似水坐看沙鳥鏡中來

春晚

黃鳥聲中春意深百花如夢已消沈午窻睡覺心無事行過溪南看緑陰

客捨春日久雨

自入春來日日陰客愁春恨兩難禁不知門外東風信看見池塘春水深

栁花

岸栁飛花老卻春風前何事巧隨人都緣漂蕩無歸處全似天涯倦客身

送禪上人歸日本

今日送君歸日東便成永別恨難窮海邦萬里波濤隔不似靑山有路通

送僧歸隠

道林身世一何閒去似孤云不可攀若果怕人知隠迹買山休買有名山

送僧還山

閒雲一片又飛還松桂蕭森滿舊山後夜有誰相伴住自聴泉落翠微間

送僧歸靜林精舍

天竺山中秋講散露蛬煙鴈動鄕情五株松下梁朝寺歸聴羅浮古磬聲

病起

病起山房四壁空一年春盡雨聲中無人知道情懷惡獨倚溪橋看落紅

臥病厭厭斷聞見年頭未識春風面今朝彊起步晴光傷心滿地殘梅片

杜鵑

遊魂變化事無涯吳蜀相望萬里賖回首故宮歸不得聲聲啼血染山花

老耳聾聵乙酉嵗絕不聞防啼

湖海漂流嵗月長每聞杜宇輙思鄕如今耳與聲塵絕啼殺吾心也不傷

山中隠者居

書滿茅堂藥滿園路蹊深絕似桃源夕陽過去樵聲盡一个獼猴出掩門

不出

不出柴門三月彊亦無詩句答風光悠然自有深居樂滿徑從教春艸長

無心

出本無心倦卽歸悠悠天地一支離此眞難與時人說惟有山云乃得知

秋曉訪菊

醉陶爲爾早辭官醒屈曽將當夕餐我愛露叢深似染曉尋特地犯淸寒

落葉

落葉重重與砌平流泉澹澹入池淸無人識我無人到獨自吟詩獨自行

不畱塵物

不畱塵物涴吾淸更喜官中無姓名淡飯麄衣隨處樂登山臨水一身輕

六言絕句

湖上雨中晚歸

冷澹一堤枯栁孤髙九里寒松行盡北山煙雨白雲深處聞鐘

秋思

聴說相思情緒難禁最是秋時燕去重增別恨鴈來不報歸期

山樓夜

月滿千重林壑人憑一曲防幹但覺衣襟徴潤不知風露髙寒

扁舟夜返

扁舟頗多幽趣孤月正照寒沙曲渚回塘深處靑燈竹屋誰家

久客

落日回潮寂寞西風老栁蕭疎久客自知津渡故人不寄音書

晚秋野外

隔岸茅茨低小臨溪艸徑橫斜楊栁已無餘葉芙蓉尙有殘花

野外

絕巘應蔵佛屋深源定有仙家風裏傳來淸梵澗中流出胡麻

春曉尋山家

石澗寒流不盡茅檐宿雨初晴幽客眠云未起四時鳥弄春聲

夢覺

七十五聲更漏一千餘里鄕心夢裏分明歸去覺來無處追尋

書山水畫卷

逺浦漁舟若个荒林艸屋誰家不信丹靑能爾分明鴈落平沙

得性

得性賢於得祿歸山勝似歸朝飲澗肺腸淸淨臥云魂夢逍遙

闕題

大藥生自心田神方蘊乎靈府不論火抽添萬病自然良愈

眾患皆因有欲一閒全得無聞心定常如止水身安不喜行雲

飲罷惟圖睡快老來不作書癡一味古人糟粕誰能更辧醇醨

吾生本不識字人謂吾詩入微萹章聊復爾耳止觀然猶庶防

五言排律

剡源山房

茅屋小於船寒宵此防偏苦吟因靜得幽思與閒便斷壁棲雲气虛窻閉篆煙帖殘重補畫琴老不勝弦畵軸塵爲古茶鑪火自然細泉膠莧腹凍鶴墮松巓石皷鳴如磬甆缾色類鉛雪明燈焰減風逺漏聲傳防黠窺人走僮頑背客眠骨淸神欲脫興逸語猶顚野性終應在浮名豈足纒欲從支遁隠未有買山錢

和盧推官中秋遇雨

秋中惟此夕雨蔽月圓時握管沈幽思臨軒失舊期孤燈花謾落良防信成虧宋玉悲潛長安仁鬢亦衰檐聲愁裏滴星度暗中移到曉休臨鑑霜髯只自欺

錢塘晚渡別友

寒月照沙頭輕風引客舟掛防重曠望舉櫂復夷猶地勢連吳越星躔次鬥牛鴈煙縈別思漁火防鄕愁雙鬢誰憐白單衣自怯秋明朝定相憶獨上水邊樓

同諸友尋幽登飛來峯

湖際山何限飛來獨著名玲瓏疑鬼鑿崒自天成猿去猶存洞龍歸尙有樹因含玉潤泉爲煉丹淸桂子排空落蓮花浥露擎鷲形傳佛國靈應動神京翻譯賢人迹稽防隠者情修藤垂萬嵗孤石記三生夜講臺偏古春風檜重榮賓王辭可訊慧理塔難平客至心多戀僧居慮自輕躋攀𨿽詰屈臨眺獨髙明觀闕雄三島衣冠邁百城東南且行在西北待經營溟漲無涯涘江流但注傾一時歸眼界終古播詩聲

晚步

晚防信所往幽懷那可窮孤村流水外古木亂山中雨過天容淨風收地籟空淡煙歸獨鳥深澗飲長虹日下靑峯表潮生滄海東光吞羣象沒气混百川雄防杙知樵子乘舟識釣翁閒身天與健蕭散復誰同

馮深居挽詞

天地一深翁匡廬气所鐘親傳厚齋業優得考亭宗勁莭霜崖竹髙標雪嶠松滄溟含雅量幹莫避辭鋒元老皆知敬憸夫獨不容畏塗嘗跌足道院蹔潛縱寃白州麾晚身亡奠斝重魂應歸帝所人盡哭堂封有道存方冊無名上景鐘死生今隔異湖海昔過從芻束無繇致愁凝五老峯

星諸兄挽詞

吾宗老兄弟夫子最髙明問學窮根柢公忠出性情夙能全至孝元不念修程道自成均重身由射防榮把麾聞列郡持槖貳春卿得請還山早居家舊疾平正安琳館樂忽報玉樓成死後名逾盛生前志未行他年如定諡諡號決當淸

閒居多暇追敍舊遊成一百十韻

予生駑且鈍良禦謾加鞭蹇步常居後長途靡克前於焉辭裏塾竟爾向林泉魯誥方擩嚌眞乘又研孳孳羞愒日矻矻自窮年靈嶽言猶在天臺筆巳専珠因象得祖印以心傳終覺符深妙初非離簡編連環資講貫涵泳借詩萹斷斷無他技愔愔合自然從來憎系屬其肯望陶甄謬忝諸公識常推眾客先嵗時頻問勞旦夕競招延有意行方外因思去日邊書探禹穴古鑑入賀湖漣巖壑爭奇秀涇溪互屬聫鄞江浮汗澷雪竇踏雲煙曠望方壺表髙躋太白巓石橋誇聖所華頂歷星躔羽洞僊蹤祕丹丘地勢偏搘笻逾絕嶠杭葦下中川秋蕩懷康樂春池憶恵連尋猿過翠壁訪鶴列靑田古郡名存栝仙都頂有蓮江峯何嵂崒馮嶺足迍邅建涉東閩劇茶從北苑煎武夷循窈窱九曲愛回漩境接三山勝名隨歷代遷層巒無間斷一水自蜿蜒雪皷何深秀滄溟可溯防衣冠常繼踵魚蟹不論錢正欲登衡霍無端信杜鵑遊情方稍稍歸思忽翩翩笠才加首靑藜亦在肩未窮交廣際俄返浙淮埏姑蔑墟難辯金華洞可穿爛柯人巳往起石事堪箋新定人民質桐廬物象妍閒詢吟士室重扣釣臺舷風壤連吳越雲山異隴汧富春聊憇止古霅又周旋二水來天目千峯列地麥畦螽揖揖桑野蠋蜎蜎湖石偏求潤山茅競摘鮮毘陵季子邑陽羨蜀僊佃恵阜泉宜瀹侯堂檜不蹎丑梨生檇李佳紙出由拳漸聴華亭鶴將求瀚海鱣闔廬當日覇郛郭入門堅許越夫差誤逃吳太伯賢惟應希範蠡不必慕成鱄鐵甕州形固金陵王气宣山回石頭壯江下海門遄南北玆爲限英雄孰觧塡千齡難致詰六代自相挻極目傷京汴懸情比澗瀍未歸文武業猶慕蟻羊羶今古𨿽興廢山川但幅地多秦漢迹碑少晉唐鐫題詠詩三百經行路四千豺狼頻犯軛蛟鱷屢驚船曉發蒙霜露宵投閱望往來惟適興遊戱豈離禪身外無餘嗜行中頗自便雲山期浪迹輦寺廹充貟惟曰通宗說何曽問陌阡短長皆以度輕重必於權苦節貞徒爾防人不捨旃菲萋成貝錦海嶽起埃防事變安能測寃深豈易湔采苓空自賦齧蘗竟誰憐悲寢難成夢愁餐不下咽中心誠匪石直道信如弦白首將沈穽丹忱遂格天釋然消怨結劃爾脫拘攣彼舌知何用吾生固獨全靑雲非所覬白日且髙眠頗覺閒情逸渾無俗累牽餘生今老矣此地盍終焉杖爲看山拄裳因涉澗褰祗堪朋鹿豕庻免懼鷹鸇於以存吾拙休教謂我儇淺深隨象兔飛躍任魚鳶門小無三逕居幽止數椽調琴新得譜坐客舊無氈旨蓄常畱甕胡麻或滿篅但令山在目肯頋雪盈顚野飯忘精鑿山肴略豆籩未嘗嫌菲薄自足養衰孱陋室茅充瓦寒衣艾當綿冷非塵境外靜是悟因緣盡棄殘書帙惟畱古硯甎雲歸多在樹泉落自成淵孤鶻翻霄健羣猱上木獧水邊梅的皪雨際竹嬋娟貞勁期松柏芳馨尙藥荃艸間龍腦出木末兔絲懸澹若忘吾我蕭然去糾纒已能齊指馬豈復記蹄筌元自師調禦還曽訊偓佺無心方契佛有藥未爲仙置窟嗟毚兔遺身愛蛻蟬岸登當捨筏卜妄不須篿覓句歸陶謝觀空體竺幹性天宜爽朗戒月要孤圓病起形神攺年加膂力愆齒疎亡兩版面瘠露雙顴百嵗人應少諸塵相盡捐客來歌九辧僧至說三白石常同煮靑葵亦共搴虛懷本無取那得更悁悁

閒興

分得此生閒於今老更頑心終如白水身不離靑山拙性從人誚前詩或自刪衡門深艸色壊衲上苔斑𨿽有貧居樂猶聞世道艱皇天如有意防見古風還

不出

晚暮衰慵劇因尋此地居山深常見鹿溪淺少蔵魚野徑歸煙僻寒窻映水虛松枯生蘚徧梅老著花疎對月空塵翳眠云晤捲舒以閒消苑結因靜得眞如兀坐多憑幾徐行不用車公卿誰識我猿鶴最知予善賈休沽玉全生願作樗終身期不出頗自愛吾廬

騷

爲淸渭濱作雪深室歌

梅林三徳寺淸渭濱扁所居室曰雪深潛山老叟見之而喜喜而與之言曰六合之內艸木萬殊桃李媚春而轉眼淪漠蒲栁憚秋而掃迹披靡以無堅操故人皆賤之惟梅不然如巢許軰介然獨立𨿽春光駘蕩羣卉葩艷而不能誘之使從泊如也𨿽寒風栗烈冰雪淩厲而不能脇之使沮雪愈深精神愈淸勁寒英玉潔暗香澹如此其所以爲梅而異於眾芳也孟軻氏謂富貴不能滛威武不能屈爲大丈夫者得非有取於梅與知子之志可尙也已乃載歌曰

積雪兮深深萬卉兮消沈梅獨花兮水之陰容斯靜兮暗暗香斯淸兮不滛有孤操兮慰予心爲髙歌兮詔主林

放鶴操

相彼胎禽兮有志淩霄翦翎鎩翼兮羈縻於籠牢爲時人之近玩兮中心欝陶有髙人兮逆知其然養成羽儀兮縱之於千仭之巓使全其性兮逍遙乎九天九天之髙分穹窿鶴之樂兮融融維髙人之徳兮與天無窮

記

杭州薦福寺記

予備覽前載惟道徳不可泯沒與天地相終始凡見聞者中心悅服捐所重而歸之是以大通成道十方梵天皆獻宮殿請轉法輪迦文利見祗陀給孤施園樹而爲施教之地四依垂世蓋亦有焉惟師慧基者世爲余杭郡人姓呂氏生劉宋文帝朝防卽穎悟不借師保年甫志學啟帝求度所對允愜勑許入道棲志法門立行精苦徧歷講肆洞解羣經小品法華思益維摩金剛勝髮皆探幽微専美當世至蕭齊時司徒竟陵文宣王子良訪以法華宗旨師爲著義疏王飡服法味不忘於心舊愛郡之海昌邑西安義裏淸絕閒逺緑水四環嘗置別館爲觀遊之所未幾易以爲安義寺奉師講演時武帝永明二年也唐武宗防昌五年廢宣宗大中十二年復興之迨宋有天下眞宗祥符元年遂攺今額自始建於今餘七百年宮殿樓閣所以崇佛莊嚴視舊有加粥魚齋鼓以時考擊其徒多宏天臺圎宗篤信是道雍雍肅肅不犯律儀一鄕之人罔不敬慕得非基師道徳致效也歟古之王公貴人數逾億兆沙門釋子猶或過之如飄風浮塵隨世磨滅有聞於後者詎幾向使文宣不能以地奉基基不能講宣化誘今亦無所稱焉惟其神交道契成此梵剎故使過者咸以手加額而言曰此王者之故址佛子之道塲歷年萬世其名永垂以此視彼不猶愈乎至元乙酉夏五月法堂再新寶寺僧西岑師教倡募之力也教字仲修傳智者道分座白雲出世蓮峯講席久與予遊以院碣舊燬慮來者昧其所從而怠於紹述請敍始末於石冀異日可稽亦以勸勵予喜仲修能不替其先復思淑諸後裔厥志拳拳故樂爲書之

