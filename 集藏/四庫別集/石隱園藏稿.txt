

欽定四庫全書

集部六

石隠園藏稿

別集類五

明

提要

臣等謹案石隱園藏稿八卷明畢自嚴撰自嚴字景曾淄川人萬曆壬辰進士官至戶部尙書事迹具明史本傳方自嚴總國計時外則封疆已蹙而軍餉日增內則東林奄黨水火紛拏閧然置社稷而爭門戶自嚴支拄其間前後六年綜核敏練爲天下所推孫廷銓爲作墓志稱其有石隠藏稿八卷奏議一百三十六卷其奏議今未見獨此集存凡詩一卷文七卷前有髙珩序稱其官戶部時於天下大計朗朗於胸屈指兵食欵目如觀掌果軍興旁午中旨日數十下卽刻奏成手中不似後來者止署紙尾令司屬具槁毎入署輿後置書二寸餘日晡事竣盡讀所攜書乃歸又稱其七言近體分滄溟華泉之座𨿽鄕曲之言未免稍溢而以經濟兼文章則自嚴要不愧也珩所稱雲間條議十則冀寧大閱十則災祲窽議十三則今皆不見集中意其在奏議一百三十六卷中歟

乾隆四十二年五月恭校上

乾隆四十四年三月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●石隠園藏稿目錄

卷一

詩

卷二

文一

卷三

文二

卷四

文三

卷五

疏一

卷六

疏二

卷七

疏三

卷八

書

●石隱園藏稿原序

余邑自明嘉隆以來士大夫彬彬起多致身公若卿間而以厚徳名於時者余所睹記則大司農畢公白陽先生蓋其冠冕云然余弱冠時則先生已致政裏居余方伏首博士弟子業天下大計茫然如墮雲霧中不能知先生之功在彛常者何等也比余佐部嘗奏事入朝與諸君子語廊廡閒偶及計部之難其才大司馬坤安張公曰君同邑白陽畢公眞大司農也向余以子部事公公精敏嫻熟天下大計朗朗於胸屈指兵食欵目如觀掌果時軍興旁午中旨日數十下公卽刻奏成手中一一當上旨不似後來者止署字紙尾令司屬具槁端以子部爲左右手也公毎入署輿後置書二寸餘日晡事竣僚友倦劇皆呵殿出怡然大小三昧矣公方危坐火房一燈熒熒必讀盡所挾書漏下數刻余乃歸以爲常今安得再見其人乎余因嘆服先生宦業如此是誠向者艸茅所不能晰也然私念先生志在經邦鉛槧之事或當不復與文士爭鳴矣久之餘以定省歸偶於友人家見先生七言近體數首金石之聲鏗然揖華泉滄溟而分其座乃大驚異自念管中窺豹殆無能測先生之髙深而徧詢鄕中士大夫亦未有知先生素嫻詩歌古文詞者因益嘆服前輩之善晦其長如陽元縱送爲更不可及也迨稷山君發篋見貺巨麗之編煌然富有乃得卒業焉作而三嘆曰古人不朽之事有三先生其庶幾乎夫樹徳以立其本經方以達其用大人之事備矣而摛詞虎僕復洋洋而登作者之壇澤於古者如此其宏也匠於心者如此其慧也時方以鉤章棘句樊徐澀體爲宗工公夷然不屑爲而暢經術明徳誼籌時務曲折如意條達醇懿復多風則此卽令刺藝績文之士抱槧而寐挾策以呻矻矻窮年分其一臠尙詫照乘而詡世人以所未有乃先生終童之年已分大府策勲內外迄於頒白中間子墨客卿之交似無多日矣而謀篇之富乃埒猗頓何邪豈非林下息機服膺一編蕭然宛如素士而公餘退食仍與古人晤對如司馬所云仕優不廢學者蓋隨地而皆然乎夫前代傳人如何李諸君允樹藝林赤幟矣而經國大業未勒王朝卽鼌賈多石畫亦托不律垂之名山爾未見坐而言之起而行之之有成勞則昔人所言此輩束之髙閣算子不知顚倒者其詬辱文士固有淺深而欲以間執其口則又戛戛乎其難之也讀先生此集固爲古人一灑之酇矦劉晏遂抽鼌賈之簟照曜文苑此實古來僅事矣而先生闇然自晦畱有餘以裕後人者復事事類此宜哉稷山君之嫻於詞而良於政發皇未艾知有以紹前烈而光大之無疑也獨惜余方少年時懵焉不知天下之大計亦不知名公巨卿𨿽海內之大亦不可以數遘遂至以桑梓密邇無能孜孜請益聞所未聞而逝者如斯年齒遽及方慨然有志詢往代之經猷考先民之文獻而已不可復得故老日稀前迹愈沒百年之間遂邈然如三代漢唐同矣此余讀遺文而追賞旁皇亦黯然慨息不能自釋於中者也然先生篋衍中尙有編輯書種種皆世人未見者俟稷山君政成報最晝錦歸裏時當勤求壁中藏書而盡讀之先生音徽依稀如睹當亦不減耳提爾同邑後學髙珩撰

●欽定四庫全書

石隠園蔵稿卷一

﹝明﹞畢自嚴撰

○詩

賦得薫風入菡萏

微風起靑蘋吹入芙渠畔翠蓋相招搖紅妝爭歷亂佇觀綽約姿忽訝天香薦中有鵷鷺羣唼喋時隠見髙懷憶茂叔昕夕起畱戀

夾竹桃

竹操一何堅靑靑冬不渝桃夭一何艷灼灼春華敷爾且兼得之綠葩間紅跗三岐依彩檻五出曜瑯玕竹兮饒媚態桃兮耐歲寒回風聊蕭瑟朱翠舞珊珊余本素心人常作嘉卉想兀坐手一編長日恣欣賞夜月照前除對爾更神爽

月季花

花開惟一度爾獨占四時幾番新雨後綠葉發華滋春明伴桃李夏至映橊葵秋爭霜菊艷冬鬥雪梅姿髙低互隠見深淺總葳蕤節序暗中遞紅顏無老期燦燦奪朝霞而堪薦玉巵聊植中庭畔悠然慰我思安得騷人筆爛漫寫新辭

河東請告歸塗詠懷

行年四十六通籍念復三自揣無寸補濫竽至藩參馳驅南北徧世味短長諳況兼愁病侵久已萬慮澹雙九不我待五斗安足淹盛名難副實造化忌取貪一朝仗慧劍抉破蚤抽簪従玆事南畝優遊老巖嵁積書富萬卷俯仰恣幽探此身輕蟬翼苦去乃得甘止足遠殆辱漢代有髙談進退當自決任人笑予憨

題韓惺庵中丞久視樓

老氏育先天發皤顏若童駕言西極遊紫炁滿闗中緒出五千言著名河上公猶龍仙馭遠誰復叩玄風畔援汨天眞優遊伏鴆戎妍媸渾莫辧五色令人懵所以羨長年而無久視翁中丞蚤聞道泥滓起冥鴻中外勲名滿飄然晦厥躬辭榮賦考盤問道慕崆峒避俗營眞境樓居煥以崇社中同志侶杖履鎭相従卉態看皆幻心柔气亦融靈光葆太和返照見眞空澹漠神愈王希夷體自充機緣日以嗇性命日以丰朝徹澄如水谷神壽比嵩我來登此樓儼入淸虛宮快聆長生祕欣承煉性功俯瞰名利客撩亂撲春虫松栢與龜鶴會極數有終獨玆久視訣歷劫將安窮

畱計移疾獲請詠懷

觀光忝昔幸解組嫌今遅自嗟姜桂性兼之蒲栁姿七尺猥承匱四牡幾載馳晚荷儲糈寄尋綴紀綱司未幾叨敷擾奚以報鴻慈祿厚責彌重汲深綆莫支筋力空殫竭膏肓悲暗滋匡弼況未效其如靑史嗤坐是乞鑑湖煙水聊自怡竊慶拜明綸従此免素屍貝丘宵夢繞岱麓春云垂華膴非所願衡泌可樂饑永矢南郭隠長謝北山移

送康莊衢少司農擢南大司寇

知君莫如我送君難爲別豈無陽闗情未語喉先咽念我發云短持籌擔莫輟物力值寒儉欲舞肘已掣天幸假我公塤箎如夙結夷險與同舟淺深共厲揭談笑亦先憂念玆在涸轍肝膽照松筠金石鑴齒舌朝對巫山雲暮見峩眉雪元气渾浩溟風韻自爽潔法曜忽南移帝簡在名傑舊都繁華地雅鎭惟素節誰謂湯网疎明允可立折九府泉流淸三章約法晰惟此有本人綱整而目截天闕山最髙秦淮水更冽山水有知音聲價爲君設北指是斗杓褎然冠九列鈞衡豈相私霖雨待手挈惟祝君此行得情愼勿悅

石隠園懷古

天地爲蘧廬光陰成駒隙名譽等浮漚冠簪亦陳迹世网空勞勞禮法殊役役所以賢達士雅有煙霞癖山簡迷目花贊皇醒酒石李白桃李園謝朓靑山宅締思古人風堪作今人格余今凋朱顏何須戀赤舄抗疏謝軒冕跣足踐蓬藋築屋治場圃賓云友泉石賦性本淸眞秉心矢皓白階前饒蔥蒨架上富墳籍黃鳥鳴林臯蠧魚侵幾席醴酒恣歡娛山蔬供烹炙焚香理素書懸榻迎山客維石性最堅従不受磨折余隠誓效之腐鼠安能嚇不羨公與侯何心仙與釋寧知春與秋並忘朝與夕斯爲石隠園吾以適吾適

追贊耿侍禦年伯

大夫矯矯龍鵠姿才華气節傾當時恵文柱後豪右避埋輪都下豺狼悲一朝南巡持繡斧風凜霜冽和甘雨明有法度幽鬼神寧能希指濫网罟浮雲蔽日天聴髙江幹澤畔空牢騷仁人放麑誠不忍獨秉三尺障洪濤論定司徒還上書賢姦皎皎列前除炙手气焰有時盡保全忠讜論非虛況看喆嗣紹前修慰藉虞淵援魯矛嗇前丰後較孰勝且有竹帛光千秋

送蘇直指云浦由三晉移節濩澤【有序】

直指蘇公三楚人豪也其立朝大節所獻替摘發者悉闗安危消長之數未易更僕論其按晉也當繡斧久懸後吏牘塡委數十笥公剖決如流浹旬立辦犁然中肯歲大計糾彈貪墨長吏以上數十人肅然澄淸矣至行部慮囚刻意平反俾戴盆者共耀光明有古下車泣罪風三晉嘖嘖誦神君不置乃無何有中州觀察之推矣一時中外咸憤懣爲不平而公歸思甚濃澹乎有以自適也發爲詩歌一夕數千言間出相示忠厚瀟灑蓋公妙解禪理已臻大覺一切功名富貴直浮雲視之泰宇定矣憶昔公爲中翰嚴待罪虞部邂逅於西朝漏捨詞組傾蓋嗣是不通聞問者六七年乃復執鞭弭以事公晉陽初入晉嚴以冀寧分藩循例迓境上旣有事於大閱及文武闈皆奉奔走比按節河東則嚴又以公鴻芘先量移蒲阪矣周旋浹歲豈非夙緣公推心置腹往往出堂廉形迹之外玆自河東移節濩澤未幾且得代南還嚴夙抱嵇生之癖年來感公知遇未卽掛冠行且謀引去後晤未卜臨期黯然嚴最朴■﹝木敕﹞不嫻聲律勉綴數言亦中情之不容自禁耳異時展捲或堪捧腹也

往歲晉國逢陽九蘊隆虫虫戌連酉蹲鴟烏昧何處尋壑轉老羸壯者走柱後恵文此時虛萑苻潢池嘯聚有彈壓咸思暴勝之繡衣持斧頻回首有命一朝畀蘇天孺文風采已先傳國人望君如望歲蚤見河汾春色妍累疏乞休休未得幡然受贈繞朝鞭西來馬首澄淸始恵露仁風溥大千亂民亂繩理不急賣劍買牛旋自戢去甚亡何害馬驅勞來未久蜚鴻集得情惟念孑遺余讞獄每爲累囚泣一意平反挽太和雨暘時若蒸民粒鼠牙雀角牽姝嫠大書嚴禁示轉移頭會繭絲淸解綬根株薤本拔褰帷撤除騶従乘傳日大簡車徒閱塞時數年官事浹旬了到處登臨有所思風味眉山自瀟灑情瀾性海何如者文章三昧屬家傳遊戲霜毫總大雅怪底風霾撼並州離思歘忽嘶驄馬浮雲聚散公不驚滿腔溫厚憑詩寫天王原不負直臣豸繡如故金紫新熱鬧場中誰是主繁華夢裏未爲眞讀公新詩見公意詞組咽喉每逡巡只今典刑將漸遠臨岐那不淚沾巾

壽金陵沈年伯母

君不見沈氏母半世心如熊膽苦良人蚤背二孤穉課讀燈前數夜鼔鳳毛五色一朝成九萬飛如大鵬怒銜來閣下紫泥書婉轉雙龍護天語旁人羨母母反悲曲房掩袂淚如絲夫君墓樹堪作柱那得見兒身貴時

南中二老圗詩【有序】

四友圗成題詠不乏會華翁總畱憲而何翁亦轉畱刑復寄餘二老圗序二老周旋秣陵協恭昕夕不啻周室之有共和惟餘孑然輦下二老遠書恵寄倘亦招徠襟帶之意乎因念聚散偶然晤言難再惟友生之差可樂捨吾黨而誰與歸亦稱四亦稱二睢陽會屈指五人或在北或在南耆英堂心聨一席且也年齊絳縣術羨龍城文昌並列於中臺礎柱分肩鴻巨塤箎相期於不老恩波共迓升平五閱歲而穆然思會計當乎羞爲四卿之一再披圗而囅然笑須眉宛爾可容二老爲三所悵南北旣岐升沈漸異茫茫萍水雁行已悵離羣涓涓淄流麟閣敢希並駕人於同年亦有情乎聞其語矣今𨿽千里不殊面也庶幾遇之述香山雅慕醉吟先生追雒社彷佛資聖故事聊攄短引敬質名壇

南極老人星不孤輕風灑灑披佳圗靑城何來紫煙气羨門園客無時無我亦頹焉自放思蓬壺年來鹿鹿造物驅拮據職業形神枯閒牕展對快碩膚須眉欲語欣吾徒一掌畱禁釋不辜一總陪憲飭廉隅載讀髙談稷下與吳歈滴滴灌頂甘醍醐曺劉可役屈宋奴酒後耳熱歌烏烏翩躚曳履鐘山趨不譲當年九老在東都道能隨物化身肯要人扶僕本淄黌一耄夫蒲姿亦與名賢俱五載艱辛東野禦居然濫吹齊之竽夜行秉燭胡爲乎菊荒三徑眞爲愚咄哉二老皆通儒壽身壽國道味腴君不見齯齒重生鬢欲角增籌賜卣良非迂

式谷歌

自昔中原歌有菽教誨爾子期式谷元亮𨿽有五男兒銜杯委運擬慟哭余初鞠子苦艱辛年近半百始誕育壯兒孱弱且多疾愛養嬌癡徒碌碌目今年垂十九齡胸次茫然眞朴■﹝木敕﹞有兒生晚又八禩宦邸嬉戲相追逐詩書誦時轉眼忘督責才加便嚬蹙孚兒𦇤褓尙未離賢愚優劣應難卜吾今罪廢且衰遲一聲長嘯入幽谷箕裘紹述萊爾曺安得文行常鬱鬱立身孝友植本根當效汝父與伯叔任子官薄不足爲局蹐轅下空匍匐人生不學止濫竽何異冠裳被禽犢式谷回首成絕響陶詩歔欷不堪讀爾曺従此須努力荏苒光陰如轉轂勿甘暴棄墮塵埃人爲刀俎己魚肉

請室課子歌

淄黌老叟鮮機心四十二載點朝簪中外南北頻拮據度支承乏惕影衾六年持籌嗟仰屋華發種種類臨深匪朝匪夕躬盡瘁畏首畏尾力難任黔驢技窮駑馬殫倦鳥回首思髙林屢疏乞骸玦未賜一言忤旨獄吏侵隻身狼狽困縲紲十齡稚子相追尋俯仰天地等逆旅依依將雛祛煩襟憶昔夏侯與黃霸異姓授書傳古今況爾年少方趨庭好惜寸陰如寸金君子患難行素位經史喬梓足哦吟天王神聖公論皎濁醑逡巡對月斟

戊寅夏日題泌水園

曩辭藩臬守衡門卜築先開泌水園名韁牽人苦不解荏苒念載托空言羲爻倐踰親魚鳥此地初構亭與沼亭對靑山繞翠微沼涵碧水通深窈乘風坐月景偏奇栁色蓮香競陸離有時獨步或揖客一觴一詠足棲遅更憶孔門各言志惟有點也契聖意玆園可浴亦可風依稀似得狂客致老態龍鐘厭世紛何殊野鶴與閒雲科頭跣足聊自適門外陰晴付罔聞

臘夜侍家大人與陳明軒陳荊泉待月淸暉亭

臘夜邀明月銜杯祛暮寒髙譚霏玉屑勝友傍芝蘭生意涵枯漧驚飛見羽翰漏更何必問徙倚徧雕欄

六弟有美才恐其荒於嬉也漫賦相朂

彥士吾宗少才名遜爾先勝情酣一石雄藻灑千篇幽谷須騰翼靑雲蚤著鞭無爲抱楚璞淪落怨流年

河東請告歸次黎城阻雨

孤城沾宿雨旅客困徵蹄冀北音難至齊東望轉迷金風入夜肅蛩韻趁人低畱滯中山道式微弔古黎

遊範公泉

春日探奇勝晴巒入望來翠屏千丈列石竇一泓開促坐爭長技分曺命巨杯山靈應自喜桃李映莓苔

遊靑雲寺

崒嵂深山裏靑雲傍紫霞如來禪土淨釋子梵音嘉缺月孤峯影堆金滿岸花平臺當落照轉覺興無涯

淸明邀諸兄弟過南村因至橋畔流觴

塤箎集令節信步過橋頭澗水潺湲瀉杯醪次第浮媚人花欲語喚友鳥相求行樂須乘興悠悠看水流

小疏條陳餉務有感

淪沒封疆痛凋殘戰士悲出車厪廟略空杼罄民脂纖嗇寧甘謗勲名敢冀垂何年烽燧息衡泌任棲遅

戴罪蒙恩張華東年兄贈詩答和二首

風波嘗注目戅性柰余何持議逢時少抗章忤旨多金雞欣在宥巢燕喜仍過髙義戢良友殷勤白雪歌

持籌嗟太拙賈禍竟如何臣罪丘山重君恩浩蕩多罷牛丹陛念【明旨云念其哀病日甚】蹇衛故園過食力惟耕鑿妻孥共嘯歌

壽髙栁溪封翁八十

齊魯歸先進枌楡誦得全靈根元不染粹質自逾妍植操松筠厲推誠金石堅更饒俠气古剩有素風偏博雅同髙允沖和類偓佺淸時輕拾紫華發重思玄喜約尋眞侶閒移載酒船臨淄五畝宅傍栁一溪煙經術趨庭授文章染翰傳恩綸來舜殿褒衮戴堯天八袠逢初度三朋敞壽筵花魁紛艷發月色倍規圎奏曲咸翹頸稱觴共比肩濟南充道路薊北溢郊躔玉斚搖瓊液雕輪控錦韉婆娑驚皓首矍鑠羨長年令子鵷雛美中朝驄馬賢諫書開睿思簪筆肅官聫澤洽千山潤風行萬國宣秩加卿貳上勛在鎖闈前況有芝蘭長而兼雨露鮮醉歌聲緬緲戲舞彩蹁躚願保喬松算常看滄海涓遙瞻園綺伴時寄九如篇

初夏燕集張華東年兄黃山會景園

副嶽臨玄圃髙梧隠綘房幾拳凝翠靄一勺聚滄浪恰遇淸和日欣逢正覺場靈椿推總憲丹桂羨諸郎譜牒招曺偶姻聫萃繡裳陽丘三璧玉桓邑兩琳瑯邂逅及參佐丰標俱激昻嗟余慚朽質亦幸齒班行野曠容疎放時暄蔭晚涼雄風多岸幘霽月在雕梁歌囀雪兒艷屏開雲母光呼盧情愈浹下榻興彌長髙論窺今古淸言灑肺腸淩晨瞻法座孤峭禮空王兔柴峯巒秀仙蹤石印彰靑精煮作飯松蕋啖生香金穀堪同詠蘭亭可嫓芳驅車薄暮去寤寐忍相忘

濮州張侍禦在嘉靖中彈劾不避權貴廷杖足跛後晉符卿致仕歿數十年而子滄西登第具冊索詩因贈

栢府森森五夜寒當年直气震長安雄心欲掃豺狼道壯發時衝獬豸冠瀕死不言臣節苦餘生惟戴主恩寛悲今弔古情何極遺艸令人掩淚看

淸明偕諸兄弟拉友遊靑雲寺

四圍崒嵂插蒼穹路入靑雲一綫通石隙泉流疑潄玉松盤澗曲漫吟風驕嘶金絡驚羣穉飛瀑雷轟震梵宮遊興正賖山色暝歸鞭遙盼月朦朧

六弟寅新構醉吟亭

曲檻疎籬結艸亭醉吟相伴晝還冥煙籠曉樹供詩料露浥春風映酒馨七字喜従酩酊得百瓢偏爲浩歌醒竹林髙況今何似愛女新書座右銘

八弟肅西園芍藥

春花片片蚤飛揚國色獨畱殿眾芳紅麗丹砂爭炫彩白逾瓊玉暗生香喜隨豪士開芳燕懶逐佳人上艷妝把酒相看無限意好收風味付奚囊

贈曹逸人長庚

蚤謝靑袍飡紫霞春風到處卽爲家經翻貝葉禪心寂鼎煮黃芽仙气賖百斗陶陶天作幕千言纚纚筆生花情深把臂憐同調慚負瓊瑤報木瓜

丁未淸明後一日偕潘茂昆郡伯登嶧山

靈气遙分泰嶽來籃輿登眺信奇哉千尋峭壁撐云出萬壑夭桃映日開仙洞翛翛常欲雨古碑矗矗半封苔相攜賴有安仁在選勝題詩共舉杯

壬子晉闈中秋陪蘇云浦直指明遠樓玩月

碧海髙飛白玉盤危樓永夜許同看譚分貝葉塵心淨人在冰壺慧眼看千頃玻璃浮桂影一杯沆瀣傲霜寒殷勤爲祝多才出疑有奎光照畫欄

贈別蘇直指

烏嶺蒼茫滯遠林使君驄馬曉駸駸披衷浹歲堪回首極目窮途迥系心楚岫雲飛迎藻思江幹潮落祛煩襟淸時未許潛威鳳終向楓宸獻六箴

河東請告

憶従春日束歸裝梧葉驚飄逗晚涼塵世已知多缺陷微生轉覺更蒼黃寸心一夜飛千里削牘終朝奏八行何用名韁牽懶吏夢分蕉鹿笑亡羊

賀許繩齋憲副擢符卿

把袂河東歲月遄論心千里托飛翰山惟長白靑靑見路自中條隠隠看翠捧五云金案篆花飄雙佩玉瑯玕聖朝側席期名世國士還攄一寸丹

王邑侯招同髙東溟中丞遊蒼龍峽卽事

咫尺仙巖愧未登使君攜我上崚嶒深潭隠見龍鱗躍古洞硿礲鬼斧凝釃酒煩襟渾欲脫倚欄塵慮若爲澄浮名已斷人間鎖従此山陰興可乘

西固道中

對峙雙峯雲際巍洪波滚滚日邊回橋無根蔕仙爲造閣在虛懸佛自來【有魯班橋觀音閣俱懸崖棧道】日暮雲煙迷岫靄夜深風雨落江埃幾畨叱馭勤王事轍迹逡巡徧艸萊

階州道中

境入階州勢轉雄髙山流水祛心蓬迎風稻穉鱗鱗翠映日椒馨曄曄紅【階近蜀多稻椒】萬像仙靈垂幻迹朝陽禪脫證眞空【萬像朝陽二洞名萬像深邃奇詭備諸形態朝陽有化禪師肉身近二百年不朽】岷江一派流初遠裘葛疊思迥不同【岷江入階爲白水江約四百里寒燠頓異】

壬戌長至後值萬壽節時齊蜀同月獻俘

何幸功成奏紫微廟廊従此慰宵衣侍臣鵠立閒綿蕞宿將龍驤擁佽飛況際呼嵩紛輯瑞更逢吹律啟陽暉鵷行拜舞歡聲沸側耳鐃歌傍彩旗

癸亥夏五禱海祈風有應郭贊司以詩投贈倚和

銜尾艅艎出渺茫酸心玄菟舊封疆徵徒欲飽千倉粟息颶還資一瓣香轉盼鯨波皆順軌須臾鷁首競張檣聖明自是如天福海若而今亦肅將

送李懋明中丞擢少司馬兼歸省親二律

畿南建節羨中丞入典樞機駿譽騰瀚海烽煙看晝息潢池氛祲見宵澄位居北斗司喉舌官自西臺任股肱糠粃更兼砂礫質憐余疎拙巧相承

海上寒云護帥旌滹沱冰合馬嘶鳴燕山未擁趨朝節蘭渚先分曳履聲落日片帆彭蠡澤倚天長劍豫章城懸知到日春偏麗何限萊階娛彩情

丙寅春祝東寧伯焦太夫人

六珈屢下淨光天翠節瓊章鶴背鮮舞袖生云多異色宮袍掛月不知年綘趺欲照軒轅鼎靑鳥爭看太乙蓮別有仙家金鏤管歌成燕喜倩人傳

畱計移疾東歸途次詠懷

蒿目風塵賦倦遊恩深賜玦拜宸旒人生若夢老方悟世事如麻病亦休華發羞爲丹轂戀曠懷好共赤松謀堂開姱節書千卷【擬用明旨建一艸堂】枕潄閒閒伴海鷗

丁夘三月望前一日邀於■﹝鳥乚﹞先登衝山分賦

嘉客遙臨暫啟闗相將別墅眺春山溪流似鑑宜供潄村酒如澠解駐顏靄靄峯巒形倐幻鱗鱗墟落望中斑不緣衰足妨遊興藉艸盤旋薄暮還

四月朔石隠園小酌用■﹝鳥乚﹞先韻

夏屇春歸花尙紅披襟更喜故人同煙霞秀色山堪飽松竹濃陰圃可宮盤薦畦蔬無異味堂開甕牖有薫風棲遲自笑眞疎放慚負淸時奏最功

送孫龍拂太史還朝

橊紅行色映恢臺折栁繽紛蔭水隈夙羨擲金孫綽賦今看前席賈生才蓬池日近頻頒鱠鰲禁云深半覆槐次第絲綸勞啟沃三篇說命補天裁

題淸朝四友圗

追隨贏得步趨寛千里修途百尺竿曳杖應隨野老後彈冠猶續少年歡漫言歲月驚非故卻羨須眉未攺觀一幅丹靑傳妙手松筠遙映在云端

送冢宰閔曽泉予告馳驛旋裏二首

封章十上乞閒身天語春溫動路人樂聖堪傾烏氏醸投簪欲飽太湖蒓靑門競羨新疏傅紫閣仍傳舊統均多少人倫思玉尺東山寧久臥璘珣

風月平分入錦堂罥云老樹郁蒼蒼杖藜數點孤峯曉蠟屐一生幾兩忙龍隠具區猶帶雨葵懸魏闕故傾陽相看剩有煙霞骨寤寐淄黌未可忘

送大司空曺葆素予告馳驛還裏二首

桃花潭水悵分襟宦海誰能不陸沈老我秋風徒憶鱠多君逸興蚤抽簪玄圭正聴星辰履白社俄分煙月心萬古靑齊靑未了幾時把臂共探尋

深入白雲莫算程臨風相送幾馳情山含逺意遅輕屐水約回波問舊盟春醉人推新社宰道裝誰識故冬卿只今聖主方宵旰縦卜東山臥未成

送南大司冦沈何山年兄予告歸裏

秋葉如蓬淸露盤遙聞蒓鱠倍加餐東山豈爲蒼生臥北斗長懸法曜丹竹馬有緣白髮舊西湖無恙海鷗寛看君儀羽雲霄上媿我陳情墨已殘

送孫瞻園兵憲還秦

西風拂拂起燕塵一策垂楊影外身茹蘗芳名猶在薊淩霜客夢已先秦當年籌國慚分席此日臨岐倍慘神聞道崤函烽火息但逢徵雁卽懷人

送江岱宗民部歸新安

相看一策出都門此際離情未可論似我衰顏應艸野如君英茂亦丘樊故人意慘秋云澹逐客神淒夜月昏白嶽黃山髙臥處須知盛世有餘恩

挽南銓正郎王文水

北地風髙旅雁哀故鄕千里訃音來百年文武協三徳念載行蔵付一壞魏闕羈臣殘骨在天涯姻友夢魂回悵余憑弔知何日極目鄕闗漫自猜

乙亥正月祝張華東年兄七袠

亞相勲名斗極懸功成身退領雲煙古來龍馬神元王世外鸞驂興自便徑轉月蘿靑嶂曉樽浮露桂紫霞鮮仙人白兔前身是甲子何須數絳年

和張華東年兄淄城夜飲

榻下茒齋驄馭巡烹蔬設醴意殊眞韶年共躐雲霄路晚歲相將丘壑身膠漆情殷濃似澹塤箎誼重久如新向平未了何須問躡屐登臨覓友人

丙子初度感懷

蓬弧六十八回春潦倒頹齡媿此身學圃祇期松菊茂傳家豈慮子孫貧喜聞翔騎初奔北愁聴長鯨未息塵但願太平調玉燭煙霞髙臥慶芳辰

偕楊張兩年兄登岱

排云直上叩天閽石磴嵯峨杖履存漢畤幾經蔵玉簡秦松曽此駐金根俯窺徧矚獲麟野遠眺空疑系馬門夜宿峯頭寒徹骨同人虛約探朝暾

韓中丞仙洲圗

開府歸與樂事賖名園飛閣枕灃涯橋通芳沼橫朱檻泉激回湍瀁雪花縹緲峯頭鸞鼔翼嶙峋石竇筍抽芽扁舟晚釣一輪月曲洞晴分萬縷霞碁局共彈松影靜金尊長趁竹陰斜溪翁雨過呈芝菌仙子云臨寄棗瓜三島疑従塵世覓十洲堪向个中誇已知在澗吟梁父更取臨流礪莫邪絕塞烽煙猶未息窮檐榷采正含嗟謝公夙系蒼生望寧許東山戀物華

題四友圗用香山體

長安爲覓壬辰譜紉佩相看幾故人共荷淸時聫八座每逢雅集拚兼旬低徊素髮三千丈頡頏靑霄四十春松栢歲寒終不攺波瀾世事莫重陳詩緣興會旋成韻酒對心期詎問巡醉後披圗従指點商山吾欲卜芳鄰

惜庭花

提甕汲新水階前著意澆好花初爛漫底事苦飄颻

屈指歸來日效白體七首

屈指歸來日中秋桂影圎賞心無个事棠棣倍相憐

屈指歸來日東籬花正開寒香三四種斗室共徘徊

屈指歸來日懸弧逼賤辰蓼莪空灑淚茒茨卻無春

屈指歸來日依然韋素看杜門甘養晦當路恥相干

屈指歸來日淸貧守故常縕袍體自暖藜藿味偏長

屈指歸來日荒園滿綠苔夷猶堪得句放浪可銜杯

屈指歸來日竹桃正著花還應識故主爛漫吐紅霞

擬遊黃華洞以大風不果

咫尺困罡風黃華不可見山靈解妒人蔵卻本來面

贈曺長庚二首

世情洗盡直如弦耽酒工詩妙悟禪莫道曺丘空四壁滿嚢珠玉總姢姢

蠟屐行吟逸興多墨花飛灑徧山阿道經寫罷無他羨翻笑羲之欲換鵝

漢壽亭侯墨竹

淩霜心事許誰知書付蕭蕭竹兩枝祕意當年渾未解丹靑千載繪新詩

戲東曺長庚問病

爲問東村曺長庚匡牀何事負春風藥鑪初沸參苓飲好瀉纎纎玉手中

壬子初春有感

荏苒春光去不還朝來白髮鏡中斑簿書擾擾成何事返我山中學駐顏

於■﹝鳥乚﹞先天才雋逸久別乍晤感喜交集長至有詩倚和二首

陽生緹室初驚序斗燦奎光已映身三十年前鉛槧友於今重作論文人

但著千秋不朽業無勞深羨宰官身若教科制仍詞賦君是龍頭第一人

壬戌長至有感時事漫賦二絕用白蘇韻

一灰葭動新吹律五夜香焚舊檢身笑我硜硜還碌碌圎通常是不如人

泰道將亨尙未回側身天地一孤荄故園松菊今相待屈指春和歸去來

眞如寺春日雜詠二首

籍田曠典萃鵷斑蕭寺孤臣抱膝眠戅骨自嗟還自艾夢魂空繞禦鑪煙

家音讀罷暗銷魂季子疾侵仲議婚堪嘆此身同桎梏愛緣拋卻任乾坤

和張華東年翁齋居祈雨韻

雷電驚心夜不眠一朝浩蕩九霄傳初衣已遂無他願但乞時丰供稅錢

途次和張年翁詠桃花

綠楊春樹蔭芳鄰中有夭桃別樣新馬上不煩頻指點好花應笑白頭人

丁丑夏月和韓邑侯喜雨二絕句

靑鬃誰駕代天工一夜甘霖萬井同岐麥共欣沾化雨虞弦還喜奏燻風

夕曛灑潤抵朝陽悔禍天心忽降康試向翳桑陰裏聴聲聲布谷喚人忙

戊寅正月壽張華東年兄七十三初度兼訂觀海之約

宦海同遊五十年歸來衰鬢各皤然於今拋卻人間事共向王喬問大還

傳聞海蜃幻樓臺仙屋籌添瑞气開岱嶽孔林遊屐徧何當把臂向蓬萊

石隠園蔵稿卷一

●欽定四庫全書

石隠園蔵稿卷二

﹝明﹞畢自嚴撰

○文一

雲間雅奏序

夫文之稱雅何昉乎蓋自宣父刪詩風存國俗雅載王謨而雅之義始著國俗采之方謠間有徵夫思婦淒涼慘結之聲王謨筆之禁署則多哲王碩輔相與蜚揚鴻駿鋪張盛美之什其詞典重其旨深醇無鉤棘無萎薾故綜文家往往鵠而樹之乎雅雅者常也正也匪常匪正離厥鵠矣余不慧不敢謬托知言顧於秇事間嘗染指竊鼎一臠以故釋褐後猶津津喜譚秇不厭蓋農人說農賈人說賈自其所好非其能也又幸承匱雲間雲間故機雲裏稱風雅奧區都人士家抱荊璧人握隋珠卽談秇而求軌於雅道捨此奚之焉余觀近日之文多影附響傳千人合喙如羣瞽取道一夫相與按肩従之進旅進蹶旅蹶不自持也惟雲間各建旗鼓獨成隊伍不肯餖飣剽掇丐人牙後餘馥爲膏容今其文具在可覆按是宜眾噪無諧聲哉而顧族而命之雅何也蓋惟不能爲創也乃不能爲諧苟能爲創也則莊■﹝女間﹞者取傅典依經無取株守劍刻■﹝女間﹞者歸雅瑰奇者取窮神極變無取佶倔聱牙奇者亦雅比如金玉相宣絲竹並奏器數則殊而成文協律無亂無姦節韻常合向所謂鉤棘者萎薾者一切掃去惟常惟正之兢兢又何弗諧之有餘旣喜談秇諸士子復謂餘生齊魯漸靡文教以爲於此道必有窺睹故無擇衿生髫俊爭以其文來就評騭或矢口風檐或湛思蕓闥或従余拈題印可材不問類構不問時總之不離乎雅者乃入是刻刻成弁之序且更有諷焉夫士於雅道微獨文詞間也居同閈也而習爲誹上撡下則稱狂出同遊也而工爲遊聲借譽則稱躁仕宦同功名也而飾虛亡實燕石而寶函則稱浮夫是狂與躁與浮盭乎雅矣而當其始爲先資也未嘗不詘旁蹊而崇大雅則言之未可信人也如是今日余及諸士相觀摩維是編他時余従諸士相徵信維是編倘其貞固純實躬必逮言以共朂乎雅道居名儒出碩輔令海內正襟而襃文行必口實吾雲間是雲間士又不直以是編重也余有厚願焉故始終敢以雅之一言進

蘇松武舉鄕試錄後序

歲在丁酉姑蘇四郡舉武士於鄕時島倭狂突再犯我屬國侍禦秦公夙夜兢惕選將練兵圗固我圉而尢仰體天子拊髀頗牧思拔一二虎臣稱上任使蓋是役也載毖載愼凡得士五十人以獻籍旣成自嚴謬列校售當用一言醮士夫職守文墨攺步而談干戈見謂越俎顧與農談耕與賈談貝従所習也則玆醮士捨戰奚談哉第吳士諱言戰久矣二百年來弦誦圗史以爲常若乃覩矛戟則心悸聞銃炮則掩耳卻走者皆是也當嘉靖中島倭剽吳才數百人而大江以南連城累十無能發一矢摧其鋒者時胡李兩公爲政調集楚越精鋭數年而後克之天下自是目吳爲無人夫吳果無人哉子胥用吳破楚威晉詟服諸侯項籍用吳滅秦鏖漢分裂四海彼亦吳人也昔胡以勁今胡以脆毋亦恬愉旣久舉精華果鋭之气陰銷默耗而不自知歟聞之戰勇气也气不鋭而能制敵者天下無之顧气聽於心猶卒聽於帥心之所至气必至焉自嚴朂諸士策勛報國請従心始試觀諸士環集轅門躍馬彎弓鵠在其左中必左者心乎左也控弦比耦鵠在其前中乎前者心乎前也及鎖闈射覆匿緒蔵用莫可端倪往往曲中心乎覆也然則心至气至而決勝因之此足以觀矣爾多士果能外不有其身內不有其妻子斷脰決頸主上是爲將奮迅激昻之勇於是焉發衝鋒陷陣之能於是焉出靡堅不摧靡彊不破卽縛長鯨築京觀詎云難哉夫禦盜者之與盜者等人耳然而十不當一蓋盜之心必死而禦盜者之心不必也故士之心誠必於死綏謂前有勁敵吾不信已不聞潤州婦之扼虎者乎虎入其室攫其姑婦操梃撻之虎爲所斃而以其姑返夫弱莫如婦然能出姑於虎口心愛其姑也倘多士愛國誠若婦之愛姑寧復有敵猛於虎者耶而柰何甘心令天下目吳爲無人哉多士朂諸

山西求生錄序

直指蘇公之按晉也毎行縣錄囚徒輒平亭疑法其従死比而傅生議者娓娓言之徹至無遺理曲至無剰情了然於心復了然於口與手眞若隔垣洞五臓矣蓋一念求生筆端自有造化卽公亦若不自知也旣竣事錄其語成編某拜手受而卒業焉因嘆曰醫生道也人亦有言學醫者人費則何歟是不求者之過也不求卽生道可以殺人矣況乎書獄之家以法殺人者乎若晉之多辟則猶有足求者其民好輕生又好傾人之生以自快也本自投繯而以爲有引繩者本自落井而以爲有下石者本自試毒而以爲有進而彊之者本自刎頸而以爲有持太阿而授之柄者本懟以手自搗以頭擊壁戶柱而其所傷實類見疻絕無毫髮差者案驗之茫不得其狀也求之證而所左袒之人不難以舌劍輔之求之傷而所索瘢之人不難以口沙射之若求之爰書而所鍛煉之人又不難以墨兵攻之三求者皆求所以殺而此囚宜無生理矣不寧惟是也殺人者死似可無求矣然無如齊力共驅者何也合數人以格殺一人其間下手輕重微論旁觀目眩卽當局亦自茫然安所得制其命者而斷之大都暗中摸索耳卽不然亦無如怨家告變姑後其仇讎而首所欲齮齕之人與所易恫疑恐喝之人何也其人不賄而竟以不賄墮奇寃賄而又以賄持左劵待訊者通誣者窮而應抵之人固得以間執其口誰得爲分明之猶未也傷亡幾何也而加功以趣其盡局外亡相與也而借軀以報其仇又甚則明明乎手刃人也姑歸難於未獲彼借以徼未減而續獲反無以自解焉明明乎途之人也妄蔓引爲同盜彼借以脫眞黨而橫罹者反無以自白焉諸如此類求之不精此囚又終無生理矣非無生理也無有爲之求者也非無求之者也心不苦則不深入心不慧則不照徹心不虛則奏當之成𨿽咎繇聴之猶以爲死有餘辜也扁鵲不能生死人而能因其可生之道其於聽囚之求生也亦若是而已耳然世之爲扁鵲者幾何人哉可嘆也故吾於公之錄求生而深惟其意也聖人之言曰雷雨作解君子以赦過宥罪又曰五刑之疑有赦賢人之言曰求其生而不得則死者與我俱無憾也夫聖人之言如天故直以眚災肆赦爲任賢人之言如地地承天者也故猶若有得有不得焉非必其量不同實其分有然者卽此意而推廣之君猶天也臣猶地也今上屢詔天下停刑固直與之以生而公苐曰爲之求其生而已無成而代有終其純臣之用心乎某従公周旋久無能佐旁求之資而公且謬以爲求於某而有獲也則其求之勤可知已故漫述數語用弁簡端以明公勤懇無己之心且以示後之書獄者毋惜紙費而輕以人費也則所謂上醫醫國者欲檢方書當在是矣若曰活千人者封則公悟徹六通已斷名根久矣計當不屑此卽某亦不敢以此言相諛也

刻署印須知序

余以闇劣待罪晉陽惟是察吏安民爲兢兢第道屬州縣頗繁闕官時有而治中別駕尢鮮毎遇攝署四顧乏人間委州縣倅貳旁及廣文卽素獵聲稱多旋踵敗事非墨則溺矣蓋疾首腐心者久之王覲在邇代庖益多言念民瘼脈脈闗情因思人豈盡不才或無爲提醒故舉足成謬迷耳偶檢行笥得呂司冦新吾前撫晉時所輯署印須知一卷乙未入計孫冢宰立翁時爲禦史大夫曽先期頒布宇內今取而讀之開諭諄切正署官對癥藥石也亟爲校讎用付梓工俟傳檄攝署輒人給一帙以比於耳提面命之義庶有瘳乎倘弗若於訓則三尺具在誰敢私焉語云前車之覆後車之戒前事之不忘後事之師也又曰一命之士苟存心於愛物於物必有所濟倘諸賢有味斯言而三復於此編思過半矣

河東兵略序

歲己酉庚辛之交河東大祲夫運在金宜穣而旱而毀計然七策不盡可用也所在易子析骸莫必其命萑苻之佩牛帶犢者走死地如鶩■﹝犭回﹞又時時蹂蹸我河上無虛日天子兪主爵議従田間起繩齋許公來視兵事公至首行部阻深僻遠將皆必有車轍馬迹焉毎下車延見吏民勞問疾苦𨿽耘牧嬰嫗無不周咨拊循者溥施予哺饘酏矜寡昧圉姦虣汰貪墨平輸納簿金矢禁廚傳嚴保伍警斥堠民是以有寧宇盜是以有戢志乃其兵策之大者尢在大創徊問扼塞幾何處某所可地守某所可堵截執殳之士幾何人其可以賈勇先登者誰氏之子也周官之移甲而具財用者何若漢法之踐更者何若天塹豈能飛渡其借冦舟者何以聽彼坐而餉者蟊螣耶介而馳者象人耶何以不爲百姓出死力鞭七人貫三人耳豈異人任也蓋精神與文告俱流賞罰與指撝並用而■﹝犭回﹞一再失利去従此不敢窺平渡闗矣會公以祝釐行重念天子恩不忍忘河東卽不忘■﹝犭回﹞遂手錄其已事成篇而自志之曰河東兵略余讀而嘆曰甚矣公之知兵也詳哉乎言之矣直略也與哉又寧獨河東也與哉大者軍旅微者奏當而兼焉難精者君子不易檢者小人而兼焉米鹽淩雜簿書期會而賅存焉是兵刑之脈絡相通也是司馬辧論官材司徒井田軍賦之指也是黃潁川之精力獨能行而諸葛武侯之所盡瘁軍務者也趙營平晉人也所伏羌亦■﹝犭回﹞類史稱其沈雄有方略營平亦自言願至金城圗上方略乃當時徼璽書報可者屯守而外無多也豈惟無多疑有班史傅益之者非盡出營平舌本也是二者公皆過之略乎不略乎乃若所略則有之不鋪張於前不誇詡於後是也當■﹝犭回﹞氛未靖天子且破畱中例用公乘機蹈隙條事論功安知不爲封拜地而僅煩記室示不忘己也嗟乎公可謂不貪功者矣然何以不並此己之兵勢國之大事老臣不明言利害誰當復言之者是又營平之長慮而忠藎之遠謨也且公以太守爲前茅而謬推余爲後勁卽諸銅墨之長一善必有記籍焉公之心可見也嗟乎公可謂不貪名者矣夫公介性所至雅負奇節已信於士大夫矣亦有知其不貪功不貪名者乎是可以告天下之治兵者使公一旦筦中樞顓外閫得盡展其奇略其奇功應籠蓋人上而猶僅符卿相畀豈非以不釣奇之故耶若余則眞錄錄無奇者而獨於公有奇契且余與公生同裏與公季舉同籍余先爲雲間李而公之刺郡後之公先爲秋曺而余之入署後之餘先公參藩晉中而其副臬也又後之神相縈也趾相錯也斯其機緣亦已奇矣知公宜莫余若豈待西域反側而後知定遠語非平平耶至公惓惓稱太守策太守惓惓傳公策交相愛也操斯以往何向不克是又可以告天下之同力而治兵者

東臯漫錄序

東臯漫錄乃餘年友參知毓奇楊公林居所裒輯者也上自戰國先秦兩漢迄於唐宋勝國中間人物妍媸國是臧否兵機勝負如正直徳量忠烈明鑑以及險邪傾陷權勢諧媚之屬分門別類聚成一書離爲八帙將付殺靑以廣其傳而授簡猥命余序余與公生同裏舉同年師同門服官同起部宦遊同淮揚公家於安徳爲南北水陸咽喉余往來燕京出入必經其地至則投轄下榻把臂論心臭味相符是知公者宜莫余若此公問序於余也余受而卒業輒嘆紀載自昔若二十一史爲剖判來一大部舊朝報幾令人童而習之皓首若河漢無極要惟讀史在胸中有喫緊綫索腕中有信手筌蹄目中有照垣池水意中有運斤郢堊始可與言史可與言讀史不則史自史我自我往往考證譏商隠之獺祭魚記憶費燕公之紺色珠𨿽博古曬腹有餘而摛詞奪簟不足良有以也公自萬曆庚戌解組杜門郤掃於史無所不窺當其觸事會心隨讀隨筆如春蠺之抽絲匪濕而不入匪幹而不出如良農之殖稼日新月盛不崇墉比櫛而富倉箱不休如齊王之食雞跖千而後厭腹如長康之噉蔗次第漸入佳境蓋自有史後通鑑興有通鑑後綱目興嘗譬涑水於歷代猶爰書新安於爰書猶鐵案此錄伐山二家碎金羣乘獲寶聚沙拾珠象罔幾與公家執戟法言太玄競爽先後無俟有子云知子云也東臯十畝地系公所棲托絕移文於艸堂寄盤澗於菊徑因得以寤歌餘隙適志副墨伎倆信惟靈均逐而著騷虞卿窮而著書自當不以彼易此矣公夙擅才名由花封而粉署而兵防政務糾紛無不咄嗟立辦偶爲當路所枳暫返初服比今睍消雨雪中丞直指累疏推轂環召恐難臥穏東臯矣夫趙韓王以半部論語侈口佐命況以一部全史千古提衡出而匡時經世於補天浴日何有敬拭目以俟

正韻類鈔序

夫備萬物之體用者莫過於字矣漢制尉律之官勅學童十七以上通九千字者試爲吏挽近字學不明習爲鹵莽滅裂諸讀書而不識字者比比也明興稽古右文太祖髙皇帝因休文韻多用吳音命宋學士輩輯爲洪武正韻音律本中原注釋羅經史其六書之總括斯道之指南乎閎覽之士披載籍而未諳輒思檢音義於正韻迨手是編又復汪洋郤顧莫測津涯何也字旣未習則噤不知所呼其何以別聲而辧韻耶近世刻有海篇直音𨿽覺直截易於檢覓而其音律或與正韻時有抵牾兼以注釋潦略令人不無掛一漏萬之嘆岷山分在窮荒簡袠甚渺獨有正韻類鈔鏤扳儲之有司余因得寓目焉先以形析字類隨以韻冠字顚字緣區分音隨字注釋義臚列靡遺別韻旁出附見蓋合正韻海篇二書而一之俾按形索字者不勞餘力而可燭照數計至便也岷山學者苦無師承其於音韻點畫往往謬宮商而淆亥豕則是書尢岷山士人對癥之藥顧原刻不列纂輯姓氏而梨棗歲久亦多損剝散佚者余訪之故老乃前任憲副京山劉公督諸文學所輯書也劉故楚名家曽刻道署題名碑記其吟詠篇什散見於紀乘流傳於郡邑者戛戛乎金石之音也是書嘉恵後學匪淺而可沒其名且湮其傳哉因屬撫民郭二守補其脫落葺其雕敝然後復爲完書播之縫掖儻亦熙朝同文之一助乎二守博學好修克紹箕裘信楚材之良也是書之興固有數云

奉常邵先生奏疏序

竊讀易之兌和於初爲吉孚於二亦吉商於四爲有慶引於六爲未光而獨來於三爲凶正以兌上兌下剛中柔外剛柔合而和且孚商且引曰兌亨利貞此其說於諫臣爲最急古之箴尹保氏補闕拾遺若臯陶益稷之陳謨仲山甫之補衮率是道也夫聖人說易深遠凡言吉凶悔吝之際諄諄以貞爲訓而猶期於兌說余讀翼廷邵先生奏疏知先生先後委蛇瑣闥間其庶幾於貞者乎蓋先生従中祕擢司諫爲斌斌博物君子揚歷戶兵刑工禮五垣諸牘數十百上靡不侃侃批鱗鑿鑿中欵一時宮府中外謀王體斷國是悉攸藉焉而其最鴻碩照耀人耳目者如疏發寧遠父子不法爲勲貴公私曲徙疏抑黔國無將靑田越俎爲帶礪世祿防微疏汰冗費抑濫恩省內供停季取於以息憚人而實儲糈疏曠郊祀虛召對輟儲講及科場竇獘於以肅典禮而隆賓興迄於革運總蘇班軍重邊計業奉兪旨著爲令甲於以禆功敍而垂永賴七尺獨立嶽嶽罘罳凡皆以貞矢貞貞於履之兌爲履尾不咥貞於臨之兌爲臨剛浸長貞於暌之兌爲見輿曳牛貞於夬之兌爲揚廷孚號卽或畱中屯膏不免掣肘要惟兌說無恙卒以獨行遇雨化壯頄之凶以月望匹亡收攣如之孚豈非以荃宰之交魚水不易一切婉轉開導爾雅溫厚明習掌故洞晰事情和之孚之商之引之總非來兌之陰柔不當位比夫來兌不當位者不貞也貞則含白履素負气敢言因事獻替夙夜盡忠二簋可享於巷可遇爲熙朝景爍爲純臣苦心寧與抱寒蟬而甘立仗者可同日語哉先生卽不爲折檻叩墀之過激而實有魚頭鳳鳴之精忠讜論昌言百慮一致蓋上帝臨之而神明鑑之矣惟是易有兌說而後有維有解以先生條議城工觸冒時忌無何奉常甫擢貝錦相加竟以攺南賫志歿未幾而論定僅存是稿爲不朽一斑洵所稱王臣蹇蹇匪躬之故在先生誠不以彼易此乎昔韓忠獻爲諫官三年所存諫稿七十餘章初欲焚之恐無以彰人主従諫之美因集曰諫垣存稿先生旣歿是刻在諸長兄而猥以門墻問序於嚴憶嚴戊子歌鹿鳴先生實薪槱山左迄今轉盼星霜幾周七十五人化烏有嚴幸備位九列承匱畱都宻邇師閈緬惟在三之義詎敢以不文辭因不揣妄演易義爲奏疏敍愧不足揄揚盛美萬一也

類選四時絕句序

詩以道性情自昔三百篇所載野樵田畯村媼閨秀橫口所出無非詩總以道性情所欲言而已然讀闗雎葛覃捲耳芣苢諸什無不以四句止自絕句鼻祖云嘗聞王元美論絕句離首卽尾離尾卽首而要腹亦自不可少妙在愈小而大愈促而緩又謂讀維摩經得此法一丈室中置恆河沙諸天寶座丈室不增諸天不減又以剎那定作六十小劫須如是乃得旨哉言乎良以學士家藻繢縦橫卽令廣之近體排律以暢其致侈之歌行樂府以竟其趣𨿽不可謂駢拇枝指而大較惟絕句爲近古絕者截也従近體中或前半後半爲截或中腹四句爲截離其合合其離有占有韻韻不旁借可對可散散亦累貫則絕所由名也不佞不嫻詩亦不譚詩然獨喜絕句不置但五言絕止二十字猶覺寂寥而鮮舂容若七言絕以四語二十八字該括四始六義盡足發舒性靈舒鬯胸次先是余見崇雅山人有四時絕三百六十首每月止三十首邊幅太窄譬之鼎臠味美而嫌掛漏嗣見徐司馬京咸所梓有日涉編𨿽以四時爲主而諸體兼收譬之淩雲構具而乏剪裁逮甲寅乙夘歲餘自蒲阪掛冠歸裏巖棲多暇因翻架上之蔵搜而廣之總之不離四時者近是従春而夏従夏而秋従秋而冬支甫一周而三萬六千刻爲時幾變時變而物徙如艸木夭喬以植物變昆虫跂喙以動物變空閨夢骨孤戌驚魂姬扇辭輦徵衣寄邊以人事怨曠俛仰舟壑變櫻桃景妍興逸燒尾毷氉色慘致楚鎩羽以道飆石火黃粱黒甜變已徹競爽籟發錫杖皎貫玄對毫吮曇缽以露門綺語淨土騷情變凡此變而又變以至於無可變悉繪之詩悉收之選良以詩言志歌永言聲依詠律和聲也非必言四時非必不言四時而實具體四時矣謂以七言絕盡四時之變不能謂以四時之變入七言絕於以供驅使聴鑪錘卽倚馬擊缽者不益疾捷嘔心枯髯者不加推敲也倘所稱昌歜之嗜者非耶試由絕而推之卽爲律爲古爲排律入如噉蔗以漸出如湧泉不涸必不能窘以所不受矣顧今世論詩者多尊盛唐而卑中晚況宋元乎是選兼取宋元者何夫宋元醞藉聲響間或不無少遜李唐至匠心變幻則愈出愈奇矣昔人謂唐人絕句至中晚始盛余亦妄謂中晚絕句至宋元尢盛如眉山之雄渾荊公之淸麗康節之瀟灑山谷之蒼郁均自膾炙人口獨步千古安可遺也袁石公貽張幼於書云世人喜唐僕則曰唐無詩世人卑宋黜元僕則曰詩文在宋元諸大家此𨿽有激之言抑亦足爲二季解嘲矣白門暇日偶一諷詠因爲銓次評品置之案頭庶幾餓可當餐臥可當枕聊自爲解頤爾若欲公之人人傳之通邑大都將無爲有識者之所胡盧乎

遼變會議始末序

余弟遼撫中丞遭寧遠兵變賫志以歿或謂事繇缺餉或謂不盡繇缺餉然終不得謂餉非缺也聖明特采廷議獨持睿斷杜邊臣之口實絕效尢之驕戍削余弟生前官階以伸三尺法而仍先以違制稽餉致亂辱國之罪斥革署篆少司農奪其恩蔭以昭缺餉之實以明余弟之緣法而得削炳炳天語情法備摯歿而有知歿且不朽夫復何憾中行荀獻子爲未卒事於齊也不瞑不含而瞑含於嗣事如河之誓論者始識純臣心事羊叔子覃慮圗吳及病亟臥護不奉詔逮吳平叔子逝天子爲之惻憶知封疆之有勞臣也余弟爲國盡瘁一往直前之气毫無反顧遇變而蹶𨿽不盡諒於人人而諸疏之見諒者亦多矣其不諒者多出風聞其見諒者多出目擊及身與共事者公道已大彰明淸議具在眾口余弟爲封疆而受削亦爲封疆而受原異時論定將復爲封疆而受知九原可作亦應且爲封疆瞑而受含余用是裒集遼變會議始末付之剞劂上以著聖天子之宸憲下以垂諸大夫之公評並以見余弟之不終棄絕於淸議也俾後之論世者有所憑而考焉於以希冀聖明帷蓋之恩於萬一因弁其首

度支薄伐奏議序

此遼警以來所朝夕條上封事也上不以臣嚴爲不肖命統中邦之賦二年於玆矣逢時之艱手捋口瘏僅此紙上陳言無能佐度支萬分一天子軫念封疆宵旰其未有釋焉臣罪曷逭𨿽然臣力蓋竭臣心益苦矣夫司農掌天下財賦出入者也則壌定賦成規具在何至遂如幻蜮之不可問乃今日者肉旣已剜肘亦且露旦夕之命難必緩急之數莫救也此其故難言之矣蓋自東西交訌幾十年所邇乃烽火達於甘泉闗鎭之將雲集勤王之旅星赴也月糗行餱舊鏹新賫有一一不取辧司計者乎司計者卽令手可左右畫脛可東西馳當亦操何術應之也累朝儲偫蕩若洗矣閭左膏脂殫若干矣加派搜括諸例旣如竭澤之不可再屯鹽鼔鑄各欵又如聚沙之不可成嗟嗟削鍼聚之逝波滌之九頭爭喙一癭潰元是亦難言披髮呼之冷袖去之獨拍莫響長鞭不痛是亦難言漏船居之驕兵食之有牙狺狺維音嘵嘵是亦難言丁斯時也卽令夷吾握籌鄼侯司劵劉晏輩權子母於其傍終不能調懸梅之渴激活鮒之勺也況謭焉者乎徼天之靈皇威遐鬯敵氛遠靖猶可勉苴目前不卽以首領膏斧鑕然而羸馬智窮拙婦炊盡精衛卒難塡海蝜蝂終成墜壁毋亦累累陳言寄之紙上以明吾老臣牛馬之報在玆編也心力枯於斯而知罪亦聴於斯

度支奏議堂稿序

度支奏議一書嚴不佞心血盡於此矣標堂稿者何稿所載大都拜官辭官晉秩辭秩舛誤認罪衰老乞骸及家難控吁等章皆私情也例不繇各司案呈其次則爲召對登答之稿矣登答以補敷奏所未盡其次則爲條陳便宜之稿矣條陳必出胸臆所獨見又其次則爲糾薦官員申救司屬之稿矣糾薦原従錢榖起見申救亦爲堂屬存體欵皆有限惟是己巳之冬變起倉卒雉堞之外卽爲戎郊埤卒戰旅所在叫號於是聖明不時傳旨倚馬需報嚴亦不敢復下所司磨盾屬艸寥寥質語累累成帙蓋其侈也他若會議邊餉去取羣策徵收之壓見直剖撫賞之部邊分過揀糧金吾之紛糾行取推知之查駁屯鹽大政之集議動闗興革矢口嫌怨皆以癡腸熱血扼腕而出不顧利害不避忌諱其間硜硜職掌者固多而忤時賈戾亦復不少嗚呼觀於堂稿而嚴之遭際嚴之朴戅種種棘局種種孽案也

度支邊餉司奏議序

國家九塞碁置一切糧谷茭槁皆取資屯田復以鹽莢募人入粟實塞下其法蓋相表裏又慮不足捐沿邊郡邑賦稅佐之度所以裕兵食者甚具未聞仰給太倉者太倉之有年例自正統始也於時烽火不靖徵調寖繁然猶僅四十六萬裔是屯鹽諸政稍稍蕪廢矣而民運又輒不及格邊吏倚太倉爲外府蟻穴旣開不可復窒蠺食者因以爲窟兵則土著之外又有召募餉則饋士之外又有賞邊而究之兵屬芻靈餉塡廬壑太倉之金錢日夜輦輸以給諸鎭武夫債帥飽則揚去徒益市良田美宅歌兒舞女自偸快而已天下無事處堂以嬉猝有風雲之警則眈眈疾呼以求遂所欲陵夷至神熹兩廟時出入大不相當瓶罄罍空肘露踵決所負各邊餉額歲不下一二百萬嗟夫財猶泉也必無以汨焉徐淸無以擾焉徐生甃而渫之猶愳不繼今也不徒酌之以中衢之尊而且歸之於沃焦之泄其日相尋以底於盡何怪乎聖天子中興銳意安攘嚴承乏度支日鉤考錢谷簿書惟恐不能副上指會察罕發難轉餉不貲因集廷議獵其有禆實用者如汰冗賦役奇羨事例諸欵見之施行約歲可增十數萬而嚴復推本周官太宰制國用之意用屢省法以繩郡邑吏之怠若事者一時差有補救出入相準見額麤足間以其扐償宿逋一二實念年以來所僅見也己巳之冬勤王兵四至左枝右梧曁秦晉兵荒東徵西討轉輸絡繹或儌天幸不至乏絕終嚴之任脫巾無聞則繄維二祖列宗之鐘鼔實式靈之老臣無狀鼯鼠之技亦盡於此矣同事諸大夫則有若三輔張鵬翀二東王肇生三巴諭思慥三楚謝肇玄魏公韓所相與商確入告者往牒具在語曰萬里之淵連於窽木千仞之溪升於垂綆及今之時補牢顧犬未爲遲也執其通施禦其司命毋輕其毫釐而積之是所望於後之君子

度支雲南司奏議序

國家定鼎燕云西北億萬張頤待哺總取足於東南烝粒祖制漕糈額四百萬石俾畿輔內荷戈擐甲者得果腹以衛神京又念邪許而來飛檣而至者無自靈之脛翼酌道裏遠近米值低昻畫以三六二六一六輕賫輔米而行然猶懼稟承者之或有眩瞀也著之則例更防時勢之有窮變也刋以議單經理於南則淮撫虔其始淸核於北則倉場厚其終彈壓震懾則凜惕於巡漕之繡斧催發押空又藉力於藩臬之霜稜至津闗橋壩轉運防護者累累若若設法綦宻秩官綦備審若玆計部將晏然受成事矣乃頻年連章累牘不其駢拇之枝今者菑木及此不又鳬脛之續而兔且角乎是不然四百萬石內有永折者已爲正額之槪復有災折者又爲意外之縮近且截畱沓至以割之至於弁旗起欠掛欠胥米粟螟螣搬運經紀車船人役又皆水陸蟊賊將則例議單祗屬虛懸之方策而倉漕釐剔亦有殫竭之聲靈兼以己巳之冬艅艎匝地人心惶駴其不爲盜賫糧者天幸耳余曷敢因仍舊貫不爲窮思變變思通乎爰是議更單限而峻其罰三年來胥八月報竣其初𨿽束於欽限不無張皇迨一年回空旣蚤來歲整暇自如今習而安之矣此不亦仰副聖明挽遲爲速之一效乎若夫申嚴畱通之禁以實京庾而增放通庾之目以固根本軍旅倥傯長安薪桂而米價獨弗昂值此不亦杞憂嫠卹者之又一效乎撤通濟庫之輕賫以歸太倉而■﹝亶﹞羨諸欵計欠盡扣每歲省十萬以充邊餉卽新餉外解偶詘亦藉爲不時之需此不亦裕漕而並裕邊乎它如通廳銷算反復駁查使姦胥不得上下其手革經紀合子之米禁車船預支之獘減歇腳完糧之值核先今歲出之額裁運旗冒濫之優卹等銀汰運總運弁之盤纒等費此皆濫觴之挽而逝波之砥也又如條催防欠月糧於通署查收米價爲庫鏹誅運役之舊欠催運弁之夙逋若是者不敢爲媧石之補天亦庶幾塞漏巵於萬一也余待罪度支日久自新舊二餉而外惟漕運爲巨而區區節省拮據一念實與新舊二餉鼎立而爲三繇今追思事事皆心血也事事皆怨叢也儌天之幸及仗聖天子之寵靈亦事事臻實效矣玆於全編中特爲拈出一二俾後人有諒余苦心而因以識余振舉漕政原非沿套窠而滋廢弛者則私心慰矣若謂僨轅之輦不可復乘柰何喋喋其詞則余竊有恧而

度支山東司奏議序

玆不佞嚴五載間所訂山東司奏議也山以東民賦無逋侯度克共邇者妖祲叛孽所在囂囂中外條上靑齊利病慮不敢髙閣報罷然大都彚入新餉疏中且也汶地無侵匡言亦安於同軌渠弭有渚禺筴總還之定數實隨地補救迄不能大有興革云獨是鹽法闗兵食大計槪隸本司職掌嚴不敏於先齊煮海遺業稍窺崖略矧丁玆三空四盡加意講求除舊額約一百二十萬及先年加增遼餉不滿三十萬外自待罪以來如攺大工陵工之協助酌新餉舊餉之遞增定割沒食鹽之餘貲加積引票價之新稅計不下七十萬以新視舊十居八九蓋蒿目腐心銖積寸累誠戛戛乎其難之也猶有說者竊嘗以今代盆牢量今代食指國家似尙未能盡鹽之利𨿽然利亦安可盡也宋鹽鐵使陳恕議立茶法因商所條陳第爲三等曰下等滅裂無取上等取利太深不可行於朝廷惟中等經久可行古今人所見大抵不甚相遠且非不欲盡也往軍興孔棘二三賈人子伺急窺便願先輸鏹而後行鹽如淮之部商浙之季引聽其言譬饑時聞炊津津色喜一時巡鹺臺使者往復發難嚴頗不謂然迨課逋法壅力絀情見乃知若輩盡爲超次鬻窩計耳於公家無補也不行其野不違其馬知言哉知言哉嚴因是株守章程力持增課不增引之定本以破除雲霧間有豎義瀾翻標新鼎峙不易地而引課加倍者未嘗不驚怖其言顧無如夏虫疑冰拙見之固陋何也行吾所明不敢行吾所疑以俟慧心厚力如劉晏其人此段竑論固有能辧之者在鄙人何足以知之偶次舊稿因自道惶恐如此

戶部題名序

戶部古司徒職也載在周官詳哉其言之矣明興定鼎燕都散中書以歸六曺爰仿古制設戶部尙書一員左右侍郎貳之掌■﹝宀禹﹞內戶口田賦之籍經費酬給之數漕糈挽輸之額用以仰佐宵旰俯卹幽隠任綦重也後復有總督倉場有端理錢法今聖天子龍飛值軍旅倥傯之際丁寰海耗蠧之極歲供九邊金錢車輦相望軍興饟従動以數百萬計靖蠻氛於黔蜀欵察■﹝罒幹﹞於宣云其它蓮妖海冦猶且疥癬視之一人秉心燭以運四方竭膏血以隨於是有新舊饟之名有左右分劃之勅蓋官愈增事愈劇矣嚴承乏度支帑蔵虛而邊圉瑕飲冰斯署鼯技悉窮間取往喆懿榘自維不逮則於題名碑記有羮墻焉顧其石例惟列之堂皇𨿽亦昭垂來■﹝舐冀﹞而姓氏裏居不踰閾外究且與人俱陳何如揭付殺靑猶能不脛而走寓目斯存也一時二三寅宷謬以嚴言爲有當慫慂成之屬當敍首簡粵稽向所貞鐫自國初迄今無慮二百七十餘人其間謨猷品望可法可垂者未易更僕揭其最著則如夏華容劉湘陰之卓識定力韓洪洞趙歷城之勁气淸標以及靈寶許氏父子後先彪炳心儀者如岱宗嵩嶽齒芬者如桂醑蘭漿後之視今亦猶今之視昔列名於斯冊者其亦顧諟此名乎夫匪獨以名艷也亦以名核也功徳並茂則緇衣好之人位相左則鵜梁譏之夫人孰不以譽忻以毀拂然忻與拂實於其居位時所自致積久論定不獨我不能招麾卽人亦不能增損師資法鑑一瞭凜然其羲易無文之六畫乎吉凶悔吝躍然於其中矣時勢疊易報稱維艱則嚴實蓄縮於今日尢不能不懋勉於來玆也

東省剿叛公疏序

嗟乎此諸叛賊鴟羽方張曁鼠穴負固日吾二東諸朝紳所上公疏艸也於時墨翟守窮計或中變申胥泣盡語鮮和音今幸廟算得宜東牟告靖不佞偶取閱之痛定思痛悲喜交集或曰人情各見一方聖明慮周萬動微此疏庸詎不破撫爲剿剿庸詎不盡乎且夫狐埋狐搰宿祝旦詛東謀實忠人其謂之何是艸也固不可以焚乎予曰唯唯否否夫救焚不惜新墁急渡或怨守風事固有相反而歸諸兩得者初作難使登撫以組練數千迫壓之境上開譬禍福則渠魁可執焦爛可免撫之未嘗不便迨反戈誘脇夫素所卵翼之恩撫乃欲以不知誰何之人得其要領不待吾東人決其非算也𨿽然竊有恧者兩撫互持而逆熖熾一督參制而萊困劇皇上深維成敗之計撤去督臣専責撫按而底厥績師克在和斷乃有濟吾鄕公孫平津所謂東齊鄙人不知其便若此耳玆艸之鋟也蓋以志朝廷恵顧全齊之大徳朝吁夕兪使父老子弟家世傳誦而桑梓中一段灼艾分痛當箸廢飡之情亦略見顚末云若夫雀鼠食匱猶罹敲齦之慘鯨鯢假息尙憂破浪之風則自有秉史筆徹桑土者

抽簮贅言序

嚴不佞待罪計曺五載余矣奉職無狀譴辱備加上負國恩下隳生平嗟此自戚夫復何言𨿽然拊臆感時老臣於此蓋有萬不得已者在也夫遭際聖明誰則無縦壑順風之想嚴所遭獨否疆場多故缾罍交恥計數年來有一非手口捋瘏之時者乎綆短而汲之深蚤知其有今日也抑老馬疲途又誰不儌有脫韁解鞿之適嚴所遭又獨否九閽時叩天聽愈髙計邇年來有一非殘喘苟延之日者乎筋絕而策不休蚤又知其有今日也拙宜去老宜去病宜去屢誤宜去人言宜去嘵嘵之音亦旣聲淚俱盡矣而終不能儌明主轉圜之聴非溫綸諭之則大義督之嗟此枯朽豈眞遺履亡簮足長系聖思哉毋亦曰出入大計爾惟佛肩擔且可卸咎將誰諉迨至轅僨矣軸折矣昭昭罪狀𨿽以覆載不能曲宥而後乃急従吏議而後乃忽荷寛政而後乃轉萬死爲一生而犬馬帷蓋之恩因益浩蕩而無涯然則向之羈馽不替主恩也而雷霆之加今之縲紲餘生主威也而雨露之沃連疏累牘不能得一賜玦則諸疏贅也連章累牘所不能得者竟以罪譴得之則諸疏益贅也因名之曰抽簮贅言紀罪亦紀遇云

孫興公四書約說序

莘之野有異人焉興公孫君是也縫掖則樹赤幟於藝林鴻漸則以世道生民爲己任初令山陽措處萬金抵充遼餉而免邑民加派催科之苦維時余方督餉津門固已灑然異之嗣晉虞部職在戎器一切禔躬持論籌國急公率孤行一意不爲勢屈威惕及接其容恂恂如也玆得所著約說曁題說讀之竟其旨考其衷淵乎其不可測始知興公言聖賢之言行聖賢之行而心聖賢之心者也夫聖賢心行所托以千秋者只此口語而興公能體認而直達之故有是說世之老於訓詁著爲講解者不知幾千萬家而無紀極然非蔓以僻則隠以離豈若是說之簡而正明而不畔哉何也鞶帨蟬聫者見謂蔓而不克依經切注則辭支而僻隨之聱牙棘吻者見謂隠而不克順理成章則義晦而離繼之興公約情天性就題闡微每於字逗句轉處洞見古人之心故知其言非若今人之言則其心自非今人之心其行亦非今人之行也卽其涉世不偶遇合維艱政其不迂回聖賢之心以自迂回其心耳且有莘爲阿衡故里夫固樂堯舜之道而心堯舜之心者也故言堯舜而行堯舜自不於幡然之後知之則興公寧徒闡聖賢之言者哉

東臯續錄序

古今論著要皆各有指歸未有指歸不立而其書可傳傳可久者也蓋豪傑生當斯世凡風會之相蕩事勢之相激旣已盱衡於目收貯於胸而又不獲身操事柄爲所欲爲中懷約結莫可發攄於是取前代行事敍次其治亂是非得失邪正而又時時著論以自見本懷以抒寫憫時病俗抑鬱無聊壘塊不平之气使人一開卷而如卽其人見其心故孔子懼而春秋作司馬憤而史記興彼其別君臣嚴父子遵制明法以至平凖貨殖酷吏遊俠之屬莫不各爲論列以譏切當世凡皆指歸之所存也余友安徳少參毓奇揚公中歲掛冠隠居東臯且三十年閱世深矣前取二十一史歷代諸事彚集差次共爲八卷題曰東臯漫錄余旣以一言弁之矣玆復續錄宋元二史凡二十卷較前加詳示余問序餘才一開卷而益竊窺其指歸之所存也蓋自疆域震蕩以來兵連不解海內困於轉輸雲中上谷之間恫喝要挾山陜楚豫之界剽狡跳梁如火之燎於原不可撲滅天子數下明詔切責違玩而諸將多首鼠顧望恇怯不前徒以敵遺君父又或貪殘不法以自見其彊鷙跋扈之形視昔宋之嘬於金也元之裂於盜也諸將不殺盜而殺良民旣苦盜而又苦兵將無有同者耶故公於宋元二史特致意焉借彼形此覩往知今所以示伐柯之則不遠之鑑也昔孔子於定哀其辭微而史遷當漢武多激論玆錄也立乎我朝指乎宋元言之無罪而聞者足戒辭故不必於微而論亦無嫌過激者也然則公蓋合孔子之懼與司馬之憤並積胸中而爲玆錄吾固知其書可傳傳可久無疑也且今之薦紳居林下者何限髙者寄傲詩酒用以消壯心而遣餘年下者酗嬲爲快攘敓爲豪甚者従旁操監司守令之權以大肆其貪婪公獨輯前代行事備今人法鑑假令朝廷起公東山授之操柄俾得爲所欲爲吾知必將以此錄措諸實事匡時拯溺不徒以空文垂世已也

刻曺長庚詩序

司馬子長云古來富貴而名湮滅者不可勝紀惟倜儻非常之人稱焉蓋倜儻非常之人一切世味舉非所嗜而獨以鄙陋沒齒文彩不表見於世爲恥九原如可作也吾誰與歸其曺君長庚乎長庚意气豪肆才情橫逸儒釋道諸書無不讀與余家枌楡相望瓜葛相縈自爲諸生卽數與余兄弟周旋余心折長庚才每茗酒追隨把臂論文而與家季畏甫尢稱莫逆長庚旣自負意不可一世乃屢不得志於所試視靑衿之於身如桎梏之於手足也傲然曰士子重一藝姑嘬不已不能退不能遂如觸藩之羊苦且滋甚吾何戀戀一藍袍而不獲安意肆志爲於時年未四十卽決意棄去不顧而獨縦情曲糵鳥鳴花艷日落雲飛及人世可笑可悲可喜可愕之事一發之於詩其爲人在儒俠之間趨人之急甚已之私晚而家益落詩益奇獨與畏甫唱酬爲多方其相與盤礡時一觴一詠殆不復知孰長庚孰畏甫也以故自長庚沒垂三十年畏甫每念之不置今且采輯其詩之散軼者將壽諸梓而請余弁其首余謂詩能窮人非詩能窮人也蓋人窮而其詩乃益奇耳彼其胸中有無限抑鬱無聊塊壘不平之气誠不勝英雄失路托足無門之悲而借詩以寫之故曰詩三百篇大抵皆賢聖發憤之所爲作也向使長庚低回一藍袍而不能去安能孤行一意放浪於詩酒如今之可傳也所謂倜儻非常之人非耶當嘉靖中騷壇奇人首推徐文長然使海內知文長之奇者則餘年友袁中郎爲表章也余自視不逮中郎百一而長庚之才之狂則眞可與文長伯仲者余旣竊附長庚交籍且心重畏甫生死交情因援筆爲述崖略俾後之君子庶幾因余兄弟得長庚之槪焉

度支恩遇日紀序

古者事使交盡君曰禮臣曰忠禮者元首所爲明而忠者股肱所爲良也故君眷臣愈隆臣感君愈至卽有形迹微嫌君或不無致疑於臣譬之大造亭毒雷動風撓俄而天淸日霽則亦安於適然之數而已矣天髙地厚之戴曷敢忘也臣嚴賦性恬退雅意丘壑自司理雲間以及分藩河東每投牒乞休輒以不遂所請爲恨屬天步多艱非臣子優遊田裏之時值熹廟初承乏津門筦計畱都而倦鳥投林之念未嘗一日釋諸懷也無何權璫煽禍戕虐忠良乃決意解組抗疏歸田謬蒙聖明奨以姱節當是時也構泉石以爲友與花木而結盟麋鹿之性自分沒齒山林已矣不意聖主龍飛南北推轂起艸莽中授度支任再疏控吁未蒙棄擲用是供億軍興籌劃生節承召對侍經筵天郊地社日朝月夕宗廟之享祀社稷之祈禱孔廟之釋奠或分獻或遣代或陪祭無不駿奔従事其間天威咫尺悚惕靡寧且也宮保洊加蔭賚稠疊上章乞骸而眷注彌殷數經會推而畱用益切塵露何禆於海山日月委照於葵藿厥後𨿽以詿誤賈戾折足覆餗然風霆無竟日之怒未幾賜生還矣復官職矣叨敍賚矣是聖主之湛恩渥恵卽去國後猶有加無已也裏居多暇回思度支一役數年間聖朝蕃錫恩光焜耀歷歷可數因輯而授之梓上紀朝廷知遇之隆下表臣子髙厚之戴昭玆來許以志不忘嗟乎卽古明良相遇何多譲焉臣耄矣狗馬有心惟矢與世世子孫無忘報塞已耳

淄西畢氏世譜序

善乎栁子之言曰人生果有初乎吾不得而知也然則孰爲近曰有初爲近夫人欲自今而遡之千百載以前誠若血脈之邈絕無怪乎同室而有吳越之視也以爲是亦不可知之人已耳獨不有始祖而下譜牒之可稽者乎卽以是爲生人之初可已使人各不忘其初孝弟之心安得不油然而生乎古者天子建徳因生賜姓或氏於官或氏於國誠欲使後世之不忘其初耳若我畢者肇國於周自公髙而後因以爲姓世遠代湮譜牒莫紀所可考者吾宗一枝自明初従益都之石塘塢遷居淄西之崔家莊粵自始祖石塘翁諱敬賢者蕃衍十代子姓凡數百人先世以來俱樂志稼圃晦迹丘園逮吾曽祖志儼翁始以隠徳聞鄕曲爭重焉至吾祖廷佐翁益以雄略爲邑裏推服辟塾延師以一經授先大夫舜石翁先大夫苦志公交車業𨿽不獲售之身而竟得之不肖兄弟不肖嚴與弟肅俱以謭劣繼登科甲弟寅復登乙榜不肖兄弟揚歷中外黽勉供職頗不得罪於淸議其它衿帶之士廩黌宮齒監冑及列庠序者尙不下三十人蓋皆吾祖廷佐翁之孫曽而吾曽祖志儼翁之嫡派也豈非吾祖徳之流長乎先大夫初修畢氏世譜一編略記宗派淵源而又建先祠於萬村白業堂西詳載列祖考妣諱氏朔望率諸子羅拜祠下凡所以訓誨之者期於各隨分業所至仰不媿於幾筵而已毎遇諸子遊泮登第展墓如禮必虔必敬必盡族屬與偕又立會刲牲每歲以良月朔日大聚族屬舉祭於列祖諸父之墓祀訖仍設燕會食於是族人大浹少長歡洽藹然一家骨肉之至誼語曰觀於鄕而知王道之易易信矣惟是譜多掛漏懼其久而湮也不肖嚴叨列仕籍浮沈四方見所至之處宗法立而譜牒明者其俗必淳或好徙而輕去其鄕者必其俗之囂陵詬誶而宗法之不明者也因念勝國以前吾宗之散在石塘其姓名湮沒者何限卽洪永以後其徙處淄西而昭穆失傳者又何限今吾始祖之子孫屢困踐更自嘉靖中一族析爲三甲門戶分而休戚隔逮我曽祖以下尢稱繁庶余懼數傳而後族屬遠則漸疎逖子姓夥則易渙散以一體所分者遂化爲痛癢不相闗之人安所稱禮義文獻之家也於是稽之版圗訊之宗老徧緝宗祧盡索孫枝分別世系務蘄詳審於以正名分於旣往惇倫序於將來奕世之後無論賢愚披譜一閱世系昭如緣枝求幹共爲一根遡流窮源同出一派歲時聚會其分可辧其情可聫不至於紊且渙焉族愈遠而情愈篤矣列祖在天之靈庶幾其少慰乎間有遺忘而未備者嚴猶愀乎有餘恫焉疑則従闕蓋其愼也憶自丙辰業已成帙笥蔵數載訂證再四今始付之剞劂庶幾人授一編家蔵一帙聊以萃渙合暌用識不忘一本之初云爾後世有同志者越十餘年卽增補而潤色之刺於簡而壽於梓以永其傳則克家之肖子矣

賀許繩齋憲副擢符卿序

蓋聞之君子比徳於玉其義何居解在乎管子之論玉矣曰溫潤以澤仁也粼以理智也堅而不蹙義也廉而不劌行也鮮而不垢潔也折而不撓勇也茂澤光華並通而不相陵容也比之爲義取類此乎古者方寸之璽各服所好卽玉不禁焉其天子獨稱璽而羣下莫敢用玉非古也自秦昉也余不具論獨援是以贊今尙璽卿繩齋許公許公餘里中人也裏中多賢豪類不至阿所好然皆稱公爲聖人不啻王子明心遜李文靖也者公何以得此聲於縉紳間耶公始典州適賦不登謬示以抶之而陰屬意督郵以下使爲解免其寛仁多此類至其持節河東一意施捨平反春賑貸冬饘糜水旱則傾儲倒囷以予民單赤隠恫慮亡不拊摩也所醳寃滯獄甚夥夥也徳至矣余以服其仁晨起坐堂皇朝見吏民令各條白徐次第分疏之咸得請而退已椽吏共撰決事吏議難知者爲平處其輕重已又作記或答教布之下俱如隔垣見五臟也閭裏根株窟穴所在及吏受取請求無銖兩之姦皆知之餘以服其智髙都於州稱雄雲間於郡稱望俱沃土云公後先所蒞皆垂槖去之及監司體頗隆重矣車門如洗無飱璧之敢幹老吏化焉亦灌手抱案行部所過廚傳共張一切報罷歲時郵侍所上米鹽之資綜計歲或僅何曽一飯公悉捐以買田令諸赤貧宗人待舉火焉余以服其潔豪右大姓以气力漁食閭裏𨿽有勢如山必問車後馬通𨿽在闇室若畏神明而負霜雪亡敢黠取一錢■﹝犭回﹞賊蠢動民有搖心公慨然滅此朝食従扄棘中慮不旋踵親持斧督捕之卒得解散鳥獸竄去閭閻按堵余以服其義且勇以和顏接士其尉薦待遇吏殷勤甚備一介之善必與褒納抽揚非紿爲非法姦贓有左驗者不務爲抉剔詗伺時手自牒書正其細過而詞語溫潤無傷害意尢以誠長者處官雅不欲告宻漓其俗諸武譎綱絡張設非其好也余以服其行與容蓋公之徽美其彰彰在人耳目者如此矣余卽不敢侈譚聖人傷公長者意將以稱於天下曰君子其亦孰能間然哉則爲之賦小戎之一章曰言念君子溫其如玉良足風也采風者亦旣上其事矣度上所褒崇卽不得如漢宣帝時黃次公輩故事二千石以治行入爲九卿亦當令秉鉞建牙爲疆場重以風示有位而僅以璽卿相畀迂其途以待之何也夫璽卿在漢郎耳今名𨿽卿而秩實視郎耳豈足君所者旁求而曲解之用人者無亦従公所好默示比徳之義而有古人佩玉之思乎𨿽然霍子孟手解昌邑璽授之宣帝而不驚乃半夜殿中獨不能奪一按劍符璽郎千古而下郎與黃次公輩照映史冊且視功名損於治郡者猶若有過焉士固所自樹耳名位惡能頡頏之哉況九卿之席又未始不虛左而待公也特以公素澹漠不敢濃鬱語相向煩公厭去耳請以質之諸大夫其謂鄙言爲然否

賀劉母彭太孺人八十序

粵稽書侈五福詩頌難老耼以久視爲尊周以全生爲理上自王侯下迄氓庶人情所甚願者莫壽若也故盈虛消息維天之經損益盛衰維人之紀貧賤而長年者補其所不足者也富貴而不長年者奪其所有餘者也故夫不貧賤而長年者罕矣卽不貧賤矣長年矣乃或子姓寥闊不則放蕩佚肆以廢墜其家聲卽富貴而長年未嘗不咄咄悲也何樂焉故夫不貧賤而長年而又有賢子姓者尢罕矣乃今所睹劉太母其天縦以全福者乎太母誕自名門曰嬪右族家擅素封優遊內閫今且八十所矣而目熒熒而齒錚錚而履翩翩顏赤而發玄容澤而神王一何健也且也芝蘭玉樹森列階除伯子起家功曺膺章服侍溫凊仲子入遊太學洊歷光祿日躋華膴諸孫濟濟登膠庠課鉛槧蟬聫鵲起歲時伏臘諸子若孫修瀡滌之共以娛左右豈不欣然愉快而忘老哉故曰若太母者眞天縦以全福者也然猶有進焉余前所述是太母之壽也而非其所以壽又非諸子所以壽太母者也太母幽閒婉嫕本自性生以端莊範躬以勤儉操家以慈恵逮奴隸以軫卹周閭裏蓋古所稱女士令母兩無媿焉諸子耳濡目染是則是效繩趨尺步抱質履貞無爲福先無爲禍始淄靑萬口無不推爲謹厚長者是太母能葆太和以自爲壽而諸子又能共迓天和以助太母之壽視履考祥介此景福卽百齡宜未艾者寧第八袠哉不然彼蒼者天至難諶矣奚所取於涼徳之人而畀之壽又奚所取於敗類之子而壽厥母也歲在乙巳嘉平之念三日爲太母設悅辰以光祿君爲余伯父館甥故諸兄弟謀進巵酒稱壽堂下而索言於余余不佞無暇遠徵敢以太母福履子姓之全與夫徳福相因之本漫書爲賀

賀東庵伯兄七十序

余嘗橫覽淄澠之間其龎眉黃髮稱難老者不少槪見卽佹得一二率戴笠飯糗者流至貧苦矣若家頗溫給壽登古稀馴致大年者則寥寥乎蜀之日越之雪也天道猶水窪則盈之亦猶槖鑰張則翕之其殆有數存焉者乎余伯兄東庵翁生於嘉靖昭陽單閼之歲抵今上壬子凡春秋七十所矣於是同宗弟侄輩若而人酌此春酒以介眉壽有進者曰夫世亦有七十者矣七十羸焉媻姍搖搖如八九十者無寧擠壑而焉用七十翁玄發星瞳紅光注射觀頰間足躩如也齒堅致如童齔予以壯夫匕箸猶然善飯此壯夫而七十者也乃翁壽哉已有進曰頤養不備則壽元不培翁田擁蹲鴟服曳蟬縠使令足以息體車馬足以代步夕憩重樓朝棲華屋達萬物而同情拓三蹊而命侶此安富而七十者也乃翁壽哉已又有進曰子姓不繁則神情不王翁子如鷟發孫如蘭茁匪徒承家將必大其閥以綏玆純嘏此多男子而七十者也乃翁壽哉余曰唯唯玆翁之壽也非所以壽也翁天性倜儻而好行其徳客至無問貧富悉丰具欵之宗人窘乏不難傾囊指囷以抒其困人人倚爲外府也卽終弗克償弗問歲苦薦饑亟爲饘粥活嗟來且捐萑槥厝道殣遠邇頌聲隆隆聞於邑侯旌以棹楔州裏踐更之役必躬勞費周計劃以先諸屬母僨乃事鄕鄰中有悍不逞豪相搏也者翁居間解之人各厭其意多折矢罷非翁實薫徳化之而善良乎長兄東樓公無嗣翁命次子子之以主烝嘗孀嫂同炊歷數十年無纎芥語言之隙皆人所難二子並以儒起家長遊太學次隸春曺翁亦晚被章服稍稍貴倨矣而愈益愼毖教子孫以忠厚長者爲標準今皆恂恂醇謹不忝萬石君家風誠若於訓也大都翁之涉世居室一以沖和巽順爲主夫是能以和召和以順迓順而享有無疆滋至之休也不者徒索沃田甲第自愉快也不宗之卹而蔵是憂括糠摘米卽握粟謹持之且恃孔方以儛車上式谷之謂何也心必躁結而不解神必顫掉而不寧算日促矣胡能得天之獨厚而席人間全福若是哉然則耄耋期頤翁未可量也是日也衣冠萃止拜舞聲喧醞人獻醴庖人割鮮絲管鏗然金石鍧然而翁陶然其間眞天倫樂事哉余爲序已復系之歌歌曰有美人兮山之阿毓靈秀兮葆天和種福田兮海爲波躋遐齡兮山嵯峨祥光靄兮瑤池過沆瀣餐兮朱顏酡歡情暢兮舞婆娑願言百歲兮期無他

賀左司徒李孟白擢畱都大司冦序

嘗觀古今治兵之才猶十得一二而善治餉者百不獲一漢之興淮陰九江豨越綘灌之屬不下數百輩而轉漕發粟使大軍無乏絕憂則鄼何一人也元狩元鼎間冠軍長平下曁廣利博徳驍將累若而問錢谷以佐軍興則自桑田諸賈子外未聞有繼何而起者抑何多寡之迥若是乎蓋兵者虛道用奇用倦用饑用弱用儉膽張气壯之人每一往而得勝一勝則愈壯愈張卽其人力不縛雞亦能功成走狗至若治餉者雨粟雨金不能覿之天流錢流帛不能得之地三空四盡又不能剝之民量沙終不可飽無米終不成炊苟非眞具經緯天地之才略料理竹木之精神則𨿽窮山罄海能以有限之財供無窮之腹乎是以疾舒眾寡歸於大道而屬意於仁人誰謂富國之學聖賢置弗問而鄼何之功不於今爲烈哉𨿽然使鄼何而在今日恐亦未能遽收足食之效也蓋何自闗中以轉給天下遠不數千里漕轉陸挽計日而至軍前今欲憑萬里之海波經哨聚之遠島與蛟龍豺虎共此芻糧而使三軍無庚癸之呼吾知何不能也且淮陰輩所向多克往往因糧於敵而不藉糧闗中敖倉之粟數百萬不亦少紓鄼何轉輸之力乎今治餉之臣費千萬心血而云屯山積於邊陲治兵者一不戒卽爲敵人之倉庾更欲従頭鑿空復求比櫛崇墉吾知何不能也何收秦圗籍因計闗中戶口徵糧以給軍蓋賦額旣定自不勞而輸今且聴命於未必發之帑蔵不克完之加派偶一納之事例而欲使萬竈煙屯吾知何又不能也然何所一一不能者而能之自孟白李公始蓋公以涵江吸海之气宇鎔金篆璧之品格縦橫六合之弘猷兼以周畫不混繭絲咨爰不廢芻蕘故𨿽事事創始而節節安詳彼其籌海奇勲不遜古人治水豈輸將偉烈不髙出鄼何萬萬哉假使治兵者能如冠軍長平輩掃烽煙而置亭障則公此時百萬戶之封亦不在漢徹侯下豈僅僅以畱都邦臬謝公勤勞乎然漢使鄼何定律而周命召公居洛寢陵重地借元老以奠安國法三章得士師而明允則帝心之簡在亦何嘗在漢侯下哉且也鄼何文墨小吏而公固命世眞儒鄼何垂白而賜劍履公且黒頭而階師保鄼何不聞有家慶顯公有兩尊人在堂俱壽登八袠封亞上公鄼何之作室也後世賢後世不肖則繼世者之賢與否尙不可必而公有佳公子洞庭云夢之奇不足供其筆下之波瀾公不髙出鄼何萬萬哉所媿餘才遠不逮公而竟作代何之曺參𨿽芳規在望不敢更張約束而以治兵之拮據靡效者欲收理餉之膚功恐駑驥相去終不能以數武止也余與公同事晉陽夙有金蘭之雅迄公秉鉞齊魯獲庇棠楡之下玆處津瀛徼公之左提右挈者又經匝歲今復步公之後塵則與公相遇之緣相代之巧相契之深亦百不獲十者也卽才不逮公而紹公前徽又何敢辭是以公之行也不能無言

賀津撫李懋明擢少司馬序

任天下之事易成天下之事難乃若任事於始基甫定經制未備之日而又疾呼莫應孤掌獨持此其成爲最難蓋始基者非無開創之勞瘁而當其時必有不容己之勢與不可緩之時則中外人情知而諒諒而應者亦或有之且憑空締造必稍與以經始之費而事無因仍卽艸艸結構觀者已爲丕變迨前局初奠節次未調而昔日之不容稍遲者此時視爲可急可緩昔日之與以經費者此時業已釡洗罄懸時勢萬難而事內之人若諉於無可爲以坐視成敗則前功又隳是以成事之難必倍蓰於作者而成事者之才猷亦必倍蓰於作者則余與李公懋明是已蓋自封疆外陷烽火內驚建牙津門以衛都城而援楡塞余實首事焉募鋭選勁治械剡舟竭一人之力於匝歲亦庶幾苟完矣然旅成而未習誰作其气器列而未周誰裕其備伍立而易虛誰稽其實楫治而易敝誰葺其疎云錦之奇未眾誰廣其畜露處疲而市處棼誰爲謀居賞欲厚而罰欲信誰爲旌勇戮悖以一一繕教之用濟夫經始者之未逮也則公之功巍矣傑矣公旣爲余所不能爲而余當肇造時尙有部帑十萬金𨿽銖聚寸計亦極其節省然公蒞事來所存又不及余之十二事劇於昔費縮於初人之視津應津者復懈於曩日而公獨爲余所不能爲則成事者之才猷必倍蓰於作者也三輔方恃公若長城九廟方倚公若泰山而余亦樂觀厥成以幸逭於罪戾會上鑑公才念公勞因召公入佐樞宻公昔也飭一方師旅今將典天下兵柄夫天下之窳宜葺惰宜振耗宜淸雜處者宜使之安棲駑蹇者宜養之驍壯亦猶津門也而公以其素所張皇乎津者發縦指示於上將不煩於傾帑倒蔵之勞而坐收夫虎賁鷹揚之效邊腹軍容有不大振者乎則公之經綸天下亦猶津門也𨿽然公卽經綸天下亦烏足爲公有哉蓋公固深於理學者也返遊子於故里燭瞽師於長暮追太素於靑黃所以芟支言刪異統而獨窺濂洛闗閩之奧旨苦心微慮亦不啻孤掌獨持之難也乃公之有功斯道則五穀飽世廣居覆人又僅僅天下介冑之士安其所而生其共乎𨿽然天地之機在乎陰陽性命之微在乎動靜龍蛇之蟄在乎屈伸而治兵之道亦在乎正變是以精於性命之學者而後可以治兵公之張皇於津門發縦指示於天下正公之蔵於宻伏於潛也公豈以經綸之才自表哉但恨餘才不逮公而上且命余兼公任夫余之作始者尙藉公以有成今公去而人之視津應津者益緩於公在之日余又一手兩畫其不使公之政頹且廢者幾希則公之發縦指示者又望先曁於津也因贈公行而並爲公請

賀郭邑侯遷歷城序

我邑侯平鄕郭公以歲癸亥受璽而蒞邑事甫踰年賢聲蔚騰薦剡數上甲子秋歷下缺令當事者特疏以公聞詔曰可遂攺治歷云於功令凡治行卓異而任未及瓜者攺治繁劇以需內召典甚重也侯行之日會余奉簡書治餉海上不獲従父老子弟臥侯轍下而父老子弟咸走牘以告曰上胡不久借我神君乎余聞而懿之蓋余自司李以至今日謬得司提衡於令長深有槪於我侯之成政而知天下之治易易也夫治有因革機有闔辟禦勞民者利寛民勞而棘是以烏堇而起羸弱也理劇政者利猛政劇而紓是舍鞭筴而驂駑乘也善治者調甘苦之節適緩急之宜一張一弛不競不絿斯以遊盤錯而有餘試羊腸而不軹矣翳我小東其在於今兵燹再罹野有蜚鴻楡闗師老徵輸不時不可謂不勞也爰書山立羽檄星飛監司布列軺使聨鑣不可謂不劇也我侯自剖符以來考政問俗修憲布令度吏之所趨避而爲之操縦體民之所偭偝而爲之聚施無磽磽以厲亦無泄泄以弛無察察以核亦無容容以慢胥吏負霜編民愛日賓至如歸而館人不匱輸租滿品而官刑不施當大役而民無哀憚人有震鄰而民無歌枤杜善良服習以安其教慆淫跳伏而不敢出然侯非以精明武健之道治之也侯惟惇教化崇經術日延見三老課誨子衿而師儒之訓成焉又何其優優而彬彬也於詩有之愷悌君子民之父母愷以彊教言威克也悌以悅安言愛克也彊教悅安所謂寛猛互調競絿無害者誠哉我侯以之矣歷固六郡望邑其所以稱繁吾淄者要不過藩邸之輕俠四國之輪蹄諸大吏之倚辧三十州邑之氓隸雜沓而居耳要皆侯已試之政也駕輕就熟則歷固無難於淄也聞侯臨歷之始屬當校士棘闈內外事事蝟叢侯方圎並畫指撝立辧入棘分校尢稱得人斯不亦庖丁之技乎夫庖丁之目無全牛也以理解也誠非髖髀安用斧斤以侯之批大郤導大窽而謂釋芒刃以滿志必不其然彼其視止行遲怵然爲戒則淄與歷猶之乎族也依乎天理砉然而解快哉侯之奏刀有餘地已今上勵精求治計典褒崇卓異賜宴南宮以風循良異時侯報績闕下行且以尺一徵侯躋於靑瑣赤墀之間將見歷人士亦不能久借侯也吾父老子弟安得而久借之哉嘗觀溝澮之水潤不過甽而膏雨旣零孰是一甽而不潤宵燃之燭照於一室而皎日麗空孰是一室而不照侯在淄而淄専其潤與照進而治歷則歷一淄也又進而齊魯之郊有聞大夫之風以淄之治治者將齊魯一淄也又進而薄海之內有聞大夫之風以淄之治治者將薄海一淄也是侯且爲膏雨爲皎日夫安取一甽一室之爲快余故曰於侯之成政而知天下之治易易也余未能承侍侯左右而受澤爲渥聊以所得於父老子弟戀戀我侯與家儀部孝廉之感咽者載之牘以附於輿頌使異日考績者有以列吾淄於單父武城之後則不腆下邑亦尙有榮懷於古昔矣

賀納言林先生九十序

今海內學士大夫推耆碩系蒼生望者咸屈指漳浦考翁林先生雲林爲閩鼎族由來遠矣祖孫父子兄弟蟬聨踵接以道徳勲業爲當世鵠乃不獨世有其貴而且多壽考故其貴以八座爲恆調而其壽以八袠爲小年王弇州嘗稱說南安公享年百有四臺使爲豎百歲坊而其子少司徒時年已八十華發相映金紫屬目爲世所侈艷迄今又見之考翁先生先生生於嘉靖乙未抵今上丙寅年九十矣維時先生伯子肖考仕滇南憲副仲子平華以右司徒兼中丞與余共事畱都得以聞先生所以享純嘏躋期頤者大率以淸眞忠孝之徳惇夙夜篤明發而尢以急流勇退之節食知止之福儲不罄之用於以壽國壽身皆操劵取償非與夫竊陰陽之精工吐納之術熊經鳥伸以致遐算者可同年語也先生以嘉靖乙丑成進士起家南云曺郎卽執法不阿歷蒼梧上饒郡守皆潔已字氓所在屍祝嗣治兵饒南適故相江陵用事裁省司道先生亦在裁中亡何它裁者旋補先生不以竿牘抵政府甘自沈晦就子捨養親十載丘壑恬如也朝論髙先生品行起補楚沅仍飭兵乏餉士嘩先生縛首倡立斬以殉士栗然歸伍楚用是無震進參藩分守酉陽念母太夫人春秋髙復就子捨躬侍湯藥疾則衣不解帶足不出戶率百餘日以爲常及襄事補粵西憲長尋擢粵東右方伯以入賀行交冦乘間破欽州往例捧賫事竣類就便遊家園逾年始返先生聞欽被冦星馳至境總餉督徵冒險海上不爲瘁賴以大捷殱渠魁俘馘數百東南以寧天子嘉乃績勞以金幣增俸一級已晉蜀左伯入爲冏卿陟通政使人謂先生治兵兵飭戡亂亂定上置之喉舌將大用先生也居頃之遂乞骸歸人疑先生遭遇聖明忠罔不鑑功罔不酬況五官之用甚旺胡遽拂衣咸以不盡其用爲先生惜以今觀先生飄然塵外丹顏黃髮一觴一詠暢遂幽情爲當代人瑞蓋溫公雒社田父慕其姓名晉國午橋四譯問其年歲以方先生又豈異乎若夫經國大業救時碩畫所能盡而不肯盡者付之喆嗣爲世名臣以闡厥緒而光大之然則惟先生不盡其用爲能取多於造物以介玆景福惟嗣君能大其用爲能聚順於先生以成玆榮壽矧遶膝侍杖履者尢彬彬稱竇桂謝玉伯仲宣力於外諸季戲彩於庭先生樂可知也是知先生以忠孝報君親卽以貽謀式谷亦以表世範俗令當世士夫儀刑其出處想象其丰采知先生之多福壽多賢子姓皆大徳有以致之詎偶然哉昔武公九十餘作抑戒伏生九十餘授書鼌大夫令譽並垂千古其在先生哉異日者天子寵異大老爲豎百歲坊與南安公後先濟美林氏之澤其未有艾也夫

送李邑侯上計序

稽古良吏莫盛於漢而卓魯爲最卓初到宻有所廢置吏人皆相與媸笑鄰邑聞之亦鄙其無能卓不爲嫌治事自若數年之後教乃大行魯令中牟務以徳化民不任刑罰卒致三異初不必按誅東髙西髙以立威勞慰食道旁爲烏攫肉吏以示察也然已各稱良吏冠千古矣李侯之蒞我淄也適不佞以病予告歸裏習侯治狀因得而論列之意侯蓋古卓魯之流也邑賦故主以大姓公費一之私費什之大姓相踵就斃長民者知其然敕科金於民而官自爲募諸閭裏輕薄惡少無市籍商販作務而博醉以遊行金錢豪長者爲闗說竄身募中要民重耗以自媚於令令稍憒憒輒盡攘歸私槖民所耗什二三而令曽不得賴其錙銖之用又賦長及主守相朋作姦詭令以所未察各私賦以爲樗蒲調笑之資而虛列其齒於令按簿則有課實則無歲終會計乃逋逃他所親黨無辜坐累連逮數十百家天子以賦逋不入下詔切責守若令有奪餼者侯與民約量賦闊狹爲限限盡賦滿終不問羨金也又限輒爲算主守無所肆其姦積猾曹吏伺民有赴愬者陰竄去其寃狀上掩令耳目下以防民口侯蚤覺知具服抵罪諸曺吏凜凜矣天不弔淄甿有尉自長安來挾中貴以恐動人墨殊甚其爪牙虎而冠詗民間兒女子搏黍之爭輒捽縛蚘嚙之而鄕曲之猾望裏中蚩弱不爲供牛酒費揑誣投陷中人之產立盡其刺剟淄土殆徧侯謂我在也而人敢魚肉吾民呼來庭數之更爲教布諸民諸逐捕盜賊外卽有他事尉勿與知𨿽怙權自用不少悛竟罹巡方直指三尺而侯之恵心民歌舞之矣屬大比往令惟従學宮取一二右試者薦諸上侯不忍以耳爲目也進諸生親試品題侯所識拔卽格於府無不隨牒入棘者令凡百餘城無侯若蓋侯爲閩中名宿故能得之學使者言輒聴之不厭數云算軍興使者勅郡國出倉粟於民以易米輦致諸上民受粟不滿斛輒以米倍償蓋主斛者類邑中豪實繁有徒猝難禽制侯遵養時晦不輕以身爲孤注曰多行不義必自斃上官好自爲名移檄屬縣修復鄕社令民出粟自爲備公私不勝其擾侯爲寢之不迫民以必行以従諛上官民受庇焉侯於縣事責大指不爲苛細言事曽不出口而民情洞然出入省騶従嘗應徵主武試抵途天大雨雪馬毛蝟縮輿卒戰掉不能前因各奔竄對竈燎衣獨置侯風雪中侯無亟心無躁容其寛仁大度詘已愛人類如此侯令淄裁數月會計期屇行矣今天子龍飛伊始勵精圗治行且嘉侯治行擢置蘭臺冠柱後恵文彈壓百僚卽惜侯之績未底俾還治淄侯又將大有造於淄也寧直玆期月之可已乎於是不佞偕邑中薦紳大夫稱觴堂下而書此以代驪歌

韓長卿邑侯力復條鞭序

我淄役法一準白東阿條鞭従來久矣士紳優免有成例余悉徵之供軍國費一切遞馬俵馬守櫃漕米及諸不時之役胥按畝輸貲官自爲辧上不失優禮賢士而下亦取民有制風會日流事勢相激額所設者不足給軍國之用又長吏數易建置不常甚或懷醉飽之心並額所設不復可問而徒一諉諸民縉紳之家旣有所口實不復與民共邪許而諸徼縉紳之靈者又實繁有徒兔爰雉罹不均孰甚焉以故民趨一役若赴市曺幸獲已於事而竣而厥家已化爲烏有矣邑侯蒲阪韓父母蒞任洞見淄人之計無復之而粃政之不可復沿也乃毅然擔當議恢復條鞭法斟酌潤澤計畝均輸除按級優免外卽縉紳亦且預急公之義而士民不復受偏累之苦旣謀野而獲上爰頒布以更始於是遞馬官自餵養漕米定價一金俵解革絕幫貼差役攤以原坐櫃書止用房胥錢糧官爲解納卽他不常之役亦皆因事制費向之費中人數十家之產者才裒眾出之毫釐而已官無逋事民亦不知所由辦退私吾余以老吾老幼吾幼弛然而臥蹷然而起懷溝壑之恐者今胥獲安堵之慶矣非獨此也章程具而永規垂凡我淄人將世世食侯浩蕩之恩於無窮倘所謂以修明兼創始以恢復啟率繇者耶昔管敬仲柄齊下令於流水之源需諸髙國世卿者皆取之如寄彼經國子民之大略誠有以服之也侯世躋臺鼎學有淵源故刃初發硎修復成憲批郤導窽章章若是浸假而晉秉國成宰割天下當不苐如敬仲之治齊而已𨿽然玆法也有法法者余竊憂夫修復在侯而率由不嘗在侯也唐劉晏轉運江淮謂大計不惜小費置場造船船給千緡半以資執事者私用無窘官物堅完行之五十餘年饋運不乏後有吳堯卿者始估給直無復余羨船益脆薄漕運遂廢今立法給費常若有餘侯之爲慮至深遠矣嗣是以後惟冀畫一守之奉若蓍龜脫或並今所加派者復不可問而徒以責諸庶人在官之殷實者曰吾不擾民也庶人在官者夫豈有異民亦猶是淄之父老子弟也力不堪命勢必及民變態叢生禍又不可勝言矣淄余黎民侯方鳩之澤中倘異日者復爲哀鳴之飛鴻能無惻乎有治人無治法良有味乎其言之也

賀牛潤寰姊丈曁長姊夫婦雙壽序

夫壽者得數有常之謂人所希冀而不可必得然握其常然則亦有必然無爽者天有常浮地有常奠岡陵得之不騫不震故岡陵爲壽松栢得之歷風霜貫寒暑而柯葉無攺故松栢稱壽人而淳朴不散渾渾悶悶無所變易其常徳亦能久視而後凋此夫握其常然則亦有必然者如余長姊丈潤寰牛公與余長姊是已蓋余兄弟八人姊妹亦八人稱極盛焉無柰造物忌盈甫及中年頗多凋謝今兄弟止存其三稽厥伉儷非續弦則鰥居也姊妹止存其四除幼妹宜爾室家外其爲嫠者二焉若夫婦偕老年俱七袠以上者自潤寰長姊而外不更見也豈惟吾兄弟姊妹爲然卽求之先世與余宗黨間其壽考而偕老者固亦寡矣詩稱君子偕老副笄六珈又稱宜言飲酒與子偕老良以壽而偕老斯爲吉祥善事耳甚矣齊齒燕喜之難也潤寰與長姊豈幸致而佹得之哉潤寰起家右族不以气岸先人嗜飲好客不爲酒困裏閈囂爭得一語解紛無不冰釋長姊脫簮珥謝紈綺手理絲枲目察米鹽茹素斷殺扶顚持危解衣推食者無虛日今潤寰七十二長姊七十一健飯安履精神彊固敬徳相賓祺壽作朋凡宗黨內外吉慶大典燕飲嘉會則潤寰與長姊必在諸侄女孫女侄婦孫婦當於歸見廟初得長姊一語訓迪稟若蓍龜此之以和召和以順致順其天不滑故其神不傷所謂握其常然而因獲其必然者非耶初潤寰冢嗣遊庠蜚聲而竟不祿人多爲致憾焉今子孫成立翺翔塾黨貴賤與偕瀟灑閭閻庶幾岡陵常靜松栢常貞繇今而後益自葆神集禧烏測其所至也者世人以全難之而潤寰長姊以全收之斯不稱覃厚哉余因是嘆造物於人抑何巧爲挹注也或丰之而先以約或翕之而後以張有餘不足之數若爲劑量裒益於其間昧者以爲適然自知道者循本測未直若寓而取耳非達觀天人之際者其孰能洞晰於斯乎余與長姊爲同母弟昔年誥贈一品夫人先母在堂余毎遊宦遐方必賴長姊左右承歡曁當大事倚藉尢殷余役江南隴西潤寰不憚險遠必重繭跋涉視余宦邸休戚相闗視他人若倍蓰焉余誠不勝私感當此雙壽駢臻輿情共快余尢不勝私喜故邀兄弟率子侄共爲登堂稱觴而備述顚未如右

賀従弟淥池舉鄕飲賓介序

古者養國老於上庠養庶老於下庠故曰庠者養也明興尢加意養老之政勅有司歲時舉行鄕飲酒禮旣推擇薦紳先生臺背黃耉望重鄕評者爲大賓復従縫掖韋布中舉齒徳俱尊者爲之介合而饗於膠序之堂執醬而饋執爵而酳祝噎祝哽授幾授杖煌煌乎巨典也哉余従弟淥池丁丑之春若冬實兩與焉余家羣従昆季曁諸子姓其麗不下數十百人所爲翩翩俊逸美秀而文者固自不乏間或倜儻不羈卽於慆淫失計従輕黠爲遊俠者亦有之淥池不少濡染一意好修其修也不務爲瑰異絕俗之行惟務入孝出弟行仁義以克譲之爲兢兢曰吾儕庸眾人苐能爲庸徳庸行已耳簡束抑畏惇尙勤儉當少年時慨然想見古白圭倚頓之屬與僮僕同苦樂而畜五■﹝牜孛﹞者再焉桑以百數千畝谷千畝麥菽稱之澤中千足彘千角羊騾馬之屬稱之園中百畦韭它果茹之屬稱之鑿煤窟醸酒醴權子母徵貴賤胥有成算百不失一居積饒裕號素封矣嘗歷稽其生平與古人較之事父若嫡母生母承顏順志沒而哀毀骨立作孺子慕是閔子騫無間之芳躅也昆季八人當析產時寧譲肥居瘠譲多居寡同母兄蚤逝家無立錐養嫠嫁女終其天年無幾微見辭色是姜肱布被之懿行也急公好義自占修石城垂百尺歲時財賦率先輸納用補族中之寒儉者曰吾幸徼天之福都溫席厚何可使有離上抵負名且無以效葛藟之庇於本根也是卜式助邊之卓軌也惇故睦族禽槥急難崇儒重賢賓至如歸諸沐浴徳澤者遊聲延譽淄靑千里誦義不休是晏平仲好施之髙風也世之人名爲孝養計費酒脯斗粟寸帛同气反面因陳臭敗阿堵遶牀恝視餓殍銖勺弗捐其較淥池天壌懸矣夫鴝鵒盛而有鷦明猰■﹝犭兪﹞盛而有騶虞天下善者必緣不善者始彰淥池生居闤闠非有明師良友左提右挈乃不言躬行若陟杏壇而登華胥當風靡波蕩之時而能孝弟仁義若是斯亦今之鷦明騶虞也玆且踰六望七會當舉鄕飲賓介博士弟子因共推轂邑申督學使者以示風勵洵有光巨典也已淥池𨿽少失學不獲致身通顯旣撫有諸丈夫子徵名宿爲督課行修進幣惟腆諸子聨翩庠序每試輒嶽嶽諸生間幾與計偕者數矣顧淥池恂恂雅飭而諸子希心豪舉若不規規占畢爲者使其簡煉於學淘汰於師譬之厥父基厥子乃堂而構之厥父菑厥子乃播而獲之無曰前之人無聞知也於以保世亢宗焜耀吾族也猶掇之耳是又淥池胸臆中事而余羣従昆季及諸子姓咸所厚望祈向者也故當同族之稱觴舉賀也旣譜淥池生平而又勉諸子以所未足以期於交砥云

度支新餉司奏議序

刻度支奏議新餉居其四五刻新餉奏議芟佚尙居其二三文與歲繁紙亦偶因時貴敝笱可棄告餼難冺躊躕四顧僅得成帙蓋試次而視之有呼若詈應若龥者日劇一日而兵氛之衰惡民力之紓紏犁然具也莊而繹之有可曰兪否曰咨者事詳一事而宵旰之焦勞謀斷之委悉犁然具也側而視之其厚倍焉有切責詰難往復求宜補牘執奏數四得請者年棘一年而主計之心血案司之手腕犁然具也不佞乃感而言曰自邊釁日起中外昕夕以遼爲的致遴専司優超陟幾與職方氏等蓋兵餉交須之切也熹廟之季帑頒波屬樞計撐支無事蓋今上元年秋冬餉始岌岌告脫巾焉不佞拙與窘會無他謬巧但有理未焚之責節久饜之腹涔瀹滴挹以沃焦釡而彍騎又嘯上東門矣有倉卒客無倉卒主人郇廚不戒良庖且爲束手矧以族庖炊空鐺乎鼯鼠枝梧天幸勿乏追念猶有餘悸嗣是虎符云輳闘眾者用多募死者利厚騷然煩費姑爲權宜救急之劑幾幸一二年間遼水澄波燕然嵸碣方將條便蠲煩與民休息而天未悔禍不佞亦復病與辠值矣可柰何昔蘇威有言今玆賦法譬若張弓後有君子誰爲弛之興言及此則今日輦而入歲貯若干鏹明日輦而出歲遺若干鏹皆非余志也夫則皆余戾也夫我皇上勤兵省餉之願矢玆六載而不佞承乏其五新餉獨賢積勞之司迨今十人而不佞共事其四歲月滋久薪膽相憐如蜀之範子礦亳之薛子邦瑞楚之劉子鎬上谷之張子鵬翀皆相與寒沾暑濕仰承明作之威蘗茹冰嚼俯淬盤根之銳者風雨雞嗚其忍忘諸因憶己巳之冬芻餉旁午亟索世廟庚戌時部中條列兵食狀隻字竟無可考則斯刻之不容己也將遠以備太史之采使本未無遺於平凖近以訂胥史之闕令司同得徵夫文獻云爾若曰臼杵在望行矣不忘桑土依然飛而猶顧是刻也不乃告勞乎則吾豈敢則吾豈敢

八鎭經制序

憶庚午夏畿輔始擴淸次第治兵圗捍禦圗恢剿閱壬申春始定經制經者何經不經也制者何制不制也不經不制者何先是調援云擾組甲被練多創名之八鎭六督撫心心喙喙正正奇奇視太倉爲中衢之鼎而莫適告飽憂其繼故示以常也常者何凡兵事尙陰而數不可以不陽商子曰明於機數而機數無敵蓋選徒與峙糧並焉者也國初太倉歲入四百萬以充京支及餉九邊之用維時有舊兵無新兵有舊餉無新餉自遼事起而關寧皆新兵食新餉矣浸假而及薊宻永三鎭才十之一二耳逮己巳後三鎭所設新兵漸倍舊兵且新兵之餉厚浮關寧舊兵之餉例比新兵逮於昌通津鎭亦皆日新月盛度支一再加派歲賦除太倉外又增九百餘萬視舊額凡兩倍以贏而猶不敷長此安窮民力奚堪是經制之定誠今日救時第一議嗣後尢當愼守勿失寧減勿增者也或曰是常也終無變乎曰唐制三變兵多而悍不爲用宋制十餘變兵多而懦不足用顧變之何如耳今且以玆制爲八陣方圗某陣限餉若干限兵若干嗣此而或得百金之士焉得千金之士焉如九軍六花圓變無方而總不失平沙簇石之定格所謂因兵以置餉勿因餉以置兵爲餉謀尢爲兵謀爲國計兼爲民計意深逺矣是役也司馬主庖司計主爼無相越也皇上以臣嚴狗馬日久申諭專責而嚴亦幸從本兵督撫後授成畫於劉子鎬劉子受而目營掌壘見成師焉凡商確匝月易稿再三而竣俱得旨報可今封事具在簡付劂人用存掌記區區籌兵節餉愛國惜民之意可對天日卽恩怨毀譽弗卹也玆嚴叨恩弛擔而劉子尙薪積爲郎索米長安邸回首今昔寧無感慨因綴數語以弁其端

石隠園藏稿卷二

●欽定四庫全書

石隠園蔵稿卷三

﹝明﹞畢自嚴撰

○文二

先君黃髮集

蓋聞翕張循環天道也従古韞徳弢奇之士塞於其躬而後後人得食其報非獨庭訓端亦遺澤遠也嚴嘗持此差等天下若合符劵而先君則猶彰明較著者矣先君少負雋才計可芥拾一第而竟棄去學稼學圃意愉愉然樂也旣蒙家難左撐右持埳壈萬狀乃始中悔悔而發憤課子實殫厥心間以餘閒泄爲詩歌總之直抒胸臆詮契神理或可解頤或可裂眥罔拾時人餖飣綽有先輩風骨惟不喜蔵槁故多佚兒曺毎私錄之一夕虞庠不戒盡付嬴火今存者皆出記憶之餘及晚景所嘯詠才什之三耳然亦足窺一斑矣嚴以中人以下之資濫竽郎署肅弟復點賢書而諸兄弟並列諸生津津向進伊誰之賜則先君之遺澤庭訓兩有藉焉嚴不孝牽系升斗奔走南北暌違日長承歡日短蓼莪蚤輟風樹永懷嚴獨何心能不悲哉能不悲哉所幸生平卓犖仰匄二三先達爲志爲表爲狀庶幾不朽而詩尢當年心精性靈之所闡才一披讀音容在接若之何不檢授劂人以永思慕也因念先君臥屙時兒曺以遺艸請先君曰宇內名集充棟汗牛尙未必傳予生平何嘗抵意雕虫若乃災梨棗以取嗤耶噫嘻此治命也顧以昭弓冶儼著存玆刻又烏容已脫觀者曰詩不李杜辭不班馬是贅也則不肖嚴無所逃罪而先君業蚤見之矣昔人云人不愛倕之指而愛己之指不愛昆山之玉江漢之珠而愛己之蒼璧小璣則情有獨鍾而愛不忍割也嚴意亦若斯乎是舉也遐思追悼諸兄弟有同心焉而搜括校讎則寅弟之功居多雲

易僉商爲官買說

嘗聞治國之要先經費經費之要先卹民是以管敬仲言物有多寡而情弗能等事有成敗而意不能同行有進退而力不能兩其間盈縮裒益之權人主不能自操而毎睨其成於所司故或有十倍人之功而抑或有不賡本之事此其芒芴鍼芥間殆有研桑莫能殫而功集於不使知者維我國家經制大備而細及香蠟芻秣之務舊用京商市之以供郊祀庖廏之需始立法未嘗不善也浸假而人且居爲奇貨浸假而疲極姦生商與國交病每一僉商輒而買名揑報閭左繹騷毛盡皮穿呼天搶地情狀幾不忍見聞夫好義終事之謂何而令至此極也余謬司主計嘗蒿目扼腕嗣奉旨一再查議卽矢口極言竭力主持竟易僉商爲官買夫官何可令買耶無主伯亞旅之相扶而足不履市廛平準之所輳烏在見其便也𨿽然商買也而不經之費彊半付之亡何官則絲絲皆公家用也商按成數而徵所裒聚多楛窳又或致上下互蒙聊取結局無殿最之虞而官買則刻刻爲身名地也商隸土著代倩者多每有逾年而逋額尙煩徵比徒令人詠碩鼠之歌國起蜚鴻之慨竟無補於經儲而官買則瓜期未及亟圗省成稍不及額而躍冶無所容則匝歲皆有成候也若夫估值之審定物候給價之惟恐逾時議汰加斛之冗費以省漏巵議分運腳之內外以資崇墉甚且京糧不敷至借新舊餉濟之度緩急揆難易較輕重非祗以便官也官便而法之行也滋久商之息也亦將永賴而不復議更此窮則變變則通通則可久之道也嚴不肖仰體我皇上恵顧輦轂軫商之至仁而又不欲遺當官者李代桃僵之實害其究不至使官降與民市而能使民樂爲官輸蓋心血爲枯而寸發幾落今幸始事諸君子奄觀厥成矣後之踵厥武者或亦諒余苦心而不致爲飼狙之嚆矢也詩曰恵此中國以綏四方老臣志也無棄爾勞以爲王休諸君子其朂諸

攺觀海編爲尙友編說

語不云乎以文會友時𨿽邈矣論世知人蓋肺腑之精神匯而爲言原非糟粕之末制作之光彩久而愈著直與日星不磨故孔子有無文不遠之詞而孟氏揭知言養气之指彼空疎不爲世用祗憂才富學貧乃灰燼忽有神行所謂筆歌墨舞某胸無他嗜性僻耽佳輻輳人倫思首彰夫大義薪傳道脈恐將絕於微言非敢擬昌黎以六經之文起衰八代或亦如鄭谷有一字之益不負半生所見選刻多家終嫌掛漏便覺啟蒙可藉罔禆髙明用是搜翰彌勤究心獨苦輒乘休沐徧及緗囊若表箋若奏議事君經國之資曰箴銘曰記賦警目寫懷之作論贊序啟得力於格物締交志傳碑文結想於傷今弔古上遡秦漢下迄宋元無義弗探有奇必錄古質擬商彛周鼎麗藻侈萬卉千葩一代必有一代之體裁淸濁不嫌異制一時卽生一時之俊彥精光倍覺陸離手自較讎躬爲鈔錄大者欽其經濟如河漢之倬彼淸霄小亦喜其才華如荇藻之影於秋水眞銖積而寸累殊殫精而敝神初以觀海爲編讀之如望洋向若嗣以尙友名帙對之如縞帶紵衣従此夕濡朝涵等於幼學不覺手披口稔狎我良朋味腴搴芳編蒲緝栁自昔一言投分定交於杵臼之間惟玆萬卷作緣托契在編摩之內喜而不寐樂可忘餐童而習之恍金蘭之在望嚶其鳴矣扣寂寞以求音安得四海絕隨肩而眼空丘索縦使閉門堅裹足而交徧賢豪我思古人幸獲我心恐畫脂鏤冰而未尋其妙世間何物益人神智𨿽汗牛充棟而不以爲繁有錢無貫與有貫無錢不善讀書者交病従酪得酥先従乳得酪能自取法者方知識荊於往行前言𨿽休勿休十五年不殊寧越慕藺而循名責實或黙或語千百世自可相如日孜孜然發種種矣頃比歲濫竽版使亦乘間兼典書倉慕鄼侯之闗中轉漕必先圗籍企伏波之殿前聚米以象山川年華嘆石火之不停獨意在懷人而不遺遠躅時事慨水漚之易渙卽光如秉燭而猶勝昧行如見故人斯爲勝事識買櫝還珠之誚子有餘師當捨筏登岸之時卬須我友聊因副墨敬告同心

西徵紀略

余瀕發時六弟以東萊紀行見示因諾以西徵紀行相酬顧此一役也經涉四省直馳驅四千里形勝景物之奇名賢古迹之槪不可勝書所謂一部十七史従何處說者也況余行則晝夜星馳止則簿書堆積亦奚暇爲之念不忍負諾責無已則舉其大者馬首所逮章丘北女郎山宻邇城郭近在几案間楚楚有致居然一小藐姑射也是共五弟登覽者至浚縣聞大伾山甚奇而未登也邑人王越在天順中以文臣而多武功封威寧伯大是異人讀其詩不尙推敲極有豪气令人傾仰抵孟縣渡黃河波濤洶湧洞心駭目自是偉觀孟津以南覷北邙山巨墳累累如丘如陵意必前代王侯卿相之墓昔人詩云縦有千年鐵門限終須一个土饅頭是與女郎山前列冢俱可發人深省又行數十里則洛陽矣古稱天地之中都會之雄伊洛瀍澗流衍其間二程康節篤生其地迄今王气猶存市廛充斥光景繁華所經郡邑惟有淸源與此彷佛眞勝區也前此率皆坦途過此而西則多山矣入澠池訪故令曺鶴老遺迹尙有知者邑乘新修頗不鄙夷乃知先達樹立要自不苟再西陜州驛名甘棠卽古召南故址而洛陽則古周南也自陜以達靈寶卽秦崤函古地所謂一夫當闗萬夫莫敵者蓋在此耳若今之潼闗𨿽有黃河天塹之險別無形勝不得稱函谷也入潼闗四十里卽爲華陰華山出其南先謁嶽廟規制恢宏多唐宋碑碣松柏次登華山畏壁立不可陟意欲至靑柯坪而止迆遠望之如一朶芙蓉分爲五瓣由山徑二三十里以入峭壁孤峙絕無依附如鋸解斧劈之狀便覺非他山可及始悟昌黎詩中太華峯頭玉井蓮花開十丈藕如船蓋指山形言之而崔顥天外三峯削不成眞詩中畫也山中流水湯湯淸徹見底寺觀多幽雅可觀惟玉泉院最勝是陳希夷臥處中有希夷臥像人生大夢利名爲幻未卜何時可喚醒也進五里許爲希夷峽峭壁狹長深陷上有一穴中蔵仙蛻又進則莎蘿坪有莎蘿樹在焉樹亦不大餘無奇者再進至玉皇廟抵靑柯坪尙數里許而日暮道險輿夫憊矣因驅車而歸復従邑令索華嶽志讀之始悉華山之勝曩所瞻眺曽不得什一也翼晨入華州城南又有少華山焉遙睇而已一棹楔巋然爲王庭詩王庭論王庭譔三兄弟一以十五一以十六一以十七先後俱登鄕試英俊若此豈山川之靈所獨鍾耶已又俱登甲科庭譔且掇探花恨無年耳由渭南抵臨潼則繡嶺照耀城南秀色可飡山上松栢蒼翠宛如畫圗溫泉出於山足气蒸如湯行里許不解唐明皇初得楊貴妃賜浴華淸宮卽此地也中有一亭扁曰洗心內爲官池扃鎖甚謹官長薦紳沐浴其中池制不方不圎南北如環東西亦如環而差長焉說者謂楊妃小字玉環故作此制豈好事者爲之說歟名人題詠石刻充棟集而爲墻名萃玉屏亦佳話也當時唐建都長安距此尙六十餘里翠華屢至荒淫可知此外有民池二女池一女池舊亦有室後因婦女出浴恐壞風俗廢之不謂反有裸露以往浴者民之愚而難化亦可慨矣此𨿽小於華嶽而近在眉睫無跋渉奔走之勞山光水色綺麗非常當爲西徵第一奇觀入西安會城古迹奇蹤不及細探但覺規模闊大猶是前代帝王都會气象耳又五十里抵咸陽則丰鎬涇渭四水交流而文武成康周公太公之墓俱在境內蓋周故都也又數程爲岐山是文王時鳳鳴處自長安而西地勢平衍至隴州則古闗山道矣山長百餘里嶙峋髙險不通車轍輿人累息而上跬步爲艱宜若登天然山上多虎多猿行者什伍結伴方敢出塗時聞流水潺湲之聲古語曰隴頭流水鳴聲幽咽遙望秦川肝腸斷絕余西徵至此亦不免回翔卻步云過此則入天水界中山川風俗別載

洮岷考略

玆不具洮岷考略岷州西距洮州一百二十里洮州西距舊洮州六十里過此則邊外矣洮州設副總兵一員領兵四千餘舊洮州設守備一員領兵一千餘岷州兵三千餘舊有守備領之前道張君條議裁革顧守備如网之有綱如裘之有領似終不可罷徐當議復也此外階州文縣西固所各有守備一員各領兵一千餘本道所轄洮岷階文西固等處俱系畨民雜處畨卽唐史所稱吐蕃者也投入中國者收塞內爲熟畨其在塞外者爲生畨每年六月俱以馬來易茶它邊無論洮岷二處約得馬二千疋茶之外仍以鹽與梭紬賞之緣塞外多畨與羌雜處中國全靠各畨探聴入犯消息而各畨畏其威亦往往泄露中國情形中國明知然不得不以茶馬羈縻之不者畨羌相合爲患愈大矣本道所轄信地惟二洮最爲要害每年秋防岷階文西固等處各撥兵詣洮防範共一千五百名五年之前曾入犯一次每遇失事則必具題總督撫院兵道總兵而下以次議罰堵截有功則加升賞余初至未及簡練兵馬聞黃河冰結羌每踏冰而來目下亦時聞警報未入境耳顧亦有來降者前道收畜近三十人妻孥幼穉俱有糧餉意在以敵攻敵而狼子野心殊難駕馭豢養其射藝精絕常中飛鳥上官初到妻女皆來謁見辮髮椎結眞秦越一家之气象哉

本道所屬階文成縣等處咸有礦洞邊地民貧礦徒頗多有司不能禁戢甚或隠匿不報近聞每夥輒至一二百人有盔甲馬疋自稱銀兵官軍逐之東驅則西走南驅則北走總不離前項州縣之內又各營惟洮州軍按月支糧余俱壓支年餘今四十四年終才支四十三年夏季原編餉銀多在西安平涼二府借口災荒屢催不解萬一匱絕能免庚癸之呼乎此其大患又有不盡在邊境者矣

洮岷北界爲臨鞏道地方疆場相接兵道爲少參張準我諱鍵者原以兵科例轉昨本道闕官系渠代攝有好大喜功之心議欲兩道於舊邊二三百里之外再築新邊墻一道保畨禦羌其說亦似鑿鑿可聴然實深入彼地工程浩大萬一乘機搶擄恐版築之功未成而衝突之事旋有矣余受事伊始撫院亦曽問及欲稱便則恐貽禍於地方欲稱不便又嫌於忌人之功且渠屢書來懇玉成其事極爲難處姑俟相機進退可也

岷州東距鞏昌二百四十里鞏昌西行六十里卽爲漳縣地方本道屬也鞏昌自淸水縣入境類不乏髙山峻嶺若漳縣以西達於岷州則巨山聮接二百餘里峯巒崒嵂中道綫路流泉潺湲出其間時值隆冬冰澌滿地攀援而進道滑徑險山上松樹叢生靑翠可挹卽鄕所謂蚰蜒松也髙低映帶景色奇絕有過此題詠者稱爲天開圗畫不誣矣地最髙寒山松常與白雲相接不見樹杪行時累日大雪更增一畨凜冽山松有合抱者有拱把者修幹亭亭傍鮮附枝土人恣意取之價亦甚廉商人市作木筏順流而下鬻於西安蒲州河南京師等處皆岷產也土人率取木板作屋其上仍以薄板覆之壓以碎石盡廢陶瓦鞏昌境內大都爾爾惟廟宇官舍始以磚瓦従事詩人所謂在其板屋西戎之俗固未攺也抑木賤且多使然歟松檁一根界爲兩破售以爲薪值僅分許烏薪亦賤無煤炭也山旣廣大山中人煙鮮少𨿽旦旦而伐尙自蓊郁充斥恐數十年之後亦漸見濯濯矣山麓生一種竹圍圎僅如手指亦鮮枝柯取以爲薪車載擔負繹絡於塗春月亦或取筍滋味差可而南方片筍巨竹絕迹不到官府刑責率用木板蠢拙異常說者謂岷地寒瘠民貧特甚非賴山中材木安望生活此亦彼蒼嘉恵邊氓之意也

岷地髙寒冬月點水成冰無論矣山上每晨多霧𨿽晴明日霧輒作雪花飛揚聞洮州尢甚幾所稱山嵐瘴气者矣岷城外卽洮河頗號巨津初謂可種稻詢之土人塞上蚤寒粟谷且不能生況稻乎岷人止種大豌豆及靑顆卽靑大麥也間或種春小麥俱用作餅𨿽縉紳武弁家率止食此卽有外來稻米聊市些須作湯已耳四五月間始見鮮菜春麥靑顆以六月熟大豆以七月熟過此則霜降矣或謂春秋常著毛裘夏月不廢綿衣竊計每歲可省扇數柄非快事乎面稍佳者謂之府面云是秋種者顧土人嗜利間以春麥麵雜之作餅猶可若作麵食餛飩之類則糜爛不堪矣境內水磨約千盤有奇大豆靑顆藉此成屑勢不得不多也其制引水順流用一長木箕承受而狹其舌以束水輪轉磨動其上作屋與吾鄕同但不待洪流耳以此類推白泥河冶頭河皆可作者安得仿此式而爲之

岷境不出菉豆黃豆黒豆芝麻然間有販至者亦不乏絕惟眞香油絕少皆用菜子油耳洮河間亦得魚而肉理麤疎如嚼蠟然酒則販自千里之外従隴州度闗山而來謂之隴酒每瓶止三四杯值一分五釐味亦不甚佳乃糯米作也本地止小米酒及燒酒二種眞有太羹玄酒之味古意猶存可發一噱幸余非嗜酒者使遇竹林輩當復何堪夙聞鞏昌出褐意謂在在皆被褐翁也比入境則人多著單衣卽皮衣亦不多得詢之乃知民貧而耐寒故若此褐太麤者旣不堪用細者價亦不貲所謂出處不如聚處也縉紳衣著率尙蘭絨距岷尙在六七百里之外矣

洮岷之俗率以酥油牛羊乳湖茶花椒艸果煎而食之謂之油茶日用必需余初至聞碗盞器具無不鮏羴飲食大減越數日始定豈入鮑魚之肆久而與之俱化乎商人販茶規得重利官輒抽取其半與畨易馬故私茶之禁特嚴茶自四川湖廣來味重而色黒用竹筒盛之圎如茶甌長約三尺謂之一箆本地價值七八錢每茶十箆可易一馬政以油茶畨人急需頃刻難離故也詢之鄕紳武弁亦多嗜此蓋漸於其俗久矣余意此必多所補益少久亦欲習而用之隨鄕入鄕又何妨乎

岷城無生藥鋪每需藥必詣省城及鞏昌市之鞏昌亦不多得醫止一二又不講於岐黃之術其它衣食所乏尙其緩耳署中書胥止六名俱在按察司三年一換多癡拙不解文移每自起稿尙費數日謄寫緣邊地方設一按院屢經澄汰故至此此其最稱不便者也

本道屬陜西撫院爲李瞻於諱起元河南人又屬總督軍門爲劉定宇諱敏寛山西人撫院在西安抵任時已經晤對矣軍門駐札固原距岷仍九百四十里昔年靡不謁見近例率行停止先遣一傳牌往比至中途遂有書手來辭卽返轡矣余蒞岷以十一月十三日詣固原以十九日中途而返以二十五日蓋席尙未暇暖也

岷州爲衛先年曽攺設知州後又攺爲撫民同知幅■﹝巾員﹞亦二三百里但多山耳生員八十餘人有廩膳二十餘文多膚淺每年一貢照府學例故此中貢士甚多且極少年邊方小縣科舉止四五人廩亦十餘出貢甚易此鼔舞邊方人文之意也

西徵山川因行役倥傯都置之矣因遣蒼頭東歸欲諸兄弟知余足迹車轍之所至一夕書此大都據耳目之所睹記筆意之所向往潦略雜記非足自附於作者之林也

三叟同遊記

従來宇內名山大川可以開辟胸臆陶鑄性靈故嚴君歉意於九州島向平嬰情於婚嫁士君子未有不以登選奇勝搜討靈異爲愉快者也顧遊必有時則閒莫如退休遊必有方則近莫如梓裏遊必有與則契莫如同籍若餘三叟今日之遊是已先是癸酉甲戌歲餘與張叟華東先後自長安歸數相過従因念海內同籍指不多屈然存東省者尙餘四人其兩人則安徳楊毓奇安丘馬見素也見素垂老投荒我輩愛莫助之乃楊叟才三四百里而近曩每過安徳輒驩洽移日今竟契闊已乎因相約爲三叟之遊惟是內外警報頻聞居守戒心逮丁丑春暮始擬會五峯歷靈巖登岱宗謁孔林訂於望日甲寅起行是時桃李盛開乙夘次龍山余先至小設以待張叟薄暮至直來就語丙辰過梁家莊同赴歷姻黃君邦柱之招探春芬芳滿室然以道之雲遠不遑卽安𨿽投轄弗従也道出華木注下靑翠若削芙蓉是春秋晉郤克所爲逐齊師三周者乎日下舂過濟城東南郭客有邀觀趵突泉者吾儕以未便徘徊省會辭不往驅車出望仙樓睇南山一帶如大佛千佛玉函馬鞍之屬峯巒起伏秀色可飡欲覓宿山墅中居民不應輿人告困遂跨欵段従之宿於黃山鋪張叟招余共飯山村岑寂而肴核精腆蓋宿戒也丁巳欲蚤發聞張叟未行姑待之與店主閒話詢以村居樂乎對曰差役煩苦有司不能撫循且加朘削兼地近藩封府役飛而食人不可向邇安所得樂余聞之淒然及同行出鋪則有長淸趙孝廉之故園在園有石有花頗就頹廢而古松三株蒼翠奇崛若廣廈覆幬若虯龍蟠旋士人言孝廉久捐館其子赤貧他產盡鬻而深念先人手澤獨畱此園躬爲灌蔬淸風家法有足重者過大小炒米店人傳楊叟肩輿已過余與張叟聞之且疑且信以安徳抵五峯比鄒淄較遠五六十里況攜幼子意必遲遲其行或愆期會旣抵五峯而楊叟果先在焉余兩人喜可知也甫抵寓楊來張繼至因同詣楊寓楊叟已登五峯禮三元訖且就道院治蔬食相迓有次子士秀同行禮度爛熟應對敏捷眞英物也久別乍逢握手論心共話積闊其樂陶陶少休張叟與余覓徑右轉先拜伏魔大帝祠遂登山之西偏拜廣生殿沿路松栢鬱蔥鹿兔狉獉洵稱佳境絕頂爲三元殿規制壯麗法象森肅稍下有蔵經閣蔵道蔵書裝潢精潔且聞內有神農本艸與俗刻異張叟亟索覽之因倉卒難覓而止是地孤聳秀拔初憚其險徘徊他途及覘峭壁鱗次更起艷羨遂従磴道直下通計二百餘磴峻矣峻矣山稱五峯中會仙左聚仙升仙右慶仙迎仙東靑龍泉西白虎石皆五峯之勝槪也晚會飲張叟寓夭桃髙楸互映山側大助登臨之興三叟各賦一詩紀事詠懷已更相屬和以識勝遊戊午東行數里過徳陵地踞髙岡脈従五峯頂來周圍崇牖扄鑰甚設道路﨑嶇輿人稱艱各捨車乘馬日晡抵靈巖寺初進山門北望山形如獅有馳騁不可控禦狀入殿拜大士文殊普賢像端嚴妙好皆唐宋丹靑也登靈巖閣千佛閣雄傑詭麗殿西一栢大可十圍突起百丈目所未覩東行爲魯般洞內設二門門不可啟見者詫爲神奇再東有鐵袈裟上存褶文下無根柢不知誰爲鑄之而又誰能著之也諦觀轉輪蔵令従人推挽數轉又觀雙鶴泉遙望丹鶴棲集樹巓自此路漸險天漸暝遂偕過小寓晚餐己未復欲窮山之勝同詣張叟所居方丈修竹數竿風枝裊裊欲舞香積內有泉爲佛圗澄飛錫處稍北爲辟支塔髙十三層逰人或盤旋而上北行里許勢愈陡絕乃棄輿徒行従人前掖後擁始免顚踣有碑題靈山第一泉卽甘露泉也泉居慈室甃石爲井僧取小瓴挹水進之淸冽沁人不知與恵山中泠誰當伯仲泉流四出曲溝回環稍上樹色蘢蔥有亭曰抱靈寓目則挿天翠黛傾耳卽瀹地銀笙幽襟大快攀蘿再躋爲大石棚勢如斧削有僧棲焉旁爲聖水池池水入夏已涸前有石刻闗聖畫竹默寓歸漢之意𨿽眞贗難辧亦忠義佳話也自此陟白雲洞直入證盟功徳佛洞卽獅峯絕巓架木爲橋僅可置足縦目四顧渺然無極僧獻白水黃精身世兩忘意豁如也相與趺坐移晷尋舊路下則日之方中耳復同束裝言邁道出灣徳約二十里經雞鳴山明孔山皆西來舊路至灣徳始轉而東則泰山路矣晚宿長城叢林此戰國時齊所建自衛長城也庚申抵泰安自香店外無寓客者適陽丘姻家李濟齋太守宅在西郭因偕寓焉時靑州司理齊公以督稅至藩司照幕耿公以署篆至孝廉廣文郭公已報升江山令皆來顧吾儕堅辭不允遂以野服見齊送登山大小肩輿辛酉質明出登封門抵歇馬崖易輿以行繇黃峴嶺度回馬嶺勢彌峻削至快活三頗覺紓衍南望䢐徠諸峯羅列如兒孫之拱立路側一巨石靑色有黃紅筋膜橫束之時人所目爲蛟龍石也進此爲禦帳坪有飛來石卽昔年五大夫松故處後爲洪水漂墮壓僕者進此爲朝陽洞爲半山亭有米萬鍾云根字又有趙世祿名山洞府字停輿小憩便覺神思飛越迥隔塵寰進此爲大小龍峪爲小天門前人題有風淸云壑振衣千仞等字卽景會心處處逼眞忽值雲霧排空風雨驟作恍惚飄蕩不知所向陰霾中但見爲十八盤者三則三天門也傍刻仰之彌髙字鳥道盤紆壁立萬仞輿人従喘汗中勇猛精進吾儕亦險夷禍福度外置之始抵絕巓望見碧霞元君祠會風雨亦漸息遂肅衣冠而晉謁焉昔有鍍金銅殿在正殿前今已築臺其下若增而髙兼豎鍍金銅碑交相輝映余念東嶽爲萬方生物之府而元君又神之至靈至秀者比歲氛祲交作海內雕殘登髙望遠戚然動心顧謂張叟曰曩科臣葛泰垣疏言泰山銅頂金木相刑年來禍亂之作多有左驗語𨿽近幻似亦生克至理張叟然之右折而上探李斯篆及玉女池舊在公署後今公署已圮直埋沒沙磧中耳左折而上探日觀吳秦越觀諸峯及仙人橋捨身崖駴目洞心應接不暇若磨崖碑雄峙怪偉尢稱奇絕再北登玉皇廟觀無字碑髙二丈許色理細膩論者多謂勞民傷財驅他山石至此及與張叟觀附近石色理多相彷佛其爲近取無疑最東爲孔子小天下處有聖廟焉方在修葺則守道吳公也至東嶽爲泰岱主廟乃滿目傾頹鐵瓦數百飄積毀垣敗壁間耳晚歸公署飫二守陳公所授餐優人在焉匆匆竣事退就寢三叟共居一室風聲凜冽色相淒淸幾於所謂連牀夜雨者矣尙擬風定觀日出不意徹夜不休豈非山靈之妬人乎山後黃華洞勝地也余昔曾再遊二叟晨起偕往余畏膚粟不果直兀坐以待同歸歸途彊半則東折入石經峪署州設饌於此巨石橫亙數畝俱隸刻金剛經書法精峭水流其上半明半滅映帶可喜張叟令従者搨阿耨多羅三藐三菩提九字古色驚人直北有亭或刻其上曰髙山流水又曰泠然淸韻下山謁泰廟廟制宏敞環以磚城雉堞森然城八門南面者五廟前漢柏唐槐及銀杏樹干云合抱者凡數十株巨碑可數丈龍頭龜趺多出宋祥符間迨萬曆中碑陰續刻萬代瞻仰五嶽獨宗八大字又太極圗東嶽圗二碑皆作巨麗觀癸亥脂車入曲阜晚宿大汶口河闊水駛有道人修橋焉米價騰踴不用升斗而用權衡輿人廿錢不飽道左楡錢楊葉多斧斤以取傾筐塈之其凶年之景象乎甲子入曲阜境涉泗水淸流漫衍土田膏腴眺望林木皆挺拔髙聳特異尋常蓋周公建封奧區自不同也路旁有功參造化坊卽孔林入林先拜饗殿次謁先師及伯魚子思三墓皆馬鬛封也翁仲角端古朴殊常制近西一室爲子貢廬墓舊場洙水自西而東綠淨澄徹爲洙泗橋門東有端木手植楷枯矣尙存根株二丈壘石護之林中自松栢外髙楷林立扶疎暢茂不下千百則皆端木手植云仍也無柰人情嗜利采掇頗多楷芽可茹亦可茗猶無大害楷木取爲杖可以扶老制爲棊局其聲淸越有兗守喬公碑厲禁薪樵弗爲止且皆孔氏子孫擅其利人情熙穣一至此乎三墓周圍設垣可二十畝其東西北三方皆設重垣廣可數頃孔氏子孫世世祔塟其側此則黃虞以來神明之冑所不再見者也晚宿東闗其居停者卽孔姓𨿽在韋布亦方巾如宗室例乙丑齋沐入城謁大成殿殿九楹柱礎皆白石刻蛟螭前後左右以四十計先師冕旒黼黻儼王者之儀犧樽象罍皆前代法物蓋用所封文宣王禮也殿內刻顧凱之所繪行教像吳道子所繪小像殿前一亭碑題杏壇字金黨懷英書光澤倍常可鑑眉睫諸古廟中此類頗多人呼爲透靈碑世俗影響之見耳亭前有魏陳思王唐李邕崔行功宋呂蒙正米元章所書碑均稱瑰奇而近刻聖迹圗亦佳諸搨碑鬻書者充牣其中人爭市易而張叟獨搨壁間五鳳二年魯三十四年六月四日成十三字則好奇甚矣步出奎文閣下弗克登門東爲先師手植檜𨿽未腐朽而無枝葉護以石欄說者以爲榮瘁闗國運及考所載發榮之期亦不盡然余謂此樹生死不必彊爲之解試觀廟內松栢參天閱數千年林內荊棘不生鳥雀不巢亦足以明聖道之獨大造化之獨鍾不必區區於一檜論榮枯矣李文正公詩云一方煙火無庵觀三氏弦歌有子孫信然遐哉聖化不可尙已右爲啟聖殿金絲堂卽魯共王壊壁處也左爲家廟詩禮堂一聫云文豈空華字字皆躬行之譜吚唔時何不反躬體認道非絕詣人人具聖哲之胎景仰會便須著力擔當此提撕眞切語也嗣拜顏廟其規制視孔廟差狹而輪奐不減入克己門窺陋巷井始知能發至聖之蘊者其食報亦與至聖俱無窮也城北有周公廟相傳是靈光舊基樹制禮作樂經天緯地二坊廟設周公魯公神位東西二髙埠爲兩觀故址卽至聖誅亂政大夫少正夘地也維時遊興漸闌將回轅矣欲邀楊叟取道長白不従因畱戀半日各治盤飡並贈楊公子小詩翌日丙寅別去余與張叟並轡歸是晚仍宿大汶口因未便再入泰安丁夘問道北鄙道頗修阻輿馬相代而行渡漸汶河有策馬來追者則年家王利川弟也利川諱楫泰安人巡撫寧夏死亂兵手生平淸絕司餉遼左一塵不染且因亡弟衝陽缺餉隕生發憤抗疏余在泰安亟偵其廬弔之或告以在鄕而止不知停柩近此眞一交臂失也詢嗣人止一子伶仃窮約不覺惻然顧日晷漸晚張叟已遠而余欲返斾難矣疾馳宿段家莊因念大汶口俗呼待悶口漸汶河俗稱醤甕河戲爲口號曰大汶口爲待悶口漸汶河作醤甕河俗人不解通文義襲舛承訛柰爾何張叟續前二語云蝦蟆陵原是下馬古人已誤柰今何蓋用白香山琵琶行中事也戊辰過龍磨角楊家困諸山兩山南北夾立中開一徑似二龍抵觸狀但地原非衝邊不知楊家何以困此志乘無考徘徊久之是晚風起遂宿杓山己巳北發遇險峻處則騎而行幸登降無虞比抵坦途余馬見朽栁空腹突驚逸而墮痛暈移時張叟業跨蹇前往復回慰視余追誦杜詩云不虞一蹶終損傷人生快意多所辱惕然增感亭午抵顏鎭拜顏文姜祠一泓淸徹錯落珠璣二泉湯湯橫流城郭眞山明水秀區也入城弔總督張公明衡繼賀憲副趙公曁垣及覓趙解元嶷叔則他出矣晚宿其書捨次日孟夏庚午朔余邀張叟便道過敝廬意難之至焦荘而別後聞二叟皆以是日抵家維余亦然蓋通計往返各十有七日而遊事竣矣岱宗爲南北孔道余昔宦遊邗江彭城金陵道皆出此凡登眺者四五闕裏亦嘗一至其域若五峯靈巖則今目中所創見者五峯奇勝不逮靈巖遠甚而新麗過之彼以天巧此以人力正緣逼近徳陵有藩封金錢資其鼎建耳靈巖相傳本希有如來出世道場開山祖師爲後魏梵僧法定有靑蛇白兔雙鶴二虎之異寺興於漢盛於晉唐迨宋眞宗始錫今額禦書炳煥禱祀駢闐迄我朝弘正間香火猶盛今且頹敗冷落景象蕭條遂俾金地香缽漸有阻饑之患豈興廢固有時乎宇內有四大剎靈巖居一焉唐李吉甫所圗固不誣也岱宗嵯峨雄渾晴晦開闔气象萬千尼父登之而小天下自非他山可與較長挈大然自余遊覽之初越今僅三四十年雕敝之狀日增一日香火之來年減一年獨齊魯近地居民祝釐祈福猶稍稍相與點綴荒涼耳孔廟爲道學淵源薦紳藉途發軔比歲聖明右文增置科目甲乙名流頂肩相望近湯文宗題請醵金修理𨿽未訖工漸見更新苐詢衍聖公尙滯京華曲阜尹待對牙角泗水令署篆僅屬遙制春秋朔望誰與奉烝嘗而勤瞻禮亦非崇儒重道之時所宜有也撫今追昔眞見風會日流江河日下寧無歔欷於中乎古稱山水之理不可以鹵莽而得三叟往返千里通計十有七日杖履匆匆一切勝迹奇觀固未能一一探也獨念吾儕已老無用於世與其守拘攣於斗室環堵疲精神於求田問舍視今之尋盟譜牒出沒煙霞虛而往實而歸豈不有徑庭矣乎

目今海宇多艱觸目戎馬吾儕𨿽老居林壑乎脈脈闗情正非優遊嘯傲之日惟邀社稷之威靈不腆二東幸獲安堵兼以惇年誼而踐宿約則事不容己粵自壬辰通藉迄今四十餘禩同籍兄弟落落晨星比歲南北宦遊一二同志曽有四友二老圗詠之刻士林艷之曁歸田來把臂益鮮乃屈指濟郡尙有安徳少參楊毓奇梁鄒總憲張華東及餘三人鄒淄接壤猶可繼見安徳越境益悵離羣因相約爲岱宗孔林之遊兼及五峯靈巖旣以騁遊目且以紓契闊丁丑春始尋前盟紀爲三叟同遊是遊也山川之奇秀祠宇之瑰瑋古迹之靈異毓翁記中載之華翁又評釋之不啻詳矣苐三叟當蒼顏華發之餘暢浴沂風雩之致或唱或和亦步亦趨幽懷渴思藉以披豁儻所稱偸閒學少年者寧非聖明如天之鴻賜歟抑亦可與前四友二老諸刻共侈年誼之盛者也顧余竊有媿焉毓翁年七十有五華翁年七十有二而余猶歉古稀之一則齒不逮也二叟神骨崚嶒登名山如履平地余以龍鐘潦倒毎遇絕巘幽谷瞠乎其後則健不逮也糾合勝遊華翁首倡操觚作記毓翁先登余直碌碌因人者耳則風流文采又不逮也余玆廁足三叟之間豈不厚幸矣哉故漫書以附於後

贈奉直大夫泰州知州廣文竹軒徐公傳

於陵海曙徐君發解壬子與亡弟遼撫爲莫逆姻友余因得従之遊竊覘海曙錦心繡口規言榘行循循然有道君子也植徳有本意必得之過庭而未敢請越壬申海曙謁選人授泰州刺史當江淮之衝值丸羽之馳而能方圎並畫保障幹城無不如意循聲藉甚一日遣冢嗣小儕踵余門曰日升不肖藉先人遺訓以博升斗顧先人丰於徳而嗇於遇恐遂湮沒無聞願得一言表章余取年友王公立宇所爲志銘三復之言言實錄也且小儕實亡弟快壻誼不容辭因據志銘及裏閈所習聞爲之傳

公諱子肅字徳寅別號竹軒其始祖伯亮自棗彊徙於陵五傳至歲貢君玠娶於樊是生公先是公家世服穡至歲貢君始攻博士家言文明肇起公生而岐嶷不凡甫舞象卽齒秀於黌試輒前茅先後丁內外艱嬰嬰孺慕大著孝名督學鄒公特加旌異遂受國士之知萬曆辛巳起家選貢癸未司渠丘訓公念學者誦詩讀書將有所效於世也今縦不獲大成何妨小試寧忍弁髦師範齷齪自甘已者見義必往視利若凂推誠禦物敷教在寛諸子衿侍函丈咸如坐春風中察貧窶者罷其贄喪不克塟婚不能委禽者損俸賙焉有小眚而褫衣巾者爲白之復其故物一生耄而貧需次當貢一生富而黠従旁構之阿而佐構者頗眾公獨排羣議竟與耄而貧者卽賄囑弗爲動繇是渠丘諸生嘖嘖誦義不休矣比遷諭聊城屬歲不登公條上荒政用佐長吏所不及故遊泮幫補有陋例曰公堂或實懷醉飽之心撫充私槖逮有公事出復列姓名效沿門持缽狀公則悉以副公費義不私一錢也王生文教才鋒犀利而家徒四壁公解衣推食勉以潛心大業王生感奮後竟發解癸夘毎見同籍中與公宻邇者輒詢徐夫子起居狀及問輟又未嘗不泣數行下也其它受公陶鑄矢無負公相繼處嚢脫穎者尙繁有人辛夘升西安府教授會闗中督學姜公思鼎謀創書院公爲相地鳩工區畫井井建尊經樓市羣籍充牣其中督學嘉之檄集名士百餘人屬公督課而殿最焉當途者凡兩委攝州縣事計可脂膏自潤公固辭弗往尋轉威海衛教授時海曙下惟攻苦已嶽嶽諸生間公喟然謂西人士曰人生石火電光耳幸席先世之敝廬可以庇風雨薄田百畝可以供饘粥儌天之幸有子且才可以讀笥經吾年逾知命何戀戀雞肋爲而往來東西不憚煩也遂投簪歸解弢釋縛尙羊自喜邑大夫重公行誼徵爲大賓執醤而饋執爵而酳者十餘年焉公坦夷髙潔於物無所狎侮遇朋好歡然道故飲可二三斗而醉終不及亂客前奏奕一再局子聲丁丁然落枰中然終未嘗攖情勝負性喜客盧外屨常滿然亦率家有無循分任眞終未嘗下何曽之箸而飽虞悰之饌也至其教子身作儀的式谷惟謹方幼而津津若長旣長而巖巖若幼迄今海曙守身守官蔚然譽起卽厥孫茂才小儕文學醞藉風气日上洵翩翩玉樹哉其所得於義方之訓者匪淺鮮矣公壯歲習熊經鳥伸之術老而彌篤嗇精葆素惟治心養气爲兢兢病亟他無所言獨謂海曙曰吾貸劉氏金而女不知吾沒女必償之勿使吾歉歉地下也不欺之學凜於四知庶幾其得正而斃者乎後訃音抵聊城士民悲悼因摭公論以名宦請當塗許之又越十年而海曙乃首舉於鄕則其出於人情之懿好可知也司徒氏曰余觀今世宦途其情態可鄙爲世揶揄者莫甚廣文非廣文之可鄙而爲廣文者之可鄙也日暮途窮倒行逆施以子於爲食邑戶諸裏選遊泮及優考食餼者按瓠抉子勒索不已口實公舉頭會箕斂無寧時嚢槖稍充輒夤緣署州縣篆大肆漁獵怨女詈女一不顧且日薄崦嵫戀不能割必俟奪然後罷逐然後去或不獲正首丘嗚呼憊矣惡在其爲誦法孔子模範多士也贈公幼學壯行務期無負而後卽安三蒞泮林所至輒克廣徳心匪怒伊教成人有徳小子有造卽委以代庖弗應年才踰五旬飄然遠引具至行而負髙韻持特操而涵眞意卒以廣文廟食聊城夫俎豆宮墻世不乏人非身都華膴易爲順風之呼則子列要津藉爲顯親之典贈公竟以蕭然寒氈得之卽有喆嗣未露頭角庚桑畏壘千載同符斯亦三代直道而後所不多見者也論者多疑位不配望壽不配徳然仕則名宦祀之退則令長賓之兼啟胤子爲名刺史綸綍舄奕光賁泉壌今且入贊大農劻勷軍國樹立駸駸未艾也菑畬弓冶食報無窮安在其道之不大行哉

始祖石塘翁傳

粵惟賜姓受氏以來遡源探本之思自天子達於庶人古今一揆宋儒謂士大夫家宜立一所自出之祖祀於祠左顧必以創業垂統爲可繼者以爲大宗蓋其愼也相傳吾宗原籍棗彊不知肇自何年徙益都之石塘塢世代譜牒莫可考鏡其徙於淄之南鋪莊者則石塘翁昉也饘於是粥於是八傳而至自嚴據老父所記斷當以翁爲始祖作石塘翁傳

翁諱敬賢生長石塘洪武初中山王統大兵入北平元主遠遁沙漠是時日月重揭不苦兵革樂土多曠可以擇便棲處翁因過南鋪莊古名崔家莊者樂其風气龎茂南面豹山北倚長白東西則走濟淄孔道土厚溪淸可耕可稼於是畫地爲業築場圃營室廬遂定居焉又自念去丘墓遠思慕無已因徙父母骸骨負而馳馬北來維時尙有兄弟在石塘者追將及則急掩於莊西新耕隴畝中以滅迹不卜而墳迄今望其地脈自豹山北來岡阜砂水起伏環抱蔚爲佳原非神之相之寧詎偶得此乎此嚴少年所稔聞而先大夫備載之世譜中者子孫相傳號爲石塘翁翁配朱氏生三子長士寛次士敏次士全迄今十餘世裔冑三四百人仕者耕者讀者各守其業皆吾始祖之遺澤也

贊曰以愚觀古所謂升虛望楚降觀於桑度其隰原觀其流泉未嘗不嘆古人所以燕貽者其用意深而心良苦夫安土重遷人情之常乃或借避而徙或借徙以爲式廓之謀如築九層之臺惟恐基址稍瑕後或顚蹶必於深山大澤之處相土宜擇利便凡可以爲子孫計者無勿用也此固豪傑之士所見無大小殊矣卽石塘塢山谷幽邃兵革罕至前人非無謂而處此乃翁且捐棄勿顧以艸昧之際造次經營實開吾宗以有茅茨襏襫地何其見之決處之宻而規模宏遠若是哉歲時拜祠下遐想締造艱難眞若羮墻在望所謂惇孝友以光大之是在纉緒之人矣可不深念哉

曽祖志儼翁傳

曽祖諱恪字志儼曽祖母王氏禦史云石公祖姑吾宗自石塘翁徙居崔家莊五傳爲志儼翁家世農桑翁守故業躬耕力田以勤儉治家語及華奢習則恥之以孝弟爲鄕閭標準語及浮薄態則恥之生平未嘗殫精占畢而詩書所載古今興衰治亂及聖賢名節忠義事悉能舉其大端莊訓子弟罔踰尺寸言有物行有恆人莫不信且悅焉曰志儼翁長者長者邑令廉耆碩推爲忠信鄕保正凡裏中婚喪大典非翁蒞止則爭以爲恧伏臘燕集非翁祭酒則眾皆不歡諸少年有過惟恐翁聞之翁煦煦不爲譙譲咸內媿避匿痛自創艾而後敢見崔家莊之南北各有巨壑歲苦秋潦病涉翁竭力捐貲各建梁跨之行旅稱便翁產不踰中人而輕財好施中外族黨或婚嫁喪塟有不給者輒傾槖佐之𨿽沒齒布衣舉迹不踰裏閈而百里頌義令問施身古所稱居三年而畏壘大穣眾思屍祝者信不誣也有子五人長遷次正三直四忠臣五忠敬自此孫枝愈繁論者以爲吾宗至翁卽有於門將大之兆不肖曽孫自嚴自癸亥及辛未回翔二品者八年中間屢經請告嘗以國恩不及曽祖爲歉續獲備位一品辛未始得蒙恩贈我曽祖爲光祿大夫太子太保戶部尙書曽祖母王氏爲一品夫人蓋發祥於先而食報於後非偶然也

贊曰古云修之身徳乃餘又云治人事天莫若嗇夫事天者治身之謂也以齊之有淄古所稱豁達智匿其俗無不笙竽六博鬥鷄走馬爲雄快乃我曽祖志儼翁獨以誠心朴學恂恂禮譲規矩先民人亦爭暱就之又以古訓格言時時爲子孫告誡豈非作法於嗇矯然不爲末俗之漸靡者乎其所以啟佑我後人者抑何深以遠哉

祖善人翁傳

祖諱忠臣字廷佐生而魁梧卓犖處村落中如珠玉在瓦礫顧盼容止有威儀體長上短下姑布家咸占爲福相知子孫當興初爲邑掾以古人自期許有平恕稱尋棄刀筆而力稼穡攻苦茹淡閒家訓子卽臧獲輩咸凜然畫一如事官府有不率者先以鼛鼓申命繼以夏楚收威閫以內外雍雍如也肅肅如也祖母王氏爲王公東和女兢業慈祥實相佐輔有子七人長栁溪公檠次雙泉公架三前川公叢四云洲公林五雲峯公樹悉蒙故業治菑畬且爲門戶徭役慮先後入粟爲藩臬郡邑掾三考竣事咸得省祭冠帶祖心終未慊也先大夫舜石公行在六獨器重之毎笑而摩其頂曰孺子可教也命入鄕塾肄業無何先大夫厭薄塾師復令従邑大儒張儀部松石先生遊偕銓部王公秋澄執經問難學殖日新卽松石先生亦自矜爲兩髙足弟子及秋澄公登第先大夫竟以數奇偃蹇靑衿然而子孫經術淵源自玆始迄今垂裕後昆何莫非祖榖詒之賜也七爲昆山公本晚出祖天性友愛篤於兄弟推及羣従諸侄撫摩不啻已出兄子合居室屢空祖爲置產者二仲季兄弟蚤歿遺孤女三悉收育擇偶資嫁俾各得所以至親故詿誤不能贖旅困不能歸者必代爲輪鍰出之犴狴千里治裝使遄返保有家室扶老賙貧卹孤撫寡好義施仁不蘄寸報邑故事舉耆年有徳爲公正以司市適推祖祖念已見推擇不忍負常曰苐聞投鉤分財投策分馬非以鉤策爲均使美惡兩忘足矣幅巾靑袍質成踵至務調停解紛不分左右袒而自令人意解一時閭裏化之稍有紕行惟恐吾祖知也如是十載引老家居邑侯弁名旌善亭示勸以是子孫相傳爲善人翁祖辟地創建菩提庵於東萬莊之南施田以贍香火捐貲専人印蔵經一部於南都迎貯其中延名衲諷誦梵唄之聲相續也諸子次第析爨卽命各居一村【長伯東萬莊二伯栗家莊三伯南鋪莊四伯黃埠莊五伯王村鎭先大夫西萬莊】田產樓房咸有定宇七叔生晚另營一村居之【鄭家莊】乃祖暮年所自拮據又不以纎毫累諸子也越數載各能成立污萊盡熟通計肥瘠田可六十頃裏中人或意祖望腹也者祖笑曰昔人稱良田廣宅面水帶山九月肅霜三春捧繭烹羔而釃鬥酒擊缶而歌南山彼獨非夫乎大都人各有志斥鷃楡枋安知垂天之翼九萬扶搖爲祖𨿽自顧一山澤臒而胸次闊大議論瑰瑋莫測涯涘裏中人皆敬且憚之祖母先沒祖自卜塋兆於西萬村之離方手植楊栢數百株鬱鬱森森佳气攸萃迄今龍章寵賁馬鬛騰輝皆吾祖考卜所致此又天相發祥恐靑烏家未必有此奇中耳異哉晚年盡謝家秉陶然自適坐臥一小樓諸子鴈行侍立以次上食諸孫繞膝覓棃栗融融泄泄笑語移日人謂祖不獨吉祥善事駢集厥躬造物不爲少靳抑亦澄懷恢志而善享之也祖生於弘治十年四月初七日卒於萬曆三年八月二十日享年七十九歲祖生當皇風沕穆身際五朝太平躬享全福澤流苗裔歿又四十餘年始以不肖孫嚴陜西參政秩滿獲贈中大夫最後累贈光祿大夫太子太保戶部尙書祖母初贈淑人最後累贈一品夫人吾宗昔年率守先民之朴𨿽有祖妣塟時隧道之石崖略特甚今邀天寵焜耀國恩家美豈容佚遏不宣業勉樹坊表儀衛於墓門而墓道之碣文尙虛謹摭述生平以干如椽之筆當祖母沒時嚴尙未墮地及祖沒時嚴僅七齡祗據生平所聞於先大夫者敬書以備采擇祖妣有靈無所逃於掛漏之罪矣

贊曰不肖嚴生平朴遫無他長所藉先大夫遺訓奉爲司南惟日日救過出處幸無大戾爲九原羞弟寅若肅揚歷中外咸兢兢克舉其職𨿽繇先大夫拮據堂構而先大父之弓冶實多向非先大父辟塾課子易艸昧爲詩書卽再傳而後亦終晦迹隴畝而已蓋先大夫於不肖兄弟以一經遺代滿籯金譬諸瓊膏玉露爲天人糧若先大父之於先大夫是有太羮玄酒而後有殽核醴齊也不肖輩承匱中外濫竽簪纓詎敢登枝而忘本哉

先君黃髮翁傳

先君以儒業肇基含華韞采俾不肖兄弟咸受一經子弟輩得彬彬與於文學之列皆遺澤也憶辛丑見背壬寅襄事曽備列行實丐進士中白髙公爲行狀選部秋澄王公爲志銘憲副頃陽劉公爲墓表宮諭瀛海張公爲傳亦旣借雄文爲華衮第維時僅封文林郎官不過七品於子心未愜也距今癸酉三十有三年矣不肖嚴濫竽中外屢膺天寵累贈十有一次至光祿大夫太子太保戶部尙書國恩家美焜耀前後近修世譜益覺明發興懷擬丐名碩緒言以賁馬鬛之封謹據當日行實再加整次搜羅爲傳深虞詞涉藻繪文或掩質故與其文也寧質蓋先君所以修諸身而訓諸子若孫者不過人倫名教布帛菽粟之常今亦直肖本來而已

先君諱木字子近別號舜石晚又自號黃髮翁天性英敏須容偉異目光炯耀貌臒神王讀書多妙解不事章句髫時偕王銓部秋澄従張儀部松石先生遊先生海內大儒愼許可乃亟稱二俊無所軒輊無何補郡庠晉增廣生又與王侍禦云石韓參知約庵孟別駕對軒結社靑雲寺擷英潄潤試輒髙等一時才彥咸避舍先君亦慨慷自負可順風而翔乃王韓諸君相繼陟通顯先君獨以數奇再困棘圍年甫三旬遂幡然攺曰孝弟力田吾家法也薄田足供饘粥兒曺可繼書香以善養當祿養足矣奚戀鉛槧爲其桎梏我也遂棄靑衿不復顧學使者惜焉給冠帶命爲儒官事父母竭力承意務得歡心疾作更切孺慕藥必嘗禱必虔逮捐館捨哀毀骨立儀節悉仿家禮墓艸淒淒祭必血泣又立祠於白業堂西肖遺像並肖已像侍側如事生儀復推肇遷始祖以下建主奉祠逮同堂伯叔並列昭穆朔望率諸子拜奠垂老不衰歲時萃期功薦時食俾宗人之疎者貧者咸得祀其先旣以報本且以睦族也兄弟友愛村落相望常聨鑣過従無虛日中年遭家不造左撐右持振紛糾之急惟先君是賴大伯栁溪公二伯雙泉公皆以先君爲才倍加憐愛先君亦莊事之歿咸囑曰以是藐孤嫠累矣先君飲泣受教爲諸侄析產襄事悉慮殫心覆翼備至初先君授產膏腴三伯前川公欲之先君遜焉易西萬村以居及伯值怨家含沙臺使逮治室毀產蕩先君被褐振裾跋涉千里百計拯援𨿽雪夜凜冽堅冰在須弗顧也比縣令惑於讎口羅織株連宗戚避匿伯且有死之心矣先君獨毅然登堂據理直陳伯始及於寛政先君羞伐其徳事平絕弗置喙伯晚復病痿痺每肩輿邀之膝語竟日飯必羅數品恣所嗜以爲常四伯云洲公庶也先君譜族以直書獲戾參商幾十載一旦變起家庭伯以老見辱自分必死先君矢天指日灑淚拯之時嚴初入仕途僕馬書幣賁相望於道卒保無虞焉五伯雲峯公最謹願亦爲讎所螫先君殫力周旋乃獲公道昭明不罹文网迨歿而乏嗣諸屬閧然謂柰何以數千金輕棄螟蛉手先君正色曰此死者所愛也如飲恨地下何質之官以猶子時榮入繼義男鵬出姓歸宗猶給別宅二區腴田三百才令不亂宗祧而止絕產一無所利七叔昆山公庶而早孤先君旣身爲訓誨復多方捍蔽無敢弱小侮者故叔特敬憚先君比於師保先君素負達觀塵芥軒冕逮三伯罹大難始歔欷曰吾薄占畢不爲也乃構閔受侮重爲門戶累匪諸子孰與償乎於是督不肖兄弟於精舍授以墳典杜賓客肅扄鑰丹鉛句讀朝程夕課每綴藝必手自點竄間就正諸先達以決向往試輒治裝與偕驢背上仍令背誦四書一過傳捨會食之餘亦俾手一編把玩曰豈謂女曺必藉此頃刻者如終食間無所用心何不使有寸晷之逸類如此而更隨材迪誨因事奨掖常令勃然躍然自得於繩墨彀率之外或夜分罷讀挑燈共飯話家庭娓娓不休或暇日命酌賦詩旁及涉世應務之槪天倫眞樂又未嘗不融融泄泄也始嚴與兄愼屢試屢蹶先君曰業患不能精不患有司之不明逮丙戌巳亥間始受賞於霞城吳司理質亭薛參知且進而與其子相切劘用是先君以義方特聞兩公爭引爲布衣交顧迫而後見見未嘗不抗賓主禮也詢以民瘼則盡言有托居間則不應曁不肖輩各授室愈加簡勵隨置善惡二簿朔望日分別登記張先祠示勸懲自制簿序其略曰古稱父爲子隠吾非老悖欲彰子過正欲女曺兢惕勿卽匪彛耳女曺他日遭際與終身展布不可知弟能擇地而蹈無災厥躬𨿽潛伏艸莽吾快志多矣不然卽懷金紆紫乎操行不軌眾穢所聚此爲盜不持矛弧攻而不用弦刀者也奚貴焉父子之間不責善子輿氏蓋激於父之愎諫子之非類者言之非通論也以責善固至情之不容已者也中材之養幾諫之事亦何莫非善用其責善者況家庭隠慝疎者不肯言賤者不敢言至父若子而猶以責善爲解則過何繇聞而善何繇遷哉識者服爲確論越戊子嚴舉於鄕先君曰未也女小子寧無滿志於賢書猥效薄俗欲従裏少年飲博恣狎邪遊邪非吾子也所以操之一切如諸生時壬辰嚴釋褐長安卽貽書曰祖宗積徳累世發祥在女女宜厚自樹不者遺澤自此斬矣需次得松江司理便道省覲惓惓以訪察爲戒曰任耳者廢目吾日坐環堵而逖聴巧比中人於三寸之穎寧無天譴女伯可念也繼貽書曰雲間脂膏地女當秋毫無點吾力農自贍義不取錙銖污女嚴廩廩奉以周旋無敢失墜迄量移抵裏檢槖中止圗書無長物而後先君喜可知也逮諸季盡入泮宮而嚴以司理考績移封章至乃澘然涕曰余曩者不嘗爲轅下駒乎寧虞今日乞靈先人以邀天休不啻拮據以鳩此室也夫困窮猶生我而後將無驕奢淫佚敗乃家聲餘子孫其覆亡之不暇餘悲且懼矣嚴在松以水土不服殊病困因投牒乞休懼傷先君意亟馳使以白先君怡然報書允令歸田仍附一詩末云吾廬紅藥靑松好何用樊籠困小官其超曠如此後疾亦愈歷俸六年僅轉比部郎大懼以拙宦爲先君嗔及便道拜膝下先君曰小子年甫而立識見未定若驟得臺省朝野屬目一言不當將貽終身無窮之玷誠不若粉署含香隨分盡職爲愉快也宗屬繁盛間有一二任俠斂怨或凶暴鬩墻者率擯不得謁甚則誚譲批撻隨之其有事抵公庭非寃抑不爲請抑彊扶弱宗屬齗齗一聴約束乃至卹厥徭役周厥匱乏不啻痌瘝切身嘗曰斯孰非同源而共派者忍令偏肥偏瘠若秦人之視越人乎大母家舊著姓後裔中絕遺冢不封先君慨焉每命兒曺以時致祭無怠事歲值薦饑貧民竊剝楡皮屑爲靡他人多加窮治不亦荊棘糞穢護之先君獨否偶遇必迂道引避若剝幹遺顚則亟伐而聴其恣取里人貸粟凶年不克償焚劵可數百緡曰余媿無厚積以大庇天下饑寒也柰何與鶉衣枵腹者較區區松石先生仙遊先君深念國士之遇匍匐哭盡哀仍制衰服會塟徒步執紼嚴等自裏選鄕舉以逮筮仕必命削辭絮酒拜先生墓左謂爲淵源自也每爲兒曺延師務求髙明而猶不廢綜核以故多遜謝引去獨與中白髙先生臭味相投去住久速一任其便間與論難書指唱和篇什時出獨解互有啟發髙先生倍爲傾向栢林黃先生布衣也素行謹飭則委以監督程課之任俾諸兄弟先後悉侍函丈賴以不荒於嬉光君解衣推食歷三十年先生每自嘆何以得封翁若此久也歿猶遺命畀宅一區田數畝云內外戚黨非時乞索龎雜於門欣然應之不以爲煩歷下馬徳飄泊淄土垂老喪妻且無子僅一女孫相依先君爲資給婚塟已進董圃政日鼔腹槐陰中以終天年陽丘陳徳禎窮困轉徙鄕人莫之收也先君念屬瓜葛與之居室器物贈其衣食及先君歿陳慟絕復蘇忽夢先君招與對奕一夕棄世豈其信然與抑感徳深也尊崇髙年不遺疎貧如裏中王忠劉思仁宋昂等頻加問饋間招與會食滿座蒼顏白髮噢咻備至先君腹饒經濟議論滚滚舉中肯綮邑侯虞庭王公首詢均田之策先君爲借前箸鑿鑿善也公竟用以報最海曙朱公以繕城徧咨鄕彥久無應者先君爲上便宜十餘欵曲盡利獘公將次第舉行會有阻其事者役卒罷然抱負可卜矣釋典道蔵冥搜殆盡復揭要語置屏幛間故能剛而以柔用之明而以晦出之皆従釋老精蘊中來獨不喜輪回黃白之說曰此緇流黃冠所爲惑世誣民者也至星相堪輿巫祝方技之屬𨿽好事者陳左驗於前確乎其不信矣居家整肅昧旦夙興飭家政白首不怠子捨奴僕食指累千異爨同居米鹽瑣細必均必徧無不帖然就處分置產則曰人非甚不得已孰不自愛田廬而乘厄爲利又虧折稽遲俾不得救旦夕之死則毒矣內顧弗給必弗受劵其所受必使無憾而後卽安自奉節約用儉成廉誓弗權子母逞漁獵爲壠斷行卽炭窟利藪𨿽進說百計不納或懷契願獻竟日不敢吐一語而去惟胼胝畎畝詠伐檀以見意每倒空囊而自處恬如也邑侯韞所沈公雅負人倫鑑蒞縣數年獨敬服先君常嘆曰澹泊淸苦如封翁者鮮矣厭薄苛禮謝遠貴介惟耽嗜名勝親眤朋舊風月妍美則相與徜徉長白夾谷東陵三臺靑雲醴泉花溝滴水諸處挈壺躡屐盡日忘疲筆札工妙尢善行艸好爲詩歌每有感發及眺覽會意操觚綴思頃刻立就有陶栁風味特不欲以此見奇稿成輒削去諸子或私蔵之一夕書室不戒都付烈熖今黃髮集所載乃未盡散佚者耳邑侯歲時讀法數虛大賓席親爲勸駕先君勉一赴之雍容曳履里人環橋觀望侈爲盛事嗣卽逡巡引謝曰邑中賢豪夥矣余何敢久壓人上也篤嗜營建𨿽廩無餘粟囊無餘貲而一日不督工課肆則神不怡創造一稟匠心度材量費胥有成算且教蒼頭各習一技法令峻而程限寛卒賴其用故節省常數倍他家𨿽竊視效慕莫及也晚治二與園壘丘疏池種樹蒔竹建黃髮樓玉淸堂棋局詩卷棲遲餘年及臥屙靜攝惟把玩琴劍花石圗繪或縱談漆園吏所稱南面王樂用自解譬秋澄王公來視先君瞪目問曰人死猶有鬼乎已復笑且嘆曰天下安有不死之人卽壽夭彭殤奚擇焉王公服爲知生夙昔稱貸悉従臥內措辦以償曰余砥礪一生歿而汶汶冒宣尼在得之戒目不暝也後事俱預爲區畫疾革仍命進頭陀誦圎覺楞嚴諸經其於生死夢覺闗殆了然矣屬纊之辰不作世情語苐命擊鉦伐鼔聲震捆外脫然而逝是爲萬曆辛丑正月二十二日也距生於嘉靖丁酉七月二十八日得年六十有五元配劉氏側室王氏李氏王氏男八長自耕蚤卒先君哀之爲制墓文次自耘郡庠生自愼歲貢生自嚴壬辰進士歷任太子太保戶部尙書自裕邑廩生自寅乙夘舉人歷任南京戶部廣東淸吏司主事自彊邑庠生自肅丙辰進士歷任巡撫遼東都察院右僉都禦史女八耕嚴及長三女爲嫡母劉出自耘及次女爲二母王出愼裕彊及五六女爲三母李出寅肅及四七八女爲四母王出孫男女三十餘人詳在世譜竊念先君生平教子殫竭心力嚴以顓愚濫膺簮紱秋毫總屬庭訓當庚子鄕試兄弟四入棘圍先君日盼得雋而卒不諧未幾見背癸夘服闋肅弟卽舉於鄕良以教澤固未湮也嗣偃蹇一紀余始登丙辰會試寅弟亦登乙夘鄕試自析爨後諸務糾紛功課實不逮昔而仍博一第則當日下帷力也向使天假先君以年計寅肅奮迹必蚤卽若愼若裕亦不至終老明經靑衿間矣故淄稱善教子者必首先君矧規言矩行無不爲訓迪計如葺舊廬而題以白業堂聮曰積善修白業讀書養道心構新居而題以玉淸堂聮曰君子禔躬重於山直北巖巖仰止丈夫比徳淸如玉此心翼翼思齊治小圃而題以投豆亭聫曰檢點身心投豆亭中無黒子怡愉情性護花籬畔賞黃英此其身心性情惟恐越軼繩尺弗克閒家教子而欲以淸白傳世者意殷殷矣今隧上之木已拱兒曺一觸簡編猶如膝下初問字時尋繹耳提諄諄教誡又不啻新免於懷以故在朝在野日徵月邁戰戰兢兢惟恐有負堂構爲先君僇人嚴嘗妄擬先君其決是非可否若懸鑑其料成敗利鈍若炳燭裏閈宗戚疑者諮訪爭者質成隠然系一方之重可謂智平易近人共坐春風卽橫逆之來無怒容無讎念汪洋千頃人不能窺淺深可謂仁藐大人輕千駟遇事慷慨擔當不以造次顚沛而驚不以晏安逸豫而惰可謂勇殆合三達徳而兼之矣玄覽之士當不以嚴爲阿先母慧淑恭勤拊嚴𨿽極鐘愛不廢程督在諸生則勉以進取爲刑官則朂以仁恕撫摩諸子不異屬毛離裏鄕黨稱不妬之徳比於螽斯麟趾晚更好佛不飲酒不茹葷惡烹宰若讎至罷蠺繅以全生物之心預刻亡期遺命祭奠無設牲醴人謂母生於淄西之佛生莊豈不有宿緣與先君初封文林郎直隸松江府推官累贈光祿大夫太子太保戶部尙書先母累封太安人累贈一品夫人四母王氏以子自肅貴累贈恭人俱塟玉淸山之陽蓋先君生平所杖履愛其明秀而扁爲堂者及卜兆域莫此爲良遂窆以成先志當初得此地時嚴夢寐中忽成一聫曰遺命曽教封北隴殊恩猶待表新阡今塟後褒贈且十一次坊表林立儀衛森然而肅弟亦四贈其生母視前聫若合符節豈偶然也

贊曰粵惟上世肅肅明農猗歟我祖遂振厥宗旣富方谷言發其蒙亦旣訓止禮樂雍容我祖播之我父易之勿俾爾莠載鋤載耔匪神是篤一穂兩岐二三小子幸際昌時乃刈乃獲罔敢斁思寧云善述聿懷先徳一言一行實爲彀率以步以趨重趼弗及百爾後人是效是則

石隠園蔵稿卷三

●欽定四庫全書

石隠園蔵稿卷四

﹝明﹞畢自嚴撰

○文三

戶部河南司主事銘紳張公墓志銘

嗚呼余安忍銘吾年友張公也往壬辰歲郡中登第者十四人獨余與公葭莩莫逆旣而以吏事差池南北已俱被召爲郎燕市邸捨昕夕把臂未幾公以疾請告余亦以使事還裏遭家難公一再過唁余謂公二豎且退舍而詎意竟不起耶惟餘知公稔令嗣來請烏敢以不文辭公諱篤敬字汝淳別號銘紳其先淮陰人自洪武初徙家新城髙祖宗譲宗譲生福福生利多施予有善行利生磁州吏目贈文林郎芝娶封太孺人忽氏生丈夫子四長卽公公幼聰慧嗜學補博士弟子試輒冠曺耦歲己夘以詩魁東省壬辰成進士需次推擇爲令得元氏元氏故並州甌脫地視列邑繁埒而俗悍習詭鼠牙雀角相軋格禁難治公自念令爲天子牧元元要以泂酌餴饎罔違罔咈惟是三尺斤如巖如焉知其它於是下車不踚旬門內霜肅門外雨恬四境喁喁咸歌來暮已而值礦使驛騷如王虎者尢鷙橫不可制公上書兩臺以爲劍山蒼巖間迆邐無幾鑿之無金徒使姦人洶洶書上邑礦卒報罷元氏父老屍祝神君而璫亦莫可誰何自此臺使者嘖嘖吒異薦章相望已三載奏最贈公父如公官母太孺人再歲乃擢戶曺主政始視倉場繼典銀庫釐姦塞竇一切勞怨無避事竣欽諭紀錄維時眞保礦務以故事當差司屬大司農應城陳公謂公素敏練計可従中調劑欲令往公謝曰職在臣子劇易誠非所辭顧此何等役也方愧不能折檻伏蒲以回上意顧可當先爲逢貽點靑史也引鏡自照何以施眉目而立宇宙因乞身終養與部疏交章並進事卒寢其伉直不可枉以非義多類此居頃榷闗命下便道還裏公念母老不以三旌易一日柰何以絕裾忘回馭顧太孺人朂以靡盬遂辭行次淮上謝疾遽歸得以賦閒居侍板輿卒如公志不二載而疾沒享年僅四十八嗚呼惜哉公生平落落寡諧遇物鮮脂韋而孝友性成當文林公以磁州尉疾作公奔視吁以身代不起哀毀骨立迨手一經課諸弟無間寒燠卒俾後先靑衿不愧弓冶則公友於良足多爲令務寛和不事鸇擊顧民有不法狀則寘之理無骫居恆衝素於世味泊如尢嗜吟詠厭剝啄通籍以來篋有數卷門無雜賓非必移牀遠客戛玉代淸而蕭然自遠以余觀公之槪所稱朱霞白鶴丰玉儉稷庶幾不愧且遇事凜凜獨持有故名臣風令天假之年克究厥施必有以樹非常垂不朽而今已矣嗟嗟跖修顏短天道茫茫寧論哉公生於嘉靖甲寅卒於萬曆辛丑配胡氏封孺人則公與餘同忝門楣云男三胤振郡庠生胤拓胤揚孫一桂翹卜於癸夘冬十一月初三日塟公於寶山之陽銘曰繄孰不仕繄孰仕而循良矧勁節浩志不可奪屹然岱宗巋然靈光斯亦足不朽何必耄耋大年爲陽陽在昔達人曠觀所以齊彭殤

順天府尹霞城吳公墓志銘

大京兆吳霞城先生余生平受知第一恩師也余自髫齡遭家不造外侮繁興先封公亟望成立自辛巳冬卽出應童子試而屢齟齬於郡邑愈下惟發憤至丙戌春年十八歲矣再值裏選惴惴懼不得當維時濟南太守爲約齊李公雲間名家也先生以名進士爲郡司理雅相契重推爲文壇牛耳府試品題多出先生手已取余第三尙未發案外無従知恐不獲雋復赴告考又屬先生爲政時濟下三十屬赴告考者可數千人獨拔余爲首大加擊節而以先兄歲貢諱自愼者次之不俟發榜輒召謁見稱賞不置又立試數題皆許可余自分落魄已久一朝得此知遇眞生平殊遘繼入督學屠公道試余與先兄同列府庠得時領先生明誨又辱守道薛公物色招余兄弟衙齋誦讀每謁先生輒命題課藝耳提面命所爲朂其勤而警其惰者不啻慈父之於愛子也越二載戊子余叨薦鄕試出惺宇張公房而感恩懷知在三之誼視房師有加焉己丑余應春闈下第先生入爲銓部郎余走濟下送別郊外先生在銓衡甚有令譽而以抗直不阿遂従外轉比余壬辰成進士謁選得雲間司理則先生旬宣兩浙久矣吳越宻邇遣使通贄大相慰藉戊戌秋餘以司理歷俸六年轉刑曺郎入浙四明辭鹽直指袁公道經武林則先生方爲廉憲政範淸肅芳聞籍甚衙齋小坐握手道故並與諸世兄晤對亟以道義名節相期許藹然骨肉也甲辰先生以江左右方伯入覲余時待辠冬官得再睹丰采佩服教指五內灑然事竣抗章乞骸部覆勉畱而先生髙臥家園竟不復抵任矣無何卽家起大京兆懇辭不赴此其難進易退出處大節豈不超然遠出塵寰之上哉嗣余薄遊中外彊半家食馳驅南北多居塞上益與先生音問杳然乙丑春餘待罪津門忽従邸報見八閩舉薦地方人才疏知杖履無恙亟顓力往訊力旋得手書數紙顏筋栁骨依然濟下品題鉛槧墨妙也益令人勃勃神往矣未幾叨轉畱憲歲杪歷任丙寅再轉畱計值璫熖益熾卽掛冠亟歸丁夘夏維揚周君覲光儼然蒞艸堂焉實先生肺腑親也方先生寄書時謂余在畱都耳不知己歸也盤桓數日報牘南還自是鱗鴻絕矣戊辰夏餘叨起計部碌碌戎馬錢谷之間迄無寧晷方擬覓便往候興居而副郎林君一柱者爲先生同裏內戚以庚午春持世兄太學君祖學文學君祖越祖擢訃書見貽始知先生於戊辰孟冬已作古人痛哉先生生平和而能介風軌遒整翛然不滓轍迹所至咸切庚桑畏壘之戴而菁莪作人棫朴造士恬退止足枕石潄流雅有古先賢之風焉乃先生所自狀者一切韜晦不言惟取林下隠居數事以明無憾而卒皈依於西方之教則其素位而行恥爲誇詡與世之大言不慚好自標榜者異也諸世兄以墓石見托先之束帛余卽不文而不忍負先生大徳則縷述其當年知遇之奇與所目擊出處之大者漫爲削槁以自附於門墻思慕之義按狀先生諱獻臺字啟衮別號霞城晚而更署素心居士表厥志也裔出唐屯田員外郎祭公之後十數傳而諱富者爲先生八代祖富子洪洪子熊並有隠徳至熊子希賢官翰林侍讀學士封熊如其官希賢子彰善彰善子正誼累贈江西左方伯配林氏累贈夫人爲先生大父母正誼子三畏廣信郡丞累贈江西參政江西左方伯配程氏累贈夫人爲先生二尊人兩代貤恩悉以先生貴而郡丞公先起家臺州寧海學博程夫人生先生署中括蒼山川奇勝赤城石壁如霞故贈公取以命先生名號蓋當日期望之意業甚遠且大而先生果以萬曆丙子領鄕薦庚辰捷南宮初授紹興司李復除濟南升吏部歷四司主事考功員外郎例遷臺州憲副卽先生發祥地也旋晉大參仍分守寧紹臺尋轉按察使右方伯先後仕浙最久亦異矣嗣攺江右左轄值入覲乞休不遂徑解組回籍及升順天府尹始得請致仕従此山靜日長或讀釋道諸書或吟長慶法蔵二集或臨衛生帖或散步蘭渚大堤徜徉於雲煙水月之下凡二十五年然後騎箕従九仙遊距生嘉靖戊申之歲得壽八十有一先生自以爲備造物淸福洵不虛矣子五孫三曽孫四此先生自狀世系行蔵子孫崖略而余覆按之若此至所樹徳若功旣不自表異卽余前所論次亦何能悉底裏顧余回環狀中語更有一言欲質先生於九京者計先生懸車之日政禮可以爲卿之年而視京兆若敝蹝急流勇退得失之心澹矣捐館捨在大耋而手營玄丘於念載之前臨革自爲行狀若彭澤豫作誄詞全無恐怖生死之心亦澹矣在世了了來世亦應了了乃遺語送終無薦牲食惟延髙僧誦內典以愜素心將爲來世法緣是果於西來意何居余得而窺之矣曺溪有言常自見已過卽與道相當古人聖賢仙佛只在日用人倫上修持故先生居官到處有聲而狀乃自歉悠悠祿食無功朝常無禆氓庶林下比逍遙遊而狀稱不愧此心者獨在建修先人祠墓冀釋怨恫此卽是眞懴悔眞行業心迷法華轉心悟轉法華戒牲延誦之囑猶羊鹿牛權設云爾余本不知禪苐恐人疑先生落二乘故僣拈此一段與先生相質先生以爲然否先生蔵骨之山厥名泰林負兌趾震中穴先生左林夫人右側室周氏輞川堪繪盤谷可歌先生所自卜也先生傳神之照厥質純素欲晦彌揚上不負國下不負親遠不負祖宗非愚非智簡簡惺惺所自寫也先生之作備矣無容贅矣無已則繹焉而系以銘銘曰大道無岐至徳時遷旣壯乃行未老歸田繇孔印釋得魚忘筌惟忠惟孝亦儒亦禪彼紛奴主曷窺行圎壺公之側先生幽阡幕天席地襟巘帶泉三立不朽霞光長縣有報斯獲餘慶用駢謂余阿好盍視遺編

貴州道監察禦史忠門寧公墓志銘

歲在己巳侍禦忠門寧公捐賓客於平原時長君顧韓甫九齡諸子皆呱呱泣於褓是未克塟越六年元配張孺人亦逝又三年長君旣已著聲黌序諸季亦各知敬業乃謀卜吉窀穸且輯生平徽烈介余猶子際竩問志銘焉初公與餘六弟自寅同薦賢書旋又與八弟自肅同捷南宮及爲蠡縣令適余以督餉之役待辠津門倚辦召買借光薦剡又八弟亦分符定興同寅莫逆因訂姻好逮丙寅丁夘間余自南司徒謝病歸裏公亦讀禮家居過従甚數臭味淪浹戊辰秋餘起家度支公亦遂已持斧畿南適丁八弟遼左之變公亟馳書弔唁藹然骨肉玆余回首疇曩昆弟之好與夫出處周旋之雅宛焉如昨誠不覺其愴然有動於中也志何忍辭因據長君行實次其崖略公諱光先字廷瑞別號忠門寧之先有行一者元末徙自棗彊卜陽丘之西錦川大埠裏居焉生子信甫信甫生克忠克忠生友徳友徳生貴貴好陰行善生二子長曰祥領宣徳年鄕薦除滎陽廣文歷松江二車所在有去後思次曰鐸鐸生綱綱生守寛守寛生希孟是爲公父娶於韓生四子公第居三公生而神骨秀拔聰穎絕倫舅氏澄江韓公有子而殤泣謂太孺人曰弟以乏似萬念俱灰姊幸多男曷以幼者續吾後俾弟沒世無爲若敖之鬼恵孰與姊多乃以公嗣韓韓父若母鞠如掌珠不知其非已出也七歲入小學九歲能文輒時時造鄕先達傴僂請益癸夘補子衿第一時歲大祲鮮可以飽韓父販官鹺權子母佐燈火費公下帷漯水之滸韓父渡河餉公值夕潦水暴下幾殉彭咸公感泣曰人皆一天耳吾獨戴二天大丈夫不能揚名顯親何彊顏天壤爲也益發憤吚唔摩厲以須閩中晦生王公來牧陽丘季試諸生得公捲詫曰駃騠騕褭四蹄雷電一日千里不足云也延入署中爲其子傅自是毎試輒冠軍人無不以大捷目公公亦獨喜自負乙夘舉於鄕卽出王公房明年成進士人皆奇王公知人能得士惟公亦能不負所舉也時有以復姓縱臾者公正色曰吾少失怙微韓父若母不及此且韓父若母發種種矣方慮報韓日短何忍以是舉傷厥心乎客毋復言除直隸新城令迎韓父若母就邸養太孺人魚軒預焉新當長安孔道冠蓋相望不遑寧處操刀者類血指去公遊刃常有餘地鄰邑來質成者日造於庭當事者才公任劇調蠡縣蠡曠僻最號難治公至淸衙蠧均徭役裁冗費旌節義興學校治化翔洽家戶屍祝當是時諸臺使薦牘累累無虛日辛酉光宗登極覃恩中外封韓父如公官韓母封孺人居無何韓母遘疾棄桮棬公哀毀骨立扶櫬歸裏殫力營葬遠近稱孝焉旣禫值蠡令缺銓衡爲地擇人復以公往蠡人士偵其來紆靑垂白載道驩迎且悲且喜如嬰兒之復覯慈母也公駕輕就熟孰大廉平大慰民望甲子驛取入都未及考選而韓父訃間公嘔血茹痛抵家襄事一如前喪丁夘服闋選授貴州道監察禦史公旣簪筆蘭臺居恆明發不寐曰吾以寗嗣韓猶僑居也向吾不卽歸宗者以韓父若母拊鬻劬勞思圗報萬一耳今韓父若母偕卽黃壚封章具矣而生我者曽未沾一命之榮天下寧有無父母之子哉乃具疏復姓且請以直指新銜貤厥二人情詞懇切上爲感動於是贈公父如其官母封孺人公旣兩邀綸綍光寵四親其矢報朝廷益切遂疏保聖躬溫聖學核起廢處降丁數事又首劾建祠媚璫者二十六人又謂帝王之執中在虛平虛平之寄脈在用人疏薦喬公允升等林下諸賢皆蒙嘉納處分而虛平一議尢荷旨褒奨尋巡視皇城權貴斂手輦轂肅淸出按畿南諸如弛闗禁節土木表幽貞白寃滯措注烜赫照人耳目先是巡方使者有所舉劾類摭駢麗而晦事實公復命以散辭易儷語上大喜其獨得體要且著爲定式勅永遵焉役竣便道謁太孺人奉巵酒前爲壽曰兒以王事鞅掌定省久疎古人不以三公易一日養今母老矣兒亦積勞善病姑移疾歸子捨得晨昏萊彩相依不亦快乎太孺人不許趣之行公重違膝下又簡書在念𨿽勉爲促裝而五內彷徨精神銷削日漸羸弱行至平原病加篤遂圽於逆旅嗟夫驊驑方騁而霜蹄頓蹶幹鏌甫試而鋒鋩忽挫惜哉公性稟孝友恂恂退譲服朴茹淡旣貴不攺構園繡江橋畔竹樹陰森仰山俯水大有輞川之致時偕二三貧賤交遊息其中嘯傲題詠怡然自得初公之歸宗也仍畱次子嗣韓奉舅氏祀旣而囂然謂鬼神不歆非類以寧嗣韓何如以韓嗣韓乃疏擇諸韓中當後者立爲嗣付以舅氏遺產更捐所續置田產畱贍焉公生平苦心舉子業同門方孟旋孝廉張賓王狎主文壇旗鼔每閱公藝輒贊嘆不容口有評訂就正稿行世方公食貧而張孺人實來張孺人者同邑張應臯女也有內則壬寅歸公以紡績佐誦讀用顯其名於朝寧間及封孺人稱貴倨矣而纎嗇自奉練裳布被泊如也歲時蘋蘩奉先惟謹視小星輩一意慈和暱如同气不但衾裯逮下也且鞠愛諸孤一如已出有鳲鳩之風焉卽姑太孺人後公二年歿而喪塟悉軌於禮不辧其非公也存者是又能爲國勸孝情者哉公生於萬曆乙酉圽於崇禎己巳享年四十有五孺人生於萬曆丙戌圽於崇禎乙亥享年五十子四顧韓邑庠生嗣韓持韓衛韓獨持韓出孺人餘皆副室王氏出也女三張出者二一適廩生王濂一適余弟自肅男庠生際竩王出者一未字長君等卜於三月上已之辰塟公大塢之新阡張孺人祔焉余觀公以白屋崛起而冠恵文爲學而英敏爲令而循良乃其大節尢在居鄕復姓立朝直諫二事夫公以寧繼韓卒以成名其受卵翼恩不薄而水木本源之思又必不可已公初以花封封韓終以豸史封寧先後四親養生送死胥無餘憾洵宦途異數也且復叩閽陳情爲韓立後幡然歸宗敝屣遺產絕無一毫依阿淟涊之態卽其命名諸子未嘗一日忘韓而卒發乎情歸乎禮義合乎天理人情之正是爲難耳古稱死者有知生者不愧亶其然乎至其立朝適當聖明龍飛之初公以讜論昌言伏蒲諤諤嫉璫祠則臚列重劾一時如夢初醒人皆股栗憫遺賢則闡幽推轂俾山陬海澨之彥莫不彈冠而起諸所納約自牖因事效忠瀝膽披肝不遺餘力儻所云夙夜匪懈靖共爾位者非耶玆可以垂不朽矣是宜銘銘曰立身揚名兮顯親內旣有以酬我二人抗疏正言兮匡君仰復有以答夫紫宸生我者與養我者雙慰蠧國者與干國者並陳孝耶忠耶世孰與倫故古之人有言求忠臣於孝子之門嗚呼移孝作忠兮卽忠成孝是則忠門之素履兮允符於彛倫之大道夫何位不配徳兮壽未展其所抱徒畱餘慶於無窮兮俾子孫世食其報

昆山畢公墓志銘

昆山叔父以客歲戊辰仲冬無祿卽世將以玆歲己巳仲冬塟鄭村之北原維是壙底一片貞瑉藉垂不朽不肖侄自嚴竊願櫽述其槪弟自寅復従吳橋公署約略叔疇昔以狀來才展讀不覺涕泣之何従也讀竟因爲志志曰叔諱本號昆山子務字也累贈資徳大夫太子少保戶部尙書王父廷佐翁穉季王父憐其蚤慧常置膝下越數齡見背累贈資徳大夫太子少保戶部尙書先府君舜石翁以小弱弟篤暱之先府君課嚴輩句讀亦課叔授嚴輩制舉義亦授叔以暱故不甚苦叔叔亦不甚嗜也每嗜涉獵稗官野史過目輒不忘時爲繪嗜解衣盤礡盈尺而山水人物具焉酷嗜琴撫徽動操輒多遠韻寄嗜澹故其興會奇興會奇故其世嗜愈澹其句讀制義之不甚嗜也其夷然有不屑嗜者也先府君愈篤暱之叔亦敬事先府君無少怠一舉一動惟先府君是程是命先府君嗜客叔亦嗜客先府君嗜奕叔亦嗜奕風花之朝雪月之夕客奕未嘗不従叔亦未嘗不在時嚴已馳驅王家矣兄愼弟裕曁寅若肅俱懷璞待售先府君謂非二三子輩何以拓我家聲非小弱弟何以娛吾暇日則篤暱之情見乎辭矣先府君卽世叔彷徨無依悲悼欲絕會先府君塋域卜於玉淸之陽直鄭村之坎方當治壙時叔常徒步省視又手植二檜於墓依稀當年端木氏行徑志思也叔天性超邁興致瀟灑產不越中人而不爲戚戚家才足溫飽而不爲營營最喜遊觀川嶽嘯傲泉林躋攀不厭贔屓崔嵬不憚媻姍於是登眺岱宗瞻萬仞之■﹝山欝﹞嵂踞陟碧霞觀羲馭之沈浮縦目杏林尋孔顧之眞樂不覺手舞足蹈徜徉自得間復問勝滄溟瞰珠璣蓬萊三神山在洋洋萬頃中畱連不任去住嗣是靡日不遊靡遊不奇窮奇於武林羨飛來之絕巘窮奇於普陀艷落伽之芳躅窮奇於燕趙秦晉之墟顧瞻帝都萬年王气以至龍門汾陰王屋太華諸名勝拾級踵頂足迹幾徧迨遊倦而返故廬歲時伏臘攜嘉賓邀契友盡鄕井之一岫一泓靡不探及暢飲酣歌幕天席地有浴沂風雩之趣焉居常不喜營建而好種植花卉奇芳異葩繽紛間出蚤蔬碩果甘鮮殊常論者比之郭槖駞云室而拳圃而盎具有溟岱蓬萊之勝克追考盤薖軸之風晚歲更嗜歌律喜讀元白長慶諸集操觚染翰牖牖與一駢聫彷佛幾盤座右之遺偶得口占取焉編置擊壌集中誰辧烏之雌雄哉蓋收寥懬之乾坤歸諸內性取耦俱之天地散爲人間矣嚴兄弟旣忝列縉紳叔行輩最尊於族爲長嚴覓得告身衣冠獻之叔前以備婚祭大禮之用叔笑而置之曽不數數禦也門第𨿽髙不作貴倨色相其所與遊率皆山翁溪友村叟邑耆油油與偕我伯叔兄弟若而人皆執猶子禮甚恭叔一意慈和不失常度公私燕集必叔在座乃大歡暢鄕黨人人謂叔忘形暱已卽侄輩亦人人謂叔忘長下交而叔若不知也亦聊藉以自爲棲泊自爲位置已爾得之遊應之心上可與冠蓋公卿伍而下亦可與田夫野老儔好義樂施遠邇誦徳假令先府君而在其篤暱又不知當何如矣叔生平襟懷宣朗素無膏肓之疾壽甫踰耆𨿽不健飯而能雄飲二子一遊膠庠一就散秩俱能克家力農無內顧憂嚴嘗以爲吾宗第一福人消受政未艾也客歲初夏我仲兄震陽公捐館叔哭之哀甚迨仲春而有季弟遼撫中丞之變凶問至日鬱鬱不樂比季秋旅櫬抵裏憑棺長號至再至三旣惜季弟不究其用而又慮門祚之中落怒焉如搗神情大傷未幾而染疾馴至不起矣天下有鐘情如叔者耶嗚呼慟矣先府君伯仲七人僅有叔在嚴思侍先府君弗獲侍叔如侍先府君焉玆復羽化去嚴何従寄侍耶追憶客秋嚴奉司徒之命應召北徵叔同六弟祖餞拱玉園中期許眷戀百倍恆情豈意銜杯瞬息遂爲千古永訣之期卽嚴異日伺聖明乞骸骨歸臥故園誰與嬉遊冥鴻漸遠甡甡子姓將何仿徳而寄傲焉嗚呼慟矣居不獲奉叔溪毛遊不獲負叔杖屨歿不獲屬叔纊息塟不獲臨叔穴兆僅借斯志用識拳拳因志叔並志其欿然於叔者如此叔生於隆慶二年四月十七日卒於崇禎元年十一月二十四日享年六十一歲配劉氏善秉家政男二時甄邑諸生時行遙授鴻臚寺序班女一適邑諸生王僴孫男六甄出三長昱次鼎次炅行出三長升次晸次昪孫女五甄出四行出一曽孫見明昱出子姓之蚤且盛亦吾宗所僅見者矣因爲之銘銘曰瑩然而映者珠耶栗然而潤者玉耶且淸且和惟珠維玉者其我昆山叔父之徳耶生於斯居於斯息於斯玉韞珠蔵億萬斯年其永襲休而衍慶耶

儒官震陽畢仲公墓志銘

嗟呼天之降割於我兄弟一何慘也先是歲在庚申連喪我三兄五弟己悲玉折矣玆匝歲間仲夏旣奪我二兄仲秋而八弟凶問復至自遼左迍難頻仍肝腑寸鑿此余所爲欲濡毫而哽咽屢廢者也顧八弟致命邊陲盡瘁王室自有公論爲之闡揚靑史爲之記載且無俟余贅若二兄醇朴之素玄古之行匪獨階序儀型抑亦鄕閭惇史假非家庭自爲表章竊恐湮沒弗傳爰收淚盥手而爲之志兄諱自耘震陽其別號也以所居震方多山又伯兄蚤歿而兄於雁行爲長故以震號云余先世自始祖諱敬賢者従益都來遷於淄五世而及曽祖諱恪畢氏始大曽祖生王父贈尙書廷佐公諱忠臣王父生府君贈尙書舜石公諱木府君生余兄弟八人長爲處士自耕次卽兄三爲歲貢生自愼四卽自嚴五爲邑廩生自裕六爲乙夘舉人今吳橋令自寅七爲儒官自彊八爲丙辰進士故遼東巡撫自肅蓋兄與三兄曁余異母而同齒自兒戲時以屆弱冠庠黨占畢靡不跗踵肩隨兄者友於之誼特殷兄賦質謹願而稍遲鈍念歲始補博士弟子員視三兄曁余差後二載乃兄獨慨然曰余稟不及諸弟奚啻三捨令弟輩電煥亨途聫翩鵲起余卽靑靑子衿以老寧不大愉快乎所棲志於焉在矣益惇慶建之行爲諸兄弟帥間承府君命代家秉佐賓筵拮據瑣屑繁纎之務俾讀者得一意攻苦皆兄力也兄孝友篤摯事府君嫡母及諸母並以孝聞生母王氏病兄親爲制藥餌每廢寢食危疾頓起今母年踰八袠而依依菽水未嘗一日衰府君嘗紀兄孝行於責善簿置先祠中以示法誡先祠居廳事右兄朔望候謁惟毖歲首必先率諸子弟侄廟見還返廳事少長以次成禮儼若朝典先考妣大事悉藉兄領袖終喪無違禮遇先忌必庀牲醴召諸弟詣塋域共致淒愴或稱述先人徳業至涕交雙頰眞終身孺子慕矣憐愛諸弟文行兼朂且剛柔介婉各隨性爲調劑故和气翕如府君嘗以伏枕垂命析爨兄泫然長跪曰吾兄弟三十年入則共器而食出則並轡而騎同胞一本毫無間然豈分荊遂居田氏下哉比割產一聴鬮分或謂兄於室爲長宜擅其腴者兄哂而謝之五弟拙於生計家產中落余謀諸兄弟剖廩以佐菑畬牉囊以助徵稅使弟力學進取庶成第五之名兄謂先得我心亟爲堅決而首倡焉又推己宅畔田以易五弟遠業不使有鞭長不及之累迨三兄與五弟繼逝三兄遺孤有七弟撫視而兄撫五弟孤尢力張君士超者佳士也兄嘗延爲塾師至是譲以課侄曰以是藐諸孤非明師不可日夕程諸侄學業長弗嗜讀則切誡其嬉仲季蚤慧風气遒上則喜動眉宇謂五弟當需顯揚含笑地下耳且兄弟兩孤並有遺產與兄共賦冊及分任而余虛糧幾二頃兄寧自輸曰弗忍累玆惸惸者也有同母姊丈庠生殷師膠淸貧而跅■﹝也﹞歲時饋遺趾相接也嘗以產鬻兄爲傾囊受劵姊丈後益窘促乃置酒相勞苦手出前劵一一簡還更爲具牛種母艱東作而產內徵徭則始終彊半代輸無徳色有同堂兄富而無子或巧諷兄仲子當出嗣者仲子聞而涕泣不食兄諭之曰吾非忍斬人祀也然豈以千金易一子哉兒無恐竟叱不許至舅氏王汝生之喪與塟並其子女之婚與嫁悉兄營辦不少恡諸惇倫慕義未易更僕數而此其流注一本漸被九族者眞至性有大過人者矣嘗治荒圃暇則具壺觴邀諸弟酣適其間有白業堂一區故府君發祥地余推以譲兄兄爲新且廓焉情亟肯構榜仍舊題每列坐堂中必追談祖考肇基事娓娓不倦風恬日暖則時過諸弟宅商確家務毎至夜分興到或移履石隠拱玉二與諸園討論泉石洗盞治蔬流連忘返塤箎疊奏不減穉齡時也兄粥粥善下與物無競凡與遊者如坐春風裏中祈年禱賽之役無不躬往鶯花淑景結綺郊原朋好追隨行歌互答長白豹儒東陵諸山杖履幾徧又嘗修社爲雅會族戚咸集彷佛香山雒下之風鄕人有疑就質有紛就解有燕賀必推爲祭酒若忘兄爲貴介而兄亦油油然處之俾人人滿志而去大要兄生平以培本滋善爲心以濟世澤物爲用情靡攖於寵利畍盡撤夫町畦𨿽行不越閭閻乃一種眞率渾龎之气蒸於一堂漸於一鄕並流自肺腑見諸實事詎徒以蔗言誇行獵取美談者哉兄訓子義方動稱先徳砥淬伯子際泰喜擊劍習武事則亦聴之以自顯榮其身仲子際復有文譽食餼黌序浸露頭角季子際觀敏而績學甫遊泮而遽歿兄實深西河之慟遂致不起嗚呼傷哉余因是而益增感悼於兄也屬毛離裏親莫親於父子頹年楡景至霣命相傷其情深何如乃先是兄有叔子胤丰者先慈以余艱嗣命𦇤褓育之兄毫無難色及九齡一疾而殤餘悲慟哀號局蹐無地而兄怡然不少芥蒂自非天顯大義有以黙奪於中安能割愛至此此余所爲弔鴒原而腸裂睠棣蕚而魂驚也兄疾起丁夘夏疾覺脾胃失調入戊辰春漸劇然亦無大患苦時赴燕會步履笑語如常時余適在告裏居時常趨視庶幾旦暮痊安也者乃臥牀甫數日溘然逝矣念兄他無遺恨惟是白髮在堂萱榮正茂遄違色養目應未瞑於泉下耳嗚呼傷哉兄生於隆慶己巳四月二十六日卒於崇禎戊辰五月十一日享年六十歲配趙氏繼配王氏子四長際泰加銜海運都司次際復邑廩生次卽胤丰爲余嗣者次際觀邑庠生蚤世女四孫男五盛岦盛岫泰出盛謨盛訓盛讚復出孫女五泰出者二復出者三昔馬文淵慷慨賈壯及經略嶺外下潦上露悲視飛鳶跕跕墮水中輒憶従弟少遊乘下澤車馭欵段馬尙羊鄕裏之樂邈不可得方余待辠巖塞承乏海隅拮據戎馬之場鞅掌錢谷之間風波萬狀艱苦備嘗回憶兄丰容偉幹朱顏碧瞳蔚爲耋耋期頤徵且有衡泌之息機而絀其枯槁有紱冕之輝映而避其勞瘁受天全福爲世完人未嘗不羨之慕之滿望異日吾兄弟輩各返初服兄且巋然爲魯靈光相與狎漁樵而侶鷗鷺也而詎意其以下壽終耶玆泰復二侄將卜以仲冬二十七日塟兄玉淸之先塋介於贈尙書先府君之側余以匏系地官執紼無従遙溯悲風長憾奚已會六弟吳橋令列狀狀兄而不肖自嚴特摭捃志之以少展其孔懷之情並爲銘銘曰彌彌淄水東郊絲傳秉厥懿媺孝弟力田恵利斯溥廉譲爲先韜光弗耀儒術終■﹝施﹐冉代也﹞嗟吁鶺鴒分飛背捐萱景方綺棣華失妍所可慰者芝蘭滿前薈蔚佳城兄其歸仙遙瞻素旐不禁涕漣臨文寫淑尙永斯年

中憲大夫通政使司左通政筠蒼王公墓志銘

往贈通政方嶼王公與先君贈司徒公偕二三耆舊爲五老會遨遊山水之間觴詠甚適曁先君圽方嶼公哭最慟故余與通政公爲世好屢議姻■﹝女連﹞余主政比部時公爲大行每偕兵部主政懷南胡公數相過従情好無間癸丑公分守冀寧余實以糠粃先之把臂入室相得益歡甲寅余自河東守道請告歸田則公又轉河東巡道先後畫一亟藉曲成循卓芳聲每徹覩聽及公旣蹶復起冬曺維時余在津門相距咫尺音問不絕是悉公生平者莫余若也公旣圽之明年塟且有期公子兆生等縗跣以狀來請志墓余𨿽衰病誼何忍辭公諱孟震字啟胤別號筠蒼其先冀州人有諱瑾者従婦翁吳宦淄樂其風土因卜居於孝水之滸龎涓墓側號將軍頭者家焉是爲淄之始祖瑾生傑賈森鳳鳳生經經生宗道宗道生長垣縣丞度卽贈通政公方嶼其號也娶於蘇生三子長卽公贈公一夕夢商山老人自言願托君家旣而取香啖之遂生公甫四歲而性嗜香此其符也初贈公卜地塟父相冢者錄徵詞以示曰丑山未向用癸分金當出水命者紆靑施紫居官有冰蘗聲公果生於癸亥比一官歸賦家徙四壁相冢者固奇驗乎而公之生洵非偶矣公生而奇穎絕倫日誦萬言才兆角卽遊鄕校益發憤曰士當舉大名耳寧苐以子衿終耶遂負笈遊滎澤令心泉劉公之門滎澤公師道甚尊従遊士傳習少惰輒用刑人收威公亦嚴事滎澤公出入以度外內知懼卽夢寐及之如楚在背也章旣成士望者盡返走辛夘入棘滎澤公名列賢書而公以命題遺字被放郁挹悲憤如不欲生益下帷攻苦咿唔不輟甲午試竣夢一道士従後擁公寤謂同捨諸生曰是何祥也時憲副中白髙公豪放不羈語多奇中解之曰士而倒之其一十乎維公亦竊獨喜自負已而發榜果然乙未成進士觀政都察院而太恭人訃音至公歸哭踴襄務服旣禫猶彷徨哀戀若不知慕君者贈公趣之始謁選授行人庚子典貴州試所入彀多譽髦甲辰贈公圽公哀毀骨立旣塟公泫然出涕曰爲臣盡忠爲子盡孝顧盡忠有日盡孝無時異日者卽列鼎而祭孰與菽水之逮親存也丁未起補原職奉命取福淸相公入朝役竣擢浙江道監察禦史公自以起家艸茅十餘年遂冠柱後恵文稱天子觸邪之臣簪筆荷槖言天下事於是侃侃正辭無所避忌當福藩未之國而母貴妃擅寵於內一時朝臣思集菀冀非望者實繁有徒光廟孤立危若贅疣公凡三上疏調護之疏𨿽畱中不下而國本卒不至動搖者本商山老人羽翼之力也巨璫南宗順外倚彊援爲宗內負恃恩寵所爲多不法公特疏參論言甚切直時神宗靜攝久諸臺諫彈劾多規瑱寘之不復區別是非至是特用公言廷杖閹發充淨軍畱都權貴胥爲斂手都人士行行且止爭相戒勿犯髯王也蓋公美且鬈雲光廟在東宮嘉公忠直不阿疏公名緘周易中每一簡閱輒嘆爲眞禦史然公受知方深而妬者或側目矣庚戌奉勅按遼未行而例轉癸丑始以少參分守冀寧乙夘提調晉闈先是祁縣有頡生鵬者奇士孤寒未知名公嘗於省方賞其藝薦諸衡文遂取冠多士領牒入闈比發榜公語人曰必頡生者實首麟經已而果然遂聫飛去其知人如此尋轉憲副分守河東丁已察處猶以爲侍禦時抗疏論事不避權貴故也公優遊林下越數年癸亥補河南理問旋升營繕司主事甲子升都水司員外郎歷郎中尋攺光祿寺寺丞乙丑升尙寶司卿八月升通政使司左通政時魏璫方擅權用事勢甚張羣不逞爭走其門務爲媚說冀速化有登第不數歲而驟躋孤卿者璫顧獨欲得公爲重公謂吾嫠婦也貞白自守鬢刁騷禿欲盡矣乃復失身狹邪乎拒弗通阿璫者遂誣奏公黨附異類竟削奪歸丁夘今上禦極首剪元憝詔核逆璫所驅逐者補給誥命公乃復官如故仍授中憲大夫贈方嶼公如公階母蘇爲恭人臺臣累疏薦公諸撫按每舉地方人才公輒與焉屢奉遇缺起用之旨然公絕意仕進卒未嘗走長安一字書也鐫一石章自號霞鄰主人構一別墅約二三故舊效香山九老之社刻觴政曰勿談席外事勿牽席外人勿以禮相繩勿以言相上犯者罰以金穀酒數尢善爲小品歌曲興至輒命家僮歌以侑酒奮袖低昂蹋足爲節不自知其拓落不偶也公爲人爽豁伉厲性不能容人之過卽暱子弟輒面質責其不合者常曰吐之則逆人茹之則逆已與其逆已也寧逆人以故多爲細人所嫌公旣不巧於宦家無餘積日用多不給性顧喜施予諸以急歸公者必周之不以無爲解故所善風雅名儒成君靖宇遭家不造自母及身下逮諸子六喪相繼棺累累暴堂中也公悉爲卜佳城傾資營塟義不費成氏一緡也滎澤公弟肖鳴公與交契自同研席及白首無間言卽蕭朱譲信矣又靑藜生者滎澤公仲子也屢蹶名場公以異書祕錄資其博雅文房佳玩供其淸賞生好作詩賦爲古文辭公慮其以雕虫妨大業卽杯酒間又未嘗不微辭隠諷也可謂篤於故舊者矣公生於嘉靖癸亥十一月十九日圽於崇禎丙子十月初七日圽之日顧見庭中皂衣環列肩輿甲馬無不畢具若迎候官府狀語諸子曰吾將逝矣旣而奮身作起狀曰取我袍笏拜迎恩詔遂瞑享年七十有四元配賈氏邑長者克道女也先公二十五年卒累贈恭人男六人兆生蕃生福生寅生東生俱邑庠生又晚年育幼男曽生女六人孫男四人久禎久視久祥久禧孫女二人崇禎丁丑十月初六日卜塟公於麓村之新阡賈恭人祔焉余惟士大夫立朝苟松桂爲心介石自守卽忤權貴絕屬籍而正气英風猶堪與璞玉爭光秋霜比潔況忠言亮節見知於時白日旣升光復故物人貌榮名曷有旣乎公在西臺席未暇暖輒以伉直不偕儔伍例推候命株守在籍者數載且公出京實在辛亥京察之前是後未嘗一日居長安也乃辛亥旣脫然無累而忌者復於丁巳京察中之馬鳴仗而被斥蘭當門以見鋤嗟乎寃哉及其再起謫籍拾級而上一歲數遷朝野拭目方擬出膺節鉞入秉銓樞功著旗常銘勒鐘鼎而又以忤璫削奪懷瓊握蘭者終其身數亦奇矣顧公三疏羽翼元良神宗不督之罪且獨用公言爲擯權璫光宗在潛邸至疏公名蔵之嘆息不置今上龍飛洗雪沈誣補給誥命數欲徵用未果公卽慍於羣小乎又何嘗不受知列聖也是足以不朽公矣銘曰維公之生厥有異徵商山入夢癸水儲精皇皇者華騑騑者牡載驅載馳周諮窮蔀旣列西臺厥猶益遠抗疏翼儲埋輪擊閹參藩山右分臬河東淸操愈勵嘉譽彌隆誰秉察者髙下在手璧完於前雉罹於後甫離涸鮒旋挫逆璫輝煌綸綍忠藎聿彰鬱鬱新阡般水之滸垂裕後昆雕龍繡虎

奉政大夫吏部文選司郎中秋澄王公行狀

國家得百才諝之士不如得一正直之士顧正直之可見者在執法而執法之所難者在銓衡近代典銓推正直不阿者必以吾邑王公爲首嗣是後起之儁影附響和猶百川之歸巨海鱗介之宗龜龍也公諱教字子修別號秋澄雅志淩空一世不染纎塵因自期云先世籍棗彊後徙淄忠信裏曽王父綱生文文生贈考功郎玨玨生丈夫子三長政以孝子稱次敬太醫院吏目季卽公也王氏世以淳徳聞贈公復興仁好施歲祲常傾槖活饑民爲鄕裏所重暮齡苦踐更家稍中落晚舉公而奇之曰是亢吾閥公少穎敏絕倫年十四従儀部松石張先生學與先封公同侍函丈語必驚人又與王云石僉憲孟對軒別駕張介石司教共結文社諸君子固皆推轂公而儀部亦以衣缽相屬矣年十九值贈公喪號踴柴毀聞者酸鼻自是家益窘徭徒四壁立公食貧攻苦試輒居首聲隆隆起許宜人出名閱其尊人頗難其壻擇公乃字與張儀部夫人實兄弟也宜人歸則肅婦道勤拮據曉牕夜火相對操作以資伊吾者無倦內外之間雍雍如也甲子公舉於鄕家政一任兩兄不私一錢卽鹿鳴觴爵亦歸贈某氏上春官不第築室一區下帷發憤董課諸侄不啻嚴師益治古文辭越辛未成進士賜二甲觀禮部政癸酉授民部主事榷崇文門榷故利藪權顯中貴每以私輕重掣肘商因緣爲姦公則凜冰操裁以三尺諸請托者俱咋舌而姦商洗手奉法矣已司明智廠司太倉剔獘剪蠧在在有聲以三載考績得贈封父母冬奉命榷滸墅闗闗當三吳要衝賈舳鱗次貪墨者喜爲臠鼎往往濡指糜骨公至則痛革之而寛其文网闗外設便民橋橋下爲小闗計其尺寸適符小舟之不中榷者令出其下曩有四出偵邏絕勿出於是商之望闗者如雲薄徵而賦自倍舊額經歲三萬公止十月積四萬餘滸墅人感之若畏壘之於庚桑焉會遭許宜人變遂告歸宜人素仁厚従公入邸夢寐太夫人每相對以泣便道歸舍不勝依依抵滸墅益感念竟以幽憂致疾而圽再室李宜人亦賢淑能繼許志撫茂才君所明忘其非已出者人稱公前後有兩內助焉己夘仍補計曺庚辰監江西兌兌司職専督餉體貌𨿽隆重乎有司率易視之公下牒所屬肅憲貞度裁去一切浮費所屬令有用己事多贖鍰以嘗公者公按律明剖而免其罰令乃心折而諸屬竊廩廩人人有神明公淸之號秉銓者方側席待公而公奉太夫人諱歸矣讀禮三年哀同始殯足迹不履公門卽親友小集亦堅不一詣也服闋逾期猶戀戀不肻赴闕廷以兩兄力趣裝乃起未至卽補考功主事尋轉文選公慨然曰夫官不負人也而人可負官哉矢心淸毖門庭如水而又虛衷廣詢精核不爽𨿽至親暱弗爲曲說部中稱眞冰鑑乙酉以考功副郎主山西試時京考官久廢是科始復典故漫無可考而公所剏動稱得體至今率爲故事得士王浚初等六十五人王實山陰相公子拆捲而眾以爲嫌請置第二公曰諸君閱卷時有知爲相公子者乎眾曰無之公曰夫知爲相公子而錄之與知爲相公子而抑之等私耳有言我任其咎竟置首錄而時論更服其公初有司飭主考供億頗繁費公力爲汰節入京而縣令積所羨走送公公艴然移書曰是重吾不徳也果爾是不受於公而受於私也是陽省之而陰實利之也竟峻卻復部值丙戌大計激濁揚淸公實多所贊助焉二月擢正郎得告返裏而李宜人亦捐中饋公以兩室俱共公淸苦未獲食報而相繼謝世意頗忽忽頓慕考盤不欲出而當路之勸駕旁午僉謂公不宜無意國家乃以庚寅夏起補考功郎復議諸劾疏二百貪墨不職者𨿽原奏輕必正之而負寃者隨亦洗雪不柔茹不剛吐也有都掾爲銀水注於後署祕處進稱援故事可循以動公公大怒立笞革姦胥悚息旋轉文選郎公業夙負重望而時太宰爲五臺陸公與公相倚爲左右手公益秉公持正登進眞才杜請托抑奔競不憚彊禦選人有托巨璫居間者前此率得志以去公正色曰丈夫須眉如許而俛仰刑余以爲奧竈此其人賢不肖何如也不可當吾世而使士風掃地匪惟不従更加劣處用是巨璫銜之甚欲甘心焉未有間也自六月訖歲杪凡四選屏絕闗節推升內外大臣李對泉等若干員取選科道韓淳寰等若干員天下翕然以爲得人無何而胡黃門事起矣胡居言路建白頗不塞人望摭拾猥瑣至及市蛙都下有蝦蟆之號公欲年例處之會有漏言於胡胡知不免先疏誣公一時人心大爲不平臺省遂交章劾胡謂文選二百年無如公淸正者不宜被此蜚語卽胡辯疏亦曰言官得風聞言事未見反爲人劾者事大可覩矣越數日適部推饒公伸萬公國欽兩公皆論去相奉特旨謫者巨璫庇胡憾公乘主上思去相時捧疏進故觸上怒致一司盡黜時公以胡疏尙注籍推疏實未署名人以爲可辯公曰我素司選事以我累列公更忍辯哉辭朝詩云丈夫去就尋常事小帽靑衫亦主恩怡然就道行李蕭條傾都祖贈略無所受時壬辰正月也公歸築山房偃息盤桓謝絕公府長吏造廬始獲一見望藩臬旌旄輒削牘力止之曰不敢以廢棄故煩小民廚傳也獨與故舊相従畱連昕夕道肺腑甚歡故眉之中堂云典劇才疎放逐敢忘明主賜論交勢盡笑談翻喜故人來丁酉宮殿災主上奮然更始復諸公冠帶下詔舉逸銓部疏列起用則公爲首升用則鄒公南臯爲首輿論以爲相當疏寢不報曁中丞直指累疏交薦銓部亦極力推引咸冀一究公用而終格不下公處之漠如也庚子春大饑脯糗艸樹皮殍瘠塡壑公捐粟作糜救之給散有法饑民不受郡邑賑而受公賑以活者殆萬計有司異其事欲以上聞公辭曰我非爲名者我僅以繼先志耳邑乘久廢不修朱邑侯登堂固請公乃受簡刪葺新故凡地方利病風俗異同無不洞本原中肯綮而人品優劣據事直書幾於魯春秋矣天性純孝自入仕積俸余營祠廟三楹精確十倍居室朔望率子姓入拜風雨弗間歲時祭兩尊人輒伏地愊抑失聲傷祿養之不逮也事兩兄友愛篤摯可可否否要於相成而止經紀喪塟不憚勞瘁而損費無論已以侄孝廉君所須爲仲兄遺孤憐之劇旋果蔚然鵲起則公訓誨之力可知也公伉直自好不能與世委蛇而同其波左規右矩處儔旅中常如懷冰暑月亦有霜气人多以莊見憚馭諸族屬禁非分之爲毫不假借親友以私幹者搖手不顧比至情迫切則又委曲覆翼之事後卽一莖之及亦面赭不受蓋公之淸稜孤介稟自性生歷仕宦裏居數十年如一日也世以奢溢相髙公無所芬華室廬才蔽風雨日飯脫粟非燕會不兼味浣衣躡屩無異儒素後學以文藝求正始謝不敏旣援筆雌黃不輕許一字後學多所琢成居恆掩闗手一編若諸生墳典漢魏而下無不掇菁咀華於詩宗少陵於文宗於鱗皆能得其神髓寸紙單行居然鼎彛然苐以寄意興寫性靈不競雕虫之譽至捉麈而譚名理商風雅籌政治得失其發若機括其擘畫若聚米爲山谷玉屑霏滿四座令聴者爽然自失灑然忘疲矣澄心封情孌童季女之好澹然不萌於念門除之內嚴若朝典晚歲念茂才君壯年寡息因爲之計久遠擇繼嗣區畫甚具嘗吟曰闗心日有熊羆夢去國時懷犬馬慚又曰滿頰衰毛白勝雪一生苦味多於甘殆實錄也癸夘冬臥病至仲春不愈時值孝廉君試禮闈歸抱頭一慟刺刺俱朂子侄語更三日逝矣嗚呼公居鄕鄕重在朝朝重夔路駸駸竟以中蹶識者咸爲扼腕𨿽髙棲丘壑中外候車音以望公之復出者無異謝傅之在東山也而詎意中壽而止哉不肖嚴生同裏閈世締姻好先人旣附牛耳嚴髫鬌承指南啟益不淺叨第後一再歸省輒辱枉顧招集促膝夜分嚴固仰公若泰山而公亦謬許爲可誨動以道義人品相期居廬三載提命尢夥客秋北上猶祖道握手叮嚀乃未幾寢疾又未幾訃及不勝哲人之感焉頃嚴承乏冬曺會茂才孝廉兩君具實徵公狀而肅弟與孝廉同鄕舉亦代以請嚴𨿽朴遫無能爲役然淸標勁節耳而目之者素矣以公品格卓然間代殊絕之人物𨿽千載上猶將師友之顧親炙有年而敢黙黙已乎矧先人窀穸之事實賴公雄藻以光隧道之石夫公不輕假人片言而獨殫思以志先人又安忍忘報也公生嘉靖庚子九月卒萬曆甲辰三月享年六十有五子一所明邑廩生嗣孫二襲吉鼎吉公之子侄謀以今冬仲月八日奉公曁兩宜人合塟於祖塋嚴不揣爲次第其狀如右伏惟名公先達賜之琬琰之章俾得比於太丘有道之碑以垂諸永永則王氏豈特夜泉之光而已哉

祭王伯峯亷憲年伯文

嗚呼我公天挺異質初度揆吉帝賚良弼瑤枝世承玉貌端凝旭日方升萬里扶櫬時方髫齔孝聲以振冥捜精研萬斛涓涓莫之或先況有婉孌內政惟蕆助公丕顯筆磨崆峒气吐電虹裒然南宮司李簡注洗寃斥賂淸問以度證膺春曺條議心勞藩輔肅囂置郵霜淸湯沐幹城萑荷不驚匯瀉疏瀹川瀆咸若嫓功河洛平糴賑荒規制孔良𨿽菑不傷甘霖應禱蘇焦潤槁至仁灝灝天子曰善晉參浙甸億兆攀援醫門多疾再起補秩河北是卹河伯羊腸詰戎峙粻惟公劻勷榷采紛呶閭左荼痡公覆而濡挺挺獨立誰訾誰■﹝言翕﹞巨璫斂戢抗章親藩侃侃忠言祖訓恪遵兵農水旱咸底成算國是攸贊輿誦謳歌屍祝婆娑百歲無他何遽不永彼蒼耿耿有問誰省父子勤王靡躬遐方奕世同芳閨壼合徳如琴如瑟存沒罔忒績茂中外忽失蓍蔡分猷奚賴蒼黎一哭斯世不淑誰爲滲漉某締交令子塤箎可比滿擬納履公厭塵居倐還太虛有泣雪如嗚呼胡多而年胡植而蘭簪紱蟬聨何秋非春何子非身百代如新公目可瞑公徳可詠修短前定椒漿苾芬瓣香氳氳公其來賁

祭髙栁溪封公文

伊大塊之播氛斯哲人之挺瑞豹蔵霧以匿耀鵬搏風以鼓翅每挹彼而注玆如的張而矢至先生龍門標峻鳯穴振儀脫人世之徽纒達老氏之雄雌吾無非以無譽豈如韋以如脂嗟鉛槧之弗售遂徙業於耒耜倘逢年之可期𨿽拮據乎奚鄙旣亢宗以毖勤幸趨庭之有鯉爾乃陋籯金於拾紫明毀壁於談玄元規之麈永謝徐孺之榻髙懸羨玉樹之繞砌喜豸繡之鮮研值再被乎國綸隠君賜而心怵奉正供於官帑問疾苦於親暱周祿入之公典殫忠孝之素質若夫陶心大隠擬迹小山葉仲長之怡性偶潘嶽之棲閒看岫云之來往聴好鳥之間關於時望重比閭壽登大耄類廷尉之歸覲羣子姓而詔告挈根本以披示並詒謀之大道進霞觴以促膝娯彩戲以流連賞洽袁公之地情披樂令之天謂建木較其長短而大椿齊其壽年夫何翠靄云迷祥煙電滅神劍沒於延津驪珠毀於貝闕固曰萬物之大歸而實世界之陷缺某夙依玉樹欵締金蘭方松茂而栢悅忽芝焚而蕙嘆黃鶴飛飛不復返靑山去去遙相看嘻嘻曲散燻風兮事已灰歌成薤露兮聲何哀康彊迪吉兮福履該馬鬛將歸兮隙駒催乘彼白雲兮遊蓬萊式薦簞醪兮魂歸來

祭劉少溪兵馬文

嗚呼人生如夢人死如歸盈虛消息古今所悲獨有令徳遐邇共聞非夢非歸謂之常存於惟我公庶幾其人丰姿嶻襟度汪洋桂林馥鬱片玉輝煌撝謙自牧慷慨中腸辟雍拔萃上國翺翔胸蔵淵博汗牛充梁筮仕司城秉心平恕煦育輦轂徽音騰著移佐中州戴沛甘澍永堅一節苞苴攸除世莫我知曳裾歸去笑傲姻霞脫迹塵趣年甫知命天乎何妒九原脫屣夜長不寤公有佳圃蘭芍芬芳交陰列植誰其徜徉公有華屋淸湛靚虛髙甍曲榭誰其容與輕財好施罔食其報欲叩蒼穹杳焉莫告電光石火安問彭殤仁聲義問芳烈永揚某里閈相聫幸托肺腑晉寧一別寒暄未布談笑如昨倐爾聞訃半世金蘭永隔泉務椒漿遠奠庸抒寸愫銜哀寫詞吁欷東顧

祭楊衝所座師文

惟國家人文蔚茂詎乏才之虞而惟不獲兼才是倚若夫賦質夙慧績學崇侈才埒東箭之利器踰南金之美藻繪天葩詞傾峽水運籌帷幄制勝千里斯不亦嵬嵬柱石蕩蕩金湯而匪先生其疇與擬以先生崛起神童藉名黃紙濮陽之治龔黃共齒異等之筵大官首指爰有徵命分曺版使優移本兵古職方氏奉國竭忠従容管劇文昌七兵之政贊宣惟已朔方之變憂厪天子而先生坐伐其謀罔遺半矢叵柰宵小嫉能嘵嘵環視萋菲髙張而先生則義弗援止云渚煙巒蘿巖竹泛屋八九椽垣三四雉酒熟眠茵詩成濡筆著書太玄潛心經史剝啄問字者魚貫而來戶嘗滿履棲遲薖軸而廟朝典章靡不闗其裁似惟餘不肖畫脂未技壬辰之役濫廁桃李矯首知恩報虛國士昔陳臬於淮上與滁陽而錯趾簡版詩筒往復累累嗣是以來鱗鴻杳矣道路有言先生己巳是耶非耶有淚如泚蓋不徒悲先生之失世而尢深惟乎國是熙洽久習而忘危武備廢弛而莫理悠悠歳時誠何異乎槐安之蟻如先生允文允武今古罕比一中含沙蹶而不起一峕緩急孰爲可恃如波斯頹莫究其委吁嗟乎道行有集士紳仰頍平昔之勲爛焉靑史百千萬世而後生色未阤曽是位不滿才遇不酬徳而足爲先生之累某匏系河東未緣躬誄遙酹齊樽臨風長跽尊靈有知庶其不昧

祭王念吾文

嗚呼造化陰陽之气注結爲人气有修短人有壽夭固不能盡登於耄耋之倫第徳非淳固才非踔出則人亦視爲代謝之尋常而不必號吁於蒼旻若念吾公懷瑾握瑜合百美以具臻生貴介而不驕抑抑乎折節撝謙之是循席富厚而不移兢兢乎惡衣菲食之是親蚤承庭訓従明師資益友沈酣詩書翺翔藝圃一時共羨文彩之嶙峋晉遊太學觀光上國行且受簡銓衡以盡展胸中之珍頃以歲之不易百口爲累羮藜飯糗日夜拮據而非義非道一介不取識者信其樂道以甘貧某也裏閈宻邇臭味比鄰締之金蘭聫之婚姻歡然莫逆握手論心一切令節聚會勝地登臨非與公相隨於杖履則無以滌鄙吝而鬯幽襟方將訂盟白首結社煙霞以自附於歲寒之松筠胡天不弔年僅知命臥未浹旬曽膏肓之莫救一旦籋浮景而上賓匪直葭莩之輩盍簪之侶願贖以百身卽鄕邦父老村落愚民莫不惜仁賢之寥落而嘆淄西气數之屯嗚呼此固士民之公慟而猶未及乎一家之酸辛公兄弟四人仲以文學蚤逝伯方借途弁冑殫力疆圉獨公與季平野持門戶而奉明禋今平野旣以夏仲捐館而公復以秋仲不祿未及百日而雙珠合璧相繼而沈淪或謂公友於之篤愛弟之深蓋自雁行凋謝而公固已脈脈而傷心是徵公之髙誼貫於金石𨿽歷百世以如新嗚呼北堂楡景誰供甘醇藐孤穉齡誰實撫馴遙望仙裏徒見夫二難之長夜諸嫠之夕晨不覺抱恨於西州興歌於薤露令人回車而沾巾

祭王立宇中丞文

瑯琊發源桓臺浚流家傳相印簪橐箕裘是生我公廟璉天球含英茹藻疇足與儔紅雲升甲銅章綰綬如刃新硎髖髀立剖彊禦不避號霹靂手巖邑三更碑頌萬口入晉中臺白簡淸霜公有不言言則朝陽埋輪都亭靖彼豺狼兩監棘試文武門墻佐政冏牧夙夜匪懈靡以淸曺而輕一介世之仰公如瞻泰岱帝心克簡虛席大拜乃睠南顧曰是畱畿惟我根本我儀圗之畀汝塡撫以作邦基恵我元元奨我虎貔公拜稽首曰惟盡瘁凜凜三尺風彼有位貪墨脫冕以錫善類桑土綢繆不遑假寐南服謐如虎踞龍蟠以耕以嬉少懷老安人爲公慮曰公事煩公心獨否致力中原民歌王父國倚藎臣行將衮歸曳履星辰胡天不弔遽萎哲人鶴歸華表星隕江濱嗚呼哀哉公之威重如司馬公公之淸操有伯起風公之經濟實大聲宏公之譽望髙朗令終其在繼世子姓昌熾其在後事帝眷不匱宗伯治祭司空治竁國有鐘鼎家有乘志世法臣則公已備只惟帝用公公用未竟寰宇屬目企公爲政喪我方舟云何游泳豈獨公迍斯民無慶嗚呼哀哉公昔歌鹿某附修翎問聞過従有嚶其鳴南宮之捷某忝先登公𨿽繼起作我典刑肅試定邑隸在按部公玉玉之長其毛羽汲引非私感結肺腑庶幾公在率循步武而今已矣公遊幽閽上悲天下下悲人倫無身可贖有淚沾巾緘詞申痛托之藻蘋

祭髙東溟中丞文

嗚呼溟渤浸天表雄東域靈派遙分範陽接脈是篤我公作式四國洪蒙胸羅元精手劈一飛摩霄錫第明廷董策晁畫聿駿有聲鳴琴花縣鳳下南荊績最銓宰名疏禦屏公交車首召入佐冕旒遂長霜臺不競不絿持斧中外飭厲貔貅豺無當道鼠無宵遊視學三輔衡平鑑空桃李成蹊頑懦向風乃貳棘寺惟愼惟公法無徇貴情以理衷帝睠南顧師幹之試公虔秉鉞範身爲幟墨吏掛冠黔首徯志公輔望殷鼎鉉虛位公曰已而吾慕二疏汶陽可耕何必鏡湖紉蘭制芰謝彼佩魚倐然鴻冥風淸熱途優遊林泉垂盡一紀世視貝丘東山是擬明王嗣服求舊伊始胡公不待大化遷只嗚呼哀哉公昔執法幾二十年風紀獨持朝寧凜然公昔建白誠可格天國本一疏庶乎轉環公之嗜學定力不搖吳山講席人言囂囂公之遺榮如葉辭條脫冕而行曽不崇朝其在事親志事兼致寧以祿養而忘萊戲其在昆季友於篤至田氏荊花姜家襆被其於禔躬嚴若處子宦況蕭然心如止水其於鄕黨居若畏壘飲人以和接物以禮七十餘年朝野半之出則甘霖九有望滋處則慶雲五色陸離爲邦典型爲國羽儀所宜永世後人是則以挽頹風還之悃愊而今已矣天道叵測壽𨿽望耋於公爲嗇某生同閭幸締姻連率履視公則效罔愆寅肅晚進亦辱周旋屬目公起共弼仔肩卽不然者桑間十畆待我旋車追蹤六友乃公之出奪於忌口泉石之盟又不我有妄肩重任進無所師異日歸與誰與相依聞訃疾首遙天淚揮百感攢心不能奮飛所可慰公箕裘襲芳乃文乃武率徳之行亦有聞孫鵠峙鸞翔庶幾代起維休無疆獨是匏系莫伸慟私弟肅捧節扣公繐幃采藻明信酌酒摛詞千古一夕鑑此襟期

祭劉靑嶽相公文

元精苞彩方祗毓靈家傳衣缽王國作禎玉署髙揭金甌首榮泰巖遽傾白日忽匿伉儷後先玄壚比翼啟紼晉酹能無愴臆公昔奮帷圗南起家名魁東土甲第金華鸞班簉羽藝苑僊葩槎泛箕封遠銜帝命漂薄島洋金鳳掩映熠耀集桅風瀾有慶維時權閹竊柄於朝一膻萬嘬附者如潮公獨砥柱視民不佻捨百齡之簪笏築十畮以逍遙權閹旣殛玄黃載戰手捫金闕特膺聖眷爰察輿情力勷睿斷日月滌而重朗陰翳積而盡散忽直箕貝亙地彌天鼎鼐失調鹽梅頓捐云不作霖擯爲寒煙丹心空懸帝閽難叫忠心扼腕志士有慓心知感懷能無黯然而憑弔相業雄文芳名藉藉鑣聫姚宋軫接遊夏道沛長江光分不夜谷貽令子丹桂三株伯旣潤玉仲季瑩珠國寶家珍亦步亦趨公圽未幾寶婺旋宓橇宮肆啟黃壌卜吉輤車丹旐薤歌棲鳦某等誼忝莩葭情深膠漆目擊埋玉能無首疾山頹梁隕涕泗難悉嗚呼悲夫艷而登者彤庭馨而傳者金缾千齡萬■﹝礻冀﹞勲徳與天壌俱無窮者庶有以仰對夫冥漠騎箕尾而耀列星

祭寧忠門禦史文

五倫惟君親爲大百行以忠孝爲先儻其惇篤乎斯道固宜食報而享乎大年乃造物者忽奪其算徒令人淚涔淫而不禁欲搔首而問諸靑天也惟公夙鍾靈異蚤負奇特旣穎脫乎漯水之湄遂羣空乎冀野之北始綰綬於花縣爰柔嘉以維則廉驕懷賄之泉淸辧掩云之石催科有撫字之仁聽訟無鷹鸇之擊此何暮之謠方來而已殷去後之思沒世而無斁也繼簪筆於蘭臺乃嚴毅而孔武峩觸邪之豸冠持擊貪之繡斧捧簡而宵小魂搖埋輪而豺狼首俯此建祠之疏媚璫者凜栗虛平之義懷玉者鼔舞也若乃以甥而嗣舅事實處其兩難公委蛇以盡禮誼不負乎二天拜表陳情旣以寧而歸寧捐貲立後復以韓而繼韓綍綸兩光乎泉壌水木各循其本源公之於斯際也可謂艱難以矢報委曲而圗全者矣嗚呼揚名顯親兮旣卽忠以成孝正色立朝兮仍移孝而作忠賢佞殊途兮悉披赤以入告生成異地兮總貤恩而顯榮是當俾爾熾爾昌食純嘏於無窮夫何驊驑方騁而忽蹶其追風之足幹鏌甫試而頓挫其切玉之鋒也於惟孺人載篤之祜媚厥姑而襄其塟旣以婦而爲子撫諸孤而督之勤又以母而兼父方謂公𨿽歿矣仍有如公者存乃復奄兮忽焉繼公而不祿也嚴等夙緣不薄識荊自蚤追昆季之周旋念葭莩之世好悼哲人之云亡痛不憗於蒼昊能無奠淸酤於素幃零涕淚於丹旐乎

先妣五七祝文

徳福相因従來不爽以今觀於吾母何其視天夢夢也嗚呼痛哉吾母出自名門蚤閒姆訓歸我先君內助惟賢事我祖妣得其歡心以小星之徳逮下而螽斯振振也以周急之仁恵貧而鄕黨沾沾也身禦冠帔而織袵紡績之必勤也味謝珍羞而粗糲澹泊之是甘也地居貴倨而輿臺臧獲之如有傷也教子居家而朂以恭儉訓子服官而飭以淸愼也此其徳誠不可以枚舉而數計者然而年不逮於古稀壽不登於耄耋竟若不可解者何也嗚呼痛哉兒嚴叨列仕籍兒肅幸薦賢書諸兒俱備員靑衿鞠育恵迪非吾母之賜而誰賜也兒輩未能報涓滴而遽棄兒長逝矣嗚呼痛哉吾母居常奉佛齋居不樂遠遊嚴之宦也曽一奉至雲間嗣是絕不他出不能時奉潘輿之歡而使母有倚門倚閭之望尙冀失於前償於後而孰知遂有今日也嗚呼痛哉憶嚴春日南徵吾母縫衣而遣之尙健飯無恙也未數月而疾作嚴復羈於世网不能脫身早歸病不獲奉饘粥圽不及請遺誡詎於春日才八閱月而遂成死別也嗚呼痛哉嚴在彭城朝夕吁天願減已算以益母壽柰微誠不格於冥漠而吾母𨿽病亟彌畱時猶望嚴仕進無已思嚴𨿽切而口不忍言念嚴𨿽深而猶不許歸致使家報失眞而竟成永訣也嗚呼痛哉嚴以丁年乏嗣母爲立繼尙冀生孫以娛膝下乃卒不副所望嚴實涼徳上干天罰而竟使母抱抑鬱無聊之思以曁沒齒也嗚呼痛哉匍匍南歸北堂長眠恨結終天悲纒丹臆計今惟有一死可以謝吾母於地下而母喪未襄孫枝未衍嚴又不敢重自摧殘以傷吾母冥冥之意蓋𨿽勉自支持固已形存而心死矣嗚呼痛哉而今而後姊妹之貧窶者嚴當極力周之外親之急難者嚴當加意拯之務使與吾母在日無異而後卽安吾母其瞑目於夜臺否也嗚呼痛哉光陰迅速五七屇辰謹遵遺命弗薦牲腯淸茶一盞素饌一筵茹哀上獻冀母居歆

遣祭大侄女文

萬曆丁巳十一月初旬吾大侄女之訃音至於洮岷汝四叔與合家眷屬哭踴悲悼乃遣蒼頭東歸薦以牲醴而申之以辭曰嗚呼余何罪於天天何不弔之甚也余兄弟行中惟爾父長兄與余爲同母汝父蚤逝無嗣所遺惟汝吾每見汝猶見吾長兄之面龎也今竟棄余而羽化耶痛矣汝父孝友著聞年僅三十而歿彼天佑善將必大錫於汝汝幸淑愼自歸王門敬共之譽日有聞也所育甥男女各三人福祿如川方至乃今年甫三十有三竟爾棄世將汝父之積徳與汝之幽貞俱付夢夢之天耶痛矣前七月間蒼頭自家中來得明吾書稱汝患時疾旋已康勝曽未數月竟用前病荏苒怯弱而逝汝叔奔走微名羈棲邊陲病不及視藥餌亡不及憑棺衾骨肉至戚如汝者幾人而甘坐此疎莽耶痛矣余自幼撫汝不啻已出汝亦事餘如父余壯歲艱嗣汝時以爲憂乙夘幸舉一子汝提攜愛惜藹然姊妹情親也比在洮岷又舉一子政擬寄信於汝以慰遐思而倐以訃聞矣念及於此腸將無寸寸斷耶痛矣王故鼎族明吾亦聰穎非常無柰家業之中落也汝三女三男才嫁一女其餘半在𦇤褓食指甚多家徒四壁伶仃萬狀吾遠宦邊城又不能代爲扶掖五內如割惟是區區此心決不忍以存亡易念終當極力翼覆耳汝將無系念否耶痛矣明吾少年鋭气羞言纎嗇不善作家望汝於冥冥之中黙相啟佑俾無嗜華奢無喜角逐無比匪人無鑿煤井一以力農節用爲主此又余向來所惓惓於中而今尢不容終緘其口者也汝以爲然否耶道裏修阻四千爲遙炙絮遠將涕零如雨夜臺有靈其鑑余之衷曲否耶痛矣

庚申焚黃考妣墓文

嗚呼吾父聰明才具十倍兒曺顧乃厭薄簪纓而貽福澤於後裔躬傳衣缽而付詩禮於庭訓積徳匪懈卽白屋可以步靑雲寸陰必惜則駑駘可以馳千里天道乘除之數理有固然卽兒嚴之幸博一第非無因也惟是一登仕途遂罣塵网宦遊每曠溫凊祿薄有虧色養曽未幾何而吾父母相繼見背矣況吾父在日僅受司李之封吾母在日僅受主政之封昊天罔極顯揚未至嚴誠惴惴以遏佚先人之休光爲懼比歲以來憂虞接踵疾疢頻仍仕而隠隠而復仕豈區區升斗之粟是縻抑亦綸綍之新恩是冀也玆幸以參政洮岷三載考績亦旣贈吾父母以三品之秩矣龍章在禦命服在笥而嚴羈身邊鄙不獲親薦墓左謹托諸兄弟具牲醴而代致焉想吾父母有靈九泉之下其果稱一觴解一頤而恵然居歆否也頃先徳綿邈家聲愈振肅弟以甲榜試花封寅弟以乙科修鱗角气槪崢嶸鄕曲艷羨門戶日駸駸大矣語云日中則昃無平不陂常人之情不患不富患其富而侈也不患不貴患其貴而驕也吾父母以千辛萬苦而不獲享鼎養之奉吾兄弟以承庥席蔭而得坐致通顯之塗而今而後功名遇合不可知嚴願永堅一心矢志冰蘗爲國爲民以求不忝於先徳斯夙夜所自砥也至爲吾兄弟者亦當朝夕惕厲顧諟誨言得無有倚勢而武斷鄕曲者乎得無有恃權而囑托官府者乎得無有逋公家之賦而斂私室之財者乎有一於此皆吾父母當年之所禁忌而嚴之所爲疾首痛心者也吾父母於冥漠中尙其是啟是佑以葆吾家之慶澤也哉不然修之韋布而壊之縉紳培之百年而傾之一日此智愚所共惜亦諸兄弟所不忍也故嚴以持盈保泰爲今日第一義不識吾父母以爲然否

壬戌焚黃祖考妣墓文

憶昔乙未嚴以洮岷參政三品秩滿貤贈吾祖父母於時猶然藩臬外吏也無何皇祖升遐皇考渙號嚴復儌祖父母貽厥之靈召爲太僕因叨沐覃恩贈吾祖父如孫官贈吾祖母爲淑人嗚呼三朝榮命焜耀非常九重異數錫類不匱嚴方傴僂循墻敢謂是容駟髙門足酬先世厚徳本本源源於萬一也迨嗣是而濫膺節鉞於津門又彌歲而承之地官於督餉幺■﹝麻外骨內﹞一經踰躐八座祖功宗徳憑借良深祗以受命疆場王事靡盬想靈爽之如在嗟展謁以無従苐有齋戒薫沐東望如斧如鬛之封致詞於吾祖父母庶幾監之歆之慰我禴祀蒸嘗之極思耳所可懼者位愈髙則責愈重祿彌厚則任彌艱當玆綆短汲深之時曷勝臨淵履冰之慮而今而後惟有夙夜靖共始終砥礪以求無玷於名教無忝於祖徳而已至嚴疎拙成性未能飾脂韋以媚人國步多艱將一任悔吝於造物嚴竊用自矢以對越在天計祖父母亦必陰爲啟佑以垂裕無窮矣

遣祭先室文

崇禎癸酉十二月初旬誥封一品夫人胡氏之訃音至於燕邸鰥夫白陽居士方待罪蕭寺乃率次男際有東向爲位而哭不勝悲愴亟遣力歸治喪事又題旌削竹於是月望日馳使再歸令長男際壯以五七之期陳設牲醴用祭奠於我夫人之靈柩前曰嗚呼夫人是余結髮之配糟糠之妻也中間貧富貴賤安樂憂患自少至老同甘共苦夫豈一日也哉憶昔余茹苦寒窻惟夫人篝燈執爨以佐之讀餘食貧薄宦亦惟夫人夙興夜寐以襄之仕是則爲學爲政夫人皆大有助於余也比歲儌天之幸陟位通顯濫竽卿月餘以素性恬澹旣恥爲紛華靡麗之奉夫人亦一意耕織相安於縞衣綦巾之常是則夫人之富而能儉貴而不驕也餘涼徳薄福中年乏嗣愁緒可掬雞肋欲捐夫人每脫簪珥以爲余廣姬媵至於秦晉津門宦轍所歷率自引避不與偕行俾餘四旬而後獲育三子以延一脈是則夫人之徳比南樛功存宗祧也餘五載度支心力殫竭而以戅直賈戾疎節叢諐沈淪請室之中羈遲蕭寺之內夫人每一念及輒澘焉出涕卽屬纊時猶惓惓以不獲晤對爲憾千里遣使貽書永訣是則夫人明於唱隨之義篤於伉儷之情也撫摩眾子不異屬離逮於諸侄卵翼備至瀕危急出囊資次第分賚而衣飾之見存者仍命謹蔵封識以待余歸是則夫人之困而不亂公而忘私也嗚呼夫人之徳之賢若此乃病也余不及爲調藥餌歿也余不及爲視含殮迄今五七屆期尙不能憑棺一慟余獨何心能不悲哉能不悲哉屈指夫人生平一十九歲於歸余家二十歲而爲孝廉婦二十四歲而爲薦紳婦三膺勅命九膺誥命享年計六十五歲累封至一品夫人龍章舄奕翟茀耀煌於年不可謂不永於福不可謂不備但私心所悵歉者禮重偕老詩詠同心余中外馳驅仳離日久滿擬乞骸歸裏尙與夫人團圞暮景逍遙家園以酬一世之辛勤以觀三子之成立而詎知夫朝露之易晞流光之不待也天實爲之人且柰何嗚呼悲哉聖明在上覆盆必燭余𨿽不才終望蒙恩昭雪返於敝廬會當經營玄室於先父母之側一則蚤完嘉耦之窀穸一則預儲餘生之舟壑所謂生同室而死同穴要地久天長弗渝者也牲醴具陳子姓在列兩心相照幽明不隔夫人有靈庶其鑑諸

石隠園蔵稿卷四

●欽定四庫全書

石隠園蔵稿卷五

﹝明﹞畢自嚴撰

○疏一

奉差中途疏

奏爲奉差中途憂親成病懇乞天恩俯容回籍調理事臣以一介艸茅荷蒙聖明扙置郎署頃又銜奉勅命出讞浙省循五年曠舉之典宣一人浩蕩之恩臣未嘗不捧檄自喜誓竭犬馬之力以樹尺寸也柰臣賦命多蹇動與願違七月間甫出都門卽聞父病便道定省侍藥無何而臣之簡書迫矣臣父念王命至重勉以大義責臣就道臣灑淚南行猶意臣父或可保無虞也及臣行至徐州地方忽有家僮追報臣父前病大作轉加沈重坐臥必倩人扶諸醫束手告退臣聞之心慟神驚羣病輻輳卽今肺火上炎脾土下泄眩暈不已繼以怔忡夫臣父之病亟矣而臣病又若是父子各天危同朝露臣尙有意人間世哉竊念卹審重典也兩浙劇地也臣心懷內顧終難専力於簿書身染沈屙安能殫精於讞獄儻不自揣以賈罪戾是於臣父爲恝於君命爲慢也故義不辭難臣之分也仕不遺親臣之情也用小臣狗馬之病而誤國家卹寃之重典尢臣之大恐也伏望皇上察臣狼狽之狀憐臣烏鳥之私勅下該部議覆放臣回籍調理俾臣父子蚤得相見原差従本部另題施行臣奇蹇餘生儻不遽塡溝壑則天髙地厚之恩臣猶有捐糜頂踵圗報萬一之日也

嵩祝陛辭疏

奏爲敬陳山右積祲之狀懇乞蚤停榷稅以蘓孑遺亟發內帑以充邊餉事臣維國家定鼎幽燕提封萬井而山右接壌沙漠實爲屏藩其爲要害視他省獨重他省錢糧多解京師獨山右一省俱屬軍餉徑解宣大三闗等處是謂民運額幾百萬而本色不與焉千里灌輸用力最艱三軍待哺程限甚迫其爲財賦視他省獨急且田多磽確歲苦亢暘風髙土燥地瘠民貧家相安於穴居人相甘於藿食蓋勤苦纎嗇其天性然也自三十七年旱魃爲祟顆粒靡收逮至次春斗粟千錢太原平定壽陽盂縣之間咽糠粃不足繼以樹皮棄子女於道塗塡骼胔於溝壑幸儌皇上湛恩聖母弘慈發帑金移倉粟一切錢糧暫行停緩初夏雨絲涔涔始種晚禾各郡縣猶十收四五而平陽一帶八月肅霜盡皆靑槁無柰邊餉緊急兩年錢糧一旦取盈𨿽額賦漸完而民已十室九罄矣延及於冬依然無雪曁今三十九年春夏再旱千里黃埃一時告停徵告賑濟者吁天伏地塡溢公門五月下旬乃始得雨播種之期視去歲更遲則有年之望抑於今難料處凋瘵之鄕際荒歉之歲而又加以三禩之頻仍邊餉之追呼傷哉山右之民也目今西鄙議封邊境戒嚴而五路桀黠似非一婦所能約束萬一乘糾合之眾求饜其欲勢難曲従計不得不選將興師此時而欲責三晉民運應期沓至驟資軍實必無幸矣臣愚竊思內帑儲積原將備非常之用儻蒙皇上惻然軫念將三十九年宣大三闗等處軍餉特賜従中頒發則三軍挾纊不戰而气自倍用之於戰戰可勝用之於欵欵可堅廟堂無西顧之憂矣其山右該年民運卽與蠲免止令辦納王民二糧以供宗祿徭站之需將見三晉之民膏脂不朘於輸將肌膚不戕於敲朴出水火而登衽席凡今日蒙恩卹匱之民皆異日好義樂輸之民也至於榷稅一節病民滋甚山右僻在西隅行商寥寥所有額派稅銀四萬五千二百兩鋪墊等銀五千七百餘兩皆分派於各府州縣於是斗粟半菽有稅沽酒市脯有稅尺布寸絲有稅羸特蹇衛有稅旣非天降而地出眞是頭會而箕斂又有繁峙皇租原奉明旨責令該監淸查宣大牧馬艸場籽粒未嘗及太原也祗緣地界相連而姦識毛鳳騰等索賄不遂徑朦坐以九千二百兩旣題得旨不得不那借庫蔵以應上供後因按臣題請減免尙存三千二百六十餘兩竟無措手至減代州崞縣五臺上邊民壯工食抵解不足者扣徵本縣條鞭補之夫當此積祲之後正賦之難供況益以額外之徵乎臣叨荷任使分守冀寧每遇防秋例當移駐近邊以圗犄角原奉勅書協理糧儲頃又代庖糧道者八閱月凡通省災祲之狀徵解艱難之情耳熟目習誠不任廩廩戒心先是督撫鹽臣議蠲議賑合詞請命未蒙兪旨臣竊計皇仁必不重視帑蔵而輕視生靈之倒懸也臣今叨賀萬壽拜舞闕庭慚無金鑑以效愚忠爰采民風而丐皇澤懇祈皇上軫念民艱安不忘危亟發內帑以充邊餉仍勅戶部將山右三十九年應徵邊糧照數蠲免其榷稅皇租俱賜停止庶孑遺之民困少蘇玄齠黃髮咸歌仁壽之萬年頌寶祚之靈長矣

防海方新疏

題爲防海建置方新兵務籌劃伊始謹攄愚見列欵開陳仰祈聖明采擇以便展布以固封疆事臣本一介書生起家有司洊歷藩臬比歲承乏西塞頃又待辠司冏媿無寸樹可以稱塞玆者增設天津巡撫備兵防海兼理糧餉臣以謭劣誤蒙簡畀聞命冰兢不知所措惟是時值艱危義難辭擔誓竭股肱以報國恩目今遼陽已失金復海蓋皆爲敵有計距天津盈盈一水順風揚帆兩日可到天津爲南北咽喉年來遼左水陸二運皆此轉輸萬一姦人儌誘導之窺伺爲患不小況有應援之責尢非株守可同但臣新設衙門事多艸創一切兵食諸需若不先行條議仰丐豫定無米之炊巧婦何辦卽擯斥斧鑕微臣義所不辭而上誤國家之事則死有餘罪矣敢摘緊要事宜條議上請一議水兵一議陸兵一畱班軍一設總戎一選將材一議召募一修船隻一制器械一備火器一修墩臺一請犒賞一免調發一議信地以上一十三欵俱防海之急需目前之要務必冀俯賜允従庶可展布四體若其百不應手徒令擁麾素餐則亦安取添設贅旒爲也伏祈勅下該部復議施行各欵【語多未能備載集中條奏諸疏率惟列目】

到任疏

奏爲到任事伏念臣嚴魯國迂儒齊東末品𨿽請纓之有志媿借箸之無奇筮仕理官未著平反之譽洊登水署曽微康濟之猷一籌莫展於旬宣五載空勞於疆埸三旬圉府方慚牝牡之未閒萬頃海防忽膺節鉞之重任惟廟略普收羣策致閫寄謬及菲才試之水陸繁劇之衝寘之南北咽喉之地驚承新命靡敢固辭倥傯出都不遑寧處臣謹於五月之三日抵津受事矣顧瞻遼左盡多壘之場聫接津門政揚帆之路兼鴻雁哀鳴載道且虫沙銷化堪傷事類絲棼官由艸剏卽令召募四集尙慮烏合白徒難禦勍敵況復器械百虛安得雕弓畫戟可稱整旅眞如搏沙之難就深切覆餗之是虞敢不奉揚皇威益搜軍實陳苴袽於未肇每懷蓄艾徙薪之圗掔情形於伏倪不勝集木履冰之愳社稷爲重縦發膚其可捐邊釁未弭在金革而無避除一切兵馬錢糧事宜容臣次第另行吁請外謹先具到任日期恭報以聞

錢糧不繼疏

題爲錢糧不繼募兵束手懇祈勅部分發帑金以濟急需事臣承乏津門飭兵防海自五月初三日抵任今且彌月因見責任重大武備空虛憂心惶惶朝夕拮據不啻救焚拯溺比來召募壯勇頗多向應已近二千有餘惟是合用錢糧僅得兵部原發安家銀二萬兩余俱未給卽工部曽許臣盔甲器械衣裝銀二萬兩原系初次帑金之數臣已經題明及臣差官赴領又復不發念臣戎幄新開倉卒受事無兵無馬無甲無仗諸事俱須創置無米何能巧炊臣在京時親見皇上續發帑金一百萬嗣接邸報又發帑金二百萬傾左蔵以毖邊防至盛徳事也臣計當事大臣必有洞悉情形不忍置津門於度外者方且靜聴分發不敢輕爲瀆陳而今遲回日久竟杳然無聞矣省直撫臣俱有原管兵馬額設錢糧統轄州縣甚多那儧備辦亦易而津門有一於是乎說者謂帑金之發爲遼左也津門卽不得比於遼左而爲遼事添設防援交責獨不可因遼左而推廣之乎臺省諸臣分往各省募兵咸以五千爲率臣不知曽分有帑金否然或許動新餉或便宜那借一紙之檄甫下而奉行惟謹矣津門募兵計當倍之乃曽不得比例一陳乞乎兵部題覆津門召募兵數水陸各五千名亦極取數之少矣乃經費亦有可計者如陸兵選鋒健丁二千名土著步兵三千名水兵五千名安家盔甲器械衣裝馬價行糧共該銀一十八萬兩此外如置戰車造戰船繕營房合火藥制火器各費不貲尙難枚舉今所給發曽未得十分之一營制疎蕪不堪著眼以此漫稱幕府彈壓海澨抑何恃而不恐耶臣今焦勞徒切動有窒礙欲差官募邊兵於延綏等處募水兵於淮揚等處而苦安家之不備矣欲差官市馬於宣大等處而苦馬價之不贍矣欲開局打造盔甲腰刀擬市建鐵於臨淸蕪湖市熟鐵於山西潞安等處而又苦物價之不敷矣錢糧一日不發則一日有停閣之虞錢糧終歲不發則終歲爲株守之計流光不待玩愒堪虞卽今爲之尙懼其晚失時不圗嗟何及哉伏冀勅下兵工二部亟行酌議前項錢糧勢所必需應該分發帑金若干作速如數給領俾臣得乘時召募整頓以備緩急之用卽令帑金不足則新餉本屬增派馬價原備軍興二項俱堪動支轉移分派惟在該部一引手間耳臣三十年犬馬業承簡命矢竭駑鈍以報國恩但願皇上與諸大臣爲東事計利害爲封疆計安危毋如秦越肥瘠之異視臣庶得以展布四體而幸免於瘝曠之罪矣

金吾遠逮廢弁疏

題爲金吾遠逮廢弁恭請明旨定奪事竊照従來欽拏官犯俱須奉有明旨賫有駕帖而後従事所到地方恭設香案羅拜宣讀所以祗畏君命而對揚天威也玆原任山西北樓口副將今廢閒陳天爵所犯罪狀臣誠不知其何如惟是緹騎逮人於數百里之外旣無明旨又無駕帖止憑金吾一紙之批眞僞莫辧臣竊訝之若其非眞則錦衣爲天子之禁衛何容擅有勾攝若其果眞揆之累朝之令甲刑章之舊例將無稍稍刺謬矣乎竊念人主一舉一動一賞一罰必期可垂靑史爲萬世法誠不可不愼者也見今天津道劉策已將陳天爵羈候惟謹然臣待罪巡撫叨有地方之責未奉明旨駕帖遽難輕發官犯卽差官劉僑亦似有逡巡不便拘執者伏祈皇上鑑別眞僞特頒明旨以便遵奉交割解京究問庶雷霆有赫而日月光昭矣

犄角最重疏

題爲時事犄角最重津門鞠旅維艱謹詳陳空匱之形仰祈聖鑑亟賜議處以便料理事臣嚴猥以謭劣承乏津門前當建置之初直以時事孔棘咽喉近地外以堤防津海內以應援神京如斯而已矣玆者經臣創議廟算協謀三方建置恢復遼左區區津門欲與廣寧登萊鼎峙爲三臣情深報國義切同袍苟利社稷何惜頂踵乃細核津門之物力津門之時勢則有萬萬非他方可侔者請詳言之今天下之全力盡赴於遼天下之精鋭盡萃於遼天下之金錢以數百萬計不問出入以供億於遼九邊及都門之軍需戎器捆載絡繹以轉輸於遼以津門而較遼百不得一焉然猶內外異勢也緩急異宜也不當與之較也卽以登萊津門相提而論山東新增水兵以三萬計陸兵以二萬計大約登萊所得將四萬許而舊日額設之兵不與焉津門舊額防海一營不足二千之數新設水陸二兵部覆共準一萬何啻邾莒之視齊楚乎卒徒鮮少捉襟露肘一不敵也登萊海運之船不下四五百隻今旣停運水手攺爲水兵運船攺爲兵船直一反掌間耳津門旣不停運而且加運水兵無船寧堪徒手而憑溟渤近臣具疏欲向餉臣那借運船一百四十三隻猶戛戛乎難之至於水兵亟議召募苦無應者蓋以海運利大非可以月餉奪耳二不敵也登萊有六十萬海運停畱之米豆以爲軍餉又有本省六府之新餉以恣挹取而軍餉可以不乏近日津門召募新兵僅四千許而管倉施主政輒以月餉不繼爲憂大費措處三不敵也以津門而較登萊兵戎物力種種不敵單竭刓敝口舌莫罄此皆眾所共耳共目者豈臣愚之臆說哉頃經臣移咨到臣謂天津用兵當以四萬計夫欲従事於樂浪玄莬之間非盛其師徒何能鼓行而前顧四萬兵亦何容易哉有四萬水陸之兵則有四萬兵之安家月餉舟楫馬匹盔甲器械衣裝操賞火藥旗幟等項一有不備不能成師而匪従天降匪従地湧俱須國家金錢爲之則四萬兵亦何容易哉因憶臣抵津門三月止得兵部發安家銀二萬兩耳至於兵部應補發安家馬價銀五萬四千兩已題得旨臣差官守候日久近聞又僅發二萬兩而其餘仍未發也臣不得已借餉臣新餉銀五千兩差官赴宣大市馬才可得四百匹而此外則不免束手無措矣工部應給盔甲器械衣裝銀八萬兩亦經題請奉旨迄今甲乙互推毫釐不發臣不得已檢城樓舊腰刀弓矢稍爲修葺給發新兵以備操練又搜津庫稻穀等銀可數百兩買料鳩工開局打造軍容戰具黯澹無色而此外則計劃無復之矣新兵糧餉不足臣亟詣餉臣懇請得原發帑金三萬兩轉付倉司稍濟各兵然眉之急而將來更有不可知者矣軍前犒賞臣原請銀一萬部覆止準初年五千次年二千業奉兪旨但欲取給新餉戶部難之堅不肯發而兵部亦遂以爲不便開端顧天下有不操練而可稱兵者乎有不賞罰而成操練者乎有不用賞而能獨行其罰者乎今欲盡廢不舉難矣總之無米爲炊悶懷迫塞大聲疾呼聴者褎如以水陸各五千之兵其金錢給發之難如此則進之而四萬其難又何如哉伏冀皇上軫念東事經營之難津門匱乏之苦勅下該部將前應增水陸兵數従長酌議如果應增卽將一切安家盔甲器械衣裝船隻月餉之類預爲查處俾令各有著落刻日給發則行間諸務可以如意料理庶鞠旅之事易而犄角之勢成矣如不應增亦須明白具覆愼勿謾應姑允而復従中格也不然機會易失流光不待萬一經臣以尺一之符下徵津師彼時百不應手誤策應而緩期會卽誅臣竄臣亦何益於封疆之大事哉

瀛海災傷疏

題爲瀛海運務軍興一時並急窮民災傷困苦萬分難堪懇祈聖明軫念蚤議蠲賑並請比例亟蠲新餉以安畿輔以保災黎事該臣看得瀛海當畿輔要地爲都門咽喉以頻年之災祲值遼左之告警行賫居送履畆加租杼軸已空興發未巳萬姓皇皇莫必其命滿望今歲有秋或可蘇困萬一詎意天不悔禍饑饉薦臻去歲無雨二麥未播今夏復旱蚤禾鮮殖方臣履任之始政當夏至之時亢暘爲災赤地千里沿途觸目而驚心萬姓呼天而搶地延至六月初旬靈雨漸零閭閻小民胼胝襏襫方延頸以希菑畬之入而未幾復有蝗蝻之災矣初時蝗尙無多爲害猶淺旣而遺種地中日漸繁夥倐而平地尺許勢如流水忽而羣飛蔽天白日爲昏連邑連州無處不受其荼毒食葉食心無稼不被其吞啖且有更苦秋旱者又有更生綿虫者嗟舊谷之旣沒嘆新谷之全虛村突無煙市井蕭條催科日急惟正己自難供新餉洊加額外復従何辦蓋地當衝劇旣水陸之繹騷而時值軍興又差科之疊至覽諸告牘備極苦趣傷哉民也夫國以民爲本而民以歲爲命自古天災流行何代無之顧時有屯艱而人無流亡者恃天聴之必周賴主澤之下逮也臣所轄河間府十八州縣並六衛一所除河間吳橋肅寧三縣輕災不敢槪瀆外其任丘等十五州縣並各衛所俱罹旱蝗之厄災傷重大臣濫竽節鉞叨有撫循之責輒敢冒死上聞爲數百萬生民請命乞勅該部速行按臣屯臣查勘具奏酌議蠲賑則浩蕩恩波沾漑閭閻而畿輔重地永固根本矣然瀛海猶有事屬偏苦而蠲免萬不容緩者則新餉是也以有順永登萊之例在也畿輔自順永外惟瀛海最近遼左先是順永以逼處邊塞特蠲新餉矣今津門建牙犄角遼左又總督經略及保定巡撫層累坐鎭無一不爲桑土計綢繆則無一不於瀛海恣挹取故買鐵料於斯索匠役於斯市硝黃於斯造戰船買戰馬制戰車儲艸料悉於斯𨿽云有司之經營莫非小民之輸納軍興之苦剜肉醫瘡豈其在順永下者登萊海運先年與津門並行而登萊獨蠲新餉今登萊停海運整師旅而免餉如故良以海邦貧瘠不稱過也獨是津門海運不惟不停而且倍增括米糴豆誰非民膏水挽陸輸誰非民力今又加之師旅矣而輸餉亦如故終不得自比於登萊此殊不可解也揆之順永旣如彼較之登萊又如此則瀛海新餉斷斷當蠲不旣彰明較著矣乎此則無論災與不災均當議蠲而當此災傷困頓之時則望恩尢切而施澤宜蚤者也故臣敢因上報災傷而並及之伏惟聖明大沛汪濊亟賜拯救地方幸甚臣等幸甚

辭督餉疏

奏爲撫津積戾罔功督餉仔肩難負懇祈聖明俯允辭免以安愚分事竊念臣本局曲之質原非軍旅之才祗緣客春遼瀋繼陷臣時備員冏寺遂承人乏於役津門臣義不敢辭難黽勉受事未免任重而身輕多見志迂而量狹今荏苒期年矣水陸𨿽已成旅而挫鋒陷陣尙未可遽望於烏合器械𨿽已粗備而堅甲戰艦尙未能盡具於倉卒臣竊爲此夜廢寢而晝忘飡也至於三方建置之議起臣又加有贊理徵東軍務之銜詎意風鶴一驚全遼盡棄臣先所發參將管大藩等水兵二千員名久抵三岔戍守後聞遣赴鎭江旣未見有斬將搴旗之功臣續所發遊擊金冠等水兵四千員名復在山海阻凍竟以寒月舟膠今僅藉爲深溝髙壘之用臣又爲此憤塡胸而淚交睫也是由前而論臣經年之樹立旣寥寥其如彼由後而論臣溺職之罪狀又彰彰其如此卽令得逭斧鑕而寛吏議已厚幸矣今突有此督餉之推亞卿之擢眞所謂賞加於無勞榮踰於始望玆臣所爲飲冰循墻而未敢冒焉以承者也緬惟督餉之事仰佐軍興統轄廣闊錢谷殷繁念省直蒼黔久困則催科之維艱思海洋風波叵測則飛挽之不易非有精心巨手安望食足兵彊說者似謂朝夕目擊巧者不過習者之門乃臣自揣才力綿薄一誤難堪再誤之舉況佐計之任地漸鄰於孤卿而積勞之餘身且兼以善病頻年巖塞心血久枯匝歲津門頭顱頓攺卽頃今年三月寒熱大作一病瀕危迄今元气未復藥裹獨親祗以時事阽危未敢具疏請告此又津門道府諸臣所爲熟睹而共憐者也伏祈鑑察下情收回成命準臣照例休致回籍如謂督餉缺官義無所逃姑以舊銜管理餉務俾得將勤補拙勉圗後效庶國家無濫觴之官聫而微臣免覆餗之訾詬矣奉旨督餉重任畢自嚴以勞望簡畀著遵新命受事不準辭

發兵會剿疏

題爲東省妖賊怙亂津門奉旨會剿謹酌議應發營兵以助撻伐事竊照山左六郡臣桑梓之邦也臣承乏戶曺濫竽督餉目今潢池弄兵運道梗塞無論輦轂之下百萬軍民咸切呼庚卽臣津門轉餉楡闗亦將無従出矣加以賊勢猖獗聲言內犯卽甸服三輔亦不勝震鄰剝膚之患矣臣竊爲此日夜腐心恨不滅此而朝食也惟是蕞爾津門新造艸昧之區兵馬無幾自去歲發參將管大藩等兵二千名於遼左發遊擊金冠等兵四千名於山海今歲又發參將翟子勲等河南前營兵三千名亦赴山海總計已發過九千餘名矣今現在津門者除水兵四千外總計主客陸兵不及萬人津門內鞏神京外防海澨東援楡闗責任綦重必如戶部所題欲發津兵五六千人是空國以行也頃者兩奉聖旨一則有酌量發兵之說一則未定馬步之數所謂明見萬里之外者也顧疾在腹心治癥宜亟於醫藥而禍生肘腋救鬭竊聞於披纓臣豈異人敢或首鼠臣嘗聞之騏驥一日千里駑駘躑躅不前是兵貴精不貴多也詩取譬於雷霆易致戒於左次是兵貴速不貴遲也現今津門兵馬有限取盈則不能太少則無益量度主客之旅斟酌多寡之間請以山東營守備劉永昌所統二千名毛兵營守備董世賢所統一千名共作三千之數山東營新兵原系濟南諸邑召募前來初亦烏合漫無紀律劉永昌練習有法約束得宜近日遂成一枝勁兵今玆受檄徵剿以東土之兵而還戢東土之亂亦何所不勉焉毛兵營兵丁初従僉事胡嘉棟渡海抵津僅五六百人耳嗣是又復逃散不滿五百所幸統兵守備董世賢恩威兼濟得不盡潰臣又令其陸續召募共足千人賈勇拔距綽有可觀俾令東援亦復樂趨此二師者皆津門之鋭也獨是以津兵而入東省若無道臣監制何以震肅戎行分別功罪臣與監軍道僉事來斯行議及而本官欣然請往以彼素富韜鈐親在行間指授方略計所禆益良非淺鮮又該道有子來燕禧力能扛鼎射可穿楊因念其父羽翼無人亦復志切勤王情殷寢戈願以諸生従戎統率家丁以爲將士先是役也一以護運一以剿賊如賊勢鴟張不妨據險扼要以杜其北徙之路如我師雲集便可協力夾攻以大爲剪除之謀庶不至以重發隳功亦不至以輕敵取敗耳再惟各兵遠徵必裹二三月之糧卽今津庫如洗非得二萬金不可尢望計曺刻期給發一經支領便可成行不則曠費居諸非所稱救焚拯溺之義矣

補發津兵疏

題爲津兵東剿再奉明旨謹照數補發以靖妖氛事該臣看得津門爲京師咽喉自當宿重兵以備緩急而東魯爲海內腹心豈宜醸醸盜以滋禍亂前戶部之題覆護運也欽依有量發之語及東撫之請兵討賊也兪音無馬步之數臣謹劑量主客較計多寡以三千名應命業具疏奏聞矣迨兵部以五千爲請而聖旨復如數準發兩咨抵臣夫東省之事急矣當此潢池云擾之際決非揖譲救焚之時竊計天下之兵當爲天下用之豈其無事而豢養爲者況楡闗政毖丸泥之封而東省已熾燎原之焰楡塞策應之兵鱗次而棊布者尙自不少至於應援東省明旨煌煌勅速剿而戒蔓延所責成督發者南則漕撫北則臣與保定撫臣耳臣又何敢以兵寡爲辭而衡君命也及臣備行該道查議而該道以河南後營守備周之禮統兵二千爲言查津門見在客兵止有此營原畱以備楡闗踐更之用今似不容膠柱而鼓瑟矣該營兵馬𨿽稍不及山東毛兵二營之勁而中多南汝伊雒間人則亦毛兵之倫也在津訓練漸已經年亦能明步伐而習技擊修戈矛而賦同讎矣臣已行令整頓兵馬衣械與山東毛兵二營絡繹同發直達兗府壯犄角之先聲懾白蓮之妖魄胥攸賴焉總之未奉明旨之先臣不敢多發以蹈喜事之嫌旣奉明旨之後臣又不敢少發以貽縮步之誚此臣區區之本懷也至於三營兵餉原在津門月支一兩五錢今歷過七月一月尙未支也又當賫糧三閱月極爲省約計此二千之眾又非一萬五千金不可並前所請山東毛兵二營餉銀臣俱一面於各項召買募兵銀內那借給發用遄其行伏祈勅下兵部戶部亟爲復議補給各歸正項

【男際有按蓮妖徐鴻儒之起鄒滕也山左徵津兵會謀蕩剿先君搜卒簡乘師出在途而妖黨於弘志起武邑事出倉卒勢張甚景州告急後軍守備董世賢移兵殱之俘斬四千有奇賊平而保撫之兵始至及抵兗參將劉永昌屢戰奏捷而手擒賊首徐鴻儒者卽疏中所稱従戎諸生來燕禧也初官軍屢衂賊恃妖法常自詫曰若欲勝吾除是天兵曁天津兵至不三月而蕩平時以其言爲讖云近見紀事本末曰景州妖賊屯阜城武邑殺人祭旗聲言取景州焚掠四十餘里官兵往捕之賊首於弘志策馬張弓飛舞而來官兵斬之於馬下餘賊披靡四散並未言爲何處官兵而紀鄒滕之戰亦爲疎漏又嘗見是時有撰李忠文公神道碑則移其事於李公夫李公繼先君撫津者也徵發之事旣未與聞景武之捷才履任一日耳李公序先君撫津疏艸亦載其事初未嘗自居也附錄原序於左以備讀古者考鏡焉李公召邦華字懋明江西吉水人】

附撫津疏艸序

神廟禦極之四十一年餘待罪南牀與聞計吏時所稱天下第一廉平則無若今少司徒畢公公先是業以卓異著玆復冠羣辟人擬公節鉞彈指余欣慕執鞭而公恬不爲名髙居久之再舉卓異乃徵入冏伯猶常調也會東方構難三韓不支翼翼神京屋瓦皆震朝議以天津咽喉挽漕而屏蔽東海非開幕府宿重兵不足戒衣袽推擇而使公始出建牙明年公以勞勩晉貳司徒余方従田間來輒被命爲公後蓋惴惴不堪是懼而回首執鞭本懷未嘗不倚玉自慶也津故河間屬璽書監司以下並隸紀綱乃艸昧靡一具公至立規模定章程辟戎伍繕艅艎水陸拮據月不啻四十五日奏請絡繹於道壁壘井井屹然京東雄鎭亡何廣寧陷楡闗累棊羽書夕至旌旗朝發時潰卒望塵奔獨公遣戍守官軍鼓行而東無卻步者以是測公節制云忽妖冦山左守臣乞津兵爲助旨再下公急鄰誼重悉精鋭半萬以赴師出景武賊逆前鋒躍■﹝日舜﹞殱之而滕鄒之役不三月奏凱焉此秋毫皆公力余𨿽與於會觀厥成而已蓋公沈毅天授無鋒頴於貌精詳夙成無張皇於卒故運籌決機守處女而應脫兔試讀撫津封事英略遠猶令人應接不暇𨿽戎馬倥傯驚偵狎至然棼而愈宻撼而彌定浩乎淵乎夫誰窺公深乎餘才百不逮公而幸公典型在望步趨恐後一切率襲公舊偶所不安必決於公公亦披忱靡貳古稱蕭規曺隨猶意相先後耳何如余朝夕稟仰錐畫地印印泥哉𨿽然余於公實有嘿契者公勤誠體國雅意廉儉念封疆多故財用匱乏筦鑰惟嚴不辭程薪數米余亦抱杞憂惜錙銖經歲度支弗及他鎭之百一殆與公不謀而合頃疏自陳嗇狀援公爲重公曰世方見少子顧韙之耶余曰民力竭矣將多多益善乎相視而笑今公殫精儲糈裁浮核侵所省大農金錢無算異時公功髙廟社將什伯撫津日而撫津其嚆矢矣余爲公序疏艸蓋倚公同心聊鳴執鞭本懷竊附靑雲耳若乃公之不朽則有國史在

撫津事竣疏

奏爲撫津事竣謹將收支錢糧數目造冊奏繳以祈聖鑑事慨自遼左發難宻勿焦勞臣以愚劣濫竽津撫始臣之至津也以彈丸之城處咽喉之地外海內漕果稱要害而諦閱武備則衰廢極矣津故置三衛𨿽列左右二營皆春秋分班以供版築之役於備禦無當也惟葛沽海防營舊有防倭兵二千以屯守爲名而陸處無營水處無舟旌旗戈甲彊半朽敝臣竊鄭重簡書彷徨太息朝夕拮據罔敢怠遑兵部原議津門召募水陸兵一萬名該安家銀五萬兩原議買馬二千匹該馬價銀二萬四千兩嗣以遣兵援遼多發銀六千兩三次共發銀八萬兩又以萬人爲率工部該發盔甲銀五萬兩衣裝器械銀三萬兩而以冬曺匱乏龥請甚艱一次發銀一萬四千七十兩又一次發銀二萬八千二百兩續是屢催不報竟成畫餅蓋兵工二部所給發以爲津門軍興之費者止此矣視淮浙中州等處召募之需曽不及什之二三臣殫心籌劃刻意節嗇務求量入爲出不恥數米而炊如募兵原議給安家銀五兩臣惟於西塞諸將招到家丁各如數給發其土著陸兵則減至二兩矣水兵惟淮浙熟諳水性南兵各給以四兩其餘土著水兵則亦減至二兩矣招募解驗臣不敢諉諸道府聴之將領俱令中千等官招集赴臣一一自行簡閱以故安家𨿽廉而未嘗以孱弱者雜之所省兵部銀兩至爲不貲計以招募至者凡得標兵營三千一百餘名正兵營一千九百餘名鎭海前後奇三營水兵共四千三百餘名以徵調至者凡得浙直水兵二千名淮揚水兵四千六百名江南水兵一千餘名山東營兵二千名河南前後營兵五千名又有毛兵營兵一千餘名則半系徵調半系招募者也無何浙直淮揚山東河南毛兵等營俱先後調發廣寧山海山東應援剿除而津門新集諸兵已盈水陸萬人之數亦庶幾成一隊之師矣獨是戰馬一項原議收買二千匹今乃僅及一千則以內地馬價騰湧而又苦無佳者勢必就宣大諸市口收買歲惟八九月一次道裏旣遙鬻售不易一時誠難多得也臣又市物料於四方徵匠役於州縣就各寺廟開立四局以制軍器別設火藥自爲一局以防水火所制腰刀三眼鎗攢竹鎗各以數千計威遠大炮以數十計火藥鉛子以數萬計鐼斧悶棍各以數百計勁弓利矢各以數千萬計一切器械之類俱臣親自估計制辦又檢出津門城樓舊械擇可用者亟爲修理一時主客之兵各執一藝矣獨是鐵盔鐵甲僅造二百副有奇藤盔綿甲止造五百副有奇則以所資工匠頗夥非可以倉卒辦耳此外造沙船七十隻唬船二十隻營房三百間戰車十餘輛𨿽覺取數甚少亦濟目前乏絕大都隨事補葺矢竭心力旣務節省又求精好不敢苟且塞責亦不敢纎毫妄費良爲兵事殷繁國計匱詘上則大內之封樁下則小民之膏血總屬艱難倍宜珍惜若錙銖取之而泥沙用之有人心者豈宜出此斯臣幽獨所自矢也所惜時日短淺智慮闇汶機緒未竟掛漏實多才一拊心回首之餘不勝瘝官溺職之媿誠所重爲廩廩者矣玆臣叨轉督餉逐一淸算共計實用過兵部銀四萬四千四百四十九兩三錢實在銀三萬五千五百五十兩七錢實用過工部銀三萬二千六百三十六兩九錢實在銀九千六百三十三兩一錢一並交與新任撫臣李邦華經管復念錢糧支放最宜淸楚玆謹造冊奏繳仍移送部科一切支銷指掌可明矣顧臣竊有請者津門營伍漸成馬匹船隻尙少目前急買戰馬一千匹便須用銀一萬二千兩急造沙唬戰船一百隻便須用銀二三萬兩若夫一切器械不惟新集水陸之眾需以簡練抑且寄寓徵發之師無不仰給邇來徵調肆出絡繹闗領已惴惴有不贍之憂矣又兵士不可以袒裼而當鋒鏑之衝則盔甲萬副之制於用殊切於費尢奢又由津門以抵山海沿海一帶烽墩緣系流沙難以修築多設木樓臣查核舊迹什九傾圮而以錢糧無措坐成廢格恐亦未可視爲末務也總計工部尙欠衣裝器械銀四萬五千兩伏祈勅發新任撫臣則津門之軍興有賴矣

恭謝天恩疏

奏爲恭謝天恩事伏念臣猥惟斗筲濫膺節鉞津門設險當水陸之要衝瀛海建牙實咽喉之重地簡卒搜乘經年拮據僅成一旅之師儲器造舟匝歲劻勷麤足萬人之用謹奉三方之布置詎知九牧之無成顧瞻犄角一隅已失廣寧左臂亡羊思補剝牀切膚之災謂何汗馬不遑鼎足犬牙之勢安在疆圉綢繆之計未舉二三朝廷任使之恩寧酬萬一自當席槁以待罪詎思得隴而序遷忽奉明綸晉司督餉擢居版部兼領蘭臺以錢谷贍軍興六師饑飽倚命以紀綱資彈壓十道吏民稟成聞命驚惶控辭戰栗毫無矯飾總出眞誠豈期聖恩不蒙鑑允當此山海十萬眾嗷嗷待哺之日豈是臣子再三瀆悠悠自便之時臣謹於五月之二十一日抵任受事矣緬惟平遼敵愾之際莫若儲粟饋餉爲先自變起三韓而禍延九有歷時已經五載所費何止萬千召買截漕羣策無遺於會計陸挽水運人力畢舉於轉輸無柰鯨波之蒼茫兼以牛車之疲憊何以使廩盈而庾羨劈畫實艱何以使食足而兵彊經營不易劉晏之理財淮甸有意效之蕭何之轉餉闗中恐不逮也況前督餉部臣三歲之精心料理事事良規近覩巡餉按臣四欵之極意條陳言言石畫定額可杜濫觴之獘兼支可免玉粒之嗟臣敢不俯竭庸愚仰酬知遇奉廟廊之徳意遵耆碩之謨謀軍儲外供壯投石超距之鋭气民財內阜蘇氿泉獲薪之憚人矢志詰戎豈容嫌於米鹽淩雜投醪饗士還幹澤於大內封樁

廉將茹苦疏

題爲廉將茹苦倍常伏法推情可憫懇乞聖明照察覆訊末減以平政刑以彰激勸事竊照爲將之道莫貴於勇往直前而禦將之道惟在於執法不二粵自遼左淪亡逃將接踵大傷國體且挫士气有識之士無不切齒腐心亟欲按劍伸法以明紀律然有素行廉潔矢心忠義本非逃而類於逃無死法而罹於法者尢當察其情而原其心則近日管大藩之事是也大藩原以徐州世職指揮獲登武闈甲科先是泰昌元年以浙江實授參將奉調援遼天啟元年春經略袁應泰令率浙兵二千前往鎭江已達登州■﹝王母﹞璣等島會遼陽失陷兵部覆準回津防守時臣適有撫津之役逮七月內三岔告急遼撫王化貞移咨於臣索大藩一營臣發兵疏具在可覆按也繼入廣寧遼撫促往鎭江策應毛帥大藩又復鼔枻時值八月秋髙風厲覆溺逃亡其隨大藩赴鮮者僅八百餘人而遼撫所差賫糧都司莊夢龍並銀四千兩亦俱化爲烏有矣及十月間大藩抵鮮駐彌串堡與毛帥爲犄角依山爲守冬月極寒士多凍僕每月止借鮮米百石每兵日僅四合此外衣裝鹽菜之類一毫無辦自十月以抵七月共借鮮米九百四十石又借監軍副使梁之垣銀五百兩每兵不及一金夫饑寒切身𨿽慈父不能保其子各兵之以討糧爲名而相率內向者亦人情也大藩此時仍當申明約束堅守信地乃以各兵潰歸亦以追兵爲名相従赴津此則不能無罪惟是多命攸闗宿飽無期是則大藩所遭之不幸而非甘心掉臂者也及抵津而臣以大義責之撫臣李邦華亦以大義責之撫臣初議以該營中軍楊應鼎率其師往而委都司僉書文士銘監之大藩謝事聴參又令餉道錢士晉親詣大沽議給兵餉祗以庫蔵空虛不能盡補積欠之數於是各兵呶呶有詞備述忍饑裂膚之狀堅不肯受然未嘗鼔噪也已而餉道回津益知領兵渡海非大藩不可津撫再申軍令臣亦慫慂戒行及大藩往而兵帖然奮臂一招誓同生死我給餉銀斷自三月爲始至九月止則所節省尙不貲也而遐觀逖聴者不察其詳輒云逼索津餉則不惟大藩寃而津門亦寃矣海上風波入九月後三老長年便自裹足大藩率兵再發實以九月二十三日中途阻風屆十月十二日才抵登州廟島朔飆凜栗異■﹝風貝﹞時作竟守凍皇城島矣隆冬非航海之時守凍非駐足之地祗緣文士銘垂涎主帥投揭交構遂有逗𨖻之參惜哉由前而論原爲饑兵逃歸大藩追隨似與眞逃者異由後而論原爲寒冬守凍待時而發又與逗𨖻者異不意風聞騰播連被重劾明旨森凜分宜祗承臣亦未敢輕爲瀆陳續見登撫再疏大藩聞風前行圗功自贖奉旨果有圗功求生情節奏請定奪是聖明亦若哀而憐之矣近復報大藩於三月之七日再至彌串堡已具文報毛帥訖至二十一日而文士銘持登撫牌至各兵委士銘代管當於彌串堡巴山地方將兵船十六隻兵四百五十六員名事故銀一千二十兩俱交代明白大藩赴登州投審系獄嗚呼鎭江岸上近日往來轍迹多矣初時人皆以爲絕海窮荒寧死勿往大藩自津入遼自遼入鮮蹈險最先勇超諸弁且其一塵不染深得士心在鮮日久涉歷寒冬僵屍相屬人無異志糧糗不繼枵腹荷戈此等苦態要皆他人所無卽其擅歸有罪而其終年無餉亦微可原卽其徵進無功而其九月戍守亦殊可錄秋深再往中途守凍竊謂大藩無死法也卽津撫李邦華𨿽曽疏參每與臣言輒爲咨嗟嘆息未嘗不稱其廉而悲其苦大藩而斬其餘逗𨖻縮朒不肯出海洋一步者何以待之且其入遼以來兩年之間千辛萬苦一官數載甘同積薪而今反罹重典恐爲廉將之戒而隳壯士之心人何勸焉臣昔待罪撫津曽與發遣之役嗣是由遼入鮮海面寥闊鱗鴻杳絕比至去年五月始聞毛帥之耗孤軍乏糧臣卽連具塘報謀爲運餉接濟毛帥並濟大藩乃餉尙未至而大藩歸矣緣系津門之官絕域途遙未能照管而登萊及監軍道臣又未免秦越視之醸成此禍此則臣之罪也日來方寸展轉不寧臣𨿽不殺大藩大藩實由臣而死矣夫死生之際誰不傷心動念日奉梟示之旨論者以爲大藩必挺而走險卽兵部覆疏亦慮其甘心爲中行說以逆顏行而今已抵朝鮮従容赴逮甚至事故錢糧千有餘金交割明白不肯絲毫少染一腔忠義可矢天日當斯世而求忠廉之將如大藩其人者豈易得哉聞登州總兵沈有容海外相遇執手慟哭有容素號昂蔵丈夫則大藩之非齷齪庸將斷可知矣今卽不敢遽爲解网求生以撓三尺之法亦不敢復求戴罪立功以蹈脫缷之局但祈勅下兵部行令登撫解至京師仍令法司調取一切案卷従公審問務使情符於法法協於律或従謫戍或議拔黃以明正其不守信地之罪而姑貰其一死以存公道以示風勵毋使忠廉之將含寃抱恨以干天地之和則所禆於軍紀士气者非淺鮮矣臣一腔孤憤越俎多言天理良心不能自已知我罪我總在所弗計也奉旨據奏管大藩情有可原且已自歸就逮亦知畏法著革了職發至沈有容處聴用立功如再違玩仍行逮問

朝鮮情形疏

題爲賫勅府佐還津朝鮮情形漸晰謹披陳委折以備采擇事案照天啟二年臣當五月受事之初卽有朝鮮海運之役維時原任衛輝府推官孟養志曽蒙前經臣袁應泰具題起用援遼無何廣寧陷沒本官聞毛文龍請餉卽願躬任轉輸輔都司黃胤恩行矣又因廟議欲給毛帥勅印旗牌仍欲發勅宣諭朝鮮而本官遂兼有賫勅之役矣粵自二年七月發棹津門去冬黃都司回登而本官以宣諭未竣畱滯屬國今於六月之杪倐然歸來賫有朝鮮回照印信咨文而後督餉宣諭二事始獲完局該臣看得自有東事以來我中國之信使絡繹朝鮮而朝鮮亦待之甚恭禮之甚厚於是有視爲奇貨而恣其需索者有狃爲文弱而肆其淩轢者朝鮮君臣積久不堪浸假生厭故孟推官之賫勅赴鮮也毛帥輒尼其行力主代賫而孟推官亦欣然従之此自體卹屬國砥礪好修不欲令彼以些須宴饗之儀沾沾見徳色於我者也及差官任國輔應時泰賫勅抵開城而前王李琿堅持舊例阻止中途必欲令孟推官親賫而後開讀斯亦忠順一念不欲苟且完事以獲戾於天朝者但孟推官因見毛帥先經具題故成議有難於中變而代賫仍執夫初約涉冬歷春徘徊殷栗鳳山之間竟未成行比至二月而李琿稱病不復視事三月而李倧奄有海邦矣濡滯經時良有以也李倧立後欲反李琿之所爲至指以久不受勅爲李琿罪狀亟催代賫而孟推官尙羈鳳山亦以屬國新經易主旣當借以偵探情實又欲因而激發忠赤據所稱述問答侃侃數語殊闗名義又不旬日而促歸裝孤臣萬里獨力撐持只索如此斯亦庶幾可稱不辱君命者矣此孟推官賫勅往來始末之情也乃若彼國易主之詳則亦有可得而言者李琿原以前王李昖次子得立素稱仁柔李倧其親侄也馳馬試劍謀勇著聞眉豎耳垂姿表偉異常在李琿左右用事掌管筆札之役入春因見李琿有疾遂令心腹陪臣建議將平山節度使李貴教練兵馬五百人調赴王京防禦又宻約繼祖母王大妃於三月初九日在於宮中舉火爲號李倧率李貴等以救火爲名領兵入宮綁縛李琿投烈熖中並其世子宮眷及左右親信之人俱行殺戮議政府有自盡者本月十三日遂令王大妃下教國中云昭聖貞懿王大妃若曰天生蒸民樹之後辟蓋欲序彜倫立經紀上奉宗廟下安黎庶也宣祖大王不幸無嫡嗣因一時之權越長幼之序以光海爲儲貳旣在東宮失徳彰著宣祖晚節頗有悔恨及至嗣位之初反逆悖理罔有紀極姑舉其大者子𨿽不徳然受天子之誥命爲先王之配體母儀一國積有年載夫爲宣廟子也者不得不以子爲母而光海聴信讒賊自生猜隙刑戮我父母魚肉我宗族懷中孺子奪而殺之幽閉困辱無復人理是乃逞憾於先王又何有未亡人至若戕兄殺弟屠滅諸侄■﹝扌暴﹞殺庶母屢起大獄毒痡無辜撤民家數千區剏建兩闕土木之役十年未巳先朝耆舊斥逐殆盡惟姻婭婦寺逢惡縦臾之徒是崇是信政以賄成昏墨盈朝輦金市官有同駔儈賦役繁重誅求無藝民不堪命嗷嗷塗炭宗社之危若綴旒然不惟是也我國服事天朝二百餘載義卽君臣恩猶父子壬辰再造之恩萬世不可忘也先王臨禦四十年至誠事大平生未嘗向西而坐光海背義忘徳罔畏天命陰懷二心己未之役宻教帥臣觀變向背卒致全師投北流醜四海皇使來臨托故久滯皇勅屢降無意濟師痛心疾首胡可勝言夫滅天理斁人倫上以得罪於皇朝下以結怨於萬姓罪惡至此其何軍國子民居祖宗之天位奉廟社之神靈乎玆以廢之綾陽君倧宣祖大王之孫定遠君琈第一子也聰明仁義有非常之表宣祖奇愛之養於宮中命名之義厥有徽音憑幾之際握手唏噓屬意深重異於諸孫今者奮發大義討平昏亂脫予幽辱復予位號倫紀得正宗社再安功徳甚茂神人所歸可卽大位以繼宣祖大王之後冊夫人韓氏爲王妃故玆教示想宜知悉是日李倧遂卽王位又差官立誅平壌守臣朴華並鴨綠江邊臣鄭遵數其元年冬月時通接引戕遼人而謀毛帥是所借口以報中國者也李貴今爲李倧親臣日侍其側而又用宿將張晚爲總兵以守鴨綠用內戚韓浚謙爲本國都總兵以鎭王京又令通官傳語於孟推官曰向來舊王不以並力遏敵爲恭而以縟儀欵客爲恭今我正不以縟儀爲恭而専以協剿爲恭以故接伴各官其禮貌亦殷勤如昨而館谷漸不逮疇昔矣李琿之事天朝殫心竭力彼國老臣有身被倭難者皆所樂従而少年新進之徒或多不欲兼以供億頗繁國人苦之今春偃臥日久有以爲眞病者有謂知禍之將及已而深居以避者乃不虞其竟以不免也此臣喚集差官任國輔等反復查問而得其大槪如此近聞李倧請封之使業已渡海而來抵登而北行且匍匐闕下矣臣竊以爲李倧之事其不必議討者有三而其不可遽封者亦有三李倧自立𨿽犯無將之戒然爲李昖之孫李琿之侄枝派頗正且其假仁假義國中臣民率多歸向今若輕言廢置必當先議興師航海萬里勝負難必窮兵遠騖非力所及是不必議討者一也通逆之顯迹未著享王之常禮未失且其卽位教令頒布國中咸以恭順天朝爲念以協力助兵爲辭豈其以此翹前王之罪過而躬自蹈之萬一更置不得其人違順卽逆厥計良左是不必議討者二也李倧立後每有公移與毛帥往來固非大有協濟亦覺別無齟齬近聞毛帥自用銀往安州糴糧五千亦未遏糴總之毛帥近居皮島四面皆水與前駐宣州時依倚朝鮮大是不同可無他虞是不必議討者三也惟是君父大倫炳若日星亂臣賊子宜加斧鑕旣逭天誅遂叨封典煌煌綸音驟加匪人彼箕子禮義之邦將無爲有識者所笑是不可遽封者一也李琿之事天朝也甚謹旣助兵於四路進剿之時又助餉於毛帥駐師之日其有功於天朝也甚巨彼國教令所謂欲加之罪何患無詞者也若中國不爲一言昭雪幽冥之中未免負此忠順外藩於地下是不可遽封者二也李倧語言應對之間不失恭順天朝之意而其處心積慮尙屬叵測據其公移咨文𨿽稱權署國事然而居王之宮服王之服行王之政未嘗辭尊居卑拱聴冊封誠恐別有肺腸遽難方物大慮覘風觀變向背倐忽是不可遽封者三也以臣愚見固不必窮治其擅立之罪使其挺而走險亦不可遽與以封爵之榮使其狃而成玩俟其請封使至止收表箋一切方物姑寄別所卽令來使言旋順賫明旨詰問要見李琿是否當誅李倧果否當立俟其輸服請罪往返再三而後許之不則俟其進兵助剿功績昭著而後封之庶幾操縦在我剛柔互濟不以恩掩義不以權廢經天朝之綱紀大伸而屬國之邪萌自戢矣說者又欲遣官前往查勘區處夫官卑則不足以示重官尊又恐負固不服反有褻於國體似未爲得策也至於以後中國之使其以公務入朝鮮者寧稀勿數寧簡勿繁仍令謝絕一切交際母得黷貨致輕中華此尢喫緊要著亟宜申飭者也

【此疏采入従信錄諸書中流傳朝鮮頃朝鮮嗣王因纂修明史具疏爲其前王力辯且指此疏謂非事實然先君當日所據以入告者使臣之言而使臣則得之其國人之口也康熙乙丑際有附紀】

患病祈休疏

奏爲主恩未報臣病已深懇祈俯準休致以重餉務以全餘生事竊惟君臣大義比於天冠地履而無所逃臣子致身肇於策名委質而不可渝臣𨿽不肖蓋稔聞之顧事君致身必其耳目精明手足彊健而後可以爲服采服勞之地若果身之病矣致於何有此而不思以義自裁是爲屍素爲貪戀而罪乃滋甚矣臣嚴猥以駑鈍竊祿中外三十餘年終鮮樹立粵自皇考擢升冏卿嗣值聖明簡任津撫濫竽今職備員卿貳髙厚未酬膚髮何辭但臣稟賦素弱原有痰火虛怯之癥兼以馳驅邊徼俱屬戎馬倥傯之場精力耗於簿書肢體憊於奔走所従來久矣嗣是於役津門壁壘艸剏殫心従事不啻嘔血及督餉務闗鮮並急百憂叢集以致宿疾頓增齒髮非故眩暈怔忡時作時止顧一念犬馬戀主之心猶未敢遽言乞身也乃至今日而臣病益深矣津門素稱卑濕連年更遭霖潦臣自天啟元年五月抵津維時衙宇未備寄居衛署除正堂外止有寢室數椽不蔽風雨湫隘蒸濕臣實棲息其中鞅掌於內是年夏秋之間足膝浮腫皮膚麻木臣服燥濕搜風等藥數月良已屆於二年夏秋而浮腫麻木亦如之厥勢增劇服藥愈夥而後稍稍見效逮於今年夏秋以來不惟浮腫麻木已也下體徧生毒瘡膿血備極淋漓頭目岑岑而作惡飲食喀喀而欲吐醫療多術內外兼攻時將凝寒終無起色臣始猶竭蹶水次巡閱糧艘而今且不能出門戶矣始尙臨蒞聴事延見僚屬而今且不能著襪履矣瘡勢蔓延皮膚潰爛一股之大臃腫如腰一步之移重墜如石𨿽運務之遲滯爲驚而文移之批答未廢然而疾痛呻吟僵臥一室支離委頓瘝曠百端殊有局蹐倍萬不寧者詢之醫人張應淸等僉稱濕熱爲祟深入膏肓气血受傷漸成沈痼若不謝事靜攝必且終爲廢人夫督餉何官是闗鮮三軍所恃以寄命者也督餉何事是遼餉百萬所賴以輸挽者也今歲運額𨿽將就緒明歲運務又當經始一切截漕召買修船建厫等項諸事如蝟卽以精明彊健之身當之猶懼日不暇給而況加之病困重以杜門誰爲料理何敢坐視若再因循荏苒不蚤亟求賜玦則所誤於一身性命者小而所誤於國家封疆者大是微臣之所大懼也用是披瀝控陳一字非飾伏祈鑑臣病患甚眞甚危準臣休致回籍別選才賢代臣督餉或照近日廟議歸並撫臣加銜兼攝則微臣得安於醫藥或殘喘之可延而運務免致於廢閣亦軍需之有濟矣奉旨畢自嚴久蒞重鎭餉務著勞何得遽爾請告著照舊供職

懋賞難承疏

奏爲平妖無功懋賞難承懇祈俯容辭免恩命以昭分義事案照兵部題覆爲妖寇蕩平已久軍功查勘復明謹據實奏聞乞勅照例敍錄事奉旨東省妖冦蕩平文武各官協心奮力共奏成功朕心嘉悅畢自嚴張鳳翔李邦華俟直隸勘功疏至並従優敍欽此近兵部又題覆前事奉旨畿輔妖冦蕩平文武各官協心奮力共著勞績朕心嘉悅畢自嚴升右都禦史兼戶部右侍郎賞銀三十兩彩段二表裏欽此竊照臣前承乏撫津原以軍旅爲職則張皇六師固將爲戡亂資也發兵策應原因王命調遣則同舟共濟亦非爲希賞地也維時禍已中於腹心患實深於桑梓奉有明旨發兵五千於是將領擇謀勇者兵馬選驍健者器械遴堅好者傾左庫之蓄裹三月之糧而又以才望道臣監之旬日拮據寢食都廢然皆臣之職也臣之分也卽成敗利鈍亦不暇預料也逮烝徒在道而倐報廣川之妖亂移師問罪而旋見潢池之蕩平斯則變出倉卒捷報俄頃匪臣意想之所及矣繼而旌旗東指主客協剿馴致鄒滕底定洙泗廓淸是乃宗廟社稷之靈實式憑之而道將士卒戮力整旅之勞破斧缺斨之苦亦誠有足念者臣以欵啟量移督餉旣匏系於津門未奔走於行間其敢以徵發之微勞而冒軍功之上賞乎亂民無知不啻赤子之入井師旅所加堪憐玉石之俱焚其敢以中原之異變而蒙出格之寵渥乎且鄒滕之役東撫身居鋒鏑之中運籌決策百倍焦勞津門將吏胥稟成焉其波及津門者皆東撫之餘也景武之役津撫之號令方新而保撫之調度得宜此其平妖偉績無不超出臣上者三撫優敍誰曰不然臣實碌碌因人冉冉易位而可自爲功乎臣幼讀詩書聞古之人臣有不爲爵勸不爲祿勉以憂社稷者心竊慕之願以爲法今東徵之道將偏禆俱己加級受賞揆臣當日誓師之初心不啻慊矣若臣事無加於職業之外而驟膺異數之駢蕃足未側於壁壘之間而輒沐恩波之浩蕩所謂賞加於無勞榮逾於始願將令當之驚神而望之卻步矣況右臺乃風紀之峻秩揣涼徳何以堪佐計𨿽督餉之宿銜轉左階而中凜目今饋餉方殷本折匱乏臣方深抱溺職之媿而又何容兼官爲也至於命服輝煌恐貽不衷之誚兼金鄭重祗懷多取之羞因憶春月楡闗大賚樞相推廣皇仁猥以餉務相闗匪頒及臣樞相先已具疏總謝微臣未便矯異具辭迄今蟒段一端帑金三鎰長扃笥篋未啟緘縢當此財用匱絀之時似當一體繳還所謂省一分亦足助軍國一分之用者也爲此愕眙無措螴蜳陳辭伏祈皇上鑑臣微誠收回成命庶淸朝無濫加之寵而微臣罔貪天之功卽彤弓大典亦若增而光矣奉旨畢自嚴督餉平妖並著勞績敍賚已有成命不準辭

兵餉重任疏

奏爲兵餉重任綿力難兼懇祈俯準辭免歸並以安愚分事臣接邸報見天津巡撫新升兵部右侍郎李邦華一本爲驚聞新命等事奉旨李邦華旣簡任卿貳著遵旨卽來供職不得推辭巡撫事務旣議歸並著督餉官兼管該部知道欽此伏念臣以愚劣濫竽仕版馳驅中外三十餘年卽頃待辠津門先甲兵而後錢谷嘔心血而疲筋力亦已三年所矣以積勞善病之軀處瀕海卑濕之地致今脾胃損傷足膝浮腫前九月內曽經具疏請告未荷允従黽勉供職每虞瘝曠擬俟今歲運務奏繳事竣再申前請況玆巡撫重任克詰戎兵拱護神京犄角闗門而可以孑身弱植謬爲兼攝者乎臣無左宜右有之才而濫治兵轉餉之寄一聞新命五內飲冰且臣昔之司兵也搜卒簡乘而力惟覺其不足卽臣今之司餉也手畫心計而力未見其有餘今臣猶然故吾也非昔愚而今明昔弱而今彊也而何以兼攝也譬之尫羸之夫而令其一舉百鈞駑駘之足而責其一日千里烏能勝其任而愉快乎誠恐顧此失彼掛一漏萬將汰冗節浮之利小而鹵莽叢脞之患大矣且年來計曺匱乏每憂新餉弗繼向也臣與津撫庖祝各司呼龥同情猶僅僅以支眉然常惴惴而虞瓶罄近聞津兵月餉自十月起俱未給發今若歸並於臣旣索運腳又索兵餉一切呼號陳乞之情必且視前愈急愈苦人旣厭其唐突已亦羞其聒絮究且力薄言輕接濟弗前祗以重微臣之罪案而速其顚躓耳近見有條議津門事宜者似督餉津撫本同爲贅旒之官而合並擔當已別得瑰瑋之彥卽臣饒有兼才而肩承局外尙懷攬權妨賢之羞況臣實無微長而屍素局中益滋折足覆餗之懼矣伏祈聖明俯賜垂鑑準臣照舊止理餉運完其本等職掌其巡撫事務別選才具優長者屬之則小器得免於傾覆而重任可賴以劻勷矣奉旨兵餉允宜歸並畢自嚴才足勝任不必辭

津庫已匱疏

題爲津庫已匱益匱轉餉千難萬難懇祈勅部加意接濟乘時料理並蚤罷斥微臣以無誤軍需事竊照津門之糧餉非爲津門用也而實以供楡闗之士馬卽明歲之餉運又非自明歲始也而必先資今歲之措處稽查舊案前任餉臣無不隔歲講求先期營辦所従來者舊矣今歲部發新餉銀兩自上年十二月起至今年十一月止共僅得銀二十五萬而臣發過鮮運糧料一十二萬三千餘石發過闗運糧料一百七萬二千餘石鮮運每石腳價四錢二分該銀五萬餘兩闗運在南海口交缷每石腳價二錢一分五釐其運至闗外自芝麻灣以至覺華寧遠遞加至二錢六分通融計算該銀二十五萬餘兩二項共該銀三十餘萬兩而臣僅用二十五萬兩又就中買運新豆數萬石買運鮮布二萬疋買席數十萬片買葦數萬束又各衙門廩費工食及各運官廩糧俱在其內發銀若彼用銀若此臣非能神運而鬼輸也臣與司道悉心酌議磨勘捲冊不避怨勞故於一切津淮船戶除其底價扣其預支淸其掛欠悉作實數往時夤緣混冒之獘釐剔殆盡政如貧人負債力不能償聊檢舊劵以相抵塞而已至存畱下腳舊例止扣十分之一後因部銀不繼艤舟待發官船銀多有扣至二分三分者民船銀多有扣至三分四分者政如貧人市物手無現錢姑爲賖借以充日用而已下腳初扣之時許以運回給發運回無銀再許年終給發而今又屆期矣卽今應領下腳尙欠一萬三千餘金日久未發擁門告討皆以臣爲失信昔年海運利巨人多競趨今歲咸謂扣算過刻漸有離心民船尢多掉臂不顧失今不給明歲號召誰其應之且也今歲發運愆期秋深不息■﹝風貝﹞風肆虐漂失孔多兼南海口嶕石巉巖不便泊舟觸之立碎並鮮運往回失風者總計已踰百船之外舊例應於今冬發銀朋造抵補每船二三百金約用銀二萬兩又前任餉臣每歲例造新船百隻天啟二年臣受事後偶以糧運漸減停止未造迄今闗運鮮運道裏愈遙糧料愈夥近議仍造新船百隻又該銀三萬兩而以津庫如洗束手無措亦徒切望洋之嘆而已矣然猶系新船也乃若津淮舊船海運經年風雨之所摧殘波浪之所衝擊船艘敞漏什物缺少入春必須大加修艌方可嘗試於不測之淵舊例論船大小毎船預支二三十金以至四五十金俱於年終給發今各船戶告討頻仍臣無以應迄今新船未造舊船未修轉盼春和闗鮮待哺其能不脛而走乎天啟四年該運料豆四十三萬津門𨿽有舊豆五萬成色不登難充闗鮮之用其眞保河新派買三十萬因無豆價尙在未定之天惟有津門自買八萬臣與司道府廳竭蹷従事豆新價廉用待春首開運之需乃那湊收買未及三萬而津庫懸罄矣卽令春月有銀可買尙慮豆價日騰而緩急無濟也況未必有銀哉毎念及此而臣心欲碎矣頃自數月以來移咨再四呼龥頻煩而內部止發銀二萬兩尙未到津臣將何法搜括何道補葺以結今歲之局而開明歲之端耶部咨每稱外解稍裕再行湊發接濟苐不知外解充裕當在何年何日也烏兔飛馳河淸難俟若非仰仗天語叮嚀委曲那借速賜照數給發而徒以些須闗其口所誤於軍興者豈其微哉嗚呼今天下督撫之帶銜部院者多矣然未有備員於六卿之堂而經營於郡國之間者有之自臣督餉衙門始昔年倭亂則有張養蒙之拮據近歲遼難則有李長庚之劻勷而臣猥以謭劣貂續其後𨿽賢愚不同而名銜弗異也良以兵餉一節三軍命脈所闗故以部堂蒞之重其事也上而大司農卽其僚宷下而諸司官卽其屬吏庶幾其體隆其權尊呼吸通而接應捷可以展布四體而不致僨國家之事詎至於今而有大謬不然者案查天啟元年內部移咨前任餉臣內稱遼軍遼馬性命呼吸安危全在督餉之一身總計一年應費若干銀兩本部分四季解發督餉衙門一聴便宜行事再勿逐事題請以致部覆參差亦勿零星取銀以致部發稽遲而前任餉臣尙謙譲未遑也戶部又嘗題議津門應用折色每歲當在二百萬外三百萬內其建議如此𨿽前任餉臣加意節嗇未嘗妄費然伸縮自如而襟肘可免矣今以本部之大臣而仰新餉司官之鼻息每艸一疏陳一議不憚千言萬語嘔心瀝血以求一當乃司官一言駁之而有餘矣夫其復議而駁之也猶在行止従違之間也甚且寘之髙閣矣或遲回數月而後具覆或終於不覆而僅以咨應矣臣𨿽謭劣亦知國課民膏百倍艱難程薪數米萬分愼毖而困頓齟齬寸步難前旣曠廢於職業將移禍於封疆是微臣之徳望不逮前賢無以取信於人也非督餉之累臣臣負督餉不能克舉其職也今楡闗以餉運不繼則責望於臣船戶以腳價不發則怨讟於臣津門司道以買運糧不敷則又交相控告於臣臣累移咨削牘以煩聒於內部而不可得則又恐以唐突厭臣然則臣亦厚顏矣先事而呼見謂無疾之呻吟臨期而陳已成剝膚之瘡痏時勢至此千難萬難今惟仰丐聖明亟罷微臣治以溺職之罪而別選海內名賢以膺斯任則夙望之感召必且聞風而響應巨才之揮霍必且徒手而餉足斯實巖疆之厚幸軍國之至計也臣得逭戾於負乘而逃刑於司敗卽永跧伏艸野所至快矣奉旨糧餉緊急內外部當同心共濟毋致偏累這所奏著該部措處接濟以應急需卿任事焦勞還加意料理不必辭

到任謝恩疏

奏爲恭謝天恩事伏念臣生本迂儒未嫻軍旅才疎會計靡禆疆場荷盛朝特達之知蒞津海多艱之地百事繇於艸創何啻捉襟露肘之窮一帆緊接溟壖不勝浪馬濤戈之懼而臣自鞭駑鈍勉矢血誠搜乘飭戎冀振貔貅之勢惜陰刻日終媿鎖鑰之功稍展寸長倐踰一載卽招集騎步薄有可觀而整頓鞬櫜猶多未備幸朴誠信於士伍可徐酬分閫之恩乃聖慮篤於軍儲忽驟拜度支之命顧臣寡陋再試殷繁當計曺仰屋之時值河西失守之後■﹝風貝﹞風時作波臣之飛渡維艱霪雨相仍露積之蓋蔵乏策海輸繼以陸挽猶虞庚癸頻呼遼艘載駕鮮航安得要荒並濟經營宵旦大懼僨轅再易星霜尙蔑底績乃緣徵發微勩猥蒙浩蕩洪慈特晉憲職之崇載荷匪頒之渥捐糜莫報函蓋難名更因津撫之議裁復奉兼攝之新旨遞任尙嫌於見短並承豈裕於兼長𨿽廟堂憐老馬之識途欲使駕輕就熟而微臣懷襪綫之陋質烏能綆短汲深成命儼臨疏辭未允蓄艾已羞往事莫逭諐尢履冰倍悚來玆彌深局蹐敢不練三津之戎馬使之動可戰而靜可防務期足兩地之飽騰勿令發不時而呼不應謹捍禦於海澨必使島嶼澄波圗接濟於巖闗用寛聖明旰食而臣又念國家丁三空四盡之日旣圗省費以省官則微臣當陳力就列之餘豈容兼任而兼餼貳卿之廩費猶自靦顏鎭撫之供張槪行裁節至於原設之衙署攺充武庫之庤儲居肆鳩工庶盡懲呰窳之獘日省月試期克壯組練之容斯又臣惓惓有懷所爲自靖自勵者也

地震陳言疏

題爲畿輔再經地震災變異常可駭懇祈上下交儆亟修實政以圗消彌以凝休命事該臣看得積陰爲地地道主靜萬物之本原羣生之根苑也以靜爲常以動爲變震則失常是爲越陰之職而幹陽政厥變大矣故春秋地震必書誠重其事也聞之占候家云地震動微禍小動巨禍大動在一隅應在一隅動在千里應在千里今之震也未嘗倒塌房屋壓傷人命固與巨動稍殊然嘉平之十三僅一朝而震蕩者數四新正之五日未彌月而震動者再形卽境外遐方不及盡知然瀛海十餘城之州邑申報略同想燕趙千餘里之提封災祥靡異矣微臣觸目陰陽之舛戾因縦觀時事之艱危豈容無說而處此東則聲罪致討■﹝扌間﹞然思逞西則陽順陰逆狡焉難憑則可虞在邊境遼餉加派無異一兔而兩剝其皮在官𨿽徵其所不得不徵在民實應其所必不能應則可虞在窮民左蔵空匱而沿邊之兵餉不能時給卽最急如楡闗亦以海運暫停轉輸靡繼每懼祼體脫巾之呼或出風餐露宿之旅則可虞在卒伍軍興方殷飛芻挽粟固不容己然瀚海風濤而長年三老每葬身魚腹之中卽竭蹷芻牧而重趼繭足多困踣輪蹄之下誰非赤子而茹苦降割至此極也則可虞又在運務凡此皆足兆異皆足郁和臣嚴濫竽督餉承乏撫方值災異之洊臻思奉職之無狀匪直痛自修省不遑寧處仍當亟従罷斥以應咎徵者也竊惟我皇上禦極以來乃聖乃明克仁克孝郊與祀必親朝與講弗輟止輦受諫官之言發帑紓巖疆之困仕路之登進不啻拔茅章奏之批答捷於流水亦旣追蹤堯舜而比績唐虞矣顧明王愼徳𨿽纎微弗忽而臣子責難則箴規弗廢詩稱敬天之怒無敢戲豫敬天之渝無敢馳驅蓋災異之來天所以震懾人君而亦所以仁愛人君也人君應之以實則震懾實爲休祥酬之以文則仁愛終爲譴責故天之鑑下也洞見於幾微而君之回天也轉移於呼吸卽今似有不容不亟爲修省者如煌煌綸綍間繇中旨之傳宣致令輔弼不得闗其忠萬舉萬當而一誤則捄藥靡施將無啟煬竈而滋猜嫌乎是內批當愼也如瑣瑣婦寺渥承延世之寵光致令樞筦不能守其法作威作福而一輕則勞臣解體將無嗟濫觴而叢指摘乎是恩澤宜節也乾坤之生才有限乃以骨鯁之大僚而一言擯斥以道學之名儒而投老巖穴以批鱗之直臣而長伏艸莽棄騏驥於伏櫪欹楩梓於斷溝將無失算乎是人才宜惜也帝京之神气宜張乃金吾之鍵櫜總屬朝家之扈蹕羽林之貔虎孰非王國之爪牙顧寄兵柄於貂璫幾同伏戎於肘腋旣靡大內之金錢且胎他日之隠禍將無非計乎是內操宜罷也以上四者𨿽不足爲聖徳之虧損而未必非白璧之微瑕𨿽不足乾天地之和气而尙覺夫陽明之結轖伏望皇上體天心仁愛之意法周詩敬天之箴亟圗修省次第舉行庶幾人心悅而天意得陰陽和而災變消𨿽有坤維震動之失常無損堯天舜日之上理矣

積屙沈劇疏

奏爲積屙沈劇萬難供職懇恩速賜休致以保餘生事竊念臣嚴稟賦素羸才諝尢短濫竽仕版三十餘年自知甚明無當世用憶在丁未值內艱而堅臥不起逮於甲寅自河東而請告歸田初心直欲棲遲丘壑尋覓醫藥以終余齒已耳不意屢荷聖恩起臣藩臬役臣衝塞感激圗報勉效馳驅嗣是叨陟冏卿量移津撫載擢督餉適當遼瀋廣寧淪沒奔潰因念主憂臣辱何愛捐糜頂踵此臣之心也亦臣之分也惟是微臣戅質癡腸従來不肻偸自暇逸事必躬親而後無憾故於文移則逐字檢閱兵馬則覿麵點查糧料則親手磨算而元精忽不覺其銷亡矣兼以肢體困於卑濕之侵蒸目力耗於燈燭之薫灼心神枯於批答之冗繁而華滋忽不覺其雕謝矣稔知國用匱乏旣難時詘而舉贏無柰習俗膻逐未免察淵而府怨風雨闔辟特造化之常獨微臣處多凶多懼之地一風一雨皆足闗心遇霪霖彌日則慘然以愁惟恐津闗糧料有露積浥爛者遇暴■﹝風貝﹞崇朝則懍然以憂惟恐闗鮮舟航有汨沒海洋者往往中夜彷徨當食罷箸有無多寡亦錢谷之常獨微臣當三空四盡之時思運務所需糧料艸束不貲所需船隻買價運價亦不貲莫不仰給帑金取資國賦欲緘口不言則慮有誤封疆有負職掌欲頻煩陳乞則又轉喉觸忌啟齒挑釁眞是疾首腐心靡所控告凡此種種皆足以焚陰陽之和而醸冰炭之戚於是臣之疾疢日益底滯幽郁深入膏肓矣臣於去年九月間已曽具疏請告不蒙兪允未敢瀆陳維時臣猶止於督理餉務病亦僅在足膝間也近且承乏兼理兵餉自冬涉春竭蹷料理宵旦經營率至夜分衝寒冒雪寢食都廢以致中气愈虛火邪頓熾乘春一發捄藥難施內而眩暈怔忡轉覺五臓之無主外而麻木痛楚堪虞四大之不仁雙眸赤腫盡置案牘於髙閣痰嗽嘔吐幾視飲食如冦讎百衰俱見諸癥叢生殆惴惴焉有性命之憂而岌岌乎懷首丘之慮矣目今春汛屆期則軍旅之震耀難弛海冰已泮則運艘之輸挽宜亟臣旣臥屙闔戶寧免曠職瘝官撫孱軀以自憐睹簡書而增惕眞有一日不能安於其心亦有一日不能安於其位者仰祈聖恩念臣病實委頓情非假托準臣休致回籍別選才賢任事臣自今以往儻不遽塡溝壑則長林丰艸之間無非銜徳呼嵩之日矣奉旨兵餉重任倚賴正殷著照舊任事不準請告

地震頻仍疏

題爲地震頻仍天心告戒謹據實奏聞懇祈聖明益勵修省以弭災變事臣聞地道廣厚無所不容地道定寧無所不載故其卦曰坤其徳曰母其脈曰理其神曰祗開鴻蒙之先窮窅冥之域而息沈默之鄕所従來久矣一旦震動是謂以陰紀幹陽政厥禍叵測往年震於魯而蓮妖起震於蜀而播酋叛震於三韓而撫淸遼瀋相繼陷沒其應如響此皆已事之彰明較著者也今且震於金陵丰鎬之鄕震於江淮湯沐之地告災之疏踵至然未有如今玆數百里之內十二月一震正月再震二月三月又震震且數日地中轟然有聲居民房屋傾頹婦子皇皇如山澤之駭麋狂走出避臣誠不覺魂搖而神悸也又聞永平一帶震動尢甚室廬城堞坍塌無算灤州樂亭沿海地方有開裂之地形有堆積之砂土平地出水尺許居民不敢夜臥一切情狀駴人聴聞誠古今異常之大變也臣嚴承乏待辠餉撫乃視履咫尺之城不百日而三四震臣安敢避瑣聒而不以災告乎竊惟有災異則有感召有感召則有事應今瀛津數百里內及沿海一帶皆臣統轄轉輸之地則皆臣罪戾之所感召也請竟言之津海國也蛟宮蜃窟人所爲望洋卻步者也今樓櫓涵天艅艎銜尾日驅一方民命以擲於驚濤怒■﹝風貝﹞之中此其地利安乎否也津餉皆新餉也海內所爲竭澤而漁者也左輸闗右輸鮮梯航無已耗敝中原此其民情安乎否也津兵皆新兵也所爲備神京山海後勁之用者也年來調東兗調薊門調闗門足不停而席不暖弱者踣於路彊者竄於途今日壁壘幾空猝有緩急將何以應此其兵力安乎否也津海地利兵民無一得安其常而謂坤輿職載獨能循其寧靜之體乎則不必因災異問事應而以事應召災異固昭昭不爽矣臣至不肖誤蒙任使玆值異常災變𨿽日督率文武將吏恐懼修省冀幸消弭而才不足以弘安攘誠不足以昭感格所當亟爲罷斥以謝天地之譴責者也維我皇上紹祚以來敬天法祖靡有戲豫勤政視朝不自暇逸然而時事愈棘天威滋至日變星祲相繼示警人妖物怪層見疊出邇者風霾屢作雨澤愆期皇上方下明詔嘉與內外大小臣工共圗挽回而地震又見告矣以宅中定鼎之區而虩虩搖動是豈可以修省之空言而回旣怒之天心乎則臣願以修徳之說進兢業常存而佚遊宜戒也儉徳維圗而賞賚宜節也啟沃當遜而召對宜舉也以至深宮燕處葆精嗇神以培養無疆之祉尢不可不愼也凡此皆修徳之屬也臣又願以修政之說進東事方熾而邊防無使弛也蓮妖已平而蚩愚無使擾也遼民久困而反側無使驚也以至名碩忠諫霽威賜環以慰答寰宇之望尢不可不蚤也凡此皆修政之屬也誠使徳政交修朝夕幹惕法成湯之自責效周宣之側身則天不能爲災地不能爲異震者弗失其寧而皇圗愈爲鞏固矣不然以泄泄之君臣應天心之蹷難則疆圉板蕩之禍已兆甸服震撼之中是可不爲之寒心哉先是河間地震臣正月間業已有疏具奏玆所陳者亦卽前之餘唾臣聞李沆在宋日取水旱盜賊之事奏聞謂人主少年當知四方艱難常懷憂懼以臣薄劣何敢比擬於沆而目擊災異交錯隠不入告又沆之罪人也是用不避瑣聒而謬抒憂危之苦語以祈聖鑑惟聖明裁察

截漕賈戾疏

題爲微臣截漕賈戾謹束躬待罪事先是本年七月內臣因闗運糧額不敷請截漕十五萬石以抵東兗逋欠之糧以補鮮運借貸之數候命兼旬始荷部覆止準截漕五萬而臣先因海船久候時不可失已預截漕糧十萬石發運行矣比見邸報踟躕無計額內者旣不可短已運者又不可還於是又具題如以闗餉緊急徑準作正開銷也惟命如以太倉殫匱扣算津門今冬帶運例截之數也亦惟命如亮臣之計無復之而俯及寛政也惟命如以臣爲専擅截漕而重加譴責也亦惟命蓋臣拊躬循省允之少而截之多夫亦自知罪也或扣算而或開銷未敢以臆決也近見倉場督臣有疏極論攺折截漕之非內部亦有疏評駁續截五萬之糧莫不交口責備於臣並及贊司餉道而又勒令運官仍將後截五萬起運赴京不則以違旨參提追補臣乃局蹐飲冰無地自容惟是闗鮮待哺之迫切明旨責成之森竦津倉空匱之情形旁觀或不盡知微臣獨肩其苦敬披瀝於聖明之前幸垂聴焉臣以菲才謬膺督餉簡書甚重供億維繁查勅書內有勅內該載未盡者聴臣便宜區處之語又今年五月內奉有聖諭傳於戶工二部並専督遼餉等官詳確毛帥如果缺糧乏器眞情並撥船及應用器械一並速發解去軍前應用不得遲滯有誤軍機責有歸焉特諭此鮮運之數舊歲止十二萬今歲增至二十萬也又本年七月內樞相孫承宗有疏奉旨卿以廟算籌邊計劃自有周到其儲備糧料著餉部速行料理闗門利害闗天下安危樞計兩部及邊鎭各官著協力急公共佐封疆大計毋或觀望致誤軍需此闗運之數且欲增於一百二十萬之外斷不宜縮於一百二十萬之內也天語煌煌敢不欽承況闗鮮兩地咸以同舟望臣又以大義責臣溺職瘝官臣實恥之無柰鮮運額該二十萬止有毛帥自請截漕十萬勢不得不那借闗糧矣鮮運那借闗糧七萬七千三百餘石而闗運又不可少勢不得不求補內部矣東兗召買二十萬原充闗運但部覆糴本定價止十四萬議用二府三年加派銀十二萬八千六百八十七兩二錢尙不敷銀一萬一千三百一十二兩八錢卽於四年遼餉湊補夫東兗每米一石買價運價多近一兩有過之者通以一兩計算則三年見徵之銀止可買米十二萬有奇其餘無可措手俱待給四年新餉而四年新餉則夏秋方徵收抵冬始報完者也兼以天道亢旱爲災東撫疏請蠲賑官民借口不無觀望稽遲之繇實坐於此臣非不欲以白簡従事然舊例歲終參罰未有本年之糧至七八月卽行查參者也輸挽未至海運難稽臣復具疏截漕亦計劃無復之耳臣疏原云東兗未到之糧卽以十萬作明年應派數而於明年減派十萬蓋以四年新餉今已預支明歲𨿽有五年新餉必不能買足二十萬之數而運事更誤矣姑借截漕一著稍爲通融以寛物力而便新運斯臣區區本懷也非厚桑梓而緩催科也又臣前五月內有闗門兵馬愈增歲需糧料愈夥一疏亦請截漕部覆不允然覆疏內明稱若夫大舉有期調兵雲集糧料果不足用計秋冬之際漕運方至此時量截數萬以濟緩急未爲不可苐不得預定其數令後來執爲成例耳今大兵出塞抽調亦集則截漕數萬固內部之所素許而非臣之輒爲開端也臣前有請截之疏後有請罪之疏一片癡心熱腸總爲國家封疆起見此可矢之天日質之公論而無媿者而今謂臣爲擅截邀截譏臣爲越俎漕政且云視大倉爲虛器視京軍爲虛籍漕糧止供津門之用夫截漕豈爲津門用哉置楡闗不言而直云津門用之良可異也夫楡闗之與京師一爲門庭一爲堂奧聚十數萬之師於楡闗而使有絕糧枵腹之虞此等利害又將誰爲擔任也儻果重內輕外則精鎧利器京師之捍衛也今何輦負以給闗門俵解冏馬京師之上駟也今何絡繹以應闗門乃獨於漕米而靳之曰此京軍之儲非闗門之用而緩急不得相通也然與否也加派新餉竭四海九州島之供貯之京師初闗門僅月支十五萬近且加增至二十三四萬而轉輸如故豈非兵馬旣增而兵餉亦當增耶豈其折色可加而本色獨不當加耶倉場督臣之言曰七八月間津門糧料之價尙平不圗召買而一意截漕臣所未解夫有召買則有糴本試問內部曽給臣召買糴本否也夫運務之難久矣一切匱乏窘迫之狀屢疏龥陳迄無有寓目者漕糧五萬才捐太倉百分之一二何督過之深也夫倉臣之在倉言倉猶微臣之在餉言餉也倉臣惟恐京軍之不贍餉臣惟慮闗鮮之不足設身而處易地皆然政不煩深訝者也至大司農則合京邊通內外以成其大豈闗鮮缺餉獨不軫於衷而縈於慮乎如必欲治専擅截漕之罪先須及臣勿累司道運官蓋贊司餉道之截漕俱聴臣爲政者也運官之截漕於津原出意想之外臣實使之非有營謀鑽刺於其間也臣爲須眉男子果有罪過固當自作自受而敢諉咎他人乎臣循便宜區處之勅書遵闗鮮接濟之明旨奉以周旋罔敢失墜但令運額粗完無委君命於艸莽卽加以大譴大呵臣當欣然領受無怨尢矣所願皇上亟行罷斥微臣削其職銜以爲専擅截漕之戒儻皇上不亟罷臣臣以徳薄言輕之人舉足搖手便有窒礙明歲運務必不能辧徒誤皇上封疆大事耳奉旨截漕事屬權宜部題總爲國計還著従長酌議卿奏甚明著安心任事不必引咎

辭畱憲疏

奏爲畱憲誤畀綿劣難勝懇祈聖恩俯容辭免事天啟五年三月二十三日準吏部咨該本部會題奉旨畢自嚴攺南京都察院右都禦史欽此欽遵備咨到臣竊念臣疎庸一介遭際三朝筮仕神宗曽徧歷於藩臬承恩皇考復洊擢於冏卿迨聖明禦極之初年卽登庸撫津之重任嗣督遼餉問梯航於海濵旋議兼官並節鉞於輸挽眞楮小而懷大每履薄以臨深顧臣上之不能捲甲厲兵恢全遼之土宇次之不能量沙聚米充巖塞之軍實徒以本折浩繁呼龥頻聒中幹外竭蔑收效於飽騰剜肉醫瘡祗貽憂於蒼赤捫心知罪無地自容幸寛溺職之誅忽拜量移之命念畱都爲根本重地矧掌院尢風紀要司激濁揚淸巨任未易稱也秉憲貞度涼徳何以堪之似此恩波實踰涯分況臣蚊負旣久筋力全衰馬齒漸增頭顱頓攺蓋已嘗再騰乞骸之章未荷俯兪庶従玆獲遂息肩之期寧宜竊祿伏冀收回成命俾令歸田別簡才賢用充任使庶輿人無維鵜在梁之譏而微臣逭折足覆餗之誚矣奉旨畢自嚴督餉著勞畱憲特玆簡畀著卽赴任供職不準辭

辭畱計疏

奏爲畱計重任薄劣難堪謹披瀝悃誠辭免新命事臣嚴猥以迂愚承乏畱憲履任未及兩月當官媿乏寸長玆乃謬蒙聖恩量移畱計濫竽司徒比肩六卿天髙地厚誠非臣捐糜頂踵所克報稱惟是畱憲總持風紀職在表帥臺綱與聞淸議事猶約而易操畱計典司錢谷職在料理本折仰佐軍國責彌艱而難辦臣拊躬捫心豈其眇焉薄劣之軀遽可陳力而就列乎又況比歲以來軍旅倥傯供億殷繁南北殫竭閭閻凋瘵旣無雨粟點金之術將有捉襟露肘之憂此臣所爲聞命飲冰踧踖靡寧者也儻不度徳量力冒昧忝竊以致速咎於身貽戚於國罪莫大焉伏望皇上垂鑑下情收回成命容臣仍守原官供職別選名賢以重邦計庶聖朝無溺職之官而微臣逭竊位之譏其恩波愈爲浩蕩而銜戴愈無津涯矣奉旨卿才望素隆畱計重任特膺簡用著卽前赴供職不準辭

到任恭謝疏

奏爲恭謝天恩事伏念臣性本迂愚才尢謭劣歷官一十七任竊祿三十五年瘝曠滋深涓埃未報謝輸挽於津海方靦顏乎臺端出綸綍於北辰遽晉司乎邦計恩逾涯分慮切戰兢控陳原出悃誠聖慈未荷兪允臣遵奉明命謹於本年三月十五日前至本部恭設香案望闕叩頭謝恩到任管事訖獨念軍國方殷則錢谷之需用最急而中外告匱則大農之酌濟尢艱況畱都倉庫入之額原少而出之孔苦多兼比歲省直輸之北旣多而供之南益少每東那而西補如割肉以醫瘡臣以疎庸膺玆重任慚無神運鬼輸之策矢循量入爲出之經敢不愈勵寸心勉堅晚節惟勤惟愼祗竭狗馬之私任怨任勞務塞侵漁之竇斯臣所爲盟心積慮以期仰酬聖恩髙厚於萬一者也

請還楚賦疏

題爲楚賦盡攺黔餉畱計毫未與聞庾蔵告空庚癸可慮懇祈酌議撥還以重根本事竊照南都重地實我太祖髙皇帝定鼎之區一切文武官軍棊布星列莫不仰給臣部供億當年經費各有正額倉不借庫庫不貸倉北不需南南不輸北以一歲之入供一歲之出充然足用而不窮逮今疆圉多事摉括頻仍北解旣急南供愈緩於是臣部倉庫勢且難支矣卽以倉糧言之三年以前尙聞可供數歲及臣抵任之後持籌而計一歲支放約七十萬石而各倉所積亦僅有此數則一歲而後是立盡之勢也寜可不爲之寒心哉臣嘗反復推求各倉匱乏之故大抵起於折色漸多本色漸少折色之畱爲南用者漸少折色之借爲北用者漸多先是戶部全折萬曆四十六八兩年南糧以充遼餉維時臣部署部事尙書黃克纉誦言其不可部覆未允猶曰兩年之後暫借卽還乃若全折楚省南糧二十六萬以充黔餉自天啟元年始年復一年竟無程限俾二百餘年之正供一朝遂成烏有而臣部毫不與聞此亦事之大可異者也查臣部南糧上倉正米每歲額派僅五十八萬九千八百有奇而楚省額解二十六萬計居南糧十分之四是南糧額派之最多未有踰於楚省者也乃四十六八兩年旣經攺折助遼餉矣天啟元年以後又復攺折以充黔餉然則臣部將何所賴藉以果四十八衛官軍之腹哉且也攺折之後並未移會臣部臣部每歲按籍而索之楚楚率以故紙相視亦並不言原奉部文攺折之故臣初受事稽考拖欠數多出於情理之外疑爲攺解黔餉又檢捲內並無北咨疑爲楚省司府徑自權宜那借云爾及本年五月內準戶部咨爲小民之溢賦難堪姦吏之浮派有據等事據湖廣百姓吳亨三等告稱南糧正米二十六萬石共該折銀一十三萬兩遭藩司糧吏將耗米亦折銀五錢每年多派銀五萬二千兩題奉明旨移咨臣部查問而臣乃知楚省南糧攺折已久始恍然自失矣臣部司屬五年以來豈無邸報可閱豈無耳目可詢而皆褎如充耳鎭日坐雲霧中卽臣近日飛檄相督一月兩催總屬夢中說夢矣夫黔難初興臣子義切同舟暫借一年猶可言也黔禍未艾畱計捨己蕓人年復一年不可言也且楚省南糧畱都命脈今將久假而不歸乎抑亦計日而當返乎南庾懸罄脫巾可虞今將重藩籬而忘堂奧乎抑亦先腹心而後肢體乎想經邦謀國之臣明而熟於計其必有以處此矣顧又有不可盡諉於黔餉者卽如楚省鹽鈔銀兩一項每年額派八千七十二兩五錢自萬曆元年迄今積欠銀四十三萬五千九百一十五兩屢經催督州縣俱以解司爲言及行文提取該司輒稱借解宗祿俸糧及官軍賞鈔等項朦朧開銷展轉搪抵豈天啟元年以前亦有所謂黔餉者哉則楚省人情之怠玩而以臣部爲易侮所従來久矣臣職掌所闗義難緘默據實披列龥天陳詞懇祈勅下戶部逐一従長酌議其楚省南糧本色攺折解黔卽當斷自目前歸還臣部以供重地之軍儲若有逋負仍前那用者容臣得循臣部節年題定規格執白簡以議參罰則倉庫聊資接濟而軍旅可望宿飽矣

請畱漕折疏

題爲畱計萬分難支南糧抵解當還懇祈聖明查照成議如數撥補以重根本以信明旨事竊照緩急有暫通之權而常額不可以並廢盈虛有互酌之用而國計不可以偏枯邇來邊圉多事國用告匱其借南濟北者權也濟北而不至厲南者則權而不拂夫經也惟南之經費不至頓窮斯北之灌輸可以常繼則爲南卽所以爲北也先天啟四年總督倉場侍郎畢懋良議當兩難之時商確補救惟有借解南糧一法南都倉米𨿽少尙可支數歲米價𨿽騰猶不出六錢以六錢給北軍則不足給南軍則有餘應以吳越攺折銀二十二萬解南京而以江西應解南糧三十七萬攺爲北運奉有兪旨久矣然糧多銀少已屬虧損使照議解南猶可少補孰意機會不偶議論陡生今六年三月原任南倉場侍郎魏說奏請搜括腳價銀三千兩助工而並及於二十二萬之漕折謂南京米貴放於官軍勢自不可戶部議覆果謂餉銀詘乏復欲以南補北具題得旨移咨臣部咨文到日督臣業已回籍臣及司屬無不相視駴愕良以江西南糧原系額設軍餉計口按月而支誠三軍所以爲命者也將銀折米已非經制失米得銀猶堪充腹若糧米旣已運北折銀又不畱南則視南軍皆可有可無之倫南餉眞可裁可減之物矣成議具在久奉綸音許而不與何以示信且今日南倉現存才七十餘萬石再加兩月折色僅足支一歲之餉荊楚旣悉供黔豫章又盡輸北轉眼告罄外解全無數萬饑軍圜視而起其禍尙忍言哉方今遼黔多事供億殷繁凡在臣子誼難坐視況南戶者固北戶之外府也數年以來挹彼注玆如取如攜臣部協濟不下百萬豈至今日而故自分畛域也者夫亦處無可柰何之地值萬不容己之時耳戶部謂以南有餘補北不足令南果有餘也公家之物何妨那補祗以臣部困窮已極旦夕難支不足之形已成而不足之隠憂有倍萬可慮者失今不言後將無及是以寧冒鈇鉞之誅不敢不據實控陳耳前任督臣熟諳此中匱乏或有激乎其言之不虞其禍之中於畱計使後人無所措手一至此極也祈鑑南部空匱之狀與臣部迫切之情勅下戶部従長酌議仍將漕折畱作軍餉想大司農公忠體國南北一視當不難翻然易慮轉圜相従也

懇恩休致疏

奏爲衰病日深萬難供職懇恩休致以延一綫餘生事竊照人臣委質服官無以有已故鞠躬盡瘁臣子之分義也惟是韶光不待従衰得病不能者止又臣子之至情也臣以艸茅下士駑蹇庸才遭際煕朝叨備驅策自入仕版三十五年什九在外拮據兵戎錢谷之間行能謭劣惟不稱任使是懼坐是心血久耗筋力亦弛夙有痰火怔忡之癥前在津門兩疏乞骸未荷矜允客歲量移畱憲仰戴殊恩黽勉就道妄意南中政簡或可愼自調攝以圗致身不意履任兩月倐有畱計之轉恩波愈渥報稱愈艱矢竭犬馬期副甄陶無柰適丁其窮本折俱匱而軍兵之待哺者以數萬計每毎食不下咽臥不帖席且也頭緒紛紜捲案煩宂臣誠不憚目營心計夙夜焦勞補牘飛檄不遺餘力而臣夙疾遂漸萌矣兼以南都入夏蒸熱異常暑濕中人瘧痢交作而臣病體益不支矣延至秋冬調理多日藥餌頻投竟無起色迄今痰涎壅盛肌肉消爍脾胃虛弱飲食如有哽噎頭目昏眩步履若在雲霧當斯時也思大命之近止慟捐糜之無具不覺回睇故園系念首丘夫丰鎬何地度支何官臣旣病困不能供職而猶尸位素餐不自引決將負乘貽嗤而瘝官滋罪矣目今畱都師濟九列充庭臣部左右侍郎俱已履任臣如江臯乘鴈何當有無及查近日奉有明旨年力衰邁槪聴自裁臣年𨿽非甚衰而病則已沈痼伏願聖明曲軫下情俯準致仕回籍調理得儌帷蓋之恩私無令委骨於溝壑儻一綫之餘生苟延卽昊天之大徳罔極矣奉旨卿才品素著畱計匱乏正賴持籌乃請告情詞懇至準回籍調理以昭姱節該部知道

石隠園蔵稿卷五

●欽定四庫全書

石隠園藏稿卷六

﹝明﹞畢自嚴撰

○疏二

起大司農初辭疏

奏爲驚聞綸命自揣難勝懇祈聖明俯容辭免以安愚分以重邦計事伏念臣一介艸茅四朝葑菲智能原屬短淺年力亦已衰遲服官𨿽竭蹶弗辭而疎拙盡露立志𨿽孤忠自許而瘝曠實多憶丙寅歲臣待罪畱計維時逆璫擅權搜括天下帑蔵一日內守備太監劉敬楊國瑞詣臣私寓以南京太僕寺牧馬艸場變價事傳逆璫意令臣爲之臣以職掌弗闗迎合可恥堅辭不任且國瑞爲逆璫幹子毎有文移向部索取年例錢糧炰烋殊甚臣義不受辱適值水土不服脾胃作惡積勞頓發痰火爲祟遂請老以歸恭遇聖明禦極剪除逆璫海宇無不快心臣愚亦爲吐气卽終臥丘壑有餘榮矣豈意誤蒙聖恩再起今職實出臣夢想之外天髙地厚臣亦何惜捐糜頂踵以圗報稱但臣前任畱計𨿽亦錢谷是司然出納有限而案牘亦稀臣猶以衰病自免至於戶部總統中邦之賦百需仰給艱繁十倍南部矧也兵氛未靖於東西民力已窮於輸挽欲蠲徵而九邊之呼庚足慮欲措餉而百姓之剜肉堪嗟此其爲任非大有才望卓有經濟之臣未易勝其任而愉快者如臣形衰體憊識闇才綿寧有病不勝南而顧可勝北者乎黔技易盡恐孤北極之恩駑足難前何補東隅之失臣私心實廩廩焉與其旣事而捉襟見肘致誤軍國之計孰若未事而量力度徳以譲弘碩之人臣於此時眞有萬萬不敢肩承者謹披寸衷灑疏控辭伏祈皇上鑑臣情出眞懇語非矯飾收回成命容臣仍前休致另簡賢能以充厥任庶臣愚可免於負乘而邦計不至於匱乏微臣之幸亦邦計之幸也奉旨卿敬愼端亮輿望久孚司農重任特玆簡畀宜速來赴任不準辭

中途再辭疏

奏爲遵命星馳中途患病再懇天恩俯準休致以保餘生以充國計事爲照國儲告匱上煩君父之焦勞巽命重申寧容臣子之佚豫蓋召不俟駕臣夙受教於聖門矣旣控辭而不獲爰竭蹷以遄徵隨於七月中旬馬首北指冒暑戒行靡顧三伏未盡戴星疾趨罔辭百里兼程滿擬旦夕履任拮據軍實於以上報主恩下供臣職實臣愚之上願而大幸也不意行至河間地方夙疾陡發痰涎壅盛咳冦幾無停聲瀉痢交作飲啖亦復中格偃蹇牀褥委頓難支然後知臣眞衰眞病譬之老馬罷牛其不可施於羈勒鞭策審矣簡書在目誠內顧以懷驚膏肓在躬欲力疾而弗克似此衰憊潦倒之軀夫豈任重道遠之具瘝官溺職弗卜可知誠不若引身而退調攝殘年以自附於不能者止之義猶庶幾不至於自誤而並以誤國也局地無以自容呼天殊非得已懇祈聖恩寛臣斧鉞放臣艸莽別選賢才以經國用則重任不苦於虛擁而微臣得逭於覆餗矣奉旨司農國計所闗邊疆多事需賴正急卿旣抵近畿著卽速來到任料理不必遜辭

寧遠兵變待罪疏

奏爲寧遠兵變臣弟隕生有負國恩無辭溺職謹束躬待罪恭請罷斥以伸國法以遂下情事臣同胞弟自肅少臣十有一歲幼年臣父令之従臣肄業恩義尢篤嗣濫竽一第初令定興頗著能聲壬戌行取祗以臣承乏督餉侍郎三品子弟例須回避不與考選止授禮部主事丙寅寧前兵備員缺人多裹足輒以臣弟推補臣弟義不辭難適值淋雨寧城盡圮至卽大修以爲守計數月之間須髮皓然丁夘寧錦有警臣弟協同撫臣袁崇煥竭蹷捍禦效有微勞事後加銜太僕少卿今春荷蒙聖恩擢升遼東巡撫天髙地厚矢志捐糜時臣臥屙裏居家信往來勸以潔己奉公殫忠報國少樹尺寸以答聖明而耀門庭臣弟唯唯撫遼六閱月選將練兵大都以遼人守遼土以遼將統遼兵不尙張皇苐求實著而已五月再警臣弟先期收斂堅壁淸野固守以待旣不浪戰以隳軍實亦不徵調以疲物力所全實多逮敵旣退遂督主客官兵磚砌錦州匝月報竣又石築杏山城垣亦完分兵駐守藩籬旣固仍遣覺華遊擊張斌良水師出沒三岔屢有捷獲安插降丁於大興堡沙河堡聚族而居異城而守此皆彰明在人耳目者也惟是名位卑微物望輕淺軍前百需呼號不應天下無不倒之營馬乃一請馬價而太僕寺馭之兵部司屬又馭之叩閽請餉之疏自五月來不啻舌敝唇焦淚盡成血𨿽屢厪明旨催發而他人視之蔑如也當六月間外解不繼固難投醪而挾纊逮七月初外解漸充又將那東以補西豈非臣弟之厄數當畢命於此日乎各邊舊餉亦有遲至十餘月者然其兵則土著也其所靠不専在戶部年例仍有民糧屯糧在也卽所欠亦系歷年壓支相延日久非眞數月無餉也若遼則異是矣以烏合蟻聚之人當米珠薪桂之地枕戈以待大敵従來如奉驕子四月無餉人何以堪語云饑寒切身𨿽慈父不能保其子匿帖屢傳兵心大變豈足異哉臣弟賦性剛果遭變之始因見體統淩夷冠履倒置急奪刃自裁旣不得死忿气塡胸隨卽昏暈以後時有淸醒旋又昏暈事定授意艸疏以報皇上席槁待罪余官皆獲無恙臣弟竟至不起此臣弟隕生之始末也說者曰借口索餉或有別情夫緣索餉而變生及得餉而事解自足爲劵聞職方司山海小報云撫院衙門什物文卷被毀搶出散碎銀二三百兩則臣弟之原無厚積可知也說者又曰善馭兵者能使親上死長可生可殺而不可使爲亂何至操戈相向言及此則臣弟撫馭乖方調停失宜之罪自無所逃臣又不能爲臣弟諱而願爲臣弟甘罪者也臣本山澤之臒原無榮進之念一旦遭逢聖明非常知遇起臣田間授以重任自揣不勝兩疏控辭未奉兪允無敢偃蹇家園是用星馳就道甫入都門卽聞此耗骨肉摧殘雁行中斷連日痛哭肝腸寸裂緣臣訓誨無素禍中臣弟臣弟保身無術辱及封疆兼以罪人未得死不瞑目臣實慚悼交集無地自容見今五內憒亂四大支離恨不能與臣弟相尋於地下耳方今邊餉窘急司農一官實闗軍國命脈臣當衰朽摧毀之際豈能精心而料理矧值家門僇辱之餘尢難靦顏而視事惟有束躬待罪乞此餘生已爾臣初亦欲殫心竭力少報聖恩於萬一始返初服而今方寸盡灰神銷骨立固萬萬有所不能矣臣弟旅櫬漂泊二侄幼穉家口零丁萬狀可憫願祈皇上俯賜矜允罷臣之官削臣之籍以爲臣弟治軍無紀奉職無狀之戒俾臣亦得收弟遺骸扶柩回籍撫養幼侄以遂下情別選賢能以充厥任仍望勅令新任督師務得倡亂渠魁付之三尺以雪臣弟之寃庶國法旣伸國計無悞臣一門生死均戴鴻慈無紀極矣奉旨寧遠變出意外知卿至情東西交訌國計孔急還以國事爲重卽出料理不必再陳

遼餉不敷疏

題爲遼餉不敷濟急無奇懇祈聖明申飭務核雜項新餉實數並求淸核虛冒實著以資飽騰以垂永賴事粵自遼左發難以來三韓臥甲萬姓朘膏司計苦於仰屋黔首疲於抽絲亦旣十年所矣延至今日索餉愈急措餉愈艱至使饑兵跳梁撫鎭僇辱幾年來新復之遼疆將有扤搖震動之勢亦岌岌乎殆哉臣以至愚極陋承乏司計點金無策負乘爲憂則講求足餉以自附於顧犬補牢之義曷敢須臾緩也查省直正項雜項新餉每歲入數約銀三百九十六萬四千二百餘兩而各闗鎭月餉馬幹並本色米豆艸東及召買運價每歲出數約銀五百二十一萬六千八百餘兩其出浮於入者實該銀一百二十五萬二千五百餘兩而額外雜支持兵行糧犒賞之費不與焉夫正項雜項新餉皆爲遼左設也今黔餉費至百萬島餉又費七八十萬以額設於遼者而瓜分至此則遼餉之不敷宜矣今聖主焦勞於上百執事憂勤於下凡可佐持籌而補廟謨者亦旣章滿公交車臣部見在虛心酌覆未敢泄泄従事乃若臣所自靖自獻者目前急著實未敢爲新奇可喜之論恐言之而難行徒病民而悞國終無當也亦未敢蹈因循玩愒之習恐日緩一日後之視今猶今之視昔而不給者愈不給也正項新餉歷年督催俱藉督餉禦史爲政半年有截參年終有舉劾豸繡威靈人情震懾不必再議更張惟雜項新餉原創於本部尙書汪應蛟集議多中肯窽然未有定額也復議於本部尙書李宗延因未有定額遂懸坐以額而未經繇撫按回奏亦無坐落州縣確數是以至今有解不如數者有全不照管者夫雜項新餉政用以佐正項之不敷柰何任其延捱坐誤軍需臣謹臚列以請一爲衛所屯田一爲省直倉谷一爲抽扣工食一爲優免丁糧一爲房產稅契一爲俸薪馬夫一爲典鋪抽稅一爲鈔闗稅銀一爲撫按公費以上雜項新餉九欵本部原定額數甚多而各省直所解額數甚少未免有名無實虛應故事是必仰賴天語叮嚀責成撫按司道督率有司著實查核如果原派稍浮不妨明白聲說著爲定例務限三月以裏具實造冊徑自奏報以後每歲照例輸將如開報不實及逾期不報者容臣部查參則雜項新餉悉歸實著無托空言者矣此外仍有續議新餉不列於雜項者則免覲之路費有司之雜支是也至楡闗內外及薊宻永津各鎭月餉固有成額然而將領占冒人言嘖嘖未必無因軍逃馬倒召補買補動踰旬月又有曠銀當扣還官昨督師尙書袁崇煥於召對時慨然以節省六十萬自許臣未嘗不擊節壯之又未嘗不盱衡望之也卽折色軍餉難頓減如許而海運米豆孰非金錢招買但減省本折共得六十萬亦可少紓臣部巧炊之苦矣又新餉應聴闗門支用而薊宻永津新兵所費不下八十五萬従前邊徼重地何處無兵祗緣東事張皇處處增兵增餉不舊兵是飭而新兵是問就中實有當議裁節者以淸理雜項開餉之源以淸汰虛冒節餉之流俾家諭而戶曉則耳目一新無慢令而致期則精神自奮挈舊章而提醒堅乃心而振刷庶可補葺遼餉於萬一乎區區蒭蕘聊陳一得總之申成說而非爲剿襲窮搜括而非議加派務求實著少濟空囊仰祈聖明采納申飭施行

舊餉告匱疏

題爲舊餉告匱邊鎭呼庚乞賜申飭追徵原設民屯淸汰踰額營伍以足經費以救然眉事今天下不可謂無事矣東而薊宻一帶在在戒嚴西而宣大二鎭時時枕戈至於山陜諸鎭叛服無常戰欵靡定無地不設重兵無人不需月餉臣部沃焦徒急無米難炊目今羽檄頻馳飛章疊至非以數月無糧見告卽以效尢寧遠爲憂臣承乏司計不啻疾首腐心視事之初竭蹶諮諏敢抒固陋仰佐持籌一曰核民運之逋欠國初九邊主客兵餉俱有各省民運以資供億後來間發京帑不過一時權宜之計無柰承平日遠疆場之臣忘其初意以京運爲必不可少之物其視民運積逋漫不經心夫臣部舊餉缺額至一百六十餘萬猶竭力供辦省直民運俱祖制額編乃任意延逋不知臣部之京運亦各府州縣之所解納億萬姓之所輸將非従天降地出與民運何異柰何岐而視之也今後責成各鎭撫臣年終徑自查參其山陜極邊地方有疲瘠太甚者準照腹裏上疲州縣預爲題明量減分數其餘分別懲戒此後臣部先盡民運原額以酌發京運之數儻逋欠仍前而參疏不至異日邊儲有誤疆場之臣難他諉其責矣一曰議屯糧之徵收祖制軍丁俱隸衛所各有屯田徵收本色入官還充軍糧支放是卽唐朝府兵營田寓兵於農之意聖祖所謂養兵百萬不費民間一粟者此物此志也迨後年禩寖深有子孫瓜分其田者有貧窶轉鬻者有丁倒戶絕而埋沒無存者有田本磽確而荒蕪不治者不才武弁旣視爲幹沒之資姦猾軍旗又恣爲延捱之計又或無災而稱災不遵納本色而告納折色每石多不過三錢又且緩徵逋負於是屯糧之設什不得五而祖制盡湮沒矣爲今之計似當行委府佐官員加意查核有埋沒者則遡流而窮源有荒蕪者則設法以開墾淸查完日地方撫按具實奏聞造冊報部定爲額數除原經題準徵銀衛所照例追納外其餘仍舊徵收本色入倉非遇大荒不得輕議攺折以饜姦貪之腹則屯糧漸復祖制之舊而邊餉亦稍助一二矣一曰嚴京邊之考成目今太倉如洗國家隠憂乃各省直京邊錢糧共止三百四十二萬九千八百九十餘兩而拖欠者每歲約至百萬臣部將何所賴以撐持乎固緣百姓物力有限旣完新餉頓逋舊餉亦繇有司急新遺舊若曰是可緩圗云爾至於考成之例止於薄罰降級玩愒易起今後臣部查有拖欠獨多者特糾一二従重降調昔年尙書李宗延一疏參知府十許人俱削職爲民是年歲入頓增一百八十萬此其驗也今度支之困極矣出入之數相懸生財之藪已盡所恃九邊續命者止此維正之供而積玩成習非惕以功名之路不可也一曰汰踰額之營制先年各邊鎭俱有一定兵馬一定糧料名曰經制如田之有畔不得踰越逮後督撫條議陸續添設總爲固圉防邊言亦鑿鑿可聴然兵日增而餉日益後遂至於不可繼矣仰借明旨申飭責成督撫虛心酌議昔何以減而有餘今何以增而不足度其緩急設法裁汰以歸經制斯亦今日淸餉之急務也蓋今日軍餉別無生之一法止有節之一法額外節得一分則額內畱得一分矣總之淸理民屯稽核京邊直還以軍餉之所固有而考核經制澄汰兵食實祛其邊鎭之所本無𨿽平平而無奇實鰓鰓而過計冀惟聖明采納施行

遼變原因缺餉疏

奏爲遼變原因缺餉互訐漸至失實謹備陳兵餉完欠之數以祈聖鑑以俟會議事頃寧遠四月無餉川湖諸兵怨憤狂逞僇辱撫鎭及文武各官署部侍郎王家楨請罪管餉郎中王楫抗疏相訐一時缺餉致變情形昭然在人耳目祗緣王楫有封閉四十萬之參而家楨不服也家楨奏辯原未緩應而王楫亦不服也頃奉聖旨王家楨王楫互奏畢自肅節次請餉原奏科道官參論寧遠各奏並朱梅著該部會同九卿科道従公看議限五日內具覆欽此竊念臣弟自肅承乏撫遼凡六閱月眞見遼左孤絕之地百物湧貴兼以遼兵烏合之眾人情凶狡決難枵腹執殳其請餉諸疏無月不有先是三四五六等月共有六疏𨿽兼陳他事而請餉殊迫又有錢糧淸數揭帖發抄一次塘報帶催月餉一次請餉書啟發抄一次而公移累累無論也至七月內復有兵餉久絕及日夕告急二疏則情景倉皇辭气激烈岌岌乎有朝不謀夕之勢矣屢奉明旨火速湊發家楨漠不動念初五六月時猶曰外解不繼也至七月初旬庫積幾二十萬此時若發得一月之餉猶可以救臣弟之死而所發止二萬至七月廿日以後此時已收庫者與寄庫者近四十萬方於廿三日發銀九萬而兵變卽在此月之廿五日已無及矣聞變之後立發二十四萬然何救於臣弟危亡之數哉計鼓噪時尙欠各項餉銀五十三萬有奇而可謂無缺耶變後續發之餉果可杜禍亂而救噬臍耶臺省諸臣督過撫鎭原是責成封疆之大義督師行邊追究起釁自是綏靖邊徼之良策若遂以此借口原未缺餉兵變非緣缺餉臣有死不服也且闗外親蒞目擊者莫督師巡闗若矣乃闗臣王會圗疏曰撫臣泣懇哀號幾於一字一血亦旣奉有速發之旨而司計者竟秦越視之我𨿽不殺伯仁伯仁繇我而死慢事之臣百口何能缷罪耶眞可爲此事之斷案矣近督師袁崇煥約略錢糧大局疏云不必多爲掣肘只缺四月之餉便足死一撫臣又豈非缺餉之左券哉臣裏居時兩接臣弟手書謂少司農畱新餉以充舊餉若有意相苦者又望臣早到部臣弟竟不能待而臣亦竟不能副其望軍餉久絕軍情大變呼龥辭窮坐以待斃豈不哀哉臣極知本部匱乏措餉甚艱亦知西鄙跳梁畱餉以備設身處地臣非敢以此苛責家楨但亦宜相度緩急量爲接濟而卒不肯稍爲注念臣弟一身一家性命不足惜而使危疆震動國體大傷誰任其咎且屢疏以爲原未缺餉以新增每月二萬爲未定之數以變後續發三十三萬爲實給之數萬一聖明震怒眞謂月餉未缺亂繇自招雷霆斧鉞之下臣家門將爲虀粉矣家楨與臣爲同僚臣初原不欲言恐傷雅道惟是事久不決辯議紛紜臣若畏禍緘口不一剖析使臣弟旣隕其身又隕其名何繇瞑目且令天下謂臣薄於兄弟之誼上何能抗顏朝端下何能歸見宗族乎至於臣弟請餉無術督工過急調停寡策信任失人臣亦不敢曲護其短伏願皇上允臣前請將臣罷斥譴謫以代弟罪以謝家楨則臣𨿽死之日猶生之年也目今九卿科道會議臣分當杜門避嫌謹抄錄臣弟屢次疏揭與原奉明旨送會議處恭聴查勘用是備陳顚末開具闗外兵餉完欠細數仰祈聖明照察並賜會議以雪家門覆盆之寃以釋臣弟夜臺之恨奉旨該部一並會議具奏

復議屯田疏

題爲遵奉明旨議修屯政事屯政一事臺省諸臣各攄所見備極苦心臣部旣集眾論仰達宸聰復奉明旨下部淸楚議奏以便考成竊仰皇上求寧觀成至意孜孜乎責望之殷也夫屯田之名一而屯田之實四有舊屯有新屯有兵屯有商屯其原委各異其窽會亦殊臣謹遵淸楚畫一之旨采先後借箸之議不作非常可喜之論聊爲補偏救獘之術敢臚列如左所謂舊屯者祖制設立衛所授軍之屯田是也沿邊諸鎭衛所軍余受田屯種以養本鎭之軍各省直衛所俱有額設屯田例亦如之目今徵本折以充餉據完欠以查參邊腹皆然屯田亦未盡廢也惟是年月寖久桑滄變易大非其古矣國初軍屯碁布星列徵發則取諸額軍而足無召募也月餉亦取諸屯田而足無年例也年例自正統十二年始子遼東十萬宣府十五萬耳嘉靖末年增八十萬今遂至三百餘萬而遼黔東江之餉不與焉則靡費極矣盍亦返而求其本乎各軍原受屯田有見在承種者有已經荒蕪者亦有霸占於彊梁而典賣於他姓者甲乙混冒荒熟絲棼沃衍浸蝕於豪貴已沒世不能復甌脫宣力於罷卒又皸瘃無以應今須稽查圗籍明正界址甚則履畝丈量兼許自首免罪如果用力開墾及曽受有價值但能照例輸糧卽聴承佃管業倘其錮蔽不醒吞並如昨許人據實訐告俟查明日奪田還官仍正以罪奚不可者若其軍竄伍虛淸勾不至又或軍戶單弱承種不前所遺屯田悉招軍余頂佃彼旣貪屯之利卽當應軍之差則尺寸皆王土而屯種有基矣至於徵收之法則愼管屯之選而無使貪弁借潤於脂膏嚴輸納之限而責成府佐俾核其逋負雨暘稍愆不許借口儌恩於攺折出納有程不使姦猾混淆於兌支仍須申飭撫道加意淸查平時按季而赴比年終照例以查參俾衛官畏切膚而盡職旗軍竭胼胝以終事卽未能盡復祖宗之舊而屯政庶幾其修明矣所謂新屯者省直地方所墾拋荒之田地是也今天下淮潁燕趙齊魯秦晉楚豫之間荒田不少此日黃茅萑葦之區皆昔年錢鎛銍艾之地安在其不可耕稼也者無柰蚩蚩小民難於慮始或有以牛力耔種力不能辧而中格者矣或有上惕於功令之起科下憚於比壌之爭奪而自沮者矣合令各該州縣有司各丈其境內荒田分別上中下三等造冊申報無隠漏也無混淆也然後下召募之令毋論東西南北軍民人等俱許任意受廛捐資開墾投遞認狀官給繇帖牛力耔種力不贍者量給公家聴令秋收償還此外或勸富民或招商賈設法開墾一聴其便俟其墾田有效或旌其閭或予冠帶比於漢世力田之科以示激勸則人皆盡力南畝矣開墾之後俾令世世爲業卽有貪且狡者不得借口舊產混相爭奪以攘其利仍待三年之後方行起科寧緩毋急以示寛卹則新墾自成永利矣此外喫緊得力尢在州縣有司勞來勸相日省月試視官田如己田等國事於家事自當有濟不然借墾田之虛名儌薦剡之實利未幾而廢格未幾而荒蕪矣此年來前事之明鑑也所謂兵屯者營伍之間無事則力農有事則出戰如遼左之屯田是也兵法稱取敵一鍾當吾二十鍾屯田一石可當轉輸二十石又稱粟生而金死粟生境內金死境外其言若合符節今試以遼境生遼粟以遼粟供遼兵計之上也又試以遼屯足遼財以遼財寛天下郡國之財尢上之上也粵稽往事如漢湟中之役罷騎兵畱萬人田而軍需不煩大農唐西川之役分營兵十二而轉粟不出卭雅世不乏營平贊皇古今人庸距不相及哉今若卽兵卽農且耕且戰俾耰鉏皆戈鋋而亞旅爲偕作久之而京運可漸減矣惟是禾稼未登慮敵騎之蹂躪秋成將熟虞盜糧之潛賫如天啟七年遼左屯田未熟懼敵復至徑自刈獲終歲勤勤竟成烏有大可惜也是當隨地築堡以收保人民而田畦附近仿先臣郭登攪地龍一窠蜂等制時設機穽倘敵躪入墮罟擭中數里立見糜爛此則以兵衛農出臺臣顧其國疏中之言似鑿鑿可行者也繇遼左而推之九邊皆可借覃耜而具比耦獲升斗以代鍾釡矣所謂商屯者洪永之間用淮浙燕齊鹽課専給邊餉每鹽一引輸粟二斗五升令商自貯於邊計粟領引爲商賈者利其息之饒也遂各不愛重資招民墾土自具牛種自理阡陌自築墩堡塞上人煙稠宻士馬飽騰殷富之風比於內地實賴商屯之力自輸金例開而商賈撤業邊田之墾者荒矣邊民之耕者逃矣邊地米價翔湧一遇災荒卽積錢如山積金如土而米無従出矣然則開中之一法固邊方之要著也近聞秦晉各邊多拘土民以納鹽糧號曰邊商如蹈湯火而邊商困矣淮揚之間又以浮課橫行官鹽壅滯年來大工搜括正供逋至百萬而內商困矣邊商旣困於徼外內商復困於水次此鹽法之所以愈壊而邊供之所以愈虧也今欲追復祖制惟有優卹邊商及內商耳酌時估而定斗頭無苛索也飭官攢而革常例無過求也杜兌支而禁攺折無假借也皆所以卹邊商也禁私販於產鹽之境以淸其源疏積引於行鹽之區以導其流而又嚴朘削於董鹽之官以節其費皆所以卹內商也二商互爲交易行同流水俾持母權子者如立竿而見影則此輩鼓舞爭先誰不負耒而趨塞下哉大都立法欲備行法欲實在舊屯必核隠占而督逋負則積獘可除在新屯必辟艸萊而勤耕耘則美利自興在兵屯務令軍屯樂業以爲恢復之張本在商屯務期邊腹疏通以培巖疆之命脈庶可仰佐國計而漸致升平矣

復議鹽政疏

題爲遵奉明旨議修鹽政事屯鹽表裏爲萬世不易良法今當軍儲匱極諸臣章滿公交車顧欲驅眾商而使易其田疇莫若疏鹽政而令自爲向往則鹽筴因革之故與今日修舉之法有可得而言者查永樂間招商赴邊中引每引納米二斗五升卽支鹽二百五斤當是時內地大賈爭赴九邊墾田積糧以便開中朝中暮支價平息倍商樂轉輸之利邊無飛挽之勞策至善也弘治間攺納折色而邊庾始乏迨後仍復本色而價騰數縮先後諸臣皆追咎於攺折之葉淇有自來矣舊例每引止行正鹽而竈戶所煎餘鹽不許發賣立法頗峻後因餘鹽積多私販難禁始議秤掣餘鹽每二百斤作一小引以稅之嘉靖元年議準各運司私余引鹽俱令本處招商納價解部太倉歲入百餘萬之鹽課卽此項餘鹽之銀而正鹽引價仍舊輸粟於邊至今未有異也先臣管懷理曾有盡收餘鹽盡行開邊之議時不果行蓋納糧中引者邊商納課行鹽者內商若令邊商行鹽於內令內商輸粟於邊皆兩不便是以前議終寢然各邊鹽糧之盈詘每視內地鹽法之通塞如萬曆四十四年前部臣李汝華查各邊鹽糧虧納二百三十餘萬石兩淮鹽課缺解一百七十餘萬兩揆厥所繇皆因鹽法壅滯引無售主商本虧折展轉逃徙以至於此𨿽輸粟之令日下有掉臂去耳逮後遴才增官設法疏理才見流通旋復告困夫九邊鹽糧淮引居十之七兩浙長蘆河東共居十之三乃兩淮遭逆璫矯旨搜括運庫八十餘萬鹽司苦無以應致那臣部之正課並掃邊商之庫價以益之加以大工等項增行浮引遂至正鹽壅滯而各邊正引無人承買是以鹽糧鹽課益復虧逋蓋鹽政大壊之秋而諸商困憊之際也失今不治必難救藥謹參酌利病條爲八欵請旨申飭一禁浮課祖制行鹽每引止二百五斤又以七分爲常行之鹽名曰常股以三分存畱於場遇邊糧急缺而後開中名曰存積今不論常股存積俱已開中且一引之內旣有正鹽又有餘鹽比之國初已增倍蓰若再於額外增行浮引則正引自壅正引壅則邊內二商交困矣內商困而余課不前其害中於太倉邊商困而鹽糧虧逋其害中於九邊兩淮因行浮引而壅兩浙因行票鹽而壅所當勅令巡鹽禦史亟爲禁革務遵祖制以行正引是探本澄源疏理鹽法之第一義也一革兌支夫鹽糧之設原爲白鏹不可以療饑所重在本色也乃今一切照驗止以官攢之倉鈔爲據商人遂買軍糧之票以與官攢兌支在商樂於省入倉之費在軍樂於省出倉之費官攢則扼出入之會而巧漁其利焉倘人人兌支是本色徑可不設而邊地無妨就荒又安所稱屯鹽表裏也今後宜責成糧儲郎中務時時稽察但有官攢兌支者盡法究處軍人追糧一月商人罰糧一倍至因年谷不登遂欲攺納折色愈非祖制益壊鹽規所當亟爲禁戢若其依法輸糧又當約束官攢無令掯勒使用如糧儲郎中因循不行覺察依阿不能主持者臣部有聞特行參奏庶本色重而屯墾有期矣一給庫價稽查祖制商人輸粟於邊官給倉鹽二百五斤以酬其本名曰邊中海支後因邊商難於守候遂將倉鈔轉賣與內商行鹽而內商不卽承買故兩淮設立庫價每引先給二錢五分速使回邊辧糧至用引之時內商將應與邊商引價照數交還運庫余銀找補邊商立法甚善後因庫價竟入搜括項內以致窮商守候經年鹽糧逋負職此之故至於兩浙庫價每引二錢一分徵諸竈戶不煩設處不知何以亦復掯給前據延綏邊商陳汝策等赴部控告已曾行文查給通未回報所當再爲申飭以後邊商賫有完糧勘合並倉鈔到司運司卽將庫價照數查給仍將給過日期並商名自變量備造淸冊送部如勘合投司而庫價不給責在運司如庫價已給而鹽糧不完責在糧儲聴臣部據實查參庶邊商不得借口於庫價之不給而逋負邊糧也一定交易兩淮兩浙俱有庫價其長蘆河東則邊商自與內商交易若非運長優卹邊商力爲主持未有不受內商抑勒之苦者且邊商資本有限必賣得本年引價始納得次年鹽糧如內商不卽交易鹽糧何従辦納於是邊商有告退告減而規避不前者亦有本年鹽糧踰數年方行完納而逋負無算者合行巡鹽禦史督令運司如遇邊商倉鈔到司內商卽出見值承買若有抑勒短少卽懲以怠玩之罪務隨到隨收亦令造冊如前法庶可以鼓邊商之樂趨而鹽糧亦易完矣一愼秤掣蓋鹽斤原有定額多帶卽如私鹽秤掣亦有定期頻掣卽爲獘政然必選委廉明風力之官監臨驗視則賄賂不行而夾帶可杜乃聞近日掣鹽之獘下官有托人居間而百計營求者上官有私受竿牘而徇情委用者常例之濡染不貲當場之斤重弗問秤掣祗循故事夾帶寧有底止引鹽之壅獘亦坐此是在巡鹽禦史執法秉公行文愼選以淸獘竇者也一禁私販夫行鹽地方止有此數私販行則官引壅此理勢所必然者今鹽徒充斥無處不聞而巡緝員役受賄通同甚且暗爲窩頓代爲遞送凶惡無藉之輩旣糾眾操刃而人莫敢誰何官船糧艘之中亦恣意裝載而人莫得搜索長蘆淮揚之間此風尢盛往往蔽流而下至行鹽禦史按臨比較不過扣各役工食作鹽斤銀兩而公事畢矣是惟督率正官勤比捕役務令披根剔蠧無令漏网吞舟庶私販自絕官引可通乎一重考成夫引中於邊鹽出於海而通商銷賣則州縣事也凡州縣之內無不各按戶口以派行鹽之額果能設法督銷則鹽課何至遲逋乃有司視爲不急之務以致私販橫行引額不完往往而是鹽臣非不據實查參臣部非不按例議處而罰者自罰升者自升亦何補於得失之數哉今後如鹽引不完已經住俸降俸者𨿽遇考滿不準給繇𨿽遇行取升遷不準起送吏部亦不得徑與升轉須俟銷引完日聴巡鹽禦史具題開復所當重加申飭者也一重運官各運司新舊鹽課歲入不下一百五十餘萬軍需倚辦闗系甚巨就中釐姦剔獘裕國通商總繇運使爲政此非皭然不淄之操毅然彊幹之才未能勝其任而愉快者是理財尢以用人爲第一義也乃邇來銓法毎於司鹺之長視爲不急之官率授暮齡倦客爲投老脫駕之鄕卽有賢者亦鮮優擢人皆視爲不屑至於運同運副運判等官各有分職亦非閒散復與貲郎準貢爲執母權子之地彼旣藐焉樹立人亦白眼相看甚非所以重鹽官而充國計也今後運使務選壯年資淺廉能素著之官兩淮要地尢以甲科賢者居之佐貳以下亦須正途出身俟有勞績一體優轉則羣賢布列而庶政聿修在此舉也以上諸欵多諸臣之已言臣不憚再爲敷宣間有諸臣所未言臣又不嫌稍爲推廣伏冀聖明采擇勅下臣部轉行鹽政衙門著實舉行將見鹽法常通鹽商輻輳商人旣借輸粟以射鹽之利自不得不借墾田以便粟之儲屯鹽表裏之良法其復見於今日矣

淸查九邊軍餉疏

題爲謹陳九邊軍餉之數並陳年來不足之因以答睿命以便區處事臣於崇禎元年十月十一日恭過文華殿召對皇上因九邊軍餉不足面諭臣查昔年兵馬幾何錢糧幾何今日兵馬錢糧幾何因何不足據實奏來臣因備陳出入不敷之數皇上又命講求長策臣叩首承旨而退竊仰皇上瑩精治理鋭意邊防𨿽在瓊宮絳闕之間而神遊九塞念軫三軍蓋未嘗頃刻忘也除遼左新餉臣另疏披陳外其九邊舊餉臣查歷來案卷近年猶可掇拾遠年多致淪毀大抵就中增減多寡之繇無可考訂而數目則冊籍可尋臣心閱手披較前量後竊見我祖宗朝養兵之制有官兵而無主客有民屯而無年例自月糧增厚也而主餉費自徵調不常也而客餉費自民屯廢弛也而京運費查國初洪永以來兵共計七十九萬餘馬共計二十六萬餘年例止四十六萬餘萬曆年間兵共計六十萬餘馬共計二十四萬餘年例則增至二百七十八萬六千餘見今崇禎元年兵共計五十八萬餘馬共計二十四萬餘年例又增至三百二十七萬八千餘蓋兵馬之數日減而年例之數日增大非祖宗之舊坐致供億之艱此有餘不足之大闗鍵也又嘗稽之典故詢之老成咸謂國家空匱之患已伏於丰亨之時國初殷富遠莫及矣萬曆初年海內物力饒裕民力寛舒邊腹俱有積貯諸司亦多蓋蔵因玆富庶之休頓開冗濫之漸有以兵而靡餉者有非兵而靡餉者京支冗費漸奢邊方濫觴益甚兼以徵哱之費用過一百餘萬兩次徵倭之費用過五百九十五萬四千餘兩徵播之費用過一百二十二萬七千餘兩鋪宮典禮之費用過三百六十餘萬兩節年添進買辦共享過五百餘萬兩延至泰昌天啟年間軍興孔棘日增月盛年例銀項歲多神祖時至六十萬京支銀項歲多神祖時至二十餘萬在昔累朝休養之餘猶有老庫可供搜補今老庫竭矣有冏庫可供借貸今冏庫亦匱矣浸假至於今日搜無可搜借無可借以不可繼者醸禍於異日而以無復之者貽害於一朝不足之故誠非旦夕之所致也至於每歲額設京邊太倉錢糧近年以黔餉題畱割去太倉二十四萬又以直省召買遼豆借動京邊三十餘萬是以入數漸縮歷傳太倉四百萬者今僅三百一十餘萬卽事例之添補爲數幾何出數漸奢歷傳歲出三百萬者今至四百五十餘萬況額外之繁費尢難枚舉出入之額相懸襟肘之形盡露曩時則壌之賦海內以全力赴之今則加派遼餉暗損京邊非不鎭日催攢而瘠土終難盡完各邊日日尾泄臣部日日壑塡卽令點金亦窮況止有此數哉臣與同官司屬每每聚族而謀冀幸得一長策少效持籌惟是今日公私交困利孔盡矣如稅契缺俸鹽課等項昔爲邊餉用者今以雜項盡塡遼海凡新餉設處之名目往往與舊餉相侵誰復畱有餘不盡以待今日之搜求者原額不敷終難神運鬼輸揣時度勢咨訪輿論惟有節用一策爲今日對癥之藥約計節京支之浮費可助餉者十一節邊鎭之冒濫可省餉者十五在京支如京營內供召買等項有浮溢往例者容臣執奏裁省聖明在上宮中府中俱爲一體當不作差殊觀也在邊鎭惟有勅令督撫自爲綜核其有因事設兵事已而未罷者亟行淸汰又如各邊客兵原供不時徵調之用比歲徵調稀闊而仍循例請餉是不可量議裁節乎所願中外在事諸臣同軫國卹共濟時艱漸塞漏巵之竇頓反量入之經又舉民屯兩政次第而修明之國計其有瘳乎臣謹約略兵馬錢糧大數並詳陳不足之情開具揭帖進呈禦覽伏惟聖明澄詧幸甚

淸查遼左軍餉疏

題爲通查遼左缺餉之因略陳兵馬可裁之狀仰祈聖鑑用備永圗事除九邊舊餉另疏披陳外乃若遼左兵馬徵調四出頭緒絲紛不可以額數計也自天啟二年始有冊報部大約除班軍外額設官兵多不過十一萬有奇馬騾多不滿四萬上下每年月餉等銀二百六十餘萬實時有增損亦無大懸絕今則日益不同矣總計闗內外官兵一十三萬三千五百八十五員名馬騾二萬二千八百四十七匹頭每歲月餉所費近三百萬加以海運招買運價用銀一百三十餘萬薊宻永津新兵月餉用銀九十五萬一千三百餘兩共該用新餉五百二十餘萬此出數漸多之因也以加派論昔年額派省直新餉五百二萬二千九百餘兩年來蠲免畱用實減新餉銀二百二萬九千一百餘兩而所存加派新餉遂不滿三百萬之數矣以雜項論天啟二年原坐派銀一百八十餘萬而省直承認者僅及其半接年題畱銀二十七萬三千二百兩毎歲所入雜項僅六十餘萬加以新增鹽課及鑄息等項大約近三十萬合之猶不滿九十萬之數總計加派新餉雜項新餉僅得銀三百九十萬此入額漸少之因也年來水旱不時加派不無逋欠搜括頻仍雜項亦復虛懸固宜積至今日遂成不可支持之世界矣臣晝夜圗維爲目前計止有速催外解補完缺餉以安兵心以便裁汰之一法爲長久計止有縮兵就餉劑餉蓄兵寧使餉贏於兵毋使兵贏於餉之一法此外而欲神運鬼輸無米巧炊臣萬萬不能也目今督師袁崇煥總督諭安性薊撫王應豸皆矢鋭意淸查諒必大有裁節以副宵旰之念無俟臣贅一詞者也此外若眞定恆山營之新兵河南磁州營之新兵山東東兗營之新兵非戰非守止備應援然亦久不徵調矣先是臣部一再請裁而當事者徒以難於解散爲辭夫庫蔵如此其匱乏也楡闗如此其疾呼也皇上如此其焦勞也恐諸臣亦不得堅執前說虛糜耗費無底止矣夫逃亡事故何時無之若使缺伍不補則亦可以漸銷此一策也新兵固宜淸汰舊營亦當整飭若使舊營缺額卽將新兵補伍是亦一策也苐患奉行之不力耳臣以駑鈍誤叨任使又蒙皇上臨軒俯詢故竭其狂瞽如此然亦豈敢自謂長策哉謹將數年闗門餉額增減數目及加派雜項銀兩免畱項欵開列奏聞庶見臣部缾罍之罄原非無因而諸臣裁汰之思定不容緩矣

申飭差規疏

題爲申飭差規以杜奔競之風並講求節省以佐理財之議事竊照國家之在今日軍興孔棘財用不贍致厪聖明宵旰靡遑臣至不才承乏度支督率司屬百員中外五十餘差共爲分理責成譬之一家之中臣其家督而司官其亞旅也若呰窳不飭乏率作於平時紛挐漸臻致決裂於一旦則臣之罪大矣臣部司官才品原不同科途轍亦非一致器使均難偏廢部務實有成規惟是奨恬抑競臣部先後申飭備矣無柰人情趨濃避淡申飭未幾旋且馳騖而跳越焉非任情陳乞則轉托闗說此官箴之大玷而有道所羞稱也始於覬覦終於搶攘甚且以流謗玷堂官廉隅之謂何能無令人廩廩乎臣自受事歷稽成憲一切司屬差委查照俸序悉稟至公刻立差單俾承行該司按俸請差仍列十三司掌印姓名於後以次畫押與眾共之則臣𨿽欲私芘一人而不可得各官𨿽欲踰躐一人亦不可得將自息其奔競之心矣迨受差後各宜冰蘗自將漏巵是防一意汰冗黜浮積少成多庶幾補緝軍國一二匪令朘商剝解爲淸朝作聚斂之臣要在砥躬簡下爲國家杜虛冒之端年來京邊軍餉入不當出中外皇皇匡濟靡術旣無財源可開惟有節流一法但能視國如家畱心節省則纎毫涓埃之積何遽不爲泰山滄海之助哉及查署部差規疏內有倉庫羨余搜括之名不宜競一欵遂使各差司官皆以羨余爲戒禁不敢報果爾則公家自有之贏餘祗以飽私營者之囊橐究令苦心綜核執法勞怨之人將與悠忽幹沒者同類而共視之果於國計官箴有當否蓋均一羨余也用以希恩固寵則不可有用以急公營職則不可無在巧僞者虛開揑報類捕風而捉影則不宜有在淸謹者銖積寸累果充庾而貯庫則不宜無此不可不辧也且如內外諸倉一粒一勺皆民脂膏兼以漕艘轉運之艱官旗輸賠之苦縦有斗頭附餘量槪掃積均宜作正支銷柰何以供燕會之繁縟而塡官攢之溪壑乎則司庾宜愼也新舊二庫最闗軍需大計能釐一分之獘便裕一分之儲凡遇收放出納務宜以權衡稟之於法不宜以低昻聴之於人仍候滿日果有贏餘従實開報愼毋入之重而出之輕積之多而報之少則司庫宜愼也各邊糧儲原選廉能甲科充之轄千里之専城制三軍之騰飽藉令酌濟有法立見節省不貲倘識闇而不能剔姦品污而不能砥節非預支滋獘則招買虛縻淸議在前三尺在後可無畏乎則司餉宜愼也闗津稅常人視爲膻塗賢者視爲畏地商課旣有定額差竣不宜短少然借口以恣朘削而使人共爲怨讟亦未得爲賢也要在有才有守不吐不茹恵聲大孚於商賈而國稅仍見其充贍斯所稱廉能之吏矣則司闗宜愼也此外一切小差不期於議論之多而期於擔當之勇不貴有慷慨明作之迹而貴有程功見效之實卽如解銀各邊至瑣細矣舊例押解爲數頗多近止領銀二三千兩卽騷擾驛遞以行而在京守候領銀者仍是彼中官役大非政體今後無論本部及別衙門解銀各官多則二三萬少亦不下一萬無徒以皇華之使爲晝錦之地也然臣尢有請焉臣部十三司郎中員外主事等官歷俸及瓜期者自應一體序遷以示激勸祗緣臣部前此曽有正郎久任之說遂槪行寢閣臣履任三月未見量移一人勢同積薪人鮮朝气恐亦非政體之平也敢因酌議差規節省而並及之

遵例自陳疏

奏爲遵例自陳不職乞賜罷免以重計典事竊照崇禎二年系京官考察之期四品以上例應自陳伏念臣繇萬曆二十年進士歷任郡理郎署藩臬督撫畱憲畱計洊至今官濫鵷班於四朝未樹尺寸赧鵜濡於九列無禆涓埃比歲投老山林業感時艱而郤步頃玆承乏版部復荷鴻慈而賜環拊躬則奚啻負山矢志而僅同仰屋丁中外告匱之際每賦杼軸以疚心值東西多事之秋恆虞癸庚而驚魄八埏之民生日蹙噢咻未見多方四方之水旱頻仍拯救總屬無備幾擬將勤補拙終覺力短心長間或遵成憲以效劻勷若核民運疏鹽法理屯田卽鼠憂周回竟何能禆益軍國亦嘗奉睿謨以供鞭策如汰虛冒謹考成淸庾蔵𨿽黔技盡殫曽無繇少答聖明上貽五位之焦勞而頂踵靡效下滋百僚之憂惕而慚靦實深智淺才疎奚取庸庸之尸位衰齡病體徒羞碌碌之備員此臣所爲抱冰兢於五衷而甘鞶禠於一日者也蓋今之急須而極窘者莫過於財賦則今之溺職而當黜者莫先於微臣伏乞皇上將臣罷歸田裏別選名流以充任使庶臣免曠官可避賢才之路國無廢事聿臻富彊之休將考察之功令丕彰而止足之分義亦明矣奉旨度支重任卿淸愼練明克稱厥職宜益抒猷率屬以裕國計不準辭

辭免太子少保新銜疏

奏爲天恩過隆微分難安懇乞聖明俯容辭免新銜事崇禎二年正月二十九日吏部題爲考滿事奉旨畢自嚴著加太子少保仍管戶部尙書事欽此臣驚聞寵命不勝感激不勝惶恐念臣一介迂儒六卿備位循省薄劣慚負髙深頃者考滿屆期幸免罷斥乃又叨蒙鴻渥洊陟崇階臣何人斯而沐浩蕩逾涯一至此耶臣聞易凜覆餗詩戒顧後誠謂髙位不可以冒居而膴仕未宜以虛擁也臣昔待罪津海治餉而兼治兵量移畱都司憲而復司計嗣起今職愈荷殊恩適值中外艱虞不覺襟肘盡露三載碌碌總屬臣子供職之常寸衷惶惶揣無瑰琦可紀之績業逭幽黜復晉官銜此眞非望之福而殊常之寵也矧今內計在邇正式序於淸汰而俾庸劣如臣者竽曠典而玷峻班是冒濫之端實自臣開之臣滋懼矣臣用趦趄難前逡巡卻步伏望皇上俯察愚悃特免新銜俾臣仍守舊官少圗後效庶鵜梁無濡翼之譏於分獲安而鼷河有知足之飲受恩無旣矣奉旨卿司邦計茂著猷勞加秩示酬宜卽祗受不準辭

題報發過邊餉疏

題爲措餉已竭綿力節省尙無定畫謹陳元年發餉數目並請中飭核餉明旨以祈共襄軍國事國家財用量入爲出者度支之經也酌盈濟虛者通變之權也左支右吾者補苴之陋也國朝邊餉在祖宗時制用以經無憂不足自軍需取給於太倉而虛耗伊始迨京支漸溢於常額而橫費日滋是以始乎經旣乎權卒乎陋漸至今日遂成一顧此失彼朝不謀夕之景象矣臣謹按太倉出入之數省直田賦正雜課銀歲入原止三百一十餘萬兩加以事例又可得銀十餘萬兩內除割去遼東舊餉二十萬兩外歲入僅得三百萬兩歲計九邊軍餉及內供官俸京支京營米折布花並各鎭撫賞共該銀四百二十七萬四千二百二十餘兩以所入較所出實欠銀一百二十七萬四千二百二十餘兩顧此額定數也而災荒屢告逋負頻仍則入數多寡又難定焉查崇禎元年一歲之內臣部拮據督催除舊管二十九萬兩外所收舊逋新增各項搜括共得銀二百八十二萬七千餘兩又益以欽發帑金三十萬兩共成三百四十一萬兩而入數滿額幾無遺孔矣及查元年一歲之用除內供官俸京支京營米折布花並各鎭撫賞共享銀一百二萬六千五百六十八兩三錢又加登極皇賞二十萬兩皆其必不容已而酌量以給者也乃其最急而難需最奢而難省者無如九邊月餉故臣所拮據而首務者亦莫先九邊月餉當派發之時臣每懼無以滿呼庚之望而塞司計之責乃年終一總計之又合六七兩年一互較之共計天啟六年發過九十七萬七千九百八十兩天啟七年發過一百二十七萬二千八百一十四兩崇禎元年發過二百一十五萬四千五百四十餘兩而薊撫新經裁省銀三十一萬不與焉若合所裁省則九邊所欠僅八十一萬有奇夫太倉止有此數耳重以聖明之責成而催科始漸有起色加以內帑之接濟而饋餉方稍逾往日嘔會計之心竭海內之力分天府之蔵加以新庫老庫協力那湊不過如是臣部私心自揣似可稍逭溺職之愆矣詎意時勢愈艱遭逢愈苦在宣大山西方慮鴟張於塞外在延綏寧夏又患闌入於套中且秦晉一帶赤旱千里災傷異常盜冦蜂起所在見告原設民運俱絲毫不可問亦一大劫數矣薊宻永昌一帶歲事幸不甚荒然而窺伺薊永之報月無虛日宻邇輦轂惕心衣袽需餉又至急焉昔年急遼而九邊皆緩其後九邊之內有所急仍有所緩而今則無地不急無處可緩矣乃臣部處會計之艱難而各邊循請討之故事盡危言以相逼且藉端而卸過動以神祖末年迄今拖欠之數爲言且以槪行找補接年未解之數爲請夫以出入相提而較臣部但能補葺當年固己幸矣而能頓及遠年舊逋乎各邊卽有従前壓欠但求目下逐月得餉不啻足矣而可盡補昔年積欠乎每有狂逞疎虞之事便思諉責缷擔臣部則臣之肉不足食而臣之要領不足供斧鑕矣従此竭蹶従事以供嗷嗷枵腹之眾固矢竭駑鈍將惟力是視然而竊有請焉各邊原有踰涯之額臣部別無點金之術近經廷臣條議臣部詳查俱奉煌煌明旨一則曰兵減餉增是何緣故目今大閱未竣務要著實淸核再則曰督撫諸臣悉意講求逐一淸核勿得有溢原額以便給發已經臣部走檄宣傳諒已遠近俱到淸核一著臣不啻蒿目望之如瘳病之參苓也薊撫三十一萬之裁省方期共底厥成延撫二萬之奏報似猶存乎見端至於他鎭殫精料理豈其遜美他人顧乃宜報而久不報者何也臣每平心熟籌目今軍國俱匱在外咎內部之缺餉在內咎各邊之虛靡以相持開交諉之竇而以交諉成相尢之釁臣願與諸臣一反錮習交相勸勉在外則多方節省催徵以就縮在內則多方措處灌輸以就盈以各盡成共肩之局以合力濟同舟之事庶出入相權酌濟互施邊方鮮虛懸不償之債臣部靡無米彊作之炊矣

請會議邊餉疏

題爲兵餉歲供不敷權宜補苴非策伏祈勅下廷臣會議以求至足之計以定經久之規事邊餉至今日而匱極矣臣部至今日而難極矣宣大密邇門庭軍儲已乏浩費何支薊宻近聯肘腋兵力素疲驕養難繼秦晉時值災祲患切震鄰設防設援坐靡無窮而無一不求之臣部也假令出入之數不甚相遠臣猶可多方調濟不虞原額之不敷至一百一十餘萬也臣卽盡瘁拮據不過及於額設而止如民運則申飭矣京邊則考成矣近又疏理鹽法覆核民運矣仰藉天威功令有赫積玩積逋之習漸覺振起然而分內之經營無當於分外之設處不足者仍不足也故崇禎元年發餉過二百餘萬蓋已無餘力矣乃有發過十之七八而責臣部以全完者又有見年全完而責臣部以積欠者邊疆慮無不缺餉借口同朝慮無不大義相督亦嘗於臣部一設處而深長思耶左軍而右民旣已斂怨於地方顧此而失彼又復觖望於邊庭實難無中生有何以在詘舉盈說者謂自遼難黔難繼起兵連禍結十年不解軍興供億歲至千萬此眞國家三百年來所創見者海內物力公私有限捉襟露肘無足深訝噫是固然矣然伏思以天朝之大四海之富徵輸所至隨發隨盡朝不謀夕是何景色回想祖宗朝粟紅貫朽陳陳相因民不加賦而軍得宿飽者夫豈異人無亦天地之財自足供天地之用臣等智盡能索其所爲議生議節者尙未盡其術乎若止因循支撐不於此時另作一畨商量別設一畨訃處徒以空虛予府蔵以叫號予邊鎭以督責予臣工以焦勞予君父如封疆何如宗社何此臣之所以憂心如焚而寢不貼席食不下咽者也矧我皇上宵旰籌劃諸臣悉心共計者無如此一事且眾正盈庭饒桑孔之心計抱劉晏之經綸者豈曰無人臣主計無術遠不古若旣不能夙儲不涸之倉又不能廣諮長久之計臣之罪也故今日願以臣部匱乏之情與在廷共見之並臣部措處之方與在廷共謀之也伏乞皇上軫國家之維艱卹臣部之獨苦勅下九卿科道約日會議各陳所見或條奏禦前或揭送臣部聴臣等細加參酌孰爲不刋定畫孰爲目前急著具實入告速見施行庶九邊有鼔腹之時而臣部免屍素之愆矣

題議主客兵餉疏

題爲謹陳邊餉主客之額以圗節省足用之策事竊惟方今軍興孔棘財用匱乏聖明虛已而咨長策盈庭抵掌而談節用況職掌度支者敢不竭知畢慮而徒付之無可柰何哉就臣所朝夕講求得一最耗靡之大端最節省之要著則軍餉中之客餉是已夫各鎭主餉之外又有客餉主餉者計口之需也客餉者不常之用也總計各鎭客餉已一百九萬三百餘兩矣客餉之費不一其大者則有徵調之費邇來徵調漸稀卽循例分防入衛者用亦有限而支放開銷寧無九實一虛事故扣存寧無報一漏二至於以主爲客調遣不離本鎭何以行坐兼支此不可議節省乎其次則有撫賞之費今宣大撫局方殷勢恐難惜小費至各邊叩欵無日而姦弁仍居爲奇貨此不可議節省乎又其次則有召買之費貴賤相權本折相生原屬善政今則髙擡時估従中侵漁巨萬金錢半供飛銷此不可議節省乎又其次則有修築之費夫一勞永逸工作豈成年例且估計報成冒破更自多方此不可議節省乎年來臣部按額題發而法阻於綜核各邊計數責償而情憚於淸理不分孰主孰客誰知用少用多及至給發難前盡以危詞恐嚇不曰枵腹待斃則曰瞋目語難此爲主餉言則可耳其於客餉何與焉臣度今日之財用至不足之中各伏其有餘而以根究無人遂爾埋沒於因循徒使拖欠虛靡中外開一互諉之端而成一相沿之局亦誰思其究竟哉請及今亟定節省之著以後臣部發餉先盡主餉其客餉必不可已者各鎭督撫預行造冊奏報勅下臣部磨算無獘方行題發各鎭仍於季報內詳細開銷或慮期或周折解運遷延各鎭不妨於主餉中通融支散客餉解到抵補庶在各鎭明明白白用之有實臣部直直截截省之有名而百萬之中可以節省過半矣至於主餉仍合民屯兼本折而定經制務爲長久之策永垂可守之規亦籌邊裕國之上計也

初次乞休疏

奏爲國恩未報臣病已深懇乞聖明俯準休致以延殘喘以重國計事臣本至愚極陋無所比數邇歲臥屙林壑業已絕意仕途不意誤蒙聖恩起之田間授以司農重任頃者三年考滿又蒙加授官銜仰戴鴻恩天髙地厚眞非捐糜頂踵所可報稱柰臣素稟虛弱服官三十八年俱刑名兵馬錢糧之重而臣天性認眞不敢一毫自暇自逸惟期事事必躬必親殫精竭力而後無憾用是元气受傷心血盡耗須髮早白牙齒多脫歷任屢經告休非一次矣自頃承乏今職以來適值軍興孔棘財用匱乏自覺力綿而任重惟是將勤以補拙方矢夙興夜寐蚤入晏出督催外解灌輸九邊少釋宵旰於萬一不意福過災生頓至染疾沈篤臣自去冬飲食無味酒肉俱不沾唇痰涎壅盛咳常不停聲猶望愼旃藥餌可望痊安不謂醫人見臣上焦有火投以寒涼之劑致臣脾胃益傷泄瀉大作自本月十九日以來洞下無數饘粥不入口者數日昨二十及二十二兩日召對臣聞命扶掖而入萬分矜持屏气踧踖未至傾覆而召對之際聲陡出不能自禁臣惶怖欲死則衰病委頓之一驗也近復延醫傅懋光楊世京等胗視僉稱憂慮傷心勞倦傷脾目今春月肝木气旺致克脾土若非謝事靜攝藥餌亦難收功夫臣以六十餘歲之軀而患脾胃虛損之疾斯其勢誠危而其禍誠難測矣人臣事君期於致身身之不保將於何致矧臣部錢糧樞紐案牘殷繁決非僵臥私第偃蹇牀褥之夫所可辦理假令政務塵積叢脞招尢卽以瘝官溺職罪臣亦復何及所闗國計誠非淺鮮是用披瀝血誠直陳於聖明之前伏祈皇上念臣眞衰眞病毫無矯飾準令休致回籍調理別選賢能彊健之臣以襄國計臣倘得苟延視息固仰祝聖壽於萬年卽令溘先朝露亦永戴隆慈於九京矣奉旨卿綜國計敏練周詳拮據勤勞朕所鑑悉軍興需餉正賴料理豈得請告勉力任事以副倚重切勿再陳

詳陳節欠疏

題爲遵旨詳陳節欠各邊年例數目以候聖裁事崇禎二年二月十二日恭遇文華殿召對皇上命臣查奏節年拖欠各邊年例數目臣查國初設遼東宣府大同延綏四鎭後益以薊州寧夏甘肅爲七後又益以山西固原爲九今則宻永昌易俱列戌矣延袤萬里守衛碁置故土著之兵不足而增之以調遣民屯之餉不足而增之以京運蓋各邊京運之發端在正統之禩正國計富饒之秋邊臣於年例之外藉端請討者往往不乏主計者亦往往曲徇孰知空虛之根已種於此矣迨嘉靖庚戌之後軍興日棘用餉益侈不惜傾累朝之積蓄供九邊之宿飽至嘉靖末年遂有出入不經之獘矣又歷隆慶萬曆數十年間朝那夕湊此裒彼益年支一年略無餘地至四十六年遼東發難竭海內之力以徇之四十八年黔蜀稱戈又割西南之賦以従之而京邊愈不可支年例愈不可繼矣此所以節年積欠虛懸而不能補也今各邊奉旨淸查尙未就緒而按數索償之奏牘日瀆宸聰以致召對之頃仰厪明問臣謹將節年負欠各邊年例數目自萬曆三十八年起至天啟七年止共該銀九百六十八萬五千五百七十一兩七錢三分一一開列細數上呈禦覽夫以前代全盛之時庫蔵充盈東西無警尙不能盡完邊餉況迄於今三空四盡遼餉黔餉供億幾六百萬海內之物力幾何太倉之歲入幾何旣索新餉又補舊欠臣愚點金無術其何能分身而四應乎則惟有拮據於見年以姑置此舊欠而已伏惟聖明裁詧施行

再乞休致疏

奏爲病困阽危痊可無日再懇天恩速賜休致無誤國計重務事臣以積勞染病具疏乞休荷天語之春溫覺寸心之冰凜戴鴻恩之髙厚拊眇躬而局蹐當此羽書旁午兵驕餉詘黼座宵旰策餉籌兵之日臣愚誤承拔擢備位度支正宜従在廷諸臣之後矢鞠躬盡瘁之節有始有卒圗報聖明何敢言去何忍言去苐臣泄瀉之後脾气大傷口舌生瘡飲啖減少頭目眩暈步履艱難蓋精神日憊一日形骸日瘠一日而膏肓亦日進一日矣臣自承乏今職策駑鈍以率司屬宵旦經營日無暇晷尙覺心力難周圗維鮮效而今且病矣數日以來𨿽勉従臥榻之餘僉押日行文牘料理出納錢谷然而堂署之間閴其無人題覆章奏多所寢閣已非明作勵精气象矧九邊之遠九州島之大其思慮籌劃所不周不到者多矣政務漸見塵積職掌愈覺瘝曠誰司度支而令若是𨿽蒙皇恩浩蕩聖度包荒欲盡犬馬之微長不遺劍履之舊物顧皇上朂臣勉力而臣力不従心矣責臣任事而臣志難帥气矣本欲遵旨不敢再陳而負乘驚心首丘注念又勢不能自禁矣方今英賢布列師濟盈朝臣如九牛一毛滄海斥鷃何取於羸病之軀而筦大農之重任乎且臣又於病中伏思臣部財賦非全裕充物時也在內則入少出多一發輒竭其病爲虛怯之癥在外則逋多解少催督不靈其病爲痿痺之證在脈絡則挽運苦轆轤之滯而開之難給邊如尾閭之泄而節之難其病爲結轖沈痼之癥臣之日夕疚心神勞體病殊多坐此夫虛怯痿痺結轖沈痼種種諸癥財賦先受之而臣身復受之其何能以病己病也従來病者投劑無效則欲別延良醫對證胗視如臣司計酌濟無術窘迫益甚此亦聖明遴才醫國之時也而況臣委頓尫羸曽旦暮不保而竭蹶難前耶伏乞皇上軫念國計重大委非病夫可以虛擁速準臣愚休致回籍遴選賢能以充厥任則殘喘得苟延於頃刻而國計亦稍舒於耗匱矣奉旨軍儲正急豈計臣杜門乞身之日卿素急公當卽勉出體朕憂邊籌餉之意不得再有陳請

三懇休致疏

奏爲衰病委頓瘝曠堪憂三懇天恩俯準休致以重國計以全晚節事臣因積勞成病醫藥罔效前二月內瀝血披誠再疏叩閽未荷兪旨臣拊躬局蹐不勝戰栗因思天語煌煌軍儲正急更無急於此時者一人朝夕勵精百執事夙夜匪懈臣獨以衰頹病廢不克彊自撐持以供厥職固誼所不敢出亦心所不自安也三月初旬恭逢前星彌月普天同慶舉朝嵩呼臣何人斯偃蹇私寓於是扶掖勉出趨蹌班行之間奄奄病骨萬分難支方擬再乾天聴忽有薊鎭鼔噪之變方寸彷徨拮據措餉席槁待罪未敢稱病幸賴浩蕩鴻慈不加督過兼以請旨會議將借嘉謨以足兵食奉命祈禱欲得甘霖以慰黎庶皆臣職分內事眞有不容中輟而他諉者用是竭蹶經營忍死以待無柰福過災生舛錯踵至如布花月糧等項不能督催司官及時給發則精神不能照管實臣瘝曠之明證矣臣以奉職無狀自分難逃斧鉞又蒙皇上貸朽拙而懲司屬轉譴責而爲奨藉戴此天地髙厚何辭頂踵捐糜惟是君恩愈渥臣心愈惕誰司統率誰總持籌循省溺職有靦面目焦心殫力寢處弗寧而臣病愈深矣入夏以來飲食減損形骸骨立痰火喘嗽百病交集步履艱辛舉止顚蹶才一披閱眼昏如霧而目竭才一批答手足酸麻而力竭才一籌劃五內怔忡如醉如癡而心思竭夫人臣事君惟此身耳無疾而以爲有疾者詐也有疾而以爲無疾者亦詐也臣之病體支離在朝大小臣工亦無一不耳而目之矣而臣貪戀崇膴夜行不休將無滋頑鈍而辱度支乎當此錢谷殷繁羽書旁午庚癸之呼所在見告卽令年富力彊者當之尙懷叢脞之懼矧以衰病垂斃之人悠悠忽忽不蚤引決未有不日見廢弛者也誤身而轉以誤國臣寧有死所也哉今會議藉諸臣條奏已經題覆祈禱賴皇上精誠頻沾霢霖而臣病實不可瘳矣𨿽欲不再爲陳請而不可得矣夫鞠躬盡瘁死而後已臣平生心識之老馬反爲駒不顧其後捫心循省臣未始無自知之明也伏望皇上憐臣病危原非假托罷歸田裏俾遂首丘別選賢能以司國計則公私兼得而生死無憾矣奉旨卿經理國計日急軍儲近方集議劑調期有補濟何乃又申前請著一意料理以副倚任愼勿再陳

祭告社稷復命疏

題爲復命事臣因夙疾未痊復被人言頃於六月初九日具疏上懇天恩俯賜休致疏已上矣復於本日見禮部題祈禱雨澤例該祭告社稷伏蒙聖恩欽遣臣行禮臣念時日已迫未便控辭攺遣祗擬屆期力疾行禮乃本月初十日復有平臺召對之命臣以潦倒指摘之餘方恭聴皇上之罷斥旣不敢靦顏以對君父遂不克匍匐以入朝班非故爲偃蹇也然而私心之惶悚甚矣至於欽遣之巽命在先社稷之祭告最重分無可諉義不容辭臣謹齋心力疾入壇未明行禮幸於事而竣矣謹具疏復命並備陳下情伏惟聖明鑑照俯賜矜宥微臣幸甚奉旨知道了部務煩劇卿廉勤端練朕所夙鑑速出供職不得再陳

奏辯求罷疏

奏爲微臣據事回奏原無隠護敬剖心迹仰祈聖鑑並賜罷斥以明國法以重言路事臣於本年四月十八日接內閣揭帖今早皇上文華面諭陳良訓疏參王應豸剝餉欺君王應豸原報節省五十七萬餘兩是實是虛果否卽是扣除八个月舊欠軍餉功罪不可相掩卿等傳與戶部奏來臣隨具疏上聞內開罪撫王應豸報節省新舊餉銀五十七萬餘兩臣合算之止節省銀三十七萬六千二百九十一兩五錢有奇是實其浮報節省銀一十九萬二千七百零八兩五錢有奇是虛遵上傳也天語輝煌職掌攸闗臣義不容緘默寧敢借申明錢糧之題目爲罪撫缷過哉續奉聖旨據查王應豸節省浮報已屬有欺其不職致變尙有餘欵不必以哄諭捐餉擬罪是罪撫如山之案已在聖明睿鑑中矣適従邸報見巡闗禦史方大任有撫臣罪案不一一疏末語侵臣其不滿於臣者則臣原疏有云薊撫所報節省原在未發之中非見省已發之物然省得一分則臣部可少欠一分是彼得其名而臣部並受其實等語而疑臣巧爲應豸解夫臣就餉言餉非敢爲應豸解也九邊舊餉爲數頗多臣部年來積欠亦復不少彼俱以未發者爲歷過實數請討不已今旣具疏裁汰則未發者可不作欠於後來至新餉則系當年停發者其所浮報節省臣部曽力駁之不少假貸若實在節省者而亦槪爲抹殺將何以服其心查聖諭內原有果否卽是扣除八个月舊欠軍餉臣部於八个月舊欠見在陸續湊給卽前鼓噪時所發十七萬皆是物也凜奉明命虛虛實實自當明白具報而敢含糊上聞乎至於應豸激變臣前疏未所云撫馭乖方或別有罪案當還之公論俟之執法總不敢於職掌外多置一喙其爲應豸解否原疏具在何能逃聖明洞鑑臣於應豸原系同省異府道裏隔遠素不識面當此疆事決裂之日交章指摘之餘而臣祗奉上傳拘泥職掌不能引嫌固辭以自守其硜硜之素誠無所逃於愚魯之罪然臣精白一心自盟有素眞可仰對皇上共質諸臣而毫無委曲其間也若果枌楡情殷軍國念薄如臺臣所言則臣當萬死矣是用不得不略陳原委剖白於君父之前伏乞皇上簡臣回奏原疏鑑臣有無欺罔並憐臣病苦餘生罪過多端亟賜罷斥放歸田裏以爲大臣庸碌之戒以申言路發摘之明卽我皇上天髙地厚之弘恩也奉旨王應豸節省銀數卿據實具奏方大任疏論偶及不必介意言去

題報薊宻兵餉疏

題爲重鎭兵糧事畿輔重地軍士云屯臣待罪度支實以措發月餉爲職昕夕兢兢日不暇給計臣所給發者較往歲不啻過之𨿽舊逋未能立辧而現月亦覺粗支卽薊鎭軍兵前三月鼔噪時臣部給發新舊餉銀共以十七萬計通算似可足支四月今云止領三月鼓噪之後逃亡必多又新奉明旨淸汰亦未見一字言及而索餉之牘日有聞也總之軍驕已甚別無約束制禦之方惟靠多發月餉以爲豢養牢籠之地耳卽云給發三月是眞自鼔噪後僅逾兩月豈盡蕩費而遽有蠢動不安之象豈従來數年積欠必須今日盡補而後快於心哉當此春夏之交外解中斷秦晉各邊處處告急其不能獨供一鎭一隅明矣然外而督撫卽稱軍心動搖內而聖明未免焦勞注念臣部又安敢秦越視之而悠忽置之也萬不得已百方那湊以充三鎭之用匍匐竭蹶支撐目前固微臣之分義宜爾也然臣竊有請焉夫各鎭按月授食似亦少敷而薊門一帶離信諠嘩動曰不足則督撫之頻爲代請與軍士之疾呼狂逞者亦惟是舊欠耳舊欠之所自起久矣假令前之人現月給發應無舊欠惟前之人不能現月給發而以遺臣臣現月給發矣而又責以完舊欠臣豈有點金之術歟且臣匪有所靳而故難其完也臣稔知其皆實歷過月餉也假令臣擁不涸之倉而顓奉薊門於以討軍實而銷積逋鬯皇仁而慰羣心臣卽捐此頂踵豈敢有愛乃額餉而旣縮矣呼庚呼癸章滿公交車往時臣部緩宣云秦塞而圗闗寧今並緩闗寧而圗薊門矣臣之牛馬拮據鞅掌補苴固自無所辭責而督之立辧舊欠臣卽負罪而力不前總難令軍心之屬厭也譬之庖人然庖之不治而使待哺者磨厲動色嗔目語難貽主者憂庖人有餘戮矣顧庖人數米而炊其實且乏米也能爲本日之食足矣而又兼爲先日之食待哺者本日無缺食足矣而又望以兼補先日之食卽重呵譴責庖人恐無益緩急之數也今臣所處不幸類此伏計督撫重臣當必別有懷徳畏威之感孚用鼔有勇知方之大義者若徒借口索欠日爲嘵嘵恐九邊之積逋不止薊門一鎭尢而效之其又何誅伏祈皇上俯鑑臣部措餉委無遺力諭令各鎭軍丁此後不論京運民屯但一月有一月之餉便足糊口而不得盡取償於京運亦不得盡責望於積逋其累年拖欠姑俟寛裕之日再行補發庶覬覦潛消反側漸定而臣部亦可藉以措手矣

四懇休致疏

奏爲微臣狗馬之病日深日憊力疾不前謹冒罪四懇休致以遂生還以免誤國事竊念臣自入春以來憂勞成病兩疏乞休未荷矜允迄於入夏有病而過叢生有過而病愈劇以萬不能支之身任萬不易勝之事心血嘔盡徒滋顚蹶懇切陳情又復蒙天恩勉畱於是臣情愈棘而臣詞已竭矣適值皇上精誠格天臣奉旨有謝雨之役又北郊在邇臣分當陪祀護蹕遂忍死力疾復出供職矣惟是衰病之軀遇勞輒篤脾胃之癥觸暑爲劇頃自閏四月二十八日入署齋宿料理積案夜以繼日泄瀉故疾輒爾復發迨五月初二日北郊事竣且變而嘔吐下痢矣扶掖歸來呻吟一榻不覺惴惴性命之憂夫皇上之畱臣非爲其忝居九列姑示以優隆體貌已也必謂軍儲正急料理需人意臣精力尙可竭蹶病勢尙未困憊也微臣祗承上命致身事君非僅従三尺起見姑戀此榮華富貴已也必謂遭時遇主平生奇覯苟時艱之可效吾何愛乎發膚也乃軍國實未有濟病勢已難復起而猶以一息尙存借口盡瘁而重負乘之羞則臣今日之罪案也且臣馳驅仕路業經三十八年齒踰六旬精血盡耗憂勞煎爍久病失調固已委頓之極無復支持之理見今泄痢交作形骸骨立飲食不消倍苦哽噎醫家僉謂元气虛弱此病在本而不在標斷非藥餌可冀奏效若不謝事靜攝將成勞瘵翻胃之癥𨿽盧扁無所施其技倘不蚤自引決惟有奄奄待盡耳蓋皇上所以勉畱臣者爲軍國計冀老馬猶堪鞭策而臣所以力懇皇上者亦爲軍國計知駑力終難遠到是以𨿽感髙厚之恩戴知遇之隆而終不敢以垂斃之軀冒鞠躬之誼者臣之自揣固甚明也伏乞憐臣危病量臣苦衷立賜骸骨使臣生死無誤軍國之憾卽以身塡溝壑有餘快矣奉旨度支重任朕方眷倚忠猷豈但優隆體貌卿旣憂邊急餉政當勉力籌劃何乃輒以病請著卽出視事愼勿杜門致稽部務

五懇休致疏

奏爲臣病愈危臣職愈曠五懇天恩速賜休致以無悞軍國大計事臣莊誦明旨伏枕叩頭不勝感激不勝惶悚旣奨忠猷復朂籌劃何春溫也旣戒杜門又飭部務何秋肅也顧臣前此亦嘗勉矢葑菲夙夜在公無柰時乖命蹇福過災生天實限之人且柰何臣自初病以迄今日倐已匝旬委頓已極全無起色見今赤白洞下膿血淋漓狼藉污穢無復人理飲食盡嘔骨瘦如柴所未登鬼錄者僅呼吸毫髮間耳蓋泄痢亦人所時有也惟以衰年久病者當之則九死一生之癥也臣先是杜門𨿽在病困每每延見司屬商搉政務裁決公移日行不滯未嘗以病爲解而今呻吟牀褥跬步爲艱蓬頭垢面其奚能晉接冠裳神昏力竭復不能料理積案此而望之攄一猷獻一畫其將能乎此而責之無杜門無稽部務其又能乎瘝曠若此將安用之撫心循省臣罪深矣此臣之所爲痛心腐首而不能頃刻卽安者也度支非臥屙之官膏肓非易瘳之疾萬一皇上不速賜玦必俟犬馬賤軀一旦溘先朝露臣卽欲戀皇上不可得皇上卽欲畱臣亦不可得然後幡然更始選賢任能恐後時已久而悞事亦多矣誰妨賢路誰誤國計以至於此是臣生無微勞而死有餘辜也臣有死不瞑也是用五懇天恩蚤賜微臣休致仍亟會推以重邦計則臣𨿽死之日猶生之年也辰下各邊兵餉𨿽稱匱詘臣仗皇上威靈竭蹶湊泊亦覺少支目前恐有疑臣爲畏難避患而托病求去者請乞皇上勅令法曺臨臣私寓驗臣病勢若敢駕無病爲有病飾小病爲大病者臣請先受欺君之罪願甘斧鉞之誅奉旨卿體力彊健偶恙易痊何遽連疏亟請大臣急公不辭勞瘁佇卽勉出勿再控陳

六懇休致疏

奏爲戀闕徒殷沈痾難起六懇天恩乞賜休致以免重誤國計事伏念人臣遭時遇主就列則傾心委任乞退則溫語慰畱覆餗已見而不督其過衰病已極而不厭其憊有君如此奚忍負之區區軀命不思捐以爲聖明報豈復有人心者哉犬馬猶知戀主蛇雀亦復銜恩而臣連疏亟請恝然決去是以人而不如物也惟是捐軀而有濟於國則事君致身之義也捐軀而無補於時則貪位固寵之謀也臣籌之熟矣臣頃泄痢經旬垂絕數四比𨿽漸止而元气虛弱之極形骸瘦削之極鎭日僵臥一室才出延見司屬則傾覆隨之矣終朝偃蹇一榻彊起披閱文移則眩暈繼之矣今揣勢固無生理卽幸生寧有健時臣片晷杜門則諸司羣吏總成暮气經旬謝事則科抄部牘盡蒙積塵軍國大事何堪耽誤爾爾乎臣病旣因部務不獲調攝部務復因臣病不獲料理微臣一身處於不進不退之間所系猶小國計萬種介在若弛若墜之際所闗實大臣爲是如坐鍼氈如負芒刺誠有瞬息不能待而引去當力決者非敢規私便而辜主恩也眞見國計重大舉倥傯匱乏之任責膏肓沈痾之人卽勉彊撐支其何能辦令苟且辦之而苟且應之到底祗成一誤臣以病而誤國計皇上優容一病臣而究至於誤國計均非算之得也矧今師濟布列精明彊幹百倍於臣者固不乏人惟皇上之所使何用此尫羸骨支者俾之自誤且誤國乎伏乞聖慈垂鑑臣病委篤臣去難待刻期放臣生還暫令亞卿攝署速遴才望推補庶國計付托得人而臣亦覺生順而死安矣奉旨卿司計勞苦朕所鑑知旣奏偶恙已漸痊準調理二三日卽出理部務不必再陳

會議邊餉疏

題爲會議已經宸斷立法務在必行仰祈聖明申飭中外同心共裕國用事臣以邊餉匱乏仰屋無策賴在廷諸臣協恭之忱各抒碩畫臣等謬加參酌條列四疏仰塵睿鑑我皇上權一時之緩急酌百年之利獘可否一經聖裁行止定爲令甲復諭臣部彚冊頒行中外務求畫一天語諄諄欲禆實效毋托空言其所以計餉者亦何周至而深遠也臣於明旨允行條議內反復斟酌其間確有實據可濟目前軍需者如班軍折價加增榷額停修倉厫板木攺折此已有額數而但須徵解者也如增加鹽引搜括雜稅南馬協濟修衙銀兩牙行換帖湊解紙贖議捐公費河濵灘蕩吏農班價寺田起科裁革冗役淸汰虛冒生祠變價賈稅酌徵殿工冠帶京東水田此未有確額而猶俟查覆者也總計凡二十欵然非取之民間亦非增之額外不過那緩以就急裒多以益寡舉向來耗蠧於無用之物力一轉移間便成九邊之丹膏耳臣部沿門持缽似彊人以太難顧原非得已也若求者勢如救焚而應者竟作畫餅是臣部能議而未必能行中外卽勉彊奉行而不能湊手如國計何哉及查臣部従前會議業非一次其成命甫頒旋卽廢閣者多矣臣所以痛心往事而熟籌於將來也況聖斷凜然旣破築室之謀輿論僉同須濟公家之事願諸臣各化成見緩急相闗臣之罪戾或藉此以少逭矣臣𨿽病困垂死旦夕去國而九邊軍餉之匱乏未嘗頃刻寘諸懷謹將奉旨允行條議諸欵彚成一疏恭進禦覽合候命下刻刋成冊頒行各該省直更望皇上叮嚀申飭內外同心應商確者商確應承認者承認務令不敷軍儲早有著落早定畫一儻有以空文支吾者許令臣部執白簡以繩之危疆幸甚臣愚幸甚

轉餉畫一疏

題爲轉餉有至便之術司鑰有無獘之法懇乞聖明著爲畫一以平出納以利挽輸事頃者臣以病困乞休情詞幾竭未蒙皇上允従𨿽病體支離尙思積誠補牘再請而感動天聴未知何時則臣養痾待命之日皆曠職悞事之日而臣罪愈不可贖矣用是不愛一息尙存之頂踵爲皇上圗涓涘之報卽舉一事畫一籌而委頓焉足以不恨蓋自臣受事以來內慮倉庫之匱乏外憂九邊之脫巾無刻不討國計而圗維之已幸略有次第而又仰賴皇上寵靈命廷臣集議吁謨入告見今刻布中外極力督催臣自是可免瓶罍之恥負乘之咎矣而就筦庫之事得一最便之法爲臣所熟計而至約同屬所力行而見效者尙欲仰懇皇上著爲功令使共遵守則委解兌支之法是已兌支者借庫爲持平而不従庫受出入者也出入之際爲輕爲重爲遲爲速無窮之獘伏焉蓋解官苦於內收之重而中實多濡染監督苦於外解之輕而中或索贈耗卽在外餉司亦借口於部發之短少而遂乘機扣除卽有賢者不免隨風而靡總之皆牢不可破之獘也臣爲此扼腕久矣欲滌其獘惟在兌支良以兌支則𨿽有出入實無出入輕重無所容其私遲速不得任其意卽有庫內姦書猾吏亦將窮於伎倆之無復之解官不必別有鑽營積棍不得恣爲包攬而稱兌自公轉運自捷矣奚以明其然也蓋太倉錢糧十八充邊餉者也新庫錢糧盡數充邊餉者也今外解一到各鎭委官環向爭索隨時給發猶虞其晚非若舉盈之時發不能盡尙需貯庫者也畢竟歸於委官之手何必復入筦庫之手臣自受事之始因見掛欠之多卽將新舊二庫法馬比較相同合爲一式有稍重者卽加挫磨計新庫每一千三百兩減去三兩四錢太倉每一千兩減去一兩又通行各省直藩司餉司但有法馬輕重不如式卽令請發更換又立樣銀之法每解銀詣部時用銀四錠較勘平準作爲樣銀外兌內兌以此爲則正欲使內外分數毫髮不爽以便於兌支耳若能率繇無獘中外血脈自相貫通決無彼此隔礙偏輕偏重之患亦無往昔掛欠成千成百之事矣其法外解一到一槪不收入庫一面呈堂派發一面卽喚解官委官會同巡視科道當堂面兌登冊入鞘實時起運其銀錠稍輕者仍令解官找補解官原有添搭水腳彼亦無辭儻原錠稍重些須者不妨作正支銷行文知會則濡染不期絕而絕贈耗不期淸而淸矣然後通行督撫餉司知會旣系解委自兌餉數充足而猶借口庫折出示短少者是餉司直以其身爲射的耳至於羨銀之說曩時固亦小補然錢糧止有此數解者旣不可多求領者又不可少與此物將奚従出不幾爲浸漁者藉之口耶今但斬斷葛藤全用兌支一法則此太倉新庫之羨余卽爲國家節縮計正自不必垂涎耳此法立也一便於解官二便於監督三便於餉司一舉而三善備焉將潔已奉公者固因以明素心卽不然者而法行已久難以私更如蓬之在麻不扶自直𨿽有貪墨桀黠之徒亦無所用之矣此眞拔本塞源一淸永淸之術也臣𨿽在病困竊見聖明注意庫蔵鄭重錢糧而軍儲邊餉所闗尢巨故従牀褥呻吟求其實實可行而永永無獘者舉以上聞於以少答髙厚稍逭瘝曠未必不在此舉也

七懇休致疏

奏爲屢疏乞骸未允人言突至堪羞七懇天恩立賜休致以遂苦情以全晚節事臣頃以脾胃虛弱泄痢瀕危沈痾難起六疏乞骸不啻唇焦穎禿勢迫詞窮矣明旨謂司計勞苦朕所鑑知是直以推心置腹之恩待臣也又限調理二三日卽出理部務是又瘝官曠職之諐惕臣也臣用且感且懼有不敢以頃刻淹者惟是臣病已入膏肓豈調理數日可愈部務大費撐支豈衰殘微臣克堪政擬再申前請忽值聖躬深居邃攝遂不敢造次瀆陳矣比接邸報見協理詹事府事禮部右侍郎羅諭義有大學見行之制書必不可毀一疏疏未數語有感於黃髮之無愆欲愼重刑名錢谷而致慨於今之錢谷主者爲尸居餘息之人此眞救時藥石而於臣尢實獲我心臣累疏自陳不如禮臣之一言代冩也臣之負乘溺職不勝厥任皇上𨿽心鑑之而猶姑優容之臣屢疏乞骸皇上若謂或有矯飾而未之允今禮臣之持論如此是可以占人情之同而臣之非揑辭托病避難偸安亦可兩相印證矣且禮臣負宇內重望旦晚當膺大拜畱心國計此正其嘉謨嘉猷入告我後之一端也皇上卽不信臣言又安可不信禮臣之言也夫皇上之諄諄畱臣將爲軍國錢榖計乎則臣衰病昏憒之餘其不足以補苴時艱審矣必待庚癸徧呼叢脞滋罪臣縦萬死不足贖其如社稷何將爲微臣功名計乎人臣致主止有此身而廉恥者尢立身大防也今以極衰極病之身夜行不休以致愆尢日積漸來指摘之口卽皇上曲加憫念亦不能爲臣地矣蓋臣頹齡篤疾不堪鞭策負恩誤國私心廩廩曠官若此一宜去辰入酉出拮據部務交遊覿謁一切報罷疎節若此二宜去姜桂鄙性至老弗移囑托情面槪難曲徇不合時宜如此三宜去目今皇上勵精圗治諸臣莫不精白承休劻勷國計豈患乏人伏乞皇上電臣累疏旁采人言鑑臣苦衷全臣晚節立賜休致蚤令回籍則所以賚臣者實多臣惟有戴皇恩於無疆祝聖壽於萬年已耳奉旨卿任事勤敏部無畱務且精力健盛心思周詳國計方切倚賴還加意料理奏內旁及之言不必介懷

遼餉出入定額疏

題爲遼餉出入定額事該臣看得遼餉出浮於入自天啟三年前任尙書李宗延具有遼餉虧額已多一疏已積缺額一百八十六萬有奇簡查舊案年年告匱甚至缺額二百餘萬昨歲臣部復奉聖諭查造簡明文冊約略其數亦缺至一百二十五萬有奇臣初受度支事心竊憂之而不能無疑一疑其缺之數何以倐多條少也再疑其入數缺矣何以出數仍歸足額不至如舊餉之積欠累月悠悠難結也今荏苒承乏已及一載局中滋味甘苦自知見前此年分闗鎭請餉之文有此月多而彼月少此月少而彼月多者是此月已不知彼月之數也有逐月請討業已如數兌發而復於數月後申請找補者是此月尙不知此月之數也不能計月何以計年故冊內皆言約數況乎約數之外如所謂犒賞行糧廩鹽等項名色紛紛不一而足益以省直多事借畱不常而欵項愈遊移矣缺數之倐多倐少者此也省直開徵舊餉多在本年秋冬而新餉成例於本年冬月卽預徵來年春月銀兩如本年冬餉不敷隨卽以春月預徵銀補之是本年透用明年之餉也新餉參罰較嚴故帶徵銀兩亦多零星解到以應眼前之用是本年追用往年之餉也勉彊支持全恃通融接濟況前此內帑充盈每遇陳請輒沛發數十萬又北直召買以遼東舊餉之故動支京邊相抵多寡不等而諸臣爲國籌邊多方建議如臨徳二倉攺折除拖欠行催外亦已先獲十餘萬之用且各處逆賊變產等項時蒙皇上允發充餉凡此皆在新餉入額之外者也遼餉之缺而不缺者此也臣初不得其故而心憂及深試之得其故而憂愈甚則以目前補苴終非長策耳玆幸淸汰之後出額已減七十餘萬合盤打算歲出共該銀五百一十三萬八百八十六兩有奇今殫累月之捜羅錙銖而積累之以崇禎三年爲始歲入共該銀五百一十六萬零五百五十八兩有奇較之出數尙溢額二萬九千六百七十一兩有奇謹造新餉出入欵項恭呈禦覽臣非能龥天雨粟龥地湧金也亦惟是額虛者實之則昔日懸空之雜項至今日而有著落矣額分者還之則昔日坐畱之島餉兗餉多用之登餉題畱之廣東鹽課至今日而歸固有矣額泛者定之則昔日之動用京邊新舊兩持銷算不決者題奉欽依以二十萬爲凖矣額有不得用於今年應催解於來年者如南京之事例贛州之橋稅無容聴其久假矣諸如此類備載於各欵之下以見昔日尾閭漏巵之所自去今日竹頭木屑之所自來總之仗皇上之威靈賴邊臣之淸核督餉臺臣之商確籌量及在廷諸臣之蒿目借箸臣始得因端而窮其緒按數而勒其成耳此外尙有南京牧馬場租先年暫借工部助工今應歸還臣部充餉又撫按公費一項地方肥瘠相懸設處難易亦異若以部派懸坐之額責其全完恐終不得之數也似應仍行省直撫按酌量時勢認定額數以便催解亮諸臣憂國急公必無敢以虛文應者今尙不敢列在入額之內姑俟認額以後凡有解到另欵貯庫以備三韓不時之需又據省直開報舊歲免覲一項共該扣路費銀九千六百七十一兩應令照數解部臣亦不敢列於入額之內蓋三年一次原非常徵免覲多寡亦無定數合俟朝覲之年湊充五年再閏之餉亦便計也従此以往但得省直諸臣憂封疆之憂心皇上之心設法措處無輕議借議畱竭蹶催科無致日逋日欠庶新餉缺額兩字不復以厪宵旰之懷而臣部亦得藉手竣事與斯民休息於輕徭薄賦之天可計日竣矣

石隠園蔵稿卷六

●欽定四庫全書

石隠園蔵稿卷七

﹝明﹞畢自嚴撰

○疏三

庫貯將竭疏

題爲庫貯將竭敵氛未息臣部憂危無計龥懇聖明速賜鑑裁事自聞儆至今已五十日矣索餉之檄急如星火屢厪明旨令臣措備接應毋致匱乏臣實司計敢不惟力是視顧臣所能者酌盈以佐虛那寛以就急若已虛而無可酌極急而無可那而欲使臣點鐵成金無米爲炊臣計劃無復之矣當羽書初至之時臣夜召筦庫司官發解衝邊及薊宻昌易等處月餉計可二十餘萬蓋欲資戌卒之飽騰收掃蕩之奇功則垣墻旣固門庭自可無虞迨夫遵城不守飛騎薄城外解邊輸南北梗塞不知各鎭庚癸之呼何如而臣卽鞭長豈能及馬腹哉患在門庭城守爲重約京營登陴遊防之卒以十餘萬計援兵以三萬計新兵以二萬計日費不下萬金而將來者尙源源未巳也昨太倉管庫主事馮世熙揭報空詘之形臣已據實入告蒙皇上許臣新餉舊餉通融支發並借別項湊給今合新舊二庫已共發銀九十餘萬兩所存庫銀僅十餘萬兩而臣部廊庫所收各衙門捐助銀項隨收隨發約有八千二百餘兩不與焉以五十日軍興費近百萬而驅剿尙未有期區區見存十餘萬金不過足支十日糧耳興言及此心膽俱碎竊思臣部錢谷一銖一粒皆仰給於外解𨿽屢奉明旨著臣行催並令經過州縣設法防護然都門以外行旅久斷州邑快壯僅百十數村落居民彊半逃亡而欲責之護解錢糧以達京師臣知其萬萬不能也夫庫蔵旣如懸罄外解又屬西江幸旦夕解嚴則可不然此城內外十數萬擐甲操戈之士臣部連日供億若奉驕子且懼其有後言如一呼焉而無以應不惟臣身未知死所而國家之禍將有不可言者矣臣不得不早爲披陳仰請聖裁速爲議處者也臣艸疏甫畢又據管庫主事馮世熙呈稱太倉額設軍馬錢糧按月而索時刻難稽外有各項雜支頭緒紛沓亦必循例而應今庫蔵空匱已極而索銀者時詘猶欲舉盈職不得已曽具揭徧投欲將俸銀一事少需時日候淮課到日補完尙未知肯見諒否惟是衛弁諸人素有布絹二季俸銀舊例布俸在本年十二月支絹俸在次年二月間支今各弁亦備城守遂統欲領出職已那給布俸共支過一萬七千四百餘兩而各衛弁尙索絹俸不休查該四萬一千餘兩誠恐供應不前而紛囂難杜也該臣聞此益用不寒而栗合無請乞明示凡一應官俸及諸不系軍馬錢糧一切暫需時日以佐軍興之急誠爲便計亦可以稍救然眉於萬分一耳奉旨兵餉急需爾部嚴催外解權宜設法務期接濟俸絹等項依議傳與各衙門知道

欽奉上傳疏

題爲欽奉上傳事本月二十三日奉上傳戶部軍興城守糧料等項一應本折錢糧支放總撒數目詳開具奏欽此臣隨行文各倉場司官各管庫司官各坐門司官曁各城専管援兵行糧司官徹底造冊以便彚奏庶幾軍興支用之數臣部供億之苦可備達於宸聰矣惟是頭緒多端未可咄嗟淸楚以倉場言或給城守軍士或給赴援兵將或解運或面給或派東而西領或派甲而乙領至繁雜也以管庫言或廩糧銀或米折銀或鹽菜銀或熟食銀或運價銀或糴買銀亦至繁雜也以坐門各官言或城軍米或門軍米或煤炭錢或姜椒錢或本折間支或先後補給亦至繁雜也以専管行糧各官言或就便兌發或收貯續發或有請輒給而營伍倐移或張受李糧而支應難拘亦至繁雜也伏祈聖恩俯寛數日容臣分頭督催星夜攢造上塵禦覽抑臣於此竊有感馬師行糧從原屬正理兵食相劑何事不濟而無柰援兵怯敵毎先借糧料缺乏爲辭臣部堂司相向隕涕耗盡心血以供轉輸需米豆則以米豆應需艸束則以艸束應需熟食■﹝火其﹞炒則以熟食■﹝火其﹞炒應東呼則東應西呼則西應倐東而西倐西而東則轉環互運以應但得運至城頭縋至城下使兵將無言便爲至幸如闗寧一師隔兩重城墻以應其急米豆堆積如山垜口澑放如水尙以缺乏屢厪聖懷及至潰散拋至城根者不可數計帶之馬上者盡撒沿途如滿桂一師聞其將出迎敵臣遣司官督放糧料未已復偕臣同官侍郎曺珍親詣城頭督放止冀飽騰不敢拘拘額數而該鎭猶數稱缺乏及至行後米豆堆積煤餅狼籍臣亟諭専管司官淸查而事屬隔城防守爲難終多拋棄又徳勝永定二門先後兩次共發銀一萬兩恐其出徵日久聴其權宜支用今滿桂不知下落須俟同行將領歸營方得查其作何開銷總之援兵情事臣部艱危處處皆然而兩營其最也凡此一顆一束誰非皇上金錢臣部膏血倍蓰支放尙難必其有餘晝夜肩擔半盡付之無用言念及此不禁刺心卽如艸束一項挽運艱難已蒙聖鑑稍有車輛不繼稽遲時刻者臣每大聲疾呼自分必無死所而百計濟之間有人力駢至運髮稍充者飼馬之餘半屬爨具矣臣且柰之何哉臣奉職無狀軍興罔效姑俟敵氛稍息方敢蒲伏闕下候皇上斧鉞之誅玆因淸查錢糧數目不覺艱苦下情娓娓欲溢猶嬰兒痛楚不禁號呼於父母之前也

再議收買疏

題爲遵旨再議收買料豆事該臣部題奉旨這派買豆地方並價銀動支俱依議豆系目前急需如何至冬方完還著另議具奏臣竊照軍興以來一切本色惟料豆措備最艱臣方身嘗其苦攢眉莫繼幸皇上諭臣通行山東河南買運以廣積貯臣豈不欲其朝受令而夕報完顧臣職在度支官稱民部國計民瘼難分二視側聞去歲夏秋之間畿南及中州二東多苦旱荒田野所收必無厚蔵又況津門海運料豆亦派省直收買兵火之餘耗費頗多召買之檄一下豆價必至騰貴將厚償之則難在官將賤售之則苦在民且以數萬之豆而轉運自千里之外腳力所需亦復不貲當此三空四盡之時州縣設處猝未易辦兼以豆之爲物不堪久貯稍遲數歲易致紅腐故畱一半於十月以寛其力徵一半於三月以遄其期蓋揆之事勢不得不如是耳庶幾催科之中稍存撫字之意使畿輔與中州二東數百萬生靈謂皇上𨿽倥傯軍務猶不忘寛卹至意則人心益固內治而外自寧矣奉旨依議行

司計罔禆疏

奏爲司計罔禆瘝官自慚謹據實投劾仰懇聖明罷遣以無悞軍國事臣以葑菲庸才謬膺度支之寄適當匱乏屢覯艱危臣事事従實行去件件従頭做起矢心竭力仰報聖明絕不敢畏難苟安卽衰殘多病與死爲鄰亦不敢乞骸自便無柰敵患突發黔技益窘捫心自省積戾多端有不得不自陳於君父之前者方未有警報之先九邊缺餉在在脫巾臣裒益調劑陸續接濟𨿽積欠之相沿已久而勉彊補苴惟力是視不敢諉也迨直薄都城之下援守兵馬一時鱗集𨿽事出不測急遽倉皇而多方支應亦惟力是視不敢緩也迄今敵氛未息需餉愈殷中外環呼遠近待哺旣需月糧又需行糧旣急本色又急折色外解當風鶴之餘尙裹足而不前邊鎭丁用師之際多大聲而呼庚其難其危更有萬倍疇昔者卽令長才處此亦當束手況譾劣衰殘如臣曽一籌之莫展寧能勝任而無忝乎且臣自聞警以來宵旦經營凡九旬於玆矣手不停批目不停覽晝不得食夜不得寐今已心血俱枯昏憒健忘寒裂面而不知其楚齒搖落而不知其盡肢體委頓動須扶掖狼狽光景萬目共擊臣卽欲振刷撐持而有所不能矣以極衰極殘之人擔極重極大之任復遭極艱極窘之時稍有不繼動千軍機𨿽夙夜在公不辭勞瘁而筋力殫竭鞭算安施五夜撫躬且悚且愧誰司國計而令匱詘至此竊恐溺職已甚補過無期與其終悞軍國不若先請譴責蓋臣一身之存亡生死不足惜而國計之有無盈縮大可憂也人知臣不如臣自知之眞人劾臣不如臣自劾之悉方今九列多賢盡堪倚毗伏祈皇上俯鑑臣力綿弱臣病阽危臣罪深重臣言迫切亟賜處分或念臣拮據微勞與之罷斥速推才望大臣一員接管劻勷以足財用卽不然置臣法曺従重議罪以爲司計無狀之戒苟有利於社稷臣𨿽死瞑目也奉旨卿典司國計承平亦當竭力況玆大敵臨邊軍興旁午正須大破積習實圗幹濟何得投劾自便

再疏投劾疏

奏爲軍興黔技已窮才薄瘝官自慚謹再疏投劾懇祈立賜譴斥以自爲宗社大計事臣莊誦明綸仰見皇上念切兵氛憂先軍餉其所以責臣者實所以寛臣也臣卽犬馬無知敢不俯竭綿薄仰副宵旰惟是財用一事國家命脈蒼赤脂膏胥玆攸賴故周以冢宰制國用漢以丞相調軍食蓋其重也本爲天下第一大事今又爲天下第一難事是必得天下第一流人而用之始能勝其任而無忝如臣謭劣非其人也自聞警以來迄今五閱月矣內搜而帑蔵罄懸則虞空匱外催而輪蹄絡繹則虞騷擾臣𨿽刻刻不敢釋懷究竟事事不能應手向猶刻意籌劃今伎倆已窮徒覺心血之日枯向猶黽勉拮據今筋力已竭徒覺手足之無措上不能追九府五幣之法阜財而奏理次不能繼鑄山煮海之術富國而彊兵蓋臣之所可殫竭者鞠躬盡瘁之心而臣之不能增益者官天府地之財邊兵之枵腹未已而援兵又復待哺月糧之捉襟未已而行糧又復恥罍烽火無容姑待不妨以額內之需供額外之求而正項將何抵補撻伐方在殷繁急須以有備之儲應無方之用而逝波従何取盈頃臣奉旨條議非不智盡能索終覺零星補湊大類剜肉醫瘡不但媿經國之遠猷亦且慮焚林之滋議矣近見兵部職方司郎中周夢尹有招兵正以無兵加餉正以無餉一疏內稱戶部催餉十一人出風霾竟日等語臣捧讀慚媿無地自容是臣之頹齡綿力爲臣獨知所自信而臣之寡才薄識又爲旁觀所洞晰者也古人固有不加賦而才用足又有回箸算鞭而錢流地上者臣何敢望萬分一也方今財用委實告詘軍興委實不敷臣旣一籌莫展四顧茫然豈容屍素而取國事爲嘗萬難虛縻而惟好爵是戀古稱國家閒暇及是時明其政刑而必先之以賢在位能在職今𨿽不可謂閒暇而烽火漸遠政造物者假我以桑土綢繆之會也及今擇人而急圗已爲後時若再妨賢而廢事嗣將何補異日匱乏滋甚戎務決裂卽治臣以失機之罪亦何救於宗社安危之數哉且臣閱歷中外荏苒幾四十年率多邊鄙搶攘之地而素心拙性每事皆従實做去銷耗旣久困憊轉深玆又加以數月之彷徨桑楡暮景寧復如昨痰嗽每不停聲步履更多艱難自入春月眩暈時作心神潰亂捉筆數字輒有謬誤計此鐘鳴漏盡之年寧有幾許光陰卽承平無事亦止足當裁況戎馬生郊敢因循誤國惟是敵未出境誼難乞骸此臣終不敢以病請而惟以罪請者也方今聖明在上耆碩盈廷政不乏心計之臣可資倚毘懇祈皇上重念時艱急籌大計將臣立賜罷斥仍重加譴責以爲瘝曠溺職之戒速選才賢用充任使但使國計有禆臣卽伏艸野而加斧鑕有餘甘矣辰下部務方殷臣未敢晏居私寓見今扶掖署中藥裹自將區區血誠期得請而後已蓋原従國家起見而非敢爲一身一家之計諒日月照臨之下當必有以鑑此也奉旨軍興浩費司計需賢卿殫力甚勞誠心幹辦一應兵食方賴持籌何得輒有陳請

比例陳情疏

奏爲骨肉沈寃未雪慶恩覃布無方謹哀鳴下悃比例陳情仰丐皇仁事臣胞弟自肅濫竽遼撫兵變隕身揆厥釁端實因缺餉維時邊吏計臣互相閧訐屢煩廷臣會議皇上獨持宸斷削臣弟生前官階以杜邊臣之口實鐫侍郎王家楨名籍以明稽餉之禍胎臣愚自傷教弟無狀分當引罪復何敢置喙今時日漸久公論漸明敢冒死一言竊念臣弟爲國捐軀分也而身死無名則夜臺不無飲恨爲法受過義也而罪疑従重則肺石未免蒙寃試思羣烏合荷戈之士積饑累月𨿽慈母不能有其子在撫臣又安能有其軍嗟乎擁新餉四十餘萬視疾呼若罔聞知署部計臣旣坐此落職矣而說者猶謂變有別因不過缷擔之浮詞與夫旁觀之左袒耳豈事懸兩是而法可互移乎哉試閱餉臣錢士貴闗臣王會圗及餉司王楫等疏詳陳缺餉情狀是皆身居局內非語涉聞風者一段公案昭然覩矣夫論必久而後定功無微而不彰先是寧錦之役臣弟備兵寧前威名素著後以欵嘗我臣弟憤激力阻旣受命撫遼選將練兵不遺餘力條議九欵首以絕欵爲言嗣是出沒錦杏之間臣弟先期收斂野無所掠未至寧遠城下而退復督主客兵亟築錦杏二城匝月工竣籓籬以固而怨亦用是興至於安插降丁尢極苦心故沒未兩日而有大梁王寨之捷皆臣弟徙薪之成算也當時督師題敍巡闗勘功俱謂臣弟積勞難冺橫被宜宣兵部題覆亦在敍錄之列近接邸報王家楨以甘肅捷功已敍復冠帶矣夫家楨前爲甘撫後爲計部者也司計召亂則裭之撫甘著庸則復之仰見聖明恩威原自轉圜臣弟撫遼者也死於餉而有可原之情勞於遼而有難冺之功同爲王臣寧慳一視且臣亦未敢徑情乞恩已也臣幸逢冊立大典伏讀恩詔循例得晉本品勲階一等錫之誥命臣自惟度支溺職屢次投劾方凜斧鉞之誅敢冒司勲之敍惟是臣弟茹荼賫志死未瞑目遺孤三人俱在髫齔每家信來問臣塟期且云父職未復不敢歸骸九原臣用日夜痛心有淚難揮竊效古人脊鴒之誼妄希聖明惟蓋之仁願以臣應晉之階代復臣弟之官如謂前階未足爲贖查臣前歲二品考滿蒙恩加授太子少保萬冀準辭宮銜止存部銜以明國家之法以贖臣弟之罪而復其官俾令枯骨早得入土臣與臣弟幽明可質生死無媿是則皇上浩蕩之鴻慈也

三懇天恩疏

奏爲聖主鴻慈愈隆微臣病軀難效軍國至重屍素堪羞三懇天恩速賜禠斥以無誤封疆巨務事臣竊幸遭時遇主卽葵藿微誠亦蒙睿照不遺惟是三覆明綸如謂殫力甚勞臣固不敢以勞爲言又謂司計需賢臣又安敢以賢自居不賢而徒蔽賢者之路徒勞而未收勞臣之益故前此不敢以病請而惟以罪請耳乃臣則實病而病且甚矣臣之病非陰陽偶值之病乃衰朽不支之病也臣之病又非旦暮可起之病乃桑楡垂盡之病也皇上亦知臣支離之近況乎痰嗽連綿不已飲食減少異常步履徒次且而艱於前進跪拜將僵僕而不能振起在私衷每自悚惶卽旁觀無不詫異倘令逺方聞知不將笑朝廷之無人乎至於心血枯槁眩暈健忘以致叢脞差訛之事層見疊出卽欲極力振勵仰對我皇上天髙地厚之恩乃暮气徒張眞精已竭非但力不従心究且心隨力耗而頹然自廢矣皇上寛臣畱臣無非以兵食浩費尙冀臣之持籌耳臣豈不知疆場未寧天恩未報非臣子乞骸自便之時而政惟此兵餉方殷幹辦無能一日苟祿妨才賢一日之展布一日悞事遺君父一日之宵旰誠百念回環而一息無容姑待者也故臣前疏中卽以得請後已明告之皇上矣比者勉支二旬而殘軀愈加困憊入夏以來勞火延上目苦昏憒文移莫辧耳苦重聴人語莫聞神思憒亂筋脈拘急恰似气血殆盡而旦夕隕越者此等光景延喘未遑何能持籌部務重大寧堪廢閣若臣明知誤國而尙敢貪恩戀棧依徊不決無論淸議難容功令難寛卽區區良心豈能自昧乎哉謹額手呼天三申前請仰乞皇上俯念兵餉之需責未易勝衰殘之久病非假托將臣速賜禠斥另選精敏心計之臣刻期受事庶會計當而財用足軍國大計實嘉賴之臣卽不能致身自效猶不失以人事君之微忱耳奉旨徵調紛紜度支繁劇賴卿殫力幹濟前旨已明何得又有此奏所請不允

酌議徵解疏

題爲催解幸有次第額徵宜遵畫一懇乞特勅有司不得借口槪徵重困窮民以溥皇仁以急正供事頃緣撻伐伊始供億不貲致厪聖諭臣部開列各省直應解之數奉有兪旨已經立限差官守催訖但臣部所條列應催者元二兩年之額解及三年現徵之五分也夫兩年之額解承平亦亟考成倥傯詎容緩視此固歲事所應辦者現年之五分舊餉較往日似爲創始新餉較往日止多徵二分且時已麥秋卽半完常賦亦非厲民況患切剝膚其誰無同仇之誼忍靳此維正之供也然實於崇禎三年內求完京邊之一半非彊索於現年之外也第就現徵計完欠未暇爲壓徵計蚤晚也臣查新餉止有江西一省壓徵其餘皆系現徵舊餉壓徵地方較之現徵地方稍多然臣前疏有那借措解一語正謂壓徵之難法當於現年中通融之也蓋現年中不無存畱可緩之錢糧稍一通融便可爲預解之地卽如河南山東壓徵州縣崇禎三年應辦二年錢糧然按籍而稽京邊不過十分中之三耳卽以京邊五分而論不過十分中之一分有半耳其它王糧驛遞河工倉糧廩俸工食等項尙有十分之七也若於七分之中那借一分有半以應壓徵之京邊不過一轉移間而國與民兩受其利實目前通變之微權也卽曰錢糧各有欵項那借事或難行則通計一歲大糧止徵一分有半而五分之京邊完矣若因預徵京邊之五分而遂全徵大糧之五分徒以徵繕剝百姓之脂膏而以羨耗潤巧吏之嚢橐是臣部所鄭重而愼於一請者郡邑且借口而恣行無忌也究令士紳駭顧蒼赤怨讟必曰朝廷何故一年而追年半之錢糧究將二年而完三年之賦稅民何以堪命乎臣無所逃罪矣如預徵十分之三専爲毎地一畝加派九釐之遼餉而設也乃州縣不加詳審並正項錢糧槪行預徵三分夫九邊匱乏臣豈不願蚤徵蚤解以救燃眉然民力有限竭澤難堪用一緩二乃爲可繼況乎開徵自蚤解部自遲敲骨吸髓僅以供本地工食雜支之用可惜也催徵不按定期則小民不知年分而在官寅拽卯糧之獘易生可慮也在相沿現徵者止蚤徵數月在相沿壓徵者且蚤徵一年倘壓徵預徵並集一時誅求更慘可悲也所當並行申飭者也微臣仰體皇上軫念民瘼之心每思勉圗節用愛人之法要當於催科中存撫字原非廢撫字以催科當此懸罄反裘之時倍切杞憂緯卹之念伏乞勅下各該撫按及奉差官員申諭州縣遵照原疏開去欵額元二兩年刻期完解三年現徵地方春夏先完京邊五分秋冬全完不得諱現徵爲壓徵其壓徵地方今歲止追五分之數若能通融那解者上也不則卽行預徵五分亦適如其京邊之數而止不得借口一槪混徵明年大糧卽徑解邊糧及兵工二部錢糧亦不在預徵之內其預徵京邊五分仍俱寛至秋成於八月後報完果有新餉壓徵者亦如之若至明年秋月亦僅如今年五分之例而止不惟非全徵大糧之十分亦並非全徵京邊之十分於以定驚疑之眾志而蘇民困於萬一如故違者許該撫按及奉差官員不時參奏庶官方愼而民力存旁竇塞而正額裕矣

請罪自陳疏

奏爲微臣奉職無狀敵儆負罪良深懇乞天恩俯賜譴責以申國憲事臣聞之主憂臣辱四郊多壘卿大夫之恥也非獨分無所逃抑法實不容貸耳頃者天威撻伐迄以廓淸實惟恃我皇上如天之福眞所謂制勝於廟堂之上者也惟是原本始末在戶言戶捫心內訟微臣之罪眞有無地可少逭者臣實司計不能裕國使士飽馬騰預遏敵於塞上洵臣之罪及乎蹂躪近地以勤我各鎭師旅又不能峙粻備糗椎牛犒饗作投石超距之气奏片甲不返之捷洵臣之罪左蔵瓶罄臣曽不能催儧外運源源日積俾冬春之轉輸幾乎中斷致厪聖慮焦勞洵臣之罪漕艘鱗集臣又不能預收凍糧先爲淸野之防卽勉彊拮據借手羣工幸無隕越而猶有被火之船見浥之粒洵臣之罪海■﹝宀禹﹞困窮臣又不能與天下以休息而使催差四出冠蓋相望卽輸挽少集而民力竭矣洵臣之罪至若新漕尙若底滯未見更弦鹽屯尙同築捨未收實效於垣之役正慮經費不前鋪墩之師徒令勞人借口凡此種種皆臣之罪臣眞擢發不能以悉數而膏斧固有餘辜者也且也各部諸臣有事半而更者有受事方新者微臣獨以黔驢旣窮之技終始戎作時愈久而罪愈叢矣各部諸臣有以罪而蒙斥者有以罪而蒙譴者微臣獨以樗朽多戾之身屢荷優容恩愈隆而罪愈不可逃矣臣實有不可逃之罪而國又有不容貸之法臣一日竊祿位若冦至之承其羞也一日偸視息若鬼責之伺其旁也其何敢以負乘微臣而久稽憲典耶伏乞我皇上置臣於法以爲司計不效者之戒庶玩愒之人心悚息於震疊而中興之景運炳煥於新猷矣奉旨軍糈旁午卿多方轉運具見勤勞目今邊備孔殷分防練募正轉輸四應之時宜益加籌劃俾飽騰奏績毋乏軍興不必引請

四懇罷斥疏

奏爲臣病阽危已甚臣職曠廢堪憂四懇天恩亟賜罷斥以無悞軍國大計事竊念臣至駑駘景逼桑楡才甚劣年甚衰而病又甚深自惟通籍以來迄今三十九年承乏中外歷任邊疆牛馬奔馳久未息肩日積月累百衰盡見飲食日減脾胃不調時苦健忘兼多眩暈每至夏秋輒復增劇客歲七疏休致未荷皇上俯允嗣是都城戒嚴臣實承之計務忍死支撐委無一事一刻敢自暇逸入春以來餉務繁重病體支離臣復三疏投劾並請罷斥復荷明旨勉畱責成諭以殫力幹濟臣𨿽庸愚困憊安敢不力疾供職勉圗策勵敵騎一日未退靡敢再言乞骸以自附於臣辱臣死之誼今幸天威遐播亦旣中外解嚴矣臣是以有微臣奉職無狀一疏我皇上乃輒許以多方奨以勤勞又復責以四應望以騰飽知我皇上寸長必錄而期望甚殷也惟是古稱陳力就列不能者止従來久矣欲治兵者必先有飽滿充實之餉而後可足兵欲籌餉者必先得精明彊固之人而後可足餉而臣愚何如哉臣以衰病之殘軀值玆軍旅之雲集黔技已窮杞憂未歇愁苦相煎時日淹久怔忡交作痰涎壅盛頃刻輒有遺忘幾席旋生掛漏則智慮所不及政務所曠廢者多矣且也臣部日進章疏日行文案𨿽各有司存而非經臣之心到目到手到何敢拜發不謂精血久耗雙目赤腫畏日羞明流淚如注則文移之簡閱爲難右臂酸麻晝夜痛楚每捉三寸之管如發千斤之弩則案牘之批發爲難足膝軟弱步趨不前升降階級須人扶掖則朝參之奔馳爲難其它龍鐘潦倒奄奄待盡之狀不可殫述舉朝臣工更無衰病如臣比者司農何官今玆何時而以龍鐘潦倒之人竊據其間誠拊心知懼亦顧影自慚矣矧新舊額餉有限而軍興浩費宏多京卿漸次還朝而外解愈覺稀闊援兵俱動歸思而行月任意要挾當此之時卽令敏手亦費持籌而況臣之謭庸衰病者哉臣一身不足惜而所誤國事者多矣目今在邊疆爲刼數之終在國運爲治平之始政及時整頓之機會而理財固本又第一要務先此猶得托於鞠躬盡瘁之義繼是將不免有曠官竊祿之羞在聖明卽曲爲優容在淸議必倍爲誚譲是臣之所自知甚明望恩甚切者也是用哀龥聖明四申前請仰望皇上自爲軍國大事計蚤賜罷斥別選才賢於以充軍實而資撻伐臣仰戴鴻慈如天罔極矣奉旨卿淸愼敏練已屢旨眷畱且邊防孔棘轉餉維艱殫力運籌正資石畫何得引疾頻請著卽安心視事不允辭

辭敍賚疏

奏爲天恩隆重寵渥洊頒謹龥閽控辭以安愚分事臣聞忠勤者服官之大義義不可以私逃爵賞者礪世之大典典不可以濫得臣以謭劣待罪計曺拮據將瘏二載於玆惟是職在供億夙夜冰兢期無失墜以逭罪戾屬以皇威遐布光復城邑臣最不才得従閣部諸臣之後恭承恩敍奉旨畿輔敉寧在內運籌宣力諸臣允宜敍賚畢自嚴加太子太保賞銀二十兩紵絲二表裏欽此臣竊不勝惶悚不勝隕越夫人臣列職一品則爲崇階蒙恩蕃錫則爲異數不圗一介寒賤遭逢聖明濫竽非分一至此也憶昔變起倉卒屈指內外新舊主客官軍幾以二十萬計倉庫單虛饋餉殷繁朝索糗糧暮索賫鏹彼徵酪漿此徵槁豆財賄旣苦於不給頃刻又慮其難辦嗣是敵騎漸遠大兵愈集旣輦負以供薊永之師復航海以給闗寧之旅接濟維艱呼吸生變臣於此時肝膽幾碎迄今念及魂魄猶悸乃者得徼如天之福以有今日皆賴宗社鴻慶聖武布昭帷幄多籌三軍用命若臣捫心固自不敢居功卽臣揣分實亦無功可言且非獨無功已也捉襟幾於露肘旣有不能先事綢繆之愆剜肉持以醫瘡復有不能後事劻勷之罪此卽幸逃斧鑕已屬鴻慈況復忝竊寵榮寧堪冒昧以國家破斧缺斨之役藉爲邀寵增秩之梯臣實痛之以軍興倉皇支吾之技得同戰勝攻取之賞臣殊羞之以庾蔵三空四盡之時復有幸功蔽罪之舉臣尢懼之況同臣協力者爲左右諸臣代臣奔命者爲司屬諸臣一切踉蹌竭蹶之狀皆臣目擊痛定思痛久思代陳猶嫌自明今諸臣多未收錄而微臣獨攘天功臣入質衾影何以自存出對僚屬何以視息此臣所以局髙蹐厚萬萬不敢祗承者也伏祈俯鑑微衷收回新命俾臣得以原官自效人或憐臣老敝放臣歸田天之仁也地之慈也臣不勝犬馬私願奉旨軍興旁午轉給維艱卿一力拮據成勞可念特玆加賚用示敍酬宜卽祗受不必遜辭

召對認罪疏

奏爲錢糧過厪睿慮召對倍切悚惶謹束身認罪以候天譴以祈慈鑑事竊念臣年力衰邁智慮短淺當此民窮財盡之時動見捉衿露肘之狀黔技易竭蚊負難勝旣不能地流泉湧資士馬之飽騰又不能握算持籌寛聖明之顧慮臣職實溺臣罪滋深少發則以現支爲壓支而九邊之疾呼如故多發則盡入數爲出數而京師之催解無存欲淸錢糧先查兵馬而督撫之確報杳然欲令月奏或爲季奏而各鎭之奉行不速蓋前車旣覆已坐知人之不明而後效未臻大彰率屬之無狀矣至新舊二餉司薛邦瑞諭思慥案牘旁午磨算稽遲今俱奉旨回話然該司官之罪實皆臣之罪也臣之罪臣愚猶自知之而況聖明照臨在上乎今奉召對申飭側聆天語之諄切仰服聖慮之精詳無微不照無遠弗屆臣自揣疎愚迷謬眞不覺補過之靡及措躬之無地矣謹束身認罪伏望皇上軫念四十年犬馬衰朽駑鈍稍寛斧鉞之誅姑従禠斥之罰實天覆地載之鴻慈也奉旨軍需正殷卿老成勤練還遵諭率屬稽出入酌虛盈以佐國計不必代爲引咎

開報軍興錢糧疏

題爲奉旨開報軍興錢糧事查得軍興錢糧原因變出倉卒費屬無經凡登埤而守列營而居者靡不仰給臣部以爲供億以故在本色則有給米豆芻束者有給熟食■﹝火其﹞炒者在折色則有給官廩行糧月糧等銀者有給米豆艸束折銀者有給姜椒煤炭銀者儲糗不敷繼以招買飛挽無術假以運價其間頭緒不啻絲紛然臣當應接不遑手口交瘁之日已蚤慮有重複詭冒之獘於是轉給者則屬之各門司官自領者則隸之各營委官稽兵數則據樞部之開報核給發則取各官之實收其間通融本折衡量多寡酌豆價之貴賤而一秉時估參運價之盈詘而一規裏道皆臣殫心悉慮握算持籌惟懼萬一重冒有負聖明委任至意玆旣承還悉心磨對之旨敢不倍爲謹凜兼以日積月累自客歲十一月起至今歲十月終止已匝歲矣臣又行令各監督官細造淸冊前來臣乃復加查核照前欵項分查互對俾紛紜頭緒爲之一淸且前此止報折色今則並及本色前此止算至崇禎二年十二月終止今則算至崇禎三年十月終止前此止及城守今則並及薊門臣於此而追想臣部之苦眞有筆舌不能罄者矣夫當都城戒嚴固已鞠躬盡瘁心血盡嘔迨於旣退之後妄意宇宙淸明邊鄙寧謐勤王之旅可撒額外之餉可減而臣部亦有息肩之期也不謂蹂躪之餘藩籬盡毀於是興修繕之役增新募之兵而四方之入衛者且日增月盛索行糧索安家索月餉殆無虛日臣與司屬朝夕措處左支右吾幸無隕越然已智盡能索瓶罄罍恥矣今在新餉庫則放過銀一百九十丸萬六千二百九十四兩銅錢五百四十五萬八千三百在太倉舊庫則放過銀六十一萬六千九百一十二兩銅錢一百三十二萬五千九百在本部廊庫則放過銀一萬四千九百八十五兩銅錢一千六百三十五萬九百在京各倉如舊太南新濟陽海運新太北新大軍西新祿米等倉共運放過城守援兵口糧行糧米一十七萬三千九百二十二石五斗馬匹料豆二萬二千四百六十四石七斗又京糧廳雲南司新餉司邊餉司崇文門共買運過城守援兵馬匹料豆髙糧三萬一千六百二十八石在明智臺基北新安仁西城五場運放過城守援兵馬艸共一百四十七萬五千三百五十一束蓋軍興一日未已則有一日之供給而錢糧一欵未銷卽有一欵之淸算未能點金而量沙祗有量入以爲出誠不得不徹底通查一並奏開以祈聖裁者也

歲鑰更新疏

奏爲歲鑰更新衰庸宜退仰控聖慈俯允乞骸別簡賢能以襄國計事臣本溝壑斷材甘心廢棄遭逢聖明拔居錢谷之司臣愚不自量力老馬爲駒以手足之隕於巖疆而臣不敢缷以邊腹之視爲怨叢而臣不敢避以二豎之呻吟朝夕而臣不敢休黽勉鞭策用圗報恩遇於萬一然聖眷日深而臣之罪戾亦日積矣當此春回黍谷計典聿彰薄海臣工莫不陟明黜幽共仰維新之化而朝班之上乃有枯朽如臣謭劣如臣者尙不亟自引退無乃甘爲頑鈍蔽賢路而誤國計乎向者奉職無狀屢懇聖恩釋放歸田荷蒙皇上不加斧鉞之誅許以桑楡自效臣以軍興倥傯主憂臣辱恐渉規避之嫌不敢堅意求退今論時則傳烽舉燧之漸稀論才非更弦易鼔而不可若臣之技能久己見於天下矣閭閻日困非盡有司之撫字乖也臣實無能休養撙節爲四方培元气也庚癸難戢非盡閫外之制禦疎也臣實無能灑恵流膏俾三軍快果腹也従前條議非不連章累牘然皆集眾思以待宸斷所賴以支吾三載者非臣之果有纎長至於奉行又非不舌敝穎枯然皆賴明綸以警人心所懼於覆餗一旦者實臣之無容諱短矣況今邊境未平益以流寇一處蔓延則一處之兵餉祗有費而無補年例不足加以兵荒一日調援則一日之軍儲豈神運而鬼輸入春以來眩暈時作僵僕堪虞𨿽心碎髯枯而黔技久窮曽何禆於緩急之數況臣木彊之性素不諧俗昏憊之衷近多周章百凡紕漏絕少劈畫撫躬循省眞有不敢一刻安於屍素者矣我皇上赫然中興安攘伊始非常之業必待非常之臣今在部同官及各衙門卿貳率多英妙敏練堪以重任皇上左顧而右盼且不勝收又何藉於臣之久試罔效者也幸免鼎鑊得盡天年於艸野將世世銜戴髙厚有餘榮矣伏乞皇上垂憐犬馬準其休致特簡心計賢臣刻期代臣受事軍國幸甚微臣幸甚奉旨軍儲方急計務殷煩卿籌劃詳練精力正優何得遽有引請著卽出安心視事用副委任

微臣衰病疏

奏爲微臣衰病日深兵餉拮據不前懇乞天恩俯賜允放以無誤軍國大計事夫軍儲闗系在封疆而計務闗系在邦本此非精力素優而籌劃詳練者未易勝任而臣非其人也臣以蒲栁之資馳驅中外已四十年備歷艱險而臣之精力銷亡久矣內軫民隠外供軍儲曲計而不能曲全兩籌而未免兩誤而臣之籌劃疎略甚矣不意誤蒙聖恩奨飾踰涯而臣拊心自揣未有當也近且寰海援兵之眾經年不解薊永新集之師招募未已軍驕無饜急折色又急本色索行糧又索月糧每虞新餉之難繼九塞待哺捨民運専闗京運完當年尙逋先年殊苦舊餉之難支𨿽按月遄發已報呼噪無等欲計畝加賦又恐敲浚無藝方寸昏憒曽一籌之莫展手足無措將跬步以難前此臣奉職無狀自知甚明而無所逃於聖鑑者也目今崦嵫日逼愁病相煎痰涎壅盛恐一蹶而不可復起牀褥呻吟寧髙臥而克堪主計蓋少不如人而年愈衰則重任愈覺其忝竊病緣憂餉而病愈深則餉務愈恐其叢脞夫一身之性命猶輕而朝廷之封疆最重臣誠負芒坐鍼不能一刻卽安者也用是頂禮鴻慈再幹幹斷伏祈皇上憐念三年來竭蹶之苦稍存四十載帷蓋之恩準乞骸骨放歸田裏何異起死人而肉白骨也芟耘庸耄簡畀英俊是在皇上自爲軍國計耳奉旨卿軫邊籌國素著精勤前諭已明何乃復有陳請軍儲時刻難稽著遵旨速出料理毋得再延

釐剔十欵疏

題爲吏治更始民窮宜蘇謹陳釐剔十欵申飭■﹝宀禹﹞內有司共圗保民實政以維萬世治安事臣聞聖王禦世惟以保又■﹝宀禹﹞內爲先儒者服官要以節用愛人爲本國家以親民之責寄於求牧之有司三年考績以保障爲盡職繭絲爲瘝官故周時六計皆冠以廉漢代循良必稽戶口蓋操守潔者無不愛其黎民而生聚繁者斷難幾之墨吏良有以也邇者計典方行旌異懲貪涇渭分明恩法罔貸大小臣工諒各洗心震疊之下矣此時薄海蒼黔莫不延頸■﹝企﹞踵謂我皇上整頓官方驅除民害如此其嚴且盡也旦晚膏澤下究百倍尋常當何如者惟是貪墨𨿽去獘政尙存誠恐姦胥或習爲盤踞庸才亦憚於攺弦不於此際申明禁約痛釐諸獘及其敗露曽何救於百姓凋殘之數矣臣民部也例得従銓序之後條上事宜爲民請命伏思今日邊徼未靖冦賊繁興兵議撤而未能餉欲減而不可一銖一粟孰非辧自民間所恃有司作民父母休養財力鼔其樂輸之念堅其好義之心豈非國計民生兩有攸賴者哉何堪饑鷹乳虎之輩借公行私橫加朘削俾疾首蹙額之民成魚爛瓦解之勢抑可畏也與其懲創於已往何如戒毖於將來謹竭一得贅列十欵具奏上聞一禁加徵耗羨一禁添搭貽累一禁濫收詞訟一禁濫科罪贖一禁罪外苛罰一禁官價買物一禁淹禁犯人一禁差役騷擾一禁趨承上司一禁濫用夫馬【各欵語多不能備載】伏乞聖明采納著爲功令頒布有司咸相遵守庶吏治漸覺其攺觀而聖澤覃敷於無外矣奉旨近來吏治貪殘民生凋瘵朕心痛憤這十欵闗切時獘著實飭行

兵餉日增疏

題爲兵餉日增月益物力不支謹以出入大數據實披陳懇乞聖明従長酌議以圗久遠以定畫一事自軍興以來竭宇內之物力合加派雜項數百餘萬計輸之遼左而坐縻養癰曽無救於己巳之變今額內之兵餉分毫難減而額外之兵餉層累增加臣部之在今日主客有交困之勢行月無兼資之策每每屈指計算仰屋咨嗟眞未卜所稅駕也請得備陳於皇上之前舊額新餉官兵額外新增兵馬各處入衛援兵以上三項以歲計之共該銀六百五十四萬五千七百有奇又招買遼米遼豆艸束並闗鮮海運價值共該銀一百六十三萬四千五百有奇而閏月之餉銀鹽菜與薊永漕糧之運價約該五六十萬不與焉合之則八百七十餘萬矣此今日兵餉出數之大約也查加派雜項歲額總計不過七百三十餘萬耳而工部分餉之二十萬亦在其內卽使如數全完尙缺百六十萬而況未必全完也此外尙有省直捐助向來賴以接濟而今後不可冀矣南部事例屢疏題畱尙成畫餅此今日錢糧入數之大約也臣總計出入滿盤打算計兵給餉止有此數多用一分卽缺一分在額內者旣減之而無可減則在額外者欲增之而無可增不知此嗷嗷待哺者將有天雨地湧之金錢否也客旣奪主之食主必受客之困坐縻厚糈未必見徳而壓欠守候必且含怨所謂主客有交困之勢者此也入援之兵月糧取之本省行糧取之臣部屢奉明旨而今且何如乎其支行糧也認爲應得之物按期取索且圗預支其借月糧也挾以必與之勢一借不已視爲定例當該省解餉未至惟恨不能那此與彼及旣借後竟以膜外置之聴臣部之號呼而褎如充耳矣臣部卽有點鐵之術何能分身四應所謂行月無交資之策者此也況簡查舊例加派雜項歲入逋負每至十分之二加增三釐額尙虛懸而各省以災疲求免者已次第見告矣卽歲前之預徵三分三月以來支用殆盡而外解且中斷矣當此兵驕將悍食苦眾而用不舒已犯生財之忌值玆勢窮力竭兵當卹而民堪念徒深仰屋之嗟於是節之一字至於今日而臣萬萬不能諱矣昔日敵據遵永其鹽菜增加用以鼓其敵愾之气今處處修備在在增募而援兵之供億如故也聞諸道路之口似謂衝邊必不可撤而腹裏似不妨量撤兵之有用者必不可撤而兵之無用者政不妨量撤今通津昌涿之間閩楚東粵諸兵久冒淸人河上之誚一切饋餉該省旣不能源源而至臣部又不能捨已耘人倘亦可早爲酌處否也如團練營𨿽曰防薊原系都門新募主兵曩者出防薊州不加給鹽菜則不能成行而今遂爲定例矣行月兼支長此安窮儻亦可以量爲酌減否也川兵旣屬客兵又同薊兵食部餉而行月亦苦兼支臣念其萬里遠戍比照闗兵厚糈每月議餉一兩八錢頃接薊撫咨文又再與鹽菜以厭其欲推而忠義營之兵亦復皆然如孫顯祖防宣官兵系本將在籍招募其在城下曽與團練營一體支餉今援宣矣旣在臣部支月糧又在宣鎭支行糧此又舊例所無而今創起者也推而應援山西饒勲林耀之兵亦復皆然又查従來大將非統領數萬之師未聞有開鎭者自有入衛之役而建牙累累矣官役公費等項多者以千計少亦數百計又有援兵不滿千人而聴用各官多至四五十員者果人人皆韓白之選乎不過以市儈之流冒沐猴之冠耳則裁冗官冗役以明節嗇而杜冒濫似亦目前之急務也至於招買海運煩費不貲而闗寧援兵支行米又支月米獨不可一本而一折乎馬匹料艸有支本色者有支折色者卽折色亦有一兩二錢與九錢之異者當玆靑艸漸茂獨不可攺本爲折攺多爲少乎𨿽謀國者不卹小費以妨大計而持籌者當量入額以爲出孔今行月無一不取足於臣部主客無一不責望於臣部所入有限所出無窮及今而不龥呼於君父之前待軍餉不繼庚癸頻呼而後言之嗟何及矣尢可慮者竭澤焚林識者寒心剜肉補瘡終當立盡釋此經制初報之時不詳爲更定而日鑿生民之元气竭萬姓之膏血以供四方之驕悍無論勢必不繼卽令繼矣恐亦非久安長治之道也願我皇上之深長思也伏乞勅下樞部督撫従長酌議但得樽節一分則臣部受一分之賜而國計民生均賴之矣

恆暘示儆疏

奏爲民生日困恆暘示儆農政不修臣罪難辭懇恩譴斥以回天心事邇者兵餉倍增太倉告匱臣憂心如焚所日夜冀望者惟年谷丰登輸挽無缺可少救然眉之急耳而無如亢旱千里三春不雨何也我皇上齋居減膳不遜桑林之禱矜宥累臣不殊解网之仁謂可甘霖立應以符至聖之精誠乃皇穹屯膏猶若有所吝者臣捫心自揣拊躬省過奉職無狀之罪又安敢緘默而不以自暴也夫臣部職掌民事者也自邊難作而稅畝起供億者日新月盛搜括者智盡能索宇內之民力已云竭矣寛徭薄賦旣難徼恵於夙昔緩徵蠲免又難望幸於目前新加舊加取盈一旦誰憐剝啄之悲見徵預徵交責終歲罔卹焚林之慘明知累年之積逋誅求頗艱而減一分便少一分之用度痛心近畿之招買疲累已極而免一粒遂缺一粒之本色考成之令旣嚴繭絲之政愈宻寓催科於撫字旣難盡信於有司防侵漁於漏巵安能責望於邊將肉𨿽剜矣終難補瘡瓶之罄矣惟罍是恥夫迫於追呼者賣男鬻女豈盡終事之民卽困於久戍者呼天龥地果皆同仇之旅在在抑鬱處處愁苦臣等上之不能宣鬯皇仁下之不能休養黎庶誰職民事爲此厲階所以昕夕彷徨仰天欲絕而知亢旱示戒已昭布臣之罪過於天下矣倘昊天不弔膏雨愆期三秋失望國課日虧秦晉之顯禍難療九邊之隠憂漸起言念及此臣溺職之罪可勝誅乎臣不敢逐隊襲陳惟是循分躊躇萬難自解屏息公署席槁待罪伏祈皇上將臣立賜禠斥以爲計臣不能省賦綏民之戒別選賢能従長消弭庶應禱之甘澍立沛而封疆之饋餉無誤矣奉旨軍興煩費民力殫窮卿籌劃心勞朕所素鑑不必引咎

因旱陳言疏

題爲聖主爲民求瘼微臣遇災思救敬陳職掌攄末議以答幹惕事臣聞之爲稼於湯之世者𨿽一漑之功無益然必一漑者後枯此諭養生也而可以諭養民蓋久旱時之桔橰稍蘇須臾便有生機徵調時之蠲減略加休息卽同時雨臣承之主計典在錢谷仰奉皇上明作之治一切督逋摘玩烈於夏日心未常不念之而兵與餉浮勢固無如何也今者昊穹吝澤云漢引痛祝网建鞀昌言盈庭臣忝民部之官同田家之患所愧徵泒相仍不獲盡弛以救焚灼覩此利病在案姑爲請命以慰云霓謹度其時當急行勢實易行者臚成十事以備齋居之淸矚焉一闗薊經制宜定一秦晉災傷宜卹一賦役全書宜成一州縣火耗宜禁一省直壓徵宜仍一六七兩年舊餉宜蠲一內供錢糧鋪墊宜減一東江兵餉宜節一召買錢糧宜卹一追贓家屬宜豁以上十事或就臣部身受之窘力探要領或従諸臣啟事之餘共酌時艱於兵則願損有餘以待不足於民則願寛不足以醸有餘大約經制定而財力節招買充餉次第可減全書修而徵收淸橫徵科斂一切皆塞従此雨師效順挽河洗兵庶幾加泒雜徵全蠲有日此十事者所謂暘者之陰雲枯者之滴露也揆時度勢誠有不容稍緩者矣

題蠲錢糧疏

題爲聖主爲民求瘼等事臣頃因旱陳言臚列十事仰效蒭蕘末議奉旨覽奏十欵俱闗籌兵裕餉卹民至計內薊島秦晉及賦役火耗等項已有屢旨招買量收本色卽如議飭行其舊餉應蠲鋪墊應減追贓應豁的著該衙門查明開列來看省直壓徵前著各撫按詳核歷來緣繇如何未見回奏還立限與他欽此查得蠲免天啟六七兩年舊餉一欵恭繹明旨仁風𨿽已翔被窮黎而宸慮似尙愼重者臣再閱冊立恩詔內開載一欵省直本折錢糧自天啟七年以前除已徵在官及那移別用者仍照舊起解抵補外查果小民拖欠準與豁免我皇上固先已慨然允蠲矣而在官在民那移別用之隠情文移駁查經年累月尙無成議今懸揣該衙門開列不過曰實在民欠若干而在官那移與否無論後官旣不及知前官之事恐後官亦不能償前官之逋況積逋之案一旦傳聞議免再無完理而講求開造之際裏胥因而需索科泒竊謂臣部參罰之數皆省直郡縣毫不肯虛認之數也百姓之所苦者在催徵而州縣之所苦者在彈射在有司顧此失彼勢必挖新以補舊在百姓暮四朝三何如蠲舊而完新莫若查照覲冊未完之數直截盡蠲布告海內曰戶部天啟六七年舊餉未完俱照冊立恩詔槪置勿問使百姓曉然於金石之令而有司亦不致前後瞻顧爲猾胥所愚以困苦百姓則蚤蠲一日蚤得一日之休息矣抑臣因是而並有請於六七兩年新餉之雜項也夫臣部日夕向省直禿穎而催聚訟而講者無非搜增於雜項之額外何敢議減於雜項之額中且臣與同官右侍郎周士朴題定帶徵載入考成催督矣疏墨尙鮮臣豈其善忘至此惟是天啟六七兩年省直雜項臣部徒虛執其籍至崇禎二年各地方始認有定額今欲以新定之額懸索未認之賬於三四年前無論有司實應且憎而催者自催逋者自逋其何以信功令且也雜項最多者惟抽扣一項而抽扣實在舊餉之中今舊餉旣蠲則不得不並蠲雜項也不者我欲帶完六七年之二分而彼將割三四年之二分以應那東補西名完實欠況乎完者之寥寥也臣竊憶年來搜括之煩沃土亦鮮遺力參罰之頻循吏幾無完膚凡可爲督逋計者臣部不憚盡力任怨而行之矣乃覲旋已久預徵尙多懸額時將季夏初限大半愆期豈有司之愚甘以其官爲射的而狃緩徵之小仁忘巖疆之大卹耶大都民間止有此物力寅支卯糧則卯年之逋勢也郡縣止有此敲朴■﹝走贊﹞新償舊則新額之逋亦勢也臣愚不識進止妄謂欲急見額正當示寛舊額欲了近欠正當盡蠲久欠則従此見額之相續捷如流水或可計日而俟也比者秦晉災荒業已數年今天尙未悔禍頃復旱魃爲虐卽齊豫江北之區俱見告矣若必待其龥請而後蠲何如恩自上出者之足爲感動耶況遠年虛坐之雜項與實地徵收之加泒固自不同又不患省直之覬覦幸免也謹將天啟六七兩年未完舊餉並天啟六七兩年未完雜項共銀五十二萬一千五百有奇開坐於後恭候聖裁其已徵收在官或起解在途者地方必有文案若故爲隠匿克畱者臣部得於訪聞定執白簡従事卽省直撫按亦自當據實簡查以聞也伏乞勅下臣部將天啟六七兩年恩詔內應赦舊餉照數豁免並六七兩年新餉內懸坐未認雜項照數停徵庶省直得一意完新而亦用以蘇息災黎矣奉旨這天啟六七兩年各省直未完舊餉並雜項銀兩依議照數蠲免以示朝廷軫卹窮黎至意其有已徵及起解的仍著查明報部敢有乘機隠克者定行重治

衰病難支疏

奏爲衰病難支曠瘝可慮懇祈俯準休致以重國計事伏念臣智能本屬闇淺年力復已衰遲錢谷重務原非其據惟是奉命司計之日正值軍儲告匱之秋思君父方切焦勞豈臣子敢辭拮據星馳就列宵旦經營尋以四郊多壘羽書旁午義重身輕勉力撐持𨿽經投劾乞身未忍恝然長往蓋犬馬戀主之心臣所自盟者素矣無柰自入春夏以來福過災生形衰體憊夙疾纒綿惴惴焉有性命之憂現今頭顱暈眩痰涎壅盛目力昏眊於簡閱足力顚躓於步履腕力痛楚於批答尢苦心血耗盡恍惚健忘頃者司屬題覆毎多疎誤實臣失於檢點之故設精神尙能照管何敢自蹈迷謬之愆則臣神衰力竭之明證矣𨿽蒙皇上貸臣朽拙而並寛臣司屬然循省失職於旣往豈堪復悠忽於將來度支何官今玆何時而可容優遊瘝曠爲也敵氛未靖於東西財賦已窮於輸挽邊鎭多疾聲而呼持籌有仰屋而嘆卽令精明彊幹者處此猶虞展布之難況以衰殘多病之臣當之委頓已極鞭策安施儻文移一日不批發則諸司職掌寧無廢閣儻積案一日不料理則科抄部牘未免塵蒙臣病體之支離日深一日則臣部務之叢脞當日甚一日將來無窮之罪案必有百倍於目前之舛錯者是臣不能致身以爲國而徒貪位以誤國也是皇上原欲用臣以裕國計而反因臣以誤國計也況臣犬馬之齒已屆踰六望七之時不爲不老矣馳驅中外回翔南北已四十載不爲不久矣従前溺職欲補過以無期向後諐尢恐擢發而難數與其自甘頑鈍而無補於國何如亟請罷斥而避賢者路此臣所爲情迫勢窮而哀龥於皇上之前者也伏祈鑑臣衰病餘生放歸田裏別選賢才以經國用臣卽以身塡溝壑有餘快矣奉旨卿淸勤詳練精力正優計務殷煩亟資籌劃何乃輒有引請著卽出視事毋得少延

再懇休致疏

奏爲微臣衰病情眞國計不堪久誤再懇天恩立賜休致以明止足事念臣受才鄙劣賦性顓愚偶遭遇於熙明遂承乏於邦計宿昔少健黔驢之技已窮今玆病衰駑駘之步安騁乃蒙明旨奨臣淸勤詳練是猶以優容待臣也責臣卽出視事是又以鞭策望臣也臣實聞命驚慚不勝隕越夫臣自崇禎元年八月待辠計曺事皇上最久而受恩遇最深儻自揣精力尙有一綫可支臣亦何敢言去何忍言去無柰筋骸衰憊精神瞀昏不惟回視壯年之時全非其故抑且較諸受事之始大不如前入夏以來痰火壅盛眩暈時作每遇朝祭大禮起拜艱難常虞顚躓卽儌幸未至失儀而將來已有萬不能支之勢矣錢谷重大文移浩繁往往目披閱而心輒遺忘寧免掛一漏萬手批注而筆多謬誤何辭襲舛承訛此其叢脞曠廢匪止一身一家之事也此時不急引身求去丐皇上早擇壯年心計之臣以代之必至誤國家之軍實遺封疆之隠憂彼時卽以身膏斧鑕何益乎且臣佩服主憂臣辱之訓其當去而不克去欲去而不卽去者固已久矣客秋敵退之後惴惴焉虞其復至未敢瀆請今春外解中斷兵餉莫繼亦不敢堅請姑且忍死以待玆邊方漸見喙息而新舊二餉亦庶幾按月接濟矣此正微臣可以乞殘骸之日而亦皇上可以賜帷蓋之時也臣以四十年犬馬環顧朝班同籍已盡若猶貪戀而不休勢必顚隮而莫救憶臣司計之始比肩同籍尙有部臣王永光李騰芳喬允升憲臣曺於汴四人今騰芳允升一物故於允放之日一物故於恩譴之餘惟永光於汴俱以年老得請而去皇上若不以宥永光於汴者宥臣臣亦必爲騰芳允升之續臣卽欲希致身之義慕盡瘁之忠然臣之年已爲鐘鳴漏盡之年臣之身已爲石火電光之身矣尸位而曠官悞身以誤國臣罪滋重將無可贖惟冀皇上惻然憐之而已矣伏乞皇上推天地之仁垂日月之照電臣年果衰遲病非矯飾立賜休致別選賢能以經國用臣得以病苦餘年養屙待盡惟有祝聖壽於萬年已耳奉旨卿忠勤籌國年力方彊朕所鑑悉前諭已明何乃又有此奏著遵旨速出料理勿以陳請致稽部務

微臣衰朽疏

奏爲微臣衰朽多罪人言再及懇祈天恩蚤賜罷斥以重國計以全晚節事竊照臣以衰病孱軀久濫計部深惟綆短汲深大懼覆餗負乘比來無歲不具疏請告荷蒙聖恩不卽棄捐俯賜勉畱不曰邊計方殷則曰軍儲正急不曰遵旨卽出則曰宜遵屢旨論進退之大閒自當亟去揆君臣之大義未忍恝然良以邊境未寧誠不敢獨以憂勞貽君父也明綸有赫又不敢輒以徑率負國恩也犬馬尙知戀主微臣敢求弛擔以故靦顏復出料理計務今戴星出入者又四十日𨿽病困支離終忍死以待今閏十一月初九日早朝事竣甫出西長安門陡覺痰壅嘔逆昏暈移時已而寒熱大作猶勉彊扶掖入署薄暮回寓僵僕兩日尙無起色忽見邸報則禦史余應桂於時事艱危已甚疏中又指摘及臣矣言念四郊多壘國計至重自揣昏耄已甚眞覺溺職堪羞臣久自分當去臺臣亦謂戀不卽去則臣安可須臾畱也夫人臣之所恃以效職者才具也臣自待辠仕版垂四十年僅有一腔朴誠慚無救時吁謨邇歲加泒頻仍而民生坐見其困憊供億繁夥而士馬未見其飽騰旣不能開源又不能節流致煩聖主焦勞文華召對深以諸臣不能實心幹濟爲憂乃幹濟宜無重於計務者臣當媿死顧臣心𨿽不敢不實而臣才若已限自天是以才具按之而知亟當去也人臣之所恃以自靖者精力也臣以踰六望七之年心血耗盡無復旺之日筋力衰盡無復健之期二豎已入膏肓竭蹷不前精神益復潰亂錯誤時出従此智慮日短一日籌策亦日疎一日𨿽欲勉彊支吾祗恐過有增加罪難取贖是以精力度之而又亟當去也人臣之所憑以自立於朝者惟此去就之節止足之義也是必內無媿怍而後外可展布臣自八月以來猥以席槁負罪之身尙儼然爲農部之長𨿽蒙聖恩優容濫點朝班而方寸不容自昧衾影未免懷慚卽無人言已難就列而況誚讓加之又頑鈍嗤之矣尙可貪位慕祿俾令廉恥掃地乎是以禮義衡之而又亟當去也綢繆桑土惟此其時國計持籌豈容少稽皇上若緩臣一日之罪斥是多臣一日之曠官萬一貽患封疆重誤軍國臣不足惜如國家大事何目今師濟盈廷壯年心計正不乏人柰何以臣衰病多罪之身妨賢者路臣卽不敢爲一身慮誠不得不爲國計慮矣伏望憐臣衰病原非矯飾念臣罪釁終難自贖鑑臣瘝曠實招人言察臣求退總繇血誠亟將臣愚禠職罷斥別簡賢能整頓部務但得邦計有托臣𨿽身膏斧鑕無憾也奉旨計務殷煩卿才猷敏練正資幹濟何乃又有陳請著卽出安心任事

衰病不堪疏

奏爲衰病不堪邦計多罪義難久畱再懇聖慈矜察立賜罷譴事竊念臣駑鈍已極而尙許以敏練昏眊已章而猶望其幹濟旣惕以計務殷煩又慰以安心任事此眞覆載弘慈非臣捐糜頂踵所可報稱萬分一也獨是人臣之誼無以有已然疾痛之甚必且呼天臣實有萬難就列之義而敢惜哀鳴於皇上之前乎臣至愚極陋因緣際會忝竊非據久濫計務屢疏乞骸未荷允放罪因病而益增補救無術病因罪而益劇痊可無日當鐘鳴漏盡之時懷局天蹐地之心是臣以不去而使骸骨無首丘之望也其當亟去一也靦顏再出物議交加𨿽屢荷聖慈優容實無逭人言指摘至以不聴臣去歸咎輔臣是臣以不去而累輔臣有比周之名也其當亟去二也方今供億正殷而臣以駑馬疲牛勉供驅策前此已多溺職之諐後此愈深負乘之罪是臣以不去而將來之貽患封疆者更不知所底止也其當亟去三也至於微臣拊心知疚顧影自憎非特外無以對淸議而實內無以愜獨知則尢中夜彷徨以仰負聖明爲恥蓋我皇上神明天縦之主也當臨禦之初年卽孜孜以國計民生爲首務而拔擢及臣所期望於臣者良厚矣臣待罪以來四年於玆其受皇上恩遇又良久矣柰臣質性旣庸年力復憊旣未講生財之大道復不諳救時之良方今邊儲宜裕而不能裕俾塞上金錢有捉襟露肘之憂者臣罪也民瘼宜卹而不能卹俾海內蒼黎有剜肉醫瘡之苦者臣罪也皇上振飭臣工肅法宜従臣始儻蒙聖慈寛其衰耄不加斧鉞已爲萬幸若臣仍復依回淟涊尸位曠官使天下萬世謂皇上有堯舜之資徒以優容一衰殘多罪之臣主計非人不能致治理於三代是臣以不去而終負皇上也非獨皇上之罪人實天下萬世之罪人也此尢臣自揣負罪已深而冀以一去自贖者也伏望鑑臣苦情亟行罷譴簡用新員資其朝气皇上圗治若渴必有救時名臣應運而出者言念及斯而臣之求去固已後矣統惟皇上睿照速賜幹斷施行奉旨卿老成勤練邊計方殷正宜悉心籌劃以副委任何乃屢疏引請還遵旨卽出視事毋得再陳

國計不容重誤疏

奏爲國計不容重誤罪臣萬難供職三懇天恩垂憐蚤賜禠斥事竊念臣待罪度支汲深綆短諐尢日積衰病日深邊計方殷嗟籌劃之無策委任未效豈勤練之足稱猥荷聖明奨詡勉畱浩蕩深恩隕首莫報臣非木石何敢恝然必去瀆聒天聴惟是今日任最大而責最重者無踰計務而臣冒昧肩任已四年矣臣幼讀書至大學之末章論平天下而惓惓於理財一事儒者以爲末務而在今日則本計也臣徒能讀聖賢之書而不能推明其理以致之用所謂生眾食寡爲疾用舒者臣迄今思之茫然未得要領也卽今屯田鹽法鼔鑄等項皆理財窽會臣殫力圗之渺焉未收寸效也三空自如一籌莫展捉襟而露肘恆苦挹注之艱膠柱以調弦難逃交徧之謫臣𨿽黽勉拮據矢心淸謹而終無禆益於軍國之大計究竟一庸眾人耳天下之大豈其少一庸眾人而久居髙位計務之重豈堪付一庸眾人而猥令曠瘝皇上試數九列中有尸位最久如臣者乎有奉職無狀如臣者乎加以頹憊已甚昏憒轉增常恐狗馬顚眴早塡溝壑未病尙難撐持已病何堪料理因念従來帝王治世固重責臣下以事功而尢厚繩臣下以廉恥卽如久任一法原用以督課責成非欲姑容不肖也臣部職掌天下財賦徵輸郡國供億九邊一切督撫臺省章疏多下臣部題覆斟酌衡量以歸於當臣以衰病之軀屢掛人言物望愈輕頑鈍貽譏何以稱喉舌之司持出入之平而得免於揶揄乎其有褻國體也多矣臣抱病待辠倐已半月一切緊急政務間於臥榻了之然司屬未免懈弛案牘未免塵閣豈其前所終日矻矻而不足者今乃髙臥爲理而有餘哉言念及此芒負在躬若罷譴再遲一日則曠瘝更多一日必俟叢脞已極而後治臣之罪𨿽萬死不足贖矣瀝膽哀鳴一字一血惟蚤禠斥少逭辠辜或謂撫賞一事屢奉明旨切責見在淸核臣今求去似涉規避臣願乞恩革職聴勘暫棲旅捨俟查核後果有朦發分肥等獘臣願甘伏斧鉞之誅萬一得免於戾而後放歸田裏未晚也總期目前無誤國計末路少存廉恥則萬幸矣奉旨前有旨諭卿卽出何乃又有此奏國計甚重大臣當祗遵君命力圗幹濟何得以私情屢請

新餉出入大數疏

題爲遵旨查奏一切新餉出入大數仰祈聖鑑事該本部題爲欽遵召諭事奉旨據奏新舊加泒及雜項等銀歲額至九百餘萬餉非不多乃匱詘日甚士馬愈弱總因兵虛餉冒錮獘相沿若非通長打算徹底淸釐邊計何賴其一切出入項欵並遼東原有舊餉逐一開列總撒另本來看該部久任専責不得瞻狥隠漏欽此該臣看得國家計兵授餉出入原欲相準當遼陽全盛之日以京民運數十餘萬養之有餘迨於今玆罄海內全副物力殫有司全副精神供之不足非盡繇餉額缺也敵無所不可攻我無所不當守有非時之出無按時之入𨿽量入爲出兢兢不敢輕下一籌而紛揉淩雜不能以一盤打就勢使然也憶元年戊辰秋各鎭欠餉數月致有寧遠索餉之變臣承乏其後憂心如惔因取原議雜項九欵而核之彊半名存實無遂力破情面疏請皇上責省直司府自認已復駁令再認始有定額以至割裂之島餉兗餉多用之登餉粵東題畱之鹽課南京久假之事例贛州久據之橋稅新舊爭持遼鎭之京運民運皆従蠧案殘牘中視爲塵飯畫餅者臣不憚敝舌禿穎掇拾講求指作療饑之欵彚成出入大數具題奉旨覽奏新餉昨歲缺額一百二十五萬今入額稍寛具見卿持籌苦心但省直完欠不一還嚴核考成及節浮剔獘查解等項俱逐一詳飭行欽此當是時客兵各已實伍主兵鋭意汰弱以崇禎三年爲始約計歲入五百一十六萬五百五十八兩有奇約計歲出五百一十三萬八百八十六兩有奇尙剰額銀二萬九千六百七十一兩有奇假令徵調不興催科無逋𨿽至今遵守可也未幾而城守防援芻料輦運犒享行月之費悉索新庫殆不能支加以勤王應募之旅版築繕修之役要求奢望各督撫鎭將亦遂懲羮吹■﹝木﹝次上韭下﹞不問餉所自來臣始大困無策前此每遇警餉缺盈廷呼號請發帑金歲或百萬或數十萬不等以濟匱乏臣旣不敢比例叫閽以危詞煩聖慮又不能龥天雨金以謬巧慰兵饑不得已勉力支撐矢心任怨所賴幸免脫巾者龥差京卿以催積逋龥勸輸以助涓涘龥那借輕賫漕折等項以救一時之急三年秋冬積欠輳至計吏雲集各以地方應輸餉額凜凜期會新庫稍覺寛余臣乃按月奏發然而四年入額亦暗爲侵透多矣何也三年預徵已透用過十分之三四年償逋如商價輕賫以及找發未完之招買腳價等項又已代還去十分之二此四年所繇患不足也今約正雜並額外欵項歲共入數八百三十八萬二千六百九十三兩有奇本年六月以前援兵未撤兼支頗冗未敢據爲出數今但就近來已定未定之經制參諸餉冊實在之支放歲約出數七百一十八萬一千四百八十二兩零出入相配尙有溢額一百二十餘萬於以抵海陸二運招買價值之偶浮及一切意外不經之冗費似可勉爲支持矣𨿽然入數亦未可恃也無論南部事例久假不歸南工蘆課有徵無解上杭河稅閩粵互推撫按泒餉新従減定幾同止渴之梅卽鹽課一項兩淮附近欠至六十餘萬屢奉明旨責成如生員優免亦尙報解參差且原議扣足三年卽止則亦非不涸之源也其實應手者惟有新舊加派之五百二十二萬九千六百五十餘兩九欵雜項之九十六萬七千七百八十餘兩而海內民力已竭有司參罰幾窮水旱盜賊之不時安能保無逋賦且出數亦未可必也臣部三年七月所陳出入疏內開薊鎭歲額止二十四萬今歲支至一百五十萬餘兩倘繇玆邊防克鞏則可藉以充供億而望騰飽國計幸甚臣部幸甚不然者後之視今猶今之視昔將加泒雜項之外更操何術點金則臣之所大恐也

舊餉出入大數疏

題爲遵旨查奏一切軍儲出入大數仰祈聖鑑事臣捧繹明綸仰窺聖慮運量籌劃備極淵深故以一切出入仍責臣部披陳也臣已將新餉出入敷陳睿覽矣然竊思新餉之出數難憑則以意外之防援不測新餉之入數難定則有地畝之加泒可增若舊餉之出入大都皆成數也太倉止此額入京邊止此額出間遇欽賞賑濟等項或有意外之費然爲數亦不甚夥裒益宜有成算顧乃日匱月縮捉襟肘見者則出入之大數原不相敵也今查九邊額餉歲計共三百一十八萬一千二百九十七兩九錢零此舊餉之出數也在京雜支歲計銀七十九萬六千九百六十兩六錢零薊遼撫賞俱在其內此京支之出數也合舊餉京支共歲出銀三百九十七萬八千二百五十八兩五錢零而太倉之出數備是矣各省直歲入京邊共銀一百五十四萬二千八百六十九兩八錢零各運司歲入鹽課共銀一百八萬三千六百四十三兩九錢零撫按司道贓罰共銀一十萬二千七百五十兩四錢內外事例逐月盈縮不等共約可得銀一十二萬兩各鈔闗稅課共銀二十萬六百九十二兩五錢省直及京衛荒田備邊等銀約七萬五千二百七十三兩零以上共計銀三百一十二萬五千二百二十九兩六錢零此額設舊餉所入之數也其議補缺額者如會議二十欵約得銀二十萬二千一百四十六兩四錢零裁汰冗官冗役俸薪工食約得銀一十三萬二千一百六十六兩零裁減賦役全書內約得銀三十九萬一千九百六十兩零節裁遵化民兵工食歸入太倉銀一萬五千兩四項共銀七十四萬一千二百七十二兩四錢零此議補舊餉所入之數也合額設議補共歲入銀三百八十六萬六千五百二兩零而太倉之入數備是矣以所入較所出入不敷出者尙缺一十一萬一千七百五十六兩五錢有奇客歲仰蒙皇上洞見舊餉之窮慨允輕賫銀內循例動支十萬兩以補邊餉缺額又會議內有南馬協濟一項約銀十萬餘兩合此二項質之太倉出數差可相符乃輕賫十萬客歲止得五萬兩湊給邊餉其一半竟苦弗繼近該總督倉場題充京軍米折之用恐此後並一半不可得也南馬協濟奉旨抵補正數今兵部仍執畱買馬矣初議原以各鎭節曠料艸盡還臣部充餉今又成畫餅矣去此二項則缺額之十一萬一千有奇遂成絕望臣等較量至此不覺智盡能索惟有仰屋攢眉耳𨿽然歲出者其可須臾緩乎歲入者其可刻舟求乎以歲出言之邊餉措發少後則庚癸頻呼京支給散逾期則閧議踵至臣部瓶罄罍恥之狀上可矜原於宸衷下不能見信於眾口也況近經題準每歲補還京糧以二萬計而各鎭呼龥間有找補壓欠近如延綏薊鎭等處亦歲以五六萬計又有出於常額之外者是則出額尙未可限量也以歲入言之京邊屬維正之供而年歲丰歉不一能保水旱災疫之不上聞贓罰系額助之數而撫按交代愆期能保先後扣日之無缺額鹽課居邊餉之半而兩淮積引屢告能保額課徵解之盡如常至事例之所入招徠𨿽開項欵援納聴之四方兼以選法壅滯褁足不前一月之中所入止萬餘金且水衡又分其半是則入額尙未有實際也若夫議補缺額者如汰冗如會議如賦役全書𨿽就公家自有之財內外稍一酌濟然舉行方新其起解到部者十不一二又況會議諸欵其在江西咨催年餘尙未報到乎又若賦役銀兩𨿽經臣部侍郎康新民據省直之開報磨勘再三始有成額行令省直造冊認報而亦十九未至則猶然西江之水也臣部何所恃以無恐耶所冀原設銀項省直轉輸以時源源不絕而司兵司餉之臣加意淸核時有撙節勿溢原額勿索舊逋庶幾猶可撐持於萬一耳抑臣於舊餉出入每嘆古今之不相及焉國初洪永以來原無年例而年例之設創自正統年間每歲共止發四十六萬餘耳隆萬以後武備愈弛年例愈增浸淫以至崇禎元年共享邊餉三百五十餘萬則取數愈煩而措辦愈艱矣且也萬曆年間累朝之積蓄甚饒軍興之供億不乏維時臣部老庫以八百萬計冏庫以九百萬計故九邊額餉胥借資其中迨至今日便已蕩然無餘此各邊之所以呼龥頻仍而臣部之所爲筋力俱殫者也查祖制邊餉惟借民運屯糧鹽糧三項耳民運徑自解鎭悉充正供鹽引輸粟塞下便給軍食若屯糧之設卽唐之府兵寓兵於農之意聖祖養兵百萬不費民間一粟者也至於京運祗以接濟民屯之不逮號曰濟邊臣查九邊額泒民屯以供給軍餉者歲共二百九十四萬六千四百兩有零爲數不貲因糧於地而餉不煩於轉輸計口授食而軍不令其觖望法至善也逮鹽法初意漸失民屯積欠無算遂致各邊並引領於太倉尢可異者邊臣於民屯之欠不加督催而於京運之數偏勤呼龥豈京運眞天降而地出耶亦不過民運之解京者耳近因秦晉災荒冦盜充斥民屯一無可恃而徒仰給京運臣部𨿽勉彊補苴支持目前然太倉金錢有限猶是不終日之算竊恐循此而無變計𨿽再增京運數十萬亦無益於飽騰之數也贍軍自有大道足邊更無奇策捨民屯鹽法外其道無繇矣事闗邊計宜求本源敢因恭報舊餉出入大數而並及之

痰暈陡發疏

奏爲痰暈陡發病勢阽危懇乞天恩給假調理事臣一介艸茅至愚極陋仰荷聖明優容竊祿四十餘年頃以桑楡暮景待辠計曹又已五載汲深綆短自知甚明先是屢疏乞休輒奉慰畱責以大義臣捫心惶汗犬馬戀主匪苐義無所逃眞自情不容恝用是不顧衰憊努力供職所謂一息尙存此志不容少懈者也數月以來拮據部務蚤入晏出率以爲常但臣素患痰火眩暈兼苦下部酸軟每遇朝祭大典惴惴以傾覆爲慮忍死彊支幸未失儀頃以闗寧薊宻等處兵馬錢糧經制奉旨合奏督撫查報已到兵部會議再三不容更緩每日公同司官劉鎬謝肇玄督率吏書磨勘銷算具疏題覆甫獲脫稿正畫題繕冩間二十四日酉刻出署才自火房行至後堂陡爾昏暈僕地不省人事班役扶掖灌救良久方醒乃始攙扶歸寓又復昏暈如前家人輩驚慌啼泣急延醫官韓恭伯胗視投以搜風化痰湯劑終苦頭目昏眩手足麻木幾不知四大之爲我有而計務之尙在其躬也延至次早連進前藥猶覺手不能執筆足不能履地蓋臣以踰六望七之年黽勉撐持不謂一蹶不振如此力疾弗克入部內省倍覺瘝官輒用哀龥聖明乞假調理萬一稍有起色卽圗鞠躬盡瘁若果病入膏肓再容叩閽乞骸臣病困中口占具奏萬冀天恩俯兪殘喘幸甚奉旨時艱甚劇兵食方殷卿以勤練持籌屢旨自悉正當一意急公何得輒懷弛缷著卽出視事不必請假

積痾難痊疏

奏爲積痾難痊叢脞可虞報主有心延生無計懇祈聖明矜憐允放以無重誤國計事竊念臣昏眊已甚辠過已深幸荷聖明包荒得逭斧鑕無柰衰病侵尋大慮曠瘝勤練之稱實非臣所克堪也弛缷之念尢非臣所敢萌也正爲時艱身瘁亟須引退以避賢路豈緣軍興餉棘希圗自便而昧急公惟是臣本豎儒力綿任巨久玷計曺心血盡枯以故元气凋殘肢體困憊膏肓之疾一發而不可救藥連日延醫胗視僉謂標本俱病气血兩傷委非一朝一夕之積卽今痰涎壅盛聲不絕牀褥呻吟痿痺已著臣誠貿貿自失且惴惴知懼也今日何時主計何官非得精明彊幹之身決難勝任如臣眞衰眞病人所共見共聞尙可嘗試而漫爲乎蓋葵心向日何忍輕棄於淸時而蒲質經秋莫能自必其殘喘微臣𨿽欲再竭犬馬之力而已萬萬不能矣皇上𨿽欲收臣桑楡之效而亦萬萬無望矣臣平日顧軍國不暇顧性命今日誤性命且以誤軍國伏乞聖明矜憐允放早擇英賢料理計務臣𨿽溘先朝露猶瞑目無憾也奉旨前旨諭卿已明何復有此奏若時事艱虞大臣輒托疾規缷更望何人幹濟著卽出視事不得再陳

臣病實深疏

奏爲臣病實深聞命增懼謹遵旨力疾勉出以明分義事夫平居而竊祿時艱而掉臂則不忠不敬莫大乎是有臣如此將安用之審果若斯何辭斧鑕但臣年齒向頹二豎相侵痰喘交攻一病垂死昕夕昏暈如墮雲霧方今時事倥傯稍遲一刻則立誤機宜頭緒紛紜稍乖一著卽坐基事變似此形神狼狽何能曲計盈縮深媿鈍頑久妨賢路蚤計國以罷臣無羈臣以誤國實區區下願也乃蒙聖慈優渥明綸渙頒惕以艱虞責以規缷似謂老馬尙可識途不忍餘生遽爾塡壑臣揣力業已殫竭而枯詞實難再瀆蓋恩重如山卽捐糜何足言報而義等逃雨將軀命轉見爲輕臣於此時𨿽病危而不敢言病𨿽宜去而不敢言去稍幸杜門以來荏苒旬餘藥裹時親略有起色只得力疾竭蹶謝恩入部若其徼幸小愈或可勉支數月時事少寧再圗乞骸萬一大命近止溘先朝露要畢微臣致身之義而止今固難以預料也奉旨覽卿奏已遵旨視事具見恪愼邊計方殷還悉心詳籌節裕長策以資撻伐用副委任

眞衰眞病疏

奏爲微臣眞衰眞病萬不能支懇乞聖慈蚤賜允放以正首丘以無誤邦計事竊照臣以至愚極陋承乏主計拮據五載尺寸靡效先是以衰病乞休者屢矣猥荷天恩浩蕩或切責或諭畱雷霆雨露總屬生成自今年三月初旬上章請罷奉有時事艱虞托疾規缷之旨臣實凜凜斧鉞𨿽疾疢之在體惟忍死以撐持每誦古人所稱鞠躬盡瘁以爲法程今又八月餘矣但臣之所恃以致身者精神筋力爲國家宣勞任事耳臣年踰六望七力綿任重百憂感其中萬事勞其形蓋精神已竭而又竭筋力已憊而又憊矣然使二豎不深庶幾一息尙存臣猶未敢恝然言去也不意忽於本月十二十三日偶感新寒遂發錮疾痰火爲祟寒熱交作滿面浮腫潰裂成瘡顧十九日猶力疾入朝二十日猶扶掖進署與臣同官及各司屬商略南北之災荒籌計齊豫之軍餉人多見而憐之臣尙未敢自逸倐而昏暈僵僕半日方蘇迄今一遇風寒痛如刀割手足麻木跬步艱難只得跧伏私寓延醫調理醫家見臣病危率多望而卻走大都皆謂心血耗竭虛火壅於上焦脾胃衰微眞气涸於中扃投之涼劑則洞泄投之溫劑則喘哮言念及此則微臣性命之憂眞在頃刻旦暮間耳臣若偃臥一日則廢一日之千條萬緒臣若視事一刻又苦一刻之神眩目迷非乞帷蓋之特恩聴之反初服而親藥餌必致風燭之偸蔭終至遘禍釁而誤儲糈是國與身兩無當也伏惟皇上憐臣眞衰眞病毫無矯飾立賜允放俾正首丘則覆幬鴻慈奕世不朽矣奉旨卿練習精勤邦計深賴軍興方亟全藉轉輸著卽出安心視事不得以病陳請致有曠誤

臣病轉深疏

奏爲臣病轉深臣職愈曠再懇聖慈矜放以全餘生以重國計事竊念臣猥以愚劣久濫度支譬諸尫羸之夫而任烏獲之重不格明矣目今徵調四出旣苦軍儲未充災傷疊見復憂民生告瘁臣拊心自揣負乘已多而明綸猶許以練習天語且奨以精勤華衮洊加慰畱備至犬馬尙知戀主頂踵何足言酬第臣福過災生患癥危篤初爲風邪所襲加以痰火鬱結數日以來神益銷耗狀益決裂面瘡初𨿽皸瘃五官尙未盡失今且舌焦唇破頭面一槪浮腫潰腐膿漬卽欲於榻前批發日行文移而目無一綫之明頭涔涔痛眩不可忍舉筆而隨以僵暈矣夫陰陽之疹發乎面動乎形蒸爲瘡毒此眾目所共見非若他癥猶可矯稱粉飾者也臣以桑楡暮景遘此惡疾精神恍惚藥石靡效如失楫之舟泛泛無所棲泊又決非旦夕可望痊安者也明旨戒臣不得以陳請曠誤而荏苒數日其所曠誤者多矣臣之一身卽令溘先朝露固不足惜其如軍國出入大計何蓋負薪地曺臣久汗顏於覆餗而延喘鵷行人且掩口於戀棧皇上亦何愛一困頓哀憊之夫而不予之生還哉伏祈皇上憐臣萬不得已之情萬不能支之勢一字無飾慨賜允放儻得生入裏門使樵夫牧豎知聖朝不棄四十年簪履之舊臣實浩蕩之特恩也若以臣久玷計席玆復成殘廢譴責斥逐亦所甘心臣病深情迫語無倫次冀惟皇上矜宥施行奉旨軍需正亟部務殷煩前旨諭卿已明著恪遵卽出視事不得再稽

病已垂危疏

奏爲微臣病已垂危力難再出謹忍死哀鳴以希旦夕之生以逭瘝曠之咎事竊念臣衰病已極乃聖恩尙眷畱無已臣非木石豈不知感會計至重且明旨戒不得再稽臣有心胸寧不知懼苐臣於牀褥呻吟中再四思維儻痊可有期自當匍匐以承君命如殘喘可續何辭竭蹶以供臣職惟是狗馬之癥與日俱進漸入膏肓茫無起色一切衰憊昏暈之苦龍鐘潰裂之狀見之駭目聞者傷心已自分旦晚化爲異物安得不控龥以乞皇仁臣卽従今飄然遄往亦恐不能生入裏門矣況臣部日行批發文移題覆章奏累累充斥闗系重大稍不經心經目動有舛錯居恆每延見司屬悉心商確今直僵臥斗室居恆必翻閱卷案殫慮劈畫今且都付塵封知識昏眊耳目瞶塞國計之煩重如彼而臣病之阽危若此爲是中心如焚火愈熾而水愈涸徧體沈屙背若芒而坐若鍼𨿽欲勉進藥餌饘粥亦萬不能下咽矣皇上以軍需正亟詔臣之出而臣則以孱軀當軍需之亟而不得不去皇上以部務殷煩詔臣之出而臣則以病體膺部務之殷而不得不去緣臣待辠五載夙夜彷徨伎倆已窮襟肘盡露前未衰時猶不如人況已衰之甚乎前未病時猶無寸長況已病之甚乎是畱之固頌皇上簪履之洪恩而於臣積有丘山之諐負罪滋深放之實感皇上帷蓋之大慈而使臣得偸旦夕之生戴徳何極臣所爲忍死哀鳴者言止此矣伏祈皇上速簡精力彊固才幹優長大臣主持邦計或先行委署將臣立賜罷斥以爲庸老衰病不堪重任之戒微臣犬馬之報願矢於奕世矣奉旨大臣宜以君命國事爲重卿素著勤恪何得不遵屢旨尙爾托陳著卽出視事勿再稽延

臣病千眞疏

奏爲臣病千眞萬眞絕無矯飾恭承明旨督責不勝惶懼再祈賜假調理徐圗進止事竊念君恩至重頂踵難酬國計紛紜時刻難誤臣叨冒四朝豢養馳驅四十載風塵勿欺二字歷終身如一日豈今日敢有托陳媚玆一念亦終身如一日豈今日遂甘恝然祗以忍死須臾之身無能仰佐廟謨萬一匪漫附於知止知足實深懼夫負國負君是用頻灑血誠待瞑裏門耳玆荷聖明責以不遵屢旨諭以勿再稽延臣誠悚惕天威措身無地柰臣景入桑楡數復屯蹇旬日以來延請醫官傅懋光等內外交攻標本雜治以藥餌代梁肉以扶掖爲步履深欲幾幸損疾之吉而終不可得也間遇緊急公移章奏或召書胥直入臥內僉押用印唾涕污穢面目瘡毒惡疾難掩醜態畢露時而昏暈如醉時而切齒忍痛支離自憐塗面不堪二豎旣已爲祟五官因而不靈似此萬分沈痼之夫豈堪尙擔會計之重臣𨿽欲力疾視事仰答君恩而天若限之人且柰何爲此萬不得已仰丐皇上鴻慈憐臣病困已極俯賜寛假調理儻儌聖主之寵靈臣狗馬病軀漸有起色自當報名廷謝入部視事若其潦倒如昨跬步難前然後再申前請積至誠以動天聴庶進退不至於狼狽而風燭胥荷於生成矣奉旨計務殷煩卿還遵屢旨速出不必請假

沈痾轉劇疏

奏爲微臣視事未幾沈痾轉劇欲去不敢言去欲支不能彊支懇乞天恩俯賜寛假以便調理事臣衰病已極荷蒙聖恩不卽棄捐乞休未允乞假未允感君命之爲重覺性命之爲輕故不得已自本月十二日力疾再出意謂畢此餘生以仰答知遇又謂幾幸損疾以再效驅策不意衰朽之年一病而諸癥交作入署甫經半月且日深日變也先是臣病爲郁熱所激面口赤腫潰裂爲瘡頭目昏眩寒熱間作蓋元气虛而邪气勝也繼以寒涼之藥投之脾胃作瀉飲食不克矣又以發散之劑投之五內怔忡子夜不寐變爲自汗盜汗等癥晨起若冰霜之透於肌骨矣従前精力頓減十九蓋邪未伏而元气愈虛也臣以衰齡而得此疾大類不起之癥用是寖憂寖懼而又國計在躬未敢靜攝目今謝絕人事謝絕賓客止畱一副精神付之軍國入署而定喘息者數時乃展閱案牘而精神復爾昏暈抵寓而貼牀褥者數時乃二豎膏肓而徹夜又不安眠諸醫屢試藥餌無靈河魚腹疾臣自知之若面孔若步履若气色則自班聮以至輿隸人共見之矣臣撫躬自悼蚤夜思維躊躇欲去而明綸方沛斧鉞有赫豈臣子肆志之時低回欲畱而國計至重沈痾難痊豈隠忍支吾之日無柰冒瀆天聴容臣寛假調理別委侍郎一員署印倘儌皇上之靈得不溘先朝露當再鞠躬盡瘁以報國恩不然而病實爲之臣力無如之何臣心無如之何皇上卽不遺簪履其能淹臣之風燭也臣冒死陳情毫無矯飾伏惟聖明垂聴焉奉旨卿司計勤恪偶恙著暫調卽出以副委任印不必請署

病勢委頓疏

奏爲微臣病勢委頓醫藥罔功部務殷繁萬難臥治再懇天恩垂憐允放以無誤國計事竊念臣待罪計曺碌碌五載毎遇疾痛未嘗不迫以呼天然而寒暑爲祟藥餌尙靈未有表裏受癥如今日委頓之甚者也臣前四疏乞休荷蒙屢旨慰畱臣不敢顧惜微軀辜負髙厚扶病入署面腫唇裂之狀同官司屬無不見而憐之食少事繁勞觸疾劇更變爲盜汗自汗勞瘵虛怯之癥萬難支撐乃又具疏仰控尙不忍恝然求去但請委署寛假調理亦幾幸旦暮可起圗報聖恩萬分一也卽明旨不允署印止容暫調或亦憐臣狗馬之軀未必卽塡溝壑尙堪收駑力於桑楡也覆載鴻恩幸未棄臣犬馬戀主豈甘自棄無柰福薄災甚日憊一日杜門以來又將浹旬更方易藥十無一效病在頭目欲宣其表而虛汗淅瀝寒噤不寐病在毛孔欲固其裏而虛火上炎眩掉如瞀不惟面目可憎已成廢疾抑且神情盡脫幾爲異物兼以脾土下陷中气閉塞痰嗽不絕奄奄待斃臣所以一旦危篤至此者緣臣性癡認眞好勞惡逸行年逾六望七文移充棟汗牛而嘗於熇蒸栗烈之中勉與簿書爲晨夜卽偶有風雪燥濕之感亦恥以枕簟作生涯積漸而發驟難救藥病加小愈固其所也使臣向者四疏以後干冒天威再行補牘或未必至此而臣惕息君命勉彊嘗試以致客邪乘虛變癥疊出則臣命也𨿽然臣命在天不在醫自今以往更不在天在皇上矣皇上憐而放臣俾得以乘間調理少延視息是膏白骨而肉之也卽不然而生入裏門令終牖下勿致以病廢瘝曠得罪軍國貽羞中外則幸亦大矣蓋臣部非比他署可従容臥治者也辰下部務塡委歲序更新提來歲之綱結今歲之緒全在殘臘一月臣臥病一日則百慮塡胸臥病兼旬則彌年失計臣部𨿽見有侍郎二員而印在臣寓勢難代理𨿽有十三司司官而臣在病室何従稟成目今皇上宵旰於上百執淬勵於下而臣獨以衰病殘軀僵臥私寓廢朝參而閣計務慚愧與惶懼交集其能一息晏然藥餌間邪用是不避煩聒再瀝血忱上請伏祈聖恩矜臣病已危篤萬目共矚立賜罷斥回籍其爲臣一身性命惜者猶小所以爲國計邊儲慮者實巨矣奉旨疆事方殷軍需正急豈計臣自遂之日卿詳練素著精力有餘著卽出恪職視事毋得頻請致稽部務

沈病難痊疏

奏爲沈病難痊曠職滋懼三懇天恩矜原放免以無誤邦計事夫人臣遭時遇主沐恩深重不能謹疾致身仰厪睿諭之諄切卽石人亦且泣下四郊多壘宵旰未遑忝司會計而淹淹牀笫頻繁哀龥爲首丘牖下之謀卽木偶亦當赧顏況臣備嘗險阻積歲拮據一疾不振頓委前勞殘機未就敝笱可惜則亦不禁聲气俱咽也聞命自天有不蹶然思起者豈臣誼豈人情哉無柰膏肓根錮方藥技窮困憊不支之狀臣前二疏已備陳矣大都面瘡作楚已難施其眉目所最苦者盜汗不已積成瘵怯蓋至日閉蔵冬汗原犯醫家之忌元气消損盜汗尢非衰老所堪說者謂汗爲心液心血耗竭虛火上炎故得此癥必非視息久存之兆迄今徹夜無眠興居失節穀气受傷羸骨僅支向猶勉繕章奏今則神昏於視艸矣向猶彊治文書今則手顫於署紙矣毎當病魔乍退之餘報主一念耿耿方寸始省身在牀褥以來國計軍儲多所妨廢撫膺痛恨以爲殞於枕簟與殞於公署等也攬衣試起則榮魄支離作勢欲行而肢節潦倒病癥至此卽輿扶入署尙能衝寒辦事乎尙能與同官司屬籌盈縮商多寡而上下其議論乎不能而彊以必能恐心計轉迷龍鐘莫繼無益於部務之毫釐而適以速風燭之奄忽當亦聖明所俯憐也臣捧誦明旨一則曰疆事方殷一則曰詳練素著夫識途老馬閱歷粗諳乃垂首病鶴鳴食俱廢臣實無能爲矣皇上不念及疆事臣猶可苟延調攝念及疆事而壯夫馳騖不足者欲以衰病髙枕圗之恐日耽月誤破綻侵尋乃始言去爲身爲國無一可者臣所以瀝血哀鳴望皇上決計蚤放者也臣病篤气竭語無擇音伏惟聖明鑑臣情非假托勢難臥理垂帷蓋之仁以予骸骨遴淸彊之選以佐安攘亟罷病臣譲賢者路則國計幸甚臣愚幸甚奉旨屢旨諭卿已明何又踵請大臣宜遵君命豈容自便身圗著卽出視事不得再稽

目病不痊疏

奏爲目病不痊曠職滋甚仰懇垂憐放免無誤國計事臣待辠計曹六歲於玆乞休之章凡十數上病困則不容不呼天呼父母而稍愈則不敢不陛見受事蓋生逢堯舜之君何忍自棄矢竭犬馬之力無敢恝然故未嘗作無痛之呻吟亦未嘗堅必去之志向勿欺之義臣盟之素矣無柰臣以踰六望七之年當此錢谷繁劇之任老至病侵數奇癥怪眞有日異而月不同者憶臣客冬痰火爲祟怔忡盜汗已成尫瘵之形維時多方醫診或言宜先淸理或言宜先補助淸則效遲而後無害補則效速而發恐劇臣時累疏乞骸未荷兪旨气息奄奄急圗步履勉服補劑漸有起色適值聖壽元旦屆期只得追隨呼嵩之後然而久病乍起正如虛槖禦風空革盛气表𨿽外盈裏實中虧兩目熒熒漸艱暏視卽欲復申前請緣歲序方新元良有慶不敢遽以病聞延及二月初六日右目赤腫寒熱往來頭面相連作楚至初八日滋甚是日勉赴召對九列皆見而憐之然自初九日以至十一日臣猶力疾入署忍痛辦事已而視疲火炎兩目俱病癮澀難開痛如刀割淚如雨注內服涼劑外用洗藥絕不見效蓋至今日而醫之言驗臣之病始不可支矣十二日朝日大典亦誤陪祀今且竟日閉目偃臥私寓畏日羞明漸增翳障案牘紛至都付寢閣兼以虛火上蒸兩耳雷鳴蟬噪不辧人聲夫人臣之所恃以靖共職業者心志耳目也心志虛眩尙可借耳目以披閱聴受耳目不靈則倀倀瞶瞶舉止成謬言動受欺況錢谷詳細之地尢未可以冥冥決事者也臣部日行文移題覆章奏不可時刻稽誤臣旣耳目受病觸之不見呼之不聞自同官司屬以至胥役昭然共睹若再濫竽一日則誤臣部一日之事臣之罪不容誅矣伏祈皇上察臣目病非假憐臣龥懇情眞亟賜俯允回籍調理速選賢能代理部務但得國計軍儲不至重誤則臣𨿽死之日猶生之年矣奉旨邦計最重卿老成詳練方切倚任偶恙易痊著暫調卽出視事不必陳請

目眚失明疏

奏爲目眚漸至失明臣職無容久溺謹瀝血誠再懇速賜允放以無誤邦計重務事臣司計六載積諐萬狀比以積衰多病歲歲乞骸頻煩天語之溫罔補地曺之重玆者復以目疾陳情深懼瀆聒爲罪不圗聖恩髙厚仍加勉畱慚詳練之襃蹇足欲奮感易痊之望枯骨知春上未厭臣臣實戀主一息苟存寧忘報塞惟是數日以來集醫選藥攻補雜施無柰病根非一日之積藥餌鮮立效之功因憶客冬初患在面目生瘡及宣利之而遂得盜汗繼患在盜汗虛怯及升補之而今又得目眚醫家止有此藥力日試一方補無功宣且有害矣臣身止有此元气日削一日不受補更不勝宣矣且臣受病之原固緣年力衰耗薄福致祟亦繇心血消枮積勞爲殃蓋臣以衰年肩劇任五六年間視漸昏而務竭其明累牘必竟心漸迷而務極其算瑣務必周自惟以勤補拙以勞救過不暇爲性命之憂而神太役則疲精過用則敝遂滋爲耳目之患昨臣初病目所患苐在赤腫癮痛耳及瞪目視之字畫尙覺分明今腫痛少減翳障愈深𨿽極目審視而蒼素茫然𨿽執捲回環而披閱莫解間令人讀之亦復不能了了兼不便於點竄旋罷去矣夫人之精神智慧盡萃於目目旣失明則亦土木枯骸芻狗具形而已聖明在上亦安所取於土木芻狗者而用之矧戶部何地尙書何官九邊命脈所系非閉目坐了之事也十三司奉行所闗非面壁相向之局也暫調旣未能痊遷延必至廢事以錢谷緊要之職十旬九病挨排藥褁之間已無望於率作以纒綿宿錮之痾朝可暮劇反復呼龥之煩其何當於靖共計惟有瀝血乞歸差不重誤國事耳倘皇上憐而放臣臣得一意調理偸視餘息敢忘浩蕩不然而欲去不得欲出不能食不獲下咽寢不獲交睫焦心溺職虛火益炎必將捐性命以殉之臣不足惜而邦計之積弛醸玩所損多矣臣病必難遽痊臣勢必不可畱口占拜疏千難萬苦惟乞天恩卽賜罷免特寛帷蓋之路速委左右侍郎署篆亟選賢能大臣主計庶免屢瀆天聴而且以重誤國計爲也奉旨卿勤練素著邦計正借持籌昨諭旨已明何得以偶恙頻請著祗遵卽出視事勿再稽延

朦目萬難疏

奏爲朦目萬難主計誤身更以誤國謹灑泣三龥聖慈速賜允放事臣因目眚甚苦計務坐壅再疏乞休荷溫綸之有加慚報稱之無地苟犬馬微力可竭卽雙眸並枯何憾然他病猶可勉彊惟目病委難支持臣實錮疾非同偶恙不堪持籌是用頻請蓋司計何地今日司計何時其不能以冥冥從事也明矣臣目旬日以來初患赤腫旣患翳障羞明惡風大類蒙瞽伏案披牘如同面墻間遇天日晴明略有一隙之照瞪目讀之曾不及二三行輒復閉去或用藥湯淋洗旣閉彊開小有批注裁決一二緊要滯牘次日必且腫障加甚並一隙之照亦不可得矣見今公移科抄多付塵閣卽有原奉旨速覆者亦不能寓目矣臣毎一思之通體戰栗汗出如雨掩面飲泣自恨不辰復叩之醫者云目者心血之精華心血虛耗則水衰火盛中於肺肝感於二目故心一動而目受之目中不容著一物心中不容著一事非謝事靜攝難望痊可臣聞其言益爽然自失五內如割嗟乎是天實絕臣以驅馳之路而臣亦自絕其獻靖之階者也夫景逼龍鐘不病亦當昏眊任膺繁劇不病亦恐茫昧況一病潦倒已成瞽廢尙堪貿貿持籌濫竽司農之堂貽羞當世之士耶方今明明在上濟濟在下皇上事事勵精諸臣人人競奮臣忝筦握邦計統率司屬閉目相向成何景象卽濡滯一朝且不可況其久乎従此五官不靈百獘叢生必至僨事是臣畱一日則屍素之罪卽深一日畱臣一日則明作之功卽誤一日皇上自爲軍國計立允賜玦不待臣言煩聒者也如謂臣言或有矯飾遣人驗臣若目能視而以爲不能視力能料理部務而以爲不能料理者臣願甘受斧鑕之誅伏祈聖慈鑑臣憐臣眞病眞苦放臣還裏俾得逭於悞國之咎卽瞑目首丘所甘心矣畱中

【疏艸一體篇帙最多當年皆刻之官署者喪亂之後原板悉不可問矣計有撫津疏艸四卷督餉疏艸五卷餉撫疏艸七卷畱憲疏艸一卷畱計疏艸二卷度支奏議則有堂稿二十卷邊餉司十一卷新餉司三十六卷浙江司一卷江西司一卷福建司四卷湖廣司二卷山東司七卷山西司二卷河南司一卷陜西司四卷四川司五卷廣東司一卷廣西司四卷雲南司十七卷貴州司二卷今刻僅百疏不及十之一也且條議之疏率多列目敍述之處又従節文惟請告諸疏先少保公彚爲抽簪贅言者則備載焉朝廷眷注國計艱難經濟丹衷出處大節亦可覩大凡矣男際有識】

石隠園蔵稿卷七

●欽定四庫全書

石隠園蔵稿卷八

﹝明﹞畢自嚴撰

○書

上朱少司冦鑑塘

臺臺雨露閎恩獨加蒲栁鞭筴至教偏重駑駘古之薦舉推引代不乏人亦曾有推心置腹奨掖愚蒙以偕大道如臺臺者哉某受教以來夙夜兢兢無敢少墮污蔑以負知已惟是賤軀羸尫不耐勞劇奔馳五載形在神疲眞有日苦一日者矧吳地素饒風波猶未卜稅駕何所也不識臺臺何以振之素仰淸肅不敢以尋常縟儀奉混閽人空緘布候伏惟崇照

與董玄宰

太史當是前身宰夫容城玉樓主者忽幻靑蓮遊碧落故一經吐吞便無塵世煙火气味昔人謂屈宋衙官鍾王北面翩翩僊子如曼倩居金門供奉在詞苑無問識不識皆知先生爲天上人也奉使東旋鶴歸華表柰俗吏之疲奔致問奇之靡暇饑不能餐交棗渴不能飲瓊漿遭驪龍之睡而不能取其頷下珠恨亦晚矣不肖碌碌不耐致羸疾爲祟篝寒燈而擁敝貂索然旅況賤累遣歸幸乏牛衣對泣者扊扅弗啟長夜漫漫請丘壑之無従逃案牘之不得俗吏旦暮衰矣太史何以滌濯我耶仙斾還朝未得祖道此情蓋向所謂閒忙令也迄今悵惘計匪久且挾法眼以輸雋於左右輔或停帆峯泖間則獲拜下風倘可冀矣

與韓惺庵

裏中晉謁過辱教愛戴徳而南以春杪受事淮上屬運艘鱗集淸口淺澀戮力畚鍤卒卒無須臾之暇以故久稽申候今少間矣遙憶台光眞有落月屋梁之想敢端力敬問今玉體已善飯美寢乎鷹揚弢略將無因邊報而思得一當乎憑虛藐然之間每月幾登臨浮白髙詠之樂何人共來往此皆某所樂聞者媿某待辠波臣猛思寸樹而躄夫舉步何有邯鄲恐終貽知已者之胡盧耳幸時有以教之振之

與沛縣張老師惺宇

今天下譚極衝疲之區必首曰淮徐而某以綿劣當之蓋耳熟災黎之顚連而慚無拯濟之策目擊黃流之泛溢而媿微堤防之能徒令人有傷心而扼腕已耳老師蘊匡時之略握蒼水之符知必有吁謨碩畫可以起凋瘵而利經久者幸不吝披示民生若何河道若何俾奉以周旋無或失墜則教門墻卽所以惠桑梓也

與沈榔庵

客秋弟待辠冬官稔聞沈先生絕代異才也蓋一日而名噪長安矣旣抵盂城得南宮聫魁報謂必鼎借庶常用儲公輔已得除目曁晤何山年兄知以萊彩闗情已俯就選人矣惟是選而同捨又政得兩廠也珠玉輝煌飾我頑鈍弟實有厚幸焉兩廠事務甚簡況以臺丈弄丸遊刃之才試之曾不當一瞬獨是匠役之貪業已徹骨而諸無名之費如繭絲如牛毛諸貂璫之橫又不可以理解戎器不精則溺職而難乎其爲上戎器欲精則束濕而難乎其爲下也某待辠三載極費調停幸賴臺丈璠玙之飾計且煥然攺觀而玆又鼎借采運矣柰何臺旌蒞泇口某忝爲地主擬負弩以迎而未遑竢駐節京口嗣當更有請也

上撫學河三院

職以樗櫟散才荷蒙作養備員監司抵任未幾豈敢遽萌去志有辜任使苐職一段苦情誠有萬不獲已者職不敢自爲張皇病狀以干欺罔但以至眞至迫者列之公移循例上請惟臺臺憐而許之及今而歸固已晚矣若戀戀升斗不亟自引退是名教中罪人也臺臺亦何取於得罪名教之人而使之居表臬之位乎且方寸已亂自難供職萬冀臺臺早賜代題眞母子沒齒之感也

答朱海曙

長安判袂倐踰六載時與淄黌童叟共頌甘棠之澤乃以碌碌牛馬聞問闕如也丁未待辠淮揚盈盈一水方擬虔候起居旋遘先慈之變慨五斗之羈縻未遑將母悵屢辭以齟齬竟負終天傷哉情也歸來恨積千峯血枯寸艸忍死拮據勉襄大事𨿽存視息而形神已銷亡矣臺下不遠數千里椷書慰唁光賁松楸銜佩明徳直與罔極俱長謹南向稽首申謝別具志帛引意臺下宏才碩望海■﹝宀禹﹞引領自當爲國亟出以副太翁期許之心以慰東人衮衣之念豈得髙臥峯泖間哉

答賈元一

某頃歲伏居艸土交遊聞問一切報罷以是久疎申候於左右客冬翰教臨存此時計事已迫臺車遄發亦竟不獲一圗報塞感之媿之春來荏苒倐屆服除言念罔極怦怦於中又突有嗣子之變西河之慟眞不聊生何能復問人間事且也卜居山僻除目未睹卽老父母繁借大邦樹駿流鴻従玆托始而某褎如充耳闕焉稱賀殊可笑也載荷不遺瑤函珍錫有隕自天其何徳之敢承竊計老父母才品政事實爲天下第一流故所治當亦稱是蕞爾小邑何足羈大賢之鳬舄邪矧計典甫竣而隨有此舉則臺下峻望已在冰鏡蘭省之間烏臺秉憲不足言矣某曩竊祿淮海罪狀實夥邇者幸不顯斥復叨異典洵所稱不虞之譽抑亦臺下二三君子嗜昌歜而遊揚之也苐愁苦之餘衰病侵尋長林丰艸若將終焉上與夔龍無分下與麋鹿有緣従此云泥頓隔晤對無期柰何

與張憲松

門下需次燕邸倐忽二載髙選烏臺卓冠羣倫而弟漫無一函爲候爲賀則嵇懶成癖矣弟年來艸土餘生百念灰冷是以服闋已久業堅意不赴部而無端復有晉中之補欲抗疏乞骸骨而又恐以我爲矯也顧百務紛糾室人多病無柰簡書之迫何敢望門下鼎力以維持之務以臘盡爲期則善矣

與韓城薛世兄

不佞以一介寒儒昔辱老師識之塵埃寵之桃李耳提面命夙夜匪懈又荷令兄念翁折節下交情深膠漆金石可銷此誼難泯矣不佞濫竽仕路叨縻升斗飲水知源敢忘所自惟是棲遲冷曹兩際大難魚雁旣稀聞問久闊卽老師仙遊竟不獲炙雞絮酒少展西州之慟罪歉胡可言客歲承乏晉陽除日得令兄手教繾綣過情且約以暮春之後把袂論心竊喜數十年積抱傾瀉一旦方計日以須而門下報訃之章至矣捧讀之餘魂搖腸裂嗟乎以老師之盛徳而不昌厥後以令兄之雅誼而不長其年且人生良晤乃有定數如此可訝也亦可悼也及詢盛使知靈輿已南下無従拜奠椒漿良用耿歉薄具戔戔幸爲治具叱薦靈幾前幸甚門下邃抱宏才老師箕裘之紹於焉是賴憶在署中頭角崢嶸業自不凡知己脫穎芹泮良用喜慰頃接翰教情意殷渥文采陸離指日鵬摶鶚薦以光先烈知不遠矣惟節陟岡之慟珍玉下帷用期遠到所至望也

答王霽宇

上人妙峯精通法乘廣布慈航惟是汾河之橋數百年來寒心咋舌而不敢議今上人慨然任之總而期之於有恆此等定見定力𨿽儒者猶或難焉每一晤對不覺令人欲心平而躁心釋矣緣先後兩撫臺咸欲借重上人福緣爲地方永賴計是上人無求於世而世不能無求於上人也諸所護持寧顧問哉伏承鼎命敬鏤心膂

與許繩齋

伯兄今■﹝宀禹﹞內第一流也徳業追曽閔政事埒龔黃文章繼班馬墨妙嫓羲獻弟何人斯敢望下風祗緣宦轍所蒞先後雲間彼中𨿽饒風波而人情輿論差不異汝南月旦弟心旌搖搖時切向往而伯兄亦若有嗜痂之累者所従來矣玆幸聫事三晉咫尺台光昨拜翰教送抱推襟偕之臭味益不任沾沾色喜語云因不失其親亦可宗也弟今得所宗哉佇賜指南慰我饑渴弟向艱嗣續庚戌才舉一子客秋賫捧東歸乃復失之隻身孑立沈淪苦海旦莫擬拂衣歸去伯兄蘭玉盈階勝弟萬倍乃亦悼亡特甚𨿽云情之所鍾政在我輩然試以弟較不更當霍然乎

與張華東

恭聞榮命新下領袖掖垣深切忭躍竊惟邇年來天下大事俱壊於紛紜噏訿之口今不惟聖明厭之舉世亦交厭之矣老年丈智深而勇沈諸所建白必有片言居要者而國家和平之福亦可賴以培養也

與韓晶宇

弟前歲初抵晉陽孟白李君爲憲長肝膽期許一見莫逆弟竊窺其執法也嶷然如山而接物也溫然如玉蓋表裏洞達才品並茂者眞大受器也玆擢江藩時奉臺丈功令之下賢豪臭味計必默相契合而弟以膠漆之夙誼敢冒昧一言計藩臬中所可托重而恃力者如此君輩恐不多屈指也晉中直指爲云浦蘇公弟實謬辱知愛傾心相與顧弟則何敢望孟白萬一哉

答李孟白

臺臺介不絕俗和不刓正眞品眞才■﹝宀禹﹞內寡儔不佞弟徼天之幸依光晉陽昕夕握手言言肝鬲方冀長侍臺衡永依型範不謂臺臺有江藩之轉而不佞弟亦輒有賫捧之役暌隔淸徽邈焉河漢矣臺臺淸軌茂樹流播三晉者種種在人士口碑而按君尢以不得同時爲恨辰下大計伊邇吹求頗急至如臺臺精金美玉更無間言又何煩縈去後之抱也弟碌碌晉陽媿無寸樹頃復仗芘量移河東舊例駐札蒲阪聞其地俗輕而口多似與弟直腸拙性不甚相宜未知稅駕何所且豚兒自客歲歸裏卽以宿疾夭折肝腸欲裂呼天無従屢承慈注遠寄藥物愈揮西河之淚耳血嗣寥寥愁緒滿腔會且謀引去投老於長白峯前矣

上蘇直指云浦

大閱事宜職據膚見條陳十欵深媿朴■﹝木敕﹞無次抑恐窒礙難行惟臺臺揮而擲之別出石畫以光巨典可也又思晉中獘政如通省之皇稅繁峙之皇租河東之餘鹽均爲民害亟當釐革統俟臺臺及瓜報代並入一疏爲三晉生靈請命也

又

莊誦二記一歌摹冩龍門汾陰之勝炫奇耀景盡態極色眞文中畫也且能發抒性靈住世超世翛然煙霞之外卽蘇長公之赤壁杜少陵之渼陂不是過矣職推魯不文無能仰贊下風反藉鴻筆以畱姓字於江山之間割榮當何量邪

答撫院

河灘一事伏蒙憲札諭以在晉者歸晉在秦者歸秦此公平正大之體也盛明之世旣無分土分民豈宜偏肥偏瘠在彼方無地而賠糧在此且因灘而起租揆之情理委爲不妥惟是經界久湮驟難淸楚人情嗜利狃爲故常似有未易言者粵自黃流西徙凡種田者各照其田之所向而占種之號曰門面灘地此類實繁而彊有力者又復乘機吞並所従來久矣州官因而徵之歲得租谷千石以四百入學倉賑貧生以六百收常平倉備賑貧宗貧民卽該州書手工食亦取給焉歲終具收放數報院以爲常今若一切掃滌歸之朝邑干系通國人情勢將洶洶不已甚且爭地以戰卽朝邑亦不能安其耕耨之常矣此外自西門以南爲南灘內山陰府占種一百三十餘頃冒稱欽賜已經襄垣訐奏查勘未結前歲殺一內官該州移文朝邑會勘竟莫得其主名卽此地也自西門以北爲北灘逼近大慶闗眞朝邑故地聞昔年有朝邑令爲韓象云太史門生者以此灘地送之後此令敗掛入彈章今竟爲不拔之業矣近𨿽申請憲檄委官淸丈而此二項尙未就約束一駕言於候旨一借口於秦疆所謂河南南陽不可問者也又查王襄毅學田碑云蒲在晉西境臨大河夾河民田歲多浸沒故國初開除河灘原未起科俾民佃種藉補歲額若此似蒲州原有灘地矣又聞蒲州東南下流爲譚郭陽賢二里乃河流轉灣處損失納糧地二三十頃見在賠糧是蒲州亦有失地矣議論之不齊如此且黃流昔在蒲阪城下蒲之薦紳尊顯者眾自河流西徙後則秦盛而蒲衰矣蒲阪之人亦日夜望河之復來也至於目前灘地占種已久不啻集膻之蟻誰肯輕割必仗臺臺威靈加以題請事或有濟不者恐發大難之端耳大都朝邑隔河種地終是不便而蒲阪之人又借口於秦晉以河爲界之說然則爲朝邑者急於淸丈豁其賠糧亦未必非善處之策矣

答蒲州鄕紳公書

伏承臺諭仰見諸老精白事神爲民祈福之意某不敏叨有地方之責敢不祗承以賈大戾惟是五邑伶人議停二十年矣何其宜復而久不復也其故可思也夫神聰明正直而一者也豈其不以百姓疾苦爲念而務求淫樂以逞其欲必不然矣成案具在似難紛更公移已發似難食言無已則仍行蒲州多其侑享丰其牲醴可乎若其儀文不備獲譴於神某當與司牧者均任之不以爲士民累也

與蘇云浦

洞庭湘江之奇甲天下臺臺錦旋數月以一人饒領之致可樂也當今時局紛紜涇渭莫辧臺臺以整頓乾坤之手反髙臥煙霞可謂■﹝宀禹﹞內長太息者此矣一切放遊之適著述之富可批示一二以蕩滌俗吏之塵襟乎職以奇蹇之遭兼膏肓之病久欲乞骸歸裏屬以巡道乏人驟難解縛尙在逡巡未果忽有遼左之推非其據也不能者止分義則然豈敢別萌他念不意部推於十一月初七日至本月十五日職始見報而新按臺保畱之疏卽於此月之十二日上矣維時職居蒲阪新按君居太谷絕未一面且相距千里卽片紙未及也總臺臺噓植有素兼偶承地方人乏是以誤蒙特達之知備極奨詡之辭眞所謂不虞之譽邇者薊遼撫按猶有疏揭爭執以迹而論職似有規避之嫌者嗟乎此造物者所以成職以爲掛冠長往之地者也稍俟新巡道命下卽當決計漁樵矣

與顧寰淸

永寧州守張黎津吾儕同舉戊子者也弟猶記發榜後諸同年俱乞冠帶以榮所生而此兄獨以椿庭蚤歾例不得預在廣眾中嗚咽歔欷踰時不已弟用是深服此兄之純孝也一別二十載聞問闊如向慕如新嗣見擢淮陽二守計造物陰芘孝子必浸假大用爲吾儕鄕榜兄弟巨擘矣乃又左遷永寧豈非以資格限人哉幸屬老年丈宇下塞翁失馬倚伏相乘政此兄所爲終食孝子之報者也偶聞蒞任永寧因漫述往事請教老年丈譜誼甚隆必加靑盼萬冀以其全力自爲噓植而又以其緒餘代弟惇篤卽弟拜賜不淺鮮矣

答李直指燦巖

臺臺持斧三晉凡冀並生靈無一不沾汪濊至河東一隅似覺沐徳更深被澤尢渥如斥供張也減詞訟也罷訪察也發倉粟也釋寃獄也飭従役也淸滯案也除姦胥也種種不可枚舉而總之以淸心寡欲澹泊寧靜爲主三晉士民何修而覯此福曜也昔子輿氏教人以無爲不爲無欲不欲惟臺臺能充拓得盡陸象先稱天下本無事庸人擾之耳惟臺臺能滌除此獘■﹝宀禹﹞內巡方使者而皆如臺臺也天下可立致升平矣乃臺教又云悔不做得好事則必如何而後爲好事如何而後無悔吝也哉望道未見於玆信矣職不肖竊計終身型範於焉在是媿私淑之餘無能步趨萬一也臺臺會審駁問囚犯簡而且精案到卽行該府鞫訊恨不旦暮竣事但舊例必道行府府行州縣鞫問之後州縣轉府府又轉道中間勾攝轉解有不妥處仍須駁問勢不得不少需時日然不敢不亟爲督催以仰副臺臺好生之徳意也

上三院

職頃因病乞休荷蒙臺臺褒以華衮朂以騰驤撫躬內省感悚交集語云士爲知己者死職何愛此七尺而不黽勉報稱爲也顧職邇來沈痾已極自午月朔以迄於今僵臥燕室計四十有五日矣一切緊要公移間亦忍死了於牀褥然而每苦昏眩兼且時愳謬迷至鹽池結花相距僅百餘里例當親臨督采而困頓不能也屍素若此將安用之夫臺臺之畱職爲地方也職旣病憊無禆地方而反以滋叢脞之虞則不如奉身而退猶不至重傷臺臺知人之明也儻辱慨賜放還不至隕越客邸眞起死人而肉白骨矣銜結寧有窮哉

答李燦巖

職頃病困屢牘乞休掛冠東行長負噓植自分罪無可贖悚息以待行至黎城境上言念臺臺知遇深重若卽恝然長往匪直功令森嚴此心殊未卽安用是棲遲旬日以俟允示嗣接憲札不加督罪翻叨奨詡戀別眞懇溢於言表捧讀未終不覺感極泣下謹北望臺端敬謝明徳因念臺臺之畱職爲地方也彼時原無半面之識亦無介紹之容天地在上鬼神可質而說者有肥瘠之語闗職名節點職生平姑無論矣乃揭末又云所以爲人情則善矣是臺臺以曲徇而畱職亦以請托而得抑何苛求之甚也海內耳食者多安知異日不爲話柄自職一去則不惟職之心迹白而臺臺之心迹亦白矣𨿽不能造福地方或庶幾無媿髙明想亦臺臺所洞照也惟是功名可棄知己難忘樗散如職宦況素澹従玆養痾蔵拙便可潄流枕石以畢此生臺臺間代人豪目空海內乃獨於職不勝昌歜之嗜盡脫形骸披瀝肝鬲釋堂簾之分而惇骨肉之歡如此天地髙厚之恩眞非捐糜頂踵可報異時臺臺晝錦天中職未卽塡溝壑尙當徒步千里伏謁臺墀然後罄此區區也

答髙東溟

翟淩老在枌楡中眞弟所稱莫逆交也曩歲弟有遼左之推未幾而三院會疏題畱矣查推疏在四十一年十一月初七日而李按臺畱疏卽發於此月十二日時按臺初入境駐札太谷弟居蒲阪相距千里素未一面且蒲阪距京師可二千里題畱之時弟尙未得推升報也已而薊遼薛總督有疏仍欲弟入遼淩老有揭亦仍欲弟入遼言之尢力不謂部覆之仍畱也此時弟之心迹幾於不白卽淩老夙辱知愛必能諒其無他而規避營求之疑其能家置一喙乎弟病困之夫久欲歸田緣此遂決計掛冠其實淩老揭中推轂之語特多不可謂不知我其欲弟入遼甚急不可謂不愛我弟方感恩戴徳之不暇而敢毫有怨尢芥蔕於其間乎特弟所處之時勢有不容不引避自白者耳賤體善病日事藥裹一丘一壑實獲我所淩老海內名賢正賴匡扶世道玆欲十載閒居相謝是雅相契厚者而更啟猜嫌存形迹也弟未敢聞命希爲轉致區區

答李副將

西蔵之事知麾下畱心處分久矣無論增市馬匹難以輕許卽賞賚諸物不得其心服而輕擲之無益也至於跌死馬匹亦混賴中國賠償尢爲桀傲無禮總戎來催速賞蓋未悉其情形耳麾下不輕言動兵亦不輕與賞賚但欲俟其入境搶掠之時乘機大創眞是勝著妙算願加意圗之使其畏威悔過而後撫賞未晚也

答階州

辱貺種種均屬塞上所乏極佩至愛苐先是有以土物時果見恵者槪未敢拜蓋緣道屬地方遼遠一時受之未足傷廉而異日沿之遂爲定例究將以一口食之微而令僕僕道塗勞頓物力誰之咎也卽欲黽勉登嘉以副盛雅豈容開異同於同舟之間乎敬以心承

與胡充寰

巨鹿與瀛海俱處畿輔之內山川不甚遼迥某曽不能時奉尺牘奉請方略祗以戎幄新開百冗鱗集隻身支吾日亦不給非敢有遐心也每捧大疏翩翩籌策何計之審而辭之工乎至如遼西屯田目前足阻長驅日後可垂永利卽趙營平之計先零羊徵南之鎭襄陽奚以異焉又見題造戰車精心妙制遠軼古式特於靜海取一輛諦觀之施機巧捷堅致異常一時造車者無慮數十家胥拜下風矣某不揣竊有請焉臺臺以六郡之全力揆屬邑之饒薄分曺列等計日程功體卹旣周成造亦夥某欲按式自造則士多袒裼兼苦露處於勢恐未暇及若欲督責郡邑則所隸止河間一府已造之後於力似難更支然遂捨而不制又何成營壘而壯士气終夕躊躇念大君子謀國之忠無分疆域而以大字小古今通義且以情告量無矛盾愚意臺臺用其五郡邑者而津借用河間一郡邑所造其用過工價令該府卽於敝鎭項下開銷儻蒙兪允仰荷臺臺同舟之誼卹鄰之仁得拱手而受成事卽九鼎駟馬不足諭其隆渥矣敬延頸以俟鵲巢鳩居惶媿何如

與熊芝岡

讀致遼左撫按二書備悉臺臺謀國精忠籌邊遠慮君子愛人以徳眞是今古合轍矣夫美疢不如藥石従古識之向來遼撫或失於輕信或疎於調度特苦不自知耳非敢爲異爲抗也得玆良規必且曠若發蒙恍然憬悟庶幾攺弦易轍共濟時艱進戰退守不失昔年臺臺嘉與拂拭之盛心哉計臺度汪洋終當在涵容中也

又

每捧大疏服膺三復極仰臺臺深沈之識雄遠之謀老成圗事揆策非嘗試漫爲者比某𨿽未嘗躬至遼西然觀今之物力將卒俱似不堪大舉者夫天下事言易而行難勿易其所易而畏其所難乃庶幾矣戰守原非二義先爲可守則進退皆得裕如且也隆冬出師兵法所忌古人惟有淮蔡之功其餘亦不數數見也恭聞臺臺出闗以來戎服輕騎行冰雪中無險不親歷無將不撫循眞足萃渙散之人心肅窳惰之軍气讀聞見述益信臺臺苦心擘畫不必決機兩陳之間而一切任事任人自足奠安華夏矣目今逼鄰虎穴寄身危堡上爲衝聖宸旒所倚重下爲百萬軍民所頌戴卽九廟神靈亦當鑑照之冠紳而下計無不傾心相信者譬之寶鑑愈琢磨則愈光瑩矣非敢爲謾也

又

忽聞河西之警令人痛憤無極議論紛紜競喜言戰而戰之不易一至於此乃知臺臺老成持重眞有卓識定見益可以諒不和之故矣目今兵气日餒民心日離蒿目時事尢爲可駴可懼瓦解土崩之象似在旦夕所恃惟山海一闗若能以丸泥固封猶庶護金甌之無缺至若沿邊諸口在在堪虞曲突徙薪圗維宜蚤所冀臺臺益殫忠貞仔肩鼎呂凡有益於邊陲無少搖於浮議終當奮翼澠池收功桑楡也宗社生靈實式憑之匪佞匪佞憂心如焚謀國無策拮據徒苦顚蹶可期惟是一念自矢與臺臺久要之誼誓當永永勿替耳

又

昨拜手教之辱計旦暮抵津門可圗一良晤乃明旨準令回籍而臺臺入京請逮卒以物議紛紜不免對簿臺臺此舉恭謹勞謙可謂得人臣禮矣敬服敬服計朝端公論自定風霾有開霽之期雷霆無竟日之怒也

與張大司馬翼明

津門新募水兵創立三營昨有小疏欲設將領統練會同總督具題業奉旨下部矣頃準部咨各舉本弁舊日彈文以相詰難又以三科武舉例不推升守備爲言仰見鄭重名器愼選將材之意惟是各弁招募訓練效有成勞政欲鼔舞激勸以爲乘風破浪地卽有夙眚小過仰冀破格原免若先事而羅之迨成事而棄之食前言而灰後志似未見其可也某以不才承乏節鉞當玆封疆多事必借朝家爵祿樞筦玉成方可奔走豪傑展布四體不則殆矣況初設水將視舊營伍各官何啻霄壌名𨿽推補與加虛銜者同計亦不必恡吝者也萬一此兵不募則此缺且成烏有而何煩爭執又或久署不題則此官固自受事而何煩推敲想臺臺必有洞照矣至於道路悠悠之口似有吏胥索賄不遂之議竊計臺臺鑑衡精明此輩安所容其伎倆決難輕信者也

與孫樞輔愷陽

仰惟臺臺閱闗之行安攘大計恢復吁謨在此一舉蓋自昔趙營平知兵猶以百聞不如一見兵難隃度願至金城圗上方略已果倚辧成功爲漢史美譚矧今一綫楡闗百務繽紛其至要者如欵部賞費之宜豫版築竣事之宜速幸藉旌纛陟降巖塞一切借箸聚米邁伊呂而軼方召區區長平驃騎可勿論也目前閩兵援鮮行止最屬喫緊而前招之赴津今又俾之離津於津尢屬喫緊政以閩兵客歲奉檄自閩止約戍津不言赴鮮執以爲辭堅不肯東發耳無柰毛弁海外勢苦單虛經臺師中義勤按濟某系同室披纓救鬥於情於勢俱萬不容稍緩頃方爲之竭蹷遣發而忽又従邸報見林丘垣疏有四不便之議其言亦大娓娓有說某竊不勝杞憂卽或旦晚彊之使發恐發而中道衡命或風波叵測未盡抵鮮抵鮮而不能成功以歸異日將執爲發兵者罪案某其何辭乎媿某智短見淺不堪汲深所恃臺臺平章在握可藉稟成竊計寢而不行將使鯨吻孤軍孑立無恃固不可也若彊以必行又恐魚腹堪憂星散可虞萬一空費帑餉尢不可也就兩端而求一是惟政地有石畫不靳提命庶幾咄嗟於襄爲幸耳

答鄒南臯

某頃受事版部緣新中丞節鉞未至尙復代庖戎■﹝施﹐冉代也﹞一切東支西吾眞是皸皴血指矣幸李懋老旦晚蒞任庶幾藉手弛擔以日爲歲忽接鼎札過期以頗牧之任非某所敢聞也其或臺臺愛忘其醜襲石以錦自是式蛙招駿一腔苦心苐某實非軍旅之才今玆仰仗臺植蔵拙計曺已大踰涯分矣又況蒲栁早衰方且思賦遂初何容再有塵忝儻有噓及冀惟臺臺爲某婉轉止之感恩知己鏤篆匪淺也東省會剿已發兵五千矣尙賴羣力夾攻庶可望撲滅耳

與汪大司農澄源

東土妖賊初時撲滅亦易不謂偶爾忽視遂致蔓延難圗近日四將僨轅一敗塗地藩府告急濟兗危困腹心之禍誠有大可寒心者矣治某素切桑梓之憂兼懷漕渠之慮況承臺臺激切龥天業奉兪旨敢不竭蹷發兵共圗殄滅玆謹遴發五千統以三將監以憲臣庶幾可稱一隊之師儻羣力大集互爲犄角於以迅掃妖氛無難也兵餉急需萬惟畱神解給見今一面搜括督發矣

答來監軍馬湖

偶聞景州之變令人驚駴冦在門庭亟須剪除擬暫借東徵之師而又恐前旌之遠也捧讀公移知己移兵剿除可任快心賊寡我眾撲滅無難但須計出萬全毋以小冦而易之所至望耳

又

門下自景入兗晝夜疾驅政恐鞍馬勞頓得教知己淸健倍常親冒矢石以爲士卒先可爲愉快妖賊𨿽小醜乎而荏苒蔓延已五閱月其中豈無智勇之士似亦未可輕也目今或合圍鄒城以待食盡自斃或先取滕縣而令孤立援絕是皆策之善者門下滿腹韜鈐趙公祖必加托重同心圗維出奇制勝其於滅賊易易耳大捷班師敬拭目望之

與汪澄源

昨承臺翰以朝鮮運事爲問大都萬里風濤飛芻挽粟原是至艱至險之事前七月間在沾化縣失風一次至八月間在劉公島又失風一次嗣是音耗不通外論喧傳謂黃參將孟推官俱無下落糧艘僅到一半令人驚愕不知所措今幸有人言旋始知糧艘損壊不多而毛總戎實收運到糧料共計九萬二千餘石布疋軍火器械亦到十之七八眞儌有天幸矣登州尙有糧艘十二桅舵𨿽壞而米布俱存仍可修艌以待明春發行赴鮮也玆具實收公移報部仍俟查明另行具題大都各官萬死一生此行良苦仰仗臺臺主持破格優敍以示鼔舞庶幾鮮運猶可爲也

復余健吾

延綏兵馬昔年精彊甲於■﹝宀禹﹞內今非其質矣糧餉匱於京運將帥習於剝削營伍困於占役精鋭耗於東徵難言哉若非攺弦易轍延事未可爲也所幸天錫年臺徹底振刷頃所條議興革靡不洞中膏肓従此犁庭掃穴浪破長風鑄鼎銘鐘功收指日端可■﹝企﹞足俟矣弟昔年待辠延西𨿽曽湊助撫賞所媿涓滴之潤沾濡未宏何煩年臺惓惓奨詡耶惟是明暗私增大爲邊累而不肖守操官又復夤緣攖取其間莫可究詰安得設處正項刋定成額以永杜此害也至於安定二城弟庚申歲各築磚墻一面尙存未修一面不知比年已訖工否若漸次包砌磚井寧塞是亦百世利也石澇三山等堡原是沿邊二路邊塞人煙稀少藉此可以招集先年條陳裁革棄險不守止戍一綫危疆似亦非算之得者若故址可仍則修復爲便耳

答毛總戎

遼左全失幸賴海外牽制之師得成楡闗丸泥之勢則麾下之功在宗社者至弘巨矣初時中外紛沓意見參差疑信各半今則事久論定輿情歸向萬口一詞聖明東顧倚重不啻萬里長城陟元戎更假便宜晉府銜復賜上方一時綸綍輝煌恩光舄奕大丈夫得時而駕眞與班定遠異代齊驅若果天心厭亂人心未散漸復故土四海盤石於以流光竹帛垂休天壌眞寰宇一大快心事也不佞職在轉輸憂深國卹每思源源接濟敬助一臂之力屢經題請乃副鄙懷惟是津門抵鮮海面三千里而遙危險異常客歲秋深尢苦風颶嗣得賫到實收如獲拱璧及従邸報莊誦大疏薦揚押運各官艱難顚沛總荷照詧頓令人情踴躍樂以忘勞而不佞亦得藉以逭於戾其感侈矣今歲運事鑑於客歲之遲擬以四月開洋五月抵鮮必不使麾下有量沙之困壯士起呼庚之嗟也忽拜翰教之辱極佩注存孟司李忠義過人今在麾下幕中知必同心共濟無疑矣管大藩前以糧乏而歸今復入鮮供驅策於左右所冀嘉與更新終始提攜亦屋烏之極愛也

與孫愷陽

春已向莫楡闗晏如北門鎖鑰今又一萊公矣竊在下風愉快何如山東營都司劉永昌部兵二千驍健絕倫津門鋭師此爲第一永昌又復禔躬廉介飭伍森肅如此將略眞某従來目中所僅見者粵自統兵抵津某卽加意激勸後遣東省平妖轉戰數十合連下鄒滕二城本官功績莫之與京而當事題敍猶未免以主客相後先乃公論則固有不可泯者矣玆以赴闗更畨備驅策於轅門頃津撫李懋老代爲疏請加銜言言實錄儻蒙臺臺賜之靑眼假之便宜令其感恩圗報乘時自樹必有可以獨當一面者憶某客冬在闗業於語次推轂本官今其行也似不容無一言要以臺臺知人善任錙銖不爽固無俟某贅也

與趙儕鶴

頃者內計大典幸賴臺臺一代正人主持於上公明並運黜陟咸服至考察勘問議尢是膾炙人口所禆聖朝式序之化良非淺鮮某轉餉無功積諐不少自分擯斥尙辱包荒豈非仰荷雲天之芘遂獲瓦全爾爾哉知感知戴頃者餉院一差吏垣以爲當裁不肖以爲當仍非敢故爲異同政以錢糧重大必借直指耳目以明心迹加派殷繁必借直指查參以資接濟總爲軍興起見卽有以惡聲相加遺者亦任之矣臺臺不棄蒭蕘獨持衡鑑特請照舊題差於以資糾繩而重封疆斯眞大臣純忠體國之極思非但某席庥逭戾而已一切知己之感國士之遇惟有永鏤肝鬲耳

又

老先生道徳浚源洙泗文章接踵歐蘇𨿽在神廟極治之時獨抱直諒不阿之節一時激濁揚淸難進易退海內人士無論識與不識莫不側聞風采想見光儀𨿽爲之執鞭所欣羨焉會聖天子出震繼離搜揚耆宿拔之巖穴之中登之總憲之任一時朝端宻勿虛已以聴指撝臺臺毅然以紀綱法度爲己任讀諸封事頒布規條令諸柱後恵文不寒而栗孑遺黔首不雨而濡乃聖明亦復臨軒擊節歡同魚水於是曩時冒濫之習苞苴之風吏治民生灑然爲之一變矣屬者冢卿虛席九夏引領無不以爲衡鑑重任捨公誰屬而今果符所料益信人情賢於夢卜也従玆表帥六卿羽儀八座分涇渭於九流別蕭蘭於千里匪但正人進而邪人退將使大臣法而小臣廉會見仕途之日以澄淸海■﹝宀禹﹞之日以升平宗社之日以寧謐矣豈非世道之幸國是之福哉某不肖自惟行能謭劣無所比數惟是屢辱誨言曲垂陶鑄竊用銘鏤於中邸報初傳倍切彈冠之慶謹馳尺素以將寸忱伏惟爲道自重爲社稷蒼生自愛不宣

與孟推官

門下遠涉異域載離寒暑玆行良苦入春以來日望歸航而海上之音杳然令人悵悵因憶去冬運艘言旋接有門下手書恐以一介行李爲屬國累具覘廉靜之操不佞當卽據以入告卽毛總戎亦有疏矣近聞門下復有王京之行久羈中途豈出使須復命勅諭無回音有不便遽爲返棹者乎目今鮮國廢立回視客歲又另一機局矣門下畱滯逆旅恐無了期若能熟察順逆之形細酌輔車之勢或有一得可佐廟算鷁首西馳不辱君命不亦可乎惟門下良圗焉

與鄒靜長

忝附世講久企斗山酉春都門懷刺往來竟未獲一覿紫芝眉宇悵歉胡可言延聞年丈已出守長安襜帷所蒞霜湛露濡將使扶風馮翊之間依稀復見西漢神爵五鳳間景色矣韓城故廉憲質亭薛公規言矩行葆素完眞覃精理學遠追濂洛宦轍所至咸有庚桑畏壘之祝歿而李翼軒先生爲之傳言言實錄先是丙戌丁亥間任敝省濟南守道弟甫角兆卽受知遇延入署中與嗣君下帷昕夕闡發奧義聞所未聞遂得濫竽一第受恩最深覿徳最切近聞其邑士民公舉鄕賢殊爲忭躍竊謂惟公而後不媿鄕賢亦惟鄕賢得公而後增重年丈篤於緇衣必且玉成無疑乃門墻下士豈容默默者薛故宦族近緣冢嗣不祿其次公及冢孫俱困靑衿不勝廢興存歿之感冒昧唐突諸惟鑑照而翼芘之

答張蓬玄

兵與餉重務也歸並兵與餉苦差也某以疎拙之才兼衰病之軀惴惴乎覆餗負乘之懼安得不辭嗣見臺臺大疏似覺議論未歸一人望未系屬又安得不揣分引嫌以辭況屯寺賢者也比以事權不重統轄不廣輿情咸有加秩卽眞之望而大疏適相值也又安得不推賢譲能以辭苐某與臺臺夙附維桑兼承臭味亦稔知臺臺之必不以薄爲道也顧當廟議未定之時旁觀者無不爲某訝而某亦不覺自訝種種前情總屬肺肝所敢飾詞以相欺者有如津水捧讀大揭並拜臺函所稱出入均勞曳履星辰等語推轂踰涯某不敢當又謂東人落落憑人位置此皆某意中事某不敢以告人者是知臺臺愛我卽骨肉不啻矣敬用鏤刻永矢弗諼辭疏發於長至越數日而津道來見云奉到尊札有一撫再撫語甚相憐念殊自懊恨所謂駟不及舌者也惟臺臺憐而宥之

與李懋明

津亭握別忽逼歲殘過隙居諸又獻春矣𨿽遐哉山川晤對無繇然金石之音鸞鵠之姿固隆隆耳根隠隠夢中也江之永矣不可方思風人之言若爲今日設乎竊窺臺臺才品卓犖識力沈雄可以橫絕一世如某寡陋自顧形穢回首循省不識何當於臺臺而披肝膽傾意气若斯之深也秉鉞津門遞相爲政同舟之雅有逾骨肉卽今幸免顚蹶量移跬步總明徳之所波及者受事以來披讀故牘尋問舊章無往而非師資之益庶幾是遵是循以少逭罪戾於萬一無柰羽檄飛馳徵發倥傯標正毛兵河南四營一時俱調喜峯口防禦自嘉平望後督發毛正河南三營業已成行俱於年前抵邊惟標兵營尙以無將無餉少爲遲回又緣重鎭空虛具疏祈免見候部覆至於運腳全虛豆價不敷一畨疾呼一畨側目舉足搖手動有窒礙不覺令人起長林丰艸之思也昨見臺臺有疏請告𨿽大君子難進之節固然苐時事方亟非■﹝宀禹﹞內引領賢豪意也況太封翁春秋原未甚髙何妨移孝作忠所冀星軺蚤入承明運籌幃幄以丸泥固楡闗之封而以餘波沾漑津門是所頓足躍耳

與孫愷陽

闗外危險荒涼人多避匿不出臺臺駐札其間倐已兩月昔裴晉公云賊亡則朝天有日賊在則歸闕無期人皆偉之今讀大疏云事完則長嘯山林事不完則膏身原野又度越裴晉公而上之矣天下寧有如此忠赤而神明不默佑膚功不立奏者乎獨是闗外糧料闕乏秣飼斷絕誰司輸挽而溺職若是某安所辭罪焉幸荷汪度垂慈寛假以逮今日敢忘覆幬之仁玆河冰旣泮海航可通業於二月望日自津祀神開船抵大沽口候風出洋矣儻得仗芘遄至不誤軍興幸莫大焉先此馳聞某罪戾山積展布實難請斥未允繼以請告見今病骨支離夢繞鄕邦恐不能終事臺臺矣

與解石帆

故禮垣都諫張惺宇者沛人也筮仕益都令以卓異著聲召入兵垣出閱山右諸塞諸所條畫俱爲邊陲永利繼轉工垣值黃流橫溢祖陵湮沒遂有勘河之役建議分黃導淮競奏安瀾祖陵無恙後轉禮垣當國本未定之日請冊立請出閣爭並封爭待嫡一歲之中疏凡十四五上彊半畱中屢經奪俸卒觸聖怒削籍一時海內無不想望髙標居家念載杜門掃軌勵淸修之節庶幾彈冠有日而忽作古人矣近以覃恩僅僅循例逐隊贈官常少識者殊爲扼腕似猶未免以眾人遇公顧公才品眞有跨塵寰而淩霄漢者念某鄕試戊子實爲公所舉士嗣待辠淮徐諗其居鄕懿美尢悉深媿未能抗章揚扢顧安所稱門下士也玆有公冢嗣靑衿名振者自沛來思欲伏闕上疏並擬謁見祖臺再求表章某謂部議欵例已定或難紛更祗有發單議謚政在此時前見祖臺於維揚先達皆顯微闡幽不吝齒頰彭城距海陵僅一衣帶水料必耳熟有素今彭城在仕版者空無一人非賴祖臺口角春風他何望哉

與董思白

目今玉堂金馬之間雕龍繡虎之彥指不勝屈求其胸中磅礡筆下淋漓片言而東壁輝騰隻字而雞林紙貴者臺臺之外不多見也比復翺翔畱京提衡國史攄董狐之直筆擅班馬之兼長獨步蓬瀛永垂琬琰天下文章抑孰大於是乎某以三十年交誼睹玆盛事抑何幸分華割采而愉快焉念某猥以駑鈍承乏津門昔猶兵餉遞任今且督撫兩肩悵無米之難炊徒循墻而滋懼鞭策無當伎倆已窮冀惟臺臺不棄而終誨之庶幾香屑時垂迷雲常豁於以藉手救過萬一乎

與許繩齋

粵自幸酉都門一通間問嗣是碌碌戎馬錢谷卒卒無須臾之間久疎魚雁今四易歲序矣每一思之媿汗竟踵皈依之謂何安所稱石交也臺臺糠粃勲名塵垢軒冕業已澹然煙霞之外獨計人心不古風會日下得一名世大賢政可秉鈞握樞轉移叔季而乃聴其拂衣長往婆娑圗史之林令人不能不切東山之慨耳弟待辠津門荏苒四載迄無一善可稱惟是職業之內頗知黽勉榮競之塗頗能自持是弟所爲竊附於私淑而期不負於當年之切磋者也顧鼯技已窮而楡景漸逼臺臺將無笑其知往而不知返乎今歲轉運事竣行且賦遂初矣目今國是瞻烏物情鬥虎貂璫與士大夫角而士大夫又自爲角恐非世道人心之福也言念及此卹緯憂深遼左黔南又屬第二義矣安得臺臺入朝主持於上潛收旁落盡化異同歸於蕩蕩平平之域耶

答袁熙宇

疎拙如某積薪固宜不意誤蒙臺慈垂念梓裏不惜齒頰芳潤昌言於朝片言推轂九鼎增榮銜篆明徳矢當沒齒目今循序量移旣苦無缺加銜任事實非本懷亦惟諉之命運聴之當軸而已矣惟是闗門兵馬愈增計曺本折愈匱疾呼不應最難無米之炊海運告停豈能不脛而走近日闗門飛檄責成漸急萬一加以違誤軍需之罪某其無死所矣今且不暇爲性命計而又何遑爲功名計乎一腔蘗苦不覺盡吐希惟臺照

與趙大司馬明宇

頃見邸報海外屢捷獻俘闕下行且敍功行賞矣勘疏出於登撫臚列甚詳而某亦掛名其中可謂厚幸何敢多言但自某以外津門轉餉司道各官一人不及近見貴部題獻俘疏首歸調度於樞相次推接濟於登撫並無津門一字憶天啟二年五月內毛帥困頓異域某時待辠津撫因運艘回津順賫毛帥公移據實塘報而接濟之議始成未幾待辠督餉首發鮮運今三年矣初年運糧料十萬次年十二萬今年二十萬其它布疋器械累累充斥並勅書闗防之類無不従津轉賫今塘報奏疏具在部科非鑿空侈口者毛帥有無賴藉津門恐未可槪行抹煞也毛帥客冬今秋解俘獻馘悉有公移抵津解驗某亦厚犒而激勸之但渠欲某代爲具題某則嫌於越俎而不敢耳登撫觭重沈帥而與毛帥相左毛帥亦屢形之奏章見之塘報矣今乃盡以接濟歸登而遺津門是耶非耶連年接濟折色少而本色多折色易而本色難登運折色津運本色毛帥良心不昧奏牘具存試下一檄質之當敍何人卽可爲定案矣登撫勘功委之道府各廳以故彼中州縣有司俱爲近水樓臺悉得列名而津門轉餉司道將領府廳等官猥以隔遠槪寘不錄爲公爲私必有能辧之者每歲鮮運事竣具疏奏繳司道各官俱云紀錄優敍當此論功行賞之時若令巧者競進拙者見遺恐非聖朝平明之政也某素服膺聖門伐善施勞之訓極恥爲競獨於此事似覺失平若不預白逮事後而言之嗟何及矣伏惟臺臺虛公主持毋以疎逖見遺敍及津門司道將領府廳等官以爲將來轉輸之地餉務幸甚公道幸甚

與孫愷陽

臺臺忠義塡胸韜鈐滿復赤手而扶社稷挺身以衛封疆玆之入朝原欲商確軍興祈請兵餉非厭巖闗之勞而希紫闕之榮也大疏預鳴原自洞然不謂咫尺國門未獲瞻對天顏忽乃趣令還鎭若謂巖闗不可一日無臺臺者嘻亦異矣某承乏轉餉襟肘自憐滿望臺臺入朝直達於黻座之前而不謂其中格也則信乎某命之窮也昔周文襄開府江南每每乘傳赴京議事此自國朝令甲豈至於今乃獨靳之豈左右用事之人別有肺腸而借巖闗爲口實乎要以臺臺劻勷弘烈鎖鑰壯猷當與方叔召虎異代同稱何詎不足耀靑史垂不朽而乃以腐鼠嚇也想達人胸次必不緣此少有芥蔕屈指臺旌已蒞楡闗謹顓力削牘敬候起處伏惟爲國自玉

答李河岑

薊永招買之難久矣客歲大司農不知地方小民之苦堅欲減艸價某極力爭之今議已定永平每束五分薊玉丰遵每束自六分以至七分不爲少矣料豆照時估收買兼以歲事頗稔未爲厲民惟是戶部發價每致稽遲某前有疏謂賤時不買而貴時乃買之有時不買而無時乃買之今日地方受病正坐於此是發價貴蚤也又在有司奉行得法加意調停官價盡數給發而毋令衙役之克扣買運須選殷實而毋令闔邑之繹騷惟在賢有司加之意耳語稱有治人無治法是良吏最要也附闗州縣不妨分發瘦弱馬匹就近餵養旣免轉輸亦多節省客歲遷安已曽行之此已試之良法也是移馬爲便也以中國之馬與邊騎角終是彊弱不敵莫若以步勝馬昔嶽武穆破拐子馬以麻紮刀如墻而進用步卒也邇者遼陽之役西兵走而川兵戰則馬與步之異也今闗門練車營而多用馬失其旨矣韓淮陰雲置之死地而後生置之亡地而後存馬多則思奔易敗之道也馬兵苐當用以哨探及追亡逐北之用不必甚多三萬足矣今用六七萬繇馬總戎爲西將未免狃所習也兩馬之芻秣可當三兵之糧糗是營馬宜減也事例納艸一項積獘尢多此輩加納楡闗每百減二十兩而又専擡髙價不照永平而照薊州究竟無艸到闗不過夤緣請托鑽求折幹而已國家名器錢糧並屬可惜是事例宜罷也以上率爾直陳總屬狂瞽之見因承下問敢悉其愚臺下髙明必有吁謨石畫無須此矣

答天津道錢昭自

豬雞小畜供人飲食刀俎其生甚蕃陰陽精血之間稍有雜揉紛錯則幻而爲雙身數足數翼矣政如人有駢指未足爲異較之地震星變大是徑庭前不佞家居時熟聞村落此類殊夥苐無以告官府者耳竊意此等瑣細似不宜以瀆宸聴非敢如王介甫謂災異不足畏而憚爲逆耳之忠者也門下考究古傳甚悉極服博洽但不佞胸臆所見若此要不容不直陳耳

與畢見素

今歲新截漕糧掛欠數多昨有小疏具題想已徹臺照矣客秋所截十萬原未算尖耗入內且也截出不意別無使用兼以設法鼓舞所得曬揚余米稍多前已具冊咨部而獨未報倉場衙門則一時胥書之誤也今補冊附上曬揚余米舊例不報近弟已一體發運作正支銷但海上風波自所難免豈能一顆一粒盡到闗鮮勢不得不稍従寛裕耳且也去秋𨿽有贏餘今春大爲不足卽以有餘補不足猶存乎見少也恐難作六年之額矣況六年督餉當另有主者以前官運過之米而欲於後官扣補必費爭執弟故以爲難也帶買遼米各處以災荒攺折通未措意誠如臺諭伯兄欲於山東河南粟米撥補極佩一體之愛惟是𨿽截粟米亦恐損於漕額前熊漕道條議欲將宻昌邊軍比照京軍攺折兩月之例大是可行每石折銀六錢可得米十萬石而又省漕船盤剝之苦此等亦粟米也今春緣截漕事竣又宻昌糧已抵河西而上未敢饒舌若蚤圗之或可爲也不特此也臨徳二倉粟米原以備緩急之用年來積滯不運以致紅腐近𨿽欲運入京亦成空譚不若卽以此項常作津糧亦可以省截漕弟前條議及之部覆未允今檢原疏奉覽是在伯兄主張力行耳浙江舊畱遼米六萬價值弟已打算欲作闗門今歲米折之數蓋以今歲截漕昨已具題掛欠八萬有餘又東兗廣順大五府召買遼米戶部原議每石止給七錢共買三十萬石及後攺爲每石九錢不再給價價增而米遂減共減七八萬石此等缺額弟於何處下手茹苦甚矣竊計帶運遼米皆用新餉召買若今歲省直不買遼米者皆按例攺折如浙江故事亦可以完闗門米折之用而運額不大損也伯兄赤心籌國遠慮經時務期京軍宿飽而以緒餘爲弟區畫弟非有胸無心者而能忘感哉

與孫愷陽

憶昔癸亥之冬過辱臺臺摯愛不靳珠玉嘗爲某敍督餉疏艸矣一字褒揚千秋華衮金石可銷此感不可泯也今某兼攝兵餉又已二載所有撫餉疏艸自覺朴■﹝木敕﹞無當顧當捉襟露肘之時槪多嘔心瀝肝之語不忍棄擲亦欲以災梨棗而存家塾念非臺臺孰能洞照弗遺鑑此區區於形迹之外者乎不揣蕪劣謹將疏艸五冊奉塵淸覽仍欲借光片言以爲九鼎恃在夙雅不勝隴蜀之望希惟臺亮慨賜俯允所至荷也

與李大司農瞻宇

某昔在秦中備員宇下幸叨二天之芘自鼎借大司農而某又以督餉之役猥承覆露每有呼龥輒荷周全此眞三生之緣而百世之感也昨以及瓜在邇題有搜括積存糴本等事一疏內將任內節省錢糧約五萬五千兩有奇逐一臚列內以三萬充闗門米折以一萬五千餘還閣部帑金而以一萬畱充津門緩急之用均屬正項支銷不敢錙銖妄費者也業奉明旨行部題覆查前二項俱已起解闗門取有實收矣念某數年苦心百計節嗇此段公論似難盡行埋沒更望臺臺不靳噓植表章一二庶幾區區孤介之操藉以自見於世昔所雲海內有一人知己死且不朽者也惟臺臺畱意焉

答錢昭自

年來闗鮮運事最爲棘手幸賴臺丈五載同心俾克有濟此之爲感有鏤肝刻骨耳不佞以仲秋五日交代於新餉部黃際老扣至七月終止已發運過一百二萬五千石通計歲額所未運者才二十五萬石不過一月事耳尙有畿輔東兗未完州縣可以督催或不煩截漕以佐未運矣新秋闗門折色月餉不敷川湖兵鼓噪而本色無匱乏之憂則春夏間所經營者預耳臺丈在津勞苦功髙人言往往求多流謗四出殊不可解頃玆復命多勸不佞宜隨波逐流點綴一二雌黃語以自爲地者惟是世誼至重本心難昧寧與臺丈同擯丘壑其何忍出此也但恐破例入薦或生葛藤故於復命疏中祗以升任離地方者槪置勿論而於捜括積存糴本疏內郤詳道臺丈節嗇苦心就事論事公論自是較著想邸報中已見之矣不佞衰病侵尋歸田之後尙擬再疏請告石城之役行止尙未定也

與靖邊孫同知

靖塞不佞舊遊地也憶昔拮據二年僅亦奉職循理非有赫然可見之績不意彼中士民之厚屍而祝之比於畏壘不佞累書止之不能止也將無爲昌歜之嗜歟臺下海岱名流秦朔循吏抽揚片善篤念鄕曲亦復助之銀米奨以棹楔此自大君子樂與人爲善之懷顧不佞何徳以堪此惟有銘鏤肝鬲而已玆因材官趙安攘之便敬謝大雅

答來馬湖

憶昔津門共事意气忻合道義相砥眞平生奇遘也臺大略不世出動必萬全齊趙膚功計當首蒙建牙延世之賞而尙棲遲藩臬遠遊夜郎斯豈國家功懋懋賞之義乎則或有尼之者矣臺丈不難蜉蝣軒冕蟬蛻簮纓而多算之所及尢能不下堂階而殱大憝固知賢豪作用果出尋常萬萬也公論旣明巖棲且久行當雄飛萬里爲國長城次公少年飛將亦宜宣力巖疆不佞素辱知愛豈不逢人說項也者顧無柰交寡力綿何也試觀家季自肅資俸尙淺輒出寧前投之極艱極險之地則其不能庇一弟可知矣不佞近日承乏畱計衰病侵尋飲河已滿無米難炊稍俟明春卽以滿考引身去矣此肝鬲語也齊趙二撫𨿽得金吾之蔭旋卽削奪不佞何敢別有希冀夫趙撫無論矣齊撫身在行間淹歷數月功亦不薄但不當築京觀以爲誇詡抑客兵以自顯榮耳而論者一槪抹煞異日國家有事誰爲效死力者以蕩平延綏之大盜而反遜於各鎭固壘之邊功此亦近日矯枉過正之一事也然則景武鄒滕之役幾身與其間者尙恐他人従旁揶揄益難向耳食者喋喋其口明矣佳刻自是實錄俟有相知深者間出授之於以表章尊喬梓鷹揚之烈至於椽筆遜美大序歸功尢不佞所爲局蹐而未敢冒承者也南都昕夕追隨宗伯令弟不獨倚玉爲快若時奉臺丈綦履也

與姜神超

臺丈前爲不佞鄕場房師張給諫所撰贈章神采陸離足令九原不朽矣乃不佞會場房師實爲職方郎中今贈光祿寺少卿楊公衝所當壬辰癸巳間寧夏哱劉之亂運籌中樞厥功良偉嗣以詿誤削籍賫志以歿著述甚富其贈官與張同在天啟二年而其後人之式微也更甚竟不能竭蹶而北丐求恩典不佞南遊滁陽乃始詢而知之斯非門墻弟子之責而誰責乎敢恃夙愛仍祈華衮於臺丈儻不靳椽筆慨賜揮灑無悞九月用寶之期俾令劻勷勞臣泉壌增輝而不佞亦藉手以篤在三之義銜戢當無紀極矣不腆伴緘希在筦照

與袁自如

前従故園遠厪翰貺雅意殷殷沁人心脾時卽移書亡弟囑以諸事同心恭聴臺臺指南約束爲兢兢不意寒門薄怙天降大罰臺臺未及抵闗視事而寧遠之變作矣變起缺餉得餉而散似可爲劵而亡弟獨溘焉以歿傷耶病耶殊有不可解者傳者謂亡弟出示立法淸查虛冒又被執後急欲自裁絕無一巽愞語以此橫遭毒手然也否也今死者已矣亂魁可竟従解网耶且誤餉誤國者急自解紛而人又有代爲解者謂事有別因撫鎭自取之將令死者何繇瞑目地下耶某於七月下旬自裏脂車八月五日抵景州聞變驚隕嗣聞該道措餉獲免稍稍紓眉不意十二日抵京而卽得臺臺撫臣病故之疏也骨肉摧殘雁行中斷悲哉痛哉従來衝塞受抑罹禍最慘至亡弟極矣幸賴臺臺大疏略其瑕疵取其才守又許代題卹典自是覆幬生成之恩但恐將來議論紛紜未卜終能仰副徳意否耳亡弟待罪宇下者年餘客歲寧錦之捷外城之築亦稍效一臂力今歲修錦城築杏山遣水卒皆黽勉奏績獨以名位卑微物望輕淺索馬價不應索月餉亦不應反被人譏嘲而憤懣以死非臺臺誰爲垂憐者望俯従優厚議卹施恩於不報可也亡弟七月望前曽有家信以後絕無是以終不得其的耗止就邸報揣摩言之目今旅櫬漂泊家口零丁匪仗鼎力何繇歸裏想臺臺仁人長者不待某之喋喋矣玆因遣家僮出闗扶柩回籍冒昧申謝並以爲懇語不宣心臨楮哽咽

與郭蒼涵

寒門無祿天降之罰亡弟隕於饑軍之手亦三百年來一大變也幸賴臺下命世豪傑定禍難於倉卒申紀法於安定罪人旣得封疆晏然誰之力乎家僮入遼歸來備述臺下周棺衾於窮途置幼穉於加膝哀慟甚深贈賻甚厚此等交誼古人所稀眞愚兄弟生死骨肉之感也不佞惟有遙望寧城五體投地百頓稽首耳惟是亡弟種禍之根其來久遠目今布散流言煽禍未巳閱邸報可知矣然謂亡弟居官不簡禍繇自招不過殞其身名阻其卹典無大闗系至謂前官存畱錢糧支用未明則闔宗之禍福孤幼之命脈系之矣督師前許代爲奏繳具徵至愛但公署文卷俱已被毀誰爲查核顚末者悲哉亡弟誠不料其溘然長逝致貽不了之局也因思貴道糧廳或有捲案冊籍可據萬望臺下設法查核委曲回復其有領出官銀在外買馬置器及買撫賞貨物未竟者尢恐乘機混賴更望臺臺核其見在庫者若干實支銷者若干買辦未完應於各委名下追納者若干俾令確有著落據實奏繳則眈眈虎視者或可免其蹂躪魚肉而不佞與孤幼輩亦臥得貼席矣不者亡弟已歿文卷已毀欲加之罪何患無辭事系公帑家屬受累臺下寧忍恝然坐視已乎亡弟年來俸廩俱未入家兵變被刼亦無厚蓄此可矢天日者誠恐三人言而市有虎也所倚重臺下者誠不啻二天矣辰下方會議亡弟功罪不佞抗疏陳其顚末卽緣此事獲戾以去固亦甘之恃在梓裏通家之誼冒昧唐突希惟崇鑑

答南戶部司屬公書

國家財賦閭閻膏血一耗遼左再耗黔南至於今日倉庾之竭帑蔵之匱南北皆然不佞承乏匝月賈生之淚幾幾行下矣聖明在上宵旰勵精日講生節之術尙未得策目前所恃以支給京軍者惟此漕糧耳一開坐截之端運弁百計營求樂従私便萬一京儲告罄輦下十餘萬之饑軍其何以應之憶昔畱都共事之時目擊南庾空竭每抱杞憂試觀近日之北庾僅儲一歲不支之糧其萬分可慮已不在南都之後矣今奉明旨仍議補還漕糧不佞再四躊躕終非畱計可辧乃爲委曲權宜之術議以未還楚餉之十三萬抵之蓋逝波旣不可挽而黔事尢難卒省楚弓楚得虛來實歸旣不悖天語之森悚亦不煩畱都之設處至若堂官已荷霆旨司屬俱免吹索此則不佞區區軫念並州之極思耳若夫三闗鈔銀當此新舊二餉疾呼不前方苦無計搜求恐難奪此與彼也

答袁自如

朔日得臺臺大揭次日卽具小疏呼龥冀發帑四十萬可救然眉會兵部亦有疏四輔立爲主持舉國倉皇實有同心是日午後召對聖意仍以內帑空匱屢請發帑終非長策似謂鑄本犒賞俱行那借亦盡可濟急矣閣部再四哀懇乃允發帑十萬刑部贓銀八萬田爾耕贓銀五萬共計可得二十三萬𨿽未奉旨料不爽也敝部搜括新舊二庫並新到外解共得十萬卽先於初三日兌發惟望臺臺曉諭軍士使知聖恩浩蕩軍餉已充或可保無他虞也

答張梁山

雲中旣苦旱荒又躪戎馬重以地震爲災隕霜見異年臺撫循一方問疾苦而起瘡痍拯救殆無遺策俾枵腹者阻饑者飽滿明賜而感奮投石此其爲勛奚啻韓範之烈捧讀大疏載接臺札忝附同舟之末敢忘纓冠之誼業經題覆已荷兪旨惟是太原本色可以抵民運者一如臺諭至臨徳二倉僅各以萬石應匪直漕運行糧未便傾囊爲挹注實所積無幾方抱愧於涔蹄欲爲西江不能也邊疆多事天不雨粟故拮據止此瞻望之私與躊躕俱諒髙明自有洞照耳

又

雲中春餉頃已照額題發見在措解計中翰吳君不日當詣轅門矣敝部三鎭市賞向皆取給年例之中會訃錄開列甚悉不佞曽舉以入告無柰罪過深重不能回天聴祗增戰栗憶去歲題發冬餉時旣奉應減不言之旨自不敢不議減雲中已議減二萬矣然終不敢臆減疏內又有仍聴督撫諸臣自行開列量裁請旨之語旋奉有宣大如何不報著卽催來一並詳核具奏之旨蓋聖天子明見萬里知市賞屬防禦方略故待督撫一言爲金石耳今四閱月矣翹跂大疏有如望歲且伏讀臺諭市賞俱出年例撫邊卽以卹軍卽此兩言便足了此公案更何遲回至於云鎭年例每年額該四十五萬內有市賞八萬臺諭謂每季以二萬兩咨作市賞自是分欵正論但所云二萬兩者若分於旣減後之欵則不足抑分於未減內之欵則悖旨誠未敢冒昧従事者也此時應酌減與否應分欵與否統望臺臺蚤賜題明俾従前葛藤不難斬截此後部發有所適従也

答範質公

緬惟老公祖之秉銓也林居已踰數載立朝不滿二旬此其心迹雙淸才品夐只當於聖賢中求之非尋常可望萬一也序轉已見齟齬居憂復滋淹滯海內共切東山之仰祖臺宜促舍人之裝矣家弟自寅初入仕途待辠名邦不佞竊用系心不勝負乘瘝官之懼惟冀祖臺軫念舊日編氓一切地方興除利獘不憚指迷發蔀則道義骨肉之至愛也

答張鳳臯

黔事蔓延八載迄無人能挫其鋒者老公祖吁謨遠猷屢奏膚功非大豪傑而能若是乎今復不究其用會將得代是眞安賊之幸而國家之不幸也惟是一日未離地方卽有一日干系料老公祖胸中武庫自當愈出愈奇而千秋不朽之今名亦於焉在矣

答郭蒼涵

今國家所最危急者無如遼左封疆所最依毘者無如遼左撫道臺丈練達沈毅鎭靜精詳詰兵核餉除器飭防允稱巖塞長城第一人臣事堯舜之主總爲公家起見有心有口誰忍自昧其懿好者哉太倉之事不佞亦苐隨眾昭雪猶在議罰列也聖眷殷隆盡賜豁免則出意料外矣至計典一事先是銓部有加銜稱頌之咨不佞業兩次移文剖析明其無礙及送單時人復有従中萋菲者大抵皆指通廳時事也不佞又復爲剖折於冢宰之前指天矢日至再至三卒獲保全則九廟之神靈三韓之億兆實式憑之匪區區一人綿力之所及也不佞兄弟沐臺愛至渥矣曾未卜所報而臺丈輒言報耶

答劉靑嶽

臺臺之立朝也一腔正气百煉剛腸諸所匡拂禆益良非淺鮮自臺旌去國而依阿風盛人漸有追思汲長孺者矣惟是詔赦原未分明綸扉猶多顧忌想仍姑俟異日耶臺臺寵辱靡驚不憂不懼此其涵養識見眞晚近所希覯也盛従誤罹法网大慮處分太過涇渭勿淆幸獲従輕結局似一綫公道猶在人心者某未敢居功也辱明誨之惓惓惟有媿汗

答李葵孺

今歲新運賴臺臺調度甚蚤處置得宜頃𨿽以亢暘回空稍遲而甘霖旋霈舳艫無阻挽遲爲速皆臺臺之力也不肖疎拙無似謬肩軍國悚悚覆餗深知民運來儀事多不便是以轉輾圗維不得已而有言嗣見江右兩臺疏請卒歸於用旗屬則知不肖非過計矣臺臺職掌所闗見解稍殊今欲求心迹之明豈必引異同之嫌總之我輩悉従公家起見有何成心如同舟遇風或篙或檝蘄共克濟其交致力者其交相忘者也翰教再頒極荷虛公雅誼惟有媿感

答某

尙友編序業已簡出就中殊多龎雜未愜鄙意也謹奉淸覽大抵此書世代之升降文體之盛衰歷朝之治亂政事之廢興人才之邪正謀議之得失俱可得於誦讀觀覽之中是有資於勸懲亦有禆於經濟不獨有益於學問已也不佞因見他選掛一漏萬俾學者如坐井觀天故不揣綿力搜羅三十年而成其凡例條欵尙自有說俟稍暇圗之耳

答田禦宿

昨因兵部具題欲多備漧糧炒豆以供軍興奉旨預儲敝部恐一時無措故欲借力於五城司坊前疏尙未兪允而兵部又題目前興師急需■﹝火其﹞炒等物敝部只得連夜自制漸有頭緒而明旨始下夫■﹝火其﹞炒乃行軍必需之物而市買不可得制辧頗費力若得五城協造以備旦晚行軍之需則至荷也每城且先發銀二百兩應用但■﹝火其﹞炒務制如法則有敝部之式樣在耳

答饒黃山

大疏自是憂時體國一段竑議所爲敝部佐軍興以匡不肖之不逮者良非淺鮮苐此中有利亦有害政欲仰俟指南而臺教適及極仞虛衷之雅招商買銅多被騙去開采似屬便計苐銅礦蔵在地下則銅錫金銀皆在開采之內誰爲限制萬一聚眾醸亂柰何廣礦自佳先年敝部曾通行省直開鑄而取其息以充新餉然有不肯行錢地方錢本賤而貴其價官自肥而民自瘠後遂相繼報罷今欲舉行先須痛革此等獘端而後可久政如來教所謂爭事理非爭議論者也

答李總河燦巖

老公祖才兼文武身系安危自頃提兵入衛朝寧倚作柱石逮今回鎭河幹南北恃爲鎖鑰目今師老財匱令人憂心如灼未卜策勛飲至是何時耳濟上無兵海內所知曩者赴援殊屬破例不意訛言傳播河兵潰散幸老公祖一腔忠赤豚魚爲格中途再還按堵如故大疏入告計聖明必且喜動顏色旦暮溫綸吐鳳口也兵至之日卽當照例給餉寧敢煩顧慮哉

與梁大朐

撫賞事會議已久亟宜具疏解銀今接貴部大咨又有異議恐結局無日柰何治某舊隸編戶今忝同舟豈敢自生異同以賈罪戾但錢糧各有職掌各有欵項那新補舊固爲不可若因遼鎭買馬而欲盡動新餉一朝頓增二十七萬従此闗寧薊津之間將何所賴以供億乎萬一兵餉不繼庚癸頻呼非獨治某之憂亦老公祖之憂也極知冏寺歲入不多而新餉亦非處其有餘況貴部原疏奉有明旨闗寧江東缺解月餉應與援兵相權濟用不得那移作賞煌煌天語敝部豈敢悖之卽年例二十六萬有奇敝部亦非易辦者誠亦無可柰何也惟老公祖裁詧幸甚

答張皇親

昨承枉玉適以祈禱未獲謁謝惟有感刻翁臺椒房懿親護塋地土奉有買給之旨敢不祗奉但此時軍興孔棘所在空乏大慮翁臺不沾實恵故鰓鰓過慮耳嗣拜面命之辱地價旣廉無虞奢費且有逃絕新墾諸田可爲通融務在開封府屬之內則結局亦易矣容卽酌議題覆決不至久稽也

答翟淩玄

餉道之議裁起於閣部眞不知何所見而云然也糧料船隻舟子爲數孔多夫豈部院一手一足所能集事乎政望老親翁出疏亟寢其議而大疏適至誠所謂發當其可言必有中者矣獨是張君資俸已深勞績尢懋而尙未獲加級敍功弟昨已與冢宰昌言之但遇便疏中亦須老親翁代請加銜久任不則遷轉別地尢恐後來者之未能駕輕就熟也總戎暫畱以待秋冬二防自是確論想聖明必有亟爲賜兪者矣秦兵本色終難湊辧蓋截漕已多而招買綦難惟有搜括節曠酌給折色誠公私兩便之計也

答安徳鄕紳公書

二東不幸天降之災漕挽重地防禦尢亟城操不足復借班軍此誠綢繆桑土之至計也今題畱不諧而徵調復興慮餉少而工多思預支以竣役諸老體悉人情良亦至矣惟是監督之報滿在卽則考核委屬未便六年之程期頗遠則坐扣更覺難行目今功令精明事闗錢谷未經題請誠未敢以冥冥決事也獨念臺命下頒何容踞拂萬不得已已批該倉申詳準令預借二月卽於明春扣還庶目前少資濡沫而異時不苦葛藤也

答侯六眞

二東不幸叛兵爲殃天討𨿽行王師屢潰梟獍大肆跳梁萊城將成丘墟比𨿽調發援兵爲數近萬只恐徒作西江之水仍爲眞保之續十二山河坐見扤搖可爲痛哭流涕長太息者也老年臺文武全才甲兵滿腹一切丰功懋賞赫聲濯靈一見南黔再見燕平此正敝鄕所共欲得以救生靈於塗炭者況用昌將而統昌兵非老年臺誰爲調遣不意空切緇衣未荷兪旨則敝鄕之刼運尙未終耳

答張華東

弟前後抗章乞骸幾二十餘上矣乃聖明輒不聴其去而督責愈力又值時事多艱不得不靦顏復出誠不勝頑鈍之羞也俟撫賞事銷算旣竣當再申前請耳弟前以題覆獲戾於政府殊覺惴惴近日敝部諸事多荷優容想在首揆汪度包荒中矣豈老年臺有默爲之地者乎近日言路諸公多得罪者或謂皆繇聖斷諒不誣也獨是吾鄕登萊之事急矣而撫之一字當事多中其魔近日南中大疏剖判甚明已而圍城中登撫有疏鄕紳有疏胥同此意似有挽回天聴之機及弟輩以公疏繼之轉覺如水投石甚矣其徳薄而言輕也今當事卽不専言撫而卒不與以剿之具又不擇能剿之人空言剿何益乎十二山河坐見陸沈我輩幾於垂老無家可爲慟悼者此也疏揭附覽季弟自寅備員司城局促如轅下駒幸賴老年臺賜之靑眼稍爲吐气耳

與申於蕃

不肖待罪度支四年於玆矢心矢日務求節省實不敢爲濫冒混淆也者昨廊櫃錢糧一項原系各闗解到公費工食従來俱系敝部自行支銷卽或撙節助餉亦有題不題之異比者不肖以旦莫去國之身一切支用正欲銷算明白又值總理視事徧查錢糧卽廊櫃似不得獨遺此不肖所爲具題之繇也今總理又鼎借巡視省臺共爲查核具諗虛公愈慶遭逢昨接面譚知業已洞照無遺矣近日微聞臺臺稱廊櫃寄收太倉錢糧有與庫冊不相對者深服綜核之精因查聞儆之時軍旅倥傯援兵鹽菜時刻難遲其有太倉轉發銀兩𨿽在廊櫃支分原在太倉銷算新庫亦然實未混入廊櫃之內事竣之後造有軍興錢糧文冊奏繳今底冊具在也謹簡出奉覽試一磨對庫冊當自劵合矣至於従前經費亦有一二可減損者原系歷來相沿舊例似當裁其將來而不必迢其已往也至每歲以五千兩助餉不肖恐貽累後人不得不稍畱餘地但任內捐助實不止此今後卽稍增額無妨是在臺裁耳

答呂豫石

伏承老公祖臺翰纚纚千言備悉南帑之匱與南餉之急治某忝附同舟其何敢作秦越視也惟是北部之苦較南部有百倍者援兵日集新兵日募苦無以謝九邊行糧正支月糧借支苦無以謝各省直𨿽有每畝三釐加派通計出入一年之內尙欠一百六十萬有奇老公祖試一平心易地而觀之謂是南匱乎北匱乎南急乎北急乎譬之有二壊舟一則泊於曲堵安流之涯帆檣戙檝𨿽敝従容爲之葺治猶綽如也一則放乎奔濤駭浪之中颶風作於上嵯石激於下長年者將伯助予而不能救惟有載胥及溺而已矣可爲痛哭流涕者此也惟是明旨森然原有同心之諭臺諭諄切敢昧編氓之誼如南部事例一項老公祖欲暫緩一年者治某已舉三年所收而盡與之矣闗稅方爾經始上年所獲亦自無幾今政不得不淸其源尙未敢奉命也南鑄得利殊饒治某祗切健羨眞莫能贊一詞矣至於水兌攺折允屬目前第一要務前丙寅待辠時疏稱折色止欠萬金者政指各府未攺本色之時而言非漫然無據者也今楚餉盡還本色業已恢乎有餘玆議本折通融裒益自是正著歷簡隆萬以來故牘固已然矣覆疏敬爲極力贊成捨此別無長策也此時在在用兵敝部歲用折色共一千二百萬時事至此某誠未卜死所非敢故爲異同有傷和衷之雅耳

答蔡質幾

滇雲遠在天末素稱樂土不謂逆酋突出決裂至此近聞臨安已陷尙無邸報或亦風鶴之虛聲道路之流言乎不者滇憂方大也翁臺屢疏所談軍前事宜萬里之外情形如畫請兵請餉無不曲中肯窽今黔中撥楚餉十四萬餘敝部又搜楚蜀餉二萬餘共得十七萬而滇云五年之新舊餉仍以十餘萬計者不與焉餉似無慮不繼矣若川貴總督已奉明旨調兵催餉同舟共濟當不膜外視也以聖明之威靈重以翁臺之英略區區小醜料指日蕩平無疑矣敬拭目以俟

答吳世兄祖學

不佞弟緬想生平受吳老師恩遇最早最深眞非捐糜頂踵所能稱塞而弟所以報者至淺鮮矣玆者遵諸長兄命稍志墓中之石顧老師歷任宦績旣無所紀載而弟又當軍興旁午案牘倥傯之時苦無佳思僅摭夙昔甄拔之奇勇退之節離合之槪以示感愴大懼老師猶龍之徳或自弟而晦意諸長兄當弁髦置之而竟以登梨棗與素心居士自狀並傳則慚媿無地矣弟比衰頹日甚乞骸之章業已二十餘上而未荷賜玦計秋冬之間疆場無儆當再申前請耳

答朱恆嶽

鬼方一局十年不結老年臺胸有勝兵目無勁敵旣奏永寧之績旋收耆定之功目今我武維揚彼勢日蹙犁庭掃穴當在旦晚勒燕然而垂竹帛夫豈異人任也辰下都門震驚兵餉兩空備禦無策說者欲罷西南顓圗東北弟意九簣宜成善後當周已議分作兩年漸爲收拾結局之地不識於臺指有當否耳

又

滇云告急索餉甚侈敝部苦無以應幸老年翁慨分黔餉一十四萬六千有奇乃知忠君愛國出自天性眞能不以畛域起見者也弟已藉手題覆而又量撥楚蜀再畱滇餉以附益之總期接濟滇兵供億援兵以圗少彌庚癸之呼耳乃滇中諸薦紳尙欲辭長郴而請他府弟未敢聞命也但恐滇不能得之於楚仍借老年翁鼎力督催又大疏奉旨云楚餉解黔實未及半此項額餉作何開銷查三年黔餉老年翁尙未查參敝部無繇知其確數幸蚤惟結局似不便姑息従事矣

又

同籍兄弟四十二年在海內者落落晨星玆馬見素年兄復以遠避冦亂突爲縣令仇螫加以監視彈章竟至被逮謫戍煙瘴且籍沒其貲產一貧徹骨見素以靑瑣終養三十餘年三起京卿髙臥不赴棲心禪那家徒四壁品可知矣此自榜中殊絕人物方且旦晚冀其彈冠忽謫異域人共扼腕稍助橐裝以行獨幸兵部定衛適得黔中都勻正在老年翁轄屬之內斯眞見素九死一生之會也老年翁髙義薄雲豈其目擊同籍兄弟顚連而不爲之所頗聞舊有覓取盤費及委市軍需二例幸擇兩端之一蚤給印照以歸是亦無量功徳也惟老年翁畱神焉羽便附聞俟見素行仍當再有懇也

答沈何山

前度支奏議借老年翁爲玄晏頓使蕪刻生色感篆深矣四友圗詩遂已成帙得二老圗詩繼之愈增風雅非老年翁首倡何能成此盛事也所惜李湘翁詩贊未備或稍爲補之何如弟以謭菲待辠民部便已五載撐持鞅掌無復人理會聖明勵精每事督責而卒不聴其去頃於仲春乘警報稍息復伸前請遂奉有時事艱虞托疾規缷之旨弟凜凜斧鑕之及又靦顏復出矣及讀華翁二老序拳拳以戀棧爲戒癡頑爲誚則弟誠名教中罪人也老年翁便問幸於烏程相公處委曲先容但得放弟歸田全其晚節無爲四友二老之羞則拜賜侈矣若老年翁與華翁久滯淸署尙未大展所抱與弟進退正自不侔邇有索瘢於老年翁者會工部有疏剖析聖明深以爲然自無容介介也

又

伏承臺翰具諗老年翁與華老朝夕深念常著弟胸臆中所爲設身而處悉心而誨者備極眞切骨肉之愛兩年翁優遊淸署尙思退步弟叨此艱巨常懷不測之憂何戀戀焉不一割也惟是撫賞錢糧屢旨切責見在淸查弟不敢以不明不白之身冒昧脫缷稍俟秋冬之交便可結局然後堅意乞骸此中亦殊有一段苦情耳乃老年翁遂先弟得請浮雲軒冕嘯傲林泉翩翩乎仙哉華老已轉冬卿此時想已脂車而北一詩遲之並書箑頭呈覽屈指四友二老出處離合之蹤可爲感慨近日次輔冢宰俱掛浮議仕路風波眞自不可測矣

又

四友中二髙蹈一仙遊而弟獨困頓縲紲辱身辱國兼辱譜牒圗繪慚負胡可言獨是數十疏乞骸而不得請究且以干聖怒而考選朦徇又後一重公案耳長安公論具知弟非頑鈍戀棧者差可解嘲及讀老年翁臺翰亦頗不加擯棄而感可知也長安九卿臺省單疏申捄者不少至公疏或𨿽具而未敢出獨南中剴切昌言翕然同辭其大僚疏例屬南太宰爲首乃靑墩以請告杜門而存憶輒慷慨入告正气直節領袖臺省生平知己指難多屈聞系老年翁表弟幸爲一言代謝焉弟自春䢐秋載離寒暑靜聴處分總如臺諭殊未敢過爲戚戚也四友圗石刻甚佳但傳布未廣弟擬並二老詩再合刻於燕市尙未竣也大都分之爲六合之實五誠有不容判然爲二者耳兼金遠貺以橐饘我自是兄弟骨肉眞愛苐以區區口腹累林下年友未免汗顏敢用返璧前寄詩箑未至想浮沈矣今再寄二箑並手卷一軸解网錄二冊無論陳言近況總塵淸覽年侄聞十一齡神王才超可任愉快弟次子際有年亦十一昨隨弟於請室迄今依依左右家口回籍已久獨不肯歸想老年翁聞之亦爲一掀髯也

與閔曽泉

不肖某生平硜硜一念誓殫忠貞以報朝廷此可矢天日者連年自覺認事太眞罪釁日積前後三十餘疏請告未嘗不欲急流勇退希明哲之髙風以保全末路也不謂天聽轉髙流言甚毒致此奇禍嘻亦命矣憶昔與臺臺朝夕砥礪互相期許者謂何而今辱身辱國兼辱知己一至於此每一思之媿汗竟踵無地自容夫復何言但某與鄭澹石原無半面知交亦無一毫交際祗以明揚大典不勝區區憐才一念兼以雲間爲舊遊地稔知財賦素重逋欠難完旣有府申起解在途又有商民代輸在庫豈能槪擯不錄且考選諸人不乏代輸及續解者何獨於澹石而靳之計某先後五疏題明又經臺臺覆疏降級中間並無纎毫隠匿此在他人或不盡知乃臺臺則洞若觀火矣不意澹石一降再降掉臂不顧而府解亦遲延不至此又某意想所不及也所幸公論未泯先後爲某訟寃乞恩者共十四疏聖明廉其無他頗爲轉環移外候問但不知將來可従寛政否言念臺臺拂衣髙蹈譬之鳳翔千仞豈容以不祥姓名上干記室惟是臺臺髙誼薄雲決不作尋常冷暖態某誠不靳區區向往一念輒附彥威沈年丈便鴻以聞外回奏申救諸疏奉塵淸覽庶悉近況耳

與劉靑嶽

某度支六載心血盡嘔惟恐上負國恩中負知己下負生平不謂力綿任重竟至一敗塗地悲夫惟是午夜循省差無愧怍長安士民頗著公論所恃區區報稱者此爾比者困頓囹圄四十餘日棲遲蕭寺又七閱月近始完對簿事顧聖意淵微未可測識不識終能仰仗臺芘及於寛政否臺臺四載雁塞已逾周公居東之期昨晤舊文登解令具言臺臺淸恙新愈令人悵望無已何時得把臂故園相與徜徉丘壑中也

與林鶴胎

某忝附世誼欣瞻鳳采年來追隨班行不啻斗山在望祗緣簿書困人未遂傾倒玆且待辠候譴従此益隔云泥矣因念亡弟自肅猥以天幸得綴老年臺榜未生平頗知砥礪隨分盡職而竟以軍餉不繼隕命亂兵之手眞脊原之至痛也客歲襄葬幸賴上饒鄭相公言念舊屬爲志其墓稍稍生色於九原惟是墓門之碣未得當代名碩一言表章不揣欲以譜牒之誼仰幹椽筆倘蒙賜之片言而華衮之感且不朽不腆一芹聊申羔雁之忱希惟莞在

與馬勝千

閩錄理逼濂洛詞追班馬洵衡文第一手也可勝欽仰不肖待辠度支首尾六載每遇聖明召對或披丹入告或竦立拱聴蓋未嘗不在側也所有紀注自應什襲珍之傳諸子姓以彰熙朝盛事以侈儒生寵榮無柰邸報抄傳率多未備患難漂泊復致散佚緬惟臺翁夙嘗簮筆於殿陛必存制錦於篋笥不揣妄干希將崇禎元年正月起至六年三月止一應紀注槪爲簡發俾獲繕寫珍蔵以了宿願如有未備便借九鼎向當日在直詞林諸老一物色之則百朋之駿恵也

答曺葆素

某衰年潦倒乞骸之疏三十餘上竟未得請而卒陷縲紲豈非命乎緣客歲仲春念四日某與髙硜齋同日請告聖明震怒硜齋被譴其徵也而某以鄭澹石事先爲總理所讒譛繼爲首揆所挑激遂罹奇禍蓋總理先因吳中書條陳鹽法議論不合而首揆則以周給諫開復及登萊剿撫二事飲恨已久耳得罪之日某惴惴不敢出一語幸長安公論頗明多上言爲呼寃者得免虀粉旋脫囹圄而入蕭寺爰書旣具竟行曲貸聖明解网恩波眞浩蕩無涯矣仰視臺臺忤璫𨿽同而聖眷隆重馳驛榮歸者政自天壌懸也三徑初歸喘息未定咫尺龍門未能展候乃辱翰教殷殷遠賁蓬蓽且侈談計曺饋餉狀令人局蹐殊甚夫人臣事主發膚非吾有而何敢居功況處危城居危署實與老先生同憂共戚而又何敢獨擅乎總之相愛無已不覺春風洋溢齒頰間某従此爲農夫以沒世而得大君子一言許可有餘榮矣

石隠園蔵稿卷八

