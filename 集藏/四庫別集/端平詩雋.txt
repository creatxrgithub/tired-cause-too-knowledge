

欽定四庫全書

集部四

端平詩雋

別集類三【宋】

提要

【臣】等謹案端平詩雋四卷宋周弼撰弼字伯弜汶陽人所選三體唐詩黃虞稷千頃堂書目載之乃稱爲新建人洪武間以明經官訓導考是編前有寶祐丁已菏澤李龏序稱與弼同庚生同寓裏相與論詩三十餘年嘗手刋端平集十二卷行於世又稱弼十七八時卽博聞彊記侍乃翁晉仙已好吟洎長而四十年間宦遊吳楚江漢又稱弼名振江湖人皆爭先求市但卷帙中有晚學未能曉者多恐有不行之獘玆摘其坦然者兼集外所得者二百餘首目曰端平詩雋俾續蕓陳君書塾入梓流行而末有伯弜平生心不下人今隔九原閱予此選必不以予爲謬云云然則寶祐丁已以前弼卒久矣安得明初爲學官且與龏同裏亦不得爲新建人虞禝所云誤也此本有臨安府棚北街陳解元書籍鋪印行字蓋猶自宋本錄出其詩風格未髙不外宋末江湖一派而時時出入晚唐尙無當時粗獷之習一邱一壑亦頗有小小佳致也乾隆四十五年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

端平詩雋序

汶陽周伯弜與予同庚生同寓裏相與往來論詩三十餘年嘗手刋端平集十二卷行於世伯弜十七八時卽博聞彊記侍乃翁晉僊已好吟洎長而四十年間宦遊吳楚江漢足迹所到所作於七國兩漢三國六朝隋唐之體靡不該備聲騰名振江湖人皆爭先求市但卷帙中有晚學未能曉者稍多予恐有不行之獘玆於古體歌詩五言律七言律並五七言絕句摘其坦然者兼集外所得者近二百首目曰端平詩雋俾萬人海中續蕓陳君書塾入梓流行庶使同好者便於看誦吾伯弜平生心不下人今隔九原閱予此選必不以予爲謬寶祐丁已冬至日菏澤李龏和父述

欽定四庫全書

端平詩雋卷一

宋周弼撰

古體歌詩

黃鶴樓歌

城上危樓髙縹緲城下澄江復相繞有時漾影入中流俯看遊魚仰飛鳥近樓多少未行舟滿江落花灑汀洲人同江狎不怕浪登樓對酒彈箜篌大別山頭白雲起金口渡邊雨如洗半鉤新月上孤城還照髙樓與江水晴江依舊瀉潯陽黃鶴無由歸故鄕一聲玉笛起何處燕撲闌干花影長

韜光庵

谷鳥與我言怨殺白太傅借問何以然攜卻山僧去山僧未去時前盤一尾蛇後踞一頭虎吸云嘯風繞窗戶山僧已去了鶴來踏翻藤猿到拗折樹亂篠枯柴塞行路抑將廬於嵩髙之陽溫洛之滸諸天散花復呵護抑將慕羶逐臭亡防喪魄委枯骸於北邙之狐兔荒臺兮尙存破屋兮如故惟有山僧不知處世間萬事誰始終極目寒江起煙霧

牡丹

江南牡丹凡有幾徳安打頭歙爲二金陵舊物間有之池陽吳郡皆居次地近京畿種偏好鄂城栽接不艸艸春土篩泥繞畫欄石甃方壇淨如掃當頭第一帶鞓紅膩紫嬌黃別作叢盤盂擎出最迎日碧玉萬片藏春風寶葉絲絲帶縷金錦斑酒暈間攢心翻騰梔茜亂朱粉樣各數名分淺深低樹猶髙五六尺花重剛枝反無力迥出層陰轉耐看始悟年深有眞色晚添細雪來相簇露醒香防冷方浴倚柱黃昏眼倍明頓覺夜闌須秉燭洛水芳林應更多不禁飛雨洗銅駞酥煎送酒有人在艸沒故園無柰何莫對餘春起嘆嗟最難保守是繁華君看南渡百年內看到子孫能幾家

戴式之垂訪村居

故人手持一緘書扁舟淸晨造我廬爲問舟從何方來欲應未應先長吁長安平旦朱門開曳裾靸履喧春雷獨有詩人貨難售朔雪寒風常滿袖孤館靑燈不自聊短帽鶉衣競相就獬豸峩冠豈無事不觸姦邪觸詩士𨿽當聖世尙寛容滔滔寧免言爲諱軒瑟齊竽本難遇長編巨軸添憂慮松菊荒蕪歸計遲欲向何門誦佳句君不見古者防川不禁口裏諺村謡無不有美刺箴規三百篇刪取皆經聖人手漢魏著述充層雲采擷花艸香紛紛其間國政最親切世許少陵能愛君交衢謗木求胥誨盛若勲華猶不攺風雅遺音儻尙存篇篇遒鐸皆應采小人幾度邪侵正何嘗斷隔無歌詠風雨瀟瀟雞自鳴誰顧寒莎響蛙黽但恐君詩未工耳工則奚愁彊疵毀益借譏評達九重送起聲名赤霄裏況於時事無交涉仿效寒山題木葉千齡得失寸心知笑爾隨羣走干謁請君頭上巾爲君抖卻岐路塵解君身上衣爲君拂去京洛緇三濯三洗淸泠池一日失機械二日忘是非三日天籟呼吸吹勇將漫刺付流水開口盡作歡喜辭天臺石橋春已知別有野鶴相追隨苟欲避世不可遲請君歸君勿疑

將適毘陵道中遇居簡上人

姑蘇觀下逢居簡帽子欹斜衣懶散自言契闊漫東西𨿽老猶能靑白眼知音不在禪牀久抱刺懷書謹奔走反舌無聲亂艸間回首盡成獅子吼荒蕪野寺孤城外赤葉黃蘆日相對午睡雙鳩喚欲醒起傍生臺炙肩背弄筆濡毫總蕭索尙餘酒量添於昨語盡橫塘笛未終東風滿面楊花落怱怱解纜攙程去從此相期更何處一椀官酤般若湯把手同看獨孤樹

鄱陽湖

鄱陽湖浸東南境有人曾量三十六萬頃我昔乘槎渤澥間眇視天溟坎蛙井浪何爲而起於靑雲之底日何爲而碎於泥沙之裏太極初分一物無天水相包若雞子揚瀾可供李白靑州杓彭蠡付與盧敖洗殻斗大孤山沒處藏斸取來搘鼎鐺腳胸中八九吞云夢似此蹄涔亦何用安得快意大荒之東東復東指麾魚鼈騎蒼龍

靈巖上方

嵯峨樓觀靑山頭昔曾避暑離宮遊吳王旌斾墮冥漠至今古木涵淸秋誰聽白紵歌聲接細撲飛塵石橊葉銀燭吹灰別淚殘夜半虛廊響行屧美人何處凝嬌魂五色定化蝴蝶翻幾人深閨有餘怨當晝巨櫟號驚猿千年惟見春風在綠艸𨿽存顏色攺寂寞欄幹繞斷腸滿徑寒香不堪采朝云爲我光徘徊須防徑入姑蘇臺遺蹤滅迹竟難望葉落空林歸鳥哀

菇菜

江邊野灘多老菇抽心作穗秋滿湖拂開細谷芒敷舒中有一米連三稃剖之粒粒皆尖小整齊逺過占城稻不煩舂簸卽晨炊更勝靑精顏色好尋常艱得此欣逢黙計五升當百叢雨多水長倍加益十里定收三十鐘野人獲之亦自足何用虛糜太倉粟連日秋風思故鄕況復家田有茅屋墜网重腮鱸已鮮蒓絲牽葉又流涎急歸收獲蘋溪畔細撥蘆花撐釣船

海棠

海棠最佳須老叢逺及百年花始紅歷看名葩此爲盛剛柯硬葉交相映倚石攢靑二三丈雨膏倒吸胭脂上髣髴璇霄發曙光細簇蓬萊繡旗仗露欲收珠色轉深香玉萬顆藏春陰輕風欲透紫絲障一片朝霞傾入林鳳城多少栽花處低嫩俱無可觀樹相對令人憶故山年年雕萼掃朱欄只今惟有溪童在應放髙枝棲白鷴

吳王試劍石

吳王鑄劍成自謂古難比試之髙山巓石裂斷橫理那無昔時人相逢幹將裏故宮宮中白日長春風野田百艸香有誰慷慨不平事被褐踏花摧酒缸

煙波亭避暑

澄江橫匹練月洗黃羅扇捲盡白雲衣常星撒沙見天低欲就人夜色凝深澱歘吸動微光時絣鬥間綫涼亭逼曠野軒楹敞三面萬象悉鋪陳隨機互遷變十歲逃虛空得此方一徧相對坐談終宵亦無倦只恐駸駸催曉箭湧上東方老銅片須著干求大帝君莫使陽烏眼睛轉

禹穴

若有藏瘞空山中誰人反閉玉笥峯虎不得不啟封立石繚之應萬重不知靈變從何發爆然夜半橫分裂但畱一綫與人窺未放白雲全漏泄古木蒼藤閉莫開穴中惟聽走風雷神仙必有便門出得見飈輪自往來

題葛稚川移家圖

稚川移家入空谷手招白雲守茅屋惟恐人窺鏈藥鑪鎖斷靑巒瀉垂瀑只畱一徑通飛鳥其間想透三仙島野童猶摘鳳文梨村老閒鋤燕胎艸人將外物爲眞物反笑山棲衰艸窟玉臼丹成兔欲眠蚯蚓黃蒿幾攢骨此去世間應不逺尙存猶可分苔蘚兩幅生綃若可憑先寄胡麻與雞犬

春濃曲

雨膏蒸土蘭芽熱粉魂淡艷凝緗纈柳條無力受東風桃葉春江弄花月枕函墜發昬眠重綺帳驚寒替花恐屏瑣虫棲化粉蛾簾甲蜂鑽抱殘蛹麥門冬長柔堪結桐輪輾盡棠梨雪門掩車箱銅較閒瓶敲井榦靑絲絕君不見楚王宮中樂酣宴嫌怕旁人說春晚玉釵埋徧細腰人章華臺上蒼苔滿

陸羽泉

擬酌松根泉先酹松下土甌犧副都籃拾薪自煎煮一杯復一杯並酌連四五寄謝山中人腹痛不累汝寓宿黃觀復書堂晨至海棠花下走筆呈蘇召叟

春風忽來花滿樹海棠最多繞欄吐客愁才動不復安兩腳春泥踏春雨髙枝背面辭曉暄低枝濕透揮未幹胭脂深重粉亦殷顏色滑膩脂肉寒五云忽捲晨妝畢曉來姿態俱已失悔不敲門請君出喫酒忍饑看半日疾呼杯酌傾已遲但驚野雪掃還飛可能就賜醉眠者爛嚼落花聽鳥啼

建寧浦城李頻行祠

建安梨嶽老梨木刻作唐朝建州牧香鑪忽動吹寒灰浦城環翠陰風來嶺頭頑石盡能走澗下奔泉皆倒回猿猱啼兮鬼嘯野六虯兮四驪馬想須吟繞碧艸亭舉手髙翻白雲寫峯爲文通名夢筆楊公書堂曾散帙麗月鮮霞付與誰煙墅有人還築室田父何所祈贈爾靑麰黑桑椹裏儒何所求贈爾黃粱布囊枕萬歲兮千秋旣往兮復畱抽蘭心拆椒口簸南箕挹北斗不假竹枝歌何須折楊柳只用秦原妙絕詞傳入神弦薦春酒

五雲門外小亭

醉中別髙峯揮手謝平野百里伴啼猿一官騎惡馬飛花墮城隅槁葉積亭下從教踐踏去防有相逢者

夏日泛祕湖

朝來泛舟花滿湖亭午返棹風相呼已收波浪入菱芡晚開云日媚菇蒲羣飛鼓翼數沙鴈一去沒頭雙野鳬少畱霽色定堪玩可惜歸程時已晡

送覺新上人還越

古越多精藍名僧遞相接靑林瓶盂聚丹壑樓觀疊今乘秋濤便莫待寒雨涉何處聞鳴蛬虛廊掃黃葉

琵琶亭

蕭蕭楓林靑雜出間椅檟尙思送行舟系此木葉下雲開星垂山水蕩月在野江空夜棖棖淚復誰滿把汀洲泥沙換葭葦顏色假變遷斐然殊感慨益以寡黃煙飛髙桅絳雪當道灑餘春去不盡並放湓浦瀉豈無夜深彈寂寞少聽者尙有沙灘人時時說司馬

石鐘寺

山前削成面山後不露骨何人戀巢居結屋寄突兀多風鎖寒殿頻雨閉石窟筍透獅子傾艸蔽鴟吻沒髑髏串胡神纓絡纒古佛熹燈影摧殘槁栢香蓬馞丹葉夏猶在綠樹暑未發坳徑鳴秋蛬閒堦起蒼鶻僧衣莓苔侵齋缽野菜掘梵庋止數卷矧能備巾拂奔波道塗間體倦神屢竭大險阨在前醉夢魂恍惚信陋獲安處不勝塵土汨經房晚棲禪殆亦未易忽鐵鳳終日叫心頗惡此物欲去欲住間徵帆已超越

喜晴

久客無別望出門惟快晴茅店局促臥村靜不打更淅瀝漸有間四檐稍收聲俯身問童僕貪睡語輒驚耳邊嘈囋動鄰房先戒行拂拭弄包裹人健腳亦輕溪舂黃粱響窗掃巨竹傾山路少泥土意想砂礫平捨夢棄衾枕披衣散縱橫屈指計道裏陡覺神思淸菜老復命煮小鮮豈足烹旅飯任麄糲苞苴且難成值雨及雷雹一阻三宿程南北互有適後先何必爭東方曉色至隱隱天漸明分手出門去相引行水坑

櫻桃花

櫻桃未開花繞枝櫻桃已開紅滿溪花開幾朝今始見人折人攀那得知黃鸝飛來問誰主對面相看隔墻語今日銷魂事可明昨夜東風過雲雨

丰年行

長田一畝三石收截茅作囤遮水牛馴雞塞籠彘牢滿大兒看親女上頭裏胥關門罷輸送晴烏窺檐鼠沿棟瓦盆瓷缶息老身還將孫子看迎神廟前擘紙靑竹爆餳糕粉魚夜祠竈

冬賽行

大巫舞袍奉酒尊小巫湔裙進盤彘野風吹樹龍馬歸瓦鑪栢根香滿地白衣老須撚向前義手大膽不敢言去年田家五分熟更饒三分百事足大繭千棚絲滿窠栗犢兩握角出肉土臺澆酒再拜辭紙錢灰撲繞木枝神語順從杯珓吉鼓笛薨薨打三日

湘東苑

湘東王好開芳甸亭臺環繞朱欄徧就中應教誰最多庾信江淹日歡宴七十里圍髙木柵花柳燒殘少顏色取次華林建鄴邊奚不移歸帝王宅曾經行處蘋蕪漫賴此名存悉歆羨安知飛來不是舊時鶯舞去都非昔年燕風擘殘桃過短墻更無人管任斜陽惜春猶有傷心者認作徐娘半面妝

仲宣樓

仲宣徙倚思歸後又復誰傳獨步名自昔城闉𨿽尙在至今波浪未嘗平半規赤日沈荒渚一縷黃煙起廢城梅落碎花催塞色葭橫響葉弄邊聲驚寒牧馬頻回顧趂暖賓鴻漸北徵況乃有懷傷歲暮登樓那不動鄕情

端平詩雋卷一

欽定四庫全書

端平詩雋卷二

宋周弼撰

五言律

金壇觀

金壇深僻觀鐘磬少人聞山果猿偸墮庭莎鹿臥分木髙猶帶雪石冷不生云正爇黃連炷相從拜老君

晚登黃鶴樓

戚戚登臨地淒淒欲暮天相看數株柳不聽一聲蟬山冷云生絮江空月上無緣捨塵事閒對白鷗眠

施潭

歸程風彊阻春色有如無上水千帆健中流一矴孤雨衝尋屋燕云背立檣烏盡說明朝順江行舊有圖

山行

盡日羣山裏知行第幾重竹深春寺磬灘急午溪舂殘旭猶雙塔晴雲只半峯豈無仙隱者恨不少從容

野橋

日暮野橋邊都歸醉客船數竿沙際日一片水中天影落衝煙鳥聲移帶雨蟬殆非人境得江月又初圓

送姚希聲令弟歸剡中

客程何太急歲月半塗分想暫歸天姥還來伴使君曉吟千嶂雪春思一江云若再經過此囊詩可得聞

秋屏

好山多變態排列在檐楹平熨澄江練橫鋪列嶂屏石煙寒繞寺山雨暗離汀有意攜溪枕眠看直到醒

同李雪林飲山村

本來無飲興偶此到溪灘屋角懸雙瓠船頭系一竿塔髙風便響橋峻雨隨幹莫怕城門閉行歸亦不難

送惟徳上人還黿溪

爲愛林間寺幽閒少是非因拋蓽門業來著稻田衣石蕨衝云細山蔬膩雨肥禪居安穩後更莫啟柴扉

甲申歲解官歸故居有以書相問者

近憑笻竹杖處處作生涯獨采傍溪藥自看臨水花愛云因北望對日任西斜惟有雙蝴蝶相隨直到家

送惠嵩上人住西山蘭若

孤云無定迹又入亂山居旣息禪機穩從教世网疎曉香嵓屋像寒咒石潭魚待我尋詩境看君坐隱廬

石塘

水陸盡經過地暄晴更和鳥聲臨水近人影向橋多細雪傾殘橘輕冰脆立荷少爲鹽米計聽徹竹枝歌

病起幽園檢校

病起無情緒池邊日幾回虫聲低覆艸螺殻細生苔暑退蘆將變秋殘蓼續開久消環繞迹全若未嘗來

雙林寺

杳杳雙林路林深不易登寺幽憐宿鳥地僻喜閒僧靜徹垂梁板寒銷背壁燈水邊人忽笑猿落過溪藤

送僧歸舊隱

自言歸去後只在故山邊紗帽臨溪盥銅瓶傍水禪晝閒松塔雨春盡艸堂煙何故相拋捨沈浮逐世緣

冰淸堂偶成

數杯恬淡酒相就等閒傾得失徒多感行藏任獨淸晝閒風有味春盡雨無聲但惜新栽柳相呼欠一鶯

酬李達可

歸心終自遂何必戀虛聲轉覺靑衫惡誰憐白髮生掃花山石瘦洗藥野泉淸應有忘機者時來伴我行

寄杜北山

一曲小湖濱幽居不厭貧坐容禪子憩家就麯生鄰檐竹侵燈眾籬花落竈頻幾時吟得句寄與豫章人

寄鶴林智福上人

深山髙頂寺黃鶴舊曾畱鶴去無蹤迹山僧幾白頭鳥閒齋鼓靜猿嘯佛燈幽宿約何時踐題詩向瀑流

幽居漫成

便入空山住休傭漢省書薄雲翻藥畚斜日送柴車逺業松花膩生涯薤葉疎抱琴誰共聽一尾石間魚

又

乍歸無定業蕭索帶村居神樹當中巧人家著外疎藻痕千漂絮花影一牀書何必爲眞隱相安便有餘

鹿苑寺

分半作民棲猶藏一曲溪鵲窺蓮葉座僧占菜花畦白蠧魚銷粉靑幹獸剝泥幸畱唐刻在相伴峻廊題

馬要寺

水國何年寺蕭條野渡邊僧驅田雀倦神抱海犀眠細网垂秋屋殘燈泊暝船數家枯柳下猶有舊人煙

野賽

客心懷避忌地險自多神楓葉藏山魅松根抱石人鶻翻蒼黑翅魚曝赤斑鱗未必知風候惟聞酹酒頻

題逸人壁

深僻人稀到天然野意成荷衝崩岸出艸入廢泉生曝術充山貨抽茶當地徵未須尋伴侶時有自來鶯

送蔣云啟之湘中

出門岐路分願往不辭勤螢影侵湘月蟬聲隔楚云頻燒霜後籜多飯雨中蕡若過黃陵廟椒漿奠小君

送僧妙通遊平江萬壽寺

故鄕離幾日何處躡秋陵梵葉牀頭樹唐衣壁面僧雨花粘舊錫風籜掃寒簦新偈期相寄呵彈破小乘

酬杜八同宿西山蘭若

西山龍井路俱有舊行蹤待得城中暇重期石上逢冷霜粘破屐落月帶殘鐘擬踐相鄰約煩君買一峯

菩提廢寺

野寺孤僧住當春亦掩扉曉鐘三板去昬杵一盂歸古屋垂山榧幽窗養石韋未容行客憩荒樹雨鳩飛

天申宮蘇文忠畫像

大澤沾荒裔靈山識老臣微茫云外迹衰病瘴中身濕艸寒碑夕晴花午殿春髙檐風雨斷猶避六丁神

誓節渡

髣髴經行地還尋古渡邊山禽多白練溪藥間黃連漠漠將晴雨迢迢欲暝煙恍然驚夢醒二十有三年

白羊

路隔一重溪山深客易危驛亭惟有額官堠盡無碑竹掛黃身虺林香白面貍得船爭欲渡先奔槿花籬

送人遊邊

平世絕邊籌憐君古塞遊誰聽蒯緱劍虛獘黑貂裘宵柝鳴荒戍寒烽起廢樓到應先弔古慟哭峴山頭

春暮登黃鶴樓

欲盡殘春酒登臨事已違聽殘懷舊笛添盡禦寒衣鳥向靑山沒人來赤壁稀最憐城側樹無可作花飛

爲僧曇芳賦艸堂

把詩從我者多是剡中僧結屋何山塢當門幾樹藤地寒常帶雪溪峻不畱冰贈爾新吟去歸題木葉層

江臯送別

把酒對汀洲相看發去舟迎風一分手驚浪幾翻頭燭暗花消淚楓寒葉弄愁恐猶回首望終夕憑髙樓

送胡宗原還臺山

故里杉松表歸程筍薤初杯多常失飯囊罄只畱書海墨收秦棄山糧拾禹余古來仙隱者多在赤城居

千金寺

十載他鄕別春歸逐浪層晚晴沙市鼓夜雨石橋燈帆仄摧幹葦衣寒脆薄繒舊時來往寺惆悵不逢僧

畱別唐棲雲泉上人

水宿唐棲寺何緣更浹旬千山今日路三歲異鄕人小殿眠身佛空廊折臂神歸時重作禮又拂一番塵

天章寺前小樓

客懷依古寺曲水茂林邊俯聽磵鳴石靜看山出煙傍花淸晚潄對竹冷春眠深羨溪僧樂幽居動歲年

野望

春日晚荒荒平沙極渺茫樓欹三面水城臥數條岡白艸吳京甸黃桑楚戰場長江俱不問一片瀉斜陽

楓橋寒山寺

江楓吟詠工幽寺冷遺蹤不攺前朝路猶聞半夜鐘地涼汀月皎村迥水煙濃試問誰曾見惟應獨有松

送黃同甫

人生各有安出易欲歸難古道春泥重孤城暮雪寒酒鋒精似將詩業逺於官野谷如堪飽從君借鶡冠

應潭

村崦遞相遮分居兩岸沙地徵兼橘柚土物半桑麻水白來如虹山黃去若蛇往年曾泊此叢竹數人家

招鄭服之

歸心同一路況復在新年夢著登山屐閒隨渡水船宿蒿迷舊隴春葑起閒田醉臥天池上知君在我先

靈竺寺

不因純孝者古寺若爲安壁彩蝸遊徧鑪香鼠踏殘鐘聲嘶破梃旛影颭危竿尙恐冬生筍時來竹外看

齊安早眺

昔日干戈地淒涼古塞情軍同民雜戍州與縣分城野曠孤鴻絕沙寒一騎行十年生息後人尙怯論兵

其二

陰陰城壘靜極望不飛塵艸色橫江暮鶯聲出塞春淸時應洗甲來歲又逢辛惆悵經過處都非往昔人

村市

細簇人家住中分破石崖竹門開店屋艸市夾橋街水別東流漢山橫北過淮並船頻借問同買出江柴

贈僧仲寶月溪

幽棲深絕地靜夜獨宜僧上下兩輪玉中間一片冰影收懸罟索光息過船燈獨坐觀心了無由更小乘

題夏肯父曉山圖

旦旦自天成中全一炁淸漸分平與峻俄轉晦爲明竹閉鋪沙影松涵出谷聲機心都不動穩看日初生

孫季蕃故居

笑語失詼諧人誰不愴懷夢殘秋雨寺魂散夕陽街缺竈粘煎藥幹鑪積燎柴風流何必葬便擁菊花埋

趙東麓歸自房陵

一年辛苦後收聚若爲丰攝職全無吏攜家僅有童乳舂花下管漆澑葉間筒自此嬉遊地應須且浙中

端平詩雋卷二

欽定四庫全書

端平詩雋卷三

宋周弼撰

七言律

吳山仁王寺

山寺憑髙夕未昬上皇曾此定乾坤甌閩散驛緣江島龕赭收潮入海門細雨亂花唐輦道淡煙疎柳漢營屯何時汴水東流畔君返宸居臣故園

庾樓

欲望江山夜轉防胡牀曾此對嘉賓傷心皓月長流水回首淸風不見人花落雉樓橫角暮艸生鷗渚破船春歸程豈暇頻登覽分付羇愁與白蘋

題豫章臺

何日遺蹤鎖斷崗更誰曾望舊臺荒百年南渡頻秋雨一片西山幾夕陽石礙老松欹徑險岸隨幹葦出江長鬥間可是無佳气又見飛烏繞去檣

題滕王閣

髙閣巍峩接水濱興亡才問便傷神鳴鸞東閣知何處跨鶴西山別有人栁映落霞江渚暮艸鋪斜日野田春羣鷗亦厭多悲感偏與忘機客最親

送友人持節嶺南

吳云迢遞楚云鮮從此南徵路幾千漢使五羊登嶺日魯經三豕渡河年榕穿白艸飛蠻雨椒落黃茅起瘴煙待及戍多載石定無畨貨入歸船

贈唐棲寺僧

山門寂寞唐棲寺別去閒居又一年艸暗墓田羣鴈逺化明春院一僧禪云房夕磬浮淸雨水殿寒燈宿細煙作得詩成無寄處幾回遙認隔溪船

連珠

逺望披裘日幾回可堪江上暮寒催雲飛曠野迎風斷雪灑長灘夾雨來馬踏野橋嘶破板鳥迷村路立髙桅暫須移向疎籬泊遷就驚春一樹梅

行吟

獨行沙岸不相攜準擬沿溪更渡溪藥蔓交加虫上下柳花撩亂蝶髙低杖頭曉伴春云石屐齒晴翻夜雨泥詩就隨山爲人寫等閒抽盡錦中題

秀野

小作幽閒傍宅開只須數畝占樓臺石移林屋秋雲至水帶松江暮雨來徑艸散香迎過屐砌花分影防流杯人家園圃應無數不似君能日幾回

孫伯符墓下

木葉蕭蕭墓艸長夢魂曾斷九回腸空聞絳帕離漳水誰見黃旗入洛陽鴉噪暮園江阪迥龍盤春戍石城荒赤烏不識桑田變猶自淒淒守白楊

天津橋

裊裊朱欄倚細波綠云相對間嵳峩中天車駕曾擒防何日樓船定入河霽柳午陰隨岸逺露桃春色過墻多黃旗適應東南運已辧簫鐃幾曲歌

雨花臺

細蘚柔莎鎖舊堆昔年曾見異僧回如何天上飛靈雨不爲人間洗劫灰江接潮頭諸脈應地連崗勢一支來只今不假虛無事別是春風歌舞臺

鳳凰臺

一徑逶迆艸自芳何爲不復更翺翔應須舊國還宣武別有髙臺在建章白鷺背花尋塔路赤烏衝柳集宮墻中興不比偏安事且對梧桐薦羽觴

烏衣巷

日落憑欄感慨頻長幹橋畔冷殘春桑田蕪沒徒多事蘭玉叢生更幾人風暖影翻花外燕雨多痕蝕艸間麟堪嗟羣從成功後不及鐘山一尉神

石頭城

點點凝煙望未收六朝遺迹徧荒丘自從絳闕堆江面誰把朱泥染石頭崗斷曉榛雙阜虎岸長春艸一灘鷗諸公多少新亭恨不是知心莫上樓

浮逺

橫障彌漫恃此丘長江東騖轉湍流波間去海無多里洲際鋪淮輒數州風勢起花山郭暗潮聲侵樹野田浮無由望徹蒼茫外回首斜陽總是愁

送趙山臺赴江陰

匆匆何事解朝衣甫爲君王領一麾歷考近來成故事就遷長是未多時寒更夜徹防淮柝曉舶晴翻出海旗不久赫蹏應已到只須略賦練江詩

嶽陽樓

憑髙望盡寂寥天與我閒情共渺然平展暮云三百里積停春水二千年沙洲橫渡荊江雨石塔遙分嶽麓煙老我未聞飛劍術想須今度遇回仙

西湖竹閣寺

精舍蕭疎近水涼分明一徑綠沈槍就移山近湖皆隱放出樓髙寺倒藏春透露梢齊曲檻曉翻風籜過修墻長堤花盡人稀少來聽蟬聲伴夕陽

采香徑

繒甲如荼防此臺玉顏憔悴錦帆來一蹊香艸無蜂過千里空葭有鴈回響屧蘚埋丹舄迹縷衣花變粉蛾灰誰知子夜歌殘日樹滿西山似綠苔

七里瀨

瞬息沿流七里遙感時回纜木蘭橈髙臺未變陵兼谷故國頻更市與朝風散亂雲通去驛雨消殘雪助歸潮漁翁近亦無前輩一个靑銅不肯饒

南樓懷古五首

昔人有意久經營極望寒蕪逺更平三國斾旌羣鵲散六朝樓閣一鳩鳴雪消晴嶂沈孤壘風打寒潮入廢城多少怨魂銷不盡艸根燒斷又還生

其二

事久銷沈只等閒好將深意遞相參舳艫宵遁誰思忖裙屐春遊自笑談西日瘴回迷漢沔北風波逆上江潭隔城方唱招魂引一拍殷勤至再三

其三

茫茫迂曲度平川何處孤村近水邊煙護劉琮殘壁壘雨沈黃祖舊樓船寒沙細擁菇蘆地破隴斜耕苜蓿田見說去年秋潦後更無茅屋起炊煙

其四

幸際淸時息五兵舌頑無處說縱橫蟻書一夢難分別蝸角千年彊鬭爭丹壁郵亭新蜀道白樓烽戍古邾城自知夜半徒興舞移逺寒雞不使鳴

其五

夕陽光退杳難憑欲問江鷗只怨憎得意舉帆燒北岸傷心流柹鎖西陵雪消蜀貨千檣下風順吳鹽萬斛增且趂一樽相暖熱自非乘醉莫來登

山居春晚

索居牢落動關心但覺怱怱歲月侵無夢不因憐晝靜有懷多是惜春深艸香稚蝶銷胡粉花落蠻鶯變楚金最是不禁芳樹色能消幾日又成陰

庭下枯梅有感

庭下同栽兩樹梅一株搖落一株開無緣春色相虧曲有分晴光亦往來雪打枯枝愁漢驛雨翻雕萼夢荊臺綺窗不斷橫斜影猶有東風管碧苔

會稽山

衣冠從昔化文身峻嶽當天自有神秦帝刻碑三十載越王棲甲五千人江連雲气分南紀海接星河近北辰畢竟興亡誰可料但聞陵谷變飛塵

甫裏觀

天隨淸調何人繼幸有荒村故宅存橘上蠧虫應屢變艸間眠鴨尙能言池亭暮雪兼風起籬落春潮帶雨渾人啖菊苗終竟別屠沽猶自不登門

陳武帝釣臺

路才容馬盡荒茅誰識仙人舊釣鼇流水不隨船影斷亂山猶帶彈痕髙春煙粉黑重生葑暮雨灰紅半拆桃今日故宮何處問東風應長對江濤

贈雪林李和甫

忽地相逢便解顏況兼終日看靑山精神摘柳哦詩際標度尋梅集句間春淡野橋孤艇逺暮寒溪寺一鐘閒匆匆又作經旬別兩處東風各閉關

道中有感

逺程已過經行處別有逶迆古道存寺已寂寥猶有殿水才窮盡又逢村一株枯木人分路十里飛花客過門畢竟悉依生處樂不知何事別家園

黃溪

匆匆寧不恨飄零轉更分岐過別汀世事總如迂曲路年華都付短長亭冢桃褪蘂無人色社櫟盤根作鬼形心自感傷人豈識回頭猶顧峴山靑

朱潭

消散羇愁益坦然況當初暖欲晴天淸溪苔滑重抄紙淺屋柴香正煮綿隔水殺雞祠社土過橋嘶馬入人煙今朝自覺難忘酒應更無人笑謫仙

送人之漢上

木落千山怨別離自知難駐馬行蹄上書季子窮歸洛獻賦荀卿老向齊驛店破旗秋雨細戍樓殘角夕陽低袖藏祕防君門逺應望中原泣鼓鼙

荻港

波眼沄沄浪復輕稍蘇羈束過淸明倩人覓路先尋酒久客懷鄕始見餳松下紫芽肥野菜竹間靑葉帶山櫻自從一別齊安後直到今朝始聽鶯

感事

書劍悠悠屢變遷老諳多故始知天汗靑每愧拋長日發白無由逐少年暮雨暗消江岸柳曉霜初透野池蓮此心懸解何須語人問惟應一指禪

送遷客

自謂別離難會面如何此地又相尋往來云物他鄕意輕薄風塵久客心夜雨泥塗三里郭夕陽煙火數家林送君好去加飡飯莫聽哀猿徹曉吟

送人之京口

競攜書劍去紛紛誰解登臨對日曛北道荊防一江下南朝徐兗二州分髙樓角曉鳴秋雨逺戍烽寒起暮云莫把尋常望步恐驚邊雁不堪聞

畱題唐棲寺

僧房十日相畱戀爲怯生寒未到家插岸斷冰妨蕩槳入檐飛雪助煎茶香臺穴碎逃秋蟻古殿巢翻失暮鴉惟有溪梅最禁耐傍籬爭發向陽花

送白判官

著書不就便相拋逺向襄州謁故交裏捨千頭無舊橘客程三脊有荒茅買魚村渡捐孤劍沽酒山城解敝袍雙鬢豈堪禁歲月眼看歸燕又成巢

中和節

時節匆忙過隙駒可堪岑寂就船居不禁衰病慵耽酒無益閒交懶報書風暖暮田歸海燕雨酣春水上潮魚客中自是光陰速才見新正又月初

送人之荊門

昔年此路達王畿荒燒畬煙事已非山向崤函空北望水隨江漢自東歸淒涼阪路徵車逺寂寞郵亭候火稀遙想思鄕怨岐路杜鵑花發鷓鴣飛

嚴陵釣臺

晴江萬里綠波來惆悵君房去不回秦苑河山歸故國越鄕雲雨閉荒臺春風一道江蘺長落日千峯杜宇哀欲訪釣船無處所野花如雪滿汀開

遊道場山遇雨

飄然久作登臨想才遇名山雨亦遊林尾亂聲猶間響枝頭殘滴未全收濯翻野竹從教軃衝落巖花放出流欲把姓名書石上幾回拈筆又成休

浣紗秋日五首

衣裳單薄鬢蕭騷獨憑危欄首屢搔出壁亂雲分片段隔江飛雨見絲毫庭前斷續蛩爭響檐外輕便蝶鬭髙多少好山俱在眼愧無短屐共遊遨

其二

當前灘號西施磧對磧看秋得句淸五色懸門秦一尉六經充棟漢諸生石叢細火團荒砌野蔓疎金出廢城目送浣紗人去後又聞街鼓報新晴

其三

長江淡淡樹疎疎掃卻閒庭卽故居虫入暗牀頻促織螢穿虛壁屢翻書破除暮色惟荒菊薦送秋華有嫩蔬料得故園分社酒小苞靑橘四腮鱸

其四

自慙屍素嘗多暇未放秋風變楚顏一夢別離拋白水三年端的守靑山野雞避鶻遮雛去沙翮銜魚趂母還縱有亂愁消遣盡澹雲殘日共人閒

其五

淸溪樓閣暮沈沈不覺登臨夜欲深幾處捲簾催酒笛誰家閉戶搗衣砧一朝野霧三朝濕十日江天九日陰暗喜礙人公事少自來收拾送秋吟

羅家洲

對港近村俱有路扁舟倍覺往來頻入秋破褐惟存綫盡日收錢不滿緡逺岸冷沙銜墜葉淺灘寒水臥枯蘋未知行役何時斷縱使更深亦喚人

送陳雲崖遊三衢

吟得詩成若等閒爲吾開盡錦囊班不專瘦島元和末要且長城大歷間帆入亂潮隨漲水帽衝殘雪度危山從今便少春遊伴才過新正可得還

端平詩雋卷三

欽定四庫全書

端平詩雋卷四

宋周弼撰

絕句

春怨

極浦蘋花白空壕蘭萼紅傷心城上燕飛入館娃宮

送客

欲知行逺近細數杜鵑聲暗入蒼山去千聞是一程

冷泉幽憩

水源窮不盡垢膩生春襪未敢輒揭流且向幽亭歇

落梅

玉樹分明照夕流粉痕翻爲碧苔畱三更枝上玲瓏雨亂滴寒香一夜愁

回山僧書就題書尾

憶昔同行題落葉寺前枯樹鶴巢邊不知今度苔枝上多少秋虫已化蟬

逢僧文禮

空山落日又逢僧雨雜塵灰滿帽紋但憶來時門不掩麝香偸臥石牀云

其二

師說古香寮舊開鮑昭曾爲惠休來至今猿鶴猶知敬靜對寒星禮碧苔

秋夜

山門半掩浮雲闕古道人稀芳艸歇夜深零露滴秋香幽人獨步靑蘿月

寄雲泉僧永頥

書來只說住髙峯不記松林第幾重欲揀靑巒問茅舍秋山一樣白雲封

其二

讀罷南華誰得聞兩川寒玉一禪身松邊彈舌低聲念莫引龍來變作人

贈從古上人

山僧袖出新詩卷字字馨香撲人面淸晨何處展看來捲得梅花兩三片

野廟

野廟荒蕪倒掩扉寂寥香火客來稀年年歸燕相看覷空滴春泥損畫衣

眞娘墓

靑鳥傳書渡海遲亂山衰艸葬蛾眉錦囊消歇餘香在狼籍春風荳蔻枝

女墳湖

石無語對東風海鶴曾迷曉市中三十六鱗朝夜月玉釵人在水晶宮

顯應觀桃花

白雲隨鶴乘將去深碧桃花落故宮三十六簧明月夜不知何處吸春風

四聖觀

小園寛占一山孤別有墻遮古觀居到了恩波攔不住水窗遊出放生魚

蠟梅

愛花偏倩獵人尋殘雪偸春上棘林山岸有誰先得見冷香疎亞辟寒金

詠史二首

一曲呼凰下九霄石臺春靜海山遙周秦戰血縱橫盡猶臥白雲吹洞簫

碧樹重重防屋廬分明靑蓋畫龍車南陽病叟成何事便謂枯池活得魚

送人遊西山

昔人深夜看星斗鎭壓靈壇尙有符偸寫只應蒼鼠慣幾行丹篆繞春蕪

其二

鎖斷寒蛟亦有神冷波寒水病殘身誰收匙鑰權相借略放天池洗白鱗

其三

抽鉛點汞舊臺荒何處捜尋舊艸堂誰見洪崖最深處一坑泥護石中黃

出關偶題

一曲長歌浙水寒綈袍空往又空還咸陽若有山東志莫放蘇秦又出關

吳門送同行者之毘陵

布帆何處定逢春身是歸人又送君明日隔城回首望冷花寒葉滿秋云

西湖初夏

花飛春減綠陰成不住風光繞禁城山寺晚晴蟬欲噪柳林猶囀數聲鶯

送曲江友人南歸

憐君歸槖路迢迢到得茅齋轉寂寥應嘆藥欄經雨爛土肥抽盡縮砂苗

客樓

水國秋淸潮半生越王臺殿鎖荒城西樓一夜思歸客斜倚朱欄獨聽笙

夜深

虛堂人靜不聞更獨坐書灰對夜燈門外不知春雪霽半峯殘月一溪冰

胥門

蘆葦蕭蕭生曉潮伍員何地更吹簫夕陽自逐寒鴉去萬片宮花共寂寥

送人還姑蘇

別十三年返故居可憐世業半空虛布囊惟有焦琴在乞與秋風葬闔閭

題僧子溫畫水墨蒲萄

裊裊多應半熟時落斜髙掛冷攢枝分明記得山窗下一架寒藤帶雨垂

望太湖

獨立彌漫灝气中倍饒雲霧杳重重直西一道孤光起指點人看是白龍

其二

眼力難窮逺卽昬縱睛惟只兩三分今朝林屋人皆見不似峯巒只似云

收家信

渺渺秋風生白波故鄕歸夢隔山河可憐一紙平安信不及衡陽鴈字多

聞友人過吳

詩囊掛在船篷上吟過江楓落葉中爲恐吳牋題不盡秋風先燥數堆紅

彩雲橋

斷橋流水兩無期殘日輕雲處處疑乞與行人自沽酒滿旗風雨豆花籬

龍井道中雜記

白髮宮人頻笑謔羅衣昔對君王著夜驚春雨洗桃花夢魂猶掛秋千索

其二

老僧病久聲嘶喝屢說紫衣勝短褐莫嫌兩手漸拘攣曾把禦前供奉鈸

山崦早梅

晴逼寒笆春滿鄰漢奩芳額漸輕勻東風未放全消息兩萼愁香不見人

靑陽驛

悄悄如秋麥气涼山風吹透濕衣裳小鑪深幌枯松火一夜寒香繞客牀

舟次黃鶴磯

俯爲江山特地來勢須時暫走塵埃稍閒便著攜宮酒一酹吳王舊釣臺

聞鴈

此是衡陽第幾羣寂寥偏雜雨聲聞如今逺道多矰繳莫厭髙飛入暮云

風惡偶成二首

柔櫓雙隨下水船亂帆輕柂遞相先無端系著山村岸髙枕蘆芽對雨眠

三日要行還止住冷沙寒水暗消春一千四百蕪湖路怨雨愁風多少人

溧陽桃花

見說謫仙曾到此東風千樹鎖雕墻遊人偏向花間酹雨濕春泥噴酒香

延山渡

解帆登岸作山遊林木茅茨共一丘數日驟寒消不盡尙餘殘雪護松癅

蕭山縣下遇雨二首

年來沙漲卒難消更覺西興渡口遙冷坐看他騎騍馬半鞍泥水踏春潮

悠悠心厭出江沙過得丘亭轉落斜村店自知行客倦勸嘗新酒買甜瓜

大洲湖

人居澤國勝居陵十月陂塘未結冰殘葦亂茭收拾後斷筐分曬折腰菱

道間偶成

彎彎田角路周遭摘盡柔桑露淺蒿無限寂寥門半掩一車偏健夕陽繰

早春

連朝微雪暗消凝始覺春風逐旋增今早畫檐偏有意數條吹折曬殘冰

送人之漢上

舊來邊塞自多塵瘦艸寒花彊作春見說連年更淒愴亂螢隨趁鬼迷人

思歸

閙裏看山不識眞偶來軒檻振衣塵諸峯便覺移相就分付春風欲去人

其二

點點楊花飛滿洲只應催促送行舟非關向晚傷心事自怯春寒不肯畱

其三

盡日憑欄客興濃山𨿽西繞水還東便乘春暮家園去猶及棠梨滿徑風

其四

自覺才疎久願歸敢將山色便相依漢家事業𨿽全盛亦放梁鴻一个飛

贈野逸

時康難售賈生醫諫鼓無聲對落暉又報一年花信了滿山鶗鴂送春歸

其二

悠悠行路雪侵頭擬出重關洗敝裘堤上忽逢憔悴客背花停酒說通州

下渚秋暮

淺灘近渚沙相接水落漁人朝暮涉摵摵風鳴若雨來繞堤吹散榦荷葉

秋日馬上

本無謀略彊談兵每媿臨邊病未能筋力豈知猶可喜一鞍千里到江陵

許市罩魚

网邊分得尾纎纎腥卻蒓絲莫厭嫌自有野人相料理柳陰茅店一包鹽

歲除思歸【六言】

山妻書到多日野渡舟橫幾回想見溪邊亭上故人待我銜杯

其二

春風冰斷千尺曉霽雲開百重何處溪橋爭渡誰家山寺聞鐘

其三

野屋定堆落葉山徑應鋪石蕪一別經秋不到隔籬黃犬誰呼

端平詩雋卷四

