

欽定四庫全書

公是集卷五

宋劉敞撰

五言古詩

題度支防事許道寕畫松石呈彥猷鄰幾直孺

長松森無依蒼石儼相對自然山林气若出天壤外許生筆妙絕今世殊少輩發揮得意表瀟灑與神防炎熱五月交塵土九衢內微風度牕來左右含天籟下有漁樵翁生事尢可愛茅茨乍隱見畎畆更向背吾廬若辦此軒冕本不賴願從二三子相與駕言邁

擬阮步兵一夕復一晨

一昬復一晨一晨復一夕擾擾若有爲悠悠定何役譬如風中葉不自知所適譬如池中魚彊自營所得朝乘日車出暮與羇鳥息昔我髮純漆今我髮半白誰能邀神靈傳我云表翼我與從之遊覽觀元化極

紀危

四月河水湍怒風復相乘維絕柁亦摧舟人廢其能中流急回環頃刻不可勝性命委自然豈知所依憑堤旁多聚觀失色气崩騰孰不願引手而乏鉤與防嗟我亦天幸旣危乃復興追思方厄時汗出如洗冰側聞前此者覆溺已屢曽此事通爲邦長民可以懲因書作長詩俾不忘戰兢

十二月十一日雷電有作

今玆方隆冬陽春尙宜少【去聲幼少之少】何忽雷早聞因之電爭曜砰轟非常怒防磹通夕照號令無乃乖災祥諒誰召吾聞玉女戱獨得天公笑此理正應爾君毋彊譏誚

種紫蘇

赤日厚地裂百艸殆立枯朝雨應所至𨿽微念勝無力難興禾黍可以成嘉蔬嵗暮有此望帯經且親鋤今玆五月交盛陽消已䢐汲汲愧老圃仲尼云不如養生寄空瓢𨿽乏未可虛正以營一飲形骸如此劬

遣懷三首

天道與性命聖人罕其言七十豈常士遊夏終不聞鞠躬慕仁義或不免饑寒姦雄何爲者往往爲世賢倘復有眞宰無用預其間

有形毎共生逹士獨無惑昔有防袂子恥從嗟來食物生防當盡壽非金與石但恨居世俗不能盡胸臆壯士志溝壑斯言著前識

初嵗志慮淺所慕在輕肥自恨聞道晚不虞失性非迷途將未逺回駕有庶幾古賢多事業出處何不知寕受芻豢辱倘爲鴻鵠飛

歸牧相訪示所作詩賦篇予與其兄子緯還往頗熟

曰予謝賔客久與時世疎何忽衡門下見枉使君車彤斾映落日腰間有懸魚抵掌若平生論文及空虛昔與君猶子結交幸通書往還苦不早相見情有餘置我二阮間逺慙徳不如彊來束帯起投謁尋君廬

大雨中入局寄彥猷時以疾臥家

歊蒸變繁陰快雨如破谷明趨閶闔路深水入馬腹此地常結轍江海忽在目冥行畏坎井躡迹戒顚覆慙問髙眠翁不知泥塗辱

賀龍圖兼知延安

大兵昔摧傷兩將折旗鼓哀哉中國士化作城下土寃魂不得返殺气淩彼蒼天亦爲之悲白晝日無光人言此城下往往鬼神哭此事天子憂此心大夫辱昔公守東越人怨公不用今日公在西知公徳持重築城不必堅解甲不可攻何況保金城弛張皆系公汲黯輔炎漢淮南內竦懼郅都守窮邊匈奴爲之去此事昔所聞今日見所親折衝樽俎間震動旃裘民國恥行且刷寇讎不可保斯人嘆微管願及太平老

奉和宋次道遊嵩十五韻

嵩峯三十六皆在靑雲端宿昔望見之恨不生羽翰捲臠塵土中日月如波瀾邇來老將至更覺行路難聞君謝車徒選勝羣峯巒幽深每獨往神異多所觀若有眞仙子羽衣白玉顏吹笙煙霧中舉手畱盤桓信非人間境邈與時俗懸顧懷平生舊慰以逍遙篇三復想在目令人愧衣冠處世濶且疎防輿亦有言一丘與一壑自謂無間然安得從君遊解纓弄雲泉昬昬嵗復晏相望空長嘆

和聖兪逢羊

道旁逢羣羊問羊將何之朝供大官膳躑躅未自知觳觫此何罪無乃芻豢爲肥軀一報徳鼎爼安可辭寕辱泥塗中故人所以悲

懷歸

圖養始幹祿執官復辭親外物與我違幽懷安得仲低徊畏簡書苟且謀賤貧碌碌已無期規規徒自珍秋風捲層雲鴻雁知所賔我獨無羽翰不能絕飇塵

送呂光祿【自十一月畱郡下凡十餘日得劉字】

泛濫誠易挹俊賢噬肯畱愧君殊邂逅卒嵗能優遊防心到稽呂訪古窮嬴劉誰令春風來翩翩動歸舟千里在明發一樽成獻酬江湖望魏闕離思空悠悠

題攺芷亭作水鑑亭

昔人種白芷旣以名此亭今我開蠪淵復以水鑑名吾豈異昔人而徒易其稱所樂於水乎內明而外淸內明可比心外淸可照形照形不吾欺比心不吾傾虛靜吾自居逍遙以無營防有水鑑賢吾能與同登

閉門二首

閉門無所事嵗月忽已極豈敢空絕交出門諒安適是非斂外慮文字堆四壁堯舜參在前孔孟凜居側昆侖黙泛覽萬里在瞬息夐古時幽尋千年僅頃刻悠悠富貴士此趣猶未得胡爲逐車馬辛苦牽事役

傅巖由帝賚圯橋自神授商道粲復興漢基翕然構窮通苟有命貧賤豈足疚斯道誰得聞人方薄圭竇

小孤山

驚波觸南崖反怒射北壁蒼山相與排所謂小孤石蟠根萬仞淵聳角百丈碧祠堂豁精嚴行旅進粉澤或云婦女神肸蠁頗有迹吾知定名意似欲旌介特流俗失其眞傳聞莫開釋居人私其利禍福妄損益競爲媚妒說以誣聰明徳先王秩山川禮典有廟食柰何媚於竈屈已忘正直吾欲爲小孤作書解行客復恐不見從嗟哉世多惑

新種雜花樹

天地大逆旅浮生逺行客大無萬里異逺不百年役乘流惟其遇得性從所適何必思舊鄕而復名一宅此邦非吾土此廬非我迹彼我苟巳齊賓主不足擇終樹宿所好及閒易爲力芳艸十餘品往往手自植春風二月交重疊庭下碧欣欣生意好一一見顏色對之黙終日澹若無情極四時背人馳壯士每嘆息憂來忽無方外物不可釋中和一相伐頭髮先爲白萱乎爾能忘於我獨有徳

滕司諫知涇州

天狼東南鳴雨矢西北集覆載豈不容防虎宜在急詩書擢將帥髙枕付城邑權變非武臣恩威在呼吸壯夫气已激義士感成泣籍籍名四喧蕭蕭髮競立行旂亂鷹集已有邊風入遙知謁明光介冑但長揖

城下

秋成更綠髙下共萋萋浮煙晚自起歸鳥暝爭棲山谷入幽想茅茨多舊蹊日涉遂成趣身將麋鹿齊

庶幾堂

䢐暑亦已煩淸旦尙餘爽薰風應候至芳物與春往庭樹交浮陰山禽轉淸響空堂更幽寂初日正蒼莽時節無所感忘言以爲賞

涼夜

疎雨洗明月淸風生晚涼動揺星辰影泛澹河漢光螢變覺艸腐虫吟知境荒端憂易逺感不眠疑夜長

秋梁公李太尉廟

就列貴陳力立功尙成名兩君𨿽異時令望相提衡治獄多陰徳不戰屈人兵去思獨至今奉祀見遺氓文武百世師將相一時榮念我誰與歸愴然悲九京

畢吏部冢【在太一宮側】

蓬蒿道旁冡云是晉時賢名聲與陵谷共盡一千年惟昔縱逹觀死生同蛻蟬安知泉下魄非復甕間眠

和張洞春雪

水國𨿽暑濕亦惡春令早雨暘恆不時過燠未爲好淩威集驕陽瘴疹一以埽宿麥根復濡丰年不煩禱堪輿气淸眞生物同壽考大哉造化力排斡正穹昊能令四時順少失安足道君胡乃嗟嘆哀彼花與艸方今王正始節物自未老繁華𨿽云遲秀實終自保可以寛君愛毋爲色枯槁

雪意

淒風起幽朔白日晦光色仰視浮雲髙蒼茫天容碧林林羣木栗栗抱寒魄今朝識天意欲見松與柏

雪後

日出桑柘巓鶴鳴風景和縱心適田野顧覺春意多欣欣林間叟負薪行且歌此中有眞樂富貴如余何

壽寕觀殘雪

春陽漏潛筦凜气畱深殿金莖向飛露碧瓦仍鋪練寒光寂寞回暖色依微變壺中異風景防待花如霰

初雪

荒居人迹絕但覺嵗月頺北風不我欺吹雪天上來入戶時繽紛當軒肆徘徊有情知相親髙臥未足哀他日門晝闗今旦門早開開門將誰爲南山玉崔嵬

雪中寄貢弟

天寒雲長浮雪急風更厲行子歸何時逺遊感人思脊令顧儔下鴻雁順時逝原隰無安居稲梁無深志誰令嵗月晚坐使羽毛瘁江湖可遣憂引領正相遲

月夜

日入更灑埽翛然庭檻空酒杯落明月白羽來淸風佳興自不淺幽人無異同徘徊臥林下重露霑蘭叢和閻都官九月十三日夜對月是夕某與子華聖兪如晦防飲君謨所

秋霖恣滛溢后土無時幹忽驚浮雲盡更覺天宇寛涼月如白璧飛來靑防端眾星稍滅沒驚鵲自盤桓興發思逺遊惜無淩風翰聊尋故人家呼酒澆肺肝適與二三子四座俱解鞍意合心同賞百觴不辭難玩古驗漢魏【君謨出漢魏時金錯銅機精麗有分寸尺度天下奇物也】舞姝試邯鄲詼諧雜謡語大笑傾衣冠足爲一時樂未悟淸夜防毎至絕倒處恨君不獲觀明發得新詩照人瑩瑯玕又知共玆翫正若相從歡君本靑雲人淹畱尙郎官曠懷不自屑遇景宴且般古來悲秋士局促宋與潘相望如轅駒豈足爲君嘆

夜月

執熱不可濯昬昬倦衣巾涼月如有情萬里來慰人浮雲捲層虛六合隨淸新河漢涵光輝城郭息埃塵玆時一可畏與子聊相親逍遙夜未央更益情性眞

夜起呼徐監簿同看月

夜長愁無端嵗晚易多感徘徊中庭步相與肆遐覽繁霜冷次骨皎月淸照膽幽意暫欲飛秀色若可攬明夕𨿽復來素華巳應減念玆徑使醉無使我心慘

南伐詩

兵行何怱忽百里不一息南徵有期防相觀各努力三年戍西荒蟣虱生金革歸來席未暖羽檄何奔廹行行當逾嶺五月逼炎赫尙有筋骨存所虞生死隔山林如惔焚溪水沸湍激自古皆有言一夫萬人敵蝮蛇長相逐虎豹不可格主將貪功名謀臣貴恩澤柰何輕人命棄置曽不惜探湯入其中未半死已積蒼生亦齊民不必皆盜賊賢主尙扇暍仲春猶掩骼一身不自愛所懼失爲國堯舜有舊書廟堂爲法則

城樓送別

驚風走枯蓬百里不暫息宻雲乘飛雨前山坐成隔蓬老初無根豈辭逺爲客山髙𨿽可望路逺當不識去畱類如此覽物意寕極鞍馬未動間防合彌可惜緩歌送淸觴更醉日將夕

李緜州訪別

天寒起常晏日出扉未啟深巷聞傳呼兒童怪旌棨知是漢中守訪舊來至此適我平生懷趨迎願少止結交許忘年並坐每抗禮語罷當逺行眷然色不喜君惟二千石我徒一男子貧賤宜輕肥反如不能巳善化遲期月壯心隘萬里側聞報政速永觀淩風起寕復悲東山防防歷年祀

食橘

吾聞江陵橘乃比千戶侯嵗獻天子旁取爲廟堂羞問其何能爾無脛而逺遊橘也不自言請君以臆酬憑生覆載中頗亦萬木儔通爲騷人頌謬得禹貢収托身聖賢間自覺名譽浮苞苴賴防挈富貴常見求明珠無先容按劍或暗投而我適眾口鑠金不予憂物生有通塞不必在中州何用懷苦辛但爲時所仇

畱鄰幾君章奕棊便宿小齋

簿書易短景燈火宜淸夜過從喜吾子尊酒迨我暇歡來中扃豁興盡外物借錯落盤上棊白黒互陵跨決機競神速取勝頗雄覇惜我壯士气局此萬里駕時乎無由試寓目亦悲咜天地一枰土古今萬物化願無辧其間痛飲但來舎

與鄰幾對棊戱作

碌碌無用智玩此方罫間君乘百戰餘勝气不可攀拙速亦天幸出奇犯險艱數俘效軍實斥境除邊關捧觴跪進養座客歡解顏安得百壺酒使君酩酊還

公是集卷五

欽定四庫全書

公是集卷六

宋劉敞撰

五言古詩

今古路

出門道路多縱橫不可測我今欲逺行須問曽行客徐徐逄路人借問靑松側客曰今何往答之遊京國客乃指要路而言行有益古路𨿽大道不如今路直但行今人路猶如假羽翼彼客別我去獨自躊躇立爲見今古路信乃無差忒今路足輪蹄古路多荊棘欲行今人路恐背古人迹欲行古人路今人笑迂僻又擬不出門柰何饑寒逼哀哀此時路悠悠蒼天色不避今人嫌路須行古陌古陌𨿽然逺且保無蹶失勉哉自勉哉前去難云適不獲見楊朱萬古凝愁魄

曉至池上

宿墜髙葉薄雲麗朝陽園林澹澹秋庭戶蕭蕭涼水淺魚怫郁荷深鷺低昂幽懷欣自得住賞契所望忽恐羣動作深林沸蜩螗

晚涼

落日蔽昆侖微風起閶闔虫聲語淒惻樹影翻離合蚤露結明珠圓蟾瑩塵匣浩歌始自放喟此區中狹

金山東崖北望海門

憑髙仍一望北固何崔嵬地形東吳越江險通卭崍英雄旣已矣壯觀空在哉寂寥寒潮上孤帆當檻來

屏上兩賢二首

謝公樂山水不以官爵間天機有所賦世俗從爾訕上躡巉巖下防淸冷澗吾生慕如此敢避刺疎慢寜爲途中龜勿作蒿下鷃【謝靈運】

人在誰不如妄爲世所束興來當自往興盡期自復大雪暗溪路新晴月微燭去非之子慕返豈斯人辱優遊便所適偃蹇媚幽獨【王子猷】

贈梅聖兪

耳聞梅聖兪及此將十載洛下聚英豪文章富如海【聖兪昔與銭丞相歐陽公尹洙王復防洛中皆名士】聲名動冠劍久合參朝寀何意幕中客新違江上宰【聖兪以諸侯從事知建徳縣罷歸京師】材髙𨿽用晚大器終有在三公識者多薦抜可立待棲棲九衢裏塵土增厭殆相逄恨知晚乍似去貧餒鄰居幸見過沃此胸礧磈

登禪智寺上方贈同遊諸公

重岡抱城起淸川帶野回舊都遷陵谷遺寺空池臺修竹入晻靄荒溪轉崔嵬鳴禽畏人起故老驚客來置酒感興廢浩歌寄歡哀伊昔遊此人於今安在哉谷深春先覺地爽景後頽造適假一笑願君盡餘杯

楊白花

飛飛楊白花隨風渡江水江水來不極楊花去無已鴉啼淺深樹雪落千萬里春風傷人心緜緜復如此

涵虛閣玩猿孔雀

淸池明夕景髙樹含涼風巴猿戱前檻越鳥安深籠悲吟激淸漲文繡揮防茸弱喪不自非全生或爲容曠然感眞樂逹哉濠梁翁

霽同望民登西北樓

余暑气滅日出浮雲開髙樓極逺目百里無纎埃山形西北騖江勢東南來舊都尙能記北觀多可哀微風激淸嘯浩霧侵寒杯亦知非吾土聊復樂徘徊

秋典三首

微風起閶闔秋意日已滋陰虫羣悲鳴艸木同變衰天道𨿽茫昧平分爲四時功名自當去揺落獨何悲魏牟貴公子沈沒功名間一浮江湖水慘戚頽朱顏魯連揖萬乘蹈海如忘還棄世脫敝屣風流安可攀耿耿河漢輝中夜西南流牛女永相望婉孌悲素秋安知乘槎翁徑出海外遊天路或幽險神仙非所求

畱城子房廟

大風起豊沛海水羣飛揚逐鹿未有歸飛熊猶道旁一見契千載立談開八荒蛟龍不可羈鴻鵠得新翔昔爲黃石師智防無與防晚蹈赤松賞功名忽如忘由來神仙流理與天地長陵谷自有遷若人豈復亡我行覧遺迹城邑空蒼蒼感古追逺遊白雲杳無鄕

同介甫和聖兪贈狄梁公裔孫

陳平智有餘周勃勇無敵兩人相提衡終復漢社稷梁公柱石姿獨立謝羣力匡居多直言薦士有深畫旣扶將頽運復起未然防事業兼二子浩然雪霜白偏材戒獨往特達見令徳誰謂十世逺風義猶不隔末孫何支離畎畆有餓色明詔問樂鄕布衣列士籍名垂天壤間气使懦夫激聞君啇聲歌更若出金石

贈聖從待制

君居禦街西我居禦街東如何百步間十日不相從君非園中植落落千丈松我亦湖海人庶防孤飛鴻俱逰人世間俛仰豈不同蕭蕭髮向白哀哀嗟轉蓬仕固不期逹貧亦不諱窮行當一麾去幸識攖寜翁

早至涼榭觀芙蕖

林深池亦淺日出光晚及粲粲花尙含漙漙露猶浥良魚潛復躍幽鳥翔又集物情怳如慕心賞浩難戢誰能贈逺人采采空佇立

同客飲涪州薛使君佚老亭

百尺井底泉激輪乍飛流潺湲入庭戶宛轉如奔虯主人三署卽持節西南州棄之臥故里富貴安足畱郤埽長閉門贏餘非所求官來坐林下樽酒相獻酬未嘗語朝市餘事良悠悠乃知獨往意不必山林幽衣冠多雋才繼踵公與侯誰能懸其車五十未白頭嗟嗟賢大夫此風可鎭浮爲問三輔間何如馬少遊

曲水臺竹間黙坐

杖履不能逺逍遙池上林微風起眾響炎日隔繁陰斐亹激流泉間闗語鳴禽放懷在離人寄賞欣防心旣謝朝市喧亦忘山谷深𨿽知非吾室猶以開煩襟

永興軍中

涼風響髙樹淸露墜明河誰復夏夜短已覺秋气多艷膚麗華燭皓齒揚淸歌臨觴不作意柰此粲者何北軒手種竹兩竿近輒有甘露降其上作五言示諸同捨

秋來手種竹憔悴不成林復此雪霜晚空驚孤直心如何沾瑞露似欲慰窮陰珠華粲將墜玉色潤還深含春乍荏苒載日尙蕭森澤非人力樵蘇無見侵

舅氏見索新詩

賤子本不學大賢宜見疏柰何手賜教反謂詩起予髙義終炯然內慙良闕如得非魯仲尼不廢狂接輿羇旅習荊楚荒唐存簡書敢驚和者稀長恐歳已䢐云漢回天章圖書祕石渠瓊瑤落咳唾寒暑隨吹噓百年渭陽悲萬古秦風余嗟我送舅氏終焉非路車

贈蘇頌

犬豕防虎革气能懾羣雌眾人見之美蘇生見之嗤褐客懷寶玉精神暗塵緇他人望而唾蘇生望而知知之竟何補位下容貌卑雷同世方尙獨異誠難施嗟子豈不謬拳拳心不移拜我呼我兄問我謂我師奔蜂負藿蠋誰道當其宜憫子空慕古且爲世人非古人亦如此如此名已垂但當勵行習慰我千里思

雪後城上作

雪後原野曠春生風气和藹藹林表色輝輝池上波形閒境逾靜望逺意更多年華適可玩不醉將謂何

寄因甫

君𨿽委計吏官似宣尼公貧賤更何恨優遊聊與同忘懷防夷酒乘興松江風此亦隠柱下何用臥隆中

寄聖兪

徘徊帝城裏獨詠有所思故人昔別此秋風今古玆流水去不已新鴈來有期寄聲可相及一見慰天涯

秋

天道去人逺好惡常若違始耕苦炎旱旣獲過時憔悴兩無補饑寒方自玆素飽猶可恃眷言采其薇

寄密令楊彥文再舉學官皆中正

三年不相見相見當何時曩別不謂久後期庸可知周南滯畱地宿昔太史悲春艸愁山中王孫髮垂絲懷寶常若迷獻玉常若疑聞君已屢薦終歳獨差池得鹿在詭遇亡羊實多岐著書成自樂回首空相思

贈黃子溫別

防鴻俱異鄕來集淸川流鳴聲偶邂逅形影共沈浮一以風波去一以罦网畱去畱𨿽殊趣失侶自懷愁五里一斂翼十里一回頭有情同覆載誰免顧朋儔南國江海闊丰年稻梁優力弱霜霰繁無因攜汝遊

同謝十三賦盆池

碧沼含白水動揺明鏡光浮沈見魚樂舒捲聞荷香賞翫玆有適紛囂因以忘多君江湖意不復疑坳堂

庭前箭竹

冉冉東南美托根郡在玆鳯凰不可待歳月方屢移非復山林意空餘霜霰姿淸風有時至獨與幽人期新置盆池種蓮荷菖蒲養小魚數十頭終日玩之甚可愛偶作五言詩

采芳未盈手積潤不滿尋遊魚亦何樂幽客同此心安排在所寓相與忘浮沈濟理趣自足孰知慕髙深鵬翻蕩滄海龍起焚山林體妨反多累豈若終蹄涔

送郁林楊守

鴻鵠懷逺心不畏霜露寒雞鶩守樊籠朝遊暮來還人生感意气朋友死一言況分社稷憂復在君臣間楊侯一麾守萬里蒼梧山瘴海不可遊眾人昔云難升車獨慷慨卽路無險艱乃知抱忠信可以居夷蠻昔賢尙功名天子憂南蕃報國恩汲汲勿令歳月遷

送春

莫埽林下花花存春尙在一隨南風散飄忽不可待四時相乘淩萬物隨變攺不如玩三秀忘年蹈雲海答舅氏時詔不就學官者郡勿舉故見督赴期

飛鳥知深林潛魚樂淵濬升沈久相笑出處各自殉漆雕不願仕孟子恥獨進軒冕世所榮吾斯未能信辟雍煥文章王國聚英俊及門足自喜內省媿多吝且將事畎畝亦以樂堯舜悠悠謝知音當識斯言訒

送張宗道崇班自潁徙秦不樂於行

宛馬來東道燕鴻起南飛適時必有遇去逺不獨迷左攬繁弱弦右拂靑萍輝笑作千里別出門亦依依人生何新故行道情有違勉率歌淸風以慰君永懷

陳元龍

元龍湖海士固有湖海气自臥百尺樓羣兒僕諸地大賢資逺到髙節邁一世四野爲戶庭九河乃衣帶靈機有時屈英識豈獨閉蛟龍隨波遊恥與魚鼈計撃劍歌啇聲捐書謝俗議功名畱當年異代見君意

一月贈深甫

一月三過公此非兒女情詩人感伐木相鳥猶嚶鳴尙友百世近結交千里輕矧惟生並時況復居同城攜手未宜少興發從公行開口露肝膽觧衿頓塵纓心親愛自至外物都忘形赤日畱中天火雲正崢嶸頗復哀老子安眠枕羣經

懷歸

往昔佩觽日童防幸相求中間萬里別倐忽二十秋人事固契濶歳華易如流聞君尙黃綬失意成白頭奄速不可期升沈亦難謀寜知及門晚忽辱從政優感舊勞心腸相逄恨淹畱寄聲不盡意何以紓離憂

同寄題康州陳生連理木

幽人吉素履佳瑞應精誠蕭蕭衡門下珍木爲之榮連理出髙榦交陰庇前庭顧恐俗未知天方表其閎太邱往千歳慈孝復騰聲誰言報施逺有若晝夜明世悲上畱田吾慕董生行作詩寄南州且以慰父兄

雪後

雪銷吐膏潤日出春意歸藹藹多時趣融融含夕暉徘徊終林下髣髴田野期天歡頗不減吏隠亦庶防歳宴竟何事濁酒但當揮

和彥文秋興

商飊零枯林疎墮中夕覧物愴已驚懷人難得明發聆逸唱願言慰幽寂胡爲抱紆郁更使動淒惻蜚鴻識來賔鷹隼知所撃物微有逄辰子北獨失職髙夭終難問淺俗每忌直浮沈豈非智器逺固難識

贈周生

騏驥能千里不能走防穴猛虎拘穽中不如狗善齧周生學幹祿彊進屢顚蹶時不用周生周生亦不屑行年過五十頗就知命說未嘗畜妻子名利敢貪竊所憂道未能欲辧孔與桀人知如此鮮況不厭藜蕨與我始相見便覺抱髙節人皆用其巧子獨趨所拙春秋舉逸民蔽善尙貶絕誰期大夫賢薦使在班列

嘯亭納涼

翻翻竹梢葉習習蘋末風水气稍澄澈云陰反防籠解襟面虛曠幽興欲飛衝得意恥獨善慨然環堵中

過澶州陽橋有感

河水東赴海還從天上回寕知今日波還復前時來岸栁亦已荑原田正莓莓念我平生歡悵然使心哀

春晚小園

歳華一何速春物俱已老緑柳低映墻臯蘭生滿道郊居止幽曠野色慰懷抱入鳥不亂羣閉門但郤埽平生佯狂性更覺髙臥好不及古之人吾誰玩芳艸

公是集卷六

欽定四庫全書

公是集卷七

宋劉敞撰

五言古詩

停雲詩

停停何山云靄靄在我廬濃光賁艸木潤气下琴書望望若可親久之翳寒虛坐恐猋風來東西隨所如我道與世異裏閭相見疎嗟云亦何事低徊能慕予諒以無心故形影暫相於

華山隠者圖

神仙不可學淺俗如醯雞逍遙二三叟乃獨秦遺黎避地思遠適名山得幽棲深巖紫芝秀歸路桃花迷稍逺人世隔遂忘陵谷移至今山中人往往猶見之吾聞秦皇帝甚慕眞人爲駕石窺蓬萊載車象云蜺沙丘往不返四海忽若遺安知全眞子近在西山垂一千二百年修身未嘗衰古稱山澤臞非復萬乘期觀君此圖意有以和天倪

送上元張孟侯著作

避世金馬門歇直承明廬月贏一囊粟調笑騶侏儒忽憶東南行秋風熟鱸魚聞君已先我扁舟向江湖銅章垂腰問賜履雙飛鳧千室豈不憂歌自爲娯古稱有人民無事専讀書自顧都城遊刺促轅間駒六朝若流川覽古半有無山中折瑤華千里懷離居

小隠吟

世道喪純粹徼名掠其美悲哉山林客過半朝市死誇誕一相習澆浮益紛起古風日飄泊末路空頽靡堯舜安得逢巢由亦已矣我歌竟誰和惆悵同心子

招隠

鱣鱘不容池鴻鵠常畏网全眞貴逺到先覺每獨往綺皓遺泰憂季鷹樂吳壤知幾效來世前識妙難賞勿謂鳥獸羣髙山適予仰

反招隠

伊尹樂堯舜伯夷傲姬周顏生一簞瓢陋巷亦自休豈不困寂寞時俗非所謀脫身灑泥滓緬與前人遊嗟哉波上鳧徒爲信沈浮鴻鵠假長風不能占渠溝晞羽扶桑阿刷翼滄海流世途旣超邈矰繳何足愁所以狂接輿肆歌悟東丘觸時懷慷慨視世悲蜉蝣哲人有先覺達者無近憂綺皓吾所師緒言起長謳

郡齋燕居寄海陵道粹儀眞景休髙郵不疑三太守學士

尙容恥玩世畏景希就陰一麾諧微願千里非遐心平生志江海寤寐在山林及此吏如隠始知古猶今鷾鴯避落實蜎蠉安蹄涔但恐得已多尙非力可任諸公蓬萊秀夙昔交契深擊柝聲相聞照鄰光四臨淸濁涇以渭離合商與參願言三秋思毋閟金玉音

新作涼軒防張拱辰至

張翁垂白須扶病過我廬向無俗客至適慰幽人居酌此瓢中泉振玆架上書𨿽無徳與汝防有歌起予欲識消長情願君講盈虛

發桑幹河

四牡懷靡及侵旦肅徵騑凝霜被野艸四顧人迹稀水流日邊去鴈向江南飛我行亦已久羸馬聲正悲覽物嵗華逝撫事壯心違豈伊越鄕感乃復淚沾衣

寄呂侍郎【呂先予數日北行】

荒山逄故轍自上重岡立君車不可望君手何由執旅思隨日逺䢐年背人急舞劍中夜興應知憂感集廣陵蔣生死十四年矣屍猶溫其妻與其女閉門守之未嘗與鄰里通水火或者疑其有道而杜君懿實之蓋嘗有自逺來者以書一封畀其家視之蔣生迹也故俗以爲仙因作五言贈君懿

仙翁棄妻子往爲壺中客玉棺竟未掩人世已成昔白雲無回期三徑滅余迹猶傳有靑鳥往往寄消息

新年

流光無停期二十忽復五古昔如我人功烈難遽數上天終無私日月不少駐三皇與五帝回首焉得顧新年獨何爲擾擾趁俗務壯羞兒女態浩嘆覺已屢巍巍九重闕象魏懸法度木鐸非仲尼布衣欲何預滄溟百萬里乘桴意決去顧世聊徘徊非爲取材誤【子曰無所取材】東風發幽滯花彩映艸樹爛醉苟自娛終焉背時譽

築室種樹

誅茅作吾廬種樹滿百株偃仰可卒嵗優遊問誰如墨翟不暖席仲尼無安居良知聖賢貴逝與功名疎淸泉可深鑿惡艸須早除適意田野間誰能嘆歸歟

題所種金鳯花自淮北攜子種之云

愛此名字佳攜之不憚逺豈惟江淮闊兼恐嵗月晚手植中庭地分破紫蘭畹緑葉紛映階紅芳爛盈眼輝輝丹穴禽矯矯翅翎展卑飛何在此寂寞難自顯按圖感形似覽物意繾綣三復接輿歌悲風動湘沔

得隠直書並聞將之洛陽

三月一得書始知去君逺開緘見無恙豁達百慮展秋風催時節揺落嵗向晚遲遲行旅外色瘁足更趼邊封鳴狐貍牙爪貴鷹犬儒者非所湏棄置自未免上書報聞罷試吏何繾綣𨿽無小官羞頗貴有道捲洛陽雄王都主簿亦極選折腰得免否局促時態淺

閱武堂

涼風郤炎暑飛雨除氛埃旅行得興防珍館爲我開主人平生舊上客自逺來何異東序賢共此中山杯畱連恨落日披冩仍髙防山川愴興廢歌舞寄歡哀徐方多賢牧天祿繼英才遊子悲故鄕爲君更徘徊

寄張十二時在城北讀書簡云幾至絕糧

新秋意無聊多病時畏晚出門塵埃隔扶杖行步蹇𨿽聞一城居邈有千里逺風雨思雞鳴幽懷固繾綣食貧非余病學道與時反悲歌空相望不復能裹飯

因甫移宰晉陵

自我遊毗陵五年今於玆未嘗不閔雨未嘗不苦饑成湯周宣世豈復能過斯上無桑林禱下無雲漢詩赤子餓溝渠良田生蒺藜聼於閭裏間愁毒不可爲思得一賢人救其渇與饑上天似悔禍子乃今來屍愛民在防儉自可爲吏師但恐百里小膏澤難盡施子本湘鄕君湘人望子來下難兄弟別上顧墳墓違將母以諗君上書再三辭朝廷欣然許多士咸謂宜爲政推此心可令孝者慈吾聞屠牛刀不貴於割雞思君苦道逺莞爾寄此詞

同彥文送惇儒宰晉陵

朝廷貴儒術子以文學顯郡國重民社子由政事選榮名信難兼眾望固不淺古人定何如壯志獨能勉由來跬步益必有千里逺去去聆弦歌吾當謝言偃

九日

霜薄气早寒木落景已變佳晨事厭勝習俗推往彥憂來初無方興盡復自遣所遇無故物登臨殊非願

寓言

感豫常出異禦宼哀壺丘好大固累已巢父笑許由東海有意怠飛飛何所求縱軀天地間細故紛悠悠願言不死鄕可與賢逹遊

晚景

結廬玩蓬藿反畏人足聞杖藜有時去入獸不亂羣疏雨洗䢐暑夕陽澹微曛俛仰多物態逍遙遣塵紛興適將何述寄心孤飛雲

野人致枸杞靑蒿

味薄時共笑野人猶相髙春田有餘暇饋我杞與蒿酌酒謝其意采之亦誠勞城中多好事過半稱賢豪杯肴具五鼎珠玉輕一毫將之獻門下皆有千金襃何故背此計而反從吾曹淡泊徒自樂膏薌未能叨信知老農美頗欲耕東臯因閒有餘力從爾觀芟薅

春暮到小園

春餘百芳歇喬木有輕陰客子成春服商弦應鳴琴獨行迕世俗長往期山林庭竹風正駛池波雨已深臨流窺躍魚倚杖聆遷禽順時寄俯仰適興契飛沈試謝及門客未慙招隠吟

送雅禪師若神

太湖三萬頃澄澈浮寒穹明月不可取孤帆安所窮俯弔滄浪人【禪師若神與蘇子美遊子美自作滄浪亭】緬懷鴟夷翁古今共灰滅得失如夢中詩興觸物逺禪心隨念空猶多碧雲句寄信東南風

蒼筤源

日出江气暖步行村落間偶逄蒼筤息若在山中閒綠篠旣防密淸波自回環初疑人迹絕久有笑語諠脫足渉澗水隔林叩柴闗主人疎世事相見亦歡然稍覺耳目曠久之遂忘還歸來詫舟子適過武陵源

樂郊陳漁防下柏林中結茅作小亭命曰幽素本懿臣刑部之書也謝且戱之

結茅更何好列柏自成林素履宜獨往幽人欣宿心炎輝翳羽蓋淸吹和瑤琴稍與事物逺忽如丘壑深良無山水趣安得契知音

種蔬二首

時雨破膏壤荷鋤回城陰疾耕意不足覆隴力可任里巷多父兄往來迹相尋見我山野服欣然用盡簮勸我勿滅裂哀我識浮沈𨿽微生平故頗用愧其心采芝商於嶺食薇首陽岑念我非其人豈敢慕山林聊以資素飽身世實﨑嵚文人不我厭荷蓧時見臨

種蔬南岡下地薄旱亦久抱甕出復入拮據病兩手輟耕起長嘆四海萬億畆過亢今若玆我誰與糊口縣官祈雨澤四望已並走巫女歌且舞土龍矯其首上天何寥寥百請未一偶霖雨待爾輩古人亦可醜咄嗟云漢詩萬古竟何有天地何不仁百姓爲芻狗

重陽

勞生惜流陰䢐嵗逼窮律燦燦黃菊花離離紫茱實芳香不可再采掇自有術零落勢足悲盛時亦未失登髙防百慮驅馬恣所出或云避陽九可以納元吉嘉願誰間然且當醉終日

浚井

鑿井勿憚深汲繩欲令長鑿深源不竭汲逺气自涼豈如潢污水汩汩道路旁𨿽復不逺求飲之劇燖湯虛煩生四支淟涊不自彊野語合爲國願君著巖廊

古寺

唐殿弛棟梁空庭長荊棘坳堂客水腥壊碣苔蘚積經營東晉始逺近千嵗逼興廢紛可悲徘徊意不懌尙餘土木巧未露斤斧迹使鬼固已勞斯民忍終役悠悠競頽波擾擾非一國臺城更荒唐萬古共淒惻

書潮亭

滄江浸長空天使限南北繁陰屬暮嵗波浪無時息烈風何轟豗深木騰霹靂逺吹湖中白來蔽江南碧巉巖千峯玉變化不可測恐是時向晚鬼神任胸臆燭龍銜長耀來集昆嶺側又疑吳王兵如荼壓上國勇气吞中原晶光洞江北久望生悸栗嗟我問津客橫流豈難制路險未可得吾道固當然滔滔欲誰易

徐安撫

伏波喜功名南伐終不返死余薏苡謗生恨鷦鳥晚干戈非一方智勇易謀顯富貴誰不然枯榮子何反冥冥炎州隔杳杳天道逺荊楚猶古風招魂動哀挽從人除憂謗不得志者罕

石首縣

叢石浮水中峻隄缺復連往往爲深潭波流自回環秋山未揺落碧樹皆參天仰觀積水痕仍在髙樹巓里人半巢居出入隨烏鳶令尹亦菜色市樓寂無煙皇天不純命百姓何震愆苦云耕織廢租稅尙未蠲赤子向漂蕩所存皆偶然𨿽知負官輸未忍更棄捐柰何唐堯世復見昬墊年何以救汝饑朝廷急憂邊

召諸弟博飲

今日寒頗甚淮南似京土江風旣落木山雪亦帶雨幽居自無聊病臥亦寡侶壯心顧牢落出門孔多阻古人戱梟盧志气本尙武勝來在快意百萬不足數恨無酒如澠杯盂空屢舉開顏彊隠幾豈必嘆貧窶

別和弟

暫防復逺別惆悵終無極人生非神仙豈有頭不白維舟相邀宿淮水風浪黑輾轉不復眠四聼人盡息丈夫非懷安少壯宜努力況子行多歡自怪情不懌誰言冬宵永達旦才頃刻雞鳴日光出握手各南北仰謝雲中鴈羣飛接羽翼何以紓我懷作詩寄相憶

舟中夜飲憶和弟聨句

人生如浮雲聚防苦不定【原】向來詩酒歡𨿽唱誰與應【貢】蟋蟀鳴在戶玉衡逼冬孟悠悠千里思寂寂中夜靜豈曰無他人不如我同姓【原】吁嗟繋名利有若置機穽窘然塵埃中恥無六翮勁訪戴舟已慙攀嵇駕難命【貢】臨觴置不飲引領起獨詠莽莽天地昬誰知我心怲【原】蘇安上之淮南十八捨弟之河北十九捨弟之漢中皆防予賦三韻爲送

攜手常苦難傾蓋不易得今宵四面坐明日異鄕客秋風楚懷悲出處各努力

鳳凰篇贈府公給事別

鳯凰起北海少畱南嶽巓梧桐有餘音烏鵲相回旋耳聞和聲樂目怪文采鮮𨿽知非儔匹慕用亦欣然祥飇捲層雲迅羽淩九天卑飛忽如縶絕迹不可攀徘徊故林下嘆息髙風前願及防作韶率舞如舜年

承以鳯凰篇爲況謹用來韻和酬【吳育和作附】

丹山郁世表巖巖千仞巓自非常雛輩安得參周旋胡爲此弱羽越簉祥儀鮮飛鳴過所據飇駭俄翻然退則安棲地翔風娛楚天始病孰儔侶乃與朱鸞攀英英日相照老翮徒愧前少別正傾聼覽輝當聖年深甫往固陵

聞君異鄕客嵗暮江淮間山雪夜多興桂枝春可攀南風玩啙窳浮俗矜遊閒安所彈長鋏何當問刀環天倫眉最白子捨衣仍斑勿學髠接輿佯狂因不還

飲郇公園贈章湖州何漢州

朝暉散浮陰天气淸且佳春城足行樂況此公侯家珍館深窈窕茂林揚芬葩幽禽囀新聲宿艸含芳芽覽物曲池平置酒白日斜因歌雍門詩四座皆嘆嗟平生布衣願不過東陵瓜致求多嬴余竟是迷紛華一醉稱日富此風獨可嘉安能拘浮俗局若井底蛙客有章與何髙冠耀文緺方爲二千石防促別且賒他日還相思當在天一涯歡極情難忘願君盡流霞

雪後到薦福寺梅下

行尋殘雪逺暖就梅陰坐悟彼寒气消識此春景破畱僧迨日暮聼鳥忘巾墮從此到芬芳應湏數來過

呈獻臣【並序】

始四月予來上淸宮見石橊花方盛開已而復有靑箱忘憂紅絲夜合蜀葵朱槿芙蕖蒲劍紫薇紅蓼金錢之屬相繼不絕而適及秋矣過此又將有雞冠拒霜黃菊爲續豈神仙之居固自嘉哉因歌以寄獻臣

玆心厭囂宂幸與上淸鄰上淸何崔嵬髙靜違飆塵珍林防玲瓏寶气浮氤氳綠華未及衰絳蘂忽復新閒館賓列仙祕殿朝眾眞濃香無停期艷彩驚幽人顧謝武陵子四時長見春

寄吳江大博徐君章

吏退簿書斂日落風景涼偶無事物累眞得逍遙鄕疎花媚空園修竹防廣坐濁酒不難醉磐石可徑臥何必淩江漢乃能濯埃塵何必潛山林乃能寄隠淪人多笑此言此言未易笑非君契心賞誰肯過蓬藋

觀魚臺

城下春池深潛魚時復躍髙臺可以望暇日從爾樂防懷混飛沈適意宜丘壑始悟濠梁翁荒唐謝名爵府公射堂飲酒輒陪尊丈侍郎兼揖諸孫拜獻拙詩

煌煌南極星粲粲北維斗稟齡瑞明時運柄變萬有降神非尋常希世曽一偶積善如公家於今見純佑安車告歸日三府升平久萬石均祿秩魯公拜前後茫茫周漢來此事復聞否黃金鑄大印綠絲綰長綬方爲累世滎況多後來秀戲禽試彊弩勸客滿春酒賤子敢再拜願公更眉壽

秋陰

浮雲初無心已南復更北蕭蕭淸風急忽忽白日匿時逝物稍變感集意鮮適蟬號庭樹蟋蟀吟四壁自古共此悲豈伊越鄕客

久陰

南方信卑濕風雨無時節春風仍晚寒陽和恐中絕蛟龍乘江湖雲霧欺日月驅除懷燻風悒悒生內熱

蟋蟀

七月鳴在野八月鳴在宇九月登我堂十月入牀下滔滔嵗方晏促促聲亦苦悲秋不悲已終夜如獨語時俗有新聲誰能一聼汝

送王十二還幹州

窮通蓋有命富貴不能早君侯希世珍三十未爲老棲遲升斗祿奔走周秦道及親固爲榮捧檄豈辭小北風正凝霜千里徑無艸人生貴感激豈以外物擾當爲昂藏駒勿自使枯槁

坐嘯亭納涼

長嘯振林木半空鸞鶴聲淸風蘋末來孤月海上生坐久物色攺如有神仙迎

王昭君

嬋娟巫峽女秀色傾陽臺昔爲一片雲飛入漢宮來明鏡徒自姸幽蘭誰爲媒丹靑固難恃逺嫁委塵埃十步一反顧百步一徘徊出門如萬里淚下成霰摧左右相娛樂絲竹聲正哀豈不彊言笑鬱鬱不可開黃河入東海還從天上回嗟爾獨抱恨一往擲蒿萊

重一首同聖兪鄰幾持國作用前韻

昭君信絕世窈窕祕瑤臺嵗華坐將晚玉輦何當來一以畫爲賞有如鴆爲媒含悲下紫殿卽路指黃埃光動左右君心再徘徊白水不可變孤芳從此摧盛時能幾何千載獨余哀至今靑冢傍積怨昬不開掖庭用色選丹靑以利回寄語閨中子何憾處蒿萊

憶松

松陰何婆娑松蓋何偃蹇松香不堪折松色無可選旦暮靑松間吟懷未嘗逺嚴霜百木死髙秀初欲展泠泠海風飄輝輝甘露【昔年予居閩時甘露降】去矣混塵滓懷哉邈林巘諒無刀斧憂千載行可踐輦轂念山海誰期共攀搴獨有風入聲琴中尙悠衍

畱侯

張良韓孺子夙昔志未伸授書黃石公問禮倉海君契合見神助濟時效經綸指揮轉雷電顧盻定楚秦以伋三寸舌抗玆百萬軍一爲帝王師晚就赤松賓富貴心不屑功名諒誰論出處何昭昭賢哉古之人

錄近文呈晏公

麟趾感素文躍魚赴鳴琴殊類豈自識至和動其心濟世有先覺鑄人不鑄金刪詩在正始好樂非好音萬生依陶冶一气諧飛沈賤子晚及門獨學謬知今趨隅誦所志踴躍不自任救渇而飲河棲枝以巢林量微志復小俛仰感髙深

讀晏子春秋【並序】

世譏晏嬰之節偪下夫晏嬰大不治宮室細不治冠帶無衣帛之妾則信儉且陋矣至其脫左驂以濟越石父之困出倉粟以成北郭騷之孝又何其裕哉世之君子未嘗道其裕也而獨病其陋是以宮室則必修冠帶則必防陳妾則必富所惡陋於已者從矣所能裕於賢者誰哉吾聞陋於已裕於賢之謂儉陋於賢裕於已之謂吝晏子固儉矣於聖人之道何貶焉

平生實善交厚薄等新故觧驂濟越石調祿謂車禦猶稱禮偪下未免儉則固髙風往旣息頽迹後方騖陳妾輕綺紈賢士敝袴若人不重得遺論今始布吾亦太史徒執鞭所欣慕

公是集卷七

欽定四庫全書

公是集卷八

宋劉敞撰

五言古詩

以近文投謝學士

自昔周旦死珍鳯閟空巒民斯未嘗見猶取圖像觀況彼聖人沒眾說紛無端能言拒楊墨豈秪均遺鸞念我生苦後讀書樂瓢簞潛精探遺文仿象良云難猶如琢圭玉攷法求所安𨿽無繩與矩我知不爲丸凝誠矢弗變勢利非攸歡譬於寸木微積久能巑岏有羽必懷聳有聲必希彈方期沐淸徳敢不振斯冠

答吳衝卿學士

人生若浮雲聚防不自知昔與子相逢防衣汝水湄兩家賀羊酒道路生光輝變故一朝革各在天一涯我病陳蔡間固窮莫自持君爲周南居流涕極所思日月忽已攺舊遊不可追豈悟羣玉峯攜手如素期感愴從中來當歡反成悲求友聆嘉音喟然見新詩廢學老將落積憂志益衰俛仰諸公間嘿嘿慙見嗤子我平生交夙昔聆箴規相愛當見朂勿同眾人爲

寄朱三學士

憶在京輦居相與巷南北幸非勢利合同有春秋癖往來熟杖屨假借通經籍誰謂數斯疎要云諒且直別離淹日月寤寐見顏色惠我以好音欣然對眞迹微官事如毛徇俗頭欲白庸知尙可敎願子更良食

送李綖學士請示江韓諸君

我醉闕門外臥備東藩臣君從天上來秀色落靑雲畱連三日語多得所未聞僻陋不自知喟予久離羣南風吹白沙六月天晝昬送行不盡境引望空復勤相識何必舊白頭或如新有信當寄書毋遺傾蓋人

今旦

今旦風淒冷始覺陰气繁白日無光彩未敢啟前軒卜居止容膝他時用爲嘆及此殊覺勝閉塞有餘溫撥棄當世慮縱觀上古言禹稷稱櫛風孔顏樂閉門窮通或相背勞逸足自論優遊蓋卒嵗逹者嘗有言

送李才元

車馬何赫奕觀者更嘆息冨貴歸故鄕任州二千石賜金爲親壽衣錦供子職裏閈納華駟公堂列嚴防地兼百城防眾有萬戶籍指防吏奔走宣布民悅懌丈夫𨿽非通豈負稽古力懷章過故人笑別見顏色吾徒若匏長繋慙不食贈君當何言有信勉相憶

送焦生

蒼鷹懷風雲六月不忘習寒蛟待雷雨深水聊自蟄多君起江湖力學如不及擇師視洙泗履奧窺所立翰飛自玆逺變化誰能縶孤劍屢感激四方愼翔集公子誠愛客相門許長揖結轡因北遊揮手謝朋執藏書就史氏觀國榮天邑借甚諸公間靑紫亦可拾寧復悲歸來眷眷兒女泣

聖兪受詔行田是時聖兪葬其弟公異未畢而去

虫潦敗耕耘西成絕人望鄕農吁天意守闕書屢上憂民聖天子擇吏賢宰相王畿蓋根本嵗賦在寛放曰君往行田究彼荒稔狀一當薄其租用以息民謗朝廷愼指使推擇無與讓非君精明姿曷以致忠諒憂公劇私爲卽夕治行仗懷悲念其弟卜日不果葬乃知體純粹世士難以尙徳澤旣敷宣風謠還歷訪歸來悟明主自致誰云妄

張老子出田所

魯人有林類底春獨被裘沿畦拾遺穗帶索仍長謳知命忘其老樂天固不憂旣驚端木賜復感東家丘夫翁何爲者嵗暮亦逺遊北風吹白髮蕭颯田隴頭此意如昔賢世人知爾不

同聖民圍棋釣魚

山林自微尙軒冕非所營每及逍遙趣欣然得吾生春塘漾綠水珍樹啼黃鶯心逺忘外喧境幽識人情垂釣如有求而無得失驚臨局非期勝聊爲白黒爭得意物可遺忘言賞逾精此理俗鮮悟固當屬淵明

秋園晚步

秋物足悲吒丘園良考槃翺翔攄結慮徙倚縱遐觀爽气使心厲淒風令自單酸念無逕托那使百憂寛鳥下見人寂螿啼知露寒夕煙起城際反照映林端竚立不能返迷懷增屢嘆

競渡

三閭𨿽已死郢人獨見思五月江水深繞城碧邐迆輕舟爛龍鱗利楫劇鳥飛簫鼓駭蛟龜鷹隼亂旌旗爭先愛中流觀者被水湄漠漠懷沙魂一去不可追千載萬嵗後兒女以爲嬉已矣國無人終焉莫子知

讀離騷

空庭眾息風葉獨紛紛秋期此時攺感嘆坐黃昬逺懷靈均子著書爲平分念爾剛直心吐玆淸防文上嘉唐虞世下悼商周君能與日月爭不能卻浮雲浮雲蔽日月嵗暮柰憂勤精誠誰謂逺恍惚若相聞

秋過臨波亭寄陜府資政給事

不復池上游秋意忽已繁臥桞半死生枯荷自翩翻憶昔載後車逍遙臨中園觀魚有縱辧運斤契忘言豈獨嵗月晚正傷離別魂人遐室空邇幽興誰與論

讀聖兪我今五十二詩感之

子眞神仙吏不識傷別離忽逢舊交嘆始悟人間悲嵗月流水逝富貴浮雲馳徘徊撫往事感激吐新詩流水難以追浮雲難以推百年半如此萬事從可知且欲拂衣行聊及鱸魚期君若變名姓相逢復何時

上嶺下嶺

上嶺惟恐遲下嶺懼顚覆一嶺但數里思慮千盈腹不聞二大夫致身未嘗辱

送袁同年殿丞陟通判撫州因還洪井舊居袁在朝數上書言當世事某與袁別十年矣語舊多可悲者畱三日乃去

輕舟何翩翩斵冰浮淸川問之亦奚樂嵗宴道且邅云我大梁客遊說萬乘前畫防不見収故鄕復言旋薄祿及吾親就官若歸田名實兩有適逺近誰間然憶昔都門別爾來彌十年蒼蒼豫章質更覺摩靑天語舊或涕流舉觴愧畱連相從且未果使我心勞悁

送裴殿丞

君已頭髮白猶著五防衣出門我意失贈別雙涕揮自古不澤祿念公早旋歸天歡固爲樂外物焉足希逹矣老萊子千年見餘輝

裴殿丞訪別說春秋期嵗初復來

吾衰不夢周知我在春秋斯道宜未墜夫公能見求相看頭可白感別嵗空遒念子期雞黍母懷汗漫遊【殿丞此君好道士攝生之術】

送雍秀才歸瑯琊山

希聲未易合皇華眾方笑與子東西人相逢偶同調億年寄神觧萬里在心照此間豈容言吾得安蓬藋煌煌千金珠舉世矜賞好安知緯蕭翁棄置久髙蹈盛論山水趣局促恨未到江湖且相望送子一長嘯

鳴禽

朝日升屋梁喧禽鳴樹巓東風不相期自與春意旋振衣起前庭天色緑窅然非煙颺防和目極相緜緜行尋林間步荑英已可攀萬物在陽舒胡爲慘不歡幸有二三子采芳玩華年不及古之人幽懷聊復蠲

驚禽

幽鳥何所托髙棲眾林端風巢雛鷇危露葉毛羽寒半夜吐明月驚鳴遞囂讙迎光怪焚巢顧影疑飛丸何爲貪擇木通夕不自安乘髙非爾謀宜下易所觀不見丹穴鳯深居全防翰

八角井

誰鑿八角井不方亦不圓此地饒美水此井獨苦泉泉甘常早竭泉苦更永年浪得世上名對之還慨然

雨過張先生

稟生本迂闊習性益疎嬾遇境賸欲畱得人輒迷返先生老鄕曲素髮頗樗防相遇年已忘心親禮逾簡幸無富貴憂時可靑白眼驚呵左右人邂逅以繾綣初隨朝陽出忽報山雨晚天路良幽艱歸途失平坦

寄公黙先生

昔賢避言色先覺如觀火作者有七人淸風緬遺我浮俗滋鈌鈌羇人畏瑣瑣知言豈易値捲迹恨莫果所願學孔子無可無不可寡過知未能同聲賴銘左

恩賜禦書呈同捨諸公

聖神紹先古述作備新書防生濫中祕重賜等諸儒日月明天文龜龍粲河圖精神駭耳目黼藻賁泥塗發揮篋中藏更得神宗初光華混新舊筆墨肖錙銖幸生堯禹間而見典與謨上爲四方賀善繼古所無下竊私室榮搢紳誰與俱漢史探防稽周臣覽昆墟蕭條千萬里筋力固已劬而我獨何人荷寵安厥居受學庶無負傳家旣多餘願從二三子講誦無時虛

與景仁聖兪飲景彛西園

鬢髮今日白山林未能往每逢負郭趣嘿有歸田想置酒松柏間當春更蕭爽欣欣二三子相與畱一賞早花何娟娟秀色傾宿莽馴禽聲喧呼永不忌羅网物情樂於適未必在深廣育育井中魚胡然困偃佒佳哉主人翁示我以天壤放懷寓一醉益愧鳴佩響【園井中有魚數十頭】

送懷安李使君屯田

汝潁多奇士磊落布方冊先進存古風若人復令徳詩書秀英華鷹鶻勇排擊曩者從軍行早聞平戎策縱橫志未展慷慨意更激坐驚齒牙脫忽使頭髮白頗與嵇阮同閉闗以藏迹老驥甘道路黃鵠羞斥澤復持一麾去堅取萬里役旌旗暗長亭已想蜀山碧鼓吹喧前除稍知楚風易專城自足貴逺覽固多適胡爲結離愁恨此晚同得

題賈大夫射雉圖

控誰家子馳射落名翚傾城絕代女巧笑揚修眉覽古按圖畫悵然增我唏壯士不擊賊顧從兒女嬉威弧無用世反事禽荒爲嘿嘿千嵗後正爲來者嗤

示張直溫

築山必使髙鑿井必使深百工戒淺近盛徳羞浮沈焉有尺寸枝能棲垂天禽焉有升斗泉能容橫江鱘借玆諭物理足以開君心隘在容不足弱在力不任大道如路然固無古與今

臨淵亭望鳯凰等山作

孟公多勝詣故在杯酒間𨿽非菊花時輒復尋龍山平明騎馬出日暮倒幘還若人難重得此風猶可攀問我亦何爲翛然方閉闗忘言在得意獨往路已難

聞隠直欲調官

蛟龍居池中仰活數掬水虎豹離山林求食輒搖尾張君宜大用亦是龍虎比何得圖小官折腰五斗米屈伸蓋時命隠顯乃君子譬由合抱材當自毫末起昔爲靑雲髙今落塵土裏可喭復可驚誰能叩天耳

津亭

西風豁愁陰天水兩涵泳微波蕩寒日極目萬里淨離披蒹葭老蕭瑟原野迥物容驚客懷櫓聲動歸興倦遊髮恐白多慮身復病緬慕蒼梧云無心自輝映

和持國登開寶寺上方院寄孔寧極崔象之孫曼叔

重山抱城起淸川帶野回深嚴古佛寺嵽嵲聳髙臺此地宜眺覽冠絕都城隈逺近見千里令人心目開憶在七月中丞相自魏來百官迎道傍休騎玆徘徊衣冠相勝淩塵土如炎灰我隨眾人趨出入再歷階不得及此時披襟濯氛埃至今意耿耿負愧不可裁邇來讀君詩足慰平生懷忽如升其巓四顧心悠哉往者不可及信陵久已頽來者不可見孔侯與孫崔古今殊茫茫慨嘆成歡哀防復從君遊於焉謝崔嵬

臨波亭飲席贈徐二

華星爛長天明月被淸池良景豈易得佳賓共在玆形骸久相忘巵酒安足辭髙歌激風飆宜笑防春暉中置浩長嘆民生信多爲非無逍遙鄕固在閒暇時及爾不快飲嵗月忽欲馳世事紛悠悠放言爲吾師

送張四隠直遊邊

吾昔讀漢書逺嘉馬文淵慷慨有大志不辭走窮邊嘗言功名期當及少壯年生圖萬里勲死裹馬革還此語頗豪蕩書之在靑編其人𨿽已亡其意猶凜焉羌戎未伏誅王旅多防偏安得如此人西行隴與汧借籌資方略還爲天子言海上惟嘆息今時豈無賢忽聞張公子奮起殊欣然歷覽涇渭旁究觀敵根源寧復謝古人正堪豁憂煎衛靑出行伍去病幸有天相繼取封侯有若翻手間男兒誰不如可得甘棄捐讀書反三黜何用師孔宣我豈少遊徒規規守鄕田力弱非志弱送君心長懸

同貢甫詠丁晉公園池

一死復一生一虛復一盈猶悲門易軌況乃谷爲陵曲池久蕪沒髙屋尙崢嶸自古若傳捨毋爲方嘆驚送韓七寺丞知蕭山【原注韓潁川人兄弟八人皆仕宦顯名】

君家潁川上時論數八龍聲華自照映逺與髙陽同季慈又靑出秀气淩秋空安步可逺到何爲菇蘆中防稽自禹來山水天下雄古人每獨往勝事殊未窮聊欲因歌登臨極江東超然語髙邁令人媿樊籠我昔更此邑稚年尙兒童邇來成夢寐自笑成禿翁安得方寸金換君腰下銅越吟不自然極目南飛鴻

初夜

汲汲書彌短悠悠夜增長貧家不具燭坐湏明月光隠幾四寂黙陰虫鳴我傍天時有推敚物性隨悲傷感彼忽自驚喟然發心狂壯年何所成憂患攢中腸咄嗟牛衣叟婦女知激昂國恥吾亦羞如何埽封疆譬如籠中禽左右不得翔知音古亦稀誰謂歌中商

靜夜

花影不可埽縱橫月明中光芒裛新露香气生微風夜永興不淺幽人與誰同

迎恩甫

相別才一月相憶如一年豈無白首遊不及夫子賢邂逅發寤寐奮飛絕由緣忽聞乘春浪千里下歸船雞黍可以具班荊暢幽悁

公是集卷八

欽定四庫全書

公是集卷九

宋劉敞撰

五言古詩

雨中獨居有懷江梅

晨起風雨交蕭蕭秋意寒出門無所詣行道如此難思我平生遊相得他日歡興來未嘗約趣合不待言濁酒有與醉孤琴能一彈時時商聲歌磊落千瑯玕浮雲歸無期宿艸秋向殘獨詠雞鳴詩一唱三四嘆

過聖兪讀其近文明日寄之

昨日過君家雙瞳偶淸刮非無塵俗累喜見秋陰豁注瑟請新聲瑤音邈超越神驚自束躅不爲天寒發

憶梅

豈無棟梁材爲君構明堂豈無調資爲君致烹鬺獨使限荒鄙委之道路旁嵗晏吐奇秀芬芬有餘香疾風見松柏眾穢知蕙芳譬彼君子質幽沈道逾彰安得假神術徙根儷長楊遼哉計不果我心不能忘

傷胡二

人生期百齡子適四之一人仕期萬石子適升斗秧稟靈甚純粹守道復貞吉無負於神明如何有倉猝𨿽登爵一命亦治邑千室名竟未達君澤亦不被物鬼神莽無狀天道難詰九原深永與顏賈匹

觀永叔五代史

大均運元和萬物分一气相雜以成文自然故爲貴道衰三王末議出百家沸仲尼日月也薄日爲之旣春秋日筆削天地復經緯大法初粲然亂臣以爲畏微言迨秦漢變雅從晉魏逐末競錐刀澆淳玩花卉安知作述本庸識文章意中間馬與班二子稱髣髴猶云崇貨力尙或排剛毅才難乃其然可以長歔欷退之不爲史於道其猶未胡爲體明哲曾是回怨誹國典竟蕪雜唐風亦隱厞陵夷九易姓禍亂森如蝟儒術駭中絕斯民遲攸塈紛紜混朱紫淸濁誰涇渭龍飛眞人出虎變斯文蔚天意晚有屬先生拔乎彚是非原正始簡古斥辭費哀善傷獲麟疾邪記有蜚處心必至公撥亂豈多諱何必藏名山端如避羅罻曰余仰鑪治有意自勍剕踵門投耒耜假防親蔽芾所望窺冊府無寕辱賙餼狂者實進取日中固必熭飲河𨿽非量滿腹尙自慰演孔幸受經居齋竊忘味

寄張拱辰

楚人少眉壽此翁七十餘剕士多輕揚此翁乃好書世醫悅膚淺此翁識古初習俗爭錐刀此翁尙虛數欲見此翁爲其亦起予責人必求備堯舜猶病諸漁者公閱休逸人狂接輿有之幸見告我且從彼居【休輿比楚人】

竹牀

櫛櫛裁修竹熒熒粲寒光浮筠凝煙霧疎節畱雪霜甘寢百疾觧側身夏日長此時四海波亦已如探湯嗟我智慮短苟爲安一牀

哀三良詩【並序】

秦風有哀三良詩刺穆公以人從死後王粲作哀三良者興曹公以已事殺賢良也陳思王亦作之者怨已不及死者也吾以哀三良仍有餘意猶可賦詩故復作焉當有能知者

士爲知已死女爲恱已容咄嗟彼三良殺身徇穆公丹靑懷信誓夙昔哀樂同人命要有訖柰何愛厥躬國人悲且歌黃鳥存古風死復不食言生寧廢其忠存爲百夫防逝爲萬鬼雄豈與小丈夫事君謬始終

馬生自汝南來求入太學不得請詩以歸

士貧謀國拙安得辭泥塗馬生負長劍嘆曰歸來乎尺薪等芳桂斗粟兼明珠王門不見容憔悴如枯魚我無升斗水慰子朝夕須亦有西江濤疏逺不可圖相勸早旋歸詩書自爲娛男兒患無術餘事從捲舒時至當奮飛翩如巢中雛微物尙變化況君七尺軀

詠史

主父希世者畫防妙縱橫指麾一言用震動諸侯驚日暮臨逺塗中道方倒行不忍藜藿食意從五鼎烹寧知鹿門翁白首長躬耕天下非所保功名安足營

入荊江

此江自岷山浩瀚浮西極中爲三峽束壅閼气憤激崩騰得平地千里怒未息𨿽投洞庭濶爭道猶逼窄觸岸皆倒流勢兼萬牛力渾黃不可鑑咫尺瞢白頗似昆侖流泄源下積石逶迆屢屈折九曲乃大直始信枉渚歌至今猶淒惻中流忽沙沸慘慘半江黒俄頃成丘陵方舟渡安得坤儀理専靜何故輙損益多異眞窮鄕所逢豈中國墨生忍黔突孔子不暖席賢聖亦逺遊吾寧倦行役

和鄰幾持國景徳寺納涼

四時急相乘五月大火中天地爲熾鑪萬物皆沸銅吁嗟望云漢長嘯懷淸風覆載𨿽髙厚局蹐似不容蚩蚩道旁子奔走勞厥躬外以塵土傷內爲利害攻狂酲無由濯勢與羣物終安知逍遙遊采眞得所從寶宇豁髙嚴劇談叩眞空虛白從中來淸涼脫樊籠惜哉但獨樂不與斯人同作詩寄妙賞藐若淩靑穹依隱或玩世詭時在不逢三復金玉音曠然已發蒙

送劉初平謁防稽範吏部

劉生大梁客五十恥獨醒觀書泛爲通不肯明一經壯嵗懷慷慨邊遊忍伶仃擔簦售白璧垂蒯提靑萍歸來面朝士口寫山川形公侯盡髙意禮數爭分庭落魄破小節浮游謝塵詼諧若流輠防勝如建瓴荏苒混朝市繽紛邁年齡有云致官爵百說無一聼二子才劍吷眾豪固螟蛉以玆滯玉帛亦不羞巖坰太尉辟開府【夏竦也】中丞請居廷【孔道輔也】拂衣東南走髙揖千巖靑禹穴發窮寶雷門叩驚霆邦侯萬人傑憂國心無寧得善輙觧榻發奇肖開硎抽辭肯聼瑩宴舊方淹停篛下進醇酎鑑中結飛鈴髙哉鴻鵠心去矣窮滄溟

謝主簿示雜文

少不學爲吏僶俛亦非良終日簿書間忽疑鬢髮蒼無聞畏後生素習成兼忘吾子豈獨迷相從道文章上論聖賢心下救世俗荒磊落古人風粲然在我旁精莩日月爰居惑鏗鏘置此但爲好切磋非所望

開元寺【寺在汝寜府本顏魯公眞卿舊居】

自古皆有死豈惟直如魯公旣中夭狂宼不獨延玆寺數經亂叢林廢爲煙若人昔所居故老廣其傳直气觸白日沈憂淩靑天悠悠穹壤間肯與蛛蟻捐事往理防漠悲來涕潺湲作詩識其處尙想音容全

漢武帝二首

武帝固英雄總擥皆軼材南並桂林地北守單於臺軍費累萬金馬迹窮九垓時獨卜大夫規規輸其財忠義豈不然告緡自此開茫茫文景後田野卒污萊孰謂將相謀竟貽黔首哀晚悟富民侯後時信悠哉

洪波漏金隄河伯獨不仁不有封禪行安知愁吾民翩翩海濱子自以通鬼神黃金成虛言鴻飛邈無因武安玩天時獨秉萬國鈞愴似宣房詩郎吏終負薪寂寞千載間眞僞共沈淪何乃忘謗書世固無直言

楚風四首

三楚多秀士從古謂之然接輿旣髠首三閭復沈淵大屈備時玩白珩爲世傳粃糠鳳鳥歌瓦礫離騷篇已矣徳旣隱孔車爲回旋

嚴嚴章華宮灼灼髙唐觀慶弔隨俯仰離合異昏旦人生詎能幾物化毎交亂千秋萬嵗後寂寞江與漢宜僚樂市肆叔敖榮寢丘不惡漁釣卑吾聞公閱休顚天地間世與我悠悠豈悟多種橘可齊千戶侯唐侯兩驌驦夙昔困多難蔡國雙狐白豈知反爲患世衰道爲遹服美自取間敝緼可終身鴻飛諒何簒

雜詠

今年四十一髮白牙齒脫未能遊逍遙意毎不自豁偶尋樂天詩往在江州日年幾與我同哀疾與我埒伊人了無生外物均寂滅而且於形骸變化難自況我狹中者萬緣日相伐力小覺任重憂多使內熱安能保平和但有就衰竭賢哉香山翁精誠妙前哲懸車未六十鼓缶終大耋以玆揆損益亦似有與奪至理何心得吾其守玆說

二十六日大風寄貢甫

雨止天大風艸木皆怒號居人不得寐起見星月髙鳥獸羣悲鳴空虛如波濤行子今安至愴愴我心勞山川幸非逺嵗月亦未防自傷下澤車不及鄕裏豪衮衮隨飛蓬悲歌撃長刀丈夫寒如此何愧兒女曹無由托飛雲更寄身上袍

墨河館連日大風

空桐倚不周近戴北斗魁上天限中外自古常風霾我行廹隆冬周覽窮荒回魑魅醜正直共工負其材初如百萬兵鳴鼔天上來日月慘不光星辰爲之頺又如海水翻洪洞奔天臺四顧無復人但聼萬壑雷揺山墮危石略野荒纎荄鳥雀失食悲虎豹忘羣哀大叫不自聞卻行尙欲摧而我仗漢節何由脫氛埃先王外荒服赤子棄艸萊陰姧竊號令天网殊恢恢我車傷崔嵬我馬勞虺隤感彼雞鳴詩聊以慰永懷

奉和永叔夜聞風聲有感用其韻

往爲名山客浩蕩多奇觀六月湖海臥飄飄生羽翰悞升紫垣籍艸野非所安金火三伏交束帶愁衣冠飛塵變形骸內熱焦肺肝豈惟天有時人事亦可嘆適有涼風來蕭騷庭葉幹感之意飛動忽若驂龍鸞銀漢水可涉枯槎去無難洞庭魚正肥逰子行足歡飲酒讀離騷睥睨天壤寛要當以樂死日月誰控摶夫子文章伯已在靑雲端且方濟一世詎肯哀盤桓作詩破煩磊落冰雪顏懍懍屈宋詞千秋劇椒蘭

春旱天多風贈深甫

春旱天多風十步不見人自非勢利役誰肯輕出門我亦閉戶居寂寞臥晏溫嘆息中庭花散隨扶揺翻百芳半摧折白日或翳昏安得超塵埃髙乘雲雷奔壯心更激烈中熱生肺肝愧君憂陋巷眷眷迂輕軒髙論淸我懷忽然失煩

呂梁

呂梁信天險魚鼈不可遊引棹出叢石一絙用百牛洶湧含風電蜿蜒噴蛟虯世自有畏塗吾仍恥隨流側見百仞奔俯窺千丈幽自非跂達觀未易寛百憂夙昔涉老莊縱心防虛舟忠信猶足恃放言禮門由

蜀岡南

山深行易迷南麓偶淸曠雞犬鳴谷中樵童戲巖上茅茨肖浮居牖戶相背向竹徑通往來淸陰亦彌望白頭三四老相見語歡暢心疑避世子形迹一何放行將從之遊自恨苦羇鞅不能問姓名聊作招隱唱

種竹偶書

少有王子癖長憐此君雅常嫌地喧窄不敢謀瀟灑昨日山客來勸我栽砌下感荷知我心遂得移繞捨其中置磐石可以措尊斚於此更一座以待違名者山禽時復來淸囀如郊野其餘卽無見不辧春與夏吾惟厭時俗人亦來者寡順然兩無議外譽焉足假新筍漸盈尺新枝已鋪瓦燕雀勿相驚深沈似隆夏

勸思弟於南軒種竹

世皆笑幽獨何不少自貶種竹南軒間亦足以相檢況玆嵗華晚眾卉日凋斂淸節良自如栽培匪爲謟豈知牕戶側秀色窺荏苒防玆東南美相對情不慊楚人昔頌橘行比伯夷忝此君最孤髙堅直難外掩凜气有精粹筠光射圭琰他時雪中客往往疑淸剡

古俠客行

壯年志慷慨結交慕英雄大梁多長者燕趙有古風千金起爲壽一諾不顧躬自謂松與栢忽爲萍與蓬市道今乃知利窮非義窮

深甫過畱宿並示近詩

別長防時稀樂少憂日多邂逅非素期悲歡柰君何明燈照空牕風雪滿天地此時坐相對達旦終不寐少年慕結交徒以此方寸危生始自感來日安可問意气久已奪形髮亦已衰如何切磋意不廢平生時驚禽墜虛病葉隕輕露一聞傷心奏涕下已如注

畱張十二宿

少年有佳趣老夫意獨驩常恨離別久忽忘防聚難勤置杯杓蕭防遺衣冠誠知惜短夜爲我彊盤桓

和鄰幾八月十五日夜對月

外事已波濤回首已陳迹獨有雲間月相見不攺色慰我平生懷故在中秋夕我髮見二毛羇旅多所歷毎逄桂花秋興發勸更劇江湖與山林所至得眞今年都城遊日與賤事逼得閒輙昏醉向晦專寢黙覺醒忽天明不見千里白誰令心賞違坐使歳華隔徘徊不自愜悵望空嘆息見君新詩章暫若對寒魄淸光動人目諷詠當自釋

腳冷

踐霜腳如脫知我血气衰況復齒牙落鬢邊亦有絲人生防當老何計遲速爲但願多美酒憂來忽如遺和江十飲範景仁家晚宿祕閣睹伯鎭題壁記畨直日月感之作五古

阮公有大度於世無所營顧獨好飲酒而欣爲步兵未嘗語是非舉俗駭且驚夫豈知胸中磥磈獨不平西登廣武原咄嗟豎子明朅來蓬池上詠懷激哀聲此風久不聞寥落成千齡鄰幾頗其流貧賤能忘形校書天祿閣不忍遊公卿時從好事飲傲兀人間情髮白不自疑歸來臥前楹顧見壁上書始知歳月傾喟然感舊交因欲東南行黃鵠眞去矣白雲遠冥冥吾聞至人語大塊勞我生天地一毫間出處何重輕但使樽有酒長醉不用醒君當觧此意獨往何必淸

賀王介甫初就職祕閣

鳳凰信髙逺矰繳安得羈非君九韶奏詎肯一來儀王子美無度孤飛絕云霓常恐濁一世斯人莫見之天子蹈軒虞公卿聚臯防孰言阿閣下定有朝陽詩願得調律呂聆音辧雄雌毋空著圖像但取誇童兒

修府學後同官僚見諸生

用儒沐休運撫俗奉明詔𨿽愧文翁治猶非武城笑玆堂丞相規頗盡泮宮妙髙閣橫靑冥長廊騖防窱春秋大復古修非所誚庭壇一巳新丹堊歘相照迂疏賴眾才簡黙希坐嘯況多都邑賢歷講道術要藩籬可目渉誦或耳剽泛鄕亦何人千載名獨劭

煌煌京洛行

紫極開天門慶雲麗皇居卜郊定九鼎懸闕觀寶書徳澤浸無疆風俗返華胥冠蓋百萬家車馬十二衢輕肥耀朝日富庶極中區遊俠信陵後節義大梁余顧盼生光輝吹拂動萎枯貴賤且貿遷髙陵忽爲墟變化若有神升沈豈嘗拘咄嗟鄒魯士何用空躊躇

代書寄鴨腳子於都下親友

予指老無力不能苦多書書苟過百字便覺筋攣拘京都多豪英往往在石渠作書不可周寄聲亦巳疎後園植佳果逺贈當鯉魚中𨿽無尺素加餐意何如

寄貢甫時隨侍入蜀

曩別百里近愁心亂淸秋今別百里遙秋色縈逺愁我飛乏羽翰我居悵淹畱忽如轅下馬局足難自謀古人有先覺不願往諸侯我乃今知之曰歸邈無由朝吟南陵篇暮梁山謳離魂如明月昔昔西南流

戴村

羇旅淹歳攺江臯屬春早幽村屢獨往勝事時黙討深竹尙殘雪陽崖已芳艸茅茨忽連接鄰里自相保人猶安道族景是山陰道徘徊問耆或遇棲眞老

種瓜瓠

吾生拙用大江海思遠適豈獨爲瓠長系取不食漆園有遺意放蕩豁心臆樹此無何鄕近身見多益五日拙一旬十日成百尺累蔓更相引甘實行可摘因之浮汗漫去矣笑局蹐從我其誰與由也不可得

簡深甫

與君一城居其實跬步間慊慊不相從十日俄忽然一城豈爲逺十日豈爲短客子局人事心與迹相反而況各異鄕茫茫隔山陂嵗時若奔車過去誰復推伊昔厭幽獨願子東西鄰𨿽鄰尙不覿何似南北人人間實如此千別能一防興來卽上馬埽塌聊相對

贈陳襄祕丞自峽中召歸

淮海南國衝冠蓋結浮雲面交固不數白首猶若新之子天際來各自東西人一語旦連夕歡如平生親豈伊名聞久固以意气均馳騖詩書間博哉醇乎醇我昔病俗學莫明聖與仁常恐遂至地豈期晚有鄰君還覲淸光一二席上珍賢者任必重勉旃覺斯民【陳廻此與其談性命仁聖之間畱五日乃別】

送衝卿守髙郵

雞騖守樊籠鴻鵠遊四溟羨君一麾去不負人間名孤防西北風海日東南明回首笑富貴浮雲亦何輕我憶童子時防衣戲五亭離懷重自感墮淚沾長纓

公是集卷九

欽定四庫全書

公是集卷十

宋劉敞撰

五言古詩

聞王十八除檢討

滄海有蓬萊去人初不逺舟車自難到方士曽空返聞子騎鯨魚姓名已金簡誰雲路幽險但怪波淸淺俯窺紫貝闕洞視白玉版神仙豈學致變化絕防顯乃知淮南藥力可及雞犬相望雲霧深防冥白日晚

任城道中

驅車太山下過憩任與樊此地昔建侯邈哉羲皇孫市朝非一世茂艸空平原三十餘萬嵗忽如飛鴻奔毀墓骨已銷但有石槨存縱橫委路隅防漠防岱魂古今一邱貉成敗誰復論區區東家翁乃復哀璵璠牛山顧千駟涕下何由諼忠義獨不朽庶防長者言

陳橋別隱直

柔逺在無外飲冰寧顧家旌麾辭北闕原隰生光華水涸雨亦收勁風捲驚沙送車何其多髙蓋垂文緺張侯平生親情義固所加哀我志慷慨睠我天一涯出宿水上亭暮談見晨霞百里亦已逺心乎不云遐我自東西人豈能守蓬麻周爰愧靡及敢不重拜嘉

答江鄰防到潁州見寄並封示晏公送行

日夕風雪佳相念思乘興忽憶君在逺離憂紛難定入門對新詩滿眼冰玉瑩因疑君居側恍惚不自勝別來𨿽無防日月稍已迸一葦悲河廣況乃山川迥逺逰殊風土孤響謬羣聴常恐弔原憲夫子嘆何病幸傳丞相篇復見仁者贈懸知愜眞賞有以誇歷聘何用慰索居一朝再三詠

寄深甫兄弟時在潁

回面簿領役終嵗無一欣思君阻晤語坐想如古人百里非遐方書疏絕相聞亦知平生懷未爲疏數分昔君幸見憐約禮博以文今也知不及瞠然已絕塵裹飯更欲馳漭漭風雪晨髙防汝潁間千秋愧荀陳

舟次潁上寄貢甫

我詩持寄君宛在汝水潯君詩欲寄我蒼茫煙浪深寒水爭赴壑駛流激淸音扁舟溯遊往寂寞嗟獨尋潁煙稍塞望淮月初淸心恨無知賞同樽酒誰獻斟相思意不極宛抑訴鳴琴曉燈半明滅抱膝成苦吟

古意三首

相逢偶相識相識竟相離防知別情苦寧作未相知相見如夢中夢中還相見薄帷鑑明月恍惚仍對面主父昔未仕頗爲鄕人輕上書𨿽晚逹稱說何縱橫不忍脫粟飯甘爲五鼎烹豈不愛厥身徒爲喪其生吾聞南山翁軒冕不得榮

栁下不違俗獨恥伐國言三黜何嘗憂一問遂慘然世衰狙詐用賢者防其源孟軻不言利顧有仁義存何乃百世後功名爲時惇

秋意四首

陰虫鳴空階危葉墮髙樹秋風𨿽昨日所遇已如故悠悠嵗方晏采采行多露芳香日可閔宛彼蘭與杜鴻鴈起海濱淩風自翺翔冥防淸雲間矰繳安可望千里一悲鳴一里一徬徨時變感自深豈伊恨越鄕鷾鴯信多智出處能自謀非無人間畏而襲人間逰微風動髙林梁棟生早秋斂葉從所願落實安得畱翻翻林間藿昔惟桃李華飄颻終焉薄江海無津涯榮華寄須臾顦顇空泥沙良無淩霜節安得復嘆嗟

雨晴率張生及諸弟到建福僧居

沈陰天气昏忽霽景物好墻陰且殘雪池岸已芳艸愁懷無端涯彊出慰枯槁白日當靑天所至豁如埽山僧一飯畢鐘鼓不復考庭宇若無人牕軒照丹藻徒行不知逺適興愜所禱如覺逍遙逰頗堪謝煩惱諸子吾宗秀張生一經老相顧能不言歡然屢絕倒

初鴈

翩翩南飛鴈契濶萬里道朔雪常逼秋知防諒宜早敵兵盛西北弓矢斷飛鳥側翅鋒鏑間悲鳴觸懷抱往時商山翁自放亦忘老避地吾所師相望戒輕矯

始聞鴈

冬夜何漫漫北風扇淒惻始聞南飛羽稍稍過我側來賓無乃後恐非嵗時忒朔方稽常貢物性隨變易哀音一何厲路逺霜雪積就陽旣雲歸感義寧自黙胡爲堂上士撫劍重嘆激

沒蕃士

丁年仕轅門欲食萬里肉敵兵方彊梁邊境日局縮是時十月交轉戰大河曲落日天地昏風塵蔽川陸我師自憑陵敵騎出深谷路窮矢交墜壯士同僇辱投身致网罟南向長慟哭忠義安可論功名亦已覆悠悠捐嵗序忽忽抱心曲每生悔爲禍致死倘還福夜渡黃河冰獨依荒榛宿狐貍鳴我旁虎豹相馳逐脫身僅毫毛夜動晝必伏肌膚存空骨性命半鬼籙十月到亭堠門人識風俗回頭復長望慷慨淚盈目憶昔萬人出今還一身復可憐同時輩視我猶鴻鵠永棄絕域中防時脫臣僕叩門謁主帥長跪向人哭可汗甚雄傑其下亦輯睦弩力思長策勿輕用人屬

寄子華內翰時亦宿齋是夕風雨

君居白玉堂我在紅藥署出處豈不同咫尺限相遇風雨聞雞鳴節物驚嵗暮思君正展轉夢中亦知路

過澶州橋有感

河水東赴海還從天上回寧知今日波還復前時來岸栁亦已荑原田正莓莓念我平生歡悵然使心哀

和江鄰防雪軒與持國同賦二首

君居近城市每獨厭囂煩積雪成髙臥故人來在門埽除更爽塏談笑寂無喧開牕延寒月拂席置淸樽眞得酒中安知狐白溫

長安𨿽大雪車馬無休時窮巷有髙士閉門獨何爲朝煙不黔突彈琴方賦詩逍遙無忤色慷慨多逸辭適有感同好寄聲贈所思調髙當和寡無以答君知

養雞

茅茨一畆寛生理備委曲雞豚自古昔豢飬隨世俗鑿垣安其棲幼長何碌碌旦出四散飛暮還相從宿頗哀鴻鵠輩飲啄不充腹何事萬里逰羈旅傷局促衣冠相嫵媚庭廡更追逐未悟糞土非豈知稻粱辱物理常有此人情苦不足安見避世翁頽然臥空谷

乘小舟入朝京門訪安道

南山厭淸流春光滿上頭懷人不勝意乘興去扁舟靜吟日光午孤棹正修修固當見安道曷若王子猷

送陳奇祕校逰寢邱

世往人物非古今共滔滔聞君寢邱客因憶孫叔敖脫身田野間功業靑雲髙憂國不憂家子孫負薪勞苟無滑稽士亦已埋蓬蒿嗟來千戶封晚受侯王褒賢卿尙遺忘反慕貪與饕況彼裏閭人安能厭糠糟伊昔方斷許身輕鴻毛陰徳尙有報天寧紿吾曹努力道路勤我心良郁陶

宴得解進士【先是予爲監試】

汝潁紀南國星極麗中州多奇兆兩漢粹气兼九邱里巷含古風文章耀前修上恩榮計偕博選充詔求雜防防駿骨軒昻出驊驑日余瞢深識有司屬同憂攻玉固以石妍媸豈云侔登龜但投餌美惡非其儔堂上歌鳴樽前親獻酬有功幸九錫與祭爲諸侯

送胥元衡殿丞通判湖州

平生笑山濤非隱復非吏今更欲似之顚瞑老將至羨君負淸識於世寡所求能從魏闕下徑取江湖逰扁舟駕長風千里破髙浪倚檣一淸嘯佚气橫云上醲碧篛下酒紅鱗苕溪魚防衣起爲壽此樂天下無誰不慕軒冕顧多困朝市人生難自諧祿仕當若此

譏謝十三

利交勢相營義交气相得千嵗若旦暮萬里猶咫尺昔我相聞聲但嫌未相識今我相同逰又恨莫相益同時復同道同官又同籍平生重結交然諾亦自惜子爲太守丞我爲裏中客𨿽復戒疎數不應事形迹

宿九里潭

潭樹老垂葉蔭玆千百尋蛟潛伏遺劍魚躍應鳴琴逺客何所羨神淵涵淨心

橄攬【本艸言橄欖解鯸鮐及酒毒最效也】

吾昔評橄欖不在百果後其材中棟梁其實過橙楱俗人多未識至美或莫售材以逺見遺實以苦爲詬華堂娛嘉賓甘脆陳左右此物萬里來眞味寧免陋欲觀絕倫效宜與危事遘江魚肆潛毒頃刻輒僵僕昔酒發狂醒千日尙沈瞀性命如危弦一絕不可救幸能服刀圭咄嗟反其舊此亦天下奇能使夭者壽豈殊魯連子談笑解紛鬭功成歸海濱不願千乘富

聞伯庸再安撫涇原【壬午九月鎭戎喪師復再往】

西師又失律將帥各顚覆流血丹川原積屍委山谷咄嗟仁壽域短夭生理促王命有不行國威爲之衂鄙夫無憂責感慨祗慟哭況聞哀痛詔輟食想頗牧朝廷足名卿多壘各含辱謀議宜深長瘡痍待湔浴使乎非常任天子意所屬百萬气未蘇吾民且局縮賢人勤功名報國忍勞篤往者博望侯昔時來君叔再三持漢節白髮走川陸豈不久顦顇事業光簡牘闗河據上防郡國同心腹徵膳向五年彊宗亦單獨君乘赤輪車一一詢比屋唐虞升平風惆悵難再沐

鄰防過門不畱戱作

陳平少負郭亦回長者車貧賤𨿽足羞猶問道何如此風固宜少未謂今便無所望臺閣賢尙能念古初左轓塗朱漆長綬要銀魚化我不少畱始知心見疎彌年寄祿仕竟日勞簿書相與同笑言俱幸逃空虛春秋期知我雅頌誨起予玆意未可忘君宜誦權輿

秋雪

剝候凋羣陽幽陰肆騰湧淸霜飛雲初大雪吁不凶繽紛舞鴻鵠細碎翻蠛蠓北風故相資凍雨仍更縱泥塗絕行道珠璧棄郊壠峩峩九重髙兀兀雙玉聳寒光坐輝映凜气彌衝擁壯士歌慷慨儒生議刑寵長年昔未逢噤語空多悚皇天無私尢徳惠答防鞏豈伊傷時和蓋亦遵順動況玆秋方髙民麥皆在隴龍蛇蟄旣坯鳥獸毛亦氄農夫樂休役天子寛垂拱信此丰年祥爾曹何必恐

秋雪寄獻臣

三年海水旁卑濕厭歊熱都城幸相從比嵗秋逢雪秦吳乖風土南北異時節惟君嵗寒一致乃欲別出門顧道路冰霰埋車轍咫尺阻相過誰當慰寥泬

月夜期江梅兩君不至聞在李二審言家飲

日入更灑埽翛然庭檻空酒杯落明月白羽來淸風佳興自不淺幽人無與同徘徊臥林下重露沾蘭叢

城樓

新晴彊人意步上西城樓雲煙開井邑綺繡錯田疇離離麥就熟翳翳桑尙柔懷歸感初服覽物悵淹畱

子髙作司諫見舉自代

智短多不堪宂官略自保念非撥煩用猶覬趙魏老故人紫防仙自致靑雲早回首記平昔露章慰枯槁先容輪囷木進取萬里道妄意巉巖石庶防千金寶過聴爲君羞貪名怯陰討人亦謂我何自笑方絕倒

聞子飛作諫官寄隱直

玉以二獻珍金以百鏈精錢侯困躓時詎免時俗輕感激生憤勇辛勤就功名居然取髙第自此淩諸生諫官近冕旒地望臨公卿報國須薦賢致君在舉能蕭朱尙結綬張杜猶提衡小雅紀伐木防禽識同聲此風久已無賢者當肯行念子早治裝復令世人驚

賀隱直【錢子飛言之中丞中丞奏辟主簿】

三年守一官五年調一職選門萬餘人過半頭髮白賢愚必待次先後各循格相與爲波流其誰辧白黑子今特招起方與塵土隔翰林誠知人【錢子飛】中丞亦好徳古來禦史屬自與二府敵於今任𨿽卑其實名不易必將寄紀綱豈獨親簿籍鴻鵠須逺飛騏驥無近迹往矣勿自疑天方佑正直

賀王純臣

昔者巖穴客多隨辟書起榮名耀山澤髙閣下閭裏此道不復振此時竟已矣不圖廷中賢有意及之子十年困鄕書三黜竟不仕一朝遘知音籍籍到天耳窮通諒有數自古多若此年華猶未晚富良方自治伐木情所深彈冠坐增喜請歌反招隱以激南州士

詠庭檜贈深甫

自吾臥家巷幽獨謝鄰里顧憐庭中檜常以比君子春秋色不變朝夕影雙峙誰言冰霰繁稍亂蒹葭毀始知嵗寒甚慘慘不自喜悵然對之嘆爾復那至此陳蔡稱慍見由也徳可鄙天損吾能違放歌有焱氏

檜花

百花乘春輝紅白相嫵暫開已半落過眼如夢寐繁奢能防時寂寞都埽地兒童惜徘徊婦女瞻歔欷中庭兩檜樹百尺浮雲際芳意不玩俗秀色亦自喜綠煙凝參差金粟防細碎霏霏墮疎香裊裊隔淸吹足明後凋節不與眾艸類忽思折瑤花自放天宇外

初秋病中作五言呈君錫待制介夫學士

蹇淺闇聞道螴蜳自焚和負玆嵗陰攺閉閤秋風過濃

露變園艸號蟬翳庭柯覽時悵頽暮顧影驚婆娑平生江湖尙薄逰不願多奚爲役外物況乃淹舊屙䢐西識艽野采菽聆悲歌今昔容不同情感殆靡他勞生共逆

旅馳景均騰波行矣自免歸息陰安薜蘿

送王子直還斥溝

薄薄雲蔽日淒淒寒中人飛飛燕歸蟄漠漠鴈來賓送子獨無友悲秋空病身登山復臨水便覺二毛新

初卜潁州城西新居

羇鳥能擇木防魚知赴淵飛沈豈異意行止私自憐玩世本無術辟人庸得賢卜居幸樂國負廓依良田心與地俱逺我徒共熙然生涯亦何有聊以忘吾年

早行

虛舟卻煩暑初旦更淸和塵襟暫軒豁幽興亦滋多黃鳥囀深樹良魚躍層波岸花間紅紫村叟雜笑歌稍忘溯洄力未悟嵗時過側肩市朝客偃蹇柰予何

晴日後園

羣鳥飛朝日鳴鶴響晴空宿雪乍消釋滯陰反沖融幽居亦可愛老圃願與同負暄空林下逰目故城東世事見流水嵗華指飛蓬酣歌用自適貧賤何必終

公是集卷十

欽定四庫全書

公是集卷十一

宋劉敞撰

五言古詩

新作石林亭

朝廷入忘返山林往不還念無髙世姿聊處可否間築基仿崔巍鞭石輕險艱羣玉相磊落萬峯正孱顏種樹亦蒼蒼激流復潺潺湡浯歘在眼昆閬若可攀自我嬰世网邇來須毛斑邱壑成弱喪簿書常自環及爾滅聞見曠如逺塵寰豈敢同避世庶防善閉闗子牟困懷魏謝傅悲䢐山玆焉可遺老詎厭終嵗閒

樊口

回舟武昌郭暫往樊水上樊水何淸冷樊山亦孤壯壽藤驗百嵗木過十丈絕俗殊崎嶇攀緣幸可傍林端見漁捨戶牖相背向雞犬鳴雲中神仙豈殊狀昔聞元次山於焉寄荒浪鄰里俱已非陵谷平得喪茅茨固防物蕪滅不可訪向乏數卷書終隨眾人葬淸時易直道末俗擯髙尙陳迹成渺茫孤吟屢惆悵

宿州道中逢聖兪入京

翩翩河中船一西復一東相逢且不畱相別何時逢黃鵠安稻粱有時顧池籠一爲滄浪去不復思樊中哀君蒼髮白擾擾悲途窮努力千萬乘寄聲謝醉翁

謝學士赴闕還京師【謝之先徳嘗典記注】

公提史臣筆記注天子側日成唐虞風噩噩在典策家聲繼純粹論著多切直周南未成書流涕嘗感激忽從東溟飛上拱宸斗極淸淮淨無波歸馬閒且奕帝宮靑冥間白日升曉色儒人相慶語文道宜久職公歸演綸誥制度期能覿

和甫自京師至

過事與日多歡憂兩如夢安知盈樽酒此國今宵共寸心不如昔感遇每易動孤笑破羣愁彊顏不爲用天河轉屋角缺月照梁棟燼落屢繽紛良時亦倥傯駒晨在門十里起相送暫醉醒不遲舊愁來更重

得鄰防書

君乘使者車我爲列郡守地理秦與越天文井兼斗夢寐且不通言笑安得同忽傳咫尺書逺愧西南風衰老容貌遷憂患志气落聞君白紛如我亦不如昨捨書計離別忽忽三四年一日成九秋此語猶信然天地大逆旅外物不可必出處多舛馳相逢定何日尙禽晚且防沮溺長耦耕此意𨿽未合且當勤寄聲

答李谷同年書

歸客江南來迢迢數千里故人遺我書細字三四紙上言平生懷伐木義所倚下道相知心結綬方獨喜寧知淮陽翁棄外甘臥理不預朝廷議何由發吾子

楊彥文過

病起時節攺繞池飛脊令賓交絕來往門戶常晝扄朔風捭閶闔凍雨翻滄溟泥塗墊后土气象昏圓靈局促久增欷據梧目思瞑窅然顧環堵嗒若亡我形夫子亦何事羇旅復伶仃孔懷在接淅過我不遑寧嵗晏絕晤語誰當慰長醒

晚過深甫

忽忽衡門下防希田舍翁有時寄一笑目送南飛鴻今旦天正佳艸樹揺春容忽驚枝上花飄落隨西風偶然幽興展思樂古人同塵埃比殊深杖屢亦可通誰謂車馬多澹如初不逢

讀鄰防泰山十二詩

宿心慕鄒魯寤寐泰山杪慷慨念遐觀滯畱想輕矯人寰何鼎鼎羣動困擾擾安知有神靈獨立萬物表圓天似車蓋滄海稱池沼丹梯無畱迹絕壑通過鳥古今更廢興萬事論莽眇七十二家舊永興耳目窅羨君能自力窮覽謝煩湫超然昔賢處覺玆世少吐詩狀奇防思與云縹緲忽如按圖畫所向得了了悠哉仲尼意信彼天下小

休復謹次韻和呈垂覽拙詩之作

朝躋天門路暮宿白雲杪超然六合外如翼鸞鳯矯運眸極遐曠收念息奔擾盤盤上絕頂獨立顥气表天壁湧神泉玉龜泳靈沼淩奧無螫虫集灌盡百鳥勝境窮賞踐陳迹嗟緬眇接遁終焉托眞仙事殊窅雲路相飄颻塵途忘湫湫躡屐防已屢操觚才患少思軋防沈伏神馳空縹緲謝客興不淺尙子計未了何時出塵籠重看眾山小

送從兄

東門楊栁深下有還鄕路之子千里行春風三月暮旅心常艸艸飄忽不可駐居者空徘徊行者亦反顧丈夫方貧賤四海無所遇不如轍中魚猶以沫相喣悠悠大江水日夕自東注何當激風雷慰爾饑渴慕

山光寺送獻臣

嘉集常苦難送歸豈辭逺檥舟故相逐攜手行自挽古寺何崔巍深林象巖巘幽尋取乘興造適非素選寒泉冰深池衰艸被長阪嵗窮景蕭條僧老意繾綣勝賞竟誰同相知幸非晚離懷自無極日暮仍忘返

燕譽堂飲別朱著作

嵗晚節物變防難羇旅悲疏燈照四座殘菊醉空巵歌闋風雨起舞餘冠佩攲天明念陳迹忽忽叢予思

以石爲玉

梧臺有沈璞由來非一春時無司南駕自比連城珍寧如昆邱叟相與笑緇燐勿以名誇世而將暗投人

夜分東牕見月

逾望月彌晚宵分在東牕隨風漏疏隙散彩奪寒釭畱翫坐忘寐啟書對空缸惜哉皆陳迹誰爲足經邦

酬某

讀書與博簺亡羊信多岐何以消煩憂謝墅觀奕棋寓物多歡適吾道有張弛誰能長刺促屈首就鞅羈陳遵嗜杯酒柏松見誚袁絲沈裏閭劇孟相追隨君方總府事吏牘正紛披走見固所願淸閒在他時

酬林國華先輩

昔吾臨汝南休騎思俊賢此邦號多士今世猶依然奉詔選計偕至者皆比肩子時避逃我常獨懷悁悁豈我非其人長鯨隘蹄泉將由求之失黃鵠去不還察亷未塞責負課終彌年解印歸臥家百憂正纒綿聞子來仕門華裾燦雲煙手攜一卷書金碧紛蟬聨慰我平生懷意好何深堅始知向難進非以相棄捐鄕評讓父兄觀國气無前翰飛果自致大笑諸老先毫末爲豫章眾流成深淵物常積於久念子亦勉防令名百世榮文學貴本元愛至相期深愧無長者言

夜雨

盛陽爍微陰五月气蘊隆天地爲大鑪萬物皆廢銅俯欲濯江漢仰思淩蒼穹縮身投蝸角救暍號天公天亦哀人謀云送雷風須臾如瀉一埽萬里空有似脫炮烙又如逃祖龍大哉造化力因見王霸功

登呂屯田淸暑亭

日永𨿽䢐暑虛堂自淸幽主人意未展攺席玆城樓嘉樹逺近合淸川縱橫流好風萬里至浩蕩開客愁長嘯欲飛動勞生局逺逰眇然不自愜目極孤云浮

許州西湖

羇旅懷江湖氛埃願臯壤及玆已俱適初意恨獨往樓觀湧參差軒欞豁髙爽淸光見毛髮眾影兼俯仰昔者廊廟客於玆濯塵网疏源不憚逺勝事日以廣美矣流水意當爲知音賞

晚過西湖

日暮無與適緩帶此逍遙湖光悅我心步上西城橋逺煙被林莽樓閣隱岧嶤歸鳥先後飛夕風正飄飄悵然念逺渚興盡復行謡

睡起

日午更稍休池上逍遙眠水木澹相映庭戶淸無喧時有山中禽來鳴髙樹巓防風拂徑過防意成翛然有生滯形役萬物安靜便愧無淮陽績髙臥亦終年

奉和府公新作盆山激水若泉見招十二韻

誰謂山水秀忽登君子堂乃知仁智樂不與冠蓋妨濃靄萬疊碧懸流百尺長列峯映落落繞澑含蒼蒼气爽變衡霍聲幽激瀟湘意眞景自逺逸累已忘鳴玉無時續翠屏終日張賞音得虛寂寓興成軒昂夙昔慕邱壑邇來倦簪裳欣符洗耳願遽有尋源狂縱目寄歷覽挾琴寫鏗鏘但疑主人厭應接殊未央

逰五嶽觀寄鄰防聖兪

五嶽神仙境可聞不可攀安知采眞逰近在都城間樓觀橫飛雲虎豹司重闗車馬自玆止始覺非人寰層波漲滄溟參差出三山金銀防宮闕日月相循環東來復防時花艸紛斑斑長楊垂輕絲若委千髻鬟氛埃無由及魚鳥相與閒造適不自知忽如脫沈那得窺壺中逍遙去塵闤主人自瑤杯勸客流霞殷此中可遺老豈獨聊忘還嗟嗟二三子世路迷險艱流光競奔走俯仰移朱顏誰肯委俗紛相從解朝班濯君冠與纓春谷水潺潺

谿上避暑

滴瀝松下雨淸防萍際風欣然此時賞我與斯人同倦鳥墮水上防魚翔鑑中不言閱羣動未覺幽興窮

東館避暑

虛館含微風髙梧散層陰逍遙敞戶牖曠蕩披煩襟雲光壓孤城火气連千岑四海俱探湯獨淸亦何心願傾西湖水起就三日霖落落抱寸誠此志誰能任

得隱直書

庭柯結浮陰深竹聴鳴鵙晚涼愛軒宇黙念得佳客適有南逰鳥墮君一封帛眷予方幽獨慰我正相憶洛中輕肥地子復顦顇色富貴若可求吾從執鞭役

隱直近詣闕獻書報聞

炎暉若探湯周道行倭遲之子忍重跰斯人方病痱上書蒼龍闕移副鼎足司卓躒動羣聴謂言卽張弛虞卿萬乘相子房帝王師古事可髣髴世實參差天閽虎豹深棄我忽若遺卻走國西門素衣化爲緇行行屢回首未忍從此辭賢者愛其君肯如悻悻爲吾聞先逹語進退自有時版築不爲辱飯牛豈嫌遲男兒建功名或與老大期努力梁甫吟古人不予欺

將入京得淮南王工部書及遣壽州官船以來五言寄之

生理厭漂蕩三年若棲苴春深感松柏流涕望京華誰言數捨近局滯成天涯鬢色新二毛悵然空復嗟明侯平生意𨿽逺不云遐叩君金玉音眷我需於沙旭日明淸川扁舟問貧家𨿽非方外逰此亦海上槎盡日庇短篷不慙負捨蝸愧君濟川才引領隔雲霞何由一乘興世累紛如麻

答君章譽兩兒見寄

窺鏡見二毛自憐憂患余豈惟壯心盡方與功名疏終嵗不捉筆歷時長束書顧常念絕學正復傷離居忽忽莫自聊悠悠空嵗除過壯而無聞我其眾人歟故人來江南丹轂映隼旟尙持平生意期我相得初殷勤作新詩爛漫聨瓊琚溢美及兒曹伻來問起予𨿽知非其實但愧情相於矧乃筆力雄駸駸逼曹徐一讀必三嘆何由望儲胥故人昔流落襟抱久不攄乃者始再遷通直承明廬蒼龍脫韝絏快馬從輕車神至气自豪心廣體亦舒淵源未易測變化天池魚寧獨揚子云其工似相如苟能哀顦顇有似慰空虛月寄三四幅窮愁直見祛

答無逸秀才寄示新文

金華神仙境山川天下無之子復淸發自與常人殊問學當世賢不違智如愚歸來守桑梓寂寞安故廬此風足蠣俗有以光吾儒如何臥空谷自樂詩與書我辱廷中臣一麾寄江湖薦賢力不足相望空長吁

對酒憶諸子

此酒自足飲胡爲坐無歡念我意中人四顧用長嘆平生交逰少而復聚防難萬古膠漆姿各在天一端用兵輕文儒諸子俱小官物生系所逢窮逹何足言但恨適有酒共醉乃無緣

出塞曲三首

桓桓良家子趫趫羽林兒恩讐久未報感激气拂霓無用丈二組不須一丸泥獨身斬敵首手攬封王圭丈夫不懼死所懼潛闒茸出身義許國桀石賈餘勇豈無親戚憐決去甘登隴人生在奮發將相寧有種茫茫郊塞逺木落原野空鼔鼙濕前雨笳吹悲後風山川行無極敵窟未可窮生當取榮名死當爲鬼雄

移葦

蕭蕭江上葦夏老叢已深悠悠文王死常懼牛羊侵遷根橫污池慰我江湖心淸風日夕過白鷺時見臨疎響拂琴瑟緑華曠衣襟處卑節不攺習靜情足欽炎暉已堪愛秋景坐可尋願及搆明堂甘心辭故林

欲於舊州石橋作偶浯臺以備逰覽先爲五言

河決鉅野溢此時吾山平百川防兩澤千里圍孤城桑野就蕪漫石橋尙崢嶸往往有白鶴飛來羣悲鳴我欲覽風土因之省民耕誰能同我樂誰肯從我行楚人哀江南倚沼而畦瀛臨髙誦斯語正復傷人情當築十丈臺偶浯爲之名上可容宴豆下堪列斾旌棹歌出中流簫鼓防前楹浮雲來東山落日隱北溟此樂或難忘請公爲我評

章華臺

楚子志方盛築臺臨章華度髙累百尋計產逾萬家參差蔽日月煥爛生煙霞侍酒皆列侯佐歡盡名娃嬉逰未云樂荊棘紛已芽柰何竭民力用此爲盜誇蔓艸匿頽基長風捲飛沙廢興若糾纒故老猶咨嗟

曲水臺

杖履不能逺逍遙池上林防風起眾響炎日隔繁陰斐亹激流泉間闗語鳴禽放懷在離人寄賞欣防心旣謝朝市喧亦忘山谷深𨿽知非吾室猶以開煩襟

暖景偶作

垂楊欲吐花芳艸徧抽芽低風動簾幕細雨濕堤沙暖景蕩愁思一城千萬家

冬雨偶作

江上朝來雨城中起寒色淒淒濕塵土漠漠蔽空碧築場看已晚及物悵無益苞蓍怨下泉客子長太息

豫章儒者

豫章有儒者讀書三十年但識上古風不知時俗遷一聞西戎叛有意摧羣頑詣闕上封章臣知用兵權不在勞士卒不須役戈鋋要先正其本本正末自安臣觀朝廷中或有可廢員臣觀艸澤中或有可用賢國家旣失此姦吏隨矯防吏姦萬事隳外患隨因緣所以子玉存文公積愁顏所以汲黯亡淮南爲無難天子覽表嘆當朝常拳拳回頭謂羣公可付史館編可使靡好爵以補風化源豈知貴臣忌投爾南海壖不得面指陳胸襟曷由宣卒走驅使行行行酌貪泉名與囚俱位乃胥校聨九重竟不知猶謂列王官柰何樂堯舜乃是取危顚誰云遇明主未免遭棄捐遂令天下士齚舌戒勿言寧有死壑中安有議君前浮雲蔽白日自古同所嘆豈爲此生悲我歌願臚傳

賀尹學士辟經略府

年來方苦兵邊氛蕩區夏西陲亭障盡人骨蔽荒野漢家飛將多程李相上下試問誰董之王朝大司馬分廷授斧鉞號令從此把主憂臣當辱開府納儒雅堂堂防山舊乃是謫仙者謀畫當代無胸襟一朝寫誠知鑠鉛鑛不合煩大冶要使借前籌非公諒誰假鷹饑肯擇肉驥逸始流赭由來抱軒昂可得不脫灑昨聞負芻粟中戶困楚檟此事已大急哀哉動鰥寡兵家尙神速世務忌苟且願公更深謀郤敵如破瓦防鯢埽封境疲瘵沐純嘏豈令魯仲尼獨贊王孫賈

鷾鴯巾【余率意作之以便當暑其形制如燕也】

逺思意而子因作鷾鴯中慮世本遺物全生翻近人輕涼便肌髮瀟灑外埃塵山林有獨往此亦陶唐民

望洞庭

洞庭七百里浩蕩敵溟渤云夢開其胸巴陵束喉舌東流匯羣川盛漲五六月飄颻浮乾坤倚蓋低兀臲吾行寰海間未見此水濶峽流下衣帶島嶼盡毫末髙秋捲氛翳兩涯浴日月何得徑寸珠晦明互出沒蒼茫蛟龍宅混雜魚鼈窟太古到於今沈潛孰分別風帆引北極波浪限百越國絕南顧憂獻琛各通逹山川非一險此實輔明哲俯笑三苖愚竟爲獨夫滅逺逰世俗隘偶此耳目豁淅瀝臨淸風滂沱濯炎熱蕭蕭霜林暮藹藹芳艸歇壯觀激我懷當歌意復咽寂寥軒轅樂萬古逸響絕慘淡虞帝魂九疑莽嵽嵲況聞屈賈輩各賜楚漢玦至徳無復還後王寢衰缺滔滔更南徵鬱鬱抱防怛太湖𨿽云深未救懷古渴

公是集卷十一

欽定四庫全書

公是集卷十二

宋劉敞撰

五言古詩

同聖兪寄金山曇頻次韻【是時予方欲請東南一郡】

我𨿽遊都城心亦無所住誤得世俗償形骸寓冠屨少時侍吾親遊覽愛北顧至今頗思之想見江上鶩白頭曇道人夙昔竟未遇聞其最安禪無念無作故勞生有喧寂得意無早暮塵埃未易厭臯壤固多趣若復乘桴行從君款幽素

送僧歸君山

羇旅頭髮白寤寐君山靑逺遊負雅志舉俗笑獨醒西風吹新秋幽興浮洞庭忽見九疑峯如列枕上屏遼遼伯牙意寂然誰爲聴歸客適我願歡然叩柴扃振錫循東道泛槎問南星瀟湘落君手去矣鴻冥冥橘柚初熟杜蘭晚更馨上方試回顧笑指江漢萍

入山

連山何叢叢相背復相向盤溪殆千曲險石彌萬狀或疑天地翻斗起渤碣浪蹙沓更騰淩變化倐奇壯舟車未爲用夷夏永觖望鑿空伊誰氏重譯肇霸王茫茫千萬嵗冉冉道交喪薄伐策已卑割據事逾妄衣冠慘分裂玉帛敝辭讓至仁有柔服逺馭恥懲創非無一丸泥不乏萬人將齊讎紓九世魯錦輕百兩羊腸勞躋攀魚齒困沿並彼岐亦云岨易簡徳固曠大哉天作詩因見聖者量

治渠

旱久溝畎廢忽雨浸我廬晨興不及屨出門自手鋤一直復一曲水流若江湖蚯蚓爲蛟龍蟻封卽邱墟生理避燥濕一室足有餘人事戒偸安未能輕須臾豈恨規摹小所傷筋力劬衰疾實使然不勝一匹雛伊昔論五帝毎嫌盡信書及玆始欲嘆微禹吾其魚

東門行【古曲言貧士不安其居妻子畱之今攺言時薄不卹賢士士欲逺逰猶顧念舊國】

拂衣趨長道撫劍獨嘆息並嵗不易衣期旦曾一食悠悠風俗薄顧我若異域積金要能笑彈鋏輕下客豈辭蓬蒿居未與塵世隔黃鵠非池禽東南舉六翮出門尙徘徊悲鳴念舊國何日復來還爲君涕沾臆

步登南門呈府公

秋至久獨醒今旦始一醉非公愛賓客何以彊玆意淸風與人期蕭瑟萬里至落日髙城西參差數間地顧玆景方夕悟彼嵗亦逝造適常若希開懷欲誰忌暢然就酩酊更盡酒中味

小雨

春陽轉爲旱惠澤積不泄稼穡亦已晚泉湧爲之竭吁嗟叫蒼天閶闔不可越精誠憑土龍神化空怳惚今旦微風來朝陰度城闕霏霏墮疎潤稍稍漏白日塵埃暫埽地艸樹才沐髮終宜云漢枯尙喜雷電發帝方復威令世莫患妖魃寧作成湯時彌年困饑渴

淮上微雨寄天隱彥文

海風吹微雲載雨淮上來灑埽區宇間削然無塵埃四月𨿽䢐暑幽襟爲之開思我同心人閟玆千里懷悠悠日巳逺勤勤首屢回安得乘輕飇相從孝王臺

細雨

小雨滿前軒濃陰不時捲隨風气潛潤竟日花微池光慘澹昬樓危依微辧寒添夕景長坐逼秋容晚楚客歌泬寥吟懷孰云淺

吳九秋過西池作詩持國和之邀予同賦

三山淩波濤云漢邈氛埃世無乘槎客安得窮昭回天門洞閶闔海池含風雷淵淪蛟龍室焜炫金銀臺西顥何蕭條百芳日已摧誰能瑩心賞喟子懷仙才時變感所思駐車載徘徊已秋孰願夏覽物彌歡哀韓生肆爽言觀變均齊諧而我拘俗者俊遊日已乖欲濯纓上塵何時與君偕

讀雜說小書

長日無與語聊及齊諧書紛紜六合外莽眇三皇初近旣難必有逺亦非必無古今夢寐間過事蚉防如達生齊萬物曲士拘一隅苟以忘吾憂焉能識其餘

初到淮西讀書申申堂寄友

稟性實無用干名謬所望中爲祿仕逼誤有世俗償組綬見羈縻簿書正搶攘語言畏時忌談笑憂事妨往者托山林未能下羲皇邇來失吾眞終日幾發狂期防非本務米鹽豈大方灑心賴篇籍發興依松篁朋友素所畏道路阻且長怨極倘見思寄聲慰離腸

夜讀漢書

明燈一編書往古千嵗事值歡輙孤笑觸憤還累欷四旁寂無聲童僕正熟寐歡憤𨿽不同均非平和气可憐自戕伐忽忽老將至反愛童僕愚冥然不識字

和永叔寒夜防飲寄江十

昔與江翁別酣歌國門道黃花落酒罇白髮借霜艸本謂此行逺定知此樂難豈意二三子復爲今夕歡主人文章伯談道輒忘倦每至絕倒處恨不使君見鳥迹上古書龍頭冢中器其人骨已朽感此相與醉呼問西飛雲遊子何當返寒風吟枯梧嵗月益已晚吾聞太華峯乃有神仙居莫逐秦時人獨結山中廬【永叔出所收古文碑碣及龍頭銅鎗示客以張飲興也】

三日同景仁鄰幾濟川晦叔景【案原缺一字】呂祕校劉判官防南曹飲五君皆尙書外郎劉呂修唐書官

秋气迎節至【立秋前一日】涼乘髙風車馬防北闕冠蓋防南宮從吏殆成隱玩嵗復將窮簿書幸無他談笑偶多同郎選冠一時史才映羣公著書駭深妙聞道惴顓防但願竊餘論常此樽不空寄迹三署老不慙顏與馮期鄰幾飲不至醉作江侯詩並解座客

秋云樂邂逅拂我榻上塵江侯舊多信今作叵信人我求江侯意因得江侯眞乘興本當出興盡便回輪已諾𨿽可嘉將非俗中倫棄言似不誠未害方外羣江侯不爲名名者實之賓江侯不爲貌貌疎意自親作詩解江侯饑渴夜復晨

十月二日邀鄰幾飲裴二如晦來遂畱至夕

晚下渠石閣方轡得傾蓋天寒畏幹人巵酒自相對裴侯非宿約來預心賞防吾季方家居四坐客解帯獻酬雜嘲謔歡笑以爲快幸無俗中士形迹一不怪蟋蟀鳴髙堂嵗月聿已邁於今鮮吏責無所憂其外但當勤來顧數醉此庭內良無徳與汝聊足紓慷慨

和貢甫瓜步詩

江介多悲風川廣不可越畏塗非吾土遊子愴明發羣山起楚蜀眾水防溟渤地險自適然天衷豈端設憑陵三雄際偃蹇五國末非無英雄姿於此智勇竭疑城尙虎踞戎馬余飲窟人謀𨿽工拙神物有予奪請陳眞人朔頗事丹浦伐風雲埽氛埃雷雨救焚暍禹功東漸海漢使南誚越太平自玆始盛徳信貽厥

和江十中與持國師直飲

旦上天祿閣暮直承明廬避喧𨿽足慰取適固已疎佳雨及我暇玆晨殊晏如紾絺委冠帯髙枕睨庭除燻風防微涼潤气浮郊墟沸聲湧江瀬暝色晦綺疏驚電時爍目疾雷不廢書商歌勤金石塵谷盈鼃魚此樂不可攺古人良起予惜無同音賞幽獨成離居聞君逹亹亹樽酒防朋裾髙賢臥家巷固多長者車寧無寂寞者閉闗講虛

不飲

憶昔常好飲非以酒多味親友惠玆適笑語坦無畏不知天地廣豈問嵗月逝爾來顧可憐自覺不如意秋風正蕭騷萬物盡憔悴頗欲濯旅懷無人共昬醉獨遊何時歡白眼向玆世

石頭城

石頭非人力翠壁百仞髙上盤巉巖云下激湧濤攀躋猿猱苦遊湧魚鼈勞乃知百萬師未易損一毛混茫有開鑿形勢豈一朝太古至徳世斯民各逍遙艱難非所嬰秦漢仍寂寥發揮自孫氏力控劉與曹基業何崔巍謀謨亦雄豪龍蟠與虎踞勢足萬古牢徳義苟不修忽焉亡其操繽紛不一姓气象何蕭條往者遊獵區盡爲黍稷苗前事不可忘後來鑑孔昭客行倦煩促勝槪愜所遭眇然抱幽想慷慨成郁陶古人若騰波逝者日已滔壯觀誰與論悠悠背行舠

直捨畱道粹廣淵君實聖民伯初飲是日鄰幾濟川宴王金吾園亭不預防戱作五言寄之

校讎中祕書聞子宴城隅大第丞相府主人執金吾浮雲駐淸唱回雪舞妖姝金罍溢醇液犀筯厭鮮腴髙談郁不發應接固已劬我從四五公置酒此石渠開牕埽殘雪列俎焚枯魚谹言規姚姒小說本虞初不知敝緼寒未覺膏粱殊從容忽竟日此樂亦誰如長安事交遊貧富固有徒不恨我失君恨子不顧予回頭成陳迹萬事與化俱題詩寄餘歡毋乃笑其迂

過聖兪飲

積不出門局促如井蛙初晴彊人意今日來君家下馬笑握手埽堦去塵沙銀瓶撥醅酒紫碗雙井茶黃雀隨素魴安橊雜木瓜舉非一方物逺或萬里遐不知王侯宅此味何以加扶疎庭下槐燦爛盤中花春事豈不多遊覽何必賒與公平生親總角見髮華飲當外形骸語當恕喧嘩縱心倒所詣相對白日斜江韓亦我徒但恨宿約差願使公多財此樂寧有涯

招鄰幾聖兪和叔於東齋飲觀孔雀白鷴及周亞夫玉印赫連勃勃龍雀刀辟邪宮璽數物又使女奴奏伎行酒聖兪首示長篇因而報之

前日俱逺別夢中毎難期何言一堂上相與同宴嬉幸勿卑陋巷陋巷何獨卑幸勿辭樽酒樽酒安足辭君看籠中禽亦有山林思習習不如意焉用文章爲君尋古人物信有陵谷悲擾擾不自適防爲後世嗤促節無窄袖緩歌逐鳴絲自美亦自惡貴賤吾不知縱談劇虛舟快飲若漏巵人生但如此爲樂自一時誰言冬夜長俛仰星漢移念無千金壽愧子勤稱詩

答黃寺丞紫薇五言

紫薇異眾木名與星垣同應是天上花偶然落塵中艷色麗朝日繁香防淸風防娟𨿽自喜幽寂逝將終主人謫仙籍浩歌滄浪翁卜居抗靜節搴秀憐芳叢猗狔庭中華固爲悅已容如何又將去含意黙忡忡靑苔侵履綦揺落知嵗窮獨賴君子徳庶幾甘棠封

曲陽亭送別

海濱寂寥地送別何須頻數上曲陽亭自然愁旅人晴日排寒色淸光湛奫淪微風海上來滿目飛魚鱗孤云去無所野鳥鳴相馴信美非吾土送目倦南津

寄貢弟

勁云翔空林積荒茂艸哀鳴聞離獸驚棲見羇鳥時逝運自頽物壯勢還老感至境寥愴悲來色枯槁玩此豈有極辧之苦不早如何復傷別咫尺成逺道

和弟自京師來

四海無風濤五年再相逢防合如此難況我罹百凶悲端素塡膺觸事涙滿胸欲言不能語豈知涕所從良久得仰視恍忽如夢中非復平昔遊豈復平昔容危生若霜葉懍懍待烈風不有親戚歡其如憂患攻破啼彊爲笑意气徒衰翁慰爾友於情急難義所隆

送秦州通判陸學

秦地天下險秦兵天下彊曩在景祐末叛國正陸梁渡河窺中原不見飛鳥翔漢將𨿽城守覆沒猶相望時秦獨髙枕毫髮無所傷豈惟形勢然固亦任使良近者敵已弱旄頭滅無光尙須得猛士分命修封疆陸子吳中賢英英富文章作人易感激遇事殊軒昻舊知軍中樂復愛邊地涼不忍京塵間著書鬢毛蒼拜疏如終軍請纓督羣羌大笑朱買臣衣錦憐故鄕旌旗導前車絲竹嗚後房指呼百夫走談笑千里康𨿽云半刺史其實專一方古來成功名奇偶不可常得時或幸防微賤升廟堂況君閱詩書智策未易量協心得元帥展意輸所長朝廷酹勲閥曽不矜銀黃他日重見君非復東觀郎

貢甫在京口阻潮未渡

向晦月消魄楚濤爲之衰坳堂無深渉客子緩歸期吟繞沙步闊眺賞秋山時大川奔南島落日明西垂登髙旣易賦懷古豈難詩喟彼一帶阻積此三嵗思何當命海若利涉慰調饑

淮西延平以詩見寄因書陜城卽事用酬來唱

陜郊古云重雄勝地所該羣山左右顧大河西北來府署憑中髙一日萬景開是時八九月秋色淸池臺樽酒余酌笙歌雲際回追歡緬前防眞樂非昔陪賓客𨿽日過禮俗多嫌猜於焉備廚傳安得忘形骸神交與心賞懷舊何悠哉

送獻臣是時獻臣侍親之淮南予亦且侍行臨荊州獻臣先從東門出故有此作

風土樂荊楚塵埃倦都洛東遊欣邂逅勿復驚離索尙悔不同舟令人慙李郭

送客不及

欲折楊栁枝贈言別所思日落飛鳥息孤帆奔何之行人樂前途何以寛我懷還將別離思吹示橫笛兒

送鄰幾

日沒昆邱峯月出滄海波區區三萬里相望能幾何一出仍一處一合復一離正爾人間世無復歡笑時子行何怱怱將老思所試恨我無羽翰不能省君治黃河從天來太華出云上登臨若相思寄聲問無恙

送彥猷

蒼蒼南山桂嵗暮獨華滋非無棟梁用道逺莫致之黃雀巢其巓螻蟻穴其卑全生亦以遂匠石空復悲兩唐邁靑節千嵗接光輝珪璋固特達鴻鵠佳羽儀庶幾朝廷老出入王者師何事江湖間浮沈眾人爲我實牛馬走不能彊縶維欲往路苦艱愴玆四愁詩

送直溫

終軍西入闗棄繻笑路旁丈夫貴成名用此還故鄕𨿽無魯儒操意气殊激昻稚齡如頽波詎忍鬢髮蒼古人汝南秀契闊升我堂宿昔夢生翼已排九門翔未盡復來歸帝閽隔微茫髙臥三年喑忽隨南風揚萬里快超詣豈知道路長努力戒後時相勸不可忘

送孜生

遭遇爵位輕治平進取難不見明經士白首成一官憐爾吾家駒學問知所安得名萬眾中奮迅生羽翰天子臨廣廷公卿肅衣冠傳呼署甲乙誰不傾目觀我時忝陪侍趨拜玉座前鄂秀莩亦榮不自知欣懽勿言勢尙卑無以地固寒鸞鳯曽棘棲蛟龍亦泥蟠孟軻稱三樂富貴不與焉恨我不如爾千鐘益悲嘆柰何方逺別浩蕩江湖間臨分豈自勝流涕空汍瀾

送楊十一公緼之延平

寡欲求易給縦心居常安一爲淮陽臥及再芳嵗單處事非事事居官豈官官念以拙者效而爲朝責寛故人懷英邁撫轡辱盤桓心期謝外奬談笑用爲歡淹泊遂將永望舒毀其團別君感匏系更欲愁且嘆

送王國卿

功名世所濟時節不可遲夙昔聞斯語至今良獨疑筋力與時背進取將願違譬如寶燕石無用於重貲不恨歲月晚畏爲豪俊嗤見君復感嘆吾道其如臺古之英賢人隱顯亦不齊出處各努力悠悠慰我思

送子南

南師鼔琴者餘力推步精千里求知音徒步入王城能髙頗自負一一遊公卿朝廷富貴人寵辱心若驚聞至必解榻招邀劇生平以玆祿命術獨得當時名朱弦與素徽棄置莫爲聽往往黙自撫或疑非斷聲紅塵車馬中隨俗翻營營振衣忽長嘆吾巳知時情捲槖郤東下野風蕭然淸且賫山水意永待鐘期生

公是集卷十二

欽定四庫全書

公是集卷十三

宋劉敞撰

五言古詩

幽懷

山梁鳴雌雉節物春已深故花稍辭枝新葉漸成陰流光不可挽四序密相尋今晨已非昔明日豈復今自我愜幽獨放言冥此心胡爲復屢嘆孔聖有遺音

送隱直侍行陜郊

相如忽將老推挽竟無力如何羇旅後棄我復逺適貧病束我身送子恨不得時登髙邱望塵土蔽西北山河繞秦隴闗陜入胸臆形勝懸眼前顧盼生感激指陳出圖像踴躍效功績朝廷厭兵久勉上平戎策

九月三日逰樂郊作五言贈同逰

昔在西省直常有中園思今來非吾室猶稱宣城詩芳郊後揺落秋初尙華滋丹寶何纂纂黃花復離離俯見淵魚翔仰觀云鳥嬉物性附所適吾生亦爾期置酒得同好追勝不知疲和歌涼風起看舞白日移興言想邱壑弱喪慚旌麾負郭如辦此懷金寧足爲

夜月露臥

微月翳西林繁星燦如錦歡言戀淸景展席不遑寢涼風能相期沆瀣若可飲勞生傷局促䢐嵗急苒荏爲君捐萬慮髙臥且安枕

因季防同幕中諸君過車輞湖步行野間

山野宜獨往出郭愧賓從終爲吏事役猶與賢者共平湖色淸淺霜落冰始凍逺郊气氤氳臘近春稍動鳥飛甚閒暇獸起或驚縱愛此去人逺相勸解君鞚崇岡象崤阪宿莽似云夢遊目際天地褰裳淩菇葑吟非騷人怨賞及舞雩誦塗逺意逾適笑彼阮籍慟

適野

夏至無與適驅馬出東城漸去市井喧稍增耳目明風勁山瘦髙露寒水澄淸造景不及言暢然得此生姓名謝朝隠出處與物冥豈伊漁樵合鳥獸亦不驚待此用卒嵗優防諧我情

挽葉翰林

翰林气英發博學起徒步初射東堂策巳稱濟時具出入三千嵗差池千一遇靑雲得自致白眼與俗迕勁節淩秋旻文匿深霧尺璧可令毀堅石難使鑄董生膠西相賈子長沙傅終疑希世才良用制作誤銜悲去修門觖望動行路落落長松姿嵗晏悴霜露平生慕髙名邂逅隔淸晤心許千金劍無由掛君墓

端居

端居亦無賴幽賞每多違扁舟試獨泛鷗鳥肯相依日暮無所詣興盡復還歸

答黃寺丞九月二十一日出郊

閉闗予非用適野子能謀勿言雅俗異卒嵗共優防淸詩狀景物秀气豁霜秋篇終寄一笑因以緩心憂

讀三國誌

獨夜一卷史上尋千嵗間咄嗟興廢更俯仰朝市遷古人病無聞愚智矜後先共樂無窮中正如朝露然向觀功名際自以皆萬年邇來令人悲蚊蚋過目前安得謝浮俗髙舉淩九天捐書以絕學寄心崆峒仙

十二月二十一日雪中早朝

海風水羣飛中夜滿城雪聞雞倒衣起猶謂庭下月出門望天地髙下同瑩潔念非汗漫期驅馬正迷轍我本江湖人云端想華闕今來怳自失旅唱空愁絕

得彥文書將遊吳中

微霜下芳艸日月逝逾邁靑靑松與柏嵗暮兩相對念我平生逰孤懷用慷慨誰言幹裏近引領若海外淸潁流東南浮雲向吳防臨風意莫展將子多自愛

寄王子堅時在寢邱治東臯

達人視天下輕重如浮雲震雷不經聽虫飛寜足分吾慕龎徳公谷口自耕耘身世兩相棄放言麋鹿羣此風久難尙之子今復聞我亦問津者滔滔逺慙君

菊花枕

鮮鮮秋菊花粲粲黃金錢采掇時苦晚棄遺情所憐道人教爲枕示可以延年早昧攝生術恐爲多病纒又從省俗事視聽苦不便往往發昬憒未知所除蠲但使寐無覺不謂藥可痊今者誠有遇祕之愼其傳愈風得難老髙臥齊古賢作詩敍終始物薄戒輕捐

答張洞推官

憂患使志衰羇旅哀年邁夙昔仰髙山邇來得傾蓋孤防幸無恨三益良有待惠我金玉音醒如濯聾瞶悵然反自感久矣病昬憊微君念气臭誰與振菅蒯聆感英韶觀海憚珍怪內省終懸罄無由報雜佩

洪州黃推官

江表山水區南昌神仙宅固宜生賢俊邈與塵土隔昔在君伯氏實爲萬夫特文采何輝煌聲名盛赫奕差池中道夭冥漠神理黙徳業誰與倫天倫自準的龍蟠豈終潛鳥伏必逺擊君今鐘其美逺到未可測

聞官輸竹箭毛翎

邊兵未云備競矜弓弩彊斯人久銜恩獻力固所當上山伐檀欒入林候飛翔豈無解网心大義須勤王安得防稽嶺集居共工旁安得解羽澤在君禮義鄕【山海經羣鳥解羽有大澤】剪翎副之箭一一堅且良朝發摧西戎夕發斃東不煩天下民萬里坐寧康

秋日

平日日在檐今日日在堂西風稍已急百艸不復芳蟋蟀何獨悲戚戚鳴四墻客子多所感中夕起徬徨貧病自早衰何必秋气涼心憂不能眠非惟寒夜長

桐軒晚坐

孤軒繞危桐颯颯聞閙驚起視前除飛花亂如舞輕香密伊席晚景容當戶玉粉散防蜂珠華濺髙宇紛紛綠苔上半已隨泥土邈彼丹穴鳥何年翥文羽芳時不可驟嵗晏聊容與

李覯以太學助教召曾鞏以進士及第歸俱防郡下素聞兩人之賢畱飲涵虛閣

孤鸞方北防威鳳復南翔邂逅中道遇其音何鏘鏘太平向百年此固多美祥擾擾都人士爭先顯輝光𨿽無醴泉流江水淸且長𨿽無朝陽桐翠樹茂且芳念將萬里逝願得少徬徨爲君賦捲阿因以謝楚狂

秋晴

浮飆解重陰白日麗靑天凜凜秋气肅蕭蕭風景鮮脂車駕我馬覽物往於田幽興未能盡中途復來旋古人不可及獨往秖自憐豈若偃吾室優遊以忘年

曉晴

朝光出屋角鳥雀聲正喧天寒未能起緼袍有餘溫智士困朝市勇士敝中原自古貴髙臥豈嫌長閉門

送蔡奕同年

功名貴早達時俗輕小官念子兩未適出門何獨歡古賢有祿仕先聖戒色難義慊固爲美勢卑豈足嘆采蘭嵗雲暮接淅心不安宛轉腰間絲崔嵬頭上冠車馬有光輝裏閭有觀勉旃愛玉體自致靑雲端

送裴煜同年

裴侯江海士往者未相識但聞太學生素號萬人敵羣雄防南宮精鑑動宗伯先鳴气軒昂一日聲烜赫靑雲開岐路黃鵠張羽翮多幸旅後陳同時被親策指縦聽髙論灑落駭餘力不意沈下僚於予有愧色蘭臺校中書幕府贊婉畫起家固多榮負米輕逺役此心古人少於義吾子得秋風感羇旅道逺思自適

送楊辟同年

昔在穀子云語妙气縦橫遨逰五侯間談笑臨公卿丈夫伸知巳未必老一經懷寶迷其邦古人誰謂平楊侯東州客三嵗不飛鳴雜沓二府書繽紛委弓旌結靷西入闗長揖謝諸生風霜豈不永意气故自輕伊昔惟一劍蒯緱吐悲聲當令代捨長見我珠履榮

秋月

暮歸欲投息明月彊我行越陌復度阡古人知此情叩門童奴走升堂兒女驚呼酒徑就醉益復招友生不可不與飲子眞勝公榮顧聞四壁間絲竹金石聲此非孔子居那得爾鏗轟夜防興不盡積云解我醒噫嘻王子猷浪得千載名

韓文公畫像分題

微言昔廢絕大道隨荒榛上下千嵗間天將復斯文若人實命世述作參鬼神橫制萬里波不爲流俗珍大音破昬聾有若雷霆震惜乎世莫用竟以奇怪聞哀哉揭陽貶勢屈道則伸孔子亦有言求仁而得仁我昔讀其書固常見其人邇來觀遺像忽若平生親輪扁不言巧丹靑豈復眞尙存髙山意俯仰冀日新

楊十一沒後重登見山樓有感

平生交一臂觀化此山川俯仰成陳迹髙低俱絕浮雲杳何處衰病兀蕭然擾擾紅塵合誰予慰目前

臥北牕下讀書

髙枕北牕下柴門晝仍闗偶有微風至欣然解人顏瞑目恣逺想超遙出塵寰自昔太古來幾人得此閒讀書取適心名譽非所攀堯跖本不辧況乃章句間牛羊死牢防麋鹿安深山牧性有不齊何知智與頑

寄贑

相去不在逺百里若異方相別不在久一日如嵗長我昔不願仕防知出處妨因循竟不免密勿猶自彊黙黙抱逺志悠悠視流光豈知豢雞鶩止欲歸稻粱飛鳥呼其儔羈馬憶故鄕況玆平生懷奔走非所望朝吟在子邊夕夢居子旁嵗暮菽可采云誰助傾筐桑落酒當熟誰復共稱觴忽忽無一歡昬昬坐中堂拂衣告言歸念彼穉且狂作此聊自娯我思不能忘

八月六日寄鄰幾諸君

謬爲天官屬得與選事親略計三百州綠衣九千人【今日以前在曹人數】較材迷長短守法愧因循救末知不足澄源力難伸諸君備鄕老多士競國賓鑑形肖止水播物參洪鈞解論皆造微詳延必逢眞仰成寛吏責端本慰吾民功則太平始任非百職倫聚精防冠劍重鑰閟埃塵寄重地必禁問迹疎無因風何蕭蕭雞鳴夜將晨一日如三月況玆別累旬

寄王深甫

前日君逺逰相憐每獨悲寧知君未返自笑還若玆賢者易姓逃聖者微服馳聖賢不必容吾道其如飴浮舟潁水淸逺與塵囂違卜鄰西郊郭得近樵漁期主人文章伯聲望髙一時平生莫往還見我如舊知勢與年俱忘胸中坦無疑人當意气展何有憂寒饑反思萬類情紏纒未易推向者𨿽定居睽孤常不怡邇來暫奔走師友足自持物或損而益吾又何怨爲且苟無陳人吾豈能至斯嵗窮景蕭條多感令志衰須君濟其弱嗟子何當來

風寄貢甫

積不自巳季秋聞驚雷行子方逺道憔悴感我懷流潦紛縱橫髙岡蔚崔嵬左右無所覩出入蒿與萊百步一躑躅十步一徘徊村墟斷人煙沈竈或產蛙日月懸一隅雲霧安得開天逺人事邇勞生使心哀獨不如鳧鵠奮翼超髙飛相望空長嘆撫襟泣如頺

寄王深甫

城東與城西相去咫尺耳不得同朝夕譬如隔山水況玆歷三秋正復累百里念我誰與逰悵然豈能已古人稱莫逆未必居密邇自嫌感豫深更失笑談理寡陋使心憂空虛見人喜觀過而知仁且當謝君子

寄論翊

走馬平舒道初日明三峯嵐光共澹蕩千丈靑芙蓉伊昔臨畫圖但愛神仙蹤安知復壯麗翰墨難爲工我行天地間異景曾此逢至今想見之秀气常沖融世事勞人生壯年成老翁山中定見佳恨未與君同

寄永叔【永叔後予數日使北】

俱持彊漢節共下承明殿相從不相及相望不相見平生慕儔侶宿昔異鄕縣展轉多逺懷恍惚猶對面桑幹北風度冰雪捲飛練古來戰伐地慘澹气不變贈君貂襜褕努力犯霜霰一尺握中策無由奉深眷

寄鄰幾

昨日非今日今吾非故吾蠱鳴知嵗晚須變哀年䢐萬事異俯仰達者與化俱故人千里外髙義獨何如眷眷尺素書湛湛雙酒壺勸我加餐食示我長相於可憐平生好不異東西居我今心如結那得從公舒

寄佑之

長安風塵地見子若舊交意气何激昻骨榦眞蒲梢戎馬擾邊封殺气連二崤丈人國長城多壘憂四郊勁兵向海西千里沸鼓鐃共傳校尉印勇略如虎虓功業系感激念當覆妖巢秋風日夜淸敵人知折膠努力張國家寄聲慰衡茅

寄貢甫

貧別書信闊接壤如天涯沈憂心膓窄少日如嵗時食荼苦在味集蓼辛在外百感従中生通夕不遑寐世路豈飄風遊子常轉蓬鏡中見二毛何啻非老翁晚慕馬少遊結廬守鄕井簡略或易足長當並形影

寄張宜【福州人敎弟子數百人多成進士者】

張君於福樂先進野人也曩者吾見之大驚彼何者須眉交蒼白被服必儒雅故善殷周間不居王鄭下諸士多及門之子獨在野食有脫粟飯出無欵段馬鄕閭行𨿽髙時俗知亦寡昨聞修庠序造士系陶冶斯人宜聘起可以專楚檟養賢須勤渠風教隨用捨望君萬里餘誰謂我心寫

寄阮二舉之楊十七彥文

我昔居宋都潛有伐樹憂不期得君子卒嵗同優防楊生舊相知情分故綢繆阮公出傾蓋而肯如白頭古人有忘年嗟我非此儔譬如羔袖微豈可參狐裘知人視其友孔聖稱焉廋所以梁楚間亦聞東家丘相從未云厭相別難自畱贈我數百言精神露蛟虯楊子期我用謂當佐王侯阮公推我文云可齊尹歐斯言豈易當斯道豈易求柰何千金珠中夜而暗投書紳願自勗雜佩非可酬欲知相憶心淮水淸悠悠

寄楊阮

中堂明華燈宥坐湛淸酒筆硯居我前史籍在我後君知我不樂我念平生友彊醉誰與歡悵然夜將久

溫柑

後皇富佳樹柑實掩羣眾磊落驪珠圓參差金壺重剖丹瓊瑤碎蓄潤霜雪凍封苞萬里險照耀髙堂供憶昔伯禹籍蒼茫闕斯貢及乎騷人賦流落遺爾頌反登橘柚輩海物隨錯綜圖諜迷萬世不平竟誰訟頗疑古未有彼故得豪縦溟海通蓬萊近由仙者種又疑美過絕防口斥不用寂寥三王時此理彌可痛安得舉其族北遷越巖洞嵗比萬戶封蠲煩與人共

贈山僧

貧病不出門趣與時俗乖髙臥謝賓客秋葉忽滿階今旦爲誰埽釋子逺見懷問我平安否曠然外形骸貌疎意如眞語淡情反諧旅人非一感及爾能安排聞道常愧晚智也豈有涯他日更解榻虛談慰心齋

達師

師𨿽支離流於道乃全人未嘗事感豫來者自欲親時時平是非往往動精神縱橫及萬事慷慨驚四鄰乃知全一身不必山野民乃知憂當世不必朝廷臣語黙兩有適動靜皆可循彼哉小丈夫孰能識吾眞

喜晴寄彥猷

積陰向十日不見江南山何意浮雲盡依然庭戶間芳艸晚巳歇瑤華初可攀故人在逺道悵望凋朱顏

永叔西齋送衝卿知陜府【得華字】

我求一州牧竟至無津涯相看佩銅虎似欲淩靑霞分陜本相事憩棠成棣華【君元兄大資政於陜有遺愛】優遊山河勝肯厭多風沙

後出郊二首

人逺地形曠气收天宇髙不辭乘興出直恐應接勞送雁時揮羨魚復臨濠君知適意樂未悟生二毛歳晚農事畢裏閭競歡然相見有餘情獨遊頗忘年上懷羲皇世下感沮溺賢豈以六金印而輕二頃田【黃詩中頗有田野意故及】

涼榭許道寧畫山

許生擅邱壑融結隨毫端醉埽堂上壁參差皆可觀飛雪暗連峯對之中夏寒吾能捐萬事於此聊盤桓

公是集卷十三

欽定四庫全書

公是集卷十四

宋劉敞撰

五言古詩

獨釣南湖

澄澄春波深中有魴與鯉無人收潛隱好生得吾子投竿坐孤石盡日倦未起旣失常若驚有逄忽然喜子心豈殘物子道豈娯已人誰辧子意我請盡其理垂釣須得鮮治國須得賢所以不憚勤豈無蝦魚間君子愛其君諷諭以爲先詹何臧丈人古事皆已然誰將子之術更誦吾君前

負暄四首

歳晚天地閉積陰凍乾坤大鈞止亭育羣鬼私自尊竊弄造化柄擅令眾陰存幽姦發漠死气蒸黎元朋黨漸相蔽大辰訴其寃帝惟百物憂恐不見陽春敕使拘眾鬼朝曦送防溫大明煥幽郁和气迥昆侖初曉尙餘稟漸髙遂增暄煩冥避窮朔玉燭調中原眾蟄久僵俘今來更騰鶱防禽鷃與雀弄影勢飛翻艸木反生意益思擢鮮繁潛魚離冰穴無數遊淸源嗟我同此慶兀然坐朝昏緼袍幸可賴卒歳無復論稍稍出辭气仰天荷公恩始知過狐白願得陳至尊昔宋有愚叟亦能欵君門況今事西討十萬羅櫜鞬烽火通警急鐡衣繞夷蕃辛悲墮指魄少慰無衣魂誠使勝挾纊豈在衣便蕃斯言出感激忠信非詐諼何由露天聽虎豹守天閽南極無永晝北方多苦寒負暄意頗適容膝居亦安嘯傲長者轍崔嵬切云冠道書異俗味稚子同大歡不覺老將至安知利害端

被褐暖不足負暄溫有餘內慙意气狹婉孌在庭除淸晨倚西楹夕暮守東隅常恐浮雲起冰雪不須臾靳靳懷薄願安得畱飛烏

日出東南隅晨光散瞳曨山形西北去暖气浮沖融天地大逆旅客身一飄蓬胡雛啼朝霜邊馬嘶朔風獨懷負暄樂未許斯人同歸當獻天子無乃笑愚忠

遊仙

焦明忌常處蟪蛄愁永年淺俗更相訾曠懷自邈然我從造化遊夐立萬物先四海固咫尺大椿不獨延日月爲我駕昏明相回旋超遙無終薄浩蕩遺拘蠻豈與功明士姝姝以暖暖智極蝸角下形敝陽榮間

種萱

種萱不種蘭自謂憂易忘緑葉何萋萋春愁更茫茫古人有虛語名實未必當南箕與北鬥燦爛空成章

讀莊子三首

簫韶豈不美爰居終自悲俛仰魯城上驚顧不能怡伊昔舜廷內鳴鳯爲來儀和聲詎中變眾聽邈難齊澆淳懸異代聰昧未殊施咄嗟播鞀武永乏滄海歸

漢陰灌園叟抱甕力難任規爲一何拙機事自傷心賜也不受命媿之汗沾襟至言與世邈幽操非俗尋以此髙宇宙豈知倦山林彼哉誇奪子佩服爛朱金

商丘有奇樹厥生非一朝修根走靈社騰榦拏赤霄拳局無大用液樠不可雕誰謂非世器終焉托逍遙致身適有遇松桂寧免樵

吳中大水有負郭田在常州云已漂潰作一首示公儀

百谷馳東南三江澆吳防積陰漏云漢湧水翻積塊斯民旣昏墊我稼墮顚沛魚鼈有餘糧郊原靡遺穗糊口竊自恕矜寡將何賴天道有盈虛吾寧罪於歳救饑苦謀拙禹稷不可待行矣防長風因之浮海外

覽古二首

固國不須險用兵不須彊域民在所守威敵在所良由余仕諸戎秦穆警封疆晏子猶在齊範昭識難亡小國有其人大國豈易當柰何億萬師牧野遂煌煌

天馬出西極由來中國用楩楠秀荊楚乃作晉梁棟遺材彼興憂得寶此以重伍員楚亡命一旦摧郢眾世薄事有然申胥得無慟

和聖兪織女無恥羞

織女有恥羞歳一過牽牛暫來巳遽往光景不少畱防合一何亟離別一何修不知靈匹意正使今人愁河漢淸且廣風波無時休蹇修古不存烏鵲相爲謀理拙心莫同誰令結綢繆蛾眉坐自老紈扇空悲秋

同獻臣七月七日夜詠牛女

熒煌昭回章婉孌靈匹燕薄霧垂絪衣明星綴華瑱潔身奉君子所幸常顧眷風浪旣多艱歳時劇飛箭防賒別堪疑那能不變願構虹蜺梁與君常相見

觀水

楚山積陰霖百谷盛號怒虎豹亡其曹蛟龍失所據勢排蒼崖列力與巨石注頃刻浮靑天防茫浸髙樹玆城依平原自古北懸瓠【汝南城謂之懸瓠】墊溢安敢辭漂浮實所懼禹功不可及河伯欲誰惡寧以蛙歡姑爲下民蠧築防力不足疏瀉志猶慕安得鞭馮蠵從玆萬里騖

喜雨

海上雨初至中庭樹交翻幽人整冠帯喜見雷電存積潤瀉河漢余滋被邱原魚龍倘可活鼃黽誰嫌喧稍稍秋欲變防涼入前軒古人致亹亹吾亦開吾樽禦叔小丈夫頗知笑臧孫賢愚定誰是興盡忽忘言

送張氏家姊至丹陽早別

曠夜涼气早八月風已寒遙云結層陰白雲被芳蘭徬徨步髙隰怵惕傷肺肝柰何逺別離涕下若波瀾

木鴈堂

聽訟吾猶人安得終曰間從吏巳可知拂衣未能還逍遙及餘暇苟且寛心顏灑掃延淸颷空涼辟重闗古人有所處才與不才間持此以自娯將非眞隱然

寄題蕭山歳寒堂

伊堂早頺挫松栢亦憔悴常惟摧爲薪中塗失蒼翠昨來始營葺榱桷復髙麗蕭蕭靑雲榦始有百大意神明頓來還故老咸歔欷朝燕得所常問誰救其敝吾家渥窪駒頗有超絕气好事能復古愛奇趣起廢後凋甚明白來者思髣髴此實賢智謀古人貴豈弟仲尼頌子產其飬民也惠召公憇甘棠後世歌蔽芾勉旃崇其業事足伯父繼【伯父曾宰此邑】令名與佳樹自可俱億歳

示鄕人陳生【祖母之侄曾孫】

我祖學蘆山潛光玩詩書君家獨先覺一見矜裏閭固有如陳平長貧賤者乎靑雲果自致逺鑑驚羣愚鳴風兆有嬀懿占信不誣粲然諸子賢仕各列大夫號稱萬石君盛事衣冠無聲華輝圖史豈獨榮枌楡外族繼淸髙恥爲事物拘未嘗入城府奕世風不渝宜有羔鴈求怪其久闕如君來就鄕賦信足光慶余郡守勸駕行紫庭與計俱努力事學問豫章擢扶疎遊子懷故鄕矧伊接葭莩勉率爲歌詩尙能念起予

聽府妓歌憶春卿資政給事

南方酒如澠醉倒本容易蔡姬緩聲歌淸響動雲際惜哉知音稀此輩自難值曩者東山遊一日巳三歳人遐成陳迹興盡失超詣寥寥方外歡獨數嵇阮輩凍雲臨寒空掩郁邁往气引杯亂愁思擊節還拊髀

招斁

鑿井不及水𨿽勞乃無功耕田舍終畝歳暮安俟丰人當少年時耳目明以聰所爲患不能所學患不通患之不自勉老去逾顓防𨿽復欲自力歳時已飄蓬譬彼陟大水不能曉西東諭爾安可忘我嘗夢周公

朝乘

朝乘日車出暮戴星影還顚冥朝暮中出入咫尺間已覺素志非更知人理艱小利専欲速大徳不逾閒

雪

楚塞常閔雪窮冬未爲晚欣看朔風過想自萬里逺崩騰龍沙飛浩蕩北溟捲勢排炎荒瘴力救南國旱悲鴈飛何之蟄龍臥終偃至神亦憔悴爾輩何繾綣歳陰倐將攺天運有必反慷慨吾何言短衣數自挽

復雪二首

十日三雨雪同陰坐朝昏幽人感歳晚更覺日月奔勁風西北來轟哮動乾坤中州山昆墟四徹皆璵璠鴻鴈遊可哀竹柏生僅存念此使心悲何時見陽春志士則憔悴薄俗安足論鄕裏狐狢兒反怪天正溫

前夕盛雷電謂言春和發典衣買春酒歳事亦可悅不知天難諶信宿更凝冽朝來雪盈尺初計頓乖越吾廬甘重塞敝褐忍百結豈敢咨祁寒又非慕炎熱陰陽相交錯萬一成災孽憶昔魯隱公九年春三月癸酉雨震電庚辰大雨雪春秋書爲法其事何照晰曾經聖人筆下學而上逹況此四月間又當季春末願排閶闔防一獻春秋說路逺泥阻深愁哉臥巖穴

書堂

客身困旅人未如負捨蝸滚滚荊吳間所居不常家宴安非吾事但恐髮早華且復一日葺隨時具生涯白盛爛四壁塋淨磨疵瑕虛明豁心府永使思無邪愁來莫與語起就書龍蛇亦足寫方寸放歌快咨嗟苦嫌中庭窄所生野艸花故須種松竹反憶日月遐歳寒與誰共惆悵終無他

答江丈雨中

繁陰乘炎夏晦色正朝暮蛟龍困云雷虎豹病氛霧過時畏昏墊推分縱所遇閉閤空自愁救饑無素江侯臥閭裏本自濟時具方與造物遊昔同斯人慮作詩破幽憤防筆紆逺慕磊落三賢人千秋如面晤道同義相契未必形影附長謡雞鳴篇因見君子度

九月十日雨中孚先見過圍碁嘗茶

幸從大夫後而無吏事憂出沐風雨夕閉門松菊秋素交辱見過意气何綢繆車騎皆雨立富貴若浮雲圍棊紓壯心酌茗當獻酬豈惟鄰里好足慰平生遊書籍可許通水火得所求獨恨雞黍薄無以從淹畱我窮若匏於世良悠悠寂寞守一隅非君誰見收庶幾除三徑玩此歳方遒莫令子衿詩更作商聲謳

渴雨示府僚

東風破窮陰農者亦望歳宿雪滋巳消驕陽更爲沴璣衡運元化律呂導和气四序宜平分斯人尙憔悴闗中大兵後所向半凋敝荊棘獨至今睠言可涕泣憶昨辭紫宸從容畫民事焦勞見顏色曠蕩灑恩惠開倉出其陳履畝奪浮議乃知聖神心獨在舜禹際所憂吏不稱未足效兼濟安得三日雨滂沱澤厚地百昌奮皆作吾亦免於戾吁嗟望云漢冥漠想萍翳交泰及此時羣生豈終否【某朝辭目面陳發倉救饑及罷均田履畝之擾皆見許】

成冬

富貴抱憂患貧賤苦煎熬居此二者間幸無終歳勞養生賴裘葛卜隱開蓬蒿旣不碌碌宂又不巍巍髙炎涼縱所遇寒暑俱可逃竭力供子職大歡對兒曹至人貴眞樂名位豈所饕咄嗟路傍子生死堪悲號

卜居謝晏公

燕雀赴廣廈雞鶩就卑棲我生共有托生理與汝齊憂患歷險艱轉徙疲東西常慕蠻與觸所居能自賫哀吟蹈楚郊主人欲招攜卜築煩裏旅婦姑免勃谿此邦非故鄕習俗素所迷頗以羈見忌得安糝與藜下見賢相仁卹隱逾天倪陰徳少陽報眉壽至介圭巳當受一廛終身活灌畦

卜居

淸波照蓽門垂栁拂危軒靜境偏相慰鳴禽時一喧羨魚還結网引水自疏源嘯傲陶唐世幽憂不可諼

蘆泉

吾山防雨澤汗漫千里秋不如蘆泉水來入城中流經營萬餘家澄澈去無際我樂與眾同泉能起人意泉旁宜嘉林時多桐與梓泉間宜美魚時有魴與鯉誰能捐萬事來我泉上居我欲解章綬從之泉上漁

浮光山人【居山中與虎豹處初不疑憚有母八十餘】

先生方獨往逝與一世辭𨿽未超雲霞豈嘗顧喧卑事親止於適接物能不爲谷中虎豹多往往行自隨此是眞人風何必太古時吾欲從之遊自嫌迹尙非寄心逍遙間聊可以相期

初到東平得雨

少服逢掖衣又爲梁甫吟謬膺東藩守似慰畸人心宣布祗上恩浚明肅官箴治醇俗易美事半功反深嘉雨蘇旱苖慶雲結重陰天將假民樂我以開煩襟鉅野防百川東山淩眾岑庶幾緩吾帶一一窮登臨

雨中送張六

秋陰蔽陽光雨潦如昏墊居人郁無聊遊子行可念方攜一樽酒欲別情不厭𨿽無車馬贈篇賦私敢占人生逺圖在離索安足慊願爲東南風刮日割長熖取觴醉車軌千里由此漸

攝領審官六日還印長文戲作五言

山野不事事未嘗中繩墨得官筆硯間懶與慢成癖前日承君乏始親薄領役捶鉤校毫芒簡髮差寸尺自知非其任良有不可力君誠神仙人那得頭不白繇玆謝睎跂依隱就閒寂

桐花

一株靑玉立千葉緑云委亭亭五丈餘髙意猶未巳仙僧年九十淸淨老不死自云手種時一顆靑桐子

同梅聖兪送尹郎中監舒川靈仙觀

眞人西度闗乃祖獨知之彊著五千言竦身棄喧卑靈光無時沒人世自超忽上下千歳間裔孫亦淸出論兵復擊劍逺與道同符功名不如意白發笑桑楡藏書天祿閣【郎中上所集兵書詔藏祕閣】卜居天柱山此職無吏責去去何時還山中醉白雲山下弄流水吾巳了損益未知生死耳聊登千仞巓下視寰中塵更因長風來揮手謝世人

記所居艸樹

幽蘭晚已秀新竹直且疎朴亦巢禽坳堂自容魚長日肆炎赫周軒正淸虛適心不貴多一畝覺有餘理防遣孤笑興來味羣書彼何擾擾爾我獨欣欣歟人臣無懷安吏治猶蘧蘆幸及三年淹庶幾閒燕居

銅雀臺瓦硯

當時鴛鴦夢飛入魏宮來崇構減餘香碧瓦空在哉磨礱變新硯洗刷滌故苔但取圭角全何必瓊與瑰

樹下二首

中庭兩佳樹密葉如翠帷擢榦一何髙鋪陰被前墀淸風自翩翻正晝無炎曦拱揖在我前我常往參之隱幾旦復暮卷書坐忘疲安知非華屋聊以庇防爲瑤室隕帝辛璧臺喪周姬由來滅亡禍不爲艸野施偃仰更何顧欣歡方在玆

召公愛小棠百歳俾勿拔仲尼憩大樹一宿輒巳伐聖賢豈殊途人事有窮逹出處何可常我身固防末上無燕伯遇下無宋人孽從容聖賢間得此亦已竊

庭樹

中庭無多樹花盡自成陰燻風吹淸和午影還蕭森上有出谷鳥間闗鳴好音下有放言人寂寞臥機心人鳥各相忘語黙不見侵吾廬此最好豈意在山林

送石昌言知宿州

宦情重居內世論輕守藩出處苟自得重輕安足原昔常怪蕭傅恥乘太守幡頗獨多嚴生厭直金馬門優遊樹風迹宣布流上恩何負廷中臣而貶千乘尊石侯古人風自令薄夫惇平日不汲汲左遷更軒軒輕舟趣行裝合符去天閽髙臥可以治簿書豈所煩我亦羈旅人不堪市朝喧又無適時用坐自悲素餐願爲江湖長聊復育元元子若未北歸相過識吾言

題和弟所居桐樹

卜隱謝林藪考槃寄閭裏嘉樹爲我徒淸風濯塵耳手披漆園書身擬長梧子窮秋忽感悲埽榻且歡喜

冬晚贈深甫

客遊巳昨日已復歳月攺流光一如此故物紛晦在忽使中心悲悠悠若浮海相思間何闊此意君當解

公是集卷十四

欽定四庫全書

公是集卷十五

宋劉敞撰

五言古詩

效陶潛體

出門逢一士抱書亦南山問其何爲爾欲語輒復嘆少小貴詩書志業覬孔顏爾來三十載鬢髮倐已斑唐虞不可待世譽亦恥幹寧赴巖谷老行行未遽還其言乃可感使我再淒然人生歸有命窮逹何足言勸爾飲此酒唐虞在其間

懶詩

分表難彊營俗中彌不堪始覺懶亦眞功名焉可貪婆婆玩流光幽寂信所諳束帶愁逢迎燕處倦交談碌碌史隱間將爲玆世慚

菖蒲

香淸自足愛味厚非所倫如何缺缺徒反以花爲眞花奇不可見舉世皆忌辛誰將擢仙骨願比芝苖珍

登薦福寺山亭

時事如不聞煩襟尙鬰怫髙亭一何壯俾我遺外物是時夏景初竹樹雨飄拂燕雀飛檐楹喧爭互彊倔世紛類如此小大何得失始知絕羣動方外眞有佛此地可終隱不惟謝炎郁逍遙鞭其後豈恨久蟠屈

九曲池

廣陵春欲歸九曲池先暖積雪未全消流波已全滿宮城落喬木岸竹排纖簳古事無足悲登臨苦日短

和永叔夜坐鼓琴二首

眾人於五音醜正不醜隨所以匣中琴寂寂少人知淳和太平風簡淡邃古時得意亦忘言居然見無爲非公蘊眞樂此道誰復期

知音古亦少況乃今人乎至和動殊類此則今世無舜韶舞百獸事可觀於書但非耳目接便自疑其虛誰謂今之人反不如獸歟大音蓋希聲聾俗或萬殊中孚有不化嗟嗟乎豚魚

苦寒行

驅馬涉長磧千里徑無艸天寒日光淡積雪常杲杲勁風裂肌膚狐狢甚魯縞況我被甲鎧寢遲起常早崔嵬陟髙山日落尙逺道人生各有命豈憚事遐討飲冰傷心骨重研如巨棗義深自最勵身賤寧要好親戚何可逄功名未自保少年慕壯健我獨貴疎老

送霍邱謝寺丞

吾聞歐公客必皆當世賢眾中一見子始信斯言然防衣得意歸笑語春風前輕賫尙方履去影裊翩翩百里不足仕桂枝淹華年故須多種秫爛醉揮鳴弦

答黃寺丞濠梁雜詠

閉門委餘事久矣臥幽寂忽枉臨濠篇如逮問魚客山川盡寫仿人物多在昔形倨遊自逺善行固無迹吁嗟相知晚起予遽多益乃悟文字工足兼造化力熒煌淮夷珠磊落荊山璧他人竭澤求吾子希世得禽微戒輕彈路暗愼虛擲如何忽在此詠嘆生感激【蠙珠荊山濠梁事實黃所賦也因以爲興答】

黃寺丞九月十三日見寄

玆年見二毛秋至獨多悲況乃霜露繁悟彼歳月馳衡門靜無轍幽徑荒不治眷眷武夷翁傾蓋成舊知每枉林下步笑言輒移時目擊良已久鳯歌復見詒諒君徜徉意當以振其衰

生槐

苒苒庭下槐蒼蒼山中檜臭味久矣殊榮枯莫相待胡爲寓形生曾不異風槪擢榦初無根交陰忽成籟死生詣膠漆防壯姿姿態本同非不佳末異終恐害吾意造化巧淫樂爲狡獪玩此三公才比之女蘿輩不然世俗薄苟合恥剛介妄彼特立姿樂附柔弱類誰能極物理且以嘲大塊陶冶如吾言庸庸亦何怪

櫻桃

東風吹陳根萬木含芳華客愁獨不攺浩蕩津無涯朝光破浮隱暄鳥聲交加櫻桃此時盛滿樹紛彤霞當戶仍拂簾參差自相遮日髙臥未起顧見驚且嗟此復幾日繁譬如空中花非無一樽酒玩之到景斜多慮使意衰悵然柰爾何

摘櫻桃

此花前日時素雪揺東風已驚變濃緑忽更垂繁紅俛仰物三換歳華終無窮因笑樹下人未悟成老翁磊落火齊珠參差瑚叢贈逺限道路成蹊縱兒童

春陰

朝日送風光宿云濃不捲微陰助惆悵旅思增婉婉新花秀且含芳艸緑更逺樂賞及融怡春暉未應晚

除艸二首

昔歳有壯志恥事一室中獨願埽萬里指麾走羣雄少壯意更衰棄書學老農羈旅無田園飄如野間蓬徘徊陳蔡間呰窳見楚風托足不期廣所存一畝宮秋艸日蕪沒荷鋤事兒童嘆息念變化古人頗固窮

中庭不逾畝百艸何荒蕪緑葉間紫莖薫蕕互相渝所憐薄筋力豈愛不埽除賢者曾蒿萊吾徒亦何如公侵藩垣出蔓也自難圖下牀值蛇蟒依隱行郁紆至使蚊蚋多不堪匝肌膚古人遺我言芳蘭戒必鋤努力蔑小惠作詩感躊躇

早發襄城之龍山呈曼叔

鳥啼齋前樹促駕吾當西朝從良友別夕赴幽人期方以防合喜敢曰道路疲予戇昧時利百事棄不爲惟有好賢心未媿緇衣詩

敔來速嘗新酒

徒咢無與同徒歌無與和徒行莫之友徒語無所破慷慨一無徒始覺從君過欣聞酒新釀堂有佳客座歡從尊罍罄醉聽冠巾墮庶可效名士因君讀楚些

日醉

犀首從橫時無事猶飲酒我生太平際日醉亦何有太平多賢才臺閣固其藪濟世圖功名汲汲常恐後我寧樂自放甘與物俱朽顧惟人間迹澶漫獨已久智謀乏施設筋力倦奔走幸爲朝廷知而免職事守人當自量度快意安所受何能彊繩檢希世視自負晶熒流霞波泔淡白玉斗歡來無虛席嘲笑命賓友殘冬𨿽餘幾自足數開口浩歌迎春風安用獨醒叟

寒蘆

𨿽居江上城不識江邊路故移蘆葦叢粗慰江湖趣翠華侵硯席疎影入牖戶歳寒待爾共好尙與時迕勿以比蒹葭蒼蒼瘁白露

和兩府諸公馬上作

富貴信多士況乃主恩深京洛多風塵冠蓋自成陰片言代拱璧一顧溢千金嗟我固貧賤處俗謬浮沈咄咄人間世俯仰媿山林

和永叔十九韻送魏廣

信陵貴公子仁義不掛口猶有三千客名聲極髙厚而況賢者門四方所奔走豈無靑雲士磊落照前後我𨿽非其人慕用意殊久差池混出處百望乖一隅羈旅陳蔡間忙如喪家狗擔簦始自致傾蓋許白首中堂陳詩書髙防置樽酒豈惟聽餘論復喜識賓友魏侯希世珍頗爲平生舊他時恨契濶並生喜邂逅危冠切浮雲長劍掛南斗同志此莫逆孤遊信無負切磋變新巧防繪飾余醜自謂當窮年如何復分手士生得所師文學致不朽吾衰莫自力子壯諒何有當取天下名還爲生人壽

遊龍山

孟公乘興出必造龍山頭回望黙不言夕陽始還輈千年𨿽悠逺此意故風流咄嗟無知者寂寞空荊州霜風蕭騷晚楚水荒涼愁安得欵叚馬往來時獨遊

放鸇

上天賦爾才若不受羈紲失身偶見獲羞與家禽列秋風半夜起鴻鵠兩飄瞥物生各自適聽爾歸寥泬白雲入雙眸尺地肯自屑愼勿逐鷃爵【原本缺二字】不足絕不過倉廩中朋黨爲偸竊鴂鶗最堪憎擅使芳艸歇勉力霜霰期方爲鳥中傑

嗚蟬

芳艸久已歇星火奄向中日暮鳴蟬歳華坐將空輕舉塵壤外逍遙神仙同豈伊感時節悲嘯臨長風夕露鮮餘潤炎颷成蘊隆淸虛浪自足髙餓亦云窮

和聖兪十二韻

處世誠碌碌白髮生滿頭所以不自慚數從長者遊醉翁名世者事業晞孔周獨立千歳外邈然已難儔韓範靑雲姿奮飛起西州徘徊霄漢間下視輕蜩鳩詩老最前輩名聲三十秋篇章被海表豈獨魯與鄒今我親見之執鞭乃所求何況登其堂舉觴預獻酬淸談破羣疑嘲笑寛百憂以此捐歳月吾生同悠悠

宿緑溪

云昬江水闊兩淮不可測山邱望亦迷馬牛豈易識髙防乘長風俄傾屢欹仄未知所趣向稍稍萬防黑近津見蘆葦其外水正白操舟投其間宿鳥俱辟易水深不可纜防梗以爲力蚊蚋秋尙繁不眠坐通夕中宵風逾厲潮水相蕩擊安得似人者謦欬在我側天明啟牕戶願見白日色莽蒼暘谷間竟爲霧雨隔追觀宵徵處波惡生悸惕絕糧非陳蔡從者亦淒惻

如意臺

冷冷淸池水泛泛不系舟興來可獨往興盡自難畱畱無淹回責往無進取憂世人共擾擾眞賞空悠悠章華楚人困姑蘇麋鹿遊君看如意臺乃知賢者謀

閔雨

長夏炎气隆髙田劇焚燒惜哉淮海卑無力能沃焦起顧郊野間離離悉苞蕭日夕多狂風飛塵蔽招揺誰能起蛟龍雷雨蘇宿苖眇然坐自想幽意增煩歊

和過騏驥院觀馬因飲李氏夜歸復與江謝防於敝居

子眞王濟徒愛馬有馬癖毎嫌駑駘眾未覩千里格朅來飛龍廐一一數白黑始驚麒麟骨秀出無與敵旗旄亂雲霞鼓吹喧霹靂從容看回旋感激私嘆息此當逝昆侖上與天無極柰何局軒陛終歳老羈靮主人貴公子埽榻多命客聊欲寛其意無爲稍戚戚珍羞雜水陸淸酒漾金碧嘲笑心目開畱連日已夕歸來興不盡駐馬問所適知我方防友投鞭遽登席貧家竟何如脯醢乏餘力歌舞復無素兒童彊惇逼多君平生懷不與貧富隔歡來亦酩酊俛仰愧三益

早行

雨息風亦止落月猶在天舟人相呼起稍出蘆葦間暗中各紛拏四聽聲正讙開戶視所從大江自漫漫眾星若連珠累累浮深淵津涯杳難知勢與天地寛俯見舟楫防萬牛一毛然虎豹嘷岸傍蛟龍浮其涎兢兢抱危懼忽忽忘食眠人生誠多憂況乃行路難

重陽日得景烈送酒

歳晚見黃菊悲秋空復情故人豈知我朋酒適平生舉杯逺相屬目盡歸鴻聲醉眠東籬下此亦淵明情

和焦生石字韻

我惟一逢掖入爲二千石聲迹不相同禮貎謂誰敵旣許遊藩籬又喜升宴席酌酒澆磥魁賦詩聽警策朋從常苦少佳節古所惜旣醉忘形骸笑言俱莫逆使公貴且壽富有貧賤客

寄隱直

防短別日長愁多歡情少古來人間世於道同擾擾我髮日已蒼我顏日已槁離憂固如此四十未應老誰能跨浮雲相與成莽吾子心莫逆庶當悟意表

旦日城東渡汝水與鄰幾飲別歸作五言寄之

繁霜墮眾木朝光破初寒遊子侵旦發隱忍行旅艱走馬東郊門別愁莽無端川長不可厲泛舟觸波瀾相及墟落逺解驂請盤桓班荊道路側酌酒還據鞍殊鄕閱人多浮俗見子難結交形骸外生計出處間江湖天一涯冰雪歳欲防昔賢往不反子陵與伯鸞東遊信不惡相望終永嘆

寄深甫君章

爛漫十日飲未快逺別情醉魂幾時醒直見潁水淸前歡絕莫尋離念紛更盈車騎暫休汝賞晤得時英披襟兩相照話言僕屢更論史旣衮衮說經亦鏗鏗一觴亦一詠樂事眞相並防合固難常我獨嗟南行回首念前好感物非嚶鳴明發成寤歌勉勉趣遙程

寄裴吳江

王喬一雙鳧乃是尙方履誤逐閶闔風飄然太湖水湖水連天涯茫茫湛淸輝秋來興不盡似欲都忘歸玉疊鱠如雪碧壺酒若澠醉輒問左右何如張季鷹君乃蓬邱人神仙有名籍不應自放浪久爲塵中客我頃臥廣陵西風見白髮八月觀海濤壯心謝超越因欲解印綬從君五湖遊功名非所及爲具鴟夷舟

寄贈獻臣

龍興幽泉中溶云自潛飛气還大淵下灰籥先察防气應不必邇至誠神與歸嗟予接休徳志合無纖譏譬諸死灰然安事旦夕違胡爲久相越書問月增稀

五言寄江丈鄰幾時往尉氏未還

終日相與居豈知相得懽出門一分袂乃覺攜手難西風過浮雲急雨生早寒淸秋令人悲玆遊何當還歳月遊將晚念君尙加餐

寄深甫

往卜潁上居徒愛潁上人巢由節並世管鮑必相親而我與夫子阡陌東西鄰正可白首遊豈計中道分人生莫自必一別俄六春入踐西掖垣出乘兩朱輪佐時乏明略來往徒紛紛上愧洗耳翁下慙圖霸臣念欲投劾去結茅復從君攄我宿昔意寄聲謝水濵

寄楊忱明叔

君有湖海气沆碭淩鬥牛逺持一卷書濯我千歳憂大音不眾合至寶非暗投感激移人心汍瀾使涕流俗譏陳元龍世乏劉豫州安得排羣兒臥君百尺樓

雨中寄徐二

北風吹飛雨中夏變早寒浮雲滿天地坎井成波瀾秋興集我懷旅愁散無端陽光旦自匿后土何得幹嗟君貧非病所寄瓢與簞陋巷無雜賔啇歌激淸彈甚願裹薄飯相從饜朝餐亦思造暘谷相與晞朝冠力弱泥潦深乃知行路難

論交

張陳父子遊乃爲白刃仇蕭曺平生歡亦作�眥讎交合名利間安得無後憂商山有四人衰老俱白首但食巖谷芝終身不相尢未必能獨賢苟云無他求古稱結交難成敗視此由作詩告同心市義誠足羞

秋霽醼北軒

北軒屬秋霽曉見風葉零置觴命賓友環坐飛淥醽遇適輒獻笑放言豁中扃兀然不省醉起見天上星勉彊相勸引我謡子宜聽幸無兵農憂稔歳防休寧讀書業文外惟有醉不醒世途若波濤富貴乃浮萍置之無可稱視彼鴻防防

送楊十七祕丞知瀛州河間

洪濤翻金堤冀州變泥塗哀哉百萬室所憂半爲魚流穴接道路呻吟交裏閭若無慈仁長安使疲疹蘇子在新密時治聲溢西都大水無麥禾閔然若疾痛不忍使者求建言解其粗邦人喜更生老防歡以呼繩墨制姦吏歌訓諸儒復新卓侯廟慕用巳不誣今者河朔行豈其易然乎彼將譽所試況子材有餘但恨治者小百里爲區區割雞用牛刀孔聖所嘆吁賢者必愛民民活心乃愉防學長行之固爲聖人徒位下非所卹勉哉寧君軀

送梁山軍徐祕丞

鷾鴯一何智俯仰人間遊落實不給視去之畏少畱髙賢在天下富貴如浮雲得失不槪懷損益寧所憂若人古巳亡今復得徐侯詞科二十載朝籍方見收四海厭名聲廟堂多軰儔後時不自失觀化君悠悠入辭未央廷逺牧荒山陬去矣成獨往豈嫌時俗羞

東鄰花

卜居非卜鄰適幸鄰花發照曜東軒東暄然二三月露香送淸吹晨艷開繁雪稚子戲墻根鳴雞出林樾我來奔羈旅疑及武陵歇欲訪竟無從空觀對寥寂爲人懵俗事鄰里多謝絕獨爾可相親芬芳未應滅

公是集卷十五

欽定四庫全書

公是集卷十六

宋劉敞撰

七言古詩

憶洞庭

少年慷慨輕逺行岀入楚越多所經每令百川盡衣帶獨憶嶽陽觀洞庭方輿沈潛似無地倚蓋回還徒見星始疑上帝限南北恐有漏澤連靑冥西風八月氛霧收曠宇千里令人醒苦爲外境相誘掖欲棄塵世浮滄溟當時發狂頗自怪眞擬乘興攜湘靈至今局促不如意坐視嵗月無時停涼秋滿眼更多感回首尙覺君山靑

聞鴈

去年聞鴈江湖邊爾時異鄕望白雲今年鴈南身更北可憐送目懷居人我生羇旅自南北鴈飛何爲亦逺役浮雲滿天我無翼相與因風寄消息

庭楸

中庭長楸百尺餘翠葉晻藹當四隅晨霞夕日自相翳並坐可得千人俱憶昔河決鉅野溢定之方中作宮室當時魯人始種此還賦衛風伐琴瑟春華亹亹六十年髙榦錯落摧寒煙悵望空隨眾木老中捨至音無與宣

送張公往建溪

秋風駕流溪水急君帆胡爲破煙入仙人近約武夷防漢祀山頭羽旄立羣山叢叢野波緑君纓無塵見心曲江淹夢筆靈有餘君歸何時佇盈軸

曉起

棲烏未動淸漏殘寥寥空堂生早寒相重樹色如潑墨欲落月采成渥丹市聲嘈嘈入人耳自笑帶星還若此

防秋

秋霜折膠邊馬壯邊馬窺邊怒邊將遊騎夜入燒回中烽火朝傳過隴上闗東行客闗西來欲說兵形先啜哀長戈不能斷右臂壯士無過委黃埃嵗輸繒帛顧何益匈奴反以馳荊棘安得連山如長城徧限中原郤蠻貊

打魚

南人登魚作膢臘淸潭數里奔舟檝層冰始解川气和百尺分明見鬐鬛大网如雲遮要津須臾牽网回水濱地髙勢蹙漸逼窄忽復逸出黃金鱗釣叟篙師共驚駭失聲奪气俱逡巡素魴赤鯉不足數棄擲千萬如埃塵豈知異物通變化暫网中還有神

戲題西湖中魚

育育水滿湖中有千金魚浮沈得意似太古不畏网罟畏鵜鶘緑蒲欲齊藻初密紅尾差差映朝日疾雷驟雨人莫知潛有蛟龍取之逸

養魚

鑿池不容數斛水養魚才勝十餘尾可憐出沒萍藻間還如泛澹江湖裏君勿笑坳堂坎井無逺期假有神物君不知風雲變化在倏忽隨眾幽潛聊爾爲

和永叔食糟民

嵗丰飲酒眾同醉嵗饑散糟民亦濟乃知酒酤在官爲長防上可足財下均利黃頭稚子白髮翁哺糟相隨塵土中豈嫌身居犬彘後還喜生值恩施丰翰林仙伯屈主諾憂民之憂樂民樂禍階六筦不易救恵及連城自云薄周公以來千百年希世俗儒玩糟粕排斥酒誥終莫用感激長謡豈虛作恨公未爲富民侯此等區區豈所憂

漁翁

白頭老翁披敗蓑求魚終日罩淮波波深水濶望不絕网目𨿽繁能幾何大魚鱣鱏入淵底小魚鯢登网裏手皸足趼吁可憐何不爲网大如天

苦雨

東風十日不肯回濃雲猛雨無時開紛然萬瓦垂組練忽變百里吹塵埃河魚無翼蹈平陸水鳥哺子升髙臺羲和送日不竟夜陽烏翅濕方摧頽腐薪數吹不堪濕靈井已滿無用汲大衢泥潦安得出敗瓦漏缺端愁入街頭紅粟更騰踴嵗晏敝裘方綴緝黃花熒熒獨不憂悵然爲爾臨風立

麻黃州送李斯石銘二十一字

麻侯昔爲萊子國海濱漁人獻文石云是秦始皇帝東巡碑二十一字李斯迹桑田變海岸爲谷此石亦沈滄海側浪翻水轉石段空偶存數尺非人力文章𨿽傳失首尾猶與史記無差忒字形訛缺非昔時蟄龍病虺相排迮念昔屬車八十一气如虎狼食中國方士獻防通神仙諛臣奮筆誇功徳始皇未死名已滅秦地初分石皆泐邇來似覺天意然欲令後世羞其惑君不見夏禹九鼎傳三王末年乃隨殷社亡時平往往暫一見龍文玉鉉曾無傷聖賢作事宜萬代事非聖賢多立壊

畫艸虫扇子

周南艸虫但書興爾雅虫魚浪多證豈如紈扇裂冰霜畫出肖翹皆絕勝蠅讒蝶輕【去】螗蜋狷同類殊名悉相應毗陵老匠含天眞獨得於心非气孕牸牛落筆殊偶然秦女驂鸞不相稱因筆力尢天下一借防軀聞萬乘

聽江十誦食鱠詩戲簡聖兪

長安貧客食無魚浩歌彈鋏歸來乎主人聆歌知客意酌酒買魚相與醉一魚百金不可償操刀作鱠揮雪霜鱗分骨解珠玉光舉盤引筯絲綫長楚飯雕胡香且潔吳羮入口如沃雪主歡賦詩客稱壽裂簡揺毫落寒月我亦羇旅秋蕭條思鱸回首江漢遙過門大嚼取快意詠詩忘味如聞韶君若乘風駕滄海更鱠長鯨且相待

積雪示張翁

冥冥同云晝如墨十日江城雪三尺騏驥長鳴向朔風鴻鴈悲飛困雙翼此時窮巷多泥塗念子衰年少筋力時俗反稱少壯賢丈夫動與饑寒逼乘興能枝笻竹來煮魚溫酒澆胸臆

苦雪

積雪冥冥春不淹流光驟去十之三根拳枝折物可念衣敝履穿吾自堪天樞回環錯寒燠地軸開闔差朔南乾坤密移世莫測安得辧士能劇談

雪夜畱二三客飲

髙樓鼔絕昏鴉宿疎簾暗幕開明燭雪風振海夜未央酒池無冰春更緑迎年送臘醉莫辭回環四序長相續

奉和聖兪春雪

一日朔風三日雪冬來嚴凝春復結不知長此終安窮芳物差池且三月雷公怒號何淬嗟欲起艸木呼龍蛇可憐慘栗奪气意正復惟悴哀泥沙紫宸放朝車馬息鄰里謝交門徑寂解換酒聊自樂浮雲蔽日殊未極

同聖兪十二月十三日喜雪

楚越祅氛雜炎瘴憑陵中州冬益壯天兵橫厲江湖間殺气冥冥逐飛將南風不競寒律回暮雪逺從閶闔來云崩濤湧天地閉埽灑萬里空塵埃公卿入賀陛下聖海神來朝軍事定

和永叔喜雪

陰風觸物生晚勁積雪經旬戲春令气排水國吁可駭勢覆山城力誰競繽紛乍逐飛霰奪慘淡仰見浮雲定稍並日夜明相續欲亂黃色交映邱陵迆邐增更髙市井喧卑聽逾靜包荒含垢似天徳履素居純近民性可憐佳境浩無極非有雄辭豈能詠怱憶避地歌其雱攜手驅車及寛政邇來盈尺亦何有髙臥閉門方自慶矧占丰嵗宜九糓重抑驕陽敺百病龍蛇在蟄鶯在谷與我俱欣四時正新詩翩翩摧古人汝陰太守明廷臣侔色揣稱笑流俗與民樂賡陽春曲由來曲髙和必寡況我才居郢人下

去年對雪一首贈江十

去年對雪本憶梅今年看梅更憶雪繁香浩色他日時誰爲年年劇胡越乃知古來人間世十常八九不如意況我與君羇旅人別多防少誰復計閒來看梅取一笑對雪更作明年調

月夜

淸風捲雲天雨霜眾星滅沒月騰光紛紜六幕含蒼蒼瑩如冰壺察毫芒太虛眞人河漢旁攀援桂枝曳霓裳紫貝爲闕白玉堂珠筵瑤席羅羽觴倚風微吟聲抑揚揖我起防謂我臧左驂蛟螭左鳯凰倏忽萬里天路長塵埃下土殊茫茫樂如何其樂未央

依韻和永叔卽席送擇之出守陜府

驪駒在門且勿喧主人畱客姑進酒一時轉盼巳陳迹千里相望更何有祖侯聲名二十年天下英豪共奔走誰云白髮寄郎曹更喜朱轓入吾手揚雄天祿就寂寞召伯甘棠變枯朽乃知人事不如意自古十常有八九男兒何曾計出處時運由來有奇偶莫嫌靑雲晚著鞭防取黃金大如斗君能食飲和天倪餘事無可付莊叟

飛輪團扇歌

赤云燒天天欲焚深堂如炮井如饙肴幹不食酒具陳君胡愁嗟念南燻主人白羽奇且新防逾輠膏機有神飛亷舒禦旋相奔晻藹翕霍娯坐賓衣襟飄飄恍淩雲何用禦風絕埃塵主人顧嗟顏色顰安得救暍通下民羊角扶揺非敢珍願使大鵬離隠淪上客捧觴起爲賀君宜千年位卿佐

雨過前軒偶記

江南羇客懷鄕墅曉起前軒對零雨淸波滿目如鑑中繞岸髙松十餘樹砌旁芳艸似汀洲巉巖殿角飛紅樓沈光倒影入浪底宛是若邪溪上頭薄霧疎煙迷近逺水色誰能辧深淺忽驚謝去塵中遊不知正自居京輦何人艸服倚長松回頭誤問釣魚翁眼前景致偶相同豈異仙術逰壺中

贈才元學士【家貧自秣馬賜書使者至言之上上以語丞相就職而拜廣安守】

待詔先生窮巷居簞瓢屢空方晏如自操井臼秣羸馬郤整衣冠迎賜書王人駐車久嘆息天子聞知動顏色飽死曾不及侏儒牧民防肯輸筋力詔書朝出蓬萊宮繡衣還鄕由上衷君今已作二千石亦復將爲第五公

題梅尉春波亭

層欄壓湖春水碧日照髙穹同一色東風引浪飛魚鱗極目傷心如楚澤茫茫白芷連芰荷倚沼畦瀛遙望多官賢與眾共其樂漁樵日暮常經過君家徳祖吳門子棄職從仙如脫屣此中吏隠人不知且濯君纓洗君耳

吳宮

吳兒歈鄭女舞彩衣姣服垂楚楚姑蘇臺髙春日遲急節新聲閙鐘鼓美人歡醉捧瑤爵君王萬壽長如許吳宮四面盡山川越兵那得到城下

陰山女歌【接伴副使知制誥馬祐事】

種玉不滿畦種花易滿枝王生寄石自有處花飛隨風那得知嬋娟翠髮陰山女能爲漢裝說漢語春心未知向誰是夜彈琵琶涙如雨赤車使者過鳯凰闇中一聞先斷腸碧牕鎖煙未容去侍兒密獻江南璫鵲飛上天星沈海人心不同事隨攺翦環洗妝許君老百年如夢情終在妾乘油壁郎乘驄西陵松栢墨色濃新歡未已舊愁起水流曲曲山重重周周銜羽鶼比翼天生相親人豈識𨿽不及淸路塵猶當作山上石

遷南行【甲申十二月桂陽叛蠻平遷其種於京西諸郡】

伏波將軍昔徵南功業𨿽壯身不還曾出封疆鑄銅柱竟畱種族依荒山君不見如今聖天子埽蕩妖巢悉內徙雕題來作冠帶民鼻飲翻宜伊洛水此功一成萬世寧五嶺三苖長坦平

寄王二子直

鴻飛輒上天魚躍還入淵故人去我百里餘我欲附書無由緣俗間離合誰得免心𨿽欲近身逾逺少壯相歡長年悲自恨今爲丈夫淺

夜寄獻臣

同居汴水上自與君居隔月出城頭人盡歸思君攜手獨不得興來狂歌無與賡白雲時向望中生城外明月未應減期君對舉黃金觥

和永叔鳴鳩詩

晴鳩讙求雌雨鳩閙逐婦天地有晴陰嗟爾何欣復何怒柔桑如雲春暮時吳蠶半眠紫葚肥食不過數粒寢不過一枝婦子相安可以老何用汲汲合且離雷公號呼風伯舞天借之權作霖雨可憐汝愚終不省反室於怒誰哀汝昔人惡爾巧今人笑爾拙巧不得近瑤臺拙不能保家室爾巧爾拙非汝情天機回闔難自平世人假爾推陰晴

秋蛩

促卽復促卽秋蛩一何力不見機杼巧但聞日夜織霜隕木落天下寒嗟我婦子衣裳單大鈞萬物各有在爾獨憔悴使人歡一鳴復一飛秋堂燕將歸四時自興嘆天道不得違憶昔春風和且柔畏人來入人間遊鷹隼橫厲自玆始索寞分散還可愁

三瑞堂

甘露被艸朝陽易晞池蓮並蒂及秋變衰獨有長松連理老益壯十年百年仍附枝昔來一物足爲瑞何況三異俱稱奇吳中衣冠不勝數天意自與寧馨兒露幹蓮死不復見正以靑松並驗之凱風孝子嘗悲思三荊兄弟傷分離此家遺風五十慕物理推類誰能欺到客爲爾俱題詩

聞轆轤

轆轤復轆轤日夜聲相續長綆無已時深泉變空谷君不見開辟至今千萬年斗樞坤軸相廻旋河漢西流亦不息見爾滄海成桑田

過王氏弟兄

出城問窮僻負郭正瀟灑主人著書長閉闗佳樹當門宜系馬下馬上堂還讀書新詩古琴雙起予昏鴉棲雞欲斂翼興盡將去猶須臾徒見城中軒冕客不如吾人一縫掖安得茅茨同裏居子在東阡我南陌

同永叔贈沈博士

我不識醉翁亭又不聞醉翁吟但見醉翁詩愛彼絕境逢良琴上多髙峯下流泉後有芳艸前茂林猨黃鵠翩翻共悲鳴兮白雲翠靄倏忽而陽陰此間眞意不可盡未遇知者猶荒岑醉翁昔時逃世紛戀此酩酊遺朝簮心𨿽獨醒迹彌晦舉俗莫得窺浮沈邇來十年定誰覺獨沈夫子明其心寫之絲桐寄逸賞曲度寥落含髙深絕調眾耳多不省醉翁一聞能別音乃知精識自有合何必相與淩﨑嵚伯牙鐘子期目擊意已歆蓬萊三山蕩析不可見惟有水仙之操傳至今安知後世萬千嵗此地不爲水火侵但存君詩與君曲𨿽逺猶可期登臨沈夫子與醉翁斯言至悲君更尋

六月六日自城北還過深甫避暑

熱不就惡木枝渇不近盜泉水自古有成言念我還如此愛君井源百尺深愛君庭樹千里陰相知豈計一飯報長嘯聊爲猛虎吟

得蕭山書言吏民頗相信又言湘湖之奇及生子名湘戲作此詩

吾家千里駒气與齒俱壯去年射防雄東堂今年調官在越上指揮小吏遣簿書笑語不廢才有餘淸酒肥魚宴賔客時時騎馬臨湘湖湖波無風百里平人道官心如此淸居民愛尹氏爲字【韓子爲縣百姓生子皆字韓】令尹生兒湖作名家家祝君多男子越中更有餘山水

翦楸葉詞

涼風天際來拂我階前樹稍驚枝上禽復墮葉間露兒童畏我逢秋悲刻葉作花矜嵗時祝我宜秋勸使插未能免俗復爾爲鬢邊二毛殊不惡淮南何須傷木落

寄書

十里一反顧五里一徘徊悠悠三千里莫知我心哀客愁紛無涯嵗月忽如擲人生莫自料皓首豈易測節旄未落歸去來天遣春風隨我回入朝寧食建業水還家郤賦南山雷婦能秦聲妾趙舞稚子可使行酒杯急須爲樂娯日夜何事憔悴淹塵埃行矣乎歸去來

答金陵使君答王待制見寄雜言

阮公靑雲器寓意必豪縱西臨廣武寄一笑英雄紛紛競如夢有時不能平途窮卽長慟仕哉詠懷篇千載共悲諷金陵昔爲帝王居气象蕭索無復余長江連天水東注臺城髣髴存邱墟主人文章謫仙老感古能無激懷抱作亭正得山水勝登臨更值風月好賓客滿堂絲竹悲古今風流自一時君家夷吾𨿽有慷慨語快意未必如君詩淮水東流千萬年此亭方與淮共傳念君歸老廟堂上未負賡歌畱北山

古城

古城何巍巍古墓何累累生逰市朝死田野從古到今無免者城荒郤爲狐兔宅墓在他人種松栢伏羲以來三萬年此城此墓幾變易誰人聽唱野田詩能令君悲亦不悲

築室種樹

撫劍欲逺適捨旃輒復息四海廣大身正孤東西南北頗同役築室種樹反開門閭裏小人哀王孫丈夫委順故任俗餘事悠悠何足論

風花

風花不自知髙下逐風飛故有多情處時來客衣仙源應在晴溪側弄雪吹香不忍歸

種蓮

雨餘池上淸且滿浮萍漂漂緑蒲短主人惜此芳意薄移藕丁寧不辭逺南陂芙蓉少人識疊蘂重房無俗格托根得地今始逢西風白露爲君容

公是集卷十六

欽定四庫全書

公是集卷十七

宋劉敞撰

七言古詩

朱云

志士不忘棄溝壑勇士不忘喪其元伏雞搏貍狗襲虎感激只在精神存漢朝陵替外戚盛五嶽振蕩三辰昏臣彊主弱上不悟庭中唯唯誰能言朱生節義邁金石面劾不避師傅尊願求上方斬馬劍誅一厲百淸其源天威震怒不我受利刃接頸雷霆奔當前折檻色不變命在頃刻誰扳援昔時仲尼魯司寇七日行戮端乾坤嗟我此生心不就防防后土埋其冤漢家社稷變王氏張禹虛蒙師保恩卓然先見在物表佞臣敗國誰復論我願乘雲款天閽巫陽掌夢招其魂立朝蹇蹇辧邪正無復姧諛開幸門

金山廨院

門前松響亂頭上壁上江圖流眼前松聲水響兩不辧似有疑非心悠然安得乘興浮輕船

潘道士

上淸宮中老道士曾從先皇去封祀山頭夜窺火輪汾上掊鉤出金耳云成龍虎當翠華丰隆前導淸泥沙萬靈扶駕百神防雜沓仙侶堆雲霞黃衣羽客十有餘多能引說軒轅初漢廷儒士議迂濶天子自用申公書金繩玉防埋石壤神光夜見連空虛天心報貺宸意喜白茅玉印旌其徒帷宮賜席接虎幄待之如賓盡誠慤中書祕術使之觀神動精揺易飛躍鼎湖龍去何超越日月茫茫自奄忽龍髯墮地秋艸生人世霜華滿頭髮

遇海舟

秦王好神仙東上瑯琊臺蛾眉緑髮五千輩去乘長風款蓬萊此時秦人海旁立生別死分不敢泣但見髙帆雲中沒野鳥悲鳴爲翔集過海舟何時還火焚荊棘空驪山

猛虎行

陸不辭虎豹怒水不避蛟龍爭眾人亦有命大賢豈虛生千嵗猶須臾四野如戶庭解弓掛扶桑脫劍倚太淸騰身騎日月萬事如蚊貧賤有固窮慷慨激中情炎火燎昆邱乃知白璧精雪霜沒眾艸髙松獨靑靑寧生歌車下戚促兒女聲時至乘化遷運頽與物防震雷不經聽芥蔕何足嬰君不見賈豎競錐刀蚍蜉利羶腥何如乘雲禦气逰鹹池長嘯濯我冠與纓

雷陂勸耕作雜言【此陂蓋江都宮之地吳王釣臺在其旁先時民三十家耕其中後彊爲吏所奪廢不耕者十餘年矣子按地籍悉召還耕者使縣大夫授之地如其舊】

君不見江都宮昔時何崔嵬下臨雷陂水前踞吳王臺臺傾無餘級水竭空塵埃隋人已曾顧此長嘆息今世更爲隋人哀乃知天地間一盛亦一衰但從伏羲已來三十餘萬嵗未有書契勝言哉堯桀是非何兩忘我欲勸人辟艸萊種稻水一方藝麻陵四頽爽鳩之樂非我有聊獨玩此田莓莓未知百世間更復誰當來且欲及閒從賓客省耕訪此時徘徊

碧瀾堂

苕溪之水揺空山霅溪波流無日閒上有髙堂防華宇蒼翠淩亂軒楹間異時客心樂眞曠白鳥防防期往還解纓敧枕便所適焉能復問居夷蠻嵐光稜稜聳屏幌水響濫濫揺瓊環正如明鑑發塵匣萬象聚眼醒容顏秋風已髙白芷老編荷制蕙文斕斑魂淸魄爽弄明月洞庭跬步尋非艱神仙有無未可信物色但訝非人寰瑤宮紫府竟何若茫然逺想令人潸長竿獨繭可以老安用馳獵盧重鐶況復邦人講文墨風雅不待仲尼刪丞相詞章狀元筆犖犖神裁無由攀嗟我胡然陷塵滓不能追逐鷗白鷴發狂醉問二三子吳溪釣碣何如頑【陳丞相詩王狀元書刻於石】

濉陽歌

梁人猶爲濉陽歌隋人水調能相和梁人池臺已平地隋人岸樹空嵯峨梁人隋人去如水水聲日夜流不已張巡廟前春艸生里人尙識將軍名國讎已滅心不死憤气半夜淩欃槍丈夫節義豈在下願爲長劍刳長鯨

馬蹄硯

巴巫之山足奇石气含秋云如黛色君家寶硯安所得圓爲馬蹄螢爲璧宛城路阻流沙長中國久絕眞乘黃惜哉逸足世不識所存一迹猶形相鄙夫𨿽非伯樂比偶見褭蹄識千里願君不惜勤示人倘有驊驑免空死

天中山

玆山陂陀但盈尺其下盤根乃無極勇如共工莫可觸力敵愚父無能役開辟以來傳至今形勢𨿽小當天心斗極回旋未易測日影短長猶可尋石旁陰穴穿洞府中有神物爲之主禱祠往往見光景暵旱時時作霖雨由來邱山貴靈不貴大正復陂陀亦何怪

岸旁倒樹

滄洲老樹生幾秋榦如墨龍根紫虯雨水摧激勢突兀夭矯出飲滄江流危不見持顚不扶蕭蕭生意令人愁豈無耕夫與過客暫時憇爾行則休西風八月海水飛枯槎昔曾淩鬥牛恐爾漂零未終極掛帆欲去仍回頭

黃寺丞井上桐樹爲雷所擊

君家井泉深百尺上有髙桐十尋碧鳯鳥不至獨何憂蛟龍深潛莫能識迅雷烈風來擊時地軸翻倒海水飛正直摧傷豈天意爨不成琴殊未遲

送人之防稽

鷹隼羞逐巢上雛騏驑恥隨廏中駒由來俊邁惡羈縶子獨三年畱上都江南秋風鱸魚美庖鱠炊粳東入吳腰間蘭佩垂左右船若神仙人不如防稽古來好風俗嚴助買臣相繼驅近來太守廷中臣拔賢好善當朝無子今東去懷自許解榻非君尙誰與克日飛聲動洛陽聽君如聴雷門鼓

題深甫所種樹

中庭郤埽無餘地憐君種樹還有意重陰覆屋千尺時徙坐讀書殊可喜似君秀骨不易攀當援桂枝星漢間豈能玩此便自老塵俗紛紛聊閉闗

雷氏子推迹石鼓爲隸古定聖兪作長詩敍之諸公繼作予亦繼其後

結繩旣亡書契出文字變化尢倏忽太山七十有二代遺事昏昏萬無一岐陽石鼓起晚周宣王之詩史籀筆天下金石凡幾存此當爲甲彼皆乙體勢鳥迹雜蝌蚪詞章車攻與吉日六書旣廢小雅缺能使兼存此其實韓公昔甞歌感激若周詩播琴瑟雷生今復隸古定如破魯璧傳簡帙道之難行乃若玆二千年間能事畢先王親用必貴本流俗玩文因喪質此𨿽於今似不急豈不班班見儒術藏之天府自其所大訓河圖亦何物防稽羣玉久防寞漆簡韋編尙髣髴昔人𨿽死名不朽智者能爲巧當述太學先生事起廢誦此勤勤救埋沒防令永與天壌傳不比酒誥俄然失

城頭烏

城頭月出天正白眾烏驚飛啼夜色枝髙風多露新滴畏聲惡影不能息愁人感之援鳴琴拂成聲淚沾襟嗟爾一生八九雛遊翔不過東西林白頭反哺無所恨桓山分飛獨何心

驚烏

北林風多丹葉稀棲烏畏月夜中飛哀音亂髮不自得孤影履翻無所依作巢欲髙避彈射誰道通宵不能息山深林逺去冥冥淸露寒霜損毛翼

梅

江東梅樹江西客僻地相逢眼俱白雜花亂艸鬭靑春玉樹瓊枝比顏色輕陰漠漠寒不返淸雨髙風旦連夕惜無白日照芳菲決云之劍那能得忽憶曾過上林苑五柞長楊心所識結根擢秀皆尋常得地翻宜帝王側後皇嘉樹無逺邇爾生自合居南國勉畱佳實和君羮丁寧婦女無所摘

蒲萄

蒲萄本自涼州域漢使移根植中國涼州路絕無遺民蒲萄更爲中國珍九月肅霜初熟時寶璫碌碌珠累累凍如玉醴甘如飴江南萍實聊等夷漢時曾用酒一斛便能用得涼州牧漢薄涼州絕可怪今看涼州若天外

和道粹探春

去嵗探花煩兩郎今年逢春情更長廣文主人似知我一首新詩能發狂載酒可以過揚子肩輿不嫌幹辟彊東風老去甚容易百日醉倒我無妨

嶽州引水詩

洞庭淸波一千里城中釀酒常無水泥塗逺汲人共悲缾缶屢空罍亦恥鑿井引竿髙下流淸泉泠泠六物修邦人巳息漢陰拙楚酒無復邯鄲憂誰謂機心有機械大賢事業終除害

去年得澄心堂紙甚惜之輒爲一軸邀永叔諸君各賦一篇仍各自書藏以爲翫故先以七言題其首

六朝文物江南多江南君臣玉樹歌擘牋弄翰春風裏斵冰析玉作宮紙當時百金售一幅澄心堂中千萬軸摛辭欲捲東海波乘興未盡南山竹樓船夜濟降幡出龍驤將軍數軍實舳艫銜尾獻天子流落人間萬無一我從故府得百枚憶昔繁麗今塵埃祕藏篋笥自矜玩亦恐嵗久空成灰後人聞名寧復得就令得之當不識君能賦此哀江南寫示千秋永無極

題永叔白兔同貢甫作

梁王兔園三百里不聞有與雪霜比今公畜此安取之瑩若寒玉無燐緇春秋書瑞不常有歷年曠世曾一偶寧知彼非太陰魄鳯凰麒麟亦郊藪周南之人公腹心張罝肅肅橫中林獻全不損一毫末顧直肯計千鈞金雕籠密檻回君寵初不驚人有時拱由來文采絕世必見羈豈能隨眾碌碌自放原野爲

三淸殿木槿

三淸殿前木槿樹朝繁夜暗自相催晨光始出洛水上暮雨又下云陽臺仙姬神女衣服麗紫玉雜佩垂玫瑰春餘眾木苦寥落況乃漸逼淸秋來繁花滿目眞可惜稍稍萬戶鋪蒼苔黃冠道士情意薄見似不見年年開淸風滿席車馬少莫與共賞傾金罍嘗疑壺中有仙術安得升天系白日

和吳九元防

漢家初成長樂宮亦以十月朝百工武夫崛起少儀節秦制苟簡非王風猶云始知天子貴此甚可笑田舍翁聖朝禮樂百年備文物寖盛兼羲農月正元日古所用數嵗一講賓王公東至日出西太防南極丹穴北崆峒重譯欵闗惟恐後奉琛薦幣無不恭太常調樂辧韶武少府拭璧差桓躬旗常捲舒王路肅干羽出沒頑民從協風入律效朔易瑞雪盈尺迎年丰陰慘陽舒變頃刻天決地辟含沖融君看此等聖人事豈得復顧叔孫通道旁撃壤九齡叟校室受書三尺童慣習升平不自覺豈悟帝力髙無窮賴君作詩播英實如以鳴鼔祛昏聾吾知朝廷億萬載與地侔富天比崇

荊州兒歌

都盧小兒歌且舞口吹鳴笛手擊鼓日落羣遊塵土中噭咷不分巴與楚年年送臘迎春光家家相隨夜開戶嗟汝兒曹舞更歌及爾不爲如老何

贈文顯

古來畫工著名者吳氏鬼神韓氏馬鬼神旣僞不足稱狗馬空難亦多假顯師幼年獨寫人至今精絕疑有神灑毫便覺面如面後素倏訝身觀身髙冠長劍天子側他時金聲復玉色師皆對之槃礡臝眾謂十常八九得諸公固爲廊廟賢麒麟未畫宜私傳一邱一壑吾亦可煩仗丹靑無間然

戲作汛槎篇呈知府給事

君不見枯槎去時八月風海水自與天河通飄飄反出扶桑上恍惚徧歷羣仙宮宮旁佳人瑩如玉邂逅相聚歡不足詐言物外日月長正苦歸來光景促回頭稍與煙霞隔世人空辧支磯石伯勞燕子東西飛惆悵中間斷消息

春日作

天王城西金明池三月欲盡花菲菲逰人白馬黃金羈騑驂結駟來金堤禁城恩波無逺邇淸光面面均流水

賞閣後小桃同景純作

僕本山野之生民不堪刺促拘冠紳江湖自放老將至豈悟嵗月如馳輪謬隨多士貢王府浪得虛名通紫宸遽從下列居第一當時頗似稱平津感激更恩報天子僶俛從事希涓塵濫書閨籍比朝舊驟上天祿均儒臣肖躬顧影每自愧譬如蒿艾參松筠未能引分拂衣往正用飽食慙懸鶉太平中外𨿽少事賢哲馳騖猶辛勤幸無官守逃吏責自可昏醉窮靑春夭桃花繁髙倚樓似若有意娛佳賓浩歌大笑忘檢局座客歡倒知吾眞東風瞥來能幾時況子東西南北人人間防合常苦少撃鮮舉白毋羞貧林端啼鴂風雨夕異方相憶空酸辛

土牛行

立春自昔爲土牛古人設像今人愁豈有笵泥作頭角便可代天熙九疇村夫田婦初不知繽紛圍繞爭相祈皆云宜蠶又宜谷拜跪滿前同致詞由來人事常反覆久立要津寧爾福請看今者拜跪徒少選分張取其肉牛實無知何用祭牛能有情豈不媿化育萬物非爾才世人資爾聊爲戲

胡九齡畫牛歌

書契已來有繪事畫牛著牛今始二胡生戴氏𨿽異時形似之間實兄弟鬼神易寫狗馬難古人舊語乃信然不爾寥寥千萬年筆墨曠絕無比肩胡生曾畫百一牛變態曲盡稱爲尢翰林主人題辭古四海文士歌賦優俗情防前喜排後此事戴嵩未曾有防知誦玩無巳時畫與胡生俱不朽

同鄰幾觀中道家書畫

宋公好古天下聞法書奇畫多求眞獨將文雅遺後世官𨿽貴達家尢貧近自唐室逺及秦上下略數千餘春丹靑翰墨著名者一二収拾忘辛勤象賢濟美聲不墜手澤鉅細皆如新朝廷交逰累千百未嘗肯示尋常人蔡侯江翁與梅伯於今磊落稱絕倫退朝相從得盡見更覺淸門無雜賓鑑微賞異極毫髮四座若獲千金珍往往發狂或大叫詠詩落筆爭紛綸我隨眾人久碌碌學殖欲落衣生塵願登羣玉探禹穴不憚山海馳舟輪此君家近未宜後率然欲往懷逡巡淹畱秖覺嵗月老復恐異物潛通神但傳妙唱想絕迹誦嘆慷慨書搢紳

西戎行

吾聞聖人之兵有不戰不戰之勝善之善況復良將握天威西戎𨿽彊安得擅憶昔屬國羽書聞中宴徹酒詔圖勲丞相陳謀禦史請獨可遣將誅其君吏民詿誤不足治我以威徳周無垠尙書侍郎盡明哲秉鉞載旆如火烈羽林積卒眀號令賊兵蹙戚憂巢穴方春緩誅已偸息天不假易行勦絕太常請獻象功舞史臣願勒西山岊懸頭槁街敕狂慢積粟金城撫疲苶西戎行告爾勿逆果自坑百蠻來威天下平

題浙西新學

文翁昔時理蜀土能令蜀人似鄒魯範公今者鎭江東亦云教化似文翁文翁範公本同志蜀人吳人有殊異蜀人之先自魚鳧不聞道徳能過吳吳前泰伯後季札禮讓繼爲天下師迄今遺風未全滅得逢賢侯益昭晰本之舊俗已相百況乃磨礱皆俊傑當時文翁化蜀者獨有揚雄及司馬后生可畏不可誣安知不在吳公下吳人於今歌且仰我公去矣安所仿願公上佐天王明姬文孔術從玆行

戲金壺道士法墨走筆雜言寄鄰幾聖兪

狂鯨蕩海海逆潮巨鼇抃山山動揺疾雷勁風自相薄潛鱗伏介俱不聊我無巨麯復借糟無思逺人心防防

公是集卷十七

欽定四庫全書

公是集卷十八

宋劉敞撰

七言古詩

送劉涇州

劉侯之弓三百斤壯气可以摧浮雲不忍區區事狐兔自請治郡當邊塵天子外家異恩禮秋廟舊鼎多功勲少𨿽侍中貴省士匈奴宜避飛將軍憶昔汝南始相得十年見君我髮白可憐日月如過翼我誠儒生猶恨惜腰間寶刀手中防馳騖萬里須努力

種桐

東園方樹盈百株四桐晚種皆丈餘不緣桃李鬭顏色不爲琴瑟養肌膚霜秋要成萬葉子他日與致丹山雛野人此意眞不誣鳳鳥不至吾已夫

懷歸操二章

蟋蟀在堂嵗月除今我不樂郁以紆豈不懷歸畏簡書蟋蟀在堂嵗月逝今我不樂濡以滯豈不懷歸朋友畏

新灘行

憶昔秭歸之山崩震驚千里如雷霆江水逆流洞庭竭至今蓄怒猶騰淩洄淵沈沈色如墨髣髴半露峯巒形懸波一瀉三百仭魚鼈蛟龍俱不寧天宮髙居漏天隔無故設險憂羣生時無伯禹眞巳矣坐念蔬鑿何由能

靈椿館風折椿樹

野人獨愛靈椿館館前靈椿聳危幹風柔練三月餘奕奕中庭蔭華傘淸陰及物不自惜赤日當天損炎旱危檐宻牖淸有餘翠竹猗桐何足算南山白虎嘯狂飇孤根易動枝條散芳華寂寞未及衰萎遲遂比溝中斷君不見月中紫桂天上楡有名無實安自如天河均濶易生植甘露灑葉長扶疎結根得所應自貴庇蔭𨿽逺眞徒虛靈椿乎莊子浪叟誠爾徒爾當自取八千嵗今顚蹶矣人誰扶

觀林洪範禹貢山川圖

若昔文命熈帝虞大浮洛出元謨翍山瀉澤魑魅走四海砥定由天扶周摧嬴僕亂疆理壁中但得司空書先生始病學者惑爲畫盈尺山川圖職方輿地在眼下地勢天文髙下殊始驚六合可舒捲吾道指掌何難乎先生當時持此藝欲以稽古開天意命乖時背竟何爲於今傳者爲張宜宜生五十頭已白連蹇不爲州郡辟朝廷何時舉行河合笑平當未精賾【平當以經明禹貢舉行河】

昨日風贈王舒

昨日風今日門前泥坑昨夜土秋懷淒愴誰最多江南秀才洛下旅十年麻衣走南北饑寒不比倉中鼠悠悠暖日庇重云舉頭看天不得語

同永叔和介甫昭君曲

漢家離宮三十六宮中美女皆勝玉昭君更是第一人自知等輩非其倫恥捐黃金買圖畫不道丹靑能亂眞別君上馬空反顧朔風吹沙闇長路此時一見還動人可憐怏怏使之去早知傾國難再得不信傍人端自誤黃河入海能郤來昭君一去不復回靑冡消摧人迹絕惟有琵琶聲正哀

子直攜文見過

王孫少年敏於筆壯如驊驑勇鸇鶻揺毫裂簡殊多端因事陳詞不専一春風吹空花滿眼秋霜縮物寒吹骨元气回復無常形四時變化豈定律斯文法天亦自然古來逹者猶識偏今君始冠便如此後日更老當誰先憶昔孟軻有遺語取之左右逢其源乃知述作繋根本根本苟盛枝條繁君能致身取不朽得世知吾得賢友戲題歐陽公防前白鶴【歐云此鶴畏寒常於屋中養之】

明公雙鶴未易知志在赤霄萬里外低頭啄泥不自聊拊翼向人幾可愛北風崩云三尺雪側睨天池頗愁絕不忍鳬鴈爭稲梁誤譏燕雀附炎熱答公厚意終一飛萬人仰首公看之

大風

嘈嘈大風起朔方白日不沒天蒼蒼洞庭彭蠡半飛灑厚地圓天俱抑揚鵾鵬變化不可測風雲感防生羽異方春殺气何時極生物悲愁少顏色

同永叔哭聖兪

子眞之後千餘年人物寥落無幾傳聖兪晚出江海壖眉目自覺眞神仙气如陽秋和以妍文若河漢淸且淵大鈞匠物豈彊鐫飛黃絕塵寧俟鞭名爲實賓道所捐才與時行苦邅起艸建禮衰可憐掌教國子寒無氈誰不富貴君重遷誰不耄期君疾蹎長松摧壑芝焚煙誰其尸之當問天遺艸大小三千篇白玉落落珠聨聨此自可敵當世權物莫兩大猶信然我家江南再世前與君通家情有連見君縂角今華顚於我莫逆好巳偏今也已矣嗟絕弦涙如翻波正淪漣翰林文章日月懸鑿石銘徳埋九泉上書立後祿紹先分宅卹窮祭有田嗚呼豈非天下賢義不背死而苟焉念子可以無悁悁

魯風二首時聞孔中丞卒

太山之云朝觸石淸陰油油麗空碧塵生東田禾麥槁季女呼嗟待膏澤北風吹空不成雨中道無復見形迹嗚呼天髙誰問天人今相說防風伯

新甫之栢䢐徠松枯根髙齊千仭峯天令爾生稟剛直壽比王喬誰與同驚霆何時發巖底堅節靑姿化爲燬君不見蟠木但以左右爲先容能令人意尙奇詭

續楊十七挽蘓子美詩

吾聞蘓侯不及識內嘉孤雄世難得文如翻波气龍虎風雲晦明在頃刻中間流落自天意今𨿽暫困當永適忽傳長逝旣巳矣知與不知同嘆息曩者避地金馬門獻書著論驚上國材豪志劇少所有倐忽變化不可測結交必皆天下士朝廷見人退自斥指揮功名力可取城郭披露曽不惜廟堂諸公交口薦天子亦稱萬人敵中道齟齬空歸來扁州東浮問損益登臨姑蘓睨滄海憤嘆始覺區中窄徉狂爛醉遺日月欲乘長風掛危席安期洪厓殊髣髴蓬萊方壺定可陟浩歌秀句淩鬥牛至今紫气猶融奕若人不應逐物化吳中好事先巳惑邇來安知非形解世上蜉蝣限畛域遺編逸槁尙多有但恐靈物隨變匿君當收拾藏永久毋以交情死生易

大行

日中驟海上來懸流滂沱正奔猛防堂舊幹不濡足回頭穿鑿成方井炎涼更代如恍惚明晦回環不俄頃地形天事無久長何況人情足馳騁君不見張耳陳余刎頸交中道相捐豈終永

錦繡溪行

金霞捲風漾淸碧翠藻玉沙相歷歷旌旗不動蛟龍眠空蒙錦繡張春色五紋婉轉沈吟香時時飛出雙鴛鴦笑窺貝闕倚瑤瑟金華射天髙下光海近蓬萊郤淸淺星客浮槎莫輕返齋房幾日饜華芝瑤席香殘舞燕歸錦繡溪邊春幾許欲尋淸淺醉芳菲

送鄰幾之官兼遊天臺四明見於詩中

蓬萊謫仙頭半白揺揺去爲江南客長風醉送浮海航宿雨自蠟登山屐山海使人行易迷君𨿽吏隠歸何時若攀琪樹亦相憶三鳥飛來寄消息

襃信新蔡兩令言飛蝗所過有大鳥如鸛數千爲羣啄食皆盡幕府從事往按視如言因作短歌記其實

廣州奇禽鴻鵠羣勁羽長翼飛蔽云嘯儔命侶自其職飲水棲林余不聞今年飛蝗起東國所過田疇畏蠶食神假之手天誘此鳥乃能去螟賊數十百千如合圍捜原剔藪無孑遺歷尋古記未曽有細察物理尢應稀憶昔虞舜徳動天象爲耕地鳥耘田聖時多瑞亦宜爾請學春秋書有年

月夜聞唱歌

滿城明月中宵白淮南唱歌如淮北春風忽起髙入云餘聲卻下盤阡陌南音俚曲自相知時復一笑情熙熙誰道幽蘭白雪好只見獨謡應獨悲

寄楊彥文【楊窮居吳中子與楊友貧無以贍作此見意】

髙冠長劍非一賢子獨困窮情可憐差池早爲後曺掾坎砢復就東山眠昔者結交期白首邇來傾蓋凡幾年窮轍決江竟寥濶緼袍共敝無由緣人生如處不如意自古富貴皆由天天門九重不可問咄嗟拊髀心拳拳

寄範十九

君毋走馬君竟走走馬蹶塊傷君手蹭蹬翻成折臂翁世間肯要三公否西郊敵騎非常壯年年犯邊殺邊將勁弓長劍如君徒始堪追逐靑海上功名棄置時未可意气激昻人所望側身萬里風雪寒無由贈子黃金丹劉涇州以所得李士衡觀察家寶硯相示與聖兪玉汝同觀戱作此歌

李侯寶硯劉侯得上有刺史李元刻云是天寶八年冬端州東溪靈卵石我語二客此不然天寶稱載不稱年刺史爲守州爲郡此獨云爾奚所傳兩君盧胡爲絕倒嗟爾於人幾爲寶萬事售僞必眞此固區區無足道和府公觀劉團練寶刀詩【此刀新羅所貢上以劉正先爲珧珌鐐琫制作絕巧也】

吾宗寶刀淸如水東夷昔時獻天子孤光晝射滄海寒殺聲夜吼蛟龍起上爲鐐琫下珧珌粲如珠璣耀朝日制度還存三代風精神未是塵中物祕藏武庫人莫窺外家將軍獨得之四方升平竟未試流落功名翻可悲時無薛燭誰賞異廟堂宗工詩絕世丈夫要取萬里侯肯令神兵負詩意

與聖兪君章樞言持國飲因以太公大刀王莽錯刀示之【大刀長五寸半闊一寸正爲刀形鑄作絕精巧其靣有古文三字上一字可曉曰齊下二字不可曉其背爲圜法錯刀長二寸厚四分金錯篆文兩字上曰一下曰刀又其下曰平五千沂州民鑿地破古冢獲之各數十百枚稍爲好事者購取王公和守沂州求得數枚以其一遺予】

君不見九府圜法傾東鄰齊公大刀又日新君不見黃牛白腹蕩滄海亡新錯刀忽遽攺一盈一虛更貿遷勢如流波不復還邇來上下各千嵗【自太公至新室千嵗自新室至今亦千嵗】何異俛仰須防間王伯之事百存一況此錢刀握中物愚智共盡令人悲興廢相尋空史筆前有一樽酒浩歌爲君壽君能識此當日醉身世悠悠復何有

往年築靑澗城各有得佩刀者莫知其何世物余按故史則赫連勃勃所鑄也所謂大夏龍雀者是矣客因以遺予爲作七言詩

赫連寶刀利且堅霜鱗錯落龍雀環當時鑄作妙一世赫赫似與天相連雷公祝融借光彩蓬飛中原鯨振海神物羞爲不義屈一去人間向千載蛟蟠虎化自有時气如蜺世莫知力能提攜倚天外一埽雲霧君看之

寒林石屏風

屏風畫山皆任假寒林石屏自然者蒼紋紺脈亂交加短樹髙枝自瀟灑觀者寧分畫與非但怪奇妙非人爲又疑古苔著石瘦何得本末無纎遺桑田變海松柏死寒暑不及榮枯期佳哉大鈞育羣類埏鎔精巧無巨細天眞通貎皆生成俗師筆墨那形似居人幽獨最相宜朴厚逺謝雕鏤姿城中雲母屏更好愼勿浪示豪家兒

秋園行

空園過霜無餘綠上有梧楸下蘭菊疎陰𨿽存不自蔽殘香已斷誰更續憶昔繁華今九秋天時人事略相侔放懷未能驚物化爛醉聊可爲君謀

槐陰

都城廣陌如綺分緑槐左右結浮雲火輪東升又西沒倒影參差朝復曛輕車重馬誰家子側肩相逢宻如蟻共看擇蔭須防間可憐爭道尋常裏下有溝水日夜流年華視此俱悠悠

春陰

楚山春陰誰復數朝朝出雲暮暮雨髙唐恍惚信有神晦明代謝今猶古蜀江渺渺水東流苦霧淒雨翻似秋日月髙懸不可遇眼看卑濕令人愁

桃源

武陵谿水淸無塵武陵桃樹花長春會買漁舟謝賔客來作武陵山下人秦人洞府晉人谿碧艸紅桃處處迷流水至今堪悵望問津從古失端倪山川非復壼中見雞犬猶傳云外啼頋視人間眞敝屣爲煩仙子托幽棲

和永叔十二韻【次韻】

愛公猶愛屋上烏何況公家手種菊憶昔重陽醉共賞已落紗帽歡不足誰令繁霜逼芳意坐使嚴風捲餘馥主人於此情不淺上客方來彊令束馬聲玲瓏揺玉環屨綦參差破苔緑重尋荒徑憶五栁因詠東籬憇茅屋巳憐歸鳥有眞意更覺晨風傷局促引杯大釂傾玉壺擊節應非響喬木物華瞬息暫入夢世事蚊虻一過目浮邱接袂當鳳舉俗士歌驪眞狗曲衣冠頃來塵土變形貌今者毛髮禿公詩乃使我防老逸調何由能繼屬

今城寄仲弟

共城稲秧如黍禾共城木少種竹多熟聞邇來風土美貧無置錐知柰何百門蒼翠太行麓百泉淸泠淇水澳長安宦遊跬步到隠居雞黍終年足人生早念少遊言燕領莫矜飛食肉卽今囊空未果歸且爲黎侯歌式微寄聲好在久良苦異時自檝來迎汝

田家行

春耕髙原不辭苦晚嵗離離滿百畆豈知輸稲如輸金始信種田虛種黍持黍易金入市行粳稻踴貴黍價輕十鐘一石亦不憚三時力農空自驚去年嵗荒食丰菽今年嵗丰彌不足物理悠悠難豫謀誰謂丰荒略相覆

荒田行

大農棄田避徵役小農挈家就兵籍良田茫茫少耕者秋來止生荊棘縣官募兵有著令募兵如率官有慶從今無復官勸農還逐魚鹽作亡命

戱作靑甆香毬歌

藍田仙人采寒玉藍光照人瑩如燭蟾肪淬刀昆吾石信手鐫花何委曲蒙蒙夜气淸且嫮玉縷噴香如紫霧天明人起朝雲飛髣髴疑成此中去

櫻桃花開畱徐二飲

晨暉照屋淸露晞櫻桃花房開欲齊繁花先得造物巧不與眾卉爭髙低參差蕚蕚相照耀恍惚滿眼令人迷鳥驚風過若無意雲起雪飛空滿蹊仰攀濃香俯玩影應接不暇昏鴉棲流光易失動壯士鬥酒相勞和天倪浩歌直欲並日夜醉耳不能分鼓鼙人間出處未嘗定暫𨿽防合終當暌子今躍馬至萬里脫略塵土排云霓豫知明年花復發悵望君子無由攜少年且作後日意更使封植驚淮西

萬卷生

白頭書生南國賢讀書萬卷夜防眠陋巷簞瓢未曽飽苦心獨行竟誰憐繙經徧窮十二等陳力夐過三千年莫笑靑袍學士老太平能頌連中弦

公是集卷十八

欽定四庫全書

公是集卷十九

宋劉敞撰

五言律詩

野望

重陽去寥落小雪碧蒼茫獸起駭枯艸鳥歸橫夕陽薄雲低引白衰菊暗消黃佇立何爲久愴人非故鄕

蕪城閒望二首

幽防古城上秋景日淒淒落照映原沒陰虫當路啼隋宮變蕪蔓楚分失端倪自是傷亡國非闗醉眼迷春艸忽更緑荒城陰霧滋風存鮑昭賦秋益宋生悲慨想秦兵出傳聞羽檄馳江湖嵗將晚空羨逐鴟夷

夏晚

閏餘時早夏晚似新秋月出空堂靜蟬鳴深樹幽健逢鷹學習喜見火傾流早晚涼飈起重修白裘

聴鐘

陋巷客回轍夕陽鐘送秋寒聲滿空谷暝色下髙樓陡逐悲風起防兼逺角收旅懷傷急景聴此愧淹畱

野望

江水不可越扁舟浮夕陽髙秋露寥落逺樹出毫芒澗水淸兼濁山苖緑映黃漁翁豈招隱何待唱滄浪

觀南戍士卒作樂

簫鼓軍中樂旌旗嵗晚過激昂雙劍舞慷慨萬人歌睥睨荊衡小騰淩虎兕多北風隨殺气橫絕洞庭波

聞聖兪移官霅上以便歸養

親老不擇祿此心如古人戴星捐吏事戲防過鄕鄰若下開新酌汀邊詠白蘋醉吟俱入手亦未負靑春

西域請平三首

西域請都防崆峒獻凱歌兩階增羽籥萬里肅山河甲第旃裘少春宮苜蓿多雌雄雙匣劍棄置欲如何禦戎傳上策不戰屈人兵逐斷祁連臂何湏萬里城出車非逺略髙枕得升平戰骨翻空死吁嗟壯士名單於貪漢物自古號天驕賜予金銀貴行來玉帛遙悲傷賈太傅慷慨霍嫖姚慟哭辭新第英雄未可招

雪後登觀風樓

雪帶郊原闊城橫碧玉齊夕陽寒似落逺樹望如迷旅鴈情更急棲鳥饑亂啼彊歌非郢客竟日戀危梯

開竹下小徑招君章

翠竹生無數蕭蕭一徑新陰繁催短日地僻斷飛塵磐石兼容客幽禽不避人君能爛漫醉當及七賢眞贈刁十八自蜀還鄕昔與此君別於福唐

瘴海三年別巴山萬里迷相逢忻邂逅卽事恨睽攜夢減淸江外愁寛太白西知君偃鄕墅巳忘子規啼

送李監丞致仕還鄕【前漳州縣尉】

耄期吏隱倦歸去上恩榮國子瞻師保鄕人慶父兄揮金慰遊舊擊壤傲升平逺笑吳門叟何爲變姓名

懷陳州舊居所種桐寄黃翁

忽憶南軒樹春風空復來陳亡韶已矣孔老鳳悠哉不作溝中斷應隨防下灰舊居阡陌並君到爲徘徊

荷華

水國非人境芙蕖五月秋亂香淸宿醉濃艷破徵愁魚戲都堪數鷗飛絕自由防湏窮一賞詰曲任扁舟

七月二日

西風入庭樹天气颯然秋細雨才成潤髙雲淡不流平分感一葉逺興憶扁舟蟋蟀何湏急羇人始欲畱

秋雨所居漏濕

皇天不愛物風雨害秋成未恨泥塗辱端憂柱石傾淹畱驚嵗宴堅臥悵雞鳴吾道還如此商歌天未明

秋

采蕭逼晚嵗飛度髙云暝色空牕見秋聲墜葉聞過螢低似滅逺岫望如分蟋蟀悲虛織輕絲競欲棼

始涼

北風吹過雨晚景畱新秋髙臥來一笑如棼寛百憂精神露鷹隼意气激驊驑自覺亦飛動江湖思逺遊

八月旦始涼

騷騷北風急杳杳白雲飛江漢波新起蒹葭露欲睎狂歌聞鳳鳥楚制見荷衣歷歷先賢趣南浮亦庻幾重到謝氏園亭寄裴博士俊叔王主簿宗傑【時裴往淮南王詣京師】

徘徊逺林下幽艸爲誰芳前日同遊客今朝俱異鄕東風𨿽澹蕩陳迹似淒涼何用江千里春心故易傷

送晁殿丞僉判鄭州

世徳緇衣美天倫玉樹溫於君如舊識曽子欲奚言東裏賢能宅成臯戰伐原從容訪耆老遺迹尙多存

檀州【正月二日】

窮谷回看盡孤城平望遙【自古北口山至此都盡】市聲衙日集【此州衙日市集】海蓋午時消【毎旦海气如霧至午消盡士人謂之海蓋】冠帶才通漢山川更入遼春風觧冰雪最覺馬蹄驕

雨中聞鐘

疎鐘不隔雨迢遞入重城倦客未能寐歸禽初不驚霏微通暮色颯沓隱秋聲簾幕鮮風起明朝應早晴

珍簟

珍簟平鋪水珠簾半捲風勞生髙枕裏多事劇棋中性僻非朝隱民淳賴嵗丰翛然對松菊但覺訟庭空

蟬

微軀定誰恨淸嘯不知勞屈宋悲秋苦夷齊臥隱髙風林含咽絕露葉動蕭騷何必催揺落人今巳二毛

臨亭

秋至感人思登臨成惘然浮雲帝鄕外落日古城邊歸鴈聲相別幽花色可憐名山負獨往觸物見䢐年同梅二十五飲永叔家觀所抄集近事

陶公一畆宅尢愛北牕風心逺地成僻客來樽不空觀書太史氏全性市門翁予亦何爲者於玆淸賞同

伏波

伏波志慷慨南涉武溪深銅柱功一跌壺傾悲至今吾聞威四海亦有失前禽試察兩階舞應如丹浦心客有遺予注輦國鸚鵡素服黃冠語音甚淸慧此國在海西距中州四十一萬里舟行半道過西王母三年乃逺番禺也

四十萬里外孤舟天與鄰應誇王母使更遇越裳人素質宜姑射黃冠卽羽民那將籠禽比蕭灑絕埃塵九月十四日於雍熙院爲舅氏齋設作

他時傷逺別渭北遽成悲今作終天恨悠悠柰我思平生華屋處回首不勝悲寂寞西州路何堪再到時

晦日

是月佳遊勝玆辰舊俗同防湏陶一醉相與送諸窮江栁參差緑林花防染紅春期猶大半作意競東風

新蟬

五月微陰始鳴蟬髙樹幽倚風偏送曉迎露欲先秋孤管淸兼濁幺弦斷復畱年華自當爾羇客浪多愁

和江學士聞蟬

微陰變潛律濃霧引疎音時化能無感淸吟獨有心蕭條映落日斷續響中林秋風忽滿眼嘆息嵗華深

寄隱直

避人非故土帶郭喜幽居淺俗情多畏新知意尙疎負暄勝構火汲井足滋疏二物関身外悠悠謝裏閭

寄袁陟【與陟去年約夏初相見時陟自蜀江下南郡】

巫峽行雲外春江落日邊隔年雞黍具萬里孝亷船逺道比何若相思長然郢中輕白雪逸響待君傳

寄範佑之【時病似狂】

吾子世罕識他時醒亦狂由來韻髙逸固自得軒昂阮籍哭道路接輿歌鳳凰之人亦豈病相嘆不能忘

寄王二十

累累煩書札悠悠感別離平生義繾綣相憶路逶迆羇旅老將至江湖天一涯佯狂人事絕乘興爾難期

寄蘇州張六

西風入簾幕遊子念江湖丹橘垂珠實肥魚薦玉腴他時肯招隱快意欲乘桴物色煩相佯狂興不無

寄隱直【時寓汝州僧捨予亦居輦寺】

俱爲異鄕客似伴老僧禪虛室矜生白時流笑艸嵗寒差自若生理直翛然無術能乘興蒼茫欲雪天

寄張獻臣

締交從若水百里絕相過平日相離索期年見揣摩從容席上客淸絕郢中歌擬屬陽春和伊予獨在薖

寄張晉卿時棄官還家

聞道新安尉淸只自如歸來陶令賦養性子眞書情在交遊厚心於仕進疎人憂棄妻子獨入剡中居

寄範佑之

範子三年別長安北望深相知非勢利寄信各浮沈勇鋭百夫敵軒昂萬里心何時殺羣賊自取肘邊金

寄梅山陰

縣與吳門近居家識舊遊山回江表盡水入鑑中流勝事皆髙古詩懷易滿眸春風花又發能寄北人不

寄蘇頌兄弟

秋風生眼前客子思悠然羇旅獨無友別離私自憐賦甘傖父誚詩許俗人傳他日梁王客偏懷太子賢

寄因甫

昔別大梁下至今三嵗余豈無萬里使不寄一行書風俗與時薄交遊於義疎知君淡如水非是故忘予

寄張仲謀

張也眞吾友今年見老成自彊𨿽不息積習亦諸兄曲講聞師泛題詩使客驚莫如班定逺投筆笑諸生

和直孺夜涼

急逐云過微風吹月生寥寥天宇濶粲粲葛衣輕展轉漏將永昭回河正橫秋槎舊有信忽憶泛滄瀛

送楘州王學士

春艸碧將歇江南鶯亂飛王孫去有適防服粲生輝古郡富山水斯人歌海沂惟應布寛詔談笑樹風徽

素屏

簡拙違時好丹靑謝爾工坐看居士室想見古人風當戶月常入過春霜未融物情忌太白少自晦塵中

城樓望春

髙樓新雪後春意已端倪繞石泉聲急圍城栁色齊滯流貪適興幽僻嬾招攜舊種桃千樹春遊豫恐迷【桃谷在樓下】

送邵武張學士

待詔勤穿履承明厭直廬一麾從此去千騎上頭居嵗事畬田早風謡鴂舌余班春急乘傳知不爲鱸魚

野思

野色行行逺春輝樹樹繁看花頻落帽聼鳥久能言遣興惟詩句開懷獨酒樽誰能顧名利終嵗不窺園

訪楊異寺丞【楊所居在城外甚多雅致】

三徑向松菊始疑元亮居但多栁五樹復對隼雙旟相識是傾蓋劇談能起予樵蘇不用防耳目且淸虛【楊新得郁林州】

黃寺丞風雨中見過

節物重陽晚風雲萬里陰君來慰孤憤語次豁愁心名下如舊識人間仍陸沈獨醒感庭菊蕭索萬黃金

送洛南周寺丞

不知商洛道空慕紫芝歌從事老將至送君情獨多雙鳧尙方去駟馬故鄕過想見揮樂春風初扇和

弔南宜守尉

百越誰生禍南宜遂不師干戈傷耋老守尉死城陴荒洞招魂逺官軍請救遲弱妻攜稚子嗟爾欲何之

弔亡卒

厲俗侵王略祅冤積楚氛民荒誰念亂功敗失圖勲天子憂南土戈船促大軍何時收爾骨委祭越江濆

和楊備國愽弔屈原

知音不恨逺異代忽同聲靈魂自識路幽遇亦含情記屬揚子臨淵悲賈生鬲文激頽俗防使眾人淸【楊前嵗夢中作詩後數月招除歸守旣署事過謁屈平祠相見物色如夢中所覩作文祭之刻之於石】

聞夏太尉自長安徙備西邊

防秋未得還戰士出長安地利山河險天時闗塞寒夷避飛將天子倚良翰見說成功近秦中意似寛

三月四日上方寺送隨州十一屯田

載酒憐春盡尋芳到翠微緜緜芳艸逺颺颺雜花飛俯仰悲陳迹淹畱恨落暉靑楓千里目那復送將歸

嘯臺

尙有髙臺在遺名幸未空不時嗟眼白失所念途窮已矣先生意蕭然烈士風淸芬定誰嗣漫嘯白雲中

日晚夜步過孫監丞

幽居巷南北雞犬略相聞乘興偶有適杖藜聊復勤髙城秋艸落宻樹夕光曛微爾開三徑悠悠麋鹿羣

浮舟西陽池中

愛水都成癖浮舟不厭頻寒泉淸見底刳木略容人故故乘流往飄飄得意眞槎頭尺許地鷗鳥欲相馴

乏酒

揺落偏悲客淸寒昜中人寂寥那自守淡泊亦殊眞浮俗仍皆醉虛談浪飲醇髙歌傲燕市忽憶重千鈞

西戎乞降

南國傳消息西戎送好音懷柔知帝力啟佑亦天心禦酒葡萄逺離宮苜蓿深仍聞編舊裏五嶽望君臨

壽山【在中京南云多老人往往百餘嵗】

白隰見層峯【白隰卽中京】巉巖倚碧空上多千嵗木下有百年翁櫟社不材永東陵非義終【太史公云盜跖日殺不辜竟以壽終】吾聞仁且壽故在太平中【爾雅距齊州以東至日出爲太平太平之人仁也】

山寺

野竹檀欒翠孤峯杳靄靑山樓隨詰曲石路上靑冥云色移時合鐘聲隔水聼似聞堪避世遊子未嘗經

城南泛舟三首

乘興隨所適出郊聊泛然靑波能照發白鷺巧迎船老樹悲秋雨髙風急暮蟬孤城隱不見落日暝浮煙不踏城南陌從春及素秋蕭條非復昔顧眄莾堪愁白露蒹葭老淸風蘭杜幽佯狂驚楚俗應識棹夷猶髙岸看爲谷通波幾覆城橧巢非太古野俗競偸生雨逐行雲過山依返照明楚歌揺落際更動北歸情

斁除蘇州掾

三年不相見萬里比何如聞道詞曹掾新承選部書弓裘傳習在簪笏抗塵初努力人間世毋爲薄詔除【叔父初任鏑防及第思亦修進士業皆在蘇州故略見意第五句中】

黃州臨臯亭

春秋黃子國楚越穆陵闗比屋皆編竹孤城半踐山岸泥觀虎迹雲水暗荊蠻三入承明客那能鬢不斑

暴雨

山晚雲霧合江秋風雨多憑夷何事舞楚水忽翻波黯黯夕陽盡翩翩暮鳥過輕舟送兩槳聞唱石城歌

驟雨

炎日大冶沸淸風愁意蘇黒云過山嶽白雨覆江湖彷佛鬼神戰騰淩車騎趨森然異气象眞復慰泥塗

夏夜暴雨

大暑積炎夏沈陰昬楚天疾雷五河裂飛電萬星懸漲澤通南國孤城鬭百川似傳黃鳥語欲反濯龍淵

久雨

秪憶風回雪俄驚地出雷沈陰連甲子春事總歸來湖水寒侵夜江云去復回開年厭卑濕不待熟黃梅

久雨二首

江雨黃梅實湖雲起蟄龍寒生夜牀簟聲絕暮山鐘藥裹添新粉書編坼舊縫𨿽知恨卑濕涼夜尙吾容頗憶家居日朝眠一事無邇來趨幕府曙雨踏泥塗城郭飛鳴鶴階除戲浴鳧秋風殊不逺行欲問江鱸

茶山送道粹

海上相逢少山中別恨多浮雲自向闕秋水更增波攜手意不盡班荊情若何徘徊彊一醉且勿奏驪歌

招晉卿時晉卿到丹陽

識心非識面常恨不相從那作經年別曽無一日逢興來淸剡雪吟出暮山峯淨埽門前路期君馬系松

女郞臺

城郭臨湖盡樓臺此地偏動揺浮積水髙絕近諸天應接都無暇虛空足悟禪塵中故易厭興盡惜回船

閔雨

風伯防何憾髙云不少畱聲如鬼神過勢捲日星浮河漢漠無象魚龍方自憂古書難盡信雩舞竟悠悠

砧婦

淸霜石上干孤響耳中酸嵗逼秋芳盡風量板屋寒君行自悠逺妾意亦艱難此夜闗山月應知帶日寛

李太傅挽詞三首

數聞伏閣議屢上薦賢書任重道空逺名榮身反疎異鄕悲鵩鳥淸詔隔公車招隱眞虛語江湖萬里餘【漢淸詔使以故大夫爲之】

報國念推轂逢憂甘噬臍孤鳴一垂翅舉俗競吹齋山鬼離居逺靈魂失路迷天髙不可問愁意日淒淒識理未曾誤疾邪惟過深豈忘事反覆不忍俗浮沈去國尙回顧埋名方自今異時山水意惻惻弔鳴琴【予殿試程文特爲君激賞署天下第一議者乃皆決】

魯拾遺挽詞二首【君晉初狀元及第至其曽孫始塟】

市朝非故日年代屬傳聞始兆滕公室來觀季子墳埋名書故事編簡屬遺文苦恨相如賦俱隨諫艸焚西晉登賢日東堂第一人競推天下士爭辟幕中賓故國無喬木流風及搢紳新阡廣陵上荒艸欲含春

庶幾堂

閉門吾自足況亦近墻東滴滴階鳴雨梢梢竹過風緑苔侵杖屨秋色近梧桐髙臥殊多興詩成寂寞中晝寢【予自注云甲子四月十七日午時作據甲子爲元丰七年公是年屬�奏乞以宅爲寺疾愈僦居城中】

井逕從蕪漫靑藜亦倦扶百年惟有且萬事總無如【詩載芟匪且有且注且此也梵志出家白首而歸鄰人見之曰昔人尙存乎梵志曰吾猶如也昔人非昔人也】棄置焦中鹿【列子穆王篇鄭人有薪於野者遇駭鹿擊而斃之恐人見之也遽而藏之隍中覆之以焦不勝其喜俄而遺其所藏之處遂以爲夢焉順塗而詠其事旁人有聞者用其言而取之旣歸告其室人曰向薪者夢得鹿而不知其處吾今得之彼直眞夢者矣室人曰若將是夢見薪者之得鹿耶詎有薪者耶今眞得鹿是若夢之眞耶夫曰吾據得鹿何用知彼夢我夢】驅除屋上烏【此掃除外累也劉向說苑愛其人者兼屋上之烏杜詩主人屋上烏人好烏亦好】獨眠牕日午往往夢華胥【列子黃帝篇帝退而閒居大庭之館齋心服形三月不親政晝寢而夢逰於華胥氏之國】

延州沈待制挽詞

詩書謀國體談笑卻邊塵巳矣今成昔歸來悲故人余忠焚諫艸遺恨畫麒麟禁角聞鼙鼓能無憶虎臣

祠部王郞中送山水枕屏作

枕上萬峯合蒼蒼驚夢魂如浮武林水臥向桃花源杖屨幾時士茅茨何處村悠然獨往意欲問復忘言

城樓望水【是日龍掛影】

逺水全無地髙城略近天龍吟忽半見虹飲競相鮮魚鼈爭乘渚兒童狹濟川秋風只昨日物意已蕭然

送南昌郭主簿

楚劍炟照地梅眞從吏鄕簿書非急務鴻鴈試髙翔貍品牛尾貴茶牙鷹長因君訪風土遊子不能忘

公是集卷十九

欽定四庫全書

公是集卷二十

宋劉敞撰

五言律詩

戱和同年時在薦福寺

逃暑涓涓酒開襟細細風過云催急雨落日澹秋空樹影經行熟泉聲笑語通少年興不淺寧與老人同

鏈丹井

丹成人已去泉在月空沈輕舉非吾事澄似客心飲𨿽資一腹貪不近千金更愛雙桐好曽非惡木陰

水齋

野塘春水平間客自揚舲鷗鷺時相近波濤亦俯聼榜歌漁父曲醉讀屈平經便欲從玆去秋河泛客星

長蘆口

泱漭東流白微茫逺嶼靑風飈萬里浪性命一浮萍飛鳥戢倦翼潛蛟浮暗腥由來限南北天意亦冥冥

登東城樓二首

揺落客愁亂登臨秋色空溪流寒更碧霜樹晚增紅曠野駐殘日虛軒來朔風懷歸復感別不語向徵鴻髙樓望不極野興逺相宜宇宙一長嘯山川多所思薄寒才勝酒短景不禁棊俯仰哀羣動遼遼見爾爲

送人之嶺南

君去炎方逺行行萬里餘漸驚南瘴酷益見北人疎山谷藏雄虺谿潭養鱷魚秋風鴈不到何處俟歸書

城樓避暑

積水動微吹髙樓浮薄陰登臨倦非土瀟灑勸披襟滌滌原野曠熹熹城郭深浮雲空蔽日無意欲爲霖

寄內

風雨驚春老山川入夢遙此時看破鏡何處正吹簫舊種萱叢碧新歸燕語嬌佳期漫自笑不似浙江潮

送祖學士使北

漢廷用五餌無復請長纓猶是輶軒使時通絕域情山川資覽眺戰伐想縱橫不負四方誌那辭萬里行

聞張六復棄官歸

應懷折腰辱復作棄官行頗似陶彭澤兼疑尙子平兵戈未消散盜賊苦縱橫余亦存邱壑相期作耦耕

螢

翩翩豈自知歷歷羣飛故作穿疎牖時來鑑薄帷助明淸夜永除害一身微秋艸隋宮路茫茫舊賞非

送簽判雍祕丞還朝

我有幕中士名髙天下聞方從玉堂召欲就子虛文相得已非早送歸寧易分期君望此府急自致靑雲

定水二首

定水涵空碧羣山凝逺嵐淵魚頗易得菱實最餘甘曠野應人語涼風快酒酣誰云陵谷換自此識南潭【唐刺史陸長源時汝有南潭孟郊集有詩今疑此地是】

此地去人近向來幽賞違使君畱隼斾煙水淨魚磯秋入冷蛩急波明白鷺飛異時江漢興撫事更懷歸

索米

索米東方朔端居陸士衡書仍聞北闕賦亦讓南傖感激秋風起提攜夜劍橫南軍敗王略誰事請長纓

自屯田歸望山別墅

岱陰宿霽汶北秋風過獨往予所慕躬耕人謂何林間雞黍具日慕漁樵歌郤望靑山郭應知惆悵多【古詩夕宿靑山郭日上靑山上靑山不可上步步常惆悵】

送髙處士歸丰邑別墅

不及西京盛空知鄠杜間衣冠爲我累邱壑羨君還隴麥逢春秀林花著斑雞豚社下醉多與謝南山

射雕

將軍樂射雕壯士挾烏號影捩重云靜聲翻一箭髙獵酣生鼻火空濶散風毛快意中原防何辭汗馬勞

和楊襃雨中見寄二首

佳雨雲龍防髙堂河漢聲驅除三伏過埽蕩九衢淸造物不無意爲霖眞有情憐君獨髙臥亹亹向羣生明暗變牕色蕭騷翻樹聲閉門無所詣髙枕有餘淸馬正局迹韝鷹多逺情分明動秋興似欲惱潘生

貰酒

小徑入村塢風簾拂暮霞桃源還可宿樽酒亦容賒舉眼靑山秀隨松白露斜尋常出郊少未醉莫還家

張學士送酒

秋風埽飛葉客子鬢垂斑好事煩攜酒懷情愜閉闗坐看涼月墮醉送暮鴻還後日相思意蕭蕭叢菊間

朱橋【鹿兒館前】

朱橋栁映潭忽見似江南風物依然是登臨昔所諳犬聲寒隔水山气晚成嵐畱恨無人境幽奇不盡探

閏月朔日寄府公給事二首

良閏百年逢【自周廣順至今再閏正月】佳辰獻嵗同春應隨北斗天與緩東風栁帯參差翠花英防染紅韶華供醉眼未負黒頭翁【紅翠府公宅歌舞者名】

嘉月重非常芳期及載陽卻因春意晚得見嵗華長余雪畱寒色新梅著早香祗應勤一醉持以答風光

晦日自薦福院泛舟上女郎臺

晦日疑春晚佳辰彊客防放船無用楫置酒不驚鷗牽率防多病登臨亂百憂繁陰欺白日容易暮云浮

新鴈二首

逢時志萬里非爲稲粱謀眇眇江漢阻蕭蕭霜路秋知機自有素側翅莫多愁風起浮雲暮空看片影流萬里南飛鴈今年復此逢自難隨燕雀非不病秋冬風急聲髙下云深影疊重江湖𨿽異土泛泛爾能容

白河逢鴈

白河見歸鴈顧我影徘徊憶昔從此逝相看經嵗回春生聊自樂鄕近不湏哀爲問經南國能無尺素來

雪中鴈

萬里羽毛弱經時霰雪紛江湖更何取天地正同云影困低如落聲悲逺似聞識時端北向送目感離羣

燈花

寒燈不及鄰花競爭新重疊芝三秀分明桂半輪東風誰變律芳意自驚春流玩堪通夕長眉莫效顰

王秀才自蜀之京畱月餘歸南都

相逢暫相會又向睢陽行險夢尙存蜀緇衣空厭京故園見樹喜舊友出郊迎幸去君家近飛鴻時寄聲

哀王十三都官

把臂猶昨日如何長不歸賓天亦有似招隠固疑非玉折謝庭樹防余萊子衣永懷想平昔涕下不能揮

始秋二首

暑兼流火逝秋共北風回嵗晏蒹葭色宵徵蟀蟋哀平分感揺落畱滯悵徘徊知負滄洲約枯槎八月來秋色忽已攺旅程殊未央水雲含變態山送淒涼杳杳靑楓暮菲菲白芷香多才悲宋屈揺落近滄浪送張器判官【此君自初登第至今二十餘年某縂角時盛聞其名】

王國推多士聞名二十年白頭傾敝蓋珠履尙賔筵禮樂期先進功名望昔賢激昻知已晚意气歘飄然

隠直感秋思南遊予欲北還未得

馬常嘶北邊鴻郤願南一時秋气感兩地物情諳俗怪尙白自疑靑出藍何當鹿門隠數就徳公談【隠直書云故交同學皆已軒騰】

始聞鴈

長風送羽翼千里逐陽和朔漠應飛雪江湖始見波識時機不淺愁旅叫空多勿以稲梁故早飛乘网羅府公說牡丹盛開是日逼晚意不及觀

落日含明艶輕風襲暖香傳聞亂人意相見防春光醉裏嵗空晏愁中夜未央異時驚麗絕秉燭正難防

與楊十二廷評同登城東門

緑樹浮萍合靑山晝障開登臨共今古壯觀雜歡哀長日消棊局微風引酒杯浮雲滿西北容易雨飛來

春暮聞鶯

醉裏春空盡江邊客未歸可憐鳴晛晥似欲訴芳菲珍樹移時語殘花入眼稀離居亦幽獨求友莫相違

除日雪

迎年椒獻頌駐臘雪畱寒偏坐春華早微增暮景寛瓊瑤九城闕玉帛萬衣冠欲書甘泉會他時盛暑看

秋鶯

髙舉慕求友翩然辭谷中那知攺春序又復到秋風節物感歸燕異聲嗟逺鴻歸非今正好霜露脫梧桐

涼夜露臥

風露淸相襲銀河湛不流澄輝亦終夕爽气特先秋髙臥自微尙冥煩嗟倦遊不眠計萬事出處竟悠悠

空釣得魚

持鉤非有釣吾猶臧丈人何知引纎繭忽復得潛鱗獨樂意逾適儻來情亦眞君看渭旁叟八十老垂綸

秋月

蟾光瑩碧墀天色凍琉璃市響新晴後風和欲暖時杉松冷岑寂樓殿黒參差靜者非無趣長吹遺所思

月夜二首

月出浮雲盡風生中夜淸星辰競揺動河漢湛虛明老樹稀疎影驚禽斷續聲秋懷先已亂蟋蟀更宵徵涼月含秋色江天復雨晴風雪異明滅河漢亦淒淸驚鵲時翻樹悲笳逺過城不眠看列宿磊落背人傾

送同年王殿丞知鄞縣

同日大梁客共登靑雲梯逢時方躍馬從政暫驅雞萬水會東海漧巖開郯溪逺防觀益壯肯爲簿書迷

風

園林自有主風苦無情宻葉枝枝綠飛花片片輕眼看春不住醉任酒頻傾何處鶯求友時聞囀一聲

送汝南張祕校及第後之官

從我陳蔡者憐君不及門靑雲期自致鳴鶴果孤鶱仕道半綸重及親三釜尊因聲謝汝士爲喜月告存

戱呈府公

殘春亦無幾短夜不須眠翠幕深燈燭淸風引管弦詼諧玩玆世醉倒防吾年不作方外趣安知濠上賢

度支蘓員外才翁挽歌二首

湖海靑雲士元龍如古人艸書到聖地詞學洎天倫零落風流盡平生意气親空存華屋處寂寞已埃塵愛客毎傾蓋傳家能象賢猶多嫌白眼自不廢靑氈【此家大門以來收古書盡甚眾至君尢備】吏隠如他日郎潛遂幾年人琴俱已矣情至一潸然

挽宋道中詞【君召試學士院得尙書屯田員外郎】

交防日零落之子復云亡常恨神鋒雋端成中道傷文章不用世詞賜僅爲郎名士如君輩風流豈易防

吳侍郎挽詞二首

髙第賢良防朝廷擢季功固疑多直諌不得久居中長嘯臨邊月孤飛避逺鴻盤桓周召際重見二南風【公治河南又治陜所作詩甚多】

臨汝休車騎治中愧後門平生一傾蓋談笑極防言契闊聲塵逺差池嵗月奔匣中寶刀贈知辱故交恩

與黃寺丞卜鄰

卜居先卜鄰相望成相親無復羇旅恨況逢性情眞食薇亦自足傾蓋不爲新杖屨通阡陌誰能倦角巾

聞徙闗中兵偹河東

敵兵絕當路戍卒下河源烽火飛狐口旌旗積鴈門和親固下防薄伐本中原誰斷匈奴臂非無國士恩

立冬後風

冷雨欲成雪髙風催過云流光隨衮衮吹萚共紛紛此去天地閉向來金石焚敝貂寧獨恨四序欲平分

別西掖手種小梧桐贈三閣老

亭亭髙未足玩玩意空深頗似少陵叟能畱一院陰幸今長勿翦無用晚知音莫作吳儂態翻從爨下尋

西風

西風木葉下逺想洞庭秋物色摧年老天時助客愁李衡千樹橘張翰一漁舟亦自人間樂功名安足謀

北風

北風動江海飛雨濕淸秋蟬噪曽何急猿啼不自愁冥防髙葉下莽莽亂雲浮正復開人意披襟百尺樓

盜賊

村落枹鼓起城樓刁鬥頻畏塗深虎豹行路入荊榛故老人人怨烽煙處處新桃源容客棹屬意武陵春

風雨

春光從此半無復彊淹畱風雨仍何急鶯花各自愁登臨非故土揺落自淸秋物物驚人眼應須與醉謀

黛陀石馬蹄硯

一片蒼山石遙憐巧匠心能存辟雍法宛是褭啼金气奪秋云濕光含墨海深魚龍隨醉筆變化出幽岑

離鄂州至漢陽

小郡緣山腹孤城闇夕楓蛟龍戱霧鼓角亂西東江漢浮南紀秋冬擬緒風離騷楚人恨過半夕陽中

初冬

陽光轉南極漸喜入吾廬物色經霜後云容欲雪初嚴風動枯槁凜气益蕭疎何日陽春筦潛興冰下魚

三月九日過正衙

去事駒過隙此身江載萍赤墀容再謁淸涕忽雙零海鳥韶舞天潢愁客星平生鴻鵠志獨有去冥冥病中辱聖從龍圖侍郎見訪聞便赴西州不及款曲偶成五言奉呈

衰病淹嵗晚分飛愁逺行能回長者轍因見故人情後防知何地相看疑此生不爲習鑿齒應作左丘明

君章見過

衡門入秋艸幽獨得棲遲車馬來何屢樵蘓不自期書成尙白衣敝素爲緇予亦貧非病君應信所爲

鄰幾君章見過

兩君共羇旅三徑肯淹畱秀色映涼月淸風生早秋樵蘓亦不爨樽酒自相酬歡然夜遂永河漢西南流

新燕

無柰春還老秪看燕復來淩風舞輕健盡日語徘徊久客宜相識重簾爲爾開畏人俱混俗出處免沈猜【莊子曰鳥莫智於鷾鴯其畏也而襲諸人間鷾鴯卽燕矣】

馴燕

非無鷹隼慮自識主人歸立語移日翻飛試羽衣江湖萬里濶天地一身微不作驚鷗別何須彊察機

雨中出城行汝水上

東野宜獨往此中如舊溪好風涼送雨流水碧循堤樹宻扶行蓋沙平印馬啼城樓隔雲霧歸路欲全迷

次韻奉和

少濯滄浪水成君眞隱髙虛舟上下樽酒寄逰遨靜境愜外奨緩歌防我勞興余可逕返落日麗平臯

奉陪泛汝水作【江休復鄰幾作附】

汝潁日防防巢由絕世髙風流𨿽緬邈舟楫共遊遨雉堞縈回逺山川應接勞幸陪觴詠末旌斾駐蘭臯

西浦阻雨

黒云連海靣急雨漲淮潮稍稍州渚沒昬昬城郭遙畏塗仗忠信髙舉幸扶揺不作圖南興誰當慰寂寥

黒云

屯云望如墨萬里橫空浮白日變夜朱明成素秋疾風動屋瓦急雨落河流俯仰駭神化精微難與謀

傷梅公異二首

已矣梅公異鄕庠漫貢生竟無楊得意終失馬相如道徳生何負心懷死不攄新墳帝城外贈淚獨沾裾刻苦身常病憂愁壽易侵空令武子死誰聼伯牙琴寥落書盈篋肅條風滿林惟應都下士能記洛生吟

傷胡二湘

知心不易得此別定終天自古皆有死夫君獨少年論文眞已矣揮涕黙澘然會有淸琴在祗應永絕弦

公是集卷二十

欽定四庫全書

公是集卷二十一

宋劉敞撰

五言律詩

閔

膚寸無時合昭回此夜逢春秋還閔郡國共憂農詞欲讒風伯書將詰亂龍【王允書有亂龍一篇】闗西兵稅急懼失萬餘鐘

寄江東弟兄二首

分手如昨日淸秋獨異鄕長年悲落木短髮怯初涼歸燕自有適幽蘭誰爲芳裁書寄鴻鴈相與訪滄浪卻埽與人絕悲秋驚嵗䢐山川舉俗異宇宙此身孤弔影臨淸月書空向瞑烏懷歸屬吾黨浮海待乘桴

薦福寺竹亭

玆亭四時好秀色映長松靜境非千畆幽人如素封吹聲偏洗耳暑晝亦成冬暫到還忘返心知叔夜慵

觀陜西圖二首

險固非天意承平怪主憂三年勞將帥萬里問旃裘尙記安西道空悲定逺侯大河知所向日夜正東流憶昨傳消息羌來渭水旁信知秦地險未覺漢兵彊靑海通西域長城起朔方分明見地裏悵望隔要荒

送張六

將漕煩明府東遊慰越吟斲冰𨿽楚水乘興卽山陰【晉卿書云欲徑走肅】去去陶嘉月悠悠見子衿因君倚城闗送目亂愁心

送楊慥

著書非白首待詔已公車試吏何用喜慰親聊自如還從近闗出稍與京塵疎豈謂三年久君方就子虛【君著書篇上之有詔湏此任滿召試】

送範貫之

範叔貧如此誰當與敝袍哀歌困牛角異味笑鄕豪相得空長鋏徒歸欲二毛多慙訪夷節無以慰滔滔

送隠直

久客意無賴送歸私自憐悠悠想行路苒苒背流年雪過兔園少春歸楚澤偏君應解冠冕笑傲辟人賢

送衛州賈云卿

淇奧文雅地相門英妙才春風萬人喜都城千騎來嘯激鸞鳯響歌傳松栢哀懷賢復訪古處處爲徘徊送史館齊學士知荊南唐相映之孫有權文公行修國史制書在

間代唐丞相當時太史公白麻存舊物靑簡見遺風鳴玉蓬邱峻專城楚澤雄由來稽古力肯效一經窮

近無西事消息

此心除國讎安得借前籌未報將軍防空增壯士憂誰能占太白試爲上髙樓自恐匣中劍精光犯斗牛

細

細春城暗空郊艸色防峽云朝復暮沙燕語還飛栁帯柔堪結梅香冷漸稀旅遊時畏失數醉得忘歸

小四首

防風載雲起好與風俱暝色經時合涼聲入夜疎炎蒸暫灑埽天事有驅除倦客倚危枕明燈照舊書泱漭輕雲濕飄瀟晝來稍霑飛絮重競逼栁花開江靣春陰濶天涯暮色催郢中詞客意最識楚王臺漠漠云蒸柱蕭蕭過城不時變炎景竟日度秋聲灑濯林光淨歸飛燕羽輕野夫學爲圃因欲事躬耕春城頻過一望一增新欲曉云成錦初晴艸似茵和聲散喧鳥芳意屬遊人向晚車馬息東風吹暗塵

喜從兄自京回

曽作東都賦無人與共論欣逢京輦客仍是鶺鴒原耳接天韶盛塵棲素袂昬秋風江海上歸夢入夷門

秋晴西樓

淸風捲氛翳廣野露秋毫木落山覺瘦晴天似髙開牕置樽酒看月湧江濤髙臥淹湖海非闗气獨豪

春日樓上二首

春流城郭暖色媚樓臺麥秀聞雉雊鸛鳴知來浮煙著垂栁晴雪落新梅此地春愁闊無人共一杯躍魚依暖景歸鴈逐輕風隔水麥苗緑入檐花蕚紅郊原共鬱鬱云日故融融醉眼傷千里非闗江上風

醉後

舉眼醉向晚甘心醒似狂形骸隨酩酊談笑助軒昻舞袖翻宜窄歌聲不厭長髙城湧明月風景正虛涼

樹陰偶坐

朝陽送防暖晴靄入寒空負暄春盎盎探防樂融融松下坐防返樹端遙見紅喟然感時節舉酒屬鄰翁

春陰

江上浮雲聚城中暮景兼東風酒味溢小客愁添寒色端侵牖斜陽不滿簾滯畱成楚老卑濕意無嫌

後小亭

疎才能潤防風未肯涼低松無限碧白芷可憐香埽榻從髙臥歸禽不亂行悠悠對老圃幾與爾俱忘

同伯鎭寄贈北都定雅禪師

逍遙方外禪宴坐不知年合平生柏成區社長蓮公卿盡隨喜語黙兩忘筌聞有詩三百無由一一【伯鎭云自丞相沂公許公以來贈師詩者三百餘首矣】

夜坐因讀隠直書寄之

䢐嵗曽何急淸宵不復長蹉跎問甲子愁寂看燈光峽蕭蕭冷江云澹澹黃殷勤故人別容易二年彊

和孫監丞送書生南遊

歷國向七十滔滔何日還輕賫一劍在壯節二毛斑浮俗風波裏髙情天地間滯畱多慍見送逺愧登山

夏寒【是時湖北地大震河溢六塔】

冥冥梅送椮椮麥迎秋四月應䢐暑南方復重裘昆侖揺地軸渤海漲河流天事無端錯民生若許愁

同黃子溫小寒

陰老疑龍戰風髙怯海飛枯蓬不自息歸鳥競相依時節驚流水生涯托墐扉哀歌向妻子吾道亦牛衣

晨至西陽池示同行

風定水逾靜收天倍髙分明寫冰鑑深淺露秋毫車馬情頗厭山林心正勞觀魚近至樂相與更臨濠

又過西陽池

役役輕日月回回分簿書悵然靣止水樂矣羨遊魚鷗鳥舞迎客江湖興起予顧邀二三子退食未宜疎

送信陽舒使君

聞名自夙昔已作舊相知傾蓋成邂逅如何還別離軍聲咽鼔角行色滿旌麾莫怪樽前醉親鄰心所期

送南儀守黃中允

十年幕中客萬里海南州命服仍朱紱誇鄕未白頭山城時晝黒嶺水或西流問道林多桂王孫莫自畱

和閻工部新作西齋

逍遙不期逺趣足外囂塵誰謂持斧客翻同髙臥人江蘆煙葉重巖菊露香勻愛惜淩寒意畱歡過小春

次韻王寺丞北城

專城空嵗月報國愧纎毫幸及農功暇初成壁壘髙飛翚鄰雉堞縈帯俯魚濠與聴輿人誦無令板築勞同年陳君制防髙第攺佐著作東還餘杭作五言送行兼寄彥猷閣老使君二兄

江海一逺別見君金馬門先鳴二三子彊著五千言【同年所對詔防凡五千餘言】淸望開中祕英辭動至尊薦賢受上賞時論重西垣【同年本彥猷所薦】

興慶池送客

紅蕖千頃合碧樹百年藤長日宜沿溯淸風破鬱蒸別離情易惡衰老醉那能還望邯鄲道悲歌不自勝

立春日齋祠畢還過金明池寄永叔

宿原野潤朝雲宮殿明東風未半日佳气滿重城渙渙泉披凍欣欣木向榮江頭景如此公起探春晴

送次子敏歸河陰

表裏山河險成臯廣武間仕貧寧自佚待次復空還壽酒千秋祝兒衣五防斑人生此樂少何事慘離顏

泛舟

溪流向人急野色背人偏輕浪仍堪鑑虛舟不費牽栁長勤拂靣鷗戱巧隨船幽興終難盡禽魚莫間然【是日先飲歐公道襄漢之樂】

九日對酒二首

慘慘霜天迥紛紛風葉黃湏傾一樽酒少浣九回腸世事渾無定秋容毎自傷登髙何必賦防使鬢毛蒼懰慓看秋盡差池感嵗窮薄寒侵白罽危葉隕靑楓零落茱萸佩淹畱桂樹叢年光不可玩生意羨冥鴻

對酒憶獻臣二首

舉酒惜春盡緩歌傷別離江山空發興雞黍若爲期醉起疑千日愁來獨五噫臯橋羇旅客惆悵不同時春日懷吾子羇逰各異方況逢靑眼絕早識白眉良樹逐相思老江回去路長感時惟尙寐終日醉無妨

汝陰送揚州通判廣陵髙祕丞

朱轓垂絲旒千里下揚州本郡榮何甚治中望最優髙人孫綽貴節婦孟光尢問俗應賓禮淸風逺鎭浮【郡人深處正之髙才不仕及寡婦孟氏有賢操寓居城中】

新作小橋

幽池舊徒涉春漲得新橋自恨濟川小欣忘渡水遙中流橫防蝀別徑防漁樵更愛憑欄處東風栁萬條五月十一日早行是日風寒如八九月

晨興事朝謁星漢巳防干云薄露猶濕風髙天正寒塵衣先攺素蓬鬢彊彈冠興在江湖永空歌行路難

月夜獨飲

霜落月更白雲開天正靑捲簾邀玉兔引酒勸天星起舞憑相屬髙歌願共聼春宵誰謂短罍罄適添缾

中贈徐監簿

明闇云移影蕭騷送涼逺林寒起霧淸簟潤浮霜小隱交遊絕微吟杖履妨奕棊還偃幾幽趣亦難忘

寄和弟

鴿飛砌下廣莫起寒風感物念遊子賦詩同召公楚歌還落木淮月更虛弓羇旅傷離別如何嵗亦窮

九日寄因甫

遙想登髙處姑蘇秋艸多那無萬古恨少作五噫歌野菊蕭蕭晚江鴻疊疊過尺書不可托送目柰愁何

九日登城北門送孫許州

紅葉迎霜隕髙樓近日暄送歸仍暮節極望正平原容易風吹帽殷勤菊滿樽豈嫌徑先醉當識別銷魂

九日【時保州軍亂殺守尉河北置烽火夏臺未平闗中防秋】

采采黃花菊飄飄閶闔風醉從紗帽落興與古人同北嶽烽煙隔甘泉騎通悲歌傷逺目不獨爲靑楓

薇花

宮中萬年樹天上紫薇垣此地飛塵隔經時絳雪翻幽香通復閣密影半層軒巳後陽春節無辭白露繁

懷襄陽郭戶曹

逺身適荊楚苦掾寄書題他日相思甚終年引望迷銷憂峴山醉招隱鹿門樓勿以徒勞故全家自此攜竹西亭送二十六弟赴定州去年三月亦於此相別卽昆岡防谷之陽

山中招隱地江上未歸人那可連年別俱逄欲暮春亂飛鶯戀友北向鴈辭賓自覺雙蓬鬢蕭蕭日更新

送和弟通判陜府

丹紱雙紋綬朱轓左畫輪平生固自負歸去亦榮親美俗余分陜悲歌激在陳別離俱未易因目二毛新【予與和今年皆三十餘嵗】

蕭山捨弟將發南都以詩之

聞道雙飛舄看來萬里流傳聲淮口渡審越儂謳霜蟹人人得春醪盎盎浮襄賁差不惡湏汝共銷憂

春晴小園偶步

弱弱纖纖桞朱朱白白花春風最無賴客鬢亦空華艸色明深徑泉聲落淺沙江楓千里思醉眼向天涯寄鹽城捨弟得書言嵗大稔兼求作夫子廟記

海邑近蟠桃銅章肯許勞公田都種秫霜蟹饜持螯宮廟比洙泗歌通掾曹想多記石柱非復笑牛刀

蟻鬭

擾擾嗟何急營營若有侵由來穴知雨非爾旱爲霖王霸彊並弱興亡古到今願君推逹觀安得異機心

酒後登淸風亭

淸笳轉不極碧水望偏多醲酒春先醉晴陽晚更和起提如意舞自擊唾壺歌芳樹知多少春遊柰汝何

同持國過江十新作池亭三首

築榭因髙栁疏泉激淺沙登臨容展席遊泛足浮槎露盌涵醇醴冰盤餉美愛君難興盡未醉惜還家菡萏千枝發池塘五月秋香繁初過雨影密欲藏舟魚躍知琴樂鷗飛爲客畱江湖未成往愧此意悠悠吏隱由來事郊居故自宜池臺隨意定泉石象天爲珍樹移時語淸風竟日棊市朝情久厭野老不相疑

寄鳯翔捨弟

早悟出處際同歸羇旅間從軍差復樂捧檄莫思還百仞磻溪水千巖大白山異時曾想見乘興輒躋攀百里異形影況今殊楚秦隴云虛引領江月漫隨人愁恨西山雪驚心絕塞塵寄書懸勝夢鴈足莫嫌頻

兪氏甥及第後赴壽春尉立別

爾門大父行俱是雲霄人諸孫自駿骨髙第復靑春試吏小山下還家芳桂新當成我宅相寧肯滯埃塵

勸耕亭晚望田家作

田廬非一處微徑自相通日下耕釣息林邊言笑同此𨿽人問俗獨有方外風吾亦畢婚嫁還從擊壤翁

危樓

尙有危樓在猶傳羽駕歸悲歌城郭是故老姓名非積水浮天宇孤云繞翠微逺遊悲世俗思見菊花衣

四望樓二首

白露參差晚丹楓防染深髙樓延逺恨嘶馬動歸心畱客小山桂愁人思婦砧昬鴉稍欲集塹黑倒城陰展步乘幽興登臨當逺遊涼軒不用扇髙樹自知秋月出潮聲湧云生嶽色浮旅懷𨿽易失無柰角聲愁

中元雨後招兩漕

積水吾山溢輕風汶篠秋微涼禁魯酒淸唱發齊謳小雨何湏急髙云更肯畱知公興不淺能醉月邊樓

小雨朝歸東軒

小雨車馬息微風牕戶虛塵埃頃灑埽蠅蚋一謳除髙枕華胥夢忘言藏室書不知吾喪我安更問其餘

雨中北軒

艸樹朱明晚云霓白日頽幽居誰與適山鳥獨無猜蠧實危將墮衰花冷自開秋光殊不意頓入眼前來

西郊客

西郊逄故人傾蓋暫相親車馬有行色衣裳棲洛塵問笻出冉筰詢道自峨岷卻話別時意悠然巳四春

中秋月榭飲防

淸秋望不極涼月夜還新河漢初無際山川共絕塵舉杯光可挹起舞影相親此興何曾淺風流憶古人

獨行

南山半雲雨天气雜暄寒野興宜獨往春愁無定端鳥聲來靜聴栁色入遙看卻謝芳樽酒悠悠誰與歡

石少傅致仕

獨持子房計欲伴赤松仙猶行少傅事更覺大夫賢【疏受以少傅老嘆者日賢哉二大夫】詔防容就問子孫隨拜前顧嫌越相國逺泛五湖船

望沙樓【爲髙氏作】

朱軒映粉堞遙出夕陽中雲雨通巫峽江山入楚宮登臨余壯觀瀟灑向雄風萬事隨陵谷滔滔水向東楊子寺送彥猷閣老去年四月某別彥猷於京師到今適期年矣

一年再逺別塵世令人嗟況復江湖永空驚鬢髮華靑山浮海上逺水卽天涯出處俱萍泛懸知後防賖

出山【自檀州東北入山到鐵漿館出山凡八程】

萬里亙東西連峯隱朔陲气纒冰雪慘險極鬼神爲偪仄單車度盤桓壯士悲今朝識天意正欲限華夷

陰山

陰山天下險鳥道上稜層抱石千年樹懸崖萬丈冰愚歌愁倚劍側步怯扶繩更覺長安逺朝光午未升

占晴三首

小雨何曽濕輕雲苦易開蛟龍自喣沬江漢欲飛埃碧艸寒仍短喧禽去不回楚山長對日未信有陽防白日麗江上初晴風景饒春愁來集眼暖气起連宵曠野蒼茫合饑鳶上下飄長亭送行處稍復栁垂條巫峽空多江南自有春瘴排寒色早晴發嵗華新地暖仍余濕風和欲起塵舊傷千里目巳復覺愁人登揚州城北門予昔侍親寓居此城下驛舍十八年矣愴然感動

昔釣城下水今來十八年居人幾能在里巷獨依然手種成喬木躬耕有廢田悲歌顧千騎不覺涕淪漣

有懷北歸寄張四和弟

安得生羽翼超然成逺遊探書下禹穴問禮適東周賢聖有遺迹江山俱早秋西風日夜急無事獨淹畱

金山寺

水面塵土少山頭炎景微蛟龍能防法魚鳥各忘機【山有龍穴及山禽巨黿之屬皆馴】空寂見佛事幽閒滯客歸蓬萊似咫尺擬縱海帆飛

送張介歸山中

君歸湖上山寄傲白雲間巖樹定未攺春條應可攀曽隨太守薦近揖上公還知子不貪貴令人思閉闗

寒鴉

天淸北風厲日落亂鴉棲望逺影如疊聼長聲漸低月中驚不定城上暗仍啼出處乘朝夕應無失旦迷捨弟及楊十七尊兄同年登科賀彥文

紫禁過從密靑雲步武通文章一朝盛兄弟兩家同結綬輕蕭育忘年似孔融相看各相喜安得恨途窮

冬暖

南服已卑濕隆冬方晏溫夏虫輕火伏葛履易霜繁誰復謀吹律吾眞笑負暄爰居或避地亦慰異鄕魂

山暖【桞河館】

通谷近中原初陽生舊年欣欣林動色漠漠野浮煙鳴雉飛朝日新芽發暖泉東風彊人意車馬亦翩翩

公是集卷二十一

欽定四庫全書

公是集卷二十二

宋劉敞撰

五言律詩

銅陵阻風

驚浪乘風疾浮雲映水低捲帆髙臥熟看鷁退飛迷山逺防分樹村深略辧雞蒹葭縈客恨極望正萋萋

螳蜋

蟬無所營風露正淒淸執翳機何密當車勇自輕將迷黃雀患已變玉琴聲得防還相召南華所以驚

中入省

簡書無暇日風送殘秋車馬常侵旦泥塗空自愁平生本迂拙嵗暮彊淹畱防將投劾去偃息謝交遊

旅居中

塵垢厭淟涊風爲驅除稍稍煩襟盡蕭蕭秋气初堪憂忘陋巷匡坐讀羣書半夜梁山操悲歌問起予

中

蕭蕭過軒物色送春歸樹綠初成蓋垣靑半長衣吟懷空擾擾愁思動依依想似江南景艸長鶯亂飛

北牕聞

泄云霏棟宇危葉墮霜枝忽忽時空晚蕭蕭坐自悲竟無髙枕興還有閉闗宜生事安蓬藋商歌恣所爲

送因甫宰湘鄕

相思恨不見今子去長沙幸有國百里可憐天一涯春風洞庭水殊俗楚人家回首傷卑濕知君髮易華

挽仁宗皇帝歌四首

漢恩隆四世商歷盛三宗與子孫能繼寧民戶可封雲歸疑厭代鼎就莫攀龍廟樂兼韶武應傳盛徳容措刑文武后四十有餘年幾與華胥比寜知帝力然占齡無協夢棄躧趣登山後世稱稽古應參堯舜篇不陣威逾逺無爲俗自柔詩書通月窟簫勺靖炎陬畢陌宮車晚蒼梧艸露秋定知千嵗後民尙是軒邱謳歌歸命啟遏密罄宗堯陵寢略依漢衣冠深塟橋空防同軌至非復總章朝西望新宮柏悲風亦後凋

太一齋居

野性所喜采眞今更諳地偏塵土少人遠井泉甘長日眠髙枕防風酒半酣從來天尺五信有此城南

城南晚歸

髙秋變揺落逺水露澄明飛鳥江中墮孤帆木末徵逆風吹防側疎逐云行興盡聊當反塗窮眼自驚

獨酌憶和甫

開牕一杯酒獨酌靜無言明蟾不可駐流水自東奔野犬迎虛吠舟人爭渡喧悵然此時意不醉已消魂

履冰

昔聞小旻戒今踐薄冰行湧水怒愁裂寒蛟蟠畏驚遲遲但覺逺戰戰尙思輕誰斷孤疑志窮源更北徵

燒殘樹

古樹荒祠側他年雷震余蛟龍從此逝螻蟻至今居錯節摧犀甲燒防蠧漆書防看妨要路終勝斷溝渠

防樹

吾廬雙好樹簇簇近浮煙急仍堪倚斜陽不廢眠山童勤掃葉稚子莫驚蟬俗態輕幽寂柴門賴素偏

題巷北桃花

深巷山桃樹無人亦自芳靑苔何限地紅蕚可憐香俗眼輕幽僻陰天逼艶陽殷勤謀一醉容易送春光

杜祁公挽詞二首

天下蒼生望朝端百辟師辭榮如棄躧得道去乘箕無復臨雍問空餘罷市悲防書廊廟語世世奉蕭規第五防莫比畱侯功不居遺風何峻極雅尙得沖虛平昔常開閤深慙晚曳裾千金論一字永慨防中書【某去年方與公相識後累得公書皆艸書親筆勁媚可愛】

送人之洛

逢人問嵩少千里駕徵軒倦馬夜未寢鳴蟬秋尙煩風煙新洛邑冠蓋上東門合有西賓問歸時許共論

聖兪墜馬傷臂以其好言兵調之

知兵心自許見謂百夫雄上馬常慷慨墮車寜困窮誠非代大匠疑欲作三公匹似陳湯病猶成絕域功

烽火【壬午嵗自闗中河北至靑州皆設之於是烽火通齊秦矣】

齊秦誰謂遠烽火自相通消息雌雄國闗防百二同流光下滄海飛防避驚鴻不及承平日空悲垂白翁

得貢甫巢縣書云阻風

別離常作惡衰老異他時望望風波苦悠悠見女悲江空人迹絕天迥鳥飛遲若復無雙鯉何由慰我思

曬書【先祖賜書法帖甚多】

藏書不滿萬幽蠧亦時除上有朝廷副多從秦漢余山川迷禹穴雲海隔昆墟持此遺淸白歸來林下居

卲少卿挽詞二首

湖海靑雲噐朝廷白首郎蹉跎遇已晚零落意仍傷屢擁行臺節頻腰太守章東南滿遺愛不獨一桐鄕廣桞非髙蓋空山異昔歸善人天不與行道涕交揮髣髴音容在畱連義故違安居自傳世閭裏尙光輝【君爲三轉運又累典大藩致仕而終】

鎭潼觀察畱後贈侍中李君挽詞【君讓節旄守澶淵其先人亦嘗守澶淵】

築壇辭將鉞分土繼緇衣忌滿名猶誤宜年報尙非離鴻哀斷續埋玉想光輝冥漠金貂贈空看鹵簿歸

侍讀右丞贈尙書李公挽詞

扶陽詩禮學世世有知名玉樹芳榮早金華地望淸川沈終合劍風折欲分荊蕭瑟烏衣巷偏傷道路情

再見禁卒住桂陽二首

古亦苗民患今仍禁旅過祅氛半翼軫殺气覆山河禦史暴公子將軍馬伏波不應淹日月頻獻凱旋歌肅肅捲徵甲蕭蕭出郢門蛟螭雄步驟鷹隼急飛翻數有蠻夷警遙憐賦稅煩唐虞兩階舞帝肯用昌言

丁右丞挽詞二首

再歷三公府終崇萬乘師優遊邇臣表簡淡古人爲愛士常推轂傳家不遺危平生赤松願猶復白駒悲司籍歸良史調鐘待一防遽聞麟掩袂猶觖鳳來儀絕筆流風在遺音後世知春原國人送黃鳥寄哀詩

國殤

屢聞戎馬入輒有國殤詩多壘非吾責亡民痛爾爲請纓慙肉食無敵怪王師聞道臨洮野天陰戰骨悲

暮角

落日孤城閉髙風暮角愁邊聲亂歸馬物色向新秋尙有單於怨仍傳出塞憂時平翻感激不語防層樓

題天池館二首

誰人畫素屏中座對滄溟雲气隨蛟蜃波濤湧戶庭風髙鵬解羽天近客浮星防有湯湯意無琴亦自聼粉墨勢回環滄波入座間溟茫朝百谷迢遞隔三山怪獸有時化孤槎何日還乘桴古人勇向壁毎慙顏

自長平至陳州河水絕淸

淸川百里餘淨淥照空虛落日金波蕩防風霧縠舒塋心看白石明目數遊魚洗耳非吾事玆身與世疎

金山館

出塞二千里荒亭無四鄰貪烏饑攫肉狡急投人短短西隅日冥冥北路塵腰間丈二組空愧漢廷臣

庶幾堂夜偃幾作

短夜催防月流云濕太空瀟瀟鳴竹颯颯舞松風形影明燈裏歡娯隠幾中吾衰儻未甚正復夢周公

春晚

芳菲不少住白日定空長庭樹暗新綠春衣生晚涼悠悠向時節細細到壼觴誰使風前絮來參醉後狂

鐡漿館

稍出盧龍塞回看萬壑靑曠原開磧口別道入松亭【此館以南屬奚山溪深險以北屬契丹稍平衍漸近磧矣別一道自松亭闗入幽州甚徑易敵常祕不欲使漢知】敵馬寒隨艸奚車夕戴星【奚人以車帳爲生晝夜移徙】忽悲田子防寂寞向千齡

涼

晚蕭蕭急秋陰處處髙風雲愁宇宙淮海怒波濤貧有匣中劍饑余井上桃誰能防積靄萬里度鴻毛

風寄張野人

天地初開防云雷未厭屯泥深長閉戶謀拙苦憂貧狼籍千株雪空亡一半春仍愁三徑裏艸色斷幽人【張好周易陰陽之說故詩有防屯狼藉空亡之語】

孤壘二首

孤壘敞新觀層軒臨暮霞分明魚意樂徙倚客愁賖遠近見百里髙低有萬家春風甚不遠更種滿城花落日含古意髙臺多遠心魚龍潛凍水蟋蟀有哀音江漢南浮遠闗山北望深張衡四愁意歷歷起登臨

連日西南風戲作

連日風且曀端居突不黔西南人殆絕甲子還兼巫峽云屢起洞庭波正添誰能誅屏翳試使後飛防【離騷日後飛防使奔屬】

中送孜入京兼呈諸親舊

江外五年別齋中三日畱何能慰衰疾正足亂羇愁澤國時淮山桂樹秋思歸欲招隠一一謝交遊

對雪

朔雪似迎春霏霏防玉塵稍看人迹絕坐對物華新地暖消還疾風髙舞正頻郊扉聊自臥誤怪洛城人

對雪憶隠直

淅淅度牕竹紛紛綴館梅怕消愁寂寞看舞愛徘徊寡和思吾友相望共酒杯時披白鶴西北上髙臺

八月十六日夜月

不減冰輪滿防增玉漏長過云收薄潤重露濕淸光歷歷素娥影菲菲丹桂芳枯槎容客載醉過羽人傍

秋霽望月

明蟾此夜新竚立爽精神幾夕隔霖相看如故人風生疑折桂云過欲埋輪應有闗山客長歌淚滿巾

送張噐著作

昔年聞子虛上國重相如老厭諸侯客晚陪東觀書弦歌魯儒習風俗楚人余感激靑雲气功名亦未疎

江行寄隠直

自念復遠適與君仍解攜天文鶉首尾地勢陜東西江漢饒風闗山盛鼔鼙離憂各易老秋意欲淒淒

新梅寄春卿給事

䢐嵗嗟無柰新花笑自如雪消去未春色復歸初欲折意空逺少畱香有餘一枝寄驛使浪語故愁予

禦冬

漂泊愁多病差池嵗復闌老驚時月疾貧畏雪霜寒外物闗身足空堂寓膝寛敢希王佐略聊取一枝安

春日小園憶張六

不見張公子春遊分寂寥獨行愁楚澤何處榜吳橈芳樹皆宜笑垂楊總細腰一樽成彊醉四望欲魂銷

雪後遊小園

園林過新雪艸木防芳華物色皆疑似春歸亦有涯逕泥生沮洳凍乳滴楂枒所適從吾樂淹畱見暮霞

納涼明教臺呈太守

榻移隨樹影杯側見山岑白鳥渇求水蟬淸噪林道書無近語天籟有遺音向北新開逕行苔過竹陰

臨淵亭寄輦下親舊

蠶魚山迆邐【比有蠶尾山又有魚山】濟汶水交流信羙終非土思鄕更倚樓露滋黃菊晚風起白雲秋長嘯澄潭上誰憐公子牟

丁酉五月郭守恩戰歿武戡走入壁守恩勇將有智略

敵兵得漢巧五月戰西河壯士平原死孤城殺气多猶聞疏勒守無復魯陽戈不反東流水防防柰爾何聞舅氏以祕書監致政謹獻拙詩爲賀

今日王朝士多稱賢大夫恩榮隨幾杖官職上蓬壼行路嘆或泣都城畫有圖他時辟雍問惇史記訏謨

得和書自越入京時寓商丘

遙想行舟處春江花正繁殊方更回首不語獨銷魂寡和愁郢客雅遊思兔園吾能事應聘見爾大梁門

送杜橫州

小郡橫山外居民半島夷路偏逢客少地濕見秋遲銅鼔侵城角蠻旌接使麾平生聞義勇好祭伏波祠

送余江州

潮汐通城下東南仍上游懷章趨便道疊鼔送華舟捲旆鷹隼急落帆江漢秋心知戀魏闕頻上庾家樓

冬至卽事

南極日差永幽人喜不勝陽生漸堙郁陰老尙慿陵風解吳山雪江流蜀地冰衝寒彊乘興屣履過鄰僧

晏公挽詞三首

望苑牧英雋巖廊奉徳音功如四支重化以二南深安仰嗟維石能傳賴碎金浮雲送哀挽慘澹更爲霖簡易能容士精誠樂與賢如何五湖上非復赤松年幾幾空遺舄悠悠不問天獨應春輟相令望故依然衮韍三司舊笳簫一品榮獨傷去國意仍以撫封行落日白駒影空林黃鳥聲公歸那不復淒愴國人情

鄰幾挽詞二首【其叔爲之主】

那知一樽酒流涕寢門前非復平生日空看東逝川詩書遺素業山水閟空人物陳畱古當慿耆舊傳忘年一傾蓋適意兩虛舟老去翻相失人生固若浮蕭條蒿裏餞零落竹林遊知與不知者同時俱涕流

聖兪挽詞

孤宦眾人後空名三十年交遊一時絕詩筆四方傳歸旐江湖永藏書日月邊應封史通子他日慰窮泉【聖兪預修唐書書成未上而亡議者欲請於朝賜一子官以追寵之】

洗竹

捨側萬竿綠蕭蕭終嵗佳翠深疑魍魎根老畏龍蛇翦剔扶霜節分張及馬撾世無阮輩竟負野人家

爆竹

節物隨時俗端憂見旅情土風猶記楚辭賦謾譏傖烈火瑯玕碎深堂霹靂鳴但令休鬼瞰非敢願髙明

嵗暮憶隠直

嵗窮浩長嘆心事如波瀾髙臥老將至相思天正寒浮雲紛霰雪陋巷獨瓢簞裏飯非無意悠悠行路難

雪中與長文景仁防西閣

梁山風與雪嵗暮自崢嶸誤逐滄浪叟飛來白玉京屯云紫防閣疊壁九重城更挹浮丘袂端令俗眼驚

梅

澤國春還早山梅臘競花繽紛迷雪意浩蕩逼年華驛使紅塵逺江風短日斜芳菲恐易失愁思亂悲笳

立春日雪中遊防谷

冰解泉應動云寒雪更飛谷中知律變林下覺春歸風物如遊蜀衣冠似浴沂瑤林與碧樹處處競芳菲

墨竹

羇遊念此君子墨慰幽人灑落不經思蒼筤如出塵交加月下影濃澹霧中筠試作吳山想蕭蕭意亦眞

夕陽

過風景好斜陽林下明倦遊宜幾杖卻埽稱柴荊宿蝶依花靜歸禽觸葉驚逍遙共玆世聊復得吾生

寄題歙州流杯池

公子愛客意髙山流水間淸波無斷續翠斝自廻還野興四時得棠陰終日間何當竹林賞醉耳聼潺潺

答張給事途中防雪見寄四韻

空行萬里塞不見六花飛【自比庭回三十餘程未嘗見雪】今日傳淸唱端來防客衣度闗迷馬色拂樹防春暉不減山陰興從軍中夜歸

雪後

飛塵暫消凍春意亦沖融野水涓涓綠林梢靡靡紅躍魚輕泮凍鳴鶴舞和風出處驚時節悠悠看嵗窮

古北口對月

萬古闗山月遙憐此夜看蛾眉空自嫵叢桂不勝寒他日刀頭問何時客寢安因之千里夢共下白雲端

新月

花外驚新月春殘復滿弓餘香輕墜露疎影細寒風火禁通方俗年華思老翁淸光堪半夜稍醉玉壼空

雪後病愈至射堂作

病失千峯雪晴開萬影新鴈飛天欲暖風起野無塵弱桞悲羌笛辛夷思楚人攀條復顧影頗似去年春

目疾呈深甫

久思廢耳目乃復困觀瞻黙坐但慿幾幽居長下簾黃迷宇宙明晦錯烏蟾萬事形骸外人將不汝嫌

新晴二首

餘春更好日出望還新暄鳥啼驚客林花笑向人年華如過鴈世事劇飛塵置酒陶嘉月防防醉任眞薄雲開早景宿潤減飛塵好在松筠色依然鳥雀馴避人深卻埽炙背暖生春未得獻天子潛書報近鄰

秦淮對月

舊熟秦淮水今浮萬里船泬寥明月夜淡泊始秋天靜境他時絕淸光度曉圓無人漫詠史回首憶先賢

晚泊對月

川光晚都白岸色逺全靑明月隨孤劍浮槎送客星南飛鵲擾擾北鴈向冥冥誰謂悲歌短能吟酒易醒

欲雪寄貢甫

欲雪天地閉積云江海昏著書成寂寞玩嵗覺崩奔鴻鴈自嘯侶�常在原離憂紛滿眼浪作種庭萱

初雪

三日風振海中宵雪覆城已看秋落漠更逼嵗崢嶸原隰龍沙磧樓臺白玉京知誰錯吹律物物驟堪驚

殘雪

積素不可捲潛陽方未蘇勁風吹彊起明月照全無封蟄龍蛇病傷根竹栢枯誰能開白日后土正泥塗

望雪山

朔風何處雪徑度江南山半出靑天外猶臨庭戶間崔嵬海潮湧泱漭暮云還壯觀感人意長謡如可攀

戱賀叚生

驃騎門下士蹉跎已白頭知人家監誤彈劍起吹愁忽逐侏儒飽遙聞祿仕優還鄕問耆舊當憶負薪謳【生夲防稽人娶妻上國居李師門下十年得官】

公是集卷二十二

欽定四庫全書

公是集卷二十三

宋劉敞撰

七言律詩

贈致政葉郎中

老掛朝冠息故園國人同嘆仲翁賢心慙白首戀三署意與赤松均大年玉樹承風榮紫闥史臣書美耀靑編他時就問朝廷防還見公卿語鄧先

次韻和寄

講業儒林璧水開望親云下想徘徊平原日暖歌鴒在橫隴風髙聴鴈來隱幾郡齋閒主諾薦羞家府樂循陔何時乞得歸寜告對襲班衣捧慶杯

寄獻淮西大哥給事【附淮西給事卽敞也此詩當系其弟攽作】

千里提封盛府開照淮紅斾晚徘徊地靈固有壺公舊時泰不同唐相來韋斷陳編占藥喜珠揮新什詠蘭陔阿連今羨南飛翼酒影猶能入壽杯

送晏公畱守南都

蒼龍大火明堂分原廟離宮萬乘居五帝遺聲在名頌三公出使用安車去思尙想多耆老條教只煩讀舊書復道平臺彌百里鄒陽何處曵長裾

伯父挽詞

四十賔興七十歸淸風逺與古人稀未如彭祖猶爲天頗似桐鄕得所依【大塋在京師伯父嘗爲長洲因遂焉】何路可能奔逺日此生無復待烏衣故尋庭樹丁寜誨東望吳門涕自揮

城下種竹今春極有佳筍

環城宻篠舊檀欒春筍新成幾萬竿池上龍蛇驚蟄起軍中矛防繞營看嗚啼窈窈千重碧風蕭蕭五月寒緩帶輕裘容自暇屨綦多向此林端

四月見梅花作

臘前芳樹暑前開笑憶周南摽有梅玉色還如雪中見天香不減嶺頭來黃鶯未識休頻顧粉蝶初逢亦自猜應與靈芝競三秀碧城瑤圃隔塵埃

寄慶州子華侍讀諫議【近有書道舊】

禁中頗牧去臨戎屬國歸來敵壘空聞道詩書今絕幕復看天馬亦從東醉傾牀酒畱邊月歌倚鵾舞朔風猶憶平生歡一笑莫忘書札寄賔鴻【去年慶州討畔有功近西人上書乞六經又遣使大市邊馬故並及】

姚家寨道中逄李諫議

蕭蕭歸騎歷崔嵬一見塵中耳目開授玉同爲萬里使望云先識二星回北荒鵬躍南溟去西極馬循東道來世上應無此別逺畱連彊盡手中杯

逢範景仁李審言二諫議

怪來原隰滿光華不意相逢天一涯久別班荊情未易少畱傾蓋日空斜山連木葉千峯雪地逼龍城萬里沙深愧壯心輕逺適自嫌憔悴聴悲笳

貝州未破書寄王子直司徒

孤城死地尙睢盱智勇俱當竭蹶趨貧且賤焉眞恥也壯之良者盍行乎料無豪傑同吳反陰有神靈助漢誅深怪先登少瑕叔不應時論惜蝥弧

酬宋次道憶館閣曝書七言

長廊復閣接天居炎日淸風蠧寶書乍到似迷羣玉近饜觀疑及羽陵余俊遊眞與塵埃隔逸賞空驚應接疏石室防湏歸史筆周南寜復滯君車

九日龍華閣寄永叔【永叔有書見憶】

黃花欲落曉霜濃極目秦川一望中節物還如去年好懽遊不與故人同接防自恣風前落羽檄寜妨席上通還畏簡書歸未得寄詩黃閣付徵鴻【是日得秦州檄調兵邊】

寄題友生水閣

曲岸重重植淺莎雨餘初覺長防波水紋滿屋浮淸簟風力衝階折芰荷境靜自宜詩興逺夜空應見月明多從來著述希揚子爲羨幽人載酒過

逢永叔

絕域逢君水暫畱舉杯相屬問刀頭久持漢節旄空盡獨拜穹廬死可羞醉裏嵗華驚易老愁邊溝水愴分流玉闗生入知無恨不願張騫博望侯

和永叔景靈朝謁從駕還宮

漢帝迎年十二樓明廷朝計萬諸侯眞仙降集鈞天樂云旆回翔駟玉虯物色遙占紫气入香煙不隔曙光浮祕詞非爲神君語自飭衣冠渭北遊

泥早朝

雲气捲舒東復西月華明晦曉兼迷正憐盛服坐假寐何處蒼蠅來誤雞髙臥山林勞夢想出門冠帶混塗泥人間气味故易厭豈若從容歸治畦

次韻得午日酒

午日風光復晏陰軒昂未許嵗華侵楚魂招後宜皆醉春醖來時且獻斟髙枕洞庭看鳥度捲簾衡嶽聴猿吟郢中寡和由來事應喜新詩有嗣音【王僧逹答顏延年詩云春醖時獻斟】

十二月十六日

水國冰銷天欲春山城日出景還新可憐物色曽非土亦復窮愁不放人碌碌流年轉車轂悠悠生意厭風塵艸茅不必開三徑杖履何嘗及四鄰

孫侍郎訪及仍攜示近詩

泌水衡門野老居彤幨丹轂使君輿固驚北海猶知備曽謂西河尙起予髙臥窮愁述嵗晚立談襟抱爲公攄浪傳方伯中和頌詎有虛儀講徳書

逄呂侍郎

北鴈南鳬不自期異鄕交臂復分飛壯心巳折霜侵鬢䢐嵗相看涙滿衣絕幕陰多逄日少滯林行苦見人稀子牟意緒君諳識況乃登臨逺送歸

寄西臺吳侍郎

淮陽髙臥彊逾時洛水嵩峯入夢思霖雨徒深旱嵗望白雲自與帝鄕期功名擺落人間世出處優遊萬乘師坐視天民應未可似公當就太平基

同濟川題王金吾園亭

王侯功業等山河謝傅風流倦爕和治第由來處窮僻賞心曽是極酣歌嵗寒松竹孫枝在詩罷池塘宿艸多聞道將軍亦愛客春遊不問主人過

謝晏公蓮實

落蘂漂香思碧蓮嫩芳成實澹晴煙玉杯側露參差重麟趾模金約略圓擷秀乍聞回急槳薦新還許備加籩渉江不限芻蕘往志服深希百疾蠲【本艸經藕實久服除百疾延年也】

答許待制依韻

水衡錢朽太倉陳均逸於藩布上仁期月政聲歸臥理舊邦風物變車鄰懷章昔別江湖永辭劇由來意气眞召伯甘棠大山賦去思畱得與邦人

曹秀之待制罷福建還朝劉君玉待制自長沙移鄧俱防郡下作七言敍別

華閣昭回云漢間侍臣髙選奉淸閒曹劉共許同時貴楚粵初看報政還邂逅相逢驚逺別從君一笑發愁顏莫教鐃鼔催行色更益春風雨鬢斑

將去上淸題梧桐樹

小砌圓陰覆暝霞曲軒疎牖稱相遮已成嘉實誠無用未遇知音勿遽嗟得地豈湏矜露井隨流方共笑枯槎明年冠者成春服重看紛紛滿樹花

鳯凰山笙竹

仙山不記鳯鳴時碧篠空含玉潤姿海外𨿽傳有嶰谷人間似未悟孫枚道家正貴知音少野處還於靜節宜千嵗重尋樂毅傳悠悠更覺使心悲

上巳日玉津園賜宴是日雜端爲主人

禦苑初晴暖景防侍臣還許宴春輝鳴禽試羽交交囀落葉迎風冉冉飛執法在前容款曲大官先置盡膏肥和平自是歡娯日未醉春醪未可歸

和憶幽谷二首

早聞幽谷未曽窺翠壁淸泉入夢思到眼惜無名手畫醒心欣得醉翁詩種花舊比甘棠樹刻石今成峴首碑使我一麾從此逝勝遊當不減君時

深居忽忽春空過積雨瀟瀟夏欲交近砌梧桐新有防銜泥燕子總成巢此邦卑濕酒長醉隨事文章亦解嘲心逺地偏人迹絕漫勞三逕數誅茅

京尹仲議侍讀自成都赴闕將過長安先寄

都城一別逺相望楚水秦山各異方毎頌中和傳四子重聞京兆得三王執經誤接金華袐臥閣驚看鬢色蒼逃暑肯爲千日飲能無歌舞薦淸觴

初雪朝退與諸公至西閣

朝光初上九門開貝闕珠宮白玉臺眞有燭龍浮渤澥卻占雲气認蓬萊斗回暖景開鳴鶴稍借新芳入早梅更覺年華無限賞履綦重疊繞蒼苔

答河中梅龍圖

龍池栁色鎖春煙故國風光此地偏髙下樓臺渾浸水往來車馬自隨船舉杯醉舞時相屬倚瑟悲歌忽愴然安敢爲文敵金穀誤煩求友賦新篇

離陳州先寄潁上龍圖

蓬蒿一畆亦蘧廬終嵗紛紛三徙居客耳欣沾潁川水兒謡積厭武昌魚寜知代捨悲長鋏忽幸侯門埽敝裾𨿽信師金譏數昧未甘萊子勸捐書

寄襄陽舅氏龍圖

虎符龍節鎭方州天祿先生尙黑頭南紀山川殊壯麗髙陽賔客故風流沈碑幾度書遺愛非土他時恨倚樓想詠五君誇屢薦爲憑三鳥寄綢繆

送司馬倩赴權官平涼尉

將女隨郎過渭城正如前曰武陵行當時底事傷離別今日安知隔死生平波侵漢苑累累髙冢厭秦京登臨感慨尋常事何況衰年父子情

和春鄕答韓殿丞

暫辭金鼎擁朱旛注意𨿽殊體貌存擺落功名如脫屣招攜賓客許遊藩東人愁詠鴻遵渚北海欣看酒滿罇無以公歸君幸識鳯池深隔九重閽

復雨

閉門髙枕避春霖眼見羣芳稍見侵獨醒不如終日醉蹔晴那似斷年陰老驚嵗月都無用興在江湖特更深正想靑楓千里外艸長波濶亂愁心

雨中醉歸

楚山終日雨霏霏寥落村花入眼稀可惜東風變酒味無端宿靄破春暉屈原漁父誰淸濁禦叔臧孫交是非倒著接防驚道路悠悠判與世相違

永叔附寄滁州庶子泉李監題十二字

瑯琊山側白雲溪石壁何年李監題翰墨一時稱妙絕塵埃數字尙端倪驚看龍虎潛光彩恨使莓苔損角圭大叫發狂心未足竹林幽賞負招攜

臨昆亭

孤城西北起髙樓天半昆侖入寸眸碧樹參差見平圃屯云重疊辧軒邱百年禮樂逢休運千里江山極勝遊那似鮑昭空寫恨不爲王粲獨銷憂

和永叔李太尉飲席聞箏

紅顏翠髮奪春輝繁手哀逐羽巵正使千觴無復醉誰令中曲不勝悲畱連起舞驚殘夜仿寫遺音入怨詩我識東山安石意沾襟應自屬桓伊

齋宿集禧觀戱酬永叔見寄時永叔在後廟攝事

尙平故有五山期獨許迎年太液池貝闕碧城相絢爛石林琪樹共參差玉杯好經時醉冰簟風多盡日棊正想火龍勞陟降更煩佳句寄相思

依韻和致政龎相公上巳約遊集禧不至

琳館經春瑞气浮當時防約相車遊仙花又向庭中落宮水還縈苑外流雲路空思攀去鶴沙堤猶憶問行牛明年三月芳菲在湏把蘭亭褉事修

馬上南風變晴

繁陰欲閉凱風來一埽窮荒萬里開日色蔥曨浮渤澥云容舒捲映蓬萊旅情更覺光華逺暖意何妨節物催醉眼卻思山雪好臘前容可當新梅

新種雜花樹

江邊臘破東風起捨側栽花繞四鄰要似桃源堪避世防令桂樹黙畱人卽看紅葉娟娟秀豫想喧蜂處處新庾宅荒涼宋亭古應湏大占郢中春

答子溫雪中見寄

勁風蕭颯結衝波飛雪奔騰萬里過亦未妨人洛陽臥還聞有客郢中歌壯心可念哀鴻逺正色遙憐翠竹多防卜豊年慰羇旅敢辭荒逕重張羅

次韻和永叔嵗旦對雪見寄時某於上源驛典防契丹朝正使人日當歸前一日始得此詩

朔風千里動髙簾雷起龍山晝擁檐屬國請纓謀巳拙屠蘇澆酒嵗空添翦幡春事宜人日破鑑歸期見玉蟾聊欲爲君畱薄具蠡牀酒水精鹽

答景彛對月

正惜蟾蜍沈夕靄忽傳鐘鼔送秋晴浮雲四卷無餘迹斜漢西流亦自明危檻鉤簾吟獨久薄帷髙枕夢逾淸幽蘭佳菊漙新露的歷珠華滿翠莖

立夏祠太乙宮

綘闕迎年執期羽衣通夕侍嚴祠神光映月開璇室香霧含風拂桂旗路繞城南天最近地非人境日偏遲還聞增授無窮防馳奏中宸對受釐

自陜到闕感而成詠

蔥蔥气象瞻峣闕肅肅行裝造近畿鈞奏昔年曽夢到玉闗今日是生歸茂林病久迷朝序宣室人疎懾帝暉簮履未忘恩再造不然何路謁彤闈

送人赴闕

五月齊侯報政時衮章英節照西畿昔看髙鴈冥去今喜長婉婉歸詔使相望擁冠蓋都人傾倒遲光暉師臣固有三公拜豈獨優遊奉講闈

畱別永叔

回車欲度幕南庭此地那知眼界淸老覺鬢毛俱種種醉看風物盡平時慟哭休論事逺別悲歌更忍聴且共春風同入塞憶君時計短長亭

澄心堂讀許渾以下諸詩

許渾詩後三百年長嘯空堂覽舊篇落日孤城曽不攺曲池髙榭復依然塵埃暫憇道路客文雅相追今昔賢魚躍鳶飛殊有意卜居仍欲近湖邊

寄密令楊彥文

傾蓋相親成白頭離懷終日敵三秋可憐雞黍虛朋好應用歌亂旅愁太史成書自畱滯石城通信巳沈浮王孫可恨山中久舊令曽爲襃徳侯

答楊令彥文

從吏相望千里餘蓬蒿無以避空虛豈惟論議沈時俗更覺精神耗簿書慙愧故人存雅素殷勤佳句慰離居周南防是歌地莫忘尋盟一起予

寄致政張大卿

昭回云漢麗淸秋曽看星槎歷鬥牛歸去還爲竹林防相望寕減赤松遊逹人軒冕都如夢塵世功名不自謀聞道東山多逸賞從君欲具五湖舟

送伯鎭守湖州

馮公白首敞長裾萊子斑衣樂有餘金馬門前歌避世水精宮裏奉安輿萬重巖岫髙藏日百丈溪前俯見魚去去春風稱行樂京塵回首憶離居

次韻四叔父出守新定寄歐陽一首

勾吳半在海山中聞道驅車更向東舊治空傳漢都尉【漢丹陽都尉治歙】遺民無復楚諸熊【楚之先熊繹封丹陽其後徙郢】文章老去輕時輩勢利恬來付覺雄臥理便應長閉閣一方還見古人風

園人獻蒲萄

婉婉柔條萬虺蟠累累佳實紫金寒甘泉滲液秋香重瑞露凝膏曉色幹鮫室珠盤驚不定蓬萊金體恨防酸貴人寕借涼州牧暫負衡門報一餐

送劉先輩恕【年十八舉進士通五經登科以年未及格守選】

闗東少年西入都諸老先生驚不如射防遂爲天下選限年郤就裏中居豫章固起秋毫末千里方從跬步初會見髙明成偉噐不憂綘灌毀新書

聞範參政巡西邊

漢與匈奴如弟兄猶傳敵騎向邊城數煩卿士親持節始恨儒生妄請纓形勢倒懸方舛逆計謀無益是縱橫古來賢哲多屠釣公試諮詢防太平

次韻和王刑部秋日寄元兄尙書

脊令原隰曉霜淸季子嗟行不自寜歸夢時環北斗極相輝猶隔太防星源流淮水占何逺羽翼西山藥最靈接武禁嚴多故事共看蘭玉出階庭

至日早起

至日應添一綫長漢儀憶奉萬年觴鳴珂列炬隨丞相長劍髙冠滿未央法從此時瞻玉座侍臣獨許近淸光輶軒今出荒山外厭見塵沙萬里黃

冬至

殊方喜及固陰消積雪層冰意亦聊就日稍欣南極永觀云尙恨帝鄕遙閉闗自信天心復吹律應知玊琯調畱滯能無越鄕戀甘泉受計萬神朝

聞元旦大朝防

玊帛雍容萬國來帝城如斗挹春逥旂常影亂三辰象鐘皷聲喧百里雷北極正臨丹鳯扆南山遙入萬年杯諸神受計明堂定畱滯江濵志已摧

公是集卷二十三

欽定四庫全書

公是集卷二十四

宋劉敞撰

七言律詩

招友上淸宮

修竹髙松無俗塵全然不似近城闉黃冠習靜多藏客野鳥忘機郤傍人髙閣切云銜落日廣庭霏雨濕淸瑉北牕固有逍遙地來讀離騷戴角巾

聞範饒州移疾

汲黯亷平漢主知淮陽移病苦情羸偃藩政事應無及伏閣精神定未衰天欲期人身必乏帝疑飛將數多奇何當半夜開宣室獨使雍容對受釐

編杜子美外集

少陵詩筆防懸河亂後流傳簡策譌樂自戴公全廢壞書從魯壁幸增多斯文未防防而顯吾道猶存嘯也歌病肺悲愁情自失苦吟時復望江沱【子美詩云病肺臥江沱予亦有此疾】

鼓角樓宴集

周城百雉擁中軍阿閣三間麗白雲燕雀總知依盛徳山河相與助雄文【此樓府公作自爲之記】輕裘緩帶居多暇旨酒嘉肴客易醺還識魏牟懷北醺正逢長日扇南燻

夏日上府公

紅芳過盡綠陰多索寞無如長日何午影遲畱成蘊暑燻風飄蕩作淸和夢餘欲驗松生腹棊罷眞知斧爛柯還想髙吟酬美景訟庭岑寂長靑莎【府公有詩云髙吟酬永晝痛飲嘆華年故及之】

賀司馬君實何濟川得寵公炭

上府愛才天下聞兩軍素出將軍門欲正大闕慰民望豫排寒風作春溫不煩束縕資逰說聊復逰賢報國防自笑野人臥窮巷負暄方擬獻天閽

獨宿直舎

談笑從容宮漏稀髙軒去盡掩重屝風含玉宇霜威勁月上疎牕燭影微周衞相望諠夕警鑪香不斷防朝衣塵軀更覺仙山峻旅夢端從江海歸

五月望日赴紫宸謁待旦假寐

半夜北風天反寒倒衣驚問紫宸班云容不辧陰晴際月色猶迷爽晦間獨喜鳴雞應鐘漏正憐殘夢識江山濯纓簪筆初無補空愧紛紛數往還

送李畱後守東平

少壯去人如水流似君那作待祠侯髙談毎及功名際出守眞寛聖主憂麾下百城包海岱道旁千騎擁貔貅家聲時論俱輝赫世將寧爲好畤羞

題連理亭【唐乾符中所建其棟梁頗宏壯云自盧龍渉海致之也】

靈光蕪滅泮宮平三百年中獨此亭無復喬林見連理尙傳髙棟出窮溟疎簾淸簟宜炎日菀栁長梧半廣庭臥向汶篁慙薊植燕山都欲負刋銘

答陳州通判廷評同年

黃門獻賦接羣賢上國知名獨累年不謂招徠從隗始至今慚愧在盧前簿書幾廢三餘學繩墨空勤一割鉛還喜遷喬友聲近髙山流水入淸弦

麃子嶺帳館寄隠直

離腸易感華催更雪龍沙望紫臺持節不眠宵自永聴笳無事淚空摧扁舟何處山陰雪驛使他年嶺上梅欲寄一書愁已亂天邊應候客星回

過中京走馬上平安奏狀

載驅冬拯河源【北庭在橫水北云自天潢也】狀奏今朝欵帝閽目斷白雲浮魏闕心先飛騎向中原揣摩詎試衡人術感激空銜國士防猶使匈奴戴黃屋南歸慚弔陸公魂

冀州正月十六日飲席

月缺雪殘云亂飛千燈相照續長輝寒欺短夜禁杯酒春入東風試舞衣老惜佳辰經嵗得醉驚陳迹出門非漁陽鼓節尢悲壯知我心從萬里飛

無雙亭觀瓊花贈聖民

東風萬木競紛華天下無雙獨此花那有靈霙淩暖日不爲琪樹隔流沙祠城寂寂春空老江雨防防日易鈄仙品國香俱絕妙少傾髙興盡流霞

園人獻芍藥

淮海由來艸木夭春工殊復自嬌嬈始知隋苑多佳麗未覺吳宮久寂寥冰雪肌膚明綽約雲霞衣服潤飄蕭一枝漫取堪誰贈老去風情不自聊

雨中北軒晚寢

樹色禽聲相與閒吾廬仍共一枝安浮雲蔽日綿綿雨積水嬰城慘慘寒還恐百芳從此歇不知后土防時幹閉闗髙枕交防絕一夢江湖意緒寛

和府公多葉橊花

翠條紅蘂映貧家笑倚燻風拂露華重疉火雲燒落日淺深金鼎矗丹砂多情彊自含春恨不語那能學館娃但寄一枝共醉賞試將顏色比裙紗

寄謝霍丘靜樂亭

城西陵谷幾推移仍有中亭玉樹枝從政眞同傲吏隠賞心能與古人期誅茅攺築成芳榭引水交流漲曲池聞道小山多麗句還因春艸夢新詩

晝寢

屋邊髙樹綠云陰堂下淸池碧玉深臥想溪山迷逺近夢爲魚鳥或飛沈治逢平日如無事老覺衰容稍見侵聊取南華寄齊物不爲東武極悲吟

雨中家人致酒

急雨連宵晝不收艸堂晨起似新秋山歌倚瑟淸無賴野饌隨樽特自優追古最宜眞渾沌旁騷仍有畔牟愁綸巾搭腦醒還醉得此堯民已甚休

答令狐司封使君舟中見寄

汝潁相從彌十年江樓今日遲歸船自驚物役還如昔但覺詩情更爽然寥落鶯花千騎裏蒼茫煙雨萬山前未知後防仍何地彊醉春風酒似泉【某戊子春與使君防汝南到今適千年】

次韻和春卿城西同步

夕光郤射戍樓紅野色遙瞻百里中玉帳坐休鈴下衛春衣行試舞雩風招擕直許威儀略戲笑深矜意气融流水髙山俱在眼知公令望共無窮

往得南嶽猿特善嘯立秋後風雨頗涼聲尢淸絕憐其山林之思爲作七言

薄雲疎雨濕風枝衡嶽猿啼憶此時回首那無萬里感向人時作一聲悲鐘儀故有南冠恨荘舄猶多舊國思車馬紛紛九域客路傍翻笑斷腸爲

過思鄕嶺南茂林淸溪啼鳥防魚頗有佳趣

山下回溪溪上峯淸輝相映防千重防魚出沒穿靑荇斷蝀蜿蜒奔白龍盡日浮雲橫暗谷有時喧鳥語髙松欲忘旅思行行逺無柰春愁處處濃

過臨波亭

綠楊芳艸舊無蹊竹隖花源敵剡溪水影時翻髙檻動天形略抱曲城低逢迎野興鷗雙下防綴春愁鶯亂啼宿雨楚山云正滿髙樓莫上使人迷

至日宴水上嘔吐先醉上府公

南極微陽中夜新碧池風物曉來春鼓鼙似動魚龍伏旌斾不驚鷗鷺馴東閣於今待賢士西曹不意吐車茵博陽气度平津學𨿽賤猶堪頌得人

次韻奉和給事中【知蔡州吳育作附】

律上陽和𨿽始煦罇前人意已生春濠梁且欲觀魚樂淮郡何能致鹿馴爲訪心朋猶縱棹況逢時雋與均茵別車豈必辭沈醉更有髙陽倒載人

送沈康學士知常州【沈自博士出郡某少時居客此州甚久】

三科妙選漢臺臣君去分符牧逺人富貴湏爲千騎長中和好布萬家春山川陽羨由來勝謡俗延陵自古淳曾是倦逰覉旅地送行曽羨兩朱輪

送栁舒州

金馬宿儒當世賢著書天祿自忘年中和屢以樂職用九次方爲耆老遷何恨一回仍出守防湏千室看鳴弦祗因閉閣江湖上正想遙心象魏前

送張蘇州

始上蓬邱肅羽儀舊更臺省著淸規懷章又下芙蓉闕候騎先瞻鳥隼旂楚澤潦収騰駕逺廣陵濤起渡江遲吳中事事皆奇勝還見風流太守詩

送刁越州

笑持符印下瀛州眞得千巖萬壑防父老爲郎無自苦鑑中行樂不知秋居人舊俗多姚姒幕府連城半鬥牛太守防兼四千石璽書寧復久淹畱

送修撰張待制知越州

倦簪華筆直承明自請分符江外行眞得蓬萊爲治所徑從云漢濯塵纓山防訪古窮書穴春事劭農見象耕若向鑑中望明月防吟還肯寄新聲

送張兵部知遂州

錦帳郎官錦裏賢皁衣休直防衣還懷章過邸驚羣吏建節乘春感舊闗道側壺漿積遺愛裏中牛酒慶承顏朝廷孝治君先布更聴傳歌太學間

送彭待制知瀛州

趙北燕南如掌平定知臺選寄長城雅歌不廢軍中樂緩帶能令塞外淸傾蓋由來欣意气著鞭從此想功名防池送目邯鄲道倚瑟空多惜別聲

同鄰幾持國過杜和州

江南太守水齋居殘雪層冰正滿渠忽憶山陰乘興往可憐心向人攄放歌浩蕩驚狂客換酒從容解佩魚四座歡兩傾倒歸鞍欲犯夕鐘初

寄獻臣

通塞由來自有期奏書未上莫嗟咨錐藏勉後三千客舌在湏彊百萬師固有靑雲堪自致暫虛丹桂不爲遲如今相府聞名甚【章丞相雅知君】應以雄文薦赤墀

離京後寄貢甫隠直哉生魄後一日雨中作

淸川如帶屢回環信宿猶居百里間敢恨淹畱同桂渚正憐風雨似梁山月殘虛魄無由共云映髙樓不可攀郤怪夢中翻識路化爲蝴蝶一飛還

伯鎭出都後見寄

疉鼓鳴笳太守船都人傾注似登仙舊逰俯仰成陳迹離思紛紜繞別弦愁目靑楓空自極素書雙鯉不忘傳恐君未得江湖樂追詔方將急用賢

寄劉景烈【前寄新詩未及答移商陽闗部署】

漢設重闗斥塞垣詔移飛將護秋屯邊庭無復窺南牧燕客時應祭北門淸酒肥牛宴長日輕車精騎獵平原窮途何必多淚況復詩書盛討論

寄隠直

江漢相思山萬里君家少室定西東年華過去如流水心事差池似老翁一世共爭蝸角上微生多付酒杯中窮途何必多淚吾更防防笑阮公

寄王二十【先借王杜甫外集防集未及錄近從吳生借本增多於王所收因悉抄冩分爲五卷又爲作序故報之】

昔借君家杜甫集無端臥疾不曾編近從霅上吳員外復得遺文數百篇夫子刪詩吾豈敢古人同疾意相憐【子美亦有肺疾也】新書不惜傳將去悵望秦城北斗邊

新居陳州城下讀書作

誅茅負郭楚人居泌水衡門自有餘數困米鹽希辟穀素輕農圃重捐書絕糧尼父期先進畫卦羲皇序古初千世風流尙在眼百年貧病不欺予

讀漢書

賈誼求爲典屬國終軍願得使匈奴和親不及當時策慷慨猶爲大丈夫百年彊敵輕中國一世奇功悲腐儒聞道邊民尙嚴警異時回首恨江湖

連雨三日東軒讀書

雨中無復故人居寂寞閉門三日余郤信袁安似有道未知原憲定何如浮雲極目無由捲積蘚侵堦不易除正賴髙眠堪自遣時時紛亂滿牀書

次韻滕嶽州謝王南郡酒

誰信專城千騎居空齋圗籍兩三廚銷憂盡付鴟夷酒乘興兼忘阮籍塗愛客誰先魏公子長貧郤愛範萊蕪歸軒仍有東門餞顯父還湏至百壺

和章伯鎭

南上湘潭誰記初北還宣室受釐余共憐賈傅才無敵眞作揚雄老著書調笑羣騶饑欲死去來千騎樂何如洞庭木下鱸魚熟三嘆新詩重起予

和滕巴陵寄張虢州

明府功名期壯年滯畱中路鬢成斑豈知汲黯輕爲郡眞爲劉伶善閉闗歸夢未嘗離帝所謫仙寧久混人間防看使者持三節緩帶輕裘且自閒

公是集卷二十四

欽定四庫全書

公是集卷二十五

宋劉敞撰

七言律詩

寄楊子華閣老使君

吾邱不樂直承明固請分符闗外行賜冊最榮批鳯尾離羣獨恨出龍城壯謀欲負腰間組愁思空揺塞外旌塵土滿衫頭半白一聞班馬不勝情

風雨

晚雲蒸雨瀉驚湍積水浮城五月寒卑濕向人如楚澤風塵回首憶長安嵗華䢐暑參差盡旅館懷歸去就難自昔梁山有遺操試慿繁手一淸彈

重過華陰馬上口占寄李君錫王懿臣薛師政三漕

三嵗重過二華間衰年彌覺厭塵喧自知碌碌初無補正是紛紛不憚煩江壁向來憂鄭客鼎湖今日望軒轅修門漸近翻鳴滿面風埃涕淚痕

過中京後寄和貢兩弟

歸鞍蹀躞防輕塵滿眼韶光破宿云去國幾愁歌白紵上天眞喜望緹羣華林雪盡鶯先囀廣陌風多艸競燻我欲還家千日飲益湏釀酒張吾軍

舎弟東還病中口占七言奉寄景仁彜唐公甫

眼暗頭昬逾十旬【所苦正如此】涔涔終嵗發華新幽如羑里迷天路【韓退之拘幽操云朝不見日出暮尢憎日光】醉似中山與鬼鄰【體中憒憒如醉酒者】閉閣郤憐廷掾力【府事屬丞掾貴大指而已】廢書彌信道家淳【病眼尢不便閱書過八紙則憒悶矣】修門已後君無恙試枉招魂慰滿身【楚辭云願賜不肖之軀放逰志乎雲中賴皇天之厚徳還及君之無恙某自先朝三十九年出守雍都故云】

句容劉同年寄示遊山詩及術煎

江外三峯倚碧天古來相續防神仙自無飛骨何由到賴有新詩尙許傳餌術始知堪度世聴松眞得自忘年防驅雞犬從君隠與擇華陽數畆田

登城

前嵗登城日防回去年猶記隔辰來老侵筋力銖銖減慵壞心情寸寸灰幸有風光相挽引那無賓友共追陪北臺好在中秋月便是重陽菊蘂開

喜春卿自陜歸

休汝曾更月旦評防年漂泊倦塵防神好在巖巖石符采依然兩兩星天祿自嫌書尙白絳帷猶喜眼猶靑召南風什知多少一一親更許聴

聞鶯

舎南舎北栁陰陰竟日啼鶯不自禁羇旅可憐還擇木間闗似欲向知音鴂鶗無事催芳艸燕雀相喧守舊林幽獨閉門驚嵗晚固煩求友慰愁心

寄貢甫時遷居城南水上

城南風物似江湖卜築尢宜近水隅俗薄容垂眞釣否庭閒得種此君無闗身調度惟存劍適意圖書略滿廚心逺地偏俱可喜免逢甲馬與塵塗

中使傳宣二月一日史院賜禦筵某亦預召作七言呈禹玉眞孺景仁三內翰

虞書紀典上稽唐魯史傳經近屬商刻玉春山瞻气象積星東壁聚鉤芒朝思膏飫懽情洽天令中和盡刻長𨿽引客卿譏子墨翰林還許望淸光

答次道學士【來詩末句及芍藥】

世路相逢難自期江城三嵗想瓊枝寧知邂逅驅千騎亦復東南寄一麾把酒聊同醉鄕樂看花欲後麥秋時舊都紅藥猶堪賞不負風流謝客詩

送陜府祖學士

氶明持槖倦䢐年自陜分符得近闗人物風流二南後山河形勢兩周間莫嗟落魄書猶白共許優防鬢未斑數醉申湖好風月傳車行且趣君還

酒席贈欽聖提刑學士

棄捐不預朝廷議落莫眞成老禿翁放眼能寛蜀郡禮髙賢信有古人風都門倐忽三年別樽酒淹畱一笑同還有野歌隨拙舞肯敎庭炬徹明紅

秋日和韻

禁垣淸切近云霓楚客逢秋意亦悲拙學由來尙白敝裘何意素成緇解嘲郤笑朱丹轂迕俗兼懲百一詩短景正湏棊玩嵗薄寒寧厭酒盈巵

涵虛閣晝臥

池水無波淸照心庭柯交讓綠成陰防魚自與江湖闊翔鳥不期山谷深身外悠悠日復夜世間擾擾古猶今寄愁天上從吾樂髙臥聊爲招隠吟

於司錄東園

辟疆園圃厭城闉聞道池臺事事新自置一樽消永日別畱槃石待幽人雨添艸色迷三徑風散花香入四鄰亦欲肩輿乘興去主人何必舊相親

送劉郎中監靈仙觀盡室而往

華髮星郎七十餘碧山遙訪羽人居白石不爲天上藥淮南欲試枕中書長纓自濯滄浪水髙蓋仍瞻駟馬車福地神仙應易致防時南嶽乘輿【漢武帝南巡禮天柱爲南嶽雲】

奉和諸公禦制後苑賞花釣魚

四照防英拂檻開九重芝蓋賞春來卿云共和光華旦瑞霧偏凝沆瀣杯池藻躍魚波澹蕩林光傾日景徘徊淮陽閉閣頭今白夢逹鈞天惜未陪

秋晚西樓

微霜欲墮木葉脫積潦已収天宇淸皎皎日華映林莽瀟瀟風色閉柴荊正憐邊馬秋防塞何處悲笳暮繞城回首浮雲滿西北七哀還見古人情

送劉中允渙年五十餘以頴上縣令致仕卜居廬山

五栁先生厭俗紛拂衣歸去臥江濱松菊還同昔人好山川復似向時新瀑泉飛雪千巖晚仙杏蒸霞萬樹春亦欲扁舟乘興往滄浪借取濯埃塵

答令狐司封求酒

馮公郎隠髮蒼蒼撥棄塵煩得醉鄕富貴兩行安用聖滄浪獨醒詎非狂顧慚宿釀能千日逺愧深頌短章當就天公借北斗更傾東海益君觴

持禮北庭回示希元並寄之翰彥猷當世

肅承朝命謁穹廬郤臥空牀涕滿裾不敢復論天下事更能重讀篋中書男兒戰死自無恨國勢倒懸誰爲攄我本不來人彊我百年空使愧相如

聞鶯

陰陰老樹連村路羃羃輕煙過雨天長愛禽聲能永日似於鶯友欲忘年朱纓紫椹看齊熟深巷荒城得屢遷朗詠謝公池上作勿驚春物變燻弦

元日發古北口寄禹玉直孺昌言三閣老【初入燕境】

桂酒椒盤共發春山川𨿽舊物華新仲尼魯史王正月泰帝河圖嵗甲寅【今年嵗至甲寅與河圗天元同】玉殿聳聞斟白獸火城想見接淸塵應憐二使星安在北斗杓端析木津

立春後逰杜城陳丞相郊園

韋杜勝逰誰可尋相君舊隠對雲岑水渠婉轉蛟蛇活霜竹參差孔翠深故老能言臥龍地兒童不用滿籯金郡齋殊負靑山郭空挹芳樽慰客心【古詩朝離靑山郭暮宿靑山上靑山不可上步步相悒悵謝眺亦云不對芳春酒還望靑山郭】

至日登樓

南極陽生天地新髙樓气色巳含春得無鴻鴈翻歸翼應有龍蛇動蟄鱗亦復書云占楚歳不辭爲壽引湘醇甘泉從祀𨿽能賦悵望鉤陳擁北辰【是日上親郊】

久雨

長至湏防二月來朔雲零雨未嘗開陰藏晝景長繡綫寒奪陽和潛律灰宿翼困冰多後鴈暗香漂水惜殘梅撩晴召暖無他術安得涼風一夜回【俗云風回則晴】

同鄰防伯鎭觀祕閣壁上蘇子美艸書

蘇子佯狂不自疑漢庭籍甚莫言非放歌金馬居常醉窮老滄洲不更歸【蘇在吳中自爲作詩曰我今窮無歸滄洲送餘生】浮世功名均夢寐平生翰墨獨光輝壁間數字龍蛇動神物通神亦恐飛

立春

臘去春歸意可憐久爲羇客海西偏溫風泛泛生卮酒和气融融媚管弦剪防直爲兒女戲土牛向自國家傳事情爭愛新翻擲還道今年勝去年

立春日紫宸拜賜歸持國見率同過江十不行

蓬萊佳气舊無時春物迎新特更宜燕識玉箱來自早漏隨宮綫報還遲溝聲破凍才通苑酒力含風易滿卮蓬鬢不堪雙防勝懶隨君向習家池

賀隠直

寂寞三年倦一飛知音不限向來希𨿽然主簿非髙士猶喜分曹近太微【執法在太微垣】吏部銓中趨俗狀京官班首望天威漢儒多有司空掾努力新書更發揮【桓譚何休皆以司空椽著書】

送楊景修祕校歸

武夷曾孫塵外仙手擕桂枝歸故山誇鄕始信一經是衣錦不湏三組還蓬萊觀書聊復爾枳棘棲鸞殊未然野人放蕩辱先進慚愧竹林諸阮間

答校書郎孫侔少述

金華勸講愧通經銅虎分彊請行千騎亦知翁子貴一麾誰覺仲容輕西賓落莫空遺俗北斗闌干有舊城欲作過秦無與語故人髙論憶盱衡

次韻奉答屯田宋員外

汗血龍文千里駒長楸未試局庭隅一麾防老諸侯相五日初還建禮趨獨得鳯毛驚眾目相望花蕚照亨衢白頭漫感悲秋賦自笑妨賢此禁塗【潘嶽秋聲賦善乎宋生之言】

爲轉運沈郎中題

寶軸牙籖三萬餘中園華宇蔭淸渠風流復見郊居賦榮觀歸乘使者車俯仰江山樂無有優防文籍昔誰如何當去此從君語盡得平生未見書

題溪堂

蘇俠遺懽小洞庭髙堂殊恨曲池平山川滿目仍非昔魚鳥依人自不驚瑣細幽花相嫵媚回環流水共澄淸秋風初足江湖意不作鱸蒓萬里情

和伯鎭初拜湖州

君向江湖領一麾親歡自與宿心期腰間紫綬新光彩都內靑錢厚寵私廐吏莫催乘傳去詔防方許戌瓜時碧瀾堂上靑山下爛醉尋春亦未遲【伯鎭歸館待闕當以明年夏去京師】

和韓司諫移亳宮雙檜植於道山

仙子分根白鹿檀定知髙峭出巖端濃云借色曾無變初日移陰漸可觀風外共成蒼鶴舞夜深齊作翠幢看人今俟爾爲梁棟愼勿輪囷取自安

新秋

七月荊人亦具裘朔風颯颯動昭丘巫峽出云杳無定洞庭飛月絕堪愁長歌濯足滄浪水回首開襟西北樓宇宙蒸暫瀟灑小山靑桂與淹畱

和宿直晨出遂赴奉慈齋告寄持國子履

玉殿鳴鞘辟寢闈銀臺歸騎蹀霜蹄樓光已映朝霞動樹色猶銜宿靄迷身貴承明翻厭直嵗窮樽酒幸招擕太常防日休齋禁亦欲從公醉似泥

逰平山堂寄歐陽永叔內翰

蕪城此地逺人寰盡借江南萬疉山水气橫浮飛鳥外嵐光平墮酒杯間主人寄賞來何暮逰子銷憂醉不還無限秋風桂枝老淮王先去可能攀

再逰平山堂

背城歷歷才十里經嵗悠悠能一來可惜薄書捐白日彊從賓客宴平臺暮云自與千山合醉眼時令萬宇開老子誰憐興不淺黃花欲落更添杯

病中口占七言奉送前成都尹呂寶臣龍圖還朝

聞逺故城長樂坡三年從此送君過宦逰不道相逢少愁病何堪慘別多彊敵猶知奉威信巴童莫忘習中和廟堂應趨緇衣拜少緩離亭白玉珂

月夜獨酌

涼月破云涵碧霄暫憐庭宇斷塵囂露翻髙樹光明滅風度疏篁影動揺驚鵲似投人處息暗虫如恨歳華凋短歌薄酒淸輝裏百感先秋不自聊

奉和永叔雨中見寄

泥塗后土未曾亁騎馬相過行路難臥聴雞鳴知景晦起逢花謝惜春殘銀臺幸闋連宵直樽酒能謀盡日懽紅藥蒼苔𨿽寂寞多情肯作舊防看

城樓晚望

長夏淮天郤似秋居人未解白貂裘雲起岱山時漲雨風迎滄海欲橫流日邊渇問長安使天際頻瞻顧客舟自是七哀宜寫望不闗非土故登樓

答宋都官防驪山見寄

華淸宮殿映春暉未醉三晡莫遽歸人事廢興猶可記風光流轉不相違歌臨防岸朱弦脆走度章臺汗馬肥自是秦川貴公子城隅相望不能飛

和孫少述題虎丘

吳墟秦燼防遺蹤誰見千巖鎖梵宮化出樓臺雙樹外密移天地一壺中石形虎踞森相向劍气龍盤冷射空羇宦無由蠟山屐因君詩句夢江束

和孫侔鴈蕩山二首

鼇翻溟漲折靈山漂落塵區莽眇間自有神仙防眞境故令林木斷人寰碧城萬玉重重合琪樹三株寂寂間安得長風破髙浪拂衣東去一躋攀

天臺賦後世多賢復在君家鴈蕩篇气逸還令人聳動境幽初許俗流傳萬峯林立浮雲外一徑梯橫絕海邊聞道歸艎從此逝秋風招隠特依然

答羅同年憶楸花之作【驅磨市易錢帛諸禁非假不得歸家】

勾稽嚴密不通賓因見楸花憶去春當日同僚嘗把酒於今邑子逺思人臨安艸木皆防錦金穀池塘各鬭茵自笑癡兒了公事經年不識酒沾唇

依韻謝某送行詩

天涯畢昴隔煙塵風雪梁山憶侍親行記簡書聊接淅去懷印綬正逢春評依月旦情增戀【行期在月末】詩感蘭陔意重陳先向沙隄歸騎郤瞻霖雨作伊晨

閣下午寢晚歸

髙閣遙依日月光蒼苔重疉紫微芳蟬聲已覺迎秋急云物還驚過午涼獨往山林非復昔夢爲魚鳥不能忘芝泥封詔雞棲樹半落宮槐滿地黃

觀衝卿所試詩賦賀府君

斗城煙霧隔金鑾日破輕陰玉滴寒捷筆補天淩造化髙文驚世湧波瀾夢成白鳯飛鳴逺功就丹梯步武寛回首蓬萊笑淸淺春風前後發芝蘭

嵗晚偶作

不嫌臘過催人老直恐春歸惱客愁栁眼梅心俱次苐云容雪意與淹畱嵗窮楚俗依稀古冰解巴江洶湧流遣興長湏一樽酒呼兒徑典敝貂裘

立春日過薦福寺

一嵗還隨一嵗來立春人日競相催細細谷風能破凍熙熙習俗似登臺初陽防色明髙桞殘雪畱寒伴落梅淮北風光元自好壯心摧謝不勝哀

宿齋中書外省答永叔京尹內翰朝回馬上見寄並謝子華次韻

朝罷章臺日幾竿遙聞走馬試雕鞍春風自發逰人意宿雪偏畱下省寒坐久獨知宮漏永詩成誰盡玉堂懽防湏一辦如泥醉從笑歸來筆向幹

富谷老人臧自用云本京師兵士咸平中沒畨五十餘年矣

白髮衰翁雙涕零曾隨諸將戰咸平一來隴右迷歸路郤問中華似隔生思報漢防身已朽恥埋邊壤死無名今朝縱觀非他意得見官儀眼自明

都運陳光祿自河北移陜西以病不得詣別作七言奉送

西州判袂忽三年夢想城南尺五天謝病歸來眞老矣傷春刻意益茫然受降塞外威名逺足食闗中寄注專北顧邯鄲復臨防更能一醉促哀【漢光祿徐白爲築塞外受降城也某向守雍數同杜城之防】

防禪智寺

重岡斗上半浮雲行繞芳叢日已曛防頂川原眼中見揚州歌吹竹西聞梵王重壁臺先毀古佛雙林火亦焚防看旃檀重滿地莫悲糜鹿向成羣

寄題黃州李史君韋杜山居

主人朝隠望誰先卜築城南地復偏服食早知仁者壽退休前惜大夫賢封千戶比蒼蒼竹畆一鐘金上上田從此去天才尺五防時雞犬亦登仙【大卿少時嘗遇隠者得藥服至今錬气郤老亦有奇效】

和龎相公寄題白郎中鳯棲巖山居

丹鳯何年此地棲蒼山流水入巖扉主人早逐長離去邑子先期駟馬歸修竹萬竿終嵗碧蹲鴟千畆入秋肥已聞父老釃牛酒防看誇鄕畫錦衣

次韻酬張眞溫

未曾相見已相知自許聞弦可識微毎信白頭於義得豈將靑眼向君違坳堂仍滯三年蟄寥廓方看萬里飛誰謂夜光投道路莫因長鋏起思歸

陪府公泛汝水作七言奉呈府公給事

寒波略傍曲城流彩鷁遙兼翠蓋浮努力濟川天下望暫時乘興鑑中防蓬萊淸淺迷滄海河漢昭回隔鬥牛君看龍門盛賓客世間還自有仙舟

公是集卷二十五

欽定四庫全書

公是集卷二十六

宋劉敞撰

五言長律

聞韓範移軍涇原兼督闗中四路

涇原非逺略韓範各名卿地盡三秦國身當萬里城指麾沙漠靜談笑鐵山輕報國心如日憂民病若酲終軍材冠世汲黯直知名風雪隨車騎鷹鸇起斾旌年年戰頻防事事淚堪橫防刷蒼生恥重看鑄劍耕

送隠直辟靑州幕府

全齊七十城表海寄名卿開府馳羔鴈除書得俊英借籌心感激憑軾气縱橫浩蕩軍中樂從容稷下生士由知已用祿以及親榮送別羞長鋏能無歸去聲

駕幸飛山教場閱武侍宴

冬令三農畢時巡萬乘行川源分壁壘貔虎望麾旌王气云成殿天光日繞營風隨鼔桴急塵絕馬蹄輕發石機投短抨火激眀響振摧列缺影墮落欃槍令下凝霜肅恩加挾纊平搴旗輕俯仰奪槊妙縱橫壯士前歌勇儒生縱觀榮炙行熢燧舉觴溢海濤傾淸道遙傳警鳴鞭夕向城欲知威略逺區外詟天聲

鳳覽徳輝【開封府試】

婉婉丹山鳳飄飄萬里飛識時翻羽翼覽徳下光輝逸勢淩雲起和聲遂吹防層霄猶降顧治世獨知歸繒繳初無慮梧桐正可依願分阿閣地永謝楚狂譏

校獵同支使作

長郊被山澤積雪淨林臯殺物天時武從禽士气豪飈塵遂車騎鷹隼亂旌旄壯節排蒼極歡聲激怒濤興餘生鼻火空闊防風毛狡穴無遺噍窮巢或暗嘷中原遂除害汗馬敢辭勞勸賞車行炙均恩士籍醩歸塗喧鼓吹餘勇屬鞬櫜快意當如此君看嵗月淊

得隠直書重陽日登髙於三門禹廟悵然恨不參之作一詩以寄

九日情何極三門望特髙大河橫日夜砥柱析毫毛眺覽興亡古登臨意气豪窮源悲絕域微禹嘆容刀萬事浮雲去前賢逝水滔秋陰生逺塞殺气起臨洮努力追遊晚逢人應接勞黃花滿酌酒白鷺看驚濤醉舞相傾倚商歌防郁陶別離懷病友書禮諭綈袍俗態隨傖父愁吟困楚騷飛車儻可得攜手恣遊遨

王祕丞惠然相訪並見遺蜀牋石硯

僕本時名薄君胡雅顧偏聞賞流水望气覓龍泉談笑心相得逢迎禮率然樵蘇從不防詩賦許深傳墨石巴山硯魚鱗蜀客牋寵分通縞帶慕用比先賢知我春秋貴論交金石堅誰能憚先進自古有忘年

送孫之翰知陜府

山河晉表裏方伯陜西東昔重諸侯選今煩太史公固疑多直諫不得久居中時論譏憂半天心待攷功【宣帝出蕭望之爲郡諭意曰所用皆更治民以攷功】旌麾都防道謠俗召南風偃息甘棠下知君簡易同

吳資政守陜一年還守西都又攺禮部寄示在陜時詩作此致謝

分陜間何濶期年迨有成去思仍舊俗來暮已新聲父老壺漿逺兒童竹馬輕圖書還洛奧禮樂命春卿繼出甘棠什流傳大雅情正風瞻豈弟舊觀復神眀露鶴九秋警霜蟬千里淸知音非季子猶識二南並【召公居陜周公營洛也】

寄張六臥疾在山陽

都門一分袂覉旅兩如何薄宦貧病久畏塗憂懼多【予自宋抵此亦爲水驚】幾成哭寢戶幸免江波彌有三秋感誰杭一葦過新愁添素髮幽境長靑莎安得攜君手開懷醉且歌

張樂洞庭

聞昔軒轅帝時巡臨洞庭咸池備廣樂南極燀威靈至樂均夷夏希聲入窈防江湖亂魚鳥宇宙激雷霆防有馮夷舞還令楚客醒遺音不可學逝近向東溟

分題鳥鳴山更幽

空山髙不極喧鳥自相求永日曽一哢深林疑更幽遺音防虛谷習響動岑樓寂寂千峯暝蒼蒼萬木稠居成境外趣眞慰靜中遊誰彊騷人賦王孫不可畱

社日宴臨波亭呈府公

春色池上好公來朝日初棟梁歸喜燕霖雨躍潛魚雲气隨歌妓林光暗碧車【案碧車一本作隼旟】心閒簿領暇興適酒杯餘言志吾與防論詩商起予定知金穀集不比右軍書

送升之

諫官上耳目河北今股肱出處誰與並功名方見稱鉤陳虛侍從天路逼飛騰急病忍濡足憂民先飲冰萬人瞻使表百縣懾風稜雅意本朝在規摹方面憑寒荄待暖律狡兔避秋鷹慷慨都亭語無嫌力未能

九月八日晚防永叔西齋

醉翁手種菊呼我宴西齋落日有餘興窮秋多所懷緩歌揮白羽趣舞墮金烏防何勝落黃花故自佳念離還作惡處世亦安排蒼鬢聊相對靑雲豈易階母容燭見跋能盡酒如淮少作三年別人生定鮮諧

奉酬春卿資政給事見寄並貺法酒

王甸雄三輔侯邦重百城公𨿽縱談笑人自服神明烹乾元和正陶鎔庶物精優遊破餘地灑落動髙情訟比甘棠息居無吠犬驚勤追頖宮學繼出汝南評風雅移方俗歌溢頌聲忘年及晚輩與進絕諸生預列登堂拜陪參別乘行襟懷向客盡風彩照人淸弧矢親觀徳滄浪並濯纓宴餘花爛漫獵罷雪縱橫末節形骸外良辰樂賞並西曹寛吏讁東閣借賓榮密席眀金炬佳人出玉笙聽歌濃黛斂看舞小腰輕敢謂招攜訊由來許與誠防知私坎井未可屈長鯨鳳尾騰中詔麟符寄別京去思邈已逺陳迹浩難平叩叩煩書禮悠悠想斾旌何時命霖雨舉世望阿衡逸唱回春藻深衷釋吝萌自然心醉久那在酒如

次韻和宋職方北城

菏澤元通濟陶邱已近齊身紆防稽綬詔圻武都泥求瘼初無術端居愧擇棲萬家嚴壁壘五雉聳樓梯版築人同欲經營事不迷峻防誰敢慢隆棟可言低兵衛森旂防軍聲疊鼓鼙論詩譏自鄶肄士取諸暌物境晨昬異賓朋步武躋逺煙春漠漠殘雪晝淒淒華發歡同籍他年恨解攜瓊瑰何足報埽壁爲君題

防某借示新詩不勝嘆服輒妄作五言一首以志欣慕

元化陶鈞外中樞斗極邊濟時俱陟降均逸暫蕃宣近輔城連十東方騎累千親歡主於適時論老而傳養志古何有承顏能浩然君羮鼎味在防服衮衣聫徳表眞希世天倫略比肩名今萬石最【景帝曰石君四子俱二千石於是舉集其門號萬石】學肯一經専相戒南陔養賡歌棠樹篇塤箎盛疊奏金玉爛相鮮錫類迂深眷懷歸私自憐一聞詩禮意特悟昔人賢【陳亢聞詩聞禮又聞君子之逺其子某違親外補自以不足讀仲卿之篇聞一得三矣】

觀後苑瑞蓮

靈液涵秋色仙花露夕香交陰分擢秀並蒂爛齊芳回復天鐘气深沈地獻祥寶燈輝四照文羽勢雙翔飛蓋宸防密披圖祕牒光重華與同本並此祝無疆

擬禦試求遺書於天下

中祕收圖籍淸衷訪古初周爰馳使傳悉上得遺書事有先秦舊文多變隸餘千巖窮禹穴四徹按昆防髙閣題天祿羣英議石渠定知奎壁彩從此麗云居

河決東郡以平聲爲韻叔父令賦

傳聞大河決逺與北溟通汜濫蛟鼉怒蕭條郡國空淇淇園方下竹瓠子復修宮世代文成術民懷伯禹功沈牲煩太史負土困闗東封禪應知外誰人秦矩公

上夏太尉

四海傳烽急長安亦響振老儒稽變事【是時秦州守坐邊事貶秩】彊敵暴生民廷議衣冠客書聞艸野臣諸公咸世傑天子識平津開府三司舊提兵十萬新丹靑大信著明白睿謀伸賜馬飛龍亞分衣寶帶親貔貅帳下士鵷鵠幕中賓虎節闗河雪天街畢昴塵朔方須築郡燕谷豫含春策效曽無敵師行輒有神人心惟助順天道亦親仁執鉞來刑虢勾芒下賜秦成功符屈指黙化劇陶鈞旣已通西域還應察佩瑉焉知充國頌不足壯麒麟

次袁陟十四韻

羇旅嗟無友佯狂漢水陰相逢幸傾蓋送別悵分襟之子𨿽吏隠髙名何陸沈蛟龍蟠學海風雨潤詞林寡和嘗歌郢傳經雅屬參【孔子作孝經屬參】丈人今諭蜀幹譽爾勞心接淅予徵逺看云反顧深旅懷兼去住秋色愴登臨信有江山助宜無霧露侵相思見逸唱淸絕響寒砧擊節時孤笑開樽憶共斟歳華幾向晚客恨孰能禁城闕愁回首詩人誨嗣音曽非靑玉案爲媿洛生吟

聞西使到闗

遙聞西域使來獻大明宮故事三苗比官儀敵國同賜書深慰藉錫命極優崇含垢應王度懷柔尙古風蒼生向來急殊俗此時通冠蓋長城北邊闗絕幕東春秋大一統吏事責三公何有長沙客題詩慟哭中

寄閬州諸弟【聞西蜀大水】

渤澥來參首西南入漏天泄雪三峽壅噴雨五河懸雷電虛巖底虹霓白日邊孤城危獸角沈竈溢蛟涎朐防愁巴俗超騰怯羽仙傳聞吞夢澤想見墮飛鳶漢河星槎逺泥塗劍閣偏空懷萬里浪興盡閬風前

九月二十五日召赴後苑觀稻【時惟兩府及講筵諸學士得預時方講春秋】

農祥依帝力鉤盾卽天田覽物秋成後回輿銍艾前膏塍眾錦錯香穟萬珠聨共賞倉箱富初非雨露偏銅池寒引澑玉樹晚含煙縱觀欣遊豫登嘗慶吉蠲執經紆顧問拜賜濫周旋不負春秋學端逢大有年

行詣揚州壽寧寺

隋宮老荊棘淮地祖山川天子周王狩【周世宗嘗幸此】諸侯楚社遷宿軍江水上休甲古城邊淸蹕乃過此髙臺亦宛然殿空生影響畫古剝丹缺甃驚跳鮒遺碑失紀年廢興眞可感耆舊毎多傳一詠蕪城作斜陽聞暮蟬

和喜雨

望嵗憂農事爲霖屬柄臣吁嗟動云漢精祲驗天人霏霧凝空曲雄風激水濱驅除斷炎燠灑埽淨埃塵勢欲翻河海聲疑過鬼神山川共秀發穹壤劃淸新庶物含生意元和倚大鈞穴蛟深奮角轍鮒黙翻鱗雷電天威逺耕桑帝力勻依然四時正好在萬家春防府開淸旦髙堂引慶賓沃焦心有待濯熱正無倫蒸礎遺占信隨軒舊史眞京師並福潤爻象在經綸舞罷看佋服談余識墊巾新詩追大雅輿誦洽烝民單袷寒仍薄淸和气已震晴暉明旭日霽色捲髙旻亹亹希前哲淒淒幸及辰陽秋書閔雨一頌魯公仁

病中逢秋欣然慰懷作五言呈兩倅

過更縻逺戍懷祿滯歸休一臥淮陽閣三防塞外秋傷時惟慟哭謝病不幽憂主畫稀前輩忘形賴雋遊韓稜才抗俗枚叔賦無儔感慨今如此支離尙有瘳涼風鴈南去淸夜火西流江海鱸魚興何當泛斗牛

詔書求方略之士咸令自陳

破敵須多士憂民賴九重公車皆自薦物議絕先容駿骨何妨市金臺不易逢處嚢爭耀末躍治要居鎔秋野騰鞲鶻春雷起蟄龍吾徒正髙臥欲老白雲峯

聞徳州河決

九河乘積雨大水出平原無復金堤固空驚漏澤翻蛟龍移窟宅魚鼈害黎元直想昆侖圻兼疑渤澥渾三山屢漂蕩百谷互並吞大懼彞倫斁誰能謁帝閽

送子髙知潤州

屈指朝廷士誰能望素風賢良方正舉父子弟兄同鄙諺黃金貴愚儒白首窮今看一戰霸信有萬夫雄官秩南宮峻天文右掖通塤篪諧大雅鴻鵠起層空帝予誇鄕樂民懷濟物功吳人眞得虎漢守去憑熊山勢端臨北江流正直東遙知子牟意故在九城中

題幽州圖

代北屯兵盛漁陽突騎精棄捐看異域感激問蒼生尙識楡闗路仍存漢郡名可憐成反拒未見請橫行先帝曽親伐斯人昔徯徵大功危一跌遺恨似平城往者干戈役因之玉帛盟權宜緩中國苟且就升平名號於今錯恩威自此輕柰何卑聖主豈不負宗祊事有違經合功難與浴評復讎宜百世刷恥望諸卿封畛唐虞舊氛祲渤碣淸遺黎出塗炭故老見簪纓寒谷靑陽及幽都日月眀此懷如萬一髙揖謝縱橫

某往嵗侍大人守丹陽粗知此郡之盛復戲成小詩呈子髙

自古佳麗地到今風物奇羣山盡回抱緑水止逶迆事體存都防繁華盛昔時秋聲雄鼓角曉色亂旌旗樓觀渾飛動林巒互蔽虧子防畱客飲白紵送歌詞太守貴如此郎官淸可知虛投射堂策深恨著鞭遲

淮上期十一不至

淮上稱晨朝晨光滿麗譙有懷空悵望無和獨行謠水色全含鑑林花半隠樵雲煙平宿莽鷗鳥破春苗野俗陽歌麗遊人白馬驕先生惟寂寞至樂亦逍遙洙泗風差逺川原景幸饒思君不得見何以助簞瓢

和府公二十韻

百艸迎年茂羣花逼夏零天工感寥落春事出丁寧皓月雕寒魄鮮風結暖馨彩霞融縹緲甘露灑淸泠照坐千枝燭搖空九子鈴輕黃金綴縷凝碧玉鐫缾爛漫輔鮫錦褵褷聚鶴翎問名驚競秀變態駭流形鐘美應成媼儲芳或景星意眞乘澹泊气淑倚娉娗淨影臨雕檻疎音隔後庭瑤妃旦酣酒玉女夜窺櫺時世妝濃澹朝云夢窈防魂從攀處亂醉任看餘酲禁籞曽迂幸天歌獨仰聽一時矜絕出眾卉謝晶熒正爾生成巧由來造化靈屬詞勞比興圖像費丹靑雨重碧油幕燈昬雲母屏謫仙才不世激賞爲君聆

同貢甫賀錢子飛兄弟

盛徳淳熙耀丰規振後昆降心徠俊傑前席問黎元嘉防眞千載休聲聚一門象賢俱秀出濟美並鴻鶱性復朱繩直書曽玉露繁十年森气象江海豁詞源心伏驚諸老名聞動至尊深嚴親賜防淵黙靜臨軒明白朝廷制丹靑教化原屢聞呼萬嵗爭誦累千言宜有非常遇誰嫌不次恩官儀推粉署地望逼星垣令聞人人得風流善善存春華照棠樹髙韻溢箎塤義辱交遊接歡心抃笑煩空慙一枝小當謝北溟鯤

召赴崇政殿觀新樂

聖人千嵗合禮樂百年興律以聲身效功兼述作稱道將諧一變天欲佑丕承舊典周官在遺音制氏增獻書嘉魏叟博物待延陵金石完新制工師變舊能英華融治世淳古邈逾繩縱觀傾朝野歌望股肱和風動寥廓協气防淩兢帝所眞疑夢天階自絕升三雍漢未盛九辯夏徒矜珥筆欣攄頌名山益望登

社後雪

故陰不自斂飛霰一何驕彊妬春陽盛那妨玉琯調滔天初極望見晛已全消詎損朱華麗秖添緑野饒泥塗窮道路絺綌亂鼲貂遂恐天時錯仍虞嵗事枵浮雲猶苦結燕賀乍驚飄但使風從律無嫌物反祅初過元日社又放紫宸朝乘興從君飲孤音續郢謠

立春日幹祐縣送梅花

終南全近蜀春日得新梅始信秦風是非闗越使來【秦詩終南何有有條有梅】雪霙眀自照云葉薄誰裁香重浮山露膚淸避俗埃眾芳知逺矣獨秀亦悠哉翦防何勝妬嚴妝莫自猜差池鼎鼐味曠絕棟梁材把酒千山外那令寂寞開

淮西廟梅花獨此處有之

荏苒江南村芬菲臘後春逾淮翻不變映雪已爭新俠骨香驚俗冰膚冷照鄰定非隨驛使直恐謫仙人聞笛空含怨看圖恨失眞應爲一時賞莫與眾芳倫

形鹽象虎

備物崇賓饗斯鹽肖虎形熬波煩巧匠象武示君靈天產參多品秋嚴聳外庭炳文隨鏤刻毅气得儀型服孟非同趣昭文亦異經碎身如見取調鼎薦芳馨

同徐監簿灞涘望長安

驅車淩灞岸回顧望長安北闕塵明滅南山气郁盤人來日逺近城轉斗闌干長樂鐘聲斷秦川樹色殘聽歌迷夏首倚瑟想邯鄲鬒變驚遊子因知行路難

防詩

防報蒼龍闕書從白豹城【賊中城名大軍所至】闗河開地利雷雨肅天兵气攝千山動威加萬里平獻俘多寶玉效首悉長鯨社稷靈何逺巖廊策自精余妖暫煦沫壯士待龔行天馬來西域貂裘實上京遙知無干羽冠劍賀公卿

寄上濠州舅氏

天閣愁揚子諸侯困仲舒反爲淸淨誤竟以謗讒疎開幕臨濠水懷章下石渠塞翁輕失馬莊叟樂觀魚倚杖曽何怪逍遙直自如貴爲千騎長富有萬家居臥理翻無事髙談雅不虛舊憐狂簡性遙想賦歸歟

和永叔對雪次韻

驚飈捲白日朔气逼寒門已密何須急𨿽多未覺繁勢輕飛有態光潔瑩無痕磥砢封喬木玲瓏綴夕軒迹深看敝躧歌苦相車轅測厚矜膚寸愁消怯晏溫崩騰雲將合颯沓雨師屯埽去蛟螭亂堆成虎豹蹲夜明休秉燭詩興助開樽公若憐萱桂那辭訪小園

爲紀四謁舊相識

非無負米志復作退飛身豈但龍蛇蟄終慙鴻鴈賓蕭條依陋巷契闊問通津長鋏行焉往悲歌夜復晨交遊靑眼隔世路白頭新意謝棲棲侫情依戀戀仁敢齊天下士眞媿轍中鱗肯問三年學壺飱及病親

和鄰幾聖兪持國雪十八韻依次用

集霰羣陰結飛霙萬寓低乾坤豁開辟方域露端倪廣宇規茅借雕墻築粉泥山容包紫翠壤色變黎筒葛來従越冰紈制自齊遊歡慰枚馬獵興助良奚飾貌沽珍粹因方衒角圭隙間巇可抵行際道先迷沾服驚遊霧臨淵怪飲蜺調元思暖津跧伏憫靈蠵幾誤烏成鵠才分鶴處雞慘膚森若竪墮指酷逾刲澤國水還襲焦原足易棲貧儒欣夜誦季女戚朝儕舟楫膠藏壑驊驑滑踠蹄�冰歌競若擿埴杖頻攜景幸人人得詩從物物題長吟歌眞樂安羨舞前溪

奉同鄰幾詠雪

侵旦滿城雪從天萬里風陰沈朝日變慘澹宿云同徑渡湖沙逺羣飛海上空崩騰兼上下晃失西東帝所銀爲闕河濱貝作宮瑤林髙不極璧水闊無窮巨麗神仙境精防造化工霏花爭爛漫噴霧極溟蒙埽灑埃塵豁苞含物象充牛衣愁病客鶴髮思衰翁侵冒貂余黑憑淩火似紅厲威深刻轢正色坦昭融妬舞多珍鷺迷羣有斷鴻陽微怯頻復陰老恣驕雄蔀屋貧奢等輝牕晝夜通嵗華驚朔易故老識年丰占賦慙賓右聞歌慕郢中閉門徒自喜乘興力難崇

再和鄰幾

沍寒凋暮節大雪冒神州气象昬千里光芒混六幽度前蚊過目隕曠葉驚秋煙素長誰引云羅薄自浮勢輕低更起影亂去還畱玉石均朝采珠璣共暗投圍城眀組練格野亂旗旒模象羣形富牢籠眾險周履空諳曳縱騁望快登樓棲璧函珍帶裝簾耀寶鉤潤應何澤比甘豈井泉侔萬物紛同態繁陰慘共愁波聲增渤澥原色借來麰邀醉時吹面欺貧屢灑裘驅除夏蠱盡排迮楚氛收人謝泥塗辱家成汗漫遊畫圖饒粉堊比興極歌謳積久風逾厲消遲嵗聿遒短才非子敵祕思爲君抽髙韻侵梁郢煩言不可詶

壺公祠大樹

若人旣羽化伊樹亦千年委榦龍蛇蟄【此樹枝反下入土中】交陰孔翠鮮流光駒過隙浮世海成田信有壺中藥能移物外天眞遊藐何許神理信茫然防見遼東鶴悲歌感市【壺公所居近市今此樹乃在郊外非漢時城也】

七言長律

劉永年部署淸燕堂

漢庭謀帥用詩書丞相今來握虎符帳下偏裨皆緩帶軍中談笑亦投壺故開廣榭宜髙防自有淸泉入座隅三輔衣冠獻謠俗五陵豪俠壯規模椎牛釃酒捐長日急管哀舞艷姝射取天狼作幹豆莫推衛霍擅西都

和王待制新作白鷺亭七言十韻

六朝形勢防層軒前俯蒼洲卻踐山二水中分鑑澄澈萬峯離立翠回環古人遺賞興亡外良守來居仁智間聽訟遂同棠樹愛放懷眞與海漚閒嘯余風雨知何處望及雲霞若可攀喬木參天愴城郭浮萍滿地笑人寰楚謠淸絕酣秋興吳拂從容舞玉顏象魏由來心自逺湡浯聊復樂忘還掖垣幸許追遐躅天祿仍欣接近班塵土揚州頭欲白逺從君借慰疎孱

和陳度支杜城園池長韻詩【丞相文惠公兄弟舊名園】

三輔衣冠多俊賢邇來風物故依然君家復在城南社時望從知尺五天韋氏訓經門益大酇侯治第世相傳雪殘太一虛無裏塵漲重城蒼莽邊修竹萬竿迷暗谷淸渠百道防鳴泉欣欣樹色知春近寂寂禽聲覺地偏使節歸來同晝錦扁舟浮去似登仙禆諶適野非無興更挹逍遙池上篇

賀春卿拜資政殿學士移西京畱守

自昔東郊擇股肱至今筦鑰委名卿官儀髙出金華殿地理雄專北斗城寶帶別兼天馬賜彩衣仍照玉符眀正風鼓動周南什和气銷除武庫兵聽訟甘棠從勿翦攀轅舊吏不勝情千年重得吳公守門下無由望賈生

公是集卷二十六

欽定四庫全書

公是集卷二十七

宋劉敞撰

五言絕句

蒲三首

靑靑水中蒲根葉自勾帶今我不如彼望君萬里外靑靑水中蒲秀色宜三春常苦秋气早飄飄悲路人靑靑水中蒲誰能移之陸婦人系所徇憔悴甘獨宿

順州聞角

北山三千里歸來已近邊如何聞鼓角晨坐更淒然

瑞竹【雙榦同本往來者因以瑞名】

聳節偶相並雪霜終不迷應將古人比孤竹有夷齊

暮冬寄鹽城弟二首

流水應無極東流向海城殷勤囑雙鯉爲寄別離情海上春常早相思正一涯北風吹雪盡遙想折梅花

東樓【所謂觀風樓也】

能懷望鄕思愼勿上東樓海气常常霧淮聲故故愁鼎池【前太守鑿此池深八九尺得鼎受一斗餘扃蓋如新鼎下有物如藥靑色役人不知棄水中藥下有丹砂可一升皆太守取去或云是金鼎子因號鼎池】

丹成雞犬去鼎在陵谷遷惟有千年鶴時來浴水邊

嘯臺

髙臺映水末極望有層軒覽物惟長嘯逢人未始言

酒舫

悠悠轉小棹漾漾逐浮萍載酒和嘉月投篇弔獨醒

杏源【在射堂西面略可通小船兩旁種花有杏最巨故名】

淺水通漁艇低花損防檐東風日夜起幽興此中添

蓮池【在射堂東】

東池種蓮子紅白間稀疎夏木陰成後君看錦不如

漁臺【在鼎池上北卽城濠常觀魚於此】

陳漁何處好層觀倚髙城快意屠門嚼安知萬里鯨

花嶼【在鼎池】

孤嶼曲池中芳菲四面同春愁隨雀舫繚繞未曽窮

袁眞人祠

絳節朝何所白蜺空此堂神仙詎學得客到彊焚香

丹井【在眞人祠】

淸源秪數尺知是鏈丹余安得棲眞子相邀肘後書

竹岡【其下丹井】

層岡南面起仰見檀欒姿詰曲成幽洞因堪象武夷【武夷有毛洞也】

大楸【使宅堂前】

長楸蔭栢堂小枝猶合抱得地遂天年斧斤安敢到

紅玉誰家女四首【燕中記所見】

紅玉誰家女雙曈如水流映花看漢使不覺墜搔頭紅玉誰家女眀艷奪靑春羞人不得語含笑卻成嚬翠霞金縷衣獨立翳斜暉無柰春風蕩吹人只欲飛春風能吹衣不能解人意使我爲朝云與君從此逝

淸明後鴈

畱滯江南久今來萬里歸春風稍和暖作意入雲飛

憶闗中諸弟

好去北歸鴈憑將千里書潼闗何日到送目故愁予立春日宿髙陽闗以病酒不飲復用前韻

月色初元夜花香翦防春而公髙陽客翻作獨醒人

寄書

區脫逢歸驛作書憑寄聲那知夢識路先入大梁城

雨後回文

綠水池光冷靑苔砌色寒竹深啼鳥亂庭暗落花殘

芍藥

跗蕚晴相照芳香暖競飄波翻蜀地錦霞萃赤城標

萱花

種萱不種蘭自謂憂可忘綠葉何萋萋春愁更茫茫

疊韻

圖書如蘧廬吏事累志意招邀卽逍遙醉寐自棄置

山行

荒徑惑東西回環極翠防空持徵鳥意長作準繩飛

池上

修竹仍封雪交渠已泮冰那知四時攺獨有醉騰騰

過分水嶺

去去百憂集回頭歸路迷紛然萬行淚自逐水東西

艸虫扇子

灑落煙紈薄肖翹物象奇坐愁冰鑑釋深恐夏虫疑

雄州畱寄醉翁

沙漠惟逢雪燕谿不見春聊將曽折栁畱待未歸人

馬上口占

冰澗縱橫水風松髙下聲逺遊應易老跋馬更凝情

冬至

寒事欲無幾春歸方有期嘉辰正須醉愛日爲君遲

南齋病臥

香捲風飄幌燈昬雨映簾客愁渾不寐更覺漏聲添

對月口號

今夜閨中月應憐破鏡輝南飛烏與鵲爲我報將歸

戲題

薄宦遭百舌不如歸去來提壺沽美酒泥滑滑如苔

戲呈叔恬府辟入幕不諧得宛丘簿

聞道珠履客今朝黃綬歸定知髙士貴一府莫言非

東池避暑二首

涼風千个竹疎雨萬枝蓮自是淸無寐非闗醉不眠翠石瑯玕色長楊風雨聲不湏醉劇飲此地有餘淸

古北口守嵗二首

春渡遼東海星回幕北天悠悠鄕國別明日便經年山盡寒隨盡【燕北諸山盡幹此】春歸客亦歸一杯分嵗酒送臘彊依依

公是集卷二十七

欽定四庫全書

公是集卷二十八

宋劉敞撰

七言絕句

題行者店石楠

無限荒山秪一家竹園蔬圃寄生涯老翁手種石楠樹三十餘年看好花

翠鐘亭二首

空城風雨晦如秋漠漠長江天際流故倚髙樓望行色南山不見使人愁

江外羣山如畫圖輕煙殘雪入荊吳東風醉問春多少逺郭垂楊十萬株

李氏池上醉中詩

春塘泉脈活龍鱗宿雨花枝覆錦茵薄俗不容白眼客醉鄕自有葛天民

中秋夜作

淒風白露墮淸秋月上江湖開客愁世事紛紛欲如發醉醒任意判悠悠

思鄕嶺

絕壑參差半倚天據鞍環顧一淒然亂山不復知南北惟記長安白日邊

宿麃子嶺穹廬中【此嶺無水往來驛人常擔水自隨也】

千山雪繞帳廬寒一半冰消塞井幹憶臥衡門甘泌水可憐孤枕未曽安

摸斗嶺

盤峯回棧幾千層徑欲淩雲攬玉繩浪得虛名誇鄙俗古來天險絕階升

狎鷗亭

波光栁色交相亂野客沙禽特共閒未醉那宜徑歸去夕陽猶在杏花山

黃河

輕車重馬自相騰橫度長河百丈冰貝闕珠宮應浪語黃沙際海谷爲陵

過臨潢口號

云消歸路暖無塵試學章臺走馬身塞栁闗楡莫相惱小園桃李解迎人

寄張四二首

城下淸淮百丈深樓前明月冷鎔金何似闗山望處景因人寄示隴頭吟

淸秋千里夢相思潁水滄浪各一涯洗耳君方避堯舜濯纓吾請學鴟夷

寄聖民十月十一日方到

跋馬望君秋暮時君來何后菊花期齋中故有金鈴酒猶可籬邊倒接籬【汶陽有金鈴菊酒味殊勝也】

送蕭山和弟

江上蒼山百里國鑑中明府校書郎臘梅冬筍知時節驛騎回時早寄將

絕句送和弟行東臯兼過獻臣二首

落日濃霞輝碧潭淮南風物似江南榜船載酒隨鳧雁物色詩懷著意探

西風滿眼荻飛花楚澤秋光一半差庖鼈好期張仲友捲帆應帶海山槎

渭城

舉世幾人歌渭城流傳江浦是新聲栁色靑靑人送別可憐今古不勝情

虎丘和孫可述

昆閬乘沙不可攀蓬萊渉海去無還寧知勝絕神仙境近在靑林紺宇間

畫屏二首

滔滔江湖萬千頃何爲飛來入軒屏大澇不增旱不減靜聽無聲視無影

六月炎蒸百慮煩舉目一見心暫閒市人悠悠那得識此意髙山流水間

自西橋至紫溫載酒作樂卽事呈府公四首

欲暖水流初泛泛半閒人意正悠悠淸觴自可輕捐日髙管無端吹暮愁

澹煙蒼翠籠髙樹密竹交加隠曲堤水調向終人欲醉夕陽稍近戍樓西

潛鱗畏樂勿復躍舒鴈避船爭亂飛乘興正湏勤一到防令魚鳥見忘機

主人宿望功名際下客素心江海中舟楫由來歸說滄浪元自屬漁翁

雷琴

三百年中天下工密移山水入號鐘世間防有孫枝在自是知音不可逢【予所寶琴大歷年中雷震斷到今三百年矣】

晚步城上寄貢甫

雨過行尋舊履綦江南山色逺相隨池塘芳艸新無限還引新詩入夢思

雪後見山樓

春寒天气似江南閒倚髙樓酒半酣盡借前山作屏障更煩佳雪洗煙嵐

送人遊蘇州

莫倚春風爛漫遊姑蘇臺上特多愁傾城人逐鴟夷去惟有空江日夜流

重登見山樓有感

髙軒送目萬重山不盡東西千里間長嘯何由生羽翼徑排雲霧看人寰

答鐘元達覓藕栽二首

紅妝翠蓋出污塗水面風吹醉欲扶自是淩波有仙種文君莫訝茂陵姝

漸防靑錢浮水面猶將素節混泥沙送君百頃風潭上莫笑元非十丈花

新年

雪消冰解漏靑春醉眼驚看物物新已識年華似飛鳥直將身世委天均

果園巷訪楊寺丞

雪霽江城气色春果園巷口靜無塵林間水上俱通馬徑入誰能問主人

聞江十吳九得洛相酒戲呈二首

洛城春酒碧霞光東閣遙分東觀郎陳俠應嗤伯松拙魏侯元惜次公狂

眾人皆醉屈原醒天祿寥寥白髮生束縕君當遊相國那能我自勝公榮

朝謁武信殿三首

旌旗千里自天來投策黃河飲馬回聖主醳兵方外服東巡日觀望蓬萊

原廟衣冠渭北遊侍臣世世祀春秋敵馬何由向南牧萬神相與衛軒丘

天下安危寄老臣幄中談笑靜邊塵丹靑未備雲臺像笳管猶悲道路人

防雨登城二首

雨映寒空半有無重樓閒上倚城隅淺深山色髙低樹一片江南水墨圖

日午風髙新雨晴殘花飛絮兩輕輕垂鞭緩轡饒閒望時復林間布谷鳴

檐下

檐下渠泉朝暮聲樓頭山色四時靑此中故有無窮意正要悠悠醉復醒

圍棋調鄰幾

華髮仙翁共奕棋樵柯爛盡忘歸時洞中日月遲如此世上榮枯詎得知

見召西陽池泛舟仍示雅章因成二絕希笑覽也

畫舫欲隨波上下行人先似水西東翠萍卻是多情物漂泊不離芳沼中

習池幾度共芳菲爛醉池頭到落暉臨去主人𨿽不召山公能不少依依

順州馬上望古北諸山

平原不盡對羣峯翠壁回環幾萬重背日映云何所似秋江千丈碧芙蓉

伯勞

伯勞東去燕西歸可惜春光相見稀惟有歌聲畱別恨畫梁三日更塵飛

同河中府簽判劉狀元廷平訪華陰雲臺觀陳搏先生故居是日雲霧不盡見諸峯

平舒道上望諸峯翠出浮雲幾萬重過客仍迷五里霧眞人與致二茅龍

題戚化源畫淸濟貫濁河圖

濁河淸濟坐中分沙浪澄波兩逼眞自畫壁來多少日能知淸濁幾何人

西樓

西樓獨上不能回繞郭新花正盛開誰信不曽騎馬出春光自到眼前來

興慶池送江淮陳度支是日防涼

芙蕖滿地水浮空不意江湖入望中獨把一杯送歸客可憐羇思滿秋風

九疑山圖

蒼梧南岸碧嵯峨直上云衢不甚多天使九峯迷萬世可憐虞舜不悲歌

送智慈

海上忘機是白鷗暫來非爲稻梁謀乘風又作滄浪別怊悵居人浪得愁

西掖聞鶯

宮樹陰陰翠蓋成燻風盡日語流鶯秪應欲助歸田興故作林間舊友聲

遊龍山

七澤髙秋霜葉紅龍山一望夕陽中愁來乘興時時往楚老相疑是孟公【孟嘉在荊州遇興輒造此山盡日乃反】

出城

水映朱扉樹繞城午天暄煦僕姑鳴馬蹄款春泥燕自愛乘涼半日行

琵琶亭

江頭明月琵琶亭一曲悲歌萬古情欲識當時防腸處只應江水是遺聲

過湖城誦雋不疑傳作

北闕公卿如堵墻誰持一語判興亡君知京兆人無及正用春秋侍帝旁

晚步

城頭雪色連云色池面冰光亂日光泥滑應湏勞杖履幽期恐後野梅芳

石牌磯

長江激水成飛電蒼石橫波起疾雷自覺心能仗忠信布帆無恙禦風來

送張嶽同年

長安道側風塵裏傾蓋相逢許白頭誤在盧前已深愧莫隨時態作沈浮

答劉同年寄靑防術煎松湯並詩

自無金骨淩風相心愧仙翁度世方一聽山中白雲曲已如揮手謝華陽

遣思

淮上秋光凝客恨城頭暮色滯斜暉獨醒未必能勝醉逺望山來可當歸

楊無敵廟【在古口北】

西流不返日滔滔隴上猶歌七尺刀慟哭應知賈誼意世人生死兩鴻毛

雪中詣相國寺

西風捲雪白如沙索漠空林開白花病僧迎客興不淺自啟軒牕煎越茶

栁河

相望不容三日行多岐無柰百長亭欲知河栁春來綠正似山松雪後靑

神山【在鹿兒峽北】

林立眾峯俱到天傳聞此地有神仙名山三在蠻夷國方土之書猶信然

早春野泊壽寧觀

小徑連村行幾曲垂楊未綠艸成蹊門前野水還如帶恐是仙源使客迷

依韻奉和梅堯臣四首

陰雲著地無精光細雨翳日看防茫千里江山在何處心憐社燕衝風翔

而今四海𨿽休兵猶有防秋在戌城徵婦裁衣欲寄逺時將蟻子陰晴

春艸更綠春林衰長安遊客未成衣淒淒計欲變寒色一夜無語看燈輝

欲埽鵬翅還北溟欲引羲轡來東瀛從玆陰翳永絕滅康衢不使泥塗生

春艸

春艸緜緜不可名水邊原上亂抽榮似嫌車馬繁華處才入城門不見生

寄王閤使【十月十一日冀州相別十一月十一日聞過古北口】

憶醉離亭舞翠娥舉觴同聽渭城歌故人卻出陽闗見愁問行雲柰若何

興化寺花

蟠桃浪占三千嵗琪樹虛傳十二城爭似此花常在眼風吹日炙四時榮

古北口

自古北口卽奚人地皆山居谷汲耕牧其中而無城郭疑此則春秋之山戎病燕者也齊桓公束馬懸車涉辟耳之溪見登山之神取其戎菽冬蔥布於諸侯蓋近之矣口占一篇因以傳疑

束馬懸車北度燕亂山重復水潺湲本羞管仲令君霸無用兪兒走馬前

直捨竹下殘雪二首

阿閣三階敵井乾宮墻十仞逼云端故畱殘雪侵春事欲伴孤篁老嵗寒

重疊空階委玉塵蕭疎碧篠束浮筠池寒自稱孤髙節不共陽林競早春

十一月十五日朝拜章武殿雪中口占呈聖民學士

原廟衣冠月出遊侍祠義比漢諸侯應有海神朝絳闕勿驚飛雪滿昆丘

嵗暮雪中寄隠直前年季冬與隠直相防京師凡十餘日

長安積雪深三尺窮巷相看共一樽物色嵗華還彷佛異方回首重消魂

秋夜見月

防風送雨江南去涼月銜雲海上來暑气頓除秋暗入忽疑浮漢弄昭回

別彥文

兔園風物共追遊直自霜秋到麥秋何故臨岐猶有恨未曽攜手上商丘

登新河橋詩【此河受三十六陂水】

朝陽破霧水浮空極目江湖一望中三十六陂冰雪解魚龍鱗鬛動春風

小園

弱栁低花俱有意淺沙深竹總無塵從今不恨交遊絕還倚東風作主人

雪霽行小園

力埽墻根通野徑少畱林下訪初春魂翻眼看梅杏幾處攀條輒誤人

正月二日雪後到小園

新年已覺有春光宿雪無多映夕陽竹箭晴來依舊碧栁條暖去不勝黃

納涼明教臺呈太守

臺下井泉冰冷滑城隅川色劍光鋩多慚簿領相寛假全得南風一日涼

聞張隠直率範十九佑之遊邊寄之三首

莫怪黃河來積石又疑弱水隔昆侖若嫌古記難全信他日君歸與細言

未甘海上乘桴去猶托隆中竟日眠努力英雄樹功業鄙夫洗耳太平年

紅旂白羽尙紛紛渭北洮河十萬軍歷覽山川窮勝負朝廷肯棄奉春君【說髙祖料匈奴者】

題淨嚴觀春波亭

滿目煙蕪蘸緑漪江淹遺恨楚江湄仁人四海皆兄弟何必東風悵別離

初雪

冥冥濃雪半空黑烈烈北風吹日回海水翻從九天落龍沙卻渡五湖來

野人寄枸杞靑蒿

爛蒸香薺白魚肥碎防靑蒿涼餅滑宿酒初消春睡起細履幽畦掇芳辣

答杜九重過東門船戲作

共醉江南日落春悲歌一曲思離人卻尋陳迹愁先亂況復靑靑栁色新

牡丹三首

刻成紅玉萬枝香排出華燈四照光聞道閬風有琪樹可能一二敵芬芳

宮女妝花不必勻淺紅深紫自爭新已能含笑驚愁眼枉是無言對暮春

密密芳華亂夕暉碧油幕下覺春遲何時謝絕人間事看盡東風爛漫時

題慧禮師雙樹院

雙樹婆娑三百年江南秀色上參天不知昔日誰來種正爲道人開法緣【慧禮初露止此樹下講經論四眾之今成屋五十餘間佛事甚盛也】

揚州聞歌二首

淮南舊有於遮舞隋俗今傳水調聲白雪陽春長寡和著書愁絕郢中生

半夜暖風吹朔雪東城南陌曉來春郊光野气望不極栁意梅香愁向人

徧閱齋房題名獨不見永叔戲作七言

十二樓居五碧城祠官多識漢名卿蓬萊仙客飛升早不向丹臺稍刻名

自東門泛舟至竹西亭登昆丘入防谷戲題二首

泛泛扁舟春水平緣蘋白芷欲齊生王孫自喜山中客莫唱淮南招隠聲

萬竿蒼翠隔晴川寂寞蕪城三百年此地重聞歌吹髮揚州風物故依然

養雞

耆舊漂零漢汝南長鳴獨與古無慙蕭蕭風雨思君子欲倚空牕聽爾談

受詔俟代先遣家人南歸發後一日寄內七言

年長漸難禁逺別宵長初信有相思天寒展轉不得寐一夜風吹庭樹枝

一百五多葉白牡丹答陳度支二首

玉色天香無與儔猝風暴雨判多愁君知大半春將過初識人間第一流

嵩少雨晴寒食時年年驛使按瑤墀塵埃落莫長安陌笑倚春風不自知

安福院二首

溪流婉轉樹防蘢復閣虛廊小徑通下馬解鞍一長嘯便疑身已出塵中

三十六陂秋水來龍蛇奔走起風雷老僧與置南軒地防是憑欄心目開【此院在鄭門外三十六陂水出其下艸樹幽邃有溪山之賞予勸寺僧鑿兩墻爲軒可以盡觀覽之勝也】

題新開花呈永叔

野客賞春憐物華不將手觴新開花且畱林下引狂蝶看舞東風傾緑霞

東山【刺史獨孤及所遊】

獨孤刺史提千騎飛蓋驩遊向此中髙岸如今已成谷還如峴首憶羊公

五色薔薇

春來百花次第發紅白無數競芳菲解向人間占五色風流不盡是薔薇

黃薔薇

綠葉黃花相映深水邊臺畔結浮陰何人解賞傾城態一笑春風與萬金

嶰林

已看秀色動髙林防見翛翛滿翠岑不學渭川千畝富欲聞嶰谷鳳凰音

杜鶻花

嫩紅輕紫仙姿貴合是山中寂寞開九陌風塵肯相顧可憐空使下山來

公是集卷二十八

欽定四庫全書

公是集卷二十九

宋劉敞撰

七言絕句

閣後叢篠中自生梧桐手封殖之因作口號呈範七王八二閣老

常詠椅桐待髙鳳忽經阿閣見孫枝朝恩未放江湖去更看亭亭百尺時

種梧桐

欲種梧桐滿碧軒春風岑寂映琴樽𨿽未能令丹鳳至要湏長絕眾禽喧【山僧說百鳥莫棲梧桐避鳳凰驗之頗然古無此論也】

別永叔後記事

醉中不記別君時臥載徵車南向馳驚覺尙疑君在側滿身眀月正相隨

卽事

梅靨稀疎無賸白栁眉繁弱未全靑墻頭紅杏春多少醉看愁吟意總醒

寒蘆

洞庭木落風霜秋兼葭處處使人愁可憐一見京塵裏卻憶孤槎天際浮

呈主人二首

世上年華似車轂俗中形態若樊籠解開絳帳陳紅粉何必通儒獨馬融

雨催春意苦無多栁色花香柰汝何誰舉一樽屬明月小垂手舞緩聲歌

迎春花二首

穠李繁桃刮眼眀東風先入九重城黃花翠蔓無人顧浪得迎春世上名

沈沈華省鎖紅塵忽地花枝覺嵗新爲問名園最深處不知迎得幾多春

自淮南移天平兼西路安撫使六月五日初入東界得快雨是時齊魯久旱欣然作小詩示攽奉世等聊志一時意耳

東郊問俗擁徵轅天與爲霖破郁煩慙愧泰山云觸石誤疑刺史雨隨軒

偃師驛觀先帝所植兩松及錢丞相壁記

華封耆老望車塵故以靑松祝聖人云去帝鄕桑變海舊枝重疊長龍鱗

十二月二日

十月黃河冰未凘栁條若若艸離離寒蛩逐馬聲相續都似江南秋半時

便坐廷中穭生嘉禾兩本因成二十八字呈同僚諸君

報政三年愧魯公將何歸奏未央宮便廷嘉谷知天意因得從容賀嵗丰

卽事二首

長日燻風春欲回啼鶯鳴鴃亂相催不嫌栁絮都飛盡惜許酴醾取次開

白社不知天上樂殘芳可惜逐東風誰家酴醾花正發走馬平明看醉翁

種花五首

粉蕚朱華俱滿叢鶯喧蝶舞亂春風前年手種今年看自覺淹畱已老翁

弱栁海棠𨿽晚栽翠眉紅臉已齊開蜀姬艷色巴姬舞倂送春愁入眼來

長愛武陵溪上人種花無數碧溪濱莫輕野客時情薄看盡靈桃嵗嵗春

行繞新芳不擬回春光二月已全催江南寒食饒風雨未落應湏日日來

憶昔空園今作林墻頭枕上總成陰廢興人事非天意時暫紛華亦賞心

探花郎送花坐中與鄰幾戲作七首

兩郎探花如顧山紅紫黃白俱可憐春風過此卽埽地爾復碌碌慰眼前

兩郎敖蕩不自羈春物寂寥寧得知能讀離騷飲美酒頭白江翁殊復奇

春服始成天气新沂水風起如魚鱗由來舞詠吾與防童子與公凡幾人

眼昬頭白老馮唐三十餘年離舉場春色年年在瓊苑曽經十牓探花郎

溱洧芍藥堂背萱濃紅柔綠相映繁鄭衛之風久寂寞坐無詩翁誰使言

酴醾薔薇香最奇古人不聞今始知世間此輩復何限零落深林方足悲

牡丹開盡羣芳少紅藥丹萱亦可憐眼看春事已如此有酒不飲詎爲賢

桃花三首

消露濃霞滿眼春攀香弄影地無塵仙源一入吾將老不學武陵溪上人

碧海仙山拂太微春風蟠木發瑤池人間日月知多少坐見髙花爛漫時

小樓西望那人家出屋香梢幾樹花只恐東風能作惡亂紅如雨墮牕紗

聞禦試畢寄同人

鵬欲圖南魚戴角風雲變化不逾時誰知遁世聱牙者翻覆西牕數局棋

贈省判沈郎中【君家書二萬卷皆精繕也】

休文零落向千年一世風流防許傳錦袋牙籖二萬卷羨君能似昔人賢

在北得家書

論從定約欲車回笑領雙魚手自開便覺長安近於日不聞人自日邊來

奉天門觀汝水

流水回還縈雉堞亂山蒼翠擁層樓防將緑蟻捐長日幸有髙風送麥秋

昆邱臺

重巒似欲學層城上有帝宮人不行訪古尋幽復觀化垂楊生肘未曽驚

洪澤阻風

風振蒼山海逆流扁舟未濟使人愁聊把釣竿消永日溪翁沙鷺共悠悠

時防堂二首

雪霽蒼山未有塵陽崖气色已含春不闗南國年芳早自有東藩欲貢新

江湧岷山萬里來地蟠昆嶺百尋開故移防頂延年味共獻無窮甘露杯

十二月雷後作

臘破春光逼眼來暄風膏雨雜輕雷黑貂已敝京塵裏興發猶堪貰酒杯

寄賀隠直防開封府解

髙士何湏輕主簿客星今欲上靈槎題名趁取臺中舊前後龍頭屬當家

聞張給事倍道兼程已過古北戲作七言

叱馭勤王肯暫畱邊沙朔雪犯貂裘飛黃一日湏千里應笑迂儒騎土牛

雷雨

寂寞荒居艸木深商歌猶足玩愁霖仰頭笑問丰苦亦未妨人倚柱吟

椶櫚

纛影吒防竿影直雪中霜裏伴松筠可憐憔悴淩雲色還是昂藏獨立人

江梅

江南誰折一枝春玉骨冰膚畫不眞撩亂淸香隨驛使塵埃滿眼正愁人

觀兒童逐輒失之戲呈希元二首

碧眼兒童誇絕倫競馳犇兔蹙飛塵俯身防下重岡去空聽歌不見人

滿目蒼山宿艸衰雪殘深谷正多岐莫將弓箭窮飛走笑殺黃須鄴下兒【竇相州人髭亦黃】

初出古北口大風

我持漢節議和親北上邊闗極海濱宜有鬼神陰受命勁風來埽幕南塵

十二月十二日齋祠西太一宮是日大風

絳闕碧城天與通世間惟望气渾融神仙定與塵埃隔自怪來時亦馭風

和聖兪逢賣梅花五首

送臘迎年越嶺梅幾時隨驛過江來上林桃杏矜顏色已老東風寂寞開

三月都城雪捲沙幽芳偏恨雜羣花九衢何處江南客一笑相知越女家

東阡北陌競春遊弄雪翻云爲少畱落去能無怨羌笛折來端是亂鄕愁

安得繁英種滿園風前月下共方樽放歌起舞濃陰里長使淸香濯醉魂

可憐風雨逼流陰無柰芳菲惱客心暫引江南春入眼不辭多擲袖中金

觀城上梅花憶和

城頭梅樹花初發每到花前憶剡中白水碧山應不少與誰攜手過春風

送張譯歸

雪霜載塗春欲晞江流水駐君北歸南方遐夐久共住可憐不及雙鳧飛

小園春日

艸色初新栁帶長宿煙淸露濕朝陽東山雲起西山碧南捨花開北捨香

寄東平侍讀叔平侍郎

曲榭層臺花木深春風千騎盛登臨髙山流水非無意正得君來慰我心

上已不赴金眀集招鄰幾談

樓船旗鼓颺春風曲水浮觴一醉同窮巷誰憐車馬絕蕭條相對兩衰翁

梅雨

無窮雲霧濕梅天終日昬昬只欲眠髀肉生圓頭髮白彊尋髙處望山川

詔賜禦書稽古兩字作口號示子弟

毛玠素屏非俗物韓稜寶劍得龍淵謨明敢與臯陶比稽古虛參堯舜篇【於時予知貢舉又紀察刑獄】

秋晚雨中隠幾偶書寄聖兪五首

秋云欺日不得光西風送雨寒蒼茫北來鴻雁翅羽濕那能自致淩天翔

如聞蠻服愚弄兵凶酋恃險愁孤城軍書挿羽懼不急安得良術吹天晴

窮秋未窮艸木衰里人過半單裳衣谷中吹律不可待上天愛日何時輝

我欲乘桴渡南溟手攜水伯趨蓬瀛秋來雨多蛟蜃喜滿目愁見風濤生

安得獨上昆侖巓側身常近淸陽邊氛妖墮防昬墊解使我目朗心蕭然

羊角風

我似靈鯤初化鵬徑辭北海向南溟可煩更借扶搖力已度臯蘭望紫庭

觀梅櫻桃

梅花欲落櫻桃盛白雪彤霞各自愁腸防黃峯與粉蝶東園來去不知休

潞河

飲馬長安行且謠雕鞍金勒映春朝潞河正月冰都盡不惜障泥走度橋【在土城南】

陳勝

夥涉矜豪欣據陳力崇司過督羣臣欲將燕雀輕天下自使侯王不復親

客寄天臺月桂子

天上仙人月裏栽無端飄逐海風來可能種作千尋樹嵗看髙花爛漫開

辛夘十二月同持國遊防靈觀各曽賦詩後一年防靈燒髙下俱盡天子爲先朝所爲不忍廢復治集禧略放渭陽帝祠制度五嶽同宇毋乏事而已不能如向之鉅麗也戊戌十二月以事過謁祠下作七言寄持國

白玉五城十二樓還曽同作采眞遊重來無復壺中景惟見蒼林鎖碧流

戲成一首

參差翠嶂坐中分防續流泉盡日聞何異髙唐與巫峽夢餘眞復有朝云

雜詩三首

大梁公子樂邯鄲愛士能從市井間𨿽詫平原傾食客魯連猶蹈海濱還

季長誕節薄拘儒俳笑紛紜絳帳居爲問從來三輔士幾人門下撇衣裙

天祿先生空白頭時時好事載書遊滑稽不及鴟夷輩寂寞端成淑徳侯

絕句

書苔滿地初晴後綠樹無人晝夢餘惟有南風舊相識偸開門戶又翻書

彭城先輩未披奇采早飲雋聲遺詩寄答二首

淸門早日映朝端俊域於今有二難虹气韞來徒想玉國香聞處已知蘭

劍池夜久光芒夢艸春深景象寛寄惠新詩仍過此濡毫容易報瑯玕

朝日偶作呈友人

漸知春意入城來向午池冰已半開和气滿天眞可望憑君須上最髙臺

橊花洞

燻風四月羣芳歇火玉燒枝拂露華偶坐淸陰人不到白須道士進流霞

和永叔宿齋太廟聞鶯二韻

碧樹凋零滿眼秋黃鸝飛去使人愁翰林仙老齋房客猶恨人間嵗月流

題庭前藥欄

宿雨初晴曉尙寒土膏欲動未全幹碧萱紅藥饒情態世漏春光已滿欄

壺公祠送別

塵世紛紛多別離一攀庭樹欲沾衣不知何故壺中叟能棄人間不復歸

山中作

空山日午東風起積雪半消巖下池逐勝不知芳艸逺長謠石上失回期

淨土院從王伯初飲呈座人

雪滿春城幽興長放歌起舞盡君觴幸憐犀首飲無事不怪次公醒亦狂

飲子華家醉翁不來因令鸞英彈醉思仙

翠眉紅袖拜尊前撩弄春聲入四坐少車公還不樂爲君重奏醉思仙

月下

蟾蜍滴露侵石垣松檜吟風如澗泉夕夢未窮山路逺自疑乘月弄潺湲

城南雜題

當日龍船校五兵旋開池沼學昆眀邇來封禪和平久舊地分教百姓耕【講武池】

垂楊冉冉籠淸籞細艸茸茸覆路沙長閉園門人不入禁渠流出雨殘花【玉津園】

盤姍不稱三公位掩抑空妨數畝庭只有老僧偏愛惜倩人圖畫作書屏【短槐在水陸院】

早時風景愛東吳一到京師興益疎偶向城南疑澤國夾川垂栁帶僧居【水寺】

芙蓉池

綠華淸蓋滿方塘雨灑風吹著處香淨埽釣磯雙樹下醉攲涼枕弄秋光

憶和

楚澤茫茫白芷生春風紅樹語流鶯髙樓不見千巖路落日空含萬里情

嘯亭雨後

風捲髙花舞成雪雨濕芳艸綠侵雲層軒獨立時惆悵淮北春光過五分

西楚

楚割淮西自不輕元王賓客亦洪生重捐醴酒迷髙士末路翻亡五千城

袁本初

橫刀長揖紫廷中健者寧須屬董公郿塢然臍直假手始知天下有英雄

魏文帝

江水由來一帶橫魏文何事畏疑城不應天意分南北自是無人敢請纓

武皇

武皇英气古無儔解道平城遺朕憂汗血龍媒十八萬單於臺下獵淸秋

后土廟瓊花【廟吏云今年開花絕少比舊嵗憔悴】

繁香簇簇三株樹冷艷飄飄六出霙移植天中來幾月欲看憔悴老江城

送張奕進士歸廣徳省親

南北旅遊三十年相逢依舊孝亷船千鐘不洎今吾老羨爾歸安二頃田

自淮南遷東平移后土廟瓊花植於濯纓亭此花天下獨一株爾永叔爲揚州作無雙亭以賞之彼人別號八仙花也或云李衛公所賦玉蘂花卽此聊以小詩記其所從來

海內無雙玉蘂花異時來自八仙家魯人得此天中樹乞與春風賞物華

董相

江都治後徙膠西衰老諸侯等棄之爲問平津相天下尙開東閣欲賓誰

白登

白登計祕自堪羞相印猶歸曲逆侯安用熊羆三十萬平城遺有子孫憂【武帝詔曰先帝遺朕平城之憂】

鎖宿禮部中夜口號

浮雲不動月微眀錦帳香寒夢易驚猶覺春風花未發獨聞宮漏出重城

題送客亭別任迥

北飛鴻鴈南飛燕擾擾俱非自在身莫向孤亭南北望野花江艸最愁人

送魏廣祕校同年

羨君歸著老萊衣風雨紛紜欲別時防是東堂許爲友自憐扶路不勝悲

風雨

人生老去自多憂索索逢春卻似秋過盡百花初不省何須風更添愁

山光寺

隋家昔日歌舞地荒艸滿庭煙霧深猶有老松長百尺悲風來動海潮音

答張安內翰見贈二絕

云鵬自合縱天池蒿鷃寧嫌寄一枝適往蚤聞仙老辧解嘲聊慰俗人嗤

玉螭階側鳳池邊接武嚴徐愧昔賢天驥絕塵方萬里知君不顧繞朝鞭

答阮逸中允

天後天先隠姓名曽聞注易動公卿窮愁不得無編述慙愧刪詩取正聲

小桃

鳴鳩喚雨天色變遲日烘云花意催一日出遊三日醉自知慙負小桃開

和趙七得屯田郎

童稚聞君賦上林校讎偏愧接華簪朝廷禮樂推先進莫嘆郎潛佩肘金

公是集卷二十九

欽定四庫全書

公是集卷三十

宋劉敞撰

制誥

龍圖閣直學士兵部郎中涇原路經略使王素可諫議大夫

朕臨禦天下賴宗廟之靈方內乂安元元防福而往者戎狄窺間緣隙時入爲暴患皆在守圉之臣文不能附眾武不足威敵使貪暴之民震驚朕師具官王素假節剖符居邊三年內鎭撫百姓外教戰士令行禁止惠於鰥寡爰及疆外羈縻之國咸懷服集不失朝貢中國以安朝廷益尊此蕃衛之勲也詩不云乎大邦維翰其議遷秩升於諫列以慰吏士出車東山之思

前邠州觀察推官李育可著作佐郎前趙州軍事推官許林宗可大理寺丞

古之禮珪璋特達而璧琮有借寶非不同也所從用之異豈惟寶哉士亦宜然育用文學進有以自見林宗由吏材選稱於知巳夫蓬丘圖書之府廷尉法理之本往爲之屬各踐爾位思所以報毋隳而守

前秀州崇徳縣尉左惟溫可漣水軍錄事參軍

天下無事人得養老長幼修孝悌之行甚善而猾惡民起爲盜賊奪攘以侵擾之郡縣所患者也汝以邑尉捕擊如律尙書條上閥閱遷爾紀曹只服明命益思自奮西京左藏庫使忠州刺史髙陽闗路駐泊兵馬鈴轄時明可文思使

執干戈典兵馬之臣當以戰多勇功受賞於朝而但累嵗月計資攷以此取髙位壯士之恥也然今天下乂安士無所試其能故偏禆將帥例以恩進遷爾使列以觀來效爾亦毋謂易而得之因易而守之盍亦竭節顧義思所以報國者乎

宰相富弼奏試國子四門助教王淵宰相韓琦奏鄕貢進士李常並可試將作監主簿

曩者朕親祀淸廟推恩延賞而大臣得薦其門下之士置之仕籍今丞相以淵等聞夫與吾陶冶萬物長育人材者非丞相歟何惜一命以慰士大夫之望其愼所履毋辱已知

內殿崇班唐詢可內殿承制

邊吏欲其奉法守職以安吾民而不欲其徼功興事以撓王略也故嵗滿無負者輒遷其秩爾有治狀協於賞格進承制命無墮常守

定武軍節度推官衛觀可大理寺丞常州團練推官沈披可衛尉寺丞

昔唐有天下諸侯自辟幕府之士惟其材能不問所從來而朝廷常收其俊偉以補王官之缺是以號稱得人今州郡從事皆吏部旨授然其試之臨政而不苟察之行已而有立亦皆一時之選也故吾亦且命以九卿之屬使漸而升於朝觀與披也旣歷試於外又亟稱於知已得人之聲庶必能勉焉

禮部侍郎參知政事曽公亮可加正奉大夫進封開國公食邑五百戶賜推忠佐理功臣

朕承七廟之光繼三聖之緒惟愼祀時享未足副盛徳委事有司未足盡誠孝故稽曠典歷吉日親率公卿躬執豆籩昭見祖宗並受祉福若乃裒時之對申錫無疆天防之內莫不受慶而況一二耄老肅雍顯相者乎具官曽公亮徳器渾厚智謨閎達予欲觀於雅頌參鳥淸廟之詩以追孝於前人汝明予欲謹於王事極四海九州之美以備物於大饗汝圖予欲時和年丰以薦厥嘉生登黍稷之馨汝翊予欲制禮協樂以對越太室交神人之雍汝助夫賞國之典不可廢也進階中朝頒爵上公衍食加田勒忠甲令使百執事粲然皆知輔徳政治之報焉不其偉歟

將作監林洙可司農卿

自周以來稷爲大官今吾非廢稷不務也而官益輕豈居其職者未能勉乎具官林洙資稟通裕臨履修潔擢正卿位尙宜其事昔乃先正實領大農之任以迪文考今年谷未充邊人望哺爾其勤身敏行無沗名實於以勸穡劭民庶有賴焉濟爾世美不其多乎

都官貟外郎邢夢臣可侍禦史殿中丞沈起可監察禦史裏行

禦史執憲轂下紀綱國體非雅亮勁正之士不足參論議廣聰明拯與景初吾所信也使之愼簡厥僚必皆其人而拯也以起間景初也以夢臣可稽之閥閱察之望譽人咸曰允哉予甚嘉之夫鑑以明故可正容繩以直故可形枉毋勤小補而遺大體毋忽近務而隳常守事君盡禮其可以報知已乎

屯田貟外郎胡揆除都官貟外郎

朝廷鎭撫四夷以綏中國貴於息民而不務佳兵故常敕邊吏毋邀奇功五嶺已南蠻夷雜居其俗剽悍尢爲易動而桂州一都防也前通州軍州事尙書屯田貟外郎胡揆承用詔旨悉心疆事終揆之任恬然無虞亦可謂善吏能宣明威信者矣夫守邊之患常在見小利不達大體以侵迫驅奪之爲故至大亂貽憂吾民則若揆者不可以不賞也稍增其秩以示褒寵

陜西路都轉運使兵部郎中天章閣待制傅求可右諫議大夫河北轉運使工部郎中天章閣待制周沆可兵部郎中依舊

岐畢吾西土也被山帶河百二之險而有昆夷之虞燕亳吾北土也平原廣牧四戰之地而有玁狁之警贍足兵食綱領郡縣將命宣指甚難其人具官傅求明智敏察表以文雅具官周沆深中篤厚居以名檢並委節傳分按州郡皆有述職之勤美俗之風夫較攷陟明其來尙矣或正諫省之列或遷夏卿之屬所以襃善勸能爾其欽哉

司門員外郎張鞏可開封府推官

京師者舉眾大之辭名之者也風俗雜而獄市繁治稱浩穰吾令襄爲尹急吏緩民甚有文理其僚虛席思得敏才以左右之具官張鞏嘗使行河決川滁源眾工胥作挽漕以通其精力幹用效在已試俾贊輦轂之政尙克有立夫都邑翼翼四方是則無習苟且違道幹譽則子一人汝嘉

太子中捨通判衡州張兌可殿中丞

郡有倅貳闗決眾務所以優民事示重愼也俗吏不察大體而矜勢怙權以爭重輕吏民反苦之甚非朝廷意爾居職自若奏課亦善通籍循省以疇嵗勞方天之休爾其朂哉

兵部貟外郎張中庸可開封判官

京師眾大之居其俗具五方而諸侯所視法也號稱難治蓋自古記之爲之尹者專用擊防則网密俗敝崇之以寛則威信不立故常擇精明疏通之人以參其職具官張中庸材劇而用博行修而志堅處煩決疑必有餘裕俾贊浩穰之政當適寛猛之中根本之地爾惟欽哉

度支郎中李碩可三司戶部判官

財賦大計一出於民取之寡則用不足然而民逸取之多則用有餘然而民困此三司之難也術不能通輕重智不能調盈虛則吾不以爲之僚具官李碩嘗以名字典郡風采奉使敏以爲政精於檢下所到而治有迹可紀使之參計耗登贊舉籌策庶可以不傷財不害民乎往卽防府毋乏乃事

龍圖閣直學士趙師民包拯刑部郎中

任莫重於有土功莫美於宜民故周設加地進律之典而漢著增秩賜金之令以勸能者朕折衷焉拯識淸气勁直而不撓凜乎有嵗寒之操師民經明行修敏而好學浩乎若天府之富俱備顧問並參法從屢獻切直之議講聞絕出之業而勤請爲郡期於報政曽未期月翕然治聲昔望之自以諫臣恥於補外而龔勝進以儒者窘於撥煩我圖傑材無愧往哲宜程功次之久俾踐刑曹之屬褒善陟明孚我休命

樞密直學士右諫議大夫權三司使包拯加上輕車都尉食邑

祀者國之大事也而祫又加大焉朕旣親饗祖考承致多福慶賜所被自公卿大夫六師庶衛執干戈之人外薄四海罔不畢及搢紳歡呼士卒鳧藻其調度費用一出大農固亦勤矣某彊志盡瘁夙夜匪解任重權專不可以非理撓使吏謹其職下安其業民不加賦而國有餘財以成朝廷之大禮可無褒乎古者敍六勲之等藏乎天府者固以旌有勞頒五爵之封衍以眞食者固以優有徳有司其明按舊事申錫休命以稱朕意

程戡檢校太傅宣徽南院使判延州

西戎卽敍方外無警然而襟帶之地重兵所集欲守衛中國宣明威信非股肱舊徳帷幄宿望豈足與朕同西顧之憂哉某識量閎博猷爲靖密政事之幹長於治人忠厚之誠形於事上陟降二府勤勞歷年所以翊亮國體裁成機略爲益多矣其誰間然乃者辭劇就閒委權謝事𨿽嘉衝尙之意俾逺侍從之列而風力克壯問譽攸屬方且修邊備以憺逺俗豈宜輟老謀以忽外慮參榮四貴視秩三師衍以爰田之封畀以元戎之寄文武惟憲爾其勉焉

罷諸路同提防刑獄使臣置轉運判官

國家兼覆防內疆理天下分立州邑十有八路惟吏之不平民之失職政之頗類獄之糾紛未能獨察也故設糾防之司使奉欽卹之寄專屬朝寀貳以武吏誠欲審疑察枉釋冤決滯納民於不冤流化於無訟而武吏或起世家或由軍功文墨期防未必深究監司背項適增其繁夫非其習而望其效違其方而冀其功不亦難乎其罷諸路同提防刑獄使臣令樞密院勘防已及二年者卽令赴闕未及二年者與就移合入差遣及於河北河東陜西緣邊兵馬多處相度添置路分都監以次補用庶幾人盡所長官不虛受夫轉運使之任所寄耳目治財賦集事功也江南東西荊湖南北廣南東西福建益梓利防等十一路此其去京師逺者萬里近者數千里或跨帶山海嶇﨑蠻夷而皆一貟主之處則無與參慮出則無與僇力設有緩急之警調輸之煩機防一失民受其敝甚非豫慮先事之策其各增置轉運判官一貟以三年爲一任選差第二任以上知州資序人一任滿日提防刑獄差遣初入知州及第任通判資序人滿兩任日與提防刑獄差遣若居部無狀隳職敗事亦重行其罰蓋士常患任之不當其材無以見長用之不久其任無以見功今朕別異文武使得自試選擢賢能使得次進吾於士大夫可謂無負矣其各竭力悉心勉成功名布告中外咸諭朕意

太常少卿張鑄可光祿卿致仕

古者有司年至則致仕所以恭讓而不盡其力也具官張鑄履尙夷粹足以檢俗精力彊敏足以濟物而能顧禮畏義願上印紱朕閔勞以官職之煩今聽其請夫佚老之士𨿽不能輸力於朝其矯厲風節不亦過絕保祿持寵不知止者乎俾列九卿以榮其歸祗若休命思底終譽

無爲軍錄事參軍馬易簡可太子中捨致仕

控搏祿利者至於遷籍損年飾貌匿衰以綏退休之期爾齒未耄仕無缺行能決於去庸非亷乎自下郡掾升東宮屬歸安鄕閭足爲榮觀矣

權郴州軍事判官楊永可右贊善大夫致仕前嶽州平江縣張正已可大理寺丞致仕

年至還政典也而貪祿者或不能止能止者皆好禮者也至於以亷自嘉者有不待年去矣今永也禮而正巳也亷忽而不錄何以慰其子弟之心或升籍朝閨或丞事卿寺歸榮鄕閭以樂暮齒

韓通贈中書令

易姓受命王者所以循至公臨難不苟人臣所以明大節周故天平軍節度使檢校太尉同中書門下平章事侍衛親軍馬步軍副都指揮使韓通定交霸府委質前朝荷戈共歷於艱貞錫壤疊分於戎律朕以三靈睠祐百姓樂推言念元勲方疇異渥蒼黃遇害良用憮然追升浴鳳之池式表潛龍之舊

皇伯故右武衛大將軍漢州團練使世榮可特贈密州觀察使追封髙密侯

敕禮以稱情而立文榮以哀死而加厚贈防之典在於有司具官某地近屬尊身修行治翺翔膴仕表儀公姓內聨環衛之嚴外假州符之重奄至大故未究營途眷言悼傷良用惻楚追賁亷車之秩仍疏侯社之封尙其有知對越休命可

皇叔故右武衛大將軍漢州刺史叔豹可特贈防州觀察使追封云安侯

敕具官某贈襚之典古有加等所以追賁材徳而示湣防也我朝緣惇睦之恩崇哀榮之冊褒贈宗室厥有異數以某托居近屬生有懿行開環衛之幕府領名城之符章惜其不永遐齡遽違昭世追錫亷車之寵仍啟侯社之封眷惟有知歆此休命可

皇叔故右監門衛大將軍叔奢可贈濟州防禦使追封濟陽侯

敕具官某莫逺具邇公族之恩也生榮沒哀有司之事也以某身居近屬居有顯譽未及修齡遽辭昭世湣焉傷悼良以爲軫建侯禦侮是爲寵秩濟陽之區實爲奧壤錫命幽穸用寧潛魄可

皇伯故龍武軍大將軍滁州團練使世經可贈洺州防禦使追封廣平侯

敕具官某公族之恩莫逺具邇𨿽有疵吝粲而不殊某庀職環尹領符要郡不淑而夭良用惻悼追崇贈典申錫休命防禦廣平因授侯印泉壤有知歆此光寵可皇叔右武衛大將軍忻州刺史世枚皇叔右武衛大將軍舒州團練使叔婼並可贈觀察使追封侯

敕生著令譽沒有餘榮所以好善而不忘觀功而無忽矧吾近屬宜有嘉寵具官某等謹身自修學古敏志爲宗室之令望若都士之素守夭閼不淑湣悼良深亷車按俗之名茅土賜國之貴俾推贈典並示優恩尙其有知膺此殊渥可

皇兄故右監門衛大將軍士穎可特贈洺州防禦使追封廣平侯

敕莫逺具邇所以厚睦族之恩生榮沒哀所以隆宜賵之禮眷惟近屬庸有加等具官某資性好善始終寡尢享年不永早世無祿興悼於再思有以稱俾崇防典下慰九泉使麾領州之盛侯印啟封之貴並疏密章用光壤戶可

皇侄右監門衛將軍克孝妻某氏可封仁和縣君

常棣之詩其輯之亂曰宜爾室家樂爾妻孥知其爲治內之本也今夫宗婦有湯沐之邑封君之號此其所以稱宜且樂不亦光大章顯乎具官克孝妻某氏憑慶良奧作嬪懿近柔靜之操足儀閨壼荘肅之風能承祭祀俾疏列壤且擇令名尙無懈於夙夜思能對於休寵參知政事程戡曽祖守贈太子少保

徳厚者流廣徳薄者流狹朕親建配天之祀對越祖考而股肱大臣恩不及三世則非重本追逺之義也某以鴻漸之翼屈歌之政治加其民而攄蘊不盡教施其族而慶鐘方逺肆爾曽孫毗予大政朕嘉與之同徳協義丕承宗廟故若稽貴始之典推本貽謀之實且欲申人後之寵教天下以孝褒加湣冊列於孤卿九原而有知也其尙榮我丕顯休命乎

曽祖母某氏追封郡太夫人

乃者朕以戡有英濟之器謨明之望故選於眾置諸丞弼而中外翕然咸以爲宜夫源深者其流永根固者其枝茂朕以此知程氏之世家聲壼彛必有積仁累慶沒而不朽者矣夫用人之子遺人之先豈示民訓俗之道哉戡於國制得贈三代故以褕狄顯而廟室和气猶存歆後於有

祖某贈太子少傅

人之情爲父祖則欲其子孫之貴爲子孫則欲其父祖之榮朕所矜式大臣表顯先正申錫異數追加寵爵庶曰有以慰其孝思乎某處幽履素抱徳懷和才能見遺於時文采不表於世然而於公仁恕髙門有待太邱道廣奕葉方起不有褒崇之冊豈稱燕貽之心哉有司其判密章以少傅之靸襚之𨿽戡哀往奉先可以無憾也

妻曹氏追封安定郡夫人

召南歌賢者風而鵲巢美夫人之徳此言朝廷之教必先始於近而公侯之貴得以榮其家也某氏生於茂族有溫惠淑懿之稟歸於君子有夙夜警戒之益夫善同者報等體敵者禮均今戡積徳累行參榮宰路而其妻車服命號未之能稱則禮有不答豈典也哉詩不云乎如山如河象服是宜期疏善郡之封以章有家之慶曽祖母平原郡太夫人田氏追封某國太夫人

樞機之任下所具瞻必使澤副其爵服稱其禮而後可以一統類美風俗矣故吾於股肱之良加禮貌之重申錫寵數逮於曽門某氏具體聖善作嬪良家奧宮無違梱教兼備旣成蕃衍之祉實啟燕翼之訓肆其裔孫服在存輔原鐘慶於有後知積善之攸從俾疏大國之封以極小君之寵襚服湣榮泥書密章足以光賁泉壤流美厥後矣

祖太子少傅思義贈太子太傅

卿士之孝念祖修已則福祿從之朝廷之選尙賢報功而典教備焉若其不懈於位無沗所生膺受光寵增益天秩宜徇追逺之志以著率親之典某徳操昭融業履純茂久幽而不攺有聞而無聲乃其元孫嗣承休緒陟降四輔之密左右萬事之防懿厥勲勞旣覃三錫之命推夫燕翼實有先世之謀是宜崇飾湣章增賁幽穸陟春宮前傅之烈茂宗彞時享之華志气尙有膺我休寵祖母彭城郡太夫人劉氏追封某國太夫人

朕聞自仁率親至於祖而義備立愛廣孝始於家而道逺然惟位崇者可以充其數徳盛者可以如其志眷吾鼎臣進執機柄俾增寵命以副具瞻某氏幽閒挺操婉嫕成徳珩佩之節光乎女圖山河之質宜是象服𨿽假褕翟之寵領湯沐之封未從開國之崇尙觖宜孫之慶函疏奧壤薦錫湣章庸俾寵光增賁泉路

母京兆郡太夫人王氏追封某國太夫人

褕翟小君之命湯沐六郡之封王澤下流國人稱願在乎多士可謂盛矣其有梱教甚茂子貴增進薦錫寵章以輔孝治某氏淑愼之質稟乎天性柔順之美居爲少師委蛇山河之徳積累閨壼之慶𨿽萬鐘之養弗待而二南之風藹存是宜疏成國之榮加襚服之貴將俾海內化母慈之善廷臣懷子養之極往告其室尙玆歆顧祖太師尙書令兼中書令楚王彬封吳王

古之禮於異姓固重矣而況國有大祀恩被天下而椒房之貴別子之宗積善遺徳鐘美儲慶而無漏泉之澤及祖之榮則非王者之智矣某元精所生佐命之首昔王業始基國命猶局而能宣力股肱敬屆吳蜀謀無遺策忠協成算外之濟幹城之安內之保帷幄之勝功兼三傑聲冠羣後朕躬執圭瓚親祀太室觀於庭享之列籍於景鐘之銘慨然敍不朽之迹興可作之感𨿽哀榮義極褒襚禮備猶欲追以義王之封稱玆元勲之舊吳大國也尙云享之

祕書丞範純仁父仲淹贈吏部尙書

朕親執圭瓚昭見祖考還禦端門發號施慶昭天漏泉恩靡不逮誠欲慰士大夫立身揚名奉先追逺之思況王室舊徳功在盟府者乎某英亮特達宏正深雅文學自奮忠義事上故入贊機政出董邊師朝廷以尊四裔畏之可謂股肱心膂大臣之表矣不幸早世棟折梁壊衋然傷之至今不忘聞其有後庶能濟美夫積善必報顯親無逺追命之典自春秋固行矣苟可以旌忠臣之節申孝子之感豈非崇勵風教通於神明者乎其以天官冡卿告其封襚

公是集卷三十

欽定四庫全書

公是集卷三十一

宋劉敞撰

奏疏

土仁宗論辧邪正

臣伏防聖造擢居儒館𨿽步履尙艱稍稽入覲屢得寛告跧局私門然不敢安居常思當今切務欲伸報塞而事頗紛綜固非筆墨可盡今且以一事最大者仰塵天聴伏惟聖慈更賜裁察夫君臣之道本是一體君者元首也執政者股肱心膂也諫官禦史侍從論思者耳目也內外羣有司者筋肌支節血脈也體若具備方能成人爲君者上下之官亦具而無陽不能成國者正如爲人之體也人之體一脈不和則爲疾矣君之國一官不和則爲害矣體之不和爲疾最大者股肱心膂也國之不和爲害最大者執政也夫執政者輔贊萬幾爲國大臣日至君前議論天下之事賞善罰惡進賢退不肖喜怒系乎人情之舒慘邪正系乎朝廷之盛衰是執政者天下之所觀望羣有司之所師表也執政不和則羣有司安得而和哉羣有司不和則萬務安得而治哉萬務不治則天下之民受其矣民旣受則國家衰亂隨之此萬萬必然之理也是故爲國者欲求治且安非天下人和不可也欲天下人和非中外官司皆和不可也欲中外官司皆和非執政先和不可也執政者朝廷教令之所出而天下治亂之所系也安得不和也尙書臯陶曰同寅協恭和衷哉周武王曰紂有億兆人離心離徳予有亂臣十人同心同徳康王曰三後協心同底於道夫三後皆當時聖賢此足見聖賢若不和亦不能同致其道也且夫執政者和則類無猜嫌所議皆合事必極其理盡其善然後行下人固悅服而稟從之承流宣化風動艸偃遂使天下防其利豈有不治而安者乎及其至也乃能致升平而令國家享祚於數百年者矣昔西漢陳平爲右相周勃爲左相勃旣誅諸呂平以勃功髙遂以右相推勃及平對文帝決獄治粟事有條理勃自知能不如平復推平爲右相也唐太宗召宰相房喬以杜如晦能斷大事如晦復謂喬善嘉謀而太宗卒用喬策玆四相者非用心至和以天下爲任安肯互相推薦爲國逺慮如是之切而不自爭勝耶此乃臣前所謂執政者和則致世升平使國家享祚數百年之明效也若執政者不和則議事之間動有疑貳或忿爭於官府或辧列於君前咸蓄不平之心必無至當之論假使彊自牽合終或乖戾互相厭苦陰肆傾擠門下賔朋助爲揺撼彼此窺伺是非紛挐忿逞私憾之讐何防公家之事旣行於下人不悅服而不肯稟從淪胥展轉遂至天下受其則豈有不衰而亂者乎其甚者至有賈禍召亂爲國大患而不可救者矣昔唐憲宗相裴度時方鎭跋扈度勸帝用兵諸道叛亂者悉皆歸服憲宗遂成中興之業王室大振旣而誤用李逢吉爲相逢吉大姧邪嫉度功業令門下朋黨號八闗十六子者興造謗訕百般中傷以至撰作謡防謂度有天分憲宗旣惑度遂罷去尋致河朔徐汴再陷賊庭王室復弱矣僖宗用鄭畋盧攜爲相爭黃巢邀請節旄事攜以畋語至切遂拂袂授硯而起喧於都下然眾議畋語爲是攜議爲非時議用宰相王鐸爲都統出討黃巢攜大不悅益固執不與巢節旄只授以率府其意欲激黃巢之怒使鐸功不成以快己志殊不以天下安危爲慮而僖宗不明終用攜議黃巢大怒擁眾百萬自嶺表橫行天下是時大亂無一州一縣不用兵者俄而兩京陷沒僖宗幸蜀生民塗炭之極自古無比久之巢𨿽漸敗而朱溫自巢軍投來終移唐祚自號大梁玆二相者營私徇己用心不公擠陷忠良敗壞時政或翦弱王室覆亡宗社爲臣至此隕族何償此臣前謂賈禍召亂爲國家大患而不救者之明效也以此足見執政者和與不和實系乎天下治亂之本存亡之機也如人股肱心膂之疾可以喪其生也至於諫官禦史侍從論思及內外羣有司者亦不可謂其職小而容有不和也苟有不和則亦如人耳目筋肌支節血脈之疾安得謂其小而不治之使和平哉周武王曰紂有臣億萬惟億萬心予有臣三千惟一心夫三千者舉其內外官也成王曰庶官惟和不和政龎禮曰和者天下之達道也漢劉向亦曰眾賢和於朝則萬物和於野昔賢又以烹調鼎鼐更張琴瑟操執轡馭合煉藥石設於方以爲諭者或大或細未有不以和爲主也爲君者不可不察也不可不審其所擇也夫內外大小之官所以致其不和者何哉止由乎君子小人並處其位也蓋君子小人方圓不相入曲直不相投貪亷進退不相侔動靜語黙不相應如此而望議論協和政令平允安可得耶安可幸而致耶易泰卦君子道長小人道消則時自泰矣否卦小人道長君子道消則時自否矣若使君子小人並位而處其時之否泰必無兩立之理君子常寡小人常眾則小人必勝君子不勝君子不勝則奉身而退樂道無悶萬一小人不勝則陰陽交結互爲朋蔽駕虛鼔扇白黑雜糅千岐萬轍惑主聴必得其勝然後能己也小人旣勝則益復肆毒於良善梟心虺志無所不爲所以自古泰而治世少否而亂世多者亦止乎小人常勝君子常不勝之所致也小人但能爲亂不能致治若小人或能致治則易更九聖必不於小人道長之時謂之爲否也凡六十四卦三百八十四爻大抵諸聖以意象配君子小人而分善惡至多不可悉數也易曰小人不恥不仁不畏不義不見利不動不威不懲夫小人者聖賢無不鄙而惡之故易曰小人而乘君子之器盜思奪之矣詩曰憂心悄悄慍於羣小此皆聖賢鄙惡小人之甚者也書曰君子在野小人在位民棄不保天降之咎此謂用小人則民叛而天降咎也仲尼曰君子中庸小人反中庸荀子亦曰君子小人相反也夫小人所爲旣與君子相反戾則安可使之並處哉所議安能得其協和哉夫天子無官爵無職事但能辧別君子小人而進退之乃天子之職也自古稱明王明君後者無他惟能辧別君子小人而用捨之方爲明矣至於煩思慮親細故則非所以用明之要也夫前車者後車之所望也古事者今事之所鑑也仲尼刪書於堯舜大禹皆稱曰若稽古傅說戒髙宗亦曰事不師古以克永世匪說攸聞恭惟皇帝陛下稟上聖之資嗣累朝之業纘服未久勤勞己至更望攷前世盛衰治亂之迹近代安危存亡之機凡所選求力辧邪正所喜者未可遽用之所怒者未可遽棄之禮曰愛而知其惡憎而知其善者是也又人所毀者未必爲惡人所譽者未必爲善人仲尼曰眾惡之必察焉眾好之必察焉者是也孟子尢於進退善惡之說至詳齊宣王問曰吾何以識不才而捨之孟子對曰國君進賢如不得已將使卑逾尊疎逾戚可不愼歟左右皆曰賢未可也諸大夫皆曰賢未可也國人皆曰賢然後察之見賢焉然後用之左右皆曰不可勿聴國人皆曰不可然後察之見不可焉然後去之夫一國之人皆曰賢皆曰不可亦不可不謂之出於眾議而不可不從之也孟子尙以謂未可信而進退之猶復躬自察焉直俟王親見其果賢則用之親見其果不可則去之此所以大防姧人朋比毀正譽邪亦所以防偏見者以丹素甘辛而好惡之差也蓋恐用捨或爽則所損多也實懼之至也苟如是而失之者尙恐不免然亦鮮矣陛下君臨天下必不如孟子之辭盡聞天下所議論若夫左右之說及在廷諸人之語則皆可聞之矣然固未可遽信而遽行更在博詢而參校之也所詢者須詢於可詢者也詢之必不肯誤陛下也若詢及姧險浮薄不正之人則向所謂愛憎毀譽偏見者皆有焉有之則邪正錯亂是非混淆陛下至英至睿亦莫得而辧之也玆事𨿽自古聖王亦以爲至難臯陶曰在知人在安民禹曰惟帝其難之帝謂堯也仲尼獨取堯舜比之如天尙以知人安民爲難況自堯而後者哉由是而語陛下可不愼之又愼之大抵有天下得人可治而安不得人則亂而危至甚則又遂系乎存亡也臣前所援據特一二而己但且欲證臣狂瞽非臆說焉其有在方策者比比皆是不可彈引陛下開卷則見之矣惟望愼之愼之又愼之也臣昨防陛下召從僻左之外起於衰病之中秪是念其舊人授以國鈞辭不獲免夙夜驚惶若非旁假眾賢共成大政則臣虛薄老朽立見敗事夫四海至廣萬幾至煩更借天下之才以濟天下之務所以不避煩瀆之罪願陛下持古鑑今選賢與能者乃犬馬之至誠也惟聖情開納則非臣之幸乃宗廟之慶生靈之福也臣死罪死罪

論邪正

臣伏以馭臣之道在分別邪正正臣當親而近之邪臣當疎而逺之至於天下之人亦皆以此窺朝廷若正臣聚於朝則姧雄屏息治平可望若邪臣聚於朝則僥幸競進傾敗可待二者不可不深察也臣伏觀朝廷太平積久賢能眾多然其間邪正亦雜有之或愛君憂國非公正不發憤或朋黨比周背公樹私亦有循黙自守不能爲善又不敢爲惡陛下臨禦三十餘年矣以上聖之姿鑑羣下所爲固無遁形固無隠情然有可戒愼者在此而己凡正臣常難進而易退邪臣常易進而難退何以言之正臣者惟義所在言則逆君之耳是所以難進也言或不用不欲自顯因事而去是所以易退也邪臣者惟利所在言則逢君之欲是所以易進也行𨿽惡不顧禮義名𨿽醜不知愧恥患失之耳是所以難退也此兩臣者願陛下參伍觀之毋使當親者疎當疎者親則朝廷尊榮而社稷安矣近者翰林侍讀學士蔡襄繼出典郡今又聞禦史中丞孫抃翰林學士歐陽修知制誥賈黯韓絳並乞補外此其人等皆有直質無流心議論不阿執政有益當世者也誠不宜許之使四方有以窺朝廷而姧佞僥幸之雄因而競起此則分別邪正之一端也臣以孤拙忝官侍從日夜思維無以少禆聰明恐陛下忽於正臣之易退而忘左右前後直道之不容也不勝其愚謹獻所聞惟賜采擇

論聴政

臣近曽密獻愚忠乞特降手詔諭與閤門前後殿聴政稍增數刻足以廣聰明收眾心未防采納伏念九月以後晝漏益短日始東出己涉辰初比至百官起居二府奏事逡巡俯仰便及辰正實恐羣臣因此請對稀少習俗旣成下情壅隔甚非陛下憂勤萬幾之意臣謂自九月以後用已初爲限三月以後用辰正爲限𨿽升降止於數刻之間其於收斂羣情已無量矣臣又竊聞頃來奏事者𨿽有可否罕聞徳音君臣之情亦似未通且萬乘至尊羣下至卑以至卑接至尊甚難也皆攷據條制齋戒沐浴乃得一見自以爲千載之遇而曽不防少垂察問盡其忠蘊則人人抑黙退而失望臣願陛下延見上殿臣僚仍賜委曲訪問侍從之臣則問以治體言事之臣則問以所言財利之臣則問以國計守土之臣則問以民俗如此則朝廷得失人情善惡無不聞者矣易曰惟君子能通天下之志能通天下之志而天下不治者未之有也臣忝近列無補聰明輒貢所聞伏增戰恐取進止

上仁宗論睦親宅不當建神禦殿

臣伏見古之正禮諸侯不祖天子公廟不可設於私家所以明正統尊一人也今睦親宅興建神禦殿不合王制不應經義竊聞聖慈以天寒人勞權罷役徒臣謂若於禮當作則不可以人勞之故而止何則祖宗至尊也役徒至賤也防至賤之眾而輟至尊之廟非所以爲名也若禮本不當作則不如遂止之耳何以權罷哉伏乞令禮官詳議其事使下不爽於名上不愆於禮

上仁宗論修商胡口

臣聞天有時地有勢民有力聖王之建功謀事者不與天分時不與地分勢不與民分力則功成而事立今朝廷以河決商胡議必塞之臣竊謂過矣乃者霖雨淫溢山谷發泄經川橫潰或衝冒城郭此天時也澶魏之埽如商胡者多矣咸決而商胡獨敗此地勢也淮汝以西闗陜以東數千里之間罹幹水憂者甚則溺死不甚則流亡夫婦愁痛無所控告路計百萬人未聞朝廷有以振業之也而議塞河彊疲病之餘以極其力乘殘耗之後以略其財重爲事而罰所不勝急爲期而誅所不至上則與天爭時下則與地爭勢此臣所謂過也臣聞河之爲患於中國久矣其在前代或塞或不塞今塞之爲仁不塞不爲不仁此有時而否者也以堯爲君以舜爲臣以禹爲司空十有三年而後僅能勝水患耳今朝廷之無禹明矣而欲以數月之間塞決河不權於時不察於民不亦甚乎議者以爲不塞河則冀州之水可哀甚不然夫河未決之時能使水不病冀州則己矣旣決之後縣邑則己沒矣人民則已亡矣府庫則己喪矣𨿽塞河不能有救也今且縱水之所欲往而利導之其不能救與彼同而可以息民何嫌而不爲詩云民亦勞止汔可小康惠此中國以綏四方夫中國者固四方之本也惟陛下與知道者慮之

上仁宗論天久不雨

臣伏以古今之通義主逸而臣勞陛下親聴萬幾日昃不倦與羣臣等勤矣今又聞以天下久不雨之故降服徹膳躬自暴露夜輒升壇禱祠達旦不寐此則聖躬之勞過於羣臣羣臣實未有及陛下者也臣竊聞之不勝其憂且水旱之數未可前測設復彌月連旬不如聖意陛下何能専以萬乘之體爲羣臣代勞哉如今萬一冒風寒霜露之苦有所不怡陛下當使誰受其責而宗廟社稷之憂獨在陛下陛下不可不自愛也詩書百家聖賢精論皆曰人者天地之心人和則天地之和致矣近者大赦恩及四海解宿逋裁減常稅宥過除罪與之自新徳厚如此和气宜應而愆亢尢甚者臣之愚竊意今日政事所褒進所刑罰所施捨所廢置猶有未合人心不當天意者故令陰陽否隔也陛下誠少加聖恩延問正直日新其徳則和气可致時雨可望何必降服徹膳躬自暴露涉風寒霜露之險增宗廟社稷之憂非計之安者也陛下視羣臣百姓如子羣臣百姓望陛下如父父以子將失所之故深自克責不避災疾而子方晏然自若不可謂孝臣𨿽賤竊不勝犬馬之心又以謂救旱之術在彼不在此故敢冒昧陳聞惟陛下裁幸

論孟陽河公事

臣伏見軍巡院現勘孟陽河公事準中書札子惟只取勘後來檢計官吏壕寨等臣竊聞眾議皆云相度此河本由楊佐所役人夫七八千人掘破丘墓百五十餘處生者勞敝死者暴露百姓怨痛謗議沸騰今捨佐不問専罪餘人未審出於聖意將由有司之誤以此斷獄恐不合人情況自正月以來和气不應風雪爲沴人多死亡未必非政役失中刑罪乖當之變臣忝司刑獄旣有所見不敢不陳其孟陽河公事伏乞斷自聖衷以相度者爲首檢計者爲從一例取勘重行貶黜少謝勞敝之眾粗慰暴露之魂且匹夫匹婦精誠有以動天伏望不以臣言爲迂取進止

論邊臣

臣伏以豫備不虞軍之善政曩者元昊畔亂西邊震驚騷動之患延被天下賴陛下神聖與宗廟之靈元昊殞滅國內多故其子幼弱委政舅氏故邊鄙得以復安百姓飬老長幼早寢晏起此誠天道助善中國之福也然自爾以來又十餘年矣其子益壯竊謂虎狼野心未可待以不疑設使一旦發狂能爲風塵而邊備少懈又如曩時甚非豫慮制勝之策臣望朝廷申敕邊臣常若冦至城郭必固甲兵必修倉廩必實賞罰必明望必謹威信必立使疆場懍懍無可乘之隙則邊患逺矣頃者邊吏頗以飲食之費役使之傭得罪卽今武吏多不願臨邊有不得己就職者皆畏避微文情不自聊居常救過苟免而已緩急恐不足以責效又非所以明朝廷大體也孫沔呂溱皆貴重之臣有功名於時猶以此見廢設復有孟舒魏尙之徒臣固知議者不能容之此乃馮唐所以疑漢文帝不能用亷頗李牧也鄕飲酒之禮一獻百拜其爲修慤至矣然而終不可以治軍旅則治軍旅者姑亦取其大節而已邊臣有材者寡可用者少臣願陛下容養此輩濶略細過無甚督以微法使得樂職嗜事展力效用人人思報上恩則折衝逺矣臣所部不當邊劇然而言此者欲推明聖徳駕馭智勇之一端非敢爲邊吏遊說也不勝區區取進止

論張茂實

臣伏以爲國之道防患於未然逺嫌於萬一所以安羣情止邪謀也伏聞張茂實本周王乳母子嘗養宮中故往年市人以狂言動茂實頗駭物聴近者韓絳又以讒說傾宰相重揺人心則是一茂實之身逺則爲小人所指目近則爲羣臣所欵懼𨿽聖心坦然於物無猜恐未能家至戶曉使人人不惑也假令茂實其心如丹必無他腸亦未能家至戶曉使人人不憂也如此則備宿衛典兵馬適足以啟天下之惑動天下之憂甚非重宗廟安臣民備萬一之計臣謂今日之宜要令兩善莫若解茂實兵權處以外郡於茂實不失富貴而朝廷得逺嫌疑此最策之善者也昔王郎自稱劉子輿盧芳自號劉文伯因疑飾僞未必皆有犯上之心但流言驅扇羣情惑使之然耳臣忝近列方當逺出心之所疑不敢不極論乞以臣言密付執政商量取進止

論元日合朔避寢太早

臣竊聞朝議以元旦合朔欲自二十一日避正殿臣以謂天明𨿽有可畏之道然亦當稽古率禮然後爲允按三代之典日食無豫避之事左氏傳稱避移時曽子問諸侯入門不得行禮者日食居其一此皆覩有變而戒非蚤備也先王制禮過之者猶不及其制法先時者與不及時者均貴得中而己漢唐素服寢兵卻朝防不視事及求直言大率皆在合朔之辰未有先時旬日者也兆憂太過春秋所譏今敵使來朝逺方觀禮舉措失中或輕爲所覘伏乞詳求舊典折衷於禮取進止

公是集卷三十一

欽定四庫全書

公是集卷三十二

宋劉敞撰

奏疏

上仁宗論吳充不當以譴責禮生被逐

臣伏聞同知太常禮院吳充鞠眞卿並除知軍差遣館閣補郡蓋是常事資序之間亦無重輕今者在外論議皆云鞠眞卿曽因自陳先有指揮而吳充只緣公事譴責禮生以此迕旨不審虛實但此聲旣布此體可惜何者吳充官則博士職則禮院朝廷欲有興爲詢求宜適而胥吏輒敢擅發印狀曽不稟問此則豈惟輕侮吳充而己實亦上忽詔旨在於事體不得不怪而太常寺長官初不糾按開封府受牒又曲爲容庇觀此首尾乃是禮生可誅太常寺可責開封府可劾而吳充可賞也今旣未然禮生一以贖論禮官隨而斥罷自然眾情不能無惑也朝廷久安吏習因循百司庶府處處苟且稍激厲振職尙未有知如何更行此事恐淺近之徒因以爲戒且見吳充以振舉職事被謪以譴劾胥吏被逐不如苟且豈不傷事豈不害政哉先王所以下酌民言釋疑止謗蓋爲此也伏望神慈追正前命臣初拜官謝恩面防開許有不便事得以奏陳奉承以還不敢失墜竊謂外間此議實稱不便

上仁宗論大臣不當排言者

臣昨聞吳充黜官馮京落職將謂其人所行實有過當所言實有不可是以觸忤聖意不防矜恕及於延和殿奏事面奉宣諭充乃是振職京意亦無他中書惡其太直不與含容臣竊驚駭不覺憤咽前古以來惟有人主不能容受直言或致竄謫臣下今陛下慈仁好諫寛大如此不知中書何故不思將順聖意之美要須排逐言者今四方之人不知本末反謂陛下不能聴諫口謗腹誹所損不小且如此事陛下心所必恕中書卻欲必行是蔽君之明止君之善侵君之權增君之過苟要作威驚動朝望今後𨿽有不公不直人不敢言得以利口得以罔上陛下不可不深察也臣按六經舊史大臣蔽君之明止君之善侵君之權增君之過者皆爲不忠防於刑誅況今時人情逺不如古若聞陛下欲爲而牽於大臣大臣欲作威而不憚陛下則必相率背公向私奔競權門矣此風一動此勢一失是爲君與臣同國聖人之至戒也魯僖公時頻致天旱春秋謂由公子遂専權之應而洪範五行僭則常晹防則常風下侵上則山崩地震日月薄蝕如今者此事逆於倫理必恐感動陰陽或能遂致災旱風霧山崩地震日月之眚望陛下畱神深察此言臣以淺近荷陛下厚恩不敢不報竊恨此一事近世未有臣𨿽口陳未能詳盡謹手書具奏以聞

再上仁宗論大臣不當排言者

臣前月十一日延和殿奏公事因論吳充馮京謫官本末面防宣諭雲中書怒其直不與含容臣其時曽奏言若如此則大臣蔽君之明専君之權而擅作威福也必恐動感陰陽有地震日食風霧之異今臣竊聞鎭戎軍地震一夕三發夫臣所言五日之內爾又京師雪後昬霧累日復多風埃太陽黃濁此皆變異之可戒懼者也臣所以先知必然者按五行志云事𨿽正専之必震況其不正乎又尙書洪範防常風若而京房易傳臣之蔽君則防气起以此數者合之必知有異也然皇天保祐陛下至深至厚以災異隨事輒應欲陛下覩變自戒永綏四方也不可不思不可不憂今陛下推誠委信大臣而大臣依勢作威政事不平如此甚眾在外畏憚己非常時陛下宜深究天地之意收攬威權無使聰明蔽塞法令不行則足以消伏災異矣臣前己奏陳故敢再述所聞特乞畱中詳加省覽

上仁宗乞固辭徽號

臣伏見宰臣率文武百官詣東上閤門拜表乞加上尊號準批答不允此誠見陛下恭遜持滿惡盈好謙之意且陛下自寶無以來不復加徽號近二十餘年矣衝遜之徳上通於天下信於民此上天所以保祐聖躬受福無疆萬民所以愛戴聖政日新一日者也今實不須稍增數字示人自滿臣竊願陛下固執雅意羣臣𨿽十上表堅遜勿受足以益見積年衝遜之實必大得天人之祐且陛下尊號旣已云體天法道欽文聰武聖神好徳盡善極美矣復曰大仁不足增光而曰至治則有若自矜今百姓多團倉廩不實風俗未淸賢否混淆獄訟繁多盜賊羣輩水旱繼有𨿽四夷初定然本以重賂厚利羈縻而服之非畏威慕義者也未可謂至治然則遜而不居於聖徳彌髙矣今羣臣皆以加上徽號爲請而臣獨望陛下以固辭徽號爲願其心則同欲尊君同欲愛君然望陛下裁之聖慮參之美志斷而行之則有髙世之名與道同符豈數字可盡哉

再上仁宗乞固辭徽號

臣近上封事欲望陛下堅遜尊號今己兩奉批答不允願陛下遂執此意斷在不疑且陛下不加尊號己二十年謙沖之徳超絕前古簡在帝心人臣歸美夫以二十年行之一旦攺之於義不可蓋推善歸美以尊君父者臣子之常節也遜徳惡盈以保天下者聖人之至道也臣謂陛下永執至道以當天心必有一謙四益之報增加數字未足發光輝實恐反累陛下二十年昭升之美又入今嵗以來頗有災異日食地震雨雹大雪飛蝗湧水傷害廣逺以理論之陛下寅畏天命正當深自抑損豈可於此時加上尊號昔伊尹戒商王曰有言逆於汝心必求諸道有言遜於汝志必求諸非道今臣此言逆於心者也誠望陛下求諸道而己

三上仁宗乞固辭徽號

臣兩貢愚忠欲望陛下辭不受所加尊號似未防采納臣豈敢阻眾人之意豈敢損主上之美實以爲崇陛下之稱號不如明陛下之謙遜徇臣子歸美報上之心不如廣君父克己畏天之道此事至重至大在陛下力能行之不當復詢左右之臣今羣臣五上表聴之則頓失二十年謙遜之美不聴則合於嚴恭寅畏持盈克遜之義亦令四方無窺聖徳之淺深臣𨿽狂暗竊重惜此不敢不再三陳聞

上仁宗論皇女生疏決賜予

臣伏見今月二十八日疏決在京系囚𨿽恩出一時然在外羣情皆云聖意以皇女生故賜慶澤恐非王者之令典也去年閏月己曽減降尙未半年復行此恩傳稱民之多幸則於國不幸再赦好人喑啞前世明君賢臣論此詳矣𨿽成事不說臣願朝廷戒之又聞多作金銀犀象玉石琥珀玳瑁檀香等錢及鑄金銀爲花果賜於臣下自宰相臺諫皆受此賜臣謂陛下無益之賜無名之賞殆無甚於此若誇示奢麗臣以輔主爲職柰何空受此賜曽無一言焉遂事不諫臣願陛下戒之伏惟皇上開祐聖徳故後宮有多子之祥陛下當明謹政令深執恭儉以答上天之貺建無疆之基不宜乎姑息之恩以損政體出浮穴之費以隳儉徳臣𨿽鄙淺竊獨惜此故敢觸冒陳聞惟賜裁幸

上仁宗論水旱之本

臣伏見城中近日流民甚多皆扶老攜幼無復生意問其所從來或云久旱耕種失業或云河溢田廬蕩盡竊聞聖慈熌其如此多方救濟此誠陛下爲民父母之意足以感動羣心臣猶謂但可寛目前之急而己非救本之術也譬如良藥療病必先審其病源病源不除彊食無益今百姓之病己可見矣父子兄弟不能相保鰥寡孤獨不能自存彊者流轉弱者死亡所以致此者其源在水旱也所以致水旱者其本在陰陽不和也所以致陰陽不和者其端在人事不修也然則三公之職主和陰陽而議臣之任主明天人陛下何不責三公以其職使之陳陰陽不和之理詢議臣以其學使之述天人相與之際參之聖心以觀今日政事若陛下所委任皆己得人所施皆己應天則水旱者蓋無妄之災不足畏矣若天人之際少有不合豈得晏然坐視其病心知其源不思救之哉臣言似迂其理實切今羣臣爲陛下謀者不過煮粥糶米名爲救濟其實亦欲欺聰明自解免而己非謀國之體也又今天气當暑反寒率多常風雨澤愆秋成不可必願陛下速思所以救其本者召致和气無令聖心重增焦勞則天下幸甚

上仁宗論災變宜使儒臣據經義以言

臣伏以聖主所甚畏事者莫如天所甚聴用者莫如民是故觀天意於災祥詳民情於謡俗因災祥以求治之得失原謡俗以知政之善否誠少畱意則皆燦然矣前古賢聖之君莫不循此以導其下忠信之臣莫不緣此以諷其上上下相飭而自天祐之竊見朝廷每有吉應嘉瑞則公卿稱賀至於災異非常可怪之事則寂然莫有言者𨿽歸美將順臣子之常操而於戒儆吁兪理似未盡陛下復不自延問以求天意恐非所謂小心翼翼昭事上帝聿懷多福者也臣愚以爲五經災異之說最深最切凡四方所上奇物怪變妖孽沴疾有非常可疑者宜使儒學之臣據經義傅時事以言若其言是可當天意若其言非足以廣聖聰如近日雨雪驟寒人有凍死者此亦災變之一端矣惟聰明睿知深思逺慮順時謹微不可不慮也臣忝近列愚不能通古今竊觀前世商髙宗周成王畏天威享福祚之益誠願陛下畱意於此臣不勝區區

上仁宗乞濶略唐介之罪

臣伏聞陛下以殿中侍禦史裏行唐介言事狂狷責授春州別駕尋又聞陛下以春州險逺瘴癘之地憐其孤危將不生全攺授英州此誠陛下聖徳厚恩容忍臣子萬萬無窮也臣竊觀詩書所載帝王之君徳莫盛於知過仁莫大於好生名莫榮於聴諫陛下皆踐之且唐介居下訕上至陷於戾而陛下察其本心以忠信爲之故曰知過旣責介身投之逺方而復憂其不全故曰好生當介初得罪之時中外震動以言爲戒及聞徙還英州人人忻幸知陛下無意殺之忠義者更思竭盡故曰聴諫臣不勝幸甚聞伊尹戒商王曰有言逆於汝心必求諸道有言遜於汝志必求諸非道此商所以保乂四海格於皇天者也臣竊謂介之所言𨿽逆耳求之於道亦當有合者陛下幸寛全不誅矣若復濶略其罪優遊其身俾得省過追咎復齒朝列於以開廣言路勸來者則盛徳無疆髙視上古臣不勝犬馬之心

上仁宗論狄靑宣撫當置副使

臣聞朝廷以狄靑宣撫荊湖經制盜賊而議不置副臣以爲不便或曰置副而使中人爲之臣又以爲不便臣聞上古王者之遣使命將也必爲之設介貳參佐非獨司紀綱廣謀策而已亦以謹大事備不然也今擁數萬人之眾連四路之師節制萬里吉凶所系而單車臨之孤拱獨立猝有疾病不意之虞無所仗托莫相維持非計之得也狄靑起於行伍而遷樞近天下誠未見其美方以盜賊之急擁兵而出故人人相望風采願聞成功以得貞固幹略之臣參職共事設以中人爲之必大失事望足以示陋非朝廷之光也臣故曰議不置副不便置副而使中人爲之亦不便此臣所以拳拳也蓋先事而言者常若迂濶後事而言者常若不及惟陛下畱意芻蕘謹重軍旅之任

上仁宗請諸州各辟教官

臣伏見近敕更張貢舉條約欲令四方遊士各歸其鄕裏而有司得以觀行聴言絕濫進之此誠上近古制下適時宜然臣猶謂必欲人安其居皆有常心漸之於仁摩之於義化民成俗則莫若開庠序以收養之設師弟子以教誨之月攷時試以勸勉之教定俗成然後賢不肖立見而眞僞不雜矣今州郡皆有學學皆有生徒而終患無師以教之但令掾曹領其事職旣不専教用不明自古儒學之官不兼治民蓋爲此也臣欲乞州郡有學處聴長史各奏辟教授一員於前任判司簿尉中選有文行堪爲人師者充仍令以四年爲一任學理攷數官資俸祿同之掾曹則學有常師教有常業士子競勸矣於朝廷長育人材之意誠未失也今欲遊壯歸鄕而不爲設學則無以收之設學而不爲置師則無以率之置師而不立課試講習之法則無以成之三者名存實亡則學者不歸𨿽欲別賢不肖興亷讓崇鄕黨之化不可得矣惟陛下裁許

上仁宗論龍昌期學術乖僻

臣聞人主所謹一嚬一笑誠以眾人所望視天下所仿效者也古者聖王之行賞也服物之章不可幸得府庫之財不以濫予前日朝廷以龍昌期所著書下兩制臣等觀其穿鑿臆說詭僻不經甚至毀訾周公疑誤後學難以示逺乞下益州毀棄板本未聞朝廷卓然有所施行今忽加賜五品章服及絹百匹臣未知誰主爲姧邪崇僞飾虛附下罔上以誤陛下執政乂曽不能謹重政體顧畏公議苟慰藉人情賣弄國恩其失豈特嚬笑之間哉按昌期之書違古背道所謂言僞而辧學非而博是王制之不聴而誅者也陛下哀其衰老未便服少正夘之刑則幸矣又何賞之哉昔孔子作孝經以非聖人者無法乃比不孝之罪要君之罰而朝廷顧多昌期之毀周公臣所不曉也且陛下使臣等議之臣等不敢不盡忠旣而棄其言焉豈以臣等爲蔽賢而害能乎夫蔽賢而害能人臣之大罪也願陛下因正臣等之罪而大表顯昌期之書使天下皆服誦而習尙之則可以釋謗於萬世矣自非然者置臣等之言而不用縱昌期之妄而不誅乃反褒以命服厚以重幣是非貿亂沮勸顚倒使迷國之計行於側而非聖人之俗倡於下臣竊爲陛下不取也書曰天命有徳五服五章哉夫章服固天所有而財力又民之所出也陛下柰何曲徇大臣之意而苟榮小人之身乎將使逺方寡見淺聞之民奔走於辧僞之學沈沒於非聖人之論迷而不反非國家之利也伏乞追還詔書防天下之疑議毋使有識之士窺朝廷之淺深臣不勝拳拳

上仁宗論景靈宮不當建郭后影殿

臣所領禮院得禦藥公文稱奉聖旨送畫到景靈宮廣好殿後建郭皇后影殿圖子一本詳定者其圖子已別具狀繳奏訖臣伏見近日京師木土之功靡耗國用其特深原其本因只爲差內臣監修利於偸竊官物及訖功之後僥求恩賞以故多起事端務廣興作其甚則托以祖宗神禦張皇事勢近年以來如此興造略無虛嵗伏以景靈宮建自先朝以尊奉聖祖陛下又建眞宗皇帝章懿太后神禦殿於其間天下之人皆知陛下奉先廣孝之意然則此宮乃陛下奉親之所今乃欲以後宮已廢未復之後建殿與先帝太后並列有瀆神靈莫此之甚臣竊謂事決不出於聖意皆小人私與興作有所僥求爾蓋自前世帝王於宗廟之外別爲廟享以追奉祖宗者則有之未聞有自追奉其妃後者也蓋小人不識事體但苟一時之利不思損虧聖徳伏乞特賜寢罷以全典禮

上仁宗論孔宗願襲文宣公

臣等謹按漢元帝初元元年以師孔霸爲闗內侯食邑八百戶號褒成君而霸上書求奉孔子祭祀元帝下詔曰其令師褒成君闗內侯霸以所食八百戶祀孔子及霸卒子福嗣福卒子房嗣房卒子莽嗣皆稱褒成君平帝元光二年始更以二千戶封莽爲褒成侯而追諡孔子曰褒成宣尼公以此觀之則褒成者國也宣尼者諡也公侯者爵也褒成宣尼公者猶曰河間獻王云爾蓋推宣尼以爲褒成祖非用褒成以爲宣尼諡也唐世不深察此義以褒成爲夫子之諡因疑霸等封褒成者皆襲其祖之舊耳故遂封夫子文宣王而爵其後文宣公攷校本末甚失事理因循承襲至今不攺先帝旣封泰山親祀闕裏又加文宣以至聖之號則人倫之極致盛徳之顯名盡在此矣尢非其子孫臣庶所宜襲處而稱之者也臣等以爲無擇議是可用其文宣王四十代孫孔宗願伏乞攺賜爵名若褒成奉聖之比上足以尊顯先聖有不階之勢下不失優禮孔氏使得守繼世之業攺唐之失法漢之舊傳曰必也正名乎又曰正稽古立事可以永年此類之謂也

上仁宗論折變當隨土地之宜

臣聞聖王之處民也順其性是故居山者不使居川居渚者不使居中原其取民也任其宜是故山虞不以魚鼇爲賦川衡不以材木爲貢蓋順其性者知天者也任其宜者知地者也聖王之功不變天地是以其養易足其教易成其求易貢其取不匱今之時善言政者莫不欲富民欲富民而常患奪其財者由有司取之反其性而戾其宜於是或以谷爲金或以芻爲帛粺非精也而求之不捨民是以困窮是以流亡是以盜爭朝廷豈不卹哉蓋不得己也臣以爲方今用度不足之時欲盡如古蓋亦不可且敇有司毋責魚鼈於山毋索材木於川則百姓亦庶防矣臣非敢虛言也臣所治州十縣其五皆種種稑而有司乃使以糯與粳爲賦一不如約吏當坐之若此者上則不順於天下則不因於地中則不悅於人去聖王之功逺矣惟陛下哀憐之臣幸備職事以治民爲職詔書問可以寛民者臣竊疑莫先於此夫賦稅固自古有之臣願敕諸轉運使必不得己而變折其所有毋變其所無變其所可得毋變其所不可得則民疾不困矣

上仁宗論城古渭州有四不可

臣今月二十二日奏公事臣得預上殿親聞徳音以謂古渭州存之則爲害棄之則傷威兩者未決詢及左右指音懇惻臣誠獨美陛下聰明謙遜好謀無窮也臣𨿽不聞公卿之議然臣之愚以爲棄之便何者朝廷與羌戎約和久矣今一旦奪其地而城之棄明信規小利使外國有以窺中國不可一也羌戎種落非一族也自見稍侵必人人懷疑交謀間諜以新城爲比或能相率大爲邊患不可二也自始築城到今半年耳所費己鉅萬計秦州爲空竭而調終饋運不可勝紀設復屯兵守之日引月長財盡力竭則闗中皆可憂不可三也向者敵出爭利多殺官軍數千人後𨿽擊破其眾足以相當而敵怨益深其志復得故地而已兵若不解憂患方起不可四也假令新城足以蔽秦州長無羌冦之虞𨿽傾國守之可也不然地形便利賊能乘之以窺邊圉𨿽傾國爭之可也今失所重輕而糜國財用困民力損士卒之命以貪此咫尺之地計功則可辱言利則可恥慮患則可憂昭昭甚明而談者不忍決之謂爲傷威臣所不諭也昔者舜伐三苗三苗不服益贊於禹班師振旅而有苗來格由此觀之帝王之威在使物畏之不在使物惡之故動以義順於理則物畏之矣動以利逆於理則物惡之矣畏之則服惡之則侮自然之道也武帝黜丞相禦史之請而止不田車師輪臺則天下復平元帝用賈捐之之策而罷珠崖則中國復安故以徳言之則不過舜禹以彊言之則不過漢武帝以馭外國也患枉於義不患力不足也患逆於理不患威之損也惟陛下察於此兩者以觀利害之熟在謀之貴多防之貴獨明鑑所以見容古事所以知今臣不勝狂直之至

上仁宗論溫成立忌

臣伏聞敕旨爲溫成皇后立忌禮官請對不許臣竊惑之凡朝廷常務百司小事猶當上稽舊典下采眾論何況宗廟大禮至尊至重豈可以一時之寵獨決聖心義有僭失貽笑萬世虧損盛明悔不可追今議者乃云有邪臣密啟惑聖聰導陛下以非禮勸陛下以拒諫若此無實尙非美事設有其實罪亦大矣當伏兩觀之誅以謝天下且自太祖以來後廟四室皆陛下之妣也猶不立忌柰何以溫成私暱之愛變古越禮則貴妾於妣尊嬖於嫡上無以事宗廟下無以教後嗣恐祖宗神靈不樂於此非陛下奉先思孝之意也昔成湯攺過不吝故稱聖王格於皇天願陛下毋篤於嬖近之寵毋安於邪佞之說毋變先帝之舊典毋枉宗廟之正禮回易意慮卻情去私詢於司存追寢過命使萬萬億年無復譏議天下幸甚臣以無能忝備儒館禮樂之失臣得預言

上仁宗論輔郡節制

臣伏覩詔敕建置輔郡攺張官司實欲開廣王畿增重京邑垂制久逺彊榦弱枝者也然臣竊有所惑以爲許鄭陳滑曹旣在寰內則不當復存軍額猶稱節鎭節鎭之設蓋古方伯連率之謂非寰內諸侯也凡攺制立法固必闗盛衰之中然後可以永世無者孔融疾曹操専法漢室寡弱於是建議欲復古千里之制不以封建操遂惡融終於害之然此本由漢家制度無法不稽古爾設令京師諸侯素有分限則彊臣何由因緣以覬覦今朝廷甫欲建設近輔周衛都內誠不宜復存五州節制之號以開後世諸侯因緣封建之萌何況今之節制重於古之封建孔子曰必也正名名之不正五變之末至於民無所措手足故不可不審也漢武本置三輔皆治長安中非不知鼎立千里之內爲便也其意乃實不欲使億兆之眾偏有所分而已及唐𨿽以同華爲二輔各自一郡然猶不立軍額者皆方面徵鎭當一道者也臣謂今日事體固當法之忠武彰化等軍額盡可停罷獨存其州名於理爲允伏乞令近臣詳議

上仁宗論日食用牲於社非禮

社者上公之神羣陰之長故日食則伐鼓於社所以責上公退羣陰今反祠而請之是屈天子之禮從諸侯之制抑陽扶陰降尊貶重非承天戒尊朝廷之義也

公是集卷三十二

欽定四庫全書

公是集卷三十三

宋劉敞撰

奏疏

上仁宗請罷五溪之徵

臣聞舜爲天子禹爲司空伯益贊之君臣之盛自古未有也以伐三苗曽不得咫尺之地因班師振旅而歸晉卻缺率諸侯之師八百餘乘挾公子防菑以攻邾婁斥堠不設城門不閉以韋帛通語言諸侯皆罷故曰非吾力不能攻義實不爾克也此二者皆不可謂善戰矣然舜禹不以其故貶聖伯益卻缺不以其故損賢理有逆順義有曲直也今武溪諸彭父子結怨而邊臣輕發兵爲子討父得無非春秋王霸之略乎臣以謂過矣智者欲騁其巧勇者欲用其力矯箭累弦勵劍負防以深入爲事甚非治天下之大體臣聞古者三王之伐徵不貢討不朝今彭氏父子所以爭一旦之命者乃自失職不得朝貢也臣以謂可聴以休邊民此舜禹之策益卻之義所以明於典謨春秋也往年嵗星在鶉尾則宜厚仁義以應之而始誅五溪逆父子之節難以得天今盛夏動眾下潦上霧多毒蛇惡艸之害難以得地得天地之道者自古五帝三王之所以務通而順也𨿽有聖辯莫之能變其說而況縱欲貪功徼一時之務者乎恐此爲人臣之利而非國家之福也臣願朝廷謹之

論糾察司

臣伏以先帝哀矜庶獄開釋無辜以京師浩穰獄訟繁多創設糾察一司辧理微枉澄審謬誤誠不欲使吏得防法民陷非罪設令侵冤有所告訴也伏見諸大辟公事或具獄旣上情涉可疑或審問之際囚自翻變者並皆移司推勘左軍則移右軍右軍則移左軍府司亦然然此三處形勢旣均利害略同更相顧望自爲地道寧伸吏曲莫念民枉以此治獄恐非朝廷欽卹之意臣謂諸大辟公事其情理可疑及囚自變者並委糾察司奏請別差官置勘其司獄等仍須與元勘處不相干礙方許抽差如此則獄無銜冤之濫吏無試法之幸好生之徳洽於民心取進止

辭不受詳定官制敕

臣伏以人臣之義不能宜辭不反宜讓若不辭不能不讓不及且上誤朝廷之任下貽來者之笑則非忠信之道也今月二十九日閤門召臣受敇令詳定官制臣以謂此帝王能事朝廷大務必將損益沿革彌綸興廢成一朝之制不獨空言而己此則非臣所能今英俊林立號稱多士韓絳首建經世之畫可令艸具其事歐陽修吳奎皆學該古今窮極貫變欲定大典非其人不可此則非臣所及臣顧常規規守循習之論所謂食而聴事者也不敢以爲事不可行而竊自計力有不足故輒緣忠信之義辭所不能讓所不及所有敕命不敢祗受取進止

再奏

臣準閤門告報受敕詳定官制尋曽奏乞辭免今月二十日中書札子奉聖旨不許退自徇省必非所任豈敢黙黙貪功就事故復別白言之且陛下欲紀綱國體裁成王制攺創服章述作典訓此一世大務也當得其人乃可成事臣之淺暗非其人矣力小任重者不立智小謀大者不行前日朝廷欲正大樂先定律呂自景祐至今近三十年所費鉅萬而功不就豈不就哉蓋由羣臣無防曠之才而猥當防曠之責是以責愈精而功愈疎耳今之所爲又重於樂上當得周召制作之明次當得管蕭經綸之略乃可庶幾自非然者恐𨿽三十年未可望也此臣之所以量力揆能度長絜大而不敢誣上也伏乞特畱聖鑑聴臣所讓則制作之功不失所期所有敕命未敢受取進止

受敇後奏乞先條數事與中書門下更加商量翰林學士胡宿同上尋得聖防依奏

奉敕詳定官制並曽懇辭不防允許伏緣朝廷百司官名職任多不合古若稍加裁正粗成統緒亦恐行來已久未協時宜今乞且未置局容臣等取前代官制將今日官名職任商度可攺正者可裁損者可申明者條列三兩事先送中書門下更加商量若果可施行置局辟官次第刪定或以爲君子之業樂因循重攺作則更俟朝旨擇其可從取進止

條上詳定官制事件

臣等昨奉敕爲翰林學士韓絳上言國家奄有四海承平百年官制未修方苦其陋欲望討論唐百官制及本朝官制品秩事件量加裁定正其名體等事奉旨差臣等同共詳定臣等累曽懇辭不防允許尋具札子陳乞且未置局容臣等取前代官制將今日官品職位商度可攺正者可裁損者可申明者各條三兩事先送中書門下更加商量若果可施行卽制局辟官次第刪奏聖旨依奏臣等今詳定到事件如左

一漢置丞相其後攺置三公官皆公府辟召掾屬唐制以尙書門下中書三省長官爲宰相尙書令僕射侍中中書令是也官品未至者同中書門下三品今平章事卽其比也參知政事唐初亦是正相崔溫等嘗爲之國朝之制下宰相一等若用唐制正其名體則四輔之任當悉用平章依漢制卽須立丞相府

一唐制禦史大夫一人中丞三人國朝之制大夫不置以中丞爲臺長他官或以給事中諫議大夫權之若欲攺正官制置丞相府則大夫當復輕重乃等

一唐制無公卿爲樞密事五代用兵始與中書對掌機密欲攺正官制當以院事還中書及尙書兵部

一尙書省二十四司旣爲虛名所以官宂員眾卽欲攺正官制當罷三司復二十四司及九卿官使有定員其郎中不在本省治職事者並以前資及散官處之其涖外任者或依唐制置上中下等州刺史及別駕之類隨官品任之或欲輕其權則曰知某州刺史之類

一文武散官及檢校兼官勲爵實封等在開元己前頗有實事於今爲散官猶敍服色粗系輕重其餘悉皆虛名無益治體卽欲攺正官制當例行省罷若以假虛名而任實職兼存亦可

己上所謂攺正者也略舉一隅若於今可行卽推此類具正之

一大理寺決天下之獄刑部覆之於事己足又加審刑院則爲駢衍卽欲裁損官制當以院事官屬還刑部一吏部尙書侍郎分領銓事則當差以輕重分別流品今審官院掌京朝官磨勘差遣而流內銓惟典州縣幕職官體制不倫卽欲裁損官制當以審官院職事歸尙書銓州縣幕職官歸侍郎銓

一羣牧司提舉司觀察司之類皆古無此職卽欲裁損官制悉當省罷還屬尙書九卿

已上所謂裁損者也略舉一隅若於今可行卽推此類具正之

一左右史並當隨宰相入立仗下以記言動今史官之任不及聞前殿正事故徳音善政多失紀錄欲申明復此舊制

一中書出制敇唐制並經門下審覆然後尙書出告身經歷三省比來惟於中書發敕虛置三省官名今欲申明復此制國朝令文具載

一國朝近制觀文殿大學士惟待舊相自資政殿大學士至天章閣待制已上其間多有無員數數除受侵廣者由邊幅不立也諸舊有員者宜依舊數未有者宜差定其員著爲久制以革一員之濫

一唐制舍人六人分判尙書六曹事所以佐丞相謹政令欲乞申明此制

一舊制九卿之職不肄尙書今卿監職事三司闗領者宜取還寺亦省侵官之類

一唐制左右丞相判尙書省事中書判門下省事中書舍人判中書省事國朝門下省權用近臣判之中書省卽舍人年深者判與唐制略同準昨來言者稱近臣判省太重攷按唐制似不如此惟常衮自以同中書門下事卽當兼判中書省是時崔祐甫以舍人判省謂衮侵官士論由此不平衮也

一三班自供奉官至殿侍差使之類唐制武選皆無此名目宜徙置於外以區別華冗

一朝廷若從攺正之說卽俟攺正之後設官分職如周唐乃可約六典著書垂之後世若未能如此而欲著書惟可將曽要及諸司編敕並格令刪繁取要因今日官名粗書職分而已

己上所謂申明者也略舉一偶若於今可行卽推此類具正之

論讓官疏

臣伏見故事諸讓官者或一讓或再讓或三讓皆有品秩非不欲人人讓也讓之迹近名近名則容僞而爲禮者惡煩煩近於防故設中制有所止之也昔舜命九官防龍不讓其他伯益之徒一讓而止此則治世之法也竊見頃來士大夫每有除命不問髙下例輒累讓𨿽有出其至誠恬於勢利然亦已逾典制過防益矣若習俗遂巧流風稍敝必且挾僞采名要上迷眾更以爲進取之防俓奔競之祕策甚可惡也豈獨煩於禮哉夫讓𨿽美道君子所有餘小人所不足然非其眞則醜亦甚昔鄭公孫段辭爲卿退則又使太史命己子產惡其爲人其後卒爲亂故飾僞之敝至於此非國家之福也公孫段尙其小者耳子之擅燕王莽代漢其始皆以善自名己而稍入於邪也臣謂賢者之節難進而易退者非讓一官之謂也謂其能擇於義不犯非禮也故𨿽不多讓其節猶可見眾人之情好得而惡失好得而惡失者亦非勉受一職之謂也謂其不擇於義越禮而動也故𨿽復飾讓其情亦彌險讓與不讓一以故事舊典爲準無使釣利者要君采名者售僞不幸而不值子產之精識則公孫段之徒紛然競於朝矣臣言似迂而慮實逺望賜財擇

論奉慈廟

臣伏見中書札子下太常雜議奉慈廟廢置事臣以有司之職惟當據經己與臣鎭等參按經傳舊文奏陳然臣之愚意猶有未盡何者國家承歷代之後去聖久逺禮文殘缺宗廟之禮常因時施宜不盡滯古務沿人情也伏惟章惠太后之於仁宗皇帝𨿽非眞廟命以爲母然仁宗皇帝一以如母之禮事之生則安養號比長樂歿則大諡配眞廟祭稱皇妣祝云嗣子其誠禮如此之重也今議者疑於毀其廟瘞其主如此豈惟震駭士大夫之情亦甚違先帝之意春秋毀泉臺猶曰先祖爲之己毀之不如勿居周廟姜嫄閟而無事梁之小廟享祫有數臣謂奉慈一室當於此二者之間制定其儀上稱先帝褒崇之意下成泉臺折衷之義又以明聖主無攺父道之美伏乞參之聖心令兩制臺諫重加詳定取進止

奏乞攺郡名

臣近防檢諸軍轉員官告竊見殿前司虎翼右第一軍都指揮使楊榮封農郡開國侯農上一字卽宣祖禦諱伏以國朝之制崇奉七廟二名偏諱行來己久不宜於開國建侯獨有觸犯竊謂楊榮可攺封別郡或以洪字代之如漢武帝以徹侯爲通侯事理旣正可以行逺取進止

論舉薦

臣伏以朝廷設保薦之令者欲振拔幽滯甄錄才實也士大夫所以報國恩無過於此矣然猶閉其聴請濫進之隙故限以定員結以同罪防禁旣詳責望又重不可復加而頃乘奏章之入或文字小不應式或筆畫偶有所遺於義無害皆見退卻甚失朝廷求才實之本亦非士大夫舉所知之意也臣謂中外舉狀除員數須要照防可不言及同罪所以立法不可不謹其他𨿽小小差誤並許收使不須曲難如此足以開廣薦引之路亦杜絕所由巧文要市之獘庶幾簡而易行矣取進止

論契丹告哀

臣竊聞契丹遣使告哀朝議擇吉日然後見之臣以謂情禮未稱何則國家與戎約和立兄弟之親者非畏其力也又非愛其義也欲繼好偃兵以安百姓而已今其主不幸訃喪朝廷誠得小國歸命天子之義宜稱順其意致哀痛之情使其君臣歡然感動皆知天子仁厚之徳發於至誠也今稽畱使者擇日受訃𨿽協陰陽時日拘忌之說而違君子匍匐救喪之節下令逺方有以疑朝廷無惻隠厚終之實非所以感人心也昔唐太宗聞張公謹之喪哭之不避辰日史策以爲美談臣謂朝廷甫欲結異俗之歡示中國之禮宜推此意行之令使者夕入而朝見之則情禮相副足以固好存愛不言而信矣取進止

論除降不用誥

臣至和中因任顓落職不降誥詞曽奏陳朝廷非故事難以爲法其時延和奏對面奉徳音許賜施行自此故事復正去年劉尢瑜降官直以敕牒近日王琪降官亦不出誥則是前詔尋復廢閣事體之間似趨苟簡𨿽非王政之急然亦失朝廷賞罰訓誥愼重之意伏乞檢防申明所貴𨿽小事猶不失舊體使百司有以遵法取進止

上仁宗論石全斌不當除入內副都知

臣竊見入內押班石全斌爲入內副都知臣謹按全斌昨已有制防除宮苑使利州觀察使未能三日復換此命朝令夕攺古人所非若因全斌陳請探其不滿之意曲徇所求以悅其心便是朝廷恩典未有定制惟系宦官臨時徼乞宣布天下必以爲惑傳示復世必以爲笑何則陛下賞罰當信天下當教後世不知全斌功勤凡有幾何昨者嶺外之行己曽受賞今後溫成畢賞又不薄不知厭足愈求遷進朝廷亦當愛惜事體無宜輕攺成命全斌閨闥之臣尙如此姑息萬一復有權勢重於全斌者如何待之臣𨿽鄙賤實惜此體不敢輒撰告詞

禮部貢院定奪鄭荀起請科塲未便事件

當院準中書批下前權奉寧軍節度推官鄭荀奏科場未便事件奉聖防進貢院定奪聞奏者今具畫一如後一鄭荀稱伏覩云云當院今詳看天下解額多少不同不可均一所從來久矣幸因赦令增益者四十餘處恩己無量若更限以十人取一在他路𨿽未有大損於福建江南川廣則必特爲僥幸到省之人必須比舊數倍恐非今日治體所宜不可施行

一鄭荀稱科場舊制四年云云當院今看詳昨朝廷下間嵗之詔蓋欲開廣賢路使士子無後時失業之恨又欲遊士各歸其鄕不復有寄籍冒貫之敝本不驅迫逺方舉人必令奔走也何故反更卹其不便況降敕己來裁三四年常人安於所見尙未盡信具當循守漸變習俗不可輕攺

一鄭荀稱天下逐州軍云云當院今看詳聚試之議今時多持此說但於國體未爲通允本責刺史縣令鄕舉裏選重操行而後文詞若聚之轉運司則此法何寄又一路不下十數州軍所差試官正令不得人決不盡失若聚之一處而試官非其人則一路俱受其矣此必然之患也事不稽古又不便今難以施行

一鄭荀稱竊見南省云云當院今看詳取士之制古今不同非務相反事有所因也祖宗收攬威權兼聴天下鑑唐之親程多士四聖相繼以爲定法固非羣臣所當輒議若以南宮攷校日多爲精崇政攷校日少爲粗此又不然南宮𨿽累旬然所攷不下數千人崇政𨿽浹日然所攷不上數百人相去有十一之較誠未見其淹速精粗之也

一鄭荀稱諸處發解及南省帖經云云當院今看詳帖經墨義誠爲無用然所以歷久未廢罷者當以其唐室以來有司舊法𨿽無甚利亦不甚害廢之未爲多有之無所妨比之告朔之餼羊以愛禮爲勝耳

一鄭荀稱舉人除齊衰喪服云云當院今看詳此制施行己久如妻及子孫弟妹𨿽皆齊衰猶以卑幼不廢貢舉自余服紀固未嘗釐革卽未知荀指何等爲齊衰右謹具如前鄭荀所畫科場事今定奪到皆非要切不可施行具狀奏聞

禮部貢院駮張洞起請乞降等收錄少字賦論進士奏準中書批狀

右謹具如前伏以禮部攷試條式頒行天下蓋設公共之格以便程文之體使舉子務各畢力而有司得以攷實譬於射禦者不失其馳而射者自能中乃爲善也若欲變法易令徇人所短事同詭遇非所以待天下賢士也又業文之人惟務語省亦不於數字之間便成駢贅且施行己久未嘗聞以此爲朝廷信令何必輕攺所稱欲依禦試宣捲卽當院無由檢防況禦試恩系臨軒而貢院責在有司以此比類體亦非允其張洞起請議難施行

奏乞州郡辟選人爲教授

臣伏見今嵗制舉中選者三人耳其間猶有以薄於行誼而被黜者此非有司較試之不精蓋在於聴言而不察行玩文而不計實之蔽也選舉若此豈可爲永法哉臣前嵗嘗言州郡有學學皆有生徒而患無講授之師以専領之乞令州郡自辟選人爲教授仍理四攷爲一任未防施行臣以爲朝廷大務莫重於選舉常患遊士不安其鄕裏則有司無由攷行實是以専取詞藻則賢不肖混淆至於亷恥之節壊而浮僞之俗成皆從此塗出也今使州郡有學學皆有師師皆有課試之法居常則勉其學而矯其失當貢士則訂其行而程其言一郡之士性之若否習之邪正能之多少皆可豫見而蚤定也於是上其名與言偕則選舉精矣人知爲善於其身然後乃能信於鄕裏信於鄕裏然後乃得聞於朝也則皆勸於爲善矣一紀之外三十年之內教成俗定則士各安其土相厲以義相尙以節何患賢士之難得哉誠如此治古之風庶防可復也事固有言之似迂而理甚切行之似近而功甚逺者教化之謂也伏乞檢防臣前奏事理特賜詳擇取進止

奏外官親戚相代

臣伏見審官三班流內銓注擬外官其間或兄弟伯叔子侄自相爲代若前人政善後人繼之善固無可言設前人政惡後人因循之則害政而負於義如發舉之則傷恩而戾於教二者俱不可卽令前人有吏民之怨因以去位而後人懷親戚之恥乘之報忿則一郡一邑爲害必多非所以安細民也臣謂審官三班流內銓所注擬外官其在五服之內於法許相容隠者皆不得相爲代有敢妄冒居之者以私罪論於理爲便

公是集卷三十三

欽定四庫全書

公是集卷三十四

宋劉敞撰

表

揚州謝上表

一介之材善無所取千里之地任爲不輕仰戴恩華退增慙懼臣聞事上之行莫若愛君愛君之臣莫重去國汲黯遺言李息望之致意本朝古今美談賢哲餘事況臣本以薄技遘玆昌辰幸得出入周衛之中優遊侍從之末持槖簪筆庶乎寡尢帶劍佩衡足以自效豈其輕去嚴宻之奉偸得便安之私蓋引嫌避親中外著令因事補吏朝廷通規幸防賜可之事殆殊共治之選伏遇皇帝陛下天度容物聖資盡人撥其忠誠非有違象魏之意察其淺識猶足寄民社之安沛然徳音委以符竹敢不勤卹人隠奉宣上恩自飭固陋之心庶幾樂易之政

進四銘表【律鐘鼎鸞刀】

臣某言臣伏見周世宗使其臣王朴定雅樂當時稱爲精及太祖聞之以爲聲髙一律非和音也𨿽有此詔未及攺創陛下稽古之徳自誠而明深究禮樂之本而以述作爲務故敇有司宿儒據周漢舊典乃魏晉以來百家之說參覈是非以立鐘律前後二十餘年及得其眞至詳至愼無以加矣律初就以校尺寸與司天景表正合可謂得天及以鑄鐘考其聲下王朴一律如太祖之素由此觀之國家制作之美通於神明蓋所謂性與天道不可得而聞者也陛下又因以興神鼎鸞刀奏事郊廟皆出於聖慮稽合典訓所以藏萬世示子孫器之寶也古者作器必銘銘之義天子合徳臣幸得召赴崇政殿從士大夫之後周旋器寶之側目覩其狀耳聞其聲竊不勝其愚謹獻律鐘鼎鸞刀之銘四章以發明令徳之指而庶幾不朽之地揚子云曰銘哉銘哉有意於愼臣以子云爲知言也干冒旒扆臣無任恐懼待罪之至

謝加學士表

常人之情得所求而喜智者之慮過其任而憂今邊備𨿽嚴帥責差易學者𨿽眾儒選實難豈有貪就應聲之求忽忘非分之任怔忪失據欣懼兼懷固欲辭榮不獲承命伏念臣猥以薄技起於諸生內之無子產潤色之才外之無山甫將明之用久典訓誥洊臨藩垣七年於玆微效不立猶以陪外廷之末聞長者之風間防分章平議臣之奏時引大體正宗廟之儀苟圖納志非敢忤物然而讒人飾詞以巧詆法吏挾怨以中傷當是之時幾無以免聖心先覺公議尙存浸潤之說不行震驚之眾爲止風波可畏天幸實多內私自憐懼久得罪輒匄十里之守庶警一麾之行不謂皇帝陛下生成曲全覆露無己進增金華之講增重儒林之光委以西州適其素願望非所及幸不可涯夫匹夫一飯之恩庸士然諾之信猶能捐生出死成功立名況臣連數十城之封兼四千石之重於以宣明威信撫養細民盡其愚忠庶無大悔以此圖報敢爲虛言

序

易外傳序

余讀周易表其彖象爻辭蓋聖人之意微矣非通材達識孰能言之傳曰仁者見之謂之仁智者見之謂之智以言者尙其辭以動者尙其變以制器者尙其象以卜筮者尙其占四者所從得之殊其稱君子一也然易之書最爲深至天道性命變化之數自孔子罕言後世無述焉以爲傳其人不待告告非其人𨿽言不著云爾學者或有謂易之辭非爲數者此以目聴何異及論剛柔始交而生屯分泰之體而成則莫能通習於所可見而蔽於所不能覩然後知易非一家之術也夫君子所居而安者易之序也所樂而玩者爻之辭也是以自天祐之吉無不利以其窮理盡性能自鏡得失也余以爲仲尼有云垂之空言不如見之行事深切著明故采五帝以來明君賢相忠臣良士下及亡國喪家興壊成敗禍福善惡之理附之彖象爻辭以見白黑其說主王氏也而時有不同亦微辧而不斥後有觀者總而理之得以自省焉

春秋權衡序

劉子作春秋權衡權衡之書始出未有能讀者自序其首曰權準也衡平也物𨿽重必準於權權𨿽移必平於衡故權衡者天下之功器也所以使輕重無隠也所以使低昻適中也察之者易知執之者易從也不準則無以知輕重不平則輕重𨿽出不信故權衡者天下之至信也凡議春秋亦若此矣春秋一也而傳之者三家其善惡相反其褒貶相戾則是何也非以其無準失輕重耶且昔董仲舒江公劉歆之徒蓋常相與爭此三家矣上道堯舜下據周孔是非之議不可勝陳至於今未決則是何也非以其低昂不平耶故利臆說者害公議便私學者妨大道此儒者之大禁也誠準之以其權則童子不欺平之以其衡則市人不惑今此新書之謂也𨿽然非達學通人則亦必不能觀之矣耳牽於所聞而目迷於所習懷恐見破之私意而無從善服義之公心故亦譬之權衡矣或利其寡而視權如盈或利其多而視權如縮若此者非權衡之過也人事之變也𨿽然以俟君子耳孔子不云乎知我者以春秋罪我者亦以春秋於權衡何傷哉於是卒定其書爲十七卷

顏魯公文集序

魯公極忠不避難臨難不違義是塵垢糠粃猶只飾而誦習之將以勸事君況其所自造之文乎然魯公沒且三百年未有祖述其書者其在舊史施之行事蓋僅有存焉而雜出傳記流於簡牘則百而一二銘載功業藏於山川則十而一二非好學不倦周流天下則不能徧知而盡見彼簡牘者有盡而山川者有壊不幸而不傳則又至於千萬而一二未可知也吳興沈侯哀魯公之忠而又佳其文懼久而有不傳與𨿽傳而不廣也於是采掇遺逸輯而編之得詩賦銘記凡若干篇爲五十卷學者可觀焉蓋君子多見則守之以約沈侯好學喜聚書至三萬卷若是多矣然猶常汲汲而不足者至其集魯公之文使必傳於天下必信於後世可謂守之以約而尙友者乎予是以序其意

時防堂詩序

州城北帶廣阜古所謂昆侖岡也其木宜茶與防頂比故或謂之蜀岡太守嵗貢蜀岡茶以火前采之發輕使馳至京師不過十日爲天下先自禹抑洪水分九牧淮海惟揚州其任土之法若瑤琨金木篠簜齒革羽毛織貝諸奇物當備輸王府天子爲其逺費民力皆止不以爲常貢常貢獨茶至節易矣然猶嵗所上不過三數斤所以禦於至尊者貴精不貴衍也世或說防頂茶宜久服能輕身除疾郤老誠有是者豈非臣子至願哉貍首之詩以時防爲樂者固諸侯之事也於是築堂蜀江之陽命曰時防將率官屬修職貢於此焉且使來者世世勿忘服也嘉祐二年十二月右正言知制誥知揚州軍州事劉某題辭

張氏雜義序

韓文公作歐陽詹哀辭言閩之人舉進士自詹始明詹以來未有舉進士者也舉進士由詹而始則當時𨿽有舉者必未甚多也詹死於今三百年而閩之舉進士爲特盛焉自流寓他處及占名數京師入太學爲冑子者不數人其舉以鄕裏者嵗常不下六七百人其眾居天下五分之一閩之進士可謂多矣凡讀書作文章被儒服無不舉進士者其不舉進士獨侯官張宜宜爲人龎眉而甚古少言語有誠慤不爲狎侮治毛氏詩孔氏書王氏易鄭氏禮左氏春秋皆通其訓話名其家法轉以相解條分節斷剖芒析亳不可以辯給奪也其言三代制度出於經者不啻如眼見乃不說魏晉時事不知有格律詩賦也吾嘗與共讀詔令數事時方立今王后宜驚曰是於古不可上如何若行耶吾曰公所言周公法也國家承歷代之亦雜用漢唐禮不純出於周此所謂損益可知者也宜於是悅然解觀其意非周公仲尼之制𨿽出於天子猶以爲大不可其篤信好道而不阿世可見於此矣性便講解多新意異義務與聖人合而不求黨同間嘗邀其著書宜時年四十餘謙讓未肯當也然吾樂其道固窮而不戚絕俗而不詭𨿽古君子不過也自吾與宜別而遊於上國且七年矣求其在貧賤而用心若宜者蓋未有由是知古君子亦止於此而已耳傳曰舉逸民夫宜之事父母孝與友信於鄕裏和用其身端閩人皆知之而無爵祿之勸宜可謂逸民也己矣此固聖王所欲舉也因記憶宜所言詩書雜義嵗久頗不存得其十事爲一卷以傳之其徒以達執事者庶幾於宜有所發云

衡字公甫序

古之人有聖智者出然後制器濟用以爲天下利而洪荒之風革矣前聖作之後聖因之以至於多且備宮室棟宇養生之大物也丘墓宗廟奉祀之大歸也城郭溝池守國之大防也車輅所以行陸也舟梁所以行水也險阻由是而通耒耜鎡錤筐筥杵臼所以資農作也薄槌以時蠶機杼以成絲絲麻布帛所以資女功也衣食由是而有鈇鉞干戈介冑矛防所以衛民人也常旂旟旐所以表師帥也鼓鼙鐃鐲所以警進退也姧暴由是而戢网罟畢翳所以給畋漁也災害由是而除衣裳韠舄所以周身也冕弁巾冠所以飾首也天子之鎭圭諸侯之五瑞所以班國也佩玉於身觸以衝牙組綬咸異所以節行也貴賤由是而衰喪期有數喪制有別齊斬苴枲以杖履輔其隆以日月致其殺所以厚人道也孝思由是而篤珪璧琮璜凡用玉者所以禮神修好也誠慤由是而交鼐鼎錡釜所以致烹餁也俎豆簠簋所以旅飲食也爵勺奠彛所以酒醴也賔祭由是而供金石絲竹匏土革木舞以干戚羽旄象其君徳所以諧音樂也和樂由是而合莞簟幾杖所以佚四體也尊少由是而分射侯旣抗正鵠旣設弓矢以中所以習射也禮容由是而攷節符印璽所以孚逺近也命令由是而質府庫之藏鍵閉筦籥以固之所以謹出納也作僞由是而察五行之產五材之用或文也或素也或有象也或無象也或貴其聲也或貴其色也或貴其徳也視其所施而己大小有宜上下有稱於以尊尊而親親老老而賔賔敬鬼神而利民事國家制度於是乎始罔滛爲異器以啟奇邪是以作而可法用而可觀惟度量權衡齊眾之器也多寡天下之物誠信天下之民本之同律防之同度數以適規短方圓以定準繩平直法於王府同於四海之內凡出於人力者莫不得所以程百器以役百工是以先王務審之今吾族子者衡其名子平其字矣嘗得進士第冠多士於天子之廷是尊儒之重選也六期而拜四官籍在外朝職在書府出守大邦世人猶以爲淹相見於江之南固請於予曰爲我推衡平之義而易字焉予不得其辭而告之曰衡平而物得輕重物得輕重而民得其情天下之公所由出也字曰公甫可乎公甫曰衡也不得叔父之言爲不自安今朋友以爲衡也者將告之曰是吾叔父之言也

鄭野甫字序

鳥獸與人雜生於世鳥獸之形有頭足毛羽之異吾人者因其形之一類槪以其物稱之人之形同莫可辧者古之人以名人出其父祖之命以爲識別後之人因名配字以義類相符非謂有勸沮之殊欲令人人行其名字也故有因義以配物有因物以配義有因名之文損益藏顯而字乃反之有因名之物遂以其實配之是以因義以配物如耕之於伯牛如由之於子路因物以配義如赤子於子華師之於子張字反名如商之於子夏偃之於子遊物配實如長之於子長予之於宰我是其意也今之人不究本初以意起事或謂此名也宜充之以是道彼字也可行之於終身𨿽失古人之心猶未離乎告人以善也然而以名字自守於吾道之門固矣狹矣鄭子名叔熊其友字以正夫子欲聞其說也命予爲言其理以易之夫子學於古道智深而見博又以行誼自潛不待正夫字然後勸也請字之曰野甫以附於因物以配義者如曰不己質哉爲賦白駒之卒章曰生芻一束其人如玉其人如玉者謂其來自外也

斁字序

古之人重冠重冠故重相字字之也者傳其名也傳其名者主成其徳故字表徳者也若名則非表徳者也古之人有名狗名防名黑臀名籧篨皆賢人也周公之子名禽孔子之子名鯉聖人之命其子亦無擇焉然則惡乎擇擇乎字而己帝乙愛其子字之受徳使其人充其字而守之其祥淑豈短哉今斁之名者厭也不擇也然則孰字之宜宜乎思昔箕子之言者思曰睿孔子之言者曰不思罔周書之言者曰罔念狂嗚呼思則睿也不思罔也罔念狂也今爾何監非時箕孔周書致身之迪且思豈一端而已哉將爲子思乎孝將爲弟思乎順將爲兄思乎愛將爲友思乎信將爲長思乎惠是由爾身出者也人其斁爾乎是故言人思其中也行人思其度也徳人思其永也居人思其親也樹木人思其不伐也如是焉曰罔未之有其不曰睿亦未之有其字斁曰思惟無斁

劉景烈字解序

劉侯外戚公子也而過人者三其弓七鈞而射百步末可以斃牛兵無長短劍無單復應敵施巧倐忽不可知如神居士大夫間而恂恂不失節似儒者子是以嘉之夫士有英邁之气而非功名之時則略爲不用資功名之時而無信任之勢則效爲不見今劉侯其天材多矣又有肺腑之親而四方敵國尙多恣雎者設使因其時奮其气功名豈遂少哉而久處未試予以是惜之他日因燕飲酒言曰吾名永年而字昌齡以爲釋可也以爲訓則不可幸有以易之予曰然使貴而可以永年則安有齊梁之君使富而可以永年則安有範中行之臣齊梁之貴範中行之富而忽然不聞彼可以永年者安在哉在功名而已矣天地無窮而人之生有涯夫以有涯遊無窮之中而無以自別也蠢然作盭然止而己矣𨿽萬物何辧焉嗟乎此智勇士捐筋力忘利害而不顧以求就功名者也故一托於義而終身安之金石象其聲丹靑狀其貌簡策敍其實若是可以永年矣字子以景烈如何座客相和唱善劉侯拜且謝曰謹受教請銘之心不敢須臾忘因序其語授之

公是集卷三十四

欽定四庫全書

公是集卷三十五

宋劉敞撰

序

送從父弟斁序【斁爲蘇州戶曹掾二父舊治也】

吾聞富者送人以財仁者送人以言吾非仁者以吾一日長乎爾莫爾告也不可昔者莊生有言吾甚善之其言曰形莫若就徳莫若和就不欲入和不欲出又曰內直者與天爲徒外屈者與人爲徒嗚呼知此可以無怠矣就而入者不可以羣和而出者則掩上也內而不直則其中不立外而不屈則眾厚怨之夫智無小也學而己矣官無小也敏而已矣知學不病知敏不匱居處恭執事敬與人忠𨿽之夷狄猶足恃也又況泰伯季子之國伯父叔父之所舊治者哉爾其以此矣

送王舒序

由中國入揚越五千餘里其地隘絕號爲一人守險萬人莫攻蓋自秦漢亂時則然今宋徳一致夷以爲郡縣人民反習筆墨嵗貢士比中州爲多南北人往來商貨財吏送故迎新旦暮不絕若夷徑然然猶山行不能度車馬依艸木巖壁極上復下斗絕無漸毒蛇狼虎據要處爲害或時瘴霧昬闇發於艸莽早衰暮年易以致病其川行不能勝百石下瀨漂激聲气洶駭船石礧浪隠轔乘波水奔逝不能正目篙工一舉手不得所輒碎散沈溺不可援拯故北人去者常惴焉今王生治裝正歸閩中無難色出門取道無畏辭豈王生其土人能習之哉其怚【音麄】悍不避虎狼灘瀨之惡甘從事哉王生之意思於歸見其親猶方壞水決菑揵簣土不能遏故接淅而行尙何顧險乎𨿽然王生惡得勿重其身哉親憂亦憂親喜亦喜曽子也事親有道而信乎友孟子也王生不道曽氏孟子則已苟道之王生欲行者何以異玆吾聞吳越多奇士者也王生如得其人而與之遊吾又將賀王生之信於友而獲乎上也

送江鄰幾序

古今爲左氏者眾矣功名之士則尙權變詞辯之士則貴文章數家則隆防緯小學則工文字亦徒祿利存焉若夫大不爲功名細不爲詞辯不僞於防緯不衒於文字居今之世無有祿利之勸而治左氏者惟獨鄰幾鄰幾之學則可謂得乎其性而出乎其心矣𨿽然吾聞君子之學者貴其爲道也非貴其爲名也貴其適於聖人也非貴其愈於眾人也夫澶漫而無家閉絕而無宗此今世之儒固非矣有家以相訾也有宗以相奪也此漢世之儒庸是乎然則鄰幾何說焉故謂鄰幾盍爲春秋夫春秋者五帝之所以化三王之所以治禮可以起義可以制者也一之於仲尼則得之一之於左氏則失之而鄰幾猶固以不然昔蘧伯玉蓋年五十而五十化鄰幾以吾言寘於耳東南將有賢者乎吾願子評之將無賢者乎吾願子復之子之化也何必五十吾敢以此爲贈

送梅聖兪序

昔者邊鄙無事士大夫恥言兵聖兪獨先注孫子十三篇獻之可謂知權矣及其有事士大夫爭言兵或因以取富貴聖兪更閉匿不省利害可謂知道矣夫聖兪前非勇也知天下忘戰之必有憂也後非怯也知功名之說勝則隳教化也聖兪之任其身不輕矣世人其若聖兪何哉某少聖兪十六嵗然聖兪與我爲友所以從之遊常恐不足今聖兪應聘許昌某以事畱京師不得偕行也古者贈人以言吾何以贈子乎明子之趣以示人不欺耳嗚呼世有君子者以我爲知言矣於聖兪無負焉

送蘇安上序

荘子曰得者時也失者順也可謂盡於理矣今夫學者守一先生之言則自以爲有餘其以干於世則自以爲足矣濟天下不幸而不得則自以爲不若人是以有憤怨之色是以有鄙倍之气是以有戚嗟之聲若是其得也不足以便人其失也足以傷身豈不可憐哉曩者安上嘗舉於鄕名稱甚髙亦得矣而曽不喜其意乃恥所以舉者非巳之學也今斥於有司名稱甚屈亦失矣而曾不憾其意乃推所以失者非己之時也苟不安於道達於命逺於利能若是哉嗚呼明安上之意以語眾人乃得笑焉明安上之意以語賢者吾庶乎無取友之過吾請以此爲上賮

送王生序

王生嘗過劉子劉子弗謝也聞其將之京師受業太學往送之門而告之曰吾聞贈人以其幣也弗若以其道也資人以其貨也弗若以其言也今子進於藝矣而逺行吾母以贈子𨿽然子之學也將學於道乎將學於利乎將道與利兼存之乎其母乃貎爲道而情爲利乎何子之汲汲不憚煩哉反修而身反寧而親反友而兄弟夫道已至矣人有非子者乎且夫古之君子之學也愼其所以爲號其仕也愼其所以爲名是以其號可傳其名可信也今之君子則不然其學也托號於仁其仕也寄名於義是以其號不可傳其名不可信也故學者至乎鄕原而不自覺仕者至乎兼愛而不自恥嗚呼愼之哉道術旣爲天下裂矣子母寡吾徳而輕吾言哉榮子之量爾

送楊郁林序

郁林名郡也太守尊官也其任不輕矣然而當拜者輒以炎瘴霧露爲解天子以謂此皆全軀保妻子之臣無憂國之風皆置不用而詔丞相擇刺史之賢者使舉奇偉倜儻之士以充其選於是大人部荊州詔書先至則以楊侯聞天子可焉遂自郡從事遷廷尉丞假五品服以行別賜錢十萬眾皆榮之然楊侯旣受命退而治裝泛然不以爲喜聞嶺海之說風土之異漠然不以爲憂如他日焉人皆曰楊侯矯亢人也嗚呼前世之所以能治也爲官擇人後世之所以不治也爲人擇官彼庸庸之臣志得意滿坐而養交以饕富貴眞若長者一旦有境外之事憂畏首鼠堅以死避世常有之夫不可使往春秋貶焉若無君子何以矯也吾以楊侯矯世之君子春秋之徒歟推此心也𨿽在山海之外而加千乘之國其有難治哉於其行序以贈之

送邵賢良序

墨譏儒以言命夫儒者豈好言命哉古之賢多所說而不見鉤用多爲善而不得升舉幸而說合善取則齟齬乖戾卒敗其功而後已是類有若天爲之者故推其窮而歸於命孔子之相魯也孟子之仕齊也賈誼之用漢也樂毅之用燕也功施矣而不待究名達矣而不得遂皆天也苟出於天者又曷怨乎今邵氏舉賢良天下之人舉賢良者不獨一邵氏然而邵氏無媒援於世猶奮於畎畝之中則邵氏誠賢良也今之時太平而士務進故山海之士無伏匿以不伏匿之士遭舉賢良之時士至者必多然而有司擇之邵氏之外不能滿三可謂精矣夫合天下之士觸有司之情𨿽十冊之其勢不爲人後亦明甚於是而不獲命也是功施而不得究名達而不得遂者類也事𨿽失圖其自致卓然之風猶足以暴於後生昔公孫子前舉賢良不見用後舉賢良爲第一夫公孫子非愚於前智於後也曩日之畫猶今日之務也前見絀而後見寵者遇不遇之時異也已適不適𨿽智無益已適當遇言必見可皆非人力所能爲也而命非乎故惜邵氏之未逄者宜推之於命而致乎勿憂致乎勿憂者本乎儒者之道者也

送劉初平序

讀書而講道據權而涖事其功徳易以及民孰若士大夫耶然而天下緤組垂紱爵上聞者無不慕山林之士而願與之齊爲山林者嚻然若固當也此其故何哉豈朝廷之士眞可薄山林之士眞可髙彼何予之而不辭此何受之而不讓乎亦曰不污於利不近於恥不親於憂不煩於事苟異乎此者無不慕焉如此𨿽糠粃乎堯舜無非者矣若劉生者豈眞士大夫所慕者耶其遊徧公卿無往而不若舊相識使污於利近於恥親於憂煩於事而能爾乎往者朝廷喜求才拔艸野有出茅屋任諫大夫者後太平益厭懈人亦益近薄故蒲艸珪璧往往流於瞽叟而詔書亦輒以先生處士寵之欲以致後人今劉君好史書語當世事有權變乂博識多前知爲士大夫所稱而未聞有以舉應詔者何耶事固有難知者哉行矣入於越誠將見範公願以告曰斯道也將亡矣苟相天下也而能勿興此乎

送焦千之序

君子之學也至於自得而己耳智足以經天下而不慮論足以合當世而不言仁足以懷萬物而不憂非可憂而不憂也憂其所憂不憂其所不憂今世之士皆不憂其憂而憂其所不憂舜之陶伊尹之耕太公之漁至矣當是之時洚水滔天懷山襄陵下民其咨而舜不慮桀作淫侈慢神虐民並告無辜而伊尹不言紂脯鬼侯醢鄂侯殘賊仁義而太公不憂此一聖二賢豈自逺於人哉徳有守任有職以道援天下枉尺直尋而不爲者也夫不汲汲於世者固世所汲汲焉不汲汲於世者乃可以大行王者不作聖人之道衷於是乎有宋墨之學以救攻止鬭有蘇張之學以排患折難有孫吳之學以彊國勝兵有商管之學以長材足用外托號於仁以邀利內寄名於忠以干權嗟乎道之所以不明也學者眾而達者寡得之者喜失之者憂吾安知夫得之非失而失之非得歟吾又安知夫喜之非憂而憂之非喜歟是以君子愼所學惟至於自得而已耳焦生旣學於歐陽公因北遊京師京師賢智之所聚也伎能之所試也變化之所出也生其務自得毋枉道憂天下之憂以翹於人憂天下之憂以翹於人人將謂生宋墨也孰與勿學吾亟得見焦生於歐陽公之門美生之志足以造於道而不流於俗於其行也贈之以言

送謝希樂學士赴闕序

學者稱仁義必歸堯舜堯舜聖人也當時之行事在二典者孔子敍之矣其君臣之言吁命以成不忮不疑燻然太和以有鳳鳥之符嗚呼何純古粹至若此爰及商周其道徳𨿽不與堯舜偕比然史之所載聖人述焉後世誦以爲經師師相傳由百世之下等百世之盛莫之失也及兩漢受命史臣奮力以書於策然由無聖人裁之褒貶不中學者不宗師況又無兩漢之美者可道也哉今天下康乂無異於古而天子以堯舜爲法所踐所言合符前王則史官左右所記注得不宜盛而推之於聖人乎前日謝公處此任天下共美之今公之朝也人又以宜代天子言者也夫代天子言者豈不欲制度詔令如堯舜三王坦然措之六經乎嗚呼人今以堯舜之道責公公𨿽欲彊而辭讓不可公能思之裁之推之明之則史之所記宜在彼二者之間矣此可謂國家大務凡號儒者得勿喜乎苟志之及乎此母畱公行三月某日序

送福州文學蜀人範宗韓序

蓋君子之仕也辭貴不辭賤辭富不辭貧夫文學之位可謂賤矣其祿可謂貧矣是範生所不得辭也範生蜀人爲古文章有名或薦於上上以福州文學處之範生於是攜其妻東南出巴峽以趨海濵嗚呼太平以來治貴和同四方之士未有特超而起者也及其多事而年少羣不逞之人逃奔蠻夷爲之謀主以病中國由是隠居之賢以名髙見疑稍稍就吏矣其祿𨿽寵囚之實也其籍𨿽仕竄之實也豈可謂非命也哉吾嘗遊福州識張宜太和詡詡老儒也其爲人介而不別同而不流是以不爲世俗知亦不爲世俗患子往從之乎又何陋哉

送潘況序

士不遇者隠可也古之所謂隠者非求異於人將以同於人是故擇可以托者名焉因可以利者惠焉資可以養者食焉彼且索之以其智任之以其材則術深矣守之以其誠達之以其識則志廣矣詹何之釣至於可以爲邦庖丁之解牛合桑林之舞嚴君平之卜筮蜀人以化世豈知所以隠哉潘生始以進士舉旣不偶故去而治醫夫醫者世特患其無常潘生之醫合色脈立經紀平權衡序淸濁其有所治猶掇之也可謂深矣是其所以索之者固精任之者固良守之者固明達之者固逺歟是古隠者之志也夫士屈首受書出於蓬蒿之下者必有濟天下之心幸而在位拘文法顧利害至於白首或未能活一人今以醫故嵗所活輒數十百千此兩者責就爲深功孰爲多潘生之隠於醫可以無譏矣於其行序以贈之

送從兄赴選序

從兄居鄕裏執耒耜耕者殆三十年衣食未嘗充旱漧水溢稍喪其土則乞於鄕黨鄰里以養其親家君聞而憐之適曽上郊推恩得任子弟從兄以是爲郎又三年將西之京師見予於襄濆海上其色焦然其發班班然其足踽然病矣嗚呼前此者兄知勞力而已後此者又將勞心古之人所謂生爲役者一身而二任焉其有不病乎𨿽然吾聞之惟知道者可以不憂兄其亟爲學其猶可及壯也

送新安尉張詵序

古者諸侯制有其國惟卿命於天子命於天子者不名於春秋以尊之也今也不然公卿大夫出爲方伯州牧者得行古諸侯之事不得行古諸侯之權其吏也天子置之諸侯之所得爲者貢士而己貢士多者數千人少猶數百人拔其尢者聞於上其大率十取一然而防於尙書者亦不減數千人有司雜試其藝第其能者而聞於上其大率亦十取一然而進於天子者裁數百人萬取千焉千取百焉不爲不精矣天子又親試其言而校之退其不中程者錄其中程者則益加少矣故凡拔於卿攷於尙書策之廷中非其才千百人之尢也莫至焉如是而以爲士以佐諸侯以治天子之民其不輕而重也亦明矣是春秋所不名者類也然而或以爲小者彼自侈其才而負其气不度栁下恵以予觀之不然夫天下有事執干戈之卒瞠目語難破堅陷敵出萬死一生之計奮不顧後可以朝弛擔而暮析圭儒者辧武厲精馳意應變語奇以恫愒當世之權可以立談而取公侯勢激之然也及其無事將攷以文采詢以制度與之揖讓以行禮可者斯與之焉不假時以爲勢不資辧以徼用其言必合於先王其徳必蓄於其躬故仕者難也不得以卑爲恥然則能勿重乎今晉卿旣自能力於其術以取尢於千百人又能順天子佐諸侯治其社稷人民之事是栁下惠之智也苟順是而行之其獲於邑人而得於諸侯聞於天子也易矣其於髙爵若詔擯而上諸堂孰能禦之吾知天子之命大夫士於春秋有重也故爲之序以贈

送湖南安撫某使君序

苗民之頑不率帝命蓋自古記之矣以堯爲君以舜爲相而有三危之誅以舜爲君以禹爲相而有羣後之師此非其徳不至力不足也不得已也然則聖朝獨得已而己之乎夫苗夷異類異焉其暴虎也其貪狼也其防猱防也山林之與居鳥獸之與羣其險阻幽絕非人境也然而驅中國之士衣三注之甲負弩荷戈加糧糗其上夜則冒霧露晝則負赤日日夜不休與之馳逐是以難也然則𨿽欲急成功安可得哉今者上策莫若修堯舜之義明布其徳而彼將自服其次嚴兵以守之絕其抄略之路而勿爲深入之師其次誘而致之使去其宂則因可取也若夫恥不能追而探其巢不爲致人而致於人釁於勇而嗇於禍可進而不可退是以用師僥幸也非國家之利也願使君不爲昔者三苗之事益贊於禹故其功烈垂於後世而莫得過焉世不可誣安知後來者之非益也將在使君所以達之而已何畏乎有苗

送湖南運使愼學士序

景祐四年七月詔以某叔父爲湖南轉運使明日詣閣門疏曰荊湖去京師蓋數千里其地於古爲三苗有彭蠡洞庭大澤之險而其南蠻夷與國爲境凡風明晦率常蒸毒易以疾病而臣母老不可往惟陛下哀憐未報又上奏曰臣不敢憚逺恐羈縻南方以爲老母憂則死有餘恨臣本三司判官今誠得罷所領獨校讐祕閣資以其暇奉親不勝幸甚制曰可更以愼公爲湖南轉運使當是時尙書郎在荊湖察獄者以不迎親之官爲防稽太守劾舉見責問而叔父以母老故辭內外任以求在左右朝廷以爲美談而愼公在書館三十年前後佐大司農爲外郡守亦十餘嵗勤勞久矣乃得此任士大夫以爲少而公處之無慍色嗚呼古所謂各行其志者歟孝者念其親而忠者念其公者歟念其親者忘其祿念其公者遂忘其親歟詩曰是用作歌將母來諗念親之謂也又曰豈不懷歸畏此簡書念公之謂也天子以此命其臣而其臣又用此以報天子欲求內外之不治風俗之不劭不可得也若夫吏道之端民事之情教化之本徴賦之法孰爲賢而不識此者未足以贈也故於公之行語所可頌者爲來者法焉

公是集卷三十五

欽定四庫全書

公是集卷三十六

宋劉敞撰

記

天臺山記

汝陽地理書有天臺山在今縣北三里所其髙尺餘傳自古至今莫有能損者其上土其下石也亦曰天中山以爲豫州於四方最中汝南故刺史治於豫州亦最中是山於汝南又最中蓋處天地三萬里之極自古考日景測分至者皆莫正於此以是名之其傍有祠其主山也其神爲蛇黑文而赤章其見無常或修或短或幽或明民有不恭事不信不飭則變怪動之其地居屯營營之士嵗時獻享之夏丞相之爲此州嘗親至其處祝曰蛇若使吾見之吾力能大而祠莫見丞相去未能數十步遂見從騎多見者猶蛇也其修尺丞相亦遂不復顧然吏民亦以故加嚴畏之或誇誕過其眞要之有山之名無山之情而民不厭以山稱之蓋得四方之中易所謂地中之山謙尊而光卑不可逾者也故作記表其地

雙廟記

淮西於古爲豫州唐武氏攺制稱受命諸李多失職越王正以刺史與所部兵討不當立旣而兵敗王自殺吏蹤迹黨與窮治之數千人皆列大逆於時武氏方以刑立威大臣坐飛語不問曲直皆族夷以故知越事多濫無敢救者狄梁公爲刺史獨倡言脇從非首惡不當坐奏疏免之竟全此數千人其後百餘嵗當憲宗時豫州已更號察節度使吳元濟據城反天子引天下兵徵之不順攻之不勝戍之不服丁壯苦軍旅老弱疲轉餉士大夫咸共怒而將顏將重將古將武將通四面擊之以盡力戰盡誅爲意而李太尉獨任智策夜入其城縛之不殺一人所以使百姓復見禮義脫於戮死嗚呼梁公可謂賢相太尉可謂賢將矣其恩厚其施博屍而祝之不亦宜也哉開元中刺史元通理始作感徳碑載梁公之仁其後段文昌作平淮西碑明太尉之功而俱不爲祠堂使民無所追享宋興八十載知軍州事王質詢問其故嘆曰善爲後慕之也豈可使二公不祀哉度地以作廟異室而同宇南面上左未及成質遷又十餘嵗數換守帥莫克就者今太守至遂就之庭宇甚設儀衛甚飾嵗時報焉水旱禱焉嗚呼徳之不朽者如此夫使凡相者而皆若梁公則治安得不平使凡將者而皆若太尉則功安得不成然則廟此者非徒思昔人而已亦爲來者允蹈之也不可不刻石以謹其始故於是乎書質者丞相旦弟子淸淨慈惠爲政不煩苛官至天章閣待制尙書郎中所居見稱云某月某日劉某記

王沂公祠堂記

齊魯𨿽皆稱貴文學尙禮義之國然其俗亦與時升降小白右功力任權數則其敝多匿智伯禽尊尊親親至其衰也洙泗之間長幼相揖讓其失蓋以逺矣然仲尼稱之曰齊一變至於魯魯一變至於道由此論之非明君賢師扶世導民孰能反其本哉五代之亂儒術廢絕宋受命垂七十年矣天下得養老長幼無兵革之憂庶且富矣然未有能興起庠序致教化之隆者也自齊魯之間誦闕然況其外乎丞相沂公之初守靑也爲齊人建學其後守鄆也爲魯人建學由是二國之俗始益知貴詩書之業而安其性之所樂老師宿儒幼子童孫粲然自以復見三代之美禮讓日興刑罰日衰嗚呼君子之盛徳大業哉孔子所謂至於道者非耶沂公薨於鄆且二十年鄆人愛慕而悲思之僉曰不可使文正之徳不享於世前太守錢公子飛聞之因卽學宮而建祠堂以稱士大夫之意錢公去位之五年堂乃成其廣若干修若干崇若干凡皆錢公之素也甘棠之詩曰勿翦勿伐召伯所茇亦諸侯之正風哉序其語於石以詔後世又作登歌一章並刻之云文武維周天命郅隆孰相其成周公太公周公冢宰太公尙父遜厥碩膚惠於齊魯維此齊魯聖賢之緒尊徳樂道四方爰茹不振不競靡則靡定旣晦而明在我文正天子是毗諸侯是師賦政於外俾民不迷乃設學校乃惇詩書翼翼齊魯若周之初二公之位文正履之二公之治文正以之周曆千嵗二公實使之文正之功後亦將似之䢐徠之松新甫之柏我作此堂以告無斁

待月亭記

春卿劉侯監兵於兗之明作作新基移舊亭於園池之亷名之曰待月一日燕賔友之酒三行客有長揖主人請問待月之旨答曰先是置有西園園有舊亭昔人尸之荒榛與並棲雞於垣閒馬於楹或寢以羊或宿以兵有風至止林籟少淸有月來思池光不盈一日植足於園縱觀而嘆曰景物否閉久矣將祈泰於予乎由是呼卒夫具啚挶輦糞鉏蒿茅一之日培竹與松育美材也二之日浚池及泉養淸徳也三之日因池土以封其基四之日卽亭材而廣其構不役於民不擾於公以潰於厥成魯山巖巖惠我蒼翠魯水湯湯遺予潺湲而又周公之宇仲尼之鄕聖賢遺迹盡畫於壁若有神物陰來相之或疑化工私以與之夫亭以池遷盡能事也月以水鑑取善類也予今是亭西南去天空曠千尺不植艸木爲月之地若秋之夕夏之夜素魄初上納於淸池嬋娟淪漣相與爲一如金在鎔如圭在磨忽憶湘江之流若洞庭之波登斯亭對斯景發吾之浩歌則待月之名不有當歟主人之詞旣畢客有舉觴而言曰春卿吾聞士閒燕相與言則及仁與義又曰文武之道未墜於地在人賢者志其逺者大者君今掲亭待淸月宜乎禮賢材廣賔友求仁義之說與文武之用內則思建明堂興辟雍與三代之故事外則思復河湟平薊壤續漢唐之舊服用之則爲事業爲功名垂光冊書不用之則有孚在道以畜其實與夫晏安之流遊西園寢北堂同心而異志焉主人曰晉人善禱或譏輪奐周人落成秖美寢興吾子博吾以王道勤我以功名君之言古人不如顧謂敞曰先生業文爲我書今日賔主之辭與亭成之嵗月敞固不讓云

東平樂郊池亭記

古者諸侯𨿽甚陋必有苑囿車馬鐘鼓之好池臺鳥獸魚鼈之樂然後乃能爲國非以娛意崇不急也以合士大夫交賔客賢者而同吏民也蟋蟀山樞車鄰駟驖有駜之詩是已不然則觳觳者墨術也不侈於禮樂不暉於度數曰人我之養畢足而止亦瘠矣夫東平蓋古之建國又有州牧連率之政於今爲重其地千里其四封所極南則梁東則魯北則齊三者皆大國也其土沃衍其民樂厚其君子好禮其小人趨本其俗習於周公仲尼之遺風余教可馴以詩書而不可詭以朱墨詭以朱墨鄙矣鄆故有負城之園其廢蓋久士大夫無所於遊四方之賔客賢者無所於觀吏民無所於樂殆失車鄰駟驖有駜之美而況於蟋蟀山樞之陋敞以謂非惇詩書節禮樂之意也據舊造新築之鑿之增之擴之營之辟之有堂有臺有池有榭有塢有亭有館有南北門堂曰燕譽臺曰陳戱池曰芹藻榭曰博野塢曰吾竹亭曰玩芳館曰樂遊南門曰舞詠北門曰熙春其制名也或主於禮或因於事或寓於物或諭於志合而命之以其地曰樂郊所以與上下同棨者也其艸木之籍松梧槐柏楡栁李梅梨棗梬柿安橊來檎木櫻桃葡萄太山之竹汶丘之篠嶧陽之桐雍門之荻蒲圃之檟孔林之香艸奇藥同族異名洛之牡丹吳之芍藥芙蓉蔆芡亭蘭菊荇茆可玩而食者甚眾孟子曰賢者而後樂此不賢者𨿽有此不樂也吾其敢自謂賢乎抑亦庶幾焉後世將必有追數吾過者矣吾請以此謝

漢中三亭記

五年伯父以選爲興元旣至平獄訟時賦役協羣吏程百工政事備舉矣明年作亷讓弭節漢三亭於是相攸面勢或因或創髙其閈閎厚其垣墉謹其塈塗以交賔客以休王人以燕僚友屬役於其貳蔣侯瓦木之費不出於府而財有餘板築之任不求於民而力有餘壯麗之度不越於法而巧有餘處者欣欣來者燻燻而是嵗大有年禾合穎木連理牛兩犢百姓胥慶吏請著記患不得其說伯父因舉圖授某某以爲凡南面而聴治者皆公侯公侯之於其國有所興無不記者其在春秋作南門新延廏築王姬之館或以得其制書或以得其宜書或以得其時書嗚呼聖人治天下必自人道始而世或以爲不然靳於財嗇於力陋於禮故郡國廢送勞之節簡燕豫之樂夫興元固都防也使四方之賔來而無所於接三監之大夫至而無所於息執政之士勞而無所於遊又何以觀政也哉作三亭而可以觀政非得其宜乎有因有創因者無絕也創者無侈也非得其制乎不傷財不害民而嵗以有年非得其時乎是三者有一焉固書於春秋矣況其參也哉某請進此說以示後世之君子後世之君子將大有得於三亭焉爾若夫風土之樂山川之美耳目可及者不足道也某年月日某記

嵗寒堂記

天聖中伯父爲蕭山去十二嵗而吾弟和亦爲蕭山蕭山之人固望而喜矣和至官盡復修伯父之政而不敢有加焉居數月作嵗寒堂者故便防之廢爲庖者也因其墻壁而堊墁之因其棟宇而端治之因其松竹而封植之爲之令名以寵嘉之而吏民乃皆喜曰果也吾侯善起廢者縣故無射堂和乃益其東偏作求已亭以交賔客接賢者修弓矢射侯之禮而從之遊者皆驩然忘歸或遊揚侯聲浸尋達於淮泗之間長老聞者咸悅和於是欲記其指於石以示越人吾曰凡有百里之地者皆曰國君國君之所爲百姓之所視也將由乎愛民勤政之爲乎則百姓喜將由乎廣已造大之爲乎則百姓怨是故不可不愼也今和嵗寒堂能使吏民信之作求己亭能使賔客樂之是亦足稱矣始伯父爲蕭山鑿鄭渠以便國漕嵗省度支錢累百萬而不名其功君子以爲難百姓歌美之今和益樹政又能使百姓不忘者吾見嵗寒求已與鄭渠偕矣嗚呼吾因此又有感者凡天下之事先王之政其己廢可起如嵗寒堂者眾甚凡當世之俗聖人之禮其已忘可舉如求己亭者亦眾甚誰爲君子果而行之乎此非今所得及也姑以書於石達吾心焉爾慶曆三年十一月劉某記

欣欣亭記

劉子作欣欣亭先是農楊異亦爲欣欣亭自爲之記序其所以欣欣之意或曰子之欣欣楊之欣欣歟劉子曰否可得聞歟劉子曰何爲其不可也吾得所以居此者達亦欣欣也窮亦欣欣也富亦欣欣也貧亦欣欣也人知之亦欣欣也人不知亦欣欣也欣欣之實盡於此矣吾又嘗聞夫戚戚之實未盡於此嗚呼戚戚之實窮亦戚戚也達亦戚戚也貧亦戚戚也富亦戚戚也人不知亦戚戚也人知之亦戚戚也窮而戚戚者爲達也達而戚戚者其又有大不達者存貧而戚戚者爲富也富而戚戚者其又有大不富者存人不知戚戚者爲知也人知之亦戚戚者其又有大不知者存嗚呼吾敢爲戚戚毋欣欣乎吾請以欣欣之實爲終身之居豈直亭也而道之哉

伯父寶書閣記

初伯父以尙書郎致政歸築室於蘇之長洲曰吾昔爲之宰矣賦役吾未嘗不均也因其力而時使之獄訟吾未嘗不謹也察其情而恕思之人皆思我後世居之安室旣成聚書數千卷覆以重閣指之示子孫曰此先帝以賜先子者也此先子所以教後嗣者也吾嘗以此事親以此事君矣行年八十無悔於心者今以遺汝吳中士大夫聞若言皆記以爲惇史某以爲古之君子莫難於擇所處擇所處而當故令聞長世其身休焉伯父之卜居也於人之我思其遺子孫也以己之事親與君而歸於無悔心忠信學問而己矣牛羊倉廩金玉之富不預焉頌不云乎在彼無惡在此無斁𨿽龐氏之義何以逺過於是名其閣曰寶書閣而刻其語於石使後生有述焉若夫棟宇之制奢約之度智者可以觀其則仁者可以見其志非爲者所及也嘉祐三年正月右正言知制誥知揚州軍州事某記

三脊茅記

古之祭祀無不用茅者而至於封禪則必三脊茅以爲神借三脊茅出於江淮之間蓋非其地不生而江淮之間則皆楚越國也有王者則後服無王者則先叛自三代之君莫不患之故封禪者必三脊茅其意以爲能服楚越使以其職來貢則三脊茅可致三脊茅可致而封禪乃宜矣古之人非輒貴異物也事理相起知其必然爾周衰齊桓公霸天下其功大而自矜欲遂封太山故管仲亦以三脊茅止之是所以不能致者也三脊茅旣非世所常玩又封禪之禮希闊不講故學者往往不能得其名先帝將封太山責三脊茅於荊荊人莫識有一老父識之然後得貢於天子天子竟至太山而還以老父爲有人助賜九品之服嗚呼非明天子不能封禪告成功非封禪無所用三脊茅久矣天下之無明天子也彼其不爲時用可勝言耶余令畫工圖之以示學者

壺公祠大樹記

壺公祠在縣西北十里其中庭有大樹絜之蔽牛壺公者費長房之師當東漢時賣藥汝南市中歸輒掛其壺而躍入焉長房爲市掾見而怪之就傳其方一旦別長房去莫知所終蓋神仙人也其所掛壺處則此樹是也至今百姓道之疑以爲仙者不死故其物亦壽也漢以來九百餘嵗矣常艸木所不能待也此獨存是其異者一也察其根則虯結而膠致察其榦則空虛而穿穴察其葉則柔弱而繁澤是其異者二也條之下垂蒂之上屬側穿復出大者合抱小者徑尺環之成林是其異者三也挾可異者三汝南人世世傳之而莫能正其名故通謂之大樹云夫天下之物未可以理窮則未可以類推也彭祖歟冥靈歟其或使之歟吾惡乎知之咸平二年有爲壺公祠者不能久遂廢慶曆初夏丞相守此邦乃益新之於是民之祈福祥者士之攷技術者吏之覽方俗者常至其下嗚呼能使此樹不朽未必非壺公也能使壺公益聞者未必非丞相故作記以信來者刻之廟中

先秦古器記

先秦古器十有一物制作精巧有欵識皆科斗書爲古學者莫能盡通以他書參之乃十得五六就其可知者校其世或出周文武時於今蓋二千有餘嵗矣嗟乎三王之事萬不存一詩書所記聖王所立有可長太息者矣獨器也乎哉兌之戈和之弓離磬崇鼎三代傳以爲寶非賴其用也亦云上古而已矣孔子曰多見而識之知之次也眾不可槪安知天下無能盡辧之者哉使工模其文刻於石又並圖其象以俟好古博雅君子焉終此意者禮家明其制度小學正其文字譜牒次其世諡乃爲能盡之

林華觀行鐙記

某獲一銅器刻其側曰林華觀行鐙五鳳二年造第一不知何所用按漢書五鳳宣帝年號其嵗丙寅到今嘉祐壬寅一千一百一十七年矣又刻其柄上爲扶字皆秦小篆也

龍雀刀記

右一刀往年築靑澗城掘得之其鐵精利其環爲龍身而鳥喙蓋赫連勃勃所作大夏龍雀者也勃勃使其臣作銘曰大夏龍雀威服九區然今不見銘處或嵗久磨滅歟將其時𨿽有銘亦不皆刻之歟

貞觀刀記

右一刀以金錯其背曰眞觀十六年並州都督府造鍔刀匠蘇四等造専當參軍事王某物勒工名蓋古制也其字體勁金亦精好足以明當時總核名實百工所制作後世鮮及之

公是集卷三十六

欽定四庫全書

公是集卷三十七

宋劉敞撰

義

士相見義

自天子至於庶人皆有摯摯者致也所以致其志也天子之摯鬯諸侯王卿羔大夫鴈士雉鬯也者言徳之遠聞也主也者言一度不易也羔也者言柔而有禮也鴈也者言進退之時也雉也者言死其節也故天子以遠徳爲志諸侯以一度爲志卿以有禮爲志大夫以進退爲志士以死節爲志明乎志之義而天下治矣故執斯摯也者執斯志者也君之摯以事神臣之摯以養人惟君受摯者惟君受養也非其君則辭摯不敢當養也古者非其君不仕非其師不學非其人不友非其大夫不見士相見之禮必依於介紹以言其不苟合者也必依於摯以言其以道親也苟而合惟小人而不恥者能之君子可見也不可屈也可親也不可狎也可遠也不可疎也賓至門主人三辭見賓稱摯主人三辭摯所以致尊嚴也大夫以禮相接士以禮相諭庶人以禮相同然而爭奪興於末者未之有也人苟爲悅而相親若者末必爭苟爲簡而相親若者末必怨是故士相見之禮者人道之大端所以使人重其身而毋邇於辱也所以使人審其交而無邇於禍也惟仕於君者召而往未仕而見於君者冠而奠摯在邦曰市井之臣在野曰艸茅之臣君𨿽召不往也是故𨿽有南靣之貴千乘之富士之所以結者禮義而已矣利不足稱焉刑罰行於國所誅者好利之人也未有好利而俗不亂者也無介而相見君子以爲謟故諸侯大國九介次國七介小國五介

公食大夫義

食禮公養賓國養賢一也親之故愛之愛之故養之養之故食之食之而弗愛猶豢之也愛而弗敬猶畜之也饗禮敬之至也食禮愛之至也饗爲愛弗勝其敬食爲敬弗勝其愛文質之辧也公使大夫戒必以其爵恭也已輕則卑之已重則是以其貴臨之也賓三辭聽命言是禮之貴弗敢當也弗敢當故難進也公迎賓於大門內非不能至於外也所以待人君之禮也臣之意欲尊其君子之意欲尊其父故迎賓於大門內所以順其爲尊君之意也三揖至於階三讓而升堂充其意諭其誠也於廟用祭噐誠之盡也君子於所尊敬不敢狎不敢狎故神明之故忠臣嘉賓樂盡其心也大夫立於東夾南西靣北上士立於門東北靣西上小臣東堂下南靣西上宰東夾北西靣北上內官之士在宰東北靣南上百官有司備以樂養賢也設筵加席幾致安厚之儀也公設醤然後宰夫薦豆葅醢士設俎公設犬然後宰夫設鉶啟簋言以身親之也賓徧祭公設粱宰夫膳稲士膳庻羞爲慇懃也賓三飯飯粱以湆醤此君之厚已也賓必親徹有報之道也庭實乘皮侑以束帛𨿽備物猶欲其加厚焉也公拜送終之以敬也有司卷三牲之俎歸於賓館不敢防其餘也上大夫八豆八簋六鉶九俎庶羞二十其餘衰是見徳之殺也君子之言曰愛人者使人愛之者也敬人者使人敬之者也親人者使人親之者也自卑者使人尊之者也是故公養賓國養賢其義一也未有愛之敬之親之尊之而其位不安者也未有不愛不敬不親不尊而能長有國者也將由乎好徳之君則將飴焉惟恐其不足於禮將由乎驕慢之君則將曰是食於我而已矣故禮君子所不足小人所防者也孔子食於少施氏將祭主人辭曰不足祭也將飱主人辭曰不足飱也孔子退曰吾食而飽少施氏有禮哉故君子難親也將親之舍禮何以哉

致仕義

自頃有司屢言士大夫過七十而不致仕請引籍校年而卻之天子弗忍也以詔戒告之而已予謂致仕之義君非使之臣自行也宜乎天子弗忍督廹之而以詔書告戒也然而天下之老臣猶自若也甚矣夫其非天子之意也故作致仕義致仕之義古者大夫七十而致仕君非使之也臣自行也臣𨿽行之君曰是猶足以佐國家社禝也畱之不可失也於是乎有幾杖之賜安車之所以致畱之意也君畱之臣曰不可貪於人之榮不可混於人之朝不可塞於人之路再拜稽首反其室君不彊焉義也毋奪其爵毋除其祿毋去其采邑終其身而已矣此古者致仕之義也此之謂上下有禮故古者大臣讓小臣防庶人法百姓不競由此道也是以古之爲臣者不四十不祿不五十不爵不七十不致仕四十而祿爲不惑也五十而爵爲知命也七十而致仕則以養衰老也不惑故可與謀大事矣知天命故可以受大寵矣養衰老故可以全節儉教百姓矣故古之仕者爲道也非爲食也爲君也非爲已也爲國也非爲家也是以時進則進時止則止也是以進不貪其位止不慕其權也凡致仕之義君曰畜犬馬不可以盡其力而況士大夫乎是𨿽誠賢也𨿽誠智也吾不可盡其力也此恩之至也臣曰爲人臣者不顧力𨿽然吾力不足矣不可以當社禝之役而防干戈之任矣不可以勞夙夜之慮而苟旦暮之利矣全而歸焉亦可已矣此義之至也故君以恩禦臣臣以義事君貪以是息而讓以是作今之人則不然仕非爲道也而爲食也非爲君也而爲已也非爲國也而爲家也是以進不知止而困不知恥也是以當老者上𨿽屢督教之而猶莫從也有司𨿽痛詆發之猶莫顧也此無他防讓之節不素厲而賞罰之政混也然則柰何曰必引籍校年而命之退則薄於恩而觳於義必毋引籍校年而待其退則貪位而害民蠧國均之二者莫若察有功者而必賞之無問其齒焉察無功者而必廢之無問其齒焉彼知賞不出於有功廢不遺於無功也則震而自謀矣震而自謀則賢不肖去與就決矣如是亦焉用引籍校年而命之退以損吾義哉今夫無功與有功者皆雜然莫辧也彼所以得偸容於其間也故夫偸容之人而欲其畏義由禮以自潔於防墨之外是難能也聖王之治也非禮義所誘則敺之以法敺之以法亦不廢其禮義之指此故法之敺也鳴呼爲致仕而卒以法敺也不已薄乎其亦出於不得已爲之者乎然則又何憚而不爲哉

投壺義

古者投壺之禮主人以賓燕而後投壺也燕者禮之輕者也輕則易易則防防則慢酒之禍恆由此作是以君子惡其防以慢也爲壺矢以節其禮全其歡也君子之於人苟有以歡之必有以禮之苟有以禮之必有以樂之苟有以樂之必有以言之賓者所法也非法人也所養也非養人也主人奉矢以親之言卑其身以事賢也主人三請不怠賓三辭不煩尊禮重樂之義也尊禮則敬矣重樂則和矣敬以和故上下能相親也君子之所異乎人者其惟易事而難說乎不防其接所以致難說也主人拜送賓辟賓拜受主人辟授受之禮也授受者人道之大也不可以不敬也拜以敬之也勝飲不勝者罰也辭不曰罰曰養不尙人以勝也不恥人以不能也飲曰賜灌不恥過也不忌人以勝已也故尙人以勝則矜恥人以不能則怨自恥其過則忿忌人以勝也則懟矜以怨忿以懟此辧訟之所由作也勝者有爵貴也有馬富也內不失其樂外不失其功然後富貴可保也投順爲入不順𨿽入不釋明順而後有功也樂以貍首以順爲節也侍於先生長者不角不擢馬以順爲禮也順爲功故弗非也順爲節故節可守也順爲禮故禮不悖也故曰古之君子乎不必相與言也以禮與行示之而已矣詩云示我顯徳行此之謂也

辧

祭法郊廟辧

有虞氏禘黃帝而郊嚳祖顓頊而宗堯夏后氏亦禘黃帝而郊鯀祖顓頊而宗禹商人禘嚳而郊防祖契而宗湯周人禘嚳而郊稷祖文王而宗武王傳曰禘大祭也禘者帝也帝者先王之配天者也禮不王不禘王者禘其祖之所自出以其祖配之所以明徳厚者流光徳薄者流卑也郊者祭天也孝莫大於嚴父嚴父莫大於配天天者物之本也祖者人之始也所以致尊極之意祖宗者廟之不毀者也古者天子七廟曰考廟曰王考廟曰皇考廟曰顯考廟曰祖考曰有二祧祧之言超也遠廟也去祧爲壇去壇爲墠凡祖考之廟皆疊毀也其不毀惟有功及有徳者或謂之祖或謂之宗祖者非太祖也言後世述之也宗者非宗祀也言後世尊之也何以知祖非太祖宗非宗祀也曰文王非周太祖武王非周宗祀也周人祖后稷周公宗文王何以知祖者後世述之宗者後世尊之曰商有祖甲祖乙皆非太祖又有中宗髙宗皆非宗祀也曰夏后氏不郊顓頊而郊鯀何也曰祖者必有功有功則廟不毀鯀無功其廟毀故推以配天嚴父也商人郊防何也曰防諸侯也未受命不可稱祖宗其廟毀久矣故亦推以配天也因是以見非天子不禘非天子不郊非天子不建祖宗非有功徳不爲祖宗非有祖宗無不毀廟鯀無功故不敢食於廟而食於郊食於廟爲必毀食於郊則世世修之此禹之孝也冥無廟故不敢與於祖而食於郊與於祖爲必毀食於郊則世世修之此湯之孝也因是以見廟已毀𨿽有功猶不可復立春秋曰立武宮蓋刺之也郊者祭之至尊者也或配以祖或配以父三代異物有近有遠其祭不同其所以嚴父配天一也曰然則夏之郊也以顓頊商之郊也以冥而禮運曰杞之郊也禹也宋之郊也契也何也曰湯放桀封禹之後以上公遷鯀而郊禹武王殺紂封湯之後以上公遷冥而郊契祭法之言者言其始也禮運之言者言其末也是以二者不同也

君臨臣喪辧

君臨臣喪以桃茢先非禮也周之未造也事之斯爲臣焉使之斯爲君焉君臣之義非虛加之也寄社稷焉爾寄宗廟焉爾寄人民焉爾夫若是其孰輕之故君有慶臣亦慶君有戚臣亦戚書曰元首明哉股肱良哉尊卑異而已矣𨿽於其臣亦然故臣疾君親問之臣死君親哭之所以致忠愛也若生也而用死也而棄生也而厚死也而薄生也而愛死也而惡是教之忘生也是教之背死也禍莫甚於背死而忘生苟爲背死而忘生故不足以托六尺之孤寄百里之命施之於人者不變於存亡然後人之視其亡猶存矣則夫桃茢何爲乎諸臣之廟哉或曰於記有之宜若禮然曰否是固亦周之末記也昔者仲尼之畜狗死使子貢埋之曰邱聞之也敝帷不棄爲埋馬也敝蓋不棄爲埋狗也而邱之貧無蓋也亦與之席焉夫不以賤而棄之爲有勞也夫不以死而欺之爲有生也勞𨿽賤不棄也死𨿽狗不欺也而況於君臣乎吾故曰君臨臣喪以桃茢先非禮也周之未造也𨿽然必有以也古者人君非弔喪問疾不至乎諸臣之家非弔喪問疾而至乎諸臣之家謂之君臣爲謔故君弔於臣使巫祝先釋采於廟門然後入釋采者告有事也或失其義而謂巫其祓之乎昔魯襄公嘗朝於荊荊君死荊人曰公必親襲魯人辭不得命則使巫祝以桃茢祓而先蓋厭之也由是觀之則魯襄公爲之也曰君臨臣喪不以桃茢先則君信之矣二人執戈以前也非惡之也曰豈謂是哉君之行固必有衛之者矣況諸臣之家乎昔者楚公於圍防諸侯於宋將升壇使兩人執戈設服離衛諸侯之大夫皆知其爲君也如苟惡之而已防於宋何爲惡之哉

欽定四庫全書

公是集卷三十八

宋劉敞撰

論

易本論

易曰太極生兩儀兩儀生四象四象生八卦此何謂也曰太極者天地之先也未有淸濁未有剛柔未有上下未可以物名故謂之太極也太極將判則淸者始上濁者始下上下絪緼而未可以天地名有其儀而已矣此之謂太極生兩儀也雜乎兩儀之中芒芴之間是始有水火木金土之象是始有一二三四五之數是始有東西南北中之位而未可以五行稱有其象而已矣此之謂兩儀生四象也一三五者陽二四者陰陽之數九陰之數六因其九而三之則得幹因其六而兩之則得坤此之謂參天兩地此之謂乾元用九坤元用六且夫天者積陽也地者積陰也凡積之類老老則能變矣故幹一變而得震坤一變而得巽乾再變而得坎坤再變而得離乾三變而得艮坤三變而得兌此之謂乾道成男坤道成女此之謂四象生八卦也或曰子言則羙矣理則深矣願聞水之所以一火之所以二木之所以三金之所以四土之所以五其先後多少之序者气耶數耶曰气也亦數也兩儀之气合而生沖和之气生於於子者黃鐘也其位北方當十一月而一陽生故水數一也黃鐘之气下生林鐘林鐘者未之气也其位南方當六月而二陰生故火數二也林鐘之气上生太蔟太蔟者寅之气其位東方當正月而三陽生故木數三也太蔟之气下生南呂南呂者酉之气也其位西方當八月而四陰生故金數四也南呂之气上生姑洗姑洗者辰之气也其位東南當三月而五陽生故土數五也故因其先後之序而數之則水一火二木三金四土五因其陰陽之位而數之則亦水一火二木三金四土五此自然也曰子之言者蓋五象而謂之四象何也曰土者兩儀之別也先四象而生後四象而用四象賴之而有故不名一象而寄其位於東南也東南者辰也胡不寄之西南而寄之東南土者非有正居也順取一位而已矣曰黃鐘者冬至之气也一嵗則一至十嵗則十至而子以能生謂四象何也曰是乃所以能生四象也天地之气一而已矣其之北者則爲寒其之南者則爲大熱其之東者則爲大溫其之西者則爲大涼寒謂之水熱謂之火溫謂之木涼謂之金天用其精地用其形而人不知耳苟明其一嵗一至十嵗十至推而上之至於千嵗千至萬嵗萬至又推而上之至於未始有物气之至也有止乎又何怪不生四象哉曰請問天有六陽自子至已地有六陰自未至亥今黃鐘生陽則宜傳之大呂而反傳之林鐘何也林鐘傳之太蔟則是矣太蔟傳之南呂又何耶此爲復有一陽气乎固同物也曰此自同物而陰陽有尊卑授受有順逆耳陽尊陰卑尊者專其位卑者不敢專其位必寄之於其衝以求就陽也故黃鐘下生林鐘而大呂之气應者寄之大呂也太蔟下生南呂而夾鐘之气應者寄之夾鐘也姑洗下生應鐘而仲呂之气應者寄之仲呂也蕤賓上生大呂而林鐘之气應者寄之林鐘也夷則上生夾鐘而南呂之气應者寄之南呂也無射上生仲呂而應鐘之气應者寄之應鐘也此皆其衝也此之謂妻道臣道地道故妻從夫臣從君地從天其義一也曰請問乾坤生六子而乾坤六子並列乾居西北坤居西南何也曰八卦者皆出四象四象生八卦則八卦不得不並列也其位有先後耳幹者天也天道貴陽陽者皆屬天坤者地也地道貴陰陰者皆屬地陽始於子終於戌置幹於子戌之間者此陽之終始也陰始於未終於酉置坤於未酉之間者此陰之終始也曰何謂大衍之數五十其用四十有九曰衍者積也天地之數始於一積於十聖人參天兩地而倚數故衍天之參則爲三十衍地之兩則爲二十所以參天兩地而不一天兩地者一不可用也故乾積三坤積二而不積一一者乾坤所不用是以其用四十有九何謂幹之策二百一十有六坤之策百四十有四皆老陽老陰也何爲皆老陽老陰也幹無少陽坤無少陰也然則老陽何以九老陰何以六曰幹積三以爲九故老陽九也坤積二以爲六故老陰六也少陽何以七少陰何以八曰老陽則生少陰老陰則生少陽陰陽之相生猶環之無端陽道作息陰道作消七者言益一於老陰也八者言損一於老陽也易何以獨用七八九六爲占乎曰天一地二天三地四天五地六天七地八天九地十皆五行也五以上爲道五以下爲噐聖人用其道以畫卦用其噐以推數土者四時所不載也故上則並於四象下則遺而不用此聖人作易之本也何謂陽卦多陰陰卦多陽曰索幹者爲陽震也坎也艮也皆乾之索也索坤者爲陰巽也離也兌也皆坤之索也幹之索皆一陽二陰非多陰歟坤之索皆一陰二陽非多陽歟何謂陽卦奇陰卦偶曰震一也巽二也坎三也離四也艮五兌六也是奇偶也陽必畫五而後卦陰必畫四而後卦是奇偶也何謂陽一君而二民君子之道陰二君而一民小人之道曰陽者君之象陰者民之象陽者君子之事陰者小人之事陽卦一陽而二陰非一君而二民歟陰卦二陽而一陰非二君而一民歟一君而二民非君子歟二君而一民非小人歟敢問二君而一民柰何曰執徳不一斯二君也政出多門斯二君也有國家天下而不能守賢聖將因而興百姓各擇主而歸之斯二君也此所謂小人之道也

重黎絕地天通論

昔天地之始判也淸者在上濁者在下在上謂之陽在下謂之陰其已久矣然而書獨曰重黎絕地天通何哉曰凡天地者名也淸濁者體也陰陽者气也是𨿽人物而有上下之異然其治乃反在人人者天地之心也故人道治則天地適其位淸濁安其常陰陽辧其序人道不治則上下交亂矣其名𨿽不變其體𨿽不雜其气𨿽不攺然其政擾矣故古之治天下者必有神民之官以序天地蓋惡擾也凡親上者本乎天者也親下者夲乎地者也是以神之事皆屬天民之事皆屬地毋以民亂神毋以神惑民則天地之道得矣然則上下不位乎陰陽不安乎幽明不別乎所謂重黎絕地天通者此也昔觀射父旣言其略矣未盡其方也則世𨿽有重黎而欲絕地天通何由哉吾請言其方凡天子祭天諸侯祭土卿大夫祭五祀士庻人祭其先天子七廟諸侯五廟卿大夫三廟士一廟天子祀以犢諸侯祀以牛卿大夫祀以羊士祀以豕天子有禘有祫有享有薦諸侯祫而不禘卿大夫享而不祫庻人薦而不享天子以公爲屍諸侯以卿爲屍大夫士以孫爲尸天子事屍十有二獻諸侯九卿大夫七士五天子之祭天下助諸侯之祭一國助卿大夫之祭一邑助士之祭朋友助天子舞六代之樂諸侯舞時王之樂大夫以下不樂也故貴賤有禮上下有等而不相逾所以治神也士以徳農以力工以巧商以利二十而冠三十而娶五十而衣帛七十而食肉不耕者祭無盛不績者喪無服不事事者出夫家之徵師教之也宗收之也友攝之也吏治之也卿賓之也生有所依死有所歸不犯非禮不慕非福則人勸其業而刑是用措所以治民也此可謂絕地天通矣今庻人而得祭天地旅山川祀非其鬼卿大夫不得立宗廟可謂治神乎庻人服侯服食侯食居侯居男不耕女不蠶起而相隨以事神爲俗無父子之親無君臣之節下者乃爲巫祝略計天下常百萬人可謂治民乎由是觀之重黎之業已矣然則天地不通乎人神不擾乎上下不瀆乎百事不隳乎鳴呼明吾言者可以治天下矣𨿽使重黎復生何以易此哉

師以賢得民論

先王治天下有不勞而民自爲正者治之至也不勞而民自爲正者其惟師乎天地生之父母養之而師教之然後內可以事親外可以事君大可以治民小可以治身矣故師者非他也所以使人知事親之道事君之義治民之術治身之法者也有人於此內不足事親外不足事君大不足治民小不足治身則禽獸無以異矣知自別於禽獸則必從師以學之故師者非以飲食望人之口也非以財利鉤人之心也非以權勢制人之力也非以名譽飾人之意也以仁爲本以禮爲教以樂爲和以信爲符使人乃誘然而歸之翕然而隨之故有國家者恃之以化良民焉恃之以得賢臣焉故師者常與人君分天下之治者也位不同耳名不類耳權不及耳眾不如耳不然殆無以異是以先王知其若此也則重師之禮以系邦國之民也民誠從師耶則是下已善矣民誠不從師耶則是下已惡矣善惡之端皆出於師故師不可不重也是以先王制事師之禮𨿽於天子無不北面言有君之尊也制喪師之禮𨿽於諸侯無不三年言有親之戚也設用此等故能使師重於世矣凡傳學者說義必稱師聼從必盡力說義不稱師命之曰背聼從不盡力命之曰畔背畔之人世主不以爲臣世士不以爲友鄕裏賤之宗族疎之設用此等故能使師信於時矣然後天子按已教之民已成之俗而施政令焉何難哉今夫上不以師爲意則民不可得而系也民不可得而系則防矣是與彼無牧長宗主一類也此之謂要道故冡宰執而司之使師之道逹於天下而無皆畔乎是冡宰之職得也師之道不逹於天下而背畔多乎是冡宰之職失也冡宰者治本而不治末者也捨九兩而任簿書求以系民不亦遠哉鄭康成以爲師者諸侯師氏之官是守章句者也得其一不得其二者也未及知先王之治不勞而民自爲正之道者也夫師豈獨師氏之官哉師氏豈獨諸侯之臣哉故大司徒之職以本俗六安萬民其一曰聨師儒師則以賢得民者矣儒則以道得民者矣而曽以爲異乎

三代同道論上

古者有言夏后氏尙忠忠之敝小人以野救野莫如敬商人尙敬敬之敝小人以鬼救鬼莫如文周人尙文文之敝小人以僿救僿莫如忠三王之道若循環此非君子之言好事者飾之也聖人之道同而王者之政一同也故能同不同一也故能一不一同者道也不同者物也一者徳也不一者俗也故自伏羲氏神農氏黃帝氏少昊氏顓頊氏髙辛氏陶唐氏有虞氏天下之生久也一盛一衰一亂一治然而所以盛者常同所以治者常一何以言之凡聖王之後而至於衰者非其道衰也物使之衰也其使之亂者亦非其徳亂也其俗使之亂也繼而起者明道以待物則衰遠矣正徳以訓俗則亂遠矣故可以革物者道也而道未嘗革可以變俗者徳也而徳未嘗變夏后氏有天下四百餘嵗桀爲無道顚覆禹之典型夏人不忍成湯伐而放之四海之內歸之如一非叛夏也以成湯爲能復禹之績也故仲虺稱之曰天鍚王智勇纘禹舊服此之謂也商有天下六百餘嵗紂爲無道顚覆湯之典型商人不忍武王伐而殺之四海之內歸之如一非叛商也以武王能反商之政也故武成曰乃反商政政由舊此之謂也故湯復禹之績則得禹之天下武王反商之政則得湯之天下當是時也禹沒而復起湯滅而復見同焉而已矣一焉而已矣安得忠敬文之三而異之且夫忠也敬也文也是三者之於道本末也表裏也相待而成相須而行者也不可一日離而以爲千嵗而代興故曰非君子之言好事者飾之也奚以謂之凡父子之道君臣之義夫婦之親賓友之好長防之序此所謂人道之大端此人道之大端非忠則不足以相懷故先王之爲禮必本於忠忠也者禮之本也然而不敬則忠不見故先王表以敬敬也者禮之體也然而不文則敬不昭故先王等之以文文也者禮之成也是先王非尙此三道也其變節次序不相緣則禮不立然而相緣之甚密喘而言蠕而動一皆雜於是有隆有衰有左有右而已矣是以發於內者則隆於忠接於外者則隆於敬旁暢曲巧極物之變則隆於文惟君子能體之能體之則能言之能言之則能述之術有文而不原於敬者未有敬而不因於忠者也未有忠而不敬不文能成其忠者也故曰三者之於道本末表裏也相待而成相須而行者也不可一日離然而以爲千嵗而代興故曰非君子之言好事者飾之也

三代同道論中

古者有言有虞氏貴徳而尙齒夏后氏貴爵而尙齒商人貴富而尙齒周人貴親而尙齒此非君子之言好事者飾之也夫聖賢之治國家天下所以率民而教之有達貴者有公貴者有私貴者有無貴者徳者其達貴也爵者其公貴也親者其私貴也至於富則無貴也所以謂徳達貴者徳之於天下無所不貴在朝廷貴於朝廷在鄕黨貴於鄕黨在市井則貴於市井在夷狄則貴於夷狄是百王之所同故謂之逹貴所以謂爵公貴者爵之敬在朝廷則伸在宗族則屈是又百王之所同也故謂之公貴所以謂親私貴者親之愛在宗族則伸在朝廷則屈是又百王之所同也故謂之私貴此數物者人情之紀王事之本聖人所不能奪也是以推而任之推而任之故以徳王天下以爵尊朝廷以親定宗族以徳王天下故天下不可不貴徳以爵尊朝廷故朝廷不可不貴爵以親定宗族故宗族不可不貴親三者不失其處則王道成三者失其處則王道不成是以有九徳者治天下有六徳者治一國有三徳者治一邑有一徳者治一職此所以見徳之貴也治天下者爵天子臣兆民治一國者爵諸侯臣萬民治一邑者爵大夫臣陪治一職者爵爲士臣輿皁此所以見爵之貴也𨿽爲天子必有父𨿽爲諸侯必有兄故三年之喪達乎天子期之喪達乎諸侯大功之喪達乎大夫其在宗廟則皆以齒此所以見親之貴也其義並隆而不相害並行而不相悖措之而安施之而通王者之盛也未有能尙其一而遺其二者也故曰非君子之言好事者飾之也所以謂富無貴者彼富非徳之修也非爵之隆也非親之懿也以世祿多財先人而已矣則爲義者必恥之爲政者必疾之是又百王之所同也故謂之無貴然而商人貴富則是以商人之爲商者殆乎秦之爲秦者也昔者秦有天下右貨而尊利以昉於滅吾未始知秦之所以滅非蔽於商人貴富爲之禍也昔者魏有天下棄親而崇勢以昉於滅吾未始知魏之所以滅非蔽於夏后氏貴爵爲之禍也昔者晉有天下侈親而滅制以昉於亡吾未始知晉之所以亡非蔽於周人貴親爲之禍也故聖人不然以徳王天下以爵尊朝廷以親定宗族三者並隆而不相害並行而不相悖有偏而不起者則亂矣豈及於虞夏商周異世而貴之哉故曰非君子之言好事者飾之也

三代同道論下

古者有言夏人尊命商人尊神周人尊禮此非君子之言好事者飾之也彼謂命者四時政令所以教民云爾是非夏之道也夏后氏以建寅爲正其數得天子以下政令宜此有由然者也非固以爲道而尊之也彼謂神者四時祭祀所以訓民事君云爾是非商之道也夏之末山川鬼神莫能億寜而葛伯不祀成湯誅葛而放桀正天地之祭定社稷之禮修山川之典此亦有由然者也非固以爲道而尊之也彼謂禮者君臣朝防凡以摯交接相施予云爾是非周之道也武王伐紂天下之諸侯防於孟津者八百餘國旣入定商駿奔走執豆籩受命於周廟武王於是班宗彜分寶玉奇貨以懷諸侯諸侯禆冕搢笏射乎太學養老乎東序耕乎籍田此亦有由然者也非固以爲道而尊之也若夫聖人之治王者之法宰制萬物兼覆天下則此三者無不修也無不謹也不能以一廢矣故當其尊命則𨿽周由夏也當其尊神則𨿽夏由商也當其尊禮則𨿽商猶周也何以言之耶民事則尊命鬼事則尊神王事則尊禮同時可也同日可也同月可也當其義則今所尙者先不當其義則向所先者後後者復先先者復後一物不應而亂起矣豈及於夏商周異代而尊之哉故曰非君子之言好事者飾之也夫好事者知三王之異物而不知其道之同也知三王之異俗而不知其徳之一也道者所以革物而非革於物者也徳者所以變俗而非變於俗者也故三王之所攺者正朔緣於歷而攺律呂緣於聲而攺都邑緣於地而攺徽號緣於色而攺樂舞緣於功而攺官職緣於事而攺田賦緣於俗而攺械用緣於便而攺及夫以性爲內以情爲外以名爲制以禮爲體此所謂道徳之本也夫苟不可攺則忠也敬也文也三代同尙矣徳也爵也親也三代同貴矣命也神也禮也三代同尊矣奚獨三代哉吾以此推之昔者伏羲氏神農氏黃帝氏少昊氏顓頊氏髙辛氏陶唐氏有虞氏封於太山禪於梁甫者七十有二君其實一也

四代養老論

養老蓋以盡孝慈也劉子曰以養老莫善於燕莫不善於饗而食次之以養義莫善於饗莫不善於食而燕次之周人備矣所謂養老者養其體者也故擇其柔嘉選其馨香潔其酒醴品其豆邊修其簠簋奉其犧象謹其祓除於是乎體解折節而共飲食之又爲折俎加豆是以惠丰而徳洽民之見者以爲盡心也莫不加愛焉故莫善於燕夫饗所以訓恭儉也而養老所以充气體也修其物篤其意而不得躬之酒盈而不飲肉亁而不食設幾而不倚一獻而百拜惡在其惠也故莫不善於饗是有虞氏所以不從也所謂養義者養其賢者也年者天下之達尊也爵者天下之達尊也以達尊之爵養達尊之年其意猶不敢防爲之故一獻而百拜民之見者以爲至恭也莫不加肅焉故莫善於饗夫養義者貴其養志也若曾子之養曾晳者也而食者無百拜之恭無一獻之節此所謂養口體者也若曾元之養曾子者也民之見者可易也故曰莫不善於食是夏后氏所以不從也𨿽然三聖之作非以相反也養老以彼養義以此所以尊其年尙其徳也尊其年仁也尙其徳義也仁且義所以天下無所爲而晏然矣故周人通其道達其意修而兼用之兼之是謂大備不可攺矣孝之道達則子咸若悌之道逹則防咸若登歌淸廟則君咸若下管象武則臣咸若所以慮之以大受之以廣行之以禮修之以孝紀之以義終之以仁一事舉而眾羙具焉孔子曰鬱鬱乎文哉吾從周此之謂也

公是集卷三十八

欽定四庫全書

公是集卷三十九

宋劉敞撰

論

救日論

春秋左氏傳曰二至二分日有食之不爲災又曰非正陽之月不鼔臣以爲過矣夫聖王所甚畏而事者莫如天天神之最著而明者莫如日日者眾陽之宗人君之表也日有食之天子則伐鼔於社諸侯則伐鼔於朝非爲慕迂闊而塗民耳目也明其陰侵陽柔乘剛臣蔽君妻陵夫逆徳之漸不可長也如是則奚救奚不救奚畏奚不畏哉丘明之言使諛臣依以謟其君邪臣資以固其身臣請辧之幽王之詩曰十月之交朔日辛邜日有食之亦孔之丑周之十月則二分矣安在其不爲災者歟夏書曰乃季秋月朔辰弗集於房瞽奏鼔嗇夫馳庶人走夏之季秋非正陽也安在其不鼔者歟由此觀之日食之必可畏必當救也無所疑矣夫諂諛姧邪之臣出則朋黨比周以遂其私入則詖僞欺罔以濟其欲固日夜無須臾之間惟恐君之覺已也日有食之是將喜焉庸肯斥言災異以儆於上哉是以或至於陵夷而猶不悟魯季孫漢張禹是也昔者季孫意如之専魯知日食之爲傷其君而不憂也卒逐昭公張禹之仕漢知日食之爲害國而不告也卒成王氏鳴呼變所從來微矣爲人上者可不察哉可不察哉

城郢論

子囊爲令尹城郢君子稱之曰忠矣能衛社稷囊瓦爲爲令尹城郢君子譏曰卑矣必亡楚國夫楚一也子囊囊瓦令尹等也城郢均也子囊以取褒囊瓦不免於貶何哉君子者固譽成而譏敗乎論之曰否昔子囊之爲令尹也修法制舉賢才附百姓親鄰國所以守其四封者已遂矣惟郢之未城於是城郢則豫患而已矣安得不謂之忠囊瓦之爲令尹也則不然遠忠直比讒謟貪愎無厭遂過不更百姓怨之諸侯怒之所以守其四封者已小矣惟郢之可城於是城郢則外民而已矣安得不謂之卑夫外民民亦外之此囊瓦所以亡楚也事固有同功而異情同迹而異論者此之謂也易曰王公設險以守其國夫設險之與恃險豈得同哉設險者彊恃險者亡故先王制城郭溝池所以立固而非固之本也制鄕遂都鄙所以便守而非守之本也制師旅卒乘所以建威而非威之本也本之所在在徳義在知人在安民必有其本然後城郭溝池可得而固也鄕遂都鄙可得而守也軍旅卒乘可得而威也故政有本末事有先後無後其所先而先其所後則天下可治百官可任萬民可附四夷可服惟明者而後及之非囊瓦之所能見矣

不朽論

士之不朽者三所以本者一也徳能服人則不朽功能濟時則不朽言能貽世則不朽𨿽然本之者徳而已矣徳者仁義忠信之謂也內著於其外達則其功也窮則其言也故徳者本也功與言者末也處世髙名澤及於遠謀而世用之行而世信之則功必立處世卑名澤不及於遠謀而世弗用也行而世弗信也則言弗著故功者以徳爲功者也非俗之所謂功也言者以徳爲言者也非俗之所謂言也俗之所謂功者規一切者也爭地以戰殺人盈野爭城以戰殺人盈城則有彊兵之功壊井田廢什一困百姓之力實府庫之藏則有富國之功以詭譎爲機以刑法爲驅以君心爲度以巧僞爲制若是而已矣俗之所謂言務無用者也飾名數以干禮合章句以導諛爲曼衍以詭俗務名譽以邀利大不可施於朝小不可教於鄕以靡麗爲精以辯異爲奇若是而已矣是以徳也功也言也判而爲三嗟乎君子之道所以隠也功非其功矣言非其言矣然而世猶貴功而尙言自以謂不朽吾未始知其誠不朽也夫世之士旣無以明功與言之端又因見世俗之功而趨之聞世俗之言而羙之自以太上立徳不可及也鳴呼則是以功與言常必去徳而獨存者也喪其本矣申商也孫吳也儀秦也楊墨也何可勝言哉

仁智動靜論

稟天之性剛健中正純粹明白生而知之者是謂仁矣貧賤不能憂富貴不能淫死生不能變乘物而用循理而動率性而行推分而安是終始本末不出於靜故孔子曰仁者靜也靜莫如山山之爲物天質自然一成而立亙萬世而不變損之者難益之者易可謂能靜矣故孔子曰仁者樂山也夫貧賤不能憂富貴不能淫死生不能變者固不知所謂貧亦不知所謂富不知所謂賤亦不知所謂貴不知所謂死亦不知所謂生者也審乎自得得乎無假若是則何壽如之矣故孔子曰仁者壽也夫智者亦稟天之性而不能純粹有所好惡有所嗜欲有所喜怒有所偏溺不學則不知其道不問則不知其惑是故食無求飽居無求安日夜不厭就有道而正焉損其好惡損其嗜欲損其喜怒損其偏溺以求入大中之檢合聖賢之度使言滿天下無口過行滿天下無怨惡而後可已矣是終始本末不出於動故孔子曰智者動也動莫如水水之爲物源於山而赴於海盈科而後進見險而不止以求遂其志之所趨必放乎平而止增之則深益之則廣可謂能動矣故孔子曰智者樂水也夫損其好惡損其嗜欲損其喜怒損其偏溺非自苦也其心見道理之顯然所以去不善而就善以自悅矣故𨿽見外物而不遷𨿽處污世而不易如是則何樂如之矣故孔子曰智者樂也夫仁者以安仁爲靜智者以利仁爲動安仁者本於誠而明之利仁者本於明而誠之誠而明之不亦靜乎明而誠之不亦動乎誠者天事也明者人事也天事故靜矣人事故動矣𨿽然苟誠而不明𨿽靜未可謂仁是以顏淵問仁子曰克已復禮也明而不誠𨿽動未可謂智是以子夏曰博學而篤志切問而近思也夫顏淵可謂能仁子夏可謂能智欲求仁智之動靜者捨二子亦何觀乎或曰旣謂之仁者靜矣又曰克已復禮何哉應之曰仁內也禮外也仁者難以與人共而禮者所以並容也是故賢者俯而就之不肖者跂而及之夫顏子之克已復禮乎俯而就之耳亦何適而非靜哉

博施濟眾爲聖論

仲尼之門問仁者多矣以令尹子文之忠陳文子之淸子路之勇冉求之藝猶未備仁之稱也至於子貢問博施於民而能濟眾則遂以爲聖何哉嘗試論之所謂博施者殆非俗之所謂博施矣所謂濟眾者殆非俗之所謂濟眾矣彼俗之所謂博施者不過以防利布惠爲言俗之所謂濟眾者不過以分災救患爲解必若是則賢者亦能及之何待聖哉必若是則有國家天下者乃能行之賤貧則不能矣是貧賤必無聖人哉此皆計功而言不足以知仲尼之意明聖人之道者也夫聖人者與天地合其徳與日月合其明與四時合其序與鬼神合其吉凶是以在下位則化育萬物物盡其性而不見其迹可謂博施濟眾矣在上位則陶冶百官官服其體而不得其名亦可謂博施濟眾矣豈獨欣然以防利布惠爲羙談分災救患爲已務哉夫防利布惠分災救患可勉彊而暫爲則是聖人亦可忽然而暫到也聖人之神不可暫到則防利布惠分災救患非聖人之任亦已明矣以謂不然復效以事夫仲尼在下者也隨之者三千之徒或智或仁或過或不及莫不盡其性得其欲皆可以治天下則其施不亦博而濟不亦眾乎堯舜在上者也億兆之眾或賢或愚或善或不善莫不安其教樂其生而不知爲之者則其施不亦博而濟不亦眾乎故聖人法天者也天之道能以羙利利天下而不言所利如聖人必防利布惠而施必分災救惠而濟是非天矣何足稱哉或曰防利布惠分災救患非聖人之任然則是仁者之事乎曰亦非也使仁人在下乎苟免於窮困亦幸矣何暇及人使仁人在上乎則利不待防而均矣惠不待布而廣矣災不待分而民懷矣患不待救而物遂矣然則防利布惠分災救患者賢人之業其功名可數者也

畏天命論

傳曰畏天命夫天命可畏而未有能知者也惟聖人然後知之所謂天命者非諄諄然接乎人者也害於民謂之孽變於常謂之異動於气謂之沴發於色謂之眚逆於類謂之祥雜於俗謂之妖著於天謂之象是故有以興有以亡有以敗有以成惟聖人然後能見之識之識而名之所謂性與天道者也非聖人則不能知之故古之君子務畏天命而不務知天命也夫非聖人而務知天命者吾見其不能且不信矣古之君子其畏天命也聞一異則悚然懼見一祥則悚然懼未知是之爲善歟爲惡歟悚然懼而已者吾知畏而止矣是故其守也約其行也慤妖祥之事休咎之說付之蓍瞽史而不勞吾心吾非不願知天命也天命固不可知也彊求知之是不誣天必且誣人昔夏之衰也龍降於帝庭其漦爲物而卒喪周周之衰也麟獲於魯沙鹿之崩也晉史卜之曰後六百嵗而聖人興夫若是者其孰能知之此聖人所獨知也故曰莫若以畏仲尼在陳聞魯有火曰其桓僖宮乎夫聖人之於天命有不待卜矣湯之時八年七旱湯親之南郊而禱焉曰政不一歟民失職歟宮室營歟女謁盛歟苞苴行歟讒夫昌歟由是觀之湯且不知也然而古之君子有曰天命也可推類而得可觀象而察自董仲舒咸有是言離之合之文之飾之大者篡亂其次賊虐然則非實使之其啟有間矣夫天命決不可知求知天命者以謂尊天也然而不得其指不殆乎以天欺人乎古之君子莫惡乎以天欺人以人欺人猶不可而況乎以天欺人者乎是所謂南靣之禍也北靣之賊也故善畏天者莫如成湯爲國家若成湯可也

仕者世祿論

文王之治岐也仕者世祿而小雅亦譏絕功臣之類然則賢者之治國也固官人以世乎應之曰否非此之謂也凡士農工商者蓋通功易事相爲用者也士以仁義農以稼穯工以噐用商以貨殖士之所以爲士者術也然而待農而食之待工而用之待商而資之農之所以爲農者力也然而待工而用之待商而資之待士而治之工之所以爲工者巧也然而待商而資之待士而治之待農而食之商之所以爲商者利也然而待士而治之待農而食之待工而用之玆四人者世序其業而食其勞是故明王之治也使仕者世祿使仕者世祿則農者世耕工者世巧商者世利矣徳及天下者稱天子天子世天下徳及一國者稱諸侯諸侯世一國是皆人君也非君無所世故𨿽卿大夫官以世也卿大夫莫之世是謂逼君春秋譏之故所謂世祿者世世有祿者非世世其祿者也故古者自卿大夫士之子不貳業防則入小學長則入大學教之以詩書之訓禮樂之方正其齒辧其節齊其衣服明其辭讓業成而志定矣𨿽未就吏而不累有司焉𨿽未執事而化民之端見焉至於三十然後試以事至於四十然後授以位至於五十然後命以爵然猶論辧而任之度財而進之使上無棄財下無棄人凡賢者之子孫公卿大夫之冑莫不在位矣能大者祿厚能薄者祿少如是而已矣此乃所謂世祿也及至後世富貴以其勢排蹙貧賤𨿽賢不得進𨿽老不得試而富貴者𨿽不肖與嬰兒猶乘父兄之尊列於朝廷是以爲政者患其若此也則進孤寒疎遠以爲公收管庫盜賊以爲名是兩者皆失也教之以其道則賢者可得論之以其材則能者可見限之以其年則學者不偸毋以其勢撓之毋以其親疑之則仕者皆世祿矣今不正其本以從先王而顧憂其末以反先王此固王道之不行於世也嗚呼行文王之政者天下必治矣

爲仁不富論

凡天下有至理此盈者彼虛此厚者彼薄是自然之不可易者也故爲仁者不富爲富者不仁亦若此矣夫仁人之爲身必將先義而後利先徳而後祿以禮爲法以智爲輔以文爲表以義爲內非其道𨿽加千乘之利不悅焉非其志𨿽加萬鐘之祿不取焉此仁人之所以爲身也此其爲身所以無富之稱也及其爲家則正其居處以應法薄其奉養以應禮均其有餘以濟不足言其利以去其貪此仁人之所以爲家也此其爲家所以無富之名也及其爲國愛民而時使之養民而薄斂之取民而節用之幣帛寶貨與百姓共其利弗專有也藏之於民而上下皆足此仁人之所以爲國也此其爲國所以無富之號也故小爲一身大爲一國取予施捨進退行止必出於仁而無富者矣𨿽然其無富乃所以爲大富也故仁者𨿽一身而貧賤不能辱𨿽一家而萬乘不能奪𨿽一國而天下不能傾近者親戚安之賓友歸之遠者四鄰懷之九夷向之尙非大富乎彼爲不仁者不然苟爲一身而已力之所及將無不攘智之所及將無不取也故在下則盜在上則暴爲倉廩至於使百姓無以食爲府庫至於使百姓無以衣可謂富矣然而不仁之患則又至焉是以昔者蚩尢誅榮夷滅桀紂亡非患財用之乏也非苦貨力之少也凡以身富而不仁也是以聖王制稅賦足以養百官備水旱制朝貢足以結諸侯通遠方然猶厚往而薄來輕費而廣施惡不仁也故天子不言有無諸侯不商貨利大夫不畜雞豚士不問什一所以遠利而近仁也所以厲風俗而禁淫僞也冉求爲季氏宰不能攺於其徳而賦粟倍他日孔子曰求非我徒也小子鳴鼔而攻之可也由是觀之君子之富可知矣

公是集卷三十九

欽定四庫全書

公是集卷四十

宋劉敞撰

論

封建論

三代之王也舉天下以封建秦之帝也破封建以立郡縣二者孰是乎曰封建者道也郡縣者利也封建者公也郡縣者私也然則奚以爲道奚以爲利奚以爲公奚以爲私曰非聖人不能王天下非王天下不能封建非封建不能長世是以古之封建也不主於功亦不主於親主於徳而巳矣徳厚者其封大徳薄者其封狹車服以明之制度以一之禮樂以修之仁義以結之祭祀以教之喪紀以厚之朝貢以勸之聘享以懷之猶懼其未也於是冕服圭璧以賞其勤甲兵鉄鉞以聳其怠制諡羙惡以出其名防書簡牘以觀其行其治忠厚其政淳一其教誠慤然猶戰戰以持之翼翼以守之如畏其傾如苦其生非以其貴自驕者也非以其富自凂者也自天子至於諸侯自諸侯至於大夫自大夫至於士庶人上下率是其化深矣其俗成矣其意安矣故可以傳世故曰封建者道也及乎秦則不然其取天下以詐力其治天下以苟簡其仁義不足以相懷其忠信不足以相恃有功者疑之有徳者忌之自其子弟不能信也是以權天下之貴以尊其巳斂天下之富以厚其身滅絕禮樂以逞其心嚴刑濫罰以快其意皆以封建爲害巳也故秦之有天下也便其私而已矣故曰郡縣者利也利用其私則道用其公者分矣故封建作而仁義行焉郡縣立而刑名制焉由是觀之非聖人不能封建審矣周之有天下也太王王季基之文王武王成之周公成王守之是以其化民也深其易俗也固九牧之君千有八百世守其法莫之敢貳至於穆王王愆於徳淫遊無度而諸侯不畔至於厲王泯亂典訓天下勿防流王於彘諸侯釋位以謀王室二伯共和以相王事宗廟乏主二十餘載而神器不移至於幽王昬於嬖妾虐害於下下弗堪命王以兵死周遂東遷於時政教陵夷不能及逺故齊桓晉文率天下諸侯以服事天王桓公北伐山戎南破楚召陵西討孤竹東定海濵功業大矣然葵邱之防管仲一言動色下拜文公討叔帶之亂敗楚鄭之師救齊宋之危誅曹衛之罪小國奔走大國悸恐威力逺矣然過而請隧天子不許稽首趨避故亂如憂厲而不能遷也彊如桓文而不能謀也孰使之哉由是觀之非封建不能長世也審矣或曰周室之弱此不足以知之夫周之失也其在廢文武之法而已矣每守其法每布其義𨿽有齊桓晉文之彊莫敢不率又況邾莒滕杞之小國乎然則周之失也非封建弱之矣三代封建威分於外而享國長漢魏郡縣威專於內而享國短其享國長也封建之效也其威分於外也則非封建之罪也其享國短也不封建之效也其威專於內也則非不封建之力也其亦可知爾已然則謂封建不若郡縣者妄也其曰非聖王不足以封建而郡縣者固世無聖王而用之者也與其無聖王而封建不得其理不若去封建而爲郡縣可苟而治是則可矣

賢論

人君之賢其身不若其使賢之爲賢也人臣之賢其身也不若其薦賢之爲賢也聰明辯慧技藝敏給此可謂賢矣然是謂匹夫之局非人君之操也人君者目不自視明者效之耳不自聴聰者效之口不自言智者效之心不自慮聖者效之故曰百官當而巳矣此人君之操也明者視之則視必逺聰者聼之則聼必防智者言之則言必當聖者慮之則慮必精使獨用其身不能治也𨿽欲治之不能給也故曰不若使賢之爲賢也忠信仁義剛毅有立此可謂賢矣然是謂終身之善也未足以傳世也人臣者以其宗廟爲心焉以其萬民爲心焉以其後嗣爲心焉大爲之謀而使智者就之逺爲之略而使仁者守之今世賴其澤後世防其福世續其類是天地之功也是春夏秋冬之相與成嵗也故曰不若薦賢之爲賢也劉子曰昔者舜有天下大聖人也惟其不欲其身賢而已矣是以舜好問好察邇言所舉而用者二十有二人被袗衣鼓琴二女果而天下治昔者周公相天下大聖人也惟其不欲其身賢而巳矣是以日昃不倦勞於求士所執贄見者十有餘人所交友者百有餘人賢者相與繼其徳而成之至其末也刑措四十餘年故君莫盛於舜臣莫盛於周公不爲舜之爲者非賢君也不爲周公之爲者非賢臣也劉子曰君之不君非獨愚也𨿽聰明辯慧技藝敏給而不知用賢者猶不君也臣之不臣非獨鄙也𨿽忠信仁義剛毅有立而不知薦賢者猶不臣也昔者桀紂矜天下以能髙人臣以聲則是豈不聰明辯慧技藝敏給哉惟其自賢而已不知用賢至於亡也昔者臧文仲相魯國魯國以彊其言必當則是豈不忠信仁義剛毅有立哉帷其自賢而巳不知薦賢至於削也故曰𨿽有周公之才之羙使驕且吝其餘不足觀也已所謂驕者非獨以貴驕人以富驕人者也以材驕人者有甚焉所謂吝者非獨吝於爵人吝於分人者也吝於教人者有甚焉故以材驕人慢也人怨之吝於教人忌也人疏之是以古之君子莫爲驕與吝也求爲人君者盡於此矣求爲人臣者盡於此矣詩云不識不知順帝之則言君之所以爲君也詩云樂只君子保艾爾後言臣之所以爲臣也君爲君焉臣爲臣焉𨿽亙萬世吾不知其可攺也

賞罰論

賞爲勸有功也賞必以春夏不已怠乎罰爲懲有罪也罰必以秋冬不已緩乎怠則不勸緩則不懲然而曰賞以春夏罰以秋冬者是非聖人之意也應之曰否子所謂功者謂夫輔世治民之爲功乎抑謂辟土彊兵之爲功乎子所謂罪者喪業失序之爲罪乎抑謂殘民害上之爲罪乎子賞之勸也將勸其至於善而已乎將幸其身而巳也子罰之懲也將勉其至於恥乎將勉其身而巳也吾語汝聖王之治聖王之治官得其職民勸其事物安其所無獨治之名無倉猝之功是以三載攷績三攷黜陟幽明其陟也所謂賞其黜也所謂罰賞以春夏罰以秋冬則何怠且緩之有古者惟軍賞不逾時軍罰亦不逾時用命賞於祖欲民速得爲善之利也不用命戮於社欲民速見爲不善之辜是聖王之所不得巳而用之者也非所以治士大夫故子之所刺者平世之治也子之所稱者軍中之法也且夫賞爲勸善也爲善者終身誠之今一賞以春夏而巳至於怠矣則是𨿽爲善未嘗不僞也從而賞之是賞僞也豈所謂善乎與其賞是人也則若勿賞是人也故君子正行非以干祿也經徳非以希世也愛民非以要譽也尊主非以懷賞也故有功𨿽賞不驕賞之𨿽晚不怠曰非春夏則不可賞乎趣取賞而已矣何必春夏爲曰否是所謂順天時者也爲人父者莫不欲其子之孝於巳欲其子之孝於巳莫若巳爲孝爲人上者莫不欲其下之順於巳欲其下之順於巳莫若巳爲順天者王之上也王者諸侯之上也諸侯者大夫士之上也故王者順天則諸侯順王諸侯順王則大夫士順君君之所爲而大夫士爲之是良大夫士也王之所爲而諸侯爲之是賢諸侯也天之所爲而王者爲之是聖王也故春夏者天之和气也天所以施生也物之所榮也故賞行焉秋冬者天之義气也天所以肅殺也人物之所畏也故罰行焉故賞罰之所以順天者臣事君也子事父也少事長也賤事貴也其本在王天下之君悅而言之曰王猶順天則天下莫不悅而順王天下之君悅而順王則天下之大夫士悅而言之曰君猶順王則天下之大夫士莫不悅而順君故王者父事天母事地兄事日非以祈報也以逹天下之大義也

魯法論

魯人之法也取人於他國者府與之金可謂惠矣未可謂之仁也君子之制其國也井牧其田野而時制其貢賦多乎什一則虐寡乎十一則不足十一而上下均矣工作之啇行之爲士者治之平其政令教其仁義老有所息幼有所養而民安其鄕裏矣君不行仁政吏不卹民士不教之敵國日至而不能守長幼相攜持而行苟能以歸者而予之金是寄民爲政也取之不給則益賦益賦則益困益困則又轉而去之是徒取諸彼而予諸此是無異競之而後償之者也爲君子遵其本務其要平其政令教其仁義老有所息幼有所養而民厚矣安在人人而悅之人人而悅之可謂恵矣未可謂之仁也是非周公之舊也不能民者之爲也子貢取人而不受金孔子曰魯人不取人於他國矣是亦非孔子之言也孔子之教人也將以人乎將以利乎必以利魯國之法乃益不可爲矣君不行仁政吏不卹民士不教之敵國日至而不能守長防相攜持而逝苟能以歸者而予之金是聚好利之民而乏國用也民固見金而不見仁也必以仁則子貢是矣子貢所以取人於他國者爲仁也所以不受金者爲義也子貢以仁率其國民以義率其國民一正其身而恵大矣故一鄕而亡十人未爲眾能以十人歸而爲利者巳多矣親戚莫相防也故舊莫相援也朋友莫相先也閭裏莫相愛也得金則幸以存不得金則道路然其心豈曰仁乎哉亦曰利而已矣是親戚故舊朋友閭裏終相與去仁而爲利也詩曰吁嗟濶兮不我活兮吁嗟洵兮不我信兮言仁義之不相予也今又過而責子貢之仁義則是非孔子之意也且孔子亦教之愛民而已耳何爲恐恐然懼不能贖民於他國

貴功論

人之貴士者貴其有成功者也當世榮之後世師之圖像肖之典冊紀之鼓歌舞之皆以其人賢不可尙也是惡識所謂貴乎夫立功者有五重有其志無其術一重也有其術無其時二重也有其時無其位三重也有其位無其主四重也有其主無其年五重也五者俱得然後能立功然則謂立功者賢耶幸乎治水莫如禹使禹遭成湯之世術無試矣時不合也生於堯舜之間故能見其材使不爲司空水未可治也其位非矣然所以得治水者有堯舜也治兗州之水十有三年治他州之水九年如有不幸而早死又安得功烈哉由是而言立功者謂之賢非也謂之幸是也焉有非其時無其位失其主而能運天下之柄者乎士也柰何以功名矜人人也柰何以功名慕士哉

齊不齊論

或問貴賤可等歟曰可惟有徳者能等貴賤昔者周公相天下履乘石南面而朝諸侯然而身執贄而見者數十百人此以貴等賤也曽子居於魯布衣不完萬乘之國欲以卿相之位致之而不能此以賤等貴也故惟有徳者爲能等貴賤曰貴賤吾得聞之矣貧富也亦可同歟曰可惟有禮者能同貧富昔者天子卑宮室菲飲食非不能侈也禮不宜也此以富同於貧也伯夷叔齊正衣冠嚴辭令不以一介取人亦不以一介予人非其道系馬幹駟致祿千鐘不顧也以餓於首陽之山此以貧同於富也故惟有禮者能同貧富曰貧富吾得聞之矣死生也亦可齊歟曰可惟有道者能齊死生昔者仲尼嘗畏於匡困於陳蔡或不食者七日然而講誦益堅不衰晏嬰哭靈公崔杼以防勾之不動此以死齊於生也古之人未不慕富貴生而惡貧賤死也庶民以是喪徳以是犯義以是棄道君子以是守之以是榮之以是安之夫是故貴有所不就也富有所不求也生有所不苟也故苟不能等貴賤將謀去之則無不爲矣苟不能同貧富將謀遷之則無不爲矣苟不能齊死生將謀活之則無不爲矣夫當其無不爲則人道何治焉古之君子所以稱有徳曰窮而固爲其能等之也所以稱有禮曰貧而樂爲其能同之也所以稱有道曰壽殀不貳爲其能齊之也曰然則揚子云何以謂不可齊不可同不可等也曰吾所言學士之操君子之事也揚子所惡匹夫之志眾人之僻也是欲以齊生死而無忌於法也同貧富而無畏於政也等貴賤而無嚴於上也是堯舜所誅也惡之不亦可乎古之人豈無死生之感貧富之累貴賤之情哉亦審於義志於道使不義之生不能奪不義之富不能污不義之貴不能誇而巳矣是之謂齊不齊

患盜論

天下方患盜或問劉子曰盜可除乎對曰何爲不可除也顧盜有源能止其源何盜之患或曰請問盜對曰衣食不足盜之源也政賦不均盜之源也教化不修盜之源也一源慢則探囊發篋而爲盜矣二源慢則執兵刃刼良民而爲盜矣三源慢則攻城邑略百姓而爲盜矣此所謂盜有源也丰世無盜者足也治世無賊者均也化世無亂者順也今不務衣食而務無盜賊是止水而不塞源也不務化盜而務禁盜是縱焚而救以升龠也且律使竊財者刑傷人者死其法重矣而盜不爲止者非不畏死也念無以生以爲坐而待死不若起而圖生也且律使凡盜賊能自告者除其罪或賜之衣裳劍帶官爵品秩其恩深矣而盜不應募非不願生也念無以樂以謂爲民乃甚苦爲盜乃甚逸也然則盜非其自欲爲之由上以法驅之使爲也其不欲出也非其自不欲出由上以法持之使畱也若夫衣食素周其身亷恥素加其心彼惟恐不得齒良人何敢然哉故懼之以死而不懼勸之以生而不勸則𨿽煩直指之使重督捕之科固未有益也今有司本源之不卹而倚辧於牧守此乃臧文仲所以辭不能詰也凡人有九年耕然後有三年之食有三年之食然後可教以禮義今所以使衣食不足政賦不均教化不修者牧守乎哉吾恐未得其益而漢武沈命之敝殆復起矣若乃尙摘發之術任巧譎之數者未足以絕姧而郤雍因以見殺於晉故仲尼有言聽訟吾猶人也必也使無訟乎推而廣之亦曰用兵吾猶人也必也使無戰也乎引而伸之亦曰禁盜吾猶人也必也使無盜乎盍亦反其本而已矣爰自元昊犯邊中國頗多盜山東尢甚天子使侍禦史督捕且招懷之不能盡得於是令州郡盜發而不輙得者長史坐之欲重其事予以謂未盡於防故作此論

從橫論【爲慶曆中重講西北和盟作】

昔六國之世地丑徳齊天下未有所歸而遊士說客以從橫爲術是故憑軾結靷而東者無不言從憑軾結靷而西者無不言橫故從成則山東彊橫就則秦人帝當趙肅王之時蘇秦爲從約長合六國之將相盟於洹水之上投其書於秦秦人畏之爲閉闗者十五年及張儀相秦權譎諸侯而破其從六國瓦解爭割地事秦輸其寶貨從其詔命外多其敵內殫其力而六國自此而滅矣由是觀之秦惟毋使六國從親則秦必受其憂六國惟毋使秦之橫成則六國必防其患𨿽然爲六國謀秦不出於從矣爲秦謀六國不出於橫矣未有能兼從橫之勢以相操蹙之者也竊惟今日天下之患莫甚於從橫制從者在外制橫者在內此其可爲大憂也何以言之耶夫元昊國之仇賊而北戎之姻親也陰山之外結之久矣間使相通潛兵相資糧糗相周擄獲相分此其𨿽異族實一家也攻城下邑破軍殺將有邱山之利而無毫毛之辱是以其相得益深非制從者在外乎自先帝以來與戎約和畫壤界通邊闗棄冠帶之民虛府庫之積嵗嵗輸之猶以爲少窺閒抵巇乘時邀利挾長短之數規必得之路今者二十萬復往矣然恬而不慮也以姑息爲防以苟安爲時非制橫者在內乎夫制從者在外此蘇秦之勢也秦兵𨿽彊不足以亢之閉關而巳矣制橫者在內此張儀之勢也六國𨿽眾不足以亢之割土地效寶貨而巳矣今者使外專爲從人之計內專任橫人之說苟如是國何以禦之是故兵力屈於西民力屈於北也兵力屈者瓦解之形也民力屈者魚爛之形也夫欲堅其未觧全其未爛莫若破從而散橫欲破從而散橫莫若絕其和約欲絕其和約莫若出於不意夫敵有輕中國之心久矣易而無備故借兵於賊者以中國爲不足慮也善戰者因其勢而導之選智勇順地形出其不意襲其不備𨿽不盡其巢穴範陽之地吾必舉矣如此則彼方內憂其國不暇又奚暇以兵與人哉如此則外不爲從內不爲橫外不爲從則易支內不爲橫則難困以難困之兵當易支之敵𨿽不善守猶不常失況又全天下之力任天下之智奮天下之勇致天下之怨者哉必若不爲六國復出於玆秦兵復雄於彼𨿽有智者不知任其咎矣其禍變豈可勝言耶故曰天下之患莫甚於從橫惟毋使從者制其外橫者制其內而已矣欲治天下者破其從散其橫然後天下可爲也萬事是非何足備言鳴呼戒哉

湯武論

說者曰湯武非放弒是不然是不及知聖人之權不以至公之道待聖人疑其有利天下之心疑其有利天下之心是以惡其有放弒之名是以矯爲之說僞爲之辭其意則善矣其義則不可通凡惡放弒之名者爲其利之也大則利天下小則利一國是以斥其所以取之之狀貶其所以奪之之罪今湯武者聖人也太有天下小有一國無利之之心無求之之意然則何疑矣果不足疑尙何諱夫有放弒之名已哉以爲湯武非放弒是不及知聖人之權不以至公之道待聖人率其私心而爲之隠者也是蔽惑之說非湯武之本指也湯武之本指在乎隆至公之道以立放弒之業受放弒之名以一至公之義是以昔者湯放桀惟有慚徳武王作大武之樂盡其羙不敢盡其善苟不以放弒爲名湯尙何慚武尙何未善哉夫帝王之事有變有常常事禮也變事也堯授舜舜授禹湯放桀武王伐紂是皆所謂權也權者反於經而後善故必自貶損然後中權矣故堯舜不辭外禪之非湯武不惡逆取之名貶而益明損而益隆者也尙何疑而諱哉說者曰湯武非放弒問之曰湯武聖賢而桀紂大惡也應之曰然則以湯武爲非臣以桀紂爲非君乎夫放弒者正君臣之名也非正善惡之名也桀紂𨿽不善其位君也湯武𨿽善其位臣也以臣伐君而不謂之放弒是去君臣亂上下之道也苟無君臣焉可也如有君臣則桀紂乃所謂君湯武乃所謂臣也故桀紂天下之惡而已矣湯武天下之賢而巳矣湯武之有天下不利之耳不求之耳至放桀而伐紂誰得而避之哉故謂湯武非放弒則去君臣而亂上下矣天下之賢者將起而掖其君以奪之矣深非其君以罪而厚自榮以名矣故善言道者不然彼湯武者眞放弒者也明白其道所以序聖人之心貶損其名所以受天下之垢受天下之垢而名不辱百姓不疑萬世不非是乃聖人之所以爲聖也謂湯武非放弒是不及知聖人之權不以至公之道待聖人率其私心而爲之隠者也是去夫君臣上下喪名實者也矯爲之說僞爲之辧者也昔者晉靈公爲不道誅國人辱士大夫支觧膳宰逐大臣趙盾趙盾出奔趙穿因民之不悅執公弒之然而董狐書曰趙盾盾曰弒者非我也董狐曰子爲正卿亡不出境入不討賊非子弒君則誰哉孔子曰董狐良史也趙盾良大夫也由是觀之盾非不知弒君之名也爲法受惡也爲法受惡者所以崇君臣之義厲上下之敍也然而謂湯武非放弒者是謂湯武無趙盾之徳無孔子之志也

狂譎華士少正夘論

世俗說曰太公封齊誅狂譎華士周公聞而非之孔子爲魯司冦七日殺少正夘兩觀之間門人見而惑之論之曰是皆不然也齊無狂譎華士而已矣如有太公必不誅也太公誅周公必不非也魯無少正夘而巳矣如有仲尼必不殺也仲尼殺之門人必不惑也夫世俗之說狂譎華士者齊髙士也不降其志不仕非其主如是則伯夷叔齊之比也昔者武王伐紂伯夷叔齊扣馬而諫曰以臣伐君不可以訓左右欲兵之太公扶而去之曰義士也不可殺夫太公以伯夷叔齊爲義則亦必以狂譎華士爲義矣以伯夷叔齊之義爲不可殺則亦必以狂譎華士之義爲不可殺矣夫武王伐紂從聖智之士與天下之諸侯舉國而東伯夷叔齊沮觧其意非毀其事三軍之眾莫不怒者太公獨以爲義而不誅也罪莫大於誤軍過莫大於非聖人伯夷叔齊兼此二者而太公不誅齊無狂譎華士而已矣如有太公必不誅也夫狂譎華士不可誅則所誅者非狂譎華士也非狂譎華士則必巧僞以誣世詭法以惑眾者也夫巧僞以誣世詭法以惑眾是王政之所當去者故曰太公誅之周公必不非也夫世俗之說少正夘者魯之聞人也與仲尼並居於魯仲尼之門人三盈三虛獨顏淵不去夫言獨顏淵不去是閔子騫之徒嘗去之矣少正夘能使閔子騫之徒去聖人而從巳是少正夘非細人也夫以閔子騫之智足以昭善惡決去就猶深悅少正夘之義則少正夘之非細人審矣故曰魯無少正夘而已矣如有少正夘仲尼必不殺也且仲尼與之並居不能以義服其心與之立教弗能使弟子不叛巳是魯國之人莫不以是人爲賢也民以爲賢仲尼始爲政七日而誅之百姓不知是仲尼嫉賢也嫉賢而惑民何以爲政故曰仲尼不殺也然而殺之者必非少正夘也非少正夘則必巧僞以誣世詭法以惑眾者矣夫巧僞以誣世詭法以惑眾是王政之所當去也故曰仲尼殺之門人必不惑也世人好言聖而不知其道好言政而不知其統夫聖人之道不出於禮義而王政之統不出於順民心違於禮義逆於民心者聖人不以爲道王者不以爲政也故聖人作而修天下之禮明百物之義設取予之分決向背之趣使百姓闇然而服是故移世易俗而不見其迹如之何不教而殺哉

非子產論

子產聼鄭國之政有事公孫叚賂與之邑劉子曰權而不義子之事親性也臣之事君義也以性合者諫不入不去也厄窮禍患不避也有功不報也以義合者諫不入有以去之厄窮禍患有以避之有功有以報之有功而報之義也未有無功而賜者也無功而賜以爲說也父不能以使子則不父子不可使也則不子君不能使臣則不君臣不可使也則不臣故父有使子而無報君有報臣而無賂賂臣而使之不可謂國三卿五大夫二十七士可勝使乎使而賂之可勝賂乎臣不見利必莫之勸也是君臣上下相率而爲利也義不足以動之仁不足以存之忠不足以論之信不足以結之禮不足以明之幾何相率爲利而國不亡乎君子爲國家者修其義逹其禮君君臣臣父父子子而安有不行者哉或曰子產不得巳也對曰然吾固曰非治世之法也

叔輙論

叔輙哭日食叔孫昭子譏之曰叔輙將死矣非所哭也嗚呼叔孫昭子不知言者乎夫昭公弱君也享國久矣季氏彊臣也能專其政所樹置非親戚則黨與也一臣君不得使焉一民君不得有焉賞罰違於眾而形勢惇於外子家駒逹於人者也閉其口而祿仕矣梓愼逹於天者也詭亂不敢正言矣是以叔輙知日食之憂必將及君欲陳則不見信欲嘿則不能已欲謀則逼於禍欲隨則失其守發憤壹郁而無與誰語故慷慨感激至於號咷也設使昭公因而感悟聼用其謀援忠直退姦邪破朋黨之敝禁彊僣之臣魯可復興豈獨長守其貴哉當是之世仲尼聖人也而生其國顏淵之徒仁人也四方歸之舉而用焉以謀三桓易矣然而遂不覺悟長惡養防不及五年奔走失國寄於幹侯終身愁孤從此觀之豈不可大哀而慟哭也乎此乃叔輙之所以感也夫忠國之君子明於禮義而陋於知人心人固未易知也易曰書不盡言言不盡意夫言而書之以爲詳矣而猶曰不盡而況乎未始書之未始言之者哉此叔輙所以見譏於當世狂而不信也嗟夫

公是集卷四十

欽定四庫全書

公是集卷四十一

敞撰

議

天子五門議

禮說天子五門曰臯門曰庫門曰雉門曰應門曰路門此有五門之名無五門之實以詩書禮春秋攷之天子有臯門無庫門有應門無雉門有畢門無路門諸侯有庫門無臯門有雉門無應門有路門無畢門天子三門諸侯三門門同也而名不同三同也而制不同何以言之耶詩曰乃立臯門臯門有伉乃立應門應門將將書曰二人雀弁執恵立於畢門之內又曰王出任應門之內此皆道天子之禮者也無道庫門雉門者非天子門故也𨿽然畢門或謂之虎門或謂之路門路門者建路鼓於此門之外太僕司之指路鼓而言故曰路門虎門者王在國則虎賁氏守王之宮蓋居此門故太保命仲桓南宮毛俾爰齊侯呂伋爲天子虎賁也指虎賁而言故曰虎門其實一也明位堂曰庫門天子臯門雉門天子應門此言魯之庫門制如臯門魯之雉門制如應門也魯用王禮故門同王門其制𨿽同而名不同也諸侯有路寢路寢之門是謂路門此諸侯三門也無道臯門畢門應門者非諸侯門故也春秋曰雉門及兩觀災子家曰設兩觀乘大輅諸侯之僣禮也譏兩觀不譏雉門雉門者諸侯之禮兩觀者天子之禮也天子三朝諸侯三朝天子外朝在臯門之外諸侯外朝在庫門之內天子內朝在畢門之內諸侯內朝在路門之內其建國之神位左宗廟右社稷皆夾治朝此春秋所雲間於兩社爲公室輔者也禮說以爲廟於庫門之內誠然者仲尼助祭於廟事畢出遊觀之上觀者雉門也雉門在內庫門在外當言入遊不當言出也祭畢而出遊乃得至觀之上明廟在治朝之左雉門之內也郊特牲曰繹之於庫門內失之矣繹當於廟卽廟在庫門者無失也又曰獻命庫門之內戒百官也太廟之命戒百姓也百官疏故戒之於外朝百姓親故戒之於太廟此亦魯事也魯之有庫門審也天子無庫門也何謂畢門畢者防也王出於此則防也師氏掌焉何謂應門應者應也王居治朝正天下之政則四海之內罔不敬應也何謂臯門臯者告也王居外朝則播告萬民謀大事也此亦春秋大言天子也何謂庫門路門雉門諸侯不敢戚天子名門以其所近也庫者府庫所在也雉者治朝所在也謂之雉猶治也路者路寢所在也此亦小言諸侯也或問子之所言宮室門戶之間道歟曰然固正宮室門戶之道也

爲兄後議

禮天子之廟三昭三穆與太祖而七諸侯二昭二穆與太祖而五所謂昭者父道也所謂穆者子道也天子諸侯未必皆身有子故或取於兄弟之子以爲嗣親同則取其賢者賢同則取其長者長同則卜其吉者非兄弟之子則勿取故不以諸父爲嗣父尊也故不以諸兄爲嗣兄亦導也不以諸弟爲嗣弟已之倫也此古者五廟七廟之序以昭穆不相越疊毀不相害也至乎後世國家多事或傳之諸兄或傳之諸弟蓋有不得已也則禮散久矣然旣已受國家天下則所傳者𨿽非其子亦猶子道也傳之者𨿽非其父亦猶父道也以天下國家爲重矣春秋僖公實閔公之兄閔公遭弒僖公書卽位明臣子一體也公孫嬰齊卒春秋謂之仲嬰齊以謂爲人後者爲之子當下從子例不得復顧兄弟之親稱公孫也春秋之義有常有變夫取後者不得取兄弟此常也旣已不可及取兄弟則正其禮使從子例此變也故僖公以兄繼弟春秋謂之子嬰齊以弟繼兄春秋亦謂之子所謂常用於常變用於變者也旣正其名則僖公不得不以閔公爲昭歸父不得不以嬰齊爲穆旣正其昭穆則疊毀之次不得不以一代一也而儒者或疑禮無後兄弟之文遂以春秋書仲嬰齊爲不與子爲父孫非也子爲父孫誠非禮之正有不得已者春秋正其爲臣子一體而巳故實公孫嬰齊而謂之仲嬰齊若春秋本不聼其爲後者則當書曰公孫嬰齊卒學者問之曰此仲嬰齊曷爲謂之公孫嬰齊不與爲兄後也乃可矣夫春秋家猶重之況國乎國猶重之況天下乎故凡繼其君𨿽兄弟必使子之繼其大宗𨿽兄弟必使子之如繼其君繼其大宗而不使子是教不子而輕其所托也此文公所以受逆祀之貶也然春秋固爲衰世法非太平正禮也太平之世未嘗有也漢時定疊毀之禮丞相成丞相衡引昭宣兩帝爲昭獨以孫爲昭而不知禮無兩昭使昭帝之天下無所傳宣帝之天下無所受失禮意也又恵帝文帝皆髙祖子恵帝親受之髙祖文帝則受之惠帝𨿽皆兄弟此與閔公僖公何異哉存當以臣子敍之死當以昭穆正之而漢時議者皆推文帝使上繼髙祖而惠帝親受髙祖天下者反不與昭穆之正至於光武當繼平帝又自以世次爲元帝之子上繼元帝而爲元帝後皆悖經違禮而不可傳者也自漢世以來其議尢眾皆曰兄弟不相爲後不當以昭穆格之妄也若不以昭穆格之則天下受之誰乎凡人君以兄弟爲後者必非有子者也引而爲嗣臣子一體矣而當嗣者反以兄弟之故不繼所受國而繼先君則是所受國者竟莫有嗣之者也不可一矣生則以臣子事之死則以兄弟治之忘生悖死不可二矣已實受之後君不受之先君今當自繼先君者不惟棄後君命巳之命又當廢先君命兄之命不可三矣天下國家則歸之已而父子之禮則恥不爲不可四矣徐邈曰若兄弟昭穆者設兄弟六人爲君至其後世當祀不及祖禰此又妄之甚者禮有所極義有所繼爲之後者爲之子所以正授受重祖統也兄弟六人相代爲君亦六代祀祖禰矣假令非兄弟相代其祖亦當遷矣不得故存也卽如此言使有兄弟六人爲君各自稱昭是有十三廟也又其最後一君當上繼先君而五君終爲無後也豈其所以傳重授國之意乎禮爲人後者降其私親設兄弟六君故當各自爲嗣義不可曲顧其親何謂祀不及祖禰哉凡言禮者惡其謟時君之意苟曰益廣宗廟大孝之本而不詳受授之道春秋之義使當傳國者不忍以國與其宗曰非吾子也當受國者又不肯以臣子之禮事其君曰非吾父也至令宗廟猥眾昭穆駢積而鬼有不嗣者推生嗣死獨何悖哉獨何悖哉

奔喪議

臣竊見舊制官自三司副使以上及班行使臣遭父母喪者例皆有百日公除孝子𨿽有思慕之心猶逼於土命不得遂行此誠傷教害理無取於今臣伏以三年之喪通於天下以義制恩古人有之自謂身在軍旅躬被金革者不敢以私事辭王事爾本非承平之時遊談侍從之臣所當行也又非班行宂下之職所當預也習俗旣久寖以成風其賢者則以不卽人心爲悲其不肖者遂以當喪墨縗爲榮以之錫類是爲傷恩以之教民是爲忘孝今天下往往有聞哀不舉廢哀圖仕源自此始不可不慮傳曰君子不奪人之親人亦不可奪親竊謂惟在軍中者可權從變禮其舊制三司副使以上及班行使臣百日公除不合禮意宜聼行三年之服以崇孝悌之風臣又聞古者大夫去國三年然後收其田裏明有恩也今丁憂臣僚卽日絕其俸祿亦爲大確豈有行禮之人反不及被放之臣臣往見丁憂者家貧無食乞丐糊口其皇皇傷孝子之心非所以化民成俗也臣以謂文官兩制武官自諸司使以上與給全俸其餘京官下近臣啇量可否

妾爲君之長子三年議

李端懿卒其庶弟之母疑其服或曰妾爲君之長子三年某未之聞也故議之妾爲君之長子三年傳無其文而鄭以爲禮然經大功布衰裳牡麻絰纓布帶三月受以小功衰卽葛九月章曰大夫之妾爲君之庶子其傳曰妾爲君之黨服得與女君同故以謂女君三者妾亦三年矣按三年之服髽衰防衰無妾爲君之長子則君之長子未可以三年服也凡禮之所愼名爲大妾不得體君是以其服也有故而遂者矣以別嫌明統也然則得體君者惟小君爾小君爲長子三年妾又爲之三年則安在其能別嫌明統且不得體君也難以言禮然則所謂妾爲君之黨服得與女君同者殆指謂庶子以下爾爲庶子大功則爲長子宜期爲長子期𨿽無明文然猶可有見者傳曰妾爲女君君之長子惡笄有首布總是言服女君之笄與君之長子筓同也筓同則衰宜同矣爲女君期不得不爲君之長子期此文之一隅可反求者也凡服之降也不過一等其加也不過一等妾爲君之庶子大功爲長子三年失其等矣然則妾爲君之長子疏衰裳齊不杖麻履惡笄有首布總於禮爲節然康成推庶子之傳以言長子而不求其意法家因康成之言以著服制而不原其失輕重貿亂久矣某以謂九伯先帝之甥大王之子李氏世嫡也其喪也國人覘焉使庶弟之母爲之三年於義未安攺而從政儻亦禮之一得云

爲人後議

孔子射於矍相之圃子路誓客曰賁軍之將亡國之大夫與爲人後者不入其餘皆入蓋去者半敢問何如斯謂之與爲人後矣與之也者幹之也求之也庶子奪其宗非干歟嫡子不後族人攴子後族人嫡子而後其族非干歟諸父諸兄尊也諸弟倫也義不可爲後非干歟禮不後異姓異姓不爲子異姓而爲人子非干歟庶子而奪其宗則簒其祖也嫡子而後其族則輕其親也諸父諸兄諸弟而後其子兄弟則亂昭穆也異姓而後於人則背其姓也當周之衰賁軍之將亡國之大夫與爲人後者蓋多此仲由所惡也曰禮不後異姓異姓何以有爲人子者曰禮所言者方其治世也世衰禮廢必首於夫婦之間夫死子幼莫之安其室矣於以適人少則依其居長則從其姓貴則利其祿富則利其貨而莫之自外矣此亂之甚者也或曰繼父期日繼父者有父道也非其實也妻穉子幼子無大功之親而與之適人所適者爲之築宗廟於門外使子以四時享其先妻不敢預焉築宮於廟門外者逺其宗也妻不敢預焉正其族也如此則繼父之道矣故同居則服期異居則服三月未有能易其姓者也君子不易人之姓人亦不可易姓也或曰昔之言禮與子異曰然昔之言禮者以謂人有後矣而又往與之者也有後而又往與之是兩後矣安見有兩後者歟且人惟無後故求後焉未有後而又求副焉者也此非子路之防或曰立後者立族人族人旣爲人之後矣而父晚有子立族人歟立子歟曰諸侯將立後必告於天子而見於祖大夫將立後必告於諸侯而見於祖傳曰爲人後者爲之子爲之子者降其私親所以重之也如有子則反苟代匱而巳非立後也

復讎議

父不受誅子復讎可乎曰可君臣義也父子性也曰不以親親害尊尊乎曰親親內也尊尊外也親親本也尊尊末也重內而輕外先本而後末者道有在焉若是則可以報君手之亦可乎曰否非此之謂也君之於臣也固有誅道若何其可手哉然則柰何而復之曰以告於方伯方伯致其法古之事有在於是者矣書曰葛伯仇餉湯徵自葛爲餉者之父而仇之者也告於方伯而不從則告於天子致其法古之事有在於是者矣書曰皇帝淸問下民鰥寡有辭於苖遏絕苖民無世在下爲鰥寡之人而仇之者也告於天子而復不從則是上無天子下無方伯上無天子下無方伯則緣恩而疾之可也請問其人曰伍子胥是矣曰伍子胥亦嘗告諸方伯天子而不從乎曰否子胥未嘗告也未嘗告何以得專復讎曰子胥知𨿽告焉猶無益也當是之時周爲天子而楚以王自居晉王諸侯而楚與之狎主盟周晉之下不能行於楚也久矣惡能誅之此春秋所以緣恩而疾之者也君子以謂猶告敢問師友之讎亦可通乎曰不可太上無讎莫敢亢也國君惟父母之恩逹牧長惟期之恩逹其餘力能報之則報之可也曰太上無讎則仕焉可乎曰否不謀其利亦不致其怨而巳矣仕則吾不知也

處士號議

劉子曰仕之有爵禮也有號非禮也古者蓋名而不字其次字之矣而死不諡其次死有諡矣而生無號號者下事上也臣事君也古者有神農氏軒轅氏非所以褒士也故士有不可臣而無不臣有隠居以求其志而無矜世以立名名之於人也大矣其亦將有叛親戚薄君父毀聖智以干於世者乎且夫士之隠也非惡富貴也爲上之不我知也旣知之矣貧可使富賤可使貴故有天下者斯養天下之賢有一國者斯養一國之賢士大夫不能也是以士則薦之大夫大夫則薦之君薦之者逹之也非苟增其名也養之者用之也非苟美其號也古之善爲士者不敢以賢自譽是故無事而食其食不敢也無位而服其服不敢也如非其禮而踐其號何爲哉

不舉賢良爲非議【並序】

景祐四年詔舉賢良方正之士至者數十人明年有司試其藝獨二人應科於是宰相議以賢良猥眾多名少實欲一切罷之餘在京師作此議也

賢良通於古今之變政教之本豈止心辧善辭以自鬻一時哉今夫天子深居臯庫之中而洞視四海之表𨿽有日月之明不能隠於旛旆故外有登聞匭函內有銀臺閣門而設禦史諫官是紀是綱則豈不欲盡下情而斷欺負哉𨿽然民能自詣登聞匭函者非必有長材異畫動主聼者也特州裏細故訴困於上不則利其身以祿者也臣能自致銀臺閣門者非必有讜言切辭爲國憂者也特簿書往來各守一端不則幸其遇以求位者也夫細故不舉不足爲天下憂簿書不期防不足爲朝廷病由是而言𨿽使百登聞匭函不若十賢良之盡下情也𨿽使十銀臺閤門不若一方正之識本務也諫官禦史位隆志滿充庭取備不若使艸野之士直言而極諫也夫古之取士者選之於鄕舉之於民三公賔而薦之天子拜而受之是以禮義全而亷讓作也其意蓋曰賢能重而祿位輕雲爾是以或藏而不肯仕或走而不肯見其意亦曰吾之身重於祿位云爾故君人者趣於人不聞趣人今天下之仕必由進士求進士者又不謹於禮聚之如召役校之如試技意可則薦不可則黜故進士之名至卑也進士之禮至薄也進士之仕苟易也上重其祿下輕其身故潔已髙世之士不忍從也深自托於賢良而發憤今大夫之議謂賢良無益而學者顧多奔競而可廢勿舉焉嗚呼曷爲其然哉大夫固患其無益歟謂進士者乃有益哉固患其多奔競歟則胡不使公卿舉之而乃使其自進也夫自進者多則忘以利爲恥使待舉而動則天下之人莫不以禮自守如是而患奔競者多未之有也抑又有甚便者一焉今公卿皆祿位自廣才徳自髙恥有迎師之名羞有亷士之問其來長矣今一旦敕之使爲國薦賢宜人人用心而天子必有垂拱無爲之安吾又以閱公卿之才忠信者進私黨者退譬若著之權衡不可誣也使上無文仲竊位之過下無伯尊攘善之禍不亦大哉所謂甚便者也然則言賢良可廢非賢良之失凡吏待之不以禮使之不自重也故禮之不謹則賢者不出待之不厚則賢者不勸其理然也又曷爲廢其舉哉天下潔已髙俗之士焉所而發憤憂國濟世之士焉所而布防懷義願忠之士焉所而赴訴貪進苟得之士焉所而矯厲且夫賢良美稱也方正善行也方爲天下而自不舉賢良始是使今之天下不得與周漢比隆也古之治國家者有益於用則存之夏后之鼎湯之典寶周之琬琰魯之大弓晉之闕鞏衛之大呂陳之石弩和之弓垂之矢離之罄之舞衣此其非有通古今之變明王道之本逹下情之塞然而世掌之況在其求人乎故子貢欲去告朔之餼羊仲尼不悅臧文仲廢六闗君子譏其不仁然則循名而忘其實失所以廢棄大而卹其小失所以置患不使有司舉賢良不患賢良無益也

張忠定諡議

太常禮院謚故禮部尙書張公曰忠定太子中允直集賢院同判吏部尙書曹劉敞覆議曰尙書布衣之時任俠自喜破產以奉賔客而借軀報仇往往過直及讀書爲文折節受學則表厲明白務求道眞至於防名試吏俶儻奮發思自見於世不令巳失時蓋有古賢之風而神宗聖考知人善任使每盡其用𨿽專斷於外而上不疑此其所以感激慷慨能成功名者也夫英偉卓犖之人固自負其材可以意气忠信結而不可以祿位富利取也尙書再在蜀及他臨蒞皆朝廷所倚重或兵荒之餘而言聼計從徳澤下流民到於今稱之蓋君之圖任一則士之報施重不其然乎自宋興以來且百年言治者甚眾其直已以事上盡心以撫下生有榮名死有遺愛者尙書殆無與並焉末年以疾害於朝謁不至大位士君子以爲恨今皇上甄徳念功使有司追賜之謚而曰亷方公正安大慮竊以謂無間然矣請從博士之論以充太史之錄謹議

趙僖質謚議

春秋之議視逺物者見其形不見其容聽逺聲者聞其疾不聞其舒此褒貶之審也少傅公曆仕三朝嘗列四輔謀謨之益施爲之效蓋多有矣然而入則直論出則詭詞是以人無聞焉𨿽推美讓徳大臣之宜亦其天性恭愼然也今太常易名謂之僖質稽論揣稱竊以爲允謹議

巷議

人或言於巷曰吾聞國家錄有功之臣訪其子孫爲將用之若趙韓王冦萊公張尙書者皆謂有功矣何以反不錄耶有應之曰然吾固疑之必有司失之矣謂此三公子孫已著故弗錄耶則大臣有子孫在朝廷者眾甚而亦錄謂此三公之烈薄故弗錄耶是大不然方祖宗在側陋時韓王故人也祖宗龍飛韓王之功爲多祖宗有天位地不過數州擅生殺借號命者相屬也韓王宣其股肱之力彊者誅夷弱者臣從日辟國百里卒使中國爲一統修法令章程傳世之具至今天下賴之以比蕭曹不可謂功薄也眞宗卽位日淺契丹內侵兵至澶淵上親卽戎未敢渡河當是之時大臣葸葸憂懼不知所爲或勸上避之秣陵或勸上避蜀漢然萊公扣馬抗辭發憤慷慨以謂棄中國而去則河北山東非朝廷所有廢興之功危於累卵矣天子感悟遂渡河北契丹由是遁逃則萊公之謀也巴蜀再叛百姓凋盜賊滿野時尙書受命治之單車到府城無居民庫無金帛倉無見粟而羣孽在外尙書能安而輯之威而懷之盜賊殄滅善民得職至今蜀之人稱之若神明不可謂無功也嗚呼方韓王之時天下地狹人寡財力不足而敵國多韓王能以弱爲彊以小爲大今天下地廣人眾財力有餘而敵國小然元昊叛不能誅也日蹙國百里方萊公之時賊兵深侵河北再三欲亡大臣懷異謀請棄中國東師可謂危急矣然萊公獨以爲無能爲天子用其一言而百萬之眾北首奔駭今無故兵不壓境畏其虛言嵗至鉅萬以貶威損重方尙書之時乘亂敗剽刼之後公私埽地然尙書外禦冦內治民克成厥功今居平地因承平之資盜賊發輙更數十郡殺官吏辱士大夫惡不忍言長吏以下或開門送迎具牛酒過兵可哀也使此三公且在天子得而用之天下不足憂矣今此三公子孫防甚可因此大振顯以示在位者也曷爲反不錄吾固曰是有司之失嗚呼由元昊之叛將帥無功失律者相繼𨿽或貶退然皆不旋踵用之矣以此易彼而何有焉某聞其言因竊著於簡爲巷議

公是集卷四十一

欽定四庫全書

公是集卷四十二

宋劉敞撰

說

雜說九首

善治天下者求之於其身而巳矣耳也者所以聼也目也者所以視也口也者所以言也心也者所以思也手也者所以攫也足也者所以走也凡此數者相待而成相湏而生廢之則病缺之則喪然而莫相易也莫相徳也分定故也聖人之治天下能使百官萬物如耳目心口手足之不可相易亦不相徳濟之如一身而天下安有不治者屠羊說者楚之屠羊者也當昭王之時吳兵入郢昭王奔走屠羊說有功焉王定而賞之屠羊說曰不可王始失國吾亦失屠羊今王復國吾亦復屠羊吾職巳足矣又何賞乎此其不相徳也甚矣所謂分定者非名位有所極人不敢間之者也淸濁中理賢不肖中倫人莫能間之者也譬若足之不可爲手耳之不可爲目也故天子憂天下諸侯憂其國公卿大夫憂其家所任大者憂亦大所任小者憂亦小非上獨逸而下獨苦也古者以進爲役以退爲休勞力者安勞心者憂也其不以利私已也已故上下一體也憂大者憂逺憂小者慮短故有天下者其視百嵗猶旦暮也有一國者其視一世猶旦暮也有一家者其視一嵗猶旦暮也旦逸樂而暮憂患人情所不爲是故天子有百世之憂諸侯有十世之憂士庶人有終身之憂

非獨百姓爲有俗也至於有司執事亦有俗也爲國者謹察其俗變之則治不變則壊不可不慮也然則今執事之俗何也曰今執事之俗以希世爲賢以守道爲拙以苟簡爲治以姑息爲安以佞諛爲禮以雷同爲美以希世爲賢故巧競之路開也以守道爲拙故惇朴之節消也以苟簡爲治故政有所不舉也以姑息爲安故事有所不修也以佞諛爲禮故忠信之士匿也以雷同爲美故正直之風壞也𨿽然此六者非忽然而敗也若火之燒膏若泉之穿石漸之漬之將效於盡而止不盡則不止方其盡也可不憂耶故及其未盡而救之庶有已乎然則何不視其不爲希世者而貴之富之以抑其不守道者視其治苟簡者而黜之辱之以進其不苟簡者視其安姑息者而黜之辱之以升其不姑息者視其佞諛者而紏之謫之以振其不佞諛者視其雷同者而紏之謫之以來其不雷同者如此而人盡其心吏專其職內之無秕政外之無敗事亦不數嵗而習以爲俗矣及其習以爲俗也天下何事之不治哉今至使國家者委之天曰治天也不治天也抱道徳者委之命曰逹命也不逹命也凡治國家者在仁而享富貴在賢今也皆委之天與命者六者之俗不除曲直相混淆故知其無可柰何者爲此言也夫習俗之人惟見其是不見其非也是以禍至而不知今不能變後之人其必有任是者乎嗚呼若火之銷膏可不戒之哉

古今不同風化不一帝王之政在謹察其時之俗其善者惇而悅之其惡者反而新之然後政可行也今天下之俗其何如哉曰今天下之俗習於機巧急於財利薄於禮義輕於刑罰機巧習則用不足財利急則盜將起禮義薄則君子隠刑罰輕則小人肆此固反而新之之時也其反而新之無說乎曰有欲機巧之反也莫如尙忠厚欲財利之反也莫如進亷士欲禮義之反也莫如謹制度行斯三者則刑罰重矣欲刑罰之反也其要在知人知人者求若人者尊之使可則也貴之使可尙也富之使可悅也百姓惡有不勉而從之者乎夫百姓者固見利而不見義今且使其見爲利不若爲義者之榮也惡有不順乎今且使其見爲義不若爲利者之榮也惡有不悖乎

三代之王各有官刑所以然者公卿大夫操事任職與百姓異百姓以勤勞效事爲務而卿士以興化致治爲責其法不得一也近觀春秋之義責賢者備責不肖者略所謂賢者固卿士之品也官刑見於書傳者夏則昬墨賊殺商則具訓於防士周則多矣今刑罰憲章所以防禁小人揜博淫盜爭鬭毆擊者甚備而卿士大夫其荒謾頗僻傷教損俗者於法無比則置而不論必求其揜博淫賊爭鬭毆擊者然後舉行刑焉彼爲卿士大夫者𨿽甚不肖亦安有爲夫市井小人之爲者乎苟不爲市井小人之爲則皆良大夫也而其懷惡頗僻傷教損俗有甚於市井小人之爲者反置而不論不亦操下詳責上略乎是背於春秋今宜粗定官刑以興化致治賢者任責之使夫居官者有畏也亦不待揜博淫賊爭鬭毆擊而後罰之矣則必畏正其身以扶世道民如是不亦忠乎

古之公族髙可以秉國鈞下猶列大夫所以能爾者誠教訓服習之至也人之材性賢愚不同賢者可使亞聖愚者可使畏義若飽食逸居而無師保之嚴則放僻邪侈無不爲巳今公族子弟𨿽有說書伴讀類不能開導其性假使天資茂異猶不自知況其膏梁漸染何由振起乎古者太平之世無棄人今公族國之枝葉也其賢者未嘗效用中下又不養育但令飽食逸居其爲棄之不亦甚乎天下一家四海一法荒徼山野之士無不並取可謂立賢無方矣而親戚懿私以嫌不用公卿大夫懷左官附益之疑莫肯任忠信建言其事幸天下常寕固無可疑若時移俗變或有彊臣跋扈而公族枝葉無權無勇不足畏憚前古如此可勝言哉夫言且然之勢於未然之時俗必笑之及其有然恨不早然何可然也魏文帝明知秦所以亡者無親親之輔而拘束子弟愈於盜賊國不三紀移於彊臣此可謂昭昭之鑑也夫爲政之體用兵之術苟平生未嘗見𨿽抱智勇或失規矩今公族甚多宜選厲賢雋嵗出數人令曉民事若其大雅卓然便借以權柄此與任殊姓異族功相遼矣詩曰揚之水不流束楚無信人之言人實廷汝又曰有枤之杜其葉菁菁獨行惸惸豈無他人不如我同姓同姓之親親其所以然者稟性受體共源異泒出於天性而不可觧於心也故公子不去國嗚呼可不念也哉可不念也哉

古太學教冑子以九徳及其學成志就足以不惑然後授以爵位故二帝三代世族門子多得賢材今公卿大夫郎吏以上皆得任子弟下者至京官其次仕州郡非復專學問道苟以榮富家貴族耳勢崇力鉅易以講道往往據要職重任十有八九嫡庶不分賢不肖混淆天下常若官多員少者此等害之也可爲著令諸當任子者得任爲後者一人餘皆不得若自以爲有殊功異行詔上名者不用此令而令朝臣以上子弟悉詣太學著籍受學爲設五經博士隨所欲學從博士習之聞嵗輙一試如漢朝射防取問經典大義通五經四經爲上三經次之二經爲下不及二經且勿舉以十道爲問不失爲上失一二次之失三四爲下失五勿舉旣得其人以學優劣制其爵祿假令其父若大父世父官本防也今以其子孫才髙自以髙官與之稱也假令其父若大父世父官本崇也今以其子孫材下自以小官與之亦稱也人當以言行爲類非若萬物可種傳也如此仕者皆得其人經義益修矣

古者求士先退讓惇朴者欲以勵世矯俗也士之應世求者亦偃蹇自厚而鄙小榮利是以人懷亷約之心俗長惇厚之風若不得巳而應聘效力則諤然中立以道進退何則其素所操持者不近勢利也故古者鮮患失之嘆今進士猥多自十年以來嵗嵗增益州郡所舉防於尙書者常三千以上若盡以爲賢是何賢之多也𨿽罝之世不能及此必若不能盡賢但啟貪競之心開奔走之路非朝廷之美也又懷利干進互相窺詆發揚其短長或攜手揚袂佻逹傲蕩無復處士之態習俗爲長不覺不禁必復有西晉曠放狂譎之敗竊以謂宜令州郡間嵗舉進士取其實行經學試之如太學冑子大郡三人其次二人其次一人無則闕京邑四方所賦士之占籍多可令五十人余京或五十七人其佻薄無行皆擯斥勿收如此號爲州郡舉進士可矣非進士自舉也夫自舉之與人舉之所以厲世矯俗豈可同日而語哉今不惟進士自舉而已至於賢良方正亦自舉也豈不過乎夫賢良美稱也方正善行也古之當此名者方將髙臥潛處不知羔防珪璧之聘三四至而遂能起乎今皆循循然窺顏色求便利而進矣爭門齰指不足諭其情側肩攫金不足況其態鼓腹自鬻不足比其羞無乃其實與其名不相符哉今世皆知髙賢良於進士矣不知賢良之害於俗甚於進士何以言之耶人有言曰南城之澤有焉可逐而取也彼聞之者必爭先致力焉然其至也必遊手惰農耳又有言曰有鹿焉可逐而取之也則不獨遊手惰農而後爭之也必將有捨業而往者矣則小而鹿大故也夫進士也賢良鹿也二者皆以動貪利之心而賢良之所動者多可不愼哉故女以自媒爲醜士以自獻爲污今朝廷使公卿大臣舉賢良方正則名實當矣

太守縣令宰民之官久則民愛之畏之不久則威不下徳不及令數移易少及三年者至於善郡或數月而一攺人知當遷懷苟且之心吏見其上當去又欺罔之或因緣爲姦不可攷較如此朝廷𨿽欲使二千石宣布教化勢不可得二千石𨿽欲爲朝廷宣布勢亦不可得而民吏奉承長上又非獨易也或嗜好不同或寛急異術或趣捨殊路或懲勸相駮期年一變法數月一易政𨿽有百心不知所從若不如指鞭撲隨之豈不可憐也哉宜一以九年爲限又湏令守宰募兵滿率者賞之如此則守宰去字民之任而更當主兵也夫守宰以占民田戶口眾寡爲殿最久矣今一日以募兵爲事若不籍流人將安取之哉流人不復田畆而爲兵守宰貪募賞格爲無禦之者不出數年天下喪失戶口必甚復安得人而充之乎若滿率不賞則棄信也方欲用兵而先棄信不可爲也若滿率必賞之則欲賞者必多誰欲朝廷安集饑餓之人乎又宜假守長以權使輕重有所出惡逆自劾盜賊不生要在任之以久耳

書云謀及卿士庶人蓋以通下情愼事機也今天下之事惟決兩府假令盡得賢智猶當詢眾況又未必得賢乎夫民吏上書或興建利害朝廷大事可以唐漢故事令百官雜議議而行之以法洪範往者詔書有所爲或一年或二年或三年或數月之間又輒取格此皆謀之不審議於苟且方行之時以爲萬世之防也事未及半乃知不便因而止之耳故數下不信之令輕損神明之威非朝廷之福也若謀而後行議而後決安得此患乎又頃兵興以來調度不足吏民獻攻戰之防富國之術者不可勝紀髙得入幕下猶軍抑豈無碩畫奇效可施之當世者乎然浮僞猥多善惡不分時議皆謂懲張元吳皓姑息此輩以故扇習更求試用造作怨謗興出事端欲以恫愒主上規取貨利此不可不察也盡禁其端則眾情壅塞苟有至者而輒賞之則姦僞滋長宜取所言下賢臣攷較驗可用者則聼待詔其不可用者罷之所待詔者或必試用則敕近臣問狀若防試時務審無虛僞然後隨其噐用之則畱者必自以得上心失者必自不恨今者雷同一槪無所玉石或長材異謀不見旌別𨿽被國恩猶以爲恥其庸庸者則又過幸或私相假借文字竄竊姓名或宻從左右刺取前人所上書巳嘗奏禦者認爲巳有所以規中上意百端千緒不可不察也其言興利除害者類無逺識以掊克爲智以斂怨爲徳以一切爲便以米鹽爲能有司樂之輒爲行下於國術有毫毛之益而於民有邱山之損此豈可持久哉凡若此類尢宜與眾議也議必可行之議之不可柰何行也今朝廷非無議事之典也所議數事而已誅大臣則議之諡大臣則議之皆有司成其文而郎吏以下唱惟而巳非能有所指發異同也而諸近臣輒移疾自便不赴其期如此孰與不議也名存實亡何益詩曰詢於芻蕘芻蕘猶可詢況諸大夫乎【議事丞相下九卿卿下州州下郡郡下縣縣下鄕】

百工說

百工之事聖人智也百子之術聖人治也百工殊智而同巧百子殊術而同治作車以行陸作舟以行水鑠金以爲刃凝土以爲噐鞣革以爲韋合異以爲繢甲欲其堅也刃欲其利也弓欲其規也矢欲其直也其意舛馳其務相反其智不一能並而容之並而任之者司空也或爲楊或爲墨或爲刑名或爲從橫或爲道徳或爲法術爲人欲其棄已也爲巳欲其忘人也其意亦舛馳其務亦相反其智亦不一能並而容之並而任之者聖人也故司空氏得其人百工者咸安其職勉其業居其次司空失其人百工者起而相時之好惡以巧相傾以利相排以說相勝聖人在上百子者各輸其術陳其力守其官聖人隠王道廢百子者不得其用起而察時之治亂深念而逺慮之以智相多以學相非以法相厲天下於是大亂人自爲教家自爲治則上無聖王而使人不得其材賢者在下而業不試故也著之其書傳之其徒以謂若已而治矣此一官之事一噐之用譬猶鼎之可烹罍之可盛使相易而不能行矣其淺深度量規矩措置適其所宜而巳矣楊氏思天下之亂以謂亂生於利彼也故爲我墨氏思天下之亂以爲亂生於私巳也故兼愛申韓思天下之亂以謂亂生於民分之不定也故尙刑名蘇秦張儀之徒思天下之亂以謂亂生於患難之不排紛揉之不觧也故爲縦橫荘老思天下之亂以謂亂生於多欲也故教以淸淨陳仲史防思天下之亂以謂生於貪曲也故教以亷直許行陳相思天下之亂以謂亂生於逐末也故教以稼穡孫武吳起思天下之亂以謂亂生於不教民戰故立兵法此皆其美者也是以言之或相擯也或相尙也𨿽然尙之非也擯之又不是也聖人者立數子者得其欲而言止矣故言者生於不用也術者生於不試也言而皆得其用天下安有言術而皆得其試天下安有術故仲尼之門徳行顏淵閔子騫冉伯牛仲弓言語宰我子貢政事冉有季路文學子遊子夏聖人之能盡人之材也知人之能止其分也使治天下亦若是矣使世而無仲尼徳行者或爲老荘或爲陳史言語者或爲秦儀或爲恵施政事者或爲刑名或爲法術故曰非百子之害也無聖人之害也聖人不息王政不滅百子者不起夏有天下四百餘嵗傳之啇啇有天下六百餘嵗傳之周聖人治之仁人接之百子者不得作周有天下八百餘嵗文敝極矣仲尼生而無位百子者紛然而起由是言之百子出於周衰也周之前固未有也及至今之時道無所主治無所出學者喪其性而萬物失其體而欲復三五之治何可得哉故曰世之敝必鄕原也相悅以名相飾以利而巳矣世之所向而爲之世之所背而去之因主爲操因俗爲度因僞爲禮滑稽而無法誕漫而無家世之敝必鄕原也鄕原不及百子百子不及中庸中庸者聖人之治也堯舜所以君也周公所以臣也仲尼所以師也子思孟軻所以救敝也惟仁人能知聖人子思孟軻之謂也

說犬馬

由漢以來苟進言於天子無不以犬馬自予者嗚呼犬馬之賤誠若是甚矣使夫治國守道之臣進以義退以禮而犬馬之說不已貶乎使夫亂國偸容之臣進以利退以刑而犬馬之說不以僣乎今夫犬之爲人用也不過受一噐之食然而外則有獲獸之效內則有禦冦之猛斯可謂適其材矣今夫馬之爲人用也不過盡一鈞之芻然而外則有兵戰之防內則有馳獵之奉斯亦可謂適其材矣故功著而利不益身勤而事不害此𨿽亷能之士盡瘁不貳何有能過焉若夫亂世偸容之臣享五鼎祿萬鐘非特一噐之食也髙堂華宇寵章美服非特一鈞之芻也挾虛譽而邀利竊主權以移國外之無獲獸之效內之無禦冦之猛者世不可勝紀也所謂功薄而罪尢身利而事害如此何以自比犬馬耶且吾聞賊臣之喪國矣未聞犬馬之亂世也誠使桓靈惠懷之君其左右前後盡若犬馬也則天下何喪焉故吾以謂亂國之臣其不若犬馬未可以爲比也用貴擬賤之謂譲用賤擬貴之謂僣然而以彼亂國之臣而比犬馬吾見共僣不見其譲也

公是集卷四十二

欽定四庫全書

公是集卷四十三

宋劉敞撰

書啟

擬朝廷報契丹書

恭問大契丹皇帝遣某子遺朕書告將親伐元昊朕不敢聞先帝割靈夏五州之地封李徳明使奉拓跋之祀編族宗籍以寵其姓尊官貴爵以養其身厚賜重祿以足其意丹書鐵券以堅其信徳至厚也澤至大也曩者元昊不思先帝之至徳忘其祖先之勤苦因中國累世之賜予以煦沐其人民遂扇揺種族造作名號掠刼郡縣西邊苦之當時公卿大夫皆曰元昊所爲大惡不道朕不得赦故詔邊郡厲兵馬爲士民之衛絕其屬籍削其官爵以苦之而已然皇帝遣使再來讓書隨至以爲起殘民之伐無忌器之心邀開南之地求二十萬之賂朕甚恧焉以皇帝之書問公卿大夫皆曰地者先帝所有不可輒移二十萬之賂在中國秋毫耳不足愛惜以絕驩心故詔有司如皇帝所諭今西邊之吏將帥和輯兵械益修財用大足元昊數至攻無所利掠無所得智窮變索甫求納款使者再至朕未許也而皇帝欲躬禦師徒深涉其境意者儻有他故以怒皇帝之心不然向也全安之今乃破毀之乎且元昊中國之畔臣皇帝之尙主也朕將勸行則是以疎間親而不忌器也朕將沮行則是失計而養畔也其伐其不伐皇帝自處之朕不敢預聞攻城下邑歸之彼國系擄人民歸之彼都輸獲珍寶歸之彼時朕不以破元昊爲幸亦不以不攻元昊爲怨守先帝之約全二國之歡不亦可乎皇帝勿疑譬如交阯雲南有爲不順者朕詔有司討之豈以此遠煩皇帝哉聞皇帝行獵西北苦寒之地自重爲望

與吳九論武學書

前此有人自京師至言朝廷制作武舞教之庠中者小人竊喜以爲太祖太宗功業軼三王徳厚侔天地而廟樂未立雅頌未備公卿大夫乃宜冬不裘夏不葛而日夜謀之所以使名聲洋溢與萬世無窮百姓有以詠歌四夷有以觀聼也而闊然寖久功烈掩塞是以天子感焉而作樂崇徳以薦之宗廟肆之上帝矣周室旣衰管弦之書遂亡於今千嵗焉而吾徒乃且復得閱其蹈厲親其文物是千一之防也以足下方爲學官所以欣然奉書求粗問制度亦欲誇動下國奮揚輝光今辱來訊乃知傳者之誤而國家自以邊鄙未靖故立武學以校驍鷙之士孫吳賁育之儔小人失望又重感嘆昔三代之王建辟雍成均以惇化者峩冠縫掖之人居則有序其術詩書禮樂其志文行忠信是以無鄙倍之色鬭爭之聲猶懼其未也故賤詐謀爵人以徳襃人以義軌度其信壹以待人故曰勇則害上不登於明堂民知所厎而無貳心是以其教不肅而成其政不嚴而治曾未聞夫武學之制也夫縵胡之纓短後之衣瞠目而語難按劍而疾視者此所謂勇力之人也將教之以術而動之以利其可得不爲其容乎爲其容可得無變其俗乎吾恐𨿽有智者未易善其後也而況建博士之職廣弟子之員本之不知教化其寖弱矣夫戰國之時天下競於馳鶩於是乎有縱橫之師技擊之學以相殘也𨿽私議巷說有司不及然風俗由是以薄禍亂由是以長學者之所甚疾仁人之所憂而辧也若之何其效之且昔先王務教冑子以道而不及武者非無四夷之患誠恐示民以佻也今旣示之佻矣道其已乎四方之人何觀焉且足下預其議而不能救歟吾所甚惑也足下書曰時事日新恨不我見此獨非新事乎吾旣見之矣故聊以裁答

答進士潘起辭不爲師書

某頓首秀才足下前日吾子有辱於某聞吾子稱摯不敢見也辭不獲命旣已見矣敢使從者以書還摯某𨿽未得識吾子之面然亟與鄕大夫執政者遊其論處士之秀必以吾子爲最譽莫信於鄕黨故某也始有願交之心今吾子乃幸過其門而諭以書是使某內得所望而外有以托於交也夫信於鄕黨之信固信矣猶之信於人也未若信吾之所自信爲信於已也是以因吾子之書而審求之則夫不自多以年不自足以智不自憚以力此君子志士之所尙而某也方得法於吾子子有何望師於我哉或者人有以不肖欺聰明歟吾子之聼有時而過歟亡其所謂寡於世者矯而辟之歟燕王之尊郭隗是也不然師之道甚難何願於不肖夫古之人旣樂於育材又重於爲人師旣悅於問學又愼於得已師師者聼之者也無拂師者則之者也無違無拂者君事也無違者親事也古之人兼君親而奉之未嘗易於師師亦不可易也某常誦此不敢易於人亦願吾子不失易於人也道徳之師深而約章句之師雜而競文字之師辧而誇今吾子上愧於道徳而下不願爲章句文字然則吾子何求矣哉吾子亦謹用其志母怠所事道徳將自至某也不足以司進退吾子察之某頓首

爲伯父作上範參政書

某月某日某官某再邦獻書參政諫議蓋聞小人之事君子也盡心焉耳矣事可陳𨿽私不嫌也言可出𨿽疎不避也忠信故也今某願有謁於閣下不敢嫌其私亦不敢避其疎願閣下聼之人皆言曰執事好善恐不及用人不求備是周公以來一人而已夫好善恐不及則士樂歸之用人不求備則世無棄材宜乎小人之率胸臆舒肝膽於左右也某之獲私也非一日又嘗得爲屬吏又嘗得預於薦論以某之不肖也而見信於執事故親戚爲某酌酒而相賀朋友爲某易貌而攺觀然而某之意獨不自幸也何則當是之時執事猶在外故某非敢望伸於人也十年於玆矣今自執事之贊天下之政也善無所不升能無所不用某也竊不自遜以爲奉令承教亦幸無罪非敢當執事之首舉也其亦庶乎一之後而及之乎其亦庶乎再之後而及之乎其亦庶乎三之四之而及之乎今旣不獲矣意者某之愚不槪於心耶抑亦衰老不足以任事耶抑亦不肖將有讒慝之口間之其中耶自非然者執事豈輕昔日之舉而重今日之賜哉黙而不言其無乃使人疑夫執事之遺忘微賤乎其無乃使人疑夫執事之薦人不以誠居情乎其無乃使人疑夫執事之不自信其信乎是故事𨿽私不敢嫌言𨿽疎不敢避此小人事君子忠信之實也願執事察之某又聞趙文子之相晉國也所舉而用者管庫之士七十餘家夫管庫之賤而文子不捨者攷其素行有以效其將來者也故能成其功仲尼曰如有所譽其有所試今某則自謂見譽於門下矣未見試於門下也執事如不忍廢文子之意遺仲尼之義則某也願竊自比管庫之士豈獨某幸甚而已抑四方之人將大有悅執事之不遺微賤者焉干冒威重不勝戰恐

上鄭資政啟

邈遠符光亟遷嵗籥晞虹蜺之隆燿渴江漢之淸流心如旌揺訊將雨絕伏惟坐鎭南國翕寧純禧恭以某官稟靈山川爲世梁棟邁一徳以齊俗捨至誠而協中往者董正武經毗參公鉉折衝出於樽俎威令被乎夷戎茂功越成優詔均逸𨿽帝堯四嶽之任下統諸侯而姬旦九罭之詩咸思衮服矧惟注意固亦匪朝闇於知人幸玆守土誠陶鈞之遠及趨棨防而無緣仰冀上爲廟朝益綏福祉

與知府龍圖啟

右某仰止英輝藐焉陋國顧恪居之鞅掌曾奏記之差池非敢自疎誠獨內愧何徳宇之寬裕循雅故之勤隆貶損音題開諭防蔽於傳玩而無斁輒藏弆以爲榮伏惟某官積學淵通扶義倜儻以功業而爲任急名教以濟時仁政所加休聲之所偃善民得職獷俗之革心天下想見其風主上方倚爲相敢希愼重以塞具瞻

與知府龍圖啟

右某久違符光寖易年籥方遘閔而潛處絕奏記而自通馳精棨扉萌吝心曲伏惟坐鎭多暇味腴積中恭以某官政爲吏師文入聖奧紹先覺之逸軌含正始之古音淸徳鎭浮休風偃俗誠明堂之良榦亦太室之元龜曩者典領大農總司邦計憂思獨遠謀謨至深暫違近班求全而或毀旁詢余議皆仰而益光顧彼價藩豈淹大用緬冀俯順炎燠倍頤寢興

與許州龍圖啟

右某伏防迂念舊治寄聲下寮在謙尊之光誠有餘裕願朴鄙之質非所勉任竊承弭節便時涓日樹政去思未解條教復新𨿽巖石之瞻以淹遠致而方面之寄可謂允懷某近馳悃誠諒布聼覽悵雲霧之益驟遠坐隅惟燕雀之依仍在宇下敢冀爲國自重少副區區

與滑州龍圖啟

右某願遊藩籬望見風采幸被外臺之檄尙叩大府之嚴接淅於行趨塵在近伏惟綏萬夫之政道六气之和徳業優優吉祥止止矧聞膺鎭圭之召修卓馬之朝舍人治裝方隆相漢之望霖兩審象卽頒命說之篇仰冀上爲倚毗倍寧寢處

與審官龍圖啟

右某緬違英表洊易流陰百憂忘生殆無視息之意三年俟放獨作羇孤之臣𨿽辱賜環猶棄居郡藐漂淪而是懼嗟僻陋之見容簡記差池精爽飛越惟雅素之甚厚冀神照之未忘近承雍容淸嚴左右顧問矧導和之有術固錫福以彌衝恭惟某官賢業幾深徳華彪蔚宿負致君之略況多正始之風宜防弼諧益觀治象諒在匪伊之夕卽頒誕告之書某過被詔函遠分使指趨階符而尙遠搖心旆以增勞冀順天和允副時望

與經略龍圖啟

右某啟伏審升榮內閣臨統西師圖書之淵固歸徳望屏翰之地宜在偉人實亦朝廷之華豈伊交遊之寵伏惟某官猷爲英亮神檢邃深直淸播於當時功烈效於已試猶屈方面之任寄外禦之憂儻周九命之崇尙先作牧漢三公之選必更治民訂之輿情又可前賀某叨膺符守往繼治規自顧空疎竊所欣預

與知郡屯田啟

右某偃伏髙風想見英采徇挈缾於吏局絕捧謁於賓閎過辱流謙特迂華檢緬荷勤渠之眷秪舒鬱結之悰伏惟某官偉度淵停敏材鋒出方攄遠到之蘊以極冥升之基豈伊近藩久淹令望冀愼衛生之術少寬引領之懷

上參政諫議啟

右某伏覩邸報竊審某官光被僉兪毗參大政貳公演化方茂太平之風間世得賢實快具瞻之望恭以某官徳輝華國智略該時經緯之气甚髙王霸之術獨茂施之爲政卓爾絕倫固宜主上極注意之求朝廷期迓衡之美豈獨不賓之國未康之民偃薄乎威聲滲漉乎仁教某職居守土禮絕沒階仰跂虹蜺之光俯同燕雀之賀

上樞宻諫議啟

右某忝預搢紳之後得遊化鈞之中灑濯至和奔走賤事以謂竿牘之禮不足以自通然其燕雀之誠則深於預附惟均調丕律燕翼大猷神明降休福祉如響伏以某官具體元哲炳靈崧髙蹈先覺之英規蘊庻幾之賢業所以經國尊主扶世導民莫非正始之風以趨大中之極功徳並茂輝光日新故出臨價藩則萬夫恱服入贊上樞則百工咸熙蓋折衝兩楹之間而寢兵萬里之外上方博采輿誦稽古懿經將正富民之封母觖在庭之望敢冀上爲宗社精調寢興

上樞宻諫議啟

右某伏審某官光膺詔冊榮貳樞衡伏惟慶慰恭以某官徳重國基道鄰聖奧用經濟爲已任以忠肅得士心致君之規期於熙盛康世之度實效憂勤下推具瞻之謠上揆可久之業所以增重宗稷覃化朔南時論翕然僉選斯在命下之日海內寫懷皆習聞於訏謀已想見於風采伏惟三後之治髙並羲軒四輔之賢今得伊召太平可翹足而待盛徳方隨流而攘某忝聫具寮慶覩休遇莫諧班賀但極驩心瞻望符階不任抃激之至

與龍圖諫議啟

右某近修賀牘輒枉嗣音仰厚睠之過隆撫懦衷而增感伏以某官道隮聖壼名聳朝端入贊靖淵之謨出寄蕃宣之重聲猷絕擬功業並崇而雅素不忘勞謙益甚夫以教化爲任必惇愷悌之風仰詠誨言只欽徳望尙阻侍前之便更深引領之懷伏冀上爲廟祧倍寧寢履

與龍圖諫議啟

右某倥傯官曹淹畱荊楚地處南海幾絕馬牛之風知慙小夫遂忘竿牘之禮永惟僻陋無以奮飛近審賜方底之書急追鋒之召僉兪允屬柄任必歸遠方傳聞通夕載抃矧以某官智窮精祲學富淵源防繼事而皆得其宜主盛徳而不牽於俗聖朝所以簡照多士所以推賢名澤並流功業已試方旌華國之望以正富民之封敢冀上爲倚毗倍寧寢餗不任懇懇之至

與知府諫議啟

右某暌遠徳符淹畱官局𨿽引領而繼日念置郵而曠時逖聼風聲坐慰孤陋諒偃藩之多暇益専气而攷祥伏惟某官髙度鎭浮遠猷濟俗明見秋毫之末智均輠轂之流舉無遺功謀不失利管啇彊富之防國用以饒申甫蕃宣之材上心攸屬矧最七人之近列樹千里之休風試之治民蕭侯不樂於居外倚以爲相漢帝素察其深中方期促裝願必加愛棲仰之抱一二罔伸

與參政諫議啟

右某啟竊覩邸報伏審某官光被僉兪毗參大政天下幸甚伏以某官徳爲柱石言合典謨蕩正始之徽音惇致君之遠業憂民惟切奉已甚微退讓形乎具寮直淸見於行事久蓄貳公之望果膺補衮之求況今彊敵淩邊疲氓失職實須廸哲大濟羣生追太古仁壽之風熙先帝文明之治功業甚盛指揮可期某忝分外官親覯嘉防𨿽罄得賢之頌尙稽賀廈之儀瞻望符階卑情不任踴躍之至

與知府內翰諫議啟

右某伏承偃息近藩將明盛徳𨿽本朝之望士論觖然而方面之安民謠籍甚伏以某官學猶天府道幾聖鄰謀謨之淵深器幹之英亮卓躒當世翺翔昌期固當調玉鉉之至和賁衮衣之繁寵輟處外屏猥同眾人福潤之流限以千里恩教之遠局於萬夫甚未稱致君之姿且將有遵渚之詠遄歸可佇葆毓是祈瞻望軒墉無任懇款之至

與中丞諫議啟

右某竊覩邸報伏審某官光被僉兪擢領風憲伏惟慶慰恭以某官淸修方潔妙慮淵深智出千人之英徳居四科之首所以潤色王度光輝朝端後進得以承風天子倚以爲相歷金鑾之祕近専內史之浩穰到皆有聲政在已試猶且眷上卿之府國體所崇惟七人之班朕命宜允龍光駢委風采昭融盍徇倚毗之恩以開弼諧之漸某效官有局趨賀無期仰跂虹蜺之光俯同燕雀之慶

與知府諫議啟

右某比者禦命荊州假途防府揖虹蜺之絕焰聆河漢之緒言沃如淸風祛此凝吝矧以重鄕枌之愛厚宗姓之盟宴有加籩禮常異數迨啟行於南浦復延餞於麗譙感著實深跂戀何極涉始秋之餘暑投芒刃之新硎理解居多天均自若伏惟某官炳靈南紀挺徳中朝明白球琳之姿深閎廊廟之器輟從星閣超踐蒲規尙觖望於符階暫吐金於江表豈誠優於共理抑將試以治民固應匪朝卽有寵拜幸愼葆光之術稍寬引領之勞懇款於玆敷陳奚旣

與知府龍圖諫議啟

右某祗膺明命再涉東曹捧綸綍而若驚感風波之可畏積薪相襲後者居先屈產復歸齒其加長矧外無尢異之積內乏左右之容舊物猥還衰顏自哂且夏官之屬甚貴書勲賞典之行皆盛盟府亦宜得淸通之智英敏之才豈伊滯姿可以虛受此蓋伏遇某官至誠推士閎量容人深感彚徵之非辜仍憂屈谷之無用齊素爲紫庻幾三倍之貲燕馬非良忽增一顧之價仰銜異眷但刻深衷收功桑楡願激昂於壯節誓心金石期慷慨於當時瞻望符光豈勝懇款

與知府資政諫議啟

右某伏審某官暫解樞衡出臨藩屏本朝注意𨿽均逸而優賢蒼生具瞻仍矯首而觖望竊以某官比徳伊管致君勲華謀大而志深器逺而任重借籌帷幄覃化邊荒甫臻偃武之規亟辭執事之柄功髙而不與道隆而從污穆然淸風粲若白日昔吉甫有䢐齊之駕人詠其遄歸周旦挾居東之疑王思於新逆僉兪久洽登拜不遐伏冀上爲廟朝倍寧寢處

永興到任謝宋承防啟

右某啟肅將命書臨署吏牘藐是空疎之質寄以防繁之區方地數千連城累百內修民社之政外總兵戎之機僶俛事爲經營分表力非其任智不逮心此蓋某官雅懷並容餘論推假不遺三益之素使就一麾之安顧恐非才終無雲補冀因徳輝之及猶有期月之成方阻披瞻曷勝銘向

與知府侍讀給事啟

右某驟遠徳輝遽雕月彩以瑣旅之無暇曾奏記之後時伏惟鎭撫一方翕寧百祿竊以某官材爲世傑智則吏師優遊上前之嚴徘徊天下之望出守近輔甚觖乎民瞻入毗大鈞方欽乎帝賚敢冀倍寧寢食仰副兪諧

與畱守資政給事啟

右某伏審某官諏詢谷旦臨撫別都伏惟慶慰竊以某官贊襄大猷登翊元治名澤純粹而並茂規畫昭衍而無疆簡詔自天均勞於外伊王城之開奧總宮籥之申嚴深寄股肱保釐郊甸福潤之博布山川而交流鐘重之威參九鼎而特固上采古事下聆僉謀蕭何之居闗中尙躋相國周公之在洛邑亦有衮衣將副具瞻豈云曠日敢冀順倚毗之眷惇葆輔之才瞻望符階不任頌戀之至

與知府侍讀給事啟

右某屢馳短記恭詗下風惟蘊暑之戒辰方前旌之取道淸塵勤止防宇晏然竊以某官徳昭聖鄰學該天府歷居顧問之地積負弼諧之瞻居臨價藩大翊邦甸曾未入境黎俗欣望而已多永惟簡心防書延登以斯逼伏冀俯順時序精調寢興

與鄆州給事啟

右某啟伏審寵陞禁瑣攺鎭須句𨿽巖石之瞻尙觖時望在股肱之寄誠出上心素辱顧憐伏深慶抃竊承遠驅王節俯壓楚郊望淸塵而匪遙逼賤事之有守莫諧趨見但極勞心恭以某官蓄謀淵通具體純粹修治世之具見於彌綸抱逢辰之資合若符契宻籌帷幄之防大鎭邊境之虞成功甫施均逸居外且衮衣有遵渚之感本朝多注意之勤𨿽於藩是崇實宰政斯在仰希上爲宗祏精調寢興

與資政給事啟

右某數被簡書載驅道路瞻棨防之邈若曾竿牘之闕如內訟冥煩交馳神幹伏惟飲醇專气條教寧民宜慶祐之方長玆徳符之永固恭以某官秀出人傑卓爲國華體貌著於上心利澤見於天下豈其局迹千里捲懷一時信將振芳風於淸塵恢宏業以濟俗尙冀良食益符具瞻

與知府給事啟

右某沿牒旁郡省親京師深惟便私之行蓋蒙錫類之賜重迂騶馭臨餞郊亭貪恃厚恩怱忘淺量至於昬醉有瀆視瞻𨿽髙明之見寛實寤寐以自訟伏惟聼覽多裕吉祥來寧某驟違後塵甫越數捨引領馳戀向風增懷冀養環中之和庸慰天下之望

與資政給事啟

右某暌遠符階貿遷嵗律縻簿書之鮮暇修魚素之曠時惟寬度之過人固恕情而容物側聆布宣詔教翕受多祺伏以某官柱石之材龜玉之寶由中庸以希聖推盛徳以鎭浮頃嘗贊襄萬機焜燿三府方爲霖以賜冊遽均逸而作藩近輔陪京之邦實繄福潤明堂布政之地方借弼諧幸保寢興允符禱頌

與皇甫給事啟

右某啟焉依寶鄰時假餘潤未有及民之徳過竊增秩之恩此蓋某官素加陽秋曲厚風義使疲蹇效賀庳虛防榮重煩咫尺之音深諭勤渠之意愧當雅睠增鏤鄙悰方拏舟以啟行阻詣門而取別伏希上爲朝社精調寢興瞻望之深非筆能究

與知府給事啟

方某恪居官次跂仰符光迷於期防之文曠是竿牘之禮伏惟臨一都之防據千里之邦惇樹休聲緝寧福履恭以某官醇文貫道髙義鎭浮騰膚敏之徽聲挺中和之正气功業已試議論有餘聖上之所簡心多士莫不推美論股肱之郡孰若中天次承弼之臣僉曰舊徳卽期入輔以副具瞻敢冀上爲廟朝精調寢履

與知府給事啟

右某間者於役忽焉累旬奔道路之孔修淹簡書之多畏心系幕府思如風旌伏防迂念空疎親貶教誨一字之重固比於衮衣八行之勤本施於敵體非此賤陋所宜捧承恭審燕處超然茀祿綏止且感且慶以晝以昬竊聆道路之謠卿士之論以謂盛徳素著宜遂就格天之功而方面本輕不當屈致君之量深恐大旆亟還中朝實惟僉兪敢不私喜某飭駕還郡拜塵有期更冀上副倚毗倍加攝養

與給事啟

右某恭沿使檄就省親闈還軫近郊復覘星符之采趨風上館再聆月且之評慰抃交深指陳罔究

與許州知府給事啟

右某肅承朝命開決郡條屈首受書不能半古彈冠充賦苟利及親幸試可於上前辱推恩於券外參民社之重居僚吏之先曾非所宜何以自彊此蓋伏遇某官陶冶庻俗燻蒸太和不欲寢昌之朝而有退處之士使得奏薄伎以自效相諸侯以協恭受賜甚多敗材是懼然而土宇所及柝聲相聞譬若層雲之陰必及庻艸溟海之浸莫遺近封用此而言知免於戾顧守恪居之律阻修趨見之儀瞻望符階飛越神榦伏冀上爲宗祏精調寢興

公是集卷四十三

欽定四庫全書

公是集卷四十四

宋劉敞撰

書啟

與沈邱仇香祕校啟

右某頃賴英鑑共登賢書私喜邂逅之逢矧瞻顒昂之表遽驚判別驟荷記存緬佩玉音祗攪心府伏承履肅霜之序味粹道之腴茀祿用寧啟處自若尙賖款防益冀保和馳企之悰數陳防究

與判府相公啟

右某屬因道道幸得趨風幕府容賓里人授館識恩顧之加厚愧微賤之不遺迨玆啟行假以後乘且復貶損手澤稠重誨言𨿽小雅之序緜蠻亦古人之稱樂易曾靡遠過曷能弭忘防惟某官純粹含章直方鐘美上求至治之術下察當世之宜裁成大猷鋪繹元化顧均勞而居外暫握節以陪京周公處東還踐赤舄召伯分陜入爲冢卿矧在稽古之朝方增迓衡之望聳聞僉議大慰輿詹敢冀益愼寢興少符禱頌

與判府相公啟

右某伏以景近極而就長律奏陽而復本云備嵗布始經邦恭惟某官徳茂帝臣義均國體正气詡物備四時之和盛功格天宜萬福之報及羣陰之滋損諧眾望之僉兪光華本朝陶冶元化某素依教育宻庇恩輝阻慶下塵馳精重防

與判府相公啟

右某托於一官邈若千里𨿽復防福潤之沾洽偃徳風之淸泠防能奮飛祗益固陋竊惟撫寧黎俗翕受祺祥恭以某官股肱中朝蕃屏方面名澤純粹功實輝光上有同心之歡下多注意之願豈宜淹久京輔徘徊衮衣跂聞瑞節之還大慰巖石之望敢冀仰爲宗祏俯和寢興

與判府相公啟

右某宿官甚賤偃徳素深譬猶處鈞範之和漬江海之潤日以防益忽不自知又逼簡書之繁重稽竿牘之問豈意假借光寵勤渠誨言藏以爲榮服之無隕伏惟某官晞徳聖域稟符元精蓋上天所以保祐國家而聖君有以康乂民物功著廊廟澤遺昆黎讓而作藩靜以鎭俗𨿽齊侯賜履王室是毗抑周公處東人望猶觖側慶玉堂之冊復還金鼎之司敢冀上爲敷求益加保攝

與判府相公啟

右某伏審某官肅奉制書臨撫近鎭伏惟慶慰竊以堯命四嶽外總諸侯周逮三公出倡九牧蓋社稷之衛重而股肱之寄深恭以某官徳度昭明器宇淵博固嘗歌九功之美贊萬務之微均逸彌年注意在上仍徘徊於方面益宣布於善經南山巖巖猶觖乎士望華舄幾幾方兆乎公歸某宻附慶陰阻修禮賀瞻望臺屏不任欣抃之至

與判府相公啟

右某遊於陶鈞之和漸於江漢之潤防徳甚厚依仁已深未嘗自通門闌望見風采邈若數捨忽如異方伏惟蹈中和之精膺元吉之報恭以某官翼亮淳治弼成茂勲格於上天簡在明主以謂負濟民之術者不宜虛富民之封立長世之業者不宜觖當世之望必委政柄大爲孚先欽聞疇咨跂俟冊命敢冀上爲宗祏倍寧寢興

上致政少保啟

右某暌遠門墻差池嵗月顧轅下之局促蹈海濱之阻幽竿牘頗疎形影相媿伏惟頤神浩素綏履康寧恭以某官邁徳濟時建功扶世躋蒼生於旣富從赤松以自居明哲保身進退中道振髙節於頽俗有大庇於斯民蓋周公明農宜加金舄之禮魯侯俾壽必有兒齒之祥某早辱重知再爲屬吏坐遠熒煌之照尢深跂戀之懷敢冀仰順時和俯凝福祐

與通判國博啟

右某祗奉詔凾來臨治所屬館捨之初定加簿書之易迷曠於置郵固以生媿遽捧寄聲之問粗寬引領之思伏承晏處自如吉祥萃止顧微官之見縛卜髙防其未涯仰冀保和少紓馳想

與鄰州通判啟

右某肅膺朝命分貳藩條媿治幹之不優欣提封之相接伏惟某官識精以敏器閎而深固爲羣吏之師矧最諸侯之選河海均潤誠有望於餘波爵裏自通尙無從於良覿敢希善嗇庸副傾瞻

與潁州知府少卿啟

右某伏惟某官英气弸中徳符灼外膺帝衷之深簡蹈玉燭之至和順履三微翕寧百祿某久依餘潤阻慶髙閎馳望淸塵防勝欣預

與運使太博啟

右某伏審循覽屬封言還計府跋涉之遠炎涼旣遷惟偃息乎至和固綏凝乎多福某恪居賤局仰庇洪庥曾不獲履幕下之淸塵竊坐隅之餘論感逾秋實揺若風旍伏冀上念簡照之隆倍精養气之術

又

右某伏審某官肅分威節出建漕臺伏惟慶慰恭以十二牧之分上沿虞氏六百石之拜近法漢朝必皆識度深沈問望英特矧屬昌旦尢難得人竊惟某官智析秋毫明極水監經國之具足以垂將來富民之謀方且寬當世欽若愼簡總玆利權列城聳觀下吏偃伏某猥以無狀幸而忝員尙依樂易之風庻逃遲鈍之責阻修趨見但劇傾瞻敢冀嗇神少符引領

與運使啟

右某伏以流光䢐暑戒三務於豳詩涼風告寒協上官於神瞽恭惟某官將明盛徳宣布善經政優優而洽聞祥止止而來萃某恪居有局走見無從伏冀順蹈至和不凝多祐

與運使度支啟

右某啟執別未幾懷賢實深良由相照之意多自使仰髙之誠盡遽煩流問益愧防謙兼審跋涉修塗按循屬部吏民瞻徳固已澄淸戎敵憺威遂皆詟服方奏膚功之狀亟升上笏之勞更冀節宣用寬企佇

與兩轉運啟

右某幸沿使檄得省親闈祗畏簡書亟還官局荷仁恩之錫類欣徳宇之庇身延仰賓閎增揺心旆伏惟布宣詔指翕受春祺竊以蹈絕人之資振希世之略所到皆治好謀有成國器卓然士論咸在必將躋深嚴之地書尢異之勲鋪張嘉謨攄發妙蘊伏希上爲簡照俯凝粹和

與京東兩轉運啟

右某啟比緣親嫌外領藩守三換嵗籥再更使符未見恵民之稱而當進秩之寵此蓋某官陽秋素及風義相先飾短爲長樂善無厭使迂疎之質濫蕃衍之恩矧焉依外臺自力方面仰止徳望庶逃嘖言欣聳並深敷述寧諭

上大尉相公啟

右某猥以冗瑣之材叨當刺舉之任亟承詔防行視蠻陬屢有奔命之勤久疎奏記之禮內惟懦節素辱重知旣未有以報恩復無緣以進面跂瞻門下踧踖眉間伏惟某官寅亮國經緝熙帝載及功成而自引綏眉壽以歸居昔之折衝兵戎或不出樽俎之表偃息裏第亦大建藩垣之威又況盛徳絕倫遠猷蓋世畫一之規素著可久之業甚修朝野具瞻神人致喜勾芒賜秦穆之壽豈止九齡燕伯胙成周之功必逾百嵗仰希自重下副禱祈

上樞宻大尉啟

右某伏審光被朝僉寵専武柄伏惟慶慰竊以樞機宥宻之地帷幄靖淵之謀外張皇於六師內弼成於萬務化參維斗爵列上公昔難其人今覯斯美伏惟某官體純粹之徳蹈中庸之方練達前修經緯當世治世之效甫就於升平華國之光夙彰於無外然而權季未正功次或差主上所以簡衷士類所以引領果膺徽命以豁具瞻俾夫牧馬絕於幕南奇兵成於堂上是爲盛徳實曰烈光某辱顧眄之素深荷陶甄而期久徇眾增喜望風馳懷載笑載言倍百常品

上太尉相公啟

右某近馳柔幅幸叨侍鈴何玆毣毣之誠遽辱諄諄之誨陳公尺牘傳以榮家魯史一言寵於華衮仰軒墉而尙阻銘肺腑而不忘恭以某官國器淵深天材特達以康濟爲已任用忠肅合世資協徳股肱折衝帷幄訏謨底績旣指期而太平成功不居遂偃藩而夾輔昔周以二伯倡九牧堯命四嶽統諸古今之典靡殊中外之寄兼重然而鴻飛遵渚宜無信處之期帝曰奮庸方盡迓衡之望敢冀上爲宗祏精調寢興

賀上夏太尉啟

右某竊覩邸報伏審上樞太尉寵被帝兪入専兵柄伏惟慶慰恭以某官元精鐘粹迪哲秉彛經緯之气甚髙王霸之略獨茂訏謨萬務則庻績熙成訓齊六師則遠戎震蕩功髙往牒徳簡睿衷惟玆宥宻之幾實宜英傑之用折衝帷幄成廟堂上有同心之歡下增偃艸之望休期所屬有眾所瞻某忝效一麾緬賖上府𨿽罄得賢之頌尙稽進賀之儀延仰符階再深踴躍

知永興軍謝兩府啟

雍州上腴見稱前史秦地四塞實雄諸侯至於人物車甲之饒風聲謡俗之盛擇守未易得人爲難豈有抱空疎之姿守朴陋之學材不洎眾智非過庸擢從講闈假以威節兼四千石之重連數十城之封自視缺然曷以稱此此蓋伏遇某官専陶鈞之化隆作廈之功至和平分羣力並用不愛美錦曲從庇身之求申錫介圭略比元侯之舊蓋觀國者以處遠爲陋事君者以居中爲榮揆能苟微冒寵忻過固當勵斷斷之節立優優之風庻幾所長尙有云補下塞讒慝之口上答甄鎔之私

鄆州謝兩府啟

右某啟四月十六日防恩授起居舍人知鄆州事兼西路安撫使已於某月日到任上訖朝廷之士貴際而驟陟侍從之嚴社稷之守重民而洊叨屏翰之寄智所不及人其謂何蓋材各有宜賞欲無僭昔壽王東郡見譴璽書買臣防稽許奉計最成負課自脫或終更亟還以彼具絕人之材猶未免曠位之責而某方申錫明詔優遊便藩豈自謂撥煩之宜殆必有過情之聞伏惟某官衡石多士股肱本朝盛徳處懷至公期物袁絲陋於學寧有不得居中之嫌潘嶽拙於長固宜自試用短之效方當上師法令下勤簿書庶幾樂職之風仰酧造物之意

謝外任兩府啟

右某啟比者叨膺恩秩更領使符右使之華在日月之際東藩之防參股肱之都內惟寡能懼辱重寄此蓋某官推平以進物謀治以濟時大鈞所埏必無窳器廣廈旣構或兼眾材使得輸尺寸之長謹宣布之復靈均潤休光照鄰擊柝之音相聞髙山之仰跂及庶依曠宇以謝煩言無任瞻望感激之至

上畱守資政尙書啟

右某得遊化鈞多歷年所惟重恩之未報屬孤迹之見摧屏息海傍貽羞門下旣不能負荊以造謝亦恥奏記而攄懷藐然跂瞻竊獨咎責伏承某官弼諧帝業震蕩天聲思四海之必孚恥一物之遺用以故卑蕞復辱甄收不然淹轍之麟迨無決水之望夫賜而不徳此大賢之風貪於私恩則小人之事輒捐竿牘母混聰明嵗荏苒而殆䢐心揺蕩而無極仰惟宸宇防定福履康寧伏以某官稟和維崧具體元哲蓋上帝所以賚弼而聖朝必於迓衡保釐別都𨿽有三後之政緝熙大業尙觖萬夫之心將授衮衣且還玉鉉上副倚毗之重下均尊養之宜瞻望符階卑情不任邈激之至

與制置待制啟

右某竊審某官光被帝兪寵升天閣且出宣於使指悉兼總於利權朝廷得人衣冠須慶伏以先帝防府法云漢之昭回郡國均輸集京師之平準淸華之選爲最繁劇之柄鮮雙號稱才難必符眾允恭惟某官朱繩秉直貝闕凝姿茂久業之經綸知當世之取捨總執憲之任志乎澄淸贊司防之謀國以充富刃無綮肯智極淵泉博聼僉諧宜備顧問旣雍容於近侍乃董振於外臺昔蕭何饋軍髙祖稱其人傑諸葛流馬三國許以名臣迹其勤勞並居相輔推故事而可見矧令望之絕倫緬冀上爲倚毗倍精寢處

與劉守待制啟

右某比者擊汏遄徵班荊胥遇協邂逅之良願奉雍容之雅談莫能淹畱遽爾暌越時返顧以增戀托置郵而尙疎伏惟保釐郊畿宴安休社恭以某官淸徽肅物髙論端朝裁經術以自將聳徳華而絕出優遊侍從振動謀謨士林望之以龍門天子目之於國器且以大火明堂之分白水眞人之邦宮鑰攸存麟符宜愼暫輟從於近列將大贊於萬幾輿望實然休命何遠幸保沖和之气以符頌願之心瞻望軒墉豈任凝約

與銓主待制啟

右某向常馳記遽辱嗣音不以侍從之嚴遂遷疇昔之雅服之無斁藏以爲榮方隆暑之在辰諒燕見之多暇吉祥止止啟處休休恭惟某官智窮防防學有根本處全徳以耀世振遠猷以事君蔚爲國基能得士望𨿽復陟深沈之地居顧問之班猶以道非大行澤不廣被宜補衮衣之闕以恢王佐之風天眷亦優帝賚不遠伏冀倍精寢處上副倚毗

與審官待制啟

右某托於疎冗之官藐然僻陋之國聲塵不接牋記實稽惟曠度之多容豈雅素之遂絕恭惟雍容帝側綏養時中伏以某官徳量淵深神鋒頴擢知當世之要務自一時之偉人議論精通文采英發多士咸自以不及天子深察其有餘歷試於難所到皆治固將舉富民之典收命世之功永觀丰規大濟黎政敢希酌民望之方集推天眷之攸光益思自珍以隆嘉遇

與都運待制啟

右某伏審某官輟從顧問出領漕輸𨿽馬牛之風猶限以南北故竿牘之禮遂曠於浮沈伏惟循察列城惇樹賢業神明於是來舍福祿有以如茨恭以某官髙節映時淸規照物蹈先覺之令徳茂當世之遠猷雍容爾僚範多士間以烽堠未息兵調尙繁資深智之絕人委

前籌以富國地方萬里儲及九年朝無北顧之憂馬絕南下之牧訂勲甚大計徳實髙佇頒夢弼之書爰舉代工之命敢冀精嗇以副仰瞻

與制置待制啟

右某近因便風輒奉柔翰況不遐於旌棨諒已叩於聰明春序甫中陽和增茂惟悉心於邦計靡失節於道腴伏以某官髙義薄天純文華國黼黻帝王之術昭回云漢之章論議詳明利害彰著行無可擇人亦愛其儲胥至必有聲樹兼存於蔽芾廼者西戎背徳千里餽糧經賦必出於大農輸漕方資於長防遽從顧問之列暫委財利之權功期有成軍不乏用方將贊襄幾務允釐庶官人望尢從心禱斯在伏冀上爲宗祏精調寢興

與糾察宗正待制啟

右某伏審攷庸太室增秩夏卿用春秋漸進之襃見朝廷僉兪之重伏惟慶慰恭以某官炳靈邦鎭錫冑國宗迪淳懿以自居蹈中和以超舉不屑近務求觀休風雍容內朝揮綽徳度儼乎圭璋之望燦乎云漢之光寧當稍遷以淹大用蓋七兵之貴主上有以簡衷三事之賢眾人欣於歷試訂玆寵遇曷究遠圖仰冀節宣以副瞻誦

與虢州張待制啟

右某近於行郵忽辱答教窺詞意之甚重銘心腑而弗忘伏承坐鎭多餘葆光自若矧以某官天機衝邃器度閎深久陟顧問之聫方儲贊襄之業士無異議人已注心然有非妄之災出於不意之變暫迂良幹外典劇藩蓋大賢將興先乏其體鷙鳥欲舉必卑其身天有還形福其焉往幸遵偃息之術以俟光亨之期

與嶽州待制啟

右某啟伏以王春正始乾象布和風入律以應期斗爲天而攺朔恭惟某官勤宣令徳恵懋齊民同福祿而殿邦分股肱而爲郡鴻飛遵渚久流布於聲詩帝曰奮庸將上熙於天宰履端在旦受祉惟新禱詠所深敷陳焉究

與渭州知府待制啟

右某向審寵膺節召臨統邊封幄中之謀主上許其人傑閫外之任羌戎畏於天威可以懷柔不獨鎭靜恭以某官倜儻扶義慷慨立朝防功名之後時患郊野之多壘見古人之風采爲當世之藩垣故叱馭取途不以親解讓爵辭賞母以家爲英气憺於遠夷髙義動乎宿將功業屈指而可待問望與日而益隆昔申伯於宣吉甫薄伐上增榮於宗廟下綏福於蒼生咸秉大鈞以報盛徳佇聆贊元之命以啟迓衡之朝伏冀上爲倚毗倍加調防

與嶽州知郡侍制啟

右某啟伏審涓選休辰按臨劇部方條布於教令已延見於吏民戎有良翰坐聞周邦之喜鴻飛遵渚抑非盛徳之宜伏惟某官英气深閎神鋒卓頴鶩絕塵之逸軌邁扶世之髙風慷慨功名發揮事業固已入充顧問之選出靖震驚之師方崇茂勲以厎至治何垂成之變忽於丕圖蓋無妄之災殆必有喜夫聰明可以理解而賢哲難以數逃汗隆其期淹速奚卹方阻咫尺之問遽杜一介之來仰窺謙光祗攬吝腑涉新秋之沆碭投硎刃之優遊勉隆至和以俟休復

與某待制啟

右某近修短記幸叩侍鈴何玆疎宂之人遽損勤隆之筆誠大賢之念舊見明哲之用心捧玩再三感嘆稠疊恭以某官知參彖系文賁天人體圭璋之令姿履金石之勁節雌黃所及過於春秋之襃善俗攸歸有同溟渤之赴矧委夷末路局從頽轅徒以久要之情遂均一顧之價向風慷慨引領徘徊念章綬之見拘趨門館而伊阻伏冀上爲廟祏精調寢興

與提刑太保啟

右某托貳郡條仰依云防曾之趨風之望居多引領之勞伏防某官過齒懦姿曲流榮問緬荷勤勤之賜秪深叩叩之懷隆暑在辰聞名曠願冀察輔生之術益綏沖气之和跂佇丰恩少符至懇

公是集卷四十四

欽定四庫全書

公是集卷四十五

宋劉敞撰

書啟

回漢陽郭郎中啟

右某啟廼者引嫌避親得請補外時再易續用靡升天秩不遺龍光猥及旣塵右史之筆又撫東侯之封某官風義相先忠愛有素逺形慶問深諭謙亨祗佩攸深指陳焉迨尙阻晤言之適冀精衝養之方引矚爲勞寤寐於是

與知郡郎中啟

右某竊伏下風悚聞髙義未嘗修一日之雅望先進之門故𨿽懷賢終失通問豈意惇尙謙徳勤渠誨言愧非所堪祗以爲好伏惟某官蘊志方潔得機邃深固籍甚乎中朝聊偃息於名部揆以令望宜躋近班稽之治功矧有善最兼冀衛生之術並觀進秩之榮企誦特深敷宣罔究

與雜端郎中啟

右某防審某官榮被僉兪入毗風憲伏惟慶慰竊以紀綱之地歷代難其人眞淸之材當時賴其用所以修厥典法樹之徽聲俾朝有肅穆之光士無苟且之患隱括所系愼簡攸先世方得賢人用胥慶恭以某官抱嵗寒之堅操蘊正始之休規徳業汪洋其無涯風采峻峙而可畏足以立懦夫之志鎭流俗之浮果升中臺實持樞要天驥首路固非邇圖元龜在庭方襲重寶冀精衛生之術以永名世之稱不任懇款之至

與通判郎中啟

右某伏承涓選休辰往臨善治委翼下國怪三年之不飛絕塵西郊信千里之方展忽防示問姑慰懷賢悵吏守之有常俯禮餞而伊阻商秋沆碭道路阻深勉精寢味之宜庸俟公侯之復傾瞻攸甚敷述罔殫

上運使提刑賀冬啟

右某伏以元統含三萬物將作中聲倡六眾陰其消恭惟某官味至道之醇乘和气之運宣布上指將眀治經蹈此迎長之辰綏於積善之報某宿官有局修慶無緣瞻望旌麾不任歡欣之至

謝館職啟

右某啟今月某日防恩授前件官充職者虎闈引籍驟望淸光璧府觀書遽參華列皆極盛朝之選豈伊寒士之宜承詔若驚荷防彌重竊以右文遘運躬聖撫辰優遊太平闡繹洪業儲思天人之際垂精道徳之淵上稽漢儀下襲唐舊開辟儒館表章聖塗長育英材賓禮賢俊將使辧邦國之典參禮樂之司整齊百家是正六藝固當得純學碩聞之傑博物不覊之雄內副詳延外慰觀望今垂纓戴紱而羞管晏者繼踵搢笏修紳而希稷契者比肩淵源之所漸風流之所及雜防並出雍容相推自以繩契以來河洛而下歷選列辟之盛參稽信書之傳語才爲難於斯莫盛若度長絜大詢事攷言必得其尢以充厥位使獲耀日月之炎垂虹蜺之光庻防增輝本朝洵美顧問豈宜使庸庸之介玷濟之昌實不中聲道所深忌如某者智非語上材僅及中少無聞達之求長有防愚之蔽浸尋壯齒汩沒下流悼世守之或隳激懦衷而求晉嵗不我與防成從事之迷斐然成章猶及進取之望備能書於鄕老辱下第於太常自以天機不深學殖方落幸得陪士大夫之後願不過掾功曹之微豈意奏技中宸程衡乙覽許壽王之智以謂少雙擢平津之文乃居第一虛名浮實浩寵逾涯參敍廷中之平分貳方面之守孤生薄祜罔極遘凶魂離乾而僅存性遁天而將滅隙駒驟逺仕版復還手澤尙存篋書已廢親歡不洎風樹彌哀姑上裏仁之廬秪索長安之米推恩給筆奏頌得覽內省骫骳之辭仰塵淸閒之燕分甘投削理絕覬覦而譽生不虞惠出非望加秩靑宮之屬庀職道家之山榮耀赫然聲徽籍甚夫澼洸賤技鬻萬戶之封緯蕭薄資私千金之富物情攸畏天幸實多此蓋伏遇某官股肱大猷陶冶庶俗推轂晚進持衡化源且聚精防神屬圖治世之具故拔十失五以廣得人之風底是空疎冒幹東照斯誠大賢曠度盛徳至誠仰蹈嘉魚之規俯循菁莪之樂舉此錯枉其誰不欣豈伊懦夫獨享丰澤固當師平眀之理飾固陋之心帶鉤佩衡以自修守法誦數而聰事義不假器言無隱情庶以小磬策名之方次酬匠物之賜過此以往未知所裁

永興到任謝鄰路啟

右某啟某過膺朝綍擢侍經帷仍委使符來臨雍部內惟鄙僕之質私計便安之宜就陰寡尢處逺無競省技能之至短顧榮幸之實多此蓋某官推轂眾材提衡淸議假陽秋之丰潤垂虹蜺之末光義均同升愛忘所短矧復土宇相錯柝聲交聞襲豈弟之風流聆中和之成頌亦足以祓飾固陋優遊緒餘馳慕之深啟處寜捨伏冀上爲眷倚精調寢興

揚州到任謝上啟

朝廷欲治未嘗輕長人之權郡國甚微亦皆有分土之寄然則宜得智力肅給器能周通上足以奉宣詔恩下可以表率方面豈伊淺薄輒誤簡求伏惟某官登翊聖期恢張王紀樂育人物因材而措之宜熈成天工授方而效以事將使懦質有資昌時昔汲黯之忠不難淮陽而眷眷於李息蕭侯之節非疎平原而汲汲於本朝【此下原本缺】

謝知制誥啟

右某啟防恩授前件職者望卑而寵厚能薄而選優內視缺如自量幸甚竊以三代之盛溢於詩書兩漢之隆布在史冊𨿽上徳獨茂時文日新亦有代言之臣謀謨於內秉筆之士發揮於朝是以墳典粲然若日星之華制度煥乎有金玉之麗玆體甚大惟賢之求而況皇圖寖昌妙慮臻極鼓天下者悉獨運於神化居廷中者舉絕望於淸光將使少窺淵源進贊名命聲教所被八荒其同訓辭之傳萬世無斁則宜得當代之傑絕人之材練達古今發眀貫變矕秀龍虎垂光虹蜺庶防相如視艸之工子產潤色之美若時述職可以無慙如某者稟生顓防執藝迂淺徑從諸儒之末竊售一日之長譬猶射非前期難以稱善中鑄者躍冶或以爲不祥然且玷甲乙之科借交遊之寵通籍省戶飛纓蓬山出入輿衛之間編摩簡牘之記𨿽復自彊已非其宜豈可參法從之嚴直右垣之祕此蓋某官樂興善類出於至誠欲斵雕輪囷以成大輅之用驅策偃蹇而效秋駕之奇故俾懦姿遂肩榮選夫力不能進則𨿽任鄙有絕臏之憂精非所堪則𨿽顏生有皓髮之變然而僶俛奏技徘徊就官蓋上答天施之隆次酬已知之厚過此以往未知所裁

與揚州知府啟

右某困於期防之文藐在僻陋之國顚瞑乎從政憒眊而無奇故𨿽當世之賢平生所慕猶疎竿牘之問徒仰云漢之髙豈優遊邇鄰惇尙風義欲收一日之雅固枉八行之音伸紙慨然終夕如接矧以某官秉彛迪哲成徳鎭浮績醇醇以爲文濯暠暠以爲白漢武之稱嚴助海內少雙揚雄之敍子淵天下鮮儷固將大用必願自珍傾跂之深敷陳非究

與新知府啟

右某伏審前旌已臨近縣萬夫聳跂方有來慕之謡永道倭遲喜聞坦履之吉卽期趨見增劇歡心

與知府先狀啟

右某伏審前驅俯臨近縣某以攝符節之重守筦籥之嚴不得趨詣路傍瞻望馬首無任欣歡悚仄之極

與陜府知府待制啟

右某伏審受剖圭之封典分陜之命函谷天險包二周以爲雄甘棠頌聲歷千嵗而復見仰惟盛徳實髙當時恭以某官素履鎭浮淸規格物挺中和之正气騰膚敏之徽聲顏氏知防固超殆庶之品王祥正始不在能言之流入侍淸閒出屏方面𨿽千里之地非所以極其賢抑萬夫之雄必有以觀其政昔堯用四嶽命爲三公周之諸侯入掌六事蓋有故實炳然風聲矧玆濟世之才必踵弼予之典望加保攝以副倚毗

與參政侍郎啟

右某竊覩邸報伏審某官光被制書毗參邦政伏惟慶慰恭以某官挺中和之正气蘊康濟之逺猷世襲徽名僉若令望曩者席斗樞之宥密籌帝命之深嚴不如子房天子每稱其英傑乃命申伯朝廷屢委以藩垣然而疇咨允歸眾望久觖亟下贊元之命果先當世之賢鄭國緇衣遂彰於前烈楊公淸徳彌著於後來詩書所稱簡牘所載實增輝於有國豈多讓於昔人升平之期跂足而俟某早繄鈞鑄親遘逢昌𨿽私頌於得臣終莫諧於趨賀瞻望符照卑情不任欣踴之極

與樞密侍郎啟

右某伏審循覽異方還奏北闕推股肱之隆眷撫邊徼之羣黎翕如陽春渙若時雨奮壯士之鋭气挫狂冦之先心威暢不毛徳厚無極固神明之所勞惟啟處而益寜恭以某官文茂經天器深鎭國勤皇王之本務輸社稷之元忠動合人心言垂世範以淵衷之簡佑與蒼生之具瞻宜正保衡允作霖雨矧方叔自鎬還履上卿晉公視師旋拜眞相推故事而眀白況時望之僉同敢冀上爲倚毗益綏祉福

與知府龍圖侍郎啟

右某近者某官析圭分國秉節撫封弭駕近藩便時珍館哀嘗僚之憂困矯流俗之沈浮屢枉顧臨深形憫惻魂去幹而已久神還觀而暫新及聞涓選休辰延見諸吏念當奉牋以修慶因使以問安禮節寖荒情意莫屬豈謂曲迂英念特貶誨音身先匹夫固非小人之望義動君子益見大雅之風捧玩以還感激並集竊惟裂壤千里𨿽防潤於京師觀政萬夫實稽用於廊廟倚毗有素圖任叵量伏冀俯踐時和仰綏天祐

上副樞密侍郎啟

右某伏念恪居官次逖逺符階𨿽涵詠洪鈞之間而寂寞滄海之上伏惟贊襄宥密翕受禎祥恭以某官蘊聖相之姿有人傑之量文章盡於經緯功業著於謀猷陟降廟堂鎭安社稷運籌於樞機之內覃化於宇宙之中上所同心民實受賜尙虛玉堂之拜未専金鉉之司卿士積具瞻之誠眾庶郁迓衡之望固當伊匪爰正弼諧敢冀上爲宗祧益綏福履

回王屯田啟

右某啟猥從大夫之後久聞長者之風不以言輕輒陳公舉遽煩謝記過諭謙辭尙闊晤言宜精綏履自余感戢曷旣裁名

與知府龍圖侍郎啟

右某伏審陟冬卿之貳撫天黨之封簡照便蕃休譽充洽竊以某官惇大深博直淸昭融自結淵中之知歷居方面之任敏以布政靜以鎭浮序閥閱之髙稽聞望之重久宜處常伯之列贊大鈞之和果膺寵章亟更劇鎭然而専地千里未能以攄妙蘊之精樹風一方不足以觀逺馭之略佇升鼎席甫慰民謡敢覬上爲倚毗倍寜寢膳

與知縣著作啟

右某伏審光被詔函寵升中祕相君薦士風烈聳聞公朝進賢聲實自稱方劇欣歡之懇忽迂巽與之文仰服周勤曷勝銘鏤伏惟某官神鋒秀達智局閎深政術自將民譽已試宜升尢異之最以結欽眀之知辟書始聞嘉慶爰下諒逺到之叵測抑漸褒之有開更希保和庸副馳詠

與知縣殿丞啟

右某闊對風徽驟遷時律幸鄰土宇稔熟政聲𨿽欣防潤之多尙失置郵之問豈期厚睠特貶華緘銘荷良深誦玩無斁伏惟某官濟相門之美擢英彀之先方當奮飛以極妙蘊然猶觀萬夫之政寄百里之封事有漸階勢必逺到勉愼攝生之術少寛引領之誠

與知郡寺丞啟

右某竊承宣布盛徳億寜遐藩親奉計書入踐朝著眷玆與遊之舊尙闕寄聲之文忽遺玉音如款犀表愧悚旣集抃笑以並矧以過人之姿豈縻待次之賞側俟休命永觀逺圖勉毓道眞庸浣心曲

與通理殿丞啟

右某向審光被詔除來貳藩政𨿽未晤子英彩已前聳於休風矧復更踐之契不輕賀問之禮宜舉顧縈吏役久墮郵音忽枉相先之辭益增無斁之服伏惟某官器幹敏濟聲猷防深以智自將所到皆治猶屈千里之駕以贊六條之煩某非才居前承命多幸尙賒披對側冀葆綏縷縷之誠敷述豈究

與紫微舍人啟

右某伏審寵膺帝綍榮陟星垣帝王之文所以鼓四方之動典謨之體有以復三代之風實曰才難必符眾允恭惟某官學猶天府徳爲國基浩浩江漢之流峩峩嵩華之表曩者飛龍禦歷仄席求賢首應茂亷之書髙入英雄之彀廷臣自以不及天子喜其同時猶復歷試蓬灜徊翔江海眾人觖望於畱滯後進面風而咨嗟果還載筆之遊復正代言之選名實相稱輝光日新且上觀紫微之躔密臨三臺之次彯纓服彩繼踵秉鈞矧令望之絕倫豈登延之曠日辱知甚久推數以懽仰冀上爲宗祧載精寢餗

與致政宮傅啟

右某伏防某官猥顧宂僚特頒珍教陳公尺牘傳以榮家魯史一言寵於華衮仰軒墉而尙慕銘肺腑而弗忘伏惟某官具體上仁秉彛懿哲逢治平之休運奮保義之宏規周旦碩膚宜膺金舄之命畱侯少傅遽請赤松之遊望建帝廷徳爲國老猶復徘徊舉吏密勿誨言誠前世之未聞實懦夫之過望屬拘印韍阻詣符階仰冀善固寢興永綏祉福

與宗正舍人啟

右某近托蘧廬逺馳竿牘仰料雍容之暇俯昭悃款之誠眇是固陰忽將朔易惟陟降於帝右增沭浴於天和矧復令望髙眀珍光純粹足以躋民生於仁壽謀國體於太平僉疇之期日月以繼仰希順蹈時序葆集休祥

與知府密學啟

右某向嘗防書遽辱賜教荷玉音之聲應知賢徳之謙光置以爲榮服之無斁兼審鎭臨全蜀綏靜羣黎犬無夜吠之驚神有來舍之福恭惟某官气含淳勁眀照防微對風聲以導人惇名教以振俗曠然致君之量卓爾正始之規猶且緩步乎邇僚歷試乎方面昔堯以四嶽參領三公周之諸侯入掌六事揆盛徳之髙世加休績之殿邦必將疇咨輿人僉舉故典収冀上爲宗稷精調寢興

與審刑舍人啟

右某沈於僻陋之鄕迷於期防之事𨿽虹蜺之絕跂亦竿牘之曠修蓋恃知音庶捐小智伏惟入隆顧問出總祥刑惟愷悌之降康在興居而防福伏以某官稟材淵厚秉徳融眀講求王佐之資優入聖師之閫名聲表海文義薄天玆可謂後進之元龜中朝之碩望故擢從七人之列峻陟紫微之垣潤色大猷贊襄密命方將下玉堂之冊升鼎鉉之司推其仁心均之天下敢冀益綏寢履用俟都兪

與和州紫微舍人啟

右某近審暫辭掖垣出建侯屏下淮波而擊沃臨楚郊而弭旌淸風弗遐英槪如揖顧守土之罔越曽趨前而莫遑伏惟跋渉修塗鎭撫劇部道腴自勝神宇益寜恭以某官鐘秀山川挺質珪璧擢文學之髙第贊綸綍之微言問望益髙蕃宣是屬騁神驥於千里非盡其能窺天文之三階抑爲之漸仰希愼重允副傾瞻

與宗正紫微舍人啟

右某托傳車之倥傯望紫掖之深嚴奮不能飛惄其如渴伏惟邇凝旒之靖密味至道之醇腴履必考祥神玆來舍潤色王度已著坦眀之風彌綸國經卽開太平之路伏冀上爲廟祏精調寢興

與徐州龍圖啟

右某啟廼者剖符臨州假道詣部豈春秋之義篤於善鄰何愷悌之風惠以多禮遽達麾防方困旅行引領已勞寄聲幾晚伏惟某官徳器渾厚智謀淵通上所自知效在已試方當謨明廟堂之地時亮柱石之功豈伊近藩能屈逺績某受署云始親仁有初馳仰淸規增結丹蘊

與運使郎中啟一

右某仰庇層雲之陰緬介外臺之府蔑瞻風表秪役襟悰伏惟輔六气之和踐百祿之報竊以某官徳符人傑英器天成知流輠而無涯眀析毫而自照方隆朝寄暫總利權將亟陟於近班庸大攄於素蘊敢冀順時良食爲國自珍

二

右某伏以律中事統辰以析津漢修上宿之郊秦紀成冬之令恭惟某官將眀詔防敷繹政經愷悌之徳允隆吉祥之報斯集佇膺僉簡益踐丰恩某幸庇餘光尙賒良覿瞻望旌蓋秪役懷悰

三

右某伏審某官被詔典州涓辰視事恭惟慶慰竊以某官髙度跨世長材出人屨駕膚使之車歷乎外臺之選風采特立聲猷逺聞復總司預之權益崇方牧之烈諒惟匪夕亟陟近班某幸守一官得因大庇再欣際托尢極歡愉冀精養气之宜庸浣由衷之禱

四

右某比者幸迂使節臨撫郡封霽澄淸之威以寛不逮恢宣布之澤以來至和庻懷欣然盛徳著矣遽賒眉宇增結心旍伏惟昌赫曦之蘊隆味沖和之純粹優優投刃止止凝祥悵官局之不遷瞻軺駕之方逺敢希保毓少浣依棲

五

右某伏審秉撫封撫靡旌及境已嘗通咫尺之問道方寸之誠恭惟跋履山川綏寜弗祿偃徳風之先路符采之照人迎竚前麾不任欣附

六

右某縻職有常趨風無所跋非煙之流蔭增揺旆之遐心伏惟循覽屬城將眀盛業吉祥爲之止止出處坦乎休休竊以某官智察未形器非近用基長材於逺到資歷試於劇司計絕差毫刃無畱迹方課殊尢之等亟升嚴近之聨仰冀谷神益綏多福

公是集卷四十五

欽定四庫全書

公是集卷四十六

宋劉敞撰

雜著

論性

人之性必善乎曰然人之性可爲堯舜乎曰否性同也而善不同善同也而性不同故善有上有中有下上之中又有上焉中之中又有中焉下之中又有下焉上之上者聖也其次仁也中之上者君子也其次善人也下之上者有常也其次齊民也仁不能聖善不能爲君子齊民不能有常而謂人皆可以爲堯舜謬也曰苟如是人有性矣性有善矣善有等矣則學無益乎曰否玉之爲物也人知其寶也有相倍差者有相十百者有相千萬者則豈一玉哉人之性何以異於是𨿽有萬鎰之玉不剖不見寶不琢不見用人之學何以異於是孔子曰聖人吾不得而見之矣得見君子者斯可矣善人吾不得而見之矣得見有恆者斯可矣世亂禮廢人莫自學學又不能克其性此孔子所爲喟嘆然則人之情惡乎曰否情者性之動也性旣善矣情安云惡子見夫影乎形曲而曲形直而直夫情亦猶是矣性者仁義也情者禮樂也今夫人未有不親其親者令夫人未有不尊其尊者親親之謂仁尊尊之謂義故性者仁義也親其親驩然樂矣尊其尊肅然恭矣肅然恭者禮之本也驩然樂者樂之原也故情者禮樂也故聖人以仁義治人性以禮樂治人情未有言禮樂而非善者也背其性或毀仁義此非性之過也背其性也喪其情或棄禮樂此非情之過也喪其情也物有奪之矣是故適其理則喜違其分則怒親之則愛害之則惡生則樂死則哀此皆民之善者也君臣以此相保父子以此相親夫婦以此相睦長幼以此相序賢不肖以此相別聖人以此起君子以此治奚謂不善耶今夫水火人所恃以生也火失則焚水決則溺非水火之罪也焚者相繼溺者相及無怨乎水火而棄之者水火利用也獨至於情而以謂不善乎無已則忘其情者而善乎禽獸木石之爲乎是可知也孟子曰人之性善人之性皆可爲堯舜此過言也堯之時不爲無人堯而已矣舜之時不爲無人舜而已矣文武周公之時不爲無人文武周公而已矣孔子之時可以治國家天下者惟七十餘士亦不爲無人孔子而已矣安在人可爲堯舜哉荀子曰人之性惡其善者僞此悖言也夫古之人曷爲乃教人反其性背其眞而爲道哉信斯言也是聖王禮義無所積而起也楊子曰人之性善惡混此飾言也善則善矣惡則惡矣彼聖人者生而神焉其何惡之存韓子曰人之性上者善下者惡中者善惡混此虛言也昔者仲尼不云乎性相近習相逺必上者而善下者而惡是白黒而已何相近之有是四者皆非所以盡性也若孟子可謂知之矣故不知性之善者不知仁義之所出也不知情之善者不知禮樂之所出也是故有反仁義於性而爲道喪禮樂於情而爲達生於其心害於其躬發於其躬害於其俗聖人復起必從吾言矣

憫學

由周以來至於今千有餘嵗學者益多達者益少其故何耶古之學者其材非有殊於今也其所聞者皆正聲耳其所言者皆正道耳其所視者皆正色耳其所習者皆正術耳於以學道是由性之也其達不亦宜乎今之學者其材亦非有殊於古也其所聞者非正聲耳其所言者非正道耳其所視者非正色耳其所習者非正術耳於以學道由其反之也其不達不亦宜乎且古之學者非獨性之而已又多勸之以義今之學者非獨反之而已又多動之以利鳴呼居今之世學古之學不亦勤乎其勤至矣而猶未適於道不亦可悲乎𨿽然非學者罪也非人性不同也非道去世也時俗攺矣師術衰矣復使古之人生於今世其學亦若是止矣𨿽然君子不可不勉也天下治之理在道道之意在經惟夫好學之士博雅之人與一時超絕者將獨至焉其亦安能如古之多達也哉𨿽然古之達者共逄世有位則將施之今之達者其逄世有位又將以吏爲師則是其學之也未始非學於無用者也勞心於無用豈不可憫也哉嗚呼學之猶不學也習俗久矣誰居其救此敝者其惟聖人乎

論治

察天下之所以不治者何也曰惟其不好善而已矣故君不好善自以爲善在已矣故忘其卿大夫𨿽有善道不得進也卿大夫不好善自以爲善在已矣故忘其士士𨿽有善言不得陳也如此則上無善也下亦無善也孤立自用而無所與謀矣是故法出而天下怨之令下而四海非之是何也由不攷天下之善不因天下之是天下之所謂善者上不用天下之所謂是者上不知也凡人之所疆而不足者善也所惡而有餘者惡也天下之善固不可徧攷然而傾心於善天下之善必歸之矣天下之是固不可徧因然而勞意於是天下之是必得之矣故水深而魚聚之林茂而鳥集之物理相召也夫君不好善必忘其卿大夫使卿大夫賢人耶必不畱矣不肖耶君𨿽惡之猶苟而進如是則君不好善終身與不肖者居也卿大夫不好善必忘其士使賢人耶必不畱矣不肖耶卿大夫𨿽怒之猶苟而進如是卿大夫不好善終身與不肖者居也君與不肖者居卿大夫與不肖者居天下亂可待矣吾本其亂由上不好善故古之眀王使卿進大夫之賢者大夫進士之賢者士進民之善者是故四海之內裏捲側陋有善焉君得而用之而況親戚父兄之臣乎而況左右侍從之臣乎必不伏矣誠盡得人之歡心也是故古之眀王畏不得人之善則卑身以先之是故父事三老兄事五更立敢諫之鼓設進善之旌置誹謗之木故王者之好善如此則四海之內思致其善逺者蹶而趨之近者就而罄之能者因而陳之不能者亦問而厭之是故王者之好善如此則其臣何爲不好善哉故上有善也下亦有善也博覽並用而無所疑矣是故法出而天下喜之令下而四海順之是何也由盡得天下之心者也治道之貴無過此矣𨿽然好善有三有好而行之者有好而任之者有好而尊之者好而行之者王舜禹是也身善矣而又好善此仁聖之度也好而任之者霸桓文是也身不能善舉善而委心馬此雄傑之慮也好而尊之者彊魏文是也身不能善聞善不能行又不能任尊而事之天下歸其賢敵國不敢伐是亦好善之實也嗚呼能知此三者之別而致行之治國何難哉是乃孟子所謂優於天下者也

言治

爲治者有其迹矣而迹未必可復也語治者有其言矣而言未必可常也遺迹而因於時忘言而徇於理治之大方也故昔者無懷氏神農氏封於泰山禪於梁父者七十有二君而治未嘗同此道之謂也崔實論爲政仲長統善之賈誼謀匈奴班固非之自漢以來莫謂不然實之言曰明君者以嚴致平非以寛致平也大宋之興剗五代之敝除其苛虐吏以難撲赦贖爲治而天下以寜南至交趾北至幽都東漸於海西被於流沙外無彊桀之邦內無羣黨之冦民不見金革之患者於今百年自三代以來未嘗有也此可謂以嚴致平者乎固之言曰誼欲試屬國設五餌三表以釣匈奴其術已疎矣先帝與戎約和內愛百姓外親鄰國略循誼之策而匈奴服從至今五十餘年自三代之盛講信修睦附疎柔逺亦未嘗有若此其久也可謂術已疎者乎從此觀之爲治者因於時而迹不足守也語治者狥於理而言不足専也故自詩書禮樂治世之具者皆遺迹而求所以迹者也忘言而索於所以言者也非仲長統班固之徒所能見也

爲政

善爲政者使人自養而非養人也使人自治而非治人也務養人者不足於養而離人務治人者不足於治而罔人曰然則如之何使人自養而人自治也曰士農工商者通工易事而相爲役者也非相爲賜也於是焉敏手疾力而任其事勞心竭慮而致其術旣已足其父母妻子矣然後推而及於其族然後推而及於其鄕然後又推而及於其道路然後鰥寡孤獨殘疾者有懷此人之情也豈患不能養哉患不使之養也夫人之生也固防然其無所守固雜然其不可一是必有師友之勢必有宗主之統師友宗主者非威人以刑者也安人以徳習人以禮而已矣彼人自有師家自有宗故在上者得善民而教之得善民而教之故在上者不勞而治今夫廢人所以自養者而盡其財所謂不足而後養之所以離人也今夫人不爲師而家不爲宗則亷恥不立而習俗不一所謂不治矣不治而後治之所以罔人也離人者凶罔人者危故聖王務人之所自養者而養人故不乏務人之所自治者而治人故不苛

言畏

善者之治其民畏而不懼不善者之治其民懼而不畏何以實之夫善治者固必正其民齊其分壹其志而吾民曉然知之利𨿽可得不偸取也君子則顧義小人則顧法其不見若其見之其不聞若其聞之是謂畏如是者議可以廢於朝刑戮可以廢於市矣夫名誠正可傳也分誠齊可守也志誠壹可信也事當其是而行之𨿽不宿戒坦乎其無疑義當其否𨿽不先請而廢之決乎其無憂曰功就而已矣名立而已矣無有逺近也無有新故也無有疎戚也上下一之是謂不懼此無他惟其議善眀而論惡審也夫不善治則易其名錯其分貳其志而吾民無能知之事𨿽當是不敢行也曰忌義𨿽當否不敢廢也曰防忌則死矣防則離矣無有逺近也無有新故也無有疎戚也賢不肖一之是謂懼如是者在上則喪其功在下則喪其名夫民旣已知功之不可致矣旣已知名之不可守矣苟可利焉而引取之而已矣幸於所不見覬於所不聞其私則勝也是謂不畏此無他惟其議善不眀而論惡不審也故聞爲治者謹於民之所畏與懼而善觀治者察於民之所畏與懼畏者心服也畏乃修修乃來懼者貎服也懼乃謀謀乃亂昔者三代之王使民畏故其刑省而治日廣且多功秦之王使民懼故其刑繁而治日拙且無功後世之治者愼所以懼民哉

疑禮

今之禮非醇經也周道衰孔子沒聖人之徒合百說而雜編之至漢而始備其間多六國秦漢之制離文斷句統一不眀惟曽子問一篇最詳而又不信其問曰君塟而世子生則如之何對曰三月而告於禰吾疑非仲尼之言也古者諸侯將薨無世子則命貴公子先爲之定也命之定則後無纂奪之憂𨿽愚人亦知其必然又惡有旣殯而待世子生乎旣殯而待且不可況旣塟而待乎旣塟而待是或曠年春秋諸侯逾年無君最其重也況曠年乎仕三月無君則相弔此仕無君也況果無君乎苟以君之重嫡不可不須焉則夫人之生也不可期苟爲世子焉苟爲女子焉如遂女子亦將尊之乎或曰此謂世子生而告神之禮也非須以爲君也爲君者先定矣此不然也其名之以世子舉之以繼體之義宰祝從之有君儀焉何謂非君或曰其諸將反先定者而授之乎曰惡是何言也爲人後者爲之子也彼旣爲後矣屢易之可乎或曰吾聞之參也魯問之防是乎曰問之者對之固亦宜魯何獨參也昔者春秋譏惠公不早分其嫡庶以底大亂又奚爲此論哉或曰三年之間有冢宰焉此其見之曰冢宰者奚設哉設以佑嗣子乎設以待嗣子乎且冢宰亦何常之有有伊尹之心則可無則纂也安能望人人於伊尹哉其亦可知矣予以謂質家親親先立弟文家尊尊先立子聖人之意必有從乎此不在乎彼也且成王幼周公以爲憂況日以冀月以望乎吾以是觀之今之禮非醇經審矣

續謚法

劉子曰古者生無字死無諡生無字故名而不諱死無諡故上下同之及至於周防而名冠而字死而諡字者所以貴其名也諡者所以成其徳也盛矣文哉

劉子曰夏商之道不勝其質兩周之道不勝其文其斯之謂歟賞罰窮矣

劉子曰古之爲諡者有取也取於名取於號取於字賢者取賢稱焉愚者取愚稱焉黃帝號之崇也舜禹名之隆也桀紂名之污也尼父字之珍也

劉子曰爵而不諡周也爵而諡之魯也不爵而諡漢也由文已哉由文已哉嘉魯哀公誄尼父合於諡法堯舜禹湯之志作續諡五十以待後世天爵之君子成徳焉耳

教化無方曰尼先覺任重曰摰述而不作曰彭信而好古曰彭隱居求志曰夷【伯夷也】仁義庶防曰淵不幸短命曰淵和而不流曰惠【栁下也】愚知適時曰兪【寗武子】進退寡過曰瑗【遽伯玉】恭儉好禮曰嬰【晏子】淸淨無爲曰聃耄期適道曰聃惠而多愛曰僑【子產】直而不撓曰肸【叔向】輕爵守節曰札【季子】居敬行簡曰雍孝友時格曰騫尙徳愼言曰適善事父母曰參使能造命曰貢【子貢】在約思純曰憲【原憲】伎之敏給曰求【冉求】勇而知義曰由【子路】文學博識曰商【子夏】容貎莊敬曰張【顓孫師】信道輕仕曰開【漆雕間】不得中庸曰晳【曽防】言合聖人曰若【子有】敬愼威儀曰華【公西】有徳疾憂曰冉【伯牛】知徳中庸曰伋【子思】蹈道知言曰軻隱居放言曰逸【夷逸】反性惇禮曰況【荀】兼愛尙賢曰翟上同遵儉曰翟【墨子】救攻上開曰鈃【朱鈃】獨善爲我曰居【楊子居】巵言日出曰周【荘子】潔白不污曰皓【四皓】言行軌物曰舒【董子】簡易多聞曰向【劉向】守死善道曰勝【龔勝】覃思寡欲曰雄【楊子】審音知化曰曠巧歷絕倫曰衡【張平子】達數知來曰輅【管輅】博物多愛曰遷良史實錄曰遷

說大射三侯

鄕射記曰鄕侯上个五尋中十尺上个者最上幅中者最中幅也又曰侯道五十弓弓二寸以爲侯中此說中幅所以用十尺者取之侯道者也又曰倍中以爲躬倍躬以爲左右舌此說躬與舌各一幅也又曰下舌半上舌此說上下皆有躬舌也侯中一幅上二幅下一幅幅廣二尺則與侯中方矣梓人職所謂廣與崇方者此也必先量侯乃制侯中旣得侯中乃定躬舌旣定躬舌乃因侯中之廣而求其崇必定而足凡五十弓之侯其中十尺其布五幅躬舌各一幅也七十弓之侯其中丈四尺其布七幅躬各二幅舌亦各二幅也九十弓之侯其中丈八尺其布九幅躬舌各二幅也其崇則中十尺者崇亦十尺矣中丈四尺者崇亦丈四尺矣中丈八尺者崇亦丈八尺矣謂之中者正以其居中也中者對上之言也有上有中則有下矣九十弓之侯布九尺以五爲中七十弓之侯布七尺以四爲中五十弓之侯布五尺以三分爲中也大射儀曰大侯之崇見鵠於參參見鵠於幹幹不及地武此髙下之節也大侯崇丈八尺棲鵠於其中從逺視之則出於參之右舌下故曰見鵠於參也參崇長四尺棲鵠於其中從逺視之亦出於幹之右舌下故曰見鵠於幹也所以必於舌下者舌長能蔽之故以見爲節矣幹侯之鵠則去地武武者三尺也世言步武步六尺則武三尺武者迹也兩迹之間則三尺武以是名之幹侯之鵠用此爲髙蓋防中矣其設之次大侯在東參次之幹次之使密不至相掩疎足以射其勢參差相入是謂貍步鄭雲中猶身也身之外復有躬舌躬舌身三者異物則五十弓之侯其崇丈八尺七十弓之侯其崇二丈二尺九十弓之侯其崇二丈六尺二丈六尺旣難捲舒矣至其設之又令參侯去地一丈五尺少半寸計其上綱則三丈二尺五寸少半寸也大侯去地二丈二尺五寸少半寸計其上綱則四丈八尺五寸少半寸也此之難信不俟言矣鄭意以爲不若是則大侯之鵠不見於參參不見於幹然𨿽如鄭說求之大侯之鵠終不能見於參參亦終不能見於幹也胡不嘗試以勾股求之人去幹五十步幹去參二十步幹髙一丈九尺二寸令人目髙七尺從幹望參侯之鵠去地二丈四尺五分寸之四乃能見之今鄭所說參侯之鵠去地一丈九尺二寸髙則髙矣欲使鵠裁見不足二寸欲使鵠盡見不足四尺八寸五分寸之四從參侯視大侯亦然然則非也且鄭意謂三侯重張當使後侯髙前侯耳是與經不合經令獲者旌各負其侯執旌者欲使射者視之審也如令大侯在參之背參在幹之背其去地皆數十尺𨿽執旌安得而負之而射者亦安得而覩之哉又經云以貍步張三侯者非爲射者之志也乃爲張者之法也而鄭以爲射當如貍之擬物則何預於張侯乎且司射命射惟欲卿大夫皆降再拜稽首公答拜一發中三侯皆獲是言值中一侯輒釋獲爾而鄭以爲矢揚觸有參中者是又失之亦惑已哉

小功不稅

韓子作小功不稅書小功不稅禮也曽子曰小功不稅是逺兄弟終無服也而可乎韓子嘗弔於人見其貎慼其意哀而其服吉者問之曰何也曰小功不稅也是以韓子疑之而作小功不稅之書夫韓子之疑之是也彼人之爲非也然而小功不稅禮也韓子曰君子於其骨肉死則悲哀而爲之服者豈牽於外哉聞其死則悲哀豈有間於新故死哉甚矣夫韓之達於禮而近之也𨿽然疑之未盡也求之不得也夫爲服者至親之恩以期斷其殺至於大功兄弟之恩以小功止其殺至於緦外親之服以緦窮其殺至於袒免聖人之制禮豈苟言情哉亦著其文而已矣大功稅小功不稅其文至於是也兄弟之服不過小功外親之服不過緦其至於是也因其情而爲之文親疎之殺見矣故禮大功以上不謂之兄弟兄弟有加而大功無加無加者親親也有加者報之也親親者稅下親親者不稅是亦其情也且禮專爲情乎亦爲文乎如專爲情也則至親不可以期斷小功不可以不稅如爲文也則至親之期斷小功之不稅一也夫曽子韓子隆於情而不及文失禮之指而疑其說𨿽然韓子疑之是也彼人之爲非也何以言之耶小功𨿽不稅亦不吉服而已矣記曰聞逺兄弟之喪旣除喪而後聞之則免袒哭之成踴夫若是奚其吉哉故曰彼人之爲非也韓子疑之是也小功不稅禮也然則免袒成踴則已矣乎猶有加焉曰我未之聞也𨿽然降而無服者麻不稅是亦降而無服已哀之以其麻哭之以其情逾月然後已其亦愈乎吉也

師三年觧

晉髙宗伐鬼方三年克之周公徵東山三年而歸夫髙宗至明也鬼方至幽也周公大聖也管蔡大惡也以至明伐至幽以大聖討大惡何必三年三年克之何足以多然而周易是稱詩人是美以謂中興之功莫髙悅使之道莫先如此殫財力曠日持久而有勝焉亦足稱矣則豈若速成而務財丰孫吳之師不聞朽之久也以是推之所謂三年者殆非世之所謂三年者矣故觀旣濟者離下而坎上也離下則文眀莫盛焉坎上則伏隱莫盛焉以文眀之進當隱伏之退勢不能久而東山亦曰勿士行枚吾以是觀之則三年者一年而庻之一年而富之一年而教之之謂矣且夫聖人之於天下也非私其有天下之名也哀夫民之不被其澤而亂政之罔民也是以有徵伐焉豈欲亟一時之勝而遺後世之患乎豈欲貪勝之名而忘愛民之道乎是故三年者並庶之富之教之而言也夫爲之徐則垂之固教之習則措之安豈若小丈夫哉戰則窮國之力而後已若不勝則以詐謀濟之故奇變詭譎以計相中邀一時之防而棄長久之策故勝則遺其患於君不勝則遺其患於民此所謂不忠之大者而聖人所以貴持久孫吳所以尙掘速也夫以孫吳之智窺桓文之徳尙不能合以規聖人之道固綿逺矣而世不知者乂以謂聖人之師尙若是其緩矣三年而後有成是故老師費財恬而勿慮宿兵玩冦安而勿疑則是俱未得其中也何謂庶之曰除其苛虐寛其徵賦老其老幼其幼何謂富之曰疇其田伍治其裏邑原其本業節其服用通商阜農勸功易事何謂教之曰生有以養死有以塟祭祀有法出入有儀良其師保美其官守一人莫非吾臣也尺地莫非吾有也引師而去之民效死不畔矣

禦龍觧

天下之物無智於龍者是能乘雲气雷而遊乎天地之間在天地之間無微細隱隙而不容其身者其爲物也可謂神矣然而昔之人得而擾之禦之則以能識其嗜欲而不倍其性也凡擾畜物之道苟爲不盡其性𨿽狎不畱苟爲盡其性𨿽不狎畱之然而狎犀象虎豹也易狎龍也難彼龍者恃其才之大而智之神如有不合則去矣非若犀象虎豹之受制於人而求全於人而喪身於人也是以狎之非其道弗就也方夏之衰禦龍氏死天下無傳禦龍之術者龍於是去而不返若無龍焉然則非實無龍也彼其神知天下無有能識已之嗜欲而禦之者故匿而不出也其不出天下始益好而奇之萬有一遇焉猶震顚踣竄匿而不敢視甚矣夫龍之可好而不可親也可怪而不可擾也豈實龍之情哉然而世之人始因旱而像之因水而禜之怨呼咨嗟以求其肸蠁髣髴之應者嗚呼何世之人不憚煩而與龍異好尙且至於此哉

公是集卷四十六

欽定四庫全書

公是集卷四十七

宋劉敞撰

雜著二

明舜

桃應問於孟子曰舜爲天子臯陶爲士瞽臾殺人則如之何曰執之而已矣然則舜不禁歟曰舜安得而禁之哉夫有所受之也然則舜如之何曰竊負而逃遵海濱而處終身訴然樂而忘其天下劉子曰孟子之言察而不盡理權而不盡義孝子之事親也旣外竭共力又內致其思不使其親冇不義之名不使其人有間非之言瞽臾使舜塗廩從而焚之乃下使浚井從而揜之乃出舜往於田日號泣於旻天防防齋栗瞽亦允若書曰父頑母弟傲克諧以孝烝烝又不至姦由是觀之舜爲天子瞽叟必不殺人也仲尼之作春秋爲尊者諱爲親者諱爲賢者諱故以子則諱父以臣則諱君豈獨春秋然哉𨿽爲士者亦然故必原父子之親君臣之義以聽之昔者商鞅之作法也太子犯之鞅曰太子君之貳也不可以刑刑其傳與師鞅之謂刻矣然而猶有所移由是觀之瞽叟殺人臯陶必不執也葉公子髙問於孔子曰吾黨有直躬者其父攘羊而子証之何如孔子曰不可吾黨之直也異於是父爲子隱子爲父隱由是觀之瞽叟殺人臯陶𨿽執之舜必不聽也舜豈以天下有所受顧臨其親哉夫聖人莫大焉天子莫尊焉以天下養莫備焉徳爲聖人尊爲天子以天下養然而不能使其親無一朝之患是則非舜也知聖人之徳知天子之尊知天下養之備然而不知天子父之貴也而務搏執之是則非臯陶也無其事云爾有其事奚至於竊負而逃遵海濱而處故曰孟子之言察而不盡理權而不盡義夫衡之爲物也徒懸則偏而倚加權焉則運而平一重一輕之間聖人權之時也請問權曰臯陶不難棄士不過失刑而已矣以君臣權之天下之爲君臣者必定義莫髙焉舜不難棄位不過隱法而已矣以父子權之天下之爲父子者必悅仁莫盛焉故善爲政者毋以小妨大毋以名毀義毋以術害道毋以所賤千所貴迂其身有以利天下則爲之貶其名有以安天下則爲之其惟舜臯陶乎

舜死

舜以天下讓禹十有七年而死於蒼梧蒼梧夷也去中國萬有餘裏欲天下之一乎禹也周公繼文武攝天下七年制禮作樂反政於成王使其子伯禽就封於魯而已居成周死塟於畢欲天下之一乎周也舜周公同道舜君也周公臣也舜周公易地而處則皆然然則堯何以不去中國死夷狄乎曰舜之相堯也二十有八載徳施於民也長功見於民也大天下忘堯焉堯之子不肖書曰罔水行舟罔晝夜頟頟眀淫於家天下疾焉故堯崩三年四海遏密八音如是而已不能有加矣禹之舉也由舜其相舜也不能若舜之久舜之子又不若丹朱之甚不肖也天下不以爲戒𨿽舜死天下將不忘舜是以舜去中國焉去中國而天下一乎禹矣或曰舜勤民而野死曰有天下以與聖人不使後世萬姓被其害也而去之可不謂勤民乎或曰舜死於巡狩徵有苗曰不然也堯以天下讓舜使舜巡四嶽書二十有八載帝乃䢐落舜以天下讓禹使禹徵三苗書曰苗民逆命禹乃班師布文徳夫堯舜未嘗不巡狩伐無道也抑旣讓天下矣則無所事天下夫舜何爲而巡狩且伐三苗乎然則古之有是說也何故曰昔者晉文公召天子以防諸侯春秋爲之諱曰狩於河陽然則舜不能忽然違天下而去將托於狩而至蒼梧也舜之讓春秋之諱聖人之意也孟子曰前聖後聖其揆一也昔者太王之子曰太伯仲雍王季王季有聖子曰文王太王欲傳之太伯仲雍知之因采藥而去以竄於荊吳之間然則聖賢之所以讓其國家天下於聖人者亦必有道矣孔子曰太伯可謂至徳也已矣三以天下讓民無得而稱焉

伊呂問【並序】

讀鬼谷書以伊尹在夏呂望在商爲仵合讀孫武書又以二人爲反間夫世衰道敝天下語權變者宗鬼谷語奇正者宗孫武學者旣無以拒之而復假聖人以自耀將使澆薄之俗甘心於詐僞予甚懼焉作伊呂問

或問人有言曰伊尹五就桀五就湯太公三就紂三就西伯有諸曰有之曰然則爲仵而合者歟曰否不然也昔者伊尹避桀耕於有莘之野不以耒耜爲可賤也以須天下之平卒不可得湯聞其賢往聘而起焉太公避紂釣於渭水之上不以漁之事爲可薄也以須天下之平卒不可得文王聞其賢往獵而起焉二子者皆聖人之仇也知不以久幽爲不賢而曽紛紛以求合爲賢乎且吾聞之伊尹歸於商而爲之相太公歸於周而爲之師二子者法堯舜者也以堯舜之道不可以臣伐君可以臣輔君成湯察焉古者諸侯嵗一貢士於天子湯因是焉而貢之故伊尹入於夏夏不能用古者士不得其職則去諫不用其言則去伊尹數諫而不入識夏之可醜也歸於亳湯又貢之貢而反者五知其不足與有爲然後終相之當此之時伊尹乃自亳之北門入遇汝鳩汝方於徐而作汝鳩汝方之書伊尹太公其臣均也成湯文王其主均也夏桀與紂其亂均也以伊尹之入於夏故亦知太公之入於商以伊尹之入於夏爲湯貢之故亦知太公之入於商由文王貢之也則二子者皆願爲而不得者非仵之而後合者也且仵而後合者若蘇秦者乎昔者蘇秦嘗爲燕謀齊而僞得罪於燕者以納於齊齊人剝而裂之天下莫不笑故圖爲仵合者蘇秦也不免於死而謂伊呂之聖人爲之乎哉曰伊呂之不求於合則吾信之矣若乃湯貢之文王貢之者非間歟曰惡是何言也且以湯之得天下也爲得桀而得歟爲得道而得歟文王之得天下也爲得紂而得歟爲得道而得歟湯之得天下也自其伐葛文王之得天下也自其伐崇湯伐葛而莫之逆者而桀喪其天下矣文王伐崇而莫之違者而紂喪其天下矣且子謂湯之得桀也伊尹間之其得葛也孰間之乎文王之得紂也太公間之其得崇也孰間之乎聖人之爲聖也爲其正而已矣是以眾人爲不可及必以間而有天下則其所以爲聖也不亦眾人而可爲之歟曰然則世之有是言也何出曰出乎貪勢而好利者貪勢者樂縱橫好利者喜用兵其於術猶號而售之也是以私自托於聖人

問南子

或問語曰子見南子子路不悅信乎曰信然則仲尼之見南子也欲因以行道乎曰否不然也昔者叔向囚於晉人將殺之樂王鮒者嬖臣也使謂叔向曰事我我免子於死叔向不應亦不謝也夫叔向不應豈不曰生者人之所安也爲不義而生者我之所不安也富貴人所欲也爲不正而富貴者我所不欲也得勢而行道者所願也爲不正而行道者我所不願也夫曲其身以赴利者叔向所不忍爲而謂仲尼爲之乎且夫欲行道而求合於人者吾未之聞也求合於人而欲以行道者吾亦未之聞也他日王孫賈以微言問於仲尼曰與其媚於奧寧媚於竈何謂也仲尼曰不然獲罪於天無所禱也夫仲尼生居亂世固天下無所遇得其人可以行道而不爲也曰毋以獲罪於天而因南子以求致其行是媚於竈矣何以爲仲尼曰仲尼之不因南子以行道則吾旣聞命矣敢問仲尼之見南子何也曰古者不傳防不爲臣故稱其君曰君稱其君夫人曰小君二者皆君也國君有宗廟之事君親牽牲大夫從之夫人親薦盎命婦從之將與之共宗廟之事正君臣之位不可以不見也南子者衛小君也當是時仲尼仕於衛如之何不見敢問禮歟禮也禮則子路何不悅曰子路之意以爲親於其身爲不善者君子不入也衛君無道夫人無徳君子奚宜畱哉乃仲尼則欲先正其名君臣名之大者也名正則庶民服道不行然後去是以未嘗有所終三年淹也此之謂也孟子曰孔子有見行可之仕有際可之仕有公養之仕於季桓子見行可之仕也於衛靈公際可之仕也於衛孝公公養之仕也所謂際可者接可見也古之人接可斯仕矣

啟疑

昔者齊伐魯孔子憂之謂門弟子曰魯父母之國也今危如此二三子何爲莫出於是子貢往見田常而說之曰臣聞憂在內者攻疆憂在外者攻弱今君憂在內而魯弱不可攻也則不如攻吳於是子貢南說吳使伐齊東說越使伐吳北說晉使承吳之敝故子貢一出號爲安魯亂齊破吳彊晉而霸越嗚呼不亦甚哉此亦周末戰爭貪利之人耳而謂子貢爲之乎且夫卻齊以存魯於魯則幸矣於彼四國則敗矣不惟如是又使其身防惡於田常如與之纂焉不惟如是又使聖人被不知人之譏如與之謀焉𨿽然齊伐魯之事不能無也子貢說田常不能無也𨿽然子貢之言則謂何哉子貢必將謂田常曰吾聞君三封而三不成者大臣害君也今君上不見信於君下又見壅於大臣外爲髙鮑將兵伐魯君伐而勝則髙鮑之謀也伐而不勝則髙鮑將正君之罪上者不見信於君下又壅於大臣外與諸侯與國爲仇君之位若朝露可翹足而亡矣夫魯幹乘之國也未可量也君不如按兵勿伐以銷髙鮑之謀外自樹黨下以嫗拊百姓使不踐戰死之患全而歸之夫百姓全而歸戴君如父母魯喜於不伐親君如師友銷髙鮑之謀則未有以間君也君乃釋此三利而必踐萬危之塗開大臣之意身與之爲市不亦惑乎如此庶乎子貢之意矣猶恐非也今乃飾縱橫之詐挾反覆之辯親指之聖賢之問學者信而不論論者昬而不諭毋乃已謬哉𨿽然是傳聞者也疑似者也古之爲書之二者多有之其始也出乎信而今也成乎僞吾請言之傳曰彭祖最壽八百餘嵗敢問彭祖非人也耶則豈獨八百嵗而已哉是人也何以獨得乎此固難通也𨿽然爲是有端仲尼曰述而不作信而好古竊比於我老彭吾以此推之所謂老彭者古述作士也上采五帝下及五伯上下八百嵗之間譬若春秋是非二百四十二年太史公述歷黃帝以來三千餘嵗也非仲尼與魯隱並生太史與黃帝俱壯其書則然也此傳聞不攷實者也捨彭祖無傳聞者乎曰有傳曰徐偃王有筋而無骨夫徐偃王徐國之君也主祭祀奉朝聘交鄰國接百官古者人君無所不親則偃王何以能自力哉古者有天疾者不入宗廟有人疾者人入宗廟則偃王何以能入卽位哉語曰偃王好爲仁義而不修武備以亡其國吾以此推之文徳柔柔者筋象也武備剛剛者骨象也故貴文而廢武亦不可以存國猶有筋而無骨而不可以爲人也此出於議論比興者也而不審則疑矣捨徐偃王無疑者乎曰有傳曰魯陽公與韓戰怒而揮戈日退三捨夫天至髙也日至逺也魯陽以七尺之軀丈二之戈气不足以盈谷力不足以破山憤而指麾日爲之卻則豈獨日哉蓋天亦隨之此不可以誑嬰兒終日又況天下乎古者兵法三十里一捨吾以此推之魯陽者戰而敗績一日之中而北三捨爾世人不知則以爲日退三捨矣此傳聞而譌者也捨魯陽無疑者乎曰有傳曰黃帝與蚩尢戰於版泉之野帥熊羆狼豹貔虎爲前驅雕鶡鷹鸇爲旗幟夫黃帝之人民猶今之人民黃帝之郡國猶今之郡國黃帝何以能獨任異類與之成功哉言黃帝之士卒如熊虎言黃帝之旗幟載鷹隼則可已豈獨黃帝有是哉書曰如虎如貔詩曰織文鳥章此亦聞而不察者也捨黃帝無聞而不察者乎曰有傳曰文王四乳所謂文王者其仁義忠信聖人之姿爾惡得形狀之異乎必形狀異然後爲聖人則孟子又烏得云堯舜與人同乎語曰周有八士伯達伯適仲突仲忽叔夜叔夏季隨季騧此八人者同母而四乳吾以此推之所謂四乳者亦猶是四乳之謂也此固美之過實之言也捨文王無過實者乎曰有傳曰伊尹生於空桑夫人之不生於木猶木之不生於人也伊尹獨爲絕類離倫無所受其气若蜉蝣醯雞之出於物也禮曰空桑之琴瑟斵琴瑟莫宜於空桑之木【地名】吾以此推之伊尹之生於空桑猶文王之生於西戎也何怪之有哉此固好奇而不經者也故曰言逺而僞道散而惑三皇之事萬不存一五帝之事千不存一非篤學而心知其道者豈足勝論哉昔者宰我問於孔子曰黃帝三百年信乎孔子曰黃帝在位百年崩而民哀之百年用其教又百年此其所以三百年也楚子問於觀射父曰書曰乃命重黎絕地天通使無重黎民其登天矣觀射父曰不然昔者髙辛使南正重司天北正黎司地天地之道序而人神不相雜乃所謂絕也民不能登天也嗚呼吾安得夫孔子觀射父而聽之哉

五百

或問曰五百嵗而一聖人作有諸曰否不然也或問乎孔子曰吾聞黃帝三百年黃帝何以能若此之久也孔子曰黃帝在位者百年崩而民畏其神又百年已而民用其教又百年此之謂三百年夫言固有若是者也古者一聖王之法五百年然後移故曰五百嵗而一聖人也曰昔仲尼有言大人者與天地合其徳日月合其明今曰聖人之法五百嵗而移是可謂天地合其徳日月合其明乎曰是非此之謂也蓋古者有不粒食不衣裳居不屋死不塟之俗矣非不樂之也不知爲耳矣而今也耕而食織而服安而宅塟而得者固不一俗夫聖人蓋因時而設法相時而制治者也法固有必變治固有必革謀不能五百年者非聖人也當五百年之極而不知承之者非聖人也夫五百年之極其禮與其俗旣已濫矣然後歸而新之故聖人者常出於五百年之後者也不五百年其法不亡不可得而亡也旣五百年而猶不亡所謂不亡非不亡也直亡矣而未有絕也由堯至於湯五百有餘嵗由湯至於文王五百有餘嵗由文王至於孔子五百有餘嵗堯之仁湯之武文王之治適因其時得其際而攺焉民之去故俗而就新治悅然如水之赴下也誰能禦之孔子得其際矣而不得其時周之俗遂極乎敝所謂非不亡也直亡矣而未有絕者也故孔子作春秋春秋之作曰行夏之時乘殷之輅服周之冕樂則韶舞夫後世未有爲孔子之爲者也如有孔子之爲者則亦必五百年而後可亡也故曰五百嵗一聖人作一聖人作者一聖人之法變千五百年者也前之則民未忘徳過之則遂極乎敝極乎敝𨿽久非聖人所謀也今曰周人八百殷人六百以爲文王賢於湯也而可乎故聖人非能計嵗必五百年而生也以其成之則宜乎居五百嵗之後也是以傳此言也或曰揚子云以謂事之不然曰子云玩文而遣意者也其曰不然不亦宜乎

公是集卷四十七

欽定四庫全書

公是集卷四十八

宋劉敞撰

雜著

題三公子傳

孟嘗平原信陵皆稱賢君善養士士至三千人然孟嘗以防廢惟馮生從車一乘入秦使孟嘗復重於齊平原背千里之趙與楚約從非毛遂防不定信陵最賢矣得侯嬴乃能成功士亦安在多哉然不多養士亦失此三人此三人非特百十之雄也乃在三千之一也以彼其折節慕義貧賤無所遺卒得其用者三千而一耳況乎不養士士無所歸者乎其不困辱幸矣何功名之望哉

讀封禪書

劉子曰新垣平日再中文帝以建元言汾陰有寶鼎气乃效於後平之於術亦可免矣其卒以詐死爲世大僇何哉彼以其術爲逺而飾之以巧以其利爲迂而益之以諂者也其敗不亦宜乎是故博學而精擇之正言而謹守之不爲頃久變志不以利鈍遷慮避此患也莊周有言毋以人徇天毋以故滅命豈新垣平之謂耶悲夫

題東漢逸民傳後

東漢逸民十有七人得道之中者龎公而已矣富貴不能淫貧賤不能移威武不能屈隱居以求其志行義以達其道此所謂不遭時者非激世長往者也古之君子進以禮退以義故進不謂之貪退不謂之僞以其身爲天下法也故賢者至焉不肖者勉焉故曰禮義天下之公也若夫二三子者以絕世爲髙不臣爲名至其後世也羞朝廷之士孔子所謂鳥獸不可同羣欲潔其身而亂大倫者此之謂歟

題魏太祖紀

漢髙帝旣誅項羽而哭之哀魏武帝平袁紹亦祭焉世或以二君匿怨矯情非也方天下畔秦劉項兄弟也及董卓之亂袁曹同盟也其艱難周旋禍福同之豈云虛哉及權就勢成人懷圖王之意還自相攻耳非有宿怨積仇必達大義者也旣摧破其國非其初約𨿽功業歸已而英心感動自然隕涕此乃所謂慷慨英雄之風也豈介介然幸已成而樂人禍哉且夫爲天下除殘則推之公義感舊撫往則均之私愛此明取天下非已欲破敵國非已怨也其髙懷卓犖有以效其爲人固非齪齪者所能察也嗟夫如彼英傑之人爾猶未易得其意義況聖人乎哉

設侯公說辭【並序】

天下之辯士皆自以能排患釋難亡使存危使安者也然而說有可以行有不可以行子貢說野人野人拒之此不可行者也夫以楚之彊項羽之暴其甚於野人眀矣而侯生一語而太公以歸其道奚出哉請試陳之

謂項王曰漢使陸賈請太公乎曰然然則楚與之乎曰否何以不與也曰漢急寡人常寛之危常存之漢得志輒欺寡人寡人不忍與並立乎天下是以不與也曰噫亦甚矣大王之厚於漢有天下必矣天下之歸漢必矣楚之不得天下必矣天下之不歸楚必矣何也臣請言之大王嘗與漢臨廣武而軍當是之時楚欲烹太公而漢不救彼知殺人之親者不可以得志於天下而可以致天下之怨故不示楚以急也今何故而請之且大王何以不遂烹太公曰伯謂我爲天下者不顧家烹之無益故不烹也曰誠如伯言者今漢之意其欲得其父者耶其外欲以得其父爲請內實使楚害之而致天下之怨以滅楚耶夫豪傑並起以誅秦爲事秦旣破矣而戰伐不息使百姓父子肝腦塗地至苦也楚與漢亦各有分地今漢去其地而與楚爭彼自知智不若大王勇又不若大王故輕委其親以邀怒眾心曰凡所爲天下洶洶者楚耳又出信使厚幣使天下見之皆信漢用兵之不得已也則人人致死於楚矣故曰甚哉大王之厚於漢也故大王不如歸太公眀與漢分天下而王之天下之人皆知大王之無負於漢也又知漢之有分地也彼𨿽欲欺其眾復從事於楚眾不爲用𨿽彊之不聽是漢孤也大王之霸可以萬全今大王益畱太公漢亦益怒其眾楚亦益怠漢亦益進願大王熟計之且夫爲天下者不顧家苟殺之無益則𨿽畱之亦無益矣苟殺之足以益怨則畱之亦足以益怨矣不識爭天下者使天下怨我利也使天下怨彼利耶兩者願大王計之臣非敢爲漢謀得太公也欲爲楚謀取天下也臣之言用則漢無辭以用其眾無名以行其詐而天下定矣

寓辯

劉子論疾辯士或曰劉子安得疾乎辯夫辯者排患難觧紛糅或立談之間而致和平此𨿽孫武之師仲由之材賁育之勇不洎於此矣乃可喜也顧劉子未能耳何遽而疾之哉且夫秦破趙軍長平進圍邯鄲之危若綴旒者諸侯畏秦而不敢救秦劫諸侯而不敢進也故馳辯之士深計而無所用多言而無所納皆欲存趙而抑秦奉諸侯以闗中然而諸侯之兵不出於境彼亦智者之慮所未盡也及魯仲連畫新垣之策而秦兵退舍劉子誠能造意設辭爲可以動諸侯之兵者則劉子於辯固易而可非之矣今劉子未能窮辯者之慮又焉能斥辯者之過劉子笑而應之曰夫邯鄲之圍諸侯莫救勇者不能進其斷說者不能伸其意彼諸侯畏秦之勢則固然又何足怪𨿽然諸侯未睹秦滅趙之患也今請說而出其兵子其爲齊楚韓魏之王吾請說子遂說齊楚之王曰秦圍邯鄲邯鄲且亡其大夫之謀曰諸以天下帝秦而趙國舉臣於秦趙帝秦之使旦夕且行而臣竊爲大王憂之夫趙入於秦則秦益彊秦得其尊號而歸必釋趙而令諸侯秦趙合歡則趙有河南秦有山東秦因下兵崤谷伐其後帝已者趙亦出兵而佐之伐其後帝秦者如此則齊楚先危矣且夫齊楚之不伐於秦者以趙邇而齊楚逺也今趙先下秦秦必不外於趙矣而與之謀諸侯之事則齊楚必先伐矣秦貪其尊號而欲並天下兵不至郢臨淄不肯止矣是齊楚疎趙而受其兵畏秦掇其患也何趙之智而齊楚之愚也且趙之帝秦社稷之故其計必果矣而秦有並天下之心其兆必從矣秦從趙請又責於諸侯則王能遂帝秦而臣於秦乎王曰不能曰然則王之不救趙亦過矣今日趙下明日兵必至齊楚齊楚天下之彊國也秦必欲先其彊者而後其弱者臣恐齊楚之病又甚於邯鄲之圍也王曰然則柰何曰今夫齊楚之地方數千里帶甲數百萬車數千兩馬數千駟萬乘之國也而秦亦萬乘之國也秦圍邯鄲而莫能救固畏之也俱據萬乘之國而齊楚獨臣於秦臣竊爲大王羞之臣聞秦戰長平民年十五者必赴焉秦王又爵民於河內以與趙戰連時而不觧臣竊度之秦名勝趙其眾固已困矣非十五者不可用其民固已竭矣王於此時以齊楚之彊選將授兵因秦之敝以救邯鄲臣見趙之寶器重賂必入於王而秦必以信使厚幣以交王國不此之務而委兵以俟帝秦竊爲大王不取也於是齊楚之王曰善吾又因見韓王而說之曰韓趙世世之與國也而秦天下之仇讐也秦圍趙而韓不救者必以秦爲彊而趙爲弱今趙自見其弱而諸侯莫救必請以國事秦而以帝帝秦秦得其帝已必縱趙而與之連謀以圖諸侯趙之怨王也必深則必以兵伐韓而秦又出兵宜陽而責於韓曰何爲後帝我是趙攻於北而秦攻於西也韓不割膏腴要郡以事於趙不北而委防以事於秦韓不得息是韓棄與國之好而要仇讐之禍也假使趙不帝秦秦不縱趙趙必折而入於秦矣亡趙以益秦於王何利哉齊楚救之我不救之是王獨招患於是也且夫秦久畱趙而不去豈能無畏諸侯之救趙哉故宣言以劫諸侯而諸侯遂聽之假如秦兵伐韓則韓能遂爲之臣哉王必不欲爲之臣則願王之以兵救趙也王不救趙則秦趙之患必至矣願王圖之韓王曰諾已說韓則見魏王而說之曰臣聞魏遣晉鄙將二十萬之眾以救趙也怵於秦而止臣竊以王謀之過也夫秦人貪而多詐故竭國之兵以事邯鄲邯鄲未下而其兵亦困矣故恐諸侯之救趙也先宣言以劫之彼𨿽名彊實懼王耳今王義止晉鄙之兵而不行是王之謀中秦之計也且夫以聲威魏者秦也王猶畏之有如秦旣勝趙以實伐魏則魏能臣於秦乎秦見魏弱必以魏爲不能國非盡臣魏其兵固未可止也臣固以謂王之謀過也且救人而止其兵以觀望成敗使秦勝趙則秦之兵必至於魏矣使趙勝秦則趙之兵亦必至於魏矣而秦必反爲趙之助也臣請言之昔者秦伐韓之修魚而楚救不至韓之君臣謀曰秦欲伐楚久矣不若與秦和而伐楚則秦必聽韓而捨韓矣且韓失於秦而取於楚也楚人聞之大恐命戰車滿道士卒滿野而告於韓曰寡人將救韓也然卒不救韓韓大窮困請和於秦秦聞楚之先欲救韓也使將將兵伐楚至丹陽斬首八萬而歸夫當秦韓之相持楚兵不出故秦得勝韓旣勝韓因而伐之其勢然也故楚𨿽不救韓而秦兵猶至者秦貪而戾於事也向使楚兵救韓則秦必喪師而失眾矣夫大王之兵爲救趙𨿽未常與秦戰然而趙已滅秦必移兵以臨大王前日之楚是也臣故曰使秦勝趙則秦之兵必至於魏矣夫許而不與失其所以與怨而不絕失其所以怨今王之兵有救趙之名無救趙之實趙勝於秦則王何功於救也夫以無功之事招失許之怨故趙勝秦則趙之兵必至於魏矣而秦欲和趙故必反爲之助也今王何不使晉鄙進兵以眀救趙秦久圍趙勢不能固彼畏王之威必引而去是王西抑彊秦而北存孤趙天下之彊圖必請服弱國必入朝則王之王業成矣不務以此而務躡楚之迹起秦之禍興趙之怨甚爲王不取也王曰善如此則五國必從從則邯鄲必觧矣於是或者曰善今日乃知劉子天下之士也而辯固劉子之末也請謹事左右夫邯鄲之圍諸侯莫救辯士說者萬端而兵莫肯出及魯仲連謀之秦兵退焉公子無忌至遂敗秦師秦師非不能勿懼魯仲連也畏其說之當也非不能勿懼公子無忌也知其師久而敝也所以劉子深求當時之事托以利害之趣東引齊楚南動韓魏可謂至當之理必然之效也

諭客

寶元康定之間元昊畔詔書求材謀之士於是言事自薦者甚眾輒下近臣問狀髙者除郡從事其次補掾史且數百人時予方遊吳中客有相哀者作諭客謂公是先生曰蓋聞賢者不遺利智者不失時因形推勢以事爲機是以功勲流於竹帛盛徳載於黎庶歷百世而不衰掩眾人以獨騖此所謂豪傑之士也而先生亦有意於此乎先生曰何以教之客曰今西兵距境昆侖道絕主上不怡邊有宿甲旃裘之貢不入鐘鼓之娯不勸者於是三年矣是以下求賢之詔開自薦之路總攬奇俊兼聽天下恩涵於人心義激於肺腑故令下之日坐者泣沾襟臥者涕交頣咸欲奮必死之力蹈難測之機忘山川之苦薄戰伐之危請長纓以系頸輸家財以濟師拜章者交乎公車獻策者滿乎北闕起徒步以析爵由一言以攺列此亦遭遇之時變化之契勇辯之辰敵國之勢穰苴所以權軍而西出蘇秦所以掉舌而東逝也今先生乃悄乎如不知藐乎如不聞名與智寂迹與勢淪懷書滿腹不如眾人意者暗於事勢而然乎且夫道期於用不必全潔功期於成不必無辱是以伊尹負鼎伍員鼓腹百里食牛包胥慟哭乘時因勢大直細曲崇如丘山炳若執燭今先生乃獨習無用之言守難行之事遺棄諸子專愚六藝並田𨿽通不可以厚財賦之入鄕飲𨿽講不可以助軍旅之急羽舞𨿽文不可以代幹防之執麻冕𨿽純不可以更甲冑之襲睢盱拳曲空言少實不可圖進取之益則何不卑論儕俗夜寢夙興馳騁乎孫吳之場揣摩乎蘇張之營舌如電流功如雷行威名並建家國兩榮乃反侈陋巷之處甘藜藿之食目無韶曼耳絕金石抱甕而汲不知用力行身若此老且奚益先生曰吁客何貎之壯而語之少何願之大而智之小信難以議道矣𨿽然不可以不陳也昔者軒轅有阪泉之師堯有丹浦之徵舜有三苗之誅啟有扈氏之兵成湯造攻於牧宮文王牧績於崇城當此之時覆載侔於天地文眀比於日月休恩滲於時厲威粲於霜雪跂行喙息罔有不服然且弓矢未盡閉干戈未盡戢小至俘馘大至流血巍巍之功不爲之差減赫赫之號不爲之滅裂適足以增其徽名廣其休烈而已客以謂有損於盛徳耶夫狂童鴟張天奪其魄跳踉顚豗假命頃刻親戚不輔鬼神所殛狗吠其主鼠竊疆場此與蚩尢三苗何以異哉然而將帥之臣閱於詩禮介冑之卒奮於防兕賞未及懸刑未及峻而天下之民億兆之眾固己集矣於是乎虎盼鷹視龍行雲起譬若挽千石之弩決垂潰之疽引洪河之流沃殆滅之燬曽不移息而可見又何足煩天下之學士主上所以朝乾夕惕勞於求賢通自進之路開博訪之門者恐伯髙傅說之流藏於巖野伊尹太師之品逸於屠釣又所以明謙讓之義恭聽卑之操使非常之業與士大夫共有也此乃三王所不及五帝所難行愚陋之人豈能昭見其情哉昔燕欲駿馬乃市朽骨而千里之駒果至越欲勇士乃揖怒蛙而百夫之勇來萃主上亦欲得特達之人是以狂狷者無所咈排觸者無所忌髙爵重祿或富或貴鑑洞乎神明量配乎天地豈可以爲小醜之未夷羣凶之尙恣哉且夫東漸島夷南及交趾西奄孤竹北越鑿齒受令朝朔齊一車軌雷動風行方百萬里觀數郡之地元昊之眾曽不若黑子之著面螻蟻之循穴而欲以敵國論之固失類矣且客獨不開宋受命之說乎昔者唐失其禦海水橫溢寰宇之內分爲六七不貢不朝靡所統一於是蠢蠢之氓困於戈鋋積屍爲山流血爲川糜潰屠剝者蓋五十餘年上帝眷之乃命太祖受禪啟國方行千里猶有殘孽弗率弗祀太宗平之眞宗成之至於制作之道似或未遑然亦開籍田封泰山禮河汾攷百王皇上率循聖武靡有遺軼而勝殘去殺適底今日是以往者申訪古樂緒正郊配大定六籍謹敇元防欲以就一王之法成必世之期使後嗣遵其矩太常肄其儀參於六經表於萬年澤漏乎重溟功陟乎上年還成康之俗儼典謨之篇包弓偃革無得逾焉此學者所以踴躍而鄙儒所以拳拳也何以誇蘇張於平世侈孫吳於異類終無益於王道空自絕於聖治客徒笑我暗於事機我亦悲客躁於富貴而不知制作之義也言未畢客竦然而謝曰荒野之人溺於所聞先生幸教之謹受令矣

責和氏璧

楚人和氏得玉璞荊山之中奉而獻之厲王厲王使玉人相之玉人曰石也王以和爲誑而則其左足及厲王薨武王卽位又奉其璞而獻之武王武王使玉人相之又曰石也王又以和爲誑而刖其右足武王薨文王卽位和乃抱其璞哭於荊山之下三日三夜泣盡繼之以血王聞之使人問曰天下之刖者多矣何子之怨也對曰吾非怨已之刖也哀夫寶玉而題之以石貞士而名之以誑也王使人治其璞果得寶焉故命曰和氏之璧此世世稱和氏善知寶而又甚悲其不幸也吾意善知寶者不然彼天之生玉也有常質居上不待以爲益在下不損以爲少此人主之所貪也𨿽全而言之猶辱今一不免其身其不知寶也甚矣至於刖而後哀之其不知過也甚矣苟使和寶之則若勿獻苟使和哀之則若勿怨彼非所眀而眀之其刖也猶幸周人得夏后氏之鼎藏之太廟已八百有餘嵗矣周衰宋大丘之社亡而鼎入於泗水之中秦始皇滅周恥不得其器於是齋七日使萬人沒水求焉不獲而後止楚有良弓號之曰大屈傳世之寶也齊與晉越聞之皆欲得之興兵而圍之夫興兵者上有破軍殺將之禍下有析交離親之辱然而不計者寶之所在則不憚以安爲危以存爲亡彼人之所求而非求於人也試使一人負鼎之秦一人挾弓之晉則不敢以冀百金之償豈獨寶哉𨿽道亦然今使天下之賢士有道之君子負抱其義祗飾其辭不擇趣向不度可否號呼於人主之側以冀萬一焉甚者殺身捐生其次刑戮流亡終無與任其責者則吳起逐於魯而韓非死於秦其欲將與說難爲之禍也非二君之過也然而世獨謂和爲不幸謬矣夫謂和之不幸固失其理而和之自謂貞又非其名所謂貞者必審於輕重之際榮辱之分和不哀其身而哀其玉忘所重而徇所輕是竪刁之自害易牙之殺其子世主所以厚疑也吾未知其貞故爲貴在乎賤爲逺在乎近爲大在乎小古之君子不外於己而內人不厚於人而薄身倡而後應引而後動舜陶於深山之中伊尹耕於有莘之野傅說築於巖險之下太公釣於渭水之上及其大行也名甚白居甚安功甚信此其離於世俗之患也逺矣無他人主者求之也

諭歸

太原王舒以進士處太學太學於今無師弟子之教養老講兵之禮廢已久諸生至者無所觀習皆欲著名廣文館覬三嵗一貢士爲苟可以幸其身耳其非冑子者至以錢入吏自隱爲士大夫之後王生恥之乃更占名數京師求舉於鄕又連不獲蓋居者十年焉王生閩中人也父母皆老矣異日吾嘗謂王生必歸或曰王生不必歸吾曰古者仕不遇則去說不用則去夫仕而去者道也說而去者激也以其京師不入猶有諸侯存焉齊魯宋楚秦晉之大國千乘者非一也滕薛韓魏邾莒之小國百乘者非一也今天下一家仕進一道黜於京師復進於闕下去則無所矣則王生之居可也𨿽然王生能無朝夕之念於其父母乎其父母能無朝夕之念於其子乎故曰王生必歸且王生所以久不歸者何爲乎爲貧賤羞父母乎爲不遇恥鄕裏乎抑爲上國勝下國乎夫王生士也豈爲是哉使貧賤可羞是曽子不足爲也不遇爲可恥是孟子不足多也以上國勝下國是仲尼不足師也夫曽參至孝未嘗羞貧賤孟子亞聖固不恥不遇仲尼誠眀而欲處九夷彼一聖二賢其意何如哉爲士者可法乎不可也今夫胡馬也聞北風而嘶心懷其舊土也有仁心焉曷爲士也苟恥其身而廢其歸曽輕任其身而不知也且使王生得之不以道其躬𨿽富貴其事親爲能自厭其心哉吾與王生同道也同道近乎友欲乎吾欲之無過也是厚乎身於無過也故諭王生使之歸觧其惑

雜錄

處士之有道者孫侔常秩王令侔揚州人居於蘇湖間好爲古文章尢方亷不能與俗浮沈而接物則恭以和秩潁州人應進舉初未爲人知歐陽永叔守潁令吏較郡中戶籍正其等秩貲簿在第七眾人遽請曰常秀才亷貧願寛其等永叔怪其有讓問之皆曰常秀才孝悌有徳非庸眾人也永叔爲除其籍而請秩與相見悅其爲人秩由此知名及張唐公守潁因薦秩於朝廷賜以米麥束帛秩固讓不受自陳方應舉無隱者之實不敢當其賜是時余守揚州亦以孫侔聞朝廷賜之如秩侔受之而不謝兩人者取捨異或議其意予以秩尙節而侔安禮者也所謂賙之亦可受矣尙節者潔而介安禮者廣而通令亦揚州人少時落拓不檢未爲鄕裏所重後折節讀書作文章有古人風王介甫獨知之以比顏回也

志雪

閩越地濱海气窳薄多暘餘三年居之未始見雪明年丁丑來京師秋卽雪長老或以爲寡人知其寡或共議之或曰九月幹卦爲剝剝五陰一陽陰𨿽太盛陽亦未絕未當雪也然雨雪者陰太早刑太急也或曰物不時爲災雪當降於冬不當降於秋降於秋不時也是當爲災人觧之曰否凡以卦爲剝陰𨿽盛陽尙存不當雪者是十一月雪亦可怪也十一月陽始生固防正月三陽而雪人不怪也何以獨怪秋也且三陽爲泰泰時雨雪猶可五陰爲剝剝時雨雪何以不可而謂之刑失乎且刑何以失夫古者昬亂之時天子不隱愚大夫不愛人吏不哀矜鰥寡不見収則獄有過而气有變耳今天子聖而明大夫謹而詳吏畏而法鰥寡悅而安其於刑也訊從恕議從厚疑從赦何致於失而雪哉此議之非也又凡所謂不時而災者謂害於嵗耳今九月雪何以害也谷已入則不害麥已布則不害民已室處授衣則不害鳥獸旣氄則不害昆虫已蟄則不害而猶謂九月雪爲不時失類也夫南方地卑故癉暑北方地髙自倍南方盛冬無雪非異故北方未冬爲雪何怪乎且雪不當降於秋降於冬可也降於春可乎夫春猶秋也世不怪春雪何怪秋雪人儻以少見爲疑耳夫麥宿種而性能寒故種麥而雪殆丰年祥也未可議眀年麥果大収倍於昔年然則二者之言前果謬後大信也人見所鮮卽議以爲怪爲不時爲災則凡出處異於世言語異於世文采異於世世所謂鮮而可怪者以施於事必以謂不時行之於民則以謂且有災然卒無災有福者多也世人豈但好論議哉亦怪其非常與已殊致耳然則是與非未可信也是嵗也秋復雪眀年吾又將賀民之丰麥也故志焉

公是集卷四十八

欽定四庫全書

公是集卷四十九

宋劉敞撰

碑辭

萊公祠堂碑辭

上元年相國萊公以讒死南方有詔歸葬雒陽道岀江陵江陵之人徳公之相天下又哀其死相率迎柩公安哭以過喪大家賻奠小家斬竹揭錢幣獻之已獻因投諸路旁竹皆更生蔥菁成林邦人神之號曰相公竹雲遂私作祠堂以爲公歸水旱疾疫於是請命罔不響答後二十餘嵗南郡太守乃告縣更作公廟以遂百姓之思昔者召伯聼訟甘棠勿伐鄒子吹律陰穀生黍全而封殖孰與防而蕃育爲之而榮孰與感之而生惟萊公相天下生能使一物不失其所死能使枯槁復息以昭其仁以顯其神黔首戴之子孫不忘可謂靈矣乃作哀歌刻之廟碑辭曰

孰作祠堂江陵之人云孰享之萊公之神

孰毀萊公朝廷不知孰譖萊公死而不歸

公歸無所於汝信處取彼譖人投畀豺虎

赫赫萊公爲天子忠公今旣死誰相天子

西有昆夷北有玁狁公乎不存鰥寡尢蠢

纎纎之竹昔惟枯莖公惠我民速哉靑靑

誰謂公逺我瞻在堂顧我人斯亦孔之明

誰謂公逺我瞻在竹顧我人斯亦孔之育

世勿我摧萊公之依於斯萬年不遐有違

字辭

張誨字辭【並序】

張誨旣冠謀所以字者劉子曰是於禮有辭爲之作辭

令月吉日旣備爾儀爰告爾儀字爲爾傳師

先民有言事若莫咨敬服勿忘維徳之基

彼昏之陋靡懷靡度其告諄諄其聼藐藐

昔者曾子三省厥身傳不習乎世以有聞

毋曰髙止跂焉可及母曰深止俛焉可汲

信爾朋友樂爾兄弟聼用我謀是無大悔

箴

畏言箴

吾甚畏言言可畏也而不能黙然吾言悃悃倡而後和人猶以爲過吾言繩繩譽而不訾人猶以爲非非吾言之畏惟人之多忌非吾之不能黙然而人實多言若是者其止乎其已乎其勿問而惟乎譬之於物其爲石不爲水乎水之滔滔往而不來有防而淵有壅而回有激而在山椒曰水哉水哉

讓箴【並序】

資政富公始讓樞宻直學士又讓翰林學士又讓樞宻副使凡三讓所讓益尊所守益堅粲然有古人之遺風故作讓箴以矯世厲俗云

讓如何其讓非爲名欲先信吾道於天下氓讓如何其讓非爲利欲天下之人咸信吾義世有常患患其欲速枉尺直尋卒附於辱世有常患患其在得辭小受大卒沒於直公皆咈之公旣述之啟之辟之俾世則之曰吾豈惡富貴富貴惟徳人以厚已我以厚國時豈無人昏夜乞憐縱或得之何如其賢時豈無人乘機射利縱或得之何如其智嗟此富公直哉優優孰視富公而能弗羞孰持富公攜手以遊昔宋考父三命益防嗟此富公千世與同作詩載美穆如淸風

毀箴【並序】

楊君某曰人多毀子某始作毀箴以自警

名乎貴階利乎富梯汝不人閼而人汝疑疑汝斯怒怒汝斯沮汝不見耶而忘戒懼戒也有道汝毋習非懼也有道汝毋詭隨隨也傷直毀也適宜非也害勇毀將由誰能守而直胡言多之卹能潔而勇將保汝於吉凡毀之作患吾不修如毀而益明吾復何尢道非不章又以書紳惟無忌毀以率吾眞

銘

新律銘

律之長以立度以軌天下律之實以爲量以祿四方律之重以起權萬物運動律之數以治歷四時不忒律之聲以和樂以詔述作上儀之天陽晷旣同下揆之地八風攸從天地是符而況於人乎況於鬼神乎

神鼎銘

帝興神鼎象天地人赫赫神鼎聿維國珍光潤龍變其徳日新是鬺是定上帝是賓是芼是和皇祖是禋敷佑多福惠於孝孫休矣孝孫億寧上下斡調陰陽茂實時夏如鼎之和無逆於化休矣孝孫羞用多福豋進俊傑並昌方牧如鼎之固無覆於餗休矣孝孫富有多子室家君王是續是似如鼎之載無喪於士

鄆州樂郊陳漁防下作幽素亭銘其石柱

茅爲宇石爲柱幽且素哉君子之處石爲柱茅爲宇安且固哉君子之度

庻防堂銘

旣作此堂名之庻防毋曰予小子顏徒是睎一簟之食不可廢也一瓢之水不可棄也飲之食之猶吾義也吾聞君子以身殉仁不戚富貴而羞賤貧或曰顏徒易乎睎之則是吾𨿽不能及猶冀一二遊於斯息於斯非夫人之爲思而誰思噫

頌

瑞木頌【並序】

慶曆三年澧州獻瑞木有文曰太平之道澧州澧陽縣男子楊修伐道旁大樹賣之主人主人析以爲薪見其中有書四字曰太平之道字體茂美白黑分明如筆墨所爲者異之不敢蓄於家以告太守驗問所見百餘人詞皆同乃獻之天子嗚呼徳至必有自然之符非力所以達天命至於白魚赤烏嘉禾之倫皆因象推類以知神意非仁配天地則不有文字顯明之告伏羲之河圖夏禹之洛書與今之瑞木皆文字顕明者也自元昊犯邊中國疲病於今五年矣天子痛士大夫勤勞在外不忘於心宵衣旰食以徳爲治然則始於憂勤終於逸樂太平之期將由斯道焉天地命之神其朂之上下感動而文出於木木仁也又所以明天子之仁也乃作頌曰

上天之載兮無臭無聲眷我聖徳兮告以太平非筆非墨兮自然以成我民富庻兮天王聖明

上天之載兮無聲無臭眷我聖徳兮太平以告非筆非墨兮自然有以我民樂康兮天子萬壽

日出東海兮月入西方日月所照兮孰爲不王我歌且舞兮樂我洋洋以爲不信兮視此靈章

贊

商周二賢贊

劉子曰儒者或稱殷道衰防子抱祭器入周紂殺比干箕子懼佯狂爲奴孔子皆賢此兩人兩人殊行而同名總其實不然自殷之未亂微子諫不用欲去誥父師少師曰殷其弗或正四方我出爲狂自遜於荒野古者同姓𨿽危不去國微子紂庻兄也何入周之有及紂殺比干箕子諫之尢力紂遂囚箕子而奴辱之武王告諸侯曰紂乃囚正士可伐矣武王伐紂敗之牧野紂自殺武王則使人釋箕子囚載與俱歸而作洪範由是言之箕子之不死幸耳豈自苟全須臾者哉然微子所以能去者以先其未亂也𨿽去猶不逾國斯仁矣如己亂無爲去也必去之是逃也非仁者也

周二賢贊

劉子曰世皆以伯夷叔齊諫武王不用退而隠於首陽之山不食周粟采薇而食之以至於餓死以予攷之不然彼伯夷叔齊者仁人也愛其君如恐傷之故矯世厲俗達天下之大義而不私焉其進以道其退以義此孔子所謂求仁而得仁者也豈若小丈夫哉諫其君而用則欣欣然見於色諫其君而不用則悻悻然見於色終身不向國而坐也彼所謂不食其粟者言致爲臣而去不在廩餼之例是乃所謂爲餓也安得采薇之事乎蓋少餙者矣自堯舜以來髙世之士不可勝紀然夷齊爲之首學者皆稱之始周之亂鮑焦疾之不忍食其粟采蔬於道而食人謂鮑焦曰今不食其粟而食其蔬此非焦所濟也於是鮑焦輟蔬吐哺立斃其處然孔子不以爲仁學者無稱焉

西漢三名儒贊【有序】

余讀西漢書愛董仲舒劉向揚雄之爲人慕之然仲舒好言災異幾陷大刑向鑄僞黃金亦減死論防仕王莾作劇秦美新復投閣求死皆背於聖人之道惑於性命之理者也以彼三子猶未能盡善才難不其然歟然其善可師其過可警也爲三贊以自覽焉

仲舒先覺承秦絕學進退規矩金玉其璞發明春秋大義以修旁及五經博哉優優世莫能庸黜相諸侯仁義所漸易剛以柔茫茫大道在昔聖考蓋有不聞奚究奚討主父掎之步舒詭之嗟若先生有以啟之懲違告休不預世憂著作孔多後世是遒嗟爾君子克遵厥猷子政翼翼簡易正直博覽百家以充其徳黃金之僞智由信惑臲邪世身居困阨不爲俗儒苟取拘拘略其威儀忠質之符疾邪救危著論上書同姓之仁賢哉已夫𨿽不三事其文實章以迄於今日月之光嗟我後人庻防不忘

子云淸虛自有大度非聖不觀恥爲章句擬仿六經其文孔明隠隠谹谹實爲雷霆世世不遷知命理神胡爲投閣劇秦美新君子之缺眾儒有言蓋天絕之亦何必然末世之人以道邀利或狗耳目得之弗愧嗟爾君子能勿此畏

漢右將軍辛慶忌贊

矯矯將軍在漢虎臣實秉一心以堅事君昔有朱云廷刺安昌天子震怒懍如朝霜將軍免冠此生狂直使言而是用之奚惑如不可從受之爲益以諫殺士羣心恫疑後有大姧上且不知叩頭流血帝亦感悟云得不誅將軍之故凡人之情侮弱畏彊惟時將軍吐柔茹剛眾人之智上觀下獲惟時將軍犯顏抗色將軍之功史不絕書將軍之節萬世則無漢室之衰竟由大臣將軍此舉可謂知人千嵗而生其猶比肩有若將軍者吾請頌焉

三賢贊【並序】

丞相沂公葬東裏子產之墟而與裴晉公鄰鄭人以三賢者之行已事上養人使民其終始同然則宜相近爲之作祠堂合而享之豈所謂尊徳樂善緇衣之遺風也歟贊曰

賢不常出曠世而遇其猶旦暮如三公者或相一國或相天下善始令終髙明有融盛徳大功時之逺也千有餘嵗若相長弟循迹揆心死而不忘孰有古今其像於此自鄭人始有來仰止嗚呼若登髙山若浮深淵夫又孰測焉

伯冏惇贊【有序】

右二惇得於藍田惇者有虞氏之惇周禮有金惇有玉惇玉惇以盛血天子以盟諸侯金惇以盛黍稷大夫主婦以事宗廟此金惇也其銘曰伯冏父作周姜寶惇子子孫孫永寶用伯冏蓋穆王太僕正周畿內諸侯食采於周者皆周公之後然則伯冏周公裔孫也贊曰

穆王耄荒周巡天下祭公作招實止王過冏亦正僕其僚遵度銘器貽世似續妣祖載祀二千示我懿矩

張仲簠贊【並序】

右二簠得於驪山白鹿原簠者稻粱器其銘曰張仲云云張仲見於小雅宣王臣也所謂張仲孝友者矣籀書奇字不能盡識當有能辧者贊曰

宣治中興方虎董徵張仲孝友秉徳輔成或外是經或內是承文武師師安有不寧

驪山十鐘贊【並序】

右鐘十枚得於驪山北原無欵識然其制度似周器權之其重者十有餘斤輕者三四斤世無知音者莫能名其律呂按爾雅鐘大者謂之鏞中者謂之棧小者謂之剽然則此棧鐘也贊曰

幽亡驪山禮樂崩壊宗廟爲墟彛器用墜禹之尙聲追蠡而在蓋惡之效永世作戒

防問

防問二首

問唐時嵗舉進士至煩矣然所取不過三四十人今國家間四嵗乃舉進士至簡矣乃取之多或至五六百人議者甚疾此欲放唐制則恐賢士失職者眾欲仍舊貫則吏員不可勝紀夫賢士失職者眾則怨必興於下吏員不可勝紀則力必屈於上裁此二者宜柰何諸生極意盡言焉

問學者治仁義之術皆稱孟軻軻譏宋牼之言利也曰號則不可是所愼者莫如號也然而軻教梁齊之君則曰好勇不害好樂不害好貨不害好色不害夫勇之與樂貨之與色足爲號乎軻之議人甚詳而自任大略軻不宜至此者也試相與辧之

公是集卷四十九

欽定四庫全書

公是集卷五十

宋劉敞撰

文

鄆州謁廟文

維年月日起居舍人知制誥知鄆州軍州兼勸農羣牧使京東西路按撫使劉某謹以淸酌庶羞祭於天齊仁聖帝某受朝命來守玆土四履之內山林川澤苟民所瞻仰者皆得以禮秩祭而況岱宗乎故躬執豆籩進見廟貌神亦昭於厥誠大庇下民

鄆州禱雨文

某年月日某官某謹以淸酌庶羞祭於東嶽天齊仁聖帝某初署政周詢民事僉曰春夏閔雨至於六月非不雨也下雨而不甚此乃春秋所記聖人所憂故祗祓厥身分遣有司將以吉日丁酉乞靈於爾大神未及厥期而雨三降豈謂至誠能昭於天惟爾大神實監其衷曷敢隠神之賜使人不聞躬執祀事以彰靈徳神亦顧哀下民永終厥惠

秋賽諸廟謝雨文

某年月日某官某謹以淸酌庶羞告於某神曩者自春不雨至於夏六月毛澤將竭人力將盡神惠而福之優之渥之長之育之爰及秋成遂以有年恭薦常事以答靈徳

謝雨文

維年月日某官某謹遣某官以淸酌特羊之具賽禱於太一湫之神乃者天久不雨百姓恫恐用乞靈於爾有神顧哀下民鑑其至誠惠厥所求浹辰之間旣優旣渥旣霑旣足嵗庶幾以登民庶幾以安吏庶幾以免責山川社稷上下之祀庶幾以無乏敢不薦陳苾芬以答明徳

禱雨文

年月日某官某謹率官屬恭禱於某神曰天子憂閔元元數下詔令並遣使者則勸耕務穡亦惟是上下空匱無以供億百神之故今天弗雨毛澤竭矣大懼無以庇民事神不敢不請惟爾有神克相天子敷惠於下下民其康神以永享牲幣不敢愛罪戾不敢祈惟爾有神鑑之

謝雨文

旱气爲虐神能已之百谷將瘁神能起之民將困於食神能濟之吏將負其殿神能庇之敢不備苾芬新潔以答靈徳

祭帝堯廟文

昔帝光被四表格於上下然當時之民猶無能名況累千嵗之後有窺至徳者乎百姓區區奉事廟貎某也守土敢不進見

舍人院爲中書作祭土地文

伏以五祀之神莫尊中霤三公之府爰設種祠今玆土气含収天明昌作於國俗有賽禱之舊顧人間仰司察之靈恭敬苾芬肅瞻廟貌神其鑑善記惡佑直糾邪毋誤聰明永享祈報

告城隍土地文

某也守土之臣方將宣布朝廷之徳惠玆黎庶罔或不若惟爾有神克相其志

祭勾芒文

今玆立春農事將興爰出土牛曉寤耕者惟爾有神克相黎庶是顧是歆無有後艱

秋賽祝文

今玆風雨協序疵癘不作昆虫之災他邑頗甚犬牙相入不及此邦嵗以有成人受其福此皆神之賜也守土何功封羊索豕潔陳鼎爼簫鼓畢具馨香上達以告民樂以揚靈徳祗祗嚴嚴無敢貳請

蔡州秋賽祝文

某年月日某官某謹以淸酌庶羞祭於某神往嵗大旱道殣相望賴天之仁與神之賜風雨適時百谷順成民以安其居吏以守其業不敢忘徳防薦苾芬以答靈貺以興嗣嵗

禱炭谷湫文

維年月日某官某謹遣莭度推官王伋以淸酌時果量幣防禱太一湫之神今玆仲春農事方興而天久不雨生物歉然勾者不盡逹萌者不盡出百姓新罹旱災眾心恫恐某也上無以佐天子施徳惠下不能存鰥寡平政刑和气並隔罪戾是懼惟南山雍州之鎭惟神南山之靈足以興雲致雨紀綱天下惠而澤之使百谷奮興物不疵癘豈獨守土之吏免於罪而已其亦俾玆下民丕承靈徳永享無極

禱湫文

年月日某官某云云防禱於某神嵗旣單矣上者宿麥未秀下者嘉谷未布百姓喁喁惟雨之望是用乞靈於爾大神詩不云乎有渰淒淒興雨祁祁無使鰥寡重困吏嬰其責

二

年月日某官某謹率府屬申禱於某神某所以乞靈神湫者以百谷闕雨也自癸丑至乙未七日之間而四得雨神之貺則厚矣然而潤澤猶不足民心猶不寧故復少畱神輿當滿十日願神終賜之俾黎民庶充其所望永庇休祐

三

某爲百姓祈年防謁神湫自六七日至於旬時𨿽常得雨而潤不足神豈忘我民哉殆守土之人徳薄誠淺無以自媚於神也𨿽然百姓乏困則將不能事神神失百姓亦將亡其依歸願神有以哀之詩云神之格思不可度思矧可斁思不敢淹畱以防神貺其亦使甘雨時至毋困我民

四

自春至於秋七月凡三請雨矣賴神之惠罔不響答今時禾稼被野苖者待秀秀者待實而雨不降民心喁喁無所歸命不敢不重以告古人有言曰狐埋之而狐搰之是以無成功惟爾有神顧哀下民無乏常祀

謝湫文

前日某憂旱甚故遣從事乞靈於爾有神蓋汋之也以甲子始至雲气回復載暘載陰若有慿依乃丁邜旦卒獲嘉防宿麥賴以復全秋稼幸而就藝豈某淺誠能有感通繄神之明不忘下民防薦芳潔丕昭靈徳天旱宿麥將槁秋稼未布太守政刑放紛誠志淺薄故至於是賴神之惠膏雨沾足不敢久畱神貺率僚屬拜送惟爾有神永庇下民

春祈諸神文

維年月日謹以淸酌庶羞之奠祭於某神曰恊風旣至百物奮作故擇吉旦以迎休祥維神聰明正直依人而行將蠲其祅災俾無乏祀百姓之願也有司之幸也不敢不告

謁諸廟神文

某年月日某官某謹以庶羞淸酌謁見某神某始署政謹循舊禮封內之神敢不防事洋洋在上明明在側薦此令芳以答正直

弔海文【有序】

襄賁之城在淮上東走大海八十里餘日夕登焉美其壯觀可以爲賦而土俗無足語者又悲前世君昬政亂而賢者往往自放於海恨不出於今世使效能事職也乃爲文弔徐衍而下四人以舒吾懷亦楚辭招魂之意矣

北望滄海兮哀逝者之如斯陽旣赴而不反兮襄絕世而自怡衍沈石以信邁兮仲連又辭貴而不爲嗟呼遭世不幸賢智竄伏寧不足以自全兮誠恥羣乎貪俗黃鵠之潔身而髙飛兮知厠防之爲辱視九淵之潛兮孰與夫太廟之孤犢易明夷之象兮貴於飛而欲速四海豈其無君兮羌異心而同欲嗟乎彼茫茫之窮波也上乎無天下乎無地長蛟巨魚狂搏貪噬卉服左衽逐臭爲類言語不通衣服殊制非先王之故鄕胡爲久安此顦顇嗟乎先生之意我知之矣上暗下塞是非罔詔孰若晞髮陽阿之耀防疾背憎人懷其憂孰若自放至淸之流行乎無朋言乎無伍孰若髙蹈與世無覩是皆先生之心已嗟柬夷之混濁兮孰有慕夫先生之所爲誠自托於聖人兮名磨滅而無期胡生不辰兮曽不及今之世也寛賢容眾兮得夫子之志也禮樂明備兮大人位也胡今之望兮古棄反也嗚呼逺哉兮是可哀也夫子之魄兮儻還來也

禱廟文

維年月日具官某謹再拜禱於天齊仁聖帝之神曰聞之於經觸石而起膚寸而合不崇朝而徧天下者惟泰山爾今也天久不雨江漢之間十二都之地方數千里黍稷枯槁百姓顒顒無所控語執事之臣是以爲憂神苟防而安之猶反手也生物將絕而神濟之是非仁乎濟物不窮配天之明是非聖乎則豈獨顒顒者鼓舞靈徳終嵗而已是明經之言者𨿽亙萬世可信而不可誣也敢告

揚州賽廟文

年月日某官某謹以淸酌庶羞祭於城隍之神乃十二月晦某以自冬無雪愆陽爲災大恐害嵗事以乏上下之祀用乞靈於爾有神惟爾有神實鑑厥衷其夕雨雪若響之答益之以霢霂旣優旣渥旣霑旣足小大欣欣罔不逸豫謹擇良日薦此苾芬以報靈徳示人不欺

弔二嶽生文【並序】

今年有詔州郡皆立學乃命處士有不受學者勿舉之其受學者吏爲設員程日夜不休有疾病慶弔輒書其日爲後按視當償之滿日如律令乃可舉嶽有兩生自下邑辭其親而來爲愽士弟子旣久告歸當渡洞庭時方大風不可渡兩生畏失期而吏黜之遂渡溺死予悲其意而弔之其文曰

蓋君子道而不徑舟而不遊所以爲孝也彼洞庭之天險兮夫何二子之乘舟路幽昧以不顧兮委死生其若浮自古皆有死兮獨失乎江流意有所恨兮而曽不得其由魂放蕩而無歸兮骨沈潛而不收父母悲於堂上兮妻子號乎中洲諒行險之來患兮信徼幸之爲尢且使子而無學兮又安得此之憂是以君子溺名小人死利誇者沒權貪夫踣勢豈獨二子兮又吾以悲於今之世競進之爲悅兮靜退之爲愚幹祿之爲敏兮守節之爲迂一世之皆然兮固若人以喪軀昔重華之事叟兮躬秉耒乎歷山之下受帝禪之不喜兮夫孰欣於進取乘沅湘以南徵兮吾知重華之絕汝生泛泛而無名兮死惸惸而終古故君子審乎自得安乎幽貞道徳爲爵仁義爲滎不以貴故學問不以賤故自輕悠悠兮江波柰何乎二生

祭梅聖兪文

年月日具官某謹以淸酌庶羞致祭於聖兪二十五兄之靈曰乃者鄰幾病革君問之退而過我相對咨嗟我視君色異於他時自爲君診勸君從醫君𨿽我信其中猶疑明日大饗四方來賀奉觴上壽戎客在坐百辟相趨敢或私臥賜食上前謹懼已過疾果大作僕不能起俗醫控以表爲裏中涸外幹翕翕如燬勢一大跌不得中止俯仰晨夕遂有生死痛駭驚呼曷云能已孰云旬日殺二賢士嗚呼哀哉物固有生生固有命豈曰吾子獨天其性君之文學信於友朋君之孝友鄕黨是稱仕不過庸壽不百齡一至於此何其不平喪還故鄕義從此訣哭送道周情豈能絕

祭觀文吳左丞文

年月日具官某謹以淸酌庶羞祭於觀文殿學士左丞吳公之靈曰嗚呼徳不蚤服譽不素聞𨿽富且貴其猶浮雲公起布衣望重一時鱗躍翰飛邈不可追乃謀帷幄乃和鼎飪深識逺防四方爰稟曰剛曰柔奚吐奚茹上弼下爭匪躬之故謝劇就閒以徳偃藩所居而治小大晏然帝曰徽猷惟汝予宣汝撫朕師於時西遷功業未究以疾去位天又奪之人其殄瘁公昔臨蔡某備府屬忘勢與年分逾骨肉意气之感豈獨知音柱石頽矣行道隕心陳此薄奠爰申我辭公歸不復云何其悲

祭天章許待制文

維年月日某官某謹遣某人以淸酌庶羞之奠祭於天章閣待制許公之靈曰嗚呼惟公孝友克施其親彊力自喜敏於事君進退不懈赫然有聞始命漕輸西給京師足食與兵外禦四夷十有二年積焉如坻功勞位尊名優望充上意攸屬宜在崇近公讓莫居自請治郡淮南期月亦旣有成攺命浙東肅然治聲亟以疾聞歸居海陵天不可問道不可豫孰是人斯至於大故自古有死於公爲遽昔我先人薦公於朝意气之感期以後凋公今永歸孔音昭昭陳此苾芬以寫我誠莫哭於堂莫弔於庭魂也不亡庶幾自聼

祭崔侍郎文

年月日某官某謹以肴酒果蔬祭奠於故刑部侍郎致仕崔公之柩曰少壯從官耆艾歸政善始令終君子之慶公旣蹈焉猶有不幸攜子弄孫采組光輝築室肆耕阡陌東西可以佚老不能耄期歌也於斯哭也於斯九原無憾鄕黨實悲音備外廷從公步武今守京兆接公壤土一日之雅忽焉千古春秋善鄰義不薄死申薦令芳以告惻楚

告伯父殯文

古者庶人之喪鄰里執事其在士夫千里赴義及其送葬塗潦毋避焉有至親而或不至某獨不幸受命典城戎馬是司匍匐不能不哭於堂不祖於庭窆不復土虞不奉牲回望萬里悲號失聲門外之治王命實行蓋古亦云不卽人情於奠陳詞以昭哀誠

江休復祭文

嗚呼當今之時學不爲人仕不期通養不恥貧吾於鄰幾獨謂得之何辜於天而至於斯嗚呼哀哉君始遘疾物不甚治固曰吾命將有所制笑語作書命子後事其處壽夭可謂不貳某之得交從蔡汝南待我忘年不恥不堪直諒多聞所益者三十有餘年若靑依藍亦有出處東西南北意气之合常若在側亦有毀譽蒼蠅紅紫論議之同流言以止君今永歸使我從誰伐木之感淒其孔悲酌酒陳肴敍心以詞平生之歡從此而違嗚呼哀哉

胡因甫哀辭

冥冥上天固愛賢歟賢者則死何其偏歟生殺予奪豈無權歟宜淑而罰獨不可遷歟謂物有其數其又信然歟莫重乎生莫全乎壽莫美乎貴莫厚乎富人或逄之子獨大謬鬼神虛無誰執其咎終孝且慈有志不就惟彼惸惸令妻壽母是故悲莫悲於失志禍莫禍於夭生痛莫痛於不嗣惜莫惜於喪情子皆罹之終身不平嗚呼哀哉是可柰何𨿽有神知亦安以爲

公是集卷五十

欽定四庫全書

公是集卷五十一

宋劉敞撰

家傳

先祖磨勘府君家傳

劉氏之先出楚元王世爲彭城人西晉末避兵亂遷江南其後又遷廬陵世次皆不明不可得而知然猶以彭城爲望自廬陵遷新諭者曰遜遜生超超生逵逵生琠琠贈大理評事凡四世自唐末更五代頗假版仕州郡而未嘗有顯者評事生禮部尙書諱式字叔度少有志操好學問不事生產年十八九辭家居廬山假書以讀治左氏公羊谷梁春秋旁出入他經積五六年不歸其業益精是時天下大亂江南𨿽偏霸然文獻獨存得唐遺風禮部取士難其人甚叔度以明經舉第一同時無預選者由是江南文儒大臣自張洎徐鉉皆稱譽之調廬陵尉太祖平江南叔度隨眾入朝見於殿下黨類數十人上一一親閱視察問皆罷遣獨叔度拜商水尉遷絳州推官又遷鴻臚寺丞監潭州茶場攺大理寺丞歳終奏課倍前人太宗善之立召還對語便殿攺贊善大夫復出知利丰監是時初得並州又絕契丹和親誅靈夏叛族邊費多有司不能給頗以擾民叔度通輕重以謂此非長久之利因奏曰唐虞至治懋遷化居所以調有餘不足便民贍國臣前在潭州見積茶成山或不能泄歳久則皆焚棄今利丰監積鹽復益多有司無術以禦之但坐守視之耳國家據山海之源而不能用邊宼小警搜敝補敗輙以勞民至上下空匱甚非計也臣請通茶鹽之利被之河北闗中國可益賦而財用足上異其言卽以驛召入問計防語合意因畱判三司都磨勘司賜緋銀魚自唐歷五代天下分裂百餘歳矣吳蜀交益荊晉閩越大者稱帝小者稱王其財賦自入不統天子有司及太祖受襌十餘年間吳蜀交益諸國稍誅降太宗卽位閩越請吏入朝又定並州則天下始一統矣四方財賦一歸三司文籍相乘防計不分明吏因爲姦主者無由知叔度建請增置主轄等司以參校出入天子從之吏欺誣毫毛必察至今以爲便轉祕書丞淳化中髙麗絕契丹自歸天子方事取幽州嘉其識去就厚答其使因欲結其心斷敵肩臂使叔度往諭指王以下郊迎叔度美秀明辯進退有防矩望見者皆心服先是髙麗大旱及使者授館澍雨尺餘國中大喜事漢使愈謹自陳國小齒下願執子弟禮叔度不許然所賂遺甚厚叔度亦爲之納還朝封上天子善之髙麗通中國自此始也轉太常博士領舊職前後以職事利害議於上前及所施行天下以爲便者不可勝紀奏對明簡天子聽之率常數刻居磨勘之職十餘年後兼三部勾院條領益精明朝廷言輕重者皆自以不及故天下稱之劉磨勘云攺工部員外郎賜紫章服天子令閤門使擇善犀帶以賜其見遇如此眞宗卽位例轉刑部初李維淸爲鹽鐵使其女壻盜用官錢數十萬吏畏維淸不敢劾叔度發舉其事維淸坐黜維淸由是怨而三司貪猾吏以欺枉爲生疾叔度禁其業亦皆怨常狙伺欲塗陷之太宗察其情每坐朝輙眾稱其材故毀不得入太宗崩眞宗在諒闇吏因此告叔度事時維淸爲禦史中丞典治欲深致其文而吏所告皆虛反坐維淸愈怒叔度旣辧卽出視事如他日維淸乃諷吏劾以不俟詔入朝免官其年卒年四十有九叔度尙名檢好賓客所交遊皆一時名人徐鉉張佖陳省華楊億之徒𨿽年輩先後待之各盡其意億與石中立爲獨拜牀下其見推如此初太宗好書集祕府古書模其筆迹自倉頡史籀下至隋唐君臣以書名世者爲古今法帖朝廷宿儒鉅賢輙以賜之非其人𨿽宰相終不得而賜叔度獨六十軸當世以爲榮自叔度沒四十年間諸子皆仕於朝每上郊籍田輙以赦令追寵其親以至今贈禮部尙書

行狀

宋故推忠佐理功臣光祿大夫行尙書吏部侍郎參知政事柱國太原郡開國公食邑二千三百戶食實封四百戶贈尙書左僕射王公行狀

公諱堯臣字伯庸其先太原祁人六世祖爲輝州刺史唐季兵亂遂家焉今單州碭山是也後徙居宋虞城公祖府君事親以孝聞其爲政興利除害多陰徳嘗言曰我世當有顯者及公生愛之曰此兒庶幾成吾言公舉進士天子程其文爲天下第一授將作監丞通判湖州年二十五矣天聖八年召試翰林攺著作郎直集賢院公考以事左官於蔡公亦請知光州以便親遷右正言是歳大饑百姓不能忍死羣輩望屋而食或扺極法公建言宜依荒政弛刑以全安細民朝廷用其議丁外艱去職服除爲三司度支判官賜緋衣銀魚又遷右司諫郭后廢死議者不一而宦官閻文應方彊用事公請獄治侍醫左右無狀者爲朝廷除謗釋疑事𨿽不行物論多之後猶在殯有司張燈合樂飭供帳望幸乘輿臨當出公又言前以詔復郭氏位號則後禮不可闕觀燈非禮之急毋使天下有間言者天子從之景祐四年以本官知制誥賜金紫同知通進銀臺司兼門下封駮提舉諸司庫務寶元元年召入翰林爲學士攺尙書六部員外郎知審官院元昊畔西鄙宿兵公爲體量安撫使將行言曰故事使者所至輒稱詔存問官吏將校而初不及百姓自兵興三年矣政煩賦重小大雕敝今攻守未決宜因使者之出致勞來之意許以賦平蠲其租二年則人人致力而忘死矣朝廷嘉其意以敕牓付公是時賊馬出入鎭戎環州間官軍數不利士气傷沮公按其地形易置將校調率民力皆因事授宜先行而後聞百姓便之還又言陜西兵亡慮二十萬分屯田路不足自守賊嘗三戰三勝者由以十當一也臣視地形涇原最可憂請益兵萬人屯涇州二萬屯渭州渭足以制山外涇足以控闗中則賊不敢送死矣不然臣恐其乘虛復來潰決必甚又薦狄靑王信種世衡劉昭孫等三十餘人可將帥先是好水之戰韓丞相爲招討副使以偏裨失律左遷知秦州而範文正公經略延州亦坐移檄讓元昊不先聞謫守耀州公至爲上分別兩人忠義智勇可大任不當以纖芥爲進退失士大夫心與宰相意迕持其議久之未卽行明年九月賊果如公防自鎭戎原州以入敗葛懷敏之師數十萬眾乘勝掠平涼擊潘原闗西響震自邠涇已東皆閉壁自守於是範文正公帥慶州之眾以出身自當賊衝賊由此不敢深入而議者乃以前公言之是復以韓範爲招討使置府於涇州益屯兵三萬人而使公乘傳安撫涇原還奏曰陛下以邊事屬仲淹等而盛其備涇原誠得制勝之要賊必不敢動矣然軍貴神速不容呼吸願委以便宜毋令中覆上爲許用其言凡公再奉使皆喪敗之後所籌畫施爲便兵益民以利易害成全勝之防者大體若此其細不可勝紀廢函谷闗示以不外拒西土懷之罷涇原五州營田益置弓箭手築徳順軍張形勢之制省冗官黜無功事爲之慮皆極其當賊於此止不爲防其明年因乞降矣初曹瑋守渭州開山外地置籠竿等四寨募弓箭手給田二頃教以耕戰使自爲守其後將帥養視之不善又稍侵奪之人人怨怒有言徳勝寨將姚貴材勇爲眾所伏遂逼以閉城畔公適使還過之知貴素忠其畔未能固立自作書射城中諭以禍福死生貴恐懼畏服卽日將其眾開門出降公復爲申明約束使可繼守如曹瑋之舊而去明年加戶部郎中權三司使旣拜請自擇僚屬許之以張昷之杜杞等十五六人爲副使判官天下稱其材入內都知張永和建言取民間房錢十之三以助軍費事下三司公持不許永和宻使人致意曰公能行此則大用矣明日入見具爲上言因曰此衰世之事非平時可行且召怨而攜民唐徳宗所以致朱泚之亂也上以爲然而度支副使林濰畏永和勢助之說甚力公廷奏黜濰議乃定川峽轉運司奏乞增鹽井錢嵗十餘萬緡公固不從上問其說對曰兩蜀僻逺恩澤鮮及而貢入常倍民力由此困朝廷旣未有以卹之而又牟厚利焉是重困也𨿽小有益將必大損矣上善其對公之行已謀國論議向正不可回以利類若此其治大計以知盈虛爲急有所調發常先事因利不暴取於民故能殖其財而簿書謹詳吏亦不得欺自前使姚仲孫借內藏錢數百萬緡久不能償公居三年悉按籍償其負而軍國之費猶沛然有餘以母老求解要劇六年正月拜承防歸院兼端明殿學士充羣牧使明年丁內艱皇祐初免喪還翰林遷諫議大夫上祀明堂加給事中受詔與陳旭等議茶法當時頗言其便三年九月拜樞宻副使儂智髙反殘十餘郡遂圍廣州公按舊事及地形利害調兵遣將上常是之賊平公防爲多又奏請略準唐制分桂廣潭宜邕爲五管重募土人增澄海忠敢等兵以省京師遣戍之煩邊備益謹而衛兵以不耗減至今便之樞府𨿽本兵然自中人宦官醫工伶師嬖習近戚之進退除用皆屬焉公在位六年持法守正以身當天下之務濫恩幸請一皆抑損教坊樂工不得補班行中人非有功不以爲三路鈐轄內侍兩省非年五十無贓私不以爲押班興繕土木之勞不以官爲賞班行百司失職之人其傷財而害民必再赦乃得用敍法皆定律令天子深倚賴焉而幸進者用此怨公至爲飛書以中傷之上察其情不疑而購爲書者甚急嘉祐元年三月拜戶部侍郎參知政事張堯佐以女寵進至是復有防以爲同中書門下平章事公曰堯佐未嘗出京城無功勞不可假以相位由此罷三年進拜吏部侍郎八月二十日薨於位享年五十六公爲人雅厚信重以誠接物不修矯飾抗厲之譽士大夫以君子長者歸之其與同列議事必依於正時有不合反覆劘切止於當而已不以獨見爲奇在上前所陳天下利害甚眾至施行之亦未嘗自名將薨呼其弟純臣口授遺奏大旨以宗廟至重根本未立爲憂天子加湣惻焉親臨其喪輟視朝一日贈以左僕射印綬明年某月葬宋城縣惇孝原公凡所履歷典爲具是矣至他所領審刑院尙書省之類甚眾及累階勲開國號功臣又加以例進故弗論也娶丁氏封安康郡夫人三子同老大理評事周老太常寺太祝早卒朋老大理評事二女長嫁試校書郎戚師道早卒次在室公本以文學進至爲侍從典詔誥者十有餘年其文貴體不貴奇也有集五十卷藏於家愛樂士大夫稱爲知人所薦拔初若不審其後多赫然有聞嘗薦彭思永爲侍禦史首奏抑張堯佐不得爲二府朝廷稱之右謹條僕射公世冑官簿行事如右請牒太常議所謚及乞銘於立言之君子以志其墓伏惟加詳擇焉謹狀

王開府行狀

維王氏得姓於周靈王之子晉晉旣仙去而世人指其族曰王家其後翦以秦將顯東漢有處士霸霸生孫甲徙居於祁自是太原王爲著姓元魏時固爲廣陽侯侯二子神念神感神念避亂南奔梁神感北事齊而其家散處宋鄭間子孫蕃盛至丕又徙開封陳畱之通許鎭鎭後爲咸平縣今爲開封咸平人者公之髙祖也世以貲雄曾祖太師公祖中令公皆好義周急畜徳不顯至考韓國公仕爲江寧句容縣令後以公貴贈皆太師封大國追封曾祖妣李氏義寧郡太夫人祖妣張氏同昌郡太夫人妣張氏同昌郡太夫人趙氏防寧郡太夫人李氏吳興郡太夫人公吳興出也少奇警力學能文詞天聖八年舉進士仁宗廷試以爲天下第一時年十九拜將作監丞同判懷州攺潁州以吳興憂去官繼丁韓國公憂居喪摧棘杖乃能起景祐二年服除攺祕書省著作郎直集賢院建言朝享太廟祝文著後姓非是請止以諡別之廢後郭氏卒詔葬以後禮旣啟菆天子以上元禦樓觀燈公以謂春秋晉大夫智悼子卒未葬公燕於寢杜蕢諫止之君於臣義且若此矧後生𨿽見貶而死被尊禮宜有恩也請罷元夕燈燕俟十七日遣奠仍禁士庶聲樂三年充三司鹽鐵判官賜緋銀魚袋五年權同修起居注轉右正言寶元二年知制誥充北朝正旦國信使明年賜三品服制太常禮院同知通進銀臺司兼門下封駮事同知審官院當三班院公言廣南幅員千里鄰控蠻獠而節制所總止桂廣二州邊阻勢離蠻或窺犯緩急不及事請仿唐制以東路之廣潮西路之桂容邕分五管以宻援疏上不報其後十年儂智髙陷廣州又二十年李正徳陷邕廉欽於是人思公言而服其識明年充益梓路體量安撫使是時兩川荒饉公私凋殘旣至奏蠲逋負閱官吏良否多所進絀之人大慰說蜀郡媼某氏多貲無子一孫才數嵗媼意以貲厚其弟顧難於其婦乃詣郡誣婦不善撫吾孫願出之獄具公至立姑婦於庭置兒其間兒急趨母公曰豈不善育也媼伏誣狀又裏民孫氏產刀鉅萬死而子防其妻念門戶事請其兄經理之嫉者或告其畜禁物州用坐長法以徒當其兄且誣其妻不睦於夫常祀神咒詛將以義絕出之公曰良人已歿而妻以罪出甥家犯禁而舅爲共犯非禮律意聞見所無皆奏正之二事蜀人誇以爲神明未還拜翰林學士慶曆元年知審官院明年同知貢舉契丹之盜邊常爲塘水所限是年春其使劉六符謂館伴賈文元公曰南朝塘濼何爲者也一葦可杭投箠可平不然決其隄十萬土囊遂可路矣時言事者亦請涸其地耕以養兵仁宗以問公對曰兵事尙詭彼誠有術不應以語敵此六符誇言耳設險爲國先王所不可以已而祖宗之所以限敵騎也仁宗深然之其後神宗復嘗問之公對如是神宗曰正朕志也是北敵以王師問罪元吳故謀爲牽撓勒兵境上使六符爲不可得之求耳七月富文忠公再報聘旣行繼有詔附文忠以賜六符文忠疑國書與政府口宣及詔語或參差至中路啟書果異遂倍道馳還叩閣門請對公方攷試後殿仁宗急召諭之曰毋湏同列往獨視之公歸院與文忠議一夕易其書詔大要以彊中國絕後日牽制爲意前此敵書有太宗皇帝於有徵之地才定幷汾以無名之師直扺燕薊之語一時莫知所答公獨請間曰臣知其故因奏書云太宗嘗駕幷郊匪謀燕壘於是貴國刺梅裏求致書行在而反潛假其援兵旣交石嶺之鋒遂舉薊門之役仁宗喜曰乃自有本末諭執政曰非王某該詳故事殆無詞也十月敵泛遣蕭階來議事公實館伴階因請爲我禁元昊犯邊而指在求賂是時朝廷亦已厭兵矣及階行燕於班荊始詔公許階誠能約束元昊則當班師可錄詔語付階公以詔書予之使常得持以邀我非便但詳諭階而已還奏之仁宗善之曰唐之回鶻恃功王室難制幾有之也轉起居舍人十二月知開封府逾日都城肅然明年上元故事籍嘗爲盜惡少每至是拘之獄公呼諭遣之曰倘更爲官得盜當除爾籍皆拜而去五夜無警三月以諌議大夫拜禦史中丞李用和以元舅除宣徽使意不滿不謝居數日除彰信軍節度使同中書門下平章事公言杜審瓊太祖太宗舅事兩朝有勞然終不至宣徽使祖宗所以保後家也用和無功貪驕而陛下名器聽其所欲恐非所以全安之欲報母后厚賜之可也兼判國子監請辟錫慶院以廣學官因請車駕視學夏文莊公經略西師久無功移疾歸淮西未幾召爲樞宻使公言竦無忠諒之節専爲身謀當要重之任不深惟報效而以疾爲辭今遽擢起是避事爲得計也無以厲世又入對極論之而仁宗未省遽起公引帝裾畢其說遂罷竦石介作慶曆聖徳詩所頌一事也蘇舜欽子美監進奏院鬻故牘得緡錢數千夜召朋友宴集客或爲傲歌有醉臥北極遣帝扶周公孔子驅爲奴云者公彈劾之遂坐黜又言中書樞宻院總天下機務職分不明執政之臣勞而無功日五鼓趨待漏院閱文書以待陛奏退集議歸近已午數刻之間占書施行未旣已逼再集講明日事矣酬酢有不逮何暇安危逺慮哉古所謂三公坐而論道作而行之謂之士大夫則繁簡固有節奏請以今事細例孰者歸之有司仁宗旣用公之議升章獻明肅章懿章恵皇后祔於眞宗廟室因言藝祖孝章皇后嘗正位號而祀別室非是亦請升配時不見用至元丰中卒如公議李良臣陷於敵數年來歸議增六室復閤門故職公言良臣𨿽能終自拔前不死戰爲賊俘實有罪今加賞敍無以示後李廣漢名將陷匈奴得還議當斬贖爲庶人蘇武不屈節白首歸漢才得典屬國古之馭將法義如此良臣宜待後效興國僧紹宗鑄鐵象妄言災福惑眾聚財士女傾赴之以金銀器飾投諸冶中貴人督作宮掖出貲佐之公以爲西師宿邊而財費於不急動士心起民怨詔立還中使禁止之又言四月朔太陽當虧經典所忌請罷遊幸西苑諸後旣升祔賜羣臣帛有差以公由翰林學士遷特命倍賜與學士等公曰不敢以臣廢法屢惇諭訖不受天章閣待制滕宗諒帥慶州以邊事用度無藝軍費幾屈公累疏之逐宗諒嶽州五年官伴北朝回謝使六年春復拜翰林學士兼龍圖閣學士權三司使公言太祖時兵十二萬太宗時十八萬章聖時四十萬今遂倍之兵在精不在眾冗數坐食非計也三司𨿽總財用大計而事實在外請太原大名永興帥臣各帶計置一路糧艸是冬請補外攺侍讀學士兼龍圖閣學士知亳州攺鄭州明年三月轉給事中七月移澶州明年拜尙書禮部侍郎坐舉張得一罷職是年河朔大水民流亡朝廷分河北爲四路冬置帥公以本官充髙陽闗路安撫使知瀛州至則爲方略振哺全活甚眾皇祐元年春復兩學士五月充永興路都部署兼安撫使知永興軍七月攺河南府兼西京畱守十一月轉戶部侍郎河東安撫使知幷州兼本路計置糧艸四年還朝知審官院充翰林學士承防兼侍讀判太常寺公在經筵每進讀必以古義反復勸上以傳當世之事仁宗於邇英閣置太原經蓍艸顧曰宮中每閱此卿亦知其說乎公具對本末因曰願垂意六經正史此非帝王所宜學翌日巳徹去五年知貢舉至和元年充三司傳充回謝北朝國信使見敵主於混同江敵每嵗春帳於水上置晏釣魚惟貴族近臣預一嵗盛禮在此每得魚必親酌勸公又親鼓琵琶以侑之謂其相劉六符曰南朝少年狀元入翰林十五年矣吾故後之使還除宣徽北院使言者以公是行遇正旦使宋選於靴澱選與敵使爭不直公實與防卽攺端明殿學士知永興軍嘉祐二年移秦州族瞎藥木徵唃廝囉連衡更出歳爲邊患公以威信誘服皆請吏修貢西境無事知河南府知定州八年英宗卽位拜兵部尙書治平二年知大名府兼北京畱守京師大水公上治平政鑑十篇大槪謂宜寅天尊祖愼威福判眞邪愛民肅兵以答天誡神宗卽位拜太子少保遣中使李舜舉詔曰卿防獻忠先朝今宜有輔不逮者公約政鑑之義上聖政備覽十篇明年檢校太傳宣徽北院使再任熙寧初西邊久無事而疆吏產謀造端公極陳所以綏懷之者夏人果使橫山族殺保安守將楊定遣使以其主諒祚訃至公請選勇辯士詰取害定者果送之戮於境上而受其使未幾邊將又遣兵攻境復犯我慶州我亦取其防古城公知邊患未有艾也復上疏言章聖得潘羅支而繼遷之患息仁宗得唃廝囉而元昊衰今橫山五族與吐蕃董等眾族世受王命今宜以恩信深結之可得其用是夷狄攻夷狄之道也又請按求唐韋堅裴耀卿水運以實闗中唐引粟江淮爲回逺今可漕太倉粟則比唐爲易其言道路甚悉常因日蝕上天下形勢憂勤啟聖爲政先後三論召還有大臣語公曰今大新百度能少黙當進矣公謝曰士固欲得位以行其志然未聞枉志以求位也遂論新政謂靑苗助役皆縣官漁利謂諸役法困民惟衙前籍上米石使相助若可行以代吏祿然是竭良民以飬浮浪公於是不得畱京師去畱守南都四年判河陽五年再判河陽府八年還朝兼中太一宮使言今天下兵分所謂三十六將臣觀其人皆鬭將而已倉猝當悞事又言國馬大事監牧不可廢交阯襲邕管罪不可赦宜募兵江湖使習風土便器械賦芻糧於荊閩則無勞費公懇求閒退章八上元豊元年檢校太尉南院宣徽西太一宮使賜金方團帯先塋得置寺皆異禮也歸居洛陽面辭陳天下利害有人所難言者自執政而下侍從館閣士大夫皆爲詩以美其行三年彗出西方詔求直言公上疏大要以愛民省事爲本願振滯淹伸寃枉蠲逋負秋大享明堂詔入陪祠旣畢事召對曰北門常湏徳而卿故治也當再勞臥鎭之又屈指數曰某年召卿歸矣時三路籍民爲保甲下戶皆不免日聚教之提舉官禁令苛急河北保甲往往爲盜賊百十爲羣州縣不敢以聞公極論其獘謂非止困其財力害其農業所以使爲不良者法驅之也將恐浸淫爲大盜可憂願蠲裁下戶於是主者指公沮法異國論公曰此老臣所以報國也章入不已天子始悟保甲之爲盜也六年三月拜安武軍節度使再任八年三月今上卽位拜彰徳軍節度使公再至魏前後求退章累上不許七月寢疾詔遣中使挾國醫臨視二十一日薨於府第之正寢訃聞兩宮驚悼遣使慰防賜予甚厚又朝中貴人防防歸洛以開府儀同三司告其第公儀觀端秀動容步武皆有規度語韻如鐘於書無所不觀博雜茹而折衷於孔氏爲文章渾厚淸偉尢長於比事儷辭平生奏章皆自爲之至老不以屬人對賓客喜淸談論文誦講古人詞章及國朝典故少遭天下無事仁宗向意經術奨用文學士公翺翔出入論思謀謨知無不言言無不盡指切權近發明時政無回隱侃侃諤諤白首逾壯故逮事四朝多見納用而眷遇深渥在朝廷淸塗要地踐履周徧外之名都大鎭多再至者所至首訪民所同患所同欲廢舉之專以愷悌之情與人休息人是以安樂之去而思之深也蜀魏定皆立生祠士大夫皆曰王公之志𨿽不得坐廟堂行之然內外五十餘年凡詔告於上設施於外其及物者蓋多矣累典貢舉遇士有大體號爲得人公少喜道家說其於頤生練气蓋有自得之者故年益髙神明益彊臨終且索筆艸奏求輿疾歸洛奏成而目瞑詞气不亂或泣於傍猶揺手止之兄弟十人從子孫眾多以公官以公嫁者數十人疎族寒士有謁必厚之薨之日槖無餘貲而孫猶未有官者公娶薛氏資政殿學士簡肅公之女追封平樂妹今封和義郡夫人子男七人未名而卒者四人仕而卒者二人曰正甫奉議郎曰端甫大理評事次曰晉明今爲承奉郎任公裕孫亞卿而卒者三人今二人之壻曰節度推官石宗彞宣徳郎呂希亞孫男七人秉文景文並承務郎敏文假承事郎賁文尙防余早卒女三人曾孫男女三人公所著內制外制集各五卷奏議十卷文集七十卷王氏世葬開封府開封縣之蘇村至公始葬其考韓國公於尉氏縣之柏子岡今又之地得於河南府河縣教忠鄕府下裏而日得公薨之年十二月之甲申吉乃葬公焉公舊名拱壽唱第日仁宗面賜今名謹具公世系官事始終上尙書省移於太常告於太史氏謹狀

先考益州府君行狀

公諱某字某世居江南之臨江而望彭城曾祖某祖某避五代亂皆隱居不出考諱某入朝廷仕至工部員外郎沒因葬京師累贈禮部尙書國史自有傳公於尙書爲中子生十三嵗則丁尙書憂哭泣毀慕過於成人及𨿽免喪哀至則慟哭聞者皆感動太夫人陳氏尢憐之常曰此兒能不忘其父吾可無憂讀書學問未嘗煩教督又自約敕不輕與人往還不多言笑祥符初以進士及第年二十四自尙書薨公兄弟皆防惟伯兄以延賞就仕其餘未有立者公首自奮用文學成名不失世守授福州連江縣尉職典盜賊刑獄所發擿縱舎窮極情僞未嘗小愧於心民有鄰里爭田者訟之歷十餘歳不決卽舉其事屬公公立辯其姦吏大驚以爲神其後公替歸所訟得田者私候公於建州屏人請曰聞公北還某有善香數斤願以爲壽發視之白金也公笑不取曰吾豈以公事祈私報耶命之去調睦州淸溪主簿民至今傳以爲自淸溪入宋朝吏防防愛民者未有如公攺宣州南陵令是時李階知州事朱正辭貳之兩人皆精悍負其材能於吏事刻深待屬縣多易屬縣亦憚之奔走趨向不敢不如意及公至以法令從事符下不便者按其故辧之不爲少屈兩人初忿後無如之何數自絀所見遂更爲相知薦公於朝嘗權績溪績溪在深山中民好訟多事而無學者公患之爲立小學請師於旁縣及公去有讀書者其後有舉進士者慶曆中有登第者與某同年具自道如此云攺大理寺丞知婺州金華縣縣治城中民以織作爲生號稱衣被天下故尢富是時禁网尙闊守丞至者不甚以亷自持吏民有所請求輙移縣攺章易辭以爲俗公一一絕之善善惡惡貧弱者得職胡則以太常少卿丁憂居杭州其鄕人所親有犯法者公持之則欲爲之請自杭州來見公旣見但敍平生卒不敢言而去幹興初上卽位攺太子中舎移梓州中江縣嵗調民數千治隄縣前多不如實公較之省其工半而築作精堅倍他歳李若谷知梓州條公所行事下他縣使爲法自中江徙通判瀘州百姓相率畫公像於浮圖舎對之號泣如失慈母瀘州在西南徼上與戎夷接境自前世以武人爲守苟置勇力不習吏事聽訟決獄不得其情故盜賊時時亂邊天子憂之議增置通判使轉運使上其人時任布爲轉運使以公治中江之狀聞故公得之公在瀘州始盡去舊獘峻其防禁事事有守吏不得因緣爲欺蠻夷亦無由與吏爲怨百姓便之其後皆遵川以爲故事自未置通判郡不能數歳無兵及置通判公首爲之興事創法究其利害遂以安寕至今王防正以財雄巴蜀而與莊獻太后有連自請占鹽井利每嵗倍輸事下轉運使轉運使不敢抗因以屬州防正多賫金帛挾太后指以請公不肯曰井鹽非王氏之舊欲奪貧民以厚豪族𨿽嵗加數倍之輸於朝廷猶秋毫耳而貧民必有失業者非王政也事遂止轉殿中丞通判常州攺國子博士知髙郵軍髙郵故揚州太祖時置軍自社稷孔子廟城郭門戶倉廩郵亭因循不中儀制歷六七十年公補舊造新大小皆繕修一瓦之用不以勞民而事畢立王琪敍其語刻之石賜五品衣魚明道元年江淮大旱蝗虫起揚楚間尢甚公悉心撫輯使富人出粟以分貧乏然猶有羣輩持仗爲盜者捕得皆當死公安其情無他悉笞遣之前後數十百人益募壯健爲兵或曰大旱來歳未可知倉廩且不足多此宂食何爲轉運使亦以爲言公曰凡人有七尺之形者必不忍坐俟死急則起爲盜賊耳勝廣亦是也足其口腹可以消其邪心何愛於倉廩因奏言州郡無兵荒儉之後易啟盜賊心宜稍增屯防以俟歳定朝廷從之揚楚廬壽諸要處皆益兵是嵗米一斗數百錢然盜賊終不敢發還朝轉虞部員外郎又轉比部知潤州前守三四公死徙相繼獄訟或數歳不決帳籍當上尙書者吏稽緩亦往往出嵗因恣爲欺謾公下車數日間舊訟盡決平之帳籍盡條正之轉運使王夷簡上狀於是復置諸路提防刑獄就除公福建路在福建三年察大寃濫除盜賊舉故事而巳不輕出教令奏貶知泉州蘇壽通判張太衝以鞫獄入人死屬部莫不聳動轉司勲員外郎入朝禦史中丞攷天下提防刑獄課爲第一拜開封府判官公旣明習法令通達政事毎進見有所請讞平處上常以爲是寶元初除荊湖北路轉運使將行對於紫宸殿語移數刻上喜曰卿去勉之不久當召卿賜紫章服丁太夫人憂解官時張詰爲河南澠池令鞫獄故不寔流嶺南詰者公福建時部吏公嘗薦之故公亦坐免服除寄居毗陵故丞相杜公衍參知政事李公若谷參知政事範公仲淹皆奏言西邊未寧宜進用材幹通敏之士如劉某者不當在防地由是復召爲比部員外郎知漣水軍作大浦牐通淮潮城中以便往來詔書褒美蘇舜欽刻石記之慶曆三年議大汰諸路轉運使老耄疲懦者以雋賢代之加按察之號公復爲湖北轉運按察使是時陜西路元昊廣西路宜蠻湖南路山猺防峽路施蠻皆擾亂朝廷方患之而下溪州諸彭亦相扇應和推明哲石柱揚言爲變諸寨頗有告者詔書問公公對以謂終不能爲變可無所憂後辰州太守又奏請彭誘漢人亡命者爲心腹私置椽從事移書故不遜郡使人往輙侮慢玩辱請加兵討滅詔書又以問公公曰蠻中貧薄所以不輕犯約束以生生之具皆仰於漢也是漢已制其命矣蠻夷往來入漢必道辰溪落寫水勢漂激可下不可上故臣度其必不敢爲變今緣語言意气小不足欲輕動大兵疲曵士卒於篁竹艸莾之間如令敵各驚逃保據懸險淹費日月事未可究且中國禮義爲治尙猶有怨恨爭訟加於刑獄況蠻夷本與人異不足深誅前世待蠻夷取覊縻職貢不絕而已臣前較辰州土工無慮三萬餘皆伉健可用益積粟支二年器械兵甲皆繕完足以坐待其變無爲反入其巢穴以僥幸也比來諸處用兵小勝輙賞或詐增首級亦超拜官故邊臣爭欲造事邀功甚不可聴奏入詔書並下辰鼎澧三長郡吏令兵事稟公毋得妄動蠻亦終不敢失貢職鄂州官市茶歳五百餘萬斤三司計積年羨余奏請增買一百萬三千餘斤公曰鄂州買茶多故民不聊生今已不能減又柰何增之引利害固爭上許寬一年公曰事可行不必寛一年事不可行𨿽寬十年猶之不可也奏益堅爲三司所抑及替還見上面奏竟免之初置按察使歳竟奏簿分別賢不肖所宜以備黜陟取舎朝議欲自此致太平奉使者知指所稱進糾駮人人爲品題或過直失實務以稱上意執政平其章十用二三以寃自訟者紛然公獨言知仁堯孔所難能以一言知之固尢難荊州十二郡吏員大小四百餘臣以秋到職冬奏簿此理不可信非誣則愚臣不敢也吏材過人效顯然者立奏用其頑頓嗜利不事事者立舉繩皆毋湏時至於奏簿人人品題其賢不肖能否必非旬日所能定願以爲後朝廷亦許之公之議論鄭重務大體不趨時皆如此當是時荊湖奏貶官吏比他路爲少而請讞與聴罰必當其罪終無自訟者然公資不忍廢人𨿽在刺舉之職外方嚴見繩墨內實寬裕恥以察爲名其發擿貪污必先下小罪去之毋居位而已不去乃稍正其罰然疾詐謾不悔過者居部𨿽無勢或虧除不服罪偃蹇去之遠𨿽有勢終不貸寕建令李康在事多不法公先露其擅賦民造船等事康卽日移病尋醫康多親戚有力人居朝未月餘就遷長沙令康因盛衣服詣府門上謁陳恩公知其意欲以誇示無忌憚奏詰其前事因言舊制尋醫者滿三年乃復用所以懲姦僞康尋醫未能月何以得以爲縣亂舊制輕百里之任不可詔書追毀康告敕時康已署事旬日矣湖南轉運使又奏康挾債赴官使吏民償債康遂坐廢云慶曆五年復拜司勲員外郎六年判三司度支勾院鹽鐡判官舊三司諸部有所奏辟輙先白判使相踵以爲俗其後判官置奏狀而已或不自知所舉爲誰及公至三司使有所欲用以空名狀使公署公求知舉者姓名三司使不悅更令他判官舉之旣而奏上多非其人議者紛然三司使亦由此罷契丹使公來以太常少卿接伴遂送之還言河北州郡多建請築城鑿河所役皆數十萬工冀貝之間尢甚百姓失業可哀而吏以此邀賞苟不禁止後將放效競事土功因緣致他變宜著令城非陊頓不得擅請增廣河渠非可通漕省大費者毋議穿鑿當修城浚渠者𨿽能省功亦不加賞如此自止矣又言澶魏塞河堤當霜降水落治之是也今失其時春水日生農事方急而十餘萬人不得緣南畝其取土處去河三十里以上恐終不能成工就能成之功必不堅盛夏水漲乃甫可憂不如因水勢所欲趨且稍稍決通兩州東西多古河水自此自可以少勞而定朝廷以公言頗黜諸土功又遣近臣行河城猶築治如故間一歳河竟決商胡鹽鐡於三部米鹽煩劇公處之若無事初金明池樓船壊將修之使湖南入楩楠巨材歷二年乃到京師計其費數百萬以上中人用事者欲盜取之指請修內寺上許焉書下三司公因見言曰樓船非楩楠不可用故令湖南上之捐費𨿽多不得已也其餘自宮寢之用不以勞遠人今欲輟船以完寺寺旣當完船亦當修湖南絕遠費殊未易上曰朕本不知此木爲樓船用所費如此寺與樓船俱未湏修也乃止太祖作東西水磑以供禁中歳久頗廢因不復用自禦膳所供麫皆市買上之所由旁緣侵漁京城內外以磨磑自給者皆厭苦之公復修兩磑使遵舊職而禁絕姦吏事多若此不可勝紀又以太常少卿使契丹八年五月攺主客郎中益州路轉運

因請曰蜀人久安不可不慮其變臣聞益州舊輸河東陜西京西三路絹布共一百六十餘萬自西兵以來稍增七十九萬事出一切足用而已今西鄙幸定諸增賦反因循爲常臣請盡罷之無竭民財又益州歳買中沙布十餘萬疋給京師諸軍官估旣薄百姓苦之布以故尢楛惡不中用軍士得者人人有言宜增實其估寬民力止怨亂上皆許及上任遂條奏行之蜀人大喜相賀其年十一月二十六日薨於位壽六十四初至蜀未能三月蜀人皆啼號失聲明年孤某等奉公喪歸京師公爲政喜興利除害無巨細必盡心上有賦調可免免之或不能免爲設方法使吏無所輕重𨿽領轉運及參度支鹽鐡事以財賦爲職猶持此心不變專以民爲本事有不可行𨿽出上指或所從來久遠終持之不憚攺及其施功效明白亦終不自矜其用刑威而不煩故所至必見愛去必見思自初仕至終四十年終不營產業饋遺𨿽故人不受不與人交利不諂笑尢愼交遊非其人不以虛言相惟阿不數幹貴人之門杜李範諸公皆平生相知毎眾稱道之然當位亦不用也官遂畱落後輩多先之初無芥蒂常稱先君仕太宗朝居一官終身𨿽其時士大夫樂職恬勢亦皆然故所興造功效聲實常溢其望今士大夫亟遷官無宿業此風俗之敝也吾豈敢忘先君之守自坐張詰免後三遷皆以大臣薦論及用稱功勞特拜不復經審官院求磨勘故爲司勲前後凡十五年多所稱舉已顯者今樞宻直學士孫沔天章閣待制社杞田瑜本以屬吏進其餘在臺閣者甚眾積階至朝防大夫勲至防軍夫人臨沂縣君王氏屯田郎中贈尙書右僕射礪女夫人初歸家尢貧能與公協志上事姑下収宗族叔妹無不安悅諸妹姒來歸者皆在夫人後動靜施爲視夫人爲法莫不柔順或以母禮拜事不以先後匹敵亢也太夫人少不見則思之太夫人旣終夫人思慕成疾嵗余亦不起年五十三康定元年五月十二日也五子元卿眞卿皆早亡某大理評事攽鳳翔府節度推官放太廟齋郎長女嫁廣徳軍判官杜舜元早亡次嫁禦史臺主簿張諷次嫁將作監主簿徐緽某等皆同產惟放及一女五嵗晚出云葬祔尙書公夫人同墳伏以先君事親行已臨政治民事實皆可傳某旣愚闇不能偹識而窀穸逼近願因執事傳載於石以信天下而重無窮某𨿽不肖然執事幸哀而許是成某之終事而賜以不朽也故敢頓顙泣血以請惟執事哀焉謹狀

公是集卷五十一

欽定四庫全書

公是集卷五十二

宋劉敞撰

墓志銘

皇兄故金紫光祿大夫檢校太子賓客使持節祿州諸軍事【缺】州刺史充本州防禦使上柱國天水郡開國公食邑四千四百戶食實封九百戶贈昭化軍節度使追封祁國公墓志銘

公諱永裔秦悼王孫贈保平軍節度使鄖國公之子母李氏生十五年以勝衣冠召見賜名補右侍禁上之開國壽升及爲皇太子也公皆以恩遷凡三遷至內殿崇班上卽位拜禮賓副使西京作坊使內園使領貴州刺史又遷左領軍衛大將軍本州團練使左龍武軍大將軍萊州防禦使宗祀明堂助祭者賜爵一級徙【缺】州防禦使罷將軍官皇祐五年九月庚午以疾薨享年五十有七公之於屬籍天子兄也天子哀焉爲輟視朝贈以昭化軍節度使祁國公印紱遣中貴人予祠禭賵防喪事恩禮甚厚公性聰敏開悟其爲兒時已能自修飭眞宗皇帝憐之嘗召入禁中親諭使學而授以書由是益自喜數應制賦詩詔輒褒之及長好學慕善動靜顧禮不以富貴加人累階金紫光祿大夫勲上柱國爵開國天水郡公食邑四千四百戶實食九百戶自祖宗制天下監於前世惇敍紏合以睦宗族厚其爵祿尊寵之而不任以事故宗室得以無吏責自保而材美亦無以見於世然其保祿持寵至於永年善始令終而無纎芥者其賢行亦足以推而知云公娶韓氏封髙宻郡君彰徳軍節度使重贇之曽孫禮賓使允並之女先公一年卒繼室以武氏左淸道率府率昭信之女仍封髙宻子男十人曰克平右衛率府率早卒曰克寛克友克仕並右監門衛將軍曰克勇克研並太子右內率府副率共一未賜名出後伯父承簡三不及名而夭女八人長適東頭供奉官王延之次適西頭供奉官楊應昌次適右侍禁髙凱次適右班殿直石立皆有湯沐之封其二人尙幼二人早卒公之薨也殯奉先寺嘉祐五年有詔歸葬汝州梁縣乃以十月某日祔其祖先王之兆使者視襄事而詞臣刻銘志其墓曰

秦惟寵王鄖亦貴公嶷嶷其國是爲小宗勝衣就傳實敏實聰爲善之樂簡於帝衷富貴不驕動而顧禮棠棣之華莫逺具爾古也惇敍於今爲美壽不百年令聞不已喪還汝墳從先王居天子有命懿實是書納石幽堂恩篤禮殊茫茫萬世敢告不誣

皇侄故金紫光祿大夫檢校國子祭酒右屯衛大將軍兼禦史大夫輕車都尉天水縣開國伯食邑九百戶贈洺州防禦使廣平侯墓志銘

贈洺州防禦使廣平侯克溫鄖國公徳鈞之孫濮州團練使承偉之子母曰範氏以天禧二年十月十日生生十餘歳賜名補右班殿直轉左侍禁攺太子右衛率府率右領軍衛將軍上祀明堂遷右屯衛大將軍皇祐五年閏月丙戌以疾卒享年三十六詔以洺州防禦使廣平侯之印紱策書告其殯又特使中人弟賻視喪事於禮爲丰侯爲人謙遜敏慧能以其貴下人嫻於辭令應對涉獵多所通而尢邃音律積階金紫光祿大夫勲輕車都尉爵天水縣開國伯食邑九百戶上於宗室固厚而侯之資又足以持富貴使幸而永年且久觀太平之盛其名位豈少哉夫人宋氏封壽安縣君太子太師贈侍中彥筠之曽孫也子男七人其四未及名而卒叔徹爲右千牛衛將軍叔民太子右內率府副率共一人未賜官女六人長適右班殿直李傅共一早死四尙幼侯旣卒天子哀傷之使中人取以入度其一爲女道士而養其三人者禁中嘉祐五年十月詔以侯之喪祔於汝州秦悼王之園而志其墓中臣實爲之銘銘曰

葛藟之延本根是賴懿懿王族曰繁以大廣平蚤秀華葉俊茂中道而摧天理誰咎梁汝之壤先王是塋魂兮往居萬世攸寧

皇弟故金紫光祿大夫檢校太子賓客左監門衛大將軍使持節昌州諸軍事行昌州刺史兼禦史大夫柱國天水郡開國公食邑二千二百戶食實封一千戶贈涇州觀察使安定侯墓志銘

贈涇州觀察使安定侯承操秦悼王廷美之孫廣陵康簡王徳雍之第六子母曰淸河郡君崔氏幹興元年正月生廣陵邸天聖九年召見賜名遂以爲右侍禁再遷東頭供奉官攺右千牛衛將軍左監門衛大將軍天子祀明堂以三後配上帝宗室皆助祭內外進爵加昌州刺史嘉祐三年正月乙未以疾終於位享年三十有七訃聞天子哀焉詔以涇州觀察使安定侯印防告其柩又遣中使視喪事弔賻之於禮爲丰卽以其月殯城南奉先佛寺君爲人敏慧有姿望嘗授尙書略通大義愛樂賓客接之窮日夜不厭於技藝多所通而琴奕射禦皆尢精過人又能爲歐虞書號得筆法娶王氏封普安縣君贈太師中書令兼尙書令守斌之孫崇儀使令傑之女前卒繼室以其娣內殿崇班令短之女封新安郡君子男五人長克勉太子右內率府副率次克助右千牛衛將軍次克貢次克勍皆太子左監門率府率克勉克貢早卒其一不及名而三女亦皆夭死嘉祐五年自京師歸葬汝州梁縣祔於其先王之兆其窆之日實十月某甲子云銘曰

帝綏四方親親以睦秦爲別子亦疇其福翼翼諸孫豈伊異人念徳畏義克亢其門安定幼慧惇書習藝不怠不驕以保爵位沒有追策天子之思刻銘幽穸後世是詒

皇侄故金紫光祿大夫檢校太子賓客右監門衛大將軍使持節潯州諸軍事潯州刺史兼禦史大夫防軍天水郡開國侯食邑一千八百戶贈邠州觀察使追封新平侯墓志銘

贈邠州觀察使新平侯克構者上從祖兄之子曽祖曰廷美秦悼王祖曰徳彛潁川郡王父曰承最贈宮苑使宣州刺史母劉氏東平郡夫人生十餘歳召見賜名補右班殿直再遷西頭供奉官天子以謂宗室以服屬爲親疎其授之官𨿽無事當使位尊而秩優以寵異之不當與庶姓等由是攺右千牛衛將軍遷左監門衛大將軍皇祐二年助祭明堂領潯州刺史嘉祐元年十二月辛未以疾卒於位訃聞天子加哀憐使中使防喪事厚賻防之而以邠州觀察使新平侯印防告其柩侯之爲人溫厚有姿望能自飭以禮舉止甚厚事太夫人以孝聞喜讀書爲詩又善射好虞世南書學之防得其法嘗與宗室召對各使冩先帝自所造歌詩第共髙下侯所書第一受詔惇奬上與族人嘉善而矜不能所以教育矯括之惟恐不至其有一善輒加賜金帛以厲其意而侯嘗以材見優故於其時受賜爲多累階金紫光祿大夫勲防軍開國郡侯食邑至一千八百戶享年四十二夫人李氏吳王煜之曽孫右侍禁繼榮之女封樂壽縣君先侯十二年而卒又娶王氏贈鎭南軍節度使中正之孫東頭供奉官世昌之女封仁和縣君子男六人長叔璨右千牛衛將軍次叔況太子右監門率府率次叔派叔婼皆太子右率府副率其二人不及名而死女六人長未嫁而卒次適左班殿直郭昭彛次適右班殿直劉君平其三人不嫁學老子法居延寧宮爲道士天子賜之名曰洞仙洞深洞惠云其一亦早死嘉祐五年十月詔以侯之喪葬汝州梁縣其先人之兆銘曰

麟趾之詩王風是首顯允公族共徳信厚猗嗟新平資質淑溫知孝其親信厚之元不忌不矜技藝畢能以善自名天子是稱生有榮耀沒有褒錫刻此銘章以告窀穸

皇侄故銀靑光祿大夫檢校國子祭酒行右監門衛將軍兼禦史大夫上防軍天水縣開國子食邑六百戶贈右武衛大將軍墓志銘

君諱克蕭於上爲從祖兄弟之子曽祖曰秦悼王廷美祖曰髙宻郡王徳恭父曰循國公承慶母劉氏封金鄕縣太君君以天聖八年生生數歳補右班殿直俄而攺太子右監門率府副率其後又遷右淸道率府率君於宗室屬籍非甚逺自曽祖祖父皆王公積富貴君始爲兒未能就外傳則以恩賜名得官矣然猶知慕學興藝不專以安逸自放皇祐中嘗召宗室子弟對延和殿試其所書敕宗正定髙下君書第一特詔束帛賞之宗祀明堂助祭者皆賜爵遷右監門衛將軍嘉祐二年四月癸丑以疾卒享年二十八詔贈右武衛大將軍君娶徐氏封東陽縣君兵部尙書翰林之曽孫西頭供奉官祐之之女先君一年卒子男三人長叔慈次叔巘皆太子右內率府副率其季不及名而夭女子六人四人尙幼其二亦夭死嘉祐五年十月詔遣使者以君喪葬汝州之梁縣祔於祖考之次而令詞臣敍其世系爲之銘銘曰

乃祖乃父惟王惟公同姓之恩𨿽逺猶丰孰謂若人稟命不融年不逾壯位不過庸刻銘其丘以永無窮皇侄故銀靑光祿大夫檢校國子祭酒行右淸道率府率兼禦史夫夫輕車都尉墓志銘

君諱克協曽祖曰廷美秦悼王祖曰徳雍廣陵康簡王父曰承睦處州觀察使母隴西郡君董氏生十餘歳方有詔賜以名補右班殿直巳而以殿直秩卑攺太子右監門率府副率久之遷右淸道率府率故事宗室無吏職其遷無常期朝廷有大禮輒推恩進階防勲凡三加恩得銀靑光祿大夫檢校國子祭酒兼禦史大夫輕車都尉年二十七慶曆八年七月辛丑以疾卒其爲人內和外順宗室佳子弟也奕棋學書人亦頗稱其能娶李氏禮部侍郎應機之孫子叔頤爲右監門率府率嘉祐五年十月葬汝州梁縣悼王之塋內於君之卒凡十有三年云銘曰

族食世降疎戚有倫振振公路並受渥恩其恩如何結綬乘軒修塗未半天奪之年輀車還葬祔祖以孫尙有餘慶幸其後昆

皇侄孫故銀靑光祿大夫檢校國子祭酒行右監門衛將軍兼禦史大夫上防軍天水縣開國子食邑六百戶贈右武衛大將軍墓志銘

皇再從孫銀靑光祿大夫檢校國子祭酒行右監門衛將軍兼禦史大夫上防軍天水縣開國子食邑六百戶贈右武衛大將軍叔詹其先出秦悼王曽祖曰保平軍節度使徳鈞祖曰儀崇使承震考曰河內侯克明母慕容氏封淸福縣君君生十餘歳補右班殿直已而攺太子右監門率府副率君初賜名叔昭避叔祖徳昭諱有詔攺命遷右淸道率府率明堂泛恩授右監門衛將軍始開國天水縣君食邑三百戶更大禮進爵子益封亦三百戶嘉祐三年十一月乙酉以疾卒年二十五矣娶曹氏封金鄕縣君無子五年十月葬汝州梁縣君𨿽膏粱少年然性溫厚喜讀書爲詩其出入恂恂不逾節若終享貴壽者旣夭遏早死又無後不祀何耶然其卒也天子贈以大將軍印綬其葬也使者防視詞臣爲之記其於哀榮亦可謂備矣銘曰

有貴之勢無待於賢有賢之資無愧於全兩者遂矣而詘於年非命也耶其誰使然

皇兄故深州團練使承訓妻安定郡夫人張氏墓志銘

夫人姓張氏曽祖璡贈祕書丞祖炳贈光祿卿父利用內殿崇班閤門祗侯母金城縣君薛氏夫人以大中祥符七年歸於秦邸稱來婦年十有八矣明道中以恩封上谷郡君皇祐三年進封安定郡夫人生子男五人克勤克儉克禋克孚克懋克勤右屯衛大將軍秦州團練使克儉右千牛衛大將軍克禋左侍禁克孚右屯衛大將軍克懋右監門衛大將軍儉禋並前卒女三人皆有湯沐封然不嫁讀老子書居太和宮爲道士賜名曰道正道升道仙云夫人大王父王父三世儒者習爲禮義能知書又通於音溫柔慈良母有多子年六十六嘉祐四年十二月壬戌以疾卒明年權殯法濟僧捨十月葬汝州梁縣凡宗室𨿽甚材無事職於外其言行固莫得而聞而宗婦無外事於家其莫得聞又益甚然而視其奉祭祀和宗族教子孫壽考且寧其賢亦可知矣銘曰婦稱外成亦允有命或成或隳未必皆幸祁祁夫人習善厥躬來歸於宗繼啟其封魚軒象服小君之飾惠於皇天以彰有徳有子有孫肅何詵詵其慶繩繩其誨諄諄六十有四未足云壽柔惠之風是用詒後

皇侄故和州防禦使歷陽侯夫人安福縣君王氏墓志銘

夫人姓王氏曾祖贇贈崇信軍節度觀察畱後祖文慶贈左武衛將軍父承彬內殿承制夫人旣世仕朝廷閨門有法而其性亦婉嫕溫厚可以配君子生十有七歳歸於宗室故和州防禦使歷陽侯克周克周上從祖兄弟之子也族近世貴夫人能嬪以禮旣三年封安福縣君有子男二人長曰叔何爲太子右內率府率次曰叔苖爲副率女二人皇祐二年十月甲戌以疾卒於廣親邸第年二十有七後十歳得嘉祐五年十月葬汝州梁縣祔其先祖姑云銘曰

婦以義從得其歸難又況王族富貴顯嚴婉嫕夫人出於良奧作嬪公侯其節靜好齋祓祭祀肅恭朝防小君之尊湯沐是賚貴且有子奚福如之獨不永年云何其悲

皇侄右屯衛大將軍克戒妻太寧縣君李氏墓志銘

李氏尙書駕部員外郎定之曽孫國子博士京之孫屯田郎中周珣之女年十有七以禮選納爲克戒婦事尊章盡其勤孝上承下接皆有禮意族人稱其婦徳婦功婦容婦言皆具之慶曆中封大寧縣君至和二年十一月丁丑以疾卒年三十有五凡生七男九女男曰叔杲右千牛衛將軍曰叔縠叔滿叔涉皆太子右內率府副率三人不及名而夭長女嫁右班殿直王定次嫁右班殿直張從政其二早卒其一學浮屠爲比丘尼居資聖禪院其四尙幼嘉祐五年十月葬汝州梁縣先姑之塋銘曰

古之嫁者教於公宮禮義之益實被其宗夫人之先世世儒者蘋藻之習自其牖下旣得所從孔惠且溫媚於尊章上下欣欣九女七男是謂多慶而不永齡嗟哉其命

皇侄右監門衛將軍克淳妻追封仙遊縣君李氏墓志銘

皇再從昆弟之子右監門衛將軍克淳妻李氏皇城使髙州刺史繼中之女贈司徒斌之孫贈驍騎大將軍訓之曽孫年十有四慶曆八年以禮稱來婦性溫惠敏於女工又善書頗知爲文其習好若此非世祿及將家所爲也凡生一女早夭皇祐三年五月庚午感疾卒享年十有八以未及賜邑封詔特以仙遊縣爲湯沐追告其殯嘉祐五年十月日自京師歸葬汝州梁縣祔其先祖姑而命詞臣爲之銘銘曰

歸得其從天子之宗從得其職公侯之宮賢也宜永壽何不容赫赫王命追褒邑封副笄展翟旣禭其躬納銘壤下以質無窮

皇侄右監門衛將軍克常妻濮陽縣君盧氏墓志銘

夫人姓盧氏曾祖贇東上閤門使誠州刺史祖亮太子右監門率府率父炳泉州徳化令外族周氏年十有六以禮聘爲克常婦克常於天子再從兄弟之子曾祖祖父封皆至王公親近族大支庶繁衍然夫人稱爲能孝其宗沈靜謙順樂於爲善封濮陽縣君至和二年十二月甲寅以疾卒年二十有九生子男二人長曰叔興太子右監門率府率次曰叔邑大子右內率府副率女四人二早夭二尙幼其殯於門封法濟寺其葬於汝州梁縣實嘉祐五年十月云銘曰

王族緜緜其麗不億風教之首亦繄內則盧爲著姓前世尢盛有婉夫人載共休令歸於良夫宗族以愉有子有封短年何吁凡葬冇銘以視來裔刻此堅石閟於幽隧

公是集卷五十二

欽定四庫全書

公是集卷五十三

宋劉敞撰

墓志銘

大中大夫行刑部侍郎致仕上柱國賜紫金魚袋兪公墓志銘

公諱獻卿字諫臣其先河間人晉永嘉之亂徙居黟歙公之父曰某贈工部尙書尙書之父曰某某之父曰某皆蓄徳不仕慶詒其後尙書取閔氏贈太原郡君實生二子長曰獻可官至某官天章閣待制其季則公公之初學師友某兄彊力敏捷儒術自任其後遂相繼成進士名聞天下云拜壽州芍陂尉臨事明察善鉤人情推顯至於隠故盜賊不敢發發又輙得人有告其師浮屠出遊者公揣其有姧使吏拘之而索其室得浮屠之屍一縣大驚以爲有神轉昭州軍事推官陳進亂嶺南象州危甚吏民莫自堅其太守欲背城奔使公往防之公至爲說利害復教使堅壁治兵爲不可攻太守急聴其言得免誅賊亦不至官兵之在宣州公部昭民往輸之粟及事平議畱昭民伐山林以治官府曰役病矣不可以不示信請期三日許之民聞公令知不久役皆勸功趣事事如其素陳進死上功第一賞未行丁尙書憂喪畢轉大理寺丞爲本寺詳防官選殿中丞知廬州愼縣又換杭州仁和縣丁母夫人憂服除攺太常博士知南雄州潮陽吏民不相能訟系不決一郡恟恟徙公知潮陽鐫其曲直潮陽又多水害公親相地勢築防金山百姓便之轉屯田員外郎大臣薦可爲郡守歷兩院禦史領左軍巡使舉察稱職拜三司鹽鐵判官上初卽位公疏言民力不足其獘在取之太繁用之太奢可減宂食及諸無益引先帝爲法累數百言天子嘉之罷淸衛兵及省浮屠老子祠醮公本謀也淮南二浙一嵗耗鹽十三萬尙書經費不足公往示之至則條廢舊獘以新法從事吏盡償所負又增五百萬石以兄爲鹽鐵副使攺開封府推官防陜西言兵食不足轉運使非其人朝議換之上亦重其選宰相數奏進擬無合意者召公問狀公不辭讓因入言之天子識公名曰是前使淮南者可奏公至部三日得半年之儲終嵗餘二年之食𨿽一切方略然其百姓富者不病貧者不擾云涇原塞外武延川本羌地諸將請築保鑿濠守之公奏以謂生事不可許已而寇果至殺掠吏士塞所鑿濠而去轉兵部員外郎遷京西召對邊事薦趙某可將帥賜三品服以兄沒當求爲東南官攺福建召還判鹽鐵勾院轉刑部郎中居二年命直史館知荊南府進諌言事上聴不倦喜曰卿不當往荊州卽日拜三司戶部副使歷度支鹽鐵三部轉右諌議大夫復出荊南滿嵗授直集賢學士知杭州登石作堤以捍江濤水不爲災召回判三班院及銀臺門下省出爲宣州元昊畔西邊大擾詔書問所欲施公條上十餘事朝廷稱其知時務徙知應天府攺工部侍郎以疾請老天子憂之以爲刑部侍郎致仕聞其居杭州卽從徙二子官吳中以便奉養慶曆五年四月十七日終於所居享年七十有六明年某月某日葬歙州某縣之某原從先人居夫人馮翊郡君錢氏柔淑知禮是配是宜子四人長希楚某官次希元進士及第早夭次希及次希忠皆將作監主簿女三人長適祕書丞江杞其二未嫁公爲人髙明剛嚴論議立規矩似不能容物至典法持獄平易寛恕不肯妄有輕重其在京西錢丞相爲許州厚賓客之奉嵗費千萬執政素不說又疑其有私公奏事至京師開其端問公公對曰無他世稱公長者累階至大中大夫勲至上柱國爵至開國伯食邑至九百戶所與交遊同僚多歷兩府事而公獨不遂可謂命矣銘曰

兪之先世基徳相繼其大而章自公兄弟雍雍在家矯矯在官歷試以難富貴不愆忠而好謀天子是咨功濟西方國人不知辭老而休亦不逾距其風孔髙以憚進取仲尼有言積善餘慶公實有子嗣武其盛

尙書屯田郎中提舉兗州仙源縣景靈宮王公墓志銘

公諱衝字景儒其先自太原遷宋居虞城祖化贈太傅考礪贈太師中書令於今爲顯家故弗論著也公少則好學論議依名節慷慨自喜不與眾浮沈士友多憚之祥符中舉服勤詞學成進士名得試校書郎知興國軍永興縣父喪解官服除選於吏部試判優等爲武安軍掌書記授武昌軍崇陽氏陳廣與人鬭鬭者以他疾死而吏劾廣殺人議寘大辟廣亦不能自明公擿其狀以聞有詔下旁郡覆廣獄廣卒無事轉運使奇其意欲爲之請賞公辭不受天聖初攺著作佐郎知壽州霍邱縣吏積不治盜賊放橫公使其百姓鄰伍相收司而以耳目一切糾發老姧宿逋中盡服禽無脫者徙蜀州晉源攺祕書丞知陳畱當是時章獻太后垂簾聴朝而中人用事者羅崇勲之徒交通縣豪借之意气以漁奪細民吏不敢何公獨以法繩之請謁無所聴大姓田滋等由此懼造飛語以姧利事污公太后果怒下公吏使中人雜治之訊掠甚急欲公自誣服公義不屈寧必死不肯少自下獄遂不具然猶坐除名徙雷州景祐初上始親政盡斥逐羅崇勲等諸附麗之者亦貶廢言事者多以公不辜聞天子亦自識其名復起爲衛尉寺丞又詔盡雪向罪後勿用以爲負攺著作佐郎知越州防稽縣都巡檢使張懷信所部兵亂百姓恟懼欲逃入山谷間公防其不足虞固請徹城門兵以堅眾心郡中由是安康定初復爲祕書丞通判幹州自元昊畔邊將數戰不利而民力以屈公上備邊禦戎等防及言復鄭國渠以實闗中事遂施行通判華州月餘擢知幹州遷太常博士知洋州眞符縣言民家失火舉族焚死公視其狀曰必仇者爲之教吏推迹其人與三日期賊果得一郡大驚以爲神明郡故無學公爲立黌捨收其才子弟得二三十人親教養之吏觀聴悅喜由此彬彬然興於學與西州等矣遷屯田員外郎知泰州明年攺都官嵗饑發常平倉以食饑者凡所活數萬人使者上其治爲淮南第一賜緋衣魚符攺職方領南京畱司禦史臺就遷屯田郎中提舉兗州仙源縣景靈宮受詔未行嘉祐元年十一月甲子以疾終年六十八後三年十月甲子塟某原初公起黃綬至二千石更四縣五州所居見紀未甞官京師一爲陳畱以剛直防不免猶濱於死及復召士大夫翕然向仰之兾其且大用然遂汩沒不進未能如其意稱其量也自以道終不行而公長兄年九十矣以太子賓客謝事家居故求爲畱司官以優遊相從鄕閭間怡怡如也有終焉之規嗚呼可謂篤於義知所進退不失其正者矣性不妄悅人謂窮困益堅於時人鮮所合而範文正公特知之數薦於朝其爲政也勇於當事興利若不及去惡如恐失之亦以此故仕甞難進易退然其處之晏然未甞以見色辭喜讀書屬文尢長於詩詩凡千餘篇讀之其志可見也夫人葉氏封馮翊縣君三子長漢臣進士及第爲長舉令次眞臣試將作監主簿皆能世其家者也次某尙幼三女長適大理寺丞尙穎次適祕書丞孫珪其季未嫁某也公之甥也故於公之葬得敍其志而銘其哀銘曰

爲道者有言白則涅矣剛則缺矣嗟嗟舅氏涅而不變缺而不捲硜硜其聲矯矯其行極晦而明其辱則榮孰不公侯孰不耄期人也天歟其止於斯我葬舅氏悠悠我思銘以藏之以寫我悲

故尙書虞部員外郎分司南京贈光祿卿杜君墓志銘

君諱惟則字定國姓杜氏其先蜀人少舉進士不遇而其兄以尙書郎守睦州當先帝卽位四方賀受命君亦奉其兄章上禮有司天子嘉之召試學士院得試祕書省校書郎調含山縣主簿南雄州司理參軍稍遷徳淸江都令川薦者言攺大理寺丞知南安縣徙知雷州是時瓊管有大獄太守坐擊者千八百人吏民恫恐上下莫自安百姓廢業而夷獠素易吏狙伺重輕轉運使患之以獄事屬君君颿海風一日至郡下條其情狀悉罷遣千人百餘人而取其尢桀惡當坐者具獄上廷尉朝廷是之吏民賴以安攺太子中捨通判濠州賜緋衣銀章又攺殿中丞通判杭州幹興中轉國子博士知處州遷尙書虞部員外郎年老自表分司南京因家於雍邱君爲人溫厚和易與人交尙義久而益恭其言必踐之不爲虛詞以導悅人亦未甞斥人過至於仕宦視公事如私視百姓如家人苟可以便之必啇度處畫使得其宜而後已不求爲名故所至見愛去之輒見思及其謝事歸居也鄕裏慕仰之稱爲誠長者曽祖某祖某皆不仕考某贈太僕卿夫人某氏封某縣君四子長某早卒次子某次舜元次叔元三人者天聖八年同嵗進士而君夫人尙皆壽考無恙兄弟旣成名還家拜慶一縣往賀之車馬塞里巷士大夫以爲榮君隨其少子官淮陰明年十一月某甲子卒享年八十二未及歸葬夫人長子次子諸婦諸孫相繼又卒貧不能自還且三十年叔元乃克舉君之喪葬於某鄕某原而盡祔其餘實嘉祐五年七月甲子云叔元固善士孝慈有志節自其宦於朝數以令請贈君官至光祿卿然叔元之事親其設心以謂必已之所自盡者然後慊於義是以其得反葬爲艱且久矣銘曰

以仕必才耶致位一州不爲卑矣以壽必仁耶至於耄期不云微矣嗟嗟杜君樂易信厚長者之規矣實有良子實收實食謂天不可信於此乎視納銘其邱以詔後世

故朝散大夫尙書刑部郎中致仕上柱國賜紫金魚袋張公墓志銘

公諱沔字楚望姓張氏其先出畱候子房三國之分紘仕孫氏由是爲江南人其後居鄱陽者曰子員子員生瑤瑤徙建安之浦城瑤生厲厲生大王父從晟從晟生曽王父贇贇生王父靄靄生考瓌自王父而上皆仕南唐不及見天下之平公考見天下之平而早世不及仕故不聞於時公之孤八嵗矣𨿽幼知感慕沈靜不戲狎異於他兒少長髮其家書讀之勤志彊力期以文學成名當是時楊文公以文章名一世於公鄕裏外姻也因起從之防遊楊氏之門者常數十百人而公以才見稱祥符初舉進士甲科得試校書郎知撫州臨州縣再調睦州遂安縣治皆有聲用薦者言攺大理寺丞知平陽縣遷殿中丞母憂去官服除知溧水縣轉太常博士通判溫州賜緋衣銀魚莊獻稱制張旻以舊徳用驕僭亂法公上書請出旻補外事𨿽不卽行然士大夫忻然向之擢禦史臺推直官轉尙書屯田都官員外郎甞奉使決大獄朝中稱其平丞相李文忠公善之拜侍禦史數月呂文靖復入相二人者不相能爭於上前以謂故事三院由中丞薦不當以執政用出公知信州旣至又移福州嵗余乃復召還言事引大體正得失而已不苛細充開封府判官轉兵部員外郎攺三司鹽鐵判官出爲淮南轉運使賜金紫轉工部郎中復入爲鹽鐵判官假諌議大夫使契丹還言敵情慢疑有非常宜敕邊爲備旣而敵果以兵臨境求闗南地如公防慶曆二年加直史館知陜州明年轉刑部郎中元昊入涇原敗葛懷敏數十萬之師闗中震驚兵少不足自守朝議不暇逺發使中貴人卽崤澠之間遮四路歸戍悉還補其闕兵久乘塞自以得生歸與妻子相見復驅之就死地人人怨呼以言相激拔刃彍弩且欲絕河橋爲變中貴人無若之何疾馳入陜以詔書屬公而去吏民駭懼奔逃公單馬出城矯詔諭之曰賊已出境受詔諸軍趣還營毋得差池眾見公之易也帖然皆斂兵就道莫復諠嘩於是範文正經略闗中梁丞相奉使延州皆奏議以公權事合變消亂止禍宜厚其賞朝廷不能用契丹復修好除邊闗備徙公河北轉運使初保州以被邊故戍兵廩賜厚他處及張昷之爲轉運使議有所增損軍中怨之相率殺守佐閉城反諸將聞變爭欲急攻城大兵防城下幾十餘萬公獨不聴曰兵驕故作亂耳民不反也攻城必多所殘百姓何罪且城未易攻與之相反覆諸將不能奪乃登東闗門呼首惡者諭以禍福使出降眾皆踴躍投兵杖再拜曰公活我願見詔書面縛後旬餘天子爲遣近臣受其降卒全一城者公本謀也猶以事不先覺貶秩知汝州富丞相宣撫河北封敕不下曰張某有謀功乃當賞祭何奪之位然天子以輩例皆貶故不許公爲人溫恕仁讓在朝廷恂恂無所競稱爲博厚長者至臨急變勇鋭堅決以身蹈不測處之不疑其治軍旅應變畫防能任大事𨿽宿將無以校得失百姓賴以安豈所謂仁者必有勇耶移知宿州初陳恭公有所愛吏私屬公公不應及其在位因事左遷公都官員外郎監宣州鋭士大夫由此惡之不平於其免相也乃復得工部郎中知廣徳軍又遷刑部郎中江南東路轉運使召還判三司戶部勾院未幾自請治明州有詔視三路轉運使嵗滿當入朝因上章請老子蘇天子許焉用其少子爲州從事以便奉養初公以材進數試繁劇有異效世許其任公卿其後失意更不遷而新進常輩名位顧多超處其右自丞相以下數稱其功理其枉然遂終不用十有餘年他人爲公恨而公處之晏然未甞寘色辭性亷不治家人活業仰俸祿以生而厚於宗族鄕黨賓客所資養周給稱其意厚薄初不計有無及其歸家居也囊篋無餘貲所居才蔽風雨飲食或日闕亦不以累其志攺其樂嘉祐五年某月某甲子無疾卒享年七十有八積階朝散大夫勲上柱國夫人魏氏封某縣君子三人皆孝謹諷太子中捨詵太常博士誨則州從事者也女五人皆嫁名家明年某月某日葬某縣某鄕之穹隆山吾聞有陰徳者有陽報不在其身在其子孫若公之徳多矣殆亦其後且大乎銘曰

仕系其逄進退有時嗟我張公長者之規排難寢兵洞然至誠不伐不矜棄功與名富貴磨滅令徳則長惠之在人世以不忘穹隆之葬公則有子宜爾子孫尙食廟祀

朝散大夫殿中丞知汝州葉縣騎都尉陳君墓志銘

君諱耿字仲操眞定人祖日審交父曰昌業世世傳鄭氏禮皆不仕君受學父祖祥符初以經中第得上元尉歷永定軍司理參軍霸州錄事參軍甘泉令遷建雄軍節度推官知永濟縣丞相沂公鎭魏善其政奏徙大名大名治城內事尢劇嵗滿課最得見上拜權永淸軍節度判官初丞相率其屬連奏舉君可京官必得之而才稍遷丞相以爲賞薄知其有親更敕其弟子融辟君監光州防場便奉養數月以憂免其後服除爲蘇州觀察支使達官鉅人薦君材能於朝者前後十餘章攺祕書省著作佐郎知霍丘頃之移閬中遷太子左贊善大夫代還除葉縣未行又遷中氶慶曆八年十一月五日卒於家享年七十五君爲人亷直不阿勢附俗而內恕有愛故長於爲政其在永定軍人有殺死於路者賊不得其子疑怨家所爲詣吏辧訴吏以子言名捕訴者按之證逮詾詾囚無以自明君察其不眞訟系待訊而急自守丞請捕賊守丞怒曰司理侮法耶何敢爲死罪解脫遣他掾與司理雜治囚笞掠數百千囚不勝痛誣服具獄待報君猶守之不聼人皆爲君懼明年博野縣捕得眞殺人者舉郡大驚眾乃皆伏及爲永濟縣當契丹使往來道自先帝與戎約和結兄弟嵗時聘問一以敵國禮待之使者入境天子使中貴人候迓饋勞冠蓋相屬其有求市令所司調與之以見中國廣大厚其歡心而少從旁縣賦取蹴迫令長稽緩不如意輒劾以違制文移倉猝百姓騷擾嵗嵗苦之略比軍興而縣吏鄕典亦利得其勢侵漁細民其敝蓋久及君至爲設方略飲食供張百物皆豫儲待後使者過縣有所調取不復及民民便安之王丞相由此知君其始至閬中嵗大旱郡守希轉運使意不聴民訴災民遮君自言君卽詣府請之猶不許因趨出悉取民所訴狀屬吏以令蠲其租而公文上轉運使轉運使初不悅後無如之何文丞相守成都聞而嘉之更分遣官屬行視兩川郡縣之被災者皆奏除其租獨閬中由君免於流亡而上恩浸滛至於東西川十有餘萬戶矣君晚升朝贈其父大理寺丞母崔氏仙防縣君位𨿽不大顯世守榮焉娶薛氏封髙平縣君先君卒子五人女四人初君仕官過汝陰樂之築室焉君旣沒三嵗十二月丙申諸子裔奇京蘇等乃以君及髙平之喪葬懷音鄕之髙原以成君志奇舉進士與予同嵗孝友慈祥予甚知之故予得銘其葬庶幾不朽云銘曰

學如其才有以顯親仕如其職有以便民壽爾厥年夫又何怨卜處於此實惟君存蓋古別子百世不遷尙越其延施於後昆

翰林學士吳君前夫人趙氏墓志銘

翰林學士吳君長文之元配趙夫人者兾州言都人父立仕爲遂平令家頗饒於財憐其子爲擇所從至年二十翰林君尙未仕治孔氏書王氏易通達有聞而遂平賢之以女予之夫人旣歸吳氏事尊章迨及祖姑婉嫕敏恪執勤左右夙夜不懈𨿽退居其宮未甞有隋色吳氏甚貧夫人不敢有私財自其所賫服玩器用百物者苟可以備家費緩急無所愛以故族人無內外小大皆歸其賢翰林以經明選於禮部調回福州古田尉廣信軍判官夫人皆隨以往人謂其去舅姑之側當少假豫自寛而夫人滋益恭猶其故時也觀其志不爲逺近有所輟作𨿽賢士大夫或不能矣寶元二年八月二十二日以疾終年二十二其後翰林以亷能升王朝又舉賢良對防直言天子用爲諌臣遂掌制命召爲學士顯貴得封其淒縣郡君而夫人不及封人皆爲之恨夫人凡生一男二女男曰璟有至性其幼也未能識其母長而思慕悲哀有過於人者今補太廟室長長女嫁祕書省著作佐郎胡稷臣而亡其次嫁泉州司法參軍王孝寛初吳氏自齊之禹城徙北海九世矣由曽祖而下藳肂未葬翰林卜其地得東阿之魚山鄕孟柵原爲吉嘉祐四年十月告於朝遷曽祖妣王考以葬而舉夫人之喪以從曰生不與我同其樂矣死若有知也其祔於祖姑尙獲其志焉銘曰

女得其歸婦宜其家不幸不淑悲如之何夫也塋之子也承之祔於祖姑萬世其寧之

公是集卷五十三

欽定四庫全書

公是集卷五十四

宋劉敞撰

石記

皇侄孫故右內率府副率叔捨石記

太子右內率府副率叔捨上之再從侄孫曽祖曰徳彜昭徳軍節度使兼中書令潁川郡王祖曰承錫左屯衛大將軍楚州團練使父克辟右千牛衛將軍母曰吳氏陳畱縣君嘉祐元年十一月已丑生於宮邸二年四月以宗室長子賜名爲太子右內率府副率四年六月甲子以疾終厝奉先佛寺五年十月葬汝州梁縣古之道天下無生而貴者故𨿽王者之子猶勝衣冠而後爵之然亦任其事責以職時有不能以恩全者矣國朝變此制公族𨿽疎逺皆以官祿富貴之而終不任以事使之必全其待長嫡又加異故叔捨未至能言而官矣然亦夭遏早死豈固有命耶謹記

故右監門率府率克壯石記

皇再從侄故銀靑光祿大夫檢校國子祭酒行右監門率府率兼禦史上騎都尉贈左領軍衛將軍克壯字稱之慶曆三年五月二十二日生生四嵗詔賜之名拜太子右內率府副率又四年上祀明堂宗室之助祭者仲叔季弟幼子童孫不問能與未能勝衣冠皆賜爵進秩由是遷右監門率府率嘉祐四年年十有七矣六月乙酉以疾不起聞詔贈左領軍衛將軍自始賜名至於終積階銀靑光祿大夫檢校國子祭酒兼官侍禦史防勲上騎都尉蓋見其進未見其止也曽祖廷美秦悼王祖徳雍廣陵康簡王父承亮磁州防禦使母杜氏初其出就外傅也尢警速成有所授學未甞不以忠孝爲言磁州賢之謂其左右曰此我家寶也性多所通於書畫音律皆精過人比其卒尙未娶故無後明年十月葬汝州梁縣其先王之墓次固有苖而不秀者耶敍其行事以塞詔防以表其竁穴謹記

皇侄孫故太子右內率府副率叔罕石記

皇侄孫叔罕者慶曆五年五月八日生生五嵗以干元節與宗室子弟皆上壽得召見因賜名授太子右內率府副率明年正月十三日有疾卒嘉祐五年十月葬汝州梁縣曽祖徳彞保信軍節度觀察畱後贈昭徳軍節度使兼中書令潁川郡王祖承矩莊宅使贈洺州防禦使廣平侯父克循右監門衛大將軍栁州刺史母劉氏其葬𨿽以殤略然自啟至窆猶使使者以王命督視云謹記

皇侄孫故右內率府副率叔疾石記

皇侄孫太子右內率府副率叔疾其父克廣右監門衛大將軍其祖承矩贈洺州防禦使廣平侯其曽祖徳彜贈中書令潁川王其母楊氏其生以皇祐元年八月其賜名以五年四月其卒以九月其他官以銀靑光祿大夫檢校國子祭酒兼監察禦史武騎尉其以嘉祐五年十月甲子實祔其髙祖秦悼王之園有詔刻其世系於石而藏於其墓所以異宗室之恩云謹記

皇侄孫故太子右內率府季培石記

皇侄孫季培其先出奉悼王曽祖曰克已右千牛衛大將軍祖曰叔韶右屯衛大將軍賀州刺史父檢之右千牛衛將軍檢之於悼王五世矣季培之生以嘉祐四年三月其世次上從祖兄弟曽孫之子也最逺生月餘卽賜名授太子右內率府副率階勲兼官檢校皆如故事所以優宗室長子異其禮其年十月八日夭死厝延祥院明年十月日海州梁縣有詔刻石識其竁云謹記

皇侄曽孫太子右內率府副率持之石記

太子右內率持之至和二年六月三日生生一年以宗室長子賜名除太子右內率府副率嘉祐三年八月十八日卒厝於延祥佛捨又二年十月葬於汝州梁縣先王之塋曽祖承勗贈宮苑使宜州刺史祖克構贈邠州觀察使新平侯父叔防右千牛衛將軍母王氏持之於天子爲再從曽孫其屬益已疎逺然其所以愛厚惇睦禮秩如一將長養而富貴之不幸早死命也夫謹記皇侄孫太子右內率府副率叔鬷石記

皇侄孫鬷至和二年十月二十日生嘉祐四年乾元節用家人禮上壽見省中賜以名拜太子右內率府副率其階光祿大夫加銀印靑綬檢校國子祭酒兼官監察禦史勲武騎尉所以寵秩之甚厚其年七月三日感疾卒蓋生五嵗矣下殤也墓逺未得葬厝禪惠佛捨嘉祐五年十月乃葬汝州梁縣祔於其先王之墓曽祖曰徳恭追封髙密郡王祖曰承慶循國公父曰克絢右屯衛大將軍母王氏無命號此其世系也謹記

故右監門率府率克播石記

皇從祖兄弟之子銀靑光祿大夫檢校國子祭酒行右監門率府率兼殿中侍禦史上騎都尉克播字伯芳廣陵康簡王徳雍之孫磁州防禦使承亮之第十一子母杜氏以寶元元年十二月生於宮邸慶曆二年始賜名授太子右內率府副府得銀靑光祿大夫檢校國子祭酒兼監察禦史武騎射其後遷右監門率府率加兼殿中侍禦史上騎都尉幼聰悟機速有成人之姿磁州愛之甚日課使學書未甞有倦色其用法頗得古法嘉祐元年十月甲子感疾卒年甫十有二云權瘞奉先佛寺後十二年當嘉祐五年十月乃汝州梁縣曽祖秦悼王之塋是𨿽於禮殤且無後然天子猶以族人之愛使使者防葬事詞臣爲之志以成人之禮處之可謂厚也已謹記

皇再從侄曽孫太子右內率府副率化之石記

皇再從侄孫化之者右監門衛將軍叔廣之長子祖曰克已贈深州防禦使饒陽侯曽祖曰承壽贈均州防禦使武當侯化之以皇祐二年九月一日生明年以宗室長子賜名授太子右內率府副率其年六月二十一日病不育嘉祐五年十月葬於汝州梁縣先王之園是古所謂無服之殤也然其禮亦備矣謹記

皇侄孫故右監門率府率叔亹石記

皇侄孫叔亹其先出秦悼王曰祖曰徳恭衡州防禦使祖曰承壽南作坊使父曰克基右武衛大將軍母曰扶風縣君宋氏以慶曆三年始生生五嵗始賜名遂以爲太子右內率府副率上祀明堂復以恩遷右監門率府率初出就外傅知愛書事筆硯不類諸兒皇祐五年六月三日以疾終年十有一嵗矣殯普濟佛寺嘉祐五年十月日葬汝州梁縣從其先祖之兆云謹記

皇侄孫故太子右內率府副率叔鼐石記

皇侄孫叔鼐其父曰右屯衛大將軍克殉其祖曰贈武信軍節度使循國公承慶其曽祖曰贈防國軍節度使兼侍中髙密郡王徳恭徳恭之父則秦悼王故叔鼐於上爲從祖兄弟之孫生五嵗則賜以名及官得銀靑光祿大夫檢校國子祭酒行太子右內率府副率兼監察禦史武騎射而疾卒實至和二年九月十日猶以成人禮殯延祥佛寺後五年乃葬汝州梁縣其髙曽之墓兆實嘉祐五年十月日云謹記

皇侄孫故內率府副率叔閭石記

皇帝再從侄孫銀靑光祿大夫檢校國子祭酒行太子右內率府副率兼監察禦史武尉騎叔閭者贈昭徳軍節度使兼中書令潁川郡王徳彜之曽孫贈武信軍節度觀察畱後遂寧郡公承衎之孫左武衛大將軍克諧之長子母曰馮氏皇祐四年四月四日生生旬日以干元節預宗室長子例賜名除太子右內率府副率明年五月二十日卒遂厝於昭聖禪院嘉祐五年十月於汝州梁縣從髙祖秦悼王之塋是誠不幸而夭矣然而其生有爵其死有歸其葬有志是殤以成人之禮居也豈不亦幸耶謹記

皇侄孫故右監門率府率叔僧石記

皇侄孫叔僧慶曆丁亥十二月二十日生明年以宗室長子例賜名授太子右內率府副率皇祐二年上祀明堂用泛恩遷右監門率府率至和元年十一月九日以疾卒始八嵗厝於東興福佛捨曽祖徳恭衡州防禦使贈防國軍節度使兼侍中髙密郡王祖承慶和州團練使贈武信軍節度使循國公父克頠右千牛衛將軍母樂壽縣君髙氏嘉祐五年十月葬汝州梁縣祔於先王先公下殤也然以親親恩錄其義已厚矣謹記

皇再從侄孫右千牛衛將軍叔防妻萬年縣君王氏石記

皇再從侄孫右千年衛將軍叔防妻萬年縣君王氏者西頭供奉官漢賓之曾孫右班殿直從周之孫三班奉職溫恭之女年十有六以禮成防至和二年封萬年縣君明年六月庚申得病死殯奉先資福院後四年嘉祐五年十月某日葬汝州梁縣上於宗室恩厚其子孫服屬𨿽逺苟勝衣冠能趨拜無不命以官者王歸爲叔防婦安富亦樂矣然不能成子姓甫三嵗而亡其命也哉謹記

公是集卷五十四

