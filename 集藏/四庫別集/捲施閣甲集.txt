捲施閣甲集淸洪亮吉

捲施閣甲乙集目錄﹝並自敍﹞

少湔慈訓長乃薄遊契心五嶽渉足八州所資聞見冀寡悔尢泉乎通籍登覽殆周盤盤經史復預校讎庶幾一得參乎九流亮吉識

文甲集卷一意言二十篇

卷二釋歲

卷三釋舟

卷四貴州水道考上

卷五貴州水道考中

卷六貴州水道考下

卷七書四篇釋一篇

卷八序六篇書二篇

卷九奏折一序傳二篇考三篇墓表二篇

卷十疏一篇書二篇序三篇傳二篇行狀一篇

文乙集卷一連珠三十二篇敍錄十八篇銘二篇頌三篇

卷二七招賦二篇

卷三雜文十篇

卷四雜文十二篇

卷五雜文九篇

卷六雜文十二篇

卷七雜文八篇

卷八雜文十篇

卷九九十兩卷未刋代言五篇雜文﹡篇

卷十雜文十篇

捲施閣文甲集卷第一陽湖洪亮吉學

意言二十篇

父母篇第一生死篇第二百年篇第三禍福篇第四剛柔篇第五治平篇第六生計篇第七百物篇第八修短篇第九鬼神篇第十天地篇第十一夭壽篇第十二仙人篇第十三喪葵篇第十四好名篇第十五守令篇第十六吏胥篇第十七文采篇第十八眞僞篇第十九形質篇第二十

父母篇

人有百年之父母﹐有歷世不易之父母。百年之父母﹐生我者是也﹔歷世不易之父母﹐天地是也。人何以生﹖無不知生於父母也。人何以死﹖亦可知仍歸於父母乎﹖且人之生﹐稟精气於父﹐稟形質於母﹐此其所以生也。及其死﹐歸精气於天﹐歸形質於地﹐此其所以死也。離百年之父母﹐歸歷世不易之父母﹐𨿽有孝如曽參孝巳者﹐亦何事悲乎。且我未歸之先﹐我百年之父母先已歸歷世不易之父母矣﹐則我無論生無論死﹐亦何嘗有離父母之一日乎。難者曰﹕人無離父母之一日﹐則吾之生吾之死﹐父母主之乎﹖抑歷世不易之父母主之乎﹖曰﹕皆不能也。夫生於土而死於土者﹐林木是也﹔生於水而死於水者﹐魚鱉是也。及問其所以生所以死之故﹐林木不知﹐魚鱉不知﹐水與土亦不知。則人之生死﹐卽歷世不易之父母亦安得知之乎﹖且以吾視之﹐所謂歷世不易之父母﹐似今古如一矣﹐安知不又有消長代謝於其間耶﹖是歷世不易之父母尙不能不流轉於气數之中﹐而況乎所生者也﹖魚鱉之生也﹐若與水無預﹐而卒不能離水以求生﹔林木之生也﹐若與土無預﹐而究不能離土以求活。人之生也﹐若與天地無預﹐而亦不能外天地以自存。是則所謂父母而已﹐當其偶然而生﹐是天地間多一我也。多一我﹐而天地之精气不加減﹔及其倏然而死﹐是天地間少一我也﹐少一我而天地之精气不加增。卽積而爲千我焉﹐積而爲萬我焉﹐其生與死之數﹐於天地亦不能少有所增減也。林木與土相忘﹐故能遂其生﹔魚鱉與水相忘﹐故能畢其命。人與天地相忘﹐故能終其天年。且不特此也﹐天地自生人以來﹐皆與之相忘矣﹐故來也無所凝﹐去也無所滯﹐不啻率億萬子姓之同過於逆旅也。然𨿽相忘﹐而實未嘗相離。卽云有生死乎﹐人𨿽亾而精气不亡﹐精气不亡是人亦不亡矣。人不亡﹐則直與天地同獘耳。吾故曰﹕未嘗有離父母之一日也。

生死篇

生者以生爲樂﹐安知死者不又以死爲樂﹖然未屆其時不知也。生之時而言死﹐則若有重憂矣﹐則安知死之時而言生﹐不又若有重憂乎﹖生之時而貪生﹐知死之後當悔也﹔死之時而貪死﹐知生之後又當悔也。抑謂死而有知耶﹖死而有知﹐則凢死者皆有知﹐吾將以死覲吾親戚﹑合吾良友﹐見百年以內所未見之人﹑聞百年以內所未有之事﹐是死之樂甚於生也。且吾有形質﹐卽有疾病欣戚﹔今無形質矣﹐是寒暑所不能侵也﹐哀樂所不能及也﹐適孰如此也﹗以爲死而無知耶﹖吾嘗飲極而醉焉﹐醉之樂百倍於醒也﹐以其無所知也。吾嘗疲極而臥焉﹐臥之樂百倍於起也﹐以其無所知也。適孰如此也。又或如列子之言﹐死之與生﹐一往一返﹐死於此者﹐安知不生於彼﹖是始生之日﹐卽伏一死之機﹐𨿽自孩提焉少壯焉耄耋焉﹐皆與死之塗日近﹐不至於死不止也。因是知死之日亦卽伏一生之機﹐𨿽或暫焉或久焉或遲之又久焉﹐皆與生之途日近﹐不至於生不止也。然則吾於人之始生當弔之﹐以爲日復一日﹐去死之途不逺矣﹔於人之死也當賀之﹐以爲𨿽或久或暫﹐然去生之途不遠矣。吾安知世不以吾之以死爲可賀﹑以生爲可弔爲惑耶﹐吾又安知不有人以世之以生爲可樂﹑以死爲可悲者爲更惑耶﹖

百年篇

生年至百者少﹐吾欲驗百年之境﹐於一日內驗之而已。雞初鳴﹑人初醒時﹐孩提之時也﹐發念皆善﹐生機滿前﹐覺吾所欲爲之善若不及待披衣而起者﹔日旣出﹑人旣起之時﹐猶弱冠之時也﹐沈憂者至此時而稍釋﹐結念不解者至此時而稍紓﹐耕田者入田﹐讀書者入塾﹐商賈相與整飭百物﹑估量諸價﹐凡諸作爲百事踴躍﹐卽久病者較量夜間亦覺稍減﹔日之方中﹐饑者畢食﹐出門入門﹐事皆振作﹐蓋壯盛之時也。夫精神者人之先天也﹐飲食者人之後天也。日將午﹐正陰陽交嬗之時﹐則先天之精神﹐有不能不藉後天之飲食以接濟者矣。然先天爲陽陽﹐則善念多﹐故有人欎大忿於胸﹑匿甚怨於內﹐至越宿而起﹐而忿覺少平﹑怨覺少釋﹐甚或有因是而永遠解釋者。非忿之果能平﹑怨之果能釋﹐則平旦以後之善念有以勝之也。是陽勝陰也。至後天爲陰﹐陰則惡念生﹐好勇斗狠之風﹐往往起於酒食醉飽之後﹐亦猶聖人所云﹕壯之時血气方剛﹐戒之在斗。正此時也。是陰勝陽也。又一生之事業﹐定於壯盛之時﹔一日之作爲﹐定於日午之候。過此﹐𨿽有人起於衰莫﹑事成於日昃者﹐然不過百中之一﹐不可以爲例也。至未申以後﹐則一日之緒餘﹐猶人五十六十以後﹐則一生之緒餘。力彊者至此而衰﹐心勤者至此而懈﹐房帷之中晏晏寢息﹐是衰莫之時也。於是勇往直前者至此而計成敗﹐徑直不顧者至此而慮前後﹐沈憂者至此而益結﹐病危者至此而較增﹐視日出之時﹐判然如出兩人矣。非一人之能判然爲兩﹐則一日之陰陽昏旦有以使之然也。此一日之境也﹐卽百年之境也。苟能靜體一日之境﹐則百年之境亦不過如是矣。

禍福篇

人卽有不孝於家﹑不弟於室者﹐未有不畏官法﹔人卽有不孝於家﹑不弟於室者﹐未有不畏鬼神。二者較之﹐其畏官法也﹐尙覺有不可柰何﹔至畏鬼神也﹐則出於中心之誠而已。然其畏鬼神者﹐謂畏其聰明正直乎﹐抑畏其能作禍福乎﹖必曰畏其能作禍福耳。然如果有鬼神﹐如果能作禍福﹐則必擇其可禍者禍之﹑可福者福之而已。有人於此﹐孝於家﹑弟於室而不奉鬼神﹐鬼神能禍之乎﹖則知有人於此不孝於家﹑不弟於室而日日奉鬼神﹐鬼神亦能福之乎﹖然人之於鬼神也﹐明知不能福而其奉之也﹐究不敢攺其於父兄也﹔明知當孝當弟而不孝不弟也﹐亦究不攺。則鬼神不特尊於官法﹐並尊於長上矣。且世人見慢鬼神者﹐必耳而目之﹐以爲必得陰譴﹔見人之不孝不弟者﹐𨿽亦心知其非﹐而權其輕重﹐覺比之慢鬼神者﹐罪尙可減。則本未倒置之甚矣。吾故曰﹕人能以畏官法之心畏其父兄﹐則可謂知所畏矣﹔人能以敬鬼神之心敬其父兄﹐則又可謂知所敬矣。又世俗之言曰雷誅不孝﹐故凢不孝不弟者﹐畏鬼神並甚畏雷。不知不然也﹐夫古來之不孝者莫如商臣冒頓﹐未聞雷能殛之也﹐雷所擊者皆下愚無知之人。下愚無知之人卽不孝﹐雷應恕之矣。雷能恕商臣冒頓﹐而不能恕下愚無知之人﹐豈雷亦畏彊而擊弱乎﹖畏彊而擊弱﹐尙得謂雷乎﹖世又言雷誅隱惡﹐刑罰之所不到者﹐雷則取而誅之。夫人有隱惡﹐亦卽有陰徳﹐有隱惡而刑罰不及者﹐天必暴其罪以誅之﹐以明著爲惡之報﹔則有隱徳而奬賞所不及者﹐天亦當表其徳以賞之﹐以明著爲善之效。記云﹕爵人於朝﹐與眾共之﹔刑人於市﹐與眾棄之。天旣設雷霆之神於眾見眾聞之地﹐殺人以明惡無可逃﹐則又當設星辰日月之神於眾見眾聞之地﹐福人以明善必有報﹐而後天下之人﹐始曉然於人世賞罰所不及者﹐天亦得而補之也。若雲天殺人則使人知天﹐福人則不使人知﹐則無以勸善矣。無以勸善﹐非天之心也。不賞善而專罰惡﹐亦非天之心也。今旣無星辰日月之神福人﹐則所云雷霆殺人者亦誣也。吾故曰﹕天不命雷擊人﹐鬼神亦不能禍福人。文子之言曰﹕倚於不祥之木﹐爲雷霆所撲﹑爲雷所擊者﹐皆偶觸其气而殞﹐非雷之能擊人也。雷不能擊人﹐鬼神亦不能禍福人﹐而人顧舎其父兄長上而畏雷霆鬼神﹐不亦舛乎﹖

剛柔篇

世傅﹐老子見舌而知守柔﹐而以爲柔之道遠勝剛﹐非也。老子之言曰﹕齒堅剛則先獘焉﹐舌柔是以存。不知一人之身骨榦最剛﹐肉與舌其柔者也﹐人而委化﹐則肉與舌先消釋﹐而後及齒與骨。是則齒與骨在之時﹐而舌與肉已不存矣。老子存亾先後之說﹐非臨沒時之謬論乎﹖不特此也﹐以天地之大言之﹐山剛而水柔﹐未聞山之剛先水而消滅也﹔以物之一體言之﹐則枝葉柔而本剛﹐未聞本之先枝葉揺落也。且天不剛無以制星辰日月﹐地不剛無以制五嶽四瀆﹐人不剛無以制百骸四體。孔子曰﹕吾未見剛者。又曰﹕剛毅木訥近仁。孟子曰﹕其爲气也至大至剛。剛之徳可貴如此﹐而守柔之說何爲乎﹖且日有剛有柔﹐未聞人以剛日岀則凶﹑柔日出則吉也。人之性有剛有柔﹐未聞剛者常得凶﹐而柔者常得吉也。語有之﹐籧篨之人口柔﹐戚施之人面柔﹐誇毗之人體柔。使柔而得吉﹐則籧篨戚施之人攸往咸宜矣。而不然也。老子號有道者﹐豈爲此不然之論以誑世乎﹖此蓋道家者流托爲老子之言以自售其脂韋靦忝之術耳。何以見之﹖說苑云﹕韓平子問叔向曰﹐剛與軟孰堅﹖對曰﹐臣年八十﹐齒再墮而舌尙存。若以時論之﹐叔向尙在老子之前﹐必不反引老子之說以爲說明矣﹐明舊有是言﹐而道家者流竊其說以欺世﹐又托之於老子﹐並托之於商容﹐皆不足信者也。若必曰柔可勝剛﹐則吾寧爲龍泉太阿而折﹐必不爲遊藤引蔓以長存者矣。

治平篇

人未有不樂爲治平之民者也。人未有不樂爲治平旣久之民者也。治平至百餘年﹐可謂久矣﹐然言其戶口﹐則視三十年以前增五倍焉﹐視六十年以前增十倍焉﹐視百年百數十年以前不啻增二十倍焉。試以一家計之﹕髙曽之時有屋十間﹐有田一頃﹐身一人﹐娶婦後不過二人。以二人居屋十間﹑食田十頃﹐寛然有餘矣。以一人生三計之﹐至子之世而父子四人﹐各娶婦卽有八人﹐八人卽不能無傭作之助﹐是不下十人矣。以十人而居屋十間﹑食田一頃﹐吾知其居僅僅足﹑食亦僅僅足也。子又生孫﹐孫又娶婦﹐其間衰老者或有代謝﹐然巳不下二十餘人。以二十餘人而居屋十間﹑食田一頃﹐卽量腹而食﹑度足而居﹐吾以知其必不敷矣。又自此而曽焉﹐自此而元焉﹐視髙曽時口巳不下五六十倍。是髙曾時爲一戶者﹐至曾元時不分至十戶不止。其間有戶口消落之家﹐卽有丁男繁衍之族﹐勢亦足以相敵。或者曰﹕髙曾之時﹐隙地未盡辟﹑閒廛未盡居也﹐然亦不過增一倍而止矣﹐或增三倍五倍而止矣。而戶口則增至十倍二十倍。是田與屋之數常處其不足﹐而戶與口之數常處其有餘也。又況有兼並之家﹐一人據百人之屋﹑一戶占百戶之田﹐何怪乎遭風雨霜露饑寒顚踣而死者之比比乎。曰﹕天地有法乎﹖曰﹕水旱疾疫﹐卽天地調劑之法也。然民之遭水旱疾疫而不幸者﹐不過十之一二矣。曰﹕君相有法乎﹖曰﹕使野無閒田﹐民無剩力﹐疆土之新辟者移種民以居之﹐賦稅之繁重者酌今昔而減之﹐禁其浮靡﹐抑其兼並﹐遇有水旱疾疫則開倉廩﹑悉府庫以賑之﹐如是而巳﹐是亦君相調劑之法也。要之﹐治平之久﹐天地不能不生人﹔而天地之所以養人者﹐原不過此數也。治平之久﹐君相亦不能使人不生﹐而君相之所以爲民計者﹐亦不過前此數法也。然一家之中有子弟十人﹐其不率教者常有一二﹐又況天下之廣﹐其遊惰不事者何能一一遵上之約束乎﹖一人之居﹐以供十人巳不足﹐何況供百人乎﹖一人之食﹐以供十人巳不足﹐何況供百人乎﹖此吾所以爲治平之民慮也。

生計篇

今日之畝﹐約凶荒計之﹐歲不過出一石。今時之民﹐約老弱計之﹐日不過食一升。率計一歲一人之食﹐約得四畝﹔十口之家﹐卽須四十畝矣。今之四十畝﹐其寛廣卽古之百畝也。四民之中﹐各有生計﹕農﹑工自食其力者也﹐商賈各以其贏以易食者也﹐士亦挾其長傭書授徒以易食者也。除農本計不議外﹐工﹑商賈所入之至少者﹐日可餘百錢﹔士傭書授徒所入﹐日亦可得百錢。是士工商﹐一歲之所入不下四十千。聞五十年以前吾祖若父之時﹐米之以升計者﹐錢不過六七﹔布之以丈計者﹐錢不過三四十。一人之身﹐歲得布五丈﹐卽可無寒﹔歲得米四石﹐卽可無饑。米四石﹐爲錢二千八百﹔布五丈﹐爲錢二百。是一人食力﹐卽可以養十人。卽不耕不織之家﹐有一人營力於外﹐而衣食固巳寛然矣。今則不然﹐爲農者十倍於前﹐而田不加增﹔爲商賈者十倍於前﹐而貨不加增﹔爲士者十倍於前﹐而傭書授徒之館不加增。且昔之以升計者﹐錢又須三四十矣﹔昔之以丈計者﹐錢又須一二百矣。所入者愈微﹐所出者益廣﹐於是士農工賈各減其值以求售﹐布帛粟米又各昂其價以出市。此卽終歲勤動﹐畢生皇皇﹐而自好者居然有溝壑之憂﹐不肖者遂至生攘奪之患矣。然吾尙計其勤力有業者耳﹐何況戶口旣十倍於前﹐則遊手好閒者更數十倍於前。此數十倍之遊手好閒者﹐遇有水旱疾疫﹐其不能束手以待斃也明矣。是又甚可慮者也。

百物篇

人謂天生百物﹐專以養人。不知非也。水之气蒸而爲魚﹐林之气蒸而爲鳥﹐原隰之气蒸而爲虫蛇百獸。如謂天專生以養人﹐則水之中蛟鱷食人﹐天生人﹐果以爲蛟鱷乎﹖林麓之中熊羆食人﹐天生人果以供熊羆乎﹖原隰之內虎豹食人﹐天生人果以給虎豹乎﹖蛟鱷能殺人﹐而人亦殺蛟鱷﹔熊羆虎豹能殺人﹐而人之殺熊羆虎豹者﹐究多於人之爲熊羆虎豹所殺。則一言斷之曰﹕不過恃彊弱之勢﹑眾寡之形耳。蛟鱷之力勝人則殺人﹐人之力勝蛟鱷則殺蛟鱷。熊羆虎豹之勢眾於人則殺人﹐人之勢眾於熊羆虎豹則殺熊羆虎豹。若果雲天爲人而生﹐則水之中有魚鱉﹐不宜有蛟鱷矣﹔林麓之中有貂狐貒貉﹐不宜有熊羆矣﹔原隰之中有麋鹿野獸﹐不宜有虎豹矣。解者曰﹕此固非人所常食者也。若家之六畜牛羊豕犬雞之類﹐則天實爲人而生者矣。抑知亦不然﹐天果爲人而生﹐則當使之馴伏不攪﹐甘心爲人所食乃可﹔今牛與羊之角有觸人至死者﹐猘犬有噬人至死者矣﹐豈天之爲人而生者反以是而殺人乎﹖又自唐宋以來人之食犬者漸少﹐使天果爲人而生﹐則唐宋以來應亦肖人之嗜欲而別生一物﹐不得復生犬矣。人之气蒸而爲蟣虱﹐馬牛羊亦然﹐蟣虱之生﹐還而自嚙其膚﹐豈人亦有意生蟣虱以還而自嚙者乎﹖推而言之﹐植物無知﹐黙供人之食而巳。必謂物之性樂爲人之食﹐是亦不然也。

命理篇

人之生修短窮達有命乎﹖曰﹕無有也。修短窮達之有命﹐聖人爲中材以下之人立訓耳﹐亦猶釋老造輪回果報之說﹐豈果有輪回果報乎﹖曰﹕無有也。輪回果報之有說﹐亦釋氏爲下等之人說法耳。何以言修短窮達無命﹖夫天地之內有人﹐亦猶人生之內有蟣虱也。天地之內人無數﹐人身之內蟣虱亦無數。夫人身內之蟣虱有未成而遭殺者矣﹐有成之久而遭殺者矣﹐有不遭殺而自生自滅於緣督縫袵之中者矣﹐又有湯沐具而死者矣﹐有澣濯多而死者矣。如謂人之命皆有主者司之﹐則蟣虱之命又將誰司之乎﹖人不能一一司蟣虱之命﹐則天亦不能一一司人之命﹐可知矣。或謂人大而蟣虱小﹐然由天地視之﹐則人亦蟣虱也﹐蟣虱亦人也。蟣虱生富貴者之身﹐則居於紈綺白縠之內﹔蟣虱生貧賤者之身﹐則集於鶉衣百結之中。不得謂居於紈綺白縠者﹐蟣虱之命當富貴也﹔居鶉衣百結之中者﹐蟣虱之命當貧賤也。吾鄕有蟣虱多而性卞急者﹐舉衣而投之火﹐夫舉衣而投之火﹐則無不死之數矣﹐是豈蟣虱之命同如此乎﹖是亦猶秦卒之坑新安﹑趙卒之坑長平﹐歷陽之縣﹑泗州之城﹐一日而化爲湖之類也。蟣虱無命﹐人安得有命﹖然中材以下﹐不以命之說拘之﹐則囂然妄作矣。亦猶至愚之人﹐不以輪回果報之說怵之﹐則爲惡不知何底矣。吾故曰﹕中人以下不可不信命。是聖人垂戒之苦心也。亦猶至愚之人不可不信輪回果報﹐亦釋氏爲下等人說法之苦心也﹐亦卽釋氏所恃以不廢之一術也。

鬼神篇

鬼神之說﹐上古無有。上古之所謂神者﹐山川社稷之各有司存是也。上古之所謂鬼者﹐髙曾祖考是也。三代之衰﹐始有非鬼神而謂之鬼神者﹐杜伯之射周宣王﹑趙先之殺晉厲公﹐以及天神降莘﹑河神祟楚是矣。然此直名之爲怪﹐不可言神﹐不可言鬼﹐何也﹖鬼不能以弓矢殺人﹐及壞大門﹑抉寢門﹐皆非鬼所能。又聰明正直之謂神﹐豈有天神而與人接談﹑河神而祟人以求食者乎﹖吾故曰﹕三代以上有眞鬼神﹐三代以下不聞有眞鬼神而有怪。鬼神有理﹐怪則無理。鬼神者吾當畏之﹐怪者不必畏也。不必畏﹐則視吾气之彊弱﹐气彊則搏之﹐气弱則爲所攝而巳。人未有見髙曾祖考祟其子孫者也﹐人未有見山川社稷之神崇其管內之民者也﹐則知鬼神者不害人。其爲人害者﹐皆反常之怪耳。若怪而名之爲鬼﹐是直以髙曾祖考待之也﹔怪而名之爲神﹐是直以山川社稷凡著在祀典者待之也。可乎不可乎。

天地篇

信如所言﹐則山川社稷風雲雷雨皆有神乎﹖曰﹕無也。髙曾祖考皆有鬼乎﹖曰﹕無也。山川社稷風雲雷雨之神林林總總﹐皆敬而畏之﹐是山川社稷風雲雷雨之神﹐卽生於林林總總之心而巳。髙曾祖考之鬼﹐凢屬子孫亦無不愛而慕之﹐是髙曾祖考之鬼亦卽生於子孫之心而巳。曰﹕伊古以來﹐有親見山川社稷風雲雷雨之神者﹐又有親見髙曾祖考之鬼者﹐則柰何﹖曰﹕此或托其名以示神﹐假其號以求食﹐非眞山川社稷之神﹑髙曾祖考之鬼也。何以言之﹖山川之神本無主名﹐若社稷之神則所謂句龍及后稷也﹐句龍爲烈山氏之子﹐句龍倘有神﹐則應服烈山氏之衣冠﹔后稷者帝嚳之子也﹐稷倘有神﹐亦應服帝嚳時之衣冠。今童巫之見社稷之神者﹐言服飾一如祠廟中所塑唐宋衣冠之象﹐則必非句龍﹑后稷明矣。且山川社稷風雲雷雨有神﹐則天地益宜有神。吾聞輕淸者爲天﹐重濁者爲地﹐未聞輕淸之中更結爲臺殿宮觀及天神之形質也﹐重濁中更別具房廊捨宇及地祇之形質也。且天苟有神﹐則應肖天之圓以爲形﹔地苟有神﹐則亦應規地之方以爲狀。今世所傳天神地祇之形﹐則皆與人等﹐是則天地能造物之形﹐而轉不能自造其形。不能自造其形﹐乃至降而學人之形﹐有是理乎﹖推而言之﹐華山之形削成而四方﹐泰山之形岑崿而軒舉﹐使皆有神﹐則華山之神亦應肖削成四方之形﹑泰山之神應亦模岑崿軒舉之狀﹐皆不得學人之形以爲形也。至於鬼之無﹐則又一言以蔽之曰﹕人而爲鬼﹐則巳歸精气於天﹑歸形質於地矣。歸於天者﹐復能使之麗於我乎﹖歸於地者﹐復能使之塊然獨立﹐一肖其生時乎﹖記有之﹕懓乎如有見﹐慨乎如有聞。又曰﹕臨之在上﹐質之在旁。爲人子孫者不忍自死其髙曾祖考﹐則一念以爲有﹐卽有矣。實則不然也。黎邱之鬼﹐慣效人子侄之狀﹔潁川之鬼﹐又慣仿人父祖之形。其實豈眞子侄﹐豈眞父神乎﹖則世之所言﹐見髙曾祖考之鬼﹐亦猶此矣。

夭壽篇

夫人之夭壽﹐秉於自然﹐未聞保攝之卽能多﹑斲削之卽能少也。何則﹖禽獸之壽常不及人﹐未聞禽獸之能斵削。以人而論﹐富貴者之壽與貧賤者差等﹐貧賤者不能學富貴者之斵削﹐明矣。推而言之﹐人有謂服食養气而卽可以長生者﹐亦斷斷不然。夫古之通養生之術﹐明服食之方者莫如軒轅﹐軒轅之壽﹐至堯舜時巳不存。保嗇神气﹐調和性情﹐莫如榮啟期﹑抱犢子﹐榮啟期﹑抱犢子至春秋之末巳不存。今試置兩人於此﹐一則淸靜寡欲﹐調神房闥之中﹔一則適性任情﹐馳鶩聲色之內。究其後﹐則淸靜寡欲者之年壽﹐與適性任情者相去必不甚逺。何則﹖淸靜無欲者﹐非無嗜欲﹐其所秉弱也﹔適性任情者﹐非故不惜其生﹐其所秉彊也。是則人之夭壽﹐由於所秉之彊弱矣。然必云所秉之彊加以保攝焉卽可長生不死﹐則又不然。試以花葉觀之﹕花葉之在樹﹐有不及時而落者矣﹐有過時而後落者矣﹐其灌漑得宜﹐猶人之有保攝也。其落之先後﹐猶人所秉之有彊弱也﹐而皆不能不落。則秉有彊弱﹐而歸於盡則一矣。又以蟄虫觀之﹕有桀惡者矣﹐有濡弱者矣﹐或先霜雪之辰而蟄﹐或及霜雪之辰而始蟄。蟄有先後﹐而同歸於蟄則一也。花葉不能有榮而不悴﹐虫豸不能有出而不蟄﹐則人又安能有生而不死乎﹖世又謂淸虛寂滅之地又有仙﹐仙則不死者也。夫仙而在於淸虛寂滅之地﹐則必不飲不食而後可也。傳曰﹕蠶食而不飲二十二日而化﹐蟬飲而不食三十日而蛻﹐蜉蝣不食不飲三日而死。若不飲不食而可不死﹐則蜉蝣不宜死矣﹔若不飲不食而死卽可以緩﹐則蜉蝣不宜三日死矣。解者曰﹕仙非不飲食也﹐不火食也。記有之曰﹕東方曰夷﹐被髮文身﹐有不火食者矣﹔南方曰蠻﹐雕題交趾﹐有不火食者矣。若不火食而可不死﹐則東方南方之人何不皆不死也﹖或曰﹕東方南方之人今巳火食﹐則前不火食之時其不死之人﹐今又皆安在也﹖明人之所賴以生者﹐恃有飲食﹐並恃有火食。今乃云不飲食﹑不火食卽可不死﹐則說正與情理相反矣。且人而能仙﹐則應上古﹑中古之時多而後古之時少﹐何今所傳之仙及人所值之仙﹐率皆唐宋以後之人﹖是豈上古﹑中古之仙至唐宋時而盡死﹐今之所爲仙者又適皆唐宋以來數代之人乎﹖夫仙而果又有代謝﹐則無樂其爲仙矣。是又進退失據之論也。吾故曰﹕世無仙﹐世亦無長生不死之人。人之命有短長﹐由人气稟有彊弱所致耳。

仙人篇

曰﹕世果有仙﹐子肯爲之乎﹖曰﹕不爲也。夫生者行也﹐死者歸也。人不可以久行而不歸﹐則人亦不可以久生而不死﹐明矣。試以人之老驗之﹐記曰﹕八十九十曰耄﹐注﹕耄惛忘也﹔百年曰期頥﹐注﹕老昏不復知服味善惡﹐孝子期於盡養道而巳。是人至八十九十百年﹐卽不死而精神智慧巳離﹐不過徒存形質而巳。使過此以往﹐則其冥然罔覺者更不知何如﹐縱雲長生不死﹐是徒有生之名﹐而巳無生之樂也。又嘗以人之夜驗之﹕人卽精神至彊﹐至丙夜﹐未有不思偃息者矣。至偃息之候而彊其如旦晝時之作爲焉﹐不能也﹔卽或彊其作爲﹐其疲憊有不可勝言者矣。以是知人卽精神至彊﹐至八十焉九十焉百年焉﹐未有不思怛化者矣。至怛化之候而彊其如少壯時之舉動焉﹐不能也﹔卽或彊其舉動﹐而其疲憊亦有不可勝言矣。是知朝而作﹑夜而息﹐少而壯﹑壯而老﹑老而死﹐皆理之常也。且人之欲仙者﹐謂其有知乎﹐謂其無知乎﹖謂其無知﹐則不如死﹐則必曰謂其有知也﹔謂其有知﹐而飲食衣服已不知美惡﹐何況宮室苑囿乎﹐何況妻子仕宦一切所系戀者乎﹖又釋名云﹕老而不死曰仙﹐仙遷也﹐遷入山也。故其字人旁作山﹐是又因年命之長﹐復遭遷徙之苦﹐卽入山不死﹐亦不過如述異記之張光始﹑洞微志之雞窠老人﹐惛無所知﹐與木石鹿豕同居而已﹐又豈有生之樂乎﹖吾故曰﹕世本無仙﹐卽有仙而不可爲者﹐以此也。

喪葬篇

喪葬之制﹐古今人惑𨿽不同﹐然其爲惑則一也﹕古人之惑﹐空地上以實地下﹐於是一棺之費累及千金﹐一壙之幽蔵及百物﹐以爲不如是不足以明人子之心也﹐是其惑尙近於愛親﹔今人之惑﹐營一冢之地﹐或遲及十年﹔謀一穴之吉﹐必訪及百輩。於是有至曾元之時尙未及葬其髙曾者。大率貧賤者尙易﹐而富貴者則益難﹔富貴而骨肉支派少者尙易﹐富貴而骨肉支派多者則愈難﹐至有兄延一客﹑弟聘一師﹐兄購於南﹑弟營於北﹐始則各不相謀﹐繼則各以爲是﹐喪庭出而復返﹐卜日成而屢移﹐其故云何﹖則祈福之念十倍於愛親之心﹐爲子孫之謀百倍於爲祖父之計也。是則古人之厚葬尙近於愛親﹐而今人之營塜則實欲爲已謀﹑爲子孫謀耳。其心術之不可問﹐一至此乎。又古人喪葬之所飾﹐不過芻靈楮幣而巳﹐今則更增僧尼道士簫鼓鐃吹﹐於是而死喪之家﹐則一室皆滿。絲麻袒免之親﹐不及僧尼道士之眾也﹔袒跣哭泣之哀﹐不及簫鼓鐃吹之喧也。甚至有爲附身附棺之具力不及者﹐尙可從減﹐而必借此以飾觀者矣。夫鐃吹軍中之樂也﹐鐘鼓管鑰吉賓嘉之禮也﹐而行於喪家﹐可乎﹖尢可恨者﹐僧尼道士所誦之經﹐又必爲解冤釋罪之語﹐是眞視吾親爲愆尢叢集之身﹐不如此則罪莫可釋﹑冤莫可解也﹐何其以君子之道待僧尼道士﹐而以至不肖者待吾祖若考乎﹗其始愚民爲之﹐其後士大夫踵而行之﹐孔子曰﹕始作俑者﹐其無後乎。作俑之害尙至無後﹐吾不知始創延僧尼道土簫鼓鐃吹者﹐又將何如也。

好名篇

甚矣﹐名之累人也。聖賢能不好名乎﹖孝經曰﹕揚名於後世。論語曰﹕君子疾沒世而名不稱焉。是聖賢不能忘名也。崔杼之惡至弒君﹐而憂其名之傳﹔賈充之惡至戕主﹐而憂其謚之著。是大姦大慝仍不能忘名也。則名不可好乎﹖曰﹕好名之獘亦尙足以扶世。何則﹖人而能好名﹐類皆聰穎拔萃之人也。聰穎拔萃之人﹐有賞之不能勸﹑罰之不能懲﹐而名之一字卽足以拘之者矣。然則名亦可假乎﹖曰﹕不能也。有聖賢之名﹐有忠孝之名﹐聖之名而可假﹐則莊周列禦寇之徒假之矣﹔贒之名而可假﹐則郭解樓緩之徒假之矣﹔忠孝之名而可假﹐則王莽趙宣之徒假之矣。等而下之﹐至才士詩文之名亦無不然。文有文之精神﹐詩有詩之精神﹐精神能永百年者﹐則傳至百年焉﹔精神能永之十世五世者﹐則傳之十世五世焉﹔精神能歷劫不磨者﹐則傳之歷劫而不磨焉。皆非巳所能預也。已尙不能預﹐而何可以假乎﹖然則吾欲救天下好名之獘﹐亦惟使之各務實而已。語有之﹕實至者名歸之。有聖賢之實者﹐自有聖賢之名﹐而莊周列禦冦之徒不能假也﹔有忠孝之實者自有忠孝之名﹐而王莽趙宣之倫不能假也。有文士之實者自有文士之名﹐而傳百年傳十世五世及歷劫不磨﹐亦纎屑不能假也。

守令篇

守令﹐親民之官也。一守賢﹐則千里受其福﹔一令賢﹐則百里受其福。然則爲守令者﹐豈別有異術乎﹖亦惟視守令之居心而巳。往吾未成童﹐侍大父及父時﹐見裏中有爲守令者﹐戚友慰勉之﹐必代爲之慮曰﹕此缺繁﹑此缺簡﹐此缺號不易治﹐未聞及其它也。及弱冠之後﹑未入仕之前二三十年之中﹐風俗趨向頓攺﹐見裏中有爲守令者﹐戚友慰勉之﹐亦必代爲慮曰﹕此缺岀息若干﹑此缺應酬若干﹐此缺一歲之可八已者若干﹐而所謂民生吏治者不復掛之齒頰矣。於是爲守令者﹐其心思知慮﹐親戚朋友妻子兄弟奴僕媼保。於得缺之時﹐又各揣其肥瘠﹔及相率抵任矣﹐守令之心思不在民也﹐必先問一歲之陋規若何﹑屬員之饋遺若何﹑錢糧稅務之贏餘若何﹐而所謂妻子兄弟親戚朋友奴僕媼保者﹐又各挾溪壑難滿之欲﹐助之以謀利。於是不幸一歲而守令數易﹐而部內之屬員﹑轄下之富商大賈以迄小民已重困矣。其間卽有稍知自愛及實能爲民計者﹐十不能一二也。此一二人者﹐又常被七八人者笑以爲迂﹑以爲拙﹑以爲不善自爲謀﹐而大吏之視一二人者﹐亦覺其不合時宜﹑不中程度﹐不幸而有公過則去之﹐亦惟慮不速是一二人之勢﹐不至歸於七八人之所爲不止。且有爲今日之守令﹐而並欲誚三十年以前守令之無術者。然吾又嘗驗之﹐三十年以前守令之拙者﹐滿任而歸或罷任而反﹐其贏餘𨿽不多﹐然恆足以溫飽數世﹔今則不然﹐連十舸﹑盈百車﹐所得未嘗不十倍於前也。而不十年不五年﹐及其身已不能支矣﹐無待其子孫也。則豈前之拙者誠拙﹐而今之巧者誠巧乎﹐亦居心微有不同者乎﹖

吏胥篇

今日之勢﹐官之累民者尙少﹐吏胥之累民者甚多。何則﹖今之吏胥﹐非古之吏胥也。三代以前﹐府史胥徒﹐庶人在官者是矣﹔漢以來﹐諸曹掾史三老嗇夫遊徼亭長裏魁什伍等類是矣。三老掌教化﹐嗇夫主知民善惡﹑爲役先後﹐知民貧富﹑爲賦多少﹐遊徼掌徼巡禁﹑司姦盜﹐亭長主求捕盜賊﹑承望都尉﹐裏魁掌一百家﹐什主十家﹐伍主伍家﹐以相檢察而已。三代時﹐府史胥徒之賢者卽可遞升爲上士中士下士﹐漢以來﹐三老嗇夫掾史之贒者卽可遞升爲丞尉守令﹐其人又皆通曉經術﹑明習法令﹐不特不至擾民﹐或尙可有益於民。今則不然﹐由吏胥而爲官者百不得一焉﹐登進之途旣絕﹐則營利之念益專。又自唐宋以後﹐流品日分﹐凡世門望族以及寒俊之室﹐類不屑爲吏胥﹐其爲之而不顧者﹐不過四民中之姦桀狡僞者耳。姓名一入卯簿﹐則或呼之爲公人﹐或呼之爲官人﹐公人官人之家﹐一室十餘口﹐皆鮮衣飽食﹐咸不敢忤其意。其始鄰里畏之﹑四民畏之﹐甚至士大夫亦畏之。若有姦狡桀岀把持官府之人﹐則官府亦畏之矣。何則﹖官卽欲侵漁其民﹐未有不假手於吏胥者﹐又況吏胥之於鄕裏﹐其貧富厚薄或能瞞官﹐不能瞞吏﹐自一金至百金千金之家﹐吏皆若燭照。數計究之﹐入於官者什之三﹐其入於吏胥者已十之五矣。不幸一家有事﹐則選其徒之壯勇有力﹑機械百岀者蠭擁而至﹐不至破其家不止。卽間遇有吏胥之親戚故舊﹐亦必不稍貸。是其權上足以把持官府﹐中足以淩脇士大夫﹐下足以魚肉裏閭。子以傳子﹐孫以傳孫﹐其營私舞獘之術益工﹐則守令閭裏之受其累者益不淺。則柰何曰﹕此輩卽必不可少﹐亦惟視其必不可少者畱之﹐余則寧缺無濫而已。蓋吏之暴如虎﹐與其使一州邑多數十百虎也﹐母寧減之。又減今州縣之大者胥吏至千人﹐次至七八百人﹐至少亦一二百人。此千人至一二百人者﹐男不耕女不織﹐其仰食於民也無疑矣。大率十家之民不足以供一吏﹐至有千吏﹐則萬家之邑亦囂然矣。夫朝廷之正供有常﹐卽官府之營求亦尙有數﹐而胥吏則所謂無厭者也。況守令所以得罪者﹐大半由吏胥始﹐則導之貪導之酷導之斂怨於民﹐及至守令陷於法﹐而爲吏胥者不過笞杖而巳﹐革役而巳。至新舊交代之時﹐則又夤緣而入。故吳越之俗﹐以爲有可避之官﹐無可避之吏﹐職是故也。然則有牧民之責者﹐可不先於胥吏加之意乎。

文采篇

人之有文采﹐猶艸木之有華﹑鳥獸之有毛羽也。桃李之華可謂艶矣﹐而不聞以之傲檜柏﹔鵷鸞孔翠文犀虎豹之羽毛可謂麗矣﹐而不聞以之傲兩翼之禽﹑四足之獸。人則不然﹐有一篇之奇一字之麗﹐則亟亟表暴﹐若不可終日焉。語有之﹕花葉之好者來摘﹐毛羽之文者來射﹐文采之盛者來忌。然吾謂非人之忌之﹐巳實有以致人之忌也。夫範蔚宗之文不及班馬﹐而其視班馬也不足比數﹔杜審言之詩不過沈宋﹐而其視沈宋也若不足比數。是則文人相輕﹐一至此乎。蓋古今來气量之窄者莫如文人﹐𨿽以屈原之忠﹐而銜憤以致自沈﹔賈誼之達治體﹐而自傷以致夭折﹐皆其气量窄之故也。且爲艸木計者﹐願爲桃李乎﹐願爲檜柏乎﹖爲禽獸計者﹐願爲麒麟角端及垂天之鵬乎﹐抑願爲孔翠及虎豹乎﹖爲人計者﹐願立徳立功立言以致不朽乎﹐抑僅願以文采表見乎﹖吾固謂人不可自命爲文人﹐不得巳爲文人﹐亦當鑑於艸木之華﹑鳥獸之羽毛﹐而不自炫奇鬻異。元紫芝在陸渾﹐人不知其能文﹔陶淵明之在柴桑﹐人不知其能詩﹐則善矣。

眞僞篇

今世之取人者﹐莫不喜人之眞﹑厭人之僞。是則僞不可爲矣﹐而亦不然。𦇤褓之時﹐知有母而不知有父﹐然不可謂非𦇤保時之眞性也﹔孩提之時﹐知飲食而不知禮譲﹐然不可謂非孩提時之眞性也。至有知識﹐而後知家人有嚴君之義焉﹐其奉父也有當重於母者矣﹔飲食之道有三揖百拜之儀焉﹐酒淸而不飮﹐肉亁而不食﹐有非可徑情直行者矣。將爲孩提𦇤褓之時眞乎﹐抑有知識之時眞乎﹖必將曰﹕孩提𦇤保之時𨿽眞﹐然苦其無知識矣。是則無知識之時眞﹐而有知識之時僞也。吾以爲聖人設禮﹐𨿽不導人之僞﹐實亦禁人之率眞。何則﹖上古之時﹐臥倨倨興眄眄﹐一自以爲馬﹐一自以爲牛﹐其行蹎蹎﹐其視瞑瞑﹐可謂眞矣。而聖人必制爲尊卑上下﹑寢興坐作﹐委曲煩重之禮以苦之﹐則是眞亦有所不可行﹐必參之以僞而後可也。且士相見之禮﹐當見矣而必一請再請﹐至固以請乃克見﹔士昏之禮﹐當醴從者矣﹐亦必一請再請至固以請乃克就席﹔鄕射禮﹐如不能射矣﹐而必托辭以疾﹔以至聘禮﹐不辱命而自以爲辱﹔朝會之禮﹐無死罪而必自稱死罪。非皆禁人之率眞乎﹖戰國策﹕衛人迎新婦﹐婦上車問驂馬誰馬也﹐禦曰借之。新婦謂僕曰﹐拊驂無笞服。車至門扶﹐教送母曰﹕滅竈﹐將失火。入室見臼﹐曰﹕徙之牖下﹐妨往來者。主人笑之。使當日者新婦見以爲如此而不言﹐則僞矣。新婦之言﹐新婦之率眞也﹐以眞者爲可笑﹐無怪乎人之日趨於僞矣。總之﹐上古之時眞﹐聖人不欲過於率眞﹐而必制爲委曲煩重之禮以苦之﹔孩提𦇤褓之時眞﹐聖人又以爲眞不可以徑行﹐而必多方誘掖奬勸以挽之﹐則是禮教旣興之後﹐知識漸唘之時﹐固巳眞僞參半矣。而必鰓鰓焉以眞僞律人﹐是又有所不可行也。

形質篇

今之人嗜欲益開﹐形質益脆﹔知巧益出﹐性情益漓。何以言嗜欲益開也﹖古之時﹐膳用六牲﹐珍用八物﹐至矣﹔今則析燕之窠以爲餐﹐刳魚之翅以作食﹐蛑黃之醤來自南中﹐熊白之羮調於北地﹐非六牲八物之所可比也。古之時﹐冬則飲湯﹐夏則飲水足矣﹔今茶荈則新安武林﹐髙下百團﹐僃涼燠之用﹐煙艸則香山浦城。閩粵二種﹐斗水火之奇﹐非飲湯飲水之可比也。古之時﹐中人之家冬則羊裘﹐夏則麻葛足矣﹔今則吉貝之暖十倍於麻也﹐紗縠之輕十倍於葛也﹐至於裘則異種百岀﹐種文羊於田﹐搜海馬於水﹐不特古人所不及見﹐亦古人所不及聞矣。何以言形質日脆也﹖古者疾醫所掌﹐春時有痟首疾﹐夏時有癢疥疾﹐秋時有瘧寒疾﹐冬時有嗽上气疾﹐四時皆有癘疾之類﹐止矣。今則小兒增痧豆之科﹐中年添肝肺之疾﹐衰老加沈痼之屙﹐此卽吳普仲景不能定其方﹐岐伯楡柎不能知其癥者也。何以言知巧益岀也﹖今之時﹐天文地理之學以迄百工技藝之巧﹐皆遠勝昔時﹐吳越之綾錦出手而巳若化工﹐西洋之鐘錶自鳴而不差絫黍﹐手談則枯棊三百﹐捷過於秋儲﹔心計則白撰千萬﹐算微於桑僅。運斤者咸有倕之一指﹐角技者罔非遲之八投是也。何以言性情日漓也﹖古之時﹐飲羊飾脯以爲僞矣﹐今則粉石屑爲咸﹑削木柹作米﹐鴨由絮假﹐調五味而出售﹔靴以紙充﹐雜六街而出市。有人意計所必不及者矣。然則其形質益脆者﹐非嗜欲益開之故乎﹔其性情益漓者﹐非知巧益岀所致乎。

捲施閣文甲集卷第二陽湖洪亮吉學

釋歲

〇歲首謂之上日﹕尙書正月上日受終於文祖正義稱鄭康成注帝王易代莫不攺正堯正建丑舜正建子此時未攺堯正故曰正月上日卽正乃攺堯正故雲月正元日

又謂之元日﹕尙書月正元日舜格於文祖張衡東京賦孟春元日

又謂之元辰﹕藝文類聚稱晉荀勗正會上壽酒歌云踐元辰又庾闡揚都賦歲惟元辰

又謂之正旦﹕孔叢子邯鄲之民以正月旦獻爵於趙王后漢書明帝紀永平四年詔曰比來歲旱饑饉加有軍旅正旦無陳朝賀之儀東觀漢紀戴憑爲侍中正旦朝

又謂之正日﹕續漢書禮儀志歲正日爲大射朝賀其儀夜漏未盡七刻受賀及摯初學記稱崔寔四民月令曰正月一日是謂正日

又謂之正朝﹕晉書禮志正朝元會太平禦覽稱元中記曰今人正朝作兩桃人立門旁

又謂之正會﹕晉書禮志漢建安中將正會而太史上言正旦當日蝕又引漢儀有正會禮藝文類聚稱晉咸康起居注咸康七年十二月尙書樂謨奏八年正會儀注世說晉元帝正會引王丞相升禦牀

又謂之元正﹕晉書王導傳自後元正導入帝猶爲之興焉藝文類聚稱傅元朝會賦定元正之嘉會

又謂之元會﹕藝文類聚稱鄧徳明南康記盧耽仕州爲治中嘗赴元會魏曹植有元會詩

又謂之歲首﹕漢書武帝紀太初元年夏五月正歷以正月爲歲首續漢書禮儀志毎月朔歲首爲大朝受賀

又謂之歲朔﹕宋書禮志歲朔常設葦英桃梗磔雞於宮及百司之門以禳惡气李善文選注元日歲朔也

又謂之歲旦又謂之歲朝﹕晉書禮志歲旦常設葦茭桃梗磔雞於宮桉歲旦一本作歲朝通典引晉書亦同

又謂之元祚又謂之首祚﹕曹植元會詩云初歲元祚北堂書鈔稱王羲之月儀書云元正首祚

又謂之三朝﹕漢書谷永傳今年正月朔日有蝕之於三朝之會班固東都賦春王三朝李善注三朝歲首朔日也初學記稱玉燭寶典正月爲端其一日爲元日亦云上日亦云三朝亦云三元亦云三朔注歲之元時之元月之元

又謂之三元﹕南齊書蕭穎冑傳朝廷盛禮莫過三元晉宗懍荊楚歲時記正月一日是三元之日也

又謂之三朔又謂之三始﹕尙書大傳夏以平明爲朔殷以雞鳴爲朔周以夜半爲朔漢書鮑宣傳今日蝕於三始

〇七日謂之人日

荊楚歲時記正月七日爲人日以七種菜爲羮剪彩爲人或鏤金薄爲人以貼屏風亦戴之頭鬢又造華勝以相貽登髙賦詩注董勛問禮俗曰正月一日爲雞二日爲狗三日爲豬四日爲羊五日爲牛六日爲馬七日爲人又一說雲天地初辟以一日作雞七日作人也北齊書魏収傳魏帝宴百僚問何故名人日皆莫能知収對曰晉議郞董勛答問禮俗云云時邢劭亦在側甚恧焉

〇上辛日謂之郊日

禮記郊特牲郊之用辛也周之始郊日以至鄭康成注三王之郊一用夏正用辛日者凡爲人君當齋戒自新耳月令乃以元日祈谷於上帝鄭康成注謂以上辛郊祭天也春秋成公十七年九月辛丑郊公羊傳郊曷用郊用正月上辛春秋哀公元年四月辛已郊谷梁傳郊自正月至於三月郊之時也我以十二月下辛卜正月上辛如不從則以正月下辛卜二月上辛如不從則以二月下辛卜三月上辛如不從則不郊矣桉宋書禮志云魏世南郊日値雨髙堂隆謂應更用後辛蓋卽本谷梁說左傳唘蟄而郊宋書禮志晉武之世郊日或用丙或用巳或用庚皆有別議又云晉武捨鄭而從諸儒是以郊用冬至日旣以至日理無常辛桉自晉以後宋齊梁陳郊日仍皆用上辛﹝北郊用次辛﹞通典引王儉唘云宋景乎元年正月三日辛丑南郊其十一日立春元嘉十六年正月六日辛未郊其月八日立春齊書髙帝受禪明年正月上辛有事南郊梁書武帝卽位南郊爲壇在國之南常與北郊間歲正月皇帝致齊於萬壽殿上辛行事陳書武帝永定元年受禪修圓丘柴燎告天明年因以正月上辛有事南郊北齊書毎三年一祭以正月上辛後周憲章多依周制正月上辛祀昊天上帝於圓丘是也自隋唐始定令以冬至日祀昊天上帝於圓丘不復用正月上辛﹝祀地祇亦定用夏日至﹞迄今因之又桉晉書禮志稱漢儀常以乙日祀先農乃耕於乙地以丙戌日祠風伯於戌地以已丑日祠雨師於丑地亦皆在正月行事與月令立春後丑日祭風師立夏後申日祀雨師不同

〇月亥日謂之耕日

禮記月令孟春之月乃擇元辰天子親載耒耜措之於參保介之禦間鄭康成注元辰蓋郊後吉辰也孔穎達正義耕用亥日故云元辰知用亥者以陰陽式法正月亥爲天倉以其耕事故用天倉也晉書武帝紀泰始四年正月丁亥帝耕於籍田文選潘嶽籍田賦伊晉之四年正月丁亥皇帝親帥羣後藉於千畝之甸禮也桉今本丁亥作丁未誤

〇月午日漢謂之祖日月酉日魏謂之祖日

通典稱魏博士秦靖議古無正月祖祭之禮漢氏用午祖戌臘午者南方之象故以午祖風俗通漢家盛於午故以午祖也北堂書鈔稱稽含祖賦序曰有漢日用丙午魏氏擇用孟月之酉晉潘尼皇太子祀祖詩曰孟月涉初旬吉日惟上酉桉此則魏以後祖或皆用酉日

〇十五日謂之望日

荊楚歲時記正月十五日作豆糜加油膏其上以祠門戶先以楊枝插門隨楊枝所指仍以酒脯飮食及豆粥插箸而祭之其夕迎紫姑以卜將來蠶桑並占眾事桉藝文類聚稱荊楚歲時記今州裏風俗望日祭門初學記引亦同考今本荊楚歲時記作正月十五日不云望日疑歐陽詢等或以意攺也又詢堅等引史記樂書漢家祀太一以昏時祠到明徐堅注云今人正月望日夜逰觀鐙是其遺事今考樂書漢家常以正月上辛祠太乙甘泉是祠太一定用辛日不必皆正月十五至注今夜逰觀鐙云云詢堅並同未知何本今所傳類書之最古者藝文類聚北堂書鈔初學記等而所稱引不足據如此餘可類推初學記稱玉燭寶典正月十五日作膏粥以祠門戶北齊書魏氏舊俗以正月十五日爲打竹鏃之戲有能中者卽時賞帛

又謂之上元﹕白六帖正月十五日爲上元桉上元中元下元本道家之語始見於白六帖稱唐明皇實錄云三元日宐令崇元學士講道徳南華等經然唐時類書尙無有列及十月朔日者猶近古也今故削之而附記於此又類書引歲時記上元夜貴戚例以黃柑相遺謂之傳柑此當屬宋陳元靚歲時廣記非宗懍也

又謂之正月半﹕世說禰衡被魏武謫爲鼓吏正月半試鼓荊楚歲時記稱續齊諧記曰吳縣張成夜起忽見一婦人立於宅東南角謂成曰此地是君家蠶室我卽此地之神明年正月半宐作白粥泛膏其上以祭我當令君蠶桑百倍

〇三十日謂之晦日又謂之月晦

荊楚歲時記元日至於月晦並爲酺聚飮食注每月皆有弦望晦朔以正月初年時俗重以爲節也玉燭寶典曰元日至月晦今並酺食渡水士女悉湔裳酹酒於水湄以爲度厄今世人惟晦日臨河解除婦人或湔裙桉初學記引公羊傳曰提月六鷁退飛過宋都提月者何僅建夏晦日也何休注提月邊也魯人語也在正月之幾盡白六帖亦同今考公羊本及注提皆作是未知堅所據何本至云僅建夏晦日也亦與今本不同然堅系另摘二字標目必非無據爾雅太歲在寅爲攝提格楚辭攝提貞於孟陬兮正月建寅之月則稱正月爲提月或古有是語

〇二月戊日謂之社日

周書召誥戊午乃社於新邑詩以社以方周禮社之日蒞卜來歲之稼禮記月令擇元日命民社郊特牲日用甲用日之始也宋書禮志以歲二月八月二社日祀之荊楚歲時記社日四鄰並結綜會社牲醪爲屋於樹下先祭神然後饗其胙太平禦覽稱崔寔四民月令二月祀大社之日薦韭卵於祖襧桉社祭土戊日屬土故古之社日皆用戊召誥戊午乃社白六帖引鄭康成禮記注元日謂近春分前後戊日元吉也杜佑亦云周初未制禮之時社日猶用戊後乃定用甲日郊特牲及月令鄭注是矣漢社日用午蔡邕祝社文曰元正令午是也魏社日用未魏臺訪議曰帝問何用未社丑臘王肅對曰魏土也土畏木丑之明日便寅寅木也故以丑臘土成於未故於歲始未社也晉社用醜晉書武帝紀泰始元年冬十二月詔臘以酉社以丑此蓋五行生克各有趨避非古制也王廙春可樂云吉辰兮土戊明靈兮惟社宋時方書亦以立春後苐五戊日爲社日近代禮又以秋分後戊日祭社是民間社日皆承用戊日可知又桉晉又兼用酉日社潘尼皇太子社詩曰日惟上酉應禎祝社文曰吉酉辰良是矣今吳俗社日則率以二月二日又未知始於何時

〇是月祭飮食謂之膢

說文楚俗以二月祭飮食也一曰祈谷食新曰膒膢玉篇膢飮食器也冀州八月楚俗二月桉風俗通作楚俗以十二月祭飮食當衍一十字

〇去冬節一百五日謂之寒食

荊楚歲時記云冬節一百五日卽有疾風甚雨謂之寒食注據歷合在淸明前二日亦有去冬至一百六日者藝文類聚稱陸翽鄴中記寒食三日作醴酪煮粳米及麥爲酪搗杏仁作粥白六帖稱玉燭寶典云寒食節城市尢多鬥鷄卵之戲或雕鏤相遺餉藝文類聚稱藝術圖曰北方山戎寒食日用秋千爲戲以習輕蹻者桉俗謂寒食始於介子推非也今考太平禦覽引劉向別錄寒食蹋蹴黃帝所作兵勢也或雲起於戰國與鞠球同是三代前已有寒食之名周禮司烜氏仲春以木鐸修火禁於國中鄭康成注曰謂季春將出火也太平禦覽稱古今藝術圖曰今寒食凖節气是仲春之末淸明是三月之節然則禁火蓋周之舊制其以爲子推者始於桓譚新論及後漢書周舉傳新論太原郡民以隆冬不火食五日爲介子推故也周舉傳舉移書於介子推廟云盛冬去火殘損民命非賢者之意自是眾惑稍解魏武帝明罰令亦云聞太原上黨西河雁門冬至後皆沍寒之地令人不得食寒云云周斐汝南先賢傳陸翽鄴中記等並同無論並州一方之俗不足以槪天下且子推死有定月故周舉傳言其月神靈不樂舉火今寒食節或在二月或在三月不一則明非因子推而始可知又初學記引琴操云晉文公與介子綏俱亡子綏割腕股以啖文公文公復國子綏獨無所得子綏作龍蛇之歌而隱文公求之不肯出乃燔左右木子綏抱木而死文公哀之令人五月五日不得舉火綏推古字通北堂書鈔稱石虎鄴中記亦同據琴操鄴中記則子推亡在五月五日據新論周舉傳等則子推亡又在盛冬皆與淸明節前之寒食無預惟歲時記引晉孫楚祭子推文用今寒食節醴酪事則以淸明前寒食爲因子推而設者誤或自西晉始而陸翽等又承其誤也

〇三月巳日謂之上巳

詩溱與洧方渙渙兮士與女方秉蕑兮太平禦覽稱韓詩章句詩人言溱與洧方盛流渙渙然謂三月桃花水下之時士與女方秉蕑兮秉執也當此盛流之時眾士與眾女方執蘭而祓除後漢書注稱韓詩薛君章句又云鄭國之俗三月上巳之溱洧兩水之上招魂續魄秉蘭艸祓除不祥故詩人願與所悅者共往也漢書孝武衛皇后傳帝祓灞上還注應劭曰祓除也今月上巳祓禊是也風俗通云禊者潔也春者蠢也蠢蠢搖動也尙書以殷仲春厥民析言人解療生疾之時故於水上釁潔之也續漢書禮儀志三月上巳日宮人並禊飮於東流水上沈約宋書禮志案周禮女巫掌歲時祓除釁浴如今三月上巳如水上之類也荊楚歲時記三月三日士民並出江渚池沼間爲流杯曲水之飮是日取鼠曲汁蜜和粉謂之龍舌秚以厭時气注論語云莫春浴乎沂則水濱祓禊由來遠矣太平禦覽稱崔寔四民月令三月三日及上除采艾及柳絮文選注稱梁蕭子顯云舊言陽气布暢萬物訖出始洗絜之也巳者祉也言祈介祉也一說三月三日淸明之節將修事於水側禱祀以祈丰年桉沈約云自魏以後但用三日不用上已今考魏以前亦有用三日者束晳云秦昭王三日置酒河曲是也魏以後亦有用上巳者元和郡縣誌潤州上元縣鐘山江表上已常逰於此又張華集有上已篇潘尼上已日帝會天淵池作詩阮瞻上巳日作賦等是也

〇四月謂之雩月

左傳龍見而雩劉昭續漢書禮儀志注稱服虔云大雩夏祭天名雩遠也遠爲百谷求膏雨也龍角亢也謂四月昬龍星體見萬物始盛待雨而大故雩祭以求雨也夏小正四月越有大旱谷梁傳雩月雩之正也秋大雩非正也冬大雩非正也禮記月令仲夏之月大雩帝鄭康成注雩之正當以四月凡周之秋三月之中而旱亦修雩禮以求雨因著正雩此月失之矣正義凡正雩在周之六月通典周制月令建已月大雩五方上帝桉周制雩皆在四月故谷梁傳曰雩月雩之正也秋大雩非正也若月令仲夏之雩在周已屬秋矣疑秦時雩始用五月月令系秦制非周制故鄭康成等均譏其失也自秦以後雩祭亦類皆用四月續漢書禮儀志自立春至立夏盡立秋郡國上雨澤若少府郡縣各掃除社稷其旱也公卿官長以次行雩禮求雨劉昭注四月立夏旱乃求雨禱雨後旱復重禱而已訖立秋𨿽旱不得禱求雨也後魏書文成帝和平元年四月雩北齊亦以孟夏龍見而雩隋制若京師孟夏後旱則祈雨行七事通典引唐貞觀禮孟夏雩祀五方上帝五人帝五官於南郊是矣

〇五月十五日謂之五日前十日謂之端午

大戴禮記匽之興五日翕望乃伏其不言生而稱興何也不知其生之時故曰興以其興也故言之興五日翕也望也者月之望也而伏云者不知其死也故謂之伏五日也者十五日也翕也者合也伏也者入而不見也又云蓄蘭爲沐浴也文子上徳篇蟾蜍辟兵愁在五月之望桉古人五日皆當是十五日今楚俗亦以十五日爲大端陽初五日爲小端陽續漢書禮儀志五月五日朱索五色桃印爲門戶飾以難止惡气藝文類聚稱周處風土記曰仲夏端午烹鶩角黍端始也謂五月初五日也又以菇葉裹黏米煮熟謂之角黍桉此則魏晉以來已用初五日爲五日荊楚歲時記五月五日四民並蹋百艸又有斗百艸之戲采艾以爲人縣門戶上以禳毒气以五采絲系臂名曰辟兵令人不病瘟又有條達等織組雜物以相贈遺取鴝鵒敎之語北堂書鈔稱提要錄云五月五日午時爲天中節桉俗謂五日始於屈原非也今考五日之名見於經者一夏小正是也見於諸子者一文子上徳篇是也見於傳記者二田文母嬖五月五日生文父勅令勿舉之後母私舉文長成童以實告之又鄴中記及琴操皆云介子推以五月五日死世人謂之忌日此數事皆在屈原之前又屈原之事始見於續齊諧記旣不足憑又云楚人哀之毎至此日竹筒貯米投水祭之漢建武年長沙歐回見人自稱三閭大夫謂回曰日嘗見祭甚善但常患蛟龍所竊今若有恵可以楝樹葉塞其上以五采絲縛之此二物蛟龍所憚也回依言後乃復見稱感今人五日作糉子帯五色絲及楝葉皆是汨羅之遺風也桉風土記菇葉裹黏米本取陰內陽外包裏之象所以贊時也若云爲原而作則五日煮肥龜又何說焉又荊楚歲時記五月五日競渡俗爲屈原投汨羅日傷其死故命舟楫以拯之而下復引越地傳云競渡起於越王句踐是日競渡采雜藥夏小正此月蓄藥以蠲除毒气一競渡也旣以爲采藥而設又以爲弔屈原而設一書記載巳復不同何能傳信竊謂五日競渡古人風俗如此非因采藥亦非爲屈原藝文類聚稱會稽典錄女子曹娥者會稽上虞人父能弦歌爲巫漢安帝二年五月五日於縣江溯濤迎婆娑神溺死而歲時記稱邯鄲淳曹娥碑又云五月五日時迎伍君逆濤而上爲水所淹則東吳之俗五月五日又似爲伍君及婆娑神與屈原復無所渉是又可不必置論矣

〇夏至後第三庚謂之伏日

史記秦本紀徳公二年初伏集解孟康曰六月伏日初也周時無至此乃有之正義曰六月三伏之節起秦徳公爲之故云初伏伏者隱伏避盛暑也歷忌釋曰伏者何以金气伏藏之日也四時代謝皆以相生立春木代水水生火立夏火代木木生火立冬水代金金生水立秋以金代火故至庚日必伏庚者金故曰伏也初學記稱陰陽書雲從夏至後第三庚爲初伏四庚爲中伏立秋後初庚爲後伏謂之三伏曹植謂之三旬後漢書和帝紀永元六年六月巳酉初令伏閉盡日注漢官儀曰伏日萬鬼行故盡日閉不干他事風俗通曰戶律漢中巴蜀廣漢自擇伏日荊楚歲時記六月伏日並作湯餅名爲辟惡注魏氏春秋何宴以伏日食湯餅取巾拭汗面色皎然乃知非傅粉則伏日湯餅自魏巳來有之初學記稱崔寔四民月令初伏日薦麥瓜於祖禰按夏小正六月煮桃傳煮以爲豆實也蓋卽後世薦麥瓜食湯餅之剏始

〇孟秋第七日謂之七日又謂之良日亦謂之七夕

初學記稱崔寔四民月令曰七月七日作曲合藍丸及蜀漆丸暴經書及衣裳歲華紀麗稱風俗通織女七夕當渡河使鵲爲橋北堂書鈔稱周處風土記俗重七月初七是夜灑掃於庭露施幾筵設酒脯時果散香粉於筵上以祈河鼓織女言此二星辰當會守夜者咸懷私願或云見天漢中有奕奕白气有光耀五色以此爲徵應見者便拜而願乞富乞壽無子乞子惟得乞一不得兼求三年乃得言之頗有受其祚者又云魏時人或問董勛云七月七日爲良日飮食不同於古何也勛曰七月黍熟七日爲陽數故以糜爲珍今此日惟設湯餅無復有糜矣荊楚歲時記七月七日爲牽牛織女聚會之夜注戴徳夏小正云是月織女東何蓋言星也春秋斗運樞云牽牛神名略石氏星經云牽牛名天關佐助期云織女神名収陰史記天官書曰是天帝外孫傅元擬天問曰七月七日牽牛織女會天河此則其事也河鼓黃姑牽牛也皆語之轉又云是夕人家婦女結采縷穿七孔鍼或以金銀鍮石爲鍼陳瓜果於庭中以乞巧有喜子网於瓜上則以爲符應桉俗謂七月七夕爲牽牛織女而設非也今考七日之名見於淮南子及萬畢術漢武帝故事列仙傳等書皆不言及牽牛織女之事其以爲二星辰當會於此夕者始見於風俗通傅元擬天問及周處風土記吳均齊諧記等書而宋南平王鑠及謝恵連遂有七夕詠牛女詩此後七夕遂專屬之於牛女矣無論風土記等所錄皆荒誕不經卽謂神仙迂怪之言可信則事在魏晉以前者巳不止一事請畢述之北堂書鈔稱漢武故事七月七日上於承華殿齋其日或有鳥從西方來集殿前上問東方朔曰此西王母欲來也有頃王母至有二靑鳥如烏夾侍王母旁也又云王母遣靑衣女語帝曰七月七日王母暫來帝於其日修除宮掖燔百和之香然九光之燈則謂七日從王母起可藝文類聚稱列仙傳陶安公者六安冶鑄師也以七月七日乘赤龍仙去又云王子喬周靈王太子晉也好吹笙作鳳鳴逰伊洛之間浮邱公接以上嵩髙山二十餘年後於山中謂桓良曰告我家七月七日待我緱氏山頭是日果乘白鶴駐山嶺望之不得到舉手謝時人數日而去則謂七日屬陶公王子喬亦可初學記稱神仙傳云吳蔡經去家時巳老還更少壯頭髮皆黒爲家中言七月七日王君當來至期日王方平果來一又云七月七日麻姑當來可取數百斛酒飮之至期王方平偕來乘羽車駕五龍聞金鼓簫管人馬之聲是七日屬之麻姑王方平亦可太平禦覽稱漢武帝故事景帝王美人以乙酉年七月七日生武帝於猗蘭殿西京雜記戚夫人侍兒賈佩蘭云在宮時見戚夫人侍髙祖至七月七日臨百子池作於滇樂畢以五色縷相羈謂爲連愛一云漢采女常以七月七日穿鍼於開襟樓云云皆不及牽牛織女之事明七月七日月日皆屬陽古人以之爲良會後遂附會爲牽牛織女事也夏小正七月初昬織女正東鄕後人因此附會矣

〇七月望前一日亦謂之禊日

宋書禮志今三月上巳祓於水濱又或用秋漢書八月祓於霸上劉禎魯都賦索秋二七天漢指隅人胥祓除國子水嬉又是用七月十四日也

〇八月十五日謂之中秋

周禮鑰章掌土鼓豳鑰中春晝擊土鼓龡豳詩以逆暑中秋夜迎寒亦如之枚乘七發客曰將以八月之望與諸侯遠方交逰兄弟並往觀濤於廣陵之曲江李善注稱孔安國尙書傳曰十五日日月相望荊楚歲時記八月十四日民並以朱水點兒頭額名爲天炙以厭疾又以錦彩爲眼明囊遞相贈遺桉中秋節唐初尙未盛行故虞世南歐陽詢徐堅等作類書歲時部皆未列入若唐以前八月十五日見於史傳者惟隨書新羅國傳八月十五日設樂令官人射各賞以馬布及武夷山記八月十五日武夷君與魏眞人等會山頂宴集數事而巳

〇季秋第九日謂之重陽又謂之重九又謂之九日

北堂書鈔稱魏文帝與鍾繇書曰歲往月來忽復九日九爲陽數而日月並應俗嘉其名以爲宜於長久故享燕髙會白六帖稱魏文帝書又云日月並應故曰重陽晉書禮志九月九日馬射或說曰秋金之節講武習射象立秋之禮也西京雜記漢武帝宮人賈佩蘭九月九日佩茱萸食蓬餌飮菊花酒云令人長壽相傳自古莫知其由荊楚歲時記九月九日四民並籍野飮宴注杜公瞻云九月九日宴會未知起於何代然自漢至宋未攺今北人亦重此節佩茱萸食餌飮菊花酒云令人長壽桉北堂書鈔稱孫瑞奏事云興平二年秋朝廷以九月九日賜公卿近臣飮宴今考孫瑞當作士孫瑞脫一士字後漢書獻帝紀興平二年十一月王師敗績衛尉士孫瑞等始爲李傕郭汜所殺則九月中瑞尙在也杜公瞻云九日宴會自漢至宋未攺所云漢蓋卽指此而言則九日節始盛於漢末可知又桉古人毎以只月爲盛會除正月一日爲歲首不計外如三月三日五月五日七月七日九月九日其日月皆應陽數故古人於此日燕集出逰其制蓋仿於三代自漢以後遂各附會其說並非也又桉今人以五月五日爲競渡節九月九日爲登髙節不知古人每値佳日無不可泛舟無不可登髙荊楚歲時記人日登髙賦詩隋陽休之亦有人日登髙詩石虎鄴中記正月十五日有登髙之會隋書文帝嘗於正月十五日與近臣登髙玉燭寶典元日至晦日今並酺食度水荊楚歲時記元日至月晦士女泛舟或臨水宴樂蔡邕月令章句莫春陽气和暖鮪魚時至將以薦寢廟因是乘舟禊於名川也輿地記齊武帝起層城觀七月七日宮人多登之稽含有七月七夕登髙詩又月令仲夏可以居髙明可以遠眺望可以升山陵可以處臺榭是五日不特可以泛舟並可以登髙矣

〇冬至後第三戌謂之臘日其夕謂之臘夕亦謂之臘夜

說文冬至後三戌臘祭百神廣雅臘索也左傳虞不臘矣杜預注臘歲終祭眾神之名禮記月令孟冬之月大割祠於公社及門閭臘先祖五祀鄭康成注臘謂以田獵所得禽祭也史記秦本紀恵文王十二年初臘正義恵文王始效中國爲之始皇三十一年十二月更名臘曰嘉平索隱云蓋從歌謠之詞而攺從殷號也風俗通曰夏曰淸祀殷曰嘉平周曰大蠟漢曰臘臘者獵也因獵取獸以祭又云太史丞鄧平說臘者所以迎刑送徳也大寒至常恐陰勝故以戌日臘戌者溫气也初學記稱髙堂隆魏臺訪議曰詔問何以用未祖丑臘臣隆對曰桉月令孟冬十月臘先祖五祀謂薦田獵所得禽獸謂之臘又師說王者各以行之盛祖以其終臘水行之君以子祖辰臘火行之君以午祖戌臘木行之君以卯祖未臘金行之君以酉祖丑臘土行之君以戌祖辰臘今魏據土徳宜以戌祖辰臘也又云漢火徳火衰於戌故以戌曰爲臘魏土徳土衰於辰故以辰爲臘晉金徳金衰於醜故以醜爲臘桉此則魏蓋先用丑日臘至隆議後始攺用辰耳晉宋舊事引魏名臣大司農董遇議又云土行之君故宜以未祖以丑臘爲得盛終之節不可以戌祖辰臘云江表傳吳以爲土行用未祖辰臘通典宋水徳王祖以子臘以辰晉書隱逸範喬傳初喬邑人臘夕盜斫其樹喬往諭曰卿節日取柴欲與父母相歡娯耳藝文類聚稱養生要術十二月臘夜令人持椒臥井旁無與人言內椒井中可除溫病荊楚歲時記十二月八日爲臘日諺語臘鼓鳴春艸生村人並擊細腰鼓戴胡頭及作金剛力士以逐疫其日並以豚酒祀竈神桉據月令則臘本在孟冬之月疑始皇三十一年攺臘曰嘉平始移至十二月也髙誘注呂不韋書今人臘前一日擊鼓驅疫謂之逐除蔡邕獨斷臘者歲終大祭縱役人燕飮也續漢書禮儀志季冬之月星回歲終陰陽以交勞農大享臘四分律音義臘歲終祭神之名或曰臘者接也新故交接也蓋自秦以後臘皆在十二月矣惟後周遵古制以建亥之月臘通典隋初因之亦以孟冬下亥蠟百神開皇四年詔曰前周歲首今之仲冬建亥之月大蠟可也後周以夏后之時行姫氏之蠟考之前代於義有違其十月行蠟者止可以十二月爲臘是反以建亥之月臘爲非可云不考古矣至以十二月八日爲臘日則又自荊楚歲時記始迄今皆因之故俗皆云臘八亦若今人定以二月二日爲社日也又今人祀竈又率以月之二十四日

〇臘明日謂之初歲又謂之小歲

史記天官書臘之明日人眾卒歲一會飮酒發陽气故曰初歲藝文類聚稱晉博士張亮議曰臘接也臘明日爲初歲秦漢以來有賀此皆古之遺語也太平禦覽稱崔寔四民月令臘明日更新謂之小歲敬酒尊長修賀君師又稱徐爰家儀曰蠟本施祭故不賀其明爲小歲賀稱初歲福始慶無不宜又云小歲之賀旣非大慶禮止門內

〇歲盡日謂之除日又謂之歲夕又謂之除夜

禮記月令日窮於次月窮於紀星回於天數將幾終歲將更始張衡東京賦曰卒歲大儺晉書循吏曹攄傳歲夕攄行獄荊楚歲時記歲莫家家具肴蔌詣宿歲之位以迎新年相聚酣飮畱宿歲飯至新年十二日則棄之街衢以爲去故納新也事文類聚稱風土記云除夜祭先竣事男女聚飮祝頌而散謂之分歲北齊書季冬晦日選人子弟赤幘皁褠衣執鞀鼓百二十人逐惡鬼於禁中其日戌夜三唱開諸裏門

〇冬至後四十六日而立春

周書時訓解立春日東風解凍又五日蟄虫始振又五日魚上冰桉諸書所引易通卦驗說與時訓解時有不同今以月令呂不韋等書考之當以時訓解爲準淮南王書大寒加十五日指報徳之維則越陰在地故曰距日冬至四十六日而立春陽气凍解音比南呂桉天文訓所言皆本孝經緯又桉太平禦覽稱皇覽逸禮距冬至四十五日天子迎春於東堂初學記稱孝經緯周天七衡六間曰立春又稱易通卦驗曰立春條風至宋均注條風者條達萬物之風孝經鉤命決曰立春勅門闌無關鑰以迎春之精續漢書禮儀志立春之日下寛大書制詔三公方春東作敬始愼微動作從之罪非殊死且勿桉驗皆須麥秋退貪殘進柔良下當用者如故事注月令命相布徳和令蔡邕曰卽此詔之謂也荊楚歲時記立春之日悉剪彩爲燕戴之帖宜春二字

〇後十五日爲驚蟄漢曰雨水

周書時訓解驚蟄之日獺祭魚又五日鴻雁來又五日艸木萌動淮南王書加十五日指寅則雨水音比夷則桉漢始以雨水爲正月節漢書律曆志營室十四度驚蟄注今曰雨水降婁初奎五度雨水注今曰驚蟄是也

〇又十五日爲雨水漢曰驚蟄

周書時訓解雨水之日桃始華又五日倉庚鳴又五日鷹化爲鳩淮南王書加十五日指甲則雷驚蟄音比林鐘

〇又十五日爲春分

周書時訓解春分之日元鳥至又五日雷乃發聲又五日始電淮南王書加十五日指卯中繩故曰春分則雷行音比蕤賓周禮春分之日祭馬祖桉說文龍春分而登天秋分而入淵馬龍之屬故以始登天之日祭之也晉書禮志武帝泰始二年正月有司奏春分祠厲殃及禳祠詔曰不在祀典除之太平禦覽稱齊民月令日春分不殺

〇又十五日爲谷雨漢曰淸明

周書時訓解谷雨之日桐始華又五日田鼠化爲鴽又五日虹始見淮南王書加十五日指乙則淸明風至音比仲呂桉劉歆三統歷谷雨三月節淸明中與時訓解同而淮南王書等淸明在谷雨之前故漢書歷律志大梁初胃七度谷雨注今曰淸明昴八度淸明注今曰谷雨是也

〇又十五日爲淸明漢曰谷雨

周書時訓解淸明之日萍始生又五日鳴鳩拂其羽又五日戴勝降於桑淮南王書加十五日指辰則谷雨音比姑洗周書周月解春三月中气驚蟄春分淸明孔晁注舊作雨水春分谷雨非古法也史記律書云淸明風居東南維楚辭九懷季春兮陽陽王逸章句三月溫和气淸明也

〇又十五日爲立夏

周書時訓解立夏之日螻蟈鳴又五日蚯蚓出又五日王瓜生淮南王書加十五日指常羊之維則春分盡故曰有四十五日而立夏大風濟音比夾鐘

〇又十五日爲小滿

周書時訓解小滿之日苦菜秀又五日靡艸死又五日小暑至淮南王書加十五日指巳則小滿音北太蔟三禮義宗小滿爲中者物之生長小得並滿故以小滿爲名也

〇又十五日爲芒種

周書時訓解芒種之日螳螂生又五日鴂始鳴又五日反舌無聲淮南王書加十五日指丙則芒種音比大呂三禮義宗五月芒種爲節者言時可以種有芒之谷故以芒種爲名宋書循吏阮長之傳時郡縣田祿芒種爲斷此前去官者則一年秩祿皆入前人此後去官者則一年秩祿皆入後人始以元嘉末攺此科計月分祿長之去武昌郡代人未至以芒種後一日解印綬

〇又十五日爲夏至

周書時訓解夏至之日鹿角解又五日蜩始鳴又五日半夏生淮南王書加十五日指午則陽气極故曰有四十六日而夏至音比黃鐘北堂書鈔稱孝經緯日周天有七衡夏至日在內衡又稱春秋感精符曰冬至日成天文夏至日成地理續漢書禮儀志曰夏至是日浚井攺水桉春秋考異郵曰夏至井水躍故於是日攺水三禮義宗夏至爲宗者至有三義一以明陽气之至極二以助陰气之始至三以明日行之兆故謂之至也荊楚歲時記夏至節日食糉是日取菊爲灰以止小麥蠧

〇又十五日爲小暑

周書時訓解小暑之日溫風至又五日蟋蟀居辟又五日鷹乃學習淮南王書加十五日指丁則小暑音比大呂三禮義宗六月小暑爲節者此以相形爲名形大暑故謂之小暑六月之初暑气熱未極故以小爲名大暑爲中者自十一月一陽爻上從地而出至此之時方始上徹陽气並出以上大暑旣極故暑爲中

〇又十五日爲大暑

周書時訓解大暑之日腐艸化爲螢又五日土潤溽暑又五日大雨時行淮南王書加十五日指未則大暑音比大蔟通典後漢制太史毎歲上其年曆先立春立夏大暑立秋立冬常讀五時月令周書周月解夏三月中气小滿夏至大暑

〇又十五日爲立秋

周書時訓解立秋之日涼風至又五日白露降又五日寒蟬鳴淮南王書加十五日指背陽之維則夏分盡故曰有四十六日而立秋涼風至音比夾鐘三禮義宗七月立秋之言湫縮之意

〇又十五日爲處暑

周書時訓解處暑之日鷹乃祭鳥又五日天地始肅又五日禾乃登桉月令呂氏春秋並作農乃登谷淮南王書加十五日指申則處暑音比姑洗國語處暑之旣至蝱﹛維虫﹜之旣多

〇又十五日爲白露

周書時訓解白露之日鴻雁來又五日元鳥歸又五日羣鳥養羞淮南王書加十五日指庚則白露降音比仲呂

〇又十五日爲秋分

周書時訓解秋分之日雷始収聲又五日蟄虫培戶又五日水始涸淮南王書加十五日指酉中繩故曰秋分雷戒蟄虫北鄕音比蕤賓文子曰老子爲天地之气莫大於和者陰陽調日夜分故萬物春分而生秋分而成

〇又十五日爲寒露

周書時訓解寒露之日鴻雁來賓又五日爵入大水爲蛤又五日菊有黃華淮南王書加十五日指辛則寒露音比林鐘

〇又十五日爲霜降

周書時訓解霜降之日豺乃祭獸又五日艸木黃落又五日蟄虫咸俯淮南王書加十五日指戌則霜降音比夷則周禮正義稱韓詩古者霜降逆女冰泮而止周書周月解秋三月中气處暑秋分霜降

〇又十五日爲立冬

周書時訓解立冬之日水始冰又五日地始凍又五日雉入大水爲蜃淮南王書加十五日指蹏通之維則秋分盡故曰有四十六日而立冬艸木畢死音比南呂桉易通卦驗立冬不周風至水始冰而符瑞圖云立冬北方廣莫風至今考淮南王書廣莫風後不周風四十五日乃至符瑞圖說誤也

〇又十五日爲小雪

周書時訓解小雪之日虹蔵不見又五日天气上騰地气下降又五日閉塞而成冬淮南王書加十五日指亥則小雪音比無射三禮義宗十月小雪爲中者气序轉寒雨變成雪故以小雪爲中

〇又十五日爲大雪

周書時訓解大雪之日鴠鳥不鳴又五日虎始交又五日荔挺生淮南王書加十五日指壬則大雪音比應鐘歷義疏大雪十一月節月之初气也言大陰之气以大水凝爲雪故曰大雪

〇又十五日爲冬至又謂之亞歲

周書時訓解冬至之日蚯蚓結又五日麋角解又五日水泉動淮南王書斗指子則冬至音比黃鐘續漢書禮儀志冬至鉆鐩攺火北堂書鈔稱孝經緯冬至日在外衡牽牛之初說文冬至斗指子夜半時加午者也宋書禮志冬至朝賀享祀皆如元旦之儀又云其儀亞於歲朝桉魏晉時則有大小之別元旦稱大會冬至稱小會亦見晉宋二書禮志歷義疏冬至十一月之中气也言冬至者極也太陰之气上於於陽太陰之气下極於地寒气巳極故曰冬至北堂書鈔稱西域諸國志云天竺十一月十六日爲冬至則麥秀十二月十六日爲臘則麥熟

〇又十五日爲小寒

周書時訓解小寒之日雁北鄕又五日鵲始巢又五日雉始呴桉淮南天文訓冬至鵲始巢與時訓解稍異淮南王書加十五日指癸則小寒音比應鐘三禮義宗十二月小寒爲節者亦形於大寒故謂之小言時寒气亦未是極也

〇又十五日爲大寒

周書時訓解大寒之日雞始乳又五日鷙鳥厲疾又五日水澤腹堅淮南王書加十五日指丑則大寒音比無射三禮義宗大寒爲中者上形於小故謂之大十一月一陽爻初起至此始徹陰气出地方盡寒气並在上寒气之逆極故謂大寒也周書周月解冬三月中气小雪冬至大寒

捲施閣文甲集卷第三陽湖洪亮吉學

釋舟

〇﹛兪﹣月﹢舟﹜謂之舟

船文舟船也﹝毛傳同﹞兪空木爲舟也從亼以舟從巜巜水也桉或作﹛舟兪﹜俗字方言自闗而東或謂之舟釋名舟言周流也桉淮南王書泛論訓乃爲窬木方板以爲舟航髙誘注窬空也﹛兪﹣月﹢舟﹜窬二字音義並通故徐鍇說文系傳云亼者耴二合之義音﹛兪﹣月﹢舟﹜猶﹛兪﹣月﹢舟﹜穿之義會意是也

〇通名謂之﹛木叟﹜

說文﹛木叟﹜船總名玉篇同徐鉉等曰今俗別作艘非是漢書溝洫志發河南以東漕船五百﹛木叟﹜桉吳越春秋句踐歸國外傳晉竹十廀注廀當作搜漢書溝洫志漕船五百搜是﹛木叟﹜又通作搜兼作廀說文廀水槽倉也義亦通藝文類聚稱太公六韜武王伐殷先岀於河呂尙爲後將以四十七﹛木叟﹜船濟於河

〇又謂之船

說文船舟也桉此卽轉注字方言舟自闗而西謂之船釋名船循也循水而行也藝文類聚稱韻集曰船舩也桉舩卽船之重文字書或分爲二非

〇又謂之﹛舟關﹜又謂之﹛舟兆﹜

爾雅﹛舟關﹜我也說文同義闕廣雅﹛舟兆﹜舟也玉篇﹛舟關﹜天子稱桉淮南王書欲與物接而未成﹛舟關﹜兆者也文選注稱許愼注﹛舟關﹜兆也﹛舟關﹜兆當屬轉注字故名舟爲﹛舟關﹜又謂之﹛舟兆﹜又廣韻云﹛舟關﹜古文作﹛舟炎﹜則或從剡木爲楫之義制字故從舟也易剡木爲楫剡本亦作掞

〇又謂之舺

廣雅舺舟也桉舺字說文玉篇並無當作柙古字通也

〇又謂之艑

廣雅艑舟也華嚴經音義稱通俗文吳船曰艑廣韻同玉篇艑船小也桉荊州記湘州七郡大艑所出皆受萬斛又水經注贛水又徑谷鹿洲舊作大艑處宋臧質石城樂亦云大艑載三千漸水丈五餘是艑亦不僅小舟也

〇又謂之舽

廣雅舽舟也玉篇吳船也又舽艭桉當從說文作栙

〇又謂之舡

漢書古今人表晉舡人固來廣雅舡舟也玉篇同

〇又謂之艛

廣雅玉篇並舟名瓊州圖經文昌縣有焚艛山近大海漢樓船將軍楊僕徵黎至此焚船登岸故名桉故書無艛字疑土人合樓船二字爲一後人遂制此字矣吳越春秋越有樓船卒漢武帝秋風辭泛樓船兮濟汾河則樓船之制自昔有之通典又去樓船船上建樓三重

〇又謂之﹛舟契﹜又謂之﹛舟其﹜艃

廣雅玉篇並舟名

〇又謂之餘皇

左傳昭公十七年楚大敗吳師獲其乘舟余皇廣雅玉篇艅艎並舟名又云艎吳舟郭璞江賦漂飛雲運艅艎抱朴子艅艎鷁首涉川之良器也桉說文無艅艎二字始見新附今仍從左傳作余皇艎又別作﹛舟黃﹜

〇又謂之艒﹛舟宿﹜

方言艖謂之艒﹛舟宿﹜小艒﹛舟宿﹜謂之艇桉艇爲小舟則艒﹛舟宿﹜之制當在大小之間廣雅艒﹛舟宿﹜舟也玉篇同未書吳喜傳從西還大艑小艒爰又艸舫錢米布絹無船不滿﹝通異名﹞類篇﹛舟畐﹜大舟桉﹛舟畐﹜當卽艒字

〇又謂之﹛舟永﹜又謂之﹛臣妻舟﹜又謂之﹛舟尞﹜又謂之﹛舟斿﹜又謂之﹛舟龍﹜

玉篇有廣韻﹛舟龍﹜小船上安蓋者桉淮南玉書修務訓水斷龍舟髙誘注龍舟大舟也此﹛舟龍﹜字疑合二字爲一隋書亦以戰艦爲水龍玉篇又有﹛龍舟﹜字云以竹葉﹛龍舟﹜船也疑亦﹛舟龍﹜字重出或又云﹛龍舟﹜卽﹛舟習﹜今附記於此

〇又謂之﹛舟吳﹜

桉疑亦合吳舟二字爲一

〇又謂之﹛舟豈﹜又謂之﹛舟弟﹜又謂之﹛舟戚﹜又謂之﹛舟今﹜

玉篇又別出﹛舟嶺﹜字非

〇又謂之﹛舟兼﹜又謂之﹛舟星﹜又謂之﹛舟復﹜又謂之﹛舟徹﹜又謂之﹛舟乇﹜又謂之艧

梁江淹詩方水理金艧以上並見玉篇

〇又謂之柅

玉篇柅船名

〇﹛舟泛﹜謂之舷

見廣雅五戒相經音義稱埤蒼舩舷也亦名﹛舟泛﹜玉篇﹛舟泛﹜舷也又船舷廣韻同王逸楚詞章句舩舷也洪興祖補注舷船邊也北堂書鈔稱會稽典錄楊橋上諌曰臣聞之曽子扣舷易水魚聞入淵鳥驚參天郭璞江賦詠采菱以叩舷桉此皆興祖所據

〇﹛舟侖﹜謂之桄

見廣雅玉篇﹛舟侖﹜船也桉今以船旁木爲桄亦作﹛片黃﹜

〇長而薄者謂之艜

見方言廣雅艜舟也玉篇艜艇船

〇短而深者謂之﹛舟符﹜

見方言郭璞今江東呼艖﹛舟符﹜者玉篇同廣雅﹛舟符﹜舟也小爾雅艇之小者曰﹛舟符﹜梁書羊侃傳初赴衡州於兩艖﹛舟符﹜起三間通梁水齋

〇又謂之﹛舟步﹜

集韻﹛舟步﹜船短而深也陳書侯景傳景乃以﹛舟叉﹜﹛舟步﹜貯石沈塞淮口資治通鑑侯景召石頭津主張賓使引淮中般﹛舟步﹜及海艟

〇小而深者謂之﹛舟卭﹜

方言小而深者謂之﹛木鞏木﹜郭璞卽長舼也桉﹛舟邛﹜舼本一字蓋正作舼通作﹛舟邛﹜今玉篇又別出﹛舟鞏木﹜﹛木鞏木﹜二字益非疑方言本亦後人依玉篇追攺也今姑隨其義兩列

〇大舟謂之橃

說文橃海中大船徐鉉曰今俗別作筏非是廣雅﹛舟發﹜舟也玉篇﹛舟發﹜大船也華嚴經音義稱通俗文筏作﹛舟發﹜韻集筏作橃同扶月反桉﹛舟發﹜筏皆俗字並當作橃又別見

〇又謂之欚

說文欚江中大船名廣雅﹛舟蠡﹜舟也玉篇﹛舟蠡﹜大舟也桉﹛舟蠡﹜俗字當作欚方言東南丹陽會稽之間謂艖爲欚桉方言艖爲小舸欚與艖同則欚亦不盡是大舟矣又別見

〇又謂之般

方言般大也玉篇般大船余別見

〇又謂之舸

方言南楚江湘凡船大者謂之舸玉篇舸船也左思蜀都賦宏舸連舳李善注大船曰舸桉三國吳志董襲傳襲乘大舸船突入蒙衝南齊書王敬則傳髙道慶乘舸﹛舟習﹜於江中迎戰此舸爲大船之證然裵松之注引江表傳劉僃乘單舸往見周瑜風土記船舸單乘是單船亦謂之舸也說文無舸字見徐鉉新附

〇又謂之艬

廣雅艬舟也玉篇艬大船也

〇又謂之舶

華嚴經音義稱呂忱字林舶大船也今江南泛海船謂之舶昆侖及髙麗皆乘之大者受萬斛也又稱埤蒼舶大船也玉篇同又稱通俗文晉船曰舶﹝初學記引無船字﹞大者長二十丈載六七百人桉水經注孫權裝大船名之曰長安亦曰大舶是矣俗別作艊非

〇又謂之﹛舟弗﹜又謂之﹛舟榻﹣木﹜

玉篇﹛舟弗﹜並大船集韻﹛舟榻﹣木﹜兩槽大船梁元帝吳趨行何時乘﹛舟榻﹣木﹜歸桉別作﹛舟翕﹜非是陳書侯安都傳坐﹛舟榻﹣木﹜內墜於櫓井時以爲不祥又王子晉等乃僞以小船依﹛舟榻﹣木﹜而釣

又謂之﹛舟句﹜﹛舟鹿﹜廣雅﹛舟句﹜﹛舟鹿﹜舟也玉篇同集韻﹛舟句﹜﹛舟鹿﹜太艑也北堂書鈔豫章城西有﹛舟句﹜﹛舟鹿﹜洲﹝水經注作谷鹿﹞卽呂蒙作﹛舟句﹜﹛舟鹿﹜大艑處桉吳志呂蒙襲闗羽至尋陽盡伏其精兵於﹛舟冓﹜﹛舟鹿﹜中是﹛舟句﹜﹛舟鹿﹜又通作﹛舟冓﹜﹛舟鹿﹜又稱楊泉物理論夫工匠經渉河海爲﹛舟句﹜﹛舟鹿﹜以浮大川﹝通異名﹞太平禦覽稱雜字解詁曰﹛舟句﹜﹛舟鹿﹜雜船也

〇小舟謂之刀

毛詩河廣云曽不容刀鄭康成箋云小船曰刀桉詩正義及釋文並云說文作﹛舟周﹜今考說文無﹛舟周﹜字疑陸徳明等誤記釋名玉篇諸書爲說文也余類此尙多姑附記於此釋名三百斛曰﹛舟周﹜﹛舟周﹜貂也貂短也江南所名短而廣安不傾危者也桉近人校釋名誤以說文之﹛舟刂﹜合﹛舟周﹜不知說文之﹛舟刂﹜從刖省讀若兀音旣不同且此云安不傾危而說文云﹛舟刂﹜船行不安也義亦相反今別見又詩正義引說文云﹛舟周﹜小船未知何本廣雅﹛舟周﹜舟也初學記稱埤蒼﹛舟周﹜吳船也音雕集韻或作﹛舟周﹜通作刀或作﹛舟召﹜廣韻﹛舟召﹜吳船桉一切經音義引方言小艒﹛舟宿﹜謂之艇郭璞曰艇﹛舟周﹜也音刀與今本方言異或別有所據但刀系正字舠﹛舟召﹜﹛舟周﹜皆刀之別字耳﹝北堂書鈔初學記太平禦覽引釋名﹛舟周﹜皆作舠玉篇舠小船也﹞

〇又謂之艖

方言小舸謂之艖郭璞今江東呼艖小底者也玉篇艖小舟也桉別作﹛舟叉﹜非是

〇又謂之艇

方言艖謂之艒﹛舟宿﹜小艒﹛舟宿﹜謂之艇郭璞﹛舟同﹜也釋名二百斛以上曰艇其形徑挺一人二人所行者也桉說文無艇字應作挺爲是廣雅艇舟也北堂書鈔稱說文云艇小舟也形狹而長桉艇字見說文新附然北堂書鈔引說文如此則鉉或別有所本小爾雅小船謂之艇艇之小者謂之﹛舟符﹜髙誘淮南王書注蜀艇一板之舟若今之豫章是也

〇又謂之舼

方言小而深者謂之﹛木鞏木﹜郭璞卽長舼也廣雅舼舟也玉篇舼小船也﹛舟鞏木﹜同馬融廣成頌連舼舟李賢注舼小舟也傅元正都賦越舼泛吳榜浮

〇又謂之艚

玉篇艚小船也桉宋書武帝紀盧循有八艚艦九枚起四層髙十二丈又垣護之隨王元謨入河虜悉已牽元謨水軍大艚連以鐵鎖三重欲以絕護之還路是艚亦大小兼有不盡屬小船也宋書恩幸傳論又雲南金百毳來悉方艚桉說文無艚字疑卽漕字之別說文漕水轉谷也一曰人之所乘及船也宋書雲水軍大艚與玉篇廣韻水運爲漕之說亦合後人或去水加舟耳

〇又謂之麗

玉篇欐小船也莊子秋水篇梁麗不可以衝城司馬彪注梁麗小船也桉裵松之三國誌王朗傳注稱獻帝春秋孫策率軍如閩越討朗朗泛舟浮海欲走交州﹝至﹞朗對策使者云獨與老母共乘一欐流矢始交便棄欐就俘云云亦欐爲小舟之證麗欐古字通佛本行贊經音義亦云攦小船也攦當屬欐字之別

〇又謂之﹛舟了﹜

玉篇﹛舟了﹜小船也梁書王僧辯傳侯子鑑等率步騎萬餘人於岸挑戰又以鵃﹛舟了﹜千艘並載土兩邊悉八十棹桉玉篇無鵃字當作鳥了鳥蓋言其小也

〇又謂之幹舟

髙誘淮南王書注幹舟小舟也﹝通異名﹞一曰大舟

〇又謂之舴艋

廣雅舴艋舟也玉篇舴艋小舟也桉南齊書張敬兒傳敬兒乘舴艋過江遇風船覆又云上與豫章王嶷三日曲水內宴舴艋流至禦坐前覆沒此可證舴艋皆小舟

〇戰船謂之蒙衝

釋名外狹而長曰艨衝以衝突敵船也廣雅艨朣舟也玉篇艨艟戰船桉字當作蒙衝吳志董襲討黃祖祖橫兩蒙衝夾守沔口又周瑜逆曹公於赤壁部將黃蓋取蒙衝斗艦數十﹛木叟﹜實以薪艸陳書侯瑱傳以牛皮冒蒙衝小船以觸賊艦﹝通異名﹞廣韻艟短船名

〇又謂之﹛舟氐﹜艡

廣韻稱字林﹛舟氐﹜艡水戰船玉篇﹛舟氐﹜艡戰船也桉廣雅作﹛舟互﹜艡或以字近而誤

〇又謂之斥候

釋名五百斛以上還有小屋曰斥候以視敵進退也

〇軍行在前謂之先登

釋名軍行在前曰先登登之向敵陳也初學記稱晉令水戰有飛雲舩蒼隼舩先登舩飛鳥舩劉逵雲飛雲蓋海吳樓船名桉此類異名尙多不能悉錄附記於此

〇置戈船下謂之戈船

張晏漢書注越人於水中負人船又有蛟龍之害故置戈於船下因以爲名也桉臣瓉引伍子胥書有戈船以載干戈吳越春秋句踐伐吳外傳戈船三百艘則戈船之制不始於漢

〇輕舟謂之﹛舟靑﹜

玉篇﹛舟靑﹜輕船廣韻同

〇又謂之艓

宋書鄧琬傳劉胡遣陳紹宗陳慶率輕艜二百大艦五十岀鵲尾外挑戰南齊書桺世隆傳輕艓一萬隋書來護兒傳楊素令護兒率數百輕艓徑登江岸戴暠釣竿篇蕖花裝小艓桉此篇所収字至玉篇而止惟艓﹛舟步﹜等字以巳見宋齊梁陳等書故亦錄入疑屬牒字之別也又今本類書引方言南楚呼艓曰﹛木鞏木﹜今方言無此語

〇輕疾者謂之赤馬

釋名輕疾者曰赤馬舟其體正赤疾如馬也崔豹古今注孫權時名舸爲赤馬言如馬之走陸也又小舟名馳馬北堂書鈔稱江表傳孫權名舸爲馬言飛馳如馬之走陸地也又稱杜預表長史劉循治洛陽以東運渠嘗用赤馬桉劉熈亦漢末三國時人所云赤馬舟當卽指孫權所造而言抱朴子水馬飛鳬義亦同

〇子船謂之﹛舟習﹜

玉篇﹛舟習﹜子船﹝通異名﹞集韻覆船具亦曰﹛舟習﹜

〇合木船謂之﹛舟同﹜又謂之艬

廣雅艬﹛舟同﹜舟也初學記稱周遷輿服雜事其人欲輕行則乘海﹛舟同﹜合木船也廣韻艬合木船

〇編竹船謂之﹛尋﹜

玉篇﹛尋﹜竹長千丈爲大船也生海畔

〇運舟謂之﹛舟胃﹜

玉篇﹛舟胃﹜運船也廣韻同又廣韻云﹛舟突﹜釣船也附錄於此

〇海中舟謂之橃

見上玉篇橃海中大船也泭也亦作﹛舟發﹜桉玉篇分橃﹛舟發﹜爲二字非下欚﹛舟蠡﹜亦同

〇又謂之﹛木叟﹜

見上藝文類聚稱韻集艘海大船也

〇又謂之舶

見上廣韻海中大船集韻蠻夷泛海舟曰舶

〇又謂之﹛雨舟﹜

玉篇﹛雨舟﹜海船也

〇又謂之艆又謂之﹛舟芻﹜

初學記稱稗蒼雲海中大船曰艆﹛舟芻﹜玉篇艆海船也﹛舟芻﹜船也廣韻艆海中大船﹛舟芻﹜海船名

〇江中舟謂之欚

見上桉初學記稱說文曰江中舟曰﹛豚虫﹜音禮蓋卽蠡字之誤玉篇欚江中大船也又作﹛舟蠡﹜

〇又謂之﹛舟兆﹜

見上廣韻對艞江中大船桉艞又﹛舟兆﹜字之別禮部韻略﹛舟舀﹜字下引廣雅﹛舟舀﹜舸舟今考廣雅亦無﹛舟舀﹜字惟艞字曹憲音滔韻略蓋因此誤也廣韻亦無此字

〇舟飾謂之﹛舟番﹜又謂之﹛舟日﹜

玉篇﹛舟番﹜﹛舟日﹜舟飾也桉廣韻無﹛舟番﹜﹛舟日﹜二字

〇載多謂之﹛舟富﹜

玉篇﹛舟富﹜音富類篇船載多也桉此蓋望文生義因玉篇有此字故錄入之

〇編木渡謂之泭

詩周南不可方思毛傳方泭也釋文泭本亦作﹛氵符﹜又作桴或作柎又作坿桉廣雅玉篇又作艀皆俗字說文泭編木以渡也玉篇同楚辭九章乘汜泭以下流王逸章句編竹木爲泭楚人曰泭秦人曰撥也三國吳志徐夫人傳伐蘆葦以爲泭佐船渡軍裵松之注音敷

〇泭謂之箄

見方言廣雅﹛稗﹜筏也玉篇作箄又作﹛渒﹜詩釋文稱郭璞云木曰﹛渒﹜竹曰筏小筏曰泭華嚴經音義今編竹木以水運爲﹛渒﹜秦人名筏江東名﹛渒﹜又云北人名筏南土名﹛渒﹜義同北堂書鈔又稱東觀漢記張堪爲蜀郡太守公孫述擊之三百人斬竹爲椑渡水遂免是字又作椑後漢書岑彭傳乘枋箄下江闗鄧訓傳縫革爲船置於箄上以渡河李賢注箄木筏也桉說文無﹛稗﹜字今從後漢書作箄

〇箄謂之筏

方言﹛稗﹜謂之筏筏秦晉之通語也馬融論語注桴編竹木大者曰栰小者曰桴玉篇筏箄也桉撥筏二字廣雅玉篇已皆兩収今故隨其義分列之又大般涅盤經筏又作栰元應注經文從木作栰非體也韻集又作撥義亦通通典軍行渡水又有蒲栰葦栰

〇箄中謂之薦

方言江淮家居﹛稗﹜中謂之薦音薦疏證薦各本誤作符今訂正

〇泭之小者謂之桴

馬融論語注小者曰桴韋昭國語注同長阿含經音義小泭曰桴也

〇水中浮木謂之查

玉篇查水中浮木也王嘉拾遺記堯時有巨查浮於西海桉又作楂又作槎並非又廣雅玉篇艖字當卽槎字之別今姑從其義兩列

〇並船謂之方

爾雅舫舟也郭璞注並兩船釋文引樊光本舫作坊說文方並船也象兩舟省總頭形又作汸云方或從水桉太平禦覽稱說文又作舫云並兩船也北堂書鈔同是方亦通作舫戰國策方船積粟循江而下史記酈食其傳蜀漢之粟方船而下司馬貞索隱云方船爲並舟也桉此知舫古皆作方然張儀列傳舫船載卒小司馬又云舫音方是二字又可互通大般涅盤經音義稱通俗文連舟曰舫並兩船也玉篇亦同後漢書岑彭傳乘枋箄下江闗李賢注枋卽舫字古通用北堂書鈔稱王隱晉書顧榮紀瞻被徵行至彭城見王路塞絕遂解舫爲單舸而歸王浚傳浚乃作大船連舫方百二十步宋書臧質傳明旦賊更方舫爲桁桉晉書戴淵傳陸機在舫屋上遙謂淵王廙傳倚舫樓長嘯是則舫制亦如艦上有屋並有樓也

〇方舟又謂之﹛方亢﹜

說文﹛方亢﹜方舟也徐鉉曰今俗別作航非是方言舟自闗而東或謂之舟或謂之航戴震疏證後漢書文苑傳北﹛方亢﹜涇流注﹛方亢﹜舟度也方言自闗而東或謂舟爲航說文﹛方亢﹜在方部今流俗不解與杭字相亂誤也淮南王書主術訓大者以爲舟航髙誘注方兩小船並濟爲航杭同又汜論訓云乃爲窬木方板以篇舟航注舟相連爲航也又說林訓釣魚者泛杭注杭航通桉集韻﹛舟行﹜方舟也羣書無此字惟釋文首序云吳興大﹛舟行﹜頭蓋又屬航字之別今考斻杭𨿽各部然古人率皆通用如漢書地理誌余杭縣吳興記云秦始皇捨舟杭於此因以爲名以迄淮南王書等是矣航旣﹛方亢﹜之別字若作﹛舟行﹜則又別之別耳又桉晉書五行志海西公太和六年六月京師大水朱雀大航纜斷三艘流入大江據此則航卽今之浮橋不止並兩船也水經注浙江水下剡縣西度通臨海並二十五船爲橋航故蔡謨傳云蔡公過浮航脫帶腰舟長也宋書臧質傳賊更方航爲桁水經注成固縣城北水舊有桁是也然又有單船謂之航者水經注浙江水下云剡縣東南二度通臨海並泛單船爲浮杭

〇又謂之﹛氵橫﹜

說文﹛氵橫﹜小津也一曰以船渡也方言方舟謂之﹛氵橫﹜玉篇同郭璞揚州人呼渡津舫爲杭荊州人呼﹛氵橫﹜廣雅﹛氵橫﹜筏也太平禦覽稱太公六韜天船一名天橫以濟大水橫﹛氵橫﹜古字通桉成實論音義桄古文﹛牛黃﹜﹛片黃﹜二形今作桄同古黃反廣雅﹛舟侖﹜謂之桄桄當卽﹛氵橫﹜字集韻﹛舟侖﹜船前桄也韻會﹛舟侖﹜﹛兪﹣月﹢舟﹜舟名義亦兩通今仍從說文廣雅分列而附記於此

〇船有屋謂之檻

釋名上下重版曰檻四方施版以禦矢石其內如牢檻也晉書音義稱字林云艦屋船也音檻玉篇艦板屋舟桉說文無艦字今從釋名作檻陸機辧亾論前驅不過百艦晉書陶侃傳侃乃以運船爲戰艦又云賊鉤侃所乘艦侃窘急走入小船何無忌傳盧循遣別帥徐道覆順流而下舟艦皆重樓北堂書鈔稱義熈起居注盧循新作八艚艦九枚起四層髙十餘丈桉宋書循吏杜慧度傳慧度自登髙艦與循合戰放火箭雉尾炬循眾艦俱然一時散潰是也宋書王鎭惡傳所乘皆蒙衝小艦行船者悉在艦內羌見艦溯渭而進艦外不見有乘行船人咸謂爲神張興世傳司徒建安王休仁命沈攸之等以皮艦二十攻賊濃湖通典斗艦船上設女墻可髙三尺墻下開掣棹孔船內五尺又建棚與女墻齊此戰船也﹝通異名﹞藝文類聚稱廣雅云艦大船也桉與今本廣雅不同當別有所據

〇又謂之﹛舟霝﹜

廣雅﹛舟霝﹜舟也玉篇舲小船屋也﹛舟霝﹜同太平禦覽稱字書船上有屋者曰﹛舟霝﹜類篇舟也一曰舟有窗者楚辭九章乘舲船余上沅兮王逸章句舲船船有窗牖者也淮南王書俶眞訓越舲蜀艇不能無水而浮髙誘注舲小船也桉舲﹛舟霝﹜本一字廣韻於舲字下云舟上有窗﹛舟霝﹜字下云﹛舟霝﹜艦有屋舟名蓋誤

〇其上板謂之覆

釋名其上板曰覆言所覆慮也桉今本作言所覆眾枕也誤太平禦覽引此作覆眾慮又衍眾字今考首篇釋天云露慮也覆慮物也知此亦當作覆慮

〇其上屋謂之廬

釋名其上屋曰廬象廬舍也桉別作﹛慮﹜非是

〇上重屋謂之飛廬

釋名其上重屋曰飛廬在上故曰飛也

〇又其上謂之爵室

釋名又在其上曰爵室於中候望之如鳥爵之警視也桉視今本作示北堂書鈔藝文類聚太平禦覽等書引此又作若鳥雀之驚視也

〇船頭謂之艫

說文艫舳艫也一曰船頭﹝通異名﹞小爾雅船尾謂之艫玉篇艫在船後桉左思吳都賦巨艦接艫庾闡揚都賦靑雀飛艫是艫又通作舟名

〇又謂之合閭

方言首謂之合閭郭璞今江東呼船頭屋謂之飛閭是也玉篇五比爲閭又船首之閭

〇又謂之鷁首

方言或謂之艗艏郭璞鷁鳥名也今江東貴人船前作靑雀是其象也廣雅艗艏舟也玉篇舟頭爲鷁首又作榏司馬相如子虛賦浮文鷁張揖曰鷁水鳥也畵其象於船首淮南王書龍舟鷁首天子之乘也桉此則字當作鷁首後乃統加舟旁耳又晉書武帝謀伐吳詔王浚修舟艦畵鷁首怪獸於船首以懼江神是船頭之名鷁首又專以繪鷁於首得名

〇船尾謂之舳

說文舳艫也漢律名船方長爲舳艫一曰舟尾方言後曰舳郭璞今江東呼柂爲舳又云舳制水也漢書武帝自潯陽浮江而下舳艫千里注李斐曰舳後持舵處艫前頭刺棹處也﹝通異名﹞小爾雅船頭謂之舳桉小爾雅所言正與說文等相反劉逵吳都賦注亦同

〇又謂之杕

釋名其尾曰柁柁拕也在後見拕曵也且弼正船使順流不使他戾也玉篇杕船尾小梢也木部有柁舟部有舵並云正船木桉杕卽柁字今別作柁又作舵並非物原云帝嚳作柁櫓夏禹作舵又妄分爲二非也淮南王書說林訓毀舟爲杕髙誘注杕舟尾桉與柁同俗作柂亦作﹛舟大﹜皆非裵松之吳志注江表傳孫權於武昌新裝大船試泛之釣臺時風大盛谷利令柁工取樊口權曰當取羅洲利拔刀向柁工曰不取樊口者斬工卽轉柁入樊口北堂書鈔稱孫放別傳不見船柁乎在後所以正船也桉漢書淮南王安諫擊閩越云拕舟而入水說文柁曵也則柁當作拕爲是十誦律音義亦云拕字從手

〇船前立柱謂之桅

釋名其前立柱曰桅桅巍也巍巍髙貌也桉桅本又作椳其前太平禦覽引此作船前玉篇桅船上檣竿﹝通異名﹞淮南王書說林訓遽契其舟桅髙誘注桅船弦板也

〇船後木謂之﹛舟非﹜

玉篇﹛舟非﹜軴舟又木部棑云船後棑木廣韻同桉軴與駐同玉篇於車部載此字云軴車也今湖湘間小舟無柁者於梢上作孔欲停舟卽從孔中植一木船卽不行軴舟之義當取此﹝通異名﹞玉篇又云棑筏名也

〇舟中牀以薦物者謂之笭

釋名舟中牀以薦物者曰笭言但有簀如笭牀也南方人謂之笭突言濕漏之水突然下過也盧學士文弨校本今船底上有襯板水或浸滛而入其最低者曰水倉常時去之名曰刮潮與此說合玉篇笭舟中牀也桉說文笭車笭也與篚通訓是舟車中可以薦物者通得謂之笭

〇張幔謂之颿

說文颿馬疾步也從馬風聲徐鉉曰舟船之颿本用此字今別作帆非是桉舟之使颿亦如馬之疾步故假借用之釋名隨風張幔曰帆帆泛也使舟疾泛泛然也桉今本帆泛也在隨風之上非又一切經音義兩引此一作隨風張幔曰颿一作隨風張幔曰帆蓋一據說文攺也佛本行集經音義稱聲類云颿船上幔也一云船上帳也又稱三蒼颿船上張布帊也玉篇颿風吹船進也亦作﹛風舟﹜帆船上帆也與﹛舟泛﹜同桉據此則帆﹛風舟﹜皆颿之別字今廣雅別岀﹛舟泛﹜字玉篇舟部風部並別岀﹛風舟﹜字皆非廣韻帆船上幔也亦作颿風土記帆從風之幔也施於船前各隨宜大小爲制大者用布一百二十幅髙九丈太平禦覽稱韻集云颿船張也

〇又謂之雙又謂之篷

說文栙雙也玉篇別作舽艭又作栙﹛雙﹜廣韻栙﹛雙﹜帆未張又云﹛雙﹜帆也今從說文作雙玉篇篷連船帳也

〇颿柱謂之檣

太平禦覽稱埤蒼檣颿柱也俗作檣玉篇同桉玉篇舟部又別岀檣字非北堂書鈔稱王粲浮淮賦建眾檣以成林郭璞江賦舳艫相接萬里連檣

〇船旁板謂之枻

王逸楚辭章句枻舩旁板也枻一作﹛衤曳﹜玉篇枻楫也與﹛衤曳﹜同桉楫枻本二物玉篇合而爲一後人皆因之似誤

〇又謂之舷又謂之桅

並見上

〇所以進船謂之櫓

釋名在旁曰櫓櫓膂也用膂力然後舟行也玉篇櫓所以進船也吳志呂蒙傳使白衣揺櫓作商賈人服晉書夏統傳乃操柁正櫓南史梁呂僧珍見武帝頗招武猛命多伐材竹未用僧珍獨悟其指因私具櫓數百張﹝通異名﹞四分律音義櫓船上樓櫓也

〇又謂之濯

說文楫舟濯也漢書百官表水衡都尉屬官有輯濯令丞如淳曰輯濯船官也師古曰輯濯皆所以行船釋名在旁撥水曰棹棹濯也濯於水中也且言使舟濯進也方言或謂之棹郭璞今之棹歌依此名也楚辭桂棹兮蘭漿王逸章句棹楫也後漢書岑彭傳委輸棹卒凡六萬餘人李賢注棹卒持棹行船也東觀記作濯前漢書鄧通濯船爲黃頭郎大方廣佛華嚴經音義稱通俗文棹謂之﹛舟音戈﹜玉篇棹樴也棹同桉說文無棹字始見新附當系濯字之別玉篇又別岀棹﹛舟卓﹜字益非

〇又謂之札

釋名又謂之札形似札也

〇又謂之楫

易剡木爲楫詩檜楫松舟毛傳楫所以濯舟也說文楫舟濯也桉漢書百官表有輯濯令丞師古曰輯讀與楫同是楫亦可作輯與樴皆古字通方言楫謂之橈釋名又謂之楫楫捷也撥水使舟捷疾也淮南王書七尺之楫而制大舟者因水爲資也玉篇楫行舟具也桉楫亦通作杖水經注馮舟自運無杖楫之勞是也說文﹛攸﹣攵﹢支﹜行水也徐鍇曰〇攴入水所杖義亦同

〇又謂之﹛片良﹜

玉篇﹛片良﹜櫓別名

〇小楫謂之橈又謂之挐

方言楫謂之橈小爾雅同楚辭蓀橈兮蘭槳王逸章句橈船小楫也玉篇同吳越春秋得一橈而行歌道中注橈小楫也淮南王書七尺之橈而制船之左右者以水爲資髙誘注橈刺船橰也一作撓後漢書吳漢傳裝露橈船李賢注橈短樴也桉俗作﹛舟堯﹜非佛本行經音義江南棹大於橈而楫殊小作橈者面向船頭立撥之作棹者面向船尾坐撥楫棹笴也桉此則唐楫橈之制又與古小異司馬彪莊子注挐橈也

〇所以隱濯謂之槳

見方言今本作﹛槳﹜郭璞揺船小橛也江東又名爲胡人玉篇槳楫屬桉字當作槳物原云顓頊作篙槳者是也

〇所以縣濯謂之緝

見方言郭璞系船頭索也

〇所以斥旁岸謂之交

方言所以刺船謂之﹛木篙﹜釋名所用斥旁岸曰交一人前一人還相交錯也玉篇篙竹刺船行也僧祇經音義亦云篙刺船竹一云刺船竹杖桉此蓋望文生義玉篇木部又別岀﹛木篙﹜字益非方言疑亦後人追攺越絕書闔閭問子胥曰船軍之僃何如子胥答曰篙工船師可當君之輕足驃騎也淮南說林訓以篙測江髙誘注摘船以篙僧祇經音義稱許愼注篙謂刺船竹長二丈以鐵爲鏃者也左思吳都賦篙工楫師選自閩禺桉本取相交錯之義故字當作交俗作篙說文新附云篙所以進船也然此乃玉篇櫓字義訓不可移訓篙

〇濯船羽謂之欆

玉篇欆棹船羽

〇以板遏水謂之﹛片朱﹜﹛片婁﹜

玉篇﹛片朱﹜﹛片婁﹜所以遏水也

〇又謂之業

爾雅大版謂之業說文業大版也廣韻澲橫水大板桉玉篇無澲字此蓋隨文生義以大版在水中故加水旁今仍作業字而存其義今人呼水中橫板曰淌水

〇以竹塞舟謂之筎

玉篇竹筎以塞舟又作袽云所以塞舟漏也桉今舟人塞漏尙謂之茹船岀曜論抒船音義抒漏也又廣雅抒泄出也義並通

〇維舟謂之鼎

方言維之謂之鼎郭璞系船爲維

〇又謂之紼又謂之繂

爾雅紼縭維之紼繂也郭璞注繂索說文紼亂絲也繂﹛蕐﹣艸﹢系﹜屬玉篇﹛索率﹜舉船索也或作繂詩正義稱孫炎曰繂大索也又云舟止系之於樹木戾竹爲大索李巡曰繂竹爲索所以維持舟者

〇又謂之纜

玉篇纜維舟也吳志甘寧傳勅船人更增舸纜

〇引舟謂之筰

釋名引舟者曰筰筰作也作起也起舟使動行也桉太平禦覽引作笮作也起舟使動作也今考笮字義別當作筰爲是水經注吳國西十八里有岞嶺山俗說此山本在太湖中禹治水移進近湖又東及西南有兩小山皆有石如捲笮俗云禹所用牽山也太湖中有淺地長老云是笮嶺山跖自此以東稍深云是牽山之溝太平禦覽稱纂文竹索謂之笮茅索謂之笮桉下笮應作筰漢鼓吹曲曰桂樹爲君船靑絲爲君筰漢書武帝紀注西南夷尋筰以渡水因號卭筰桉此則漢越巂郡定莋大莋等縣蓋皆以是得名魏文帝詩負筰引船行玉篇筰竹索也引舟竹筊也又作笮桉說文筊竹索也是筰筊笮三字並通

〇又謂之縭

釋文稱韓詩曰縭筰也爾雅縭緌也郭璞注緌系邵侍讀晉涵正義筰與緌義同可以起舟使動行

〇又謂之牽

說文牽引前也集韻類篇稱字林云纖﹛糹支﹜挽舟繩玉篇牽挽也速也連也桉維舟之索今俗統謂之纜引舟之繩今俗統謂之纖纖卽牽之別字今挽舟兼有牽引之義故借假用之水經注禹所用牽山齊書張融權牽船於岸上住北堂書鈔稱語林劉道眞於河側自牽船是也唐人名之爲百丈

〇又謂之﹛糹念﹜

廣韻集韻稱字林﹛糹念﹜挽船篾也桉說文玉篇並無此字疑屬紾字之別說文紾轉也轉亦有挽之義矣

〇系舟木謂之橛又謂之杙

爾雅樴謂之杙郭璞注橜也說文橜弋也弋橜也詩正義稱李巡曰杙謂橜也北堂書鈔今系舟木曰橛俗加舟作﹛舟厥﹜漢書注牂柯系船杙也通典軍行渡水又用挾絙以善游者系小繩先浮渡水次引大絙於兩岸立大橛定絙使人扶絙浮渡大軍可爲數十道

〇又謂之戙

玉篇戈部収戙云船板木弋部又収﹛同弋﹜云船左右大木也廣韻戙船纜所系桉戙﹛同弋﹜本一字玉篇分爲二誤今姑從廣韻作戙又戙疑亦字﹛可戈﹜之別柯一作﹛可戈﹜也

〇又謂之牂柯

常璩華陽國誌楚頃襄王時遣莊蹻伐夜郎軍至且蘭椓船於岸而步戰旣滅夜郎以且蘭有椓船牂柯處乃攺其名爲牂柯裵松之常林傳注稱魏略諸葛瑾攻圍樊城遣船兵於峴山東斫材牂柯太平禦覽稱異物志牂柯系船木也桉玉篇別作戕﹛可戈﹜非是

〇候風謂之綄

淮南王書若綄之候風髙誘注候風之羽也楚人謂之五兩文選注稱許愼云綄候風也玉篇綄候風五兩也

〇又謂之俔

淮南王書譬若俔之見風也無須臾之間定矣髙誘注俔候風者也世所謂五兩桉綄與俔字形本相近當屬一字論語莞爾之莞陸徳明釋文又作莧爾是也

〇又謂之五兩

郭璞江賦覘五兩之動靜桉候風之法蓋起於軍中故太平禦覽稱兵書云凡候風法以雞羽重八兩建五重旗取羽系其巓立軍營中此卽候風之制船上候風制亦當同

〇溯斗謂之栕

廣雅溯斗謂之栕曹憲音頥玉篇栕船戽斗

〇又謂之杼

太平禦覽稱纂文雲杼水斗也

〇整舟向岸謂之檥

史記項羽本紀烏江亭長檥船待集解稱應劭曰檥正也孟康曰檥附也附船著岸也如淳曰南方人謂整船向岸曰檥劉逵蜀都賦注南方俗謂正船回濟處曰檥玉篇艤整舟向岸桉艤當作檥

〇水渡謂之﹛舟淮﹜

說文﹛舟淮﹜津字古文水渡也古文津從舟玉篇﹛舟淮﹜古津字桉玉篇又云一作﹛舟聿﹜蓋又字之別今削之

〇船師謂之舫

說文舫船師也明堂月令云舫人習水者﹝通異名﹞爾雅舫泭也郭璞注水中﹛渒﹜符一切經音義稱通俗文連舟曰舫桉余巳見上

〇又謂之榜

禮記月令命漁師伐蛟鄭康成注今月令漁師爲榜人北堂書鈔稱月令云榜船人習水者也漢書司馬相如傳榜人歌聲流喝張揖曰榜船也月令云命榜人榜人船長也桉舫榜古字通今俗尙呼刺船者謂榜人又謂之長年玉篇榜人船人也﹝通異名﹞廣雅舟舫榜船也桉或作艕非楚辭齊吳榜以擊汰王逸章句吳榜船棹也北堂書鈔稱傅元正都賦越船沈吳榜浮

〇舟旋謂之﹛舟服﹣月﹜說文用也一曰車右騎所以舟旋古文﹛舟服﹣月﹜從人玉篇﹛舟服﹣月﹜﹛舟人﹜二同音伏廣韻﹛舟人﹜古文﹛舟服﹣月﹜字桉皆取可以周旋之義

〇舟辟謂之般

爾雅釋言般旋也還也說文辟也象舟之旋從舟從殳殳所以旋也古文般從攴廣雅般桓不進也又般還也桉禮記投壺篇主人般旋曰辟同意

〇舟動謂之﹛舟合﹜

玉篇﹛舟合﹜船動貌桉集韻又出﹛舟及﹜字云船動貌與﹛舟合﹜同

〇舟播謂之﹛舟兀﹜

玉篇﹛舟兀﹜播舟

〇舟行謂之﹛舟彡﹜

說文﹛舟彡﹜船行也玉篇舟行也廣韻同桉玉篇又云﹛舟彡﹜爾雅云祭也今考彤﹛舟彡﹜寔二字在丹部者說文丹飾也亦借作祭名書髙宗彤曰爾雅商曰彤是也音徒冬切一在舟部說文船行也音醜林切玉篇合爲一誤

〇又謂之﹛舟舌﹜又謂之﹛舟疌﹜又謂之﹛孨舟﹜

玉篇﹛舟舌﹜﹛舟疌﹜﹛孨舟﹜並舟行

〇舟進謂之﹛舟羞﹜

玉篇﹛舟羞﹜進也

〇舟不行而進謂之歬

說文不行而進謂之歬從止在舟上

〇舟不安謂之﹛舟刂﹜

說文﹛舟刂﹜船行不安也讀若兀玉篇同方言僞謂之仡仡不安也桉﹛舟刂﹜仡蓋一字玉篇別出﹛舟乞﹜廣韻又別作﹛舟乙﹜並非廣韻又有﹛舟少﹜字云船不安也

〇船著不行謂之艐

爾雅艐至也孫炎艐古屆字方言同說文艐船著不行也讀若﹛艸宰﹜玉篇同又音屆廣韻艐船著沙不行也音坷桉不行卽至矣故孫炎以爲古屆字

〇舟危謂之﹛舟戚﹜

玉篇有桉今本字書引玉篇有舟危也三字

〇舟沒謂之淦

玉篇﹛匸吟﹜船沒也善見律音義稱字體云﹛匸含﹜船沒也亦作浛廣韻﹛匸汵﹜船沒桉字當作淦說文淦水入船中也方言浛沈也義亦同浛﹛匸吟﹜﹛匸含﹜﹛匸汵﹜皆俗字以音同而別

〇吳謂之艎

玉篇艎吳舟桉左傳余皇吳所造故名之爲吳舟也

〇又謂之艑

見上初學記稱廣雅曰吳曰艑廣韻同華嚴經音義稱通俗文吳船曰艑

〇又謂之﹛舟周﹜

見上初學記稱埤蒼﹛舟周﹜吳船也

〇又謂之舽

見上玉篇舽吳船也轉注古音吳人目舟曰舽舡

〇越謂之須慮

越絕書吳內傳越人謂船爲須慮

〇晉謂之舶

見上初學記稱李虔通俗文曰晉曰舶華嚴經音義稱通俗文晉船曰舶

〇蜀謂之﹛舟今﹜

廣韻﹛舟今﹜蜀人呼舟

〇外域人謂之﹛舟吳﹜

見上北堂書鈔稱南州異物志外域人名船曰﹛舟吳﹜大者二十餘丈髙去水三四丈載六七百人物萬斛

〇天子舟謂之艁

說文艁古文造從舟玉篇天子船曰艁桉周制惟天子得用造舟艁蓋合造舟二字爲一釋文稱郭氏圖雲天子並七船薛綜東京賦注造舟以舟相比次爲橋也

〇又謂之鷁首

見上藝文類聚稱韻集鷁首天子船也

〇艁又謂之浮梁

方言艁舟謂之浮梁郭璞卽今浮橋廣雅同公羊疏稱舊說云以舟爲橋詣其上而行過故曰造舟桉東晉朱雀桁亦其遺制但自天子而下並得渡耳

〇諸侯連四舟謂之維

爾雅諸侯維舟郭璞注維連四舟詩正義稱李巡曰中央前後相維持曰維舟

〇大夫並兩船謂之方

爾雅大夫方舟郭璞注並兩船義已見上

〇士單舸謂之特

爾雅士特舟郭璞注單舩公羊疏稱李巡曰一舟曰特舟

〇庶人並木渡謂之泭

爾雅庶人乘泭郭璞注並木以渡義已見上公羊疏稱李巡曰編木以渡別尊卑也

捲施閣文甲集卷第四陽湖洪亮吉學

貴州水道考上

貴州十三府爲楚蜀粵上游其間巨川數十皆見於班固漢書司馬彪續漢志郭璞山經酈道元水經等注而唐宋以後則無聞焉蓋地沒於苗蠻名乖於土俗一水則隨地易名有至十數名不止者何怪乎撰方誌詢土俗者之轉轉承訛無一可依據乎其間卽有思矯其獘如郭子章之黔記田雯之黔書而橫據胸臆不尋源流則其失亦與方誌之俚鄙者等夫貴州諸巨川其旁皆髙山峻嶺非若東南之水可隨時易其故道者也余以壬子冬奉命視學此方軺車所至類皆沿源溯流證以昔聞加之目驗旣不信今亦不泥古兩年於玆撰成貴州水道考三卷凡經流七皆水之直達江海者大水八皆水之絡數十小水至貴州境以外合經流者中水百八十一皆水之能絡小水在貴州境以內合經流及大水者小水一百五十二皆合中水以入大水者而水之無名及不知所歸者尙不與焉書成晰爲三卷以由湖南入江者爲卷首由四川入江者次之由廣西至廣東入海者又次之各冠以表條分縷晰庶後爲方誌者有所考鏡云乾隆五十九年歳在甲寅八月一日序

由湖南入江諸水

〇沅水至湖南由洞庭湖入江﹝經流一﹞

丰寧司水入沅

九股河入沅

烏堯河入沅

龍潭河入沅

麥衝河入沅﹝平洲河藤茶河附﹞

諸梁江入沅﹝魚梁江蘆坪江附﹞卡龍河入諸梁江

麻哈江入沅﹝擺遞河附﹞馬場江羊場江地松河﹝楊老河武勝河等附﹞冷水河樂平溪勇勝溪凱旋溪舟溪山江河並入麻哈江

髙溪入沅秀水入髙溪

小江入沅水丹江入小江防裏河又入丹江

鑑水江入沅西江分水凹水入鑑江

潭溪水入沅

洪舟江入沅平茶江入洪舟江

卭水入沅長忌河入卭水

城東溪入沅

龍溪入沅凹溪入龍溪

左溪入沅

冶水溪入沅

直銀水入沅襆頭堡水入直銀水

木耳溪入沅﹝九江附﹞

〇無水至湖南黔陽縣入沅﹝大水一﹞

飛雲洞水入無

興隆大河興隆小河入無

苗裏水入無

處洞河入無北門河入處洞河

施秉小江入無﹝秉溪別溪等附﹞

杉木河入無

瓦窯水入無

江凱溪入無

鎭遠城西河入無

宛溪入無

焦溪入無

梅溪入無

秋溪入無

松溪入無

牙溪入無

小由溪入無

勇溪入無

白水溪入無

鐵溪入無

異溪入無鐵廠水入異溪﹝竹坪河苗龍河附﹞

馬口溪入無注溪架溪入馬口溪﹝施溪海龍溪等附﹞

文水河入無

易家河入無

野雞河入無西溪梭溪入野雞河

黃道溪入無銅鼓塘水入黃道溪

〇辰水至湖南辰溪縣入沅﹝大水二﹞

獨母水入辰水

省溪入辰水

乜江入辰水烏羅溪羊溪入乜江

前溪入辰水

提溪入辰水印江入提溪

〇沅水考

沅水至湖南黔陽縣始有沅江之名固矣然其發源之處自班固酈道元以後卽無能分柝之者唐杜佑通典列沅溪於五溪之內李吉甫元和郡縣誌於沅水又屢易其名﹝辰州沅陵縣曰沅江辰溪縣下曰沅江水敍州朗溪縣下又曰沅溪水﹞則是水道之混自唐賢始也考漢書地理誌武陵郡臨沅縣下引應劭曰沅水岀牂柯入於江無陽縣下班固原注雲無水首受故且蘭南入沅行八百里牂柯郡故且蘭縣下班固原注雲沅水東北至益陽入江過郡二行二千五百三十里水經沅水出牂柯故且蘭縣﹝說文及劉昭郡國志注引荊州記所說並同﹞爲旁溝水﹝太平寰宇記作旁流水﹞又東至鐔成縣爲沅水﹝唐朗溪縣漢鐔成縣地杜佑通典注云有沅溪水﹞東過無陽縣道元注雲無水出故且蘭南流至無陽故縣又東南入沅謂之無口合此數說明無水𨿽入沅然沅水自有正源不僅資無水也按今黃平州屬重安長官司北有金鳳山山南卽重安江古沅水也﹝貴州紀事淸江上通重安以達都勻下通黔陽以會朗水舟楫往來較﹛氵舞﹜溪爲便﹞山北卽鎭陽江之源古無水也自重安江以上在淸平縣境者名凱裏河在麻哈州境者俗名平定河在八寨同知境者俗名雞賈河在都勻縣境者俗名長河又名劍河亦曰馬尾河蓋自源出都勻府城內之東山至黃平州界已流三百餘里矣又下此至平召寨北入生苗界又東南百餘里至黎平府西北鎭逺府東南之淸江廳界始名淸江又東北至天柱縣之甕東始入湖南黔陽縣界鎭遠江自東北來會蓋自源至此已千一百餘里矣統計經古郡二牂柯武陵今府廳州縣十五都勻平越黎平鎭遠沅州五府八寨淸江二廳都勻麻哈淸平黃平施秉開泰天柱黔陽八州縣二水旣合又歷辰州常徳長沙三府辰溪漵浦瀘溪沅陵桃源武陵龍陽益陽八縣由洞庭湖入大江共千二百里合前實二千三百餘里古里數較短故班固云行二千五百三十里也蓋沅水舊名三其始岀故且蘭爲旁溝水一曰旁流水統名沅水﹝唐時則名之日沅江又日沅溪水﹞俗名九曰長河曰劍河曰馬尾河曰雞賈河曰平定河曰凱裏河曰重安江曰前江﹝通誌前江在施秉城南上爲重安江下卽淸水江﹞曰淸水江今且可由沅無二水考故且蘭之所在水經沅水出牂柯故且蘭縣班固雲無水首受故且蘭南入沅今無水實出黃平州南金鳳山山南又卽沅水所經之地則故且蘭縣卽在黃平州以西都勻府以北左近界中無疑矣檢諸地誌貴築貴定淸平皆注云故且蘭縣地圗經則云且蘭在湄甕黃施之交明漢時縣大自黃平州西南貴築縣東北皆故且蘭縣地也﹝前人以遵義爲且蘭其說蓋非﹞又因故且蘭可知牂柯郡治所在何則両漢牂柯郡皆治故且蘭則牂柯郡治亦在今黃平州西南貴築縣東北左近界內可知並可因此證漢晉諸地誌之誤字班固注沅水東南至益陽入江許愼說文雲沅水出牂柯故且蘭東北入江今驗此水自黔陽縣以下至入江皆東北流惟經辰州府城外稍東南流數里卽折向北則許愼之言已確漢志東南流南字蓋傳寫之誤也劉昭郡國志注故且蘭下引晉書地道記曰有沈水﹝桉水經注沈水出廣漢縣下入涪水與此迥不相渉舊本後漢書世祖本紀臧宮與延岑戰於沈水沈又誤作沅蓋皆以字近而誤﹞亦沅字傳寫之誤又考沅水至重安驛東南平越府諸梁江合麻哈江諸水來會其餘州境諸水如髙溪等皆會重安江明沅水自故且蘭以上僅名旁溝水自此以下至鐔成﹝今開泰天柱等縣山海經沅水出象郡鐔城西指此﹞始有沅水之名今在開泰淸江廳境者始名淸水江是也齊侍郎名南水道提綱亦知淸水江爲沅水上源而不能確指其出都勻府之東山而又混入平越府西北諸梁江以爲亦沅水上源不知此特支流入沅水者耳黃宗羲今水經又混沅無二水爲一皆失不細考

丰寧司水圗經自都勻府界流入長河

九股河通誌在丹江通判城南發源九擺寨山中東北徑鳳臺諸寨入於淸江

烏堯河通誌在丹江通判城北發源城東烏堯寨山中流經烏耶關入於淸江

龍潭河圗經在都勻府西北山東南流至府北十餘里有一水自北山來一水自東北來一水自東南來並會南流徑府城西折東南流入馬尾河

麥衝河明史地理誌平浪長官司東南有麥衝河通誌在都勻府城西南圗經馬尾河經都勻府西南境折東南流有一水自西南經大河鋪來會桉當卽麥衝河水又考地理誌平洲六洞長官司南有平洲河通誌丹行司西南又有藤茶河二水當亦流合淸江也

諸梁江圗經出平越府西北大山東南曲曲流百餘里至府南境有一水西南自貴定縣東南山東北流經黃絲驛合數小水來會稍北府城水自西來會正當城南東北流府城東水又來會又東北卡龍河西北自牛場來會又東麻哈江西南自州來會通誌諸梁江在平越府城南三里俗又訛豬梁江桉平越縣東又有魚梁江蘆坪江當亦合諸梁等江入淸江者／卡龍河圖經合諸梁江

麻哈江明史地理誌麻哈州本麻哈長官司洪武十六年置州南有麻哈江﹝桉州當以水得名﹞圗經麻哈州西水有三源一西出貴定縣東南之樂平司両溪至司東合而東流至州西南一出州西南者東北流一出州南者西北流俱會北流徑州西又北合東來一水又北而東北至楊老驛北又北至林老驛西北入諸梁江通誌江在麻哈城南五里其上源爲両坌江﹝明史地理誌両坌江以両源合流而名﹞又爲算水下流入於淸江桉麻哈州南又有擺遞河當亦合麻哈江／馬場江明史地理誌平越府南有馬場江通誌在府城南四里與羊場江通／羊場江明史地理誌平越府南又有羊場河俱東入於麻哈江貴州紀事明景泰元年冉琎分兵七盤坡羊膓河楊老堡解淸平圍通誌在府城南二十五里二水並流合麻哈江／地松河通誌在平越府城東北十五里其地名松屯南流入麻哈江桉縣境又有楊老武勝等河當亦合麻哈江／冷水河明史地理誌黃平州東有冷水河通誌在黃平州城東三里流入両坌江明史石邦憲傳招降冷水溪諸洞苗二十八砦卽此／樂平溪明史地理誌樂平長官司南有樂平溪通誌在麻哈州樂平司南下流合於麻哈江／勇勝溪凱旋溪圗經並在麻哈州境入麻哈江桉相近爛土司境又有灣溪明史四川土司傳都禦史張瓉及楊輝攻敗灣溪及灣溪旣立爛土諸蠻惡其逼是也今不知何水可以當之或今昔異名姑附記於此淸平縣冊又云勇勝溪合山江河始入麻哈江／舟溪明史地理誌淸平縣有舟溪江貴州紀事作丹溪通誌在平定司東入麻哈江／山江河明史地理誌平定長官司東有山江河源出香鑪山圗經亦在麻哈州境入麻哈江

髙溪通誌在黃平州城西北旁有髙溪屯下流合秀水入重安江／秀水溪通誌在黃平州城東三十里合髙溪

小江通誌在臺拱同知城南之牛皮箐北流徑城南繞城西北入於淸江／丹江通誌在丹江通判城西合諸山之水以成江下流入小江防裏河通誌亦在丹江城東下入丹江﹝桉沿江苗又有大丹江小丹江之別寔止一江也﹞

鑑水江通誌在天柱縣城北又名北門江發源新溪繞城而下與淸江合／西江通誌在天柱縣城西北下入鑑水江／分水凹水圗經在天柱縣城北七十里沅州界水自凹分一歸沅州一歸鑑江

潭溪水一名三十里江又名八舟江又名新化江明史地理誌潭溪蠻夷長官司下有潭溪﹝桉元置潭溪長官司卽以水得名﹞八舟蠻夷長官司下有八舟江源自府城西爲三十里江北流經此又東北爲新化江新化長官司下東南有新化江又西北合於淸水江圖經潭溪有二源一岀黎平府西山曰少寨河一源岀府西南東北流徑府城西北與八舟河會又東徑老潭司北又東北徑新化所西曰新化江又北徑銅鼓衛西又北至明耳司之西北入淸水江水口正與卭水對黎平府誌新化江源岀城西其上流爲八舟江下流合於淸水江

洪舟江明史地理誌洪舟長官司下有洪舟江﹝桉元置洪舟長官司卽以水得名﹞下流合於湖廣靖州之渠河桉靖州通道縣有渠水方誌源出縣西南北流徑靖州界至會同縣西北入郎江郎江至辰州府黔陽縣注沅水黎平府洪舟江在洪舟司一名洪州江考此水合両水後始注沅水今水經反以渠陽江爲入於洪舟江誤矣／平茶江黎平府誌在府城東南源出太平山流合洪舟江

卭水元一統志宋卭水故城在今鎭逺縣東南八十里桉宋立卭水縣卽以是水得名卽今卭水縣丞所轄圗經卭水亦曰徳明河出鎭逺縣東南二溪合東南流有長忌河自西南來會又東徑卭水司南又東南有一水自東北合二溪來會折南流數十里又東南流受北一小水又東南徑南洞西又東南百里至毛坪之南入淸水江通誌在卭水司南源岀苗寨下流入沅江是也長忌河圗經長忌河西南會卭水

城東溪圗經在錦屏縣城東二里發源於苗山經府屬之湖耳司邐迆達於湖廣之黔陽縣桉此水蓋至黔陽縣入沅江

龍溪通誌在思州府城西下流合凹溪入淸江／凹溪通誌府境又有凹溪合龍溪

左溪通誌在都素司南下流入淸江

冶水溪通誌在左溪西南亦流入淸江

直銀水圗經出天柱縣西界之東大山東流曰等溪折東北流經直銀村西北又東北折南流至縣北分流夾城左右有一水西自襆頭堡至縣西來會又東稍南流至逺口北入淸江／襆頭堡水圗經合直銀水

木耳溪明史地理誌烏羅洞南有九江又有木耳溪亦曰九十九溪下流亦入沅江通誌其流紆曲東扺平南寨有九十九折

〇無水考

無水之名隨時代而攺漢無陽縣以無水得名班固無陽縣下注無水首受故且蘭南入沅行八百九十里是也云首受故且蘭者蓋首受故且蘭縣諸水卽今俗名苗裏水處洞河等是矣﹝桉水經注雲無水出故且蘭而班氏云首受故且蘭明其發源之處又兼受諸小水矣合觀明史地理誌鎭陽江亦曰﹛氵舞﹜水上受興隆黃平諸水東流三百里入沅江其說益明﹞晉書地理誌宋書州郡誌則名舞陽蓋口音輕重字亦隨音而攺沈約云前漢作無陽後漢無晉太廉地誌有蓋三國吳時所立縣名﹛氵舞﹜陽則水亦名﹛氵舞﹜水可知元和郡縣誌稱荊州記舞溪獠滸之類是也唐又名爲武溪李賢後漢書注土俗潕作武在今辰州界又名巫溪杜佑通典唐置巫州以在巫水之間又龍標縣下云漢巫陽縣是也又名雄溪圗經鎭洋江卽古雄溪五溪之一明史地理誌湖廣會同縣下云東有雄溪一名洪江是也﹝桉水經注雄無各爲一溪自唐以後乃混而爲一故無溪亦兼雄溪之名也﹞雄又作熊後漢書注雄土俗作熊元和郡縣誌辰州下次東南熊溪敍州潭陽縣下雲溪水在縣南二里﹝桉潭陽本漢無陽縣地則此溪水當卽指熊溪﹞是也宋名﹛氵舞﹜陽水亦名﹛氵舞﹜水太平寰宇記沅溪縣有﹛氵舞﹜陽水元丰九域志沅州黔陽縣有﹛氵舞﹜水是矣明世名爲鎭陽江亦曰鎭南江亦曰﹛氵舞﹜水明史地理誌鎭逺府鎭逺縣南有鎭陽江一名鎭南江亦曰﹛氵舞﹜水是矣至名之隨地而攺者在黃平州者曰黃平河又曰西門河在施秉曰洪江亦曰大江明史地理誌施秉縣有洪江卽鎭陽江舊志大江在施秉城北下流卽鎭陽江也在鎭遠者曰鎭陽江又曰鎭洋江在思州府者曰﹛氵舞﹜陽江在靑溪縣曰靑溪江在玉屏縣曰平江亦曰平溪﹝貴州紀事宋寶佑四年詔京湖帥臣黃平淸浪平溪分駐屯戍明置平溪驛亦以此水名﹞又統名之曰洪江明史地理誌湖廣黔陽縣北有沅水又東有洪江是也至發源之山班酈及唐宋諸地誌皆不詳今水經云其源自黃平所爲黃平河水道提綱云源出平越府東北之黃平州南金鳳山舊志又云源岀黃平州西北三十里之都凹山今驗金鳳山都凹山下﹝通誌北攸河在黃平州城北三十里原名都凹水卽﹛氵舞﹜江之源﹞皆有細水流入西門河或皆無水發源之所唐宋以前地誌詳愼故苐云岀故且蘭耳至無水入沅班氏云行八百九十里今計黃平州至黔陽縣寔八百里而近益爲不爽矣又水北爲陽水南爲陰今沅州府治漢無陽縣地正在水北而樂史引荊州記曰牂柯在舞水之陰今黃平淸平等州縣均在水南又可知漢時牂柯郡卽在今黃平州左近矣﹝或云今黃平州舊城卽漢牂牁郡治𨿽亦約略之詞然相去當亦不逺﹞

飛雲洞水圗經無水經飛雲洞東有一水自西北來會興隆大河

興隆小河今水經二水皆入鎭洋江

苗裏水通誌在黃平州城東南下流入鎭洋江

處洞河通誌在黃平城西十里源岀苗境東流合北門河入鎭洋江／北門河圗經在城北下流合處洞河流入施秉縣境俗亦名小江

施秉小江通誌在施秉城南源岀黃平北門河至城東合大江桉圖經言黃平北門河下合處洞河今復言此江源岀北門河豈北門河水又分二派以入小江處洞耶又考縣境更有秉溪別溪等水當亦合﹛氵舞﹜江

杉木水通誌在施秉城北合大江

瓦窯水通誌在施秉縣境合大江

江凱溪通誌在施秉城東合大江

鎭遠城西河圗經鎭陽江又東北流一水自北來注之卽鎭逺府城西河也

宛溪通誌在鎭逺城東十五里

焦溪明史地理誌鎭逺縣有焦溪闗梅溪闗通誌在鎭逺城西四十里

梅溪通誌在鎭逺城東五十里

秋溪通誌在梅溪東六十里

松溪通誌在鎭遠城西南三里

牙溪通誌在鎭遠城西五里

小由溪通誌在鎭遠城西十里

勇溪通誌與小由溪相近

白水溪通誌在鎭逺城西三十里

鐵溪明史地理誌鎭逺縣東北有鐵溪通誌在鎭遠城東北三十里自宛溪以下所謂鎭遠九溪也桉鎭逺九溪內無秋溪以上十溪皆入鎭陽江宋咸平中以田承寶爲九溪十洞撫諭都監卽此

異溪通誌在思州府城東五十里圗經上源出鎭逺府西北界大山曰路瀬河東流數十里合南北二水經鐵廠南山之南東北曲曲百里至思州府西北境有鐵廠東北水東南流來會此水以西水卽入白巖河經石阡府北注烏江者也／鐵廠水圗經合異溪通誌鐵廠河在靑溪縣城南桉縣境又有竹坪苗龍等河疑亦合異溪者

馬口溪通誌在都素司卽灑溪之上源也下流至城南一里爲灑溪又會注溪繞城而東合架溪出両河口入﹛氵舞﹜江／注溪通誌在思州府城西南三十里桉明史地理誌施溪長官司東有施溪思州府誌又有海龍等溪當亦合諸水入﹛氵舞﹜江也又考水經注沅水過沅陵縣後又東施水注之此施水卽今沅陵縣之施黔水與此施溪迥別／架溪圖經灑溪在思州府城南一里會注溪遶城而東合架溪

文水河通誌在玊屏城東會諸澗水入平江

易家河通誌在玊屏城東流入平江

野雞河通誌在玊屏城西源自西溪梭溪諸水會合經飛鳳山野雞坪象鼻山入於平江／西溪梭溪圗經並入野雞河

黃道溪明史地理誌黃道溪長官司下有黃道溪桉元置黃道溪長官司卽以水得名圗經一名戶溪江源岀思州府北境山東流九十里折東南五十里至司西南折東流有一水東北自銅鼓塘西南流合一水來會至大魚塘北合洪江桉以下至湖南境入無水者皆不錄他皆仿此／銅鼓塘水圗經入黃道溪

〇辰水考

銅仁府圗經銅仁江在府城西南發源四川酉陽司會府境諸水流至湖廣麻陽縣入沅江今水經辰水源出辰州府境南二百四十里三﹛山咅﹜山﹝桉三﹛山咅﹜山蓋卽三山谷﹞水道提綱謂之麻陽河云西自銅仁府合諸水來注之又云麻陽河數源最逺者岀銅仁府西北界曰順溪其山北卽朗溪司水西入烏江者也此水東入麻陽縣界又北至辰溪縣城西南入沅江今以漢志及水經注考之卽辰水也班固辰陽縣下注云三山谷辰水所岀南入沅行七百五十里水經注雲沅水又東徑辰陽縣南東合辰水水岀縣三山谷今考銅仁縣有九龍山在縣西烏羅司西南六十里當卽古三山谷元和郡縣誌三山谷一名辰山今俗又名梵淨山銅仁大小江並岀於此圗經謂此水發源於四川酉陽司今酉陽司實古辰陽縣地是圗經與班酈諸說並合且發源處又名順溪辰順音同流俗聲轉耳酈道元又雲辰水東南流獨毋水注之水源南岀龍門山﹝亦名龍門溪﹞歷獨母溪北入辰水今銅仁府城西北有小江圗經云源岀甕濟洞至城東合於大江水道提綱麻陽河又東北折東流而東南有小江自北山東南流百餘里合東一水經府城西北而南來會焉與道元辰水東南流獨母水注之及獨母溪北入辰水之文無不脗合則今之銅仁小江卽獨母水也所云甕濟洞及北山當卽古之龍門山也又辰水流徑古錦州故亦名之爲錦水又名長水今沅陵縣亦有辰水南流入沅與此水名同實異

獨母水今名小江明史地理誌銅仁縣西南有銅仁大江西北有小江通誌在銅仁府城西北至城東合於大江

省溪一名宙羅江明史地理誌省溪長官司西有﹛辶宙﹜邏江卽省溪石邦憲傳賊欲攺石阡不克還過省溪卽此通誌在省溪司北源岀江頭山下合大江

乜江通誌在烏羅司南納烏羅溪羊溪二水下合銅仁江／烏羅溪羊溪通誌並合乜江

前溪通誌在城南舊大萬山司西源岀大萬山東北流入銅仁大江桉明史貴州土司傳銅仁長官司五其三曰大萬山

提溪明史地理誌提溪長官司東有印江西有提溪通誌在提溪司源出濫泥山流入銅仁江／印江通誌在銅仁府東又流合提溪

捲施閣文甲集卷第五陽湖洪亮吉學

貴州水道考中

由四川入江諸水

〇延江水至四川涪州入江﹝經流一﹞

黑章水入延

落折河入延﹝喇雍河杉木河附﹞猓玀河入落折河

以則河入延

烏西河入延

總已河入延木空河入總已河

楊柳河入延豬場水入楊柳河

簸朶河入延武著河墮極河織金河並入簸朶河

西溪河入延楠木溪水﹝雷澗等溪附﹞猓隴河髙家河並入西溪河

以濟水入延打鼓寨水渭河烏慶河並入以濟水／西門河安樂河隴溪河又入渭河

洛陽河入延﹝柬溪車頭河附﹞

九溪河入延

三岔河入延﹝思臘河碧波橋河寧榖橋河附﹞牛場河入三岔河

谷龍河入延

池水入延

跳蹬河入延

三潮水入延

雞公河入延修文南水那奢河入雞公河

白花箐水入延

羅傅大河入延

息蒙所水入延

刀靶水入延

養馬水入延

源溪水入延

朗水入延達溪水入朗水

傘水入延黑澤水入傘水

厚水入延

三江水入延窄溪渡水上闗水花水溪湄溪馬渡溪角路溪大溪並入三江水／大洞溪入湄溪

渡口水入延石梁河浦浙水並入渡口水﹝瀼水黃魚溪等附﹞

洗泥河入延

南明河水入延上馬橋水濟畨河一宿河四方河黔靈山諸泉水貫城河水富水龍洞河水黃泥哨水並入南明河／尢愛溪入濟畨河擇溪入貫城河

江界河入延甕水鬲坪水袁家渡水白泥司水佛山河水並入江界河／白厓河水紅頭鋪河艸塘司河又入甕水﹝城西河蛇子河等附﹞新村河新街河又入白泥司水

小江入延牛場河入小江

鰲溪入延小溪入鰲溪﹝杉溪船溪附﹞

落花屯水入延

淸水河入延八字河簸箕河三水江甕首河甕城河並入淸水河／麥新溪入八字河／原溪入簸箕河／加牙河入甕首河／翁黃河羅鴨溪幹溪三岔河甲港溪並入甕城河﹝翁樹河十萬溪等附﹞

巖頭河入延

龍底江入延大溪入龍底江

樂回江入延

深溪入延

各容溪入延

凱科江入延

義陽江入延泥水河入義陽江

桶口河入延洋溪石貫塘河淸江溪並入桶口河／犵木溪松溪河板坪河又入淸江溪

沙溪河入延﹝龍坪河會川河等附﹞

芙容江入延

三江入延虎溪思溪入三江

河由江入延亭子溪後溪並入河由江﹝猛溪河麻海溪等附﹞

石馬江入延

昔樂溪入延

憲溪入延

鸚武溪入延﹝仁溪掌溪等附﹞

思卭江入延﹝桶溪网陀溪等附﹞

〇鄨水由遵義縣境入延﹝大水一﹞

溫水入鄨水鳳皇溪入溫水

黚水入鄨水

桃溪水入鄨水

樂閩河入鄨水金鼓潭水入樂閩河

樂安河入鄨水

〇費水正流至四川黔江縣合延水入江支流又至湖北宜都縣入江﹝大水二﹞

〇更始水至四川彭水縣界合延水入江別支又至湖南永順縣界合酉水入江﹝大水三﹞

倒羊溪水入更始水

煎茶溪水入更始水

登龍河水入更始水

洪渡河水入更始水

羅多水入更始水

何只水入更始水

〇大渉水至四川合江縣入江﹝經流二﹞

小河入大渉水孫家河板橋河入小河

齋郎河入大渉水龍巖山水入齋郞河

九溪河入大渉水乘龍山水入九溪河

古蘭河入大渉水

水思河入大渉水儒溪泥溪盤橋溪猨猴溪並入水思河

金沙溪入大渉水

胡盧溪入大渉水﹝官堂趙洋等水附﹞溱溪南溪水入胡盧水

堯覇溪入大渉水

沙霸溪入大渉水

後溪入大渉水

風溪入大渉水

永壽橋水入大渉水

﹛氵亹﹜溪入大渉水﹝玉溪河附﹞

〇僰溪至四川江津縣界入江﹝經流三﹞

坡頭河入僰溪

三溪河入僰溪

安微水至四川南川縣界入江

〇延江水考

漢書地理誌牂柯郡鄨縣下班固注云不狼山鄨水所出東入延過郡二行七百三十里水經注延江水岀犍爲南廣縣東至牂柯鄨縣又東屈北流至巴郡涪陵注更始水酈道元注溫水黚水並岀符縣俱南入鄨水鄨水於其縣而東注延江班氏所雲鄨水過郡二者蓋牂柯犍爲水經𨿽云延江水東至牂柯鄨縣然鄨水入延江水處寔如道元所云在犍爲郡符縣地蓋延江水自鄨縣東屈北流之後鄨水始注之耳今考烏江一名黔江源岀威寧州東北山東南流徑畢節縣南又東徑大定府南又東徑黔西州南又北折而東徑淸鎭縣鴨池汛北又東北徑修文縣西北又東北徑開州西又東北徑烏江城南又東南徑遵義府南境又東南徑餘慶縣西北境又東北徑石阡府西境龍泉縣南境又東北至思南府西南境又東北至府城東南又北稍東徑印江縣西北境又北稍東至婺川縣東北境折西北流入四川酉陽州西南境又北稍西至彭水縣南境又西徑武隆廢縣南又北曲曲至涪州城東北銅柱灘入大江亦曰涪陵江也統而計之其在安順府普定縣者曰三岔河﹝桉三岔河合以且海等入烏江故自安順以下烏江亦兼有三岔河之名﹞淸鎭縣境者曰的澄河﹝明史地理誌的澄河卽陸廣河上流﹞大定府境者曰六歸河畢節縣境者曰七星水黔西州境曰玀革河鴨池河﹝與淸鎭縣界﹞陸廣河黃沙渡河﹝王三善傳別將都司綫補衮岀黃沙渡﹞至烏江城以下始名烏江至餘慶縣界名巖門江﹝貴州土司傳總兵楊愈懋等與賊戰於江門而死疑卽巖門江也﹞過思南府城曰思南河又名徳江至彭水縣以下曰黔江河又總名曰涪陵水亦謂之內江水﹝太平寰宇記涪陵水一名內江水﹞蓋徑二省﹝受貴州湖南両省水入四川﹞八府二十餘州縣凡十數易其名而始入大江考威寧州東北大山已入四川屏山縣境距僰道縣不逺元丰九域志戎州南溪郡治僰道其地界東南至南廣蠻一百八十里知威寧州東北境在漢爲南廣縣地至宋時已爲苗蠻所占故雲南廣蠻也至大定黔西修文開州甕安餘慶石阡皆漢牂柯郡地畢節遵義又漢牂柯郡鄨縣地水經所云延江水至牂柯鄨縣又東屈北流是也﹝桉此水自西而東而北一一不爽﹞至思南印江婺川彭水等縣又漢武陵郡酉陽縣地華陽國誌枳縣在江州巴郡治涪陵水會道元於江水下引庾仲雍所謂有別江岀武陵者也水乃延江之支津分水北注徑涪陵入江故亦曰洨陵水也延江水下名之曰小別江矣此又烏江爲古延水之一顯證也至云至涪州城東北銅柱灘入大江考今涪州實蜀漢漢平縣地江水下道元注雲江水又東徑漢平縣二百餘里左自涪陵東岀百餘里而屆於黃石東爲桐柱灘桐柱灘卽銅柱灘古今字異耳﹝道元此注卽在延江水注江之下﹞於是而烏江之爲延江益確然不可易獨怪延江大水源流二千餘里而自唐以後﹝元和郡縣誌黔州西有延江水一名涪陵江自牂柯北歷播費思黔等州北注岷江今考唐廢播州在今遵義府界廢費州在今恩南府界唐思州卽今思南思州二府境唐黔州卽今四川酉陽州及彭水縣等地與今烏江所過州縣歷歷不爽足證唐以前尙無有以延江水爲烏江者又考宋時名此江爲巴江太平寰宇記嶺東有沅江水嶺西有巴江水一名涪陵水是也武隆縣務川縣下亦同﹞爲諸土俗名所混竟無有能剖析之者豈非以道路絕逺又大半爲苗蠻所居鏡古者所不能入今我國家承平百餘年上下游生苗奉化惟謹而余適以其時持節得徧列十二府﹝惟銅仁府未至﹞州縣卽水道之迂入苗寨中不獲親履其地者皆細詢土人得其曲折証之水經地誌等書無不脗合寧非一快事哉水道提綱旣不知烏江卽延江而黃宗羲今水經田雯黔書又皆以烏江爲卽牂柯江不知牂柯江乃南流至廣西泗城府合爲左右江者裏隔數千源流迥別則又不足置辯矣／黑章水通誌七星水過七星橋有黑章水注之或曰卽黑特川元大徳五年劉國傑破蛇節宋隆濟於墨特川當卽此地

落折河一名落腳河通誌七星河至大定府西南有落折河自府城西北二十里當両山間破地吼岀南流注之畢節縣冊亦名響水河下流名永淸河又名東門河卽落折河之上源桉府境又有喇雍河杉木河等／猓玀河圗經落腳河又東合北來之猓玀河

以則河通誌七星河過大定府治南東流右得以則河桉此當卽圗經之以麥河

烏西河通誌在大定府城東二十里源出仲麥龍潭入六歸河

總已河通誌在大定城東南源自七星闗過天生橋合木空河同入六歸河／木空河圖經入總已河貴州紀事明萬曆中都禦史蔡文等親詣木空河讞安智等獄不決

楊柳河圗經出平遠州西南境山曰卜牛河至州南境合豬場水下流入烏江／豬場水圗經自南來合楊桺河

簸朶河通誌在平逺州城東一百里源岀安順下流入六歸河／武著河通誌在平逺州城西北六十里／墮極河通誌在平逺州城西北三十里／織金河通誌在平逺城東三十里並入簸朶河明史貴州土司傳安邦彥奔織金卽此

西溪河通誌六歸河又東北有西溪河合楠木溪水猓隴河髙家河等水東南流來注之／楠木溪水通誌入西溪河桉州境又有雷澗等溪當亦入烏江／猓隴河髙家河圗經西溪河至黔西州南境有猓隴河髙家河俱自西南來注之

以濟水圗經岀黔西州西北山合打鼓寨水及渭河烏慶河三水東流百五十里會烏江／打鼓寨水圗經以濟河合西南來經打鼓寨之水／渭河圗經又曰以馬河明史貴州土司傳播州平分其地爲遵義平越二府以渭河中心爲界王三善傳三善討安邦彥渡渭降者相繼四川土司傳安邦彥等遁入靑山諸將逼渭河西門河通誌下流卽沙埧河合上洪下洪二水入渭河安樂河隴溪河通誌在大定城東北百五十里會安樂河出三重堰合渭河／烏慶河圗經烏慶河西自黔西州西北境合三水東流百五十里來會以濟河

洛陽河通誌在安平城東二里又東北至淸鎭縣城西入陸廣河桉明史地理誌平埧衛東有東溪及安平縣冊城南有車頭河當皆流入鴨池河者

九溪河明史地理誌安順軍民府東南有九溪河通誌在安順府城東南四十里九溪匯而成河

三岔河通誌在安順府城北三十里舊稱水內水外者此也圗經三岔河西南自安順府西合以且海諸水合注烏江以且海在威寧州東南二百里此水自源至此流七百里實黔江之南一源也圗經水城汛河以固汛前河古北河並合以且海明史魯欽傳陸夢龍等分駐三岔河貴州土司傳朱燮元分遣別將林兆鼎從三岔入桉明史土司傳又云黔兵由普定渡思臘河地理誌安順府有思臘河接水西界今方誌不載此河疑卽谷龍河等之別名也通誌又有碧波橋寜谷橋等河／牛場河圗經三岔河經淸鎭縣西北境折西北流合西南來之牛場河

谷龍河明史地理誌西堡長官司北有谷龍河下流合烏江通誌在安順城西五十里以上三水皆合流注烏江

池水圗經六歸河經鴨池汛北有池水自南來注之

跳蹬河圗經自鎭西衛來注六歸河

三潮水通誌在修文縣城北五里水日盈縮者三北流注烏江

雞公河通誌上流曰麻綫河圗經南合廣順州及安平淸鎭二縣水注烏江／修文南水圗經雞公河至修文縣西境有縣南水經城南東折西北流來注之／那奢河圗經雞公河又北那奢河自東來注之

白花箐水通誌烏江又東左合白花箐水

羅傅大河通誌自永寜縣東南過遵義府西南流來注烏江

息蒙所水圗經水自烏江城南注烏江

刀靶水通誌烏江又東得刀靶水

養馬水通誌烏江又東得養馬水

源溪水通誌在綏陽縣城北十里

朗水通誌在綏陽縣城西又名螺水源出朗山／達溪通誌在綏陽城東南源出楊桺水經達摩山西流與朗水合

傘水通誌在綏陽城東南合達溪朗水諸流出遵義入烏江／黑澤水通誌一名淸水河流入傘水

厚水通誌在綏陽城東南源出趙家裏經長灘入遵義

以上四水皆注烏江

三江水明史地理誌湄潭縣西有三江水下流入於烏江通誌在湄潭縣城西南容山司有三源俱出苗界東流入烏江／窄溪渡水上闗水花水溪通誌在湄潭縣城北二十里

湄溪明史地理誌湄潭縣南有湄潭水下流入烏江

通誌在湄潭城南大洞溪通誌又入湄溪／馬渡溪角路溪大溪圗經以上諸水並合三江水

渡口水通誌在綏陽城北卽合口河下流圗經烏江又南有渡曰落汪渡右合渡口水／石梁河通誌在城北源岀桶闗與渡頭河合／浦淅水通誌在城北一名大灘源出湄潭山箐中與渡頭河合桉縣境又有瀼水及黃魚等溪

洗泥河圗經烏江又南有洗泥河水注之通誌在開州城東南四十里

南明河水通誌烏江東南至巖門有南明河水來注之圗經南明河在貴陽府城南門外源出廣順州界東北流徑府城至下流爲牛渡河至巴香北流合烏江／上馬橋水通誌在上馬橋司東北下流入南明河／濟畨河通誌在貴陽城西南三十里尢愛溪通誌在廣順州從仁裏下注濟畨河／一宿河通誌在廣順州從仁裏／四方河通誌在貴陽城西南五里源出廣順州合南明河／黔靈山諸泉水通誌下注南明河／貫城河通誌自崆巃山發源貫入城中流會南明河擇溪明史地理誌作宅溪通誌在貴陽城北源岀髑髏山流合貫城河明史李橒傳賊退保澤溪王三善傳破賊澤溪卽此

富水通誌在貴陽城南源岀八里屯

龍洞河水通誌在貴陽城南十里下流入於南明河／王三善傳賊退屯龍洞官軍遂奪七里衝據此則七里衝亦當在龍洞左右

黃泥哨水通誌注南明河通誌府城西北有墨特川／元大徳五年宋隆濟蛇節作亂攻貴州元將劉國傑討之大破隆濟等於此今考貴州紀事大徳七年四月劉國傑師出播州境大破蛇節於墨特川桉此則墨特川自應在水西左近不得在貴陽也晏斯道引或說以爲卽墨章水尙近之

江界河圗經烏江又東至龍泉縣西南有渡曰葛閃渡

又東南有甕水鬲坪水袁家渡水白厓河水匯爲江界河合餘慶縣之白泥司水佛山河水北流來注之通誌江界河在甕安縣城北五十里入烏江／甕水一名甕安江通誌在甕安城南水自髙坪司由幹溪裏亦曰幹溪河至縣流入江界河桉甕安縣以甕水得名／白厓河水通誌在甕安城南二十里匯眾溪經劉家堡入甕安江桉縣境又有城西河蛇子河等疑亦合甕安江紅頭鋪河艸塘司河圗經並合甕安河／鬲坪水桉當卽水道提綱所謂坪橋河／袁家渡水明史陳璘傳追奔至龍溪又追及於袁家渡卽此／白泥司水一名白泥江明史地理誌餘慶縣東南有白泥河下流合於思南河通誌在餘慶縣城南發源甕安流合烏江新村河通誌在城東下流入白泥江新街河通誌在城東源岀官山下至餘慶縣治前入白泥江／佛山河水通誌合江界河

小江亦曰小烏江明史地理誌餘慶縣南有小烏江下流入於烏江通誌在餘慶縣城西三十里入烏江／牛場河圗經岀餘慶縣西南境山合小江

鰲溪通誌在餘慶城西九十里發源漁鼓洞流入巖門江／小溪通誌在餘慶城西發源立鐘山流入鰲溪桉縣境又有杉溪船溪疑亦合他水入巖門江者

落花屯水圗經烏江東北受落花屯水水岀湄潭縣南境山

淸水河亦名淸水江明史地理誌楊義長官司下又有淸水江上流自新添衛流入經城西又名皮隴江北經乖西巴香諸苗界入烏江通誌在貴定城西北三十里與貴築縣分界皮隴江在平越縣城西二十里又東北徑開州界至巖門入烏江／八字河通誌在貴定城東二里麥新溪圗經入八字河／簸箕河通誌在龍裏縣城北流入貴定縣合淸水河原溪圖經入簸箕河／三水江通誌在貴陽府城北三十里府西境之水派流而下至此合流爲一又東入於淸水河／甕首河明史地理誌太平伐長官司東南有甕首河下流合淸水江通誌同加牙河明史地理誌龍裏衛有加牙河下流入甕首河通誌在城東源岀縣東南之谷者巖流入太平伐司之甕首河／甕城河明史地理誌新添長宮司有甕城河李橒傳參將範仲仁赴援遇賊甕城河卽此通誌在貴定城西二十里自平伐發源視諸水差大有橋爲黔楚大道下流合淸水河翁黃河通誌在把平司翁黃山下入甕城河羅鴨溪又合翁黃河入甕城河幹溪通誌在貴定城西十里流合甕城河三岔河通誌在小平伐司三水匯流合於甕城河甲港溪圖經亦入甕城河桉縣境又有翁樹河十萬溪等當亦合他水入淸水河者

巖頭河圗經烏江又東北徑石阡府西境龍泉縣南境有巖頭河自南來注之

龍底江一名白巖河通誌在石阡府城西南三里其上源爲包溪流徑城東黃茅囤合大溪繞府前入思南界注於烏江桉此蓋卽明史地理誌所云石阡江／大溪通誌在石阡府城南流合龍底江

樂回江通誌在舊葛彰司南其源有三至方竹箐合爲一流注深溪而入烏江

深溪通誌在石阡府城西北二十里

各容溪通誌在深溪西八十里皆西流注於烏江

凱科江通誌在石阡府境亦合烏江

義陽江通誌在龍泉縣城東北五十里環繞縣治通思南大江／泥水河通誌在龍泉縣城東發源東山合義陽江

桶口河通誌在龍泉城東一百三十里縣境諸水匯流於此合成大河下流直扺思南入大江／洋溪通誌在石阡府城北十里又西經龍泉縣界合桶口河／石貫塘河通誌在龍泉縣城北三里上流由老木橋三跳石二水合成大河下流過淸江溪至泥水山羊等處合桶口河

淸江溪通誌在龍泉城北五里許下流入桶口河／犵木溪松溪河板坪河圗經並入淸江溪

沙溪河通誌在遵義城西一百里源岀巖孔山流入烏江明史貴州土司傳楊應龍反安彊臣兵從沙溪入卽此桉縣境又有龍坪會川等河

芙容江明史地理誌正安州南仁懷縣東南並有芙容江自烏江分流東北入於黔江通誌在正安城南一百里源出婺川桉今遵義城北亦有芙容江與此自別又考漢書地理誌犍爲郡漢陽縣下班固原注山闟谷漢水所出東至鄨入延水經注亦同今以輿圗核之四川敍州府慶符長寧二縣皆漢犍爲郡漢陽縣地在今仁懷縣西斜北則昔之漢水當卽今淯溪石門江等水以在貴州境外故附記於此

三江明史地理誌正安州有三江東南流合於虎溪亦注黔江桉通誌又言虎溪流入三江今核從通誌／虎溪通誌在正安州城西南七十里流徑州南入三江／思溪通誌在正安州城西七十里源出南川縣牛角寨流入三江

河由江通誌在沿河司源出銅仁之烏羅司流入徳江亭子溪通誌亦在沿河司水自龍岡中流出入河由江

後溪通誌亭子溪又北七里有後溪自馬鬃嶺流出入河由江桉通典費州扶陽縣以扶水名今廢縣在思南府城西北八十里則扶水亦當在府境但未知今易何名耳水道提綱烏江至思南府境又有猛溪河麻海溪二水注之今考思南府境諸水皆會徳江／此二水或卽扶水昔樂溪等之異名也

石馬江通誌在沿河司下流合於徳江

昔樂溪通誌在思南府城東十里流入徳江

憲溪通誌在思南府城南五里匯於徳江

鸚武溪通誌在思南城北三十里桉就近有仁溪掌溪／思卭江太平寰宇記思卭水本出錦州洛浦縣界經本縣四十步至思王縣下流入內江水通誌在印江縣南源岀朗溪司北流入徳江後訛卭爲印遂以名縣桉縣境又有桶溪网陀溪等當亦合思卭等水入徳江

〇鄨水考﹝溫黚二水附﹞

今以延江水考鄨水則今之湘江其卽漢之鄨水乎漢書地理誌牂柯郡鄨縣班固注不狼山鄨水所出﹝晉書地道志亦同﹞東入延過郡二行七百三十里水經注鄨縣有鄨水出鄨邑西不狼山東與溫水合今考遵義府誌及圗經湘江水出遵義府治遵義縣北境桐梓縣南境之龍巖山流徑湘山南與桃溪水合迂回五百餘里入烏江道元雲鄨水於符縣而東注延江水符縣今仁懷廳及仁懷縣以北地漢鄨縣屬牂柯符縣屬犍爲是班固所云過郡二者牂柯犍爲圗經云迂回五百餘里又南入烏江與班固七百三十里之數亦合則龍巖山當卽古之不狼山也又以鄨水卽今湘江考之則古犍爲符縣之溫水黚水卽今合湘江之洪江仁江乎﹝水道提綱不載仁江今水經則並洪江不錄晏斯盛黔中水道考亦然不知二水源流視桃溪鹿塘河等較大不可不著錄也﹞漢書地理誌符縣溫水南至鄨入黚水黚水亦南至鄨入江此江卽延江水也水經注鄨水東與溫水合溫水一曰煗水岀犍爲符縣而南入黚水黚水亦出符縣南與溫水會闞駰謂之闞水俱南入鄨水鄨水於其縣而東注延江水今遵義縣實在仁懷等縣之南知二水𨿽出符縣皆南至鄨縣注鄨水耳若以班氏所云入江之文謂卽大江則皆應云北注不得雲南入矣知班氏所云入江卽指延江與道元所言無二古人文字簡略否則或從其究言之也圗經洪江出婁山關南山東南流至遵義東境之淸乘橋北有鳳皇溪東北自綏陽西山西南流來會又東南入湘江通誌仁江在遵義城東南五十里源岀永安驛山澗下流合湘江是二水皆合湘江與道元俱南入鄨水文相合又考班氏雲溫水南入黚水道元亦同又雲黚水亦出符縣南與溫水會明二水同出一縣亦互受相注之稱今土人或云洪江注仁江又或云仁江注洪江是也又洪江在唐宋時爲﹛亐阝﹜水太平寰宇記﹛亐阝﹜水在芙蓉縣東三十里南流仁江在唐宋時爲仁水太平寰宇記仁水在芙容縣西南一里南注﹛亐阝﹜水是矣且可因此證漢志及水經注之誤今本漢書鄨縣下鄨水東入延延字誤作沅﹝華陽國誌亦同﹞當屬傳寫之誤道元延江水下注云鄨縣故犍爲郡治也考鄨縣自漢迄晉宋皆未嘗屬犍爲又以知道元是誤記耳

溫水今名洪江通誌在遵義城東四十里源出大樓山合仁江入烏江／鳳皇溪通誌在遵義城東四十里亦名長灘下流合洪江

黚水今名仁江通誌在遵義城東南五十里下流合湘江入烏江

桃溪水通誌在遵義府城南十里源出城北六十里上莊山溪水匯流爲羅家河至霸竹水羅會水又數里與湘江合桉此水源流亦逺但源出遵義府城北至六十里之逺以是知非溫黚二水耳明史貴州土司傳安疆臣焚桃溪莊當卽此

樂閩河明史地理誌作落閩水通誌亦在城西南四十里原出雷變山東流八十里合湘江／金鼓潭水通誌在遵義府城西南四十里流合樂閩河

樂安河圗經出綏陽金竹裏南流爲緑塘河又作鹿塘河明史地理誌作樂安水通誌鹿塘河二源一出綏陽縣西北山一出東北山流至城南合而南數十里有一水自東北來會又南八十里合湘江入烏江桉元和郡縣誌太平寰宇記及唐宋地誌又有夷牢水帶水胡刀水胡江水等此四水未知今系何水未敢臆決姑附記於此俟再考

〇費水考

費水今名上費溪流至四川夔州府以下名夷水亦曰淸江杜佑通典太平寰宇記並云後周置費州因水爲名通誌在思南府城東北百里舊費州以此名北流入四川黔江東北入湖廣施南府界曰淸江明史地理誌四川黔江縣南有黔江源出貴州思州府﹝應作思南﹞界正流自涪江合大江支流經此下流爲湖廣施州衛之淸江施州衛下云淸江合衛境諸水下流至宜都縣入於大江桉漢書地理誌南郡巫縣下原注夷水東至夷道入江過郡二行五百四十里夷道縣下引應劭曰夷水出巫東入江考巫夷道並屬南郡而云過郡二者蓋水又從巫縣東徑武陵郡佷山等縣始入夷道界耳水經夷水出巴東魚復縣江漢魚復縣爲今四川夔州府奉節大寜二縣地四川黔江縣在思南府東北夔州府又在黔江縣東北蓋費水正流自黔江縣合大江後其支流又東北至夔州府境或名魚復江夷水又源於此耳總之班固志地理不能於巫縣以上更詳夷水之源水經又不克於魚復以西著彼分流之始皆緣漢時思南等府尙陷武陵蠻中是以不能從流溯源梳剔幽隱故各從其所見言之亦其愼也﹝桉延江水實漢牂柯犍爲二郡經流而漢書地理誌僅以鄨水所入附見其名於鄨縣下亦此故﹞唐杜佑李吉甫亦似不知費水卽夷水故於施州淸江縣下並云淸江一名夷水扗佑又云淸江縣西有都亭夷水所出淸江卽漢巫縣地以爲夷水岀於此亦與水經爲夷水出魚復江同﹝今考魚復江在今奉節縣都亭當在今巫山縣相去僅百里﹞若明代迄今圗冊皆系土人記本境山水非舟楫所經卽耳目所及以視昔賢爲較宻矣今此水支流至荊州府宜都縣入大江與漢地理誌水經適合元和郡縣誌費州涪川縣下云內江水經縣北一百五十步疑卽指此﹝桉下多田縣云涪陵江水經縣南五十步則知內江水非卽涪陵水也﹞至若諸水之合費水入江者皆巳在四川境此故不錄﹝水道提綱等亦止言淸江發源施南府西北境不知實出貴州﹞

〇更始水考

更始水今名丰樂河亦名水徳江明史地理誌安化縣東南有水徳江卽烏江之分流至四川彭水縣流入涪陵江通誌在婺川城東五十里其水由龍泉湄潭折入縣境至洪渡入龔灘北會烏江水道提綱烏江入四川酉陽州西南界又北稍西百餘里﹝東爲四川界西爲貴州界﹞有南溪河東北自湖廣施南府合諸水西南流自龔灘來會南溪河上源卽北河也於沅江下又云沅江至辰州府城西南有北河卽酉水西北自酉陽州合諸水南經府城西來會據此則南溪河與北河本通一支合涪陵水又一支合沅江矣今考水經延江水至巴郡涪陵縣注更始水﹝云注更始水者乃波流通注互得其稱耳﹞酈道元注更始水卽延江支分之始也更始水東入巴東之南浦縣又謂之西鄕水亦謂之西鄕溪溪水間闗二百許裏方得岀山又通波注逺復二百餘里東南入遷陵縣道元於沅水下雲酉水導源益州巴郡臨江縣故武陵之充縣酉源山東南流徑無陽故縣南又東徑遷陵故縣界與西鄕溪合卽延江之支津更始之下流謂之西鄕溪口今考無陽故縣在今沅州府芷陽縣東南遷陵故縣在今永順府保靖縣東道元言酉水合西鄕溪水始東徑酉陽故縣南今更始水至永順縣界入酉水正在漢酉陽故城南與道元言亦合一統志更始水今俗名北河水道提綱云北河卽酉水蓋自其合酉水後言之不知本別一水也合此數條則知今水徳江卽古之更始水道元言延江之支津明志言烏江之分流其說若一道元又云更始水卽延江支分之始言支分則知水有二支故得一入延江一入沅水也又云延江之支津更始之下流明自延江分岀下流乃合酉水入沅故北河亦兼酉水之稱矣庾仲雍所謂有別江出武陵者益足證也道元江水下雲其水南導武陵郡今思南府酉陽州及辰州永順等府皆漢武陵郡地是矣水道提綱言南溪河西南流至龔灘合烏江而通誌亦言丰樂河至龔灘合烏江是丰樂河卽南溪河之證其名丰樂河者河左側有丰樂埧蓋因以名河耳太平寰字記更始水又名涪陵水今名內江水蓋更始水系延江分支下又入涪陵江故通得涪陵江內江之名也

倒羊溪通誌在婺川縣城北五里一名暁洋江至隘溪渡合丰樂河桉此則隘溪卽倒羊溪下流通誌別列隘溪誤

煎茶溪水圗經丰樂溪得煎茶溪水登龍河水合洪渡河倒羊溪水東流注烏江

登龍河水水道提綱作龍登河

洪渡河水水道提綱源出婺川縣西南境龍泉縣北境山東流經綏陽場南折而東北流有大水河自西北合一水來會又東北有小水河自西來會桉太平寰宇記黔州洪杜縣唐武徳二年置以縣東洪杜山得名貞觀三年又北移於洪杜溪今考洪杜廢縣距此不逺則此河當卽昔之洪杜溪以音同而轉耳舊唐書亦云洪杜縣治洪杜溪麟徳二年治龔湍卽龔灘也

羅多水太平寰宇記在務川縣東八十里羅多何只皆獠之姓名明史地理誌務川縣有何只水又有羅多水下流俱注於水徳江

何只水太平寰宇記在務川縣東二十里又云思唐山在思州東四里南連何只水北枕內江水桉寰宇記縣境又有河渝水都濡水丹陽水波濤水今未知巳易何名姑附記於此

〇大渉水考

大渉水自晉以後名安樂水唐亦名赤虺河唐書武后徵雲南檄文有赤虺河是也後轉爲赤水河貴州圖經赤水河源岀雲南鎭雄州由赤水衛東流經仁懷縣至四川合江縣入岷江考今仁懷合江二縣皆漢犍爲郡符縣地漢書地理誌犍爲郡南廣縣下原注云又有大渉水北至符入江是也水經名之爲鰼部水而道元注則名爲安樂水桉晉穆帝分符縣置安樂縣水又因縣而攺名矣常璩華陽國誌夷縣有安樂水﹝漢平夷縣故城在今仁懷縣西南﹞又符縣下云縣治安樂水會東接巴蜀樂城南水通平羌鄨邑是也水經注江水下符縣治安樂水會水源南通寜州平夷郡鄨縣北徑安樂縣界之東又徑符縣下北入江今正安州在仁懷縣之北唐於今州西七里立樂源縣今故城尙在則樂源亦當以水得名由此而推晉安樂縣亦必在今正安州界故道元云源南通鄨邑流徑符縣治又北徑安樂縣界之東又徑符縣入江也又可知晉時分符縣斜東北地立安樂縣而安樂縣之南境北境仍屬符縣以道理核之歷歷不爽矣元和郡縣誌安樂水徑簡州平泉縣南七十步平泉縣本漢牛鞞及符両縣地也

小河圗經西南自畢節縣北境合孫家河板橋河諸水東北流會赤水河／孫家河板橋河圗經並流合小河

齋郎河通誌在桐梓縣城西六十里圖經合龍巖山水西流徑縣城南西行百七十里又北合一水西南流會赤水河／龍巖山水圗經入齋郎河

九溪河圗經自南合西南來之乘龍山水北流注赤水河／乘龍山水圗經又入九溪河

古蘭河圗經赤水河西徑脈困塘北有古蘭河自西南來注之桉古蘭疑古藺之訛以古藺州得名也

水思河圗經赤水河至土城西有水思河自東來儒溪泥溪自西來並注之又西北有盤橋溪自東猿猴溪自西南先後注之／儒溪泥溪盤橋溪猿猴溪圗經並合水思河入赤水河

金沙溪圖經自東來注赤水河

胡盧溪通誌在桐梓縣城西五里與溱南二溪水會桉縣境又有官堂趙洋等水／溱溪通誌在桐梓縣城東二里／南溪通誌在桐梓縣城南二十里並入胡盧水／堯霸溪沙霸溪後溪圗經赤水河又北受堯霸溪沙霸溪二水後溪一水

風溪圗經赤水河至仁懷縣西南境有風溪自西南來注之

永壽橋水圗經仁懷縣境永壽橋水自西來注赤水河澶溪通誌在仁懷縣城東數十步自東注西與赤水河合桉縣境又有玉溪河

〇僰溪考

僰溪今名南江卽綦江之上流圗經源岀桐梓縣北境山両源合北流百數十里曰松坎河受西南來一小水又北數十里有坡頭河自東北山來注之又北流西受一水又北九十里有三溪河自東來會又北七十里經綦江縣東而北有龍角溪自東合三小水來會又折西流經城北又西北流有沙溪溝自東北來有淸溪河自西南合三坌溝及魚子溪水東北流三百餘里來會又西北百里北受一水又北有孫溪河西南合棋盤山水來會又北至江津東境又北入江圗經江水經江津縣城西北又東北流數十里有綦江自南合諸水來注之曰僰溪口考元和郡縣誌僰溪水在南州南川縣南四十步在三溪縣西太平寰宇記僰溪水南自廢丹邱縣流入南川縣又流經縣南四十里又北入渝州江津縣界明史地理誌桐梓縣北有僰溪源出山箐綦江之上流今桉僰溪之名唐以前無考惟通典言唐武徳三年平南蠻置僰州四年始攺南州唐僰州之置倘以水得名耶通誌桐梓縣下不載僰溪惟云有蒙渡河在桐梓縣北七十里俗傳漢唐蒙渡此因名以方向考之或卽是耳桉漢書西南夷傳發巴蜀卒治道自僰道指牂柯江疑卽此

坡頭河通誌在桐梓縣北一百四十里

三溪河元和郡縣誌貞觀五年置三溪縣以縣南有僰溪東溪葛溪合流故名其縣桉此則東溪葛溪皆合僰溪也今東溪葛溪通誌亦不載又此下龍角溪等合僰溪已在四川界玆不錄他皆仿此貴州紀事楊應龍反以綦江之三溪五渡南川之東鄕埧立石爲播界

〇安微水考

安微水今名小烏江通誌源出椒溪在綏陽縣城東北六十五里流入正安州經南川界入涪江考太平寰宇記安微水一名孤微水西自綏養故縣來東流經綏陽縣南八里又東入都上縣西十四里又名涪水一名洑野水又折西南流入廢雞翁縣南三里又南入費州城樂縣界雞翁廢縣在今綏陽縣東桉舊志以徳江小烏江合而爲一似未淸晣寰宇記又云涪江水南流注安微水亦誤

捲施閣文甲集卷第六陽湖洪亮吉學

貴州水道考下

由廣西至廣東入海諸水

〇豚水至廣東南海縣入海﹝經流一﹞

羊角寨水入豚水

馬場水入豚水

木魚河入豚水

巴開河入豚水

風桺溝小溪入豚水

勞村江入豚水

靑雲溪水入豚水三寶山水入靑雲溪

髙坡河入豚水

紅盆水入豚水苗溪浪溪三水入紅盆水

嘯山水入豚水

帶溪入豚水

溶江水入豚水

車江水崩坡塘水從龍溪並入溶江

孖女江入豚水

孖覽江入豚水

曹平江入豚水

〇溫水由廣西合欎水至廣東南海縣入海﹝經流二﹞

馬別河入溫﹝大橋河附﹞深溪河阿希河木郎河都威河並入馬別河﹝阿棒河附﹞

羅炎河入溫

搏﹛犭農﹜河入溫克渡索﹛犭農﹜河入搏﹛犭農﹜河

龍渣河入溫冗渡河入龍渣河

樂繁河入溫

〇盤水由廣西合溫水至廣東南海縣入海﹝經流三﹞

結裏泛南山水入盤水

花魚洞水入盤水

桃花溪水入盤水

九十九渡水入盤水

落白河入盤水

拖長江入盤水海子鋪北水豬場河西安河入拖長江

軟橋河水入盤水

南板橋河水入盤水

者卜河水入盤水

阿黑河入盤水馬京河入阿黑河﹝大章河附﹞

馬畢河入盤水都城河江西坡水入馬畢河

寜谷河入盤水白水河王二河霸陵河打罕河﹝公具河阿破河附﹞闗嶺驛水並入寜谷河／楊吉河菜子河石溪河又入白水河

北口河入盤水

巖下河入盤水﹝郎公河落葉河附﹞

魯溝河入盤水

大坡哨水入盤水

〇潭水至廣西來賓縣合溫水﹝大水一﹞

彩江入潭水大巖江入潭水樂民溪入潭水利濟溪入潭水容江入潭水

〇剛水至廣西武宣縣入潭水﹝大水二﹞

漣江入剛水冷水河入漣江

環帶江入剛水回龍江羅畨河小水河並入環帶江

九曲江入剛水

奔龍江入剛水大龍河入奔龍江

遶翠江入剛水

大韋河入剛水

底方河入剛水小畨河雲溪水入底方河

玊帶河入剛水

擺遊河入剛水腰帶河入擺逰河

洗馬河入剛水

小溪水入剛水

雙峽水入剛水

〇豚水考

貴州通誌都江在獨山州城東其上源爲獨山江又其上爲都勻之邦水河本名板河發源於都勻府西二十里之邦水司是也﹝桉邦水河爲都江之上源而舊志又雲邦水河通麻哈江殊誤﹞圗經水一名龍江有二源一出西南丰寧土司之北山北流折而東北數十里至州南裏蠟寨北有西源羊角寨水自西山東流經州城西南折而南流十餘里來會今考都江自發源六十里至獨山州屬之三角屯江流漸廣可容大舟又百餘里過都江通判城西又南徑來牛定旦諸寨至古州城東會溶江車江南流入廣西懷逺雒容二縣界桉漢書地理誌牂柯郡夜郎縣下班固注雲豚水東至廣欎欎林郡廣欎縣下又注雲欎水首受夜郎豚水至四會入海﹝山海經郁水出象郡﹞西南夷傳夜郎者臨牂柯江江廣百餘步足以行船水經注郁水卽豚水也﹝桉道元此注不及班氏明晰蓋豚水實別一水亦爲郁水上源至廣郁下始統名爲郁水耳不可合兩爲一﹞豚水東北流﹝桉此水自三角屯以上皆東北流﹞徑談槁縣東徑牂柯郡且蘭縣謂之牂柯水水廣數里縣臨江上故且蘭侯國也一名頭蘭牂柯郡治元鼎五年武帝伐南越發夜郎精兵下牂柯同會番禺是也後漢書西南夷傳公孫述時夜郎大姓爲漢保境後漢初從番禺江奉貢卽此今水道提綱名是江爲龍江反以爲福祿江之支流不知此江之源較福祿江逺六七百里餘以甲寅二月自都勻桉試黎平由三角屯舟行至古州凡三日夜及試黎平畢將赴鎭逺沿道驗福祿江之廣狹曽不及都江十分之六且發源又近而反以爲經流知提綱之舛矣道元雲豚水又徑中澑縣南與溫水合今廣西象州來賓武宣皆漢中澑縣地南盤江都江二水至來賓縣始合流徑武宣縣西南蓋今南盤江卽古溫水也今都江卽古豚水也益覺道元之言絲豪不爽又龍江之名蓋起於唐唐初置龍水郡及龍水縣皆以此水名龍水縣卽今慶逺府宜山縣也豚龍聲相近蓋音之轉耳推此言之漢牂柯郡及且蘭縣治當在今淸平都江之間正臨都江之上武帝元鼎五年伐南越發夜郎兵下牂柯江其下江之處亦當在今獨山州三角屯左近也惟道元言豚水東北流徑談槁縣東徑牂柯郡且蘭縣謂之牂柯水考談槁亦漢牂柯郡屬縣則談槁縣亦當在今都勻府境左近獨山州西南可知蓋豚水古名二曰豚水亦曰牂柯江近名九發源處曰板河曰邦水河亦曰黒神河在都勻者曰都江亦曰都勻河在獨山州者曰獨山江入廣西境爲龍江﹝明史地理誌獨山州南有獨山江卽都勻河下流南入廣西天河縣界爲龍江﹞又名桺江又名潯江至田雯黔書以烏江爲牂柯江則一言以折之曰今烏江不能通畨禺明鄭旻又以北盤江爲牂柯江則又可卽漢書水經折之道元雲豚水東徑牂柯郡且蘭縣謂之牂柯水水廣數里縣臨江上桉今北盤江在永寜安南之間非漢牂柯郡及且蘭縣治所其誤一也今北盤江廣數十步兩岸皆髙山峻嶺無從展拓與水經注水廣數里及縣臨江上之說又相背謬其誤二也北盤江今尙不通舟楫﹝圖經至廣西泗城界始略通船﹞而漢書武帝時伐南越發夜郎兵下牂柯江同會畨禺必非此水其誤三也至北盤江今尙有瘴气而都江則無亦與道元劉昭之說相合然此或古今異宜又不直據以折鄭旻矣我朝雍正八年雲貴總督鄂爾泰奏上江河道不特現通爛土司與粵之荔波縣接壤而爛土司地方有溪河一道進至交然寨登陸五十里卽系淸水江實天地自然之形勢但有三大灘及數小灘應行修鑿已檄飭獨山州知州孫紹武查勘五十里陸路若可一並開成河道則都江淸水江呼應通而聲援接云云是沅水與豚水相隔又不過五十里並有可通之勢也後不果開

羊角寨水圗經都江之西源

馬場水圗經邦水河左合馬場水有合爛土司西南溪水東流爲都江

木魚河圖經都江又東北數十里有木魚河南自唐懷寨來會

巴開河圗經都江至爛土司北折東流有巴開河自南來會

風桺溝小溪通誌都江過來牛營有風桺溝小溪北來注之

勞村江明史地理誌河池州荔波縣東南有勞村江源出貴州陳蒙爛土長官司流入州界爲金城江河池州下云東有金城江下流合於都泥江通誌在荔波縣城東南其源二一自黒貓一自爛土司合流而入縣境圗經都江又西南而勞村江北自荔波縣城來會桉勞村江凡合四小水入都江

靑雲溪圗經自廣西南丹州合三寶山水來注都江／三寶山水圗經合靑雲溪

髙坡河通誌在丹江通判城南發源城西南囊路寨山中經喬港趲坡諸寨南入都江

紅盆水圗經出南丹州西南經河池州城南又受東南來之浪溪三水北入都江／苗溪通誌合紅盆江／浪溪三水圗經注紅盆水

嘯山水圗經都江又東南流受北來嘯山水

帶溪圗經岀古州八萬猺山東北與生苗界山流至廣西思恩州白沙村西南合龍江

溶江通誌在古州城西北合眾小溪以成江至城北與車江會至城東合於都江圗經都江至古州城西有溶江自城西北合眾水又至城東來會／車江通誌在古州城西北因繞車寨得名圗經至古州城北合溶江／崩坡塘水圗經合溶江／從龍溪通誌在永從縣城西南源出老荒山流入溶江

孖女江通誌在古州城南苗人謂山之髙者曰岑水之分者曰孖下流合都江

孖覽江圗經自永從縣寨正寨平流出北合都江曹平江圗經自黎平府曹滴司流岀注都江

〇溫水考

桉水經注溫水出牂柯夜郎縣徑談槁昆澤味滇池母單毋掇律髙鐔封來惟等縣始東至郁林廣郁縣爲郁水今考南盤江至雲南曲靖府城外合白石瀟湘等江始有南盤江之名明史地理誌南盤江下流環雲南澄江廣西三府之境至羅平州入貴州界桉今曲靖府治南寧實漢味縣地圗經南盤江上流爲八達河岀沾益州花山洞考沾益州爲漢宛溫縣地縣名宛溫當以溫水得名﹝桉水經注止作溫縣又桉宛溫與夜郎同屬牂柯所云花山洞者在漢時或屬夜郎縣境﹞至下云徑雲南府宜良縣東北則漢滇池縣地也又徑路南州西境則蜀漢建寜郡地也道元云諸葛亮討平南中劉禪建興三年分益州郡置建寜郡於此水側﹝此水承上文而言卽溫水也﹞又徑澄江府治河陽縣東境則漢兪元縣地也又南徑彌勒州西境寜州東北境則皆蜀漢興古郡地徑阿迷州北境則又漢益州郡地又徑廣西州之南境廣南府之西北境則亦蜀漢興古郡地明史地理誌澄江府治河陽縣東有鐵池河源出陸涼州流至此會撫仙湖復引流爲鐵赤河入於盤江考鐵赤河卽古橋水班固益州郡兪元縣下注云池在南橋水所岀東至毋單入溫行千九百里道元水經注雲橋水上承兪元之南池一名河水﹝桉南池鐵赤聲之轉﹞是今之河陽縣卽漢牂柯郡毋單縣左近地益可證今南盤江之爲溫水矣道元又雲溫水又東南徑梁水郡南溫水上合梁水故自下通得梁水之稱梁水當卽今九龍馬別等河是梁水郡或亦卽以南盤江得名也桉班固牂柯郡鐔封縣下注雲溫水東至廣郁入郁過郡二行五百八十里常璩華陽國誌鐔封縣有溫水蜀漢時鐔封分屬興古晉成帝分置梁水郡縣又屬之今考自彌勒州以下南籠府以上在蜀漢爲興古郡在晉爲梁水郡來惟縣前漢屬益州後漢省今臨安府阿迷州則又漢益州郡地也道元所雲溫水東南徑鐔封縣北又徑來惟縣東當卽此矣南盤江下至廣西南寜府境合郁江與班固東至廣郁入郁之文亦合﹝水經則言至廣郁爲郁水與班注小異﹞南盤江俗又名紅水江在冊亨者俗又名八渡江

馬別河通誌在普安縣城南八十里圗經南盤江至廣西西隆州界又東北流有馬別河西北自貴州合深溪木郎諸水南流徑南籠府境東合都威河而東南來會桉縣境又有大橋河當亦入南盤江／深溪河通誌在普安州城東一百二十里水道提綱又云深溪河卽馬別河之上源／阿希河圗經馬別河又東南流有阿希河東北自普安縣東南山西南流百里來會／木郎河圖經岀普安州南界山／都威河通誌在南籠府城西三十八里三水並注馬別河又府城北五十里有阿棒河下流入永丰州

羅炎河通誌在永丰州城東一百二十里卽永寜州盤江河下流入廣西紅江桉明史地理誌安隆長官司西南有同捨河疑卽羅炎等河之異名也

搏﹛犭農﹜河通誌在羅斛又西北有克渡索﹛犭農﹜河自定畨而下二水交流會合入紅江／克渡索﹛犭農﹜河圗經入搏﹛犭農﹜河

龍渣河通誌冗渡河在冊亨流入龍渣河至者﹛屯土﹜迆邐入紅江／冗渡河圗經入龍渣河

樂繁河通誌在冊亨東北南流爲達嶺河又南爲百樂河入於紅江

〇盤水考

盤水今名北盤江圗經源岀今威寜州西一百五十里亂山中南流入雲南沾益州界﹝桉北盤江實岀威寜州境自州境南流方至沾益州而今水經及水道提綱並諸方誌均以爲兩盤江皆岀雲南沾益州蓋失未深考﹞又曲折東北流二百里仍入貴州界曰可渡河又折東流至大山而伏又東南二十餘里出山東南流曰天生橋又東南徑安南縣境始曰盤江又東南徑永寜州西境﹝通誌永寜州毛口河亦盤江上流﹞今有鐵索橋與安南縣夾江爲界者是也又南入生苗界又自生苗界東南流入廣西泗城府界北境又南與南盤江會流入粵江注海今考三國誌諸葛亮入南戰於盤中卽此水經注葉楡水又徑賁古縣北東與盤江合盤水出律髙縣東南盤町山東徑梁水郡賁古縣南水廣百餘步深處十丈甚有瘴气朱褒之反李恢追至盤江者也又云劉禪分興古之盤南置郡於梁水縣所云盤南卽盤水之南矣劉昭郡國志注牂柯郡宛溫縣下引南中志縣北三百里有盤江廣數百步深十餘丈此江有毒气桉今雲南沾益州卽漢宛溫縣地云縣北三百里核之卽今威寜州知水源岀今威寜州無疑矣又考今普安安南皆元普安縣地於唐爲盤州附唐平夷盤水三縣地於晉爲梁水郡地於蜀漢爲興古郡於兩漢爲牂柯郡地今方誌皆言南籠府境爲牂柯郡地者蓋從其朔言之也晉書地理誌賁古縣𨿽屬興古郡然依水經注所言梁水郡賁古縣則成帝置梁水郡此縣卽移屬可知且唐置盤州及盤水縣皆以今北盤江得名推此言之則今普安安南卽漢賁古縣地且以水勢驗之今盤江營鐵索橋所在水漲處僅可百餘步深十餘丈春夜之交卽有瘴气又其明證矣﹝桉葉楡水卽今西洱河檢諸方誌皆不言與北盤江通然細核水經及注經云葉楡水入牂柯郡西隨縣北爲西隨水又東出進桑關過交址泠縣北道元注云自西隨至交址崇山接險水路三千里劉昭郡國志注西隨縣下引晉書地道記曰麋水西受徼外東至麋泠入尙龍溪又馬援言從泠水道出進桑王國至益州賁古縣轉輸通利蓋兵車資運所由矣此則葉楡河徑賁古縣北與盤江合之一明證今葉楡水自永昌以下爲諸地誌所淆二水遂若風馬牛不相及矣然賴有後漢書及水經注諸證俱在異日如履其地尙可尋源溯流一細考之耳﹞圖經又云拖長江自普安州平夷所來會者平夷所卽舊時平夷縣可知﹝按漢唐皆有平夷縣此當屬唐平夷縣故址﹞又唐盤州在今普安州東三十里盤水廢縣亦在普安州西皆今北盤江所經是又一證至所雲盤水出律髙縣東南盤町山者當指伏流復出之所而言今考方誌言天生橋爲盤江伏流復出之所在威寜府東南百六十餘里其處亂山重疊左側卽華蓋洞當卽道元注所云盤町山也盤江或卽以盤町山得名矣又雲盤水又東徑漢興縣山溪之中漢興縣晉宋志皆屬興古郡以道裏推之卽在今南籠府以東與泗城府交界處可知

結裏迅南山水圗經卽威寜州東南水西南流會可渡河

花魚洞水圗經可渡河至木東汛有花魚洞水西來注之

桃花溪通誌在威寜州城南八十里兩岸皆植桃花故名

九十九渡水通誌在威寜州城西南百里並合可渡河落白河圗經可渡河至安南縣東北有落白河自曲靖府界東流來注之

拖長江貴州紀事明宏治中普安苗米魯等築三寨於拖長江諸處通誌在普安州城東七十里源岀沙陀石巖中下通盤江／海子鋪北水豬場河西安河圗經並注拖長江

軟橋河通誌在普安州城東三十五里

南板橋河通誌在普安州城東八十里上接城南三十餘里之大水塘俱流入盤江

者卜河明史地理誌普安州東南有者卜河下流入於盤江通誌在普安州城東南一百八十里流至永寧州亦名者馬河

阿黒河通誌在安南縣城東南十餘里圗經阿黑河合馬京河西北自安南縣東境來注盤江／馬京河通誌又合阿黑河桉安南縣境又有大章河

馬畢河通誌出南籠府新城汛西北山東流經城北又東數十里折東北而北經髙伍塘及安姑之東又北流注盤江水道提綱作馬軍河誤／都城河晏斯盛黔中水道考南籠府有都城河自安南縣界得江西坡水至髙武汛西合馬畢河／江西坡水圗經合馬畢河

寧谷河圗經河自東北安順府會西南鎭寜永寜二州諸水西南流入盤江水道提綱寜谷河有二源一出普定縣東北境山一出西玉山東北麓其西北麓卽三岔河源北流入烏江者是西玊山亦黔中分水嶺也

白水河通誌在永寧州城東北四十餘里路旁／楊吉河通誌在鎭寜州西南十五里下注白水河／菜子河水圗經合白水河／石溪通誌在鎭寧州城南四十里亦注白水河

王二河水道提綱寧谷河折東南流三十里合東來之王二河／霸陵河通誌在永寜州城東三十五里／打罕河通誌在永丰州西北桉明史地理誌元以打罕夷地置永寜州則此河亦當以打罕夷得名又桉地理誌十二營長官司下東北有公具河北有阿破河二水當亦合寜谷等河入盤水／闗嶺驛水圗經並合寧谷河

北口河通誌在永寧州城東二十里下合盤江

巖下河通誌在永寜州境圗經河東北自巖頂山西南流百餘里合東來一水南注盤江桉州境又有郎公河

落葉河等當亦入盤江

魯溝河圗經盤江旣入生苗界有魯講河自西安籠鎭之西北木舌寨山東流來注之

大坡哨水通誌盤江過普市又合大坡哨水

〇潭水考

潭水卽今永從縣之福祿江也今水經福祿江源岀湖廣靖州西南流入貴州黎平府西境爲古州江東流至永從縣東南流合爲福祿江又東合大厓江爲南江入廣西桺州界經融縣入桺江明史地理誌黎平府又有福祿江其上源爲古州江下流入廣西懷逺縣境通誌在永從縣城南源出石井山至黎平府西境爲古州江東合彩江爲福祿江又東合大巖江爲南江流入廣西桺州界考漢書地理誌武陵郡鐔成縣下班固注云玉山鐔水所出過郡二行七百二十里水經注溫水又東入阿林縣潭水注之水出武陵郡鐔成縣玉山東流徑郁林郡潭中縣周水自西南來注之潭水又東南流與剛水合又徑中澑縣東阿林縣西右入郁水許愼說文亦雲水出武陵鐔成玉山東入郁林今考靖州本漢武陵郡鐔成縣地黎平府亦漢武陵郡地以是知福祿江卽潭水自黎平永從至桺州界皆東流又與班酈二注合惟水道提綱及諸方誌以福祿江卽桺江則誤元和郡縣誌桺州馬平縣潭水東去縣二百步桺江在縣南三十步是潭桺系二水明甚今桉在桺州府城南者是發源都勻府之豚水而福祿江則經桺州府城之西所謂東去縣二百步者也﹝桉唐馬平故城在今縣稍北﹞以此推之則今之都江乃唐之所謂桺江太平寰宇記潯江在桺州南三十步亦名桺江是桺江又名潯江今水經亦名之爲右江明史地理誌馬平縣南有桺江亦曰潯水亦曰黔江名𨿽多而實止一水也元和郡縣誌潭水在龍城縣西十里今福祿江亦徑桺城縣西南以合桺江是也蓋唐時潭水之名尙未攺至宋亦然太平寰宇記洛容縣有潭水是矣至明史地理誌始名之爲福祿江桺州府懷逺縣下云縣西北有九曲山山南謂爲石門山兩山夾峙福祿江自貴州永從縣流徑其中至融縣爲融江至桺城縣爲桺江云至桺城縣爲桺江者蓋福祿江至桺城縣合於桺江也潭水入郁處在今潯州府桂平縣城東桂平縣卽漢布山阿林二縣地也與道元郁水東入阿林潭水注之及潭水徑中澑縣東阿林縣西入郁之文無一不合﹝桉漢阿林廢縣在今桂平縣東﹞又通誌言福祿江源出石井山考今石井山在黎平府城南八十里豈卽漢鐔成縣玉山耶然福祿江源實出於靖州靖州在黎平府東北石井山則有府東南且去靖州較逺則方誌福祿江源出石井山之言非確論也

彩江明史地理誌永從縣有彩江通誌古州江東合彩江

大巖江通誌在西山司源岀大巖山東南流入於永從縣之福祿江明史地理誌同

樂民溪通誌在永從縣城東南源岀鹿背山流合福祿江桉明史地理誌永從縣又有永從溪今不見疑卽樂民等溪之異名也

利濟溪通誌在永從縣城西南流合福祿江

容江明史地理誌曹滴洞長官司西南有容江源出苗地北流入福祿江

〇剛水考

漢書地理誌牂柯郡毋斂縣下班固注雲剛水東至潭中入潭水經注溫水下道元注雲潭水又東南流與剛水合水西出牂柯毋斂縣王莽之有斂也東至潭中入潭今考桺州府屬之馬平雒容桺城懷逺融象來賓等州縣皆漢潭中縣地雲剛水西出牂柯東至潭中入潭以地形考之殆卽今貴州定畨州南境之蒙江也通誌蒙江在定番州城南源出州西北三十里亂山中曰蒙潭會州境諸水至破蠶入廣西泗城府界亦名牂柯江俗名烏泥江亦曰都泥江又曰紅水江入廣西界之後歷泗城慶逺思恩桺州潯州五府東蘭那地忻城遷江來賓武宣六州縣於武宣縣西北流入潭水皆由西而東一證也鎭寜﹝烏泥江一源出鎭寧州見下﹞定畨二州本漢牂柯郡地漢毋斂縣今𨿽未知所在然以漢宋地誌考之縣當並入故且蘭則今定畨州地或卽漢毋斂是二證也漢書地理誌郁林郡定周縣下班固注周水首受無斂東入潭受無斂者當是首受無斂水卽剛水也疑剛水至桺城又合周水始東注潭周水卽今桺城縣西南之龍溪水是矣元和郡縣誌來賓縣在都泥江北來賓水東故名今考蒙江正在來賓縣南又東流入潯州府界明史地理誌亦曰來賓縣南有大江亦曰都泥江是三證也蒙江土人亦曰牂柯江太平寰宇記來賓縣有牂柯水樂史引郡國志嚴州州門有長水深十丈從牂柯河下是四證也今水經牂柯江有二源俱出程畨府一自金築司治北爲麻綫河﹝桉今通誌鎭寧州南百里有烏泥江明史地理誌卽都泥江源出山箐中東南流入金築安撫司境今廣順州又在金築東南圗經麻綫河在廣順州城北二十里卽所謂發源金築司治北之水然則烏泥江一源又寔出鎭寜州也﹞至府城西境爲七曲江過盧山東經洪畨方畨至爲畨司南爲大韋河一自上司馬橋治東北流經小程畨盧畨北境南流遶府城過臥龍司西與大韋河合爲牂柯江水道提綱𨿽不明著牂柯江之名而云泗城府水二俱出北境大山一西南流一東南流至府城南而合又雲此水源流三百餘里泗城西山北山諸水畢會今考泗城府北境卽緊接定畨州非蒙江而何此五證也﹝按水道提綱惟誤以源出雲南寶寧縣之西洋江爲卽古夜郎豚水最誤﹞道元雲郁水又東入阿林潭水注之桉潭水未至阿林縣之先於潭中縣已合剛水今水道提綱紅水江西南自來賓縣來會桺江俗曰都泥江今水經以今都江爲右江云石江南流徑來賓縣東牂柯江來注之﹝桉今水經之右江卽提綱之桺江今水經之牂柯江卽提綱之紅水江也﹞明蒙江先合桺江始注郁水與道元所言無不恰合是六證也

漣江通誌在小程畨司南流入蒙江／冷水河圖經合漣江

環帶江通誌在羅畨司南又金石司東南有回龍江俱合流而入蒙江／回龍江黔中水道考環帶江合回龍江羅畨河入蒙江／羅畨河通誌在羅畨司北／小水河通誌在羅畨司東亦合環帶江

九曲江通誌在定畨州西二十里

奔龍江通誌在大龍司東下流入於蒙江／大龍河通誌又合奔龍江

遶翠江通誌在臥龍司南流入蒙江

大韋河通誌在韋畨司南上通程畨下接臥龍亦入蒙江

底方河通誌在方畨司合於蒙江／小畨河雲溪水通誌並合底方河

玉帶河通誌在定畨州城北下流入於蒙江

擺逰河通誌在盧山司西流入蒙江／腰帶河黔中水道考水自盧山司南合擺逰河入蒙江

洗馬河通誌在盧畨司東流入蒙江

小溪水通誌在洪畨司南東入蒙江

雙峽水通誌在小龍司南入蒙江

捲施閣文甲集卷第七陽湖洪亮吉著

〇上石經館總裁書

亮吉頓首肅唘閣師石經總裁執事昨奉諭旨辦理石經幷諭以蔣衡所寫進十三經爲底本鴻都門側建立百碑務本坊南書從一體雲臺辧難之旨定自禁中開元禦制之篇冠於碑首士生今日千載一時又欣值執事以上衮之尊嚴領羣經之問答總司袐籍董率羣賢此則鸞臺鳳閣別標監領之名虎觀麟洲雅重諸儒之選本日復派亮吉等四人預司其事老聃之守柱下子政之居閣中自問何人敢同前哲承命之下欣悚交並伏以聖朝舉事度越百王況石刻流傳將貽萬古是必博稽羣籍參以昔賢訂蜀宋之叢殘校漢唐之昔誤其體則括一字二字三字爰定厥中其字則準大經中經小經俾分其任子思子之言曰以俟聖人而不惑張伯松之言曰懸諸日月而不刋迨今日執事及諸君子之任乎若亮吉者與天祿石渠之選巳愧非才掌三皇五帝之書尢慚無任竊見兩年之限校讎旣有程期而旬日之間義例仍難畫一此則屢承垂詢之餘私心有不能巳者也又自計於石經一事不爲無緣早從江左之使車壯入咸秦之節署於學士則贊成其事﹝乾隆三十七年安徽學政朱筠奏請立石經﹞於侍郞則助校其訛﹝乾隆五十年陜西巡撫畢沅恭拓唐開成石經進呈﹞賃先儒之廡摩京兆之叢碑從好古之家識熹平之殘字南仲篆書搜於核學光堯禦筆拓自錢塘毎有遺文悉歸瀏覽又況書編隸釋仿自先臣閣建蓬萊不無家學今復忝預掌書之任廁身祕閣之中𨿽識大識小事有不同而盡美盡善期於無負輒不自量謹撰上二十四條各約舉一二事尙祈執事於機務之暇察其愚昧之誠不棄芻蕘賜之采擇𨿽義難徧及而余庶類推倘可施行乞頒本館

一經注參錯宜正也易序卦履者禮也四字旣誤以經而作注儀禮下言爲世父母二十一字又誤以注而作經左傳上天降災四十二字又並非注而誤作經之類

一前後倒置宜正也谷梁僖二十年釋宋公三字當在外釋不志之上尙書武成王若曰十二字又誤移大告武成之下

一脫文宜補也大易童蒙求我中乃脫來論語賜也賢乎下應增我

一又有因數字之脫而上下不貫者宜補也左傳桓十三年淇水二字全脫而亂次以濟之義不明可以證釋文者酈元之注也論語子貢章樂道二字脫一而富而好禮之文不配可以證孔傳者皇侃義疏也

一衍文宜去也易傳坤至柔上衍文言曰三字禮雜記君之母與妻上復衍君之二字之類

一又有因一句之衍而文義不續者宜削也易傳衍變則通三字而徳明之本尙可並行禮記衍舞斯慍三字而貢父之編遂生異議

一因一字之別而本義全乖者宜攺也儀禮司射實觶之實誤爲賓而洗升之文難諭左傳旦辟左右之旦誤爲且而厥夢之符不彰

一前後宜畫一也易包字凡十見而苞桑之苞獨從艸孟子饑字凡六見而無饑之饑獨作幾句踐之句並從口而間亦作厶盤桓之盤本作般而又或加石

一偏旁宜急削也暮從二日憾有兩心添木爲榭加艸於臧卽且之側從虫胡連之旁置玉此類殊多亦難畢數他若本之爲夲曓之作暴燐莞之在魯論餂莩之畱孟子更爲別字之尢又屬全文當攺

一字有誤自魏晉以前者儀禮則祧初從濯風詩則祊本爲﹛彭示﹜大易陰凝叔重尙知其俗春秋袀服當陽巳攺爲均

一字有誤自唐宋以前者﹛艸耇﹜訛爲蕆幸有賈逵之注可證說文﹛連心﹜誤爲漣倘非鴻烈之編誰明古義此上二端並宜裁定

一字𨿽非俗而亦當定從本字者如論語後雕之當作凋左傳絺樊之當作郗是也

一同一俗字當酌去其巳甚者拖扡皆論語袘紳之別字與其從拖不若從陸氏之扡爲得濱濵皆頻之或文與其作濵不若從廣雅之濵爲是

一經不可攺從注也禮記大學篇此之謂自謙鄭康成謙讀作慊而近刻卽攺爲慊周禮九嬪贊王杜子春王讀爲玉而各本依攺爲玉

一此經有可以彼經攺者同一引書則大學篇一个臣之類移從公羊傳作一介爲是

一此經有必不可以彼經攺者各存古字則公羊傳鄭伯臤之字今攺從左傳木作伯堅爲非

一有因上下文而誤者亦當攺正也左傳僖卄八年齊侯二字以上文而誤重論語子路章輕裘二字因下章而竄攺

一前代之制宜攺也秦幷天下辠乃從非漢戒羣臣對初離口著火徳之符攺從水之洛爲雒表金刀之讖易處者之畱爲劉以迄新莽疊文之誤開元頗字之訛字苑出而影始從彡艸書行而修訛從羽紲之作紲城之作圻匡之作匡桓之作柦之類旣事隔於數朝悉當從乎釐正

一漢石經有急宜從者子遊之爲子斿石碏之爲石踖大易先心之文尙書微言之字此類亦多略標一二

一唐石經有宜酌從者尙書視乃烈祖之烈作厥左傳其气焰以取之之焰作炎風詩襛矣不誤從禾論語徳衰下仍加也至其失者則於幹不辧專尃不明此類殊多亦難枚舉

一兩宋石經有可從有不可從者南仲號工篆籀之文乃以丰而配禮光堯始準宣和之詔復易陂而作頗

一唐宋石經外刋本宜搜羅也夫毛居正之正誤藉讎監本之訛晁公武之遺書足校石經之失吳興沈氏之刻相臺嶽氏之編本畱淳化與閩本以兼行堂號永懷較汲古而稍善此則並可博搜以襄盛舉

一字當以說文爲本而從否亦當斟酌者字書無覿字則覿當從系傳本作儥舊文無哂字則哂當從淳化本作矤以及份份之在論語墫墫之在風詩此急宜從者也至若文馬之爲﹛文馬﹜馬戚施之作﹛酋黽﹜﹛爾黽﹜不妨存此異文可不攺從古字又況菿之誤﹛荎攴﹜麗之從﹛艸麗﹜均後所誤加不堪依據

一本當以釋文爲據而錄取亦當鑑別者如論語𦇤負之作𦇤負易鞶帶之爲鞶帶以隋唐之大儒反有愧宋元之監本又況尙書一冊宋人之補釋爲多周易二經近刻之脫文不少能無待精識之去畱與碩儒之裁決哉此上凡四條未知有當與否幸有以敎正之

〇釋大別山一篇寄邵編修晉涵

今俗以漢水入江左側之山爲大別山始見李吉甫元和郡縣誌余毎不爲然今細核之益知無據尙書正義稱鄭康成注云大別在廬江安丰縣西南漢書地理誌六安國安丰縣班固云禹貢大別山在西南﹝孔穎達尙書正義云地理誌無大別唐人疏謬皆此﹞酈道元稱京相璠舂秋土地名云大別漢東山名也在安丰縣南康成注經如此孟堅著史若彼春秋土地京相有其明徵禹貢山川漢儒均無別義此一證也水經江水又東北至江夏沙羨縣西北沔水從北來注之道元注雲江水又東徑魯山南古翼際山也地說曰漢與江合於衡北翼際山旁者也自道元注經以迄君卿作典祇摽魯翼之名無有別山之號此二證也首疑大別山不在安丰者自杜預預於地理旣非所長然終不敢遽指翼際山爲大別蓋其時去漢尙近而同時裴秀京相璠等於地理又屬專家必知翼際大別二山不可混而爲一故止云然則二別在江夏界姑設疑詞以啟來惑而究不能定指一山奪玆舊義此三證也必知翼際非大別山又實有據道元於江水下引地說云漢與江合於翼際山旁於沔水下又引地說雲漢水東行觸大別之阪南與江合夫同云地說則必岀於一人或一書而一則云翼際之山一則云大別之阪各摽一號明系二山此四證也杜預之所疑者不過因左傳定公四年吳師伐郢楚子常濟漢而陳自小別至大別以爲二別近漢之名無緣在安丰今細繹傳文吳捨舟於淮汭自豫章與楚夾漢則吳師在漢北楚在漢南楚司馬謂子常日子沿漢而與之上下蓋欲子常在漢南沿水與之上下以綴吳師而巳則往漢北故云我悉方城外以毀其舟還塞大隧直轅冥阨今方城山在南陽府葉縣南大隧直轅冥阨皆在汝南府信陽州界均漢水以北之地也下又云子濟漢而伐之蓋楚都郢在漢南濟水始至漢北及子常濟漢而陳自小別至於大別則巳在漢北矣推此則大別小別皆淮南漢北之山大別旣在安丰則小別在今光黃之間豈有吳師自淮而南未及交戰先自退五六百里之地至今之沔口者乎且楚都郢卽至沔口亦不過沿漢而東何得云濟此五證也夫師行三十吉行五十至於轉戰則道裏不常若疑距漢稍遠則傳所云大隧直轅冥阨及下云塞城口而入皆距漢在五百里以外又可以去漢較遠疑之乎此六證也夫欲求大別小別所在必先求柏舉所在柏舉之地杜預不詳髙誘注呂覽京璠釋春秋𨿽或云楚鄙或云漢東皆無指實惟墨子非攻篇云吳闔閭次注林岀於冥阨之徑戰於柏舉中楚國而朝當子常不從司馬之計濟漢轉戰至於柏舉其時吳巳出隘而西楚事不可爲矣夫云出隘而西則巳岀今信陽州之隘卽上所云大隧直轅冥阨也據此而推則柏舉當在今黃隨左右京相璠云柏舉在漢東最諦又按水經注舉水出龜頭山今山在黃州府麻城縣東相近有黃蘗山圖經亦雲舉水出黃蘗山也蘗柏聲同則柏舉或卽在此吉甫亦知春秋柏舉爲龜頭山而乃移二別至漢南入江之處可乎又傳文云自小別至於大別三戰下始云二師陳於柏舉則並當求自大別至柏舉之道今麻城縣東北至河南商城縣七十里商城縣東至安徽霍邱縣一百十五里而龜頭山又在麻城縣東六十里大別山又在霍邱縣西南九十里則自大別西至柏舉實不岀三十餘里可以按圖而索此七證也柏舉下卽云吳從楚師及淸發杜預不注所在水經涢水又南過安陸縣西道元注左傳定公四年吳敗楚師於柏舉從之及於淸發蓋涢水又兼淸水之目矣是淸發在安陸縣漢安陸縣兼今徳安府安陸云夢二縣界今考麻城西南至黃陂縣七十里黃陂西至孝感縣六十里孝感西至云夢縣十里是柏舉至淸發又約百三四十里皆自東北而漸至西南此八證也下又云敗諸雍澨禹貢云過三澨至於大別鄭注三澨水名在江夏竟陵之界今澨水在安陸府京山縣西南南流入天門縣爲汊水雍澨或取雍遏之義與沔水有死沔之稱同﹝吉甫又以爲嶽州巴陵縣南十一里之﹛氵邕﹜湖足下於﹛氵邕﹜反入下正義取之無論近捨禹貢遠取唐賢今考巴陵又在荊州府東南四五百里又隔大江吳欲至郢必不反越郢而遠詣巴陵司馬自息還敗吳師於此司馬必不捨國都而遠趨江外其種種謬誤殊不足辯又﹛氵邕﹜湖本名翁湖見道元注其水實沅湘澧汨之餘波非河水決出而復入者足下欲明雅訓而反引此以汨經殊非所望矣﹞蓋至此漸趨而南距郢都不過一百餘里故下復綂而言之云五戰及郢也﹝傳文及字甚明斷無越郢而反至巴陵之理﹞傳又云左司馬戍及息而還敗吳師於雍澨雍澨正在息及郢之中道裏適合蓋禹貢導水由西而東故先言三澨而後及大別吳師入郢則自東及西故旣至大別乃及雍澨非特釋左傳地名益可證禹貢山水千年疑竇一旦豁如此九證也次又當求豫章所在而二別益可推杜預釋地云柏舉之役吳人捨舟於淮汭而自豫章與楚夾漢此皆當在江北淮南後徙在江南之豫章杜之意蓋以春秋時柏舉豫章皆當在江北淮南也夫云江北淮南則正今霍邱縣大別山所在矣杜得之於柏舉豫章而失之於大別小別則不察也然因此益信漢儒詁經及著史之確𨿽疑之者亦無心與之發明﹝又按定公二年傳文吳人見舟於豫章而漝師於巢巢卽今巢縣與霍邱皆在江北淮南﹞此十證也傳文云左司馬戍及息而還社預注司馬至息聞楚敗故還息卽今光州息縣而大別山實在今光州固始縣與安徽霍邱接壤處距息止二百里蓋司馬欲與子常夾擊吳師並毀淮汭之舟至此聞敗乃反則大別山又近息可知此十一證也又司馬云我自後擊之蓋吳師自淮汭捨舟西南趨子常濟漢擊之正出吳師之前司馬自息取道至淮汭則出吳師之後一則當其軍鋒一或邀其輜重此十二證也又今漢川縣小別山者本名甑山隋立甑山縣取名於此彊名爲小別亦始吉甫﹝元和郡縣誌小別山在汊川縣東南五十里春秋吳伐楚令尹子常濟漢而陳自小別至於大別卽此﹞夫二別之山見於經傳如果有可牽合則京相道元等何並不言且杜預正以大別致疑若小別可指實則無難由西驗東因一得二而卒無一言可知非實此十三證也且因此小別之疑並識今內方之妄漢書地理誌江夏郡竟陵縣班固云章山在東北古文以爲內方山今山在安陸府鍾祥縣西南接荊門州界而漢川縣之有內方山亦始吉甫至樂史遂據以爲禹貢內方矣尋其初不過泥漢水以彊求二別又因二別而僞立內方而極其獘則禹貢一章隨其竄易春秋諸地皆可彊名若又信彼虛詞刪諸古義則必宋唐以上絕無地理之書樂李以前並乏淹通之士而後可此十四證也總之後人之流傳因吉甫之附會吉甫之附會成於杜預之致疑然預之咎尙可解釋者預注云二別在江夏界今考晉初江夏郡尙兼今信陽羅山諸州縣界則與京相璠在漢東之說尙不甚遠非若吉甫終日釋地而尙不知郢在漢南吳來淮汭百程遙隔忽求縮地之方二別彊名乃有移山之術予故謂小顏注史反汨班書吉甫繪圖全乖禹迹者此也足下於經甚深所爲爾雅正義必傳無疑而乃云殷時荊州以漢水爲界自大別以東江南之地屬於揚州大別以西漢東之地屬於豫州蒙竊有疑敢獻其惑夫僕願學於足下者也昔者鄭君一志有張逸之更端孟叜七篇喜屋廬之得間況僕之與足下乎又漢水以南皆屬荊州云云亦似誤以西漢水爲漢水今別陳漢水釋一篇正之左右幸皆有以敎之

附漢水釋

山海經漢水岀鮒魚之山水經沔水出武都沮縣東狼谷如淳云此方人名漢水爲沔水今按漢書地理誌武都郡沮縣沮水出東狼谷南至沙羨南入江與水經所言出東狼谷同是沮水卽漢水又名沔水也今略陽縣東南﹝略陽本漢武都郡沮縣地今沔縣西至略陽縣界四十里﹞有大丙山左思蜀都賦嘉魚岀於丙穴注丙穴在漢中沔陽縣有魚穴二所嘗以三月取之樂史云大丙山小丙山並在順政縣東南七十里﹝順政卽漢沮縣﹞北有穴有水潛流土人相傳爲丙穴沮水經穴門而過或謂之大丙水又常璩華陽國誌沔陽有魚穴濁水出鮒是今之大丙山卽山海經之鮒魚山也東狼谷當卽鮒魚山之別名或谷在山左近總之漢水出鮒魚山西漢水出嶓冡山﹝按氏道漾水亦出嶓冡山或以兩璠冡爲疑不知實一山也以班志考之西漢水出璠冡之西則漾水當在墦冡東故至武都合沮亦有東漢水之目今氏道廢縣𨿽無可考然與西縣同屬隴西則相去必不甚遠可知﹞禹貢及班固鄭康成等所言皆各指一水並未嘗相背自魏収始誤以華陽郡嶓冡山爲漢水所岀而後人如杜佑李吉甫等皆承其誤也又考班志沮水過郡五行四千里今以水經所過州郡核之五郡爲武都漢中南陽南郡江夏若今之寜羌州爲漢廣漢郡葭萌縣地實爲西漢水所經東漢水﹝卽沮水﹞並不經其地﹝按白水所入之漢爲西漢水班固云氐道縣白水出徼外東至葭萌入漢而酈注則雲白水下吐費城南東南流注西漢水是也班固西縣下云嶓冢山在西西漢水所岀南入廣漢白水東南至江州入江此言西漢水至廣漢則白水入之非謂西漢水入白水也﹞後人乃以州北之嶓冢山附會爲東漢水之源益見其誣矣至班志與水經沮水及西漢水之外又別出氐道之漢名漾水今考漾水至武都沮縣巳合於沮漢禹貢嶓冢導漾東流爲漢水經今漾水出隴西氏道縣嶓冢山東至武都沮縣爲漢而班志則云武都道東漢水受氏道水一名沔今考氏道水卽漾水也東漢水卽沮水也二水合乃有沔之名矣班志又云過江夏謂之江水入江而水經雲夏水東至江夏雲杜縣入於沔明二水至江夏合爲一故沔水又蒙夏水之稱矣劉澄之雲夏水古文以爲滄浪水與禹貢又東爲滄浪之水亦合又沮水卽東漢水之一證也

〇又與邵編修辯爾雅斥山書

爾雅九府東北之美者有斥山之文皮焉斥山髙誘注淮南王書及郭璞均不言所在今足下作正義稱隋書地理誌及樂史太平寰宇記以爲斥山在今榮成縣南一百二十里今考隋志𨿽言文登縣有斥山然偶同其名不能定爲卽爾雅所指惟樂史始言卽爾雅之斥山樂史之於地理其疎誤足下所知也然則足下注殷商古制而僅據北宋單詞僕竊以爲過矣今敢據周禮爾雅爲足下陳之周禮職方氏正東曰靑州其山鎭曰沂山東北曰幽州其山鎭曰醫無閭爾雅惟以東方爲東北東北爲東方與職方略異今考爾雅九州島本屬殷制夫殷都河內故以沂山爲東北而以醫無閭爲東周都雍州故又以沂山爲正東而醫無閭爲東北古圖今𨿽不存然宋劉豫阜昌七年所刋禹迹圖者尙屬賈眈相傳舊本今核二山所在以正兩代之名旣無累黍之差益信立言之審此一證也職方氏九州島之山除五嶽外余卽四鎭職方氏舉周制四極之內故不及昆侖墟惟此與爾雅異﹝爾雅四荒云觚竹北戶西王母曰下今西王母石室卽在昆侖山﹞若常山卽今恆山爾雅恆山爲北嶽堯典宅朔方曰幽都則北嶽可名幽都之證故郭注亦曰幽都山名是也餘七山則盡與爾雅同此二證也隋開皇十五年詔祠名山大川以沂山爲東鎭醫無閭爲北鎭會稽爲南鎭霍山爲西鎭是四鎭皆不出周禮職方及爾雅九府此三證也四鎭之名周禮大司樂注與新唐書地理誌所載不同周禮注云四鎭揚州會稽靑州溯幽州醫無閭冀州霍山而唐志則云東溯山南會稽西吳山北醫無閭是西鎭有時變遷而東沂絕無異說此四證也若云東北之美則周書王會解孤竹距虛不令支元獏不屠何靑熊東胡黃羆注云皆東北夷距虛野獸驢騾之屬獏白狐元獏則黑狐又鹽鐵論燕齊之魚鹽旃裘蓋壤地旣連則珍奇易萃此不特羽畎之貢載自堯時綾絹之徵詳於近代而黃羆墨狐且與紫艸紅藍而並著矣﹝新唐書地理誌靑州貢紅藍紫艸﹞此五證也今登州府榮成縣𨿽有斥山山旣辟小隋書地誌僅有其名外此則自漢迄唐皆無著錄必非爾雅九府之山﹝至樂史之言乂最不足據故不辯﹞此六證也溯斥字隸書本近或省文作斤隸書又誤寫增丶蓋沂山以沂水所岀得名故山字可不從水猶之汧山爲汧水所岀灊山爲灊水所出後人省文亦止作幵山鬵山此七證也爾雅旣屬殷制殷之九州島爲冀豫雝荊揚兗徐幽營則九府系一州舉一山冀州霍山豫州華山雝州昆侖山﹝昆侖山在今肅州西南禹貢雍州昆侖析支渠搜西戎又云厥貢惟球琳瑯玕﹞荊州梁山揚州會稽山兗州岱嶽徐州沂山幽州幽都山﹝晉太康地誌幽州本以幽都得名﹞營州醫無閭﹝尙書疏云靑州之境非止海畔而巳堯時靑州越海而有遼東舜爲十二州分靑州爲營州營州卽遼東也禹貢又並營於靑爾雅營州之境與禹貢靑州同故醫無閭得在營州﹞若謂今榮成縣南之斥山則與醫無閭同屬營州一州舉二山而徐州反闕旣乖任土作貢之義又失辧方正位之規聖哲立言不當如此此八證也況足下八山皆據周禮職方及考工記獨東北斥山乃近據樂史而不信職方可乎又足下能別梁山之爲衡山而乃失之於此者則不察也僕近爲乾隆府廳州縣誌𨿽於古人之外時有一得然卷帙旣廣訛舛實多海內故人多聞直諒如足下者亦僅見他日亦欲足下引繩披拫是正缺失故敢先貢其愚幸不吝敎我也

〇與孔檢討廣森論中牟書

承詢中牟所在昨客次口陳恐尙未悉敢略布之閻百詩徵君著四書釋地於春秋戰國地理發明者甚多獨於中牟以爲眞不可考余竊爲不然管子云築五鹿中牟鄴者三城相接也五鹿今直隸大名府元城縣鄴卽今河南彰徳府安陽縣是中牟在當時與五鹿鄴相接矣韓非子外儲說晉平公問趙武曰中牟三國之股肱邯鄲之肩髀邯鄲卽今直隸廣平府邯鄲縣是中牟在當時又與邯鄲咫尺矣臣瓚引汲郡古文云齊師伐趙東鄙圍中牟趙時巳都邯鄲是中牟又在趙邯鄲之東矣戰國齊策昔者趙氏襲衛魏王身披甲底劍挑趙索戰邯鄲之中騖河山之間亂衛得是籍也亦収餘甲而北面殘剛平墮中牟之郭是中牟又在衛之北境矣暇日閱太平寰宇記湯水在湯陰縣治北源出縣西牟山去縣三十五里元丰九域志亦云湯陰縣有牟山卽疑中牟當在湯陰縣左近或以牟山得名及見戰國策舊注雲中牟在相州湯陰縣史記孔子世家佛肸爲中牟宰司馬貞索隱云此河北之中牟蓋在漢陽西漢陽蓋濮陽之誤今湯陰縣正在濮州西也張守節史記正義亦云湯陰縣西五十八里有牟山蓋中牟邑在此山側益信古今人所見如出一轍則中牟在今湯陰縣境內無疑也今湯陰去安陽不五十里去邯鄲元城﹝五鹿城在今元城縣﹞亦不岀一二百里益信管子韓非子所云相接云肩髀無一字妄設也春秋定九年左傳晉軍千乘在中牟及衛侯過中牟中牟人欲伐之哀五年趙鞅伐衛圍中牟亦同杜預以滎陽中牟爲注而疑其回遠裴駰史記直解又以中牟非自衛適晉之次不知春秋傳之中牟卽今蕩陰之中牟也﹝淮南子道應訓趙簡子死未葬中牟入齊﹞晉在衛之西北今蕩陰縣正在滑縣等西北二百餘里爲衛入晉必由之道矣蓋河南之中牟漢𨿽立爲縣而其名實未嘗見於經傳其見於經傳者皆湯陰境之中牟也吾又獨怪班固著漢書地理誌最爲精審獨於河南郡中牟縣下原注云趙獻侯自耿徙此則以鄭之中牟爲趙之中牟𨿽偶有未檢然殊非小失矣唐孔穎達左傳正義以爲中牟在河北不復知其處而又引臣瓚雲中牟當在溫水之上史記集解引瓉說溫水又作漯水則又未知何據敢並以質之足下至足下解春秋左傳桓公如夫人六人懿公母氏位次在弟六故以甲乙之數名之曰夫巳氏其說甚新而未敢遽信容再詳之並白

捲施閣文甲集卷第八陽湖洪亮吉著

〇乾隆府廳州縣圖志序

蓋聞方圓有象白阜成書流峙初形綠圖有記黃帝中經之外乃逮於九丘重華益地之餘聿聞夫禹貢周禮職方實系九州島之志春秋內傳洵爲百國之書秦圖三六由四極而四荒漢郡百三乃一候而一尉由玆以降可得而言若夫斷代爲書建元表號則太康地記始有成規永初山川實標定目開元十道之記旣開吉甫之前元丰九域之書又繼元和而作若據玆見在以定厥歸則李相所編執衷斯在而其得失又可推焉夫爲地說者右圖左記旣屬良模舉要撮凡斯歸至當故裴秀舉地官之職惟表川原蕭何得禦府之圖藉知阨塞必有資乎經國非欲助夫遊觀乃今觀其所采則嚴光江岸莊子濠梁前喆釣遊有而必錄此則郭象述徵之記延之攬勝之編非地理之要也昭仁等慈丹臺仙觀二宗創置靡不畢詳此又名僧西域之經髙士老君之傳非地理之要也又有甚者夫掛劍徐君之壠灑酒喬公之墟同系昔賢均堪憑弔然與其有詳有略何妨槪屬闕如今則關中諸兆存班固而削馬遷江左崇封登陶侃而芟卞壼載籍並存無疑可闕而乃如此者洵莫詳其用意焉又如周禮職方春秋國邑孟堅一志文命一書洵海宇之權輿肇山川之名號必謂生年巳後無得而徵則疑者不言盍衷諸聖今則春秋土地視杜預而尢疏禹貢方名較魏収而益誤前者旣不知所本則後者亦莫敢復承且其言曰古今言地理者凡數十家尙古遠者或搜古而略今采謠俗者多傳疑而失實飾州邦而敍人物因邱墓而徵鬼神旨哉斯言實皆自背夫大別小別各立其名內方外方彊標其號以至天興一縣載二事而皆虛襄邑一區設兩言而亦誤此非尙古遠而失者乎五星升渚一聖名山石則陽翟婦人竹則霍山天使此非采謠俗而失者乎至於陵爲蛇骨水系蛟潭陶侃則一龍作梭跖拔則七魚猶串馬融經學先表讀書之臺謝朓文人乃紀賦詩之所非飾州邦而敍人物乎孝童營冢烏口先傷力士鑿山牛形遽變舒女化魚水聞歌而赴節思王埋舄魂在冡而能呼非因邱墓而徵鬼神乎𨿽然責人斯易考古良難安知今之所爲是者後之人不又叢責備也要卽今所見以揆其所安則雷同附會有皆不敢而其間因革亦微具體裁焉今者毎布政司所轄各冠以圖綂以三京爲圖二十昔則赤緊畿望今則衝繁疲難道裏之數一準近圖戶口所憑要於今冊故城舊縣有則必書鑿嶺開渠遠而必錄此則遵彼良規無容攺作至若金牛聖渚因水利而登編白鹿神禾以分疆而入錄外此則畸人逸士昔賢前聖之遺迹槪不列焉五嶽四瀆圭琩之尊同於牧伯故並列其祠外此而浮圖宮觀不與焉帝升王降弓劍之所比於山陵故各詳其地外此卽聖賢冡墓亦不及焉同知通判分駐必詳則班生記都尉治所之意郵亭鎭堡隨方亦錄則馬彪載郡國鄕聚之遺五金利用摽所出之山近盬便民記置場之所水道則據今時出入而綴以故名陂塘則記歷代廢興而並詳創始形勢所在非可空言戰爭之區因事附錄又名之可合於禹貢益名班書左傳者疑則或闕徵則必書此又其復古之初心作書之微旨也我國家膺圖百年辟地三萬東西視日過無雷咸鏡之方南北建斗逾黎母呼孫之外光於唐漢遠過殷周然而大一綂之書內三館所繪祕圖則流傳匪易鴻編則家有爲難非尋檼括之方懼唘津涯之嘆﹝臣﹞遭逢聖世得預儒流四及計借再膺裏選九州島歷八親探禹穴之書四部窺全曾寫蘭臺之字粗知湛濁稍別方輿閱以歲年撰成此志捲裁五十漸管見之難周譜及八荒表盛朝之無外云爾

〇漢魏音序

古之訓詁卽聲音易說卦曰乾健也坤順也論語曰政者正也基之爲始叔向告於周枵之爲耗梓愼言於魯又若王制刑者侀也侀者成也展轉相訓不離初音漢儒言經咸臻斯義以迄劉熙釋名張揖廣雅魏晉以來聲類字詁諸作靡不皆然聲音之理通而六經之恉得矣許君爲說文記字字各著聲覽而易明斯爲至善又通其變爲讀若聲近之言則逵嚴詁字之精杜鄭說經之例義或不可同而音皆轉相訓亦其善也蓋有定者文也無定者聲也卽一字一聲而讀又有輕重緩急古今風土之不同如臺之爲吾吾之又爲我伊之爲而而之復爲爾也古人音聲淸故爲臺爲伊中世梢轉則爲吾爲而後人口語重則爲我爲爾以及旄之讀爲繆閧之讀近鴻則急气緩气之分秦呼捲爲委齊呼捲爲武則齊人秦人之別若一以孫炎沈約以後之音例之則重讀者不能輕急讀者不容緩臺伊遞降旣淆今古之聲委武隨方又擯齊秦之語反語出而一字拘於一音四聲作而一音又拘於一韻而聲音之道有執而不通者焉是以裏師授讀俗士言詩皆執音韻之書以疑天籟越客適秦魯人入蜀又泥聽聞之素以訝方音由聲音之道不明欲合輕重緩急之讀爲一音彊東西南朔之聲出一口也夫求漢魏人之訓詁而不先求其聲音是謂捨本事末今漢魏音之作蓋欲爲守漢魏諸儒訓詁之學者設耳止於魏者以反語之作始於孫炎而古音之亡亦由於是故以此爲斷焉又嘗考之漢廷諸儒精研聲訓厥惟許君而康成次之許君之義均見說文外又有注淮南王書今不傳惟道藏中淮南鴻烈篇二十八卷尙題漢南閣祭酒許愼注或當有據然世所盛行之本則皆題漢涿郡髙誘注今考許君之注有淆入誘注中者或本誘采用許君之說後人遂誤以爲誘也今略論之淮南王書軵其肘髙誘注軵讀近茸急察言之又罧者扣舟髙誘注今沇州人積柴水中搏魚爲罧皆與說文之說同此類尙多以是知許君之注有淆入誘者矣康成注易書詩三禮及易緯乾坤二鑿度等皆有音讀今考漢書音義有鄭氏薛瓚云是鄭徳晉灼云北海人不知其名桉漢書髙帝紀盱眙注鄭氏音煦怡武帝紀蛇邱注鄭氏蛇音移郊祀志推終始傳注鄭氏音亭傳而史記集解皆作鄭元漢書揚雄傳抾靈蠵注鄭氏抾音怯而文選注亦作鄭元是漢書音義所稱鄭氏蓋康成居多故晉灼亦曰北海人也其間有出於鄭徳者如髙帝紀方與注音房預之類集解亦別標出之裴駰劉宋時人必非無據是康成又或爲漢書音義世所不及知矣今以許鄭二君之說參校又各有異同許君云丰從豆象形而康成儀禮大射儀注云丰其爲字從豆曲聲今考執不成字不當爲聲康成蓋誤以象形之字爲諧聲也許君云槸從木埶聲而康成考工記注云﹛執木﹜讀如涅從木熱省聲今考埶本可作聲不必從熱省許君云裘古文作求而康成詩箋云裘當作求聲相近故也今考裘求本一不必攺字合此數條疑許君之說爲長矣蓋許君生及東漢之初親從賈逵衛宏等問受其於西漢諸儒張敞劉向揚雄鄭興等不啻親承提命其學旣專故其說獨博而諦又非他儒之所可及也今編次仍從說文舊部而以所無者附見於後或說文所有而後復訛爲他字者則注云某字本某字不移其部若傳訛巳久則亦各從其部正附兩列焉其後儒以反語攺漢人之音者亦置不錄以非其舊也排比闕失成於六旬演贊前後斷爲四卷書成值乾隆四十九年歲在閼逢執徐長至日爰付之梓庶幾諧聲故讀復厥舊音反語四聲此爲前導云爾

〇三國疆域志序

陳壽三國誌有紀傳而無志然如天文五行之類略僃沈約宋書皆可不補其尢要而不可闕者惟地理一志元郝經所補全錄晉書地理誌本文卽見於沈志中者亦近而不采他可知矣予自戊戌歲校四史畢卽有志於此畱心裒輯者二載然因有數難輒復中輟沈約云三國無志事出帝紀𨿽立郡時見而置縣不書此一難也晉司馬彪撰續漢書郡國志凡郡縣增省在安順以後者卽不置錄是前無所承唐初修晉書於地理學最不精建置沿革舛錯過半是後無所據此二難也卽云出帝紀矣而荊州江夏則南北並立蘄春廣陵又魏吳不常能析其州郡本末尢不易辧其縣道遷徙又或居巢狄道兩國置壘鍾離逡遒空地不居臨賀郡所屬則荊廣之說不同宜都郡立名則魏蜀之辭不一此三難也從前諸地誌上論沿革毎自漢越晉中闕三國不書彼傳信之體則然今旣欲補志則須上詳郡縣與東漢異者若干下與西晉異者若干全據金行旣謂以孫而定祖槪徵炎運又嫌有昔而無今此四難也沈約著宋書去三國不過二百祀當時冊籍輿圖諒存祕省所引太康元康定戶十餘種最資證左而汝陰建郡顯背魏書蒙縣著文復乖漢志此五難也今世所存諸地誌可采者如李吉甫元和郡縣圖志樂史太平寰宇記等不過五六種而邱頭旌武一人而前後不同油口號公三書而彼此互異此六難也三國土壤旣分輿圖復窄州郡之號類多遙領吳有犍爲之守蜀存京兆之名武都一郡土歸西國而名立扶風房陵一區實隸當塗而虛領益土近而易混驟毎不詳此七難也葭萌攺漢壽之名則與屬武陵者亂上庸建北巫之號則與隸建平者淆東京所無而西魏忽置誰別建始之年南邦所創而太康巳廢難識革除之始此八難也陳壽史例最號精嚴而髙陵海陵之縣沿著舊名新安新昌之稱復標近號加以松之注史好采殊說始興未建作守者巳有羊君東安未立臨郡者先推郭智作者旣視睫而不見閱者復貯心而不疑此九難也繼此九難遠閱千載沈約所據十餘種僅存其二而又不能稍參巳意增定郡邑此十難也然用力旣久終不忽輟作而證左俱絕者則闕疑以待焉蓋地理之難也班生錄本朝之書猶存俟考沈氏徵近世之壤毎著存疑從事於此者當若是矣今大類仿宋書州郡誌之例而於扼要之地爭鬥之區可考者附見諸郡縣下參用郡國志例焉其郡之未經分割者置縣次弟準郡國志爲多或巳分割及廢而復置者則先後類從晉志要在有補原書而不汨其實此裒輯之意也然天下州邑之志繁如星艸安知所疑而闕者不皆散見於諸郡邑圖志中補是志者旣非爲巳何必皆岀一人同好之君子苟能隨所見而足之以成一史未竟之事則是書亦補三國誌疆域者之權輿矣

〇東晉畺域志序

歷史地誌互有得失若求其最舛者則惟晉史地理誌乎其爲志也惟詳太始太康而永嘉以後僅掇數語又不能據太康地誌元康定戶等書以爲準則故其志州也梁州之建與王隱地道先後不同湘廣之分與沈約宋書多寡互異其志郡也北海則一方全脫濟岷則兩縣無徵其志縣也巴東無漢丰梁國無西華旣異晉初之疆理榮陽有陽武南郡有監利又非江左之輿圖𨿽分卷至四洵可謂本末倒置後先失據者焉然余以爲且無論其得失也卽其以永嘉爲斷亦止可稱西晉之地誌而於江左則尙無預焉此東晉畺域之不可不作也又有甚者僑州郡縣之設始於東晉而僑州郡縣之與實土相混則莫若初唐卽以此書之外論之顏師古注前漢書以京兆南陵爲今寧國府南陵縣李賢注後漢書以九江當塗爲今太平府當塗縣遂使方州之志郡國之書遇荊揚之士著皆疑並冀之流人譜楚越之名區悉攺燕秦之郡望喧客奪主以假亂眞此則實土之與僑置不可不分者也然而志東晉實土之難也其時全得者不過荊揚及分建之湘江數州他若梁益則李氏僭於前譙縱王於後交廣則李遜踞其始盧循亂其終靑徐則地不全屬兗豫則戶巳半淪司州𨿽時置戍卒而僅服於徳宗雍州則才振兵威而卽亡於夏國其蹙境也始於咸和甚於寜康再甚於隆安其拓畺也肇於永和再振於太元大唘於義熙其朝南莫北旋有旋亡者𨿽巧術不能算也至若志僑置之難也僑州至十數僑郡至百僑縣至數百而皆不出荊揚二州之域東海一郡寄治海虞而又移京口汝南諸縣僑畱金水而又說塗中襄垣寓邑並奪蕪湖之舊稱合肥主名乃攺汝陰之客號其它僑而不知所在者尙多輿地之記旣不克並徵州縣之圖亦殊難盡信此則行迷路者多窮而理亂絲者易紊也矣將謂沈志可據乎而新昌壽昌之縣合作一區軍平軍安之名不知兩縣壽春重鎭而存沒不著於篇營陽新建而懷穆互殊其說其它與紀傳舛錯者又時時而有也又或謂晉書紀傳可據乎而寜境罷州旣顯殊於宋志漢嘉攺郡又互異於蜀書梁水之建亦傳紀之不同武寧之分乃後先之各出蓋撰述者旣非一輩搜采者又非一書無怪其虛實並陳始終不照矣暇日以晉書紀傳爲主詳求沈約輔以魏収外若太康地誌元康定戶王隱虞預臧榮緒謝靈運孫盛幹寶諸人所著僅存於今者參之以酈元李吉甫樂史祝穆之所撰旁搜乎雜錄間采乎方書凡兩閱歲而成其紀及於山川邑裏鄕堡聚落臺殿宮閣圍林冢墓者非特仿馬彪魏収之例亦以自西晉以來陸機華延儁等數十輩造述今已悉亡其佚說見他書者懼其復歸淪沒爰爲采掇之悉著於編庶藉羣賢之簡牘成一代之掌故焉書成藏之篋笥者又十年乃序而付之梓云爾

〇十六國畺域志序

十六國畺域志固與東晉畺域相輔而行者也然志十六國之難則更難於東晉何則其竊據之久者不過數十年少則止十數年劉曜續開之州郡旣迥異於淵聰石虎晚定之山河又大逾於襄國甚者姚萇以馬牧起事故崇鎭堡之勢以敵方州赫連以綂萬建基故芟郡縣之名盡歸城主後先錯出彼此互殊縱欲指陳殊難畫一一也近時崔鴻十六國春秋旣系明人所輯不足據憑惟太平禦覽中所錄尙屬當日舊書而簡略特甚十止二三晉書載記又非詳核是依據者少二也當時霸史之見於隋唐經籍志者有常璩漢之書十卷﹝舊唐書作蜀李書九卷﹞田融趙書十卷﹝舊唐書作趙石記二十卷﹞王度二石傳二卷﹝舊唐書作二石記二十卷不著名﹞又二石僞事二卷﹝舊唐書作六卷﹞範亨燕書二十卷張詮南燕錄五卷王景暉南燕錄六卷遊覽先生南燕書七卷髙閭燕誌十卷何衝熙秦書八卷席惠明秦記十一卷姚和都秦紀十卷張諮涼記八卷﹝舊唐書作十卷﹞劉景涼書十卷史諭歸西河記二卷﹝舊唐書作段龜龍誤﹞段龜龍涼記十卷髙道讓涼書十卷沮渠國史涼書十卷無名氏拓跋涼錄十卷劉景惇煌實錄十卷和苞漢趙記十卷吐谷渾記二卷翟遼書二卷諸國略記二卷永嘉後纂年紀二卷段業傳一卷南宋時巳漸次散失是可搜采者盡亡三也卽有附見於晉宋諸書紀傳中者與載記又多不合如晉書列女傳王廣仕劉聰爲西揚州刺史而前趙錄等不載有此州桑虞傳石虎靑州刺史劉徵請虞爲長史帶祝阿郡而後趙錄等又不載有此郡四也又或名號則彼此分建方隅則叛服不常長子屬建興之郡名乃肇於西燕赫連築骨律之城土早歸於後魏豫州則石趙東晉共治一城壽春則江左苻秦各分要地五也復有逞其胸臆則務廣虛名核彼輿圖則多非事實如石氏建揚州之號僅得一城前燕標荊土之名惟餘數縣夏宋誓書指恆山爲界旣渉張皇慕容郡冊援唐國爲稱亦慚假借六也甚有指南爲北革舊標新赫連也以陜地爲荊州乞伏也以漒川爲益土瑯邪之國彊號幽燕朔代之區忽標齊服近而易混驟毎不詳七也又王彌曹嶷段匹磾慕容永翟遼段業等皆建有國都跨連郡縣𨿽不別爲作志亦例得附書若非舉要而削繁又慮喧賓而奪王八也又兗豫靑徐之境空地常多旣不隸於諸方又不歸於江左若此者其郡縣之空名毎以戰爭而附見列爲實土巳無戶口之可稽目以僑邦則又山川之未攺此則去畱不可位置尢難九也卽云魏収酈元李吉甫樂史等諸人所述可以取材矣而靈昌立渡各異其方梁馬名臺互殊其號魏該一合之塢與晉傳而先殊石家太武之堂在襄國而疑誤十也乙巳歲客開封節樓燕居多暇因雜取諸書輯成之距東晉畺域之成不逾二稔其附書山川宮閣一如東晉志之例他若田融段龜龍等書之僅存者並一一錄入之非廣異聞亦所以存故事也時中秋後五日是爲序

〇與盧學士文弨論束脩書

前坐次閣下言及吾鄕鄒君釋束脩二字以爲當從束身修飭解心竊疑之今觀臧君鏞堂輯鄭氏論語注二卷內間有疏證於自行束脩以上句用後漢書注李賢之說以破古義愚以爲不然夫一字有本訓有假借有轉訓說文束縛也從口木凡經傳束脩束脯及束牲束矢等皆須束縛此本訓也因束縛又通爲檢束之束故史傳亦言束身束心此通借也說文肉部修脯也從肉﹛攸﹣攵﹢攴﹜聲彡部修飾也從彡﹛攸﹣攵﹢攴﹜聲皆本訓然音𨿽同而義實迥別公羊莊二十四年腶修云乎何休注腶修者脯也腶修取其斷斷自修正古人皆取同聲之字相訓故以斷訓腶以修訓修此轉訓也然取修正之義以訓修則可遽攺修脯之字爲修正則不可何則釋名又云修縮也漧燥而縮也謂肉漧燥則縮修縮又音同故取以相訓若修脯可攺爲修正則紊縮亦當同胊膊之義乎周禮凡肉修之頒賜皆掌之禮記夫人之贄脯修前後司農皆訓修爲脯正義加姜桂鍛治者謂之修不加姜桂以鹽幹之者謂之脯散文言之則通以迄張揖廣雅等無不皆同是修之明訓見於經傳者又如此矣鄭氏論語注謂年十五以上者子曰吾十有五而志於學皇侃疏十五成童之歲識趣堅明鄭氏蓋言始可以執束脩之禮見於先生長者耳李賢不通義訓於延篤傳注云束脩束帶修飾劉般傳注又云束脩謂謹束脩潔也今考束脩二字見於經傳最古者儀禮谷梁檀弓儀禮其以乘壼酒束脩一犬賜人若獻人則陳酒執修以將命修言執與酒言陳對舉谷梁隱元年傳曰束脩之肉不行竟中正義束脩之肉者修脯也謂束脯之肉也檀弓古之大夫束脩之問不出竟若依李賢之說又當作束帶修飾之肉與謹束脩潔之問相訓乎且古人一字不虛設況於聖人若果作束帯修飾則但當云自束脩者行及以上三字皆爲剩義今有行者明束脩是禮禮須人行故曰行也孔叢子亦云子思居貧於衛或獻尊酒束脩是又束脩之見於子者今臧君等據唐人單詞而卽欲破三禮二傳及先後鄭諸家之詁訓又使聖人之言語字支離可謂銳於立異矣又後漢書言束脩者亦不一而足伏湛傳曰自行束脩訖無毀玷延篤傳曰吾自束脩以來劉般傳言束脩至行爲諸侯師胡廣傳曰使束脩守善有所勸仰益亦如古人所云束髮立名節及史傳所載吾自束髮受書以來及吾自委贄以來吾自從師以來義實等耳賢注伏湛傳卽云自行束脩謂年十五以上蓋意以若訓修爲修飾則下毀玷句爲贅且自行束帶修飾亦不成語故不同於篤等傳注耳前坐次語未悉故敢復及之並以質之臧君

〇與章進士學誠書

承示拙著乾隆府廳州縣圖志毎布政司所轄應攺爲總督巡撫始符體制君詳於史例者也用敢略陳一二焉桉唐分天下爲十道故賈耽有開元十道述厥後李吉甫因之所著元和郡縣誌亦分爲十道惟移隴右道至弟十與開元誌略有不同而巳宋初分天下爲十二道故樂史太平寰宇志因之後又分天下爲二十三路故王存元丰九域志因之元分爲十三行省明分爲兩京十三布政使司本朝增爲十九布政使司𨿽俗尙沿元行省之舊稱而實則同明布政司之成例況地誌者志九州島之土也志九州島之土則毎方各著守土之官以綂之足矣督撫自明成化以後𨿽巳有定貟然其名則欽命也其所握則關防也固非可名之爲守土之官者也且漢以刺史綂郡守而班固地理誌則大書郡名而下注云屬某州不以州名冠郡之上也唐以節度觀察使轄諸州而開元志元和志新舊唐書地誌皆以十道爲率不以毎節度毎觀察所轄爲準也宋亦設節度防禦團練等使以轄諸州而二十三路則專以轉運使所屬爲定轉運使之職與今布政使司無異也又本朝皇輿表一綂志皆各書某布政司而不書督撫是又志府廳州縣者所當效法耳考之於古則班固賈耽李吉甫王存樂史如彼証之於今則皇輿表一綂志又如此何必別翻新例以紊舊法乎又今之制總督或轄兩巡撫或轄三巡撫又有有督而無撫有撫而無督者如君所言將書總督乎書巡撫乎將一一爲之分釋乎巡撫又或轄一布政或轄兩布政如君所言將書巡撫復書布政乎抑或止書巡撫乎若一一書之則題篇不勝其繁若或書督或書撫則稱名又嫌不一則何如書各布政司之爲得乎且毎府沿革之下必首記總督巡撫及兩司守道駐札之所是卽班固於毎郡下注屬某州之例新唐書地理誌於毎道下書采訪使治某州之例也又今之應鄕試者皆云應某布政使司鄕試不上及巡撫亦不上及兼轄之總督亦可知一方之官至布政司而無不綂矣不待言督撫也亮吉非憚於攺正實例當如此耳敢更以質之左右

〇新修鎭遠府誌序

貴州一隅前人視爲荊梁南境外荒裔之地是以志方輿及山水者皆不及焉然郡曰牂柯縣曰且蘭見漢書及桑欽水經許愼字恉水曰沅水曰無水見班固志地理及酈元注水經尙非蒙爨諸蠻地所能比也予好爲地理之學今年冬奉命視學黔中自常徳以南卽沿無水行扺鎭遠見其山水回互地形髙下以爲當去故且蘭不遠迨檢諸地誌悉無與我合者心竊疑之適太守監利蔡君創修鎭遠府誌成舉以示余其條分縷析星羅棊布以爲獨爲其難旣又讀其夜郞牂柯且蘭等考辧而嘆蔡君之精於地理實有先獲我心者焉余亦何以序之亦惟舉余之與蔡君合者還以質之蔡君而已蓋欲知牂柯郡所在必當以故且蘭爲證漢書地理誌及續漢郡國志牂柯郡皆首列故且蘭司馬彪云凡縣名先書者郡所治也前漢𨿽不言牂柯郡治何所亦當治且蘭可知此一證也欲知故且蘭所在又當以沅水爲證地理誌故且蘭下班固原注雲沅水東北至益陽入江過郡二行三千五百三十里若沿舊志以遵義爲且蘭而以烏江爲牂柯江今考遵義諸水通流他處者凡四湘江洪江仁江則皆注烏江者也烏江則合三江北流入涪水者也與沅水相距甚遠則不得以遵義爲且蘭明矣此二證也漢書西南夷傳始楚威王時使將軍莊蹻將兵循江上師古曰緣江而上也是由江入沅由沅入無可知後漢書西南夷傳則並云遣將莊豪從沅水伐夜郎則語更明顯可證非從涪水矣此三證也水經雲沅水出牂柯故且蘭縣爲旁溝水又東至鐔成縣爲沅水東過無陽縣而酈注則雲無水岀故且蘭南流至無陽故縣又東南入沅爲之無水今考沅水出都勻府城東無水出黃平州都凹山當卽故且蘭所在此四證也常璩華陽國誌云楚頃襄王時遣莊蹻伐夜郎軍至且蘭椓船於岸而步戰旣滅夜郞以且蘭有椓船牂柯處乃攺其名爲牂柯夫登岸步戰必水道不能通舟故須椓船於此今無水至鎭遠以上卽劣不容舟川行至此必須登陸此五證也又地理誌故且蘭下引應劭曰故且蘭候邑也而西南夷傳雲中郞將郭昌衛廣引兵還行誅隔滇道者且蘭斬首數萬遂平南夷爲牂柯郡今鎭遠郡實爲入滇要道則且蘭侯故邑與鎭遠當不遠必不在遵義矣此六證也凡此諸證皆可以推廣蔡君之說是以略述焉他若貴州水道之混余又擬別爲一書以正其訛失俾後之撰方誌者有所取裁當亦蔡君所樂觀其成者歟

捲施閣文甲集卷九陽湖洪亮吉著

〇請禮記攺用鄭康成注折子

奏爲敬陳管見恭請訓定事查貴州本年歲試五經內輪出禮記﹝臣﹞按試諸郡皆於尋常擬題外出題諸生百人中卽有曾讀全經者亦茫然莫知其解﹝臣﹞推詳其故實緣元儒陳澔所撰禮記集說自前明永樂以來用以取士澔書本爲科舉起見是以凡遇可僃出題者注解略爲詳明其餘卽謭陋殊甚是以士子無所遵循伏查十三經正義現列學宮內禮記及儀禮周禮皆用漢儒鄭康成注最爲詳僃誠如我皇上欽定禮記義疏所云精奧無如鄭注者也且陳澔集說其詳明者皆采取鄭注其簡略者卽自以意爲刪攺是用鄭注則集說之精華已僃用集說則昔賢之訓詁半淪近奉到部咨春秋一經奏定攺用三傳凡士子有志讀書者無不歡欣踴躍爭自濯磨﹝臣﹞愚昧之見可否禮記攺用鄭注俾諸生通曉全經兼明五禮似於讀書行已皆有禆益未審有當與否伏乞皇上訓示施行爲此謹奏

〇邵學士家傳

君諱晉涵字與桐一字二云先世系出洛陽宋南渡時有諱忠者爲從官護蹕南下遂著籍余姚君以禹貢三江其南江從余姚入海遂自號南江曾祖炳縣學生祖向榮康熙壬辰會試中式由內閣中書攺知縣復攺敎諭父佳銳增廣生兩世皆以君貴累贈中憲大夫左春坊左庶子加二級妣袁氏累贈恭人君贈君之仲子也生有異稟爲敎諭君所鐘愛攜至鎭海學署親課讀焉年四五卽知六義四聲十二徧通五經十七補縣學附生屢試優等食餼歲乙酉舉於鄕辛卯舉會試第一人殿試二甲歸部銓選歲癸巳詔特開四庫全書館校勘永樂大典時上方崇奬實學思得如劉向楊雄者任之於是大學士劉公統勲以君名首薦遂特旨攺庶吉士充纂修官踰年授職編修歲辛亥禦試翰詹君名列二等擢左春坊左中允遷侍講轉補侍讀歷左庶子翰林院侍講學士日講起居注官皆兼文淵閣校理歷充咸安宮總裁萬壽盛典八旗通誌國史館三通館纂修官又爲國史館提調官兼掌進擬文字一爲廣西主考官兩充敎習庶吉士覃恩歷加中議大夫此君之所歷職也君體素羸又兼諸館晨入暮岀復以其暇授徒自給執經者嘗林立以待前後著錄弟子至數百人由是體益不支今年三月感寒疾醫誤投劑遂劇竟以六月二十五日卒於邸第年僅五十有四卒之日語笑如平時人有乞爲志傳未及成者檢篋中稿付次子秉華遂從容就席而暝可謂神明不亂者矣生平至性過人居敎諭君及贈君曁恭人之喪皆哀毀骨立過時猶思慕不置伯兄履涵早卒前一歲君以其未葬特遣子秉恆歸爲營冢穴以是秉恆不及視君含斂性和易與輩流交皆終始如一談古今事𨿽坐起數十娓娓不倦卒未嘗以所能驕人惟有以非義幹者不待語竟卽拂衣起人以是嚴憚之於學無所不窺而尢能推求本原實事求是蓋自元明以來儒者務爲空疎無益之學六書訓詁屏斥不談於是儒術日晦而遊談坌興𨿽閒有能讀書如楊愼朱謀﹛土韋﹜者非果於自用卽安於作僞立論往往不足依據迨我國家之興而朴學始輩出顧處士炎武閻徵君若璩首爲之倡然奧窔未盡辟也乾隆之初海宇乂平已百餘年鴻偉傀特之儒接踵而見惠徵君棟戴編修震其學識始足方駕古人及四庫館之開君與戴君又首膺其選由徒步入翰林於是海內之士知向學者於恵君則讀其書於君與戴君則親聞其緒論向之空談性命及從事帖括者始駸駸然趨實學矣夫伏而在下則𨿽以惠君之學識不過門徒數十人止矣及達而在上其單詞只義卽足以歆動一世之士則今之經學昌明上之自聖天子啟之下之卽謂出於君與戴君講明切究之力無不可也君於經深三傳爾雅成進士以後未入館以前以宋邢昺疏義蕪淺遂別爲爾雅正義一書亮吉始識君與同客安徽學使者署見君一字未定必反復講求不歸於至當不止如以九府之梁山爲卽今衡山釋艸蘩莬蒵爲卽今欵東皆同客時所訂定而亮吉等急嘆以爲絕識者也服官後又爲孟子述義谷梁古注韓詩內傳考並足正趙岐範寧及王應麟之失而補其所遺君又病宋史是非失實且久居山陰四明之閒習聞裏中諸老先生緒言遂剏爲南都事略一編君嘗謂人曰南宋諸傳最無理法其稿創於袁桷桷與史氏中外故於甬東諸人多鄕曲之私今讀南宋諸雜史及桷淸容集君說信然熟精前明掌故毎語一事輒亟稱劉先生宗周黃處士宗羲蓋君史學所本而又心儀其人欲取以爲法者也外又有方輿金石編目皇朝大臣謚法錄輶軒日紀南江文稿南江詩稿等若奉命校祕閣書如薜居正五代史等皆君一手勘定分校石經君職春秋三傳所正字體亦校他經獨多生平爲文操筆立就有大述作咸出君手其沖和淵懿奧衍奇古則又君之學爲之也君於國史當有專傳今公子秉恆秉華等以亮吉尙足知君乞先爲家傳以綴君行事亮吉與君交幾三十年於詞館爲後進凡值校讎之役如國史石經等亦無不與君偕卽集中唱酬之作亦惟亮吉爲多用是不敢辭而爲之條系如左俾他日誌經籍傳儒林者有所采擇焉

〇分江水考

漢書地理誌丹陽郡石城縣下原注分江水首受江東至余姚入海﹝桑欽水經同﹞會稽郡吳縣下原注南江在南東入海常疑分江水與南江截然爲二今細校水經注沔水下道元稱地理誌雲江水自石城東入爲貴口東徑石城縣北東合大溪溪水首受江北徑其縣故城東又北入南江南江又東徑宣城之臨城縣南考臨城廢縣在今靑陽縣南五里是分江水至石城縣境外已與南江合矣下又雲南江又東徑寧國縣南又東徑故鄣縣南安吉縣北則今之寜國縣及建平廣徳安吉孝丰諸地也下又雲南江又東北爲長瀆歷湖口南江東注於巨區是又分江水與南江合後並入太湖矣許愼說文雲江水東至會稽山陰爲浙江﹝晉灼亦同﹞道元亦雲江水又東徑余姚縣故城南縣西去會稽百四十里因句余山以名縣山在余姚之南句章之北也江水又東注於海前人毎致疑岷江不能至余姚入海者不過以中隔浙江故耳今考水經漸江水下道元云臨平湖上通浦陽江下注浙江名曰東江行旅所從以出浙江也又引闞駰十三州記雲江水至會稽與浙江合浙江自臨平湖南通浦陽江又於余曁東合浦陽江自秦望分派東至余姚縣又爲江也則語更明晰蓋南江實合具區臨平湖浦陽江三大水始入海班固雲南江在吳縣南東入海東之一字所該者廣不必泥言在吳縣境入海也韋昭漢末巨儒其注國語亦以松江浙江浦陽江爲三江蓋此三江實岷江之下流岷江合之方可入海惟班固桑欽皆漢和帝以前人並云江至余姚入海至許愼晉灼卽止云江至山陰爲浙江不更及余姚者余姚在蕭山之正東山陰之東北山陰圖經鑑湖初本通潮汐漢永和五年太守馬臻始環湖築塘瀦水漑田至九千餘頃疑南江水自築塘後已不能直抵余姚故許愼等言又與班固異耳宋葉夢得避暑錄尙知今錢唐江乃北江之下流則亦一顯證矣﹝惟北字當攺作南﹞總之以今道裏計之分江水合南江後由今貴池﹝古石城﹞靑陽﹝古臨城﹞銅陵﹝古春谷﹞寜國宣城﹝皆古宛陵﹞建平廣徳安吉孝丰﹝皆古故鄣﹞烏程武康﹝皆古烏程﹞余杭﹝漢舊縣﹞仁和﹝古錢唐所分﹞蕭山﹝古余曁﹞山陰﹝漢舊縣﹞余姚﹝漢舊縣﹞諸州縣方入海其所徑之大水則太湖臨平湖浦陽江也班固云過郡二者丹陽會稽云行千二百里者今自池州府至紹興余姚縣約計千里古里數短故云千二百里也

〇惠定宇先生後漢書訓纂序

惠定宇先生以經學名東南其所著九經古義易漢學明堂大道錄等精博有過閻顧諸君余昨著左傳詁一書采先生之說爲多今又得讀後漢書訓纂而知先生之史學亦非近時所能及也此書皆先生采綴眾家凡有異同增損皆摘錄入卷中其門下再傳弟子朱邦衡爲之繕寫補綴彚爲一編仍有簽識某書某卷未經錄入者吾友桂進士未谷復爲補成之定本旣出適吳念湖司馬入都爰力任剞劂之事瀕行復索序於余時司馬刋閻百詩古文尙書疏證甫竟復能以餘力校刋此書公諸同好是亦今之汲古主人矣余嘗慨世之讀史者類多耳食每以謝承諸人所撰後漢書爲過於範史嘗細校之而後知蔚宗去取之精決擇之愼有非諸家所可同日語者就諸家之中謝承最有名又最先出而其紕繆已非一端可竟又況華嶠袁山松謝沈薛瑩諸人年代較遠者乎試舉一二端言之範史周嘉傳髙祖父燕曰我平王之後正公元孫李賢注引謝承書曰燕字少卿其先出自周平王之後漢興紹嗣封爲正公食采於女墳今考武帝紀元鼎四年行幸滎陽還至洛陽詔曰瞻望河洛巡省豫州觀於周室邈而無祀詢問諸耆老乃得孽子嘉其封嘉爲周子南君以奉周祀至元帝初元五年又以周子南君爲周承休侯成帝綏和中始進爵爲公安得有漢興卽嗣封正公之事如謂漢興二字卽指綏和以後而言則燕在宣帝時下距此尙遠又汝陰縣王莽時攺名汝墳漢興安得有汝墳縣承蓋因燕正公之言附會而成不知燕所云正公蓋戰國末東西周皆降稱公燕是其裔故云然耳厥後唐杜牧爲周墀墓志及新唐書宰相世系表皆云漢興周仁封汝墳候表更言賜號正公皆沿承誤而更爲之說者又三國誌陶謙傳廣陵太守瑯邪趙昱徐方名士也裴松之注引承書曰昱遷廣陵太守賊笮融從臨淮見討逬入郡界昱將兵拒戰敗績見害今考陶謙傳融走廣陵太守趙昱待以賓禮融利廣陵資貨遂乘酒酣殺昱放兵大掠陳壽吳志劉繇傳及司馬光通鑑等並同則所謂拒戰見害之事非矣承又云謙初辟昱別駕從事辭疾退避謙重令揚州從事會稽吳範宣旨云云考謙傳謙未嘗兼領揚州一也吳志吳範傳舉有道詣京都世亂不行至孫權起東南範始委身服事是範亦未嘗爲揚州從事二也且謙本以融爲下邳相督廣陵彭城下邳糧運及曹操擊破謙徐土不安融乃將男女萬口走廣陵則融之走廣陵實由下邳東下道不出臨淮三也他如範史隗囂傳更始執金吾鄧曄注引承書曄南陽南鄕人前漢旣無南鄕之名又胡廣傳注引承書李咸以靈帝建寜三年自大鴻臚爲太尉今考靈帝紀咸爲大尉在四年由太僕亦非大鴻臚是承書於邑裏官爵皆率意妄書不求其實其它之好爲異說以貽悞後人者又比比也今先生所纂於十六家後漢書皆條采之而不專主其說閒爲舉正其誤又可云先獲我心者矣余於後漢書中又嘗有蓄疑數十事及後校刋他書而忽覺冰釋者亦不妨略舉一二焉安帝紀永初元年及元初元年皆三月癸酉日食上已有三月己卯日南地折一條與續漢書五行志所紀同逆推至此年正月甲子則己卯日定在三月惟己卯後同月不得更有癸酉日況三月二字又屬復書且是年冬十月戊子朔日有食之自太初定歷後至此一歲亦不容有兩日食及以五行志細勘乃知此條專屬永初元年三月事範史冒昧又復述於此也又王允傳傳言關中人相謂曰丁彥思蔡伯喈但以董公親厚並尙從坐彥思不知何人陳範二史於卓傳亦不錄及後偶閱裴松之注引漢獻帝起居注云尙書丁宮附會卓廢立云云而始知彥思者當卽丁宮無疑也至唐李賢注後漢書本集眾手成之往往得失互見卽如第四十九卷

張衡傳七十九卷南匃奴傳最爲鄙謬則以分注之人較劣又卷帙獨長注後復不加檢勘故耳然則排纂諸書以爲一書折衷其是如訓纂者又曷可少乎按梁書王規傳規集後漢書異同注續漢書二百卷劉昭傳昭集後漢同異以注範書共一百八十卷唐志劉熙注範蔚宗書亦一百二十二卷竊謂當梁陳時眾家之書俱在故三家所注卷帙繁衍若此今先生獨能於殘闕之餘网羅散失𨿽僅得若干捲而其難有十倍於王劉者當不獨欽先生之學識幷可以鑑先生之苦心矣余近又嘗以水經注校範書及續志增益二十餘事以前漢書三國誌宋書校範書續志舉正亦不下數十事他日當質之吳桂二君或可附先生之書以行也時嘉慶元年歲在丙辰夏至後五日

〇敕授登仕郞晉贈武徳騎尉卹授云騎尉世職湖北呂堰驛巡檢王君神道表

乾隆六十年十二月餘視學貴州還京以小除日抵湖北之呂堰曛黑中有迎拜馬首者余起驚詢則吾友王君芑孫之弟呂堰驛巡檢王翼孫旣抵館揖之入其所言皆民閒疾苦與差務絡驛貌憔悴而公服破壞余悚然異之已復岀其寄兄芑孫之書與一文榼余湣其宦貧岀囊中金持贈以別行數驛作書與湖北大吏言君之賢大吏復書云君戅直屢忤上官上官及其同官無悅之者余又爲爽然不懌者久之越五月得芑孫書則君以禦賊不屈死矣方嘉慶元年正月湖北逆民猝起於是鄖陽荊州宐昌施南諸府州縣所在如蝟毛襄陽府屬南漳等縣亦相應和旋起呂堰當南北之衝無城郭可守君日夜焦灼屢啟上官求擘畫皆不報君不得已自起行村鎭爲畫守禦策時縣中官吏捕邪敎嚴株及裏黨一方囂然具擔索欲移徙君急慰止之揭榜曉示俾耕種如常會賊巳起襄陽之黃龍璫君預立僃賊章程八條一凡鄕勇十名設頭目一人頭目十人設總頭目各相轄而統於巡檢司一附近小村口戶單弱悉遷呂堰鎭一鄕勇能自食者聽其無食之人爲設飯廠立糧餉總頭目司其事他若擅自遷徙及飲酒賭博皆有厲禁部署甫定賊大至攻呂堰三月廿九日君出迎擊禽賊目劉方達劉漢徳陳起蛟三人縛斬驛前又自作官文書詣當事吿急然賊勢益盛君所部寡弱度不可守乃作書別父兄付弓兵劉祿持去且便取巡檢司印上府又令從人徐升閒道行而身上大橋罵賊頃之復令小吏廖之義趣劉祿之義走未數步見賊已過橋有數賊方環視橋下之義意君已投河死遂跳免比賊退之義還見橋下沙壓露衣乃君迎擊賊時所著繼襄陽知府迹徐升至辧認亦如之義言八月某日賊再陷呂堰領兵者從賊手獲君巡檢司印賊目兪宗武自言親殺驛官且言驛官從橋上獨身接戰連刃數人旣中矛創甚自投於水賊眾憤鉤出之幷褫其衣刀槊叢集猶罵不絕口乃死君死節事至是乃大白然前此或傳君已死或以爲未死而余則斷斷然必君之死蓋立談數刻而見君之性定也自君死賊過呂堰無不顚敗若有躓之者輒驚曰此巡檢君之靈爲立廟羅拜乃去或曰君遺骸亦賊所營葬則君族弟仲光至呂堰訪問所得也事聞有旨入昭忠祠依縣丞例議卹又視四品以下世襲云騎尉襲次完更襲恩騎尉罔替朝廷所以報死節之臣可云厚矣嗚呼君一巡檢耳慮事之周臨命之定如此然則大吏守天子封疆而數百驟起烏合未定之賊任其往來豕突化爲萬千蔓延無已以致傷我實心任事之吏與守死不去之民及事已過或又以輕敵僨事之咎委之則平日以君爲戅以君爲忤上官者宐也又吾聞湖北之宐昌四川之達州逆民起事之始皆因州縣逼迫藉此逃死而君以一巡檢獨善拊循其民無事則勸之耕桑有事則偕爲守禦至危苦萬狀而民卒不忍捨去迨君死而一鎭之民死於賊死於路死於饑寒者亦遂無噍類嗚乎君可謂賢也已且大吏不能禦賊而巡檢禦賊大吏能遷延避賊而巡檢獨當賊之衝日夜殺賊奮不顧身乃力竭而爲賊所殺此奇節也亦僅事也余爲天子史臣而不能傳奇節志僅事則不稱職是懼故因君兄芑孫之請而爲直書之以揭諸其墓又幸余之尙及識君幷尙能斷君之必死也若君平日行事以迄世系生卒歲月詳秦兵僃瀛與君兄芑孫所爲行實及狀中不更贅

〇呂太淑人墓表

太淑人吳氏明太傅大學士謚文端諱宗達五世孫父文學諱宏母王氏太淑人爲文學君次女性至孝嘗以父疾侍湯藥不解衣履者累月年二十二歸於奉政君時奉政君父方司訓泰州舉家隨任太淑人述子婦職惟謹司訓亟稱之曰名家女能嫻禮法不易得也嗣司訓以老告歸家僅四壁立太淑人所以奉飬之者僃至顧自食不厭穅核族黨賢之奉政君以干隆壬申舉京兆試甲戊成進士是時太淑人在家延師課子爾昌爾益爾熾饋食丰潔鄰里不知其家之窘也歲丁丑奉政君以前敎習期滿揀發山西以知縣用旋補萬全調任安邑太淑人始率諸子之官署自奉一如在家時勸奉政君節廉俸所入饋遺族黨又爲族黨之無力者擇地營葬至十數棺有族子幼失父母太淑人攜至署飮食訓誨一如所生長以已侄歸之歲丙戌奉政君擢張蘭同知時長君爾昌已成進士授刑部主事未幾奉政君以事去官偕太淑人就養京邸無何奉政君遘末疾卒太淑人之辛勤醫藥黽勉喪葬與前之奉司訓君者無以異歳丁酉爾昌以刑部郞中岀守濟南歷濟東泰武臨兵僃道擢安徽桉察使太淑人皆就養官廨𨿽爾昌之所以奉母者無不至然太淑人時時以盛滿爲憂遇讞獄必問有所平反有輒色喜先是爾昌之官山左也巡撫某公曾同官刑部以是知爾昌才相待出諸屬吏上太淑人獨憂之每宻戒爾昌曰某公非廉謹者又情性不常他日汝必爲所累後爾昌稍欲自遠而大府已怒假讞案不實奏請鐫秩矣及移官安徽而某公果以賄敗爾昌亦被累遣戍出關半道遽卒太淑人處之裕如謂家人曰吾固知有今日久矣嗚乎太淑人處閨合中而深識遠見固如此以視此大案中數監司大吏爲所株連至駢首而不悟者太淑人之識不已岀尋常萬萬哉人常謂古今人不相及若太淑人者與漢之東海嚴母又何以異太淑人歸處家事益井井幼子爾禧以癸卯舉京兆試旋以四庫全書館謄錄議敍知縣發浙江而仲子爾益亦以副貢生歷官雲南廣西直隸州州判太淑人以地近就養浙江所以戒爾禧者益嚴以是爾禧宰桐鄕調署仁和皆有聲由太淑人之敎也桐鄕獄囚每爲禁卒所苦多有瘐死者太淑人則命爾禧時時卹視幷以私錢給發寒暑衣及病者醫藥全活甚眾無何爾益爾禧相繼卒於官太淑人復歸裏第居常對親串𨿽時爲達觀語然神爲之戚矣時惟第四子爾喆在爾喆幼不良於行以疾故尢愛憐之爾喆復多病太淑人每蹙然曰彊壯者盡死吾猶冀孱弱者可以送老也及太淑人之卒而爾喆已先一月死太淑人之不起亦半由追悼諸子云太淑人體素丰望之如立玉生平所爲皆有士大夫節槪遇事持大體與人言必懇誠有過亦必盡言規之無少回護待下嚴而有恩撻婢妾數未嘗過四五有士族女淪於臧獲太淑人聞之急岀貲贖歸爲擇良耦婢女年及筓父母或不能輸直輒焚劵聽令遣嫁其厚徳又如此太淑人以嘉慶三年十月初八日卒臨時無甚疾苦若解脫者距生康熙五十四年壽八十四屢受覃恩累封至太淑人子五人爾昌爾益爾熾爾喆爾熺皆前卒女二人均適仕族孫六人子瑗子玙子琴子環子玨子班子瑗以副貢生官山西平定直隸州州判子班以太淑人歿後舉京兆試餘皆讀書有聲子瑗將以今年四月某日合葬太淑人於奉政君之阡求所以傳太淑人者屬之亮吉亮吉幼及見奉政君及中歲客西安爾昌之出關也送之於渭橋繼又識爾熺於杭州爾益爾喆又皆與亮吉有連以是知太淑人詳爰不辭而爲墓道之表云

〇伯益考上﹝此系幼時所作適從故簏中檢出因附刋於此﹞

余讀劉向列女傳睪子生五歲而佐禹曹大家注云臯陶之子伯益也益信臯陶沒禹封其次子仲甄於蓼以奉先祀蓋長卽伯益次仲甄也伯不封仲封者明伯時佐禹不外封也伯非益則禹越次而立仲舛也或曰伯益實帝髙陽第二子﹝水經注偃師九山有百虫將軍顯靈碑云將軍姓伊氏諱益字隤敳帝髙陽第二子﹞曰旣帝髙陽第二子則齒帝嚳弟也皇甫謐曰帝嚳生三十五年立立七十年嚳死而摯代之又九年禪堯堯立亦七十年合舜攝爲九十八年舜立三十九年禪禹禹距啟又十七年啟之立益無恙也則益之歲二百三十餘也況春秋緯命歷序顓頊傳九世帝嚳傳八世則世數益不可考矣而曰帝髙陽子者非也或曰益旣非出髙陽岀臯陶矣聞益之後爲秦則臯陶宐有後於秦也臧文仲聞六蓼滅曰臯陶庭堅不祀何也曰秦之祖伯翳非伯益也伯翳大業子使翳卽伯益則臯陶名庭堅又名大業矣列子曰夷堅聞而志之服虔注夷堅卽庭堅則又名夷堅矣一人四名非古也史記陳杞世家云伯翳之後封爲秦垂益夔龍後不知所封劉歆進山海表亦云伯翳與益主驅禽獸崔靈恩云秦虞夏商時巳爲諸侯則秦之出爲伯翳非伯益明矣益之後旣不見而六蓼又滅故重嘆不祀也曰唐祖臯陶祖伯益是乎曰祖臯陶是也祖伯益非也英舒李六四姓仲甄之後也祖臯陶不得祖伯益也然則列女傳亦盡可信乎曰亦非也曰五歳贊禹者亦鬻子帝顓頊年十五佐黃帝帝嚳年十五佐顓頊之論也且五歳贊禹則舜舉益之日益尙無歳也虞廷之臣稷不先益若稷爲帝嚳子則放勛殂落之日稷齒亦近百矣而益以五歲出其上背也曰列女傳亦不信乎曰其以伯益爲臯陶子信也曰五歳贊禹者誣也其它書可引若髙誘注呂氏春秋及鄭氏詩譜陸徳明音義等本朝閻璩百詩已言之不贅

〇伯益考下

余旣辯伯益爲臯陶子矣閒取新唐書讀之其在宗室世系表者曰李氏出自嬴姓帝顓頊生大業大業生女華女華生臯陶臯陶生伯益其在宰相世系表者曰顓頊裔孫大業大業生女華女華生大費大費生臯陶臯陶生伯益曰余得以新唐書之誤而證經史誌三書之誤矣桉秦本紀大業娶少典之子曰女華則女華者大業妻也今誤以爲子且於臯陶上增減世代則新唐書之誤不必言矣孔頴達詩正義曰臯陶大業一人也若據宗室表則臯陶去大業二世矣據宰相表則臯陶去大業又三世矣而曰一人者則孔穎達誤也秦本紀云大費佐舜調馴鳥獸是爲栢翳則栢翳名大費唐書謂大費生臯陶者也而索隱曰卽尙書伯益以三名屬一人以三世爲一世者則索隱誤也地理誌云嬴伯益之後鄭語云秦栢翳之後因鄭語而誤者則地理誌亦非也夫五帝之世次原不可考矣若必就諸家之說而以年代世數斷之則顓頊之下大業之上當以史記爲斷而唐書宗室表宰相表其說盡非大業以下臯陶以上當以唐書爲斷而史記及孔穎達諸說盡非臯陶以下以及伯益之所出則當以呂氏春秋及劉向列女傳爲斷而史記索隱以及地理誌水經注諸說盡非如此而古人或可不受誣於後世乎

受業﹝呂培譚正治﹞校字

捲施閣文甲集卷第十陽湖洪亮吉著

徵邪敎疏﹝戊午二月廿七大考題﹞

今者楚蜀之民聚徒劫眾陸梁一隅逃死晷刻始則惑於白蓮天主八卦等敎欲以祈福繼因受地方官挾制萬端又以黔省苗氛不靖派及數省賦外加賦橫求無藝忿不思患欲借起事以避禍邪敎起事之由如此然﹝臣﹞以爲邪敎實不足平也何則伊古以來焚香聚徒斂米入敎如漢之張魯張角晉之孫恩盧循六朝及唐川蜀之米賊宋之儂知髙明之劉六劉七趙風子徐鴻儒唐賽兒等類皆起於中葉以後政治略弛之時然尙皆不旋踵卽撲減若我朝聖聖相承振綱飭紀每有賑卹皆不屑百萬帑金視民如傷愛眾若子此不特中外知之陷人邪敎者知之卽爲邪敎之首者亦知之故臨陣撐拒必言受地方官重害以致背皇上大徳試思此等皆身罹叛逆萬死不足贖之人而天良不昧尙如此﹝臣﹞故云邪敎不足平也﹝臣﹞今敢有請者以爲脇從宐貸也邪敎入一村則燒一村入一鎭則燒一鎭以脇良民爲賊耳邪敎旣退州縣官又利其燒燼所餘屏民使不得歸於是良民始不得不從賊邪敎滋擾數省首尾三年燒村鎭愈多則無身家衣食之民附麗之者愈眾邪敎又不甚愛惜每行必驅之使前或抑之在後以抵官兵故諸臣所入吿云殺數千人數百人者卽此無業之流民非眞邪敎也非眞賊也且此曹每州縣動輒以萬計可盡殺乎卽可盡殺亦非皇上如天之仁所忍岀此也故﹝臣﹞以爲脇從宐貸一則開愚民之自新一則離邪敎之黨羽黨羽一散眞賊乃岀從此官兵刀箭鎗炮之所傷乃眞邪敎也乃眞賊也一則吏治宐肅也今日州縣之惡百倍於十年二十年以前上敢隳天子之法下敢竭百姓之資以﹝臣﹞所聞湖北之宐昌四川之達州𨿽稍有邪敎然民皆保身家戀妻子不敢犯法也州縣官旣不能消靡化導於前及事有萌蘗卽借邪敎之名把持之誅求之不逼至於爲賊不止﹝臣﹞請凡邪敎所起之地必究其激變與否與起釁之由而分別懲治之或以爲事當從緩然此輩實不可一日姑容明示創懲旣可舒萬姓之冤亦可塞邪民之口蓋今日州縣其罪有三凡朝廷捐賑撫卹之項中飽於有司皆聲言塡補虧空是上恩不下逮一也無事則蝕糧冒餉有事則避罪就功州縣以蒙其府道府道以蒙其督撫甚至督撫卽以蒙皇上是使下情不上達二也有功則長隨幕友皆得冒之失事則掩取遷流顚踣於道之良民以塞責然此實不止州縣封疆之大吏統率之將弁皆公然行之安怪州縣之效尢乎三也一則責成宐專也楚撫守楚豫撫守豫陜撫守陜戰𨿽不足守必有餘卽以陜西言之武關潼關蒲關東面之三門也大震闗大散關駱谷關西面之三門也其地皆重巖極險使預爲之僃先使百人守之賊何以能入武關何以能進劍閣又何以能復入雞頭趨褒斜東西蹂躙數千里如入無人之境此非封疆大吏不知地利不知形勢不先事預防之失乎夫朝廷之馭天下不過賞罰二端前者平金川平緬甸所以能卽日吿功者賞罰嚴明賞必待有功罰不避勛貴故也今行軍數年花翎之錫至千百而賊勢愈熾蹂躪之地方愈多則功果安在乎將弁之棄營汛棄鎭堡常與賊鋒相避者大吏又務爲掩飾則咎果誰任乎況有功而使無功者受其賞則有功者解體有罪而使無罪者代其罰則有罪者益恣故﹝臣﹞以爲今日之事朝廷則賞必當罰必行親民之吏則各矢天良封疆之臣則各守地界削上下欺蒙之獘除彼此推諉之情如是而邪敎不平﹝臣﹞不信也﹝臣﹞謹疏

〇與錢少詹論地理書一

秦分天下爲三十六郡其目見裴駰史記集解而晉書地理誌因之嘗以爲不然今考之愈知其妄漢書地理誌本秦京師爲內史分天下作三十六郡小顏注云京畿所統特號內史言其在內以別於諸郡守也是三十六郡內本無內史而以數不足彊牽合之此則裴駰之妄矣宋劉攽又謂秦三十六郡無鄣郡今考地理誌丹陽郡下班注云故鄣郡而劉顯注司馬彪郡國志則明言丹陽郡卽秦鄣郡且於故鄣縣下注秦鄣郡所治以迄圖經吳地誌等無不然而以爲秦無鄣郡則劉攽之妄矣至閣下以爲楚漢之際所置此約略之詞亦嫌無明據也亮吉以爲秦三十六郡當以史記漢書地理誌爲證蓋與其信裴駰不若信馬遷班固應劭諸人之說爲是也今細校地理誌秦郡自河東至長沙其三十四郡皆見於班固原注中﹝河東太原上黨三川東郡潁川南郡九江泗水巨鹿齊郡埌邪會稽鄣郡漢中蜀郡巴郡隴西北地上郡九原雲中雁門代郡上谷漁陽右北平遼西遼東邯鄲碭郡薛郡長沙﹞他若黔中郡見史記楚世家郯郡見漢書髙祖本紀及地理誌﹝東海郡下應邵曰秦郯郡﹞而魏收地形志亦云郯郡秦置漢髙攺爲東海郡禦覽引十道紀海州東海郡秦爲薛郡地後分薛郡爲郯﹝水經注始皇二十三年置薛郡疑分薛爲郯卽在三十六年幷天下之後也﹞漢攺郯爲東海郡﹝水經注沂水下郯故國也東海郡治秦始皇以爲郯郡漢髙帝二年更從今名﹞郯郡由薛郡所分故髙祖本紀亦薜郡郯郡連書蓋薛郡入漢爲魯國郯郡入漢爲東海郡細核地理誌自明是則秦有郯郡之明證而前人考秦三十六郡皆未言及何也至閣下又以桂林南海象郡爲卽在三十六郡內則益不敢爲然蓋秦分三十六郡在始皇二十六年而桂林等三郡之置則在三十三年相距尙八年必不預爲計及明矣又旣數及桂林等三郡則閩中一郡置又在三郡之前不宐反漏﹝史記閩粵王傳秦幷天下以其地爲閩中郡桉秦幷天下在二十六年是閩中郡之置尙在桂林等三郡之先﹞若統行數入卽除內史及鄣郯二郡不計外亦與三十六之數不符恐卽如閣下言亦當慮前後失據耳況秦制天下爲四十郡除內史外其名皆見於史記漢書故唐以前地誌皆遵用之又非可意爲增減裴駰之過惟以內史足三十六之數而不知有郯郡閣下則又欲幷四十郡爲三十六郡遂不得不引劉攽之邪說旣又知其不安則以爲置在楚漢之際且又幷閩中郡削之以附會當日成數亮吉恐皆不足以傳信而啟後人之惑也用敢論及之

〇與錢少詹論地理書二

來示又云據宋志南梁郡之睢陽縣卽漢晉之壽春縣疑太元收復以後卽僑立南梁郡不更立淮南郡又避鄭太后名不立壽春縣卽以睢陽當之云云今考沈志義熙十三年宋髙祖以義慶爲豫州刺史鎭壽陽元熙元年義康督豫幽司幷四州諸軍事亦鎭壽陽劉敬宣傳遣使特節督馬頭淮西諸郡軍事鎭蠻護軍淮南安丰二郡太守梁國內史事在義熙五年又劉湛傳髙祖以義康爲豫州刺史畱鎭壽陽以湛爲長史梁郡太守劉粹傳亦言以豫州刺史領梁郡鎭壽陽此梁郡卽南梁郡是晉末淮南南梁二太守並立兼有壽陽縣之證也近又得一顯據云隋書州郡誌淮南郡壽春縣下云舊有淮南梁郡北譙汝陰等郡則晉末二郡並置益可知杜佑李吉甫等云東晉時以鄭太后諱攺壽舂爲壽陽倘竟省壽舂則又無容攺矣又舊圖經云合肥縣古滁陽城東晉於此置南梁郡是南梁郡又在滁陽不在壽春今考滁陽城在合肥縣東北壽州在其西相拒不遠以其近故豫州刺史常兼領梁郡也尋閣下致疑之由當因宋書州郡誌孝武大明六年廢南梁郡屬南豫攺名淮南睢陽令亦於是年攺名壽春以此疑晉無淮南郡及壽春縣耳不知二郡之合實在宋永初以後於晉無預也

〇與錢少詹論地理書三

史記曹相國世家柱天候反於衍氏小司馬本作天柱侯又引廬江潛縣之天柱以實之閣下又信其說而登之於考異不知非也無論史記漢書皆作柱天小司馬求其地而不得遂倒轉作天柱已屬曲說一也漢書地理誌廬江灊縣班固原注天柱山在南劉昭注郡國志亦同是天柱山名而非地名秦漢之世侯國未有以山封者二也又衍氏魏邑與廬江之潛相去甚遠三也蓋云柱天者不過誇大其詞言若天之有柱耳實非地名也後漢書齊武王演傳自稱柱天都尉柱天大將軍賈綜傳交址兵自稱柱天將軍卽同此意豈南陽郡及交址又有天柱山得以曲爲之說乎小司馬之妄往往有名號候而必欲求其地以實之卽如髙祖功臣亦有始終名號侯不別封邑者如信武侯蘄歙位次最髙在第二而封非實邑是矣周紲傳亦爲信武侯小顏注云以其忠信故加此號紲後更封﹛崩阝﹜城侯則與歙異矣又考歙爲信武侯食四千六百戶蓋皆以名號侯食實邑制當與後來關內侯等相仿小司馬不知而云地理誌無信武縣當是後廢豈非曲說乎至蔡邕傳出補河平長閣下以爲郡國志無河平縣今考兩漢河南郡皆有平縣疑此河字下脫一南字又陳寔傳除太丘長李賢注屬沛國桉漢書地理誌沛郡無太丘縣惟敬丘下應邵曰春秋遇於犬丘明帝更名犬丘下犬字應作太傳寫丶誤在上耳水經注淮水又東徑太丘縣故城北班固地理誌曰故敬丘也然則犬丘卽敬丘而閣下復欲以瑕丘當之似亦微誤也

〇候選縣丞附監生黃君行狀

祖髙淳縣學訓導大樂

父縣學生之掞

乾隆四十八年歲在癸卯﹐黃君景仁以瘵疾卒於解州。臨終以書貽友人洪亮吉於西安﹐俾經紀其喪。洪亮吉發書卽行﹐以五月十六日臨君殯於解州之運城。亮吉知君最詳﹐塗次撰君行事狀以乞志傳﹐幷使後之傳文苑者有述焉。君諱景仁﹐字漢鏞﹐一字仲則﹐系出宋祕書丞庭堅。自宋南渡時由鄱陽遷武進﹐遂爲武進人。祖大樂以歲貢生官髙淳縣學訓導﹐父之掞禱丁學宮神祠而生君﹐故小名髙生。君數歲卽孤﹐伯兄又繼卒﹐訓導君撫以成立。性不耽讀﹐而所受業倍常童。年八九歲﹐試使爲制舉文﹐援筆立就。學使者歲科二試﹐吾鄕應童子試者至三千人﹐君出卽冠其軍﹐前常州府知府潘君恂﹑武進縣知縣王君祖肅尢奇賞之。君美風儀﹐立儔人中望之若鶴﹐慕與交者爭趨就君﹐君或上視不顧﹐於是見者以爲偉器﹐或以爲狂生弗測也。君守訓導君訓﹐未嘗學爲詩。歲丙戌亮吉亦就童子試﹐至江陰﹐遇君於逆旅中﹐亮吉攜母孺人所授漢魏樂府鋟本﹐暇輒朱墨其上﹐閒有擬作。君見而嗜之﹐約共效其體﹐日數篇﹐逾月﹐君所詣出亮吉上﹐遂訂交焉。及常熟邵先生齊燾主常州書院﹐亮吉及君皆從遊﹐君學益大進。君爲諸生﹐家甚貧﹐不願授徒﹐值潘君恂﹑王君祖肅遷官杭歙﹐君遂歷訪之﹐歸必得詩數百篇。後復攜邵先生書﹐客湖南按察使王君太嶽署中﹐是時君已攬九華﹑陟匡廬﹑泛彭蠡﹑歷洞庭﹐每獨遊名山﹐經日不出。值大風雨﹐或瞑坐崖樹下﹐牧豎見者以爲異人。自湖南歸﹐詩益奇肆﹐見者以爲謫仙人復出也。後始稍稍變其體﹐爲王李髙岑﹐爲宋元佑諸君子﹐又爲楊誠齋﹐卒其所詣與靑蓮最近。歲辛卯﹐大興朱先生筠奉命督安徽學政﹐延亮吉及君於幕中。先生賓客甚盛﹐越歲三月上巳﹐爲會於采石之太白樓﹐賦詩者十數人﹐君年最少﹐著白袷立日影中﹐頃刻數百言﹐徧視坐客﹐坐客咸輟筆。時八府士子以詞賦就試當塗﹐聞學使者髙會﹐畢集樓下﹐至是咸從奚童乞白袷少年詩競寫﹐一日紙貴焉。君日中閱試卷﹐夜爲詩﹐至漏盡不止。每得一篇﹐輒就榻呼亮吉起誇視之﹐以是亮吉亦一夕數起﹐或達曉不寐﹐而君不倦。居半歲﹐與同事者議不合﹐徑岀使院﹐質衣買輕舟訪秀水鄭先生虎文於徽州。越日追之﹐巳不及矣。其標格如此。君自知年命不永﹐嘗共赴弔邵先生於常熟﹐夕登虞山遊仲雍祠﹐北望先生墓﹐慨然久之﹐曰﹕知我者死矣﹐脫不幸我先若死﹐若爲我梓遺集如玉芝堂乎﹗玉芝堂者﹐王君太嶽爲邵先生所刋詩文集名也。亮吉以君語不倫﹐不之應﹐君就便爇神祠香﹐要亮吉必諾乃已。故平生於功名不甚置念﹐獨恨其詩無幽幷豪士气﹐嘗蓄意欲遊京師﹐至歲乙未乃行﹐亮吉亦以貢入都﹐值母孺人疾中止。君自京師貽亮吉書曰﹕人言長安居不易者﹐誤也。若急爲我營畫老母及家累來﹐俾就近奉養﹐不至累若矣。亮吉時奉母孺人憂家居﹐發其書﹐資無所出﹐君向有田半頃﹑屋三椽﹐因幷質之﹐得金三鎰﹐俾君之戚護君母北行。後二年而亮吉遊京師﹐君果以家室累大困﹐亮吉復爲營歸資﹐俾君婦及子奉君母先回﹐而君巳積勞成疾矣。又二年亮吉遊西安﹐君繼至﹐今陜西巡撫畢公沅奇君才﹐厚資之﹐遂以干隆四十一年上東巡﹐召試二等﹐在武英殿書簽﹐例得主簿﹐入資爲縣丞﹐銓有日矣﹐爲債家所迫﹐復抱病逾太行出雁門﹐將復遊陜。次解州﹐病殆﹐遂卒於今河東鹽運使沈君業富運城官署﹐距生乾隆十四年﹐年三十有五。君性不廣與人交﹐落落難合﹐以是始之慕與交者﹐後皆稍稍避君﹐君亦不置意。獨與亮吉交十八年。亮吉屢以事規君﹐君𨿽不之善而亦不之絕﹐臨終以老親弱子拳拳見屬﹐君之意﹐殆以亮吉爲可友乎﹗此或君之明而亮吉亦有不敢辭者矣。君年甫壯歲﹐蹤迹所至﹐九州島歷其八﹐五嶽登其一﹑望其三﹐及歿﹐而出篋中詩篇幅﹐完善者至二千首﹐是可傳矣。君之喪﹐沈君經卹之甚至﹐巡撫畢公曁今陜西按察使王君昶等亦厚賻之﹐皆俾亮吉挾之歸﹐以奉君之親﹐以撫君之孤﹐以無貽君九泉之戚。畢公又將梓君詩以行。蓋數公者﹐於君皆始終禮愛之﹐爲近今所難及﹐亦君之才有以致之也。君娶於趙氏﹐生一子二女﹐子年十三﹐女長年十六﹑次年五歲。五月二十六日行次﹐宐陽友人洪亮吉謹狀。

〇包文學家傳

先生諱士曾字省三一字心山宋忠義武進縣知縣諱圭十八世孫世居武進之橫山雍正閒割縣東爲陽湖縣今爲陽湖人先生少開敏有大志學務該博不名一家居恆諷誦不輟寒則納履束藳中至夜分不寢歳壬戌補博士弟子員有聲庠序閒顧七試皆報罷遂專力詩古文辭時長洲沈尙書徳潛方以詩名吳下從之遊者類皆研摩格律剽取聲調以求合於唐開元天寶諸巨公而貌合神離千首一律其獘至以前人名作竄易數字冒爲巳有者先生𨿽爲尙書所激賞而意趣不同嘗與同輩論詩曰詩爲心聲吾之詩必肖吾之心然後可若轉而求肖古人縱極天下之工亦古人之詩非吾之詩也又嘗作書規尙書選唐明諸家詩不考檢故籍往往時代統緒地理官爵顚倒錯雜或以前爲後本東指西幷摘其紕繆數十事有類於明孫礦茅瓚之校史鍾惺譚元春之說詩者乞急攺正毋爲有識者所笑尙書得其書數日不樂然無以難也此亦可見先生之質直有過人者矣其在裏中過從者不過五六輩余則鍵戶黙坐或時時著書不妄結一客善飲酒至斗許不亂醉則談古今義理娓娓不倦然非投分深者則竟席可無片言喜寫竹石雅得天趣古籍法書名畫縱橫幾席閒旁及岐黃靑烏星卜六壬諸書無所不窺試之亦未嘗不驗歲乙亥裏中大祲先生饘粥不給然族有貧無以斂者卽質庫錢與之歲甲申修兩縣誌當事辟司采訪先生素畱意裏中掌故凡溝渠通塞道裏遠近及士大夫之嘉言懿行可以僃采擇者先巳一一筆之於書至是條舉付局中人皆推其詳贍先是常客吳中徐某家徐以事渉訟有陰事連其鄰富人童某人咸嗾徐訐出之以窺利徐以商先生先生爲陳利害止之事得解巳而童知出先生意詣客次謝先生不任也歲乙酉赴試江寧遘疾遽卒年甫四十有八越三十年族人將修譜系其子達源前巳舉於鄕官泗州儒學訓導遠致書亮吉乞爲立傳亮吉與達源同歲生知先生詳且舊史氏也遂爲編次如左云

〇珥塘荊氏族譜序

風俗之媺惡由於士大夫其端不岀乎上也亦不出乎下也東漢風俗之媺士大夫有以致之西晉風俗之薄亦士大夫有以致之其由於士大夫何蓋治天下末有無法者也治天下之有法必自士大夫之各修其家法始故觀一世之治亂以風俗之媺惡卜之觀風俗之媺惡又以士大夫之家法修與不修爲斷家法壊則害及於國矣害極於天下矣士大夫之家法轉移風俗之具也範滂之母以令名朂其子樂羊之婦以不義惕其姑風俗所以美也迨正始之後有居喪食烝豚者矣有直斥其父之名而謾詈者矣名家則不修叔父之敬宦族則世無渭陽之情陵夷衰微以致爲人心世道之患則風俗之薄爲之也丹陽珥塘荊氏自漢三國以來卽爲名族迄今巳二千年而讀書惇行之士代常數十輩其故何耶譜系之修舉家法之嚴明百倍於他族故也其合族之法曰善惡有別貴賤有等夫善惡有別則父日以戒其子兄日以戒其弟而不肖之子弟無所容身矣貴賤有等則富者或寛博卒世貧者反章服耀身父日以勉其子妻日以勉其夫而偸便安喜遊窳之子弟幾無以自立矣其法行之二千年而不壞故荊氏之門地才望常爲他族冠蓋一家無偸便安喜遊窳及不肖之子弟不過一家之故耳使推其法行之而一州一邑及於天下可無莠民矣一州一邑及天下無莠民而尙有作不靖以干國紀者乎吾故曰家法之詳國法之所以簡也余與荊氏有連又幼嘗受經於華亭敎諭荊先生汝翼故知其家法甚詳則今之序𨿽由於荊氏之請然豈僅爲荊氏一族言之乎推之於他族而可推之於天下而可

〇釋名疏證序﹝代﹞

劉熙釋名其自序云二十七篇案後漢書文苑傳劉珍字秋孫一名寶撰釋名三十篇以辯萬物之稱號而韋曜顏之推等皆云劉熙制釋名熙或作熹案三國吳志曜傳曜在獄中上辭有云見劉熙所作釋名信多佳者然物類眾多難得詳究故時有得失而爵位之事又有非是云云玩曜之語則熙之書吳末乃始流布是熙之去曜年代必當不遠一也舊本題安南太守劉熙撰近時校者以二漢無安南郡或云當作南安今考劉昭注續漢書稱三秦記曰中平五年分漢陽置南安郡元和郡縣誌亦云漢靈帝立是郡置已在漢末二也此書釋州國篇有司州案魏志及晉書地理誌魏以漢司隸所部河南河東河內宏農並冀州之平陽合五郡置司州是建安以前無司州之名三也又云西海郡海在其西據劉昭注則西海郡亦獻帝建安末立其時去魏受禪不遠四也釋天等篇於光武列宗之諱均不避五也以此而推則熙爲漢末或魏受禪以後之人無疑又自序云二十七篇而文苑劉珍傳云三十篇篇目亦不甚縣遠疑此書兆於劉珍踵成於熙至韋曜又補官職之缺也其書參校方俗考合古今晰名物之殊辧典禮之異洵爲爾雅說文以後不可少之書今分觀其所釋亦時有與爾雅說文諸書異者爾雅曰齊曰營州而此云營州齊衛之地爾雅云石戴土謂之崔巍土戴石爲岨而此依毛傳立文曰石載土曰岨土載石曰崔巍正與相反是也說文錦從帛金聲凡爲聲者皆無義而此云錦金也作之用功其價如金故其制字從帛與金是以諧聲之字爲會意又說文平土有叢木曰林而此雲山中叢木爲林亦皆異義且其字體出說文外十之三益信熙之時去叔重巳遠其聲讀輕重名物異同與安順前又回別也暇日取羣經及史漢書注唐宋類書道釋二藏校之表其異同是正缺失又益以補遺及續釋名二卷凡三閱歳而成復屬吳縣江君聲審正之江君欲以篆書付刻余以此二十七篇內俗字較多故依前隸寫云所以仍昔賢之舊觀示來學以易曉也

〇西溪漁隱詩序

詩至今日竸講宗派至講宗派而詩之眞性情眞學識不出嘗略論之康熙中主壇坫者新城王尙書士禎商丘宋尙書犖新城源岀嚴滄浪詩品以神韻爲宗所選唐賢三昧集專主王孟韋柳而已所爲詩亦多近之是學王孟韋柳之派商丘詩主條暢又刻意生新其源岀於睂山蘇氏遊其門者如邵山人長蘅等亦皆靡然從風同時海鹽查編修愼行亦有盛名而源又岀於劍南陸氏是又學蘇陸之派秀水朱檢討彜尊始則描摩初唐繼則泛濫北宋是又學初唐北宋之派博山趙宮贊執信復矯王宋之獘持論一準常熟二馮以唐溫李爲極則是又學溫李之派迨榦隆中葉長洲沈尙書徳潛以詩名吳下專以唐開元天寶爲宗從之遊者類皆摩取聲調講求格律而眞意漸漓是又學開元天寶之派蓋不及百年詩凡數變而皆不出於各持宗派何則才分獨有所到則嗜好各有所偏欲合之無可合也賓谷先生弱冠通籍自祕閣而機庭又以才幹結聖主知總理江淮財賦者十數年官事之暇以詩文爲性命其天才學識又足以副之所著西溪漁隱詩若干捲是也先生居西江而不專主西江之派觀集中題湘花女史詩卷及戲效香奩體諸作則又宛然西昆信乎才力之大凡有所作期於言各肖事事各肖題而規仿前人之習所不屑也亮吉廿年前與先生同舉京兆試同出淸苑李先生之門繼入詞館於先生爲後進然宦轍南北未嘗得半歳合幷今先生官維揚與亮吉裏居咫尺而亮吉又遠戍乍歸一意杜門感恩省咎不獲預賓從之末一發其所欲言先生顧不唾棄獨寄示近作若干捲曰子其爲我閱而序之亮吉何敢序先生亦惟舉平日所欲與先生言者一質之先生而巳若亮吉所爲詩則意有所至而筆未克達其去先生遠甚倘他日有所自得與有可自信之處俟十年後亦當乞先生序之

〇祝貞女傳

貞女祝氏世居海寧之袁花裏父某諸生母朱氏女行四幼端嚴寡言笑稍長讀書通大義遇古人節烈事必手抄成帙時諷詠之笄字海鹽徐生杼生勤學得瘵疾纒綿數年卒訃至父母知女性烈祕不以聞忽一日閉戶飮泣父母啟扄入女哽咽曰徐郞死矣昨示夢於女以不得入祠爲恨父母能如女願當往成徐郞志否則從此絕粒矣兄弟輩百方勸慰女惟俯首啜泣乃往告徐徐初難之姑蹙然曰有婦如此而使之賫恨以終乎遂諏日成禮幹庚子三月歸徐女時年二十七距生歿已三年矣登堂拜姑後奉主入祠布衣蔬食儼然未亡人也女事姑孝姑謂人曰我得此婦二郞若不死姑遘疾女醫禱罔效捨殮畢屢欲引決有宗長謂之曰婦之來爲夫計也今兩世未葬嗣子未立遽捐生如死者何始收涕謝之徐家故貧女與伯叔析居受瘠田三十畝多浮糧遇儉歲饘粥恆不給女性勤儉至是爲窀穸計晝夜操作指爲之皴明年冬歸奉母病不解帶者三月母歿哀毀盡禮女念父老多疾畱侍養逢時節及諱日始往家祭祀亦時迎父於家歡奉之紉綴浣濯不假手他人越四載以父病歸侍室內無人偸兒穴垣入空所儲去女聞之號日天乎是十指所積欲爲舅姑與夫營兆者也旋居父喪女以痛父故且念貲盡失葬無所措悲憤成疾疾少閒又念年力尙壯或可後圖力疾彊起用益節作益勤𨿽困頓不卹久之戚黨見女憔悴甚規以攝生且卽欲爲立嗣女曰壽夭命也婦職未盡何以子爲作不輟癸丑秋積勞成疾瀕死者數少瘥詢悉醫藥費所秏殆盡懊恨見於辭色初女得生遺像懸諸房日夕焚香病時爲人所碎見蓋悲慟是冬以哭弟歸怔忡大作泣謂所親曰女不天所隱忍至今者爲兩世遺骸計也門內無人相助者惟兄弟今弟又夭死兄復旅食頻年手口所營一空於盜再秏於病羸體又不任勞作是天不欲我襄大事也但恨辜負此十餘年耳素蓄一婢至是遣去惟孑身焉蓋自裁之計決矣嗣後疾痛無虛日丙辰春女自知力不支欲鬻產營葬眾尼之不果成三月抄絕粒八日不死至夜投繯而絕女生於乾隆十九年八月十五日歿於嘉慶元年四月初四日得年四十三歲嗣子一名鳴珂方三歲女歿後所立叔子也

史氏曰貞女之死可雲從容就義矣其不死於夫爲舅姑也不死於舅姑爲葬舅姑及夫也至所積之資一秏於賊一秏於病內外親又零落殆盡而貞女不得不死矣嘗讀南史孝義傳諸曁東洿裏屠氏女孝飬父母及父母卒女以無兄弟誓守墳墓不嫁爲山刼所殺貞女之死一何其相類乎卒能感族人爲營葬立嗣則徐氏一宗非貞女幾幾不血食矣志定於中而嗣延於世所系豈淺選哉

〇新刻晏子春秋書後

晏子春秋一書前代入之儒家然觀史記孔子世家所載晏子對景公之言曰夫儒者滑稽而不可軌法倨敖自順不可以爲下崇喪遂哀破產厚塟不可以爲俗遊說乞貸不可以爲國云云是明與儒者爲難矣故其生平行事亦皆與儒者背馳唐柳宗元以爲墨氏之徒未爲無據近吾友孫君星衍校刋晏子深以宗元之說爲非謂晏子忠君愛國自當入之儒家然試思墨氏重趼救宋獨非忠君愛國者乎若必據此以爲儒墨之分則又一偏之見也惟宗元以晏子爲墨氏之徒微誤考墨在晏子之後當云其學近墨氏或雲開墨氏之先則可耳漢書藝文志墨子在孔子後

