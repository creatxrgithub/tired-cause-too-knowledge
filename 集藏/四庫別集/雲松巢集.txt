

欽定四庫全書

集部五

雲松巢集

別集類四

元

提要

﹝臣﹞等謹案雲松巢集三卷元朱希晦撰希晦樂淸人至正末隠居瑤川與四明吳主一簫臺趙彥銘遊詠雁山之中稱雁山三老明初有薦於朝者朝命未至而卒是集乃其子豳所編天臺鮑原宏爲之序正統中其元孫元諌刋板章陬又爲之序原宏序稱其飄逸放曠宗於李典雅雄壯宗於杜陬序稱其思致精深詞意丰贍滔滔汩汩如驚濤怒瀾蛟鼉出沒而可駭可愕今觀其詩五言詩气格頗淸而邊幅少狹興象未深數首以外詞旨略同七言稍爲振拔古體又勝於近體溯其宗派蓋瓣香於劍南一集原序所稱未爲篤論也

乾隆四十六年十月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●雲松巢集原序

初予在樂淸咨訪故老得瑤川朱先生希晦而惜其死矣先生當元季有詩名在士夫間而行檢尢峻潔可重時秉使節下甌越者如僉憲宋公學士貢公皆願見儀範以厲士風入國朝先生須髮皓白動合軌度幅巾短策徐行林壑望者以爲神仙中人郡邑始行鄕飲酒禮求齒徳崇髙名實相副足充大賓者而先生居首選予嘗廁翰林修撰趙君彥銘客席得見梅灣詩八首而楮尾先生自署姓名惟予謹圭誦再四不能去手因揚搉於眾曰古人謂名下無虛士信然也而每欲見其諸子求先生全集以觀未能也間嘗道經瑤奧瞻先生舊第在叢林間而菟裘有曰永春庵者輒式焉永樂五年秋予自京師還龍鳴山中而先生之子豳袖出雲松巢詩集謁予言曰豳先子平生之志發於詠歌者盡在是編願序以埀諸逺予謂詩自三百篇以後惟唐爲盛唐人以詩名者千餘家而李杜最著以故後世言詩者率以李杜爲大家數而宗之今觀是集其飄逸放曠者宗於李歟其典雅雄壯者宗於杜歟先生可謂善於學詩者矣惜予不得親見先生以談詩家利病而又慶其有子能守先生之家學也序而載名其上永樂五年十月晦日迪功郎伊府紀善天臺鮑原弘撰

雲松巢集者樂淸朱先生希晦所賦詠也先生家瑤川世有令徳自幼嗜學勵行有志於古人元季遭海內亂遂囊括不仕益閉戶讀書以究其業下筆才思泉湧而於詩尢工故因物寄情傷時感事凡有觸於外而動於中一於歌焉發之日增月積多至千餘篇扁其室曰雲松巢而稿因以名焉自先生沒迄今五六十載而瑰詞藻句往往傳誦於世予毎見而竊嘆之且以未獲覩其全集爲恨正統庚申其玄孫美從予讀書空明山中間嘗捧先生遺稿示予請爲之序予發而視之但見其思致精深詞意丰贍滔滔汩汩如驚濤怒瀾蛟鼉出沒而可駭可愕要其所至多有得於唐人大方家之心法而無雕琢委靡之气故沈潛反復累日不厭焉嘗因是推之先生以有爲之才不幸生於季世故形於言者澹然無求於時而怡然有安貧樂道之志往往自放於山巓水涯以寄其興而摸寫雲林泉石之幽以及艸木昆虫之變𨿽所寓不同而皆曲盡其妙至於閔時病俗婉詞諷刺又有得於風騷之遺意焉故玩其詞想其人而知先生之不遇爲可嘆也使其生於明時而出其所有以鳴國家之盛豈不偉哉𨿽然先生之志固不獲自見於世而其可以傳世埀後者未必不在乎是矧其諸孫咸有志以繼述而美方以俊又選爲郡庠生異時業成名就以昭先生之徳者尙有待也若然則是集之傳將彌久而彌彰矣奚待序而顯哉然美之請甚勤有不容於終黙者因書以歸之正統六年歲在辛酉四月初吉賜進士出身行在禮部主事臺郡章陬撰

雲松巢集原序

●欽定四庫全書

雲松巢集卷一

﹝明﹞朱希晦撰

○五言

寓興【四首】

乾坤一旅亭大夢幾時醒白髮無情極春來不再靑

山中無別事詩酒作生涯鬢雪空催老何由駐日車

山寺鐘聲歇夫寒睡起遲敲冰添硯水發興寫新詩

風塵猶澒洞江海轉深沈不作乘桴興徒懷擊楫心

○六言

江村冬日淸景

屋外梅花的皪籬邊澗水潺湲竟夕詩翁睡著不知雪滿前山

寒江獨釣

翠壁寒雲淡薄滄江老樹蕭疎輸與扁舟漁父一生意釣忘魚

雲山僧

樹暝煙生絕壁瀑流雨灑虛潭他日來尋懶瓉枯禪還許同參

秋日客懷

百歲光陰石火幾畨世事云萍試問誰人有藥能醫白髮重靑

梧葉聲中夜雨桂花香裏秋風巢幙偏驚客燕寄書不見徵鴻

桑落誰家有酒荷蓑客子無衣斜日江樓北望涼天鴻雁南歸

○七言

西湖

絲絲細雨弄春晴新水溪頭杜若生我欲與君攜酒去緑陰樹底聽啼鶯

客簫臺書懷

有客尋幽蹈紫霞杖藜入竹訪仙家相逢不道春光老門外溪風落棟花

雲山僧舎

千山萬水一枝筇身在煙霞第幾重最好雁邊秋色淨倚天空翠出芙蓉

秋日和韻

溪上危峯亂挿空雨晴蒼翠尙蒙蒙不堪昨夜西風急吹落半庭霜葉紅

次禦史端公遊簫臺韻

煙鎖千峯紫翠層隔溪幽鳥語相應碧桃花謝玉芝老不見神仙只見僧

寄友

不道愁中生白髮也知客裏對黃花淒涼正是陶元亮有酒無錢何處賖

戲簡叔向陳先生朋南阮君

名動竹林惟阮籍气吞湖海有元龍相逢一醉思茗飲細故不畱云夢胸

秋懷

怪底浮雲翳碧空千山秋水入溟蒙何當一掃羣陰盡坐看東方片日紅

酬李適庵

謾笑人生有底忙讀書堅坐白雲房孫陽未遇騏麟老空厄鹽車太上行

酬間上人

潮退滄江露石磯生緣千古一天衣葛藤牙蘗依前長影落長空寒鴈歸

和槐堂李先生韻

人生離別將柰何滄江渺渺山峩峩山花亂紅江水碧水流花謝春愁多

又

江山有待故人來好向春風酌緑醅啼鳥聲中春爛漫雨香昨夜碧桃開

喜雨

稻田渇水十日晴水車踏轉如雷鳴老夫中夜喜不極睡覺枕前聞雨聲

和趙翰林韻

脫卻春衫換酒來深杯勸客壯懷開生前萬事不如醉落日烏啼金粟堆

寄友

雨過溪頭鳥篆沙溪山深處野人家門前桃李都飛盡又見春光到楝花

和謝玉堂歸老趙修撰

佳客乘閒訪隱居旋沽村酒鱠溪魚燈前忽憶十年事畱宿壺山夜讀書

用趙修撰先生韻

結屋山中逺市囂雨餘荒徑長蓬蒿平生身外無他事勸客尊前有濁醪

夏日山居

九衢赫赫漲塵埃車馬憧憧自往來爭似山人忘世念枕書髙臥竹扉開

寄天則上人

老年衰病藥相扶豈有神仙碧玉壺睡起不知春雨過半畦佳菊沒榛蕪

次回峯西堂韻

孤云無住亦無依長向空中自在飛情素本來無一物何須惜別更畱衣

次李二丈韻

看花醉眼不須扶花下長歌擊唾壺回首荒城春較晚淡煙疎雨緑平蕪

春日有懷

無邊花栁競芳春醉眼看來幾度新今日曲江風景別落紅飛絮正愁人

次回峯韻

暖日浮煙翠欲消四山空寂境蕭條飽參禪老庭前栢不問劉郎觀裏桃

○五言律

淨名寺【鴈山十八剎之最勝者】

才入淸涼境憑髙意豁然山橫煙簇簇澑滴雨涓涓靜坐維摩室微參達摩禪秦名人已逺遺像閱千年【秦名故事見鴈山誌】

寄無際老禪

萬事不掛服把茅還蓋頭林深従鹿臥海闊任鷗浮圓澤三生契曹溪一宿畱我牽塵業在衰白總成休

失鴈

畜爾經年久懸知羽翮長別來應念侶秋至忽南翔遽欲摩云漢能無戀稻粱更防機事密羅网不虛張

感時

陰霾昏日月妖气塞乾坤戰血流淮水音塵隔薊門浮榮槐蟻集叢謗棘蠅喧欲效東陵隠終身老種園

又

觸目傷時事干戈郁未開百年馳白日萬里漲黃埃廢苑猶花栁荒城但艸萊登樓作賦罷不獨仲宣哀

秋日詠懷

老作衡門士長思栗裏翁鬢添今日白顏減向時紅滿地蒺藜雨一天鴻鴈風傷心看江水日夜只流東

又

天地一今古江山幾別離浮雲蒼狗變急景白駒馳老去猶詩律憂來更酒巵自従弦絕後無復覓鐘期

感秋

時光隨過鳥身世寄蜉蝣漠漠江云晚蕭蕭塞雨秋杜陵長戀闕王粲獨登樓故國今戎馬南徵尙未休

時事

貧病知交態驅馳愧老身薊門深雨雪淮海暗風塵𨿽有樓船將能無柱石臣會須安反側早晚畵麒麟

軒居

何處淨芳襟晴軒俯碧岑鉤簾賖月色隠幾快人心世道有榮辱雲山無古今吾生何太晚側耳聴虞琴

傷時

嘆息王綱廢由來戰伐頻周墟半禾黍秦籍總灰塵鳯去雲霄暮雞鳴風雨晨至今流渭水空憶釣魚人

春日自況

江邊雨初過正是踏靑時載酒興不淺杖藜行較遲日陰團碧樹風暖韻黃鸝與客恣遊賞醉來還賦詩

期倪従事不至用韻以寄

天地雙蓬鬢江湖一酒杯不因佳客至爭得好懷開拄頰看山坐登樓待月來黎明還送別歌罷重徘徊

次韻答李適庵

泛渚輕鷗並啼霜旅鴈孤池幽心自佚路險意何須蘭茝香堪佩茅茨細可誅榮名安足羨耕釣乃吾徒

答李廣文

不有封侯相安能食肉飛溪山猶發興魚鳥自忘機曳杖看云去褰衣步月歸驪珠忽在手怪底吐光輝

次韻答友

天地等逆旅利名俱惱人蓬萊三萬里莊木八千春白積巾中雪紅飛陌上塵人生行樂耳杖履素相親

次韻答叔向陳君

之子當時傑人中見不多豫章蟠厚地砥柱障狂波富貴須行樂棲遲足嘯歌相逢尊有酒莫惜飲如何

次韻懷友

江山供逺眺萬景倍淒淸煙樹連秋色霜鐘報曉晴憂時雙鬢攺戀闕寸心明誰識杜陵老長吟涕泗傾

漫興偶成

擾擾貪名者驅馳易白頭江山長不攺歲月急如流且盡一尊酒共消千古愁可憐金穀廢人去月當樓

寫懷

試拂靑萍劍頻銜白玉杯容顏不再好笑口幾時開水滿魚兒出泥香燕子來江山千古意臨眺重徘徊

約友

川嶽自今古陰陽相主賓紅塵紛野馬白日少間人忽忽身將老欣欣物自春相知有朋舊簮盍莫辭頻

簡雪心安上人

意行無逺近得得扣柴扉鼎出金芽細盤堆紫蕨肥看云忘世慮指日悟禪機錯比陶元亮重來盡醉歸

簡叔恭蔡先生

舉世紛讒舌鋒芒不可幹驅車嗤阮籍學易慕丁寛試問黃河險何如蜀道難太平無補報只有寸心丹

春日訪友人

行尋春艸徑坐敞白雲扉展席面流水抱琴看翠微紛紛浮世攺落落故人稀尙意陶徵士柴車日暮歸

寫懷

急景催人老能令鬢有霜淸時思俊傑拔萃愧材良鵬鷃自髙下鶴鳬終短長山牕讀書罷靜坐一鑪香

春日

春來鋤藥圃客去掩柴扃衰鬢不重緑好山依舊靑微名空自絆大夢幾時醒已悟身如寄乾坤一旅亭

次韻謝簫臺葉成翁

市上一區足人間萬事非把杯邀月上隠幾看雲歸宇宙身將老山林興不違幾時來鴈蕩長嘯豁巖扉

上楊指揮將軍

聖主登宸極奎躔爛逺天新開丹鳯詔瑞紀赤烏年山野搜遺逸朝廷集俊賢老農還喜劇買犢事春田

次鄭成翁韻

鄭老欣相遇杯浮竹葉淸江闗秋已半山雨夜初晴河映疎星淡牕懸片月明悠然縦談笑懷抱爲君傾

和李子光韻

門外客初到坐聞流水聲看書蕓葉亂醉酒燭花明夜靜河漢白秋髙霜露淸玄心開一笑詩思忽然生

能仁方丈

山中松桂老濃翠郁紛紛水壯蛟龍气風髙鴻鴈羣浮嵐晴後見疎罄夜深聞卻憶龎居士衰年屏俗氛

雲松巢集卷一

●欽定四庫全書

雲松巢集卷二

﹝明﹞朱希晦撰

○七言律詩【五十四首】

大龍湫【卽能仁寺大瀑布】

入眼千峯翠作堆喜尋龍鴈窟中來半崕有日飛晴雪一壑無雲吼怒雷駐錫已知尊者意揮毫空想謫仙才忘歸亭下忘歸客手弄潺湲坐碧苔【忘歸亭在瀑布下】

送王田著作歸赤城

江海飄飄萬里身醉遊隨處樂天眞地無王气非佳地人有方瞳是異人可恨龍盤遺建業誰憐魚腹葬靈均明朝杯酒還相別愁送驪駒又送春

夏日書懷

滄江無處不風波欲理扁舟可柰何白髮生涯人已老緑陰時節雨偏多杯傾鸚鵡同誰醉劍拂蛟龍彊自歌蓋世功名非我事終期結屋臥云蘿

和習之鄭先生韻

愧我才疎齒俊髦也知文物勝弓刀松邊展捲白日靜桞下系舟春水髙自昔襟期同鄭老當今藻鑑失山濤憑誰說與觀風使要活疲民去吏饕

感懷

自嘆頺然一老翁十年奔走鬢飛蓬中原虎鬥干戈滿四海人憂杼軸空葛亮平生恢復計汾陽材略中興功何當逺望舂陵郭佳气朝來正鬱蔥

排悶簡王同善囦上人

流光過眼已侵尋富貴何須滿塢金人世自生今日事朋交不攺向時心管寜老去常烏帽元亮歸來只素琴記取歲寒同雅操長松靑映栢森森

秋興

月明何處亂啼烏坐久徒憐永夜䢐千里闗山雙雪鬢百年城郭半煙蕪穆生謝病先辭楚張翰知機逺憶吳衰晚不如歸隱好故山隨處且樵蘇

寄周廷石

門外曽無長者車一身奔走豈安居誰憐杜老長爲客我怪洪喬不寄書煙色春歸楊栁底雨香紅入杏花初溪山咫尺風塵隔卻憶人情會面疎

有所思

虛聞將帥擁彤戈勇鋭誰如馬伏波幾處烽煙連夜急四郊風雨向秋多最憐絕漢歌長鵠卻怪長安饜紫駞俛仰乾坤增感慨悠悠身世定如何

有感

城東向晚進風涼思酒無由入醉鄕人壽不同天地老客愁應共水雲長滄江風轉蘆花起舊圃秋深艸蔓長安得歸來遂幽意呼童淨掃讀書牀

傷時

流年華髮兩相催眼底煙塵郁不開太息有人趨玉食可憐無地築金臺城邊向晚黃狐立海外何年白雉來萬事何如一醉好且須洗盞酌春醅

時危

初聞羣盜起河北胡乃流毒江東西落日空城見煙樹秋風滿地喧霜鼙人忍貪殘作蛇豕疇能憤切誅鯨鯢中興自古須將相濟時有策安黔黎

悼時

北風獵獵吹沙塵天陰雨雪愁殺人江湖萬頃舞蛟蜃山藪千年藏鳯麟蘇卿使節未歸漢商皓采芝先避秦重華世逺不復見嗟哉風俗何由淳

自嘆

匠石搜林棄樗散不材何敢玷簮裾家貧麤有千金帚國難曽無一箭書今日總戎師管葛明時徵士用嚴徐野人不作功名念欲效陶朱共養魚

憂時

總憐黃鵠久離羣隻影孤飛日暮云淮海十年流戰血楚天萬里接妖氛淒涼王粲登樓賦感慨相如諭蜀文自古英雄亦何限幾人戡亂樹功勛

和友人韻

誰能餐玉駐顏光兩鬢都消鏡裏霜豈有雄文驅海鱷恨無長矢射天狼十年南國風塵滿千古東陵艸蔓荒興發會應尋範蠡扁舟散髮弄滄浪

別雲山老禪

風流老禪思不羈悠然邂逅川水湄謾笑支郎愛神駿素聞玄度能工詩天闗九重守虎豹江海萬傾生蛟螭棗大如瓜信可食何時徑往尋安期

別囦上人

鼎食何如飽蕨薇由來富貴履危機鶴鳬依舊自長短鹿馬至今誰是非每好問奇兼醉酒那堪惜別更畱衣人生聚散知何處風送秋云一片飛

簡李二丈

滿地兵塵暗夕烽可憐憔悴更衰容故人消息沈雙鯉白日光輝轉六龍適意久■﹝扌棄﹞拈濁酒發音誰觧奏黃鐘管寜已向遼東去欲買扁舟恨莫従

與夏彥伯

白首相聞非一日靑春傾蓋動兼旬艱難總爲泛舟役羈旅乃得連牀親鳯凰叫月簫臺夜蛟蜃翻云玉澑春此別何時重會面不堪回首隔風塵

答沙都事

尙憶當年羽葆乘河流如帶繞山岡男兒墮地四方誌竹帛埀名千古香越石枕戈終破敵蘇卿持節未歸鄕慨予疎懶成何事祇合藏身老墨莊

次韻簡緱山侯徳詢徽之二徵士

幽尋杖策遶林泉隨處遨遊興灑然曽向山中招隱士欲來海上候神仙云深丹竈長瑤艸水滿石池生碧蓮薄暮憑闌時送目白鷗飛雪點江煙

次韻簡仲謙倪公叔向陳先生

老夫頭白猶眼靑喜瞻北斗聮文星陳生飯客甑忘簟倪子業儒鋤帶經矯矯龍蛇出大澤翩翩鸞鳯摩靑冥方今徵賢急如渇會見戔帛輝林坰

予傷時不古知老將至嘆息成詩呈諸同志

涇水何曽混渭流心忘寵辱自無憂底須老執揚雄戟且復閒尋範蠡舟不見越裳來白雉徒聞蜀嶺過金牛由來感慨闗人事回首春風憶舊遊

送天衢首座還故山【鳯凰山今在海中去永嘉界可三百里元時航商所集國初禁絕以杜倭冦】

鳯凰山上瞻華蓋師住白雲知幾重海日樓臺金翡翠天風亭榭玉芙容已經大頂騎馴虎更向靈源覓臥龍昨日逺公曽有約禪余看雪最髙峯

寄習之鄭先生

人生異路分云泥山尊酒緑思同攜雪色上頭老冉冉風聲落葉涼淒淒南陽深處尙龍臥北蕩空山惟鴈啼何日相期遊汗漫手弄白日淩丹梯

贈倪仲謙

江海鷗盟幸未寒曽將尺素問平安每懷徐孺空懸榻卻憶逢萌早掛冠半夜明星連寶劍九秋淸露溢銅盤誰能授我長生訣白日丹成生羽翰

次竹隠二弟韻

僑居村僻面江郊又見蘭階玉樹髙兩袖秋風停野騎半篙秋水漾漁舠別來毎憶歌棠棣老去猶聞愛絳桃惆悵對牀空有約幾回風雨夜蕭騷

懷古寄友

昆侖峯頂何巍哉五城樓闕天中開坐招洪崖駐羽蓋笑把西母傾霞杯古今人世一大夢英雄霸業仍堪哀銅仙淚潸承露掌野鳥歌上瑯琊臺

答璣上人

巖扉晝靜白雲生一枕松濤入夢淸華髮故應知老態淡交還復見眞情參玄已悟三乘法汗簡何須萬古名我住蕩南君蕩北平生懷抱幾時傾

簡彥明趙徵君

羲和鞭日竹蒼冥百年世事如雲萍自憐老去鬢俱攺誰道春來愁不醒野岸風微栁花白江津水暖蒲芽靑鱠雪紅肥社醅熟幾時一到河山亭

次適庵李先生韻

悠悠身世更何如布褐由來勝錦裾今日岐陽無鳯鳥秋風笠澤有鱸魚功名底用傳身後道業還應繼緒餘更好買田深築室相期黃髮老巖居

春晚感懷寄李廣文

玄髮經年半已斑避喧何計入深山我無大藥能醫老誰有眞金肯買閒三月花開反惹恨幾時酒醒一開顏別來若有新詩句好倩郵筒日往還

酬申屠翰林

人中至寶識璠玙詞气飄飄遇子虛五夜南宮曽賜被十年東觀飽看書賓筵秩秩尊三老祖帳紛紛饑二疏吳越溪山信淸美杖藜隨處勝安車

和韻簡天則上人

涼風裊裊晚秋天潮落雙門纜客船【永嘉郡城北有二門郭璞所以立名雙門】九陌黃塵蓬鬢底一籬香露菊花邊故鄕鱸鱠牽歸思近砌蛩聲攪夜眠不道分攜成逺別幾時林下細談禪

九日

秋晚林臯木葉飛涼風裊裊鴈南歸自慚席上著烏帽不見門前來白衣甕滿香雲醅酒熟盤飛紅雪鱠鱸肥興來隨處堪行樂何必佩茰登翠微

呈丹霞老禪

一蓑風雨一漁竿家近梅花涉水灘投報已無靑玉案駐顏寜有紫金丹龎公老去獨耕峴李願従來久隠盤自古山林有遺逸敢將名字動天官

次韻謝東白葉先生

三徑歸來細竹斑山人本性愛丘山紫扉半掩紅塵滿詩句長哦白日閒豪气固應嗤梓澤幽棲不獨羨商顏舊傳卻老方應驗我欲相従問大還

訪雙溪上人不遇

雙澗縈回石徑微煙嵐分翠濕人衣松林夜靜鶴初睡花院日長僧未歸萬里雲霄飛錫逺半江風浪渡杯遲無緣相見空相憶自嘆心期與願違

述懷寄劉休休居士

云遶靑山水遶溪隠居滋味只羮藜春風底事生華髮暮景何須待紫泥寫罷素書無鴈過喚回淸夢有猿啼長安市上多年少賜錦紛紛競鬭雞

營壽壙

在世徒懷身外憂漢家陵墓已荒丘烏鳶奪食終難忍龍虎圖形莫浪求千載空遺兩翁仲百年同是一浮漚何如早約柴桑老結社得隨惠逺遊

依韻奉謝原禮先生

枕溪住處溪水深竹樹云屯靑滿林摩詰詩爲有聲畫淵明趣在無弦琴鵷鸞衝霄五彩翮騏驎伏櫪千里心雄篇贈我細把玩光價豈止雙南金

次潘北山鄭叔允韻

閒來興趣倍淸新自愛靑山作主賓天上幾時停白日世間何處避紅塵鶯花滿目娯佳景雞黍同盟憶故人笑我年衰才較拙敢將一曲和陽春

臈日偕葉東白蔡伯恭登西岑

絕頂云生一徑通寒生短髮卻天風千年物色闌干外萬井人家圖畫中宿雨亂滋嵐樹碧朝暾深浴海波紅我來欲訪香山社醉酒長吟憶逺公

寄天寜方丈

霜樹蕭蕭萬葉丹誰憐倦客尙江幹性情每向詩中寫勲業何須鏡裏看萬里江山秋月老一天星斗夜光寒近來滿目多荊棘始信人間行路艱

簡士舉陳教諭

憶昨天南獨倚樓徳星烱烱夜悠悠賈生名重醇儒列韓愈才髙博士流老去囊中無長物由來皮裏有春秋他年禁直皇居近天祿書多待校讎

呈浦云趙修撰

憶昔承恩入禁闈儒林便覺有光輝九重旭日開金殿五色春云照錦衣庠序人思三老去都門祖餞二疏歸歸耕幸喜身康健雨足東臯隴麥肥

劉休休病起

買得南山爲卜居靑松緑竹蔭吾廬日長門外堪羅雀水滿溪頭好釣魚脫粟飽時過禁臠杖藜行處當安車家僮忽報長須至喜接平安一紙書

寓興

白髮園丁喜種園謾將方法教兒孫土膏有力須培本鎌鐵無情莫刈根葵藿不堪資鼎食韭菘麤足媚盤飡吞腥啄腐今何限誰識芳鮮味獨完

寄適庵李先生

九衢轍迹黃塵滿一隙駒陰白日過俗事絆人淸興少山尊畱客好懷多懸知李白偏能賦卻羨秦靑最善歌自古榮名身外事耕云只合老巖阿

書懷呈同志

今古浮榮不足論一生旅寓任乾坤輪囷謾長千年木濩落還成五石樽誰復掛冠辭漢闕客多鼓瑟向齊門野人自信無機事年老何妨且灌園

用韻簡叔向陳先生

門前車馬紛如蟻艸徑幽深肯暫過老去馮唐饒髮白歸來季子得金多春江水闊魚初上曉樹煙開鳥欲歌賴有故人相慰籍杖藜數數到巖阿

寄李適庵陳叔向二先生

中年作惡不勝情無復芳尊酒共傾老我韶華如逝水多君詩律似長城江東千里暮云合池上幾回春艸生想見憑闌亦淸絕陰陰緑樹有啼鶯

幽居漫興

地絕塵喧境自寛溪南山色坐中看竹吹緑霧沾書帙花發紅雲映藥欄常養泰和知气壯不求徵祿得心安自従一笑忘魚後年老何曽把釣竿

雲松巢集卷二

●欽定四庫全書

雲松巢集卷三

﹝明﹞朱希晦撰

○古選【四十五首】

憎鵑

吾聞反哺烏至孝有純徳鳥中比曽參傳誦人皆識又聞馴化雉翔集在咫尺陌上隨行車飲啄自朝夕嗟爾蜀幸帝愚暗亡其國遊魂化爲鵑物理固莫測一身尙羈旅羽毛亦虛飾生雛百鳥巢螻蟻竟飽食春風口流血有恨啼不息侯門拂笙竽豪客紛彈射豈不思南歸奮飛摧短翼何如雉與烏飛鳴隨所適

和囦上人愛松吟

眾木與時謝孤松自寒色深根逺莫移老幹益堪惜溪南有餘地塵外頗幽寂手種一萬枝心期二千尺風雲歘交會雨露浸生息他日此盤桓淸陰覆泉石

比述

軒轅初鑄鼎鼎成乃登仙龍髯不可攀白日飛上天嗟予墮世网安得窮山川鼎湖渺何許悵望秋風前

又

寶鏡何團團光輝瑩冰雪疑是造化鑪神工初鑄出又疑廣寒宮飛墮一片月照人不照心紅顏易衰歇

又

彤弓如半月力挽二石彊戡亂乃見用櫜鞬寜又藏應弦不虛發狐兔焉敢當疇能挾長矢爲我殪天狼

又

東南有美箭出自稽山竹初發號哀猿再發落飛鵠憶射聊城書功成一何速賢哉魯連子千古仰髙躅

自述

老鶴復老鶴籠中稀飲啄豈無萬里心髙飛向寥廓

又

君看堂上燕差池自雙飛一朝秋風起巢空何處歸

又

驅車出城東禾黍生故宮君看兩銅駝臥此荊棘中

又

驅車經北邙悲歌淚如水君看冢累累埋沒蓬蒿裏

所思

鸚鵡本聰慧不與凡鳥同因以巧言語何由脫樊籠

又

百舌復百舌間闗弄春晴讒臣在君側巧語誰爲聴

又

門前好楊栁春風揺緑絲花飛亂白雪靑春能幾時

雜詠

戶樞動不朽源水流不濁修身保天和味道得眞樂

又

北叟塞上馬秦人宮中鹿語黙知是非得失見禍福

又

嗟彼橫江鯨一朝著釣餌何如五總龜曳尾泥塗裏

上陳員外

荊山郁嵳峩屹立髙摩空光輝韞奇璞瑞气成白虹艸木借餘潤飛雨靑蒙蒙懸知有至寶追琢煩良工連城未易酬美價璠玙同行將獻天子持入光明宮

和謝一源上人

道人來蜃江移席秋夜深天髙明月出淸輝浴波心道人來鴈蕩懸錫靑松岑瀑布落晴雪煙霏生夕陰謝公去已逺遺迹誰能尋詎那宴坐處千古開禪林蓮宮聳突兀布地皆黃金何時一洗耳試聴穎師琴平生屐幾兩亦有山水淫懸知羣鳥中有此孤鳯音行當謝世事與子同浮沈

和簡叔向陳先生仲謙倪公

我家雁蕩南嘯傲雲松下平生伯牙弦不恨知音寡晚交倪與陳荏苒幾寒夏騏驎日千里鼓車豈合駕緬思昌黎公低頭拜東野文潤三峽流毫端恣揮灑奮飛旣胡越有懷不可寫新詩來啟予滄江珠盈把於時月露淸竹葉灩金斚遺音鏘鈞韶古意薄風雅遙瞻徳星聚烱烱光照夜漢廷方渇賢平步登金馬譬如磥砢材匠石豈云捨寜爲汲黯戅無效齊王假披肝見精誠結舌類喑啞古來英雄人起自耕隱者

次本之侯先生【侯居緱山宋節毅公侯畐之孫】

憶昔抱長劍去作東南遊緱山髙刺天翠遶藏書樓修竹淨三徑往來惟羊裘蒼龍未變化紫鳯曽棲不上攬明月輝下盼滄江流酒酣發長嘯萬籟生淸秋別來難再晤柰此人事稠每懷招隠處桂老山更幽隠士不可招援桂聊淹畱賦詩且自樂斗祿烏足謀

納涼

無事解衣坐超然心境空深林翳炎日萬壑來天風閒停白羽扇試拂朱絲桐醉罷不知夕月生滄海東

自述

槿花不終朝幽蘭有餘香朝遊詩書圃夕憇翰墨場飽食待秋實過眼捐春芳疇能事形役奔走白日忙男兒生墮地壯志在四方胡爲守一室鬱鬱徒悲傷何由寫胸臆酣酒竭罍觴髙飛羨黃鵠矯翮淩雲蒼

除夕

麒麟在靈圃瑞世爲禎祥五蹄而一角形類非犬羊西狩不得時折足遭鉏商宣尼空悲嘆涕淚沾襟裳

嘆世

乾坤一開辟日月常往來朱顏不再好白髮專相催曠視藐萬古榮名安在哉遁世有餘樂何必求蓬萊

答東白葉徵士

至寶惟人材所寶非全璧緬懷古聖賢俯仰流汗赤龍媒日千里逺道如所適一鳴萬馬瘖見之皆辟易伯樂𨿽相知不辧驪黃色斯人去我久千載猶旦夕偉哉東白翁平生數親炙南望吹簫臺矯首空嘆息何時一相見鬥酒澆胸臆醉酒且勿言中心期飽徳

寫懷

人生有定分胡爲亂天常尺土乃培塿散樗非棟梁觀魚慕莊子禦馬思王良丈夫貴知已鬰郁徒自傷

又

野老何愚庸團形従大塊林居玩淸景悠然與心會佳菊沒榛叢幽蘭伍蕭艾歲晚冰霰交見之徒感慨

又

巢居不厭客況乃佳客至擷蔬薦濁醪談經得眞趣歸云度遙岑斜日在髙樹對飲須盡歡何時復相遇人生能幾何行樂貴適意不見萍與蓬飄飄無定處搔首仍踟躕臨風發長喟

雜詠

威鳯備五彩羽毛一何奇歘乘長風起誤落天南陲朝食瑯玕實暮棲瓊樹枝行當淩八極斥鷃焉敢窺

自況擬古

風波在平地世路幾瞿塘懷哉賢哲人千載能畱芳懸知蕭艾多不比猗蘭香老翁聊自笑髮短心甚長

又

羲和鞭六龍白日不我待讀書竟無成坐惜朱顏攺長安誇鬭雞豪華豈長在何由得成仙髙飛向蓬海

又

人生天地間儵若塵棲艸恨無大藥資容顏豈長好白璧終銷毀靑松亦枯槁飲酒且放懷毋爲嘆衰老

又

隠士居丘園衡門守荒寂啜菽甘有餘飲水淸無極嗤彼誇毗兒浮榮定何益梓澤今已空春風蔓茨棘

自述

吾聞漢中郎琴斵焦桐尾縆以朱絲繩遺音中宮徵上弦操白雪下弦彈緑水世無賞音人誰能一傾耳

又

狂世等浮雲變態何紛紛龍媒行萬里恥與駑駘羣自従周道廢雅頌不復陳願言繼先哲千載埀淸芬

又

羣書日夜讀往往皆陳編何如窮物理朗悟心中天坐來萬想滅靈府何翛然所思在良友使我長悁悁

山居自況

嗟予任疎懶落落負明時玄髮儵已攺素心終不移焚香讀周易觴酒調朱絲所樂在衝澹浮名良可嗤

齒疾

我今老將至輔車邀病魔一語不出口終朝臥林阿退之念脫落幼輿能嘯歌蔬食滋味少咽漱津液多眼明幸讀書流年任蹉跎

答汪謙之先生

江城滿樓臺月夜吹笙簫神仙集華蓋鸞鵠來丹霄中有羽衣客舉手欣相招扶桑朝出日溟海秋翻濤一身藐八極禦气時遊遨悠然視天宇萬古同泬寥卻思臥玄圃天雞弄嘐嘐饑餐金光艸渇飲玉巵醪何當乘淸風躡鯉隨琴髙

自述寄友

十月天雨霜木葉半凋悴巨海增波瀾羣峯獻蒼翠身居一窩中意出萬象外喜聞古人言頗勝俗客對設席羅酒漿未飲已心醉曜靈急西馳盛年豈能再送子才出門天風舞蘭佩

義鶻行

林深結暝色蒼翠揺煙霏維時春夏交眾鳥巢髙枝於中有雙鸛卵育常及時舂鉏亦有托旦夕欣相依雄飛逺求食雌來哺其兒啁啾聒人耳坐厭腥風吹羣雛半黃口翅短爭習飛間或遭彈射滋味焉足奇弱者彊之食感慨徒傷悲海鷹何従來鷙猛一何酷騫騰復盤旋意欲餵饑腹老拳不空施利嘴貪食肉鸛兮善護巢飛鳴急驅逐鷹兮𨿽善揚饕饞豈知足鳥雛賴生全脫禍免茶毒扶弱在抑彊足以厲風俗豈不見兄弟怒鬩墻夫妻讎反目卹憐當救災惇姻須睦族禽鳥尙急義人情何反復吾言非箴規履行宜自朂

臥云捲爲陳去題

吾聞神仙人中有希夷子冥棲華山顚髙臥白雲裏

和友人韻

孤桐生髙岡幽蘭出深谷雨露含碧滋煙霞媚幽獨佩惟楚客紉琴待良工斵嗟彼春風前紛紛艷花木

和彥逺葉先生韻

姬周得天下亂臣才十軰王綱一解紐政教何茫昧宣尼抱麟泣此意誰能會従來六籍灰文風委蒿艾窮兵尙專徵豈識包桑計故國悲黍離日落寒云翳吾聞昔盛時蓂莢生堯砌

冬雨嘆

癸卯冬十月海陬气侯偏風南忽風北寒燠非常年縕袍禦還脫長箑揮不捐胡爲黃落時花卉紛爭妍虫鳴應蟄戶虹見飲長川兼旬苦霧密暝與癡云連深泥污后土行潦淩髙原農夫輟耒耜勞嘆心悁悁二麥不得種饑坑詎能塡格鬭況未息中原擁戈鋋天家重租稅瘡痏誰能憐安得倚天劍一掃開靑天金烏任騰翥出自扶桑顚陽光照六合比屋俱歡然

○古風

月夜放歌海

云捲盡明月來天光鏡碧無纎埃嘯歌於此興不淺美人對坐飛瓊杯碧桃花香夜初靜露滴衣裳怯淸冷安得兩翼飛上天爲渠拂拭山河影乾坤一照越光明就中殺卻妖蟇精上訴天公契人意免教朔望生虧盈玄霜搗成誰可食好向仙娥問消息服之到老無饑渇贏得讀書眼常碧

有感

君不見千里馬有時困羈靮不遇九方歅龍文更誰識又不見五彩鳯有時鎩羽翮不如鶩與雞聚族自爭食人生遭轗軻俯仰今猶昔賢有不黔突聖有不暖席聖賢尙棲棲我獨何惻惻但恐白日沈年光竟虛擲乾坤等蘧廬壽命非金石願餐不死藥蓬瀛杳難覓乘化復奚疑委心任所適故國遺銅駝秋風暗荊棘霸圖有興衰人事無休息矯首望歸云鴻飛楚天碧

贈國恕先生客中識面始見如故

先生卜築依林藪編蓬爲門甕爲牖心造羲皇太古前道傳鄒魯千年後隠遁寜非鶡冠流龍鐘已是龎眉叟子眞谷口自耕巖中散山陽空鍛栁平生視世一浮埃富貴於身復何有牀上常堆元晏書尊中滿泛柴桑酒興發揮毫黒電飛粲粲驪珠驚落手詩成不啻萬人傳吟罷如聞百靈走五嶽之中泰華尊下視羣山俱培塿我因流寓偶相逢識面便似知心友藹然和气卽陽春徒爾芳妍映衰朽劇談不了淸夜䢐光動文星逼南斗人生會合良有時嘆息歡娯豈能久起來擊劍爲君歌歌長劍作蛟龍吼明朝別去遙相思渭北江東幾回首

客邸中秋對月

去年中秋秋月圓浩歌對酒淸無眠煙霏滅盡人境寂仰看明月懸中天今年客裏中秋月靜裛金波更淸絕可憐有月客無酒不照歡娯照離別夜闌淅淅西風涼月中老桂吹天香悠然長嘯動歸興坐久零露沾衣裳浮世悲歡何足數庾樓赤壁俱塵土風流已往明月來山色江聲自今古

雪夜放歌

羲和羲和鞭六龍白日西飛幾時歇舊年已去新年來苦厭兵塵尙騷屑嗟予流寓客未歸年老思家心欲折江云黯慘北風來一夜雨花吹作雪夜長祇有夢還家夢破衾稜冷如鐵起看宇宙絕纎埃彷佛三山白銀闕羣陰漸滅陽气回栁眼舒春艸芽出君不見漢袁安僵臥閉門膚欲裂一朝富貴來逼人經邦論道稱材傑又不見唐杜甫饑走荒山淚成血致君有術徒自憐布褐許身侔稷契我今齒落百不堪況乃疎頑臨事拙願銷兵甲事春農四海淸平萬民悅

秋夜長

秋夜長不成寐牀前月光白如紙歌窈窕懷淸泠夜中怪底荒雞鳴倒裳起舞感慨作乾坤無處無戈兵空山孤鶴更淸唳憂懷欲寫茫無際坐看黃葉墜我前零露漙漙下庭砌明星爛爛銀漢橫銅壺滴滴刻漏長事殊興極聴轉悄夜如何其渠未央秋夜長長如此年來誰識徵夫苦忍拋兒女戍邊城婦事姑嫜應門戶嗟爾羣棲烏繞樹徒驚飛豈知孤鳯凰集彼朝陽枝可以舞簫韶銜瑞圖一四海混八區鳯兮鳯兮覽徳輝鳯兮鳯兮覽徳輝

寄雲山寺僧人艸堂

白雲深羃羃靑山郁峩峩道人無住著柰此靑山何山中艸堂花映戶禪味由來最淸苦嗟予寥落徒相思身絆塵緣乃逺阻李鄴侯懶瓉公平生道气長塞胸法中老將人中雄曽翻硯水作玄雨號令神物驅蛟龍朅來談笑九天上坐使六合生華風蒼生戢戢俱在甄陶中公今頋我如有意會飛杖錫淩蒼空

答元易陳先生

人生自古多離別尺書逺寄何由徹短世光陰過隙駒坐覺朱顏易衰歇君看喬嶽千尺松挺立蒼然傲霜雪風來彷佛蒼龍吟六月淸寒換炎熱槿花𨿽榮不足論朝開暮落香已絕只今尙憶江湖遊扣舷一歌寛我憂腰間老劍欲飛動紫气鬱鬱橫淸秋虛名役人浪自苦黃塵兩鬢風颼颼千古乾坤等逆旅百年生死同浮漚君不見鴟夷子功成去養魚千頭

藤杖贈西原道人

山人贈爾藤一枝怪形偃蹇如蛟螭平生丘壑我所愛魑魅驚走安敢窺梓潼當年贈桃竹書閣照夜然靑藜吁嗟古人迹已逺能無此物相扶持趙州八十始行腳芒鞋健步雙龎眉登山涉水覽幽勝意倦未必忘歸期舊傳化龍不復見能解虎鬭安足奇吾師履行極平坦世人方寸生九疑雲山住處本禪寂猿鳥爲伴眞相知大千由來在腳底要探理窟窮玄機鼓枻還従甬東去出門一笑孤雲飛

簡子文林訓導

東風落盡辛夷花遙憶美人天一涯美人久別音信杳想見只今雙鬢華山房幽深市囂逺白日枕書眠碧霞崖髙瀑布灑晴雪淨洗石鼎烹春茶平生靑紫不掛眼榮名絆人安足誇當年我來訪遺迹拄杖看云著雙屐玉簫吹斷鳯不來但見千峯倚天碧臺前日夜溪水流金星光動溪中石【邑志西溪有金星石石點點如金星】脫身擬欲恣幽棲坐占瓊臺煉金液衰年悞墮塵网中齒豁頭童竟何益

和戴文凖

材重椅桐價璧瑜山川淸气孕魁奇談經奪席輸年少獨步當今更有誰君如局促轅下駒平生志气壯萬夫虞卿窮愁書始著孟軻好辧言非迂今人𨿽生古人後古人豈與今人殊要吞五車在胸次取之無盡用有餘聖賢道脈傳不冺名懸萬代日月俱致君唐虞比稷契豈但可托六尺孤文風逺揚起頺俗才行傑出稱醇儒我今見君一傾蓋情同魚水交歡娯丈夫重義輕富貴厚顏濫祿非吾徒卻笑揚郎老執戟一官不徙誰吹噓多君韞櫝同美玉不待善價安肯沽何妨教兒壓新酒長歌且鱠松江鱸

○五言長律

借韻簡叔向陳先生

干戈尋滿地愁殺杜陵人云蔽靑霄日風揚碧海塵積骸腥血滿飛檄羽毛新倦坐憑烏幾長吟岸白綸擁麾思宿將伏闕憶忠臣何日梟羣冦餘波澤四民朝廷安反側艸莽足容身會見祠郊廟歌詩薦白麟

次韻自述寄連隠君

林下棲遲好一窩天地春流年催白髮隨分守淸貧伯樂能知馬商鉏不識麟素琴當掛壁黃卷久堆塵交友慕徐穉従人嘲子云世情多反復道味獨醇眞田野深禾黍溪流半藻蘋白雲閒伴鶴明月靜窺人釃酒能無醉論文會有因相期遊汗漫垂釣漢江濵

答李子光

羣雞混野鶴意气獨昻昻誰料紅塵裏能逢白玉郎雙鳬俱北翥一鴈獨南翔久別何須嘆相思豈易量聲名過沈鮑制作擬班揚笑我人材拙何如襪綫長流年悲白髮卻老慕仙方僅得淸而瘦終期壽且昌籬邊栽細菊徑底植修篁抱甕田畦外操觚澗水傍蹉跎千里志愁絕九回膓公子多文翰天葩壓眾芳朝廷崇禮樂歌頌美成康堂上萊衣舞階前藼艸香瑤琴彈緑綺雅調合淸商指日羅英俊承恩步玉堂

和包原彬韻

旅食京華日鶯啼上苑春魯連惟仗義範叔不辭貧絕域來龍馬淸時出鳯麟襟懷開霽月談笑接淸塵滄海三枝樹靑霄五色云酒傾香味別詩寫性情眞吳地追遊好龍山入夢頻煙花如媚客風雨似畱人男子生何幸朋交素有因遙知理歸楫隨處覓通津

答適庵李先生韻

價髙由少室望重自元紘奕世遺簮笏淸時識鑑衡文章尊賈董智勇賤黥彭珪璧含餘潤塤箎協正聲嶽分嵩峻極源出渭流淸賓館憐巢幕侯門恥饜鯖平生惇夙好俊逸藹芳聲律已綱常正塡心道義精鶉懸衣可結毫健筆能耕詩壘時堅壁詞場夜斫營別來常慕藺何日遂班荊紫气寜臨頋函關枉候偵風姿勞我夢月旦與誰評栢厲淩霜操葵傾向日誠朝廷嚴戰伐川澤困漁徵羣豎凶猶活諸公憤不平器欹因滿覆弨弛在排檠漕待木牛運功須汗馬成輪云知變態金石見交情煙瘴連淮海風塵隔薊城行當洗兵甲且復酌杯鐺擊壤歡農父傳書走價伻山林聊自逸猿鳥不須驚鳯闕瞻佳士雞窻憶舊盟蓬蒿棲仲蔚松菊媚淵明琴調朝飛雉笙歌午囀鶯乾坤萬里在寒暑四時更愁髮長千丈吟髭白數莖窮居仍野處坎止任流行相去如吳越思君太瘦生

雲松巢集卷三

●雲松巢集後序

雲松先生諫七世祖也以詩名於元季與四明吳主一蕭臺趙彥銘先生遊詠鴈山中時稱爲鴈山三老先生之詩淸麗簡亮不事纎巧感慨詠嘆而有餘思元人多尙辭而意或不足是以興趣漠然而音節無聞先生以不求仕進故得專心肆力所謂淸麗簡亮者鏘鏘乎可以振唐人之遺響而下視元季之萎弱者矣先生爲人甘貧樂隠遭亂避地所至多與文士交名山勝境遊覽殆徧自梅溪西轉永嘉之柯村羈旅數年至國初四方底定然後歸時已老矣有司嘗以姓名著薦剡不及領朝命而卒平生不事生業田止數十畆僅供飦粥臨終令悉入祠堂以奉祭祀𨿽有五子而分寸無所預以所作雲松巢詩集一冊端硯一方古本文選一帙付諸子曰汝可守此無忘我素志詩各體凡數千首不能盡刻錄噫子孫若諫者愚騃不肖安能盡探先生之所蘊而去取哉姑舉其易知而易習者以訓吾宗之子孫而已耳然多淸麗簡亮而有格力自可以入大方家而名於後世矣諫不肖不敢以愚騃辭謹輯成集復序於末云嘉靖七年秋九月朔旦七世孫諫謹序

雲松巢集後序

