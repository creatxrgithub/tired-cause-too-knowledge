瑤峯集

﹝淸﹞王爾烈撰﹝近人﹞金毓黻輯錄

●目錄

敍

卷上

卷下

附錄

●瑤峯集敍

遼陽王瑤峯先生以文章書法鳴於幹嘉之盛更以二甲進士第一人入翰林爲侍從臣洊升卿貳至今邑之父老每喜談其軼事𨿽至婦人孺子亦能舉其姓名所以致此誠非偶然蓋科名之見重於世人也久矣余訪求先生遺著積有歲時僅見同邑孫氏棄藏先生手寫詩卷一冊題曰同遊千山詩錄所錄凡六十首自作之外兼錄同遊之詩如楊君實趙文源石瑞昌金璨章王杏邨王穆齋皆邑人之能詩者其人其詩皆賴此冊以存不可謂非幸也余又別見一卷題曰錄遊千山舊作呈芝圃同年亦爲先生手寫凡錄詩十五首大抵見於前卷而多所攺定又有爲前卷所不載者而芝圃亦不知爲何許人先生嘗稱芝圃爲同年又讀書於祖越寺或亦爲遼陽人兩卷旣有異同爰爲一一考訂具錄於簡亦一時之雪泥鴻爪也先生爲乾隆辛卯進士而千山之遊則在丁酉歲蓋通籍後六年也寄穆齋詩敍有丁酉服闋入都之語則先生之遊千山適當居憂之日此又可考而知者張文貞公【玉書】遊千頂山記謂元皇慶中直學士陳景元撰僧雪庵碑言僧自醫巫閭駐馬大安後移居鴨綠江復還香巖具有異迹敍其始末頗詳而先生似未寓目故其題雪庵碑詩初稿頗以唐太宗遣使賜碑之傳說爲可信迨後拓得皇慶二字始知其妄而易之蓋張公遊山時碑所刓缺才七八字至先生時則僅餘數字故考訂有難易之殊也先生生八子次名志騏曾與錦州金科豫同肄業沈陽書院乾隆五十五年朝鮮柳氏【得恭】撰灤陽錄曾略言之同遊詩錄所載之志翰志鰲則其三四兩子也志翰字西園並見紀於常理齋殉節錄往聞王君心之述王氏之世系甚悉故備知八子之名玆可以互證矣余於遊千山詩以外又搜得文九首詩三首因釐爲上下兩卷以遊千山詩爲上卷余爲下卷命名曰瑤峯集並就所知疏考如右嗚乎先生之詩世不多見今經冥搜苦索而所得者僅此設不爲之刊布流傳卽此所得之戔戔者亦將隨刀兵水火以俱盡是誠後生小子之責而不容稍緩者也世尙傳鈔先生試帖詩若干首余以其非傳世行遠之作且不足以重先生故置而不錄讀者諒焉同邑後學金毓黻謹識

●瑤峯集卷上

遼陽王爾烈瑤峯撰

邑後學金毓黻輯錄

同遊千山詩錄

遊千山詩補遺

◆同遊千山詩錄◆

遊山約

同遊詩小序

詠千山詩

自隆阜嶺至七嶺

過釣君臺

初至

漫興

龍泉寺

龍泉寺

吐符應生

瓶峯古松

殿前龍潭

獅子峯

前題

前題

臥象峯

西閣客燈

贈龍泉張上人

龍泉寺

龍泉寺

西閣夜

獅子峯

南泉庵

獨往祖越寺

祖越寺

來鶴亭

自石門至西明庵

普安觀

普安觀

普安觀

普安觀

普安觀

普安觀

普安觀

五佛頂

五佛頂

五佛頂

五佛頂

五佛頂

五佛頂

自龍泉徒步至香巖行三十里偕潤溥淳叟杏邨瑞昌數君

自龍泉乘車由雙峯至香巖寺

自龍泉乘車由雙峯至香巖寺

香巖寺

香巖寺

香巖寺

香巖寺

雪庵塔

煉魔石

觀音閣

觀音閣

仙人臺

雪庵碑

紀遊

紀遊

紀遊

香巖寺值雨

香巖寺值雨

三寺紀景戲作排律五十韻

欲至大安寺不果

附牓字聯語

大殿對聯

前殿聯

東禪堂聯

東客堂

西閣

西禪堂

匾聯跋語

○遊山約

文章跌宕昔人采五嶽之奇秀色崚嶒吾地有千山之勝春深遊屐與花鳥而偕來暇日詩情爲林泉以勾引爰謀夙好共協衷懷幸藉名區一新耳目敬啟諸公約於孟夏之初乘此淸和之候同循繡陌先覓龍泉舊日所曾遊當更識匡廬眞面良辰不可負何獨讓靈運幽襟行樂貴於及時遊山亦且有道是行也擇老成爲領袖【王君潤溥主持遊事】以免紛歧依眞率爲規條不分賓主盤餐惟資果腹何事珍羞壺觴尢可暢懷寧拘斗石屏管弦之嘈雜靜聽禽韻泉聲息杖履於朝昏不廢詩牌碁局次第而歷諸寺樂則不疲從容以盡所長奇則不厭期自甲而至癸觀亦可以止矣人由少以及多樂不若與眾焉若僕者久居皐座亦思石上談經暫別鴛聯且免松間喝道詎無心以出岫竊有意於學山九百九十九峯本不滿千峯之數【黃裳讀馮律天千山遊記書後千山者奇峭插天靑嶂立共九百九十九峯以其近千故名千山云】三百六旬六日何妨偸旬日之閒下箸常惜萬錢且作買山之費【每人遊費十千文】探懷猶有尺錦足爲攬勝之資願附驥尾以相從聊假霜毫以共白丁酉三月瑤峯爾烈啟

○同遊詩小序

四月四日蓬萊王君潤溥遷安徐君淳叟濟南李君龍文同郡楊君君實趙君文源石君瑞昌金君燦章曁吾家杏邨叔穆齋兄皆如約而集惟敬哉劉君已有成約旣而以家事不果來戴君釐東以有職守亦未預餘乃偕諸君及翰鰲二子少長共十二人出城南車騎迆邐由隆阜嶺至七嶺午餐於旅捨日夕至龍泉寺擇西閣爲棲止之所自龍泉次及祖越寺普安觀南泉庵凡遊四日初九日由西嶺策杖徒步過石橋至香巖寺車從皆轉自七嶺道雙峯亦至焉畱三日將遂至大安不果十二日由雙峯以歸凡得詩若干首同遊者亦各有作並錄之以志一時之興將歸時龍泉僧以紙索書眾以爲施門聯以紀遊乃儗聯句並牓字附記於後

○詠千山詩

千山發脈於長白長白髙遠可望而不可卽然觀千山之盤結崒嵂備極化工之巧而長白可知矣恭讀聖祖仁皇帝禦制入千山詩三章睿賞切至皇上禦制望千山詩一章有華嶽泰岱應齊峻之句千山得此自足擅勝千古惟聖祖東巡時前此荒廢未甚開薙蓋生聚甫殷聖心深爲軫念恐有勞費也迨皇上六龍遙駐仰體至意亦未幸臨而其地處偏僻日久益以頹敝故往往使星東下便道來遊未嘗不驚其峯巒之秀拔而惜其補綴之失宜亦未遑奏請兩朝聖制建勒穹碑爲山林增色固以寺中庳狹不敢褻也然名山待至人而顯又幸地托丰鎬山靈應不無厚望焉恭賦二詩以明其意爰錄之以爲諸篇之冠爾烈謹記

髙山天作帝王州長白尊居望莫由一石一泉皆化育千華千頂孰雕鎪【千華山千頂山皆見香巖寺明代碑記曰千山者蓋俗簡其字】水無四瀆原依海【松鶴老人遵千山記有繞以江湖匡廬衡嶽當不能過之語故云】山不三公豈屑侯擅勝生輝應有日豳岐翹首翠華遊

玉勒朱旗淸晏時茅堂石徑一委蛇【樹杪朱旗出藤陰玉勒遇��茅堂小橋危石徑穿皆聖祖入千山禦制詩句】孝思自遡丰岐業睿賞長畱典誥詞華岱仰聞稱偉俊滄溟應待眺瑰奇【禦制望千山詩華嶽泰岱句已見序文又句云何時長嘯眺滄海注據盛京通誌香巖寺有仙人臺俯瞰滄海如布兒席】松聲泉韻如相語寶字天文乞勒碑

按張玉書遊千山記遼陽城南五十里爲千頂山山多奇峯巑岏稠疊不可指屈故名千頂

○自隆阜嶺至七嶺

王爾烈瑤峯

輕雲疏雨灑郊坰野曠天髙眼乍醒艸色初分深淺碧峯頭遙露短長靑輪蹄已洗千山水煙靄猶藏五寺形二十餘年成闊別漫將塵事述山靈

○過釣君臺

瑤峯

拋書攬勝釣臺過全副千山馬首羅我欲攜將懷袖去作爲筆格日摩挲

○初至

王徳純穆齋

入谷初欣緣澗道乘髙忽又度虛岑參差石勢云行細寂寞禪關樹鎖深單袷衣衫偏映水燻風桃杏自成林廿年不到名山處南北峯頭費遠尋

○漫興

穆齋

迎夏南郊養麥天乘閒遊覽詣名禪幾重翠色羣峯上無限煙嵐夕照邊祇樹有陰眠伏虎野花無意落啼鵑同遊萃處多英俊興到秋毫致灑然

○龍泉寺

穆齋

煙霞深鎖梵王宮石壁蒼苔路幾重山入半空風作雨泉流曲澗水爲龍亂搖云影千株樹怒吼濤聲萬个松興至登臨渾不倦夕陽忽聽講堂鐘

○龍泉寺

瑤峯

舊踏龍泉有屐痕今來西閣閱朝昏層軒歷落峯巒入疊嶂森嚴日月吞瀑水時飛巖際雨怪松皆走石間根幽奇兩擅應雄長一字爲褒須更論【松鶴老人遊記品題諸勝謂祖越以奇龍泉以幽余謂龍泉兼幽奇而有之】

○吐符應生

瑤峯

四大字在龍泉寺主峯明隆慶三載巡遼侍禦盛泰宇題刻考蔡伯喈陳太邱碑銘峩峩崇嶽吐符降神盛公所題義蓋本此前此惟五峯道人十六景詩序知其大意亦未詳所出而且以本朝列聖龍飛羣賢虎步當之餘謂盛侍禦系明臣不過形容山之靈秀至我朝眞人勃興震旦又非崧生嶽降之可比矣

繡衣題刻郁崇岡鐵畫端嚴歷歲長降嶽文宗周大雅吐符詞鑄漢中郎應驚翠巘橫坤軸豈識飛神出震方注目峯頭思一解濯纓泉水自湯湯【濯纓泉卽在峯下】

按末二句又作天際華泉從此出淸流千載固金湯

○瓶峯古松【爲十六景之一然此峯尢奇者其上短松十數株佶屈可愛】

瑤峯

西閣依云築孤峯近砌斜石無凡土壤松帶古煙霞偃蹇天相壓參差日欲遮生枯雙幻影謹並畫圖誇

按又一瑤峯手寫本後四句攺作翠壁倚天劍靑鬟簪佛花臨窗得奇絕歌詠興無涯附注云據松鶴老人遊記西閣孤峯其上小松數株佶屈如畫時康熙癸酉巳距八十餘年猶小松也

○殿前龍潭

穆齋

一泓飛瀉似銀河分作僧家趣轉多香泛雨花盈石沼聲隨鐘磬出煙蘿常因手掬輕搖月縱使風聲不起波臨此旣能明本性乘蘆度海竟如何

○獅子峯

趙學泗文源

猙獰髙踞鎭龍泉護法西來不計年三乘參時醒也未一聲長喚應幡然

○前題

石琮瑞昌

豈是巉巖石天然護法師奇形藏渾沌猛气露之而松下千年伏鐘邊盡日窺一聲長吼處萬嶺走熊羆

○前題

瑤峯

西域何時來向東不施爪距鎭羣雄綠苔毛彩靑松發聲應蒲牢萬壑空

○臥象峯

瑞昌

一峯空半落色象自昂然有齒曾聞戒全身且聽禪駝將云外日吸得谷中泉已解生公法低頭學睡仙

○西閣客燈

瑤峯

危巖結構兩三間短竹疏窗笑語閒昏黑羣峯但無覩下方應訝火鈴還

○贈龍泉張上人

穆齋

多年老衲卻魔關歷盡紅塵事事刪靜坐蒲團忘晝夜深參旨偈得淸閒萬緣空去心如水三乘覺來身似仙偶近上方聞說法雨花點醒石頭頑

○龍泉寺

王志翰

聞道龍泉別有天今朝放眼一欣然初逢甘雨滋羣翠更當晴日鎖輕煙怪石崢嶸形欲搏髙峯羅列勢相連襟懷闊落收奇趣世上培塿盡可捐

○龍泉寺

王志鰲

石徑逼靑霄袤延步屣勞回頭千嶂合仰面一峯髙塔置懸崖峻亭依古壁牢上方羣動息泉響自滔滔

○西閣夜

志翰

精藍結構碧雲間淸夜優遊樂意關仙境乍看松鬱鬱龍泉時瀉水潺潺參差四面髙峯繞皎潔中天片月彎獅口猶傳無盡意鐘聲響徹萬山間

○獅子峯

志鰲

逸气崢嶸梵宇前爾宜髙臥護龍泉彩球欲問拋何處三五中天月正圓

○南泉庵

志鰲

有心欲訪蓬瀛路無意還來羽客居好是天臺今誤到桃花深處鳥聲遲

○獨往祖越寺

穆齋

獨來祖越意閒閒彳於徐行曲徑間亂石如迎偏斷續層巖相識尙縈環振衣身到虯龍背入洞肩齊羅漢班年近古稀知不健丹梯萬丈也能攀

○祖越寺【一本作又爲前題刻者解嘲所云前題卽詠彌勒峯之詩別見附錄】

瑤峯

峯外奇峯一上松神仙應向此間逢穿林風勁來香象【龍泉寺象峯爲此寺所共】守洞云深嘯老龍【羅漢洞前有松坡】玉匱流傳黃帝事靑城髣髴丈人封昔人自有看山眼五嶽何難一腹容【寺中彌勒峯如巨人垂腹趺坐其上刻曰獨鎭羣嶽向無詳其義者考玉匱經黃帝披山通道徧歷五嶽封蜀中靑城山以爲五嶽丈人乃嶽瀆之上司眞仙之崇秩一月之內羣嶽再朝此則所謂獨鎭羣嶽者也題者蓋以彌勒與丈人俱取形似以比其靈異耳又按杜光庭靑城山記岷山連峯接岫千里不絕靑城乃第一峯也今祖越爲入山第一寺而此峯亦第一峯也杜記又云前號靑城後號大面其實一也與彌勒垂腹義益相近則四字之取於玉匱經可無疑矣四字後又直行四字曰含澤宣气此蓋因前四字而別有會心者也按春秋說題詞山之爲言宣也含澤布气調五神也此四字所本然如此則凡山皆可題何必在彌勒峯考黃庭經五嶽之云彭亨注五藏之气爲五嶽之云則亦本彌勒垂腹之意而爲之矣又按漢書郊祀樂歌云五神相包四鄰系祠祭太一太一者道家所謂心君五神則五藏也】

按一本首句一字作松三句風勁作眞見四句云深作時聞七句昔作遊

○來鶴亭

瑤峯

祖越寺南山有亭舊無題牓寺僧名曰接官亭以遊山者皆先至此也余以其名俗甚易之曰來鶴蓋據通誌丁令威系本郡人而千山五寺並無遺迹未免闕如聊以此補之亦仿放鶴之意云爾

襄平城郭近山垠丁令歸時華表存五剎不聞畱姓字千年何獨覓兒孫靈波渺渺雲煙幻【盛京通誌丁令威學道於太平府靈波山中】僧塔累累艸樹繁誰共靑山不生滅鶴來應爲問眞源

按一本第二句丁令歸時作丁令威來

○石門至西明庵【石門亦名南天門】

瑤峯

仙闕碧蘿封微聞度午鐘簾垂寧辧水【石門內有滴水巖宛然珍珠簾也】云合不知松人逐飄飄屐音聽落落筇誰知淩絕頂有客不能從【上此庵自澗壑中行樹木蓊翳盤磴險仄踰七八里始到是日同列者潤溥淳叟杏邨穆齋文源龍文翰鰲及從者數人瑞昌以舊遊不欲上君實燦章皆憚其難望石門而歸】

○普安觀

穆齋

久視普安巖谷峻同人偏欲一優遊蓮臺望處眞還隱磨蟻行來去反畱太乙陰連杳與似巨靈擘破渾同儔登壇始見回峯影何用昏曛到上頭

○普安觀

王致禮杏邨

攀枝踏石陟層巓斗室悠然別有天趺坐片時心頓靜世人漫道我逃禪

○普安觀

文源

攝衣扶杖到西明石磴盤回澗水鳴仙洞淩虛松籟細波騰雲湧萬峯迎

○普安觀

瑞昌

西觀崚嶒勢不羣送君步步出紅塵依稀猶似當年景曾否山靈問故人

○普安觀

瑤峯

路盤之字到層雲蘭若牕臨眾壑紛欲倩荊關寫奇態麻皴斧劈墨氤氳

○普安觀

志翰

盤回鳥道碧蘿牽歷盡層巒到洞天忽見羣峯來腳下始知身已在云邊

○普安觀

志鰲

崚嶒狹路步時艱到處遊人意乍閒翠見面前排樹樹靑看腳底起山山墻邊花色今猶古洞裏仙人去不還安得雲中來白鶴岧峣佛頂不愁攀

○五佛頂

穆齋

昔年曾向南康過佛頂儼然五老峯煙樹蒼茫迷鹿洞雲巖垠堮露仙蹤位數依稀符節合形容輝映海天重久別廬山眞面目風規隱隱一相逢

○五佛頂

文源

森列峯頭五佛尊云衣松蓋護昆侖登臨已覺天相近欲摘星辰誰與論

○五佛頂

瑞昌

諸君齊上最髙巓我不登臨意也牽莫怪攀援今獨後神遊早在眾人先

○五佛頂

瑤峯

石關祇許側身上佛頂直堪引手捫已使羣峯來腳下從前艱步不須論

○五佛頂

志翰

奇峯峭立欲摩天一徑崎嶇入渺然僧榻暫眠身似蝶飄飄還欲上髙巓

○五佛頂

志鰲

森然五佛白雲居倒掛孤松路轉奇有意振衣淩絕頂心知走險不如夷

○自龍泉徒步至香巖行三十里偕潤溥淳叟杏邨瑞昌數君

瑤峯

龍泉玆已別送客水蕭蕭迢遞來西嶺盤桓坐石橋陸茶方共飲葛杖又相招僧指香巖寺仙臺路未遙香巖初入處樵徑曲如弓排劍靑峯立攢云緣【緣﹕綠】樹叢泉聞鏗爾韻衣受快哉風足力寧知倦猶存琢句功

○自龍泉乘車由雙峯至香巖寺

志翰

己就香巖路龍泉一望迷探幽欣自【自﹕目】朗攬勝任車遲緣【緣﹕綠】樹看難盡靑峯別作奇誰云仙境渺時至白雲居

○自龍泉乘車由雙峯至香巖寺

志鰲

西閣踟躕別出門趣更眞雲飛知送客花笑欲畱人徑轉泉聲細車停鳥語新遙看仙境出掩映別嶙峋

○香巖寺

穆齋

風景香巖更不同諸峯環繞勢淩空層巒拔地連雲起峭壁撐天帶雨蒙翠列芙蓉籠佛殿靑抽玉筍表勝【勝﹕神】功無邊勝迹誰能寫圖畫天開萬古雄

○香巖寺

瑤峯

峯巒覽盡玆爲秀濃淡由來本色兼畫筆誰能工透瘦雨窗恰好稱廉纖碁臨滄海千年局石煉紅塵百丈炎惟有白雲惜靑翠每將輕藹護峯尖

按一本首二句作仙蹤獨向此中潛樹色山姿異所瞻又三句透作皺末句每作常五句下注云奕碁臺於此寺爲近六句下注云雪庵有煉魔石

○香巖寺

楊時華君實

著鞭不讓眾人先鳥引花迎入洞天鸚鵡缽盂皆勝迹誰云此地勝龍泉

○香巖寺

瑞昌

遙憶當年往返頻詎期此日又遄臻寺僧但解迎新客野鳥猶知喚故人松院棋枰今古幻苔花碑字歲年湮香巖勝迹難更僕辜負同遊細問津

○雪庵塔

瑞昌

尋碑問字考前賢知是隋唐有道仙屈指丹成經五代飛身塔築已千年想應舍利光常在故爾菩提水似泉石不能言空擬議个中誰解妙機緣

○雪庵塔

瑞昌

尋碑問字考前賢知是隋唐有道仙屈指丹成經五代飛身塔築已千年想應舍利光常在故爾菩提水似泉石不能言空擬議个中誰解妙機緣

○煉魔石【一本題作觀煉魔石】

瑤峯

仙人堂下路嵯峨密樹牽衣傴僂過身到夾峯穿穴蟻面臨圓石乘潮鼉孤僧打七經風雪眾客參三畏薜蘿【寺有上中下三夾峯此爲上夾峯入石洞後轉身而出乃得上石邊有明萬曆碑皆記雪庵修煉事有云打七煉魔長坐不臥僧家以打坐爲打七也路旣險仄同遊者至洞前皆欲上不果得觀此石者二三人而巳】豈爲煉魔來此地詩魔翻恐更增多

按一本題下有序云此爲雪庵煉魔石較祖越者尢險由夾峯曲洞而上至石所已難故但云觀焉而己三四兩句作身到夾峯回不得面臨危石詫如何

○觀音閣【一本題作登觀音閣】

瑤峯

履險如夷藉此心從容身已到髙岑缽盂歷歷來丹竈鸚鵡翩翩向竹林碑字模糊苔作篆【亦明碑在石門內苔斑碧綠尢可愛】琪花芬馥葉成陰何時微志能粗了手結茅亭抱膝吟

按一本題下有序云閣極髙其上處中道一轉極險左爲髙壁右乃深澗𨿽不過一兩步而投足處止容半跬寺僧前導以帶曳之乃屏息以過旣過皆悚然同遊金公至戰栗不能成語又三句來作依第六句下注云閣地平坦有屋址二三間有碑積苔斑駁花陰滿地丁香玫瑰尙開餘者茂密多不能知其名

○觀音閣

金玫璨章

壯心期不負今遊大士相招到上頭仙境豈容人久坐非因崄巘不能畱

○仙人臺【一本作仙人奕碁臺】

瑤峯

天風吹輕衣縹渺立絕頂碁聲若可聞欲上梯痕迥俯視屏障開層疊靑碧醒萬象羅吾前所歷皆炯炯荒碑紀丙午零落難細詗蝸篆古虫魚苔斑漢彜鼎忽看峭壁來髙力破溟涬下臨無底壑石稜劍戟挺奇絕動心魂長嘯驚儕等

按第十一句蝸篆古虫魚一本作摩挲未忍去又第十七句魂作魄

○雪庵碑

瑤峯

靑山閱滄桑人與泉流逝碑字詔來玆片石功非細探奇入千山稽古感興替坐臥讀其間半皆隆嘉歲【明嘉靖隆慶】尢多萬曆年衰晚恣壯麗最後至香巖墻背樹翳翳貞瑉屹然存字有褚虞勢風雨所泐蝕歲月難審諦一石告我知隱躍出艸際曰維唐貞觀航海使星詣雪庵異迹聞賜予有嘉惠厥賜碑與牌碑以表禪慧環山爲之田銅牌乃符契明碑盡可僕此碑有攸系雪庵方外人何以感唐帝幼安與方彥徳使頑鈍勵芳徽豈不彰表閭殊未逮

按一本題下有序云碑在寺之東廊後大樹下屹然露立額篆金公雪庵塔碑六字尙完好餘多不可辧其未剝者字類聖教序頗可觀而末行歲月模糊難識傍有前明斷碑言其事頗詳以爲唐太宗遣使賜碑按盛京通誌雪庵爲元時人何以言唐是必有誤疑而闕之姑以俟考又第三句碑字一本作碑以第六句下增榛莽搜龍蛇苔蘚積連綴第十二句墻背一本作屋後又風雨所泐蝕以下四句作所識十二三餘者難審諦歲月已模糊倀倀覓無計一石若有知斷爛出艸際第【第字下脫二字】十六句銅牌乃一本作牌以爲第【第字下脫二字】十七句明碑盡可僕以下一本作斯言殊可疑附會滋謬戾金公本元人何以云唐帝殘闕未可論姑使雲煙衛

○紀遊

王浩潤溥

海上蓬萊昔已遊千山登眺又從頭龍泉縹渺雲間住佛頂岧嶤天上游如水月明山作島淩空梵宇蜃爲樓此中名勝侔東魯特爲精藍十日畱

○紀遊

徐培基淳叟

山海雄關外棲遲數十秋登仙聞白鶴攬勝逐淸流石上松誰著窗前畫不收幾朝遊賞地回想尙夷猶

○紀遊

龍文

萍蹤遊覽此追陪故國他鄕孰勝哉趵突泉從平地起濯纓水自半山來奇松觸石穿松窟鳥道登峯拜佛臺曾憶髫齡瞻泰岱依稀隔海共崔嵬

○香巖寺值雨

志翰

石上云初合牕前雨乍浮煙埃收嶺外瀑布掛峯頭坐聽泉聲急行看樹色幽欲歸心尙戀淸趣更相畱

○香巖寺值雨

志鰲

空山四月乍驚秋曉啟疏窗滿目幽玉塔初看云影重龍池旋聽水聲浮峯排四面靑逾出樹列千重翠欲流本是龍眠著色畫淋漓又與米家侔

○三寺紀景戲作排律五十韻

瑤峯

屐齒拋來久風塵二十秋千峯欣共賞三剎快相畱西閣依云臥龍泉盡�遊淨瓶牕外得螺黛海中浮盤石龍余尾松門塔在眸獅鳴鐘向口象臥鼻垂頭雙牖東堂爽層階佛座幽數椽彌勒殿萬卷藏經樓日飲濯纓水閒聽喚婦鳩潄瓊書可搨符吐義當求【以上龍泉寺】試覓南泉道桃花幾誤劉言尋祖越寺蜨夢頓忘周羣嶽眞堪鎖松坡果不侔輪囷捫太極欹側駐髙邱有洞窈而曲無梁阻且修振衣詩憶左畱迹地非緱飽飯招提別迂途景物搜井深八角甃亭敞四山收歸路同談虎夕陽已下牛客燈聊共息佛頂更爲謀浴佛香花日探奇鸞鶴儔天門穿石壁滴水翫珠旒緣磴行如蟻淩虛坐似舟西明石觀舊龍井水泉優路絕松能接崖懸足憚投奚奴矜健捷鋌險邁猨猴爾輩殊堪羨先生今且休此行眞卓犖來日應優遊【以上祖越寺及五佛頂】僧指香巖路笻扶碧嶺陬蕨芽同采采麥浪漸悠悠烹茗石橋憩傾壺楓樹庥遲回行九曲縹渺到三洲峯對關門似尖多筆架猶炷香雲篆裊坡繡罽茵柔鸚鵡飛堪喚缽孟【孟﹕盂】黝若髹通明山透月夾縫路登虯塔矗千尋壁龍潛百丈湫方枰仙所奕髙閣佛之郵花雨臺存矣危巖魔煉不井連當陸羽橋斷割鴻溝奇絕雪庵塔穹兮葛氏甌虛中甘露貯覆手玉丸摳水淺無盈涸年多閱電漚荒碑如褉帖殘字露銀鉤文以唐宗勑石於貞觀鎪何其平燹亂乃爾重緇流金衲應非俗銅牌或有由誅茅伊自始攬勝此其尢後者誰乘鶴吾儕豈學鷗短言聊紀實罣漏待相酬【以上香巖寺】

○欲至大安寺不果

瑤峯

登陟猶餘濟勝才回車何日望崔嵬髙峯入夢如經眼萬壑當門祇望梅【松鶴遊記謂大安以雄曠勝又云自寺門中南望則前此諸峯皆在平地千態萬狀畢獻目前】遊子莫聞鸞鳳嘯大夫皆作棟梁材【寺中萬松林最爲奇勝有數百年物近爲寺僧售伐無遺聞者惋惜】不須山水說殘剩靈秀應多雨露培

○附牓字聯語【龍泉寺】

瑤峯

前殿額無

東堂

具美

西閣

瓊島虛舟

○大殿對聯

長白髮祥疊嶂層巒朝拱遙看千笏列

龍泉擅勝深庭幽壑巡遊曾引六龍來

○前殿聯

龍之爲靈昭昭降雨出雲何必獨推東嶽

泉之不捨混混煙波柳浪無難更作西湖

○東禪堂聯

不若者當驅龍象獅都來作鎭

相需者難遇松泉石互爲呈奇

○東客堂

泉水到僧廚俗腸盡洗

松風來客榻詩思頻催

○西閣

瓶松不厭牕前玩

燈火獨畱閣上名

室狹如舟蓬牕四啟峯圍岸

山深似鳥【鳥﹕島】松聲一派海生潮

○西禪堂

峯不必一千萬象已呈眞宰妙

景豈止十六四時當作會心遊

○匾聯跋語

丁酉孟夏之初同人爲千山之遊時則有蓬萊王潤溥【浩】濟南李龍文【玖】寧遠王杏村【致禮】遷安徐淳叟【培基】本郡王穆齋【徳純】趙文源【學泗】石瑞昌【琮】楊君實【時華】金燦章【玫】王瑤峯【爾烈】曁子志翰志鰲畱龍泉五日周遊諸勝所謂良辰美景賞心樂事洵不虛矣因書此額並題各殿廊柱聯非能模山範水聊以紀來遊歲月云

◆遊千山詩補遺◆

再入千山遊大安寺

王稔畦六十壽

吐符應生

龍泉寺

丁酉秋張蘭谷招遊龍泉夜中得雨泉韻淸佳因賦長句卽謝蘭谷

祖越寺

彌勒峯

寄穆齋煩搨雪庵碑

○再入千山遊大安寺

瑤峯

深箐層崖蛇虎居短衣匹馬過來初峯奇乍若逢髙士境別渾如讀異書雙闕洞開蒼壁迥萬山奔赴紺宮虛松林想見當時盛擁翠驚濤勢浩如

按一本三四兩句作髙峯磊落荊關筆幽徑嵚崎莊列書七八兩句作松林無復當時盛猶想濤聲興有餘

○王稔畦六十壽

瑤峯

日坐緇帷手一編鶴沙蹤迹渺雲煙燻陶盡染芝蘭气矍鑠誰量松柏年白傅千篇難獨美陶潛五子讓今賢何須問取丹砂訣共道先生是地仙

○吐符應生【攺舊作】

瑤峯

龍泉寺北髙峯舊刻此四大字款云隆慶二載巡遼禦史盛泰宇題人皆莫解其義五峯僧十六景詩序知其大意而未詳所出余考蔡伯喈所撰陳太邱碑有雲峨峨崇嶽吐符降神侍禦所題蓋本此亦取大雅崧髙之義五峯遂以本朝龍興當之餘謂侍禦系勝國臣不應及此然亦爲之讖矣

磨崖深刻字靑蒼三百年來義莫詳降嶽文宗周大雅吐符詞鑄漢中郎峯頭日早扶桑近【此峯髙於諸峯日出先照之】石竇泉髙玉井香【峯之旁石罅中出泉爲濯纓泉最淸冽】星使徒驚神秀在豈知王業肇東方

○龍泉寺【攺舊作】

瑤峯

鳥引花迎到寺門翠屏環擁紺宮尊一千峯裏煙霞勝十六景中圖畫存絕壁時懸云外屋怪松皆走石間根來遊總向西堂宿瓊島虛舟愜夢魂【西閣庋懸崖之上室狹而長如舟然每晨起雲海蒼茫儼片帆在蓬島中也余故題云瓊島虛舟爲額以懸之】

○丁酉秋張蘭谷招遊龍泉夜中得雨泉韻淸佳因賦長句卽謝蘭谷

瑤峯

龍泉之龍去爲霖泉不自潤收淸音朅來招提已三至流水空對無弦琴金錢敬卜神如貺夜半淋浪聞枕上曉來羣山擁濕雲松根石罅波激蕩開唇鼓吻龍作聲鈞天樂作虞球鳴入耳喧騰轉幽靜到眼活潑還晶瑩此時髯龍吹細籟白帝驂龍揚風斾巨象呼吸獅子鳴噴雷翻雪眾聲會入夜禪龕龍吐珠羣仙影動開瓊琚夢榻渾忘身是我莊生蝴蝶飄蘧蘧一雨成奇伊誰力欲問山靈山默默此日相招飽意歸惠我豈惟多酒食

○祖越寺

瑤峯

祖越多奇境天工亦幼哉茨山七聖入蜀道五丁開岡迥鳥邊去洞深秋气來自無顚倒念不上煉魔臺

○彌勒峯

瑤峯

寺內髙峯如巨人垂腹趺坐據松鶴遊記爲彌勒峯今寺僧亦不知其名矣其上刻四大字曰獨鎭羣嶽又刻曰含澤宣气人皆莫解余按道家玉匱經云黃帝封蜀中靑城山爲五嶽丈人蓋羣山之崇秩一月之內羣嶽再朝此則所謂獨鎭羣嶽者也蓋靑城丈人取其形似而此峯亦宛像彌勒故借以爲贊其曰含澤宣气又取春秋說題辭之說山之爲言宣也含澤布气調五神也按黃庭經注五神謂五藏則取此以言彌勒之垂腹與前四字相發明耳然則皆出於僻典緯書徒以驚惑世俗殊無足取故特揭其所本以與來遊者共爲一噱云

彌勒髙峯像宛然坦懷趺坐眾峯前煙雲久飫彭亨腹文字誰劖混沌天山半僧歸猶喜客松陰榻靜且逃禪午鐘一飯山蔬飽乘興還尋十丈蓮【無梁�在蓮花峯上今人亦莫知自羅漢洞北望之其形儼然菡苕也】

○寄穆齋煩搨雪庵碑

瑤峯

丁酉余服闋入都時三通館方購四方金石遺文獨缺遼左余卽致書穆齋宗兄煩其訪求能搨之人共往橅之旣而所搨者非此碑因前書未言其何處也乃復寄詩促其復往求之詩內確指其地皆穆齋舊遊之所特未畱意於此耳

重煩登陟不辭疲片石當前竟未知久剝歲年元易誤忙裁書札致多疑千山最古推斯剎百載何人識此碑猶憶摩挲苔蘚處墻陰幽翳樹參差【碑在墻陰】

龜螭屹立未欹斜字勢軒昂虞褚家學士頭銜耐雨雪【碑前行有翰林直學士銜名數字】金公篆額足煙霞遠尋空費遊山屐細搨惟成畫足虵廊背雪庵碑卽此良心可惜用心差

非關舊事欲翻新往迹應憐撲面塵不辧元隋俗士誤何知今古野僧淳神如相護蹤猶在石不能言字可循同志於思今暇否【石瑞昌多須是知碑處者】但邀偕往不須詢

雅興應仍在賢勞已共知更尋樵徑去相約食瓜時眞面須重認深根可自披楊聲聞戛戛泉響和澌澌祕閣思添帙郵筒敬寄詩非君成勝事屬望復誰居【穆齋得此詩乃與王君照庵往求搨之得數十字尙淸楚而末有皇慶二字其疑始定乃進於館入金石錄矣】

瑤峯集卷上

●瑤峯集卷下

遼陽王爾烈瑤峯撰

邑後學金毓黻輯錄

文

詩

附錄

◆文◆

校刻常理齋愛吟艸序

續刻常理齋愛吟前艸序

附刻慈惺圃寄常理齋詩序

集錄愛吟艸題跋序

遼陽聖廟重修碑記

遼陽關帝廟重建東殿碑記

遼陽關帝廟重建旗桿補修戲樓及各工碑記

重修陶官屯關帝廟碑記

陶官屯關帝廟始建配房碑記

○校刻常理齋愛吟艸序

今昭忠祠享祀金川死事諸臣吾鄕常君紀與焉常君號理齋家於盛京城北九十里之棲霞堡爲人貌奇偉性尙忼爽文思淸拔尢嗜吟詠余蚤年耳其名介同學髙君惟欽慈君惺圃以訂交丁丑理齋登進士丙戌謁選銓曹時余以計偕入都因得朝夕過從縱談今古益服君之學識卓邁殊不可及旣而余以不第去理齋遂捧檄入蜀余方以百里其所優爲而以彼淸才逸气遇山水之奇將大有所發抒此行爲不虛矣何意不數年而金川構逆理齋竟死於賊余初聞之竊嘆夫豕突狼奔之際玉石俱焚不知其臨難之狀何如也是時余已入翰林求之國史昭忠傳則但云登春遇害別無紀載此外無可問詢惟付之太息而已乙未余以先君憂歸裏理齋之弟顯齋純聞之馳至余家言已具衣冠以葬荷蒙贈卹諸典請書黃將勒石表於墓且以墓門綽楔大字求書余欣然爲之燻沐敬題署名於後然意理齋必有著作藏於家顯齋固未之省也丙申之冬餘特造其廬以猶子禮請見太翁至墓所則已穹碑屹然翁仲華表森嚴壯觀矣再拜哭奠爲欷歔久之旣夕太翁畱宿乃徧出家人以次環列語昔嶺事因得悉其在賊中提刀上馬裂眥罵賊諸情狀不勝驚嘆以爲向之所期許今果不虛而更痛其埋沒於荒山燐火老親幼子哭望天涯天之位置才傑何竟如斯也問其生平著述則嗣子承武才十餘歲未能收拾余又爲之抱憾無可如何迄於今理齋之歿已十餘年矣嗣子已壯以蔭授直隸之唐縣宰恂謹不墜家聲念余爲父執且曾以著述爲問乃以所掇拾其先人諸遺稿請爲校刻檢之得愛吟艸一卷乃理齋手訂尙完好又有武功張洲所撰殉節錄一卷讀之且悲且喜曰何幸有此蓋自丙戌別後其身所經歷其才所展布皆宛然如親見之而余曩者所歉然於懷無可表章庶藉此以少爲之償矣乃亟爲之校錄付鐫並敍其始末以冠篇端其餘尙有詩一冊皆未定稿殘闕紊亂姑俟徐爲編輯以成全璧云張君洲與余素未相識觀其所敍錄及寄示元亭給諫應山令二書惟恐其烈迹湮沒義形筆墨其於友誼亦篤矣哉王元亭名猷義州人仕終少廷尉髙惟欽名徳峻庚辰孝廉慈惺圃名國璋戊戌進士官農曹此皆與理齋相契合者每共話理齋之事思有所表揚今乃先後物故獨余以六十有餘之年與其蔭嗣往來手把遺編俛仰今昔可嘅也夫亦幸也夫時乾隆五十有三年歲次戊申陽月遼陽王爾烈瑤峯氏書於順天府府丞官署

○續刻常理齋愛吟前艸序

余所梓常理齋愛吟艸乃甲申以來理齋赴選入都至西充所作西充以後軍務倥傯篇什有無所不可知而其嗣君衣軒所撮拾於慈氏敗簏中者尙有詩近百首皆丁丑榜後需次裏居朋友唱酬流連景物之作字多蠅頭小艸間有闕殘知未爲定稿也而其中深情雅韻發於自然足以見胸懷之灑落學養之深純異日感頌在民臨難不奪蓋基諸此固不可廢也且在衣軒旣痛其先人之歿時方幼沖今日抱恨終天無可申慕而此詩得於故紙中幾成煨燼手澤幸存零縑碎墨皆所寶惜因盡以質余余亦如逢故友於數十年之前每讀一篇三嘆不忍釋手乃爲補綴悉以付梓命之曰愛吟前艸另爲一卷以別前刻所以成衣軒之孝思也庚戌仲春上浣遼陽王爾烈識

○附刻慈惺圃寄常理齋詩序

慈惺圃名國璋字奉峨惺圃其號也與常理齋居相近同學素契時相唱酬癸酉惺圃舉於鄕理齋猶未第也及理齋仕蜀惺圃尙家居郵筒往來遙爲賡和不異曩時至戊戌惺圃始捷南宮官農曹而理齋死於難已六年又七年惺圃亦卒於京邸矣惺圃之逝也一子方幼理齋之蔭嗣衣軒已爲唐縣宰聞其喪來弔見書笥紛然狼籍家人舁敝簏於庭將焚廢紙衣軒恐其有當存也止而檢之則愛吟艸殉節錄及惺圃自爲詩俱雜於其中焉衣軒得之大驚且悲且喜因寶持以付余余旣爲之刻理齋諸詩而惺圃之詩分年編錄觀其庚寅艸有寄和理齋詩然後知愛吟艸之所以幸存者以理齋之寄之也觀其癸巳艸有哭理齋八首然後知殉節錄之所以幸存者以惺圃訪求而珍藏之也噫二人生前莫逆情見乎詞而是詩同出於故紙中其不爲灰燼者幾希以理齋之淸才峻節天固不忍沒亦豈非惺圃在堂之魂魄有以護持之而然耶用是於惺圃之詩有關於理齋者節錄而附刻之若其全詩則俟別爲匯梓焉乾隆庚戌仲夏王爾烈敍並書

○集錄愛吟艸題跋序

余旣刻常理齋愛吟艸及殉節錄以示京師士大夫見之者無弗賞嘆於是欣然各爲題跋箋楮之投殆無虛日積久漸多遂成卷軸余旣一一檢讀隨以付梓凡如乾首續來者猶未己也夫昔嶺之事往矣理齋之著作其散佚者亦多矣乃越十數年之久蔭嗣克家遺筆忽出於塵埃烈迹不埋於灰燼一旦冠裳之族各有一理齋在心目間而命筆抒詞使理齋之才華气節烜赫如昨日事豈偶然歟故是錄也可以上承昭忠慰忠之表章可以下爲孝子賢臣之風勵而或長篇巨什或古調淸歌和平之音則一唱三嘆慷慨之气則激羽刻商非泛然之作也固宜壽諸棗棃傳於不朽若其篇次則隨收隨錄不復以官階科第爲後先所以俟續至者於無窮也庚戌仲夏王爾烈敍並書

○遼陽聖廟重修碑記

遼陽州治至聖廟自國朝定鼎與天下州縣同時修建典至巨也工綦固矣第土木之功不能歷久常新迄今百有餘年中間𨿽有官帑粘修紳衿補葺而風雨剝蝕終難完整於是殿廡門垣漸就頹圮歲在癸卯司鐸趙君蹙然不安謀之郡尊克公公曰此予守土者之責也俟詳請國帑庶幾大工克就郡中紳士聞之勃然興起請於郡尊曰某等讀書爲業蒙朝廷厚恩一列靑衿則爲之免丁糧去差徭凡諸優待回異齊民某等自顧豈有補於天地髙厚之萬一哉此皆聖世待士之仁亦郡尊承流宣化之善也然非聖教之昭垂何以至此濂溪周子有曰孔子道髙徳厚教化無窮宜乎萬世報徳報功之無盡焉某等𨿽才疏力菲不克承此巨工而報徳報功之微意素存於心今日或少有所伸乎願共捐資以成盛事克公色喜乃捐俸首倡紳士亦各量力輸金乃擇人董理時有貢生於師禮者眾舉監修於是鳩工庀材數月而蕆事瞻往之下內外煥然整齊嚴肅矣爾時捐金已盡未及勒石記其歲月至辛亥彭海元君振鐸玆土恐前功之沒又勸捐刻碑敍其顚末庶來者鑑玆相繼於不替焉爾乾隆五十六年十一月敬立王爾烈撰文

○遼陽關帝廟重建東殿碑記

遼郡城西關忠義廟爲一郡之勝廟之東殿奉張桓侯之神乾隆乙未歲毀於火今晉人趙大智等捐貲修之丙申八月工竣神像奕然輪奐一新請記於余余竊維關聖廟貌徧天下而張桓侯所在皆配享鮮有別爲立廟者豈侯之英名蓋世誼篤忠貞不足以南面而享血食哉蓋生則相依歿則相從精誠所結人皆知之故祀之者必從其志也史稱侯雄壯威猛爲萬人敵當漢季羣雄並起之時豈不能獨據一方而囷頓流離惟忠義之是守百折不回此豈得徒以武勇目之歟志𨿽未就而無慚於漢室無虧於气節天下後世𨿽婦人小子皆震其名是則足以廉頑立懦而廟貌血食之不絕矣而豈區區攀龍鱗附驥尾以幸取名者哉余嘗過涿鹿經侯之故里則專祠在焉祠巍然踞髙阜喬木參天下車敬謁幽徑凜凜但聞松柏吟嘯之聲瞻【瞻﹕瞻】仰遺像不覺其膝之屈也旣而思之侯之英靈戀故士【士﹕土】而敻敻焉居此耶蓋鄕人崇奉之以爲桑梓光固亦宜然若侯之神則固死生一致惟是盡臣道盡弟道常依依於昭烈忠義之左右焉耳故配享者從其志也嗚呼世之恃勇自恣見利不顧義而气誼不保其終者仰侯之徳亦可以風矣殿舊址止五間今復如其制爰爲之記俾人知從來立廟之意且使董事者及捐貲之眾得鐫名於末焉賜進士出身翰林院編修充四庫全書處纂修官並三通館纂修官乙未會試同考官郡人王爾烈譔

○遼陽關帝廟重建旗桿補修戲樓及各工碑記

古大人酬庸表徳所重者禮樂而已矣故徳厚而功崇則髙牙大纛設棨戟施行馬等威自別非以耀目也禮不容以或輕也行則騶從鼓吹居則聲伎管弦生則笙歌以歡其燕享歿則佾舞以侑其俎豆非以娛目也樂不容以或廢也若關忠義夫子生膺侯爵歿而千百餘年尊崇比於帝王則禮樂之隆當何如哉顧朝廷祀典舉以春秋𨿽極禮樂之備而非其時則不舉以神不可瀆也而公之威靈在天下者所在之民水旱疾疫必禱焉無不思有以崇奉而娛樂之祭不拘其時則禮樂之出於流俗者蓋不容以禁之也故俳優侏儒雜優之戲不足以言樂也髙幢繡旛仙佛之供不足以言禮也豈不有褻於夫子歟而行之所在皆然者亦見人心之尊崇正直而夫子之功徳垂於萬世者有不容掩而已矣玆廟之有戲樓旗桿由來已久今晉人趙大智等從而新之又補修牌樓西山門及社房五間觀瞻益壯而時時相與瞻拜祈禱因以聚會歌舞亦酬庸表徳之意爰記其事於石俾後之嗣而舉者有所觀焉

○重修陶官屯關帝廟碑記

遼邑陶官屯關帝廟其來已久玆於乾隆丙申歲因其舊而新之新之者人也正殿三間繚垣完具𨿽未能珠玉輝映亦足以妥神靈而伸祈報矣夫公之廟貌徧天下卽窮鄕瘠土無不崇奉而俎豆之況此地人民富庶衍沃膏腴則其奉公之神無替前人也固宜顧吾思之襄平桃花米甲於東都實此鄕所產朝廷取之以供陵廟粢盛則此鄕歲時祭享奉盛以告丰潔馨香蓋有加歟而公當日者鎭撫久於荊州熟習風土荊州今湖廣地諺云湖廣熟天下足今舳艫相接歲供天庾皆與桃花米相伯仲𨿽此土非僧衣水田鳴橰飛鷺而平原繡壤禾﹖罷稏秋香儻亦公所樂而安之者乎而要之不在是也蘇子曰神之在天下如水之在地中無所往而不在也記曰古聖賢有功於民能禦大災捍大患者則祀之公浩然正气充塞宇宙豈徒禦災捍患而已而人能相感以誠遂足以使寒暑節風雨時則此土頻歌大有春秋報祀歲致丰潔豈無所至而然哉廟旣落成請記於余敬書始末以畀之聊記歲月云爾

○陶官屯關帝廟始建配房碑記

古之爲祠廟者正室以妥神其東西序東西堂皆以藏祭器備行禮其實鼎俎具爓熟皆在門外兩塾以內蓋不敢爲室闥以備人之坐臥焉所以表敬也玆陶官屯關帝廟舊址有正殿業經重新而人復捐貲爲配房幾間以爲歲時祭享會眾等潔治祭品之所蓋古者藏祭器之遺意歟而已與兩塾內不爲室闥者相戾何以表敬乎而抑知不然夫田家土鼓蕢桴龡豳飲蠟固非如淸廟明堂之赫然以肅觀瞻也然向者玆廟止有正室蠲吉行事一切粢盛犧牲皆露立以供之或寄辦他處旣不無褻越而時或風雨偶作其喧雜於正室者蓋有不免則不敬莫大焉且巋然上臨者旣已翚飛鳥革而兩側乃無羽翼觀瞻亦殊未肅自村人修爲配房則神禦髙踞乎穆淸祭物不來於蔀屋和風甘雨淸塵而無害云合星拱交映而可觀於以奉神靈致誠敬蓋與不爲室闥者異制而同意豈有相戾者乎且玆廟所祀者關帝也又非若吹豳飲蠟而已今在郡邑中者官修祠廟皆有潔事之所則此舉亦有所稟承非以意爲之也而在此地爲創始以補前此所闕不可以不記也於是書之使上石焉

◆詩◆

書汪氏雙節傳後

過醫巫閭山詩

○書汪氏雙節傳後

二女同居多異志兩賢相遇眞家瑞家瑞偏逢變坎坷賢女空悲共憔悴汪君同室曰王徐浙水淸門著節義自昔之子號宜家厥後良人厄遠地瞻望母兮目豈瞑哀弱子兮孤誰寄莊姜戴嬀無猜嫌趙姬叔隗均禮誼含淒且作未亡人戮力同肩未了事風雨冥冥虓虎驚籬壁蕭蕭魑魅肆凜冽冰霜足禦侮殷勤鍼黹還供匱冬夜夏日寒暑長機筐書篋無時置髙堂終年子有成地下報君妾無媿賢哉患難有同心嗟乎傳聞爲酸鼻福堂應以陰騭酬弱骨何必鬼神忌齊年雙嫠穴同歸百死孤生空血淚閨中嬰臼豈爲名身後鼎牲匪我思君恩逮下靡有遺孝子顯親無弗至吾爲賢者嘆餘生何以報之爲良吏【汪氏雙節堂贈言叢刻】

○過醫巫閭山詩

天府有崇山醫閭關外壯長白遙拱挹兩京此屏障管領西來蜂朝東各獻狀若崩角稽首後先不相讓乃知開辟初已定今之王

按右詩爲戴葵甫先生所錄示先生於丙寅秋赴北鎭馮都統宅助紼見其聽事懸有此詩乃王氏自書之堂幅也以余方搜集鄕先生佚文故錄此見示吉光片羽致足寶貴

◆附錄【一首】◆

讀常理齋老伯愛吟艸及殉節錄謹賦一律

○讀常理齋老伯愛吟艸及殉節錄謹賦一律【王志翰西園】

罵賊當年气至剛儒臣風節比顏張淸新詩句畱寰宇皎潔忠心達廟堂昔嶺愁雲空漠漠浣溪淸韻自湯湯英靈應是歸天闕祠仰昭忠俎豆香【常理齋愛吟艸附殉節錄】

瑤峯集卷下

●瑤峯集附錄

王爾烈字仲方遼陽人乾隆辛卯進士【淸祕述聞】

王爾烈字君武號瑤峯少承家訓性行純靜篤於孝友尢工書法至今推爲遼城第一書家由乾隆癸酉拔貢辛卯進士廷試二甲一名授編修累遷內閣侍讀嘉慶元年預千叟宴蒙禦賜詩一章並集古三星圖如意鳩杖等四年以大理少卿致仕掌教沈陽書院六年卒【遼陽鄕土志】

王爾烈深州學正縉之子字君武號瑤峯少承家訓性行純靜篤於孝友乾隆進士二甲一名授編修歷官禦史內閣侍讀充四庫全書處及三通館纂修嘉慶元年預千叟宴蒙禦賜詩並集古三星圖如意鳩杖等四年以大理少卿致仕掌教沈陽書院六年卒工詩文善書宗法羲獻其父亦工書畫官深州時遇同官慶賀輒作畫命之書韻語以贈得者寶之至今中外人獲其墨迹更加拱璧焉【遼陽縣誌】

遼陽王君心之【鴻志】與王瑤峯先生遺裔比鄰述王氏之世系甚悉王氏原籍河南明代移住揚州之江都縣明季有官指揮於遼東者始定居於遼陽城南三十里風水溝先生之曾祖名三益【父官指揮】祖名天祿淸雍正時官刑部湖廣司主事天祿生四子縉紳組紃縉生瑤峯官翰林院編修【乾隆四十二年】陜西道監察禦史【四十五年】內閣侍讀學士【嘉慶元年】大理寺少卿【四年】瑤峯生八子志鵬志騏志翰志鰲志芬志崇志廣志正志騏宦遊貴州遂家於彼生一子名存存生四子今王氏子孫有名遇辰黨辰拱辰松辰象辰徳辰撫辰緯辰福辰柏辰北辰大辰凡宗兄弟十二人皆瑤峯先生之六世孫也先生八子故分八支卽貴州一支遼陽二支沈陽二支東丰一支吉林二支是也自王氏初祖訖名辰者凡十世以上世系皆聞諸名撫辰者所述余又聞王氏子孫尙有庽居北京者曾爲劉君仲聞所遇惟未詳其爲某支耳【靜晤室日記】王君又開示王氏累世官階其云陜西司郎中刑部主事甘州府知府癸酉拔貢乙酉舉人辛卯進士【乾隆三十六年進士殿試二甲一名】提督江南學政膺千叟宴禦賜鳩杖皆指瑤峯而言也其云右翼官學教習鑲白旗官學教習疑爲王縉之官鄕土志王縉於雍正間補禮部官學教習是也又有大鴻臚少卿太僕寺少卿都察院左副都禦史錢法司正卿等官不詳爲何人存以待考【同上】

瑤峯集附錄

