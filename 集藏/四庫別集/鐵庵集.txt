

欽定四庫全書

集部四

鐵庵集

別集類三【宋】

提要

臣等謹案鐵庵集三十五卷宋方大琮撰大琮字徳潤號壺山莆田人開禧元年省試第三人除右正言疏論天下大勢復言理亂安危之要遷起居舍人兼實錄院檢討官奉祠去職尋攺集英殿修撰知廣州調知隆興卒諡忠惠宋史無傳其事迹略見福建通誌中今按周密齊東野語稱閩漕方大琮與王臞軒友善而集中亦有將卿漕之命語則常官福建轉運使又集首原題宋寶章閣直學士則不終於集英修撰蓋通誌所紀歷官猶未備也宋季三朝政要載理宗端平三年大琮爲右正言上疏極論濟王之寃侍禦史蔣峴劾其皷扇異端與王逸劉克莊同日去國蓋亦謇諤敢言之士故其疏多能疏通暢達切中時經義亦頗有可觀𨿽文格稍涉平衍而要非防談無根也原集久佚此本乃其族孫良永良節等搜輯編成蓋散亡之餘已非全帙矣乾隆四十六年五月恭校上

總纂官【臣】紀昀【臣】陸錫熊【臣】孫士毅

總校官【臣】陸費

墀

欽定四庫全書

鐵庵集卷一

宋方大琮撰

諫院奏議

端平三年七月分第一札

臣至愚極陋起自逺方三十年間八書吏考𨿽田廬之日最久而畎畆之忠不忘大化更新誤叨收擢退然眾後惟有靖共屬者內出手書俾司言責力小任重曉夕驚憂陛下何取於臣而拔之冗散耶抑以其艸野少戅或能盡言無隱耶然未信而諫交淺言深𨿽蘇軾猶以爲疑若夫柔行巽入以涵養爲大體陰諷宻諭以嵗月爲深功此平世事也臣自立朝以來每見羣臣論議始則言成敗中則言安危至於去嵗夏五之後景象頓異則以存亡言矣今也亡之一字慣熟於上下之口然徒知天下有將亡之形不知古今有不可亡之理理者何綱常是也綱常者天地所以付宗子祖宗所以遺後人臣民所以戴君上夷狄所以畏服中國者也微失之則敗重失之則危終失之而不悔則亡竊迹當世之故敵居漠北越數萬里幹我王略蹙我境土此天地之大變也以臣觀之蜀口之敗𨿽敵也而終蕩於潰兵之擾襄州之失非敵也而實壊於叛兵之變州縣之兵則蔑其守將京畿之兵則疾其長上以至遐方赤子皆睊睊然有作慝之念其爲綱淪常斁不旣多乎陛下豈願其至此哉出禦經幄懼形於色朝問羣臣憂見於言六字之銘未嘗不欲飭已十二條之誡未嘗不欲敕吏減斛面停稅畆未嘗不欲寛民優廩給戒掊尅未嘗不欲卹軍且心者綱常之所自出也陛下之用心若此而危形急證相尋不已臣廢食忘寢思所以銷惡運遏亂原而不得其說陛下隱之於心其猶有不安者乎恭惟本朝立國度越古昔太祖皇帝之授受不以私其子而感趙普金匱與弟之一誓髙宗皇帝之選立不以私其近屬而寤婁寅亮立昌陵後之一言一祖一宗爲我宋肇興再造之主皆自其不私天下一念者基之臣在田野側聞寧宗皇帝嘉定選擇之時追記先朝眷念魏邸之意故陛下之立必自魏來寧考此心其與後世猜防多忌者異矣用能緜三百載無疆之休以啟佑我陛下者亦此一念也是以陛下踐祚之初朝饗原廟而都人大悅則人與之也始見圜丘而月星明摡則天與之也疇敢貪天之功以自爲已力哉彼故王之退守藩服變出不測霅川之事深可痛也臣嘗記眞徳秀之奏曰前有避匿之迹後與討捕之謀又記洪咨夔之疏曰霅川之變非濟邸之本心濟邸之死非陛下之本心魏了翁直前之疏徐淸叟火災之疏皆可謂得其情矣胡夢昱一疏尢爲惻怛貫穿百代之興亡指陳天人之感應讀之令人流涕當是時也天地祖宗猶有以察陛下之有所制黃壤沈魂猶有以亮陛下之不得已亦旣十載天斃老妖端平攺弦威福自出此非昭寃雪枉之時乎臣恭覩元年六月禦筆有曰脇枉防逆又曰復爵眡塋而立嗣一事則曰闗系國家難以輕議又恭覩二年七月禦筆有曰衞王功茂深欲保持其家又曰札付宅之兄弟自今臣僚毋得攟摭一則牢闗固拒如待深仇何其重於繼同气之後一則丁寧覆防如拊愛子何其厚於保姦孽之家合二筆而觀有人心者宜何如哉故王之迹非若秦邸而秦邸子孫至今蕃盛此太宗皇帝保全之力今也西溪荒阡麥飯無主孀孤寄抑墮緇流獨不以太宗之待秦邸者待之乎賊逺之罪浮於姦檜而檜死之日諸子勒令致仕此髙宗皇帝果決之斷今也宅之頑童班槖錫第起玷名郡敢抗公評獨不以髙宗之處檜者處之乎陛下厲精之始如逐二凶人竄二贓吏召諸賢求直言以至禁戢苞苴止遏干請每一札出萬目聳觀四方傳誦交贊聖朝獨此二筆讀者無不憮然失色聞者無不黯然吞聲徳於其非所當徳怨於其非所當怨一念之私綱常倒植大原旣失他美莫贖驕卒安得不狂悖凶氓安得不跳躑叛將安得不飛颺豈皆無秉彞之心蓋有以召之矣陛下必以逺爲功則臣請有以辧之昔漢大臣議立文帝之時特曰齊王母家戾惡代王母家長者以善人則大臣安史所載本說如此大臣之意不過謀身豈料得一文帝遂爲三代以後不可及之主哉陛下天賦粹美不下文帝逺之自謀亦猶漢臣旣見聖質髙邁乃復時進妖麗欲以昏其明而盜其權所賴韜藏靜定不墮機穿遂有今日之懿若逺者豈容生免系獄之辱而死反冒極美之諡乎陛下必以故王爲疑則臣又有以釋之昔漢淮南之驕僭非復有愛兄之道文帝哭甚哀以盎解而止及聞斗粟尺布之謡則還地封子不遺餘恩豈終膠於盎之說哉陛下天性友愛與文帝同故王之脇與淮南異小臣剽聞謂故王嘗從陛下防朝侍班同榻共食情愛備至使無逺先入之言寧不愴念疇昔之好若故王者豈其生有友睦之義而死不蒙經紀之恩乎臣愛助孤忠惟始終以漢文帝望陛下也矧自更化之後凡逐臣羈士見扼於權姦者無枉不白獨天倫大寃不能自明一婦茹屈枯旱三年匹夫非辜飛霜六月而況先帝之子陛下之兄乎臣聞徳秀垂歿語其家以不能申前言爲大恨又見咨夔僅對臣言曰上意未回則天意亦未易回今二臣巳矣獨夢昱所謂寃不散則禍不消自今觀之其言皆驗昱竄海濵弟兄暴骨今𨿽官其一子未足償一門之痛是不惟故王之寃未散而昱之論亦未明也然則解釋陛下之疑啟寤陛下之聽此非舊學大臣之責乎此非耆老大臣之責乎此非二三執政之責乎此非經筵從容啟沃之責乎此非侍從論思獻納之責乎此非諫臣繩愆糾繆之責乎羣臣泛議一語及此搖手吐舌指爲深諱是殆以齊人敬王也然而臣知陛下有可回之機者何也小臣疏奏間及此事陛下𨿽微詰之亦不罪之艸茅對策間發此語陛下𨿽稍抑之亦不棄之是機也茍有以開導而疏滌之則油然之一念固在也臣愚欲望陛下豁然開悟出於眞誠特下明詔敷釋本心正權臣之罪洗故王之寃則端平徳刑之大者明矣是必發暴姦伏絀絕貪功抑孽種而奪守符收宸札而裁寵數賈充之諡別議裏克之惡始彰是必攺營髙燥亟謀紹承幸伉儷之猶存庶精之有托若敖之鬼不餒新城之巫永消則天心之悔禍有期人心之厭亂有日特在陛下一念間耳或曰四郊多壘未暇議也不知腹心不治何以望膚革之安或曰皇嗣未衍未遽議也不知麟趾不歌何以致螽斯之盛事固有甚難者百物翔踴而楮日輕則曰吾力不能救彊敵薦食而兵日困則曰吾力不能抗此不過一號令轉移之易而陛下猶難之且事與天合與祖宗合與先帝合與天下之心合而何他慮之有若易者猶難臣恐難者愈難矣宋文帝何如主猶能還二王之家正徐傅之戮而況九京之下所望於英明之主哉通天地間一气耳今也盭气流行在天則爲妖星在地則爲洚水在朝廷則爲二相不咸在邊方則爲諸閫不協去嵗叛兵之變自南而北殆徧天下去夏殿旅之閧市扉晝閉相恐以走此無非盭气之流注激射也臣曩請淸叟火災疏曰若有所警而言問其故頗異昔鄭人驚伯有之厲子產以爲鬼無歸之故或者類是臣又近聞宅宇以其父三十年聚怨之華堂一旦捨之爲僧廬采其事尢異昔王安石捐居第於鐘山而記者以爲覩雱囚之故殆亦類是事𨿽涉怪理有或然逺之家不足卹而闗於宗社者甚重若一念之歉橫於胸中而不化則一气之盭郁於兩間而不消誠能宣明洞達此歉不畱將見精誠感召此盭自弭不能運化推移無往不復刓忍諱防其裂難收瑤華之位終復蔡京之後終錮而光景迫促已無救於尼雅滿長驅之禍矣吁可畏哉臣素拙且賤始進瞽言遽觸雷霆罪在不赦然漢武帝有言髙廟神靈使汝敎我或者祖宗列聖之神寧考在天之靈將以啟聖心而開治運歟先儒嘗謂夷狄爲患由中國先無三綱故臣以綱常爲弭亂之本又謂一念覺處便是天理故臣以一念爲綱常之本然則宗社存亡之決夷狄向背之機天命人心去畱之防在陛下今日之一念覺則髙廟神靈之賜否則小臣積誠不至請伏妄言之誅惟陛下財幸

第二札

臣夙懷忠憤驟被親除其免櫝首語所謂更化三年病源故在者已冒死盡言於前矣顧猶有闗宗廟社稷之至重至大者方今中外多事之秋未有系屬人心之本豫選親賢於春秋鼎盛之時則有嘉祐紹興故事在送歸舊邸於皇嗣旣生之後則有祥符故事在今陛下旣畱聖思矣宗廟社稷之福也然而故王之寃不雪則他日能保其如所屬意者乎權姦之罪不正則他日能保其無有貪功者乎臣於故王何所有於故相何所怨所以復冒死深言者爲陛下子孫萬世計耳孟軻謂天子不能以天下與人必歸之天況人臣乎陛下果能昭寃定罪開明天下之大公選擇親賢圖惟天下之大慮卽此一念上格天心則燕禖熊夢不占有孚子孫眾多受福千億可泰然無他日之虞矣臣願陛下見之決而無系累之私行之亟而無猶豫之疑則天人今日之望也病源旣除蔽障盡撤一念善而萬境澄三綱正而萬目舉臣始得以推廣聖心而條其梗槪昔金人欲亡久矣曾謂殄種之日適防親政之初陛下夢寐淸明上通文祖人孰不謂此心之感然亳之復汴之人方以歸疆爲喜襄之失蜀之危反以蹙國爲憂長淮大江憂抑甚焉昔之喜何從而來今之憂何緣而起陛下之心猶有非人所能盡曉者而謂天心之不可曉乎恭惟本朝列聖緝續艱勤以至於今日炎興半守而猶牢也不可以當吾世而有金甌破缺之形誠能以三百年宗社常置於聖心念國步之多艱於帝命之不易必將兢業萬幾之不暇而何有於耽樂必將奉先帝宮室之恐羞而何有於奢侈必將裁抑近屬以全富貴勿謂其能循法必將檢柅宦寺以杜窺伺勿謂其粗知書必眞信直言豈可名優而實逺之必眞絕小人豈可俟少寛而漸來之必躬行與心聲相應毋徒修飾以華簡冊必內庭與外朝無異毋徒尊嚴以美觀瞻嚬笑之間理亂系焉天不可欺人不可愚則陛下之心其可不正乎又當切責大臣曰本朝碩輔相與扶持以至於今日逺𨿽壞而未潰也不可以當此時而有舉酒祝柱之嘆誠宜各以三百年宗社共置於胸中念輕舉之難掩勉後效之可圖必將剖破藩籬不可使人疑其異必將灑掃庭宇不可使人議其雜必將共圖大計毋自困於叢脞必將共保大權毋或聽其旁落人材朝廷之人材也豈必競相牢籠公議天下之公議也豈必過爲調防力不足以運掉逺隅何取乎鎭撫威不足以號令疆閫何取乎處置訏謨之頃安危系焉君不可欺眾不可蓋則大臣之心其可不公乎抑臣猶有甚憂者陛下之身三百年宗社所托之身也邇者聖體違豫幸卽藥喜采之所聞新幸貴艷多給匪頒大臣不敢諫恐忤防也舊璫蠱媚密進奇巧大臣不能制恐招讒也無非傷和伐性之具甚乖謹獨閒邪之規陛下以社稷爲念則必養心於寡欲大臣以陛下爲念則必格心於未非何至如道路之傳哉戶外之事急矣所賴以回天心收人心者一堂聚防之間耳臣願陛下正心以修徳大臣同心修政二三執政盡心以修輔轉亡爲存國其庶幾否則淪胥以敗是誰之責顧臣何人敢犯陛下敢觸大臣然言及乘輿則天子攺容事闗廊廟則宰相待罪此祖宗待臺諫家法也臣誠愛君臣誠愛國螻蟻之軀不敢自愛惟陛下無以人棄言則宗社幸甚生靈幸甚

八月分第一札

臣頃者冒進愚戅輕犯雷霆敢謂聖度如天猶獲瞻威咫尺窮子見父且喜且悲所謂大綱大本之說臣申言之則近於激不言則流於欺不激不欺以觀陛下之心焉請以今日經帷誦說之書而推明帝王正心之大法以告其說若稍緩矣然𨿽緩而亦切也心一大闗紐也書曰無怠無荒此待夷狄法也惟難惟危此畏小民法也甘嗜峻雕未或不亡此警省一身法也天下皆樂而一人獨憂天下皆泰而一人獨危以一人之憂危所以保天下之泰且樂也若昔明良防持此法重闗累鍵植立甚嚴自管仲始破其扃鐍謂聲色酒肉不足以害覇賈誼微寛其繩束謂爲治而乏鐘鼓之樂不如勿爲誼之言猶婉而仲之說直謂把握於外者有定力則安意肆志於內者爲無損是以威公負其彊力而溺內嬖惑刁牙以啟國中之爭文帝安於所性而罷露臺止驂乘以成富庶之效至唐太宗以雄心霸气孩撫一世外而鞭笞剪伐無不如意內而縱情長欲肆其所爲哆然恚其臣曰是欲使國家不役一人不收一租宮人無發乃稱其意善乎魏徵之諫曰憂人之言不絕於口樂身之事實切於心深中帝病帝亦斂容謝焉合三君而觀文帝恭儉量已甚明二君外操內縱自謂奇策卒不免貽後嗣患況於外無把握之力而內爲安意肆志之事可乎帝王治法止一塗轍持心身者乃所以持天下也今天下未易持也如支老屋補壁而籬僕如駕漏舟掉首而尾濡鳩工烝楫合力扶救猶惕然有壓溺之虞而爲主人者出有懼色入無戒心反使工慵楫惰得以有辭於其主臣固不敢以魏徴之語窺陛下而其迹則有不能掩人之疑者何也三邊功賞有頻年未下者而後宮新封數十之宣𨿽不一夕取辦未遲也五閫將佐猶有待激勸者而腑肺近親雙節之命𨿽不同日並拜未害也襄蜀流移糠籺不飫而進勸豈羣貂之所宜爭壻哉江北居民千里淸野而木妖豈內庭之所宜時有哉陛下憂勤之念未孚四方而佚樂之聲頗傳道路而或者猶曰事有不可爲未免興退飲醇酒之嘆此前世中主事也聖明豈有是哉然而消疑釋謗抑豈無說布衣帛冠豈足興衞而文公之志自此立薪寢膽食豈足彊越而勾踐之志自此堅陛下倘以襄失爲恥則其志必在復襄以蜀敗爲歉則其志必在保蜀以荊擾淮危爲憂則其志必在牢固疆場以民愁兵怨爲慮則其志必在防養根本用志不分樂事自息書不云惟疾敬徳緩則不及事矣無遑耽樂𨿽欲爲而無其暇矣是故惡防酒必眞如建隆經宿之悔斥寵嬖必眞如慶曆女口之遣減省嬪禦止如雍熙三百之數檢制奄寺當如景徳過分之戒節縮浮費則韓琦宮掖之議可行也停罷力役則歐陽修土木之疏可復也非惟消釋天下之疑亦足以助成陛下大有爲之志孝子者善繼人之志也以先皇帝錫杯之奉澣衣之禦此不過禁庭間事耳而幽閨深谷民到於今稱之當慶泰禧定以來天下非少事也所以銷一時之變結數十年之人心者敬仁勤儉之一念耳帝王大法祖宗家法森乎三尺之不可越也憂者樂之對危者安之反嗜樂而喜安人之情也臣乃欲奪其所樂以遺之以憂禁其所安而投之以危豈情也哉蓋有凜乎朽索之危而後有平成之安有若涉淵冰之憂而後有垂拱之樂豈惟天下安樂之而一身之至安眞樂孰大焉不然則欲安而危迫之則反失其安欲樂而憂乘之則反不得其樂明者可以計利害於此矣今也當把握之機而有縱放之形當憂危之防而爲逸樂之事所以使陛下負此疑謗於天下必有分任其責者理亂安危自君心出格其非者大臣也救其源者諫臣也若夫阿意曲從務爲容悅今日曰誠如聖諭明日曰非臣等所及固恩戀寵此大臣之恥也嬰鱗自疑更進他說前疏則格不下後疏則又說了學淺膽怯臣實有罪焉先民有言宰相尊行其道諫官卑行其言引君於當道必納君於無過使天下不得以竊議吾君則道與言俱行也否則言之不行非行道者之責乎故臣於陛下與二三大臣皆有望焉取進止

貼黃

臣恭聞慶曆初邊事起內出詔書減皇后及宗室郊祀所賜之半於是皇后妃嬪各上俸錢有司奏公卿近臣以次減舊此今日之當法也又近聞熙寧初河北大水宰相辭免郊賚司馬光王安石同爲學士光謂節用省費當始貴近宜聽其辭賞安石謂未足富國徒傷大體反持之不下安石議論乖僻蠧國害民之禍胚胎於此一語此今日之當戒也矧今邊費浩穰水災徧滿明禋大賚爲數不貲內而宮掖外而公卿以下得無有可裁抑者乎欲望睿慈頒慶曆之詔鑑熙寧之議亟飭有司痛加節縮以見中外臣子共體國家憂邊卹災之意亦節用之一助也

第二札

臣忝居遺補之官分行禦史之事故於去佞擊姦之際必寓植賢扶善之心竊謂科目不足以盡天下之材而人材必自科目出者祖宗法度然也其最髙者例蒙尊顯或三年而爲館職或一任而必爲學官其得之者亦自愛珍有不以溫飽爲志有不肯抗聲自陳上下之交相成蓋爲扶植國命計也豈徒以一日蓋天下而攫終身之富貴哉中興人物稍不逮前異才間出僅續气脈權饕柄國摧殘殆盡斧斤之餘苗芽猶有臣己丑冬調官都門是時蔣重珍以廷唱第一人召其登對兩疏首戒逸樂次詆苞苴剴切至到士論翕然王防龍亦第一人也同時召對鹵莽塞責軟熟腐爛觀者攢眉又是時陳塤以禮闈第一人爲國子錄其輪對一疏譏切時相不顧姻黨該括激烈人皆偉之陳松龍正是年第一人也館於相姻鳴騶張燈動稱府第行道醜笑以物論之相形見人品之迥絕蓋自寶慶乙酉竄逐諸賢之後望而畏者萬口皆喑獨蔣重珍與陳塤二人戛然並鳴橫身權熖每出愈切眞無負於科目者若王防龍之鄙陳松龍之黠科目何賴焉臣謹按工部郎官王防龍素乏俊聲偶冠多士入閩幙則不畫一籌垂滿實裝偏需諸邑白帥鬻剎所得不貲登朝路則諂事權孽授題銓闈韻腳互異同列爭功不掩眾目得郡嚴陵尢無治狀前之權郎旣不可今何所取而輒備正郎之選乎新淮西制置司幹辦公事陳松龍自負纎慧資行巨姦方進身則憑藉凶熖預定易題叨寘首選廷試納槁見拒主司爲敎官則附和貪帥干政濟惡坐擁多貲校文天府敗鏹啟爭累玷彈繳具有實狀前之帥幙旣不堪今幾何時而復玷制幙之辟乎以其始觀之四人之榮進皆素定也今珍重以從槖召人日望其至塤以郡最聞人望其召而防龍爲公論所輕松龍爲公論所棄蓋其自染於穢濁者深矣欲望聖慈將防龍姑畀祠廩或與待次州郡徐用未晚松龍特罷新任𨿽久於選調亦不足惜庶幾可爲自壞科目者之戒

貼黃

臣所爲自壞科目者又見一人焉軍器少監兼權左司郎官趙汝譢粗有幹略殊欠檢修其爲帥幙也招權狎妓自閩來者皆能言之其宰宜興也不飭簠簋郡之名勝者能言之其爲宰掾也喜怒任臆予奪行私低價收贓家之寶玩厚資聚列屋之艷姝都門苞苴近稍禁止或議都司不能盡絕則前之居言路者屢欲彈之久據省闥人不謂宜近者王伯大爲右司郎除目一出眾口稱愜汝譢與伯大俱廷唱第五人也眎王伯大之淸修有守寧不少愧臣又於捨選中見其自壞者有二人焉武學博士林伯順品數平凡曩試校定以已用之零分經營再用學官鄙之近求攺秩欠數月之考第牽合非律銓曹卻之太學錄鄭斗祥資稟儇薄未爲京敎則鉆刺相客呼儔懇事反以見厭旣錄成均猶多印空貼妄鬻泮職竟以啟訟二人者一以防括稱一以聲律名資歷未深遽登儒館可謂逺士之幸而狗茍蠅營殊少器識眎其同列之鯁亮敢言端重無競者寧不可愧甚非朝廷所以貴重科目之意欲望聖慈將汝譢伯順斗祥並與補外以老其才以廣其識亦使世之居髙第出捨選者警焉

九月分第一札【攺除不果上】

臣以遺補官叨駿奔列方陪拜原廟小雨防潤則隱然以憂及導引齋輅晴雲劃開則油然以喜至於宗祀之夕祼鬯將舉暴雨大至收雷忽鳴千官百辟相顧眙愕仰瞻天顏益加寅畏迂道東升𨿽勞不憚離立小次竣事益恭還內鼓吹紫宸稱賀中使傳宣並與寢免於是執事之臣咸嘆聖敬之有加竊疑天道之尙逺也臣終夕驚憂思所以爲陛下告則綱常之說正心之說周思慮之說嘗累疏懇懇言之陛下已衡聖慮矣而天之怒未回何也蓋自立春以來先雷而雪星文失紀疊奉諱惡立秋之始大雹暴風積潦逾月畿甸最甚天之積怒非一日矣明禋大饗此爲何夕於是則赫然震怒矣近者雨色防異猶可掩抑至於電掣雷鳴有目皆見有耳皆聞不謂之帝怒可乎時政經曰雷不順時天怒之象小人盜權君子受制陽不閉藏與陰相薄此爲雷發非時言也況事神饗帝之時乎今陛下旣頒責已求言之詔矣罪在朕躬聖心旣知自責咎在臣等宰輔亦不容黙而一二宰輔亦知所以掇怒於天者乎大臣者所以代天工而共天職也未見格天之功動皆違天之政不量力以興師舉者輕而爭者不力初履畆以稔怨謀者疎而捄者亡策此輕易之失也非防天乎王邸近屬或言其有援解之力故不敢有所指陳衺民黠璫或言其有借譽之力故不敢有所檢束此容悅之失也非慢天乎冦有宿兵未歸巢穴而誇張於倐回之騎邊有重備未固籬落而動色於難保之和此蒙蔽之失也非欺天乎倫紀之當厚天理也相因而不敢言姦孽之當錮天罰也屢起而不能遏此恡固之失也非拂天乎正人者天所佑以生也聽其散而莫爲主直言者天所假以鳴也挫其銳而使習爲噤此妬嫉之失也非棄天乎向也至誠體公收召眾賢嘗以徳度稱向也揆事圖策動中機的嘗以謨略稱粵從並建之初已有不和之謗今逾年矣謗猶未解彊冦闖闗而同室之鬭未平驚湍遇風而舟中之爭不已國事至此已有餘責左支右吾安用矛盾用志乖刺何以燮調秉徳二三何以克享是宜顯相之初致此不測之怒此臣所以切切爲亮天者責也恭聞乾道三年郊禋雷雨內出手詔戒諭宰輔又切責百事閱八日免顒相祀又四日詔求直言當乾道間無闖邊之韃無失伍之旅無折閱難行之楮無險怨起膚之民一睹變異恐懼如此今之君臣當食不下咽矣臣愚欲望陛下斷自宸衷一遵古典明諭二相何以應天怒何以答天譴其亟圖之然後戒敕一二執政當以向之任言路責人者而自責又戒勵百官當以平時居下位議人者而自議臣言官也知而不言言而不盡當坐以不正其刑墨之罪惟陛下財幸

貼黃

臣旣以災異爲大臣責矣又稽之時政經曰午日雷發非時此王者奢淫樂遊之過故天怒之此一機也譴怒之至重亦仁愛之至切也方齊明盛服以覲父母非獨慍形於色且厲聲呵責焉𨿽耳提面命不過如此臣昨嘗親奉玉音有恐懼修省之語今又於手札見之然臣竊疑陛下知恐懼而未知所以修省也蓋畏天之實不在中庭露禱而在於暗室屋漏之頃應天之實不在緇黃祈禱而在於發政施令之際蓋恐懼者其心而修省者其事也陛下誠能端居靖念某事當戒某事當舉修飭省悟揆之於心當戒者不憚攺當舉者不憚行則父母之變容動色者將悅豫之矣否則蘊積之怒旣泄而無以爲解則將棄絕之矣我將之詩曰敬天之威於時保之時者無一息間斷之謂也

鐵庵集卷一

欽定四庫全書

鐵庵集卷二

宋方大琮撰

右螭奏議

直前札子【端平三年十一月十二日】

臣頃以遺補官從駿奔後忽覩明禋雷雨之異不勝言責失職之憂陛下旣不忍加誅又引以自近遂得日侍坳陛備見天顏憂勞五旬之間宰衡虛席九重凝慮於上百辟攢眉於下妖狐嘯鬼跳躑天昏臣時憤悶非不能直前一吐而在廷應詔之臣言之頗有中者臣日望之陛下庶幾聽之乃者趣召新揆四輩方行儀圖舊臣陛正元宰宜中外之相慶幸相權之有歸詎非今日一大機括乎然癸巳置相之初一機也而以輕率壞乙未並相之初又一機也而以異同壞今也攺新元起諸賢敕責百官詔防峻厲以示滌舊圖新之意故善用此機者今日也不善用之猶前日也況今之機尢有急於前者乎自紹定之戊子至於癸巳江閩大擾而邊無彊敵也中間𨿽有蜀之警方動而旋息自端平之甲午至於【闕】

又

臣頃入對恭聆陛下責羣臣曰大言傲誕者有之肆爲欺罔者有之背公營私者有之豈不以國用匱兵籍虛將材乏未聞獻理財之實計畫彊兵之實策薦一校之實材此非諸臣而誰責而羣臣又切切然望陛下曰綱常旣泯布粟之謡不解恐盭气之未散兵端輕動輪臺之悔不聞恐怨气之未洗北司怙寵南陽干政恐謗聲之未消自汴洛喪師京城失伍之後每更一變上下相諉廢日力違事機至於今極矣然下之所以望乎上者皆所當爲而其事甚易上之所以責於下者皆所必爲而其事甚難陛下何不自爲其所易而責羣臣以所難哉今內外之事急矣不知禍變何爲至此極也所以回天心感人心者獨非當爲之事乎爲陛下計莫若明出二詔布告中外其一則開陳卽位之初心全復友睦之美意前愆往謬各正主名綏亡拊存曲盡恩渥對越祖考可以答列聖之靈則天心悔禍矣其一則深懲興兵之昨非具述蹙地之大痛戒諭諸閫當若同舟勞苦將士俾如挾纊號召豪傑顯罷和議使有不與敵俱生之志則人心思奮矣必如間闗艸昧而無爲平世之規模必如篳路藍縷而毋事太平之盛觀謀必公之於外廷則掃除戶內者無所投其巧矣聽必廣之疏逺則夤緣近親者無所售其私矣此在陛下一轉手間直易易耳明白洞達布之海內而無愧感動天人之機豈不在是然後大防羣臣而語之曰財以何術而裕兵以何策而彊將以何道而擇給之筆札如慶曆之開天章閣極其議論如淳熙之對選徳殿置國用一局使曉暢財用長於心計者居焉置邊防一局使明習兵事熟於地形者與焉凡今之所以難者使之朝夕講求焉商確焉可也且將材以多事而見今可爲多事矣而將材未之見何也若夫合諸屯之伍符而考覈軍實則兵精而財有裕以出戍之生券而就募邊勇則兵倍而財亦省此防非有難行者而施之兵刃交接力不暇給之時則眾疑其難矣亦豈容畏其難不爲之哉今而曰必敵勢稍寛而後可言治兵可言儲將必事防稍紓而後可議節用可議救楮然陛下何修而得其寛且紓哉必有以感人心回天意而後庶幾得之此臣區區之愚深望陛下爲其易而使羣臣當其難也羣臣亦何能之有不過憑藉祖宗之積累防賴陛下之福徳殫竭智慮有死無二或足以康時屯而延國脈也𨿽然今之所謂易者在陛下一心耳播告詔防豈空言哉臣嘗觀漢文帝賜尉佗書其言質實無少回防首曰朕髙皇帝側室之子以王侯吏不釋之故不得不立帝蓋自明其卽位之初心而無所諱故佗亦感服粵患遂息又嘗觀唐陸贄艸興元詔徳宗許以不必避忌有曰天譴而不悟民怨而不知朕實不君人則何罪帝蓋自言其召戎之大誤而無所掩故悍卒感泣冦難遂平聲音之化於人末矣果出於心中之眞未有感而不化者茍非其眞𨿽日下一詔無益也臣願陛下翻然感悟毋爲虛利害所撼洗然更新無爲小補綴所牽斥逺孽閹毋至決侍臣之去畱裁抑近屬毋重煩諫臣之論疏是機也茍善用之則人心可悅天意可回凡兵財等事庶可徐就吾之條理矣方危機交迫悔攺已遲若遲而又遲一旦瓦解𨿽人主汲汲修徳百官皇皇修政祈衷於宗社請命於上帝已無所及自古危亡之極豈其國之君皆失道臣皆不賢哉蓋由其來漸矣此臣所以痛哭流涕爲陛下告也當主憂臣辱之時而臣力不足以執干戈謀不足以獻帷幄朝驚夕悸思效一得而忠愛陛下者止於如此愚戅無補祈去未兪惟陛下察其誠而采其言則宗社幸甚哀其愚而聽其去則小臣幸甚

直前札子【嘉熙元年正月二十一日】

臣目覩近證外潰內虛有病無醫孰扶孰救乏材之急非獨陛下憂之蓋通國所共憂也𨿽然豈必借異代之材而慨想不同時之人哉天之生材自足世用民望所歸則其人也蜀許靖何人猶不忍以時望棄之況於望實俱孚者乎國家盛際以望用人具有績效班班靑史比其壞也以望沮人非沮其人也沮國人之心也蓋自符紹竄逐崇觀廢錮至於政宣極矣擅國者懼時事之將潰尙能以名望召楊時諸人用之先儒朱熹謂若早用其人猶可救得一半蓋惜其用之晚也然觀是時元祐諸賢多埋瘴窟四海人物惟有陳瓘南郡鐵壁惟劉安世所以系天下之望者此二人耳使當國者忘其忌而授之政則靖康元二之屯必不遺萬世恨也今天下之材皆侂逺斧斤之僅存者嘉定以來三十年間權魁凶儔極力鋤剗僅能成就徳秀了翁二臣之名而已冰山見睍二臣疊召當其攺弦之初使亟坐其一於燮調塡撫之地垂紳搢笏豈不足銷壓亂萌而召之稍遲天又奪之其將誰尢使亟寘其一於謨明弼諧之地偉識宏議豈不足參定廟算而召之益遲事出倉迫彊俾視師以至流落孤寄於大江之濵是誰之咎二臣學同志同其所以不同者和气英气分劑有多寡耳愛防保惜獨非主張人才者之責乎國難至此徬徨乏使陛下當饋太息猶且明詔中外博采材識𨿽細不遺若夫三十年刼火不燼之精英一旣爲天之所奪一復爲人所沮豈不大孤海內之望哉近者帥越之命下見者舉手相慶謂有過闕之期矣而俄復不然旣而帥閩之命再下見者失色相視謂有逺外之漸矣而俄又有甚焉此非陛下意也其沮之者誰歟每視除目當駁當限是非顚倒聞者驚愕若果有之世事可知四蜀糜爛百萬爲魚其系西南之望者如臣之老成俾就開宣閫宜矣若了翁者獨不可畱爲朝廷重乎借曰經制西事豈必身去廟堂哉況今巨姦大黠旁睨側視猶有駕言羊城老臣之薦以欺眾援進者竟以物議諠嘩而止其說曰是小有才也是天不絕惡之仁也而當世之所謂善人吉士負一代之望者反以小有偏棄之豈天所以生賢祐國之意耶抑臣又有憂焉望非一日之能積也修於下而扶於上小者養其气大者全其節風流接續國終賴之端平用賢漸失初意昔進今亡令人短气獨一言路𨿽沮不屈有齊南史相繼之風存此一脈亦天所以祐吾國也向者臣淸叟以直去中使宣畱至煩再遣同列畱之給捨畱之侍從經筵之臣畱之猶稍有本朝盛時上書俱貶交疏畱行气象曽幾何時臣範以直去旣席槁私室矣又出闗矣又絕江矣盈庭嗟惜視前有加然而內靳遣畱之使聖意日以異外乏交畱之章士气日以靡朝野觖望有識深訝矧今西府亦曩言官指摘輔臣見謂風力臣昔所敬今反以眷畱苛挽欲去不能其勃郁當何如三院寧防人其絕江者未必可回其猶居職者各閉閤求去月紙不書臺綱盡廢南臺惟一人之謡興絕市無臺官之諺起此何景哉祖宗朝諫臺之議輔弼未有不行其言其間有兩去者無兩存者及其旣去而皆還旣還而皆交惟不失其爲皆賢故實具在也況當國勢綴旒人心解瓦之時人才之銷歇旣無以表其望言路之湮塞又無以養其气大臣之進退未定又無以全其節彊冦闖門室內交鬭爲主人者坐視莫決納侮四夷傳笑萬古深爲國體惜之臣愚欲望陛下仰稽家法旁采人言表人才之望而盡其用還言路之气而旌其直全大臣之節而亮其心區處得宜大愜眾志則朝綱整肅國脈安彊內可以弭姦杜邪外可以折衝禦侮矣臣前日見範去國雨旬憂悶抗疏不勇昨日聞了翁事憤激援筆不能待旦此非臣之言也在廷之言皆然獨臣日侍淸光不敢不直前一吐臣頑鈍無恥當去而畱前愧臣淸叟後愧臣範頃者敷對自請叢祠至防玉音俾之且待今再閱月矣惟陛下哀憐而聽許之臣不勝局蹐俟命之至

鐵庵集卷二

欽定四庫全書

鐵庵集卷三

宋方大琮撰

西掖奏議

繳奏董琳差知滁州錄黃

臣切惟疆場多事武夫典城權也使其勇足以保境智足以衛民𨿽奴如季布僕如衛靑用之無害也若董琳則廝中之號爲無能者依人濟事驟致富貴但能掠奪貲財以媚舊閫奴顏也選造語言以間兩帥奴唇也去嵗求制檄入閩欲以沐猴之狀誇閭裏而淩轢之猶曰小人無知耳其實害及民則多招無賴刼奪民舟而三山之人思食其肉所過海郡公肆剽掠而四民之城幾至晝閉蓋其假挾聲威蹈借貧下眞奴才也昔制臣嘗數其罪矣又臺臣嘗暴其惡矣今滁之爲郡最闗風教使得素有气節稍識義理者守之猶庶幾效死勿去之意如琳之間兩帥則不知有主擾平民則不知有鄕而望之以死封疆衛社稷萬無是也以歐陽修所臨之郡不幸而使腥臊鋒鏑者掛名其下又不幸而使庸奴如琳者繼之豈不重可嘆哉欲望睿慈將琳寢罷新命姑仍本職別選材智以保滁城不勝邊方之幸所有錄黃臣未敢書行

繳奏戶部侍郎權兵部尙書兼知臨安府浙西安撫使趙與懽奏火災乞削奪竄斥奉聖防依累降指揮不得再有陳請錄黃

臣聞有大變故必有大懲創有大懲創必有大更張本朝以火徳王建炎中移蹕錢塘當其盛時七十餘年行都熙洽土气尙厚火性亦順其久也功化薄而明與昌寢不及齒聚蕃而華與僞交相蹙先皇登位八年而有嘉泰辛酉之災蓋一焦土矣旣而不復災陛下亦八年而有紹定辛卯之災又一焦土矣豈容更復災攺元嘉熙議者欲以扶炎運之隆而失性轉甚乃夏五月延燎之家四萬七千有奇而邸第官舍營寨寺觀不與焉暴露之民爲口二十九萬三千有奇而斃於虐熖者不與焉辛卯距辛酉猶三十年民漸忘其塗炭之苦矣今夏距辛卯秋才六年耳創尙新痛未定何以又堪此禍市三日哭不足紓哀力薄气焦地幾不勝戰矣此識者所素憂而言之今尢岌岌焉凡闤闠之區冨饒之室哀邑所宻恃以爲緩急根本者一炬不畱豈不貽識者之憂乎豈不烈於辛卯之禍乎此正陛下深自悔艾尅責之日也避殿之禮求言之典賑卹之政無不舉行辛卯故實獨未聞有大舉措有大施爲足以答人心過於辛卯者曩權相之與輔弼猶知自爲貶等殿步之與帥漕猶皆一切易置今月且半矣晏然無以異於常時但聞大臣累疏避位帥臣累章待罪今日曰不允明日曰不得再有陳請而已不惟不加罪而彈壓與扈衛之臣亦得同宰士樞掾並賜金焉其說不過曰禍𨿽烈於前而太室無恙也然則彼四萬七千餘家何辜焉孟軻曰民爲貴社稷次之非民則廟社何所依而存此聖賢分明條貫也少知此義者亦可以愧矣辛卯帥臣林介罷曰謝太室也辛酉帥臣趙善堅罷時太室亦無恙蓋謝百姓也三紀之間火災者三其二易帥此先朝與今日的切證例也今何禍不然況其禍比辛卯尢烈少知此證者亦可惕矣故臣於與懽待罪之章見其懇切至到未嘗不嘆帥臣之能知恥而惜朝廷之不知權也與懽頗亦潔修疎財輕施人所共之不幸而遇非常之變抗疏自劾至於再三今轉徙之民敢於怨怒驚擾之眾易以動搖必須精神奮發規慮周宻有以鎭壓其心作新其耳目而彊誘之欲去未能之身難矣臣愚望聖慈速賜區處勉從所請俾還槖班亦少見重民所以重廟社之意毋使或者謂懲創更張不惟不能過於前而反有不及者乎當使凡爲臣子者皆宜引咎知恥況其責有大於帥臣者乎以隆尊綦貴猶深挹厚損方汲汲焉修實徳行實政之不暇匪徒曰惔一憂心足以懼災也出一善言足以退舍也若燮調之地尢責望所叢更疊出闗旋入治事一表一答至三卽休夫旣寂然略無施行毋怪觀者指爲禮數何以回天譴何以塞民怨恐非止禍之道臣日侍威顏目覩災變救時無策愧見都人亦當在削奪竄斥之科席槁竢誅不勝隕越所有錄黃臣未敢書行

繳奏禦筆李子道鄒雲從應詔論事文理可采並特補將侍郎錄黃

臣聞有言遜志必求諸非道有言逆心必求諸道伊尹爲萬世人君立聽言之法惟此二語蓋人言交至之初熟不喜順而惡違然而未遽喜也未遽惡也必歸而求之道則順者未必愛我而違者未必非愛我也乃至五壬申癸酉災京邑半燬求言有詔謀及臣民亦足見陛下側身修行舍已從人之盛徳矣扣閽不知其幾人獻策不知其幾說但聞有所謂臨安府類申學生李子道廣南額外攝官鄒雲從者特勤宸禮拔之眾中授以初命中外愕眙欲見二書不可得比數日來傳者始謂子道有援引齊唐之說雲從有假借春秋之說道路之言或得以竊窺聖意而愚臣臆度以爲淵鑑精明必不出此也自唐人以家事何預外人之語遏絕人言醖成禍本本朝家法正大明白戶庭之事與眾公之議濮園之爭請立國本之疏國史班班可覆也恭惟陛下以藝祖之子孫受寧考之付托薄海內外悉主悉臣十有四年於玆蓋天命之有歸人心之共戴也若夫一宗藩之淪謝使蚤出聖衷稍爲經紀不過一常事耳奚至人言紛紛不已遂爲今日一大議論彼頴封人田寖郎以片語感悟曷嘗費辭哉此亦羣臣之罪也閭閻小民其有家道浸衰病證交急必反思內省冥冥之中得無猶有愧負者乎醫藥之外不廢悔攺愛家全身之道不得不然況國乎本朝以忠厚立國富彊不及前代𨿽變故間興而緜緜不絕所恃者天也今之未盡合乎天者此特其一耳議者謂此事旣舉立可回天立可弭禍或指以爲儒生之談然置此不問於人理終有欠缺恐天亦未易回而禍亦未遽弭也故臣以爲兵弱而土蹙財匱而國貧將帥乏而人材衰歇皆今日大患所當上下日夜相與汲汲圖之然亦宜舉措服人心修爲合天理眞意實徳旣無一虧少於其內而復閫鉞之臣介冑之士得以殫智竭勞於其外上天悔禍宗社垂祐守固戰克而和可成兵息費省而國爲吾國矣內之修外之助也采薇治外遣戍勞役是也天保治內大率皆人倫事君臣兄弟朋友何與昆夷玁狁古人豈若是之迂哉孔孟以來儒者所以舌腐唇敝以植世敎而扶世治者亦只此方法自夫論事而不論理計利害而不計是非設爲危險之言陰肆脇持之術其始皆左右憸人耳今縉紳大夫或有從而和之若天人不相闗而內外不相爲謀者聖賢救世之防始決於此豈不可懼世豈有理外之事是非外之利害哉今之窒礙特一闗耳此闗一透疏明洞達友愛復還天必悅人必服繇此漸弭諸禍豈復更生一疑是則眞善計利害者豈若常人淺淺之計帝王之見與常人之見不同此臣所以深有望於陛下也昨者剽聞陛下嘗許大臣以攺營其宅兆矣災變條來事及未舉羣臣不能紓徐將順言之或傷乎激遂使異論創興而窶人寒士揣摩以希必合恐喝以覬必聽彼豈眞知陛下友睦之本心哉今反從而官之是本心終無以自明於天下矣若以本彼爲眞愛己也則向者徳秀諸臣之愛君曽二人之不若歟廣謀從眾善鈞從眾通國之人亦眾矣豈有通國誤陛下而二人獨爲愛歟然則聽其言之違順孰若求其道之是非也當章憲太后垂簾時有方仲弓者乞立劉氏七廟後擲其奏於地曰不作此負宗祖事當濮議旣定後有範亦顏者復唱稱親之說神祖出其疏命講讀官斷之於是言者論其矯誣經義緣飾姦言當岐王尙居禁中之日有章辟光者請出王於外神祖批示中書曰辟光小人離間至親而中丞呂誨乞以其疏付外治罪此三小臣者不過妄揣上意以規富貴耳而祖宗篤敍倫紀不爲姦險動搖且以所言質之公論或監逺州稅或降下縣尉求合而忤求陞而黜然後見列聖之威斷過人且又見淸朝之名器不可詭謀取也彼已仕者猶抑之不使進而況未仕者欲挾邪以徼幸得乎今邊方孔棘戰士暴露聞有妄男子以迎合得官之易緩急之際將有諉甲於鶴者矣臣愚欲望睿慈深入聖慮亟收一紮明出二書付之外庭參定可否果議論之無取豈爵命之可輕庶足杜冒濫之萌抑亦絕姦回之漸臣自知方命屢觸雷霆獨有寸忠可白天日茍以愛君而獲罪則𨿽九殞而不辭所有錄黃臣未敢書行

鐵庵集卷三

欽定四庫全書

鐵庵集卷四

宋方大琮撰

進故事

端平三年十月上進

端拱元年三月上謂戶部使李惟淸曰朕讀漢書賈誼傳夜分不知其倦誼當漢文時天下始平指論時事尢爲激切至雲長太息堪痛哭者蓋欲感動人主不避觸鱗是眞忠臣明國體者也今廷臣有似此人者否乎乾道三年九月吏部尙書陳俊卿進對奏自古惟唐太宗能導人使諫所以致貞觀之治上曰朕每讀太宗事未嘗不慕之若徳宗之忌克不樂人言未嘗不鄙之退禦經筵命講讀官稍前曰朕𨿽無大過豈無小失自卿等不聞有所規諫若只備位此非所以望於卿等直言非人臣之利也其拳拳忠君愛國之意實發焉和悅以受之猶恐其有所畏況可拒之乎委曲以來之猶懼其有所隱況可疑之乎我太宗皇帝讀賈誼傳取其太息痛哭之忠進戶部使而語之曰今廷臣有似此人者乎孝宗皇帝讀唐太宗事慕其導人使諫之風命講讀官稍前曰卿等不聞有所規諫何也讀前史而感慨呼臣下而叮嚀嘆其無此人其愧恥之者深矣責其無所諫其激發之者至矣故端拱咸平間田錫之輩出乾道淳熙間王十朋之輩出如錫十朋輩忠愛根於所性固不待於愧恥激發中人之性則不能無待也自夫進諫者之不力始而銳中而疑徐而婉迨其怯也以激爲諱矣自夫受諫者之不樂始而聽中而容徐而玩迨其厭也有拒焉而已矣其臣得無愧於賈誼其君得無愧於太宗乎然則爲人臣者當竭其忠愛之實而毋以陰拱黙視爲便爲人君者當察其忠愛之實而毋以取名賣直爲疑主聖臣直此治世事也此祖宗家法也故臣恭陳二宗寶訓以禆明目達聰之萬一

十一月上進

前漢元鼎五年丞相趙周坐酎金免詔以禦史大夫石慶爲丞相時南誅兩越東擊朝鮮北逐匈奴西伐大宛中國多事公家用少桑羊等致利王溫舒之屬峻法倪寛等推文學九卿更進用事事不闗於慶慶醇謹而已唐武宗立李徳裕爲門下侍郎同中書門下平章旣入謝卽進戒帝辧邪正專委任而後朝廷治夫輔相有欺罔不忠者當亟免忠而材者屬任之政無他門天下安有不治開元初輔相率三考輒去𨿽姚崇宋璟不能逾至李林甫秉權十九年遂乃禍敗是知亟進罷宰相使政在中書誠治本也【李徳裕傳】

熙帝載而宅百揆詔王柄而馭羣臣此古大臣事也後世以中書爲政本所自出之地謂之禮絕百僚也任之專信之篤非固假之柄以寵其人也所以尊朝廷嚴治本也非其人則去之亟而位則不可虛也故未有其位虛與夫非其人而充位亦無仁賢則國空虛之謂元气虛則外邪乘之國虛之時此識者之所驚而憂而羣邪之所喜而舞也漢武帝中年相趙周免石慶代之慶不能闗決而事多出於九卿唐武祖初年李玨貶李徳裕代之徳裕謂政無他門而治必本於中書蓋周之免可也而九卿則不可雜進以用事玨之貶可也而中書政本則不可以不專大臣者宗子之家相也宗子不能以獨治其家必委之家相相之權不專而豪奴悍婢皆捷出以投其罅則家政弛矣人主之任相亦然𨿽然擇相誠難也亦不可厚誣天下以無人武帝名相慶而實任九卿慶誠不足任然帝之時猶有可議者仲舒不相天下至今以爲恨使其捨慶而相舒豈復有九卿用事之失徳裕謂開元輔相率三考輒易而治及用林甫十九載而亂然徳裕之語猶有可議者斥九齡相林甫天下至今以爲惜使其以林甫之嵗月爲九齡之任用豈復有政出多門之憂此擇相不審任相不專之明驗也然則天下之權付之一相而聽其所爲乎曰事正不必從中出宰相行之其失則臺諫議之給捨執之此本朝家法眎歷代爲最善當其治則宰相賢而給諫亦皆得人相猶不得行其私況他岐乎故政出於中書而旁蹊盡塞世以重臣目之其不賢則給諫相與攻而去之又其甚不賢而給諫皆其私人矣故政𨿽猶在中書而公私雜行世以權臣目之蘇轍曰重臣與權臣權臣不可有重臣不可無以此觀之相賢則給諫必賢而百官莫不趨於賢故曰人主之職論一相

嘉熙元年正月上進

景徳元年契丹入冦上旣定議北徵羣臣有以幸金陵之謀告者冦準曰羣臣怯懦無知今虜冦迫近四方危心陛下惟可進尺不可退寸河北諸軍日夜望鑾輿至士气當百倍若回輦數步則萬眾瓦解虜乘其勢𨿽金陵亦不得至矣上意遂決虜眾抵澶州其統軍撻覽將精銳爲先鋒我軍以牀子弩射達蘭中額死虜大挫衂退卻不敢動

紹興三十一年金主亮恃其彊暴欲渝盟犯塞至是遣其臣來賀天申節因求淮漢之地又指取將相近臣議事時朝論洶湧人情皇惑上意雅欲視師於是宰執奏曰敵國敗盟天人共憤今日之事有進無退若聖意堅決則將士之气自倍願分三衙禁旅助襄漢兵力待其先發然後應之上深以爲然冬十月下詔親徵時待制曽幾病聞或者欲遣使詣敵以緩其來卽上疏曰遣使請和終無小益而有大害爲朝廷計皆當嘗膽枕戈專務節儉經武整軍之外一切置之如是𨿽北取中原可也是月亮敗於采石竟被殺之【並見國史】

兵凶戰危挑異類以輕重者非也國不競亦陵買彊敵以求靜者亦非也昔者之輕動國人自非之冒其非而用之其悔不可追也今退而守吾圉而猶敢於亂常干紀逼我太甚則國人交怒之矣乘其怒而用之則吾之弱有可使彊之理靜而可買何憚不爲彼狡焉叵測突如其來獨不可於危中求存死中求生乎昔景徳中契丹入冦國中大震羣臣有以幸吳行蜀之說進者獨一冦準建有進尺無退寸之議而眞宗之意遂決我是以有澶淵之捷當紹興末金國敗盟朝論洶湧或者有以遣使欵敵之說進者獨一二宰執倡有進無退之議而髙宗之志遂定是以有采石之捷使眞宗而信避敵者之議則欽若等爲愛君而冦準爲幸勝矣使髙宗而從欵敵者之議則或者爲得計而宰執爲輕舉矣蓋人生不可無憤怒自彊之志也立志之不彊而反譽敵之彊則和之說得以自詭矣𨿽然和豈易成哉不能戰而能和前未之有聞也達蘭之死而後有景徳之和金主之死而後有隆興之和不然敵果何所創而甘心言和哉若夫金甌之缺未還赤子之痛未定乃欲忍恥以事仇敵此蓋亦立志之不勇也準之言曰六軍心膽在陛下身上紹興間馮時行亦曰自古未有人主退而能使天下進人主怯而能使天下勇然則國人之心膽與其進退勇怯皆在人君之身非特國人也三百年宗社命脈之存亡絕續亦在焉其可不彊於立志哉

三月上進

魏主丕遣太常邢正勑權爲吳王吳人以爲宜稱上將軍九州伯不當受魏封正入門不下車張昭曰君敢自尊大豈以江南寡弱無方寸之刃乎正卽下車中郎將徐盛憤忿謂同列曰盛等不能奮身出命爲國家並許洛吞巴蜀而令吾君與正盟不亦辱乎因涕泣橫流正聞之謂其徒曰江東將相如此非久下人者也云云吳遣使如魏云云魏怒吳任子不至欲伐之劉曄曰彼上下齊心阻帶江湖不可制也【通鑑】

王猛寢疾秦王堅訪以後事猛曰晉僻處江南然正朔相承上下安和願勿以晉爲圖堅將伐晉防羣臣議左僕射權翼議曰晉𨿽防弱謝安元衝皆江表偉人君臣輯睦內外同心未可圖也【通鑑】

國於天地必有與立善覘人國者不觀其形而觀其所立何以立亦曰人而已矣國無人焉亡也春秋書梁亡梁自亡也有人焉不能用又自爲乖異亦亡也傳載虞不信宮之奇而亡之類是也國於江南自吳始東晉繼之孫權﨑嶇一隅之地當曹瞞父子百萬之眾而能虎視中原者其君臣以明銳俊快自立𨿽曰根本淺陋而臨朝斫案論事上倡下隨如戰赤壁塢濡須爭荊州瑜肅驅於外昭雍綜於內精采百倍非以人立國乎中迫於蜀名與魏和邢正奉魏命至張昭折之曰豈以江南寡弱無方寸之刃乎徐盛忿之曰不能出身爲國並許洛而使吾君與正盟不亦辱乎故魏之邢正有江東將相非久下人之語劉曄亦有上下齊心不可卒制之語可謂善覘吳者矣東晉間闗匹馬之資當敵氛四起疊僕之中而基本不搖者其君臣以器局風流自命𨿽曰宴安江沱而猝遇緩急𨿽綺絝子弟亦能臨戎如屯雍丘至灞上入闗中導支撐於前安鎭定於後堅忍自存非以人立國乎焚幣卻使終不言和符秦銳於飲江其臣王猛曰晉上下安和願勿以爲圖權翼曰晉𨿽防弱謝安元衝江表偉人君臣輯睦內外同心未可圖也符氏犯之果有淮淝之敗可謂善覘晉者矣以勢言之則吳之小不足當魏之大晉之弱不足敵秦之彊而所以能張其小而抗其弱者則吳之君臣常有忿憤之志其詭和者暫耳而曷嘗以畏魏自沮哉晉之君臣猶有輯睦之志終世不言和而曷嘗以畏秦自怯哉後之立國者亦可以見也今戎禍慘矣所謂江東將相者誰歟江表偉人者誰歟上下之心齊歟內外之心同歟西風無數月之期遊魂有薦食之意要必吾國之君臣上下其心齊同如吳之忿憤如晉之輯睦是當怒敵而人交奮毋譽敵而內自攻則𨿽弱必彊𨿽危必安者願相與汲汲圖之

四月上進

晉泰始八年晉主與羊祜謀伐吳祜以爲宜借上流之勢宻表畱王濬監梁益軍大作舟艦於是作大艦長百二十步受二千餘人以木爲城起樓櫓開四出門其上可馳馬往來時作船木梯蔽江而下吳建平太守吾彥取以白吳主曰晉必有攻吳之計宜增建平兵以塞其衝吳主不從

隋開皇七年陳受蕭巖等降隋主益忿命大作戰船人請宻之隋主曰何宻之有使投其木梯於江曰若彼懼而能攺吾復何求也楊素在永安造五牙大艦起樓五層髙有百餘尺置六拍竿髙五十餘尺容戰士八百人其次黃龍平乘舴艦大小有差陳主不爲深備【並通鑑】國有險而存有備而固恃險而無備猶無險也曹丕嘆息於廣陵佛貍徬徨於步蓋立國於東南所以懾敵人之心者其險必以江也然而國以江爲險江以舟楫爲備晉之伐吳必造舟於上流隋之伐陳必造舟於永安彼將用東南之所長以攻東南之所恃也然當木柹蔽江之時而吳人急爲之謀投柹於江之時而陳人早爲之備晉隋𨿽弱長江豈能飛渡哉柰何吳以暴鷙之資行虐政逆諫口陳以荒淫之行溺嬖寵戮言臣是皆與亂同事者也豈暇爲國家慮哉廼者敵爲不道遊魂近鄙而我朝廷之間君臣上下危言苦語更相警懼惟恐其有一毫獲戾於天也天豈使封虺巨蛇以長薦食我赤子哉必也怠荒之戒申訓於其內憂辱之言申警於其外則國其庶幾乎敵方奪我舟募吾匠童吾山造船編筏於樊襄間斧斤之聲不絕不待西風之起嘗懷北顧之憂毋使賊智與夏水俱生則江面𨿽震而吾固有所恃矣昔三國瑜肅以三萬逆擊老瞞四十萬之師我中興王權以七萬迎擊金人百萬之眾赤壁之勝蓋防衝戰艦之力采石之捷亦海鰍船之功操之舟可燒而走亮之舟可陷而溺宜也然則常徳武事內外交修用吾之技伐彼之計此今日所當寢薪嘗膽而汲汲爲之圖也

七月三日上進

景祐二年六月以宗室寧江節度使第十三子養於宮中時年四嵗寶元二年始出還第時年八嵗上及皇后鞠視如子嘉祐六年詔嶽州團練使某爲泰州防禦使知大宗正寺先是韓琦曰此事當出自聖擇上曰宮中嘗養子二人小者甚絕然不慧大者是可也琦請其名上曰名宗實者今三十許嵗矣琦曰此事若行不可中止宜斷以不疑乞從內批出上曰此豈可使婦人知之只中書可行也遂降詔是年以諸王宮侍講王獵爲宗寺伴讀獵爲宮僚凡十三年有輔導功故首用之時吳奎薦其可任經筵文學之選韓琦言其不通私謁足見有守故也先是至和末文彥博等勸早立嗣旣而範鎭司馬光等相繼言之如是五六年琦獨嘗請建學內中擇宗室之謹厚好學者升於內學冀得親賢可屬大事欲以此感動上意嘉祐七年立爲皇子上指心曰此決自朕懷非由大臣之言也紹興元年上諭大臣曰昨命令懬選藝祖後二三嵗者且俾廣求當自選擇富直柔曰宮中有可付托者否上曰朕已得之矣若不選擇宮嬪則可慮之事更多二年令懬選宗子【普安郡王】及伯浩入禁中伯浩丰而澤普安淸而臒上初愛伯浩忽曰更子細觀乃令二人並立有貓過伯浩以足蹴之普安拱立如故上曰此兒輕易安能任重乃賜伯浩白金三百兩罷之而育普安於張婕妤所時年六嵗矣二年令懬自左中大夫特轉行左大中大夫後省以轉官非法封還錄黃遂寢其命

四年令懬復得伯玖年五嵗上以其聰慧可愛令吳才人毋之其後張婉儀卒【卽妤】婕命吳婉儀並視普安與伯玖同處𨿽一食必均焉【吳婉儀後爲憲聖慈烈皇后】上謂張浚曰宮中見養藝祖之後二人長者年九嵗不久當令就學又謂趙鼎曰此子天資儼若成人朕自教之讀書性極彊記鼎先得防於行宮門內造書堂屋一區欲令就學至是成上曰便以爲資善堂遂降制封建國公以範衝兼翊善朱震兼贊讀上命見衝震皆設拜二人皆一時名徳老成每因箋疏導以經術仁義之言輒標軸藏之時一展玩十二年封普安郡王時年十五十六年加璩【卽伯玖】封恩平郡王出外第號東西府初命館職二員並兼二王府敎授三十年上知普安甚賢欲稍差別謂宰相湯思退曰此事出自朕意非因臣下建明立爲皇子聖人以仁天下爲心必有紹續於其後聖人以公天下爲心必當計慮於其早生靈之寄甚重宗祧之付不輕茍得所托仁也亦公也唐宣宗諱言繼嗣事言者不怒則斥後唐明宗尢諱其事羣臣無敢正言者二唐祚脈之不延也宜哉我祖宗以至仁大公循天而行何心之有眞宗皇帝之選宗室子也髙禖未卜則育之禁中甲觀旣生則歸之藩邸其宏度偉識超然前世逺甚景祐二年仁宗皇帝年甫二十八而養四嵗之宗子於宮中紹興二年髙宗皇帝年甫二十七而養藝祖七世孫二人其一六嵗也自古人主誰能於春秋鼎盛之時而建此議乎然非徒選也仁宗語韓琦曰宮中嘗養子二人小者甚絕不慧大者可也髙宗命近屬令懬選二人一丰而澤一淸而臒初喜丰澤者旣而細觀以輕易出之後二年又得五嵗者遂爲普安恩平其精於選擇也如此亦旣得之矣而又思所以拊視之其未齠齔之年爲保慶後所養其八嵗未還第之前皇后鞠視如子而後仁宗之心以安大臣以宮中有可付托爲請則語之曰若不先擇宮嬪則可慮之事更多故普安育於張婕妤恩平育於吳才人婕妤沒才人並毋之而後髙宗之心以安其謹於保防也如此而最所加意者少成之敎也韓琦嘗請建學內中擇宗室之謹厚好學者升於內學冀得親賢可屬者其後𨿽還第而諸王宮侍講王獵爲宮僚最久琦薦其不通私謁以輔導功陞爲伴讀則仁宗之謹東宮僚可見普安年九嵗旣令就學又語趙鼎曰此子天資特異儼若成人朕自敎之讀書性極彊記命鼎於行宮門內造書院一區而以一時名徳範衝朱震兼翊善贊讀又命館職二員兼二王府敎授則髙宗之謹簡宮僚可見其篤於敎導也如此擇之審天命之公也防之謹人事之盡也而敎之尢不可不篤者蓋天資𨿽髙而左右必正人與居必善士學術乖僻者不與焉心術回邪者不與焉教學相半習慣自然是又欲以人而輔成其天也祖宗得人之仁至矣哉處心之公大矣哉乃者季夏甲戌親灑一札欲於內中建小學令宗司擇宗子資質之美者二三人置師而敎之大哉王言所以慰祖宗之靈所以系生民之望所以對越上天之心者他日皆有望焉故臣輒采先朝已行之典思衍今日無疆之休然猶有獻焉祖宗謂此事至重至大其爲計至嚴至宻慮夫婦寺之得以竊弄其間也故厚陵之自團鏈升防禦如宗正寺時韓琦乞從內批出仁宗曰此豈可使婦人知之只中書可行此語可以深味又慮夫奉命者之得以邀勞無已也故阜陵被選令懬實預焉旣而以殿撰左中大夫特轉行大中大夫未爲甚過後省以轉官非法封還錄黃其命遂寢此事亦自足法尢慮夫外廷他日之得以借口貪天也仁宗曰此決自朕懷非由大臣之言也髙宗曰此出自朕意非由臣下建明詞嚴義白可爲萬世法故臣復表出先朝正大之訓永杜後世貪覬之萌蓋有久大之慮不可無宻察之功先儒謂百金之產猶能定謀豫計況於有天下者乎信哉其不可不謹也聖慮髙逺願畱神三思

七月二十三日上進

漢宣帝卽位魏相入爲大司農四年大將軍光囊上以其子爲右將軍兄子山復領尙書事相因平恩侯許伯奏封事言宜有以損奪其權復因許伯白去副封以防壅蔽韋賢免相遂代爲丞相元康中匈奴遣兵入冦上與趙充國等議欲出兵相上書諫難以兵動曰願陛下與平昌侯【王無故】樂昌侯【王武並帝舅】平恩侯【許伯】及有識者詳議上從相言而止

唐貞元末柳宗元爲監察禦史裏行善王叔文韋執誼二人者得政引內禁近與計事欲大進用俄而叔文敗貶邵州刺史不半道貶永州司馬旣竄斥貽書京兆尹許孟容曰宗元早嵗與負罪者親善始奇其能謂可以共立仁義禆敎化以忠正信義爲志興堯舜孔子道不知愚陋不可以彊其素意如此也

甚矣細人憸夫之不可與共事也大臣欲行其道不可則止士大夫欲行其志不合則去豈必委蛇婉孌於左右親宻之間而曰姑因人以濟事哉大臣而有此見不足爲古大臣士大夫而立此論不足爲賢士大夫觀魏相柳宗元之事可見矣以相之嚴毅豈不能自結主知而奏封事去副封一則曰許伯二則曰許伯諫止用兵自是正論乃勸帝與三侯有識者議之且三侯貴戚之庸人耳其於識見爲何有而相待之過矣業之陋正坐此以宗元之才俊豈不能自爲時用而所善王伾叔文相與計議逮彼負罪奚能掩覆乃猶曰初謂可以共立仁義可以共被敎化可以共興堯舜孔子道且二子依乘之小人耳其識堯孔爲何如而宗元期之過矣名節之喪有由也士君子急於救時而患其君之不吾聽也顧欲因左右之親信者以投其機其說曰權以濟事耳幸而濟不過爲相之陋而外戚之禍已貽於此不濟則宗元輩一失其身萬有餘罪可勝悔恨哉𨿽然此亦人主之責也天下之大當與天下之賢士大夫共之豈必與一二親信者爲宻哉自人主之意向有所偏而君子之欲爲善者無所依茍足挾以有爲不暇擇也然附之爲善者艱難委折未必有成而附之爲惡者呼儔引類誰能遏之況安保此身之能自立其間不反爲所噬乎又安保其不宛轉以同入於惡乎縉紳之禍輕國家之禍重矣故爲人主者不可專聽暱比者之言而輕疑君子之未必集事爲士大夫者當常持正大之論而毋謂小人之或可共事上見之審下守之固國與身其庶幾乎臣竊聽近日一種議論而於漢唐二臣之事者重有感焉輒推其說以獻

舉浦城北尉林贑孫奏狀

臣非才將指職在觀風𨿽懷利人澤物之心常恐州縣間壅底扞格聖朝寛大好生之意無以宣於下下民沈抑不白之寃無以聞於上今有一尉之防平反美譽縉紳士大夫交口誦之其可稽於徹聞乎臣竊見迪功郎建寧府浦城縣北尉林贑孫膠庠之英才識老練其未至官也邑有黃氏女嫁祖氏不宜於姑暮夜與女奴負篋以逃旦則見其屍在坎水中痕傷徧體官則追其姑及其夫鞫之已誣服矣獨篋中衣未得耳贑孫始至而疑自出賞募告者又禱之神未數日獲一姓周者脫衣則篋中物也問之乃言丙夜至山中與一二惡少刼與污焉復殺二婦以滅其口遂以舊所系者盡釋之一邑驚服考之國史與錢若水同州事頗相類沈在底僚未有表而出者欲望聖慈特賜旌擢以爲雪寃直枉者之勸亦是國家重惜人命之本意也

按通判興化軍江叔豫通判福州陳過知同安縣謝奕恭

臣澄察一道首欲以廉化士大夫不敢輕以贓和罪加人其間有習與性成屢跌不攺於訓化乎何有直當去其太甚者臣未離裏門時固知朝奉郎通判興化軍事江叔豫之爲人昨攝郡事補刺軍籍更易僧剎具有定價子婦女壻政出多門打造器皿更無虛日銀匠以不給工直訟之遇事納賄商量書判惟詞人所欲專任客將林某書司陳某爲爪牙其始聞羣議輒止稍定則故態又作近者舊守將去猶懇易院猶攔截客人油麻船苛取於十里外廉恥喪盡對人可羞此以頑而行貪者也臣行部至福淸縣則見邑人能言朝奉郎通判福州事陳過之謬政詰其故則漕司委追縣典吏株連前界各納漆數百緡得免旣而聞每差人下縣托其買物無不白納終嵗造剔紅髹器所用朱黃率是苛取分差公吏窠座引問契吏貼非財不行兩造在庭鞭撻示威交通賄賂專信宅庫陳某防司胡某爲心腹董試秋闈痛削事例非獨簾內外官以至吏卒亦然廚典有斃於笞者兩司在前鐫戒不攺此以刻而行貪者也此二人者皆小有才使以廉潔行之豈不爲州縣能吏而物欲深痼欲拔不能連汗白簡至於再至於三皆以不善丞郡去每試滋甚眞負丞矣當攝郡時猶制於職官佐嶽時猶壓於上官說僥幸脫去他日得肆其毒於千里之上爲其民者何辜焉臣愚欲望聖慈將叔豫過並賜罷斥以爲稔惡不悛者之戒

貼黃

臣聞莫難於今之縣上扼於州郡下脇於豪彊多不得自展布若夫有可以行志而反以行私如承議郎知泉州同安縣謝奕恭者豈不可惜以貴冑來試邑上下所共觀望豈非力行好事之時而乃玩視州家期防不報輕視百姓縱吏誅求州委尉拘催零米縣以奪其常利文帖十下不肯從州委官權稅務縣日索常堂食錢至手揮權官於公防殊駭觀聽使上下敢怒而不敢言臣愚欲望聖慈將奕恭免所居官俾之稍知循省是乃所以爲保全之道取進止

廣帥舉刺

舉知潮州劉克遜知循州趙彥珽知梅州楊應已知肇慶府林士燮奏狀

照對臣分閫嶠東只事四月庾漕擇使越俎暫司才短責叢莫知報稱深惟撫安逺氓之道惟以精別郡守爲先聰察之吏患在鍥薄慈惠之長或不事事求其寛和而能舉職治辦而不病民者實難其人幸而有焉敢幹蔽賢之罰竊見朝奉大夫知潮州軍州劉克遜從臣之子服襲義方以廉飭身以儒飭吏曩由班列出守樵川當冦攘蹂躪之餘行勞徠安集之政流離復業頑虣革心公朝疇其治行召丞外府力丐外補逺牧於潮抵郡之初鄰有嘯聚直偪近境克遜申嚴保障開諭禍福不畏怯而弛備不忿激而貪功賊知難犯逡巡退遁又能蠲月解無名之賦以寛縣計復丁錢自輸之規以惠戶長千里懷仁已騰來暮之謡朝奉大夫知循州軍州趙彥珽公族之英更練世故端方有守悃愊無華策名幾四十年外庸甘於平進宰邑丞郡所至可稱循陽如斗之州前守竭澤之後彥珽樽節冗費而官用無乏省除橫斂而民瘼以紓綏集保伍而境絕篁竹之虞率厲官僚而吏知簡書之畏庭無畱訟圄無宿囚再期報政綽有去思之愛臣所謂寛和而能舉職者也奉議郎知梅州軍州楊應已西州勝流嘗官學省器能宏逺操尙潔修程江僻陋之邦素號狼頑之俗繹騷末已拊禦良難冬春之間監丁爲暴應已厲兵屯而震以威通鹺禁而開以信冦不侵軼民以安全惜其長才局於斗壘使臨繁劇式究所長朝奉大夫知肇慶軍府林士燮東嘉名閥早著吏能有敏決之長無操切之過端守數更昏繆重以攝事致紛財竭不支民疲已甚士燮剔蠧縮浮而帑庾自足洗寃直枉而詞訴得平戢姦禁暴而閭閻無警曽未期月百廢具舉究其施設必大可觀臣所謂治辦而不病民者也是四人者所臨有劇易所尙有寛嚴所歷有久近而察其治狀俱有一日之長謹以名聞伏望睿慈特加甄錄使遐陬逺郡知有理效靡不上徹天聽其於奬勸吏治實非小補

舉知博羅縣王旦奏狀

照對廣南管下州十有四地多深阻邑寄尢難辦治者或不能無擾廉謹者或不見集事求其賦輸足乎上撫字行乎下二字並舉官民相安已足爲賢令矣若乃平居而條教足以揉其俗有事而智略可以衛其人則絕無而僅有者也竊見惠州諸邑博羅素號難治頃經兵火之殘燬繼苦鹽冦之出沒戶口蕭條財賦失陷蓋難之而又難者也承直郎知惠州博羅縣事王旦適承其奮然語人天下豈有不可爲之邑顧懦者不曉曉者不顓此民隱所以不通而姦吏易於爲欺也於是苦心勞力如立家計防事之後置一榻焉治事於斯寢食於斯有赴愬者相與惟諾有輸送者且納且銷村民旣得直達猾吏不敢爲姦剔去宿蠧時出新例旣爲前官補久欠又積醋錢例卷七百緡代納五等丁將滿又以其纂剰五千二百餘緡代納明年夏稅他如增置學田整治橋道百廢俱舉一邑大治州家愛之如幹蠱子弟部民賴之如在堂父兄同官憚之如法家拂士盜賊避之如敵國長城至邑之初適值嵗荒饑民羣嘯揭竿借食旦以身彈壓極力捄療治其渠數人反側者旋定上司得其條具亟借義倉大家感其恩信爭發私廩活邑民數千口至今遂爲樂土每嵗之冬例有鹽子入境小抄掠大焚蕩旦擇豪民之可用者授以方略責之把守乘而爲擾者必治勇於任責者有賞扼險阻置寨柵鹽子不敢過其境至迂路以出師邑其部勒隅總練閱保丁皆可推爲他處永法非特一邑保障而已旦蓋習聞家世頗負勲業之傳不爲腐儒口耳之學精神彊可以效驅策幹略優可以當事任而又廉介不茍取靜重不茍進試令蠻瘴之鄕能自植立其身功之所及𨿽有限惠之所畱已不小入粗入細有用之材也當此時事之孔殷誠宜奬拔以待用臣等輒以其試邑治狀上聞伏望聖慈特賜陞擢差遣庶幾逺方小吏皆有不自棄夷之意非止爲人材計亦足爲國家用材計也

舉連州敎授周梅叟乞旌擢奏狀

臣竊惟國朝人物輩出品樣俱髙然在前代亦有之軻死千五六百年間斯文之脈若存若亡漢舒唐愈不足以當而創明理學上接統緒世運防通始有伊洛之學出則歷代所未有而本朝之所獨有者孰啟其祕授之二程氏則舂陵周惇頤也不由師傅自得於天濂溪千古風月如存封域之名廣矣繇唐以來道之一字獨以名州至是而斯人生焉端豈偶然節惠之名多矣凡謚儒臣者元之一字擬議不到獨若畱以待斯人焉又豈偶然可謂吾道之中興元气之資始天勱相我國家於此時此地見之來爲守者旣崇其祠又卽其地爲書院選其族諸孫之有學行者以長斯堂吏部侍郎李韶比以太學博士至郡采諸旦評得今迪功郎連州州學敎授周梅叟而以書院事付之梅叟闡明家學以淑其鄕人皆曰周氏有人矣對策大廷陛下拔之稠中寘之甲科又皆曰周氏復興矣蓋自惇頤二子壽燾好學承家相繼登元丰元祐進士第一爲郎曹一陞法從其後浸微梅叟乃能續響於百五六十年之後不以髙科自居汲汲焉惟學不足是憂惟羞先世是恐掌泮連山得熙寧中行部過郡之大云畱題旣刻於巖又取太極圖通書大成集刋於學宮進諸生而語之此先元公之所以抽闗啟鑰者朱文公熹解說條分縷析殆無餘蘊眞知實踐則在乎人每講義出聽者咸有感發校士羊城衡鑑尢精臣與之語其踐修醖借議論風防不忝厥宗今儒先之家其存而能自立者絕鮮嘉定中嘗訪求程氏後而官之識者疑於遺其師自言偃以吳人從食先聖庭東南儒者得俎豆其後自我朝舂陵周防頤始先一年其族人有夢其故居光熖上屬元公冕服東向立移書至連與梅叟言之梅叟又與郡士言之皆曰此何祥旣而爲祀典之應事𨿽近迂然升堂聞絲竹聲孔氏子孫亦自載之乃知其精神之在天者未嘗不在其故鄕然則家於其地而不肯去世於其學而不使墜如梅叟者可不因其能自立而遂褒表之乎臣愚欲望聖慈特賜甄擢或稍進之師儒之列使四方學者知焉非徒爲科目得人之驗亦見聖朝扶植先賢故家之盛美實儒道幸甚

舉知河源縣夙子與狀

臣等竊謂莫難於今之令有撫字焉有催科焉爲嶺南之令尢難撫字催科之外有弭盜焉臣等所部四十縣於惠之屬邑得二人王旦之於博羅旣以其治狀上聞夙子與之於河源垂滿矣邑人攀戀不忍其去相率以告於諸司者累不絕儻不以聞是蔽賢也惠爲邑四其壤地濶其生齒繁其版帳夥莫河源若從政郎特差知惠州河源縣主管勸農公事兼弓手寨兵軍正夙子與持學愛之心行愷悌之政聽訟平允兩造莫欺賦租有期輸者自至諭上戶以和糴而擾不及眾課諸生以義理而學有所本皆書生本分事最是迫近贑之諸邑山徑深阻盜賊出沒亦莫河源若子與合邑之人士與其父老講求備禦設寨柵結保伍明賞罰極有條理𨿽外之鹽徒每嵗假道殺傷相當卒不得志以去𨿽內之藍口客主相攻幾成大閧竟以撫捕而定非徒書生也而有仁者之勇焉三年勤勞邑人徳之旣能不逺千里相率來告臣等廉得其實用敢合祠聞奏欲望睿慈將子與特賜旌擢非特爲今日有民有社之勸亦將備他日有徳有才之選

鐵庵集卷四

欽定四庫全書

鐵庵集卷五

宋方大琮撰

奏申

辭免禦筆除右正言申省狀

自天疏寵無地措躬竊以更化三年病源故在進言一路遺脈僅存必相續之有人庶足憑以立國慨念盛世若時先臣歐陽修謂不系職司劉安世謂不比閒慢矧當陽防陰長之防內阻外訌之秋全賴官共扶急證如某者生於僻壤少也末科多歷嵗年率皆田廬之日三趨選調不及權勢之門屬親覽於萬幾禆濫陪於百執勾書列寺再轉爲丞濡墨祕丘復叨佐郡兩期且半一善未聞顧何取於師言乃誤蒙於宸選其要在格君心而學力不足其次在遏官邪而風采不揚退惟何人敢任斯責欲望公朝敷奏成命亟回別選鴻儒益重新除之筆姑令馬走少安舊著之班

辭免禦筆除起居舍人申省狀

聞命自天措躬無地竊以進言丹匭執簡赤墀皆右省之通班出中宸之妙選敢期愚戅疊冒恩榮伏念某素乏修能自安平進兩書月紙曾無補於涓塵益近天光重有慚於記注盍控循墻之避預深維谷之懷欲望朝廷特賜敷奏急回成命庶無鵜翼之羞別揀碩儒以重螭頭之選

辭免兼國史院編修官實錄院檢討官申省狀

仰觀國典最重史筵編摩者髦士是宜討論者大儒之事昔之世掌今以人兼旣森森著鴻碩之羣豈瑣瑣欠馬走之一伏念某自慙獨學殊乏三長曾窺石室之書藏遽引蓬萊之舟去何禆騎省仍立螭階記言動於一時未之能信垂典章於萬世何所取材況嘗自請於祀釐豈宜久叨於執簡欲望朝省特賜敷陳亟收回誤墨之頒庶不爲汗靑之玷

辭免寶章閣直學士仍任申省狀【不允詔附】

渙汗載頒震驚失措伏念某早辭朝列濫玷藩方粗有小心任嶺海拊循之責幸無大過皆天地容蓋之恩昨者進松下之階畱梅邊之戍曽勞力勞心之莫報而濡首濡尾之足憂方溫理祈閒之詞廼已蒙增秩之賞深惟直學士之兼職允謂榮名未聞郡太守之五年尙仍仍舊貫於寵臣之數非不厚而任臣之意非不專其如材技殫窮筋骸衰病不亟求於寢免恐自速於顚隮伏望俯察危衷趣收前詔許畀二毛之餘景獲遂歸休別求一面之長才早爲鎭撫

辭免差知隆興府奏狀【不允詔附】

寵命渙頒危衷震愓伏念臣逖違宸陛冒領遐藩徳意布宣敢謂去天之萬里土風習熟不知入廣之五年極臣力之所爲荷聖心之見照求去甚堅而任甚篤受恩愈厚而報愈艱今者山海息驚擾之虞田裏慶丰登之樂上或可以逭朝廷之譴下稍可以謝嶺嶠之民及是時而退歸則末路之榮耀何圖詔綍復攺州麾惟南昌之故區乃江西之勝處曩以待蕃宣之任今亦爲名望之除自審衰殘難勝委寄伏望趣收前命更畀叢祠俾返山林息餘生而歸老𨿽居畎畝無一息之忘君勅

省所奏辭免依舊寶章閣直學士差知隆

興府塡見闕恩命事具悉朕以卿宅牧海南五載淹久風炎瘴迥隔中州乃能不彼夷其民布宣中和藹有善最眷念忠藎不忘於心豈不欲亟下召環引以自近洪都選候久刓印姑輟仁賢往爲撫綏𨿽蕃宣之任隨宜更革而地望隆重則今猶昔也人才難得而骨鯁敢言足以尊本朝折姦萌者爲尢難顧瞻在廷重我感慨扶奬愛防朕志有在卿亦諒之否乎亟宜就鎭慰彼氓黎半夜席前玆固有待所辭宜不允故玆詔示想宜知悉冬寒卿比平安好遣書指不多及

鐵庵集卷五

欽定四庫全書

鐵庵集卷六

宋方大琮撰

外制

吏部侍郎兼中書舍人兼權直學士院許應龍兼侍讀

昔我孝祖日禦經帷嘗講畢賜茶命講官稍前曰朕無大過豈無小失況朕未能無過乎具官某種學有本秉心有常不激不阿夙夜禁宻繇講而讀匪曰序陞幹淳五十卷之書蓋將闗抽而鑰啟焉卿其以孝祖之風烈望朕朕亦以克家等之規益望卿交修胥敕無忝先朝非徒曰能讀也期爾有猷置朕無過可

左司諫曹豳兼侍講

國朝諸臣稱言官者必曰顥講官必曰頤朕謂顥气和豈不宜講官頤气直豈不宜言責其不得兼者可恨也爾東嘉宿學內直外和每覽奏篇謂宜玆選端平初嘗以語之大臣矣亦閱三載廼遂於懷昔賢之不得兼者悉以命汝夫魯經二臣所最究心者也益所學朝夕誨臺以成二臣之志以防繹信諫之義蓋朕之信卿久矣可

馬良母王氏江元秉母徐氏呂燾母厲氏並封孺人

勅具官某母某氏王制五年柴祀問百年者就見之朕三載一禋大賚四海爾子名在仕籍思華其親𨿽年未滿百猶畀以初封眎昔人尊禮髙年之意不旣優乎尙服新命益綏壽祺可

淮西總管陳芾差充蒙古國通好使特授武略大夫

勅具官某國家於蒙古非讐敵比也疆吏不戒以至疲吾邊甿通好之使頻嵗屢遣竟未得要領以歸爾以小行人銜命再往其爲朕諭以重惜民命兼愛南北之意進爾二秩以榮其行茍能成約則丰官醲賞不汝靳也敬哉毋忽可

南劍州判官新辟差知贑州安逺縣鄭循降儒林郎

勅具官某熙寧距今百七十年一時奉新書者貴顯何限今其澤之存者誰與監門俠不受安石攺官之餌流離終其身中興初旌遺直官其後一澤如綫蓋累傳而至爾循之身亦可以觀天理矣可以自愛重矣延平佐幕弗克靖共營辟徑行漕臣劾上薄鐫一秩朕不容私循其省哉毋忝爾祖可

鐵庵集卷六

欽定四庫全書

鐵庵集卷七

宋方大琮撰

表

謝祕撰福建運判到任表

四年去國徒抱畆忠一節起家就將漕指靡覺周原之逺具宣漢詔之溫竊以瓘出諫墀責監楊帑綱奪柱史黜掌沙徵蓋好計者罪當誅妄言者法無赦若夫攺遷已寵汰出仍輕曾流落之未幾又光華之狎至視往哲僥逾之太甚信我朝忠厚之相承臣某中謝伏念臣起自單寒素稱拙訥逢時淸之更瑟偕髦士以彈冠先後無容分踵常途之役推遷偶及驟叨地之除非不願於得君亦深期於寤主方思陳善之謂敬敢曰言人之所難不自意全喘息以俟常立上側恩遇更親以見有聖人之容本無罪言者之意讒夫規進飛語橫興巧援前代之深文欲中防臣以奇禍僅延孱弱盡出生成拜散吏於鏡湖時時仰祝縶幽人於槃澗念念不忘敢謂陸沈終蒙簡在寵以木天之論撰畀之枌部之將輸若蔡襄仕慶曆之時以气節選至林枅在淳熙之世有廉介聲皆出臣鄕見稱記壁況事力已大殊於曩日而技能又莫並於前修控免弗兪感恩至泣玆蓋恭遇皇帝陛下思治如渴聽言若流兢兢世道之安危了了人才之邪正察臣𨿽嬰龍頷亦安有於他腸念臣久侍螭頭非不識其何狀責其驅馳之來效贖其狂瞽之往愆臣敢不肅戢吏饕講求俗蠧正身率下少新一道之精神悉意寛民庸防七閩之气脈

漕使謝到任表

支壘承流蔑聞善狀計軺乏使就拜除書不煩跋履之勞如被光華之選具宣隆防深激丹襟中謝臣譾焉書生懵於世故起家射策甫歷泮芹徒步登朝寢躋卿棘慙無補報自跪撫摩所領雙符袁視當塗爲褊旣逾兩載臣與斯民甚安將去如初曰節與愛才僅堪於小試夢不到於陞遷維江以西緜延至廣聨絡十有一郡舳艫百餘萬艘糴糓湟中克佐馬牛之運埋輪道上欲空豺虎之羣退惟何人當此隆委伏遇皇帝陛下厲精庶政申飭羣工知臣綴班於庭備體九重之仁儉謂臣叨試此土熟諸一道之戚休付以將輸責其課效臣敢不究心飛挽悉意咨諏稽財貨之源流務公取予察官吏之能否冀盡澄淸

賀皇帝表【立皇子祈國公】

統紹鴻圖有永在躬之歷慮深燕翼迄成立子之謀典禮舉行人只胥慶中賀伏以繼承有國所重明斷惟聖乃能稽嘉祐之舊章曁紹興之近轍選賢而長旣愛且親播告四方翕然度越前代逺甚恭惟皇帝陛下儉慈守位剛健體天克勤於邦謹一祖六宗之托啟祐厥後邁三代千嵗之安蔽自宸衷誕登哲嗣丕建齋壇之節聿新公衮之華喜溢宮庭休綿社稷臣甫將隆指阻覿盛儀載驗震爻雷已開於一索仰觀乾象星預卜於重輝

賀皇后牋

國重貽謀慮尢闗於坤毋恩隆立愛索允協於震男茅土疏封椒塗溢慶中賀恭惟皇后殿下徽音濬發柔徳夙全輔佐爲心廣二南之風化贊成翼子衍百世之本支𨿽熙朝寵數之肇新然睿慈保育之惟舊邦基用壯壼範彌尊臣迹系轉輸耳聽播告奉牋稱賀阻趨鴛序之班作頌對揚願繼螽斯之詠

慰皇帝表【景憲太子薨】

天低儲禁方嚴鶴駕之朝云黲層霄忽報鳯笙之逺望乖寓內思切淵衷中慰伏以皇太子秉性川衝賦姿玉裕早親敎諭茂潛徳以夙成豫建治安卜慶基之未艾世偶無於盧扁人共惜於昭明恭惟皇帝陛下丕紹鴻圖永惟燕翼念蒼旻之降割慨少海之揚塵臣久玷皇華阻趨靑殿承祧𨿽重願少抑於聖懷有道惟長宜益培於國本

景憲太子牋

春宮定位罄中外以屬心宵駕淩空悵仙凡之異路臨淒風而攀遡涓柔日以追嚴恭惟皇太子仁孝著聞春秋鼎盛賔僚故在忍疎園綺之遊天意斯何靡念商周之繼望瑤山而雪涕卽寶宇以繙經伏願登眾妙門主大乘器與道俱化吹笙竹於洛濵同佛往生湧寶蓮於地上

謝封爵邑表

圜丘展采禮舉三年方國防恩爵開五等望楓宸而被寵執蒲璧以懷慚中謝欽惟熙朝最重禋事皇儀搜舉大光前振後之圖祭澤周流無泄邇忘逺之意而臣久縻閫寄僻墮嶺陬旣虛玷於筆槖供奉之聮又莫陪於籩豆奔走之列逮至宸廷之大賚亦叨井邑之光榮視伯視侯蓋方五十里者不稼不穡胡取三百防兮玆蓋恭遇皇帝陛下道格顯幽仁周品物謂王者之尊必有父故陟配天而率土之濵莫非臣未嘗擇地肆推余餕加賁遐蹤臣仰戴龍光俯殫駑鈍末繇奉職篚東國之黃或可歸鄕班莆田之朱紫

謝賜衣帶表

侯蕃進職叨蒙命數之新宸闕頒恩爰賁身章之美瞻天感泣局地淩兢中謝伏念臣拱北一心落南五載方叔甚慙於命服來試師幹顓孫賴有於書紳可行蠻貊老欲愆於膂力病已減於腰圍何意洊領邃儲驟當異眷雙袖龍鐘而曵紫萬釘錯落以纒黃豈曰無衣不若吾君之賜可使束帶立於近侍之聮玆蓋恭遇皇帝陛下垂裳無爲鳴佩中節謂設官分任有以功有以庸而制禮異宜昭其度昭其數旣俾參於邇列則當辱於殊恩臣惟守治條莫禆衮綫觀書有得思陳在笥之言讀易知非力鑑錫鞶之義

鐵庵集卷七

欽定四庫全書

鐵庵集卷八

宋方大琮撰

啟【計幕】

諸司

通漕使鞏吏部

刺史察六條傃英纒於天上崇臺非一干容下士於幕中仕焉得其所依榮也只以爲懼攜扶迫戍燻祓通忱某官名壓儒先道窮聖處載北方之學典刑來自於中原登東萊之門伯仲疊推於巨擘自聲華一振擺脫科舉之外以文章三昧鏗鏘政事之間最聲響撼於一同峻武晉儀於列院楷模黌捨誨諸生以性命之防筆削丹書引大義於章程之外所挾者大其進甚難輪兩朱轓二邦襦袴駕一封傳九路布泉方星輝白粉之圍已地偪紅雲之座議論竟以孤髙而去聲色不動喜慍之交剖漢郡之竹遂行問謝池之艸亡恙覲圭甫滌濡轡載馳得非邊頭四郊多壘之秋全賴裏地萬舵千艘之饋遲之以久而後召意者將多於前功金穀幾何上欲問江西之事玉階敷對公並輸幄內之籌某鈍不可磨弱惟自植奏賦偶先於餘子竊恥雕虫讀書欲見於古人苦爲汗蠧十五年昨夢二三考冷官投之於課試虀鹽猶是書生之故習問所謂笑談畫諾不知幕辯之謂何親友勉行庭闈告詔曷事而長自忖汝心忠所主如立父師之前一於順是或妾婦之道聞已趣還勞之命或庶幾末至之賔蕭何入守闗中奚欠鮑生之末論裴腆亟投門下敢期劉晏之深知載激懦忠難容吝腑

江西憲畱郎中

按刑劇部逖瞻郎宿之輝列屬計臺均席使天之芘積平日依歸之素如以身趨走其前潛以身聲見之眉目某官胎光相閥防血文盟議論鄙西漢之賢成將焉用彼節義愛我朝之呂範是以似之謙沖宛一臒儒器械直參諸老初亦相忘於琳館迫斯漫試於緹屏自詭循良遺迹不妨招屈雅避聲譽所願則在封畱不容列院之逡巡旋復大農之佐貳銜君命出使絕域虜在目中與宰相分領度支泉流地上相傳對篇之露奏亦太冷語之冰人收身表著之上頭持節江湖者兩路惟三百年立國培祖宗欽卹之仁故一再命明刑賴風采激揚之使寃消叢棘種滿甘棠珥筆帖然可續太史江西道院之賦驅車至止閒賡東坡塵外山亭之詩意者將多於前功遲之以久而後召家氊亡恙矧陰積於於門鋒驛趣還定有光於蕭葉某鈍未聞道貧坐爲儒較藝先登可鄙原夫之句敎人未旣其如笑者之嘲荒嬉爲學之工夫輕擲居閒之嵗月出償親釡愓念民脂懷一分及物之心有官箴在欠三寸翻瀾之舌如幕辧何𨿽贊籌算鞭之中與受察繡斧則一況大父綴相榜之榮耀而舊莆本泉山之附庸望以邑子憐之庶乎吏議免矣茍虧行檢何以對西山之靈尙丐恩波其有如贑江之水心旌所向舌筆奚殫

本司官

運管李通直

燕臺上客領袖一幕之尊閩嶠孤生俎豆羣公之後其不遐棄必矣請以先施卜之事大彌恭通名愧緩某官鴈峯气結駥槖家傳灑落謫仙眞太白後身之出鄙笑進士有贊皇乃祖之風錚出鐵中平反筆下手種黃崗之桃李眼看赤壁之波濤芻粟幾何黙動邊需之念芙蓉笑入不妨上介之遊四牡咨焉一夔足矣卻於吾屬以加愛靡以已長而絕人解組朝天眾恐失依憑之重拔茅徵彚公欲引黨類而升某其來獨遲所向輒左嗟校官閒散了此已十五年與幕長從容又不如二三子旣而復自解釋愈於全不遭逢少畱數旬或尙陪座中客安知一日不盡畀肘後方難以言傳進而面請

帥司官

帥參錢朝奉

戎閫元僚矧得三達尊之重計臺列屬妄容一男子其間庀職𨿽異攸司執禮如事其長某官髙名照世穹閥倚天思昔先王保忠勲於吳越於時信誓指帶礪於山河矧移錢塘之都慨念錦軍之裔自嘉定之相去國而忠懿之門有公雅不擇官喜於論事宻禆宣幕出舌底之平章靜捲堂簾寓琴中之撫字屬湖未靖奉命促行翩然分刺於栁城至則就頒於竹使建議弭賊全軀保妻子者忌之有詔起家爲帥之賔客則可矣蓋許國之心如日而談兵之鬢未霜凝然贊輕裘緩帶之閒暇不失投壺雅歌之樂江湖爲襟帶坐銷赤白之囊朝廷半老成入驟朱丹之轂某藐焉何有謾亦自持冷官不出閩鄕再遊乃入江國佐劉發運奚欠一賔有杜參謀實長兩幕儻容孤拙得尾步趨入幄運奇非他人得與此議乘機扣請或孺子可教以兵言則甚眞理亦難拒

寓公鄰郡守

端明李尙書

莆壘一寒曾暖帥藩之襦袴江鄕列屬宻依吏部之門墻天借幸於及地可階而禦李攝齊趨進衘袖贄恭某官望穹三朝名殿諸老聲華跨竈傳豹尾之箕裘議論對牀居鴈行之領袖謂受用簡編也大萃平生精力其間辧皇朝典故疑玉音嘉嘆每怡軒表牋出紙價爲髙匪徒見之空言凜可見其大節在紹熙畱諫臣之去當慶元斥用事者非禁槖有華得勉益肅穹廬相語彼揆實來屬攺政弦宜參國柄乃徘徊於方嶽幾歷徧於文昌陶士元八爲都督以輒遷司馬安四至九卿而求去上畱甚切詞苦莫回佚以眞宮華之紫殿惟中外宦遊畫繡之日少故兒童迎笑野服之樂眞耆英社相從孺子亭可欵若非系君民之念未有易泉石之淸傳聞丹宸咨問華髮衛公經濟大業竊陋進士之卑司馬輔相初元亦自端明而召家風具在國典可稽某冷緒冰寒名場浪戰偶然金帖南宮之涴榜時則玉季上坡之司衡二老生春一官在泮人或謂之耗錢糜廩窮未至於不飯無氊退而需徯之戍長是則饑寒之實見耐窮不屈鬼笑吾亦笑之贊饋此來上獲下斯獲矣思之未得其成說拱而願師於大賢凡立身行已之方與事長居官之要前言往行之孰可佩服先達後進之相爲推揚有齋乃心敢請其目舉一隅而不反何所取材或三語之偶奇敢請薦掾布之典記愓甚負芒

本府官

敎授梁同年

發藻諸儒憶共折帝城之桂依蓮下士淸不如魯泮之芹對賢主人懷我舊況論心喜甚投贄先之某官胸吞石渠舌瀉云漢古括蒼之秀气取數獨多今太學之名流屈指可計金注旣優於三捨冰衘合問於一條何必道鹽愛熬波之語巧【捨選初任鹽場】寧不足飯還系馬之官淸問徐孺子之後謂誰意黃太史之澤未斬醫士風於久獘接道脈於前聞休嘆無氊西山之簾足捲倚看重席東壁之書可翻某在儕輩中獨踸踔甚何妨冷官冠者五六人冒贊冰曹沛然百萬計試問鶚林上客乃吾虎榜中人側聆羣寮宷之間不獨一弟兄而已儻師儒引領偕二三子以同遊則風雨對牀追十五年之舊話相孚之妙不得於言

南昌管宰

經營幕燕不辭控地之勞問訊舄鳬便欲朝天而去將敍繾綣少畱斯須某官鐘厥晶英逺哉源昔齊鼻祖曽援被髮之民在漢耳孫猶立揮鋤之節至今受賜有後爲宜賢聲相應於塤箎最績可書之金石試洪附邑與汝爲鄰習熟於耳目見聞浹洽乎家庭惟諾罷滕王之舞佩奚損西山施武城之弦歌化爲東魯將俾凡綰銅者勸盍陞諸鳴玉之聮某其仕以親皆名曰客棲棲可念坐氊亦無僕僕玆來聘幣安在懷古無益急今所須顧流馬之已遙慙無新畫挽徵鞍而有請願賜片言逢寄一枝之春納交玆始共托千里之月索笑何時要之味同當以意防

鐵庵集卷八

欽定四庫全書

鐵庵集卷九

宋方大琮撰

啟

本道守倅

瑞守齊寺丞

恭審起家二千石拜天朝之溫言並江十一城得道院之名郡擁騎赴頒春之約羾牋愧賀廈之遲某官矯哉南彊逺矣北學防蹕江左導見謂管氏之功執手周南遷欲了父談之志墨綬未離於江面緹屏徑上於邊頭從容對壘之邦輕裘鎭撫咨訪長淮之表沃轡驅馳賜環平踐於淸班借箸敷陳於大略論髙眾忌身退名香復把麾而承流局舞袖之太褊瑞今內地甫供錦水之吟靑吾故家忽報齊疆之復聞之感舊重以籌思袴襦少聽於塗歌帷幄入陪於國論某管窺自陋幕辧焉能不足爲一臺之重輕得竊窺諸郡之施設問訊喜來於名勝讙謡旁震於鄰封欲作賀賓相望一葦之莫到竊知媺俗不與三州而並聲有大於斯如前所頌

隆興倅孔衍聖公裔

恭審贊藩曰二錫命至三問厥世家正襲素王之統然公爵亶爲洪府之輝邦之人曰未前聞臺有客欣然作賀某官代習過庭之禮宅存藏壁之書古來南面之帝王忽諸不祀天相東家之闕裏施及無窮蓋與乾坤合焉其賢堯舜逺矣五十一世之嫡嗣千六百年之正傳降材自殊從政何有屢監州皆以名顯今佐嶽則其體尊百官之富出其門好官奚吝千乘之國可以道別乘太拘前代嘗起而輔相之本朝有挺然臺諫者等之而上疇曰不宜某仕於學之未優官相規而求益矧所從來者先聖今猶疑有於異聞節愛藹然公以贊爲邦是急饋餉亟甚僕敢問去食何如誰謂之迂幸暢其說

交代馮運幹

厠賓僚之末綴欲罷不能瞻賢躅之在前忽瞠其後手所植舊桃亡恙僕又種新竹以迎交代某官密探正宗蚤參諸老伊洛之書奚負錮絕影銷潯陽之校有師訓箋日出更瑟宏開於斯學拔茅獨遜於其徒畫諾幾何欠臺家之餘債淹畱底處尋壁記之舊題相視而驚試問其故翹材館資賢於列羣從橐聨櫝以聞孰壊垂成正堪一笑彼進此退加燈火十年之功小窮大通了簡編千載之業垕齋滿牀之著述艸堂謀野之經綸道待位而後行功與言之並立某久客疲厭辱公後先悠哉已分之工夫奪以吏家之案牘防窮於技鳥倦則還贊饋運籌已試毋庸告者攷徳問業欲歸將有請焉荷甚書先藏爲世好

張帳幹

轉輸列屬如推車之欲行臭味得賢覺同幕之增重昔相望各閩越隔今聮事如弟兄然厚甚襟期覘之眉目某官材𨿽天得業自父傳奏賦幾年至今膾炙人口明經有子恥與膏粱輩流警百里不以惠政縱夫姦據三尺不以人命媚其上又持此道來佐於臺凡我賓聮得賢使長有梓人者工得左右以趨如嚴君焉子之東西惟命然不壓下以勢皆得盡人之情旣多所長何憚不告或曰笏鞭之算未免依人不如帷幄之籌自追乃祖某名爲計屬祗是書生對案羣鶩滿前恐羞於應作吏一字無用是殆其然茍每事得因人成敢曰謀不自己出然吾黨和與同之道異而從長大若小之殊合此所聞悉以求教劉晏之客皆士類意者殆我輩人滕王之閣集賓僚恍焉猶前日事以心相與未面已孚

王船場

凡我同舟均是計臺之客用汝作楫來從宰相之家江頭企足以須書裏承顏而笑某官寶婺秀傑淳熙典刑鏈石奇勲宛存槐防肯堂好手新立棘班衍三世靑箱之傳俾諸郎白眉者出蜚挽給饋在江之西舳艫課功設場曰北吾事濟矣哲將在焉無夜半藏壑是虞將天上乘槎可到某自知短拙幸共寅恭問錢谷幾何葉贊蕭劉之績縱風波不動豈敢胡越其心行且盍簪敢稽報玖

葉船塲

從計使後謬參蓮客之羣有大匠來敢問梓人之道𨿽貽牋謙不以告旣防面請其何辭某官秀出相家昉遊宦海便合乘槎而直上卻問刳木之何如建臺據大江之衝移局自外郡而至一道給饋舳艫之尾相衘兩塲課功斧斤之聲不絕觀其所指畫者信矣若素宦然昔者祖風嘗作濟川之楫久於父側習知轉漕之艘皇華以稱職聞靑氊可指日復某念似人而見喜何接淅之來遲目斷欲穿早副幙下士之望心期相約勿作舟中人之疑欲吐甚多亟酬未盡

帥司官

劉參議

瞻婺女星射鬥牛分新帥垣之號令有滕大夫問議幙之老成得劉賓客以同鄕同朝之雅好爲此時此地之勝逰某官學積功深論有根據執經麗澤久從太史之逰筮仕淸漳曾受紫陽之薦有大際遇聽小浮沈彈冠迂寄於京廂彯組徐躋於列院睦宗掌教入藩邸則漸淸策士臨軒直殿廬而益近自此升矣誰歟忌之乘逺障浩不肯畱持直道落其難合閩中素號無事聊復參謀江右近警可憂或請易地境上流比所報諜敵內擾何暇及人顧我自備者何如恃彼不來則誤甚旣固吾圉推及軍國之大謀趣歸舊班請決廟堂之密議某敢說癡兒之了不勝嫠婦之懷挽粟督儲以歲旱告采薇備遣柰兵驕何周旋兩司之間倚賴一賢之重𨿽六奇計非他人所得聞問一編書或孺子之可教所慙防敬乃後隆謙

孫撫幹

自閩涉江疊君兩幕以臺視閫如出一家惟居其上者無間語於父兄則爲之屬者猶比肩之子弟得賢滋重拜賜多慙某官早以文嗚紛其內美孕毓三山之秀气崢嶸六館之英聲如蜀兩蘇如吳二陸難昆旣舒翹於亞榜執事合更放於一頭視科名絕不掛口相從問學銳欲名家旣振鐸於宜春盍說經於廣廈視孫洪易與耳毋庸館賓昔烏公何人哉尙可羅士矧今國脈寄我詞臣自詭佐元戎之僚與密論當世之故赤白囊所至幾處碧油幢所畫奚先𨿽襟帶內維比邊陲而稍緩然籌帷促入當賓主以相從某自信其愚無庸於世冗不見治之博士貧又來客於皇華昔讀史至流馬之謀嘆其有智今坐漕於羣鶩者對立而讀書驚時事之方殷聞公來而竊喜機籌所運者大計蜚挽特居其一端私竊疑之非止治文書而入幕所有請者或許陪友師以論心以意相孚有言則淺

本府諸州官

謝教【同年】

謁選修門共作江鄕之約久巢下幕何遲泮水之來一笑相逢三同敍好某官合沙地望上蔡家傳淡墨氊書得春闈雋半靑捨選由夏校來雅不愛於熱官殆未防於習气潮接昌黎之治匪但文名洪爲山谷之鄕不專詩曰教云者以道在焉凡衿佩所至來從意黌捨之緣未了毋塡閒散更須入太學以誨諸生防有遭逢必將坐細旃而舉明主某厥初入仕以冷自嫌及今爲案櫝所禽翻不若虀鹽之味飛雲畫棟相看宦海之漫逰細雨檐花共說慈恩之舊夢報稽於施言出乎眞

趙僉判

府幕元僚矧是冰壺之公子計臺一客自陳枌防之鄕人且相攜爲滕閣之逰未便要作閩山之夢剝緘喜甚空谷跫然某官藜燭觀書錦囊琢句棣華競顯壽獨殿於諸昆芝砌傳芳名相聮於累榜中有足樂官不必炎議臬活千人之多撫字方百里者二抱南陽之婉畫愛西江而重逰惟洪都舊號龍潛而元帥今得螭史凡百政事當舉者與眾賓佐密決之如公此來不孤其望大則平章於軍府暇焉題品於物華南浦髙吟了此詩債東平入侍歸歟詔音某仕偶爲饑學未能飽莫裨轉粟漫隨羣隊走趨竊意泛蓮自有一輩名勝宗英如許府望頓增眾所稱者翕然僕之意則異是家山爾汝儻許爲忘年交賓客東南或尙可同日語由衷之請未面已孚

譚節推

洪府大藩鎭以二三之執政【闕】

名卿其視贊挽粟者流奚足並泛蓮而語墜緘肯及拜賜多慙某官以學成家其傳有父三間坡故居之屋起儋郡之懷思百年譚太守之詩經誠齋之題品遺之來者是以似之材地更覺於寛餘民曹昉開於步武曽謂一再墨薦之書上不如數萬白粲之賞濃姑假塗乎奚傷至入幕則有體嗚鑾舊地懸榻遺風矧帥相與常時殊宜賓僚妙當世選笑談之頃休戚所闗公衡尺以量材當始其容持旌麾而出府宜昌而門某渇於見賢幸甚同宷滕閣髙朋之滿如僕奚爲廬陵君子之多觀公益信交謹其始情浮於詞

南安余判官

傳聞候客蓮新池上之衣多謝鄕人梅贈嶺頭之信顧縶在佐臺之逺不得與賀廈者俱某官粹然天資濟以世美壺中秀气趾此山者多得之水南名家似其門者蓋寡矣兩仕未離贊邑一邦之號元僚峒丁與省民錯居幕議借大賢爲重擕書寶界尋無垢倚柱之磚命駕平亭訪祖師置缽之石悠然川泳薦者瀾翻將繇大庾以召還添入吾莆之比事某里居素拙漕畫可知紛同寀而異鄕莫我告者隔似人於千里企予望之相與以情有如已面

袁州方錄參

飄然逺客入袁城羣寀之聨幸甚都曹自閩國同宗而至因念僕之臺長又爲公之郡侯於此相逢良亦不偶某官天姿獨得世系有源元老叔興周緒出千年之逺太常儲在漢由三子而分久矣居河之南繼又渡江而左在上浙者嚴之建徳常出白雲原處士占吾閩者莆與合沙俱以烏石峯得名然試問夫材孰寡孰多抑所托之地有大有小舟楫方山之雄壯理宜大族之繁昌榜艷金花班髙玉筍至今猶說於名父有子克傳於當家合踵登朝今猶治獄所闗生人之命請盡君子之心民自不寃無貴踴之鬻市身享其報駕髙車而入門矧如大琮是乃同姓尙爲此地畱者蓋以行司在焉西風愁攬於旅襟上日喜聆於賢轍進旣例陳於寮好退又密敍於宗盟竊笑兩郡一嶺之交缺焉齒拜邈在三峽五臺之下得以譜通詞不當駢施所宜報

柳司理

防府獄掾有三左獨居最名門家訓第一古來相傳移之官必有可觀得其書何以爲謝某官毫端光熖書種源流在有唐號爲禮法之庭至本朝有唱古文於世賢聲相續劇治不辭弭盜有方澄嶽樓之煙浪詰囚何處問洪獄於鬥牛自空囹之風不傳聞畫地之諺亦惴慮傷汝體竭盡吾心毋曰理官不在古三後之列有如司寇亦居今八座之尊某本是山人彊名臺客出則相盍簪於寮寀坐焉翻飛挽之文書聞風而敬士師焉敢凂於下惠用字不當律令恐見嗤於儀曹何以教之是所望也

建昌朱司理

樵水莆溪休作閩鄕之別李官蓮幙均爲江國之遊賀上莫前由中有喜某官天資甚偉風裁不羣地近紫陽人謂考亭之族霜凝白簡家傳橫榻之聲卑之不屑尉曹識者知爲仙隠晉當畫接官以秋名汝往欽哉弼教惟明民散久矣得情勿喜所不若江河之易避有如盱川非固求門閭之必髙自報於徳某漫佐軺之日久知珥筆之風成無補蜚芻徒勞積櫝然念搜求情僞或於故紙失之不若審聽色辭所活平人多矣非徒交施亦有味言

隆興朱監庫

南丰有士足當此香吏部何官乃隠於酒笑僕之問粟奚味覽君之緘藤甚髙某官沈酣六經糟粕百氏詞塲苦戰寒花賸有晚香宦路徐行倒蔗漸逢佳境旣脫簿領又營糟丘調度急於版曹酤至於江國若非爲養兵設亦豈欲與民爭醇乎萬家之春是則諸庫者職爲醖而仕耳竊議白眼之步兵縱意不在焉合作蒼顏之太守某出本爲於饑迫念不到於醉醲徒自心勞謬參饋餉之百萬計儻以賢舉不如筦庫之七十家意之欲孚言所不盡

南昌周宰

南昌冠八邑中有來賢尹濓溪去百年後得匪聞孫揩摩記壁之塵埃喚起銘心之徳澤凡曰同寀傳爲美談某官名壓羣英學推本統公生中古已矣不夢於周公道在本朝崛然有起於營道惠爾後學況其菑家精舍進修把通書而爲的泮林講貫畫太極以示人三復立言一生受用今乃舊臨之邑入而首拜其祠議法常曰與民仁哉斯語爭獄不屈當路直以事人見者謂若存兮不然何其似也先生往矣局於持節秉麾執事成之繇此得時行道某幼常有志壯轉無聞挽粟塵中久之厭倦愛蓮亭上至則躊躇聆君玆來使我重感新政過人逺甚端有源流遺書與世共之儻容質難曷酬厚意盡去陳言

髙安余宰

來從相閥號古子男之居言念臺家有小賓客者在肯告之至熟味而慙某官材𨿽天成美亦世濟源流甚逺嘗生慶曆之諫臣融結未休遂作紹興之魁輔將顯顯者爲元成之子又駸駸焉及魏謨之孫冶者所爲丞哉奚負庾節旣參於上介花封又訪於髙安𨿽筠郡所領邑三然道院自負郭始治以聖書愛人之說質之縣譜藏家者同甚得斯民之心請借乃祖以頌巧於制錦歸我公是以衮兮譬之割雞宰天下如此肉矣某問其從出毋乃太寒彊置之畫諾之間非素所討論而得想傳觀書檄豈不笑幙下人欲叩問典刑安得爲座上客所幸密邇或可續聞

鐵庵集卷九

欽定四庫全書

鐵庵集卷十

宋方大琮撰

啟【將樂】

回交代曾宰

被毳田間焉知美制鳴琴堂上遽辱好音恍將入於迷塗幸有導夫先路問期𨿽邈報賜敢稽恭惟交代某官南丰太史氏之家嘉定名貳卿之子生長聞見迥與人殊問學文章多得天分裏以冠裳而不住直於韋布以爭驅恬然算鞭漫爾哦竹盍趨玉筍屈試鏞川綰墨綬以臨民妙齡難及擁黃袖而出令老吏皆驚如偃愛人如由治賦不聞孔門此風久矣乃於山寓邑見之側聽郵傳新求縣最鄭人歌僑之政不待三年建武召密之封正當初載某懶逐時好閒居日多掌泮佐臺當謬參於賓客趨庭斂板乃下列於子男苟可親民不妨還俗防知有弦歌之訓近駭聞湯鑊之言博采旁詢審是邦之利病轉難爲易經執事之整齊有坦然之規足以遵則冒焉而往有所恃爲五斗米竊自憐其塵容持一瓣香預有請於忠告占酬語短締好意長

通劍守傅寺丞

名門雅望鎭龍化之奧區鄰壤小生忝山之鄕邑攜扶祗戍燻祓防名恭惟某官挺特南土之奇源流北方之學自忠肅不與賊俱活而樂齋又抱志未申英气郁盤鐘作貳卿之傑諸賢凋落獨畱一老之尊上欲起而相之公曰吾有子矣歷稽賢業超出輩流面命家庭尙古人鯁亮之節气吞塲屋陋進士軟熟之風自奏中牟入陞左帑容臺議禮農扈宣勞孤忠敷陳親結知於帝幄眾目側視覺突立於班心掉臂不畱把麾徑去七閩皆鄕國易報平安兩境爭使君各如願欲肅軍心於鋤驕之頃寒吏膽於束濕之中撫柔此民愛防如子休聲熾甚識者憂焉初政圖回之方新善類離合之可畏盍歸大老更起名流並爲司徒舉周家之令典親攬庶政翊漢室之中興伏念某自審迂愚不堪馳騖僅常掌泮亦漫佐臺癖雅慣於田廬居閒最久出祗宜於州縣須入何辭防知有弦歌愛人之言與習聞撫字催科之說以鹽爲命則譜所無驚局面之生疎況心機之短拙包茅不貢則闕賦繭絲太甚則厲民斟酌圖惟厥中伸縮全系乎上聞賢牧隆寛之易事白大人俱往而有辭敢借潤於脂膏輕犯名教願少寛其轡勒勉竭疲駑皈倚意長編摩字短

趙撫幹

企首藩垣雅宜上客折腰巖邑謬號長官疇昔楚東之識賢爲今閩裏之依芘僣陳短淺仰凟髙眀恭惟某官禮樂宗英詩書帝冑好文博學如元祐之徳麐對策鯁言如乾道之忠定未弱歲而自拔又前人之所無久已策掌泮之勲徐乃入佐戎之幕甌號奧壤海無驚波近交馳練士之文殆預爲戍邊之備無事揮翰文章動搖於湖山有懷憂時念慮周匝於河洛入膺借筯益狀維城伏念某執別周星荒嬉送日骨凡如許敢作粗官之嫌材拙非長不堪劇邑之試山僻而習尙獷賦夥而供億艱綿薄自疑錦傷是懼天下之難惟縣爲甚乃今知幕中之辧其意已傳庶知免矣所爲皈向未易剡裁

李運管

星軺贊饋亶資上客之賢雷土附庸謬竊長官之號僣陳短淺仰凟髙明恭惟某官秀孕嘉禾根蟠仙李少年科第直大呼以成盧壯歲宦途覺徐行之有味跨飛鳬而直上睨振鷺以不畱爲漕元僚愛閩佳地咄嗟餉辦談笑誦淸列叢桂於臺前行吟香裏嗅新芽於堂上細品貢餘人疑其淹吾有以樂入備一歲錢谷之問匪但十年旌麾之持伏念某牢落地寒陸沈歲久固嘗倚席僅祖常談豈不佐軺了微奇畫不能自振毋怪徒勞幼知有學愛弦歌之言與習聞撫字催科之說以鹽爲命在譜則無所闗下邑之慘舒全在上臺之操縱幸逢臭味敢吐依歸幕中之辧其意已傳毋庸可說天下之難惟縣爲甚諒亦動心芘而全之深所望也

永福學職【永福寄居】

得地一同蓋古子男之國去家三捨猶吾父母之邦願友其士之仁曰師則吾豈敢伏惟某人先輩鄕閭之望學校之英筆挫風霜富胸襟之萬卷名髙月旦宜領袖於諸生試評三山莫盛一永十家而九書室七年而三掄魁俄焉甲子之周行矣壬辰之值當仁母遜嗣響奚疑某久矣杜門玆焉入境聽誦聲之盈耳覺喜色之上眉遊鄭校之鄕不妨議政接臨邛之客敢謬爲恭率爾占酬幸甚垂照

鐵庵集卷十

欽定四庫全書

鐵庵集卷十一

宋方大琮撰

啟【江西計幕】

薦舉

上漕使鞏吏部

子來幾日何禆幕府之文書我有二天肯傍誰家之門戶固知士女自衒之可醜然於父師用情而亦宜所恃至公輒萌妄想某冗焉三載閒則十年肯低其頭送窮鬼之貧不屈此膝拜天孫之巧子云好靜而求道退之少晚則著書悠哉此心未能免俗因出營雙親之甘防竊有感當世之功名數米一二而炊此自孤寒之眼孔挽粟百萬之計那知幹運於心籌方錢谷爲相國憂而鞭笏有膚使在所慙管識亡補臺家欲辧防言喑主人之一鴈以直事上羞嬖者之十禽無所短長旅焉進退幸不汝罵敢求已知聞公每有體國之言竊意莫大薦賢之事愛之必自近者始僕其異乎人之求敢持弱植仰問大鈞𨿽欂櫨毋庸廈屋已成之時然術桂可補藥籠尙虛之數是或有命庶幾賞音自知遊夏之措辭莫贊其力若問湜籍之叛否實臨此心不倍斯言請觀他日

上憲使畱直院

按部皇華竦瞻濡轡何物小子敢問大鈞居焉接壤之諸生仕則聯臺之列屬此世俗攀援之常語非王公髙明所樂聞乃如愚衷竊有深感今薦員其極獘矣亦爲士者有罪焉黃卷羅前皆持淸議靑衫羈縛漸變初心乞憐有甚於病畦脫選須離於苦海馴至達顯致身之地翻忘孤寒仰面之時貴者有挾而必從否則唾去其肯顧孰謂東閤典刑之盛復持江西英蕩之輝乃不爲力勢所撼移若孰識韲鹽之臭味人以爲異公如固然忠宣知人密傳先範老之法晦叔引類推廣大申公之心無非培植家世宰相之規模蓋越尋常流俗士夫之見識求之今而僅有被其選者最榮顧如大琮見謂小器少而奏賦浪駭聽於一軍漫亦說經冗不治者三載謂解褐早則宜無得失之累且需泥久則盍有講貫之期棄日力而荒於嬉負造物之望則甚幸聞師論未甚途迷有賦不逐揚子之貧有文不乞柳氏之巧二親戒毋苟祿以養一命苟可及人則爲未四十作丞郎咄咄休嘆轉百萬俾發運多多柰何森若置司均之受察曩以莆士企淸源者三舎今以漕掾望章貢之二星皆非弱水之遙獨欠荊州之拜於隰所至𨿽山亦搖甚者欲解印而逃誰歟作剡章之夢矧惟職狀是眞探虎穴覬得子之難叩以空談何異操豚蹄祝滿車之獲豈無垂涎之欲者祗恐取辱而輟焉僕冒而前眾爲之愕意謂鄕貴得上林之賦索囊而空或問帝城有子公之書搏手以對人皆笑其狂且妄已所恃者公生明如其扣系亡奇分甘肘足或者機緣偶合寧不動心敢出位而言之若成功則天也伏遇某官先生梅巖標致槐鼎經綸握蘭當榻以敷陳仗節單車而還報其議論當今少對自學問定力中來身擁繡衣以謙接物家傳夾袋所至收材方建臺則徧移公舉之文今察州又招揭律貪之戒刺史不揚激久矣列城之觀聽竦然歷數品題人物之精多是寒畯科名之輩某忘其自衒呼則大聲方屈蠖爲諸公所共憐苟成龍則五日其可集且得士亦足以報所愧諛材使觀風之行不虛少還古意必有好語毋容多言

謝蕭倉使舉攺官【與徐撫幹淸史同薦】

焚香薦士雙櫝俱飛盥手啟函一軍盡駭咸曰孤寒之甚誰爲髙眀之欺崇臺公道之所存私室謝恩之安敢視昔者擁衡所寄求賢於賓客亦多湜與居易何如有逺取近捨之恨洪視溫造等耳必朝羅莫拔乃來固皆佳話之相傳未有同時而並進望臨川者一水膚使在焉豫章之兩司列屬皆是采其尢旣登於學館持此望交歸於門墻然防淮南之丹紛然雞犬空冀北之廏敢辭駑駘

鐵庵集卷十一

欽定四庫全書

鐵庵集卷十二

宋方大琮撰

啟

謝衛帥大參舉政績

慕韓公之名蓋嘗同海內士受歐陽之薦今遂爲門下人出王公風裁之精非世俗露章之比許與嚴而人服力量大而言行欲謝何辭獨竊有感今之天下所憂蓋在於本根譬之弱人其病毋求於理脈江東之王佐逺引客館之人流可覘諉曰乏才距不誣世杜衍用則所引皆知名輩司馬相則其徒有行道心還慶曆之休明見元祐之气象人心歸向久有屬矣宗社靈長終將賴之近爲北門守鑰而來咸曰山東歸衮之漸一鶴動興萬牛莫回野服與父老相從在公樂甚夾袋之姓名久悶如眾望何已動搖故鄕之思猶收拾數士而去如大琮者獨何人斯不能爲時輩之重輕況足闗世數之消長少而奏賦壯夫望而恥之中亦說經弟子笑於列者無負郭之二頃凡閉門者徒以斗升驅之臺府紛文書之盈幾隨掃隨生問芻粟之餉邊孰多孰寡事固有大於此位不容出而思若積薪未焚可爲流涕者二幸執防而見毋慮吐哺者三不敢出尖於眾中若蔡小異於坐上幸官不曠奚績足言飛騰鶚表之書得尾羣彥持白鶴髮之老勸加一餐衮褒之語不虛鈞播之意有在某磨礱素志激勵深知方陳摧謝之私敢羾無厭之請選離坑塹望切庭闈與其黽勉仰面於他人孰若終始歸命於我相所舉四方士豈無才品之更髙莫難千載逢儻念狂愚之足取不負臨賀有如西江

上觀使衛大參

濓溪嘗防淸獻之知屢煩薦表明允旣因韓公以進猶再投書愛之必曲成乃休求者至洊請則瀆然而前修所不免則於小子乎何嫌敢憑深恩盡露誠悃世何常乏賢者之用患無以受天下之才或吐哺以至三或旁招而在列尺度權衡之下有劑量焉毫毛絲粟之能無遺棄者否則用之不盡甚至散而莫收時事日新比貞觀初年而奚若舊弼家食宜貞元朝士之無多以公歸兮正天意也開翹材館盍日延於千人坐退思堂局歲舉者三士此固海內之所共覬旣出門下亦又奚求重念某自初投入幕之身端不作通閨之夢才各有所限人豈不自知讀古人書未能津涯作俗士文不足金石習謟則方心難鑿欲辧而鈍舌莫搖不識中朝一貴人祗延座上五窮鬼才學功力世所有者咸無焉掩伏縮藏人不知之何慍也一榻自埋於案牘諸臺誤問其姓名偶然陸君交有孜孜薦引之心緣此侯喜輕重勃勃仕進之念物至終窮則反理宜大有所遭慕司馬洛中名自兒童始開範公陜西閫以賓客從登進從容受知感奮分合竭微勞於臺府亦欲陳半策於廟堂企望衮還庶幾鈞播名已在公車之列薦援是入東閣而有辭猶欲陳情豈不聒聽持寸管偶脫場屋累五剡乃出選坑浮屠合尖長繩結尾功須於一舉手世謂之再登科二老呼兒來前視吾髮白一相爲世盟主待汝眼靑試往束緼乞火其前斷無失節落枝之悔謹再拜受命退乃三燻修辭願武公之入相親見太平如任安之在門誓無叛去

答士友【江西計幕】

老熊解元入湖堂

有儒峩冠以文衘袖斂而節奏則非流俗四六語肆其汪洋則爲長書千餘言陳誼甚髙整容熟讀竊惟設書堂初意本以待場屋外人入而求性命各正之本原靜以觀喜怒未發之气象湖光几案有浴沂舞雩之遺竹影庭除供唫風弄月之興自周孔顏曾以來所傳者凡闗洛朱張之書皆在焉能嚌其眞有足以樂夫亦奚負於吾輩乃今又添於耆儒上寓公之舊遊名當路之推重眾欣私淑之有此老僕亦公餘而質所聞然深玩一篇陳情之詞猶覺抱萬里思子之痛【死於蜀】顏路不聞其過戚子夏或責其太傷達道順天乎何尢進徳與年而俱邵所存逺矣幸領略焉

漕貢臨江袁監押

摩空作賦偕計策名愛筆硯而不投肯同噲伍羣衣冠而角戰本占盧前居亞偶然登先自此某官先輩西江秀气東漢名家四世五公靑氊尙矣一門八薦淡墨半之漫食濮邸之魴再翔漕闈之鶚光騰斗射防卜洲連【隆興防云三洲連出狀元】毋鶡吾冠擲舊衘如脫屣傳臚近陛收髙第於摘髭某佐幕休休入京去去及見趨省闈之日考官奚敢瑕疵儻遇新進士於塗老婆休說塗抹珍投非暗善禱何如

鐵庵集卷十二

欽定四庫全書

鐵庵集卷十三

宋方大琮撰

正書【江西計幕】

監司守倅縣官

江西倉蕭著郎

元日在璿璣整齊七政大慶受寶玉榮懷萬邦矧惟翠節之尊宜介靑祺之輯某官陽和徳宇月潔詞華激濁揚淸冰生羣吏之膽賑濟議貸春在萬姓之膚式舉椒觴入膺荷囊某受容漢部矧出韓門願將汝水之煙波斟爲美醁更指峩峯之松竹用祝修齡輒羾魚書少代燕賀

回臨江軍楊寺簿

某伏以獻歲初吉端月始和某官剖竹策勲賜金褒最借畱滿道扶翊有神臺候動止萬福某遙瞻賀牀並羾謝櫝願加頤養之吉入赴泰通之交

葉主簿

稱獻歲之觴頌椒有喜語向陽之木棲枳爲多某官富有賢稱昉爲世用髯須盡黑雅宜稱於靑春簿領勾朱肯徒銷於白日靡不如願其始自今某燕幕淒然貂裘獘矣正一曰元日皆受歲以相懽四十是明朝獨流年之有感且與同輩交賀泰通

武寧樓尉

桃符執厲式宣司警之威椒頌紀時茂介履端之慶某官宦隨業進道與時行千室安眠不聞夜吠四郊笑語已泛春聲惟北部愛少府深恐東君歸上苑去某居然幕破況又帳開念綈袍不能自完如僕寒甚若玉璽果朌大賚與君同之斐然奉酬還以爲頌

冬書【江西計幕】

監司郡守

賀江西倉

日書黃道聿增一綫之長星驗淸臺果協五珠之瑞維部使者自天祐之某官勁節凝霜英詞煥斗方立朝而正色挺特歲寒宜察部以鋤姦森嚴風采道豈容於久郁陽至復而必亨入相明君密扶元气某問漕下之冰未泮念帳中之風猶淒然夜半雪飛報嶺梅之消息朝來灰動並穀黍以吹噓誦詠意深編摩字短

某惟魯史五云之書爲外諸侯言周易七日之復爲內君子言某官今之循吏邇者四鄰以歳歉吿獨樂郊以有年書則宜春臺上書云之日其又得祥必矣此外之已應者然今之端人乃心王室久勞於外消長往來之機於復見之有其象而無其驗可乎此內而當應者推而爲泰之通晉之接則道長之效也某一寒最甚防溫言以披拂之固知君子以气類爲念也不敢勞摭綺語請以經對惟領略幸甚

興國軍李司直

某恭以燕寢凝香報珠連於夜半熊幡憑軾看景至於日南宜有嘉祥式昭吉旦仰惟某官名髙瑞世之斗舌帶談兵之霜坐黃石城自延辟穀之算對赤壁岸潛息飛灰之塵乘此陽亨入而冬見某漕下之冰未泮帳中之風猶寒云曷墜前粲然郇公朶翰春來底處知是司業酒錢旣九頓以登藏又再拜而起祝勤拳之悃矜炤是祈

進賢王宰

獻長踐之履聿嚴太史氏之書峩進賢之冠正應內君子之象屬時小至受福孔多某官三異休稱一同和气圭景南至終余北嶽之風聲書林日長飽讀初寮之文字合趂陽生之候入趨冬見之朝某遑卹下客之身寒且喜吾儕之道長放梅舒柳想成滿縣之芳剪水染云少代登堂之賀因酬來施莫匪謡言

丰城林宰

登魯觀之臺書云禮也望丰城之邑有气佳哉宜其主人介爾景福某官心同琴適政與錦新筆下粲花端是噓枯之手江邊種栁扇成解凍之風圭景初長璽褒已促某材如韈短愁似綫添臒然天賦之寒未遑身計屬此陽剛之長交慶道亨

庚辰

東湖黃講書【生日回贄】

日困幕塵坐生逢於南斗神馳親捨正望逐於飛雲詎圖山谷之聞孫特借方壺而壽我稱重善禱鏗鏘妙詞誠可被之管弦慙無歌者謹珍藏於笥篋時出觀之

辛已

東湖馮學錄

羽檄在道慚無幕客之謀弧矢掛門竊感男兒之事念天生我以奚用愧皇揆予之有初敢謂博雅之醇儒亦出頌禱之妙語荷君厚意顧今何時必上則報君父之恥讐此學者說性命之根本吾生無補世何闕玆甲辰天運旣周歲又逢再辛巳懷此已久觸之而言

壬午

東湖堂長傅法師

揆予初度笑南斗之不神有朋逺來爲東湖而借重敢圖大雅亦費淸吟某官味道之腴得詩之地孕麻山之秀屢見桑田家緜商傅之傳來從箕宿宜其得壽推以愛人某仕正及彊志猶有惑夫子嘗不動心矣敢問何如後生所畏無聞焉願眀見告

東湖職事

暮春五六人覺遊從之可樂明朝四十歲驚老大之相推入當爲郎之年出合專城之日彼哉言也我則異焉問學就荒恐墮無聞之役友朋惠顧幸未見惡於人鏗鏘大篇褒拂初度生吾前者敢問不動心何知幸明告之亦足爲彊仕之助

三山郡解元

我生悠哉三見西山之面客句佳甚並擕北海之尊且飲且哦以喜以愧枌楡共話於七聚蓬矢固在於四方子將決勝而行吾辦賦歸之計來春三月何處又得新詩避道長安善頌有如此酒

賀皇侄節使【生日】

某恭審仙源衍慶宗邸毓奇雅韻中涵貯金天之露气祥光下燭先銀漢之星期宣錫獸樽和燻麟玉某欣逢盛旦倍劇懽悰贍太白之符豈無賀識誦秋陽之賦愧乏坡詞並凟菲儀仰祈采覽

回鄕守張祕閣【友】

白髮餘生已抱鰥夫之感雌堂雅好特貽防婦之詞方小人不知紀年而君子乃爲善禱兢然捧戴允矣記存恭惟某官循良巨師醖借賢牧心傳家學少通安世之書手擅文名見謂燕公之筆千里沐聲明之教一陶皆仁壽之風顧如羈蹤尢荷異眷豈寓士所至固國君之加禮抑勞民之首尢仁政之宜先欲寵綏以竹裏之庖且奬拂以花間之詠非獨門闌之私幸殆關風化之大端而某閒中聞車馬以驚猜老去任衣裳之顚倒攬迎不暇喜懼交並締觀麗以則之詩恐負愛欲生之徳深藏爲好時誦銷憂身隠白雲英不復出矣編傳黃石赤松儻可遇乎甚愧投珠若爲報玖

王正字【邁】

枯槁餘生逢春已晚奇窮薄命任斗不神惟磨蠍所蒞之宮有子卯相刑之說昌黎值之而掇謗坡老遇此以招讒而況晚生敢攀前哲或報蓬壺之巨擘特揮椽筆之長篇在常人爲湯餅諛說之時而明公皆藥石苦硬之語益堅益壯如鐵漢之元城不辧不休如芻言之忠肅遂令衰懦亦或激昂然念少壯相期固將許國中間同出皆匪愛軀得非臣罪之當誅敢曰吾謀之不用今則自搔華鬢空耿丹心感劬勞之章二親已矣痛悼亡之賦隻影蕭然不復志桑矢於四方祗合旅樵漁於一壑醉鄕之酒山陰之鵝皆出君家以爲僕惠矧重朌於地栗豈不勝於野薇自此哦臞軒甚富之詩與後村寡和之曲有足以樂復奚所求優遊卒歲以不知生死太平而無憾笑方叔而已老安得壯身羨王喬之長存豈非仙種所願受延年之訣不敢開談命之書縮於賡酬見則愧謝

鐵庵集卷十三

欽定四庫全書

鐵庵集卷十四

宋方大琮撰

書

劉吏部【克莊】

悼亡屬爾有類鰥氓待老蕭然方營狐首但覺餘生之多感安知初度之來臨敢謂謙厪特加軫記帖朌吉語猶未能免俗之言詞寫壯懷蓋以徳愛人之意難勝期待徒有兢慚顧永廢蓼莪思親之淚濕而愧懸弧矢報國之志荒幸明時搜攬之甚寛則孤迹湮沈而奚欠蚤知世味豈必掛神武之門所願身彊常得侍耆英之社

回王正字【邁】

老我羈遊已斷六弧之夢故人逺訪先馳雙鯉之書跫然空谷之足音折了過門之屐齒良鄭重甚如悚愧何恭惟某官李白謫仙徐邈淸聖五湖三江之气落落不衰萬馬千兵之文凜凜可畏𨿽筆端之淸麗尢交誼之歲寒每逢賤生輒贈好語政切彼美一方之望乃煩不逺千里而來水沈似盈尺之苓地栗當如之棗復奏一闋直成三奇某愧無雪兒可歌畱與云孫爲寶淸興不淺幸勿回子猷之舟濁世可憐安得從王喬之履亟玆馳候略敍謝悰

鐵庵集卷十四

欽定四庫全書

鐵庵集卷十五

宋方大琮撰

婚書

回宋

比鄰歲久知諸老之遊從門戶日新尋兩家之盟好蔚甚象賢之醖借藐焉弱息之功容方二難共復於公侯乃一族相爲於妯娌便蕃委貺珍重拜嘉好事到門竊爲吾兒吾孫之喜遺書滿屋願防乃祖乃父之藏

林回徐

北境詩來報家山之入夢東牀選重欲兒女之及時如忠宣之滯畱未歸而洪氏之婚姻不廢輒援舊比用合新歡某人學士自力簡編接二魁之族緒舍妹小娘粗閒箴訓遺九牧之家風玆領幣交豈輕金諾質母黨以曰可諒父懷之亦同爲國而齧雪旄言旋是望入門而防冰玉語笑何如

方回洪

相望一捨羨詩禮之方興締好兩家幸典刑之僅有吾輩各酬於兒債歡顏俱溢於親闈防女何知行媒交至有如佳婿眞得味於書中豈必諸姑多擇於榜下夤緣偶契於片語臭味殆同於宿交吉書入門和气滿族當諄勤姆訓庶幾婦徳之修宜濡染父師行趾世科之美

鐵庵集卷十五

欽定四庫全書

鐵庵集卷十六

宋方大琮撰

婚書

聘顧

鳬舄過家溫十年之舊話魚緘出嶺合二姓之新歡以我輩宦官之同爲兒曹夤緣之幸伏承今女小娘素閒箴訓愛篤乃翁學生某粗力簡編拙如其父許修永好敬防吉書矧遷喬木之新居眞合比鄰之昔語向平婚嫁兩家交喜於及時洛社防從二老相擕於他日亟馳菲幣具載別牋

聘劉

合婚好而成宗敬親爲大擇行義而論世生子亦仁彼哉世俗之談直是禮經之外常持此說式契乃心惟文肅之與先公自淳熙以至今日婚姻不替忠厚相承壯矣吾兒正營求於中饋婉兮季女方肆習於少儀甫片語而遂成若宿緣之有待其自兩翁而下實寵嘉之旣諧二姓之歡永爲好也

定陳

入嶺聨司益隆交誼通家締好嘗請姻盟不待晉賢遣門生而求觀非如程錄謂婦性之難擇僉云二美今可百年持書以溫前言欣焉報可望鄕而有喜色至則合並

聘陳

疊上要塗莫畱長孺言旋舊裏竊比子平合二姓之姻盟增兩翁之喜色庭趨詩禮敢言大方之家閨秀徳容雅稱有嬀之裔以身爲教此意皆同非特嶺海之昨逢正契比鄰之初議命敬事了公兮盍簉於漢庭承宗禮成老者宜需於洛社

方回顧

通婚論譜文獻相輝聚族收科武陵最盛上則六鰲之成列近而一鳳之創飛旣父兄之譽藹然知子弟之賢必矣防犢夙憐於一女卜無易於此郎吉語入門喜聲滿室羣從曰我同盟之好伯姊曰姑有侄以從乃若衷祈非止恩澤侯之謂願言歡合式觀詩書種之昌

方聘吳

壯歲聚頭期身名之早遂中年回首覺兒債之相催本朋友之人倫亦婚姻之天合每庭趨而必戒鈍毋如翁藹閨秀之有聞訓閒於姆承玆金諾敬以幣交矧慈親來從於一家宜喜色並見於二老具言飴弄諸孫突其成兮行拜冰淸半子可以教矣

鐵庵集卷十六

欽定四庫全書

鐵庵集卷十七

宋方大琮撰

書

王尙書【伯大】

某庚寅春再試福之永福先入城謁帥始獲拜於裏第僅匆匆片時而所聽皆憂世語在邑嘗沐賜書以憂去弗克報甲午春調選偶見畱博觀中朝人物明公猶以麾節徜徉於外所至皆可書及與朝廷爭履畝納楮新令眾聞之愕然獨區區私念今所當爭者奚獨此曷不喚歸使之立殿陛乎久之不至大臣請於上曰是不肯爲都司者不肯爲臺諫者攺命趣行至則登省闥旋俾導密防上引以自近矣匹夫之言可重泰山矧多事如此日侍淸光隨事救正最易爲力將興邦之言無不行乎蓋旦旦以望亡何直前二疏逺外傳誦眾聞之耀然獨區區私念自謂知公最深者委曲而事濟諷諭而言行不忌不疑隠然之中命脈賴焉公本心也空其臆潔其身豈本心哉然當大昏睡中無一人醒覺有大聲疾呼其旁者𨿽睡者不樂而喚醒者亦有助公不知其論之髙也所言皆人所當知者豈不欲其行且濟哉至於當局者駭之以爲髙而朝野交推之以爲髙則公始大有感於世而不樂其名之見歸矣𨿽然某猶有望於世者上優容如天未始不知邪正所在始𨿽拂終未嘗不全之某亦容且全之一人也若以其言罪之在前代自無全理每念此恩至於感泣曩逐未嘗一毫怨讒者而吞噬不已朝拔一焉暮拔一焉浸及一世之名賢則實有不可曉者上以名藩穹職寵其行公辭未就乃攺畀陳尙左成父成父十年辭聘召亦嘗以斯世望之將以郎對未及吐一語去以此觀之則今直前之疏𨿽若太遽抑豈可少哉成父不知肯爲婺女一出否若諸賢始隨分寸以救時不必以固執爲髙觀紹符後諸老其出或畀以外任皆無敢辭者豈本朝無罪言殺諫之法故運祚緜長亦終得忠言者之力聖上有敬言容諫之度若气數復回安知亦不得忠言者之力爲臣子者惟有敬怒畏威修身俟命以待天意之定以階世治之隆是所望於公輩人而某也素拙訥愈兢畏苟得養生送死爲平世一無憾民則拜主上之恩益大與諸賢之賜益多復何求於世哉

某生淳熙季及見故老說阜陵時事甚悉中外大勢有安而無危有周密而無罅漏自省事來見局面屢壊屢更壊不堪說當其更時布置安排未嘗不可觀及其久則日異而歲不如今金甌破缺甚矣東撐西拄前顧後慮身其餘幾端可寒心軍實未練招愈多而愈弱況未易多將非得實才則兵弱未易救猶曰閫外事也邊戍未撤財愈生而愈匱況未易生民不可復取則國貧未易救猶曰邦域內事也顧戶內事猶有未能解人或者漆室隠憂言之熟爛未有豫建之實宮府一體不相統攝似有旁蹊之證祖宗天下碩輔疊扶豈必與一氏共之攺元奚害或曰若畱有待繼者又至或曰進此攔彼聞者惑焉有傳到公諫疏每斂衽端誦始則灑然以喜近又惕然以憂而今之患外耶內耶顯耶隠耶挈扶此世必人物如龍如虎乃足以當猶記辛丑夏驛車過建某以重任相責望公若曰必翕無異辭微有議則柰何某謂𨿽韓富馬呂不能使人皆同要之本領端正則發用條達在我者然矣其急在用人故曰集眾思廣忠益此賢相明效也其要在得君故曰一正君而國定惟大人爲能格君心之非此聖賢格言也幹淳間其得名者侍從多輔相少惟所欲言爲論思之官易必其可行居弼諧之地難後之輔相卽前之論思非二人也豈其智不逮前哉行非果難信與不信耳今榻前剴切經闈密勿無非爲啟沃之漸一旦精神防聚於一堂之上而功化流行於四方萬里之逺則其效也若曰不可則止一閙而散爲身謀則善如吾君吾國何天若祚宋則必有濟

曹侍郎【豳】

某杜門屏處無雀可羅騎吏持寶翰至眎之則連帥所賜鄰翁皆驚況小子乎前此聆逢人輒說項意偶然耳亦欲以氏名通賀又念明公之道行乎朝廷則四海受賜行乎方面則一道受賜某皆與焉崇閫邃嚴豈少閒人一紙書哉用是不敢詎圖挹損威重慇懃眷記乃不惜奬借拊存若猶比數於人者某生而僻左晚將湮沒曷嘗識中朝一人端平初偶綴於列則聆上將引公自近遽持近畿使節去而臨去一疏其吐露亦不少矣是時陽气萌芽而言事一路洪舜兪王去非首有力中間諸人亦僅隨力撐持不敢墜嘉熙初气脈幾歇明公大肆厥力於前有光言論風防天下後世有考焉旣坐兩地者俱自外至則公之不得久居中也固宜以獻納論撰之班任保釐藩宣之寄豈徒然哉今帥材難四郊多壘與投壺雅歌之時不同全閩眎諸道爲近裏稍號樂國然海道有蜑舟山崄有鹽子猶部內事若外戶敉寧則脈絡未有不相關系者於談笑暇豫之中有陰講密備之意非特屏防一道而已上之付公豈不以此公可不勉之哉

唐常卿【璘】

某西湖稟別又見春風昨自杭望升𨿽不敢奏記聲迹猶可問而知今屏伏窮閭望之眞在天表不勝江東暮云之思三四年間所見居言路者皆積遷而入攺遷而出若夫以豸冠徑入徑出惟察院一人可不失臺諫本來面目者方其招自外方不拘常格輒進便殿引對甚欵君臣之間𨿽馬周遇太宗不是過使盡用其言豈不足彊國勢而懾敵情每疑閩士多弱自了齋後未易見察院𨿽家於福實在嵩溪上頭气脈與劍溪接故峻拔如之某間謁於臺官宅未嘗見一日伸眉言必及十三廟之神靈請諫疏悉蒙賜教讀之凜然眞所謂見剛者惜不畱爲朝廷掃盡姦邪收復元气乃遽攬轡登車爲漢之八使金陵國此門莫急於江防而淮京蜀其表也今藩籬多破闕何以爲守胸中有全撫若早用其策亦豈不足彊人意而救時危哉某杜門絕不知近事自浮光後常有異聞吾輩所望於陳制帥者何如爲之累夕不能寐今聞其被召果否嘗疑天以生爲徳豈忍借逺方以殘壊中國至此必將有悔禍之日使生靈復知有生之樂不然𨿽林下之人亦未知死所矣

趙侍郎【涯】

某前之月寅飭咫牋爲建牙賀繼有自泉來者言壓境之初千里父老舉手加額曰仁人也若官若吏若邸第亦曰仁人也旣而條教一頒莫不竦焉攺視易聽曰是嘗正色立朝爲天下彈擊大姦邪者也未可輕犯某聞而嘆曰此侍郎之所以爲仁人也太守以牧養小民爲職若使污官吮之滑胥齧之大姓漁之得無梗吾仁乎今也伐檀者重足刻木者束手拔薤者斂衽則仁行矣可賀也玆領誨翰誦味數過有費廣財殫官貪吏猾幹僕恣行之語侍郎非固忿嫉於頑也奉行天理而已矣然有輕重焉有先後焉胥蛇虺其性也其謹畏者少巨族盤根於此也其不仁者亦少若夫分曹列職佐太守爲理者也宗支蕃而贍給艱仰舶舟與稅以佐費非一日前者有走弄舟數非特吏爲之官實爲之似不容不察聞近者治吏以驚官官又從而取於吏則無往非取也果得其實豈容不懲治道去太甚非此乎此特使善良吐气田裏閭閻相與涵濡於春風和气中而官不敢饕民不敢豪皆相告語爲善吏亦人耳其又何敢欺以自壊其身是所懲者寡而所全者多某又將聞而嘆曰此侍郎所以爲仁人也中興後王倪眞皆以貳卿至郡今爲四賢矣局面日急無小大無內外皆當隨力救世而論思獻納之彥則與他人不同乃心宜無一日不在王室中外方有望焉某𨿽在畎畝而所以望大賢者尢切

徐右司【鹿卿】

某前冬還家山友朋問所以得罪之由則謹取名賢送行詩示之然則蔣之疏公之詩孰榮孰辱哉當眾人畏禍不敢出一語之時獨蒙表而出之因念隨從班行間聚首𨿽不數而心有相通處臭味同則議論有不期而同者方言者明設防禁犯者必逐項理簿對首犯之公又犯之而言尢切某時立坳陛所親見也偶以職事所闗又自犯之其見擯固宜猶幸諸賢有以重於朝異論不至遂熾未幾登樞掾兼宰士眾喜曰不惟能容之又峻遷之上曷嘗以言罪人哉又未幾項旣去公亦去而異論者攘臂謂一网空矣然而上終念直臣以二千石起家信宿便藩坐平逺堂進千里若士若民若吏而宣布聖天子之徳意懽聲雷如也父老咸曰此顏魯公所臨之地所見太守多矣乃今得明公而又佐以國正湯公非所謂議論同而名節同者乎賢守貳同時千載佳話幸身見之政與教並行綱與目具舉其行有以慰滿父老之望者

某日盱人張平仲素書對客走筆不知道何語一封云錦翩其墮前慰藉良垕篤其爲故舊忘其爲罪戾也又以佩玉新堂命之使記非獨防其爲罪戾殆若有取焉此意非敢望於今之人盱𨿽小亦曰道千乘之國豈不足行聖人之言若等以上之必不懲前事有犯無隠不可則止恐未必若今之猶可以行志可以及物然而未可厚誣世道也在州縣有盤根錯節之能在朝廷乏佩玉鏘鳴之度自已試者言之讒人未爲不相知𨿽然彼烏足以知此雍雍於於規行矩步以順爲正曽是足爲鏘鳴乎溫潤玉也縝栗非玉乎俱焚玉也不燼非玉乎疾徐中節非教琢者所能知實之正字奮然曰蔣之言何足以辱君子之堂奚其取某則曰此記禮者之言也蔣嘗言仁言義言敬仁義敬豈因一蔣而廢論語曽爲姦禹竊取以亡漢矣而論語自若也某甚欲承命以憂患相仍情緒碎亂欲稍寛一限惟髙明亮之仲能國正初謂其自盱倅有校勘之召今知其未曾至盱而史館之命又或尼之邪正相攻久矣君子不幸一啟其罅乃亦爾耶閱報令人廢食久之濳夫得節實之贅貳皆拽陣過江西亦足稍寛家食之窘也

湯國正【巾】

某疇昔解後於泉於洪皆於西山先生之坐上又十四五年而端平之聚爲最久當其聚時憂喜懽愕靡所不有喜懽能幾何而隠憂大愕有非議論所能回者則亦徒相與太息而已丁酉春親聆玉音念西山不已使先生而在非徒得眷必將委國以聽翕合羣材俾各致其力當有大可觀者西山已矣孔山不爲不得位使上盡信其言而聽其得賢者以爲助當猶有可觀者而惜其皆未能然也憶訪落初西山自長沙召轉竹隠喜曰此眞禮部侍郎也可爲妙選近之以小司寇兼此官者何人哉此古夷夔之任他復何言哉盱江蕞爾城徐泉谷爲之長執事爲之貳又同時俱上不知此地前乎有此賢守相比肩否某賦材最嗇亦非能言者今闒然臥病望之又似一木雞矣獨荷天度生全日望諸賢力扶世道以寛宵旰之憂使林下孤迹得以安眠穏食而無恐則志願畢矣偶張兄平仲希季相訪聽其論誠奇士也其爲蒙齋之客也不虛因其還裏函寄一牋敍違離述向仰不勝捲捲之至

江古心【萬里】

某歲四日還家又旬日便郵中領賜翰函剖誦則頒教白鷺書院志記文講義皆精到程太中尉黃陂生二夫子朱文公旣發之周程講道自江西始太中尉廬陵實爲之先非古心其誰能發之偉哉其作古也所以惠吉士者甚厚蓋自洙泗之門多齊魯人惟有子遊爲吳人余未之見漢晉以來其獲從祀者於東南絕無聞至本朝此學復興皆曰伊洛也孰知其生於淮之南而師授則舂陵也州以道名而又以明道之元二生豈偶然哉當南北未分裂時何遽有道南之語山之後爲羅爲李遂鐘而爲文公之集成又豈偶然哉去春臨雝列五儒於祀典惟張爲闗人程洛耶淮耶周則楚人自蘭陵以不醇稱荊舒以邪說斥今元公則气之始防也千百年僻左之閩乃今有朱文公皆我朝東南之盛者也近歲尢溪立韋齋父子祠堂裒集舊事爲志俾某贅數語僭錄以求教焉今家藏其書而實踐者少吉多文之邦古心一開發之必將有大可觀者或謂國初四書院皆先賢講學之地後人不欲沒其迹從而表出之今州縣學官有失其本意者而所在乃更創書院亦有盡體其意者乎獨不曰老佛之宮偏天下無有議其贅者使黨庠遂序講習增多又奚害申省援劍江涪潭信五賜額以爲請獨不及洪之東湖豈以其師承來處不足張於言耶某向忝提督頗見士友說古心嘗學其間相語以爲誇況請額者袁潔齋爲庾使日也今古心繼潔齋之職任一道之寄儻並以惠吉者惠洪可乎因筆不覺覼縷惟賜亮幸甚

杜尙書【杲】

每憶壬戌擔簦邂逅劍津時洽四十年某食散人祿甫滿長者以五馬還故鄕其視向者一補試不能得不旣多乎世謂老人喜言舊事信然若時事不當掛口如利害相迫何蜀危非一日遂墮渺茫中西陵建平吳所恃以爲門戶者敵皆據之虎臥在庭其起無時春水秋風舟與陸皆可憂閩廣最號僻陋自去歲已有指爲堂奧者豈不異哉元日趙文仲移帥西廣或謂敵攻南詔與邕宜鄰有買馬驛程往往不能無震恐此正聖智馳騖之秋不知世有管樂乎不然朝市山林均爲未穏來翰問栽花種竹之樂此平世事也某安得有此常恐不知死所常恐無葬地去臈於城南十里外葬婦首丘之計定矣把茅數間足以逃紛又念入山之不深耳示教書楞伽經序引尋繹敬嘆眞地位中人也竹湖答語則又微妙矣世謂蕭梁亡國之誤不知絕滅者乃佛本法非誤也至本朝諸公則用之以救世非反其鋒而用之乎非善用者乎韓忠獻諸賢猶共寫此經後進復何說以區區惡札綴北山竹湖大賢後以滿三十二人之數旣無得於吾書姑附名於彼且依吾黨於不朽不亦榮乎偶記一事癸未夏過劍津遊道南書院見舊士友云去夏復齋先生於此寫孝經一書並文公刋誤三千餘字或以爲勞復齋曰石經非思陵宸翰乎於學者何勞其間有舉前賢寫佛經事黙不答此某之所以不敢也復齋最敬慕竹隠風節獨於此事有疑世謂士大夫晚年以此消釋聲利念此特其末耳坡之勁直猶不曰自此出若了齋之不畏死生禍福則人直曰自內典得力吾書獨無殺身成仁之語乎今姑聽其借去猶無害若張無盡楊畏輩亡命做官職則佛之罪人者也北山與竹湖今之了翁也以此立身以此救世儒者見之謂之儒佛者見之謂之佛所謂心根於仁之說是也政宣之禍至今以不用了翁爲恨然則救斯世者二賢之責也此某之所甚望者也

鐵庵集卷十七

欽定四庫全書

鐵庵集卷十八

宋方大琮撰

書

劉子栗【縝】

某比辱垂顧於久別中𨿽旬話猶不足況僅三日乎臨岐走行館則寺僧告以騎气已出城南數里矣悵然而返防尊府使君需在諫垣日初疏輒令錄呈然天度未賞不優容而言者不見容其揣合太過耳昨聞常簿自巴陵邑滿便合登朝故相惡聞此邑之名遂不果因記曽伯祖【擴】紹興中得嶽州忽攺爲知純州以秦檜之惡聞嶽之名秦死仍舊名然則嶽之州與縣之名毎爲權臣所惡何其不幸哉可發一笑潮掲二令至煩太守彈劾其一老士人曷亦如此見潛夫郎中云分教三山時爲史老立祠講堂且植丰碑焉西山至郡撤去當立祠時豈不欲媚當國者正復何益又可發一笑

鄭金部【逄辰】

所在貴糴三山如何有海舟可招否義米乃人戶隨苗輸納寄之官倉以備凶荒者今朝家行之倉司刷上常平米數不得移動若果然則州縣常年春夏間所借顆粒以拔濟者豈不失望又聞行之福州和糴十萬或傳州科之寺院以應命若果然寺院糴米卽民間米也自活猶不足豈能有餘以及逺乎昨見李倉請畱義米不見聽又見權帥請免和糴亦以未聽若得大蓬早造朝汲汲爲上言之使義米不出境自和糴不作俑閩中百年之利也此亦可爲第二札一帖黃之備任一道之寄者不能言而必賴爲君相所信向者言之亦可媿也苟利於民已之媿不計也防次乞爲拜下意

某初至廣見報狀今馮太博以衢幙捧憲檄至婺推鞠橫遭誣詆題絕印歷奇哉兄與憲和其詩又爲辧於朝嬰言者鋒尢奇羣陰蟠據三山之賢靡不家食謂無復淸明時上親覽悉起而用之非特馮召審向牽連者平亦登從列獨戶部以節符徜徉豈中外皆不可無忠賢耶庾臺新建迎擊廬陵行之郡勿遣迓或驚曰此戚畹之最有力者曷遽爾嘗見一過賓云伯昌好奇某曰不然江流滔滔其致逺其灌漑功用甚巨特時因風石以見奇耳至於不容不爲亦常也何足言奇人彊名之爾某二紀前在豫章與孫履之國錄爲鄰幙嘗言受教於勉齋先生學識進處事偶到手審其當發拚膽爲之如是一再可以無懼縱觸患難可以無悔怡山問學自勉齋師友中來某竊因而有味於陳了齋之言學者須常自試以觀已之力量進否觀其同時諸賢旣擯則已𨿽元城最不屈折亦不復言獨此翁著書爭辧彊聒不休忠肝義膽直得之天何以試爲殆以此教後學也怡山進而不已將至於成來翰謂至顚以平易治選用賢良固將安之非以勝之平易豈造次可至使人見其正不見其奇則吾輩本心也某老相催而學不進向來嘗懼不免嶺海一行乃以牧守至復何道五年辛苦僅能爲遐氓全防一綫气脈晉職至再荷上恩甚厚稱塞謂何已辦行裝乞爲散吏不復作十年前議論之想猶憶在班行時得兄囊封與面對副本讀之皆鯁切靡隠又侍立時見兄秉笏立庭下衘防有疏料其言必有驚倒竈下婢者惜不果上吾儕皆以蔣去兄其首也頃漕閩日見陳和仲大書壁記云以諫議大夫蔣峴疏罷恰見陳抑齋參預求去亦曰嘗以李知孝蔣峴林略逐皆若不以爲諱者近有一賢士夫云前蔣後劉皆戕國手問之則曰如南唐人謂宋齊丘爲造國手之類國所恃者人天愛國愛賢者豈樂其戕之使盡彼特自戕耳紹符崇觀後國與賢俱戕而後彼乃戕天未厭宋宗社未可量凡經二人手者皆復聚於朝戶部疇昔袖間之未及上者與年來胸中之所欲吐者曷日借上前箸歷歷陳之或言劉遷於盱亦巡管內置之不問潛夫後村守袁曰李孝章謫瑞稍相鄰有勸以通書後村答亦不必以徳報怨某與蔣公舊有契分特察其借以進身未嘗有他語要知國恩未報與戶部同此一念

某良月上澣蒙走騎特賜帖報以重陽三日有易郡洪都之命自念落南五載若朴斷做者時竊聞諸賢議論或謂錮之逺藩或謂慮其技窮力殫何幸得此今稍可轉動猶恐未必然又兩澣省札自郵筒至蓋五旬乃達嶺南去天未爲甚逺遲鈍乃爾攺紀兩期置相爲上杜立齋最可惜至遊克齋乃定其休休有容古大臣用心同列非前兩年伴食者比而兵財分任或以爲疑殿之上下如爭如暱固不害爲前賢之同要須純意國家乃可荊湖延納北降之數甚多似元樞以爲然陳抑齋爭之力聞後所納者猶二萬果否宣閫久據潰疽忽消賈秋壑宜亟馳交軍一指顧可定兩年亦無甚急遽聲不知藩籬曽做得多少工夫毋但以狡焉者不如舊時爲恃戶外事猶未足深保屋裏事毋虛過光陰邇列要途頗皆得人館閣諸賢相繼吐气區區愚意正不欲如此旣能轉其機以爲宗國與夫討賊而未得其實且封駁彈擊皆舉職眾方望之不必形之言也其於賢者猶責備太過設有姦邪詎肯捨諸淮南獨憚黯者畏其言之不止也端平初王君保斥蔣良貴諸人爲一隊敢死軍當緩急際滿目偸生所欠不愛死者耳而何斥乎朝有直气覘國者知其尙可爲也元祐末君子自爲異同反若開憸門而延之入往轍可鑑然八九年間比隆慶曆成一治體久猶賴之今局猶未成舉朝所防一大窺伺者多言奚益一正君而國定必外勢固而內綱整使人主有所倚以爲安則不復有思杞之念矣冬孟除目三山最盛內相大少常伯皆眞除大坡亦頭竹湖淡然無欲進一武則政塗更須畱耕以力量輔之眞元壯實邪气辟易則內防姦之入外防敵之侵將皆不足慮顧疎逺之人安知時事言之未必中節幸一覽棄去某五年於此頗諳嶺俗民之爲生稍易於閩胥遨卒悍經訟則破仕者入南以黷爲常必大吏以身率之俾無可議其黷者飭之不悛則去之遨而悍者時禁戢之痛狝之而後窮閻之生可保路與州皆以廣爲名壤地綿亙若非時有剽竊處處皆成聚落不減閩浙港汊太雜則有蠻蛋山峒髙阻則有徭數州合界則有冦攘然隨其萌芽才剪輒散亦不能爲害此爲本路言也其地產鹽而自河贑自湖南來動以千百爲羣產米產漆又有畨貨而自溫臺明越來大艚或以十餘爲防有所產以養人自外運去者反以害人其辭不直未有不敗去者故廣無巨寇其黠者多自外至選帥必有文武威風識大體者爲之繇唐以來遂爲定論然元次山在舂陵謝表亦曰今之爲刺史者必有武略以制暴有文才以救疲能淸亷以率下則一州不亂然則豈獨治廣爲然其言文武則同而大體之意宏凊亷之用切某竊亦有志焉而戶部之秉節鉞相鄰也則皆得之觀荊公學記則贑剽悍殆風气使然紹興後來之變殆亦有以激之若鹽於入嶺向者畱忠宣守贑時給據與之何後來之不可行惠甫宋憲使申嚴保五法以其精力行之兩年間越嶺者少去秋廣昌寧都間之幾於決裂者何說戶部之迄能拊定者何道今夏非販鹺時乃突入循惠界亟調兵且勦且驅之聞至寧都而殱焉或言入去秋來自取鋤戮者甚多惡種甚稀顧山川所產豈能盡絕但常得文武淸亷如吾戶部者非特賣刀之化可成抑使珥筆之風亦歇是豈不在我乎某歸夢栩栩久在家山南昌之行實所不敢已申審乞將見管職事交與以次官離任還鄕待祠命下昨見帥漕皆除人旣而復差日爲嶺海系望以某之拙鈍猶能諄惻化俗搜補壯威儲備待用皆不敢以一毫苟心苟道爲之況於過某萬萬者乎羊城亦無甚气自不應煩明公於此以今所臨度嶺便是豈非某與十四州之望

某伏蒙委貺書籍四種內楊信齋祭禮則戶部向嘗上之送官今又進之乙覽遂備儀禮通解全書以書樓延致考訂十餘年而後成又繕寫送進鋟梓十餘年而後傳不孤信齋之勤勞戶部之力也非特爲信齋也勉齋之目可暝考亭之志始遂西山嘗稱其爲千年不刋之典信然某曩得南康祭槁今與此可以合觀近得黙得在桂林日刋儀禮圖嘆信齋之有功於學者怡山之進旣有表又有狀述先師始編時取儀禮十七篇悉爲圖列之每章之下凡先王制度名物之要以圖考書其辭美黙得之跋謂此圖粗見制度名物進退周旋之梗槪而其義則有未通者其辭嚴蓋怡山敬師也極其尊黙得輩行也責之備安得有悉爲詔禮一書便講明而肄習者皆可曉以成黙得之志顧事關王朝𨿽不敢肄習豈不可講明若使太常官爲之亦無不可惜信齋不得爲此官其責望之意甚大西山於士類其議論終是渾厚又觀所刋畱耕食用本艸竊窺賢者以愛身者推之愛人其自序以伐性傷生爲戒孰知其寓愛國之深意乎防養元气亦惟食用之常苟求奇好異所損必多是知醫國者也郡齋新刻二書紙價必貴再拜以謝

鐵庵集卷十八

欽定四庫全書

鐵庵集卷十九

宋方大琮撰

書

吳侍郎【濳】

恭拜槧翰諭以陳制議之材愛惜人物不害其爲公方朝廷大開使過之門又兩閫交上羅致之請區區者不復有疑卽書行矣屋子之諭尢稔委曲諸公旣以畱蒙齋共請於朝則借其居亦非便特以一時未有棲寄耳𨿽得天府貼占一聞使防之榜不復作念玆荷推遜然亦須班堂先得所安乃可過而問焉不然終未敢也又未知劉郎中之榜如何一身一家自謀之難如此則一城三十萬口將柰何祝融之爲禍慘矣侍郎救焚之功甚偉能全人之居法當得美居之報則某之轉徒靡定固其所也都人日傳下兼大尹事必沐賜念然頑鈍無恥之蹤當去久矣旦夕上祠請惟侍郎贊成之因謝控稟筆汗俱下

倪寺丞【祖常】

某愚不肖亦先正文昌先生閩中棠陰一士也起敬大節間得遺文一二讀之欲多求未易得適因侍坐知有所謂齊齋錄與論說者輒敢以請特僅染翰出以爲賜斂衽開卷皆闗涉國家大體使先生之言行於嘉定更化之初何待今日之再更嘆息久之言言藥石今猶可用也

某伏拜札污頒賜先正文昌齊齋先生行實巨編此十四五年前諸賢相顧不敢下筆者西山欲志墓不果今蔣左史旣表其行而志則非鶴山誰屬世謂乾坤淸明而後大賢之節白然當昏塞晦昧時舉世皆知瞻仰人心公論何時不存而一晦一明則於世道不能無傷焉此向來柄國者之罪所以不可贖有能用先生之言者不足爲今日扶世之良劑乎某伏讀累日旣掩復舒且嘆且慕顧生晚不及事先生何幸監簿郎中以好修博記爲今賢所稱將得以親炙而歷扣焉

某伏拜札污寵示先正文節隧碑此鶴山先生之筆也哭鶴山甫旬餘掩卷感嘆久之曩見執事以不得西山銘爲恨猶幸其有鶴山焉自今觀之此銘豈易得哉孝子可以無恨矣傳筆良史事也某非其人不敢不勉遺奏跋語並容續呈

趙國器

某於先生循陽史君四十年交遊辱愛如兄弟諸郎以銘墓請幾於至哀不能文然知史君爲最深幼受母教如陶君身自教兒如謝公有相如不言人過之厚有王肅不阿上官之介至必興學校則文翁之風志在防貧弱則次山其人此猶人所知者至於論時事愛宗國懇切惻怛中壘輩流則某所謂深知者在此平生無防瑕蚤受西山先生之知特注浦城往依且學焉禦史李知孝不樂西山遏之不使上端平初知孝逐西山召曰國器方了邑債耶將相料理而西山不起觀其所與者世之大賢其所不與者世之大姦可以斷使君之終身矣蓋其學自敬自實入常以浦城失一行爲恨得讀書記誦之忘老曰吾師在是或謂當東淮奏縣最時肯上邊從大幕入豈不方面乎又謂當朝家嘉康功時肯上京從漕僚入豈不班行乎然皆非使君所恨也苟不失其身有以全其歸則爲循陽逺守爲武夷散吏以老奚害使君之志逺矣可以傳矣某名爲首藩不知前賢有帥臣體重之說日閱案牘實與州縣吏坐曹者無以異筆硯𨿽存塵埃可厭今歸閒有日容澡雪神思以表墓可乎遣惠十六尊者皆奇怪相使君所愛玩者殆自此果中來敢不受藏時展以寓見先友之思輒易水沈十兩旃檀各三十兩持爲家廟一炷以白此情白金四笏【四十七兩】或可相庵宇犒匠之需沐視至幸甚

陳教【伯圭】

舊秋鄕友逺來者以得賢師儒爲誇僕亦以舊識誇之鼎來藻染詞防渠渠誦之欣感莆褊小名不掛農工商之版者爲多每得明師則其一時所接引奬拔者可供數舉之用少聞長上說有三山楊永嘉鮑非徒爲詞藻之學猶及見黃子野以善考校稱及能操筆時見任驤卿其後有黃景夷所稱亦考校也近有泉之蘇能浹洽朱門之說時復齋正裏居故從遊者多可觀今何幸執事以理義之學根本之以法度之文發揮之感化之下將必有心恱誠服者豈徒以法爲師生官府爲學校哉了此則訪璧水之舊遊此其張本也某涉筆列寺書鈔手耳每見以學官稱者未嘗不自厭其塵俗不足玷玆選而知其爲公等設也望家山二千里時入淸夢曷日晤語願言珍重以昌斯文

範卿守【鎔】

某伏拜賜書兩事之教端誦數四體國愛民之意藹然於言辭之表其所闗系非獨莆郡而已近得逺處書皆言官司造舟之擾秤楮之擾保社市井苦之而勇於奉行者不自知某則謂此正先儒寛一分之時莆民拜君之賜非此時乎戰艦援福漳減半已得之命今所請者見造四隻不失爲眞實減四從三尙存其一況給降有本可勉爲之此子文都承之言也然陪貼猶可或恐多於大郡之數則成例又加以並緣之胥保則重擾尙可苦辭再請否秤楮照閩中諸郡之例出官鏹分卓鋪鄰邦所共行者烏得獨異始建劍之價頗昂下四郡次之才及衢界則不然今所在多不知初令弟殿講左史自謂於書言之然權衡劑量在仁人必有處此嘉定行令初潘文叔攝漕事自出巡防邦人荷賢守之賜甚多父老猶有記其事者否𨿽然兩事與國脈相闗寧能相顧忌而不敢言乎蒙古造舟筏於上流意將何爲而吾江防舟楫靡一足恃議者日苦口而行之輒擾金末持楮數十千博一椀麫竟坐此斃而吾中國皆紙鏹世界議者日寒心而行之又益擾不講求禦敵之實力而欲以和買靜有是理否一介使遣矣能保秋風之不動否不推考救楮之病源而欲以威刼勝有是理否四郡賞而一令罰矣能保威令之必行否今之患曰外敵曰內楮耳而然深逺之慮則有出於二者之外姑以粗言之曰敵與楮二而一也必敵無動兵無用而後邊可寧費可省邊寧則裏民之科甫可輕科自輕而至於無然後可以固根本費省則楮數之印造可少造自少而至於住然後可以議秤提不然兵未息楮未易言也何以息兵禍曰在天何以感天心曰在人此其事尢未易言也日立坳下無一語補報視令弟左螭有愧色將歸體爲防下一氓帥子弟奉陽公教令以老以生下情惟有感愧之至

某惶恐申稟艾軒先生文集二十卷近方編就此乃鄕邦闕典若有待於賢侯今距造朝不逺𨿽鋟梓非旬月可就然閣下試開端於前則後之君子必且緒而成之其書僣申呈儻蒙電覽發下郡庠置局仍委先生外孫新尢溪尉方之泰國子進士方涓孫監視刋本庶幾精實無誤斯文幸甚後學幸甚

趙宰【防夫】

某自著攝郎自郎登坡凡三遷皆沐貽書相慶皆於中秋一月得之詞防皆勤勤懇懇非愛厚不及此顧撰局微有刪攺銓曹猶可殫勞若歐公所謂不系一職一司者百世之譏猶在後四方之誚立至前今內而廟堂謀國則疎而相軋之謀則密以至幸門浸啟欲盡言之則內庭有非所樂聞者外而諸閫抗朝則彊而抗敵之實則弱以至和戰互異欲盡言之則邊方事有非所悉知者此言責所以爲難亦安敢以難爲避哉蓋論人猶易論事而合宜爲難事莫急於邊而生長偏方仕宦內地甚哉書生之不武也來翰所述兩淮利病與錄示上廟堂十策無非切中事機凡此皆所欲知者繼是無惜疏示

姜倅【惟明】

某屏逐東歸非不知遵陸之安其乘桴者非得已也望使郡五里許幾爲大郎灘所厄當急流中維斷底漏差尺寸則魚腹矣亟依沙磧已沒膝及腰幸月明雨霽有小舟可呼遂獲全活人厭神怒之餘所過收聲匿影以有換舟之懇不容不掣鈴齋一見蒙賜之饋借之館命之舟然猶有稟者今早得一舟五十料又損漏眾謂其難於上灘不若更賜指揮差下二十料者兩隻以無損漏爲上大凡浙江雇舟欲其大而此欲其小茍幸而濟𨿽跧伏篷下亦不暇計也因笑京城寓廨爲郁攸所驅擕家僑寄農寺者兩月又求言紛紛竟以一逐結局而鄕之朋友並及焉非池魚乎旣去矣幾爲江神所溺今歲火水見厄如此水厄其身幸脫矣火之禍甚廣必都人皆得所居而後去者之心始安此固吾輩凡爲臣子之心也然水不厄則不應有賢使君之遇是亦一幸敢並以謝

董侍郎

某甚幸獲同朝路𨿽聚首日淺而心之敬向者甚至得之諸公謂深醇之學當在經惟古雅之文當在詞苑等而上之則經綸之手也始所期者在此秋風漸髙上流最急見大夫無可使者上顧廷臣獨曰卿可於是以王人持使節賜之對而遣之閣下慨然無辭難片語在廷有愧色皆曰令通材也先儒所謂入麤入細者耶某嘗至北闕外餞兩使星入楚皆不遇而反未數日而孤迹逐深伏閩底自是了不聞近事或傳西淮小衂則益蹙額荊湖得捷則又稍伸眉或又傳非北兵又謂來遲而數少目前尙可支柱要之勿恃彼之不來恃吾之所以自立者何如人之家有垣墻有門戶而後堂奧可以安今歲有破缺豈能髙枕然則葺理自何始捍守自何先在提刑胸中必有全撫區畫布置一面事定使人謀無遺憾則天意有悔時還報天子坐運籌帷則前之所望經綸一世者展矣某懦不足用且閩人不盡識當世豪傑頃試邑福之永福識其邑人鄭君宅心者汀宼迫邑與之共議備守知其非近世科舉士蓋奇材也今爲常徳推官欲望臺慈進而和擊之察其果有足取則收拾薦進之他日有以自見於世則門墻士也

本軍張守【友】

某北聆郡齋刋先正傃齋文集方謀有請乃防眞札與巨編俱賜剔燈開卷不勝大嚼之快疇昔所聞價庵薦其文誠齋賞其詩若四六則誠齋竊取而用之梁叔子辭魁柄除醴泉侍讀其麻制云珍臺閒館冠臯伊之倫魁廣廈細旃論唐虞之盛際聽麻日朝士皆服洪之精切蓋二事皆西漢全語而不知洪召至都未入翰苑前先奉內祠兼經幄此一聨皆尙書賀啟中語也未兩月洪用之王言其捷如此使尙書用南澗諸公故事居文字之官又不當止此方淳熈文物最盛時𨿽前輩不免相資取今行世旣廣其膏馥後輩又可知

某比嘗拜先正文靖史傳之賜玆又並志銘諡議合刻以爲賜志乃張魏公筆豈容不廣其傳觀其始末以知檜不早悔恨不已而嘆服文靖之先見甚矣知人之難也此一事最可觀而傳與議不收而紹興正論特載之然則並刻之其有益於互考者大矣昨得後村逓至使君所和讀邸報詩足見嫉惡之意賢士大夫所同後村與蔣同宗寺同郎省而不知悟且薦之西山而西山亦喜之檜之背魏公與文靖亦有蔣之背後村並及西山之子孫也後村今詩之悟晚矣要之賢者待人之意常厚而小人之自枉其身則可憐也

鐵庵集卷十九

欽定四庫全書

鐵庵集卷二十

宋方大琮撰

書

趙教授【時迬】

某舊秋登劍之湖頭去城餘十里有傳示冰衘則郡博士也不以其常爲吾泮林之辱而更勞苦之此意甚古旣至廣文官舍則儒隠觀瀾彌髙儼如壬申癸酉新剏時凡手所植所聚所引梅竹泉石皆相迎而哭似亦不以爲辱者豈非體今主人之意而不忘舊主人耶某繼楊充甫太博者也冷捨與直捨爲佛廬所隔楊始通之而謀成之充甫爲慶元六君子之首節甚髙惜其立朝不久且逐且死前此典教多名人其稍顯者三山任先生由禦史登頌臺有防校二禮板本在黃寔夫架閣當禁錮道學時所取程文前列有用語錄中字者諸生有請曰此等字朝廷近禁也寔夫答曰朝廷令諸君不喫飯能之乎每味此語禮義之學與日用飲食同自今觀之食可禁乎學可禁乎其時之隨聲同吠何限黃之不顯命也諸生知而祠之者但曰辟試闈耳近番陽湯伯升其學問議論器識足名其家觀其通變策經畫世務甚精晚乃淡視世故其了死生吾儒之常或謂葛藤之助非也言論風防衿佩猶言之否去而顯者雷季仲參預也當其在西掖時傅烈仲記題名取以爲一記之光又榜防東一閣曰具瞻以祝其由政途而經上來者遂指閣爲雷創殆借以爲重區區則謂此郡元寮宏博之標足爲幙職重非徒宏博也參預也而西山之學與節則可以言顯矣此吾徒所師而慕者也

鄭節推【宅心】

某屏居丘園目盡無來人曽謂數千里外乃有走介貽緘者繾綣滿紙又知舊秋曾寓書西省相尋而不肖已歸矣憶在坡邊時四方書尺不暇答賢者獨否旣解此職來者浸稀卻荷寄聲𨿽不及領意則可感君謨謂爲諫臣則人見疎爲詞臣則復見親蓋古之人皆然今也反是執事過今人而追古人矣矧爲逐臣誰復觀省獨拳拳如此意逾古而感逾深癸已秋抄聚於建陽入冬又聚於京見持逺幙久次去僕畱而愧焉時事日艱每見朝家以儲帥材爲難某心知有執事而气力低小不能爲軒輊旣而聞已遂及度其必能以聲績表表自見矧楚塞風寒之衝正志士馳騖之防笑談兩幙無非偉畫諸公方將有求於執事不待執事之求也顧相期待者甚逺人之家有藩籬有門戶而後堂奧可安今藩籬如此門戶如此欲髙枕而臥得乎何以捍守何以葺理必要有方略而稽之古驗之今要必有合者蓋疇昔通徳一年所得於髙蓋人物者亦可謂不凡矣願天下愛此寶

順昌趙宰【汝腴】

某過劍津望順溪四捨欲一見琴堂主人無從惟有美譽滿耳旣歸得潛夫吏部所題步云閣詩讀之則主人胸次可知書翰與記文俱頒又知閣之所從始與所以復興唐律十二髙詞三愈出愈奇句精麗而意感慨此豈湯火中人哉其復興者豈獨一閣哉世謂邑之不可爲者誣也某再仕劍聞邑之難者惟此毎闕官委攝多勉就惟思不得脫有冒注而來者鮮見以美去況復三年有成乎今旣有成之年矣可以登班矣邑人上借畱之請朝家頒因任之文令君不以爲淹與其民益親縣齋初心之詩益有自樂然自當世論之得毋太淹賢乎今之言英宗者非獨伯仲爲閩中瑞蓋當代鮮儷也給札之命當與長公接趾於祕丘矣某四期之中立朝者三年且半其鯁槪豈敢望正字兄荷相與最厚去國荷相送不忍捨而少公又問勞其至家之後交以爲感甚欲附名於步云之後而未能也敢祈爲天下愛寶亟膺宻召如前所期

曽朝守【天麐】

某掃軌謝客了不知戶外事忽有故舊求書者竊審開藩鳳城與春俱至某不覺驚喜曰豈非韓木已亥歲乎何其適相符也韓之後更幾甲子而有本朝之陳文惠者大監其人也忠信足以感異類則赤子可知均之爲鱷驅而徙之與捕而戮之微有間然皆能使之屏息二公之文具在今將以此驗之使吏畏威而民懷惠其爲驅鱷也尢大獻納弼亮將有光於前二公是不虛當一已亥矣某無補明時永棄奚憾猶使之無窮叨廩此國家仁厚之澤主上優容之賜每一食必生慙愧心因念與潭府不無夤緣非獨忝聮朝好而受工部之防出經略之榜而先大觀文樞使似期待之頗逺今永孤此望矣因筆輒及之

趙西宗【希政】

某曩畱京望羅浮數千里書筒不廢往來今裏居距西邸數驛近澈聲甚易如出處殊途何云錦墮前問勞滿紙則前日之捉筆自疑者淺矣大君子豈以貴顯而疎舊交居畎畝者亦豈一日忘愛賢望治之心哉鄕人多仕嶺外其來者言惠陽之治至今無異辭所在官民相仇況乘以倉卒其不疾視者幾希又世之好議論人者人鮮不躡其後今也民愛而畱之當路與朝家亦幸其畱爲逺氓主其何以得人心愜世論至此然則凡士夫所至其可苟哉以拊摩葺理之良勞則今玆領宗藩糾正之尊亦誠淸且簡顧巋然爲漢遺老則惓惓宗國之中又何如回首杏園將三紀人物蕭疎其疇昔過三山見城中外五六十人今立大功名惟陳制書余亦少存焉歲二之日楊廷播告以左揆位百僚上者乃吾榜中人蓋幾年而後有此屬時多事所望以扶顚持危者不淺非吾黨之私也是日進而居臺者亦云盛哉猶記甲午春李大蓬防同盟於道山某少伯符兩月耳時新自逺方來不識中朝官職爲何物旣而推遷漸至危地則知其決不堪復用矣今所望通材偉入居要近共扶國脈是又可爲同庚之光

曾劍守【宏正】

某之曾大父之弟宗卿庭實字公美紹興初以宣諭使朝陵還對榻前具以所見言君臣至於感泣秦檜聞之大不樂曰公美自失從官矣又上書乞贖胡澹庵罪愈忤檜意出之使閩又推之使廣劾檜黨愈急終於官職者哀之澹庵還朝聲其事者屢𨿽直气見扼於權姦而流澤不墜者累世今監郁林州都監倉炳者其曽孫也每見明公嘆世道之衰而慨然有感於前賢憤嶺官之饕而察其能拔於儔品炳也其庶幾焉

林竹溪【希逸】

某比者嘗造謝不遇可勝愧仰傳諭需南塘行實復齋志銘未及尋納玆沐珍染謂聞茂實於端平有異論茂實賢者安得有此所不滿者端平之相耳後村每謂南塘三十餘年一正字甲午乙未不年餘繇內制登從列始旣有扼之者則後必有伸之者似若忘所主者然而用人天子之事而近世以恩怨歸之柄人物者不知此何時可攺今狀云端平更化收用老成則上自用之是也其始云史丞相曰趙今第一秀才宜爲文字官其後云趙丞相欲挈而固辭史丞相處以淸望官而不少貶則後之據淸要誰挈而處之乎豈非不能行其言不足以用之也其不識秀才反史之不如也此或者所以疑其論之未平也髙明以爲何如

曽太卿【式中】

某與長者居連卿十六七年前薄宦江西與法曽傅泳之今武博王賓之遊二君相繼付濡須臺府之招竊聞以盛年分重寄聲名赫赫起欲一拜無從又六七年償邑債於福之永福始汀邵擾浸及其鄰旣調諸郡曁諸道兵又調殿旅敵視之蔑如益披猖遂越而殘泉之永徳而某所領邑又鄰焉岌乎殆哉未幾連以捷告遂成陳招使戰勝之功問之則花帽軍也鐵橋軍也此西淮制垣所遣也非獨一邑拜公賜全閩同之吾鄕僻左號樂土戴白不聞鼔鼙聲豈識邊頭事𨿽語之未必信迨目擊其擾而身受其賜乃知屏衛邊方之勞以全內地於安者其賜尢大袖手有年凡向所奬拔之偏裨今有能爲將者向所揀練之行伍其居者捍鄕井其出者非獨有功於閩而江廣實賴之惜乎始折於三京繼損於邳徐近又殱於定城而西兵之精銳略盡矣誰實使然言之短气竊聞居閒𨿽鄙事小物必親知之者謂其感髀肉之生防運甓之勞蓋將以有爲也不然豈不能以帥體自居於逸哉百年金甌豈堪破缺凡擾我者皆曰邊庭而邊庭則曰盜也四郊多壘抑誰之辱督府宏開臨以政地贊以卿月非徒贊之蓋畱後之儲也然公未至鄂之前有如親行聖上之委寄隆矣廣建參佐時材之搜羅盛矣養兵號二十一萬潰卒流氓之收拾多矣外幣內犒俱發國家之帑藏可計矣网罩州縣遺利江湖之民力可想矣往往某規模已成區畫已定幸遇棗紅之期將見冰合之候其必有以副上下之望今公此行以謀爲職不苟殉不苟異對上流而按昔雄驅馳之舊趾巡西淮而愴前日生聚之遺民圖上方略少寛旰食之憂牢立根腳毋墮北人之計本朝無戰功𨿽元老宣督其成者少惟範公未嘗敗以今之形證言之實難儻天與人相應而事可濟福與力相扶而事可濟是所望於大卿將億兆姓之性命有賴使便布此區區

漳浦陳宰【森】

某歸來望髙蓋舊遊數捨近欲作書相問訊或者百乘經臨可以面防乎旣而聞已開新邑矣得賢令尹可爲漳浦赤子賀某端平初見廟堂欲選才辦事每有繁使必曰無如執事蓋欲處掌故學官而復遲者爲此耳閩中鹽之役𨿽復命而不阿檝使俱往之諭徑辭命而不行與其攘臂抵掌以邀一時之富貴曷若緩步徐行以做實地之工夫邑與民最親最易行志朝有所爲夕被其利向者鑿空之數甚夥更賢守輕減而科罰遂少今竹湖尢賢而易事何止一分之寛可行撫字之志邑有東溪先生髙彥先靖康中同陳少陽伏闕乞誅六賊者紹興間以直貶死文公守漳祠於郡庠贈官得請錄後不果有節有學曾祠於縣庠否其後有人否訪而卹之是亦風化之助執事不以比肩滕薛大夫爲嫌而勤民如此官職是命中帶來者向之幾爲而未及爲者何患其不爲哉某杜門念咎其拙訥尢甚於向時每憶癸巳歲良月上澣日至京後兩日冰山頽局面一新而執事至之日亦同今思之眞一夢也

永福董宰【鴻道】

某距髙蓋一牛鳴近偶閱報見當路選令尹以辟書上深爲贊喜旣而聞百乘開邑政與教兼善又以晝簾之暇尋擘玉峽舊址於五里外捐俸而亭之援筆而詩之山川添顏色矣世所謂鼎鑊者抑何才力從容及此因詰之自永來者云峽古矣三紀前常尹發之漸湮浸沒舒尹又得之執事始大發揮之得非有待於宗社中人邪某在邑一年非不知名山水簾之奇屢作意輒止若有勒回之者辛卯歲人日僅能擕家一至方廣寺觀所謂龍尾泉所謂水幢者亦奇哉轉盼八年如墮夢境每念此邑二十年間莆人凡四至無漏去匪特莆人爲然以最滿者自舒文始而執事今繼之若與江西諸賢有緣邑之民力農務本無甚貧餒者苟冬春之交米不甚泄則靑黃未接間可無貴糴之患其大夫士最多皆秀而文好秉義持法以議其上有以服其心則亦帖然無嘩故民與士皆美俗也一永之諺過矣二稅不甚難催惟倅之經總郡之系省縣之俸料悉出牙契向不減分多是鏹又半楮極充裕旣減分又全楮頗難辦然亦未嘗不可辦但以全楮收以中半解則無難矣今版曹給契紙俵下有印紙則有解發倅與邑之責可輕然不知系省於何乎出俸料又於何乎支其必有以處此不知他日更有攺變否方以談風月爲嘉輒又及此可以別利器於盤錯中矣邑士黃元晉持賜書至誦其詞防溫潤可愛可感黃告歸亟拜之此兄能讀其父書不甚至偃室者也幸善待之續又拜狀

何判官【士頤】

某就有申稟偶數佳士友來訪以鄕民艱食甚急頗相責以不能白之郡竊料賢使君所以與幙府討論者至熟特外人未之知耳莆土狹人稠𨿽甚丰年僅足支半歲之食大率仰南北舟而仰於南者爲最多春夏之交又仰二麥以接濟去歲二洋不爲甚歉而濱海處爲咸水所傷亦不少又麥秋大不及常年今山谷之民尙足支一兩月洋海細氓持錢入城入山者無數不知大家蓋藏可支得一月否又不知官司倉廩可支得一月否又不知指廩望新可挨得一月否饑飽自是民間事而所在多以責望之官府而爲長吏者亦當之而不敢辭非特利害相闗亦官民一家之意使府區處可得聞乎屋裏所有不患其不出必自外而入者乃爲上策向者常爲嗣歲之備至差上吏持輕賫入廣搬運以來去冬亦有慮及此者而官司藐如也若夫責吏胥督牙儈厚旌賞蠲雜徵凡可以勸誘其來者及今宜以眞意實政行之非徒拖案沓具故事而已不知吏儈今所報者已入港者各若干少猶可慮況無乎此所甚望而未可準者也若在官之可準者有二倉焉曰米則義倉乃人戶隨苗一石外例納一斗寄之官倉以備凶荒濟鄰里者也今人戶但知輸納不知其爲自已樁寄之物官司但知受納亦不知其爲人戶樁寄之物然而人士之識者知之官司之淸明者亦知之苟皆知之則當饑饉之時其可不捐以還之民乎今非還也糶也若急時猶靳而不糶則此倉不得爲義矣前此多積壓不動遂化爲朽腐或私移易則有之若賑糶則曰常平法重也中間賢守亦有出糶者某曩試邑永福見前令每當水旱必發義倉以其糶價申倉臺照防未聞有駁難者某嘗親行之矣豈有縣能之而郡反不能之乎今積久者恐未敢動且時三年內盡發糶可乎此亦新陳相易之本法李常平賢使者是可保也曰谷則平糶倉所在有社倉近來賢守令多創平糶倉而此判則自曽侯始其意所望於後人者甚美而其獘則士友之賢者直欲罷之且先以其美者言之以錢俵僧量時價而糴於新熟之時曁糶於靑黃未接之時則如其價不敢增僧主出納官提其綱所以防吏姦者非不至歲歲如是豈不甚美以其獘者言之增價求糶有重費請錢與納谷皆有費其病僧最甚姑置未言而士友以爲病民者早禾方熟而遽糴則市價不退僧無所陪貼而科之佃戶則民代受其擾閉吝而不散𨿽散而不均糶之價多於始之糴如此類非一孰知其有大獘乎此倉本爲民設不知官所擬以爲軍糧者安在而歲那給於是不知所資以秤提者何謂而時借兌於是糴本旣有移動而連秋罷一剎掩取其租以爲塡補之數則此倉初意果爲民乎爲官乎僧受其害官受其利吏與卒皆有利而民之霑實惠者幾何毋怪乎士友之羣議也謂宜盡數節次發糶其價比元糴姑與量增隨門俵由之時與開倉給散之時皆須選淸彊官實有志於民者俾任其責則吏卒之姦必可革矣

福建趙倉【綸】

某比承使軺觀風一出𨿽曰奉秤楮之命而常平使者所至正當靑黃未接之時嗸嗸待哺者眾又當樁畱義廩之時指揮申嚴者屢不發則失民望發之則非朝命此其所以難也旣發而奏殆與汲長孺同意全活甚多又與富靑社同功循行原隰至於海隅慈行也其有補於民命大矣可賀近頒降新楮至使司名曰糶本建民相驚米舟不入城市價頓增長遂與守卿同曉諭之乃定舟𨿽至價未退要之上四郡猶稍有儲藏下四郡不無望廣舟赴試來者言都城米升六百舊防似更亷於外處所願處處皆同則和糴不貽閩人之慮矣豈不大可賀乎

某前晚得永福黃令熙書以常平事獲譴於使臺亦嘗略爲稟控然未能詳也某庚寅歲試此邑始至則米升廿四文邑民謂未嘗見幾至絕糴者一兩日遂發義倉出糴且發且申以解倒懸之急然後知常平之爲有功也是冬遂以義倉所糶錢與社倉所樁錢收糴以爲來歲備請於倉臺時史端明爲使者報之曰若能收糴於外處乃爲有益其爲邑民慮甚至端明知三山產米之不足於食例招糴於廣欲邑體此行之卻未知永福山邑亦爲產米處只產少販戶謀利撤載入州才及春則內自受困某遂再申以內之永得稍存爲幸若外之米則沂灘難入且難恃所以急急收糴者如此端明大以爲然然散亦良難明年邑再荒某以憂去權官賑糶之助也今十年矣豈謂今春荒最甚升米四十二文視昔幾倍之黃令權宜就義倉借錢收糴所欠者亟申使臺爾今亦自知其非矣渠有公札申呈欲望薰然慈仁諒其心而赦其罪則令與邑人之感同也某本不識之去秋因其來試漕闈且於按櫝中見其書擬甚可觀則知王畱耕在江東日識其材遂呼以攝帳管也某去此邑後令之賢否無不知今自邑來者皆稱之又區區鄙性每見其人之賢且材則敬之愛之或有疎處則察其所以疎者何由若其人之不善則嫉而輕之如不欲與之語或有可取處則又未常不幸其能攺也若黃令此舉則賢者之過之疎也某只欲爲著一二語因記舊事不覺靦縷

鐵庵集卷二十

欽定四庫全書

鐵庵集卷二十一

宋方大琮撰

書

王提刑【潭】

某蚤上伏蒙賜之顧論國事邊事無凝滯又謂以武臣乘障及緩急處反不如書生死封彊之義如浮光之董降而趙死者皆是必復舊乃可此論則前所未聞者識見奇偉如此旣而知爲簡肅端明之文孫信源委有所自來方切敬嘆珍翰墜臨示以奏議臣編與考亭志自念生晚不獲如昔賢之拜牀下讀其書論其世殆若親見然拜賜多荷

項卿守【博文】

某冒領鄕部受責於鄕人最多方去秋試者閧懦者不能壓則曰此使者之責也旣長官缺攝者不肯來則又曰此使者之責也入春饑者閧而責愈甚而友之深者爲尢甚其望賢太守之來何如上已前一日以開郡告而後某之責始釋其喜不在於父老後方閧時家家皆有不自保之憂得陳尉權縣而定鐘權軍至而又定乘人家欲糶之時勸之不甚難稍定則稍難愈定則愈難委官登門人人而求之其不難色者幾希賢侯與春腳俱來二麥大稔被野如雲海鄕流移悉歸食新其接濟多少人其消弭多少事天之賜也侯之賜也今自四月半盡五月尙有四十餘日亦未易過有不容不求之人者旣借官司之力以鎭壓細民矣不體官司之命以糶濟閭裏可乎去嵗非歉而失租也今非捐以與人也石糶三貫有何不足而猶閉吝乎猶求多乎人生五馬貴乃使吾邦君下車來不得一日伸眉旣以軍食爲憂復以民食爲念亦緣土狹民稠𨿽丰年無半嵗糧全仰廣舟外之來者旣稀少內所有者又搬泄又緣措大家谷食不多非如江浙家以萬計以千計者皆米也今家有二三百石甚可數且半是糠粃而小產尢可憐憫又緣士大夫家當收租時多折價至春夏間無以爲富室倡交相議何益城郭猶可村鄕最難信救荒之無良防然亦當盡其心建劍間計鄕都人家皆產戶抱認分糶其來已久福城計坊巷人家亦寄居上戶或出米或出錢認糶已一兩年如此皆眎以爲當然莆人最窶別無利源苟幸價長鮮深長思其於勸分認糶之事誠未慣習始有以官司爲玩者今亦漸知畏矣賢侯又以惻怛之意行之當必有感懼者今嵗春事蚤若五月末六月初早米當有入市者則所謂四十餘日其寔難過者一月日耳詎早食漸近人家蓋藏不患其不出猶有靳者苟得其實則須借其僕以警其眾非獨得罪於官亦使之知得罪於鄕井之爲辱也水南有新惠安余令薦鶚者收甲其鄕嵗嵗平糶而宗族鄰里之價不敢甚髙今春諸處微警而此境帖然者餘力也城之內外有及其數或亞或半其數者對人費分疎有不知分疎者士大夫亦或各有見也今且相扶持到早熟則稍寛正恐早谷其價猶髙或不下三貫柰何灣澳去處且防搬泄或又謂境內山窟海濱有仰二洋之早谷者一放過則去而之福淸之泉城者不可遏矣遞年搬泄逺處者何限才說官收入平糶倉則曰新熟能幾何其貴自此始士之不考本末者倡此論而五廂居民嵗沾其利者亦從之近連年此食何甞收得早糓而糓之貴更甚未易與俗人言也故防搬泄其一也向來仰南北舟旣北久不至又南來絕少招誘之防旣不可恃只得就裏靣商量閩上四州產米最多猶禁種秫禁造麯禁植柑橘鑿池養魚蓋欲無寸地不可耕無粒不可食以產米有餘之邦而防慮至此況嵗無半糧乎今興化縣田耗於秫穤嵗肩入城者不知其幾千萬仙遊縣田耗於蔗糖嵗運入浙淮者不知其防萬億蔗之妨田固矣可一年不飲不可一日不食上四郡士民之論皆同而莆有不盡同者豈非其饑在小民而不在士大夫耶故禁雜種其一也惟賢侯畱意若時和嵗稔南北流通則無此矣要之今嵗𨿽熟而糶價未必能遂平卻當告諭產戶隨髙下認糶則至期有不得辭者今玆麥熟匪獨吾閩各路皆然又一晴一雨所在皆同立夏日太史占風主丰年分野在吳楊天相東南處處皆稔非特民命蘇國計亦無虞矣或傳維揚獻瑞木有天下太平字卻不受蓋丰年爲上瑞何必此

林沙宰【珪】

某舊冬拜答後固知盤根錯節乃賢者之所以自見也以所賜書觀之其辧可喜其勞亦甚矣固州家之所宜假借扶植以助其立者也今之邑莫難於辧賦若撫字則固本心剖決則特餘事耳非吾軰所患也治吏之舉甚壯況承郡命其敢於報復郡所當察不折其萌反令生事此賢尹之所以不能堪也吸三斗醋乃可爲宰相況縣令乎故必更州縣者爲監司乃知州縣之痛癢更縣者爲郡乃知縣之痛癢史君妙年髙科未四十專城未必知邑之難獨賴其髙明終必察此縣與民最親更事最多𨿽志或有格於上者而澤亦有可行於下者吾軰作邑切須分明可以質之天而無愧可以布之人而無怍終身受用自邑始某向在將樂日賣鹽須三百餘千少不及數則岌岌乎未甞識郡中專人亦未甞輕刺一犯鹽人其時猶幸上供銀折會而郡猶未見寛假得與百姓相安及再試永福可以臥治無所謂一永之說兩邑皆僅年餘不得究其及物之志自以爲惜今老矣不復有斯世之志矣今春左揆拈出猶欲以民社見委知臣莫若君其獲生全已幸蓋畏威敬怒者此心猶前日也來翰亦以爲言豈亦見邸報耶一春頗費酬答今幸此話漸冷或可稍安矣

鐵庵集卷二十一

欽定四庫全書

鐵庵集卷二十二

宋方大琮撰

書

趙倅【善防】

某猶是戊戌冬憂患中騶哄過莆聽教甚匆匆明春遣惠蘭二盆曰此漳之翁本也遺我以幽香而不勞我以答書僕亦欲作謝不果每對之如見其人去夏有一莖十餘葩方愛玩間迫於起家之命驅馳上道眞俗駕也埋頭埃坌中所謂戢吏姦求民瘼未必有分寸益而已分之失已丘山矣如是一年又四閱月而猶不丐歸何耶某丙申丁酉間未去國前見府判上懸車之疏猶持其疏不與上而幹事者曰此府判意也今非鐘鳴漏盡者不肯止而年五十五更兩倅法當請佳郡乃辭寵於相迫逐之中乞身於正彊健之時昔賢希有今書絕無亦可謂林下之見一矣某少府判一嵗更餘兩月則六十之叟不歸何待祠請將再上若猶未盡忘太倉粟者視髙人有愧容昨有餽一鶴者離家時爲年嵗約今已過期惟恐移文相及將歸而並與蘭問訊焉相見有日先此控露不敢效世俗掛冠等語以損動道心願珍愛自由之體則閒中一日勝於忙中一年矣

黃判官【端已】

先正莊定論語答問𨿽不多有味其言也詩春秋易記說必當精深莊定與林簡肅同邑同時簡肅有論語知新易春秋有全解二賢刻意經學如此𨿽貴顯不釋卷今世一第一官者幾廢經不談此某軰之所以愧也莊定遺書更兩世矣孫曽之賢收拾繕冩上之送官使前賢用心不沒於世其有功甚多所問進書格式某在後省見有送下者繕寫端楷用朱界行而書之尺寸不拘然皆不甚小其裝背或黃綾亦有用紫者似以黃爲是

李祕校【復老】

某日困京塵得賢伯仲注釋二十一卦讀之奚止一臠之甞義精詞暢嘆服不已易學無窮盡伊洛大儒只說七分其畱以待後來者甚厚山林枯槁之士有獨得之心而不能語諸人者今家庭自爲師友塤箎倡和更扣互質所謂至哉天下樂也上之送官藏之祕府不爲不遇矣甞病科舉不足收異材操尺觚角晷刻苟一夫之目以爲中程𨿽屠沽亦且溢收上之人不敢靳下之人不敢議有以古心讀古書幸而爲世所知後省之看詳省闥之審訂廟堂之畫聞展轉斟量天下之官豈以狥故冗耶而必欲其羣禮部進士以前是斡天下豪傑盡歸一途不容有一士自拔於科舉外者亦本朝之法度大抵然也先儒屢欲議更之而未能也賢伯仲其如法度何世之治與否道之行與否身之達與否未有不囿於數者莫小於一試而其治其行其達系焉數之來也不可辭祕省校勘正爲通今學古者設然此朝命也今本省所行則防檢書籍而已二帖拜納少需變化則瀛洲皆君家物何必校勘哉

趙講書【彌應】

某讀國史起敬淸獻剛風勁節非一日三十餘年行役過門無從入玆因謁謝遂獲式旌表之閭拜齋之祠知昆仲七人同廬墓事又知用黃漆棹冩書成誦事前修讀書根本如此然則爲子必孝者爲臣必忠學者學爲忠孝而已有不然者則入斯廬拜斯祠寧不泚其顙乎能知是泚也何從生則亦不徒入而徒拜矣其有闗風化甚大某徘徊感激不忍去者久之非特識講書也又因而識令兄學士與其子若孫蓋三世雍穆儼然在目豈有盛徳之後而白丁者乎殆未易量也

韓秀才【之防】

某羅雀之門入春見永陽舊力鄭定者攜書來眎之則吾韓兄非庚寅秋以任重道逺爲題得之以冠一邑多士者乎閱二科矣永乏文風登髙爲盛律聲小技耳多造詣語前一軰以此名者皆去爲大夫賢者奚慮猶竊有疑焉昔人以置器鑄鼎知其有輔弼材言心聲也今後生能爲此等壯語者有矣將何從而知之紹興初省題天子以徳爲車黃司憲考功與陳應求丞相爲魁亞皆莆人黃第一聯云端若安輿陳雲廟堂注措有運動之成規厥後正獻爲明輔而黃不進人遂指注措運動之語爲活今有如此體帖者其不爲主司所擲者幾希又將何從而識之豈其時舉子與主司其識趣皆非今人所可及耶然古今一也豪傑之識一也豈得指百年前爲古而目前爲今耶輒因來翰而憶七年前二補所取之文而有感焉

黃叔惠

近盛族海陽少仙迂道相過竟夕道舊話又能言舊遊士友動止聽之忘倦去未數日執事之書至殷勤滿紙誦之不寐所云濟時便宜千餘言剖析明白信乎通務之才也端平初置會稽錄近又創國用司浙人有欲賣安邊所田閩人有欲賣寺院田安邊所乃嘉定初講解爲增幣十萬設今新通鄰好而幣如舊則安邊田不可售矣寺院田惟閩爲多非泛科敷不及百姓者寺院其保障也存其大而鬻其小似爲得防如來說福一邑小剎約可易十萬券則合一道四十餘邑言之未必能四五百萬僅足當一月造楮之數亦知近科降之數乎動是欠人三千萬亦知楮之布滿天下殆三十千萬不止土地不加多而賦入幾倍於承平用度百費又幾倍於承平每言節用則曰所省幾何空四海以養兵而兵不可用又賫送之幣皆寔疋兩非虛楮也國力與民力俱敝矣今之財無復可生縱生之愈多而愈絀所願天心轉禍中外方睦和可堅戍可減乃上下一心別立規模稽攷滲漏節損浮冗而後兵以少而精財以少而給楮以少而昂此其本末未易言而國之命脈於此岌岌矣今士之髙者恥言財其卑者謀身謀家不睱而暇謀人之國乎執事操觚弄筆之餘精思詳審以接於居鄕之所見茍利於公家而頌言之則儋圭析爵者不展一籌亦可以知愧矣

九三叔【可行】

季秋中瀚蓋一日而領兩叔雙汗之賜靈隠始祖之孫曽曰應之諫議或謂此未攺官制前之階官耳然幹興天聖間舉充禦史擢殿中攺侍禦則是正在臺矣其見於國史者遣籍丁崖州家取士夫所與闗通書焚不以聞世稱其長者他防見於雜記者猶有之至政和之副端史無取攷兼後嗣式防亦無有藏其文字者獨後因都官墓附見云以剛直稱又至紹興癸丑嵗公美宗卿爲臺法旋攺除戊午嵗爲察官其後逾三京謁諸陵旣歸泣奏其事胡澹庵集中屢言之必史所當載其家藏其奏議近已刻梓是則風節之最可觀者前乎居此職者三計其皆有嵗月故猶可以推其所立若某者六十八日拾遺耳後之人將何以推之涑水記諌院題名曰某也忠某也直某也回某也詐吁使爲此官而得回與詐之名不若勿爲之爲愈矣大觀元年續通鑑載方軫上書論蔡京一疏幾二千字至今讀之凜然軫諫議之曽孫以一太廟齋郎而名輝靑史如此要之茍有風節者固不在爲言官也

念一兄【公直】

某之攺除乃墮在至危至險之地官守與言責並稱曰守可也曰責云者去罪亡防學淺不足以禆補主缺力綿不足以彈壓官邪四方之責交集百世之責奚逃兄其何以救之陽尊其弟曰宗兄且援長公戲子由宛丘先生之詩非其正也先生者爲陳人言也非其家惟諾語也觀其尺牘中長公不自名但曰老兄旣字稱子由又稱以老弟如此而已子由爲諫官時每以言勉之是所望於兄者浮稱虛譽卑者不敢當告後勿爾

小五叔【】

前此答族書皆曰孤迹將去蓋自解言職後求去不勇況又大災求言叩閽者多盭气未散之說於是副端獨唱非同气之論其錄黃過中捨議者以不當書行見責亦受責不辭臺諫公論所自出之地而艸茅執之可痛可慮未防有兩士人揣摩希合反其說而用之果以此補官且至煩宸札其文不下中捨而補官之黃又過此到手事卻不容放去繳章少遲至七月十日乃上言者聞其繳所以愈怒而並與其朋友俱擊也來翰教之以所以事君所以立身又曉之以爲好官爲好人說甚感甚感今旣不善事君猶能善立身否旣不爲好官猶得爲好人否恐皆未敢必也當歸而求誨於宗黨之有識見者其笑者不暇計也嘗讀國史見有方仲弓者請立劉氏七廟以媚章獻不知何許人每切憤之近得吳門一譜知其爲唐中丞之子廷字行之裔孫也故今玆繳章亦引用其事不能爲族人諱先四三弟鄕薦偶合其名使知之必不用又嘗讀殿撰大對防亦令人不滿足見人心之公處靈隠兄弟其後有散見於諸處者而在莆惟金紫一派最繁齊古待制卻是別緒前書曰述古誤記爾昔在江西見淸江同姓攜一譜以金紫之子增而爲七而待制父居其一以偕與著作儀同一昭穆則徽倅叔所見者必此非特待制非靈隠之後而淸江亦未必待制之後豈可以欺夫知者待制與諫議同時其畱題南山泉亭詩可見又都官祖題待制所居詩自稱小侄蓋其所居厚塘相對門故阿認耳其實非也諫議之曽孫軫自靖康復官後不知終於何官厥後何人前書所謂欲問之厚塘長上者姑云爾無符上書押歸本貫卻在維揚想所居無定嗚呼直臣無後可痛𨿽諫議直下之存者亦不知其顚末厚塘何足以知之諫議之子最多當其盛時先官其從弟侄者非止一人侍郎光祿卿大理寺丞伯仲三人皆以子封其三登科理丞之子則殿丞也則奏議之職任也愛其弟以華其叔此義何居今理丞之後有知之者乎諫議之時多貴而今未續昔最繁而今甚微宗族稍涉錐刀之爭則兩弟房亦有推原其美意者否此固非賢者所逆料亦非今力所能挽而此意則吾輩不可以不知也非來書無以相觸發非賢叔不能盡吐露昨日舟中痁驟作今日無事走筆不體惜紙筆且止亦自笑其以多言掇禍而猶若此自今請黙矣

九二叔【安行】

某適防九二叔自鄰墻來訪且言有族人自潮至亟問訊則鹽幹奉議曽叔祖之孫也系某之叔行也不覺喜曰殿院髙叔祖之後有人矣每痛念其事迹湮微𨿽近族無有能言者獨表都官墓者疏其子孫謂殿院剛直不撓稱於時然亦莫悉其由及見渡江百官年表政和三年癸巳嵗方某以言事失當罷其爲殿中然未知其所言者何事前嵗記得後塘族中持出其告詞以與國是不合當時所謂國是者蔡氏借紹述之說以脇制臣子誰敢犯之獨嬰其鋒以此出臺其剛直亦可槪見家傳不存且無有傳其疏者惜哉豈有直臣而無後乎其畱鄕邦者已矣鹽幹卜居於潮一傳防困矣今如綫一縷寄於尊叔之身克自植立庶防死灰復然願勉旃

九叔【楫孫】

嶽陽史君詩書之澤其必有傳者每讀艾軒集見其拳拳於小蠟者甚至詩筒之唱和簡牘之往還殆無虛日旣挽之矣又銘之復誄之至再四前輩風流盡於此矣亦痛之深矣所以得此於艾軒者豈茍然哉所謂小蠟堂者似爲防友與族設此意何可復見紹興戊戌和劑大父創一經堂其記文則史君倅京時筆也深以淬礪勉後學曽謂史君一傳三澤兩垂登員郎一垂通閨籍而竟如是前所謂詩書之傳有在者此澤未易歇也惟來者勉之

彥惠【迪吉】

所惠石刻諦觀之則吾宗前輩學士公守潮日所爲也萬卷之扁疊翠之跋昌黎之像當建炎元和間最爲倥傯而治郡所尙如此又不逺數千里走使至衡求韓像以示邦人旣能不沒先賢之迹之像之眞百年後來者又每每爲學士公表而出之然則人亦何憚而不爲君子哉

十一叔【君采】

某舊年過家畱七十日營山房僅三楹未能斷手被驅使行入潮界抵羊石日與吏民接覺身不自由置家事不復問或更闌自顧其影有懷宗族又復上心少不肯入南發種種乃來此鄕賢莊敏龔公所嘗臨流風善政猶有能言者尋其遺迹昔劉氏采石爲山於州堂之後莊敏避不居曰必如宋廣平者而後可名以廣平堂相傳如此扁額無名氏圖志不登載乃於石藂中見之某近於此峯前砌小徑細披苔蘚凡二百二字字盈二寸五六分隨其凹凸刻𨿽淺無欠缺自乾道戊子迄今淳祐癸夘七十六年隠然如新正使當時得丰碑刻之未必能如是蓋質性堅宻淋灸不毀位置寛閒無損壞之厄不爲樵夫牧防之所剝蝕而恆爲學士大夫之所摩挲不知更可經防回七十六年𨿽千百年與天壤同敝可也其慮又過於峴山矣由此移鎭江西入參國柄晚復訪英山其气視連帥時不衰也近吾宗巖仲廣文過此畱兩旬約學官合唐子方蘇子瞻鄭介夫與公並祠且捜求舊聞於郡誌詳焉巖仲知慕前修者也某去春將出門叔攜公所與其子帖乃新第成時買太湖石歸結山作小亭其中名曰繭庵世每稱公在言路兩月勇於去至行宰相事兩年有不見機之恨使羣憸得以造流共工於幽州之賦以快意觀此帖正坐都堂時曷常無終焉志惜其不遂而庵亦不復能常處焉已矣公之名奚傷淸逺令尹滿有日邑人知爲公孫而敬愛之所藏手澤必多此帖在外孫家其寶防之仕者之退何必待貴某竊慕昔人爲二千石輒休之意來此將期栩栩之夢時到家山侄輩書報三楹已就亦欲如昔賢所謂鑿小池聚捲石焉歸之日取莊敏未及用之名掲之山房直成一繭菟裘未足諭也

巖仲【之泰】

某每疑得姓以來當有名人巨公相望於靑史見前修書帖自全盛時迄中興後與中朝大儒往還惟白杜祖爲賢心慕焉亦聞前一輩人云後塘與白杜長上曽敍昭穆有邦起問其說則曰似白杜者靈隠長官之遺腹子也心疑之嘗叩問而不得其說近聞賢宗修緝譜緒一問得之謂白杜舊譜相傳某翁乃靈隠支子出繼則此說通矣心喜之然猶疑傳寫如此玆承手帖貽示殿撰所撰節推志銘云嵗時邂逅拜伏起居行序不亂某於公服屬𨿽絕猶爲兄弟行蓋同出一本也此崇寜丙戌年石刻也則前輩所謂昭穆拜起之說信而有證然猶有小疑殿撰視靈隠爲第六世視白杜節推爲族兄則五服之屬甫盡不知支子出繼白杜者將烏山十二府君耶抑烏山之父耶此卻當考訂若殿撰所云服屬行序此百三十年前石本所載固不當以人廢言也靈隠六房正科五十餘人念一房在白杜者半之固不勝敬嘆況賢者方將卓然有立於世則前所謂得姓以來將有其人矣老者願觀焉

建陽尉【崈祖平江】

某固知有宗派在吳門者昨承令公與少仙聨轡相訪玆又告別且袖出珍汗見示有蘇兒防牋之餽辭不見聴旣領眷意矣有持連山史君銘刻以惠懸之壁間起立莊誦至三世符節破屋不悔則慨然曰此莆族素風投之吳防奢靡處而不攺耶又至有聞於隠者有得於慈湖而皆不肯道則又悚然曰殆古之有道者今世安得斯人耶顧生晚不及拜牀下願於二難求典型焉求譜系焉

鐵庵集卷二十二

欽定四庫全書

鐵庵集卷二十三

宋方大琮撰

賦

文武之道上同伏羲賦

文武相授古今並推旣躬任於道統宜上同於伏羲載觀述作之朝所傳者正允合神明之主無間於斯古初之民極旣開前後之聖人更造惟互相啟發此理有助故均是源流迄今可攷猗歟文武𨿽時非太古之時論及本原此道卽伏羲之道皇矣命受承哉烈丕嗣續乎相傳之統扶持於未墜之秋陰陽之理祕六畫著矣正直之義隠九疇見之知一道由來於古昔故二君相與以維持承烈顯謨共發心傳之祕防肇端立極有如皇極之初基均是倫也肇於前明於後莫非極也惇於古建於今二聖人之抽關啟鑰千萬世之重規疊矩爻所當重非求合於卦八皇本自建豈彊防於數五有能求是道於古初不必異伏羲於文武宅心而後以身續萬世之傳此理孰開在昔有三皇之祖大抵自昔凡幾君以述作自任有功於吾道則初終亦同使開辟至今一聖而止恐流續正理數傳則窮惟立極剖於其始復敍彞演易於其終俾後世獲見精微之防皆昔人互相發越之功數具三三總括三百爻之內法存六六包羅五六字之中故嘗以精微授受之時想朴略鴻荒之世不見其異莫測其合旣無所述亦無所創惟夫易微矣不得以不演倫斁矣不容以不修是道至周室而大明故人謂伏羲之再王語其深矣豈無意於孟堅論及由之抑有取於荀況向使洛書未作復嗇於武卦爻未陳不詳自文是吾心有歉於千載豈向者所期於二君蓋發明之責求以自塞而異同之論判而不聞後人當論其道合或者毋事於迹分勿謂作爻止合取諸之離象凡其敷誥可追大也之皇墳觀子輿論若合之始終與韓子序相傳之綱目皆於皇道以獨略惟至周人而三復然則羲氏逺矣後世因文武有攷焉吾故曰觀周卽伏也

太宗得至治之體賦

唐祚方啟太宗有爲極治體之至者先聖心而得之天開英武之姿素存逺略躬獲升平之具已立成規昔太宗起百年頽獘之風植一代根本之地立國規模屹若素具措世寧謐循之可致方其興也大體已定於初心及旣得之當世果躋於至治帝也負英明之見爲宏逺之圖仁義刑罰決擇之意審紀綱制度維持之慮周自帝心之定體先立唐世之承平有由喟然興焉憫漢魏以來之從其大者享成康幾致之休是時以寢兵爲極功則節目詳明以作樂致太平則形容善美鞭背之法弛誰識囹圄訃口之制行民安田裏自非體統之素定未必治平之至此勵精初志不徒措國於茍安舉世丕平孰識成謨之自始大抵理亂無常皆由國體之未立意向一定毋患治功之不成古人得其全必厎全盛後世從其小固宜小康帝乃熟思政體而面斥法律深識君體而躬行王道執此致二十年之治推而爲三百年之唐論及拯民張氏述宏模之略稽其成效史臣稱至治之詳始斥萬紀之利恐蠧君心旣辟徳彞以刑慮傷民命𨿽一心攻者甚眾然大體不爲之病使隨聴而輒惑靡所定止則粗安且不可況極盛之未見作帝範以訓太子首曰爲君書漢紀以賜近臣論其爲政獨柰何效方形而喜治之色動政粗具而力行之念疎獄𨿽希斷第匝嵗而止戶可不閉僅數月之餘神疲登岱以告瑞躬踏伐遼之覆軌向之所得今復失矣以此爲至徒止於此托以文容終未除武功之習歉然顏面深有慚貞觀之初𨿽然槪論其形迹未免小疵推原其心術亦無大失刑稱不肉事𨿽微而意美身各有康法𨿽疎而慮密後之論太宗者要當於體之外求之不失爲治平之實

金鏡書賦

保治於後詒謀自初永示宸旒之戒著爲金鏡之書托玆寶鑑之名意誠切矣垂厥皇家之訓義實昭然太宗靜觀理亂之形親覩治平之宰謂用捨兩途若是易曉故鑑戒萬世使之取法蓋帝心視此常如目擊於圖恐後嗣忽之所以書名曰金鏡見理已明爲謀益深𨿽自比之初已賴得人之力而朕保於此豈無貽後之心是書所作正欲垂訓言鏡不足托名以金何暗何明要不出寶賢之意載顧載思如親承祖訓之臨是書也興王期萬世之傳舉要特數言而止語及用人則賢否之狀莫掩論及爲治則得失之形甚明玆成書之規訓凜然關世故之興亡者矣帝常保此一時已驗於安危訓以垂之萬世永貽於孫子大抵考治亂之形至昭若以易曉處任用之宜或時焉而不中惟帝與諸公講論審矣目擊八代否泰在玆故金鏡著明之訓爲瑤圖久逺之思蓋終篇著述不出謹用俾後嗣觀省曉然不疑言悉始終蘊古有窮神之奧語陳治亂令狐闡興業之由是時大亮獻言金重訂千髙馮奏疏鏡嘗賜一獻寶箴者親故毋假以人鑑者佞邪必斥此皆帝意之親覽未卜後王之纘承書所以作見之甚悉使文宗覩此必無去佞之非如唐徳見之安有追仇之失然而用捨多偏莫唐世之爲甚利害自明柰時君之自昏然憲宗嘗一采猶知賞諫宣宗時一讀粗能聴言彼莫分邪正已非上世之所望然少或觀省猶愈此書之不存慨觀如是之謨訓惜不盡循於後昆以至臨朝有不樂之容佞何能斥作殿爲履觀之地賢豈能尊抑亦諫獵不止托爲厚賜之金追言有恨不念未亡之鑑𨿽云爲後世之作箴亦豈意帝躬之親蹈嗚呼金鑑一書太宗自爲之且自背之何責子孫之不鑑

帝王歌頌刻金石賦

詠播歌頌美歸帝王刻金石以具載亙古今而不忘眷玆聖明之盛聲詩備寫勒在堅剛之質徳業彌彰蓋聞詩章有所托而存聖治著無窮之迹惟揄揚不盡故加以紀述使緜歷愈久幸尙存赫奕觀自古帝王之隆著在詩書宜當時歌頌之文刻於金石制不沿襲治同太和在堯曰謡在舜曰戒誦武者酌誦湯者那旣均侈一時之美可無紀萬世之歌以累朝仁聖之休永言不足自今日雕鐫之後終古難磨想夫磨勒之時皆勸戒之功紀載之初卽形容之妙原廟有銘丕緒世守岐陽有鼓中興績著乃知歷世以輝映皆自此時之雕刻法度之彰禮樂之著揚厲不窮版牒所鏤匱室所蔵流傳罔極大抵詩所由作皆發越夫盛徳事無可紀特揄揚於一時衛功足銘且以鑄鼎唐績可紀猶爲立碑況此南風慶雲之作烈文有瞽之詩以鏤以刻成績如是不鉆不磨何時泯之何晉史昧之雅見同和之述宜唐臣知此業陳不朽之辭或者謂鏤金而祀可以爲漢之誇立石而封可以侈秦之麗然何徳可稱而配以三代何功可頌而過於五帝玆後世人主猶不廢於紀述則先王偉績當若何而揚厲樂陳有濩想夏王作鼎之時奏備咸池在黃帝封山之際非不知播永言之歌而依磬猶石發思文之頌則間鏞以金然古者每勒於鐫刻想當時不盡於謳吟績顯於古詠流至今想虞廟著銘紀當日賡歌之戒而南山有甸播曩時利用之心𨿽然古有大徳至悠久以難忘銘在羣心於碑刻而何用再歌餘語歷世不忘三嘆遺音於今可誦若是者不爲金石而存亡自有人心之歌頌

鐵庵集卷二十三

欽定四庫全書

鐵庵集卷二十四

宋方大琮撰

論

治國大體之功

人主當以身建天地之功不可以已安者自限也古昔聖人以身立於一堂之上親裁闔辟使覆載之間無一物之不得其所而後可以無憾此其事宏大濶逺決非後世之所可望聖人不作天地爲之失序者屢矣君子固幸一日之安而不可得況望其以身任天下之責有如人主天資眞可以古聖事業而僅止於後世之茍安民物亦賴以粗康彼且以是爲大體之所在而不知古人之大體則不止此粗安一世如是足矣必欲淸寧宇宙而上以合天地之心則吾身之責有所不容辭柰之何自守已見而卒無以副儒者之望耶文帝以安靜守漢國家大體極言五帝之功皆自以其身任之而非茍安而止其事𨿽不遂而告帝之言則大矣云云孰謂錯漢臣也而能以是望君耶吾嘗觀漢初之事而疑世變升降之防決於此矣逺乎漢者爲周爲夏商上推而爲五帝當是時天地之間無一物之不得其理也接乎漢者爲秦爲七國去而爲春秋當是時天地之間微一物之不失其理也然則漢興之初其天地之再開辟歟動者欲靜勞者欲息躑躅而自奮者欲止爲漢之君轉移闔辟上之則五帝下之則爲秦一升一降宜於此決今也不治不亂以智力相扶持使三十餘年之世變不得遂決其治亂此無他未有一身任天下之責也髙帝艸創何暇大體惠帝柔弱烏知大體彼方自守之不暇安敢以身任其責君子望漢僅僅止此而文帝繼興君子復以世變決焉父老嬉戱民物生息與往者徳色誶語之風大逕庭焉當時世變不得謂之不升然而未也三代風俗不能無憾況五帝乎觀賈生痛哭之書可見矣豈帝之未知大體歟彼其來自代邸潛觀諦察閱天下之故審矣以安靜爲心以和平爲福胸中規模業已素定然此帝之所謂大體而非古也以身守天下之勢而得以自安帝之大體也以身任天下之責而善爲斡旋古人之大體也彼誼號通達國體者痛哭當世之時事曽不以是告孰謂晁氏而能以五帝期其君乎五帝之治迂矣漢初議論不一及此國家大體之問蒞政之十五年也帝亦自顧其治效之已試而姑發諸一問膺對者百人而獨錯擢焉五帝之對異乎吾所聞寧能不駭然而動耶明者爲日月和者爲陰陽微而艸虫鳥獸之順適靈而神龍威鳳之翔止帝或心慕之而自疑其不能則亦不敢以彼易此然帝亦過疑矣資材不下錯非諛也非張皇誇大以竦動帝聴也誠見其負帝王之資乃屈而就後世之功向者十五年之治道而無一日之心術及此豈諸臣未有以五帝開廣其心者極言其大功而推本於親事其大體不過如是意者使吾君以五帝待其身以五帝之民待其民慨然任天下之事未央臨禦之時宣室沈思之夜如臨乎法宮之中明堂之上轉移世變之機軸開闔造化之關鍵精神心術直可以上徹五帝使漢代之民復見天地之大全而錯亦自幸以其身見焉然錯言親事則可矣而極詆羣臣之不足與語者何哉誠以漢廷諸臣無逺大之見以安爲幸使其聞帝欲親任天下之事而變更天下之風俗寧不駭然其聴必有持私說以撼帝心者絳灌之沮賈生是也故勉帝以親任其事而不自知其言之過錯勇而言之帝疑而難之疑信未決之頃而帝之念已矣錯與斯民之望帝亦已矣故自文帝之大體行之始而奢者朴彊者柔馴而進之則夷狄知義諸侯畏分極而至於海內富庶黎民醇厚止矣不可以復加矣使其自五帝之大體行之飛鳥之被澤而艸虫之不及非功也風雨之旣時而膏露之不降也非功也必至幽明萬彚無一物之不得其理而後聖人之能事始畢帝非不知此其所以不爲者特疑其言之大而意其未必成而並與安靜者失之寧無慕於古而兢兢守吾之規模卒之能使黃龍之見而不能使靈鳳之來能使醴泉之湧而不能必甘露之降寶鼎則出於吾之世矣而河圖洛書未必呈也維持六十年之漢以貽後人帝亦何憾然五帝遺民展轉世變相激相推而後適至於文帝之時而猶不獲見五帝之功君子於此深惜之錯盛言其有大功者數十帝王功用無窮安有止於數十乎況所謂通關梁除肉刑之屬其功止於及民而已上不言天下不言地其不足於帝者多矣嗣是而武帝興仲舒傷漢無善政者七十年其說主於更化是亦錯親事之意也帝亦欲以身任天下之事慨然有懷於河圖洛書之世然轉移失其道而天地之間反爲之紛紜而並失文帝之安靜則不若不任之爲愈故嘗論之髙帝倥傯惠帝茍且皆不知有大體之功也𨿽知之未能爲之其知之者自疑而不敢爲文帝是已其知而爲之者鋭意而不克成武帝是已噫其已試者又如此卒無以取驗晁錯之言矣然使文帝出而爲之設施闔辟當必有道必無元狩以來之紛紛故爲漢世四百年之民而無一日被五帝之功君子觀武帝爲之之可恨深以文帝之不爲尢可恨

帝王本仁祖義

人主有一旦之言而求復其初是必有所見而發也古之聖人與道周旋有終身履之而不自知者安有躍然一悟之頃而後求其要指者哉聖人安行之事不敢以望後世或者慨然有慕古之心而又竊聞吾道之名而嘉尙之遂欲借行道之名以遂其慕古之志然聖人之道安有一蹴可致之理用志愈力而去道愈逺終身馳騖而茫然莫得其指歸然後反而思聖人之於道殆不若是泛然也發之於心體之於身其要指若是而已使一念之加力則聖人之道未必不自躍然一悟者得之武帝元朔之詔曰帝王本仁祖義蓋十二年而有是言帝之見略定矣竊嘗求之古帝王矣有曰行仁者有曰性仁者無所謂本之名有曰由義者有曰遵義者無所謂祖之名武帝何見而創爲此名耶豈萬世不傳之防而帝驟得之耶然而帝外施仁義之主也外施者以名求仁義也本祖者以寔求仁義也是二者正相戾也帝何以發此言哉噫孰知本祖之論正自外施者得之乎凡人之情趨向窮而後歸根之論興志慮衰而後悔悟之機動外施而不獲遂然後退思而求其內矣此理也亦勢也大抵後之人主有終身力行仁義者則本祖之論固隠於不言之中有素不畱意於仁義者則本祖之論將置於念慮之外而未有名慕而實違外似而中不然如漢之武帝者蓋帝也見髙而意鋭見髙則不肯俯伏於帝王之下意鋭則不能舒徐以求仁義之實其所以爲是崇儒重道者君子知其非出於本心使仁義之名可以求而得帝王之盛可以企而及則本祖之論不復見於元朔之初矣十二年間咸五登三之意無日無之非不知仁義之美皆自其內心以生然好名之念蘊於其中而不暇屈意於踐履之地直欲乘方鋭之气以外竊仁義之名而已𨿽嘗敬髙年卹孤寡然而仁之末也而非本也救東甌伐匈奴然而義之假也而非祖也執其小者末者而欲遂帝王逺大之事不獨羣臣疑之而不敢言卽帝亦自疑之而姑庶幾其獲遂焉惟其不能遂也則本祖之論欲無發而不可得向者上嘉下樂之言不絕於口一旦乃能回思卻顧而求帝王所由遵之道向者外施之意茫然無據一旦乃能探本尋源而求所謂本祖之地亦其世故熟而至理明鋭气消而本心見脫去人欲而窺見帝王之本眞君子亦幸其有歸宿之地矣前乎是者建元之防帝𨿽非以仁義問而或者覘大道要極之意帝其知之耶然仲舒歷舉仁義之端而勉之以加意言甚急而帝則緩是帝未知本祖也繼乎是者元光之防至有仁義何先之問帝若已知之矣然公孫分析仁義之條帝采其辭而略其意是帝猶未知本祖也欲效唐虞之昌言發於廷若將以是爲臣下誇詫汲直外施一語深中帝病而艴然之色隨見是帝正在迷而未復之中也當是時志大气剛謂帝王之道可立談而致𨿽使數子歷舉其所謂仁義者曰如是而爲本如是而爲祖其如帝之不聴何迨夫精神志慮鼓舞倦矣傍皇四顧莫得其指歸而後知疇昔艷慕之情皆不足據本祖之論不待人發之而帝則自發之元朔之初異乎前日之武帝矣𨿽然仁患於不知本義患於不知祖果知之矣則終身踐言可也由元朔之初觀之火然泉達之始也由元朔之後觀之蘧廬之一宿耳窮兵黷武仁者不爲而帝爲之神仙土木義者不爲而帝爲之帝豈忘向者本祖之論耶宣帝終身嚴毅而寛大一詔君子許之曽謂本仁祖義之言不足裨武帝之萬一然而有由也寛大之詔宣帝之末年也則一見而遂定本祖之言武帝之中年也見識髙明則有時而能悟信道未篤則未幾而轉移故始者之不念而元朔之詔是一悟也繼者之不力而輪臺之悔又再悟也帝方心平气定以求歸根之地可以上追帝王無難也然而僅止是者故嘗論之元朔之詔此正回心以復仁義之機也而惜其不堅輪臺之詔此正虛心以行仁義之時也而惜其已晚遂使上嘉下樂之語徒爲武帝之空言悲夫

殷有三仁

事有不同所處而同其心仁者爲之聖人知之夫天下之變故無窮而仁人君子之用心無二道也間有當其防而際其窮茍無異道則所處者宜一而死生去就之不同是誠何心哉嗟乎無聖人之論仁人君子之心其誰知之彼其設心措慮夫豈素有所定而變故之來不獲盡如吾意要必有以處之其去就或異向死生不同道形迹疑似之間若不能以槪定而仁人君子之所爲揆之理而正質諸心而安百世以俟聖人而不惑是豈淺鮮者所能窺測哉知此則得孔子論三仁之防矣殷有三仁焉請申夫子之意嘗聞夫子之言曰有殺身以成仁無求生以害仁則人必殺身然後爲仁又曰可以死可以無死死非其地尢所不可由世俗之論則管仲之仁豈非所謂求生以害仁者乎伯夷之仁豈非所謂可以死可以無死者乎而夫子皆不以是論也況夫世變適有所遭而仁人君子之心隨遇而隨定柏舟之仁人不能奮飛羔裘之大夫以道去國乘舟之二子爭相爲死一死一生或去或就無非行此心之正以達天下之變非曰茍同茍異也誠使天下有道君臣同心則斯人也爲防爲稷契爲伊傅周召雍容進退以其君顯吾身無仁人之名而天下享仁人之福曽謂世變不可槪定耶故周公之心不見於左右輔王之日而見於跋前防後之時屈原之志不見於議國是出號令之時而見於憔悴江濵之日仁人君子每於危疑變故之際見之知此則知夫子論三仁之防矣夫王之懿親恩莫隆焉國之元老位莫崇焉方殷之將喪自夫人言之固已不勝其中心之哀況休戚相關耶卽三子之時以逆三子之志察其所處之異以求其所同則知三子不公言於朝而私議於家不顯謀於國而陰計其身三子所處誠有大不獲已者向使牧野之師一舉殷家之鼎遂移而相顧痛嗟繼之以死則六百載之宗祀絕矣而三子何忍以死邀名耶死生去就要必有道而三仁之稱非夫子其誰知之且夫微子之去也非棄其君也非愛其身也而成湯之不祀有深懼焉讀吾家耄遜於荒之言寧忍負君不忍負宗社恝然而去人其謂吾何而王子出迪之語箕子𨿽深信之而復不同所趨焉諫而不聴或得一當以自勉何至佯狂以辱其身意者天啟其衷君之惡不稔而猶足與爲善其所以隠忍於此者不以語諸人而自靖一語天地鬼神寔臨之此王子所以決於行遁而比干亦自知所處矣存亡繼絕微子任其責傍皇俟命箕子當其事故惟終始忠諫以盡吾臣節所當爲其濟社稷之靈不濟死不敢惜是豈匹夫匹婦之爲諒哉不原其心則三子之事吾恐後世以異觀之非夫子誰知其心之共歸於仁乎𨿽然三子豈樂有此名也天不殄商王速念亂則吾之仁何自見去就之決死生之審終無救商之亡而旣獲仁人焚炙忠良適以爲奉辭伐罪者所借口則吾何以仁名爲哉或者猶謂囚奴橫死爲三子之不幸而他日禮訪褒封爲三子之幸嗟乎若三子者其可以幸不幸論哉天不祚殷固三子之所甚戚而天命有歸吾心亦釋焉此其所以爲仁𨿽夫子不能以語人吾何以論其幸不幸云

居重馭輕之意

不觀後世維持之無術無以知賢君立國之深意夫後世之爲國誠不能捨所恃而自立者然舉天下之大而曉然示之以制馭之術則其立國之道亦淺矣英明之君潛察天下之勢而陰執其機𨿽吾之立國不能無恃於此而亦未嘗明示所以恃之之迹其彊本弱枝常隠然於經營區畫之中而世不獲知後世一失其法而天下之變隨見彼固非求戾前人之法也往往其變更之時昧其始初之意而謂彊弱有不系此自儒者之言一出而昔人立國之意灼然於輕重之間凡向之所以隠而不欲言者始大明白於天下蓋舉世相與嘆其用意之深逺而其子孫曽不之悟也居重馭輕之意如何此太宗之意不以語人者而宣公得之於數傳之後示天下以公而不倚物以爲重者古也握天下之勢而不明示以其迹者此其事則後世而其意則亦古也古者不必假兵以爲重後世不得不假兵以爲重要其立國之道𨿽異而其所以安蒼生之慮則同一軌轍也王畿之地千里而爲軍者六大國百里而爲軍者三以王國之大而其兵不足以敵侯國之二此其意果將以自衛耶天下亦明知先王立國之意有不在此而天下之變亦無自而生秦人聚天下之兵於咸陽未害其爲慮天下也而銷鋒鏑殺豪傑所以號召一世者則非矣故章邯一提重兵以渡河而漢髙已掉臂而入關蓋天下知秦將所恃者在此一失其恃則豪傑並起而乘之矣嗟乎倚兵以爲重而挾之以馭天下之術甚非古意矣況又顯然以示人耶英明之主知天下之所恃在兵而不欲以意告天下故常陰用其實而陽諱其名兵罷歸休有警則調發此髙帝語天下以休息之意也而京師南北軍之屯未嘗無罷郡國材官屬守尉此光武曉天下以不用兵之意也而京師之兵則如故寔則弱天下之勢而托之以公天下之名此其意獨何爲耶而天下亦相與奔走於下而不自知於此可以見賢君運用海宇之妙孰謂太宗而無是意乎府兵之制𨿽曰接隋之緒而帝則曲加其思慮焉置府八百而在關中者大半劍南等路蓋無幾焉以宣公之言質太宗之制其輕重之意易見也顧其當時區畫布置繩繩井井要以爲兵民旣分之後茍可以寓兵於農而無擾也孰知防患之意有大於此者乎上畨宿衛以逺近分給人皆知其均勞意也兵歸於府將還於朝人皆知其消握兵之患也無事耜耒有事干戈人皆知其無養兵之費也而所謂彊榦弱枝重內輕外之意則黙寓於經畫之外𨿽智者有不能知宜舉世享安寧之福而未嘗詰其所以然者吾觀太宗之世凡所謂政刑禮樂與諸臣議論悉矣以爲不談兵耶則與英恵問答無慮百千言而府兵多寡之制特泯然於言論之間豈其駕馭天下之意有不免後世之私而寔難以語諸人曰不井田不足以復周官制度故府兵作焉今觀府兵之制亦何嘗得井田之萬一哉帝之言得無以古人之公爲後世之私耶帝豈不知堯舜之徳三代之仁所以立國者不在此而自顧吾之所以治天下與古異誠未能捨兵以自固然以天子之尊而與天下較彊弱帝誠恥有是名也使後世而黙防此意終守其法而不變則吾之私心終無以見此太宗之本意也曽謂思慮及數百年之逺而不能保一再傳之暫耶彍騎之變藩鎭之變人皆咎後世之失防彼髙睿徳諸君亦豈惡安而喜危者哉度其變法之時亦曰以彼易此求以固國耳而不知祖宗固國之意正在於此而不可易不然府兵天子所以自衞者舉而萃之範陽衛將京師所倚重者而空國以戍趙魏使其深見利害之實𨿽至庸之君亦豈肯捨所重而自居於輕哉是則太宗之意𨿽其子孫有不能知況當時乎宣公固諳於世故者使不歷嘗後世之變則居重馭輕之論亦無自而發今也旣言其置府之多寡而繼曰此居重馭輕之意明矣觀明之一辭則是至徳宗之時猶有未明太宗之意者嗚呼天下更變故搶攘之中而猶未知太宗之意則當時之慮密矣自宣公之言一發而議者紛然矣至指以爲天下之大命凡向之所以陰用不言掩蓋防蔵而惟恐天下知之者悉不能以自祕其機宣公誠見夫向也以天下之大不足以敵關中之半今也淮蔡小醜擁三四州之眾亦足以抗王師𨿽欲不白其意而不可得已使徳宗因言而悟意潛收天下之權而無驟復之迹則亦太宗之意也豈謂一變而不遂復乎其後也一倚重於節度之兵而藩鎭之禍作一倚重於神防之軍而涇源之亂起彼其制國無術曉然示天下以所恃者在此使太宗以明示後世以重本之意則必悉舉天下之兵而聚之京師何以異於秦之季耶此尢太宗之所深慮也反復宣公之言而味其意蓋謂神防之六軍在外其勢不可以久然其後也六軍十二衛制於京師宜若重內勢矣而權出內臣祗以速唐於亡豈天下已明知其機而不可復用耶將制兵之非其人耶此固太宗之慮所不及而宣公亦豈料其至此也哉

鐵庵集卷二十四

欽定四庫全書

鐵庵集卷二十五

宋方大琮撰

防

治體

人主當立國體大臣當定國是國體之不立天下皆可慮之事國是之不定天下有不一之言昔之人有立國體者堯舜純乎中三代純乎仁寛則爲漢之文帝嚴則爲漢之宣帝仁義刑罰二說互進決擇一審而立見之行者則唐之太宗是已姑不論其治體之粹駁要皆能以身把握天下之勢而非泛然無所操者昔之人有定國是者伊周以道運天下管仲以術用其國商鞅以刑立其法嚴毅輔政終始一魏相仁義告君始終一鄭公姑勿防其持論之是非要皆能以身主張天下之事而不搖於異議者君臣上下圖維治道所執一定終其身不少變𨿽有新奇可喜之論驚世絕人之談皆不能以撼我之執持不然朝文而暮質倐寛而驟猛率循之謀甫定而更張之說已嘩持久之效未竟而速成之念又迫於中譬猶寒暑燥濕之未形諸方雜試以冀幸其一投之效若是則眞無術矣眞無所操矣我藝祖以武定天下而民懷畏太宗以文守天下而民作新養之以仁而慶曆之治醇勵之以精而熈丰之政明崇觀以來紹述之論興紹興之初恢復之議起孝宗二十八年其始也以審機俟時爲心故有振飭奮勵之說其後也以安靜和平爲福故有涵濡寛恕之說凡此皆以立國體也自始初擇術之時而終身之規模已定運精神於法宮之中而扶國勢於泰山之上使人竦然聴命而不敢萌動搖之心𨿽少不如意而不沮不挫堅執其說而不撓蓋一政之逆一蔽之生可以徐入吾之條理而不可以遷就我之規模然豈無趨向之少偏要之國體立於上毅然有不可轉移者存未可與後之人主槪議趙韓王寜使已負天下之謗誠不輕徇四方上書之言搖杌新造之經綸少動已安之天下巡吳幸蜀紛紛更端以守親徵之防者冦公一人國勢危疑借借眾口以身系天下之安危者韓公一人寜甘受抑賢之名決不肯采新進少年之論王文正也熈丰執政確守新法𨿽元老大臣不能屈其喙紹興柄臣堅主和議至擯逐朝臣以自信其說凡此皆以定國是也自其垂紳搢笏之時惟諾廊廟而精神風采聳動一世彼已心服而不敢議矣然後出爲國論以身守之門庭愈峻扄鐍愈宻天下之持異議以至者徘徊卻顧求進而不得則沮縮退衂竟斂袵而去其間豈無識見之少差要之國是定於上屹立於紛紜之衝未可與後之大臣通論當其時無一事之不舉一獘之未除一民一物之不得其理者亦於君臣嚴毅有守中得之今天下所共患苦者固非一端而愚之隠憂則異焉民力之日蹙國賦之日縮是寛卹之而已邊備之鹵莽武夫之掊尅是振勵之而已官吏茍且而名器太濫不濫則淸矣人情文具而法守太弛不弛則嚴矣此亦其國事耳非其所深憂也國是之不理此四肢之病也其爲患也易見而所以治之者易爲力顧其受病之深而不可測知者國體猶豫而不立國是紛爭而不定有數十年爲之而一朝壞之者意者下之人求無過而不求有功欲任責而不能任謗耶是則無國是矣數十年來九重宵旰之思慮廟堂道揆之謀猷薄海內外凜凜向化仄聴久矣而茫然未有就焉君子以意而度朝廷謂其必有說而吾或未之見然不免於憂小人懵於是非而不知所適從則讙然而交議國是之不立非直不可立也徒以朝廷之上議論相軋之故而遂遷延泄泄以至於今日爾捐租薄斂民痛方定而國之虛大可慮削肌剝髓國計稍紓而民之瘠不忍聞理財之說自爲異同吾將誰聴國體一立國是一定則庶防矣督責將帥朝論方申則狼顧相驚戒飭邊備詔墨未漧而兒戲者自若治兵之議互相傾覆人將誰信國體一立國是一定則庶防矣官吏濫觴而充斥國家之名器汰之則招衣冠忿怨之尢不汰則沸車載斗量之謡文具相防而委棄朝廷之法守繩之則有不勝誅之患不繩則積簿書欺謾之罪官法之議彼此呶呶徒亂人意釐革之說人皆難之國體一立國是一定則庶防矣不然則九重無已成之治體而險邪小人將得以乘隙抵巇陰獻已私以媚上意而功利之說售矣廟堂無素定之成謀而一介艸茅皆得以瞠目抵掌妄談時事以震動朝廷而是非之門閧矣若是尙謂國有人乎𨿽欲勿從如之何而勿從也愚竊有志當世之務而太息謀國之疎以爲上非無植立治體之意下非無主持國論之意而皆未得其定爾果能定矣不以異議搖不以羣疑沮不以小不便廢君臣上下相與固守而不變則財可阜也兵可彊也官法可以次舉也不然立國規模迄未有成相顧咨嗟虛老嵗月𨿽然今之國體與國是果安在乎愚敢終言之昔人雲天下有弱勢吾則有彊術天下有彊勢吾則有弱術今之國勢不敢謂之彊也謀國者亦知所當用之術乎若朝廷議論相持未決之時愚請借是以獻果知之矣惟君相勉之愚非敢過爲危論以竦動執事之聴顧方自獻於衡鑑之下焉敢文之以相欺

樂律

古者有樂之理而後有樂之器後世之樂器而已矣論樂理則造樂之法甚簡而易傳論樂器則毫釐纎息皆合可也一有不合去理逺矣樂之亡久矣非在今日也器數之日備制作之日詳樂何以遂亡也吁此樂之所以滋亡而不反也樂者天地之理也雷奮於豫有樂之象而未著也虫鳴螽躍有樂之情而未通也蕢桴土鼓有樂之用而未宣也聖人以爲聲無形而理無所寄取而寓之器非聖人之得已也求理於器而樂始窮蓋葛天無懷之世而樂之理始露唐虞之世而樂之理益泄三代之世而樂之理乃盡吐而無所祕當時制器大抵自律呂始其法簡而易信明而有證理存於器非器之所能拘入春秋而益微矣鞀武磬襄已入於海蓋古者樂器散失垂盡矣器之存與亡而理則無害也自後世不見先王之全器尋其理而不得而求詳於器理遂隠矣嗟乎王道微而功化淺小雅廢而鄭聲作人心純和之气沖乎其甚微泊乎其甚危而入於耳者蕩之接於目者奪之而心中本然之樂與之俱往而不自知秦人焚滅秦焉能亡樂之理哉自諸儒議理之煩制作之詳而樂遂亡於此蓋舉世不知有樂理尙何責制氏之不知其義彼所謂能紀其鏗鏘者又豈眞得其節奏哉漢十九章作者相如唐十二和作者孝孫馳鄭聲作女樂者爾非有和順積中者其知樂之理爲何物而乃使此曹制作盛典樂亦不幸哉下是而儒者之論興或分之以八音或旋之以七調爲六十律爲八十四調百四十四律變化終於千八聲數則詳矣如理何或較之以水尺或得之於玉尺或代之以竹凖著以玉鐘鳴以笛律與夫輪扇二十四木案二十五器則多變矣如理何制是器者則京房荀朂等也則何妥信都芳鄭譯也知其器者爾理非數子所能聞也不知樂之始作其意云何果止於爲律耶則伶倫後防之智曽京房荀朂等輩之不若也吾觀京房以凖代律而後乎是者張光不知凖之爲意豈其隔世而生二子不得以交臂相語耶鄭譯作七調十二律而同其時者何妥力詆其非豈其兩相嫉忌而無人平心論之耶世無聖賢數子者以臆爲樂訾毀不足怪也尢大可疑者本朝司馬溫公範蜀公當世大儒也合席論道非異世也相與如暱無嫉心也而鐘律一議往復辧難沒二公之齒而不協故嘗合千載諸儒之論如聚訟無証之庭後防已死曲直誰定今所存者案牘山積卒之人執一說守死不易𨿽二公之異不能使之同毋怪乎數子之紛紛也嗟乎今之樂猶古之樂也古之武夫賤愚婦防童皆可以通知聖人作樂之深意今海內之知樂者防人細民不與焉儒者亦不與焉間有一二人敝精神考方冊量尺寸之短長計黍合之多寡閉戶而參之毫髮不謬出而語之人動輒抵牾其深相信者獨心與口爾有不能以諭其徒況欲以語當世乎況欲以感天地動鬼神乎嘗謂三代而上太和猶在人心尙純樂乃情性中物閭閻細民其視管弦絲竹之屬與日用飲食而無所輕重不待曉之而後知春秋而降五嶽气裂大聲不全樂之正者日浮樂之雅者日漓太朴潰散人情機巧鄭衞疊唱正聲無防委巷鄙俚之音上下沿習燻塞宇宙眞足以動蕩情性流通血脈𨿽古之雅樂之八人恐不知其深也儒者憤俗習之聾瞶相與模仿古人之形器節文而奏之彊而使之聴而寂寥淡泊不足悅人意爲者勞矣聴者倦矣則又相與咨嗟嘆息曰安得古人之器數而盡用之庶其有當人心乎不知器數可見也人心已與世日隔矣𨿽虞韶未亡而笙鏞柷敔節制具在也試取而奏之鳯可儀乎獸可舞乎𨿽殷樂未亡其鞉鼓管磬纎悉可覆也試取而奏之祖考可格乎鬼神可感乎一黍二米古人難得之瑞今復有之持此可以起數乎嶰谷之管其竅厚而均者今復得之執此可以推律乎云和之瑟空桑之琴泗濵之磬一一呈露乎間嘗竊取劉向所校古樂書二十三篇以按之而又得後防之倫以典之師曠之聰以聴之然則古樂其盡在玆乎吁非古人之時用古人之器器在而樂往矣世儒談樂者腐矣未有眞知樂者寥寥千載知音者誰讀馬遷律書其書不言兵而言律及其述偃兵之要則曰人民和樂噫此眞作樂者之本意歟不待器數而樂在其中矣故曰眞知樂者不言樂

經疑

經可疑乎司馬溫公胡爲而有讀易未識卦爻已謂十翼非夫子作之譏經不可疑乎楊山胡爲而有讀書必有所疑然後有益之語愚請合二公之言質之於心讀聖人之經者貴當有敬心不宜有疑心然理義有所未安於我心不能無窒礙者姑置之不疑而借畏聖人之言以自解是則失山之意蛙鳴蟬噪妄生穿鑿信口耳之末學執訓詁以疑經是則犯溫公之戒二公豈欺我哉學者試深長思之而後知二公立言非固相異其爲訓吾黨均也且血流漂杵非王者事古無此疑疑之自孟子始而後世靡然從之伯益之死實啟誅之古無此疑疑之自防始而後世訟言攻之疑一也而得失相懸如此然則後之有志聖賢者當以理揆事求合人情如孟子之疑不宜剏爲新奇輕駭俗聴如知防之疑如此則執事所詢之疑愚皆可以類剖矣闗雎鹿鳴爲文王之詩信矣或以爲作於周衰吾無取也述後徳宴嘉賔此豈周衰事乎七月東山入之豳風宜矣或以爲周公所作當系於魯不足信也豳言王業之本此豈魯一國事乎書斷自唐虞此垂世立法之意而羲皇之事聖人以爲使之無見而附於易而何必議其不獲載於書系秦魯於周末此開後世以爲善之意故𨿽列國之事聖人以爲可以俎豆於帝王之列而無甚愧而何必訾其不當系於書重卦自文王始或曰取離取夬在昔有之不知上世已有易之理文王特取而重之耳不然演易羑囚者非文王而誰春秋實本魯史或曰子夏得百二十國寶書以爲春秋不知寶書之名前此何據然則創此論者非何休而誰周禮非周公之書乎而封國徵役之制與他書異禮記非夫子之言乎而儒行一篇有豪士節此特漢儒駁雜之耳未可執之以爲全非聖人之書也嗟夫杏壇寂寞槐國荒蕪蓽門圭竇之士去聖久逺恨不得以身周旋其間親見聖人而質之而乃獨抱遺經於千載之下微辭奧義之幽深脫簡殘編之抵牾則宜平心以解之而不敢爲隠怪當精意以思之而不敢爲鹵莽宜參考諸儒以訂之而不敢爲相攻要之求不戾古人之意而已故曰惟深知君子而後精於察六經之疑惟自信君子而後可確破六經之疑愚𨿽曰未能而竊有志於斯者非一日矣

鐵庵集卷二十五

欽定四庫全書

鐵庵集卷二十六

宋方大琮撰

防問

延平人材

問延平山川秀超七閩其英偉雄傑之气物之所不能得者而人才產焉寶气之精盤礡於此區儲英毓靈蓋千百年而稽之前史未見有一姓名通上國者以爲逺而不克自達耶則曲江九齡日南公輔不加近也史稱閩越地肥衍有山泉禽魚之勝𨿽有長才秀士不肯北宦豈其懷才抱略沈伏而不出耶常衮使閩延見諸生課書作文閩士有相踵擢第者而此邦無聞五季間有號唐五經者始教授其徒人知向學以知此邦民風之朴久矣國家詩書之教洋溢海圻矧衣冠禮樂稱爲中州此固逢掖章甫之士洗濯試用之秋𨿽欲勿用明時其捨諸再考圖志自太平興國以迄於今垂三百年矣才傑士磊落層出援引傳說取重淳夫【王端字道源】學師荀孟見知圖南【廖執象】則講學中未常無人也古文二軸古靈珍賞【危迪簡卽迪道】試防翰苑東坡擊節【廖正一】則文章中未常無人也有耿介自守不肯訪金陵於私捨者【林積】有調官闕下嘗被趙淸獻之薦不輕一謁【危迪簡】其靜退爲何如有抱忠履正不登蔡氏之門者【廖剛】有不竄章表寜咈章子厚之意者【鄧棐字元孚】其志向爲何如茂才異等再詔應選【龔懋君美】詞學兼茂棣蕚相輝【曽輔字載徳曽中】力學屬文以賢良舉【張哿字安時】博學養髙以隠逸徴【吳儀字國華】臚傳首唱盛事也出冕旈之親擢爲尢榮【黃裳】捨選賜第常格也膺殿陛之宣諭者未易得【唐稷】進詩規諷召對便殿【鄧來】非出自布衣乎正色言路詆誹王氏【陳淵】非拔於特科乎又況倫亞相望於百餘年間異才輩出方興而未艾也夫向者皆安在而今乃傾囊倒囷羅列而並進耶其顯伏盛衰亦自有時耶其間優劣醇疵亦可議乎否也𨿽然有一國之善士有天下之善士猶未以爲足也則奮乎百世之上而百世之下聞者興起獨無若人乎山先生以道學名發明洛之蘊抽闗啟鑰爲世指南了翁先生以气節著指斥姦臣之惡流離困窮濵死不屈夷聞其名不獨中國也千古慕其風

不獨當時也蕞爾山郡而百世師出焉不知天地之間气沈積勃郁者防百年而後生斯人也視前諸公殆如繁星麗天而芒寒色正五行之精也山川猶昔風景不殊山之道傳之豫章再傳李氏今則屬之誰歟了翁之節墜於其子今則有其志者誰歟峩冠員領誾然庠序源流相接不可輕誣以無人將涵養之深歟或韜藏而自修歟否則窮遁於嵁巖丘壑之中而不肯輕見於城闕歟然二先生亦自科舉中來學校豈不足以凂之歟將廣捜博訪而求之以所聞知歟嘗怪了翁責沈一篇以不識明道爲寡陋之愧猶有可原與山生同時居同郡流謫合浦始通書問至晚而相知竊意人物參錯𨿽其徒不能盡知而使其入境問賢者又何從而悉之元祐間了翁裏居薦二吳於郡侯境內有二賢士【吳熈字季明吳儀字國華】郡侯釋菜之餘邀請講經諸生列聼美以詩歌防以遺逸眞一時偉事也今賢侯崇重學校捜訪人才時無了翁其薦達亦可信乎旣得其人亦可延置學校以爲諸生勸乎亦可以舉於朝乎諸子有志前修素矣將何說焉毋荒於嬉毋毀於隨挺挺然自拔於流俗者則學校之光也晏元獻出判西京範文正攝教西監晏公問以人物範公以二舉子對則富文忠張文定也問答之頃四相萃焉猗歟盛哉賢侯將有以問焉則何以對諸君其勉之

武舉

問國家武舉之科視前世爲尢備竊嘗疑之文武並用文武相配漢之政也今三年大比防試天府而登名仕版僅及文科十之一殆輕之歟武貢與明經同飲賔興舉送於部唐之制也今惟文士鄕舉計偕而武舉經造兵部﨑嶇跋涉殆艱之歟其試之也先觀騎射後考文義則於武略也似所先其等之也智略爲上勇力次之則於文藝也又非所緩其先後之序安在絕倫者豈非取其力之過人歟而文不及格輒又不錄旣責之以膂力又使俛首習爲舉子業何也平等者豈非以力之不足而兼采其謀略歟而文采稍劣𨿽智無取縱橫變幻之文而律之以程式何也昔人有能挽二石弓而目不識丁字今之力能挽弓而不文字可以收用否昔人有通古今書而不跨馬不穿札今之曉兵書者不穿札跨馬可以預選否老蘇又謂弓馬不過麄力試防亦覺無用是二者俱可廢歟國初名將散出多途是猶曰科目未備也中世削平冦盜中興恢復之業名臣宿將勲業赫奕或出於將家者有之或拔於行伍者有之其自武舉中出者防人比年武舉之議諭風采大勝於前頃者羽檄交馳眞才錯落其出於武科者誰歟豈非科目殆爲平世美觀而臨變制敵則別有人歟然觀唐防要以軍謀之逺爲制科而控捍全蜀崔員出焉以長垜善射爲平進而再造王室子儀出焉前世武舉不可謂無其人而謂今無之可乎諸君抱負韜略非徒曰學校教養姑應故事而已將以試於有用盍各言爾志

宗室廩祿

問國家親睦九族超越前世逺甚彼其親之也則連城跨邑防半天下而奢僭生焉我朝分封諸王未嘗據有其地使之淬志勵行自效於一官一職之間彼其抑之也則在官附益之律設甚者至乘牛馬而窮悴有之我朝屬無親疏悉廩之官使不至如子弟匹夫而已其防之得其法愛之盡其恩蓋兩得之帝王示天下以公不欲厚私其親使之不得多殖田宅以自丰而公族之賢亦皆恪守家法淸修自好惟仰給公家顧尢有可念者孤遺之請所以示優卹也今諸州支給多不按月貧者至有指未領之俸而出息稱貸焉養防之俸所以爲需次計也今諸郡拘以定額有戍期已逾竟不霑請者嶽祠之廩隨請隨給今也授缺之後動三四年不免起俟河之嘆宗女出適例有資給今居在外者年才及笄慮其糜蠧逼之使出其資給得所者有防郡州豈欲以刻核之故而施天潢之親哉國初支派未繁悉聚京師熈寜以來分處州縣駸駸至今枝葉繁茂以千萬計亦可謂盛矣困於供億在在皆然亦可謂難矣後將有倍於此者何以支吾欲使宗室無匱乏之嗟而州郡不見供餽之勞權二者之中夫豈無說諸君世廩縣官亦當合彼此而參論毋曰郡計之贏縮非所知也

兵書

問自孫吳著書而後世之言兵者宗焉奇正分合之情開闔翕張之變盡備於書觀之者惟恐其不能用用之者未必其皆有合合之者未必其皆有驗卽深信之孫吳者不能不自疑也其言曰動之以義大足以戰然三軍縞素之舉以義動矣而大困於睢水又曰四鄰之助避之勿疑然六國百萬之師仰闗攻秦其助多矣秦不避而取勝曰歸師勿遏也然殽陵之戰匹馬不返非遏其歸路而勝之乎曰窮冦勿追也然垓下之圍追騎深入非迫其窮而敗之乎曰兵聞拙速未聞巧持久久則挫銳然吳楚挑戰堅壁不出進兵討羌逾年不動倘以持久挫銳爲戒則條侯何以破七國營平何以剪先零曰百里趨利必蹶上將然夜半入蔡馳三百里當陽長阪馳二百里倘以趨利蹶將爲疑則李愬何以得蔡城孟徳何以據荊州欲戰近客無附於水視生處髙無迎水流苻堅用此防命鐵騎引退而陣胡爲而有淝水之奔視卒如兒可赴深溪視卒如子可以共死李廣得此意食與士卒共而終身不得取勝於匈奴凡此皆孫吳之神機祕畫而軍中之勝負或與相反豈其書可觀而不可用歟然闔廬之敗武在其中九國之困起不能兵豈臨機制變𨿽二子亦不克自用其書歟諸君胸中甲兵將有得於筌蹄之外者試詳言之毋隠

錢幣鹽法

漢唐有可論者規模制度也曰錢幣曰鹽法尢闗國計之虛實民生之休戚大抵變更多自輕而重自寛而宻浸淫濫觴莫知所終矣漢去秦苛錢重難用更鑄於興元又更於文帝至建元元狩而其法不一賈誼言縱鑄之獘賈山亦言之而吳鄧之錢布滿天下不可得而抑也何耶唐除隋亂錢鑄輕小更鑄於武徳申禁於顯慶至乾封乾元而其論不一陸贄言錢重之獘齊亦論之而物價無常人力愈竭不可得而救也又何耶漢初山海之利未歸於司農自咸陽孔僅桑羊斡鹽鐵而利析秋毫官與牢盆其直靡定販鹽私鑄犯者日蕃矣何賢良文學之議不克勝羊安邊足用之言唐初鹽課之入皆於度支自第五琦劉晏李防權鹽鐵而其法盡變鹽價一增十倍於昔逮及三變民不堪命矣何韋防厚韓愈之說猶可屈張平叔鬻鹽富國之請是非可否抑又可得而論耶𨿽然錢重鹽貴漢唐之通病也斂散之權猶在官而不在民操縱之術猶在上而不在下且令告緡錢在一切之政耳而豪彊匿財不敢慢武帝之令禁錢出境亦甚迫之事也而州縣奉行不敢玩徳宗之禁法甚嚴矣然公家𨿽澹而人心不可收商賈皆絕而錢禁不可恃其於利害孰緩孰急天下鹽貴宣帝減其價而民間之困少舒江淮河中鹽貴順宗貶其直而閭裏之乏少裕意固善矣然終漢之世鹽鐵不能罷終唐之世鹽法不能寛其於本末孰得孰失願明言之

周禮疑

周禮周之舊典禮經也其疑比他經特甚鄭眾按書序成王旣革殷命還歸在丰作周官謂爲此官賈公彥以五年營成周六年制禮作樂謂爲此禮所作果何時公豈不能身致太平何爲自苦思慮憂及來世作爲此書以貽後世紛紛之論耶孟氏謂公思兼三王有不合者仰而思之坐以待旦其精神思念盡在是歟諸侯惡其害已而去其籍一厄也秦始絕滅詩書而搜索其籍燒之使盡再厄也至漢而其書始出武帝不之信不以置之學宮又一厄也三厄之餘所謂缺文者往往於是失之歟所幸者未盡亡於此而疑信者半也何休六國陰謀之詆林孝存凟亂不驗之排所非果何見唐太宗讀之則曰眞聖典也王通贊制作之備則曰千載之上未有如周公者所是果何據折以吾從周之言孔子豈欺我哉王莽常從之矣而有列肆井區之擾荊公嘗從之矣而有靑苗保甲之害豈煩宻瑣屑必有公而後能行而後世不可一嘗試歟姑捨是而論尢有可疑者什一定賦古制也而或十而一十而三二十而五用民不過三日古制也而丰年旬用三日殆十倍於前古不足遵歟周之興也闗市譏而不徵而防夫有五布之斂澤梁無禁而王府入漁人之稅文王不足法歟酒誥之戒商民也曰勿庸殺之而掌刑則有僇之政無逸之戒成王也曰無淫於田而司馬有致禽饁獸之法豈書與禮經有異歟夫家之徵所以重閒民之禁也而轉移執事又以一職任焉僞飾有禁所以杜侈靡也而王之金玉玩好則有掌焉一經亦不必同防歟噫公之書能信於孔孟文中子而不能信於何休林孝存之流能行於周之世而不能行於王莽荊公之時能使太宗嘆服而不能釋武帝之疑何歟疑之而輕議者行之而背馳者其爲不知則一也於公何損本朝名儒不爲不知公者復讐之事伊川疑之盟詛之說橫渠疑之歐陽公疑徵役蘇黃門疑封建胡五峯疑宮閫豈其非公全書或有雜之者歟諸公之疑其非者乃所以深信其是歟然則公之心其能安於千古之下歟此其說皆難通也試討論之

詩書疑

孟子通經詩書尢長武城取二三防他則不足取歟云漢不盡信其言推此容猶有不足信者歟盡信書不如如無書其所長殆在是歟於此有疑焉夫子定書斷自唐虞以帝王以前無經可考歟則三皇之書周外史掌之三墳五典楚左史讀之何置而不載夫子刪詩獨始二南以夏商以前嗇於歌詠歟則康衢有謡載賡有歌九敍五子疊歌於夏其可見者何略而不收詩書述唐虞之際今於詩不多見而盡述於書何也成康沒而頌聲寖且康王之時無頌何也百篇之序無異論以作於孔子也而詩序之論至今異同果誰爲之也漢儒摭書以言曰立功立事可以永年曰白魚入王舟周公曰復哉今書無其辭而地平天成明徳維馨等語書文具存趙岐杜預以爲逸何也春秋時舉碩人之詩而素以爲絢之句不存舉棠棣之詩而偏其反而之語不載曰趨以采薺曰貍首爲節而二詩之辭又未之見何也虞典可謂之書而堯典亦系之虞者何謂節南山等詩可謂變雅而鴻防庭燎之美者亦謂之變者何意詩書雅言講論久矣幸詳言之以釋所疑

鐵庵集卷二十六

欽定四庫全書

鐵庵集卷二十七

宋方大琮撰

防問

漢官制

問西漢近古創制立法必能參稽古意似無可議者今考之官制未免有疑試與諸君論之太師太傅太保曰三公視周制也漢則以丞相太尉禦史大夫爲三公視周制孰是然髙後時復設太傅以王陵審食其爲之哀帝時復置太師太傅以孔光王舜爲之旣有丞相太尉禦史大夫又立太師太傅太保則漢之公不止於三耶三少謂之孤卿與六卿爲九卿周制也漢則以奉常郎中令衞尉太僕廷尉典客宗正治粟內史少府爲九卿視周制孰是然毋將隆爲執金吾制詔稱隆位九卿王尊爲京兆尹禦史奏尊不宜備位九卿執金吾京兆尹皆稱卿則漢之卿不止於九耶加官之領表謂所加或列侯將軍卿大夫騎都尉尙書太醫太官令至郎中或博士議郎則二府不兼加官明矣然魏相爲禦史大夫詔相給事中何以兼領加官朝分中外孟康謂大司馬左右前後將軍侍中中常侍散騎諸吏爲中朝丞相以下至六百石爲外朝則九卿不預中朝明矣然劉輔之獄中朝左將軍辛慶忌右將軍兼褒光祿勲師丹大中大夫谷永俱上書救輔光祿勲位九卿大中大夫又光祿之屬何以俱稱中朝丞相禦史對稱兩府顏氏之說然也如四府舉辛慶忌五府舉湯何以有四府五府之別郡守秩二千石表之說然也如馮野王以中二千石秩守上郡黃霸以八百石居潁川何以有中二千石八百石之異大將軍兼錄尙書而丞相徒取充位不防於重將而輕相乎仕於侯國者下從左官之律不防於重內而輕外乎天下郡國百有三置都尉九十西自隴西至五原凡十三郡置都尉二十有八北自雲中至遼東凡九郡置都尉二十其餘郡國八十有一置郡尉止四十有二則又置立之或異多寡之不等何也諸君淹貫史學稽之審矣必有崇論宏議幸明以告

漢賦法

問漢之取民其色目至多而掌之則有大農少府其後又有水衡都尉大農之官始爲治粟內史不知是官之攺與夫水衡之設其皆始於何時耶三者𨿽均理財職掌必異不知當時民所輸者孰爲大農又孰爲少府及水衡耶考之於史司農屬官有均輸水衡復有均輸之官何也少府爲天子掌財文翁在蜀亦有少府何也所謂色目之多者田租之外有算賦口賦算賦口賦之外有踐更過更凡是數者取之於民爲泉防何輸之於官其將何用髙帝五年之詔又賦民泉六十三以給獻費將別設科而取之歟抑亦算賦而爲之也至於有市籍者有租無市籍者則以律占租侯國則有酎金佩將軍都尉二千石印則給軍費其取之也亦悉矣抑不知內史之有廩犧錢如蕭望之之在馮翊放散百餘萬又有北軍錢如公孫敬聲之在徵和中擅用千九百萬則當時爲是二者之錢其孰輸之耶鹽鐵酤之入其屬之大農耶少府耶昭帝時賢良文學之議願罷鹽鐵酒均輸官當其時從其議否耶其條陳之以觀所蘊

本朝諸儒之學

問學有師承而聖門之教立聖人之道散見於諸儒答問語言之間傳得其宗者惟孟子輿氏及韓文公而止耳荀與楊則大醇而小疵者也國朝道統一正師儒輩出視昔爲盛粵自栁仲塗以先秦之文倡天下尹公繼之歐文忠公又繼之而古作大振陳圖南以先天之學授種明逸一傳而穆伯長再傳而李挺之又再傳而邵康節學始有源伯長又以太極圖授周濂溪二程子師之楊謝尹防輩其流也性理之學廣矣安定之門如劉彞以善水利稱其他如錢如孫如範間以淵篤純明直溫簡亮名世率皆發明體用之極致眉山之學雄偉博洽門人如六君子者從而光大之卓卓爲一時冠橫渠張氏䢐徠石氏泰山孫氏與司馬氏劉或崇經學或闡理窟或以力行篤實爲之倡承學者和之翕然丕變矣夷而考之自大道旣隠扶持羽翼之功齊驅並駕誠未易窺涯涘然傳道者必著書或形於已見之自陳或見於門人之紀錄其詳可得聞歟伊川與康節極論天地萬物之理至以數學授之則卻而不從二程學太極圖於濂溪所以啟門人者略不及太極圖一語康節謂我能物之則我爲物之人蓋得於李挺之而程子深不然其說橫渠西銘之作伊川謂理一而分殊而楊山深辧其兼愛之患歐公論性非聖人所先而世謂其性分之內全無見處坡公權書衡論之作或謂戰國縱橫之書或黨其師之學或叛其師之說脈絡貫穿孰異孰同立朝行已之端正心治國之要精粗本末孰先孰後門人之所得何者爲優宗派之所傳何者爲正考先儒之緒言印胸中之定見願相與折衷之以觀諸君子淵源之學

經疑

問昔夫子自衞反魯刪詩定書系周易作春秋習禮正樂又與羣弟子質疑答問輯其言之善號曰論語後世學者宗之以爲五經之管鑰六藝之喉衿欲進道者不可不以爲階也近世名公巨儒則或不然掇其篇章以爲非聖人之書撮其語句以爲非聖人之言參以臆見竊有疑焉試一詳之蓋大易之書歷三世更三聖孔子從而系之廣大悉備矣或者又謂周易非聖人之全書文言一篇其文斷而不屬乃漢世講師自爲之言其果然乎周官之書制封建立井田法天地四時而備之規模宏逺矣或又謂周禮非周公之全書有不可信者三皆秦漢諸儒之所損益又果然乎書有洪範洛之所出也箕子陳之使彞倫攸敍明矣或有謂河圖洛書怪妄不經非有書出洛之事何也記之有儒行述孔子之言行家語亦載之所以示後世明矣或有謂戰國時豪士髙世之語多自誇大以炫世又何也至於魯論一書門人記夫子之嘉言彰彰可誦有紛更其說者則以誠不以富亦祗以異之言以爲當在齊景公有馬千駟之上可乎有變易其語者以子在齊聞韶三月不知肉味之言以爲子在齊聞韶音子在回何敢死之言以爲子在回何敢先是乎非乎夫以二禮之書出於漢代謂其雜於漢儒猶之可也書易二經乃先秦古書一以卜筮顯一以口傳授而論語又羣弟子之所親記者豈容有可指之疑而欺世惑眾者哉而近世名公乃亦有是之者何也幸詳陳以袪所惑

什一之法

問什一天下之中正百王不易之通法也三代之君所以隨時損益因世變通𨿽有不同而中正之法則相承而世守之初不可以一毫加損自春秋以來去古未逺初稅畝作丘甲用田賦薦書於經蓋譏其始變法也然嘗試考之杜氏於初稅畝則釋之曰公田之法十取其一今又履其餘畝復十取其一是以二倍取其民也至於作丘甲則又釋之曰九家爲井四井爲邑四邑爲丘四丘爲甸出甲士三人步卒七十二人此甸所賦而魯以丘出之是魯以四倍取於民也至於田賦之用則釋之者又云丘賦之法因其田財通出馬一匹牛三頭今別其田及家財各出此賦是又增其一也然魯之復增其一卽於作丘甲之外而復增之耶抑捨丘甲而復增之也若捨丘甲而增之春秋作中軍捨中軍皆明書之而丘甲之舍何爲略哉謂作丘甲之外而復增其一是魯以五倍取民矣曽謂聖人之後秉禮之邦而肯爲是耶設曰古人之法不可行之於後世其制愈壞其變愈亟其斂於民者愈重而不可復返也然漢自髙帝矯秦人之獘什五而稅一至景帝之世復三十而稅一又何其益輕耶夫什一之法輕之則爲貉重之則爲桀魯之變法自什而二也又什而四也又什而五也而尙有年饑不足之嘆未見其有餘漢之矯獘自十五而一也又三十而一也而海內富庶粟紅貫朽未見其不足則什一之法又何取哉夫可以行於三代者不可行之於春秋不可施之於春秋乃可施之於漢何耶不然則春秋之所書杜氏之所釋與夫班孟堅之所紀其輕重異同如此豈無至當之說試詳言之

詩

問古詩三千餘篇仲尼取而被之弦歌以求合乎韶武之音去其不合者所存者三百五篇而已此司馬遷之說也孔穎達乃以爲傳記所舉逸詩絕少史記所言蓋遷之謬歐陽氏又謂以圖考之宜不啻三千篇夫詩孔子之所刪也三儒異同如此孰是孰非風雅頌一定之體也今降王爲風則王之號若何而可黜進魯於頌則魯之僭若何而可忽也衞一國之音也而系於三國七月公劉一時之事也而裂之於風雅或分或合何者爲宜如切如磋如琢如磨何以與於貧而樂富而好禮巧笑倩兮美目盼兮素以爲絢兮又何預於禮後曽子作孝經及於詩者十戰戰兢兢如臨深淵啟手足之際不忘也子思中庸一篇傳道之命脈也及於詩者亦十有五且以徳輶如毛無聲無臭等語形容中庸之妙下至春秋之世列國相與聘享又多詠詩取義詩出於小夫賤之言而後之明道習禮者率於此悟啟發之機然則篇目之多寡辭章之次第播之聲歌形之感慨抑可得而悉歟敢問

律呂

問律呂之興尙矣自黃帝命伶倫取嶰谷之竹斵而吹之以爲律本起於黃鐘終於中呂而十有二律定矣後世取相生之法爲六十律又有因而六之爲三百六十何其煩也且求聲者以律造律者以黍累黍成尺達於權量四者旣同而後聲必至聲至而後樂可作然尺管之數寖失故制而知求尺管者復不以權量參校何其戾也有作凖以定數者有聚灰以气者有更爲之通制爲十二律者其祖襲果有人乎有以玉爲之者有以竹爲之者有以銅爲之者其創制亦有人乎陽六爲律陰六爲呂六律或謂之六始六呂亦謂之六同六間或以函鐘爲林鐘或以環鐘爲夾鐘以小呂爲仲呂又總謂之十二律其立名爲孰善均黃鐘也宣養六气與气潛於子者有異防均大呂也助陽宣物與未發萬物者有異論以至余律亦皆抵牾不合其取義孰爲當自黃鐘至無射陽下生陰自林鐘至中呂陰上生陽班史載之詳矣鄭氏以蕤賔三律爲上生以大呂三律爲下生其相生之法亦可推乎黃鐘建子而辰在星紀大呂建丑而辰在無枵旣已配十二辰矣復以六律配幹六爻以六呂配坤六爻其相配之法亦可參乎以至用之聴軍聲則何以察吉凶用之格神明則何以取三宮夫一物不知君子恥之矧聲律之道所以占盛衰理亂之大者顧可略而弗講歟願條陳之以昭其義

荊襄兩淮

問據中興之正統用天下之偏勢天運地气抑遏不遂識者病此久矣歷稽往牒極論形勝河南不爲晉土則典午之形削淮北盡撤戍備則南唐之勢孤古之英雄豈不知善守者不當拘限閾之內歟蓋欲之而不能也非不欲也後世言孫氏者曰保有江左矣而築塢濡須未嘗不備於江之外言孔明者曰保有隴蜀矣而雜耕渭南曷嘗不用意於闗之外不如是非特無以取其所可取而亦無以守其所當守矣然繼之者屢屯淮南而吳以困遣戍隴西而蜀亦疲豈守之得失不專在是歟今天道好還迅掃中原睠焉南顧非全付有家之時乎東取齊西捲秦北收燕以控天下之大勢𨿽未可輕論扼長河四鎭守潼藍二闗以盡河南之守備亦未敢遽論理唐鄧以壯荊襄之籬落葺漣泗蔡壽等處以固兩淮之門戶昔豪用江左所睨視而不可得者今旣已入版圖矣邊閫之臣又能慨任其責矣而中外之論若未能皆同何歟愛惜根本者曰備多則力分守散則形渙紹興間嘗盡得河南不旋踵而敵至其往轍可按也奮發事功者曰藩籬不全無以防堂奧襟袪不宻無以燠肩背隆興初旣割唐鄧淮泗四郡任事者旋復悔之失防可鑑也今新復州郡借曰唐鄧家計漸有其緒而淮北十餘州在漢河包裹之內殆天之所予而人之所憑以爲守者也土荒民殘倍勞區畫少運東南之力以佐其始亟圖耕屯之利以實其後果計算之無遺𨿽暫費而奚害或謂邊氓未蘇也曷不分其力以經理淮襄乎或謂邊爲今裏地也經理新復者非爲防內計乎二說將孰從畫舊境而守量吾力所能辦善矣然新附之豪擁眾錯居驅而絕之寜保無他將如昔人之得地不取而拔其民以歸歟抑羈縻其豪傑使之自爲守歟界分定則規模立議論一則心力協宏展拓之勢而毋局小試審利害之實而毋慕虛名此今之闗系最大者願聞萬全之防

用兵

問兵以不用爲彊財以不積爲富先儒論本朝之治體然矣中興後諸儒奏疏乃曰名勝相望而幹略未優文治可觀而武功未振指爲治體之未備又曰有弱勢無戰績豈更涉變故而後知乎嘗因其言而細考之矣南徵北伐所向無前而太原黑子之地曷畱不取混一區宇悉歸職方而幽州破竹之勢曷爲不進景徳極盛之時也澶淵一警諸人奚遽有江蜀之請有進尺無退寸廟議賢於長城矣自愧卻敵竊笑賦詩請守衝要不願探籌非無守將何莫收邀擊之功慶曆太平之世也夏悍遼傲或者何乃有城汴京之請胸中百萬甲兵重臣隠若一敵國矣詩書宿將旣入三川鐵面相公常控邊塞非無良帥何莫奏一捷之功所謂功者洮河之開偉矣其視建朔方置玉門何如鬼章之擒壯矣其視翦樓蘭縛頡利者何如文雅逺軼於三代事功不及於漢唐或曰柄權歸一邊方數易伸縮不自由治國之法度太宻也宜其弱然曩收諸鎭極費斡運若之何復縱或曰山前久防長城藩籬與敵共之立國之形勢未全也宜其弱然後來復燕遂成大悔若之何輕議故𨿽以全盛昌熾之時恆凜然有戎馬在郊之慮有利必有害事固有當權輕重者儒者太息以爲中國之患必出二敵而其所以失者乃東北之小夷耳事固有難料度者炎興間闗造國甚著有十三戰功殆迫而後見乎畫吳楚蜀之外不敢望中原一塊土稍越繩墨者名曰開邊寜貽豪傑千載之笑不敢使金甌欠缺之處開禧輕舉其收拾者非督府得人乎金吾亡無可報之怨敵虐將自絕於天三陲生聚曷堪斯擾向之守蜀在三闗今縮而至興沔極矣若又縮而入如屏障太薄何向之制閫在江陵而襄州副之今大閫不容不還舊矣而襄費葺復何向之兩淮聚重兵於要地今列郡皆築城矣設有緩急如備多力分何先朝舊規豈不當講或有錯處之北軍然有宗公澤則盜賊皆可用否或有颺去之北將然有告以劉昭榮之語我燕人也棄敵歸朝豈忍復背則其心可回否其大者則在將帥之得人使邊閫自守其地自爲家計自李公綱有此請範公宗尹繼之𨿽未敢盡仿藩鎭而前此分畫委任時出應變亦粗見效其說當討論否事迫矣非國人雍容緩帶之時幹淳崇奬武科用矯儒緩教育相承必有深識治勢者若有司以空談問諸君以空談對今世所少非文也請推我朝所以有弱勢無戰功者何故與今日所以投實劑者救急證者何先其盡言毋略

鐵庵集卷二十七

欽定四庫全書

鐵庵集卷二十八

宋方大琮撰

詩

題永福董宰溪莊圖

羨君胸次有溪壑眼底塵埃一洗之地獻山湖供入畫天私風月要吟詩貴人豈復知盤谷名世應須學武夷政恐主翁方宦達買山𨿽早入山遲

題董宰讀書軒

坐衙彈琴和且平退衙讀書鏘有聲琴聲書聲兩相和和气散作花滿城亦知言遊不可起雅俗二者難兼行曩余不敏坐此處軒窻塵土安有名堂前薇花寂寂笑此殆文吏非書生君非異人何能爾吏事不廢心轉淸牒紛案集判筆走庭空吏散詩句成嘗聞歐公居夷陵日討故牘繙研精金陵宰鄞政習禮天津客已愁鵑鳴懷哉尹君志古道請把此案一商評

挽趙南塘

初開學禁預招延俄滯周南四十年大振文章驚海內肯將詁訓讓儒先孤忠自許漢遺老髙气直淩唐謫仙鳯昔覽輝今已矣危樓百尺尙依然

晚起蘇公以禮郎侍經掌制位文昌端平气脈眞堪寄元祐光陰惜未長馬邑深憂形諌墨鸞臺寧徙恥書黃門生最是知心者追配微言淚數行

壽鄕守張祕閣

秋气髙寒公始生稟資多得聖之淸官箴未許冰爲潔心事眞堪月比明久合紫囊還再世卻令皂蓋歷三城憑誰盡記前張政只聴村謠裏唱聲

家學淵源今吏師寛嚴殊劑亦殊施豪宗咸服薤一本野老齊歌麥兩岐最課休聲無地著芳名姱節有天知請將郡誌從頭數髙出蓬中更有誰

老去遇公爲地主賸將恩意煦摧頹魚得防眠偏穏鷗鷺忘機熟不猜方喜璽褒天下最又聞玉節日邊來丰年一飽誰之賜好把禾頭祝壽杯

送俊明李提舉

有美羊城一巨儒蘭坡气脈最關渠村髙懶宿郎官被色養姑乘使者車曩日緑林功未賞今年淸社事堪書福星何事輕移去久矣世無公毀譽

幸甚聨臺餘五月戶庭微細事皆知山中菊徑多歸思膝下萊衣少脫時吏散庭空無滯牒客來酒盡有新詩耳聞眼見誰虛實寫與行人作口碑

時賢落落嘆晨星世事如棋局又新赤白交馳邊塞急腐紅消盡國家貧誰令野有橫舟者應是朝無惜寶人握手不堪離思湧願公自愛廟堂身

送廣東趙舶使

百禽收舌後一鶚淩淸秋滄波渺浩蕩中有萬斛舟刼灰燒不盡宗老擅風流典型尙千古雅奧根九疇忠憤流中壘功名起武侯載彼北方學來爲南國遊皇風仗宣布蠻俗賴懷柔偶然得共事顧影非其儔逢迎時一笑傾吐不復畱抵掌談西事彊顏愧楚囚見晚別何早含情酒澆愁惟有加餐祝作歌壯行輈有詔願亟起且莫事鋤耰顧我何爲者一毛在九牛

送李兄赴省

乃翁場屋負髙名里許工夫共講明謝氏弟兄輝玉樹韋侯父子薄金籯世科莫訝榮寒畯少作曽看到老成此去家傳衣鉢在想非溫飽志平生

鐵庵集卷二十八

欽定四庫全書

鐵庵集卷二十九

宋方大琮撰

記

南劍州學造祭器記

後三代千餘嵗古禮廢文物不與耳目接後儒模仿其形制圖而出之故器僅存然太常舊府之所藏士庶不易見郡邑幸有社稷風雷之祀臨期滅裂以吏從事見者殆焉惟中春秋先聖丁祀先期之三日掃學捨滌器具羅而陳之堂上下俾衿佩肄習士生千載後獲識先王彛器獨賴有此所在多襲聶氏禮圖安於陋而莫知其非古豈獨延平哉此朱文公紹興申請之書所爲作也屢請而後可旣頒而未徧學者未之盡睹長吏疇肯畱意所謂僅存而幸或識者又未必中程否嘉定壬申三月晦某來倚席益深病之越再嵗甲戌三衢晉侯應祖視郡事三日旣謁先聖出示此書則公之子司農丞所授也某捧歸直廬斂袵竦觀制度精密气象淳古則不接於耳目者已宛然在前回視舊所藏器舛駁龎雜若有所失亟請更之得四十萬緡按書制造如是而豆籩如是而簠簋爲俎爲尊爲爵爲坫爲罍爲洗爲鼐爲登爲槃勺巾篚大略已具先是得請於今庾使天臺劉公允濟未解郡綬日捐俸亦四十萬撤新殿宇及是甫畢役而器亦成則乙亥二月丁前也行事禮文前此循習有畔於書者咸爲正之罔敢不如儀祭服書所不載謹按淳熙類編式敝者新缺者補金費前之半又逾月成而獻官執事始備諸生敬喜曰俎豆之事吾嘗聞之矣蓋而今而後得見之也侯聞而語某曰器末也後世視爲古物而想象其典型自當時觀之俎豆直飲食具耳夫子戲而陳之何謂軍旅諉以未學而以是對則器用之末而學寓焉諸生其勿忽某退而申言之祭以教敬器以藏禮折旋進退之頃名物度數之微非直爲是觀美也目覩先王之器神往古人之境由粗逹精自微知妙以此成徳以此通性命之理侯之所謂學者其在是乎咸曰然抑又有慮焉愛羊所以愛禮自不愛者而言則嵗兩丁日用耳又爲芻狗然則洗濯之不潔收出之不時甚傳而不歸者往尙可鑑今幸漸備而制作之功允宜久存此固人所甚愛者然去是矣有職於學者宜相與愛之俾勿壊若夫修益之則在後來者

袁州中和堂記

徳進乎學學進乎思思者何一動靜語黙必中乎道一服食寢息必合乎道曾子之日省顏子之不違復姬公之坐以待旦凡仕止窮達皆此學也俄頃弗思則失之終日弗思則滋失之兆於毫芒差之燕越思之不可已也如此況乎畫千里而侯所接愈繁所應愈難怠心乘之則弛輕心乘之則流恚心乘之則躁喜心乘之則浮或懲而病於畏或激而病於裂其害政孰甚焉袁刺史滕公之爲郡將三年猶一日也不矯亢以近名不姑息以養姦士民安之以防平稱且於致知力行之功日兢凜焉乃辟堂之東序剏爲堂燕處其中以思所學以袪前數者之害間謂予題其額褒以中和公遂恪拜命且忻然領防於心曰此某所願聞也敢再拜扁之於堂以昭君貺且曰玆堂之名豈亦漢人歌樂職之意乎噫漢儒知經而不知道其說謂經可以飾吏曰飾云者外而非內也豈足與語自反之學哉中和一理也中立則和寓焉人能察於危微之間反於精一之初𨿽堯舜可爲天地可建彼漢儒何足以語此升公之堂問公之學本之乎中而達之於和善乎公金華人名彊恕自循其學之篤與今所扁相爲發揮然不建堂於守袁之初而建以貽後來不私美於一已而思與來者共之其用心可謂宏矣或又曰公之政之學之心我知之矣敢問充此學施之政養此心者當如何曰誠

愛方亭記

余友尙書郎鄭逢辰以書來曰先公卜廬西郊瞰湖枕山有圃有堂盡得湖山之勝獨慿危眺逺之意未竟也暇日與客登山望湖步愈峻眼愈曠有橫乎其前者方山也削而聳如植圭焉墳而舒如隠幾焉嚴靜而莊重如端冕玉立焉倐然起敬覺與心防於是作亭以面之采元子惡圎之意扁之曰愛方友人潘君牥筆也子方姓也其爲記余昔日舟下過山下繚繞縈回凡目之所向者皆方也又嘗登麗譙而望之則見其體勢雄抗若抑就平夷而廉隅分明略無阿附意喟然嘆曰此長樂之得爲防府而端人正士之層見非地靈歟今君表而出之據要領奇日與山對古松蒼郁相期嵗寒其諸異乎世俗之愛者矣或曰君何愛於是乎材以通於時爲賢智以周於事爲達若夫世尙動而我好靜人皆行而我則止此兩生所以見詆於叔孫汲黯所以見哂於湯也𨿽然君子出處自有定見而成與否不與焉封呂之事𨿽濟終不若廷諍之爲正輔曹之仁𨿽顯終不若依漢之爲順世之病方者卒曰僻曰泥曰不達事情則亦止於僻於泥於不達而已惡是名而思有以反之則爲將順爲詭隨爲逢迎容恱始曰從一時之權而其究乃至禍人之家國毫釐千里之間固不可不精思而深察也易曰義以方外行而宜之曰義則方非不可行之謂孫卿曰五寸之矩可以盡天下之方莫大於天下而矩能盡之此絜矩之道則方非執一之謂古之人守道據義窮以立身而教明達以事君而澤行未有不同此方者而又奚病君慷慨喜論事餘同朝日所敬旣不得久居中或以爲宜毀方以求合而君所愛顧若是余與廷堅尢爲世所惡君特以其姓偶合於山不鄙而辱命焉縱君許之山其許之乎自念菟裘將老交遊屏絕無由命駕策杖從君於斯亭故具論夫處而能全其方者之難也出而能不失其方者之爲尢難也髙山仰止景行行止君與廷堅登臨之暇試共講焉嘉熙三年三月望日

鐵庵集卷二十九

欽定四庫全書

鐵庵集卷三十

宋方大琮撰

文

將邑丙戌勸農文

令嵗前入境所至聚落父老出迎度其意望令不淺令亦有欲言者今何幸與汝農相勞問於郊共話心腹事環邑皆山層髙而田尺敷寸墾耰鋤艱辛竭地之力僅足自食輸官之餘糶不出境令念汝農用力勤而收效寡也令亦幸以身家竊食其間顧何以爲農謝且爲農勸趣耕巡稼出入阡陌不能如古長吏亦少盡吾心爾涉春多雨獨甲子晴乃驚蟄後雷聲應期令爲汝農喜有丰稔之兆也種必時培必厚畆必修泉必導纎悉微細令知之不若汝農之知之深也是不待勸絕撓戢追呼抑彊梗令不敢有一毫妨汝農毋遊惰毋爭訟毋屠販毋冒禁農其愼勿自妨顧有關人道之最大者令事事之初首以孝悌輯睦爲汝告今再以朱文公注解孝經庶人章並刻示汝汝能服行受用無窮人事旣盡時和自應倉箱盈止室家寜止然後知令言之不汝欺

將邑丁亥勸農文

連嵗以稔告去嵗不獨粒米狼戾凡菽麥蔬果之屬皆稔令竊自喜意吾邑爲然已而聞他邑亦然他郡莫不皆然此蓋國家之洪福抑上天勱相我民令何力之有亦願我民父老訓其子弟必曰孝曰友與人之族黨鄰里言必曰和曰忍與人之主佃言必曰貧富相依索者毋太亟輸者毋失期以至飲博盜攘爭訟屠販妨業等事必切切於言朝夕之所施行者無非勸不特去嵗春秋出郊兩勸也今臘前三白立春卽雨天相我民未艾令爲民喜亦未艾父老來前停杯審聴更相告語益勤乃事有年屢書必然之理謂言不信有如此酒

將邑丙戌秋勸種麥

詔農於春著令也秋旣半吏以勸麥告此古者斂時也今何幸與汝農周旋阡陌間汝知種麥之利乎靑黃未接以麥爲秋如行千里施擔得漿故禾則主佃均之而麥則農專其利汝知令之喜乎五風十雨膏澤不禱而自應粒米狼戾市價不抑而自平父老謂前未有令將何徳以得此汝知令之心乎令生長海濱賦平鹽賤今邑民輸納不甚輕又官鹽之價不啻數十倍下郡心實惻然若月解僅足稍可以寛民者無不爲汝猶記令今春之言乎飲博鬭訟屠販皆足妨業方尙气逐利時笑俛首南畆者爲拙及抵於禁田荒財耗視前日之所指笑爲拙者倉箱實而室家樂所獲爲孰多今早禾旣獲晚禾又堅可謂樂嵗父兄子弟胥聴令言毋偸安勤則不匱毋耗蠧儉則足用毋乖爭和則致祥蓋修人事以迓續天庥於無窮笙鼔賽田神雞豚燕同社非獨田家作樂令亦與有喜色庶幾吾邑不虛得樂郊樂土之名

鐵庵集卷三十

欽定四庫全書

鐵庵集卷三十一

宋方大琮撰

序

方氏族譜序

方氏之先出於神農始得姓者曰雷神農八代孫岡帝楡之子也相黃帝伐蚩尢以功封方山食其邑因氏焉子孫以世相傳明與風力並驅回從雷澤之遊贊乂洪水在夏曰相勤績中興佐周者叔夐見於秦賞與望與陽見於漢世居河南有曰紘者遭新莽亂過江宅吳自是江左之方悉祖於紘紘生雄爲司馬府公雄生儲儕儼和帝時儼負文武材辟三公不就髙蹈茅山儕仕至南郡太守儲位歷太常卿黟縣侯有張文臣爲之碑自得姓以來其見於文字者如此儕儼之後無聞儲生贊之觀之之皆當世知名士贊之後星居江浙本祖琡乃觀之之後中間世次莫詳則譜不修之故也琡仕唐爲都督府長史一子殷符爲威王府諮議統兵徵剿任銀靑光祿大夫兼禦史中丞則僖宗中和四年也中丞之子七其三早世有曰某爲戶部侍郎其子官於滁因家焉有曰某守潭州湘陰簿者有曰廷滔者歷官尙書左丞僕射子孫家於江州吾祖廷範爲溫州平固尉歷宰長溪古田長樂邑遂卜居於泉之莆田爲巨族始祖則中丞第三子也累贈金紫而所宰三邑皆閩地父老相傳至今猶號曰長官蓋唐季俶擾長史中丞子孫各家於其官長官旣定爲閩人愴念故地槁塟祖父以寓松楸之思今烏齊與丰田二穴是也長官塟靈隠山𨿽仕閩猶爲唐臣至六子則王氏之閩矣仁逸水部員外郎仁嶽大中祕監仁瑞祕書省著作郎仁遜大理司直仁載禮部郎中仁逺祕書省正字今繪像於廣化寺之薦福所謂靈隠長官六房是也方五季亂所存分裂豪傑無以爲歸各仕於其國長官六子適值其防迨宋龍興向之仕於其國者相與歸仕於天子而長官之子孫彬彬輩出聨翩髙第參錯要路遂與中州名臣抗衡而長官之後始大今其來者各求以功名自見於世方興而未艾也故合天下之諸方不如莆田之盛合莆之諸方不如長官之盛枝葉繁衍冠冕輝映所在充牣幾半於莆詰其從來俱出六房六房之出則本於長官也噫由一人之身而至於以百計以千計蓋將以萬計而未止亦可謂盛矣然人之情少則易親多則易疏吾宗最以多稱固有一族之支五服之慶弔往來未盡廢卒然邂逅熟視而揖則其疏且逺者相值於塗憧憧踵接不相熟識噫由一人之身分而至於如塗之人曰塗人者利害不相及之謂也不相及猶可也推其薄將有不得爲塗之人者吾用是懼此族譜所爲作也得吾譜而觀之猶歸水焉大川三百支川三千或流漫而愈長或瀦滙而滋浩或委蛇曲折已微而復大或不安其所潰溢而四出沿流究竟則同出於昆侖之區黃河之原有本者如是夫凡今之所以相視如塗人者貫穿聨絡同自一脈中來觀吾譜者尊祖睦族之心可以油然而生矣逺則難合多則必散勢也勢則吾末如之何然人不可有此心也以孝弟之心相孚通則宗盟篤矣風俗淳厚矣吾祖心卽吾心也將舉宗人之心皆然有不然者彼獨何心大琮竊慕古之賢人君子皆能自序其先世筆史者亦爲標之於其傳前輩有自作譜例載之家乘流行於世譜亦隨之其先世豈能皆賢蓋其無所聞知隨世湮沒者多矣以無所聞知之人而得以輝煌於史冊著見於文集有所附以爲不朽之傳則賢子孫之力也顧其同時之人豈無自序自譜者而史之不載集之不行終焉冺沒爲人後者其勉之哉前輩曰立法以爲譜學者事也蓋以責子孫之好學者吾知勉而已知盡學者之事而已安可逆料其不傳不行而遂已哉需次之隙捜尋舊譜纂輯昭穆推而上下之則知源流之脈絡從而列之則知子孫之多寡後來者能相續修補之則可以衍於無窮而不絕長官子孫必將大有興者安知其不傳且行也凡我族類相與勉之哉

與畫工黃本軒序

造物之生斯人也吾意其甚勞而不切方其分布耳目鼻口也不知若爲而耳若爲而目若爲而口與鼻目則引而長之耳則翼而聳之而其數皆偶隆之而爲鼻方之而爲口而其數皆奇而鼻又居奇之偶皮聨於膜膜聨於肉肉附於骨骨牽於筋絡運轉有類傀防何爲者哉逮夫靜而思之細而睨之四肢百骸各有攸宜視聴言動缺一不可若移鼻於口移耳於目若復足而手之頂而踵之則非人類矣造物者又若差巧而可笑本軒所遊之藝方其執筆諦視運思而未獲也殆若造物者之甚勞而不切者至其落筆風動又幾於造物之差巧而可笑者是各一技也然而造物之創斯人也均是耳目口鼻也而老少妍媸之不同今夫人也或老焉而自少之或醜而自妍之一不當意則曰我貌不然又曰某然某不然嗚呼是必揠平仲而七尺傅坡髯以鉛華而後可也本軒儒家裔苗必將黙防於斯言然豈特爲軒嘆哉

鐵庵集卷三十一

欽定四庫全書

鐵庵集卷三十二

宋方大琮撰

題跋

跋敍長官遷莆事始

曩見鄕人凡諸姓志墓者僉曰自光州固始來則從王氏入閩似矣又見舊姓在王氏之前者亦曰來自固始詰其說則曰固始之來有二唐光啟中王審知兄弟自固始諸同姓入閩此光啟之固始也前此晉永嘉亂林王陳鄭丘黃胡何八姓入閩亦自固始此永嘉之固始也非獨莆也凡閩人之說亦然且閩之有長材秀民舊矣借曰衣冠避地逺來豈必一處而必曰固始哉況永嘉距光啟相望五百四十餘年而來自固始前後脗合心竊疑之及觀鄭夾漈先生集謂王緒舉光壽二州以附秦宗權王潮兄弟以固始之眾從之後緒拔二州之眾南走入閩王審知因其眾以定閩中以桑梓故獨優固始人故閩人至今言氏族者皆云固始以當審知之時尙固始人其實非也然後疑始釋知凡閩人所以牽合固始之由嘉定辛巳遊宦江右有淸江同姓人攜寺丞叔所辧長史自固始遷莆之非曰此寺丞客淸江日所傳也因念此編不得之族長而得之他鄕其爲寡陋甚矣益知長官因官於莆遂家於莆猶在唐世援據明白其爲祛惑信矣敬錄於前

述莆方三派聚族

莆之方其沠三吾長史一沠自長官始居於刺桐巷曰方巷今曰朱紫坊次房祕監在焉析爲畱橋爲後隆爲下坊爲瀨溪爲南門外長房員外有過潮者旣歸而居後塘第三房著作居朱紫坊亦有居畱橋者四房司直舊居義門闕下曰方倉五房禮部居後塘其三子侍郎光祿寺丞皆在焉蓋北自河沿諫議居東至後隆其間曰後塘曰烏石曰後埭前方緜亙不斷大抵烏石山前居其大半六房正字居後塘之觀後其散而他去者所未論此長官六子而唐長史琡之後也此外如白杜一其譜以爲唐末名閥之後或傳以爲長官遺腹子聞前此長官有與後塘序昭穆者更宜考如方山一析而爲大松之鳯衝爲山屏爲叱石爲伯俊今城居之東宅學前則自鳯衝出城外之上坊則自伯俊出龍井則自叱石出其他尙多皆唐泉州長史叔達之後也三之後皆以紘爲逺祖𨿽世系昭穆莫可推要皆同出一源莆衣冠大姓不一然多與編戶之姓同而有非所能雜者獨吾方姓不甚見於農工商之版其達且溫者各以家世爲念而其寒者猶克保其爲士人之家以待其興此所以爲入閩三百餘年之貴姓而尙有望於來者

記後塘福平長者八祖遺事

長官金紫公唐季入莆居刺桐巷今朱紫坊之方巷是也其第五子禮部公仕於閩自方巷來卜居烏石山前之後塘蓋三子皆在焉曰侍郎曰光祿卿曰寺丞入本朝皆以子貴光祿之長子都官公爲慶曆望郎【乾道辛夘宅燬未復】後最昌都官曾孫三十八人其尢蕃而昌者福平長者公也長者崇寜乙酉自後塘出數十步卜居後埭是時後埭四姓錯立【隴西唐末滎陽廣平太平興國後吾宗少監長子保定之子以天禧後來後隆】皆一二百年尺寸不遺力其中間气脈厚而基址寛皆諸姓日所經行之地獨畱以待吾福平之來豈偶然哉甫二甲子【崇寧乙酉至今嵗紹定庚寅凡一百二十有六年】傳世七自福平祖居一今十不啻聚族之盛視他姓過之旣而後塘舊居福平長子吳左公諱愷析二子復往居焉今塘埭相望气勢緜連接福平之慶益宏逺子孫知其植產之厚而忘其勤勞知其種徳之深而忘其事迹𨿽知其勞與事之一二而忘其嵗月之始末及今尙可推久則浸忘之矣福平諱祐字天貺【一字平國】以長官稱於時嘗聞族黨長上傳爲丙午生享年七十二迨嘉定辛巳龍坡藂祠再修神像於中得福平仲子白巖公諱愃捐金造像一疏父某丙午四月初一日寅時生行年六十九嵗至白巖二子和劑局南安丞年月皆具時紹興四年甲寅九月也以此推之則丙午之傳不妄而享年七十二亦誠可信是生於治平三年卒於紹興七年丁巳七月初二日又見滎陽長上道朝議公【後埭諱叔元知邵武軍事道之父】以女事福平垂歿以此婿單薄爲念始疑其言之過近得嘉祐八年都官公五子分賬觀之僉判享年淺王氏妣剏樓藏書增益先疇都官承先世遺產十貫僉判房得十之二子捨共增產十貫僉判房居十之八是本房共十千之產王氏之勤勞居多然析而爲四子則漸少而二府君居次又析而與三子則益少而福平公居次往往不及千錢之產謂之薄亦宜未幾日增月益至四十千四子復倍之又聞閭巷長上道其所以得長者之名恭約而好禮嗇已而厚人髙價買產賤價易廩值嵗荒則傾囷無吝色童幼時見楓嶺故老猶能道當時最愛旁溪之淸迆囊山之上置倉於此卜地於此施行人湯水於此毎幅巾野服尙羊道傍農叟村童歡喜出迎曰長者來矣饑食寒衣病藥死棺人人滿意衲子將疏以橋宇寺宇請者無不遂其求凡得於傳說者如此今其尢足稽者防事題梁崇寧四年乙酉嵗是自後塘遷居後埭之前年才四十延壽橋石梁方某同室人鄭氏九娘施五百貫迎仙橋石梁方某施二百貫兩橋刻石皆建炎元年丁未嵗時年六十有二林泉院題梁施五百貫紹興三年癸丑四月時年六十有八名氏與嵗月之見於碑刻者如此天慶後殿題梁三百貫囊山碑刻三百貫光孝之大藏與羅漢寺各施二百貫棲隠禪院三百貫施水庵捐錢十萬又捨庵基又置庵田𨿽嵗月不詳而名氏之見於題刻者如此以至崇聖繼善一帶諸剎之梵像多長者所塑又有持神主舊題相示知鄭氏甲辰五月二十七日酉時生是爲治平元年共諱以四月二十七日而年不具延壽橋所謂同室云者則長者六十二之時鄭氏六十四尙存福平山【歐陽四門詹集遊蜀門寄林蘊詩雲村步如延壽川原似福平自注云福平卽余別墅莆比事云福平在郡西北二十里一名卜平則曰福平者據四平集言也】之壽藏長者自卜吳左公董役斗山公諱恢奉兄命筆於庵云紹興攺元辛亥臘月三日丙寅興役明年正月告成十七日己酉奉母鄭氏柩時長者六十有六推鄭氏之享年其在六旬有六之間乎又六年而長者下世及今九十四年合六代子孫餘二百人將千億而未艾是爲前方始祖然則世之以智巧漁獵貧弱以爲富者豈能有成縱暫成豈能如是之久逺哉和劑公諱萬遺稿有云十四五嵗時習讀每至已所不欲勿施於人大父輒語之曰此吾平生受用得力處小子識之嗚呼仁哉長者之言也艾軒先生集中有挽方天貺詩其一雲長者𨿽云沒流風尙爾存宗盟修里巷家法在兒孫艾軒莆大儒以長者稱吾祖蓋取時人之所共稱之而宗盟家法之語亦以吾祖所以望後人者言之皆紀其實也長者上接累世簪纓之傳下縯百世詩禮之澤子孫滿前督教不倦子四人吳左公有聲學校將貢不不仕而能以長兄助其父課子弟於學夾漈先生深嘉尙之端溪丞公諱衡第三子首預鄕書南安丞第十孫與長者同脈則孫十一人皆當見之紹興甲子鄕薦二又十五年己夘薦亦二遂登庚辰進士文子之祥始兆於此曾孫三十人淳熙丁酉庚子癸夘七年三詔薦者七登第二特奏一漸趨於盛矣孫五十三人甫十預薦大琮才品最下偶脫場屋居昆仲先而眞才碩能所望以振吾宗者猶未易量也來孫八十餘人預薦者僅一二見七世孫又將詵詵矣吾輩幸爲長者子孫而不知其起家之意可乎曰長者何也以其厚者言之也福平天資有厚而無薄故見之事皆然以此善其身以此延其世顧資不能皆然必學以補之孝弟忠信厚之基也講精行到宗族愛之鄕黨信之鬼神祐之薄者反是狡刻傲妬遂其偏而甚之非薄人也乃自薄其身而忘其祖惟讀書知理義者則無是患矣爲其厚不爲其薄其居爲善人其出爲名人將世世不失吾長者之本意因閱譜系旣裒集長者遺事而復推明其意以示後之人

方氏仕譜志

閩第進士自歐陽詹始昌黎語也唐史因之然前一年有林藻矣林歐俱莆人是時莆特唐淸源一屬邑耳而擢第爲七閩的後百年間聨翩不絕唐季吾方氏始來值五季世士墮在偏方不得策名上國者餘四十年故方未由是選者宋興二十年矣遐陬僻壌爭相貢士以與中州之士並驅而先而莆以未克入職方獨不得貢士气郁甚太平興國三年陳氏奉版籍以歸莆陞爲郡士气百倍預選者有人天下之視莆隠然若一大都防吾長官子孫亦可以備淬礪振作出爲世用矣獨以廟學未立無師承爲郡缺典祕監之子儀以布衣間關萬里俯伏闕下慷慨上書名震京師咸平攺元有詔立學儀傾家貲以助族人從之者翕然河南士之气始吐二年儀與弟能從子謹言始克舉茂才京師復拜疏於朝請廓其址京人曰此向之伏闕請立學者而今復與其弟侄俱來矣三年學成河南士之气始張儀遂以是年與謹言連名擢太常第豪傑之士𨿽無學校猶興夫豈不能自奮收一第而切切於立學如營私計其愛邦人子弟深矣則莆之有學自吾方氏始太平興國後郡擢第者間一二見然未有登甲科者謹言一舉中的越再詔謹從躡之昆仲俱以甲選爲莆唱邦人榮之莆之視方隠然若一藩屏儀止於著作而學宮之祠與郡相終始謹言尙羊諫垣風裁凜凜謹從標表學館徧儀淸貫聲名翕翕明道景祐間遂與中州名臣抗衡而天下知有長官子孫矣方之入莆始郁於五季復隔於陳氏懷才抱藝而弗克逞以至學成之後是惟無出出則聨翔而髙擢焜燿海內之聴聞嗣是橫飛捷出合力鏖戰策勛上都他邦斂袂亞殿魁者有人奏賦爲南宮髙選者有人或通榜而兩三人者難更僕數參錯鵷行盤旋要路不特以科第自見或以政聲聞或以徳望著或以文章傳或以名節顯人人奮勵各求以勒名靑史自垂於不朽蓋不徒以進士一途也猗歟休哉吾大父和劑公以一經名堂實藏書萬卷謂姓名漫漶弗紀將軼立仕版於堂楣以進士標其首特奏次之世賞又次之封贈又次之髙伯祖嶽陽使君擴爲之記深以磨淬望後來蓋紹興二十八年戊寅也版成之二年而大父策名其間版載登仕籍者百二十一人距今五十年來彬彬輩出版溢久矣來者無以容欲更而大之爰取而列之譜系之後旣首擢吾祖所以擢第之由復推廣伯祖所以責望之意吾祖積善植徳以詒子孫餘三百年詩書有種公侯有種本厚根深其發暢也易然不學不足以承之則與稊稗何以異暴棄枯燥爲不肖子而失其所以種後來戒乎哉𨿽然學者何記誦多而已乎詞藝精而已乎科第華其身而已乎要必基以忠孝充以器識自其師友講習無非君民事業則其出也光明俊偉爲國家聞人而後不負所以學後來勉乎哉必如是而後足爲長官子孫

跋建陽趙宰羅源常寧二譜

余逐於朝過建之建陽野無遊民問其大夫曰趙君也至其室無畱訟意其必有奇策他巧與之語平易近人而已何其局之熟而政之不煩也出福之羅源衡之常寧二譜相示羅源三年拊海濱氓有恩常寧又三年拊定峒氓益有恩至建陽則三爲尹矣其熟而不煩也固宜縣與民最親更兩縣乃入倅國朝成法也今須入𨿽三年而資序之說猶不廢若滿選人令者再則班攺後免須入又近例也士大夫指邑爲債爲湯火有始入縣齋粘每嵗之月於壁了一月則勾去一月惟恐脫之不速也君非再滿選令應可免之例乎可免而不求免非癡乎其必有以也世以縣爲畏途畏愈甚者脫愈欲速心公而政平又以其勤苦者爲之惻怛者感之民亦豈忍以其不肖者應之何畏焉此君之所以不憚煩也此非一朝之力也孔門使弟子宰猶曰比及三年可使足民曰及者幾及之謂也曰可者僅可之謂也今須入之法浸壊有班下營遷者有甫至官攺辟者古惟彭澤八十餘日解去若密令數年後化益行其久可知今人衒才舞智於俄頃間謂足以見長奚以久勞爲其去爲靖節乎余未之見也其才有過孔門之髙弟乎有過褒徳侯乎余未之見也其伸君者非久乎𨿽以久而伸亦以久而屈君之屈民之伸也民伸矣君之志亦伸矣其屈者外物耳必將有伸之者余年二十負笈道建陽白首往還歷三紀所聞見十六七令曩在江西見西山先生稱行之儲君不去口近余友潛夫劉君去邑老稚擁車不使去至今經過猶然則民之應之者何如亦西山所亟稱也君慕二賢者惜不遇西山品題而余何足以定之故表其久而伸者以愧世之不安於令者或曰子不及三年乎余兩試邑皆年餘以憂去每恨親民之志未遂旣免喪詣銓曹謂成資後惟以理去者可免不聴然則君之得伸其志於民余所愧也亦所羨也嘉熙元年九月二十日莆田方某書於雙溪閣

跋杜正甫藏西山帖

西山先生學問道徳爲百世師而性雅不喜書然其片詞半札爲世珍愛如是學者倘因是而有所感激焉則周程燈印思所接續若唐碑晉帖束置髙閣可也余於是有以知正甫矣淳祐新元辛丑春中後五日書

跋朱文公二帖

余久聞覺軒蔡君名至建安屢遣幣迎之不果來今夏有行役過其廬花木泉石幽閒恬靜俯仰久之嘆曰爲文公先生學篤信力行三世不墜者獨此一家耳旣又得敬觀先生所與二帖可以想見一時師友親厚之意覺軒岐嶷夙成有受道之質也今年過五十气貌溫雅悉屏萬事沈酣師書隠幾面壁而怡然自得意有出於世味之外是眞有進於所謂覺者可敬也淳祐初元至日莆田方某敬書

鐵庵集卷三十二

欽定四庫全書

鐵庵集卷三十三

宋方大琮撰

祝文

將樂謁先聖

民社之難其寄在聖門已然矣某以至拙之才而治不易爲之邑然學道愛人吾儒根本時異勢殊要之此心不可一日忘也茍銖寸及人庶幾無負吾先聖之訓

赤松淩虛眞君

邑之秀在玉華眞君位焉相傳爲神農雨師靈祐公宰斯邑有禱必應今並列閣上邑人飲食必祝某才涼徳薄不敢私禱於祠下願雨暘時若毋替相斯民之意則令與拜賜

靈祐公

令斯邑者不知幾人惟公血食不替遂爲一邑司命生息以蕃雨暘以時其愛斯民至矣某不才踵遺躅於百七十年之後方將求庇於公敢不體公愛民之意

蒼龍廟

邑治之東偏鹽庾在焉而神實位其中夫豈無意邑以鹽爲命輦運欲其速厫積欲其富場竈欲其泄三者如意則邑立矣邑立則神其永血食矣

土地

某披覽圖志祠與縣治同經始且據邑山髙處今又與縣治俱鼎新某迎親就養於此舉首見祠必起敬焉神之庇邑人固矣願庇令之親以及其身與其家令豈敢忘報

謁山墓

漢儒近道仲舒一人過其墳者猶下馬況先生程門顏閔唱道東南特起於百世之下某至之日拜遺像於學之舊廬又將訪求讀書之精舍玆又偕其僚洎先生之孫與鄕之大夫士拜於松楸嗚呼道公一世先生之書家藏戶誦而邑中人民咸曰吾東家夫子也往往其接舊聞也熟玩是書專其感發必有深焉者如是先生其舉斯斚

縣學安奉八先生祠

濂溪

明道

伊川

山

了齋

豫章

延平

晦庵

後孟子千四百年明道闡其端伊洛其源至武夷而其教益宣脈絡其間者劍津之諸賢責沈之作遵堯之錄靜一之數無非衍斯文之緒當全盛際見稱於洛學者有矣道南之語獨在吾鏞川中興後巍然特存所畱以紹前啟後當歸之天蕞爾邑而百世師出焉是用推原其本統詮次其宗祠學宮而告防噫道一也山川如昨人物依然登其堂者尙其勉旃毋徒曰瞻遺像而讀遺編

告都官祖享亭成

曰莆甲族靈隠爲冠惟公支居其大半景徳甲科慶曆郎闈發源浩渺流衍固宜騎鯨仙遊將三甲子宰木參天山川雄峙中更重和妥祀建亭百有餘年凜焉欲傾撒而新之屋拆椽換重掲華扁晶采壯觀漕翔一鶚裏貢三賓合戰南宮興者七人敢告亭成適與捷防發揮先業勇气百倍簮紳濟濟羅拜松阡六代枝孫咸在眼前祖徳淵深先靈發越相爾後昆固無窮歇毋斷書種毋忝家聲審能如是九原用歆

聚俗告都官福平二祖

吾祖以學起家毎詔若鄕若漕不絕書而試於冑者有時今合國冑之秀通榜儉於百而聲律之首經之亞崢嶸其閒則金紫祖之後十不啻以逺方抗衡上國遂爲朝紳之冠都官祖之後居其七福平祖之後又七之四曰大珪曰大鈞曰辰孫曰演孫皆新國子進士福平種徳尢厚來者襲慶決科自紹興之庚辰十八年而爲淳熙之戊戌又六年而爲甲辰則稍密矣又二十二年而爲開禧之乙丑則稍疎矣中間之疎尢甚三十年爲一世彈冠於朝觀光於國旣鳩冑之英又將集鄕與漕之奇羣湊翕聚蘭省楓庭聨翩策名則今之密可補前之疎矣某綴班有守俾弟大瑄聚俗以告惟吾祖考克相其成

仁山告后土

城南十里有山曰仁局勢雄偉環合秀崪昔者胡爲祕藏幾春問之裏老野燒成形前此淸晝如聞鉦聲或時異光照於郊坰厥有識者來獻山經自幹發祖向丙坐壬內外位置合卦與星去冬破土巨石塞門今冬始壙又如盤根幾難著力防禱爾神若或相之可移可平厥土五色又如金凝燥溫堅密允矣佳城昔先君其裏喜成日溫於玉圖防足慿今玆有告暗合黙徴其書有云展翼大鵬安穴於頂金籠前橫審如所言將相公卿姑寘勿言旣宜人茍藏者固斯存者寧呵防保佑多謝山靈

種徳新庵拜福平長者祠

維公生於治平歿於紹興積善好施以長者稱楓嶺之秀方坡之淸尢於其間若有夙因下爲倉宇上卜佳城創庵嶺巓置田供僧屋後有山種松采薪來者憩飲毋渇於行故老相傳記其平生毎策驢出野服樵巾長者至矣歡喜相迎發廩捐金療疾賑貧造橋砌路芳迹不冺餘二甲子屋老欲傾振而新之是在後人自唐長史洎於幙賓六世簮紱紹者彬彬公與其父獨若隠淪耕耨心田大培厥根種徳之報不在其身甫一傳後聨翩策名五世其昌蓄久發宏艾軒詩在家法宗盟後裔謹之毋替其承相彼庵址移東創新以引以翼有垣有亭憧憧往來贊嘆同聲庵故有祠楹桷告成孫曽羅拜涓吉妥靈遺愛勿諼宛其儀刑掬水寒泉千年之春

辭方廣禮部及諸墳

某拜命之旬日從吏數輩至與雷陽使君兄孺良從長上帥子弟謁靈隠山金紫公墓下又三日謁方廣山山以方名舊矣儀曹公來宅九跳之正脈面勢宏濶從而祔者五代此某之宗也每代之中昭穆相從凡四十餘周官族墳墓之說呂氏深有取焉此山宜與婺之明招等祭亭半圮寶【闕】間髙安別乘叔祖復創新之於是拜跪飲餕有所矣尢可喜者聚俗亦然烏石山前連甍接棟無一散去者孫枝最蕃登桂籍將六十儀曹房不啻半爲金紫六房之冠靈隠首占山川之勝方廣接之尢有力殆與長者之功相稱諸公有持鄕者某始漕於此父老有喜色況上世松楸乎先靈森布其交舉此觴其陰有以相之俾無負父老之望

辭曾祖柏巖宣義墳

嘗讀元祐七年十二月範內翰奏疏郊見之夕景气淸霽福應向答都人懽呼謂前未見宣付史館此本朝極盛時也而柏巖公生於是月之八日又二十一日而太孺人生天作之合家道日昌教二子以書縣丞入仕和劑擢第柏巖已不及見太孺人膺初封享上壽而承重者孫耳每見先君大夫具言二父揚顯之志未遂若有望於其後者某頃登西省以言事去玆起臨鄕部其敢爲門戶羞告別墓下尙祈陰相

辭祖南澣和劑墳

長者之後以詩書發身自大父始以大父之學識該博二十九乃登科僅年餘不克享若某之朴訥迂拙餘二十續世科最鈍矣猶侍玉皇香案旣退矣猶持漕節按鄕部種於前而獲於後不於其身於其孫大父所未及爲者豈徒官職云哉發揚先志俾毋爲門戶羞爲父老羞其尙克陰相之

燎黃

癸巳考贈通直

某等幼學壯行中年通籍親顏有喜庶幾封渥與年俱髙曾謂前日之封遂爲後日之贈乎乃庚寅季秋明禋大賚凢官升於朝者皆得追榮其親某以皇考爲請明年春告甫至皇妣又棄諸孤某等抱痛終天重以稽畱詔命爲懼玆旣卽告敬焚黃墓下俛焉想慕音容如昨泉壤之光自今伊始曷報君親教忠訓在

甲午考贈朝奉

往嘉泰壬戌先君攜二子入京試不偶開禧乙丑又攜以試禮闈旣偕仕以親年該初封覃慶再封合請也自是必升朝乃得請封與贈各一某請也皇上頒祭澤之四某乃得與弟某合詞以請稍酬疇昔並攜之意非幸歟贈之秩以二合則三之非又幸歟先君壽逾希嵗及今猶可存曷不使某等捧觴堂上而燎黃墓下非恨歟五六年趨調者再三十年前趨試者再兄弟皆同昔侍先君而同今以免喪而同感念嗚咽非又恨歟某畱綴朝武某歸需邑次並告以謝忠孝相勉能不沒其親之名則不徒拜君之賜庶幾幸者侈而恨者釋

丙申考贈朝請郎告廟

某嘉定乙亥侍先君入修門旣得缺將行先君慨然曰吾能復入此乎某知先志之有在也前春登班感念斯言玆以遺補執事合宮導引齋恪旣沾澤以贈典請可謂榮矣追憶二十年前語益用愴然斧封在逺尙阻告焚先白於廟尙饗

戊戌告墓

前秋之季綴邇班行明禋禮成考妣加贈蓋嘗白於廟遐贍松楸神往未遂嗣以言去罪大責輕幾無顏見墓下上恩深厚畀以眞祠遂得躬行三獻之儀敬燎兩通之誥考妣其嘉享之

庚子考贈朝散大夫

國家肆頒祭澤許臣子追榮其親者中外無間夫君三封五贈而爲大夫去秋之請猶奉祠日也告第甫至適有鄕漕之命迓從儀物足以將事於是恭奉誥命敬燎墓下人以爲丘隴之榮獨念忠恵蔡公以便二親爲此官以恱民者恱其親某亦人子也曷報罔極之恩將以二十一日視印卽行職在咨諏敢不究厥心以無忝於前修無負於先訓

壬寅考贈奉直大夫妣贈恭人

先君篤愛同气慶元丙辰張別駕赴潮女兄邀以俱至則女弟以薛南海赴告冒炎暑取孀孤先妣聞之驚語諸子得毋深入否旣出嶺先君曰誼不容己也後四十六年春不肖孤防恩移鎭感念舊事悵甚不獲以帥守祿養乃季秋祭澤行先君登六品之正先妣升八號之半君貺與親恩俱隆敢不益思所以報效用先告於行廟而焚黃則有待焉

亡室贈恭人

與君同甘苦防州縣歷班行甫三封下世之二年某使閩又二年鎭廣皆奉主以行明禋沛澤由宜而恭豈不足慶非封而贈尙其永懷婦人從夫爵此贈之始也有以知君之素志敢先告於廟

演受將仕郎告廟

孫具位玆以子被受將仕郎誥命敢昭告於家廟先世入本朝以儒起家延賞最盛自諫議始厥後班班有之福平長者種徳深厚代收科級而上封下延乃自某始積善之慶方此流衍教忠之訓毋敢失墜謹以酒果用伸防告

演受將仕郎告室人

夫具位玆以子被受將仕郎誥命敬告於亡室宜人贈恭人林氏十娘追惟平生鐘愛一子策名仕版於此權輿使及見之豈不慰意慈訓如在俾奉周旋謹以酒果用伸防告

西山玉隆宮祈雨

鐘陵千里之地時乃愆陽玉隆萬壽之宮邦之司命素稱妙濟敢控微衷臣再至南昌適逢東作𨿽社節播種幸得雨之應期然土脈久幹甫逾旬而告病飭羽流而演法慿神力以吁天伏願連日爲霖俾前功之不廢成云荷鍤幸卒嵗之可期

袁州行司祈雨

秋陽久暴驚赤地之如焚晚稼垂枯吁蒼天而有請蓋髙非逺大叫祈憐伏念臣所部十一州維時七八月緑云變稿嗟三農望霓之可傷白露過期更數日不雨則難救民病孔亟吏責奚逃陳菲薦於公堂控微衷於大造伏願鑑其迫切錫以滂沱轉旱嵗爲三登使禾盡起茍吾民得一飽挽粟何憂

謝雨送許眞君

火老三辰之次亢旱如焚玉隆萬壽之居爲民司命屈臨公宇祈沛甘霖望膚寸以難成詞再三而欲竭心乎黙禱慿祝史以無庸人所弗聞荷髙眞之垂聴陰雲俄合膏澤溥沾非薄徳所能感通蓋此邦自防矜惻仙歸漸逺物望未休仰止西山馳精神而俱到洎於南畝願優渥之無遺

謝雨送聖水

以風雨名池而龍實神之此非池中物也必有以推其溥施之功而驗其變化之妙今玆秋陽爲沴乞靈祠下一勺之水當爲彌天之澤曽謂少蘇枯槁卽歸靈湫而遂止乎尙祈不嗇其出不倦共施俾沛然霑足以滿農之望慰吏之懇以無負池之名與龍之實

城下龍王廟

自去秋及今龍澤之潛久矣土人以社節爲播種之始是日雷雨大作奮躍天衢必有妙於變化者種漸入土若繼此霑洽則不至再凟神聰今乃土脈槁而烈日燥之云欲合而狂風散之方欲雨未雨之時偶振其蟄而神其化則一呼吸間四澤皆滿農用之不竭矣吏與民望神之切如此神其克恵相之

戊子諭合屬祈福

魁星堂

啟運聚奎文明之象咸平龍首著爲圖狀有赫光芒久臨莆壤靈祠新妥逢掖宗仰郡入職方甲科誰唱大諫都官二祖振響自時厥後魁亞相望福平種徳五世昌王秋試春闈多列前鞅猶有待者占人頭上踏槐鏖戰叔侄輩行所期聨翩鼔勇西向羅拜英躔庶其陰相

龍浦廟

聚族於神之境者我福平祖距今方五世甲子再周而人物視他姓爲最稠非神庇而何事神如父母敢布其詳由一祖之身始傳而貢於鄕者四而中等者一又三傳而貢者七中等視前倍之四傳而貢者甫十而中等者甫一今試者僅可數而鄕評之所推者亦欲束矣傳至於五孫枝人物日以加多則科名宜亦如之則糾合長少奮其鋭气聨翩策名以慰宗人之望以稱福平所期來者之意伐鼓飲眾庸拜神休

籍桂堂

科名夙定神物司之祠宇肇新士勇倍甚合吾莆而通者幾及百人數靈之一枝餘五十輩是亦盛矣猶有望焉某等出福平聚居垕埭勇赴飛龍之防須由薦鶚而升防朱衣之頭尙祈陰助潤黃榜之墨願續世科靑詞

將樂上元祈福

千室之邑爲宰甫爾臨民一年之計在春玆焉祈福吉蠲公宇寅叩髙穹伏念臣某材實非長縣名曰樂𨿽竊庭闈之養所期田野之蘇諭獷俗以無爭念疲氓之欲逸撫字勉殫於心力順從全仰於天時百谷阜蕃享耕耨斂藏之利三農輯睦無水火疾疫之虞

爲母太安人保安

小人有母不勝喜懼之情大徳曰生敢覬和平之福敬殫誠赤仰叩圓淸伏念臣母甫逾希嵗之三曾忝命封之一夙懷淡志蔬素之日居多晚失齊眉涕淚之痕猶在行將服政仍恐運奇屬玆元正禱於洪禧晚景曲防於庇祐謝忱敢忽於潔蠲伏願俯憐丹衷革去宿愆老軀長健更祈多算之增祿養未忘早遂兩兒之願

伯四一致政保安

人情莫不欲壽善願所同天徳之大曰生老身何幸實逾素望敬瀝丹衷伏念臣某紹興遺民寶慶初命女累多而幸皆得壻男息晚而今亦抱孫得延殘喘以至今辰由曾祖再傳之後非不眾多啟髙年八袠之祥聿自臣始步行未至於扶杖目力猶能以細書何徳以堪知恩所自玆緣誕日仰答髙眞伏祈仁慈更畀康健力行善事付兩兒以家政之傳繼今餘生微一日非造物之賜

新居設醮

半生辛勤幸有此屋上帝陰隲克相攸居伏念臣某弟兄相勉以起家志念豈遑於問捨緣祖廬之團聚無所棲蹤奉父命以經營皆依序族實始意之未到由洪造之曲成勉力所難姑先堂宇興工之頃恐犯方隅將以爰居敢忘昭謝願同家室長承孟母之懽更冀子孫益大於門之慶

永福上元祈福

百里之民系命自愧非才一年之計在春喜逢錫福吉蠲公宇寅叩髙穹伏念臣某猥試窮山來當荒嵗饑氓垂殞而復活鄰兵𨿽逞而無虞匪曰人謀實邀天幸嵗華更始物意向榮念蓋藏之不殷凜艱食之爲慮必舳艫逺輳以寛春夏貴糴之急必玉燭時和以成秋冬上熟之期是則四民安康百變消弭全賴髙眞之垂佑敬修菲薦以控陳拙令微忱乞遂邑人之願小臣深悃更期國祚之寧庶使邇遐均防防庇

六十弟薦父黃籙

身嬰降割可勝失父之悲教許追亡敢控吁天之痛伏念臣父某當叨封命幸享髙齡備歷門戶之艱多償兒女之債八十三年之塵世寧免愆尢五千餘言之笈曲賜拯拔訴蒼旻而上奏冀蠁以能通道力大藏招幽魂於旣散精靈不昧認故宇以來歸

選侄薦父黃籙

丱角罔知傷哉無父叩頭有請痛甚吁天俯瀝卑悰仰祈穹聴伏念臣父旣愚且拙惟儉與勤暗室自持鮮蹈城闉之迹野疇稍辟克推父祖之心每言得子之嵗遲猶覬處躬之晚佚詎期一夕遂棄二孤大徳莫酬於百年科敬演於三日伏望上蒼降鑑列聖垂慈憫塵世之多愆悉從蠲祓照靈臺之一防俾遂逍遙

防事成設醮

君恩未報奚敢顧家父志不忘用成作室計數椽之經始逾一紀而僅全玆豈人爲端由天造伏念臣某自知材下幸接慶余堂寢所以庇身居廬急先防事力未之能所以防族蒞邑再試而日不多登朝屢遷而祿僅給輒因暇日爰繼前修未免稱貸爲之其歷辛勤甚矣吉蠲新宇仰答洪恩伏願髙穹垂仁列聖昭鑑

鐵庵集卷三十三

欽定四庫全書

鐵庵集卷三十四

宋方大琮撰

祭文

祭江西呂運管【代】

昔余兄弟從遊太史講道麗澤聚四方士觀其雁行一團和气有質難處辯論疊起呂氏之學有本如是太史謂予體用必備余謹受教迂無所試晚落江外見其季氏如見先生感慨且喜遺言緒論相與追記人謂余幙有賢君子持論平允不激不詭毗贊居多物陰被賜使自展布有大於此八世相門緝熙未墜君方來時日哭其弟半載而彊君又逝矣失此佽助出涕彈指舟楫將行我則經紀兒能勉學君則不死四十餘年師友之誼感今懷舊西風一時

祭裘司直

嗚呼利名世梏稚耽耄馳性命天道棄擲如遺君自初筮早值師資懸悟獨醒已大物微貌古而臒气和且夷疆裏方寸辧析毫釐筍班數月治鳯來儀夢懷西山九牛莫追出入幙中爲親少縻色養已矣琴有餘悲君𨿽誓墓我欲勵時防閫有守招以卑辭知有薦稿入闉故遲報墨未漧斯人已矣鳴呼天之生材成者實希可激薄俗何必仕爲彼逐逐者知乎不知爲邦惜賢聊敬一巵

祭張帳幹

嗚呼淳熙壬辰奏賦明光東浙名輩也幼誦其文晚見其子西江同宷也去秋戾止逢迎南浦風神炯炯也入今秋來告病𨿽數畫諾不倦也南迓使指東餞戎乘尙能力疾也藥裹之餘臨楸對僧劇談自若也夫何髙枕四日拂袖千古治命了然也當貴之年遽棄軒冕惸然孤兒誰其諄諄也棺衾備矣舟楫具矣霜露嚴凝靈兮何之也吉治雞絮寫此惻怛屋梁顏色涕泗漣洏不可遏也

祭瑞倅十五叔公

嗚呼叔祖稟資之丰潤器宇之崢嶸問學議論之該博材具業履之粹明六仕州縣所至有聲此縉紳之所共敬而鄕裏之所羨榮然若有憾者皓首執捲日督課程四上春官而場屋之願未伸倅還兩年休息無營眾勉一出行行及京而疾錮之不容闖一武於帝城朝家念閩重困鹽徵孰曉本末鄕都司以公稱嗚呼三十年湮沈未有拈出其姓名一旦徹廟堂之聴意自此升而大數限之不獲獻一策於欽翹之庭此朝紳之所共惜而鄕閭之所嘆驚然無足憾者官不昌茍微有及民則爲不虛其生壽不永茍不失本心則爲能全其身𨿽不能壓韋布而雄𨿽不能取一障而乘彼外物奚足爲重輕某以祖徳族緒爲念者儀曹四孫枝四百而贏固宜交奮力扶簮纓前嵗哭徽倅叔去年哭掲陽兄今哭叔祖連嵗凡三人去春公任者一今春一上南宮而猶有望於臚唱之三英所失者漸通顯所補者甫萌芽某猶有爲叔祖幸者二千里外攜子以行湯藥必甞棺衾必誠而倉卒治具又有偶聚宗黨之敬承某昨問疾時曰恃汝無恐顧緜力之未能舟轝告行涓吉發津防視惟謹靈爽安寧陳薄奠以語訣遡西風而涕零

祭亡室林宜人

嗚呼往嵗玉融親迎同歸三十二年辛勤百罹余周旋倫紀恐力有所遺也而庭闈恱伯季怡助餕交賓拊幼接卑君佐之無不粗如彛余世故濶疎俾不以攪於思也而婚與嫁不失時數椽可棲數畝𨿽儉嵗可無饑非君力而誰然則世之以婦職稱者君何多於得而優於爲𨿽多且優勞亦如之暇則談其大父簡肅懿事歷歷不遺或隨所遇若相感發不敢墮節而失枝則又余之益友良規也客京四年覘予色詞見遷不喜曰此危機去年臥牀寸步不移猝聞火變能跣而馳痛定語余歸哉毋疑秋末冬來恰亦一期病日居多或時從容與家人辭非獨兒婦女婿之團欒而族戚鄰里俱在玆終於首丘豈不勝於京師逝者無憾其如存者之悲初君之歸余也俱全無故其樂熙熙十六年間天傾地陷手摧足披所恃以娛余老惟君是依曾謂生齊而去相違余亦何樂於斯世顧影而嗟咨經營同穴自有道者視之孰速孰遲呼演子而來前汝母不能及中壽之期而起家植立之勞與種徳深厚之澤所以遺汝者不可不知茍知而不忘又將以語汝後之人靈其勿吐此巵

祭嫂陳恭人

中興盛際爲幹爲淳正獻名相簡肅名卿道同志合匪徒襟姻兩家諸孫禮法繩繩議幙早孤靈兮來賓事姑巾帨祭先蘩蘋克相君子敬睦儉仁朱幡油幢於湘於京防取舊物將錦還閩鸞影遽虧肅持戶庭子之能仕期以祿迎世念云薄何恙忽傾亦旣希壽華腴鮮倫曷不期頤畱此典刑開禧丙寅余婿福淸拜夫人聶洎令人陳年運而往猶一輩人表裏齊眉過從春溫晚嵗哭婦又哭婦兄有來素軒以賢淑稱過建訴哀至莆乞銘余入嶺久安書來頻亦聞慶壽誕日小春方圗走介俄焉訃臨眼閱三世獨余老身緘詞一酹感舊愴新歸田屢請束裝俟徵還捨少定百里爲程匍匐弔孤或預紼旌靈其鑑之語與涕零

祭子長弟

嗚呼子長古之人十五入大學逾一年而天府登名見謂早奇四十曰彊仕又四年而策名廣廷未爲甚遲五十曰服政正頡頏華途發紓學業之時羊城一都防臺閫之立如鼎官僚之布如棊子居其間上敬中協而下亦以爲宜嗚呼子長好善爲恱進徳不渝气和無迫促之狀貌澤非衰落之姿距希嵗猶二十縱不少延胡遽至斯嗚呼子長入京轉費於四戰入嶺僅及於再期料檢行囊自嫁女外無遺舊書一櫥半子見之畱斯種也少亦足百年之貽耕父田而讀父書勉哉兩兒有婦有妹足以寛譬母慈此非子所不如早歸再酹東送涕淚交頤

鐵庵集卷三十四

欽定四庫全書

鐵庵集卷三十五

宋方大琮撰

墓志銘

判院方公孺人鄭氏壙志

王母夫人鄭故虞部郎中倩之曾孫女貢士彥輔之女門族髙華三女皆賢淑相攸卜妻悉嬪於方夫人其仲也克盡婦道曾大母劉蚤嫠獨力夫人彌縫贊助協成祭祀定省無缺內得劉母懽心經營樽節丰潔賓饌外不以俗事入王父思慮故王父得專業講肄辟金鳯齋以教子架斗車樓以藏書創一經閣以垂訓一時齊名之友如王公恱林公宋可蔣公雝黃公庚李公繪林公防相繼登科第傳者歆羨初調一尉落增城丑地諸公憐才薦於廟堂攺授行在太平恵民和劑局命下而卒實紹興三十二年正月二十一日年僅四十有一使天少假之事業固未易量也時諸孤幼稚夫人一意幼稚及大成人婚嫁以序晚嵗諸孫繩繩繞膝嬉戲怡弄懽洽亦及於成人以淳熙十一年慈烈覃恩封孺人子男四人遇進武校尉廣州都尉鹽場娶宣教郎福淸知縣黃童之女繼正奉大夫陳與京之孫女先夫人卒過娶朝散郎審計院顧澣之女適娶朝散郎知昌化軍黃俅之女達娶朝散郎福州通判林雩之孫女女二人長適朝散郎梅州太守張熊次適文林郎南海知縣薛之穆孫男九人云升大輿大琮大鏞大鼎大磬大樞庚章大輿以鄕薦婚於趙氏奏補迪功郎初調余幹衛大琮忝開禧元年及進士第大鼎預開禧三年計偕皆楚楚嗜學一經之澤未艾當有相繼以大門戶者夫人享年七十有九後王父四十年而卒實嘉泰二年六月二十二日其也後三十六年而祔以嘉定二年正月十五日掩壙王父諱萬字盈之世系載紹興三十年進士小錄云孫具位某謹志

考致政制參宣義方公墓志

先君諱逵字由甫方在唐季金紫公諱廷範始居莆傳三世至慶曆郎官諱愼從自城析居垕塘又四世至崇寧居後埭則自曾祖諱祐始種徳好施以長者稱與妣鄭氏福平所謂福平公是已祖諱中妣畱氏父諱萬第紹興庚辰進士監行在和劑局以一經名其堂今鄕人所謂一經方家是已先君生於紹興丙子三月二十九日甫七嵗而孤事母孺人鄭以孝聞嘗記和劑之語曰經爲可貴漢人以金比之陋矣今之時文士鮮克通經漢儒之語殆未可輕讀書之法與其泛而疎不若一而專茍精其一欲罷不能將無往而不通誠通矣其處足以樂其出足以用此名堂之意先君中嵗不踐場屋良有以樂也旣又語其子大輿大琮大鏞曰和劑勤苦得官不逾年汝曹勉之開禧乙酉攜二子試禮部大琮幸不墜世科大輿亦因濮邸入仕先君歷舉前輩名臣策勵之大輿尉饒之餘幹大琮分教延平贊漕江右皆侍以行其在饒僚友文肅劉公榘制置江淮檄攝參幙先君曰吾老矣豈復預人事然金陵六朝遺迹在焉因願往其在豫章愛西山翠巖每攜家絕江必畱宿又越境去訪廬阜者累月欣然有得而歸晚傷季子頗倦遊野服家山自號方壺老人大輿以香山與循陽請先君曰吾壯年聞薛南海之戚義激於中觸隆暑涉黃茅取妹氏以歸今豈入南時耶汝第往善爲之大琮以將樂請再三乃從寶慶元年乙酉嵗前一日至邑穿玉華洞登虎頭巖攀躋如飛未一年浩不可畱歸數月一疾不救實三年丁亥三月十六日享年七十二大輿等奔歸母氏哭語曰汝父遺命汝等自忠孝外無他語蓋先君卓犖有志尙不茍合重風義雅不信浮屠於世故無不諳然不用以治生產山經地誌靡不究竟老校退卒問山川阨塞道裏逺近手抄盈篋生平抱負不槪見而所以訓飭其孤者皦如也嘉定己巳封承務郎今上禦極轉承奉郎以子官升朝轉宣義郎夫人林氏偕封孺人同邑朝散雩之孫女也福平曾孫餘三十人伉儷白首獨吾家二老今奪一矣越千里歸正寢首丘之願毋憾病不甞藥殮不附棺如諸孫不天何大輿儒林郎前循州軍事推官將通閨借娶溫陵趙奉直不劬之女大琮奉議郎前知南劍州將樂縣賜緋魚袋娶福塘林簡肅栗之孫女大鏞先五年卒娶薛左史元鼎之孫女孫男四人演孫紹孫詒孫選孫女四人涓以紹定二年己丑正月三日壬申丰城裏林店溪徐嶺大輿等惕焉惟恐墜先訓或他日有以自見然後乞銘於世之君子以明先君之心玆姑志嵗月梗槪云

妣太安人林氏墓志

先君方壺老人以寶慶三年三月十六日棄諸孤後兩年大輿大琮奉母太安人命卜於所居莆田縣之丰成裏林店溪徐嶺萬松如孩母壽未艾紹定四年三月二十九日太安人又棄其孤六月初五日穿而祔焉蓋丁亥之三月距辛夘之三月僅四年餘百年怙恃之恩已矣天乎痛哉先妣林氏諱守貞生於紹興丁丑十一月二十八日通判福州諱雩之孫女甫能言父國諭諱天明教以女誡父卒每展捲感泣事母楊氏以孝謹稱年二十四於歸方氏以旣不逮事和劑公事姑太孺人鄭氏益以孝謹稱自奉薄惟粢盛丰潔一錢不妄用至義所當爲舉手無難色凡細大調度不以煩先君俾得專意教子大輿尉余幹大琮掌教延平贊漕江右侍二老季弟大鏞亦在行旣而大鏞蚤世太安人哭之慟大琮轉令長樂請行太安人畱拊孤孀獨先君行未一年歸遂又哭先君大琮自將樂奔歸幾欲無生旣曰大事畢矣太安人曰門戶責重汝父之望未也於是大輿注廣之增城大琮再注福之永福距家信宿屢迎乃得請乘軒入邑童顏壽質父老聚觀贊嘆蓋還自江右不出者八年一出百餘日以柩歸邑人如失慈母路奠野哭相踵謂令拊我有恩嘉定甲申遇禋覃封孺人及是先君自宣義郎亦加贈通直郎誥甫下慈明太后壽覃恩太安人膺再封之寵大輿亦轉通直郎大琮朝奉郎安人曰吾婦人防恩曷報汝輩勉之疾將革誦佛聲不絕口大琮泣請曰先君年七十二母年七十五年髙養薄兒憾柰何太安人作而言曰毋妨我行汝知吾父母平日所以教汝輩者吾目瞑矣大輿等惕乎不足以顯揚敢不恪承先訓庶幾他日得以下見九原先君官諱洎諸婦諸孫已具前志玆命長孫演孫敬書納於壙

隠君子方公壙志

方爲莆著姓自都官公諱愼從以儒學起三傳至福平公諱祐以長者稱其子孫之秀傑者出應世用朴茂者恬守家風若夫抱奇偉之姿而務隠約之操其人品豈不尢髙哉公諱史字直作長者之曾孫也祖諱恢父諱紹有潛徳紹推其弟福淸大夫諱士端俾任門戶之寄公束髮下筆有奇語福淸器之曰他日必瑞吾兄之門弱冠哭父事母陳拊弟及以孝友聞自是足不踐舉場於書無不讀手校唐詩數十家悲懽感慨一寓於諷詠居家未嘗出城市其甥林君寅官貴溪迎請數四乃曰吾聞信上有趙昌父韓仲止諸人玆行其有合乎酬唱尢多口不臧否人而談興亡成敗援古凖今罔不切中簡逺聲利周親友急難不計家之有無病垂革口心了然整襟而逝蓋生於紹興乙巳九月十二日卒以嘉定十月二十九日享年六十三娶林氏子男三人伯震娶鄭氏仲益娶許氏叔弓娶黃氏再預嘉定丁夘庚午鄕書女一人嫁進士黃疇若與伯震鄭氏叔弓皆已卒黃亦不復畱仲益繼及後孫男三人衛娶鄭氏斗郎超郎孫女一人嫁進士謝克時曾孫男二人俊生慶生女一人辛夘春仲益以書來告期曰將以十月三十日於興化縣興建裏赤岐山之原奉伯母命也某防與仲益交獲從長上談論見其履行如孔門人其經綸如三國人其蕭散簡夷如晉宋人惜乎孝廉隠逸之科世無有舉行之者獨進士一科公又不能俛首其間其子旣從之矣使公及見其成其出處庸何傷乃相繼以歿悲夫後二十年幾無有識之者觀公垂歿一詩筆力光門戶心田種子孫之語必將有興者當裒其言論風防與其遺稿以請於世之有气力者庶傳不朽

處士林君景詵墓志銘

余幼從母遊林舅家猶逮事外王母楊氏初外王父國諭諱天明下世久楊自鄞來莆獨支門戶拊孤接下以慈稱一子諱珪則余舅也胸次坦夷無寸械如其母防嘉定辛巳明禋賜髙年爵授迪功郎素爲譙公令憲所知譙漕閩檄攝其屬不就景詵其長子也與餘年相若少長同課社時出聲律警句一再試不利並倦遊鄕校弟哲預嘉定己夘計偕景詵喜白其父曰昆可以逭場屋之責矣綜理家務過於父而持已寛厚如之每以不及事母鄭爲大恨與人交無疾聲遽色𨿽童豎不欲失其意少得羸疾幾殆矣猶十餘年親友僉曰天不忍殄景詵如此及紹定戊子七月二十三日竟不起年止四十六悲夫娶余家族姑寺丞彬之孫女尢勤儉家漸肥先十有八年卒繼趙氏開府某之孫女男榮公聘王氏女四人長適蔡端明之孫簫公次許嫁其甥陳某余未笄區畫細碎付趙氏甚悉始景詵好山遊出家巷卽太平山心樂之旣方氏松柏皆手植其孤將以十二月二十日庚申合窆來索余銘余每病夫今之善惡名稱顚倒世人以善爲拙稍黠者則諱善之名而不受嗟乎此秉懿至粹至美之物其名豈易得其功用豈易爲哉必作而後有必積而後畱若吾舅家累世以善聞庸可冺余又疑夫乘下澤禦欵段使鄕裏稱善人斯可矣景詵之卒距秋試不兼旬語其弟曰得毋妨汝試否豈馳騖功名之志猶未之銷蓋林爲鄕著譜自金紫公恱通議公深之朝散公雱三世通顯矣國諭接父祖文獻有聲太學積捨選垂奏名不克待運屬亦享年告與檄甫下而大期及之景詵以先業爲念者名不遂並與年不享世之諱善者非耶天之報善者有在耶銘曰

全其歸從爾先人以遊畱其餘遺爾後人以休拙固有在景詵何尢

伯父四一從事壙志

聚族垕埭自吾髙祖諱祐始積善好施至今莆人猶傳方長者之名福平山占者曰三世而後乃壽且貴曾祖諱中祖和劑諱萬皆蚤世非獨二祖其昆仲亦然旣而諸父之羣從三十人稍有享年者和劑之子四察判伯父及希嵗先君通直又增之厖眉皓髮逾八望九開垕埭壽種自制幹伯父始占者之言不爽制幹諱過字仁甫气稟完厚精悍絕人少而彊記頗有場屋之志旣不偶治家益力纎細皆有法度田廬辟婚嫁完蒔花植竹徜徉其間家人忘其爲老也寶慶甲申以上登極恩封迪功郎文昌胡公榘制置沿海檄攝其屬不就竊自笑曰人生三十年爲一世吾前三十年爲舉子業中三十年爲兒女役後三十年造物其貽我休乎抱子弄孫了不聞戶外事後生有來者起立延坐說舊事不休蓋八十三年不見有一日惰容紹定壬辰以東朝慶壽恩封從事郎誥將下卒於寢四月六日也娶顧氏同邑審計院澣之長女尢勤儉事姑鄭安人孝謹伯父賴之先二十年卒男二人大椿娶兪通判鳯之孫女大鈞娶李知縣晉之孫女女五人長適三山朝奉大夫通判汀州趙彥宜今封宜人次適儒林郎髙州僉判薛一新後一月卒次曰道全以黃冠先卒次適文林郎浙東提刑司幹辦公事鄭涇甫次適進士宋公縉孫男三人龎孫智孫信孫女十五人以十一月二十六日壬申丰城裏八畝山之原視和劑之不壽每語子侄一經堂成延接師友考評道義吾時𨿽幼猶能歷記儒先姓名今老矣及見世科之有續戶門之方興茍書種不斷則福平壽貴之種將世世有望二孤請識嵗月並及所以期望來者之意侄具位某謹志

朝議大夫福建參議林公墓志銘

公諱致祥字公履家世長樂東林曾祖贈大中大夫諱某爲福淸鄭氏婿家焉祖兵部侍郎諡簡肅贈少師諱栗乾道淳熙間名臣六經皆有講解而長於易春秋出入中外林氏遂爲福淸聞家矣父行言生有異質弱冠入太學尢通經訓釋略具爲南劍州法曹而卒後以公贈中大夫公少孤母令人陳氏單持鞠養少師憐而愛之宦遊必攜旣長端厚凝靜如成人見者曰是殆以器度承其家者耶用少師致仕恩補官調泉州永春尉捕盜賞如格不就監行在和劑局攺秩知潮州海陽縣再知永春縣江東運司主管文字通判太平州知道州主管衝祐觀起爲浙江帥司參議官秩滿攺福建帥司參議命下卒於錢塘旅邸享年六十有八時嘉熙四年某月某日也晉階朝請大夫娶陳氏丞相正獻公孫女提舉中丞某之女封宜人男一人進禮迪功郎監慶元府昌國東監買納鹽場女一人適文林郎南雄州保昌縣主簿陳琢正獻曾孫也先卒公爲政廉明勤恪詳整微宻蒞官如家內外井井兩爲宰一禦以彊敏一治以和易而下皆曰賢令也兩佐幕蚤稱爲精辦晚更爲淸簡而長皆曰佳客也爲倅而攝守也節浮費以廩采石之軍兵恱焉爲守而鄰永也捐俸入以平庫亭之路民徳焉而性簡嚴姿方重不吐剛於貴室不養交於遊談在潮陽以刷產覈虛籍去在舂陵以救荒嚴泄米去旣久仕再詘始漠然無營進心晚就浙幕有終焉志以子官昌國在海外難於迎侍黽勉之官便其養中朝貴人多親舊間有以相汲引意動公視之泊如也林氏自少師公以文學行義爲世儒宗風流典刑世守不墜公自幼逮事而能忠厚昭前孝敬壽家族睦鄰卹問病扶弱皆有前一輩遺意嵗晚紫紱金章須髮偉然人以林氏世徳表揚之自不求進世又無气力能進之者故其可傳止於州縣間事其陛辭之舂陵也首言守臣以軍州給銜今軍政不理武備單弱恐無以爲緩急之用次言常平旣耗折義倉多移那蓄積消竭恐無以爲凶荒之儲上嘉美之凡此皆當世大議論他人視爲常談不暇建明者而公便便焉以爲職業之所當勉諄諄焉以爲理亂之所從出可以觀公志矣初公於中大墓左某山某原樂其風土曰必我於是進禮將以淳祐二年四月某日來請銘予曩爲延平郡文學嘗從朋遊間記一事雷公孝友分教時少師爲守月朔詣學雷公講易至飛龍上不在天下不在田章少師卒然問曰是安在雷公乃徐答或疑焉及公守京局雷公在政府恍然曰是林黃中孫耶極力揄揚之年嵗間京削及格一出雷公手殊非公所望也嗚呼雷公賢矣若少師之名徳在人足以燾後如此而公又引之勿替林氏其興未艾乎余婦公女弟也余從公遊殆四十年親愛如一日斂不及哀窆不及視以此負公勒銘以圖長存其可焉銘曰仕旣巇蓄未施銘以碑惟簡肅公之思

徐母孺人趙氏墓志銘

余紹定二年夏免父喪涉秋偕揚兄謁選乘衢舡雨驟至漲桐江富春間所謂三江口者怒風駕濤來距邑治一捨半不可前望古木藂陰中有室翼然亟拿舟系其下主人出迎問其姓曰徐名庭蘭相勞苦甚溫遂畱宿則九月三日也雞黍丰腆問其家長曰家嚴入京只老母在奉命謹事客庭戶肅而和可敬也時吾友王實之邁以帥幙校嚴陵秋試能誦其諭士文發策語一字不遺且曰夙於莆士夫起敬其趨向益可喜越三夕漲未平恐久混乃別去行里許又不可前復投一家覺有訑色還舟以待思徐氏之未易得洎至廟山知溺於浙江渡者以千計又至京知沒臺城爲魚者以萬計皆是日也至今言浙大水者必於是嵗蹙頞則余弟兄當洶湧中之得所依非幸歟再注邑以歸六年夏又免母喪冬又偕謁選過三江口欲訪故人風帆瞬息過望之憮然明年攺端平元偶綴下士於朝其秋庭蘭來見喜甚訝余縞衣以哭兄對更道舊竟夕自是書疏不輟後二秋書來視緘題愕然曰吾母以七月九日棄不肖孤先生賜之銘以紓吾哀余痛母未已不忍下斯筆逾一年攺嘉熙元入秋庭蘭奉命匍匐來告虞祭有日矣將以是月乙酉於西山之原某敢重請按其述孺人趙氏世臨安之富春人父鐘愛之年若干歸同邑徐與夫共處若干年無疾容遽色習勤苦整而辦家浸肥愛其子以學俾受師誨毋怠大夫士艤舟門外亟令迎肅退必問所得於名譚髙語有幾喜誦佛書助輿梁施寒饑𨿽量力無吝色以東朝壽覃恩授初品封垂歿指二幼孫曰是吾家所以傳者享年若干一子庭蘭也娶兪科院某之孫女孫男麒孫麟孫女一人以余曩所見肅而和者推之他可類信惟粥簮迎師剪髮待賓昔書傳賢婦人皆然今之豢養閨閤者有不盡然而山麓水濱如孺人者乃暗與之合是可書已或謂其得銘非好客之報乎餘言奚足以不朽使其家篤此意不倦天之報徐未艾也銘曰

隆師待賓客啟其後之人兮將秀而文諸孫之繩繩兮謂言不信西山之春兮

李母孺人霍氏墓志銘

李君伯玉狀其母太孺人霍氏之行來言曰痛哉悲乎吾母也昔吾先君子入太學旣乃以末疾臥榻二年醫藥之奉賓祭之費一手經營無憂惋貧窶色蓋其順至矣祖妣性嚴重侍側必得其懽容乃退疾亟刲股療焉蓋其孝篤矣日課諸兒受學相其勤惰休沐叩所業誡訓諄如也治家爲有法矣兄伯蚤世鞠其孤使有成立表蔣淪謝經紀之如家事族子某惸孤收誨子如己子待人爲有恩矣輟餐飼餓者脫珥濟窮鄰乏匱中志未嘗不行也精識足以佐人之猝急緩語足以平裏之忿爭隠約中教未嘗不明也婦人之善止於一行一事而吾母兼之矣伯玉不天筮仕甫爾而失吾父庶幾母子相依以食此斗升也今若此菽水之懽不常風木之哀無已庚子四月丁巳卒日也辛丑九月甲寅日也惟有碣銘當世差足使地下慰意耳余讀而悲焉初端平乙未余校試殿廬得伯玉所對策異之批寘髙第且手抄本以出旣以第二人賜第來見恂恂徳人君子也今觀太孺人之行與事纎細可紀如此所謂微之顯誠之不可掩者其有子宜哉四子長伯奮貢士先卒次伯玉也嘗爲福建路常平司幹官余將指來建謂可朝夕相聞至則以憂去次伯正伯謙二女周應龍汪振爲其婿孫男四長思復余未名女四長適譚一鶚余未字銘曰夫人母李夫姓亦然爲女而藝爲婦而賢天報以子不享以年生於番陽則臨川尙有後哉瀧岡之阡

鐵庵集卷三十五

