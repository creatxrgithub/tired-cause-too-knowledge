

欽定四庫全書

集部六

白雲稿

別集類五

明

提要

臣等謹案白雲稿五卷明朱右撰右字伯賢臨海人自號鄒陽子元至正二十一年嘗詣闕獻河淸頌不遇而歸洪武三年召修元史六年修日曆除翰林院編修七年修洪武正韻尋遷晉府右長史卒於官明史文苑傳附載趙塤傳中所著白雲稿本十卷今世所傳僅存五卷雜文之後僅有琴操而無詩檢勘諸本並同無可校補朱彛尊靜志居詩話謂後五卷嘗得內閣本一過眼恨未鈔成足本則彛尊家所藏亦非完帙也右爲文不矯語秦漢惟以唐宋爲宗嘗選韓栁歐陽曾王三蘇爲八先生文集八家之目實權輿於此其格律淵源悉出於是故所作類多修潔自好不爲支蔓之詞亦不爲艱深之語𨿽謹守規程罕■﹝月吾﹞變化未免意言並盡而較諸野調蕪詞馳騁自喜終不知先民矩矱爲何物者有上下牀之別矣

乾隆四十六年三月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●白雲稿原序

古之人無時而不學而猶以爲不足自其覊貫之始教於校室移於鄊黨少長又去之四方博求賢人師之業成而入官又卽其官以爲學蓋學焉以終其身而蘄至於聖人之道今學者幾成而棄之儢儢然自以爲足惡可與言哉臨海朱伯賢好學而敏嘗從吾甥叔夏遊又從於林景和氏三年二氏之徒皆稱之今年過餘錢塘出其所著白雲稿請於余余謂曰凡民之欲足而止惟學不可以足而止夫食飲以除渇饑而足衣以適體而足宮室以禦寒暑風雨而足足則止矣學問異於是足則■﹝施﹐弓代方﹞不足則進足則損不足則益是故學常不足而明生焉欲常不足而惑生焉故古之人所爲無時而不學余觀伯賢生眞所謂嗜學若不足者吾無以易之然猶爲是瀆告焉者亦以爲惟伯賢然後可與言也至元五年五月一日永嘉李孝光序

白雲稿者朱君伯賢之所作也伯賢天臺人名右父母具在日望親捨白雲托於賦詠故因有所稱焉伯賢幸臨旣坐定出一編授余余盡讀之弔賈生瓌奇類賈生利澤碑震澤賦雄健有西漢風讀詩感興當不在魏晉下至若讀史論議𨿽當世宿學弗過也乃今得知君之學有所師皆合乎古之道凡古之道不得以行於今者亦足以傳於後今信然數稱譽於人曰吾欲以博學識字求若伯賢者蓋鮮況其徳操風裁又孰與伯賢齒竊爲有司惜之知者謂然不知者反相謂曰方今以明經取士爲儒者先字且不暇識何暇工古文辭爲朱君明經士也古之道其果能之乎余曰不然是非而等所知也昔者周制教民三物三年興其賢與能者漢因之舉孝亷舉茂才至唐乃有明經進士宏詞等選選寖多而儒道寖以湮沒然而自古聖人賢士教人爲爲已之學何嘗教人爲學以爲廩祿哉吾聞道窮則變物盛則衰譬猶漢之文章晉之字唐之詩此固其時也顧亦在乎人之去處何如耳余始居吳見伯賢鄭宗魯所宗魯善伯賢溫雅有持吾已存諸胸中矣是後伯賢復如建業從李季和遊畱歲餘周覧故都名山大江之勝其所與接盡薦紳先生余益以奇之此二人者吾友也鄭君死季和歸老其家吾亦將隠矣又及與伯賢友蓋亦有所自歟尙章協洽歲孟夏淸河張天英序

余嘗怪爲古文者多用險語以文義句讀異於時爲工非有合於古道者也古之人爲言辭少文致又時語不類故爲訓誥等文似難爲解大約使通上下之情而已非故爲其辭異於時也然其宣布號令君臣之等天倫之重性情之懿義理所在炳如日星含蓄萬變無所不偹後之人𨿽劇於文辭欲著論其說者不爾過故其傳久不衰而人宗師之下逮漢唐以至今日文之升降率與時等卽其簡策之存而傳者讀之豈故爲其辭而爲是異哉又嘗怪業進士者多自稱爲時文言古文字異學不知古文又何乖於今之人也唐因隋法有明經進士自是取士者必設是科其間達人志士用以自見者亦甚眾其爲經義詞賦果可盡傳於人人耶又其人間有爲史官秉筆爲典彛載國家事盛衰傳後世者其敍彛典明善惡果外於天人性命仁義道徳之說耶文古今誠不同不外是理理明辭達今與古不異也予爲是說甚久每欲從事二者之學離其異而大同之獨恨無才气不克自勵今年來獲與予友朱君伯賢共言之及得其所爲文若干捲讀盡數日其志傳序記等書詞義優洽敍事多理趣有兩漢風其五經義皆正大嚴宻不剿取前人之成說不爲時俗律拘且曰吾志是久矣通於古而達於今也子知我盍書爲文集序焉至正甲申夏臨川危素序

先輩稱文章盛衰關乎世運愚竊以爲未必然也彼見歐蘇王曾諸子以文疊興而適當宋祚之隆故因得以爲說至若唐貞觀開元之治豈下於慶曆元丰間哉然文習獘陋未聞有能掘起之者及韓桞軰出辭章始復於古而唐室之政日就衰亂何在其能關世運哉我朝政化之弘逺過前代延佑以降可謂極治者矣是以選舉法行得人爲盛然數十年中名公巨人往往由科目而進其能作爲文章以上尊孔孟而下襲揚馬者顧多在於窮賤之士吁是又不可詰矣傳曰豪傑之民𨿽無文王猶興豈文章之出尢無所待於人歟天臺朱君伯賢淸愼好學志專而才贍當羣士進取之日獨能致力於空言之文非六經之道不傳非史漢之書不取斤斤然惟古是法其所撰著誠可謂髙潔博茂有足喜者而不知朱君之志果何所爲而爲之是又爲可嘆矣然愚聞之君子修學以立已纘言以明道己立而道明豈復有待於外哉其視舎此而就彼者得之多寡亦旣較然著矣況朱君之才天之所厚其能終困之乎近讀其所謂白雲稿見數公之序論甚詳故獨推其可喜而可嘆者爲朱君言之庻或以慰其志云至正十四年歲在甲午二月旣望稾城俔中序

昔聞諸先子曰近世淛水之東以文章顯名於時者恆欻然而起殆其山川風气使然哉翮嘗服膺斯言頃識臨海朱君伯賢氏於武林得其所著詩文而讀之方讚其能不一二年復見其近作曰白雲稿者則楙長迅騫倐瞠乎其不可及竊以爲是不獨山川風气之使然將亦其精顓所繇致不然何其騰進之驟若此也蓋伯賢之先奕葉通貴而其祖父粹得儒先之傳伯賢自其蚤年思纘世業心沈潛於經史壯則行四方從先生長者遊旣卓焉有所見聞復歸而杜門力學夙夜以古人自期未嘗暫弛伯賢從事於外日久所交友皆天下鴻碩儒士大夫而凡見之制述必與其人論長較勝直相頡頏不肯出其下繇其學務師古且嘗經承作者講畫是以詞气光焰流麗可觀而其奔逸跌蕩合散起伏之態象物成形有莫能名狀其妙者故人稱伯賢之文章爲善於變化惟物之變化不常者莫如龍幽也而能顯小也而能大潛見飛躍也而能神至其全體妙用曾不可得而測識雲從龍者也其善變化亦然然則伯賢之所著號白雲稿不以其變化之出於自然而無待乎藻繪以爲餙誠有類夫白雲之在天者乎今夫白雲之英英自然成文孰不瞻望而玩悅之以伯賢氏之文章欻然而顯名於時固宜矣而況乘山川風气之昌秀於淛水之東耶至正庚子歲三月旣望上元楊翮序

鄊友朱君伯賢少頴拔不羣尙志气好學讀書徵師問道能自樹以承其家業居臨海金鰲山之陽山多白雲常連接海气晨夕出沒君覧其蓬茀悠揚欎暢捲舒若奇峯流水變態萬狀端俔莫測又蜿蜒若龍蛇鸞鵠縹緲神化俛仰噓吸怡悅性情以成其文章也旣而上會稽過金陵浮洞庭彭蠡弔古今名山大川靈文勝迹而白雲之聚散又常在目睫別余去幾幾十載遭時多故遂遁棲於越古姚虞之區至正十九年予以師旅事過其地訪得之旣相見出示所著白雲稿累十數卷且曰吾於金鰲白雲不能一日忘也𨿽逺遊四方而親舎之望寧或嫌於狄公乎故當操觚命牘時白雲之幽思遐情固已勃於胸臆發於頴端矣因之以名編可與余聞其語斐然興懌然諭盡日讀之識其气體渾厚有西京裁制而辭章嚴宻典雅不務險怪艱深以求古不爲綺靡繢麗以徇時若此者宜其不利於有司而可馳騁於賈董班揚之疆場以垂美於後觀也危太史序得其旨矣予不能釋然忘情故又爲之引說焉是歲庚子冬十有一月望日同郡劉仁本序

劉勰論文有云論說辭序則易統其首詔策章奏則書發其源賦頌歌贊則詩立其本銘誄箴祝則禮總其端紀傳文檄則春秋爲其根嗚呼爲此說者固知文本乎經而濓猶謂其有未盡焉何也易之彖象文言有韻者卽詩之屬周頌敷陳而不協音者非近於書歟書之禹貢顧命卽序紀之宗禮之檀弓樂記非論說之極精者歟況春秋謹嚴諸經之體又無所不兼之歟錯綜而推則五經各備文之眾法非可以一事而指名也蓋蒼然在上者天也天不能言而聖人代之經乃聖人所定實猶天然日月星辰之昭布山川艸木之森列莫不系焉覆焉皆一气周流而融通之茍欲彊索而分配非愚則惑矣夫經之所包廣大如斯世之學文者其可不遵之以爲法乎吾友朱先生伯賢以純篤之資而畱意於辭章先秦兩漢以至近代諸文無不周覧用功之久灼見其是非之眞復取近正無疵者聚而爲書蠅頭細字動至數十大冊時出而諷詠之已而嘆曰學文不本諸經其猶玩培塿之卑而忽嵩華之髙乎乃復致力於經功益倍於前時越數歲胸中浩然若有所得操觚書之凡陰陽盈虛之運民物倫品之理萬彚屈伸之變皆隨事而著源源乎罔知其所窮且其爲體多而不冗簡而有度神气流動而精魄蒼勁誠可謂粲然藻火之章矣濓之有志爲文不下於伯賢古今諸文章大家亦多究心乃遊黃文獻公門公誨之曰學文以六經爲根本遷固二史爲波瀾二史姑遲遲盍先從事於經乎濓遂取而溫繹之不知有寒暑晝夜今已四十春秋矣用心之苦𨿽與伯賢同而伯賢之所造詣濓固不能窺見其髣髴也然而太上立徳其次卽立言立言甚非易也自孟子以來致力於是者非不多求其可與經並傳者舂陵周元公一人而已元公之言曰文所以載道也輪轅餙而人弗庸徒餙也況虛車乎是則文者非道不立非道不充非道不行由其心與道一道與天一故出言無非經也元公豈嘗拘拘學爲文哉濓與伯賢又當共朂之可也伯賢以白雲稿若干捲請予序濓故具論之使知伯賢之文蓋以經爲本而蹈襲近代以爲美者其尙有所發也哉伯賢名右天臺人著書甚多所謂書傳發揮春秋傳類編三史鉤玄秦漢文衡深衣考邾子世家元史補遺皆不在集中金華宋濓序

●欽定四庫全書

白雲稿卷一

﹝明﹞朱右撰

○騷賦

廣琴操十首【並序】

操者操也君子操守有常𨿽窮阨猶不失其操也其音節固古詩騷辭之體然詩以興騷以怨操以操作廣琴操廣云者題義因韓子之舊也

將歸操孔子之趙聞殺鳴犢作

河之深兮誰將厲之河之淺兮誰將掲之河洋洋兮不我濟之竭澤以漁兮蛟龍辟之覆巢殀胎兮鳯凰去之夫人有知兮予實類之九州島博大兮將予遂之

猗蘭操孔子傷不逢時作

習習谷風以陰以雨巖穴幽阻誰其晤語猗蘭之芳煜煜其光不我佩服昊天孔明子如好修維我之求子如不好於我何郵

龜山操孔子以季桓子受女樂諫不從望龜山而作

維龜有山造初鴻蒙自龜之東淮夷來從膏澤旣施艸木實多周公上天柰龜山何

越裳操周公作

天之聰兮瞶瞶其音天之明兮窅窅其深天之仁兮實臨下民文王在上兮於穆不已浩浩其天兮時暘時雨越裳來臣兮萬物斯覩

拘幽操文王羑里作

羑之陰兮罘罘羑之室兮幽幽嗟室之人兮爲死爲囚匪維伊愆兮實我之郵日月有明兮容光勿畱

岐山操周公爲太王作

自邰有家於夏之先克承勿怠瓜瓞綿綿開我邠宇衍我宗禋嗟狄之人敢乘以姦彼岨矣岐將遂於遷旣有我土勿戕我民

履霜操尹伯奇無罪爲後母譖而見逐自傷作

驅車驅車車行無遲兒在中野父寧不悲驅車驅車車行無違兒當有母孰使兒饑天生眾民罔不同仁風雨霜露實活我人民生有知以順天賦

雉朝飛操牧犢子七十無妻見雉雙飛感之而作

雉於飛山之陲孤雄啄羣雌隨雉於飛音下上陰陽和鳴聲暢胡我人朝出薪入無家䢐歲年

別鵠操商陵穆子娶妻五年無子父母欲其攺娶其妻聞之中夜悲嘯穆子感之而作

黃鵠雙飛朝隨莫歸山川悠邈不女乖離今當乖違且復徘徊女啄女飲毋使女悲

殘形操曾子夢見一貍不見其首作

貍維獸不見其首我夢之形吉凶曷究式協於占載觀其繇曰修爾躬自天之佑

古琴操十有二韓子去其二而取蔡中郎琴操事迹作十操予嘗讀而悲之見韓子有志周孔而惜夫時不值也特著其辭以自表見觀其托意命言實邁往代比讀朱君伯賢廣琴操其所見又出人意表非徒擬而作也將歸操曰九州島博大兮將予遂之聖人待天下之心也猗蘭操曰子如好修維我之求道在躬也子如不好於我何郵安於命也用行舎藏誠在人而不在已矣龜山操曰周公上天柰龜山何則國家之治否實存乎其人拘幽操曰日月有明容光弗畱輔相之蔽也岐山操曰旣有我土毋戕我民太王之志也履霜操曰民生有知以順天賦天下之爲父子者定矣殘形操曰曰修爾躬自天之佑君子惟自修而已爾吁玆非有以廣韓子之意與先民有言文章不關世教不作可也伯賢讀書力行垂三十載著述甚盛若廣琴操作於韓子之後立言尢難其宜與古人並傳哉自予嗜學好修每恨不得友天下善士況上論世而友之乎然予亦悲其志之不達也操成嘗過予歌之嗚嗚感慨不能禁而辭則止乎義命者也因志末簡俾來者有考焉汾陽郭公葵識

讀廣琴操

天臺劉仁本羽庭

朝陽有異士曾造重華庭一鼓南風曲萬物爲和平東姬及漢晉秦楚無餘聲彼或怨以怒又或淫而傾素弦不爲理千載懷幽貞美哉昌黎伯掇拾風雅英頎然作十操擬托周孔名辭情或微隠古意誰能徵抱琴適東海乃遇鄒陽生廣操一紬繹援琴爲我聽三嘆有遺音始足擴其情天地旣寥廓日月行淸明夜忽夢聖哲吾衰感精靈起謝抱琴士伐木何丁丁長揖出門去幽思秋冥冥

九規

九規者鄒陽生朱右之所述也生居貧學道篤志力行𨿽窶乏不以動於心每披閱圖籍卽研精覃思不得不饜日有腴味則接物寓言必於爾發之自謂樂之終身何自信之深也嘗擬離騷九篇以規已誨友教蓋未敢與知道者言抑祇以規警云爾其辭曰

惜逝日之無因兮悵發憤而抒情帝賦予其不薄兮曰降衷之至靈何人生之長勤兮不保神明之所居走一市而三丫兮甘蕪穢而弗治下喬木入幽谷兮紛雜揉乎燻蕕不自知其爲黃鵠兮乃與雞鶩而沈浮殷太甲之不悟兮宗社將就於顚危秦穆拂諌出師兮終噬臍以害追春秋儵儵逓序兮忽朝曦之向夕往者余弗及兮庻幾乎來者之可復願蘧瑗之寡過兮覺今是而昨非也顏氏子之克已兮惟日進乎善幾也軼埃風以邁流俗兮庶幾修吾之初服絕斧斤滋萌■﹝木獻﹞兮願依往聖之遺則

右惜逝

鼌秣車於昆侖之墟兮余將造乎南華歷沅湘登九疑兮竊怪夫楚平之不化精誠悃悃竭以忠兮何君父之不予聽江渾浩以無極兮山崚嶒而晦冥蒼松夭矯以冬楙兮上拔直而參天置梁柱而雧萊蒿兮謂廈屋之已安菉葹薋以盈要兮棄椒蘭而不服膏沭爲誰施兮恬羣醜之碌碌白日昭昭西南馳兮豈容光之不及繄予生其何惜兮危余行之岌岌小丈夫其何知兮竟悻悻而弗顧托巽言以怨慕兮兾君心之一悟也誠反予於皇度兮抑宗禩之永固也子胥忠以讒黜兮關逢正而葅醢比干直以忘身兮終然剖心而弗悔余豈不察以駭俗兮帝詔予其敢違也茍予行之一迷兮𨿽九死亦奚爲也終欝悒而不伸兮乃怊怳而逺逰保天地之淸眞兮與造化以爲儔弔曰夫子之生兮日月爲光不容其奚傷夫子之死兮江海爲東不化其曷從夫子之去兮幾年於玆頹波靡靡兮日以滋吾將起子兮以爲之師

右弔郢

倚棹歌兮丹丘隔塵凡於下土上寥廓兮無聞下嵺栗兮無語朱衣絳節兮金莖淸路漫漫兮夜气平羣動息兮神生六鑿天遊兮百體以寧埜閴寂兮無人山蕭條兮無獸載靈魄而遐舉兮魂熒熒以宿畱丹丘人兮告予無晝夜兮常自虛出兌入坎兮升明都嘉炎徳兮烹飪以時精气入兮麤穢除質銷鑠兮神胡居超天駟兮河之渚濯七香兮縣圃辛夷丹兮桂戶抱白玉兮拊天鼓洎帝鄊兮達君父充塞天地兮爰得我所

右倚棹

騎箕尾兮乘玄云援北鬥兮扣天門九重邃兮不可以達歷析木兮問津河西兮帝子河東兮天孫進退五緯兮扶兩輪搜玄抉微兮擘混淪導予共躡天地根靈衣兮被被皇剡剡兮陸離挾天風兮邁往髙駝翔兮安驅東方杓攜兮蒼龍開明堂兮與天通策右驂兮抵閣道祝融勾芒兮景從文昌兮致予敬令謁者兮爲予傳命紫宮卿輔兮迎予龍旗央央兮十二乘天威兮咫尺拜玉墀兮道予臆皇風揚兮達下國躋斯民兮惟皇之極

右騎箕

予嘗探至幽以自見兮莫惟此之著也藐至賾而無聞兮亦惟顯之故也予不知其理之玄逺兮問大微之所自也帝昭昭其弗祕兮遂告予以類也曰鬼神可見而不可名兮無微不入無幽不明兮予善體物究其精兮日監在玆用其誠兮直養爾神勿自欺兮焄蒿淒愴自不可以遺之兮亂曰春溶溶兮浩蕩秋蕭蕭兮寥廓陽煦兮花開風動兮木落百里兮震驚九臯兮鳴鶴無往兮不存又無幽兮不灼嗚呼神之格思兮不可以度

右探幽

襲祖徳之義方兮言至近而弗欺仰先哲之玄訓兮道彌髙而弗遺處仁裏之安宅兮敢顚沛於湏臾灊服膺於不忘兮乃較計其錙銖得行藏於用捨兮羗焉與乎已爲莘摯畊於大漠之野兮樂堯舜以自資五就湯五就桀兮匪玄聖其誰能起天乙湯而放太甲兮又何損益乎後來傳說之托辰星兮將胥靡以終老托幽夢之斯須兮又中興乎帝造山有木兮木有枝樂有瞽兮瞽有相天民寄兮君師微斯人兮奚所尙太公望之鼓刀兮遭周文而遂舉殷宗豈無賢箕兮忍囚奴而棄予顧用捨之在人兮於吾道兮何與生民兮無辜塗炭兮水火仁者兮疚心欲援之兮不可徒皇皇欲何之兮抑天命之有在退自修以立言兮乃垂範乎萬載誶曰君子出則咎夔兮入則簟瓢以自安縱小試而遽捨兮吾將擬乎顏淵

右擬淵

天之何爲建杓攜而行秋兮司令於淸商木揺揺兮變衰風裊裊兮飛揚試登山而臨水將歸問兮西皇魂一去兮欲神心忡忡兮倍思君倚秋棹而濯滄海懷三湘之故人感余心之縹緲兮與秋气而溶與念佳期兮莫由思無限兮凝竚鳥何萃於林中魚何逰兮水澨哀人生之須臾乃無知而逺逝龍蟄靈兮江潭水流寒兮歸海何逆旅之不聞乃委心而不攺日慘淡兮愁人雲橫秋兮迎予問王子於江臯弔帝妃於湘渚悲宋玉之髙唐抒衛情乎淇水燕翩翩兮髙辭蟬寂寞兮無語曷申旦而不寐與蟋蟀兮爲伍春不畱兮時不停暑旣䢐矣夏气平秋不歸兮可柰何馳波東逝兮何時盈獨不悟而自憐兮羈旅廓落無友生思故鄊之君父增悵怳以懷憂歸去來兮世路不可以久托些行當攬淸秋采藥於丹丘

右歸來

靑陽開辟萬物遂只根荄畢達濡雨露只發榮敷華盡純粹只神無離捨生邪惡只神兮歸來神無東東夷東頭海作市魚龍覆舟不可止只盛夏楙豫靡所傷只就實登成百靈饗只離宮赫奕神無行只神兮徠歸神無南南方朱鳥赤潑血腥風炎熾不可歇只西顥沆碭秋气愴只陰凝冰堅漸不可長只閉門息旅絕行幸只神無出捨遇象罔只神兮徠歸神無西西谷流沙水又弱豺虎咬人馬得卻只淩陰蓋藏天地萌只艸木盡脫仁心生只幽都寒龜多黨與只神兮歸來入室處只白日西馳旦將暮只神兮徠歸毋使謬迷失故路只東方大星將啟明只牛羊盡斃逺在旁只淸气漫漫帝與語只神兮無出遇斧斤只中夜中夜神毋行只神旣歸來守玉房只反吾泰初復其常只敬直無害五性光只虛明洞達徳乃臧只神兮歸來坐明堂只日飲沆瀣餐正陽只赫輝五采爛天章只聲律身度尺寸良只部伍卒徒大以剛只何適非路恬無方只本乎自然道乃昌只千秋萬歲天下王只

右小招

逑道統本庖犧滎馬示象天所基聖人以畫如指諸掌何熈熈迨有熊道乃公舟車利器民肇通衣裳棟宇律曆度數垂無窮放勲立民皥皥上期周運釐人道鴻水墊害鯀功弗就殛羽堡堯授姚舉眾賢禹咎在廷信任專萬民乃粒九韶來鳯三苗陖舜禪禹啟續似繼志傳業保孫子帝降王天下之勢日趨下桀不軌驅民去愚闇愚闇棄爾祖天乙相時應天順人有慚懼阿衡輔帝太甲敗度縱禮聽藐藐未逺亟反攺過處仁斯道廓聖賢作武丁興胥靡出相治化成一時會遇誥命以正聖學明世之災棄賢父姜夷逺辟西伯圉武王赫怒八百軍師會牧野世之塞往而復大易重明闌皇極姬旦繼之制禮作樂民懷徳述道統而已矣已而不墜在下士鳯鳥不至洛不出書麟乃死麟旣死假魯史春秋茟削視天子尊王黜覇命徳討罪亂賊弭刪書詩系十翼窮而在下道逾直儀範百王教化萬世流罔極顏氏夭軻不時立言軌物綱常持君子由之百姓日用而不知千載下六經明君子有作百姓寧眀徳愼罰國家大治四海平

右述統

弔賈生賦

賈生遇而復毀卒不見用有大志不得盡施於時竟憂懣哭泣以歿爲文弔之

恭承間气兮大賢天縱明王不作兮怠棄三統文章經國兮痛哭規諷獨倡寡和兮不能從眾材大無偶兮世莫爲用嗚呼夫子兮何獨使余之悲慟世混濁而不分兮螭龍蝘蜓禦濮便姢兮九韶博衍鸞鳯髙逝兮鷃雀堂壇羣愚滿庭兮賢良日逺大儒逆斥兮嗇夫佼善謂夔無能兮微蚿婉娩卞薛無知兮懷塊自衒於乎夫子兮竟罹此變嗚呼哀哉行或尼沮兮何爲亡故用而毀兮天馬振迅渥窪之渚兮鯤鵬搏揺瀚海風雨兮驪龍遺珠照耀天下兮神龜負文九疇攸敍兮嗟若夫子三代該輔兮摯旦上天世莫與伍兮於乎哀哉杞梓連抱兮執斧袖手良璞萬鎰兮玉人卻走騏驥逸羣兮轡禦徒後巨舟乘風兮楫者坐受命世大材兮履昌是就夏殷忽沒兮時非吾有吁嗟蹭蹬兮孰爲此醜有大志而不伸兮千載誰偶誶曰已矣世其莫吾知兮子獨欝悒其誰尢時之不吾遇兮志之不盡施用行舍藏兮嗟憂泣其欲奚爲獨不見夫黃鵠之髙舉兮遭矰繳而羅之麒麟之不羈兮鉏商獲以糜之謂仁者之必信兮世無伯夷賢正之必容兮孔孟以治傅說列星兮巖築胥靡寗越疾歌兮牛下單衣呂望之鼓刀兮非熊非羆將老死於渭磻兮殷民曷懷箕子之忠諌兮終於囚累洪範之不陳兮吾將曷歸嗚呼噫嚱物固各有遇兮遇固各有時吾道之在人兮俟天定而弗違出則棄咎兮入而莘野之夫楚萊之廬達固大行兮窮獨離居樂天知命兮顏氏庶幾吁嗟夫子兮曷獨爲爾之憂悲彼尋常之詭遇兮孰爲之範我馳驅也循狗茍而未遑兮夫何抑爾之逺思也生民之不幸兮堯舜遠而遂使夫子兮汨沒逢災匪皇天之憗遺兮實人事之弗基若夫人之有知兮吾將指三代以爲期

豫齋賦

上虞王先生萬石辟室白馬湖上扁曰豫齋日寄傲其中端介自守和易近人深有得處豫之道鄒陽生過而賦之其詞曰

繄予生之有涯兮恆和懌而豫如言誾誾其彌章兮行抑抑乎容儀構淸齋以啟處兮澹怡神而自得匪雕榱而藻棁兮匪翚飛而鳥革楹不踰於尋尺兮髙不加於簾登睇噲噲其虛明兮庶君子之攸寧時方春之熈煦兮萬類繽其並毓木欣欣以滋榮兮禽鳥喈喈於林麓風與日之妍媚兮上浩渺其無際妙中和之同流兮激予衷而夙契顏氏子之克已兮樂簞瓢而不攺曾點舞雩而詠歸兮志亦於焉而有在歲儵儵其逓序兮老冉冉而將至何人生之長勤兮終幽憂而煩瘁卬羲文之玄淵兮發蒙瞶而先覺垂豫象之昭昭兮玩卦辭以求索維六二之貞吉兮介如石而不昧初以鳴而窮凶兮三以盱而遲悔守志節之中正兮豈矜肆之敢持也逸則怠而行虧兮徒猶豫而狐疑也明得失於動靜兮將居易而俟命內兢兢而自省兮日愉怡乎性情或曵杖於南山之陲兮或息耕於西疇松栢蔚其葰楙兮秔稌芃芃而有秋等富貴於鴻毛兮視外物猶敝屣也聲色不蠱於吾中兮貨利毋累吾志也旣上交而不諂兮又下交而不瀆庶先幾之明決兮願依往哲之遺則誶曰鼌釣於湖兮維鬵有魚莫采於山兮維肴有蔬左圖與書兮右琴與壺悅親朋之攸敍聊卒歲而戲娛容與兮徜羊幸人世兮壽而康安吾分之有定隨所遇而行藏

震澤賦

按禹貢震澤底定在揚州之域說者謂太湖也國語太湖韋昭注卽五湖也書謂之震澤爾雅謂之具區周官職方揚州藪曰具區浸曰五湖又似與之不同吳越春秋又名笠澤吳地記云五湖者菱湖遊湖莫湖貢湖置湖漢貨殖傳吳有三江五湖之利太史公自序亦云登姑蘇望五湖愚意震澤以其震蕩不定而名具區以其旣定而艸木藪聚爲義而五湖者又太湖東岸五灣瀦水之別漵今已連屬已春秋時以爲笠澤漢傳吳志指爲五湖皆卽今之太湖是也於是推本作震澤賦以極庻類之繁衍明禹徳於不忘其辭曰

客有鄒陽生號逺逰公子俶儻玫瑰超奇拔偉依白雲之翩翩峩危冠之韡韡神怳怳以欲逸風飄飄而凝佇於是上會稽探禹穴訪遺蹤超洞壑軺車前驅輜重紛錯王子進之以笙鶴江令贈之以芍藥遂乃揚颿錢塘鼓檝中吳將欲窮覧山川壯逰江湖造松陵主人而驩然從予主人曰子號歷覧亦嘗聞澤藪之大有三萬六千頃者乎生曰未也可得而聞與主人曰唯唯夏后震澤周曰具區下屬三江實爲五湖右接天目宣領出溪之原左通松婁中江入海之洳眾流之委羣利之儲苕溪出其南溧水經其西五灣瀦其東埀虹界其堤流甘泉之淸液隠雪灘於北隈洞庭中起林屋天開渺彭蠡吞云夢駕雷夏軼孟豬杳不知其幾千里之爲逺疇能計之三萬頃而有餘其澤則汪洋灝汗洶湧奫潾彌漫涬溟渙渙沄沄流飆吹波結絡龍鱗日光玉潔澄泫氤氳淸瀾凝漪錦花成文浪濤噴濆澎湃汯粼出雷騰蛟蒸雨生雲呼吸陰陽吞吐乾坤如潮汐之不測或蚤莫而異觀飛揚蕩薄迅澓汨淪千態萬狀不可殫論其藪則碧沙曼衍黃石平鋪萑葦蒹葭白蘋靑蒲荇芹薀藻茭菇荻蘆蔓菁杜若江蘺蘼蕪芡實雞頭艸長龍須芰荷翠沃蓮藕芬敷眾物居之何可勝圗其土埂則塗泥微露埤濕就幹葴菥藨蒿茝芷蘅蘭昌蒲馬千荃蓀射幹堤楊絮白水桞葉丹蘋蓼早緑楡楓菓殷朱橘火齊黃甘金丸連枝並秀駢集乎其間爾乃周流梗槪溥覧斕斑兩兩相峙欝乎崇山其山則層巒昆崘疊嶂嶙峋岑嵚參差如陵如墳崔嵬■﹝山上猶下﹞崒陂陁紏紛上拔仞岡下臨湄濆控地軸以磅礡逐水曲而折旋馬迹屹立以嶷嶷翠峯峻拔以盤桓戞浮雲之流景俯蛟龍之深淵空谷谽谺以無底磴道宛蜒而相連其中乃有奉眞之祠供佛之堂琳宮道館梵宇禪房煙雲緲繞金碧焜煌黃冠緇衣往來而徜徉談玄贊空學幻言哤或髙堂以演玄或擊鮮而稱觴駕白魚之飛艎溯重洑之流光水產則粘蠔旋螺土蛤石花■﹝魚舀﹞鱧鯽鯉鱖鱮鱨鯋縮項之鯿頳尾之魴細鱗之鱸紫甲之蝦稲蟹盈尺巨黿專車長鮫潛■﹝魚畺﹞穹龜靈鼉周遊涵泳其樂無涯羽禽則晨鵠莊雞鶄鸛鳧鷖鵁鶼鴇鶂鸂■﹝勑鳥﹞鶬鶿羣鴻來賓陽鳥攸居鴐鵝逺舉鷗鷺忘機王雎並騖屬玉交飛振翮刷羽以敖以嬉來如雲集去如煙晞若乃絕岸之濱漸水之石或伏或倚或臥或立或方如珪或圓如璧或矗如峯巒或平如幾席或滑若胠肪或亷若劍戟或赭而赤或蒼而碧或縞如玉或黝如漆爲中流之砥柱若逆河之碣石怪怪奇奇熒熒礫礫斯又天造之神工而出於玆水之蕩激也思昔夫差競覇圗勲鏖戰於此勝負未分旌旗蔽空舴艋如雲始魚鱉以爲樂終麋鹿而成羣乃若歸釣之徒著書之士去國鴟夷泛舟西子亦復渺渺滄波茫茫白水主人之辭未終鄒陽生肅乎攺容喟然嘆曰甚矣世道逾下而人心之不古也吾子好學頗識典策不求職方之經邦而盛稱玆澤之庶殖不思禹迹之胼胝而徒嘆英賢於戰國皆非所以極遊覧之願望而擴夫五性之至徳也遐思往古擊節太息請卽主人所聞而陳予所得嗚呼噫嘻浩蕩方盛懷襄未平九域混而莫辧百潦壅而不行支祁崛彊於淮甸天吳披猖於海滇時維玆水震蕩靡寧浡浡洶洶砉砉轟轟疑撼天而動地猶駕雷而鞭霆類不周觸而天柱折若巨鰲抃而洲島傾斯震之澤所以錫名也迨夫九載旣南庻土交正波神受職川後奉令應龍畫地以效功庚辰持戟而制命導吳淞以安流別淮海而表境於時澤安其所水順其性鳴者自停動者自靜斯震之澤所以底定也千載而下美哉禹功昏墊之害旣逺灌輸之利無窮故漁人舟子之出入豪商薄宦之經從擊檝鼓浪引帆隨風莫不連檣接舳往來乎其中斯又具區之藪以萬民惟上之供也方今海■﹝宀禹﹞淸明朝廷寧謐內宣教化外修貢職農安其耕女效其織工業其習商估其直士守遺經民食餘力風不揚波水不濫泆方鎭以寧土地墾辟開禹之疆廣禹之績是以九州島之外咸仰聖育沾濡乎仁義涵泳乎道徳浹洽恩波沐浴膏澤漸摩浸潤流衍洋溢天無亢燥之災人樂沃土之俗試言其故則辟雝湯湯聖化行矣靈沼洋洋聖澤汪矣禦溝溶溶生意茫矣溥徳川流達要荒矣下視一隅寧不隘杯水於■﹝土幻﹞堂矣主人於是聳乎樂聞憮然自失仰神功之長存慨餘子其何益相與鼓枻乎滄浪曽不蒂芥於胸臆乃起爲詩歌以頌徳詩曰

於赫禹功配天比隆生我遺氓宅我土中原隰畇畇江漢爲東萬世永賴維禹功是崇於皇禹徳立我民極手胼足胝救焚拯溺鑿井而飲耕田而食靡謝天功焉知帝力於昭太上示民以應眷佑我皇與民立命開禹疆土繼禹作聖其混合四大維民之正於穆聖皇維上帝不常敬哉有土亹亹弗敢康五嶽四瀆七澤九岡罔不修其職來享來王來享來王受天之佑於萬斯年睠我有土有土有民有子有孫有引勿替以頌玆文

麒麟閣賦

大漢甘露二年海宇靜謐國家無事邊鄙四裔罔不賓服臣順於朝上乃思股肱之美贊翊惟勤詔繪一十一臣於麒麟閣仍署官爵姓名曰大司馬大將軍博陸侯霍氏大司馬衛將軍富平侯張安世車騎將軍顏頟侯韓增後將軍營平侯趙充國丞相髙平侯魏相博陽侯丙吉禦史大夫趙平侯杜延年宗正陽城侯劉徳少府梁丘賀太子太傅蕭望之典屬國蘇武用旌忠良昭乃勲烈俾垂型世世臣幸際昌期仰瞻盛舉抃躍之餘謹拜手稽首而獻賦曰

客有鄒陽生覧四極放東瀛道出褒斜憇於西亰造司馬大夫而問曰蓋聞聖王之統禦也道徳以爲澤禮義以爲輿動不謀身侈靡是規土木不作丹堊弗施今年命左馮翊右扶風卽麒麟而繪像而粉餙乎儀容擾庶役鳩眾工務美麗壯觀而爲是不急之功恐非所以示外夷宣皇風蒙竊惑焉大夫莞而笑盱衡而言曰何客惑之滋甚耶客不逺千里觀光上國覧宏規之博大而終莫之所得將君臣以自私而不知報功以崇徳敢述一二請畱更僕主曰唯唯大夫曰在昔季世生民無主暴秦吞噬土殖封豕窫窳其人民桎梏其疆宇鼎沸四海磔裂同气元元爲之不起於是下民哀吁以叫號上天降監而眷顧致命於我髙祖髙祖乃順天威奉帝勅叱吒生風揮霍斗極雷動電發機觸焱疾提劍而大呼民用以息遂度弘基恢帝業尊中國埀累葉鄼侯址基而經營奉春夾輔以贊協乃披廣路建宮闕仿太微之紫垣象陰陽以開闔乃詔考工遴瓌材畫堵成制天漢昭回楩楠豫章水陸而並徠乃植砥柱構桷榱樹梗桴之髙驤軼風雨於飛埃抗驪龍之雄吻淩雲煙於紫霓架虹梁於天半殷九堫而出雷逼星辰而欲近目炫轉而意迷繚以周圍之崇墉承以墄平之三階石渠通其傍金馬峙其西天祿接其右白虎緣其隈環列乎未央之宮隠映乎昆明之沱聫屬乎建章嶻嶪乎崇臺接宣溫俯淸涼睇金華控玉堂儼神明之所居覲咫尺之天光世宗孝武重熈累洽錫嘉名之孔彰昭靈瑞之旣獲斯閣之剏於國初而麒麟之名實元狩而有作維我皇上聰明天啟衷斷如神思廣漢道以昌後人於時腹心千城股肱臣鄰殫謀竭慮效忠致身顯功名於當世咸際會於風雲有如博陸侯仗義秉節定萬世策丰功盛烈宜尊之而不名俾冠羣列張以忠勤韓以有守充國之制敵振威魏丙之亷貞忠厚同心輔治埀裕不朽劉杜之材智梁蕭之經術蘇武之節不辱炳炳乎嘉績其命繢事乃審厥像著其爵秩具爾瞻仰示之以勸功因之以昭賞率爾後昆表表相尙誠曠古之未舉而漢世之人望也猗歟盛哉且以形旁求良弼是賚太常之紀崇勲惟勵大享先王功宗厥配使黃河如帯泰山如礪金匱石室之藏昭貽後裔孰若儀刑赫赫照人耳目凜凜英風照爛若燭殊渥寵榮莫維此之極也豈鯫生俗士所能測識哉客乃樂乎有聞如得而嘻撫手扼腕願起而頌之頌曰

維天恵民篤生聖神承之以良弼統臨萬民爾公爾侯維大夫庶士罔俾不順媚於天子明明天子民之父母以君以師以教以撫乃資爾弼以長育其下總總爾氓莫知所依彼饑欲食彼寒欲衣姦邪罔聞知以毒害殘糜維天降康乃致命於聖皇克生明良定爾下土方左右先後奔走帝傍帝業是將維漢室載昌帝思臣節不顯忠烈匪私有其功用臧羣哲有閣斯傑載岌載嶪麒麟效靈繢事孔列髙風以不滅

白雲稿卷一

●欽定四庫全書

白雲稿卷二

﹝明﹞朱右撰

○雜著

孫孝子傳

孫孝子名徳性其先順寧人自其父厚齋君遊宦江南往來吳楚間徳性嘗侍其父母適武昌之嘉魚依其內姐以居至正十一年正月紅巾陥武昌三月陷嘉魚徳性甫十有三歲倉卒出逃辟相失父所獨依其母趙乘船遁去不三十里將至赤壁山石頭口趙度追者及乃卽利操舟人獲抵岸走依山谷艸莾間匿其身不見搜者至趙蒙頭垢面爲痿腓人垂死徳性號泣其傍甚悲賊憫之退不犯絕粒者浹旬徳性上山麓間拾樹子下則采水實以食母賊去掠他縣徳性出行村落稍近人遇羅仲玉者其父之故人也識之畱子母其家人之知徳性者咸來饋之徳性躬執爨爲食以奉母早夜不少離其側凡三歷寒暑如一日已而王師克武昌徳性訪知父還浙間遂謀於母曰天幸有以全吾母不幸不得以見吾父茍活奚爲十四年五月與母俱往武昌九月得從官軍自武昌下十二月至浙復見父錢塘遂與父子如初人皆以爲徳性孝感所致云

人有言國有忠臣國之至不幸也苐觀孫孝子亦家之至不幸歟昔赤眉入關蔡順取葚供母賊感其孝新莾之亂江次翁負母逃難備經險阻天下稱其賢孫徳性以年少能行之其天性然與

釋交

或問交有道乎釋之者曰有禮與情而已矣其接也以禮其親也以情古今不易也古者君臣守覲諸侯聘會大夫盟好士相見莫不有禮亦莫不有情焉禮則能敬情則能親敬則久而不衰親則附而益信交之道不貴乎易曰天地交而萬物通上下交而其志同又曰君子上交不諂下交不瀆交之道不旣尊乎朋友居人倫之一實貫乎四者之中交之道不亦重乎然則交友之道詎不以禮與情而行與或曰淮陰與沛公爲金石交卒爲漢擒張耳陳余爲刎頸交終復構怨則交可恃乎釋之者曰是棄夫禮與情者也尙奚以言交與今有人焉不面識而深相得者是謂神交不數見而實相孚者是謂心交慕聲威以附從者是謂勢交旦暮同遊見利卽棄者是謂市交寧捨生而不忘信義者是謂死交神交者合心交者親死交者全市交者離勢交者敗子將爲神交者乎將爲心交而至死不渝者乎將爲市交與附勢者乎其必有以自命矣或曰何謂神交曰商宗形夢於胥靡箕子授範於周武尙父兆祥於渭獵齊寗漫歌於通衢非神交者乎何謂死交曰史鰍屍諫於衛主延陵掛劍於徐君豫譲弗臣而吞炭非死交者乎何謂心交曰鬷明之於叔向伍舉之於聲子重耳之於舅犯昭烈之於孔明管氏之於鮑叔雷義之於陳重非心交者乎若齊之田文魏之無忌趙之平原楚之春申勢交之尢者也商鞅彊秦主死卽殉李斯覇國身隨以亡穰侯操威範睢以代則勢交之不能久者他如韓非設難以徼君不韋行詐以賈國酈寄沽名以賣友則市交之尢者尙可勝數哉或曰交道旣聞命矣然貴賤殊勢少長異宜得無等夷乎釋之者曰嘻哉衛融爾汝陸張忘年夫庸計其生之先後位之崇卑也與𨿽然世衰道微習移易化伐木之廢久矣人固有居同裏族戚聫姻婭學共術業出處同歷憂患同事者至臨小利害卽忌嫉以相加訿毀以相抵牾甚者設阱以擠之瀕死亡而不顧獨何心哉是不知禮與情之貴且重也夫禮本乎天情因乎人天人之道也子奚惑焉問者唯唯而退有周君宗姓者與予同登孟氏之門別旣久旅遇越之上虞予適遭先母喪變周君昆弟匍匐供事不啻懿親蓋有禮而有情者予固不能忘於心也居歲餘將去予歸因敍或人問答之語作釋交且以惇久要之誼

豢龍觧

龍非可豢也可豢非龍也夫龍淵潛而天飛能小大致云雷澤下土神變莫測豢養何加焉豢養得加之則非龍矣畨舟入貢由南海入廣有物蜿蜒長七尺魚身牛首繭角鱗甲爪牙須鬛具如龍舟人以木穽窊其中置海水以豢養之將獻京師且曰初爲漁网得之若黿鼉魚鱉然吾固知其爲非龍也天下大獸五鱗之長爲龍而龍有神不神不可以長物也臝之長爲人而人有聖不聖不足以長人也或以人爲人非也聖斯全人矣以龍爲龍非也神斯全龍矣人將不以聲利惑則龍不可以豢養得故曰人無欲猶龍然作豢龍觧

柯遂卿敍論

或問於予曰富人有日散千金於市可以謂之惠乎曰未也大夫有獘車馬於朝可以謂之儉乎曰未也士有活百人於有司可以謂之仁乎曰未也夫天下之事皆吾分內顧有所爲而爲之而以徳色於人夫乃不可乎天臺隠君子柯遂卿居耕以自食慕聖賢之道學之不厭未始求知於人一日行市上見械系三人將送有司君察識其一爲張萬也詰知萬三人同負米販城郭得錢若干緡出城一捨逺惡少年追及之利其所有且執誣爲賊富人遇諸塗更賂少年掩爲已獲以要官賞嗚呼彼獨何心哉柯君聞之毅然爲陳其狀於府上官得其情三人免於死嗚呼若柯君其仁矣乎當是時冦竊發海上著令有能擒獲五名以上爵賞有差富豪子弟往往誣執平民致取官爵上官不以察公論不以聞嗚呼民獨何辜哉今柯君行義事聞鄊裏賢士大夫又著爲文章若詩歌以稱道之柯君固賢矣亦何容心於其間耶予聞聖賢論陳仲子之不食不爲亷微生之諒不爲直孝已之守不爲信子產之濟人不爲惠晏平仲之敝裘不爲儉以其求知於世而爲之也柯君情發於中義形於言行信於鄊黨夫豈有所爲而爲之者哉諸君道揚稱述與人爲善又豈特爲柯君發耶將以使長民者知所以戒故爲之論著以系諸君末簡云

尙徳說

宗陽祝釐之宮杜氏之眞館在焉杜氏傳其子而及其孫曾有胡君常楙者名其居曰尙徳問說於予予曰嘻哉而惡夫尙力而爲暴者抑亦行古之道也昔者南宮敬叔捨權力而尙徳孔子予之不容以弗論也譬之薫蕕焉不可以同噐騶虞豺狼焉不可以同羣爾誠愛夫仁而不成其生義而不戾於眾淸靜而不爭於天下與殘暴淩厲而尙力者奚其同故君子之於其身也道義則尊之孝弟則服之過之者抑而就之拂戾者不譏焉朝於斯夕於斯君子之尙徳也庸有一日息於已乎吾聞諸子思子思聞諸夫子曰尊徳性而道問學子識之不忘其庶幾乎知所以尙矣或曰今之人曷慕夫髙勢近利也曰畏之而弗親凜乎其敬也愛之而弗捨確乎其順也二者之間吾從其順者

復氏說

上虞馬初之復氏也鄊人惑焉趨而就鄒陽子右而問曰馬初捨其父而從其祖姓古有之乎鄒陽曰馬初亦猶行古之道也往者因生賜姓錫土而命氏子孫因之不易也不易則不復易之而復猶古也成周盛時凡冠昏喪饋饗禮必本於其宗重宗所以尊祖也敍族所以親同姓也尊尊親親示民有生矣況敢易其氏姓乎吾聞之範公仲淹少孤依其母鞠於朱長而氏朱迨筮仕以其故鳴有司而復之範君子以爲知禮馬生其亦有故與則無惑乎其復之爲非古也世降道污民彛物則棼棼冺冺則人之惑之也固宜人心之天不遂以熄則復之也又豈必有所授而然耶𨿽然愼終追逺民徳歸厚殆見聞風而起則世教之助豈復小補哉詩云夙興夜寐無忝爾所生馬初之謂乎

梓宇說

材莫良於梓用莫廣於梓梓果足爲世用與吾觀之深山大壑多梓材大者圍數尋髙袤靡測匠石睨弗視也萬牛挽弗出也或枯翳自斃委艸莾間人爭趨之斵度斤鋸雕刻剔鏤爲筍簴爲杯棬爲登爲勺爲觶爲觚爲侯爲琴瑟底爲轅軾爲木偶像樂者食者飲者射者行者致逺者莫不資之爲用則非復全材已惜哉苐觀平陸梓僅圍咫髙倍尋丈叩之斵之盡其材未周也匠石顧之勿捨也十夫舉之易致也則以之爲梁爲棟爲柱爲栱棁爲桷榱而圜者直者方者髙者大者小者或不勝任荷人且鄙材夫豈其情哉凡度材欲大而實欲長而直欲勁而理欲結而澤大而實則用裕長而直則力足勁而理則撓不屈結而澤則潤而宻斯全材與吾友張君梓宇蓄材旣良深藏而不市長大旣堅矣處井裏守道而不變撓旣不屈矣有良梓人肯終置之吾知其用大爲說以貽之

守拙辯

鄒陽子過守拙先生燕坐淸齋客有長揖而進顧鄒陽子而問曰先生富於春秋道誼日修智勇莫敵手握兵符分督重鎭顧乃謙抑自持朴拙是守無乃不取夫巧遟而務拙速者乎鄒陽曰是非先生之志也大朴旣散人僞滋興結繩莫施世道寖下惟機械巧詐之是務偸薄矯餙之相師政网愈宻而民弗親刑法日加而下益倍豈爲拙者之過與甚至作聰明以亂舊章以側言而攺厥度豈爲拙者之過與是故世方煌煌吾將韜其光世方營營吾將守其誠世方混混吾寧悃悃世方役役吾寧黙黙故曰大圭不琢大羮不和先生所守豈子之所知乎客曰陶靖節守拙歸田園不戚戚於貧賤不汲汲於富貴亦明哲保身者先生殆有取於是也夫鄒陽子曰子非知道者獨不見夫大鈞之播物乎物物賦形巧孰大焉而所以造化發育者妙於無形而已又不見夫聖人之齊民乎酬酢萬變智莫甚焉而所以致泰和雍熈者埀拱無爲而已孟軻氏曰所惡於智者爲其鑿也又曰行其所無事則先生守拙之義明矣問者唯唯而退遂書於編

深衣刋誤

惟昔邃古之初天造艸昧肇有民人穴處而臝居間者衣鳥獸之皮以自蔽上衣下裳之制未聞也軒轅氏作取諸乾坤制衣裳以示象公侯有數等威以明虞夏因之人文自是彬彬矣自成康沒而王澤熄上亂下僣人僞滋起古制不存吾其左袵孔子幾於不免況後世乎嬴劉疊興四代禮樂旋復廢壞曲臺講禮僅存深衣一篇鄭氏箋注且誤謬若此安在其能存什一於千百也耶嗚呼惜哉同郡牟君仲裴以文獻之裔習聞詩禮講貫精宻著爲深衣刋誤且欲與縫掖之士共之其間尺寸裳幅之誤裁制之謬一皆刋正無遺至於名義之弘著圖之精短長廣狹規矩繩衡之度如視諸掌殆有擴涑水紫陽二先生之所未發而足爲後世法程牟君之篤志於古也亦勤矣好事者將鋟梓以廣其傳端無媿也古道其復興乎似此而往必合訂正者尙多有焉何日得與君圖之

物初論

或問天地果有初乎曰有人物果有初乎曰有然則有初必有終曰惡乎無方噫气之大息也混混沌沌沖漠無始一气旣復陰陽遂判淸濁以分髙下以形非天地之初乎於時萬象森羅已具有初而迹未形也天地一陰陽而已人物固囿於陰陽以生者也陽生有六是謂之幹陰生有六是謂之坤陽生子中極於午中乾道立矣陰生午中極於子中坤道成矣乾坤者萬物之父母也當一陽初復二陽旣臨陽在地中艸木生焉故艸木之本皆居下而末反居上陽在下也三陽旣交四陽漸壯鱗介羣生羽虫次之故魚鱉橫身飛鳥兩足而昻首陽未足也五陽健而決膏脂生焉故獸形近人至於六陽旣全乾道始偹人斯立矣故人首居上足固在下得天地之全气以生者也陽以生之陰以成之自午至子爲六陰成物之气故能全乾坤之徳者爲聖人聖人得天地之全气而盡性踐形者也詎非人物之初乎然則曷而終曰生長斂藏一歲之終滋育消滅一物之終非吾所謂終也若夫生物屏息天地無有斯有終矣曰終當柰何曰有終必有初作物初論

雷說

或問雷鳴曰气使之然曰有神乎曰有曰然則气爲之神惡乎在神尸之气惡乎乘二者必居一於是矣曰二气之良能也行乎亭毒之表茫然無朕窅爾神運其端倪若不可測審也方天气下降地气上騰造化萬物山川出云蒸潤爲澤陰氛凝構陽气轉旋故摶擊轟騰馳驟下上气之所聚形儵成焉故神物恍惚與之偕行此理之常何足怪者曰然則世傳雷澤有神鼓腹則鳴果有之乎曰無之也方气之至也神則有之气之消也神與俱亡且人之生受胎父母滋爲形骸血肉旣成形於有迹故不能自化神之著也得气陰陽妙而成始陽气聚散來去無迹亦其理之常爾子奚惑焉問者躍然以喜曰子昭然發蒙矣請書以告來者

九州島說

或問黃帝分九州島夏書序九貢虞舜肇十有二州封十有二山至商周又止列於九果何時而復合與曰亦因地勢之使然非有意於其間也地理誌云昔黃帝畫壄分州堯遭洪水天下分絕爲十二州使禹治之水土旣平更制九州島列五服左傳宣公三年亦云夏之方有徳也貢金九牧愚謂九州島之別天文地理區域各定風气不通民生異俗固有截然而不可易者禹治水作貢錫玄圭而告成功舜安得無所自而遽分之乎恐唐虞時洪水爲患道裏隔絕有不通者舜初卽位始分冀東恆山之地爲並州其東北醫無閭之地爲幽州又分靑之東北遼東等處爲營州亦因其地勢然爾禹功旣成復仍舊制舜貴無爲故終虞世而十二牧固自若也夏有天下以禹貢爲一代大典孔子定爲夏書首得無意乎殷因於夏有曰帝命式於九圍曰以有九有之師卽九州島也周克殷監二代而損益之攺禹徐梁合之雍靑分兾地以爲幽並而無徐梁營爾雅又有幽營而無靑梁皆一時少損益之而亦止列於九也蓋地裏有古今或廣狹不齊亦因其勢而爲之耳𨿽然又烏知禹別九州島不在肈有十有二州之後乎因取左氏漢志之言爲之說

讀禹貢

愚讀禹貢而知聖人之書法謹而有辧也其載九州島山川地理曲折及貢賦封域之事言簡義密詞嚴意周一字之間含蓄無盡如書山川廣平曰原下濕曰隰山南曰陽水北曰汭地髙曰丘再成曰陶髙平曰陸瀦水曰澤其土色無塊曰壤土黏曰埴脈起曰墳靑黒曰黎玄而疏曰壚其艸木少長曰夭上竦曰喬繇言其茂條言其長叢生而稹曰包其水道因水入水曰達循行水涯曰沿舟行水上曰浮絕水而渡曰逾曰亂大水合小水謂之過小水合大水謂之入二水勢均相入謂之會會而合於一謂之同其治功除木曰刋祭山曰旅致功曰績可種曰藝可治曰乂順其道曰從得其正曰殷經始治之謂之載已盡平治謂之旣其賦法最薄曰貞雜出曰錯其貢法常獻曰貢器盛曰篚包裹曰包待命曰錫非一物曰錯凡例不過四十而千萬世之丰功盛徳盡在是矣因銓次之以便覧者

讀洪範

洪範一篇聖人傳道之書所以治天下之大經大法也昔禹治水功成洛龜呈瑞世傳戴九履一左三右七二四爲肩六八爲足洛書之數也禹則洛書法而陳之洪範是也周武王十有三祀訪箕子以天道箕子以洪範陳之自初一曰五行至威用六極九疇之綱自一五行至五曰土九疇之目禹則洛書之經也自水曰潤下至稼穡作甘則箕子衍疇之傳義爾其餘八疇莫不皆然綱目有緒詳略相因昭昭可見自今讀之不無舛闕蓋自伏生口授時已然固有不敢妄議者宋橫渠張子已嘗疑之而不及正至蘓東坡張無垢葉石林洪容齋黃東發皆以王省惟歲至則以風雨爲五紀傳文傅子駿王文憲以無偏無黨至歸其有極爲皇極經文當上接皇建其有極之下金仁山始以斂時五福而下爲五福傳惟辟作福而下爲福極總傳嘗正錯誤見於表注先正許魯齋又衍福極一疇著爲圖說然後文從字順上下明白有不待講解而洪範之義昭然於簡策矣惜乎三八政一疇於八曰師之下不無闕文當有一脫簡今參考定讀如此以俟後之君子

圗書經緯說

圖書之數出於河洛圖書之理本乎天地而气行乎萬物也何謂數一二三四六七八九之奇耦也何謂气陰陽升降闔辟也何謂理太極之本體也伏羲則圖以畫卦萬象偹焉神禹則書以衍疇萬法立焉初若未嘗相與也殊不知天下之理一而無二變動不居周流六虛而聖人闡眀發揮體用相資豈有二乎哉故先儒有言河圖洛書相爲經緯八卦九章相爲表裏其有見也夫予試申其說曰河圖一始於北洛書亦始於北子之中天之心動之端也河圖以生統成洛書以奇統耦奇天之數耦地之數天道左旋地道右轉河圖一左旋東升而生三三轉西而生九九左旋南升而生二十七爲七二右轉西降而生四四復東而生八八右轉北降而生十六爲六洛書一左旋於東而生三再旋於南而生九再旋於西而生七七生二十一而復爲一二右轉東南而生四四再轉東北而生八八再轉西北而生六六生十二而復爲二自气言之河圖左旋以五行相生爲序洛書右轉以五行相克爲序水木同宮而金火易位生者爲體而克者爲用奇耦之乘升降闔辟之機不窮也圖書虛中用函太極之體河圖具十洛書合十同具太極之用而天地之至理存焉曰理曰气曰數固未始相離而气數與理亦一而二二而一者也以圖爲書之經則書爲圗之緯以書爲圗之經則圗爲書之緯蓋殊塗而同歸也若夫圗以畫卦書以衍疇則易與範昭然玆不必論

後天圗說

世傳先天畫於伏羲後天定於文王先天體也後天用也體莫大於天地故乾坤居正中焉用莫切於水火故離坎居正中焉大傳所謂天地定位山澤通气雷風相薄水火不相射先天之學也帝出乎震齊乎巽相見乎離致役乎坤說言乎兌戰乎乾勞乎坎成言乎艮後天之學也殊不知八卦未畫先天已具先天旣運後天已位造化變動自然而然文王蓋知之非能位之也自今觀之乾道下交陽入於坤而爲坎於北坤道上交陰入於乾而爲離於南坎就下一陽流於其根而成兌於西離炎上一陰浮於其表而成震於東艮陽上得位則變下二陰而爲幹於西北巽陰下得位則化上二陽而爲坤於西南兌以一陰居二陽之上而陰難爲上則反旋於下而成巽於東南震以一陽居重陰之下而陽難爲下則反旋於上而成艮於東北變動不居周流六虛上下無常剛柔相易而消長盈虛進退存亡動靜行藏天下之理偹於是矣因推其說以俟君子

五宗說

或問宗法曰別子爲祖繼別爲宗繼禰爲小宗別子者公侯之庶子別爲後世爲始祖也繼別之所自出族人尊之謂之大宗此百世不遷之宗也如周公爲周宗國而伯禽庶子爲魯大宗其餘庶子之子又各爲禰爲宗謂之小宗小宗有四或繼髙或繼曾或繼祖或繼禰其初則皆自繼禰始此五世則遷之宗也大宗者尊之統收族者也小宗者統兄弟者也故宗有五自夫宗法不講昭穆混淆仁孝旣乖族義愈缺報本追逺之意漫不加省而尊尊親親之道不明甚至以異姓爲後使祖宗不爲若敖之鬼幾希矣因著其說以俟守禮君子焉

王祕丞畫像贊

故祕書監丞弘毅先生王君中夫爲國子師凡十年出提舉江浙儒學文行道術沾丐後人旣歿之六載其子同安出示畵像前軰典型气象如在式瞻企嘆同寓仰止乃爲之贊曰

儒而迂冠而冔綦絇而婁於於而趍文之樞道之腴維後進之模生而寓歿而愉以視夫故吾

河淸頌

皇元至正二十一年辛丑冬十有二月戊辰黃河淸七日自平陸三門磧下至孟津凡五百餘里朝廷遣祕書少監程徐致祭刻石志祥自古嘉瑞靈應未有若此之盛也臣右謹按易幹鑿度曰天降嘉應河水先淸亰房傳曰河水淸天下平王子年拾遺記黃河一千年一淸皆至聖之君以爲大瑞春秋二百四十年凡異屢書未聞河淸之紀秦漢以降白麟赤雁芝房寶鼎歌於郊廟神雀五鳯甘露黃龍表爲年紀未聞河淸之瑞也宋元嘉中河淸濟北齊武成以大寧二年攺河淸唐肅宗中興河淸四日至三十里亦未嘗有七日之久五百里之逺也惟我國朝太宗皇帝丙子之歲黃河淸距今一百四十六年河水載淸乃至七日帝皇受命符瑞未有若此之著者也夫天一生水爲數之元气鍾於子居方爲北皇朝啟運建國號元得天一之數肇造朔方符水徳之瑞今天子聖神文武皇太子睿知仁孝河之呈祥實應於此矧水之爲物淸乃本性河濁而淸又返本還元之徵也臣右跧伏艸野竊聞盛事曠古所無不勝抃躍之至謹拜手稽首而獻頌曰

維河降靈發源昆侖下合蔥嶺度越龍門滔滔萬里沸騰駿奔介江達海嶽配川尊經雍冀兗爰奠中原流衝湍激汨汨其渾旣渾何淸旣激何溫溫潤而淸千載罕聞聖神禦極握乾闡坤河伯呈祥神後效珍肇自平陸至於孟津亙五百里七日弗淪其澄如淵其气如餴日光玉潔風瀾澱沄龍鱗結絡虹彩繽紛洌比甘醴瑞同景云動由地脈原本天根上符水徳載昭帝閽帝嘉瑞應錫之璠玙沈璧藉繅祼酒炙膰率土胥慶詞臣致言泰運中興民阜物蕃車書文軌登虞邁軒於萬千歲永祚皇元

進河淸頌表

右伏聞至正二十一年十二月戊辰黃河淸七日自平陸三門磧下至孟津五百餘里實聖朝希世之瑞臣右謹撰河淸頌一通並序上表進呈者伏以河流萬里帯神州而爲淵淸以千年符昌期而效瑞光騰七日聲動八方恭惟陛下握榮圖之靈建用皇極乘水徳之運處於玄宮浚哲文明善鑑萬類沈潛睿知克淸四維纘列聖之丕基沛如天之洪澤人心願治泰運中興虞廷弗遏於苗徵夏后用修於扈伐出師命將快覩義旗之雲從罰罪賞功大震天兵之雷動一麾而齊魯克定再討而晉綘底平信乎川嶽之昭融宜爾乾坤之欣合導昆崘積石歷中原入東海已非一日之渾自平陸三門過垣曲至孟津凡見五百餘里汪然光蒼然色𨿽黿鼉蛟龍魚鱉之無不形黯然陰炳然陽實水火雷霆霹靂之所由出涇渭旣別汾濟同流酌元化於樞機昭回光於云漢龍門久拓於禹迹山奠川殷蔥嶺逺越於堯封星馳土貢克符嘉應爰睹休徵然淸明不忘盤水之箴而黃流尙傳旱麓之詠宮官染翰上接三古之寶文柱史操觚下陋雙川之彤管臣右艸茅賤士田野鯫生感帝力涵育之恩年逾五十被聖朝沐浴之化報無一分謹撰頌言用申愚悃涓埃何補敢稱黼黻於皇猷海嶽有容少修贊揚之謬體干冒天威不勝戰栗之至謹奉表以聞

原塟

塟者藏也上古之俗厚衣之以薪不封不樹中古聖人易之以棺槨地理之說未聞也公劉遷豳相陰陽觀流泉周公宅洛卜澗水東瀍水西則擇地以處生人矣公孫文子曰樂哉斯丘也死則我欲塟焉孔子曰卜其宅兆而安厝之則亦擇地以處喪者矣初未始以吉凶休咎論也後世陰陽家乃曰順之者昌逆之者不死則亡於是世之人類以吉凶休咎禍福爲從違拘而多忌其泥也滋甚今之言陰陽地理者宗郭氏予嘗考郭氏書曰塟者乘生气也又曰气乘風則散界水則止至哉言乎夫太極旣判二五妙合在天成像在地成形何莫非生气之融聚也乘其生气則神靈安子孫盛辟猶培壅其根而枝葉茂理固然也故其爲術也塟其所會乘其所來擇其所相避其所害外藏八風內閟五行聚之使不散行之使有止如斯而已矣郭氏旣沒學者罕得其旨隋僧令遷傳其術於華山行有左驗唐太宗收其圖經入鎭內庫禁天下不得傳及黃巢破長安國師楊筠松竊奔江西江西術遂宗楊氏楊授弟子三人曰曾智曰鍾可期曰僧文通曾授廖禹與其甥賴文進廖授胡矮仙胡授劉七椀王六道上牢劉子先得之於王世守其業至唐卿者而學始昌丹山蕭才淸與王敬叔又得之劉唐卿焉自是江以南之業地理者得其學爲眞傳其不得者妄焉耳予嘗聞其略曰生气所會地脈所歸察其來脈審其陰陽辧其逆順究其分合別其明暗得其淺深爲之饒減正折爲剝花如接木不前不後不左不右髙而不抗低而不窪急而不傷緩而不脫止其所止是謂至善如不由此舛錯繆戾蓋有不得其安者矣故曰差之毫釐失之千里可不愼歟臨海毛徳齋氏世爲龍奧大家代以儒顯徳齋聰慧有識讀書燭理嘗侍其尊平逺翁遊湖海間得地理祕傳其龍穴圖經與郭氏之說若持左劵而合符節視他術者不啻相什伯千萬矣暇日過予寓地相與劇論所得指畫口授亹亹弗輟信源委之有自也於其別序其說作原塟以贈之世固有知音者矣

瑞芝頌

南行臺禦史中丞月公之官之明年政肅徳孚時和民輯乃八月初度芝產於庭者二連葉如雲勁質雙植咸睹嘉瑞謂公徳馨發聞感召所致此玄气之精厚祗之靈而世徳之禎也禦史大夫普公首紀述其事縉紳逢掖之士詩歌以極盛徳之形容天臺朱右爲之頌曰

濯濯神芝煜煜靈華九苞輪囷五采芬敷金莖雙立華蓋齊驅產由坤媼徳應貞符神芝奕奕朱柯煌煌瞻彼庭陛絢乎有光指佞並榮執法爭芒不觧於位發此禎祥繄徳之符世不常有邦家之光譽埀不朽丹桂聨芳玉樹同久列於階庭以介眉壽矧公徳馨維人之瑞振肅百司維國重器南服輯寧君子攸塈爰考休徵蕃殖庶類昔漢黃覇治最潁川鳯凰神爵式彰自天唐有九齡亦顯醴泉俱相天子以徵臣賢洵美明公世有勲徳盟府是藏百僚是式浚發其祥入相王國左右天子民靡有忒睠玆嘉瑞應自天地傳紀無窮世世罔墜康衢有言太史有署右作頌詞以永終譽

古樵隠者傳

古者賢人志士辟名山澤隠約於耕樵漁釣之間是耶非耶若伊摯耕莘呂望釣渭錢若水樵於華山將終身焉及其興殷周佐宋功業赫赫垂譽無窮是耶非耶余登委羽山得古樵隠者其庶幾乎因傳其事隠者系出髙辛有娀氏子姓有娀生卨爲虞司徒教天下以五品十二世至湯履爲夏諸侯修徳行義考之於天以有九有傳世二十有八更六百五十祀子孫臣服於周頗有分地周亡散落秦漢以商爲氏代以儒顯至飛卿者爲宋侍郎隠者七世祖也侍郎居臺功業具見國史三傳至夢弼知寧海縣文行益著更化以來俱有隠徳姑未暇論隠者生有夙質少頴悟不凡惇尙志節積學纘言孳孳亡倦見縉紳長者委身師事之延致歡與樂善不厭遭天下多故奉二親挈妻子隠居委羽之陽鶡冠鶉衣采樵以給樹藝以食朝夕候親左右無違教弟子以孝悌或勸之仕則曰物各有適吾因天乘地日取其材而受其實又何慕焉性曠達不覊燭事明決與人論不多譲商略古今上下事後當成敗靡不中其言慮風晨月夕率子弟走林麓間藉地而坐長嘯而歌歌曰上山采樵木丁丁兮求我友生鳥嚶嚶兮出薪入爨食飲有常兮不忮不求何用不臧兮玆非泊然世慮晲傲物表者乎其耽愛榮名溺嗜聲利惟恐或失之視隠者則有媿矣鄒陽氏曰嘗聞王質樵於深山至爛柯不歸蓋神仙寓說荒誕甚矣若朱翁子董邵南之事天下共賢之亦士君子隠於下位所宜然耳其古樵隠者之謂乎隠者名復古樵其自號云

白雲稿卷二

●欽定四庫全書

白雲稿卷三

﹝明﹞朱右撰

○雜著

文統

文與三才並貫三才而一之者文也日月星漢天文也川嶽艸木地文也民彛典章人文也顯三才之道文莫大焉羲軒之文見諸圖畫唐虞稽諸典謨三代具諸書詩禮春秋遭秦燔滅其幸存者猶章章可睹故易以闡象其文奧書道政事其文雅詩發性情其文婉禮辧等威其文理春秋斷以義其文嚴然皆言近而指逺辭約而義周固千萬世之常經不可尙已孔思得其宗言醇以至孟軻識其大言正以辯若左氏多誇莊周多誕荀卿多雜屈宋多怨其文猶近古世稱作者漢興賈誼董仲舒劉向窺見圖經兾闡其道相如揚雄大昌厥辭然皆有志於斯文者獨司馬遷父子頗采經傳國史集羣哲之大成紬一家言載諸簡編爲史氏宗其文雄深多奇班固繼作頗就雅馴以倡來學二氏之文遂足爲後世之凖程也魏晉日流委靡唐韓愈上窺姚姒馳騁馬班本經參史制爲文章追配古作宋歐陽修又起而繼之文統於是乎有在其間桞宗元王安石曾鞏蘇軾亦皆逺追秦漢羽翼韓歐然未免互有優劣嗚呼文豈易言哉余姚景徳輝氏明經稽史有志於斯嘗與予劇論文章家體裁及諸子造詣淺深且欲求其宗緒作文統以復之當有知言者正焉

史槪

古者伏犧氏作造書契制文字軒轅之世倉頡主書史唐虞置史官三墳五典八索九丘卽古史也夏終古商髙勢皆太史也周官有大史小史內史皆掌志事至於列國亦然如晉之乘楚之檮杌魯之春秋是也吾夫子因魯史修春秋二百四十二年行事始加筆削垂鑑將來漢司馬遷父子頗紬金匱石室之藏兼采書詩國語世本戰國策楚漢春秋作史記自五帝訖漢武爲本紀十二表十書八世家三十傳七十共一百三十篇成一家言其文雄深多奇卓然爲史氏宗百代史官不能易其法後漢班固續父彪作西漢書起髙帝終孝平凡二百一十年爲本紀十二表八志十列傳七十無世家而有外戚傳自武帝以前頗本於遷其文雅馴後人亦以爲法宋範曄作後漢書起光武凡九紀別爲皇后紀二傳則增立黨錮宦者文苑獨行方術逸民列女等篇但文气萎下紀述膚陋不免識者之議東晉陳壽集三國舊史撰三國誌以魏接漢統蜀吳爲偏安大失春秋旨矣習鑿齒嘗著晉漢春秋起光武至晉文平蜀乃爲漢亡惜其書今不傳也唐貞觀中太宗以晉史何法盛等一十八家制作未善乃勅史官房玄齡禇遂良許敬宗更加纂修爲紀十志二十列傳七十載紀三十又命李淳風敬播等十三人分掌著述類例多出敬播天文律曆則淳風爲之當時作者有江左遺風文多駢儷非作史之體故太宗親撰四贊以息浮議齊沈約撰宋書梁蕭子顯撰齊書貞觀姚思亷受詔續父察撰梁陳書魏徵裁其總論北齊魏收撰北魏書唐李百藥撰北齊書唐初令狐徳棻岑文本撰北周書顏師古孔頴達魏徵撰隋書房玄齡總之六朝以來天下參隔互相抵牾唐李延壽續父業論撰南史起宋盡陳又撰北史起魏盡隋共一百八十篇今行於世司馬文正公謂延壽書亦近世佳史陳壽之後可以亞之五代晉劉昫嘗撰唐史今謂之舊唐書宋仁宗詔歐陽修宋祁刪修紀志表歐陽主之列傳宋祁主之凡十有七年始成天文律曆五行志則劉羲叟方鎭百官則梅堯臣禮儀兵志則王景羲故其成書不無差異古之修史多出一家司馬遷班固姚思亷李延壽皆父子相繼論撰積數十年然後成書是以通知本末事實貫穿不相抵牾其它則未能兔也惟五代史宋仁宗以盧多遜所修失實命歐陽修復加刪述爲本紀五攺后妃爲家人傳五臣傳五又別立死節死事一行義兒伶官宦者雜傳七考三世家十一四夷附錄三其立例皆寓褒貶爲法甚精書減舊史之半而事迹稍增議者以爲功不下馬遷而筆力馳騁反無駁雜之病紀例精宻則不及耳公亦自謂伶官傳豈下於滑稽哉誠無憾矣宋鄭樵博雅多聞畱心史學謂班固不能繼述父志以續馬遷斷漢爲書無復因承古人損益會通之道自此失矣於是總十七史作通誌刪其繁文去其重復存華取實自成一家學者便之此史家之大略也若宋司馬光通鑑朱熹綱目則又資治道存鑑戒之書然紀載事實則全史不可廢也予嘗纂輯馬班歐陽論贊爲三史鉤玄若干捲學者傳之又頗欲知諸史大要姑稽所聞作史槪

原習

舜孝文仁性也气不得以乘之也武仲知季路勇气也卒不能以反性也成湯周武變气反性者也若燕之慷慨趙之冶容越之勾猝胡之騎射鄭之音齊之歌杞華之哭習也受變於流俗者也農之子恆爲農商之子恆爲南工之子恆爲工習也受變於父兄者也於乎習之移人也久矣今有人焉生同時居同裏業同事一或作曰是非吾事也非吾職也吾戴天履地具五性居五倫盡性吾事也明倫吾職也約情以知義擴仁以充道人將曰是天下善士非一鄊一國人也又將曰是古之哲人非今常人也其不累於習不疚於气者也有願學予告之曰爾毋爲習移毋爲气拘思變而反之可也作原習

原志

志也者心之主气之帥萬事之樞機也非志心不自立气不自行事不自成是志者又主乎心而造就萬事之柄也故君子莫先於立志志壹則心不貳志定則气以從志堅則事乃濟志其可不尙乎伊尹志在致君卒肇商祀張良志在報韓卒成漢業鄧禹志垂竹帛卒興南陽狄仁傑志復唐室卒摧僭周之數子者志立於事爲之先志遂乎功成之後非志前定其孰能成蓋天之功以信天下後世乎予聞志仁義者其徳著志功名者其業崇志富貴者其勢廣惟視夫所志何如爾志驕侈則心肆志吝嗇則心鄙志盤佚則心馳志昏惰則心弛亦視夫所志何如爾志趨一定物莫能動道莫得入唐虞之譲弗易也晉楚之富弗移也賁育之勇弗奪也甚矣哉志之系於人也大矣故古君子之觀人先視其志之所存則其所就小大逺近斷可識矣作原志

讀周頌

頌者郊廟祭祀之樂歌所以美盛徳告成功也周頌三十二篇朱子爲之集傳一洗千古之惑學者宗之中間如思文臣工噫嘻訪落小毖敬之載芟良耜般九篇未有所定姑觧其辭而不詳所用愚嘗因而考之思文明言后稷功徳當是配稷於郊獻享之樂無疑臣工噫嘻敬之是祀成王之詩追述成王戒農官及求助羣臣之意於以形容其顯徳成功也若曰專戒農官與受羣臣戒則受釐陳戒之辭安得爲頌載芟良耜亦報賽田事之詩與丰年同小序亦以爲春秋祈報社稷也蓋周家以農事開國重谷務本初周公以成王未知稼穡艱難歷陳無逸之戒豳土之俗至成王開悟孜孜不怠在位之日每形勸戒卒以成功及其沒也盛徳不忘見諸歌頌亦舉其盛而言爾故曰樂以成像此之謂也至於訪落小毖當與閔予小子同時同義皆成王多難之後免喪朝廟之詩且訪落云紹庭上下陟降厥家是言武王陟降也閔予言文王陟降敬之言天之陟降而此乃言武王爾如大雅文王篇曰一陟一降在帝左右語意皆同家猶庭也國也言家則益親矣成王遭家多難兾休明之皇考陟降上下以保明其身若曰成王陟降則與諸詩意不相類般𨿽未詳當與時邁皆巡守祭告之詩也姑記所聞以俟正焉

讀中庸

予幼讀中庸朱子章句至首章人之所以爲人及則爲外物而非道竊嘗惑其辭之未純也後數年得觀今定本云云始犁然有當於心比讀二十章曰有弗學學之弗能弗措也又有惑焉竊意子思子蓋曰人有弗學者學之弗問者問之蓋必其學之問之也弗得弗措則爲必要其成五者皆朱子以學字爲句章句且曰弗爲則已則人有弗學弗問者矣與下文人一已百人十已千𨿽愚必明𨿽柔必彊恐不相貫姑著之以俟君子

識畫

宋李公麟畫葛洪仙翁移居圖人物四十有五主僕從侍男女三十五貌人人殊鹿牛驢騾犬豕十態物物異乘者有五一人頎而美髯戴芙蓉冠朱衣皂履騎黃鹿僊翁也一嫗白頭緑衣騎猙獰一翁傴僂騎騾僊翁之父母也一女婦騎牛一女婦騎驢抱嬰孩僊翁之嬪媵也一人冠而步行一人舉函一人執羽扇並導鹿前二人從而後仰聆僊翁顧語其侍弟子也手執持或荷或負二十二人巾而履者十有八丱而跣者四一人杖而前指二人持擔擔末有捲索一童引以馳一人挑包而顧一人力挽猙獰上溪岸一人扶老嫗傍驢以渡一人挑竹篚遂而後一人荷礱磨一人背負冠而履者一人背負少年紅衣者一人挑小缶又回盼負者一人左杖右指皆行水中一童牽老翁乘下溪滸一人■﹝士冖田疋﹐上中中下﹞驢尾一人杕而繩驅二豕黃犬追之一人執杈杈末掛藥瓢一童持抓艸具右手提酒壺一人荷才鍤一人荷籃籃實雜什器一童肩楷具右牽驢駞木箱亦實雜什器按葛洪在晉爲勾漏令勾漏隸交州去亰師數千百里或者奉親攜孥以行日用器具牲畜悉偹長塗修岨古木蕭疏渡溪上阪登頓驅馳而僊翁丰采翛然顧盼自若飄飄神僊中人也好事者繪而爲圖其有以夫龍眠生後翁七百載模冩其衣冠意態執持什具行視盼睞如親睹當時事何巧思妙筆若是眞名畫也胡尙徳氏珍閟旣久出俾題之於是乎作識畫

靜淵祝辭

會稽錢浚冠見陳叔子叔子曰予爾師也冠必有字字爾靜淵茍用力於學以深其量名斯稱矣見汪侯璟侯璟曰動靜交養以反諸身善哉見徐參軍觀參軍曰澄深之體具流行之用著子其朂諸見宇文公諒宇文曰涓涓不息延而成川止而爲淵深不可測有本之謂乎浚退進徳不倦無惰容無驕志交友稱賢已而見鄒陽子右鄒陽子起爲祝規曰其本也靜其涵也淵有養弗餒內直以專資之旣深取必逢原浚浚不已乃全其天辭旣浚曰子言約而至將終身受誨焉

題脈緒

昔人有論脈曰天地之元人得气之始也蓋以二五妙合凝而爲精神定而爲魂魄積而爲形骸融而爲血髓布而爲經絡滋而爲毛髮乃至動靜噓吸行止作息必有得气之始者尸之也迨夫七情之搶攘六气之鼓擊又必自其得气之始者窺闖之是可謂知探本矣比觀呂先生元膺脈緒一篇則其本原端緒灼見切實尢非泛論誠醫之指南也試因考之十二經皆有動脈取喉傍五會爲人迎魚際太淵爲气口人迎气口胥應比協則無關格之偏此古人定陰陽於喉手法也後世人趨簡便古法廢而弗傳逓相循襲而今手足六部五藏所屬與夫尺寸所關亦未能會歸於一烏可與論天地之元人得气之始者哉呂先生之言曰以三部之陰陽言之則尺寸處夫兩端而關爲之界以一部之陰陽言之則浮沈別其表裏而胃气存乎其中合三材而三之則九候也九候之法其得切脈之緒矣辟之詩然風雅頌各一其體必賦興比行乎其中而詩始作辟之樂然八音獨奏自爲始終必金玉相宣兼統條貫而樂始成其切脈之諭乎是故不知天地之元不足以論脈之本不知陰陽之會不足以識脈之緒善學者必合而觀之斯爲得矣因志末簡以俟君子

戒子箴

求而必得捨之自失是求我有仁義道徳求之有道得失由命矧求在外曷勝天定日用常行飲食男女有正有邪審幾精取夙興夜寐入孝出恭動靜作息靡不有中情欲利害民日浸滛戕仁賊義淪胥獸禽於乎小子物莫人貴知性知天不褻不棄攺過遷善懲忿窒欲先哲有言是用瀆告

杜南谷眞人傳

杜道堅字處逸號南穀子太平當塗人生而神異性頴敏年十四得異書於異人卽嗜老氏學十七寄迹郡之天慶觀師蒙庵葛師中宋淳佑爲禦前道士蒙庵師虛白陳元實是爲陸靜修裔孫道堅繼入茅山閱道藏宗師蔣玉海見而噐之授大洞經法侍郎趙與訔漕金陵延致賓館知遇最厚復來錢塘楊和武恭王孫頴祖延主吳興計籌山升元報徳觀興玄學飭軌範舉廢墜觀之東北山頂多白石越大夫計然子嘗隠其上漢葛洪丹井在焉道堅鏟蓁穢修除道建披云庵將逸老焉至元十三年元兵南渡所至震懾道堅慨然冒矢而出叩軍門謁太傅淮安王巴延曰宋祚當終歷數有在王誠不殺則民歸有賴王悅其言禁將士下未附者毋刼掠江南旣平有詔命太傅選用人才明年太傅朝上都偕道堅入覲道堅首陳當世之務大要有三曰求賢曰養賢曰用賢疏上帝嘉納之屢召對便殿敷奏詳明議論宏逹舉將相之才莫不稱旨後皆爲名臣時帝欲委道堅以執政力辭不拜詔乘傳江南求有道之士竣事還京奉璽書提點道教領宗陽宮仍兼升元觀大徳七年授杭州道錄教門髙士復有旨攺披云庵爲通玄觀聽其徒甲乙主之皇慶元年授隆道衝眞崇正眞人其徒以次領升元事上卿張畱孫疏請主四聖延祥觀所至創立制度修飭宮宇咸爲攺觀又卽升元宗陽兩山築二眞館儲書數萬卷歲時往來其間晚著道徳經原旨數萬言其書益原老子之意諄諄以皇道帝徳爲當世告者正以王覇雜出功力相尙慮其所終民罔攸措故欲挽破碎於渾全回澆漓於淳朴縱不能使是民爲九皇之民獨不得少窺唐虞雍熈之化乎故曰爲無爲又曰無爲而無不爲誠以人君無爲於上人臣有爲於下君臣有恆分則民有恆業太古天下一道羲黃四海一徳無爲之爲其大有爲於天下者乎尊聖人所以尊時君世主壽斯道所以壽斯世也如曰伸而不屈動而愈出多言數窮不如守中其堯舜允執厥中之要也曰居善地心善淵政善治事善能動善時夫惟不爭故無尢其大禹不矜不伐而天下莫與爭也又曰自勝者彊知足者富彊行者有志不失其守者久其文王之至徳也後人不究其旨著述𨿽多各隨所尙故言淸虛無爲者有之言吐納導引者有之言性命禍福兵刑權術者有之紛紜多歧家自爲法曾不知道徳本旨內聖外王之爲要蓋漢文曹參開漢室隆平之治是善用老子之道者此原旨所由作也書成又以老子之旨不惟有極以來已然之世代可徵而無極以前未然之朕兆庸可推矣復準皇極經世歲年著原旨發揮一十二章以証之又以關令尹喜辛釰文子所著述頗得師旨故復著關令闡玄三巷文子纘義十二卷朝廷嘗以其書頒行於世平生詩文若干捲藏於白石山中卒年八十二度弟子四十餘人姚志恭趙嗣祺袁徳逵皆有道行又奉旨授眞人主領教事道堅器識弘逺有道淑人且篤於孝友達官貴卿多執弟子禮趙孟俯有言曰眞人際遇世皇乘風雲之會日月之光於以輔世興邦立言設教知進退存亡而不失其正者其若人之儔歟張翥亦曰眞人以邁古之才經世之略身𨿽遊於方外其志之所存犖犖古之人安期生黃石公徐鴻客或見或隠髙風逺致使人企仰於千載之下世以爲知言贊曰三代而下以功力相雄尙道徳罕聞已老聃氏著書尊皇道帝徳賤功利黜權力有旨哉漢文曹參蓋善用其道者後人特指兵刑謀術抑逺矣若杜道堅原旨之作亦有志於斯世者與

唐李泌傳贊

贊曰予觀唐人材出處從容有三代王佐器惟李泌陸贄而已泌自贊復兩亰功成身去代宗再徵權臣間忌浮湛外任徳宗以春宮之知委心聽用泌亦竭智盡忠展布政體謀慮計劃洞燭物情故治效聿著迹其安馬燧取懷光相李勉保韓滉單騎以來抱暉設伏以擒叛卒開三門運路屯關中荒田國用日充邊鎭懾服其績章章可紀至於辯太子寃則曰天子以四海爲家宰相當豫帝贈白起則曰國將興聽於人帝言有命則曰君相造命不可言命其言又足徵者唐傳乃謂其隨時俯仰無足可稱取媚以求相位豈信史哉因采舊聞參諸記錄別著泌傳以表見之使善不沒實爲後世鑑若趣尙太淸未免惑於隠怪亦其質之未純者與

隠石生諭

珠湛於淵金藏於礦梓產於林玉隠於石類也賢人之處世亦類也方其雜稠眾之中長蓬蒿之裏退自沈晦不矜長不眩能猶淵之珠礦之金石之玉也人奚羨焉一遇知已則出類拔萃人皆知其爲良材器斯隠石生之諭與生嬀姓出自有虞爲胡公滿之冑世爲臨海大族幼有異質性警悟不羣讀書蓄徳有年已值時多艱隠於銅谷之陽肥遁辟地甘自晦藏於閭閻下里人之知生者咸以玉之隠石期之故自號曰隠石生予進而諭之曰物生兩間孕淸淑之气鍾純粹之徳質之美者莫如玉器之貴者莫如玉其蒼者白者黃者赤者矩而爲圭規而爲璧肉之爲羨判之爲璋藉鏁以享天地登廟以盛黍稷其用靡不周也使追琢之未工鑽磨之未至則抱璞而已爾具體而已爾尙奚羨其爲有用之器也哉溫潤而滋腴縝栗而堅確受於天者厚矣有其具而抱其璞矣將未受於人與受之於人器斯成矣茍徒羨其隠於石者不思其出於石者是棄天也思不出其石而獨隠於石者是不受人也棄天不義不受人不祥子將爲受人者乎將終棄其天乎則吾不能知也作隠石生諭生名栢字能正陳其氏云

楊孝婦傳

楊孝婦黃醜字集義臺之黃巖人其先宋工部尙書懋名著國史代以儒顯至其父荀龍登咸淳進士第調廸功郎安慶府宿松縣尉國事旣非遂隠弗耀孝婦生警悟性端重八歲閒於女紅諸昆弟皆習業家塾廸功俾授內則孝經論語不期月終捲皆成誦且語兄姊曰孝天之經也地之義也民之行也徳孰有大於此於是在父母側先意承順服勤不怠迪功頗鐘愛之旣笄愼擇所配時奉化知縣楊中甫有子曰載至居同裏閈頴慧過人遂聘醜爲知縣冡婦比大歸舅姑已卽世惟知縣之父朝奉君在以大耋之年馭下嚴肅孝婦事之益謹晨昏定省無違躬親炊爨調烹飪饋飴瀡日奉上堂羮胾脯羞隨所需以進食已乃退或思異味則𨿽百十里必爲致之夏葛冬裘中外衣服預爲縫綴十載如一日朝奉或有慍色必怡聲善辭俟復常而後去朝奉君曰吾家新婦行淑性顓能善事我眞孝婦也由是鄊裏皆稱爲孝婦云朝奉以天年終孝婦佐其夫治喪塟皆盡禮嘗曰吾不幸不逮事舅姑惟歲時修祀稍可致力爲酒醴豢牲牢祀物必精專丰腯𨿽賓客至不易用也載至以才諝薦爲衢州淸獻書院山長中歲宦遊惟經紀大務至於理田園建堂第延師教子一切皆孝婦力也值山長捐館捨居喪哀毀率子女茹蔬素者三年節序忌日追慕悲泣人爲之不堪導諸子理家事內外整整處族序睦以和貧無資者賑卹之無徳色親戚死無所歸爲具棺殮歲歉發所積賤糶以濟之孝婦之推仁卹眾率類此子六人文昌文治文賢文言文會文淑皆有學行惟文會以校官起身且與予有姻■﹝女連﹞好嘗獲升堂拜孝婦而徳容康壽動止可度時孫男女三十餘人森森侍側宛然瓊瑰玉樹有足起人敬慕誠徳人也享年七十有九嗟乎女婦人之行不出閨門惟主中饋事舅姑而已孝婦始終一致愈久彌篤有非恆人所可企及使一州一鄊有若人必能率徳勵行以移風俗王教蓋有賴焉因著之

贊曰漢陳孝婦善養其姑志不少貳無違夫子之教卒垂令名若楊孝婦之事大舅尢人之所難固其天性淳篤而經訓之力不爲無助也至於子孫昌大終其身逮見之善人之報顧不厚歟天經地義誠不可冺孝婦至行若是宜與陳孝婦並傳無媿也

白雲稿卷三

●欽定四庫全書

白雲稿卷四

﹝明﹞朱右撰

○序

忠孝事實序

古君子之生斯世也居則積其學以著於言出則推夫學以行其道言以載道行以徵其言夫豈有二乎哉禹稷咎夔得行其道而不必見諸言者也間見之亦道之寓也孔氏孟軻左丘明賈誼班固之流不得行其道而見諸言者也間行之亦其言之徵也然則立事立功豈不尢愈於立言者乎蓋有不得已焉者耳靑田畱君若愚讀書纘言積學知道嘗客遊吳楚間蓄其才將充其用人固不能知之而若愚亦不求知於人守其道而不變值時多艱講授於越之上求凡古今人之忠孝友義者而敍述之積而成編爲若干捲將以傳於人其用心亦勤矣夫忠與孝性也人所宜服行者也其何關於務名哉世降道污民彛泯泯茍不表紀其能行者爲不能行者之戒幾何其不淪於禽獸之歸矣乎此忠孝事實之所以作也𨿽然述其孝爲有親者之勸敍其忠爲得君者之箴一善之不遺一行之必錄畱君所以陰相天常扶助世教者豈小補哉其爲用心亦仁矣帝王建極凡所以扶樹綱紀匡維世道者此也捨是書何以哉或曰今之執史筆與國家載興亡紀賢否職也畱君無乃非其職與是殆不然古人立言至公無私所以傳後世而能久也不患不職患不公耳茍公無私猶職也昔左丘眀班固之徒何嘗職史館署官曹而爲如是之言顧其言足徵何如耳況忠孝之人世固不少其間隠顯亦各不同必待史官書之其沒人善而無聞者或多矣設因是編得不沒人善使隠顯皆有聞則畱君之惠大矣編成畱君屬予序予知其言與道不悖行與事不違有志而嗇於用蓋亦不得已焉者故書以歸之

羽庭稿序

古詩三百篇以風雅頌爲三經賦比興爲三緯其音節體制槪可考也後之作者固蔑以復加而後之作者捨是亦無以爲法自夫王澤下衰雅頌不繼王官失職巡狩不陳而詩樂之教不行於天下尙矣東周以還郢騷之怨慕楊馬之浸衍晉宋之蕩靡古意彌失而音節體制亦與時下烏在其能復古乎唐興以詩文鳴者千餘家其間足以名後世而表見者惟李白杜甫韓愈而已詩其可易言哉何則李近於風杜近於雅韓𨿽以文顯而其詩正大從容亦彷佛古頌之遺意以故傳誦後世而人宗師之予爲是說久矣顧材气不足充其見聞學問不足闡其微蘊不敢以聞諸世人今年來獲觀劉君徳玄所著羽庭稿若干捲讀之而有感焉其性情所發指意所歸皆有唐人法律長詩宗韓短律師杜樂府歌曲有李風度而四言詩又當不在魏晉下等而上之則三百篇風雅頌之遺音將無所失其有不傳也哉劉君世以儒顯少習經術嘗以進士業中乙科憲府舉其材試吏於閩所至佐上官有政迹今爲浙江省左右司郎中公退之暇手不釋卷旁及諸史百氏陰陽卜技名法靡不研通而尢工於詩歌積而成編其徒將鋟梓以傳以予知最久囑弁其篇端因次第其說爲序引

檜亭後集序

至元重紀戊寅之歲予如金陵遊從縉紳名人間考徳而問業時丁先生仲容父以同裏閈往還旣數情好益深故予與先生所著詩歌及他所見必手鈔而心識之積若干捲藏之篋笥將俟知者以傳不朽後十四年當至正辛邜客有攜檜亭稿來示予於錢塘始知禦史張公維逺命刋升學乃李君謹之所編視饒君介之舊本爲增多矣予喜而不寐讀盡日夜惜其間如瓊花瑞竹送常憲史題長江萬里圖等作皆膾炙人口而不能盡傳因類摭未刋之詩以補續其所未偹得一百四十七首名曰後集又十年予以憂制守墓上虞一日王君克惠自閩海憲府赴行禦史臺事集南還過予山中抵掌劇談感今念昔慨然興懷遂盡取予所藏先生遺稿將鋟梓以傳予二十年之耿耿渙然釋矣尙敢自愛乎哉嘗記在昔先生有言曰學患不成不患不逹業患不精不患不傳茍精而成達與傳不計也淵乎斯言其正誼明道之奧乎今先生往矣時值多難經生學子無依歸而克惠猶能起斯文於未墜思以淑人而傳後則先生之言信有驗矣因書以歸之

送浩遵道序

國朝混一區宇立經陳紀內外百職罔不祗承以相統屬故中書總治於內而斷事官爲治事之法曹若理問所者殆行中書治事之法曹與江浙爲東南巨藩治吳粵閩地方數千里丞相而下務存大體以貳弘化寅亮之功於細故則不親親之亦不得甚察悉屬之理問官而聽其用違而已大梁浩君遵道惇厚雅重少習吏事文法通籍省署有年已玆始獲食祿與丞相掾相可否事於幕下上考轉理問所令史其祿視昔有加錢塘大夫士朋遊者咸詩以張之俾予序其編予知浩君寛簡人也固有大而可以揆細者而予試言之在漢時丙少卿爲禦史大夫事無不察至爲相智明於大史傳稱之其政豈先後異耶其所處宜然爾遵道向從丞相掾事上官知識治體不煩不迂惟寛簡宜也理問官上承丞相命以任法爲事以詰姦慝察邪枉則不徒寛簡爲稱職也已故予嘗論天下士其柔順戇直寛簡深察類出乎气質之蔽必其能各適於可而不相病者周於徳而气不得以乘之也是以君子務勉徳焉遵道尙事其事以修其職而有成則予將謂君進於徳矣其孰不宜哉

送趙教諭序

至正十年秋九月永嘉趙君某爲新昌縣文學旣受代諸生遮畱不可則謁予而言曰趙先生爲文學六年矣其始至時宮墻頹圮弗治生徒弗居廩食朝夕弗給齋廡弦誦弗作逢掖旦望集往往去弗問先生曰是非吾志也非吾職也召耆艾與計事議所以興舉之籍學之田會其歲之入白於縣盡徵民之不輸者以充其用延有學之師以貳教其間選材幹之士使任其役於是治者以完居者以廣給者以繼而作者以聞向之弗問者亦皆徘徊顧瞻嘆服而不已焉吾黨徳其恵未艾也而以代去卒不得畱願求一言以系吾思予曰甚矣久於事者之有成也學校王教之先先王所以明天道正彛倫致至治之成法在焉趙君久於其事以行其志盡其職而有以得人之歡心可尙也已昔陽城爲國子司業當調官諸生挽畱至伏闕下上書願得卒業於今之世去古道逺甚而猶或一見之使予不得不爲之興懷焉彼居官理民者賢否混殽惟事超遷以度越日月未能周知其民情與其所宜行則思以調他職是烏能知久於職者之有成也耶諸君盍亦請諸聞人道揚趙君之能而詩歌之書予言於首簡敍焉

贈醫者序

至正十二年某月括蒼葉仲剛氏居臺郡爲府史且二歲一日病肢體不隨眾醫皆以爲迵風謂風洞徹四肢也療之不愈請於施君敬仲敬仲至胗其脈曰病積於身有日已爲火齊飲之不旬日遂愈人咸神異其故敬仲曰某所以知仲剛病者切其脈大而來徐是積熱盤欝於內久不得發卒與風遇其病當作吾以脈法治之而愈何神異爲葉君具以告且徵言爲贈予聞之上古醫則通神盡見五藏癥結中古以還切脈望色聽聲冩形其著效亦章章矣近代之業是學者往往不知病之所在而投之齊甚非所以爲養生助也嗟乎通神者吾不得而見若切脈究源庸非世人之所尙乎脈者天地之元人得气之始也自夫二五之精妙合而凝滋而爲精神定而爲魂魄積而爲形骸融而爲血髓布而爲經絡竅而爲毛髮至呼吸運動行止作息榮顇者蓋必有得气之始者爲之也至夫七情之中傷六气之交感又各有所受焉治之者原其始求其本要其端則病可理矣病理則气充气充則體固古聖人爲醫藥以濟人夭死夫豈無其道耶是以善醫人猶善治國知國本之所在則所以提挈綱維而振作之者有在矣予觀敬仲之業醫誠本諸脈法者歟本脈法以治人病其應如桴鼓影響斯可與論天地之元人所以得气之始者矣予故推葉君之意以敍之且以識別庸妄之不知本者

送因禪師序

物有類同而气不合者矣均之眾艸也燻蕕不可以同器均之百獸也騶虞豺狼不可以同羣亦有類不同而气合者矣磁之於鍼膠之於漆琥珀之於芥物惟固然而況於人乎傳曰人受天地之中以生是以有動作禮義威儀之則自夫大道之衰聖賢不作眾學滋起儒墨異塗小大之人各相範就使天與我相類者遂釐而二之嗚呼是豈人之情也哉今之爲浮屠老氏者往往皆是能不拘其法總其異而大同之亦幾何人善因友石禪師與予結交方外且十年自師之入浮屠氏旣二十年已予知其聰明積學仁義之懿釋然於胸臆間是以承上接下出恭入友禮儀之則莫不有度而施得其宜𨿽拘於法限於勢而其心悠然無有物我之累至正十二年秋臨海龍華寺闕主席寺之耆老多有能名顧難其選一日請於有司致書幣自精進延師補之臺之士友及嘗所往來咸置酒爲別又摭少陵題已上人詩分韻相率爲詩以道其離思人情之交好气味之忻合莫過於此者夫豈僞爲也哉詩旣成屬予序其編予不得辭乃爲之言曰友道之廢久矣世之人有居同裏學同術業同門猶或相訾毀以自髙相抵牾以求異何但類不同气不合者耶甚可爲世道惜也萇弘老聃師襄沮溺楚狂之徒豈復有賢於孔子者而孔子猶惓惓然不相遺棄豈無其故與友石知識造詣動則有文而獲乎朋友者若此豈特浮屠氏之不易得者哉嗟夫世衰道微賢否易處苟得吾同類而气味忻合如友石師者其能自已於言乎故樂推物性之說以爲贈

贈崔元初序

﹝原闕﹞之所存何如耳元初非爲異於時也求合乎道者也茍合乎道天下將不可載況後世乎用書以爲贈

西齋和陶詩序

詩者發乎情也情則無僞故莫不適於正焉古詩三百篇其間邪正憂喜隠顯𨿽不同而溫柔惇厚之教無惑乎後人聖人刪正之且曰雅頌各得其所豈欺我哉自夫王澤旣息大雅不作郢騷之怨慕長門之幽思李陵蘇子卿之離別曹劉鮑謝之風諭亦足以傳誦者各適其情而已爾陶淵明當晉祚將衰欲仕則出一不獲志則幡然隠去夫豈有患得失之意與故其發於言也淸而不肆澹而不枯後之人𨿽竭力仿效而不可得趣不同也蘇子瞻方得志爲政固未始尙友淵明逮其失意乃有和陶之作豈其情也耶予嘗竊有憾焉比客海昌得琦禪師詩一編曰西齋和陶集讀盡數日愛其命意措言妥而不危雋而不膚若弗經思慮得者有陶之風哉蓋師少從名人績學知道凡四主大剎未嘗容心於出十年以來恬退自處居海鹽天寧寺之西齋日討索佛書聖典每有得必忻愉竟夕道益精詣不以榮辱得喪撓其天其爲可尙也已爲其徒將鋟梓以傳予因論次其說爲之序禪師名琦梵字楚石

韓侯核田事實序

或問爲政何先曰莫先於正經界經界旣正分田制祿可坐而定其有關於王政也尙矣成周盛時體國經野以爲民極至孟子時已不得聞其詳則諸侯惡其害已而去籍者有之矧阡陌之法變兼並之患滋先王田制固不可得而稽矣漢魏唐宋隨時制宜不過計田定賦以馭民尙何望其能復古也哉傳曰制而用之謂之法神而明之存乎人先王良法美意豈終不可復舉耶此韓侯所以用心而卒底於有成矣上虞爲縣並湖濱海賦斂倍於他州國朝至元以來𨿽累行理田之令而迄無成式者非法之過不得人以任法者之過也比年鄰境騷繹民力益殫天臺韓侯自行來爲令深爲此懼乃議履畆以計田定賦而差役思以均齊其民其法每田一區畆至百十隨其廣哀髙下形勢標其號若干畫爲之圖曰魚鱗以魚鱗條號第載簡冊曰流水每號署圖一紙具四至業佃姓名俾執爲劵曰烏由集各號所載得畆若干曰保總集各保所積得畆若干曰都總又自各都流水攢類戶第計其實管田數曰鼠尾小大相承多寡分合有條而不紊其爲法可謂宻矣乃選鄊之大姓有文行足爲人表者司一都之事曰監踏統一縣之事曰總核又分掌簿書計算曰執事賢智竭慮材力效能各輸乃心以禆侯之政亦可謂得人矣侯則躬爲指授訓其用違稽章程以作勤怠官出廩膳筆札以給日費及期而事始完上成牘於省府吁斯亦難能也已由是積獘以革民瘼以蘇貧富適均徵差有則民輸惟期歲入用足而一縣之民室家相慶咸戴侯恵無已旣刻諸貞石以紀侯徳復以其播告訓言行事次第執事名氏繕緝成編名曰核田事實將鋟梓以傳請予爲序予嘉侯設施有法信任得人深識古者爲政之要以能有成功遂書首簡以慰民父兄之系思侯名諫字自行宋魏國忠獻王琦十世孫前翰林待制陳某甥家學有自故爲政知所本云

送戶部主事李宗道還京序

今之六部官分掌天下凡治教禮樂刑政以佐中書爲大子六曹若有虞九官成周六典漢之九卿皆其職也國朝稽古建官仍置六部分列尙書以贊朝政爲生民計至深至偹百有餘年文恬武嬉內外無事一或儆戒不至則治道日弛諸凡漕運鹽榷楮幣之法窒而不通民用告病聖天子慮仁澤之不溥宵旰求賢以務博濟乃命戶部尙書二員輔以主事官分治江浙僚屬史胥聽其愼簡先務流通楮法於時李侯希顏自翰林編修爲部主事承命以行沙海東下奉職惟勤間關險阻偹歷嘗之比至浙尙書則以他事弗來如期侯惴惴小心夙夜不遑寧處俟命於外者玆三年矣朝廷尙念逺役復召以還侯卽日持其簡書印章將乘大舶浮洪濤遵海而北以旋京師江浙行中書省丞相以便宜有旨謂侯涉歷之艱虛左司員外職請固畱之侯乃謝曰受命來南實某聽詔旣弗能敬揚休命而又畱以爲已圗若之何其可也昔孫叔敖如京師未畢事而之莒春秋譏之況君命而不復安敢與王人齒願終辭以還君子謂李侯之舉有三善焉見祿而不茍取義也奉使而必復命禮也三年有役拳拳不忘乎君忠也忠以盡已義以制宜禮以事上於爲國乎何有嗟乎大道旣隠先王之政下移民生日蹙亷恥道喪居官守職者莫知國體之攸系而靦然爲私便之是圗外以欺其人內以欺其心𨿽九錫之榮萬鍾之富於我何加焉李侯毅然爲人所難不憚風濤之險復爲萬里之行下以盡諸已上以副吾君豈不眞知輕重大丈夫哉傳曰富貴不能移其若人之謂乎且侯以明經之冑學嘗居翰林詞章政事講之有素入而立朝嘉與諸賢力扶未墜以助元气則中興可期是予之望也蒼生之願也侯其行矣遂書以餞之

送上虞胡總督詩序

行樞宻院架閣胡君師徳以省檄督戍上虞之三年及代當還諸將帥士卒民耄倪與吏胥之在官者爭挽畱不忍捨去勢不可得則傾城相送供帳祖道東門外至三十里遮拜執爵各以言進爲將帥者曰自吾奉檄聽總督節制凡得以承令藩省扞患庇民者總督之教也又有進者曰谷我甲冑修我弓戈維總督之庸率先我將校訓練我士卒維總督之律爲軍旅者曰我饑食我我寒衣我我食我衣維侯之需侯其去矣我將奚依民父老曰我耕我織侯不我役冦來侯攻冦去侯卹士則操戈農則服穡弗奪我力維侯之徳儒士大夫曰旣治乃武復修乃文衣冠繽繽禮讓惇惇旅賁詵詵維縫掖是尊方外交者曰衛我宗教安我山林力則我助疚則我鍼病我者去利我者任朝唄愔愔以報侯心爲有司者曰錢谷甲兵供億日糜簿書支離侯其我除期會之逋侯其我紓民樂其趨官程弗逾侯今去矣吾告其誰侯各爲飲卒爵而復曰聖明天子監玆下土奠我東南大藩有府桓桓省臣節鉞威武奉命惟謹承宣弗怠維大夫士民其相予不侮走也何修獲致於此遂相視泣下以別予乃喟然而嘆曰嗟乎甚矣久於其事者之有成也今之督戍畨更受代率月一易未能周知人情而思還其職𨿽有惠利曷由以施顧欲人得其心也難矣胡君領事日久及玆兩期凡將帥之勇怯旅卒之彊弱官吏之勤怠人材之賢否賦役之重輕民庶之勞佚悉能知之周而處之當故人之從已也皆心悅而誠服矣得其心有道亦不過所欲與聚所惡勿施而已爾尙何有古今之異耶胡君非求異於今也得其心焉耳處之久而得其心則成效章章若是豈不爲居官長民者之勸哉時之朋從名能文者又分韻歌詩爲餞予因序人人之言而論之

白沙餞別詩序

至正十九年戶部尙書貢公師泰奉旨督漕閩廣是年十月度錢塘將浮東鄞遵海而南道過上虞時朱右洎王霖叔雨各出所著文辭累數十篇讀盡日夜更僕不饜公曰予承命逺役得與子傾倒喜幸過望惜不及待陳白雲徐季章爾舟次余姚白雲季章繼見而季章偕叔兩自行同送鄞城候潮泛白沙島上且越旬朔臨別又與鄭蒙泉舒汝臨僧貴朽石十餘人款餞舟中殽核維旅酒行無算情好益洽公醉而臥諸君相與聫句皆戀戀不忍捨明日始別去公顧季章謂曰人生聚散無常事每不偶辱諸君愛厚玆遂盍簮之樂獨不得與伯賢同行爲憾他日諸君遲我東海之上把酒臨風庶吾黨交義非世俗所能知也季章歸致公言於予且錄諸聫句及公畱別詩以示予嘅然嘆曰詩不云乎寧適不來微我弗顧人情豈相逺哉伐木廢而朋友缺矣古道之復乃於公見之公以詩書世冑揚歷中外文行卓然經生學子瞻企弗及思見容儀有如景星鳯凰咸以爭先得覩爲快況及親炙以依歸者乎況旣別而致思以齒記乎顧予駑鈍下材而公猶拳拳不相遺棄接引來學之盛心詎易量也耶比年國家多難碩儒巨公淪謝殆盡斯文不絕如錢寧不重有感於公焉序以識之

交山文集序

或問立言曰言以理帥以气行不由此者妄也气與理相會渾渾乎發乎聲文深於言者也故曰言之無文行而不逺言其可易忽哉言者心之著非言無以知其中之存者言者事之樞非言無以知其政之尙言其可誣哉是故言正以懇知其忠見於政也義而固言祥以和知其孝見於政也仁而洽言淸以要知其靜於政也無爲而不爭言大以醇知其聖於政也王而治言深以確知其疆於政也覇而不久言勤而不怨知其基於政也興言思而不懼知其離於政也降此古昔先民之所以垂教蓋殊途而同歸也立言不旣難乎一日括蒼王君熈陽出示其所著交山文稿相與論立言之旨予三復之觀其序君臣之等明彛倫之懿闡性命道術之蘊考家國起廢之故古今得失之幾引物連諭道揚規諷貫穿經史百氏之言一本諸至理而气以行之故其發於中也誠充於言也廣要其至也近而指逺該而不泛語人子以孝語人弟以順語人臣以義約情以和其志比類以振其行匡直輔翼俾各歸其分而知所鄊方以造成其徳業藹然仁義之言也可謂得立言之遺意歟王君動則有禮敏而好修夙慕聖賢之道學之不厭未見施用退與其徒著言纂辭積而成集其徒鋟梓傳以淑人爲利漙矣抑予嘗聞古有納言觀風之職於今之世去古未逺將見采而納之承而庸之知其政之成也用休矣傳曰我欲托之空言不如載諸行事之深切著明也予志此久矣尙與君楙明之

送戶部尙書劉公督漕還京詩序

士君子道徳積於躬功業著於世廣博深厚有足以濟時而裕逺自非持正不阿弘毅有守者弗能也余觀於戶部尙書劉公師魯而有徵焉公自冑學以文藝擢髙科揚歷臺省所至皆有卓政曩由端本堂司經拜西臺監察禦史糾劾不避忤時貴左遷公處之泰如夷險一致至今天下謂公此舉國家元气繋之出入政府正色立朝中外屬望乃至正二十三年朝廷命公以東南漕事浮海而出至則敷廣徳心驅馳上下開誠布公大慰人望職貢旣修舟師戒具四明大夫士以公有斯文契供帳祖道賦詩執爵追餞鄞江之滸推右序之洪維我朝廣輪之大自古所無天覆地載仁涵義育承平日久玩忽或生致使荊襄俶擾淮海繹騷上貽宵旰之憂思得賢才汲汲圗治如轉漕一事昔爲甚易今則動煩重臣曲折調護僅乃得之十無一二有志之士寧不重爲扼腕而憤嘅也尙書蘊弘大之學攄經綸之志轉危疑爲坦途化姦讒爲忠藎君命不辱常賦逺輸俾海隅蒼生之民咸知所以尊君親上而皇極之福有永弗替則公之助豈小補哉𨿽然此其一爾使公歸廟堂執朝政擇正大剛明之士文武經濟之才布百司執事之烈嘉與諸賢力扶元气則宗社深有賴焉昔郭子儀李光弼忠武有爲足佐中興之業陸贄文辭感切李泌識量過人足延晉陽之祚百十年間唐室不遂隳棄今寰宇未寧必有如郭李贄泌等軰出以著事功以濟時艱此予惓惓有望於明公也詩旣成因書爲序引

送河南都事張君之官序

皇帝攺至正之十一年策天下士於廷眞定張守正以忠登上第賜進士出身授越之諸曁州同知豈弟近民公勤獲上期年而政成郡復檄攝他縣治迹益張秩滿上考中書屬時多艱奔走避地時藩垣大臣便宜有旨束帛屢加羅致旁午張君毅然弗就或勸之出則曰物各有適惟其所能蘧除不可使俛戚施不可使仰僮昏不可使謀蒙瞍不可使視矯性不可使正直道不可使枉吾待命於朝而茍焉竊祿豈人情哉遂退遁句章山水間益終舊業講授子弟員以給衣食守志不回自分澹泊者十餘年處之如一日當路知君者莫不歆羨而敬遇焉旣而朝廷有河南行省都事之命君幡然卽起問舟東鄞告行於嘗所來往鄒陽生執爵而言曰善哉張君之出處爲有道也夫志固有素定而善逹者矣事固有約操於廣施者矣定志以撡約大要有三時行者與天因利者與地致力者與人有行吾志言聽計從賢智協能扶樹元气民社熈熈以復中統至元之盛此與天也有盡吾心竭忠所事祿不茍得事不幸成誾誾侃侃以贊廟堂之治此與地也不行吾志不得吾心守道不阿弗事容悅食力計功遁世無悔此與人也與天者順與地者通與人者常順者以昌通者以濟常者以臧張君志素定而知之習擇斯三者以是而出以是而處進退從容其道不失庶幾乎古之君子歟生交君也久知君爲深於其行寧無一言乎遂書以識別

春秋傳類編序

愚讀春秋三傳國語愛其文煥然有倫理該而事核秦漢以下無加焉因采摭其尢粹者得若干捲題曰春秋類編而爲之序曰圖書出而人文宣光嶽分而人材降是人材者人文之所寄也孔子曰天之未喪斯文也匡人其如予何其亦謂是也夫自周轍旣東聖賢道否孔孟之教不行於天下春秋戰國之際功利日興權謀是尙固不足以上窺天人之奧而布其致君澤民之心矣幸而天理不冺斯文未墜經生學士器識卓絕不無人焉求其能輔翼聖經埀型世範者愚於左氏公羊谷梁而深有望也𨿽然三傳國語之文不能無辧左氏則無間然矣國語之書前輩亦未定爲何人詳其詞气要非左氏之筆蓋亦仿左氏而自爲一家者世以爲春秋外傳得無意乎公羊谷梁爲經而作典禮詳實詞旨簡嚴有非他能言之士可及也愚試評之譬之良工之繪水與木也藝有專精則所就有深淺然自心巧發之則各得其一端之妙左氏之文煥然有章小大成紋猶水之波瀾也蘗蘤敷腴英華暢發猶木之滋榮也公谷之文源委有自派脈分明猶水之淵泉也根據得實柯條森挺猶木之枝榦也要之繪者𨿽意匠所得不同然其心術之微神巧之妙變化無窮皆工之良而無迹之可指也若國語則未免有迹矣旣未足以翼春秋之經不過戰國間能言之士太史公頗采其說因附於編俾學者知作文立言之有法也語云文勝質則史是編也亦史氏之宗匠文章家之筌蹄歟

送彭思貫憲史北上序

吉安彭氏世以儒顯思貫少有大志惇尙气節讀書纘言起校官廣東部使者亷其賢轉憲府史佐上官有道每大事輙咨之多倚以辧思貫無徳色至正二十二年壬寅冬贛州冦熊侵韶及英徳廣東震懾憲司委思貫持檄往行招諭賊勢猖獗弗聽彊思貫降思貫大罵曰蠢爾無知誤觸刑憲罪在不宥憲使大臣念國家一視同仁皆吾臣子俾開諭爾氓復安爾生理爾反拘執我寧死不爲爾屈賊怒移赴韶州賊酋長時王師義兵討山東國威大振賊捨不殺畱滯二年思貫數以大義導賊二十四年甲辰冬賊酋長熊率眾來降閩省思貫始獲免以歸平章燕公義之慰賚甚至明年乙已春正月還廣五月赴南行臺計事而秩滿已臺臣舉於廷思貫將自山東入亰師以平日蘊蓄之富抱負之素言於朝省以靖難安民其志可謂大矣玆問舟鄞海大夫士共嘉之爭賦詩爲餞復請予言予曰嘻哉彭君之志將以有言也然不得其人徒言也今之爲朝廷倚注系天下安危者左丞相李河南其人也丞相向事先王忠襄統領中原師一舉而平山東逆賊授首再舉而安京闕亂臣伏誅皇太子入朝侍膳如初天人欣戴其功不爲不大矣入相中書出總兵柄加爵王封吾聖天子待遇不爲不隆矣逺方下士瞻望威光如睹星鳯竊以今之丞相總兵非昔日之可比昔者選士練卒命偏禆復疆土特一事耳今之丞相四方萬國賴以爲安百官庻府視以進退爲吾丞相當以天下爲心蚤夜以思曰郡縣守令未盡選舉翰林館閣未盡儲材省臺未盡得人宮掖侍從未盡愼簡皆丞相所宜究心者誠非復昔日總兵之事矣夫任之重者負必力功之大者心愈勞吾知丞相之力之勞不輕且重也昔大禹不矜不伐天下莫與之爭功況今之百司執事未盡如虞廷者乎此丞相念慮之不可以少暇逸也故在知人在安民君相功業無以加此彭君往矣捨是而不言是徒爲萬里行也君言之吾知丞相之必用其言也言用而身不用猶用也彭君勉乎哉予將彈冠而爲子慶矣坐客有景徳輝者與彭君友善聞予言躍以喜曰微子不足以發思貫之志請書以冠諸詩之首

白雲稿卷四

●欽定四庫全書

白雲稿巷五

﹝明﹞朱右撰

○序

書集傳發揮序

愚讀孔子所刪述易書詩春秋而深嘆夫聖人之道不行及觀漢唐儒傳疏又以痛聖人之道不能明也道不行猶得以明其理義布諸方策以淑夫後之人道之不眀天下貿貿焉棄本而遂末趨僞而厭眞幾何不爲異端功利之歸矣乎竊以君臣父子之道尊尊親親之懿莫詳於書自成康王澤一熄五百年而吾夫子者出𨿽不得司其典禮命討之權猶能修其典禮命討之具柰何遭焚滅之禍千數百年大義泯絕至宋程朱諸儒始能因遺經以闡其教其功固不在漢唐下也天相元徳崇信五經詔取士科書以朱子訂傳爲主經生學士尢知向方則孔氏刪定之書將行於今矣噫世固有明經而不得以行道者未有經不明而能行道者也固有通其辭而不得其心者未有不察其辭而能知其心者也然則道之行當自明經始經之通當自逹辭始達其辭以知其心卽其心以行夫道奚可以二觀哉右生也晚於道未聞信習是經積有年矣集傳之作非後學所敢妄議嘗參諸當代名儒質以所聞父師之教則不無所相發明者於是謹述集傳發揮六卷綱領始末一卷指掌圖一卷通證二卷凡一十卷藏之於家以詒子孫蓋以世有古今時有先後人心之所同然一爾心之所同然者何也謂理也義也聖人先得我心之所同然爾茍得其所同然𨿽越天地亙古今猶一日也嗟夫君心之要王政之綱具在是經安敢以覬其萬一初學之士尋繹之繁或庶免於紛紜眩惑之病云

三史鉤玄序

史倉作而文字始虞夏興而紀載明左氏傳春秋策語敍列國史學之來逺矣司馬遷父子集羣哲之大成紬一家言雄深雅健爲太史氏宗彪固繼出以足漢紀典贍優洽采摭無遺於是先秦西亰之文章炳炳焉與三代同風信可謂萬世法則也自後漢荀悅服虔應劭伏儼劉徳魏之鄧展文頴張晏如淳吳之韋昭晉之徐廣臣瓚郭璞蔡謨宋之裴駰後魏崔浩南齊鄒誕生皆畱心史漢爲之音解唐司馬貞又爲史記索隠述贊顏師古爲漢書集注敍例而折衷諸家學者於班馬二書固了然於心目矣而簡策浩繁紀事詳偹蓋有不能周覧而習識也予看讀之餘愛其辭簡而意至因取敍贊論說緝而成帙復以歐陽修五代史附焉總若干捲題曰三史鉤玄俾子弟日習而記憶之庶爲文學之助客或難之曰諸史凡十八代何獨取於三史耶予曰馬班誠不可尙也至範曄陳壽以來考索不足文气愈下君子旣嘗病之歐陽公當一代文章宗匠而尢著意於筆削庻幾乎馬班之亞歟傳曰文勝質則史是編也殆爲作文者設爾若夫紀述始末治道鑑戒則固學者所當偹覧而不遺也客惟而退遂書爲序

杜氏族譜序

氏族之來尙矣三代以前姓氏分爲二若姜姬已祁爲姓有熊髙辛爲氏是也姓以別婚姻氏以明貴賤三代以後姓氏合爲一而族與譜行焉子孫或以號謚爵國官宇居職爲氏者有矣傳曰天子建徳因生以賜姓胙之土而命之氏諸侯以字爲謚因以爲族周人有功徳宜世享祀則賜之族按杜族出於堯後歷夏商爲列國諸侯周成王封弟叔虞於唐而故唐子孫徙封杜爲唐杜氏後有杜泄者適魯爲大夫避季平子之難出奔楚生大夫綽綽生叚叚生赫佐秦並天下爲大將軍食邑南陽衍邑稱大衍三世至周爲漢禦史大夫徙茂陵周少子延年爲霍光定冊封建平侯陪塟杜陵子孫復居京兆杜縣九世至當陽侯預爲徵南將軍顯於晉又四世至池陽侯標爲魏中書侍郎子安平公顒爲侍中贈太尉安平子思寧公景秀爲渭州刺史思寧之孫甘棠公懿三司禮部侍郎則唐修文館學士審言之曾祖也甘棠少子行敏荊益大都督長史封南陽公南陽子崇愨尙書左司員外郎生希望西河隴西節度使節度生岐國公佑司徒門下平章事顯於唐又六世至鴻臚卿叔詹追封吳國公吳國生尙書度支員外郎遂良封韓國公韓國生祁公衍太子太師致仕顯於宋居越之山陰今子孫世爲越人予始居越之上虞祁公之十一世孫肅修其世譜補其缺略序歷官爵謚旁考國史傳志繕冩成帙自岐國以前則太子賓客信所修者信岐國之長兄也祁公以下九世則肅之髙曾所遺舊譜也有元更化以來世殊事遷或弗能襲而益之則肅爲之補也肅出示予請題於首簡予喟然而嘆曰嗟乎世祿之家鮮克由禮子孫不能守其先澤者眾矣杜氏自春秋諸侯之子孫歷秦漢千有餘年得不絕其世裔代有顯人唐之盛時公卿家能守家法而至於宋猶有存者亦惟杜氏焉況祁公之興世以孝謹亷潔稱鄊裏比祁公爲大臣忠信不欺動靜有則歐陽氏以其始終大節𨿽古君子有不能及者猗歟盛哉是宜後世子孫尙能襲詩書守遺澤而弗替吾見其將有復興而大顯者矣詩云幹祿百福子孫千億又曰文王孫子本支百世信有徳者之必有後也氏族云乎哉因書以歸之俾修諸在己者

天壽聖節慶賀詩序

皇帝踐祚之三十一年至正癸邜四月十有七日天壽節前南臺監察禦史臣圗烈圖河南行省都事臣守正浙東元帥府照磨臣昭文偕文武士祝釐於上虞雲麓教寺禮也國朝常典凡正旦天壽節慶賀禮內之大臣宰執百司行於朝外而省臺郡縣行於治所其寓公出使官及居家需次大夫士則於近地寺觀行之今禦史諸君率循舊章恪恭乃事禮旣成復以其心之不能已者播之聲詩以贊揚國家之懿其用心亦忠矣夫臣子之於君猶眾星之拱辰也萬水之朝宗也蜂蟻之附長而葵藿之傾陽也鄊慕之情曷嘗有一息之或間也耶其職分所在官守有常固各宜致身而盡力也然報謝之心無復有加惟祝君之壽考而已邇者鄰境多故邊鄙繹騷俗殊政異禦史君當波頹風靡之餘嘗以振起綱常爲已任玆舉也於艸野■﹝畝犬﹞畆之中不忘慶賀之禮多士雲從緇黃眾集田夫野老翕然來觀咸知所以尊君親上之義是亦系人心之一機也皇極之福有永而弗替顧不韙歟況所賦諸作典雅淸麗足以黼黻太平之盛或者采詩以觀民風尙於此有考焉

送郭囉洛易之赴國史編修序

至正二十二年三月七日中書省臣上奏以處士布達等四人爲翰林國史院編修官郭囉洛氏納新易之寔在第三命旣下惟納新逺居大江以南僻阻淮襄越明年治裝告行於嘗所交友天臺朱右爲之言曰自昔唐虞有史官夏商有太史成周太史則掌建邦之六典小史誌邦國內史詔王治外史掌四方之志列國亦各掌記時事其職蓋不輕且重也漢有太史令司馬談父子嘗繼爲之孝宣來文書修撰領以他官而太史惟掌占候唐貞觀中建史官於門下省專掌國史編修四員起居郎二員錄天子起居法度以授史官宋制監修國史宰相爲之凡國史則藏之編修院其編修官以三館祕閣校理以上及京官充之非有常職國朝翰林國史院署編修官若干員則皆有常職矣是非賢正洽聞篤志守道之士曷能堪斯任以稱是職哉易之之行吾固知其報稱於上也已易之少小楙學彊記憶與其伯氏從鄊儒先遊伯氏旣登進士第爲時名賢易之泊然於進取退遁句章山水間壯則遊京師歷燕薊上云代所至擇天下善士爲之交際求天下碩儒爲之師友日以詩歌自娛遇可喜可諤必昌於辭則有金臺集渉歷南北覧古今靈文祕迹必志於編則有河朔訪古記至於朝廷之典禮臺閣之儀章靡不習聞而精究之其遊歷益廣聞見益充踐履益宻好尙益篤自謂樂之終身而弗厭斁何自信之深也平居安貧自守有道淑人𨿽屢空乏不以動於中國家多故以來處一室教子弟習禮讀書其家朋友有急則挺然爲觧紛無徳色達官貴人咸信重之時劉公羽庭居行省左司知易之賢而貧也禮致之主東湖書院兾得升祿以爲養易之旣領事所入一不歸諸已盡以修治廟宇建先賢先師祠延有學行者訓導其鄊之弟子旦望聚堂上親爲講肄不輟鄊邦向方而易之有逺役其父兄學徒至泣下相送企羨不釋古之人一介取予千駟萬鍾則可知吾固信易之稱職而報上也不難矣夫人幼而學於宮長而試於政推此以往將何施而不可也耶況乎積中之厚則發乎外也大用功之深則收名也逺今聖天子賢宰執方急於求賢以圖至治易之之用當不止於一史官而已也昔王陽爲刺史貢禹彈冠而起亦各以類應也大山長谷尙當有賢於人者接踵而出矣易之往矣盡乃心以興儒者之效毋俾後之人諉曰朝廷用賢其效僅若是則樂毅之材不得顯於燕賈誼之學終不施於漢矣咎將誰執焉予交易之也久知易之也深故不以頌而以規

新編六先生文集序

鄒陽子右編六先生文集總一十六卷唐韓昌黎文三卷六十一篇桞河東文二卷四十三篇宋歐陽子文二卷五十五篇見五代史者不與曾南丰文三卷六十四篇王荊公文三卷四十篇三蘇文三卷五十七篇編成乃爲之序曰文所以載道也立言不本於道其所謂文者妄焉耳夫日星昭布雲霞絢麗天文也川嶽流峙艸木華實地文也名物典章禮樂教化人文也三才之道備文莫大焉惟六先生之文備三才之道適萬彚之宜彛倫之懿鬼神之情性命之奧上下數千百年國家之興壞人物之臧否彰善刺惡褒是去非探賾索隠鉤玄提要或婉而章或顯而微或閎而肆或峻極而瓌奇要約而嚴簡髙曠深逺丰贍博洽動靜隠見變化出沒炳炳焉煥煥焉千態萬狀蓋有不可殫論者矣然載道之文莫大於六經孔孟旣沒遭秦虐焰斯文或幾乎墜矣漢興賈誼董仲舒劉向窺見涯涘不用於世徒載空言若司馬遷相如荀揚班固之文𨿽傑然爲後學之宗猶未免於戾道之議自是而降三國晉宋齊梁陳隋以逮於唐未聞有能振起斯道而奮乎百世之下者獨韓文公上接孟氏之緒而又翼之以桞子厚至宋慶曆且二百五十年歐陽子出始表章韓氏而繼響之若曾子固王介甫及蘇氏父子皆一時師友淵源切偲資益其所成就實有出於千百世之上故唐稱韓桞宋稱歐曾王蘇六先生之文斷斷乎足爲世凖繩而不可尙矣予幼讀之未知也壯而知之未好也年將五十始知好之未能樂而不厭也邇以課子之餘取六先生所著全集徧閱而編輯之妄意去取僭踰莫逃竊惟君子立言之際接事措辭操觚命牘隨物賦形初不計大小精粗淺深也世人景慕日至片言隻字罔敢逸遺積集以傳靡暇致擇況乎篇帙浩繁未能徧讀遺珠棄玉或所不免則鹵莾之病生而妄作之患成矣此予所以惓惓於編次而不釋將以俟後之君子

元朝文頴序

鄒陽子右旣輯春秋傳類編三史鉤玄及唐宋六先生文集復摭本朝名人文章頴拔者錄之積若干捲題曰元朝文頴編成乃序之曰气化流行之謂道道之顯著之謂文道有升降故文有盛衰而國家之气化系焉有元啟運肇造朔漠著作之家名世之士所以禆治化代王言垂世範者固已產於金宋未亡之前風雲類從萬物咸覩混一雄厚之气見諸言辭豈偶然哉竊惟三代聖賢吐辭爲經動舉合道名實並存傳之萬世固未亡也世降俗下道學無傳經生博士專門師師史氏詞官務相矜眩實不稱名道烏乎在天開濓洛聖道重明詞章體裁尙結習气固未暇論也方南北未通江漢趙氏黙記朱子四書集注及各經傳身載以北許文正公私淑有聞以身任道大闡其祕上啟君心下饜人望天下後世知所向方無或有間興文開化之功豈小補哉此編自江漢而下成一家言者得六十餘人傳誦之盛有足以禆三代而軼漢唐詎不盛歟試嘗讀而評之文者英華之外見者也文采外見莫花木若也國初之文猶花木之蓓蘤蕤鄂未分藹然碩楙之气殆窺見其精華至大延佑間則葩敷葰鬯芬芳殊妍風日滋榮猶未露其夭巧天歷以來春气畢達百卉競冶奇態媚姿光焰發越則極其著見矣夫物生而滋滋而盛盛而極固亦气化之使然尢於是可以觀世變也嗟夫人物囿形气化亦豈得容心於其間耶右生也晚旣不及國初之淳龎又不得觀休運之盛大區區呫嗶餘暇乃得歷考諸作徧察情文而僭輯次於其間其亦不思之已甚是編也各取人人之長而拔其尢萃者非相與較是非論短長也有志君子嘗用心於修辭立言將不以予爲妄也

諤軒詩集序

詩以言志也志之所向言亦隨之古今不易也三百篇自刪定以後體裁屢變而道揚規諷猶有三代遺意俚喭誕謾之辭不與焉是故屈宋之貞其言也懇李蘇之別其言也恨揚馬多材其言也雄曹劉多思其言也麗六朝志靡則言蕩而去古逺矣唐人以詩名家不下千數其間憂喜懷思放情感興或淸而婉或麗而葩或跌宕而瓌奇艱深而刻苦亦皆各極其志而致其辭焉姑未可以世之嗜好論優劣也天臺郭公葵少負才气積學纘言篤志不倦予弱冠時辱托交好相與刮劘切偲上下言論於河洛卦範之原無極性命之蘊悉指授剖析所得爲多元統乙亥同貢有司而罷舉之令適下予行四方求天下士而師友之君復家錢塘往還尢宻凡天文祕奧疆域圖籍家國興廢之故史記傳志諸子百氏之言日鈔夜誦考見得失思所以措諸事業其志可謂勤矣暇時登臨眺嘯肆情山水吟詠陶寫以樂天眞遇喜愕憂思題贈諷詠一發於詩自標曰諤軒集時至酣醉則對客長歌泠泠餘韻人爭喜前聽君之詩古雅和婉悠揚淸越一唱三嘆而有遺音誠可尙也君每抽思騁辭不爲庸常語較之世習好尙殆相什伯故獨爲知音者傳語云千人諾諾不如一士之諤諤豈其然歟翰林承旨張公蛻闇嘗評君之文整宻髙古君之詩雅趣絕俗有風人深致進士唐肅謂君詩淸若玄酒雅若朱弦當時以爲知言戊申之歲予同以前朝故官寓臨濠旦暮共出處得君所爲詩三百八十餘首門分戶類乃君之友柴季通詮次手鈔其命題往往多與予同賦者今予稿以兵燹不存慨然興懷俛仰四十年已君以疾卒濠上予毎閱其編卽揮涙不忍讀而又不忍捨去嗟乎人莫不飲食也鮮能知味也予於詩也𨿽非知味而君之英華精粹雋永有餘尢使人咀嚼弗能釋傅之後人沾丐未巳予知君之志不盡施君之言尢足可法遂序其編云

理性本原序

道之大原出於天而天亦气化中一物爾然其所以爲造化必有尸之者理而已矣故曰天生烝民有物有則又曰體物而不可遺則理者又天地萬物之本原也是故君子卽物以察理未嘗有無理之物卽理以觀物未嘗有物外之理子程子曰沖漠無朕萬象森羅已具殆難以迹求之也自夫河洛出圖神聖闡閟所以立萬世人極者固已昭然於簡策矣孔孟旣沒道學不傳世之言治皆茍而已幸天未喪斯文濓洛間出無極有圖東西有銘與夫定性好學之論百世不惑掲日月於中天昭蒙瞶於旣昧眞來學之指南後世之衡鑑也右生也晚於道靡聞父師有訓敢不祗承熟讀詳味恍然有覺安敢自私故錄其尢要而切近者輯而爲編名曰理性本原且以河圖洛書掲之首本諸天以示乎人次序太極圖說定性書好學論西東二銘擴諸人以復乎天蓋異世而同符者理性之本原至矣復以通書一卷感興詩一卷附於後若正蒙諸書或有未純玆不復輯學者茍能於是書讀之習而講之精知之明而行之力气化之流行人心之妙用有不待他求而能知天人之蘊奧聖學之淵源亦可指頋而得豈不爲得其要乎至於盡心知性以知天存心養性以事天殀壽不貳修身以俟生順死安無復遺憾於出治乎何有學者其毋忽焉

歷代統紀要覧序

自古帝王建國子民徳位並隆天命人心於是乎在禮樂徵伐於是乎出君臣之分旣定天下宗之故曰天子是以天子統三公三公率諸侯諸侯制卿大夫卿大夫治士庻人貴以臨賤賤以承貴尊卑大小之分正則君君臣臣父父子子之道立矣君臣父子之道立又何有悖上簒逆之禍耶五帝以前薦紳先生難言之學者不得而傳自唐堯甲辰以後統緒可考紀錄有稽遷固而下載見典籍歷代是宗惜乎簡帙浩繁不能徧識正統雜紀勸懲弗彰朱子辯魏尊蜀黜周宗唐上承孔子絕學卓乎千萬世之凖的也右伏讀之餘參考眾史摭其大略名曰歷代統紀要覧蓋統以正其緒紀以載其年統以經之紀以緯之若戰國秦楚南北朝五代遼金不得正統者則間見於編悉取皇極經世甲子以表其歲自堯甲辰迄元戊申凡三千七百二十五年又以諸侯及僣國事別爲譜略一卷附之上下數千年間國家之離合年祚之久近世系禪繼之由成敗興亡之故了然可見識者毋誚其簡易也易曰易則易知簡則易從或者由易以入難自簡以盡詳則又予之望也

通鑑綱目考證序

上虞徐昭文考朱子通鑑綱目凡例以證刋本脫誤及補朱子之未偹凡若干卷名曰考證有以淑後之人其功不細矣予乃爲之序曰大道之世典禮命討皆原於天禮樂徵伐自天子出書不作可也大道旣隠禮樂徵伐出自陪臣刑爵不咨於眾吾夫子蓋不得已而托二百四十二年典禮命討之權此春秋之所由作也自時明王不興治教靡著姦臣女後擅政滋甚司馬氏述左氏爲編年而發原於韓趙魏亦以王綱所系典禮所存而天下之大經大法在焉子朱子又祖春秋以修綱目其歲年之久近國統之離合政刑之得失人材之賢否大書以提其要分注以偹其辭誠有得於筆削遺意後世之鑑誡昭矣近代尹起莘發明旣相依附汪克寛考異又多未精比以朱子凢例參會今本未免致疑玆讀徐君考證則渙然冰釋矣其大者如莾之弒帝必加進毒操懿進爵必加自爲劉裕朱冕稱帝必著其姓君臣之義凜不可犯漢昭烈章武三年分注建興晉武大康十一年分注永熈父子之倫有敍不紊如漢景尊太后則加薄氏帝禪立張后則加貴人於以別嫡庶貴賤之分竇憲曰舅梁冀曰後兄楊堅曰後父楊釗曰貴妃兄於以懲外戚僭竊之禍髙力士李輔國程元振軰皆書宦者於以防寺人干政之患拓跋祿官南詔酋龍之卒皆以死書於以戒蕃將用事之漸李從珂必書養子又以明異姓絕嗣之危他如髙後廢少帝則攺曰主霍光輔少主則攺曰帝至若臨視如幸攻討誅弒莫不注意而備書之一字褒貶善惡靡逃然後朱子立言之旨無毫髮爽其君臣賢否之實治亂盛衰之機已了然於心目間學者自是無缺略抵牾之患徐君之用心可謂公且勤矣使朱子復生必將有起予之嘆是書之行詎不有關於世教也哉其徒將鋟梓以傳遂書於首簡

秦漢文衡序

文莫古於六經莫偹於史漢六經蔑以尙矣史漢之文庸非後世之凖衡也歟予旣輯春秋三傳國語爲之類編復取戰國先秦西漢之文摭其醇正者萃於三卷凡二十八萹標曰秦漢文衡將與同志共學之士正之乃爲之序曰道有升降气有盛衰而文運亦爲之髙下其來久矣史漢之文世旣近古雄深雅健典實該洽炳焉與三代同風爲可法也馬班以後體裁屢變文气日靡獨唐韓子起八代之衰運一返諸古其它作者往往與時上下寥寥二千年間不爲世尙所移者亦幾何人若然史漢之文誠後世之凖衡也況又采其醇正者乎予嘗竊觀古人制作一發乎情情見乎辭气與理會文從字順各職其職秦漢以上皆若此後之作者不浮則俚不膚則嗇甚至事與理悖辭與意違競相師師悉趨世尙求其可爲文章家凖衡百無二三吁文章可謂難矣學者誠能於是編熟讀玩思流動充足心融理契正如持衡以較物低昻不爽輕重適當其或操觚命牘考文選言悉皆有以應之不惑於世好不墮於气習文衡之枋又在我矣語云取法於上僅得其中學者取法有道知所向方則庶幾乎可與論文矣

上巳燕集補蘭亭詩序

事有曠古今而相符者其趨同也故君子視其所遭而適其所趨焉爾晉王右軍當永和中以暮春修稧事於會稽山陰之蘭亭儀觀風度千載而下尙可想見獨未有能繼其躅而補其遺者何哉人物之殊科風習之異尙不可必其同也至正二十年春江浙行省郎中劉君徳玄督戍余姚暇日常以文事從容尊爼慨流光之易邁思往古之不可復乃三月初吉會文武士四十二人於祕圖湖上衣冠畢集羽觴流波殽羞惟旅談笑有容追王謝之風流想浴沂之詠嘆充然若有得也遂取前人詩考其闕四言者十有二闕五言者三而全不就者十有六偕坐客次第補之刻諸堅石吁顧玆多艱所遭若彼所適若此何其黙契有如是耶祕圖湖在州治北百步舊志爲禹藏圖經之地巖石坡陁其上多嘉木美竹下窪成坻泉水自石出盤旋廽折因芟辟修治甃爲曲渠覆以軒亭而景益稱是舉也發神禹之祕蹤續蘭亭之盛集補昔人之遺典上下二三千年使故迹不泯而復顯誠可紀也作後序

南堂錄序

古之尊宿道徳充乎已功業融乎時吐辭立言又能昭著表暴於天下後世而傳誦不衰其爲道一而已予於了庵禪師南堂錄而有徵焉師諱淸欲世居臺之臨海北歲入徑山十六依虎巖伏得度繼往姑蘇謁古林茂往復聞問羣疑冰釋語黙動止無非妙用所至諸方碩師咸加企敬自是出世主溧水之開福嘉興之本覺平江之靈巖三坐道場踰二十載四方緇素逺近依歸提唱激揚贈贊諷詠言近而指逺事該而理約隨意所向靡有畱礙昭乎白日之行天容光洞燭卽之者如煦春溫膏乎時雨之潤物品彚沾被得之者如飲甘露引之自髙則人益尊降之自卑則人益附根器鋭鈍悉得見觧可謂仁人之言其利溥矣往予遊嘉禾識師於本覺得接言論畱宿方丈見師孤燈危坐了無世相予亦喜就坐側來學有請卽援筆措辭不經思慮而溫潤敷腴光采著見嘗喜讀之而未知其指歸之有在也自風塵俶擾音問益疏而師卽世矣玆來金陵師之門人祖潛與予講裏族好出斯錄示予其上堂舉古贊疏偈頌凡若干捲予披讀之乃媿向者之喜正非知師者潛俾予序予謂曰文所以載道也文爲藝而道爲實篤其實藝者書之美則愛愛則傳焉故曰言之無文行而不逺予觀僧家者流能傳其道以淑夫人者亦未嘗不資藉文章以發之也師業勤而行修道全而徳劭有徳者之言也其有不行逺也哉後之人卽其言以入道得其道以傳心是又斯錄之不可無也

洎川文集序

昔人謂禪門尊宿之出世叱吒縱橫去來無礙其發乎心聲著之言論要不可以迹求之也眞懶禪師俊公用章世居番易之洎川爲董文靖公之從孫有慧性從浮屠氏習通內外典徧參大方機語不契卽弗爲之下旣而入龍翔廣智之室而有得焉故畱吳最久所至名卿巨儒咸與交際著爲言辭踔厲前輩當時寺■﹝土答﹞祠墓紀功告成必致禮造請師下筆亹亹不靳至於贈送序記積而成集名以洎川示不忘所自也五坐道場具有成績世之稱師者莫不以爲能言之士師固豈在是哉比居淨慈入覲亰闕未幾示疾嗒然化去闍維焰燼舍利如菽塟日天雨飛花人人瞻贊則師之去來生歿顯嘿無方且不可測其涯涘詎可以迹求之乎要不待文章顯名也較然矣其徒紹智萃集遺稿將鋟諸梓介中竺季潭公囑予詮次而論列之潭於師爲法門兄弟而予與師交好殆三十年義不得辭乃復之曰師之文敍事似桞河東議論似曾子固立言扶教似嵩仲靈淵源緒餘本於其師廣智若連類引物從容譬諭又上窺王褒劉向之倫情思泉湧蘊蓄山輝灝灝沨沨茫無畔際則又自成一家言矣傳之後人沾丐未艾庸不可以行後也耶𨿽然文章固禪門餘事而載道之器又未嘗不資之以傳也予嘗觀近代僧家者流以文鳴者固多要其不失軌範充然有餘在元貞則天隱至公天歷則廣智欣公也天隱之文雅正舒暢廣智之文雄健超邁然皆無林下習气師於廣智爲大弟子宜與之並傳也用書於首簡

潛溪大全集序

客有語予者曰吾性嗜山水嘗偹觀其狀矣長溪曲澗湍激流淸波瀾澄瑩照耀日月莫不愛而玩之至江海之大蛟龍光怪晴雨變更則有不得以窺其涯涘矣窈谷幽林泉甘木楙奇勝競發風日逞妍莫不悅而卽之至大山絕壑峻極千仞百靈閟藏則有不得以窮其形勢矣予信其說以觀夫世之能爲文章者亦莫不然也金華宋先生景濓素負材气積學纘言以文章名世往予承乏蕭山縣庠辱寄示所著潛溪集若干捲抽思騁辭循蹈規矩法度森嚴而光焰自著後數年扺武林獲睹其後集續集若辧諸子三十八篇燕書四十篇演連珠五十首問對四十二條雜傳數十至紀功表墓談玄贊空題詠贈送隨物賦形入無出有浩乎江海之淵深巍乎山嶽之峻拔固有非管窺蠡測可得而彷佛也今天子詔修元史先生實總論裁予獲與編纂日讀制作時接緒論知其蘊乎中者富發乎外者髙厚而該博其筆削之嚴是非之公褒貶勸懲凡前代興衰之故善惡之實甲兵錢榖軍馬之數天文地紀災祥丰凶之變了然簡冊以垂傳將來則又若山川之出雲雨澤被萬物有非向者所見髙廣靡測而已是宜爲當代所宗也𨿽然文章气運與道污隆物生而盛盛而衰衰而復盛勢之必至也況文章有統自古稱西漢爲宗而賈董馬班之儔實可師法晉宋日流委靡唐韓子起八代之衰運一復諸古五季浸衰歐陽子又從而振之當時若曾子固王介甫蘇子瞻皆有所依賴濓洛以來聖學未眀文愈難治工辭章者或昧於理務直述者或少文致二者胥失之也要之辭嚴而理闡气壯而文腴什無二三嗟乎文章可謂難矣先生當文運肇開褎然司文衡之枋盛衰之機其在先生乎是用書爲潛溪大全集序

全室集序

往予客金陵今中竺季潭禪師泐公從龍翔廣智業與予同裏閈情誼歡合且以逺大相期待日切劘於文事遊從薦紳宿徳間往復聞問爲甚盛也師嘗厭世之爲文辭者識性不髙則見地膚陋體裁無度則鋪敍失倫且曰學固弗如是已也乃杜門坐一室取古人載籍矻矻讀之至忘寢食將求制作之體與所以立言之要其志可謂大矣旣而師上徑山掌記室元叟端公會下復歸龍翔予還畱吳中斆學廣業比載晤金陵而師之學已充然有得沛然不可禦矣自是遭時多故予避地姚虞間師出主宣之水西寺風塵修阻俛仰二十餘年玆獲遇西湖之上握手道舊因出其平日所著全室集若古詩樂府歌行唐律凡若干捲讀之累日不厭惟見其髙古溫厚風度悠揚煜然若翔空之孤鳯覧徳來儀欲快睹而不可得也昻然若霜晨之老鶴聲聞九臯欲近之而不可卽也追乎黃流之玉瓚縝栗而有章也澹乎淸廟之朱弦一唱三嘆而有遺音也是非其識之髙工之精而趣之妙能若是乎置之古人未易甄別詎不可以行後也哉固足以副予夙昔之望矣抑予嘗觀晉唐來髙僧以詩名者槪不少也若支遁之沖淡恵休之髙明貫休齊已之淸麗靈徹皎然之潔峻道標無本之超絕惠勤道潛之滋腴𨿽造詣不同要適於情性寓意深逺至於今傳誦不衰季潭師識地髙邁調趣淸古導揚規詠有風人托物之思得三百篇傳之將來豈居徹休軰下尙當有知音者矣

贈弟伯良赴隴西縣丞序

皇上卽位之六年詔六科取天下士吾弟伯良以明經試天官廷授鞏昌隴西縣丞自予去鄊井久不得敍情話玆亦以被召至亰方喜遂會合卽有數千里之別其情爲何如哉𨿽然君命不可緩也夙志不可負也乃爲之言曰吾朱氏世居偃師先諌議承光祿之澤傳道學之懿立朝治郡卓卓可紀程子謂其在邦在家臨民臨事造次必由至誠在吾子孫當世守弗替者也再傳至先樞宻扈從南徙臨海今六世矣先祖春江府君又親受業魯齋王文憲公先子克紹家學教養彌篤而吾兄弟遭世多故濩落無似深懼弗荷先徳恆疚於衷幸際昌時网羅遺佚一才一藝之士咸萃京師量材論爵固士大夫願用之時是行也宜思盡其職分則爲丞之道稱矣且丞爲一邑之佐貳有令焉所資以共理斯民者大府焉所稟命以奉公上者然貳於令則不敢擅專承命大府則事功或不逮澤民之志未伸而黜辱之責至矣守是職者寧可不亷愼而勤敏也耶夫亷愼以勤敏莫過乎誠未有誠而不能動者也吾弟往哉事大府如事父事令如事兄獲上之道得矣愛民以惠待吏以嚴馭下之道得矣若然則報國家而昭世徳者庸可以他求哉詩云夙興夜寐無忝爾所生吾弟思所以無忝則逺近之情不足惜也吾弟勉乎哉

西閣集序

西閣集者四明阜法師之詩集也法師淸謹博雅溫厚有持傳天臺旨於息庵孜公兼通內外典有能詩名往主錢塘之廣惠予嘗訪之師坐予雪堂談論詩篇體裁淸古詞意衝粹有風人之思心竊愛之比僑居上虞師移幢余姚之明眞相去一近捨時得往還聞問以相資倡和以相酬春容乎大篇幽悠乎短章惟見其溫柔不廹流麗和平風度閒整志趣深長爲可喜也未幾以行業髙等被命入覲竟以疾終於南京人莫不爲之嗟悼一日友生趙撝謙詮次其平日所爲詩凡若干捲來囑予序予惟天地間光嶽之气融而爲淸淑鍾而爲仁賢至發乎聲聞著之事業皆其秀也爲釋爲道往往又得其秀而最淸者胸次悠然飄飄物外不爲世尙俗累牽引風朝月夕吟嘯嘲詠出人意表有非經生學子所能及者如晉唐以來諸名僧稱譽當時傳誦來世𨿽所得各有造詣然要其適乎情性寓意幽逺則同歸也自予所見衝澹如支遁麗藻如湯休深粹如靈徹淸婉如皎然髙逺如貫休沈識如齊已超絕如無本思致如希晝滋腴如道潛槪不可企矣今法師以淸粹之姿寄迹釋氏且閒雅溫潤宜其陶冩哦諷之間追古作者其詩有不傳者乎予非知言重以撝謙不忘所受姑爲之序法師名如阜字物元

白雲稿卷五

