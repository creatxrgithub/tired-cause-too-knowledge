

欽定四庫全書

集部六

石田詩選

別集類五

明

提要

臣等謹案石田詩選十卷明沈周撰周有石田雜記已著錄此集不標體制不譜年月但分天文時令等三十一類蓋仿宋人分類杜詩之例據慈溪張鈇跋蓋其友光祿寺署丞華汝徳所編也顧元慶夷白齋詩話載都穆學詩於周嘗作節婦詩有靑燈淚眼枯句周以禮寡婦不夜哭議燈字未穏是周於詩律不爲不細然周以畫名一代詩非其所畱意又晚年畫境彌髙頹然天放方圓自造惟意所如詩亦揮灑淋漓自寫天趣蓋不以字句取工徒以棲心邱壑名利兩忘風月往還煙雲供飬其胸次本無塵累故所作亦不琱不琢自然拔俗寄興於町畦之外可以意會而不可加之以繩削其於詩也亦可謂教外別傳矣都穆南濠詩話稱其詠錢詠門神詠簾詠混堂詠楊花詠落花諸聮皆未免索之於句下蓋穆於詩所得不深故所見止是也集前有吳寛序稱其詩餘發爲圖繪妙逼古人核實而論周固以畫之餘事溢而爲詩非以詩之餘事溢而爲畫寛序其詩故主詩而賓畫耳又有李東陽後序東陽與周不相識時已爲大學士與周勢分懸隔以吳寛嘗以寫本示之重其爲人故越三十年後又補爲作之然二序皆爲全集而作華汝徳刋此選本時仍而錄之非序此本者也

乾隆四十六年十月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

石田詩選卷一

﹝明﹞沈周撰

○天文

弘治攺元元旦遇雨

元旦未及春東風意先蘇風來繼零雨和潤物皆濡助我新天子沛澤彌九區河流亦傳淸天與聖徳符賢俊日拔庸治道務精圖堯舜不異人政化無兩途我衰在畎畝感激舞蹈俱告戒各努力勤耕備公租黍穰多充禽淵靜無驚魚上下信影響餘生幸於於

雪作二首

經春十日忽作雪如此紛然門且關瞥見豪華成白屋錯加粉飾累靑山侵淩廣野容無地零亂髙空落自閒兀坐搔頭何遣撥梅花寒勒未開顏

春雪公然沮春雨莫能爲潤秪漫漫撒鹽差是殊無味執玉徒觀不辟寒滿地蕭條悲烏雀何人徙倚愛闌干凍皴手足須俱折擁被微吟彊自寛

二月三十日雨中

此雨送殘月陰雲隱有雷艸𨿽宜濕長花亦要晴開溝漫魚爭上泥深馬忌來春山只隔眼應待我銜杯

三月一日喜晴小步用士弘韻

雨春情況悶中諳一日初晴月已三半濕半開花解笑相呼相喚鳥交談閒行聊樂將誰伴獨詠而歸也自堪更有餘懷成漫酌好風吹面小軒南

嘲雨

雨澤之所至千里爲其方其落萬萬注河沙數微茫方中髙低田多少落不當髙者少莫潤低者多乃殃𨿽有利物名功過不相償落之徒勞勞所怨亦穰穰何如一輪月分影不可量一處有一月一月散千光只譬一州城萬人住中央一人一觴酒一月照一觴一觴吸一月人醉月無傷月自行中天不驚亦不忙房杜昔爲相垂紳坐廟堂天下屬黙化熈哉稱有唐安石似道輩瑣才事更張聚斂以爲政戕民隳宋綱君子與小人於焉觀否臧我方坐雨厄斐然成此章

風雨中戲三郎園櫻盡落

風風雨雨未開晴憂病憂田白髮生聞道西園尢作惡小僮歡喜拾殘櫻

雨悶

久雨連陰結靑天安在哉大由云所子浩及水爲災羣葉無情盡麼花借濕開寂然泥淖地苦憶舊人來

雨夜自遣

需霽寥寥坐夜長呼童轉燭更添香澄懷有物嫌詩在聾耳無聞並雨忘頭上靑天終自出人間白屋暫相當眀朝補漏吾還得手把黃茅作向陽

五月十五夜見月映樹有作

圎月出樹東隔看被樹罣羣葉相蒙茂光采還透射玉盤𨿽隱映其魄自整暇脫樹漸自髙萬里大明奓了了太極圏誰向虛空畫坐深已當頭其樹勢斯下小人蔽君子暫爾何足訝樹月亦偶當微吟聊譬借

中秋湖中翫月

愛是中秋月滿湖盡貪佳賞亦須臾固知萬古有此月但恐百年無老夫鴻鴈長波空眼眥魚龍淸影亂眉須人間樂地因人得莫少詩篇及酒壺

錢士弘以東坡船邀泛月病阻因答

東坡新船髙似屋兩舷開窓三十六昨乘缺月泛昆湖今泛楊湖月方足老夫不及困河魚到月足時人欠福莫能扶憊踏髙筵馬不進兮人累俗翠盤露酒白玉香一飲之緣惜難卜月從水上憶車公還能入戶尋幽獨枕前只作臥逰人亦有淸華爛雙目髙吟不寐待回船輸卻醉鄕詩可贖

暑中冩雪圖

六月添衣喚僮子自畫雪圖茅屋裏玉花出筆飛上樹慘澹陰山無乃是老生放筆還自笑顚倒炎涼聊戲爾門前有客來借看滿眼黃塵汗如雨

松庭對雪

三白觸眼喜欲顚天王繼統新攺年豈天厭惡下土濁以此雪之同皎然光照眀堂納祥瑞一平天下知其權疾而蒙藏能過厚卑而令髙如進賢先時上帑寶珠玉今恣四野開瓊田何須聚斂自委積過而不拾貪夫悛先時豺虎橫食人空山忍饑今可憐威能挾天已闒茸勢可炙手還■﹝虫連﹞蜷老夫忍凍亦慣事艸廬安抱牛衣眠庭前孤松有喜色要與老夫相作緣

冬日

冬日晴可愛溫如君子人卽之不覺熱黙生懷抱春執捲南榮下吾目亦滋神何嫌炙背徒負以獻吾君

臘月二十八日立春得雨病起漫言

小閣欞窓風自推手添香炷撥鑪灰殘年送病詩中去淑气將春雨裏回午案待甞新茁韭陽檐思訪欲開梅歲功代謝忙如許似與衰翁逓老來

憫日雜言

日旣去日復來來如赴去如頹來是誰約去是誰推一來一去彼此自禪續無與我與何故使我心驚猜似乎少年有根是汝拔老醜無種是汝栽百年所算三萬六千日自我而數指作枚我今行年已七十歷日二萬五千枚所該百而去七大大半又復使我心驚呆𨿽欲不驚呆猛見霜絲雪縷垂兩腮何況人生不滿百疾烏捷兔又如此而相催我思天地靈長之气十二萬九千六百年然後運窮刼盡蕩而爲灰吾人亦謂參三才胡乃其气短索不得相追陪凖天地而言人眇塵海之一埃嘅歲月之玩人同古今而一雷我無長繩系日住亦無長戈揮日回亦不知學仙能久視亦不知托佛能輪回而今而後去之日付一杯來之日付一杯不憂罄其缾恥其罍春暖秋涼山邊水隈訪黃菊尋白梅秋月自與吾慮淨春云自與吾懷開晝逰之地吾蓬萊夕息之處吾夜臺以殤視我吾老大以彭視我吾嬰孩信壽夭吾何以外請享此見在不樂胡爲哉

苦雨寄城中諸友二首

一陣接一陣一朝連一朝官仍追舊賦天又沒新苗白日不相照浮雲那得消君休問饑飽且看沈郎腰

新雨似舊雨今年卽去年只愁沈垕土或喜夢靑天頓頓黃虀甕家家白鷺田惟應五穀地攺納水衡錢

秋雨偶書

云暗湖村水漫沙秋堂蕭颯類僧家聰明比舊堂堂減老懶隨年數數加風扇未愁蕉破葉雨房偏恐稻傷花坐深兀兀多資睡彊欲開書候日華

中秋賞月與浦汝正諸君同賦

少時不辯中秋月視與常時無各別老來偏與月相戀戀月還應戀佳節老人能得幾中秋信是流光不可畱古今換人不換月舊月新人風馬牛壺中有酒且爲樂杯巡到手莫推卻月圓還似故人圓故人散去如月落眼中漸覺少故人乘月夜遊誰我嗔髙歌太白問月句自詫白髮欺靑春靑春白髮固不及豪捲酒波連月吸老夫老及六十年更問中秋賖四十

星墮

惟己酉十月五日立冬始雞後涉黎眀寤者稍稍起有星流西北而從東南止其大如車輪蓬然曳長尾撒星更拋熖遺落相蘂蘂其光白中黃燭地以晝比行旅盡驚僕吠犬鳴鶩雉墮地如炮聲引響久未已牀闥皆簸撼約聞三百里七月嘗示異不意復有此瞥過視莫諦墮處曷究擬至地當有化其形當何似其墮當何曜其罰當何理竊謂經與緯墮一天缺紀無乃金火余其气互合耳余衍固非正謫罰自有旨菑祥付茫茫不敢扣太史

對春雨

春雨父母情惠物侔愛子潤被髮華妍長養助欣喜庭垂存腐蕉土渥芽伊始齋心臨散絲淸虛及窓幾自愴槁颯姿均榮固無理

中秋無月歌

老年於世百無與待盡光陰而已耳佳時令節或難忘有酒還隨大家喜一時過去少一時打算百年能得幾滿前童丱倐突弁少者如斯老何恃去年中秋月在城白璧團團酒波裏今年中秋月在家買酒邀賓走兒子云漫天黒月失色老子之興殊敗矣老子非月能萬古暫借一光何足鄙中秋失月不中秋人固無聊月當恥常時有月我無酒有酒呼月今不起有無無有兩難謀要是天公忌全美世途茫茫寓萬事顚之倒之亦如此眼中屠販卻封侯意外詩書多餓死便從一月觀萬變何敢容心必其理感深坐久欲添衣風急秋髙月如水

溧陽道中遇雨

浮雲接地日無光足力衰遲道路長都是小兒能疾走這場風雨卻誰當

有竹莊賞月

爛擁銀盤艸屋東白頭相賞兩三翁靑天不老人自老明月正中秋亦中怪底有娥因藥誤謀諸無婦恐尊空百年各願身彊健此夜年年此燕同

八月十七夜待月

候月月不出引醪兼話長栁黃延返照薴白應新涼惡璧沈海气待珠開夜光我罍猶未恥願早賁林堂

○時令

元日

今日之日一年始三百六十年之終云物昭回天杲杲風光澹蕩气融融商量栁色緑少許爛漫梅花白大同無事此杯椒栢酒老夫不覺笑顏紅

四日過有竹荘

春早拏舟聞鵲鳴病餘勉彊竹荘行開年數日匆匆易向老逢人往往生陰隴瘦姿松抱冷雪洲芳意艸知晴稍通酒■﹝角戔﹞聊乘興亦漫詩篇度野情

人日喜晴

今辰謂人生風日佳可喜七居陽之正宜云造物始占晴協陽吉其兆比君子霧雨忌爲陰小人像斯擬君子履於祥歲事無不舉小人道用晦顧有菑害倚東臯動春風彊健供耒耜持以告吾人毋憂往時否

七日樹介

千松凜凜淸霜戟萬竹森森白玉殳無數小兒相怪問老夫搔首但邾婁

元夕席上贈冷庵憲副二首

石湖樂事漫吳臺茅屋今宵也一回上客門前探節到小兒城裏買燈來生香竹葉迎春熟活色蓮花映火開妝點太平須要此百年常覆掌中杯

堂帶春星月滿臺勸君且飲一千回休言美酒消愁得亦被華燈送老來急管繁弦聲乍合千門萬戶夜齊開明年佳節依然在分付春光駐此杯

春晴出遊

天宇及軒霽品物各華研淸般約同儕絡醑仍擊鮮展酌臨芳樹鳴琴參笑言促羽酬良辰迅光不長延請看劉伶墳酹之莫達泉

閒居四時吟

白日可形指靑春蔑迹尋不應有開花還復有鳴禽何物衰颯翁樂意亦充襟浩然不能遏登臨動謠吟謠吟侑杯酌花鳥同山林一暢太和气載鼓康衢音捫心自有會求知非在今

赫暑薫永日眾皆苦煩酷林廬賴溪次茅茨非廈屋門前蔭重栁檐後郁深竹無風气蕭爽汗瀋免浹肉尙可加白葛喜謝裸裎俗晝靜茶瓜餘攤書教孫讀旣倦還偃息夢寐亦淸淑

秋涼我所愛人情與時宜因念康節言還眷康樂嬉杖屨足濟勝出門隨所之舉睇達遐邇山水陳髙卑洞庭吹白波落木不可持我特覧眀鏡因之悲素絲素絲不復玄物變咸有時亟欲學神仙早憫气血衰羨彼南山色靑靑無老期

砉砉風木號靡靡霜艸白敝褐气不溫坐擁檐間日大兒輸租還升斗告旣畢區區氓庶勤萬一答帝力檐陽曆飛晷倐忽燈火夕光下目尙見展玆編年冊其迹類歲功乘除無紀極非徒遣永漏亦足知往昔

上已卽興

春暘麗廣野和風泛冠裳庶物爭敷暢蔥蔥媚時光緣溪盥淸流俯見須眉蒼假祓聊復耳所適玆晨良握蘭襲淸芬偶羽接飛觴沂水不可卽道逺徒彷徨

春歸曲

今朝三月三十日問春果是明朝歸春歸當向何處去春亦不言花亂飛東家蝴蝶已無賴彊逐遊絲揚落暉靑樓粉暗女子嫁朱門鳥啼賓客稀春一去萬事非臨岐更把一杯酒愁見墻頭梅子肥

端午漫書【丁酉】

周也渾衰憊奔波已不便親淹■﹝石皆﹞上殯食仰水中田借貸煩親戚饑寒罪歲年低頭搔白鬢雪涕在靑編憂患今如此聰眀不及前私情吾自訟公急眾誰憐凋瘵應傷骨劬勞不息肩趨文棄田稚隨例劾庸錢違奪虛吾日號呼徹上天誅求家百世政令月三遷簡靜髙眀度更張小諒權鳥安求茂木魚樂奔深淵流剽如爲釁搔驚孰任愆申商疑實際卓魯似徒傳靑艾誰攻病紅葵他自妍深居思俊徳分贊仗諸賢莫以威嚴恃須知憂樂懸厭兒求角黍與俗話蒲鞭積雨殊滂矣浮雲亦黯然致嬰門限外此意向誰宣

端午小酌

親朋滿座笑開眉云澹風輕節物宜淺酌未忘非好酒老懷聊樂爲乘時堂瓶爛漫葵枝倚奴髻鬅鬙艾葉垂見享太平身七十餘年能補幾篇詩

六月望夕作

十年六月十五望昏時月出當巽向初從地中已遭蝕妖蟇大吞魄俱喪輾空漸髙已半露黒气輪光兩相蕩其色昏昏赤如血熒惑紅芒近仍抗老夫茫茫不識占但稱怪事驚還悵未聞官府行護典太史豈遺還弗諒不食而食天自愆人未容知未容讓不如買酒洗此月一洗千年永無恙

立秋夜坐

霜毛隨葉落搔首忽心驚節物其如我乾坤聊且生誰家無月色何樹不秋聲好在淸哦地戛然庭鶴鳴

秋暑夜坐

星河垂地夜闌珊坐久幽懷百事關畏老欲逃如鏡裏苦塵難脫限人間一亭多竹還妨月二水宜家又欠山世好茫茫誰是足秪除心迹自髙閒

秋夜

白屋衡門擁墮樵秋懷落落夜寥寥人間篋笥悲紈扇天上樓臺款玉簫竹實未生岐鳯老樵書不展塞鴻遙靑春𨿽在潘郎鬢只恐愁多亦易凋

九日無菊

今日九月九無菊且飲酒明年九月九有菊亦飲酒有花還問酒有無有酒不論花無有好花難開好時節好酒難逢好親友一杯兩杯長在手六印何消金握斗三杯五杯不離口萬事莫談瓶且守瓶云罄矣我卽休載欲謀之已無婦天應私我身獨在天不全人花乃後遲之眀日興還存紫蕋靑苞得開否倘看爛漫卽重陽借酒東墻惱鄰叟

九日値雨無菊

重陽薄酒且沾唇歲患𨿽煩節物新昨日未知今日雨流年不恕老年人籬花欠事無黃菊江艸多愁漫白蘋何待齊山始酬醉小孫須辦拾頭巾

和吳匏庵續

滿城風雨近重陽之作滿城風雨近重陽寂寂寥寥破艸堂彭澤花枝待晴把云安曲米帶生嘗梳頭髮應吾年白潤屋金從別姓黃慚與潘郎續遺句沈郎瘦不似潘郎

丁巳除夜

數日匆匆歲告終溫存惟有此宵同安知媚術先求竈未信空文必送窮詩卷可畱還自壽釣竿無恙任爲翁茅堂已與年俱舊簾幙沈沈不動風

與韓克瞻蘇安道守歲

杪歲樂合並畱戀甫及除不可負奇遇請勿歌歸與天地一逆旅所在皆吾廬各念年歲攺忽忽不我儲相守戒毋寐徹夜亦須臾四序流且旣其程惟僅餘醜雞苦無情督曙聲喔如隔鄰促沽酒一一圍地壚傳杯相彼此巡次不可虛林靜風滅響雨迹良漸疎俯仰百年內幾人今夕俱人情與節物攬筆吾當書

守歲

歲行殊碌碌來往類瓜期越日成新舊關情有仳離畫儺俱散後白叟不眠時孤注一年計同人此夜私五窮無術遣百拙信天爲舉酒雞鳴際聊申繾綣辭

送歲詞

白粉作白團今夜送歲用千年萬年例千家萬家共歲去還自來送者徒鄭重初謂人送歲終反被歲送人於一歲間過眼幾悲痛送歲人不知處歲若處夢我有同室人今年室已空

秋日早興

髙齋梧栝涼意好但是雨聲妨晏眠一心黙黙百感內萬事悠悠孤枕邊雞鳴犬吠物有爲晝短夜長天上偏起來盥櫛了無作賴此牀頭秋水篇

立春日試筆

雪屋蕭然折竹間畏風門戶鎭須關鄕推老大悲年逝人誚迂疎喜事閒土銼撥灰燒凍芋云檐補屨織新菅深居終日無聊賴或爲兒嬉一解顏

除夜

五十三回送歲除世情初熟鬢應疎事能容忍終無悔心絕安排便自如立券毎賖扶病藥作緘因借養生書親羮坐雪肥鮮少索畫人來喜饋魚

病餘待旦

衾鐵淩衰颯無眠展轉頻雞餘千慮枕霜下五更人夢緒不可續窓光渾未眞兩童牀腳底■﹝鼻勾﹞睡怕教晨

除夜畱客

客會合時須有酒歲乘除際可無詩乾坤假我爲逆旅日月玩人猶小兒黃屢相尋柰新曆白都不剰笑殘髭浮生蹤迹任流止見面盡彊空爾思

畱客守歲歌

請君勿思家相將守除歲誰家守歲同故人惟我與君開此例作詩送歲君有篇買酒餪歲我有錢莫嫌苦與歲畱連惜是眀朝已來年本戀歲華還戀客亦惜眀年又南北歲來歲去自無窮客去客來頭漸白白頭無春風且暎燈花紅燈花落處天拂曙君起雲歸歲亦去歸家馬蹄急如飛家人闌門誶不歸

元日四首

物華初煥發鄙抱亦生春開歲始今日杖鄕無幾人蟻醅浮甕冽雞彩暎門新笑進三分盞聊娯八十親

賀旦亦隨俗筋衰拜莫便鬢毛關燕次歷紀曠生年地气通荄早晴光入戶妍小孫看滿抱不待眾人憐

野俗誇占候年芳比昨彊值人春立早加閏歲行長話緒及農切杯巡次客忙援時從少飲獨後感流光

頻頻逢獻歲健日憶兒童有母敢稱老無年不願丰堂光靜宜北風气暖知東萬擾來吾慮悠悠致靜忠

元日用長字韻

年來隱計自爲長簮笏何如書滿堂入眼晴雲占歲气照門春日動江光傳椒老子騰騰醉騎竹兒童故故狂車馬東華𨿽富貴貧窮吾亦愛吾鄕

初春

畨暖畨寒似小兒嫩春天气作嬌癡預先辦酒等花發醉到花飛亦霎時

微黃冉冉桞生姿數日春晴陟有私新水一陂他自暖跳魚何故卻先知

燈夕

燈火長街閧小兒龍鐘老子亦隨嬉小兒作閧渾無度老子貪嬉固有時滿眼杯盤人盡醉大家簫鼓夜何其金吾不禁銷金事莫爲春城算酒資

秋夜獨坐

萬事縈思獨坐中鑪香深處性靈空藥如效世黃金賤年莫瞞人白髮公疎竹畫窓因借月墮樵驚屋偶乘風且來拂簟尋髙臥夢境浮生一笑同

秋宵

秋宵殊爲老人長展轉衾裯夜气涼夢到衰年隨血少事尋聞感累心忙慿淩殘月空梁鼠幹聒西風破壁螿彊把淸吟訴無賴亦堪延緩及窓光

廿五夜戀歲

與歲別在邇五日卽告終三百六十日漫過已匆匆余此知莫畱頃忽迅飄風譬若杯酒闌客散堂欲空彊爾拉老兵徘徊乏歡悰把筆構短篇燈前擁衰翁衰翁類歲事微吟搔鬢蓬

七月十五日城中晚歸

晚郭歸舟急若何市塵猶恐累漁蓑到家覺得曽風雨兩樹芭蕉破葉多

十月二十八日早自城回

短日促解纜起程霜鬢蓬岸姿微雨潤人影淡波通一鳥沒虛碧數楓畱晚紅指家渾不逺村過更橋東

八月一日病中卽事

旬時惟有藥追陪斷不思拈舊酒杯慮靜鑪香宜夜坐眼酸書卷怯朝開江蘋白應松鱸出庭艸紅催朔鴈來老去苦驚時節換壯心那復傲寒灰

石田詩選卷一

●欽定四庫全書

石田詩選卷二

﹝眀﹞沈周撰

○山川【園池附】

舟中望虞山與吳匏庵同賦三首

虞山我鄰境欲往路非遙比來無好抱風日虛春朝玆藉嘉友興理舟訪岧嶤漸喜蒼翠近豁眼嵐霏消上有古松杉落落旌幢標其下見行人往來雜僧樵我坐意亦馳豈伺雙屐超何異謝康樂巫湖睡且遨

登梁昭明讀書臺訪徐辰翁丹井

逺秀目已周復騁登髙足靑山不嫌人所取隨我欲巍巍古仙壇寂寂奠林麓七檜交雲霞靈颷散淸馥崇臺轉磴道攀緣把傍竹同行玉堂彥髙詠應虛谷逍遙東山風已屏歌管俗申紙驚連章謬圖仍附軸聊以志傾賞流傳亦何卜或恐聞邦人有酒悔無逐

畱連山中薄暮返棹

遲遲二三客黙黙對層岑轉柁淸川口忽然西日沈常時急歸路玆焉迂我心行行望不輟去逺思滋深所思何以冩丹靑亦難任不如就明月彈我丘中琴

過長蕩

發迹過長蕩識此平生始春流方漫衍曠蕩彌十里老葑蔽層雲敷芽靑擬擬正如一明鏡■﹝暴皮﹞蝕銅繡起西山欲臨照掩卻螺髻美山亦拗怒去南走太湖涘羣勢湧疊浪爭捷互排擠我恐先我去揮手喝止止湖山四面好轉側皆可喜此面正佳絕扁舟載西子芳洲有隙地肯賣脫紫綺移家非丹砂所好在山水

溪上獨坐

觀生吾自得飽飯荷農功盤石箕雙足淸流影一翁松喬藤輔徳楓老葉還童好在尋詩地無人杖屨同

漁村

吳江本澤國漁戶小成村楓葉紅秋屋蘆花白夜門都無三姓住漫可十家存熟酒呼兒女分魚喧弟昆不憂風雨橫惟憚水衡煩鷗趂撐舟尾蟹行穿屋根怡然樂生聚業外復何言

經尙湖望虞山

日午放船湖上頭虞山隨船走不休髙云仰見出翠璧飛影下接滄波流靑林人家隱山麓雞鳴犬吠聞中洲鸕鶿羣棲竹葉暗蜻蜓特立荷花秋蓮歌漁唱尙互答落景在樹猶堪遊小舟爭渡各先去獨逆風波渾不憂

宿白馬澗

濕云載春山晴秀悵莫逢朝來雙闥前頓失千巃嵸天地大藏疾何所不包容峯巒皆養晦艸木未發蒙芙蓉不敢巧反朴鴻蒙中老眚叵辧物存亡詰兒童晝夜不分明中恐移愚公又慮九疑縮萬里來相通爭髙或不平出气蕩其胸水墨用吾事丹靑莫爲工

大石狀

望望秦餘杭首尾行不了大石突其凥翹然一拳撟山體厚藏骨吐秀此特表正類抱中嬰頭頂露於褓形大气則散趣足在於小其深𨿽未卽逺觀已自好頃來莫能窮繼至敢艸艸循墻道林麓記曲乃遺杳登登覺向峻漸漸駕木杪猊峯據門左呵禁口欲齩有磴沿百級有殿嵌山造並殿跨偃石懸身龍裊矯行人自其下恍惚怖四爪轉髙蹐其背股栗身亦掉鎭腦結佛亭所仗力可擾四壁滿題句貴賤成雜掃同遊懲涉險旋踵促及早次尋巖間寮蜂房互窈窕緣勢盡西向局地窄接繚云棧中貫穿所歷平地少山靜日自長石瘠人亦槁坐僻覬居安傳奇被遊攪陽厓詫唇掀陰竇疑目窅虛含風飂飂濕暎云稍稍眾縐不可熨亂舋龜拆兆層疊百寶合正紺或廁縹亙此金剛座千古不可剿危椒壓屋脊雷雨常怯倒艸木亦作怪牢絡萬藤蔦蒼松長深根本矮枝節老斜見山桃花微紅暎叢筱艸異傳多藥采掇未諳曉欲宿償三過衾裯悔忘抱旣夕气更佳延月象倍皎尙欠一踏雪意先有璚島情狀要細述言語未獲巧不期諸■﹝山上畾下﹞嵬拄腹早韞槁宛然紫芙蓉爲我一手拗東坡昔袖去援例我非狡山僧苦著相便覺生煩惱

移席茅山東頂徐永年避酒而去作歌嘲之

自我來茅山春霧撥不開冥迷五日思困頓當面不見紫翠堆今朝喜有風汛掃兩目浩蕩天光回秀峯戢戢各拱立伺我道左千戟排蒼松爲幄碧艸薦窪石一一羅尊罍髙天廣野寄笑傲芙蓉對面勸我一吸三百杯徐卿不能有此量自椒而竄山之隈隔林大呼谷與應掉首竟去無徘徊卻從地上舉手謝逺意若訴不得相追陪灰難別易略不卹有樂弗取眞吳呆山禽衝客啄余胔野花點席粘殘醅老兵旣失老僧在且握石子爲鬮猜醉來枕藉足力憊扶掖不起相催頹明朝爛漫別辦冶遊事靑山在在似作遊人媒久住山亦許不作謝令推慿我裁截筆作剪信我包括詩爲胎請君急急還來看怪事金鰲左股昨夜安在哉

雪中登虎山

月色風光知幾到好奇今補雪中緣急排巖樹開髙閣生怕溪山又少年城郭萬家羣玉府塔檐千澑半空泉杳茶美酒殊酬酢似此登臨亦可傳

雨中看山寄楊君謙

看雨春山中晴日未可及巒華與嶺秀濯濯翠流汁水墨間罨畫屏風四圍立雜花逗餘紅雅與松共濕低云滿窓戶似愛幽者入我初作靜觀並喜得靜習紛紛冶遊子此景不足給有詩在此境佳句待人拾詩腸倘漧燥亦許借潤浥持之報楊子正可事屐笠

水村圖

魚荘蟹舎一叢叢湖上成村似畫中互渚斷沙橋自貫輕鷗逺水地俱空船迷楊栁人依緑燈隔蒹葭火暎紅全與吾家風致合艸堂曾有此愚翁

天平山

天平合在名山誌山下祠堂更有名何地定藏司馬史此胸誰負範公兵髙屏落日雲霞亂雜樹交花鳥雀爭要上龍門發長嘯世人無耳著鸞聲

光福

羣山西奔駐湖尾通川夾山三十里川窮小濼開鏡光居民次水屋比比屋上有山屋下水開門波光眼如洗虎山橋畔晚市忙打鼔漁郎賣鮮鯉霜前橘柚萬苞黃雨後楊梅千樹紫山圍水抱開農桑樂土風光眞畫裏三年潢潦我無家恨不移書亦居此

和張碧溪登寶峯韻二首

樂事春來要不空直登峯頂路方窮靑山始爾三人酒白髮泠然萬里風城郭周遭江勢轉鶯花爛漫物華同太平無象今成像好在詩篇杖屨中

新醅拍拍玉光浮挈榼提壺判醉逰髙帽特尋芳樹掛淸歌緩共晚云流頻來信我何拘忌大勝爲官待告休日日乘春知未足翠微還補菊花秋

三宿虎丘松巢

夕陽系纜有餘輝入寺登登曲徑微孤塔白雲平鳥背疎林黃葉暎僧衣臨池弔劍寒泉在捫石尋題古刻稀便欲畱詩補三過【三次有圖於此】眼花燈影不成揮

與沈工侍時暘登大潮山絕頂

侍郎不到十年餘拉我松行喜並輿客子初疑穿虎豹僧伽髙住自鐘魚龍蛇起陸香山近鵰鶚摩天震澤虛把酒直從峯絕處眼空錯認是匡廬

泛舟橫大江

泛舟橫大江流止隨西東前頭望廣水後頭望連峯客程渺茫茫行雲無旋蹤霜露沾我衣覧鏡饒慽容

約客山行先後相失

春山同遊不同席卻被靑山笑相隔村蹊宛轉馬不進來者固遲歸亦急問人云去苦不逺如酌稍延當有及空亭鳥下小燕過秪見殘花與殘核手捫路竹漫刋詩將記後來君可識白雲酢汝一杯酒不問老兵何得失

山行

云壑風泉處處宜詩囊酒榼大家嬉人來人往春無主日短日長天有時墮胾林亭看蟻競插花山轎愛蜂隨野僧未識登臨樂靜自關門笑客癡

楚江秋曉卷三首

天連湘漢水悠悠水色微茫接素秋殘月已沈三國恨亂雲初散九疑愁南方流落身將老西候蕭條客倦逰欲采蘋花恨無伴美人迢逓隔滄洲

葭菼蒼蒼白露時蕭條江色帶微暉平沙鴈逐寒潮起野樹鴉隨亂葉飛漸見九溪如練淨尙憐三戶似星稀不堪昨夜南逰客愁向西風憶受衣

夢回江上算秋程水影迢迢積漸明落木西風連鄂渚亂山髙浪隱湓城鐘邊野寺經僧起霜裏孤帆估客行往事獨悲前席誤不從賈誼問蒼生

自甲浦道太湖四十里見異香諸山喜而有作

淸苕達宜興道湖已成算僕夫卻告難風浪卒莫翫勸我陟山麓正爾免憂患彼此有得失我臆殊未斷譬山行見湖昏昏秪浩瀚何如行湖中坐見山秀爛僕尙淸決筮得需利在彖毅然促飛櫓猛進不復懦探穴有虎子履險獲奇觀出浦卽會勝列障擁一岸遙思攬吳香妄意覓仙幔羣聳西若監巨浸東罔畔天謂湖太淫設此似按攤雲濤日衝撞石趾力抵扞輸贏各無能兩壘對楚漢我行鋒鏑間便以老命判山疑相慰藉逐逐笑供玩始有舟楫虞盡被山破散山亦有情狀要我綺語讚气聚勢則附形散脈復貫逺近相衍迆中自存博換𨿽靜有動機萬態紛變亂虯龍徐蜿蜒獅猊悍奔竄夷突各不一小大略相半正展芙蓉屏橫亙蒼玉案晴縠縐日光莫熨錦繡段金庭與玉柱逺弄波影燦歷眼四十程續續靑不斷平生詫傳聞信美非謾讕修辭聊梗槪歸憶庶可按

嶽麓秋淸爲西涯李閣老題

蕩摩云漢覺喬然形勢雄看嶽勢連赤帝奠靈天立極紫陽宏地道生賢人淩灝气攀珠斗峯落淸湘見玉蓮上相舊遊今不忘冩懷還復事圖傳

天柱晴雲【仝前】

一柱巍巍萬象超切臺接斗見岧嶤命惟說用金爲礪天許姚擎玉作標森列宸楓均湛露夤緣野竹上靑霄文章變化成何似更倚雲霞看冩描

黃山遊捲爲篁墪程宮詹題

黃山巍峩四萬尺摩天戛日髙莫敵天下之人皆識名土著之人遊未極篁墪先生二十年亦自今玆方決策沈沈冬雨作泥淖日日需晴蠟雙屐天將試人故作沮拂面猶嫌雪飄白先生一意牢不破十客追隨三不逸到山浮雲爲開路石立偉夫厓左逆梁飛危甃虹不収樹翳古湫龍所宅湯泉觱沸幽廣下熱酒不須敲火石境深漸覺與世逺下界便從風雨隔諸峯六六互出沒目抉雲蹤寄髙歷容成浮丘合居此呼之不出聞笙笛祥符小憩僅四詩天待先生盡蒼壁不應止此便返駕請啟一行多後役作圖何事到野人耳聴安能當目擊長安在西但西笑是邪非邪聊水墨更是髙篇不容和茍能掛一還漏百宛陵妙語括嵩勝亦與歐公曠遊席歐公不有宛陵無紙尾但畱三嘆息

暮春登虎丘

獨信微吟人不知山花滿地悔來遲久搘緑樹陰中杖仰辧丹崖缺處詩日有閒緣逰始勝老無健步出非宜一回到此一回少怕近淸泉見鬢絲汛罨畫溪長溪碧衍玉光淨樹夾兩崕俱倒映羣峯樹杪髻螺出一一隨行似相媵小舟貼水天上坐了見須眉落秋鏡溪當比我懷尙澄地固不凡遊亦勝舷歌偶爾及滄浪野鳥忽飛魚忽泳中流手洗白磁■﹝舟光﹞一勺分淸空百病喜聞秋潦轉澄瑩健在能尋不妨更

遊張公洞【並引】

弘治己未之三月餘來宜興客吳君大本所二十一日大本倡曰張洞果老修眞處古幅地之列吾邦之仙域也必啟君一遊余笑曰業已訂之矣於是理舟載酒從洑溪而南歷罨畫溪迆■﹝辶裏﹞四十餘里始舎舟陸行望西南諸山髙下層疊叢然莫知所謂洞處詰之樵人指盂山曰此中是已其山於羣山最下而小計其髙不過二十仭心甚易之豈靈區異壤能結乎是哉冉冉曲經田塍間三里許乃抵已暮亟由林麓左行拆而北二百步路次臨一穴甚深晦其唇有雜樹蔽虧人謂此洞之天窓也轉及山椒則洞口在焉呀然向西北且隘有石衡亙於上如門楣然入必俯首上摩小方有刻未暇讀門側置片石楸紋縱橫云爲仙枰疑好事者設之自玆從石級下度載上載下﨑嶇甚疲於老足因小憩旁石瞰下冥冥時嵐气滃浡如水涵於中不可儗步隱隱惟見石臺耳暝色漸翳迨無所覩乃下山議宿道士張碧溪林館規以明日補其未足之遊夜二鼓雨作檐聲浪浪悵然謂必敗乃事矣黎明天就霽卽蹶起厭浥行濕莽中喜劇興熱卻掖猛進冉冉焉足若虛躡洫洫焉身若淵墜愈下而境愈奇乃及臺而昨俯見天窓者今則仰視之日光下映四顧了然下多亂石傾亞有崩跌勢洞傳孫氏赤烏間霹靂所開天窓可想其迹也臺踞洞北趾崇丈餘南面而立則三面環見皆石壁壁拔地漸髙而偃如鵬翼鶱空燾下其中■﹝空谷﹞■﹝空谷﹞壁之理上下皆庚庚而橫理中乳流萬株色如染靛巨者麼者長者縮者銳者截然而平者菡萏者螺旋者參差不侔一一皆倒懸儼乎怒猊掀吻亷牙利齒欲噍而未合殊令人悚悚乳末余膏澑地積爲石■﹝木菑﹞數長軀離立兀兀色揉靑緑可愛西壁下作大裂斜而衍幽而窅內多流石錯互初隨行小僮誤由洞口岐而入忽見蹣跚出於罅處眾訝曰何小子之佻達也東壁下一小洞廁門內有石窪滴水滿中又一洞正南壁中極黟黒云通半里許余闖之寒气淰淰襲人不可久竚大本則挾童奴二三輩執炬踉蹡而入覺其挺詣之無難也非但不能抑不敢以老身試其不測惟盤桓臺下恣得俯仰之觀嗟乎設者不自知其巧而使逰者知之知也有不能盡其知逰也亦有不易者焉余於宜興二過洞尙相昧今於一識迨老始獲之可信境於人間不多設逰於人生不能幾遭因引酒獨酌心與境融樂與迹超洋洋乎欲參造物者逰謂可遺世而長存不知果翁之得果何如哉時大本自別洞出仍來候余歷言其中石牀石竈丹田之異旁之列洞不可殫記余曰毋多詫我我亦有神偕子往矣大本請記而系以詩詩曰

仙山不在髙靈區設中冓包蒙自太古霹靂始與牖闇然不耀地白日已通晝遂褻世逰人我及千載後登頓入地中足與石角鬭飛厓臨紫雲旣掀勢還覆仰面欲成壓山鬼自司救元气不蒸雨五色變乳澑支本萬不齊纂纂簮筍瘦又如人披腹呈此瑯玕秀旁扉表云房曲密通欵竇跬步必容炬老膽怯且逗神仙未易求冥探亦何遘矯手采瑤華和飲千日酬聊度三千年儗與石同壽

溪上

春日熈熈百鳥鳴東溪試步覺芒輕閒來閒往曾無爲時笑時歌自有情止水觸風微起縠過雲生雨略攙晴鄰翁偶揖還相汛道是先生底獨行

登金山

龍宮湧出玉嶙峋乍眼來看極悚神滿地莫論無坐處【東坡忽至佛印室中曰內翰何來此間無坐處】中流眞見不羈人【東坡蒜山詩云金山亦是不羈人】墻低樹少多容月石瘦花慳晏得春舟楫一江名利路煙波誰謂不生塵

史明古曾約同遊今已化去

胡翁久憶金焦勝感慨來登獨老身生死隔塵空舊約江山如此欠斯人彊畱詩酒聊三日愁送鶯花又一春浩蕩煙波莽回首漫將行樂與誰論

和西厓李閣老韻畱題金山

盡有風波怯往還又因名勝使人攀天將白玉浮諸水誰以黃金姓此山欲就一竿漁浩蕩更慿雙足弄潺湲老僧莫作誰何問只借中泠洗醉顏

妙髙臺望江

一源萬里勢成三截地分明限北南長塹悠悠天所設奔流浩浩海相函獨憐擊楫存遺誓可笑投鞭是漫談頭白妙髙方縱目落霞孤鶩晚猶貪

飲中冷泉

此山有此泉他山無此泉泉名與山名並爲天下傳山泉兩合徳珠璧輝江天宛在水中央天使塵土懸山本一江石泉井從石穿非鬼不可鑿人莫知其源黟深貫龍窟不溢亦不騫我久負渇心始修一啜緣慿闌引小勺冰雪流荒咽載灌肝與肺化作淸泠淵沁沁若沆瀣逐逐空鮏羴至味謝茗荈亦不從烹煎謬哉康王谷欲勝宜未然未伺鴻漸知但飲必推先由我口舌譬亦獲參其玄世多未沾者茫茫尙垂涎滿注兩大罌載歸下江船搖光蕩江月泛影云亦鮮分潤及鄕人七碗同通仙

歸途欲登惠山時煙雨空蒙眾有難色余獨奮往

惠山怪我昨徑去歸來欲登卻作雨濕雲隔眼失髙翠掉頭不顧眞巢父願治笠屐往慰謝眾慮沾濡吾莫沮我言惠不在天上行不畏難當至耳呼童挈榼客乃從一段奇蹤自伊始西湖山色奇空蒙當與此山移此語

光祿汝徳

發舟自東川行行渺西鶩返照變湖色四浸映浮樹輕風泛廣水低昻浪相互亦復疎雨零頃耳遂澄霽延杯引叢語殊莫省修路遙睇君子居聊賦停雲句欲擷汀洲芳悵然無所遇

和吳匏庵姚氏園池四絕

宮庶才名天下知舊題畱在此園池墨痕蠧盡重翻稿二十年來似夢時

蚤起治園晚始歸黃昏蝙蝠滿堂飛人家夜例開門睡甚矣先生並去扉

雨後春池漫石磯櫻桃梅子兩爭肥東風試暖諸生假間就滄浪浣舊衣

小小園池盡自淸不曾誇大命新名看花看竹多佳客竹與追陪花送迎

和匏庵觀治園和韻

散直樂淸燕緩帶行園中辟荒自伊始有力適我傭羣礫一何多瑣屑錯蒿蓬漸理塍與溝脈脈見泉蹤作者茍不劃奚憂植難丰況喜臨皇畿春早气自蔥好鳥鳴樹顚東方至和風勿去觀小道治國將無同

水悶

破屋如舟只浮住茫茫魚鱉是比鄰頻年大塊無干土何處巢居著老身萬頃汞田春澇富數聲雷腹曉飡貧詩書不飽還堪遣開卷時時感昔人

圖錢氏沁雪石

亭前峙奇石兀可當一障沁此萬古雪亙地气魄壯蒸云勢欲軒得月神更王妙擬軼汍池潤未下雪浪刓鑿天借巧胸次見洞蕩孤立宜有鄰雅許修竹傍風雨不敢泐刻名久無恙寶此一夔足磥砢不多尙貞徳允配主白衣可呼丈我見便欲拜良信米弗誑聊與貌髙古敢有愚公妄

謝顧天祥送將樂石

一拳奇骨勝仇池落眼眞看玉雪姿急埽秋軒容突兀更栽野竹與扶持已藏東海從深袖便捲滄波答小詩莫道空言尙加拜此懷還托米顚知

雨後經西園

小園西百步五畝未爲慳得雨艸皆滿無風花自閒盡淸全賴水論足尙虧山樹藝有餘養其如丁者頑

登牛頭峯和陳永之韻

秋坐無所適牛峯期峻攀攜手相魚貫極力淩孱顏東來望城郭北指郁江關涼風振木末葉飄巾屨間俯見行旅人役役往復還如我二三子逍遙意自閒其中有達徳髙誼薄雲山

夜登千人石有序

四月九日因往西山薄暮不及行艤舟虛■東趾月漸明遂登千人座徘徊緩步山空人靜此景異常乃紀是作

一山有此座勝處無勝此羣類盡磽出夷曠特如砥其腳插靈湫敷霞面深紫我謂瑪瑙坡但是名差美城中士與女數到不知幾列酒卽爲席歌舞日諠市今我作夜遊千載當隗始澄懷示淸逸瓶罍眞足恥亦莫費秉燭步月良可喜月皎光潑地措足畏踏水所廣無百步旋遶千步起一步照一影千影千人比一我欲該千其意亦妄矣譬佛現千界出自一毫耳及愛林木杪玲瓏殿閣倚僧窓或暎紅總在蛛网裏閴閴萬響滅獨度跫然履恐有竊觀人明朝以僊擬

因楊君謙見和復和一首

狹徑穿山腹盤盤雄歷此吳王三千劍意以是爲砥鐵髓積廣面歲久色尙紫石槪奇窽竅此以平爲美坐閱今古人當不知千幾集坐畢一時僔僔嫌如市況乃實不及千名何以始凖彼釋氏誕萬億未爲恥俗驚少攝多走觀信而喜我登紀夜吟其面月如水楊子時莫偕淸篇觸倡起歷歷到以意不遊與遊比語語盡括石石舉在詩矣使石尙化玉倐忽鬼入耳玩之靈光生戛之雅音倚气復蒸春云詩又在石裏瑟縮愧我辭荊棘礙步履自笑邯鄲人胡爲彊追擬

君謙又和復答

子才五色石補天曾以此餘才散爲詩或突或如砥今賦千人坐秀句尙紅紫誰謂丈人醜貴有幼婦美一篇似難又連篇不覺幾謂卽事深刻打搨滿城市先時漫無文增重信伊始我如呼風鴟悲鳴自堪恥子如希有鳥九萬借風喜上掣層霄雲下掠滄溟水餘力播此石久靜當■﹝石屈﹞起點頭有公案悟詩與禪比不然只冥頑一石而已矣我言子無答一言而已耳尙容答千人瑯玕雜然倚還招舊時月總照新象裏我復就盤陀箕踞脫雙履詠言證千人使石無妄擬

載和答諸友

我閱丘中石■﹝畾上力下﹞屓特見此天不生亷隅蕩矣若加砥但嫌色相在雨洗常出紫坦坦宜坐人諭千溢其美未如淸涼達所容不拘幾可拔豈萬年菱溪笑穿市夫差墓其側恃固乃經始小類莫試劍脆裂傍可恥夜夜曬明月玩弄少客喜我來發豪吟鶴磵應流水初慿石乘興亦半因月起百年擇一勝頗與赤璧比有石無此月其遊亦漫矣有月更有石有詩兼稱耳下裏和者多聲韻妙依倚胸中各磊隗爭出言句裏何當拉諸君我亦補芒履明年待中秋石逰更堪擬

月夕汲虎丘第三泉煮茶坐松下淸啜

夜扣僧房覓磵腴山童道我吝村沽未傳盧氏煎茶法先執蘇公調水符石鼎沸風憐碧縐磁甌盛月看金鋪細吟滿啜長松下若使無詩味亦枯

和馬抑之大小幹山歌韻

大幹山小幹山宛如両玉浮湖間卻疑子產不受棄於水古人髙誼今者行何難山亦有何欲誰與名之幹有幹於世則有欲磵愧林慚當厚顏君不見寢丘之後有妬谷避惡之人居亦棄又不見廣州之間有貪泉好亷之人飲所忌我爲別立名寄示雙嶙峋大谷大玉小小玉洗爾慚愧開精神老夫十年枵腹水沒稻朝惟咽日莫飱霞與云平生餓死事極小俛眉承睫何爲人

莫釐登髙捲

己亥秋文明府天爵訪王翰林濟之同登莫釐之峯二公各有記予不能同遊不知其爲勝玆彊作圖與詩聊復爾耳

洞庭雨山浮具區金庭玉柱僊所都翰林王君列僊儒住隔萬頃玻璃湖洪濤巨浪相吞屠我欲從之老命虞海東文侯眼孔大視之不與■﹝土幻﹞堂殊眼中之人不可呼翩然往就喬之鳬文侯文侯實尹吳所治百里山水俱山靈河伯受約束疑爲後擁仍前驅髙登莫釐盡奇觀云古未始今當無白波靑嶂坐可挹紅妝細馬來敢污兩人傲睨萬象表但恐笑語天人狙揮毫撫景間杯酌作文競與山描摹湖山洵美我未識翻意斯文相厚誣緣文作畫彊鄙夫正如擿埴求其途茫茫意會復有詠長安西笑何其迂有生不遊山亦誚手搔白髮吁嗟乎

寄題金山

金山名天下名大山則小我在童丱時其名已自曉願登蓋有待待待首空皓屢扣土著人掛漏麄可道所亙百畝石江心泊浮島山中無空處皆以殿閣遶及參能賦者語莫盡其巧我托耳爲登聊且厭悵懊譬如山墮夢其境皆夢造夢覺費追隨所得未了了有路縣不逺有身無大擾從地借健步從天借不老便須逰一年冩此平生抱

病中懷西山

兀兀安衰疾重簾竹下房日因忙者短夜爲老人長薦粥修蔬品抄書■﹝菐頁﹞藥方西山行樂地螯酒付誰狂

拂水崖

只有看山是勝緣靑鞋布襪且輕便天収雨腳賖今日我趂花時遣老年絕壁云扶將墮石豁崖風勒下奔泉此來不憤空歸去旋構新篇揀竹鐫

過湖村

幾家成聚落雞犬夕陽時人影臨流揖帆梢拂樹移積禾髙屋脊落葉厚茆茨鄰並尢淳厚常通無有私

城中夜歸

塵累茫茫有郁襟思鄕就晚發城陰潮來頓長溝渠量船過平穿市井心僕子促程雙奮櫓人家臨水亂鳴砧柴門髙想慈親倚新月疎星恐夜深

崔氏水南小隱

一家縣水懶通橋寂寂寥寥逺市朝寸地有生耕子姓索居無類畫漁樵晚波埀栁供魚貫春雨髙梧養鳯條莫謂溫生同住此不因車馬趂人招

江山勝覧

滿地桑蓬屬少年出門自賦逺遊篇匡廬眞面開屏玉嵩華僊蹤倚嶽蓮野市誰家濯春酒鄰船何處訪秋弦老予牖下今頭白司馬山川是夢緣

三月九日舟泊虞山下見逰人續續於椒麓間可愛而賦

霽色澄虞山正與遊人偶一年無多月春三及秋九勿厭傾郭人隨俗悅親友春風若招邀是處鬧花栁林華競妍新無復有惡醜間見叢緑中逺暎紅裙婦休云惱山谷點綴亦可取摳趨識壯步屢頓驗皓首下上相追攜從髙引衣手尙有散逸流列石自爼豆老夫目中盡未在逐逐走況當气力衰孤坐還可酒

雲山

云是靑山舊鉛粉一翻妝點一翻新鬢邊白髮偏無賴點著都成老醜人

丹陽道中

抖擻山邊水際身廿年重踏舊京塵依依殘夢丹陽月兀兀輕車白髮人諒自去來無个事趂他花栁未分春關津莫作誰何問詩酒承平一老民

錢士弘阻遊虞山

我懸虞山當一舎曾幾尋山止其下見山便怪老足困劍門拂水心空掛諸君生長爲山鄰終日熟逰非曰乍今朝懊惱有長篇頗被春泥妨不借盡自空蒙雨亦奇抱衾況宿林廬夜開門點火照芙蓉濕翠還堪酒中瀉

湖上雜言

縱目極遐曠水嬉湖中央靑山載白波上下相低昻俯首愛雲霞零亂隨蘭槳悠悠遡空冥忽忽超景光宛宛漢臯女落鴈懸微茫可望不可卽相思如水長

題沈履徳逰湖雜詠捲

朝看湖船出暮看湖船還逰人趂日不用揀雨晴雪月何曾間舉頭看山低頭飲唱謌小女桃華顏靑山亦來照湖水一鏡暎入千螺鬟便可鬥酒詩百篇更選絕壁鑱其頑靑山萬古湖萬古歲月但與逰人慳昨日逰湖人今日埋靑山靑山與湖同玩世盡把少年勾引老者刪君不見白樂天蘇子瞻云公不能再爲湖山起虛名空掛湖山間我當把湖釀酒日日醉豈被紅塵白髮相欺謾

再至虎丘松巢主僧索畫用空谷山居韻

世諦紛紛擾擾間松巢來詰老僧閒愛山已結峯頭屋借畫仍看屋裏山池影心空和月見巖扉客去倩云關新茶新筍都叨卻香積誰云染指還

夜行村路中用程篁墩虎丘韻

躑躅經墟復歷丘晝時不走夜時逰泥塗我有多岐嘆江海誰閒野渡舟著力自家須杖舄發明何許借膏油從知世路不易涉只好歸眠舊艸樓

紫雲洞

天地不祕寶芙蓉擘空靑借問此何居仙人敞云扃翩然招玉童導我探窅冥髙歌振逸響側足履落星下有古靈湫天光泛淸泠酌之不可死閱世齊冥靈

石田詩選卷二

●欽定四庫全書

石田詩選卷三

﹝明﹞沈周撰

○居室【亭館附】

移榻西軒

舊榻處幽暗耽睡固有因移之置西軒軒制煥以新其地不函丈虛明易知晨東方動初陽流光先枕茵破我黑甜境夙興自然勤盥櫛能及時亦足勸奴人尙有淸夜景月出檐之唇照書僅可讀老眼自不眞玆軒所助我遲暮生精神享此一息佳嗒然遺我身

瀼西艸堂

堂在瀼西黃艸茨吳鄕莫把蜀鄕疑地從杜甫名全借圖爲盧鴻我不辭衣桁夕陽迷翡翠竹坪春水下鸕鶿百壺自醉蘇司業未解求人爲酒資

流波館爲史徳徵賦

罌湖南泒分兩濼翠阜浸波雙朶落沙鷗渚鷺雪點鏡楊栁芙蓉錦開幕水心有屋駕虛明柱挿玻瓈髙借腳上畱客榻枕秋眠下許漁舟帶煙泊不須擇勝日移亭何數倚晴偏快閣無地樓臺笑語涼倒天星鬥魚龍躍門前萬頃不入稅寸金寸土卑城郭紅闌我儗一臨流但怯須眉老非昨

閒居

顚毛脫盡野僧如世好都歸一懶除欲博晏眠髙著枕圖便老眼大抄書屋須矮小茅須厚窻要淸虛竹要疎心與陶翁有相得時歌吾亦愛吾廬

湖南艸堂爲慈溪張廷儀賦

淸勝之居不可當詩書亦許帶農桑近家湖似君王賜買宅貲非錄事將山有一屏華翡翠人無半唾辱滄浪開門盡得臨流興何待蘭亭始可觴

灣東艸堂爲弟朴賦

愛子別業灣之東去家僅在一里中蔽門遮屋樹未大矮檐但見麻芃芃頻年一意耽詩酒翻然攺與耕夫偶赤腳饁飯走細塍戴笠牽牛映新栁時人喃喃譏子愚問翁盡有髙明居何致妻子嫌側陋何信兄弟專錙銖從人自說渠自好力田養親殊有道彊於逺宦竊斗升手種長腰使親飽力田養親樂己多兄弟妻子如子何我與題詩解嘲罵門外雨來虹滿河

莫氏壽朴堂

莫家種朴堂之前人家與樹相爲年拱宋抱元非一年皇明十圍猶郁然望如車蓋臨綺川張空黛色淩蒼煙危柯垂地雷雨妬斮皮露心螻蟻穿屢逃兵火合靈怪曲赦樵斧誰夤緣𨿽然所托在竹地似此愛護寜非天天嘗戲赭不爲病與家同衰卽同盛侍郎狼狽以官敗大類犧尊災木性兒孫奕葉今森森立庭便欲空槐陰人於門第望喬木我羨根柢生詞林嗚呼此家此樹不易得李宿應須自封殖作圖還儗角弓篇放筆爲君三嘆息

君子堂燕集分韻得上字

髙堂俯闤闈所喜得虛敞門內除塵雜幽然山林想左右饒茂木朝禽度幽響雨至微風俱況時當長養朋從非一方各各慕義往揖讓禮度周言談情慨慷主人金閨彥忘形尙吾黨探詩侑深酌請火繼嘉賞詠歌淸化間允著太平象𨿽有東封書懷哉不須上

登呂山吳氏池亭

君家四山秀相傍亭館依山起池上畫棟飛雲天影虛日映欞窻搖縠浪美人淸歌行玉觴碧藻出魚風澹蕩鴐鵝鸂■﹝勑鳥﹞似江湖花徑臨流紫絲障屋陰壘石更學山意未足眞翻假尙掌上芙蓉百疉靑李怪牛奇知摒擋主人去後我卻來物是人非激悲悵浮生歲月耐有期富貴役心無盡藏老客重遊恐未緣惟儗緘書問無恙

齋居燕坐

齋居過雨淨燕坐意良愜習習風吹襟引酒獨淺歃勸飲何所有蕉袖舞長葉悅目何所有梔靨笑素頰妬幃了無禁得得自姫妾妄境一粲破眞樂從酒攝眞妄俱茫然且作莊生■﹝口答﹞

題楊君謙南峯行窩

逺結遊窩怕近城雲峯窈窕阻人行艸堂一力資誰送榿木三年樹自成地吉不妨分佛界山空亦好發書聲無心富貴知楊素還恐驊驑入谷鳴

登吳汝秀萬竹亭

有山或無竹有竹或無主主家屋後山竹盛不可數布石接陰行初入問無虎髙躋漸窈窕早露滴冠屨深翠暎人面葉云仰如宇長身森萬挺疎密各有序羣居愛不亂君子樂生聚林亭雅中構落籜仍鄣蔀淸歌激涼吹按節傍可拊想多徑造客題名刻旅旅筍富主食飫太瘦亦自取還能長詩腴彼此有損補十个笑市城寸寸黃金土此地多不賤一一容玉汝

竹居

宦迹殊汗漫有止必有竹作屋仍竹間麄庇卻易足便似黃州樓明年恐南北君子固類聚離之便云俗凡人有此好其人亦如玉書來儌我圖漫筆冩秋緑恐無淸气骨顧爲此君辱

補屋篇

先人有遺構宇我逾百年壞久莫除雨沾濕牀頭編欲葺今頗喜賣菜得羨錢構者良似易葺艱方惻然仍感寒薄士卓錐莫夤緣內省旣自幸見獲受一廛且免歌中露得魚敢忘筌守成固在人成人尙在天天成人弗修得之復自捐老馬彊爲駒威後終怯鞭梯危自苴補惴惴求瓦全曝濕保後讀子孫惟勉旃

宿劉邦彥竹東別墅

乍認東莊路不眞有橋通市卻無鄰山窮借看堂中畫花盡來尋竹主人爛漫箋麻發新興畱連櫻筍送殘春與君再見當經歲分付淸觴緩緩巡

乾坤一艸亭爲狄天章賦

少陵老子舊茨茅小著乾坤气自豪作者有程吾耳耳視之如傳世勞勞圖書可托斯文在風雨無驚地位髙坐此笑歌三百歲江山屏障一周遭

畱題蘇文輝隠居

迢迢覓虛浦依依指靑林拉柁沿洄流逾梁路轉深遙盼人家處雜戶班溪潯地僻罕人事兒童窺客臨何須詰君居漫緣淸誦尋深檐映疎竹垂簾晝陰陰斂書出肅我爲喜卒莫任神通維云久覿面乃始今臒然何巉巖長裾配寛襟愔愔寡言辭志靜知慮沈父子自家學禽魚同隠心雞黍旣云具薦醪復鳴琴欲別不忍卽止宿抱裯衾

碧梧蒼栝之軒吾寢之前有屋甚虛明屋下有一梧一栝並秀於庭因名之云

吾軒陋無取賴有此嘉樹梧栝各一植當前郁分布正比雙國士裒然在賓阼我是軒主人對越自朝莫讀書接葉下小酌亦可具徘徊弄華月涼影亂瑤璐疏繁來冷風拂亞濕淸露始信昌黎公喜爲五楸賦我初作軒時自以偃息故軒樹本無因偶合亦有數以樹名吾軒以物表所遇樹色如得意我亦成其趣栝古枝相摎偃蹇抱貞固梧身聳而拔未可限尺度遲彼鸞與鵠引子來相附時時掃螻蟻霜皮慮其螙但笑三千年羽化我當去我去空此軒當爲誰所住軒亦空此樹當爲誰所顧存亡俱冥冥天地聊一寓

溪亭小景

幽亭臨水稱冥棲蓼渚莎坪只尺迷山雨乍來茆澑細溪云欲墮竹梢低檐頭故壘雌雄燕籬腳秋虫子母雞此段風光小韋杜可能無我一靑藜

馬秋官課農山莊

秋官薹笠事東菑𨿽愛淸幽也似癡分肉戲專鄰叟社訟田閒剖野人詞竹枝雨暗蠨蛸戶豆葉風涼絡緯籬知遣牀頭三百甕醉中都賦勸農詩

杏林書捨爲戚宗式賦【父設教子行醫】

設教開醫沸一堂君家父子爲仁忙松梢露碧臨窓硯杏樹華紅隔水莊買藥僮歸門夜月挾書生散路斜陽成才起死心相等用世誰如此計長

浦東白詩樓

只把淸哦換白頭騷情選思入冥搜樓居疑與仙人借詩卷當從天地畱東海倚濤孤枕夜西山開雨斷髭秋最憐老子興不淺崔顥時時接夢遊

成趣亭

舊聞淮上尙書府別作陶翁成趣園三匝菊松迂引徑兩交梧竹暗通門亭分啼鳥邊頭座人倒飛華里許尊莫信平原誇冨貴只憑幽雅繼兒孫

黃尙節靜逸堂

記得君家附郭居一堂幽處市聲虛緑陰日薄停琴坐白髮風涼帶雪梳蟢腳漫延窓下酒燕泥時污手中書長郎日以文爲業潤筆靑錢可饌魚

澤居偶書

比鄰星散絕經過四壁寒光渺渺波私畜牛羊芻牧少官倉鼠雀稻粱多西風布被耽朝臥殘月松窻衍夜哦不是老夫能遣撥出門一望柰愁何

寰翠堂爲韓鎭撫作

韓侯京口髙作堂堂後萬石山低昂復有瀦水方鑿塘堂中動搖山水光金焦乃是天富貴巧手移入家中藏簾掀曉日見翡翠笙吹夜月來鸞皇芙蓉夾座酒滿觴宛如美人羅四傍韓侯關門醉十日只恐金焦復去江中央

十八鄰

比比托鄰並相好逾百年老少𨿽消息林廬無攺遷辛亥壬子歲潢潦割相連滔滔槪吳會墊彼公私田田中不生糓辟術無所傳嚼艸艸亦盡仰面呼髙天惟食累於世不如枝上蟬渾捨相抱哭淚行間饑涎日夜立水中濁浪排胸肩大兒換斗粟女小不論錢驅妻亦從人減口日茍延風雨尋塌屋各各易爲船憂厄久不解豈免疾疫纒死者隨河流沈骨魚龍淵生者乞四方所飽何處邊兩年非一日幾日艱一饘逐逐更逐逐去如飄葉然飄葉或回風故處還周旋一去叵測歸歸亦何爲廛鄕土及骨肉豈絕情愛牽厚地莫容居皇天不哀憐四郊類兵變蒼莽空人煙盜賊國有討此禍力難援州司曠卹典勢分與民縣告訴走無門何況病莫前老夫廩無米亦無廣廈千對眼不忍見衷膓惟火然便欲吐我哺納彼止一咽眾口相嗷嗷欲足理莫全故好成乖隔載聚何因緣

過友人澤居

獨據澤中勝遶家金壁堆溪虛水照屋花近樹平臺倚杖鳥飛過開門月入來無鄰惱鵝鴨漁亦莫爭隈

喜桑氏兩通判致政爲題杏花書屋圖

舊有讀書處杏花深雨中人歸發未白春好樹仍紅富貴浮生外弟兄吾道同門前千謝令屋下兩陶翁

冬日過田家

門枕碧流盡垂楊列岸齊樹中茅暎屋垣外菜分畦噪雀叢晴薄行人影潦溪犬聲吹暗竇牛迹匊陰蹊罄折歡迎客盤飱趣饌雞溫言謝鄭重勤意效扶攜設座蒲重薦防颸壁旋泥奔奔役鄰捨拜拜教孫兒滯飲容杯緩延畱怕日低性情兼禮數眞至見天倪

散木髙居圖贈吳元璧

舊有茅堂依散木掛冠於此寄髙風鹿柴山水新圖裏蟻國功名昨夢中閉戶著書今日始拏舟問字逺人通黃州到了休重說桑梓斜陽看醉翁

春水船【軒名】

我愛君家春水船江湖已賦卜居篇不憑寸地可作屋盡住淸溪無稅錢涼月蕩人檐影下晚波跳夢枕屏前便從畫舫齋中看鸂鶒鸕鶿相對眠

林堂雜詠

再拜逢迎覺不便遲遲筋力且衰年林堂看雨開春酌午枕便風奪夜眠收蜜買茶供歲計曬書烘畫合閒緣交遊往往通朝報榮辱升沈一惘然

望洋亭爲李知州賦

海上髙城壓廣洋新亭東眺眼蒼茫白滔萬里登臨近靑並三山指顧長歲久魚龍扶地軸秋淸鵰鶚送天光邦侯戾止威明肅約束陽侯不敢狂

道傍酒館

酒香觸路酒旗靑去馬來車到此停信是利糟名粕釀行人醉煞不曾醒

同心堂爲瀆川王氏賦

王氏諸郎有徳馨芝蘭玉樹倚春庭老偕鬢雪三人白食共炊煙五世靑不聴婦言家免禍每書忍字座爲銘何當把酒髙堂上爲爾臨風詠鶺鴒

廢宅行

長洲苑外連云宅靑粉垍墻髙廿尺重樓沓閣出參差栁絮中間影朱碧堂前暖霞封畫闌淵淵伐鼓催牡丹行人隔墻空嘆息富貴無緣容眼看主人但怕客不醉白日未昏教火繼歌童掲調塵墮梁舞女失釵金澑地豪華忌久復忌盈時革人亡一夢驚門前車馬野花盡地上牛羊無艸生老奴發禿雙足猶戀遺基葺茅屋半甌虀粥不療饑西風滿面吞聲哭

送王理之赴孔林書新廟碑

王子嗜字學闔戶攻古籀曾莫求人知摸搨烏衫袖發緒到秦封探賾更周狩前年靈光菑再構初觀復工訖乃紀載伐石獲良琇巨公實修辭摽美書豈後逺檄舉王子憲撫識不謬膏車未謀人徑作千里就聖徳無假托髙掲有永壽譬𨿽衮裳貴亦見附繪繡握筆敬在先書法要締究匪徒求嫵媚結體務莊厚老夫愛莫助贈言恃惟舊

題王理之艸心齋

靑靑墳上艸墳下母不起根秪母處生其心發子所子心所以發在母非黃土母徳如陽春恩大無可補永懷天地間不共艸榮腐

○寺觀【庵院附】

托嘉本初上人寄題靈谷寺

帝闕東來靈谷寺个中但少一尋師千行松下當容杖八徳泉頭尙欠詩今日林慚應屬我舊時墩姓又從誰輕縑淡墨追空影白髮眞遊未是遲

太倉興福寺觀劉鸞塑觀音像

古寺陰陰古佛棲壁中波浪海髙低花因觸喜偏饒笑鳥解尋聲亦亂啼化境慈悲千種相人間影響一鏝泥老僧香火如如地時眼來觀秪欲迷

金山寺吉公房小酌

常惜忙未到到來方悟閒過江如隔世入寺不知山風气薄詩骨夕陽浮醉顏古人誇一宿三宿我才還

宿吉公永安堂夜靜懷澄復畱一首

淸酣散江風展火對不寐澄懷入禪觀眞若超世諦自顧衰颯境掛住亦良計江山不厭客詩壁無曠地州人亦可修舟楫日容易笑我雪鴻迹天地塹爲寓

趙民部夢麟王廷信符用愚諸公攜酒會飲涵虛樓民部索詩遂有此作

白髮蕭蕭始此來髙樓正倚夕陽臺闌憑南面山都出梯到上頭江大開自媿衰翁落遲局未容民部不深杯若教卻飲天應笑豪傑眼前安在哉

聴松庵小酌

喚雨林鳩且莫催聴松汲澗要徘徊已知壁畫成神物聊與庵僧慨刼灰雙鬢雪從忙裏出廿年人似夢中來欲歸未便忘情得更對靑山酢一杯

陪吳匏庵載遊瑞云觀尋道士不遇和前題韻

渺渺扁舟入浦云琳宮一到愜前聞春泥夾道縈人迹野水交陂亂鴨羣洞裏朝元郭道士城中行樂鮑參軍相尋兩度俱相失石上畱題漫有文

別巖天道院

琳館愜淸賞樓居俯城陰髙竹間喬柯幽然自山林我本艸澤士不諧市俗心能來弗緣招忽去亦莫尋翩翩拂雙袖孤云渺秋岑

支遁庵

千載支郎此說經寒泉幽澗尙縱橫鶯花浪示春聲色水月猶通佛性情嵌石半龕苔寄迹空庭一个鶴畱名許詢同化無同調只有溪山照眼靑

遊西庵

尋僧𨿽愛茗杯淸也要提攜有酒罌野色迎人過橋去春風吹面傍花行般遊欲及牛羊晚喜悅還隨鳥雀晴白髮老翁身健在不憂無地度餘生

買得城東廢尼地

空閒佛地許儒居敢謂行窩且貯書老子不妨歌十畝小兒還可就三餘西鄰機杼勤堪勸東圃耰鋤拙未疎更喜五溪環合處閉門花栁似村墟

放生池上晚坐

風來水面細細月下城角徐徐怪是放生池上有人臨晚罾魚

畱題拂水崖眞公房

我家去烏目北鶩僅一餉嘗遊但東麓拂水渺在望眾口詫奇勝翹首作西悵玆來不忌雨晴意晚始放力奮興亦超履淖老追壯一登還一頓往往手卻杖轉陟歷亂石嵌突踏雲浪豁崖中通泉欲墮風倒抗颯颯成萬沫仰噴下而上著面毛骨寒逺立未敢傍直訝功徳水泌沸金剛藏老僧瞰泉住相地風水當天設冠玆山邑人不我誑抱衾𨿽一宿言拙莫能狀乃知南山詩包括自有量重來何歲月此亦還可訪

過簡書記故寮

一寮峯絕處一衲一吟身忽爾有生內寂然無此人風翻破經卷云護舊牀茵只有靑山在如如似佛眞

暮投承天習靜房與老僧夜酌復和淸虛堂韻一首

臨昏細雨如撒沙城中官府已散衙空林古寺葉滿地墻角僅見山茶花系舟未穏促沽酒布簾尙曳河西家老僧開門振髙木宿鳥續續畨鴟鴉松寮竹榻古且靜人影淩亂燈含葩殷勤小行頗展敬釃酒莫及先烹茶更添香炷侑淸啜坐久不覺蒲牢撾三杯破凍聊爾耳俗慮脫臆如人爬浮生歲月聚散過撫事感老徒興嗟淨方頻來亦夙契敢惜詞組償煙霞

遊髙道禪居

山復岡回靜結廬林蹊生處我來初杖欺新緑苔痕裏屐踐殘紅雨迹余酒榼臨春聊遣撥禪單消日自淸虛壁塵怪是遊題滿教種芭蕉別倩書

神樂觀畱別祖席諸君

雨歇南郊風物新神仙宮觀擁金銀靑山一杖付歸客玉洞千花畱故人犀首不勝無度酒滄浪應待逺遊塵扁舟東去須乘急還剰家園數日春

題致道觀靈迹二首

蔵丹地底發金輝半夜通明識者稀坐久老師還急起畫符封井鴿先飛

檜蛟欲走夜壇雷飛石驚門不敢開明日道人成一笑緑陰仍鎖舊樓臺

遊妙明庵

早霧未消迷過湖妙明春日步堪迂門懸斷岸溪橋接水限比鄰野寺孤侍者鳴琴動春鳥長年引席候風烏偶然此集眞鴻迹乘興還畱水墨圖

過休休庵

市閭隘處有祗林怪是沿街客易尋枕聒鼔聲嫌縣近門垂簾子覺家深焙茶火暖香浮屋桁竹檐晴曉曬衾愛此老僧偏靜得塵埃中養出塵心

題僧壁二首

塵喧俗鬧漫悠悠把舌深蔵便罷休人以是非來問我一場鶻突但搔頭

把舌深蔵萬事休放開白眼看云浮是非當面從人問斷不搖頭與點頭

保叔傅公得餘詩畫失去重補

花宮寶塔映湖光題墨遊蹤久已忘屈指豈勝年契闊感人何在畫存亡頭衰要雪消難得山缺教云補不妨舊夢又將新夢接幾時風雨活松堂

感宜興善權寺寥落

有客新尋古洞回國山無處問茶杯僧煩籍役兼徒去虎熟禪堂引子來雨爛竹菇春委頓風驚松籜夜摧頹未應靈勝隨人往碧殿猶存火篆雷

至保叔寺

寶石岧嶤聳梵宮古城西畔亂山東熒熒髙葉丹林露裊裊遊絲翠壁風下界行人映松竹半空飛鳥拂簾櫳故鄕迢遞獨登塔煙水長洲一望中

○祠廟【墳墓附】

畱侯廟和韻

博浪還非擊鹿秋先生空作聶生流天將小挫宏開業事到丕成細論讎羽翼四人歸妙算神仙一著是髙遊千年遺廟蘋花在日暮相思楚水頭

謁退庵陳僉憲祠堂

少從杖屨記遊行今拜祠堂慨死生忽見丹靑開慘淡尙憐忠毅郁崢嶸犯顏切切先知禍載籍堂堂後有名眞與吾鄕植標榜繼聲誰作鳳凰鳴

聞邑中欲立周文襄公祠喜而賦此

文襄化去我其魚滿地疲癃九死余永某舊恩驕眾鼠宋公新術誑羣狙空聞廟貌圖君實又恐人言賦子虛願見丹靑一揮淚更將遺愛壁間書

杜東原先生入鄕賢祠

節孝公然當祀典千年香火見斯人莫由貴子能爲地卻信窮儒自致身標榜令名賢者位追陪諸老徳之鄰奉歌斐語林堂靖再拜祗迎颯有神

郭璞墓

气散風衝豈可居先生埋骨理何如日中數莫逃兵解世上人猶信塟書漂石龍涎春霧後交沙鳥迹晚潮余祗憐玉立三峯好浮弄江心月色虛

古墓

堂封千代失嵳峩髙樹平來艸漫坡白馬蕭蕭行客路黃牛呃呃牧兒歌只今麗石文章少柰爾空山風雨多聞道昭陵亦如此傷情不必問誰何

黃黃墳上艸

黃黃墳上艸靑靑復回春艸死有生日土中無起人人心期百年誰存百年身有酒且爲樂我愛劉伯倫伯倫亦已矣無酒澆其墳

祖墳栽樹

徳丘松栢舊陰陰斤斧丁丁不滿林樹盡重栽亦容易不能栽得子孫心

爲錢世行副憲寫虞山先隴圖

監憲臨行尙倚舟隴云阡月要圖收一時縮地便行李千里忘家愜宦遊不待移書問封樹卽教開卷見松楸淸明官舍梨花酒水墨微蹤散逺憂

理墳二首

官竹園頭春日斜手開新土漸成窪觀生如寄誰非客視死爲歸此是家白髮暫存知電露靑山長臥有煙霞慰勞自假閒詩酒且弄年華與物華

卜墳已喜傍云厓未老先曾有此懷鶴表虛名待誰錄狐丘宿約與妻偕百年齊裏參諸妄一鍤泥邊打早乖免向君王乞骸骨自山生長自山埋

過荒隴醉言

老子尋芳挑酒錢樂哉斯丘靑嶂邊若教卽死便埋我更是可生還聴天人間一日過一夢花下百壺酬百年尙將醉墨寄絕壁風雨不洗山蒼然

紀姚給事歸塟

惟昔永樂初皇帝治明堂取材蒼梧野在楩楠豫章督以給事臣若曰伯善行【葉】公素侃察聞百辟得激揚譬如公輸子材悉良不良此行固天簡公亦喜自當握節指八桂伐鼔官舲揚惟木彌萬山計材不計章昻霄及聳壑乃適於棟梁此處瘴癘地气候日不常公病卽不治骨肉懸江東【葉】無人事綏復其魂悵彷徨枯藤束木函一殯六十霜嗟嗟榛鶴輩祖死而後生【葉】但知彼有殯不知在何方坐輒向西南行亦西南望【葉】𨿽劇返塟心日月何茫茫無財亦無時猶盲者無相【葉】天實使湯公官廣得其詳書報在全州湘山寺之旁如因曼父母始知墓在防二子讀書畢哭踴如初喪榛行不擇日卽日裹餱糧鶴云兄當住小弟力頗彊此櫬所不返不復載見兄【葉】出門當嚴冬雨雪滿大荒九溪多鼉鱷鼔濤播舟航五嶺饒虎豹磨牙引饑吭鶴行無恐怖孝至膽气剛達彼全州境入寺悲荒涼宛然三門側有垤記其藏拜之號三遶聞者痛肝腸發幽升輀車奉還萬里鄕白骨猶載肉樂歸所自生【葉】藹藹桑梓裏鬱鬱楸梧岡得從先人兆如齊返周塟【葉】況與元配合孤■﹝此鳥﹞成鴛鴦劍適合延平璧不滯咸陽劍璧不自能良藉人所將嗚呼二子者生死有耿光嗚呼二子者古義行於今【葉】嗚呼二子者頹俗亦可興【葉】虞山若增髙琴川若增長

過席心齋道士墓

丘墟寂寂臨川上桑海茫茫感蛻余舊用�盤靈霹靂新來劍地入耰鋤羽人欲化楓株老仙鶴無言石表虛我願追求金薤稿碧苔狼籍漫虫書

復劉龍洲墓

龍洲先生非腐儒胸中義气存壯圖重華請過補缺典一疏抗天肝膽麄中原喪失國破碎終日憤懣夜起呼往籌恢復詣公衮論矛聴盾事大殊芒鞋破襪世途澀蒯緱短劍秋風孤登髙聊且賦感慨江山故在英雄無權門欲招腳版硬顧逐詩朋兼酒徒尋常一飲空百壺賣文贖劵黃公壚酒豪欲便蹈東海故人畱昆亦須臾玉山固是埋玉地歲惟三百骨已枯三朝封樹載起廢人重風節非人驅嗚呼人重風節非人驅龍洲龍洲眞丈夫

崖山大忠祠

落日荒荒下大洋樓船載國此時亡君臣入海仍相合天地移風已失常黒霧不能迷死所白雲依舊是仙鄕二忠合作三忠祀添設文山一瓣香

二公至此不能爲力盡堂堂是死時一塊肉同今日喪孤兒事屬老天知弱流萬里難容楫淸酤三行欲動旗一殉毅然酬所養厓山堪壯不堪悲

曹廷儀哭其師陳味芝墓

方寸千里心三年存義喪淮陽一掬淚不顧吳雲長此淚久不落自子忽浪浪嗟哉彎弓輩掩面在道傍

題孔太守髙州生祠碑【有序】

孔公韶文孔子之後讀書有大節初知髙州時西廣賊擁眾萬餘近城而寨城嘗遭三掠已精壯皆從賊惟存老弱食且盡水又被賊窒其源不給民遑遑日待斃耳公度不可爲告天曰某死城中不若死賊所茍一言可革其心則死而生也乃單騎往諭賊賊駐城北山上望一騎至兵皆蜂集橫殳露劍夾於路旁公獨行鋒刃間更無一從及抵賊寨以利害曉之賊皆感激仍具燕燕公不食遂以所掠校官生徒洎僧道男婦千餘人俾從而還約明日皆來歸果得七千人餘皆散去公復率兵邀其歸路旣而亦納欵盡以恩信給之公兩廣之績多所助焉

民羸食闕官初到壁破城殘勢莫全獨馬蕭蕭戈戟裏片言落落死生前身何我卹愁何賊事在人爲幸在天眾叛盡歸非卻敵功名不許子儀專

謁夏忠靖周文襄新祠

水利克修財賦舉二公戮力惠吳民祀行今日欣成典愛寓斯邦合妥神肖貌堂堂快星鳳功名在在認麒麟山川悠久貴同徳蕉荔殷勤系後人

謁銀瓶聖女祠

蘭槁花不活松拆枝亦傷阿女爺所生還有爺心腸爺亡女卽死女死家亦亡銀瓶本完物隨女井中蔵井水夜夜飛虹光千年不沒銀瓶娘君不見趙家樓船海南破孤兒又向波中墮

慶樂園

太師本是椒房親竊弄何憂天子嗔喜把貳卿酬佞客怒張一网打宗臣臺喉給舌不敢劾桃李無言盡門客珠翠夫人雜內嬪煙花甲第齊宮掖轉服豪華一夢驚葡萄零落犬無聲也知竿首甘心死得與朝廷謝北兵

經宋故宮

松嶺行宮倚夕曛繁華丞相太平君江南喜有文侯命河北愁無靈武軍翠閣迥臨千澗月珠簾齊卷萬山云笙歌如海春風裏五國城頭可得聞

石田詩選卷三

●欽定四庫全書

石田詩選卷四

﹝明﹞沈周撰

○宗族

泛月辭【並序】

家君以風痺兩年不良行今稍可扶掖出入七月望夕气淸天髙神情朗徹因合近局五七人泛舟奉遊於谷木川上水月浩然照人如畫乃烹鮮釃酒捧觴屢進復造此辭揚聲中流歌以佐之客亦宛轉齊口相和家君馴及微酣月午始返棹可謂樂矣其辭曰

川之迥兮澹無風月初出兮露橫空泛樓船兮川上弄明月兮川中鼓蘭槳兮揚彼素波光出沒兮復見星河淸歌激兮觴屢進夜未央兮歡樂多歡樂多兮百憂釋百憂釋兮除疢疾除疢疾兮安吾親忘歲年兮遊無極

七月望奉老母泛舟玩月

沙漵生涼璧月秋老親看月子操舟𨿽無王守觀燈樂也類潘郎禊祀遊風動髙荷聞露注星明疎竹亂螢流酒波泛泛淸光裏但願年年照白頭

中秋感懷

去歲中秋月吾親正在堂今年親不見此月若無光淚眼渾迷霧衰毛半染霜東家共淸夜依舊有華觴

除夕歌示子侄

去之歲來之年一迎一送燈火邊迎新送舊大家事覺與老者偏無緣黃雞未號霜滿天一心百感惟愀然小兒自喜時節至催理靴服誇新鮮固知老者已異趣靑春似因兒女妍靑春懸老不多地白髮紅顏俱眼前去之歲來之年譬如傳馬相絡繹又如車輪相回旋誰從个裏饒不死咽气苦苦修神仙我於所去已五十其來百歲亦倘焉使我五十不爲天使我百歲不爲延尙有大而去者與來者在我先後計萬不計千其間豪傑夢幻耳冥冥漠漠眞堪憐惟有靑竹數行墨待來追去各可傳勸兒必讀牀頭編莫惜買讀吾無錢男兒所立須及早老夫代爾耕春田

古木羣烏示鴻兒

羣烏小筆聊耳爾豈足貽謀爲兒子汝今裝襲亦自好泛多題辭大夫士我家孝悌仍力田自此相傳逾百年門前大樹已合抱今有此鳥巢其顚人云烏來不易得他家豈無樹千尺北平乃見貓相乳江洲亦聞犬同食我慚何有於烏乎我自我兮烏自烏汝當力行爲己事毋但區區重畫圖

送巽女歸徐氏

紅車緑幰及春明六禮周時汝好行銅鏡試妝花髻拙布衣隨嫁竹箱輕繁絲緩柱房中樂細鱠深杯堂上羮婦道從今須孝順戀家不必淚盈盈

憶弟妹

五人弟妹一胞親白髮於今剰兩人半夜鴈聲孤枕月起來愁坐不訾身

拾遺紙感繼南手墨

亂苴初拾得舊墨忍重披繼燭垂垂際蒙塵漠漠時楚王遺屣念原婦故簪悲掩卷山窻下潸然老淚滋

徳韞弟禁酒有作兼咎鴻兒

此病都因痛飲中自憑斷飲作醫功便須眞止從陶令也莫無多學次公醒坐暖宜東閣火酣眠煞忌北窻風重君猛省吾深喜安得聰明及阿鴻

喜橒弟開館

家庭人靜日遲遲檢束靑衿漸有規小子方能識癡叔抗顏眞去作人師牀頭把卷書魚走窻下開弦野鶴窺訓詔有餘仍自學知君況是少年時

喜芾奎二侄延師教子

俗習務淺鄙養子多昩教且云粗識姓便是學之要學豈止識字要在知人道人道重綱常文藝稍加膏愛子若不教護病不醫療往往歲月後歷歷見狠傲孝悌莽無知禮義蔑循蹈辱父辱門第至此徒悔懊此過不在子在父長其暴能教始爲愛教成自有效不可吝鞭撻不可恕幼少今年賀美事二侄攺俗調令子從師儒詩書發蒙冒此舉足髙尙先緒喜可紹譬糓旣歷舂白粲脫黃糙又譬金混沙披汰金乃耀願言勿中畫進進有逺到

徐甥子修童贅

吳人多男效秦贅贅男與人如接樹抱他根本作春色爲榮爲枯信天賦小兒拜我下堂行雙丱垂疏繡襦袴惞惞何省傍人門離家苦動爺娘慮老夫爲渠且莞爾兒債眼前寛一步

失孫

茫茫得失眞誰使欲問惟應造物知六日流光人屬夢千金遺愛淚如絲重來尙結他生願老去難禁見在悲嗣續百年成底事槁苴空剰此篇詩

抱孫

幹且丰隆骨更奇白頭喜抱此孫兒十分事足惟些欠不及婆婆眼見時

人日訪徐氏妺

曠時思覿面引棹不多程未似鍾離逺便從人日行提攜惟一榼迎拜有諸甥白髮團圞話春風繾綣情

正月四日喜許氏女得甥

汝寡無丁男托命惟一女活世眞廢人盲瘖無乃是今年女有育正月利弧矢乃是四日生六日方聞喜得報訝其遲隔縣本非邇老夫笑滿面賀汝似得子他人視則甥在汝則子比緣情遂亡分慰眼並遺氏在我固稱彌因汝喜切已婦人曷持家嫠煢麄有恃身後饗粢盛其气尙有以汝夫在地下不爲敖氏鬼譬如委霜艸今爲春風起復如涸溝魚一夜漫春水只憂不曾生旣生長易矣便須買書本教自孩提始成人無他圖讀書而已耳

悼內

結褵四十二星霜貧賤來歸貧賤亡秪剰辛勤在麻枲盡知慚愧累糟糠駸駸馬齒偕誰老耿耿鰥睛覺夜長淺土不安緣借殯靑山愁絕幾時藏

正月十五日送三女歸史氏

春王正月及佳期送汝登車甫結褵累重忽輕心自喜愛深將別意還悲逞妝莫漫求珠翠善事須親到帚箕孝順由來宜婦道尊嫜況我舊相知

哭母

都房笑語處腸斷忽然空昨日今朝事天翻地覆中痛將雙眼血願染九泉紅我母知相憶時時魂夢通

哭親

不見堂上親遺我堂下身有身如枯桑不復知靑春人皆依父母我是無依人感恩等天地徒然抱涓塵報養已不迨此身何用存欲死顧有托欲活無精神杲杲白日下冥冥與死鄰痛撫心肝腸崩裂不可紉

示復兒

言語不可茍謹之應免尢使聴人不厭容察實無浮當識寡爲吉勿令輕起羞此聲心所發心要與聲酬

十二月一日亡兒附主於祠

悲傷未輟淚又及免喪期碌碌有窮日冥冥無盡時破家搘老力瘦骨裹空皮以汝附祖食幽魂安可知

○雜流

雅士吟

雅士居鄕黨平易以爲徳口惟無妄語貌有和樂色溫恭一座上四隅皆敬飭他日偶虛位囂囂眾狂忒如冠在人首寒暖初何益便去若無妨但覺儀觀失君子無異人無之無以式

貧女吟

貧女勿多怨怨多亂心思慕冨不知分厭貧不知時折荊聊約發金釵同一施練布與錦段適暖同一宜貧者豈長貧時至會有期在時不在貧嫁徳不嫁姿請看臼頭女終爲王者妃

溪翁

參差楡栁逼門前不剪茅茨不斵椽歲晏雞豚鄰社鼔秋深蝦蟹水鄕船會羞蒓菜量加糝嗔抝荷花誤結蓮昨日逢渠溪漲後別無言語只憂田

牧童謠

朝牧牛暮牧牛朝朝暮暮牛放收騎牛喫艸抱牛睡牛若渡水我亦泅牛東信東西信西我弗彊牛牛自由不勞不饑肥且長背肉秋來平似掌逢春耕田牛得力大凡要用先須養家中大哥气力無一春築城夏鑿渠交秋又點徵匈奴我爲大哥鼓龍胡

從軍詞

﹝闕﹞

﹝前闕﹞屋資無告故人散艸中五畝愁荒煙面盧骨立牙齒脫短褐曼胡菅屨穿逢人欲歌豪或在聲吞苦淚秋漣漣老人勿悲此世態富貴貧賤本相縣薄徒勉彊狃勢物聚散茫茫云霎然但願老人有錢復年少此輩明朝還拍肩

贈老人

淚滿雙頥雪滿顚一身憔悴自應憐座中誰似楊開府莫易逢人話少年

屈老

長帽西風滿面塵相逢憐老不憐貧三杯濁酒浮生事一曲悲歌萬感人螻蟻未知何處骨蜉蝣聊寄不訾身白頭對客無聊賴還說鶯花少日春

地理師

洛卜鑑瀍澗虛望知以楚地術有由來世好則往古之子悉心久自視曾楊佀登臨啟顧瞻富貴隨許與山水若呈秀目力無違迕茍有禍福存願言無妄取

白雲山樵歌

白雲山在何處太和峯下紫翠堆邊是山中道人玉作斧慣向云根斫琪樹束之三萬束凡火不能熂卻使火龍水虎相煆煉黃婆鼎中七七始成齊小服百年飽大服飽千歲長生之藥元酒味永不饑兮永不醉神仙洞裏觀棋去斧柯爛盡不歸來人間甲子須臾事

贈接花叟

打得旁枝手有神接他生气一畨新自家無限眞消息錯借春風與別人

遇李生

李生生北方膂力矜奰屓桑弓勁如鐵輕引左右臂短衣獵南山猛虎俱待斃官衢多騎刼一發嘗貫二含笑擔其囊輒補酒家費小飲三百杯味薄不足睡夜半挾金餅隔樓調鄰妓橫行長安中五陵誇結義秋暑滿溪合解衣詫能事搥牀助談屑秉燭聴未旣眾客不敢嘩懾此河朔气座無楊開府娓娓當誰爲

贈隠叟

比比人稱馬少遊此生鄕裏信沈浮東平格語善最樂�老家風貧不憂白戰雪中詩敵手黑甜夢外酒扶頭子孫富貴曾無望只囑吾書仔細收

贈史癡翁

我昔聞癡翁已及三十年不知翁爲人名癡胡其然癡本性不慧朦朣百不便今年闔閭城握手在市廛角巾折軟羅腰帶敝帛纒短屨艸獵獵長袖云翩翩溫慰未通語輒歌沈醉篇拉翁黃公壚買酒醉聖賢卻杯不事飲莫與癡爲緣我謂癡所發必恃酒爲權無酒癡不成癡酒不可偏云癡豈假酒假酒癡不全我癡抱混沌七竅莫我穿若謂酒使我良馬亦俟鞭人以黠教我我自信癡蟬人以嗤我畫我畫師癡虔手探夾袋中出具置我前水墨乃從事慘淡開雲煙大幅及小幅紙影彌山川圖成贅言句艸次亦及玄市上諸小兒驚駭謂之僊淸虛結簪衲鶯花亦畱連要去不掉頭急急箭脫弦無慕豪富門腳版如鐵堅此翁所以癡以故囊無錢於人有雌黃常在口角邊於人有孝義記注一大編此翁不癡者人焉得知焉吳人多癡呆翁豈吳人傳翁云我吳產此病知莫痊我生迨八旬落魄如風顚不知人所毀亦不求人憐種竹欲借地買書常賣田蓬蓬被白髮咄咄書靑天我顚與翁癡癡顚相比肩約爲老兄弟逍遙覓彭錢

○僧道

老僧

精舍沿街似離城一鑪柏子送經聲閒因累少身俱懶老覺心空死亦輕蕉葉大宜秋雨淨竹梢底愛晚雲橫尋常見客先稱病只坐匡牀無送迎

丹僧

深目流光口帶髭梵書眞訣鎭相隨茅山道士燒丹伴天竺先生授記師毛制氎袍寒日著■﹝寧頁﹞裝金碗食時持遊蹤又逐閒雲去滄海重來未有期

贈源上人

苾蒭聞香十年已嘗有寄緘烏有裏秪從人家誦卷軸千里何殊相晤語云萍蹤迹不可呼眼外之人疑老矣今年秋暑我牀榻脾病困頓未能理黃昏短刺墮枕前不倩人扶攬衣起吹燈相照見瘦玉人與淸詩正堪儗僧中此老古或有超然已覺今維此翻經石上月紛紛半是微哦細吟耳我持此癖七十年滿地江湖俟知己傳杯夜屋破蚊蚋且略無生談賦比杭州官府尙多賢當面參寥惜無與腳縢之下自有地不作窓蜂苦鉆紙斯文有契屬老境頻往頻來自伊始白頭接膝無百年人生歲月如流水

答僧求畫

參方歸去艸鞋穿老屋淸齋省舊緣千里絕云行腳債一單安月在家禪蕉畱庭戶因供字筍熟園林不賣錢何苦要儂粗水墨此心猶落妄塵邊

和錤古田韻

昨晚溪頭月色纎老僧相見且和南算春已及一百五問老今慚七十三桑戶日長蠶足食竹堂風暖燕交談茶麄酒濁無淸供奇石銅盤也自堪

和僎公韻

詩僧隨分住市構且三間比屋地俱俗隔簾人自閒道同潭性徹法化石頭頑吟思充行腳時時出世寰

和嘉本初夜泊楓橋韻

風流張繼憶當年一夜畱題百世傳橋帶人家斜倚寺月籠沙水淡生煙火知漁子仍村外舟載詩僧又客邊我愧不能同此宿卻因新韻偶聯篇

趙頭陀

山住忘入年眾慮攝一定气味漸木石久久同心性面瘠疑饑成肌澤匪浣淨覆發短及耳胡槎黒紛勁邇來訪人寰迹若無塵境半跏就長衝目瞪神亦凝過旅詰何修百語罔有應中露詫莫偃尙見雪霜更動偶不知動靜至不覺靜譬觀鏡中影出入何害鏡施食信酒肉大啜蔑羨剰投貨略不顧千金等破甑謂仙人莫究云佛誰敢證塊然天地間造化莫命令

題芭蕉贈僧

山僧心與迹俱閒未限居山及出山長對芭蕉閒不過時畱一偈葉中間

方水雲過竹居

翩然學仙子浮游大江東落落三年間始喜一再逢皎皎衣白葛峩峩戴芙蓉造我修竹下自開牀頭甕【葉】笑歌杯酌次揚聲動泠風勸我事至道玄黙與天通欲學知不易衰顏無故紅明朝返笙鶴無方追往蹤

方道士還冶城

僧順嘗有言惠不在天上但行卽須到此气何勇壯水雲黃冠流詩酒發淸曠十年落東海故國隔西望亦云自不歸要去誰我障配順足有餘天地納豪放今日金昌亭風緊秋葉蕩畱亦無不從去亦無所悵吸我白玉鍾仰面月相向酣歌一掉首云鸞渺仙仗

全眞道人

碧色襕衫雪色須山林城市迹何拘標淸自認身如鶴步捷人疑舄是鳬掛搭煙霞詩夾袋浮游雲水藥葫蘆長生唇舌誇能事不敢輕傳恐涉誣

還俗尼

婆夷本欠佛因緣無柰心香起業煙眾散珠林還火宅官收寶地作民廛菩提舊念慈云滅歡喜佳期好月圓淸淨池中生愛水從今都長並頭蓮

寶林褧師八十

定裏何曾記歲華萬緣空是壽生涯千峯健步無笻竹一缽加餐有飯麻心似靑蓮蔵般若眼將秋月照楞伽問師歷臘今多少不欲通人道喫茶

黃道士醉死

汝師緣醉死汝死亦師如墳借糟丘築碑將酒徳書足跳跌後跛面漲疸時虛化去不畱影吾詩眞冩渠

西山老僧

老抱淸齋太瘦生雪眉霜鬢使人驚遊僧久住同衣食畜鶴長隨識性情土■﹝土坐﹞逼牀身暖活紙窻烘日眼晶明此心應與山俱靜不是深山養不成

寄金白庵

白艸茨庵白葛衣白頭懶剃雪根稀子孫登錄俱天上獨掃靑山待客歸

一个蒲團一老身蓮心淸淨不知塵更將蓮舌話生滅點斷冥冥過世人

題僧化緣疏

忙忙展枕逐雞棲洗面忙忙雞又啼傀儡不知提處假髑髏方信活時迷身如革鞠無多气墳認饅頭卻是泥盡積萬金難買命依然一个死闍黎

雨中訪白庵金公

雨戶無人應客撾自遮明眼把楞伽歲年漫度不知臘天地無方何問家鴨腳樹髙生茗果虎須蒲久發仙花一畨相見一難得莫怪趙州頻喚茶

尋僧不遇

幽蹊漫石水縱橫逺見孤云與塔平特抱琴來僧已出欲因山竚鶴先行交鳴野鳥嘲風暖亂髮林花趂雨晴墻壁淋漓題墨徧詩成懶得更畱名

燒丹道人

眞不能全道彊名東鉛西汞詫煎烹癡人夢被黃金惑浮世忙因白日生敝屨市廛雙艸健破冠塵土一瓜橫欺心玩弄神仙術欺到死時心始平

石田詩選卷四

●欽定四庫全書

石田詩選卷五

﹝明﹞沈周撰

○古迹

泊百花洲

效岑參長濠春來水如油吳王昔日百花洲水流花謝三千秋古人行樂今人愁沈沈細雨停孤舟岸上人家燈滿樓紅簾火影照中流還聞吹簫樓上頭客夢不熟翻黃紬翻黃紬夜悠悠拂吳鉤賦逺遊

和張光弼歌風臺韻

大風起兮雲飛揚遊子歸來尋故鄕鄕中父老認天子會酒擊築歌慨慷載歌載舞未爲央畱之十日未爲長暢然艸木尙有感滿眼故舊情何當丈夫志已酬鹹陽壯心何用泣數行四海一家何論沛猛徳何法守四方千秋萬歲邈在後魂兮不歸天地荒髙臺已夷煙艸黃樵童牧豎談漢王

滄浪亭故址爲僧所居

一池風月十亭多費價其如四萬何今日滄浪休問主百年興廢本同波煎茶又勺吳僧缽濯足空傳孺子歌只在城南自淸徹車塵馬足有誰過

鄭公釣臺

徽之歙縣富登渡有巨石巍然臨湖鄭師山子美釣遊於此余忠宣廷心篆鄭公釣臺四字刻於石石上仍作亭扁仰止以重二公之髙風峻節因賦

忠宣義死堂堂節死到師山義亦明家國兩人均患難干戈滿地正縱橫聊因心畫通相感未必漁竿果可旌何處江湖無此碣幾人標榜有髙名龍跳舊刻還堪搨燕賀新亭又喜成嶽勢不迷人仰徳石痕固在字含貞蕭蕭風雨鬼神泣洶洶波濤魚鱉驚一个聘君孤構耳乾坤今許作雙淸

淸風嶺

干戈國之禍使妾骨肉殘翁姑與夫男狼虎並一飡妾恨不同死有身何用完有身色所累有色辱之端固知一死萬事畢死𨿽容易就死難長軍癡兒徒好色不知妾命死自■﹝扌棄﹞言挑兵脇不足動俘婦雜守嚴如犴淸風嶺白日寒陡崖深江妾命所安嚙指出血寫石壁字字入石深若刋五十六字碼碯瘢丹丘怨血淚泛瀾千古萬古願不漫詩成一投死萬仭凡笯無計畱靑鸞區區眇婦人烈烈男子肝綱常一婦彊千男偸生忍死皆達官偸生忍死皆達官血詩仰面不敢看

登妙髙臺

登臺見靑艸黙黙感今昔江山本舊觀形勝我新識江山不因臺流峙天自辟臺固爲江山亦當爲遊客往來相無窮有得與不得坡老莫可呼舉酒酬江色

登姑蘇臺

把酒弔往迹茫茫幾鹿遊興亡兩國夢感慨一臺秋戰葉風仍亂爭流江未休傾城美人事殘堞暮云愁

韓克瞻宿五國城因賦

金根濡滯是何年寂寞荒城尙宛然來者無窮還逐鹿歸心不死定爲鵑黃沙夜冷霜連艸靑海天低月墮煙孤客此時思往事一和錯盡自澶淵

讀荊公爭墩詩

荒墩落日艸蕭蕭公我相爭已異朝黃土不知今古姓亦無百姓種靑苗

經趙松雪鷗波亭故址

茫茫遺業海桑邊感慨因歌溪上篇公子不歸鷗自白庶人來住鳥仍玄蘼蕪細雨山連郭翡翠斜陽水滿川珍重圖書獨無恙淡煙疎蕋自千年

經舊遊

最無根柢是豪華陌暖風晴又別家種種傷心秋雨裏芙蓉只好不看花

經陳永之

分明經委巷不是昔來時賢者畱相憶空家住又誰艸蛩悲語在樹鵲故巢移仁義一如此令人心未夷

宿南潯詢丘大佑張子靜故居尙逺因作

不見二豪誰與遊髯張入地伴長丘湖山洵美人何許生死難忘夢在舟詩冢莫尋靑艸宿釣磯依舊白蘋秋淸苕百里將雙淚老眼西風獨橫流

重修醉翁亭

丘亭兀兀倚殘碑風雨漫漫刻己夷天地無窮翁尙醉文章不朽石如斯滁山終古當增價太守而今復謂誰振靡扶衰論作者未應韓子獨稱師

登鳳凰臺

江上秋風吹鬢絲古臺又落我遊時六朝往事靑山見四海閒人白鳥知詩卷也充行李貨布袍不直酒家資彈無長鋏懷無刺浩蕩髙歌歸去兮

○懷古

讀漁父辭飲酒詩有感

展書聊就紙窓明楚晉亡機出一衡大廈隳頹何力起厲階層沓幾時平靈均耿耿獨醒死陶令沈沈爛醉生千載文章共肝膽令人長嘆莫收聲

讀吳越春秋

春日寥寥雨又風小窻開卷兀衰翁斯文斧鉞興亡後故國酰雞語話中臺越還聞走麋鹿墟吳眞見有梧桐更憐胥種皆從劍敵破謀亡一禍同

鴻門宴

莊劍擊伯劍翼一家兩人自相賊天當與賢勝人力劍生豈是屠龍客忙忙勞人三舉玦座上謀臣面無色謀臣計失失敵國敵縣虎口虎不食杯酒之間天解厄此機老增亦何識徒爲豎兒滋嘆息豎兒豎兒策不長富貴先思歸故鄕凶暴爲徳凶暴亡至死不知仁義王

灌夫使酒

任俠復尙气平生無俛顏貴戚相引重聲名槪世間醉酒屢罵座陷胸若無難挺身執父仇疋馬突圍還豪猾傾潁中納貨相結歡終然使狂藥禍發致生殘不戒惡旨說無術良可嘆

韓安世墮車蹇足

弘略濟忠厚智亦當世務片辭釋國嫌至誼藹如故相階屬甫陟奉引蹶而步何足以蹇人造物偶其數

鍾離意不拜賜張恢贓珠

淸川弗納濁方枘不納圓簡珠𨿽云寶穢得名莫全臨恩所不拜戒飲懲盜泉志士無茍取炳然昭性天

感張宏範逼文丞相招張世傑降

螢爝安知日月光叛降可教正人當萬生萬死不忘宋一賊一仁何諱張大事未亡膏血在老夫堪哭淚洟長敵人那識文丞相鐵鑄南冠金玉相

元佑黨人碑

熙丰小人用壊政始介甫類從一何眾三朝養禍柢元佑用君子四海賀馬呂豁然破積晦有若日當午一日十二時午位僅一數十一非其位乃在小人所天意未厭禍善類終遭侮在睽同而異川朔失爲迕其輩隨以動在咸象於股姦京柄崇寜首以故案舉深虞道復長籍黨表天下一鐫亦莫服鑿石竟何補邪正均一罰株連示淆蠱今於歲月後是非目誰瞽譬瞻星與宿經緯森天紀不妨紊彗孛各自粲堪指君子猶元气不能絕其緒但含消長機小人昩其旨𨿽云詐力大欲絕亦繆矣十步有芳艸十室有賢士若使朝廷無曷以維國是不以混小人同事信難處其勢莫兩立傷夷至於此小人務辟釁君子務必沮柰何君子少莫勝小人侈恃勝初無人習惡後無主丁秦及賈韓馴至國遭擄一旦中原失小人實爲估乃鑑殷之亡先聞九侯脯碑者本悲也我來手重撫

馮道二首

能臣五姓亦多忙旦暮朝廷傀儡場盡有癡頑塞羞恥了無恩怨涉興亡送迎數數眞郵督侍從畨畨老楯郎莫怪不能知大義兔園冊上秪農桑

相公惟舊帝惟新曆享臺垣冨貴春竟莫識爲何老子終當書作某朝臣厓房戀戀輸蜂義梁壘依依愧燕仁功業不知何所有一編靑竹漫遺塵

讀漢髙紀

書燒禮樂隨之熄長者還生傲慢風四海未嫌驕仲氏一羮還欲共而翁獨輸畱皓鴻矰外莫怪韓彭狗鼎中天統特推三尺定敢於嬴項說英雄

莫砟銅雀硯歌【有序】

艸窓劉先生嘗賦銅雀硯歌有云呼兒開匣取長劍砟碎愼勿畱其蹤讀之知先生疾操之心發之於言若是之烈也周懦夫不能不失聲於破缶故作詩解其怒而願有所存也

拔劍砟瓦瓦碎何用砟碎於瞞莫爲輕重不如掣取太史筆靑竹中間削其統老瞞自欲瞞春秋公議所在人焉廋瓦痕𨿽畱漢正朔心實無漢虛尊周願存此瓦長作硯猶因子墨黥瞞面漢賊明將漢法誅千載煙華漬深譴古云不以人廢言言如可存瓦可存識賊鑑亂於人羣瓦無可惡惡在人嗚呼莫將人瓦並案罪我爲題詩救其碎

題中興頌石刻後

有冊有冊一尺畸啟閱重是磨崖碑平原太守气骨壯殺賊餘力存毛錐千年白石耀深刻風雨不剝神扶持銅柱莫拔魑魅走鐵网欲破珊瑚搘快觀書法十數過馴讀其語增噫嘻君王愛色不愛國金錢買禍由洗兒長安洛陽要自陷法宮蜀棧誰安危嗣君𨿽然返舊物以得補失終燐緇此碑頌徳實掲過有家有國畱箴規晴窻日搨不輟手來禽靑李生蛛絲

淵明采菊

典午江山醉不攴先生歸去自嫌遲寄奴蔓艸無容地慳剰黃花一雨籬

子陵垂釣

一出聊全故舊私急歸自信海鷗姿中間亦有君臣誼買菜侯生豈得知

和陳惟夤先生姑蘇錢塘懷古韻

開國樂湖山流觀起髙臺因有獻楣人木眚自玆來侈泰遂亡國捲地驚風埃

孫勝有奇占揚風骨亦無他日秦餘杭三匝不可呼令人追往夢鳥雀悲煙蕪

伯業不可久闔閭行復墓世換悲樹葉人滅驚艸露吳越互興亡無足笑百步【右姑蘓】

襄鄧固宜國李相言莫行偸安昩逺圖彈丸荊棘生北來勢受敵大江顧南橫

海气薄宮闕燕幙傷故都正如當道蛇延頸待人屠一枝難茍安展轉南飛烏

和計適召敵風塵入松關六龍一逋播王气去不還惟餘嶽墳樹枝葉無人攀【右錢塘】

讀出師表

兩篇忠告慨慷辭字字中間有涕洟天下二歸心屬舌隆中三顧道存伊老臣虛已六未解瞞子輸才十倍之謹論堂堂誠激烈孤忠痯痯力驅馳轉徵南北思何逺愴及桓靈語更危開濟莫酬徒有策英雄先死卻無時天荒大野星俄隕水嚙空江石不移不朽文章千載事後人能鑑乃能悲

子陵獨釣圖二首

霜落江淸木葉空丹靑有像是非中羊皮不恥見天子鳳徳何曾屬畫工千古超然此翁迹一衾聊耳故人風能來能去形骸外私莫容窺道自公

一宵展足便江湖能去能容兩不孤天子教人知友道先生立節爲貪夫釣絲裊裊其風在物色寥寥此貌無附義懷仁言已盡菜乎使者亦何愚

陶朱公知子

見苦惜家難贖死阿翁先見已如神曾家老母尢能事自信參兒不殺人

和桑通判弔文文山六歌失火

兩宮萬里塞云黃三閩四廣天子忙孤忠老臣老不死膏血幾時湔國恥天髙欲訴衍六歌手把怨筆濡天河天河不幹怨長在朝廷淩遲家破碎老臣已死稿苴存金玉輝生舊墨痕郁攸小兒那解事紙影𨿽空有文字傳人流世自千年擊劍重歌雙淚前

○時事

丁未九月聞哀詔

樂靑安生今二紀號弓莫盡白頭悲帝鄕雲气神仙逺地道春恩艸木知裳繡不曾通藻迹野飡空自切芹私江山無攺千秋物明命惟新又一時

聞邸報

白髮窮檐憂老農邊塵日日有驚烽諸公謀事誰房相今上籌邊似太宗萬里長城須法守一丸函谷豈泥封勞來逸待無餘說堅壁何妨數十重

聞三原王公致政

功烈堂堂六十年勞勞萋菲不妨賢至公何待歲與月未定且由人勝天云鳥靑山形迹外風塵白璧笑談邊江湖𨿽逺憂仍近長對南燻憶五弦

聞劉兵侍稱疾竟歸

卽枕初章便買船要歸竟自有歸緣誰知原憲曾無病我信張良豈在仙長往莫維駒皎皎冥飛不下鳳翩翩先生此去江湖大眞與鱸魚長價錢

讀楊宮詹與屠太宰論事札子

﹝闕二行﹞气則直讀之聲沨沨韓論及歐書異代而合蹤旣可扶國是抑竭朋友忠百年無此言友道從而隆朝廷罰臺給株連班直空宰公乞攝曠奏上何匆匆略弗涉救援於是涉迎逢急彼故緩此意外有牢籠人情鄙玆疏詆訕紛訩訩臺爲風紀禦給本絲綸總朝廷托耳目立法由祖宗官小系則大責重望乃崇愆忒以之律邪佞以之攻從則如水流不從如水壅士气要在養養則其气充折沮失謇諤使之抱喑聾天王本聖明宰公實股肱信之如蓍龜可以定吉凶慷慨能行義豈曰無優容難解者彭王喜怒注宸衷程罪終見釋鉞幸終弗庸公議皎如日曉及三尺童豈宰顧不諒而弗及童蒙朝廷行是罰名以懲不供因攝以寓援何不鑑觸龍乞漿或得酒求魚庶離鴻言患不至此何患聴弗聰所惜在諫垣兩挫一歲中歲來其娓娓履霜愴淩凍不可視朝廷長有拒諫風鳳鳥吝不鳴若鳴致時雍匪爲羣諫地自樹弼亮功其日舉傳奉逮諫適相同奏名四十員珂馬耀長衝胥靡共趨走俛黙不敢顒觀者謂不祥道議起如蜂其責將誰歸未可謝匪躬當憫時不平亦可悲人窮不鳴豈瓦雞不應豈木鐘豈待七年發救焚必徵彸但恐緩不及激切有緘封令人思三原當此熱心胸陳乞惟恐後剴切期必從皎皎歌白駒一往無畱蹤江湖渺吾憂其言不可終

附次韻詩

屠滽

予於弘治丙辰間承乏天曹夏四月十有三日科道官奉旨俱下錦衣衛獄予聞之召四司詢科道得罪之由皆曰不知且言諸衙門所進民情封事旣得旨例捧到科交收今旣下獄無人收領各官旣不得領出於外又不可畱宿於內聞先朝亦嘗有科道官下獄時請命中書等官攝其事予未暇答銓司具其事呈堂時日已至申乃急爲轉達遂得兪旨是夕臺部封事方得人收納次日予鄕姻宮詹楊公致書於予大意言科道官下獄合下卽當抗疏請貸如何差官代其事予以不知科道官得罪之由難便請貸及臺部封事無人領收事不可緩之故答之次日蚤予鄕友掌科呂公下顧問予曰楊公昨有書與合下否予曰有因誦彼此書中大意呂公曰楊公亦以此書送六科科中人皆疑之予笑而不答後與楊公往還如舊者經十餘稔未嘗言及此事至今年秋予朝退還邸第忽有客以先生石田名守址別號碧川今升南京吏部尙書致仕名獻今任順天府尹詩集與犬子徑者予偶抽一冊目之遂見五言古風一首題曰讀楊宮詹與屠太宰論事札驚曰異哉讀畢不覺大笑因次韻一章名曰解嘲云

宦遊久京國學通尢未通見惡必逺避見善常加恭石田乃隠者賦詩亦多任務如何論朝政所論殊不公此札實差謬何謂聲沨沨到處任播揚有類衡與縱碧川居論思如何不納忠致書戒老夫友道皆云隆追思昔年事大明麗長空堯舜喜復出萬幾任匆匆納諫眞如流明良喜相逢荊榛委籬落芝術收藥籠萬姓樂熙皥四方無鞠訩今上初出合庶事元老總九卿集東閣講官索儒宗先求語言正更論徳學崇人各薦一二不稱交相攻老夫薦兩楊【一卽碧川一乃今元老石齋先生】碧川川流壅爲語帶鄕音不及問學充因之又復薦元老耳若聾欣然用石齋萬口稱股肱碧川已備知豈肯心懷凶同鄕又相親度量廓有容維時科道官有事忤宸衷一朝下縲紲難便責保庸【天官入統五日保庸安有功也】顚末尙未知焉敢幹重瞳臺部上民事兪旨俱已蒙日暮無人收厥職誰與供越例送臺部又恐觸衮龍天曹借中書攝事猶賓鴻此舉實舊規碧川豈不聰書來旣善道如何報科中彼若擊巨石我猶履薄凍今復寄吳下大傷君子風碧川豈爲此姻舊情雍雍意必有憸邪假此成已功抑恐入銓者邪正有不同或嫌不超擢或怨非要衝當時呂都諫气節儕何顒亦嘗論此輩懷毒猶荓蜂其禍必在後亦或先其躬福善與禍滛循環兩無窮莫道此言虛應若丰山鐘云衢漫委蛇何必好徵彸馬周三十貴屢受漢室封崇卑各分定何必縈心胸石田若聞此其言未必從我欲到虎丘攜酒追吟蹤願言保遐壽待我談始終

右此和篇蓋都憲屠老先生之所示諭者沖和沛博之文裕達含宏之度弗慍不知弗遷所怒藹然使人知長者之徳如此也周林野迂腐老昩時宜初目楊宮詹之札子將謂其篤於友誼相資成善能警薄返漓於今之世又謬恃三百篇之旨有懲有勸形於里巷而無責於是莽無顧忌循其辭而貫穿以韻然其間鑿枘齟齬而有得彼失此之譏愚何容度嗟夫侮嫂氏之毀撾婦翁之誣古猶不免都憲固自諒之矣但周於潞公之所分謗梁公之所爲容焉者不能無愧耳敬跋簡後庸識其迹之始末云

觀補官

冠冕耀通衢羅綺照芳春珂馬等列侯洋洋意气新觀者嘆且信黃金能貴人黃金本假借觀人自失眞窮閭處約子讀書苦長勤書聲振悲風莫次甑中塵敝褐三十年一紱難賁身問子何事此好義已忘貧

揀瓜詞時提學公黜諸生貌寢者

累累黃臺瓜種者欲求售碌碌買食人擇美棄其陋大小各隨形偏正亦隨生滋味在其中包蔵那得明君不見賢妃臼頭女又不見賢相跛足子嗚呼貌取豈盡瓜外陋安知中自美願華一臠請君嘗滋味分明爲君死

喜李貞庵致仕

九鼎忙忙作人餌頭白眼花朝鼓裏先生有才足補衮有俸未足充妻子未衰告歸急於矢不謀朋友斷諸己先生自是不覊人健鶻淩雲秋萬里君子難進退則易禮義堂堂盡終始太湖可釣亦君魚陽羨堪畊亦君米出兮處兮樂天私更有文章賁山水

聞余司馬子俊罷撫邊

干戈堆里許抽身回首功名剰角巾北敵西羌無外顧靑天白日有閒人尋猿棧道家鄕蜀走馬邊墻夢寐秦【公築邊墻於楡林爲功最著者】歸興在詩詩在酒杜鵑啼破萬花春

洪城奇遇

林秋官待用張府歷兼素俱因言事被謫旣而賜環先後同集張內翰元禎宅因而有作

先後萍蓬迹洪城此夜杯星因賢者聚朋自逺方來返駕白駒谷集靈丹鳳臺文章畱健羨千載識奇材

盜發

小竊𨿽饑寒巨猾實扇起十百相黨羣刀殳弄凶技前鄰遭砟關逼貨炙妻子後鄰發重堤進舟當門艤擔負亦公然罄室乃云止稍或有抵牾人戮廬亦毀無何閧西村旋復嘯東裏通川及要路宵徵絕行李檢刮空腰纒體至衣裘裭天寒冰載路溝壑何不委家家夜結束老少泣以俟一息茍奠安天明各相喜正念一井閈搔動乃如此江東連江湖固是盜所倚禁弛气則張類滋勢難弭有官示以仁得錄不之罪恕實長之道無乃延小美有聲自此輩識者謂辱已況彼有後言時哉好生理教虎不咥人所性安可使使譽出賢者天下知善士民以靜爲樂貿貿安生死𨿽然廢賙卹糠核自甘旨去蠧木欣榮除■﹝虫戎﹞禾茂薿茍以刑不仁誅夘亦非是刑以齊亂民用之不得已如何輸租人米駁斃於箠

海讎行

海東衡沙浮半洋夾亙頗與崇明長魚鹽蘆葦貨攸聚利啟爭奪循爲常中有兼並兩豪族施恃其勇董恃彊彊之無厭勇乃襲燔廬刮產威靡亢彊銜所衂思報償舞波接戰成劉戕縣官移寇悚上吏林侯未然籌且量首先號召命不方老豪來歸訴讎敵不敢犯法畏有章區區螻蟻尙顧命拒死不免蹺螳螂𨿽云余類擁其子局蹐秪爲讎家防傳訛乃煩兩重憲地隘豈足鵬軒昻魏公善鎭殊不忙陳公善料殊不揚臺按臬監來頡頏所在艸木知風霜羣僚從事亦濟蹌如雲翕翕星煌煌於時曜武勢大張海日照雪明殳斨五牙艨艟具三百艤岸只待令乃翔諸公在撫不在剿不教而殺謂不祥緣情究迹有可卹馳文往諭開倀倀開誠布公明而光援其所溺存其亡小大感泣皆奔降納兵納船恐弗遑纎飆不動海帖帖遊氛一卷天蒼蒼坑之則肆未免禍拯之且暇曾無傷天王聖明宰臣正今日詎曰無姚房

土偶禍

鍠鍠鳴鑼彭彭伐鼔復有旗蓋亦有戟斧精力駿奔無有老豎整整肅肅什什伍伍絳帕帓首花繒繳股中輿者神像之以土岌乎其冠被以繡組覡者前導跳梁蕩舞亟進如驅遄止如阻云神案行於彼災戶惟災之戶鞠躬傴僂小心來迎翁前後姥家無大小一一拜俯擊牲化楮薦以醇醹祝神加饗稱我神主惟疾惟患我佑我祜覡乃執乩運曰神附擊案作聲覡曰神怒必汝不虔不明告汝渾捨載拜極哀懇苦覡始作書曰有逋負設通夢寐或聆咒詛牛豕如干等以犬羜鵝鴨及雞計當蓓蓰汝承其償其患良愈箕忽輟運少間復舉謂以汝故往懇嶽府曲爲之解斡生死簿覡之以下如狼如虎從翁臾姥不容有語指日令償令面神許翁姥局蹐無以經紀質我靑苖鬻我小女典我衣裳翦我機杼求我親戚貸我鄰比是日之屇其輩來聚主張督責枚舉件數數無虧少物必丰美獻事甫成饕彼尊爼酒肉淋漓撐腸拄肚復有苞苴臠胾核糈此輩未出患者爲鬼越明之日神復求祀卽於東家其作如故哭者在西無警無悟嗤嗤之氓昩乎義理生死系命聴稟有數豈是土偶能奪能與今旣無靈不察何俟噍噍羣小附土利已土豈有知羣小實使此事有類河伯取婦有豹爲令悉投諸水

吳俗火塟

火塟壊吳俗沿愚罔知教體魄輕父母死卽畀野燎何異炎人■﹝歹丂﹞亦類儀渠燒古斂以周身致慮防臭暴復棺益之槨厚土事窆燾區區人子敬鄭重寓私孝燕師慘掘焚齊人愾敵效子豈忍父母炮烙曾無覺曹侯憫其獘古訓不可弔辟園號漏澤叢瘞周四墺士庶尙有言地局寜盡窖其言聞之公擊節嘆且笑吳愚不聰明耳目塗泥淖譬諸黔婁衾不足我奚校我爲名教惜■﹝木適﹞埴聊盲導虐死茍無親逆生馴亦要勿謂一爝微大惡由玆造

乙丑六月聞哀詔有感

八十衰黎死境臨來傳尺一痛難禁虞淵愴日江湖淚杞國傷天蟣虱心負扆周公正思畫解民虞舜未亡琴白頭病枕茅茨下時夢新君在諒闇

愚翁分與世緣疎國卹驚心泣且吁生長太平惟欠死老衰餘息尙何如不知伊傅誰調鼎欲夢羲皇我枕書終日無聊思理髮雪莖些少亦頻梳

○述懷

病起試酌

山尊得酒且髙歌百歲流光已半過病眼看書眞處少老懷追事謬時多發隨落葉驚西候門對淸江惜逝波今古英雄同一盡浮生不飲復如何

病中夜雨起坐

藥杯香炷與溫存養病功夫要閉門布被擁寒書作枕紙窻催曙水臨軒楓生赧色知霜辱蕉負爭心共雨喧物性人情靜觀得得來還欲費吾言

蚤起

養拙藏衰結靜窩是非如海隔云蘿面前雪影流頭亂空裏虫絲礙眼多病女從人家落魄老妻淹殯歲蹉跎虛懷昨夜當秋雨惻惻蕭蕭兩柰何

理詩艸

佚老餘生願失子末路悲不幸衰颯年數畸遭禍奇獨存朽無倚如木去旁枝剰此破門戶力憊嘆叵持屑屑衣食計一一費心思思深气血耗■﹝疒肙﹞痺引百肢多忘識慮淺耳瞶目兼眵一旦一身內有此眾病滋所苦不敢訴常畏老母知小孫蠢不學次兒誕而癡後事不足觀百憂無一怡吾性無妄好執善信不疑垂垂垂白鄕朝斯還夕斯髙髙冥冥者何物顧相欺似我未蒙祜及有菑害罹滚滚人海中黒白何可劙口亦不能問理亦不能推以死致度外且活是便宜今日盡今日明日豈可期亦復酌我酒亦復吟我詩我詩無好語稿苴從散遺兒在曾裒葺今紙著淚糜抱患天地間空言亦奚爲

思理衣

七十餘年一老翁心情鶻突腦冬烘寒衣無婦無人補日日關窻怕北風

七十餘年一老翁衣穿絮破不堪縫淸霜滿地無區畫掃得蘆花莫禦冬

脫齒行

我齒食所系食以系我生齒脫寧不憂其系本非輕近來漸脫二脫者盡之萌旣脫不復畱畱者亦難撐畱如泛虛槎脫如鑿深坑編生如相輔豁一傍須崩生食原相資今作水火爭妨食生必妨死理端可明完業譬大族恃子在守成其子無錮心先蕩黃金籝屋售繼失居田鬻還絕耕溝瘠諒在眼身家同一傾觸類有攸感我賦脫齒行

病懷二首

衰遲宜靜不冝嘩事莫堪懷動嘆嗟病遣稗書還藉眼老便錫粥又妨牙栽花賃地春無主斫竹開門月過家任是客來難彊酒小陪淸話一燒茶

朱顏與白髮掩鏡兩茫茫天地大夢宅煙花一戲場算忙閒固少並夜日還長吾酒吾詩在桑楡弄末光

自述次人韻

日髙屋瓦未消霜臥聴秋潮捲石塘九島迷行魚性樂一鞭威後馬蹄忙獨憐詩是吾家物但有竹爲君子鄕闥外南山今好在時時飛影到淸觴

病懷

膈痰漫漫似春潮伏枕旬餘气未調老日易過如短晷病懷難遣厭長宵隔窻忽忽影度鳥鳴瓦蕭蕭風墮樵藥物尙功全斷酒庭柯髙掛舊山瓢

病中

白木匡牀艸薦柔坐深無寐獨搔頭明河轉影天低樹淸夜分更月過樓病骨瘦生先覺露老懷虛甚易驚秋七情莫與微軀妬生已知浮死識休

舟中有感

世緣一向只昏盲靜裏觀心始自明得喪有塵齊後滅是非無種辯時生秋峯長嘯兼天迥月閣髙眠徹夢淸老矣此身眞長物不知何地著虛名

齒落

七十三年與我存一時迸落豁開門車空已覺乘無物舌棘猶嫌剰有根顚倒自憐臨水漱含胡人笑漏風言數來滿口今餘幾軟粥香醪且瓦盆

冩懷一首寄張碧溪

喪亡火盜歲相兼鬢髮髠然瘦骨尖有命窮通天自定無憑禍福事難占閭閻茍活隨黃槁衾枕偸安且黑甜海上故人來慰藉不妨一月酒杯拈

閒懷用郭天錫韻

落魄靑衫隨艸色蕭條白髮遣年華徒勞夢寐費憂國錯認詩書能起家愚去刻舟忙覓劍饑來索飯誤炊沙人間亦自有樂地酒遶山巓與水涯

早起偶書

秋早耿不寐起視天蒼涼鮮霞凝髙宇隨日賦采光露气浮艸木流潤及衣裳人事頗無接懷澄知慮忘

睡起

望七衰翁與懶便眼昏秪好枕書眠算前去是荒唐日喜後來爲受用年麄糲飯香蒓菜裏子孫計逺橘栽邊攴藤閒遶花蹊看蝶鬧蜂爭各要先

檐間落葉擁髙秋謬使人推隠者流背有微暄念天子手無漫刺瀆諸侯老知絲竹殊堪賴逺爲兒孫未免憂身後算應憂未了且來拂壁畫丹丘

睡起小酌

黃鸝啼夢粉墻東簾幕深沈日日風起喚酒杯尋一醉春愁打破落花中

齒搖

當唇一齒齲將脫根槎枒棘舌妨噍食致憂豈云些動搖苦浮危軼出柰參差疑口常沮枚比眼如礙沙山水失嘯歌日夕人嘆嗟終知莫附斷且怪久戀車憯憯滋流涎數數撫斷槎欲拔涉梭誚希生聞藥塗聊存徒爲耳卒去何快邪大似狡酷吏作孽鬧公衙還如敗劣子騖外莫安家但得噴一嚏迸落從谽谺嚼肉補空窾呼酒洗豁厓掀髯捫其餘幾輩棲殘鴉作詩尙有告伴老衍歲華從邁勿以類畱二學呂誇湖鄕堪養老鮮美多魚鰕

田家詠

久矣居畎畝邈如遺世人地靜習𨿽陋野意還自眞怡怡晨夕間言笑諧四鄰有作相告戒鳥鳴知及春犂鋤假筋力竭勞供有身身在勞何息顧莫養精神服气能代粒希仙渺無津家業信難易樂以充堯民

我畝蕪且瘠我隴磽不平發歲奮乃功東作覬西成搰搰低白頭秉耒日經營稅傭及時畢辛苦勤王程但餘秫一斛酒熟歡已盈醉引耕田謌不復忌髙聲願隨天風吹吹達九重城劉璋啟此調千載遺令名

無酒

山桃亂開紅欲然我宜賞之無酒錢十常九事意不愜百又五日春堪憐誰家竹葉賖爛醉滿眼花枝笑醒眠何消苦苦仰司業便可燒茶隨玉川

老年三病

轉費揩摩轉減光苦無障翳只荒荒俛眉作字仍虛畫觸鼻看書反差行蓋幅絞綃花懵憧隔重雲母月微茫從前了了都休說靑白甘輸與阮郎

右眼花

苦無聊賴坐新聾終日騰騰兀兀中著味笑堪陪座客劖分癡好作家翁跳江昨夜安秋枕墮葉明朝問朔風非是是非還自有我無聞聴便應空

右耳聾

風聾虫攻兩禍端左車淰淰載梅酸舌都無恙先輸敝唇未云亡莫罪寒送藥親朋徒說效勸餐兒女不知難老年飲食非輕事義差今年醉牡丹

右齒痛

感興

世路多屈曲拙夫從直行勉欲就此軌未忍枉平生不如且裹足靜坐羣慮淸莫顧蠻與觸了不知紛爭莫辯夔與蚿多少亦自平持杯洗浮雲太虛極髙明

病起

病骨支笻卻下堂瘦顏衰鬢入愁鄕黃鶯饒舌花饒笑一樣春風有別腸

冩懷

荼毒何堪此老身哭兒哭母白頭人海枯兩眼惟幹血天喪一家俱至親多病所需常乏藥殘生未了尙憂貧勞勞筋骨仍婚嫁獨對梅花愧世塵

鄰火幸不及殃

城門失火夜深時萬幸先生不姓池舊屋尙存還納客殘書不燼可教兒行蔵在我焉無過善惡惟天自有知今日一杯須爛醉白頭俱是老便宜

﹝闕六行﹞

撥雨悶【時海盜竊發】

久雨我亦厭涔涔落不公下田何太濫東海更羣凶道路沾濡際干戈蹋茸中樓臺虛蜃气波浪假鯨風老者見不忍髙天訴曷通掌杯𨿽撥悶抑鬱尙塡胸

秋涼遣病

淰淰新涼兩月秋病多猶自不梳頭饞奴客燕虛支酒懶子書檠假惜油蟋蟀庭除朝露在蠨蛸窻戶晚煙收近時江海惞平盜斗下芒星又可憂

林居病懷

老去不信老自然筋力疎忙緣一懶送病發十朝梳掃地風還葉開窻月曬書秋虫不解靜幹聒夜涼初

石田詩選卷五

●欽定四庫全書

石田詩選卷六

﹝明﹞沈周撰

○忠孝【節義附】

唐琦

琦紹興衛士也髙宗南渡海金琶八追至紹興李鄴爲守以城降方與琶八並馬行琦從後持一大甓祝曰願天一擊殺兩賊甓中馬不利被執罵賊不絕口琶八謂曰汝欲何以死曰我願以布裹灌油焚燒三日示媿降賊之臣也卒焚之其意恐琶八追及髙宗欲以緩其程也鄕人異而立廟長檐街國朝贈將軍祀之越人能言其事因賦此

一甓眞如博浪錘事機不偶亦空施降城未分身無用罵賊猶知舌可爲膏火願延三日死海天能信六龍之長檐街上春秋祀李鄴魂應媿此祠

孝詩六章爲顏季栗賦

歸骨

季栗函母骨歸自鳯翔負而陸行懷而江行卒全首丘之義作歸骨操

荷之跋之函歷阻修懷之渉之函經橫流生死肉骨兮天旣罔求俾我首丘兮豈天固酬

惟山有狐惟水有龍實能侮骨其割爲朋𨿽朋其割終不我離微母之靈兒曷能爲

迎養

季栗旣迎父歸養至視溺淸濁以度飲食而慮致疾也作迎養操

父還兒迎【葉】越彼西疆旣達我宇其喜洋洋亦酌我酒其樂融融惟天之徳維家之慶【葉】

惟溲之濁我心惟惕惟溲之湜我心惟懌彼胡然哉孔系於疾爰度爰徵爰修飲食以夕以日我心弗忒

哀殞

季栗以父疾卒哀慟五日夜遂亦不起蓋孝之過厚者也作哀殞操

嗟嗟違和考實遘痾嗟嗟痾沈衋傷我心鬼神其知兮祈以身代惟考生兮我亦奚愛

考無辠兮惄卬實延顧兮致歿愴卬特全茫茫昧昧而理胡然嗚呼恫瘝兮五內分裂匪欲自傷兮哀至莫節魂漂漂兮上升气溘溘兮隨絕

顏氏婦節孝捲

人生苦是從軍行致之死地而復生何況婦人處閨閣不知關西多少程相從翁姑萬里去性命自擬鴻毛輕風原霜磧莽何所嘷狼哮虎心魂驚新婦不敢嗟嫠■﹝惸﹐女代忄﹞手扶病姑兼兩嬰中途姑病不復起一身無蔕猶漂萍歸來函骨尋舊路有眼茫茫渾似盲嗚呼顏家新婦命薄苦如此只樂節孝傳其名

崔孝婦

孝婦視姑疾轉革心彷徨潛以肉代藥誓爲續命湯存姑若無已剸刀若無傷臠落痛不入人知云未嘗皇天助肉神一啖姑下牀子澄哭其創掩口使勿揚汝揚義則過違教理非當肢體具父母克全孝之常此蓋迫不忍事出倉卒腸復有窆親地旣爲豪所攘歸璧須大力婦人本何遑拔我金雀釵脫我眀珠璫別壤吉可買抱骨攺其蔵憤懣終莫釋悒悒致殂亡豹斃尙還文麝死可畱香孝婦𨿽已矣令名身後光

周節婦孝感

黃氏十九時歸周文璧氏二年文璧喪弱惟一女恃有姑患痿痺其狀莫比儗有肢如無筋有骨如無髓在牀如空中有身如蛻委日夜但冥冥僅有息存爾聞聽與觸動稍及卽厥死薦地方儗步通問必附耳艱難食溲處不敢托諸婢百藥無一效百累叢一已黃氏心煩惱惛惛不知處東家優婆夷憐憫爲黃語汝姑溺苦海汝知故何以愆業如丘山宿世所積累須皈大勢力南海有大士解難說眞言功徳莫思議但要深心持日日要如是一言一拜叩億又八千數在佛𨿽有程敬愛無庸紀功深果報近何患患不起黃氏聞是言煩惱生歡喜歸室便置像恭敬爲拜禮沐浴體投地心觀口娓娓亦不知其終亦不知其始亦不知其寒亦不知其暑閱日千八百歷年數得五俄夢見一姥前黃行迆邐心謂是現化稱名略不顧極力欲追卽步步懸尺只徑入一區廬闔戶若相拒欵叩發號泣其戶豁然啟菩薩示妙相金光爍瞻睹頭上珠瓔珞晃晃復蕋蕋蓮目垂慈光宣言啟玉齒黃氏前諦聽合掌作長跪云汝依吾道悉知悉見已慈悲爲我願豈無囑付汝循功加精進九日一扶倚七九扶以行前及我處所覺來汗淋淋其言尙在耳悟佛爲眾生方便指門戶信心愈堅牢額破吻俱腐臨日試小掖筋骨覺可舉屢試屢無難還能步移跬彳亍詣像前奠香致情旨其炷從空躍踰梁而直下乃著於本人正中頂■﹝悤頁﹞裏其聲若驚霆其勢若擊杵身心發震竦百苦悉皆去如風捲天云不復剰粗滓如春活枯艸如冰化爲水親黨盡來觀讚嘆世無此姑謝新婦力脫我出死簿新婦答何功菩薩威力故此事聞其甥王綸能覼縷韋虛气治痿若或有仙技黃氏孝治痿專以誠爲主格物與布气非誠莫相與孝有致久旱孝有致水鯉事本出非常未可論常理我特書其孝勃蹊用爲砥至今昆山人大書播邑史

石節婦

呂家有小姑許嫁石家郎石家罹法网合族無畱行【葉】裏豪復求婚趂此事更張殷懃媒氏蜜爲口不知小姑鐵作腸誓云生死石家婦有腳不踏他人堂皇天后土憫節義石郎不久仍還鄕流蘓裊裊開洞房春風吹入雙鴛鴦百年伉儷只三月眀鏡忽破無完光拔我黃金釵脫我眀珠璫東市買棺斂西山買髙岡土中先鑿合歡穴怨骨待共他年藏此身已死心未亡身上不著新衣裳有身苦無兒女托養老來依諸弟傍只今含笑入地下七十八年雙鬢蒼君不見松枯尙有節蘭槁還畱香節婦之名不可泯當與萬世扶綱常

貞節爲朱孺人題

松溪之松貞不變松溪之水淸不污松貞水淸鍾節婦節婦有家溪上住及笄婉孌女於朱松上女蘿期永附四七之年分死生女蘿煢煢松忽僕三雛眇矣提抱間今各嶄然能幹蠱晨舂夜織三十年白髮毿毿照荊布少時望老不易到見苦歷勞安末路譬拔金釵投火中火盡爛然金若故燒香暗告泉下人白日知心已無負

顏烈婦兪氏義事

顏春吳庠生娶兪氏頗渉獵書史有婦道春患瘵不起呼囑好事舅姑養子女言切而再婦曰一言當終身服行何俟再四乃潛握剪以利鋒剚於左目流血滿地絕而復蘇春責曰何乃如此曰示君信也春遂卒因詠其事一首

翦鋒刔落玉精神要使亡夫識念眞判死不教畱好眼示生無復見他人波翻銀海傷珠顆血迸金支破月輪表向胥門舊懸處配成忠義激風塵

烈婦吟

湓瀆西滸薛媛卲婦邵吏坐法逮者如虎逮恱薛嫵佻語肆侮薛醜其語身雉經誓不辱夫以死眀黃犀辟塵塵不生白玉絕玷玷不成嗚呼荒冢久欲平後人立石題烈名

烈女死篇

周家女子李家婦未嫁夫家但相許正如一樹未開花分眀自有春爲主李郎病瘵兩年彊說道今年畨上牀聞來人語多不的口又藏羞難問娘只對寒燈淚如霰爲重爲輕果誰見此身空負嫁夫名此眼何曽辯郎面阿娘背語泣堂前忖是郎邊凶信傳烈婦重義輕一死貞女安心無二天通身示孝衣裳白長練髙經繡房夕在世鴛鴦不得雙同到黃泉願成匹

烈女生篇

阿娘心悸夜不眠起來顧女如雉懸肉寒气絕彊求艾引息微微吹碧煙奪鬼爲人天假手天亦憐渠能過厚怕教此義世無知不使其人世無有夫妻未媾本何私分在名存白日知何如死向白日下千載分眀心不欺今載聊因阿娘活枯木暫回根已撥將心化石立郎塋表是郎妻刻妾名

葉婦髙節詩

節婦鄒氏年二十三甫歸官橋葉氏子蕓僅五十五日蕓卒節婦誓死不出房限不與人見其姑謂曰柰火盜疾病何節婦乃約云云後疾艸囑曰吾寢生處以安死必殯此不可容弔者入如生之不接見男子以畢我始終之志言訖而歿享年六十有四餘髙其行度越常流逺矣次第其言以著於篇云

葉家夫郎鄒家婦百年同生誓同死五十五日天奪之一个孤鸞失其侶腹中顧後無男女手中托生有機杼短檠長夜不敢哭白日深沈閉房戶老姑謂婦歲月長新婦告姑聽我語我身聊奉姑同居我心已與夫同土靑天𨿽髙所不欺白髮固逺要自取憂勤患難以靜制禮義廉恥在剛主火來脇房我不動委身一焚火莫苦盜來敲門我不驚先身一刎盜何侮病來容藥不見醫有臂可斫診不許事𨿽未及慮早及口旣能言身有處世當可重儗金玉家不可少比稷黍臨終一著猶可竦笑謂家中諸嫗姆老身幸享六十餘數盡年窮理宜去紛紛身後惜事亂從此治時先囑汝房前指限諭如山自我入來無出武房中處久於我殯魂識依依得其所生前忌接男子面死魄毋令弔人覩人間嫠寡堪作別始末髙眀越今古朝廷未聞鄕且頌完徳更宜加藻斧何人有力達太史何人有力達公府嗚呼節婦今冥冥其身可腐名弗腐

贈韓珍

恩以生骨肉義以生撫育韓珍本異姓恩與義兩足心肝蓄義血甫有數十斛義气溢皮毛馨馥及衣服主父病京邸危命一綫屬千里獨奮往倂日走匍匐藥物無能爲事亟刲股肉股亦割義刃無懾亦無慉𨿽然不救死揆意義亦篤君臣亦義合往往逆亂伏珍乎可珍哉揺毫吾特錄

詠費彥傑還釵事

淮安新城下交易利所在往來十萬人財貨溢閭闠道上或有遺一錢尙爾愛老叟費彥傑早行足有礙俯拾黃金釵耀目口發喟乃詰旁居人經此何淑艾眾云未始見見秖有輿載恐是帷中脫去此尙未邁費追逾阡陌气喘力良憊止輿問何失曽莫有所■﹝乂上心下﹞輿女驚其言撫■﹝髟上介下﹞乃覺謮搴帷出粉黛便卽就地拜還釵叟疾走更莫延少話女卻叩姓裏答云不足芥無姓住亦逺欲知將奚待我亦弗汝詢彼此付曖昧此事常有聞但慮斯言躗偶與叟相接詢之乃至再叟笑云𨿽有宜還無可怪嗚呼古人事喜見行今輩揆今實爲奇蜀日犬乃吠在叟似非難在眾則難逮義利寓人情要之得其裁吾詩爲叟發庶亦存俗戒

蜀國宋承奉好義歌

君不見簮折尙有慽缶破還失聲可棄復何惜柰有不忍情蜀之內相宋公者儒服聊借貂璫榮翻編展捲日不輟談仁說義口似天河傾前年構江橋長虹跨彩成雙淸今年結淨居樂哉斯丘手自營費金萬餘極宏麗空墳一个身長生國初宋學士華國文之精蠶叢生流死且寓山水嚙冢見者驚今之內相古王叵感此惻怛思遷更撤我�居爲彼佳城萬金之重忍一擲折簮破缶無其輕割愛以酬義千人萬人無此能割財以徇義千里萬里流其名來者有濟行人讚嘆橋上行逝者有恵枯骨負荷於冥冥何公慷慨乃如此其徳好藉詩書成可笑士良以書禁人讀欲使耳目塗聰眀嗚呼以公視仇仇乃詐以仇視公公乃誠

義商行

商程無山川逐利是所徵商車無歲月徇義豈其情程君倜儻懷久矣客遼城前年聘少房鎰金酬娉婷娉婷來歸際掩面淚縱橫謂翁坐逮賕鬻夫未能盈失身馴及妾包羞履君庭彥寛未畢說毅遣誡亟行人妻我可奪人急我可乘酬金弗汝責毀券迹亦平旣以贖伉儷復以贖笞搒父子與夫婦載造遂歡迎義利在天地有若水火爭達人識所向遐邇騰芳聲我聞詰彥寛輾爾無答譍徐云勿多揚我初不爲名我卽低頭拜古誼重光榮讚言欲勸薄拙斐惟勉成

常熟張修譔孫女許人爲妾楊大尹眀父攺妻先賢言氏之子因賦

芳蘭阽糞壤貞女議少房爲計墮媒舌父母惑如簧女子何所知衷心不分眀令尹廉非偶喟爲先徳傷割俸資返聘乃幣乃篚筐攺求大賢後言氏得秀郎貞女與秀郎旣婚復有將此事若天斡鬼神與之襄令尹通神眀義气扶綱常摘珠出泥塗炯然開夜光拭璧從埃壒煥爾昭天章富鄭自範擇言子思激昻結艸報治命翰譔當不忘我特歌尹徳詞短意則長

烈婦殺虎圖

誰謂繞指柔能化百煉鋼誰謂婦女柔殺虎如刲羊有女如鼠恐其虎況能殺虎非不祥脫夫之命豈例此當熊之勇同肝腸尋常鍼綫倦紫鳯卒與虎力爭其彊虎時顧得不顧失婦心顧存不顧亡手中有刀愛作刀以義淬之無敢當天寒月黒星有光虎血塗地葭蒼蒼人生有行無棗陽

楊氏義塾

老重諸孫教還推與眾同就於家有塾顧自我求蒙買讀書金白供炊廩粟紅四方皆競利此地有文翁

分得義莊送李中舎貞伯還朝

君不見範公嗜義如飲食範公庇族如羽翼親疎百口百不憂養生送死皆公力公存公亡猶一日有田供需惠無極伐石紀事莊上頭大書特書髙十尺李君車馬有行色下馬讀碑三嘆息若見甘棠思召伯若對澧流思禹迹李君亦豈尋常人身小才大气正直博學彊記無與敵平步便當超九棘十年小心職文墨階次悠悠鬢將白故園已築梅花莊此意含仁我先識嗚呼範公之後多閒田願君買接東西陌

鎭南世節行爲黔國公賦

黔公坐鎭封內淸黔公臥治封外平碧雞金馬作門戟復有滇池供洗兵黃牛平把寶刀換春山來勸諸夷耕諸夷愛戴非一日子孫孫子知生成雕題花腳最難服今日推公無孔眀憶昔先公遇髙帝鼾睡龍懷天不驚印如金斗酬百伐帯誓黃河申載盟桓桓祖武看公繩天南別隠一長城金湯𨿽固尙在法恩信相孚何待徵古稱僕射如弟兄軍中笑歌髀肉生國公自進瑪瑙觥醉後還賡出塞行

費元詩

義事久不見將謂民風漓有此費元者秦人何可欺嗟嗟逆旅鄰平昔昧所知瘐死憐頃暫給饘活其饑傍窺妄譏議將利室中姿鄰後願奴報夫婦自同來元曰非奴利茍利非我爲掉頭略不顧天地知吾私至此嫌猜盡君子未嘗移所薄旣云厚厚者宜過之兄氏沒永平訃達肝腸摧哀痛出天性殞絕豈自期或謂不可訓若撻鬩墻兒斯人今已矣其骨當爲芝其魄當爲云祥瑞昭眀時況是有賢嗣天報信不差尙有千載後名從靑竹垂

二姬

晚色寒香二姬名也吾友張芳洲無子末聘之者方洲過世服除其長女劉夫人俾諸妾尙絲麻結心獨略二姬曰汝少年歲月悠長當有別處二姬曰蒙先主公取憐日久𨿽死不足報況有他意哉遂焚香告天大慟二人互相落髮以表其志因賦此以旌之

色香寒晚總非宜豈是蟠桃結子時種樹園林春寂寂惜花窻戶雨絲絲鬢云截誓生同落心石存恩死不移兩結靑靑百年信九京當與主人知

荊花春意爲彭昉寅之賦

我寫彭家荊不寫田家樹彭家兄弟無異言不似田家初有異兄弟原從一气生荊亦同根復同祗花不亂開則聚枝不亂大小附葉不亂上下蔽風吹枝葉動月出形影具有兄弟應求之義次第之序人謂彭家有此兄弟和我謂非此而能致老夫見其祖子孫和順孝友迨三世無乃气體之孚以和召和曽不戾彭家此樹未必有我今寫此尙與存勸勵嘗見他家眞有荊樹下鬩墻兼紾臂饒他漫有好荊樹不如好兄弟有好兄弟荊亦貴無好兄弟賤與凡木類我寫不寫樹寫其兄弟心之懿兄弟和在心音聲容色愉而憙不和名不祥家不利我𨿽爲君寫萬樹不若自裁一樹方寸地

○閒適

睡起自遣

書枕悠悠自小康何須斷送腳塵忙屛心雲气山開畫樹裏檐聲雨滿堂名利可憐雞有肋神仙秖累鼠拖腸時時具酒招鄰曲閒與桑麻較短長

覺老

脘膈生痰謝酒觴菜羮麥飯且家常山追舊眺今成懶事喜新聞背已忘春水試竿漁檻淨午風丸藥鳥窻涼秖須如此成消遣種種塵緣與老妨

窻下獨坐

漸覺年捱七十傍聰明視舊已茫茫有生但恐違溫飽凡事無能與短長食力田園聊任拙離羣城郭少知忙新糊窻紙添虛白尙把殘書趂日光

病起

筋力遲遲百懶成關門只好謝逢迎老空求舊無同輩拙不宜時讓後生久坐衣裳知晚露獨眠衾枕厭秋更秖余曝背兼捫虱黃艸檐頭覺稱情

試筆

老大爲生未有涯浮雲流水淡於懷小垂舞袖人嫌拙寡出言辭我自佳月下古編開棐幾雨中髙竹映茅齋無心苦算閒時日任爾新蓂緑滿階

睡起

欲晴不晴雲閣雨欲落未落日掛山道人睡起思如水閒倚長松數鶴還

晚步

西林聊獨步樹樹已棲鴉童笈歸村校漁船聚酒家玉痕云映月紅纈水眀霞此景偏畱戀衰年類日斜

早興

淸霜被羣葉靑黃紛委地病肌粟朝寒烘背俟陽气深坐聊展捲眊矂怯細字歲月逓吾老不謂易以至盛衰理自然微吟不成嘅

晚坐

春殘尙絮袍林屋气蕭騷白日若不夜人生亦太勞泥花方失勢雨筍漫爭髙小酌仍觀物新醅愜老饕

擬一日復一日

一日復一日一朝復一朝靑春不用推白髮不待招漸見𦇤者大還催老輩凋借問學仙侶此關果誰超神仙本冥冥其言亦寥寥獨有姬孔業天地同遙遙

晏起

水漫湖田雨漫邨家貧只好不開門詩書衣食外無徳天地君親中是恩馬失未須論得失楚存何可卜亡存百千世故都休問且把心耕教子孫

晚出過鄰家小酌

兩旬方一出門外事紛拏魚促春波淺鳥爭林日斜老夫傾竹葉稚子捉楊花小坐聊乘興猶堪感物華

紀夢

隠居逺住海邊州山水淸標接夢遊酒醉又移花下席書多別起竹間樓兒郎習字陟釐紙童子供茶祕色甌起擁黃紬尋幻境一痕斜月小窻秋

憨憨

憨憨無復老人懷春日烘門晏始開遊衍太平初試杖安排樂事數拈杯世情花黨富家發公道燕均貧戶來識字不多彊不識小篇聊與物追陪

貧富吟

貧富限世分髙下莫均一富者詫潤屋餘潤及銘筆貧非止赤身躶死至無堲茍云可操致智士豈無術冥然觀無物二者何得失

閒居

殘書滿屋迹堪埋俯仰寧求與世諧貧賤自安愚者分毀譽何撓老年懷小篇鉛槧時時課糲飯虀羮日日齋外慕素空塵夢絕庭前似厭有髙槐

○慶壽【生辰附】

玉洞仙桃壽傅宮詹曰川

傅說本是天上星攝行相事奉靑駕老成端諒帝所選韋賢李績徳不亞譬爲舟楫濟川用譬爲繩墨梓乃架表儀鶴苑統仙班秖講麟經曠淸假左氏文章費紙傳溫公肖貌令人畫洞天開府住有家度索蟠桃覓無價記栽日月降甫申看到雲霞接嵩華三千結實歲何長萬核裹泥生不罷其人如玉壽如桃八百老彭何足詫

趙惟章壽詩

葛天之世此心藏萬事熈熈不著忙鄕認當時非姓鄭人疑叔度誤呼黃詩供賓客三千竹衣蔭兒孫八百桑宅相愛談吾耳熟固知賢者壽能長

盧以和生同歲月日時

與君一歲月時日亦相因何止同丁卯休論雌甲辰偶然逢此數勉矣各爲人落魄乾坤內吾生豈患貧

六旬自詠

自是田間快活民太平生長六經旬不憂天下無今日但願朝廷用好人有萬卷書貧富貴仗三杯酒老精神山花笑我頭俱白頭白簮花也當春

壽表兄金懷用七十

筋骸可與少年爭七十長胡白未成鄕裏燕毛多讓席族中雁行盡呼兄魚蝦細水煙蒲瀼鳥雀深叢雪竹浜樂此閒居盡資壽燒丹辟穀見誰生

六十一自壽

重逢丁未開新甲過六十年增一年壽是倘來那必得人於末節要求全占鳩挾婦傷今日羨鶴添孫欠此緣亡室同月日生【時未得孫】萬事莫論吾母健進將春酒北堂前

生辰

今朝六十八歷歲知旣夥靑春不還人七十近在左流光迅晝夜忽忽迸石火我與石火爭寄活眞螟蜾但願無疢疾詩骨瘦亦可浮雲載富貴過眼頥不朶先人有薄田數口頗纒裹關門事淸詠天地自容我

生朝自遣

門前客到鶴先鳴灑掃茅堂作送迎座舉龍鐘先有我鄕尋儕輩漸無兄眀年七十將來壽今日三杯見在生一幅布巾藤作杖倩誰林下晝閒行

寫菊壽王學士濟之尊翁八十

我寫東籬第一枝長生豈止紙爲期年年上壽百年計日日看花九日時還喜帶金同晚色不妨須玉照寒姿莫釐亦是登髙處未必齊山許有詩

生朝

玆辰始度世眇然畱我形良荷生育徳允含天地靈寓品幸稱男耘耔充園丁衣裳賁其裸歲月假以齡駸駸及朽腐艸木自林坰隙光感多閱傾水莫返瓶承流且云邁數止我自寧

生日小酌

今晨感我生𦇤褓迨衰老歲月倐往來七十何艸艸譬初同此日天下生不少善惡與昏智貴賤及壽夭各各不可齊鵬鷃皆自好但恥老醜人多爲後生藐我母自愛我諭事且訖了兒女自愛我勸我飯加飽朋友自愛我把酒頌且禱我生已萬幸際玆世有道拙廢固無用農圃亦可保杯酌𨿽寡嗜些少慰懷抱偃息間行遊隨意弄花鳥樂哉天地間偸生亦爲巧

分得淸白遺後壽曹時中憲副

東家歸人買田地西家歸人置歌妓先生亦是歸來人完名怕著黃金累教兒但守舊茅堂鬼瞰不能低可住先生髙壽卻瞰人東田不存西妓去

七十喜言五首

自知蒲栁望秋零意外驚延七十星膝下還爲小頑子籍中已是空閒丁先人蠧捲箱藤白老母魚羮釣竹靑盡把餘生享天福亦無慚媿到山靈

萬萬人中數我零爲農亦是一微星衣裳無補吾眀主天地徒存此老丁闊水遊魚尾不赤絕云髙鳥影俱靑笑看拜極癡兒女已到希年尙乞靈

七十回來秋葉零後憐歷歲已晨星不才盡自慚諸已識字聊堪破一丁心事浩隨云共白鬢毛難學艸回靑湖田繞舎粗饘粥雞骨丰凶屢托靈

眼識茫茫齒髮零種田還欲候穰星百年云倘行猶未七十爲稀幸已丁待月露生秋袷紫仰天風卸暑巾靑時修靜觀心齋裏應物虛眀自覺靈

七十稀年又九零敢慿虛妄更推星身軀薄劣無壬甲詩艸蘩蕪合丙丁饌品久空魚白白葷柈尙詫韭靑靑因多歷世多知事非爲溪翁性有靈

生辰

野叟堂堂七十一干坤坐閱老頑身美人座上笑白髮白髮鏡中催美人且就月庚尋活子莫慿年甲算生辰丹丘好在吾家裏滿眼生涯滿抱春

庚申十一月二十一日生朝作

七十四年剛送過今年添作五年來從前饒算沒一馬向後猜鬮知虀枚菜子筋骸彊可舞吳兒心性老仍呆人家有地皆桑薴我獨貪香卻種梅

壽萱爲邵國賢賦

誰家無萱艸誰家無老母堂前無孝子萱艸亦空有邵家碧玉根孝感生不苟開花作婉容順葉承左右愁非備養具不足充體口邵子所以種渉孝豈敢後聊寓盆缶春志自超盆缶幹祿以代養早已登州守官大功名大封榮日加厚腰帶映金葩首翟照春酒如何母不樂樂則自宜壽人生養至此孝果在萱否

壽趙與哲七十

隠徳堪尊齒亦尊一家風物自桃源鞠躬禮度彊筋力隨口詩書善話言郡裏歌鍾大賓席人間玉雪舊王孫七旬黒發期黃髮兀兀靈光看獨存

畫松壽大司馬三原王公

尙書府中松十抱直气貞心不知老關中土厚根柢壯十年間生地之寶上參云漢不屈身世間艸木斯爲表用之擎天天久恃用之柱國國永保伐柯擊姦擬顧笏摘葉指佞比堯艸朝廷何可一日無百不爲多一非少淩霜傲雪古色存蒼蒼直與秋天杳孔眀廟前有老栢此物亦自因人好大觀直謂古今同時固難同貴同道金花玉苓仙所食只在長生不在飽須公采啖三萬斛四海蒼生期壽考

壽張黃門靜之

千篇詩是紀年籌小算方經六十秋舊接夔龍侍香案新移雞犬別方洲大觀滄海難爲水老望瑤京更起樓壽祝如岡錯璋字寄君一笑海東頭

雙壽爲錢時用賦

嚴算方周甲慈籌稍一先歲年成上下天地與因緣春酒百花下南山雙闥前兒郎新舉子父母老神仙

題松壽崔望宗

髙松環翠堂前物材比楩楠壽比椿云蓋今看樹成日雪頭還在手栽人新苞擘玉收蒼子靈柢蒸霞驗伏神我祝長生寫生去墨花吹雨硯池春

生日漫言

幼時慕八十妄念笑荒唐八十思幼時過事驚渺茫事過三萬日人如傀儡忙忙忙到衰老傀儡是末場謬以百年算畸日苦不長𨿽有六千日長短未可量使長莫如前使短亦不妨固非罹夭閡白髮映黃腸生順與沒寜大觀理之常今日喜飲酒樂極發悲傷盜跖不在壽顏淵千載光壽亦何足重所恥無流芳恥貧無潤身不恥食糟糠恥賤無克家詩書在猶亡腐艸舉末熖螺田懷餘香含靈參天地息存還自彊

壽華光祿七十

壽躋七十古云希七十生男更曰奇天自安排還有數仁能昭報豈無時蟠桃仙種遲宜子椿樹靈根老又枝八袠山翁把春酒當筵兼詠弄璋詩

紫芝白石壽韓戶書

地貞知石賦天瑞信芝生大補媧五色駢開漢九莖鮮霞擁華蓋龎气結元精磨軋存金礪晶和象紫瓊商顏歌燁爛砥柱看崢嶸敢比魏公徳還期

壽作朋壽張碧漢六十

先生雪胡面如玉公輔隠然觀器局丈夫出處自有數功名未在三千牘柰何駿骨老兀硉相者茫茫惟舉肉先生掀髯髮大笑誓弗回頭顧場屋江湖滿地气豪傑浮雲萬里空雙目本色風流賀季眞著家詞賦張平叔吳山越水行有窩爛醉何妨倚絲竹只今仕路成市道黃金不多不推轂先生此夢已脫枕蹇驢破帽曽不辱有時讀書至無逸何乃咄咄憂不足此心自許天地知萬事奚慿鬼神卜今年換甲迨六十教我畫松須屈曲靈根久世非脆物抑鬱風雲見畸獨我知造化有深意信與之壽吝之祿一千斯年抱貞固犧尊靑黃彼菑木

○會晤

雨夜宿吳匏庵宅

雨中客舎苦局促故人招我有尺牘書云竹居可閒坐烹茶剪韭亦不俗得書徑往興亦豪何慮衝泥污雙足開門山林在城市濕緑如雲亞羣竹主人罄折故意深道慰契闊須信宿榻上爲我設衾枕堂中爲我羅酒肉我時肺病已絕飲彊舉一觴連五六長談細辧困僕夫燈影檐花亂書屋羨君有弟雅誼同山水光眀信珠玉故事方思衛八家還詠逍遙堂後木人生良會豈易易他日如今又難卜繆圖菲語何足記雪泥聊耳知鴻鵠

天全徐先生夜過

成化七年暑夜天全徐先生過雙娥僧寓小酌踏月歌邢惇夫黃知命夜歸詩因賦此索先生畱題

法云夜歸黃仲達騎驢髙歌仰眀月天風獵獵吹白袍履常殿後走不疊撰杖負囊無乃媟過市小兒笑口咽何物老子作怪遊俗夫豈爾須仙列李圖邢詩遂大傳邈五百年無四傑先生尋我興亦豪入更來敲僧戶閉棲烏翻樹露滿葉長彗埽斗芒不折先生呼酒要排熱乃云秉燭古有說三花朗詠掛巾篇故事不妨吾載設髙致風流自斗山一遊一嬉知不屑先生於此如有言當與雙峯共磨滅

無錫沈宗貴存耕翁之仲子自弱冠侍翁至余家余年十三見先父以詩畫贈存耕經四十九年尙存宗貴所觀感而賦此

少別老逢情更眞中經四十九年春靑山昨日先君迹白髮而今我輩人世數交遊詩作證話生感慨酒淹巡旁觀莫怪多畱戀求舊原非一面新

與客夜坐

兩年方始一相逢偶集飛鴻雪後蹤淸話更添新繾綣老身全比舊龍鐘弱云弄月微分影細艸關春暗轉容不復事杯成兀對薫鑪頻喚小奚供

喜程元道見過

客子到門西日沈情緣一見一回深逼除歲月悤悤語逺市盤飱艸艸心積竹叢寒魚合澤墮樵風急鳥爭林白頭與世殊疎闊特地因君理舊琴

與客夜酌次韻

髙臺添燭漏初長一握歡聲哄夜堂入座眀河斜轉影隔云殘月淡容光如詩不就君當罰願酒無多我恐狂非但同年更同道白頭生長尙同鄕

史眀古見訪

春來開門見新燕故人春來亦相見燕子不肯嫌貧家破屋還勞故人睠燒燈屋下照白胡髙談雄辧如壯夫且言老境知己少感慨滿懷人事殊常當有酒開口笑君來我往亦須要願從君言不敢違肯作西飛伯勞東飛燕

燕王汝和水月軒

靑子緑陰還可嬉酒杯無地不相宜夕陽翻席到人面逺水搖山隔目皮今日直須終一日暫時何卜有他時世間樂事尋常得但惜人生多別離

勸性甫飲用韻

喜君飲酒量不慳百壺五斗曽無艱鬢毛苦短日月老人生自忙天地閒紅花的皪雨腳後白鷗浩蕩江光間眀朝又擬常熟去典盡春衫方始還

會施知州煥伯

河洛頻年勞宦迹歸云倦鳥是休時行藏有道無違易康濟存心更事醫靑艸耰鋤問農圃白頭杯酒話親知何妨日日相追逐百歲人生會有期

謁謙齋少師

潭潭府第倚山城故舊何須俟價行閽吏未知窮措大相公自識老門生飡柈夾供叢談久鈴閣添香燕坐淸頭白歸來濟時了義田還復課兒耕

李司成至

詩書禮樂賢關長貧賤農桑老境人久荷淸篇畱卷軸又驚髙誼動車輪梅花歡喜當檐笑栁色殷勤滿眼春雞黍不嫌隨艸具斯文一味覺情眞

喜蘇文輝見過

杪歲風日寒臨門訝髙駕晦迹久不出詣舎此云乍稜層見詩骨孤瘦立秋華筋力駕年紀手策不少借升堂載拜健歡覯饒言話性眞具淳朴慮靜得閒暇安然丘壑姿可使觀者化杯酒亦略飲深坐且淸夜人生屬長離大半付悲詫𨿽獲少聚首未足爲慰藉我生尙碌碌世諦未由謝何能傳隠訣低頭事耕稼

花朝雨中與王汝和小聚

與君將短髮慚媿栁條春白日急換歲黃金忙殺人漸憐知已少獨覺老懷眞把酒不在醉看花聊此晨

喜張碧溪至

重子杖藜非厭貧秋林紅葉頗如春交遊未必在杯酒正是老年無故人

喜許國用探疾至

藥鑪煙暝膈生痰怪是新春百不堪樂事惜從多病誤老懷喜與舊人談臨牀細酌更延五系岸孤舟日轉三雪裏梅花殊未發此情亦似爲君含

國用持前作至復用韻

坐深頻滌唾壺痰老態人前覺不堪靜觀欲從僧去學新聞還待客來談云涼桐肄髙尋墨雨沃蕉苖長四三今夕喜君申舊好小窻燈影酒中含

碧溪見和亦答一首

髯翁能飲老無痰風度詞華種種堪靑紫盡推儕輩拾桑麻聊就野農談濁醪累舉觴成十拙韻連篇和及三此卷一時千載事後人重展笑應含

過華光祿適出乃返後遇途半敍話夜深余以丹毒思歸遂解纜而東畱此以謝失告之過

風雨登臺值兩山相逢復喜半途間得追笑語非虛約更攬髭髯訝老顏水宿極憐舟並住宵徵無那病思還圖書有日酬淸賞莫謂浮生無一閒

題山家璧

舊過山家今莫記屋頭髙蔭發新楠三年眼見樹如此雙鬢情知老不堪欵有杯盤及奴輩話因門戶卹丁男病餘未似前能酒亦爲殷勤入半酣

次匏庵雨中畱宿

野水浮雲蕩夕光仙舟兩宿古溪傍淸篇感舊頻翻韻濁酒謀鄰載過墻燭跋不知春夜久雨聲如爲故人長衛家剪韭今傳美他日寜無有竹莊

走筆畱客

溪上不礙路溪水如招人好友南海來談笑气若春我具一尊酒宿昔可以論況逢中秋月成我兩嘉賓𨿽有東轅車我欲方其輪願因長相畱離別勿復言

十一月十七日盛仲規乃子幹旋見過

一冬不作寒陽气殊泮渙昨夜病枕中朔風驚耳觀瑟縮朝怕起髙日照海岸枯林尙砉砉喧噪鴉鵲亂門前報剝啄有客立凍鸛且云宵徵苦逆楫宿途半扶憊出慰謝郁抱從笑散復云鈍舟者家君庸自訕此行亦小鈍父子當並案君父有不鈍文筆捷飛翰子宜捷其捷未許仍鈍貫捷鈍姑置之釃酒促燒炭

與客夜話

老年多病只關門始爲尋醫偶出村春過寂憐花致事雨來忙見艸承恩故人落落星催曉舊話淹淹月報昏酒盞莫教辭瀲灩客舟猶喜一壺存

夜酌與浦三正姚一丞沈二璞沈三觀大聨句

親朋坐多違偶合歡拍塞【正】詩懲夙盟寒夜感眾誼息【丞】修辭擬藻摛操毫學蓍扐【周】求應尙同聲擇知貴合徳【璞】逓簡戒羞承記燭期短刻【觀大】錙銖罔乞鄰纎芥必出臆【正】聨成凖纆糾句拆肖瓜副【丞】例在賞速成罰難恕遲得【周】口吐略腐陳意命隨曲直【璞】或逞覺軒軒或屈恥黙黙【觀大】爭奇驗所豪角勝見乃力【正】不絕亙韓師若畫創孟織【丞】何髙不欲躋無古弗祈卽【周】從容三達尊姢媚兩絕色【璞】淡誇揖讓潛贍要排拶軾【觀大】蓬閬萬水縣崤函一丸敕【正】穿鑿惜混沌惝恍覿鬼■﹝或上鬼下﹞【丞】浩蕩掀鵬天奰屓壓鰲極【周】幽修盼溪梅蹇澀歷蹊棘【璞】窮抽無餘思瑣拾有遺憶【觀大】點指互咄吁支頥相臬兀【正】設醴初假鉤流杯反因勒【丞】大都飲文字政不在酒食【周】尙雅髠何呶辭淫完太嗇【璞】畱連鵲番枝展轉雞振翼【觀大】爨慢壚爝消埶困研漿踣【正】衣絮凍逼薄漏水風咽濇【丞】污筵墮衰燼躪地響殘核【周】啟戶霜月正掛樹河漢仄【璞】會晤亦尋常風流惟此特【觀大】

畱蘇安道

東湖雨晴春水生美人載酒湖中行茅堂剪我三夜燭論文說劍言縱橫桃花楊栁渥春雨今朝撥棹東湖去呼兒釃酒緩歸心春亦未歸君且住

支硎山麓逢楊君謙

林溪相值夕陽邊迹似無官意有仙髙笠冒云宜我畫小詞磨石信僧鐫山逢佳處肩隨轎眼落閒時袖出編隨後擔夫亦殊俗花筐酒榼兩頭縣

十二月四日入郭小舟逼坐五客徐舜樂出吳太史所和東坡先生淸虛堂詩一韻三篇末章有及餘者時天作小雪亦卽興奉同一首

長河水落浮淺沙舟小客眾蜂喧衙江天翳眼云作色薄有雪意飄微花老夫抱病久不出歲莫瑟縮難辭家荒郊寒風吹濕葦落雁接翅隨翻鴉前林枯條頗封白的歷還疑梅著葩蓬窻欲賞苦乏酒覓火未便仍無茶舟人卻信我固吝婦翁枉事倫何撾詩喉無柰渇少潤秖累短髮空搔爬淸虛髙韻不可借聊且試筆開煩嗟匏翁三篇況在側宛宛玉气生髙霞

畱金仲和

脫葉莫能綴折竹不能連流光背人去一去亦復然釀酒豈無米種米豈無田豈有八十母兒可離膝前膝前亦頃暫老者不少年襄陽𨿽云樂扶母難登船襄陽銅鞮歌白日花滿煙思家總多夢母不在枕邊勸君母子勿相失看取牀頭子母錢

與史西村相值途次遂同載

寒云連雁古長洲萍梗微蹤此水頭幸爾相逢風雨裏他人無限往來舟逺遊不盡江湖話多病還驚霜露秋一見一回成一笑老懷離思總悠悠

谷旦喜朱性甫至

城裏髙官盡有衙迂舟卻到野人家偶談山水悲筋力因怪兒童忽歲華白髮知春不如艸靑燈隨眼漫生花遣懷慰客非無酒罍恥還當一載賖

載會浦東白

八年初得載經過喜滿云蘿入笑歌老盡須顏略相似記來年歲久應訛西風蔀屋蕭蕭葉落日蘋江渺渺波𨿽是病懷須彊酒人生良會苦無多

與狄天章夜話

短棘長荊古道荒時風霎雨世情涼酒杯對面常肝膽緩急從人卒在亡腐鼠與他饑醜得癡蟬招彼黠徒忙約君且臥茆檐下九仭髙云看鳯凰

雨中會子暘李太常仍同赴謝氏席

萍逢吳越水偶耳合淸緣發興欺沾雨因逢數曠年木蘭同小泛櫻筍轉髙筵去倦不告別歸程殊怏然

會吳獻臣兵備兼謝惠詩

野老本孤陋於公荷特憐出門今偶耳傾蓋昨同然風雨酬一話詩書當十年永懷非日月髙誼薄雲天俯仰少知己遭逢誠勝緣枉推慚極口泛愛悚髙篇貌瘠道腴內官廉徳儉先鵬圖協公薦馬走願私鞭文武無愆用崇卑各適權東吳卿月轉南徼使星躔道路瞻風節山川照雪鋋府尊嚴武位幕集杜陵賢懷逺人何邇均仁俗不偏明良惞盛遇衰颯舞林泉

黃克明使雲南還夜話

軺車萬里使星孤故國重逢已白須濁酒臨燈共風雨新詩滿眼見江湖數車薏苡如珠否長柄壺盧有子無【劉道眞問陸士衡曰卿自東吳來有長柄壺盧帶種來否】問俗論心言不盡鐘聲半夜喚啼烏

侍家父世父與劉完庵西庵文會

野寺淸尊對鶴羣我來行酒聴論文門前歇馬依靑栁池上開軒見白雲自喜獻之同禊事還慚阿買張吾軍醉扶老父還家去桑柘秋陰日未曛

重逢謝將軍

十年歸鬢雪紛紛桑影楡陰日半曛帥府別開新院落監門還識舊將軍行逢戰蟻臨階看坐愛歌鶯隔樹聞恥向太平憔悴盡英雄無地覓髙勛

石田詩選卷六

●欽定四庫全書

石田詩選卷七

﹝明﹞沈周撰

○投贈【寄答附】

贈徐遵誨和劉邦彥韻四首

祖宗原自有髙勲少小豪雄藐冠軍竹裏行廚靑玉案酒邊官妓茜紅裙洛陽紙貴三都出夔府沙平八陣分頭白歸來惟感慨卻慚多病負眀君

不徒說劍與談兵況是文章動兩京屢欲上書勤漢室時教捫舌易齊城帆檣逺雁江開楚衾枕淸■﹝犭員﹞路入荊落落長遊半天下不知歸計幾時成

細雨春帆破曉開更添新酒事深杯他鄕夢寐鴻於陸故國詩篇鳯有臺白髮不歸花亦笑靑山急去鳥仍催公侯復始君須記李廣原非是死灰

斷蓬逐逐未能休搔首西風又莫秋曲折舊袍存蜀繡蕭條空室去吳鉤虛名落枕邯鄲夢濁酒澆胸磊磈愁莫謂尋常種瓜者東陵曽是舊封侯

因病不預纂修之徵用呈館中諸公

纂局冠裳濟濟然白頭多病後諸賢聖功大滿先皇紀庶政分參列國編老頴何能出毛遂後堂今合譲彭宣夜來夢秉江淹筆猶在鸞停鵠■﹝立寺﹞邊

寄沈工侍時暘

烏紗兀兀鬢蒼浪物表逍遙歲月長林壑淸虛流笑語雲霞縹渺入衣裳新開元圃長春地舊是丹丘不死鄕還卻朝廷有餘祿閒慿詩酒傲人忙

董良富舟溺有贈

君從古潤來飄風簸舟楫長年易波浪船底翻落葉君時至濡首衣裳亦厭浥故人多附遺種種寓沈篋拆書欲尋讀紙糜悶膠折瓶罍作顚倒餘瀝水相浹州潤名不祥於君有沾濕【葉】三日始獲見驚定語尙詟呼酒澆惡懷累觴迨稠疊出門多畏途後進宜愼渉

謝李宗淵見訪中路有阻

斯文久矣熟芳名書到還知鄭重情風雨妬人三日惡江湖負子一舟橫聞來無見新翻案興盡而回古有行筋力未衰扶可拜荊溪展報已非生

戲友人尋訪不出

兩山不見雲遮眼一犬獨鳴花遶鄰敢去揮毫題午字悔將握發望時人墻匡寂寂髙槐雨門巷靑靑細艸春知子南還猶有興扁舟斜日弄芳蘋

喜施知州煥伯致政

乞身章上笑顏開未信吳人果自呆孫冕怕教差致事陶潛眞要賦歸來松杉野寺滕滕杖蔬果鄰家艸艸杯山水常年舊遊伴髙吟淸嘯有追陪

和沈文甫儀賓所寄淸虛堂韻詩

湖南有洲金作沙國賓翼翼開新衙艸堂疊嶂都尉晝名園爛錦楊妃花不矜富貴念貧賤珠唾逺落寒翁家白頭老拙後生鄙語言可惡還如鴉如何泛愛使我悚其意過借其辭葩知因宗誼漫好好痛癢豈藉他搔爬我家豚犬皆碌碌懲彼不學胸徒撾尊翁有是子有是健羨不足還成嗟天南引睇數千里飛鳥滅沒空雲霞

寄夏大理季爵

鐘鼎白髮外山林遂遲暮任懷道屈伸玩世云去住久視天地間百歳在跬步文章亦壽物垂後永無度眀州山水佳逍遙得眞寓淸川入漁釣髙屋蔭嘉樹可望不可卽瞻戀存寐寤

寄祝惟楨

容徳久契闊南云如逺人每懷依孝友獨恨失比鄰子弟詩書澤桑麻門戶春樂哉無一慮健在有雙親恐祿未充養歸來耕有莘

贈黃撝之

相逢野寺及春殘各各蒼顏說見難歲月易流嗟物變功名已過覺心寛梨花月枕詩通夢楊栁風杯酒起瀾想得金陵山水地自知行樂勝爲官

薛堯卿場中卷短策長莫錄被枉黜

崢嶸老气軼長虹傲睨三千鵠士中豈爾門監知李廣慿誰榜帖爲司空徘徊鵬鳯風斯下漫衍魚龍紙易窮把鏡時時照須鬢怕教愁雪點靑銅

寄別李知州

走幣飛箋百里情白頭扶病亦須行江湖借石安鴻漸鐘鼔當筵愧鹿鳴薄海春風動韋布滿堂華月照簮纓扁舟莫怪從宵邁念在庭闈告不成

宿城西懷冷庵

水宿其如夜思何霜風拂鬢影皤皤語喧杯酒商船近人映樓臺市火多川上微波揺缺月城頭髙樹掛眀河新篇在稿思君教無那無眠只漫哦

九日小酌席上贈張碧溪

人生重相知正在气誼同蹤迹苦遼邈千里念奇逢今日登髙日有酒無菊叢有無不在物斯人吾眼中撫杯敍綢繆攬須感霜蓬嗟哉南海闊息老垂天鵬【葉】亢志墮迂逺末路迷英雄兩耳醉發熱浩蕩傾心胸懷策六十年不肯委無庸憂時切空言嫉邪攺欣容不平首民政次第及兵戎萬理酌得失萬事區私公四座寂不嘩但聴聲鳴鐘白衣照山林竊比廊廟功誰能述成編藏於山之空後人知子云其道亦不窮勸君再飲酒長嘯延天風

速楊君謙石田記

山中有白石廣衍得數畝堅瘠不可耕無用實類某朋從從加稱遂爲石田叟稱者非譽辭我亦甘其受楊子許爲記其言食已久往往人家見篇篇燦星斗一見一熱中意子獨我負札劍表心許何況曽出口得非以陋物不足辱錄取碑有紀封禪鼔有示獵狩於此逆觀文或可假石壽子文侔漢史其傳信無朽脫使不多作難保歲月後恃子猶洪鐘應隨大小扣不應似生吝吝生虧所厚吾石能作言將以子歸咎不聞詩所載艸木備羣醜不信石終遺不遭點金手遑遑日翹佇拜嘉亦當有

寄錢允言

𨿽是經年別尋常見好詩湖南與湖北相望卽相思楊栁靑霞館芙蓉碧玉池乾坤知佚老微詠間淸巵

寄桑通判

驅馳一倅厭爲州歸就髙閒未白頭竹篋理詩春艸亂槽牀聽酒夜泉流農桑舊課今家事山水淸談昔宦遊因愛兩湖風月好近時知買木蘭舟

奉寄大冢宰三原王公

喜見溫公載相時衷心如日鬢如絲謙辭髙爵身稱老優免常朝帝曰私瞰鬼樓臺無地起質神章疏有天知酌量气化人瞻斗平凖安危國倚蓍富貴焜煌看玉帶功名登載托金彛超賢拔俊休遺力扶植升平此是基

戲人短視

朱子阿堵中光晦視昏沈秖坐醉翁短初非五色淫只消理肝木未須刮箆金睇逺野常霧瞻晴天久陰逢人昧眞面而從言語尋欲比亢倉子誤名觀世音其疾止眊焉豈廢聾與瘖體具聊乖用譬如不調琴一向甘懵懂靑白非所任把卷睫著字具服倒捉衿對酒妄告止旣灩徒拒斟出門皆通衢長迷蒼耳林平生絕騎馬惴惴在臨深尙有能爲者千首日細吟我知子不晦其眀在諸心

懷張允成表弟

歉歲逋租力莫償一家十口趂流亡小兒膽大輕官事老者年衰重故鄕落萚西風何處迹啼螿寒雨幾逥腸封書欲寄愁難達空倚江幹數雁行

文宗儒在告

功名大欲淵取之無一足朝廷曷忌吝賢達豈盡祿投林先機鳥淸晝托昏宿親知唁早計風雨顧茆屋關門待白髮歲月在松竹逍遙風塵表昨夢破榮辱尙有舊藏書坐課諸子讀

金陵約史眀古不至

仙舟望不到元都近信虛傳過太湖如此江山空舊約可勝風雨有長途燈前白髮棊聲在地上碧桃花事無春已闌珊人尙逺幽禽何苦喚提壺

賀劉徳賢冠帶

富貴侵人五十三烏紗頭上忽巖巖館甥上壽裝新帶鄕友通書署散銜諠竹滿堂鶯宛宛飛花撲酒燕喃喃嗟予白髮巾都折燕賀深杯到老饞

贈範希敏

膂力衰來背槖駝只於鄰並懶經過算年已覺同生少畏死頻嗟去日多蜾蠃螟蛉假親戚烏鳶螻蟻後干戈於今丁役都無累軟飽三杯或自歌

贈都良玉

鄕裏同生壽及耆少年筆硯復同師丹山碧水行歌地春暖秋涼醉飽時樂在太平須要饗事於分外莫求知放舟今日西溪上不問衰彊比白髭

慰人受侮

先生無喜亦無嗔黙黙熈熈滿抱春已辦恕心何忤物盡能虛已自容人臥慿髙枕欺江雨醉把深杯納世塵向晚不知花在地開門一笑墮頭巾

謝庭新秀詠芝祝西厓先生生子

南嶽昭奇產眀時迹亦超地成靈宿孕天與福何儌名重芻蕘識貞非艸木妖文敷華蓋殿柄用紫宸朝衍玉家承慶髙霞代作標仁支看禪續和气屬薫陶徵桂思燕竇如蓂應帝堯按圖他日事祝願且歌謡

奉寄王冢宰

萬事浮雲在目前先生拂袖似神仙余畱後祿宜諸子分付髙年屬老天亦有邵窩容說講【公退歸設講西園】曽無範契盡還田【公以子買田千畝盡令贖去】滿腔樂地春如海元愷中間第一賢

聞楊君謙致政賦此以致健羨十五首

當場拂袖便南行一著孤髙更覺淸初擬熱官移教授思量猶自累瓢聲

春官司署盡能閒猶道勞形與病關身在早朝霜馬上靑靑殘夢是吳山

江南微雨杏花春一个漁舟載病身莫信歸來示無用釣竿斜日弄絲綸

功名出處異於人染指初頭便乞身人自誚渠渠自足了官歸奉黒頭親

神武髙冠掛急流老人之事少年謀江南四百八十寺處處磨碑待記遊

到手功名賦子虛深山長谷覓安居讀書已足功名事更讀人間未讀書

文章的作大家傳萬變風雲筆有權要覓大山藏小史東華香土斷無緣

茫茫仕隠不同風進退惟人自折衷雁宕村前梅雨裏低頭畦菜是英雄

秋空歸鶴楚云髙白晳靑山白薴袍多少玉堂金馬客待抽身得已霜毛

乞閒不與少年宜領得天恩又較遲忙要著書容補世君王會有詔行時

新制銀杯興亦豪判將榮辱付陶陶春風觀樹軒前酒不醉元都觀裏桃

都門祖帳百花飛多見龍鐘賦式微較取栁條千萬折不曽送一少年歸

臨岐冠蓋酒淋漓卷軸通朝滿贈詩當是別翻常案子千人描畫一人歸

寤在鐘鳴漏盡前恩波特縱五湖船君王自要成廉退陳乞原非例引年

碧山勾引步如飛少日知閒古亦稀只有馮良年頗似又非曽惱督郵歸

寄王尙文大參

逢人毎毎問康寧地逺何由一寄聲仕已無心聊翫世棲遲有宅尙依京栁邊細水閒臨鶴花下深杯獨送鶯似此逍遙知不老百年詩酒是長生

與王優

髙歌宛轉送新聲腔愛頻移酒漫傾著水遊絲風趠起過墻花影月扶行正須陶寫當吾老更爲殷懃柰爾情可惜相逢牡丹後栁邊聊倩答鶯聲

喜吳吉甫及第

吉甫吉甫羇孤子乾坤浮生漫無止丱髫饑渇誰與謀黃金陵前哭親死破褐猶知裹父書借讀空山月中字江邊古寺夜摸碑心記舌翻朝若水聰眀過人道豈窮天將與泰先之否甲子髙科談笑間亦有神人開夢語當今天子聖且眀賢俊乘時思崛起摶風希鳥天九萬試足神駒日千里老翁患難窮茍活且頓煩憂爲君喜君不見人間貧賤富貴基範相蘇卿乃如此

贈沈以節

粉奩塵滿硯池枯且欵淸談事酒壺好客諸侯何處有通財知已近時無芭蕉夜雪闌新興蛺蝶春風捲舊圖念我平生釣竿手扁舟特爲寫江湖

蜀道兵興聞徐遵誨往尋舊業

烽火西川萬里餘扁舟此別意何如衰遲自可加餐飯離亂無由數寄書江上羇愁衣帶緩鏡中勲業鬢毛疎秋來無那多風雨遙憶成都舊艸廬

贈海上劉將軍

少年儒將有髙名說劍談經四座傾久處幕賓能艸檄舊隨童子盡知兵月連夜火沙邊堠潮挾秋笳海上城聞說逺人歸聖化欲銷金甲事春耕

奉和陶庵世父畱題有竹別業韻六首

舊宅西來無一里別成農屋傍長川眞堪習靜如方外𨿽可爲家尙客邊賃地旋添栽秫壠鑿池新滀漚麻泉北窻最愛虞山色也似香鑪生紫煙

散發休休依灌木洗心黙黙對淸川一春富貴山花裏終日笙歌野鳥邊聊可幽居除風雨還勞長者訪林泉畱題尙在庭前竹淡墨淋漓帶碧煙

糲飯麄衣常自足猶勝杜甫客西川老妻課佛淸齋裏幼女鳴機夜火邊幾樹涼雲散髙葉一溪眀月瀉寒泉寂寥艸座無人伴自起添香看篆煙

人愛吾廬吾亦愛秋原風物帶晴川蘭甘幽約宜階下竹助淸虛要水邊只好蔭茅同背郭何須蓄石慕平泉苦吟自覺多新病華髮時籠煮藥煙

比屋千竿見髙竹當門一曲抱淸川鷗羣浩蕩飛江表鼠輩縱橫到枕邊弱有添丁堪應戶勤無阿對可知泉春來有喜將於耜自作朝云與暮煙

鶴毛鹿迹長交路荇葉蘋花亦滿川炙背毎臨檐日底曲肱時臥樹陰邊一區緑艸半區荳屋上靑山屋下泉如此風光貧亦樂不嫌幽僻少人煙

慰吳水部徳徵喪子

水部先生哭仲兒深情未盡六篇詩涕洟苦苦成何益魂气茫茫無不之滄海沈珠家失寶昆山借玉手書碑蘭芽在眼春仍好老力栽培發有時

和徐伯仁抱膝偶成韻

皂弄仙居未易尋惟聞抱膝有長吟人遐杜曲天仍近徑捷終南地不深閒漫安排種瓜事老徒激切佩蘭心秋涼春暖悠然處風滿髙懷月滿襟

羊亡已後不須尋妙語時時對酒吟江海浮沈鷗迹逺山林漂渺鳯巢深天違功用金誰礪道合行藏玉汝心千里相思各南北一春風雨入離襟

聞謝閣老休致過蘇遙寄

五十懸車事異常符階綸閣迥天光千秋國是黃金鑑一夜鄕心緑野堂漫賦祁招惟自止舊圖負扆敢云忘拔風後起梧桐樹四海還瞻老鳯凰

鶻打雉贈陶將軍

猿臂將軍臂黃鶻小隊搜原笳鼔急驅叢迫薄艸木驚野雉衝人馬前突漆眸側睇奮鉤脫控拳捩翅筋力遒雉欲逋飛膽先落犀爪攫顱如就縛看人喝采和千聲將軍厭鶻自摘生刳心剔肝錦毛破五色花袍腥血涴

○題號

耕樂

良家無外慕躬耕修隠徳庚庚東西畝宜禾更宜麥迹勞不自悔志靜乃云適茨茅荊溪滸淸幽多水石西挹銅官秀右匯太湖碧林春鳥雀鳴鄰並戒作息和風拂田穉蕊蕊行復粒兒孫候歸來竹戶燈火夕引觴漫沾醉偃息就北壁所得還自賀不敢忘帝力

宜閒

丘壑年來寄隠蹤安眠飽食養龍鐘日由僮僕知生事家信兒孫理戶傭題句園林選修竹盼柯庭院愛孤松白頭多少忘歸客雪佩霜珂老未慵

靜處

坐對南山日自長且將一靜掃浮忙身安懶出誰能遣門設常關亦不妨秋水止潭心共靜寒梅隔屋鼻參香未知乍暖初涼候可有閒蹤下艸堂

鈍齋

髙懷已足見平生利器如何假鈍名事不爭先譲人做心無著急信天成夔憐躑躅寧忘步鱉跛蹣跚亦有程如此遲遲吾自得靑松看取雪中榮

宜閒

黃塵不是海特地爲人深浮世有窮日勞生無止心從容一樽酒消散五弦琴會得其中趣悠悠萬慮沈

且閒

十載飛塵雙足黃誰知屋裏有滄浪靜時覺得忙時錯一日還如兩日長行遇好山須命酒坐因芳樹便移牀白頭短杖南塘路我欲來談華子忘

遺齋

風雲已外違髙翮艸莽之中寄賤名江海固非長往地乾坤聊寄不訾生烏羅禮廢人將老白醴恭衰我自平菜本瓜苖𨿽瑣瑣栽培於物尙多情

蝸殻爲史廷直題

不知小隠計如何蠻觸無爭所樂多身外乾坤等虛殻窟中風月是行窩長箋舊稿詩黏壁癡筆新圖墨滿螺想得盤旋似盤谷白雲春夢有仙婆【廷直有姬號白雲道人】

自寛

縛齋如斗白茅茨安僅容身小不卑瞰鬼樓臺鄰舎得藏蝸天地自家宜門前塵海一簾隔座上山圖萬里思居漏老夫求不媿與君談道有來期

守莊

十角黃牛五母雞知君舊業在雙溪寄人詩簡秋裁竹教子書燈夜照藜四畔無爭田井井百夫戮力黍萋萋卻憐杜甫頻移宅才住東村又瀼西

拙齋

靜者齋居惟抱拙機心機事笑人忙譲他好手誇修鳯顧世多岐敢問羊徑艸不除門自僻林巢可掇鳥相忘老予亦是無能者築圃何妨住隔墻

逸庵

逸迹離城市分居雁鶩沙屋中人懶散門外樹橫斜名漏山公啟鄕當虞仲家梳頭下白雪把釣著烏紗風信北窻取月從東海賖交僧會櫻筍兒子托桑麻醉坐自橫管春遊或命車鸕鶿安野竹蛺蝶選林花觀我還觀物其生豈有涯

竹窻

有竹之家亦有窻無人領竹竹難降涼欞卻暑風千挺碧扇推秋月一雙夢入籟聲方倚枕酒參葉色漫開缸知君神觀淸於玉獨自翛然詩滿腔

月航

兩頭簫鼔遊眀月溯此淸光拉柁開信我船中都載卻從何水上又浮來南飛烏鵲驚鳴榜旁躍魚龍觸洗杯敗興笑他千里雪有人空去復空回

聴竹

城市豈堪聞瀟湘寄耳根此君如有語靜者在髙軒靈玉自成韻淸風不是諠心通正如洗眀月滿秋園

可菊

東籬不可桃與李只可秋來有菊枝要我將詩收爛漫勸君澆酒放淋漓平生金玉期成汝滿把芳香欲寄誰九日簮華白頭上風流何減少年時

愛鶴

平生結好惟鷗鳥彼此能閒兩不猜白日一沙秋夢穏碧江千里雪痕開慿誰作色因髙舉信我忘機復下來人欲相尋舊盟處釣竿新水夕陽臺

夢鶴

聴鶴仙人騎鶴去後人思鶴已冥冥九臯音響尙在夢百世子孫還姓丁露枕觸心秋欲警月軒滋淚夜初醒周公誰謂吾不復瘦影依稀風滿庭

聴玉

竹謂靑瑯玕其體本虛靜風來假之鳴因聲乃生聴琮琤復琳瑯環佩滿三徑冥心齋中士聲耳兩相競緣聲知風端緣風知竹病要知竹有音不待風命令簫竽發天和中律雅而正

心耕

問心何可耕其地方寸耳何足展東作所劐當何似我試忖度之固非沮溺比曽莫事於鐵秉玆靈虛耜搰搰駕仁義役役辟詩禮多譲豈失段不舎亦猶仕積久驗其成孝悌是穈芑象賢各穎秀無復有糠粃生生世所業子孫孫而子奢哉譲田者所得安敢擬

醉云

長醉無醒日有似云冥迷正賴無心公爛倒同如泥云醉兩相忘渾渾抱天倪世上不飲者不能與物齊只可自怡悅勿諭劉伶妻

市隠

莫言嘉遁獨終南卽此城中住亦甘浩蕩�門心自靜滑稽翫世估仍堪壺公混世無人識周令移文好自慚酷愛林泉圖上見生嫌官府酒邊談經車過馬常無數掃地焚香日載三市脯不都供座客戶傭還喜走丁男檐頭沐髮風初到樓角攤書月半含蝸壁雨深畱篆看燕巢春暖忌僮探時來卜肆聽論易偶見鄰家問養蠶爲報山公休薦達只今雙鬢已毿毿

湖南

湖南盡是君家物今代風流賀季眞靑艸扁舟落吾手白鷗萬里屬何人玻瓈倒見波心月翡翠平開雨裏春我唱竹枝三十首眀朝相約伴垂綸

橋東

橋東未與東橋異問訊何勞錦裏翁剪取竹竿漁具足撥開荷葉酒船通獨臨秋水人揺月漫送淸歌樹引風常笑西鄰憂不足白頭心事竟誰同

聽泉

若人居城市以耳求聴泉泉不在城中山中乃涓涓終日未忘聴豈在耳根邊若以實境求此泉隔天淵要知泉在心心逺地則偏所謂希聲者無聴亦泠然

守溪

愛是雙溪故居好百年遺澤與人俱保雌大覺耼翁勝攺姓直嫌栁子愚舊有一隈魚十頃新招六逸竹千株買書教子非無益菱角雞頭總入租

西園

爲園多半是遊嬉傍宅西偏事事宜鯈尾趂花溪宛轉鶯聲隔葉樹參差地循五畝橫分畛路遶三義曲作籬滿面夕陽人已醉還歌飛蓋舊遊詩

樂野

近習農功逺市嘩一莊沙水別爲家墻凹因避鄰居竹圃熟多分路客瓜白日簾櫳又新燕緑陰門戶盡慈鴉我當數過非生者酒滿牀頭不待賖

月溪

月爲大家物何獨此溪有千溪一溪月同光無薄厚惟是溪上人雅與月相偶君於此溪外他月能識否逍遙見在境此月隨所取【葉】低頭弄淸華白璧落吾手尙呼酒酹之溪月我三友

淸溪小隠

結廬城郭逺靜勝此溪邊鷗鷺分家住煙波入簟眠釣魚償酒劵賣藕補傭錢只隔斜陽岸經遊須倩船

春江

愛殺春江日夜流有人結屋住江頭門前釣石臨黃鶴牀下魚波洗白鷗未識何年變春酒且將吾道付滄洲天光月色溶溶地更好憑虛著小樓

松谷

幽尋仙地漫托隠飽啖神苓差勝葷樹老與人千歲得山空無物兩崖分靜知夜半傳淸籟虛愛春深納白雲掃卻鳴騶不容迹日長惟有鶴爲羣

西川二首

移家忽要離川東自信何須問卜翁七水大都如屋下一山小半入城中沙鮮近市柈多蛤海气通村井或虹有片閒心無所作畫圖詩律兩爭工

西川風物新家處一畝之居半畝苔慮怕市喧忙避去便宜山近特移來芙蓉曲渚秋風動雁鶩長波夕照開我亦曽尋偏記得隔林髙有古書臺

竹鶴爲道士作

道人種竹復養鶴鶴可看家竹護壇仙驥往來天上下玉枝消息日平安風前掃葉碧雲亂月下鳴秋白露寒物外閒緣消不盡墮毛裁氅籜裁冠

野鶴爲地師作

野鶴自得相白衣玄作裳竦身周宇宙舉首見圓方赤縣非凡地丹丘不死鄕人間好山水歲月與誰長

茶坡爲劉長憲世熈作

使君嗜茶如嗜酒渇肺沃須斛二斗官淸無錢致團鳯有力自栽春五畝輕雷震地抽緑芽行歌試采香盈手世間口腹多累人日給時需喜家有還道通靈可入仙非惟卻病仍資壽籠煙紗帽躬執爨活火何堪托輿走題詩戲問滋味余得似王蒙及人否

香谷

惟蘭生谷中谷香自蘭生如鄕處君子遂稱君子鄕經云香界者因香界亦香願言固根柢雨露發天芳勿隨茅所化歲久安其常

尙古

此心何慕慕先賢不與時流作世緣天地忘機推華子詩書有道閱堯年深衣大帶人如玉喬樹髙云宅似仙聞說虛堂閒素壁一圖太極日長懸

題吳子潤育齋捲

落地爲男子思以成厥徳蒙象古有訓作善固可則念生敢忘養務學必求益詩書在長勤仁義服無斁欲造君子地涵濡匪朝夕雨至無槁苖藥至無畱疾舉措先所存終身蔑差忒

古山

人事有動靜靑山無古今髙秋落手板雅調合吾琴風雨付外物煙霞凝道心茫茫天壌內仁者是知音

雪樵題金山僧惠鎧

大江一个黃金山大雪漫山變白玉山中琪樹斫作薪塞破寒寮十萬束屋中凍衲四大縮燒之不能溫手足卻燒十日化爲水開門一笑春江緑

竹庵爲毛太守題

卓立曽知抱節君百年根柢渭川分羣居族屬不易地美質子孫皆有文移榻淸臨冰簟月積書涼護玉籖云揺環振佩琳瑯處未許人間俗耳聞

空舟爲寶林寺僧題

齋舫曽閒六一翁僧居臨水與舟同指舟爲屋身浮世假屋名舟心太空就地掃雲天影上開門見月浪痕中我來把筆閒題壁白髮泠然兩鬢風

曉窻爲眀上人賦

一个山窻漏幻塵欞欞白映紙痕新豈無夜半聞鐘者猶有天眀做夢人自闇闇中勞摸索到堂堂處弄精神我今更與作轉語推去關來總任眞

菜庵

嗜淡原非食肉侯圃翁種此托珍羞霜根下筯兼糜爛雨葉堆盤薦齒柔買去固多求益者拔來應少爲人謀世間至味君何識三九常充日不憂

梅庵僧號

老僧開个歲寒坊百樹梅花萬玉行色落空門空是色香成妙果妙聞香人無入處雲遮路夜不開窻月到牀他日大方參了義碎中求核也須忙

南洲爲華中天題

湖水中央地可農龜蒙遊處有遺蹤沙坪接畛田千畝玉漵通橋路幾重憑雨闌榦鬧荷葉跨波亭館夾芙蓉開門便有陽光入曝背觀書好過冬

東滄

卜居東住鳯麟洲四面玻璃覺屋浮日出不知天在水海空還借地爲州鯨風拂釣珊瑚檻蜃月開簾翡翠樓聞與尊翁紀年歲石堂曽下幾莖籌

○謝答

謝項郎中文祥寄筍脯

浙雨溢山藪竹萌密無地土人饕頓頓腸胃當厭飫吾蘓少其祖數竿破俗藝有茁重兒孫豈敢屑盤筯知味聊耳耳僅免煮簀茹愛我愛日翁脯臘富裹寄蒸爚得火候法熟野衲治新鮮色莫黯纂纂玉縷脆烘日不過熯著鹽未多漬甞之淸可珍喫棒元修避餘生本骨立滋瘦忘所忌客佳稍出供薦茗聊三四還笑湖州饞不管傷幼稚聞君苦痰疾日食不妨嗜醫氏曽有說性可消膈滯能分固知羨推食感念至

答眀公送椿芽

山僧藜藿腸采拾窮野味靈芽漆園種新摘帶雨气鹽蒸嫰緑愁日曝微紺瘁裹紙聊搤許珍重不多遺仍傳所食法且囑要精試兼烹必雙井水亦惠山二及云性益壽甫與昌陽比香甘流齒頬食過發吁嚱山僧苦薄相折此八千計本昧吾儒言方長仁者忌

夢謝人授鹿角膠記莫全篇寤而足此

毛龍頂上紅茸茁三尺珊瑚長仙蘗根貫神■﹝寧頁﹞不可折扣中五音發淸越農皇笑以金刀截骨解支分寸成節湘以玄水桑火爇七日鼎中緘鬼血天精地髓轉作�補我玉堂溫不熱試之匕許膏吻舌酥飴停調气馥烈便爾小活亦大耋更三千年等一瞥

謝程篁墩贈龍尾硯

篁墩品硯歙居右雅稱先生翰墨手先生與硯俱歙產眉子羅紋誇富有櫝中種種自懷玉能割一愛到石叟自嫌隅處小有病臨出摩挲要難授我云先生豈無藥庸賁一銘如砭灸囅然捉筆從背書石上煌煌麗星斗頭巾折角與人傳此硯因銘名亦久尙憐龍尾是奇材東坡何以嘲牛後

謝宋承奉惠壽木

鄙夫今年逾七旬無一用世人嫌嗔讀書不成愚固在耕田無收家益貧小兒造化苦翫弄浩蕩自謂無懷民何愁白髮不相放生死已譬晝夜循花前笑口幾回酒松下無言終古塵也憐狗馬有帷蓋安少一木藏吾身堂堂七尺我自玉烏鳶螻蟻誰敢親靑城古杉一千歲天將爲我畱輪囷宋公借力翦寄逺鯨波萬里來猶神質如金石堅可珍其文糾紐膩且勻霞肪暈紫香觸手舁入艸堂驚四鄰自公好施發天性豈以菲薄當其仁鹿皮蒼璧殊未稱短篇聊訴吾爲人

謝孫世節惠藜杖

孫子憫老蹇惠杖若無杖其輕猶握煙且喜不壓掌七尺多臃腫論重僅銖兩促節數三十還復有一長敢以照書燃獨任探梅往暑雨地沮洳出逺步堪彊非惟借便健顚躓有所伏何以謝記存小簡附拙響

葛惟善嘗托人求虎跑泉詩附贈潘谷墨銅雀硯墨旣不至硯亦云碎因謝此

慚愧髙懷記項斯開緘空感十年私墨亡潘谷煙澌外硯破銅臺瓦裂時馬徳未忘千里惠虎泉終補一篇詩何當握手吳門笑共付浮沈與不知

謝友人定正小詩數字

手拆朱批笑滿腮看加簣土卽崔巍妙辭信自我傳去後日安知子定來【王儉云後世誰知子定吾文】秋樹暎星疎采出夜江容月逺波開古人髙誼相成處風字千年重釣臺

和計常熟惟中虞山雅集

縣事頗淸暇山椒成雅遊羣彥畢追隨君子信徽猷林構級石登沿澗俯淸流燕賞屬邦君名勝況古州連峯橫秀野重湖映淸秋環列周郭郛棊錯衍田疇騁目念逺人鴻迹限南陬貴賤何忘分華篇承逺投宛宛粲白雪髙妙誠寡酬想當豪吟際鮮颷激岑樓繼火延落景憑欄攀鬥牛興懷恥不及煙浪空長洲

雨中過野翁荘訪彥淸施先生不遇書此以寄

野翁新築此山荘石子回階引石梁滿地濕云封壽塢隔墻髙樹比僧坊掃苔容我來題璧刻竹煩君補和章信與輞川風致合老須裴迪共壺觴

與施北野小敍僧寓

分曠屢年歲造次臨客途驀然對面疑熟視各驚呼招邀敍僧寓艸具聊市沽伸情發謬語紀興復小圖人生類雪鴻蹤迹不可拘惜會仍惜別蕭然俱白須

謝計桃源惠孔雀斃於途以尾至

珍禽籠萬里未見意先叨飲啄違塵目文章剰俊毫重須論馬首輕敢諭鵝毛余采賢郎得畱形上繡袍

答汪竹坡暑中問疾

跬步蓬門出未能秋來病骨轉崚嶒盡多年紀壽自足無好兒孫福不應藥物殘生隨楚老菜饘終日類齋僧惡懷酷暑何排遣逺水孤舟藉友朋

送歲歌謝宗道士鼔板

打漁鼔唱道情說生說死說功名唱道情打漁鼔說神說仙說今古仙家自有山中樂凡家自有世間憂年頭年尾憂不休今夜又當年尾頭唱要髙鼔要急主勸賓酬忘拜揖蠟花爍爍白璧光酒波濯濯靑袍濕客莫言辭主須醉多情送年恐不及年送去還復來漁鼔聲中白髮催白髮不可變莫放掌中杯鼔砰逄杯絡繹不知東方之旣白舊年已盡客亦散門前又接新年客新年別唱賀新郎送舊迎新漁鼔忙

○送別

送袁徳淳還太平

閶門送別當新暑緑波芳艸如南浦袁侯玉雪照離尊言貌溫恭心獨古誰道今時無古人眼中之人仲山甫天球河圖東序物置之市肆豈其所太平作縣艸創初務在民安心獨苦誠格山川及鬼神愛存父母無官府況於朋友急爲義援我親喪離淺土臨岐感激一何深黙黙捫心淚如雨

與張東海別

順便南安路朱旛刺史舟相逢驚白髮未到說黃州細雨傳杯落浮雲傍席流臨岐更揮翰不復有離憂

別友

靑天一眀月白髮兩扁舟各舟載一月遂生離別愁眀月解隨人人去月不畱豈月管送行今古長悠悠道路東復西行人幾時休一月亦多忙千方相應酬舉手謝眀月浩歌過吳洲

送程宮諭【因久雨爲言者濫及去位】

車馬出春眀雨中人獨行人從今日去雨是幾時晴靜閣一杯酒亂聞千樹鶯故山堪注易天意就先生

送韓克贊

兩月衾裯厭久眠荷君惠問毎牀前頻煩藥物酬多病鄭重舟航動老年落木門墻秋水宅亂山城郭夕陽船扶笻起送迢迢目攬結餘情更小篇

送程少詹赴召

奉玦當春雨春風又賜環行藏吾道重寵辱此心閒六月鶱鵬息三年去鳯還宮詹循故秩陛棘認先班求舊從人望相歡動聖顏拜知髯拂地舞應口呼山撫已文章在重修衮闕間

送都元敬赴史西村家塾

黃溪雪後爛生光童冠迎船靑佩長客子能行祕書監東家好是鄭公鄕春帷開講禽魚動夜觀鳴弦水月蒼賓主閒時還倡和吳江滿地緑新章

和文太僕宗儒畱別韻

人生一離合中柰歲月邁靑春與白髮秖好增吒喟君子務久要迹曠心匪懈請諭江中水澹泊味長在玆辰風雨橫來鷁鈍莫快童子認舊徳殷勤潔塵廨雨亦通人情收腳漸微灑顧我有老母將筐復加拜展燭話夙昔勝與生客對佐酒無兼味情畱日須載雲天看君逺林壑信我晦淸歡滿在眼萬事不須嘅

別李昭

秋深四日江村雨阻得行舟不得行燒燭添多夜窻語似天教雨作人情

送都元敬赴試

新科拔隠淪蓬藋不勝春經術必用世山林還有人九苞看舉鳯三浪促潛鱗仙桂凡千樹扳花要認眞

和天全翁畱別錢氏祖席

謝傅其如不起何畫船詩酒晏遊多人家兩岸聞簫鼔魚鳥中流識笑歌細雨沾衣縈舊纜春風入面醒微酡夕陽更好東歸路艸樹迢迢擁幔坡

送逺行

行矣去君側去去那復畱會面諒已難徘徊滋隠憂五里臨淸川十里陟崇丘轉盼路何迥馳心同水流朔風白日暮瘏馬局逺步思君隔浮雲豈知我中露流景不我與客鬢已非故酌彼靑兕觥聊以慰末路

送諸立夫歸錢塘

昔年記買臨安船來與泉石修淸緣劉郎史伯及吾弟一船四客如登仙諸君作我南道主湖山笑引肩輿前談詩酌酒夜不輟吻焦目澀無安眠別來人事等云變舊遊一夢驚三年劉郎化鶴招不得吾弟掩玉仍黃泉感懷夙昔有零淚掩卷怕看登臨篇殷勤對話雜悲喜買酒取醉愁無錢空齋停火照寒鼠古木翳寺號饑鳶眀朝何苦又分手拂衣長路開風煙朱顏白髮倐忽事人生離合眞堪憐

送周桐村

白髮烏紗將八十文章談笑見揚雄風流不減三年別未許尊前稱阿翁

看到梅花十萬株淸吟一月住姑蘇城中屏障都題徧施與吳人百斛珠

送汪廷器重遊遼陽

三韓亙東北其地次海隅勢位何崇髙沙漠蓁莽俱盤郁千萬山望有醫巫閭山海相交際烽塵稱畏途汪君江南產好遊司馬徒走馬日千里寶鞭揚珊瑚風霜切貂裘酒薄不足呼腰下秋水劍復系玉轆轤海鵰落長云檿桑戲彊弧於此顧有樂結納多文儒黃金日繞身大餅擲歌姝歌姝且不惜巨萬酬邊需磊落見襟抱中可開江湖一別倐十年玉雪猶偉軀言復尋舊遨徑去難色無笑我裹足人牖下秖白須分手各有贈贈我錦■﹝毛瞿﹞毺我亦聊菲薄短篇侑雙壺

用淸虛堂韻送匏庵少宰服闋還京

三年袍襆違風沙歸家讀禮如退衙長髯已聞數莖白瞳視眀察無纎花鄕人廿載曠接見老少瞻拜常塡家怡然不煩亦不拒正猶茂木容羣鴉朝廷眷注特虛要匪直鑑藻兼辭葩要儀百辟重徳度如郁須酒渇乃茶騑騑四牡不可緩我亦殷勤當執撾與君一別絕聊賴蟣虱頗學嵇康爬衰人載見恐無日差免握手成吁嗟時勤相憶但搔首仰睇天上空雲霞

送張廷儀

楊梅墮地連日雨江上喚舟舟不來黃帽唱歌今撥棹靑天白日眼俱開

送蘓安道赴祝冬官惟貞館

江程何悠悠泛泛江上舟載彼圖與書言往海上游東海有君子孝友天徳優好爵弗久縻屺岵重逺遊歸來壽春酒酒影照白頭怡怡家庭間和气聞逺州之子固惞從芝蘭味相投匪特自假益尙應童蒙求春風動花栁弦誦溪堂幽可睇不可卽含情渺長洲

送薛堯卿漫遊言登泰山謁孔林而迆■﹝辶裏﹞求仙海上

堯卿掉頭狂且忙結束東遊如子長擬將足迹試天下三月已自儲餱糧出門長嘯振林木蒯緱短劍秋風涼臨岐調我老不及登髙健步如飛翔岱宗未到已在眼齊魯指點靑微茫書生浩气久憤激要倚日觀攀扶桑秦鐫漢刻多漫漶且莫苦苦求其章東封何有許功徳文武未必能張皇惜哉君行差較晚燼後灑淚悲靈光【是年闕裏災】素王有道自六籍固是不死之仙鄕羽人丹丘何足問勿以汗漫窮荒唐丈夫汲汲在事業白髮須臾成老蒼無人薦達自陳列朝廷求賢正無方頗聞北事近擾擾毛錐未抵丈八鎗邊頭合有班定逺天下豈無張子房山東李白恃必用莫自兩生追所亡不然歸來且髙臥共喫飽飯歌陶唐

送周文襄公乃孫廷器以畫像驗塑還吉水

土田亙江東揆賦億兆計其多由寸入所在敢遺地太祖太宗時稽斂或未備偫收信長屬饕公餕私費習久遂玩刑忘身殉於利逋迨八百萬空牘勞記注歲餉常不及日究常不治文襄應簡命妥濟受斯寄公知法禦患法疏患乃致誨盜在慢藏覂駕在失禦盡斥宿漁手令民必躬輸升斗舉在公庾儲復官蒞登積充舊典罔耗有攸裕所羨亦不訾陳因年相次戶庸及公需凡百資其出於時民樂生朝廷無顧慮斡轉一時機掃蕩滋深獘如器之阽傾援拯暇不遽革茹謝苛猛振蠱匪斂聚公薨五十年遺政已莫據後繼亦多賢措設各有異遡惠不可誣於久乃有祀廟貌欲追惟歲月蔑省記公姓攜繪影按之求肖似外肖衷未然有愧六二比才局負心胸仁義具肝肺智諝周聰眀力量發意气不然是非間耳耳茅三四我諭操鏝工斯得謂能事工答毋深求神般不載世我聞發咨嗟時哉則殊勢秋風振江介白露艸木瘁遊子思故鄕懷圖渺西騖往矣不可畱欲贈言莫旣

丘侯休致

浮雲滿眼使君行山水無輝日未晴眀日相思何處是甘棠樹下獨聞鶯

江山正有漫漫雪行客應無緩緩期越水吳山一千里輕舟歸去似來時

送吳朝陽都閫之任淛司

桃花春水古城濠僧寓遙煩降節旄雙鬢相逢慚我老十年不見覺官髙新篇爛漫牛腰捲舊酒淋漓獅子袍南國諠呼迎閫制千兵夾道擁弓刀

送錢士弘會試

春闈指日忙忙去躡凍開途歲尙餘拂面風塵寒送酒臨關霜月曉催車牓頭要著渇睡漢闕下當知行祕書五十功名休謂晚老成還聴首傳臚

送劉國賓

劉郎面玉爭荷花少年經市果滿車金張許史不敢倩鳯皇合徳賓王家平步爲仙五云里甲第藏春天尺只笙謌催醉金叵羅七十紫鴛扶不起冶遊昨日過江東細馬紅妝山水美家人要問山水處生綃搨取蘇杭去

送朱性甫遊西湖

西湖我先遊君去落我後落後爲生人先遊托故舊從君未到時說與亦疑謬當以湖洗眼口亦要湖嗽不嗽詩不淸一洗目不瞀此湖有大量先後皆納受固不爲君薄亦不爲我厚有客有船載有酒有歌侑雨晴無不好濃淡兩爭秀落日映四山淸波照紅袖此特眾樂耳君宜出其右尋我舊題處佳句多脫漏正自要君拾一一不可宥想見南屏秋倚爾兩肩瘦人多詩亦多各各備妍陋湖在詩亦在各各千萬壽日日人去來詩能作將候如敔止柷始禪續而疊奏君吟未必盡山水詩苑囿君行報山水我老尙堪又

送吳惟謙守敍州

云司轉階例不卑藩參臬副皆所宜君今出守古僰國過峽萬里天之涯眾爲君憂君獨喜負利要自盤根施我知作郡得專政豈是唯唯因人爲敍封況聞廣九邑其民旣逺雜以夷鑿牙穿耳固頑獷撫之恩信當懷來詩書更欲變咮離文翁之任非君誰茘支初紅五馬到江山亦爲人增奇山谷老人有筍賦讀賦食筍君還知苦而有味可諭大歷難作事惟其時

送王抑夫作縣陳畱幷柬許倅施煥伯

與君桑梓陰相望母黨況爲兄弟行我之老母姊君母少日拜姨今未忘兩家昆季昔數人君我聊存屬余長羨君讀書事長勤落手新文合時樣學資浩蕩徳華腴外度舒徐中倜儻我慚白髮血气衰君喜靑雲年力壯北京初還受銅墨風雪充途神轉王挈家便欲沿牒去河上敲冰進官舫田園豈是容易別自是縣中官署曠惟民不可日無教有爵相擔畏人譲北來隨地見饑饉未必陳畱獨無恙不徒口慰要心存莫以繭絲先保障亦聞陳許間未逺爾有膚庵可酬倡故人所在卽故鄕天涯詩酒生佳況嗟予廢置秖牖下枕書昬眠眼脂漲升沈由來自有時已信老懷齊得喪尙期諸輩各努力要在致君堯舜上

送朱武選調常徳別駕次李西崖學士韻

恩華浩蕩縱長遊一牒南從楚國投世事未能容我料風波不足使人愁漫消惠飯須佳句先說潮陽尙逺舟廊廟江湖俱宦達天涯持酒看云流

送夏徳樹告疾歸臺州

尊翁舊著堂堂節令子連章倔彊名欲激宰公言過直因忘富貴去偏輕素知眼淚撰不出豈是髭須拂得成擬古數篇看反復極於所學見平生

和林郡侯送王敬止赴任瓊州韻

休云寵辱逓相催信自先生直不回怖鱷莫憑瀧吏說蒸羊好待相公來乾坤是處皆容物小大無官不適才早晚春風卽吹到海瓊花發必先梅

送王敬止謫瓊州

流行坎止世途中萬事由天天自公失馬未能知禍福辧烏何必在雌雄賜環擬望厓山月用楫當歸漲海風白髮一杯分袂酒相迎還許送時翁

送山陰秦復正謁華光祿

瞰荘賢主得佳賓百里淸川映緑蘋酒榼詩囊塵外物山光水色眼中人石池俯雨魚苗暖畫閣開簾燕子春此地持杯如見憶髙篇儗寄蠟封新

送梁道夫還瓊州

瓊島迢迢候老翁深懷秖博兩宵同片帆南浦艸仍雨鬥酒長亭花又風話俗燈前南海近思親夢裏北堂空情知此別難書問止到衡陽已斷鴻

○傷悼【送葬附】

挽張東海

只合畱君白玉堂天教醉墨賁南荒衰毛送老歸來短遺艸隨年化後長幾欲扁舟訴離別竟成淸淚作存亡因尋舊寄聞鵑帖人物傷心墮渺茫

病中挽周桐村

藥物兼旬兀病身挽輀獨後北邙塵江湖隔眼燈前淚生死通心夢里人古誼髙懷畱健羨遒文細字憶精神他時容展孤墳拜風雨桐村宿艸春

悼鄰叟

八旬筋力在舉止後生然灌稻畦煙裏撥蔬園雪邊生無息肩日死有到頭年尙囑諸孫輩成家莫懶田

挽沈東林廷佐

烏紗天與老爲容白髮知因病未籠西序有櫕俄殯雨東林無樹不悲風酒邊傴僂思遺象詩裏推敲失此翁獨剰吾家舊題竹一般瀟灑月眀中

挽範老

雙目冥冥與气沈有何牽掛子孫心解驂誰補無從淚就布聊爲不足衾破屋秋風茅把盡孤墳落日水聲深老奴封土辭歸後安得松楸作樹林

悼張靜之黃門

先皇深寵死難忘魂識還依玉案傍滄海莫知歸有鳥白雲誰謂去無鄕念終在子天終吝世自存詩人自亡憶得西湖觴詠地豈勝淸淚月微茫

挽嘉定翟孝子允髙

烈火見者畏不謀天下同伊人燔廬菑負母走熖中臨難切至情全愛出至窮天人斯通昭尋熄從返風金軀玆銷化孝聞不可終可恥及泉誓尙爾歌融融

挽沈眀徳二首

靑袍落魄眾堪憐每每科場譲少年原憲長貧還有病淵眀一火竟無廛小篇絕筆畱孤邸半紙虛名付冷氈魂憶西湖是歸路梅花月色尙依然

貧圖斗祿老仍驅以醉爲生以醉殂地下酒壚那復有人間詩鬼不能無千年未信歸遼鳥三匝空憐繞樹雛寄我詩篇成故物毎因開讀便長吁

哭文溫州宗儒

向來作郡夢非祥逺大功名壽未遑造化小兒俄栁肘乾坤遺愛有桐鄕丈夫气節存人表老友肝腸剰淚行還信天公著餘福當家分付寡辭郎

挽程宮詹

髙官博學何辭諻頃疾長殂可悼嗟君子不知蠅有惡【惡矢也蠅惡出昌邑王傳】小人安信玉無瑕聖眀浩浩湯除网睽極茫茫鬼載車歸把遺文殉深葬看從地下發光華

登小雅堂哭史眀古

築臺髙住似神仙恰好堂成及已年歌哭於斯人忽耳死生無度事茫然靑山底處尋遺史白雪從今付絕弦此夜獨登惟見月淸光依舊石闌前

哭劉邦彥二首

五十年來托故知秖酬兩會便長辭湖山好在無人物風雨空令有涕洟松下骨埋宗長鍤梅邊魂和老逋詩瓣香在手身違病月落斜窻起坐時

天教行樂住杭州今日湖船似舊不桃怪劉郎來不再詩憐杜甫死方休風流山水仍紅拂富貴壺觴到白頭最是竹東聽雨夜而今空有夢追遊

挽璋公

璋老性靈澈參扣不伺版學苦行亦堅心舒語還簡昻昻如喬松秀色照人眼八旬尙健步有杖倩人撰俄傳疾不出不意竟絕饌往顧問云何示別作微潸答曰生我寓死爲生所限限極我何畱何惜復何戁舉手道謝謝言下仍發莞所究亦超然世迹空一剗旋踵卽溘然急若丸走阪此老今已無千輩莫一揀重來但虛堂寒影照燈■﹝角戔﹞門前挱欏樹風葉何反反

挽方道士用東坡淸虛堂韻

學仙不就如炊沙紫府著爾無閒衙長生苦苦累唇舌六十瞥眼風中花江湖漂萍本無蔕一囊書畫東西家虛談火龍配水虎豈見白蝠如烏雅惟於飲酒詫眞趣終身落魄猶蘓葩醉魔作祟病已劇酒莫下咽惟需茶長途昨夜忽觀化訃至空使吾胸撾皮囊敗壊秋艸裏靑山劍穴從誰爬碧雲黃鶴渺何許矯首西睇令人嗟我今隨生亦隨死努力加飯辭飡霞

悲溺

少小出閭右生長紈袴中珂馬越阡陌溢目揚光風靑紫恃富取豈信詩書功調笑鄰家姬琉璃爲酒鍾黃金一朝盡云衢付冥鴻勲名悲故鏡白髮紛秋蓬淒涼西華子落魄東郭翁天寒城濠隈失足探蛟龍沈沈泥中居層冰相蔽蒙家人不得覓屍出沍方融輿歸經舊裏見者嘆窮通窮通不必嘆富貴少令終

傷阿同

阿同年十四蓬垢身短小小心效力多過失比眾少每事解人意指使不顚倒以有成人姿私怪通慧早今年忽患痘頭面見稍稍周身漸稠密匝肉無空道色白漿不成識者謂難保愴惶十三朝焦黒如火燎我時去城中牽念夢屢造同亦盼我歸毎問輒悵懊此意要面別亦自知死兆我歸不見同灑淚傷其夭老者正需人何以堪懷抱今與冥頑處愈自覺同好誤呼尙疑存轉顧驚悄悄送汝瘞東郊細雨滴靑艸

蕭蕭東海竹挽吳汝輝

蕭蕭東海竹鬱鬱西山松壤地兩隔越生植莫能同顏色各相昧音聲或通風精神自冥合宛宛無西東靑松一朝催此竹抱孤窮以竹書感慨寄去淚亦從

聞陳白沙先生訃

生知秖藉兩詩酬死惜曽無半面由坦坦徳從周道往冥冥心與葛天遊講論語托門人錄封禪書違使者求萬里白沙何處是獨臨殘月水西樓

堯夫情性林宗行薄世之師天吝之此老不亡名自在斯文欲鑄我何爲天長嶺海無從涕地老臺山有道碑擬把瓣香身莫達紼前空寄助勞辭

讀吳文定公禦祭文

徳望文章稱科甲官階壽考更兼之嗚呼今日延陵墓不愧當年有道碑天子重傷麟喪魯吳人私幸鳯生岐白頭野老宜先死翻向秋風泣所知

挽徐母馬氏

徐家阿母多慈訓懿徳何慚白石刋鍼眼未漫衣上綫膽膏猶膩手中丸秋陰月掩都房橘香木霜凋古畹蘭澱紫山頭埋玉地賢郎陟著淚汍瀾

送許貞塟

蒿歌引往紼言出郭南門我來臨其窆衰艸淒寒原情至時掩泣痛惋不能言百年合有死惜此英妙魂我昔有女蘿附此長松根托生相因依綢繆在東昆長松一朝折修蔓絕攀援煢煢委中道有身安用存

挽如公

如老身無著將來典醉鄕號他酒布袋是个臭皮囊積禍必自發爲生安可量長眠當不醒殊莫悟存亡

挽周原已醫判

扁舟只近問棲遲玉樹驚非舊見時別後正憂如許瘦訃來已盡此生期世多不學畨膺壽天莫容官定有兒頭白老親𨿽健在封榮那塞喪眀悲

挽東禪信公

匝頂霜根七十彊笑訶訶地佛心腸掀翻趙老茶公案踏破林仙酒道場屋掩云蘿秋榻淨經殘松月夜窻涼我來借宿今無主還擬呼之在醉鄕

哭金懷用表兄

奔波那覺病但見吐車茵一頓可缺食百年無到人何膏起其死有淚出於親聽雨秋堂夜煢煢剰老身

近哭孟光死傷多病有因不堪衰族裏頓失老成人生气不借谷冥羞空薦蘋橋頭思健步已負野梅春

處世多存厚眼前誰似君老年兄弟行一淚死生分故宅迷秋水新阡擁暮云勒碑吾自任未敢謝無文

南畝墊秋水憂懷縈老窮勞生百不足到死一成空身脆如殘葉病來加朔風昨宵談笑是暫落夢魂中

栁孺人夫坐事身家俱籍入後放歸

再造男兒事區區屬婦人時當初渉難產入亦俱身心絕寒灰後恩回朽木春嗣禋牲豆潔復奪鵲巢新豈謂�無政猶聞與亂臣栁門存一脈蔗境脫千辛今已不可作潛光在翠瑉

哭表兄金以賓追及伯氏懷用

秋日哭兄猶涕洟窮冬哭弟又漣洏年時大小皆於邁我輩存亡豈可期昨者笑談今屬夢門人編錄幸存詩吟蹤最憶東橋路靑布長巾短杖藜

悼劉協中

先參負文豪喜子紹前志總角弄古辭綽有髙逺致云敷及泉湧思銳不可摯落筆驚鄕達翔聲聳朝士聰眀累多病冉冉精神敝玉芝折孤莖吳嶽失靈气前後千萬年浮生秖暫寄廣大班馬程發軔聊小試奇才固難生生則天復忌遺章可償壽尙爾不朽恃初怪語不祥往往寓感喟色慘花當萎鳴悲鳥將逝茫茫修短數豈亦容人意不應老鈍夫顧爲英俊淚

挽吳元玉

去年憔悴見京城猶自題詩送我行多酒未能無疾病一郎何竟了功名秖今孝義存人口更後聲光重墓銘走拜無因致雙淚千峯落日大江橫

挽屈處誠善寫竹

可庵不可作昆山爲之荒將謂靑瑯玕一夜遭折傷其影落屏障千家畱墨光墨以托竹命人短竹自長魂當附竹存未分人琴亡我來弔風雨秋盡堂空涼含情賦淸篇因之招鳯凰

挽虎丘簡書記

詩折病中身苦吟終損神靑山見在世白髮過頭人花落三泉雨雲荒萬頃春惟餘石上竹消瘦似淸眞

哭眀古回雪中過鶯湖有感

不復見安道歸哉空雪湖低云接淸淚逺浪激長吁骯骯老博士崢崢偉丈夫朝廷虛購玉滄海實遺珠雄辯常翻口衰痕未滿須斯人竟微疾我輩彊孱軀一邑人皆愕三年夢已殊【其子夢人謂汝父六十少二當死】妙篇畱膾炙還與不亡俱

挽陳育庵

不見先生系所思交遊何地覓襟期坐來忽化身無病傳是成仙我亦疑剝啄藥瓢偸鶴嘴緘縢詩艸付蛛絲遙吟舊寄皆珠貝只恐能飛物亦奇

挽劉芝田

老倦長遊雪滿顚澄江歸理舊芝田侯門裹足無名刺野店扶頭有酒錢捫虱正談天下事逢蛇忽忌夢中年孤兒爲問他時計猶指牀頭捭闔篇

和哭母詩

淚以泄心液中亦寓邪正媚婦及讒臣沾巾禍斯興錢子痛慈親崩衷血隨迸哀極衍餘音悠悠偶成詠仍須血爲書畱之示子姓

經故人墓

故人於此墓石亂水潺潺忙盡剰白骨閒來投碧山雨崩封未厚地瘠樹猶慳可柰牛羊篴聞之淚一潸

挽韋大年

孝義更文章山林隠徳光靑春賢者短白髮鄙夫長無後心不死有琴人並亡潤州如少潤玉樹殞新霜

挽黃節婦

守節難保孤難守節要節完保孤要孤安完節堅心肝保孤愼饑寒啼饑號寒白屋破死心灰肝淸淚酸黃家之婦李家姜鳯鸞之偶天團圞鳯一死鸞乃單鳯有鸑養於鸞鸑今有文成五色鸞今瞑目已蓋棺地下見鳯不愧亦不怍手呈髙節十丈靑瑯玕

石田詩選卷七

●欽定四庫全書

石田詩選卷八

﹝明﹞沈周撰

○圖像

屈原像

逐迹遑遑楚水長重華𨿽逺未能忘魯無君子斯當取殷有仁人莫救亡魚腹何勝載憂怨鳯笯終不蔽文章忠貞那得消磨盡蘭芷千年只自芳

題嚴子陵像

聞道先生裹足時曽無一語答相知後來亦有同衾者再四能歌抱蔓詩

題李太白像

風骨神仙品文章浩宕人世間金鸑鷟天上玉麒麟江月狂歌夜宮花醉眼春獨輸蕭頴士不見永王璘

題杜子美像

滿地干戈艸木秋澷將白髮染窮愁英雄感慨言空在家國艱難盜未收老淚邊頭哭堯舜此心里許夢伊周艸堂依舊成都是日暮門前江水流

貧莫容身道自尊先生肝膽照乾坤淚因感事時時有詩不忘君首首存孔雀豈知牛有角杜鵑還識帝遺魂千年珍重丹靑在大雅何從著讚言

拜嶽武穆像

松嶺離離艸露多碧山髙廟獨嵳峩天如未喪無三字國自甘亡有一和宛宛丹靑尙生气潸潸哭泣付悲歌伍胥不合錢塘歿又見前朝起後波

觀李貞伯小像

浮生百年內誰能畢其期感彼先露人遺影及玆披浩浩儻宕懷炯炯玉雪姿宛宛若啟齒黯黯蔑言辭存歿各如夢捲之吁以悲

自題小像

七十四年我未識我丹靑一面是否莫果傍觀曰眞我隨可可以眞生假唐臨橘顆以假卽眞物化虫羸眞假雜揉奚較瑣瑣但感白須長者半墜顴盧黶層頤瘦折嚲嗚呼老矣歳月旣夥茂松淸泉行歌笑坐逍遙天地一拙自荷

孫世節貌陋容請題

白頭盡是老便宜六十餘生天地私學舞固無長袖子出逰還有小車兒緑陰如水微吟處紫袷含風半暖時瘦影任君描冩去百年艸木要相思

王理之寫六十小像

王生見我精神熟照寫今吾瘦於竹問年初及六十人饗世渾無半分福一味耽農百不便門前湖水漲低田饑來讀書不當飯靜裏安心惟信天風茆雨壁溪堂破貧賤生成今老大隠服還勞郡守遺私篇或辱尙書和艸木當衰不復眞紙間座上兩浮塵是非非是都休辯聊記明時無用人

○圖畫

題杜原先生雨景

老原作畫墨法熟紙上沈沈潑濃緑重林濕葉欲垂地合磵流淙似鳴玉廬山九疊翠不幹秋影平吞此長幅借看眞怕雨拂面要爲時人洗雙目滕王珠簾正堪捲董家破屋不可宿出門一笑靑天髙猶怪春泥污吾足

題趙松雪畫馬

隅目晶熒耳竹批江南流落乘黃姿千金千里無人識笑看胡兒買去騎

題畫

靑竹長竿白石磯江風吹雪鬢毛稀秋來尙怪鱸魚瘦若比吳民太較肥

題蕉

老去山農白髮饒深簾晴日坐無聊榮枯過眼無根柢戲寫庭前一樹蕉

題畫

人尋靜處深住屋向林中小營窗下數枚雛燕門前一个流鶯

題小景

江山入吾興隨筆散淸華峯影分斜日波容寫落霞惡橋通市迹喜樹隠人家此地如堪買分畦擬種瓜

監定米南宮苕溪春曉圖敝

籖榜米聊因展楮墨依微卻難辧皴膚斷理慨塵畨渙迹漓蹤認余前【作上聲】想從潘谷試煙華惜去曽聞用之淺況是澄心體玉疎好事何時不舒捲流傳人代多展轉物豈能同歳相衍請驗周宣告臘辭刻石恃存存尙鮮繼燭殘生九死後得見似人歡且勉或云標題少芾芾紹興條識朱猶湎君王法眼賞惟精此筆敢當當不■﹝忄典﹞煙邪雨耶樹色溟洲兮渚兮水光泫眼中未足許淸苕平峴衡沙或湘沔翠霓冉冉天蒼茫旗影迷空恍逰輦海嶽遺靈仙者流我欲招之愧辭謇

題畫二首

扶藜衍風日一路且看山黃鳥緑陰處白羊靑艸間闗幽凝小步會喜破微顏怪被林僧見誰何能爾閒

山家自煙火杳杳離人羣巖樹落紅雨石窗生白雲朋從因偶過世事得新聞逐逐班樵牧幽蹤不欲分

題畫卷寄華光祿

尙古老仙心浩然他人溝渠我巨川積義積徳非一日積書積金非一年奇編翻刻惠貧讀更制藥物疲癃痊髙云茂木郁望族數仭之墻千頃田毿毿白髮披兩肩鳯雛抱送荷自天功名染指知薄味山水載酒修閒緣老夫相住縣百里蔑面未見惟通箋越繭十丈翻相聯索我放筆開風煙谷容山重頗有諭大山長谷惟其賢登堂一笑尙有日還對此卷鳴髙弦

漁舟晚釣圖

新丰酒波堪濯足塵土紅污酒波緑粗豪飲客下馬來三觥五觥行促促何如並著春江船蒲茸紫立栁黃眠船頭對坐杯漫傳賣魚盡可供沽錢夕陽射眼拉柁轉江光貼天孤鳥逺

題畫

茆山看過又天平个个芙蓉挿眼靑雨骨雲臕無不好爲誰邊畫得眞成

消暑桐陰宜野服倚雲山腳洗淸泉一雙白鶴可爲驥直借上天還下天

樊節推十二馬歌

樊侯卷子尺一慳誰能捲裏開天閒應閒有駿數十二生气流溢鮫綃間首尾一疋魏公倡子雍一疋未敢望子明十疋汗且奔緫不能超魏之上驊驑騄駬世豈無鹽車轣轆嗟已瘏我今自是相牛夫空倚精神來按圖圖中舉肥傳幹肉骨格全無臕擁玉尾絲不動委長云飽腹日撐三斗粟圉人持控莫敢騎奉養知爲驂乘姿嗚呼地用須眞馬千里當教試蹄下

感麟作經圖爲彭撫公作

嗚呼王迹熄兮伯烜爀名分不正禮義忒孔子憂道徒慽慽感麟不時出乃獲因假魯史尊周徳書王紀元重人極撥亂反正筆任責筆筆削削區淑慝王道以之作繩墨君君臣臣父子得三綱九法一暴白天下懍然畏亂賊匪曰無位政斯繹匪曰空言用斯核千秋萬古垂世則由麟而作復麟畫言𨿽畫絕道載籍令人口誦心亦格爲經爲常國命脈安成大彭代是職兩賢以奏第一策調元補化奉明辟惟麟有趾仍有定子姓振振永厥澤

題畫

山水正兼秀時秋快登臨篁徑何森邃迷誤若難尋豁然重阿盡陽厓超石林虛亭敞危構擇勝面遙岑地髙气自爽神靜慮乃沈疎木泛淸籟澄川開夕陰令我思合江浩蕩舒素心渺有萬里波目送雙飛禽

題畵捲

吳之爲國水所涵有山平衍無巉巗我家多水少山處悵望翠微心所貪時能借墨補不足數紙連絡長畨粘峯巒重復間溪漵雜樹列布多楓柟或開大壑浸山足其椒半爲浮雲含僧廬隠映逺木杪平圯道谷出水南東村西落互親友畊田鑿井同丁男便須芒屨與藤杖聽泉采藥我亦堪陽岡亭館誰擇勝雅許酒會並棊談嘗聞巴蜀天下險未可一往尋鳬蠶子長之興浩不淺感此老鬢霜鬖鬖聊因此圖識所見臥逰一生還自甘

題吳少宰題許道寧秋山晴靄圖

匏公題句眞成畵說到江山妙有聲一个道寧消不得老夫只作輞川平

題孫君澤山水寄華光祿汝徳

眾山矗矗如排空左錯右互肝肺重嵐氛滃地似無足上有樹杪浮菁蔥兩厓擘鐵泉迸玉中見百丈垂長虹煙江沈沈納此瀉天影浩蕩吞孤篷君澤君澤具此胸我謂圭逺將無同髙堂突兀出奇觀巴蜀落眼何時通我家茅堂不稱是君家晝錦宜縣中因之捲贈報昨辱一軸百里吹長風

古中靜學寫菊舊號鐵梅攺爲菊堂次張碧溪韻

近因寫菊更新號所寓何妨扁菊堂水墨津梁初問道風霜蹊徑晚尋芳梅邊短杖都無夢紙上東籬亦可觴有酒有花皆樂事人間無日不重陽

題畫用東城休字詩韻

野人心幽迹亦幽短髮白照湖波秋賢才固不在散地吾道已付於滄洲手中自保一竿玉世上萬事如浮漚江湖旣遠不足問歳月云往誰能畱君不見長安得意者朝腰金暮圍玉名位豈肯卑微休

題畵

髙春暝色動北垞返輕舟古木辭羣葉微波映逺洲涼云號一雁夕榜拂雙鷗酒散襟裾爽琴淸徽玉秋因之寫髙致得似晉風流

爲匏庵臨秋山晴靄捲

匏系庵中春晡晡拂幾試展秋山圖煙霏慘淡墨痕裏逺瀨百折沙縈紆巒容江色開浩蕩扁舟雁鶩人驚呼長安藥叟造此觀气味自是營丘徒其人已化其迹在流世直欲千金沽絕無粉黛假顏色俗眼曽不畱須臾庵中主翁誰賞識對我但道今難摹不應莞爾領翁意儗筆逺甚成嗟吁古人妙地學始見已信邯鄲非易趨朱繇道子固有說妄意自笑西家愚

題春雲山色圖

江上春晴啼竹鳩白雲狼籍未全收或教山好忽然去故要樹深終日畱其意不知何物命老夫還悟此生浮與君浩蕩論胸次把筆因之作幻逰

題畵

髙躡千仭岡身超傲卑迹下俯見城郭雲霞乘履舄欲拉浮丘公相與話疇昔東南有飛鶴目眥入秋白

題釣圖和韻

白髮今吾卽故吾此身滿地是江湖只饒酒債從人舉敢倚漁竿待價沽流水之間心自得浮雲以外夢俱無緑陰髙樹成箕踞此意憑誰作畫圖

友人索雪圖誤冩蕉石

故人書來索寫雪兩足楚瘡臥如折蕉蔭小簟竹颸涼卽事便圖忘所說旁人笑我妄且迷我自於時乖更戾勸君索驥莫按圖長可度兮大可絜世間萬事多是非未必覆羮吾手捩

題振衣千仭岡

陽岡振新浴爽气與秋通鶴氅照片雪鳯翎開太空乾坤兩長袖塵土一泠風熱惱下方路何人髙蹈同

梅花道人臨東坡風筱

東坡先生好逰戲壁上寫竹如寫字三竿兩竿裊風翠卻有渭川千畝勢題詩執燭倩官奴白髮紅妝兩無忌不應誣我抱節君何嘗解舞腰肢媚先生調笑皆文章顧與節君生賁光千年故事白石在梅庵載翻新墨香捕風捉影老手健鳯駭鸞驚秋月涼我今拭目艮會堂【沈氏堂名】尙疑耘老亭中央今人古人不相見遺迹宛然人未亡

題畵

艸房仍著薜蘿遮地抝林深獨一家只道春風吹不到門前依舊有梅花

碧樹淸溪春日長棋枰酒案好商量東風似與人爭座早送飛花占石牀

緑陰如水逼人淸隔葉黃鸝坐久鳴一个樹根非八座白頭箕踞有誰爭

徐氏雲山圖

老夫發墨爲白雲忽看一幛千氤氳徐卿新堂虛北壁誰謂不堪持贈君靑山爲母云作子倒見靑山落懷裏分明七十二芙蓉汞海臥秋扶不起滿堂雨气颯欲流隔簾緑樹啼春鳩白雲在家親在眼不倚太行歌逺逰

文湖州竹枝

笑笑先生有遺竹翛然畫法妙兼書千竿水石秋容合一卷風雲墨色虛剪伐已逃漁具外收藏今保襪材余他人敢奪王家物舊好重修君子居

題畵

黃鶴磯頭秋水落故人驀地相逢著十年短鬢話吳霜是非不假論城郭楚江萍實待誰嘗老矣吾儂思故鄕

爲王揮使畫牡丹

王君四月方來蘇緑陰滿地花已無臺紅樓紫不可覓筆底春風尋老夫殷綿滴露看活色信手貌出西家姝坐中狂客未解事欲折不成空紙膚去年淮陰七尺雪凍地似恐花根枯此圖贈君日日賞一日須傾一百壺

題畫

嫩黃楊栁未藏鴉隔岸紅桃半著花開眼闌干接平楚夾洲亭館跂長沙悠悠魚泳知人樂故故鷗飛照鬢華如此風光眞入畫自然吾亦愛吾家

吳都閫幛

帥府潭潭堂壁上白閒少我一松幛寄將雪繭照眼光筆未成揮意先放䢐徠縮地落此間古意蕭森立靑仗淸宵明月待開門白日風雲與摩蕩將軍仰面揮羽扇思靜神閒兀相向老夫更活三百年歲歲逢人問無恙

題吳瑞卿臨王叔明太白山圖

我家太白圖太白於焉備山旣得其髙林亦得其邃天童古佛宮盤盤奠坤位佛爲山莊嚴山作佛布施擇勝啟道場佛子良多智千樓絡萬閣訝出毘盧技飛甍揭煙霞觚稜日星比金碧足輝映時復交嵐翠重峯與復嶺附綴諭肝肺云去若撐天云來若無地自天設此觀天下若無二松行二十里蓋碧相庇方池落天影何年萬工治神泉及樂石瑣細各具類兩溪貫其麓梁圯鎖三四逺近羣小山趨拱左右至如家有嚴尊爲從許幼稚路入岐而一宛轉仍迆邐包錫走緇流騶騎或官吏芻蕘亦絡繹明滅見隔樹於時及髙秋眾葉霜所被靑紅錯顏色巖谷更增賁按圖指歷歷如讀鈷鉧記引紙僅及尋顧有千里勢作者王子蒙品髙見超詣出入右丞筆緣蹤究其自想居此山中不以歲月計逰觀稔心目思到方位置乞我日臥遊不用襪緊系我藏三十年吝客未輕示吳生學丹靑不但許能事久已知此卷未敢言借視我旣察其色一出厭所嗜初見目不收張口嘆且悸締玩廢飲食十日得恣意然後敢舉毫舒素敬一試搰搰迨三月極儗加精致便欲無我捲後輩豈可易但恐有豪奪亦有造化忌我自襲我卷子亦當自祕

吳瑞卿染墨牡丹

雨後風晴日杲杲趁此看花花更好澆紅要盡三百杯請客不須辭量小野僧栽花要客到急掃風軒破淸曉知渠色相本來空未必眞成被花惱吳生又與花傳神紙上生涯春不老靑春展捲無時無姚家魏家何足道

題畫

層岑交亂雲歷歷映羣樹雲山互相依靑白媚朝暮下有土著者靜居气郁聚修松蔭髙宇細艸被紆路幽深疑世違時復通杖履鳴禽值客來語歇客還去天機發所樂漠然非人故

夏圭山水爲華尙古題

罱魚罱魚復罱魚聊開聊闔魚逃逋江湖滿地事數罟老魚爲計與利殊此圖此野親捲送因人而投知不虛況聞圭筆是名手其價要論千金沽於漁忘漁價何有於人忘物畫可無華君尙古眞丈夫以義爲利空錙銖堂中看畫且酌酒坐對慘淡消金壺左圖右史存鑑戒此堂不宜無此圖

松陰淸夢圖

旣醉二百杯坐蔭兩松樹神凝睫自交心冥气斯聚超彼世网外悠悠尋太素生寓大夢宅何嘗限寐寤黒甜本無迹怪自我筆露傳之一千年亦可示夢具

題畫

髙山矗萬仭野木隨上天眇眇古招提更出羣木顚觚稜槪星漢窗闥雲霞鮮鐘魚有遺音下自泠風傳神仙詫拔宅方玆未茫然我但怪飛磴尙與世夤緣

寫雨景

四年坐雨厄今玆愁暵幹相將事春作田穉緑已漫耨艸助其長纂纂沃以攢金房𨿽未實粒粒想在盤晚歸茅檐下返照尙闌干捉筆寫舊雨思痛乃轉歡羣木覺翠濕對之成暮寒

題畫

楚江秋淨水沄沄江上靑山多白雲手把蘋花卻惆悵無人作伴賽湘君

畫松

老夫慣與松傳神夾山倚磵將逼眞靑雲軋天見髙蓋蒼鱗裹煙呈古身我亦不知松在紙松亦不知吾戲耳吹燈照影蛟起舞直欲排空掉長尾待松千丈歲須幹老夫何壽與作緣不如筆栽墨培出一笑何問人間大小年

題邊笳十八拍圖

蘆葉傳聲拍拍鳴畫圖傳拍態如生琰從三姓邕從卓自是人間父子情

題釣圖

誰寄扁舟號隠淪平沙淺瀨入秋蘋釣竿卻是功名具渭水桐江古有人

題畫

虛亭不礙秋落葉直入座可人招不來幽事如何作

題畫

落日江光淡不流平頭舫子貼天逰癭尊酒盡三百斛大醉來題黃鶴樓

我本前身鶴上仙人間罰住一千年玉笙塵夢頭如雪待得醒來海又田

莊仲威家山圖

圖固不盡意莫寄家山淸家山在具區湖波如玉明兩峯合書屋芙蓉照檐楹笑語水月涼濯足魚龍驚盈盈隔浦人宛宛望蓬瀛久居不知勝借視子墨盲山水有眞趣持歸心始平

題畫寄楊提學應寧

我隨艸木生長洲索居自恥無朋儔於公辱知亦旣久十年蔑面無時酬尋常開緘見諌議言語亦得通綢繆終然玉樹隔眼物碧雲明月心悠悠適來宦轍道桑梓老臂無翼從之逰仙人可望不可致聊以逺夢尋丹丘夢空人逺相憶在因寫江山消我憂寄公髙堂我偕拜一日素壁開淸秋

楊起東出觀陳氏舊藏張長史春艸帖韓幹馬圖

千年健在憑誰抹神骨依然肉尙多此馬於今不須問傷哉其柰主人何

紙影依微墨色明顚翁气骨尙崢嶸家家門戶春風到此艸從來不世情

任月山紫馬

霜蹄炯炯映白顚鳯頭宛宛鬃一偏黃沙慘淡聳隅目所向萬里無風煙靑絲絡頭未受牽一團紫雲凝不前此馬所見世上少神气徳力無不全子明水監到渥窪眼親識之手敢傳只愁奮迅裂捲去四座錯愕心茫然

寫畫贈古景修

誠齋古君子肥遁樂丘園古姓仍古心心古古道存簮組知束縳自畏及兒孫野興時小酌鳴琴侑匏尊或挾種樹書兀坐蒼松根齋中不尙畫靑山待開門而我遺此幛無乃遼東豚把之但微笑嗒然無一言

寫畫贈陳惟孝

我昨尋虞山君出不在家我歸君來尋迹類鴻鴈差把酒牡丹後園林淨無花緑陰亦可愛茗碗浮新芽遲畱越信宿談笑補嘆嗟莫易判風袂後會未可涯

題畫

長松落落不受暑鬢影釣絲俱渺然碧江千里未入眼飛過一鷗方可憐

梅雪圖戲陳廷璧

梅雪翁淸而窮名階利窟誰與翁作引書林翰苑自許翁相通硬黃搰搨盤鼓雪絸習習摹尊鍾老年好古心獨少墨烏衫袖猶兒童自言書法卽畫法𨿽不能畫頗知其理同邕分斯篆數投我聊博紙上靑芙蓉得之欣然便捲去不待題識疾走飛秋蓬正如意不在酒在乎山水中風流欲擬歐陽公今朝雪落號北風凍指屈縮爲蟄虫翁來彊要圖所號趁此梅淸雪淡天爲容傳神正須及此際吹火烘硯松枝紅亦云要詩寫雪空長句掃破寒云重笑翁愛詩眞怪事無乃齊人知瑟工興來爲翁放手作珠光玉色開深冬圖成詩就雪未霽西湖剡曲略見依微蹤我不知翁在畫翁在詩詩中畫中亦各有此翁請翁請翁歸去問梅雪我詩與畫誰雌雄

爲越公重題舊作山水圖

此畫寄松院墨澀筆潦艸別來三十年衲子尙能保開卷漫發笑可感仍交抱正如故友明卒見含惞悼人生非金石年華豈常好白髮不柰事先此靑山老當更三十年與物論壽考題詩報靑山彼此托玄造

學雲林小景

燈下秋山影零亂況兼老眼鎭模糊筆蹤要是存蒼潤墨法還須入有無自我開簾看翡翠憑誰作釣拔珊瑚倪迂標致令人想步托邯鄲轉謬迂

騎牛圖

老夫自是騎牛漢一蓑一笠淸江岸白髮生來六十年落日靑山牛背看酷憐牛背穩如車社酒陶陶夜到家村中無虎豚犬鬧平圯小徑饒桑麻也無漢書掛牛角聊掛一壺村醑薄南山白石不必謌功名富貴如予何

爲郭總戎題長江萬里圖

元戎大開寶繒堂紫錦薦幾霞幅張手披牛腰之甲捲水墨迆■﹝辶裏﹞蹤微茫我從魚腹弔往古灌口玉壘煙蒼涼靑城雪山蔽虧處導江之岷不可望三水合流錦官當三娥九頂逓接翠樓觀縹緲天中央渝涪城髙宛相峙嘉陵跳江吹枕榜陣迹齒齒石作行風雲慘淡開瞿唐黃牛灔澦難舟航靑天仰漏一綫光峽窮江廣見漢陽黃鶴赤璧相低昂廬山五老天下觀順流漸見迎風檣大姑小姑交嫵媚何年爭嫁彭家郎三山九華連建康南都宮闕何煌煌大明定鼎龍虎合萬古鞏固皇圖昌眞州潤州列兩廂金焦嶪嶻當喉吭直吞天派納海口有若萬邦來會王座中指典皆歷歷絞綃數丈萬里長老夫困頓今白首欲往逰之無裹糧徒然感嘅在牖下捕影捉風消熱腸心搖搖兮悵彷徨佩有蘭兮襲瑤芳江兮漢兮不可度望美人兮天一方少陵東坡二豪者風流在在畱文章英雄割據未暇論臥龍獨數人中彊元戎元戎將之良此卷兼與韜鈴藏南徵西伐或有事按圖索程猶取囊非惟供玩托深旨居安慮危心不忘嗚呼居安慮危心不忘

松捲爲徳韞弟作

老夫平生負直气欲一發泄百不遂隠居只作木彊人設仕亦爲彊項吏白頭突兀尙不平托之水墨見一二豪來寫松三百株一二長身拔於地只嫌紙短手局縮腕間風雨生蒼翠東園阿弟看落筆神驚眼駭走魑魅堂中宛宛開䢐徠不知老兄作逰戲夜來明月奪江光滿捲飛蛟稱怪事今年大潦苦浸滛根柢自髙當不忌根柢自髙當不忌區區艸木皆憔悴

倪雲林畫

愛此倪翁小筆奇淡煙疎墨百年姿中郎已矣虎賁在我自低頭人不知

題畫

江艸靑靑江栁新一雙飛燕雨如塵輕舟短棹少閒客翠幕紅樓多醉人

王理之臨鳳頭驄

宋家王孫趙仲穆畫馬盡形神亦足東昆王郎搨其本筆精殊覺驚人目紙間突兀擁肉山俗工紛紛手當縮此疋傳是鳯頭驄五花滿身云簇簇請郎別圖唐舞馬逆胡教舞不肯服逆胡教舞不肯服大勝污臣食其祿

潤色舊臨倪雲林小景

迂倪戲於畫簡到更淸臞名家百餘禩所惜繼者無況有沖淡篇數語弁小圖吳人助淸玩重價爭沽諸後𨿽有學人紛紛隨繁蕪崔子彊我能依樣求胡盧墨澀不成運林慚澗與俱何敢希典刑虎賁實區區醜惡正欲裂捲去不須臾今夕秋燭下載見眼模糊妄意加潤色泥塗還附塗崔子豈不鑑愛及屋上烏

題畫

雪裏一樓髙萬竹樓中人與竹俱淸黙然天地憑闌處人不能言假鶴鳴

題雜花卷子

芳園爛漫百花枝白白紅紅各有時冶葉娼條均造化和風甘雨入華滋老夫觀物逍遙地小筆分春竊弄私日日不妨偸展捲擾人蜂蝶竟何知

題畫三首

詩思凝懷未易裁平臺一半夕陽開桃花小間松枝發碧嶂中分緑水來

淸暑茂林風日好兩翁談屑落髙閒白雲故故沒行徑還絕世人來此山

山徑蕭蕭落木疎小橋流水限林廬秋風黃葉少人迹雞犬不聞惟讀書

雪景山水

眼中飛雪作奇觀江山一夜皆玉換前岡坡陀帶復嶺小約淩兢連斷岸水邊疎栁似華髮忽有微風與飄散紺宮幾簇林影分白鷗一个江光亂老漁蓑笠秪自苦冰拂凍須莖欲斷江空天逺迥幽蹤只有一竿聊作伴此時此景此誰領亦笑此漁從我玩圖成一嘯寒戰腕萬里江山在吾案

五十疋馬圖

沙樹歷歷沙艸荒江上誰開芻牧場馬羣所聚凡五十飲秣而俯嘶而昂寐訛浴涉踶且驤或乳或駐或軋瘡三縱五橫不成行若驓若■﹝馬眞﹞靑紫黃烏騅赤兔照夜白連錢桃花鬭文章牝兮牡兮未可辯亦莫可識駑與良相骨相肉俱已矣老夫兩眼徒茫茫但愛各各無覊韁自縱自得肥而駫肥哉肥哉空老死未試何以知爾長我知馬亦待駕禦人馬兩得气始揚請看溝汗流血漿爭前欲逐左賢王追風掣電一般走五十之中當有彊

畫玉臺山圖答白沙先生陳公甫

玉臺萬仭先生住出語直教天上驚還有遺音滿天下兒童个个解稱名

題松捲

寸■﹝辶竿﹞悠悠至千丈歲月之後乃可望老夫一日春雨中手暖心閒筆初放䢐徠合抱三百株生捉龍蛇眠紙上培之以墨土何功根葉不驚神亦王傍人謂我奪造化畢宏偉偃仍相誑一舒一卷風雨生滿堂錯愕空相向還疑秋子打窗扉亦覺春花撲屏幛久無采錄我何嗔自倚胸中意爲匠

題畫

髙霞散雨發秋晴放目開懷臺上行一隊白鷗閒不過也隨人去作逢迎

仿雲林畫

知迂的是荊闗手聊復從迂寫素秋莫道西山無爽气我於東野合低頭林墟壓葉吹髙帽沙水飛漚掠逺舟一个小亭逍遣得盡將吾道付滄洲

題畫三首

眺逺累登頓林梢拂雙鳬江長要天接云懶欲風扶落日在溪山秀色浮眉須臺髙興亦超空謌徹淸都

流泉無停迹靜者臨其旁跳珠石觸起霏花衣滲涼傾聽入希聲載潄空膏粱嗒然與心契豈復嗟望洋

題張翚畫

張翁年紀如伏生讀書不及繪事精爲圖亦自有古意長幅短幅求人爭老翁之筆隨年老墨潑綃上如箒掃橫皴六丁鑿龍門豎皴澑雨泥墻倒一峯塞天云不流特立萬仭芙蓉秋石邊白猿亂跳澗木末紅泥髙見樓樓頭楊花吹碧瓦宛轉春江帶樓下煙波渺渺古渡長落日行人獨騎馬似圭似逺是非間人道濃枯復似闗自成髙致那能到我莫臨摹覺手頑

山水圖寄趙民部孟麟

縈縈石磴渺林巒百折緣泉艸蔓漫穿窈窕來憑柱杖可盤桓處藉闌干洗開山色云生浪錬出秋容樹轉丹我約金焦逰未得先圖一紙寄人看

題子昂重江疉嶂捲

王孫無運開英雄聊寫江山藏畫中還從慘淡見舊物似有涕涙含孤忠長篇禹貢與作稿一圖萬里連提封張韓劉嶽果何功入闗蕭相將無同王孫本號松雪翁能事錯忍營丘公丹靑隠墨墨隠水其妙貴淡不數濃縈灘曲瀨導巴蜀沓巘長巒連華嵩空蒙野馬軋云日浩蕩碧縠吹秋風王孫隔此不可從水晶雙闕金芙蓉招之千年或一出黃鶴豈不思江東

試晬謌題趙魏公畫

楊花拋銀春滿盆乳■﹝彌上女下﹞擊湯蘭气溫沐珠澡璧試新晬翠羽掩風數■﹝悤頁﹞門■﹝毛瞿﹞毺暖坐麒麟玉阿婆綺語髙堂祝緑弓彤管看探時一掘笑聲愚智卜君不見九齡九鶴夢先知天自降生天自奇

淸溪散步圖爲徐文序作

老去山翁空世情偶因溪好獨閒行髙謌激物鳥忽語樂事會心人不爭露气溢花沾濕好風瀾當日動搖明臨流愛濯無塵濯靑布披巾況沒纓

題畫

我愛碧江淨輕舟點破秋西風捎鬢腳直得不梳頭

采菱圖

湖州秋水玉泠泠湖州女兒出采菱梭船蕩槳紅潑刺阿姊倡歌阿妹應隔溪冶郎騎馬過點鞭殺勒霜蹄挫

桃源圖

君不見姬周寛仁天下歸又不見嬴秦猛徳天下離秦人避秦秦不知人旣移家秦亦移移家去桃源住萬樹桃花塞行路楚人吹起咸陽炬何曽燒著桃源樹老翁尙記未焚書諸孫盡種無租地自衣自食自年年擾無官府似神仙一時落賺漁郎眼猶怪爲圖與世傳

朱澤民山水

睢陽老人營丘徒意匠妙絕絕代無爲畱淸气在天地便就片紙開江湖長松落葉風細細幽構縈蘿倚江住壁虎書魚蕩水光老屋疎茅通雨气老人不歸空北山芳杜春風應厚顏微官縛人萬事拙安得浮雲相往還宦海黃塵迷白髮云壑風泉淸入骨思家看畵方兀然叫落西窗子規月

洛神捲

煩馬蕭蕭駐西日桂旗冉冉曳靈風潛川密約殷勤記流水微辭宛轉通佩玉有聲山月小襪塵無迹浦云空人間離合須臾事還似髙唐一夢中

隋宮圖

誰云玉樹無人續馬上還聞夜逰曲君王不自固苞桑卻道雍州能破木楊花千里撲離宮富貴濃酣似夢中百隊蛾眉皆鬭月千林彩樹不驚風悲歡只在循環裏莫道徵遼偶然耳鹿車載怨重於山人心未愜遼東死一聲桃李天下知皇后自將神噐移漳南未顧鼠竊計太原已及龍飛時如何只醉揚州酒酒杯在前兵在後白練天教泄勇寃醉骨沈沈當速朽孤墳寂寞向雷塘秋螢星散已無光惟餘二十四橋月獨照逰魂歸洛陽

題小筆山水

春日春城未得還笑談因在酒杯間野人半夜思農事自起吹燈寫故山

題夏景

地靜林居無日影紫薇花落暑闌珊兩翁白髮棋爭後一个黃鸝茶話間雨气欲來泉脈動風颸略過樹陰閒隔溪艸閣尢涼淨更擬呼杯看鶴還

題畫冊後

八十流年老態多目昬秪好臥云蘿墨消古研能閒在紙映明窗柰暖何觸物便須隨點染觀生還復費吟哦這般醜拙難拈出聊自家中遣睡魔

寫畵寄仇東之

茫茫湖海傳知次落落文章健羨間骯髒功名何物忌畸零天地一夫閒人遐尙想梁間月地隔聊移紙上山欲問相逢老無日碧雲黃鶴自相關題

馬圖和驄馬行韻

玄云漲體非花驄復知西產匪產東突圍破陣奔死命將軍假此誇奇功橫行絕塞何由致千金始爲燕昭至房星不落冀北羣地用全收天下利奮迅時時迸銜鐵仰空長嘶紫韁裂朔風吹鬛尾梢云曼纓拂地垂猩血羌奴手控不敢騎天生神物彼亦知今無伯樂空自老末路英雄向誰道

題畫

秋山骨稜層秋樹枝槎牙尙有霜餘葉點綴如春花緩騎亦足賞何須坐停車行行日將夕微吟酬物華

靑山本自媚天猶假裝飾白雲爲鉛粉林嶺弄顏色西湖比西子坡語作戲劇老夫愛莫助圖畫開幻域

○墨迹

黃應龍失去思陵勑嶽飛殺賊手詔

東昆人來言有盜發子帑意非摸金手必是探禊黨不然尺一紙何足厭貪掌思陵灑此翰破術勑飛往當時君臣際天地相俯仰知任觀哲明眷注加溫奬功寵致忌殺忠義果足仗君心在遺墨一讀自炳朗矯害證逆檜淊天信欺罔此紙後不傳何以暴所枉錮子祕密藏何爲世標榜天意流無方假盜理可想畱吝恐違天水火事或倘物豈久戀人物亦有精爽使之一人傳所見目惟兩盜去轉相售售售萬目賞存未爲子欣失未爲子惝慰子不平懷詩與發浩蕩

觀徐士亨所藏懷素自序眞迹吳匏庵許摹寄速之

藏眞儻蕩人艸書如易耳羲獻百世師擬步爭尺咫長驅並顚旭所至非易矣筆勢酒發之將腕兵其指潛鋒在渾淪藏力於纎靡恍恍遲速間神妙出生死心以禪觀通隨物得書旨風雲及虺蛇信筆變不止一筆備一變萬變萬象起固足稱艸聖多括類書史史遷嘗自序此作良有以汗漫逾千言燦爛連數紙初紙記子美曽補龜玉毀山谷亦未見曽遭穆父鄙後人況肉眼狐鼠得疑似喪亂七百年天豈憗遺此今日復何日所遇亦天使未能尋文讀且以指畫幾嘆羨及末捲題識驚娓娓名銜十有六尙漏薛劉米西臺與祁國緒論甫先啟同叔相諾惟公捲特許紀此輩推名流逐逐到餘子非惟致贊頌流傳悉源委譬羣介輔賓傳命以成禮譬徵十朋龜信吉無餘擬季子肯搨致我詩系其尾南州肯勒石萬本播不已不然此紙者孤注安足倚

題林和靖手帖用東坡韻

我愛翁書得瘦硬云腴濯盡西湖淥西臺少肉是眞評【坡云書比西臺差少肉】數行淸瑩含冰玉宛然風節溢其間此字此翁俱絕俗開緘見字卽見翁五百年來如轉燭可憐人物兩相求落我掌中珠有足水邊孤墳我曽拜土冷煙荒骨難肉當時州吏歲勞問於今祀典誰登錄翁固不能知我悲聊對湖山歌楚曲我歌湖山亦不知惟有春鳩叫深竹歸來把酒弔雙緘猶勝無錢對寒菊

速張友山題和靖二帖

老去知吟苦新篇忍重煩搔頭絲墜地點筆雨臨軒小簡完雙璧長城重五言逋仙當不死字字與招魂

錄余靑陽廷心與鄭山子美手札

國難倉惶細語箋危城落日大江邊干戈一膽公【公同也】生死涕淚千年尙簡篇家裏識絳如【如柰也】有婦波心抱印若無淵燒香洗手重新錄颯覺英靈筆研前

題華光祿汝徳石延年古松詩

曼卿號詩豪發奇索幽祕對語禽闗樂生香花交樹翕然伊洛間妙絕稱者亟淸放挾滑稽其風如晉靡馬逸遭躓墜云賴石學士狂調煙花館弗愧街司箠落考褫華袍坐嘯傲羣恥作詩諭罷進遺韻寓謔旨排闥就錢愚博飲略汝爾卒與劉潛醉囚巢鱉自儗止酒迨遵戒枯渴遂及死蒼筆畱松篇心畫森規矩古以畫觀人無乃倒非是躐顏復涉栁亷隅攝神鬼獸柙怒虎兕武庫耀戟棨當時朱夫子不學九淵體道徳百代師朱紫曷足訿曼卿賁在外紫陽衷則匪我今罔異同口舌吾過矣拙肘嘆莫學聊以指運幾緣辭更髙諷謖謾松風起其人當不亡或在蓉城裏

題楊鐵厓先生遺墨

鐵厓山鐵道人戴鐵冠吹鐵篴鐵色一尺面鐵衣七尺身元精育此老鐵漢鐵肝鐵膽窮爲義士達藎臣百剉不得折突兀而輪囷文章奇倔似生鐵戛然有聲驚鬼神小語補兩漢大語追先秦時流髙價購鐵語貴鐵不貴金與銀不從嵇鍛搰搰累俗好不學許耕屑屑稱齊民天河借水洗鐵冠笑吹鐵篴騎玉麟而今觀化不在世好在天上參星辰惟餘此篇在故紙鐵筆不爛二千春

○文詞

題史西村逰杭詩稿

珠貝連篇一卷間只疑捆載古杭還候潮路逺肩輿重酬月謌長酒量慳自惜舊逰妨老病且從新句見湖山問天賖取明年健何必因人有厚顏

題朱性甫詩稿

四十精思成此稿吳鄕吟輩未堪儕揠苗豈是時能長啖蔗應知老漸佳𨿽止百篇諸體備不拘一律大方諧野航秋水空塵迹細屨春風有好懷公道未應無賞識文章安可使沈埋冠端感慨儀曹筆跋尾吹噓借舫齋已藉二君髙論在贅辭慚愧老夫偕

讀盛仲規遺詩

飯盤苜蓿漫闌干自信書生骨相寒遠落荒州悲燕幕老收微祿笑鮎竿一梳墜雪方歸國萬事浮雲又蓋棺燈下遺詩不堪讀讀來句句與風酸

題狄秋林詩稿後

久別殊驚各老蒼宦逰落得此詩囊風情逸朗駸駸晉辭气淸平咄咄唐秋雨晴邊挹巒秀春江闊處弄天光徳人言在眞堪羨鮑老郎當愧末場

謝吳匏庵序拙稿

且本荒荒語冗陳品題何足動朝紳光堪繼燭垂垂跋覆可從甕漠漠塵牽比及桓寧作我借推於謐信因人詠謌聊耳存閭巷自記堯民與舜民

讀陶詩二首

采菊見南山賦詩臨淸流偶耳與物會微言適相酬浩蕩思惟表其心共天逰江不阻水逝天不礙云浮後人涉雕斵七竅混沌愁掩卷三太息至山莫容丘

元气本無聲宣和偶宮徵沨沨合自然其音無惉懘流之天地間六代激綺靡遡觀刪余什雅豈不在是後來庶有知韋柳實興起更後邈無人斯文止於此

石田詩選卷八

●欽定四庫全書

石田詩選卷九

﹝明﹞沈周撰

○花竹【艸木附】

古梅折枝歌

搰蛟不肯居西湖穹窿山中潛作都千年雜與艸木處土膏沁骨蒼皮麄雪中攣拳凍欲死老臘又仗春風穌今年苦遭斤斧厄左股割落從樵夫幽靈暗泣天亦黑十斛淸淚含明珠抱材肯受爨下辱失勢豈分溝中污韓湘直費百金買何啻网著靑珊瑚挑回市上駭眾目兒女爭看來喧呼還疑神物有變化白日閉戶防逃逋金繩兩道鎖紐壯禁止更揷碧玉壺主人尙恐莫長守請我冩作流芳圖髙堂雪壁照淸影此屋此圖何可無

竹堂寺與李敬敷楊啟同觀梅

竹堂梅花一千樹晴雪塞門無入處秋官黃門兩詩客珂馬西來爲花駐老翁攜酒亦偶同花不畱人人自住滿身毛骨沁冰影嚼蕋含香各搜句吉祥牡丹淸本欠定惠海棠幽亦未只憑坡口詫繁華似恐同花不同趣酒酣塗紙作橫斜筆下珠光濕春露只愁此紙捲春去明日重來花在地

慶雲牡丹

三月十日天半晴慶雲庵裏看春行陶娘李娘俱寂寞鼠姑照眼眞傾城老僧卻在色界住靜笑山花惱客情靚妝倚露粉汗濕醉肉隔紗紅暈明吉祥將落舊有恨急借紙面圖其生明朝攜酒正恐謝亦怕敲門僧厭迎

石軸花

山行見石軸黃榮大而華一花合羣英徑可半尺奢團團綴末幹兀兀無傍椏或如罥彩踘或如撐秋瓜爛漫山谷間仙人唾餘霞性不利羊食其生天所賖躑躅本山橊又以紅見誇且致是非間未暇披金沙誰能別爲名美如洛陽花感玆在隱約把玩令人嗟姿容牡丹比但未収姚家蓬蓽困遺賢荊布裹貞娃取酒載酹之下山西日斜

慶雲庵月下觀杏花

杏花初開紅滿城我眠僧房聞雨聲侵朝急起看晴艶對房兩株令眼明還宜夜坐了餘興靜免蜂蝶來紛爭嫣然紅粉本冨貴更借月餘添妍淸靑蘋流水未足擬金蓮影度雙娉婷庭空月悄花不語但覺風過微香生老僧看慣不爲意卻愛小紙燕脂縈髙齋素壁可長有不由零落愁人情

都氏賞花

太平天子弘新治國艶隨年亦爛開心裏紫檀藏密印朶頭紅玉露重臺酒嫌未劇劖詩賞花怕難齊著鼓催我與東家同六十白頭能此幾銜杯

九日無菊賞芙蓉芙蓉

九日爛尊前籬腳黃花苦未全素謂及時畨落後本開遲者卻當先紅妝風露秋無價白髮年光醉有緣今許滿頭還亂揷齊山笑口不須偏

妙智庵牡丹

我來借看冨貴叢僧房認是賃宅中去年看過今又到花若遲我含春風毿毿白髮𨿽不稱未許花前無我儂慈恩在前妙智後今古樂事將無同古花己見古人醉今花還對今人紅一觴一詠雅而樂何用羯鼓敲逄逄冠裳顚倒揷花舞彊以筋力追兒童莫教錯認白太傅自是頹然田舍翁

新栽牡丹開遲有作

爛漫東鄰醉牡丹也持杯酒待花看卻疑有爲偏教慢亦料終開底作難貴介莫遊知地僻美人初聘怯家寒我無羯鼓相催發祗撚吟髭日憑闌

次天全翁雪湖賞梅十二詠

臺垣賜老荷君王山上籃輿湖上航如此湖山晝遊地梅花開徧客還鄕

少在城中多在鄕尋梅猶抵候朝忙新詩似與梅相約詩到成時梅恰香

不是春愁鶴髮翁風流人物義熈中遙知觴味淸遊處小筆湖山似欠儂

重巒疊疊水灣灣雪舫尋春醉未還因省玉堂爲客夜如今不似夢中山

緑尊沽酒出春城春日尋梅湖上行聞道衝風又衝雪旁人不識醉翁情

一代文章百代名鼎司綸閣已忘情近來熟理農桑計似謫江南作稼卿

湖上尋詩舟去穩尊前賞雪酒行遲優遊正是居東日自遣春風人不知

梅撲玉缸春酒開雪湖山水重徘徊風流舊屬林君復人道先生是載來

泛雪吳航勝月槎深深杯色照銀沙寒梅鍾得平生愛重是江南第一花

玉樹瑤山畫裏看乾坤不似酒壺寛醉來艸聖三千紙漫使人驚索幼安

淸遊不放酒杯空雪共梅花落酒中玉帶朱衣有仙骨畫船更在水晶宮

黃帽歸舟且莫催雪山畱客好銜杯梅花況是堪題詠今夜春城判不回

賞玉樓春牡丹

白頭杯酒重臨軒喜見名花又一畨春粉膩霞微著暈露紅漸玉淡生痕酷憐似醉還饒笑盡是多情尙欠言老者相看聊見在逺謀何暇爲兒孫

瓶梅

銅瓶倚玉枝髹幾獨看時折柳多何惜臨窓少不宜斷根聊活計勺水小恩私省得溪橋外追尋老步遲

題牡丹圖

東家牡丹不論葉西家桑柘不論花花前把酒酹紅玉一滴誰沾桑葉緑隔墻羯鼓春逄逄人散酒闌花亦空采桑養蠶百筐滿子子孫孫衣著暖明年賃地過東墻拔卻牡丹多種桑

看花吟勸陳世則酒

花下一壺酒人與花酬酢樹上百枝花花對人婥妁昨日顏色正新鮮今朝少覺不如昨人若無花人不樂花若無人花寂寞看花不是久逺事人生如花亦難托去年花下看花人今年已漸隨花落花且開酒且酌催花鼓板撾芍藥醉他三萬六千觴我與花神作要約

梅花二首

莫嫌蹤迹發寒窮南國生涯論首功道體不彰存白賁心仁有造屬黃中隔煙如夢微微月臨水無言脈脈風髙尙難招我難逺爲君頻過小橋東

寂寂疎林滿地苔自知溪徑不容媒沈郎太瘦亦復耳範叔一寒如此哉漫有心膓竟何與本無顏色不須猜老夫气味頗同致歲晚相逢笑口開

東闌牡丹爲好事者掘去

荒庭粗整石闌干始買花栽得牡丹冨貴同心有人愛繁華移手別家看煙根已撥苔猶破雨坎空存土未漫笑撫老懷無所惜固知畱到子孫難

西園栽花

西圃栽花愧老人花枝不似老人身老身𨿽被花枝笑自有兒孫看好春

二十日見菊

刺眼新黃見曉枝眾皆爭早獨何遲晚成霜下眞能柰靜寄籬根不自卑聊補一年秋淡薄追嫌九日事參差老夫謝酒緣多病醒詠還如落帽時

玉蘭

貞蘤無妖艶白賁幽除前杪枝愛兀贅叢玉天匠鐫淸馥揚逺風標度逸於仙我生具素懷眼謝桃李妍指酒通微辭願言修淨緣

栽玉蘭

玉蓮小朶天香樹紫石闌前帶雨栽自笑老人無料量要將年紀待花開

客遺山柿紿爲玉蘭戲而賦此

有遺玉蘭栽云花備淸馥戒僮植深土殷勤養根玉秋霜己脫葉挺挺條肄禿識者曰山柿盜名餌公欲舉世好相欺牖耳多塗目余性易信人指馬不知鹿憑闌祗發笑罪遺亦何足謂信止豚魚未始及艸木

庭前有疎竹

庭前有疎竹楚楚靑玉株長身何森竦貫直無曲迂雅淨合吾志還愛格淸臒不似松與栝蓬郁多髯須風起月作影心耳爲之虛十年存保護逺意托笙竽物脆時莫待蒼黟根葉殊老朽不足截何以承吹噓

薙艸行

除艸本難盡根子互生成請觀耰鋤後私得雨露情庭除日夕間眾緑復交盈蘭蕙皆滅迹蕭艾欣得朋中爲蚊蚋居蛇蟒亦橫行濕積地道敏气惡暑熱蒸陷足罥衣裾賓階苦趨迎毎被客嘲誚愛物實沽名不察僮奴懶亦柰易發生朝來奮一薙頓令心目淸聊快頃蹔間未保終絕萌因以悟小人難去類相縈匪特去云難尙有怨誹並從玆謝庭艸甡甡漫爾榮

靑艸吟

靑艸年年多白髮日日少靑艸催白髮似恐人不老髮落白有盡艸生靑不了我是樂天人梳頭對靑艸

憫禾

薄禾今玆計狼狽尙棲畝借問胡爲爾先時已罹咎五月風雨大潢潦卑莫受田穉俯就沒濁浪扼其首排濯潏蕩間性命存亦茍天日赫赫出水熱烹羣丑一日色已變三日虀在臼我時往撈觀覬活從中剖心存根已撥欲棄難懈手欲拯卒何及愴食內若疚掘土窒滲塍倩車仰鄰佑督戽靡日夜救死豈容久並力役老少足絸筋亦糾水面靑鍼芒稍出九死後气力與生意委頓類產婦一一補傷爛行行十八九過時彊經營安望如常茂事多於悔禍始畸終變偶七月尋遭風弱本被抝揉折處气當沮虛房但含滫間或見成穗禿稭臥敗箒何能畢公租亦莫彀饑口對此發長咨細雨浹昏酉枵腹不堪鼓並欲歌止酒

割稻

我家低田水沒肚五男割稻凍栗股勞勞似共雨爭奪稻芽漸向鎌頭吐蓬蓬纂纂綴靑鍼稻旣生芽禾應腐腐余割得尙歡喜計利當存十之五小家伶仃止夫婦稻爛水深無力取口中之食眼中飽忍見穗頭沈著土波間粒粒付魚雁一年生計空辛苦但憂兩口不聊生未暇徵租慮官府老翁坐對沈龜哭婆亦號咷向空釡云昏月墨忘關門隔壁咆哮一聲虎

白茅顧氏種荔核成樹有感

人傳顧家園近有閩荔栽始聞漫竦企果否兩莫裁閩吳地殊懸此物胡來哉彼此气各偏炎寒亦難諧淮南不宜橘冀北不宜梅物固產不通性與土相乖耳目自爲仇予懷日徘徊問訊昨走奴已遣仍慮紿及返有所挾麼枝葉蓑蓑葉次綴小蕾含黃未曽開事固有變理執常哂吳呆兼能述所致妄瘞核偶荄今本已拱把森然暢條枚去歲實垂成隤落惜玫瑰根气恐未充加培如保孩紫苞已在眼香甘早流腮老夫喟有此南气其北來先從艸木見造化有脴胎厥初限荒服難與玉食偕漸虞道裏近有以滋味媒置堠當未免又見飛塵灰

題蕉贈僧

山僧心與迹俱閒未限居山及出山長對芭蕉閒不過時畱一偈葉中間

病中折菊爲供

憂懷判與菊無私柰此籬根爛漫枝彊借陶瓶應秋事因將病眼洗寒姿夢中笑口簮花伴枕上淸齋止酒詩小閣紙簾岑寂地藥煙零亂鬢絲垂

杏花

半抱春寒薄染煙一梢斜露曲墻邊東家小女貪妝裹聽買新花破曉眠

病起詠菊

試步庭中雨迹晴籬花黃白似相迎病腰徙倚秋分瘦老眼朦朧晚借明南國金夫空倚富東家玉女自含貞一年一度期追慰今怪山杯欠此情

詠齋中黃菊

宛宛黃金杯虛器莫挹酒造化爲鼓鑄賦色應西睺漙漙朝露浥宛宛秋苞剖深翫不盡愛欲折還惜手气屬蕭颯中遲暮以爲候病夫蕭颯人意味相暱厚顧非兒女花貞固知所負吾齋空四座命作歲寒友

艸堂前梅桃今春相續試花

春色今年賁古臺東風續續見桃梅穠華莫惜三杯賞寂寞原非一日培我有好懷隨物遣花於老眼盡情開人生最似紅芳迹白鬢蕭然感緑苔

七星檜

海虞七星檜宜爲羣木冠列生老子宮與邑作奇觀廣墀气蕭森入門凜欲汗久信天地成沃知雨露灌傳植從蕭梁其說我恐漫驗斗形叵全七旣斃其半三株實聊存難執歲月算各各具一異形容匪詞翰西體裂多槁豁然敞三判東體活亦裂筋骸互續斷北者蜷而禿袖破舞脫腕葉亦不暇葉幹亦不暇幹左文皮索綯孤蕝頂畱傘槎折象齒蹺癭決鬼目爛疏越復叢穴骳骩仍軒岸蛟攣及婗跛努力不得竄矛長及劍短接戰驚楚漢如此紛怪駭耼君不能按知遭幾雷厄還屢兵火難生死付冥然造物反被玩君子重貞固頑醜小人讕緣髙坐吹簫我欲呼鶴鸛從根覓埋丹澆泉覬紅燦長生就其蔭永作婆娑伴

溪樹

雨來溪樹好翡翠散明珠若若萬葉動蕭蕭羣響俱微風送餘瀝返照妬深濡浩蕩恩波足惟憐爨下枯

吳元玉邀賞牡丹分韻

百朶香雲怕急飛未曽來賞判遲歸臨軒要約從先定折簡頻煩恐後違藥玉酒船羣客送黃金筵直主人揮添燈不道成深夜起看紅妝覺露微

塊庵陳太常南軒牡丹

淸卿南軒春有光點綴萬緑畱紅芳臨軒撩亂難比數楊家肉屏當面張南都根本元气壯此花盛得當推王天於淸髙補冨貴人與艸木爭文章春盤厭筯酒飫口簮纓盍座中飛觴略無絲竹聒淸論澹有風日含新妝嗟予潦倒似傖父布袍也拂春風香白鷗本是世外物參鸞附鵠來翺翔兩年嘆惜俱作客自家一株煙艸荒平章往事不須較在在有華皆洛陽主人勸客莫辭醉更言此會非尋常爲華置像保長在人間風雨當無傷

生色海棠

粉合臙脂作曉妝冨於顏色吝於香東風不肯全分付相對梅華各斷腸

和陳玉汝大理乞竹韻

僮子才通醉日書長身早見載專車葉畱宿雨鸞翎濕鞭走新泥蠖節舒下馬題詩添過客借風淸暑便鄰居夜來半舫齋中月壁影蕭蕭水墨虛

畫梧竹

畫了梧枝又竹枝緑陰如水墨淋漓信人捲去糊窓壁雨雨風風總不如

題牡丹

名牌新樣紫牙刋露重煙深正好看卻怪錦云低亞樹帶風扶上玉闌干

荷華燕

花供姢姢侑玉巵紅妝文字兩相宜分香客座須風細傾蓋林亭要日遲仙子新開壺裏宅佳人舊雪手中絲便應此會同桃李酒政頻教罰後詩

梨花

瑩白姿容謝粉鉛不教酒洗自嬋娟日華暖抱溶溶雪月影涼生淡淡煙深鎖春愁歸院後靜思曉夢憑闌邊那堪掃地東風惡抹摋淸明又一年

落花五十首

冨逞穠華滿樹春香飄瓣落樹還貧紅芳旣蛻僊成道緑葉初陰子養仁偶補燕巢泥薦寵別修蜂蜜水資神年年爲爾添惆悵獨是娥眉未嫁人

飄飄蕩蕩復悠悠樹底追尋到樹頭趙武泥塗知辱雨秦宮脂粉惜隨流癡情戀酒粘紅袖急意穿簾泊玉鉤欲拾殘芳搗爲藥傷春難療个中愁

玉勒銀罌已倦遊東飛西落使人愁急攙春去先辭樹懶被風扶彊上樓魚沫欨恩殘粉在蛛絲牽愛小紅畱色香久在沈迷界懴悔誰能倩比丘

是誰揉碎錦云堆著地難扶气力頹懊惱夜生聽雨枕沈浮朝入送春杯梢傍小剰鶯還掠風背差遲鴂又催瞥眼興亡供一笑竟因何落竟何開

十二街頭散冶遊滿街紅紫亂春愁知時去去畱難得誤色空空念罷休朝掃尙嫌奴作賤晚歸還有馬堪憂何人早起酬憐惜孤負新妝倚翠樓

夕陽無賴小橋西春事闌珊意亦迷錦裏門前溪好浣黃陵廟裏鳥還啼焚追螺甲教香史煎帶牛酥囑膳■﹝女奚﹞萬寶千鈿直可惜歸來直欲滿筐攜

一園桃李只須臾白白朱朱徹樹無亭怪艸玄加舊白牎嫌點易亂新朱無方漂泊關遊子如此衰殘類老夫來歲重開還自好小篇聊復記榮枯

供送春愁上客眉亂紛紛地竚多時擬招緑妾難成些戲比紅兒煞要詩臨水東風撩短鬢惹空晴日共遊絲還隨蛺蝶追尋去墻角公然隱半枝

昨日繁華煥眼新今朝瞥眼又成陳深關羊戶無來客漫藉周亭有醉人露涕煙洟傷故物蝸涎蟻迹弔殘春門墻蹊徑俱寥落丞相知時卻不嗔

賣叟籃空雨滿城鏖芳戰艶共縱橫挽畱不住春無力送去還來風有情莫論漫山便陸續仍憐點地亦輕盈白頭花吏閒頻埽紅粉佳人緊著驚

斷送韶光入雨聲羣芳何力與愁爭鹿銜禦苑非佳兆馬進天閒借美名時不可爲傷薄命事因無賴到輕生堪憐堪笑知多少直得吟翁老費情

東園重過悵徘徊白亂紅紛似剪裁昨日不知今日異開時便有落時催畱連空樹渾無賴牽惹閒愁卻悔來固蔕長生信三朶又非仙頂莫栽培

再四追尋何處邊石闌干外竹簾前靑虫夾墮容相賴黃鳥兼飛得可憐移昨夜燈修故事剰今朝雨泣餘妍摧殘悵感年年慣將謂今年劇去年

馬追紅雨倦遊回春事闌珊意已灰生怕漸多頻掃地酷憐將盡數銜杯莽無畱戀墻頭過私有徘徊扇底來老去罣牽宜絕物白頭自笑此心孩

拋叢脫當亂如摯總借鸞膠不可黏梨雪沍■﹝石皆﹞人病酒絮風撩面妾窺簾千林如約垂垂盡一片相先漸漸添欲托丹靑著遺愛頓無情思筆難拈

處處春光花滿煙忽隨春去使淒然風前敗興休當立窓下關愁且背眠放怨出宮誰戀主抱香投井死同緣夕陽寂寞江南北吹滿西興舊渡船

樂遊園裏覓芳菲朶莫能全作片飛開日未閒如已謝見時無幾惜多違香猶郁土亡妻葬淚不成妝棄婦歸正是使人追憶地況來惹鬢復沾衣

花欲延春柰子規聲聲催到緑陰時遲來杜牧惟逢葉深信秋娘空折枝悲濺淚邊何忽忽悶低頭處共垂垂淹畱墻腳■﹝艸馬﹞黃甚蝶已無情蟻有私

分香人散只空臺紅粉三千首不回惡刼信於今日盡癡心疑有別家開節推系樹馬知過工部移舟燕蹴來忍見愁悰敗塗地閉門無語只書灰

風誅雨刮太傷神徙倚詩篇詠斬新紅淚泄寃啼短命黃金希術鑄長春空虛村落今烏有嘆惜山林迨赤貧凖擬明年大家酒重看還醉舊遊人

千樹何曽剰半株芳魂惆悵與時殂層層疊疊根頭有寂寂寥寥葉底無騷亂又當春結局流亡眞要我爲圖超空獨讓沾泥句著想畱懷自覺輸

泊紫漂紅沒住生傷心那止洛陽城美人天逺無家別逐客春深盡族行汝去安能不思汝卿輕還復可憐卿要申遣撥須憑酒醉裏忘愁且一程

朝來桃李只空園作麼傷殘問不言漁楫再尋非舊路酒家難認是空村悲歌夜帳虞兮淚醉侮煙江白也魂知道下場如此惡早先立取厭風旛

繁華消息寄芳叢翫弄遊人轉眼空萬物死生寧離土一場恩怨本同風株連曉樹成愁緑波及煙江有幸紅我問老僧求點斷數聲啼鳥夕陽中

笻枝來效小溫存片片猶沾宿雨痕路不分明愁喚夢酒無聊賴怕臨軒風萍靡靡餘流水煙艸萋萋感故園尙有斷香殘粉在何人剪紙一招魂

供送春愁上客眉暖風晴日黨遊絲擬招緑妾還成些戲比紅兒煞要詩鈿盒檢妝余故靨膽瓶和水棄殘枝紛爭亂競須臾靜似了東窓一局棋

鬧亂東風又一場出墻桃李苦顚狂不堪小大從於邁無柰郎當舞更長紐綴莫容鍼綫巧糞除徒費帚箕忙倦遊尙作尋芳夢酒欠敲門惱漫郎

嬋娟殂落不須悲李妺桃娘已有兒人散酒闌春亦去紅銷緑長物無私文章土苴遭衰刼錦繡閭閻惜賤時空記少年簮舞處飄零今已鬢如絲

盛時忽忽到衰時一一芳枝變醜枝感舊最關前度客愴亡休唱後庭詞春如不謝春無度天使長開天亦私莫怪流連三十詠老夫傷處少人知

憔悴黎明出漢宮新愁都向別離叢靑山有地埋香質紅淚何心泣曉風弦管不堪歌舞盡繁華眞較綺羅空天涯春色悲公子玉勒金丸幾處同

百五光陰瞬息中夜來無樹不驚風踏歌女子思楊白進酒才人賦雨紅金水送香波共渺玉階看影月俱空當時深院還重鎖今出墻頭西復東

陣陣紛飛看不眞霎時芳樹減精神黃金莫鑄長生蔕紅淚空啼短命春艸土茍存流寓迹陌頭終化冶遊塵大家準備明年酒慚愧重看是老人

擾擾紛紛縱復橫那堪薄薄更輕輕沾泥寥老無狂相畱物坡翁有過名【東坡三詠落梅云畱連一物吾過矣】送雨送春長壽寺飛來飛去洛陽城莫將風雨埋寃殺造化從來要忌盈

似雨紛然落處晴飄紅泊紫莫聊生美人天逺無家別逐客春深盡族行去是何因趂忙蝶問難爲說假啼鶯悶思遣撥容酣枕短夢茫茫又不明

春歸莫怪懶開門及至開門緑滿園漁楫再尋非舊路酒家難問是空村悲歌夜帳虞兮淚醉侮煙江白也魂委地於今卻惆悵早無人立厭風旛

芳華別我漫匆匆已信難畱畱亦空萬物死生寧離土一場恩怨本同風株連曉樹成愁緑波及煙江有幸紅漠漠香魂無點斷數聲啼鳥夕陽中

笻枝侵曉啄芳痕借爾庭階亦暫存路不分明愁喚夢酒無聊賴怕臨軒隨風肯去從新嫁棄樹難畱絕故恩惆悵斷香餘粉在何人翦紙一招魂

賣叟籃空雨滿城鏖芳戰艷寂無聲白頭苑吏閒陪掃紅粉閨人驀著驚莫論漫山便麄俗還憐點地亦輕盈亂紛紛處無憑據一局殘碁不算贏

十分顏色盡堪誇只柰風情不戀家慣把無常玩成敗別因容易惜繁華兩姫先殞傷吳隊【孫武斬吳王二隊長】千艶叢埋怨漢斜消遣一枝閒柱杖小池新錦看跳蛙

香車寶馬少追陪紅白紛紛又一回昨日不知今日異開時便有落時催只從个裏觀生滅再轉年頭證去來老子與渠忘未得殘紅収入掌中杯

玉蕋霞苞六附全一時分散合無緣風前敗興休當立窓下關愁且背眠田氏義亡同五百【田橫死五百義士皆投海而死】唐宮怨放及三千無人相喚江南北吹滿西興舊渡船

落柄開權旣屬春少容遲緩亦誰嗔酷憎好事敗塗地若被閒愁殢殺人細數隻堪滋眼纈仰吹時欲墮頭巾不應捫虱窮檐者薦坐公然有錦茵

錦妝林館繡池臺徹底從頭今在哉斷酒不堪詩並廢懶遊祗把病相推節推系樹馬驚去工部移舟燕蹴來爛漫愁蹤何地著謝承惟有一庭苔

打失園林富與榮羣芳力莫與時爭將春托命春何在恃色傾城色早傾物不可長知墮幻勢因無賴到輕生閒窓戲把丹靑筆描冩人間懊惱情

千林紅褪已如摰一片初飛漸漸添梨雪沍階人病酒絮風撩面妾窺簾並傷鳥起餘芳盡泛愛鰷爭晚浪粘可柰去年生滅相今年公案又重拈

昨日才聞叫子規又看靑子緑陰時秋娘勸早今方信杜牧來時已較遲脫當不歸魂冉冉濺枝空有淚垂垂淹畱墻角嫣黃甚暴殄芳菲罪阿誰

芳樹淸尊興已闌拋階滚地又成團帶煙窓扇欞斜透夾雨檐溝瓦半漫老衲目皮閒作觀小娃裙衩戲承歡無端打破繁華夢擁被傷春臥不安

樂遊園裏眼俱空只在今朝事不同錯道海棠依舊日生憎楝子下稍風圬人鏝上泥柔粉桑婦筐中緑映紅便認未開如已謝一般情況寂寥中

爲爾徘徊何處邊赤闌干外碧檐前亂飛萬點紅無度閒過一鶯黃可憐觀裏又來劉禹錫江南重見李龜年送春把酒追無及畱取銀燈補後緣

東風刮刮劇情吹萬玉園林孑不遺席捲橫収西楚貨國亡空愴後庭詞拂紅回去思前度搔白看來惜少時莫怪畱連五十詠老夫傷處少人知

嶽王墳上樹

嶽王墳上樹武侯廟前柏在墳生南枝在廟根如石不訶無翦伐不朽非培殖冥冥艸木者何以通人徳二公鬰忠義天地爲拍塞天地無發付一夜化兩植風雲發長噫雷雨作怒擊一不忘北兵一不忘曹賊英靈尙凜凜死有斡生力其生𨿽不辰其死有遺直嗟哉背逆徒未死气先息諳諳蔑蘗余茍有亦荊棘

掛蘭

厚土賦艸木去土曷恃生貞叢縣孤荄由天匪培成願學無根槎不作糞壤英令人仰髙潔絕地自欣榮矯矯淩空仙碧帶侑紫瓊誰能褻佩纕靈累空復情徳馨不可挹夐含風露淸君子務超世淺俗訕釣名區區荊棘輩下視莽縱橫

墻下野菊

墻根野菊自爛漫新黃瑣碎無人憐幽芳不揚抱隱徳僻地蕭條宜養賢聊因杯酒少慰藉三嗅三嘆秋風前

道上春艸

春艸本無愁有愁因我生千里隨我逺始自出門行一步長一苗根從心上縈酒澆根不爛詩遣苗復榮何如閉門坐愁艸兩忘情

南山有髙樹

南山有髙樹眾鳥投其枝樹莫有號召鳥集各如期密雨謝沾濕赫日與蔽虧構架亦冝巢哺育久於玆一旦疾風作根柢不能持眾鳥蔑依恃分飛更他之他之復髙樹罔念舊息時老夫感樹鳥再三謌附離

石湖書院老樹

範公亭東看古樹有身莫可限尺度只憑長大不長長邊老婪酣遺醜肚一干朽盡皮肉空一干輪囷葉麄蔽盤根到處走虯蛇風雨不驚知得地坐根納蔭且移時靜玩气機成感寓人生安得如此頑不死不用常在世

王理之君子林

王子愛竹乃祖風个个對屋居城中居然便號君子林以多爲稱少未通方其樹藝心廣大十个便與千个同小人固多君子少聚此十輩道足充願言取直取虛已取節不攺固爾窮王子復能手冩竹筆下夭矯看遊龍洛陽家家貌司馬片紙未見容荊公請常事此勿攺業桃李何足塗春紅

蒔菊

合瓦團團縳小盆煙叢分蒔遶秋軒先教辯葉方知種更慮澆泉太漬根寒送餘甘歸藥籠晚投薄分與柴門開花解向天涯笑遊子何時憶故園

山茶辭

惟玆古株以孤立兮垕土敏樹根器固謐兮燁如渥若枝葉孔翕兮奕緑團欒朱榮爛兮歲寒雪霰芳斯發兮眾植搖落倮孑孑兮顧彼華滋裒然襲衣兮君子有常小人中非兮外縝內貞羌有此淑行兮材倨不振知受命兮物曲尙利工弗然兮繇棄而完遂生樂天兮敬以爲圖賢足友予兮山空無人聊與爾居兮

雪蕉

王維偶冩雪中蕉一種淸寒尙未消前度風流思舊觀後人影響見新標殘黃潦倒漫詩迹破緑離披折扇杓今日蒙翁同鹿夢曉窓呵筆費辭招

詠庭前桂

庭前有芳桂聳立自孤生時當風露淒顧發黃金榮翹處羣植鬧悠悠揚徳馨眾穢豈不忌气稟莫相能

○鳥獸

感燕

爾燕何巧黠作巢違故常懸贅兩桷間憑虛絕依傍何啻幕上危不托枅與杗他壘皆有據負固恃安藏爾尙務速成致敗無忖量銜泥互雌雄一日千回翔塗塗苦相附疏漬易剝瓤頃暫二墮落力勞業荒唐觜吻苦啄唼累日不成亡眾壘旣舉雛飛鳴能頡頏見善不悛攺愚營故倀倀大拙類蝜小智逞蜣螂愐爾殆有爲示險在堂皇凡是肯構者鑑求道則昌拓之平易基衛之仁義墻順之勿攺作緩之勿率忙允作堅久計子孫有餘慶物異理則協情激申蕪章

新燕

今年見新燕猶似去年見主人頭髮白轉多只有烏衣不曽變年去年來來不差分明記得主人家柴門大開風滿屋飛出飛入隨楊花君不見相國門前車馬塞一朝去相車馬寂車馬寂艸萋萋燕子還來梁上棲

題鶯

賣詩賣酒醉春城破盡靑衫白髮生四海固無知我者錯教啼殺樹頭鶯

縱禽

秦云越樹路悠悠鎖掣金籠百怨休中有能言緑衣鳥還呼萬歲一回頭

鬭雞

兩勢當場備縱擒自家勇敢果誰臨勝時固有昻然气挫者都無礪乃心毛錦紛披泥迹污冠英潦倒血痕深老夫罷與人爭席戲倚閒窓看鬭禽

對鵝與薛堯卿聨句

鶂鶂來前除兀立照日影舒翼嚲明翎【周】引吭延修頸唼喋類啑藻睥睨憶窺杏【先生嘗爲賀氏作杏花鵝故云章憲】馴蔑比鄰惱逸靡淮堧警定額髙贅疣【周】頦領低垂癭廣掌跱何壯寛脰食莫哽【章憲】蹣跚步徐徐蹀■﹝爕﹞舞挺挺慚羲面發熱【周】笑毅齒欲冷持遺意彌厚出哇志亦並【章憲】容貎甚閒暇標格極秀整彘肩羞腯肥【周】鶴骨輸瘦■﹝疒省﹞老饕思屬厭大嚼知雋永【章憲】污邪歲苦墊豢汝媿千頃【周】

西山有虎行

西山人家傍山住唱歌采茶山上去下山日落仍唱歌路黑林深無虎慮今年虎多令人憂遶山搏人茶不収墻東小女膏血流村南老翁空髑髏官司射虎差弓手自隱山家索雞酒明朝入城去報官虎畏相公今避走

又

西山有虎動成羣小兒夜啼爭撞門眾中最猛說白額當晝磨牙當道蹲腥風衝人行不得行人出門便愁食靑天白日柰爾何老夫卻愁陰類多

虎來

成化十一年九月訛言虎至爭慌惚我謂虎至豈水鄕況少蕩翳與林樾前村漸報咥老翁西村少年撲見骨未昏家家柵豬犬四鄰緩急莫相越昨聞鄰子說果見夜聞噭哮竦毛髮起從壁孔稍窺覘恰有微月暎屋缺翻烏駭雀不安樹偃艸落葉悲風發闊行卓尾自破來意搏不得怒气勃聳軀哆吻首闖地瞋目耽耽兩杯凸侵朝出門迹宛在濕泥載途五爪沒口中且言尙驚怕轉首四顧疑衝突嗚呼猛獸猛不知平郊獨行無乃忽人稠地局勢無比眾眼不甘畱突兀其中豈無馮婦者攘臂敢前何不蹷彎弧倘有裵將軍老命須臾應弦歿不如徙惡南山深安我民心汝安窟

杏花燕子

杏花初破處新燕正來時紅雨裏飛去烏衣濕不知

送歸燕

送歸燕送歸燕秋社今年又一徧明年春社是來時隔不半年仍復見送歸燕送歸燕似把人家作郵傳來時不是慕冨貴去日曽非棄貧賤口喃喃尾涎涎意與主人相眷戀對語殷勤楊柳樓雙飛再四梧桐院樓中院中有賓客主人日日開髙宴酒杯去手易肺肝酒杯在手革顏面若將燕子比人情燕子年年情不變

絡緯

絡緯復絡緯辛勤鳴露虫音聲作能事終久不成功

食蟶

海戶求鮮食塡筐管族繁杴泥深詣窟緣殻暗尋門撱玉容生擿凝酥怯過燔著姜相打合漬酒與溫存角聳蠻娃髻纑纏拙婦魂味饕人口腹菑累爾兒孫比類憐吹呴含津憶吐吞庭霜委故蛻沙雨沒虛痕薦爽山杯後休將蠣蛤論

題鳳圖

眞鳳眼未見丹靑徒假威千年希世出九仞自天飛堂上忽屏幛人間空是非良工勿輕易五色愼毛衣

玉泉觀魚

石池本淸冽映日更明透畜魚不得藏巨細百尾湊在水若空遊一一見肥瘦又若在鏡中鱗鬛無差謬旅往還旅來人餌口卽就洋洋得其所何如浴沂秀深契濠上觀肯襲如棠陋心賞失歸途昏云黯孤岫

○器用

王將軍樓船歌

江南古來傳綺語江南畫船如屋裏將軍緫衛在江北百乘髙車馬千里五牙富貴地非宜雲海行窩出新理揚川駊騀十丈蓮飛櫓擘空如迸矢兩頭簫鼓沸中流兩岸行人看如市中間紗幕開暑風左邊設圖右邊史將軍受用通南北坐泛西湖與杭比還須笑詠載老夫収取風流追郭李

制鬃披巾一首

苦暑欲露頂不謹見客恧輕巾思緝鬃求工適良俶沈慮揆之久載難遜未熟豈以庶帽儗角屋系有幅重謂髙士飭方作手三沐引縷鍼肖梭轉指往來續一轉一成締玲瓏萬目屬勻勻布煙華眇眇絢霧縠工云費心思微酒不能贖積功月尙半使我百鴟覆著之若無巾了了頂顱禿塵漏風颸入涼得敬亦足珍収戒童奴常畏爪瀋觸未效郭漫墊敢就陶褻漉傍詫長仙標孤坐暎修竹

陸翁贈簫杖

一笻紫竹歲寒條十節中通亦當簫使我弄秋唇有賴累翁歸夜手無聊星含古竅聲猶滑霞漬長莖色未消老甚出遊今得力坐吹明月廣陵橋

覧鏡辭

匣中靑銅小圓月比月長明又不缺朝朝照我六十年初自丱時今白髮一朝見面一朝親老少妍媸認得眞病來半月不開匣開匣頓然成別人脂膠兩眼匡失肉頥褶垂垂顴骨簇傍人𨿽道言笑是个裏故吾何可贖鏡神謂我瘦勿驚爾形尙在天有情休文減帶固本相撫鏡始覺吾心平

烏藤杖謌

烏皮襞積竹約然瘦骨挺玉修且堅流求怪藤老不死翦送海外誰夤緣洪濤躍過十萬里滑似龍鬛疑沾涎憊翁杖之尙澑手扶持頗認兒孫賢傍人笑爲數促節百有二十期吾年明朝策雪入梅去桃竹不敢爭其權

石田詩選卷九

●欽定四庫全書

石田詩選卷十

﹝明﹞沈周撰

○詠物

諭席

組織文章七尺身庚庚煙縷碧菅新放開盡自有安地捲動如何又信人捨者相爭昧容徳管生因割墮偏塵只隨野老髙眠穩紙帳藜牀且任貧

雕牙杖頭歌

象齒截玉三寸彊刻劃老彭精不爽垂手僂背顱頂光笑顏半破唇吻張墜胸有乳長兩囊握之久矣澑而黃杖頭兀置■﹝菐頁﹞竿戲較彼井觀殊失常蔣生贈我意則良假其久視祝壽昌一步一舉無敢忘與鏗相生八百霜登山臨水吾何妨

燈花

小艸引炎莖來依三尺檠芳菲媚長夜煨燼剰孤榮煤在容占喜書臨借發明自家膏馥在渾不藉春生

綿花

蘤含紫附簇雪蘊碧鈴深小艸存衣被長人誰此心

詠簾

誰放春云下曲瓊一重薄隔萬重情珠光蕩日春如夢瑣影通風笑有聲外面令人倍惆悵裏邊容眼自分明知無緣分難輕入敢與楊花燕子爭

混堂

混堂鳴板日初紅懷垢人人向此中君子欲修除祓事小夫翻習裸裎風未能潔己嗟先亂亦復隨波惜眾同慚徳應多汗難濯不容便論水無功

魚■﹝盝﹞

經煙緯雨碧玲瓏碌碌微軀逐釣翁蝦蟹有緘容括納鯤鯨無計可牢籠初心未許蔑心得不佞何慚祝姓同骨格自知君子器一時落賺小爲功

石鼎

惟爾宜烹我服從渾然玉斵謝金鎔廣唇呿哆寧無合枵腹彭亨自有容味在何妨人染指餗存還媿母尸饔老夫飽飯需茶次笑看其間水火攻

白燕和袁海潛韻

素姿驚眼舊全非百姓尋常識者稀向月似看雙練去開簾疑放一鷴歸知飡雪液通僊骨解剪霓綃作舞衣定是阿嬌釵上玉郤來金屋化雙飛

螢火

閃閃熒熒無定居隨風星散滿郊墟空名何補昏黃際末照聊承腐爛余陰類濫明如火冷小流乘隙怪窓虛自憐老眼模糊甚縱著囊盛已廢書

人影

身外觀身托我成我初生日汝同生謂無亦有終無實假有如無彊有名夜壁漫隨燈慘淡曉窓偏屬鏡分明算來惟與鰥夫稱老去猶堪作伴行

破焦

翻手靑靑覆手黃也隨人事作炎涼臨闌黙黙低頭月滿眼蕭蕭敗興霜舞袖郎當官妓老田衣顚倒醉僧狂明年看受春風寵醉墨重題展賀章

楊花二首

撲面吹衣雪點晴亂紛紛地亞夫營借風爲力終無賴與水何緣卻托生看雀啅金新蘂破愛蜂撩玉小團輕踏謌女子空連臂喚不歸來信薄情

恃何顏色漫狂顚𨿽取花名未敢憐寒士衣裳思挾纊相公簾幕欲漫天吹噓不起春泥上撩亂無端老鬢邊一種當門小兒子傍風因日弄輕圓

詠磨

盤盤軋軋更重重功用宜人天下從兩象合來分動靜一心存處得中庸兼収瑣屑才無棄不擇麄粱徳有容莫道頑身老難運運時還解饗千鍾

詠薴頭餅

檾萌方長折作餌糈相仍香劑圓從範靑膏軟出蒸女工虛鄭縞士宴奪唐綾我有傷生感臨餐獨不勝

送門神

抱關憔悴兩疲兵眾欲麾之我漫榮檢爾功名惟故紙傍誰門戶有長情戟悲雨迹銷殘畫鍪賴虫絲戀絕纓莫向新郎訴恩怨明年今夜自分明

詠錢五首

个許微軀萬事任似泉流動利源深平章市物無偏價泛濫兒童有愛心一飽莫充輸白粟五財同用愧黃金可憐別號爲賕賂多少英雄就此沈

匾匾團團銅作胎能貧能富亦神哉有堪使鬼原非謬無任呼兄亦不來緫爾苞苴莫漫臭終然撲滿要遭搥寒儒也辦生涯地四壁春苔緑萬枚

輕形薄質具陰陽乏足能行乏翅翔聚散本由冥數定有無何著老夫忙一緡牽欲人人逐四字編年代代詳昨日賣文畱短陌免教愚虜誚空囊

存亡未了復亡存欲火難燒此利根生化有涯眞子母圓方爲象小乾坤指揮悉聽何須耳患難能排豈藉言自笑白頭窮措大不妨明月夜開門

三老𨿽誇濟世才亦能爲福亦爲災舉枚慧眼觀窮逹具片虛心攝去來數減至三無足陌銖輕惟五尙稱財祇除義士並廉吏萬貫塡門不易開

大樗

材气俱偏性亦偏偶乘雨露覺喬然參天無象鸞凰逺借日爲陰燕雀便只好沈溝終作斷不應當路久妨賢蹶之可宥曽非楮且把功名付爨煙

盆水映日圓影上檐可愛而賦

盆漪陽采合晶熒圓見檐牙倒影明剛就一圈包太極類從六觀究無生照來虛室心光現印入空梁月相成且信茅茨藏白璧尙期知者論連城

雪鶴

何年白鶴遼東去雪影翩翩喚不歸少保畫圖殘粉在令威城郭故人非瑤臺夜色迷丹頂珠樹春寒失縞衣塵海別來三萬日碧雲迢逓憶髙飛

○雜詠

書牀屏

譬算一百年三萬六千日人莫算其夜數亦與日一日夜循大環吾身處環中日作夜以息補作在息功致息乃有牀有牀息有位休休一奠枕夢見無懷氏

長安桃李花

長安桃李花下有萬人行人人各有役一人牽一情孜孜彼因利汲汲此爲名相逢不相通飛塵暗春城白日夜還曉靑春歇復榮黑髮倐皓首絕迹迨無生

少年吟

气血駕少年作事躁鮮謀任情毎敗度惘惘無省修歲月自推移礱世若一磨與人礱气血和平始寡過人智發多歷禽性馴久籠甫及造就時乃知歲月功

枕頭曲

少女重靑鬢膏掠不停手臨鏡時再三呼人問妍醜西家有寡妻日日待白首

門前有垂楊

門前有垂楊枝葉何靡靡飄花欲及地忽復因風起搖蕩少婦心天涯念遊子愁多肌肉消不敢臨流水

風吹枝上花

風吹枝上花嫣然發春紅吹落忽在地利害同一風妾初托君愛謂妾如花容容在愛先弛不能保其終妾願化爲金亦願化爲石堅久保君心貞固保君徳百年在恩愛莫以妾顏色

暗紡詞

貧家紡婦夜妨紗無油點火暗搖車紡多手熟不勞力眼𨿽不見手明白車搖搖兮夜迢迢今夜不作無明朝來圖織布且換米早粥在鍋渾捨喜冨家燒蠟滿堂紅彈絲調竹喧春風紡車嘈嘈只隔壁苦樂兩聲何不同

扊扅歌

折扊扅搤伏雌是妾與君相別時鳳爲炰桂爲炊君方宴樂妾正悲百里奚知不知

昭君怨和沈工侍韻

分入深宮無出時單於今日見蛾眉干戈信仗蛾眉息甘讓他人買畫師

仕女圖

魫薄窓虛日映樓杏花風蕩玉簾鉤手擎妝盒偸微笑紅腳蛛絲在上頭

棄婦吟

白頭吟後我重吟海水何如我恨深外面笙歌裏邊淚一家恩怨兩人心雙鴛沙暖春全透孤雁霜寒月半沈毀卻鸞釵休認火不知長舌解銷金

思逺

露下芳艸歇寒气薄重幃幽處心獨驚行念君子衣君子別旣久嗣音亦已稀愁來不成織空對流黃機揮淚如泉水明燭無光輝

有所思

人生何以悲悲在生別離音塵無通日相見當何時夜風吹林柯誤君來庭墀逹旦耿未寐因之有所思

薄命妾

婦人原附人以貎結君子願言百年內相生復相死宛宛梁間燕雙雙同一壘一朝顧新歡分飛別離此新歡如新花比妾眞可憐君本不棄妾自無長少年

盒子會辭【有序】

南京舊院有色業俱優者或二十三十姓結爲手帕姊妹毎上節以春檠巧具殽核相賽名盒子會凡得奇品爲勝輸者罰酒酌勝者中有所私亦來挾金助會厭厭夜飲彌月而止席間設燈張樂各出其技能賦此以識京城樂事也

平樂燈宵鬧如沸燈火烘春笑聲內盒奩來往鬭芳鄰手帕綢繆通姊妹東家西家百絡盛妝殽釘核春滿檠豹胎間挾鰉冰脆烏攬分攙椰玉生不論多同較奇有品裏輸無例陪酒呈絲逞竹會心歡襃鈔禆金走情友閧堂一月自春風酒香人語百花中一般桃李三千戶亦有愁人隔墻住

鄕有富子費盡至行乞賦此以戒暴殄不守先業者

蒼毛盧面走■﹝峻﹐走代山﹞■﹝峻﹐走代山﹞破練秋風裹凍鶉今日泥塗眼前事少年謌舞夢中人口餐未卜墦無祭戶稅猶存柘已薪寄與富兒休暴殄儉如良藥可醫貧

迎新送舊曲

鼉鼓擊龍笛吹阿婆接寶新人來新人來舊人去迎新送舊門前路門前路有曲直門前樹有短長傍人未說新人彊新人繡羅郁金香舊人練布秋風涼初將生死托末路受盡糟糠還下堂下堂畏踏來時路啼鳥飛花撩斷腸鳥啼怪道呼姑惡花飛怪道似郎狂寄語新人保恩愛三年五年當見郎

棄婦辭

棄婦下堂去六親盡彷徨棄婦無所棄棄之家不祥憶初來嫁時惟家以爲慶【葉】搰搰理亂絲爲君事流黃札札把長綫爲君補衣裳𨿽勞不敢辭𨿽工不敢揚竭力奉君歡羣小亦莫容【葉】君心豈不諒背憎由舌長黃金亦銷鑠禮義安足防去去出君門落日照大荒輻脫難復行弦絕難更張事乖理當去但念未分明【葉】割皮以爲紙瀝血以爲漿前書柏舟篇後書緑衣章進君期爲悟視聽付茫茫復書於太空願助日月光萬古麗元气上下流無方倘或淪君心他時省糟糠

王明妃

妾顏美如花正可事和親宮中勝花者畱爲君側人君王欲偃武賤妾豈惜身揚揚雙蛾眉萬里掃胡塵將軍嘆白髮翹首空麒麟功當賞畫師重在畫不眞

諷久客

宛丘擊鼓滯歸人酒盞花枝日日新千里鹽資方責楚十年繒算未収秦關臨落月雞催夢路逆西風馬避塵鄕信悠悠不堪寄深閨愁絕雁聲春

北邙行

北邙山下哭聲苦洛陽城中沸歌舞昨日歌舞城中人今日淒涼山下土山下土無今古白狐寒嘯髑髏煙靑燐夜灼蓬科雨英雄異代不知名髙封大樹如掌平喪車轔轔日不絕後人來葬前人穴後來葬者還更多可憐歌舞何日歇

長干行

與郎同在長幹住自小相逢不相忌郎騎竹馬到儂家當著爹娘與郎戲不道如今卻嫁郎葡萄錦被合歡牀處郎不久郎作客去年五月下三湘三湘一去無消息蛺蝶雙飛煙艸碧春夢依稀蘭渚東覺來愁殺石尢風

將進酒

君不見人生百年駒過隙何況人生不滿百又不見來世不可待往世不可追百年三萬六千日日日爛醉君何辭天公那得私人物頭上不可掃白髮所以知章眼落井底花太白手捉江中月金蓮畫炬飛碧煙趙女起舞踏四筵主人勸客連夜飲似恐明朝非少年新丰酒槽滴紅露十千一斗亦有數爲君典郤紫綺裘不惜更脫珊瑚鉤門前楊花如水流入來愁人風滿樓將進酒開君愁

煮石歌

君不見太山之燐可液飲符陵之砂可粒食天與道人作芻豢故有五母及八石云根初截如截肪大拳小拳皆餱糧湘以玄水漬天漿火中三伏芙蓉香靑山落庖廚謫星泣鍋釡道人饑腹如漏天五色一補齊天年道人之術許我傳我爲道人開石田

三五七言

君不來來何時三年一書札萬里獨相思瑤芳滿把憑誰寄明月傷情只自知

樹下獨坐

梳懶只被髮逍遙惟任眞淸朝坐茂樹好鳥鳴芳春樂意偶關物天機難語人將詩欲描冩腐爛不能神

過都廷襄新居

春曉春郊作伴行新居新酒故人迎弱云妬日雨作意細柳偃墻風與情田畷分岐來宅逺漁濂合水逼廚淸閉門教子無他事市不聞喧書有聲

自慰辭【有序】

余躋於老境涉憂歷患日弗能堪乃爲辭歌以自慰命爲自慰辭復繪淸逸之圖系書之掲壁間對之則悠然之懷頓然而生不自知其溺世慮中也

念曜輪之迅邁若駕余而同馳省孩提之猶昨尋衰醜之■﹝勿上目下﹞斯憫微生之有限樂何少而多悲喪亡疢疾沓憂虞之藂己奚气血之堪持世汶汶而曷超時冉冉而莫追事往往而革變不常理瞢瞢而吉凶難必吉自吝而變凶凶自悔而化吉禍福循環得得失失惟吾人者迨老無少迨死無還不如艸木之有消息獨優得於一气之間凖亭毒之無私何偏頗於義而錮頑紛不齊之不可以度絜又玩壽夭而倒跖顏無乃匿智窅冥使人不得窺其姦已乎哉撟廣可以開隘發笑可以破患引壺觴以杼懷寄嘯詠於髙閒或跂石而孤坐或振策以淸般鳥飛鳴而媵余盼芳條之可攀悠然臨水暢然登山信造物之逆順更惘惘而長嘆

人影

愛欲揮杯勸其情有倡隨無違起居地尙保死生期明月成三處淸波化百時冥然通契誼曽莫假言辭

詠醉翁牀

酒後要息懶假牀其制新安排醉鄕具康濟老夫身兼坐尙似倚半眠尢可人山公不解此倒載馬蹄塵

石田詩選卷十

●石田詩選跋

夫詩志之形於聲者也志與辭兼至而後可以言詩矣志未至焉則不足以駕禦其言辭辭未至焉則不足以抒冩其志意楚騷尙矣唐杜子美所以淩駕百氏者其志則愛君其辭則忠告志與辭俱至也後世詩人學杜者不少不立其志而徒攻其辭吾未見其能杜也石田先生逸民也古之逸民如易所謂不事王侯髙尙其志而先生則不然身在田野乃心罔不在廟堂𨿽曰遁世無悶而憂時憫俗之志未嘗去諸方寸也耳之所聞目之所見凡有感於中則必動於志而形於辭故其爲杜不必篇仿句儗而杜固在也以是先生之詩一出而騷人詞客袖手拱服矣光祿署丞華公汝徳尙古而右文暇日取先生之詩拔其尢者門分類別合古今諸作得若干首共爲十卷題曰石田詩選繡梓以傳以鈇嘗辱知於先生俾贅言於捲尾嗟夫先生之詩辭志兼得固無可去取焉者殆若制裘然光祿公之所選者皆狐之腋雉之頭而羔羊之皮不足爲罕矣而愚也尙欲以狗尾續之邪弘治甲子十月慈溪後學張鈇書

