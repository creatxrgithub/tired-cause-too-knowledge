北郭園詩鈔

楊序卷一卷二卷三卷四卷五附錄一附錄二

楊序

昔髙達夫五十始學詩﹐祉亭先生亦歸田後所作爲多也。蓋發於性情﹐深得三百篇之遺旨。其品格在晉爲陶靖節﹑在唐爲白樂天﹑在宋爲邵堯夫﹐間有逼肖元遺山者。

先生自家居奉養﹐托迹郊坰﹐日以歌詠爲事﹐世比之山中宏景﹐介休林宗。所築精舍曰北郭園﹐萬峯環峙﹐秀甲瀛壖﹐宜其得江山之助﹐不求工而自工矣。

同治九年九月﹐鄕愚侄楊浚雪滄氏謹序於塹城之試筆寓廬。

卷一

五言古詩

七言古詩

五言古詩

感遇

卽事

家大人誕辰書示二弟

同黃雨生水部﹝驤云﹞泛舟西湖

志懶

感作

示松兒

書帶艸

盆菊

感嘆

北郭園卽事勗諸兒

感時

賞菊

艸堂題壁

警世

有議析爨者﹐感作

論靑鳥法

慈塋爲盜所發﹐遺體如生﹐慟紀其事

明發泣懷

自題泥塑小像

排遣

讀易示諸兒

卽事

觀物

詠瘧﹐爲蘇昆山上捨﹝國琮﹞作

觀孔雀屏

諧言

諸侄入泮﹐作此勗之

示長孫景南

達觀

解嘲

聞雷

嘆老

題陳育庭鞠我圖

聞有司置盜冢者於法﹐感作

生辰值雨作

閏五月七日兒輩續祝生辰

感遇

靑山千餘仞﹐仰見白雲飛。出岫何太急﹐爲霖當及時。傷哉造化孩﹐待哺杳無期。斯人今不出﹐匍匐將何之﹗

蜉蝣閱朝暮﹐易死復易生。蠢彼﹖麼輩﹐揚塵薄太淸。雄兵四十萬﹐不戰功何成﹖悠悠我心憂﹐白日欲西暝。陰風振林木﹐感嘆幾時平﹗

卽事

狐兔何縱橫﹖大地徧荊杞。干戈何擾攘﹖誰灑河山恥﹗蒿目戰爭場﹐相持鷸蚌死。憶昔熾彜氛﹐蕩亂將一紀。何期不逾時﹐西粵紛刀矢。小醜任跳梁﹐蔓艸漸迆■﹝辶裏﹞﹐無計靖妖魔﹐一埽逃穴蟻。提帥百戰孤﹐吁天拊髖髀。宮傅隕大星﹐狼煙何日止﹖悲哉沙虫軍﹐鳶旗屢屢靡﹗繼之山左饑﹐泗決沒田裏。呼山庚癸哀﹐橫流奔馬駛。羽書馳九閽﹐羣臣魂魄褫。議賑杼柚空﹐顧表恐失裏。況復艇寇肆﹐沿海啜脂髓。更逢大厲秋﹐爨骸將命抵。吁嗟世事乖﹐絲棼孰得理﹖努力報淸時﹐長城帝所倚。

家大人誕辰書示二弟

親年六十七﹐懍懍懷無逸。世路薄春冰﹐人生愛春日。秉性厭紛華﹐經史課兒侄。生平所願望﹐箕裘能繼述。我今三十餘﹐何時報鼎實﹖請還讀父書﹐塤篪吹一一。長著老萊衣﹐髙堂安且吉。

同黃雨生水部﹝驤云﹞泛舟西湖

鼓棹溯中流﹐騁目窮千里。夏日何炎炎﹐湖心平似砥﹔四面圍山光﹐雙塔東西峙。對此息塵襟﹐坐看白雲起。嗟彼嶽王墳﹐千載棲霞址﹔胡爲鑄鐵者﹐累累墓前跪﹗乃知判忠姦﹐惟在身後耳。寄語行路人﹐猛省當如此。

志懶

老至精力衰﹐事事嫌繁瀆。我輩共論文﹐亦復厭心目。回首少年場﹐見聞慮寡獨。結社集良朋﹐爲期三五六。慚愧老斵輪﹐推我爲耆宿。豈知歲月更﹐展捲苦羈束﹐揚之愁失當﹐抑之恐太酷。舉手謝羣公﹐讓我享淸福。

感作

我生本不才﹐庸庸何所見﹖一官歸去來﹐幸侍寢門膳。倏忽廿餘年﹐流光如掣電。到處皆險巇﹐人情多幻變。軒冕似泥塗﹐昔貴今亦賤。不如收桑楡﹐行樂且安便。

示松兒

男兒貴自立﹐弧矢昔所懸。相期在千古﹐不讓今人前。我年三十六﹐一第幸登天。蹉跎猶自悔﹐兀兀嗟窮年。窮通𨿽有命﹐爾志當益堅。譬如登華岱﹐奮迹陟其巓。且披鄴侯架﹐更著祖生鞭。光陰如過隙﹐轉瞬難久延。桑楡收已晚﹐時逾境亦遷。門閭吾望子﹐勿復廢鉆研﹗

書帶艸

在昔稱康成﹐著述傳吾道﹔兩序列生徒﹐髙密儒生噪。不其城外山﹐山下生瑞艸﹔稱之曰書帶﹐形肖名亦好。我聞周濂溪﹐窗前生意繞﹔又聞杜荀鶴﹐科名有吉兆。屈軼長明廷﹐紫芝來四皓。同是托靈根﹐一一成大造。未若此葳■﹝豕生﹞﹐左縈復右抱。爲語兒輩知﹐此乃吾家寶。一室拜經神﹐靑靑長摛藻。

盆菊

叢菊生荒園﹐何殊置榛莽﹔移植入烏盆﹐名流日相賞。物色出風塵﹐由來事標榜﹔乃知天所生﹐亦視人培養。

感嘆

人同天地生﹐職業隨所止﹔士農與工商﹐執業分彼此。欲耕當問奴﹐欲織當問婢﹔兼之有弗能﹐專之乃足恃。繄余讀父書﹐精勤日礪砥。所幸先人謀﹐衣食頗自喜。詎知五旬餘﹐拂袖歸田裏。蓼莪旣廢吟﹐伯兄亦云死。門戶彊支撐﹐家督從玆始。問捨與求田﹐況復生平恥。惟存知足心﹐守約戒豪侈。有基苟勿壞﹐差自慰乃爾。

勤儉爲家寶﹐此語得眞詮。生眾而食寡﹐交濟乃無偏。譬如成泰岱﹐積壤到其巓﹔又如浚深井﹐掘土乃得泉。予家無恆產﹐衣食敢云便﹗況更崦嵫迫﹐食指動盈千。亦知有興廢﹐岸谷海爲田。所貴讀詩者﹐能吟山樞篇。

能癡復能聾﹐許作阿家翁。斯言有至理﹐尙口恐致窮。我生思大造﹐澤物雨和風。當其气郁塞﹐辰雷何■﹝鼓上隆下﹞■﹝鼓上隆下﹞。須兼恩與畏﹐嘻嗃歸至公。我讀家人卦﹐照然若發蒙。

賞菊

有菊當有詩﹐有詩當有菊。無菊詩何工﹐無詩菊亦俗。采采南山隈﹐淸香願盈掬﹔不見古髙人﹐吟詩三往復。柴桑處士家﹐隱者花爲族。

艸堂題壁

我欲遊名山﹐此地無峻嶺。祇此一畝園﹐規畫亦井井。編籬藉篔簹﹐薙艸辟■﹝圭黽﹞黽。茅屋三兩間﹐已足供遊騁。人生易百年﹐轉移在俄頃。何如此小住﹐朝夕今以永。池塘春雨痕﹐花塢夕陽影﹔數弓𨿽不廓﹐頗亦稱勝景。

警世

人當入世初﹐便作呱呱哭﹔可知此一身﹐都爲憂患伏。貧富𨿽不同﹐名利紛相逐。何人悟大造﹐有剝必有復。滄海變桑田﹐髙岸成深谷。勞勞復奚爲﹐天地如轉轂。

有議析爨者﹐感作

棣萼同根生﹐風雨連牀契﹔縱或死生殊﹐依然伯與季。余獨嗟雁行﹐生初厥有四﹔乃今孑然存﹐時隕鴒原淚。猶子相晨夕﹐差幸左右侍。道北與道南﹐原無隔膜異。不圖階厲者﹐一朝出中饋﹔願勿聽婦言﹐彼此生嫉忌。田家紫荊花﹐榮枯誰所致﹖卜式讓田宅﹐終得千羊飼。

論靑鳥法

吾豈異人情﹐尊生而賤死﹖不分地吉凶﹐但論人臧否。嗟彼堪輿家﹐羣逞謀生技。愚者墜術中﹐指揮任所使。區區土一壞﹐千金棄敝屣。福利以惑人﹐罪魁此爲始。在昔範公墳﹐萬弩石齒齒﹔山靈倏變幻﹐朝天千笏倚。郭璞著葬經﹐天乃斬其祀。可憑不可憑﹐興衰難盡恃。豈知相陰陽﹐岡原隨所止﹔處處有佳城﹐何必誇奇詭。枯骨可蔭人﹐生者胡爲耳﹖一卷靑鳥經﹐歸根在天理。

慈塋爲盜所發﹐遺體如生﹐慟紀其事

我母歿十年﹐馬鬣營髙壘。何來意外遭﹐槥木痛傷毀﹗衣服幸無虧﹐毛髮亦條理。譬彼枯樹春﹐精气尙存矣。當其環觀時﹐眾論紛比擬。爲考古遺書﹐一一道原委。相傳乃尸解﹐集仙傳曾紀。冥冥造化間﹐孰爲主宰是﹖大哉聖人言﹐知生焉知死﹗

明發泣懷

營營過一生﹐敢期能表暴。明發懷二人﹐咨嗟獨仰屋。云胡罹劫灰﹐毀傷及山谷。有兒負疚多﹐百身難再贖。

自題泥塑小像

繡絲平原公﹐鑄金鴟夷子﹔傳人或象形﹐自古乃有此。嗟予復何爲﹐天地一螻蟻。卽令面目眞﹐不過土偶耳。敢云年七旬﹐矍鑠差堪喜。珍重執簡編﹐所期在後起。兀坐彌勒龕﹐玻光絕塵滓。勉從兒輩請﹐豈曰前賢比。研媸本天成﹐愼修憑一己。悠悠千載後﹐誰臧與誰否。

排遣

作文少者事﹐老大非其責。旣老尙好文﹐筆硯何役役﹗堪嘆少年場﹐科名易弋獲。未擅雕虫工﹐空持腐鼠嚇。枉自執一編﹐時時勞箋擘。雞肋空咀嚼﹐棄之良可惜。且與古爲徒﹐兼以安形魄。

讀易示諸兒

五經眾說郛﹐惟易匯眾理﹔道通月窟中﹐義蘊天根裏。嗟彼讀易者﹐不過混沌耳。不知先後天﹐圖自羲文始﹔爻詞彖象系﹐周公及孔子。彖以括其全﹐爻各隨所視。三百八四爻﹐取象皆虛擬。其間徳位時﹐當須判臧否。承乘兼比應﹐毫髮難差徙。吉凶同悔吝﹐占詞辧由起。二五位居中﹐論正或未是﹔惟中能兼正﹐余𨿽正莫比。互卦與錯卦﹐旁通悟其旨。一陰復一陽﹐變化無涯涘。何人執此編﹐一一窮原委﹔由淺而及深﹐幸勿踰前軌。

卽事

新官對舊官﹐一時頓攺易。新官莫自雄﹐舊官莫交謫﹔區區一傳捨﹐彼此皆過客。我懷召伯棠﹐更思萊公柏。南陽召與杜﹐父母歌疇昔。胡今復擾攘﹐萑苻徧山澤。蠻觸起戰爭﹐秦越分肥瘠。持後以較前﹐豈止差寸尺。誰云後來者﹐不肯讓前席。杞人好憂天﹐徒憂終何益。

觀物

魯雞伏鵠卵﹐未可彊越雞。豈力有優絀﹐物性自不齊。我家雙孔雀﹐能生不能伏。安得气成形﹐此理殊反復。有雞來相親﹐煦煦何其仁﹗如何世間人﹐一體分越秦﹖

詠瘧﹐爲蘇昆山上捨﹝國琮﹞作

我聞古人言﹐壯士不病瘧。蘇君𨿽孱儒﹐秉姿亦諤諤﹔如何遘斯疾﹐馳驟苦束縛﹖一寒更一熱﹐間日息復作。當其寒生時﹐如墜冰山壑﹔徧體皆嚴威﹐戰兢及手腳﹔衣以狐貉裘﹐猶等綌絺薄。倏焉執熱來﹐炎炎气蒸爍﹔如火方燎原﹐眼星忽錯落﹔請公自入甕﹐汗浹始退卻。嗟哉此冰炭﹐變幻難捉摸。醫者各進言﹐一一診脈絡。或云非人致﹐中有鬼作惡。請誦杜陵句﹐援引何確鑿﹗我欲調榮衛﹐陰陽無乖錯。由來正勝邪﹐斯言可一噱。

觀孔雀屏

天地有至文﹐精華無終祕。下及鸞鳳姿﹐振采昭奇瑞。吉光片羽珍﹐雄雉翚飛異。羅浮五色蜨﹐更復獻其媚。曷若孔家禽﹐錦簇娛人意。托產自炎方﹐離明九徳萃。雲海任行藏﹐叢篁尋位置。鳴向上下風﹐配以雌雄隊。三年毛羽丰﹐莫漫輕相棄。胡爲牢籠中﹐局促相拘系﹖飲啄卽常充﹐逍遙若無地。詎知久便忘﹐馴習袪驕恣。有時遇晴籠﹐亦自鳴得志﹔矗立雲母屏﹐展開畫翣翅﹔金碧逞輝煌﹐一幅丹靑繪。漸搖淅淅聲﹐疑是驟風至。顧盼頗自雄﹐豈徒門戶珥。縱未九苞齊﹐亦足居其次。

諧言

取士貴得眞﹐勿徒事弋獲﹗如何朝拔尢﹐及暮又攺易﹖豈比水淘沙﹐抑或風退鷁﹖一言戒爾曹﹐光陰毋棄擲﹗

秀才天下任﹐斯爲萬里程。乃今忘遠志﹐藉此以謀生。千金不足惜﹐一得已自榮。忽忽窮途哭﹐何心誇利名﹗

燻蕕原異器﹐彼此各分途。柰何沽名者﹐昂然七尺軀﹔靑蠅附驥尾﹐一旦同馳驅。有誰能鳴鼓﹐詫曰非吾徒﹗

諸侄入泮﹐作此勗之

少年急求名﹐不妨苟爲就。枉尺而直尋﹐勿安於媕陋。譬彼牛蹄涔﹐去濁存淸澑。一勺𨿽無多﹐涓涓夜復晝。赴海縱大觀﹐濫觴已非舊。斯言非爾欺﹐請以書座右。

示長孫景南

我昔當爾歲﹐小技尙未售。爾年方十七﹐已作泮宮遊。今玆二十一﹐年富力更優。天姿或可造﹐勿與庸俗儔。所居好恬靜﹐落落迥不猶。期保千金體﹐心气歸和柔。此是養生訣﹐並爲學業謀﹐傳薪今萊爾﹐力穡當有秋。

達觀

月自有盈虧﹐水亦有潮汐﹔往來相循環﹐陰陽互爲宅。惟人獨不然﹐死歸生是客。自少以及老﹐如同駒過隙。死者不復還﹐生者僅寄迹。修短況不齊﹐須臾成今昔。我獨循至理﹐死生任所適。修身以俟之﹐聖賢語不易。

解嘲

豪客與修士﹐志趣本異途。胡爲相比例﹐毋乃天淵殊。誰肯安韋素﹐寂寞古爲徒。讓君有俠骨﹐揮霍千金娛。我惟苦面壁﹐積學十年餘。吾道足千古﹐何必較贏輸﹗

聞雷

二十四气候﹐循環爲天時。化工原有準﹐翕辟本無私﹔如何未啟蟄﹐雷電乃並施﹖彼蒼誠太急﹐此事誰主持﹖將毋切仁愛﹐庶類待蕃滋﹔鼓之使及早﹐欲長其生機﹖我聞田叟嘆﹐謂此總未宜。陰多晴必少﹐符合若龜蓍。可徵天地大﹐人猶或憾之。與其泄而速﹐不若祕而遲。遵養以應節﹐位育有綱維。我欲問諸天﹐蒼蒼髙不知。

嘆老

由來姜桂性﹐惟老辣乃生。茯苓結松下﹐待汝千年成。系人亦如是﹐誰不求長生﹖閱歷歲時久﹐金石開其誠。

題陳育庭鞠我圖

堂上八千椿﹐階前慈母竹﹔人生非空桑﹐所當念顧復。母兮生兒苦﹐兒兮賴母育﹔一旦忽別離﹐終天抱痛哭。今日見形容﹐寫以南山竹。問君何所取﹖厥義通於鞠。矧此秒容淡﹐是母愛所獨﹔欲開晚節花﹐我母享其福。我聞君斯言﹐爲君長嘆服。南陔白華篇﹐同作補亡讀。

聞有司置盜冢者於法﹐感作

生者與死者﹐陰陽分兩界﹔生或能互仇﹐死必無相害。如何發邱壑﹐攫金肆無賴﹖乃知厚葬非﹐斯世何昧昧﹗或言晏﹝殊﹞與張﹝耆﹞﹐禍出人意外。有盜掘張墳﹐漆城多珠貝﹔旣償其大欲﹐畚土爲掩蓋。繼乃掘晏塋﹐僅一木胎帶﹔羣盜一何憤﹐棄之雜塵■﹝土盍﹞。此語殊不然﹐懷寶多自壞。犀角及象齒﹐古今同垂誡。煌煌有司言﹐所見何其大﹗

生辰值雨作

占時過午節﹐翼日卽弧辰﹔賓朋前致辭﹐僉曰福天申。繄余方苦旱﹐心憂眉亦顰﹔敢期增大秩﹐願享太平春。爲霖望穹昊﹐虔禱東海濱﹔幸邀甘澤降﹐■﹝雨上脈下﹞霂昏又晨。蒼蒼不欺我﹐感召眞如神。事固有相值﹐天心非不仁。

閏五月七日兒輩續祝生辰

七旬逢七年﹐誕辰值七日﹔旣三復以四﹐遇閏數更溢。七旬逢五月﹐五月正重午﹔更欣夏日長﹐天中節再午。嗟我豈蹉跎﹐汝欲將壽補。大笑語羣兒﹐更番爲起舞。二首與六身﹐測亥義亦古。假年儻學易﹐河洛可參數。

七言古詩

七年七月七日﹐景孫祀奎星﹐招七友爲斯盛社﹐書此勗之

齒落志感

詠齋頭自鳴鐘

北郭園新成八景答諸君作

先慈遺服題示諸兒

聞丁述安司馬﹝曰健﹞郡城購園亭﹐多植花木﹐亦分八景﹐書此寄之

讀東坡「無事此靜坐﹑一日當兩日」詩感賦

和東坡石鼓原韻

和汪韻舟少尉﹝昱﹞元日詠梅菊作

題鐵丐傳後

七年七月七日﹐景孫祀奎星﹐招七友爲斯盛社﹐書此勗之

七月七日占星斗﹐勝友七人盛文酒。心香一瓣拜奎星﹐天上文衡主持久。相期云漢踏金鰲﹐山盤十五戴其首。願爾努力各飛騰﹐上應列星同攜手。神如首肯來默相﹐報賽年年薦蘩韭。

齒落志感

大造生人無虛設﹐此齒亦在五音列。當其齶鋒方少時﹐編貝一一恣餔歠。饔飧不曾噬臘愁﹐稱名可匹來嚼鐵。忽忽到今六十年﹐屠門每過空嗚咽。一飽惟求張蒼乳﹐三寸終負張儀舌。吁嗟乎﹗頭童發白猶無傷﹐耳聾目昏尙可說﹔柰此堂堂雍齒侯﹐無人爲汝祝哽噎﹗持粱■﹝刺上齒下﹞肥著力難﹐得毋彼天厭饕餮﹖

詠齋頭自鳴鐘

鴻鈞橐鑰妙莫測﹐忽遇神工難祕匿﹔制器能符十二時﹐相傳西土入中國。非編非鎛能自鳴﹐一龕錯采紛雕飾。其中法綫轉轆轤﹐關鍵體天行不息。鍼芒更分短與長﹐徐者爲時疾者刻。豁然一一發淸響﹐計時按晷無差忒。復有奇觀閫閾開﹐一木橫掛當胸臆。秋千甫罷奏鈞天﹐噌■﹝口宏﹞鞺■﹝革答﹞相搏擊。琪花更插雙銅瓶﹐不惟有聲亦有色。霎時突下水晶簾﹐萬籟無聲一何默。我聞在昔未央宮﹐或爲山鳴傾崱屴﹔又聞丰山有九耳﹐霜降則鳴气所逼。何如人巧奪天工﹐時止時鳴葉天則。勝似銅壺滴漏精﹐準於緹室飛灰急。春明我已罷趨朝﹐坐廢朝興日中昃。敢將移置供蕭齋﹐教與兒曹寸陰惜。

北郭園新成八景答諸君作

笑余買山太多事﹐新築小園喜得地。回環曲折略區分﹐編排一一增名字。小樓聽雨足登臨﹐曉亭春望堪遊憩。蓮池泛舟荷何裳﹐石橋垂釣香投餌。深院讀書一片聲﹐曲檻看花三月媚。小山叢竹列篔簹﹐陌田觀稼占禾穗。周遭八景系以詩﹐題箋滿壁羣公賜。旣非洞天六六開﹐但有蒿徑三三翳。堂坳尺水當海觀﹐封垤拳石作山企。斯爲倪迂淸閟圖﹐補作平泉花木記。莫言撮土此三弓﹐亦足引人入深邃。玻璃戶牖生虛白﹐四序能延淸爽气。巡檐索笑頗復佳﹐顧影獨酌眞成醉。座客聞言各歡呼﹐妙諦可抉南華祕。非魚子豈知魚樂﹐看花我更得花意。此是平生安樂窩﹐他時當入淡廳志。

先慈遺服題示諸兒

年年寸艸畱春暉﹐登堂猶見慈母衣。此衣何爲出玉■﹝穴上之下﹞﹐涕泣說是當時殮。自從失恃經十年﹐無端換劫紅羊天。豈知金石原不壞﹐竟體渾堅爭下拜。吁嗟此服已泥塗﹐鮮明顏色不少殊。金棺未灰重泉下﹐不似銀杯能羽化。身兮服兮兩無虧﹐篋中折疊心爲悲。相傳蛻解多奇事﹐此語恐屬齊諧志。我惟傳衣什襲藏﹐子孫世守毋相忘﹗

聞丁述安司馬﹝曰健﹞郡城購園亭﹐多植花木﹐亦分八景﹐書此寄之

勞薪暫息閒無事﹐新修廨捨三弓地。隔斷紅塵境自淸﹐先憂後樂心心寄。山房雙桂苦栽培﹐小山招隱非公志。橊花艷照眼中明﹐五月開軒應獻媚。松生書屋市地陰﹐此是公家夢所致。埽徑吾亦愛吾廬﹐廣廈誰作萬間庇﹖惟公邱壑足胸中﹐不拘於吏爲仙吏。故山猿鶴不須愁﹐數笏石存歸岫意。

讀東坡「無事此靜坐﹑一日當兩日」詩感賦

一日淸閒兩日仙﹐人生何爲名利牽﹗愚公移山智者笑﹐誇父追日時易遷﹗我今行年已七十﹐得過且過皆由天。坡公大笑應許我﹐此是一百四十年。

和東坡石鼓原韻

元黃開辟當子丑﹐鳥迹龜書肇倉叟。周宣大作籀史文﹐字形變幻蛟螭走。車攻馬同古什存﹐髙歌膾炙尙人口。伊誰考證獨評章﹐吏部在前長公後。憶昔中興大會同﹐俯視齊州煙點九。不惟采芑有遺編﹐鱮魴一一貫楊柳。雕鐫篆刻紀功勛﹐淋漓大筆光牛斗。物聚所好似非常﹐何異千金懸於肘。胡爲沿久廢荒郊﹐無人賞識埋蒿莠。嵚奇磊落挾風霜﹐日與麋鹿爲羣友。閱歷秦漢迄隋唐﹐莫辧魚魯與楚■﹝孛攵﹞。坡老著意搜新奇﹐一波一撇認蝌蚪。嗟爾剝蝕費推尋﹐問字天不遺耆耇。欲從宵雅時咿唔﹐雌黃聚訟聲相嗾。此物誰爲伯仲間﹐夏鼎殷盤周癸卣。移來太學爭摩挲﹐依稀鰲鼓奏蒙瞍。硬黃響搨徧人間﹐幾等禹碑立岣嶁。始知古迹難銷沈﹐護持神力何其厚﹗遠溯吉甫共和年﹐歲月遙深誰識某。縱橫遺器信輝煌﹐六經紀載此中有。成康以後得嗣音﹐合並南山頌臺杻。咄哉下士苦詰曲﹐載酒亭前誇芻狗。不見鳳翔富搜羅﹐曠懷直與古人偶。八觀巨制悼時俗﹐靑天在上一搔首。爲憐石鼓發長言﹐小儒見之莫擊掊。斯文直欲淩古今﹐牙慧不甘他拾取。惟我熙朝釐定眞﹐稽古字字刮瑕垢。圜橋重立排甲乙﹐先代法物同遵守。承平一片雅頌聲﹐碑碣題名垂不朽。靈臺偃伯敷文教﹐鞏固山河金石壽。

和汪韻舟少尉﹝昱﹞元日詠梅菊作

世人競羨春花早﹐我說秋花遲更好。春花從無百日紅﹐惟有秋花偏耐老。花花相對換新年﹐觀者一時齊稱妍。當筵不惟菊度歲﹐寒梅一樹相比肩。此物何爲同位置﹐老圃孤山爭獻媚。畱此孤標傲世姿﹐化工指點非無意。君不見西湖處士家﹐水邊籬落枝橫斜﹔又不見五柳先生宅﹐葛巾大醉歡今夕。撫時且共霜中守﹐乘興看花兼把酒。勸君暢飲延齡杯﹐勸君小試調羹手。

題鐵丐傳後

君不見伏櫪老驥難遭遇﹐隻眼風塵誰獨具﹔又不見古來英雄落拓多﹐冷暖人情可柰何﹗當其窮在下﹐甘爲知己死﹔一旦判云泥﹐此誼東流水。黑雲牢网無羽翼﹐何人援卻苦海溺。回首綈袍受恩人﹐今朝誰解故交戹。利祿燻心﹐不記分金﹔涼風天末﹐我欲碎琴。吁嗟乎﹗淮陰去後恩惠委塵氛﹐餘子何足數紛紛。誰其繼者﹐古粵鐵丐吳將軍。

卷二

五言律詩

五言排律

五言律詩

感慨

唐升庵司馬﹝均﹞卸篆﹐代者馬惇圃司馬﹝慶釗﹞﹐喜而作此

禁米運出口

慨時

景孫讀書鄰花居

自題拙稿

郊居卽事

鴆毒

聽春樓

望屺亭

淩虛臺

諸君贈詩﹐作此答之

新春

林鶴山觀察﹝占梅﹞生子﹐和元韻

鄰花居卽事

中秋日黃蜂集木蘭花作

景孫喪婦作

秒夜感懷

自夏至冬﹐得癢疾﹐夜輒不寐

乙卯﹐奉曹懷朴司馬﹝謹﹞﹑曹馥堂司馬﹝士桂﹞栗主祀敬業堂﹐鄭明經﹝時霖﹞捐金爲祭品﹐詩以志之

水田福徳祠﹐余少時偕弟藻亭﹝用鑑﹞讀書處﹐近漸廢圮﹐命兒輩重新之﹐感賦

不覺

獨坐

冬至日女孫行納采禮

女孫歸寧

總戎曾藍田姻丈﹝玉明﹞連日互相酬飲

前歲﹐賴得力﹑羅慶慶兩盜未獲﹐吳水妹復在三叉河內山聚劫﹐升庵司馬入砦議和﹐感賦

紅梅

友人覓館不用﹐書此志感

韻舟少尉納姬

案頭雜詠

感事

捲篷

嘆衰

讀劍俠傳題後

感慨

老至偏多難﹐生民塗炭時。盛衰無定局﹐今古一含悲。大地鴟鴞惡﹐髙堂燕雀嬉。萬牛回首日﹐梁棟要人爲。

唐升庵司馬﹝均﹞卸篆﹐代者馬惇圃司馬﹝慶釗﹞﹐喜而作此

識途推老馬﹐得馭定爲良。幸有前車鑑﹐當無覆餗傷。官箴重柱石﹐民命固苞桑。九鼎羣姦鑄﹐相�化日光。

禁米運出口

救鄰宜惠糴﹐王政已推詳。深願舟多泛﹐焉如戶鮮藏。取漁愁竭澤﹐割肉笑醫瘡。爲語關津客﹐防饑念故鄕。

慨時

無才堪報國﹐笑汝竟爲官。雞犬升天易﹐牛羊在牧難。兢兢誰自履﹐瑣瑣盡髙冠。洗耳吾歸去﹐何如樂澗盤﹗

景孫讀書鄰花居

不出門庭外﹐潛修托艸茅。丹鉛誰默契﹐文字幾知交﹖努力傳家學﹐遊心在典爻。退閒無一事﹐吾豈等懸匏﹗

自題拙稿

一卷堯夫集﹐同爲擊壤聲。雕虫嫌尙小﹐畫虎恐難成。藉以娛衰老﹐奚堪起後生。他年投圊好﹐月旦任譏評。

郊居卽事

野處半郊城﹐西風淅淅聲。晨鐘興廢寺﹐夜柝短長更。深巷聞砧急﹐前村獲稻成。何當冠蓋過﹝裕子厚太尊過訪﹞﹐又作折腰迎。

鴆毒

鴆毒來西土﹐斯人何久迷。阿房三月火﹐函谷一丸泥﹔能使心肝黑﹐全令面目黧。昏昏成世界﹐竟認作刀圭。

聽春樓

壁立千峯拱﹐危樓獨向東。建瓴檐注雨﹐涵鏡月當空。戶牖堪延爽﹐亭臺此最中。曉來髙處望﹐紅日正瞳瞳。

望屺亭

古屋隔塵寰﹐孤亭屹此間。有風皆入座﹐無壁怕遮山。列岫淩空接﹐浮雲入望間。靑蒼松柏在。我亦淚潸潸。

淩虛臺

拾級共攀躋﹐層臺百尺梯。幾疑無地險﹐直欲與天齊。海气收偏近﹐山光望轉低。孤鴻明滅外﹐指點夕陽西。

諸君贈詩﹐作此答之

縱得江郎筆﹐難生五色花。無端髭屢斷﹐枉費手頻叉。勞爾珠璣贈﹐增予瓦礫嗟。敢云詩律細﹐箸作稱名家。

新春

領略春光好﹐其如鬢二毛。自慚生世拙﹐敢許在山髙。花下時題壁﹐松陰獨聽濤。閒來無一事﹐展捲課兒曹。

林鶴山觀察﹝占梅﹞生子﹐和元韻

四方男子志﹐今更掛桑弧。天上誕麟種﹐人間浴鳳雛。共誇田得玉﹐早葉夢投珠。淸福知誰享﹐孤山一幅圖。

鄰花居卽事

日月雙丸彈﹐春秋一艸廬。寄身無別業﹐退老此幽居。庭靜花添韻﹐窗陰竹補虛。有時成午夢﹐亦自到華胥。

機心忘已久﹐羣鳥亦相親。稻啄紅鸚慣﹐籠開孔雀馴。匡牀供鶴料﹐埽壁淨咮塵。更有能言鴨﹐呼名代接賓。

中秋日黃蜂集木蘭花作

似擇樂郊適﹐飛來近艸堂。尋花期釀蜜﹐引隊解尊王。蟻聚嘲封垤﹐蝸爭笑畫疆。分甘吾萊爾﹐采采木蘭香。

景孫喪婦作

才得司中饋﹐翻教淚暗潸。南園眞蜨幻﹐東海有魚鰥。別汝時何速﹖憐他命太慳﹗獨看天上月﹐破鏡不重還。

秒夜感懷

秋色平分日﹐園亭迹漸稀。風涼時入榻﹐露冷夜侵衣。螢火流三徑﹐虫聲喞四圍。況當人意懶﹐旅雁月明歸。

自夏至冬﹐得癢疾﹐夜輒不寐

莫道無關事﹐爬搔已切身。如何成小癬﹐竟夕大勞神。豈有形相隔﹐何曾技未伸﹖不勝蟣虱感﹐下界恥稱臣。

乙卯﹐奉曹懷朴司馬﹝謹﹞﹑曹馥堂司馬﹝士桂﹞栗主祀敬業堂﹐鄭明經﹝時霖﹞捐金爲祭品﹐詩以志之

我愛兩曹公﹐千秋血食崇。有基期勿壞﹐吾道至今隆。俎豆修閭裏﹐河山感雨風。瓣香誰共熱﹐白叟與黃童。

一掬蒼生淚﹐捐金欲報將。去思畱栗主﹐賽社奠椒漿。古誼儒生篤﹐明禋吏治光。年年祠下拜﹐遺愛在甘棠。

水田福徳祠﹐余少時偕弟藻亭﹝用鑑﹞讀書處﹐近漸廢圮﹐命兒輩重新之﹐感賦

憶昔讀書處﹐經今五十春。齋廬曾借我﹐祠宇久依神。祀社枌楡在﹐比鄰主伯親。何堪風雨蝕﹐幾欲廢明禋﹗

裏閭輪奐攺﹐今莫醵金遲。藉此靈光在﹐長將肸蠁期。衣冠尊古貌﹐豚酒拜羣兒。一瓣心香祝﹐連牀記早時。

不覺

不覺吾衰矣﹐蹉跎歲月遷。循途如轉磨﹐息駕幸收鞭。心是沾泥絮﹐身同退院禪。所欣無一事﹐藉此度餘年。

獨坐

鎭日無閒事﹐蕭齋獨坐宜。茶香消世慮﹐書味話兒時。門戶持全局﹐河山戒漏卮。盛衰原定數﹐息息个中知。

冬至日女孫行納采禮

六管吹葭日﹐稱笄歲正當。朱繩欣始系﹐弱綫恰添長。新結絲蘿聘﹐待催鸞鳳妝。女家三夜火﹐爲爾喜開觴。

自少依慈母﹐而今將別離。關山𨿽不遠﹐伉儷勿相違。姆訓三章教﹐儒風一卷詩。將門原有相﹐此去好扶持。

女孫歸寧

已畢造舟禮﹐言旋正秣駒。詩書吾望婿﹐棨戟將能儒。惜別庭闈戀﹐歸寧道路紆。渭陽偏愛爾﹐相近好常趨。

總戎曾藍田姻丈﹝玉明﹞連日互相酬飲

新締髙門匹﹐更番各敍親。云泥忘分隔﹐鄕國倍情眞。一曲梨園樂﹐千杯柏葉醇。他時作圖畫﹐此卽是朱陳。

前歲﹐賴得力﹑羅慶慶兩盜未獲﹐吳水妹復在三叉河內山聚劫﹐升庵司馬入砦議和﹐感賦

羣盜如毛起﹐山林聚嘯多。畫行頻帶劍﹐宵寢亦橫戈。官不嚴搜捕﹐民相喚柰何﹗況無降虎力﹐羽翼更添苛。

紅梅

臘至春還早﹐紅梅次第開。施朱妝點額﹐索笑醉含腮。映雪何人瘦﹐經霜爲汝催。綺窗深愛護﹐欣占百花魁。

友人覓館不用﹐書此志感

世道斯文替﹐誰云縫掖尊﹖投餐期適館﹐負笈孰登門﹖空著予冠岌﹐誰憐吾舌存﹖萬間開廣廈﹐此事不堪論。

韻舟少尉納姬

孟光仍舉案﹐添得柳腰蠻。羅襪云初織﹐晶奩月似環。衫裁新樣錦﹐妝攺舊時鬟。好結徵蘭夢﹐使君開笑顏。

案頭雜詠

墨盂

不藉端溪石﹐壺中墨瀋凝。鑄銅圓肖月﹐著絮薄如冰。源自流三峽﹐香應貯一升。笑他磨盾鼻﹐徙費手頻仍。

筆套

珍重生花品﹐朝朝待染翰。藏鋒原蓄銳﹐在橐正防幹。劍匣形應似﹐錐囊處並看。中書猶未老﹐脫熲慶彈冠。

帽架

借汝掛冠好﹐護持何謹嚴。有誰偏折角﹐切莫更欹檐。獨立依棐幾﹐安排傍典簽。多情應爾戀﹐霜鬢曉寒添。

香盒

如許雲煙悶﹐篆來卍字紋。月明蟾嚙鎖﹐灰燼麝畱痕。裊裊重簾繞﹐團團一縷聞。伴將金鴨睡﹐不羨博山焚。

感事

剝啄聲何急﹐官書一紙來。催科眞不拙﹐避債已無臺。籌餉難稽日﹐宣威似震雷。靑衿者誰子﹐舉室正呼哀。

捲篷

暑气何方卻﹐端資此一篷。敢誇絲作障﹐聊藉竹爲功。延爽來深院﹐驅炎幕遠空。捲舒隨意好﹐引月更通風。

嘆衰

一瞬吾衰矣﹐殘軀喚若何﹗同遊諸子少﹐入夢故人多。值此艱難日﹐空尋安樂窩。生平心力盡﹐歲月久蹉跎。

讀劍俠傳題後

一代虯髯客﹐棲棲逆旅身。生靈看日蹙﹐肝膽向誰親﹖敝屣輕天下﹐風塵識美人。至今東海上﹐遺迹說千春。

棄魏竟依劉﹐風霜淬鏡秋。隻身原蠛蠓﹐小技亦狝猴。生死於闐福﹐艱難蜀道憂。一鞭城北去﹐黑衛路悠悠﹗

朱門深鎖地﹐尨吠寂三更。疏网佳人脫﹐良宵好月明。此間難久住﹐如汝算多情。他日洛陽市﹐相逢賣藥聲。

來去潞州道﹐登牀盒竟偸。多才偏女子﹐如夢尙公侯。因果前身事﹐干戈一夜休。阮咸歌別後﹐淒斷木蘭舟。

五言排律

詠閩儒三則

冬至後數日﹐齋中山茶紅白一時齊開

北郭園卽景

和黃壽丞上捨﹝蕃云﹞作

虎邱泊船

風气

詠閩儒三則

李延平先生

遁世終無悔﹐平居四十年。科名慚末第﹐河洛悟先天。一室簞瓢樂﹐千秋衣缽傳。機倪闡神鬼﹐奧窔洞山川。斯道存文字﹐吾身可聖賢。冰壺眞了徹﹐圭角獨磨研。況抱邱林志﹐能操筆削權。憂時長默默﹐戀國復拳拳。大節完忠孝﹐名言記簡編。風雲當路幻﹐日月此心圓。危坐能終日﹐豪情屬少年。至今過劍浦﹐水竹薦羞籩。

李伯紀先生

千古樵川水﹐重招丞相魂。文章肝膽在﹐社稷姓名存。十議終何補﹐兩宮休更論。君王自明聖﹐臣子獨煩冤。先世推西隴﹐何人割太原﹖輸金眞左計﹐刺臂有危言。我更悲壞士﹐長嗟過墓門。遺書成劫火﹐殘碣入田園。華表無丁令﹐丹靑付子孫。已醒三月夢﹐難叩九重閽。鑄鐵汪黃錯﹐觀兵樊鄧屯。獨憐畱血食﹐廟貌太師尊。

蔡西山先生

一卷參同契﹐讀書破萬行。測天知朒朓﹐吹律葉宮商。河洛千秋祕﹐■﹝革舀﹞鈐百技長。先生能啖薺﹐老友許聯牀。忽下門人淚﹐何來禦史狂。含沙多鬼蜮﹐昭禍豈文章。風雨孤舟別﹐江湖去國忙。難忘蕭寺語﹐長慟道州亡。鬥酒空山酹﹐遺編敗篋藏。不孤屬吾道﹐小謫亦何妨﹗有子稱同調﹐何人弔故鄕。九原應一慰﹐兩字迪功郎。

冬至後數日﹐齋中山茶紅白一時齊開

黍谷春回後﹐曼陀綻曉霜。門庭方有爛﹐花事正相當。分朵紅和白﹐連枝色並香。應無形尹妒﹐想是虢韓行。玉茗先生宅﹐丹砂仙子裳。一叢深愛護﹐倩爾爲催妝﹝時值女孫結編﹞。

北郭園卽景

北郭郊原地﹐家園正落成。避囂仍近市﹐卜築恰當城。雉堞門前拱﹐鴉鋤隴上耕。畦通環帶繞﹐山遠列屏橫。花木先春發﹐樓臺待月明。窗虛風气爽﹐院靜竹陰淸。積石峯能聳﹐穿池水自盈。此間消受樂﹐坐聽讀書聲。

和黃壽丞上捨﹝蕃云﹞作

書帶艸靑靑﹐題門愧徳星。退閒烏就養﹐置散雀羅庭。座乏談心輩﹐車誰問字停。一氈傳舊學﹐十載抱遺經。尙幸身還健﹐如從帝乞靈。猥蒙佳什贈﹐彊飯勝參苓。

虎邱泊船

何處韶光好﹐輕帆泊虎邱。江山多勝迹﹐冠履盡風流。錦繡成花塢﹐煙雲入酒樓。梵鐘天欲曙﹐寶塔影初收。鑄劍終騰气﹐談經可點頭。甌評茶荈夕﹐碑護蘚苔秋。片石千人坐﹐名泉第一幽。可中亭上月﹐獨照古今愁。

風气

風气日趨下﹐滔滔遞變遷。何堪今日後﹐不似我生前。狡詐心逾薄﹐驕奢俗自便。誇多因斗靡﹐踵事復增妍。珍錯窮山海﹐香資費萬千。人情忘儉朴﹐惡習更綿延。剽悍攜刀劍﹐乖張逞棒拳。蝸爭起蠻觸﹐鈴劫徧山淵。國帑虛誰補﹐民財困可憐。泛舟空乞糴﹐鑄鐵亦爲錢。已漏千卮酒﹐難尋九仞泉。狂瀾流不息﹐空盼障川年。

卷三

七言律詩﹝上﹞

七言律詩﹝上﹞

仿元人東陽十詠

秋碪

秋鐘

秋屐

秋笛

余年四十五﹐眼已花矣﹐近復能燈下作小楷

自嘆

頌張煥堂司馬﹝啟暄﹞徳政

荏苒

塹垣因粵匪掠爭﹐民領不足﹐時適唐升庵司馬赴艋﹐諸紳馳商禁口﹐從之﹔乃瓜代者至﹐惑於他說﹐旋開旋禁﹐感而作此

警學歌者

有感﹐寄述安司馬

塹垣普施南壇

贈斯盛社同人

聞延建諸郡捷音

詠朱履

再贈斯盛社同人

朽蠹

陳迂谷中翰﹝維英﹞移居獅子巖﹐齋額曰棲野巢﹐賦此贈之

又之茂才客遊鹿港﹐富益齋司馬﹝謙﹞邀同赴蘭廳﹐道徑塹垣贈詩﹐卽和元韻

擬遊淡江訪迂谷﹐阻雨不果

遊棲野巢訪迂谷﹐畱飲賦贈

雞籠紀遊

和許蔭庭明經﹝鴻書﹞﹑劉星槎茂才﹝藜光﹞題贈北郭園原韻

再和蔭庭

北郭園卽事

述懷

友人自豫章來﹐喜食蟹﹐云不嘗此味十三年矣﹐作此贈之

侄孫紀南入泮

對菊

自遣

余主明志講席﹐入都後﹐代者爲藻亭弟﹐今春假還﹐仍主之﹐志感

哭棨亭弟﹝用鈺﹞

卽景

新春

苦雨

偶詠

壬子生日

薦階茂才小飲北郭園贈詩﹐和原韻

薦階贈詩﹐再和元韻

頌述安司馬徳政

丙辰元日

有感

正月三日卽景

送神迎神作

羅兼三﹝登榜﹞自豫章歸

嘆老

遣悶

述徳

鐵錢

攺葬先塋

詠齋中梅柳

元宵感事

司馬薛耘廬﹝志亮﹞﹑李信齋﹝愼彜﹞﹑曹懷朴﹑曹馥堂四公遺愛在民﹐余捐金奉栗主與婁秋槎司馬﹝云﹞同祀於書院敬業堂﹐詩以志之

閒健

仿元人東陽十詠

焦桐

樵柯斫後謝髙岡﹐爨下餘生事可傷。爛額不妨邀上客﹐燃臍至竟■﹝示固﹞中郎。河山厝火千秋錯﹐臺榭飛灰十指僵。愁絕江南老詞客﹐梁園枯樹總銷亡。

蠹簡

管領長恩舊事虛﹐此中何樂竟爲魚。殺靑未遂終非計﹐貪墨無成笑久居。差喜漢家先按籍﹐莫教魯壁負遺書。蓬萊自有神仙骨﹐脈望能靈恐不如﹗

破硯

呵水何曾弗值錢﹐磨人磨墨總堪憐。一場瓦礫封侯地﹐半截江山艸檄天。但得良田休問稅﹐難防眾口莫求全。無端又抱彈丸恨﹐擲得枯魚各惘然。

殘畫

荊關董巨已蒿萊﹐金粉飄零紙上哀。嗜好有人戀邱壑﹐模糊何處著樓臺。曾拈寒具從頭看﹐畱補屏風信手裁。千古丹靑磨滅盡﹐解衣盤礡亦庸才。

舊劍

依舊龍光射鬥牛﹐鵜膏零落幾經秋。難於死後交情見﹐說到微時下詔求。當酒莫教談世事﹐替人曾記了恩仇﹖十年敝匣摩沙徧﹐鼙鼓西風伴故侯。

塵鏡

菱花無色掩妝臺﹐寂寂簾櫳有暮埃。莫太分明招妒忌﹐略些混沌學癡呆。燈前敢對新官笑﹐身後長憐孺子來。肯使潛形魑魅遁﹐披云我欲九霄開。

廢檠

風雨荒雞破屋天﹐曾同不寐對靑氈。照人歡樂原關福﹐閱盡光陰亦可憐。墻角何心甘棄置﹐兒時有味最纏綿。如何饑鼠殘膏戀﹐懶上華堂玳瑁筵。

敗裘

敗絮蒙茸不厭貧﹐多年顏色黯生塵。河山破碎縫紉日﹐蟣虱爬搔痛癢身。未必上書終說客﹐可能貰酒對佳人。寒更莫話牛衣侶﹐席地衾天別有春。

斷碑

古隴斜陽老犢耕﹐墨花落盡石花生。閨房有恨淮西泄﹐雷火何辜薦福轟。世代銷亡原浩劫﹐墓門諛媚總浮名。卻愁八字分明在﹐齏白零星讀不成。

臥鐘

霜打土花斷紐紅﹐樓頭僧去萬緣空。啼鳥廢寺愁眠夜﹐白鶴歸舟幻夢中。不寐況當三月暮﹐大聲曾答萬山風。景陽墜後天明失﹐梳洗何人管六宮。

秋碪

白帝城髙風又霜﹐聲聲亂■﹝石午﹞爲誰忙﹖空山明月千家夢﹐深巷寒更十指僵。畱得商音生片石﹐悄無人語答孤螿。年來又累催刀尺﹐萬里天涯遠寄將。

秋鐘

如水霜華月落時﹐丰山消息莫遲遲。樓頭梳洗人初懶﹐飯後闍黎壁有詩。萬事卽空都似夢﹐三生同聽總相思。啼烏猶是楓橋路﹐漁火孤舟話別離。

秋屐

楚岸行吟杜老身﹐勞勞足繭嘆風塵。空山落葉霜天滑﹐過雨蒼苔石暈新。能著一生眞厚福﹐莫令羣犬吠詩人。淮淝艸木蕭條日﹐折齒歸來說破秦。

秋笛

惆悵何人更倚樓﹐樓空人去兩悠悠。此間可許胡牀據﹐有曲曾從大內偸。夜色空庭眞似水﹐天涯落月尙如釣。梅花莫訴當年恨﹐遷客西來有李侯。

余年四十五﹐眼已花矣﹐近復能燈下作小楷

自笑看花霧裏同﹐此心如鏡倩誰礱。精神敢詡仍無恙﹐世界何因更發蒙。豈有金鎞能刮目﹐幸看銀海已回瞳。老天憐我耽書癖﹐爲放光明在此中。

自嘆

解組歸來鬢漸皤﹐問年已覺六旬多。盛時早啖紅綾餅﹐舊夢曾遊瑞錦窠。子捨光陰畱寸艸﹐君恩重疊到巖河。名山事業傳人在﹐未報涓埃愧若何﹗

頌張煥堂司馬﹝啟暄﹞徳政

能紹椿庭弓冶謀﹐一行行吏著勛猷。初登仕版才方富﹐乍試新硎學自優。赤嵌曾歌來暮曲﹐澎城尙系去思謳。翩翩不負佳公子﹐爲報君恩借筋籌。

楡社歸來嘆二毛﹐太平幸得好官曹。甘棠樹下新祠宇﹐細柳門前舊節旄。酌水自盟心不擾﹐銷兵能使俗無囂。磺溪今日逢龔遂﹐賴有循良競賣刀。

荏苒

荏苒光陰已七旬﹐依然牖下若吟身。得歸閭裏原爲福﹐能守田園敢說貧﹖緘口不談阿堵事﹐撫懷自愧葛天民。如何結習畱文字﹐猶有靑燈未了因。

塹垣因粵匪掠爭﹐民領不足﹐時適唐升庵司馬赴艋﹐諸紳馳商禁口﹐從之﹔乃瓜代者至﹐惑於他說﹐旋開旋禁﹐感而作此

我本乾坤一腐儒﹐微言敢許動當途。爲防枵腹伸鄕約﹐誰繪流民達上都。升斗價騰民怨沸﹐舟車禁弛佐情趨。如何學得狙公法﹐朝夕紛更作遠圖。

警學歌者

白雪陽春漫擅場﹐難逢顧誤有周郎。須知鼓吹羣經在﹐勿負金絲四壁藏。古樂好將虞典溯﹐淫聲莫逐鄭風狂。千秋誰解弦歌意﹐許汝彭宣到後堂。

有感﹐寄述安司馬

水懦何如火烈彊﹐養癰終見逞鴟張。伏戎已長三年莽﹐聚嘯難通百里糧。馮婦君原羞臂攘﹐庖丁我最嘆刀藏。新村無樹憑誰伐﹐小憩令人憶召棠。

塹垣普施南壇

勝會盂蘭簇一場﹐南壇跽拜去來忙。殽堆珍錯羅山海﹐飯貯筐籠罄稻粱。無主不知誰子姓﹐有魂何處覓家鄕﹖年年此夕中元節﹐宣赦門開禮法王。

贈斯盛社同人

磊落英姿正少年﹐諸君結社各翩翩。畱松開徑邀三益﹐種竹成林得七賢﹝同社七人﹞。壯志好登瀛海島﹐文光齊射鬥牛躔。積薪望汝能居上﹐聯臂相期尺五天﹗

聞延建諸郡捷音

十八灘頭起瘴煙﹐相望烽火嘆年年。安危誰是中流柱﹐衝突須防下水船。得埽萑苻期迅速﹐毋滋瓜蔓苦牽連。昨宵聞返元戎斾﹐報道銷兵一快然。

詠朱履

權作白頭朱履客﹝杜句﹕未爲朱履客﹐已作白頭翁﹞﹐何當相贈壯閒行。山中我是擔簦侶﹐天上誰爲曳革聲。好伴衰翁助顏色﹐還教健步慰生平。紅塵踏徧長安路﹐正好歸來趁晚晴。

再贈斯盛社同人

蕭森竹木映窗紗﹐聚首論文日未斜。牛耳登壇慚我執﹐龍頭奪錦許誰誇。心苗好種文章福﹐腹槁能便气象華。得失全憑三寸管﹐榜中花卽筆中花。

朽蠹

六經以外難窺測﹐老去方知學尙荒。誰笑半生惟祭獺﹐漫陳百軸似搬姜。可憐努力終無補﹐況值衰年更善忘。自分此身成朽蠹﹐柰他嗜好在巾箱﹗

陳迂谷中翰﹝維英﹞移居獅子巖﹐齋額曰棲野巢﹐賦此贈之

四面靑山爽气浮﹐何人卜宅最髙頭﹖此墩終屬謝安石﹐勝地今爲陳太邱。古寺鐘沈獅子吼﹝地近獅子巖寺﹞﹐疏林日暮鳥聲幽。分明一幅倪迂畫﹐合與先生雅號畱。

又之茂才客遊鹿港﹐富益齋司馬﹝謙﹞邀同赴蘭廳﹐道徑塹垣贈詩﹐卽和元韻

揚帆一夕海東來﹐覽古誰登百尺臺。入幕芙蓉初日麗﹐圜池芹藻古香開。羈身作客愁生計﹐遷地爲良許借才。此去吳剛有同伴﹐桂花看汝月中栽。

解組歸田學杜門﹐龍鐘一老敢稱尊。衰年黃巷仍爲伴﹐故物靑氈幸尙存。差喜足音到空谷﹐相攜佳句倒芳樽。最愁風雨中秋夜﹝是日中秋風雨大作﹞﹐莫共乘槎貫月論。

擬遊淡江訪迂谷﹐阻雨不果

明月屋梁顏色親﹐情當久別戀尢眞。敢持牛耳尋盟主﹐猶恐豬肝累主人。五載離懷成舊雨﹐連番命駕阻徵塵。與君同是歸田客﹐何日名山共買鄰﹖

遊棲野巢訪迂谷﹐畱飲賦贈

谷飲巖棲物外閒﹐今朝何幸得追攀﹗牙簽架上書千卷﹐錦纜門前水一灣。底事移居嫌近市﹐何心掛笏共看山﹖知君胸次饒邱壑﹐一任白雲自往還。

山中世界本淸眞﹐兼味盤餐笑語親。北海開樽逢此日﹐西窗剪燭話前因。衣冠相對人希古﹐風月爲鄰我是賓。甚欲勾畱窮一覽﹐江潮催夢又歸津。

雞籠紀遊

已償婚嫁更何求﹐勝阜差當五嶽遊。貼水雌雄尋鱟嶼﹐隔江大小辧獅球。茫茫波浪天邊湧﹐一一帆檣眼底收。別有孤峯峙空際﹐遙從砥柱溯中流﹝土人名爲雞籠杙﹞。

和許蔭庭明經﹝鴻書﹞﹑劉星槎茂才﹝藜光﹞題贈北郭園原韻

鄕關蹤迹混樵漁﹐買得田園且卜居。桑畝可能開蔣徑﹐蕭齋今欲仿陶廬。欣將隙地資歸隱﹐聊借餘年讀舊書。爲語兒孫須樹立﹐向平婚嫁莫愁余﹗

春明解組爲娛親﹐彈指俄成白髮人。且喜昂頭來嶠外﹐敢將洗耳向江濱。爲貪幽僻山兼水﹐幸引賓朋夕又晨。花外樓亭池畔月﹐區區度此百年身。

再和蔭庭

老夫歸計問耕漁﹐新築吟窩徙舊居。僻地無塵畱靜境﹐淩霄有竹愛吾廬。敢誇門地稱通徳﹐尙望兒曹讀父書。我本疏慵忘宦況﹐爲牛爲馬任呼余。

一卷陔華樂養親﹐依然海上作閒人。掛冠早見辭天闕﹐■﹝氵敕﹞石長思問水濱。得藉邱園娛晚節﹐且培林木對芳晨。角巾已遂柴桑願﹐省卻浮名絆此身。

北郭園卽事

愧無廣廈庇歡顏﹐舞鶴匡牀日往還。四壁絲匏有文字﹐數村松竹是家山。天教境界鄰城郭﹐地幸喧囂隔市寰。我本武陵新避世﹐蒼苔十里掩柴關。

述懷

無端畫餅願空酬﹐忽忽餘生已白頭。婚嫁幸完兒女債﹐田園誰足稻粱謀﹖成陰林木同名節﹐垂暮光陰等幻漚。富貴浮雲隨分好﹐微軀此外復何求﹖

友人自豫章來﹐喜食蟹﹐云不嘗此味十三年矣﹐作此贈之

郭索由來價易償﹐幸將鄕味此間嘗。一帆蒪菜思吳郡﹐十載家山別豫章。豈有將軍甘負腹﹐應知公子本無腸。而今正好秋風飽﹐且自持螯一舉觴。

侄孫紀南入泮

回憶歸田解組時﹐髫齡乍見早稱奇。成篇一一詩書誦﹐屬對泠泠響應隨。洗耳幸傳千里報﹐關心又到九秋期。頖宮驥足初教展﹐努力加鞭莫放遲。

對菊

物候催移歲月忙﹐繁英代謝感風霜。人誇老圃秋容淡﹐我愛疏籬傲骨香。晚節幾同韓相國﹐孤標此卽魯靈光。平生何處尋知己﹐五柳門前隱士鄕。

自遣

富貴祇歸春夢婆﹐柴門無事日張羅。已成書癖消閒好﹐欲索枯腸柰老何﹗壇沾晨星同輩少﹐天涯今雨少年多。敢誇駑馬途能識﹐聊對桑楡托浩歌。

余主明志講席﹐入都後﹐代者爲藻亭弟﹐今春假還﹐仍主之﹐志感

載酒仍看問字奇﹐再來漸覺鬢成絲。追陪杖履趨楡社﹐慚愧丹鉛托絳帷。少不如人何況老﹐才難信己敢稱師。靑氈本是吾家物﹐十載門墻共護持。

哭棨亭弟﹝用鈺﹞

相隨日日雁行親﹐卜築家山托比鄰。誰料汝爲長夜客﹐始驚我亦暮年人。還教妻老持門戶﹐卻慟兒雛累米薪。屈指弟兄亡過半﹐此身𨿽在已傷神。

卽景

連旬陰雨望時晴﹐扶杖聊爲郭外行。啼鳥有聲閒布谷﹐叱牛到處看催耕。一泓池沼春三月﹐兩部蛙蟆夜六更。最是名園風景麗﹐新栽花柳已抽萌。

新春

梅花萬本笑巡檐﹐久疊朝衫歲又添。春漏日遲鐘報晷﹐蕭齋書積架分簽。池塘有夢尋靑艸﹐風雨催人到黑甜。差喜此身仍健在﹐不勞家計問齏鹽。

苦雨

年華初度已淸明﹐陰雨連旬尙未晴。麥飯紙錢人上冢﹐提壺布谷鳥催耕。可憐柳絮飛仍墜﹐又值秧鍼插未成。爲祝東皇香自爇﹐莫教物候誤蒼生﹗

偶詠

檐檐無事掩柴扉﹐艸長階前蘚自肥。掃葉時開元亮徑﹐灌園早息漢陰機。滿腔春意心常在﹐一穗書燈願不違。退院我同僧寂寞﹐只應兀坐到斜暉。

壬子生日

六旬又長五年期﹐兩鬢星霜已似絲。聞見四朝還是福﹐艱難一第不爲遲。隙駒轉瞬慚添齒﹐盥兕連朝醉祝眉。差幸筋骸仍健在﹐家園杖履免扶持。

蒲酒觴開覽揆辰﹐此生修短本前因。故鄕舊雨稀同輩﹐天末晨星剩幾人﹗敢擬靈光存魯殿﹐同遊衢壤作堯民。自慚樗櫟終無用﹐居上由來望積薪。

自嘆

勞勞世事欲何爲﹖自古名流志不羈。快意每耽絲竹肉﹐遣情或寄畫書詩。迂拘似我全無用﹐懶拙教人共笑癡。只有一經聊獨守﹐平生端未負須眉。

薦階茂才小飲北郭園贈詩﹐和原韻

幸逢孔李屬通家﹐難得英齡富五車。愧我鬢絲添作雪﹐羨君手筆夢生花。多時蠖屈才逾壯﹐此去鵬搏路豈賒﹗自古晚成原大器﹐一杯相屬莫咨嗟。

功深面壁已多年﹐一夢邱遲碎錦妍。文選維摩承祖徳﹐法書蕭寺繼前賢。蓮花入幕稱佳士﹐鶴氅同舟望若仙。曾伴詞曹星使出﹐天涯衣缽待人傳﹗

邱園養拙拜經神﹐敢比躬耕鄭子貞﹗懶掃門庭畱鼓吹﹐曾攜杖履近星辰。林泉有夢依天上﹐文學何緣托海濱。幸遇足音空谷賁﹐多君不薄退休人。

七年書劍感飄零﹐今日相逢水上萍。折柬相招來舊雨﹐銜杯無語悵晨星。才如曲逆貧非病﹐人是次公醉亦醒。此別爲君操左券﹐應從千佛列名經。

薦階贈詩﹐再和元韻

誰能只手挽狂瀾﹖莽莽乾坤醉裏看。絳帳十年吾已老﹐靑氈一領汝猶寒。得供菽飽知非易﹐說到薪傳大是難。千古幾人能述作﹐文章我愧尙推韓。

如此頭顱喚柰何﹐蠶絲到老已無多。聊同蚓吹重泉出﹐敢許蛙鳴兩部歌。自笑桑田容我適﹐無端鐵硯課孫磨。詩書且領淸閒福﹐日月憑他似擲梭。

頌述安司馬徳政

盤根錯節獨恢恢﹐兩載需公保障才。每爲鞭長防遠道﹐卻愁火滅更燃灰。櫛風沐雨知誰苦﹐臥轍攀轅盼再來。如此劬勞眞父母﹐替人召杜許追陪。

誰借階前尺地揚﹐春風桃李徧公堂。萬間廣廈羅馮鋏﹐一勺廉泉潤趙囊。月旦衡文親幾席﹐璆琳得士列門墻。卻慚筆硯荒蕪者﹐許我靑氈炙末光。

丙辰元日

蝸角蠻疆息戰爭﹐海隅又復歲時更。持家生計憂難補﹐比戶官祖苦尙徵。對鏡二毛慚易老﹐觀書雙眼幸猶明。爲充天庾催輸粟﹐轉漕功誰第一成﹗

有感

緗帙何曾富五車﹐稍能吟詠足豪華。無多遠識遼東豕﹐自笑拘墟井中蛙。嘈雜聲音惟和蚓﹐編排字句欲塗鴉。詅癡符己人人畫﹐覆瓿文章莫漫誇﹗

正月三日卽景

年華今日葉三陽﹐微雨初睛曙色光。勝地誰遊卭竹杖﹐名園仍守古柴桑。衣冠揖讓分甘贈﹐杯勺縱橫索酒嘗。贏得老夫仍獨坐﹐欲尋梅柳問東皇。

送神迎神作

閶闔鵷班玉筍聯﹐如何諸佛亦朝天﹖云車風馬家家送﹐卯酒辛盤度度虔。乞奏綠章香一緀﹐拈投杯珓酒當筵。郵程計汝無多日﹐只在新年接舊年。

羅兼三﹝登榜﹞自豫章歸

音書久已斷文鱗﹐今日刀環幸再親。一十三年沈苦海﹐二千餘里作勞薪。西江流水難銷恨﹐南國歸帆許問津。從此家鄕長聚首﹐贏他遺骨■﹝疒﹝癶上土下﹞邊塵。

嘆老

爲底踆烏歲月催﹖揮戈莫挽夕陽回。關心此後情難了﹐觸目當前志已灰。老得餘閒庸是福﹐身能早退拙爲媒。悠悠世家憑誰料﹐剝復盈虧任去來。

遣悶

蓬門寂寂久張羅﹐兀坐如僧柰老何﹗已分閒雲容我懶﹐可憐短墨當人磨。春來欲訪梅花訊﹐夢醒初聽鳥雀歌。如此韶華聊自遣﹐敢云托體並山阿﹖

述徳

當知貽厥起寒儒﹐鑿硯爲田得食租。畢世儉勤嘗薤韭﹐千秋俎豆盼枌楡。刊碑父老談名姓﹐遺矱兒孫謹步趨。猶記彌畱淸白語﹝先君易簀﹐手書「一生淸白」四字﹞﹐傳家卽此是良圖。

鐵錢

竟化銅山作鐵錢﹐一文償十百償千。度支已告脂膏竭﹐阿堵無殊品質懸。如此六州眞鑄錯﹐可憐九府欲通權。從今萬選何人重﹐卻對泉刀一黯然。

攺葬先塋

牛眠欲卜幾盤桓﹐劫火連天淚暗彈。生有寶田傳世在﹐死無石槨護身難。一壞骨肉仍同穴﹐百代衣冠擇所安。此後兒孫應稍慰﹐天長地久共漫漫。

詠齋中梅柳

小齋梅柳斗韶光﹐各自爭春各擅長。柳竟讓梅花掩映﹐梅猶輸柳葉靑蒼。有花無葉徒誇艷﹐有葉無花自逞狂。好是人工能補綴﹐移將花葉兩相當。

元宵感事

春光艷說到元宵﹐爲底觀燈更寂寥﹖無復魚龍喧百戲﹐誰看蹴鞠轉三橋﹖祈男柑向龕前乞﹐聽卜香藏袖裏燒。此是海邦今夕景﹐不妨記取作風謠。

司馬薛耘廬﹝志亮﹞﹑李信齋﹝愼彜﹞﹑曹懷朴﹑曹馥堂四公遺愛在民﹐余捐金奉栗主與婁秋槎司馬﹝云﹞同祀於書院敬業堂﹐詩以志之

四十年來惠愛遺﹐馨香始報未嫌遲。競傳循吏堪畱傳﹐爲記前塵倍去思。一代名尊司戶竹﹐千秋淚墜峴山碑。可知直道人心在﹐召杜應爲後起師。

閒健

古稀只隔一年期﹐矍鑠全憑口福貽。傲骨本難腰委折﹐衰軀未藉杖扶持。名歸畫餅終何用﹐夢破炊粱敢自癡。造物予閒兼予健﹐老翁尙憶放翁詩。

晚景眞無一事娛﹐得邀閒健度桑楡。河山非昔交遊少﹐朋輩無多笑語孤。每欲傾杯愁量窄﹐偶思對局怕棋輸。不如還把殘書看﹐到老依然是故吾。

卷四

七言律詩﹝下﹞

七言律詩﹝下﹞

盂蘭盆詞

落葉

白梅花

五雅吟

遊金山寺

送述安司馬入郡

碧紗幮

家恬波茂才﹝祥和﹞納姬

園居遣興

如蘭﹑如金二侄入泮﹐書以勗之

讀書

颶風

乙卯秋﹑姻丈陳曇軒封翁﹝克勸﹞八十初度﹐余偕子婦赴祝﹐今秋復寄雙孔雀贈之

玉兔耳

虎爪黃

老來婦

明誌書院勗諸生

感事﹝爲鶴山作﹞

明年五月爲七十生辰﹐先期示兒子

聞警

景孫體弱﹐未嚴課而詩文日進﹐喜而賦此

冬至祠祭

女孫於歸有日﹐途梗未通﹐曾藍田總戎適攜少君來迎﹐喜賦

紅梅

除夕

鐘馗除夕嫁妹圖

卽景

迂談

齋居遣興

贈佐才侄﹝廷揚﹞

丁巳春日柬述安司馬

和曾籋云茂才﹝驤﹞見贈元韻

疊前韻曾籋云

生日誌謝

同年富益齋別駕枉顧﹐賦贈

望雨

和籋云見贈元韻

和籋雲望雨原韻

讀籋云詩寄贈

示兒子

籋云將歸裏應秋試

贈藍田姻丈

曾汝舟孫女倩﹝雲峯﹞自彰攜女孫歸寧

作詩

七十自壽

生辰得雨

詠柳

敗將

羸卒

柝聲

機聲

琴聲

雁聲

蛩聲

雞聲

蟬聲

盂蘭盆詞

旛花龍傘玉京山﹐載鬼驅車簇市闤。堪笑冕旒爭一飽﹐大難桎梏贖千鍰。丹靑磨滅麟空繪﹐華表荒涼鶴未還。鼎食鐘鳴都往事﹐可憐袍笏尙人間。

十萬靑蚨撒手哀﹐曾無富貴到泉臺。捨身瓦器終求蜜﹐敵國銅山總化灰。甲乙何人操鬼簿﹐卵胎有劫付輪回。紙錢今夕新盈貫﹐莫便揶揄作態來。

餒魂窣窣逐良辰﹐猶是煙蓑雨笠身。甘露可能沾白骨﹐火坑暫許咽靑唇。田園筍蕨謀孫子﹐邱隴牛羊屬別人。寄語此間多菜色﹐饑驅難飽藿羹塵。

鈿影釵光土一邱﹐聲聲梵筴喚回頭。有情眷屬完婚嫁﹐絕代紅顏是髑髏。百日成妖南嶽障﹐千金釀禍綠珠樓。重泉蓮步艱難苦﹐結得香花入袖不﹖

又是哀絲豪竹天﹐梨園子弟散如煙。一場笑噱畱唇舌﹐十載生涯付管弦。托缽赧顏新鬼唱﹐贈袍熨體故人憐。而今聽徹皈依佛﹐應悔徵歌到昔年。

校籍頭銜屬地官﹐眾僧解夏具盤餐。一瓢此日分羹足﹐千跖生前下箸難。蕭衍面牲終早計﹐馮驩魚鋏莫輕彈。老饕欲破蔬茹例﹐多事瑜珈護法壇。

寸魂尺魄亦登場﹐玉碎蘭摧事可傷。五載孱軀非壽者﹐一家泥首禮空王。今宵佩■﹝角枼﹞應來受﹐再世銜環總渺茫。願祝蓮花生淨土﹐莫教容易化衣裳。

一壞何處哭文星﹐誤墜秦坑夢不醒。三尺紅羅畱字去﹐十年燐火逼燈靑。酸儒枵腹哀呼癸﹐飽鬼頑皮豈識丁。笑煞宮花成底事﹐是非懺盡法華經。

苦海沈淪不記年﹐沙虫猿鶴化三千。英雄末路釣難脫﹐水火何人發倒懸。嚼齒九原呶厲鬼﹐斷頭大將立刑天。恩仇到此冰銷未﹖灑徧楊枝碧血膻。

元都獅吼斗猙獰﹐■﹝施﹐虫代方﹞犬重圍破鐵城。塵世收場皆傀儡﹐魔宮褫魄到公卿。四山宿艸月將曙﹐滿地紙灰鈴有聲。太息中原兵燹苦﹐烽煙十里水燈明。

落葉

淒迷莫辧路西東﹐古木蕭蕭度塞鴻。入世何人不易節﹐出山幾輩免飄蓬﹗滿階月冷苔無迹﹐一夜霜髙淚欲紅。終是托根未牢固﹐敢將搖落怨秋風﹖

疊疊重重萬里沙﹐髙音四起亂箏琶。空山落月驚寒蟀﹐孤驛斜陽數暮鴉。自古落花不返樹﹐幾時飛絮得成家﹖遙憐湖海飄搖子﹐離合關心天一涯。

白梅花

孤山隔斷軟紅塵﹐冷淡生涯鐵石人。盡洗鉛華空色相﹐獨畱雪月見精神。接■﹝冖八離﹐上中下﹞倒著誰過訪﹐茅屋相依不厭貧。信是百花頭上占﹐白衣能釀萬家春。

五雅吟

五柳頭銜峴首碑﹐六衙晝永且彈棋。幾淸案牘書堆滿﹐堂有琴聲月上遲。薄俸無多堪豢鶴﹐小胥鎭日只鈔詩。春風桃李河陽暮﹐又向湖西看水嬉﹝吏﹞。

不覓封侯覓愛卿﹐春深柳鎖亞夫營。扇巾瀟灑眞無敵﹐裘帶寬閒舊有名。驢背老存垂釣叟﹐虎頭前是葉繻生。沙場聽慣投壺唱﹐十萬貔貅亦解聲﹝將﹞。

旅食蓮花借一枝﹐寄人籬下總堪悲。半生知己牛僧孺﹐絕代憐才嚴挺之。元夕張燈邀上客﹐權門彈鋏笑羣兒。平原去後扁舟渺﹐誰上當年乞米詩﹝幕﹞。

緣天深處愛逃禪﹐杖錫名山不記年。■﹝飠不﹞飥髙談坡老宴﹐袈裟醉貰沈郎錢。半龕明月寒偎衲﹐古剎梅花夜擘箋。攜手白蓮成一笑﹐吟魂猶逐虎溪煙﹝僧﹞。

負笈攜囊學抱琴﹐昆侖釀熟玉杯斟。不甘守舍通關節﹐卻喜浮家有槁砧。答客一生羞垢面﹐愛才如汝算知心。柳車賴汝奴星送﹐莫作咸陽捧劍吟﹝僕﹞。

遊金山寺

掛帆飛渡大江流﹐重踏金山最上頭。縹緲雲煙籠石塔﹐蒼茫樹木隱沙洲。銀濤湧出三千界﹐玉宇回看十二樓。身在東坡圖畫裏﹐當年畱帶是奇遊。

送述安司馬入郡

長亭祖帳正歸期﹐父老殷勤頌口碑。柰此多情爭臥轍﹐那堪相送悵臨歧﹗來曾何暮歌襦褲﹐去有餘思托賦詩。可是陽春畱不得﹐萬家壺酒拜旌旗。

碧紗幮

卍字圍屏護碧紗﹐玲瓏四面淨塵沙。冰綃籠月疏偏密﹐霧縠疑煙靜不嘩。禪榻初醒孤枕夢﹐詩龕曾伴一燈花。好教容膝同酣睡﹐肯許羅浮紙帳誇。

家恬波茂才﹝祥和﹞納姬

海外羈棲久猶眠﹐蕭齋兀坐似孤禪。亦知井臼依鴻久﹐難把滄溟喚鵲塡。螺墨新妝今日黛﹐琶琵勝譜舊時弦。從玆紅袖添香夜﹐佐讀剛逢學易年。

園居遣興

半畝園林景色幽﹐禽魚花木足遨遊。何人乘興同看竹﹐斯世浮名盡幻漚。道味須從閒處玩﹐物情最愛靜中求。此間眞趣誰能識﹐悟到南華蜨與周。

如蘭﹑如金二侄入泮﹐書以勗之

兩兩阿咸素志伸﹐摩挲喜作石麒麟。藻芹一水遊今日﹐棠棣雙開趁早春。如此成名眞拾艾﹐須知吾道在傳薪。家風幸守靑氈舊﹐努力淸芬望後人。

讀書

自笑前身一蠹魚﹐白頭仍向酉山居。千秋於我終烏有﹐萬卷如今付子虛。祗此嗜痂畱痼癖﹐忽將食跖棄殘餘。窮年兀兀無長策﹐不爲功名亦讀書。

颶風

秋風一夜起狂颷﹐颶母西來怒气驕﹐何似排云驅萬馬﹐乍疑傳箭落雙鵰。傾摧樹木山皆動﹐噴激波濤水亦搖。最是關情收獲近﹐田疇禾稼恐枯焦。

乙卯秋﹑姻丈陳曇軒封翁﹝克勸﹞八十初度﹐余偕子婦赴祝﹐今秋復寄雙孔雀贈之

登堂祝嘏才經歲﹐轉眼添籌又一年。鳩杖優遊泉石畔﹐鳳毛環繞幾筵前。畫屏日月稱觥夜﹐綺幄雲霞舞鏡天。此去雞窠知有分﹐幾人能作地行仙﹗

玉兔耳

亭亭玉質出幽叢﹐計日將毋小卯同。夜月侵時疑孕月﹐秋風拂處欲追風。添毫欲借中山筆﹐搗藥應資上壽功。莫誤梁園尋舊種﹐陶家本是主人翁。

虎爪黃

金精稟气異尋常﹐握爪般般色自黃。幾展雄威嘯空谷﹐獨將勁節傲寒霜。九秋冷入山君夢﹐一醉催開壽友觴。好向東籬同把臂﹐悠然何必問柴桑﹗

老來婦

雁陣聲中百卉雕﹐深叢葉葉逞紅嬌。濃妝可有秋娘妒﹐艷質偏於老圃饒。生似雞皮年少日﹐啼殘鵑血可憐宵。人情競說春光好﹐如此容顏豈寂寥。

明誌書院勗諸生

多年解組寄浮漚﹐文字因緣一席畱。聊借毫端評月旦﹐敢誇皮裏有春秋。賦成五色𨿽迷目﹐筆埽千軍始出頭。我倘識途慚老馬﹐年年棧豆欲何求。

感事﹝爲鶴山作﹞

何人不識金銀气﹐千古銅山是禍胎。舞或能工長在袖﹐債如可避苦無臺。祇緣腐木虫先附﹐莫怪聞膻蟻自來。至此補牢應一悔﹐始知奴輩利吾財。

明年五月爲七十生辰﹐先期示兒子

修短非憑自主持﹐何須禱祝望期頤﹗古而不死人何在﹐生可長延我豈辭。酒進艾蒲難益壽﹐文成屈宋亦諛詞。得瓜得豆分明判﹐祗此心田雨露滋。

聞警

化日光天代幾更﹐斯民何幸享升平﹗百年衽席登仁壽﹐一夕萑苻起戰爭。火始燎原須撲滅﹐艸經滋蔓易縱橫。東南半壁成塗炭﹐養虎無端禍已萌。

此是紅羊換劫年﹐無端殺气動蠻天。何人專閫河山寄﹐天地斯民水火懸。風鶴一聲驚艸木﹐沙虫四野化烽煙。出師太息英雄老﹐十萬貔貅尙裹氈。

到處聞聲向鐲鐃﹐良田萬頃作荒郊。當關一將空稱勇﹐搗穴無人更進剿。國帑民財徧羅掘﹐吳頭楚尾恣咆哮。六朝金粉成灰土﹐例與人間總幻泡。

二十年來返故林﹐極天戎馬動愁吟。愧無大海回瀾力﹐仍抱孤臣報國忱。身老何堪頻撫髀﹐時艱敢幸早抽簪。瓣香自向蒼穹禱﹐獻馘相期奏凱音。

景孫體弱﹐未嚴課而詩文日進﹐喜而賦此

暮年藉此足歡娛﹐鎭日摩挲筆硯俱。冀汝淸聲逾老鳳﹐喜無■﹝覀之﹞駕異凡駒。文章有福關聰顈﹐軌範相期共步趨。最慰書香傳一脈﹐天將晚景慰桑楡。

冬至祠祭

緹室葭灰應歲寒﹐年年家祭薦杯盤。世遙端賴馨香報﹐老去方知拜跪難。百代淸芬傳俎豆﹐一庭文苑列衣冠。君恩重疊絲綸捧﹐肸蠁應承告廟歡。

女孫於歸有日﹐途梗未通﹐曾藍田總戎適攜少君來迎﹐喜賦

男錢女布亦尋常﹐酬酢紛紛此日忙。自檢衣裳添作嫁﹐竟勞釵鈿助催妝。襜軺遠道行親迎﹐棨戟名門附末光。知汝一篇嫻內則﹐善心應解事姑嫜。

紅梅

已過東籬菊傲霜﹐何來冷艷襯紅妝﹗萬株偏帶胭脂色﹐一賦猶畱鐵石腸。垂老生涯歸獨鶴﹐迎年花事問寒螿。應教紙帳重重護﹐第一春風絳幔香。

除夕

忽忽光陰逆旅身﹐祭詩此夕話艱辛。頻聞爆竹千家響﹐又換桃符一度新。粢餌甑炊寒具品﹐椒花甕釀來年春。老夫疏懶渾無事﹐隨例衣冠拜歲辰。

鐘馗除夕嫁妹圖

堂堂如戟好髯須﹐一幅丹靑嫁妹圖。豈筮羲爻歸帝乙﹐休教營室誤黃姑。女蘿山鬼三章曲﹐槐笏烏靴七尺軀。恰值桃符新換日﹐終南迎送有神荼。

鳳歷新頒溯斗躔﹐七旬自是古稀年。河山兩戒升平日﹐聞見四朝僻壤天。酒飲屠蘇杯共醉﹐音調太簇律開先。遙知烽火今猶警﹐願祝東南奏凱旋。

卽景

一春連日展晴暉﹐應識風光艸際歸。梅蕊已開花尙少﹐柳芽初茁葉猶稀。每思健步還畱屐﹐便欲尋春且掩扉。萬紫千紅看未徧﹐肯教相賞暫相違﹖

迂談

莫廳迂談笑口開﹐從來大匠費心裁。金防躍冶洪鑪守﹐樹盼參天土脈培。未必文章關口耳﹐誰云混沌屬胚胎。讀書萬卷君須破﹐好仿昭明且築臺。

齋居遣興

小築三間安樂窩﹐蒲團坐破老頭陀。呼牛世上吾能答﹐旋馬廳前地豈多。幸可消閒搜典籍﹐有時乘興托吟哦。園丁爲報春光到﹐如夢鶯花一剎那。

贈佐才侄﹝廷揚﹞

適館依然骯髒身﹐一枝可借豈愁貧。靑雲不墜心猶壯﹐白日頻過气未伸。轍鮒斗升誰話汝﹐鋏魚來去久依人。堪嗟肉眼多同輩﹐肥瘠相看似越秦。

丁巳春日柬述安司馬

無分攀轅愛日瞻﹐音書一紙到閻閭。暮云春樹三年別﹐流水桃花兩度兼。淮老臨行曾乞霸﹐趙人戴徳尙思廉。知君到處蒼生祝﹐指顧康侯錫馬占。

遙聞卜宅又新遷﹐宦海勞勞暫息肩。聽鼓轉蓬仍走馬﹐登車攬轡好先鞭。風塵未了三千牘﹐樾蔭長畱十萬廛。我愧靑氈還自守﹐頭銜如水度衰年。

和曾籋云茂才﹝驤﹞見贈元韻

旗鼓雄壇百萬兵﹐淋漓大筆冠羣英。無官好敍天倫樂﹐得地偏逢入境淸。今日衣冠萃東海﹐多年琴劍別春明。小山咫尺如招隱﹐桂樹經冬亦向榮。

疊前韻曾籋云

紫電靑霜武庫兵﹐如君嶽嶽復英英。直原在己身難枉﹐熱不因人心自淸。豈過屠門思大嚼﹐爲分壁火借余明。相期此筆淩雲去﹐升斗沾恩亦足榮。

生日誌謝

投老鄕關二十春﹐回思往事笑勞薪。朝廷於我同疣贅﹐鄕裏憑誰許善人﹗兩序生徒畱月旦﹐一經家學守輪囷。祗今四海多兄弟﹐愧壽阿同己卯辰。

同年富益齋別駕枉顧﹐賦贈

北轍南航四十春﹐翦燈一夕話前因。篋中新檢同年錄﹐海上欣逢聚首辰。治譜如君聞已久﹐髙軒今日始相親。天涯握手嗟何晚﹐回憶苔岑尙幾人﹗

望雨

播種淸明候已遲﹐今將榖雨未翻鎡。方虞先蟄雷頻發﹐何意愆陽澤靳施。泣到鮒魚仍涸轍﹐喚來鳩鳥更晴曦。在山自笑閒雲閟﹐未作甘霖慰怨咨。

和籋云見贈元韻

久遂初衣結艸堂﹐奇書百軸自生香。江山此去畱模範﹐文物如今幾典章。築室相依三徑在﹐登壇𨿽老一軍張。畢生到此將何用﹐我且傾杯對釀王。

和籋雲望雨原韻

襏襫耰鋤尙未親﹐誰爲琴劍太平民﹖莫疑卹緯非關己﹐竊恐■﹝舌氐﹞糠累及身。溝洫已枯頻待澤﹐桔頻才歇又生塵。吾儒豈有回天力﹐祗自憂煎作杞人。

讀籋云詩寄贈

卓犖英才願未償﹐饑驅無力赴名場。長途屢蹶蹉羸馬﹐修脯無多漸餼羊。挾策能伸三寸舌﹐憂時空結九回腸。匡廬嘯詠終何補﹖恐有旁人笑汝狂﹗

示兒子

喜懼親年汝亦知﹐人生幾見到期頤﹗情須稱量心常泰﹐福要能消分自宜。一脈書香當振刷﹐百年門祚賴扶持。關心葵筍家家餉﹐西崦何堪待澤時﹗

白桃花和籋云作

莫嗟鬢影幾成霜﹐籬菊當秋老更香。誰贈綈袍憐範叔﹐曾燒丹鼎學淮王。枯桐爨下終知遇﹐寶劍匣中寧久藏﹖且暫籠樊依野鶖﹐衝霄看汝好飛揚﹗

籋云將歸裏應秋試

紅雨飛殘日又晴﹐鉛華一洗本天成。初開玉佩江幹夢﹐新翦冰綃竹外明。沅水美人雙鬢縞﹐天臺仙子五銖輕。可憐靧面重重恨﹐畱與梨花訂此生。

贈藍田姻丈

海疆借汝作幹城﹐極北磺溪一柱擎。堪嘆河山成浩劫﹐能令艸木亦疑兵。貔貅在昔稱威武﹐蠻觸於今息戰爭。獨向雞籠山上望﹐摩崖大筆合書名。

裏閈相依誼最眞﹐蔦蘿幸施倍情深。云泥𨿽隔欣聯臂﹐風月何緣托比鄰。君自虎羆稱上將﹐我仍鷗鷺作閒人。請看玉樹階前立﹐稚子能文是石麟。

曾汝舟孫女倩﹝雲峯﹞自彰攜女孫歸寧

云衢發軔此初基﹐努力英年及早期。駟馬髙門欣邁種﹐蒹葭倚玉望榮施。勛髙虎帳家聲遠﹐錦奪龍山祖徳貽。莫道將門惟有將﹐文壇如汝亦稱師。

作詩

時時擁鼻作詩人﹐衰老餘閒硯席親。豈有江山供晚景﹐無多風月結芳鄰。編成束筍難醫俗﹐步學重臺且效顰。自笑三章下裏曲﹐聊同擊壤太平民。

七十自壽

微軀七尺宰官身﹐彈指春華去日陳。家世巾箱多茹苦﹐生涯饘粥諱言貧。千章喬蔭承先澤﹐一領寒氈作替人。緩帶敢同羊太傅﹐金環了了憶前因。

一卷瑯瑯讀父書﹐趨庭曾記惜居諸。五經鼓吹依函幾﹐十載篝燈課艸廬。拜母相傳能擇裏﹝丙寅年自壠遷塹﹞﹐生兒敢負望充閭﹝餘十三歲能文﹞。每思三命銘恭語﹐遺訓循墻尙宛如。

負笈才逾弱冠時﹐黌宮尺地許揚眉。待賡蘋野三番試﹐曾踏槐花兩度遲。人羨開荒先得第﹝臺灣土著成進士自余始﹞﹐我慚摩壘獨搴旗。髙堂白髮雙親在﹐贏得浮名慰所思。

小駐東瀛又十春﹐更從北斗望星辰。分班樞部文兼武﹐畫諾儀曹夜復晨。拳曲非才難報國﹐初衣欲遂爲娛親。南陔日月從今永﹐饈膳筵開酒再巡。

解組歸來鬢漸皤﹐問年已是六旬多。欲循子職悲親逝﹐未答君恩柰老何﹗閭裏多艱誰保障﹐涓埃無補悔蹉跎。磺溪一水淸如許﹐獨對秋風理釣蓑。

遷流日月幾寒暄﹐故我依然虱處褌。敢說有才堪用世﹐謬從無佛獨稱尊。艱難誇父羲輪逐﹐慚愧靈光魯殿存。今日更增非分感﹐五花捧誥拜皇恩。

朝簪久脫謝京華﹐擊馬階前往事賒。自詡名山客著屐﹐欲將身世問乘槎。鬢絲垂老渾如雪﹐枯木逢春笑作花。回首大羅天上事﹐紅綾早啖剩零牙。

馬齒才添七十辰﹐恰當斗柄指雙春。古稀每嘆同儕少﹐夏五爭推置閏因。兩度杯盤邀上客﹐百年風月幾閒人﹗老夫今日成衰朽﹐蓬矢桑弧負此身。

生辰得雨

湖海歸來剩此身﹐廿年間散守江濱。空畱出岫爲云態﹐猶作平疇課雨人。已博斗升分涸轍﹐競傳孤矢正嘉辰。長去報束慚何敢﹝束哲傳﹕眾爲歌曰﹐束先生通神明﹐請天三月甘雨零﹞﹐聊伴堯天擊壤民。

詠柳

長條細拂午風輕﹐添得園林景色淸。滿地夕陽誰擊馬﹐一庭細雨每藏鶯。隨花掩映饒佳勝﹐與竹髙低互送迎。若便柴門招隱去﹐也應五柳號先生。

春明門外逐車輪﹐一色靑靑迹已陳。鋪白氈如迎貴客﹐舒靑眼總屬才人。曾依九陌彈衣汁﹐猶拂千絲埽路塵。生性纏綿情最軟﹐故應獨占渡江春。

敗將

登壇猶是漢嫖姚﹐垂首沙場馬不驕。一付頭顱知苟免﹐半生肝膽愧全消。驚弓欲避同飛鳥﹐解印無功紀插貂。莫笑於思曾棄甲﹐十年猿臂病無聊。

羸卒

桑幹負戟又蔥河﹐萬里奔馳兩鬢皤。懶聽軍書徵姓字﹐彊將病骨曳干戈。千山風鶴聞聲憚﹐一輩沙虫柰老何﹗似此頹唐呼不起﹐淮陰無計將多多。

柝聲

折戟沈沙二百年﹐重聞嚴柝抱關前。白裘狗盜應難遁﹐絳幘雞人不再眠。百堞孤城環守地﹐萬家殘月薄寒天。聲聲莫怨西風急﹐管鑰微臣隱亦賢。

機聲

鮫室波寒不廢機﹐何堪促織又聲悲。倩桃悔抵靑樓曲﹐蘇蕙愁編錦字詩。十載故人從閣去﹐一燈慈母課兒時。報章擬向天河索﹐牛女當年事亦癡。

琴聲

碧梧庭院七弦悲﹐埽地焚香待月遲。山水有緣應識我﹐斧柯莫假更何之﹖機心此後鳴蟬捕﹐絕調當年舞鶴知。霜籟一天花落去﹐可曾魂夢入牙期﹖

雁聲

舊國啼霜淺渚邊﹐入秋詩思冷於煙。江南客夢三千里﹐塞北音書十九年。露白不堪如此夜﹐月明無可柰何天。傷心寒到蘆花水﹐莫叩瀟湘漁父舷﹗

蛩聲

亭院蕭條秋艸生﹐孤燈四壁夜三更。從軍有女思何苦﹐卒歲無衣懶亦驚。髙枕最難將夢續﹐空階況是欲天明。半間堂圯昏鐘動﹐落葉江山漫戰爭。

雞聲

振衣猛省惡聲來﹐起舞劉琨匣劍開。斷尾卻憐身自棄﹐雄冠猶冀世多才。危關無路何人唱﹐茅店殘更有月催。寄語司晨休錯過﹐汝南塒榤長槁萊。

蟬聲

獨聽宮槐寒雨晴﹐荒涼不似去年聲。此心髙尙原難飽﹐無口何緣解喜鳴。莫作化身中夜泣﹐爭禁久客萬愁生。勁風危露休嗚咽﹐我亦頭銜一例淸。

卷五

五言絕句

七言絕句

五言絕句

新擬北郭園八景

新擬北郭園八景

小樓聽雨

南樓憑幾坐﹐過雨又瀟瀟。有味靑燈夜﹐爲予破寂寥。

曉亭春望

閒立此孤亭﹐春光到眼靑。東南山最好﹐金碧列圍屏。

蓮池泛舟

鼓楫正中流﹐蓮塘泛小舟。連城橋下過﹐四面芰荷浮。

石橋垂釣

且理釣魚絲﹐石橋獨坐時。一竿遺世慮﹐最愛夕陽遲。

小山叢竹

有山兼有竹﹐宜夏亦宜秋。絕似篔簹谷﹐新封千戶侯。

深院讀書

逍遙深院裏﹐一片讀書聲﹐金石開環堵﹐應推福地名。

曲檻看花

新築辟槁萊﹐名花倚檻栽。迎年長有菊﹐羯鼓不須催。

陌田觀稼

好雨平疇足﹐門前似罫棋。繪來臺笠好﹐一一聚東菑。

七言絕句

目力

嘆老

盂蘭會

虛名

童子普

中元觀城隍神賬孤

安晚

十年

梁兒添孫喜賦

戲作

舂檳榔

三月菊花

小孫放風箏﹐志勗

借菊

淩虛臺

和迂谷題贈北郭園原韻

感作

雜詠

孔雀生卵不自伏﹐以雌雞代之

齋柳爲颶風所催﹐以繩系之

卽事感懷

不寐

獨坐無聊﹐爲景孫評文

老來嬌

冬至前二日大雨

補悼亡作

嘆老

感悟

自解

春晴望雨

燈下口占

自嘆

題曼倩偸桃圖

戲贈鶴珊

消閒雜詠二十五首

目力

目力無多不似前﹐看花如霧更茫然。笑他秋水雙瞳翦﹐我已勞勞七十年。

嘆老

裘馬五陵同學輩﹐雲龍下上日相親。那知到老交遊盡﹐落落孤蹤剩此身。

盂蘭會

中元肆赦事荒唐﹐點鬼如何歲歲忙。變幻豈眞有地獄﹐人心險惡卽桁楊。

焰口家家說賬孤﹐盤堆珍果酒盈壺。若敖有鬼如眞餒﹐博得酆都一飯無﹖

姓氏編排各一行﹐先期覺路列燈光。喧天簫鼓魚龍舞﹐舉國今宵盡若狂。

虛名

一生盡博此虛名﹐經濟文章兩不成。天亦曲全寬賦予﹐免教泯沒度升平。

童子普

寸魂尺魄竟叢叢﹐普施彭殤一例同。知否艸元亭下路﹐童烏今日哭秋風。

中元觀城隍神賬孤

神輦扶來鹵簿嘩﹐滿街首火迓爺爺。不知男女緣何事﹐爲解凶災共荷枷。

卹祭陰孤飯滿筐﹐拋遺塵土雜餘糧。可憐南邑珠同貴﹐莫貸監河半粒償﹝時臺郡米價騰貴﹐民有食薯葉者﹞﹗

安晚

最愛安閒樂晚年﹐人生何事被塵牽﹗我今亦自稱安晚﹐要與吾家作比肩﹝鄭淸之自號安晚﹞。

十年

十年難學到詩翁﹐少不如人老豈工﹗只爲村居無一事﹐聊將晚景付吟筒。

梁兒添孫喜賦

七十筵開北海樽﹐才經兩月又生孫。老夫正喜含飴弄﹐他日能興通徳門。

戲作

轉眼光陰境易遷﹐敢云心緒似當年。而今已作泥沾絮﹐不學神仙只學禪。

舂檳榔

生長蠻煙瘴雨鄕﹐非關消食饋檳榔。可憐衰齒全無用﹐薄味仍須借汝嘗。

三月菊花

歷盡風霜年復年﹐天畱晚節斗繁妍。春花不比秋花瘦﹐此是延齡第一仙。

處士家非富貴家﹐偏教冷艷作春華。莫嫌老圃無顏色﹐又向東君殿百花。

小孫放風箏﹐志勗

昂藏意气入雲煙﹐喜放風箏到九天。要識扶搖能直上﹐全憑一綫手中牽。

借菊

三徑新開欲仿陶﹐愧無素艷負淸髙。借人顏色秋花好﹐伴我來題九日■﹝飠羔﹞。

淩虛臺

亭亭花木恰相宜﹐添築髙樓景更奇。贏得親朋相過訪﹐敢誇好客鄭當時。

和迂谷題贈北郭園原韻

齋居環堵半依城﹐到老全無一事成。差喜靑燈仍有味﹐時聽兒輩讀書聲。

一局殘棋袖手觀﹐園林拓地水雲寬。人間熟夢知多少﹐敢托髙名不愛官。

閒來又自種花忙﹐爲借春陰奏綠章。他日親朋重訪處﹐好教認作鄭公鄕。

感作

勞勞相送碧油幢﹐遺愛重尋系馬樁。一笑衣冠同傀儡﹐上場又說換新腔。

雜詠

興到時將墨細磨﹐長箋一幅自吟哦。此中別有長生術﹐自古神仙脈望多。世事如今果大難﹐人情反復似波瀾。只須靜守江頭看﹐不上灘來便下灘。

孔雀生卵不自伏﹐以雌雞代之

螟蛉果臝負來奇﹐松柏曾相附兔絲。誰料朱公同飲啄﹐家禽從此是同支。

世俗多忘位置卑﹐攀鸞附鳳漫相欺。卻憐五色圓文輩﹐轉與微禽共■﹝土桀﹞塒。

齋柳爲颶風所催﹐以繩系之

生來弱質易飄零﹐誰向風前獨乞靈。我欲長繩垂地綰﹐莫教人誤護花鈴﹗

卽事感懷

身世由來似轉篷﹐拍浮一笑總成空。何如早返中流楫﹐幾个歸帆遇順風﹖

不寐

遲遲鐘鼓數殘更﹐一枕黃梁夢不成。猶記早朝趨侍日﹐花陰曙色聽宮鶯。

獨坐無聊﹐爲景孫評文

故交零落已無多﹐風雨漫天自嘯歌。幸有小同親侍立﹐一庭書帶影婆娑。

老來嬌

千紅萬紫斗繁華﹐獨立西風對暮霞。羨汝經霜顏色好﹐一枝一葉勝如花。

何須顧盼屬東君﹐葉葉流丹映夕曛。偏向空山饒晚節﹐秋娘未許妒同羣。

冬至前二日大雨

南檐曝背一冬晴﹐忽聽芭蕉葉有聲。記否雪花如掌大﹐圍鑪舊夢在春明。

補悼亡作

傷心死別廿年期﹐往事依依淚暗垂。回憶深閨初待字﹐當時辛苦覓門楣。

二八於歸正及笄﹐釵荊裙布作山妻。記曾花下相攜日﹐我亦淳於竟贅齊。

竟謝繁華井臼操﹐多君晨夕獨勤勞。艸廬次第春風到﹐看取門前駟馬髙。

添香夜夜理殘篇﹐但祝兒夫早著鞭。人願天從同一笑﹐黌宮長憶聽鐘年。

食性能諳賴有君﹐南陔饈膳相夫勤。秋風一棹三山夢﹐戒旦雞聲尙汝聞。

秋闈三度兩春明﹐計日看登萬里程。差喜泥金相慰藉﹐看儂甲乙榜題名。

蘭臺走馬正應官﹐惆悵臨歧淚暗彈。祗爲瘦軀愁汝病﹐別時容易見時難。

頻年藥石覓參苓﹐瘦骨誰憐鏡裏形。卻幸歸田汝無恙﹐眼看兒子擢明經。

一索充閭喜气盈﹐笄珈三度拜恩榮。如何西笑拈花去﹐未聽兒曹奏鹿鳴。

剎那五十一年身﹐營奠營齋更愴神。此去應無泉壤憾﹐鸞章新拜太夫人。

嘆老

百歲光陰一笑堪﹐我今得七尙餘三。自慚於世都無補﹐生死書叢作蠹蟫。

系腰觀井說彭籛﹐泥絮風情入定年。不管雨雲紛變態﹐得邀無事便神仙。

感悟

富貴功名豈夙因﹖半由天定半由人。而今回憶當年事﹐始覺先機驗若神。

自解

功名何必較贏輸﹑一枕黃梁有若無。領取老莊齊物論﹐此中勞逸總懸殊。

春晴望雨

淸明時節未紛紛﹐天半誰爲出岫云﹖但卜天心來日雨﹐家家豚酒賽楡枌。

燈下口占

荏苒光陰只自憐﹐一燈兀坐愛逃禪。老夫不解燒丹術﹐贏得淸閒便是仙。

自嘆

晨星朋輩鬢皤皤﹐回首前塵一剃那。試看兒童都長大﹐始知人世閱來多。

題曼倩偸桃圖

托根仙界實離離﹐王母堂前結子時。漫道仙家能辟榖﹐如何臣朔尙稱饑﹖

歲星等是地行仙﹐偸得蟠桃閬苑前。三度去來眞一瞥﹐人間已是九千年。

戲贈鶴珊

托迹潛園宇宙寬﹐故鄕歲月樂盤桓。使君疑是陶宏景﹐旣愛山林更愛官。

消閒雜詠二十五首

吳宮教戰

無端盤馬學彎弓﹐滿地燕支一笑空。回憶兵符金帳竊﹐魏妃還是女英雄。

陣云慘淡暗吳宮﹐狼籍桃花血濺紅。千古馬嵬同一轍﹐美人無計柰英雄﹗

髙漸離築

十載潛身托宋傭﹐解裝未出發先衝。如何又誤咸陽擊﹐暴魄空教褫祖龍。

遊子吟

落拓江湖壯志違﹐扁舟何日掛帆歸﹖傷心累卻深閨婦﹐無歲秋風不寄衣。

班妃團扇

炎京閱盡扇中身﹐長信宮寒月似銀。料得秋風腸斷日﹐相憐惟有竹夫人。

忍凍敲詩

蠻煙瘴雨暗江濱﹐瘦盡梅花悟昔因。到底不知風雪苦﹐策驢猶自覓前身。

硯冰料峭筆呵頻﹐聳立吟肩雪一身。怕冷詩僮私自語﹐可憐辛苦作詞人。

避債臺

紛紛叩闕索逋人﹐髙築危臺不諱貧。堪笑一朝天子貴﹐頭銜至竟亞錢神。

餞春

離筵狼籍落花辰﹐燕子鶯哥孰主賓﹖寄語東君須痛飲﹐十千婪尾莫辭貧﹗

龍王嫁女

一派笙歌出禹門﹐波臣水伯送魚軒。他時九子傳奇種﹐贔屓眞堪作外孫。

鴻門宴

鴻門風急劍光寒﹐炎漢天心欲攺難。生斫卯金亦癡事﹐空教碎斗發衝冠。

酒衣

衾天席地醉江幹﹐別有乾坤酒國寬。千載知心■﹝剩﹐貝代月﹞紅友﹐綈袍合贈故人寒。

典盡金貂怯影單﹐壚頭一醉不知寒。菟裘營向糟印老﹐衣被春風兩袖寬。

廣平賦梅

幾生修福到淸閒﹐鐵石心腸伴玉顏。宰相頭銜花一品﹐調羹賦手重人間。

徵邊

貔貅十萬抵胡天﹐拔幟登壇眾志堅。虜得降王期報國﹐論功不羨勒燕然。

明妃出塞

萬里胡沙月暗天﹐琵琶聲斷玉關前。解環羞寄徵邊將﹐爲結君王再世緣。

一曲聲寒馬上弦﹐酸風苦雨泣胡天。出宮得見君王面﹐猶勝阿房卅六年。

元旦新門神到任

頭銜初換喜新遷﹐印綬長披玉闕前。從此門前無狗盜﹐勞他鎖鑰管年年。

舊劍

補綴原關中閫事﹐莫邪不用太無聊。牽衣我欲持三尺﹐斬此安昌答聖朝。

一紙鑪

紙爇銀鐺巧制髙﹐純靑火裏煮松濤。趨炎到底成灰易﹐多事抽薪止沸勞。

此去無須埽葉勞﹐列鐺松下夕陽髙。可憐世上人情薄﹐冰炭叢中鬧一遭。

徵邊將

萬里風寒夜枕戈﹐爲君收拾舊山河。封侯豈是儒去福﹐愧向胡沙奏凱歌。

琵琶

大小盤珠落指頭﹐忽雷聲繞四弦秋。明妃去後潯陽老﹐塞艸江花一例愁。

鬥酒

森嚴酒令出奇籌﹐拇戰紛嘩未肯休。忽報降旗壇上豎﹐乘酣奏凱過糟邱。

照身鏡

空中色相證瞿曇﹐看取狂奴故態憨。我自前身認明月﹐舉杯一笑影成三。

附錄一

勸和論﹝咸豐三年五月作﹞

北郭園記

汪韻舟少尉﹝昱﹞閩遊詩艸序

勸和論﹝咸豐三年五月作﹞

甚矣人心之變也﹗自分類始而其禍倡於匪徒﹐後遂燎原莫遏﹐玉石俱焚﹐𨿽正人君子亦受其牽制而或朋從之也。

夫人與禽各爲一類﹐邪與正各爲一類﹐此不可不分。乃同此血气﹐同此官骸﹐同爲國家之良民﹐同爲鄕閭之善人﹐無分土﹐無分民﹐卽子夏所言四海皆兄弟是也。況當共處一隅﹐揆諸出入相友之義﹐卽古聖賢所謂同鄕共井者也。在字義﹐友從兩手﹐朋從兩肉﹔是朋友如一身左右手﹐卽吾身之肉也。今試執塗人而語之曰﹕『爾其自戕爾手﹗爾其自噬爾肉』﹗鮮不拂然而怒。何今分類至於此極耶﹖

顧分類之害甚於臺灣﹔臺屬尢甚於淡之新艋。臺爲五方雜處﹐自林逆倡亂以來﹐有分爲閩﹑粵焉﹐有分爲漳﹑泉焉。閩﹑粵以其異省也﹐漳﹑泉以其異府也。然同自內府播遷而來﹐則同爲臺人而已。今以異省﹑異府若分畛域﹐王法在所必誅。矧更同爲一府﹐而亦有秦越之異﹗是變本加厲﹐非奇而又奇者哉﹖夫人未有不親其所親﹐而能親其所疏。同居一府﹐猶同室之兄弟至親也﹐乃以同室而操戈﹐更安能由親及疏﹐而親隔府之漳人﹑親隔省之粵人乎﹖

淡屬素惇古處﹐新﹑艋尢爲菁華所聚之區。遊斯土者﹐嘖嘖稱羨。自分類興而元气剝削殆盡﹐未有如去年之甚也。干戈之禍愈烈﹐村市半成邱墟。問爲漳﹑泉而至此乎﹖無有也。問爲閩﹑粵而至此乎﹖無有也。蓋孽由自作﹐釁起鬩墻﹐大抵在非漳泉﹑非閩粵間耳。

自來物窮必變﹐慘極知悔﹐天地有好生之徳﹐人心無不轉之時。予生長是邦﹐自念士爲四民之首﹐不能與在事諸公竭誠化導﹑力挽而更張之﹐滋愧實甚。願今以後﹐父誡其子﹑兄告其弟﹐各革面﹑各洗心﹐勿懷夙忿﹐勿蹈前愆﹐旣親其所親﹐亦親其所疏﹐一體同仁﹐斯內患不生﹑外禍不至﹐漳泉﹑閩粵之气習默消於無形。譬如人身血脈﹐節節相通﹐自無他病﹔數年以後﹐仍成樂土﹐豈不休哉﹗

北郭園記

凡境由於天造者﹐其施功也易爲力﹔而其由於人造者﹐非窮締構之能﹑極心思之巧﹐無由化平淡爲新奇﹐此事之所以難而功之所以倍也。

塹城背山面海﹐自東而南而北﹐層巒疊巘﹐髙出雲霄﹐當有名勝之區﹐足以供遊覽而資棲息。然距城較遠﹐且徑險林深﹐彜獸叢處﹐僅爲樵獵往來之地。

余自假養歸田﹐屈指至今﹐已十餘載。自顧樗櫟散材﹐無復出山之志。竊效古人買山歸隱﹐以樂殘年﹔乃此願莫償﹐求一勝地而不可得。

庚戌﹐適鄰翁有負郭之田與余居相近﹐因購之爲卜築計。而次子如梁亦不惜厚貲﹐匠心獨運﹐構材鳩工﹐前後凡三﹑四層﹐堂廡十數間﹐鑿池通水﹐積石爲山﹐樓亭花木﹐燦然畢備﹔不數月而成巨觀﹐可云勝矣﹗

嗟夫﹗以鄰翁艱難創置﹐至其子孫不能有﹐乃爲我有﹐而次子復藉此區區﹐相其陰陽﹐因其形勢﹐欲極一時之盛。夫亦知前事之廢興﹐卽爲後事之龜鑑者乎﹖余旣爽然喜﹐復惕然憂。顧今已老矣﹐無能爲好山好水之遊﹐而朝夕此地﹐亦足以杖履逍遙﹔仰而觀山﹐俯而聽泉﹐尋花看竹﹐聞鳥觀魚﹐豈不快哉﹗至於盛衰之道﹐祗聽後人之自致﹐非予敢知也。爰額之曰「北郭園」﹐蓋因其地以名之。而諸山拱峙﹐翠若列屏﹐又與李太白「靑山橫北郭」句相吻合也。是爲記。

汪韻舟少尉﹝昱﹞閩遊詩艸序

詩之爲言志也。在心爲志﹐發言爲詩。故𨿽遊眺所及﹑歌吟互答﹐若屬緒餘之事﹐而其溫厚和平﹐未嘗不本原於學問﹐兼通於治術﹔古人所謂登髙能賦可爲大夫者此也。

汪韻舟先生以辛卯﹝道光十一年﹞東調來臺﹐爲淡廳尉﹐與余交最久﹑知最深﹐每於公餘謁其丰采﹐聆其議論﹐援古證今﹐了如指掌﹐蓋吏而儒也。乙未﹝道光十五年﹞﹐余赴選入都。越四載﹐復乞養假旋﹐先生尙任斯土。余方惜其一官濡滯﹐而又幸天假之緣﹐俾得重承謦欬也。

先生旣見聞淹博﹐而器識復深沈﹐判牘如流。所蒞之區﹐卓有循聲﹐長官咸嘉賴之。顧性耽吟﹐簿書之暇﹐嘯歌自得﹐升斗微資﹐弗計也。辛丑﹝道光二十四年﹞春﹐鈔拾各稿相示。余受而讀之﹐覺其旨深而味長﹐其志和而音雅。其爲語也﹐巧不入纖﹐朴不蹈俗。蓋以生長名門﹐得力於父兄師友﹐方期大展生平之志﹐乃不得已而幕遊山左﹐繼而薄宦閩南﹐𨿽足迹所至﹐屢見重於當途﹐終悵悵然自以爲非本來之面目。讀「閩遊詩艸」﹐愈見先生不獨吏而儒﹐亦且尉而仙也。

夫太上立徳﹐次立功﹐次立言。先生之發言爲詩﹐其志豈僅立言已哉﹗然先生之學﹐已於詩而見之﹐其必傳也夫復奚疑。

附錄二

皇淸賜同進士出身誥授中憲大夫晉封通奉大夫恩給二品封典加四品銜賞戴花翎禮部鑄印局員外郎祉亭鄭君墓志銘

北郭園全集序一

北郭園全集序二

北郭園文鈔序

皇淸賜同進士出身誥授中憲大夫晉封通奉大夫恩給二品封典加四品銜賞戴花翎禮部鑄印局員外郎祉亭鄭君墓志銘

道光癸卯﹝二十三年﹞﹐予權噶瑪蘭廳事﹔取道淡北﹐獲識鄭君祉亭。嗣兩攝淡篆﹐交益篤。戊午﹝咸豐八年﹞﹐復檄赴籌軍餉﹐而君已先數月歸道山矣。嗣君如梁捧狀泣述遺命﹐以君易簀之夕曰﹕『志吾墓者﹐非朱某不能』。予自維風塵抗走所資﹐藉良友匡勷無出君右﹔矧其文章﹑政績﹑行誼﹐卓有可傳﹐安敢以不文辭﹖

君諱用錫﹐字在中﹐祉亭其號也。籍同安之李洋鄕。先世由漳遷金門。至父鄕賢公東渡﹐遂家於淡。少顈異﹐能讀父書﹐淹貫經史百家﹐尢精於易﹐言理而不言數﹐嘗采各說著「欽定周易折中衍義」一書﹐凡數十萬言。性好吟詠﹐不釋卷。主明志講席前後八年﹐汲引後進多聞人。課日每自擬文詩爲諸生式﹐試隙一秉至公。復制折捲以書法授來學者。先是淡學隸彰化﹐未設學校﹐君請大府﹐以彰學司訓分駐之。淡自開辟﹐志乘無書﹐君集弟友纂稿藏爲後法﹐俾典章文物昭昭可考﹐爲功獨偉。

君年二十三補弟子員。由廩膳生舉嘉慶戊寅﹝二十三年﹞省闈﹐爲予同譜。道光癸未﹝三年﹞成進士﹔開淡一百餘年﹐通籍自君始。遂以大令起家。時年伯鄕賢公及太夫人尙在﹐歸省之。適制軍孫文靖公蒞臺﹐君請詳建塹城﹔旣蕆事﹐上其督造功﹐敍同知銜。捐輸出力﹐復攺京秩。丁外艱﹐服闋﹐甲午﹝道光十四年﹞入都供職﹐簽分兵部武選司行走。鄕人有謁選者﹐私宅未嘗接見。乙未﹝道光十五年﹞﹐補授禮部鑄印局員外郎﹐兼儀制司事務﹔凡遇郊壇祭祀﹐烈日﹑嚴霜﹐不辭勞瘁﹐必恪恭趨伺﹐首先至焉。精勤稱職﹐長官嘉之。太夫人郵書﹐每誡國事爲重﹐勿以家念。乃違晨昏者三載﹐孺慕益切。丁酉﹝道光十七年﹞春﹐乞養旋裏﹐侍余仍嗜學不倦。遇扞衛桑梓事尢力。壬寅﹝道光二十二年﹞﹐洋船擾大安口﹐措糧率自募勇赴援﹐生擒洋人白者一﹑黑者三。事聞﹐賞花翎。土地公港復獲艸鳥洋匪﹐獎加四品銜。乙己﹝道光二十五年﹞﹐奉母事畢﹐以祿不逮養﹐不復還朝。咸豐甲寅﹝四年﹞﹐旨令在籍同進士施瓊芳等協辦團練勸捐事務﹐兼以倡運津米﹐恩給二品封﹐爲一時曠典。

君孝友慈惠﹐尢人所難。嘗建祖祠二﹐禋祀必虔。爲太夫人壽﹐則捐榖三千贍父黨母黨之貧乏者﹐以祝大年。淡南北漳﹑泉﹑粵各莊分類成習﹐君著勸和論勒石後壠﹐復躬詣慰解。咸豐三年﹐晉﹑南﹑惠三邑人與同安人約期互鬥﹐君籍同安﹐乃移駐三邑人李某家﹐以示無他意﹐變遂止﹐全活者多。間如建學宮﹑修橋渡﹑賑饑寒﹑卹孤寡﹐一視同仁﹐施棺施藥﹐俱能善繼父志﹐數十年不輟﹔鄕人咸稱道之。顧處世謙和而治家獨嚴﹐所編家規﹐子孫至今恪守﹐猶榜於門焉。晚築北郭園以自娛﹐著述日富﹐凡詩文若干捲待梓。病之日﹐里人皇皇稱禱。洎病革﹐道路哭失聲。

君卒於咸豐八年二月七日寅時﹐距生於乾隆五十三年五月七日卯時﹐享年七十有一。配陳氏﹐知縣士珍公女﹐先卒。簉室洪氏。子三﹕長如松﹐道光丁酉﹝十七年﹞優貢﹑丙午﹝二十六年﹞舉人﹔員外郎銜內閣中書﹐捐升主事。次如梁﹐候選同知﹔陳夫人出。三如材﹐庶也。女二﹕長適連江縣教諭郭公成金四子廷理﹐庠生。次適詹事府主簿陳公維菁長子鷺升﹐翰林院待詔。孫九﹕景南﹐庠生﹔自南﹑宣南﹐如松出﹔圖南﹑比南﹑安南﹑綏南﹑雅南﹑植南﹐如梁出。女孫六﹐擇對皆名門。以咸豐己未年﹝九年﹞葬於香山之麓﹐後攺葬塹南關外竹仔坑鄕﹐穴坐已向亥﹐兼巽乾分金丁巳丁亥。銘曰﹕文星在東﹐開先南宮。樞部筮仕﹐儀曹趨公。掛冠歸田﹐乃近孝衷。根抵六藝﹐發爲事功。泰山北斗﹐景挹髙風。佳城鬱鬱﹐千秋崇封。

賜進士出身誥授中憲大夫噶瑪蘭廳通判淡水廳同知臺灣府知府卽補道前翰林院庶吉士年愚弟朱材哲頓首拜撰。

北郭園全集序一

道光癸未﹝三年﹞﹐禮部貢士﹐吾閩通籍者十三人﹔祉亭鄭公與其選﹐余亦忝附驥焉。

公籍隸臺灣淡水﹐臺灣土著之登甲科老自公始。當時春明握手﹐往來數相見。未幾﹐公歸省侍﹐余在京邸﹐彼此遂暌隔。及甲午﹑乙未﹝道光十四﹑五年﹞間﹐公以部郎進京供職﹐適余奉諱旋裏。余服闋再至京﹐公又已請養歸。浮蹤相左﹐常以不獲多聚首爲恨。咸豐三年﹐余自粵歸。維時疆事多警﹐聞公在本籍辦團籌餉﹐保障有功﹐心竊向往之﹔而遠隔重洋﹐竟無從相見也。今則距公歿十有六年矣﹐其次君稼田觀察奉公「北郭園全集」﹐郵寄楊雪滄侍讀轉達﹐屬序於余﹔受而讀之。

詩鈔多歸田後所作﹐抒寫性眞﹐不甚事雕飾。雜文無多﹐而勸和論一作﹐助宣教化﹐特有裨風俗。制藝則醞釀深厚﹐有國初諸大家風力﹐與試帖若干首﹐大半課余艸也。凡各冊﹐雪滄侍讀皆有弁言﹔制藝又經梁禮堂吏部論定。品評備矣﹐無俟再贅。

獨念公早歲淡於榮祿﹐篤於行﹐邃於學﹐旣而力於王事﹐懋其勛績﹐以承寵榮於朝﹐卓然爲海東碩望﹐楷模一鄕。公之著作﹐自有可傳者在﹐豈以餘言爲輕重。而稼田顧捲捲屬餘者﹐則以五十年前大羅舊侶﹐誼托金蘭﹐人惟求舊﹐意良厚也。今讀公之集﹐回憶曩昔﹐親承謦欬﹐恍昨日事。因慨念十數年來同譜凋謝﹐如飄風墜雨之相續﹔不但吾閩十三人惟餘僅存﹐卽訪當日同榜二百四十人之散居海內者﹐屈指亦復寥寥﹐殊不勝暮景晨星之感﹗而如公行純業盛﹐其傳也無疑焉。稼田觀察善繼先志﹐尢堪欽敬﹐爰書數語以歸之。

同治十二年二月﹐同年愚弟林士傳序於榕城烏麓山館﹐時年七十有三。

北郭園全集序二

鄭祉亭先生歿十有二年矣。嗣君稼田觀察捧其遺稿泣告曰﹕『此先大夫數十年心血也﹐將謀付剞劂氏﹔乃人事蹉跎﹐家庭多難﹐自亡兄蔭坡﹑猶子小坡相繼凋謝﹐予旣困於生計﹐而諸雛復未長立﹐深慮遺佚﹐今編次之役敢請焉』。予受而讀之。竊嘆老成典型於玆未墜﹐況習聞先生之嘉言懿行﹐嘖嘖閭裏﹔而稼田善繼先志﹐獨能拳拳弗失﹐予奚敢辭。時庚午﹝同治九年﹞五月也。予甫纂淡水廳志﹐簿書叢集﹐幾欲以一身了十人之事﹐寢饋不遑﹐日點竄者將及萬言﹐求一暇晷而不可得。稼田延寓於北郭園﹐晨夕過從﹐相與搜求遺事﹐皆有本之言。獨惜開淡至今百四十年﹐著述闕如﹐後學無模範。先生通籍爲此邦第一人﹐其詩文﹑制藝﹑試帖﹐炳炳具在焉。文獻攸關﹐更不容緩。迨九月廳志告成﹐遂踵而編次之得十卷。

先生與予寄籍﹐一磺溪﹐一榕郡﹐然同溫陵產也。今幸獲交稼田﹐相依日篤。而一門之內﹐食指千計﹐黃童白叟﹐咸藹然可親﹐恂恂有儒素風。益嘆先生遺澤未艾﹐不其山下書帶及見於今也﹗予以海外羈人﹐得此邂逅﹐殆文字因緣有夙契歟﹖嗟夫﹗海天豪翰﹐所沾匄來者厥功匪淺﹐先生斯集旣開壖北之先聲﹐後有作者﹐其亦聞風而奮然起矣﹗

同治九年十一月﹐鄕愚侄楊浚雪滄氏倚裝書於塹城北郭園之試筆寓廬。

北郭園文鈔序

祉亭先生文多散佚﹐此五篇乃稼田觀察從叢槁中檢以相示。勸和論一作﹐已刊石於後壠鄕﹐一時傳誦﹐𨿽密菁村氓﹐幾於家有拓本。十餘年來﹐漸移默化﹐其消弭之功豈淺鮮哉﹗

夫文字有關世道﹔三不朽中﹐立言居其一也。儻於人心有所裨益﹐卽此數章﹐而先正之典型具在﹐亦何必多雲。

同治九年九月﹐鄕愚侄楊浚雪滄氏謹序於塹城北郭園之試筆寓廬。

