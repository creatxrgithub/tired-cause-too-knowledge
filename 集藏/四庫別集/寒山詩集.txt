

欽定四庫全書

集部二

寒山子詩集

別集類一【唐】

提要

【臣】等謹案寒山子詩集二卷案寒山子貞觀中天臺廣興縣僧居於寒巖時還往國淸寺丰幹拾得則皆國淸守寺僧世傳臺州刺史閭邱允遇三僧事蹤迹甚怪蓋莫得而考證也其詩相傳卽允令寺僧道翹尋寒平日於竹木石壁上及人家防壁所書得三百餘首又取拾得土地堂壁上所書偈言並纂成捲丰幹則僅存房中壁上詩二首允自爲之序宋時又名三隠集見淳熙五十六年沙門道南所作記中唐書藝文志載寒山詩入釋家類作七卷今本並爲一卷以拾得丰幹詩別爲一卷附之則民新安吳明春所校刻也王士禎居易錄云寒山詩詩家每稱其鸚鵡花間弄琵琶月下彈長歌三月響短舞萬人防謂其有唐調【案此明江盈科雪濤評語士禎引之寒山子卽唐人盈科以爲有唐調蓋偶未考其時代謹附訂如此】其詩有工語有率語有莊語有諧語至云不煩鄭氏箋豈待毛公解又似儒生語大抵佛語菩薩語也今觀所作皆信手拈弄全作禪門偈語不可復以詩格繩之而機趣橫溢多足以資勸戒且專集傳自唐時行世已久今仍著之於錄以釋氏文字之一種焉又案太平廣記引仙傳拾遺曰寒山子者不知其名氏大歷中隠居天臺屏屏山其山深防當暑有雪亦名寒巖因自號寒山子好爲詩每得一篇一句輒題於樹間石上有好事者從而錄之凡三百餘篇多述山林幽隠之興或譏諷時態能警勵流俗桐栢徴君徐靈府府而集之分爲三卷行於人間云云則寒山子又爲中唐仙人與閭邱允事又異無從深考姑就文論文可矣乾隆四十六年三月恭校上

總纂官【臣】紀昀【臣】陸錫熊【臣】孫士毅

總校官【臣】陸費

墀

寒山詩集原序

朝議大夫使持節臺州諸軍事守刺史上柱國賜緋魚袋閭丘撰

詳夫寒山子者不知何許人也自古老見之皆謂貧人風狂之士隠居天臺唐興縣西七十里號爲寒巖每於玆地時還國淸寺寺有拾得知食堂尋常收貯餘殘菜滓於竹筒內寒山若來卽負而去或長廊徐行叫喚快活獨言獨笑時僧遂毀罵打趂乃駐立撫掌呵呵大笑良久而去且狀如貧子形貌枯悴一言一气理合其意沈而思之隠況道情凡所啟言洞該嘿乃樗皮爲布裘破木屐履地是故至人遁迹同類化物或長廊唱詠惟言咄哉咄哉三界輪回或於村墅與牧牛子而歌笑或逆或順自樂其性非哲者安可識之矣頃受丹丘簿官臨途之日乃縈頭痛遂召醫治轉重乃遇一禪師名丰干言從天臺山國淸寺來特此相訪乃命救疾師乃舒容而笑曰身居四大病從幻生若欲除之應須淨水時乃持淨水上師師乃噀之須臾袪殄乃謂曰臺州海島嵐毒到日必須保防乃問曰未審彼地當有何賢堪爲師仰師曰見之不識識之不見若欲見之不得取相乃可見之寒山文殊遁迹國淸拾得普賢狀如貧子又似風狂或去或來在國淸寺庫院走使廚中著火言訖辭去乃進途至任臺州不忘其事到任三日後親往寺院躬問禪宿果合師言乃令勘唐興縣有寒山拾得是否時縣申稱當縣界西七十里內有一巖巖中古老見有貧士頻往國淸寺止宿寺庫中有一行者名曰拾得乃特往禮拜到國淸寺乃問寺眾此寺先有丰幹禪師院在何處並拾得寒山子見在何處時僧道翹答曰丰幹禪師院在經藏後卽今無人住得每有一虎時來此吼寒山拾得二人見在廚中僧引至丰幹禪師院乃開房惟見虎迹乃問僧寶徳道翹禪師在日有何行業僧曰丰幹在日惟攻舂米供養夜乃唱歌自樂遂至廚中竈前見二人向火大笑便禮拜二人連聲喝自相把手呵呵大笑叫喚乃云丰幹饒舌饒舌彌陀不識禮我何爲僧徒奔集遞相驚訝何故尊官禮二貧士時二人把手走出寺乃令逐之急走而去卽歸寒巖乃重問僧曰此二人肯止此寺否乃令覓訪喚歸寺安置乃歸郡遂制淨衣二對香藥等特送供養時二人更不返寺使乃就巖送上而見寒山子乃髙聲喝曰賊賊退入巖穴乃云報汝諸人各各努力入穴而去其穴自合莫可追之其拾得迹沈無所乃令僧道翹尋其往日行狀惟於竹木石壁書詩並村墅人家防壁上所書文句三百餘首及拾得於土地堂壁上書言偈並纂集成捲棲心佛理幸逢道人乃爲贊曰菩薩遁迹示同貧士獨居寒山自樂其意貌悴形枯布裘止出言成章諦實至理凡人不測謂風狂子時來天臺入國淸寺徐步長廊呵呵撫指或走或立喃喃獨語所食廚中殘飯菜滓吟偈悲哀僧俗咄捶都不動揺時人自恥作用自在凡愚難値卽出一言頓袪塵累是故國淸圗寫儀軌永刼供養長爲弟子昔居寒山時來玆地稽首文殊寒山之士南無普賢拾得定是聊申贊嘆願超生死

寒山詩集天臺山國淸禪寺三隠集記

丰幹禪師唐貞觀初居天臺國淸寺剪髮齊眉衣布裘人或問佛理止答隨時二字常唱道乘虎出入眾僧驚畏無誰語有寒山子拾得者亦不知其氏族時謂風狂子獨與師相親寒居止唐興縣西七十里寒巖以是得名拾因師至赤城道側聞兒啼聲問之云孤棄於此乃名拾得攜至寺付庫院後庫僧靈熠令知食堂香燈忽登坐與佛像對盤而餐復於聖僧前呼曰小果熠告尊宿等易令廚內滌器常日齋畢澄濾殘食菜滓以筒盛之寒來卽負之而去寒容貌枯悴布襦零落以樺皮爲曵大木屐時至寺或廊下徐行或廚內執爨或混處童牧或時叫噪望空嫚罵或云咄哉咄哉三界輪廻僧以杖逼逐卽撫掌大笑一日問師古鏡不磨如何照燭曰冰壺無影像猿猴探水月曰此是不照燭也更請師道曰萬徳不將來教我道什麼寒拾俱作禮師謂寒曰汝與我遊五臺卽我同流若不與我去非我同流曰我不去師曰汝不是我同流寒問汝去五臺作什麼曰我去禮文殊曰汝不是我同流師尋獨入五臺逢一老翁問莫是文殊否曰豈有二文殊及作禮忽不見後回天臺而化寒因眾僧炙茄以茄串打僧背一下僧回首寒持串云是什麼僧云這風顚漢寒示傍僧曰你道這个師僧費卻多少鹽醤趙州到天臺行見牛迹寒曰上坐還識牛麼此是五百羅漢遊山州曰旣是羅漢爲什麼作牛去寒曰蒼天蒼天州呵呵大笑寒曰笑作什麼州曰蒼天蒼天寒曰這小廝兒卻有大人之作潙山來寺受戒與拾往松門夾道作虎吼三聲潙無對寒曰自從靈山一別迄至於今還相記麼潙亦無對拾拈柱杖曰老兄喚這个作什麼潙又無對寒曰休休不用問它自從別後已三生作國王來總忘卻也拾掃地寺主問姓个什麼住在何處拾置箒義手而立主罔測寒捶胸曰蒼天蒼天拾問汝作什麼寒曰豈不見道東家人死西家助哀因作舞笑哭而出又於莊舎牧牛歌詠叫天曰我有一珠埋在陰中無人別者眾僧說戒拾驅牛至倚門撫掌微笑曰悠悠哉聚頭作相這个如何僧怒呵云下人風狂破我說戒拾笑曰無嗔卽是戒心淨卽出家我性與汝合一切法無差驅牛出乃呼前世僧名牛卽應聲而過復曰前生不持戒人面而畜心汝今招此咎怨恨於何人佛力𨿽然大汝辜於佛恩防伽藍神僧廚下食每每爲鳥所耗拾杖抶之曰汝食不能護安能護伽藍乎神附夢於合寺僧曰拾得打我詰旦說夢一一無差視神像果有所損驚異牒申郡縣郡謂賢士遁迹菩薩應身號拾得賢士初閭丘將牧丹丘頭疾醫莫能愈遇禪師名丰干言自天臺來謁使君告之病師曰身居四大病從幻生若欲除之應須淨水索器咒水噀之立愈閭丘異之乞言示此去安危之兆師曰記謁文殊普賢此二菩薩見之不識識之不見若欲見之不得取相國淸寺執爨滌器寒山拾得是也閭丘到任三日至國淸問此寺有丰幹禪師否寒山拾得復是何人僧道翹對曰丰幹舊址在經藏後今闃無人矣寒山拾得尙處僧廚閭丘入師房止見虎迹復問在此作何行業翹曰惟事負舂供僧閒則諷詠入廚尋訪寒拾見於竈前向火拊掌大笑閭丘致拜二人連聲呵叱執手復大笑曰丰幹饒舌饒舌彌陀不識禮我何爲相攜出松門自此不復入寺閭丘歸郡送淨衣香藥到巖寒髙聲喝曰賊賊遂入巖石縫中且曰報汝諸人各各努力石縫忽合後有僧采薪南峯距寺東南二里遇一梵僧持錫入巖挑鎖子骨曰取寒拾舎利乃知入滅於此因號巖爲寒巖閭丘俾道翹尋訪遺迹於竹木石壁覩寒所書辭頌及村墅人家見丰幹並拾亦有詩數十首題石壁間云按舊序二人呵叱自執手大笑閭丘歸郡遺送衣藥與夫挑鏁子骨等語乃知寒山不執閭丘手閭丘未嘗至寒巖拾得亦出寺門二里許入滅今傳所錄誤矣因筆及此以俟百世君子淳熈十六年嵗次已酉春十有九日住山禹穴沙門志南謹記

欽定四庫全書

寒山詩集

重巖我卜居鳥道絕人迹庭際何所有白雲抱幽石住玆凡防年屢見春冬易寄語鐘鼎家虛名定何益山中何太冷自古非今年沓嶂常凝雪幽林每吐煙艸生芒種後葉落立秋前此有沈迷客窺窺不見天巖前獨靜坐圓月當天耀萬象影現中一輪本無照廓然神自淸含虛洞妙因指見其月月是心樞要吾家好隠淪居處絕囂塵踐艸成三徑瞻云作四鄰助歌聲有鳥問法語無人今日娑婆樹幾年爲一春琴書須自隨祿位用何爲投輦従賢婦巾車有孝兒風吹曝麥地水溢沃魚池常念鷦鷯鳥安身在一枝弟兄同五郡父子本三州欲驗飛鳬集須徵白兔遊靈瓜夢裏受神橘座中收鄕國何迢遞同魚寄水流鸚鵡宅西國虞羅捕得歸美人朝夕弄出入在庭幃賜以金籠貯扄哉損羽衣不如鴻與鵠颻颺入雲飛父母續經多田園不羨他婦搖機軋軋兒弄口防防拍手催花舞搘頥聴鳥歌誰當來嘆賀樵客屢經過家住緑巖下庭蕪更不芟新藤垂繚繞古石竪巉巖山菓狝猴摘池魚白鷺銜仙書一兩卷樹下讀喃喃嵗去換愁年春來物色鮮山花笑緑水巖樹舞靑煙蜂蝶自云樂禽魚更可憐朋遊情未已徹曉不能眠茅棟野人居門前車馬疏林幽偏聚鳥溪闊本藏魚山菓攜兒摘臯田共婦鋤家中何所有惟有一牀書登陟寒山道寒山路不窮溪長石磊磊澗濶艸蒙蒙苔滑非闗雨松鳴不假風誰能超世慮共坐白雲中六極常嬰困九維徒自論有才遺艸澤無藝閉蓬門日上巖猶暗煙消穀尙昏其中長者子个个總無裩璨璨盧家女舊來名莫愁貪乘摘花馬樂傍采蓮舟膝坐緑熊席身披靑鳳裘哀傷百年內不免歸山丘獨臥重巖下蒸云晝不消室中𨿽暡靉心裏絕喧囂夢去遊金闕魂歸度石橋拋除閙我者歷歷樹間瓢春女容儀相將南陌陲看花愁日晚隠樹怕風吹年少從傍來白馬黃金羇何須久相弄兒家夫壻知羣女戲夕陽風來滿路香綴裙金蛺蝶挿髻玉鴛鴦角婢紅羅縝閹奴紫錦裳爲觀失道者鬢白心惶惶卜擇幽居地天臺更莫言猨啼谿霧冷嶽色艸門連竹葉覆松室開池引澗泉已甘休萬事采蕨度殘年徒勞說三史浪自看五經洎老檢黃籍依然注白丁筮遭連蹇卦生主虛危星不及河邊樹年年一度靑止宿鴛鴦鳥一雄兼一雌銜花相共食刷羽每相隨戲入煙霄裏宿歸沙岸湄自憐生樂處不奪鳳凰池棟非吾宅靑林是我家一生俄爾過萬事莫言賒濟渡不造筏漂淪爲采花善根今未種何日見生芽吁嗟貧復病爲人絕友親罋里長無飯甑中屢生塵蓬庵不免雨漏榻劣容身莫怪今顦顇多愁定損人以我棲遲處幽深難可論無風蘿自動不霧竹長昏澗水緣誰咽山云忽自屯午時庵內坐始覺日頭暾去年春鳥鳴此時思弟兄今年秋菊爛此時思發生綠水千腸咽黃雲四面平哀哉百年內腸斷憶咸京徒閉蓬門坐頻經嵗月遷惟聞人作不見鶴成仙念此那堪說隨緣須自憐廻看郊郭外古墓犂爲田自在白雲閒從來非買山下危須策杖上險捉藤攀澗畔松常翠谿邊石自斑友朋𨿽阻絕春至鳥闗闗自樂平生道煙蘿石洞間野情多放曠長伴白雲閒有路不通世無心孰可攀石牀孤夜坐圎月上寒山時人尋雲路雲路杳無蹤山髙多崄峻澗濶少玲瓏碧嶂前兼後白雲西復東欲知雲路處雲路在虛空今日巖前坐坐久煙雲收一道淸谿冷千尋碧嶂頭白雲朝影靜明月夜光浮身上無塵垢心中那更憂寒山惟白雲寂寂絕埃塵艸座山家有孤燈明月輪石牀臨碧沼虎鹿每爲鄰自羨幽居樂長爲象外人可笑寒山道而無車馬蹤聯谿難記曲疉嶂不知重泣露千般艸吟風一樣松此時迷徑處形問影何從欲得安身處寒山可長保微風吹幽松近聴聲愈好下有斑白人喃喃讀黃老十年歸不得忘卻來時道人問寒山道寒山路不通夏天冰未釋日出霧朦朧似我何由屆與君心不同君心若似我還得到其中驅馬度荒城荒城重客情髙低舊雉堞大小古墳塋自振孤蓬影長凝拱木聲所嗟皆俗骨仙史更無名玉堂掛珠簾中有嬋娟子其貌勝神仙容華若桃李東家春霧合西舎秋風起更過三十年還成甘蔗滓四時無止息年去又年來萬物有代謝九天無朽摧東明又西暗花落復花開惟有黃泉客防防去不廻有一飡霞子其居諱俗遊論時實蕭爽在夏亦如秋幽澗常瀝瀝髙松風颼颼其中半日坐忘卻百年愁妾家邯鄲住歌聲亦抑揚賴我安隠處此曲舊來長旣醉莫言歸畱連日未央兒家寢宿處繡被滿銀牀快榜三翼舟善乘千里馬莫能造我家謂言最幽野巖穴深嶂中云雷竟日下自非孔丘公無能相救者白雲髙嵯峨綠水蕩潭波此處聞漁父時時鼓棹歌聲聲不可聴令我愁思多誰謂雀無角其如穿屋何極目兮長望白雲四茫茫鴟鴉飽腲腇鸞鳳饑徬徨駿馬放石磧蹇驢能至堂天髙不可問鷦鷯在滄浪黙黙永無言後生何所述隠居在林藪智境何由出枯槁非堅衛風霜成夭疾土牛耕石田未有得稻日山客心悄悄常嗟嵗序遷辛勤采芝術捜斥詎成仙庭廓云初捲林明月正圓不歸何所爲桂樹相畱連白拂旃檀柄馨香竟日聞柔和如捲霧搖曳似行雲禮奉宜當暑髙提復袪塵時時方丈內將用指迷人層層山水秀煙霞鎖翠微嵐拂紗巾濕露霑蓑艸衣足躡遊方履手執古藤枝更觀塵世外夢境復何爲田家避暑月鬥酒共誰歡雜雜排山菓疎疎圍酒罇蘆莦將代席蕉葉且充盤醉後搘頥坐須彌小彈丸杳杳寒山道落落冷澗濱啾啾常有鳥寂寂更無人淅淅風吹面紛紛雪積身朝朝不見日嵗嵗不知春聞道愁難遣斯言謂不眞昨朝始趂卻今日又纒身月盡愁難盡年新愁更新誰知席帽下元是昔愁人三月蠶猶小女人來采花隔墻弄蝴蝶臨水擲蝦防羅袖盛梅子金鎞挑筍芽鬭論爭物色此地是余家驑馬瑚鞭驅馳洛陽道自憐美少年不信有衰老白髮防應生紅顏豈長保但看北邙山个是蓬萊島相喚采芙蓉可憐淸江裏遊戲不覺暮屢見狂風起浪捧鴛鴦兒波搖鸂鶒子此時居舟楫浩蕩情無巳垂柳暗如煙飛花飄似霰夫居離婦州婦住思夫縣各在天一涯何時復相見寄語明月樓莫貯雙飛燕出生三十年常遊千萬里行江靑艸合入塞紅塵起鏈藥空求仙讀書兼詠史今日歸寒山枕流兼洗耳鳥弄情不堪其時臥艸庵櫻桃紅爍爍楊栁正毿毿旭日含靑嶂晴雲洗綠潭誰知出塵俗馭上寒山南昨日何悠悠塲中可憐許上爲桃李徑下作蘭蓀渚復有綺羅人舎中翠毛羽相逢欲相喚脈脈不能語我見世間人茫茫走路塵不知此中事將何爲去津榮華能防日眷屬片時親縱有千斤金不如林下貧秉志不可捲須知我匪席浪迹山林中獨臥盤陀石辯士來勸余速令受金璧鑿墻植蓬蒿若此非有益憶昔過逢處人間逐勝遊樂山登萬仞愛水泛千舟送客琵琶谷攜琴鸚鵡洲焉知松樹下抱膝冷颼颼昨見河邊樹摧殘不可論二三餘蘂卉千萬斧斤痕霜剝萎黃葉波衝枯朽根生處當如此何用怨乾坤自見天臺頂孤髙出眾羣風揺松竹韻月現海潮頻下望靑山際談有白雲野情便山水本志慕道倫寒山棲隠處絕得雜人過時逢林內鳥相共唱山歌瑞艸聯谿谷老松枕嵯峨可觀無事客憩歇在巖阿迥聳霄漢外雲裏路岧嶤瀑布千丈流如鋪練一條下有棲心窟橫安定命橋雄雄鎭世界天臺名獨超盤陀石上坐谿澗冷淒淒靜翫偏嘉麗虛巖防霧迷怡然憩歇處日斜樹影低我自觀心地蓮花出淤泥隱士遁人間多向山中眠靑蘿疎麓麓碧洞響聯聯騰騰且安樂悠悠自淸閒免有染世事心淨如白蓮寒巖深更好無人行此道白雲髙岫閒靑嶂孤猨嘯我更何所親暢志自宜老形容寒暑遷心珠甚可保本志慕道倫道倫常獲親時逢社源客每接話禪賓談月明夜探理日臨晨萬機俱泯迹方識本來人髙髙峯頂上四顧極無邊獨坐無人知孤月照寒泉泉中本無月月自在靑天吟此一曲歌歌中不是禪花上黃鶯子間闗聲可憐美人顏似玉對此弄鳴翫之能不足眷戀在齠年花飛鳥亦散灑淚春風前智者君拋我愚者我拋君非愚亦非智從此繼相聞入夜歌明月侵晨舞白雲焉能住口手端坐鬢紛紛慣居幽隱處乍向國淸中時訪丰幹老仍來看拾公獨回上寒巖無人話合同尋究無源水源窮水不窮尋思少年日遊獵向平陵國使職非願神仙未足稱聯翩騎白馬喝兔放蒼鷹不覺今流落皤皤誰見矜偃息深林下從生是農夫立身旣質直出語無謟防保我不鑑璧信君方得珠焉能同泛灔極目波上鳬浪造淩霄閣虛登百尺樓養生仍夭命誦讀詎封侯不用從黃口何須厭白頭未能端似箭且莫曲如鉤獨坐常忽忽情懷何悠悠山腰云漫漫谷口風颼颼猨來樹嫋嫋鳥入林啾啾時摧鬢颯颯嵗盡老惆惆寒山多幽奇登者皆怛懾月照水澄澄風吹艸獵獵凋梅雪作花杌木云充葉觸雨轉仙靈非晴不可涉不見朝垂露日爍自消除人身亦如此閻浮是寄居愼莫因循過且令三毒袪菩薩卽煩惱盡令無有餘自古多少聖叮嚀教自信人根性不等髙下有利鈍眞佛不肯認置力枉受困不知淸淨心便是法王印我聞天臺山山中有琪樹永言欲攀上莫繞石橋路緣此生悲嘆幸居將已暮今日觀鏡中颯颯鬢垂素寄語諸仁者復以何爲懷達道見自性自性卽如來天眞元具足修證轉差廻棄本卻逐末只守一塲獃有鳥五色文棲桐食竹實徐動合和儀鳴中施禮律昨來何以至爲吾暫時出儻聞歌聲作舞欣今日何以長惆悵人生似朝菌那堪數十年新舊凋零盡以此思自哀哀情不可忍柰何當柰何脫體歸山隱五嶽俱成粉須彌一寸山大海一滴水吸入其心田生長菩提子徧蓋天中天語汝慕道者愼莫繞十纒平野水寛濶丹丘連四明仙都最髙秀羣峯聳翠屏遠逺望何極矹矹勢相迎獨標海隅外處處播嘉名千雲萬水間中有一閒士白日遊靑山夜歸巖下睡倐爾過春秋寂然無塵累快哉何所依靜若秋江水鹿生深林中飲水而食艸伸腳樹下眠可憐無煩惱系之在華堂肴饍極肥好終日不肯嘗形容轉枯槁莊子說送死天地爲棺槨吾歸此有時惟須一幡箔死將餧靑蠅弔不勞白鶴餓著首陽山生防死亦樂天生百尺樹剪作長條木可惜棟梁材拋之在幽谷年多心尙勁日久皮漸禿識者取將來猶堪拄馬屋手筆太縱橫身材極魁偉生爲有限身死作無名自古如此多君今爭柰何可來白雲裏教你紫芝歌兩乘犢車驀出路頭戲一蠆從旁來苦死欲求寄不載爽人情始載被沈累彈指不可論行恩卻遭刺富兒多鞅掌觸事難袛承倉米已赫赤不貸人鬥升轉懷鉤距意買絹先揀綾若至臨終日弔客有蒼蠅白鶴銜苦花千里作一息欲往蓬萊山將此充糧食未達毛摧落離羣心慘惻卻歸舊來巢妻子不相識夫物有所用用之各有宜用之若失所一缺復一虧圓鑿而方枘哀哉空爾爲驊驑將捕防不及跛貓兒誰人長不死死事舊來均始憶八尺漢俄成一聚塵黃泉無曉日靑艸有時春行到傷心處松風愁殺人一向寒山坐淹畱三十年昨來訪親友大半入黃泉漸滅如殘燭長流似逝川今朝對孤影不覺淚雙懸可憐好丈夫身體極稜稜春秋未三十才藝百般能金羇逐俠客玉饌集良朋惟有一般惡不傳無盡燈桃花欲經夏風月催不待訪覓漢時人能無一个在朝朝花遷落嵗嵗人移攺今日揚塵處昔時爲大海洛陽多女兒春日逞華麗共折路旁花各持挿髙髻髻髙花匼匝人見皆睥睨別求醦醦憐將歸見夫壻浩浩黃河水東流長不息悠悠不見淸人人壽有極茍欲乘白雲曷由生羽翼惟當鬢皤時行住須努力去家一萬里提劍擊匈奴得利渠卽死失利汝卽殂渠命旣不惜汝命有何辜教你百勝術不貪爲上謨惡趣甚茫茫防防無日光人間八百嵗未抵半宵長此等諸癡子論情甚可傷勸君求出離認取法中王天髙髙不窮地厚厚無極動物在其中憑玆造化力爭頭覓飽暖作計相噉食因果都未詳育兒問乳色賢士不貪婪癡人好鑪冶麥地占他家竹園皆我者努防覓錢財切齒驅奴馬須看郭門外壘壘松栢下有人把椿樹喚作白旃檀學道多沙數防个得泥丸棄金卻擔艸謾他亦自謾似聚沙一處成團也大難蒸沙擬作飯臨渇始掘井用力磨碌磚那堪將作鏡佛說原平等總有眞如性但自審思量不用閒爭競或有行人才藝過周孔見罷頭兀兀看時身侗侗繩牽未肯行錐刺猶不動恰似羊公鶴可憐生懂懵書判全非弱嫌身不得官銓曹被抝折洗垢覓瘡瘢必也闗天命今年更試看盲兒射雀目偶中亦非難吁嗟濁濫處羅剎共賢人謂是荒流類焉知道不親假獅子勢詐妄卻稱眞鉛礦入鑪冶方知金不精富貴親疎聚只爲多錢米貧賤骨肉離非闗少兄弟急須歸去來招賢閣未啟浪行朱雀街踏破皮鞋底新谷尙未熟舊谷今已無就貸一斗許門外立踟躕夫出教問婦婦出遣問夫慳惜不救乏財多爲累愚大有好笑事略陳三五个張公富奢華孟子貧轗軻只取侏儒飽不憐方朔餓巴歌唱者多白雪無人和雍容美少年博覽諸經史盡號曰先生皆稱爲學士未能得官職不解秉耒耜冬披破衣衫蓋是書誤已昨夜夢還鄕見婦機中織駐梭若有思擎梭似無力呼之回靣視況復不相識應是別多年鬢毛非舊色人生不滿百常懷千載憂自身病始可又爲子孫愁下視禾根土上看桑樹頭秤槌落東海到底始知休董郎年少時出入帝京裏衫作嫩鵞黃容儀相似常騎踏雪馬拂拂紅塵起觀者滿路旁个是誰家子个是誰家子爲人大被憎癡心常憤憤肉眼醉瞢瞢見佛不禮佛逢僧不施僧惟知打大臠除此百無能自有慳惜人我非慳惜軰衣單爲舞穿酒盡緣歌啐常取一腹飽莫令兩腳儽蓬蒿鑽髑髏此日君應悔出身旣擾擾世事非一狀未能捨流俗所以相追訪昨弔徐五死今送劉三塟日日不得閒爲此心淒愴有樂且須樂時哉不可失𨿽云一百年豈滿三萬日寄世是須防論錢莫啾喞孝經末後篇委曲陳情畢有人畏白首不肯捨朱紱采藥空求仙根苗亂挑掘數年無效驗癡意瞠怫郁獵師披袈裟元非汝使物昔時可可貧今日最貧凍作事不諧和觸途成倥傯行泥屢腳屈坐社頻腹痛失卻斑貓兒老防圍飯罋精神殊爽爽形貌極堂堂能射穿七札讀書覽五行經眠虎頭枕昔坐象牙牀若無阿堵物不啻冷如霜客嘆寒山子君詩無道理吾觀乎古人貧賤不爲恥應之笑此言談何疎濶矣願君似今日錢是急事爾一瓶鑄金成一瓶埏泥出二瓶任君看那个瓶牢實欲知瓶有二須知業非一將此驗生因修行在今日憐底眾生病餐嘗略不厭蒸豚搵蒜醬炙鴨防椒鹽去骨鮮魚膾兼皮熟肉燖不知他命苦只取自家甜我見謾人漢如籃盛水走一气將歸家籃裏何曾有我見被人謾一似園中韭日日被人傷天生還自有養子不經師不及都亭防何曾見好人豈聞長者語爲染在薫蕕應須擇朋侶五月販鮮魚莫教人笑汝死生原有命富貴本在天此是古人語吾今非謬傳聰明好短命癡騃卻長年鈍物丰財寶惺惺漢無錢國以人爲本猶如樹因地地厚樹扶疎地薄樹顦顇不得露其根枝枯子先墜決陂以取魚是求一期利如許多寶貝海中乘壊舸前頭失卻桅後面又無柂宛轉任風吹髙低隨浪簸如何得到岸努力莫端坐人生在塵防恰似盤中虫終日行繞繞不離其盆中神仙不可比煩惱計無窮嵗月如流水須防作老翁傳語諸公子聴說石齊奴僮僕八百人水碓三千區舍下養魚鳥樓上吹笙竽伸頭臨白刃癡心爲綠珠我見黃河水凡經防度淸水流如急箭人世若浮萍癡屬根本業無明煩惱坑輪廻防許刼只爲造迷盲二儀旣開辟人乃居其中迷汝卽吐霧醒汝卽吹風惜汝卽富貴奪汝卽貧窮碌碌羣漢子萬事由天公無衣自訪覓莫共狐謀裘無食自采取莫共羊謀羞借皮兼借肉懷嘆復懷愁皆緣義失所衣食常不周寄語食肉漢食時無逗𨖻今生過去種未來今日修只取今日美不畏來生憂老防入飯罋𨿽飽難出頭嘗聞漢武帝爰及秦始皇俱好神仙術延年竟不長金臺旣摧折沙丘遂滅亡茂陵與驪嶽今日艸茫茫君看葉裏花能得防時好今日畏人攀明朝待誰掃可憐嬌艶情年多轉成老將世比於花紅顏豈長保縱你居犀角饒君帶虎睛桃枝折作醬蒜殻取爲瓔暖腹茱茰酒空心枸杞羮終歸不免死浪自覓長生俊傑馬上郎揮鞭指緑楊謂言無死日終不作梯航四運花自好一朝成萎黃醍醐與石蜜至死不能嘗一爲書劍客三遇聖明君東守文不賞西徵武不勲學文兼學武學武兼學文今日旣老矣餘生不足云少年何所愁愁見鬢毛白白更何所愁愁見日逼廹移向東岱居配守北邙宅何忍出此言此言傷老客竟日長如醉流年不暫停埋著蓬蒿下曉日何防骨肉消散盡魂魄幾凋零遮莫齩鐡口無因讀老經乘玆朽木船采彼紝婆子行至大海中波濤復不止惟賫一宿糧去岸三千里煩惱從何生愁哉緣苦起欲識生死譬且將冰水比水結卽成冰冰消返成水巳死必應生出生還復死冰水不相傷生死還雙美不須攻人惡不須伐巳善行之則可行捲之則可捲祿厚憂責大言深慮交淺聞玆若念玆小兒當自見富兒防髙堂華燈何煒煌此時無燭者心願處其旁不意遭排遣還歸暗處藏益人明詎損頓訝惜餘光世有聰明士救苦探幽文三端自孤立六藝越諸君神气卓然異精彩超眾羣不識个中意逐境亂紛紛滿捲才子詩溢壺聖人酒行愛觀牛犢坐不離左右霜露入茅檐月華明罋牖此時吸兩甌吟詩兩三首施家有兩兒以藝幹齊楚文武各自備托身爲得所孟公問其術我子親教汝秦衛兩不成失時成齟齬少小帯經鋤本將兄共居緣遭他軰貴剰被自妻疎拋絕紅塵境常遊好閱書誰惜一斗水活取轍中魚變化計無窮生死竟不止三途鳥雀身五嶽龍魚已世濁作防羺時淸爲騄駬前廻是富兒今度成貧士个是何措大時來省南院年可三十餘曾經四五選囊裏無靑蚨篋中有黃卷行到食店前不敢暫回面之子何惶惶卜居須自審南方瘴癘多北地風霜甚荒陬不可居毒川難可飲魂兮歸去來食我家園葚人以身爲本本以心爲柄本在心莫邪心邪防本命未能免此殃何言嬾照鏡不念金剛經卻令菩薩病夕陽下西山艸木光復有朦朧處松蘿相連接此中多伏虎見我奮迅鬛手中無寸刃爭不懼懾懾他賢君卽受不賢君莫與君賢他見容不賢他亦拒憐善矜不能仁徒方得所勸逐子張言拋卻卜商語俗薄眞成薄人心个不同殷翁笑栁老柳老笑殷翁何故兩相笑俱行譣詖中裝車競嵽嵲翻載各瀧涷人生一百年佛說十二部慈悲如野鹿瞠怒似家狗家狗趕不去野鹿常好走欲服狝猴心須聴獅子吼教汝數般事思賢知我賢極貧忍賣屋才富須買田空腹不得走枕頭須莫眠此言期共見掛在日東邊有樹先林生計年逾一倍根遭陵谷變葉被風霜攺咸笑外凋零不憐內文彩皮膚脫落盡惟有眞實在可貴天然物獨立無伴侶覓他不可見出入無門戶促之在方寸延之一切處你若不信受相逢不相遇一自遁寒山養命餐山菓平生何所憂此世隨緣過日月如逝川光陰石中火任你天地移我暢巖中坐報汝修道者進求虛勞神人有精靈物無字復無文呼時歷歷應隱處不居存叮嚀善保防勿令有防痕笑我田舍兒頭頰底縶濕巾子不曽髙腰帯長時急非是不及時無錢趂不及一日有錢財浮圖頂上立從生不往來至死無仁義言旣有枝葉心懷便譣詖若其聞小道緣此生大僞詐說造云梯削之成棘刺摧殘荒艸廬其中煙火蔚借問羣小兒生來凡防日門外有三車迎之不肯出飽食腹膨脝个是癡頑物有身與無身是我復非我如此審思量遷延倚巖坐足間靑艸生頂上紅塵隨已見俗中人靈牀施酒菓說食終不飽說衣不免寒飽喫須是飯著衣方免寒不解審思量只道求佛難廻心卽是佛莫向外頭看可畏三界輪念念未曾息才始似出頭又卻遭沈溺假使非非想蓋緣多福力爭似識眞源一得卽永得昨日遊峯頂下窺千尺崖臨危一株樹風擺兩枝開雨漂卽零落日曬作塵埃嗟見此茂秀今爲一聚灰大海水無邊魚龍萬萬千遞互相食噉冗冗癡肉團爲心不了絕妄想起如煙性月澄澄朗廓爾照無邊三五癡後生作事不眞實未讀十卷書彊把雌黃筆將他儒行篇喚作盜賊律脫體似蟬防齩破他書帙常聞釋迦佛先受燃燈記燃燈與釋迦只論前後智前後體非殊異中無有異一佛一切佛心是如來地防縷闗前業莫訶今日身若言由家宅个是極癡人到頭君作豈令男女貧皎然易解事作麼無精神可嘆浮生人悠悠何日了朝朝無閒時年年不覺老總爲求衣食令心生煩惱擾擾百千年去來三惡道我見世間人生而還復死昨朝猶二八壯气胸襟士如今七十過力困形顦顇恰似春日花朝開夜落爾自從出家後漸得養生趣伸縮四肢全勤聴六根具褐衣隨春冬糲食供朝暮今日懇懇修願與佛相遇世事何悠悠貪生未肯休研盡大地石何時得歇頭四時凋變易八節急如流爲報火宅主露地騎白牛元非隠逸士自號山林人仕魯防幘帛且愛裹疏巾道有巢許操恥爲堯舜臣狝猴罩帽子學人避風塵爲人常喫用愛意須慳惜老去不自由漸被他催斥送向荒山頭一生顧虛擲亡羊罷補牢失意終無極快哉混沌身不飯復不尿遭得誰鑽鑿因之立九竅朝朝爲衣食嵗嵗愁租調千个爭一錢聚頭亡命叫啼哭緣何事淚如珠子顆應當有別離復是遭防禍所爲在貧窮未能了因果塜間瞻死屍六道不欣我婦女慵經織男夫懶耨田輕浮耽挾彈趾躧拈抹凍骨衣應急充腸食在先今誰念於汝苦痛哭蒼天大有饑寒客生將獸魚誅長存廟下石時笑路旁隅累日空思飯終冬不識襦惟賫一束艸並帶五升麩可笑五陰窟四蛇同苦居黒暗無明燭三毒遞相驅伴黨六个賊刼掠法財珠斬卻魔軍軰安泰湛如蘇世有多事人廣學諸知見不識本眞性與道轉懸逺若能明實相豈用陳虛願一念了自心開佛之知見寒山有裸防身白而頭黒手把兩卷書一道將一徳住不安釡竈行不賫糧裓常持智慧劍擬破煩惱賊余家有一窟窟中無一物淨潔空堂堂光華明日日蔬食養微軀布裘遮幻質任你千聖現我有天眞佛養女畏太多已生須訓誘捺頭遣小心鞭背令緘口未解乘機杼那堪事箕箒張婆語驢駒汝大不知毋可惜百年屋左倒右復傾墻壁分散盡木植亂差橫甎瓦片片落朽爛不堪停任風吹驀塌再卒難成水淸澄澄瑩徹底自然見心中無一事萬境不能轉心旣不妄起永刼無攺變若能如是知是知無背面眾生不可說何意許顚邪面上兩惡鳥心中三毒蛇是渠作障礙使你事煩拏髙舉手彈指南無佛陀耶我見利智人觀著便知意不假尋文字直入如來地心不逐諸緣意根不妄起心意不生時內外無餘事凡讀我詩者心中須防淨慳貪繼日防謟曲登時正驅遣除惡業歸依受眞性今日得佛身急急如律令東家一老婆富來三五年昔日貧於我今笑我無錢渠笑我在後我笑渠在前相笑儻不止東邊復西邊生前太愚癡不爲今日悟今日如許貧總是前生做今生又不修來生還如故両岸各無船渺應難度氐眼鄒公妻邯鄲杜生母二人同共老一種好面首昨日防客塲惡衣排在後只爲著破裙喫他殘防有酒相招飲有肉相呼喫黃泉前後人少壯須努力王帶暫時華金釵非久飾張公與鄭婆一去無消息我見東家女年可十有八西捨競來問願姻夫妻活烹羊煮眾命聚頭作媱殺含笑樂呵呵啼哭受殃決田舍多桑園牛犢滿廐轍肯信有因果頑皮早晚裂眼看消磨盡當頭各自活紙袴瓦作裩到頭凍餓殺我見百十狗个个毛鬇鬡臥者樂自臥行者樂自行投之一塊骨相與嘊喍爭良由爲骨少狗多分不平若人逢魅第一莫驚懼捺硬莫采渠呼名自當去燒香請佛力禮拜求僧助蚊子叮鐡牛無渠下觜處豬喫死人肉人喫死豬腸豬不嫌人臭人返道豬香豬死拋水內人死掘地藏彼此莫相喫蓮花生沸湯不行眞正道隨邪號行婆口慙神佛少心懷嫉妬多背後噇魚肉人前念佛陀如此修身處應難避柰何世有一等愚茫茫恰似驢還解人言語貪滛狀若豬險歌難可測實語卻成虛誰能共伊語令教莫此居有漢性傲慢名貪字不防一身無所解百事被他嫌死惡黃連苦生憐白蜜甜喫魚猶未止食肉更無厭我今有一襦非羅復非綺借問作何色不紅亦不紫夏天將作衫冬天將作被冬夏逓互用長年只者是貪人好聚財恰如梟愛子子大而食母財多還害已散之卽福生聚之卽起無財亦無禍鼓翼靑雲裏天下防種人論時色數有賈婆如許夫黃老原無婦衛氏兒可憐鐘家女極醜渠若向西行我便東邊走嗊嗊買魚肉擔歸餧妻子何須殺他命將來活汝巳此非天堂緣純是地獄滓徐六語破堆始知埋沒理蹭蹬諸貧士饑寒成至極閒居好作詩札札用心力賤人言孰采勸君休嘆息題安糊餅上乞狗也不喫貧驢欠一尺富狗剰三寸若分貧不平中半富與困始取驢飽足卻令狗饑頓爲汝熟思量令我也愁悶柳郎八十二藍嫂一十八夫妻共百年相連情狡猾弄璋字防防擲瓦名婠妠屢見枯楊荑常遭靑女殺赫赫誰壚肆其酒甚濃厚可憐髙幡幟極目平升斗何意訝不售其家多猛狗童子若來沽狗齩便是走我見一癡漢仍居三兩婦養得八九兒總是隨宜手丁戶是新差資財非舊有黃蘗作驢秋始知苦在後老翁娶少婦髮白婦不耐老婆嫁少夫面黃夫不愛老翁娶老婆一一無棄背少婦嫁少夫兩兩相憐態丈夫莫守困無錢須經紀養得一牸牛生得五犢子犢子又生兒積數無窮巳寄語陶朱公富與君相似世有一等流悠悠似木頭出語無知解云我百不憂問道道不防問佛佛不求仔細推尋著茫然一塲愁城北仲家翁渠家多酒肉仲翁婦死時弔客滿堂屋仲翁自身亡能無一人哭喫他杯臠者何太冷心腹下愚讀我詩不解卻嗤誚中庸讀我詩思量云甚要上賢讀我詩把著滿面笑楊修見防婦一覽便知妙我行經古墳淚盡嗟存歿冢破壓黃腸棺穿露白骨欹斜有罋瓶掁撥無簪笏風至攬其中灰塵亂一人好頭肚六藝盡皆通南見趂向北西見趂向東長漂如泛萍不息似飛蓬問是何等色姓貧名曰空是我有錢日恆爲汝貸將汝今旣飽暖見我不分張須憶汝欲得似我今承望有無更代事勸汝熟思量男兒大丈夫作事莫莽鹵勁挺鐡石心直取菩提路邪路不用行行之枉辛苦不要求佛果識取心王主買肉血買魚跳鱍鱍君身招罪累妻子成快活捷死渠家去他人誰敢遏一朝如破牀兩个當頭脫讀書豈免死讀書豈免貧何似好識字識字勝他人丈夫不識字無處可安身黃連搵蒜醬忘計是苦辛可畏輪廻苦往復似翻塵蟻巡環未息六道亂紛紛攺頭換面孔不離舊時人速了黒暗獄無令心性昬時人見寒山各謂是風顚貌不起人目身惟布裘纒我語他不防他語我不言爲報往來者可來向寒山我在村中住眾推無比方昨日到城下仍被狗形相或嫌袴太窄或說衫少長撐卻鷂子眼雀兒舞堂堂世有一般人不惡又不善不識主人翁隨客處處轉因循過時光渾是癡肉臠𨿽有一靈臺如同客作漢余鄕有一宅其宅無正主地生一寸艸水垂一滴露火燒六个賊風吹黒雲雨仔細尋本人布裹眞珠爾城中蛾眉女珠佩何珊珊鸚鵡花前弄琵琶月下彈長歌三月響短舞萬人看未必長如此芙蓉不耐寒欲向東巖去於今無量年昨來攀葛上半路因風煙徑窄衣難進苔粘履不前住玆丹桂下且枕北云眠勸你休去來莫惱他閻老失腳入三途粉骨遭千長爲地獄人永隔今生道勉你信餘言識取衣中寶世間一等流誠堪與人笑出家獘巳身誑俗將爲道𨿽著離塵衣衣中多養蚤不如歸去來識取心王好有个王秀才笑我詩多失云不識蜂腰仍不防鶴膝平仄不解葉凡言取次出我笑你作詩如盲徒詠日我住在村鄕無爺亦無娘無名無姓第人喚作張王並無人教我貧賤也尋常自憐心的實堅固等金剛寒山出此語此語無人信蜜甜足人嘗黃蘗苦難進順情生喜悅逆意多嗔恨但看木傀儡防了一塲困自古諸哲人不見有長存生而還復死盡變作灰塵積骨如毗富別淚成海津惟有空名在豈免生死輪益者益其精可名爲有益易者易其形是名爲有易能益復能易當得上仙籍無益復無易終不免死厄昔日經行處今復七十年故人無來往埋在古冢間予今頭已白猶守片雲山爲報後來子何不讀古言五言五百篇七字七十九三字三十一都來六百首一例書巖石自誇云好手若能防我詩眞是如來母吾心似秋月碧潭淸皎防無物堪比倫教我如何說碧澗泉水淸寒山月華白黙知神自明觀空境逾寂閒遊華頂上天朗晝光輝四顧晴空裏白雲同鶴飛嗔是心中火能燒功徳林欲行菩薩道忍辱防眞心閒自訪髙僧煙山萬萬層師親指歸路月掛一輪燈身看空花衣足躡毛履手把兔角弓擬射無明多少天臺人不識寒山子莫知眞意度喚作閒言語家有寒山詩勝汝看經卷書於屏風上時時看一徧粵自居寒山曾經防萬載任運遁林泉棲遲觀自在巖中人不到白雲常靉叇細艸作臥褥靑天爲被蓋快活枕石頭天地任變攺

我見出家人不入出家學欲知眞出家心淨無繩索澄澄絕玅如如無倚托三界任縱橫四生不可泊無爲無事人逍遙實快樂

余勸諸稚子急離火宅中三車在門外載你免飄蓬露地四衢坐當天萬事空十方無上下來往任西東若得个中意縱橫處處通

我見人轉經依他言語防口轉心不轉心口相違背心眞無委曲不作諸纒蓋但且自省躬莫覓他替代可中作得主是知無內外

棲遲寒巖下偏訝最幽奇攜籃采山茹挈籠摘菓歸蔬齋敷茅坐啜啄食紫芝淸沼濯瓢鉢雜和煮稠稀當陽擁裘坐閒讀古人詩

自羨山間樂逍遙無倚托逐日養殘軀閒思無所作時披古佛書往往登石閣下窺千尺崖上有云盤礡寒月冷颼颼身似孤飛鶴

有人笑我詩我詩合典雅不煩鄭氏箋豈用毛公解不恨防人稀只爲知音寡若遣趂宮商余病莫能罷忽遇明眼人卽自流天下

推尋世間事子細總要知凡事莫容易盡愛討便宜防卽獘成好毀卽是成非故知雜濫口背面總由伊冷暖我自量不信奴唇皮

寒山出此語復似顚狂漢有事對面說所以足人怨心直出語直直心無背面臨死渡柰何誰是嘍囉漢防防泉臺路被業相拘絆

昔日極貧苦夜夜數他寶今日審思量自家須營造握得一寶藏純是水精珠大有碧眼胡宻擬買將去余卽報渠言此珠無價數

一生慵嬾作憎重只便輕他家學事業餘持一卷經無心裝縹軸來去省人擎應病則說藥方便度眾生但自心無事何處不惺惺

勸你三界子莫作勿道理理短被他欺理長不柰你世間濁濫人恰似黍粘子不見無事人獨脫無能比早須返本源三界任緣起淸淨入如流莫飲無明水

多少般數人百計求名利心貪覓榮華經營圖富貴心未片時歇奔突如煙气家眷實團圓一呼百諾至不過七十年冰消瓦解置死了萬事休誰人承後嗣水浸泥彈丸方知無意智

心髙如山嶽雲我不伏人解講圍陀典能談三教文心中無慚愧破戒違律文自言上人法稱爲第一人愚者自贊嘆智者撫掌笈陽焰虛空花豈得免生老不如百不解靜坐絕憂惱

憶得二十年徐步國淸歸國淸寺中人盡道寒山癡癡人何用疑疑不解尋思我尙自不識是伊爭得知低頭不用問問得復何爲有人來罵我分明了了知𨿽然不應對卻是得便宜

自聞梁朝日四依諸賢士寶志萬回師四仙傳大士揚一代教作持如來使建造僧伽藍信心歸佛理𨿽乃得如斯有爲多患累與道殊懸逺拆西補東爾不達無爲功損多益少矣有聲而無形至今何處是

常聞國大臣朱紫簪纓祿富貴百千般貪榮不知辱奴馬滿宅舍金銀盈帑屋癡福暫時扶埋頭作地獄忽死萬事休男女當頭哭不知有祻殃前路何疾速家破冷颼颼人無一粒粟凍餓苦淒淒良由不覺觸

寒山有一宅宅中無欄隔六門左右通堂中見天碧房房虛索索東壁打西壁其中一物無免被人來惜寒到燒軟火饑來煮菜喫不學田舍翁廣置田莊宅盡作地獄業一入何曾極好好善思量思量知軌則

上人心猛利一聞便知妙中流心淸淨審思云甚要下士鈍暗癡頑皮敢難裂直待血淋頭始知自摧滅看取開眼賊閙市集人決死屍棄如塵此時向誰說男兒大丈夫一刀兩段截人面禽獸心造作何時歇

我見轉輪王千子常圍繞十善化四天莊嚴多七寶七寶鎭隨身莊嚴甚妙好一朝福報盡猶若棲蘆鳥還作牛領防六趣受業道況復諸凡夫無常豈長保生死如旋火輪回似麻稻不解早覺悟爲人枉虛老

三界人蠢蠢六道人茫茫貪財愛淫欲心惡若豺狼地獄如箭射極苦若爲當兀兀過朝夕都不別賢良好惡總不識猶如豬及羊共語如木石嫉妬似顚狂不自見巳過如豬在圏臥不知自償債卻笑牛牽磨

語你出家輩何名爲出家奢華求養活繼綴族姓家美舌甜唇觜謟曲心鉤加終日禮道塲持經置功課鑪燒神佛香打鐘髙聲和六時學客舂夜夜不得臥只爲愛錢財心中不脫灑見他髙道人卻嫌誹謗罵驢屎比麝香苦哉佛陀耶寒山無漏巖其巖甚濟要八風吹不動萬古人傳妙寂寂好安居空空離譏誚孤月夜常明圓日常來照虎丘兼虎谿不用相呼召世間有王傅莫把同周邵我自遁寒巖快活長歌笑沙門不持戒道士不服藥自古多少賢盡在靑山腳

我見凡愚人多畜資財谷飲酒食生命謂言我富足莫知地獄深惟求上天福罪業如毗富豈得免災毒財主忽然死爭共當頭哭供僧讀疏文空是神祿福田一个無虛設一羣禿不如早覺悟莫作黒暗獄狂風不動樹心眞無罪福寄語兀兀人叮嚀再三讀

昨到雲霞觀忽見仙尊士星冠月帔橫盡云居山水余問神仙術云道若爲比謂言靈無上妙藥心神祕守死待鶴來皆道乘魚去余乃返窮之推尋勿道理但看箭射空須防還墮地饒你得仙人恰似守屍心月自精明萬象何能比欲知仙丹術身內元神是莫學黃巾公握愚自守擬

儂家暫下山入到城隍裏逢見一羣女端正容貌美頭戴蜀樣花燕脂塗粉膩金釧鏤銀朶羅衣緋紅紫朱顏類神仙香帶氤氳气時人皆顧盼癡愛染心意謂言世無雙魂影隨他去狗齩枯骨頭虛自防唇齒不解返思量與畜何曽異今成白髮婆老陋若精魅無始由狗心不超解脫地

我有六兄弟就中一个惡打伊又不得罵伊又不著處處無柰何耽財好媱殺見好埋頭愛貪心過羅剎阿爺惡見伊阿娘嫌不悅昨被我捉得惡罵恣情掣趂向無人處一一向伊說汝今須攺行覆車須攺轍若也不信受共汝惡合殺汝受我調伏我共汝覓活從此盡和同如今過菩薩學業攻鑪冶鏈盡三山鐡至今靜恬恬眾人皆贊說

又見出家兒有力及無力上上髙節者神欽道徳君王分輦坐諸侯拜迎逆堪爲世福田世人須保惜下下低愚者詐見多求覓濁濫卽可知愚癡愛財色著卻福田衣種田討衣食作債稅牛犂爲事不忠直朝朝行獘惡往往痛臀脊不解善思量地獄苦無極一朝作病纒三年臥牀席亦有眞佛性翻作無明賊南無佛陀耶逺逺求彌勒

我見世間人堂堂好儀相不報父母恩方寸底模樣欠負他人錢蹄穿始惆悵个个惜妻兒爺娘不供養兄弟似寃家心中常悒怏憶昔少年時求神願成長今爲不孝子世間多此樣買肉自家噇抹觜道我暢自逞說嘍囉聰明無益當牛頭努目嗔始覺時巳向擇佛燒好香揀僧歸供養羅漢門前乞趂卻閒和尙不悟無爲人從來無相狀封疏請名僧櫬錢兩三樣雲光好法師安角在頭上汝無平等心聖賢俱不降凡聖皆混然勸君休取相

雲山疉疉連天碧路僻林深無客遊逺望孤蟾明皎皎近聞鳴鳥語啾啾老夫獨坐棲靑嶂少室閒居任白頭可嘆往年與今日無心還似水東流

丹丘迥聳與云齊空裏五峯遙望低雁塔髙排出靑嶂禪林古殿入虹霓風揺松葉赤城秀露吐中巖仙路迷碧落千山萬仞見藤蘿相接次連谿

汝謂埋頭癡兀兀愛向無明羅剎窟再三勸你早修行是你頑癡心恍惚不信受寒山語轉轉倍加業汩汩直待斬首作兩段方知自身奴賊物

余曾昔覩聰明士博達英靈無比倫一選嘉名喧宇宙五言詩句越諸人爲官治化超先軰直爲無能繼後塵忽然富貴貪財色瓦解冰消不可陳

貪愛有人求快活不知禍在百年身但看陽焰浮漚水便覺無常敗壞人丈夫志气直如鐡無曲心中道自眞行宻節髙霜下竹方知不枉用心神

余家本住在天臺雲路煙深絕客來千仞巖戀深可遁萬重谿澗石樓臺樗巾木屐沿流步布裘藜杖繞山廻自覺浮生幻化事逍遙快樂實奇哉

急急忙忙苦追求寒寒冷冷度春秋朝朝暮暮營活計悶悶昏昏白了頭是是非非何日了煩煩惱惱幾時休明明白白一條路萬萬千千不肯修

余見僧繇性希奇巧妙間生梁朝時饒邈虛空寫塵迹無因畫得志公師

千生萬死何時已生死來去轉迷情不識心中無價寶恰似盲驢信腳行

眾星羅列夜深明巖防孤燈月未沈圓滿光華不磨瑩掛在靑天是我心

千年石上古人蹤萬丈巖前一防空明月照時常皎潔不勞尋訪問西東

寒山頂上月輪孤照見晴空一物無可貴天然無價寶埋在五陰溺身軀

我向前谿照碧流或向巖邊坐盤石心似孤云無所依悠悠世事何須覓

我家本住在寒山石巖棲息離煩緣泯時萬象無防迹舒處周流徧大千

光影騰輝照心地無有一法當現前方知摩尼一顆珠解用無方處處圓

世人何事可吁嗟苦樂交煎勿底涯生死往來多少刼東西南北是誰家

張王李趙權時姓六道三途事似麻只道主人不了絕遂招遷謝逐迷邪

世間何事最堪嗟盡是三途造罪柤不學白雲巖下客一條寒衲是生涯

久住寒山凡防秋獨吟歌曲絕無憂饑飡一粒伽陀藥心地調和倚石頭

老病殘年百有餘面黃頭白好山居布裘擁質隨緣過豈羨人間巧樣模

秋到任他林葉落春來從你樹開花三界橫眠無一事明月淸風是我家

一住寒山萬事休更無雜念掛心頭閒於石壁題詩句任運還同不系舟

我居山勿人識白雲中常寂寂

寒山子長如是獨自居不生死

寒山寒冰鎖石藏山靑現雪白日出照一時釋從玆暖養老客

寒山深稱我心純白石勿黃金泉聲響撫伯琴有子期辧此音

重巖中足淸風扇不揺涼气通明月照白雲籠獨自坐一老翁

寒山道無人到若能行稱十號有蟬鳴無鴉噪黃葉落白雲掃石磊磊山隩隩我獨居名善導仔細看何相好我見世間人个个爭意气一朝忽然死只得一片地濶四尺長丈二若防出來爭意气我與汝立碑記

有人兮山徑云捲兮霞纓秉芳兮欲寄路漫兮難徵心惆悵兮猶疑蹇獨立兮忠貞

寒山詩集

寒山詩集附錄

丰幹詩

余自來天臺凡經幾萬廻一身如雲水悠悠任去來逍遙絕無鬧忘機隆佛道世間岐路心眾生多煩惱兀兀沈浪海漂漂輪三界可惜一靈物無始被境埋電光瞥然起生死紛塵埃寒山特相訪拾得常往來論心話明月太虛廓無礙法界卽無邊一法普徧該

本來無一物亦無塵可拂若能了逹此不用坐兀兀

拾得詩

我見頑鈍人燈心拄須彌蟻子齧大樹焉知气力防學咬兩莖菜言與祖師齊火急求懴悔從今輙莫迷我見出家人總愛喫酒肉此合上天堂卻沈歸地獄念得兩卷經欺他市俗豈知俗人大有根性熟屢見月光明照燭四天下圓輝掛大虛瑩淨能瀟灑人道有虧盈我見無衰謝狀似摩尼珠光明無晝夜我勸出家軰須知教法深專心求出離輙莫染貪媱大有俗中士知非不受金故知君子志任運聽浮沈少年學書劍叱馭到京州聞伐匈奴盡娑婆無處逰歸來翠巖下席艸枕淸流壯士志朱紱獼猴騎土牛無事常快活惟有隱居人林花長似錦四季色常新或向巖閒坐旋瞻丹桂輪𨿽然身暢逸猶念世間人迢迢山徑峻萬仭險厄危石橋莓苔緑時見片雲飛瀑布懸如練月影落潭輝更登華頂上猶待孤鶴期松月冷颼颼片片雲霞起匼匝幾重山縱目千萬里谿潭水澄澄徹底鏡相似可貴靈臺物七寶莫能比水浸泥彈丸思量無道理浮泡夢幻身百年能幾幾不解細思惟將言長不死誅剝壘千金畱將與妻子余住無方所盤礡無爲理時涉盤山或翫香林寺尋常只是閒言不干名利東海變桑田我心誰管你左手握驪珠右手執慧劍先破無明賊神珠吐光焰傷嗟愚癡人貪愛那生厭一墮三途間始覺前程險般若酒泠泠飲多人易醒余住天臺山凡愚那見形常逰深谷洞終不逐時情無愁亦無慮無辱也無榮諸佛畱藏經只爲人難化不惟賢與愚个个心搆架造業大如山豈解懷憂怕那肯細尋思日夜懷姦詐養児與娶妻養女求媒娉重重皆是業更殺眾生命聚集防親情總來防盤飣目下𨿽稱心罪簿先注定得此分叚身可笑好形質靣貌似銀盤心中黑如漆烹豬又宰羊誇道甜如蜜死後受波叱遮莫稱寃屈佛哀三界子總是親男女恐沈黑暗坑示儀垂化度盡登無上道俱證菩提路教汝癡眾生慧心勤覺悟佛捨尊榮樂爲湣諸癡子早願悟無生辦集無上事後來出家者多緣無業次不能得衣食頭鉆入於寺我詩也是詩有人喚作偈詩偈總一般讀時須仔細緩緩細披尋不得生容易依此學修行大有可笑事有偈有千萬卒急述應難若要相知者但入天臺山巖中深處坐說理及談共我不相見對靣似千山世間億萬人靣孔不相似借問何因緣致令遣如此各執一般見互說非兼是但自修巳身不要言他巳寒山自寒山拾得自拾得凡愚豈見知丰幹卻相識見時不可見覓時何處覓借問有何緣向道無爲力從來是拾得不是偶然稱別無親眷屬寒山是我兄兩人心相似誰能狥俗情若問年多少黃河幾度淸若解捉老防不在五白貓若能悟理性那由錦繡包眞珠入席袋佛性止蓬茅一羣取相漢用意總無交運心常寛廣此則名爲布輟巳惠於人方可名爲施後來人不知焉能防此義未設一庸僧早擬望富貴狝猴尙教得人可不憤發前車旣落坑後車須攺轍若也不知此恐君惡合殺比來是夜乂變卽成菩薩躑躅一羣羊沿山又入谷防人貪竹塞且遭豺狼逐元不出孳生便將充口膓從頭喚至尾無餘肉閒入天臺洞訪人人不知寒山爲伴侶松下噉靈芝毎談今古事嗟見世愚癡个个入地獄那得出頭時古佛路淒淒愚人到卻迷只緣前業重所以不能知欲識無爲理心中不掛絲生生勤苦學必定覩吾師各有天眞佛號之爲寶王珠光日夜照妙卒難量肓人常兀兀那肯怕災殃惟貪淫泆業此軰實堪傷常飲三毒酒昏昏都不知將錢作夢事夢事成鐡圍以苦欲捨苦捨苦無出期應須早覺悟覺悟自歸依後來出家子論情入骨癡本來求解脫如何受驅馳終朝逰俗捨禮念作威儀博錢沽酒喫翻成客作児男女爲婚嫁俗務是常儀自量其事力何用廣張施取債誇人我論情入骨癡殺他雞犬命身死墮阿鼻世上一種人出性常多事終日傍行衢不離諸酒肆爲他作保見替他說道理一朝有乖張過咎全歸你銀星釘秤衡緑絲作秤紐買人推向前賣人推向後不顧他人怨惟言我好手死去見閻王背後挿掃箒閉門私造罪凖擬免災殃被他惡部童抄得報閻王縱不入鑊湯亦須臥鐡牀不許顧人替自作自身當出家求出離哀念苦眾生助佛爲揚化令教選路行何曾解救苦恣意亂縱橫一時同受溺俱落大深坑嗟見多知漢終日枉用心岐路逞嘍囉欺謾一切人惟作地獄滓不修來世因忽爾無常到定知亂紛紛世有多解人愚癡學閒文不憂當來果惟知造惡因見佛不解禮覩僧倍生嗔五逆十惡軰三毒以爲鄰死定入地獄未有出頭辰

出家要淸閒淸閒卽爲貴如何塵外人卻入塵埃裏一向迷本心終朝役名利名利得到身形容已顦顇況復不遂者虛用平生志可憐無事人未能笑得汝

可笑是林泉數里勿人煙雲從巖嶂起瀑布水潺潺猿啼暢道曲虎嘯出人間松風淸颯颯鳥語聲關關獨步繞石澗孤陟上峯巒時坐盤陀石偃仰攀蘿沿遙望城隍處惟聞鬧喧喧

嗟見世間人个个愛喫肉椀楪不曾幹長時道不足昨日設个齋今朝宰六畜都緣業使牽非干情所欲一度造天堂百度造地獄閻羅使來追合家盡啼哭罏子邊向火鑊子裏澡浴更得出頭時換卻汝衣服

嗟見世間人永刼在迷津不省若个意修行徒苦辛三界如轉輪浮生若流水蠢蠢諸品貪生不覺死汝防朝垂露能得防時子

悠悠塵里人常樂塵中趣我見塵中人心多生憫顧何哉憫此流念彼塵中苦

無去無來本湛然不拘內外及中間一顆水晶絕瑕翳光明透滿出人天

雲山疊疊幾千尋路絕人蹤隱自深碧澗淸流多勝境時來鳥語合人心

自笑老夫筋力敗偏戀松巖愛獨防可嘆往年至今日任運還同不繋舟

自從到此天臺寺經今早巳幾冬春山水不移人自老見卻多少後生人

君不見三界之中紛擾擾只爲無明不自了一念不生心路絕無去無來不生滅

寒山詩集

