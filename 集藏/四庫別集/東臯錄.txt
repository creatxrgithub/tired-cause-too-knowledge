

欽定四庫全書

集部六

東臯錄

別集類五【明】

提要

【臣】等謹案東臯錄三卷明釋妙聲撰妙聲字九臯吳縣人元末居景徳寺後居常熟慧日寺又主平江北禪寺洪武三年與釋萬金同被召蒞天下釋教所作詩文繕冩藏之山房洪武十七年其徒徳瓛始刋行之明史藝文志明僧宏秀集皆作七卷此本有汲古閣印蓋毛晉家鈔本前有晉題識亦稱徳瓛所刻凡詩三卷雜文四卷而其書雜文及詩僅共爲三卷蓋傳錄時所合並也妙聲入明時年已六十餘詩文多至正中所作故顧嗣立元詩選亦錄是集然方外者流不攖爵祿不能以受官與否爲兩朝之斷限旣已謁帝金門卽屬歸誠新主不能復以遺老稱矣今系之明從其實也妙聲與袁桷張翥危素等俱相友善故所作頗有士風當元李擾攘之時感事抒懷往往激昻可誦雜文體裁淸整四六儷語亦具有南宋遺風在緇流之內𨿽未能語帶煙霞猶非气含蔬筍者也乾隆四十六年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

東臯錄題識

師名妙聲字九臯吳郡人也姑蘇志云景徳寺僧有詩【闕】生平多著述名東臯錄命弟子繕冩蔵之山房總其事者白蓮住山完敬修虎丘蔵主慧無盡善士陳君錫也洪武十七年甲子春法孫徳瓛跋而授梓凡詩三卷序記贊銘傳跋雜文四卷其中載記同衣行業旣多且詳劉子威吳釋傳皆拾其餘沫也尢長於四六儷語卷末諸山江湖等疏堪與月泉吟社往復詩啟並傳其興福桃源諸記余已撰入邑乘雲東吳毛晉子晉識

欽定四庫全書

東臯錄卷上

明釋妙聲撰

飛鯨樓詩

崇樓言言上下太淸鳴鐘在懸飛鯨是名在昔先民制器尙形取類相感用谹其聲此方眞教由聞而入誕敷法音昭我極假物以鳴與世作則震驚大千羣響俄息維此積善靈僧之宮爰作斯樓警昏啟防侯誰尸之曰沙門恵公胡潰於成矢誓在躬瞻彼飛樓峙於東海華防在玆蒲牢震駭苦輪乃軔音場無礙於千萬年迷者永賴

圭復庵貧樂齋

貧非樂也樂惟道義匪哲弗居孰云細事室如懸磬俯仰無愧終身欣然何憂何懼矧伊吾人宗自西方一飯晷三宿於桑彼上人者如珪如璋肆求懿徳其居允臧載瞻其居有琴有書亦有嘉賓來與我娛艸衣藜羮屢空晏如從吾所好有樂只且往有鐘鼎弗愼弗守彼有榮觀弗圖弗究淪胥以亡亦孔之醜我作是詩以詠座右

蒲庵

循彼南澗言采其蒲采之何爲瀡是圖彼蒲之良利用爲屨載緝載防如蓺稷黍我思古人惟睦之陳克用是道甚宜其親我行四方十年於今母寔有命余何弗欽乃築我居於越之野悠悠我思朝夕於楚亂離孔憮山川邈悠豈不懷歸水無行舟爰有淸泉在居之側旣浸旣灌蒲葉嶷嶷蒲葉嶷嶷蒲生日多母氏燕喜我勞其何

藏暉齋詩【並序】

昔先佛心嘗得徐兢所篆藏暉齋三大字於諸篋衍後薦經離亂圖籍皆散失而是書獨無恙洪武更伏嵗辛亥孫徳瓛住石湖楞伽之上方取以扁所居室一時知名士形之賦詠蔵暉之名遂聞於世蓋吳中山水以楞伽爲勝而藏暉又在楞伽絕頂盡臨眺之美宜乎其有聞也自遭世變凡法書珍玩流落何限而是書獨存庸非天閟吾家舊物以章佛心之徳耶不然何波頽風靡之餘而獨能壽若是也哉瓛聨其詩文爲一卷請敍其事追仰先徳不勝感慨謹紀實於左並述詩以示之兢名見宋史蓋南渡後人嘗奉使髙麗作髙麗圖經三十卷並識諸此詩曰

易貴含章詩稱養晦進徳以愚明道若昧瞻彼曜靈運無停機匪息於淵害恆其暉君子則之以恬養志出處語嘿弗愆於義繼我顯祖庶免以之或升或潛允也其時其時維何像季師表駿奔東南於今有耀世殊事往手澤尙存天相斯文佑我後人於乎小子思繩厥武丕若詒謀無念爾祖無念爾祖淑愼其躬爰作是詩式銘爾胸

擬秋胡

來者靡居逝者其柰何來者靡居逝者其柰何歲短意長樂少哀多遺世獨立豈無其他哀我人斯營營則那歌以言之逝者其柰何

瞻彼西山松栢何蒼蒼瞻彼西山松栢何蒼蒼所謂伊人在天一方至道在玆懷之靡忘豈不欲往道阻且長歌以言之松栢何蒼蒼

彼瑤者臺赫赫何人居彼瑤者臺赫赫何人居朝競紛華夕已爲墟鬼神害盈乃防厥家昔爲所羨今可長吁歌以言之赫赫何人居

送湯漕使赴省

冉冉歲雲暮蕭蕭班馬鳴蓐食俟明發走赴公家程江南足秔稌我倉今旣盈中吳開饟臺轉海趨神京國用食爲本均輸寄非輕上計選才彥君今及此行堂堂紫薇垣冠佩羅羣英願言愼詞令専對貴盡誠江湖渺空闊冰霰浩縱橫豈不念逸樂王事靡皇寕諼艸日已長春蘭亦向榮當思倚門望庶盡君子情

和感遇並雜詩

悲風抎黃桑茇舎依樲棘歲歉兒苦饑家貧母猶織寒窻秉機杼卒歲不成匹裏胥夜蹋門叫怒催絍織蹇余晚歸田耕不如神力一飯愧其人安敢自皇息

胡雁乘朔風矯矯厲羽翼江南稻粱地異彼陰山北所憂弋者篡繒繳在尋尺柰何隨陽侶自剪排風翮豈知經羅网復懼膏鼎鬲本不飛冥冥於今悔何益

有虞昔南狩死塟蒼梧山帝子泣幽怨至今竹斑斑重華骨已朽淳朴何時還我欲往從之洞庭汨孱顏夢寐奠靈懷椒其間安得禦風去揮手謝人寰

美利在於人翕張隨所如上焉有好者天下將同趣宣尼常罕言防源知在初魏防問利國孟子亦回車沛公田舎夫蕭何刀筆胥提劍入咸陽僅収其圖書謀生誡止足制用自可余橫流竟莫返舉世無寕居

西山一何髙艸樹郁樽樽仙靈此焉宅尙有秦遺民我欲躡丹梯引手捫靑天天髙迥無極欲上嗟無因令天若可上世上那有人

喬木豈無枝髙山亦有岑嚶鳴尙求友我獨無知音沈嘆和氏璧掩抑嵇生琴誰令抱奇蘊惻惻多苦心

題歸去來圖

奮身報韓仇決防扶漢鼎有懷千載上慷慨心獨領家貧值時變樂道事幽屏賦詩聊自娛去縣不待請髙風振六合名與日月並朗詠歸去篇猶疑見煙艇

題滄浪醉眠圖

沄沄此河水水渾不見底水渾猶自可水深將沒汝舟楫無根柢風波無時休不如髙堂上飲酒可忘憂

賦槐市送人之越

日出槐市東送客槐市西橋邊防舟發城上夜烏啼葉宻春云合花黃秋雨迷賦詩譽嘉樹長憶若耶溪

雨

宻云遂崇朝飛雨灑髙閣蕭瑟傍松檐委迆帶煙郭坐來池水滿吟罷林花落已知禾黍秋不柰衣裳薄

貞壽堂

翼翼貞壽堂肅肅賢者居堂上鶴髮母霓裳而霞裾貞節四十年壽今八袠余斯堂得嘉名請試陳厥初母也實氏吳番有先人廬良人溘先露生計亦淪胥誓言賦栢舟那復詠闗雎志存楊氏祀靡暇防其諸大兒甫六期小才五月餘辛勤立門戶寤寐課詩書嶄然見頭角借甚多名譽伯爲邑大夫仲隨李輕車防衣日就養樹諼滿庭除兄弟進甘防夫人禦板輿令徳兼壽考此樂復何如瞻彼堂之陰嘉樹郁扶疎上有雙鳳雛和鳴自紆徐爵位日以髙祿養日以舒生封有令典厚積待吹噓煌煌太史筆照映百車渠桓楹俯流水過者式其廬

題分金墩次唐元微之韻

吾慕管與鮑結交忘賤貧惜哉以君霸功烈猶陪臣分金念其賢多取詎妨眞凡今交遊者願以此義陳弔古訪遺迹岑邱委荒榛躊躇不能去佇立望夫人

七夕

七夕已復至䢐暑適云消虫依砌響梧桐帶露飄雙星限河漢孤月麗層霄歘吸仰靈气徘徊望斗杓獨嗟天路永空悲淸夜遙南飛有烏鵲惆悵不成橋

述古道雪齋

黃岡有雪堂西湖有雪齋勝選不在雪其人賢且佳蘇公天下士與世寡所諧愛此林下趣品題自吾儕風流吾家述好古獨興懷南遊得成印況與秦文偕神交契冥漠尙友遺形骸積雪徧大野流水鳴空階湛妙信可樂勿愧食無鮭

樗軒

彼樗實散木三年逾十尋形質𨿽偃蹇柯葉自蕭森物生各有適小大在所任敢期當世用聊致東溪陰淸風樹下至和我邱中琴羣鳥亦萃止懷人遺好音各遂天地性庶當君子心培根在封植種徳務華深逍遙樂其下永願辭朝簪

荷花詠

彼澤有嘉植淤泥擢朱華宛在水中央塵土無由加秀色一何麗幽气靜以遐羣魚戲其下游蜂亦來過而愛君子心獨立終非他我欲集爲裳佩之以揭車臨波托文鰩遺彼帝子家采蓮者誰子日暮發淸歌歌長路且迥使我一咨嗟

易安軒

丰屋𨿽萬間所托在尋尺南窻極低小亦足容我膝知止庶不殆適性聊自佚邈哉古之人瞻彼江上宅桑麻被墟曲楡栁蔭溝術有子學書史有田藝黍稷於焉悅親戚且以禦賔客赫赫通侯居榮觀亙阡陌持盈諒弗戒百鬼瞰其室永懷栗裏翁曠達有淸識欣賞方在玆庶用警晨夕

黃葵

庭樹鵜鴂鳴眾芳迹如掃愛此承露杯揚英向晴昊黃中本通理靜退合天道所懷秉明徳非獨顏色好陶潛愛佳菊歸去苦不蚤三徑已就荒壺觴亦傾倒邈哉千載上異代同襟抱攬彼艸木微於焉托幽討

送沈行恕

挾防事行邁言往五湖濵陰風結山嶽落葉滿河津之子忽已逺我懷將焉陳志士惜白日行客念蕭晨況玆艱難際奪我心所親中情茍不移在逺猶比鄰毋爲離別苦庶以道自珍

送心覺原之天臺

煌煌西方教神化敷四海自從永平來東漸已千載風被遐邈佛日垂光彩法運𨿽中微亢龍終靡悔豈惟其數然無乃彼相罪諸公極扶持戮力淨氛靄百足信不僵浡興如有待維君富才藝嗜道甚饑餒感激赴前途力行知非殆丹邱郁峨峨白石何磊磊山川亦良是塔廟今猶在世道若翻覆主維借宰欲樹大法幢當著忍辱鎧吾教得璉嵩禪林有元凱君名日已起我發行當攺安得赴逺遊相從拾蘭茝

水仙詠

百艸秋盡死孤花麗巗阿芳心太皎潔歲事坐蹉跎微月步遙夜輕風生素波懷人豈無意路逺欲如何

純煦軒

出日何杲杲照我牀上書陽和被萬物豈惟在吾廬夜气資息養天光發靈虛蚤起當匪懈願言愼其初

蘭雪齋

階前春雪埋階下幽蘭生蘭芳雪正消流水循除鳴馨香旣飄越月露浩已盈長想讀書處散帙有餘淸

邨居圖

東村有隱者素髮颯埀領幾上種樹書門前釣魚艇秔稌風露深葭菼天水永雲飛洞庭小花落春戶靜懷哉古逸民披圖發孤詠

漁隱

靑山當頭流水在下披襟獨揮車鷗鷺與同社我本避世人初非漁釣者得魚亦不賣有酒聊自冩百年如過鳥萬物猶一馬與世久相忘胡爲不予舎

仙山圖

芙容挿靑天天近可倚杵樓觀棲曽厓日月出其下地無凡艸木人是靈仙侶蒼龍守重闗皓鶴戲渚璚林何蕭森瑤艸亦蕃廡天人道固殊肹蠁自今古卑髙𨿽遼絕臨制足官府吾聞昆侖顚其上有縣圃此圖無乃是玆理詎無取

松石室

松生厓石間其勢不兩大松根與石鬭摩軋發奇怪文章世所驚風气日以壞椎剝斧斤余俱傷而並敗情文困追琢至道在稊稗上人禪者流獨往脫天械燕坐一室中心遊大千界松風與石瀨蕭瑟雜滂湃物我澹相忘靈虛絕纎介瞻彼五髻峯峭拔出天外長松將秀石出入妨【去】而隘日與二者俱消搖一何快逝將從君遊吾衰怯行邁

漉酒圖

棄官賦歸來田家酒初熟脫我頭上巾漉此杯中緑獨漉復獨漉漉多酒還濁酒濁猶自可世濁多返覆桑枯栁亦衰但有松與菊田父晚相過相與話墟曲共醉茅檐下此生亦以足

靜寄軒

深居一室靜獨坐羣動息渉世諒無營照空欣有得風吹松上雨花落澗底石當期永日閒共此喧中寂

心覺原宜晚軒

靑山多故情慰我齒髮莫愛此泉上軒深諧靜中趣孤云赴逺壑落日在髙樹牛羊下來盡鳥雀歸飛屢境勝欣有得形忘澹無慮消搖步前楹曠望一延佇懷哉未歸客微徑艸多露

蕃王禮佛圖

維西列萬國有土此有人孰是無繼立而能治其民佛化大無外萬有入彌綸衣冠雜誕譎莫不悉來賔東方九州地文治亦相因豈知五經表各自敍彛倫斥鷃譏南運舜英疑大椿擴充固有道一視歸同仁

送方禪者

巖巖秦餘杭天作何大壯孤峯有蘭若夐絕厓石上去天才一握陟險仍萬狀雲霞或相依猨鳥不敢傍天花落幽戶松吹飄梵放上人禪家流勇往志所尙伽趺縛禪寂抖擻謝塵坱境靜道易親理得形自防繙經悟空假繕性了眞妄拂衣入煙蘿飛屩度層嶂徒令世上人矯首一長望

湯時中寄樵

英英湘中彥寄迹吳山樵山深土泉美厥植多喬夭逝將樂嘉遁詎欲肩芻蕘冰雪嵗云莫荃蘅化爲蕭詩書道林藪采獲日以饒逍遙杏壇上弦誦自朝朝春風曽防瑟秋水許由瓢幸遂邱壑志不受弓旌招

玉鶴焚香

白玉刻爲鶴鶴背可焚蘭朱火若螢聚靑煙隨燼殘孚尹自旁達氤氳相控揣如聞九臯唳翻勝博山安娛客白日晚奉君淸夜闌誰將別鵠操和我廣陵防

耕云軒

呼龍耕白雲開畦種瑤艸一犂春雨足萬頃晴苗好伊人靜者徒中嵗頗好道神仙遺服食采掇事烹搗色如靑精飯大比安期棗食之生羽翰後天而終老

李氏慈竹軒

慈竹生堂階下有諼艸花花竹美相映親年樂無涯秀色上春服淸蔭延蕭齋馴烏飛緲緲鳴鳳聲喈喈微風度瑤瑟宻筍供珍鮭霜根隨地長令徳與年偕此物良足貴君家識可懷

題虞侍講書白太傅八漸偈【七言古詩】

香山居士八漸偈靑城先生古書金薤琳瑯殊可愛文章官閥總相如白雲開士成都客同是靑城故鄕陌天藻亭深翰墨香法云地古天花白白雲悠悠去不返橘樹雕傷坐成晚滿把空懷明月珠招魂誰灑雕胡飯古人事佛今人非二老風流今古稀大勝潮陽韓刺史晚因聞道卻畱衣

題髙尙書九江暑雨圖

尙書畫山山巃嵸九江秀色開森茸況當五月暑雨交雲气滃勃川光動五峯削出靑如蓮緑樹彷佛聞猨猶瞻謝眺靑山宅不見米家書畫船何人見門面山立頭上烏紗翠痕濕誰喚山東李謫仙來觀瀑布三千尺於今戈防亂如麻使我披圖一永嗟欲買沃洲歸共隠江山如此屬誰家

贈四明粥書單生

古人讀書手自冩今人藏書充屋椽牙籖插架不解讀何異愚翁工守錢單生持書入我室竹光落牀亂緗帙居貧不能常得書爲我借觀畱數日昔在鄞江識單生於今白髮老於行明年倘有江舩賣我欲從君覓論衡

栢子庭畫松障歌

髙堂誰畫靑松障越栢下筆開殊狀小枝交錯鐡不如大枝森竦劍相向筆驅元气天爲泣龍擘海水神俱王滄江風雨六月來白日雷霆九天上想當飛墨縱揮灑應遣酣歌助悲壯於時畫者亦有人栢也用意實豪放猶憶海虞山裏時往往見我索題詩豪縑到手不暇擇爛漫圖寫寕復辭只今風流已冥寞使我見之增嘆愕況當木落秋气悲撫事哀吟忽如昨烏乎柏兮那復見蕭瑟淒風動寥廓蕭瑟淒風動寥廓應有松子僧前落

題嶽陽樓圖

嶽陽城南天下稀飛樓雉堞相因依云連天闕象緯近水滿瀟湘鴻雁飛洞庭始波木葉赤元气混茫天地白蛟龍出吟霧雨愁腸斷江南未歸客何人置酒樓兩楹定是昔年滕子京可憐風流已冥漠猶有文章遺令名君山翠黛秋可掃湘君歸來云縹緲空向人間對畵圖十二螺鬟夢中繞

采蘭堂

去年采蘭蘭葉長今年采蘭蘭葉短秉芳欲寄路漫漫國香零落風吹斷蓮花峯下采蘭堂永懷焦鏡不能忘上人開窻面山坐山水含暉吟謝郎三生誤落夫差國翠結瓊琚香不息目斷王孫遊未歸江南春艸連天碧

劾飛廉

飛防事紂僨厥宗何自上天司八風噓枯吹生在掌握竊防神柄貪天功四月五月旱大甚天地翕赫方虫虫原田莓莓赤如燎種不入土啼老農雨師鞭霆走羣龍云四合零雨蒙胡爲吹云使消爍更鼓烈焰翻長空斯民焦勞亦何罪得不哀怨號蒼穹天𨿽處髙聽甚聰汝敢迷罔斧爾躬天誅將加不可逭殛死大荒誰汝恫

龍掛

白龍下天欲行雨赤日捲水江中央銀河東傾浪波接劍影倒射云旗揚下民方憂涸轍鮒上帝許借天瓢漿龍來勸爾一杯酒平地水深三尺彊

寒食省墓示諸侄

汀栁靑黃野花白村巷家家作寒食暖風吹盡紙錢淚落春煙収不得村西町疃溪灣路長記門前白楊樹廿年不見泉下人有酒空澆樹邊土人言賢者有子孫我家兄弟今具存生兒莫斷詩書種繼爾長原忠孝門

飲緑軒

禦兒溪水緑於酒泂酌未須勞綆夜防明月光入懷朝洗落花香在手一瓢解盡全潮味萬斛倒瀉縣河口共坐層軒冰雪生向來煩熱今何有

題乘槎圖

秋風駕洪濤靈槎中蕩搖恍如乘舩天上坐帝靑九萬無纎毫黃姑織女長相見歸來空記當時面至今海與銀河通何因再得相從容

題墨竹水仙

美人獨立瀟湘浦嫋嫋秋風生北渚手把瑯玕江水深香璚泣露愁痕古我有所思在空谷翠袖娟娟倚寒緑云斷蒼梧殊未來月明長照魚鱗屋

題商徳符山水

左山畫山延祐初山如何其佳有餘飛泉髙掛白蝃蝀奇峯爛發靑芙蕖直疑三周華不注又似北嶽醫無閭嗟哉好手不復得藏去貴比英瓊琚

題王邀淵明圖

江州刺史何爲者載酒邀我廬山下乃翁在山不在酒邂逅寕辭爲君寫逺公招之不肯畱平生誰省王江州門前五栁至今在江邊桑樹水空流

題畫馬

眞龍矯矯空大羣奚官牽來气若云黃金骨法頗淸俊畫者似是曹將軍駑駘髙驤飽芻粟白駒轅下傷局促方今相者多舉肥莫畫權奇須畫肉

畫師胸中有全馬三馬斯須生筆下中有一匹玉花驄似是西來大宛者不羣不食意气豪羞與二馬同凡槽使我見畫三太息於今誰是九方臯

皎皎白馬白於練首如渴烏目如電天閒麒麟人不見畫師爲我開生面圉人牽浴定昆池落花滿地驕不嘶靑絲絡頭無一丈挽住萬里昆侖蹄

前朝王孫善畫馬筆迹不在曹韓下君看榻上玉花驄風骨權奇絕蕭灑卻憶至元全盛時四十萬匹皆吾師崇天門下宣入貢大僕牽來親見之李君愛馬人莫比意气相期論萬里千金買得眞驊驑蚤晚騎之見天子

贈駱自然【代人作】

駱生家在錢塘住正近曲江蘇小墓生來無目最善音自小學歌今獨步憶昔太平開樂府新聲傳得宮中譜摩訶兜勒西域來子夜吳歌自風土一聲悲壯梁塵飛二聲激烈行雲低三聲四聲山石裂魑魅夜走猩猩啼我來江上忽相見聽我履聲如識面殷勤道我攻詞章吾今衰也何由羨落花遊絲春寂寂來前再拜當筵立爲我揚袂歌一行滿堂聞之皆動色我本東西南北人如今天地盡風塵勞生觸事易成感使我泣下霑衣巾駱生駱生吾已老往事悠悠勿復道已將身世等浮雲莫把新詞故相惱掩琴罷坐求我歌我歌哀樂何其多人生百年能防何駱兮駱兮柰爾何

有客

有客有客伊吾廬新除南臺行大夫天子許騎內廏馬百二十騎來東吳東吳驛傳稱過客館人致餼官僚趨來者宣驕居者傲賔主不復論歡娯固將橫榻表獨坐何意剝牀仍及膚吾聞相見有儐價揖讓登降禮頗殊舊云三公禮數絕事不豫講寧非愚王綱淪胥廢風紀箠楚橫加哀僕奴名藩豈無知禮者虧損國體非良圖

花殤

去年髙秋洞庭客贈我兩株木芍藥手植東臯未浹旬紺芽怒長紉英坼今年春深花滿枝噓霞防日相因依紅簇火城丞相至錦翻晴晝買臣歸當階矜持顏色好使我行吟被渠惱看去還期到子孫歸來聊以娛吾老那知零落委泥沙雨壓雲愁共嘆嗟栁色鶯聲𨿽復在遊蜂戲蝶落誰家飄香墜粉無人拾遊夢妖魂歸不得種樹空思郭槖駞寂莫因悲洛陽陌艸堂獨坐見秋風彌信吾家談色空安得人間名畫手倩渠移入畫圖中

世壽堂歌

君不見南陽菊水流浩浩飲之令人長壽考又不見靑城枸杞龍蛇形其人往往多長生乃知艸朩有靈气能與短世制頹齡君看張家世壽堂奕世載徳應壽昌山川淸暉近交映髙曽白髮遙相望堂中老仙年九十雲霧衣裳冰玉質把筆猶堪細字書上馬不用旁人掖門前肅肅來軒車堂上列坐講唐虞心將造物寄遊衍道與行雲時捲舒問君何由乃能爾玉立揚休有令子買臣富貴已専城魯侯歸來還燕喜流根之澤深無期旣有孫子能書詩人間共愛徳星聚天上寕無太史知彼美堂兮深且古彼美人兮才甚武願持斯道壽國脈萬嵗千秋奉明主

新墳行

南山崔嵬靑入云將軍取山新作墳方春迫民就工役路上白日無行人西家舊墳雙石馬一日驅來華表下東家翁仲今尙存一朝移來在墓門期日薄雲最吉雞鳴而作夜不息新墳已成舊墳毀舊鬼銜寃新鬼喜新墳舊墳無了期南山崔嵬靑不移

送演藏主歸淛東

豫章老禪天下士今旣無雙古誰比十年不見怨飛鴻防度相思隔江水前年有書到空谷放在牀頭百回讀至今防帙眼忽明時復看云思相續上人新自淛東來曽侍生公說法臺窪水本生天馬種鄧林還出豫章材春雨相逢又相別明日扁舟異吳越君到雙峯問我時爲言舌在頭如雪

題碧山艸堂圖送喜笑云

中國有碧山扶桑有碧山碧山碧山隨處有是何人合棲其間上人何年辭海嶠每望白雲東向笑松枝西指月蒼涼嵗晚天寒翠蛟叫有佛處不得住艸堂更在云深處碧山縣知不負吾一錫淩空窅然去

送僧歸日東

萬里求師逾絕海齒髮漸非心不攺東土山川異昔遊中朝師法今猶在故山弟子憶歸期摩挲西指蒼松枝南宗宻印已親授莫道大唐國裏無禪師

張仲和放白

有有白玉質遵養時晦逢時出形軀𨿽小甚有神豈是吾人袖中物淸流爲國蓮爲宮朝夕下上復西東廟堂巾笥閟朽骨豈若曳尾於塗中張公放之殊不意渉波直與長川逝三十年間事反覆公今壽考身無事君不見以搘牀足南方老人壽千嵗

落花嘆

朝見紅白花莫見靑蔥樹不愁花落總如泥但惜人生不如故滋蘭公子江南客再拜東皇畱不得九州塵土浩茫茫付與楊花作春色東溪野花自忘機坐對落花吟夕暉猶聞葉上黃鸝語不信東家蝴蝶飛

閻驤云壑圖

白雲冉冉生幽壑煙艸芊眠春漠漠繞屋檆櫧一萬章排云瀑布千防落我家住在三江口山水娛人不知久空翠常霑幾上書江花每落杯中酒主爵郎中非畫師有孫曰驤仍似之君家渾東那有此應寫江南寄所師

次韻懷譚訥夫

吳山巖巖界空碧湖水春深好顏色芳艸連天百鳥飛獨憐王孫歸未得驥埀兩耳愁空山駑駘髙居十二閒黃鵠一去不顧返肯與雞鶩畱人寰落花冥冥闇南浦山水淸暉浩無主先生豈不懷故都舉世混濁何須數渚有蘭兮江有蘺我思君兮來何時一春兩度夢中見是耶非耶空爾思

寛上人雲泉

白雲在天白於鶴下映流泉相噴薄松上盈盈不盡浮厓根決決無時落善利萬物得深潤還斂神功返冥漠傾湫倒嶽意何如莫教濕卻加沙角

題徐氏東園灌夫捲

我愛南州徐孺子灌園日在靑山裏手種緣溪千樹桃落花出洞隨流水隴上輟耕仍讀書日斜猶是帶經鋤紫芝如掌誰能得黃獨爲糧自足儲我欲相從拾瑤艸洞庭始波春渺渺寄書爲問東園公勿復悠悠橘中老

贈履生【有序】

鞮履之用尙矣名旣非一制亦異度後世損益不稽於古惟華靡簡便是尙今其名物漫不可考烏乎豈獨履也哉彼東郭之無底領軍之一屋又可資一噱也吾家衣履自有制度章式如律曰富羅曰亟縛屣皆今之履今或逾禮廢法蓋習俗使然耳有識者所當戒也若髙僧恵琳著屐升殿恵休一鞋三十年吾取馬履生王徳華常從吾徒遊爲人修整頗有方外意趣所至優待輒加常工一等故賦此與之

吾行四方今老矣靑鞋歸來或無底孺子可教來進履富羅加絇穏稱趾上山下山免去齒錫飛相從日千里惡用上公赤幾幾未能免俗聊復爾吉貝裁成亟縛屣東臯與爾同生死

龍河

軒轅騎龍上天去潛邸化作靑蓮宮芙蓉杳映師子坐龍髯拔墮烏號弓世雄梵相開滿月帝釋寶网生虛空觚稜影落大江水金剎旛飄楚澤風相攸將作領大匠說法開山由太中丰碑矻立太湖石鴻文托載靑城公金陵王气方來復西方象教彌尊崇矞云五色帝居近天樂六時華雨蒙禪林東南今第一四海麟象聿來同懷人日月去如矢嗟我軒車來自東宿畱少爲十日住鋪寫擬費三年功六朝往事不可問自登髙閣送冥鴻

鐘山

大江之南多名山鐘山秀出乎其間神龍蜿蜒露脊鬛長防贔屭饒斕斑上走怪石之揭下有流水之潺湲禪宮據防制甚古帝闕宻邇恩常頒虛空闌楯寶公塔松竹儲胥圓悟闗天生賢懿扶象教地設險峻防神姦云車風馬來萬里象齒明珠奔百蠻山川靈气自融結運往復猶循環朅來說法奉明詔那有道徳開天顏齋宮延問漏十刻杞菊賜饌襯百鍰玆山才畱四五日探討未得須臾間艸堂之靈應怪我移文勿遽吾將還

對雪

靑天璚林九萬里朔風吹花如剪水謝家女子彊多才卻道栁絮因風起凍雀無食愁柰何紇幹山頭寒更多穆王八駿在何許千古空傳黃竹歌

題趙承防畫中峯蓮花吟圖

老禪宴坐紅氍毹心如蓮花不著水信口試作蓮花吟聲落九州煙雨裏吳興學士開新圖集賢待制大字書天生三老仍並世邂逅一笑山如廬淸河先生好事者題封逺寄艸庵下艸庵老禪之子孫白璧明珠喜盈把嗚呼九原不可作蓮花如今亦冥漠踞湖山頂望江南靑天飛來雙白鶴

題空同外史傳

空同外史天上來手把璚編相與開雄文妙畫兩殊絕翰林父子眞天才玉堂淸切何蕭爽晝靜不聞鈴索響獨許仙人王子喬緱山笙鶴時來往大篇短章不一書錦囊滿盛明月珠雨中十日讀不盡世上十年應更無空同之山在何處白雲流水迷歸路翰林先生今廣成千二百年同此住

爲陳仲孚題薛公逺墨竹

前朝畫竹誰第一尙書髙公妙無敵近世多宗李集賢房山眞迹那能得澹園學李殊逼眞栁州半刺題銜新鵞山之虛況多竹畫品近來應入神東臯溪傍艸堂小羅池廟前春雨早三十里外見似人玉立長身照枯槁石湖今有太邱陳孤竹春陰生子孫淸風髙節在封植知有王猷來欵門

王有恆聽雨篷

江南雨多春漠漠籧篨中寛可淹泊坐聽蕭瑟復琮琤若在洞庭張廣樂木蘭之楫靑翰舟斜風細雨不須憂筆牀茶竈便終日知我獨有滄浪鷗廿年攜書去鄕國蕪城艸深歸未得援筆時作廣陵散魚龍出聽天吳泣江湖適意無前期身如行雲隨所之平山堂上看春色還憶江南聽雨時

行路難

天地無有邊日月茫無涯人於其間號最靈胡乃不學坐自乖饑食費稷黍衣被絲與麻古今一事皆不省何異木石插齒牙生者還復然死者其柰何萬萬千千盡如此令我起坐久嘆嗟

仙家近題劉阮圖

白雲滿地迷行路溪流百折無由渡水上見胡麻有人雙浣紗仙家知己近失喜驚相問洞口碧桃開郎君何處來

山中樂爲沈東林題畫

山中樂白雲瑤艸黃金藥黃金藥流霞片片共君斟酌東林道士淸如鶴髙情逸興將誰托將誰托陶潛松菊謝鯤邱壑

送端上人遊江西

大江之西風气殊山川脈絡連衡巫豫章傑出鬥牛墟作鎭楚越開雄都九江匡廬最崒五老離立朝香鑪逺公自是天下士道徳髙風形畫圖馬駒踏人應奇防禪源流注四海隅靈蹤尙畱窣堵石濁水如見摩尼珠無爲上人東海客駿气不受人招呼聿來求我欲贈語浮杯徑渡彭蠡湖我生塊獨處空谷欲往不可心煩紆子當努力事撢討莫學凡子安甌臾秋風初見洞庭鴈落月更聴楓橋烏行哉行哉愼勿疎向來人物何代無

次韻題南嶽圖

陽羨山中春鳥鳴百花競發千峯晴白雲生處是南嶽古木寒泉空復情洞庭相望波浩浩欲往不識山陰道爲問南歸玉局翁買田築室吾將老

壽防堂歌

春羅作衫花纂纂衫袖宜長帶宜緩朝朝日日在親前只恐身長衣又短君家有堂人不如堂上有琴仍有書花開酒熟意多暇賓客滿座爭歡娛況復親年猶未老黃髮相期同壽考故衣旣敝又攺爲年年剪羅縫舞衣

題老馬圖【五言律】

老棄東郊道空思冀北羣蕭條千里足錯莫五花文苜蓿秋風逺防蕪落日曛太平無一事愁殺故將軍

題周景逺破山寺詩卷

蹔輟詞垣重南來牧逺黎風流半刺史雅澹五言詩柿葉霜中寺梅花雪後池自公多暇日題贈付湯師

病起薔薇甚開

薔薇好顏色結架傍琴臺微雨夜來過今朝花盡開只應深待我也復可憐才且以永今日獨詠亦悠哉

送韋道寕

閩粵無諸國東連瘴海濱去從持斧客聊慰倚門人夜宿桄榔雨朝行躑躅春知君淸節苦莫厭庾郎貧

送張彥衝之京

天上靑冥闊君門白日開侍臣班馬賦經術董劉才仙館徴賢入公車待詔來愧無靑玉案送爾黃金臺

送劉尹大來

縣道臨湖口人才得夘金江流思擊楫山雨坐鳴琴爾父能爲政吳人誦至今非君美無度何以嗣徽音

送錢掾之浙閫

元帥惇詩禮東曹得俊良何愁鳶跕跕已息陳堂堂借箸無遺防飛文動四方庾公情更好應共據胡牀

題黃子久山水

黃公東海客能畫逼荊闗意盡崎嶇外情深溟涬間猨啼明月峽木落浩亹山谷口蘿煙暝騎防獨未還

題蔣子厚竹居

緣溪竹陣齊中有艸堂低對酒碧雲合懷人幽鳥啼筍添門屢攺葉宻徑都迷亦有羊求輩時來共杖藜

和薛生早秋見寄

雨洗秋容澹江含霧气深虫依井徑歸燕拂檐陰庾信江南賦靈均澤畔吟正愁聞古調諷誦重兼金涼風起蘋末落葉灑衣裳物色悲行客乾坤入戰塲參軍髯尙短太尉足何香忽聽吟梁甫懷人意甚長

楊花詠

飛飛辭古栁冉冉媚晴空愛爾白於雪況乎兼以風遊絲相上下戲蝶或西東終然太輕薄飄轉委泥中

龍興白雲禪師挽詞

振錫朝天去歸來獨掩扉翰林曽頌橘刺史亦畱衣行道空陳迹遺言可表微重來法云地猶想雨華飛虫网繙經室苔侵影塔扉坐空塵防劫拂斷六銖衣蜀道闗山迥支公緒業微只應湖上月長見白雲飛

慧日無夢禪師挽詞

先世勲名舊逃禪徳業稱弟兄雙白璧風雨一靑燈樓閣華云結虛空塔影層不慚甘露防曽許傳髙僧

水定茂仲實挽詞

吾道何衰甚斯人亦已焉永懷流水奏空抱白雲篇春樹閒齋靜秋風瘦影懸平生數行淚並落莫燈前海印橫經地相承得俊才天花閒自落講帙病猶開生死人間世虛空劫外臺願車應載轄頭白待歸來

平崄厓挽詞

說法歸來後冥心味道眞人天戶外屨花雨定中身白首全髙節淸貧到古人江湖久無淚爲爾一霑巾

盟鷗軒

客有忘機者開軒命白鷗同心如此水有約共滄洲爾性何其靜吾生亦若浮自今期嵗晚風雨亦相求

樹諼堂

爲愛樹諼堂看花樂未央阿彌今老大稚子已成行秀色宜春服微香近壽觴永言純孝者封植豈能忘

煮雪齋

禪客嗜春茶銅瓶煮雪花掃從松上落坐向竹邊誇水品應重錄天眞孰等差中泠豈不美終是混泥沙

雨中觀荷

濯濯雨中荷粼粼花底波銅盤寫珠露云錦落銀河泉客捲衣泣湘靈鼓瑟歌鷗翻兼鷺浴情致柰君何

廬山圖

送客出山去迢遙步長松過溪聞嘯虎笑語答疎鐘白日倐已晚淸風殊未終九江遺秀色悵望香鑪峯

次韻髙尙朴初歸艸堂

亂定吾猶在庭花艸自榮憂時雙鬢白去國一身輕墟落人煙少闗河野燹明田園半蕪沒無力倩人耕

京回次韻沈生

行見桐花發歸當芍藥開路從天上去人自日邊來說法勞羣聽承恩愧不才乍辭鳷鵲觀猶憶鳳凰臺

次韻魏守題韓園

名園新雨後禪館百花中苔徑縈紆入蘿龕窈窕通磬聲金殿月旛影日壇風良牧畱深眷因玆悟色空

賞靜軒

云竹澹相於深宜靜者居香飄晨梵合花落莫禪余坐有髙閒客牀畱止觀書一身仍擾擾何處問吾廬

送人省親

政爾相從樂胡然賦式微言思倚閭望夢逐白雲飛蟋蟀依苔井蠨蛸在板扉贈君五色綫歸補老萊衣

次韻答伍公年二首

濁世佳公子前朝舊相門公侯今必復文雅道彌尊落日鄕心逺春風海气昏閉門三日雨吟罷共誰論解印辭河曲攜家近碧山棲遲連艸閣來往隔松闗見我殊同調逢人只彊顏相知仍恨晚談笑竟忘還

奉上袁侍講伯長二首【七言律】

東南文獻復何人一代鴻文制作新華蓋星辰天宻邇翰林風月地偏親夜分蓮炬歸鼇署曉拂鑪煙侍玉宸奕葉流光知未冺鳳毛能世掌絲綸

於越山川賜履余樞廷勲業重璠璵承家舊學三冬史閱世遺編萬卷書古調欲從更錦瑟髙軒曽過賦華裾文章自昔論原本擬就司衡問所如

附袁文淸公答詩二首

翠越經院多髙人碧窻防翰五采新天機不受梁燕語逸興直與江鷗親羨君解衣浣流水愧我束帶陪紫宸屈指當今人物論從此有約同埀綸

至人天隠樂有餘良玉不願爲雕璵昂昂盤石大士相杳杳歸鴈旁行書白蓮解結碧雲坐緑蕉不羨靑蔥裾道人翻經悟空假始信塵世歸眞如

送鋸上人之京

江南初春雪載塗送爾作賔於皇都冀北遂空羣騕褭海東生此眞瑚中朝自古有師法開士只今多大夫萬言艸奏明光裏陰翊王度如唐虞

湯氏義居

旌墨新題戶有眉吳人爭詠脊令詩君臣善貯丹砂藥兄弟相怡白髮期春巷燕棲交午木曉庭鶯囀合歡枝流傳美化君家始比屋連封見盛時

次韻趙尙書小瀛洲【省署軒名】

鼇海晴分五色霞鳳池多隠列仙家黃封勅送宮壺酒靑鳥偸銜禦苑花云閣春陰迎步輦月明秋影動歸槎君王舊聽尙書履回首銀瓶隔絳紗

楊鐡崖書畫船亭

圖書滿船秋近河虹月夜貫滄江波周秦碑刻最近古崔蔡文章安足多韋侯東壁玉花馬房相西亭雪色鵞先生愛玩不歸去援琴時作越人歌

次韻送張員外調選江西

禦筆新除戶部郎舊承驄馬向炎方風生使節占星象云映朝陽下鳳凰把酒匡廬邀五老賦詩江閣繼三王九重虛佇思前席歸聽宮鶯繞建章

江水春深蕩客衣皇華西去馬騑騑銓衡自任南曹重斧繡猶兼直指威下榻定畱徐孺子臨江長憶謝暉從容歸接鵷行舊諫疏頻煩達紫微

送王都事之閩閫

閩粵山川奠海縻將軍分閫鎭邊陲幕中賔客三公掾樓下風雲五丈旗夾浦茘枝巢翠羽滿庭榕葉囀黃鸝願將聖主憂勤意說與東南父老知

送鄒道回江西

秋風嫋嫋錦帆開畫省仙郎此日回江表價藩雄楚粵幕中詞客重鄒枚妙年莫負從軍樂多難端須濟世才髙閣捲簾看莫雨賦成不似仲宣哀

題焦元尙山水

淮陽先生愛畫山下筆萬里須臾間旣開金剎倚寥廓亦有緑樹臨潺湲竹間鳥啼春雨歇洞口花落晴雲閒知君髙志在邱壑著我溪橋相往還

送韋通寜

繡衣使者愛淸才江表秋風一鶚來曽掌圖書登防府又陪驄馬入蘭臺幕中婉畫須時出坐上靑樽爲客開況是防稽山水好題詩應上小蓬萊

送李徳基之越

四明狂客今安在誰識山東李謫仙防筆徧題吳苑樹錦袍初上剡溪船早茶入貢還分賜春筍登盤不論錢況是糾司公事少好山隨處有詩篇

遣興次張翰林韻

漢主憂勤減膳頻誰令天下尙黃巾近聞李廣軍威振復道張騫使節新天意未忘淸廟祀羣雄休犯屬車塵史臣擬艸河淸頌還屬詞林第一人

秋興

溪上涼風吹早秋長空澹澹水東流芙蓉露泣吳宮怨苜蓿煙連漢苑愁貢賦未全通上國王師近報下西州闗山萬里同明月徧照詩人自白頭

喜晴偶題

今年陰多寒未回二月尙復雪皚皚朝來始覺春意動溪上忽見桃花開東家蝶歸苦不早江南艸深還可哀中原消息久已斷昔時英雄安在哉

謝恵橘

洞庭嘉實正離離滿樹黃金欲采遲香比陸郎懷去後霜如韋守寄來時開嘗宜想千林晚包貢空含萬里悲江漢風塵愁路絕食新聊得一開眉

次韻遊石湖五首

闔閭城西佳气深靑天翡翠斵千岑臺荒不見麋鹿迹日落空聞樵牧音吳王宮殿絕壁下隋朝城郭淸湖陰登髙弔古意不盡惟有沙鷗知我心

楞伽山如九疊屏何年截取匡廬靑方同楚客賦招隠不學詩人吟采苓僧蹊盡種苾蒭艸梵夾徧寫多羅經諸天只在雨花外音樂六時來窈防

黃山髙人之所居金沙花明白石渠無錢愛養方外客有口懶讀人間書采來靑菌總堪食種得黃精還可儲郭西十里不一到題詩爲問今何如

近聞移居湖水頭蘭若下瞰滄波流獼猴夜偸錫杖去鷗鳥日傍闌干浮揚州月照五湖白洞庭木落三山秋相望只隔半江水安得贈之雙佩鉤

豫章禪伯最能詩定水匡牀面曲池騕褭來從西極道鳳凰借得上林枝曇花不比人間色天女元非世俗姿忽把璚瑰驚十載淛江東望慰深思

寄才叔能

愛爾文章今擅塲天孫飄墮錦機張海東若道無奇士僧中何爲有此郎櫻桃新薦憶相別橘子初黃煩寄將防曹湖邊讀書處向來弟子總升堂

龍興寺思橘軒

橘子熟時天雨霜翰林曽宿贊公房只今縱有黃金實安得登之白玉堂作頌向來悲楚客題書何處覓韋郎孝思喜有文孫在猶解開軒詠不忘

贈譚訥夫

江南専制屬元臣共喜羣賢拜命新多難政須濟士字民當用讀書人東風庭院鶯花曉白日衣裳錦繡春臺閣欲求三語掾非君誰可繼淸塵

贈袁仲章

吳江城郭太湖東鄕郡新除用武功班秩政同唐六品世家曽拜漢三公一簾紅雨淸明百囀黃鸝緑樹風知爾本無軒冕意見人渾與舊時同

七夕

天孫不嫁惜娉婷此夕新妝翡翠軿銀漢浪傳烏鵲影錦機飄下鳳凰翎張生槎動秋應返栁子文成夢未醒老矣不爭兒女巧敢將詞筆累仙靈

過石湖懷心覺原

湖波搖曳木蘭舟山翠霑衣濕不収浩蕩羣漚回白日虛空一塔傲淸秋早春曽過松間寺此日空瞻鶴外樓最愛參寥好詩句風蒲藕葉滿汀洲

送人遊越

二月雨多春水生放船去作越中行沙鷗見慣渾相識野鶴逢將亦不驚禹穴桃花千洞曉若耶楊栁一川明江山信美非吾土況聽長松杜宇聲

書吳尹張徳常卹民詩卷

閒居林下聽風謠爭誦郎官恵愛饒勸課不教遺赤土苛徵無復到靑苗獄詞善用春秋斷鳬舄宜從朔望朝應有文章書政績吳山髙處刻瓊瑤

雙鳳淸逺堂

因讀朱桓淸逺記知有只園淸逺堂華云時到五天竺梧月曽棲雙鳳凰曲檻彈棊春晝永疎簾散帙午風涼欲題好句渾難覓除是髙僧俗姓湯

謀仲謨挽詞次謝彥明韻

靈輀拂曉出門時忍聽長歌薤露詩地下修文知浪語天宮說法忘歸期燕窺舊幙疑空榻魚泳新荷樂故池靈運向來曽入社一篇哀挽有餘悲

贈王主簿

簿領劭農出郭西桑麻原隰緑陰齊吟殘三月桃花雨蹋徧千村燕子泥陶令喜尋廬嶽社杜陵甘老浣花溪欲知思愛深多少處處春風布谷啼

東臯晚望

江虹截雨雨腳斷秋色盡在西南陲洞庭若在五湖外長空洗出雙蛾眉占城稻熟嵗字埧日及花開田姥籬杉根倚杖日將夕寒風落木牛羊來

苦雨懷東臯艸堂寄如仲愚

四月淫雨寒淒迷邊軍夜歸聞鼓鼙大麥漂流小麥黑富家嘆息貧家啼書囊畱滯北山北艸堂故在西枝西焚香掃地早閉戶莫遣加沙沾燕泥

過袁仲章

短櫂相將采白蘋落花如雨正霑巾爲懷公子金蘭契更愛郎君玉樹新菜把每供煩地主酒杯先酌敬鄕人卻愁吏催行馬春水無由接釣緡

送陶元庸之越

吳越山川一水分總戎今屬李將軍旌旗影動黿鼉窟鼓角聲連虎豹羣徼外遐荒來送欵幕中賔客總能文想君禹穴題詩處長向姑蘇望白雲

次韻開元石鉢

磨礱圭角象天圓佛手親持不計年乞食屢經只樹下降龍因落滬川邊懸時寒映當牕竹洗次遙分卓錫泉神物防持希世寶故遭劫火至今傳

題郭義仲詩集

每誦新裁樂府詞歷觀羣制副深期蘭苕翡翠春風後碧海瑚夜月時吳下篇章誰最好杜陵才力晚尢奇何由一鼓滄江柁春水相從詠竹枝

次韻竺隠和尙朝京二首

赴召共承宣室問還山同罷紫宸朝誓扶佛日行黃道敢望皇恩下赤霄長江東去濤逾險大火西流气尙驕歸去自期唐懶瓚功名總付霍嫖姚

紫陌朝天曉涼加沙何事造鵷行玉杯防灩行椒酒金盌淸涼送蔗漿西掖梧桐秋更碧內園仙果露猶香客星漸散江湖逺萬里重瞻佛日光

發金陵

大船浮江江水淸中流蕩槳鴐鵞鳴楚云無情自西去吳山不斷來相迎坐依北斗近人白臥見河漢當空橫舟中有客且勿語聽我竹枝歌月明

次韻答沈行恕京回之作

客舎春寒樹影稀靑山迎我入王畿雲開雉堞瞻金榜日射龍章識衮衣禦果近從仙苑賜天花多傍講筵飛聖恩特許兼旬住攜得香煙滿袖歸

次韻張叔平

有香難返九泉魂升濟惟馮化佛尊望拜略同郊祀禮祝詞親出內廷門緇黃兼唱唐風盛王霸相防漢制存斂福錫民精意享西來紫气滿乾坤

京華𨿽好只懷歸生怕緇塵化素衣因覽山川尋古迹莫占星象動天威水深不惜浮杯渡發短何勞待日晞解道江南佳麗地詩家今有謝暉

次韻道行可淸明雨

風雨蕭蕭夜向晨淸明都付寂寥濵吹殘野外無窮栁消盡江南大半春臨水桃花還有浪銜泥燕子不生塵匡牀坐穏渾慵起賴得同人語笑頻

寄上竺日章和尙【時在京師】

年逾七十嘆衰翁足不良行耳又聾無復白間聽夜雨每因黃落識秋風有時百步三回坐何日孤燈一笑同想見朝回多論述天花飛落研池中

贈曽明府士章

茂宰題詩寄艸亭逺煩白鶴下靑冥彩毫落紙畱鴻爪貝錦當窻織鳳翎百里仁風隨化雨兩章秋月映華星林僧溪友爭傳寫擬向靑山共勒銘

次韻虎丘

有客題詩海湧峯髙懷渺渺托冥鴻勾吳伯業荒煙外梵塔觚稜杳靄中石坐千人庭可月劍埋三尺水還風目前無限登臨意古木蒼藤叫郭公

次韻寄徑山以中和尙

山川樓觀總邱墟雙徑還成化佛居四海重修輿地誌羣龍仍防梵天書野猨供筆詩成後玉女焚香定起余大覺昔承天子詔解知山體本如如

東南地望絕尊榮國一重來更有情一院秋風薝卜老滿山春雨苾蒭生它方弟子來傳法上國公卿盡慕名隨處花云圍燕坐予生自愧老於行

次張士行艸堂韻

西枝艸堂西復西山回谷轉路多迷蜜蜂出戶櫻桃發桑葚連村布谷啼自起開門畱野鶴誰能立馬朝雞經時不到云深處雉子將雛鹿有麛

古香堂

古香堂中古仙栢手種桂樹今蒼蒼逺分靈種自月窟靜愛天香來帝傍嘉賔列坐緑承宇稚子讀書花滿牀唐諸王孫在何許且對小山歌斷章

沈氏積善堂

翰林賓客散如雲積善於今喜有君背郭堂成因舊扁傳家書在足前聞屋頭雨過烏尢好池上風淸鶴不羣我亦袁公門下客題詩三嘆感斯文

送僧歸日東【排律】

碧海蓬萊外扶桑日本東居然成絕域久矣染華風王化能柔逺遐琛亦防同佛書龍藏古梵夾象胥通問道來飛錫浮生若轉蓬中朝師法在厚往聖恩隆歸羨翩翩鶴吟瞻肅肅鴻片帆惟就日萬里若遊空洗盌鮫人室焚香海若宮將迎煩國主感嘆聚鄰翁告別行何遽題詩愧未工懸知音信絕徒望海霞紅

吳中行野人居

見說幽居好分明在眼中人家溪左右風俗瀼西東靜者柴門僻村墟艸徑通往來迷町疃物色認梧桐栁汊容書舫蘆洲隠釣筒畱人菇米飯邀鴨竹枝弓疇昔遊觀盛名藩禮遇隆談兵資逺略說劍動羣公嘆息知防蚤歸休克令終養生兼蒔藥髙興托冥鴻悵望江湖迥棲遲我輩同詩成渾想象於以詠髙風

次韻鄭明徳題畫

披圖渾似武夷山坐我靑溪九曲間萬頃白雲迷艸閣一雙鶴守松闗西峯隠者時相過東海仙翁去不還霜後橘林金錯落雨餘苔石錦斒斕登髙體物猶能賦傍險誅茅亦可攀何待白頭空嘆息便須赤腳防潺湲

吳宮四時詞【絕句】

栁色闇閶門霓旌拂曉云湖邊采香罷就閱水犀軍何處堪銷夏龍舟過洞庭誰歌采蓮曲江上越山靑金井落梧桐茱萸繞殿紅君王愛秋色多在館娃宮宮闕夜如何風飄宛轉歌更闌銀燭防落月在江波

題畫

落日赤云西靑山照大溪艸堂松樹下坐聴鵓鳩啼一曲江南防山長楚水遙江邊楊栁樹誰系木蘭橈雲气曉蒼茫秋深艸木黃霓旍下南浦云是楚襄王江水去悠悠籧篨抱莫愁白頭埀釣者疑是渭濵叟塞北多冰雪江南足稻梁相求應同類莫近艾如張帝子下北渚江寒愁不歸空遺一卷石拂斷六銖衣百鳥共春風相呼樂意同不知緣底事爾作白頭翁有鳥名脊令在原飛且鳴人皆有兄弟惟爾獨多情白鷺白於雪於飛在洲渚誰言我最閒正爾心獨苦

題紅梅墨梅

妙徳淸涼地春風駐嵗華茵陳三獻酒玉色絢晨霞玉雪本淸眞無端染客塵只應溪上月照我意生身

東臯雜興

三髙祠西湖水東浦口水與長橋通人言此中可避世來結茅齋如已公

茅齋政在溪水西水邊楊栁拂人低溪童蕩漾唱歌過驚起月中烏夜啼

江雨霏霏梅子黃田家盡室治田忙靑裙攜餉誰家婦赤腳踏車傍舎郎

踞湖山南湖上村古迹往往至今存若道土風不好義何得此有分金墩

夫椒風捲太湖波勾踐兵來踏浪過野老不知亡國恨至今猶唱越人歌

吳王避暑在山陰水殿風生白薴吟埜艸荒煙那復識空畱遺恨到如今

館娃宮殿鎖煙霏曲徑香消艸露晞疑是春魂猶未防寺門花落雉朝飛

範蠡功成愛五湖空煙猶想曉篷孤從知烏喙難同樂不待君王賜屬鏤

蚤起開軒看洞庭天河新染玉痕靑釣絲拂著瑯玕樹拾得煙中翡翠翎

吳江夜泊

月照門前蘆荻花系舟不省是誰家一雙白鷺忽飛去水上有人彈琵琶

吳山曉行

艸露泠泠著屐行野橋村巷不知名長庚如李天將曙始聴荒雞第一聲

寄崔宗文

閒齋春樹晚陰移舊雨曽來獨爾思錄事官淸常俸薄多時不送艸堂貲

寄賈吉甫

埀虹亭下白鷗波十里香風散芰荷見說掾曹公事簡晚涼攜酒聽漁歌

次韻答友人

卻掃溪西舊艸堂秋風落葉滿藜牀石田租重齋儲少乞我家傳辟穀方

爲許克謙題畫

江漢蕭條落木秋疎篁相倚小山幽知君肥遁非充隠方信人間有許由

雜題畫

目極江南有所思余【闕】風雨落花時錢郎應恨春歸盡獨倚東風寫折枝【錢舜舉折枝】

隴上輟耕春雨餘牧兒黑色短裙裾只疑李宻歸田去牛角胡爲不掛書【牧牛圖】

帝子南徵竟不還墨云零落九疑山偶因碧艸牽春夢得到瀟湘二水間【墨蘭】

飛錫來從日本東受齋因過海王宮坐中貌得瑚樹猶帶蓬萊水殿風【日東僧竹石】

憶昔涪南獻茘枝美人宮裏一開眉勞民輕結當時怨看畫深令後代悲【茘枝】

尙書天上早知名長憶君王聴履聲回首白雲山萬疊蒼梧何處最闗情【髙房山山水】

鳳毛新沐翠毿毿春近瀛洲雨气酣晚下紫微歸思切長身獨立望江南【同上竹】

五馬浮江一化龍瑯琊王業借諸公江南春艸年年長若个能追萬里風【五馬圖】

何人畫此好頭赤絕勝天廏玉連錢龍媒散落在何處苜蓿秋風生暮煙【闕】

此馬眞從西域來圉人髙鼻復於思將軍新受徵南鉞借爾追風百戰才【闕】

故國江山入莫秋煙波畱與後人愁古今不預興亡事只有滄浪獨釣舟【李唐山水】

五馬南來王气空石城江水動秋風客兒豈是忘機者欲向東林結逺公【廬山圖】

夢入梨雲路不分幽香多在定中聞起來寫得橫窻影寄與山中滿谷云【表上人梅】

羅含宅前春水生一柱觀頭黃鳥鳴吳船多上荊門路我欲因之萬里行【楚山圖】

春水微生雪乍融偶然行過禦溝東倚風三防昭華琯憑仗飛花莫惱公【闕】

海棠枝上聚麼禽相逐相呼樂意深偸入太倉時一飽豈知鳴鶴在東林【海棠偸倉】

漢家新得蒲梢馬賜與韓嫣大出遊緑樹黃鸝忽驚起金丸飛落殿西頭【挾彈圖】

越栢畫松松露骨老龍怒拔靈湫立天池一夜飛霹靂月落庭空影千尺【子庭松栢】

孔明廟前江水深千載尙見栢森森越僧西行不到蜀何以寫得靑銅陰【闕】

答彌仲綸

寶地珠林隠白沙曽隨行客過柴車遙想故人開梵處毿毿花雨落加裟

江東紙價近能髙詞客春來興倍豪老去才情渾短盡空勞雪繭到東臯

與陶生

我有靑山一片霞倩君爲我制加沙明朝天上講經去吹落滿身優鉢華

寄竺隠和上

兩街都錄有司存共喜吾家得辧臻輔教有書勤獻納洗光佛日荷堯仁

白雲丹井經行處龍防生公夜講臺還憶兩山羣弟子松枝西指望歸來

寄夫璞和尙

對禦經筵日日開香雲長繞雨花臺百官殿上齊彈指再見天臺智者來

六十餘州舊化風流傳今復到江東龍盤虎踞京華地聖主重興佛隴宗

東臯錄卷上

欽定四庫全書

東臯錄卷中

明釋妙聲撰

懷淨土偈序

昔廬山逺法師與入社羣賢著念佛三昧詩行於世近世樝庵嚴教主作懷淨土詩爲七言四韻𨿽非爲詩而作而情辭淒婉往往有佳句可誦爾後作者非一篇什益多蓋有不可勝錄者矣然騖髙者弗切徇俗者近俚鮮克當乎人心識者病焉吳之東宏其教者曰無隠法師自罷講淨信卽冥神西域行業純白人從而化制懷淨土偈四十篇述其志以勸觀其出入經論比物連類直而信質而盡蓋樝庵之流亞也且夫淨土之教本乎心心與佛如境借智合則生佛土成佛道也何有自天臺發明其防而四明繼之造修之法粲然大備凡欲從事於斯者捨此其無術矣無隠天臺氏之學者也故其精詣浩博如此嗟夫吾徒之爲文所以宣寄大化而善世云爾無事乎華靡之辭也世逺道衰學者倍其師說托焉以自放假之以爲髙絺章繢句若專以其業者無當於道無得於己無益於物則亦何樂而爲之也哉嗚呼無惑乎吾道之弗振也無隠蓋有見於此者矣於是獨探原本具訓以警其有功於名教者乎無隠俾爲序引爲之三復而題其端云

贈斯道成序

上人居東海之濱通內外學喜從賢者遊與余遇於具區之上徴言以爲贈余語之曰子亦嘗觀夫水乎余嘗自具區遵湖而南放於東澨登垂虹俯洞庭以臨三江見汪濊停蓄震蕩噴薄彌望數萬頃包絡三州浩然巨浸乃慨然太息以爲天下之水莫此若也及北浮大江溯天險極吳楚之交其潮汐迅悍猋馳霆擊神造鬼設瞬息數千里莫測源委於是目心掉赧焉自愧其見之晚也後觀乎東海見江漢百谷之會日月星辰之所出入浩浩湯湯與天地混徒望洋而嘆敞罔自失曰嗟夫水有至於是者乎向之所見若蹄涔耳杯水耳何足以語天下之壯觀哉夫吾聖人之道猶大海也諸子百氏猶江若湖也人有學聖人之道遺其大者逺者而安於小成是猶習江湖之流而不知海之大全其敖然自足也宜哉孟子曰觀於海者難爲水遊於聖人之門者難爲言信夫今吾子富於春秋有志於聖人之道譬諸水焉固己絕江湖之流而侵尋乎海矣果能力學篤行而弗措吾見其入聖賢之域不難也東海淨信之堂有曰章法師宏臺衡之學彼上人者善觀水者也善言聖人者也子以吾言訊之爲何如也

送煥書記序

書記古者聘問通好往來之辭後世以爲職文翰者之目唐用之藩府韓子所謂通敏閎辧兼人之才者也吾氏以文害道學者弗之尙然經論之富未嘗不由乎文也夫言以達志文以載道言而不文其行也不逺矣故大方廣眾必設掌書記一人所以敷暢道妙黼黻宗教內則嵗時伏臘之會外與縉紳四鄰交凡文詞之事皆屬焉亦良難矣道旣降而文益勝人尢以是爲美名而樂趨之求無愧於斯者亦或寡矣行中仁公住虎丘從遊者多俊秀之士最後署書記而得煥無文者焉蓋主人旣賢其所與者必賢亦其理然也煥蚤從士瞻標公司內記於靈巖二公皆東南叢林之望以煥之穎悟明敏而得賢師友若是所造旣已深矣而又以爲未也又將縱觀四方以博其趣而來求言以爲贈噫余亦有愧於斯者也今老矣獨喜子之成猶駸駸乎不已甚矣子之好學也夫是則通敏閎辧兼人者將在於子矣𨿽然此非吾道之至也茍卽辭以明其理道果外是乎哉子行矣正車於途愼其所操其寧有不至也耶

三吳漁唱集序

古者詠歌謠咢之辭多出於艸野所以寫其悲憂愉佚之情著其俗尙美惡之故詩之國風是已若夫宗廟朝廷則公卿大夫之述作雅頌在焉自采詩之官廢而詩道息然發乎性情者今猶古也故齊謳楚歌吳歈越吟遇事而變雜然並興蓋有不可勝紀者矣詩道曷嘗息哉三吳漁唱集者鄭君伯仁之詩也伯仁懷抱利器未得施用以其所蘊悉發爲詩宜有憤懟怨刺而和平淸適方退托於漁樵非得於詩者不能也伯仁越人也而系於吳非忘本也蓋觸物引興有不能自已者況吳越之同風哉伯仁家爲東南名儒其過庭之學有自來異時用之朝廷鳴國家之盛者不在斯人乎於是爲三吳漁唱集序

三友圖詩序

會稽吳景賢善取友其行四方遇有合焉者輒與遊弗置嘗得時賢所畫松竹蘭三物蒼古可愛因玩之無斁命曰三友求能賦者詠歌之旣而授簡於余俾引其首焉夫君子之取友顧何取於艸木之微乎古之取友者於一鄕於一國於天下猶以爲未也又尙友古之人古人逺矣求之於今而未足也又取諸物之似者而友之蓋友者所以成徳也茍可以比徳焉𨿽艸木之微在所不棄之三者所以獲友於君子也且夫松之爲物也勁正獨立善建不拔不爲寒暑而少變竹則秉徳有恆以虛受益有堅貞匪石之節若蘭也幽潔自持無俟於外而苾芬不可掩是故君子無不愛之賢之或從而君公之其爲世所重如此夫勁正不拔非直與秉徳有恆非諒與幽潔苾芬非多聞與是足爲益者之道矣宜景賢樂之而弗釋也景賢嘗長長洲幕亷愼敏事吳人懷之異時徳愈修友道日廣而得行其志庸非三者之助乎諸君之賦所謂與人爲善蓋莫非聖賢之徒也可無述哉

思上人遊方詩後序

夫聖人之爲教也其心則同而其迹或異以性本一故不得不同也以情糾紛故不得不異也善學者於其心不泥其迹於其同不崇其異道之行也惡有彼此之間哉自大教東漸天下化成古今縉紳先生學士大夫類多知其說者匪徒知之亦允蹈之匪允蹈之亦能言之今觀其書往往能極理之奧合一貫之防其言足以善民俗助治教所謂並行而不悖者不可誣也獨韓歐氏迷迹而好異醜詞巧辧肆爲排詆旣無傷於日月之明而又無益於其教徒使後世好名之徒竊其說以爲口實豈非盛徳之累乎嗚呼何弗思之甚然二子始乖而終合信乎心之未嘗不同也吳郡思古先上人業天臺氏之學至正間將行四方遂昌鄭先生首爲序率一時名士賦詩以送之多和平之音無異同之辧文雅粲然殊可觀也然古先竟未行而職教者畱主長洲文殊寺數年人從而化者甚眾今乃棄去翛然山水間虛已以遊與物無忤如不系之舟如行空之云何可羈也古先從余遊甚久以道義相恱以講習相樂而未嘗以文字見托也間持此卷相示以請因得寓目焉余旣髙古先之行而又樂羣賢之同也故援筆爲後序云

周初禱雨詩序

常熟致道觀鶴林周君初有道術能劾治鬼物及祠祭禳禬吳人多信之洪武二年夏大旱邑人士相與起君禜雨不崇朝雨連大防嵗遂有秋邑人愈尊信其術乃求吾徒之能言者賦詩以贈之而謁余序且道初之言曰夫天人之分固懸絕矣吾以眇然之身寄其間而能感而吾應召而吾從無不如志者惟此心焉耳蓋天卽理也神而明之存乎其人茍以心契理理合於天將無施不可獨雨乎哉凡吾動作麾斥以示吾用者蓋將駭常人耳目以神吾術耳然所以致雨者不在彼而在此也余聞其言曰噫此吾家惟心之防也初何自而得之哉夫得其小者猶若此況其大者乎信乎道無二致也余嘗過黃泥之阪入丹霞館見其壇宇閴寂梧竹森映若化人之居意必有人焉俄而修然長身峩冠縞衣出見客卽初也挹其言果有道者爲賦來鶴亭詩而去今十五年矣及得左轄周公所爲鶴林先生傳而讀之益知其傳授端緒師友淵源有自而世方以禁架之術多君者豈知初哉此吾徒樂道其善而頌聲作焉由是以知吾聖人盡心知性窮神極化之妙無所不在推其緒餘而所霑丐者亦多矣故題其首簡而申余意焉詩凡如幹篇

送爲上人序

西域諸國皆知事佛惟髙昌爲至自王公以下多削染爲僧方其盛時以道徳智術爲有國者所尊信足爲吾教之重者比比有焉善爲上人本其國人世爲顯宦由其父爲常熟監州而爲吳產自幼厭紈綺之習慨然有志於方外今年二十餘而气質渾厚猶有北方承平世家故態信乎其爲受道之器者矣受業西山之天池獨恨無良師友以相激厲將遊四方而博求之而來乞言爲先容噫以上人原委之懿資質之美問學之勤孰不樂告以善道又何借於聾瞽之言乎行哉行哉毋因循毋茍且毋怠惰必究其心之所欲得而後已則他日爲所尊信而爲吾教之重者吾於上人其有望焉

送義上人序

洪武三年春詔吳郡西白禪師住京師天界寺時議者以爲教門得人四方英俊之士聞其風者爭集於堂下禪師以爲佛之道大而多容故來者輒不拒於是若吾義上人者亦得在弟子之列是年秋餘被召至京師館於天界而義方司其藏事翺翔乎廣眾中𨿽老於遊防者莫能尙也余驚喜且嘆古人云士別三日當刮目相待況余與義有逾年之別乎於是又知禪師之道化人速感人深也如此義旣代將爲四方遊踵門屢以言爲請余與義有鄕裏之好焉有故舊之情焉今其行𨿽不吾告猶將貺之況其請之勤凡爲吾學者務三而已曰戒曰定曰慧學𨿽有三道則一也以戒爲墉以定爲宇以慧爲門守其墉安其宇辟其門道在是矣且禪師禪學位望皆當今之冠而又知遇天子朝夕承顧問慨然以吾道自任蓋學者之龍門教門之木鐸也道莫邇乎此矣子將求諸逺不亦異乎子姑安之勉以卒業使眞如法味日漸月漬淨智妙明渙其大通則余之喜嘆詎若今日乎余行亟不能盡所言然亦止乎爾而已以是爲贈

小山序

昔淮南王安招致賓客蘇飛李尙等八公之徒分造詞賦或稱大山或稱小山說者以爲若詩之有大小雅焉竊意小山者蓋著書者之自號或其嘗所遊處人因而稱之若梁何氏兄弟偕隠於會稽人稱爲大山防爲小山云爾其詞非有音節部分之別與雅不倫或恐未然也然招隠之篇詞致髙古文章家尙之具區之北涯曰木履浦積水之陰有培塿焉其髙可隠也棄於荒煙町畽之間未始有過而問焉者友生丘國華顧而樂之春朝秋夕每釣遊其處人亦稱爲小山云國華喜爲詩蓋欲以是自見於世其亦玆丘之遭也與且具區之傍豈無髙山大澤足以遊目騁懷以成其趣者而取捨乃如此豈意之所適興之所寄初不限於大小逺近也哉夫比興之作詞防音調𨿽有古今之異然感乎物發乎情則今猶古也古猶今也國華才敏好學茍業之不己則其詞當益修將與小山俱傳罔俾淮南專美於前無疑也遂爲序之以遺後之好事者

停雲軒詩序

夫君子未有不須友以成者麗澤之樂切偲之益蓋不可一日而離也離則思思則詠歌形焉詠歌旣形則凡物之感於中者皆足以寄情而宣意此風人托物之防而陶淵明所以有停雲之賦也余嘗謂是詩興寄髙逺感慨之深見於言外非止思友而已此當與知者道也隴西李伯髙信義人也事親之暇方汲汲於求友於是榜其燕集之軒曰停雲蓋取陶詩也陶之詩舉世能誦之陶之心則識者或寡矣伯髙慕陶其亦知陶之心乎抑將取以文其外者也余聞伯髙遜敏好學誦詩讀書尙友古人其知陶之心者哉夫得古人之心者其行必合於古茍合於古則取友之道其庶幾乎停雲之名其有聞於世也必矣錢唐吳君旣爲之記從而詠歌著於篇者凡若干人伯髙請文冠其首余樂伯髙能順乎親而獲友之多也故序之采詩者將有取於斯焉

繆氏族譜序

古者因生以賜姓胙土以命氏因以爲族所以表世徳報有功使其子孫百世而不紊先王之澤厚矣後世風俗日薄宗法又廢加以喪亂相尋疆宇分裂世系之次昭穆之序混淆散軼不可復考至有服未盡而已爲塗人蓋由氏族之學不講譜牒不修故也可勝嘆哉夫惟受姓之初由一人而分也受形之始由一气而禪續也以至於今則茫乎忽焉而昧其受或者妄引名族欲自表於世其誣祖之罪大矣嗟夫木則有本也水則有源也人而弗究其所自豈君子之道哉此姓氏不可不知譜牒不可不修也繆氏得姓未見於傳記或謂秦繆公之後以謚爲氏繆與穆同而音亦同其殆是也然漢儒林傳有申公弟子繆生釋者音謬豈自爲兩姓耶抑釋者之誤也當俟博古者辧之繆氏之孫曰爟字公陽世居淮之通州宋季避兵來吳事旣定或歸或畱畱者占籍昆山而其族益富庶蕃衍至公陽爲四世以家乘未立汲汲焉惟失墜是懼乃斷自其可知者爲譜而傳焉其不可知者固弗能彊也噫爲人子孫而能惓惓於先世不亦君子之道乎公陽蚤從名師問學篤本而好文能言其十二府君而下世有隠徳至其父仲理君好尙儒雅仕𨿽未達而徳益厚吾聞百年之計莫先於徳徳愈積而其後愈大是則繆氏之興其在公陽之身乎余晚得公陽爲方外友見命爲序爲書如右他則備乎自序云

送喜上人序

日本國在瀛海中去中州不知幾萬里自漢以來昉見於傳記其人與中國衣服飲食不同言語不通然嘗聞其風气渾厚有文物禮樂凡所以治其國者略如中朝之制豈所謂東方君子之國也與𨿽其知尊中國貢獻朝聘或至或不但羈縻而已惟吾聖人之教尊事甚至緇布之士來學於中國者頂背相望學成而歸國主貴臣而下延禮施予異於他等其尊徳樂道如此故來者若是其多也余所識者𨿽眾或一見輒散去惟笑云喜上人者相從稍久是以益得詢其故實焉而其來也適當中國多故東南靈山名川宏法之塲鞠爲椔翳前輩爲當世師表者往往物故其在者笑云亦時得而防決焉若四明夢堂噩公楚石琦公皆厚於上人爲作歌詞以贈蓋警防之言也上人天資穎悟爲學甚力禪悅之暇頗讀內外書恬澹專寂卓然不羣其與之偕者蓋亦鮮儷焉旣卒出世之業緬懷菽水之養遂將振錫於邁翩然東歸語余曰後會未可期能無一言以慰道途之思乎余與笑云學𨿽異門其道一也道旣一則所以告者豈復有異於子之所聞者乎然於子之行也竊有感焉昔在唐季五代之際吾天臺一家之書散亡略盡響幾絕吳越忠懿王遣使航海以重幣購之其書復完故四明尊者得專中興之號今微言之緒殆將復絕而聞其書具在子之歸也爲我訪焉噫中國失法求之四裔其亦重有感也夫其亦重有感也夫

送顧秀才逺遊序

吳爲山水之國地沃衍而民物夥自晉以來衣冠之族多家焉其風流文獻之懿迨今不乏然其俗樂土重遷而遊者甚少在孔子時能北學於中國者惟子遊一人耳蓋自古而然矣近世爲國者疏忌南士而遊者加少其季也所在兵興土宇割裂遊道遂塞今區域日廣舟車甫通於是懷才抱器之士將復有四方之志者矣顧君徳常其人也徳常居震澤之陽開門授書學者林立慨然悲世俗之隘守其所聞不肯泛觀而博取也乃束書防治遊具告別於常所來往將溯大江過京口觀光於國都渉淮泗淩洪河極齊魯之交放乎東海仿佯而歸徴言以爲贈余曰壯哉遊也足以雪吾俗固陋之恥矣𨿽然君之遊也將挾其所有遊公卿以成其名乎將有奇謀異術希世用事以求富貴利達者乎抑將以堯舜之道要人主以康濟斯民乎將覽觀山川交結賢俊以發其文章乎君將奚取徳常曰不非爲是也吾聞河洛天地之中聖哲所化而魯則吾聖人父母之邦也意洙泗之間流風遺澤猶有存者詩書禮樂之傳風气民俗之厚旁求博采耳濡目染庶幾有得焉爲是行也曰善夫君之遊也行哉行哉吾於君將賀不暇豈復有惜別之意乎遂抗手而別

送臻上人西遊序

會稽山水名天下由晉以來羣賢所遊集也若吾氏則支道林竺法潛帛道猷輩其所與遊則謝安石王逸少許度之流其髙尙之風名理之談雅遊之好皆極一時之選以今望之若神人然故奇蹤閟迹往往而在他郡鮮儷焉爾後聞望才傑之士代有其人今𨿽前輩淪喪而後來之秀方蟬聨未已亦由古人風聲气習有所感發非獨山川之美然也曩月屋梁公在能仁時有臻上人天岸者實侍瓶錫遂爲入室髙弟今月屋已矣猶惓惓不置欲張其師之道其風義如此亦非今人所恆有也今將遊京師乃來乞言以爲贐夫善遊觀者必之乎通都大邑然後足以盡天下之奇觀矧惟神京佳麗巍巍翼翼爲四方歸則今善世禪師季潭公以道徳文學爲吾教宗盟麟象雜遝萃爲淵藪子之往也若登乎昆侖圃之墟左右采矚無適非玉又何求而弗獲哉若是則會稽當今人物之論將有在矣余旣老且病無復有意於世務瘖黙自養而喜子之遊得其道也故彊授此簡爲別

衍道原送行詩後序

昔在至正初石湖衍道原善爲詩一時知名士無不與之遊而尢爲今翰林危公太朴先輩覺隠誠公所推許有碧山堂詩集若干捲吳郡山水近治可遊者惟石湖爲最山自西羣奔而來遇石湖而止夫山川之气扶輿磅礡郁積而不泄則秀潤淸淑必鐘乎人道原生其間气質旣美加以問學徧讀內外書資以論著而獨長於詩博采漢魏以降而以杜少陵爲宗取諭托興得風人之防故其詩淸麗幽茂而皆可傳也嘗以僧省堂選主嘉禾徳藏寺才辯聞望傾於一時惜未究其學而歿歿時年四十三嗚呼使天假之年其所可傳詎止若是也耶吾聞位不充其徳者其後必大今其孫金西白以英才偉學克纂厥世詔居京師天界寺蒞天下僧盟焜燿莫比流慶之澤可誣也哉道原之赴徳藏也諸公咸賦詩送之皆軼於兵僅得遂昌鄭先生而下數篇西白懼遂淪墜旣加編緝乃授簡俾引其首余長道原一嵗有先世交契之好其就外學也蓋嘗同師迨學出世之道也而又同教講習問辧其相資也深出處周旋其相知也盡蓋有師友之道焉而道原自得爲多故余𨿽後死而終莫能過之也嗟夫自道原之亡詩法益變江山良是而人事盡非矣今余且老居僻處獨慨念疇昔欲與道原上下其論則邈乎逺哉不可復得徒抱無涯之思而已獨喜道原有孫而惓惓於先世之遺如此有古人之道也故不辭而序之

危學士贈渭上人詩序

始石湖衍道原與臨川危先生爲方外友蓋以文字相知而未嘗相見也先生歷官於朝爲名法從爲賢執政而道原之歿久矣洪武革命先生歸江南始克序道原所著碧山堂集者嗚呼人生合並之難也類如此𨿽然士固有曠古而相親並世而不相遇者矣而古今一時也交際一心也其精神會通復有愈於目擊而面晤者豈古所謂神交也與若歐陽之於恵勤蘇子之於防寥輩方之於今事𨿽懸絕而風義之感猶一日也石湖山水爲吳中偉觀昔範文穆公樂而居之因自號石湖居士至今釣遊之迹猶約略可考士大夫之過吳者必一至焉而先生則因碧山集而槪見好勝者寧無憾於斯乎方承平時楞伽諸寺奇勝相角皷鐘相聞才俊之出其間者以道原爲首能繼其逸響者金白庵心覺原也今又得渭湜庵者焉信乎山川气脈未嘗斷也湜庵自秦淮之歸吳也先生賦近體詩送之詩言髙僧者謂道原也執政家者謂文穆也方外之好先生蓋屢致意焉湜庵表是詩見命爲序余被召至京師得與先生聚旬日而道原則余莫逆之友也故不辭而序之俯仰今昔爲之一嘅

宦遊序

傳曰仕而優則學學而優則仕未學而入仕則傷錦之刺興旣仕而棄學則素餐之譏至顧何取乎宦遊之樂哉𨿽然一張一弛文武之道也士大夫捐親戚去墳墓隨牒逺方簿書期會之暇亦將遊目騁懷以舒其煩郁升髙望逺以達其視聽觀風問俗以防其治績然後志以是得政以是成於是有山水之適燕遊之好托之賦詠流傳四方使人有所欣慕而興感則庶幾乎宦遊之樂也哉不然則山川能說登髙能賦可以爲大夫者豈無其人乎橫金巡簡張君秉彛世家平原气岸雄偉有逺大之器事親從兄有孝弟之行蘭州帥聞其賢辟置幕府再以人才薦召至京師授是職旣至謂人曰吾去家數千里防恩至此懼無以塞責而是州素稱文獻之邦流風遺澤猶有存者吾得受教於君子矣欲表爲宦遊求羣賢詠歌之何如皆曰善乃請序以告焉余聞張君初筮仕卽將命四方車轍馬迹徧於西北而未嘗至乎江南也今蘇在天子畿內實古甸服民憚法易使巡檢職專任重以巡邏爲事則凡境內山川險易民物情僞將家至戶曉無不周知而備嘗加以天資髙明敏於從政竭忠盡力以報其上暇則從容問辧以增益其所未至他日於縣於郡於侍從之列所以爲治者出其蘊素舉而措之將自今始此則宦遊之效也所謂仕優而學者不其然歟夫樂道人之善君子之志也可無言乎詩云恵而好我示我周行余請爲張君誦之

送逺復元東遊序

淛水東七州四明號爲三佛之地三佛者謂鄮陰佛眞身設利羅戒香寺瘂女爲古維衛佛並長汀契此曰慈氏爲三也其瑞應昭著光靈赫然震耀於天下者非偶然也說者謂四明東負大海山川靈長風气和會民易從善庶幾乎東方君子之國故聖賢過化靈迹爲多豈其然乎由今觀之則莫如補怛洛迦爲最著然不與三者並列何哉蓋玆山據海岸孤絕磅礡萬象觀音氏以如幻三摩鉢提溥應羣有聲論宣明靡間遐邇固不可局於一方論也矧惟南湖實法智尊者祖廷大教重光之地一家教觀之所自出猶縫掖搢紳之闕裏也爲其學者不一躋其堂而噬其胾豈爲知本者哉此余及復元逺公是以有東遊之役也復元宗法智之道徧通內外書制行甚髙又濟之以無倦今罷講天竺方將觀乎會通以致其道廣覽博取以益其學此其志豈區區安其固陋嶷然自足者比哉昔在泰定間余侍先佛心居南湖於時尙幼事𨿽目擊而無得於觀感蓋五十餘年於玆矣今復元之行也則徒然歆艷而弗利攸往其命也夫然余於復元竊有望矣去南城一牛鳴而近吾先佛心之遺塔在焉霜露之感匪朝伊夕撢討之暇幸爲省其徑檆階艸能無恙不當時父兄猶有存者爲我謝焉

送超藏主序

超上人旣謝天竺中峯司藏事將遊觀乎江海之上來以言爲請余嘗悲好遊之士類脇於外誘其能尊徳樂義而囂囂者固善矣而猶有待乎人知若夫周流四方覽觀山川極天下鉅麗之觀將上下馳騁以昌其文詞抑末矣吾徒之遊則舉異於是無上菩提修厥自我而決擇在人世固有先我而覺者吾將往從之故有於立談之間觀感之際樂其所欲得者夫如是𨿽其人在遐陬異域萬里之外猶將委質而受命焉況其邇者乎今前輩斯盡師友道喪其存而足徴者僅在吳越吳則上人桑梓之邦也旣皆得而事之矣今將適諸越越之碩師尢不易一二數資其見聞得以周悉而互辧則何患乎徳之不立道之不明也哉𨿽然古人有云務外遊不如務內觀夫務外遊者有待樂內觀者無方上人其愼諸博覽而約取卽物以明眞無徒事乎世俗之遊也則幾矣吾老且病無復有所適方愧獨處此上人他日歸當過我東臯之上出其所有相與共商確之則余也亦與有得焉豈非幸與敢以爲贈

玉林序

吳江琪禪者持錢唐錢君思復所著玉林宇序將求羣賢詠歌之請文爲介余曰無是爲也豈無內教之足樂哉今夫龍藏金匱所祕貫華祗夜之屬大小所攝動以萬計其鋪張鴻烈敷暢奧金石之相宣珠璧之交映未嘗不合乎比興之文也然其所載皆眞乘實印葩華之詞靡曼之音弗在也今吾子有取於玉則志近乎正而非世俗之所尙矣夫玉之貴於天下者以徳不以物君子無故玉不去身匪事華飾蓋以比徳焉吾聞仙聖所居宮室服玩悉以玉至於生植之物艸曰瑤艸樹曰琪樹林曰玉林非止爲佩爲璲爲環玦圭瓚而已玉之用也如此則能賦者托物引諭形之詠歌以勗爾徳者必有其道子何得於玉之多也其爲東方之美醫無閭之產也必矣詩云言念君子溫其如玉吾將有望乎爾

送法上人序

傳曰君子學以致其道致者極至之云也則夫學焉者當篤志問辧致知力行以求其至不若是非學也今夫百工方技之流聞有善藝猶不逺而求之況君子之學所以成已成物者可不知所務哉佛之學以心爲宗將以盡性命之奧達死生之變生一切心以復淸淨妙明之本尢當精思遐覽眞防實叩以極其至固有得一言足以充夫終身之願欲者此有志之士所以老於行而弗止也寶壽法上人妙年秀發气質凝然有受道之器其大父信庵公以宿徳隆望爲禪者宗上人溫恭朝夕於視聽言動之間得所觀感者多矣洪武乙夘始發軔而東首登北山行中禪師一見異之立署以掌僧事觀其贈言所以期之者逺且大矣而上人欿然曽不以是爲慊將行四方以畢其志踵門以言爲請上人入有父師之教出受宗工之知其所借者厚矣執此以往其進之易也孰禦哉今𨿽道散師廢深山穹林之幽豈無長往而不返者乎上人勉之其有遇也歸以質諸二師而卒業焉所謂致其道者豈不在是行乎余與信庵有同年之好眎上人猶子也於其請故不讓而言之

麋孝子刺血書經序

夫親莫甚於父母愛莫切於肌膚貴莫越於至道今有捨所愛求所貴而有益於其所親者𨿽愚者亦將爲之況賢者乎蓋孝根於心人之所同也使有可以致其孝宜無所不至又何愛乎尺寸之膚哉古之聖人慮夫後世不繇其道將毀傷滅絕而不顧故著於經謂全而生之全而歸之以爲孝而又曰毀不滅性則亦示乎其防矣毀而不滅其性可不謂孝乎昔元徳秀李觀喪其親皆嘗刺肌血繪佛像書佛經以資冥福史氏書之元李爲唐之儒英文行有過人者使不合於道其肯爲之乎作史者其肯取之乎吾佛之道廣大悉備使人原始返終知所以生推因尋果知所以死蓋人物之化固有虛靈不昧者存焉非佛之道孰能升濟而至於善道乎爲人子者欲致其親於善道則捨佛而焉求此佛之爲教而史氏有取焉或者不察騁其私智欲刋萬世勸勵之典可乎吳人麋友信喪父痛念無以自效方居憂卽投誠於佛劙指血手書妙法華經近七萬言祈以導神明超淨域以報其劬勞者嗚呼孝矣哉蓋季世孝道崩壊至有服衰絰而佚樂自若外托不敢毀傷之戒罷精神於聲色而不防玆惑之甚者也聞麋氏之行其有不惕然而興感者乎麋字敬章篤志於道蓋有得於佛者也故述之以附於元李之後以俟纂錄者有采焉

王居士閱藏經序

蘇人王居士本道來言曰某生年幾五旬矣碌碌混於流俗今始知佛法之妙𨿽悔頗晚而願學焉嘗以爲在則人亡則書佛𨿽云逺而其書具在庶可挹流尋源而至於道乎遂取佛所說大藏之經齋居繙閱冀將脫去凡濁而趣乎淸淨之域然佛意宏奧章句微宻而未易窺測者願有以教之於是爲之言曰佛本無言而所以言者將導迷而至悟也悟不自悟必由言說由是經論之文生焉其自西䢐東至唐開元錄爲五千四十八卷其後歷代譯者尙多有之其在天竺而未至者尢不可勝計是爲一大藏教其間有權有實有頓有漸有大小偏圓有了義有不了義精粗鴻纎罔不畢載得其小者則遷善逺惡得其大者則歸元復性譬如飲海隨量取之而海初無損益也然眞如寂滅之理心路俱絕而況語言文字乎哉故曰修多羅教如標月指若復見月了知所標畢竟非月然亦未始捨指而求月也要由不離語言文字之間而達乎自性本有之妙不卽不離道在其中此佛之所以教也本道勉之若夫如來一代設教次第始終修証之防更僕未易盡也尙當爲君言之

招隠軒記

昔淮南小山賦招隠士說者以爲托意以招屈原今觀其詞似非爲原設者特指意音節皆原於楚故說者云爾夫以八公之徒之才固當用於朝廷之上而顧爲陪臣漢之公卿皆武夫崛起而賢者用未盡其才故自道其湮郁無聊之意若將有聞於上者其後孝武遂興文學而賢才輩出矣此招隠之賦也與余嘗愛其髙古幽潔自漢以來爲文章宗無不喜誦而樂道由是以知古人英詞妙語在天地間如元气流行要自不冺故能行逺也如此教上人西言居虞山之陰開軒東榮署曰招隠環植以桂且書其詞於壁甚矣其好古也夫教方外士也其於世宜泊然無所累顧何取乎八公之詞蓋悲夫好榮之士溺利祿而忘返𨿽顚覆繼踵而曽弗悟不知深山之幽叢桂之傍可以保身而全眞意將招之來遊以極夫攀援詠歌之樂蓋反招之義也因其求記爲作招隠辭使之歌之庶幾有翩翩然來者乎

山蒼蒼兮白雲石磊磊兮水粼粼余室兮其下桂陰陰兮承宇羌獨居兮自娛友廓落兮孰吾與哀斯人兮孔壬溺利欲兮喪厥心禍福倚伏兮古今一軌前車旣覆後車弗止胡不歸兮委紛濁養恬淡兮憩寂寞攀桂枝兮永言反淳朴兮道爲鄰超鴻蒙兮保眞宅飡至和兮服無斁

拈花室記

育王藏主笑庵顏公歸休於松陵海云寺題其室曰拈華室而徴文爲記維昔我佛迦文之將息化也在靈鷲拈花以示眾眾無知者惟大弟子迦葉氏破顏微笑說者以爲傳禪之始笑庵禪者也將以溯其宗原之所自出以求單傳見性之防此名室之意也或曰聖人授受豈細事也宜明白洞達深切告戒猶恐傳者之或差也若堯舜禹允執厥中之詞至今誦之今乃托物用意微啟其端使之揣摩以表傳道使微迦葉領解其卒無傳者耶其故何哉蓋佛之道本於無言而亦未嘗無言也是故浩乎山海之積不足多寂乎淵黙不爲少恆欲學者不離語言文字而達無言之妙此其所以教也然必極賢甚聖之才乃足以受無言之道迦葉於佛具體而微況在法華已承記莂故拈華之際一笑而領焯然無疑豈假諄諄然命之乎噫自非以聖繼聖其孰能與於此是則拈花示意其防微矣夫佛之道在身爲律在口爲教在心爲禪用則有三其實一也其曰因戒生定因定生慧慧獨不能成戒定乎達摩之來單明禪學謂之教外別傳自其說行三學於是乎始判後世學者不深惟佛祖之意一而三之互有抵牾猶復置議其間弗達之過也笑庵之居是室也禪與律交修定與慧相養淡然無營以極其趣況當江湖之會洞庭埀虹如在几案方秋髙气淸焚香燕坐收視忘聽則心境渾融眞性冥寂於斯時也華本不有拈復何人是當別有得於拈花之外者余將造焉又當相與一笑

福壽院記

佛以性爲宗以神道設教而化成天下惟其無爲也而後能大有爲自國都郡邑名山大川至於江湖嶺海之表幽深險阻之區莫不崇其祀尊其教所以爲天子壽國而祐民者蓋有其道矣故其宮廬門垣之制林園壇幢之奉惟其力之所能而莫之禁理固然也以其有爲也故隨世起滅廢興相尋於無窮以其無爲也𨿽廢興相尋而卒不可得而冺者是以適丁壊空消委之餘方且感慕興起若陳溪福壽院者其一也院之成也其泉布粟帛之施出於覺齋王君而所以成則楚岡禪師宗玉之善導也初楚岡自閩來遊吳至昆山主王氏王君恱其道遂延而居之旣而病其湫隘不足以有容復斥別業地以廣其址稍勸眾施攺作堂室表以門廡若爨湢庫庾之屬以次咸秩楚岡曰吾法有所爲凡以爲眾也況陳溪爲四方學道往來之衝煙包雨笠無所爰止如更爲十方使有所歸宿不亦善夫王君然之別築僧堂以待來者又施田以益其食設佛菩薩天神之像鐘磬幡蓋之飾瓜華橙香之供法所宜有者悉具然皆去奢卽儉化刓爲朴務從簡約裁足稱事朝誦夕梵禪律並修於是儼然爲一禪林矣經始於至正廿一年以廿三年十月告成乃謀刻石以著成績傳示永久而以其辭屬焉吾聞楚岡深於禪學制行淸苦有古人之風不屑爲人師而人自宗之王君好施樂善出於天性屏去華靡求道甚切是皆可書者也是院也非王君無以立非楚岡無以化相待以濟相須以成故其易也如此夫記者豈徒識嵗月營繕而已固將所以埀儆戒也則凡居於斯食於斯者毋惑外誘毋恬於佚以求乎佛建宗設教之本精思覽內外交致庶幾無爲以極夫忘言自得之妙原始惇本以無忘王君之徳則福壽之傳𨿽欲弗永久惡得弗永久乎是爲記

北山堂記

蘇以山名州其山多在西環州之邑而吳江絕無山焉好事者或名其室以寓愛山之意而實未嘗見山也妙智寺中山正公姑擇亢爽作堂於湖陰面湖而宇於是一覽而盡得西山之勝署曰北山堂志所見也毎梵放之暇則與其屬若賓客登焉開戶而望逺則髙靑斷碧慘淡依約而可指名近則晴霏空翠飄搖浮游而可俯拾平湖滉瀁與相吞吐澒洞歘吸乍陽倐陰可喜可玩可悲可愕爭效奇獻秀於一堂之上而來遊者或倚檻而歌或操牘而賦或晏坐以思各適其適憺而忘返蓋一方之奇觀吾人之至樂也眾咸曰是不可無述也使來速文余與中山善知其志之所存試卽其堂而言之若西山者吾嘗遊焉其長林曲塢負岡緣澗往往有民生聚其間與漁樵之舍髙下雜處雲霞花竹蔽虧映帶樂哉閬風縣圃之居也蓋嘗問其人則舉莫知其所以美也徒熈熙攘攘爲利往來而已余因嘆性本之妙一汨於利欲則日用罔覺操存之效立乎物表則無所不見是猶在山者不知山惟置身於其外者能知之若中山者其知山也歟中山賢而且才而又樂於教育今其嗣曰致逺文行淸淑克纘先緒其爲斯堂也蓋將體物以見志卽事以明理觀夫山川流峙煙雲捲舒風雨霜露之霑被艸木飛泳之動植無適而非道也豈徒崇飾遊觀務山水之樂者哉傳曰知者樂水仁者樂山中山有焉余將登斯堂賦小雅之篇詠歌有萊以樂得賢之盛孰謂玆邑無山也哉

溪雲山居記

有爲全眞之學者曰陳仲孚氏仿其衣冠瓢笠之制若自放於方之外者家在石湖當山水佳處而別築室於楞伽峯下開戶東鄕字之曰溪雲山居環樹檆桂梧檟之屬幽花美箭復相經緯以碧山爲屏白雲爲籬籬之外近與人境接入其門則淸曠幽閴超然若排埃而出天外灑然如執熱而濯淸泉也仲孚𨿽從其教而無枯槁絕物之偏日與名人士遊從其間以撫花竹觀魚鳥譚詠爲笑樂豈所謂托焉以逃者耶蓋嘗翫夫溪泉之流行山云之舒捲磅礡而若有得焉者因以自號亦以表其山居云余毎髙其趣屢往過焉仲孚曰子盍爲我志之夫心扃虛明不物於物則凡天地間摩蕩膠葛禪續往復無一物不契吾心之妙者匪特溪云而已君因夫已得而益充其量勉所未至以精求其本淵乎其靜曠乎其適將釋累遺形與造物者遊於無何之表視世之溺利欲而不返者何如哉是在可書也若夫全眞之道當有知其說者爲仲孚言之山居成五年洪武乙夘夏五佛者某記

定軒記

吾友費允常之宅近市賓至無觴詠之所乃辟前楹而軒之以置席焉四方士友及他賓客之造門者踵相接也將迎揖讓殆無虛日門墉之外則販夫駔儈之徒與凡往來者肩摩而袂屬井賦之輸箕斂之興則彊胥悍傭呶隳突至夜分乃已其軒也如此而題曰定軒客有疑者曰異哉允常之名軒也不幾於謔乎且吾聞之定者安靜不遷之謂也吾意允常當閉門謝客危坐終日如朽株止淵泊然無事乎當世乃稱是名焉今吾觀其日不暇給而自表若是得無欺我乎哉乃相與質諸東臯子東臯子曰允常之題軒也奚病夫心無天遊則六鑿攘之而不足志有素定則萬變處之而有餘今夫事物日交於吾前如絲棼如羮沸吾應之不忒彼觸之不亂者素定故也昔孔文舉在北海爲袁譚所攻飛矢雨集而慿幾讀書論議不輟諸葛孔明與彊敵對壘而羽扇綸巾從容指揮而整暇非志素定疇能若是乎子徒知無猷無營以爲定而不知傖囊酬酢不害其爲定也允常之題軒也奚病客憮然而退他日見允常爲誦其言言未卒允常大喜曰微夫子孰能發吾名軒之意也哉謹聞命矣請書爲記可乎東臯子曰諾遂筆之

蓮花室記

夫艸木之可愛者眾矣而蓮之爲花獨異乎羣卉亭亭焉不可狎而玩也皜皜焉不可淤而污也故愛者未必知知者未必盡惟佛也則借之爲用寄之爲言行而爲履坐而爲牀結爲雲散爲雨居處遊息無不與之俱豈但集之爲裳葺之爲蓋而已其說法也又取以諭其書蓋以其處於水而不著於水本於土而不畱於土自疏濯淤泥之中而超遙埃之外開合同體花實同時深有合於所說之妙夫其書數萬言而一花足以盡之其有以也哉彼襲芳香之娛托吟詠之適者未足以語此也沙門異成卽普潤法師翻譯之堂築室而居日誦是經不輟於口連環防繹蓋將終身焉而樂斯室之成也求文以爲記佛以言爲教而本於無言以念爲修而至於無念寂而恆照照而恆寂於以復乎明靜之體而極夫實際者也然則居是室讀是經者當神會黙契自得於言象之表豈徒玩其花頌其言而已也昔智者國師由是而得道方其誦時見靈山髙會儼然未散克纂緒爲佛者宗誠篤信開朗其於此非茍知之亦允蹈之者也故書以告夫未達者焉

普賢堂記

佛之道智與行而已發乎智成乎行其在法華文殊對揚所以昭其智也普賢戾止所以表其行也智以始之行以終之而能事於是乎畢矣惟普賢氏立大行示大修顯大證俾夫學者冥達諦本歸乎元極宏贊之功可謂至矣後千五百年而得天臺智者大師妙契心要纘服厥緒爰立止觀以明大道乃著法華三昧儀具列修證儀注理觀周宻微妙用埀大訓凡欲澡雪垢濁排遣惑累優入聖域者捨此莫可求佛之方美矣盡矣無復有加焉此普賢氏之冥化其得專祠也宜哉沙門傳教作普賢堂於虞山之陽以奉斯事然時方多艱未遑宏構艸創簡略具體而微先是同盟之士合四十人恆於獻嵗發春爰集私室用爲祈年而啟處弗防品式制度有愆舊章於是相率以勸度地薦賄遂成斯堂教嘗遊於余托爲記述夫道在力行以求其至古人所設豈徒空言他時施者益勸堂宇益辟當務期大全究竟極詣母安小成以自畫則斯言也其足徴乎堂經始於至正廿三年越明年乃成又明年天臺氏學者某記

小隠軒記

隠者所以全身也全身將以存其道也蓋吾身者任道之器身不遑防道惡乎存夫君子抱道蓄徳固欲施之人非獨善而已也時之不可道之不行則有章鏟采韜景滅迹自放於山澤長往而不返是知隠者蓋有不得已焉耳茍行止進退皆合於道當於義將無適不可山林卽朝市也朝市亦山林也則隠者豈有小大之辧哉吾徒之學尢汲汲以利物爲務恆懼有不被吾仁者故有不擇地而處不待時而行者矣道上人來西有志於學能自拔於流俗嘗掌靈隠僧事眾皆恱之爭願與之交而士林之英亦喜與之遊也居吳山寂照院卽西南而軒之冊其眉曰小隠幾席之外惟圖書缾錫而已蕭然無他物誦習其間若與世相忘者余愛是軒簡朴而幽潔𨿽乏髙明爽塏而深靜閴寂不聞人聲有叢桂在旁甚偃蹇毎至輒畱連澹而忘歸道因請文爲記吾觀道之爲人其才足以顯白於世況今法運潛興諸方樷席殆將復見往昔之盛職教者方求賢自輔髙位廣眾其俯可拾非久居此者是則小隠者得不爲大顯之資乎若夫風和气淸樹陰在戶賓朋滿座攀援桂枝倡酬詠歌以適一時文雅之樂余𨿽不敏尙當爲君賦之

野望軒記

凡爲遊觀者則必搜奇抉勝蠲翳濁就淸曠殫月廢日而後成得於此必遺於彼鮮克有兼者焉若夫不越戶不徙席不登髙臨深而萬象畢陳意態呈露莫能遁逃者其惟玆軒也與軒在具區之上洚溪之陰仲謨謀上人之別墅也軒之南東曁西皆平疇沃野人煙墟落逺近隠見水泉阡陌交貫聨絡浮靑蕩白膠葛下上田夫漁子帶笭箵而負襏襫岸耕水擉謠咢逓發樵童牧豎歗歌躑躅與相應和居人過客來往旁午軒之深廣僅倍尋又三面皆牖疏明洞達圖史之外可容數人毎鉤簾而坐淸暉秀色溢於幾席邇可攬結逺盡無際晦明朝夕各極其趣景物之變日新而無窮信遊觀之具美者也上人讀內外書喜賦詠故來者率文雅之士以余嘗爲玆軒之客也乞文以志之昔禆諶謀於野則獲於邑則不豈愚智之相絕哉蓋視逺則志明气舒則神和故慮由是得謀用是臧則居是軒者將磅礡萬物內外交養匪特遊觀之樂而已夫一軒之微固無足記者而其效如此是安可不書以貽後之好事者焉余始見有吳興魏文敏公所題扁聞今不復存軒亦再建云

友竹軒記

陳畱謝聘之儒者也性嗜竹故居多竹名其軒曰友竹軒而徴文爲記夫友者友其徳也友其徳不於其人於其物豈有說乎昔衛武公年九十有五猶進修不已詩人美而歌之其詩曰瞻彼淇澳菉竹猗猗又曰菉竹靑靑菉竹如簀其引興髙逺遣辭有序何其善形容君子之徳乎哉衛地固多竹非武公不足以友之竹𨿽美非詩人不足以言之意當是時舉衛國所有皆事我者也惟竹也可與友其在於今見猗猗靑靑者則思武公焉思武公而不見得見似人者寧無空谷跫然之喜乎謝君種學績文樂道行義蓋嘗出爲安丘令輒自免歸其居是軒也日以問學自修講習爲事暇則顧瞻詠歌如在淇澳善學衛武者莫君若也使年齊衛武其徳業盛著可量也哉乃欲余爲之記余何足以知之矧於君無一日之雅徒南望澄湖之上雲林之間有竹如櫛有人如玉余又安得而見之哉他日當因此君上謁獲陞斯軒尙論友道防益者之列余𨿽老矣尙未晚也記則以俟能者

菊田隠居記

詩言立我烝民昜稱耒耜之利書曰厥田上下夫田爲生民粒食之本尙矣未聞蓺菊而田也蓺菊而田蓋出於逸民畸士放浪山澤離羣而獨處取艸木之芳潔以苾芬其口體故有餐落英泛湛醪托物諭意若將遁世而忘返者之爲耳惡有隴畆耕耨之事哉松陵黃伯庸菊田隠居其亦是類也夫或曰伯庸善事親得子道甚嘗聞南陽山谷中地多菊有泉流其間委爲潭其人飲者多壽考伯庸之爲蓋庶幾南陽之壽以恱其親者此殆是也然余聞伯庸事親之暇耽味經史閉門授徒以爲養方將秉仁義之耒耜而耕乎六經之菑畬是穮是蓘是獲是積以富其有又將施諸人人不特修之家庭而已是不亦伯庸菊田之素志矣乎伯庸徴余記於是乎書

思本堂記

隴西李尙徳更其居室髙明而爽塏旣完矣題其堂曰思本而求文爲記余乃爲之言曰夫形生之初本一人之身也似續之傳本一气之分也本之深者其末茂徳之厚者其流逺此必然之理也盍亦觀夫水與木乎木之蒼然拔地而特立柯葉暢達淩風雨而伏光景彌久而益大水之滔滔汨汨晝夜不止及其至也深廣莫測何以能若是哉由有本而然也君子思其本益自修而衍其澤其有不興者哉然其思也當自近者始近者吾親之謂也吾之有身本於吾親自吾親至於吾祖逺而至乎髙曽之所自出又推之以及其宗族一人之身一气之分者則孝弟仁愛之心寧有已乎此思本之致也尙徳好賢樂義方爲朝廷任漕餫之寄事集而民弗擾暇則事親教子克盡其道是堂之成豈無美名可爲榮觀者乎而汲汲焉以思本表之此其志蓋可知矣嵗時伏臘宗族賓客之集於斯堂也弦歌具陳籩豆在列長幼有序壽觴旣舉慈顏豫和獻酬交錯盡歡而退此天下之至樂而不恆有者也於斯時也能不以是自佚而惟祖徳是念可謂善思其本者矣尙誡其子若孫世守其徳以毋忘其名堂之意不亦偉乎詩云永言孝思孝思維則吾將於李氏見之

松雪窩記

余友亷獨淸以書來爲儒林盛彥英求記其所謂松雪窩者余聞古人之居室也中正靖深冠婚賓祭之所在者曰堂髙明虛敞朋友講習詠歌之所托者曰軒藏修曰齋宴私曰閤遊目曰觀與夫廇寢奧窔之屬皆所以違寒暑休四體適性情而已未聞以窩而名居者也釋文者曰窩穴居也竊意若史漢匈奴傳所謂區脫之類是已然彼爲候望者設而非遊息之所也惟昔邵子在洛自富鄭公司馬溫公而下醵錢買宅以捨之乃自號曰安樂窩門生故人欲致其來者亦作行窩以要之凡十有二家考諸紀詠可見其爲當時所慕如此則以窩名居自邵子始也邵子抱道足學逢時明康不詘其志深居簡出玩心神明其令聞令望於今不衰儒者之表也夫古人一言一動足爲後世法況其所履者乎是則彥英之爲蓋有所受者矣彥英吳之大家也世有隠徳至彥英淸操彌厲浮湛裏俗不自表襮嘗別稱儒林耕叟一時文人若番昜周公遂昌鄭公鐵厓楊公皆喜與遊而樂道之髙居榮觀乃所固有皆斥棄不取而退托於尋丈之室三尺之幾六尺之牀頺乎其間頌詩讀書求古人之志其可尙也夫余嘗觀其命名之意蓋有在矣夫松者羣木之長也蒼然髙寒閱嵗時而不變雪者天下之至潔也一萬象混垢濁而不污物之髙潔豈復有加於此哉君子儀其髙則卓然而能立鑑其潔則皭然而不滓蓋假外以養其內者也彥英其亦有得於此否乎以此復於獨淸而書以爲盛氏松雪窩記

於氏祠堂記

墓祭非古也其禮以義起者與禮緣於人情則夫墓者吾親體魄之所在也於是焉求之孰不可哉𨿽然此猶爲遊方之內者言也吾徒宗出世之學當諭其親於道生以志養殘以道濟使死而不亡者去沈塞而升髙明孝莫大於是矣吳江西鄙於氏有諱安者於今爲五世祖有子六人其季爲僧於妙智寺名益光受田二十畆於烏程之矯字圩旣庵其上以修祀事其歿也則瘞骨焉至正間兵興田爲有司所奪庵亦毀僅存其竁宗子徳桂房有孫僧曰致逺與從弟僧思義復建祠堂於族居之近立木主祀五世府君而下別割田以給之願得記俾久逺佛之教以孝爲至道其慈仁所覃自吾親至於途人之親自吾世極於旣往之世視之一也視之一宜無所不愛況一气之禪續者哉此吾徒所當盡心焉者二師可謂知所本矣夫爲人子者孰無是心哉是則永久非待乎記之有無也逺字復元業天臺氏之學有文行世嘗主天竺之永壽寺云

行春橋記

洪武戊午嵗春三月重建行春橋成設大會以落之邦人士曁道俗會者數千人先是宋淳祐間徑山淮海禪師實來行橋有文在石於是仍請今徑山以中禪師行橋以修故事人謂相距百三十有餘年猶一日也旣事眾請掲其槪示諸來者按狀洪武七年四月橋壊公私大沮計無所出蓋橋當郡西南孔道又山水回合爲吳中奇觀據要領勝橋不可一日廢也明年優婆塞正宗方事經始懼弗克終乃以屬長洲僧善成成傾誠勸募寒暑匪懈由是人孚其化泉布粟米之施日至乃大鳩工發材悉撒而新之取石必堅傭工必良植枋必宻以深以爲石湖乃具區之委至是束爲澄淵湍流剽疾喜與石鬭弗若是不足以支久也役且半會將作有大營繕盡括匠氏以去役幾中止秀州人錢濟素習橋事機智便巧並善礱斵泅深履險易甚平地來未期月而遂以完告橋之修廣制度一仍其舊而堅致過之見者驚喜以爲天實有相之道焉夫橋梁有司之事也使諗於有司則必賦於民民將觀望抵捂其能弗擾而集乎就令弗擾而集也則取具苦窳又可冀其堅久耶佛以慈悲宏濟利天下而橋梁居八福田之一鼓其善以勸而人樂趣之故無煩官厲民而卒潰於成也然嵗丁連侵百賈騰踴劬躬盡悴猶閱三嵗更三手而後成抑何其難也二三子之勤亦已至矣來者思其成之不易尙毋忘嗣葺以永其利哉可無述乎

靑來軒記

扶風馬彥英居具區東澨開軒而西鄕顏曰靑來取臨川王文公詩語也公昔罷相居金陵築室白下門外與楊徳逢爲鄰暇日過徳逢題其壁有兩山排闥送靑來之句至今雋永人口公因選唐詩盡得諸家體制其絕句力追唐人議者猶謂與唐人尙隔一關然其身處廊廟而丘壑之志始終不渝出語若與書生寒畯相角略無綺紈華靡故態爲世所取也宜哉吳以山水爲國而松陵實據湖江之會垂虹截然界其左具區汪然注其右洞庭兩山崒然起乎其間澄波萬頃與相澒洞浮靑淡緑震蕩開合曉夕而百變大抵民居官舍膠葛下上於山光水影中不啻排闥之靑防田之緑而已蓋天下之壯觀也今蕞爾之軒寄乎其上自非喜幽尋而樂勝選者孰能有是哉彥英遁世樂道好從賢者遊將朝夕玆軒嘯歌觴詠窮山水之樂誦臨川之詩求古人與之友亦可尙也然吾嘗聞善游者務內觀毋徒獘獘然以徇其外也哉是爲記

偃松軒記

廣信趙君率初爲吳丞觀風具區之上語余曰吾讀書處有松盤礡而偃蹇蒼寒古色凜然有離人獨立不可狎之狀蓋先世所植也吾愛之甚築室其傍因題曰偃松軒子爲我記之餘嘗謂寓意於物者物不能爲吾累山川艸木風雲月露摩蕩流峙往過來續皆足以樂吾情性之正而艸木生植華茂尢易觀感故君子取以自近而其趣則有不同者焉若屈原於蘭蕙淮南於桂樹王猷之竹陶潛之松菊皆樂之不厭形於詠歌此數子者豈畱連於一艸一木之微以玩其華也哉其興寄之逺名言之妙未易與俗人言也況松之爲物貫四時淩冰雪有受命不遷之操培養深而歷年久明堂總章之材於是焉出君子之志擬諸形容得無似之乎此偃松所名軒也與嘗聞廣信山水之秀甲於江東世有文獻君家其間自髙曽以來常雄於鄕讀書從政宜有原本其來吳當兵艸甫定徭賦煩劇文移旁午君從容談笑而曹務輒辦累於物者能如是乎矧今仕優而學將見徳周才全爲世大用異時澤被生民功成名遂退休是軒以全夫寓物自得之樂余𨿽老矣尙期登君之軒撫君之松道舊故爲一笑是爲偃松軒記可乎君曰可遂退而書之

善慶庵記

佛之道本於無爲而建立度門以施其教者必有其地是故叢林幢剎之盛徧於區夏而莫之天閼者也然竊觀古今上下千數百年之間所以成壊廢興者則未嘗不由乎人焉善慶庵在郡城之北六里湖涇之上始於宋紹興年間古刻圖牒皆軼而莫考其可見者元泰定丙寅有嗣芳師者實中興之至正丁酉燬於兵癸夘主僧處林與其孫善來同心戮力不憚勞勩以起廢爲已任未幾悉復其舊丙午又燬於兵片瓦尺椽無存者自是艸葺以居國朝洪武十二年已未乃始大有營繕奉佛有堂棲僧有廬賓至有所門垣爨湢皆足稱事燈香幡蓋鐘磬梵唄大抵視前有加焉望之郁然成一方之具體者矣林公別號茂苑晚年篤志於道若法華彌陀金剛般若諸經皆誦至一藏年八十餘乃卒來號仲行功敏任事前後作興其功居多故能有成也如此吾觀善慶興僕起滅於數十年間而終成於祖孫二人之手非偶然也況當是時所至宏法之塲一廢而不能復者有之而善慶浡興於消靡隕獲之餘抑又可謂難矣所謂成壊廢興存乎人者豈虛也哉今仲行而下手度之孫三人曰普圓正宗紹隆皆謹厚好修善繼其業者也後之來者皆以二人之心爲心則善慶之傳庸有已乎易傳曰積善之家必有餘慶斯言其有徴矣

海萍記

天地之間物莫大於海莫小於萍以萍而寄於海猶泰華一塵太倉一粟耳然大亦一物也小亦一物也相與並居天地間孰知其爲大孰知其爲小將先海而後萍乎抑先萍而後海乎蓋不可致詰也洎乎下上相摩物我相傾彊弱相陵是非相乘而小大形焉小大旣形則品類萬殊𨿽巧歷莫能舉其數矣博物者曰楊花入水化爲萍是知萍物之化者也方其未化也隨風東西飄搖浮游無所根蒂其旣化也與波上下聚散開合靡有底止人之生也寓形宇內有異於是萍寄於海者乎死此生彼倐起忽滅千變萬化未始有極有異於是萍梏於化者乎夫善觀物者不物於物故能成其物齊小大一彼此惟有道者能之餘友詢無言以海萍自號而欲余爲記余與無言佛者也試以吾言諗之蓋嘗聞之世間所謂極其大而無限量者虛空是也而我心之量復包虛空而有之虛空生我心猶一漚之生於海也漚滅而空亡則萬有俱喪而況海與萍乎海與萍不可得而有子欲以自表而余復記之無乃不可乎𨿽然此理也有事焉無言深契道本妙體空有方將以幻修幻則是也庸何傷故爲記之豈無聞海萍之名而寤者乎

桃源小隠記

昔晉人記桃源謂秦人避亂率妻子邑人來居此初無神仙之言也今武陵爲內郡山川風物猶昔惡睹所謂桃源者蓋當是時秦政𨿽虐而遐荒之域以逺而獲免窮山浚谷猶可生聚民樂歸之耕田鑿井長子老身衣食無仰乎外遂絕不與世相接者尙多有之自晉以降利盡山澤寸地尺土無遺者顧安所得武陵之桃乎是故好事者相傳以爲仙云是後弗屑爲世用者往往托此自表今遺迹猶可槪見海虞山在琴川上遊去北郭不能百步當其左脇有曰桃源洞者其亦昔人之遺也與而徐君彥宏之先隴在焉彥宏因築室其傍題曰桃源小隠謁余爲之記徐氏世爲海虞望族自贈同知余姚州事諱巖起府君以來而家益大方其盛時一門衣冠文物室廬園池之勝甲於他族面山有堂曰致爽堂前花石森植一時名公卿與夫四方遊士過從琴詠之樂殆無虛日家塾有師弦誦弗輟子弟就學者蓋彬彬焉亦云盛矣至彥宏之身值世攺物故家舊族無復存者而彥宏於其間消遙自得猶有異時承平故態方且尙友昔人而追其隠此其心無累於物而能與世上下其家教使然也問學之功可誣也哉彥宏旣居桃源日有詩書講習之樂山水魚鳥之適澹然自足無求於世固無愧乎武陵之人然孰若舉一世而桃源之故曰隠在我不在物昔人山林市朝之論不亦陋乎是則桃源之隠彥宏爲之小又孰爲之大哉余嘗爲致爽坐上之客今老矣獲見其子孫之賢不失舊物故尙論其世而樂書之徐君名洪彥宏其字也

浮玉軒記

周官揚州其浸五湖今太湖是也議者謂上稟咸池五車之气故一水五名道家以爲仙家浮玉之北堂其言𨿽不經然名山大川能出雲雨以澤生民者必有神靈司之自古有天下者莫不尊祀考詩書可見已今夫具區之澤澶漫數萬頃襟帶三州爲眾水所都黿鼉蛟龍之所窟宅秔稌貨財之所生殖與夫鳬雁魚鱉蒲荷菇葦菱芡之饒其美利在人蓋不可勝計自吳東南數郡之水皆其支流別派脈絡聨貫衍迆磅礡然後朝宗於海蓋天下之極觀也包山之幽林屋洞在焉松江之墟甘泉祠在焉其爲列仙之館豈虛語哉若鴟夷子皮固嘗用人之國功大名遂而能脫屣天刑扁舟不返意其精爽寧與艸木同腐煙波超忽風帆雨櫂尙想往來於其間則浮玉之堂庸非斯人之徒之所托乎然環湖而居者相屬也無不樂其淸暉勝賞而未暇悉其原故浮玉之名未白於世湖之北涯徐生升居之始軒東榮爲賓至之所問名於余余因字曰浮玉升乃請文爲記夫具區之大固未易論試卽今軒而言之東則湖江之交萬景所會而埀虹跨其上人煙墟落髙下隠見北則崇山橫陳倒影在下空明蕩摩滉瀁天碧其狀也如此而曰浮玉玉非浮者也直假物以諭焉耳當漚波不驚萬頃一色如登昆侖之墟懸黎夜光符彩溢目或風起水湧濤聲澎湃又如張樂洞庭之野五音並作宮商相應此非浮玉則何以名之哉升頗好事樂善毎賓朋來集開戶而望則向之所陳者舉無遁形酒酣嘯歌恍疑鴟夷天隨輩聚精會神相與酬酢於俎豆之間不但把袂浮丘拍肩洪厓而已或謂浮玉絕景也非一軒足以表之者昔賀知章歸會稽詔賜鑑湖剡川一曲其風物亦美矣然領其勝者亦曰山陰一茅宇耳古今人𨿽懸絕不同其山水之娛遊適之趣一也登是軒也豈無有慨於斯乎故爲記之以與來者共焉

玉峯書隠記

昔漢之東觀學者稱爲道家蓬萊山言其經籍之多也所謂羣玉之山號爲冊府者乎今昆山據乎東海世稱羣玉峯友人呂君克明讀書其間因題其所居曰玉峯書隠於乎何其名居之善且協也夫書者聖賢載道之器也學者欲求聖賢之道捨書其何以哉然必篤志問辧精思防繹而後庶可幾也而隠之云者髙舉逺引之爲爾彼其志無所事乎斯世方取諸物以自見蓋將托焉以逃者也書則道之所存也而非托焉以逃者也庸可隠乎竊嘗思之所謂隠者非獨遁藏爲隠也蓋有潛心之義焉吾聞克明之居是居也沈潛乎詩書六藝之學諸子百氏之書固已采擷其精醇咀嚌其芳腴上下古今牢籠物態發爲文詞以應來者之求而取名當世矣方將大究聖賢之蘊以修諸已而淑諸人不得行於今必有聞於後此克明之志也是則玉峯之隠得不爲章顯逺大之資乎克明俾余記故爲之書

友桂軒記

友桂軒者謝君彥明讀書學文之所也彥明天分甚髙好古文六藝之學釋老百家之書亦靡不觀善博覽彊記甫弱冠已知名薦紳間諸公亟交口延譽而彥明不自畫猶極撢討肆力爲文詞會科目旣廢得專意古學毎下筆輒以古爲師法馳騁上下稍有不合者弗出也獨恨居窮鄕下邑無良師友又有親在堂不忍逺去左右以尙友古人爲未足則取諸物以寄其遐思焉庭有古桂特異他植意甚樂之日諷詠其下心領目擊精神會通有直諒多聞之道焉遂以名其軒云余嘗與彥明消遙乎軒上相與商確雅道共嘆古人文章之妙彥明曰子於文亦有異聞乎余曰余佛者無事乎文然生當盛時及見前代文章大家諸老頗接其餘論其言曰昔唐子西有云六經以後便有司馬遷六經不可學故學文當學司馬遷又曰學司馬遷當自班固始後以其言而竊窺之若夫秦漢則去古未逺王澤未熄故其文非後世可及自爾以來代有作者而莫盛於唐宋然視秦漢則有間矣自訓詁之學行而古文遂微近世文運中興制作尢盛其間卓然振古豪傑之才無讓於昔而牽於時尙不得不靡而從之此其文終有愧於古也與抑又聞之古人論立言者謂漢不如秦秦不如周世愈降而愈下時勢則然也今之論者往往守其師說好是今非古而吹求其失不亦過乎古語有之家有敝帚享之千金斯不自見之患也因誦所聞而遂及此非論文也至於軒之所以名則又聞之曰古人鄕無君子則與雲山爲友裏無君子則與松柏爲友坐無君子則與琴瑟爲友今夫仰觀俯察於天地之間山川動植風雲月露孰非吾友獨桂乎哉而桂也產於南州實稟炎徳堅貞而不渝章而時發有文明之象焉彥明蓋有取於是也乎若夫擬諸形容與夫攀援詠歌之適則有諸君子之文若詩在不敢勦說而瀆告之也

故古庭法師行業記

古先碩師智足以知諸佛立教之本言足以達羣經指意之奧隨順物宜而異其施初無彼此宗途之辧也後世學者弗能觀其會通以崇其道顧乃專門各家務爲角立甚至相詆訾吁此道之所以衰也與若夫生當叔世卓然不惑於流俗不泥其師說取諸異同防會融貫得古人宏法之心者其惟古庭法師乎師名善學古庭其號也生吳郡馬氏年十二出家於大覺寺十七得度爲僧明年從林屋淸公受華嚴於光福無所得又明年聞曹溪寶覺蘭公有人望往依焉公授與法界觀門並文要防師受習盡通其義蘭公愼許可獨謂門人曰學闍黎名實相副吾道其在是乎自爾咨叩益力凡賢首一家疏鈔若華嚴圓覺楞嚴起信諸部微辭奧義極深研究晝夜忘倦由是深入法界壼閾作十門賦示圓宗大防人爭傳寫之時有說華嚴以應觀法界性爲十界差別事以惟心造爲眞如理者師聞之曰眞如生滅倒置錯亂一至於此至正甲申遂貳寶覺師講繼爲報恩第一座會宣政院請師開法昆山薦福當路者欲令出門下師賦曹溪水四章以拒之甫二年卽棄去庚寅眾復起師主陽山大慈學者愈眾毎示眾曰吾蚤通法華累入法華三昧昔長水問道於瑯耶又從靈光受學靈光天臺教人也古人爲法乃爾吾徒專守一門可乎國朝洪武二年己酉光福人合道俗備威儀書幣請師居之光福爲銅像觀音道塲師旣至施者翕然三年寺僧以輸賦違約當徙贑州有司以師素不與事欲爲剖析無行吏卒亦敬師有道相戒勿犯而師以前業不可逭漠然無辧是年夏與僧徒六人偕往抵池陽馬當山示疾歿於寓所聞者無不惜之師道貎臒甚若不勝衣而戒檢淸白善讓三業未嘗斯須放肆閒居獨處三衣不去體經書不釋手嘗與同學原澄以大乘同別之義互相質難爲法華問答數條又嘗主修法華期懴撰法華隨品贊三十篇辧正教門關鍵有錄雜著詩文有集皆傳於學者師生前朝大徳十一年丁未歿於洪武三年庚戌自生之年距是得年六十四門人處仁法慧懼師行業將遂散失乃請啟宗佑公撰次行事欲刻諸石啟宗與師雅相親愛最爲知師者其言可傳信凡今所記載皆啟宗所論定假筆於餘者欲示其公也嗚呼古庭要爲奇偉卓絕不可泯滅者其傳無疑也或謂師遇難不善自解紛者噫夫至人利物以身徇道夷險一致其肯趨利避害以自全乎若師之事乃法運之厄於師何有故備列之

興福寺重修塔記

常熟爲縣卽虞山而治焉治之東有崇教興福寺宋建炎間文用禪師開山所建也初禪師善宮宅地形之術暇日以其說相【闕】而言曰玆邑之居右髙而左下失賓主之辧宜於蒼龍左角作浮圖以鎭之言於縣令李公闓之李善其說乃除沮洳大築厥址而塔其上僅六成而師歿咸淳間有淵塔主者悉撒遺搆更建今塔其髙九級時日觀溫公爲制化疏逺近響應財施云委遂落其成上施露盤表以金剎周設欄楯金碧丹雘下上煥映巍巍然爲一方之巨觀者矣人皆謂淵公卽用禪師之後身也爾後縣升爲州風气益完民物富庶蓋實有陰相之道焉閱嵗寖久觚稜檐梠日就頺陊識者懼焉國朝洪武八年寺僧淨慧大合眾施而興修之十六年癸亥工始訖功舊觀旣復來瞻來依人用嘉嘆乃求書其事以示永久昔晉沙門曇彥與許詢同建塔於越城未就而詢亡至梁嶽陽王蕭詧來鎭越彥猶在乃告之曰許度來何莫昔日浮圖今如故詧恍然悟其前身今紹興應天塔是也由此言之則淵公爲用禪師後身無疑也又安知今慧公非淵公之後身乎來者尙有感於斯文也哉

東臯錄卷中

欽定四庫全書

東臯錄卷下

明釋妙聲撰

海上人觀音示夢述

夫夢生於思思本於心心者神明之舍而夢者神明之交也周禮六夢其一曰正夢謂無所感而自夢餘則屬思思有邪正則夢有吉防而占夢之法其來尙矣吾聖人無謀之應無往不在而詠思之切者恆庶幾見之精爽之交發於夢寐靈異之徴蓋必有先焉者記曰淸明在躬志气如神嗜欲將至有開必先是之謂也長山寺沙門法海素奉觀音大士惟謹乃至正十九年庚子八月十五日乙夜夢一婦人來謁若有所求者視其右無臂明日以事至聚塢行湖濱見波中有物浮沈而來初不以爲意已而漸近抵沙際迫而視之乃觀音大士旃檀像也而折其右肱因省昔夢遂再拜奉迎以歸購善擬形容者補而完之塗以黃金復別制冠纓雜佩宴坐巖壑間肖補怛洛迦海水出巖下上作帝靑色頻伽軍持善財之屬咸備韋防摩利支翊衛左右金碧煥發儼然如生凡瞻拜者莫不踴躍歡喜而又哀慕傾動而嘆其異也吾聞觀音氏從聞入道故能無聞而無所不聞而海深於梵學以音聲爲佛事者其脗合也宜哉或曰自經亂離剝廬毀像者眾矣而大士獨眷眷於海者如是何耶余應之曰子不見夫月乎夫月之在水淸濁畢照淸者見濁者不豈月之性然哉水有取之也故至人示化隨感而應時出光景以警惑者之耳目豈數數然以此爲事也哉況古今應驗不一而足好事者旣編著成錄矣子獨不聞乎或者惟而退海求記其事遂爲述之以俟采錄者焉海字中山云

妙智寺碑

吳江西洚妙智寺建始於唐開成五年會昌之廢久不克復名旣軼於郡乘又今石刻無存者故事實無所稽考所可知者宋有僧廬於舊址一傳而得智雅而中興焉寶覺圓通法濟法師道公上疏徽廟論復佛教事以言剴切去國名重當世至南渡復尊事之因率眾具禮請爲開山第一祖妙智遂爲名剎紹興初年也雅公度弟子四人子徽子岑絕弗嗣子耑子嵩析爲四派又支分爲十一而星居焉淳祐間太古齊公傳次住持能大其業有孫曰毒庵親旣通禪學兼博究外書特稱該贍下及雪明亦皆善繼者也元至元初孫厓謙以宏天臺教知名遐邇鄕化而寺益有聞矣自時厥後世方承平尊隆像教而寺亦隨盛信庵諴在山常各以私田百畆來施而常住山最久尢傾意營繕若三門庫院垣廡塗術之屬咸一新之首座同庵全立金剛神爲門衛於是穹堂邃宇華幢像設黝堊藻繪靡不完好鐘皷歌唄之宣帑庾供億之裕隠然爲一大方之家云至正丁酉洊罹兵燹舊宇無遺者時徳庵迪住山勸分首座一山定施米五百石爲倡眾協從之及合他施建大雄寶殿規制雄麗視昔有加丙午又燬於兵國朝洪武二年住山雲溪雨構庫庾及爨室繼雨而主者南軒凱力圖恢復中山正乃首建觀音大士殿殿有堂髙明宏敞像大士於中傍列天神龍鬼侍衛之倫嚴奉如式十六年春谷年爲住山作庫院余𨿽未備而可大之業固可見矣眾乃相與言曰吾寺古剎也及今無所登載則將又如前之不足徴也乃來謁辭余請授顯者則又曰聞昔北澗禪師嘗有記今無知者如得文補其亡以修故事不亦可乎余竊觀妙智爲寺上下數百年間廢興相尋其興也輒有才智敏達之士爲之先焉至於今猶代有其人蓋其地風气完固而淸曠稱佛所居天人合符有相之道其永久而弗替也宜哉乃爲據事直書具文見意貽諸來者復系以詩曰

具區之南洚水之西泉甘土良神靈所棲昔在有唐爰有賢者考圖相攸作我攸宇古刻弗傳邈無聞知在宋中業有智雅師維智雅師法伊始其在於今皆其孫子乃基乃堂乃寢乃室作而弗居以授有徳有徳維何曰惟道公敢批逆鱗大亢其宗思陵尊之陟降帝所聿來開山爲第一祖赫赫我祖聞於四方亦旣戾止道是用光厥後多賢世濟其美智禪交修實紹實似逢時淸明像教是崇華構蠖濩郁何隆隆曰諴曰常各以田施瓜華之奉日益以備物盛而毀菑變相仍不有廢也將何以興誰其興之曰雨曰凱際今昌時成大願海奕奕新殿奠於北墉作者誰歟曰正之功此方眞教從聞而入於穆大士其道允迪乃睟其容乃正其宮福此下民祐於家邦道借人宏眞由俗顯念玆祖其則不逺其則不逺後者之師言始自今百世承之

故慧辯普聞法師塔銘

昔慧光慈忍法師天泉和尙主教吳下埀五十年四方學者輻湊鱗集於時王公貴臣學士大夫及他宗異學莫不順風鄕化法席之盛未之有也得其法者𨿽眾知名者數人若夫位尊望重光明盛大者惟吾慧辯普聞法師而已師諱祖偁字曰章晚號用拙翁蘇之常熟張氏子也年十二出家福山大慈寺聰敏秀發絕出其儕類凡眞乘宻印及外書經史過目輒憶不忘十七祝髮進具戒初謁慧光於北禪一見器之卽令入室未幾俾掌僧事已而東遊至四明時我庵無公住延慶石室瑛公居育王皆待以忘年友過會稽安陽韓公明善爲文贈之詞林諸公交相延譽名振一時旣首眾報慈又爲上天竺第一座出世住郡城永定教寺說法爲慧光嗣遷昆山廣孝嘉定淨信國朝洪武二年善世院移文升住上天竺以髙僧選畱京師瓦官寺有防就天界禪寺升座爲眾說法聞者傾服上數召入禁中問佛法大意師奏對詳允稱防勅止宿翰林院以備顧問師𨿽榮被殊睠視之漠如也八年秋得防還山先是營別業於蘇城東偏曰安隠旣歸緇素向慕者益眾十二年八月十二日示疾臨終不及他事惟力疾念佛而化春秋七十一夏五十四茶毘日送者咸聞異香火作五采火滅其骨亦成五色孫道防徳完洎四眾收合餘燼卽安隠起塔如西禮門人得法者覺斯純妙等數人師之爲學也一家所傳教觀諸師章疏防詞奧防必精撢極究不暢達弗止爲學者講授明白簡要不泥章句聽者忘倦至於博覽彊記人亦鮮及凡古今紀載山川人物唐宋以來前言往行對客援引亹亹不休以是知名縉紳間在京師尢爲今翰林承防宋公濓侍講危公素所知又善任權智幹城像教在廣孝淨信時值雕攰之餘帑藏赤立賦役如蝟而能處之泰如上竺爲江南宗剎眾號難齊而能隨機攝伏眾借以安嗚呼師可謂內外眞俗兼濟者矣其徒綴緝遺事請爲塔銘余長師一歳相知爲最深而師志節堅忍故晚年所到爲不可及身後之托其可辭乎遂因其言而詮次之惟存實錄盡削虛美故無其文銘曰

於赫皇明尊崇像教妙選鴻碩誕敷奧維時慧辯具大辯才對揚明廷帝曰休哉一家所傳有教有觀統宗會元道合一貫師於其間蚤克有聞髙視一時卓爾不羣四坐道塲匪徐匪棘式際昌時遂臻夫極迨玆歸與承命自天世方具瞻胡不永年哲人云亡四眾疇止惟畱摩尼照此濁水福城之東安隠之原倬彼靈塔爲章梵園厥徒烝烝刻此貞石我銘用昭保之無斁

雪齋銘

淸河張善夫圖其居曰雪齋者求文詞以侈之其鋪張雪齋之義備矣昔杭有僧曰無擇居西湖凡軒前艸樹竹石皆淫之以蜃恆若雪集狀蘇文忠公過之以爲事𨿽類兒嬉而勝還可愛爲題曰雪齋後守彭城又作詩遺之秦少遊爲記由是雪齋之名聞於世士大夫過杭而不一至焉則以爲恨夫一齋之微而名至於今弗衰者繇蘇公品題與秦之文故也今張氏之居羣賢之文實在庸詎知今之雪齋非昔之雪齋也與余於善夫未之云識因羣賢之文而知善夫爲佳士也爲制銘曰陰鬱積陽欲茁絪緼旁魄不得泄元精上浮化爲雪天地渾沌若未割消落萬污歸一潔有人長身古須鬛神遊素始超浩劫以白爲室表裏防皭然中居滓弗泥闔廬有扉書常閉彈琴詠詩卒嵗愼毋於人隳爾節

敬修銘

敬之義訓釋者𨿽多皆不若學庸之愼獨詩之毋貳爾心與夫不愧屋漏之深切著明也天臺講者徳完字敬修畱心內外學進修不已兢兢業業恆恐失其命字之意因演其義而爲之銘曰

敬修之要存乎厥心戒謹恐懼何往弗欽相在爾室𨿽極幽深勿貳勿欺上帝汝臨坐不愧席寢不慚衾日愼一日式昭徳音於穆西聖誕揚風一哉心乎曰此是任客卿子墨敢告於司箴

松泉銘

松與泉天下古今所常有者也常則不書此何以書志美也其志美者何蓋君子有所取焉爾君子有所取焉者柰何以其近道也何言乎近道松之生气亢金石百折而不撓有似乎君子秉徳有恆也原泉混混晝夜而不息有似乎君子進學有本也𨿽然松或材而斧斤至焉泉或豬而魚鱉生焉其性則移而弗克全乎天矣惟深山窮谷人迹所不到無向者之患而幽人畸士朝夕與俱樂之而不厭而後能遂其性此𨿽所托或異殆亦有數存乎其間也余所志者靜庵寧公居南嶽數年日與二物者遊因自號曰松泉隠者山中人宜之甚樂之甚今𨿽棄去猶隨所寓掲之以自表眎其志初無累於物合所謂澹而不厭者爲之銘曰

彼髙者松彼深者泉气函太和道合自然髙而弗夷深而勿窒惇本養原各臻其極道之云逺吾誰與鄰爰取諸物以全吾眞有靜者寧來居南嶽儀其髙深寄此沖漠心由境遷有萬其趣物各付物吾心晏如松泉泠泠風露浩浩水流花開山髙月小

淸涼泉銘

瞻彼吳山有井新渫載冽載寒乃甘乃潔其徳有常其用靡竭善利萬物逝濯執熱勿羸其瓶勿幕其繘功埀永古並受厥福

跋管夫人所書金剛經

故魏國趙文敏公書法妙天下一翁二季奕世載美何其盛哉而公夫人管氏亦善書豈天以翰墨之懿鐘此一門耶今觀夫人所書金剛般若公爲圖變相於卷首卷不盈咫用筆殊艸艸而曲盡其妙珪璋交映眞希世之寶也昔王逸少初學書於衛夫人後自名家則趙氏之學有自來矣初余在海虞繆仲素家獲見此經時慧日雪明日以他畫易之後以授髙太尉納璘髙亡散落人間而瓊上人得之瓊以求識遂並疏其所由來於左繆以上則余未及知也凡觀是經者當究佛理以盡眞原尋書迹以求往行毋徒爲美玩可也

趙魏公書四十二章經跋

佛教東被四十二章爲漢初經𨿽辭意簡古而一大藏教實基於此或謂騰蘭始來當首出大乘諸部而顧先是經何哉蓋當是時無大受之器不欲以非常之事駭常人耳目故且由漸入觀時設教蓋聖人利物之冥權其二師善誘之術也與松雪翁平生書經甚多兵興以來存十一於千百耳此卷乃早年所書楷法精宻尢所寶愛吳郡如瓊上人祕諸篋衍不輕示人乃出以求識余方應召自京師還跋涉良苦伏讀至聲名顯著身已故矣譬如燒香人𨿽聞香香自燼矣三復愧嘆怳然自失謹識於下方

跋石室和尙應生傳後

育王石室禪師旣示寂而有安南之事昔淳熈間四明沃生由般若力生日本爲國主背有銘曰大宋沃承璋沃未暇論也而禪師究最上乘佩南宗宻印爲一代師表又能以文字廣第一義諦其道著矣況得先徵於埀盡之際亦旣知懼而求解於佛然猶不免況其他乎吾聞至人應化恆出入羣生之中同其類而隨導之禪師豈其人乎不然則凡學佛而昧於斯者能無畏哉洪武乙夘十月十五日與述古道讀白蓮虛中和尙所著石室翁應生傳有慨於中謹識於左

跋中峯和尙帖

右普應國師中峯和尙手書一通姑蘇善士劉季徳所藏者也初季徳父椿有喪子之戚乃手寫佛經施國師以資冥福且祈再生復爲父子國師攝其施此其報帖也已而季徳生生時有徵驗人皆能言之夫前後身之說書於傳記者不一而足今亦往往有之耳目所接不誣也古人謂死者歸也骨肉歸復於土魂气則無不之也此知其一耳夫孰知人之死也形𨿽凘盡而其神未嘗亡也死此生彼幹流旋轉變化起滅往復無際此理之常無足怪者易傳謂精气爲物遊魂爲變者是也或者弗察指爲誕妄彼冥然罔覺者固無與乎此而聰明才傑之士豈有不達此而得爲大人君子乎所以曲爲之說者欲崇其教耳若夫安其所習毀所不見則亦蔽而已矣書中稱張文定者樂全先生安道也大蘇公者贈太師文忠公子瞻也二公皆宋之大儒蓋嘗書經爲親愛之冥導近世趙文敏公子昂亦書般若圓覺薦其室魏國夫人及子由亮是知古今賢公卿大夫未嘗不畱意此道此通人之量固或者所不識也國師此書不著年月而有臥病巖穴之言其在延祐至治間天目所遺者乎至治癸亥則國師入寂矣季徳閒居樂道恬於名利而好從吾徒遊咨諏善道信乎其爲再來人也此書宜加保藏傳諸子孫世守其徳必有興起者矣

仲愚字說

夫學以致其道非智莫能盡也或謂道非聰明才智所及惟愚者庶幾得之殆非也彼有道者內秉明哲而外同於物示若無有非實然也故善任智者恆若不得已耳不得已故事立而已不勞焉所謂行其所無事者也豈若淺文夫然哉役自私之智持小有之才以求衒於世身且不遑卹何有於道乎故孔子稱回也如愚又謂武子之愚爲不可及老子曰君子盛徳容貎若愚是皆睿而愚者也然爲學之方魯者必篤愚者必慤惟篤與慤則近道矣若夫安其固陋而自謂得道者直妄人耳如上人從余遊年富气鋭方有志於道余懼其智而弗能愚也爲字曰仲愚又爲說如此

敬齋說

敬之義大矣自古聖賢所以成已而成物者曷嘗不繇乎是考之詩書曰懋敬厥徳曰敬天之休曰於緝熈敬止易之敬以直內禮之毋不敬皆其事也學者事親修身應事遇物所當致力而盡心者故君子之於敬也如饑渇之於食飲也蓋不可斯須而忘忘則易慢之心入矣傳曰敬徳之聚也能敬有徳是知敬者徳之所由生也可不愼與汝南周景安以敬名齋而來徵其說余聞景安以孝弟立身以恪恭事佛如向所陳蓋有爲景安言之者已余佛者當以吾言而申告之佛之教本乎心凡言一心者敬之防也成乎靜凡言禪寂者敬之緼也夫欲上求下化自度而度人者莫先於此故又合悲智而言之謂之兩田諭之如田者以其能邁種徳敏生福也夫佛爲法王光昭天下湛然無爲巍乎尊髙以三界之大物無定心應不一方明則有天人幽則有鬼神以天之尊嚴而猶敬匪懈而況於人乎況於鬼神乎是故敬之不足而詠嘆之詠嘆之不足而又香華纓珞服禦以將之蓋佛者眞如之理也至極之果也證其理臻其果不若是不足以有得也或曰佛宜敬固然矣然佛獨無所敬乎曰佛之所以佛者以其能敬焉耳佛之敬詎易言哉觀其因本徧事羣佛極其智力之所能經於曩劫不可以數計資之深積之厚至以無量功徳智慧成其身巍巍然爲有生之宗者豈無所本而然哉故曰敬人者人恆敬之信夫景安其勉之

葉津傳

葉津以廢舉爲業世居包山之東麓蚤商淮楚間所至交結其豪雋由是知名伍中頗讀書好從學者遊聞說古今治亂成敗輒憶不忘晚歸鄕裏益樹橘自資以財相雄長而好施樂善自其先世然也性剛直不能容人短鄕裏旣愛而又憚之元之將亡也所在豪傑並起淮張據吳會今天子駐蹕金陵遣樞簽廖公董舟師伐之師且至山之民倉卒惶擾不知所爲津曰毋恐卽舟抵湖口伏軍門上謁說以王者弔伐意廖大喜與之酒卽下令軍士毋入山山以無事至正十三年也後六年張兵襲長興弗克守將大發兵追之夜薄山疑有伏縱兵大掠驅擄男女甚眾哭聲震動津又引同志詣守將哀泣以請守將爲歸其俘之半時津子及孫亦在擄中許還其子津泣且言子弱懼不能自全宗祏之重在孫願質子而歸孫守義而從之鄕人徳之或有所賂遺一毫無所取人莫不服其義云津長不逾中人今年五十餘眉須郁然論事猶慷慨可喜

論曰魯仲連有云所貴爲士者爲人排難解紛亂而無取也卽有取是商賈之事也津商賈人也而不爲商賈之行見義勇爲有古人之風可尙也夫

云法師像贊

旁行之書自西䢐東不有象胥其言曷通猗與法師爲時宗工精思防繹華梵同風俾惑作明專此顯功在宋七葉帝出乎震名揚於朝錫號普潤四方遐仰獨操法印東自扶桑西極流沙南盡朱厓北曁幽都人通其學家有其書嗟余小子遙接冑肅拜靈象惕焉內疚式瞻手澤尙防遺構於昭在上或躍左右陰翊王度佑啟我後

東坡先生像贊

岷山峩峩江水所出鐘爲異人生此王國秉帝杼機黼黻萬物其文如粟帛之有用其言猶河漢之無極若夫紫微玉堂璚厓赤壁閱富貴於春夢等榮名於戱劇忠君之志𨿽困愈堅浩然之气至死不屈至其臨絕答維之語此尢非數子之所能及也

七佛偈贊

古先覺皇數逾萬億繼世承統其傳有七如世七廟於以觀徳自近及逺匪丰於暱佛有前後道無今古以心授受無事晤語有偈相傳用表厥緒𨿽逸於經其傳亦溥海云之居左江右湖斯文在玆龍鬼來趨光照大千如摩尼珠稽首作誦永矢弗渝

士瞻標禪師像贊

气吞曹劉志摩雲霄傳佛法印俾人逍遙佛智之子太中之弟淵源所自無忝厥世山第一峯人第一流眼空湖海長揖王侯靑松之下磐石之上得大自在千嵗寶掌

陳長民往生傳贊

卓哉陳君信道不惑遊心澹泊送想遐域彼域之遐邈乎遙遙精一內融一念坐超旣告諸子有訓有誡從容有言斂袵於邁石湖之濆其水沄沄我求其人卓哉陳君

天臺大師像爲啟宗和尙贊

自佛之東聖逺言湮不有睿哲孰開我人睿哲維何曰維智者載造圓宗光昭天下乃張八教乃敷五時雙宏定慧兼善毘尼网羅百家折衷空有爰立止觀以明授受彩眉重瞳天挺奇姿作如來使爲帝者師道繼往聖位鄰極覺不可度思矧可名貎惟餘小子忝綴斯宗莫飡法味徒仰慈頌峩峩赤城命家作古天髙日煇萬物鹹睹陟降在上相我覺皇佑啟後人百世不忘

又爲妙叔贊

東土小釋迦陳隋兩國師集諸宗之大成立一代之宏規卽文字而詮解脫兼定慧以善毘尼傳之萬世而不謬質諸天地而無疑所謂等覺與妙覺與不可得而思議者也

髙雲巖齒舌不壊贊

圓方流形莫靈於人精粗萬殊孰不有身凡厥有身則囿於數曽不百年化爲臭腐當其化時見者睨之匪惟途人骨肉且違孰知神奇不與物化升爲髙明示其遺者考其所從實由厥心枯槁之餘乃玉乃金猗與禪師叔世儀表潛徳宻行維躬允蹈彼堅者齒彼柔者舌燎之方揚無壊無爇沨沨其聲濯濯其靈道與神會浩養所成嗚呼爾徒宜鑑於玆豈惟爾徒四方其訓之

別源同法師眞贊

淵乎其光晬乎其容居今而行古彪外而弸中語溪之陽海虞之東蒙蒙化雨浩浩慈風雙溪元孫如庵的嗣淵源家學實紹實似位不充徳慶有餘祉愈大之傳在其孫子

祭瀚北海文

何綱之解紐兮悲吾道之垂秋羣峯搖落而變色兮哀吾人之逢尢豈過盛其必毀兮抑馴致之有由惟若人之謇謇兮毎慷慨而懷憂寧溘死而先逝兮弗忍見吾圉之防劉指蒼天以爲正兮遂隕身乎洪流嗚呼哀哉兮逢時弗康蕭艾怒長兮蘭蘅爲之不芳何若人之弗淑兮竟罹其殃所亡者微兮所存者長乘風上徵兮覲我覺皇歷千古兮其名孔彰采蘋藻兮奠桂漿懷髙誼兮何日而忘

祭觀海巖文

昔在圓照道濟天下據師子巖鍛鏈學者師表之嚴道徳之尊周旋弼諧必有其人其人維何實惟我公旣勤且久綽有其風耳提心授克紹克似如日照壁如水傳器法幢云僕眾將疇依載瞻海云如見國師四十五年道則在是四方鄕風爰依爰止𨿽無老成尙有典型寥寥江漢落落辰星陵谷變遷喜公猶在圓照之傳學者允賴我生蓋晚弗識國師前言往行於此求之鳥鳴之朝風雨之夕言談亹亹開我胸臆近遭喪亂間者闊焉江湖邈音信誰傳公今已矣我命如綫一死一生交情乃見公多賢嗣我亦有孫尙期繼好道義存存澄湖東西相望一水其人則逺有淚如洗

祭楚石和尙文

寂照之道盛行東南孰究孰承其後多賢惟公之生奮自鄞水獨佩祖印髙視一世五坐道塲始終弗渝法施霈然具有成書今玆之秋同集闕下忝與論思未展閒暇倚公多才庶幾有成風弗競慧日俄傾江湖然前輩淪喪又弱一个吾將安放嗚呼哀哉死生之際眞僞乃見視公之歸其言克踐其言克踐聞於當扆萬人來會同悼齊喜秦淮之陰長幹之原將事茶毘已戒行軒今當永訣敢陳厥辭昭昭寂光庶來聽之

祭謀仲謨文

朋友道喪淳風陸沈自古已然匪今斯今勢傾利合燠附寒侵不有古者孰啟我襟表表仲謀惟義是任匪石匪席乃玉乃金我老且病退休湖陰靡忘伊始而有遐心舊雨數來寒盟屢尋惠而好我毎接華音閱嵗旣久投分逾深君有茂才爲時所欽撢珍教海遊刄詞林嵯峩峭拔鬱鬱蕭森逼人咄咄視我駸駸近𨿽遘疾不廢嘯吟遂玆彌畱馴致不斟嗚呼哀哉

良用貞禪師紹興天章吳郡諸山疏

吳越同風於以修兩浙一家之好教禪合轍蓋將辟專門異戶之偏書稱立賢無方易貴同人於野某智禪兼暢名實相孚宻用宏機允也龍翔法雨髙風逺度居然魏國諸孫蓋嘗涉教觀之津涯又復秉文章之機杼方將論薦忽覩橫翔因棊說法空想逺公修褉賦詩政須支遁彼固有得吾誰與遊黃絹色絲肯爭較於智謀之末靑鞋布襪期相從於山水之間勿遐爾心尙惇舊好

印空巖黃龍吳郡諸山疏

黃龍在大江之西叢林尊顯人物生中州以北气質惇龎矧惟像教之有光於粲天章之下賁恭聞制可宜肅遐徵某閥閱故家金閨華彥見中峯服爲弟子勇裂冠裳登雙徑定其師承平分牀座賜號因宰臣之論薦贈詩經翰苑之品題此行甚榮吾黨胥慶表獨立兮山之上雲气溶溶望美人兮天一方餘懷渺渺毋分吳楚共贊唐虞

招古心報恩諸山疏

百足之虫不僵扶之者眾一閧之市立評學豈無師要須得古人之心方可救今時之獘傍求俊又共樹斯宗某以道自娛懷才未試靑鞋布襪北遊欲盡東南翡翠蘭苕文采與相上下況接交遊之廣益資聞見之多念報佛恩當宏法施送君南浦借蒲帆一日之風坐我北剪吳松半江之水力追古道少慰齊盟

津覺海崇法江湖疏

師以傳道名位豈較於崇庳學不負人志气當期於逺大況際公堂之選彌增祖席之光君今此行人皆曰善某英姿特立禪學宏深渺法海之津涯辯才無盡與洞庭之秋色气勢相髙是眞寂照之佳兒及見諸方之元老試從鴻漸將睹鵬鶱霜滿家林應念橘中之樂雪飄屋壁當思樹下之居善保令名以崇法道

誠則明南禪吳郡諸山疏

僧伽由淮泗揚靈浮圖如故鍚邑與蘇杭接境風俗攸同顧州牧爲法求賢而我輩寧辭推轂今何時也汝其往哉某自誠而明因戒生定向滄江簸弄明月久矣忘機俯洞庭笑傲埀虹超然獨往況已攝心香於雙峩之石又嘗司龍鑰於五髻之峯旣得單傳何慚專席孤舟明日毘陵道回首白雲裹茗來尋第二泉同心如水

懷以仁雪竇法眷疏

登陸則有四明天臺人才競爽佳山而得虎邱雪竇心迹雙淸有如此幾人哉兼之者乃公也某道傳西印名動南州自松源的有師承是何家世視廣慈實爲大父無忝諸孫大同鴻祐旣演上乘錦鏡珠林重開奧元方難兄季方難弟孰敢爭先伯氏吹塤仲氏吹箎尙期相應況接兩浙一家之好奚辭三江九堰之勞吾以吾仁慰彼三佛陀地卿用卿法庶幾二甘露門師道有光吾儕允賴

瀚北海靈巖諸山疏

佛法入中國與國運同其盛衰叢林有主人視人才以爲輕重道之行莫非命也事至此當何爲哉喜得玆良共隆斯道某名聲借甚器宇凝然見異人得異書比諸方所傳自別有是父生是子入北山一語相投進司祕蔵之靈編日獲薦紳之延譽況在法華窮探何妨智積復現神通五葉堂前夜雨總消千古夢百花深處春風又見一僧歸同气相求惟鄰是卜

閒野舟雙塔諸山疏

口吞諸佛目視雲霄度生之心何切近捨皇甫逺求居易知人之鑑實難愼簡其寮是誠在我某法喜嫡嗣虎巖諸孫讀出師表悟得文章嘗思山泉發揮防重修水品猶帶鄕談乃瞻雙塔之靈區舊是五山之防徑自此陞矣吾將望焉野渡無人舟自橫才全兼濟滄江萬古流不盡力障狂瀾防晤有期同盟胥慶

逸閒叟髙麗吳郡諸山疏

終南述法界觀大啟宗圭峯著禪源詮未深本教不愧惟郭有道安可謂秦無人防而通之賴有此耳【某】皭然不滓大而多容普光明並駕齊驅芳塵猶在髙句麗入朝問道香幣仍將嘉禾之座席未溫相府之禮羅遄下道尊獨步論協輿情淹速之度自有其時古昔之事復見今日始信道風遐暢爭期法雨來蘇建閣蔵書有待義天僧統隔江招手遙禮淸涼國師旣接蘇杭無分楚越

雲谷法師上竺江湖疏

黃河決昆侖而東注水防其元天臺兼定慧而防宏道臻於極自非得一代人才之選何以居中朝師法之尊彼方封已以自私賴此達人而大觀允符物論簡在帝心某道重王臣化行吳越文如圓嶽詞如休已可追配於古人教有辦臻禪有璉嵩將復見於今日蓋剡源之五世疑南屏之再來擕香煙自天上來歸操印據白雲深處盡十方通爲化境防九流同入圓宗梧桐生而鳳凰鳴世其昌矣日月出而爝火息人皆仰之歡動三宗力扶末運

新伸銘承天山門疏

歷數開端式際盛明之運綱解紐當求宏濟之才斯文得人則興吾門待公而大某楚東人望濟北宗英下筆萬言孰敢相爲伯仲齊名三隠共瞻獨步東南道能移吳越之風人謂得江山之助吹回蠱濫的有師承天上歸來佳气溢防峩之表古人可作風光在長水之西八柱承天萬年稱壽

瑩仲黙中峯諸山疏

道林愛吳越山川靈蹤具在廣智爲東南師表法嗣何多瞻彼中峯蔚爲名剎慨想古人之逺致宜畱隠者之盤旋爰得斯人往補其處某神襟淵黙道義精深見龍河吹起布毛知非栁絮拈象管髙歌楚些寫徧蘭英蓋嘗細繙五竺之書又復分坐雙峩之石翰墨特其餘事風流亦足名家對虛空解講法華掃盤陁去尋馬迹蘭若去天三百尺懷哉昔人宿麥連云有萬家欣玆樂嵗試君初武壯我宗猷

心覺原天臺惠眾江湖疏

一代之才則必爲一代用矣天下之寶固當與天下共之況乎托輔車於兩浙之間豈宜割鴻溝於一堂之上毋分爾界乃合至公蓋同舟何患乎異心而拔茅方欣於連茹【某】妙明季子寂照文孫筆端自有摩尼恆雨七寶室內惟聞薝卜不嗅餘香才足以斧藻宗猷道足以干城像季勝幢旣建重席何慚與其施法雨於一方孰若暢仁風於萬里天臺四萬八千丈盡在提封我輩東西南北人將從問道

曰章法師上竺江湖疏

負天下之才名可當重寄友一國之善士尙論古人傳佛心印豈細事哉修我友盟所深望也某海月辧才之流亞慧光圓悟之重來嘗對禦以談彈指喧殿迨敷文而載道肆筆成書萬流仰海而防同片玉在山而皆潤以雷鳴夏若嵗有秋尙期乘白雲而遊帝鄕毋忘見明月而思故國允矣東南之師表再造圓宗隠然教法之長城一匡像運願宏法施副我深期

因本初法師臥佛京城諸山疏

京師天下之本佛事防同雜華賢首之宗法門方廣玆欲宏宣其教是用建爾爲師欽若皇猷愼徽典【某】如木有本遊物之初小試松陵塵剎重重無礙髙談性海事理十十俱融與其采蕨於西山孰若雨花於大邑無念爾祖歸榮故鄕法皷其鏜臥佛亦當起立宗綱云弛吾人尙忍安眠式副我懷聿修乃職

慧敏機保寜方外交疏

五經之表復自有人何往非道三乘之書皆爲善世不愧相師自非防其大同曷以臻乎奧達是道者吾將與之某妙喜八世之孫蘆庵克家之子器資明敏蚤空百氏之筌罤筆陣縱橫自出一家之機杼山澤固多奇士京華又得新知蓋嘗屍醉李之名藍況復挹龍河之餘潤勤宣佛命丕贊天朝鳯凰鳴於髙岡來儀何晚白鷺中分二水化境如新請秉犀麾當畱玉帶

眞本原壽寜江湖疏

焚疏鈔以倍宗承殊非妙論卽文字而詮解脫始曰通才蓋教禪初本一源而孔墨亦相爲用夙懷古道今得斯人【某】學有餘師體兼眾善早登講肆以辧才表往聖之防後修禪那由靜慮發羣言之奧墨妙最工於波磔梵流曲盡其紆余南宗之密印其在玆乎北方之學者未或先也依隨正轉道與時行載歌來莫之辭浮圖如故永結嵗寒之好道術相忘勸動三江五湖毋分此彊爾界

開天啟景徳吳郡諸山疏

姑蘇之與檇李若東西家教門之論人才僅一二數苟或滯斯人於空谷何以興吾道於南方期収共濟之功尙篤同人之好【某】風神玉立藻思春敷瑰異之文淥水芙蓉何其麗也邁往之气陂澤菇蒲庸可隠乎江山風月爭集於毫端棒喝雷霆總歸於掌握況此鴛湖之勝久須象馭之來起九淵之神龍俾滂沱矣隔千里兮明月思贊襄哉其始自今言歸於好

澤用霖昌國衍慶三宗諸山疏

兼定慧以善毘尼當慕古人之道剖藩籬而去封植始覩大方之家況今泛鉅海之全潮足以防羣流之歸趣僉言惟允吾道遂東【某】受業碧山之堂育材白庵之室父子自相師友確有淵源江山助發文章咸資黼黻秀玉峯親承密印鳯凰山旣建華幢方期拾瑤艸於滃洲又擬借華嚴於龍蔵乘長風破巨浪如登方丈蓬萊對明月思故鄕應在姑蘇檇李共隆佛運丕贊天朝

心覺原崇明奉聖山門疏

日將旦而海霞升方仰文明之治玉在山而艸木潤由資漸染之功是以叢林居必擇師古人時然行道【某】兼通華梵淹貫古今下筆不休以文章而爲佛事重席無愧隨語黙而立宗風道行吳越之間名擅東南之美願開法要少慰遐思宛在水中央去蓬萊而近只髙爲天一柱障波瀾而東之天子萬年法輪三轉

謹信庵防稽普潤江湖疏

古者進賢猶拾級髙必自卑今之用人如積薪後來居上不有老成之士孰張欲墜之宗忽驚書幣之逺將大慰吾儕之徯望某名實相稱齒徳俱尊夜雨讀傳燈寫雪竇千厓飛瀑一气轉大蔵流北山萬古淸風徧遊前朝諸老之門及見大方叢林之盛淸節照映一世白業追配古人鴻一之道旣有所傳沃州之山相去不逺勿嫌地陿且破天荒探禹穴得奇書莫學中郎論衡之祕對洞庭賦招隠豈無小山叢桂之思吳越相望人天胥命

燈明極積慶諸山疏

石有玉艸有蘭識者須善於甄別耕問奴織問婢業焉當付其專政矧於傳佛之家胡可非人而授方玆圖任果得才賢某學富雜華英分檇李蚤遊塔遂司綱紀之多儀得法潙州可謂淵源之有自固知積善而有餘慶益信行道而無定方非徒誇鄕裏之榮將以演華嚴之大吳淞之水萬頃我欲從之梧桐之葉十三嵗云閏矣勤宣唐譯丕贊堯年

原竺淵江陰廣福東城諸山疏

國家崇尙佛乘屢陳淸祀教門樂與賢者其暢宗庶幾辰告於逺猷於以對揚於明帝疇咨於眾今得其人某禪思淵深儀形山立向堯峯重開梵剎法道大行拂斷碑忽悟前身題名宛在黎獻普沾於化雨蘇常爭挹其髙風實爲松源六世之孫可接禪悅一家之統寶云井旣書成績夫容城久佇來儀誦澄江如練之詩洗空萬象目大海全潮之體總防羣源毋負所褒往修厥職

行徳嚴法師臥佛山門疏

華嚴法界之海由北開宗吳郡大方之家具瞻在我必得斯文之大老庶幾足張於吾軍人物於今而復有誰浮圖如故而來何暮某徧繙三蔵博綜九流原本甚髙得法於寶覺尊者事理無礙判教如淸涼國師嘆司馬不見招提疑長水復來檇李旣奉宣室鬼神之問彌增西林道徳之光應不一方施無盡蔵況宗剎之簡版遄至而寶珠之光焰方新二十重華蔵不動而遊毫端具現八萬嵗金輪應期而出天下同書虛左以迎望塵而拜

圭復庵天平方外交疏

春秋責備固知賢者之才難眞俗兼資庶見通人之用廣思得宏中之士結爲方外之遊今一見之某等服矣某顒顒令望落落奇才左畫方右畫圓卓爾神機之穎悟甘受和白受采淵乎雅量之多容分金墩略露光芒白雲泉政須題品掃空竽濫獨振金聲範公虛席以請浮山則吾豈敢東林沽酒以招陶令於道何妨載仰龍門來防玉板

楨大用觀音方外交疏

道林之馬迹猶存空思神駿小山之桂樹何在聊寄攀援自非當今人物之英曷繼古昔髙僧之躅欣逢此老殊慰我心某目視雲霄胸蟠邱壑建法幢於檇李蓋承州牧之招邀掛飛錫於龍門尢得鄕人之信化方抱白雲而髙臥又擕明月以偕行旣秉化機宜宣大用得時行道毋忘戴笠乘車他日尋遊來聴因棋說法願求轉語了取無生

道無言江陰廣福常州諸山疏

佛法與王化相逺邇遂荒日本之東常州視吳郡爲比鄰況接江陰之近旣宣風於絕域宜廣福於羣黎爰締斯盟共隆古道【某】禪月寜馨之子長洲淸淑之英頑石防頭親受佛性無情之說龍河啟鑰借觀人間未讀之書蓋嘗乘博望之槎於以宣同文之化君亦勞止人其捨諸城郭是而人民非夫容何在洞庭波兮木葉下花雨其蒙相見有期同心伊始

宣蔵主秀峯諸山疏

形而上者之謂道道借人宏適於用者之謂才才羞自薦忝執司盟之柄職思遺逸之憂猗若人兮翩其來只某受業入法流水歷試在雙峩峯祕蔵森嚴管鑰非君不可傳家奧典型在昔猶存信乎非智不禪是以逢化則止佛智風規於今未冺吾宗故事有待重修濯足洞庭而望八荒髙情獨往回首姑蘇而無百里尺素難忘善繼其宗同歸於好

其顯宗長興廣福江湖疏

水淸則物秀固知笠澤之多賢徳厚者流光咸謂天巖之有後茂延厥世無競惟人自非得具字之傳何以任斯文之寄式觀選日殊慰我心某人品甚髙風裁何逺班資歷試在乎上下兩竺之間兄弟孔懷出於元季二難之右況乃同時而並化又將連茹而彚徵菇蒲中有斯人哉梧桐生維其時矣勝幢髙建賢於萬里長城道術相忘共此一天明月載惇舊好彌顯今宗

昭明逺安言大寜江湖疏

慈云爲一代龍門所出無非麟鳯曇諦乃六朝僧寶其遺壓此池臺況居苕水之上游密邇衞公之祠廟懷昔賢於今如在防斯人吾誰與遊某名契梵天才兼鮑照由司賓而司懴常在靈山了非假而非空從容中道無忝名家之子宜爲學者之師伯吹塤仲吹箎何其盛也艸有蘭木有杞曷不韡哉金鐘玉磬可托遺音鄣曲桃城亦爲佳處匪逺伊近曷歸乎來汀洲采白蘋妙絕江南之唱霅晝能淸秀善宏佛隴之宗淑愼爾儀往敷來教

東臯錄卷下

