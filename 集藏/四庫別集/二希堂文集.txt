

禦制序

夫自上古結繩而治後世聖人易之以書契斯文之來尙矣故日月星辰之文於天山川艸木之文於地登龍於章升玉於藻莫不因其質之美而文之以益其盛焉二典三謨商書周誥之爲文堯舜禹湯文武周公傳心之要道也是故蘊之爲徳行行之爲事業發之爲文章者聖賢之所以爲聖也摛華靡於篇章鬭一字之奇巧者雕虫之技虛車之飾之所以爲譏也徒修其內而文不能見於外者亦大雅君子之所弗尙也故孔子於斯道之隆替未嘗不寓之於斯文之盛衰文所以載道豈虛語哉三代以降左氏傳屈氏離騷太史公書賈氏治安董氏賢良三筞紹上古之淳風繼大雅之元音𨿽其徳未臻於盛要皆其積有源其流有光堪以垂世而行逺魏晉之後變淳朴爲綺靡化元聲爲冗薄而文之衰極矣至唐韓昌黎乃起衰式靡天下復歸於正同時若柳宗元其後若歐陽三蘇曽子固諸人代繼其蹤又有周程張朱諸大儒繼起逺接歷聖之傳明道以覺世而斯文之盛遂如日月之經天山川之緯地豈非以言之無文行之不逺而斯道之存端賴斯文之盛以流播於天地間乎吾師梁邨蔡先生守道君子也常爲吾言天地性命之奧道心人心危防之判堯舜禹湯文武周公孔孟周程張朱之心傳而曰人受天地之中以生必克已復禮以全其天命之本然民胞物與以盡其功用之極致斯不愧於天之所賦而成其爲人矣若風雲月露以爲文者藝也然道徳盛於中而英華見於外斯亦君子之所不廢也因出平生所爲文示余余披讀之餘而嘆先生之實爲有用之儒也先生講學鼇峯教人以忠信孝悌仁義發明濂洛闗閩淵源有自也及立朝而丰采議論嘉言讜議足以爲千百世治世之良防則又國家棟梁之任也今觀其文則溯源於六經闡發周程張朱之理而運以韓柳歐蘇之法度如金聲玉振於有虞之廷也如卿云麗日昭映霄漢而爲中天之瑞也如江淮河濟支流眾派之終歸於大海也所謂蘊之爲徳行行之爲事業發之爲文章者吾於先生見之抑又有說焉先生之文固足以繼昌黎之蹤而抗歐蘇矣然先儒以爲昌黎因文以見道今先生教人必先之以格致誠正之功天人危防之判而後繼之以文焉先生自修固可知矣吾以爲先生體道以爲文並非因文以見道請以質之先生與天下後世以爲何如也

【謹案是序不載於】

【樂善堂文集定本而此集實以冠首後題雍正八年八月今據以恭錄云】

欽定四庫全書

集部七

二希堂文集

別集類六【國朝】

提要

【臣】等謹案二希堂文集十二卷

國朝蔡世逺撰世逺字聞之漳浦人康熙己丑進士官至禮部侍郎諡文勤是編乃其所作雜文冠以耕籍賦

聖主親詣太學頌靑海平定詩序日月合璧五星連

珠頌河淸頌

樂善堂文抄序共六篇不入卷數志榮遇也其餘序四卷記一卷傳一卷論說書共二卷墓表志銘行狀共一卷祝文祭文共一卷雜著一卷目錄之後有其門人寧化雷鋐附跋稱其堂所以名二希者世逺嘗自作記言學問未敢望朱文公庶幾其眞希元乎事業未敢望諸葛武侯庶幾其範希文乎其務以古賢自期見於是矣前有雍正庚戌

皇上在藩邸時

親制序一篇稱其講學鼇峯教人以忠信孝弟仁義發明濂洛闗閩淵源有自也及立朝而風采議論嘉言讜議足以爲千百世治世之良規則又國家棟梁之任也今觀其文溯源於六經闡發周程張朱之理而運以韓栁歐蘇之法度所謂蘊之爲徳行行之爲事業發之爲文章者吾於先生見之煌煌

天語載在簡端

睿鑑品題昭示中外非惟一時之

恩遇實亦千古之定論矣迨我

皇上龍飛禦極於甘盤舊學

篤念彌深乾隆己夘

論正文體舉世逺之文爲標準癸巳

詔編纂四庫全書世逺著作又防

褒錄

絲綸宣示均字而不名寵禮儒臣於斯爲極今讀其集大抵理醇詞正具有本原仰見遭際

聖時契合非偶其上邀

知遇固不僅在文字間矣乾隆四十六年閏五月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

二希堂文集卷首

禮部侍郎蔡世遠撰

耕耤賦【有序】

皇帝禦宇之二年始耕於千畝之耤禮也臣世遠謹按耤田之禮其義有三已所自親以供粢盛至孝也躬習於農以知稼穡至恪也對時育物爲天下率以勸田功至勤也行一事而三善備者耤田之謂也我

皇上挺睿聖之姿追皇王之化辟四門以通言路頓八紘以招茂才飭官常以修百職卹民隱以撫萬方吏則揚淸黜墨移風則尙儉崇淳祗祗庸庸日旰而不遑暇食期月之間典則具舉風教滂流臣竊憬然知隆古以來唐虞三代其無以侔盛也廼修耤田之禮

躬率三王九卿秉耒而耕之三推加一禮成

念農爲天下本

詔自京畿以曁河之南山之左右民有積逋賜以緩徵所在大吏訪其地老農之儉勤惇朴身無過舉者寵優之秩以八品臣嘗推周頌思文桓二章之指以爲粒民者稷之所以配天也丰年者武之所以綏邦也周家宗祖世以農事爲緒遂同疆界以陳常天命匪解克定厥家盛徳大業播爲樂章其聲鏗闛盈於天地我

皇上仁育恩覆無逺弗屆而憲古修文重農惇本於前聖有光宜有撰述以摹萬國之歡心導兩間之和气臣世逺以遭逢之幸抜自海表簪筆螭頭侍學

鸞署際玆盛典媿無文章以華

國敢忘固陋謹拜手稽首而獻賦曰

偉元聖之制禮兮重耤田之親耕洪卓爍以煒煜兮維聿將其恪誠詎鄕甸而無良農兮匪大糦之所馨謇獨俶此春及兮用以供乎粢盛駟玉虯以戾止兮軫深防之民情所無逸以知艱兮固王心之所寧兆九域以丰穰兮欻風聲之倰儯萬乘其猶辛勤兮矧細甚之農度三時以著制兮媐王政之有成惟以敐敐兮舉徳輶而若輕斯憲古以修文兮燀防縣而光亨於穆我

皇徳崇業廣有典有則以教以養側席而求有言惟讜占善必錄擅長斯奨施慶春溫旁燭日朗觀民則如風之行涖官則如天之象聽政不遑於曛夕視朝早辧於昧爽聲明旁溢於瀛寰神化同流於穹壤捷若驊騏之驫應若龍鼉之鼔響憙憙訔訔巍巍蕩蕩洵六五以四三與天參而地兩於時嵗在閼逢律中夾鐘農祥旣見韶景方融天廟躔次土瀧涷史占初吉瞽奏協風天子乃順月令撫時雍念民力敬天工修王制勅秩宗前期祗肅將有事於先農於焉封人設其埓堳稷官申其警諭奉禮序其班階大胥展其樂具常伯獻播殖之儀宗人省牲帛之數其在羣後百執莫不攝威儀竭誠素恪恭待事防敢遑寤逮夫元辰旣屆暁色澄鮮初晞漙露漸斂遊煙葩瑵擁簇云防連翻象輿蜿蟺豹尾飛軒

天子則被龍衮佩蒼瑌出靑陽之左个協鸞和於鈞天介禦間以剡耜用稅於千畝之田爾乃降金根之車陟靑壇之位考鐘敔兮嚝鍠舉焚燎兮煝揚祝嘏兮正辭搢珪璋兮大瑞薦明徳兮馨香享孝誠兮斯醉臚駿奔兮就列篤邦祜兮以對祀事孔明薌鬯猶乃下壝壇乃就耕次乃命廩犧解韜出耒乃命太僕牽牛執轡乃渙

絲綸金洪玉晬自古在昔農爲重事矧是千畝以享以類曷敢不勤加三爲四爰推

禦耦洪縻手試騬繱犗而服紺轅轛縹軛而馭黛耜軼河鼔以比馴象坤儀以爲利維時爾公爾卿爲五爲九凡厥庶民薄終其畝穜稑孔嘉神倉孔厚用以昭居歆兆時鳩三農康九有湛湛露兮樂胥侑壎箎兮我牖垂髻兮髫童掎杖兮臺耉其心兮克忠厥角兮稽首感大禮之旣成慶遭逢之非偶

皇上乃念畿以內河以南並太行之左右繡壤錯而相銜泙沛施膏逋徴弛嚴易潞活活嵐憲日觀之佳气益釀崧嶽之膚寸長瞻旣近輔以優渥復薄海而均覃考力田之賜爵自漢世爲美譚昏勞農以終老揆鋤云而觸炎茍淳龎其可風錫愚賤之華簪俾皓顚以沾榮庶糲藿其益甘耿

聖人之作則皎朝曦之方晝濊霮防之波施廓天造之廣覆彼連山之播谷甫肇業而未究粵唐虞之命稷錯鮮食以在宥至夏啟以牛耕始少憩乎人勠洎耤典之旣行畫鄕郊而井授相陰陽以渉澗豳可籥而口授編周禮以勤民爰吉蠲乎登豆維斯禮之矞皇值運防而重覯炳千古而有光召休祥之輻輳書歸禾以爲嘉禮餘三以爲富易大有以占亨詩多稌以擢秀經有年之必書斯丰登以屢遘惟設誠以致行故天錫之孔厚賡衢壤以春熙頌我

皇之萬壽

聖主親詣大學頌【有序】

粵若我

昭代誕膺天命撫臨萬方垂光錫祚右文典學昭灼涵煦東西朔南罔不曁訖

皇帝纘承鴻庥明哲作則帝王師儒之道萃於一身天下懷徳秉義博聞有道術者莫不近文章砥厲亷隅爭自奮於

聖人之世皇哉中天之景象也

皇帝重念尊師講道謁聖崇儒風示天下莫急於此雍正二年春三月乙亥朔

天子乃盛法服建龍斿蹕淸路噦和鸞

躬詣大學大昕鼔徴淵淵皇皇釋奠於

先師禮成

禦彜倫堂講明徳新民之經精一執中之防厥彰厥微旣繹旣闡王公卿尹侍從之臣聖孫賢裔曁厥肄業成均之士合二千有餘人咸侍日月之旁飫聞至徳天子乃頒綸綍廣崇聖之配隆褒徳之典傳經之彥衛道之儒孰已退而宜祀孰未入而宜增升平日久向學蔚蒸擴博士弟子員之額加五經孝秀之升徳化洋溥教澤大洽近光之士八表之遙龎眉童稚莫不延頸企踵鼔舞懽愉曰

聖人首出天下文明此其時也粵稽唐虞典樂有教米廩有庠五典有惇直溫寛栗剛簡廸於厥中時則四方風動萬世永賴亦越周文亹亹翼翼雝雝肅肅靈臺辟雍其典則隆其意備美故其詩曰肆成人有徳小子有造古之人無斁譽髦斯士惟無斁然後能使斯士奮興故其詩曰文王有聲遹駿有聲又曰濟濟多士文王以寧言文王作人之效而賢才之爲國家寶也爰及武王陳書敬勝訪範敍倫師氏以徳教國子保氏養國子以道大司樂以成均之法治建國之學政曰中和祗庸孝友故其詩曰鎬京辟雍自西自東自南自北無思不服無思不服者服之至也長肓有法王心有加故服之者亦報以心也我

皇上孝以事

親誠以馭物仁以卹下推心以用賢多方以訓士所以豫養奨勸漸摩成就之者靡不曲盡故能使近說逺懷奔走忭躍駕成周而軼有虞漢帝圜橋之聽唐宗建學之盛宋代三捨之規史氏所誇又烏足云哉臣世逺備員講讀躬逢盛事揚扢有懷忘其鄙譾謹再拜稽首而獻頌曰

帝徳廣運表正萬邦文同有截化溥無疆金樞丹穴若木扶桑光華所燭錫極陳常聲靈炳彪於斯尢盛五緯集祥九州無競廼稽古制廼溯道宗斆學之本伊維辟雍鄒孟有言後先一揆夫子之道我

皇齊軌如月印川圓暉不滓如日中天萬世同晷體厥大成誕敷防縣息息相符羮墻若見二載季春朔日旣練遂

詣寢楹捨菜初奠笙頌西磬其鐘在南樂具奏止事以在三尊師訪道磬折是甘

皇之衝徳海負淵涵廼

禦彜倫橫經講義菽粟爲膏布帛爲賁曰維大學曰明曰新克止至善天下均平曰維聖心傳十六字危防之幾誠則無事

皇建厥中一而不二錫厥庶民惟中是視臣工生徒百千其偶亦有聖嗣率彼賢後圜橋聽觀有孚盈缶渙若釋冰肅若拱斗緬從洙泗粵放勲聖聖則同治教攸分肆我

皇上爲師爲君丕宏厥緒咸秩其文旣祠崇聖錫厥王封兩廡羣儒亦折其衷如衡之平得禮之義升進廣崇毋失其類煥我宮墻教道扶樹朝陽升梧南山騰霧經生復額弟子增數翕其從風九閶湛露皇矣

帝徳於穆昭融跨虞軼周巍巍崇崇天降時雨滂沛浺瀜化澤所協以兆年丰威加鹿塞玉門韜弓止戈爲武在泮之功小臣多幸際玆

昌辰而目斯擊而身斯親懿我

皇上受福無垠於萬斯年保佑天申

靑海平定詩序

維我

皇朝受天眷命道徳侔於虞夏土宇擴於漢唐九服寧一萬姓惠康絕島窮徼防不置吏爭爲臣僕其有不率折之以威懷柔震疊赫臨乎方外

皇帝膺圖立極纘

列祖之緒仁孝廣被聖武布昭虛已推心知人善任一民一物咸厪

聖誠哉天下歸仁四方以無拂也蠢爾羅卜藏丹津靑海部落偪近甘涼曩以平定朔漠

天威所加震慴納欵

聖祖仁皇帝嘉其歸誠寵以王號兄弟數人皆膺顯爵乃陰懷僄狡內憤外巽怙惡日滋悖徳滅義潛通逆冦防妄阿剌布坦阻兵安忍同气自戕梟張豕突

皇帝哀矜庶頑不忍加誅遣使暁諭惇誠順而撫之用綏靖我邊疆小醜執迷不思悔禍敢肆陸梁

帝赫斯怒

指授方略雍正元年十月命將出師摧其部落散其黨與二年二月我師乘機進克勝气兆於風雲先聲震於沙漠揚威疊勝得降勿殺訊得虛實批空搗堅鴞喪其林兔迷其穴乘其踣借取彼鯨鯢生擒羅卜藏丹津之母並取助逆渠魁八人俘男女數萬馬牛羊數千晝夜兼追斬馘三千餘人賊衣婦人衣僅以身竄三月乙亥朔振旅凱旋防

聞羣臣咸上

功徳請

禦殿受賀

帝謙讓不居曰是惟

皇考簡用之將豢養之兵用宣乃力克奏膚功朕何有焉但朕躬卽

皇考之躬俟祭告

諸陵勉從所請臣等謹按前代撫外服逺紀有功勲然或利其土宇或貪其寶物橫挑威掣非以討罪爲心卽漢世之平東南越服先零定西域史氏𨿽誇其事然不免於好大喜功唐平淮蔡韓碑栁雅鋪張揚厲炳耀鏗鍧然用天下全力久而後克孰若我

皇上大仁大勇不得已而用兵不逾時而奏績兵不過數千人役不過十有五日勞費少而成功多較之髙宗鬼方之伐不需三載方之虞舜有苗之格未及七旬此皆由我

皇上神機睿算動合天心

聖祖仁皇帝在天之靈呼吸防間

丰功駿烈於是益光由此櫜不戰之弓造可封之俗申有截之威受無疆之福恭讓哲惠中孚化邦薄海承休永永無極臣等叨侍

禁廷受

恩深重愧無江漢常武之作揚厲

神功各賦近體詩六章謹再拜稽首以

獻

日月合璧五星聫珠頌【有序】

臣聞天開景歷表儀象以垂庥徳協干行彚祥符而昭應惟神明之黙契自經緯之潛孚凡當極盛之朝必顯非常之瑞然而司天入奏惟是星輝云爛之文太史登書無非日麗風和之兆乃若三光聚捨七曜同躔合星辰日月以聫暉歷元防運世而罕見溯休徵於上古傳盛美於伊耆欣承隆遇於中天快覩嘉祥於此日欽惟我

皇上

堯天復旦

舜日重華

行健勵精贊兩儀而成位

體元廣運協五事以均調時當

禦極之三年令值春明之二月仁風普洽陽徳方亨慶兩曜之重光瞻五星之聚彩恍天衢之輯瑞琮璧煒煌儼玉殿之齊衡璿璣璀璨海天濤湧防丸如夾鏡齊飛斗極雲開五緯似編珠並綴祥光繚繞徧八表以騰輝瑞靄繽紛近三垣而拱極而況日維吉午恰符

景命之辰時正淸晨實際升恆之始捨在娵訾之度位屬乾宮次當營室之躔星名淸廟將行吉禮示

至仁大孝之徴特顯苞符昭

峻徳鴻功之應而廼

幹衷益懋

巽命謙承辭大美而不居表防庥於

聖祖卻賀牋而弗受謹告瑞於

景陵是

天意凝禧洵獨超於萬古而

聖心躋敬更逺邁於百王臣世逺猥以庸愚備員禁近瞻云就日慙握管之難窺紀月編年喜簪毫之多慶謹拜手稽首而作頌曰

太極渾淪兩儀肇分五行順布逓嬗絪緼其气在天斯成七曜其理在聖斯成王道王道之成防其有極惟純乃備無非

天徳維

天之徳

聖祖肖之

聖祖之徳

皇帝紹之

皇帝膺籙放勲嗣嚳

天心黙祐錫玆祉福錫之維何猗歟孔多山川淸晏風雨休和詩詠降康史書大有穟穟嘉禾盈於千畝祈谷圜丘同云沛澤先

天弗違應念斯獲惟玆庶徵

至治之輝乃瞻上瑞

純徳之歸紀年當三嵗次在已

朝野升平賡歌喜起時維夘月萬彚勾芒和風翔洽澹蕩春陽吉日庚午

天齊七政燦燦璇樞何徴非應其應維何淺莫測之管窺一二若或得之曉籌初報曙色曈曨咸池騰旭焜燿璿宮曰若

聖祖合體乾剛

皇帝敬承健行有常緝熙於爍周於八埏是用防合爲章於天粵有太陰同度齊行儼如防璧異彩晶瑩曰若聖祖中和參贊

皇帝敬承剛柔合撰以位以肓繼照重光是用防合如珪如璋木徳之精厥名維嵗其位東方丰登之瑞曰若聖祖仁育黎首

皇帝敬承恩敷九有年谷順成恱豫且康是用來聚降福穰穰南方有爛伊維火徳居丙位離文明是宅曰若聖祖丕崇禮教

皇帝敬承於昭大孝聲律身度經曲燦列是用來聚有文有節位中央者厥名曰鎭土徳所鐘光明黃潤曰若聖祖秉信立極

皇帝敬承至誠無息格於上下神人以愉是用來聚萬邦作孚西有長庚徳旺於金齊其躔度光彩森森曰若聖祖精義入神

皇帝敬承裁制洪鈞惟精惟一執中以運是用來聚宣昭義問辰星在北淸影潭潭是惟水徳澄澈淵涵曰若聖祖睿智首出

皇帝敬承亶聰如一普天坐照如日方中是用來聚昭明有融惟玆日月協於陰陽惟玆五星應於五常龍之圖爻象顯設若之書九疇燦列是昭

至徳廣大精防爰標奇瑞集福承祺伊惟上古陶唐之世璧合珠聫遙遙盛事道統治統堯始明之四千餘載皇帝成之丕顯丕承其道大光欽明恭讓光被平章昊天垂象符兆顯然二五葉度億萬斯年

河淸頌【有序】

【臣】聞聖人在上天不愛道地不愛寶是故河出圖包羲則之以畫卦洛出書大禹則之以敍疇蓋天地一元之气分而爲陰陽播而爲五行五行之生以水爲先而四瀆之水又以河爲大天降嘉祥兆自河洛理固然也欽惟我

皇上四徳根心五气順布孝以事

親本愛敬之心以推曁乎百姓誠以事

天體元善之長以涵濡乎羣生澄敍官方揚淸激濁而百官以治心周蔀屋愷澤旁敷而萬民以察乃雍正四年十二月自陜州至徐邳淮揚黃河淸二千餘里歷有數旬【臣】聞陽气生於冬至而盛於春淸於十二月者陽气寖盛嵗功方成貞元防合之時也淸於豫徐揚兗間者宅土中央萬同流四方之所和防也經數旬如一日者

皇上中天之治日新月盛光被靡極也仰惟

聖祖仁皇帝深仁厚澤涵肓天下六十餘年

皇上丕承而光大之以言乎心則淸明在躬以言乎治則淸和咸理觀乎人文以化成故日月五星徵其應人情以爲田故嘉禾瑞麥發其祥玆又見黃河之聿淸昭聖人之大瑞天气感動而地气應之地气寧謐而河伯效靈此三才合撰之至理一徳感孚之明驗也乃天眷彌隆

聖敬日躋羣臣請陞

殿受賀

皇上謙讓弗居謂事

天如事

親受寵若驚敬畏弗懈善則歸

親防告

景陵恩推臣下交儆懋修詩曰昭事上帝聿懷多福孔子系大有之卦曰履信思順是以自天祐之我

皇上干惕益深位育益宏翼翼謙謙巍巍煌煌所謂多福而天祐者莫大乎此臣叨侍

禁廷珥筆

起居領

訓周詳受

恩深重欣逢道寶之昭彰竊慕賡歌之盛事謹拜手稽首而獻頌曰

巍巍

帝徳上通穹昊髙明博厚誕膺大寶惟徳之徴五行順布川泳嶽輝昭回呈露百神受職四靈來遊五緯垂象萬安流惟河之淸千年罕覯上瑞聿彰光啟宇宙皇心緝熙雍雍肅肅江漢秋陽以濯以曝至化所孚洪瀾渟淸且漣漪正在嘉平河從西來星宿濯波旣逾蔥嶺積石攸過北繞河湟亙於地軸龍門磊砢澔涆洄洑元气和防誕降嘉祺白魚赤鯉朗映鱗鬐一碧長空素練成綺陽亨嵗成榮光在此貝闕何明珠宮有爛晶潔瑩輝爽徹霄漢豫徐兗揚歷二千里越有數旬其淸未已凡玆臣工懽忭盈廷曰惟我

皇蕩蕩難名自

建極來嘉徴懿鑠是宜致慶聿懷多福惟

帝曰兪

天實貺予予加抑畏永念前謨

皇考陟降在

帝左右乃眷旣渥申以保佑防告

皇考以彰瑞應篤敍明昭丕承有慶惟時臣工肅然敬聽謙尊而光

聖不自聖孝思維則歸善於

親推恩錫類交儆臣鄰昔在包羲寶圖聿獻亦越軒轅魚人來見黃龍螾蜿當舜之時徳水現靈禹則覿之我皇首出邁帝軼王有開必先以有斯祥誰則澄之河伯呈之河伯則辭匪克爲之曷爲不滓洪鈞是使洪鈞不居伊誰之司究厥淵防惟

聖成能太極在心卽物卽誠廓然太虛靜正靈瑩孰先感召天一所生四瀆之長爰效其靈功峻昆岡澤浹環瀛稼穡惟寶明徳惟馨三事允治萬象光亨於千萬年永奠淸寧

樂善堂文鈔序

雍正元年世逺防

恩特召入直

內廷隨侍

皇四子皇五子讀書相晨夕者九載於玆矣仰惟聖祖仁皇帝尊經典學久道化成我

皇上聖以繼聖學貫天人萬邦作則凡所爲詒謀燕翼建極以錫天下臣民之福者莫不是訓是行

訓誨

皇子尢爲精詳愷摯

皇子仁孝聰明遜志時敏自四子書五經性理綱目大學衍義諸書以及古文淵鑑名臣奏議之有闗於學術治道者莫不講貫習復蘊之爲徳行發之爲文章不爲雕飾藻繪之辭而皆有以合乎仁義中正之防八年秋九月

皇四子自訂其前後所作論序雜文詩賦分爲十四卷名曰樂善堂文鈔命世逺序之夫所謂善者在天則爲元在人則爲仁元者天地之心舉天下含生負气靈蠢動植喙息之倫莫不有以若其性而資之以始仁者萬善之長愛恭宜別俯仰酬酢莫不由惻隱之心以發故在天曰元善由天而之人曰繼善賦之於人曰性善吾性髙明廣大與天同體樂之者必至於浹洽暢遂烏可已而不自知然其要有三曰窮理曰克已曰虛心人倫物則之原未徹則好善之心不篤書曰惟精中庸曰明善言善惡之介當精以決擇也然累於有我曷以克樂大學曰愼獨濓溪曰果而確言念之初生當謹持而充擴也已克則私去私去則心虛易大象曰君子以虛受人虛則誠誠則公公則人我之界胥忘咸之感以無心貴故曰天地萬物之情可見矣

皇子以此內治其性情惇善行而不怠因之著爲心聲情深而文明醇茂而雅則

皇子勉之哉古之人無斁示我顯徳行樂已性之善卽樂天之善也樂人之善猶已之善也以裕諸心以措諸行若谷種之生生生而不息親之若芝蘭之臭聞之沛然若江河之決善孰大焉樂莫至焉徒文云乎哉

二希堂文集卷首

欽定四庫全書

二希堂文集卷一

禮部侍郎蔡世逺撰

稽古齋文鈔序

世逺官翰林時防

聖祖仁皇帝命分修性理精義親承

誨防者將一年迨我

皇上嗣登大統累膺不次之擢得侍

日講注

起居忝與

經筵沐

恩光而親

訓誨至深且渥又喜得侍書

皇子相與講貫討論無間寒暑人生遭逢之幸報稱之難無以逾玆雍正八年冬皇五子彚訂其古文詩賦名曰稽古齋文鈔夫所謂稽古者豈徒博覽泛涉專爲記誦組織之學與文人學士爭雄長競才名而已哉稽古忠孝之大節根於天性而不容已發揮流露於云爲動靜而罔不充浹則惇本明倫之實昭矣稽古聖狂之分義利之判是非得失之所由然因革損益升降污隆之所由著則謹幾愼動之功懋矣皇子至性過人孝恭肫摯與

皇四子朝夕相聚飲食居處同所讀之書同所作之文同怡怡愉愉歡悅無間日體

皇上之訓以朂其徳業以愼其起居故其發之文者光明洞達微彰畢露若网之在綱若玉之在璞若珍蔵寶物之生於溟渤廣淵任人搜取而不竭此豈文人學士習爲靡麗雕鏤者所得舉似其萬一哉書曰其稽我古人之徳程子曰稽古正學明善惡之歸言力行之必由於稽古也皇子其日以古人之所善者爲法古人之所非者爲戒卽以己所自作之文之所善所非者以自律其躬而考其言行所善者必躬自行之所非者毋躬自蹈之夫集中所載經書性理歷代帝王名臣之論皆究研精微慷慨論列使見者鼔舞奮興悠然神往而不自禁他若雜文詩歌皆心得所發也皇子誠因文以考行敬徳而不遑則動巽之益日進無疆矣

歷代名儒名臣循吏傳總序

學術之與事功孤卿之與庶尹殊途而同歸百慮而一致者也民受天地之中以生五性粹然至善用直內之功敬修而不怠方外之功集義而無歉則元善之長充周而不可窮先聖傳心之學於是乎在上之爲論道經邦之儒次亦爲一民一物之所恃賴故曰同歸而一致也譬之原泉廣津發自昆侖放而爲河海流而爲百川潤桑田而滙沼沚皆是物也顧人生而靜而後質與學之所近或偏得其一體漢唐以來通經履道之賢匡君定國之彥親民濟物之選代不乏人就其合同而論之三者本一無事於分其本充者其末茂使董廣川大用於漢文中子及遇興唐功不過於蕭曹房杜哉程朱大儒也明道勸神宗防未萌之欲以十事進君能堯舜其君者也及出令晉陽扶溝化理昭彰非守令所當法乎朱子在朝四十六日進講奏疏名臣風烈萬代瞻仰及觀其浙東南康潭州諸治績豈兩漢循吏所易及乎且如司馬公許魯齋復何分於名儒名臣哉故曰無事於分也然使語魏丙姚宋以精一之學則粗矣抗召杜卓魯於魏陸韓範之列則遜未逮矣三者之中又各有等級次第則亦不必於合也方今

天子神聖道統治統萃於一身以至道醇修朂士類以臯夔稷契望臣鄰以亷謹仁明飭吏治一道同風之盛於斯乎遇之髙安可亭朱先生服儒體道負開濟大略入爲卿士出爲牧伯由冢宰陟臺輔以襄聖天子之盛治與世逺同事

禁廷一日語世逺欲纂漢唐以來至於宋元名儒名臣循吏等傳各爲一集合爲一書世逺在鼇峯書院時故嘗校刋先儒諸書又私纂歷代名臣言行錄實有素心顧以均服職事未遑手錄屬諸同志四五人分纂傳論髙安公定其領要重申討論世逺亦旁覽廣搜細加參訂再閱嵗而書告成事迹繁多年代久逺或恐有紕漏舛錯之譏要可爲髙山景行之借士幸生

堯舜之世懷三代之英三者之中服膺砥厲備其全體固足以求志達道成曠代之人豪卽得其一節亦足以寡一身之過淑躬而濟物藹藹吉士維

天子使人材之盛比於成周風俗之美躋於陶唐是則編輯是書者之惓惓也

歷代名儒傳序

聖人之道具於經故必知道而後能明經然傳經亦所以存道自孟子後漢儒有傳經之功宋儒有體道之實漢初董江都學貫天人定一尊於孔氏罷申韓蘇張之學儒之醇者矣然伏毛孔鄭諸儒各有傳經之功不可防也有宋周程張朱五先生繼起直接孟氏之傳聖道如日月中天道統之所由集矣而其時師友之相與講習而衍者何其盛也輕漢儒者以爲徒事訓詁而少躬行心得之功不知代經秦火漢儒收拾於灰燼之餘賡續衍繹聖人遺經賴以不墜漢朝得收尊經之效定四百年之基六朝反之而替唐貞觀因之而昌漢儒之功其可掩乎議宋儒者以爲研精性命恐少致用之實不知修已盡性功施靡極使程朱得大用於世隆古之治可復也宋季指爲僞學國隨以微魯齋之在元略見施用有經邦定國之功明初正學昌明成之際風俗淳茂近古嘉隆以後人不遵朱學術漓而政紀亦壊非其明效大驗歟譬之談周家王業者漢儒其后稷公劉古公也宋儒其文武成康之盛治也今尙論文武成康而忘后稷公劉古公之肇基累仁可乎然使但稱后稷公劉古公之能興周而不及見文武成康之盛治其遺憾也不又多乎我

皇上尊經重道作君作師超越百王漢宋以來諸儒特增從祀兩廡天下靡然向風矣髙安朱先生體究正學服膺儒行論道經邦之暇與世逺議修歷代名儒傳因屬其及門安溪李君立侯纂爲傳論李君通經考道得家學之正傳自漢至元編摩閱嵗髙安公與世逺又討論而考訂之毋取其濫飾節而墜行者𨿽有儒名必黜毋取其隘服古而淸修者確守先緒必錄學者茍能志道以明經復因經以求道不岐於異說不汨於功利明善克私惟恐不及以兼收漢宋諸儒之益將蘊之爲徳行行之爲事業

國家有用之儒彬彬然輩出矣

歷代名臣傳序

名臣傳之始於漢何也秦以前左氏史記簡而備矣秦無名臣也削陳平趙普何也羅豫章謂立朝以正直忠厚爲本陳趙於四者有歉焉非所以示訓也故削之也茍其心有可原𨿽濶疎如陳竇張浚必錄之茍其心有可議𨿽事功如陳趙必削之猶名儒之不列揚雄循吏之不列趙廣漢也廣漢猶純用鉤距之術揚雄爲莽大夫故均削之也漢唐以來人材輩出後先相望略綜其槪雍容翊贊有始有終者魏丙第五倫姚宋王旦李沆韓富也才本王佐學爲帝師諸葛武侯陸宣公範文正司馬文正也身爲開國功臣而遂相之紀綱百度者蕭曹房杜耶律楚材也抱負經綸郁不得施向用方殷遽奪之年者賈誼楊綰也頗見施用功在天壤竟以齟齬不究其材者裴晉公李忠定也屹如山嶽不可動搖所遭不偶蹇蹇匪躬王嘉李杜楊震褚遂良嶽武穆也苦心調防輸忠報國者狄梁公李鄴侯也劭徳髙年蔚爲國瑞者髙允文彥博也盡行所學魚水相歡貞觀致治防於三代魏鄭公偉矣蘇綽王朴𨿽偏安之臣未可小也安邦戡亂徳盛禮恭郭令公尙矣周勃父子溫嶠李晟祖逖宗澤孟拱察罕帖木兒或功已成或志未就亦足欽也謀略蓋世寵利不居張子房髙矣東京鄧禹亦可嘉也抗節不屈則張許段顏文信國余闕最烈直言不諱則汲黯鮑宣劉蕡陳瓘胡銓最顯合千數百年之巨公碩彥崇勲峻節彚次成書若聚之於一堂而親聞其謦欬緒論也若設身處地而親見其設施張弛溫恭之度剛明英卓之槪也觀其人論其世名臣之行事備而古來用捨得失君子小人消長之故亦略可考矣編次者誰自漢至隋南城張君百川也唐至後五代漳浦藍君玉霖也宋至元安溪李君世豳也髙安公旣定其規模三君纂討之世逺僭加修飾之髙安公又從而潤色之蓋髙安公贊襄宻勿於

帝廷時聆

疇咨之訓賡明良之歌世逺又簪筆

起居忝在講筵侍從之末四載以來每親聞

聖天子之所以誨飭臣工示以忠誠體國忘私忘家者諄懇詳盡非語言記注之所能繪可以垂之千百代而爲典謨爰推本此意與諸君合訂此書以備朝夕之省覽起臣子之興觀有志之士奮乎百世之下以斯書爲階梯而上溯焉臯益甘傅周召可比隆也漢唐以下云乎哉

歷代循吏傳序

昔在帝堯克明峻徳平章百姓協和萬邦帝治之隆萬古爲昭及考二典終篇而知時雍之化𨿽本於峻徳之明實因內有九官外有十二牧師濟盈朝循良布列也內無九官不能以成都兪吁咈之盛外無十二牧則承流宣化者闕焉又何能官得其職吏當其材蒸爲風俗哉十二牧之職卽漢之刺史牧守宋之節度觀察廉訪轉運等使也帝之咨十二牧曰食哉惟時柔逺能邇惇徳允元而難任人蓋亦不外養之撫之厚徳以風之飭屬以安之而已此後代循吏之極則也欽惟我

皇上畱心民瘼選飭吏治凡廉聲丕著實績昭彰者必加以不次之擢反是者則降且黜天下親民之官爭自濯磨以成時雍之化矣竊謂親民之官以廉爲基以仁爲本引而近之欲其親格而禁之欲其嚴理之欲其明措之欲其簡慮民之不給也爲之課農桑訓節儉輕徭役廣積蓄遇有故則賑貸之又加詳焉慮民之不戢也爲之敎孝弟惇睦婣懲誣黠息訟爭以事至者誨諭之又加詳焉根於中而不徇乎外者賢守令也結歡上官而不體下情者民之蠧也自恃無他而張弛不協者誠不足識不充也視猶傳捨因爲利藪者本心旣失殃及其身者也審此數者其於帝廷咨牧之意

聖天子懷保之心庶有合乎南靖張君季長學古通務有守有爲之士也適髙安公與世逺欲修歷代循吏傳屬其手纂旣成加以釐訂與名儒傳名臣傳並梓以行世逺不揣固陋敬論之於簡端以質天下之有志於化民成俗者

四書朱子全義序

聖賢敎人之法莫切於四子之書解四書者莫備於朱子朱子之觧四書也有集注有或問有中庸輯略有論孟精義議論往復則散見於文集語類諸篇讀四書者卽朱子之書三復之而義具矣四子之書平近無奇長國家者恐人之不肯誦讀而玩索也於是以經義取士定爲程式使自證其心得而發揮其蘊奧非由此者𨿽奇材異敏魁閎博通之士不得以自進又恐人之背馳其說附防舛錯而莫知所折衷也於是以朱子之注頒之學宮使天下讀是書者有所依據而返之於身以措之天下國家者可不畱余憾矣沿習旣久學者視爲具文甚者惑溺於異說汨沒於講章厭棄傳注支離剽竊無有力究聖人之微言大義者嗚呼朱子之學不明而四書之義亦因以晦矣朱子竭一生之精神以作集注精微洞徹銖兩悉稱然必參之或問以暢其說參之輯略精義以致其詳參之文集語類以博稽其義類而辧別其防歸其覽之也全故其研之也悉其知之也至故其行之也力以之爲文章則是非不謬於聖人以之建功業則巍然爲命世之豪傑然則今之讀四子之書者專求之朱子之書而已足而朱子之書簡帙浩繁無力者若不能徧致又不能合聚於章句之末以得其要約之方也栢鄕相國魏貞庵先生有憂之采朱子諸書彚於集注之後名曰四書朱子全義先生輔弼

兩朝聲績論著炳烺天壤顧此書尙藏於家未鋟以行世嵗庚寅季子念庭來守吾漳始出以授詹兼山先生校而刋之兼山爲吾漳隱君子考訂旣核剞劂成書念庭屬世逺序之世逺海濵末學何能窺見萬一顧嘗讀此書而嘆其義蘊之畢該編次之盡善也前乎朱子之解四書者朱子或則存之或則爲說以辧之矣後乎朱子之解四書者其佳者多不出朱子之範圍其自詡爲奇異可喜者皆朱子或問中之所刋駁而不遺者也其駕空躐等恃超悟而誇新得者皆朱子所彌近理而大亂眞者也其句釋字解使本文語意反以沈晦則近世之講章而朱子所詆爲俗儒者也方今

天子神聖久道化成特躋朱子於十哲之次凡朱子之書靡不通貫而表揚之是書之出適當其防吾知天下之讀是書者由朱子以上求之四子沈潛反復不囿於科舉而有以自奮其身於聖賢之歸治隆於上俗美於下則貞庵先生之嘉惠後學誠宏且逺也念庭克承父志而梓之以行世亦可謂繼述之大者矣

薛敬軒先生文集序

文以載道也古之人文與道合而爲一今之人文與道離而爲二合而爲一者本之躬以立言發乎邇見乎逺離而爲二者馳騁以爲工靡富以爲博骩骳險僻使人割防難句以爲此眞古文也不知其離乎道也逺矣聖賢之文如日月經天江河行地由其根柢深厚故其發於言者不求工而自工自孔孟以至程朱無異道也有明薛敬軒先生由程朱而上學孔孟者也當其時稱之者或曰今夫子或曰眞鐵漢或曰本朝理學一人或曰學已至於樂地亦可以得先生之爲人矣今讀其文和厚易直止求於理之至當達其意之所欲言若不顧執器滯言之譏要其言之不合於道者鮮矣抑吾於先生贈送之文更有取焉人生有友明之贈答有仕宦之往來道益廣則言論益多名益沸則慕其文者益夥豈能逃之以自髙先生之贈守令則勉以守令之職贈監司則告以監司之道贈同朝則朂以直已行道務以達其欵欵之忱而後已嗚呼此皆惻隱之心所發也向使先生欲見才於文而馳騁以爲工靡富以爲博骩骳險僻割斷難句以爲古豈不堪與文士度長絜短哉然終不肯以彼易此者欲使文與道合而爲一也朱子曰古之聖賢其文可謂盛矣然其初豈有意學爲如是之文哉有是實於中則必有是文於外先生得之矣

楊龜山先生集序

道學經濟文章气節四者合而爲一者也俗儒不講以道學之人論多迂疎而不適於用詞尙質朴而不合於時其爲人大抵簡易平淡未必有一往不可回之气嗚呼爲此言者猶夏虫不可語於冰井蛙不可語於海其無與於道也審矣夫學貴有本無本之學縱修飾補苴無用於世有本之學其根沃者其葉茂本聖賢所以出治者發而見之事業是則莫大之經濟也與師友講明而論著防非載道之書是則莫大之文章也可死可辱而浩然之气剛大常伸是則莫大之气節也吾於楊山先生見之程門髙第稱楊遊尹謝獨先生之學最著上接濂洛而下開考亭之統其傳又最廣而余獨嘆先生經濟之宏气節文章之髙士子懷奇抱異散處下僚未有不以才大用小自傷淪落者先生浮沈州縣四十年自爲徐州司法歷知瀏陽余杭蕭山諸縣絕無出位求進之心非所謂進不隱賢必以其道者乎及其晚節立朝人方持祿養交以竊榮貴先生嚴气正性章數十上排和議收人心肅軍政論三鎭必不可棄方田水利花石綱之害必不可行李邦彥李鄴之徒必不可用使從其言豈有靖康之禍哉當蔡京貴盛之時先生以一縣令抗之卒之浚湖瀦水之事格不行是其气固已蓋天下也當王安石邪說盛行之日先生抗疏排之是能放滛辭以閒先聖也讀其文發揮義類抒冩性情然則先生之气節文章何不備哉或又以爲先生於數者實所兼長豈知皆本其平日明善復性之功所流而貫之者乎夫宋儒之中夷猶恬曠莫先生若也然其樹立議論卓卓表見如此亦可以知其餘矣因序先生之集爲發其大凡以見士貴本實勝也

居業錄序

居業錄向未有刻本世逺始見儀封張先生於三山署中授以是書曰玩此則見理自明心自靜且曰人可不自奮哉敬齋先生一布衣耳巋然獨立蔚爲一代儒宗遂至從祀廟庭享食百世人可不自奮哉世逺讀而識之不敢忘至是將以受梓因不辭固陋而序之曰當正道顯晦異學爭鳴之日徒得一二拘謹之人不足以追蹤往哲而振拔流俗謝上蔡稱孟子彊勇以身任道所至王侯分庭抗禮壁立萬仞由其气足以勝之也朱子曰曾子大抵剛毅故能獨得斯道之傳子思行事他無所考如孟子所云何等剛毅由是觀之血气之气不可有義理之气不可無豈故爲矯異哉不如是則無以仔肩斯道而畏縮囁嚅之態必不足以挽頽風而起末俗也然茍非其心之細見理之明則𨿽揚躒踔厲不過湖海豪气矜已傲物與聖賢道義之气何渉哉詳考敬齋生平以求放心爲要以居敬窮理爲宗其研極天人剖析理欲眞不遺餘力矣而其剛大之气發見於語言行事之間觀其主白鹿之敎毅然以斯道自任與白沙同遊康齋之門至譏其淩虛駕空儱侗自大羅一峯張東白皆當時鉅公往復論辧無所屈攘斥佛老痛抑功利使其立朝則伊川經筵之疏橫渠召對之言防可爲敬齋信之也且使敬齋少貶其道以徇於人勢位豈不可立致然終不肯以彼易此者見理明而浩然之气勝也張先生平日得力於是書者已久玆特刋布以開示來學世之學者茍能不懾於卑賤收其心養其气於以入聖賢之奧不難矣

周易淺說序

閩自龜山先生載道南來理學之盛甲於宋代沿及有明風流未歇正嘉之際姚江以良知之學倡天下龍谿心齋流益甚獨閩之學者卓然不爲所惑同時若虛齋蔡氏次厓林氏紫峯陳氏尢其較著者也虛齋之學篤守程朱經書講義防引尢爲學者所宗存疑淺說相繼出遂與並峙一時次厓蓋私淑虛齋者紫峯則虛齋之髙第弟子也自宋元諸儒以後言講義者必推三家我

聖祖仁皇帝禦纂周易折中旁求遺書於三家易說多所采錄顧防引存疑皆久已行世惟淺說尙未重梓以故其傳未廣雍正十年先生裔孫孝亷松茂謁選至京擕其書屬余序以付梓余惟易之爲書潔淨精微廣大悉備邵子言其數程子言其理朱子兼之發明象占實指爲卜筮之書以前民用夫數未始不本乎理理未始不兼乎數君子居則觀其象而玩其辭動則觀其變而玩其占數先生之指一也先生之解經也探羲文周孔之精意而出以淺易之辭語必求其可據不渉於影響亦不務爲艱深使讀者了然於文義之間而體玩服行庻乎可以歷進退存亡而不失其正矣嗚呼易之用廣矣大聖人尙欲加年學之以寡過況其餘乎本之以孚守之以貞而因時以善其用又能懼以終始焉此寡過之方也松茂能褒揚祖徳俾是書得與防引存疑並垂不朽且使天下如我閩學之精且詳如此有志者亦可以奮然興矣

學規類編序

中丞儀封張先生以伊洛之傳開閩中正學仰體皇上崇儒重道訓飭士子之意特設正誼堂於三山防城手訂學規類編一書示學者以從入之方用功之要書成命世逺序之因述先生之意而竊有言曰堯舜禹湯文武周公之道至孔子而大明孔子之道至孟子防息而復明孔子孟子之道至周程張朱久息而復益明凡其循循啟迪皆使人復其性而已其要有三曰主敬曰窮理曰力行不主敬則無私之體何以澄之不窮理則天下古今當然之則何以考之不力行則所謂道聽塗說而已何由有以復其性之本然哉明儒有言道學不明士子或趨於勢利或溺於詞章或流而入於禪學世逺竊以今世之病大半在於勢利詞章其後焉者也禪學又其後焉者也士子束髮受書凡父所以敎其子師所以敎其弟者不過以拾科第取利祿爲急務身心性命有如外物甚或攀緣趨附以爲進身之階幸而得志則以持祿固位肥身保家爲長防其有能卓然自立成一家之言以垂不朽者有防人哉宋之眉山明之北地詞章之雄者也𨿽其於道未能有聞然素所樹立類皆髙自位置有所不爲豈肯與夫已氏者決榮辱得失於一夫之口哉今之以詞章自名而不雜於勢利者實未數數見故曰今世之病詞章其後焉者也宋朝當理學昌明之防周程張朱數君子比肩而起徳性問學之功昭昭若揭於天壤學者有厭若於格物窮理之煩者倡爲心學之說恃其超悟淩躐等級一以致虛立本爲宗其不爲佛氏明心見性之學不止是以有心斯道者起而攻之然其爲人大都義利辧取與嚴出處正特以學術之差有以誤天下後世不能不急爲辧耳今之人方且營營逐逐於外而無所止尙慮其流入爲明心見性之學哉故曰禪學又其後焉者也先生以一代醇儒當倡明絕學之任欲返禪學於道藥詞章以正而力啟夫勢利者隱微深錮之病首刻是書尢爲深切著明學者茍能純主敬之功窮理力行以復其性之本然將歷聖相傳之道萬古猶一日也洛閩之學其復興乎

濂洛風雅序

以詩傳其人不若以人傳其詩以詩傳其人者詩不傳則人不傳猶茂樹之一葉廣廈之片瓦也以人傳其詩者人傳則詩亦傳猶桂林之枝昆山之玉也以詩傳其人者幸則爲陶五柳杜少陵使人讀其詩而想慕其人不幸則爲宋延淸劉夢得溫飛卿使人讀其詩反因以議乎其人以人傳其詩者𨿽其遣調屬思不與詩人爭一字之奇一韻之巧要其流風餘韻使人觀感而興起者諸先生若曠代同堂此倡彼和也儀封張先生以人傳其詩者也生平讀書明道及所以修已而撫民者一以濂洛諸君子爲宗自濂洛下迄羅整庵旣訂其文集若語錄刋而行之矣玆又彚其詩訂爲一集以行世先生蓋懼人之逐逐於詩而不思其人以可傳也且曰詩以道性情諸先生之詩得性情之正者發乎情止乎禮義三百篇之遺意或庶防焉向使諸先生不思以人傳第思以詩傳鏤心刻骨區區於聲病對偶之間勿論其人無甚足稱者而其詩亦爲無所關系也久矣眞西山先生曰古今詩人吟諷弔古者多矣防煙平蕪淒風澹月荒寒蕭瑟之狀讀者往往慨然以悲工則工矣而於世道未云有補也夫君子之論詩亦有補於世道而已是則先生之意夫

古文雅正序

康熙乙未嵗余自京師回閩家居數載評選歷代古文自漢至元約二百三十首子弟及門私自抄誦未敢以問世也雍正元年

特召入京與同志李君立侯張君季長參論考訂又是正之髙安朱可亭先生迨季長作令長洲取以授梓余因而序之曰是選也采之各家文集者若干篇采之二十一史者若干篇若漢魏之叢書文選文粹文苑文類以及名臣奏議偶有所喜則登之文𨿽佳非有關於修身經世之大者不錄也言𨿽切而體裁不美備則賢哲格言不能盡載也其事則可法可傳其文則可歌可誦然後錄之不及三傳檀弓者檀弓經也三傳𨿽傳經也不及戰國防者多機知害道之言也荀韓莊列不載者斥異學也嗚呼虛車之飾與犬羊之鞟交譏也不加體察躬行之功徒誇閎博雕鏤之用先儒之所羞稱也言不能以足志文不能以行逺亦大雅之所弗尙也措之爲君臣父子夫婦昆弟朋友之倫發之有經國大業不朽盛事之美言爲心聲辭尙體要斯集之所由選乎凡余所評論自寫心得不倫不次貽笑大方弗卹也名之曰雅正者其辭雅其理正也

重修漳州府誌序

康熙庚寅春栢鄕念庭魏君守吾漳余時在京師君以治漳之政下詢余曰夫正已淸操撫民率屬君之本所學以措之治者無待餘言也顧吾漳郡誌自萬曆至今闕百年矣此政事之大者非君莫可君慨然曰是吾責也治漳三年政洽民和百廢俱舉君已得其山川戶口風土人情盛衰因革之大槪余時守制家居謂余曰都中所言今可行矣願以相屬余退而慘然不寐者久之曰嗚呼故老盡矣薦紳老成備知明季

國初之事者凋防無餘余小子何知敢與斯役且吾漳自百年以來兵燹頻仍典籍散失守令將校尙有不能紀其名況於鄕曲里巷匹夫匹婦之微其孝義節烈烏能家考而戶按之也哉顧及今不修後將益難因與陳君石民李君麟蒼陳君少林汪君嘉仲等經始於癸已四月君不憚搜羅不惜糜費凡九閱月用就厥緒甲午春餘以服闋入都人物賦役二卷未及定稿陳李諸君相與續成之首末序論以及義例傳記君又增損而潤色之是冬剞劂告成君以書來屬余序之餘惟賢人君子之爲善也非有所慕於其名也而名卒歸之庸人之不能爲善也非有所顧於其名也名亦不及焉然迨其身已沒其子若孫往往以得載志乘爲榮以不得與爲辱豈非恆性之若秉彛之好有不可冺者耶維漳建郡始於唐初僻陋瀕海然山水峭冽郁積雄奇有宋朱文公涖郡以後陳北溪王東湖兩先生親承其統緒道術旣一禮法大明勝朝陳剰夫蔡鶴峯諸賢又起而賡續之沿及明季周忠湣黃石齋何黃如諸公气節文章尢巋然爲天下望流風餘韻至今猶存吾漳人之不自菲薄也得無望前修而加勵乎且夫訪古者考其山川審時者識其風土察變者詳其沿革官斯土者𨿽千世百世之逺猶得按其宦迹姓氏而知其賢否有所鑑於前斯有所惕於後而凡生斯地者知科名爵位本不足重要惟砥行修名者之得垂休光於無旣也是則君所以修輯是書之意也夫

漳志山川小序

淸漳多名山大川梁嶽大峯太武天寶天柱雄跨羅列南西北三溪環繞廻流各滌其源相爲支蓋漳之爲地負山瀕海山川居十之七八可室廬而居田畜而食者二三耳然山水峭冽郁積淸奇故其爲人大都負气岸尙節槪歷觀史冊漳之在朝者多正人斯亦山川之靈也舊志志山川條貫脈絡仿禹貢成文今仍之百餘年來或地以人傳名以義起增潤之功所不免焉

漳志學校小序

詩書禮樂所以造士徳行道藝所以考其賢能也萃郡邑之士學於學宮欲其以聖人爲法聖人無不可學而至也仿周官黨正州長之意有社學有義學欲使比閭族黨皆知學也書院者聚其英而敎之也建立學田賢司牧體朝廷養士之心卹其私而厚其餼廩也故類聚而附之自有宋仁宗用範仲淹之議詔天下州縣皆立學漳於是乎有學紫陽涖厥土風徽懋焉婚防嫁娶一遵禮法大儒之澤也

世祖加意膠庠重頒臥碑

今上禦制訓飭士子文以廣厲學官向學之士彬彬然盛矣

漳志藝文小序

著書總目自漢書以後多有載所謂藝文是也然止紀篇名而已近代誌書則采其文錄之非繁也紀營建之初終明政治之好醜載川嶽之靈秀考古者咸於是乎稽之然言之無文行之不逺欲以垂不朽盛事難矣漳𨿽僻爾龍湖以一代之才啟宇於玆詩則初唐正聲表奏則文以儒術風徽所被嗜古之士後先相望守土賢大夫若他鄕前逹又各有撰述有畱題髙牘雄編爛簡防矣

困學錄序

吾師儀封張淸恪公所著困學錄正編續編仲子師載校梓竣事郵京師屬世逺序之世逺讀畢肅而嘆曰中州古稱理學之區國朝則湯潛庵耿逸庵二先生最著先生宗仰潛庵而與逸庵相師友其學以立志爲始復性爲歸生平所自勉及所以勉人者一以程朱爲凖的深憫世俗之汨沒於勢利惑溺於辭章其髙明者又爲姚江頓悟之學所誤大聲疾呼如救焚拯溺嗚呼先生之於道可謂不遺餘力者矣憶康熙丁亥嵗先生巡撫吾閩世逺年方二十有六先生使郡守禮致晉謁之際授以讀書錄居業錄二書曰由此而體究程朱由程朱而上溯孔孟由孔孟而上溯堯舜道豈有二哉侍學二年奬誨有加每念庸虛不甘暴棄不敢忘所自也先生生逢

明盛遭遇

聖祖仁皇帝及今

皇上眷遇之隆始終一徳

聖祖每稱曰天下淸官第一

皇上賜之匾曰禮樂名臣學術事功炳燿天壤生榮死哀鮮有倫比世逺獨嘆先生躬行實踐之功爲不可及也立心以忠信不欺爲主本先生自少至老未嘗一言欺人可不謂不欺者乎整齊嚴肅者主一之功先生自私居以至羣萃未嘗戲言戲動可不謂主一者乎學必先義利之辧而大發其惻隱之心先生分巡濟寕時值嵗饑擕家資數萬賑活數十萬人所屬倉谷不待申請輒行賑糶防以此得罪而不顧自中書洊歷內外至大宗伯常俸之外未嘗受一錢寸絲粒粟皆取之家中深惡古節度之進羨余以自凂者凡有公餘悉爲卹民養士之費可不謂義利凜然而滿腔惻隱者乎自古聖賢莫不以好善爲心先生見人則朂以第一等人事業有一善好之不啻口出撫閩時訪求讀書惇行之士知其人則令所屬資送未得其人則令薦送來見則接以賔主之禮延入書院厚其旣廩月三四至躬爲講論爾時閩學大興窮鄕僻壤翻然勃然至今風聲猶昨及身爲大臣薦逹皆天下之選及已薦而人不知者何限此所謂身有之故好之篤如斯也或以爲先生溫厚和平而風節未甚表著此又耳食之見先生歷官四十年未嘗以私幹人人亦莫敢幹以私撫閩三年舉劾悉當吏肅民安撫吳則直劾督臣噶禮之姦貪疏辭有除兩江之民害快四海之人心天下傳誦卒賴

聖明公道得伸夫爲大臣而稍動身家之念守令監司茍有攀援之私者罪狀昭彰尙依違系戀欲上彈章而不能自決先生直節勁气憂國防家𨿽朱子之參唐仲友許魯齋之劾阿合馬何異大儒風節萬古一轍俗子徒以其小才曲辧而傲體道力行篤學守正之儒亦見其不知量而已矣先生刋布諸書合理學經濟气節之彥共五十餘種所自纂輯者則學規養正諸書集解則四書濂洛關閩書及正防等書皆刋行於世斯錄多先生心得之言自效力河工以至垂沒之年皆有成捲防躬覺世言之重詞之切總不外自爲聖賢與勉人共爲聖賢之心先生往矣撫捲沈思懼玷河汾之門常羞櫟社之木用志余愧非能表揚萬一也

大學衍義補參訂序

余嘗謂朱子小學一書內篇萃十三經之精華外篇采十七史之領要修身齊家之道悉備於此若西山大學衍義則大學之統匯也合經史子集而條其篇目附以論防擇焉而精語焉而詳道徳具備法戒昭然由小學而讀大學衍義本末精粗體用隱顯一以貫之矣有明丘文莊公廣之曰衍義補卽治國平天下之要分爲條目次其源流定其取捨忠言偉論絡繹聨貫亦西山之功臣也南匯顧子凝是惇修慕古奮然爲有用之學讀文莊之書摘其要補其闕間附以已見其言平正通逹要可措之行以不悖乎大學之防顧不自信質余而求序焉余惟俗學之溺人久矣卑者以發防決科希世取寵爲事其髙者務記誦工詩文以爲終身之業在是凝是有慨於此覃思博覽手錄是書以研之已者公之人所謂學欲博不欲雜守欲約不欲陋者耶抑余聞之程子曰天徳王道其要只在謹獨謹獨者曾子釋大學之要防誠正之實功也凝是勉之由暗室屋漏之不欺以定道義文辭利祿之取捨匪惟知之實允蹈之矣

四書集注衷義序

雍正二年秋吾友鄭君淡之以書來曰某近爲四書集注衷義凡朱子前後說參互考訂以歸於一附以宗廟明堂井田郊社圖制方梓以問世願得一言以弁其首書方至而淡之旋已下世余未見其書不敢輕爲之序越二年黃君雙玉寄數卷示余余讀之澘然曰嗚呼此吾亡友淡之玩心研志十數年所成之書也淡之爲吾漳名宿試輒冠軍篤行惇義著於漳江余自翰林十載家居常與東江諸友談經論文相朂以宋儒之學淡之博觀內考硏究澡浴胸中常有不可窒塞磨滅之气今天子禦極下詔舉孝廉當事首以淡之應薦病不能赴以死嗚呼天之祐善人也其謂之何哉是書以朱子定厥中旁采諸儒下及近賢皆取其有合於朱子者錄之其涵泳白文運眾說而出之者尢簡直有體余嘗謂讀書者貴在心得躬行不徒尙講明然講明所以寫其心得而啟天下以服習訓行漢儒之解經重在講明宋儒之解經多有心得程朱之書如麗天行地尙矣余則講明與心得有不能兼者卽明代之防引存疑𨿽並垂不朽然防引之心得爲多我

朝四書講義首推平湖陸先生安溪李先生堪以覺世而垂後他如汪武曹諸賢考辧采錄非無足取然揚已徇外之意多求之躬行心得之功微矣夫言者心之聲也心發於聲不可欺也不可掩也余非敢輕論前輩蓋嘗探討而體驗之然後知其不可誣也今衷義之書已行於世識者自有定論顧考其篤行以觀其論纂猶逃空虛者之聞足音矣其及門髙第黃希上諸子參訂而刋布之均可傳也

四書尊聞錄序

蓋嘗觀於六經諸子而後嘆四書之語切也觀於古注疏及有宋以來諸儒講義而後嘆朱子之心細也讀六經諸子者但卽四書爲權衡焉足矣讀四書者但硏究朱子集注及或問語類諸書以爲參防焉足矣明成祖詔儒臣修四書大全其擇焉不必精語焉不必詳然防聚諸儒講解以資考核有功於學者不少嗣後防存淺逹說約諸書發揮衍繹要之皆使人體之於身驗之於心發之於文措之於事焉斯已矣誦聖門之問孝也則宜反之已曰我當如此以盡孝誦聖門之問仁也又必仄之已曰我當如此以求仁誦誠身之防則曰我如何擇善固執以誠吾身誦知言養气之說則曰可使吾之气有怵於私利而不剛大充塞乎夫茍不能體之於身驗之於心發之於文措之於事𨿽徧觀廣取何益於我茍能體之於身驗之於心發之於文措之於事𨿽單辭只句皆可以勉之終身進而上希賢聖然踐履必先以講明參考防通而後心靜理明庶其有以體之於身驗之於心發之於文措之於事乎則講明之功亦烏可緩也長洲戴生景亭閉戶窮經十餘年志尙不凡自四書大全以及防存淺逹諸書防不究覽又參之我

朝平湖陸先生安溪李先生講解擇而存之彚爲四書尊聞錄旣成求序於余余讀其書力索潛思簡而該詳而有要不必旁搜逺覽而儒先義蘊畢具讀是書者可以體之於身驗之於心發之於文措之於事矣夫今之士但思發之於文而已其三者皆視爲不甚切之務夫不能驗之身心其文亦不能親切有味不能措之於事則所謂道聽塗說而已我

國家正學昌明超軼前代

皇上崇聖右儒學貫天人每當

經筵進講便殿燕見輒剖示精微心源若接

聖敎之所薰蒸天下學術日進於醇戴生之爲是書也其日以勉人者自勉以不負發憤下帷之苦心以應文明之防而讀是書者益復體之身心以措之於事無徒思以發之於文焉則防矣

桐城夏氏忠孝節烈錄序

萃一門之中而克全君臣父子夫婦之倫豈非揭天經扶地義植三綱五常亙萬古而不滅者哉桐城夏孝子某少有至性六嵗防母持服如老成人父病割股以饋及葬廬於墓始終如一孫忠烈公某初授黃陂縣丞用薦補麻陽令未行賊至公出沒烽火矢石間血戰死守城陷賊署僞守公指賊罵賊解其左右手猶罵不休賊遂防其舌剜其目戕其足以死有女適潘氏者夫死僅一女守節十八年如一日有女適江氏者未有子江君以應試卒於旅次柩至焚香沐浴更衣而逝忠孝節烈萃於一門吁何其盛也或謂割股非孝詳考孝子生平始有無方之養終有廬墓之誠其割股乃孝心懇摰不知其所以然而然者此所以爲純孝也或謂縣丞小官難與古死節名臣並傳夫位髙而不死其罪甚於卑官位卑而能死其節過於髙官此論古之權衡也忠烈公不以陞職而有諉責之心不以官微而茍忍求活不受僞職至解支體猶詈罵不止此與唐之張許宋之文陸何殊乎二女之賢一以生一女而守節一以未有子而殉夫此皆權於義之所當然以行其心之所安者可謂仁矣余讀宋史見崇安劉氏自忠顯公韐慷慨殉君子子羽孫珙等皆大節炳著一門之中以忠諡者五人建陽蔡氏自牧堂公發篤學守道子元定孫沈等皆登聖賢之堂一門之中以賢名者九人此皆吾閩之表異特出垂聲千載者今以夏氏較之其不可與比隆矣乎彼科名爵位烜赫蟬聨爲庸夫俗子所羨慕而志節碌碌無所表見者嗚呼淺之爲丈夫矣

黃氏宗譜序

古者建國立家宗秩然左氏傳言君卿大夫世系明晰精詳而國語史伯論祝融裔苗絲毫不紊蓋簡籍可稽流傳可證所以推一本篤宗支恩誼通流敬歡備至意念深矣後世民版之獻久廢戶口之數秪屬虛文越鄕遷徙者往往而是文編散失氏族無可考憑漢晉以來韋孟陸機之倫世徳家風咸有陳述間或逺推夫受姓命氏所自出年代荒遼豈其盡有可據者耶是以近世君子每汲汲乎家譜之修者追本之思也而防自譜牒所可稽以爲始者致愼之志也予謂宗子設而後族姓聨寢廟修而後情禮聚宗支興廢程張每慨乎其言之至於花樹韋家宗防法猶有取焉豈不以遡祖考之情通親愛之誼能使本心孝弟油然而自生也哉嗚呼以父母之心爲心者必能愛其兄弟以祖宗之心爲心者必能聨其宗族仁孝之理秩敍自天爲人爲子者必有所不容已於斯也溫陵黃君澹園閩之望族也雅厚以文令魏郡之東明著有惠政旣營其家廟復輯自先世譜牒可紀者以爲家譜追本之思致愼之志皆於古有合仁孝之思又足以聨之黃氏其世昌乎予故因其請而序其端云

此序爲孝廉李君鐘旺代作而先生稍加防者也李君窮經學古持躬不茍賫志以歿先生每悼惜之故附於集中因借以傳焉受業雷鋐識

二希堂文集卷一

欽定四庫全書

二希堂文集卷二

禮部侍郎蔡世逺撰

安海詩序

皇帝誕敷文徳敉寧武功歷數綿長版圖式廓敷天之下覆幬涵煦罔不率俾其有阻疆自雄傲虐不共則赫然奮雷霆之師搗其區域畏威輸誠爭爲臣僕臺灣故紅毛地鄭氏竊據三世

皇靈逺播命姚公啟聖施公瑯削平奏績置一府三縣四十年來休養生息衍沃富饒顧土著鮮少火耨艸辟多閩粵無賴子弟地廣則易以叢姦民雜則易以召亂加以重洋浩渺官吏有傳捨之思兵役更番不盡馴性制撫控馭阻於鞭長康熙辛丑夏四月二十三日羣不逞之徒叫號嘯聚蹂我民人賊我總帥安平副將許君雲遊擊遊君崇功北路參將羅君萬蒼各率偏裨血戰死之賊遂據有全臺服優衣冠相稱以名號文武逃遁澎島賊勢益張五月五日制府覺羅滿公聞變投袂而起別母夫人曰兒不剪滅此見無日矣晨夜疾馳軍於鷺島大治樓櫓調八郡之兵尅期進取提帥施公先已提師駐港滿公素知南澳鎭總兵官藍公忠勇檄以副之將校卒伍分路責成撫軍呂公調餉佐軍不科井裏應時而具部署旣定合大小戰艦六百餘艘兵萬六千餘人滿公釃酒臨江天气霽朗義聲昭布將一其心士百其競覘知賊將內訌頒發文告設幟懸賞賊棄逆效順自相攻擊六月十三日癸卯自澎湖齊發丙午施公遣其裨將林亮董方乘潮入鹿耳門諸軍銜尾繼進兵已過險人懷必死之心乘勝克安平鎭轉戰七鯤身賊眾尙數十萬藍公率精鋭由西港登岸繞出賊背紅礟鍧裂賊遂大奔薄至官寮悉眾相拒復大敗之走塗角埕又連敗之癸丑長驅直入府治悉定先是滿公未至廈門時邊郡洶洶城市山村惶惑轉徙米價沸騰訛言流布旣至泛舟之米四集平糶輯姦市不攺肆人不知兵羣策畢張紀律大肅眾於是知賊不足平也向使滿公不蚤鎭廈門則內地山莽四伏鷺門盡逃澎湖將潰施公𨿽激厲三軍而兵少餉涼其能浹旬奏績乎卽滿公駐廈門不檄藍公同徵亦未能成功若是速也三旬治兵七日奏績宣

天子詔縛其渠魁撫其脇從不殺而威不令而行此皆由皇上知人善任

皇天眷佑篤生良傑同徳一心式遏亂略豈偶也哉吾漳處最濵海回思鄭氏之亂海孽山妖同時並作酷餉焚巢言有餘痛今玆之喜不啻口出作爲詩歌用志永久名曰安海者謂是役非徒平臺邊海郡縣皆安之也旣安於臺警方熾之秋必能安之於臺地克定之後溯厥亂源選用防能布昭徳教芟其莠民漸次更始我閩人實世世食徳孕育蕃息歌詠於靡窮也世逺忝在史氏有采風之責因與陳君元麟張君福昶郭君元龍彚摭篇什以付之梓焉

桐城張公焚余艸序

世逺官翰林時侍安溪李文貞公嘗爲餘言先進張文端公之爲人舉其大節傳其逸事以爲美談因曰文端公卜相一年遂初致政君臣之際恩禮始終圭璋之品有瑜無瑕今仲子洗馬君懿哉淵乎光逺有耀者也世逺心識之不敢忘洗馬君卽今宮保丞相天下所稱爲桐城公者也

皇上龍飛公由卿貳晉尙書遂陟政府且

命授經

皇子世逺以菲才防

思起用亦濫厠講席之末公不余鄙辱誨愛之晨夕禁廷殆將五載私喜拳曲之木上邀不次之

恩得受繩削於廟廊之上又喜得追隨諸巨公後若條風細雨之吹潤萬物也公一日出其詩一冊命世逺序之公自翰林供奉二十餘年稟學於家服勞於國所爲詩根心諧律藻耀舂容大防不外於忠孝而出之以愼厚平中若天門日觀之峯而托基厚阜也若汪洋防涆納溝瀆包蛟鼉而育魚蠏也若壺中之冰太璞之石也我聞在昔有以人重其詩者有以詩重其人者有詩與人並重者以人重其詩者程明道邵堯夫也以詩重其人者孟襄陽韋蘇州也詩與人並重者蘇廷碩張曲江也亦猶父子之間有以父重其子者韓魏公之於忠彥也有以子重其父者李徳裕之於吉甫呂公著之於夷簡也有父與子並重者範文正忠宣也

國朝百年來父子繼相自公而外指不多屈所謂詩與人並重父與子並重者後之人其必有以位置之矣公自名其詩曰焚余艸蓋嘗燬於火於記憶中得之斷自康熙六十一年以前後集尙未編定公遭逢

堯舜蚤作夜思臯陶明良之歌召伯捲阿之音吉甫淸風之頌揚扢燮和與日俱新世逺又將執筆掛名以自耀焉

家忠烈公遺詩序

吾蔡在閩多理學節義之士明季流防之亂捐軀殉節者四川威茂道忠湣公諱肱明長沙司李忠烈公諱道憲其最烈且著者也雍正十年表弟陳君矩亭令長沙卽忠烈公之死所也彚刻公遺詩合前後挽詩都爲一集世逺讀之不禁憮然三嘆也當獻賊之破武昌下襄陽而窺長沙也撫藩監司以奉吉藩爲名相繼遁衡州時太守入覲公攝行守事練兵措餉爲死守計賊知公愛百姓曰不降吾且屠長沙公泣曰寧殺我無殺百姓卽手刃乘城者數十人賊駭而退總兵官尹先民陰送欵於賊與戰詐潰長驅逼城公急出百姓十餘萬戶以孤城自誓城破被執脇公降公怒罵不屈使先民說公公罵曰恨不斬汝萬段手批先民先民羞走賊擲刃揕公胸血濺賊首僕地賊膽落以刃加頸公揚眉舉足自若賊斷公足裂其眉截其兩手罵益烈鉤舌毀齒抉眼劓鼻寸磔以死先是公被執時有役九人從公不去賊先殺其五人以懼公公不爲動公旣死次及淩國俊國俊者九人之一也國俊曰俟我吾主後受戮賊許之國俊枕屍呼天大哭解衣裹肉骨之城南醴陵坡還詣賊賊義而釋之國俊曰是我借義名以偸生也遂自經死事聞贈公太僕諡忠烈廟祀勿替兵使者堵公引錫爲具衣冠攺葬籍諸紳士從逆者產爲公祠田吾鄕倪君康年令善化倡新公祠復祠田之被侵沒者撫軍丁公學孔趙公申喬相繼表墓釐祠事以國俊從祀公以名進士起家死時年方二十有九所爲詩淸幽峻肅凜凜皜皜如其人嗚呼自古國家多難擾攘急迫之時豈無賣國求降偸以全軀身躋顯秩者顧其後世子孫以爲榮乎否乎卽其鄕之人以爲榮乎否乎引而近之乎推而逺之乎公死已近百年而凡官斯土居斯地者莫不憑弔噓唏感仰而不能自禁況於譜系之末梓桑之舊乎忠湣公之死緣松藩鎭帥朱化龍內叛脇降兄弟妻子家眾死者三十二人公之死因尹先民欵賊忠義所激感及從役豈不長垂天壤乎淩國俊一徒隸耳一旦捨生取義遂使官紳兆姓瞻拜敬慕歷千百年而不衰然則偸生者貴乎義死者貴乎讀斯詩者可以慨然奮矣

李思亭同居詩序

餘同年友李君思亭兄弟八人奉母以居合爨而食恂恂然雍雍然門以內無間言也康熙丙申冬思亭自爲百韻詩紀其事孝愛友恭溢於言外吾漳紳士各爲歌詩以美之思亭曰吾非以自多也吾懼其合而離離而不克復合故述先訓以勉吾子弟令吾子弟各勉其室人以和娣姒幸得相親相忍以永無斁也余曰賢哉思亭思深哉周子曰家難而天下易家親而天下疎也凡事疎者非難親者爲難又推而論之多者非難少者爲難顯者非難微者爲難是故國難於天下家難於國家之中猶有父子兄弟長幼尊卑之等也身止一耳身爲難身之中猶有耳目手足百骸之司也心無形耳心爲難心之發爲意而意之誠又最難茍能誠意則正心修身齊家治國平天下一以貫之是故君子之致力也以誠意爲先其立範也以齊家爲要賢哉思亭兄弟八人猶一气也娣姒則聚八姓爲一家合子姓童僕又百人而無異詞焉豈非誠之所積哉聞思亭之治家也總其大綱出入防計皆仲君主之餘各安其業以讀其書仲君賢而無私故至今安之夫家人之睽始於婦人克勤克儉非婦人所難病在於自私自私而因以化其夫若子而家道壞矣由斯以言非獨思亭之賢亦仲君與諸兄弟娣姒之厚於天性互相勉以至於此也思亭將宦京師推此心以理民育物立愛立敬始於家邦曷有涯哉余兄弟三人亦奉母以居食指不及思亭三之一惴惴然懼吾誠愛之心不足以聯之也讀思亭之詩不禁慨且慕也於是乎言

黃元杜文集序

人材之所以不及古而國家少可用之才者由爲士者識趣卑近志量薄狹淺陋株守時文一冊以爲平生之事業在是遇督學使者按臨試髙第則翹然自喜雜於儕偶則拂郁不悅久而後忘之值省試之期則又取向所株守者而加溫習焉被放則又拂郁不悅又久而忘之如是者循環以至於終身老死而後已卽幸而得第亦不過與時俯仰隨事補塞無志气以鼔之無師友以勵之無學識以充之遂至以得第爲成材居官爲事業自非志尙卓然不囿於折楊皇荂者烏足以語經國之大業不朽之盛事哉邵武黃君元杜少負不羈所讀經史子集一發之於文欲與古作者匹休康熙戊子歳儀封張淸恪公撫閩開鼇峯書院延有志之士修書講學其中元杜侍其尊君存庵先生來與是選尊君爲閩中名孝廉拒耿逆不受僞職倡學家鄕以終老元杜本其淵源刻自砥礪余時亦侍先君子得厠講席之末讀元杜之文略見一斑矣歳辛夘元杜舉於鄕文益工學益懋顧漳浦樵川相去千餘里而遙不能繼見講論如鼇峯時也雍正十年元杜謁選來京以其全集示余其優柔夷愉俯仰揖讓之態絕類歐公其論古諸作𨿽不及坡公志林之雄健湧出然疎暢洞逹亦坡公之流亞也惜其屈處於閩山海嶠不得操大手筆以撰述當世之人物以鳴國家之盛然其精气光怪自閃爍出沒瓌異而不可掩也玆元杜將令鳯陽行矣勉之歐蘇二公以文章名世顧歐公之令夷陵守滁州蘇公之守杭徐等郡皆政事殊絕志節偉然出爲循吏入爲名卿元杜勉之淸恪公之提命依然在耳也尊君之蘊蓄數十年未試者皆於元杜乎發之不在馳驟聲名而在循分盡職本經術文章以治一邑之人擔荷一世之事業所就寧有涯哉余是以序其文而傳之並以贈行焉

陳峻侯詩序

松溪陳峻侯來鼇峯書院從學於余能矯然自拔於俗凡余所與諸友相砥礪者多迂而鮮當峻侯獨深信而篤好之峻侯爲建寧知名士試於學使者屢冠其曹善古文尢嗜詩歌嘗自名其集曰激鳴艸積數千首矣鼇峯所作又成一集亦以激鳴名峻侯家赤貧廓落不羈所遇多坎坷余不知其所謂激鳴者豈激於其遇而云然耶抑見夫俗學卑靡已甚士子浸淫日久不屑屑然與世儕伍故激而鳴耶建寧故理學之區流風餘韻猶在人間充峻侯之所學立志日以向上檢身如不及吾烏能知峻侯之所造哉峻侯在書院與同安許保生志相同道相合其唱和亦最多保生之詩以雅贍勝峻侯之詩以淸逸勝要考其格調以審其性情二子者其徒以詩見乎其不徒以詩見乎是在二子之自勉與世之知二子者

晉陽靈雨詩序

康熙六十年歳辛丑山右大饑平陽汾州尢甚左都禦史今相國髙安朱公銜

命往賑賴以全活者無算雍正元年朱公與餘同事禁廷爲我言設賑事宜且曰陽曲令沈君治行爲山右第一餘曰吾姻也時心已識之後山右人又爲我言沈君治陽曲陽曲省防地能卹民造士上憲胥役若旗兵有舞法者執治不貸無敢嘩他郡縣獄有難讞者皆曰當畀沈君云尢樂言其祈雨一節三祈三應官民驚嘆以爲神君嘗三任山右初令陽曲次牧沁州後守汾州兩膺

天子特簡皆有惠政越庚戌歳沈君以需次入京擕靈雨詩一冊示余余因得詳爾日民情蓋自庚子秋至辛丑夏曆三時不雨求輒不應君率紳士步行百二十里至五臺山神祠禱焉是夜卽雨連三日夜大雨陽曲之四隅莫不沾足君歸中丞率大小屬郊迎萬民擁道歡呼忭慶余於是嘆天人之感甚神而誠信之無不可格也平日誠以治民而民信之則凡有事於民莫不應矣誠以事天而天信之則凡有禱於天莫不應矣何謂信於天以信於民者卜之何謂信於民以誠以治民者卜之誠之道貴豫而忠於民卽所以信於神沈君平日行善於民爲民植福民心服且信焉故天亦信之三祈而三應其偶然歟非歟詩以道性情且紀實也不必工要亦本於誠而已

陳少林遊臺詩序

吾友陳少林年未及壯隨其族兄總戎公從戎閩粵間旣又渉江湖歷吳楚寄寓黔中黔中舉茂才第一旋遊國學歸漳浦漳浦舊鄕也時年三十餘矣從令君陳莘學先生爲講經之防又應中丞張淸恪公之招講學修書於鼇峯書院少林通書史嫺經濟至是又澤以宋儒之書七試於鄕不遇康熙辛丑五月臺灣告警鎭帥殱焉副將以下或死或竄文臣逃歸澎湖制府滿公躬駐廈門訪求熟悉臺灣事宜嫺猷略者以幣聘少林於廬少林慷慨赴幕曰賊艸竊無逺略相吞並不難平也滿公曰子能爲我渉波濤冒矢石親從事於行間乎少林遂行當是時滿公居中調度提帥施公總戎藍公分將一萬六千人少林以制府軍師周旋二將間六月師克鹿耳門遂復安平鎭大戰七鯤身連破數十萬眾長驅定府治少林與施藍二公商善後之防而後告歸滿公官其一子把總曰吾固知子淡於宦情也眾咸爲少林稱屈少林曰吾何功哉控制調遣滿公功也遣將先入鹿耳門施公績也大戰七鯤身遂定府治藍公力也且吾以一書生提一筆管掉三寸舌往來行間親覩天子威靈將士用命七日而殱巨宼上紓

朝廷南顧之憂下定鄕井揚波之警吾榮多矣吾何功哉先是少林曽修臺灣縣誌凡所憂虞規度先事而中故滿公知而聘之歳甲辰少林重遊臺灣感舊興懷作憶昔長篇一首七律八首錄寄京師示余余時與總憲錢塘沈公同讀而贊之曰憶昔卽杜子美之北徵也七律卽子美諸將之什也𨿽所遇不同然其忠愛愷惻之心未雨綢繆深情雅調孰謂古今人不相及哉余是以序而傳之並其前後遊臺諸作著於篇

王直夫詩序

余與直夫爲總角交當是時直夫善詩餘學爲古文浦中人貴耳賤目多輕直夫詩者余爲之序以張之輕吾文者直夫以詩彈之直夫詩旋見賞於令君陳心齋督學沈心齋兩先生名大沸余文亦不爲當世巨公所棄直夫以實著余亦竊盜虛聲也直夫所爲詩從近體入沈鬱雅健近所作古風樂府气味淵蔚意理蓄足其不懈而力於古者耶余嘗謂詩與文難兼詩中古與律又難兼古稱詩文並擅者唐昌黎韓公宋東坡蘇公耳顧二公文勝於詩古勝於律吾黨陳少林藍玊霖陳石民陳非楚以文名者也作詩亦好古不喜律莊元仲李鱗蒼袁子楚及直夫以詩名者也作文用短節而不事雄暢就文而言傳記與序論難兼少林優於傳記玊霖長於序論就詩而言子楚長於古元仲工於律陳李諸君亦各有長今直夫善古律而兼之然則直夫所願讓於古人者其韓蘇二公歟抑余聞詩以人傳以品髙善詩者推陶杜氏朱子晚年好讀二公詩不用於光寧慕靖節之田居也憤和議之誤國嘉少陵之忠君也亦二公之素所樹立然也今春餘主教鼇峯直夫贈以詩曰願言斷菜根萬事恣揮霍直夫之朂餘者至矣近又以詩來曰離索足咨嗟厥守求其是直夫之自朂者至矣

鹿洲初集序

吾友藍鹿洲與余少同學同受知於令君莘學陳公督學心齋沈公撫軍儀封張公九試於鄕不遇選於庠貢成均朝之名公卿大夫莫不髙其才重其學

天子召見授廣東潮州普寧縣且曰以彼其才任府道綽乎有餘未三載以不善事監司削籍潮之官紳士庶各斂金爲輸其所坐官逋千七百兩有奇太守延修府誌制府禮爲上賓事多咨訪而行代刻其古文若干捲鹿洲郵書屬余序之餘惟今之爲古文者患在气不充又在學不適於有用气不充則𨿽掇拾妝飾貌爲古質而薄弱短促气不能貫三五行古人所謂言之短長與聲之髙下皆宜者安在也學不適於有用則𨿽激昻慷慨抑揚反復而中無所有不能發而有言卽言之亦不能疎暢而洞逹所謂坐而言起而行者安在也鹿洲負不羈之才惇內行通經史曉達治體平生語經濟必曰諸葛武侯言文章必曰韓吏部以振古人豪自命尙論古今敷陳事理洪纎髙下振耀而傑出奔溢閎肆若夾山雨後之江溪巨石之裂懸崖絕谷使見者震駭驚愕退伏而不敢迫視而按其言則又切近合機宜不如是不可以行如是行之則必有效鹿洲其可謂善養其气卓然爲有用之學者矣方鹿洲

召見時例赴吏部試同列皆踧踖循故事鹿洲獨奮筆上五千言奏陳五事

天子下其議多施行非抱負不偶者能如是乎及作令觸怒監司人或勸其承意屈節可以免禍鹿洲曰吾嘗歷澎臺渉大海出入風濤雷浪冒矢石入窮山宻箐雜諸劗髮鑿齒刳耳文身之眾觸毒霧受惡瘴气而不懼況吾防恩作

天子令其肯毀方詭道以媚監司哉卒以此獲罪三歲而後得脫粵之人自上達下莫不飲食愛助延請禮重爭迎致之恐後此非有浩气者能如是乎以是气而發之文其聲不更大以宏乎且使居官之日稍有歉心粃政事後且無顏以對彼都人士況能使之飲食愛助延請禮重爭迎致之恐後且爲刻其文以傳世乎𨿽然義理之气气也血气之气亦气也有用之用用也觀其所養亦用也鹿洲得無有未純於義理之气恃其用而果於一用乎鹿洲今年且過五十磨礱浸潤學益粹養益深蓄其气以裕其用以發之於文吾知文且進而駕於古而又豈徒以文見哉

雪巖詩序

吾漳林子牛美須髯善談論博雅能詩尢長於樂府由柳河東而上摹漢魏者也漳故有名進士曰鄭白麓戴麥村白麓閎博有史才負不可一世之槪麥村以風度勝晚年詩尢工擅當是時二人齊名於漳顧凡有論著或商防事宜皆曰必吾子牛也康熙癸巳歲餘修郡誌於漳城鄭戴已亡傷故友之淪落諸如修古舉廢及興名賢祠宇子牛毎助成之或急就之章余窘迫無以應者子牛從旁私以其稿授余余於是嘆鄭戴二君之亟稱子牛狎愛之不虛也邇來廓落不遇家益貧目疾又劇昔唐張文昌善詩而盲於目得昌黎鼓而張之身名俱顯而目亦痊今子牛之才之遇大類張文昌惜乎余之不能爲昌黎也子牛之詩詠古撫時悲壯淸峭令讀者悄然以思近以新詩惠余及和余都門所作名公卿見者莫不嘉許嘆詫問曰林夢斗何人則對曰吾漳林子牛也

八閩試牘序【代督學沈公作】

方今

天子神聖海內向風人文蔚起天下懷奇抱異俊乂閎博之士莫不自奮於淸時蓋數十餘年於此矣康熙壬午冬例遣學臣視學四方

天子曰凡所爲培植人材體朕意以興多士者莫亟於此召翰詹詞臣赴內廷再試

命下之日

賜禦書諄諭倍至余以不才謬膺閩中任竊念閩爲理學之區才士之藪年來風气日上使者將何以仰報聖天子責成之至意也說者謂校士之道在公與明以余觀之公非難而明實難夫公所以難者身家與功名累之而已余本寒素通籍三十年不別治生以長尺寸先民之言聞之素矣又見家藏金穴朝有石交覆轍相仍曽不旋踵維名與利直浮漚視之耳然遂謂余操鑑之不差則又不敢歲科兩試俱刻期一年報竣下車伊始靜候郡縣送試動需時日通省試畢彚冊送部檢防磨對前後約計三月有奇八郡一州山峻水駛舟車再歷亦越三月有奇其中監臨校射以及簿書案牘紛披交迫鮮有寧時閩省生童統計幾二十萬卷明經太學又若干焚膏繼晷繙閱再三𨿽應世叔五行俱下猶懼弗給也且夫才多者苦於額少聚纎離緑耳而整轡中原僅於控勒馳驟之間微分先後權衡稍失則騏驥長鳴矣才少者又苦於充數之難求結綠於碔砆求照乘連城於礝磩安知不有一二瓦礫者乘間而投乎自惟入閩以來精神勞瘁時月亦所不知余家在浙如在萬里之遙

九重至尊如在咫尺之近豈身家功名兩念尙足纒繞其胸哉今所以刋布若干篇公之同人者以明余苦心所在不忍聽其荒煙埋沒非敢云轉移風气以品題文章自任也𨿽然文所以載道也制義者代聖賢以立言非知道者其言之不能深切著明是故經傳所以培其根也諸子史集所以長其識見而閎其議論也余不揣固陋欲於風雨爭飛魚龍百變之中擇其語有根柢辭尙體要者以爲之坊堂堂正正意在斯乎但明之一字自昔難之狐裘反衣古今同嘆余𨿽頟頟不負此心終不敢謂是編有當於海內諸君子也尙其諒我而教我哉

九閩課藝序【代撫軍張公作】

國家以制義取士非徒使人敝精勞神獵取詞華組織文字以爲工也蓋以從古聖賢之言無過於四子之書讀者玩心力索於此則內自家庭之間以及於事君交友治國平天下之道畢具於此而又恐人之目爲平淡無奇而不加意也於是乎標以題目定以科名不入彀者𨿽有髙才無由自見此朝廷取士之深心使天下畫然而出於一者也近世之士循名者多務實者少師之所以教弟子之所以學皆曰此科舉之學而已因科舉之故始治經書視經書之言止供科舉負聖賢覺世之心辜朝廷取士之意嗚呼其可嘆也已陳北溪曰聖賢學問未嘗有妨於科舉之文理義明則文字議論益有精神光彩躬行心得者有素則形之商訂時事敷陳治體莫非閎中肆外之餘非虛語也洪惟我

皇上好古重學加意作人

禦制訓飭士子文使士先徳行而後文章欲使讀四子之書爲四子之文者黜華崇實躬行實踐以自奮於聖賢之歸也乃積習成風未能盡去士子窮年矻矻含毫蘊思與已之身心漠不相渉豈非有心世道者之所深憂哉余奉

命撫閩竊不自揆仰體

皇上先行後文之意刻學規養正諸編及周程張朱許薛胡羅之書先後刋布又念制義一途所以闡發聖賢之奧義而拜獻之先資也下車以來觀風月課披閱旣多擇其尢者得二百餘篇屬長洲汪武曹太史再加評定梓而行之夫閩理學名區賢才輩出素稱海濵鄒魯其人大抵閎博俊乂崇气誼尙名節不屑爲脂韋苟合之態故其爲文多瑰奇瓌瑋不肯蹈常習故又其發言出論多有合於儒先之旨不至於窈防昏黙茫然莫得其旨歸因刋定是篇舉生平所誦習者間附評語於篇末非敢云有所發明也鼔士風所以培元气重經書所以崇聖學且令天下知宋元明諸儒之書與四書相表裏始焉潛心體玩以爲文章旣又因文章以自律其身心端其行誼則於

朝廷設科之意庶乎無負而聖賢垂世立教之深心亦於是而見矣

雷用見時文序

汀州多惇朴則古之士而長汀寧化爲之最蓋有李元仲黎媿曽二先生之遺烈焉元仲親受業於黃漳浦抗節不仕論著褎然成一家媿曽則師友元仲私淑漳浦爲監司有治行古文亦閎博有法蓋流風之所漸逺矣寧化雷生定國字用見幼失怙事母以孝聞兄弟相劘切年少博覧彊記意气自豪晚乃益究宋儒之書丁酉歲其族弟貫一來鼇峯書院從學於余用見以書來曰近見先生學約益見返躬切已之功矣夫同堂執經靣是心違者有之用見乃能聞風相慕余則愧歉用見要不可不謂彊有志之士也庚子夏貫一自汀過余擕用見時文一冊求評定貫一歸而用見死矣古來鋭志進學之士爲壽命所阻未及觀其成究其用淹然以沒者代皆有之用見好古古文余未及觀時文根柢盤深以先正爲凖的說理尢有心得之言門弟子數十人多有文名將梓其文而丐序於余余嘗慕用見而未得見者也又悲夫評用見之文而用見竟未及見以死執筆之下不禁然焉

呂澗樵時文序

澗樵與余爲已丑同年友長子舉於鄕又與餘同在乙酉之歲故余呼澗樵爲年丈澗樵中州名宿卑牧善下不余挾也嘗考漢唐以來家世之茂推有宋呂氏爲最文穆公文靖公以碩輔著正獻公滎陽公師友二程徳業又加懋焉南渡以後東萊先生學宗關洛蔚爲大儒越明代則有明徳先生重光而趾美澗樵則明徳先生之裔孫也余嘗謂中州多沕穆之气而澗樵得之獨厚呂氏世代多賢而澗樵承之無忝旣以詩名天下矣所爲時文渾簡髙潔其根極於理要者耶夫時文之不振也久矣气多浮革辭寡體要塗澤其外不由心得勦襲其詞不根素學無心得則察理不明無素學則致用不裕時文之得失卽士品之所由純疵士品之純疵卽國家得人不得人之所以分記曰事君者先資其言拜獻其身以成其信時文乃拜獻之先資況代聖賢以立言士子反躬能無自恧乎澗樵有慨乎此而反之抑亦可觀其志尙矣澗樵父子同朝皆有聞望嘗同余兩分京闈賞晰獨深故澗樵屬余序而傳之

李訒庵時文序

宋時名儒傑士多以兄弟著者程氏以伯淳正叔著張氏以子厚天祺著蘇氏以子瞻子由著呂氏以進伯與叔著皆由其家學之茂兄弟自相師友故其學術文章巋然爲振古命世之傑吾師安溪文貞公有介弟二人仲曰訒庵先生季曰耜卿先生耜卿能通十三經範身以禮訒庵先生博渉羣書以六經宋儒爲歸宿涵養充粹坦坦施施義所不可輒形於色少登賢書令楚之嘉魚廉能多惠政康熙庚寅報最入都補戶部主事世逺時爲翰林朝夕侍文貞公之側兼得承先生之教涵育和煦如春風之扇萬物也先生之致政歸也世逺嘗爲序以送之其亡也又嘗至湖山爲文以哭之玆序先生之文敢自外乎時文之學前輩謂之經義經義者謂其躬行心得善防聖賢之意以立言根柢深茂詞理雅正心細學醇者得之嘗讀文貞公之文精確髙古爲制義以來第一先生之文規範與同其探微豁冥遊衍縱送有剛健婀娜之態昔伊川自謂某之學與明道同異其異處所以爲同也今先生之文與榕村藏稿同異其異處亦正所以爲同也同異之際微矣世逺方編校文貞公全集以傳世又嘗讀耜卿之古文嘆其皆經傳精液若嗣刻先生古文余當復序而行之不辭也

錢弱梁時文序

觀其文可以知其人焉觀其文尢可以知其政焉其文之和雅衝防者其人必易直而子諒其文之雄舉傑出者其人必有特操其文之切理諧事者其人必空明而洞逹其人如此其政亦因之餘同年友錢君弱梁江以南之宿老也沈浸乎經史講明乎經濟者有年其爲文簡古髙濶長短應律余讀其文蚤識其爲人康熙丁酉歲以廣文卓異令吾閩之莆田余道過莆莆之人爲言錢君之治廉而不劌核而不苛民生其共吏不敢犯莆爲劇邑而君治之綽有廉能聲余於是知文章之道果與政通也因爲序其文而傳之且以告夫世之能文章取科第者皆將有民社官司之守或貪污其身或庸碌無所建明豈惟上負

朝廷設官位事之意哉夫且對其文而滋愧矣

二希堂文集卷二

欽定四庫全書

二希堂文集卷三

禮部侍郎蔡世逺撰

皇五子奉

命祭告闕裏文廟序

堯舜禹湯文武周公之道至孔子而集其成漢唐以來尊崇效法各致其隆至我

皇上而立其凖心源契道法昭封五代以報功詣太學而親享巍乎煥乎古未有也雍正八年九月重建闕裏文廟告成黃瓦畫棟悉仿

宮殿制度摶拊干戚罇俎豆籩之器

頒自上方

皇上禦書碑文勒石垂之永久禮部奏請遣官祭告上特重其典

詔皇五子承命以行世逺與皇子晨夕相講論者八年於此矣可無一言以敬獻乎夫淸明在躬志气如神希賢聖而則古先皇子平日之澡浴者然也玆奉

君父之命以往未事之先蠲潔其心志儼恪其身容齊肅有加焉入聖人之裏遊聖人之門仰瞻大成殿大成門

皇上之禦筆也門曰聖時曰道

皇上之所手定也瞻聖人之像貌盥薦奠斚明禋拜稽如睹其溫良恭儉讓之休也如聆其金聲玉振之範也如親其博文約禮之教也共祀一堂及兩廡者爲四配爲十一哲爲七十二子爲漢唐以來諸儒示我周行如臨師保顏子之克已子路之喜聞過孟子之集義皆可師也漢儒之傳經宋儒之體道皆可誦而可法也先哲後賢內聖外王其揆一也皇子念之哉禮畢謁孔林遂如泰安州祀事泰山夫孔子之道猶泰山然登泰山之巓必由泰山之麓精義入神必始於惇倫體信孔子曰孝弟之至通於神明光於四海無所不通孝弟其至近而可循者乎曽子傳一貫之防以告門人曰夫子之道忠恕而已矣忠恕其至切而有要者乎此與登山之說何異皇子念之哉肅將

君命祗謁聖居近取諸身心道行於家庭對越昭事罔有斁焉此之謂有恪此之謂受福此之謂敬

親此之謂法聖

送儀封張先生祭告闕裏序

維孔子道髙徳厚實與天地參而四時同漢唐以來代有封號贈諡優崇之典未登於極

皇上膺眷嗣統君臨萬邦孔子之道契其心源防其有極以作則於天下敬學尊師

褒封王號上及五世厥崇厥隆雍正二年四月議遣大臣往闕裏

天子顧在廷諸臣非澡身浴徳被服造次必於儒者不可以肅將祀事對越有光

特簡禮部尙書儀封張公銜

命以往公中州巨儒朝之元老服膺聖教羽儀

王國嘗開府吾閩閩之人沐化雨焉繼撫江蘇吳之人飫至徳焉其初又嘗觀察山左駐節濟寧人士至今歌思之玆以大宗伯之秩銜

天子之命登闕裏之堂奉璋奠斚明禋告防升降揖趨有恪有度聖孫賢裔魯國諸生肅恭彬濟環觀拱立公本其所學誨誘諄諄使夫讀聖人之書者必服聖人之行直內方外博文約禮希聖有立而後卽安且以廣聖天子崇聖尙學育材化士之意身有之其將事也防其誨人也篤非公孰則勝任

天子且有後命許公竣事便道家鄕省覲太夫人展孝不匱寧親道故水丘桑麻夷愉一月祗復厥

命顧不樂哉世逺在公門墻受教最深榮斯行也敢敬序之以爲公贈

送李少司馬巡撫廣西序

雍正二年夏四月

天子特簡兵部右侍郎臨川李公巡撫廣西朝之士大夫咸慶得人余與遇於朝問所以治粵西者公曰吾一污之不染肯使吏漁吾民哉吾劾其尢者余則威約而化導之吾問餽之不通僚屬顧得以次受所屬之獻吾嚴之吾又不刻焉酌劑而稱平之關鹽雜徵戾於民者吾核而減之粵西地雜猺獠吾勤而撫之凡吾所屬例有入之公者吾除之義可贏畱者吾貯之所司以爲養士卹民賚兵之費凡所支用必與僚屬士庻共見之吾惡夫古之進羨余以自凂者非大臣之所爲也余曰是固然矣人患才少君固恢恢治不可急气不可勝健而能防人乃大和公曰寛居仁行尙克懋修又問所以興教化者何若公曰吾將爲閩之常衮也粵西僻處一隅文敎未宏吾將與之惇行學古俾彬雅之風衡於上國余曰諒哉郡擇其尢者飭所屬以禮惇遣萃之書院立名師以董之暇則身親而奬誨之婚喪賓祭酌古今之宜因其人情風土制爲簡易之禮以通之禮行化洽俗以永淳常衮烏能域公哉公深頷之餘惟學術治術之要明與誠而已不明則不足以逹事理之要不誠則不足以立萬事之本而表裏始終不能符貫古有讀書談道而因循媕婀者多矣又或英气過勝視事太易動而得礙則蹜踖反甚於前此皆明誠不足學術防而治術淺也公粹於經學善文章嫻治道閎博俊偉一切富貴毀譽不足以動其心而慨然以天下自任上有堯舜之君而公之所以事

君者必不肯後於堯舜之臣竊謂非

聖主不能知公而非公亦不足以副

聖上之用也昔韓範開府涇州時有西夏之役教養未遑程朱大儒遭時不遇設施僅試之一郡一縣今聖天子在上四方風動用公爲巡撫苟能明誠兩盡何士之不可化何俗之不可厚何猺獠之不可格何俊髦之不可興哉夫明之過爲矜气爲苛察非明也誠之至爲易之幹惕書之抑畏詩之豈弟禮之子諒皆誠也公必有以處此矣余與公同學有年志相同道相合常相勉以所不足所相期許者又未敢以輕諭之人於其行書以序之

送鄂少保相國經略西陲序

昔宋蘇文定公有言天下不可一日而無重臣重臣者在朝廷之中士大夫不敢安肆怠惰而緩急之間能有所堅忍持重而不可奪文定之論可謂篤矣而吾謂國家之得重臣爲最難必上有明聖首出之君委任旣專恩禮兼隆而爲之臣者又必有學問深醇之气正直之操忠厚愷惻之懷謙牧善下之度凡政令之否臧四方之利病人才之賢否進退九服四裔之向背順逆莫不引爲一已之事譽毀愛惡榮辱利鈍一不以介於其中然後能同徳一心可內可外可將可相無所往而不宜也雍正十年壬子秋七月

欽命少保大學士一等伯鄂公督巡陜甘經略軍務公朝之所謂重臣也

天子之所敬信體貌有加天下士大夫所望以爲鵠者也先是公總制雲貴廣西三省吏服民懷丕績逺播烏防之變不逾時而奏克

天子召入政府以三省所治專而不咸宰相所理淵而溥公夙夜寅恭襄贊亹亹

明良之契不能旦夕離也玆以凖噶爾餘孽尙稽天誅兩路大將軍進師凱旋未奏

命公往經理宣撫之公此行揚

皇威於萬里宣明

聖天子之徳意周爰諮諏悉心謨畫相事機之防度戰守之宜何以搗其巢而得其要領何以防其逸而遏其衝以及糗糧芻茭長運短運之何以順適於輿情供億輸將官與民市民爲官役之何以底於克協或召募土兵可以省逺徴師旅抑或威信所敷不戰而可以坐屈蠢爾搤其吭而革其面夫陜甘之民

天子加恩數倍他省蠲其常賦增其物直貸其宿負卹其疾苦申其化諭今見公至吾知士民益誦徳歡呼將士之益踴躍用命也昔唐開元盛時遣宰相張說巡邊立平康待賔餘黨奏罷邊兵二十萬人說之學術品望未必及公而巡邊之績甚偉綱目大書以美之宋仁宗使韓範駐札涇州不數月也元昊稱臣請和西鄙晏然無事嘉祐治平之盛實基於此公之望實堪與韓範比肩而凖噶爾余醜又非元昊等夷我

聖朝威靈

皇上仁明聖武又非唐宋二代之比且我

聖祖仁皇帝所赦之九死而一生卵翼以長者乃敢父子忘恩抗背其不可逭也必矣

天子命公三閱月回朝蓋以小醜不足以煩公之久駐而旦夕承弼其丕應昭受爲宏且逺也世逺與公同事禁庭公不余鄙辱誨勵之嘗與余語性學之原經世宰物之方知公之所以稱重臣之選膺

帝眷之深者豈徒在聲績之外著哉

送傅少宰巡撫浙江序

吏部右侍郎傅公以乙已秋七月

特簡署浙江巡撫越七日馳驛以行

聖主知公久資公以經理者不徒東南一道浙爲重地需人暫得公之重治之先是公以翰林家居十年今上在潛邸時聞公名使傅

皇子公啟維慇以嚴見憚不妄交一人恪勤乃職六年如一日

禦極以來知公可用授內閣學士又二年知公果大可用也陞吏部侍郎未數月知公無所不可用也遂有撫浙之命世逺以癸卯嵗防

恩特召與公同侍書

皇子公又嘗主鄕會兩闈世逺忝與同考兩年中晨夕相聚未嘗數日離玆之往也其可以無言乎公气質髙明剛方不撓常懷澄淸吏治撫民育物之意自起用以來聞望馳於四國浙民何幸而得公涖止也嘗讀易至中孚上巽下兌解之者曰自二體言之爲中虛以一卦言之爲中實中虛者中無私主至虛能生明也中實者中無妄念外累不能入也故能豚魚皆格孔子系之傳曰柔在內而剛得中說而巽孚乃化邦以卦具柔剛之宜有說巽之美故孚能化邦也諸葛武侯治蜀下教謂參署者集眾思廣忠益也人心苦不能盡苟能慕元直之不惑幼宰之勤劬則亮可少過武侯之用心卽中孚之義也公謂余曰君欲以序贈行幸少頌而多規也公之虛誠卽此其一矣世逺鄙人也頌何足爲公重又何能有以窺公敬取易之所謂中虛中實孔子之所謂柔剛說巽武侯之所謂集思廣益者以效古人頌規之義

送黃侍禦巡按臺灣序

臺灣居海外在南紀之曲東倚層巒西界漳州南鄰粵北之雞籠城與福州對峙地近河沙磯小琉球周袤三千餘里孤嶼環瀛土壤沃衍禾稻不糞而長物產蕃滋果防蠃蛤硫磺水藤糖蔗無所不有固東南一大聚落也自鷺門金門迆邐以達澎湖可六百餘里又東至臺之鹿耳門旁夾以七鯤身北綫尾水淺沙膠紆折難入明嘉靖末海宼林道幹據之道幹後顏思齊勾倭人屯聚鄭芝龍附之未久荷蘭誘倭奪之鄭氏破荷蘭爲巢穴傳三世今

天子聲教四訖鄭氏擒滅設官置吏休養孕育四十年去嵗羣不逞之徒煽惑莠民撞搪嘯號賴

天子威靈將帥用命舟帥直入七日奏克

天子特注意臺灣簡監察禦史中有惇實廉能嫻猷略知治體可任以股肱耳目者二人往按其地黃君偕吳君膺新命以行余與黃君同門友也夙知君家學素履君兄弟五人皆有聲績長公次公以督學淸正晉秩爲卿君年最少由吏部陟臺中能直已行道不矯激沽名爲

聖主所倚信以夏四月至閩餘一見卽爲臺灣慶得人君自童子試至登進士第未嘗出都門玆將出波濤航大海奉

天子命以綏輯羣黎神志肅定忠愼恢廓古所謂大丈夫者君其人矣夫臺灣鮮土著之民耕鑿流落多閩粵無賴子弟土廣而民雜至難治也爲司牧者不知所以教之甚或不愛之而因以爲利夫雜而不教則日至於侈靡蕩逸而不自禁不愛而利之則下與上無相維系之情爲將校者所屬之兵平居不能訓練而又驕之夫不能訓練則萬一有事不能以備禦驕之則恣睢侵軼於百姓夫聚數十萬無父母妻子之人使之侈靡蕩逸無相維系之情又視彼不能備禦之兵而有恣睢侵軼之舉欲其帖然無事也難矣今海氛已靖臺地乂安監司守令皆愼簡之員則所以教而愛之者必周總戎藍君又平臺著績人也所以練而輯之者必至君與吳君從容經理其間愼簡乃僚罔不同心臺灣之人行將數百世賴之豈徒南粵之奉伏波峴山之傳叔子已哉余淺人也烏知事宜然地近桑梓不能不關心於勝算君之至自能不擾而核不肅而威也

送林太僕序

太僕寺卿莆田林公致政將歸余以趨走

內廷不得祖餞爲文以送之曰余之知公也在二十年以前余之得交公也在雍正癸卯之冬公學懋而識充气醇而守固餘一見如舊識公亦不余疎也公嘗令京畿以淸惠著奏最入都授工部主事旋晉臺中陞光祿寺歷通政司不數月而至僕正公感

上知遇勉思報稱前後區處條奏皆中機宜

天子韙之每發議施行同朝咸器重之公今行矣莆中山水明秀風俗醇美經濟節義儒林之彥指不勝屈公家自唐九牧著聲迨文肅公以來科名聞望爲閩中第一公本其素履施於有政風流所漸其益則宏公又嘗爲

朝廷耳目之官位躋三品聞

天子之訓誨至親且久玆防

恩以冏伯之尊合引年之典優遊林下進都人士日體王言涵濡

徳教務爲有用之學不沾沾於占畢章句惇本行飭廉隅不濡染於私利惑溺於愛憎毀譽攻取之塲朂以誠敬絕其朋從循守禮節去其侈泰使髦士俊民皆卓然自奮於

聖人之世又日與耕夫野老歌詠太平話桑麻言慈孝此樂何極此責匪異人任也公又向餘言來嵗欲訪陳石民李思亭於漳州興化與漳州爲鄰郡公至與陳李二君講禮惇俗因材長善人倫東國恢恢乎介休郭有道也

送李訒庵歸安溪序

戶部主事李訒庵先生吾師安溪公介弟也康甲午秋九月請假南歸世逺與諸同人餞之於郊爲文以送之曰先生此去可謂賢矣或曰先生可以不去先生有相國爲之兄有編修爲之子子若弟登賢書者二十人絡繹長安相晨夕也先生其何必於去世逺曰此先生之去之所以爲賢也先生以宏才宿望爲戶部曹秩滿將遷歷臺省躋卿貳非必席父兄之勢也而先生淡然先生以爲調陰陽爕理宏化伯兄已爲之生平所未竟之業畱以屬之羣從子姓焉何必於不去𨿽然行矣將何以爲祝士大夫得志在朝則循分供職補過盡忠及退而家居則以孝友廉潔經明行修飭諸子弟及鄕之後進風俗人才類繇此長非徒林泉之樂也此又吾師之夙懷而未得請者先生竟飄然遂所願云

送錢孟輔出牧嘉定州序

余與孟輔交在康熙已丑之春餘時始得第官翰林獲交於孟輔外舅阮君菜亭及菜亭之姊聓朱君沃洲沃洲之弟均實菜亭惇內行樂善好施尢尊師喜友雅重讀書人二子曰朝采亮采力學飭身孟輔與沃洲之二子曰式先曰承三皆與同師均實共學一堂余咸得讀其文相期於有立其明年餘給假省覲家居之日多今上龍飛余再官於朝重申舊好則菜亭已退老朝采由兵部陟吏部主政亮采以甲辰成進士承三登賢書沃洲以

召見入都授平越太守咸得晤敍京師孟輔又隨作令四川承三作令郃陽調繁蒲城十餘年前朋好舊遊或得第成名或居官奮績余於是嘆讀書飭行之果不負人也未幾亮采將出令山左孟輔將牧嘉定孟輔先來告別余惟人生聚而散散而仍聚聚而不能不散者其常耳士各有志惟所樹立不在官之崇卑遇之順逆要以無愧衾影師友民物者出而著循聲樹偉績斯可以稱人豪矣孟輔爲令有廉惠聲適有丈量之役奉委協理歷數縣爲國爲民此心兩無所負逺邇稱之可謂信於民矣內陞刑曹中丞嘉其才守薦擢今職可謂獲上矣親民之官至於民信獲上何事不可爲者其尙有未罄厥誠悉厥心力稍涉於榮利不自發奮以無負此數十年來戚屬朋儕之所講論期許哉孟輔行迫不及祖餞重之以辭並書以遺承三及亮采各自振勵無怠

送黃張二縣令序

雍正三年秋七月江右黃聚生將令於浙東山右張軼玊將令於粵東二賢同遊吾門負志操嫻問學相善也將行謁余求贈言余曰去嵗此日二子猶舉子也今聖天子澄淸吏治重進士之選甫釋褐卽用爲牧民之長嗚呼可不勉歟吾子平居見爲令者張弛之不平教養之無術貪庸之可鄙莫不嘆息痛恨於其人今自爲之可不思所以大反其道歟夫縣令者親民之官也欲天下之均平人被堯舜之澤非親民之官不可親民之官其要有三曰息訟薄賦興教而已民以事至縣者胥役不擾無守候之勞分其曲直懲其誣黠誨諭之又加詳焉則訟自息矣民有惟正之供者爲案實立限使自封投櫃主以信使投畢躬自稱平之榜列明示歸其有餘使補其不足如期至則民自不欺輸將恐後矣擇士民之秀者聚之於學課文飭行月三四至又於暇日適山村裏閭言孝弟農桑之事其有家門惇睦守分力田者表厥裏居或造訪其家以榮之而教道興矣夫吾仍以爲諸生者爲縣令未有不能守淡泊者也吾常思父母斯民之義未有不興除恐後者也事上貴恭不貴屈馭民以誠不以術如是而已昔漢宋之世守令多入爲三公名儒常始於簿尉吾子勉之豈惟一邑民命之寄實爲一生發迹之始有暇卽當讀書非尋章摘句之謂謂非讀書無以明於修已治人之道而振勵其志气也二子聞言皆不吾迂遂各書其一以贈其行焉

送鄭逸溪令興化序

雍正三年秋七月餘同年友鄭君逸溪謁選得江南之興化余爲文以送之曰君吾閩之興化郡人也古之名人有治行者所涖之縣卽以其縣名之若陳太丘陶彭澤是也不必居是官也但能以學行光遠有耀者人亦以所居之郡名之若吾鄕之李延平是也君淸修狷介博覽善古文詞抱所學以玩之心貴已而殊俗玆之往也以誠中發爲嘉績異日人將以所治之縣稱之曰鄭興化君又益勉其學而懋其修窮理克已恐不至焉則人又將以所居之郡稱之亦曰鄭興化君子薄好名者而未嘗不曰立名人之稱斯名也得則兩得矣君則如何而克兼享哉詩曰惟其有之是以似之

送陳石民令益都序

吾漳陳君石民以行誼文學著於鄕或曰陳君眞孝廉也或曰陳君其博雅人也或曰有用世之責者也三者非溢也雍正三年乙已七月謁選得山左之益都令試驗時冢宰髙安朱公稱其學行引

見之日

天子曰聞汝爲陳孝子具見端方老成不與眾偶諭山東撫臣視其才果優殊擢之勿以次嗚呼天盡海飛之處篤學自勵行善於家得聞於人者少矣況能逹於九卿乎達九卿者少矣況能揚於王庭動

聖天子之褒嘉重問乎此以見士貴闇修不徇名譽亦以見太平有道之世有善必錄有美必稱

聖主之燭幽揚陋爲可風也余與君同郡共學同修漳州府誌賦役二卷君所手纂則君之優於繁劇可知君又嘗著淸漳風俗一書與餘同講行文公家禮則君負化理之才又可知君行矣以孝治則天下無可慢惡之人以廉治則所屬無貪鄙之習君又董之以政勸之以學感之以誠微獨益都而已優於天下可也

送王完璞分巡貴西序

黔中古牂牁地明永樂間置省嘉靖始開科荒瘠可知舊設監司二曰貴東曰貴西貴西則轄邊西四郡者也雍正六年正月

特簡監察禦史王君完璞駐節分巡完璞由翰林攺戶曹擢禦史負經濟略有制而從容

天子嘉焉

陛辭之日訓誨賞賚備至朂哉此行也親民之官可以爲所得爲然事繁而所及小督撫勢重可以爲所欲爲然地廣而所見難周監司之職無其繁與其難而可以爲所可爲者可以察屬可以安民可以訪蠧可以興學昔馬伏波在駱越申明約束能使數世奉行馬將軍故事常觀察治閩廣勵人才遂使閩中文學抗衡上國完璞勉之養其根去其莠期其立俟其成專已者不虛幹譽者不正苟安者庸助長者蹶毋徇已私毋耀聰明循此以往何所不可爲吾子期者我將逖聽風聲焉

送張又渠出守揚州序

蓋昔者吾師儀封張淸恪公之撫閩也淸操正已以率屬推誠心與之共治懲其不率者而警勸之視民之利病若已隠憂不爲不去不止其有沐浴詩書惇善行者賓禮之以養以誨比及三年治效蒸蒸官無貪刻之習士有恥不爲君子之心流風餘韻至今歌思不置人咸稱其撫吳時劾制府之姦貪風節稜稜

聖主褒嘉天下傳誦不知其治閩丕績有過於撫吳者蓋眞儒之澤逺矣雍正九年正月仲子戶部郎中又渠天子特簡出守揚州君能世其家學淸修厚徳釀之於庭除發之於民物熟悉於人情物態綜理庻務亦可以當繁劇而無不足將行向餘言曰此行也報稱之艱繼述之重萃於一身蓋其難也余曰君以爲難則不難矣揚州東南繁華一大都防五方雜處富商大賈輻輳逐利之區民未知儉示之以朴民未崇厚示之以睦民未知禮示之以冠婚喪祭燕飲服用之各有限制察所屬之貪刻玩愒者而懲創之躬率之以介潔待之以誠示之以不假易有悉心力爲民者不因小眚而去之爲之擔荷而顧惜之姦胥豪猾不使撓吾法伺吾懈隙而生其玩悍之心薦紳士子憚吾之剛方峻肅而樂吾之子諒易直振厲而培育之夫如是則可以上報

聖天子簡用訓誨之盛心而無愧淸恪公之學術治術矣揚州爲淸恪公治化所敷又嘗奏除落地稅嵗六百兩甘棠之愛猶存君行矣自古父子聲一代並爲偉人者史不多見若範文正公之有忠宣呂晦叔之有原明皆由其家世確誠純茂鬱蒸融液而成以淸恪公卜之餘知君之能迪前光而求世徳也

送從子濟川南歸省覲序

從子濟川由吏部學習以母老乞假南歸省覲朝之士大夫嘉其誠孝各爲歌詩以爲壽母之獻濟川其可以自慰悅而榮其親矣𨿽然人子之所顯揚其親者止此乎哉體孝經愛親敬親之說將必不敢惡於人不敢慢於人焉體曽子守身之訓將必一舉足一出言而不敢忘父母焉養志以誠守已以廉待人以信講明踐履不染於俗異日規樹將必有大者焉庻可爲顯揚之實矣汝往矣嫂氏賢淑天人所祐爾壽而臧明秋汝尙於於而來移忠移順移治於官斯固賢母之所樂也

二希堂文集卷三

欽定四庫全書

二希堂文集卷四

禮部侍郎蔡世逺撰

安溪李先生壽序

君子之壽於世莫大乎與人爲善與人爲善之心是天地之心也天地之大徳曰生生生之理所謂元也元者善之長也於時爲春於人爲仁君子體仁足以長人體生生之理於一心而行之於無窮也人之心本有是天地生生之理牿於气囿於習而善心之遏絕者多矣仁者完其理充其心以及於物其道之行則舉君民而堯舜之其學之傳於天下後世胥千百年而不敝焉所謂壽也吾師安溪公少稟異質自弱冠時體驗乎經書沈潛乎宋儒之學者有年長而不懈老而益加明焉方其入中祕躋禁近教習庶常禮闈取士時薰其徳而善良者不知凡幾矣天下巍然奉公爲正學之宗而公方退然自挹損也

天子命公督學京畿旋膺巡撫重寄助

朝廷分陜之化深且溥矣迨由冢宰陟政府防持元气激濁揚淸所奬防士初不令其恩自已出也嘉謀嘉猷入告我

後天下莫能窺也欽惟

皇上濬哲文明崇經重道公出所學以佐吾

君凡諸經書性理躬自編摩

上親加訂正自朝至於日昃亹亹不遑

聖君賢相相得益彰用紹明前緒折千百年之中廣錫類於天下天下靡然向風昔韓魏公元勲盛徳聞人有一善則曰琦不及也然嘉祐治平之際不聞其君臣相與闡防言剖大義也二程張朱一登仕籍卽以格心爲急懇懇焉務積誠意以動其君然所遇無明主故其教不能自上而下未有遭逢

堯舜主臣一徳矻矻孜孜如日中天明以覺世者也乙未秋公自政府假歸所爲家規鄕政本至孝至弟之心以行於家以達於鄕以普於物泉漳時方亢旱獨湖山前後陰陽順序年谷豊穰豈非善气之所積歟生生之理善之長也已與物之所共也貴與賤之所同也何間於在朝在野哉體吾仁以及之而已公所識防甄陶之士前後成名者眾或以功業見或以道徳顯獨世逺碌碌無似惴惴恐懼辱公之門也今歲應中丞陳公之招主鼇峯書院竊不自揆欲本公之學推公與人爲善之心聚九郡之士而諄勉之使不牿於气囿於習以復其善心之本然而學殖荒落尙恐咎戾之不能自逭也秋九月六日值公嶽降之辰謹率鼇峯諸弟子望湖山而祝焉各爲歌詩世逺敬序之如左云

蔡母林孺人八十壽序

吾族於閩稱故家散處漳泉間康熙戊申族兄介溪公隨其叔父涖任諸曁道出浦城卜居焉至今族姓繁衍文物蔚興遂爲西山望族云庚寅仲冬餘丐假南歸過浦適值嫂氏八十設帨之辰諸子若孫咸請一言侑觴余曰欲觀嫂氏之徳者觀於其家而知之矣介溪公傳至於今四世子三人孫七人曾孫二人又所撫猶子三人三人所傳又有子八人孫二人猶與介溪公一脈合聚而居也余旣羨同居之美嘗細舉以問其家諸孫廷鑣等告曰是皆吾王父母之訓也王父以壬午年考終王母時年七十餘猶手營家計總其大綱而誨以徳義平居嘗召諸子婦輩命之曰凡吾子婦無私貨無私積無因小利而忘至親毋以小嫌而成釁隙讀書者勤於家貿易者勞於外凡有所入悉歸之公又曰凡家之不和多起於婦人婦人之患在於各私其夫各私其子各私其夫𨿽其夫之兄弟不顧各私其子𨿽其子之雁行不卹分離乖隔寖以成大汝等戒之吾一門合食者子姓童僕將百人汝等惟以親睦爲心無多言無生事不率此訓者非吾家婦也治家以儉待下以恩故𨿽食指繁多而家計不嗇事務叢雜而踴躍爭先大小尊卑各事其事無間言也以至於今余聞之不禁爽然若有失也曰是豈不可以風世乎夫家者國之本也和者福之聚也𨿽有貴顯富厚之家而其父兄子弟之間稍有離心家之衰也日可俟也𨿽有貧窮困苦之家而其父兄子弟之間常有和气家之隆也可預卜也今嫂氏能以其訓訓之家人四世同居如膠漆之固琴瑟之調焉此在古人猶難之餘方將聞之當事以旌其閭以表其徳庸不出一言以進一觴乎余又觀諸子弟賢而能文秀而不凡光逺有耀自今基之因書以爲序

孫封君壽序

孔子曰人之生也直解之者曰生之理本直也又曰非此則不生也直之發爲剛明爲公正爲惠愛是皆生之理也剛明之反爲暗弱公正之反爲邪私惠愛之反爲薄狹則生之理已失𨿽生猶寄也孔子系易曰天地之大徳曰生又曰生生之謂易何以明之天有太極健行不息二五逓衍變化生生惟人也得生生之理以爲生故直養無害則可以塞天徳貫古今彼年壽之生气也數也然理足以生气亦足以起數詩曰樂只君子遐不眉壽書稱壽考康寜必次於敬用五事念用庶徴之後是也眾人蚩蚩非無年壽之生徒與蠕動卉植蕓生於大造之中非吾所謂生生之理也抑天有生生而所生之物若山峙川流其苞孕涵育又生生而不息斯亦如人之裕生生之理者其子若孫又各衍生生而總以歸之其大生也合河孫封君其諸所謂備生生之理者歟封君少孤力學憤俗學之以儒先之書及古文振興之範族和鄕有疑者爭者羣往質焉鹹釋難平心以去邑有岢嵐州兵米數千石歲饑建言於官以米平糶以價予兵其抱經世之略多此類也長子無端被禍封君入獄手刃讐人遂棄諸生所以律身誨子者益篤合生平行事觀之庶所謂剛明公正而惠愛者歟子三人皆成進士叔曰嘉淦與余交最篤爲國子監司業通經飭行人以爲陽亢宗胡安定復出也乙已正月二十有八日爲封君七十有一初度諸生咸走徴餘言以侑祝因舉生生之說以爲壽而証之以易詩書所云焉昔歐陽崇公懷好生之心有子文忠公爲一代偉人胡文定家範尢嚴戒子曰立志以明道希文自期待立心以忠信不欺爲主本諸子致堂五峯果有名徳司業兄弟勉之克已修身學爲世用光大髙明歸於大成使人稱曰是某公之子也所以壽封君者不更顯且大歟此亦天地生生之至理故推而及之是爲序

何介伯六十壽序

吾浦當明季時何黃如先生气節文章與石齋黃先生齊名天下至今稱黃何云先生之嫡孫曰介伯嘗刻先生遺集屬余序而傳之餘於是益稔知介伯之爲人介伯性行溫良交遊不苟少補龍溪弟子員壯遊學京師家居以詩自娛興至徜徉山水間又嘗修築宗祠不惜已力值玆六袠之辰同人屬余爲文以壽之餘嘗謂世俗澆漓後生小子轉觚琢朴鄙菲前輩巧吝日滋見老成之渾質則指以爲陋也見長者之風範則詆以爲拙也元气已削壽命何足言甚有結納自豪丰衣美食而至親一介不與者矣可已之費恣如泥沙而祖宗先人事則棄之如遺且與族眾爭絲毫者矣人心風俗之隠憂豈細故哉介伯自浦之鎭海遷居郡城合族而聚子姓繁衍登科第遊黌序者踵相接也介伯厚以居心和以睦族自玆以往日取乃祖忠孝大節諫垣抗疏野處思君者與父子言慈孝長防卑尊以惇以序書曰立愛惟親立敬惟長則元精之妙合者此也日取乃祖勤學好問注經研史日夕不遑者以朂子姓懦者起怠者奮詩曰我日斯邁而月斯徵則族屬之熾昌者此也余自十載家居嘗惴惴懇懇於此亦夫已氏所譏爲陋且拙者故因介伯之序而論及之以當侑祝

壽退巖兄七十初度序

夫壽之大者莫過於聲績流乎無窮而子孫賢而有立位不必居髙也貴善厥職焉子姓不必貴顯也貴世厥家焉謂其爲徳之輿而光之逺歲甲辰八月一日退巖伯兄七十初度子弟在都門者羣徴世逺一言以爲壽世逺不能文以親故亦不敢文也兄自防惇行善屬文登甲子賢書謁選得廣西興業令地僻山深猺獞習爲盜前官莫治兄初視事許以自新不悛者擒置之法有龔渤海之風逾年丁外艱歸民遮送餽金卻不受粵西人至今稱之服除補任丘任丘畿輔地當南北孔道往來供億歲率用銀數千兩往例設十二里輪值民苦焉兄悉肩之一錢不以擾民邑東北被水田廬漸湮百姓請開欽堤河官持不可兄曰

朝廷設堤本以爲民吾豈可避考成不爲民請命乎遂泄之奉

命賑災實政均沾胥吏不得毫髮私凡兄善政多端皆此類爲令十二年以引年歸邑人立書院於西闗以志思世逺去歲奉

召進都夜宿任丘旁近民聞有蔡姓自閩中來者爭問曰吾父母安否此吾邑第一好官也對曰吾兄也康彊猶昨則大喜奔相告趨蹌敬禮有加余於是喟然嘆興曰一隅戴徳千秋俎豆豈不信夫彼封已以自戕者獨何人哉在任丘日不用內幕以二子自隨二子長賓興次元成皆孝亷也他人有利父得宦資以爲已地二子獨以亷惠佐父牧民二子賢也家貧公務有不充者仲弟詒皇鬻產資之不惜已私以成兄之仁仲弟賢也是時從弟藐村爲山左魚臺令亦以亷明著燕齊賢令有二蔡之稱從弟賢也賓興後登乙未進士第今爲令長寜能傳父教藐村奏最入都令爲工科給事中獻替於天子之前聲借公卿元成詒皇亦以公車在都詒皇又將爲令矣所謂子姓賢而有立者吾知其涵濡朂勉以競爽而鳴鏘也詩曰樂只君子民之父母又曰樂只君子保艾爾後以此壽兄其亦怡然矣乎兄自先世分派居泉州王父太僕公與吾先人同官於朝兄弟相惇善今吾復與諸羣從子姓同聚京師悅情話而規徳業靜言思之竊有餘幸因稱觴而念祖且以侑勸也

熊封君壽序

雍正六年八月十一日爲巖叟先生七袠之辰子編修暉言敍次美行求餘一言以侑觴余閱之憮然曰是古之所謂孝亷也可以壽世矣漢時重孝亷之科或舉孝或舉亷或孝亷並舉東漢始分爲四科然不聞得人盛於孝亷也孝亷取實行不試順帝時左雄始奏試之諸生試家法文吏課章奏然不聞已試之後得才盛於未試也隋唐以來專以文辭第甲乙故今謂登乙榜者爲孝亷名似而實非矣先生學成雋於鄕應孝亷之稱三上公車不第以父母暮年絕意進取承歡膝下色養志養無忝可謂孝矣性介潔嘗曰薦紳不苟求猶人不爲丐不苟取猶人不爲盜可謂亷矣司教彭澤敬學勸行不沾沾於文藝之末其所謂師道立則善人多者乎水有源而木有本吾聞先生王父大仰公以冒刃救父傷目睛突出人稱爲孝眼先生則孝之所由來也父脫塵公以還金見稱則亷之所由來也先生萃祖父之美以體於身以教於人光啟開麗克昌乃後編修勉之孝者仁之本也由愛敬之心推之至無不愛無不敬孟子所謂親親而仁民仁民而愛物皆孝之所流也亷者義之立也由不爲穿窬之心推之至於事各有宜以協天則南軒所謂無所爲而爲是皆廉之所充也先生之篤行流光人子之顯揚褒大止此而已又多乎哉敬以此復於編修而以壽先生焉

二希堂文集卷四

欽定四庫全書

二希堂文集卷五

禮部侍郎蔡世逺撰

諸羅縣學記

諸羅縣學原在善化裏之西茅茨數椽康熙四十三年甲申鳳山令宋君永淸署篆諸羅因縣署移歸諸羅山始就羅山議建丙戍郡丞孫君元衡攝縣事建大成殿櫺星門戊子宋君復來署篆建啟聖祠乙未遭風屋瓦門墻皆圮今令君貴陽周侯憮然曰是吾責也是歲十月興工修庀破壊大成殿啟聖祠則易故而新之又建東西兩廡以祀先賢先儒東有名宦祠西有鄕賢祠啟聖祠之東建明倫堂西建文昌祠迆西爲學捨以便肄業櫺星門之外周以墻榜曰禮門義路墻之外爲泮池皆前所未有也靡白金千五百有奇侯獨肩之不擾民丙申六月告成世逺時應中丞雷陽陳公之招主鼇峯書院吾友陳君夢林客遊臺灣周侯介陳君以書來求記且曰諸羅僻居海外諸生觀化聿新願有以教之也世逺寡陋何知爰卽鼇峯諸友相與砥礪者而告之曰君子之學主於誠而已矣誠者五常之本百行之原純粹至善者也人之不誠者無志者也人之無志者由不能盡其誠者也誠以立其志則舜可法而文王可師其原必自不欺始程子曰無妄之謂誠不欺其次也其功由主敬以馴致之程子曰未至於誠則敬然後誠也敬也者主一無適以涵養其本然之謂由是而謹幾以審於將發愼動以持於已發則合動靜無一之不誠也𨿽然由明以求誠之方惟讀書爲最要朱子曰讀書之法當循序而有常致一而不懈從容於句讀文義之間而體驗乎操存踐履之實學者率此以讀天下之書則義理浸灌致用宏裕𨿽然非必有出位之謀也盡倫而已矣孔子曰愛親者不敢惡於人敬親者不敢慢於人吾父子兄弟肫然藹然盡吾愛敬之忱也克伐怨欲之心何自而生哉始於家邦終於四海皆是物也庸近之士不能返其本思其終但以爲讀書得科名而吾名成矣榮閭裏利身家而吾事畢矣其幸者得一第其不幸者則老死於布褐而已矣其天資厚而習染輕者居是官也猶可以寡過其天資薄而習染重者則貪沒焉而已矣夫此身父母之身也天地之身也民物所胞與之身也以父母之身天地之身民物所胞與之身顧可不返其本思其終以貽父母羞以自外於天地以爲民物所詬病哉諸羅𨿽僻處海外

聖天子治化之所覃敷三十餘年於此矣巨公名人相繼爲監司守令其間風俗日上今若萃一邑之秀於明倫堂相與講經書之要防體宋儒之防言告之以立誠之方讀書之要倫理之修經正理明則善人多爲國爲民胥於是乎賴非徒科名之盛也陳君爲我言周侯淸修幹固百廢具興引人於善惟恐不及吾知所以長育人材化民成俗者必有道矣

合祀陳黃二先生碑記

唐陽亢宗爲國子司業告諸生曰學者所以學爲忠與孝也西山眞氏喜誦斯言以示學者蓋以忠孝之理蘊之於心則爲所性所命之精發之於用則爲事父事君憂國理政仁民育物之實古之大忠大孝者恩怨不得而毀譽時世不得而磨滅俎豆千秋崇隆如山嶽炳曜如日星不可掩也當明文皇篡位詔至漳教授陳先生名思賢升明倫堂鳴鼓集諸生曰此堂明倫今日君臣之義安在諸生從之者陳子應家曾子廷瑞林子旺伍子性原鄒子君黙呂子賢縗絰設位爲舊君哭臨如禮當事執送京師咸以身殉迨明運旣終石齋黃先生抱剛直不回之气丙戍三月五日死於金陵及門蔡子春溶賴子繼謹趙子士超毛子玊潔繼至抱其頭哭曰師乎魂其少須吾卽來矣四子同時就義嗟乎君臣之義師弟之情無所逃於天地之間吾漳郁積淸奇代多偉人一則抗節於明初一則殉身於明季其精英靈爽𨿽謂之萬世不死可也嘉靖間學使邵公疏請祀陳先生於泮水之前以六生配有司春秋致祭後因傾頽寄主於名宦祠中石齋先生則經制撫學使疏請祀之鄕賢而四子尙闕夫陳先生直斥文皇之篡明之有天下者皆文皇子孫也然邵公疏請之肅廟允而祀之黃先生忠於勝國然制撫學臣共疏請之我

聖祖仁皇帝允而祀之此以見秉彜之好萬世維公而褒節錄忠尢興朝之盛事其闗於風教倫常豈細故哉漳人議欲特祠奉祀而限於土木之役僉曰郡城芝山朱子祠後堂以黃勉齋陳北溪王東湖陳剰夫配前堂開敞軒豁敬於堂之東奉祀陳先生以六生配堂之西奉祀黃先生以四子配夫文公平生講明踐履大端不外於忠孝觀其居家立朝公誠懇摯剛大之气塞於兩間二先生及其徒生於數百載之下在三之誼守之不渝前後相輝映如此可以升文公之堂而無愧矣適際督學按部所屬紳士咸集斂金爲進主入祠之費並置春秋祭田以永其祀是日也衣冠而拜祭者近千人亦可以頑廉懦立矣

淸苕書院碑記

皇帝禦極之四十有二年例應分遣廷臣視學四方上特重其選召翰詹詞臣試者再復飭大臣保舉非聞望素優學行兼至者不得與是選而吾師吳興沈公適膺閩中之命閩之學臣不統於督撫自公始歲科旣竣三山人士構祠於烏石山之陽扁曰淸苕書院公鄕有苕溪故也於是博士弟子員再拜稽首而志之石曰今之稱學使者莫不曰惟公與明矣今公兩試所取文武士凡二千九百九十一人防毫不雜以私可不謂公矣乎公所巡歷羣無畱良之嘆可不謂明矣乎公亦可以上報

聖主而下對諸生矣𨿽然竊謂此不足爲公異也方今天子聖明文治振興諸學臣爭自袚濯以佐太平誰肯厚自封殖目迷五色以爲國家羞況公一代偉人了此宜無難者所難者公之淸之愼之寛厚而忠恕淪浹我閩耳公之始入仙霞闗也向天與神告曰自玆以往某有敢負此心者不復過此闗爾時聞公言未卽信也及試一二郡眾乃大服卽除補起復諸事例亦飭胥吏都不用一錢吏胥至互相語曰公身自如是我復何言也往時學使者巡歷所至供億頗煩公省其費十之七曰吾寛一分則民間寛一分物力也帷帳服物下至纎悉器具試畢一一還歸本州郡不私毫末也試之日晨向天九叩曰願天牖其衷使得佳士也所親僕從及吏胥足迹不得到塲中巡察封識甚嚴也公又嘗言吾於才多處苦遺珠才少處又若濫額美惡只於毫釐辧之蓋其難也諸生補弟子員在三十年以前者不置下考其他下考亦減從前之半體

聖天子優老卹才之意也終任未嘗苟狥有司褫革靑衿一人正試外課詩賦雜文以惇古學新進文武生每月有課病學者鮮熟傳注特頒條教示以限年讀書之法與諸生語懇至如家人父子且曰士貴立品汝輩苟無品卽獵取科第擁髙官厚祿吾不忍見也至武選一途世久目爲具文且或視爲利藪公曰吾爲朝廷愼選舉爲國家儲將才何可輕也試防論後躬自校射射中者卽行面試文理優而與前卷字迹符者然後取之防代筆且倩射也嗚呼以公之公與明如此以公之淸之愼之寛厚而忠恕之益以成其公與明如此小子等敢一言以斷之曰誠而已矣昔溫公稱劉忠定一生惟誠字縱橫妙用無處不通趙淸獻日所爲夜必焚香告天無他誠故也誠則純乎天理而萬善隨之今夫學使之官苟誠有不足則重於文而輕於武勉始而懈終愼大而忽小身家誤之苟可以爲之念誤之左右壅蔽誤之彼其初豈不嘐嘐然自命哉理不勝私故也公至性過人學有原本心與天理相往復天理盡則人情畢周若農夫自謀其田梓人執其斧斤凖繩以度物故能兼此數善如此今歲科兩試已畢公所自盟於天與神者可以告無憾矣閩中之士無論遇不遇言及公至有感泣者卽至山村里巷野老行商兒童走卒莫不欷歔感嘆謂數百年來未有也是豈浙水閩山所流衍郁積磅礡陶鑄而成者歟抑由我

皇上求治育才知人善任故公應會而生歟公異日立朝必能規樹大業傳之無窮小子等幸得厠公門下亦宜不自菲薄痛加刻勵倘異日或身立名成使人指而數之曰此某公所得士也庶無負公一片誠心而稍以報公於萬一也夫公諱涵號心齋浙西歸安人丙辰進士公之曾伯祖諡襄敏諱某者於故明萬曆中督學吾閩閩人亦立碑頌徳云

月湖書院碑記

國家定鼎六十餘年令漳浦者以十數未有立生祠者有之自四明陳公始公爲介眉先生令子本其家學由翰林出宰漳浦邑故繁劇難治公廉以居身儉以養徳法立令行邑人抵掌慶曰六十年來無此矣邑賦役故徧累小民黠者往往相緣爲姦公旣至究徴收法均保甲以二百家爲保家第其口多寡而籍之以供役五年一編丁卽按而增損之令民各爲親供計其實產自封投櫃𨿽至親無所波及其始也姦猾皆以不便病公公毅然行之至於今公私利賴課不懸籍吏不呼門是則公之良法美意大有造於吾邑者也邑忝號名區自髙東溪倡學於前陳剰夫黃石齋繼起於後彬雅爲閩中最公益加鼓勵以文行交修朂多士月訂兩期講五經性理綱目諸書兩期課古今文詩賦崇正學辟邪教十餘年間砥行立名通經博古之士比肩接踵嗚呼公作興之功不可忘也康熙戊子二月總督浙閩梁公巡撫張公以南靖地雜山澗溪谷雈苻時竊發亷公才守上於朝調公南靖邑人相率列狀請畱不可則歸取田器塞縣署門桔橰耰鋤山積公每出則號於道曰公毋去公感百姓之厚也掲示通衢曰吾在邑十三年無善政以及爾民今又煩苦我父老子弟心甚弗忍𨿽然此上命也吾不行將獲譴吾𨿽在靖心猶在浦也眾皆感泣防有金藩司公子令粵東者道過浦詣公至門問故眾跪伏曰吾儕以畱賢父母不得故如此公子曰吾爲百姓屈從角門入耳次日公子出北闗數百人焚香遮送於道曰公子行幸爲百姓徧告當事還我使君六月十一日聞公將行窮鄕僻壤扶老防至者及萬人共翼公輿環跪泣曰公毋去乃入太學李生家紿眾曰吾爲若等暫居此若等請得

命畱矣眾大喜比昏稍觧以數十人臥李門度公之出必由東門也更以百人守東門夜過半公假城守二騎間道由北門去臥李門者覺疾走東門問守者守者曰無之馳至北門公已出矣更相率追送十里許泣別而歸時六月十三日也嗚呼士君子束髮受書肆其譏評以古亷能自命一行作吏或廹於上司之供億或苦於酬應之繁多夙昔淸操消歸何有親朋相規動云見諒𨿽有小善寜足贖耶公涖漳浦十三年凡百艱辛皆備嘗之勁節淩霜久而不變其政事又彰彰如是公可謂眞讀書人不負家學者矣公爲政嚴明姦胥豪猾動繩以法持之急至有造語以謗公者卒之萬喙同聲無賢愚一出於謳禱余於是嘆公道之在人心而亷吏之果可爲也公去後邑人斂金得二百有奇搆祠城北門名曰月湖書院月湖者所以表公之淸且明又公鄕有月湖故也公諱汝咸字莘學號心齋浙之鄞縣人辛未進士

尢溪劉氏新修祠堂記

昔範文正公有言吾族人𨿽有親疎自吾祖宗視之則均是子孫固無親疎也文正公惇本睦族之心百世猶將見之用能父子繼相子孫繁昌仁孝之所積也孔子曰愼終追逺民徳歸厚矣君子率親率祖仁義之心盎如厚之至也劉生叔翰從余學於鼇峯書院爲我言劉氏世居尢溪徙小溪復自小溪徙居縣之福昌坊歷百餘載王父軔白公始得林氏舊宅坐縣之屏山曰獅麓逮康熙已巳伯父非聞公架一堂四榻以妥先靈額曰念祖堂乙未七月又擴而新之上下爲堂二祀始祖以下左爲夾室祧主規制一如禮經落成求余記其事余曰非聞公之創始眾昆季之合謀皆可嘉也劉氏其興乎古者有爵始得立廟然亦止祀其四世三世二世而止始祖之祭自程子始以爲宜近代因之不變君子以爲合族之道親親之意於是乎寓非必以爲僭而不行也然末俗鮮念祖之思煥其私居祖祠廢闕經始之人尢難之又難今劉氏世篤其厚成玆肯搆將見入斯堂也定祭獻之儀明尊卑之序本範文正公祖宗無親疎之意以視之則族不期睦而自睦矣本孔子追逺之意以行之則祭不期敬而自敬矣歲時相聚父與父言慈子與子言孝兄言友弟言恭惇詩說禮工賈力田各安其業非特科名之盛族姓之繁昌而已將風俗人心於是乎賴之叔翰之在吾門余嘉其能行古道者持此說以復於其羣從諒不吾迂也

鶴山祖祠碑記

嘗聞之安溪李文貞公曰以父母之心爲心者天下無不友之兄弟以祖宗之心爲心者天下無不和之族人以天地之心爲心者天下無不愛之民物是心何心也卽元善之長資始統天之心也張子西銘備言此理親切而著明龜山楊氏猶疑其渉於兼愛程子非之餘謂今之人不患其兼愛但患私利之心一起自至親以及民物鮮不秦越視之矣惟由分殊而推理一事天必如事親然後元善之心常洽而親親仁民愛物胥是賴也吾蔡爲閩望族分居泉漳之間族弟經五世居同安以先墳在南安雍正四年搆祠堂於南安之鶴山麓祀自髙祖以下置祭田數頃以供歲時薦享先是雍正元年豫搆書齋於祠之西買山二址歲收其入以爲子孫延師之費肄業膏火之資前後靡白金三千有奇規模宏濶垂之無斁經五其可謂以父母祖宗之心爲心而有合於西銘之防者矣經五至性過人好善樂施聞於逺邇尢惇一本而重九族藹然克充其元善之心其可不謂賢乎世之素封有華衣美食自奉甚侈及義所應行則鄙瑣是甘爲子孫守財其子孫驕盈庸昏不能保而有之平日之焦心悉力銷歸何有經五節食飲朴衣服毅然爲逺大之規廸前光而裕後澤天休之迓捨是將何以焉昔範文正公置義莊聚族百口嫁娶喪葬各有定式惟文正公精誠貫百代故閱世而不衰子忠宣公純仁五世孫司諫知柔治平政和間各能申定規則嗣守成緒經五勉之誠孝之心日以益篤惇敍式谷寖以光大諸子若孫亦宜循理守分勵業惇修率祖率親吾蔡之興也有日矣經五名廷魁以大夫職榮封其父母云

浦城蔡氏義田記

雍正五年十二月餘族孫廷鎭謁選來京師旣邀恩命贈父爲奉直大夫因述贈君臨終之言曰吾少遭亂離貧窶播遷賴先人之庇相聚以有今日所有薄田吾敢以私吾子孫哉吾授汝千金搆祠堂祀吾王父伯瑜公以下旁建書室爲子弟肄業汝其無忘父志吾又聞古之人有範文正公者置義田以贍族人其言曰吾族人𨿽有親疎自吾祖宗視之則均是子孫固無親疎也文正公聚族百口吾今自伯瑜公以下聚浦城者亦百口吾心慕焉吾以歲入百石爲烝田供春秋祭以百石爲書田書田者分六十石爲延師之費四十石以供應試凡童子試於郡人錢五百弟子員應歲科試者人一千省試者四千入成均者不與焉試於禮部者八千又以三百石爲喪葬婚娶及賑孤卹寡之需凡有父母之喪者人與之錢八千葬者五千娶婦者六千其力能自贍者不與焉凡族之孤者寡者計口授谷口歲二石其力能自贍者不與焉又以二十石給守祠者俾司其啟閉及灑掃書室歲以爲常凡義田歲所入五百二十石其百石直祭者主之其四百二十石擇族之賢而家不貧者主之凡九歲則合族之長者而定其所給之數之多寡蓋閱歲久生齒繁諸有不齊者勢也凡歲所給有贏餘者則於次年視族之貧者施之族之長者議之必公必誠無餘則止吾子孫𨿽貧不得取以自利凡自伯瑜公以下各體祖宗之心以爲心尙克勤乃業事乃事毋逾乃分薄乃愛敬吾可以暝目矣其自伯瑜公以下實寵嘉之蓋廷鎭所述以告餘者如此因屬余文以記之餘聞而肅然曰偉哉可以風矣周官三物一曰六徳二曰六行三曰六藝然六行不惇則六徳何由而見𨿽誦習六藝何益焉夫孝者沃其根也友者培其幹也睦者葆其枝也婣與任卹咸本此焉厚之至也今贈君旣沃其根又培其幹又葆其枝有子能賢善繼善述自今以往願諸子孫共惇一本各勵前修主斯田者如用已財無濫心焉受所入者如獲意外無爭心焉是謂大同子孫其逢吉將必有達者出焉顯揚而光大之豈徒無壊前規哉余有志焉而力未能喜斯舉也於是乎踴躍而爲之記贈君名維坤字星六自泉州徙居浦城云

黙廬記

吾友陳石民以黙名其廬屬余記者有年矣余未有以應也康熙甲午春餘以服闋將還朝石民復請曰黙廬記願卒爲我成之餘惟黙之時義大矣哉孔子曰黙而識之學而不厭誨人不倦聖人之教學固必以黙識爲先也易曰黙而成之不言而信存乎徳行徳修於身而行見於世其功必要於黙成黙之時義顧不大哉抑孔子系易之辭有曰敬以直內宋儒申明其說曰主靜以主一夫無欲故靜所由黙也而其功在定之以仁義中正無適故一所由黙也而其要在於整齊嚴肅石民其亦有見於此歟石民吾漳之眞孝廉也事其尊人飲食寢處視無形聽無聲尊人失明二十載矣年五十餘兩目復覩君子以爲孝感所致可不謂眞孝乎居一室小閣疎窗左圖右史食貧飲淡無競於裏閭不幹於官長可不謂眞廉乎眞孝眞廉斯亦黙之效也嗚呼學問無窮收斂則愈廣大謹密則愈精明石民進徳修業厥基培矣由直內主一之功以馴致乎其極昔賢不難至也或曰石民非黙者也與之談經論文則滔滔不倦與之語古今成敗論安民出治之方則亹亹而不窮郡邑有司詢及時政侃侃言之無所避石民非黙者也余曰此正所以成其黙也君子之學期於用世黙非槁木死灰之謂也大儒程朱皆有得於聖門黙識之學者伊川經筵五疏言之不厭其詳文公在朝四十六日進講者七奏疏無慮數萬言通乎此者可以得黙之義矣

他齋記

他齋者吾友陳君少林之書室也屬記於余余問之曰吾子之以他名齋何也曰此他人之室也余賃而葺之而居之故他之云爾余曰然哉少林之意念深矣君子食無求飽居無求安君子之所志者大食與居皆倘來之物也少林豈僅爲居室謀者哉其他之也固宜抑又聞之陳仲舉云大丈夫當掃除天下安用一室爲少林學識宏裕達於治體正而不迂通而不隨使其得立朝班必能獻可替否垂勲竹帛使其居一官處一邑亦能補救一方澤及生民余交天下士多矣得此於人蓋寡今之以他名齋也少林其猶有四方之志乎惜乎吾力防而少林已將老也𨿽然君子之用捨不闗於一人而闗於天下闗於一人者榮身保家之士也闗於天下者用之則爲世欣不用則爲世戚是有用之學也安必斯世之果我用哉安必斯世之終我捨哉

葵心齋記

皇上禦極之元年世逺防

恩特召入京侍讀

皇子越雍正七年冬

皇上命平郡王隨

皇子讀書世逺因得與朝夕講論王仁孝忠勤好學不倦有藏修之所名葵心齋屬世逺記之再三云而不懈世逺其何敢辭嘗聞君子之象物也義各有取沼沚蘋蘩取其潔也宗彛作繡取其仁也粉米取其養也黼黻取其斷也記稱若松栢之有心取其貞也惟貞故能歷四時而不攺柯易葉也王之以葵心名齋者取向日之誠也誠之時義大矣哉我

皇上嘗面訓臣工曰誠爲萬善之本凡人念念事事皆循天理卽爲誠誠則無私出一言而欲迎合上意私也卽非誠也行一事而欲邀民譽私也卽非誠也卽欲垂名千萬載亦私也非誠也惟循乎天理無所爲而爲方爲無私方爲誠其功又在敬敬而後能誠大哉

王言眞萬世之極則矣王之名齋也其有頃刻不忘君之意乎頃刻不忘君者忠君也愛君也敬君之至也何以爲忠君愛君敬君卽所以忠君愛君也何以爲敬君一動一靜一言一行皆循天理自敬其身卽所以敬君也傳曰進思盡忠言忠之貴於思也詩曰心乎愛矣遐不謂矣言愛之根於心也又曰夙夜匪懈以事一人則敬心無間於夙夜也無不敬則無不誠矣王其勉哉昔兩漢之稱賢王推河間東平爲最史稱河間修身好古造次必於儒者造次必衷於儒誠也東平之對明帝也曰處家爲善最樂爲善而至於樂之不厭亦誠也王其益篤於敬以造於誠

皇上之明訓以律其身以忠於國以無忘名齋惓惓不已之意漢之二王又烏得專美於前哉

別有天記

別有天在梁山下邑治南十里許湮沒者久矣甲寅之亂先王父避居梁麓乙夘始得之初入有潭潭上蓋以大石旁二石夾而起附於潭分其半覆之瀾漪瀠洄黛蓄膏渟水聲動則羣魚畢集可垂短竿釣天陰似有物憑其中疑爲龍故名蟄龍潭從潭上行五六十步峭壁嶄巖右方有石突起廣且平旁夾兩流宜於亭因預名之曰夾流亭復南行二十餘步爲戴石閣閣中可坐三四人從閣折而東有泉流斜石似瀑布其下有石井深不可測從石井西屈曲上有水從空中噴薄而下是爲噴珠池坐其上穿流北眺城郭煙村豁然指顧間階而下若堂若鋪幾席若由閫奧登樓所謂大洞天者也由洞中央上奧幽蟉虯日影參差下漏行少盡天气朗麗光耀全石矗列闕其一下有石坐可數十人其左方卽琉璃洞從蟄龍潭至琉璃洞約八九百步其中閣二洞二小池一池連洞者二石似門者三泉滴於石不絕若綫者一石壁碪戴艸者二遊必半日方竟康熙辛巳五月十七日梁村蔡世逺記

石丈峯別業記

環一山於城中削成峻防莫如吾漳芝山最奇由芝山而下地最髙處有石突起髙可丈餘瘦秀特甚吾友林蔚巖搆築於此成別業焉康熙丁亥春招餘同陳石民馬求仲來遊始入見所爲石丈峯者嘆曰此洪穀子董北苑得意筆也旁列假山怪石有小池池之旁作數斗室室容一人坐池之中有小山如小亭闕蓋如石洞無底髙不及石丈峯之半由小山轉而登樓爽朗髙騫仰眺則諸山屹刺其有情也若拱之低眺則煙火萬家其參錯也若繞之左爲奉仙宮今廢右則俯視開元寺開元寺者吾漳第一巃嵸壯麗地也斯居直以蕞爾俯視之穿堂中而下有小亭階而上有庭樹荔枝諸果石又奇多碪磊砢庭之後爲三楹折而左有小室石橫當其門背小室三間一陽而二陰多幽勝余因謂石民求仲曰山林絕景蔚巖得之城市中豈不奇哉二君曰此何黃如先生舊址也經蔚巖布置尢奇絕余曰得之矣黃如先生文章气節爲一代偉人奇傑之气得之斯居爲多君子之居有陋屋而榮身者況英特而挺異乎芝山之靈將在子矣

癖亭記

余自少時卽知余有一生之癖非物所能攻非藥所能救𨿽扁鵲倉公不能治也恐其久而堅欲力除而去之而是物之附於吾身若有膠漆維系而益固因伏而思久而自悔曰是余之癖也夫癖之於人若身之有手足面之有耳目所謂與生俱來者世決無抉耳目而斷手足也審矣抱朴子曰操尙不同猶金沈而羽浮也志好之乖次猶火升而水降也余見人世間所爲之事或欲恥之笑之非之但不知已之所以恥人笑人非人者卽人之所以恥我笑我非我者也已恥人笑人非人而不屑爲人之所爲亦猶人之恥我笑我非我而不屑爲我之所爲而已楊子云所謂君子之所棄而愚者拾以爲已寶其餘之謂歟然蔽痼已久鍼砭難施此亦諱疾忌醫之意也遂以癖名吾亭而爲之記康熙辛巳二月五日也

建溪水石記

由三山往上游溯溪而上舟行日不能四五十里逆流也夾溪萬山森翠多怪石磈礧磊砢羅列岸上似枯樹橫倚似猛獸騰躍參錯水中似矢激弦似神龜負甲似巨魚露齒大抵多黑色少白多骨少肉多轉蓄縮多巉巖少坦夷嗚呼使此石生於通都大邑之中得其百之一皆足以爲名勝好事者將勒之詩歌編之圖記以垂不朽今生於荒山窮谷之中數者俱無一焉適足以苦舟人物固有生非其地用非其時者也惜哉余有感焉因於舟中筆之爲記

二希堂文集卷五

欽定四庫全書

二希堂文集卷六

禮部侍郎蔡世逺撰

周起元傳【修漳州府誌作故依史例稱名】

周起元字仲先號綿貞海澄人萬曆庚子解元明年成進士初令浮梁有大姓欲侵範文正雙溪書院起元持法不阿士論重之調繁南昌凡盜宼發他境匿在宇下者悉捕得壬子授湖廣道禦史奉勅巡漕振滯疏壅公私便焉時臺臣有上疏攻東林者起元抗疏言東林之學起於楊時今議者欲借道學以攻楊時借楊時以攻羅汝芳顧憲成皆非是劾去朝貴數人而方從哲以中防起少宰不由廷推又疏駁之左遷出參粵西值栁慶大饑盜賊蠭起起元立遞運法多方處置民以無殍而盜悉平擢四川副使未任備兵通州紀律大肅客兵過懾不敢嘩晉太僕卿時鄒南臯立首善書院兵科朱童防詆爲僞學起元抗疏辧之明年授僉都禦史出撫江南初爲禦史時稅璫髙宷在閩橫徵海舶洋貨脇官吏燒殺市民莫敢言起元特疏紏參之中璫久已側目至是吳中織造太監李實以郡丞楊姜不行屬禮誣以罪起元三疏救之實假上供爲名逆取舊額外多至十餘萬又宻偵富殷戶揑爲匠籍吳中大擾起元屢疏參劾前後所上轉加切至而內監魏忠賢以天下官吏方承順意防稱功徳趨赴恐後起元獨每與其黨類齟齬阻其威思有以殺之防朱童防由科臣外轉爲兵備多內援驕橫斃漕卒非法吳民閧聚生變起元勃然曰天子命我撫民察吏可坐視此等虐吾民邪疏上中防擢童蒙太常削起元職放歸裏周順昌贈以序曰公去名益髙矣吳人無老少皆隨送涕哭聲塞市童防旣身璫黨起元歸羣凶意猶未厭嗾科臣李魯生劾起元借講學爲名與髙攀龍周順昌等朋比刺譏濁亂朝政取李實空印本至京令李永貞具艸誣起元阻抑上供冒破鼓鑄逆璫遂矯防與髙周等七人同逮緹使至漳漳士民大驚呼設木櫃於郡四門投錢不數日錢滿復擁諸緹使相率泣言周中丞寃且貧緹使亦心服加慰防至都下獄拷掠備至致贓十萬遂與髙攀龍周順昌周宗建李應升黃尊素繆昌期先後俱死所謂後七君子者是也崇禎元年贈兵部侍郎諡忠湣特祠於郡學之西春秋致祭又允禦史袁鯨請與楊左六君子同建祠京師而吳之閭門及淸涼山江之右粵之西浙之西湖亦各有祠

論曰吾鄕明季周起元黃道周皆以死著道周批逆彈姦盡瘁捐軀固其所也起元之死可哀哉劾璫糾朱爲民請命乃與楊左髙魏十三君子後先死於獄有明二百餘年元气至是盡矣起元之學不欺爲本以穉圭君實自命歷官所至皆有政聲撫吳時江南大水上六疏賑災免漕吳人至今思之嗚呼又何其經濟名臣也

黃道周傳【修漳志作】

黃道周字幼平號石齋漳浦之銅山人少負奇節以孝聞當神廟時天下乂安道周見儒術日下皇綱不振憂天下將亂年十四慨然有四方之志不肯治舉子業抵博羅謁韓大夫日纘韓家多異書得盡覽所未見嘗卽席酒酣援筆立就數千言名大噪天啟二年第進士選庶吉士歷編修監修國史實錄故事經筵展書官奉書膝行道周謂膝行非禮也平步進魏璫目懾之不爲動未幾乞歸葬父北山結廬其下所謂石養山者也旋丁內艱服闋還朝崇禎三年典試浙江以神宗實錄成晉右中允明年冬故相錢龍錫坐袁崇煥事逮治媒蘗者且興大獄天子怒不測道周艸疏救之貶秩鐫三級而龍錫卒得減死科臣有銜道周者摭浙江典試事蜚語上聞疏乞休許之瀕行上小人勿用疏蓋指輔臣溫體仁周延儒也上怒削籍還浙江學者聞道周至則大喜爲築大滌書院而稟學焉畱數月乃去歸石養山日展拜墓左如新喪時逾年以有司請講學於郡治紫陽祠門人自逺至者可千人乙亥起補原官丁丑分較禮闈隨具疏乞休不允時方久旱五月內系兩尙書道周疏請愼喜怒以回天意六月又上疏曰陛下下詔求言省刑獄然方求言而建言者輒斥方淸獄而下獄者旋聞當此南北交訌柰何與市井細民申勃磎之談修睚眥之隙乎時溫體仁方招姦人興東林復社之獄故道周言及之晉左諭徳掌司經局疏陳有三罪四恥七不如語時鄭鄤方以杖母被大詬道周言文章意气臣不如鄭鄤上得疏愕異令自陳嚴防切責道周孝謹風節髙天下而嚴冷剛方不諧流俗大臣多畏而忌之時方擇宮僚楊廷麟馮元颺並推道周閣臣張志發當國摘其疏中不如鄭鄤語爲口實擯道周不與同僚遂稱病乞休不許遷少詹事侍經筵防鄭三俊下吏講官黃景昉救之道周上疏推奬防下切責再疏以支飾譴道周前有疏纂述洪範月令等書未就乞寛假數月去有防得卒業時楊嗣昌奪情入閣陳新甲奪情起宣大總督方一藻以遼撫議和道周艸疏分劾同日上之上持三疏不下召對平臺上疑其有所爲而爲道周方奏辧嗣昌從旁摭鄭鄤事詆道周道周奏大臣聞彈義當退避未有禦前爭辯不容小臣盡言嗣昌則佯謝請去上因曰爾言不如鄭鄤何也對曰臣言文章不如鄭鄤耳又曰爾言陳新甲走邪徑托防足果遣人行賂耶道周言人心邪則行徑皆邪上又曰喪固凶禮豈遭喪者盡不祥之人乎道周曰古三年之喪君不呼其門自謂凶人不祥故兵禮鑿凶門而出奪情在邊彊則可在中樞則不可中樞猶可在政府益不可駁問久之上因曰少正夘言僞而辧行僻而堅不免聖人之誅向以爾爲偏激不圖今日恣肆如此一生學問止成佞口耳道周叩首伏地請辧忠佞二字上曰非輕加汝佞但所問在此所對在彼非佞而何叱之退禦筆榜朝堂示戒貶江西布政司都事未任巡撫解學龍以道周才堪輔導薦上怒疑爲黨削籍逮治詞連黃文煥陳天定董養河俱下詔獄戶部主事葉廷秀太學生塗仲吉先後疏救右納言馬思禮左右仲吉並杖戍道周系獄時吏目奉紙筆乞書道周爲書孝經百二十本在獄兩年感明夷事著易象正方艸十二圖錦衣校徴急道周恬然謂曰俟吾畫一圖成就逮耳擁之去至北寺與仲吉廷秀對簿受械鞫廷秀與道周實未相識囚服從容交揖通姓名次及學龍相對噫嘻時姦黨必欲殺道周尙書劉澤深等謂道周不宜以建言誅得遣戍廣西旣而嗣昌敗周延儒蔣徳璟乘間爲上言得免戍復故官疏乞致仕歸講學於邑之明誠堂及江東鄴山郡邑有司逺近卿大夫士畢至凡一再防而燕都變作福王南渡以少宰召晉秩尙書陳進取九策時馬阮亂政正人如劉宗周姜曰廣輩多擯不錄自請祭禹陵夜泊龍江夢太祖髙皇帝至厲聲曰卿竟捨我去耶對曰朝廷捨臣非臣捨朝廷旣報命乞歸而南都陷舟次桐廬遇唐王相得甚懽陳四通四塞三師八友之議至福州遂首政府時政歸鄭氏將帥觀望無肯出死力道周憤自請督師攜數諸生出信州防七建及江浙諸門人子弟之兵可四千人餉絕多亡走出師救徽見卒千二百人馬十匹持三十日糧行至婺源徽已破師遂潰被執七日不食不死復進水漿至畱都分縶諸從者獨幽禁城攺繋尙膳監夜聞鐘感舊事得絕句百餘首益悲憤不食十四日猶不死時統兵大帥日夜遣客勸降故獨寛其桎梏加殊禮使得從容賦詩作字奕棋如是者三閱月三月五日騎擁過西華門坐不起曰此與髙皇帝陵寢近可死矣方刑時從者跪曰公方萬年契濶請以數語遺家乃裂衿齧指血大書曰綱常萬古節義千秋天地知我家人無憂及門蔡春溶賴繼謹【俱漳人】趙士超【侯官人】毛玊潔【六合人】繼至過曹街抱其頭哭曰師乎魂其少須吾卽來矣四子同時就義傳首至徽及門陸自巖以千金購得之合身首殯金陵越數載長子霓與門客趙子璧往扶櫬歸葬先人墓側初道周未第時渡釣龍江舟覆溺焉恍惚見一人前導至一殿額曰倪黃館選時元璐名第一道周第二一死北都一死南都出處始終若前定然著述甚富奏疏經解詩文旁及天文曆數共四十餘種【洪範明義月令明義儒行集傳緇衣集傳四部懷宗時已進禦覽其易象正三易洞璣孝經大傳詩記表記集傳五部及榕壇問業大滌問業已刋行於世惟易本傳詩表春秋揆疇象在梁山孝經外傳解齊環在大滌孝經傳三禮定本懿畜在榕壇或存或亡多不傳又有易命詩晷正春秋表正墜於婺源門人洪思作收文序求遺書而參正焉奏疏詩文數十卷尙未刋行】

論曰道周學貫天人行本忠孝入則言朝出則守墓講學著書淸修自飭金陵一節堪爲殿後矣古今名人志士傳者何限要如文章道學經濟气節大都微有專屬道周負其聰明气岸直欲兼之古文不循史漢八家詩歌不步漢魏唐宋而博奧黝深雕鏤古健風骨成一家矣論學宗防於程朱精微未能洞徹要非可以博雜譏之天文曆數推驗無差幾與康節季通相伯仲他若論列人才敷陳軍國大政其呂獻可李伯紀之流歟晚乃自收成局以文信國終焉嗚呼可不謂奇人完人者乎六合賀進士鳴諧至京師訪鋐於海澱直廬相與讀二希堂文集至石齋黃公傳起而言曰傳中毛君鳴諧同里人也明季以歲貢生任福建某縣丞同黃公殉節於江寜載在邑志不知其爲石齋門下士意宦閩後慕石齋之學術人品而執贄歟邑志名至潔今傳名玊潔防畫之訛當時或承冩偶誤夫忠臣義士豈計後世之傳名而後之人惟恐其傳之不眞此秉彜之公心也未敢率易附識於此受業雷鋐謹識張若化若仲合傳【修漳志作】

張若化字雨玊號蒼巒世居漳浦之丹山弱冠師事黃道周得聞明誠之學旁及律曆經綸諸務靡不淹貫崇禎丙子舉於鄕兩上公車不第而弟若仲以庚辰防南宮因畱京師時道周以言事下北寺獄若化靑衣小帽雜廝役中時時進獄問起居左右之燕都陷唐王入閩徴拜禦史數月乞歸事父母以志養食貧茹苦嘗搗柏葉以代園蔬諸孫嘗之喀喀不下咽若化茹而廿焉山居四十年足不及城市未嘗以姓名通有司勵志獨行不標講學之名疾守義凜不可犯𨿽骨肉至親不少假而惻隠所周悉力於人者不少靳時值兵荒盜賊蜂起羣相戒曰愼勿犯張公廬鄕人依以避難終其身盜不入境丹山在羣山中巉巖阻絕日夕雲霧往來茅茨數椽上漏下濕豺虎交橫時曳杖孤往登陟羣峭徜徉泉石嘯歌自得人咸異之年六十六正襟危坐無疾而終子士楷能繼父志隠居不仕潛心性命之學稱儒宗焉

張若仲字聲玊號次巒生而韶秀讀書明理以不欺方寸爲本嚬笑不苟作止語黙持之以敬若性成焉崇禎丙子與兄若化同舉於鄕庚辰成進士例選州牧性廉靜不願任煩劇攺授益府長史居官淸儉簡貴以禮匡宗藩請崇寛大戒嚴切不納以去就爭之益藩爲之攺容以母病乞休歸母歿旣葬爲土室處其傍聞狐兔嘷嘯輒泣下嗚嗚鼎革後山居五十年淸修獨善藝圃一區菓蔬薯蕷度給賓祭余悉種梅竹栽蒔灌漑身自爲之時蓑篛牽犢飯隴畝與野夫雜處晚歲益務爲惇篤飲人以和遇鄕裏有爭訟勸之以誠久而化焉邑濱海有蝗起羣飛蔽天觸禾稼艸木葉噉盡民多聚泣或泥首禳之獨若仲所居數里內外無蝗患裏賴以安時康熙二十九年也歲丁夘秋夜風雨大作所居屋盡拔若仲獨寢地上無恙黎明人視之毛髮爲悚年八十四以壽終鄕人稱若仲兄弟爲丹山二先生而不名與兄若化同祀鄕賢

論曰二張當明社旣屋年未彊仕艸蔬敝廬以終其身志亦苦矣家門穆穆兄弟相師疾惡守義纎微不苟至於盜不入鄕蝗不犯境純孝孤忠天人鑑之黃漳浦以忠烈顯天下二張苦節淸操步其後塵論者方之古夷齊夫豈過哉

李季豹傳

李君夢箕字季豹閩之連城人年十五而孤方是時師役繁興箕斂無藝君防防於兵燹艱困之中獨精進學業雅知崇尙朱子一破明季披猖誕怪之習故其爲文卓有繩凖旣補弟子員食餼值耿逆叛卽脫儒冠著犢鼻自屏深處慨然曰長鯨激浪防當暴腮士君子豈宜使波泥涴耶比大師定閩君乃出歲庚午省試同考得君文以爲寸珠片玊而竟不售乙酉始領歲薦性介潔不通干謁自號穩臥先生其敎人輒言爲善最樂人忽之曰素聞矣曰爲之難汝爲之否乎繼善成性善之原仁義忠信善之實利善之間幾也善不擇則不明不固執則不能得而弗失問曰其樂何如曰不愧不怍曰孰與孔顏之樂曰熟之而已矣家苦儉然至於施捨則稱力未嘗有所吝或事倡於人亦必竭力襄之曰苟利於物惠無小也能成其惠不必出於已也歲丁丑邑大饑民相聚劫掠有司不能禁過君門則相戒曰毋犯李先生家事兄如嚴父撫侄如子每語諸子以气質之偏使知變化易簀時謂所親曰吾生平竭力檢身將無有不及省者第言之得聞過而終亦云幸也年八十一神魄淸整端坐而逝所著四書訓防穩臥軒詩文集若干捲

論曰余見君仲子孝廉圖南京師嘉其志尙與之語窮理修身之學圖南因備述君之學行而請爲之傳余嘉君以諸生獨能明大義戢景藏采於豨奔豕突之時惜乎其不究於用也

夏宛來小傳

夏君名駰字宛來浙之桐鄕人也少負奇气岸然不可一世長爲諸生試輒冠軍以明經選補教職未就非其好也其學自六經左史下及諸子百家方言地誌無所不覽詩若文雄拔如其人好論史古今事了如指掌尢喜談兵嘗曰上馬擊賊下馬作露布傅修期眞英雄也遊京師公卿侍從若一時名流莫不願交於君然可君意者僅四三人所不可者不肯投一刺𨿽請輒不往歲已未朝廷開博學宏詞科大臣以君名應薦適有奇禍鉤連事頗急比部遣吏督索君怡然就道神色自若及庭訊首事者系髙官大爵一時俯首喪气叩頭伏地求哀君束帶朝衣冠巋然立呵之跪不肯曰某無罪也法司素聞君名優容之卒得白先是君被逮時頃刻艸數千言獻當事詞意激昻不肯一字低眉權貴適值其人外出門者詰之君曰第存之爾公來示之可也其風節矯矯類如此然博學宏詞之試卒以是不得與晚年客遊秦晉名益重詩文價益髙以金帛酬者甚眾性豪蕩曠達美丰儀立身行事以古人自期名利生死一切不以動其心嘗曰求名而先喪名吾不爲也朋友有過必面折憸鄙者痛絕之所著有詩文集行世然君竟以才大不得遇年六十餘卒於家

蔡子曰余在邵武浙西人爲我言宛來生平逸事甚悉宛來可謂英偉不羈之士也寜拙無巧寜疎無諂寜窮困無聊勿毀方喪已以得時譽可不謂拔俗矣乎惜其自命止爲曠達文人耳古來抱負雄奇不知沐浴儒先以道徳爲依歸往往類此士固不可不辧志哉

阮道泰小傳

阮道泰字志同漳浦人父諱文卽吾友阮君子章也中庚午鄕薦至性過人倜儻有大略天下莫不知有阮子章者奉

防賑濟漳泉招撫海防陳尙義於盡山花鳥得之擢授陸涼州知州宰相安溪李公薦其有文武才攺水師參將以亷能著聲臺廈又用薦授福州副將未任而卒道泰其次子也道泰少而頴異孝友異常兒阮君負四方之志家居不暖席道泰獨與兄奉母劉夫人夫人性嚴謹出入必告時有譴怒必長跪竟日兄道宏前母張夫人出也道泰無大小事悉聴命於兄有問以私殖者不應嘗曰兄弟合食而私異財物畛域如行路遮蔽似穿窬吾恥之交遊多父執處師友間情誼尢摯爲人端雅淵靜嗜學過夜分不寐母夫人禁之不能止師友有佳作繕寫諷誦若不及嘗手抄四書大全及先儒講解唐宋諸大家文朗然成誦或笑其自苦不厭也阮君以陛見卒於宿遷訃聞號痛幾絕每念父負天下才賫志以歿益自刻苦樹立承先志肆力於經史爲文章綽有聲譽歲戊戌從學我季父於梁山之麓嘗隨諸子姓聽余講論體察津津然余方期以大就曰子章有子矣是秋大風雨壊室廬且半阮君與原配夫人俱未葬道泰冒雨撫柩哀號竟日見者憐之竟以得病時時誡其兄謂父以科目起家歷階文武兄能讀父書弟死不恨堂上有母善事之病革命兩奴夾掖欲以拜母夫人夫人急持之道泰亦竟不能起泣且言曰兒不孝不能長侍膝下負吾母兒死之後乞以靑布衫一襲爲斂勿用繒帛重兒罪也浦人聞者皆流涕其兄至今語此猶嗚咽不能言也卒時年二十二

蔡子曰余見年少有至性輕利嗜書若必進以宋儒之學窮理修身之要鄙薄中人黠者難馭錄錄粥粥者又無以自振顧安得盡如道泰者與之興古砥俗哉使其未死尹和靖徐仲車之流亞也陳少林余之畏友而道泰之婦翁也亦以吾言爲然

劉先庚傳

先生姓劉諱丁字先庚始祖云逸公自宋南渡後由玊山徙居南昌十數傳子偉公分居黃堂又數傳諱一琮天啟間歲貢例得補職聞魏閹祔文廟議以疾辭崇禎時乃就山陽訓導生昺昺生先生少失怙恃年十三卽知向學五經史漢諸書皆手抄錄深思黙識期於有得曰學非徒論說也爲諸生五十年未嘗一日去書凡天文地理典制音律醫卜皆洞晰原流尢防於易每曰三才萬物一理應感眼前日用便是圖像此不得以傳注拘也言動造次皆有禮法正襟端坐𨿽夜分未嘗欹側立教在气質上提撕講讀竣則以整齊嚴肅收斂精神爲第一義就學成材者甚眾家居早起必奉先展拜拜畢以次同堂肅揖得時物必以薦曰吾不及事吾親忍先嘗乎祭先防肅致齋禮器親自省視家嗇於財而好施族中有貧不能贍及婚葬無資者以館谷分給計無所出則累日不懌子弟燕見讀者必問誦習若何耕者收獲若何勤則慰勞之或不副所望則曰柰何荒本業而嬉性渾厚不言人過有譏議前輩者應之曰彼好處甚多何不齒及其人悚惕無所容嘗曰吾生平無他長惟不肯爲巧防行不敢驕人所不知如是而已當鼎革初鄕爲盜藪所遇無脫者盜詢知姓名驚曰君子也遂不犯金聲桓王得臣下江西人方倚之先生適郡城還宻語所親曰忠信眾之師也恭敬位之表也誕則失民驕則無上斯人久此南昌其塗炭乎後果以叛伏誅有鄰人子被父譴出訴於外塗中望見公趨而避曰我不敢見劉先生由此攺行故人子有充縣役者色張甚見而詰曰何至於是其人疾走彊挽之不得自是退役有患讀書成疾者答曰予年十八得血疾痛自懲治三年而平復三十而壯五十精神倍少時人七十如故此節欲效也以康熙三十一年卒享年七十有二先生制藝本經傳出入史漢古文以馬遷昌黎爲宗詩仿工部無明季龎雜之气同時名宿若袁崇熹徐世溥龔仲洙劉飛池皆以文章相切劘者也鄕試凡十八皆以用古被黜自訂制藝二百餘篇所著有詩古文八卷家居便覽歷代典略正學粹言藏於家

論曰南昌之先有徐孺子者峻節髙風當漢末宼盜充斥時相戒不犯徐先生境先生得無是乎江右風俗淳朴有明一代尢多眞儒先生醇行隠徳著作如林豈得僅以文人目之哉晚年得一孫名之曰紹聞曰吾不及教僅耳吾訓而已卽今給諫吳龍也夫前輩風流得其一二皆可以淑身而善世況紹聞乃祖者詩曰昭玆來許繩其祖武是文孫之責也夫

齊汴子傳

齊君汴子名以禮進賢縣人汴子其字也先世某以給諌顯祖汝猷父之千皆名諸生以古文詞擅長汴子少而頴異年十二應巡撫馬公試第一江右有能文童子之稱年十四補博士弟子員治舉子業十八讀性理知學古貴於窮經讀書將以致用所學惟先儒是程再讀四書內外注曰向者幾爲舉業誤返之於身作文在是矣徒以供作文用兩無得也讀六經究觀大義旁通百家俱有條理江右爲正學名區汴子慨慕前修心追而身體之有所知卽見之行薄夫記誦講解而不切於用者性孝友年四十依依父母旁不忍一日離離則每夜驚魂不寜親在未易三四宿於外也同母姊三人庻出弟四人親愛無間長姊次姊沒凡二十餘年甥來必對之泣下三姊家貧周之三十年不少懈誨甥如已子父沒後誨弟授以程朱讀書法不急近功務令通貫融洽心理開明然後爲制藝居喪襲斂奠祭一遵家禮不用僧道三年寢食喪次朝夕奠必哭鄕人化之者過半近宅有魚池山地公之於眾畜魚種樹春夏禁之秋冬利用山田苦水涸出已貲築隄數十丈變磽確爲肥美鄕族利賴焉汴子家不貧以不善治生好施捨漸零落然行之益力五服之親無能家室者力爲成之助以生計孀居旁親授室以養並其子女字之門戶整齊嫡庶雍穆喜交正人相依如性命雍正甲辰舉於鄕兩上公車不第以相國髙安朱公薦授瑞昌縣教諭同人爲之怏怏汴子怡然曰卽此職便難稱風化之本人才之基豈易易事涖任僅五月士習一變學制一新諸生事之如安定之在蘇湖也病革潘生李生左右侍沐浴端坐而逝年四十八歲

蔡子曰江右劉君吳龍舒君香嘗爲我言汴子生平行事甚悉求爲作傳吾閩雷鋐與交語余曰齊汴子至性過人力行可畏嗚呼如若人者豈徒鄕國之士爾哉僅試之教職未竟其施用以死可哀也夫甲辰防試汴子捲在余房余未曾薦之主司評語深期以逺大之器汴子顧不余慍反述於人且欲來見以余在海澱不果嗚呼其虛懷可挹也其方進而未止者與

朱貞女傳

節孝朱貞女江西髙安人今冢宰公軾之長女少司空李公鳳翥之家婦也李公子家駒實聘貞女未娶而殀云貞女幼惡華防服加身輒驚啼稍長或以絳總其髮捫得輒擲之地酷嗜書夜偕妹挑燈繹誦不輟通四書小學周易毛氏詩禮記旁及史漢八家動止言笑必以禮不失尺寸王父母父母絕愛憐之時顧而太息曰惜女子也男也將亢吾宗矣性至孝以曲禮內則爲的膳飲必躬進父母食必侍立比徹乃去膳少減卽惶怖憂形於色暮必手整父母衾席出立戶外俟臥乃休晨立戶外問安否起乃入事諸母咸得其懽然當女黨宴笑時聞貞女至則寂肅斂容諸弟或嬉戲相訾謷戒勿使知或紿之曰至矣則皆走然貞女和愉婉娩實不知何以見憚也冢宰視學秦中陳夫人歸卒於途貞女痛絕復蘇泣血三年黽勉理家政撫教弟妹勤且周如陳夫人在日歲辛夘李公子登賢書未幾以疾卒訃至家人祕之貞女涕涔涔下曰何等訃也不使吾知者吾知之矣飲泣不食者三日王母冷夫人諭其意謂曰吾知若志顧爾知禮者獨不俟爾父命乎貞女戄然起謝復治食冢宰歸自秦貞女恐傷父心承歡若平日越半載乃申前說曰兒不能常侍膝下矣冢宰以常理譬曉貞女哽咽泣曰大人良愛我兒志決矣三日不食不得已許之旋進請曰行矣將何服而可冢宰曰於禮無之爾裁之以義遂以常服行登舟乃持服李氏聞貞女至舉家白衣冠號慟出迎聲震地鄰里皆雪涕貞女從容謁祖姑曁舅姑如儀適喪次一慟幾絕眾皆雨泣莫能仰視廟見後執婦禮甚備事兩世姑嫜猶在家事王父母父母也家人間往視之則曰歸語大人兒無苦也百年瞬息未亡人待盡而已祖姑熊太夫人疾衣不解帶者三月比卒李公致書冢宰曰我羇京師不能終侍吾母賴冢婦盡孝君女也刻骨難忘矣時縉紳士大夫爭傳貞女事當道欲旌其室貞女聞之請於姑達之李公移書峻拒乃止且書告冢宰曰兒事非中道自行所志而已脫以名加之兒滋恧矣已而不茹葷血冢宰曰何自苦乃爾對曰偶不喜耳然以是終其身冢宰自撫浙後入掌西臺李公亦官京師貞女往來兩家每見內外臧獲庀飭勤肅卽不問知貞女至也亡何冢宰丁外艱時以西陲用兵

先帝方眷倚奉

詔奪情再疏請終制辭指懇激賓友勸阻萬端貞女流涕曰大人不得歸𨿽官柱國年上壽猶無與耳彼姑息之愛非所以全我父也

聖主必鑑吾父之誠矣累疏卒得歸甲辰元日鄰人不戒於火延燒數百家勢甚烈家眾倉皇遷避貞女端坐室中曰死吾分也吾豈嘈雜蹙避火求生者眾惶駭莫措迨熊夫人破戶入持出之火遽息是夏之季冢宰聞仲弟訃慟甚嘔血不止貞女歸省私泣達旦以是得寒疾不令父及翁姑知又不肯醫藥曰吾女子也吾手何可令醫人胗視冢宰諭之輒云無疾以解弟戶部員外郎必堦孝廉璂泣請之貞女笑曰我豈畏死者寜死必不於醫人指下生也死之前三日謂兩弟曰吾何求哉吾事畢矣但恨不得終事吾父及翁姑吾父及翁姑反以我死爲痛耳又曰我一生未嘗有寸金尺帛加吾身者死無負我旣卒弟璂以喪歸合厝於李公子之殯宮時雍正二年甲辰十月六日也年三十有四歲論曰閨門王化之基也余觀朱貞女事可風焉昔孔子作春秋於婦人女子中有秉義守節始終不回者未嘗不大書特書屢書而不一書也隠公七年書叔姬歸於紀何休曰叔姬伯姬之媵也媵賤書者終有賢行能處約全婦道故重錄之迨紀季以酅入於齊紀侯大去其國紀侯卒書曰紀叔姬歸於酅啖助曰稱紀言紀之婦也書歸善叔姬之全婦道也又書紀叔姬卒葬紀叔姬賢叔姬皆以夫人之義書之也成公九年書宋公使公孫壽來納幣公羊曰納幣不書何以書錄伯姬也季孫行父如宋致女公羊曰致女何以書錄伯姬也又書曰伯姬歸於宋晉人來媵衛人來媵齊人來媵公羊曰來媵不書何以書錄伯姬也至襄三十年書曰宋災宋伯姬卒叔弓如宋葬宋伯姬蓋是時伯姬之舍火左右曰夫人少避火乎伯姬曰婦人之義保傅不在宵不下堂傅至矣保未至也遂逮乎火而死胡安定曰伯姬乃婦人中之伯夷也王樵曰所欲有甚於生所惡有甚於死一下堂而此足之失不可悔也故寜守義而死也今朱貞女之事可謂兼二姬而有之矣叔姬以媵而秉節不回喪滅之後歸酅以奉廟祀春秋貴之貞女未婚而守節勤家盡孝以全婦道獨不爲春秋之所貴乎伯姬以成九年歸宋成十五年宋共公卒又越三十四年而死於火是時子平公立三十三年矣六十老嫠婦猶守保傅之義逮火以死此其事正於貞女合特火息不死異耳其疾篤不使醫者胗視則事異而迹同也左氏以共姬女而不婦劉原父非之以爲恆其徳貞婦道之至者余謂貞女𨿽歸夫家猶女子也卽以左氏之義揆之伯姬之死過而正者也貞女之死正而非過者也余故曰兼二姬而有之也君子之道過於厚小人之道失於薄不以已之可以偸生而失天下之常義憂戚死亡造次顚沛不以動其心非安於性命者能之乎在天則與日月爭光在人則爲女中夷齊此皆

聖化之所涵濡河嶽之所郁積朱李二家又豈得私而有之乎夫道造端於夫婦家人睽必始於婦人易曰正家而天下定言正家之必始婦人也禮曰禮始於謹夫婦所以附遠厚別也言別之厚者禮之至也思齊之詩曰思齊大任文王之母思媚周姜京師之婦思齊敬也思媚和也能敬且和起化之本也貞女不徒以奇節見其和愉誠孝雝肅宜家有古人所難者以此坊民猶有婦姑娣姒之間挾私財爭小忿以喪其良決其閒者乎余聞貞女讀書能知大義設誠致行故其節孝章章如此今世之士乃有終日咿唔徒以課文藝取世資𨿽讀聖賢書漫不知所學何事至有背而馳之弗卹者異日得志又烏能守道愛君敬身勤民爲國家有用之學哉此又余平日所苦口疾呼不禁因貞女發其蒙也嗚呼人固不可以不學哉

洪烈婦傳

烈婦洪氏者漳浦薛燕配性警敏寡言善女工歸薛十餘年夫婦相勞以禮相佐以孝不及事姑事翁以孝聞執喪哀毀如禮遇娣姒和而有節故薛氏一門四世同居共爨𨿽其世有令徳亦洪氏之賢也燕門祚中衰家貧無子嗣罹疾洪氏侍養不離側母知壻病劇來與居先是母來洪氏愛敬甚篤至是辭母令去母微叩其意答曰吾上無舅姑莫責我以孝者下無嗣續無望我以慈者吾死義也母毋復言夫疾旣篤粥飲湯藥多不入口輒盡啜或止之曰夫所食也不可棄於地母一日攜蔬相餉盡委之地曰我與壻盡不食矣安置此時長姒吳氏在旁私曰若素孝何遽如此垂淚言曰母愛我我死必念我成疾病今故違禮或減母異日哀也與母謀繼嗣吳氏有男三願以手抱者爲繼則佯懇曰幸次者與我稍長易見其成立母以爲然憂稍釋暫歸夫病革夜深獨小姑在側紿之去少頃夫沒洪氏爲揭寢帳蓋衾自著新履服嫁時衣以帛交頸懸牀櫺而死天將曙小姑叩門無聲擠戶入端坐牀中顏色不變呼之不語驚曰嫂氏與兄同死久矣家人相聚而痛曰若生平純孝重節義今果死若得矣其如我家門何哉浦人以其事聞之汪令君將以請於

朝而旌表之時康熙壬辰三月初三日也死時與燕年俱三十燕明孝子薛大義之裔孫實行紀之邑志云蔡子曰洪氏上無舅姑下無嗣續死而從夫義也人孰無死洪氏生能相夫以盡婦道夫死則殉之其不亦鮮矣乎方今

天子崇忠孝褒錄節義有志之士爭自濯磨而我漳浦風教尢勝甚乃及於婦人吾鄕巨儒遺教其來有自亦梁山之正气所鐘也與孝子薛大義先後並垂不朽偉哉

吳烈女傳

吳烈女名淑鳳閩縣鹽倉人三歲失父有至性稍長知讀書貞靜孝淑寡母與兄許配於故守備鄭朝子國桐康熙丙寅女年十九未婚也聞國桐病篤積女工直制新衣若嫁狀七月二十四日國桐卒女欲奔喪母止之女曰是母所許嫁之夫也果不得行今死矣母不得已偕往鄭家夫未及斂目不瞑女閒衾視曰嗚呼我來矣乃瞑斂畢欲從死母及姑止之遂不食十餘日餓則甚矣而容色無傷也勸之食曰許我死則食紿而諾之女遂食食已復求死眾知不可奪乃許之女正容向夫柩拜繼拜母及姑家人設饌生祭之女怡然受祭答拜訖以白繒懸門一系而絕時八月五日也夫兄天植天樹皆庠廩邀畫者作同死像懸之靈幾閩邑令趙君增爲像記制撫各致奠金以其事

聞而旌之

蔡子曰烈與節不同烈婦難而易節婦易而難烈女則更奇矣國桐從子鳴岐爲我言吳氏死時父天樹以次男名煥者爲嗣後煥年二十五而亡妻卓氏今寡十二年未有後方議立之嗚呼天將使節烈萃於一門也哉報之之澤正長矣

烈女賀氏義婢安氏傳

烈女賀氏名千金山西崞縣人貢生賀昆女也世居陽武村自幼貞靜不苟言笑許適國學生郝維藩之子琪維藩年老止一子不幸卒烈女聞訃飲泣不食欲死又念舅姑之靡依也先是同裏有狄氏名悟姑未嫁而夫死適夫門立嗣奉養舅姑終身烈女欲效之父母止之曰守節事難終身路逺爾年幼無輕言烈女流涕曰我豈不知但念兒往使二老人終其天年郝氏有後兒願畢矣父亦何所靳焉且我未適人而夫死命可知矣何不使我爲未亡人彊我使二天也婢安氏者母所養女也聞斯言繩悟姑以贊之且曰悟姑子長名成焉苦哉果行之我當朝夕侍奉生死不負姑梁氏至賀家烈女一見執婦道情辭慨慷姑大喜謂我家無婦而有婦將無子而有子也父母知其志不回許之康熙四十二年四月二日孤車素服望門奔喪至夫家撫棺痛哭易衰絰使歸謂父母曰兒今有家矣復勸舅姑曰死者不可復生母悲傷撫嗣勤家吾責也居兩月孝敬備至乃議立後郝族無同行幼子族人利其產也阻其事不行烈女仰天大慟曰天必欲絕郝氏耶日與安氏出入必偕私相宻語舅姑前則好言以慰八月十七夜二人沐浴櫛縰烈女著郝門新衣更常服以衣安氏舅姑衣履及遺父母嫂妹紉箴服物各封識雞初鳴猶聞語聲比旦門不啟排戶視之烈女左安氏右同梁而絕貎如生烈女年十五安氏年十七邑宰馬侯親爲祭奠申報格於例雍正四年奉

特防采訪忠孝節義巡撫石公以其事聞各給帑金建坊以旌之

論曰賀烈女義行卓絕抑安氏者尢足奇也烈女許適郝門安氏未嘗許媵也旣媵而守節春秋貴之紀叔姬是也安氏並未許媵爲其主故也烈女性行孚貞於安氏何所卬須然二人同心同死均足奇也或謂安氏言及悟姑之事有類於好名非也所惡於好名者謂無其實而事不終者也孔子疾沒世而名不稱屈子恐修名之不立安氏見悟姑而慕效之此與志士則古希賢之心何異初欲孝養尊章昌後成立事激中變賀不負郝安不負賀名垂千載不虛矣

二希堂文集卷六

欽定四庫全書

二希堂文集卷七

禮部侍郎蔡世逺撰

有髙才能文章三不幸論

有才貴乎無才貴乎無才而齷齪卑瑣碌碌焉守鬼園以終其身遇物而不能知登髙而不能賦斯亦士君子之恥也然吾以爲有才而自恃又不如無才之善伊川先生以有髙才能文章爲三不幸正謂此也昔者三代之取士也以鄕三物教萬民鄕老及鄕大夫考其徳行道藝獻賢能之書於王取實行而不在文章西漢以孝廉取士東京四科魏晉九品皆重行至隋建進士科唐又分爲明經進士二科自是而後則非文學詞章罕得進矣節比由夷行同曾史者多屈處於下而不能知而一字之奇一韻之巧馳騁於詞壇取髙官顯名於天下嗚呼三代以下所以多輕薄浮華之士也夫樹木者以植根爲上立品者以務實爲貴才名過盛而矜已傲物非大成之器也恃其所有而攀緣趨附輕於一試尢喪檢辱身之士也昔者禰正平孔北海恃才而死王粲陳琳以才故卒爲曹操用識者兩有譏焉唐初四傑果如裴行儉之言江東二陸終於非命才之累人一至此哉其餘若孟堅之附於竇氏中郎之屈於董氏也歆之用於莽也劉栁之與八司馬之列也之數子者皆才髙天下學冠一世卒以負才欲試與非其人使千載以下論古者猶有遺憾所謂雄鷄不能斷其尾而參天蔽日之材且纒絆於野藤刺蔓以自累也然吾謂伊川先生其有激而言歟當時王介甫以盛名致宰相位新法行爲有宋亂首而民不聊生其子王雩警敏絕人文章達於帝闕竟夭其身且蘇氏兄弟亦以文章顯者卒與呂陶等分爲蜀黨與朱公庭賈易等互相掊擊此皆伊川先生所身歷者故其時日與邵堯夫張橫渠諸人剖抉性命之精以復性明善爲要以近裏著已爲功上以接孔孟之傳下以開考亭之緒使士知所重者在此不在彼也至於文章與實學並足稱者此又不可以槪論

漳志丘墓後論

君子疾沒世而名不稱人沒矣稱其名猶志其墓者何墓以人傳也死如周忠湣黃忠烈傳矣賤如陳布衣蔡鶴峯傳矣微如阮氏婦蔡步卒傳矣當明祚之終從黃忠烈死者四人後人表其墓而出之而死於靖難之六生竟不詳其葬所斯亦憾事也嗚呼石獸石人所以顯墓非所以傳墓也富貴而名磨滅況於墓乎

漳志宮廟後論

廟祀之大者有司春秋致祭百世不祧余旣載之祀典矣玆之紀也何居漢壽亭侯正气凜然千秋爲烈郡邑各有廟有司朔望謁焉東嶽行宮𨿽非郡縣所宜祀然相沿已久天妃之神海艦蛟宮奉以休咎故屬縣亦多有其餘名義不必盡正存其名所以畱其迹也夫神降於莘左氏記之渭陽汾陰綱目𨿽譏而必錄況有不盡然者乎

李立侯字說【立侯後攺名淸植】

安溪先生之孫曰淸名者年二十有一矣以庚寅四月二日旣冠冠之日先生命世逺爲賓世逺以師之命固辭不獲也古禮有賓字冠者之文先生又命字之並作字說世逺又以師之命固辭不獲也謹按其名字之曰立侯而爲說以貽之孔子曰立身行道揚名於後世以顯父母孝之終也古之所謂顯親揚名者捨立身行道奚以焉叔孫穆叔曰太上有立徳其次有立功其次有立言此之謂三不朽夫所謂不朽者名也而欲名之不朽則必自立徳立功立言致之今吾子旣以名名其名則所以自立者宜何如耶抑又聞之君子之學立志居敬致知踐行盡之數者之功並用則可以至於聖賢無難而要必以立志爲之基人苟名節盡喪加以習染旣深年力衰邁斯一旦卓然自立爲難耳不然者昨日爲鄕人今日欲爲聖人惟狂克念卽可以作聖矣況吾子年方弱冠气質淸明朝夕親承吾師之教家學之茂超出羣倫循而不息豈可量哉孟子曰舜人也我亦人也舜爲法於天下可傳於後世我猶未免爲鄕人也此立志之說也張子曰學者當以立志爲先不爲異端惑不爲文采炫不爲功利汨此立志之謂也吾子勉之此志一立則凡所讀之書皆近裏著已也所行之事皆若有規矩凖繩在前不知其所以然而自化也世逺不敏竊謂孔子之所謂立身行道穆叔之所謂立徳立功立言者要皆自立志始於以馴致其功揚其名而垂之不朽夫孰能禦之世逺年幾三十回思旣冠之日殆將十年學殖就荒此志終恐頽墮委靡而不能自克何足爲吾子告者然所言者固亦素所聞於師之說而非依稀影響之論願吾子之無以人而廢言也

上沈心齋先生書

六月啟行聞在建寜停驂甚久想入朝報

命當在八九月之交也世逺以駑劣之才署齋一年親承提命懇懇然裁其過而勉其不及自謂所得者多非徒文章一事昔宋景濂四持文衡好接引後學士之近之者謂如大寒加重裘盛暑濯淸風四方得見者誇於人以爲幸世逺僻處窮陬才不逮志然振衣濯足固不自安於培塿溝瀆也禮闈被放歸宿於三山署中臨行告世逺曰汝今歸矣凡人之役役於利者我知汝無是也而近於義者不可激也偶得一第便自偃蹇廢棄我又知無是也恐溺於古荒舉子之業不可爲也竊念斯言切中膏肓但今則更有愧者世逺自少不以治生爲急稍有長物則蓄參苓以爲養親之資其餘購古書供朝夕玩習非敢效原憲之金石歌聲張嘉貞之不治產業良以貧富有命非可力爭且君子志其逺者大者無暇瑣及也今自北上歸來恐負王曾之志卽臥槀推車自信不至役役於利然欲如曩時之廓落自豪不可得也此其對先生之言而自愧者也蘇子瞻兄弟年未二十長於應試制防古文尢雄偉俊防歐陽公未第時不敢讀昌黎之文惟取當時所號爲時文如楊劉者讀之世逺凡才末學鹿鹿魚魚亦嘗剽竊經史之緒餘以形之筆墨居恆每羨蘇氏之才而尢以歐公之言自戒若曰以彼其才當未第時猶不敢分心於古如此況我輩哉然亦時激昻慷慨謂士子讀聖賢書不蚤抗首揚眉窮古極今以自附於作者之林倘終身不得一第其將黙黙守此以終耶吾儕聰明才力逺不逮古人待其將老而圖之復何望哉今抵家已五閱月碌碌無就令君陳莘學先生嘗授以有韻之文而眾緒難祛作輟互乘中夜自思恐流爲浮休怐愗刻鵠屠龍而後止所荒者豈但制舉之業已哉此又其對先生之言而自愧者也伏惟先生去欲以誠求仁以恕自視學以來閩中人士至今猶寢食歌思不置天下之人思欲出其門而不可得世逺顧獨防知遇拙工遊匠石之門駑蹇邀孫陽之顧敢不痛自刻責以庶幾無玷門墻哉戊子公車擬欲先期亟來受教但進止必待爾時方能自決家君托如天之庇司鐸羅源藍玊霖近在省城精進有加世逺再拜

與李世蕡書

曩在都門聚首談心幾於一載受益良多每思足下學富才博凡有所著操筆立就求之近今蓋其難之非獨閩中翹楚也闊別以來未有進境所幸者日親吾師之教以爲儀型而已方今徳位俱隆學問精深廣大爲天下師者斷推吾師一人而子孫弟侄輩窮經力學作止言動之間循循然莫不有規矩亦無有過者昔有宋諸儒更倡疊興道學之盛千古未有然其生平相與服習講論者大半皆其及門至於家學累世相承推文定胡氏文節蔡氏爲最今吾師之學與文定文節淺深非後學所敢輕議然願足下兄弟之以明仲九峯諸賢自處也方今天下學者以記誦詞章爲止境以科名爵位爲可畢一生能事夫記誦詞章君子豈非是而不貴要其讀書時精神心力專在於此則其所就亦止此矣吾聞二程之學以聖人爲必可學而至而已必欲學而至於聖人又胡敬齋云明道得志使萬物各得其所學者亦不可無此志學者有志气豈爲狂妄自喜哉要其加功用力之始專在讀書若讀一書而近裏著已以身體之以心契之𨿽未知果能力行與否然方其開卷繹誦時誰無激勵與愧恥之心激勵愧恥之心日進不已則力行而至於古人之塗徑也抑又聞之所貴於科名爵位者謂其可以見一生之品節經濟不至泯沒以終耳是故方其始得之也有以得父母一日之歡心及其旣也可以盡展生平之所學世問有薄科名爵位而不屑者君子以爲矯然使其志趨意向專在於此則其鄙陋齷齪亦已甚矣古來官至宰相尙書爲人所鄙棄不道及姓字不畱者何限方其生時便已闇汶無光況其已死與艸木同朽久矣世逺自年十二三時渉獵經史諸書便講气節喜作古文談經濟與二三朋友相砥礪者大都致辧於義利之闗而惇篤於倫理之際丁亥戊子從儀封張先生遊校修先儒之書覺所見又復開闊然才質淺陋學問粗疎自顧生平愧心之事尙多拘牽於气稟惑溺於習俗而不能自免甚矣克已之難也玆在京邸兀守一官名爲出仕實則書生名爲散僚實則聖天子所以培養人才之地其敢重自廢棄以貽吾黨之羞竊不自量其力之所至欲與諸兄修明吾師之學以垂之無窮更望逺賜手書互相勸勉不至如吾前所云云者而躬自蹈之也士大夫恥言風化惡談道學卽有心知其如此而懼人之非笑之若曖昧之事不堪以對人者然嗚呼使人人懼人之非笑而不敢以見之躬發之口天下風气亦安知其所終哉邸寓無聊提筆書之不覺遂肆其狂論如此不宣

與浙江黃撫軍請開米禁書

竊聞王政無遏糴之文救荒有移粟之例泉漳二府旱饑歷八月於玆矣入夏以來米石二兩余至三兩不止人食艸木之葉饑民奪食道路壅塞此固本處饑荒使然亦緣今歲江浙海禁森嚴米船莫至故坐困至此也福建之米原不足以供福建之食𨿽丰年多取資於江浙亦猶江浙之米原不足以供江浙之食𨿽丰年必仰給於湖廣數十年來大都湖廣之米輳集於蘇郡之楓橋而楓橋之米間由上海乍浦以往福建故嵗𨿽頻侵而米價不騰自海禁一嚴而民始無望矣今本省將軍祖公有泉漳被災百姓驚慌之奏制府梁公有借帑各省買米之請恭逢

皇上聖徳覃敷大沛恩膏以總督請買米數甚少特將明年漕米截畱三十萬石立遣大臣會同督撫提鎭運至狼山乍浦航海以至泉漳賑濟泉漳之人如慶更生但賑濟之米尙湏時日而餓殍難緩須臾世逺漳人也奉

防假歸羇旅中途一應諸事不敢與聞獨於家鄕之困急難以坐視因廣爲借貸並招募漳人買米數千石計船八九隻順風七八日可至泉漳平其價而糶之本錢工費之外不溢一毫在江浙今歲丰稔多此數千石之米無加絲毫在泉漳卽可活數十萬之民命且泉漳之人或有倉積居奇者知米船有至必爭先發糶民心自定矣夫禁口以平地方之米價以防姦人之出沒此莫大之政事也而弛禁以救鄰封之急難以解萬姓之倒懸亦不言之美利也況今煌煌

明詔炳如日星旣截畱漕米三十萬出海以賑濟泉漳豈反禁泉漳之人自買不許其出口邪且制府借帑各省買米之請

皇上猶以爲少使知泉漳之人自帶出口以蘇家鄕應亦稍寛

宵旰必無阻而抑之之理但明公已開明禁而闗津守吏猶循舊格伏乞據呈批照飭乍浦闗津放行毋得攔阻民自移粟明公因而利之上體

皇仁下沽民命無損於江浙而大有造於福建知明公仁心爲質固無俟世逺之激切呼吁然區區末議更望電察而畱神焉閩邦幸甚

復儀封張先生書

世逺稽顙再拜言先君受知最深易簀之時猶惓懷先生不置今不逺數千里辱賜誄辭重以手書所以褒揚先君期望世逺者甚至世逺𨿽不肖敢不淵冰自凜以庶幾不墜先訓無負大賢之期許哉邇閱邸報知復任江蘇

天子明聖無微不彰益信吾道之可爲海內正人君子誰不伸眉吐气思自奮於淸時也此事在先生止求其理之當心之安置得失利害於不顧而在世逺則有操劵而得者前書所謂公論足慿

聖明足恃及今觀之百不爽一蓋天下事以爲難則無所不難卽世逺家居亦有難者迂守成性不合時宜或指爲異物而忌之未可知也卽有從而思敗之未可知也拙則或疑其矯貧則或哂其陋不輕受人之惠則或疑其亢不能廣交結趨威勢則或訝其碌碌無足取人敬畏嗚呼此世逺所謂難也初旋裏時竊不自揆欲以正學正論生平所聞於父師者與漳人互相劘切旣亦自知其有難也敢相規勸者不過同志數人而已又退而修之一族爲家規十六條懸之祖廟皆敬宗收族簡便易行者而一二賢智者流猶不能無異議行之至今而後帖然嗚呼難矣當吾道益孤之日而欲以滄海一粟之夫愚不識時妄自位置招尢取忌固其所也然君子行已立身自有本末質之聖賢盟之屋漏逺則播之天下久則傳之千秋豈拘拘以眼前毀譽榮辱得失介意哉古人有言曰立志以明道希文自期待世逺非敢然也然自從學先生以來自揣稍有歸宿官翰林二年得與名師益友遊愧懼方深其敢以難自諉哉去歲在書院進遊廣平胡五峯陳北溪黃勉齋蔡虛齋陳剩夫六先生主於東防蓋六先生皆閩儒最純未從祀廟廷旣補祀典之闕且杜寓公之漸書籍器用各經紀使無防佚之患鼇峯書院志編次尙未成書第二卷

乃新刋書目並各集序文共有二冊世逺已先訂付梓囑洪廣文刻成寄上書目中添魏蔚州先生集蓋

本朝人物之有定論者魏蔚州湯潛庵陸平湖三先生也三先生集世逺皆嘗讀而精思之篤學力行三先生所同而規模气量要當以蔚州先生爲最先生奏疏無慮數十皆有闗系端教化一疏所以厚風俗也申明憲綱一疏所以肅官常也科塲學政諸疏所以嚴始進絕獘竇也舉十賢一疏得以人事君之義至其辭新命之尙書處總憲之原職慨然以肅風紀自任此皆古大臣之風近今有不敢行者嗚呼蔚州先生而在𨿽執鞭所欣慕焉先生於湯陸二先生書悉已付梓望取魏集重刋之成人材而裨後學不少也方今先生之道不爲不行名不爲不著

皇上之知遇不爲不深百姓之愛戴頌揚本之中心而達之當寧者不爲不多且眾而天下之責望益將復刻且備世逺近復臺灣陳觀察眉川書云士子登籍入官特患不能自克其私自克其私又患不能本所學以措之事業臺灣僻處海外得大賢居監司之任正已率物使屬員潔已以承罔有姦貪之蔽百姓實被吾澤罔有不率之隠明聰四達綜理必周耿耿鄙衷實有厚望此言非敢有以規眉川然非眉川世逺固不以陳斯言也今之述之者非敢有求進於先生也此皆先生平日蘊之中而裕之外者然此乃堯舜猶病之心也七郡之官箴南國之待澤先生此心亦何嘗須臾自寛假哉則謂世逺之以此言進於先生亦無不可也宋名臣言行錄已刻成否世逺嘗欲與伊洛淵源錄合爲一集而刋布之蓋先儒語錄見之言論此則施之實事尢足令人興起今淵源錄已刻成此書似不可後先君葬事春季已畢貧不能備禮勉竭心力抱恨良多墓志得先生一言以光泉壤感且不朽世逺再拜

與滿大中丞論書院事宜書

古之所謂大臣者居殿陛之上進思盡忠退思補過以天下爲憂樂及其擁旌旄節鉞開府於外淸操勵世正已率物凡地方之利獘官司之賢否姦胥蠧役豪猾之病民考察旣周勸懲並用張弛悉宜又汲汲焉以學校之興廢人材之盛衰大道之顯晦爲已憂擇學問優長才品良逸者萃之於學使夫造道之方修已治人之要悉裕於胸中爲國家收得人之效夫如是故功著一時名垂千載史冊所傳豈不偉哉昔朱子知南康軍史稱其懇惻愛民如子興利除害惟恐不及尢以厚人倫美教化爲首務數詣郡學引進士子與之講論訪白鹿書院遺址奏復其舊每休沐輒一至誨誘不倦風教大行夫朱子南康之政何利不興何害不除而尢必諄諄以興學爲事者蓋以學術之明倫理之修下闗風俗上裨朝廷近者效行於一方一時逺者功及於天下後世自朱子興白鹿洞後宋季以及有明气節儒林推江右獨盛嗚呼其所畱貽者逺矣執事品望素著於朝端自掌成均歷閣部時天下想望丰采久矣下車以來實心任事大憝之去如木斯防世逺逺隔漳江心焉慕之邇者躬造三山晉謁左右愛國憂民藹然惻然且欲振興書院加意人才有正誼明道之思抑浮名近利之士此眞古大臣之所爲而有慕於朱子白鹿洞之風規也退而喜也爲之不寐伏念鼇峯書院建於儀封張先生名材萃聚先君嘗主其事世逺亦與講席之末其經營措置以及刋布諸書竊有微勞恐遂就荒常懷耿耿幸得名賢經理其間大道將興斯文起色遂畱滯月餘與廣文洪奕懿諸生林正靑等經紀其書籍器用俾有條理計書院所刻之書有五十五種今存者每種尙有數十部藏書有四百六十餘部爲分其經史子集以便檢閱而防其散亂椅桌各八九十牀榻四十餘他物備具足以待來學者爲補其破壊而貯之定所整頓頗定而後告歸畱以待大賢之經畫也夫人才實難要在養成而激勵之擇之不可不嚴防之不可過愼擇之不嚴則毀方躁進者緣飾以入而潔淸自好惇古飭行之士反恥共事其中防之過愼則有志之士豈其不能閉戶家修何苦以其身爲隄防之具哉執事振勵盛心規模自有素定然大要或得之觀風之試或得之詢問之餘知其人者行令郡縣資送未得其人者行令郡縣薦送惇本行勵正學明體適用者上也博洽能文者次也工於時文者又其次也九府一州先後而集執事定爲規條頒其程式或策之以詩古文或課之時藝或所修何書所講何業總其大綱而品定之又於政事之暇躬至書院集諸生告以讀書之要義利之防耳提而面命之其有不激勸而恐後者寡矣夫君子之徳風也以誠感者必以誠應曩者秋深不雨執事己饑在念遣官往視民田未祈禱而甘霖已沛矣誠所感也況興教勸學之事風聲足以樹之誠意足以孚之條約足以正之居髙而呼其效自速吾聞之明珠之光固不在櫝而美櫝可爲珠重良工之勤不必在肆而居肆實爲工用今萃九府一州之士多其書籍聚其友朋使之博古而通今相與長善而救失𨿽其後未必悉底於成要必有一二人二三人者出焉此一二人二三人者烏可少也哉漢之仲舒賈誼此二人者已足爲漢重矣唐之昌黎陸贄此二人者己足爲唐重矣宋之韓範歐陽此三人者已足爲宋重矣今世之士所謂仲舒賈誼昌黎陸贄韓範歐陽者豈無其人無亦郁而不宣隠而不見抑亦陶而未成歟欽惟我

皇上天縱聖神崇儒重道

禦制訓飭士子文頒之學宮使士先品行而後文章又尊崇朱子刋其書隆其祀以昭示天下天下靡然向風此間定有應運而興者非賢當事振作而翼成之而誰耶抑更有陳者會城有兩書院一爲共學一爲鼇峯共學者課文之書院也鼇峯者講學修書之書院也各有租稅之入以給諸生此二年共學無人經紀而按籍可稽但搨兩書院碑文核令徴收以充公用不須別有措置或觀風所得之士有未深悉其素者且進之共學中然後超而選之鼇峯略有上下庠之別微示鼓勵是兩者𨿽分而實合也夫移風易俗修舉教化非俗吏之所能爲俗吏以此爲迂而大賢以此爲先務儀封先生創而興之於前執事擴而大之於後海濱鄒魯其復興乎世逺荒陋鄙儒於道未有所聞不敢謂知學者然自揣生平立身行已之方文章經濟之大亦嘗有志於斯矣非執事不敢發此言也昔有人攜指南車以適路者逺近險阻動與意會而樵夫牧豎見之猶曰左左右右而攜指南車者不厭其聒耳謂其意之無他也今執事宏才偉望攜指南車者也而世逺猶以此進者則樵夫牧豎之嘵嘵也伏惟恕其狂妄而不厭其聒耳也則幸甚外附舉所知者數人有愼無濫以備采擇不宣

與陳滄洲總河書

都門握別示我詩歌餞我別酒意緒惓惓回思離索不覺七年伏念明公以百折不回之气特膺

聖眷爲天下開府之首天之將降大任於是人也豈偶然哉韓昌黎詩雲中朝大官老於事豈肯感激徒媕婀此爲全無气骨者言之也諺曰適百里者半九十里此言始易而終難也班孟堅載匡張孔馬取以合傳贊語謂其服儒衣冠傳先生語然皆持祿保位而已唐蕭至忠元微之其始非不卓然直節綽有名譽後不免依附以就功名卒之功名不可就徒貽末路之譏由斯以言難乎不難明公蘊蓄宏深道力素定兩爲郡守爲民請命屢迕大吏實政入於閭閻名譽馳於四表玆又防特達之知出總河政下車伊始規模宏逺其綜核名實調遣得宜者固不待言卽如解捐輸之任不欲以利權自凂也效力人員赴轅自擇不避嫌疑以圖實效也薦賢一疏上爲國下爲民明公自負與古大臣何若也世逺竊觀大臣之有名績者漢有酇畱魏丙諸葛公唐有魏鄭公宋廣平陸宣公宋有韓範司馬李忠定明公自負與數十人者何若也治術闗於學術經濟通於性命大臣以身任事必有公淸之操有愷惻之懷有明通之識有彊毅之槪有儆懼之心無公淸之操則不免有寵利之疚矣無愷惻之懷則不能有納溝之恥矣無明通之識則膠執而鮮通矣無彊毅之槪則𨿽知其然發之不勇守之不固矣無儆懼之心則自信太過禍且隨之矣世之號爲明通者往往不能自勝其私而委蛇展轉流於不肖之歸其公淸自矢者又不能明通彊毅以臻於明體達用之學彼夫已氏者見其一二事之不甚曉練斷決則嗤之曰使我爲之當不如此也偶辦一事斷一疑則又以驕之曰使其爲之必不能此也嗚呼其本已失尙得以驕於此乎此不失爲君子彼終成爲小人君子之所全者大小人之所壊者多何得以語於此也然亦此之不能明通彊毅以臻於極也今明公於數者實能兼之可以闗夫夫之口然明公意中必不自以爲能兼也不自以爲能兼者正吾所謂儆懼之心也儆懼之心非畏葸也其气彌剛其心彌小易之所謂幹幹詩之所謂翼翼書之所謂孜孜也由是而竭情盡愼使五者各臻於極則明公信可以當古大臣之稱而無疑矣契闊七載適余田生學丈赴任之便附訊興居不覺其詞之長如此伏惟諒我而教我焉不宣

與李瀛洲布政書

曩在京師時聞在朝諸臣論天下人才交口執事不置安溪先生嘗告世逺曰此人淸而不至於矯且刻正而不近於迂所至之地必以興教勸學爲務蓋其性之所樂也世逺聞而心識之謂此眞一代之偉人矣夫古今以來不過數十人此數十人者分生於數十百年而不爲少天下之大無過數人此數人者分布於四海九州而不爲不多嗚呼人才實難君子亦爲其難者而已庚寅秋世逺給假回閩過平江見儀封張先生言執事於儀封儀封亦言執事於世逺今春聞執事晉藩於閩下車初政如禁裏派行紙皂等事皆實有利於民間文告所頒愷惻之言足以動人金石之堅信不可易薛文淸有言曰立法貴在必行法立而不行則法爲虛文適足以啟下人之玩而已今執事之法使州縣能守此而奉行之更擇其不率者而重創之閩人之福可勝旣乎且夫方伯者監司之首也凡計典之重輕平時之黜陟皆方伯首列其名而司其責故於屬員之賢否民生之利獘訪問必周考察必詳然後可以稱監司之首而無愧竊見今之居官者但以爲吾主錢谷而已其他若不聞知夫平日旣不聞知而重輕黜陟之法乃首列其名而司其責謂之非曠官不可得也今執事獨諄諄以察吏安民爲心以此稱監司之首而無愧矣世逺近以憂居二三年來戶外之事原不與知然於閩中之利獘曩嘗竊聞其槪矣大都蠧役與健訟之徒最爲民害蠧役朘民之膏中人以法至其驕橫已極陵紳士如艸芥竊謂此輩擇其甚者置之法風聲已動於九閩矣健訟者指無爲有飭毫末之事以爲滔天上官不知輒爲聽理小民身家蕩散無餘是二者一省之內碁置星羅摘其尢者寜確無濫寜重無輕懲姦慝以安善良固仁政之先務也近又聞執事數至書院與諸生論學碑陰所載租稅各按籍詳給夫今天下之以此爲迂也久矣曰此何闗於政事不知學術明教化興則人才盛下以成其風俗上以資於廟朝政事之大孰過於此曩歲與滿大中丞論書院事宜一書錄在別紙海濱芻蕘未必無可采者初冬服闋赴京道經省會承教當不逺也不宣

上儀封張先生書

世逺再拜吳門得侍左右爲程限所迫不得久親教益蒙先生專使送至宿遷又承贈書六種入舟繙閱繼以熟思气斂志肅恍如提命世逺兩世受知及門無與爲比每念先生之所以待先君及先君之所以系心先生者常至感泣悲不自勝猥以庸虛無所肖似先生終不以不材而棄之鏤心刻骨將何以自勵而自逭耶數載以來凡所以居家處世者往往不敢自同於俗非矯飾也中心實有不如是不得者至於修已治人之道古之賢人有終身學之未敢自信況世逺者烏足語此然自受教以來比之曩時頗有依據但未知措之於用其能免於膠柱鼓瑟否耶伏念先生學術辧之毫釐淸操勁節照耀古今江南之人皆曰先生以一人坐鎭於上萬姓安享於下此非虛語也世逺過揚州聞今春革落地稅懽聲載道由此推之居大位得專制於一方諸如此類尋究行之下江之福可勝旣乎江蘇事務繁多所望徧察官箴洞悉民情明以周之斷以出之火耗則廉其重者究之姦猾則擇其尢者處之禁婦女之遊觀黜浮侈以從儉如是而吏民不悅服風俗不淳厚者未之有也更有陳者自古仁人治獄皆以不株連及速結爲上是故田叔之燒獄辭至今稱之龔遂治渤海但令持田器者卽赦之唐太宗使崔仁師按獄靑州孫伏伽議其多所平反仁師曰凡治獄當以仁恕爲本豈可知其寃而不爲伸耶自此矜全甚眾今揚州一獄海中一案伏望不株連而速結仁心之所及者宏矣江蘇爲五方商人聚處之地稽查亦不必過於嚴邇來間有煩言非不諒先生之竭誠盡愼體國愛民無纖毫之私也然君子作事不令人諒而令人服不肯姑息苟且以狥一時之毀譽而尢必使下情畢達無纖悉幾微之不周故世逺謂米禁及船隻之事更當持之以寛徳莫大焉世逺自受知以來未嘗有一字之欺試舉閩中吳門所言者而覆按之或諒其無私而偶有當也夫其無私而偶有當者則皆平日受教於先生者也受教於先生者先生固已躬自行之而世逺猶不以爲贅而言之則以此心之惓惓而不能自已也伏惟慈諒而垂察焉

復王泗水先生書

洛陽漳浦相去數千里暌違函丈又將十年承吾師問以出處之略著述之詳懇至如家人父子世逺竊以庶常散秩循例退伏不敢云出處家居無事筆墨自娯借以収其放心不敢云著述然承吾師有問不敢黙黙也世逺庚寅冬乞假歸養時先君衰羸日甚及期散館置之度外辛夘秋丁外艱苫塊餘生不出戶庭此三年中定合族家規訂通行禮書後又修漳州府誌俱各成書癸巳冬服闋起復至京甲午二月有給假休致之例部胥索賂曰與我卽爲服闋不與我卽爲給假世逺𨿽不肖肯行賂於部胥以補官者哉不惟同館之羞抑亦素心所不肯也或又以爲赴部呈明卽補世逺思古人尙有得官而辭者必欲致呈求官何如安於義命治裝欲歸安溪李先生札薦分修

禦纂性理精義越乙未秋告成待安溪師回閩時先母已得末疾遂無四方之志撫軍陳淸端公聘主鼇峯書院所著學約通行各府州縣九郡之英一堂誠爲盛事世逺終以侍母爲心丁酉五月回家是冬又遭先母之變痛定思痛此痛終無定也憂居數載輯歷代名臣言行錄性理精要評選歷代古文雅正六朝四唐詩各一冊未敢問世聊以自證耳自惟迂陋無似不能置身通顯以慰吾師之望罪積宏多然古人云出處之際當內斷於已世逺年未四十非無用世之心但中有所不可者𨿽吾師亦不能勸駕也玆因莆田使者之便肅候興居並怖鄙懷世逺再拜

與楊賔實先生書

索居七載每思都門時受

詔編纂性理之書數十日內辧晰毫芒切已體驗或商防經濟或旁及人物開我聾瞶受益良多世逺嘗謂方今天下才賢輩出要其踐履篤實正心誠意之功如先生者未數數見也世逺自乙未冬侍安溪先生回閩明年春撫軍海康陳公聘主鼇峯書院規訓略在鼇峯學約中謹以奉呈丁酉春安溪先生回

朝以母老不能隨行且於出處進退之義不敢或苟送吾師至會城隨以侍母回家其冬遽遭母變益不復與人間事課訓子弟之餘邑人士月訂兩期延至泮宮講學學術庸疎不過自盡吾心借以自淑非敢云有補於世也數載以來恭聞先生

特簡直監司旋開府雲南正人髙位邦家之光範華陽云小人之得用將以濟其欲也君子之得用將以行其志也先生蘊蓄宏深正已率物官箴自肅吏畏則民安然後大興政教以厚風俗以正人心雲南何幸而得大儒開府也朱子稱王仲淹云使其得用比荀楊韓子更懇惻而有條理竊謂懇惻者仁也卽易所謂元者善之長程子所謂滿腔皆惻隠之心張子所謂乾父坤母民胞物與者是也有條理者本平日讀書窮理之功措則正而施則行也無懇惻則立體不宏無條理則致用不裕霸者所少者懇惻也𨿽有條理亦非王者之治竊謂王霸之分止此而已管敬仲之治齊也非不民衣民食教孝教弟示義示信然孔子小之孟子卑之者以其心但以爲不如是則吾國不富彊而已王者則從本原之地流出以不容已之心行不容已之事盡吾性分所固有行吾職分所當爲故伊尹納溝之心與敬仲治齊之心非知道者不能識也俗儒無識以性命之學爲無與於事功陋矣先生懇惻條理有如仲淹而謙牧抑畏之气抑又過之但所謂懇惻者無盡而條理者無窮事變繁多土俗各別所謂條理者尢難之又難先生其亦不敢不以爲難者乎古人有言曰大法小廉大臣能廉僅得其半非廉無以行法非法無以佐廉使一已廉靜而屬員姦貪或限於耳目之所不周或因循牽制而不能決去猶是獨善其身豈稱開府之治哉雲南越在僻小政教之行比中州內地較易吾知先生之用法以濟廉者仍本所謂懇惻條理者以施之世逺行樂觀其成焉世逺近評選古文一部就各家文集及二十一史中擇其論最有闗系而文能佳者約二百餘篇又私纂性理精要一冊俱經定槀恨途逺未得就正安溪師遺集文孫立侯已經彚次約二十冊廣大精微悉備無力付刻要刻亦須校訂此責仍在先生耳滇閩萬里臨風懷企不宣

與趙仁圃撫軍書

整齊風俗振起人材端在教化俗吏以此爲迂大賢以爲先務明公自撫閩以來察吏安民奬善懲姦之餘大振鼇峯書院定其規條躬爲誨諭朂以武侯之澹泊寜靜示以文公之近裏切已身有之故言之親切而有味聞風者莫不企仰況於七閩人士乎況於身被提命者乎鼇峯創自儀封張淸恪公弟時受知最深凡諸房室書籍器具租稅靡不悉心參理又與先君子相繼友教於斯一番心血所在凡有一人之向上一書之存散一器之堅壊皆夢寐所闗邇聞此舉不覺忭躍不能自禁也夫道術闗於運化經濟通於性命明公誠明所孚仁心爲質養之以正大和平之福而又不姑息以滋姦大憝之去如距斯脫聞者皆比之朱子之劾臺州

聖明在上吾道有光何快如之今風土益諳僚屬敬信推此心以宏逺謨培士脈而厚民風易直子諒之所淪浹正從精明彊固中得來天下第一等事業非天下第一流人物其誰擔之而誰裕之弟學植粗淺蒙

恩禁近夘入酉出十載於斯毫無報稱悚惕日增朔風有便幸加訓勉庶寡愆尢臨風懷企不宣

二希堂文集卷七

欽定四庫全書

二希堂文集卷八

禮部侍郎蔡世逺撰

與鄭魚門侍講書

在京師時朝夕過從俛有孜孜志相同道相合分袂時先生獨有所不忍於中者迥岀於交情聚處之外不可不謂之知我也前嵗附張次修信有江南閱卷之命心怦怦欲往以兩弟公車外出又繼以臺灣之變不如所願嗣聞先生淸望日隆公明之譽溢於近逺然世逺竊謂此不足爲先生譽也我輩誦法古人安肯以文衡而作商賈之行辱名喪心自好者不爲況先生道力素定哉明則比公爲難然以理眞辭雅二者律之空疎者不錄浮雜者不錄驗其心得審其學力昭昭然若揭其衷也此亦不足爲先生難者竊謂學使之官在有以振士風而變士習下車伊始行一令於令長學官曰有能惇孝弟重廉隅者以名聞並上所實行有能通經學古奇才異能者以名聞並上所論著行之各屬揭之通衢𨿽所薦者未必皆賢而賢者未必薦然本之以誠心加之以詢訪擇其眞者而奬勵之或譽之於發落諸生之時或薦之督撫或表宅以優之試竣或延而面叩之從容講論以驗其所長有行檢不飭者摘其尢而重黜責之如是而士習不變者未之有也且夫士子荒經久矣勦襲撮摘以塗有司之目侮聖人之言莫此爲甚今於嵗科未試之先通行於各學曰書藝二篇之外不出經題但依所限抄錄本經多不過五行少不過三行不者文𨿽佳嵗試降等科試不錄科舉至期牌示曰某經自某處起至某處止各書於捲後夫勒寫數行本經非刻也先期示之使知成誦非慢令也有能兼通者塲中又牌示曰能成誦四經五經者庠生給餼稟童子靑其衿如是而不自勵於經學者未之有也昔兩漢之選博士弟子員也以好文學敬長上順鄕裏出入不悖所聞者爲稱選送之太常太常籍秀才異等者以爲郎又有孝廉一科得人最盛今縱不能薦之於朝私自褒揚亦學政之大者唐時有帖經墨義之科今亦仿此意施之使士子無荒經之患於學者大有裨益先生嵗試若未暇及科試行之未晚也且小學一書爲惇倫飭行之要修身齊家之本士子少小先入以養正之言虛防鄙陋之習悉去內聖外王之學畢基於此昔嘗以此作次藝論題取士矣後又移之覆試士子多視爲具文學使亦有以具文視者遂使父兄師長不以此朂其子弟小學之廢風俗人心之憂也今莫若確遵

功令先期飭示曰童子試書文二藝次依所限起止書小學數行不記者定行黜落如是則人爭自誦習恐後矣夫內篇者十三經之精義也外篇者十七史之精華也許魯齋云吾於小學敬之如神明今士子尙欲通經學古豈以簡便精要如小學反使束之髙閣乎世逺此數載在家鄕凡課授子弟以及從遊之士皆令讀小學講期必與經書性理參講閩士化者頗多然與其處卑之苦口大聲孰若學使之行一文不勞而嘉惠靡窮乎今之持論者皆曰外官惟縣令與學使最難供職世逺竊謂此二者爲最易夫縣令者朝行一政則夕及於民興政立教無耳目不周之處無中隔之患古人所謂得百里之地而君之也學使無刑名錢谷之繁惟以衡文勸學廣勵學官振飭士子爲職業艸偃風行比地方職守者尢易或又以爲是二者皆有掣肘之患不知所謂掣肘者多由於自掣非盡人掣之也夫布衣則古稱先自彊不懈人猶稱其嚴毅淸苦力行可畏況居官哉但气不可勝事不可激當謹確完養以合乎中耳謂見掣於人吾未之聞也世逺邇來無四方誌今嵗撫軍呂公又禮至鼇峯日取先生所示羞惡之說與諸生深切而講明之防城气習甚重然就中亦必有超俗成材者心誠求之而已江南學使前有餘林二同鄕前輩繼爲同門謝君皆未嘗有一字之通獨於先生惓惓者恃惠子之知我也不宣

與總督滿公論臺灣事宜書

日者臺灣告警艸竊小寇烏合鳥散山卵之形不足爲諭顧承平日久沿海愚民轉相驚惶延及內地五月十五日閣下駐節廈門爵秩威望足以鎭壓全閩驚寒賊膽趣提帥施公部分速發知南澳總戎藍公忠勇檄同出徵內地凶倔虛防之輩招以從戎使逞志於海外執戈荷矢之夫束之舟中市上岸旁無一迹山無伏莽野無流言此皆由閣下懼思不懈加以度量之宏愷惻之周恩信之著咨訪之密故能動皆中於機防古人所以貴有重臣者此也昔者羊祜杜預部署平吳方略而王濬收其功裴丞相度宣撫淮蔡而李愬奏其烈卽以臺灣前事言之制府姚公啟聖多方誘諭施侯瑯一舉而定之閣下望實逺追羊杜裴姚諸公而今之艸寇奄奄就盡者旣與吳蔡不同又非如昔日之臺灣逋誅積寇者等世逺於是知賊不足平也但私心所慮者恐土崩枕藉乘勢追逐不免過於殺掠耳昔曹武惠將破江南忽一日稱疾不視事諸將咸來問疾告之曰吾之疾非藥石可愈但願諸君誠心自誓克城之後不殺一人則疾自愈矣後果守其言虞詡戒諸子曰吾事君直道行已無虧所悔爲朝歌長時殺賊百餘人其中何能不有寃者自此二十餘年不增一口知獲罪於天也臺灣吾故土故民但爲一時脇驅所迫伏望嚴飭將士並移檄施藍二公約以入臺之日不妄殺一人則武惠之仁風復見於今永無虞詡朝歌之悔矣陳生夢林聞已招致幕下此君性行經濟蚤有國士之稱又嘗修諸羅縣誌熟悉臺中情形咨以商確必能有所裨補海峙炎蒸眠食珍重不宣

再與總督滿公書

邇聞大兵由澎湖齊發載

聖天子之威靈稟制閫之節度長驅入鹿耳門遂據安平鎭乘勝由七鯤身轉戰皆捷北路兵由西港登岸進克臺灣府賊窮蹙潰散臺地悉定閩人抵掌相慶世逺前書所謂賊不足平者今果然矣又聞閣下先期諭飭將士凡村莊城郭有掛

大淸旗號者卽爲順民諸色人等但有寫

大淸二字帖縫衣帽者卽免誅戮此自離其黨之要計也且所全活無慮數萬人世逺前書所謂曹武惠復見者又不爽矣是役也不患臺寇之未平而患山寇之竊發自閣下鎭廈門以來威靈所播事事鹹服人心故能內安外寧迅速至此何也承平日久大兵所至動多需擾民未苦賊而先苦兵閣下調發三省防討臺灣在道人不知兵旣至市不攺肆此其大服人心者也兵眾旣多米柴菜蔬之用動以萬計若科及民間好亂之民借以爲名閣下調發有方州縣奉行惟謹此又其大服民心者也又聞諸路兵之下船也天气炎蒸人人撫摩而噢咻之纖物必周旣至澎湖又令貿易者多載菜蔬魚肉供其買用兵機神密七日而果大捷今沿海郡縣不論黃童白叟皆曰此番非總督不能成此功總督非急至廈門不能成此功未事而券之有由然矣世逺更有陳者夫平臺匪易而安臺實難臺灣五方雜處驕兵悍民靡室靡家日相哄聚風俗侈靡官斯土者不免有傳舎之意隔膜之視所以致亂之由閣下其亦聞之熟矣今玆一大更革文武之官必須愼選潔介嚴能者保之如赤子理之如家事興敎化以美風俗和兵民以固地方內地遺親之民不許有司擅給過臺執照恐長其助亂之心新墾散耕之地不必按籍編糧恐擾其樂生之計三縣縣治不萃一處則敎養更周南北寛闊酌添將領則控馭愈密爲

聖天子固海外之苞桑爲我閩造無疆之厚福惟此時可行亦惟閣下能行之安集之後常懷念亂之心是區區之嫠卹也不宣

復張漢瞻書

辱書稱許過當勸誨交深世逺烏足以當此哉此乃先生抱負郁積閱人閱世借世逺以發之於文耳世逺學旣不充行能無足取見人有一言一行之善每識之於心而不敢忘此鄙性之所樂也居官者行一良法施一美政則亦識之於心而不敢忘此又鄙性之所樂也貧人見富者而羨之丰衣美食以爲已艷固其所耳若云滿腔皆惻隠之心又云以天下爲已任則萬萬不敢也世逺曩時亦嘗用力於古文矣少年气盛不肯自局於制舉之業妄有論著嗣後稍有知識不喜作無益之文所作者又皆粗疎平淺先生乃以光潔淳粹雄剛俊偉當之不增人愧恧乎吾黨學問經濟必講求篤實堅確可見之施行博雜之學不足貴卽略見影響空言自大究竟何益世逺初知學時視天下無不可爲之事邇來竊不自揆以所見者修之家而行之一族尙有所難況天下之事乎見當事有可與言者忘其固陋間有敷陳退而自悔者亦多矣知我者嘗以靜黙謹退爲朂猶懼其不吾變也今先生乃以範文正韓魏公相舉似𨿽先生與人爲善之心無所不至恐擬人不於其倫適足以增其咎戾也至世逺此行先生謂不必以格於成例爲患區區之私進退綽綽向使在京聞訃而此日恬然補官爲人子者之心其肯以此易彼乎且夫欲有所希冀以圖其私世逺亦不爲也舟中無事率此奉復且以自白於知我者之前不宣

與林於九

前擬有粵東之行過雲霄觀西河之風規旣而不果雲霄山明水秀科第人物抗衡上國邇來五十年不得一登賢書豈山川之秀郁而未舒抑師友之砥礪有未得其道歟足下行修名立有經師人師之望今嵗授徒於玆所示以入徳之方作文之要必能惇懇詳盡啟發宏多斯誠雲霄之安定也竊謂文章之要以气脈淸眞詞義精采爲主顧淸眞非體認儒先講解不可精采非窮經讀史不能根柢盤深而出之以雅醇此文章之祕鑰也非爲科名然科名不難得也抑吾聞凡爲師者非徒敎人以文也必使之篤倫理嚴義利馴致爲有用之儒孟子所謂其子弟從之則孝弟忠信是也今之爲師者多不務此講章句課八股而已風俗之所以不古若者以此然必欲人人執而敎之甚難莫若講小學數條惇切開示又令午後書古人嘉言善行各一條粘之壁端不書者有罰重出者有罰不拘何書但據所見或取心得大能裨益性情次亦可資記誦先入之言聞之旣熟則行誼惇而風俗可轉習俗移人初猶目以爲迂行之旣久則非笑者翻自非笑矣凡作一事必須劈頭斬截不然直是泛泛悠悠無一下手處也石民大兄止有一孫今又喪矣數窮如此柰何

與李巨來同年

拙稾承攺正評示倒廩傾囷非知愛之深負大見識大手筆者不肯亦不能也尊稾髙闊雄博飽讀十日彊分爲三間附末見以正髙明諸儒語錄奉繳細閱尊評極有卓識然尊陸子可也尊陸子而詞气之間不免過激因而不足於朱子似可不必吾兄以人之議陸子爲非則人不以吾兄之不足於朱子爲非乎凡講學不在辧別異同貴能自得師知得一事便行一事弟生平不敢言學然總以力行爲貴徒講解剖判皆膚詞也適館想已多時規模气槪安能降格但抑畏之心不可不時存言論尢貴三緘於不知不覺中防之又防耳

與黃貞吉

三載相違厪我寤思近於親友談論時常稱侄倩至孝至友上成父母之慈名中善事其兄下撫庶弟篤摯愉婉𨿽古王覽莫能逺過侄女亦被刑於之化善體夫志又聞昔嵗執太翁之喪小祥以內俱臥棺側去年丁太夫人艱亦然哀毀至性內則心摧外則合禮此眞近今所難可以風示天下不佞私自嘆佩念禮部有表揚風化之責謹擬扁額孝友端化四字前後用銜款服闋時掛之願勿讓也更取小學近思錄大學衍義及我閩公訂家禮輯要一書切已體驗務使一言一行不染於俗有立於世不宣

答李立侯

性理精義附至甚喜隨令書院同人抄寫以爲講解之資來敎云論人物當先學問而後經濟論讀書當先六經而後子史世逺年二十以前心粗气浮嗣後讀宋儒之書知學問本原非此不可務須從此體察本深末茂非徒借一時意气之激發也至於有一二全不看史書者每規之亦謂其旣知研極宋儒蘊奧因而徧覽古今考鏡得失必能大有補於推行處自餘指相規切者皆反此至平日所規箴足下者大都以英气過勝必以從容涵養爲主此遭所論則又以不要畏避爲言天下除是作一庸人則悠悠過日若有所抱負設施自不能如意順適況處家鄕尢難之又難正不必以來敎所云謗議爲患但借此以收斂畏懼更見長益耳嘗讀昌黎詩云磨礱去圭角浸潤著光精六七年來嘗奉以爲座右之銘願以移贈亦同病相規之意也歷代名臣言行錄未知編就否學約乞速攺正莊元仲回家束裝不日當來湖山不宣

與黃唐堂學使

燕臺領益未暢所云每念孤鴻天外獨鶴雲中未嘗不矯首徳輝系念山亭也邇來學政振飭壺冰之操不足爲賢者重獨難得此風雅之宗一段苦心眞气纒綿淪浹於七建人士之心腹賢腸今𨿽陵阿舊澤海嶠黃童人人有學古之思身有之故言之親切心志之故歷久弗衰此固非刻鵠好龍者所能襲取也貴好友顧君小厓同侍

禁庭朝夕說項謦欬益親玆因其阿咸南歸肅此奉詢道履弟固非妄嘆者不宣

寄朱髙安相國

數載相聚誼兼師友情如骨肉曩聞太夫人之訃感愴傷悼實非一端旣又念孝經之所謂顯親揚名者閣下已無餘憾加以八十餘嵗之壽母六十餘嵗之孝子更可無憾矣伏惟節哀順變養身以全孝卽以全忠道非有二也太夫人墓表承命爲之愧歉殊甚中有參錯及鄙譾處卽爲攺正父母前稱名自唐宋表志以來未之有攺故不敢從俗稱名之後或稱字稱官韓歐已有爲之故不敢拘古知禮者定之

答鼇峯書院諸生

頃接諸同人手書意緒懸懸卽欲奮飛以造三山柰家母所患尙未平復若欲遽離左右寸心憧憧不能自遣伏念同堂聚處將及一年不佞旣無道徳又無文章顧所日相諄切者大抵以立志爲始以孝弟爲基以讀書體察躬行克己爲要至於講論經書性理及所攺竄時文鄙誠硜硜諄復不厭吾黨有相信從者卽不必朝夕相親亦可以自勵矣不佞所望者非徒得巍科膺顯秩而已也凡我同人亦望其希賢聖飭廉隅循循不息以振道南之緒而已此言非迂也以此言爲迂者皆無志庸碌之尢諒吾同學無或出此至於時文乃拜獻先資秋闈在卽尢宜體玩不但無負當道養育之深心亦已之出身得以不負所學處大抵以淸眞雅醇爲主起講不欲其多而犯實也起比不欲其長而寛懈也防次欲其簡老而明白也實疏欲寫其心得而言有物也收結用整欲其精嚴也用散則欲其古宕也至於後塲主司所以覘人學識平曰讀古所得異日施行正見於此務須竭一日夜之力不可以苟簡速出爲主不佞𨿽在漳浦此心無一刻不在鼇峯同堂所深信諒者倘邀天之眷家母忽爾平復七月杪尙欲倍道而來以覩觀光之樂且再惇勉暢敍何快如之已具賤函達之中丞公附此奉復不宣

寄寧化五峯諸生

貴業師貫一相聚都門屢稱諸賢志道之心甚鋭深爲喜慰是日重陽正當休沐持諸賢請業之書相示不佞見之喜而不寐也年富力彊何事不可爲只直捷要學聖人夫求爲博雅則限於資榮顯富厚則限於命惟直捷要學聖人可以操之自我眼前立大志向定大規模隨所讀之書身體心驗隨所行之事遷善攺過開其學識使益宏裕養其徳器使益堅定焉斯已矣藎之來書謂澄本淸源惟在義利一闗此最得之義卽天理利卽人欲當認得透徹斷得斬截如寫書來京所言學業有一毫不本中心發出或拾前人成語要使見者稱爲有志此便是浮外爲人之心卽利心也思大來書稱近日體認吾未見剛者一章與整齊嚴肅四字覺更切甚是朱子謂徒得一二謹厚之人未必能自振拔而有爲故聖人止思得一剛者蓋气質剛勇始足任道但戒浮气矜气耳眼前非必便能事事合中尙須細加涵養然軟靡無气骨人必不能有爲也程子論學之功莫要於主敬曰主一之謂敬無適之謂一又曰只整齊嚴肅則心便一一則自無非僻之幹然此際加功最難過於矜持則苦而難久稍寛緩又便怠弛惟立志旣堅躬行又力用謝氏心常惺惺之法常自提撕斂束自然坐立不至放佚心體不至昏怠以此窮理心極淸明以此克己气極勇決更日加涵養自然徳成而學就所謂徹始徹終工夫也又謂時文恐荒正業欲暫去之夫時文亦代聖賢以立言者只要心得而寫以時文之體勢耳心有實得則文字自有精采科名在其中矣程子謂科舉不患妨功惟患奪志此言盡之至文公家禮最切日用未有學道之人而不行禮者此時得行卽行不可有待也且化民成俗莫大於此思源向道自比北溪卻誰當得朱子惟取朱子北溪之書體究實踐不遺餘力則亦朱子北溪矣況家有賢父兄庭訓之下益加刻勵使父子繼美與宋代胡文定蔡西山二家比隆是所深望也與之來書謂取誠意章黙防愈覺警切此欺慊之介體察入細則毛髮竦然願更防勵居業錄體勘極有益敬齊只一布衣惟能立志居敬苦學程朱故能廟祀百世觀其辧別何等精嚴用功何等堅苦身有與浮慕者不但鬼神不可欺天下後世更不可欺也學山謂朱子全書閱畢欲讀近思錄全書中有無限道理體用俱備近思錄則領要存焉總在讀時句句切已行事時刻刻對照耳昔在宋代吾閩名儒甲天下多在延建今日臨汀風土人情最近古貴業師倡之於前諸賢互相講勵如上灘之船不上不止則道南之盛復見於今矣不得面暢屬望之深忘其鄙譾然皆肝膈之要不宣

與雷貫一

兩載都門相晨夕也以令祖母年髙急於趨省不敢欵畱歸後忽忽如有所失不佞有疑莫析兒輩不得聆誨言能無系念不佞自數年來曾友天下士要如賢友之純心篤志以第一等人爲可學而至講明踐履不少懈者有幾人哉學者患於無志有志矣又苦不能篤實篤實矣又苦不能曉事以陳北溪之賢受業漳州與聞至道越十年往見朱子於竹林精舍猶謂其尙少下學之功勉之曰當學曾子之所謂貫勿遽求曾子之所謂一當學顏子之博約勿遽求顏子之卓爾北溪自此精進有加蓋篤實之難也以司馬溫公之學識一代寧有幾人明道猶謂君實不曉事使明道得大用於世其明通公溥比之溫公自是不侔然溫公尙未足當曉事之稱由是言之學之進境豈有涯哉賢友年方三十有三朝之巨公見者無不崇奬庶所謂篤實而曉事者然以北溪司馬二公律之有不爽然若失乎又何加焉仍在精義集義二者交朂而不息焉耳五峯諸生得承指授英特不羣皆任道之器也然今之士子囿於科舉牿於習尙久矣鄕人知所不屑矣必勉之使爲天下所不可少之人匪徒爲天下所不可少之人又當爲一代所不可少之人匪徒爲一代所不可少之人又當爲千百代所不可少之人志鋭守堅捐其所甚利而追其所必至自然日進於髙明臻於光大夫鼓其趨而指其程途師友之事也余則在學者之自勉而已有己未克誰則知之半途而廢誰能禁之不佞望之深幸爲我朂勵之不佞粗疎寡陋然此心實未嘗一刻少懈賢友嘗朂我以靜時加功靡日不體斯言庶後日相見時稍進故吾也不宣

答王槐靑太守

辱書知賢友刻苦勵志上下咸有聲稱𨿽曰苦節不可貞然歷觀古今名人志士未有舎澹泊寧靜而可以致逺者況賢友甫成進士卽膺太守

新命倍加惕勉亦所以去咎戾嚴始志之一端也太守之職𨿽不若州縣親民朝行而夕及然所治者廣大都以察屬安民爲最要屬令有貪惏苛刻者則劾之有庸昏怠玩者則劾之所屬有蠧胥悍役訟棍及大姦慝則鋤而去之至於事故錯誤則原之有心實無他而才能可用者則愛惜保防之非徒爲愛才起見實爲百姓植福也爲政一年民信之益加蚤作夜思以一精意與萬物相終始嘉績所孚寧有旣乎古之化民成俗者必以教化爲急務毎觀自昔名賢所涖流風猶堪數世賢友學有本原者也興徳敎明禮法擇秀者於學數親至與之講論自紳士以至裏民有惇門內行者或禮請以明敬或表宅以示優人材輩出風俗醇厚恆必由之此皆俗吏所指爲迂逺闊疎者然所望於賢友正在此而不在彼也家禮輯要一書乃不佞與敝鄕紳士合訂通行者質之有道而後付梓秉禮者試閱之或亦可推以爲楚俗之一助乎

壬子九月寄示長兒

汝扶汝母柩至家必丙辰公車始得侍吾左右當時時哀痛刻勵勿使吾憂汝無成且憂咎戾日滋所示粘壁間朝夕警省

汝當時思汝母病篤兩月餘常呼汝不得一見汝至京汝母汝弟汝妹不知何往時念及此嗜欲懶怠之念自消刻勵顯揚之志益篤矣

汝見人不可言笑自若髙子臯之執親之喪也泣血三年未嘗見齒朂之

居喪不但酒食之宴不可與卽家居酒肉亦須戒汝仲弟在京至今尙不近酒肉而外寢也有生客至酒只三巡已執杯而不近唇切不可如平時畱客也

居喪遇親朋嫁娶吉事汝但冩吾名帖往賀不可親往喪葬事則酌行之

平日無事不出門卽往來族友間亦白衣冠家禮輯要所載吾閩已通行汝毫髮不可越我以文公家禮倡吾閩三十年而敎不行於子不大可羞乎

在家事叔父當如父事兩叔母如母凡事如已事不可推諉凡借端避嫌者皆孝友之心不摯也我在家時由親及疎應爲謀者必悉心力人亦相諒汝所見也從父弟視之如胞不時誨訓或飯後或晚聚皆當有嚴憚惇切之意勿使墜於閒談不義浮薄成性好美衣食爲念第一是使之知重倫輕利使一生之根基牢固又須刻刻告以讀書當切已身體以所言爲法戒不是只敎汝爲文章也家中內外之防最宜嚴卽大石灣潭二處尢當時時照察如捧飯菜男女授受限以閾男僕不可適便自入防房捧置宜守此

我之從兄嫂寡居二人從弟婦寡居一人各有一女皆及笄我此間無力可分助汝在家治喪欠負未淸亦甚艱然不可不勉力助之將適人時或先期字來或自行措助成我志也平居則米鹽相分以澹泊有月給米石者無失

家中須節用爲先每日食用須有限制輕用不節其害百端又切不可鄙嗇爲心凡義所應用不可有一毫吝心也自家用度卽紙筆油鹽以至微物皆宜愛惜宜用處則不然若只以求田問舍爲心人品最下恥惡衣惡食志趨卑陋之甚者推之凡事皆要虛體面以誇流俗此最壞品立心行事讀書作文不如人實可恥也待僕從不可刻薄然不可不嚴有玩法者立刻處置錢財不淸亦卽酌其輕重而處之

讀書最要限程讀經史性理隨力自限總是毎看必返已自考古文亦隨力讀時文以應試晚間以餘力及之

我與汝兩叔父俱不在家汝年少毫不曉事只是閉戶讀書誨朂子弟不可一毫與外事但族中事有宜與知者亦勿推諉我原立有家規隨家長贊成之凡事須至誠至公至謙和處之自無咎戾亦無過分處我在家時鄕鄰三百餘家西湖本族皆勸禁賭博二十餘年已成風俗汝力不能本族當與家長申明之鄕鄰則日與鄕耆里正同勸戒自然依我前約也

凡行事揆之情理裁之以義切不可爲人所愚宵小之輩動以利不聽則脇以名欺誑於初後則云不可中止須自主張不拘何人守義要切父命當遵

待人須要從厚人待我不循理我以薄施之是我無以異於彼也只循我分盡我心

今日接汝桐鄕季父來字云汝凡事好自以爲通曉其實一毫不識蓋家中被人欺誑順奉故也當牢記痛攺與人言語切不可有爭气我見汝在京與人言說常有爭气此損福損徳之一端須戒

晚間方防燈時先生爲小子說小學數條汝與從叔父諸羣從同在坐要義各爲提撕小子傳集不可缺一將來子弟重倫輕利不染習尙庶可不墜家風且或可成人物

凡事只可罪已不可尢人薛文淸云不忮不求何用不臧是守身常法不可不三思

吾家子弟最宜常朂以立大規模具大識見不可沾沾焉貪目前安卑近朱子雲天下事壞於懶與私最切今之獘懶則不肯勤勵學殖荒而志气亦墜私則自至親間尙分畛域有私心尙望其有器識有所建立哉村俗秀才株守時文一冊止望得第夢夢一生與時循環全不計及異日設施若何結局若何者此鄙陋之尢最所當戒卽學古而止以爲作文章用講學而不能躬行亦甚可恥也我老矣諸子弟有能副吾望者此心何日忘之

二希堂文集卷八

欽定四庫全書

二希堂文集卷九

禮部侍郎蔡世遠撰

刑部右侍郎涇陽王公神道碑

雍正七年十二月甲申刑部右侍郎王公卒於位天子加恩賜卹葬祭

諭禮部具典禮以聞越明年二月其孤穆將歸葬以狀請於余曰願有以銘其隧道之碑余與公爲同年友知公生平講道服義立朝涖官愛國撫眾諸大節有古大臣風其何敢辭按公姓王氏諱承烈字遜功陜西涇陽人曾祖諱徴由進士授廣平府推官魏閹搆黃山獄抗爭之全活數百人擢山東按察使司僉事落職家居闖賊陷闗中檄召縉紳稱疾篤不赴甲申之變七日不食死祖諱永春邑諸生闖賊之變代僉事公系賊所僉事公得脫父諱瑱邑諸生以任防重州郡祖考以公貴贈某官三代並崇祀鄕賢祠曾祖妣某氏封恭人祖妣某氏妣某氏皆贈恭人公天性髙邁幼嗜學莊誦如成人年十九補博士弟子員旋食餼防詩賦古文惇內行孝養無方家極貧授徒供甘旨嵗饑未嘗缺居鎭城與鄕人按保甲法稽察巡守編善俗歌謠令守城行夜者講誦鄕人化之肆力五經陳篋伏讀由心得發爲文章乙酉以五經領解己丑成進士攺翰林院庶吉士丁內外艱喪葬悉依家禮五年孺慕如一日服闋散館授翰林院檢討今

上禦極攺河南道監察禦史巡視東北城公性坦易而涖眾方嚴峻廉隅守法度有巨宦僕戚羇賈人米價索欠則假威怒罵賈人鳴於官僕匿其戚於巨宦第中公執而寘之法輦下肅然署掌山東道時有旗人命案凶首非其人九門提督定案將抵命防審諸公莫敢異同公抗言其寃往復辧爭得免凡公所爲不畏彊禦類如此旋補吏科掌印給事中二年八月

召入養心殿講大學明明徳辧儒釋之分甚詳

上大喜賜性理精義古文淵鑑及珍玩數種卽奉有督糧湖北之

命湖北漕運頭舵水手皆本軍雇覓沿途苦之時有請卽用本軍子弟者公以本軍子弟不習操舟且縱水手數萬人失業於江湖中爲害滋大乃依保甲法編次恩威並用運丁斂戢江陵荊門蘄水等州縣向有以南兌漕之例水腳運費約千金舊歸糧道公準其兌而卻其金黃州府屬被災公捐資設飯廠賑之舊例荊南盤查各倉陋規供應船隻毎項約費三千餘金公皆捐俸自備飭胥吏不得受一錢給發南折兵餉及修船行月等銀悉照部平而以其餘修造救生船興復江漢書院天子聞而嘉之擢江西布政使司布政使署舊設東西通吏作姦犯科公涖任卽革除勒石各州縣凡遇造冊事件吏胥苛駁以索厚費公令粘簽冊首示以攢造之法需索之獘自絕南昌新建吉安九江等郡被水公捐三千餘金賑卹防城多圮捐千金倡修之又淸釐白鹿洞學田俾諸生膏火之資不絕時布中丞性苛急待吏民如束濕薪公委曲調防勁正不苟大拂中丞意公曰吾一日爲藩司一日行吾心所安肯阿上官以上負聖明下負百姓耶人咸爲公危之

上察其忠以都察院左副都禦史召公進見卽具札直陳

上召中丞置對中丞語塞遂落職授公工部右侍郎江右數十萬生靈咸頂祝曰

天子聖明公有仁者之勇偉哉公自工部調刑部右侍郎時方苦瘧感

上知遇力疾辦事至秋遂臥牀褥冬十二月卒春秋六十有四公自少勤學博涉羣書年四十兄事丰川王先生講明心性修已治人之學以第一等人爲可學而至丰川先生諱心敬陜西名儒也旣成進士出安溪李文貞公門益研究宋儒書身體心驗不在空言所著日省錄切已內考力行可畏毛詩解尙書解皆有心得病臥時猶手自攺正公嘗語余曰吾自年四十庶幾無一事不可對人言者歷官二十餘年淸節惠心防恭不懈偶有贏餘卽用以惠民濟眾修廢興學不爲生計沒之日身幾無以爲斂嘗謂其子曰我以淸白二字遺汝足矣初登九列士大夫想望其丰采施爲公益奮勵思上報聖明竟以纒綿瘧病未得展其志毎與親知子弟言及未嘗不涙涔涔下也嗚呼觀公之忠誠終始勿替可謂不負所學者矣原配左氏繼娶李氏俱贈恭人皆先公卒又娶裴氏封宜人子男一穆癸卯舉人內閣中書舍人孝謹能世其家學女三長適太學生李思孝次適選經歷蕭侯次幼孫女一公之歷官行事相國髙安朱公旣爲之志以納之幽余所以銘公者亦將以傳公於後也銘曰王氏髙節世有賢哲陰徳之光其祥長髮我公繼之孝徳作基董帷發憤擇友親師年旣四十淵修益密約已以正居官以律

天子達聰進秩登庸其艱其瘁一其初終臺垣數載寢姦宥罪吏以從風民以樂愷兩湖之間水運盤環公施大徳墮涙峴山江藩嗣

命以煦以泳棘棘不阿彊權莫競載道歌賡惟

天子明旣毗邦憲若工司刑公曰嗚呼身非我有我疾不瘳

帝恩有負竟不少畱遂終於位迹公生平忠誠不二有耀其學有昭其繼刻石垂休以質來裔

麗水令王君思庵墓表

雍正五年

天子下薦舉之詔內官自郎中以上外官自知府以上各舉所知一人余時備員內閣學士將以王君應詔其同縣雷貫一爲我言君年已七十衰老不能任事以是中止蓋余素知君令麗水有循聲居鄕爲賢薦紳亦得之貫一所述也越四年而君卒貫一爲狀其生平求余表其墓余固知王君者其何可辭君閩之寧化人諱汝楫字若濟號思庵六嵗喪母八嵗喪父依兄嫂撫育少聰穎孤苦勵學十嵗應童子試有神童之目癸亥列諸生登甲子榜第二人嵗庚辰謁選得浙之麗水邑經藩變凋獘特甚君煦育如慈母邑之人無不諒其愛之誠而無有利心也凡所興除悉如所欲嵗旱報荒太守止之曰子不顧考成耶曰寧累考成願全民命藩差有借催糧名頻數索夫而吞其價者一不如意卽倚勢咆哮君諭曰邑遭亢旱令憂心如焚今兩月間索夫至九十餘名民何以堪公務稍暇令當自來肩輿耳差乃駭而宵遁金華兵米不敷上官檄以麗水溢米四百五十石運接永康君計程二百餘里須夫二千二百五十人囊四千五百民不能供致書幣永令佟君具道麗水貧瘠狀求以銀折米許之是役也君捐已俸以足額民莫知也邑土曠人稀十三都十四都荒殘尢甚時報新墾者嵗入計七十餘兩君請以抵兩都額賦民得蘇息嵗免奏銷帖費四百兩編審雜費亦如之徴糧減舊耗三之一焉邑當孔道夫船常規悉屏卻防得尅減者杖懲之立石永禁往來利之凡可以便民懲姦者勇爲之壬午春同太守入杭州太守引入內榻出四人相見私謂曰闈中幸加賞識君峻拒之歸至署中言其事咸曰何不陽順陰違君曰我作朝廷官非作太守官也柰何詭道面欺然竟以此得罪用不察盜報罷邑人作攀轅圖以贈送數十里揮淚而返君居官寛和平恕而律已方嚴事上官極恭遇公事則棘棘不阿故上官面譽而陰汨之旣罷歸老屋數間不增一椽惇修學古爲鄕人式未嘗以私幹人至事闗民生休戚侃侃直陳或陰爲條具當事重其品恆見采納雍正九年卒春秋七十有四子男三長道光爲諸生博學能文先君卒餘皆向學余嘗謂士生斯世小得志則爲親民之官以自行其政敎力所能及者無不悉焉不得爲時用則飭倫紀正學術以倡家鄕力所能及者無不悉焉君得兼有之其可謂有立於世矣

贈奉直大夫玉林徐君墓表

雍正五年嵗丁未福建總督髙公巡撫常公合辭奏曰維僊遊太學生徐萬寶惇修累善嵗饑賑米八千餘石歿於積勞尙義可風請建坊立祠

上下其議禮部

特給帑金建坊有司防造牌位入祠致祭

欽定善勞可嘉扁額防一子入監讀書越庚戌十有一月將葬徐君於月山之陽漳浦蔡世逺表其墓曰嗚呼講學而不行善猶弗講也行善而力有不逮則行之不廣力大矣而心有未盡則行之猶不力行之廣且力矣又或聞其風而不親見其行事知其行事而不識其人則亦不能熟悉其生平之大節細行若徐君者所謂行之廣且力親見其所行之善迹且曾遊吾門熟悉其生平之純孝至弟樂善好施捨上爲

聖天子之褒嘉下爲邑裏之頌禱固宜咨嗟愛慕揚闡撰述而不能置也君字祖寧別號玉林贈奉直大夫派出唐狀元寅迨裔孫博士日將徙居僊遊遂爲僊遊人代有傳人父南贈奉政大夫祀鄕賢母李氏贈宜人奉政公有子四人曰萬安封奉政大夫曰望斗太學生需次縣丞曰萬卷由訓導署理鹺務皆有賢徳君其季子也自幼有至性年十四母夫人病篤陰割胸肉和粥以進後家稍丰痛母不及養思及卽泣下事奉政公孺慕備至毎奉金錢聽施予以樂父志病劇吁天減壽得瘳沒後出告反面如生時値祭期𨿽出必反思其所嗜備物致敬父執貧者或養以終身或周其子孫曰父毋所愛敬也事兄如事父愛從子如已子伯兄長子謨官戶部郎中移書與之曰汝但淸修勵志京邸日用吾爲汝謀無闕也諸子弟咸防以讀書修已就外傅者日夕必詢其所學千指共爨和樂雍雍別嫌明防內外秩秩子婦無私貨積焉交友以正終身不渝遭橫逆則恬然曰吾不能化之何忍怒之其愛敬所積曁於家門戚友者類如此君又嘗自言吾爲天地之身父毋之子胞與吾分也修聖廟建尊經閣紫陽祠糜白金二千三百有奇修七橋在僊遊者曰東渡曰石馬曰廣曰南門糜千三百有奇在莆田者曰秋盧曰瀨溪糜二千五百有奇施棺者二十餘年嵗糜二百有奇施衣者二年施藥者十餘年其於讀書人尢禮愛惓惓雍正三年嵗饑君偕里正稽貧戶以丁口爲差分粟二千餘石餓者多四月煮粥六月乃止捐米三千餘石莆之南日山寄絕島饑尢甚親往捐米數百石丙午嵗又饑五月煮粥六月乃止捐米四千餘石兩嵗捐米八千餘石其法日定奇偶別男女籖分先後區老幼又慮日久貧人弛業計日盡給戚友則遣送其家貧者倍餽之竟以積勞成疾逾三月而終時雍正四年九月二十一日也春秋五十卒之前一月遺囑千餘言戒諸子弟以力學惇行尊師取友勿信奉佛氏作無益費抽家資三之一爲義田曰範文正公以惠一族吾以惠家鄕繼我未了之志也郡人無老少聞訃哭失聲走拜奠者踵相屬憶自康熈丙申君曾執贄吾門顧以勤家施善不得久從學業餘謂君之積行累勞勝於朝夕占畢多矣君立愛立敬不敢惡慢於人每行一善曰父志也立一功曰兄命也昆弟一心若敷菑之又疆畎之若垣墉之又塈茨之家無宿財天亦隨其願欲俾不嗇於用余又以是嘆天人之感應甚神而善道之果可行也世有封已而薄親故勞瘁鄙嗇厚積以貽子孫使其子若孫諺誕蕩佚墜若燎毛卽幸而守財不失多貲損志錄錄沒沒孰與君之躬仁蹈義以慶貽子孫身動

九重之知廟食百世哉此皆由

聖天子仁育義正風動四表故我閩以鄒魯余風首先興起𨿽不及得位居官宏敷濊澤而其厚徳深仁發於心腹腎腸浹於閩山海嶠者眞可以千百世矣娶林氏仁淑能內助封宜人子三錦庠生從吾遊好學篤行能恢前業

恩賜入監讀書需次知州湖勤學早世臨太學生需次州同觀君之昆仲子姓惠愷肅雍徐氏之興蓋未艾也

盧孝子墓表

浙之東有盧孝子焉諱必陞字寀臣號玊茗世居姚江後遷山陰祖諱極生子五人長諱芳字南江孝子之本生父也次諱茂字懷江無子以孝子嗣焉孝子始生時祖母張太君病甚本生母朱孺人禱天自代是夕夢神益算並賜爾孫及覺而生孝子少時知孝敬有異敏嘗從學捨歸懷江公以新學生屬對卽應聲曰古君子懷江公大奇之九嵗南江公病思得蟛蜞炙孝子潛攜一筐采沙口爲風潮所沒得漁者救以竹筏筐終不釋手而蟛蜞滿貯甲申之難流賊未殄懷江公負俠气常仗劍獨行不知所往孝子聞卽奔覓諸曁山中晝循林箐隠夜則﨑嶇匍伏而行失道投僻路伏屍枕藉驚跣疾奔兩足爲沙石所囓血縷縷漬地行迹皆赤遇一山僧憐之挾與俱遇虎匿髙樹大呼山神救我虎竟去閱數月得奉父以歸壬子土冦竊發懷江公陷賊營孝子匍匐探其穴贖以金不應繞岸哭三晝夜不絕聲賊感動爲引至父前時賊首毛袁二人欲得懷江公降脇以刃不從斬所俘者以示又不從賊怒拔刀環向刃欲下數次孝子冒刃叩頭流血大呼丐命忽狂風四起大雨如注舟幾覆凶黨震駭乃得釋時賊中有倪姓者聞而嘆曰眞孝子也乘間逸之孝子旣奉父生還逆知賊之必追己也卽遣人馳報張太君盡室以行明旦賊果追之不及遂至九墩大索縱火而去懷江公旣被重傷病日臻孝子亦攺面失音恐貽父憂𨿽嘔血弗以告日夜侍臥側以兩手摹患處懷江公嘆曰人摹我痛痛在我身汝摹我痛痛如在汝身其誠孝所感類如此先是孝子爲繼時懷江公有女忌分其貲百計傾之孝子處之泰然至是奉徐孺人命往雲間舟過石門盜擊之垂死盜曰爾死母我讐我奉某命來也孝子佯死盜縛而投之水中遇富陽支姓者救之得免人或勸之訟於官孝子泣曰吾自出繼以來防吾母恩育十有餘年且母止此一女故不忍以女故傷母心上書徐孺人前自謝不謹被盜不及其他徐孺人亟召之歸母子相孝愛如初以康熈丙戌七月卒年七十有四配李氏以孝賢聞子四賢需次州同發國學生堅浙江開化訓導叡山西平陽府經歷孫男幾人雍正二年浙江巡撫李公請旌於朝禮部上其議

詔發帑金建坊入忠孝祠葬之日侍講吳門習君旣志而銘之漳浦蔡世逺表於其墓曰古之論仁孝者必歷之造次顚沛患難死生之交而純摯乃見西銘言仁孝之書也因舜而及申生伯奇推之至於無所逃而後仁體孝心膠結呈露孝子覓父於﨑嶇險阻叢山密箐之中入賊巢脫父於鋒刄鼎鑊之下出萬死一生不顧可謂難矣迨嗣父已沒女忌其分貲使賊之中道得不死嗣母徐氏未必深責女也乃能致孝始終纖微無介其至性有大過人者哉

詹兼山先生墓表

詹先生諱明章字莪士號兼山漳州海澄人康熈五十九年四月享年九十有三以卒越明年卜葬於某山之陽漳浦蔡世逺表於其墓曰嗚呼先生儒而隠者也先生以勝國遺民隠居不出力學著書至老不倦世逺未識先生時先君子嘗語世逺曰吾漳有詹兼山先生者在都門時嘗爲我言河洛之學甚粹其人蓋隠君子也世逺心識之嵗丁亥儀封張公撫閩建鼇峯書院世逺幸隨先君子後與講席之末張公廉知先生名問及世逺對曰是家君子之所敬畏也先生應聘修書周張朱子之編多所手定因得朝夕聚處世逺少先生五十三嵗先生以通家子畜余未嘗不諄諄訓誨也世逺後官京師適栢鄕魏君守漳郡因往告之曰詹兼山先生者隠君子也年八十餘篤行著書手不釋卷批著易義及河洛解等書皆已刋行君其加禮焉以爲都人士率先魏君至遂式其廬屬以參訂其先相國所輯四書朱子全義用進

乙覽大稱

上意政府安溪李公太倉王公各上折嘉嘆先生𨿽不出而學大行名益重魏君爲築景雲樓月出粟肉以優之乙未嵗相國安溪公假歸將禮聘之以老病辭然公嘗言之制府滿公曰吾閩有詹兼山先生者隠君子也魏君觀察江南又取先生所著先天圖卦說繕寫以書屬滿公進呈滿公未及行而先生捐館捨矣嗚呼故老湮沒典型不作有心同悲況世逺於先生得附世交之末親承其言論風防者哉憶前嵗戊戌漳遭大風雨壞室廬且半先生景雲樓亦傾世逺自漳浦往見先生僦居斗室中日不再食諸孫多有饑色先生蕭然自得也世逺贈以酒肉先生笑納之且使告龍溪令君曰大風雨壞室廬且半君與郡侯出金賑貧顧安可使詹先生困饑餓哉令君躬自往見贈以金當事及親知斂金爲興景雲樓嗚呼先生眞隠君子也方其初年或隠於江右或隠於都門或隠於幕下輕先生者不過以爲無用老儒生耳孰知其堅節苦學至死不厭不可磨滅嗚呼世學不講長大傑出者耳擩目染安其故業後生小子又多厭聞宋儒之書以爲迂而不切於用世逺自友敎鼇峯以來方率七閩人士大聲疾呼而同志無多數人方借先生以爲標的孰知其竟不憗遺也嗚呼以先生之養之學年九十餘勤勤懇懇惜及寸陰況如世逺又可輕自怠廢哉用表其阡昭隠徳也

翰林院檢討舉孝廉方正文山董公墓志銘

雍正七年二月四日吾師翰林院檢討舉孝防方正特子終養文山董公卒於籍其孤兆瀛以狀來曰今年將卜窀穸敢請志諸幽按公諱玘字玊崖號文山先本王姓爲江南鳳陽府定逺縣人明洪武初有諱者從沐黔寧開滇以功封武略將軍世職正千戶遂爲雲南某縣人數傳至諱琪者贅於董因繼董氏嗣又四傳至公大父諱志補博士弟子員生贈翰林院庶吉士諱廷試實生公公生而穎異贈公及從父石公鐘愛之甫四嵗嘗攜之遊指鄰家門額春字使識之更他門額輒辧從父異之授以四書再徧成誦比長益嗜學年十六補博士弟子員越兩載贈公捐館家貧兩叔父幼弱晝則稍逐什一夜則就膏火於太夫人之側機杼書聲中宵不絕逾年仲父珣能治家事遂矢志下帷陳篋伏讀丙子登鄕薦庚辰成進士授翰林院庶吉士恭遇

覃恩贈父如其官母爲太孺人癸未散館

禦試錄四人公與焉授檢討入直

內廷屢試詩賦有

防褒嘉賜

禦制詩集及淵鑑齋古文

簡命典福建乙酉鄕試號稱得人是嵗以

國書精熟爲閣臣首薦

命纂修

三朝國史

大淸玉牒丙戌夏乞假省覲先是庚辰春公仲父珣卒戊子季父璘又卒公遂決意家居曰吾不復仕進矣甲午以例休致公恬然曰養親吾志也性坦夷待人不設城府無矜容亦無惰气婣黨間婚喪不能舉者量力助之以文公家禮倡於鄕力革浮靡俗爲一變生平喜讀書每持一卷必盡捲始休誨人曰讀書須字字體貼自身不爾卽成誦何益誨誘後學不倦鄕邦有礙禮法者侃侃爭之不隨俛仰薦紳依爲柱石當事咸敬禮之公之養太夫人也盤飱不過一蔬一肉而左右省視志余口體二十三年如一日今

上禦極之初以恩例復原官總督髙公其倬巡撫楊公名時舉公孝廉方正公以太夫人春秋髙固請終養戊申夏太夫人寢疾公在病躬親藥物及告終一痛幾絕以今春正月卜葬附身附棺公皆力疾區理二月疾遂劇竟以哀毀而卒享年五十有八著詩古文若干捲嗚呼公之文章重於館閣而受知於

聖祖仁皇帝公之孝行推自裏黨薦自開府而上達於至尊雍正三年世逺以起居注侍直

乾淸門部議謂公以孝廉舉願終養應俟母終之後來京

上曰董某純孝豈有當孝子之前而曰俟爾父母旣沒而來京者哉此豈人子所忍聞哉但允其請足矣以見公之至孝上孚於廟廊而

聖天子之以孝風示天下爲無窮也世逺自巳丑官庶常明年請假省覲又明年而先君棄我服闋赴京修書竣事卽歸省母甫三年而母氏棄我視公二十三年之養有如天上非公誠孝所感能如是乎孔子曰舜其至孝矣五十而慕公以五十七嵗喪母猶孺慕哀毀喪葬甫畢卽隕其軀嗚呼非所謂至孝者乎禮曰左右就養無方服勤至死公之謂矣元配戴氏先公卒九年覃恩封孺人生子男二長兆濂早卒次兆瀛甲午科舉人女二一適庠生梁聖揆一適盧山知縣趙君河子峚繼配張孺人生子二兆沇兆洢俱幼孫二佶倓銘曰孰使我二十三載不得登堂以請益也自滇䢐閩山川阻以逖也公奉母家居胥華膴顯榮而不以易也公在翰林賢聲籍籍公舉孝防純孝可則

天子知公嘉以爲式昊天不弔毌氏永隔喪葬旣畢從母晨夕母曰嗟予子來亟公投諸懷有涕沾臆曾不反顧旣夷旣懌公有令子搆堂式克旣窆於幽有耀孝徳地只嶽靈防玆窀穸子孫賢昌永世無斁

安溪縣訓導季父君晦府君墓志銘

府君諱祚熹字在朱號君晦漳浦人髙祖諱大壯嘉靖舉人令寧鄕縣曾祖諱宗禹萬曆進士官刑部主事以理學範宗支倡海濱祖諱一橙舉人父諱而煜庠生皆贈通奉大夫內閣學士兼禮部侍郎祖妣黃氏妣林氏皆贈夫人學士公有四子先大夫行三府君其季也幼質魯讀書遜志善入惇重不浮年三十受知學使楊大山先生拔冠一邑旋食餼由庠生至嵗貢歷十一試皆髙第從遊甚廣性介潔和易僉曰人師也令君汪侯聘主義學雍正三年授安溪訓導挾一子一孫偕往與諸生論文講學課文必躬自作朂以惇門內行立節槪誠心所感人士化之祭聖牲饌必丰潔手自檢視諸生丁艱起復者飭胥吏不得索一錢束脯隨其所上諸生請業請益親函丈惟恐不及奉委防家甲卻陋例至村鄕則聚父老子弟與言慈孝進髦士與言讀書作文之方爭迎致書館曰我家先生至也次年得病諸生輪侍日夜旋告歸紳士數百人徒步送數十里涕泣而別以雍正四年十月卒於家享年七十有七安溪紳士翰林李君光墺等列狀當事欲祀之名宦累請而不己雲府君天性孝友甲寅遭耿鄭之變先大夫以選貢入京師阻於兵不得歸府君奉雙親避亂梁山枵其腹讓粥以養父母問及則佯曰兒巳食矣每從假館歸省衣袴躬自洗滌且喜且泣曰此境豈人子所多得耶事先大夫如父年六十餘侍側供使令如少時捐館時世逺官京師越嵗始聞訃死不得趨喪及今葬又不得執紼撫穴痛無極也娶李氏庠生諱延女先卒子三長鐏亦先卒次孚逺次垂逺並庠生女二人孫男七人溎新雲從皆庠生余尙幼曾孫二人銘曰邑鐸有司先子曾屍弟踵兄席式守兄規士爭浴徳人忭得師和家處世坦坦施施誨我如子三紀不弛不在秩爵復初完美培潤爾根勿耀爾枝我官四載誨言猶在遙睇喪車長吁懓愾望孫子賢疆此稽田有篤斯祜有賁壤泉萬里緘銘勒之永年

處士雷愼庵墓志銘

寧化有處士雷君愼庵惇孝睦重禮法用訓厥族式谷厥子若孫者也康熈丁酉嵗余主鼇峯書院其孫鋐來就學年少有志尙跬步一範於禮體察宋儒之書省克若不及余固疑其或得於祖父淵源所漸因詢知君之爲人君諱世守字衛天愼庵其別號也少勵志讀書不屑一切甲寅閩變匿迹自韜奉厥父母播越險阻志養色養無違父爲仇家誣君以身代質自寧抵府治晝夜行二百里咯血數升事竟白而家以大匱親旣歿嵗時祭祀常作孺子泣曰兒在此式食庶幾叔父歿於江右殯淺土諸孤藐爾惟一舅氏知其處亟逆以歸與父合葬焉家居新祠宇修譜系備祭器規範肅以和族之無後者列於牌定期以祭其荒墳不可識者甃石志之雷爲寧望族戶數百科第衣冠林立君以一布衣肩族務敍族法不見齟齬相與宜之且慕向之此必非無所挾而然矣鋐之來學也君以書朂之曰濂洛闗閩正學也有倡之者汝其勉乎鋐舉於鄕君曰吾固甚喜然此未足以云也吾聞師友之所望於若者與乃祖券矣故鋐志道專且篤曾祖諱顯福祖諱祥卿父諱徳義皆不仕娶吳氏未育早卒繼娶張氏子男一鳴髙邑廩生醇質而善文孫男三長卽鋐孫女二曾孫男一將葬鋐來京師求銘銘曰古寧之疆雷姓所宅篤敍孚恭累世爲澤有構其堂孫先奮翼說心古昔承厥儒脈君有魂魄潛靈以懌身敎維則視此窀穸

大理寺少卿心齋陳公墓志銘

有學術而後有治功學術陋則治功卑出宰州縣則爲俗吏入爲卿士則如贅疣居位愈髙刺譏愈大儒者之學小用大用宰一邑與治天下無二道也吾師四明陳公以康熈丙子嵗由翰林出宰漳浦調南靖入爲刑部曹晉臺中洊歷大理寺少卿奉使秦中以卒其孤本醇以書來請銘世逺受知最深亦知公最深者故不敢辭公諱汝咸字莘學號心齋先世自靑州徙家鄞世有聞人傳十二世至怡庭公諱錫嘏字介睂有學行天下無不知有介睂先生是時浙東多學者萬季野以史學名李杲堂以古文名介睂先生則以經學名由康熈乙夘解元中丙辰進士歷官編修生四子公其次也公自少穎異通經史長侍怡庭公從黃棃州先生講經己知其要領嫻文采气岸髙一世登戊午賢書辛未成進士選翰林院庶吉士攺知福建漳浦縣公憤俗吏一切補苴茍且之治邑多詞訟胥役攖民錢如囊取公於小事令鄕族調處大者用紙皂如期至剖晰如流閩俗輕生因誶語爭競食惡艸懸梁服鹵以破人家官役因之株及鄕族公令死者親屬收斂余無所問賦役爲一縣大政公慨然曰吾當爲漳浦立百世之利舊時族有戶長地丁借以徵納彊弱有先後之獘黠者緣爲姦公定三百畝爲一戶令民各具親供計實產自立徵戶糧多者爲戶長以次輪催丁亦如之催科不擾而國賦蚤完又念鄕邑民居保分有大小則姦匪易匿公務有不均之嘆定二百家爲一保畫一平均至今賴之延文醇行潔者爲義學師月朔望課古今文詩賦榜其髙下初三十八日萃一邑之秀於明倫堂講五經性理擇諸生輪講親爲剖要難嵗丁亥儀封張孝先先生撫閩開鼇峯書院延九郡名宿修書講學邑士被選者九人儀封公毎嘉嘆曰漳浦多士令君之功也公又嫉邪敎之害正拒天主敎不使入境俗有所謂無爲敎者籍敎堂四所攺爲育嬰堂肄業捨親毀城東淫祀像鞭之以解眾惑嵗戊子制撫以南靖難治調公南靖浦人扶老攜幼數千人泣送數十里公揮涕遣之治靖一年內擢刑部福建淸吏司主事逐舞文吏晉廣西道監察禦史巡視西城懲左道捕姦匪威明大著上書陳臺灣事宜謂臺灣土廣滋姦往臺人民宜加盤核各縣不得輕給一照鳳山諸羅兩縣宜歸本治不得聚郡城換臺兵丁宜嚴頂冒杜日久驕橫之漸又疏陳沿海歹船非掛號稽察所能斷絕商船利走外洋無礁嶼便晝夜兼行風利帆駛難攔劫若從沿邊迂回掛號賊遂得截劫於必經之地至巡哨之船當以南北風信爲準不得泛行分汛又陳弭盜之防

上覽疏嘉納至今環海商民毎食必念曰省我掛號一節陳公力也五十一年冬海賊陳尙義遣周錦赴兵部投就撫狀公在浦時知此賊系海中之魁因折薦孝防阮君蔡文等同往撫至盡山花島得之並招餘黨百餘人而海波靖以總憲趙公申喬薦晉通政司參議奉命賞賚湖廣緑旗兵丁事竣由鴻臚寺卿遷大理寺少卿防陜甘荒歉

上命同工部侍郎常公查勘行至幹州見途有殍抱疾日馳百里至平涼出所貯倉谷及鎭原倉米如饑民口數給之六月二十五日晨興呼衣被體瞑目而逝是時上方注意公公感知遇凡所經歷畱心察訪其使於楚則以楚擾於苗深入三箐坌口等處窮苗窟形勢相施州衛天樓山要地溯當日陸梁情狀及至秦下車親詢疾苦於耕種畜牧地畱心札記將以圖久安長治之策歸報吾

君而無負所學也未竟厥用享年五十七以死勤事天下聞而悲之公之學從劉念臺人譜入未嘗榜以道學之名而修己行政有本末戊子冬世逺侍先君子主敎鼇峯書院公貽以書曰爲學要在力行求實用若論派別則漳浦如髙東溪陳剰夫周翠渠黃石齋亦各有宗防也世逺心識之孝友純篤毎念母楊太夫人中年早逝兄弟多夭傷言及輒嗚咽流涕待從兄弟如手足培植俾各成立歷世祭產儉薄廓而增之好賢奬善勤懇如不及遇緩急悉心力謀之人見其樂善好施不知其宦橐蕭然至今尙未能營一椽也公令漳浦時世逺年方十五試童子隊未幾補諸生公課時藝古文皆第一以國士遇我序我詩文而刋之己丑余官翰林公以次年入補刑曹相聚都門重請舊業世逺隨以省覲假歸公竟使秦以卒與邑人哭於月湖書院月湖者公去任時所搆也今置有祭田邑人士奉公如生云公初任漳浦

勅授文林郎五十二年

誥授中憲大夫娶張氏有賢行先公亡累贈恭人子一曰本醇邑庠生

恩蔭入監讀書博雅惇修能世父學孫男三人長雍熙次雍綸雍縉孫女一人將以某月某日卜葬於某山之陽銘曰刀筆筐篋吏之駘養交持祿非卿材我公家學播九垓烹鮮持斧有餘恢未竟厥用心之摧魂歸魄藏天所培

族子載園墓志銘

余族子贈奉直大夫諱維坤字星六別號載園生則五世同居沒則遺命建立義田余所亟欲表之以風世者也將以某月某日葬於某山孤廷鎭來京師求銘銘非余而誰吾族自先世忠惠公住居莆陽分派於泉之晉江累傳至贈文林郎起鷺公生四子長諱琳字伯瑜次諱柟爲順徳令次諱彬文次諱防皆食餼於庠伯瑜公早逝卒於粵子諱世煥實生星六時海氛未靖家零落星六方垂髫奮然曰柰何使吾父困於貧遂棄舉子業爲居奇計後將有北行道經建寧之浦城民醇朴地肥美居上流勢心悅之遂徙焉故今爲浦城人當甲寅之變人皆竄析星六外思戢禍內作生計迎其父母及二弟以居次第謀婚娶不私財賄躬儉約以先之家政聽於二人兄弟且湛嵗壬戌仲弟之婦生男六月而終星六告宜人余氏曰侄猶子也若母見背呱呱之孤何托舎我女哺之可也宜人惟諾卽今之登賢書廷鑣是也方伯瑜公柩之停於粵也諸昆弟謀卽粵地葬之星六灑涕曰我閩人也身在此忍使祖父寄他鄕費我獨肩之親至粵載柩歸將至前一夕林太宜人夢曰吾汝祖伯瑜公也今至矣已而果然識者以爲誠孝所感云伯瑜公之子五人仲叔早世遺孤俱幼星六爲之置產謀婚延師誨愛如己子嵗糜金數百無難色族之居於泉者嵗加存問養孤贍貧無怠子於星六爲族父相去數百里庚寅自翰林乞假南歸停車二旬見五世同居心重其爲人値嫂氏太宜人八袠之辰隨子弟行拜堂上爲文以侑觴癸卯奉

召入京而星六以是年沒矣享年七十遺命建祠堂以妥先人祠之東設家塾課子弟建義田嵗入五百二十石規條明備可貽久逺子廷鎭等承父志行之噫是可傳矣以子貴贈奉直大夫娶余氏敕贈太宜人子二人長廷鎭以知州需次次廷錦太學生兄弟俱惇謹以孝友聞孫三人孫女二人銘曰孰使之遷孝養兩竭孰驅其貧自天佑吉建祠立田名嫓前賢卜兆於玆以歸其眞以昌其後人

舒母劉太君墓志銘

太君姓劉氏江西進賢名門女性莊靜年十四歸同邑舒封君封君气魄豪邁不治家人產太君黽勉有無終身如一日事舅姑盡孝舅耄年無齒力太君割左右袵作屨換酒肉爲肉粉以進化堅靱爲柔脆曲隨所欲舅每感念之曰孝哉劉氏婦封君嫡出也庶出弟二人嫡庶間防有不合太君調防委曲歡好無間撫二幼叔有恩禮後皆婚娶成人成封君爲孝弟者太君力也仲氏夫婦早亡季氏亦喪偶太君撫其孤如己子並化熊氏婦能字愛前子熊氏婦季氏繼室也平生備歷艱厄嘗疊遇荒嵗家不舉火追呼猝至封君就系株及家屬諸子出野間采蕨掇艸根樹皮爲充腹計吏叫號急太君在危樓驚墜幾隕督諸子先後代拘長子以艱危防目仲叔亦因以不永年太君每念家門不造艱瘁憂虞朂諸子以績學立品擇交親正人紡績以供修脯薪水需嘗謂之曰爲人當學孔孟爲官當學乃祖文節公文節公者先朝正徳時及第第一人諱芬者也文章气節爲一代名臣云一日謂其季子香曰誕汝前夕夢宅後大水浪湧數層一鯉魚投懷驚寤明日產汝汝勉之吾望汝爲偉人不在尊官香今以諸生拔萃遊京師出令江南之靖江縣有廉能聲繄太君敎也太君卒於某年月日春秋六十有七子男六人女幾人孫幾人以某年月日將葬於某山香自其治所以狀請銘香在京師與余交余嘆其志節不凡又嘉賢母之可風世也因志而銘之曰婦妻與母道分爲三總之則一孝義是耽婉娩太君志養劬辛嬉其志意解其糾紛何以誨子玉汝憂戚匪馳祿利曰惟文節公是式子砥厥修惟母之績惟母之績孫子其繩如貯斯冰如櫝斯珵有宏其聲有偉其成勒此幽墟以兆允升

先考武湖府君行狀

嗚呼不孝【世逺】等今爲無怙之人矣欲狀先君之生平以傳於世荒迷不能執筆又大懼湮先人之徳以重不孝爰是灑淚以書先君諱璧字君宏別號武湖漳浦人學者稱爲武湖先生始祖蒙齋先生諱元鼎以理學爲有宋開先自是代有傳人髙祖諱大壯登嘉靖己酉鄕薦任寧鄕縣有惠政曾祖諱宗禹萬曆辛丑進士官刑部郎學爲儒宗道南原委有傳祖諱一橙萬曆丙午舉人兩贈文林郎子三人長諱而烜次而烷先後登順治壬辰戊戌進士季諱而煜郡庠生以淸徳重望著於鄕爲鄕祭酒妣林氏及第尙書林公士章之從孫女先君其第三子也先君生有異質九嵗善屬文年二十二補博士弟子員二十五選於庠貢入成均先王父𨿽爲貴介子弟而家素屢空先君苦志讀書饘粥幾不能充癸丑入京時昆山相國方爲司成先君兩試第一名重都門人爭知之或勸以官先君南望晨昏澹如也因耿逆之變在京師五年不能歸丁巳夏返裏門先王父時避亂居梁山之麓先君授徒資養承歡無闕先君於經史子集多所博覽而四書講解及制義一途研究尢精大全防存淺達諸書若近代諸先正講義先君講貫旣熟抄定成書可爲後學津梁其敎人也不費辭說而於聖賢之奧義文章之窽綮纎微畢達曰吾旣參諸說涵泳白文以出之自不能多也貧而來學者敎之無所吝倡正學而主文風者垂三十年𨿽屢困塲屋而淡於得名四壁蕭然而廉於取利返裏門以來聲價日重未嘗通謁一官府嵗丙子太史陳莘學先生涖浦廉知先君名欲邀之見不可越乙酉陳公挾諸友遊淸泉寺始造廬一見家居近淸泉故也丙戌例授羅源敎諭吳興沈心齋先生以書來曰比聞先生秉鐸羅源蘇湖安定之學再見於今矣蓋先生嘗督學吾閩夙知先君名而未曾一見者近代視敎職爲小官徒應文具先君慨然曰天下之治亂在人才人才之盛衰由學校學校之責任在官司吾其可茍焉己乎敎士以器識爲先時年六十矣親爲講論而評隲其文之髙下諸生服敎畏義至有不平處則義形於色爲士气主盟時令君爲同姓諱彬者由翰林外攺有文學與先君結兄弟之歡而互商其佐理政敎所孚人稱二蔡焉迨乞休歸浦之後爲祠以祀廣文之有生祠自先君始先君在羅時蕭然寒暑獨以一子二僕自隨丁祭品物親自檢備分所得爲者毅然爲之如報丁艱一節先君以爲此乃人子傷心泣血之時而胥吏因以爲利誰無人心者遂除陋規後署敎職於官連江二邑率此行之丁亥六月儀封張先生以中州巨儒巡撫八閩倡明絕學敎育人材開鼇峯共學兩書院延致先君使主其事凡四方紳士閎博俊乂良逸者咸萃於斯共相切劘修理學經濟諸書今所訂周程張朱等書六十種行世是也先君素善病年未五十須眉皓白儀封公特令總其大綱至於刋校諸事命世逺與諸同人主之嘗注解朱子學的儀封公舉以爲式曰第依蔡先生樣其信服類如此儀封公撫閩三年先後考績兩次未嘗薦舉一人獨於先君欲以行誼聞於朝時藩臬金宋二公同心贊之章欲上先君苦辭曰衰老不能

陛見且朔風嚴寒體弱不勝也世逺亦以爲言事乃止己丑世逺成進士攺翰林院庶吉士先君乞歸儀封公苦畱之事多咨而後行先君性簡直介潔凡有裨於政事者知無不言未嘗一語及私儀封公知其貧欲有所贈先開其端先君輒自言曰家口少無內顧此間月給足用也終儀封公之任不敢有加於先君恐傷其防也無何儀封公移任江蘇先君適以先數日歸浦以書來曰書院事宜尙煩先生鎭定勿使三載苦心一旦就荒也先君亟就道往三山整頓如初𨿽未敢希紫陽文敬之主白鹿洞故事然以人才萃處之地品定其文字而不啟爭端規箴其短長而不生怨怒僞者獻其誠慢者致其恭先君嘗自言曰吾一生惟無私可以取信於人嗚呼不其然乎去年秋【世逺】以省覲乞假南歸其冬始同先君回浦祿養無幾榮封未及猝有今日嗚呼痛哉先君至性孝友授徒三十年未嘗營一田產惟勉力以養二人先王父年八十二事之始終如一喪葬以禮兄弟四人終身未嘗偶爾拂意伯父當有他事盛怒時見先君輒怡然叔父奉先君如嚴師親之如慈父仲父先卒十九年先君撫遺孤如己子爲婚娶成人嗚呼父子兄弟之間如先君者可以風也先君敎人大都在篤倫理嚴義利曰本此而行之古人不難至論學以躬行爲本不以空談性命爲髙讀書要歸於根柢深厚返求諸身而自得之不以詞章自炫卒之學問旣充精微洞徹每下筆度越時流初任學博時例赴撫署應試中丞長山李公大奇之曰儒者之文也置第一以異等薦學使介庵楊公呼爲宿老不敢以屬官禮待身不博一第而及門屢登巍科性少作詩古文而門弟子以詩文著者指不勝屈未嘗著語錄成書而言行多可法少爲嚴詞正色以拒人或時間以淸談而及門子侄有不是者惶愧無地自鄕黨族戚以及四方之君子當道之賢大夫人人服其徳量而樂道其髙風陳莘學先生擬爲黃叔度巡撫張公督學楊公稱爲胡安定同郡詹峩士先生比以李元禮郭林宗評論不一其必有以定先君矣疾革之時精神不異【世逺】等問欲有言曰嗣後茍有餘祿祭田確宜從厚又曰重錢財而輕兄弟我知汝無是也用財有道耳又曰人子所以顯揚其親者孝經志之不徒在爵秩之崇髙也時諸婦皆在牀前各呼而告之曰汝等入吾門和好無間言我知之人亦稱汝但恐將來生子長大不免自分藩籬以致乖隔娣姒猶兄弟也汝等戒之又勉諸從兄輩以友愛語極諄切且曰吾今嵗命【世逺】所作家規以朂我族人者我梁麓一派幸守此勿失也越一日竟逝嗚呼痛哉【世逺】兄弟三人未嘗有師皆先君敎之先君授徒於外三人輪主炊爨嘗遇濕薪火不揚吹之目盡腫先君曰汝以爲艱乎我曩時更蹭蹬也經傳子史及宋儒諸書各以次授每日限以工程而使之體認曰返之身心可以寡過措之筆下可以爲文如是而己【世逺】初爲庶常時先君手書來曰質直而好義聖人所嘉但下二句不云乎察言而觀色慮以下人英气不可勝此中有涵養工夫非敎兒諂也同年友徐壇長李巨來見之曰謝上蔡用力去矜字卽此意也歸侍以來身頗康寧半年之間爲【嗚珂可逺】口授四書講義一徧毛詩說一徧防閱朱子綱目自威烈王起至前五代尙未終編得疾僅二十日遽終嗚呼痛哉先君生於順治戊子年二月初一日丑時卒於康熙辛卯年七月初一日亥時享年六十有四娶先妣陳孺人嵗進士閩縣敎諭諱應官公孫女嫺於女敎有賢徳適先君時先王父貧特甚身多質券先妣妝資近千金不一月間盡鬻以供王父用布素服勤與先君相敬如賓事舅姑益以孝顯先王父嘗嗟悼其婦徳不置且曰今人有娶婦入門卽私其財物父母不敢問取之或有徳色者應愧死無地也乙己七月歸先君次年六月以舉先姊而亡繼室吾母吳孺人太學生鄕飲賓諱天章公女子三人長卽不孝【世逺】己丑進士翰林院庶吉士娶劉氏次【嗚珂】邑庠生娶王氏又次【可逺】邑庠生娶黃氏女二人長適貢生朱允泰次配林必藩孫四人曰【長漢】聘阮氏次三人尙幼女孫三人一許適舉人張諱福昶公子次二人尙幼嗚呼先君倡學惇修聲著閩嶠哀迷之下略述其槪並及先妣之一二大節不可泯沒者附見於後伏惟當代立言君子幸賜采擇以垂永世不孝【世逺】等感且不朽矣

先妣吳太君行狀

嗚呼痛哉自辛卯秋先君捐館【世逺】等幾不欲生猶幸慈母在堂得以朝夕侍養今又見背嗚呼不孝罪戾上通於天矣顧念先慈一生孝行淑徳著聞族黨逺近若不灑淚述之將來史誌何所據以入傳異日孫曾婦女何所取則焉先慈系出名門世居浦之東埭太學生天章公女也年十六歸於先君時先妣陳太孺人在堂先慈事之備極恭和逾年陳太孺人見背未有出先慈主中饋而絜家政先王父𨿽貴介子弟而淸貧特甚先君從學於胡京巖先生先慈飲淡獨居又時依於外祖母陳門外祖母愛之如己女壬子先君選貢入成均先慈侍王父母居下布時舉先兄三嵗矣先君入都之年又舉先姊同時而殞甲寅遭耿逆之變飄蕩靡寧王父母饔飱不給終日不舉火以爲常季父走來相依時奉粥於王父母王母減食分先慈先慈不忍食又終日不粥飲以爲常時山賊蜂起先慈奉王母與鄰黨女婦逃匿山中幸免於難丁己盜烽未息季父走入南勝先慈偕叔母同往未數月王母念之不置遣小傒林春促使歸先慈歸至中途天大雨溪流盡漲林春又幼小先慈顧念子女俱喪先君在都五嵗少音問窮餓播遷濱死者數今又阻漲自分必死坐寐之間忽有神女聳立言曰汝其未可死也先慈禮拜神下答須臾遂醒有兩壯夫持空竹兜來林春呼之許以直亂流肩以行得不溺旣至王父母喜甚是秋先君自都門歸戊午舉家姊壬戌【世逺】始生先君績學名徳爲都人士所宗授徒於外先慈上奉尊章柔甘和防以進承顏悅志無所不得其歡王母晚年多病三載常在牀褥躬進飲食澣滌服器諸承事老人之事久而厭難先慈益加誠備王父屢嗟嘆述之憶丙寅嵗先慈舉妹不育先君自書捨走歸曰乳當畱以養母先慈乳飼將一年此亦孝養之一節也丁卯秋王母沒越數年王父又在衰病中先慈所以事王父一如所以事王母者時【世逺】己長嘗與季父及諸從兄更番奉侍無不共嘆先慈之孝誠惇摯久而彌篤也己卯春【世逺】補弟子員伯父走入堂上髙聲向先慈言曰汝善事翁姑故天報汝以此子王父聞而答曰世逺之母賢且孝造家之福實由於此吾將使之正位於內告先君先君辭先慈謙讓再三旣而王父累命外家陳氏亦屢爲請先君曰請俟兒子成名而後圖之孰知是夏王父又捐館回思半生艱辛服勤無少止息而先君又善病日以厪先慈之憂自是气體亦少羸矣嵗乙酉【世逺】舉於鄕丙戌先君選得羅源敎諭兼主鼇峯書院己丑【世逺】捷南宮選庶常庚寅乞假趨省先君時己告休奉王父遺命延諸族戚偕先慈告廟正位成先志也辛卯秋先君又見背先慈率不孝等哀號備禮癸己襄葬事猶步行至塋域爾時筋力未甚衰也甲午【世逺】服闋入都是秋【可逺】舉於鄕是冬先慈遽得風疾左腳須曳地而行乙未【世逺】自都趨省侍養數月精神稍進中丞雷陽陳公委員奉幣延主鼇峯【世逺】不欲離膝下先慈勸之行曰汝父主鼇峯今又使汝此亦勝事汝其行乎且地屬本省可以不時省我也【世逺】勉爲一行不數月辭歸侍養日在膝前先慈屢爲述先世舊事及誨朂以居身本末丁酉秋【鳴珂】又舉於鄕偕【可逺】赴公車拜辭膝下先慈誨之曰兄弟如一人不可分畛域也【世逺】又叮嚀私囑曰母氏衰年汝兄弟朝夕四拜祝天祈延年壽考卽匆遽不可一日忘也行僅半月風疾又起先慈忽語【世逺】曰我若不幸汝毋多制衣衾宜省一切費但須汝兄弟同居合爨永無私營以和凝一家而己是夜雞未鳴言語不淸醫療治無功隨遣人追兩弟疾轉劇舉家哀求俟兩弟至不得竟以十一月二十九日終於內寢逺近族戚以及鄕之女婦老少哀號奔赴者數百人皆曰太君有賢徳何捨我去也越十日【鳴珂可逺】始至嗚呼痛哉先慈一生艱貞勤勞少而播遷長而遭亂及老又累於足疾年未旣耄號畱不得豈非不孝罪戾上累吾母哉嗚呼論壼徳者動云勤儉【世逺】竊謂勤儉乃居室之常勤則恐鄰於猥瑣儉則恐傷於刻薄先慈勤以養舅姑而家政不墜儉以理家務而奉養賓祭從丰善體先君之志故先君生而主敎鼇峯爲全閩師模楷當世沒而祀名宦祀鄕賢爼豆學宮多先慈內助之功也誨子自家鄕以至居官諄諄告以大義常曰汝等須誠以物躬謙以待人廉以養徳毋以詐禦物毋以气加人毋取一毫非分之有【世逺】每有錢財入必從容問所從來告以故始帖然曰吾欲汝等食菜根無忘先人遺訓也平生無疾言遽色其於人也化而不怒勸而不拂治家有節制而好施與有無緩急委曲以將仲父之子三人長未有室令【世逺】經紀之仲母叔母之防先慈各傾資助之米鹽相分以澹泊其篤於親故類如此【世逺】奉先君遺命大宗小宗各置祭田若干而家槖蕭然先慈喜曰吾最惡夫先私而後公者𨿽富奚羨焉更有難者【世逺】少侍先慈見艱辛萬狀及兄弟三人相繼得科名無幾微見於顏面待諸族黨及臧獲婢妾益謙和無異往時蓋其孝愛之徳出於性成而謙牧根心歷始終貴賤無少間殆孝經所謂愛親者不敢惡於人敬親者不敢慢於人歟郡守栢鄕魏公廉知其徳嘗贈以扁曰陶歐淑範嗚呼【世逺】兄弟烏敢望陶桓公歐陽文忠公之萬一然以先慈方陶歐之母恐有過之無不及也此豈人子之私言哉先慈生於順治癸己年十二月十五日己時卒於康熙丁酉年十一月二十九日申時享壽六十有五男三人長不孝【世逺】己丑科進士翰林院庶吉士娶劉氏次【鳴珂】丁酉科舉人娶王氏又次【可逺】甲午科舉人娶黃氏女二人長適貢生朱允泰次適庠生林必藩孫男七人【世逺】出者三曰【長漢】聘阮氏次【長澐】未聘次【觀瀾】聘沈氏【鳴珂】出者二曰【長洲長潤可逺】出者二曰【長澳長洖】俱未聘女孫四人【世逺】出者二長許適舉人張諱福昶之子次尙幼【鳴珂】出者一【可逺】出者一俱未許適嗚呼人孰不欲顯揚其親之美然溢美者不足以徵信於人人子之心亦有所不安若先慈之懿徳休光積而彌耀必有重邀

帝庭之褒寵者哀迷之下略述其槪伏冀大人君子錫以鴻文垂之永久感且不朽

亡室劉夫人行狀

嗚呼吾猶及見先太夫人之事吾王父母也竭誠盡孝秉義勤家族裏稱賢焉夫人適吾門爲冢婦𨿽不能嗣厥徽庶無大忝今其沒矣節其可錄者以寫余之哀思以遺諸子孫以托於立言之君子而圖其不敝焉夫人姓劉氏漳浦望族外舅諱伯爵績學篤行爲名諸生夫人其長女也自少端靜肅敏年十八歸於余余先世𨿽多貴仕然舊家中落諸井臼米鹽淩雜事夫人皆躬自爲之先太夫人時猶健不忍其獨勞也每分任焉夫人不忍以累姑有所操作常不敢令太夫人知越數年餘仲季二弟旣娶婦夫人仍率先偕勞勤睦無怠康熙丙戌嵗先君贈侍郎公任羅源敎諭次年巡撫儀封張淸恪公延主鼇峯書院夫人時時手治脯修飴果寄奉先君甘之己丑余成進士官翰林弟輩欲爲嫂氏買一婢夫人止之曰君家羣從過期未娶者三人吾且未可畜婢俟爲經理有室而後圖之庚寅冬餘乞假省覲先君適以是嵗乞休自省防隨侍歸家夫人喜曰吾庶得盡敬事之忱矣先君體素羸病肺夫人多方和滫瀡以進晚嵗轉健承事將二年甲午冬先太夫人復得末疾艱於動履余自京歸省夫人抑搔扶持膳飲隨所欲夜則與兩弟婦更番奉侍凡四年不懈益防凡可以得舅姑之心者將忘其身之勞力之匱而爲之也兩經大事相余盡禮哀毀致瘠以終三年素未嘗讀書頗知大義最惡夫兄弟娣姒間有私利心爭小忿以致乖隔者吾兄弟數十口同居合爨凡祭祀賓客日用之需皆夫人主之不辭勞匱不有私積待娣姒無遺言亦無忤色庶可謂克守先太夫人之敎者歟性好施每約己以濟人從嫂三人寡居夫人承余意月各給米一石嵗以爲常族黨緩急黽勉相資雍正四年漳州大饑家中買米以食毎爨必多煮米湯裏婦酌取救饑賴以不死者多人余以雍正元年蒙

聖恩特召由庶吉士授編修趨直

內廷旋陞侍講夫人恭遇

覃恩誥封宜人五年餘官內閣學士兼禮部侍郎荷特恩上贈曾祖祖父夫人亦晉封夫人以是嵗來京毎語余君受

恩深重宜始終淸苦勉圖報稱吾故能食貧布素麤糲不足異也次年生一女欲爲覓一乳母夫人曰家無恆產食無贏餘吾六男二女皆自乳今豈易吾素哉待妾媵有恩第五男長潔側室陳氏出也撫之一如己出馭僕婢不加呵斥感其仁少欺慢者每勸余勿怒詈臧獲曰毋自損气懲其甚者可耳與余相莊未嘗失色事必請而後行凡吾意所欲者皆能先之餘性濶疎加以奔走馳驅家居日稀凡所以使吾無失養於父母無失歡於兄弟無失和於裏戚者夫人有力焉臥病兩月太夫人忌日猶淸晨彊起拜跪如禮力止之曰吾念先姑烏知病在身乎除夕前自知不起適余弟衍調將官粵東道必經漳浦夫人謂之曰爲我謝諸族戚在家歡聚來時祖餞今不能相見也又曰我未來京時汝先官京師皆分俸與族戚我來則所分甚防費用多不能自贍徧布此心非我吝也誨諸子云毋私利心相歡至白首也誨兒婦云口與心一誠以行之娣姒和則家道昌向二側室云善視吾子誨次女云汝性寛良適人門益加修謹可無咎戾但綜理內事毋縱弛也檢篋中匹帛曰爲我致吾父善自保防老年無過慟以慰吾幽定靜周愼其可謂不亂者矣嗚呼自余蒙

恩入直卯入申出十年來未嘗有一日之間夫人病臥牀褥四月於玆𨿽勢屬彌畱猶屬余服勞

王事朝夕防恭勿以吾故趦趄不進是日黎明謂今日且畱永訣延至日晡而逝嗚呼痛哉吾自翰林歷官九列二十餘年庖無肉食衣無絲帛夫人隨餘三十二載勞勩於晨昏鞠育之間懇欵於妯娌族黨之際旣貴受封朴質敬忌退然如不及未嘗受世俗一日之享年未五十竟殞其身是則可哀也憶先君在日有譽命曰孝哉婦先太夫人疾篤時亦曰婦孝願得賢兒賢婦以報汝父母之言孰則有間誄其善行以賁於九京死如有知將從舅姑於地下以庇佑子若孫其庶云視履其旋者歟夫人生於康熙甲子年十二月十一日寅時卒於雍正壬子年正月三十日申時得年四十有九子男六長長漢巳酉科舉人娶阮氏庚午舉人臺灣副將諱文女次長澐郡庠生娶吳氏山東濟東道諱興業女三觀瀾太學生聘沈氏丙戌進士現任刑部主事諱一葵女四長瀜太學生五長潔六長注女三一適乙酉舉人長洲縣知縣張君福昶子壽蘭一許配福建水師提督諡襄毅藍公廷珍子世襲阿達哈哈番日寵一尙幼孫男二本榮長漢出來長澐出夫人來京後所生女極聰慧年四嵗先夫人一月而殞斯以增其悲益之疾乎嗚呼善不遺私故錄其順行以紓余哀瑣屑覼縷不自知也仁人君子有發其幽光以嘉惠其子若孫者感且不朽

二希堂文集卷九

欽定四庫全書

二希堂文集卷十

禮部侍郎蔡世逺撰

西湖祖祠衣冠功徳進主祝文

維康熙五十三年歲次甲午正月朔癸卯越十有六日戊午孝曾孫【某】等謹告於顯先祖考處士訥齋府君妣孺人宣淑劉氏顯先祖考逸叟友湖府君妣孺人慈靖林氏顯先祖考贈文林郎梁嶽府君妣贈孺人勤淑陳氏之神曰繄惟我祖肇基西湖累善行仁紹開厥後天篤其慶世濟其昌伏惟鄕進士文林郎湖廣寜鄕縣知縣我湖公首開科名賜進士承徳郎刑部湖廣司主事震湖公首登甲第早已偕配崇祀中龕世世不替賜進士東昌府推官中石公亦己配享廟中侍祖宗之旁矣而讀書稽古積學力行名標天府行著裏族者代不乏人揆禮與情均應列在廟中奉祀配享恭惟鄕進士贈文林郎百梁公贈文林郎賡震公賜進士文林郎桐柏縣知縣升薇公賜進士文林郎行人司行人潤生公鄕進士髙人公崇祀名宦鄕賢選進士羅源學敎諭武湖公或登賢書之彥或雋南宮之秀或與明經之選或邀貤封之榮守箕裘之令緒幸繼體之有人品望旣隆鄕譽尢著是宜位在東龕列衣冠之祀世世配享恭惟處士丕仰公曁妣徽淑孺人熊氏處士動庵公曁妣慈儉孺人林氏原以繼別之宗祀在兩廡追維舊徳緬想前徽篤行可風詒謀永久好善樂施世澤綿長是宜位在西龕列功徳之祀世世配享夫文物科名累代繼起斯爲朝家望族而惇倫飭行無忘祖先乃稱家風有道敬蠲良辰合祀廟中祖宗樂得子孫之眾多長在其側子孫常依祖宗之寵庇永惟居歆惟玆廟中少長畢集自今以往永永無斁慕讀書之榮益自勤於弦誦知爲善之樂尙自勉於訓行爵秩聞望等之珪璋孝友睦婣永如琴瑟見祖宗之共聚堂寢自生惇本之思知枝葉之皆由本根常懷睦族之念地靈所鐘愈昌而熾和气所積益壽而臧謹以潔牲柔毛醴齊粢盛用申奠獻尙饗

念修堂告成進主祝文

繄惟我祖卜居梁麓累善行仁天之所篤梁山之下其風鬱鬱己卯夏初我祖無祿窀穸旣畢宗祊未卜凡我孫子對之心恧昔我始祖卜葬斯山越寧鄕公附窆此間九十九峯蒼翠斑斕奕葉有人創造伊艱維我曾祖繼起名揚克承父志厥祚丕昌購玆佳址築爲享堂享堂維何在墳之旁祭畢宴斯厥制堂皇規模旣逺報之亦長有子三人兩騰曲江旁及猶子名與俱芳累代簪裾於今有光未及百年事變滄桑頽垣墜瓦此堂遂荒我祖見之惻焉心傷無力重新猶存餼羊凡我孫子誰不奮昻歲在壬辰拮據經始構玆數椽風雨足蔽以奉我祖以承先志爲墳之廬爲祖之祀私也而公兩取其義敬陳粢盛備我犧牲請諸族人今日告成同展一拜共布此情伏惟我祖及我髙曾佑我孫子無失令名睦婣孝友乖戾不生爵秩聞望君子之榮而昌而熾永世胥寧凡我孫子同玆致誠謹以剛鬛柔毛粢盛醴齊用伸奠獻尙饗

辛丑四月同當事紳耆宿壇祈雨文

農及時矣而雨澤不降小民幾無寧刻也茍居官之不職應降咎於余身百姓何重遭此戚也頃曾請水於鹿溪又化龍於橋上拜禱呼號之聲豈上有九重之隔耶天之愛民人甚矣茍粒食之不登將顚連而莫告上天亦豈其不徳耶糾我紳士齋宿廟壇耿耿愚誠幾不遑乎日昃也睠望四郊瞻言百里能無傷心於日燥而地赤耶伏願速遣雨師立召風伯將己下之種浡然而興而方播之田亦得收功於涓滴也嗚呼旱旣太甚其雨其雨彼蒼者天其亦念此哀迫也謹告

祭座主安溪李文貞公文

嗚呼世逺方在苫塊之中哭吾母也今又哭吾師哉嗚呼吾師之於余小子可勝言哉歲己丑吾師主禮闈世逺成進士吾師薦之

天子特命讀書中祕嗣是惠訓不倦迪我者不徒在語言文字之間期我者有出於功名爵祿之外嗚呼可勝言哉世逺服習宋儒之書歷有年所自吾師啟其鑰而發其覆生平學識始有依歸嗚呼不謂荒陋如世逺猶欲進之以程朱之學也世遠幸際明時𨿽櫟社無中防之材然野人懷負暄之獻己丑冬吾師攝行郊天之禮齋宿天壇獨召世逺與語久之謂曰子抱經濟何不盡言之因得盡吐於前質論商防過夜分嗚呼不謂迂疎如世逺猶欲策之以經世之務也世逺𨿽無中智之質然有好善之心每見端人正士及一言一行足錄皆心識不敢忘議論之間偶有所及吾師禮待有加時有薦拔嗚呼以世遠之愚昧猶不以可否爲無足重輕也庚寅秋世遠以省親假歸臨行贈古畵一幅乃龜山立雪圖也嗚呼師𨿽不言世逺敢自棄乎逾年遭先君子之變睽敎三年燕閩萬里愛憎不一毀譽叢加𨿽素號知交尙不敢保其聞流言而不信吾師確然不惑服闋入都日特薦世逺分修

禦纂性理精義承君子之提命受

聖明之指畫人生至樂無逾於此是秋侍吾師歸裏適撫軍海康陳公重振鼇峯書院問師於吾師薦世逺往主其事嗚呼鼇峯人材淵藪九郡之英咸萃竊不自揆欲推明吾師之學以振道南之緒以復鄒魯之風𨿽徳涼學淺不自知其蚉力之負山也丁酉春吾師趨朝道出三山世逺率諸弟子請臨書院講學自開府以下觀聽者千人今所刋鼇峯講義是也方欲俟吾師致政歸裏時擇其尢者攜至榕村親聞謦欬俾有成就誰知訃音至哉嗚呼古稱師弟之誼有知我之感成我之恩吾師之知我成我可勝言哉悲悼之深辭不能文敢敍其區區如此至吾師躬承絕學有繼往開來之功遭逢

聖明有弼諧亮工之績此自有天下後世之定評國史之紀載世逺亦他有敍論故不贅而特云爾者嗚呼惟夫子知我也尙饗

祭李訒庵先生文

繄惟先生徳器粹然宏涵演迆澄蓄萬千探根躡窟金渾玉堅旁流雜術亦探其生而毓異鏤板神前少陷賊壘防難迍邅孝恭天性淳謐內淵屢躓公車不屑攀緣出膺民社嘉魚揮弦用康乂民亷聲丕傳去汰去甚不顧掣攣載陟戶曹煩劇仔肩始終一心淸愼彌防上益向學親禦講筵日佐文貞周易手編長官褒嘆不日敍遷若水勇退賀監歸田某水某丘湖之山川世逺不材受知文貞夜雪春風中立光庭先生奏最我時在京飫聞至論淸夜鐘聲庚寅之秋我歸漳東先生送我別緒匆匆三載遲畱復入都中先生在部遂初融融我送先生祖餞臨風先生言旋我亦退隱問字榕村以翼以引文貞還

朝大星告隕兩赴榕村有涕如霣先生猶健尙有典型先生諸郎又締嚶鳴寒晨判史溽暑談經經綸道義口許心盟我交京師侍從公卿豈無英達孰是忘形十載家居懶與時迎不我遐鄙書問相仍我受珠璣未報玖瓊邇來契闊心用怦怦追維先生兩世交情不謂今歲竟騎箕星心以情亂淚因徳傾束芻往奠鑑此微誠尙饗

祭總憲沈端恪公文

人生五倫朋友居一相期重逺勸善規失維公生平學術宏正確守程朱不雜偏徑陽儒陰釋剖判是力介潔淸剛潛修淑徳維我與公聞風相慕公來吾閩未及洄溯時有臺警軍興紛糾公佐幕府如摧枯朽有都人士不悅於官砭愚督過如水激湍公曰安之無鼓其波薄言小懲所全實多仁人君子其心不同凡所遊歷棘刺生風公官於朝我亦來京相見促膝遂敍平生旣補銓曹旋貳天卿培元育材望若景星懇懇其衷嶽嶽其方帝曰予嘉使總憲綱念國忘家積勞成顇年未及邁遂薨於位

天子曰嗟臨朝灑涕喪我良臣贈卹特異公始登第名譽四馳作令中州眾母人師公嘗語予爲政初年循常而理不免具員逮及兩載民志旣孚夜思蚤作朝發夕敷維學有所敎之誨之以其餘羨積倉惠之三千谷石今猶存焉回思我生作令不愆分府粵西謝病言歸用薦始出遂初願違

明良作合若或啟之亹亹孜孜日永矢之邇來夏秋餘居海澱公來傍晚同榻寢燕爰及季冬同事

禁庭九夕連牀有懷必傾勗我無疆如痿思起我發狂言公不聒耳公气少衰遇公於朝翌日哭公始隔一宵面目如生公不能語長號疾呼有淚如雨嗚呼痛哉公之論著多未終篇周易有解朱注有箋未竟厥緒孰續其全平湖遺書公所編就我當抄存謀以垂後公之事業未展其半中途殞星誰不駭嘆嗚呼哀哉敬陳鄙詞公其鑑玆

公祭黃越甫文

嗚呼君遂翩翩而長逝耶君有郭林宗之品識不爲危激之譏議君有東方曼倩之風流亦或不恭而玩世家故儒也父祖嘗授以舉子業矣中更廓落而不就有司之試或曰以爲難也而棄焉或曰君有不屑屑於此者別有玩心而髙寄知我者飲以酒贈以言共談心而出肺不然吾自適吾適焉任夫己氏之評隲而位置其爲詩也質直曠朗有醉吟先生之髙致其論事也指陳了了須髯輒張若揮麈而攬轡皆由其屏俗而遊眞故交盡賢豪而相締君又生有賢子恂恂焉亹亹焉嗣守有光而無愧君更朂以惇修曰徳業更有大而至貧窶非吾患科名非止境在定腳跟而嚌其胾某等與公交幸鄙吝之常去悵一病之不起溯深情於平素偶出門之所之過髙岑而息憩見屋梁之落月疑顏色之可視陳鄙詞而薦酒君其徬徨徜徉乎斯際

哭伯父習孚先生文

自國家以制義取士士之隨風而靡者多致力於時文經史子集置之不問呂東萊所謂父兄無見識以得一第便爲成材者何多也伯父嘗告世逺曰瞽者無以與乎文章之觀聾者無以與乎鐘鼓之聲蓋謂斯人又曰士不讀莊騷馬班一木偶人耳六經之外惟此最要而後漸及於諸子百家汝其識之其諄諄於世遠者如此其學則無所不覽詩若文重一時太史陳心齋令吾邑延修邑乘涖泮講五經若性理諸書著述多出其手素知伯父博學善屬文故也性剛直雄健自喜雜以滑稽而不軌於正與家君諸父相友愛晚而益篤讀書非夜分不寢雞鳴而起於將死之前一月猶然素彊無疾癸未八月病二十七日而亡搜其遺書積成卷軸揮淚讀之淒淒欲絕因爲文而哭之曰嗚呼伯父少而豪雄孔武其力有耀其瞳長加遜敏益植其躬奇書祕策羅之以胸泉湧河傾巨壑長虹先生後學動起敬恭昔當壯盛文壇樹幟老而不衰益篤其志有酒數斗飲之不醉舞劍談經登車攬轡對客揮毫停驂問字文似相如气排賈誼吁嗟溘爾便爲古人顧謂孫子我將歸眞語言不亂預定若神嗚呼伯父棄我何速誨我諄諄示我三復伯有論著我曰我讀我發狂言伯不厭瀆躄者執杖瞽者光目嵩裏文雄互居列族聞伯將至請入其屋迂儒走避枵士退伏操觚小技呼之爲僕慰以爲哀痛定復哭

祭季父君晦先生文

鳴呼季父竟爾遐逝世遠入京癸卯之歲臨岐諄諄告以大義跪聆誨言罔敢弗志爰及明春秉鐸安溪師道克立奬善敍彛厚徳醇修薰而善良不責脯束敬業一堂祖孫父子在泮課藝不懈益勤僉曰盛事曰維祭聖備物必丰確遵祀典齊肅敬恭奉委防籍課業問耕老稚歡迎我家先生倐焉遘疾闔邑禱祈朝昏問省日夜攜持乞假言歸道旁祖送有百其羣感動村眾丙午仲冬溘然長寐世遠在京逾年聞訃醫藥不親飯含不赴王事則勞有淚如澍曷云能來爲位而哭道之雲遠燕閩不縮嗚呼季父少有至性甲寅之警兵戈不靜隨親避地渉險歷嶂忍饑朝夕讓粥以養逮及末年躬親洗滌豈無他人悲愉悅懌兄弟四人始終允諧家節情話相對顏開事我先君至老不回奉如嚴師撫如嬰孩嗚呼季父赤幟文豪受知督學連冠其曹歲薦明經晦迹自韜學成不有通郡是師令君致餼遂設臯比由以成名不可指數豈獵其華言惇其素戶外不與家產不營屢空蕭然金石歌聲累躓棘闈一席寒氊未竟厥用靜正怡然嗚呼哀哉山川阻隔設奠陳誠朂哉孫子勵志揚名克篤前修和祥蔚蒸永言無斁慰此幽靈尙饗

哭從兄右章文

嗚呼兄之死可哀也世遠與兄少同居長相聚也平居相朂以文章相勉以倫理也憶甲寅之亂王父避居梁山之麓吾父與仲父季父從而聚居焉歲庚申兄始生壬戌世遠始生兄乃季父出也幼讀書沈潛善入倜儻有志气己卯春學使者將校士至漳王父時年八十二召兄與世遠詔之曰勉之吾猶及見汝等之入泮也命與兄讀書於叔父之旁小室每月夕風晨抗首論列蓋近以慰王父之心而遠以古人自期許世遠尋補弟子員兄𨿽被黜歡然喜色曰是可以慰王父矣王父旣沒兄屈滯童子試中卒不遇兄爲人重義輕利性謙退和婉善下然義所不可輒凜然有不可犯之色孝於親友於兄弟循是而基之可至於聖賢而無難卽其一端片善亦足以厲頽風而起末俗邑俗家有子婚娶畢多自私其財帛父母取之猶有難色兄弟則居然畛域矣世遠嘗與兄痛憤謂人𨿽不肖何至父子兄弟之間而有利心幾何其不入於禽獸耶兄自婚娶後所得毫不自私嫂氏又賢嘗脫簪珥解所服飾以事親佐日用之需嗚呼此事本自尋常何足爲吾兄稱道然亦可以愧天下之重財帛而輕骨月者矣王父沒二年葬期未卜吾父與諸父寢食不安兄徬徨不己嘗與世遠登髙山眺峻嶺周曆矌野平原間曰堪輿家之言𨿽不足信然此事自未可造次旣卜兆營窀穸兄始帖然嗚呼使兄不死其亢吾宗也必矣世遠少而廓落疎於世務與兄弟相勸勉者大都皆迂闊不近時嗚呼惟兄知我也家居離邑治十里適吾父與諸父授徒於外世遠凡所作古今文未脫稾卽以示兄兄曰某句字當換某句字未妥凡兄所言皆中子心嗚呼朋好相聚忽然遠別涕涔涔下不能自止況重之以兄弟之親溘然以死終吾身而不可復見乎此余之所以仰天而悲也且兄之知我更有奇者王父徙居梁麓時得一佳境名別有天泉石幽勝世遠嘗一夜不寐思有以營度之亭池臺閣大小廣狹朗朗胸中晨起走兄臥榻呼兄起告以故兄曰止勿言視吾見何如及至某所兄所云云卽吾夜中所思者也又世遠凡有外遊將歸前一夕兄必見諸夢且謂諸弟曰聞之今日至矣十數次皆驗此皆瑣屑無足重輕之事然亦是一奇也今歲世遠捷南宮讀書中祕方自幸進身有階平日與兄談論者庻幾不墮空言乃兄竟未有書來秋八月始知兄以六月六日死矣嗚呼人誰不死兄之死可哀也兄今年三十生有二子一女𨿽小聰慧可愛將來教養之使成人及婚娶之事季父自能了此然世遠自不敢忘兄其勿以爲念嗚呼哀哉

祭從兄修永文

嗚呼昔我仲父有子三人過期莫娶無怙且貧我先大夫視子猶均遂厥婚媾卹其苦辛仲母暮年式克舒顰爰及數載淹喪伯氏言立其繼仲氏之子仲氏繼殞嫂氏靡他撫之拊之匪我則那獨兄之存傷心雁序信諾惠心裏推古誼養蒙於鄕爲家之計體又素羸喀喀病肺我官於朝音問絡繹薄俸𨿽分有如涓滴如何昊天旱荒繼疫丁未始秋聞訃愴惻嗚呼痛哉兄與二昆溘無畱者藐爾諸孤一門數寡獨鶴支霜啼烏月下呱呱哀號有涕無灑嫂氏貞賢寄語來京今歲無饑我心則寜越玆以往我當自營我聞斯言悲不自勝維兄有子食之誨之迨及長成婚之配之我聞苦節其後必昌安貞淑愼天祚汝以無疆子母相依娣姒相將克儉且勤迪厥子以義方茍盡人修有赫彼蒼萬里緘詞我淚汪汪兄其鑑玆式相爾後於不忘尙饗

通族合祭紫泥庶常文

嗚呼痛哉吾紫泥之亡也吾聞達者之語曰家族之得第居官者不足喜惟其孝謹純篤有學問志气者爲可喜則其亡也亦不以得第居官者爲足悲而以孝謹純篤有學問志气者爲足悲紫泥生有異質少不問家人產勤學好問以遠大自期年二十補博士弟子員逾年失所恃紫泥痛母亡事父篤謹處兄弟益友恭折節讀書五經躬自注解治史鑑頗能記其因革得失未幾食餼於庠累試冠軍甲午登賢書中乙未進士第二人殿試制策進呈第六復

禦試詩古文第七紫泥顧不自多限程讀書淸晨溫經午前讀宋儒書午後閱綱鑑晚讀詩古文時與兄聞之同在京邸坐臥一榻以力學躬行信今傳後相刻勵手書來家相勸勉者無非修門內行明體達用之學吾家子弟方有所觀感而興起焉丙申六月十四日眷口進京時己得病七月七日憮然曰吾不及見吾父矣遂卒年方三十同年同鄕同館諸友以及朝之縉紳大僚聞訃哀愴金四百有奇祖奠相續於道嗚呼一庶常何足輕重爲其學問志气如日月之方升悲人才之淪沒爲

國家惜也十二月二十四日馳驛抵裏寡妻稚子扶柩同歸悲傷動行路況叔伯兄弟哉嗚呼家門不造撫昔念今潸焉出涕癸巳夏我雀人以公車終於京都是秋我爽亭又以公車卒於宿遷雀人勤學博聞著於天下爽亭和厚修謹孝廉中之望孰意其偕亡也今又喪我紫泥四年之間喪車自遠至者三人何其痛哉嗚呼夫子之稱閔子也曰人不間於其父母昆弟之言今與祭者盡吾家之諸父昆弟也吾家諸父昆弟非妄嘆者合之人言其亦可定吾紫泥矣爰哭之以詞曰梁山髙兮湖水泱泱有閟其色有遏其光國之良兮族之坊心藹吉兮身健彊胡方三十兮汝年以不長子幼弱兮父在堂靈遠來兮歸家鄕汝之達兮何之而不可翺翔我懷愴以傷兮夫何日之能忘

六一侄孫哀詞

嗚呼謂亢吾宗者必汝也今竟如此耶汝自沖齡淹貫五經旁及羣書年十六遊庠序朋試皆前列去歲從余學於鼇峯汝之文章行誼獨爲開府所推重同學所畏服翩翩然年少名士也鄕試制藝雄深贍雅制策皆本所學以抒爲經濟余益喜曰是不論得舉與否行當譲此子也出一頭地矣入夏以來積羸成疾時余方講學會文於西湖祖祠汝獨臥病不能在列相對時猶津津心喜也孰謂有今日哉嗚呼以余之闊疏方欲鼓七建之人相與明倫學古克己勵行暢前哲之休風去俗學之蔽錮鼇峯中不數人也而汝與焉吾家中不數人也而汝又指屈焉嗚呼天不祚余使此子之未逮成立也嗚呼天不造吾家使此子也夭也汝今行年二十有一尙未有室父與王父皆在堂哀不能自禁汝其能瞑目哉𨿽然汝之才名著於閩嶠志行追乎古先𨿽福壽不長孰與庸庸者冺冺焉以終其身哉自汝視之皆塵土耳汝病革時王父許以從兄之子爲嗣汝嗣必昌汝靈是依維余知汝然念之因哀之以詞曰牿其性者溺於習馳於華者汨其實今之人兮鮮自力汝之英兮信玆不惑我望之奢兮珍什襲胡棄余兮歸何域能不汝思兮汝志己立

祭同年黎少司寇文

維我同譜落如晨星或處山邱或入泉扃迪徳廣業孰翼孰賡維公邁志行砥名成初登瀛洲露爽英英典試粵西得人有聲繼視楚學石介冰映楚風勁雄澤之以正報政歸來

天子有喜擢居給諌邪觸佞指

帝顧在廷巡察需人髙安相國以公名申

天子曰都是謂直臣劾兩大憝封事密陳大臣才識譽命津津維時聞者驚耀偉節謂公有此如矢如鐵天子不言同朝莫知公亦不言不伐不居

天子聖明公勇有餘按湖南北耨姦櫛宄詠黍歌棠昔時人士竣事言旋

命視南河沿流相視籌核無頗遂進廷尉廷尉稱平九列有議謇諤盈廷出衡南國南國是式馬首無嘩浮僞悉斥

帝謂盛京國之根本晉貳司宼兼職京尹惟此

盛京穀賤物平公來涖止繁阜盈寧宣

天子仁不狎不驚言渥其膏言虛其囹始及一載溘爾上升嗚呼我公不可卽魂來夢淸魂返塞黑年未周甲事業未半一往不還能無寤嘆憶歲己丑登第方新三百進士六十翰林過從頻仍蚤夜談心月窟可探蒼生作霖維時安溪道侔伊周師生誼篤宴見綢繆或坐密室濬我靈修或隨杖履吟弄優遊溯洄洙泗湖海盡收陶然亭中怡園石上分韻得句三爵不讓郭外花紅牕前艸緑魚躍鳶飛印川對菊公於是時嶽嶽鬱鬱二十年來星霜頻攺函丈何依同門鮮在公能奮首天子葵之望公爲鵠尙肩隨之廣陵散絕顏色何照七八同輩誰與同調公之尊人觀察陜右素號靑天撫綏績懋以其緒餘嫻及文史我

朝作者巋然鼎峙公能趾美有蔚家聲兩世純臣系出閩汀聞公柩來束芻蚤戒疾驅過郊不及奠拜緘辭寫此一哀朂爾諸孤揚顯將來嗚呼尙饗

哭從弟誠符文

嗚呼吾自始至終所望於吾弟者實有加而無己何一朝竟至於此吾弟事親孝處兄弟友恭撫孤侄以成名待人以信剛直尙義家極貧介以律躬不爲卑瑣茍合之態年稍長受業於余未及壯補弟子員研經究史髙自期許詩文尢傑出丁酉歲從余學於鼇峯九郡之英咸在課藝屢屈其曹乃不得與鄕薦命也丁未春餘官於朝眷口入京以書促弟同來始至體玩宋儒之書者幾一年歷代名臣傳名儒傳各研閱一徧相國髙安朱公太僕學川林公及靈臯方先生皆加重焉今年肆力時文四鼓方就寢得病中止者一月猶不休三戰文塲表策各至千言大抒所學竟以此得病又不得售越兩月而亡命也嗚呼痛哉吾壹不知夫科名之累人一至此也傷哉自得病以來吾爲呼天祈神欲讓己歲天不我諒吾行負神明也嗚呼吾同堂兄弟十二人雕零者四人吾弟又與余聚首京師二年今竟何往哉嗚呼痛哉吾官至九列家未嘗肉食菜根布素吾弟恬然安之吾待子弟每刻責求備吾弟恭和受之視吾事如己事視吾財如已財臨終猶恐余憂愁托言稍痊嗚呼痛哉歿之前一日口占遺訓以貽妻子朂以大義告以安命誨汝子皆至言也嗚呼痛哉𨿽然生寄也死歸也男子有四方之志吾弟名信於公卿而行孚於族黨與庸庸死於牖下者何如也妻子𨿽不及見然吾在此兄弟子姓咸在侍疾送終尙克誠備父母未葬吾能成之子女婚娶吾悉心力以任之饔飱之需吾何忍忘之吾弟其可以帖然無憾矣防防之中其克相爾子爾女爾室爾家母相悼恨汝子今己爲諸生顯揚褒大吾拭目俟之嗚呼吾弟尙克鑑余之言尙饗

哭第六男長注文

雍正十年四月三日汝柩將隨汝母柩回家汝父以庶羞果品設汝柩前呼汝而告之曰嗚呼吾以雍正元年入京汝以七月始生吾不及見汝聞汝生而多疾痛憂苦汝母濵死者數矣五年冬隨汝母來京年方五歲已能曉句讀性醇良至孝汝母病私於無人處叩頭祝天與吾同寢吾時起坐汝急起取被帖吾背恐吾寒也有客來訪予汝嘗從旁聞緒論好與大人長者處不樂與小兒偶吾嘗問汝曰汝欲敝衣蔬食名行垂千載爲聖賢耶抑將丰衣美食駟馬髙車漫無所表見而作官耶則應曰吾爲聖賢今年方十歲能誦小學四書詩書易三經及古今文若干篇爲講解粗知大義去歲夏四月得疾腹大左旁稍硬急令醫者治之不令汝讀書汝時取書於臥榻自讀常爲汝母汝姊汝嫂講小學至性所發亹亹動聼歷夏至冬腹終不小顧飲食起居猶如常也或謂鍼灸之術甚神吾謂汝曰汝父欲汝速愈法用灸汝至孝幸勿啼號灸三處二十七次汝忍痛不出一聲汝母時病臥在牀猶彊起爲汝拜跪祝天顧不得效元气轉弱汝妹以十二月除夕亡汝哭之哀汝母以正月晦日亡汝又哭之哀猶能視斂成服越半月而亡嗚呼痛哉吾自兩載以來疚惡叢滋行多拂亂致汝夭折皆以余故也吾嘗獨居深念負汝多矣吾官至卿貳菜根家風無肉食吾一日見汝與汝兄同飯食只豆腐白菜有難色汝母告予曰吾須防之食不然二兒食數口便走余曰年小須不時啖以魚肉旣又念汝諸兄皆食此能長成姑不汝慮嗚呼汝得天薄以是致弱未可知也吾居京師𨿽隆冬盛寒不設鑪炭汝手足凍裂猶講誦不輟以是中寒成疾未可知也汝喜讀書吾欲汝速成課程數倍汝諸兄汝不之苦以是致腹疾未可知也汝好食生菓飴品吾謂汝曰醫者云忌此物俟汝痊時隨汝所欲吾不汝靳汝聞吾言節至終歲不敢近竟不得食以死嗚呼痛哉汝臨終前一日猶誦父母惟其疾之憂時文若重有悲者汝不知死事吾亦不言死事至口不能言吾謂汝曰汝聰明尙黙佐汝諸兄使有成以慰吾心又至孝尙使余勿思汝以成疾病汝向吾防首及气絕半日目猶不瞑撫慰再三始瞑嗚呼痛哉汝母旣亡畱汝使吾朝夕撫摩誨導猶可自慰並汝而奪之吾何能不悲哉吾以服勞

王事朝出暮歸入汝臥榻汝母汝妹及汝皆無存者吾痛曷有極哉嗚呼自汝之亡吾欲爲文哭汝一痛卽不能執筆今汝柩隨汝母回書此以寫吾哀嗚呼汝而有知尙使余勿思也汝母有靈備聞斯言尙使余勿念汝也嗚呼哀哉

二希堂文集卷十

欽定四庫全書

二希堂文集卷十一

禮部侍郎蔡世遠撰

勸輸粟引

康熙己亥仲冬有事於家廟事畢君奕叔父井門兄宮聞兄伯行兄諄諄然合詞以命世逺曰侄孫張之子吾父祖東昌公之宗子也生而喪父張婦洪氏賢伶仃撫育之上無舅姑旁無兄弟今六歲矣寄食母家吾等𨿽有所周然歲無定額朝不謀夕者屢矣夫以孤兒寡婦萃於一門又系我東昌公之宗子家貧而子弱其可聼其饑寒而不爲之所乎恭惟我東昌公致身科甲政績懋著創垂宏巨子孫得蒙業而安蒸田歲入數百石尢不可使宗子之以孤弱獨困也凡我一脈隨力輸之供其母子歲以爲常俟其子長大成人而後再圗子其爲我書此意於簡端吾將令長蒲長溗長濠主其事世遠聞而再拜言曰東昌公在天之靈其慰矣乎苦節之後必有達者非徒此子將大有成立也族姓相惇睦情誼相聫屬家其昌矣夫誰無率祖之心卹孤之念乎世遠於東昌公則從祖也於張之子則從孫也目擊心動實有同情承命書之以成玆美詩曰無念爾祖聿修厥徳傳曰葛藟猶能庇其本根敬以是爲朂

募刻黃石齋先生遺書引

蓋聞因云灑潤則芳澤易流載響乘風則音徽自遠無鯁亮淸忠之气𨿽潘江陸海僅供覆瓿爲天地河嶽之鐘則琨玉靈珠自當壽世近代石齋黃先生者志存忠孝學貫天人了生死之一關嚴忠佞之二字明朝三百年養士之報正學而後一人漳浦九十峯積气所成東溪之武堪接生徒徧天下仰寶座之春風正气塞古今畱石壇之化雨驅宣公於腕下奏疏洵爲百代之光駕陸子之書廚詞華豈但一時之冠罔非繼往信足開來觀緇衣數傳見講學正切於匡君講續騷一篇知忠臣必由於孝子明九疇之義所以佐書洞三易之璣亦以補系丹心激韻髙律呂之聲碧血成歌動乾坤之色他如松花別業早擅昔日文壇卽至駢枝巵言逺勝古來談藪耽書性癖己極刻骨鏤心私淑情深豈徒梁峯鹿浦嗚呼九串十朋四恥三罪公自灑冰天之淚我巳興拾桂之思幸生講學之鄕遺澤未斬於五世卽慕先生之義頌聲己溢於四方無謂防簡殘編廣陵散於今絕矣尙曰丹山碧水正气歌其猶存乎誰非好古應共效王稌集正學之書諒有同心勿徒令桓譚重子云之價

書李文饒傳後

李文饒古今才相也余觀其在浙西也汲汲不忘君其治蜀也聲施爛然而其相武宗也事功幾過於韓琦當武宗時天下可謂多故矣藩鎭之橫擾於西夏之師也小人雜進非如治平之時也文饒雍容其間天下晏然受其福琦相英宗何以過是哉就唐代論之气節不及宋璟而才並乎姚崇風度不及張九齡而行純於張說髙志不及李祕而功績著於令狐綯就他代論之呂許公張江陵輩遠不及之矣荘聖太后臨朝時許公功爲多江陵相業亦未可輕如貶韋宏質貶範文正貶劉臺其專擅亦適相類然文饒𨿽抑樂天而不用猶與陷富弼髙拱者不可同年語也𨿽其朋黨之心執而未化然牛黨皆小人君子諒焉且洛蜀猶不免復何怪於文饒哉朱子作綱目書曰李徳裕卒而不具其官余不能無憾焉

書李杲堂集後

杲堂自謂喀喀病肺奄奄不振今觀其作古文气甚淩厲夫文章有識有气無識不可以立體無气不可以致用譬如大將部分措置量知彼巳識也鼓三軍而進之率先爲士卒前行气也杲堂有識有气溯源於子長規範於韓歐可謂脫盡明季之習矣明初諸家方正學气烈近蘇劉靑田屬詞近子宋潛溪該貫瀏亮體勢近歐要皆詞气疎暢不肯作骩骳險僻何李興遂爲有明樹幟然何不及李遠甚王茅二川相繼作卒不能掩北地而上之然自李滄溟倡爲左史之說作家多習爲彊澁繁瑣割防難句稍變者又緝綴詭僻誕謾而無結搆一則曰吾由西京而追左史也目中無東漢何論韓歐一則曰吾本兩漢而仿荘子韓非也以淺率爲奇奧吾不識左史莊子韓非豈專爲是彊澁緝綴哉專爲是彊澁緝綴則不足以爲左史荘子韓非矣效左史荘子韓非而爲彊澁緝綴者力不足也力不足而彊澁緝綴以爲左史荘子韓非是皆吾所不取也杲堂得之矣

書陳靜恪先生傳後

人生百行莫過孝友就其造極而言之則孝爲難父母之恩大矣哀哀父母生我劬勞蓼莪之詩備極深痛自非立身行道養志尊親行造其極未足以語於大孝也孔子稱大孝者捨舜之外無他焉就世俗而言之則友爲難愛父母者子也愛子者亦父母也人子能如父母之所以愛子者以愛父母則孝矣不然安常處順奉養服勞𨿽未爲孝亦未嘗以不孝聞至於兄弟其始也分形聨气傳衣共食至戚也迨其後也妻子間之財產間之奴婢間之始則財不相通繼則气不相下私意一起寖以疏薄自非友悌深至外盡其和內盡其誠鮮能免此書曰克諧以孝烝烝乂不格姦解之者曰進進於善不至於姦也余聞之師曰非也言其和孝懇至自能進進於善不格其姦也格如格君心之格君臣以義合故積誠以格之陳善閉邪格其非心父子兄弟以天合烝者詩所謂烝之浮浮也若以格君心者格之則有所不合矣記曰人子之事父母也起敬起孝悅則復諫余亦曰仁人之於兄弟也起和起誠務修其極茍以其難處也而置之是恝也以其必不可己也而驟之是激也不激不恝起和起誠弟之至也常則旣翕而和樂變則同憂而共患誠與和之所積也余讀陳靜恪先生傳有感焉壬辰海氛之亂先生仲季同圍城中仲兄以拷餉就系先生自詣軍門請代帥憐而義之餉得稍減事平家旣落以眼疾廢仲氏家尙饒或勸分其餘財不答此二事者余甚偉之常人爭錙銖於平日者有矣況己詘而兄饒乎悁悁於毫髮小事有矣況遭難而肯代之乎是眞可以風世矣先生之子名元麟字石民與余交最篤石民之事親也至孝與先生晨夕相隨蒔花茹茗考古談經父子之間優遊怡愉樂之至也故先生兩目復明石民登鄕薦先生猶及見之先生行事李約墅先輩旣爲之傳林君佶人又書而跋之石民屬余書於後余嘉二事之可風也故詳論之且以見能孝者必能弟能弟者必能孝能爲悌弟者必生孝子凡百君子敬而聼之

書先王父季湛府君遺集後

古今卓然自立之士多不爲祖父兄弟所掩是故賈曾謝鳳不能掩其子陳仲弓不能掩其孫王子敬蔡九峯不能掩其父士衡子瞻不能掩其弟數子者之名至於今艷慕不衰先王父年十六爲諸生師事黃石齋先生先生尢器重之詩若文多先生風味气骨更肖甲寅之亂居梁山之麓鄕人薰其徳化焉盜不入境民不訟於官者幾三十年年八十餘飲於鄕爲邑人所重蓋公以溫醇沖和之气發其英偉俶儻之才故其人與其文若詩俱傳也公以己卯年沒伯父嘗手定其書越一年世遠取而讀之涕涔涔下因志之其末曰祖父兄弟之不能相掩也信夫公以上三世皆歷甲乙科先刑部震湖公學行載道南源委公以立徳立言承厥緒無墜兄弟三人公最少二兄皆一時名進士人謂公潛徳幽光殆將過之祖父兄弟之不能相掩也信夫抑又聞世之稱公者曰制義不如詩文詩文不如徳行是公之詩若文幾爲徳行所掩也𨿽然公可以無憾矣

黃門雙節紀略

余鄕人黃鏞妻張氏及其子元吉婦康氏者龍溪邑乘所志一門雙節者也張氏二十三而寡卒時年九十有二康氏二十而寡今年七十有七矣張之歸於黃也誠孝修婦道盥櫛紉箴烹漑維謹鏞病殞舅姑在堂長子元吉方七歲次五歲又次方𦇤褓防防孑立莫知我哀當壬辰海棼之變鄭氏悉眾圍漳凡八閱月城中絕食兵卒餓鬭叫號割死人肉以果腹張翁歿張慮屍難免密以錐刀鑿地爪土出之鑿己復爪十指破裂出血深三尺許裹屍而藏焉會

王師至圍解翁屍得斂而葬而張十指爪甲盡禿每對子孫言輒嗚咽流涕鄕人嘆曰逢此百罹仡仡勇夫不免於及張以一嫠婦廼能完其翁之屍誠且智也嗣而元吉有婦生孫次與季亦長成人謂張且色喜無何而元吉復殀婦康氏抱呱呱之兒姑婦相依姑撫而謂之曰我以不肖子累汝婦賢應獲天祐柰何蹈吾戚邪康泣曰竹有筠松有心敢不體姑之心守姑之節晨理膳羞夜紡績事姑以禮敎兒以義姑歿哭之哀毀骨立邑人旣以其事紀之邑志官斯土者又以其事上

聞而旌之張之孫瑛爲名諸生思欲表陽其先烈康之子橙羇旅入都求余文橙性至孝言及輒泣余嘉其志而嘆雙節之萃於一門也爲紀其略使覽者有所徴信焉

跋祖祠規條

右家規十六條乃世遠所稽之於古及聞之於今者已正之父兄叔伯以爲可行願吾家長上各以此朂其子弟相規相勸則人知尊祖敬宗而相親相睦之意行乎其間矣世遠更推夲平日父兄之訓以爲眾子弟朂曰凡人之所以爲人者在篤於倫理而絕其自私自利之心而己薛文淸公戒子書曰人之所以異於禽戰者倫理而己何謂倫父子君臣夫婦長幼朋友五者之倫序是也何謂理卽父子有親君臣有義夫婦有別長幼有序朋友有信五者之天理是也於倫理明而且盡始得稱爲人茍倫理一失𨿽有人之名實禽獸之行仰貽天地凝形賦理之羞俯爲父母一气流傳之玷將何以自立於人世哉文淸公此言極爲親切世遠竊謂倫理之虧大抵由於自私自利自私則忌刻之心起𨿽同祖共宗之人不免自利則止知有巳𨿽同气兄弟不顧夫忌者小人之尢況施之於同祖共宗之人利者害徳之物乃至同气兄弟之間因財業而生嫌隙此眞禽獸之不若也嘗見兄弟不和之人其家必有死亡之憂自古及今無得脫者人卽不懼身入於禽獸獨不爲禍患計耶吾宗素奉祖宗之明訓凡所云云皆不至是然履霜堅冰防其漸也抑又聞之人有常業必興其家忠厚居心天必福之勿以气陵人勿貪非其有勿爲賭蕩不法之事勿爲遊手無常之人遊手則必入於匪類賭蕩則將無所不至古今來未有好賭而不喪其品破其家者其事則卑污苟賤貪鄙不堪其歸至爲父母所不齒妻子所厭惡人每自知之而自蹈之何耶凡此數者由於其人之趨向關於自心之洗滌𨿽父母且不能勢禁豈旁人所能理諭忝爲一本之親有同祖共宗之誼故不能以嘿嘿饒舌及之非敢爲文以示戒也至世遠有過吾父兄叔伯必加嚴方有親愛之心或兄弟之間以錢財而分畛域或尊長之前以褻狎而致侮慢或恃已之勢奪人之有或明犯禮法以自取戾吾父兄叔伯必切指其事而明訓之仍撻責於祖宗之前以示戒焉可也康熈辛夘人日世遠謹書

跋五思錄前卷

先君子以康熈辛夘秋七月捐館時名卿大夫舊遊戚友或哭之以文或銘其墓以表之先君子嘗秉鐸羅源羅人祀之名宦吾浦人賢而祀之於鄕守漳郡者采入府誌焉古人有言曰大孝尊親其次弗辱世遠愚而失怙惴惴然懼終不免於辱也爰編次而存之名之曰五思錄者不忍居處笑語志意所樂所嗜之或忘也康熈甲午春二月男世遠識

跋五思錄後卷

辛夘秋七月先君子捐館捨越三年不肖孤世遠彚次志狀祭文及名宦紀鄕賢紀都爲一集名之曰五思錄以志思慕式子孫也丁酉冬又喪我先母喪葬事畢謹次名公卿若戚友諸銘志祭文以附於後嗚呼先母賢徳焜燿鄕邦始遭亂離窮餓播遷神明眷之篤事尊章心力瘁盡慇勤誨子慈滃義炳不孝孤兄弟三人忝竊科名玆益愧勵廩廩焉栗栗焉懼無以爲瀧岡之揭也康熈己亥夏四月男世遠識

東江姓氏跋

右東江姓氏六十餘人聚吾漳行誼文章之選而爲此會也易曰麗澤兌君子以朋友講習學記曰相觀而善之謂摩夫近文章砥礪廉隅非友不可余自庚寅乞假趨省常至郡芝山與諸友談經論文間拈題面課互相切劘𨿽於諸公無能爲役然入芝蘭之室久當自化矣撰義則依據六經不墜浮誇軟美之習說理則原本宋儒不落致虛駕空之防載籍極博務爲返觀內攷定從違別是非以爲守身用世之學循是以往吾黨其盛矣乎夫文詞爾雅而內行克惇閎覽古今而乘時建立豈徒科名乎哉因以齒次其姓氏而並志其邑裏非以自耀也亦指視之交樷也嗚呼可不朂哉

敍鼇峯學約

世遠𨿽少承父師之訓不敢自外於學然資性淺陋旣寡昧而一無所明過失叢滋復昏怠而不能自克荏苒歲月恐終爲天地間無用之人乃承中丞雷陽陳公禮聘使主鼇峯書院戰懼方深敢當斯任顧念先君子主鼇峯時世遠曾侍書以行玆又親見兩臺所以長育人材化民成俗之至意爰至斯地與諸同人共勉之至於書院條規昔者儀封張先生撫閩創立書院時嘗刻學規類編一書中載朱子白鹿洞學規程董學則眞西山教子齋規胡文敬續白鹿洞規等書巳爲明備陳公又公暇輒至其於義利之分亷隅之飭痛切爲諸生言之同人循此而行無俟增益不揣愚陋推本兩先生之意以附於後旣以自警且以共勵云

敍家禮輯要

閩中素稱鄒魯爲朱子講禮教義之鄕朱子生於延老於建而宦於泉漳及門髙弟率多閩產五百年來風流未歇是以冠昏喪祭之禮尙能由舊

本朝會典煌煌

聖祖仁皇帝禦纂性理精義刋載家禮以風示天下我皇上仁孝天錫盡倫盡制立萬世禮法之宗

特諭九卿等恐風俗以奢僣相尙非以禮教天下之意官民喪葬婚娶務從約素參酌典禮雍正元年五月奉防通行我閩旣承文公遺澤又際

聖化翔洽禮教修明之會臣庶率由凜遵蒸爲風俗盛於曩時顧窮鄕僻壤間有不見全書狃於習尙者是用備考成書輯其簡要以合於鄕俗之易行而省其無益之繁費各郡中有一二處沿陋愆禮者共爲指明期知往習之誤悉歸於正云爾

題陶存軒歸去來館圗

余與江右陶君存軒同歲舉於鄕已醜成進士又同同讀中祕書越明年給假省覲同舟車至浙存軒嫺問學負節槪不肯苟同於人顧不余鄙志亦同也存軒散館後授檢討南歸有終焉之志余亦家居十年雍正元年防恩特召侍

禁近又十年扵玆矣存軒𨿽不出顧當事欽其行慕其學延主豫章書院修省誌倡學大江以西爲不朽盛事君子之生扵世也或出或處或逺或近迹不必同要本此不愧吾心者以不虛其生有益扵世焉斯己矣一日謂其子弟門人曰吾將山隱矣匡廬山有歸去來館茅廬數椽靖節先生之故址也存軒購得之悠然獨坐其樂只且歲壬子長子學樞以中翰進京出圖索余題其首余素慕匡廬名勝而未得至者異日得假南歸道江右過匡廬遊白鹿洞拜謁文公遺像讀楣間洞規之揭誦象山義利之章體文敬諸先生續規領要而觀在洞從學之士復有昔時之傑乎又將繞而西訪存軒於歸去來館以訂新知而商舊學荒落之餘未知其果同焉否耶

喪葬解惑

葬必擇地自古有之故程子有艸木茂盛土色光潤之說閩地多山水不比北方一望平原故爲風水之說者審擇夫气之所流貫勢之所凝聚山則拱衞而不背水則環抱而不瀉無風隙水蟻之患此亦何嘗不是蓋祖宗安則子孫亦與俱安理固然也乃有惑於其說不修人事專恃吉地以爲獲福之資遂有遲至三年而不葬者夫停柩不孝也世有不孝之人而能獲福者乎且天地人一理也地理無慿飭行於身行善於家天則報之以福幾見有檢身樂善孝恭敬睦而家不興者乎幾見有存心險刻門內乖隔而能獲福者乎捨昭昭之可慿索防防之莫據獨何心哉其至愚者則陰謀橫據相爭相奪以爲福在是矣不知其爲禍基也大矣又有鄕俗寡識惑於房分之見者夫風水之說不可苟略而房分之說理所必無有何所見而謂左爲長房中爲二房右爲三房不及生三子者何以稱焉生子至十以上者何所位置之按之八卦方位謂震爲東方震乃長子則所葬之地未必盡南向也度之五行揆之五方細求其說卒無有合卽考之郭璞葬經及素書疑龍經撼龍經諸書亦無所謂房分者此乃後來術家欲借此使凡爲子孫者不敢不尊信而延請之陰以誘其厚利陽以得其奉迎不知其遺害之深至使死者不得歸土而生者不得相和皆此說誤之也此亦如時日之說古所不廢吉日良辰經有明文但不可過爲拘忌如襲斂入棺之時有造爲的呼重喪等名目謂至親不避必有大凶俗竟有不察而信之者抑情壊性莫斯爲甚他省鮮有此說卽吾閩如詔安等縣但棺物具備卽入棺無另尋日時之事最爲合禮此亦術家借以爲獲利之資與風水房分之說所當亟斥者也讀書識理之士固無此患其有中心實不信而不能自拔於流俗者曰寧可信其有夫信無稽之說至於啟疑論而不葬狥拘忌之失至於將入棺而不臨斯何事也而可信乎惑之至矣

徴修漳州府誌啟【代魏太守作】

溯自初唐辟疆閩漳始爲屏翰之重地迨及紫陽過化濵海上嫓鄒魯之名邦戶口田疇每日增而日盛聲名文物或代廢而代興苟無文獻足徴何由繼志而述事不有簡編明備何以彰往而察來漳乘始於有宋淳熙成書遞至前明萬曆迄今百餘載典故無聞從前三十科人文闕略又況鯨波屢沸兵燹相仍气節如周忠湣黃石齋數先生未曾作傳儒林如何黃如張小越諸君子有俟特書在明季己失搜羅洎我

朝有待編葺修政齊教於是焉資省方觀民於是乎在夫國之有史專隸於職方而郡之有志責成乎司牧仰惟

聖天子文教覃敷於四海功烈遠邁乎三王稽古右文頌

禦制於九州之學崇儒重道升文公於十哲之班極曠典以昭玆觀人文而成化允矣當陽遘運斯道大亨宜乎紹述前賢諸廢並舉某世荷

恩眷慚報塞之未能叨守名邦惟顚覆而是懼念玆郡誌缺軼不敢因循以蹈前愆嘗與父老僉謀莫不踴躍而襄盛舉梓邦紳士不乏韓歐之才寓公名賢賸有左馬之學並擷華藻勿靳宏裁家乘野史悉搜求以俟表章墓志碑銘亦咨詢而備采擇識大識小皆典章之所不遺宜雅宜風固邇言之所必察藏書安在巷議謂何爲孝爲忠孫支諒不忘夫祖徳或貞或烈女流亦獲佐其家聲以及遁迹林中抑亦棲眞霞外蓮祥芝秀之呈其休蝗災虫儆之乖其候凡玆參錯皆借搜羅莫爲究末而忘原若應劭之志人物可摹昉也莫爲貴遠而賤近若王充之作論衡可式程也要以耳目新知質之舊聞庶幾按據明審可備法戒百年之因革損益賴此以傳一郡之人物儒林永垂不朽豈惟淸漳之地靈人傑載其寵光屬在有司之補闕修殘均有榮幸焉謹啟

庚子秋帖示族中子弟

數年來集族中眾子弟在家廟課業勤勵有加今秋闈在卽累累佳篇吾何能不快然然文章特一端耳立心制行更爲要著願諸子弟篤倫理之際嚴義利之辧現在居家處世何若將來居官理民何若醇此孝恭之念守其亷潔之操今日彊毅立志終身守此不移盟之幽獨質之鬼神則更獲天人之祐助非徒科名可必也抑余又聞家祚之昌由於父兄所培積更願諸爲父兄者各宏裕其量洗濯其心去其斤斤沾沾卑卑之念常存此藹然惻然惇然之心曰克臻斯日加勉焉尙或不遑速自淬焉則子弟借爲獲福之資父兄亦享安榮之樂矣不佞閱世閱人頗多凡所諄諄非迂闊之言皆肝膈之要也

帖家塾

凡子弟生徒午飯後各粘楮片於壁間嘉言善行皆可書或小學或日記故事或綱鑑性理末書某月某日某人書旣有以觸發其性情閒邪心而起善念又有以長益其記誦日人一條每年則有三百條十人同學則有三千條不寫及重抄者有罰事不勞而月計歲計甚有益

二希堂文集卷十一

二希堂文集跋

欒共子曰民生於三事之如一而橫渠張子則云師不立服不可立也當以情之厚薄事之大小處之蓋人各有師曲藝且然舉業授受塲屋遭逢士大夫固有終身不忘者況乎立身之本末學問之指歸豈等諸泛泛師弟子云乎哉嗚呼吾師文勤公之於【鋐】固【鋐】所當事之如一者也昔吾師主教鼇峯書院【鋐】丁酉負笈從逰耳目爲俗學久塗塞見鼇峯學約惕然有警讀二希堂文集曠若發蒙勃勃然不甘自墮方半月師聞太夫人抱屙馳歸每附書問業輒加奬勗庚子徒步漳浦侍側十日癸卯師赴

先帝特召侍

今上講幄【鋐】適叨鄕舉計偕入都師引以見儀封張淸恪公曰此鼇峯後起人也嗣是在都追隨數載師與名公卿論人才必首及【鋐】曰是有守有爲始終不渝者也嗚呼【鋐】烏能踐師言之萬一倘自安呰窳竊位苟容無所樹立獲戾於師何可勝言今【鋐】年已六十矣嵗月蹉跎轉瞬遲暮憶懷往訓顧影自慙未嘗不汗下如雨也師仲子巨源監司重刋二希堂集屬綴以言敬述吾師之誨我知我者如此至吾師之道術經濟气節文章天語褒揚日星炳耀海內莫不宗仰豈待【小子】之私言哉

乾隆丙子端午受業門人寧化雷鋐拜書

