

欽定四庫全書

集部五

樵雲獨唱

別集類四

元

提要

﹝臣﹞等謹案樵雲獨唱六卷元葉顒撰顒字景南金華人志行髙潔結廬城山東隅名其地曰云■﹝鼎頁﹞自號云■﹝鼎頁﹞天民是集乃其孫雍所編前有自序謂薪桂老而雲山髙寒音調古而巖谷絕響故名曰樵雲獨唱序凡二篇皆題至正甲午而集中多載入明詩且後篇乃明興後語疑原本後篇未著年月傳寫者誤以前篇年月補入也顧嗣立元詩選曰列朝詩集載葉樵雲顒字伯愷洪武中登進士官行人司副免歸按集中挽林荊山上人云大徳庚子春生我及此公以年計之當洪武戊申景南年六十有九矣其獨樂歌云屈指今年七十五集中詩皆髙曠之言絕無及仕宦者袁布政凱序云使先生後生數年際我朝之明盛與一時俊乂並列庶職其事業必有可觀惜其不然而徒於言語文字間見之其志不亦可哀乎袁序作於成化間不應有誤列朝詩集所載未知何所據也又震澤編載東山葉顒字伯昻嘗以鄕貢爲和靖書院山長則又一同名姓者耳云云其辧甚明案太學題名碑建文庚辰科有葉顒亦金華人庚辰爲建文三年革除以後稱洪武三十三年列朝詩集當必因此而訛嗣立尙未之詳也其詩寫閒適之懷頗有流於頺唐者而胸次超然殊有自得之趣天機所到固不必以繩削求矣

乾隆四十一年十二月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●樵雲獨唱目錄

卷一

古詩上

卷二

古詩下

卷三

絕句上

卷四

絕句下

卷五

律詩上

卷六

律詩下

●樵雲獨唱原序

予誅茆結廬於城山之東隅林深而木翳水秀而峯奇居處孤峻名其庭曰云■﹝鼎頁﹞閉門卻掃謝賓客日與樵夫芻叟盤礡乎丘園林麓之中披云嘯月釣水采山無少休暇久之移家城山之西隅負郭而樓居形勢虛敞牕戶軒豁而南嶼北巘爭獻奇秀其儼然之容蒼然之色入吾屏幾淸致復不減於云■﹝鼎頁﹞也東西相望不數里故吾得以幅巾便服輕鞋瘦策從樵夫芻叟相往還於其間山回路轉川鳴谷應伐木之丁丁鳥聲之嚶嚶更喚互答斯樂何極斧斤之餘濁酒自適觴詠談笑擊壤賦詩以唐律五七言二百餘首雜詩若干首𨿽不足以闗世教之盛衰亦足以敍幽情冩閒適之興懷名其秩曰樵雲獨唱蓋予知樵夫芻叟相與之娛而不知世俗之好樵夫芻叟知從予之遊又不知予賦詩之趣薪桂老而雲山髙寒音調古而巖谷絕聽得不謂之獨唱乎幸而樵芻中有如朱翁子陶靖節輩固將甘心與之揖遜周旋賡和酬酢商度古今天下治亂之得失評論髙人異士出處之始終豁疇昔風誼之气吐平生慷慨之辭散爲箴規發爲歌詩峭拔俊爽雍容舒徐放而縱之而言不肆収而藏之而文不拘振淸風於亙古流遺響於無窮者也樵唱之樂無以易此不幸而世衰道微斯人儻不復見則予長抱山阿寂寥千載誰賞之嘆而獨唱之旨其有以夫時至正甲午重九前四日云■﹝鼎頁﹞天民景南葉顒序

●欽定四庫全書

樵雲獨唱卷一

﹝元﹞葉顒撰

○古詩

玩月

天闊海波平飛空一鏡明烏棲煙樹冷蟾浴石潭淸素魄流金液孀娥舞玉京周旋雲鬢亂縹緲羽衣輕短世人空老長生藥未成桂林秋萬頃茅屋夜三更芳砌鋪冰雪疎簾揚水晶穿窓微弄色當戶寂無聲屢動袁宏興狂呼庾亮名神光億萬丈照我七尺形我喜不能寐起坐塵夢醒涼飆吹華發霜髦被長纓登髙發淸嘯萬壑虛泠泠長天淨如洗滿座人皆驚淸虛異人境蕭爽眞蓬瀛胡爲生塵土汨沒勞經營安得齊云梯獨步逰黃庭瓊樓恣觀覽呼吸瑤華精吟詠玩佳景千秋遺世情

幅巾杖屨晚逰南北山間興賦

南峯翠凝黛北巘靑堆藍橫空靑翠色照眼覆玉環峩峩金芙蓉迥出兩嶼間層巒挺奇秀怪石蹲堅頑孤髙處士容窈窕佳人顏處士气節剛佳人體態閒嶤岧幾千尺絕頂難躋攀俯視眾山小下列臣妾班尊重朝諸侯峻險服百蠻檜栢崇崗巓蓀芷淺澗灣松風度長林玉佩鳴珊珊寒泉潄石齒琴瑟聲潺潺下有猿猱飛上有云往還老翁居其中霜眉鬢斕斑野服白接■﹝罒離﹞絲絳靑玉環林泉日徜徉杖策時盤桓幽尋樂有餘淸賞興不慳壺觴雜尊俎談笑生餘歡遊心天地外無復思塵寰寜憂宦海深豈畏世路艱風林塵慮空云榻詩夢殘起視萬松頂素月流寒山

夢中役

夢中亦役役醒後愈囂囂囂囂更役役暮暮還朝朝奔馳天地老汨沒歲月消貧賤安吾常不泰復不驕峯頂絕涓流海底無炎熇崇崗不受浸洪濤揆容燒變化乃浮雲喧轟實狂潮滄海豈加深靑山靡增髙人生本有性益損無纎毫胡爲百年間緑鬢成霜髦區區聲利場秋風吹徵袍迅速驚烏兔攀緣愧猿猱塵韁日縈絆勢焰時煎熬行將脫塵俗富貴輕鴻毛聳身煙雲端矯首謝俊豪

江南懷古

仗劍出西逰來逰帝王州登髙望故國感慨彈箜篌長歌四五發云物慘不收歌聲忽悲壯江漢不敢流峩峩天目山王气今已収英主從北來長驅勢莫畱浮雲捲旌旗天兵動戈矛國破佳人死時危志士憂遂令歌舞地夜雨鳴松楸野殿莓苔古荒城鳥鼠秋茫茫古帝魂千古不可求神飛故宮逺月出西陵幽淒涼白雲鄕寂寞芳艸洲我欲弔古迹落日寒颼颼無言一尊酒悲風起閒愁

古意三首

我本山中人不爲世网牽寓情猿鶴間寄興鷗鷺邊掃花淨石徑烹茶汲溪泉神逰三洞云耳洗千尺淵兩手弄明月雙腳踏紫煙胡爲塵埃中脫屣未斷緣動有饑渴憂幸無勢利纒何當駕天風飛上靑峯巓聳身天地外凝心混沌先俯首謝人世一笑千千年

堂堂七尺軀處此人間世秋月與春花燕賞長遊戱杯酒屢勸斟■﹝扌棄﹞飲寜辭醉焉能百年中遽作千載計俯仰天地寛久客不知愧安得生羽翰嘯入煙霞去從玆億萬古瀟灑風塵外

夷齊偕盜跖耳目略相類樗櫟雜倚桐枝葉良不異燻蕕稍有殊妍醜從此始鳬短鶴翎長諒不殊此理得失了莫齊一笑天地裏

我出何所適

我出何所適行吟對淸暉著我煙霞屐制我芙蓉衣天風扶瘦策山云鎖幽扉下同麋鹿逰上與猿鶴飛小艸陳野色幽花發餘輝無一不自得深愧疇昔非嗟彼世网中對面觸禍機樽俎潛鴆毒笑談雜嘲譏甘心陷危辱疇能察先幾世緣吾已斷世好吾已微惟有金華峯相看不曾違榮華𨿽足貴林泉不如歸去去不復返永食南山薇

我家北山下

我家北山下脫冠解塵襟古屋三五間秋風白雲深功名不掛口豈受歲月侵靑山長在眼白髮任滿簮有酒可以斟有詩可以吟野禽可當曲澗水可當琴醉行無雅態狂歌有餘音逍遙黃葉徑蕭散淸風林涼飆吹我鬢涼月洗我心風靜月不畱我心無古今

題唐子華春云出谷圗

云住山色佳云去山骨瘦云物屢變更靑山但如舊子華亦何人胸有山水痼嵳峩萬疊靑収拾在尺素春云去何之出谷漸彌布滃郁復氤氳天下期蓋覆或然化甘霖江山起煙霧枯槁及林木巨細沾雨露愼勿謾遮天掩蔽激眾怒無心我亦云偶出非有故讀書幸不多早被儒冠誤巍然抗髙節要與云同步得失費捲舒坐閱歲月度富貴情易圗不義愧攀附負郭二頃田自足慰衰暮殷懃送云出我欲尋歸路

挽琳荊山上人

大徳庚子春生我及此公同庚復同道同逰金芙蓉窮途事多違志願始不同公葺芰荷衣長嘯棲丹峯賦詩雜風騷屈宋或可宗字畫尢俊健下筆儕王鍾顚張與醉素豈敢稱書工從容笑語間已足驚兒童況負此二長盡可開盲聾柰何知者寡棲棲嘆無逢我抱七尺軀混迹塵埃中開口談世事吐气如長虹性僻多忤物世俗似不容拂衣靑山下浩歌樂無窮長琴彈夜月短笛吹天風無可無不可豈復憂窮通公今已下世年壽胡不丰我老天地裏巋然成一翁平生襪綫才愧乏補報功同生不同歸又復異始終出處了莫齊嘆息天宇空

題松云齋十五韻

靑松如舞蛟白雲如遊龍龍遊化甘雨與世爲年丰蛟舞散淸影利爪拏髙穹二者無限奇盡入幽人宮幽人室懸磬隠約松雲中松秀恱耳目云生蕩心胸讀書坐云石皷琴雜松風無往不自得深喜世慮空披云采松花何啻食萬鍾萬鍾食有盡松花味無窮松云幸無恙天地同始終扶笻一相顧摩云撫孤松問松幾何年適與云會同松靜了不言云去尋無蹤回首萬峯頂但見山重重

丙申六月十六日軍亂奚徳基賦詩紀事張純誠袖其詩來求和用韻述�云張九四據蘇州發兵五百人赴杭省軍遂反襲

干戈久不息百苦無一樂縣官急徵需貧富悉籠絡西州正擊賊空拳日相搏賊馬當道馳賊舟沿海泊盜賊固梟張官軍愈鷹掠徵討五六年賊勢未便削朝憂萬甑空暮嘆衣袖薄點軍五百輩顧望累退卻太倉萬斛粟食爾欲深托余粒猶在咽吐之若糟粕返斾擬攻城長刀忍相著傷心百姓財剽奪入已槖朝廷養此曹不啻如巨膊如何負國恩幸然尋就縛老夫鐡石腸見此淚迸落形容爲枯槁肌膚倍蕭索深悲世事非屢日情懷惡皇天未厭亂旱魃尢肆虐不雨逾半年何由增廩糳天道旣靡常人心益惶霍民食轉艱難軍儲盍圗度終朝僅一餐無力太儉約𨿽免死甲兵猶恐塡溝壑丈夫幸聽之未用遽驚愕牧守任龔黃將帥命李郭牧布撫字恩將展經濟略天下不日淸陰霾散寥廓

同前題下字韻二首

叛軍日驕橫六月反城下長竿揭旌旗羣凶列行伍蘭江接金華膏血腥艸莽老弱皆竄亡奔馳實勞苦﨑嶇扶父翁艱難負兒女萬死獲一生行李何暇取饑餓復驚惶逢人語無緒數里絕行蹤孤村盡禾黍亂後始得歸飄零如逆旅蒼煙銷荊扉靑苔封石礎多謝故山云護我彈琴所

兵驕亂紀律蕩然無上下𨿽乏噲等才恥與噲等伍江南久喪亂州郡俱榛莽況復此輩反黎庻不勝苦括囊索金銀殺人掠子女元惡幸誅擒所失寜復取治亂如理絲不理將失緒治田當去蠧不去終害黍軍容欲不驚必先肅其旅梁棟欲不傾必先正其礎措置果合宜何憂不得所

題王秉彛樂善堂

結廬在人世惟善以自將宅玆幽迥地逺彼勢利埸古屋三四間秋風白雲鄕仁慈居壺奧禮義爲垣墻庭種三古槐門栽五埀楊芝蘭香四座花蕋映兩廂光輝謝金碧調飾辭鉛黃吟榻靑峯邊釣石緑沼旁牕前書萬卷膝上琴一張客至亦不惡茗碗與酒觴客去但髙臥不夢封侯王全無寵辱驚常有聲名香胸中萬念空並此身世忘秪存金石心靡替剛毅膓平生無所短而亦無所長平生不作惡善亦無可揚善惡俱兩遣長短未用量傍人患不足我樂殊未央樂此山水麗樂此松桂芳樂此煙霞古樂此風月良邱園之勝槪泉石之膏盲豈止樂吾廬更樂斯民康古今之遺範天地之大綱無一不自樂其樂匪泛常其樂善無盡聊以名此堂

聽泉亭

枕石聽山泉看云度流水水去動云根泉鳴漱石齒神淸萬竅風夢破孤舟雨彷佛中郎琴泠泠響焦尾中含太古音分明合宮徵我老兩耳聾無心論臧否世事不願聞髙臥茅屋底今朝偶聽泉爽气侵骨髓毛髮爲灑淅肝膽忽磊磈取泉三咽之頓失平生鄙翩然欲憑虛乘風學輕舉豈意下劣資悟此淸淨理喜極竟忘言徐徐與泉語愼勿戀空巖寒煙鎖秋渚愼勿伴髙人幽賞無窮已旦夕赴瀛洲奔馳日千里長空捲雪濤聲撼天地裏潛蛟旣出逰蒼龍亦驚起恩波萬丈長大洗人間滓豈獨此亭中但滌巢由耳

男兒生明世

男兒生明世學禮仍學詩禮以知揖讓詩可知盛衰上輔明主聖下救斯民愚坐食萬鍾祿出駕駟馬車否則居巖邱髙臥秋風廬談笑理蓑笠獨釣西江魚

戊申歲間中淸賞十景

秋江明月艇

秋江明月艇月皎光嬋娟老我坐其中蒼顏發皤然半醉弄明月赤腳扣兩舷秋風百尺絲獨釣千丈淵不系吞舟魚寜掣橫海鱣釣斷人間心不爲世网牽鼓棹笑歸去月落江底懸

煙岫夕陽鐘

煙岫夕陽鐘淸聲滿寰宇直催海月上山云亦飛舉老僧定裏回英雄夢中起掃空聲利情洗淨塵垢耳平生剛毅腸聞之屢驚喜疎狂發長嘯起舞不得已遺音尙悠然迥入霄漢裏

麗圃橫長笛

麗圃橫長笛秋風感慨聲一吹山石裂三弄波濤縈江空翠蛟泣夜靜蒼龍鳴鶴怨雲巢冷猿啼月嶺明嫠婦悲秋淚孤臣去國情遺音尢激烈髙調轉淒淸曲終情未盡目送數峯靑

修林策短笻

修林策短笻路入煙霞去羣峯喜逢迎向人如嫵媚攀條覽芙蓉臨流采蓀蕊幽花不知名馨香雜芳樹天風吹敝袍曉露沾行履更無塵染衣常有云生袂山禽忽飛來啼破幽絕處

籬邊飡落菊

籬邊飡落菊采采黃金英拾之不滿掬松露相和傾三咽淸肺腑九竅皆芳馨食之久住世化爲天地精不饑復不老顏貌如童嬰驂鸞訪安期跨鶴尋廣成回首謝人世何用千秋名

嶺上撫孤松

嶺上撫孤松松陰蓋天地霜皮四十圍傲晲人間世老幹帶煙霞虯枝撼風雨玄鶴數往還白雲互來去撫松一問之坐閱幾千歲人壽能幾何松老良未易與松語未終落月寒生袂

開徑延馴鶴

開徑延馴鶴愛此臒瘦形不與凡鳥伍戞然獨長鳴我性鶴相似寵辱常不驚平生寡交遊閉戶鮮送迎松闗夜月孤茅屋秋霜淸從今與鶴逰騎鶴朝玉京鶴爾幸知此愼勿輕渝盟

登樓數去鴻

登樓數去鴻目斷江山異帛書望不來愁殺深閨女遺音墮寒空疎影澄秋水淒涼闗隴云慘淡瀟湘雨飛鳴萬里餘爲此稻梁計點點夕陽中陣陣荒煙外天際兩三行飛入蘆花去

朗吟黃葉寺

朗吟黃葉寺落日長林宻天花拂衣香露艸沾屨濕深煙銷奇峯閒雲褁危石金鐘透太淸玉磬穿虛碧境勝龍象遊夜靜虎狼出地逺人蹤稀心定塵緣寂仙凡迥不同坐久三嘆息

長嘯白雲峯

長嘯白雲峯聲淸方夜永海月忽飛來光照千巖靜松林奏瑤琴山泉潄金井下與人世違上接星辰近涼露洗心源天風吹鬢影使我凡陋軀泠然發深省願言生羽翰直上靑雲頂

采蓮歌

畫舫緑楊邊吳娃競采蓮紅妝映緑水窈窕誇少年只愁蓮心苦食之味不甜只愁藕絲短織之難成縑相與唱歌去撐破蒼波煙

讀書山月下

讀書山月下月色流巖扉松風吹毛髮艸露沾裳衣研精探玄奧竭思窮幽微興亡空感慨今古誰是非孔孟幾千載斯文愈光輝蚩蚩愚下士去此將安歸

舉酒春風前

舉酒春風前勿訝衰顏紅藉玆曲糵媒成彼醞釀功頓使鐡石腸化爲歡恱容喜色浮須眉和气塡心胸浩浩六合間廣扇淳厚風兒女豈知此惟醉芳花叢

圍棋白日靜

圍棋白日靜舉袖淸風吹神機眾未識妙著時出奇我老天宇內白雪凝須眉坐閱幾輸贏歷觀疊興衰古今豪傑輩謀略正類棋局終一大笑驚起山雲飛

舞劍淸夜闌

舞劍淸夜闌孤燈耿中堂一舞空姦邪再舞摧豪彊頻起爲君舞月出雲飛揚气沖牛斗暗影動蛟龍翔悲風轉蕭颯壯志彌慨慷時哉不我逢石匣深韜藏

吹簫明月底

吹簫明月底素魄流寒光簫聲更淸婉音調美且長孤鸞舞天風老鳳鳴朝陽仙人王子喬往事空茫茫丹成竈應冷仙去臺亦荒千秋更萬古日夕遙相望

撫琴白雲端

撫琴白雲端聲透巖谷裏山空夜未央長天色如洗喧啾百鳥吟蕭瑟孤舟雨萬壑鳴松風千江瀉流水森嚴肅鬼神恩怨訴兒女人世不爾聞惟入巢由耳

漁父曲

雨過暮云收江空涼月出輕蓑獨釣翁一曲秋風笛宿鷺忽驚飛點破煙波碧

對奕靑松邊

對奕靑松邊松云濕荷裳棋中有深機淺識未易量知進貴知退能弱還能彊爭先合顧後得勝當慮亡輕剽或易失遲重終寡殃將卒勿驕惰士馬須精良能以此眾戰柔者必至剛

對酒舞長劍

對酒舞長劍劍舞影更長始舞飲一斗疊舞累百觴舞之不能已飲亦未易量長舞影傞傞長醉志揚揚尙不論公孫況復數項莊年深劍文在曾斬樓蘭王舞罷醉未醒落月流寒光

和萬卷閣詩韻

倪希聖攜石元吉題萬卷閣詩見示且言其先大父樞宻公南渡後嘗讀書逰觀於此南渡去今二百年遂成陳迹感古傷今不能忘懷何時一登樓縱觀前人遺躅朗吟豪詠於天風百尺之上與王粲元龍相望於千載之下顧不偉歟因次韻二章

天風百尺樓壯制淩霄漢繞屋山四圍充棟書萬卷峯巒獻奇觀宇宙鍾神算弦歌師魯丘政治資姬旦冥搜竟忘疲幽討庸辭倦惟知扇文風未必圗美宦桂月與松云時復供淸玩人去樓亦空千秋發悲嘆

畫棟麗晴霞飛甍接天漢虛欞納靑山巍軒貯黃卷緬懷剏樓人胸襟蘊奇算相去數百年坐閱成一旦想當讀書日研精固忘倦浮雲變盛時短世驚薄宦我欲登斯樓煙雲聊把翫感慨三撫闌臨風寄長嘆

雨中懷李本存十二韻

久雨不出門幽齋抱岑寂點檢屋外山白雲爲雨濕最苦溪水添沒卻釣魚石平生慮事深無故憂得失因念倦逰人荒涼不溫席獨抱瑰奇才雙瞳黑如漆闗山一萬里誰能共欣戚故舊半雕零親戚隔存歿亂後幸自彊感激彌嘆息蓑笠擬訪之濁酒聊共適酒酣彈鋏歌忘情話疇昔云深路不通何處尋蹤迹

幽齋淸興

牕迎靑嶂逺門掩白雲深坐久風生席年髙雪滿簮訪梅臨水際采藥陟煙岑月徑桓伊笛秋庭單父琴驚醒塵土夢滌盡利名心衒世閒聲譽生平不用尋

故圃梅花

身世水雲鄕冰肌玉色裳靈均千載恨和靖一生忙南國遺髙躅東風逓暗香久同松栢撡肯學杏桃妝冷淡孤山月髙寒半夜霜鶴猿常欵狎蜂蝶任猖狂

興懷

幽遁足嘉謨崇勲授壯夫杖藜登嶺岫蓑笠釣江湖最喜煙霞古從教姓字無頓忘身外慮寜受世間譽盡日尋棋局長年臥酒壚飲酣吟嘯逺睡醒興懷孤秋嶼翔云鶴春波浴海鳬四時花木美野叟復何圗

東籬丙辰季秋作

曳杖東籬下層巒列環岫南山如有情靑翠俯相就松桂二老蒼煙霏乍無有孤云屢出奇羣峯競呈秀圗彩寫晴嵐琴音潄寒澑采采黃金英芳香滿衣袖

新月

新月如佳人娉婷特姝麗云端露蛾眉丰標迥然異輝彩𨿽未盈已足破昏翳但願早團圎神光耀寰宇從玆億萬年長照人間世

秋懷次童中州韻四首

拭目看秋云洗耳聽秋雨晴刈東臯禾冷衣南山薴長安名利途屏迹不吾與惟有金華峯相看澹無語

長空好明月燦爛今夕晴萬里皆月色四顧無人聲徘徊下靑松照我茅屋明我望長嘆息悠然萬感生取杯挹靑光和此松露傾咽之淸肺腑快我平生情

沈郎江左人聲名驚宇宙秋風百尺樓寄傲腰圍瘦惜哉淸廟器未展經綸手斯道日已亡斯人焉可友惟應雙溪月淸光屢相就

桂魄延秋景松飆生夕涼良宵兩相值蕭瑟流淸光風聲驚客鬢月影照我牀徊徨不成寐轉覺歲月長起坐問風月而我誰老蒼風靜月不言耿耿天中央

三月望夕玩月

長空蟾吐魄良夜何團團皎如靑銅鏡燦比白玉盤試浴海波底飛上靑楓端徘徊嵩岱間宇宙生淸寒神光常不冺畱作千載看

南山晚眺

南山靑如藍處士衣可染獨立萬仞崗眼空天地逺扶笻訪梅竹褰裳躡苔蘚靜聽水潺湲臥看云舒捲長嘯撫孤松乘閒數奇巘平生不動心肯隨名利轉摩挲太古石相知諒非淺

古意

濁醪有佳趣不結醒者歡素琴有奇指不爲俗耳彈眞樂存妙理流水環髙山知味諒不多知音良獨難

樵雲獨唱卷一

●欽定四庫全書

樵雲獨唱卷二

﹝元﹞葉顒撰

○古詩

浙江潮

浙江潮從海門起濺沬飛流幾千里老龍奮拔滄海波六丁怒決天河水萬馬奔馳人盡驚千夫賈勇眾莫禦滔天濁浪排空來翻江倒海山爲摧固知神物善幻善變化不然胡爲若此之壯哉狂風澒洞響天籟長空隠約轟春雷衝堤激岸勢雄偉舂崖嚙石聲喧豗更秦歷漢逓唐宋潮生潮落來往時時回上浮銀漢蕩瑤浦洶洶危瀾鋪練組江神河伯盡出遊素車白馬尢雄武海若載鸞旌馮夷擊鼉鼓龜蛇躍長蛟舞人言子胥怒未消怒气突兀幹靑霄吁咽吐霧如山髙咆哮呼叱聲愈囂震驚溟渤鳴泬寥直吞吳楚志意驕於戲三綱五常自古有至今禮法千載之下明如日月之昭昭君實有臣而殺奚怨號員兮忠義非兒曹豈不知此無君之罪將焉逃少焉風定洪濤靜似聞予言發深省水天上下玉無瑕月白江空銀萬頃

錢塘懷古

君不見古錢王錢王在時民阜康不侈不僣能安邦五季喪亂人相戕鄰國𨿽斃吾無傷錢王去後兒孫良致身能弱還能彊手持版籍歸宋皇富貴不失福祿昌民受其惠壽命長人懷其徳久不忘千載之下有耿光至今號稱國不忘又不見子瞻作郡臨安時風俗淳厚民雍熈春光澹蕩花栁靜凝香燕坐簾幙埀耕田而食鑿井飲公家作勞民不知西湖種藕不種糓朝昏十里香風吹酒邊談笑白日永賓朋滿座咸賦詩風流一代孔文舉下視山濤阮籍沈湎之輩皆小兒子瞻去後景物非風俗雕獘世運衰我來曳杖訪遺迹荒煙衰艸空離離湖山風月只如舊昔人不見今人悲秋風滿目立良久但見斷雲斜日猶照蘇公堤古今何物能長久前代英豪竟安有文章覇業墮渺茫惟有聲名傳不朽是非榮辱過眼空萬事何如一杯酒

云■﹝鼎頁﹞山人紙衾吟

楮桕霜華細藍田玉色鮮全無鍼綫迹寜費綺羅錢照席凝冰潔鋪牀奪錦妍捲舒皆自在表裏出天然瑩徹明無滓溫柔軟勝綿姜公聞必喜杜甫見還憐素質誠無讓紅塵已斷緣銀屏非等伍石枕慣周旋野客深相結豪家定棄捐不勞寒女織惟稱老夫眠光彩生虛白眞純絕外鉛陽生春浩浩暖快腹便便蓋覆功非淺淸虛理不偏致身天地外迥出羲皇前睡去山云熱情空海月圎梅花頻入夢香影繞林泉瓊姬亦埀顧丰姿美嬋娟邀我登廣庭恍惚遊鈞天天風雜環佩上謁瑤華仙遺我不死藥授我長生篇使我顏色好犀齒還橊編蒼容返朱唇緑鬢埀華顚方瞳復如漆碧沼浮疎蓮從玆久住世遊戲三千年我聞而喜忽驚寤但見淸虛滿室月白雲翩翩

八月望夕翫月歌

八月望夕天大晴纎埃散去河漢淸長空皎潔淨如洗四顧寥閴秋無聲少焉皓月生滄溟吳牛乍見喘且驚連宵陰晦不見月今夜見月倍稱情寒芒直射鬥牛窟滿庭冰雪銀水晶低徊弄色茅屋上照我慷慨平生誠乾坤虛廓照萬古再一萬古光愈明從玆髙照萬萬古毫髮可容無遁形老翁今年七十一固當與月同虧盈月能燭幽鑑下土人能撥亂至太平二俱有功於天下皆足爲世之重輕故能發無盡之幽光埀不朽之令名雲霄有路通蓬瀛仙人相邀逰廣庭朗然晃耀白玉京鈞天樂奏聲鏗鍧風吹衣袂虛泠泠環佩錯雜相和鳴團團古銅鏡燦爛天之庭淸輝百千丈神彩何瑩瑩金波瀉瓊液躍出蝦蟆精云邊白兔知幾齡玉杵舂香藥未成丹桂不老常芳榮西風涼夜秋花馨姮娥孀居誰與伍美質不眠長獨醒貝宮曠闊寜有極舉步欲進足屢停滿身風露良久立依然命駕還靑冥黃塵白水三山逺魂夢飄飄回翠輦恍疑身在紫霞峯影隨大地山河轉霓裳羽衣不復道靈丹難駐容長好君不見萬里闗山全盛時有道君王蜀中老

吾琴所爲曹令所壊寓居賦秋風破屋歌

君不見南山叟一室容身小如斗閉門僵臥學袁安雪打風吹懶開口又不見牛馬走短布單衣寒露肘長途汨沒笑李斯咸陽市上牽黃狗男兒壯志要似渭川云夢竹不染塵埃出林麓又似蒼顏勁節松偃蹇孤髙立巖谷雪中矯矯舞遊龍霜裏涓涓濯寒玉春和長有拂云靑歲寒豈減昻霄緑野人曠蕩無所歸居無華屋膳無肉胸涵膽气欲食牛世乏才能恥幹祿髙眼不復夢功名信步何曾限南北行藏無礙獨縱橫動靜隨緣少拘束從來任運合天眞坦率人皆笑粗俗儒生性僻不入時身老乾坤忘寵辱囊虛買譽百兩金日糴充饑五升粟頑然空洞腰十圍惟貯文章滿斯腹謾開電目燭五行徒援霜毫冩千幅祗聞張奉賤毛生未見夷吾憐鮑叔短琴一弄固有餘長鋏三彈常不足噫戲安得樂天都蓋洛陽城裏萬丈之白裘杜陵大庇天下寒士萬間之廣屋尊賢重道貽今羞大廈寛袍遂吾欲牀頭更有酒新熟緑蟻濡唇斟百斛此時不願萬戶侯何心更作九州島牧山中宰相樂餘年管領邱園慰幽獨云邊吟詠足逍遙月下壺觴倍淸淑閒鋪棋局伴鑪薫滿吸湖光飲山淥含煙細艸疊芳茵過雨餘花呈繡褥王侯卿相非我儔牧圉樵漁是予屬四時佳景盡來歸泉石煙霞皆素蓄笑拖長袖醉春風寄傲軒牕百斯福

山中逰

木翳兮林深境幽兮徑平峯髙兮月小澗古兮泉淸霧氤氳兮圗形水颼飅兮琴聲春欲暮兮烏啼花落秋將至兮鶴唳猿鳴膏吾車兮整吾駕將有事兮林坰爰發爰啟載興載徵訪仙人兮琳宮扣釋子之玄扃髙揖浮邱逺邀廣成拾丹田之瑤艸采翠巘之瓊英掘棲煙之枸杞斸含露之豬苓駐予顏兮長春延予年兮遐齡與日月兮同光偕天地兮不傾蔽明兮掩聰凝神兮嗇精心淸兮欲寡體安兮气寜絕交息逰罷送休迎不記晦朔寜知虧盈不事王侯寜識公卿𨿽乏鍾鼎之貴終無鈇鉞之刑塵韁莫系世网曷縈得失一致寵辱不驚何必論泰山之重鴻毛之輕麻衣之賤金章之榮又何必計蠅頭微利蝸角虛名長途擾擾鬧市營營蹈艸廬之髙躅誦陋室之佳銘土牀石枕霧帳云屏依稀和靖彷佛淵明玩庭梅之冷艶嗅籬菊之秋馨聽鶯鸝之求友呼鷗鷺以完盟展奇松之軒蓋鋪軟艸之氈茵臨淸流兮洗耳汲滄浪兮濯纓躬耕幽嶼獨釣荒汀酒船茶竈詩卷棋枰樵漁賓客牧圉弟兄更唱疊和極論深評云邊橫笛月下吹笙隨心去住任性縱橫緬思疇昔慶快平生襟懷灑落胸次崢嶸逍遙邱壑放浪身形悠然遺世脫爾忘情回視彼抗塵走俗之輩蜂房課蜜之功甚時可辦蟻穴封侯之夢何日能醒亦何異於塡海之精衛良可悲夫燒空之火螢

北山逰

北山山色靑更靑堆藍積翠開畫屛浮生突兀百千丈駕梁峙石勞六丁自從太極旣判混沌死天開地辟知幾齡東西橫亙一萬里逺迎岱嶽連滄溟晨昬礙日遮月星往往不雨轟雷霆荒煙霾霧虎豹隠深淵大澤龍蛇腥幽花野艸不識名天風時送芳樹馨風雲變態皆可玩煙光嵐影浮虛欞有如佳人在空谷體貌閒冶尢娉婷人間歲月不復記祗隨寒燠觀堯蓂神仙宮殿梵王宅螭藏鳳隠淩靑冥金鐘玉磬問逺近洞門無人長不扃道士昔誦蘂珠經功成騎鵠朝帝廷腰懸環佩雜宮徵鈞天音樂風泠泠邇來歷世經累刼丹書寶篆猶鐫銘摩挲石刻一慷慨頓覺胸次洗空世慮塵夢醒彈琴坐盤石遺音繞指穿林坰山靈皷舞山鬼嘯常有白鶴飛來聽湘妃漢女亦逰玩載以霧轂乘雲軿登髙采妙藥長鑱短鐝鉏茯苓天瓢瀉石髓瑤杯斟醁醽飲之似欲生羽翎神淸气定百脈寜下視人寰烏兔急東生西沒何時停尋名訪利浪自苦便欲脫去世俗凡陋無用七尺之軀形逰行無礙少覊束化爲天壤之內不老不死千秋萬古英爽之精靈

登九龍山訪孝標遺迹月下飲酒

杖藜扶我登九龍輕鞋短袂隨天風九龍飛去幾千載雲閒松老靑山空孝標先生骨應朽淸名與山同始終荒煙衰艸迷古洞惟有皎皎棲淸楓酒邊半醉弄明月月光忽落杯酒中舉杯歡笑和月吸淸光散入胸次照我突兀礌磈之孤衷平生所蘊剛毅气洞然明白無隠容信知古人嗜好不在酒愛其果能助發英銳之志醞釀曲糵之奇功興懷不盡下山去明月又在天南東

中秋懷古玩月

空明仙人逰廣寒挾予飛入靑雲端罡風吹上九萬里冰輪直駕穏更安碧天空闊髙而寛巍巍金闕非人間瓊樓紺宇開萬戶水晶宮殿銀闌干團圎靑銅鏡燦爛白玉盤寒芒曜今昔素液流肺肝滿身風露毛髮爽一衿冰雪衣袂單云邊有女騎彩鸞淸歌妙舞美且閒笙簫疊奏音調古二十五絲錯雜彈姮娥遺我長生丹服餌久久生羽翰朱唇緑鬢顏色好骨剛體健力不殫殷懃再拜謝明月淸光畱作千載觀

東鄰叟歌

君莫羨東鄰叟囊貯黃金動盈斗粉白黛緑眩目前十二金釵圍座右袖中曲譜貴新奇五典三墳不知有往來冠蓋盡英豪駿馬金鞍結良友天公未必長爾私有限歡娛豈能久華堂歘忽變荒坵落日牛羊亂馳走羨君莫笑西家翁身長七尺眉頬丰閉門不肯學干謁半世不識王與公無心去較蠅頭利有口懶談麟閣功茅屋頺垣常漏月麻衣短袂不蔽風儲乏陳紅之五斗心有至赤之孤忠對客張眉惟說理向人捫腹肯話窮胸中豪气千丈虹壯志不下陳元龍百年冨貴如飄蓬是非榮辱轉眼空珊瑚數尺壯安庸季倫愚癡眞騃童夢回金穀春已去欲尋往事俱無蹤但見荒煙衰艸寂寞棲春紅繁花散亂歌舞歇行人撫掌笑石崇首陽山人恨不逢食薇不飽樂在中至今姓字不磨滅皎如白月懸髙穹但見天地之內光輝照耀南北連西東淸風遐播億萬古而我無盡物有終俯視沈酣聲利輩空中短焰風裏虫

第一人間快活丸歌贈芙蓉峯蓑衣閒道人貫酸齋號云石仕至翰林學士休官辭祿或隠屠沽或侶樵牧人莫測其機嘗於臨安鬧市中立牌額貨賣第一人間快活丸人有買者展兩手一大笑示之領其意者亦笑而去

芙蓉仙人冰玉質貌粹骨剛長八尺閱徧塵寰擾擾人玄鬢朱唇雙眼碧利名場裏寡交遊勢要途中絕蹤迹世誇豪富尙榮辱信手拈來笑輕擲畱得人間快活丸行住之間常服食平生顚沛藉扶持什襲珍藏深護惜吞不得吐不得快活滿懷言不及十分瑩潔滅瑕疵一味無求甚奇特香通九竅達四肢淨若明珠赤如日解歇馳求嗜欲狂能除奔競貪婪疾非辛非辣復非酸不苦不甜還不澀天然風韻妙無倫不讓醍醐寜數蜜食之气定百脈寜肌肉丰腴美顏色融和春意動須眉體健身彊百斯力等閒愈嚼味愈嘉肪白膚黃炙逾出時時拈弄與人看驚起凡愚耀今昔擬將斯藥壽斯民低價無人肯酬直風月笛煙霞屐緑蓑衣靑篛笠五湖四海足徜徉萬水千山恣遊歷邇來歸臥白雲巓晦迹韜光那尋覓云封讀易臺澗逸彈琴室逺岫正堪觀纎埃焉敢入采山釣水拾松花千載淸風有何極衣袂飄飄翠袖寒直上金杯峯頂立飲我紫霞巵坐我蒼苔石說盡萬事非驚嘆羣迷癖嵐气潤冠裳山光浮座席踢翻煮藥鑪砍破長生術洞門無人常不扃開盡碧桃春寂寂長安車馬任喧豗人說公卿都不識

樵雲老人獨唱歌

樵雲老人年七十發白雙瞳黑如漆喜唱人間快活歌好吹酒後無聲笛一聲吹動嶺上白雲飛一聲吹動山巓明月出驚醒松梢野鶴棲喚起波心海蛟蟄老來湖海友朋稀貌古形衰無气力盡日疎齋坦腹眠五斗濁醪時自適常逰北墅劇歡娛每對南山抱岑寂張三李四懶結交黃八趙二不相識自歌自舞興懷眞獨步獨行神思逸家無生產萬鎰金囊蓄樵雲獨唱集杜撰八陽經何止三千帙醉墨淋漓不整齊粗言跌宕惟眞率丈夫志气脫情塵邨媼嬌羞貴妝飾長蛇出穴眾盡驚駿馬下坡人辟易瀑巖澑斷峽泉飛茶鼎濤翻海波溢光寒孕出蚌腹珠聲雄擊碎鴻門璧千尋檜柏秀奇峯一片莓苔褁頑石祗圗豪放旨趣髙肯蹈凡庸陳腐失曹劉沈謝丈人行江左風流亦勍敵自愧滕薛微敢與齊晉匹𨿽乏經邦辭頗盡歸耕術洗淨功名疵滌空聲利疾星斗燦心胸煙霞生肘腋玉澗奏瑤琴銀河瀉瓊液松云滿艸衣巖霏灑石壁空翠撲晴軒虛白凝霄室豪端錦繡機奚藉天孫織語險神鬼愁言奇魑魅泣懦夫忽剛彊義士彌感激山靈爲起舞萬像咸拱立已免世俗覊猶負林泉癖飲酣拍手呼李白傾倒壺觴同座席共話斯文喪亂後餘子碌碌焉足卹固多狗尾可續貂其柰羊皮殊豹質噫噓嚱安得快剪刀剪取云夢竹■﹝需兔﹞毫束作筆刪削鄭衛淫剗除妖艶習斡回正始音書寫大雅什烜赫照乾坤焜耀當天日淸風億萬年輝彩千百尺妙理造幽微芳馨著今昔虎嘯龍吟天地間蚓唱蠅鳴俱屏迹狂瀾捲盡江漢淸陰霾散去山峯碧【注或問予曰子何易易以詩言也檜柏秀奇諭詩之美固佳矣柰何以區區之頑石比之子何易易以詩言也予語之曰費千金之財不能分寸移之竭萬夫之力不能絲亳動之寒暑不能攺其容水霜不能變其節齊天地之終始閱漢唐之盛哀遇狂瀾則爲砥柱於中流而不傾處峻險則聳孤標於絕頂而不倚水不得而漂火不得而毀斧斤不能琢其質寵賚不能易其守巍然不怠巋然常存置之渭水左右嚴灘南東傲睨靑徑雄踞翠峯俯瞰長流仰揖喬松芝蘭圍繞莓苔褁封延浩月納淸風麛鹿聚猿鶴從別有遺世髙士脫塵異翁志气髙邁趣向雍容慕其髙杭樂此幽奇樞衣燕坐策杖追隨彈琴鼔瑟飲酒賦詩朝夕翫賞頃刻弗違在昔豪傑之輩同坐狠石而談世事放達之士忘情醉石以消歲時英雄遺逸今不復見此名此石逾千載而靡墮予將髙蹈逺引遙紹於諸老不識吾子以爲何如於是客喜而笑揖予而退吾乃撡觚引墨而書之】

云■﹝鼎頁﹞天民獨樂歌

云■﹝鼎頁﹞天民身健武屈指今年七十五衰鬢凝霜暖不消吟眸掣電明堪覩耳聾尙可聽簫韶舌在猶能話今古風標凜凜瘦如松意气堂堂獰似虎生平快活不識愁祗有攢眉作詩苦得句狂呼笑點頭論文猛拍忙搔首棲林玄鶴爲驚飛出岫白雲俄退走梅邊竹笛半醉吹石上桐琴一長撫飯後歡陪夜月逰飲酣喜對春風舞常呼晨霧鎖松扃逺引寒泉環竹戶困尋陸羽寫茶經閒訪陶潛抄菊譜人間俯仰計總非目下恩榮樂寜久何如丘壑了餘生渴飲饑餐飽摩肚兒學躬耕僕飯牛歸而鬥酒謀諸婦客至從嗔不與言坐對蓉峯懶開口不將蹤迹出人前髙眠月嶺煙霞塢已知身世足優遊惟愧乾坤無報補呵呵呵呵眞艸莽収拾閒名莫辜負從教世俗罵癡狂任彼時人笑愚魯

采蓮曲四首

若耶溪頭同采蓮濃妝艶抺誇少年緑荷萬柄映碧水吳姬照影羞嬋娟一雙鴛鴦在芳渚見此躊躇空自憐

去年送郎別江滸郎君上馬妾在■﹝舟召﹞湖光瀲灔香旖旎酒味冷冽花鮮妍今年花謝香應老漫郎漫郎何當還

吳江女娘冰玉肌薄抺膩粉厚抺脂蘭舟蕩漾翠波裏花間爛漫香風吹蓮心苦難食食之不療饑藕絲短難織織之不成衣采蓮采蓮人未歸山長水逺歸何時

江上晚來新過雨亭亭芙蕖在緑水芳洲香霧雜紅雲蘭舟喜殺穠妝女年來年去世情空花落花開香十里今年歡笑復明年幾向花前共花語荷花顏色只如舊妾顏未必長嬌美只愁八月殞淸霜吳中一夜秋風起荷花嬌媚人共誇九洲三島蒸紅霞采蓮女郎十數輩惟有阿姨顏色嬌如花自從嫁後懶梳洗十年不見音信賖管取明年采蓮去撐■﹝舟召﹞直過阿姨家

苦雨嘆

久雨未便晴昏煙翳穹昊出門泥濘步難行十步九折憂絕倒蘚迹雜苔文侵階風不掃由春至夏百餘朝雨腳如麻幾時了樂事賞心何暇論尺薪斗粟無從討縱有髙車可出逰濕雲遮斷繁華道杜陵野老數吞聲牀牀屋漏吟情惱山翁放達不識愁無端爲爾傷懷抱南山豆亦荒北嶼松亦老東園欲語花西徑忘憂艸笑臉嬌啼膩粉銷檀心懶吐芳香槁緑怨紅羞旣寂寞蜂慵蝶困庸圍遶千葩萬卉總消磨庭下決明顏色好何當散陰霾放出日■﹝日髙﹞■﹝日髙﹞麗景穠鮮萬國明晴光浩蕩千峯曉

梅友公逰芙蓉峯探神仙遺迹登髙長嘯俯視塵世然後朗吟步月而歸自魏晉之下曹氏父子桓溫庾亮之徒登髙對月飲酒賦詩其後寂寥千年世無斯樂今公乃能以雅道繼之蓋庻幾焉予足不至此山幾年矣因公之逰遂喚醒舊夢從道復出詩見示遂次韻焉

空山學仙子乘鸞煙霧濕夜深吹洞簫聲斷鳳凰泣佳人去後不歸來寒云古路迷黃埃當年舊事總陳迹回首此意千古空崔嵬杉松弄影�仙蓋玉宇寥寥浮爽塏洞門無鎖晝不扃云牕雪浪聲澎湃短世茫茫赴急流功名悞我三十秋人間俯仰竟何補便欲對此乘虛舟登髙探異物夢魂皆髣髴凜然心肺開肝膽忽突兀中有一人眉髮奇不言不笑看晴霏芙蓉爲裳云爲衣三花樹下容巍巍隔水微茫相對久贈予靈芝飲予酒拍手相從入紫霞不覺麻衣濕寒澑忽然而去不復譍山云叫斷無人聽是中誰讀黃庭經耳邊忽度瑯瑯聲醉筆題新詩戱拈爛墨澆淋漓西山紅日忽已失新月夜上橫蛾眉兩袖天風淸九竅歸去恐爲神鬼笑興懷不盡下山來洞口巖花羞自照

謝陳國賓見寄

陳兄遺我山中詩隨風落空成珠璣寒光遶壁夜牕紫淸聲響澗山泉飛杜陵去後天無功飄飄千古遺悲風老兔入雲霄漢黑大龍上天江海空知君筆有萬牛力追轉風騷气無敵辭丰意逺欲乘虛天髙風冷寒生骨作詩爲謝來意勤自慚瓦缶無美音闌千一撫三嘆息天風西來洗予心

金華尉趙徳夫祈雨有感

陽烏赫赫明髙穹火雲不雨天西東晴波渴飲千丈虹嘉糓槁死生蝱虫金華趙宰亦憫農陳辭涕泣呼天公食天之祿因農功視農不救寜爲忠下人無罪天所容願爲斯眚歸微躬志誠直通龍伯宮須臾遣出雙玉龍利爪排空怒且雄阿香推車海若從鞭雲駕雨隨天風下與人世爲年丰要令饑旅顏回童少焉雲散天宇空神龍卻歸潭水中廟閒山空鼓冬冬

謝李從道見寄

漢唐之世多俊賢才髙有如橫海鱣搜索異景不得潛驪珠一夜飛上天江左風流亦可憐髙談出口如湧泉近來諸子無足言白雞夢破千千年斯文無人世所寃遣公出世扶其顚遨逰八極乘紫煙絳旗丹轂驅我先我生嗜酒無一錢酒酣落筆驚四筵見公始覺心茫然仰天大笑呼謫仙天風吹落云錦篇皎如明月墮我前寒光耿耿江底懸魚龍夜抱星斗眠議論洶洶來百川似欲上拍曹劉肩有人如此猶棄捐朱顏攺後寜復妍願爲羲和執玉鞭駕馭白日靑雲邊請公早上登封箋

題聽香亭梅花卷

山空木落雕繁卉政苦蠻煙愁瘴雨南枝此際特淸奇獨抱孤眞巖谷裏水鄕雲路寡相知惟友風姨交月姊江南歲晏淡妝束沙上無人薄梳洗丰姿瀟灑態度閒修竹疎籬茅屋底羅浮日冷水欲冰凍靄昏霾江路陰殘雪消遲霜魄出一梢寒彩明空林人知鼻臭目善睹豈知刼外春光澹蕩春意深平生不識宋廣平但識鐵石腸肚珠玉之胸襟平生不識桃與李奇松勁柏屹立千仭之云岑惟許孤鸞雙鳳見豈容妬蝶狂蜂尋幽香旖旎薫宇宙芳流不盡古至今暮齡作事愧顚倒聽不以耳惟以心瑤琴三弄枯樹下摩挲老眼觀妙音西湖處士寜復道東坡先生骨應槁邇來八萬四千載只有梅花顏色好羌笛聲髙舊夢醒玉樓人去東風杳橫斜浮動未要論奇芬不在枝頭老

再賦聽香亭【並序】

予旣賦聽香亭梅花詩書於捲尾已而興懶神疲髙臥雲樹之下夢美人玉容冰質風環云佩揖予而言曰子之詩𨿽美矣何獨於聽香微旨乏吟詠遂俾幽姿減艶雅態違歡公能不遺幸續賜題品使枯荄朽幹頓發奇芳幽谷寒巖倍增春色豈惟無負於梅花而不肖亦免以借口伏惟司花之眞宰不識吾子以爲何如予乃劃然而寤卽操觚灑墨復題一詩𨿽未足驚羣聊以謝六橋麼鳳爾

聽香亭畔春風起吹折瓊花三兩蘂煙梢畱宿白雲飛橫渡溪橋歸海嶼雪消南國近黃昏月照前村半江水五更霜重玉容寒吟翁睡足茅屋底夢中非我亦非梅非鼻非心復非耳但見芬芳徧太虛惟聆馥鬱周寰宇幽香和凍墮琴牀旖旎肝膓燻骨髓胸次崢嶸妙莫窺襟懷灑落奇無比醉後頻驚往事空醒來倍覺吾廬美疎影橫斜澗沼中韶光浩蕩乾坤裏雌蝶雄蜂浪自狂山猿野鶴深相嘻畫角髙酣興不孤玉簫婉娩情難已霧鑰江南去路迷羅浮望斷知何許擬祛聲迹絕聞塵汲引深情爲君洗

畫竹王汝明爲賦

永和年間王子猷月林吟嘯最風流禿錐渴飲三斗墨爲寫瑯玕萬頃秋元佑年間文與可四絕聲名落江左渭川千畝在心胸噴飯滿案饞唾墮此君髙蹈只如此二老遺蹤成坎坷王生畫竹妙逼眞淸奇不愧前朝人情空意定偶一掃坐令寒巖空谷回陽春我疑此子有神助不然何以得此胸次瑩潔不受纎埃侵孤標勁節冠古今霜容冰彩勢百尋往往靑鸞偕紫鳳飛來錯認舞且吟常訝涼飆生座右耳邊自聽蒼龍吼煩君畱意重珍藏倘遇云雷恐飛走

疎齋淸樂【按此長律舊誤編】

衣袂飄飄羽扇輕艸廬瀟灑興懷淸孤桐調逐秋云杳老桂香陪夜月明附鳳攀龍𨿽寡術呼鷗喚鷺足尋盟蘭臺一任無聲譽竹帛從教缺姓名白石淸泉皆屬我黃花翠竹正闗情日髙丈六猶慵起石枕松風夢未醒

秋冬之交雷電大作

蓐收行秋將滿秩解印榮歸嚴辦集淸道迎冬俟臘來積雪嚴霜應有日遺蝗入地作年丰禾黍登場吾事畢九月中旬之望夕天大雷霆轟霹靂蝦蟆蚯蚓盡出逰碧潭驚起蛟龍蟄炎炎溽暑勝暮春赤日行天欲焚炙玄英勒駕遽奔迥意恐中途例遭殛電掣金蛇走林莽勢似金桴擊天鼓浮花浪蕊亂靑紅癡蝶狂蜂恣飛舞惟貪過眼暫繁華寜慮來年百斯苦應是蒼生罪惡深過犯彌天致天怒我願天公憐赤子撫綏恩育宜如故渇飲饑飡貴得時夏熱冬寒合常度寄聲司令省厥躬爕理陰陽勿乖悞

偶成

我先落魄何所爲百年生計巢南枝迎風吸露飲山淥枕泉潄石吟新詩一絲不掛心自樂澹然性靈學無學洗耳熟聽空山猿知心更有空山鶴漫漫長夜何時晨紛紛塵世何日淸餔糟啜醨難自彊獨醒肯圗千古名君不見嚴光片石生白雲江湖夜永秋水深碧絲牽動潭底月直鉤釣斷人間心

寄王善甫

昔公曾住金芙蓉白雲爲侶棲丹峯乾坤爽气星斗胸手弄明月煙霧中十年燈下詩書工今年試藝棘闈中其气似欲附冥鴻翅拍天水揺天風行將杖策朝聖主豈止小展天南東願公獻賦明光宮直驅造化超洪蒙筆陣縱橫誰敢攻八荒一掃空姦雄致君在上竭我忠要令四海歌重曈有如醫王逞神功下與濁世鍼盲聾夢魂夜夜思見公凝望不來憂心忡人生飄忽浮萍蹤百年光景轉眼中秋風道上會相遇便須握手一笑談空空

送洛陽陳秀才

蘇秦辯口人共知黑貂敝盡朋舊疎六侯相印幸得佩一朝身戮埋荒墟賈生才調天下奇幾年獻策承明廬讒言入耳竟不用長沙抱恨何當紆玉川先生妙人物秋風破屋聊自居觀其大節死不變家中豈有擔石儲香山居士亦足數達哉達哉誰得如二程兄弟百世士孔孟之道賴以舒談經說理妙無盡天下學徒來挽車堯夫君實古淳士胸中包褁混沌初西京華麗推第一春光只滿二老閭前乎說客姑且置後來賢哲世所譽洛陽古俗稱多士遺風掃地今無餘陳生亦是嵩山客從軍久戍江南瀦彎弓走馬非所慕無事閉門長讀書抱琴辭我欲歸去因思往事難自攄歸與瞑坐倘神會爲言每譚斯道未必不爲嘆息涕淚增欷歔

招友人歸隠行

中郎一絕爨下音流水無思山無情仲尼一爲麟後塵乾坤日月無光明聖賢自古多轗軻吁嗟吾子難獨鳴靑山𨿽貴何足欽黑貂未敝君休驚片言不用脫屣去富貴於我浮雲輕日飲一瓢豈予辱日飡萬錢非我榮進退於道茍無愧對人何必面發頳幸有浮蛆之桑落爲君斟酌平生誠幸有棲鸞之桐木爲君彈出無弦聲一彈石澗潄寒玉再彈滿耳松風淸酒酣更鼓三五曲魚龍鼓舞波濤縈男兒出處須磊落肯同兒女徒營營麻鞋布衲見天子誰能干謁公與卿指蹤利害談世事坐令海內皆升平不將歸臥南山陰荷衣未必輸塵纓靑山緑野總舊物白鷗玄鶴皆昔盟上飲千尋之澗瀑下采百歲之春英食之不饑復不老永爲終古天地精斯言𨿽鄙倘見聽便當盡決滄浪之水洗淨平生不朽無用之虛名

次韻靈源惟堂上人逰九龍山

羣峯嵯峨互相依九龍跳躍萬馬隨蒼松怪石倚天碧嵐气日夕沾人衣幽花野艸香澗谷山中寒暑自四時孝標當年隠其內勁節上與山爭奇紛紛余輩方進取誰能退縮山之陲困來和云臥白石醒後衝煙登紫微古今名利天下重此子似欲一手提白頭老僧好事者泛覽景物裁爲詩使我一讀重嘆息玩味展轉忘其疲世途擾攘吾已厭便欲命駕尋荒祠左驂白鹿右黃鵠與子相從不爾離

芙蓉堂次鄭氏子韻

芙蓉堂中見嘉什與君似有三生約髙才磊落亦可憐誰謂今人不如昨我疑此子胸有天地春不然別有一邱壑男兒趣向貴如此愼勿戀他兒女樂一襟爽气已逼人塵氛不假滄浪濯筆端滚滚龍蛇飛紙上霏霏煙霧落謫仙蘇二呼不來江湖夜雨蛩聲哀觀子新詩何所似秋空一鶴山崔嵬山靈起舞神鬼笑林泉變色云屏開波光月色淸可掬風露滿身寒肅肅還君此子不復言驪龍抱珠海底浴

樟木歌

婺創府廳事幕官入山有巨木者咸取之予鄰有樟木亭亭若仙蓋罔知歲年父老相傳歷五季趙宋云予暇日往還吟嘯於其下至是例辱斧斤賦長句弔之

古木千年隠林麓傲雪淩寒久幽獨霜皮𨿽無四十圍中有昻霄气盈掬孔明廟前色頗同艸堂詩老慣撫育雨淋日炙歲月摩漧槁根摧忽顚踣樵夫芻客不我顧長伴蒼苔映寒緑今年公府創髙堂梁棟求之苦不足幕官騎馬自入山匠者驅馳如鬼速自慚拙才復何用例辱斧斤蒙齒錄山翁因笑百無能一生支離同此木撫木三嘆爲木言如此奬擢非我欲不願爾爲秦皇阿房宮不願爾爲漢武黃金屋兩君富貴驕且淫是中惟蓄美女藏珠玉但願爾爲幽人廬滿貯煙霞寄空谷有時惟聞讀古書凜凜忠義橫在腹有時惟聞彈古桐髙調淒涼聲斷續否則構作承明廬巋然長在天子目廣延天下之英豪獻可替否幹王祿此時不獨木爾榮四海蒼生盡蒙福

月夜泛舟

今夕何夕夜未終長空月出光瞳矓乾坤一色淨如鏡水天上下磨寒銅晃如徑寸珠髙耀馮夷宮淸寒泣神鬼奇怪驚蛟龍我乘萬斛舟直入玻璃中雙漿擊空明孤帆揚天風狂吟發長嘯有似蘇長公湘水居其西采石居其東屈原與李白此地遺髙蹤我處二者間拍手招兩翁獨醒醉魄呼不返扣舷大叫應耳聾百年淸賞誰與同茫茫千載情何窮采蘭芷兮水冷探明珠兮江空詩成嘆息無可語因風寄與天地之內古今不朽之羣雄

芙蓉峯下有梵宮曰智者禪苑寺左右塘蓮花盛開僧與文士賡和者多予次其韻

馮夷仙人冰玉瑩緑蓋雲鬟踏明鏡嫣然一笑隔煙波露濕臙脂容貌正道人心地亦淸雅不染淤泥出正定豈無奇士同品題亦有山僧共涵泳芙蓉山色秋更臒斜日黯紅愁對影喚回西子昔年夢淡妝濃抺嬌相並不向湖山逞顏色天香槁死無人境有如禪僧懶出遊白首甘心老鄊井

雪中見寄

六丁劍攪天地水倒瀉銀河灑寒雨舞空鱗甲動天風玉龍飛下玻璃圃乾坤萬里混淸光廣寒誰借修月斧奇葩異卉恣粘綴寜煩獺髓鸞膠補無朋懶棹子猷■﹝舟召﹞何人肯扣袁安戶不愁僵臥酒杯空石鼎烹茶試鸚鵡

次韻

玄冥神人眼如水剪綺裁雲雨花雨翩然騎卻玉麒麟東逰弱水西瑤圃手移泰華與祝融削平豈假巨靈斧似嫌塵世有髙下紛紛亂把瓊琚補夢裏渾疑月滿牀醒來但覺云封戶銷金帳暖阿誰家唱飲羊羔醉鸚鵡

和王存誠洞天長篇

神仙姓字畱丹書神仙舊宅巖谷居昔曾躡險探仙迹問我俗慮何當除長生妙訣誠足學讀書萬卷將奚如曩思封侯食五鼎今愧半世成躊躕頑軀七尺走塵土多情白髮勞自梳因君贈我錦繡句夢魂日月金芙蕖桃源煙水但如昨欲尋舊路仍趦趄焉得瓊杯酌仙醑與子共駕五色車碧雲望斷杳莫致臨川結网徒羨魚已辦刀圭生羽翼脫凡換骨乘天與長揖安期赤松去握手大笑憑空虛童髫緑鬢埀兩耳天風一任寒蕭疎

春雪

百花憔悴東風寒六花爛漫開正繁東君似欲誇富貴瓊臺玉樹眞珠闌緑楊無力晴拋絮靑松不老云生樹貪觀天女跨鸞歸失卻仙人騎鶴處斜斜整整復霏霏卻憶銜枚入蔡圍奇功未立英雄老壯志𨿽存气力衰酒酣舞劍情難歇指點銀缾莫教竭醉中猶自憶當時鵝鴨城邊一池月

童子良和徐曉山春暮行樂

落花香徑紅堆積鶯老慵歌蝶懶拍平生愛花復愛春爲見春歸痛憐惜杖藜■﹝扌棄﹞卻十日逰春風滿袖云生屐功名於我果何有棄置有如機斷織但喜杯中面發紅寜愁鏡裏頭添白空嗟口讀書萬卷卻笑身不滿七尺長安富貴輕薄兒甘心老死黃塵陌大開冷眼看靑山旋拾枯枝煮白石有手不掣東海鯨何心更釣西江鯽麻衣艸履萬念空深悟黃金與瓦礫因君語我徐曉山我亦聞名未曾識人生豈在見顏色但從意气中相覓

美許士謙選壯丁有法二章

霜臺憲郎文且武曾侍繡衣持玉斧指揮猛士气如虹要縛南山白額虎檄書下縣點壯丁十萬農夫勝羽林不跨黃牛騎白馬腰弓直入秋云深喪亂以來無定止民物蕭條半爲鬼郡縣誅求猶未已眼觀如宜淚如雨於戱安得老天開太平盡戮姦貪天下治

烏臺憲史天下奇姓氏久爲人所知風霜面目松栢操鐡石膓肚冰玉肌羣凶肆虐乾天誅潢池弄兵如小兒中原在處皆反側擄攘豈獨東南陲寓兵於農古王制憲史於此力主之羽書差兵以萬計頃刻而集敢後期厲兵秣馬在此舉指日要斬蚩尢旗廓平天宇淸海嶽獻俘授馘朝丹墀東州老翁頭雪白拭目願見承平時南山有石踞如虎攜歸我欲鐫公碑

謝東陽太守趙子威牧守有理詩以美之【時爲禦史】

東陽太守廉而忠風骨自是人中龍分明面帶冰霜容雙眸烱烱懸方曈皎然一鏡磨靑銅世間何物堪蔽蒙昔年眷顧恩寵隆繡衣持斧騎碧驄如今五馬白玉鬃下飲雙溪淛水東金鞍玉勒相磨礲大江南來財阜丰貢賦號稱天下雄邇來賊盜飛蝱虫潢池弄兵驚兒童貪官污吏復妄庸誅求何異蠆與蜂饕餮不已民心忡溫處在在罹兵鋒花溪小邑俱煙烽可憐州郡一掃空明公撫安竭至衷至誠感物人共宗揚淸激濁體大穹見善是輔惡乃攻不吐不茹恪且恭視民疾苦勞厥躬愛育偹至久不慵有如名醫治盲聾盲能再覩聾再聰又如大造運化工初不用力理自融十日一雨五日一風根器厚薄隨所逢春風桃李秋芙蓉白者俾白紅俾紅有蔬可茹榖可舂化工何恩及吾儂父老感泣涕淚蒙不圗見此矍鑠翁我願公心與天通捨其小者大是從廣陳方略達九重盡化四海之羣凶賣劍買犢爲年丰不然上書乞總戎駕禦豪傑如轉蓬殄滅醜類無遺蹤四海混一車書同廓平天宇路不壅露布直到天子宮獻俘受馘太廟中修文偃武開辟雍克期封禪泰華峯大快義士平生胸令當建此補衮功論功合受大國封堂堂政府食萬鍾揖遜進退咸肅雍身佩安危勢位崇富貴豈下汾陽公海枯石爛物有終公之勛業髙岱嵩公之令徳傳無窮

題愛栢軒古風

軒前古栢顏色蒼郁如車蓋當兩廂霜皮𨿽無四十圍老幹似有千尺彊云梢已足庇猿鶴月樹或能棲鳳皇孔明廟前曾識面飽沾雨露淩雪霜淸陰時作長蛟舞壯气每學蒼龍翔虯枝直上九萬里蔭覆天下爲淸涼常疑半夜風雨響怒潮駕浪翻錢塘少焉女媧奏笙簧仙人環佩朝玉皇巋然俯瞰君子室鸞臺鳳閣遙相望連甍接棟眩靑碧雕楹刻桷施鉛黃往來吟嘯謝樵牧冠蓋絡繹多金章嬌鞍俊馬勢豪逸弭貂鳴玉聲鏗鏘內中有人貌異常峩冠大帶美且臧紫霞之佩云錦裳當軒危坐軒中央手弄瑤琴音瑯瑯耳邊雅調流宮商金盤承露傾天漿忽然飲我瓊琚觴柏兮特立階砌下歲晚相對操愈剛豈無朱闌護文杏下視不啻兒女行奇才偃蹇不世出聲價豈減楩楠樟吁嗟爾柏後必昌大匠遇之未易量或爲柱石或棟梁豈可久客卿相傍愼勿構作祖龍宅驪山突兀之阿房愼勿構作黃金屋茂陵秋風之劉郎惟帡珍禽貯奇獸多蓄美婘閒嬌嬙寜當架爲幽人廬三重茅屋山之陽𨿽無精金乏良玉缾儲斗粟書滿牀牀頭常畱酒一缸壁上髙懸琴一張讀書彈琴飲醇酎醉臥不夢封侯王死生無可無不可身無富貴名字香達則營建天子堂不傾不倚安四方招延英傑納俊良致君堯舜弼禹湯羣後歡呼趨廟廊要令華夏歌虞唐海宇雍熈萬姓康天錫百福壽命長子孫持此傳無疆栢兮女與有耿光再三語栢栢無語願言終久毋相忘

姜明徳醫學錄任滿詩用美之並以醫之利害語之

丈夫生世六尺軀饑餐渴飲當及期目觀鼻嗅耳司聴各職乃事爾勿離喜怒哀樂無妄施威賞之柄不倒持雍容進退動合宜天其相汝百福隨神淸慮淡壽且耆顏色丰澤毛髮黟無不足兮何所望子孫妻妾皆歡怡寒溫風雨倘失時人心私欲復蔽虧堂堂正气日以衰瘵癘始得乘其危膏肓一穴自古有區區二豎寜知斯惜哉醫緩不務此倉卒遽謂疾弗治若藥暝眩罔不愈縮手退避計或遲乃知用藥如用將用非其類悔曷追芫巴烏附吾所用參術之輩胡能爲信乎藥者亦凶器古人不得已用之姜君職醫識此理愚民攀慕賢守知延年卻老學妙術回生起死參神奇杏林春色香韻美芳葩漸滿東風枝他年丹石億萬斛愼勿往取虎竊窺我身剛彊甚無恙半世落魄癖在詩賦性掘彊成傲物胸次未掃平生癡髙談驚世鄙俗訝左計失策羣兒嗤疎狂往往激眾怒而我戲笑方嘻嘻豈無甘言恱人意胡塞巨口而不諛後先顚倒皆類此願將斯疾祈君醫願將斯疾祈君醫

辛丑歲軍亂後李元常賦詩傷感予次其韻

亂後依然舊城郭靑山不老秋云薄人民皆非可柰何歲月無情隨逝波短世功名何暇論相逢存歿驚相問夜寒兒女泣牛衣紫鳳天吳顚倒披訪舊驚心生百感兩腳如麻春不暖秪多幽滯哭酸風何人背面啼春紅

次韻以述老懷寄前人

龎老何曾入州郭布襪靑鞋衣袖薄聘呼不起柰爾何心似無風井水波竹帛虛名奚足論艸廬淸夢毋勞問天風吹袂云滿衣醉騎黃犢煙蓑披人生有情徒感感笑聲酒面春風暖可憐奔走牛馬風妄自粉飾誇靑紅

過李從道故居有感

數間古屋荒村道滿地蒼煙鎖芳艸酒酣獨步憶當年幾逐西風訪詩老主翁去後寜復來戶外白雲人不掃靑山依舊事盡非斜日黃花爲誰好

樵雲獨唱卷二

●欽定四庫全書

樵雲獨唱卷三

﹝元﹞葉顒撰

○絕句

次友人題丹井韻

仙人學丹井丹去月華孤無復秋風夜云邊響轆轤

辛夘冬雪裏尋梅三首

寒云濕不飛江路踏瓊琚香影無蹤迹羅浮月上初

月色滿人間前村步又艱南枝尋不得何處是孤山

逋仙凍欲僵春色惱吟腸繞樹全無影滿身都是香

遊三洞金盆諸峯絕句二十首

長松撐白雲偃蹇幾千載而我能幾何松雪鎭長在

策杖逰洞天石羊臥荒艸平起不載逢幾見春風老

仙翁出洞口笑我兩鬢華塵世累變更翁貌長如花

云巓老猿吟松下仙犬吠山童不知名嘯入靑雲去

峩峩萬疊山曾閱幾人老我老不少年山老色愈好

渇斟東澗泉饑煮西山石醒時策短笻醉後橫長笛

岧嶤金華峯蒼松凜髙秋仙人坐不成歲月空悠悠

靑山如佳人白雲如逰龍佳人節不移逰龍去無蹤

我昔爲童兒登髙而作賦我今髮如霜靑山但如故

徘徊三洞天拚作十日畱何當約安期共爲千載逰

山靈見我來撫掌一笑莞喜我成此逰怪我來何晚

不爲世网縈肯受儒冠悞玆逰快平生並了泉石痼

大山嚴而尊小山婉而秀往來兩山間巖霏濕吟袖

平生酷愛山嗜好如猿狙行將脫塵俗上與浮雲俱

久從山中逰頗識山中趣狂吟采松花撼動雲棲樹

已無名利心猶有煙霞疾汲彼千尺淸洗此方寸癖

犬吠人家近鳥啼春晝晴澗艸有幽色野花無定名

怪藤揺蒼煙芳林滴晴雨閒花逞嬌姿笑舞春風裏

褰衣陟芙蓉挨云拾瑤艸寘之懷袖中食之顏色好

云邊學仙子貌古懸方曈閒揮白玉麈笑坐靑石峯

曉窓禽語二首

紙帳夢初醒山窓月上明宿云離石去幽鳥話新晴

殘月滿山阿長松弄淸影幽禽啼數聲吟窓人睡醒

題丹井二首

閒雲埋甃冷皓月照前空仙與丹俱化苔花弄曉風

浴丹仙已逺甃冷蘚痕鮮斷綆無人汲空遺浸月泉

題丹竈

丹成仙去後竈古白雲邊灰冷空餘燐林荒鎖斷煙

題石羊二首

二仙牧羣羝食盡丹田艸化石幾何秋牧羊人未老

山邊牧羊者誰得似初平羊化人俱往年年艸自榮

王粲江樓

王粲登臨客雲閒獨倚樓西風千里興落日半江秋

莫愁煙艇

莫愁江上艇月夜扣舷歌甚欲尋遺迹江空煙浪多

範蠡云舟

範蠡平吳后秋風理釣■﹝舟召﹞情空靑嶂下夢落白鷗邊

嚴江獨釣

光武中興主嚴光避世翁云邊一片石江上幾秋風

赤壁淸遊

魏武吟詩夜坡仙玩月秋英聲流後世淸興動南州

夢遊金盆峯二首

愛山如猿猱淸嘯臥云石山云入夢來相見如舊識

有懷金芙蓉經年未能去靑山入夢魂白雲生杖屨

看山

薄俗易炎涼浮雲屢更變耐久屋外山相看無厭倦

題泉石髙情圗

流水閒雲外靑山落照中詩翁扶瘦策相與聽松風

題西施蹙額捧心圗

憔悴兩娥顰春山鎖恨深東鄰正嘗膽西子謾捫心

秋日飲友代東二首

烏帽風前落黃花雨後香淵明三徑裏明日共壺觴

詩骨秋來瘦山花日暮香殷勤一樽酒相與慰荒涼

艸堂歸來圖二首

鶴髮兮倚閭山空兮夕暉白雲兮髣髴遊子兮其歸

遊子歸心切慈親望眼空白雲千里意瘦策倚秋風

疎齋晚步

荷老難擎露水淸偏見魚好磨靑玉觜一飽更何如

巖前夜坐

修徑白雲幽山空明月秋長松髙百尺明月襲衣裘

秋暮田園雜興二首

濁酒滿斟自適柴門𨿽設常關與老爲期白髮相看無厭靑山

峯頂雲閒懶出松邊鶴去應還獨步秋風頂上興來聊盡吾歡

春郊卽景

微雨弄晴天气輕寒釀暖時光栁外涼飆滿袖花邊香露沾裳

沙溪淸隠

繞屋一灣水緑迎軒數朶峯靑沙露鷗盟新定雲松鶴夢初醒

幽居卽事二首

吟座半窓殘照琴牀一枕閒雲塵外興懷有味世間姓字無聞

騎牛過白雲嶺放鶴出翠松闗樵唱偶歌一曲淸聲直度千山

九日寄興三首【庚申歲】

故侶無心送酒老翁有意畱題舊日龍山佳會如今風雨淒淒

白髮淒涼舊裏黃花冷落東籬西望夕陽歸去淡煙衰艸堪悲

黃菊香殘夜雨烏紗醉落秋風回首十年舊事亂雲流水西東

月夜梅邊卽事

香裏寒云滿溪月明津渡人迷夢入江南舊路夕陽流水橋西

送阮師眞之宣城

江東日暮雲閒敬亭千古髙寒若見謝公傳語沈郎依舊衣寛

送人侍父入吳

生子如李亞子不然如孫仲謀景升諸郎豚犬焉能侍父逺逰

與故人敍別

六尺形軀銷瘦十年故舊西東試問市橋官栁別來幾度春風

逰北山諸峯四首

水泠泠兮樂奏風細細兮鸞吟月隨人而有意云出岫以無心

山嶙峋兮北邁水嗚咽兮東流欲尋源而逺去思絕世以無求

約芝蘭之環佩葺薜茘之裳衣躡煙雲而髙蹈世與我以相違

折南澗之芳芷采西山之嫩薇贈佳人兮爲好與握手兮同歸

時苗畱犢圗

楊子平生四畏劉郎臨別一錢甚矣時君畱犢審觀三老孰賢

題王壽卿煙雲疊嶂圗

一百八盤山路七十二峯曉寒日暮煙橫谷口雨餘雲宿松端

題李克明翁媼起家圗【一翁以指就醋甕取酰吮之嘗其味之美惡一媼持星火吹燈備諸窮態】

乃叟宵衣制醋厥妻忘寢治燈辦此難成家業遺彼不識玄曾

樵雲獨唱卷三

●欽定四庫全書

樵雲獨唱卷四

﹝元﹞葉顒撰

○絕句

題時苗畱犢圗二首

秩滿言歸父老憂臨岐分犢較蠅頭男兒利物忘天下未必區區在一牛

畱犢歸牛駭見聞古今惟數一時君設令買寵生賢嗣未必邦人敢見分

示小兒阿眞牡丹二首荼■﹝艸縻﹞春暮各一首

絳色羅裳緑色襦沈香亭北理腰肢含風笑日驕無力恰似楊妃睡起時

淺紅深紫間輕黃天下無花敢比芳素與東君同富貴肻隨凡品擅稱王

一點檀心气味長向人無語舞霓裳千紅萬紫消磨盡猶有風吹不斷香

老紅新緑駐煙波無柰靑皇促駕何又是一年春事了杜鵑聲裏夕陽多

晚步

偶隨芳艸踏斜暉石徑云深翠滴衣兩袖天風明月上杖頭挑得樹陰歸

秋夜看月

廣寒宮闕桂香浮萬里無雲獨倚樓明月滿空天似水西風吹斷海門秋

次韻周安道憲史仲春雨窓書懷十首

繰煙楊栁千絲綠過雨薔薇萬點紅詩句滿前唫未穏好懷寫在夕陽中

深院梨花呈膩粉鄰墻艶杏褪殘脂池塘雨後蛙聲鬧半爲官鳴半爲私

茶鼎松濤翻細浪桃溪花雨湧香泉旋尋筍蕨春山下不枉江南二月天

緩騎黃犢隨芳艸閒倩蒼頭掃落花醉後不知新過雨巖前應濕舊煙霞

破除愁悶無過酒消遣情懷正要詩燕子未來春又半一簾花雨海棠時

長笑陳搏爭似睡深非杜宇不如歸男兒正要成功業拭目江山看落暉

愁來倍覺詩難和醉後寜辭酒滿斟夜雨驚醒塵世夢春風吹老少年心

一春憔悴未曾晴況是檐聲入枕鳴卻怪夜來詩夢好艸塘雨過月初明

凝煙芳艸入疎簾過雨閒花點澗泉正是淸明時節近鷓鴣啼過夕陽天

蝶懶鶯慵燕語衰紅羞緑怨濕難開晴窓悞聽山禽樂又是鳴鳩喚雨來

用前韻序山家幽寂之趣呈前人十首

夕陽香徑逐東風瘦策輕扶數落紅信步偶隨流水去不知身到白雲中

棠梨睡起嬌啼粉桃杏香濃淺抹脂自是從來肌骨好春風寜爲一花私

滿盛煮茗春波月旋汲澆花石澗泉客至不妨頻勸酒醉開白眼看靑天

春風緑盡江南艸夜雨紅銷樹底花獨立斜陽多少恨長空捲散暮天霞

興來浩飲淵明酒醉後豪吟太白詩獨坐獨行芳艸地半晴半雨落花時

閒中采藥云邊去倦後扶笻花下歸幾度吹簫陪好月數畨橫笛送斜暉

蜂蝶漸慵春漸老詩辭頻和酒頻斟年來深識山中趣老去全無世上心

云舒山色千峯秀雨過蛙聲兩部鳴多謝知心峯頂月夜深常到寢牀明

摳衣穏坐棲雲石洗耳閒聽潄竹泉夜半有時長見月人間無夢去朝天

一任猿驚野鶴猜老懷笑口要頻開髙眠蕙帳春風暖不怕雷聲入枕來

人或問予云■﹝鼎頁﹞舊隠尙無恙者賦一絕答之

瘦竹長松小徑花故園泉石鎖煙霞白雲無恙靑松老依舊山中宰相家

贈畫史王玉峯

百頃風煙生晝寒萬山重疊起豪端前身莫是王摩詰畫出娥眉擁翠鬟

題王壽卿煙雲疊嶂圗

斷岫平山點畫粗嵐光濃淡有如無何時直到羣峯頂萬疊雲煙一老夫

贈寫眞張小峯二首

飽歷風霜骨格粗老來漸覺髮毛枯形容妍醜從君畫畫得平生執抝無

古貌淸如雪後松吟肩瘦似雨餘峯莫將山上畊雲叟錯擬巖前板築翁

登樓聞笛有感

笛聲吹起白雲秋兩袖天風獨倚樓北望中原何處是落霞孤鶩古今愁

一聲長笛夕陽樓總是闗山舊日愁杳杳山靑雲盡處澹煙衰艸不勝秋

題赤壁圗

曹公智計世無雙席捲南來孰敢當濁浪翻江迷赤壁誰知猶有一周郎

讀宋紀

顯徳衰微國祚遷兒孤母寡足堪憐如何宋主迎﹝闕頁﹞

和李本存孤字韻

夕陽山塞笛聲孤半醉轅門語笑粗舊日讀書蕭寺月夜深曾到帳前無

瘦聳吟肩野鶴孤衣冠山野禮容粗政慚聲譽非君比卻喜功名入夢無

月冷霜寒老將孤北風吹雪勢還粗方今四海皆元濟未信忠剛李愬無

淸比梅花帶雪孤吟腰瘦減十圍粗約君淨掃南山石共坐云邊話有無

老首頻搔鬢影孤惜無三尺斬頑粗何當略借天風便爲掃妖氛半點無

孫劉何苦各稱孤想是當年計劃粗若使盡忠扶漢祚坐觀曹魏眼中無

春初卽事

怕寒猶自怯羅裳嫩栁偸春淺試黃靑艸已生詩未就阿連無夢繞池塘

李本存疊有和章再和孤字韻二首

撚須索句興懷孤信手圍棋著數粗病酒風情愁後減惜花春夢老來無

新詩淸侶玉蟾孤意度安閒細不粗島瘦郊寒元白俗開元之後晚唐無

題李克明翁媼起家圗二首【一翁以指就醋甕內取酰吮之嘗其味之美惡一媼持星火吹燈備諸窮態】

阿婆吹火焰光寒老叟嘗酰气味酸後代兒孫寜識此髙燒銀燭照杯盤

小甕吮酰酸透骨寒缸吹熖火燒眉何時翁媼花燈下珠翠成行捧玉巵

題靜齋手卷

云凝不動靑山老花落無聲白晝閒松影半窓淸睡醒臥看流水夕陽間

丙申大旱呈時官二首

雷久無聲電斂光老龍何地宻韜藏只愁遂失蒼生望何不畱心濟四方

自夏經秋百日晴更兼無處不戈兵千疇萬畝漧枯盡畱得衰荷聽雨聲

冬夜梅邊卽事

羅浮山下白雲深一枕師雄夢未成殘雪初消明月上東風吹徹玉簫聲

冬夜聞笛出入韻

午夜誰將玉笛吹白雲滿地濕難飛驚回一枕春風夢月上花梢最好枝

初夕暑退生涼

溽暑初收生暮涼風將秋信入虛堂芙蓉峯頂夜來雨溪水新添二尺彊

霜天曉角

耿耿星河曙欲流角聲悲壯起層樓滿空明月靑霜重人與梅花一樣愁

梅花分韻得詩字

木萼霜葩帶雪枝月中香影最淸奇林逋去後東坡死近日江南未有詩

讀宋徽宗北狩龍沙賦忍聽羌笛吹落梅花樂府

一聲羌笛咽龍沙萬里燕云獨夢家吹入中原都是恨如何只怕落梅花

春日午窓睡起

日移花影轉簾西風撼松陰落研池好鳥不鳴芳晝寂午窓淸夢醒來時

題石勒參佛圗澄手卷六首

石勒亡宗怨季龍虎於冉閔恨何窮佛圗果有仙人見盍把深機悟二公

劉曜成擒一語中漚麻老禿亦英雄可憐只辦平常事忘卻中原逐鹿功

何須傾意扣圗澄眼見狂劉一鼔擒絕勝漚麻池水上老拳毒手日相尋

推恩忘怨漚麻池便是劉郎就縛時成敗當年人盡識未應惟有一僧知

擒劉奇策算無遺石氏存亡必已知三十六孫同日死佛圗何不預言之

東門倚嘯聲音逺西域參陪禮義專折節李陽吾未論並驅光武孰先鞭

春雨晚霽

東風吹雨作絲輕駕勒餘寒放晚晴滿地濕云收未盡一簾花影不分明

幽齊夜坐效山人體

一邱一壑白雲深一笛秋風一曲琴夜半一牕明月色一杯松露洗予心

晚酌山家卽事

濁醪初熟正雞肥野老衝煙跨犢歸漉酒烹雞成小酌醉眠忘卻脫蓑衣

贈山翁二首

艸廬深寄夕陽村世路榮枯久不聞二畝石田畊墾罷又騎黃犢入云深

古貌虯髯鶴髮翁醉吹長笛臥髙峯不知胸次藏何物鼓舞春風宇宙中

西子捧心圗

員也捐軀死諌君越王嘗膽恨尢深西施亦解憂人國盡日攢眉痛捧心

讀荊軻傳

壯士西逰遂不還英雄千古笑燕丹至今幽薊秋風道依舊蕭蕭易水寒

磻溪釣圗二首

渭水風生兩鬢秋平生意在釣吞舟如何八百封侯國也逐鯨魚競上鉤

白髮荒涼釣渭濵宅心非是爲金鱗不知絲綫長多少牽掣江山八百春

題伍子胥傳後

子胥忠孝兩難偕破楚鞭君謝父奢何事危言彊諌日死無賢嗣撻夫差

題三傑

蕭何二首

匹馬追亡古道傍便知韓信世無雙築壇不用蕭侯語垓下焉能滅楚王

獨收相府舊圗書形勢髙低盡得知鎭撫闗中成帝業沛公馬上豈能爲

韓信

劉項存亡指顧中君臣未定各稱雄早知鳥盡弓無用未必殷勤謝蒯通

張良

一擊秦車水逆流當年銳志復韓讎偶因天地風雲合扶立炎劉四百秋

冬景十絕【李從道麗澤詩社出題至治己未至己亥四十年矣】

鷺立寒江

靑苔白石魚鱗腥盡日獨拳寒雨汀疑是晴江沙上雪黃昏一點不分明

寒江獨釣

扁舟獨釣煙茫茫醉著蓑衣不耐霜最是月明無伴侶一聲漁笛出滄浪

霜天曉角

城上徵人吹角聲月寒霜重聲冥冥孤舟萬里南遷客起著衣裳帶夢聽

江路梅香

漠漠江雲路不分小橋流水夕陽村唫翁馬上頻回首一陣東風暗斷魂

板橋霜曉

月中靑女下瑤空瀲灔寒波跨玉龍畫角一聲天未曉前村梅下有吟翁

茅檐曝背

門外三竿紅日遲向陽花木暫熈熈老翁曝背亭前坐自取經書教小兒

書捨寒燈

靑燈黃卷伴更長花落銀缸午夜香異日長檠珠翠裏苦心寒焰莫相忘

梅下淸吟

吟肩瘦聳白雲根興遶孤山水竹村月上南枝詩未就暗香疎影又黃昏

紙帳梅花

銷金帳暖酒盈觴醒後依前世慮長何似白雲深處臥春風一枕夢魂香

煙蓑釣雪

萬頃玻璃失釣磯白雲片片補蓑衣鳥聲斷絕人蹤滅獨向蘆花月下歸

唐武則天傳

天人共憤世皆嫌埀拱焉能二十年誰信裙釵珠翠侶反勝冠冕任英賢

﹝闕頁﹞

爆竹二首

一聲爆竹透云端驚醒蒼生睡不安若使江淮豪傑聽定應慚悚膽先寒

非嘗聲響聒天來鼔動陽春海上回偶爾驚人還寂寂情知不是武侯雷

丁酉仲冬卽景

雪水煎茶

枯枝旋拾帶冰燒雪水茶香滚夜濤黨氏豈知風韻美向人猶說飲羊羔

地鑪煨芋

地鑪煨芋足充饑涼薄家聲勝富兒李宻懶殘風味在寒灰冷火澹相知

雲巢鶴睡

煙梢深處穏棲翎標格孤髙迥出羣只恐聽琴驚夢醒踏翻松頂一巢云

月嶺猿啼

樹頭淸嘯兩三聲紙帳梅花睡欲成喚醒冷泉亭上夢嶺雲飛動月初明

玉樓吹笛

天風吹笛落天涯萬瓦霜淸月影斜驚醒覊人猶自可江城只怕落梅花

梅屋彈琴

琴張甌茗伴鑪燻三弄梅花月下庭香影孤髙音調古空階誰許鶴來聽

衝寒貰酒

擁被酸吟雪未晴拾樵路斷閉松扃相如病渇誰來管自整衝寒貰酒缾

踏雪尋梅

云礙前村路不通暗香疎影杳無蹤瓊琚踏碎知何處月上孤山第一峯

梅梢月落

斗轉參橫午漏遲一輪寒魄墮南枝玉簫吹徹靑霜冷正是詩人夢破時

松徑云深

數片和煙褁石苔空林長惹鶴猿猜天風吹度長松下僮子殷勤掃不開

雪夜乘舟

月色波光共一溪水天上下漾玻璃孤舟蓑笠淸如許何必山陰訪戴逵

霜晨覓句

霜月淩淩獨憑闌推敲未定怯衣單眼前佳句無人識詩比梅花瘦一般

枯木寒鴉

老樹經霜帶夕暉十圍橫跨小橋西羣鴉不怕雲巢冷夜夜黃昬來上啼

孤松老鶴

城郭依前歲月非巢空云冷影相依長松月落天風逺時向靑山盡處飛

書窓梅影

疎花冷蕊映書窓勾引逋仙蝶夢狂縱使春風吹散後又隨霜月上書囊

石鼎茶聲

靑山茅屋白雲中汲水煎茶火正紅十載不聞塵世事飽聽石鼎煮松風

尋梅二首

石根巖畔與山陰瘦馬羸僮到處尋流水溪橋沙路逺何愁雲宻更林深

落日孤村石徑斜挨云深入野人家小溪流水春風暖恐有枝頭半吐花

松徑淸逰

驢載新詩僕抱琴白雲幽徑夕陽林天風十里靑松頂滿耳笙簫太古音

梅影二首

寒蜂凍蝶謾驚猜積案春風撥不開霜月滿窓詩夢醒更無一點暗香來

夜深隨月上紗牕妝點西湖處士房驚醒一牀胡蝶夢春風冷落淡無香

贈相士二首

貌古如松臥壑秋虯髯鶴髮炯雙眸衰顏未用煩公相自許書生老不侯

虎視陰陽膽气粗平生事業遂雄圗不知侃侃怡怡輩也入先生相法無

秋日南樓晚霽卽景

夢破虛堂生暮愁晚雲將雨過南樓西風掃淨長空翳畱得天邊桂子秋

讀秦始皇紀

衡石稽程了萬幾日斜猶未下丹墀巡南築北闗防盡禍起蕭墻卻不知

春雪

妝點瓊英上玉梢懣人春雪徧芳郊情知不是丰年瑞贏得長安酒價髙

淸明有感

落花庭院晚風輕芳艸池塘夜雨晴獨步獨吟消白日閒愁閒悶過淸明

得耳聾疾戱呈無聞聰老

曉枕不聞喧澗瀑夜窓寜聽響松風𨿽然未遇馬師喝也勝前人三日聾

題卞和泣玉圗手卷二首

一獻無功便合休殷勤三獻欲何求至今寒璞荊山下月色蒼蒼萬古秋

忍把連城價放低臨刑刖足未心灰丈夫自古慚輕獻女子從來恥自媒

懷赤松云■﹝鼎頁﹞舊隠

白雲靑巘是吾家門外長松樹樹花身在異鄊歸未得夢中猶賞舊煙霞

月夜

萬片白雲歸岫後一輪明月到天時乾坤淸气無人識借得樵夫短笛吹

題雪巖畫倒蘭【黃瑨卿題云裊裊春風一樣吹托根髙處欲何爲從渠自作顚倒想終有懸崖撒手時瑨卿舉進士歷官至行省左丞乞身歸私第幅巾布衣澹如也予喜賦一絕於其後】

托根孤峻極尊崇俯視羣芳迥不同到底謙恭隠君子何曾仰面笑春風

夢故友淸玉泉首座

飄零湖海昔年僧握手論心久未能夢裏匆匆忽相覩解言云屋共靑燈

月中仙女驂鸞圗

云邊仙女夜驂鸞月下霓裳舞袖寛吹徹紫簫風露下玉容玄髮不勝寒

樵雲獨唱卷四

●欽定四庫全書

樵雲獨唱卷五

﹝元﹞葉顒撰

○律詩

幽居雜興

疎齋淸夜醒修徑白雲長袖歸南山影心潛上國光西風巖桂老細雨野椒黃地僻人蹤少煙扉開竹房

和張仲達客蘇州春暮覽古韻

異國逢春暮驚心對日西湖生吳水冷云壓楚山低老樹風霜古荒城煙雨迷夫差舊臺館花落鷓鴣啼

重陽感興【甲午歲】

佳節明朝是同誰上翠微西風人易老南國雁初飛黃菊淸香晚烏紗白髮稀牛山今昔異感慨欲沾衣

次李本存見寄韻【本存江西省掾尋調永喜巡檢秩滿寓婺之道林精舍】

陶令歸官後琴書對酒杯未聞丹詔起長伴白雲來夢裏鄕闗逺閒中歲月催艸廬春漸暖應動武侯雷

復次本存見寄韻

寫興詩千首論心酒一杯初疑彭澤去旋喜謫仙來老嘆靑衫冷愁驚白髮催從今便髙臥鼻息撼春雷

送應空谷上人逰吳尋師僕於湖山泉石有疇昔之好末章故及之

逺近西湖路髙低釋氏宮猿啼靑嶂月潮落碧江風鐘鼓殘陽外樓臺煙雨中挑包明日去回首白雲東

落日南朝寺吟笻幾度登欲尋前日路去訪昔年僧浙水生新浪吳云暗舊燈阿師如到彼爲謝嶺南能

題應上人淨深精舍

一室絕纎塵鑪煙貝葉經毎呼明月至常遣白雲扃竹色侵虛幌荷香襲小亭晚來開甕牖放入數峯靑

代張匡敬送憲史武文獻遷浙西

儒衡家世舊气節老彌剛誰謂更千古猶能出一郎烏臺知姓字白簡凜風霜後夜吳江月淸光應更長

感懷

天步艱難日人情向背秋慚無醫世術喜免抱官囚發憤尋靑史消愁數白鷗艸廬諸葛輩幸出爲時謀

午窓睡起偶吟閒花落硯池小兒汝亷率爾應聲曰香絮粘棊局遂足成一律

睡醒碧窓虛無人松影移庭空晴晝永徑靜夕陽遲香絮粘碁局閒花落硯池時看煙樹鳥飛過白雲枝

題扇面景物

溪童雙眼碧照映綠波心釣艇橫煙水漁歌起夕陰峯巓涼月上澗底白雲深傲睨天風頂芳尊獨自斟

小兒士廉賦碧桃胡蝶二詩呈攺爲賦唐律示之

王母下瑤臺瓊花溢路栽似嫌紅粉俗長傍白雲開玉質風前舞天香月下來劉郎猶未識蜂蝶莫驚猜

粉翅舞風輕雙飛趁晚晴聫翩花日暖來往栁煙淸穿徑尋香絮過墻逐落英莊生千載夢驚醒世間情

紙帳

琴榻生虛白吟帷異馬融睡無紅霧入醒有白雲封月窟光千丈塵寰路萬重梅窓香影瘦淸夢聽松風

已酉新正

天地風霜盡乾坤气象和歷添新歲月春滿舊山河梅栁芳容穉松篁老態多屠蘇成醉飲歡笑白雲窩

七月望夕予曳杖步月直造峯頂髙吟朗詠劃然長嘯興盡而返明日山下居人咸言聞淸嘯驚醒塵夢者數十家予因賦詩以紀其事云

藜杖策風輕芒鞋步月明鶴翻靑徑影猿度翠巖聲艸露沾衣冷松泉潄石淸崇崗發長嘯塵世夢驚醒

九日東籬晚興

杳杳柴桑路東籬對夕陽斷虹初霽雨新鴈欲迎霜黃菊秋香老烏紗雪鬢涼王弘人去逺目送楚峯長

閒居效陶體

彭澤歸官後悠然對菊花風雲生杖履雨露蔚桑麻巷僻門常設樽空酒屢賖柴桑長在望三徑接晴霞

憶先母

憶別慈顏後年華逝水流萱堂猶一日松墓竟千秋誨育恩無盡生成徳靡酬白雲空入望淸淚濕衣裘

已酉雪

人世白雪封光輝萬境同江山迷夜月宇宙動春風栁絮髙情逺梨花舊夢空蹇驢懷鄭綮淸賞灞橋東

九日

霜重鴈初飛江空蟹正肥黃花經雨瘦烏帽任風欹滿飲王弘酒豪吟杜牧詩東籬多感興況近夕陽時

晚回自赤松小桃源賦二首

仙子丹成後乘鸞翠靄間笙簫風細細環佩夜珊珊羊化云埋石猿吟月滿山桃源春欲老花落夕陽間

徑鎖緑苔新庭空市井塵艸靑巖洞雨松翠石林春初起名空在畱侯迹已陳玉簫聲斷久片月下嶙峋

觀史有感

閒中觀史冊感慨淚澘然幸喜平生拙驚呼異代賢張良知說駕範蠡解乘船餘子乘酣者貪杯醉不眠

雪水煎茶

雪水烹佳茗寒江滚暮濤春風和凍煮霜葉帶冰燒陶榖聲名舊盧仝气味髙黨家寜辦此羔酒醉淸宵

癸丑新正試筆二首

雪霽冰霜盡泥牛喜著鞭性情猶舊日節序又新年世態縈胸次春光耀目前屠蘇今日酒自笑不吾先

舊臘隨宵盡新陽向曙來晴光浮竹葉春色滿椒杯穉緑妝梅萼嬌紅透杏腮雪消江岸栁便學舞章臺

誕日【前元己丑仲春予知命之年賢甥童中州賦詩壽予揆今二十五年矣甥亦五旬予曾賦五言唐律一首今書於此云】

常憶埀弧日俄驚學易年髙情輕富貴雅志樂林泉白髮三千丈淸吟數百篇行蔵皆在我消長系乎天

梅亭負暄

梅屋朝暉暖融融體气舒曲肱紅日裏閉目黑甜余天地溫和候乾坤混沌初盎然春透髓盡曬腹中書

小春探梅

獨步孤山下來尋帶蘚枝江村流水晚沙路夕陽遲僧屋閒雲徑人家小竹籬春風吹薄袂細細襲詩脾

采蓮歌

越女浙江頭煙波萬頃愁往來荷葉浦蕩漾木蘭舟島闊香雲冷江空明月秋淸謳三四曲聲斷白蘋洲

秋日有懷帥府李從道二首

雨後復斜陽天風兩袖涼黃花秋夢淡紅葉晚晴長訪舊心千里澆愁酒一觴詩翁定何許西望白雲鄊

子別金盆後煙嵐野鶴愁心應逰北裏身尙寄南州落月雙溪夢西風一劍秋夕陽山下寺時憶昔年逰

東方有一士

東方有一士不結塵世緣朝臥空山雲暮汲石澗泉行吟夜月中醉舞春風前問之竟不答一笑三千年

鑿井

髙原鑿深井水流深淙淙三咽淸肺腑凜然冰雪容云埋石甃冷月照山泉空汲引君勿辭是中有神龍

蠟梅

春滿紫綃裳淡黃宮樣妝薔薇露下色山麝晚來香月下開金盞風前換玉裳尙餘風骨在疏影臥寒塘

讀致和攺元詔

聖徳如天大皇風四海淸乾坤新歲月邱壑舊心情詔旨宣金口臣僚拜玉京江南遺叟說埀老願升平

懷湖山靈隠朋獨孤書記

毎憶湖山下煙嵐半有無西風肥芋栗細雨老菇蒲世事秋雲散禪心夜月孤輕包連瘦策吾亦夢江湖

次韻送帥府李從道考滿赴都

山中忘歲月世上變炎涼竹帛虛名盛松闗野興長贈詩無好句話別欠離觴道過濟南府光輝衣錦鄊

送天臺僧雪中入杭

杖策路迢迢經年別石橋厭聽方廣磬去看浙江潮雪透麻鞋冷云和布衲挑舊時淸隠地月落故山遙

憶三衢徐志允

磊落三衢士身今在翰林滿斟徐邈酒髙誦杜陵吟燕北身名重江南感慨深金鑾坡上月應照故人心

春夜逰西園

春色晚來濃良宵興未窮海棠呈膩雪楊栁舞香風蝶夢翻花冷蟾光度酒空西園人未散飲罷滿城鐘

訪赤松道士不值

仙翁何處去殿古白雲深丹竈畱殘火靑煙鎖近林尙遺羊化石應誤鶴聴琴舊日同逰處山空住夕陰

逰赤松宮二首

杖履策天風桃源路萬重艸蔵羊化石云護鶴巢松藥化畱丹井蓮開老翠峯初平與初起吾亦願相從

神仙遺舊宅地迥絕纎塵丹井云封古靑山雨洗新桃香巖洞雨芝老石田靑近日來逰者多非避俗人

贈修眞羽士

道人容貌古縹緲隔煙扉采藥穿雲去尋眞跨鶴歸久嘗芝術味慣著芰荷衣拍手蓉峯頂相招上翠微

題劉阮遇仙圗

山中風景美劉阮此忘家犬吠尋眞客泉香出洞花衣冠猶漢代飲饌入胡麻莫戀人間世人間日易斜

贈漁父

短笛逐秋風孤舟釣月中緑蓑煙浪逺白髮世情空不讓嚴陵操寜貪範蠡功江山無限好蘋白蓼花紅

贈牧童

牛背夕陽紅行行逐斷虹煙迷靑嶂雨雲度小溪風短笛江村晚長吟宇宙空幾回芳艸岸髙臥月明中

春雨

云罩千山暗恩沾萬物春溶溶添細浪點點濕芳塵紅洗花容淨靑滋栁色新東郊農事動漸快一犁人

春晴

曉洞雲歸濕春山艸木新夭桃含宿雨嫩栁裊輕塵蝶翅寒猶怯蜂衙晚漸陳香風簇羅綺已有踏靑人

池塘春艸

春色滿寒漪萋萋欲染衣晚煙迷淺碧斜日映淸輝靈運名空在王孫去不歸一春無好句詩夢近來稀

梅邊索句

茅舍白雲扉巡欄笑撚髭暗香覃雅思疎影入新詩江路東風冷溪山落月時苦吟吟未穏淸興遶寒枝

落梅

一夜東風急南枝數片殘何人吹玉笛獨自倚朱闌落地魚鱗薄尋香蝶夢寒醉眠花樹下偏得壽陽歡

題丹丘圗送周元善臺州直學

去去丹邱客雲山萬疊深吟鞭驅瘦馬倦僕負孤琴芹水鄕闗夢蓉峯故舊心杏花明月下莫忘寄遺音

和王存誠逰洞天

昔我逰洞天意馬得休止平生塵土夢盡向滄浪洗回首名利場十年不掛齒去去靑雲端褰衣訪平起

宿智者艸堂

夜宿蓉峯下煙嵐鎖翠鬟鐘鳴黃葉寺月上碧雲闗老虎蹲危石吟猿啼亂山明朝出城市淸夢落塵寰

智者寺僧往金陵

聞子攜缾錫孤舟至建康遽辭婁約寺遙禮寶公坊松子僧前落梅花客裏香莫同胡達摩無語達梁王

贈宦逰張平叔

乾坤英气客湖海倦逰人看鏡始知老見人寜話貧功名驚壯志琴劍誤閒身何日秋江上淸波洗宦塵

過棲碧何羽士舊隠

泉石渾無恙仙翁去不回云深香木老澗冷碧蓮開劍掛松闗月丹遺藥竈灰昔年修煉地長誤鶴飛來

代居官寄友

不信宦逰拙功名未有成半生燕北老十載越南徵每嘆黃金盡空驚白髮生何時燈火夜相與話歸耕

久客寄鄰叟

久客秋仍晚煙霞鎖敝廬晴江思共釣云嶺憶同鋤貧賤交情薄飄零酒盞疎何當風雨夜歸讀舊時書

霜晨二首

殘月過樓臺霜鐘驚夢回畫開煨芋火撥盡滿鑪灰旋整云邊屐閒尋雪裏梅春風深有意頻送暗香來

琴榻對山城僧鐘半夜鳴玉簫音調逺紙帳夢魂淸霜重蟾光冷山空鶴影驚南枝芳信動春色正關情

霜夜

霜冷月交輝春風暗透肌襟懷添醞藉胸次發新奇斟酌酬佳景推敲話舊詩暗香生薄袂疎影冩枯枝

與客話湖山佳勝予足不至者四十年因賦此以敍舊事

不踏湖山路驚心四十秋六橋前日夢孤棹昔年逰歲月浮雲攺興亡逝水流西風吳嶠寺落日浙江樓

幽齋秋晚

木落逺山佳荊吳接兩淮秋深紅樹嶺人老白雲齋竹色頻侵袂苔痕欲上鞋宵深明月色淸爽透吟懷

山居卽事

吟榻障松屏巖扉護竹亭臨風梳白髮對月讀黃庭澗古千尋碧峯奇萬疊靑彈琴坐云石頻惹鶴來聽

圍棋

黑白未分時其中一著奇已空生死見寜墮戰爭危持重機常速爭先計或遲捐微存大勇勍敵盡吾歸

日暮江村雜興二首

杖屨陟崇邱絲綸釣淺洲衝煙逰野寺玩月上溪樓屢訪雲林鶴閒盟沙路鷗漁歌音調美聲撼半江秋

釣艇已收緡無人深閉門云生沙上石月出水南村寂寞寒潮逺微茫煙浪昏孤舟中夜笛感慨動吟魂

江村晚景

華發映淸流江山事晚逰云舒江影淨霜落水痕収鴈陣新橫浦蟾光欲上樓鐘鳴楓樹嶺秋老荻花洲

孤舟夜泊【舟一作洲】

煙棹越波東漁歌逐斷虹云粘靑樹冷潮駕翠濤空夢醒孤舟月情舒短笛風曲終秋漸老江闊暮山重

漁舟晚泊

釣艇近黃昏孤篷載夕曛煙潮歸栁港涼月出蒲根短笛云端弄淸謳夜半聞漁燈明復滅寂寞度前村

山莊卽事二首

倚檻看雲飛開簾放燕歸艸生煙翠冷花落晚紅稀對酒歌金縷彈琴弄玉徽醉醒深院月芳影上荷衣

策杖步松闗銜杯看逺山靑鞋陪月出翠袖褁云還芳艸斜陽外落花流水間山林多樂意無夢到塵寰

春晚

春去欲何歸江南古路岐日長鶯燕懶花謝蝶蜂疑香徑紅應減髙峯翠益奇燻風琴調逺眾緑上芳枝

晚窓

紅日轉巖扉幽人淸夢迷逺逰黃葉徑橫過白雲溪芳興隨流去髙情與嶺齊莊周身外蝶栩栩栢庭西

山莊小隠

茅屋小柴門前峯煙樹昏夕陽芳艸徑霽雨落花村竹下安茶竈山邊置酒尊吟翁常欵曲佳句細評論

辛丑年亂後歸故園

亂後須兼白春來艸復靑水環埀釣石云護讀書亭與客論孤憤從人笑獨醒艱難思避世貧賤欲忘形

逰山夜宿僧寺

翠袖倚天風雲封路萬重屢登猿嘯嶺頻撫鶴巢松漁唱孤舟曲僧撞半夜鐘山空禪榻冷月上礙星峯

江邨晚景

野水溪橋外荒村八九家雨晴漁网曬風定酒旗斜紅樹霜江葉黃蘆月岸花何當從此隠重整釣云槎

題溪翁隠居

小徑入云斜幽居魏野家庭軒環竹石牕牖納煙霞戶外經霜樹階前浥露花童沽邨店酒婦煮石鑪茶

客至

有客過山家停驂暫脫車旋呼徐邈酒新煮玉川茶命子開東閣呼童掃落花殷勤話疇昔握手入煙霞

疎齋睡醒

石枕翠松屏吟翁淸夢醒風前搔白髮月下讀黃庭棗熟從猿摘琴彈喚鶴聽南山新齊雨秀色入虛欞

江樓晚眺

人倚白雲樓蟾陪翠浪逰天髙峯影淨潮落水痕収楓葉孤洲冷蘆花兩岸秋漁舟淸唱曉聲斷玉溪頭

秋色

弄雨玉芙蓉經霜蒼翠松池蓮銷艶質岸栁作衰容菊圃香方溢蘋洲態更濃蘆花迷夜月楓葉舞霜風

晚興

談笑策藜笻丘園興正濃點書研竹露煮茗聴松風吟詠詩懷爽疎狂世慮空古今興廢迹斜日落霞中

立春日

欲冩宜春事先書餞臘篇詞華輝璧月文彩麗晴煙金燕寒欹鬢泥牛曉試鞭香風匝羅綺語笑競秋千

雜興

吟詠燕芳庭荊扉晝不扃溪光流坐席嵐影透窓欞砌蘚靑粘屨崗松翠列屏夕陽江上路曵杖定鷗盟

正月上晴雪中賦

天女美丰容乘鸞過海東淸標光奪月素質影翻風栁絮情應逺梨花夢未終鶴棲璚樹冷龍躍玉波空

秋日懷故人

十年湖海別歸興晚嵯峨人逺黃花瘦秋深白髮多鄕闗愁隔絕歲月苦消磨對酒頻相憶涼蟾宵渡河

幽人雜興二首

行樂興懷濃歡逰酒盞空久諳塵外趣殊乏世間功徑竹題新緑庭花掃落紅短笻歌霽月長袖挹天風

歡笑樂常彛何曾浪皺眉忘懷頻喚酒得意數吟詩徑艸含煙軟庭花過雨奇歌酣天宇闊睡足夕陽遲

次韻項叔道見訪

靑山茅屋下誰肻顧寒微貧賤論交寡功名入夢稀致身𨿽有術臨事要知幾異日天風頂偕君試一飛

次張縣尉韻

煙霞深處客猿鶴慣同棲坐久雲橫谷吟殘月滿溪不成塵世夢寜爲利名覊醉脫荷衣臥幽琴懶更攜

閒情二首

瀟散兩眉厖疎狂似老龎慣逰裁菊圃長坐讀書牕漁笛閒中弄僧鐘醉裏撞興來陪夜月孤艇釣寒江

歲月任消磨間中得趣多戲題紅葉字醉唱紫芝歌雨笠耕云嶺煙蓑釣月波數鴻臨淺浦騎犢下前坡

幽齋淸興二首

淸興正悠悠偏欣汗漫逰乘閒登翠巘獨步訪丹邱慣著穿雲屐頻撐釣月舟髙情方浩蕩更上礙星樓

嵐光浮戶牖竹色上欄幹吹笛驚秋老彈琴生夜寒喚猿來月下放鶴出云端長負江湖興西風一釣竿

江村睡醒

霜重五更鐘簫聲半夜風梅香方旖旎松影正朦朧睡醒吟肌爽神淸世慮空孤洲煙艇冷漁唱月波東

玩月

桂魄滿晴穹徘徊牛斗東淸光流海宇寒彩散天風兔躍靑霄迥蟾逰翠浪空吟翁肌骨爽步入玉華宮

江樓

華髮鬢颼颼吟笻作勝逰閒中三弄笛飯後一登樓對酒思王粲憑闌話莫愁澄江鴻鴈影聲斷夕陽洲

幽人髙興

瀟灑寄巖邱人間世外遊霞杯風月笛云佩雪霜裘調古無勞和年髙漸寡儔絲綸三百尺獨釣五湖秋

溪翁

漁唱雜樵謳茶鐺繼酒甌醒吹云外笛醉掉月中舟潮駕千尋浪風生兩岸秋古今多少事睡醒蓼花洲

月夜孤舟二首

風定翠濤平芳洲孤棹輕僧鐘穿嶺響漁笛隔江聲云傍西巖宿蟾登北嶼明煙波遺世叟心似石潭淸

云去越山靑江空霽月明鐘鳴峯頂寺潮到石頭城牛女中流現魚龍半夜驚停杯呼李白吟詠倒缾罌

興懷

泉石興方濃功名夢已空髮緣吟苦白顏惜飲酣紅酒建和愁策茶成遣困功自慚無妙術惟解醉春風

題烏衣巷陌圗

千載烏衣巷荒涼日易斜昔年丞相宅今代野人家庭弛生楓樹階蕪長艸花春風無主燕夜雨爲官蛙

晚牕

睡醒兩眉厖殘陽漸上牕已欣詩滿袖復喜酒盈缸放達齊莊叟風流類老龎襟懷淸且靜涼月下秋江

幽情野趣二首

嘯斷碧雲巓吟歸靑嶂邊送蟾逰海嶽喚鶴舞林泉獨釣西江水躬耕北嶼煙踏穿三徑屐撐破五湖船

月上小山坡風吟髙樹柯朗吟靑樹嶺髙臥白雲窩天地煙塵靜闗河感慨多慚無經濟術空老舊巖阿

喜李公度畱題僧壁

醉筆濡蟾彩芳逾天女花吟胸繁錦繡僧壁舞龍蛇句語香千古辭華擅一家已呼紅袖拂更遣碧紗遮

幽居

半掩夕陽扉閒陪夜月歸漁歌隨浪逺樵笛入雲飛野鶴曾相識沙鷗久見機潺湲東澗水常護釣魚磯

野興

門徑久荒蕪謀身計劃無酣歌聲正逺淸睡興尢孤簡朴衣冠野疎狂語笑粗山逰方自樂世譽不須沽

春暮

睡起近斜暉庭花晝掩扉人從忙裏老春向醉中歸宿雨香紅徑閒雲冷翠微沙鷗西澗浴野鶴北巖飛

野客淸歡三首

神淸肌骨爽慮淡夢魂安夜月橫吟榻秋風理釣竿醉來長袖舞興動短琴彈對客頻呼酒忘情各盡歡

雨過晚峯靑無人門自扃溪光浮竹幾嵐影落松屏云滿煎茶竈春生貰酒瓶酣歌天地裏醉臥秋風亭

石鼎煮春茶瑤杯斟紫霞豪歌聲俊爽歡舞影欹斜酣醉眠芳艸顚狂藉落花醉來新月上人笑忘還家

季冬梅花未放

麼鳳迹難尋寒蜂恐爽盟暗香猶髣髴疎影不分明南國春仍淺西湖雪屢晴師雄空入夢和靖最闗情

逸興二首

淸興寄林泉孤蹤逺市廛扶笻芳艸徑吹笛落花天滿載西江月躬耕東野煙機闗俱不識人笑葛洪仙

頗有煙霞癖全無市井喧神空遊汗漫性靜樂邱園飽玩松云鶴頻呼月樹猿溪光常入枕山色逺迎軒

野趣

嵐影上衣袂溪光滿竹閭雲峯明月徑煙樹夕陽廬栁下尋詩策花邊載酒車南山經雨豆艸長正堪鋤

幽庭寄傲

門掩曉風輕庭環澗水深醉吹風裏笛靜鼔月中琴黃卷知興廢靑山閱古今久忘塵俗事偃息夕陽林

晚興

敎鶴復盟鷗看云獨倚樓笛聲千嶂月琴調一庭秋木落山俱瘦江空水自流夕陽煙栁外蓑笠釣魚舟

春日酒邊

予身無系縛去住政如萍泉石閒堪玩功名老不驚靑山常入夢紫綬不闗情酒到頻歡飲杯空逐旋營

江村過雨

雨趂斷虹収霞隨孤鶩逰蟾光流斷港鴻影落芳洲萬疊雲峯暮一江煙水秋溪聲連野色漁唱伴樵謳

春逰晚歸

小雨雜煙霏晴光弄夕暉蔫紅侵酒斚空翠潤琴徽風襲吟翁帽云香野客衣殷勤花徑月寒彩照人歸

雲峯雅興

髙臥碧雲岑淸談翠竹林疎狂交牧圉勲業謝冠簮江月淸吟腑松風醒醉心焦桐弦久絕三弄發奇音

丁巳秋暮

吟嘯倚奇峯淸逰衣袂風落霞孤鶩外斜日斷虹中垣竹流寒翠江楓舞晚紅芳州漁唱逺煙冷碧波空

晚興

蝸舎水雲鄊巢棲蝶夢長竹揺丹鳳舞松撼翠蛟翔鶴影深秋瘦蟾光半夜涼自慚無汗馬牛背度斜陽

江路晚逰

吟袖舞天風輕鞋策瘦笻濕云辭怪石涼月上奇峯樵唱穿林曲僧撞出嶺鐘橫江淸夜鶴歸宿大夫松

幽居

門對北山峯牕迎越水東松枯靑嶂老花落翠巖空幽谷飄晴雨虛堂含晝風相羊煙栁外吟嘯夕陽中

古意

江漢遨逰女吹簫伴月明曲終人又去聲斷意還驚云盡湘潭暮潮回浙水平英雄今昔事日落逺峯靑

幽棲

若問幽棲地吾廬住翠微步隨靑艸逺興與白鷗飛衲褁秋云去囊挑夜月歸塵埃𨿽滿世難染芰荷衣

與錢提領

錢鏐千載下何幸出斯郎鼻祖聲名盛聞孫姓字香吳山歸夢逺越水宦情長幕府誠淹滯期君仕帝鄊

次韻賈逢源見寄二首

不成驚世事媿讀古人書老去功名懶貧來故舊疎白雲生戶牖明月宿庭除亦有無心者攜琴訪逸居

短髮雕秋鬢天風快晚晴閒惟欣有味老不嘆無成白石和云煮靑山帶月耕無心少年事慷慨樂從徵

江村卽事贈人

長笛倚風吹江邨對夕暉煙迷前岸栁月照後園薇髮白何勞鑷山靑正好歸塵埃方滿世愼勿染荷衣

午夢感邯鄲舊事

淸睡午炊香槐安仕路長徵遼辭激切憂國志忠剛赴召新承寵遭讒復致殃危疑忽驚悟大笑海蟾涼

逰賞淸樂四首

烏帽翠云裘行藏得自由月宵尢醒藉天路更風流不作塵中夢甘爲世外逰林泉堪縱目勢利懶回頭

華發雪霜眉頻將羽扇揮兒童呼矍鑠樵牧笑希夷不識當今諱寜諳薄俗機淸歌三四曲猿嘯鶴驚飛

竹杖芰荷衣靑鞋白接■﹝罒離﹞腹儲徐邈酒胸貯杜陵詩白髮搔風短靑山過雨奇杯酣芳興動簫管倚云吹

野服帽頻欹登臨倚翠微淸煙衰栁外孤鶩落霞飛艸露粘芒屨松云上布衣淸吟山路晚瘦策踏斜暉

贈一敎官逰學者

燈火老書牕功名志未忘靑衫驚歲月白髮老風霜累作東吳夢頻觀上國光十年猶未調感慨憶馮唐

城中一佳士贈所知

城中一佳士借問不言誰解唱無聲笛能吟落韻詩三杯隨分酒一局不爭碁到處無人識惟應野老知

次宻印精藍光上人韻二首

蔬飯度春秋何心向外求但能存取舎自足絕恩讎歲月驚靑鬢風霜變白頭騰騰常任運無果亦無修

石邊淸睡醒松下獨吟余小徑云収後空林月上初梅香凝几案竹影掃階除湛湛長空淨纎埃半點無

送蕭君佑憲史升南臺掾二首【建康人】

漢朝丞相裔臺閣慣懲膺雲海橫孤鶚天風快俊鷹幾年居寶婺後夜發金陵李白題詩地闌干試一憑

霜臺新聘客家世出蕭梁況乃辭江浙翩然往建康六朝煙樹老千載暮雲長見說孫郎宅靑山帶夕陽

送憲奏差丘魯瞻還淛江二首

堂堂烏府士聲已播錢塘投劾驚神鬼摛詞凜雪霜潮回吳渚冷月落越山長西浙今非昔期公正紀綱

人才天下望豈但魯觀瞻淸冷雙溪水髙寒半夜蟾時賢多自逸吾子獨能廉去去西湖路荷香漾酒簾

樵雲獨唱卷五

●欽定四庫全書

樵雲獨唱卷六

﹝元﹞葉顒撰

○律詩

重九後菊【壬辰年小籬黃菊節後始華異香芳容不類餘者惜其開不應時如絕筆之麟又似吾性倔彊好與世欲背馳豈其以予無酒酬酢故遲之抑將恥伍凡下不欲與之同出俟其衰謝然後獨步西風否則賦性謙退不欲爭先羣品特殿於九日之後耳賦唐律一章見意云】

癡蝶狂蜂未用疑從來根性懶趨時情知不少爭先軰故遣遲開殿後枝斜日園林方冷淡西風天地特淸奇芳苞小蘂秋香老不是淵明斷不知

題友琴堂

疇昔知音托久要同聲相和更同條嗟予無用頭甘禿顧子多材尾亦焦七尺身長形固美兩翁調古腹空枵何當共坐虛檐下握手論心到月髙

山館酒邊卽事和何仙翁韻

但須獨酌杯中酒何用千秋身後名才拙更無醫國伎家貧猶有讀書聲巖花落樹香雲影庭竹迎秋伴月明醉坐石牀橫短笛天風吹斷世間情

登八詠樓

我是東陽老布衣沈腰銷瘦勝當時非常胸次能無酒如許江山政要詩今古可驚渾似夢英雄未死恰如棋齊梁耆舊俱塵土落日荒城艸木悲

題余仲楊松云齋手卷二首

白雲來往靑松頂樹老云寒歲月深云去人間化甘澤松畱天地作淸陰孤標素有衝霄气髙躅曾無出岫心已喜捲舒皆在我何妨偃蹇臥丰林

幽人住在松云下云白松靑十里程揀得好枝延鶴宿掃開輕翳放蟾明棲巖枕石衣裳冷倚樹吟詩格調淸早晚移家近君屋飽看煙靄聽濤聲

次衛律本憲史紅梅韻

本是孤山雪裏花朱唇得酒攺容華貪勻南國佳人面忘卻西湖處士家一種暗香凝夜月十分嬌韻醉時霞鄰墻艶杏誠非伍須信南人語未差

復次前人緑萼梅韻

老免舂香細搗霜更添藍澱越風光喚回庾嶺春風夢染出羅浮月夜芳日暮冰魂啼翠袖雪殘玄鬢舞霓裳近來姑射梳妝別說與林逋合斷腸

送東陽吳縣尹【東陽有玉山】

東陽天下佳山水君到其中地益靈恩惠有如銀浪闊姓名髙並玉峯淸桃香春暖逰蜂喜琴調秋髙老鶴聴父老新鐫去思石白雲來往護碑亭

題王壽卿煙雲疊嶂圗

靑峯盡處更靑峯爛墨淋漓慘淡容云褁長松三百尺煙迷荒嶠十千重層巒岌嶪如棋布空翠淸寒勝酒濃添冩詩翁嵐影裏羽衣霧縠駕天風

題幽居

隔溪春色兩三花近水樓臺四五家濁酒不妨畱客醉好山長是被雲遮松根淨掃彈琴石栁下常維釣月艖路狹不容車馬到只騎黃犢訪煙霞

乙未八月二十二夜夢宿山寺與僧講道論詩不覺夜分僧賦一聫云鶴向白雲棲處宿僧從靑嶂影邊歸覺而微攺其句足成一律云

天風吹夢過招提瘦策迢迢扣夕扉鶴■﹝扌東﹞白雲枝上宿僧從靑嶂月邊歸杉松韻古調淸樂苔蘚痕深染敝衣多謝山靈能念舊此心焉敢忘煙霏

二月江城見梅二首

二月江城第一枝怕寒故故著花遲不嫌艶杏夭桃俗甘受狂蜂妬蝶疑月落西湖驚舊夢雪消南國憶當時樓頭亦有霜天角懶對春風暖日吹

桃杏紛紛正得時疎梅髙潔合知幾如何萬卉嬌春日猶有孤芳駐夕暉未要板橋尋蠟屐最宜沙路試羅衣輕鞋小扇孤山下絕勝逋仙踏雪歸

秋齋雨後月出卽事

雨後虛堂淸夢長不堪風露襲荷裳濕雲散去山容瘦新月飛來海气涼丹桂生香秋兔老靑松舞影莫蛟翔騷翁不管茅齋冷滿挹蟾光入酒觴

送李本存歸江西新諭州本存儒學敎授歷省掾爲禦史所論攺溫州海隅巡尉賦三律贈之

又攜書劍過江西長鋏三彈一振衣風景不殊人自老江山有異鶴空歸閒雲仍舊封吟榻流水依前護釣磯去去鄊闗莫回顧春風吹老故園薇

獻賦論兵計已疎扁舟歸去意何如豈無醫國三年艾空讀傳家萬卷書處世固當同鳳鳥還鄊端不爲鱸魚故園泉石應無恙依舊靑山帶月鉏

去就輕於出嶺僧煙包挑月一枝藤十年湖海孤篷雨萬里闗山半夜燈後進衣冠皆有用先生才調獨無能送君歸洗徵塵淨髙步云岑頂上層【彼州有山名云岑頂】

春日雙溪晚歸

萬頃晴波蘸夕暉泠泠寒碧浸漁磯水流不盡隨云去潮落無聲帶月歸桃岸春深紅作陣蓉峯煙暖翠成圍江山風景能如許可是休文解賦詩

懷湖山隠者【並序】

湖山隠者不知何許人往來湖山間麻衣艸履竹策紅巾問其姓名則笑而不答蹤迹似詭異而辭情慷慨神思淸逺未易量者寡結交少許可性不喜譽人亦不沽譽於人也嘗與人談論古今斟酌時事一言不相合引而去之不復回顧近不知所之云

湖海無求放逸人不將淸夢出邱林喜吹異代秋風笛解鼓空山夜月琴驚嘆時危如有意貪眠云暖又無心邇來蹤迹難尋覓髙臥岑巒萬疊深

和李本存見寄和周府判感時遣懷韻二律

家山無恙尙如新忍著徵衫染世塵功業謾彈三尺劍琴書空老百年身黃金散盡頻添恨白髮閒梳政慘神斯道未亡公論在老翁未必久沈淪

世態紛更幾度新笑看馬首沒黃塵幸無寵辱驚淸夢喜有林泉慰老身雨後溪光尢瀲灔云舒山色越精神年來深得歸耕計甘學愚蒙但隠淪

述懷三首用前韻寄本存

照眼奇峯朶朶新荷衣𨿽破喜無塵莫嫌甕牖難容膝也勝儒冠解悞身好飲點頭呼酒侶不貪拍手罵錢神山中淸賞無窮盡忘卻髙翔與下淪

貌古何妨語笑新寜憂勲業鏡生塵芙蓉露下三更月葡卜風前七尺身偶爾忘懷非造理或然閉目獨凝神老身疎懶無迎送髙臥從人話隠淪

乾坤淸气四時新獨倚天風絕點塵白酒最能開笑口靑山盡好著閒身松根對奕棋無敵柿葉題詩筆有神幸有世間眞樂在貪夫何苦嘆湮淪

謝姜明徳學錄見醫膏肓痼疾二首

少年曾讀活人書壯歲能爲死馬醫學究岐黃惟我許術參盧扁少人知鼎中九轉丹埀就肘後千金世莫窺舊有煙霞泉石痼飲君一七頓成詩

偶然奇疢在膏肓謝子殷懃數送方豈但獨除前日苦更能頓歇晚年狂云邊丹杏香方美世上黃粱夢正長時事轉艱吾鮮樂取餐芝術訪仙鄊

次李本存宦逰困滯韻

天風吹落海門槎一片歸心未到家空羨靑衫縈紫綬長驚白髮岸烏紗當年鳴鳳曾棲竹近日飛蠅遽集瓜時世輕浮君已識不須多笑子陽蛙

再次前韻二律喜其寄傲僧廬深得幽寂之趣

健理煙波釣月槎困眠云屋野僧家淸談自足酬玄旨佳句仍堪罩碧紗蕭寺借栽陶令菊祗園分種邵平瓜翻經石上琴彈罷最喜良宵兩部蛙

少日心存漢使槎老年詩到晚唐家牀前古鼎烹茶竈頭上涼巾漉酒紗繞屋鋤云多種竹鑿池分澑廣澆瓜空庭艸色休頻剪畱護階除鼔吹蛙

復次前韻述懷寄前人二首

匕尺長軀臥老槎白雲飛處是吾家虛牕竹影侵琴榻石鼎茶香襲帽紗北闕無書難獻策東門有地易栽瓜秋風半世空山夢驚醒池塘月夜蛙

身似江湖不系槎靑山是處盡堪家手揮云翰千畨紙鬢裏霜髦一幅紗時事固然輕土苴吾年哀矣嘆匏瓜何當脫屣人間世不雜喧嘩井底蛙

擬挽唐思仁

芹老香寒泮水流生平琴劍兩悠悠讀書不辧黃金印作記空登白玉樓吟骨已隨霜月冷詩魂長伴莫云秋恱齋文墨傳家業分付孫郎地下修

再次槎字韻述懷

形容枯似飽霜槎身老空山處士家一徑梅香雲滿地半窓花影月籠紗常穿謝氏登山屐慣設孫郎餉客瓜離亂固非疇昔比池塘難得爲官蛙

讀金中孚詩

珠玉篇章語不凡宋唐佳句晉淸談云分霞彩流銀漢月借波光下石潭老鶴唳霜棲未穏孤鸞對鏡舞初酣直從瘦島推敲後今度詩人數二三

再次前韻【予與其父舊識詩中故及之】

乃父仙遊竟隔凡不圗老共阿戎譚千年白璧沈滄海一顆驪珠耀碧潭羣彥進趨心正渇獨君髙臥睡方酣幽懷亦笑狙狂者惟數朝三與暮三

喜余仲楊陪樞掾兪公芳催兵海道歲晚逺歸

羽檄催軍歲晚歸海南消息定何如腰邊𨿽少封侯印囊底應多蕩冦書越水閩山牽舊夢蠻煙瘴雨襲輕車短衣匹馬男兒事莫戀邱園月下鋤

王弘道下訪別去十年矣至正戊戌遷淛東憲史相見如夢寐論心話舊不覺憮然賦二律見意云

白髮相逢兩故人共談時事欲沾襟老來喜有歸耕樂亂後慚無濟世心常說文章非事業深知書劍悞冠簮如今得似終南叟萬疊靑山一曲琴

詩酒分違各一天相逢鬢雪笑埀肩自慚衰貌非前日猶喜淸談勝昔年閱世只堪三嘆耳論心幾欲一澘然何時吟騎重來訪夜雨淸燈對榻眠

弘道見和復次前韻

羨君詩格類唐人胸次冰霜月一襟句律老成前輩語衣冠新樣昔賢心豈無靑眼觀良璞爭柰黃塵襲敝簮早晚南山坐云石邀君來聽絕弦琴

自許餘生不問天樵夫漁叟得齊肩豈期■﹝皷上卑下﹞鼔轟天日猶有篇詩慰暮年白髮滿頭驚老矣黃金擲地喜鏗然襪才敢共元龍並何但髙樓上下眠

再次前韻凡三疊

覿面依然舊日人祗添塵土上衣襟聫牀夜雨思前話十載春風老壯心松徑任敎云滿袖宦途莫遣雪盈簮山家活計還知否詩卷茶缾夜月琴

車馬重逢喜二天詩翁仍舊聳吟肩風塵有恨雕雙鬢歲月無情老十年紙上虛名俱夢爾杯中眞樂出天然別來學得安心法淨掃靑山枕石眠

慮逺憂深感慨人出奇籌策滿胸襟抑彊扶弱平生志激濁揚淸舊日心思向明時呈利器肯隨漓俗著塵簮秋風異國無人夜獨鼔空山月下琴

林泉深處不朝天野服裁云補兩肩閉戶讀書頻謝客入山采藥動逾年松根長嘯心淸甚石上豪吟興浩然盡日更無身外事困尋芳艸落花眠

江左風流絕代人云裳蘭佩更風襟政多感物傷時恨常負憂君爲國心三獻無功羞抱璞十年不調欲投簮酒酣拔劍空長舞誰識中郎爨下琴

醉吹長笛夕陽天醒拍希夷魏野肩巖下煙霞常滿地世間榮寵不多年采山釣水常隨分賞月吟風得自然松頂日髙三十丈老猿猶抱白雲眠

用前韻寄李本存二首

浮雲常是蔽靑天黎庶何由擔弛肩鄊社音塵空入夢干戈休息果何年石邊淸坐眞閒者世上狂圗不坦然安得中山千日酒與君長醉日髙眠

獨憐湖海倦逰人忍泣牛衣淚灑襟經史沈酣千載志功名辜負半生心空驚系肘黃金印徒羨峨冠碧玉簮何似麻衣破紗帽石牀云屋理瑤琴

至正己丑端午日感懷寄輝東陽一詩至戊戌重午又十年矣王弘道見而和之其語句俊爽淸健復次韻美之

奇如霄漢舞天吳壯似英雄敵萬夫錦繡心腸人未識林泉胸次世應無久空蕙帳秋猿怨近宿芹堂夜鶴孤況是東南重午節湘江煙暝楚云疎【時弘道寓金華學捨】

次李本存端午見寄韻二首

功名驚世久無圗泉石膏肓癖在吾滿眼干戈方爛漫繞園蘭艾亦荒蕪蒲觴未飲心先醉松徑長吟興不孤賴有故人知我意肯同阮籍哭窮途

獨醒孤坐與誰同懶把哀顏換酒容素負歲寒齊檜栢不將春色悞芙蓉堂堂陣美誰能犯整整師嚴孰敢衝萬里白雲風捲盡蟾光飛上楚煙峯

再和前韻

天下闗山入戰圗異鄊爲客倍愁吾江淮逺近連烽火里巷髙低長艸蕪堅臥謾愁兵甲滿獨醒寜怕夢魂孤太平气象猶如舊痛飲蒲觴醉道途

今年端午去年同老去閒身轉不容幾欲入山穿薜茘常思浮海采芙蓉傷時倍覺愁膓結罵賊徒添怒髮衝何日果能忘世事楚雲湘雨小孤峯

至正壬辰癸巳以來方國珍輩起天下遂大亂時士民皆登城禦敵馬敎授輩於窩鋪中﹝闕﹞

至正戊戌九日感懷賦

吳楓初冷水痕収塞雁南飛渡逺洲歲月無情天地老江山不盡古今愁黃華謾引杯中物白髮空驚鏡裏秋卻笑桓溫淸燕後終然無夢到神州

謾多憂思繞東籬舉目江山異昔時落日邊城悲鼓角西風天地動旌旗荒村亂後愁無酒野老胸中喜有詩風景不同人事別菊花何必上寒枝

門掩冬籬處士家毎逢佳節惜年華黃花有恨驚秋老白髮無情對日斜杜牧仙逰詩寡和王弘人去酒須賖烏紗醉褁西風冷千古令人憶孟嘉

誰復攜壺上翠微干戈爛漫酒尊稀西風細雨黃花瘦衰艸荒煙白鴈飛落日有時懷故國舊居無主鎖空扉龍山回首尢非昔長使英雄淚滿衣

晚對南山飲濁醪少舒幽憤醉醄醄云邊黃菊紉芳佩世上紅塵襲敝袍陶令官閒身尙健孟嘉帽落趣殊髙登臨我亦秋風客虛負人呼一世豪

云鎖當年落帽臺滿山黃菊爲誰開久無異士髙人識長有狂蜂妬蝶猜斜日東籬增感慨西風南國正塵埃如何得似承平舊與客攜壺共酒杯

慵整東籬貰酒缾白衣望斷夕陽亭徵鴻北度煙塵冷戰馬南嘶艸木腥嫩菊半開香未老奇峯相對眼終靑何當得與淵明約共醉秋風不願醒

風急登髙野客傷悲笳聲裏過重陽正須擊劍論孤憤何暇攜壺舉一觴白骨不埋新戰恨黃花空發舊枝香寒煙冷日東籬下西望柴桑路更長

悠悠江影鴈南飛黃菊飄香蝶滿枝斜日西風彭澤酒殊方異國杜陵詩煙巒慘淡山林暮霜葉瀟疎艸木悲醉後不思時節異半欹烏帽任風吹

滿城風雨晚淒淒城北城南盡戰車無藥可能醫世亂有錢常欲買山居牀頭小甕開新釀屋底明窓讀古書園菊豈知吾輩意淸香惟解繞茆廬

時論田畝輸銀賦二律俾主事者知之

固守金湯動萬全使君才調亦堪憐活人陰徳誰能見濟物奇功已得專廣鑄精金酬健者泛科寒士豈當然犒師勞將吾民職爭柰饑無買米錢

劍不潛鋒歲未丰帶牛佩犢走西東誰憐耕墾三時力不直干戈一掃空破屋饑人啼夜雨荒村寃鬼哭秋風有司科斂仍如舊願霽霆威略見容

軍中一彥士少好讀書喜談論文章工拙尢篤意詩學求指南於僕爲賦一律以贈之

知公雅志喜文章光焰須觀萬丈長太傅辭華宜鑑別翰林豪放不尋常筆端妙語誠須識馬上奇功愼勿忘正是英雄馳騁日策勲麟閣姓名香

艸堂寺有懷東陽輝老

蕭寺荒涼繞翠屏髙僧無復定詩盟雨侵深徑苔花冷風度浮雲栁絮輕巖下古碑遺舊迹亭前流水訴新聲昔年髙座譚經地夜夜虛堂貯月明

莫春逰赤松

桃源春晚落花深仙子乘鸞去莫尋地僻惟聞猿嘯月巖空無復鶴聴琴雲遮不斷靑山色風送還來翠竹陰欲上丹山訪遺迹竈寒煙冷碧苔侵

牧羊人去杳無蹤欲訪仙鄊路不通樓殿勢穿雲影裏笙簫盡斷月明中嵐光點點流空翠春色重重駐老紅日莫桃源重回首夕陽香徑鎖春風

庚子端午次潘明舉韻二律

世亂飄零席未溫香蒲何暇薦芳尊傷時倍覺孤難立訪舊空驚半不存燦燦火橊明照眼離離煙艸暗銷魂賜衣恩寵承平舊今日干戈未暇論

內家端午賜新衣萬姓千官樂盛時橊火噴人初霽雨蒲觴醉客競題詩前歡過眼如流水近事驚心類奕棋今日亂離非昔比澹煙哀艾不勝悲

次潘鵬舉喜雨韻二律

海若馮夷盡效誠阿香巽二更多情電驅鐵騎穿雲出水決銀河半夜傾宇宙已淸天下勢桔橰無復月中聲冰肌玉骨涼如許何但倉儲喜滿贏

蒼龍將雨出山來天爲生靈息禍災甘澤旣能隨願足片雲未必爲詩催稻畦已溢平疇水蕙帳仍轟動地雷剰欲構亭題志喜只疑人怪老坡才

再和來字韻

風倦長坡化雨來洗空塵世弭天災滂沱足使坤維溢澒洞仍煩巽二催足下已深三尺水耳邊何止一聲雷縣官滿貯丰年粟廣育山林茂異才

幽懷

不染纎塵六十年夢魂長是寄林泉閒拖竹杖云邊坐醉脫蓑衣石上眠澗水煮茶和月汲地鑪収葉帶霜然平生湖海知心少惟結山猿野鶴緣

庚子雪中十二律

跨鶴仙人下太空散花天女盡嬪從冰輪玉輦三千里羽蓋銀屏十萬重海上有山皆霧鑰人間無屋不云封淩寒直上岑巒望月到芙蓉第幾峯

滕六裁云舞玉京馮夷剪水出滄溟旋修江路尋梅屐自挈溪橋貰酒缾只恐雲山頭早白終輸寒士眼長靑十年不作淮西夢世事於今未用聽

擁被淸吟興不窮地鑪煙暖火初紅移舟訪戴心應懶入蔡平淮夢已空栁絮影髙迷夜月琪花香減怨春風鬢毛如蝟蓬牕下僵臥誰能識此翁

梨云梅月苦紛紜凍蝶寒蜂錯認春逺近江山皆種玉東南天地正飛塵煙蓑埀釣風標逺石鼎煎茶气味新幸有千年佳趣在老翁淸賞未全貧

玉樹瓊林一夜榮悞將春色惱芳情空花發艶無眞實凍樹飄綿不老成徒使醉翁增酒價且尋吟社定詩盟劉又去後無佳句羞覩寒光伴月淸

萬頃銀波細剪裁繽紛飛下玉樓臺初疑羽斾空中舉猶想霓裳月下來風緊有花飄岸栁云深無樹認江梅地鑪煮茗松濤響絕勝羊羔飲酒杯

朶朶瓊花冷映扉隨風飛舞撲人衣孤舟蓑笠添淸興萬里江山失翠微醉裏不知明月上望中惟見濕雲飛袁生紙帳方眠穏夢破人間萬事非

云壓溪橋失舊蹤出門迷路酒缾空江山未易分髙下玉石尢難別異同梅粉光輝羞讓月栁綿輕薄喜當風慿誰說與吳元濟鵝鴨池邊夜未終

疎疎宻宻復斜斜云滿歌樓賣酒家半夜孤兵奇李愬千年佳句笑劉又異常璀璨元非玉頃刻繁華不是花安得風流陶學士松風同煮竹鑪茶

亂飄亭榭灑虛欞飛入書齋照眼明天下更無花比白雲間惟有月同淸益堅茅屋髙人操頻感窮邊老將情舊日平淮夜深雪光輝仍滿蔡州城

攪碎銀河戰玉龍紛紜鱗甲舞天風江山浩浩芳塵逺宇宙茫茫醉眼空春老不香雲樹裏鶴歸無影月明中霜橋驢背尋詩罷自爇寒鑪榾柮紅

北風吹雨晚聲幹亂撒眞珠滿玉盤常訝雲巢驚鶴夢最宜煙棹理漁竿僵眠茅屋不知夜醉著蓑衣尙怕寒卻笑當年韓吏部獨鞭羸馬出藍闗

梅魂二律

飛入羅浮舊路遙東風回首思寥寥玉容猶想霜晨沭冰魄空疑月夜招望斷西湖春易老夢回南國雪初消枝頭有恨無人見瘴雨蠻煙屬艾蕭

春風吹夢夜迢迢香影無蹤寄寂寥和靖作詩空見誄姮娥剪紙謾頻招云深庾嶺家何在月落西湖恨未消怨殺樓頭吹玉笛粉容芳質委蓬蕭

題朱元良友琴圗手卷【卷上有髙山流水】

彼此虛懷七尺軀同音相和久相知坐看峯頂雲飛處話到江空月落時遇得意來俄斷絕到無聲際忽淸奇胸中多少驚人句不是桐君合語誰

左右司黃郎中以田畝多寡爲賦役髙下予田已盡而不除役故作此詩以諷之

掌握軍民至重權廟堂隆任豈徒然招邀賓客三千輩管領東南一半天威惠足驚吳越地才能不減漢唐賢猶存賦役爲民害剛把無田作有田

墨菊

卸下前人金縷衣蕭蕭玄鬢望東籬西風烏帽髙情逺細雨黃花舊夢非露洗煙光浮嫩萼云封秋色上疎枝霜縑素影芳香斷迥首緇塵怨夕暉

墨竹

與可神逰未易尋子猷仙去硯池深空餘瘦影驪龍舞無復淸聲紫鳳吟雨暗渭川云萬畝月生淇水玉千林秋風滿紙冰霜色中有程嬰杵臼心

蘇知縣能染時賦役頻繁負郭之田十賣八九民力已盡催科不休詩中言及之俾知民間艱難云

小邑何煩命世豪割雞寜復用牛刀桃開古縣春風暖琴皷虛堂夜月髙滿腹仁慈遵孔孟異時功業繼蕭曺興來筆下煙雲起千尺龍蛇舞海濤

國士誠非縣令才天憐民瘼遣公來亷能淸似霞溪月號令嚴如百里雷凜凜冰霜居政府堂堂人物坐琴臺明年二月春風暖剰買桃花滿縣栽

山翁自愧坐無氈賦役相承斷復連前載已捐南畈土去春仍舊北山田差科正恐無虛日貨鬻深憂有盡年幸有讀書牕下月夜深依舊十分圎

辛丑二月初八日予攜妻子避亂於北山淸修寺賦一律奉謝山中故舊云

自笑饑寒杜拾遺蹇驢破帽傍人廬老來亦願棲巖屋亂後何能校石渠落日人惟悲鼔角荒郊誰解把犁鉏荊妻稚子頻相擾刻骨銘心甚日除

淸明有感

舉目闗河盡亂離舊墳新冢正累累落花滿徑東風惡芳艸連天野客悲無酒無詩寒食節半晴半雨夕陽時埀楊不識興亡恨也雜蓬蒿上翠扉

謝王鐵槍相公送還小童

采藥癡童出未還悞將魂夢落塵寰𨿽貪世味甜餐蜜肯忘嵐光翠擁鬟謝子指歸靑艸徑隨予嘯上白雲山從今穏坐峯巒頂夜夜煙扉月下闗

次韻張仲文雪中見寄

萬境無聲玉宇空江山晃耀失西東溶溶不夜梨花月衮衮長春栁絮風兒女淺斟金帳酒英雄方建鐡城功池邊鵝鴨休驚擾恐混軍聲耳爲聾

再次前韻

醉眼模糊宇宙空出門投北誤投東老龍跳落銀河水皓鶴飛來玉闕風謝女有詩裁妙句吳城無策立奇功十年懶聽塵寰事僵臥從敎兩耳聾

再次前韻

水晶宮闕擁瑤空宮裏瓊姬過海東霧轂冰輪飛廣漢羽衣仙袂舞剛風天神淺試裁云手海若新成剪水功老子畏寒頭爲縮鬢毛如蝟耳雙聾

再次前韻

深夜沈沈萬象空乾坤一色混西東濕云冷浸琪花月凍雨晴飄玉樹風老去更無擒蔡術困來猶有煮茶功寄詩勿吝頻敲戶茅屋袁生耳不聾

元宵雪感懷

羽衣云佩廣寒仙扶翊嫦娥下九天天下山川開玉卉夜深燈火湧金蓮最憂漁艇江波冷猶記鰲山海月圎世亂繁華非曩昔寒缸挑盡謾僵眠

次韻

逰戱人間百億仙細裁春勝散瑤天九重銀漢翻琪樹萬頃瑤池浸玉蓮貪玩目前春富貴忘觀天上月團圎霓裳莫惜頻頻舞輝映花燈夜不眠

金帳羊羔酒裏仙醉觀皓鶴下瑤天寒英忽舞顚狂絮香焰俄開爛漫蓮閬苑有花春未老芳城不夜月空圎茅齋僵臥袁夫子也玩鰲山懶去眠

懷赤松云■﹝鼎頁﹞舊隠

家住靑靑不盡山石屏茅屋碧松闗鉏云短鐝孤峯頂釣月輕舟一水間埜鹿銜花常欵曲山猿分果慣盤環無端輕作紅塵夢身老乾坤未得還

謝邵仲才惠滴乳香

海南煙樹飽風霜老樹脂膏臭味芳露濕未幹秋月白風吹不斷莫雲長團團良玉寒生彩顆顆驪珠夜吐光得爾價須增百倍指揮檀麝合稱王

重陽值雨

西風吹帽雨沾衣與客如何上翠微白髮恨多秋鬢短黃花香冷濕雲飛但須飲酒紉芳佩不用登臨怨落暉采菊東籬陶靖節醉穿木屐著蓑衣

又感懷

斜風細雨暗東籬歲月驚心往昔非芳菊有香秋漸老空尊無酒意多違陶潛去後論交寡杜牧吟成見和稀西望山林無限意亂雲多處斷鴻飛

乙巳正月十二日雪中感懷

梅李爭妍冷更榮楊花飛絮濕尢輕雪梢香凍鶯聲■﹝氵惢﹞月樹光寒蝶影淸兒女祗貪金帳樂英雄空老玉闗情自憐衰朽心尢壯夢裏麾兵入蔡城

幽居卽事

靜看餘花點澗渠醉吹長笛臥庭除夢回涼月生松榻吟罷淸風滿艸廬身後豈圗千載譽腹中猶有百篇書溪邊盤石長年坐不是任公釣巨魚

寄方仲逺山人初識兼簡劉眞白空不空上人

一見丰標許不凡齊梁聲律晉淸談淡如涼月生巖樹瑩似驪珠映石潭二子形容尢醞藉獨夫鬢髮已■﹝髟上監下﹞鬖何當共訪煙霞子共話前三與後三

閒中雜興

醉吹長笛倚雲峯靜掃餘花坐晚紅幽夢不離靑徑月髙情長策翠微風𨿽無化俗淸時術猶有搜奇摘艶功沙上與鷗修好罷梅邊教鶴舞晴空

題戴石屛詩後【石屏字式之】

騷壇吟社久馳聲句法淸奇復老成彈壓江湖鷗鷺喜品題泉石鶴猿驚天邊桂子芳香逺雪裏梅花瘦影淸妙語奇言看不盡海雲飛去玉蟾明

秋宵月下話休文遺迹

石井煙迷半蘚荒休文遺迹墮微茫刺桐影冷秋風爽桂子淸香夜月涼山洞出云舒畫簇江波翻浪煥文章汀蘭澗芷春常在人去樓空幾夕陽

再題式之詩後石屏父子皆有詩名

先生家世以詩鳴久擅吟壇老將名前輩羣賢聞必喜晚唐諸子見皆驚云幡碧海蒼龍影風逓靑林紫鳳聲石鼎煮茶尢韻美松濤濺雪暮潮生

重九感興三首

牛山逺在亂雲中暮靄荒煙寄斷鴻陶令歸來官況懶孟嘉去後酒杯空羞將白髮欹烏帽笑看靑松老翠峯千載英豪一時事菊花冷淡怨秋風

黃花白髮淡相輝況是登臨近夕暉斷靄徵鴻天共逺落霞孤鶩晚齊飛江空云影流無盡日暮秋光老欲歸帽落孤峯人已去艸深三徑事還非

翠微影冷玉峯秋與客攜壺話昔逰三徑菊花香未老一江煙浪水長流行登髙閣鴻初到過了重陽蝶也愁已約淵明同酩酊醉欹烏帽雪盈頭

樵雲獨唱卷六

