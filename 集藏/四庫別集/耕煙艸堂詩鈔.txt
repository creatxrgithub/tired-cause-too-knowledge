《耕煙艸堂詩鈔》淸戴梓

目錄

卷一

卷二

卷三

卷四

跋

附錄

耕煙艸堂詩鈔卷一

仁和戴梓文開甫著

古意五首

隨家嚴赴詩社與錢牧齋杜於皇程穆倩汪湛若諸前輩賦淮陰釣臺得寒字

漂母祠

重經漂母祠

古廟

登報恩塔

赤壁懷古

登黃鶴樓

登嶽陽樓

範蠡

看馬

看劍

北風行

題畫

四皓行

陪射

公無渡河

猛虎行

西域進獅歌

曝書

出獄口占

兵車口占

望山海關

葉家墳

烽臺晚眺

早行

題髙橋酒肆壁

出關行

鐵嶺回瀋

佳公子招遊郊野座中贈陳省齋楊玉斧兩太史

題省齋小照

贈龔默識

飲胡將軍宅

贈李鐵丸

夏日遊楊園

送別萬子

送鐵嶺許明府進應召入都

南塔柳陰下口占

題畫贈陳太史省齋

送王司馬臺鉉之任荊州

贈宗藩艾將軍

送王子回京

耿明府燕集

寄贈天津道範某

三淸觀

舞刀歌

九月廿一夜震霆大雪因述長句

冬日

題布袋和尙

題林刺史益長小像

寄贈陳超千

元夕雪

春園夜集

雲巖飛瀑

招遊春郊卽席分賦

古意五首

鬱鬱復鬱鬱﹐西風吹絺綌。白艸動悲音﹐黃埃冪危磧。仰見隴頭云﹐不見水底石。水石抱堅貞﹐千年如一日。隴云多變端﹐崇朝不謀

夕。隱現𨿽殊觀﹐君子貴自得。披襟臨回飆﹐顧影三嘆息。

朱門有淑女﹐嬪爲君子室。步搖明月珠﹐佩戛荊山璧。綽約生香風﹐芙蓉照春色。雅韻抱流云﹐光華爭麗日。婉孌兩情深﹐誓並鶼鶼

翼。恃徳不恃色﹐君心有轉易。耳入侍兒言﹐棄置在一夕。揮淚下君堂﹐幽房暗如漆。回望舊簾櫳﹐遠若雲天隔。鏡此傾國姿﹐只博

衫袖涇。不及長幹倡﹐挾瑟笑君側。

庭前有嘉樹﹐雙雙落奇鳥。卿雲散組翰﹐煥彩張靈葆。乳哺羣雛嬌﹐噰噰聚晴曉。春風遊冶郎﹐翠騎飛芳艸。挾彈覓當壚﹐意气何矯

矯。側目眄髙柯﹐金丸度空杪。一擊毛羽摧﹐驚飛何擾擾。哀哉覆巢﹐下眾雛難自保。

枉渚有幽蘭﹐香气隨風烈。美人牽輕裾﹐窈窕獨采擷。佩之非自歡﹐用媚君子悅。君子自怡怡﹐蘭香香有時。其柰妾顏色﹐冶容日以

移。蘭萎合棄捐﹐棄妾亦如斯。殘香復把玩﹐淚向春風吹。

昔作君家婦﹐紅顏如夭桃。紡織供衣裳﹐鍼綫爲燈膏。纖手力井臼﹐瘁極不言勞。柔腸剌枳棘﹐何敢嫌糠糟。黽勉相厥徳﹐結髮如同

胞。君名幸成就﹐妾意登雲霄。駕言妾顏色﹐端肅無丰標。揮金置妖麗﹐珠玉明纖腰。歡狎自成族﹐疏禮徒崇髙。歷苦華艷謝﹐乃爲

羣婢嘲。十日不一顧﹐一顧已酕醄。屍素自漸退﹐空房嗁中宵。寒衾枕蟋蟀﹐旦暮歸蓬蒿。妾身不足惜﹐君徳在久要。

隨家嚴赴詩社與錢牧齋杜於皇程穆倩汪湛若諸前輩賦淮陰釣臺得寒字【時年十二歲】

嘗笑淮陰拙﹐生涯守釣竿。有能匡社稷﹐無計退饑寒。存楚心難定﹐封齊禍已安。可憐臺畔水﹐千古響哀湍。

漂母祠

一飯原無重﹐千秋獨有君。三齊如不顯﹐空自飽王孫。

重經漂母祠

漂母祠猶在﹐淒然日欲西。義惟輕一飯﹐名已重三齊。白馬垂綸岸﹐淸江浣薴溪。望中人不見﹐荒艸雉還飛。

古廟

何代畱遺廟﹐傾危動感傷。碑殘苔蝕字﹐殿老樹生墻。閴寂藏神鬼﹐幽深聚虎狼。猶疑靈爽在﹐松柏嘯斜陽。

登報恩塔

九級奮登臨﹐乾坤一望平。萬逵開錦巿﹐一柱俯金城。山色煙將瞑﹐江聲雨乍晴。髙危憑眺處﹐新月掛檐明。

赤壁懷古

赤壁當年戰火燒﹐風狂天瘴水迢遙。曹瞞敗去無雙鬢﹐公瑾歸來有二喬。

月暝魏都秋落葉﹐煙消吳苑夜空潮。江間漁父無今古﹐羌笛一聲風自飄。

登黃鶴樓

城上危樓俯大江﹐昔經崔灝詠無雙。我來欲作驚人語﹐掃壁題詩意早降。

萬里平氛存姓字﹐一身歸國望鄕邦。眼中水色收全楚﹐沔鄂煙波滿碧窗。

登嶽陽樓

暫解徵衣上嶽陽﹐水光山色兩茫茫。云來巫峽疑神女﹐酒問巴陵憶醉鄕。

鴉散夕陽舟未泊﹐雁歸秋浦荻初黃。滔滔江漢無今古﹐何處煙波弔夕陽。

範蠡

功成邀爵豈無情﹐烏喙終難共令名。紫綬能捐身不死﹐黃金空鑄象如生。

五湖散發鷗同泛﹐片席懸秋月自明。我欲乘舟問煙水﹐白蘋遙隔暮雲橫。

看馬

一羣云錦分毛色﹐列向西風牽靮靮。圉人云是盡龍媒﹐百里回還不時刻。中有一匹不成材﹐嚙踢驍驣騎不得。止堪引重駕鹽車﹐絆套

入轅還費力。馬忽長鳴似有聞﹐踣聳瞳張毛鬣立。雙然蹀躞到余前﹐似訴平生人不識。雕鞍一韝試騎看﹐馴若駑駘非所述。平沙千里

等閒來﹐直欲追回西落日。疾如風雨力如山﹐此是英雄眞配匹。流黃騕褭古所稱﹐赤兔烏騅有功績。嗟哉此馬眞無倫﹐愼莫輕將美人

易。

看劍

昨夜龍雷壁間泣﹐寒芒閃閃光幽室。曉來啟匣自抽看﹐桃花隱現腥還濕。十年不用嗟神龍﹐徒掛空齋式墻壁。淸泉爲浴礪礛石﹐陳塵

拂生去寒碧。仍收寶匣藏牀頭﹐三躍不容皆吐出。侍兒驚走奴辟易﹐何事精靈動白日。咄哉劍兮夫何爲﹐用爾曾經在疇昔。煙消賊死

鼓聲沈﹐戈戟旌旄盡斂戢。爾獨嗚嗚猶夜鳴﹐鳴成碧血復何益。抽來檐下復重看﹐彩暗光韜類鉛錫。垂頭收拾付僮兒﹐神器空餘人太

息。

北風行

北溟鯤鵬來變化浪起危山海橫瀉。中間猛烈成北風﹐瓦飛樹拔將人射。駭若聲疑萬虎來﹐天吳鎖斷金門開。潛蛟春起鰲自擲﹐洪蒙

重結天胚胎。城郭將傾日光紫﹐不到山平吹不止。妖狐異鬼助風聲﹐吹出奇寒人欲死。雨雪飄零風忽已﹐暖气盈庭日光起。吁嗟北風

空怒號﹐世事升沈類如此。

題畫

抱道守一隅﹐脈脈自尋樂。行到懶雲峯﹐坐看飛泉落。恍忽玉虯懸﹐千尺來天廓。素琴斂徽音﹐短言用斟酌。山色暝歸途﹐疏煙紛漠漠。山到春深翠色多﹐風來香艷鳥來歌。欲尋髙隱人何處﹐茆屋臨巖護薜蘿。

雨後亂泉流﹐生憎艸木稠。山回疑路盡﹐雲散覺巖秋。養拙應辭巿﹐居仙不在樓。愧他煙水際﹐長笛一扁舟。

四皓行

商山有四皓﹐采芝絕世情。漢主不能致﹐仰之如景星。建儲意猶豫﹐忽爾侍殿廷。異哉四老翁﹐能令帝者驚。一見意遂決﹐羽翼嘆已

成。吾聞靑雲士﹐立節終不更。屈身輔嗣子﹐其志將何營。就中不細察﹐眞僞難分明。呂雉計旣得﹐趙王難其生。

陪射

錦衣蓛簌羽林兒﹐捲起風沙日暗吹。內令忽傳觀較射﹐角弓羽箭紛紜馳。葳蕤八駿驟排到﹐帳殿橫開間西照。由基神術是重瞳﹐鵠對

弦鳴應風哨。百發曾無一矢虛﹐九夷駭視咸欷歔。小臣忝廁儒臣列﹐但操弱翰承明廬。豈知文治有武備﹐騎射復見風雷驅。安不忘危

遵往古﹐聖王焉肯耽安居。

公無渡河

結髮爲夫妻﹐婉孌情不移。何當發狂疾﹐言欲各分飛。一夕起長歌﹐向濤亂奔馳。其妻踵其後﹐呼公無渡河。臨河公不見﹐妻心將柰

何。悲重視生輕﹐持袂投洪波。兩身抱一處﹐千載永不磨。至今河畔艸﹐糾結成煙蘿。

猛虎行

頭如堅城尾如纛﹐擡頭揚尾睛光燭。天風從擁出長林﹐一聲髙吼搖山谷。猛虎食人不食鹿﹐居人戶戶編毛竹。竹如利刃列成城﹐一跳

曾經洞虎腹。縣官昨日吏胥來﹐坐向牀頭索酒肉。稱言今歲納糧難﹐官止收錢不收粟。舉目周瞻四壁空﹐兩歲嬰兒難賣鬻。丈夫被吏

牽見官﹐妻兒坐向窮檐哭。

西域進獅歌

西域遙聞九萬里﹐郤向中華進獅子。艨艟如嶽浪如山﹐鯨鱷相看同鹿豕。獅形不似畫者形﹐長髮披頭毛色紫。雙瞳碧玉電光瑩﹐利爪

獠牙三尺尾。尾後團毛類拂蠅﹐一揮一動無寧晷。曾過邗江泊巿頭﹐巿頭觀者人如蟻。肩摩踵接日夜喧﹐乘馬欲前遙卽止。止非有令

畏獅威﹐蹏蹶腰傾鞭不起。夜犬無聲驢不鳴﹐妖狐魘人人病已。北上神京進聖人﹐舁向彤廷動天喜。黑面獅奴亦是人﹐舞蹈歡呼禮非

禮。大官給食命春卿﹐重譯相傳下溫旨。虎圈養獅奴亦入﹐夜抱獅眠情懌懌。宮閨傳語索獅看﹐圈築髙城甃文石。繞周雕檻俯來看﹐

猛气飛揚猶戰惕。堅木爲球彩色裝﹐拋向獅邊博騰擲。盤旋滚跳舞不休﹐一時萬象來神獝。宮閨驚駭嘆奇觀﹐今日看回又明日。因驅

虓虎入城中﹐虎肝忽被獅刨食。金門列象試馴看﹐象首低垂身戰栗。始信獅爲百獸王﹐眼前虎豹皆臣職。獅能殺獸不殺賊﹐大官養給

夫何益。請將猛將作獅珍﹐四海烽煙自寧謐。

曝書

計日今爲六月六﹐老屋迎暘成火域。宮閨邸第及窮檐﹐曬衣自古沿流俗。我無餘衣可免勞﹐惟有殘書十餘簏。呼僮羅列向晴階﹐紙故

潮生蠹蕃育。揩踏塗抹不盡戕﹐萬頭鼠竄橫屠戮。老倦時酣午夢中﹐夢蠹周回向余哭。公爲憐書命攤曝﹐不思書是我邦國。食斯飲斯

居亦斯﹐个中天地成文族。公今爲書不爲生﹐輕重相衡情慘酷。神銷口阻莫能應﹐醒來急命收殘牘。吁嗟命重書自輕﹐萬編隨蠹謀其

生。

出獄口占

已解囹圄困﹐翻生離別傷。遙憑南去雁﹐不死慰髙堂。【老母時在揚州】

兵車口占

慘淡柳條黃﹐兵車適異鄕。親朋雙淚眼﹐家產一身裝。臣罪知無涘﹐君恩豈易忘。雲中雙闕遠﹐回首望蒼蒼。

望山海關

雄關割據勢崔巍﹐羣盜紛馳舊祚移。四海謳歌歸聖主﹐萬年基業啟邊陲。

東開碣石連滄海﹐西指臨洮服遠夷。謾道鶯花虛塞外﹐春風隨我到天涯。

葉家墳

斷蓬輪不斷﹐佇望日西斜。气肅天蒸海﹐冰消地坼花。烏風翻白骨﹐鬼雨走黃沙。搔首余將老﹐千秋何處家。

烽臺晚眺

極目俯髙邱﹐淸笳隱戍樓。萬山環地落﹐一海抱天流。白骨何年戰﹐黃雲終古愁。徘徊無限意﹐霜月滿徵裘。

早行

驅人寒夜起﹐行役意如迷。野火燒殘戍﹐荒城抱凍溪。月嘶孤店馬﹐霜報五更雞。冷竈吹餘燼﹐開門參正西。

題髙橋酒肆壁

一山行盡一山來﹐山上荊圍小巿開。悵望守烽人不見﹐怒潮空打弩臺回。

出關行

三月出關行﹐四月到遼住。住遼不逾時﹐又向鐵嶺去。鐵嶺去遼百餘里﹐風景蕭蕭有如此。我欲爲家家易成﹐亂艸和沙砌寒水。水自

滔滔出混同﹐洪濤萬里天行風。風髙山苦不成望﹐連云部落冰霜中。日暮無依投店宿﹐店主愁顏向余囑。連日狂飆禁作炊﹐晚餐只有

前朝粥。

鐵嶺回瀋

出關非作客﹐到瀋郤如何。破械身還我﹐編氓姓屬他。典裘寒鬻米﹐結屋夜牽蘿。有酒不成醉﹐仰天時一歌。

佳公子招遊郊野座中贈陳省齋【夢雷】楊玉斧【瑄】兩太史

出塞悲連月﹐尋歡此一遊。龍沙天地�﹐瀋水古今流。挾彈追黃鳥﹐輸拳覆白甌。醉中無賴甚﹐忘郤異鄕愁。

閩南恆把袂﹐塞北又聯觴。萬里存君我﹐千秋共肺腸。有書延賤命﹐無語慰髙堂。敢復言忠孝﹐酸心撫白楊。

謾說成名早﹐文章亦禍機。謀生𨿽寡策﹐教讀且瘳饑。終荷君恩宥﹐休傷世事違。升沈何足定﹐彊飯望朝暉。

日色蕩寒沙﹐歸鞭促暮笳。亂紅縈馬足﹐深綠隱漁家。路踏嚴城月﹐門敲小徑花。春光長不歇﹐投老願天涯。

題省齋小照

海立天無光﹐閩南才子弮空張﹐欲死不死生髙堂。血心成碧人莫量﹐此身何必存文章。【下闕】

贈龔默識

絕足追巢谷﹐間關訪謫仙。到時炊朔雪﹐行日泛江煙。海气連云合﹐龍沙抱日懸。中原舊丰沛﹐何處擬遼天。

飲胡將軍宅

束蒿掃郤庭前雪﹐捲簾延入天中月。將軍脫劍披麟膏﹐笑指千山一千疊。妖童娥娥紅粉妝﹐繁弦幺裊流淸商。含情含態稱霞觴﹐繡羅裙折雙鴛鴦。無端肩上作掌上﹐輕身婀娜來昭陽。瞥驚忽落彩雲鄕﹐綠珠樓隕悲遺香。弓官虎士驚欲狂﹐酒徒詞伯皆彷徨。須臾嬌囀起靑揚﹐春波帝子遊瀟湘。一斗一石飲不了﹐霧眼相看情愈好。生憎容劇夜珠明﹐柳枝欲把桃花惱。內中綠衣色更佳﹐歌殘舞罷歸誰家。慚餘白髮老無賴﹐夢裏不知誰是他。

贈李鐵丸

東海有長松﹐亭亭一千尺。挺拔幹雲霄﹐陰森蕩天日。蛟龍不敢窺﹐風雨何能蝕。有時明月來﹐淸影散寒碧。不爲繩墨拘﹐應笑棟梁失。抱此千歲姿﹐支離托泉石。

夏日遊楊園

三徑郁參天﹐千章礙日懸。拂苔人選石﹐翻樹鳥嗁煙。竹葉開香甕﹐花光照綺筵。莫教歌舞倦﹐新月正娟娟。

送別萬子

君欲去﹐我欲畱﹐去畱兩執翻如讎。金風玉雪不足苦﹐苦君貧賤無良謀。縱然骯髒遊五嶽﹐五嶽安肯爲糟邱。降乃心﹐柔乃骨﹐富貴渾如操券決。笑我托空言﹐覼縷向君說。勸君我不能﹐握手空嗚咽。從此天涯永離別。靑蹇長鳴野燒昏﹐茫茫冰海吞寒日。

送鐵嶺許明府進應召入都

黃風構冰冰轉裂﹐洞穴穿衢鐵城雪。使君閉衙手如冰﹐炊斷寒煙泣邊月。剖蚌不珠艸不參﹐三年空滯遼河陰。前年天子來東狩﹐賦成直向天閶叩。攜去承明示巨卿﹐巨卿研勘神色驚。陳思己往太衝死﹐何來神怪橫蒼溟。昨歲儲君復狩來﹐宵馳召對呼奇才。帳前彤管白玉版﹐萬言立下生風雷。大官進食賜頻數﹐親頒雉兔恩隆哉。侍臣可望不可近﹐雪裏猥裘傾耳聽。獵騎千重不放圍﹐論詩正熱情難竟。小帙蠅頭進禦牀﹐牀前五色流瑤光。蘭膏白日侍涓肅﹐但聞天語聲琳瑯。鰲擲鯨掀海若若﹐風檣陣馬天茫茫。瀟湘猗蘭秋雨細﹐美人春睡胭脂膩。淸廟宮中振玉音﹐蓬萊闕下歌羣帝。愧我哇淫四十年﹐逢君驚愕難成字。吁嗟乎﹗明良際遇今如是﹐鋒車鋒車西入都﹐關山繡綠鶯呼雛。索我北窗支病畫﹐墨花吮漬空模糊。鵝溪七尺翦秋水﹐他年願作調羹圖。

南塔柳陰下口占

花事看都盡﹐柳陰猶可憐。輕煙蒸白塔﹐柔浪拍靑天。移後應多悴﹐攀余未許眠。靈和舊風日﹐回首憶當年。

題畫贈陳太史省齋

白雲髙髙晴不開﹐南國溪山猶在哉。無端一別一萬里﹐今喜風塵歸去來。

送王司馬臺鉉之任荊州

此去荊山好﹐余曾負笈遊。彌漫三澨闊﹐窈窕五華秋。米賤官餘俸﹐魚肥釣滿舟。琴書攜八口﹐可不向民求。

旣喜之官去﹐相看復黯然。一身畱絕塞﹐萬里羨長鞭。路入雄關斷﹐山當粉署懸。思君何處切﹐楚月照遼天。

贈宗藩艾將軍

沙驚土裂正嚴冬﹐北走關河一萬重。遠謫不須悲黑水﹐廟堂寧久棄賢宗。

送王子回京

今日天涯遇故鄕﹐鄕音入耳玉瑯瑯。百年姻婭瞻丰度﹐一路雲山括錦囊。伏櫪謾言羈驥足﹐幹霄指日煥龍光。羨君欲去便歸去﹐不似愁人老雪霜。

耿明府燕集

塞北消愁壘﹐城南訪醉鄕。徑餘殘夜雪﹐須結曉來霜。入室驚春遼﹐依欞喜曙光。繡簾湘水碧﹐畫卷楚山長。吮墨抽新意﹐開函動古香。金徽文幾側﹐玉局唾盂旁。事物皆周致﹐賓朋盡激昂。猶龍推柱史﹐栩蝶讓蒙莊。辭爵愚多傲﹐籠鵝老益狂。竹林風不遠﹐白社興還長。秋霽欽賢主﹐春云羨阿郎。萬言垂玉石﹐片紙戛琳瑯。愧我甘衰鈍﹐看君肆穎鋩。大魁能導路﹐後武自登堂。獸炭添雞舌﹐螺尊列雁行。藉花翻酒政﹐擊築倒緗囊。未許邀明燭﹐先應恨夕陽。暮林喧鳥雀﹐寒磧下牛羊。洗盞風搖帳﹐尋詩月在墻。醉中天地闊﹐空外海云蒼。同是飄零客﹐何來靡麗場。詰朝人未老﹐再會日須商。莫漫憂冰滑﹐牽車有木牀。

寄贈天津道範某

羨君節鉞近燕都﹐匡濟胸開五嶽圖。昭代忠貞推姓氏﹐宦遊詩卷滿江湖。身憐小艸秋雲遠﹐家對荒陲海月孤。爲問津門天際客﹐髙情還似昔年無。

去春宣府得相親﹐今歲瞻韓意少申。兩度緇塵邊塞客﹐十年淸夢別離人。【在閩別後十年始晤】歌傳郢曲風雲合﹐【範以詩仰邀睿鑑特授今職】政出燕山艸木春。遠隔慈闈虛定省﹐感君甘旨破酸辛。

三淸觀

久有東臯約﹐玆遊喜不虛。推窗瞻廣漠﹐掃碣讀遺書。孤塔千秋在﹐荒城百戰餘。蕭蕭寒木下﹐瞻望意踟躕。

舞刀歌

匹夫百戰成大功﹐身膺上將臚王公。腰懸寶刀三尺水﹐爲我醉舞生陰風。猿伸隼擊逞神異﹐左右辟易不敢視。須臾見光不見人﹐銀蛇萬道摶空際。材官執弓羣射光﹐光凝金石聲鏘鏘。風雨驟至百靈走﹐空教羽鏃紛飛揚。聳身一擊電母白﹐寒潮上激天龍狂。雄心舞熱發眞怒﹐閉喘裂眥毛髮豎。壁上環觀不是仇﹐餘威吹斷庭前樹。

九月廿一夜震霆大雪因述長句

去家路五千﹐聞見頗有異。四月冰不澌﹐八月霜滿地。地北寒自多﹐推天固有意。胡爲冰雪中﹐忽聞震雷厲。憶昨撥殘燈﹐擁衾讀遺史。竇竅忽悲鳴﹐如匣出虎兕。顧門愼扊扅﹐揀絮覆兩子。雷聲震屋塵﹐電光燭窗紙。畏寒我無眠﹐檐瀑喧未已。虛枕不成寐﹐暗室光忽紫。天又東南傾﹐地復西北圮。巨響自何來﹐疈坼鄰樹圮。兩子夢中驚﹐抱母嗁不止。一夜如海行﹐洪濤打船底。臨晨起開門﹐門被滕六砌。璀璨成玉京﹐迷茫失天際。滑澾阻我行﹐滿地琳瑯碎。敝裘典未歸﹐烏金貴難貰。嗟嗟九月中﹐景象竟如是。遙想冬深時﹐凜冽復何似。昔聞寒時雷﹐動蟄蛇俱死。蛇死不傷人﹐毒去我所喜。惟彼秋奇寒﹐半生未見此。矯首逐南鴻﹐哀鳴望鄕裏。

冬日

艸堂寒若此﹐焚荻竟無功。窗滿前宵雪﹐門增此日風。賣文懷舊主﹐貰酒乞鄰翁。鴻雁南飛去﹐梅花信未通。

題布袋和尙

瞻彼異僧﹐形容古怪。地老天荒﹐獨攜布袋。袋中何有﹐非米非菜。收在袋中﹐不買不賣。放出袋來﹐撐破世界。吾不能爲世人以共言﹐惟觀我於寂然不動之自在。

題林刺史益長本裕小像

君耳聾﹐我目眇﹐鼎鼎百年相對老。造物生人原艸艸﹐無怪長饑不長飽。【下闕】

寄贈陳超千

寥落三山客﹐同爲萬里遊。交情窮後見﹐老淚客中畱。末秩身權隱﹐邊方計早籌。廟廊今有屬﹐珍重海天秋。

元夕雪

帝城元夕物華新﹐朔气無端布玉茵。天上不教燈寂莫﹐梅花忽放塞垣春。

東風半月度遼濱﹐柳綫依依欲近人。獨喜星橋今夜看﹐雪光寒照玉輪春。

春園夜集

喜遊竟日不忘歸﹐蘇合髙燒繼落暉。銀鹿欲隨棲鳥散﹐金尊偏逐晚花飛。

雲巖飛瀑

倚天疊巘勢難攀﹐望似奇云不似山。終古晴雷天上落﹐一枝藤杖伴鷗閒。

招遊春郊卽席分賦

公子招遊日﹐羈人放眼時。園花嬌滴露﹐堤柳嫩眠池。酣酒忘天地﹐聞歌感別離。流鶯原有意﹐春報此鄕知。

耕煙艸堂詩鈔卷二

仁和戴梓文開甫著

贈江且庵

吳孝廉招飲和李太史根庵韻

人日

春日懷陳太史省齋

墜驢行

題布袋和尙

題畫羅漢

題畫

閉門

送僧

祝王明府母壽

贈吳羽士

大水歌

李太史根庵招飲橊花前卽事戲歌

雪後訪楊太史玉斧醉中口占

寄懷江都熊明府

贈陳子天階

大堤踏月

禦園春望

失題

冬夜卽事和陳侍禦韻

喜得

寄懷江都熊明府

景佑曉鐘

李太史私釀淸甘僞言遠致因爲長句戲之

題馬

送江且庵入都

獨遊

北鎭廟立碑

霪雨

遊千山雜詠

逢子先上人

賦得款乃一聲山水綠

冬至後二日送楊西侯入關步韻

梅花書屋

結筏吟

題畫贈人

松山寺

納涼

題江村積雪圖

芍藥花分賦拈得七言長律

巢大司寇寄齋齋中暢觀書畫

題山樵疊障圖

秋山閒步

王北塿

哭羅滄來

甲申元夕巢大司寇寄齋以柏葉露和梅花酒飲松濤閣下同人分賦得操字

孟夏望前南郊柳林燕集分韻

贈李秀才振先

題蘆岸雙蠏圖

燕集南郊遇雨

贈王大京兆

贈

合營寨

贈顧大宗伯

戲題施美人

贈嚴敬夫

題某翁畫

送施進士漢儀就詮

憶梅

贈江且庵

杳杳日將夕﹐驚見虯髯客。吐語逗鄕音﹐西風對長揖。我緣罪謫居﹐君何來此役。咄嗟向我嗔﹐人生貴自適。目窮海嶽奇﹐足盡雲龍迹。舉意將遠如﹐舟車就行色。安得老羈棲﹐牽兒計衣食。聞言悚晨鐘﹐掩袂三嘆息。明曉復懸帆﹐朔吹南流急。

吳孝廉招飲和李太史根庵韻

昭融無計問貞休﹐金像何堪執廁籌。乞米十年虛穴鼠﹐買山八口媿耕牛。呼猿洞冷蘼蕪合﹐放鶴亭空雨雪愁。叨得孝廉修脯重﹐海天明月一勾畱。

人日

玉曆新頒七日來﹐金閨鏤得百花開。晉風荊俗相傳久﹐好把春光翦下催。

蓂莢初傳七葉開﹐羹烹雜菜寫窮杯。半輪新月欺霜鬢﹐愁絕春風向老催。

春日懷陳太史省齋【時太史校書號邸】

故人迢遞憶天涯﹐禦路晨趨金犢車。太史舊曾傳董筆﹐文章今復重江花。梁園好客情初洽﹐閩海歸帆日未斜。聖主祇緣隆帝子﹐人間漫說賈長沙。

墜驢行

天放主人矜英豪﹐揮杯勸客如揮刀。駕言酒客盡醉死﹐獨余屹立揚眉鑣。我聞此言往格鬭﹐舉瓢相向翻洪濤。攘臂揮拳角勝負﹐髙呼屋瓦驚飛搖。呼兒荷鍤等閒事﹐何妨就席生蓬蒿。惜哉古人不見我﹐伶魂籍鬼應悲號。斂將滄海作一勺﹐虯龍入腹成蠐螬。主人傍偟愁酒罄﹐司鑪侍使先奔逃。掀髯一笑解驢去﹐亭烏驚樹吟涼飆。腹中有酒力不勝﹐酒星夜隕翻鴻毛。秋霖不斷泥淖積﹐聳身振起如騰蛟。吁嗟乎﹗泥淖恨不一千丈﹐醴泉未遂將身葬。

題布袋和尙

瞻彼布袋﹐其髙如邱。袋內伊何﹐無物不收。時臥而枕﹐時渡而舟。浩浩弱水﹐載沈載浮。蛟龍勿侶﹐煙雲是儔。一笑萬古﹐坦腹何求。

題畫羅漢

溪水泠泠﹐石梁屹屹。電逐云奔﹐杖履安適。計口有二﹐計缽無一。入彼塵寰﹐何以乞食。不飲澗泉﹐不餐嶺柏。一味眞如﹐服之無斁。

旣無文字﹐何以書爲。旣無臭味﹐何以缽爲。二老蒼蒼﹐相顧而危。有艸可藉﹐有樹可依。皎皎白日﹐淸風自吹。閒雲無約﹐到處相隨。

承彼箕趺﹐巖巖石峙。謦欬當風﹐猿嗁鶴唳。驚醒蟄龍﹐云蒸海沸。攫之不能﹐揉之不易。雷電翻空﹐震拔天地。當頭一喝﹐收回缽內。

合掌陳詞﹐問以大道。大道伊何﹐嚷嚷鬧鬧。云過不滋﹐水流泥淖。道在理中﹐理爲道盜。羅漢本領﹐恐不能到。敢問如來﹐不言而笑。

猛士賈力﹐視虎如豵。吒叱相向﹐毛血翻風。以彼衲子﹐稱曰神通。考之古史﹐有人豢龍。龍且可豢﹐矧彼大虫。寓言引此﹐雲西水東。

偶逢一石﹐就之欲眠。巖艸擁後﹐松風落前。西方東土﹐山隈海邊。有此樂國﹐可以永年。如水出泉﹐淸不費錢。梧桐一葉﹐臨秋翩翩。

茫茫大海﹐何爲彼岸。險哉險哉﹐波濤浩瀚。鯨鯤若山﹐猙獰欲啖。委身從之﹐夫復何憾。一有失足﹐萬劫莫辦。我欲援之﹐回首一看。

寶塔七級﹐其小如錐。掌中遊戲﹐如同小兒。顯此神通﹐犯彼淸規。聳身入塔﹐發大光輝。照徹五部﹐寶网羅之。相索和南﹐艸偃風吹。

杖不自持﹐反付童子。童子如妖﹐搖唇弄齒。柴風欲焚﹐艸霜欲死。縱有靈芝﹐亦不能起。嗟哉此軀﹐如水如紙。紙可千年﹐水弗能止。

白雲蒸蒸﹐髙臺層層。梧桐兔落﹐楊柳鴉驚。眼中幻境﹐豈我眞形。四海五嶽﹐寧無應聲。忽發獅吼﹐震蕩幽明。夢乎醒乎﹐是死是生。

題畫

春雨新晴長薜蘿﹐好山增得翠微多。鄰家應有初開釀﹐苔滑婆娑曳杖過。

閉門

經旬不出戶﹐寂然成山阿。壺觴惟自酌﹐小鳥時來歌。長饑樂至道﹐造化相婆娑。默默忽有晤﹐怡顏步庭柯。

送僧

蘿薜映簾櫳﹐森森透碧空。靑山疏磬外﹐修竹亂煙中。卓錫畱經月﹐歸帆趁便風。浮蹤人不識﹐瀋水日融融。

祝王明府母壽

明府曳紱黃龍來﹐幾年爲政鋤蒿萊。畎畝荒荒不得食﹐解囊代用編氓力。靜掛蒲鞭不復施﹐衙淸吏散官寧饑。官饑不敢累北堂﹐甘旨往往來故鄕。馬嗁熟諳秦關路﹐磧斷煙寒昏不住。黃金用盡不知貧﹐酒債詩狂等閒度。我來西塾愧無文﹐仰君瀟灑如靑雲。登堂拜母日正暖﹐弦歌花下吹南燻。遙指千山介母壽﹐一歲一峯接靈秀。

贈吳羽士

至人抱奇姿﹐遁世守窮拙。長松蔭千年﹐懸崖坐明月。我見叱爲妖﹐抖身散黃葉。飲以石中泉﹐飯以山上蕨。牽衣恣嬉遊﹐涼飆蕩曉白。笑指塵中人﹐醉夢何時歇。

大水歌

滄桑之變歷千年﹐不料滄桑變眼前。前日我來行大陸﹐今日我來行大川。大川茫茫四無際﹐風濤奔怒浮靑天。欲下風﹐欲上風。濤相爭﹐不相讓。獨將刳木兩難殉﹐微軀已過松頭浪。此地不習水﹐忽然逢水災。櫓棹尙不辧﹐檣帆何處來。編門結櫪驅龍雷﹐托寄性命誠難哉。茅茨傾塌隨流轉﹐虫鳥亂飛投人懷。嗟余見短不見遠﹐五嶽安平誰道險。柳梢系釜有人居﹐馬腹衝波渡淸淺。

李太史根庵蟠招飲橊花前卽事戲歌

一樹安橊髙六尺﹐劍血凝鮮綴瓊碧。畀向庭中四射光﹐珊瑚曉破扶桑日。白頭靑眼來狂夫﹐一斗傾翻復一石。胡牀髙踞背花坐﹐翠葉紅葩頭上拂。主人瞥見忽大笑﹐何事白頭成窈窕。紅白交輝亦可人﹐惜哉老去非年少。年少生憎不再逢﹐對君且作金芙蓉。朱顏半逐落霞暮﹐玉蛆莫負玻璃濃。謔兮謔兮漏沈夜﹐睡抱香魂把花嫁。聞道紅裾妬石橊﹐今宵醉死花枝下。

雪後訪楊太史玉斧醉中口占

同是冰天謫戍人﹐敝裘短褐益相親。愁中獨念孫開士﹐風雨吳江倍愴神。

南北浮雲照眼新﹐文章今已負儒身。西風一任吹殘笛﹐且向乾坤作醉人。

寄懷江都熊明府

野火照孤城﹐思君動旅情。音書鴻萬里﹐砧杵月三更。荒磧連云斷﹐哀笳入夜淸。生憎關塞柳﹐魂夢廣陵人。

使君髙誼重﹐垂愛謫臣多。膏雨含山澤﹐春風下薜蘿。黃龍天際戍﹐白眼醉中歌。倘遂生還願﹐當軒涕若何。

贈陳子天階

謫戍隸銀州﹐瞻君丰度幽。問鄕原舊戚﹐慰我破新愁。茶沸靑山暮﹐詩成白雪秋。使君能愛﹐客蓮幙自勾畱。

大堤踏月

西郭髙秋迥﹐遙遙接混茫。一輪升碧海﹐萬里共淸光。古道人煙靜﹐空天雁影長。行歌瀟灑裏﹐芳艸露瀼瀼。

禦園春望

鬱鬱山陵望﹐靑靑景物幽。晴雲當檻落﹐春水傍宮流。象魏吞千障﹐龍蟠控九州島。乾坤鍾王气﹐滿目瑞煙浮。

失題

霧鬢煙綃何處來﹐杜蘭香滿碧波隈。冰絲鴛錦天孫怨﹐玉柱鵾弦帝子哀。環佩夜趨三峽雨﹐黿鼉春起九江雷。一從縹緲身沈後﹐水淨沙明聽不回。

冬夜卽事和陳侍禦韻

空階冰雪照星辰﹐尊酒悲歌縱此身。驄馬繡衣成往劫﹐黃麞白艸共邊塵。十年如夢人何在﹐萬里無家艸不春。潦倒細推浮世事﹐生涯只合老江濱。

喜得

點金慚乏術﹐喜得賣文錢。貰米呼童急﹐當餐讓子先。

寄懷江都熊明府

秋色滿天涯﹐淸尊對月斜。一生交有道﹐萬里泣無家。俠豈污能減﹐詩因老去賒。髙城當巿隱﹐箕踞嘯龍沙。

景佑曉鐘

漏盡銀河淡﹐香焚玉殿開。殷殷傳萬戶﹐隱隱下三臺。禦墨畱題去﹐眞人入道回。五云淸響斷﹐曙色射蓬萊。

李太史私釀淸甘僞言遠致因爲長句戲之

漠漠春塘曖曖天﹐東風庭院敞芳筵。一尊竹葉淸堪鑑﹐四座梅花香欲燃。惠水未通秦塞路﹐巴陵誰泛漢陽船。十年夢斷長安巿﹐一夕歡遊古塞前。西子心頭應有屬﹐文君眼角爲誰傳。黃壚夜擁城邊月﹐靑幌晴搖洞口煙。金穀鳥嗁人未散﹐玉缸火冷主將眠。

題馬

稜稜應自渥窪來﹐鐵骨金羈汗血回。盛世升平無戰鬭﹐圉官閒卻老龍媒。

送江且庵入都

空郊楊柳春如織﹐送客長堤鞭曉日。君歸去兮我獨畱﹐傷心淚染黃沙赤。對君傷我生不辰﹐關門目斷繁云昏。天涯毛髮久霜雪﹐還扶衰病謀饔飧。進君酒﹐爲君歌﹐長安煙月今如何。丈夫得意貴鄕井﹐花開艷照蘭江波。行行哽哽情不已﹐西望酸風一千里。髙軒儻肯過柴廬﹐爲報北堂兒不死。

獨遊

相訂越三秋﹐今來我獨遊。開顏惟自適﹐得句向誰投。雨淨天低月﹐山空海接洲。鬱蔥人不見﹐蘿薜負歸舟。

北鎭廟立碑

帝裏鍾佳气﹐醫閭望鬱蔥。祁連靑隱接﹐長白脈遙通。九邑分支細﹐三江引派瀜。秀來峯崱屴﹐翠倚麓嶐崇。采玉瑯玕異﹐芟茆芝朮芃。長松淩朔雪﹐飛瀑截秋虹。竄逸巖邊鼬﹐孳生艸際鴻。白雲羣竅濕﹐靑靄四山籠。封錫昭文獻﹐崢嶸大武功。祀承千禩上﹐名振八垓中。爵以王靡替﹐尊因鎭建雄。位應儔嶽瀆﹐道不讓崆峒。海立朝翻旭﹐沙驚夜度風。靈旗煙澹蕩﹐天馬電迷蒙。散雨田膏沃﹐吹晴物阜融。保疆環薊北﹐守土福遼東。被澤民知感﹐酬庸薦合丰。時當逢聖節﹐報必首神聰。鳳藻揮彤管﹐龍章出紫宮。關河傳俎豆﹐臺殿敞玲瓏。額署金璀璨﹐碑標玉琢礱。戀宸霄漢近﹐拜筆古今空。鑄鐵堅堪並﹐鋟冰潤豈同。伊餘甘委棄﹐幸老備胥工。摩迹虛慚術﹐披誠實抱衷。乾坤歸位育﹐堯舜大涵洪。地肺輪居握﹐天心運在躬。平成倡力學﹐熙皡不忘戎。百辟歡鳴豫﹐三多祝效嵩。名山如不朽﹐萬壽自無窮。

霪雨

霪雨暴何似﹐髙天懸江河。江河流易竭﹐霪雨暴何多。四鄰無完壁﹐洞觀連滂沱。原�絕行役﹐城巿奔洪波。美人瘞泥淖﹐花片辭條柯。陰風遏霮雨﹐寒入膚生螺。絺綌薄莫禦﹐氈罽偎難過。泛泛見鷗鷺﹐靑靑無黍禾。稔歉歲勿卜﹐須髮斑增皤。髙堂與荊布﹐兩地空煙蓑。隻身阨羈旅﹐浮蕩成愁窩。名山負良約﹐揮杯起長歌。

遊千山雜詠

瞻山若可登﹐登山未可卽。驅馬入煙雲﹐披衣亂荊棘。急湍隔危途﹐棄乘賈足力。蘚滑尠人蹤﹐芝殘多鹿迹。方訝靑靄回﹐瞥見紅寺出。寺上落飛泉﹐匹練幾千尺。建瓴懸靑天﹐奔虯淩白日。水气散瑤光﹐含靈變顏色。悚身不敢前﹐倚樹驚戰栗。山僧致野情﹐摘果慰喘息。幽禽時一鳴﹐淸響徹遙碧。

奇山能誘人﹐旣倦復探討。嵚崟礙芳蹤﹐危仄賴蘿蔦。浮濤履和風﹐飄忽泛瑤島。慈航白雲隈﹐香客逗穴窱。苔花繡文裀﹐踐禮致虔禱。周瞻轉邃深﹐黤黮失昏曉。砭骨駭沈陰﹐牽心畏阽倒。時聞聲冬丁﹐幽泉滴崖小。此中別有天﹐長謝雨露杳。我欲托髙棲﹐塵紲勿復道。因思桃花源﹐空說春波窵。

羣峯峙日腳﹐似云不似山。西風吹不變﹐始知山意閒。靈異召眞喜﹐如逢故人歡。騁目代登足﹐浮雲偕往還。無計促飛馬﹐翻恨山難攀。

別友友有腳﹐可期友往回。別山山無羽﹐惟期余重來。繄余歲雲暮﹐羈困天之隈。遐情動芳趾﹐荊棘生羣猜。老屋壓白首﹐饑寒釀死灰。含淚向山愬﹐撫樹空徘徊。酸風結云馬﹐幽壑興殷雷。情極不在語﹐默契答中懷。寒翠灑空雨﹐孤云來天街。世人不我惜﹐山當爲我哀。何時重來此﹐坐視山花開。

逢子先上人

鄕語隔垣聽﹐驚看若故人。流離二十載﹐不敢問姻親。

賦得款【款﹕欸】乃一聲山水綠

何人蓑笠隱瀟湘﹐興發歌來水荇香。淸入白雲猿欲斷﹐疏傳紅蓼雁分行。煙波共老酬江月﹐姓字無聞指石梁。別調不須塵世和﹐亂峯橫翠碧流長。

冬至後二日送楊西侯入關步韻

苦口畱君畱不住﹐任君歸去自生悲。目窮秦築寒無淚﹐膚裂遼天痛有詩。靑海月孤鞭匹馬﹐黃沙風急鎖雙眉。歌殘別後三千路﹐回首應思塞上時。

梅花書屋

讀書自覺日容與﹐況有瓊瑤護僻居。淸气漲天香漠漠﹐澹煙籠月影疏疏。湘塵絕徑琴音靜﹐晴雪迷空鶴步虛。何幸置身還太璞﹐懶將白髮向檐梳。

結筏吟

良辰動奇情﹐結筏泛渟潦。藜杖以代篙﹐禾鋤以代棹。離岸就淸深﹐浮沈引歡笑。輕風無亂吹﹐明月有私照。宛若在江湖﹐髙城學山抱。樹頭棲鳥驚﹐水面歌聲造。

題畫贈人

渺渺江帆映遠花﹐花間新築野人家。翠屏匝地亂峯出﹐白練浮天秋水斜。索句扶笻橋緩步﹐遣懷攜甕酒頻賒。羨君得遂巖棲樂﹐變幻閒看早暮霞。

松山寺

萬頃寒濤瀉碧空﹐宜煙宜月亂雲中。濃陰礙日渾忘夏﹐黛色搖天不借風。小殿聞鐘金錯落﹐淸泉潄石玉玲瓏。相逢爲問看山約﹐藜杖新成欲漫從。

納涼

夜來溪雨洗山容﹐螺髻盤靑一萬重。水帶剩云魚泄泄﹐樹畱深蔭鳥噰噰。晴牽蘿幙亭消暑﹐髙設藤牀面對峯。寄語襄陽癡絕者﹐好磨濃墨點芙蓉。

題江村積雪圖

雪滿龍沙路不前﹐側身塞北憶南天。蕭森竹木黃兼綠﹐突兀云巒斷復連。魚買湖船寒浦外﹐酒酤山巿翠微邊。何年爲葺西溪屋﹐白�靑裘一醉眠。

芍藥花分賦拈得七言長律

春去驚看芍藥花﹐癡情渾入美人家。華淸薄醉風前嚲﹐浣薴多顰月裏斜。艷質豈無疏雨妬﹐嬌香合有上卿加。緣誰破泣朝承露﹐意我多愁夜吐葩。粉黛橫陳期夢接﹐臙脂遙引隔闌奢。翻階翠落娟娟影﹐照檻光流片片霞。書帶易窺金作埒﹐蒹葭難倚玉爲沙。若教持贈魂應斷﹐無那香肌隱絳紗。

巢大司寇寄齋齋中暢觀書畫

天風吹襟謁華屋﹐拍面淸懸舊山竹。四壁氤氳繞畫屏﹐半窗雪隙餘殘綠。髙樓樓系米家船﹐船上煙波誰沐浴。東海編氓性好奇﹐借觀酷似饑求粟。唯唯呼童寶藏開﹐螙粉鮫綃散瓊軸。滄海精魂五嶽靈﹐爭向毫端呈面目。錦水紛披暖照春﹐荊山鏗戛澌流玉。醉翁扣石石不開﹐石上苔花生掌肉。龍皮皵捲皴松鱗﹐鐵幹撐空聲謖謖。越溪一卷筆最奇﹐攝我心魂走鄕國。【葉】天吳負海怒潮來﹐潮落陰聞子胥哭。十洲宮筆贗者多﹐綺麗纖濃微近俗。朱樓十二壓層城﹐寶鏡爭開亂朝旭。何如寒生五月裘﹐一竿釣破淸江曲。華亭董包山陸忽然昏雨忽晴麓洞中仙子桃花紅羲馭千年幾回熟造化洪功筆有權補天浴日非荒。錄畫未已書來續﹐古香黯淡兔毛禿。右軍太傅同一時﹐筆勢淩空墮參宿。看多不覺眸子酸﹐放眼孤帆逐歸鶩。賞心浮我三大杯﹐置身蓬島煙雲族。吁嗟陳子與項子﹐余願從遊躐雙足。

題山樵疊障圖

每到臨池憶舊遊﹐筆端髣髴楚山秋。汨羅水急人何處﹐巫峽雲深雨未收。拔地層巒猿叫嘯﹐參天古木鳥鉤輈。十年不到空衰鬢﹐孤負江幹舊酒樓。

秋山閒步

孤亭窈窕倚雲開﹐老健探奇策杖來。樹染曉霜明晝錦﹐水翻幽壑動殷雷。蛩分衰艸沙中出﹐鳥帶寒煙嶺外回。造物容人舒嘯傲﹐秋空萬里一登臺。

王北塿

城北輝山遠難到﹐遊蹤應被輝山笑。城南王北塿一抔﹐杖履不倦來丹邱。盈盈水色綠於艸﹐參差萬樹煙中老。天外芙蓉翡翠光﹐亂峯爭向尊前倒。卻把輝山作畫屏﹐主賓相對煙波渺。刳木一雙聯一舟﹐板鋪檻結空中樓。右完左裂不成載﹐險將酒潑波同流。四山雲起天忽變﹐馮夷擊蕩鞭龍雷。布帷蔽日不蔽雨﹐雨從布落成水篩。驚戛慘淡白晝暝﹐咫尺厓岸登蓬萊。天吳怒息湘靈喜﹐艸黛花脂就新洗。赤輪云隙露晴暉﹐扶桑曉挺西山圯。矯首何處有纖塵﹐吟向長楊吾醉矣。

哭羅滄來

異地逢君白艸中﹐相思解渴潞河東。珊瑚筆禿難爲腕﹐翡翠裘殘不禦風。漆斷千年音歇絕﹐銅埋百代字消融。今朝撫玩人何處﹐一點昏燈四壁空。

古道如君何處尋﹐斷猿哀壑一山深。爲貪嘉樹來玆宅﹐不使浮名役此心。丁令未歸遼海鶴﹐鍾期已失廣陵琴。【滄來有古琴死後售之以充棺殮】送秋薦菊虛佳作﹐應向孤墳聽夜吟。

甲申元夕﹐巢大司寇寄齋可托以柏葉露和梅花酒﹐飲松濤閣下同人﹐分賦得操字。

闐闐震華轂﹐的的嗁蘭膏。皎皎被九陌﹐攘攘奔四郊。眷此嘉會夜﹐逸興相爭髙。命儔履傑閣﹐曠野攬淸霄。停嵐冠丹巘﹐凱風孕榮條。疏柳蕩遠媚﹐馳情如相招。遐矚白雲舉﹐延佇膺搖搖。惆悵蹴茵席﹐鼎鐺沸寒濤。觴政互雅謔﹐裒益爭釐毫。梅花憶繾綣﹐海嶽何迢遙。有酒居嘉名﹐瓣萼浮余糟。鼻飲心已醉﹐口飲魂欲消。柏葉儲繼出﹐數匕投相交。非復塵巿味﹐鄙哉曰葡萄。愛極反廉吸﹐珍羞空羅肴。宅心邁碧落﹐猥賤眞奇遭。但覺主情重﹐不知浮雲澆。判夜未肯別﹐譙鼓愁繁敲。旣醉窘緬詠﹐思昏管倒操。

孟夏望前南郊柳林燕集分韻

南郊蒼翠淨芳塵﹐勝日陪追憶去春。萬柳拂空晴自雪﹐四山含黛遠窺人。雲澄水鏡冰方解﹐谷遞鶯簧語乍新。我欲不歸尋遁迹﹐芟茆何處結花鄰。

贈李秀才振先

大江如練海門霞﹐夾岸人煙錦繡家。君爲浮名來雪窖﹐我緣投畀老天涯。黃埃路合秋山雨﹐白墮春深艸閣花。行處有書牛角掛﹐風雷何日起龍蛇。

題蘆岸雙蠏圖

霜沈蘆絮九秋天﹐寂寂平沙漠漠田。淺水有波隨岸曲﹐野花無主爲誰妍。墨痕帶雨疑翻壁﹐筆勢回空欲破煙。老眼展看生色喜﹐羨君黃甲手中懸。

燕集南郊遇雨

不暇占時候﹐乘閒就薜蘿。雨隨鞭影急﹐風入樹聲多。芳艸梳奔湍﹐巾車泛棹歌。名亭淸興在﹐開酒對煙波。

贈王大京兆國安

唐虞開盛世﹐稷契用名公。學以經綸展﹐才緣著述雄。文章成史冊﹐道徳探崆峒。敬緬徽猷績﹐難將竹帛攻。擁旄箕子國﹐代語未央宮。鴨綠波濤靜﹐龍江惠愷充。九重膺節鉞﹐兩浙受帡幪。豪黠摧如朽﹐黔黎撫若躬。一方驚夏日﹐萬戶被仁風。海澨無潛鱷﹐郊坰有集鴻。露回南國艸﹐聲播北宸楓。半壁天皆煦﹐千城地共丰。口碑鐫自永﹐腹鼓樂無終。執法公無外﹐培根秩蒞東。兆民知永賴﹐萬國慶攸同。莫謂畱班久﹐端邀借寇功。廿年須未白﹐一世袖仍空。媿我微垣廁﹐欽君泰岱崇。關河煙雨隔﹐企慕夢魂通。忽荷黃麻下﹐歡依白暑【暑﹕署】中。三臺瞻气宇﹐九鼐【鼐﹕鼎】待調融。始釋當時切﹐因傾此日衷。嶺梅晴雪淡﹐湖柳曉煙籠。每值千春節﹐爭來萬燭紅。藜鳩哄野老﹐竹馬鬧兒童。遙望雲霄拜﹐深酬惠澤洪。城闉春浩蕩﹐燈火月玲瓏。攜得麟爲脯﹐歌來鳳倚桐。三尊歌一曲﹐同祝壽無窮。還有吾人獻﹐千山翠若蔥。

贈

華冑南宮捷﹐雄文東國彊。君時榮上苑﹐余正廁巖廊。丰度眞英異﹐家聲正熾昌。簪纓傳奕葉﹐弓冶在文章。未作龍門客﹐徒瞻鳳羽光。挺身期遠大﹐立節自輝煌。博祿居淸要﹐垂紳佐太常。宸楓懸廣宇﹐錐穎脫虛囊。執法黃門顯﹐籌時白簡張。熊車掄士出﹐虎觀獵才良。泰岱公明著﹐嵩髙頌譽彰。國恩容貸借﹐臣議謹儲藏。不獨偫才慮﹐端爲糜費防。一言陳廟算﹐四瀆凜朝綱。晉秩辭天陛﹐彈冠謁帝鄕。朔風千里月﹐塞艸五更霜。幸接同舟教﹐應消掃徑望。拂塵荒署酒﹐捧袂禦鑪香。通誼前交久﹐言歡後敍長。土純才或駁﹐士朴學疑荒。作則勞提命﹐培根賴激揚。庸庸慚馬齒﹐矯矯羨龍驤。掛矢門空老﹐懸弧第自慶。負生先四日﹐委徳遜千祥。共喜梅兼雪﹐偕聯潔又芳。春風吟有意﹐淑气祝無疆。玉佩擎鸚鵡﹐金鐘戛鳳凰。醫閭云窈窕﹐渤海蜃迷茫。並作階前物﹐來供席上觴。問年何所似﹐杲日擁扶桑。

合營寨【相傳唐太宗與蓋蘇文戰地】

中原句麗各天涯﹐欲騁雄圖作一家。日角气消無虎士﹐云梯煙盡有龍沙。田開麥浪迎朝露﹐山帶松濤冷暮笳。剩有漁樵成小巿﹐弩臺西畔夕陽斜。

贈顧大宗伯【八代】

岱宗何巍巍﹐攀云尙可卽。滄海何茫茫﹐乘波尙可適。卓哉鴻儒姿﹐髙深莫可識。疇昔瞻其光﹐春風淨云日。劍履玉階晨﹐天香曳瑤碧。眾星拱北辰﹐三臺副烜赫。九垓播休徵﹐一代大宗伯。溯憶搴旗時﹐晴光亂矛戟。叱吒風雷興﹐運用鬼神役。甘露靖蠻煙﹐眞爲萬人敵。功成報至尊﹐捲甲歸故宅。大哉不言武﹐收雄握巨筆。入理賾易明﹐闡義該且實。百氏窮冥搜﹐兩間殫組織。立言盡奇變﹐亦如破城邑。籌深堅必摧﹐意到疑自克。鑄字十萬言﹐言言虎賁屹。盲左與腐遷﹐鼻孔同呼吸。聖道千年墮﹐融匯透精一。熙皞今唐虞﹐股肱自稷契。永永宜萬年﹐調和建偉績。藐余媿蠡窺﹐顯晦安能測。雞鳴掩翠屏﹐鶴舞撫瑤瑟。心隨白日馳﹐發聽淸霜逼。花隕甕頭分﹐苔深屐齒濕。幹將銹蝸涎﹐雨黑龍吟壁。回矚後來人﹐陰森羅玉立。經爲家淵源﹐材爲國儲積。睥睨淩千秋﹐嘯歌暢一室。未肯老投安﹐篝燈著周易。羌彼羣豎儒﹐鱗集褌中虱。吁嗟遼海氓﹐沙昏�伏櫪。聽風時一鳴﹐瘦振嶙峋骨。仰秣鸞鳳光﹐髙天胡可接。烏饑白楊枯﹐鬼老荒城僻。麒麟乖我憐﹐拊膺長太息。鶉頭暖鷫鸘﹐脫粟甘玉粒。雪竇望晴空﹐袂掩商飆泣。長謠托歸鴻﹐目斷關云白。

戲題施美人

薴蘿重見浣溪紗﹐天水尋來七寶車。簾下彈棋金釧窄﹐柳邊教舞玉鉤斜。情深桃葉舟難渡﹐夢入巫山路豈賒。獨喜朱顏微似醉﹐端能妒殺海棠花。

贈嚴敬夫

與君相隔大江波﹐望裏金焦屹翠螺。何事徵裘輕故國﹐卻來邊塞共悲歌。一尊敍舊情膠漆﹐三徑言荒愧薜蘿。幾度問歸歸未得﹐空勞淸夢憶煙蓑。

題某翁畫

解組歸來賦遂初﹐素心相共是樵漁。長松伴我千年活﹐著就乾坤不老書。

送施進士漢儀云翔就詮

貴賤交情異﹐君今已宦遊。霜蹏千里去﹐雪鬢一身畱。濁酒傾連雨﹐疏鐘聽欲秋。文章思報國﹐應不負潛修。

憶梅

雪灑寒林不斷風﹐偏吟哀笛戍樓東。蘭橈春泛無歸計﹐紙帳宵懸有夢通。芳艸多情苟令寂﹐舊山無主藐孤空。縱教驛使來天外﹐鐵幹香消類轉蓬。

輕綃翦盡不成妝﹐冷艷魂招海路長。三徑落英悲白首﹐半橋春水隔斜陽。羅浮夢醒窗前月﹐隴首悲深磧裏霜。惆悵仲圭遺墨失﹐不教疏影伴窮荒。

思絕東風嶺外開﹐頻勞淸夢美人來。一枝瘦影月初上﹐萬片寒空雪漫猜。橋斷迂途村遠近﹐香消遠浦水瀠洄。何年重掃林逋墓﹐放鶴亭前醉不回。

濡毫無計擬寒芳﹐西子湖平鏡影長。倩質每同孤鶴瘦﹐淸標寧逐野蜂狂。焦桐曲裏三更月﹐粉署風前一段香。飄泊故人無問處﹐獨攜枯竹過荒塘。

畫樓掩映粉墻西﹐疏影婷婷女未笄。瓣落喜隨歌扇接﹐香開暗逐舞裙迷。鬢邊插去人如玉﹐花底飄來雪作泥。可柰朔庭春不度﹐空傳靑冢艸萋萋。

耕煙艸堂詩鈔卷三

仁和戴梓文開甫著

圖司寇定齋惠墨

贈江致盈

爲張建侯進士寫照竣賦此贈別

望北樓泛槎二首

雪菊

題畫四絕

渟潦澄翠

雉堞懸澑

茅舍書聲

西鄰茂樹

萬井朝煙

千甍夕照

送髙聖璽歸裏

楊地一招飲雪化水阻不得赴戲成簡寄

元夕前三日林子花燭是日雪

無題

題畫

題畫

題十美圖

寄贈

送魏君宜歸南昌

七夕夜坐亨兒云丑時立秋求作一首

歲暮言懷

春遊

秋海棠

遊復園觀海

圖司寇定齋贈墨竹因爲長句

攜幼子髙赴鄰約

除夕

元日

開原八景

紀事

登閭山絕頂

妝臺

題畫

和棲一和尙韻

題棲一僧騎鹿采芝小照

秋懷

送謝霖雨入關

送某提兵徵策旺

哭蔡忠懷

哭色員外二首

題擁翠亭

贈金怡庵醫士

送某往山東祝某壽

送多戶曹緘齋晉秩給諫

寄贈

看山

壽詞寄江定某

月夜聽松濤

鳥道杖藜

某人過訪

和沈天庵韻

贈邱魯瞻入滇

題畫用勵某生

介石

大雪斷炊

了如上人

送範樹山歸薊州

望北樓

美人

立春

和文學使邊城早秋

贈曹廣文徳覽

送魯廣文霞峯之桐鄕縣任

代張孝廉祝文學使六十壽

喜龔別駕節孫來自錦水

贈蔣孚公尊公壽

詠燕四首

題畫

贈楊茂林

寄贈

悼馬

贈靜大師

題米家山

贈黃歲登

圖司寇定齋惠墨

愧我衰遲任石田﹐感君種植惠藏煙。一犂螙老千山雨﹐十指牛耕八口天。小啜空腸將日潤﹐狂濡禿頂有誰憐。拳猴未許研磨盡﹐珍愛應居粉黛先。

贈江致盈

鄕山不可到﹐今卻遇鄕人。語若平生舊﹐情緣患難眞。雕虫慚我拙﹐鏤月羨君神。息足如無地﹐花房可卜鄰。

爲張建侯進士寫照竣賦此贈別

君拂千里塵﹐我破十年想。淸尊侶蘭膏﹐歡呼振林莽。老屋閉寒陰﹐言歡倏溫朗。爰以巖廊姿﹐馳情煙波黨。湘管招羣靈﹐襟期構幽爽。置君邱壑中﹐冥心觀萬象。凜然松風來﹐飛泉答靈響。眉端紫气開﹐欣欣有餘賞。嬿婉艱久羈﹐駕言邁西往。冰磧啟朝昏﹐鞭風振嵣莽。惓惓別離情﹐華發應增長。

望北樓泛槎二首

行潦水悠悠﹐歡來結筏遊。坐天羣宿動﹐應節一槎浮。城帶靑山峙﹐波分素月流。五湖何處是﹐眼底卽滄洲。

忘分賓朋聚﹐知音竹肉哀。蛙喧南浦黑﹐鴻健北風來。倒影樓懸水﹐侵寒露瀉杯。明宵規更滿﹐畱興重徘徊。

雪菊

窗外颼�聲不歇﹐曉起開門四山雪。驚見黃花變玉人﹐粉香嚲立瑤臺月。祇知南國梅爭芳﹐誰見東籬菊同潔。渴喉不見白衣來﹐欲伴糟牀漉巾葛。羣鳥低飛野樹迷﹐亂峯寒入荒橋折。閱盡泉明醉裏詩﹐詩中此景詩猶缺。

題畫四絕

靈巒如黛艸萋萋﹐未雨先雲漾碧溪。似我舊遊曾到處﹐廿年塵土夢中迷。

靑蔥相對鬢毛斑﹐髙士幽招日往還。安得置身圖畫裏﹐直投茆屋住溪山。

翠微東去路橫斜﹐艸淺林深處士家。歲月不知人不老﹐閒隨流水認桃花。

崖懸古寺白雲隈﹐松聽龍吟水聽雷。漫道山深人不到﹐虎蹤才掃客還來。

渟潦澄翠

一灣如釜四流歸﹐綺縠風來岸艸微。天影到潭云不渡﹐滄浪一曲浴鴻飛。

雉堞懸澑

古築危懸砌艸濃﹐女墻如齒寫羣峯。昨宵塞雨連湖急﹐十里靑山走白龍。

茅舍書聲

瓜藤墻外接陂陀﹐薜荔爲居面碧波。一卷正當風裏讀﹐蓼花秋浦下漁歌。

西鄰茂樹

長林翠倚綠波斜﹐只解棲烏不解花。列宿滿天羣籟寂﹐聲來風雨是他家。

萬井朝煙

雞聲報徹動殷雷﹐九巿門隨華轂開。山靄欲收人气重﹐卻疑曉蜃結蓬萊。

千甍夕照

暮云凝紫結檐牙﹐笳聽秋風十萬家。還有向西簾獨啟﹐目窮歸雁落蘆花。

送髙聖璽歸裏

羨君歸故國﹐短褐待如何。修脯存𨿽少﹐人情閱已多。附車輕塞雪﹐訪舊重燕歌。若爲余回首﹐荒煙隱石蘿。

楊地一招飲雪化水阻不得赴戲成簡寄

門巷卑窪積雪多﹐東風解凍路成河。一灣湛印天心月﹐三徑遙連海面波。問渡未能招鷁艦﹐望洋直欲理漁蓑。此身不到香濃處﹐惆悵斜陽自嘯歌。

元夕前三日林子花燭是日雪

瑤雪墊香車﹐輝呈樹樹花。不教澌作淖﹐卻喜玉爲砂。粉鏡臨秋月﹐湘裙褪晚霞。不須聽夜語﹐灼灼是仙葩。

無題

柳條裊裊颭晴空﹐倦倚含情百卉紅。妒殺桃花能自主﹐時隨流水嫁東風。

小苑春遊出翠幃﹐落花如雨拍羅衣。流蘇帳裏無窮思﹐不及雙雙蛺蝶飛。

幽期無計復相逢﹐欲化巫山十二峯。夢裏襄王人不見﹐碧沙春漲水溶溶。

題畫

雨气遠來秋﹐秋山傍碧流。板橋人不過﹐惟有白雲流。

丹壁聳髙天﹐茆堂冷暮煙。杖藜歸鳥下﹐丰度是遺賢。

題畫

影落平湖水鏡淸﹐長林老屋暮煙橫。人休倦足臨溪坐﹐鳥弄新聲隔樹鳴。

柳絲織翠鎖春山﹐田帶平橋路幾灣。放鴨船歸漁艇去﹐落花無主水潺潺。

題十美圖

云艷風香解語花﹐晴空庭苑鬭春紗。巫山夜夢將尋徧﹐似有雙峯隱暮霞。

鬧炒斜簪墜馬盤﹐妝成都覺帶痕寬。芳心相妒不相語﹐寂寞香肩倚畫欄。

寄贈

憶別髙齋後﹐荒荒已十年。繁霜增白首﹐細雨夢華筵。曉樹香開玉﹐秋潮海拍天。會當尋舊好﹐重醉輞川煙。

送魏君宜歸南昌

黃雲滄海隔江天﹐匹馬風塵路幾千。期我明年重出塞﹐白頭靑眼望君還。

七夕夜坐亨兒云丑時立秋求作一首

一年驚報半年過﹐老促前期柰爾何。鵲駕未分雞已唱﹐斷腸一葉落金梭。

歲暮言懷

節序行將盡﹐生涯轉寂寥。采薇山雪盛﹐披褐塞風髙。鼎鼐調公輔﹐雲霞慶聖朝。逐臣書欲上﹐冰海阻迢遙。

春遊

瀋水澌流盡﹐春山日就靑。漫攜鄰捨酒﹐尋泛野人舲。好鳥嗁芳樹﹐孤云落遠汀。嘯歌遲日暮﹐白眼醉還醒。

秋海棠

窈窕一庭幽﹐嫣然態欲流。夭夭含四出﹐寂寂媚三秋。露冷脂凝泣﹐風輕翠翦柔。美人春未識﹐應抱斷腸憂。

遊復園觀海

曉風吹薄袂﹐斜日到髙堂。門柳千章翠﹐籬花一徑香。怒潮歸海舶﹐黑蜃隱扶桑。天水茫無際﹐南云是故鄕。

圖司寇定齋贈墨竹因爲長句

皇英廟前萬竿碧﹐爽颯寒空拂云日。舊遊不復夢中過﹐斷葦衰蓬向人立。東國西曹來使君﹐如椽手握風泠泠。與可仲圭盡辟易﹐近今此道誰其倫。醉中往往恣揮灑﹐墨雨空飛散夭冶。但覺毫端役鬼神﹐安知門外羅車馬。蒙君一紙持相贈﹐絕域如通故鄕信。謖謖聲從耳畔流﹐陰陰翠向眉間映。七澤雲開環佩孤﹐三湘月落風濤振。素壁髙粘鳳欲來﹐眼前俗客烏能近。安得一紙復百紙﹐此身坐老幽篁裏。

攜幼子髙赴鄰約

鄰家具雞黍﹐花開蒙見招。幼子欲隨往﹐向母生癡嬌。攜之赴淸約﹐置座髙父曹。盤撮就飽飫﹐嬉戲隨犬貓。桑麻入酒政﹐歡言延昏朝。日入挈兒別﹐棗栗期再邀。樹影亂歸路﹐海月懸東臯。

除夕

旬日春歸始歲除﹐江鄕芳艸百芽舒。盤開椒柏懷烏鳥﹐書寄平安托鯉魚。疏柳拂煙寒欲盡﹐晴檐滴雪暖來初。東皇不似人情異﹐又見和風到艸廬。

元日

冰霜元日望天涯﹐萬里關河動旅思。何日生還拂衣去﹐買山先與白雲期。

開原八景

龍岡春望

吹盡東風柳未黃﹐歸鴻喚客上龍岡。側身莫向西南望﹐云白天靑萬里長。

塔山曙色

寒星明滅戍樓空﹐地近扶桑得早紅。無那浮屠不系日﹐催人白髮又來東。

石塔曉鐘

花宮欲曙露華淸﹐枕上疏鐘夜夜聲。謾道五更人盡睡﹐羈人起聽最分明。

松山返照

鴉棲林嘯水潺湲﹐落日回光射塞門。極目崦嵫渾不見﹐松風花雨徧黃昏。

平原秋獵

空天映雪海鷹靑﹐云錦追馳犬嗅靈。羨殺健兒圍後渴﹐虎腔飲血不知腥。

花泊采蓮

翠蓋擎珠露正圓﹐六郎不語淨娟娟。無端棹破鴛鴦夢﹐藕斷絲牽唱采蓮。

龍湫夜月

一輪邊月破秋旻﹐影落龍湫淨塞塵。碧漢不知鄕土異﹐二分還照廣陵人。

藥圃吹香

遊絲如絮篆羣芳﹐艷逸相傾春未央。無語有情風細細﹐招來蛺蝶送斜陽。

紀事

今日文期許食肉﹐諸子欣欣就吚喔。日夕不見突中煙﹐眼底蠅飛掩文哭。【下闕】

登閭山絕頂

醒夢渾疑霄漢遊﹐虞封邃古鎭幽州。龍擎破寺金難布﹐虎飽居僧錫不畱。【娘娘廟僧數十一夜盡飽虎腹】紫電有光鞭嶺足﹐白雲無力冒山頭。猿猱登眺孤笻健﹐一嘯長空萬里秋。

妝臺

古有妝臺今卻無﹐千年金粉付嗁烏。銀瓶墜井魂疑在﹐銅像悲風事亦殊。碧海曉開花影亂﹐丹峯秋聳月輪孤。那堪天際閭山廟﹐幻作人間煙雨圖。

題畫

山若不出云﹐林巒少生趣。所以眞宰心﹐常令云來去。羨彼變化姿﹐構我離奇句。溪水亦多情﹐日潄云根樹。

好山久不見﹐如與故人違。淡墨畱淸夢﹐閒吟送落暉。石分流水過﹐樹合亂雲歸。欲傍前溪隱﹐親來築釣磯。

和棲一和尙韻

龍杖敲門塞雪深﹐方袍短褐對鄕音。桃花久遂天臺隱﹐流水何緣渤海尋。詩聚白雲昭地肺﹐禪開明月笑天心。風雷善尙【尙﹕向】人間說﹐使我神飛到石林。

題棲一僧騎鹿采芝小照

采芝不采薇﹐開士無長饑。騎鹿不騎馬﹐飄然塵外者。若將芝鹿盡消除﹐撤【撤﹕撒】手空身何事也。流水千萬年﹐桃花千萬樹。妖冶與靈奇﹐終是著相處。不如髙臥天臺巓﹐一任浮雲自來去。

秋懷

孤城吹角海天秋﹐白首黃雲相對愁。蘇武不歸沙漠漠﹐管寧空老夢悠悠。一燈說鬼三更雨﹐八口謀生十指牛。謾向荒原髙處望﹐弩臺東去水西流。

空嗁蜀魄怨吳鉤﹐老大無端倚戍樓。白骨聚鴉寒帶雨﹐荒城宿虎夜橫秋。一繩度地千年鏡﹐萬里窺天六月裘。【時西洋人來東北測地形髙下】漢水自流秦塞斷﹐那堪回首白蘋洲。

送謝霖雨入關

白頭送別倍淒然﹐遼海燕山各一天。我近古稀君八十﹐難期後會是何年。

送某提兵徵策旺

徵兵飛檄到遼東﹐名將提師馭鐵驄。斷磧有天惟見月﹐浮沙無地不聞風。威行萬里祁連外﹐气振三軍大漠中。定遠勛封今再建﹐凱歸應笑貳師功。

哭蔡忠懷

患難同棲瀋水濱﹐君能溫飽我能貧。兩朝契密思先哲﹐二姓綢繆繼後塵。蟬脫忽然歸碧漢﹐雁行寧不泣殘身。文章有價金門重﹐老自磋磨柩下人。

哭色員外【林】二首

半輪璧月麗中天﹐影逼今年憶去年。金粉醉髙山爛漫﹐軒車逐笑路蹁躚。難將好夢畱蝴蝶﹐空把閒情送杜鵑。玉體未寒香未散﹐那堪一火弔寒煙。

火葬由來恨古人﹐玉棺空貯暫時身。白雲不管慈幃淚﹐黃土難分翠被春。十里龍沙山作主﹐一抔馬鬣塔來賓。長安西巿悲風起﹐身死名全莫漫嗔。

題擁翠亭

窈窕構孤亭﹐亭外環古木。晨攬四山云﹐暮集羣鳥宿。暑气不能侵﹐秋風長謖謖。偶有幽人來﹐相攜探幽谷。

贈金怡庵醫士

遼海東頭長戍客﹐貧病交攻瘳不得。黃金已與神仙期﹐盧扁難逢空嘆息。飄然忽遇怡庵子﹐長笑向人粲玉齒。病如艸木逢春風﹐一匕投之身卽起。勞勞遼海住七年﹐活人比戶多莫紀。得來金帛付黃壚﹐猶道靑簾未足酤。興酣鬥石圖快意﹐長鯨一吸翻江湖。座中白頭人骨傲﹐气淩滄海蛟龍枯。鼓掌歡呼發異籟﹐云雷繞席搖天樞。吁嗟乎﹗人生百年爲樂能幾何﹖何不反哭爲笑而長歌。君今歸去勿復道﹐萬里遙望雲山阿。我亦行將覓歸棹﹐糟邱髙築鄰煙蘿。

送某往山東祝某壽

泰山蒼翠接穹窿﹐五老松聲拂太空。千載不磨秦氏碣﹐六朝猶說魯王宮。雛鶯嬌囀芝臺曲﹐老鶴長鳴海屋風。晉爵正當春日好﹐歡承半子祝喬嵩。

送多戶曹緘齋允俄晉秩給諫

司農晉秩轉垣中﹐秣馬行看覲聖躬。簪筆補天開造化﹐繒囊立殿肅夔龍。五衣拜賜宮花麗﹐八捨分曹禦气通。海嶽共欣居要地﹐一時翹首望春風。

禹甸晴開艸色新﹐旌旄西指簇車塵。露濃驛館桃迎笑﹐雪盡關門柳揚春。佳景入囊收錦繡﹐攄忠酬國贊絲綸。宵衣時切蒼生念﹐威徳咸周在守秦。

寄贈

金鰲遙憶郁嵯峨﹐髙士幽居覆薜蘿。春水泛舟魚可釣﹐曉山覓句鳥同歌。羈人正切南天望﹐令子重爲北地過。爾我而今皆耄耋﹐相期偕隱白雲窠。

看山

攜杖扶僮踐小岡﹐白雲輕靄望茫茫。老來邊塞堪娛目﹐惟有靑山映夕陽。

壽詞寄江定某

羲馭南旋日漸長﹐逢君嶽降趁陽光。初平叱石羊來舞﹐子晉吹笙鳳下翔。檻外暗香梅吐雪﹐樓頭淸影月流霜。天涯欲駕遼東鶴﹐飛向鐘山晉一觴。

髙居遙憶大江頭﹐門對江濤浩浩流。桃葉笙歌春色滿﹐茅君丹鼎夜光浮。閒招黃鶴三山外﹐快馭蒼龍八極遊。行到蓬來遊興倦﹐一瓢明月臥滄洲。

月夜聽松濤

晴明風雨驚山阿﹐欲行不行心柰何。皎皎一輪轉碧漢﹐蕭蕭萬樹翻蒼波。大夫髙華媿俯仰﹐支難【難﹕離】老叟空婆娑。牽蘿顧影不歸去﹐虎嘯空山發浩歌。

鳥道杖藜

石磴霄懸一杖來﹐探奇何惜老還衰。芙蓉翠落千峯出﹐江海空明萬里開。松柏倒垂龍蜿蜒﹐雲霞俯視鳥低回。側身莫上龍岡望﹐朔漠荒寒旅雁哀。

某人過訪

翠騎衡門一徑通﹐扶衰相對夕陽中。遼濱日度雲天雁﹐塞馬寒嘶艸木風。貧賤共期霜雪老﹐文章誰信古今同。多君不棄長流客﹐詞組能教四壁融。

和沈天庵韻

鄕山又負一年遊﹐窮塞嚴霜兩鬢收。只有新詩堪竊沈﹐絕無舊館可依劉。白雲天老孤城夢﹐靑海沙懸萬里愁。愁絕今宵翻笑舞﹐引將稚子學俳優。

贈邱魯瞻入滇

昔提孤劍出雄關﹐雪滿冰天海一灣。今日短裘投塞入﹐北風吹雪淚潸潸。輪蹏滋味郵中酒﹐歲月文章夢裏山。縱使永昌書欲寄﹐峯回鴻雁隔荊蠻。

萬卷胸開萬里遊﹐好山都屬錦囊收。黃龍雪滿秦城接﹐金馬祠空漢月流。書買逐臣楊子宅﹐灰尋余骨孟王邱。離情兩地遙相憶﹐朔漠炎方天盡頭。

題畫用勵某生

丹桂香分月殿輝﹐錦城又折杏花歸。少年得意無過此﹐且向蕓窗急下幃。

介石

野性尋幽慣﹐攀躋倦復遊。淡煙縈曲徑﹐亂石潄寒流。雁影丹林沒﹐山光夕照收。何人題絕壁﹐兩字已千秋。

大雪斷炊

才喜春風暖﹐旋驚朔雪寒。蕭然煙突靜﹐慰母自言歡。

了如上人

幾載曇那寄客蹤﹐妙香燻染得禪宗。回頭髮逐紅塵斷﹐合掌心將白馬從。山徑拾柴炊佛火﹐霜梯踏月報明鐘。一瓢尙有蘭陵味﹐洗向深潭化毒龍。

送範樹山歸薊州

且喜君歸去﹐君歸我自畱。斷雲秦塞路﹐芳艸薊門洲。歌哭情無定﹐鶯花酒漫愁。莫教憐範叔﹐冰雪有徵裘。

望北樓

北風吹斷塞門秋﹐殘月荒城此一樓。白骨不須悲故國﹐靑燐長閱古今愁。

美人

美人當春和﹐嫣光照芳艸。處士抱堅貞﹐淸霜何娟好。相思兩有心﹐相逢兩無道。眞宰會幽秋﹐冥爽變常造。一夕東西風﹐五更吹不了。黃金鎔淸姿﹐絳玉鑄妖裊。含笑復含顰﹐嬌香攝情竅。因思彭澤冠﹐不外桃源棹。

立春

臘盡春回際此辰﹐帝鄕煙景又重新。山承暖日將舒柳﹐面拂寒風尙畏人。鳳歷羞看新節序﹐龍鐘愧說老精神。白頭不顧梅花笑﹐寫向香箋意自眞。

和文學使志鯨邊城早秋

一夕西風百感生﹐懷鱸憶橘故鄕情。煙光隔浦沈山色﹐泥淖當途阻客行。蟬噪夕陽堤柳暗﹐鴉翻斷磧旅人驚。關河萬里西南望﹐羨爾歸鴻碧漢輕。

贈曹廣文徳覽

誰謂廣文官不大﹐筆鋒動處邀龍駕。列卿宰相作房官﹐天子親臨定髙下。一等髙標者誰氏﹐遼海東頭曹貢士。國門髙掛震金臺﹐紙價忽然騰錦巿。吁嗟曹子眞奇英﹐平昔文章羞自鳴。一朝身登廟廷上﹐韓潮蘇海流縱橫。親繕一篇遠寄我﹐開緘朗讀淸風生。恩綸頒出欲畱賢﹐貢士辭尊竟不然。一官飄然古魏國﹐吟花坐月開靑氈。衙前問字日復日﹐多士注壑如流泉。老妻辭世子嗣缺﹐聞道名姝有傾國。香車款聘爲細君﹐玉蚌祥光張鳳翼。綃幃春得寧馨兒﹐秋水爲神玉爲骨。我𨿽不及親試嗁﹐遙知已是巖廊客。回顧應笑乃翁官﹐何事寒氈勞役役。

送魯廣文霞峯之桐鄕縣任

送別恆傷別意難﹐送君翻覺有餘歡。平生司鐸稱寒士﹐一旦專城得美官。雪霽秦關新馬路﹐煙濃吳會舊漁竿。宦遊返國情應洽﹐鄕語臨民賦易完。退食謾籌黃菊計﹐課耕喜近白雲巒。花明翠幰靑靑艸﹐想到桐鄕春未殘。

代張孝廉可宗祝文學使六十壽【湖廣桃源人】

洞庭西﹐南嶽北﹐山水鍾靈開勝邑。千樹桃花萬片錦﹐石精英結仙人宅。仙人一住幾千年﹐秦漢相傳人不識。閒徵鹿豕應歌喉﹐偶喚鸞凰翔舞翼。釀霞爲醑﹐炊瓊作食。後天而老﹐其樂無極。卓哉夫子﹗挺羣仙而特出。旣負陰以抱陽﹐復含華而吐實。胸藏日月奪天明﹐筆吐雲霞成五色。棘圍一戰捷南宮﹐玉堂揮灑掞天日。大賢秉鑑蒞鄕闈﹐鯤鵬直藉扶搖力。窮邊占畢苦有年﹐幸入籠中成溲勃。於今旌節戾東都﹐始獲趨承庭下立。泰山北斗何巍巍﹐道範芝顏瞻咫尺。因知君聖是唐虞﹐自有賢臣爲禹稷。鹽梅指日待調和﹐燮理他時成沕穆。小子叨居桃李人﹐鯤鵬還借扶搖力。籬菊方葩梅始英﹐嶽降良辰今六十。洞裏仙人應憶之﹐甲子周回不瞬息。余隨鹿豕一賡歌﹐霜月方恆未全白。歌曰﹕東海茫茫一酒巵﹐千山齒齒是今時。願將山海同人壽﹐年曆乾坤億萬斯。

喜龔別駕節孫來自錦水

懷君錦水上﹐宦況若秋山。五字月爭皎﹐一庭云自閒。艸荒臞鶴舞﹐案淨老胥還。杯酒今歡聚﹐春風正度關。

贈蔣孚公尊公壽

圖公西塾有蔣子﹐鶴立髙材面如紙。五十窮經不娶妻﹐孑身遠渡遼河水。我奇其人與之交﹐嚴城對酒風蕭蕭。驚捨爾傑擊野花落﹐海鶴忽鳴山月髙。讀子詩歌一萬首﹐何以抱才南北走。爲道髙堂八十翁﹐西泠湖照龐眉叟。學極富家極窮著﹐易燈吹破壁風。謀養因作三冬烘﹐耕山不穩且坐食。老親枵腹將何充﹐麗譙打鼓戍烏急。雪涕迸寒元菟空﹐蔣翁有子孝如此。南瞻再拜云巒起﹐何必相逢始訂交。兩峯遙映千山峙﹐庭前種柳柳盡枯。獨子一本枯重蘇﹐願將私意祝翁壽。頑木感動春扶疏﹐先生之壽天爲符。

詠燕四首

營巢

何處歸來白玉堂﹐交梭故故弄斜陽。語陳別緒聽偏苦﹐泥帶飛花墜亦香。情識安危輕繡幙﹐吟知趩憲避空梁。托身自結髙棲穴﹐翠隱湘簾春艸長。

哺雛

雙影低回月二三﹐無端增出細呢喃。梁臚黃口兒難飽﹐艸翦靑虫母不甘。他日羽毛應自健﹐此時飲啄未全諳。人間戊己休相妬﹐社近將攜渡海南。

引飛

喙皮才脫翮還微﹐小引虛堂漸出幃。短翼坐花休弱息﹐低檐教舞試新衣。看天欲展愁無力﹐渡水防危懼設機。斜日煙郊容易暝﹐畫檐將子好來歸。

辭巢

弱羽飄零又一秋﹐傷心霜落水痕收。塵侵故壘魂應斷﹐月落空梁夢尙畱。路指烏衣來往處﹐話深鴻雁別離洲。相思目極昭陽影﹐空數昏鴉集戍樓。

題畫

四山煙靄覆空堂﹐琴面生潮硯墨香。新漲桃花三尺水﹐來人錯認武陵鄕。

贈楊茂林

十年交契慰離居﹐破月荒城興有餘。君抱經綸成猗頓﹐我慚疏放類相如。謀生無策頭欺雪﹐賣賦卑棲手倦書。幾欲千山遊屐徧﹐先期下榻翦園蔬。

寄贈

徑深苔蘚若林邱﹐遼海孤蹤絕唱酬。問字柴門勞剝啄﹐憐才炎夏喜淹畱。秦關春暖煙花醉﹐漢月霜明塞艸秋。千里神交人不見﹐空憑淸夢夜遨遊。

悼馬

司寇先生馬可哀﹐朝騎入署暮歸來。簿書務劇階長立﹐邊塞霜深獵未回。苜蓿不甘金勒敝﹐珊瑚空老玉蹏摧。精疲力盡何能久﹐圉者徒勞病漫猜。

贈靜大師

杖錫亦何輕﹐飄然出塞行。宿林偎餓虎﹐乞食進荒城。四大空難悟﹐雙丸迅可驚。當機時有問﹐邀客聽嗁鶯。

卜居東郭外﹐繞郭盡靑山。碧蘚暗生榻﹐白雲時叩關。花迎詩叟發﹐鶴傍定僧閒。掃盡軒車迹﹐煙霞任往還。

題米家山

畫中寫出米襄陽﹐雲气山光接緲茫。看去似曾經老眼﹐春深煙雨過錢塘。

蕭蕭煙柳隱漁家﹐淺漵長橋釣艇斜。洲畔尙餘閒隙地﹐擬將結屋傍蘆花。

贈黃歲登

黃子歲登從余遊﹐將十年﹐每逢節序﹐輒浩嘆不勝。甲申淸明﹐雨雪塞戶牖﹐無可遣﹐以詩代酒。歲登復嘆如故﹐問之﹐則曰﹕生不得在鄕井養父母﹐徒以翰墨爲他人作嫁﹐是以嘆也﹗余感其言﹐賦二律贈之﹐循聲晰義﹐懷舊悲今﹐不覺淚涔涔下﹐不獨浩嘆爲情矣﹗

嗟爾名門後﹐垂髫值亂離。思親寒食節﹐弔影落花時。雲海音書渺﹐冰霜涕淚滋。長齋依古佛﹐自懺命多奇。

我亦羈棲客﹐相憐共一枝。薄田頑石聚﹐破壁夜燈吹。事以饔飧迫﹐身因凍餒衰。七閩追往事﹐功業竟歸誰。

耕煙艸堂詩鈔卷四

仁和戴梓文開甫著

七十自壽十首

博宗人榷使枉顧

趙南村見顧

劉孝子子超索書歌

西徵聞捷三首

辛丑三月望後一日聞亨兒成進士五百字

題畫梅

題畫

過徐醫

香秋海棠八絕

靑

黃

赤

白

黑

滿城風雨近重陽

聽鶯

探泉

菊

雨後課耕

賦得列嶂明霞

霽雪

觀獲

贈芳園主人

聽琵琶

題畫

送發靈和尙

寄孟斯美

寄懷賀有廉禦醫

寄懷陳太史省齋

醫巫閭山

題畫雜詠

送卞慶公任寧州牧

渾河晚渡

春日泛舟瀋水

寶光寺

黃山秋獵

開城霽後望雪

贈楊子

贈朱文宗升任

春郊卽目

關山月

古意

送別

夜坐同繆子唐子分得開字二首

不寐得歸字同繆子

失題

立春

賦得不知秋思在誰家

贈山中邱隱居

劉洪揚嬪女歌

贈施子從南歸稱尊公壽

塔灣落雁

天壇松月

龍石觀蓮

人日

某人枉顧

贈承徳李明府

夕陽歸牧

答袁孝女

寄陳太史省齋

遠山樵唱

初冬看近山紅葉

送李靑巖入都

題朱玉端小像

贈寧遠李州牧

艾公子明徳招飲

壽李明府

七十自壽十首【戊戌十月三日】

荏苒行年屆古稀﹐霜髯如戟耐長饑。三山海外虛成想﹐八口遼東老未歸。乞米雄藩江漢遠﹐賣文京國信音違。兩鄕悵望兒遊處﹐祇恐天涯未授衣。

白髮蒼顏老放民﹐敝衣羸馬冒緇塵。饑攄楮墨生煙雨﹐飽聽妻孥議賤貧。雪窖病中懷貰酒﹐冰天夢裏役回輪。愁腸縱令今宵斷﹐已占人間七十春。

宇宙茫茫一畫圖﹐葫蘆依樣換靑蚨。白頭牛馬應人賤﹐黃卷兒孫可自娛。挾策未能幹富貴﹐談兵何處友屠沽。冰霜寂寞天涯客﹐潦倒乾坤一餓夫。

角聲吹斷雁聲來﹐懷土羈人聽自哀。南巿買花春訪妓﹐西湖泛月夜傳杯。何當羽檄徵書室﹐便爾戎衣立弩臺。一曲凱歌歸閬苑﹐十年珥筆廁蓬萊。

一謫遼東三十年﹐痛深邱隴隔遙天。身存卻是君恩厚﹐命舛非關世態偏。風截陣鴻還挺翮﹐霜摧叢菊尙舒妍。老夫此日猶能醉﹐自聽餘生不學仙。

自古神仙不可期﹐謾勞引導問方師。悲深靑海窮呼酒﹐淚灑黃龍餓賦詩。矍鑠向人舒嘯傲﹐昂蒼入世任妍媸。聞雞起傍霜庭望﹐無盡浮雲無盡思。

彩鳳珠樓竟日閒﹐白楊黃鳥忽綿蠻。滄桑我已悲人事﹐富貴誰能鑄世寰。盈尺硯田供八口﹐半函卷帙展衰顏。菜根滋味延年藥﹐何必吹笙緱嶺山。

秦關遺燼舊臺烽﹐路迥遼河勢郁重。江瀉松花環紫塞﹐峯峗天柱結黃龍。一身凍老千山雪﹐三業心灰五夜鐘。迢遞母棺歸未得﹐每將血淚灑楸松。

秋色蕭條嘆菊花﹐更從何處覓名葩。楊妃幸蜀胭脂冷﹐西子歸湖粉黛斜。髙樹欲棲丁令鶴﹐荒庭不讓管寧家。諸君盡醉休嫌晚﹐銀漢昭回月吐芽。

野燒荒荒連紫塞﹐寒風獵獵捲黃塵。久棄瘦骨搘冰雪﹐還振雄心敵鬼神。磨劍半生虛售世﹐著書千載枉驚人。桂叢且謾招歸隱﹐春滿桃源自問津。

博宗人爾和榷使枉顧

冰雪充盈道路昏﹐久虛軒蓋叩柴門。他時再枉君車騎﹐計典殘書構一尊。

趙南村見顧

襄平歲暮見兒歸﹐爲問饑寒爲拂衣。囊解靑蚨消負易﹐詩驚白雪和音稀。每思策蹇登君館﹐卻幸驅車叩我扉。滿眼冰霜情獨暖﹐夕陽殘樹鳥飛飛。

劉孝子子超索書歌

襄平劉君字子超﹐文追秦漢詩風騷。靑衿曳曳未易紫﹐矯然鶴立鳴九臯。獨惇至性能大孝﹐乃翁寢疾時悲號。一夕翁乘白鶴去﹐擗踴腸斷魂隨飄。天畱孝子不就死﹐死絕蘇回凡幾遭。手扶靈輀北邙去﹐子卻隨依墳上住。一住三年不顧家﹐此身將化墳前樹。墳旁有鬼時夜來﹐窺見孝子稱奇哉。吁嗟孝子子如此﹐我𨿽爲鬼寧無哀。守土尸位不上達﹐孝徳昭昭名姓埋。我聞君名欲媿死﹐因痛親亡徒已矣。今日爲君書此歌﹐悲心暗逐春風起。

西徵聞捷三首

由來哈密屬中華﹐聖主承幹統一家。何意魯弓桴釁鼓﹐卻教禁旅動徵笳。王師久駐思文化﹐帝子深謀必武加。一擊開疆三萬里﹐不教兵甲守龍沙。

羽騎宵飛大漠空﹐捷書直達紫微宮。渠魁竚看傾心服﹐脇從先馳獻馘功。閶闔曉開歡詔發﹐臣民雷動喜音同。遙遙西望黃雲外﹐深入還須愼始終。

昨宵馳報到畱都﹐報說烏斯入版圖。沙塞馬肥秋苜蓿﹐火山人飲夜醍醐。風淸甌脫聞鳴鹿﹐日射邊亭見畫烏。從此恩膏敷絕漠﹐九天九地一人扶。

辛丑三月望後一日聞亨兒成進士五百字

攜兒投遼東﹐嚶吚甫三月。汝母淚不幹﹐哭久變成血。相逢盡路人﹐有苦向誰說。囊無金錯刀﹐飯啜糠粃屑。腹內長苦饑﹐乳脈久幹竭。俯視懷中兒﹐不如棄溝轍。患難身莫保﹐安能育爾活。斷絕骨肉恩﹐免使遭磨折。捧看幾周回﹐骨相誠英物。頭顱圓中規﹐額比成人闊。嗁聲侔鐘鳴﹐雙目翦秋月。爾我遭坎坷﹐撫弄亦怡悅。況昨初生時﹐夢兆卜休吉。天屬系人心﹐欲捨終難割。迨至四五齡﹐居然若老成。嬉戲不侮虐﹐不作孩童行。欣聞鄰家子﹐早暮有書聲。索母爲教讀﹐母教無多經。數教數能誦﹐喜躍矜其能。我爲饔飧累﹐日夕勤筆耕。不能自訓迪﹐誣以他人憑。橫暴遭惡族﹐慘掠如仇讎。冀欲隕其命﹐遂彼陰毒謀。爾母聞奔救﹐急痛心若抽。母子相持抱﹐涕泣不能收。性命𨿽脫免﹐鬱怒瞢雙眸。十載不見物﹐悔恨無時休。計年已十五﹐視物始能睹。黽勉爲延師﹐劼毖歷寒暑。操觚試爲文﹐頗能驅陳腐。十七入黌宮﹐文名聲楚楚。精進正斯時﹐家貧缺修脯。勤惰任爾爲﹐避喧棲梵宇。裹糧旣無多﹐枵腹勇難賈。幾日復歸來﹐饑瘦面塵土。撫詰心內傷﹐雙淚落如雨。救死眞不贍﹐豈復望延祜。已分覆巢余﹐黃口無振羽。爾能體我心﹐憤無激艱阻。死灰冀復燃﹐瘁極不言苦。窮老望兒興﹐酸心難備數。今幸捷南宮﹐惝恍渾疑夢。喜極反生悲﹐往事攖心胸。憶爾在母腹﹐驚怖遭陳凶。【巨憝陳宏勛白晝以數十人持兵入室劫奪一空家人鼠竄亨兒時在母腹逃避鄰捨】墮地隨遠配﹐屢困卒能通。機兆應不絕﹐無乃爾是鍾。自待勿菲薄﹐負荷在爾躬。我老復奚望﹐甘心此地終。故鄕豈不思﹐此事關蒼穹。努力建名業﹐昌我北地宗。

題畫梅

香信初傳嶺外春﹐相看疑喜復疑顰。遊蹤盡過溪橋去﹐處處花枝勝美人。

驢背尋詩過釣磯﹐滿山松籟亂瓊飛。閒情不管溪云笑﹐折得寒枝插帽歸。

題畫

好山翻喜隔浮雲﹐雲裏靈巒自暗分。栽得秋芳籬畔種﹐閒邀彭澤對斜曛。

錯把飛泉認玉虯﹐奔崖千尺夾亭流。閒居不見人來往﹐惟有浮雲與白鷗。

過徐醫

積雪依山徑﹐衝寒一訪君。到門瞻石壁﹐入座拂松云。貌古知懷道﹐談深悚異聞。稚兒時有疾﹐何以慰殷勤。

香秋海棠八絕【拈得五歌】

解釋無香恨﹐髙樓此一過。美人春不識﹐腸斷意如何。

渟澇明於鏡﹐涓涓向夕波。窺窗淸影現﹐鼓瑟寫湘娥。

國色應難並﹐開時鵲渡河。昨宵人乞巧﹐爲爾墮金梭。

挺艷肢橫奼﹐含情媚拂娥。一心分四出﹐幽怨爲誰多。

捲葉亞靑螺﹐開花鄙絳荷。不教春識得﹐雅韻在秋莎。

只恐來靑女﹐還宜護絳羅。婀娜嬌若醉﹐不忍近摩娑。

嫵極愁翻入﹐憐深妒轉多。吳宮畱不得﹐只合伴秋荷。

眾卉開都盡﹐嫣香獨此多。寄言春芍藥﹐亭北漫吟哦。

寂寂秋容媚﹐離離晚色和。相看情不接﹐我欲解煙蓑。

靑

雨淨髙天碧漢虛﹐遠山橫翠照芳湖。黛眉拂月朝分柳﹐鬒發垂云夜倚梧。萬選得錢人盡愛﹐十年磨劍影空孤。東皇馭轉吹韶律﹐千里春風艸又蘇。

黃

色占中央地位尊﹐河流九曲欲窮源。春抽露柳垂條嫩﹐秋老霜林落葉繁。叢菊向籬邀羽士﹐臘梅橫檻宴金門。換鵝書就人誰識﹐一卷荒城月影昏。

赤

戚裏門楣邸第家﹐暖風爭放石橊花。桃開春水朝承露﹐柹老秋山晚映霞。鞭拂珊瑚回彩袖﹐詩傳芍藥付紅牙。美人薄醉臙脂暈﹐笑倚朱欄鬢影斜。

白

明霜無際徧秋空﹐海鶴歸來練影同。艷想梨花籠玉殿﹐輕疑柳絮散瑤宮。夢回湘水雲初合﹐詩就梁園雪未融。一曲陽春人莫和﹐敢將阮眼傲西風。

黑

獨守空齋洗硯池﹐瓦鐺髤幾總相宜。雲歸古洞深潭杳﹐月落疏林曲徑迷。枕上味甜憐醉後﹐鬢邊影好憶年時。徵衣盡被京塵化﹐枉向人間泣素絲。

滿城風雨近重陽

滿城風雨近重陽﹐門掩空蒙薜荔長。何處扁舟頻載菊﹐誰家新簏待飛觴。一舟詠雪蘆千頃﹐萬里書天雁幾行。行淖釀途人不出﹐振衣徒切望危岡。

秋老中原艸不芳﹐滿城風雨近重陽。鸕鶿聚浴洲添水﹐蛺蝶潛飛徑謝香。已辦長吟酬令節﹐難將短褐受曦光。嗁紅殞赭蕭蕭樹﹐吹送閒雲臥艸堂。

閒身端不負羲皇﹐老喜丹楓共醉鄕。遲客琴尊虛社日﹐滿城風雨近重陽。巢空海燕輕歸國﹐樹點寒鴉濕坐墻。天問讀殘時一笑﹐波生荒徑亦滄桑。

看去人間總混茫﹐卑棲無漏報時光。聲沈賽火虛神廟﹐陰散秋云變女墻。印屐莓苔盛潦水﹐滿城風雨近重陽。茱萸欲佩晴難必﹐望斷登臨山一方。

蒹葭莽莽水湯湯﹐老向髙秋健激昂。豺祭雲山腥艸木﹐雁賓天路冷瀟湘。三聲鼓濕牛羊會﹐一畝宮飄黍稷場。未許桓溫嘲令客﹐滿城風雨近重陽。

聽鶯

看盡春花復聽鶯﹐此間聲色有誰爭。雙柑未絕炎方味﹐鬥酒仍耽昨夜晴。好韻遠酬龍塞曲﹐嬌歌不讓鳳樓笙。金丸豈到窮山處﹐一任陰森坐樹鳴。

探泉

春帆疇昔渡江天﹐每探金山第一泉。未識崎嶇來此地﹐可能淸潔似當年。風濤水湧疑龍伏﹐登陟源深畏虎眠。回首夕陽心惴惴﹐忙扶藜杖下寒煙。

菊

裊裊黃花颭夕陽﹐舊偕彭澤傲淸霜。瓊開春圃無嬌影﹐艸偃秋山挺異芳。三徑就荒人未老﹐一灣如錦酒初香。何須久服希輕舉﹐且對寒英進幾觴。

雨後課耕

阡陌離離野色明﹐鞭驅黃犢趁新晴。云流不盡山猶濕﹐水積無多隴漸平。牧豎學歌隨鳥囀﹐村姬饋食映花行。庸庸艸莽多溫暖﹐何必浮生有令名。

賦得列嶂明霞

矗矗危岑映赤霞﹐難將景色自矜誇。洪濤夜火連江夏﹐大冶天風煉女媧。細艸帶煙成野燒﹐空林落葉盡桃花。明朝又卜秋光好﹐擬向丹峯問酒家。

霽雪

彤雲散玉滿乾坤﹐萬疊寒峯白照軒。村徑彌漫人寂寞﹐林巒愁慘月黃昏。梅花影斷無歸路﹐竹葉香浮且閉門。可惜冰天寒磧裏﹐吟成白雪向誰言。

觀獲

終歲勤劬幸有年﹐相邀結袂刈蒿田。羣雞啄粒驅還聚﹐山犬隨人吠復眠。白髮扶笻衰曝背﹐靑裙汲井晚炊煙。官糧輸卻餘多少﹐社鼓逢逢促送錢。

贈芳園主人

芳園主人淸且豪﹐眉間紫气雙峯髙。讀書石室不知倦﹐行將上苑鞭春驕。桃花李花爛蘭閣﹐蘭閣妝成鬭紛錯。輕揚羅袂倚春風﹐桃李一時甘委落。可兒膝下初成語﹐神彩英英濯春雨。也解宮花喜欲探﹐一枝卽霸歡傳與。虎頭已往繇不逢﹐人間何處求良工。欲將此意寫尺幅﹐眼鏡不明心徒空。逸情靜慮閒拈穎﹐渲粉浮脂神莫並。何能飛脇上髙天﹐手曳雙星下參井。等閒楮墨成靈砂﹐幹春朗秀懸嬌影。

聽琵琶

最是琵琶不忍聞﹐那堪愁裏聽分明。今朝多少關河淚﹐滴向空階伴雨聲。

惱恨君家十指尖﹐能將幽怨出鵾弦。江州司馬情無盡﹐今日天涯復淚漣。

想見明妃出塞時﹐琵琶馬上怨邊陲。歌聲一闋千門淚﹐流到如今無盡期。

題畫

幽人樂山居﹐處處有茆屋。耕得隴頭云﹐陰森傍溪木。但覺漁樵尊﹐不爲簪纓束。短袂發長謠﹐西風亂秋竹。

柳色亦何爲﹐臨風故窈窕。偶結離別情﹐多與煙波好。湖鏡落云容﹐含靈動空皎。慮靜物不移﹐孤情恣幽討。

山色屹遙靑﹐幽棲倚翠屏。鳥聲紛睍睆﹐水气蕩空靈。人老居詩伯﹐名髙任酒星。淸流容澣濯﹐何處問滄溟。

正欲尋君去﹐相逢蘆荻旁。襟期無俯仰﹐生計有農桑。柳白煙分翠﹐沙明艸帶香。塵寰曾不到﹐未敢說羲皇。

送發靈和尙

朔風吹不斷﹐陰雲阻前程。遼河凍復裂﹐積雪埋髙城。安居不出戶﹐凜凜如履冰。君於此時去﹐去去何爲情。方袍敝且薄﹐安與嚴寒爭。我苦莫能助﹐豈能畱君行。搴裳不撒手﹐暮鳥孤煙橫。

寄孟斯美

遙望燕臺隔暮煙﹐每勞淸問到窮邊。饑寒警我非今日﹐【孟精於星學預言禍福如神】慷慨懷君自昔年。蘇武白頭悲朔漠﹐東山紅袖詠林泉。狂來詩酒無拘束﹐一任前知有地仙。

寄懷賀有廉禦醫

瀋水東頭共嘯歌﹐別來崇替隔天河。金門花暖春歸早﹐玉漏香濃夜語多。君是神農昭盛代﹐臣同岐伯占賢科。丹雞久有明言在﹐車笠無忘舊薜蘿。

寄懷陳太史省齋【夢雷】

與君同是白頭人﹐十四年來不復親。天上久經巢瑞羽﹐泥中猶自困枯鱗。著書萬卷千秋業﹐得酒三杯一夕春。列傳若搜巖穴士﹐可能收我作遺民。

醫巫閭山

瞻彼閭山﹐巍巍靈厚。長白蔭東﹐祁連翠右。勢望脈通﹐挺載幹覆。鬱鬱蔥蔥﹐發祥啟佑。奠鎭幽方﹐默相我後。神其赫思﹐飆旗電驟。玉宇金鏞﹐照振巖岫。昔肇虞封﹐今邀聖構。昭兮極兮﹐泉膏靄耨。至哉聖皇﹐兩間造就。川嶽效靈﹐陳華吐秀。永永萬年﹐祝無疆壽。

題畫雜詠

襄陽具袍笏﹐拜石眞成癲。閒來一潑墨﹐化作云與煙。歷歷數百載﹐望之如飛仙。我老不自養﹐力耕片石田。蕭然坐艸木﹐風雨欺窮檐。陰冥助柔翰﹐興至揮數箋。時人苦不愛﹐將覓胭脂錢。

送卞慶公任寧州牧

送君遊宦指彭湖﹐楓驛霜晨塞月孤。彩鷁服官辭北闕﹐板輿奉母蒞南都。家聲世徳開金鏡﹐才品名髙映玉壺。淸署花明招酒客﹐春田水足勸耕夫。調羹欲列鹽梅位﹐握篆先分剌史符。漫道古稀余老矣﹐佇看振翮展鴻圖。

渾河晚渡

暮山銜落日﹐野色動髙秋。鳥下空林外﹐人來古渡頭。微風飄短髮﹐纖月傍輕舟。十里城南望﹐鐘聲咽戍樓。

春日泛舟瀋水

瀋水流無盡﹐春山艸漸靑。漫攜鄰捨酒﹐去泛野人舲。好鳥嗁芳樹﹐孤云落遠汀。嘯歌遲日暮﹐白眼醉還醒。

寶光寺

金碧巃嵸寺﹐斜暉映寶光。勢空淩北斗﹐法祕演西方。古木流淸籟﹐空階落妙香。莫愁歸去晚﹐花雨正飄揚。

黃山秋獵

捲帳日初明﹐嗚嗚畫角淸。封狐經羽困﹐蒼隼掠雲輕。白艸新開障﹐空臺舊列營。夕陽連野燒﹐百里照襄平。

開城霽後望雪

小巿依殘雪﹐孤城散積煙。巨流堅渡馬﹐斷岸白膠船。樹老寒風勁﹐山空落日懸。土人看瑞色﹐矯首祝丰年。

贈楊子

寂寂卑棲過客疏﹐多君翠騎惠茆廬。偏當乞米衝寒雨﹐不獲牽裳訴索居。佳句推敲成玉石﹐政聲傳播滿坤輿。子云在望遼河淺﹐何日亭中醉老漁。

贈朱文宗升任

王程旌節凱風飄﹐送別春城柳萬條。五嶽易平瞻鼎鼐﹐一枝難附媿鷦鷯。山中靈藥尋蒼耳﹐天上文章麗絳霄。心逐秦關關內路﹐云泥懸隔夢淸宵。

春郊卽目

漠漠平疇斷復連﹐披蓑荷鍤靜耘田。水添新綠今朝雨﹐山鎖余靑昨夜煙。食力自甘泥淖地﹐勞歌不唱別離天。艱難久入明良鑑﹐饘粥天涯望有年。

關山月

戍鼓聲沈下夕陽﹐牙旗獵獵九秋霜。多情惟有關山月﹐一片淸光似故鄕。

古意

吹角荒臺冷鐵衣﹐沙平艸短雁西飛。男兒不作還鄕夢﹐直取樓蘭奏凱歸。

送別

玉殿琳宮舊帝鄕﹐髙城冰雪映茆堂。一尊暖破流離痛﹐兩鬢寒生歲月霜。靑鳥信傳天杳杳﹐白雲人老地荒荒。無端又送關山別﹐目斷黃龍淚幾行。

夜坐同繆子唐子分得開字二首

遼水秋寒雪不開﹐家家搗練自徘徊。那堪殘月關山夜﹐鴻雁聲聲天際來。

淸宵孤館撥寒灰﹐燒燭聞雞酒數杯。長笛一聲聽未了﹐梅花疑向雪中開。

不寐得歸字同繆子

參橫碧落夜霜飛﹐玉漏聲沈燭影微。明月畫橋楊柳渡﹐關山不隔夢魂歸。

失題

女伴罷吳謳﹐含淒獨上樓。空閨人不見﹐窗外月如鉤。

立春

臘盡春回際此辰﹐異鄕煙景又重新。山承暖日將舒柳﹐面拂寒風尙畏人。鳳歷爭看新節序﹐龍鐘愧說老精神。相思南國今宵夢﹐策杖西溪路不眞。

賦得不知秋思在誰家

皎皎今宵月﹐盈盈獨系秋。坐深飛列宿﹐望遠注雙眸。似有懷人怨﹐將無作客憂。雁橫千里外﹐酒醒五更頭。叢菊疏砧苑﹐丹峯送別洲。金風人徙倚﹐玉笛聽霜樓。

贈山中邱隱居

結茆聞久住深山﹐門對桃花水一灣。丁令鶴招云共遠﹐管寧榻倚月初還。人間甲子空延老﹐塵外煙霞自駐顏。獨有長吟傾濁酒﹐西風搔首望雄關。

劉洪揚嬪女歌

赤帝傳後裔﹐卓然抱英姿。易水一千里﹐流風爭賢之。傑士不世合﹐遼海來棲遲。炊冰蘇白艸﹐八十形離奇。霜雪照髯鬢﹐與我深相知。瞥見蘭閨彥﹐娟娟娥雙眉。東鄰居魯叟﹐朱門稱碩耆。膝下挺鳳羽﹐丱角春遊嬉。藜杖日往復﹐交好結門楣。兩姓屋不遠﹐蘚垣間苔畦。𨿽無百輛從﹐奩媵傾老貲。揭簾動脂粉﹐香風東西吹。余窘愧莫贈﹐搖膝抽祕思。白雪映彤管﹐欣得鴛鴦詩。五色散毛羽﹐關關歡水湄。唼喋浮中流﹐淸波蕩參差。窈窕芙蓉浦﹐比翼衝煙飛。岸上瓊瑤樹﹐生結連理枝。

贈施子從國琠南歸稱尊公壽

一灣流水萬山中﹐來問梅花小路通。遊子騎歸丁令鶴﹐老人神度藐姑風。庭栽松子龍千尺﹐砌繞蘭宮蕊半弓。北犬晨鳧堪色養﹐何須麟脯覓方蓬。

塔灣落雁

白露老蒹葭﹐西風旅雁斜。未曾舒遠翮﹐先已下寒沙。細艸梳淸渚﹐丹林帶暮霞。平安今有信﹐煩爾寄還家。

天壇松月

深夜冷溶溶﹐圜邱露气濃。月明時繞雀﹐松老欲成龍。古殿浮空翠﹐晴山落遠鐘。當年禋祀地﹐短艸亂遺蹤。

龍石觀蓮

菡萏照芳洲﹐奇云四野浮。逍遙龍石上﹐彷佛虎林遊。新柳牽長荇﹐深蒲隱素鷗。望中人不見﹐誰與弄輕舟。

人日

鳥舌新柔楊柳風﹐流澌路轉艸茸茸。梅花信隔千山外﹐彩勝香憐七葉中。樓倚半規春月淡﹐盤盛雜組酒杯空。江鄕有夢人懸帳﹐惆悵淸宵樺燭紅。

某人枉顧

龍首寒森二月餘﹐客星忽照野人居。情髙鐵嶺千尋雪﹐喜接蘭江萬里魚。老眼慣從愁裏倦﹐壯心聊向酒邊除。向平已負當年約﹐五嶽詩成好寄余。

贈承徳李明府

十年祕省紫薇郎﹐驂駕龍媒久服箱。花下嘯歌崔少府﹐石邊袍笏米襄陽。歲逢庚癸需綏撫﹐地重丰岐簡俊良。琴鶴獨隨春塞月﹐和風甘雨自飄揚。

夕陽歸牧

柴扉靜眺野煙長﹐路轉橋通映夕陽。遠樹向曛棲鳥雀﹐暮山吹笛下牛羊。負肩弱艸穰穰綠﹐掛角閒花冉冉香。獨我輪蹏歸未得﹐白雲靑海思微茫。

答袁孝女【蘇州翔霄之女父死不嫁自鬻書畫膳養老母】

鴻雁海茫茫﹐遙飛到異鄕。音書驚老眼﹐孤苦動愁腸。素抱周人志﹐今無贍己方。寄聲賢母子﹐端不負相望。

寄陳太史省齋夢雷

幸得生逢重道時﹐鴻文開館與心期。萬里不爲鵬鳥化﹐百年甘作蠹魚癡。

魚雁音疏又幾年﹐喜君患難得生還。故鄕松柏三山外﹐何日晨開下水船。

遠山樵唱

收回禾黍罷耕耘﹐更向林邱任斧斤。錦樹槎枒臨絕壁﹐勞歌髙下逐流云。荒山作雨秋將老﹐野鳥鳴巒路不分。何處牧童初學笛﹐一聲淸切徹髙雯。

初冬看近山紅葉

天將黼黻付林邱﹐奼紫嫣紅對白頭。空見百花明上苑﹐寧知五組屬髙秋。文章翻喜寒霜力﹐錦繡難教舉世收。還有深山老松柏﹐千年蒼翠向人浮。

送李靑巖入都

擬繡平原欲買絲﹐偏逢驪唱落花時。一鞭芳艸西湖路﹐萬里羈人故國思。

題朱玉端小像

瞻彼貌兮其貌揚揚﹐察彼度兮其度汪汪。若雲霄之鳳翥﹐誠希世之麟祥。聆松風以寄傲﹐攬山翠而挹芳。偶臨雲水之際﹐時適煙波之鄕。𨿽性甘於邱壑﹐而冥心棲乎廟堂。

贈寧遠李州牧

漫道邊陲春不來﹐欣欣花柳繞城開。使君膏雨千村滿﹐秋翦芙蓉入酒杯。

醫閭翠色接秦關﹐百堞衙開水一灣。爲問羅施何處好﹐江天萬里畫雲山。

北望邊庭舊牧羝﹐黃沙漠漠艸萋萋。宦情亦有傷心處﹐戰壁孤懸烏夜嗁。

蹀躞龍媒入帝闉﹐髙懷在在問羈民。相逢何幸無相棄﹐寒谷初回第一春。

艾公子明徳招飲

泣感佳公子﹐垂憐老餓夫。割雞謀爨婦﹐賒酒丐奚奴。慘雪迂回路﹐悲風砭病軀。嗟余歸不得﹐攜座逐相扶。

壽李明府

千山紛嵂崒﹐醫閭復嶙峋。蔥翠兩相望﹐煙雲互主賓。中有瑯玕室﹐所居惟仙人。仙人伊何者﹐柱史疑前身。托迹宦斯土﹐然犀照民情。口飲遼河水﹐胸懷紫塞冰。計祿給饘粥﹐不爲俗所營。連山具慧眼﹐嘉名報楓宸。知遇無定秩﹐行將澤垓垠。荒詞似近諛﹐不爲達者稱。欣此菡萏艷﹐嘉時慶弧辰。膏雨滿阡陌﹐爽然進瑤尊。我老附民後﹐傴僂從眾賓。將釀玉爲醑﹐將劈麟爲羹。長年莫可托﹐鬱鬱東海椿。侈言兼誕想﹐恐被使君嗔。聊傾荷蓋露﹐淸潔向君陳。

跋

先君子具王佐才﹐立志奇偉。童時﹐隨先大父與錢牧齋諸老﹐宿詠淮陰釣臺。叉手立就﹐諸公皆閣筆顧不喜沾沾弄翰﹐與時流競聲譽。獨肆力於古史傳﹐潛考其興亡治亂之所由。尢於兵法戰守諸器具﹐靡不究習。嘗與諸同社作詩﹐擲筆卽棄去弗存﹐他人每口熟其句﹐久之﹐亦不省爲己作。後應聘從軍﹐益不暇構韻語﹐然偶有所觸﹐語必驚人。故以參謀武功得覲天子﹐而獨領淸要﹐入侍內廷。同時﹐如髙詹事澹人﹑朱檢討錫鬯輩﹐皆俯首下之。被謫遷關東﹐關東多武人﹐不讀書﹐能詩者益尠耳。先君子名﹐數百里內有讄祝之事﹐必來索詩。日常十數輩﹐皆各如其人應之﹐無倦色。又工山水畫﹐畫成﹐必以詩系。故得畫者恆得詩。嘗謂亨曰「若謂是皆吾詩乎﹖吾之詩﹐若自未見耳﹐若將以詩鳴﹐吾不欲以詩鳴也。」每閉戶﹐居一室﹐輒作詩﹐詩成﹐輒狂喜朗誦﹐誦數過﹐輒痛哭不止﹐碎裂其艸焚之﹐或塞於墻罅炕隙中。有得之者﹐半漫滅不可識。易簀時﹐亨遠宦不在側﹐及奔赴歸﹐所居室已掃除。於庋格中得字紙一束﹐刓缺錯亂﹐則先君子詩稿也。藏之篋笥數十年﹐貧寠困頓﹐無以爲梨棗﹐費時一展視而已。亨無似不克﹐裒集散佚﹐使先君子全稿成完書。玆所存者﹐千百中之什一耳。今年夏居﹐從子秉瑛昭文官署﹐始獲從事校讎﹐敬錄成帙﹐授秉瑛召剞劂。昔顧愷跪讀父書﹐每句應諾不肖。亨頹然老矣﹐卽日捧手澤而莊誦之﹐其能與有幾也。戊寅嘉平月上澣男亨敬跋

道光乙未﹐得外王父慶芝堂詩集﹐重爲校刊。而外曾祖侍講公﹐有耕煙艸堂集傳本﹐徧求之﹐未得也。竊謂公少負奇才﹐長而從軍﹐立功閩越﹐入侍禁近﹐名在國史。生平不獨以詩名﹐在公亦不欲以詩鳴。逮遷遼東﹐始以詩聞。詩特公之餘事。然其光明磊落之懷﹐郁紆雄特之气﹐讀其詩而可想見其爲人。其集終當顯於後﹐以慰聞公者之慨慕﹐而傳於無窮也。今歲﹐果得公集舊刻本﹐不禁狂喜。因重梓以廣其傳﹐俾與外王父詩﹐先後並行於世。蓋距慶芝堂之刻適十年﹐若神劍忽合﹐斯亦奇矣﹗捲後有外王父跋語一首﹐具述公行誼﹐並敍元刻緣起。珍重手澤﹐不匱之思﹐溢於言表。道復浮沈薄宦﹐宅相無成。前刻所以繼先太宜人之志﹐玆更得公集而刊之﹐倘亦外王父之志﹐而卽太宜人之志也。夫刊成﹐綴數語於後以記。歲月編次﹐悉仍其舊﹐至於公起家始末﹐居官事迹﹐備詳本傳及外王父元跋中﹐不復贅述云。道光甲辰秋七月旣望外曾孫荊道復謹識

附錄

耕煙先生傳全椒後學金兆燕譔

耕煙先生者﹐浙江仁和人﹐萍居揚州﹐謫遷遼東。自稱耕煙老人﹐遼人咸呼爲耕煙先生。先生狀頎晳﹐美須髯﹐骯髒自喜。於書無所不讀﹐尢好兵家言。父蒼﹐明監軍道﹐與海賊戰﹐斷肋破腦不僕﹐以勇聞。先生年十二﹐詠淮陰釣臺﹐曰「有能匡社稷﹐無計退饑寒。」諸老宿皆賞之﹐監軍獨不悅﹐曰「是詩﹐讖也﹗」康熙十三年﹐三藩逆命﹐仁皇帝命康親王率師駐浙。王聞先生名﹐禮聘之。爲王陳天下大勢如指掌﹐且曰「三孽不足慮﹐可計日擒。」王喜﹐延之上座。大兵剿閩賊﹐僞將馬九玉屯兵九龍山﹐我師不得進。眾方議戰守未決﹐先生曰「守固不可﹐戰亦非計﹐誠得說九玉而降之﹐卽用以導﹐上策也。」王卽命先生往﹐果如所言。時僞總兵劉進忠兵最盛﹐王假先生監軍道職招撫之。先生單騎入賊營﹐夾道列戟如薺。進忠方持劍啖人頭飲酒﹐呼先生入。比至﹐足未定﹐卽厲聲曰「汝畏否﹖」先生曰「我來救汝﹐汝當徳我﹐我何畏哉﹗」進忠遽無以應曰「壯士能飲乎﹖」命左右持巨瓢至﹐先生仰首﹐盡擲其瓢於地曰「賊眾旦夕且盡殲﹐乃彊我飲鬼酒。」進忠惶迫出位謝﹐先生曰「揮眾退﹐吾與爾言。」進忠屏左右﹐延入室﹐自酌獻先生﹐與語﹐未淹刻﹐大呼曰「言盡此。」進忠俛首揮涕曰「諾諾。」卽探懷中札﹐授之曰「勉之﹐勿忘今日。」進忠遂降。韓大任以兵數萬來歸﹐王疑其詐﹐使先生覘之。先生謂大任曰「爾禍至矣﹗」大任愕然﹐先生曰「君旣投誠而擁眾自衛﹐能使人無疑乎﹖十步之間﹐一夫可縛﹐𨿽眾何益﹖只自取死耳。」大任曰「然則柰何﹖」先生曰「釋爾甲﹐卻爾眾﹐隻身歸命﹐王必憐汝﹐是轉禍爲福也。」大任曰「吾固欲持兩端﹐因便取事﹐今知之不可爲矣。」遂並馬詣軍門。其餘寇江機﹑楊一豹﹑葛如箑﹐皆以次傳檄定。大軍之討鄭國信也﹐造戰艦﹐需十三丈桅﹐不可得。閩督遣先生入山求木﹐過期﹐牙門將持軍帖至曰「取首繳。」眾皆大驚﹐不知所爲。先生乃謂使者曰「我首可爲木耶﹐軍令不得不然耳。」於是﹐日夜制機器運木下﹐見督曰「木至矣﹐恐廢事﹐故戴首見將軍。「督笑曰﹕」軍令不得不然耳。「初督與先生有郤﹐欲以是中先生。及聞木至﹐乃大喜﹐稱其才﹐厚勞饋之。十五年﹐以父喪歸。未免﹐王趣令赴軍。時臺灣尙未平﹐制衝天炮以獻﹐會班師﹐遂隨王入京師見上。試春日早朝詩﹐授翰林院侍講﹐偕髙士奇直南書房﹐旋移直養心殿。紅毛國獻蟠腸鳥鎗﹐上謂其使曰「是中國所有也。」命先生仿造之。以十鎗賚其使歸。上謂先生曰「法瑯器﹐中國所無﹐汝能思得其理乎﹖」奉詔五日成以進。西洋南懷仁謂衝天炮出其國造之﹐一年不成。上命先生造﹐八日成。上大悅﹐率羣臣親試之﹐卽封炮爲威遠將軍﹐鐫治法官名﹐以示不朽。衝天炮﹐子在母腹﹐母送子去﹐從天而下﹐片片碎裂﹐銳不可當。後徵噶爾靼﹐以三炮墜其營﹐遂大捷。在南書房時﹐與西洋徐日升纂律呂﹐議不合﹐及炮成﹐懷仁慚且憤﹐交謀傾之。侍衛趙某有寵﹐悍恣﹐廷呼先生名﹐先生叱之。某愬於內﹐上曰「爾當師之。」某受詔來謁師﹐北面頓首﹐面項盡赤﹐不言而退。張獻忠養子之子陳宏勛﹐投誠爲部郎﹐性狡鷙。一日﹐召先生飲﹐出家僮百餘﹐持白棓舞庭下。舞止﹐雁行立﹐多翼客前。宏勛持大椀酒﹐跪曰「吾將有所丐﹐許我釂此﹐不許死棓下。」先生曰「爾何事﹖」宏勛曰「我欲金三千。」先生笑叱之曰「賊是區區者﹐安用此獰猙。」爲舉椀一飲盡﹐宏勛曰「券之。」先生笑曰「賊。」賊遂書券去﹐宏勛來取金﹐得金而不歸券。索無已﹐先生之子京恚曰「是溪壑安可塡﹖」拔劍擊之﹐誤中幾。宏勛怒﹐揮健僕數十人入室恣掠。先生訟宏勛以劫﹐而宏勛誣先生以逋。當是時﹐噶爾靼方捷﹐將議封。趙某與西洋人乘間力構之﹐上不忍寘於法﹐詔徙關東﹐籍沈陽。先生至沈陽﹐鬻書畫賣文自給。常冬夜擁敗絮臥冷炕﹐淩晨﹐踏堅冰入山﹐拾榛子以療饑。年七十八卒。先生性孝友﹐好施予。年四歲﹐撫其父所斷肋曰「恨兒不生是時以殺賊。」母周淑人嚴卞﹐嘗掌批先生﹐先生捧母手﹐急索杖。後遂私寘杖徧諸處。母怒﹐卽自奉杖受撻﹐終身不衰。奔父喪﹐淚灑地盡血﹐左目遂盲。少與弟行﹐逢猘犬﹐以身衛弟﹐傷左股﹐歸而不言。父命持金有所鬻﹐道逢賣女者持其女哭﹐卽以金與之。婚夕﹐大寒雨雪﹐謂新婦曰「吾將以若奩拯凍人。」婦曰「諾。」遂括釵珥諸器服﹐一夕徧施盡。新婦曳布裳椎髻廟見﹐富商聞之﹐爭相效﹐活數千人。幼劬書得瘵﹐有善療者曰「用艾四十九﹐壯可愈也。」然奇痛﹐須縛之。先生曰「丈夫死不受縛。」痛可傷灸背﹐七處五臟沸聲如瓶。笙煙裊裊自口鼻出。終灸﹐屹立不爲動﹐病遂痊。先生抱經世大略﹐凡象緯﹑勾股﹑戰陣﹑河渠之學﹐靡不究悉。總河兪成龍得其治河十策﹐至今多用之。詩雄勁﹐畫盡諸家所長﹐書兼董米。子四﹐長京。次亮﹐武舉。次亨﹐進士﹐歷官齊河知縣。惇行能詩﹐工艸書﹐與李鍇﹑陳景元齊名﹐號遼東三老。次髙﹐郡諸生﹐早卒。髙子秉瑛﹐進士﹐歷官內外﹐皆有聲。初監軍有難﹐周淑人奉其姑﹐避於梓潼廟﹐夢神以兒授之﹐姑婦同所夢。遂生先生﹐故名先生曰梓﹐字文開云。金兆燕曰「三藩之變﹐東南洶洶。仁皇帝赫然一怒﹐羣寇皆殲﹐仁義之師﹐豈有敵哉﹗」兆燕賤﹐不獲窺宬籍﹐悉本朝掌故。嘗往來浙東西﹐欲攟拾舊聞。而當年民獻尠有存矣﹗玆以所聞於先生之子亨者緝爲傳﹐俟作史者采焉。亨﹐純愨人也﹐述其先﹐必無讆語。

