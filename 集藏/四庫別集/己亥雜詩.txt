己亥雜詩龔自珍

著書何似觀心賢﹖不柰巵言夜湧泉。百卷書成南渡後﹐先生續集再編年。

我馬玄黃盼日曛﹐關河不窘故將軍。百年心事歸平淡﹐刪盡蛾眉惜誓文。

罡風力大簸春魂﹐虎豹沈沈臥九閽。終是落花心緒好﹐平生默感玉皇恩。

此去東山又北山﹐鏡中彊半尙紅顏。白雲出處從無例﹐獨往人間竟獨還。

﹝余不攜眷屬僕從﹐雇兩車﹐以一車自載﹐一車載文集百卷出都。﹞

浩蕩離愁白日斜﹐吟鞭東指卽天涯。落紅不是無情物﹐化作春泥更護花。

亦曾橐筆侍鑾坡﹐午夜天風伴玉珂。欲浣春衣仍護惜﹐乾淸門外露痕多。

廉鍔非關上帝才﹐百年淬厲電光開。先生宦後雄談減﹐悄向龍泉祝一回。

太行一脈走蝹蜿﹐莽莽畿西虎气蹲。送我搖鞭竟東去﹐此山不語看中原。

﹝別西山﹞

翠微山在柘潭側﹐此山有情慘難別。薜荔風號義士魂﹐燕支土蝕佳人骨。

﹝別翠微山﹞

進退雍容史上難﹐忽收古淚出長安。百年綦轍低徊徧﹐忍作空桑三宿看。

﹝先大父宦京師﹐家大人宦京師﹐至小子﹐三世百年矣﹗以己亥歲四月二十三日出都。﹞

祖父頭銜舊熲光﹐祠曹我亦試爲郎。君恩夠向漁樵說﹐篆墓何須百字長。

﹝唐碑額有近百字者﹞

掌故羅胸是國恩﹐小胥脫腕萬言存。他年金匱如收采﹐來叩空山夜雨門。

出事公卿溯戊寅﹐雲煙萬態馬蹄湮。當年筮仕還嫌晚﹐已哭同朝三百人。

頹波難挽挽頹心﹐壯歲曾爲九牧箴。鐘簴蒼涼行色晚﹐狂言重起廿年瘖。

許身何必定夔臯﹐簡要淸通已足豪。讀到嬴劉傷骨事﹐誤渠畢竟是錐刀。

棄婦丁寧囑小姑﹐姑恩莫負百年劬。米鹽種種家常話﹐淚濕紅裙未絕裾。

﹝有棄婦泣於路隅﹐因書所見。﹞

金門縹緲廿年身﹐悔向雲中露一鱗。終古漢家狂執戟﹐誰疑臣朔是星辰﹖

詞家從不覓知音﹐累汝千回帶淚吟。惹得爾翁懷抱惡﹐小橋獨立慘歸心。

﹝吾女阿辛書馮延巳詞三闋﹐日日誦之﹐自言能識此詞之旨﹐我竟不知也。﹞

卿籌爛熟我籌之﹐我有忠言質幻師﹕觀理自難觀勢易﹐彈丸壘到十枚時。

﹝道旁見鬻戲術者﹐因贈。﹞

消息閒憑曲藝看﹐考工文字太叢殘。五都黍尺無人校﹐搶攘廛間一飽難。

﹝過肆市有感。﹞

滿擬新桑徧冀州﹐重來不見綠云稠。書生挾策成何濟﹖付與維南織女愁。

﹝曩陳北直種桑之策於畿輔大吏﹞

車中三觀夕惕若﹐七歲靈文電熠若。懺摩重起耳提若﹐三普貫珠累累若。

﹝余持陀羅尼已滿四十九萬卷﹐乃新定課程﹐日頌普賢﹑普門﹑普眼之文。﹞

荒村有客抱蠹魚﹐萬一談經引到渠。終勝秋燐無姓氏﹐沙渦門外五尙書。

﹝逆旅夜聞讀書聲﹐戲贈。沙渦門卽廣渠門﹐門外五里許﹐有地名五尙書墳﹐五尙書﹐不知皆何許人也。﹞

誰肯栽培木一章﹖黃泥亭子白茅堂。新蒲新柳三年大﹐便與兒孫作屋梁。

﹝道旁風景如此﹞

椎埋三輔飽於鷹﹐薛下人家六萬增。半與城門充校尉﹐誰將斜谷械陽陵﹖

逝矣斑騅罥落花﹐前村茅店卽吾家。小橋報有人癡立﹐淚潑春簾一餅茶。

﹝出都日﹐距國門已七里﹐吳虹生同年立橋上候余過﹐設茶﹐灑淚而別。﹞

秀出天南筆一支﹐爲官風骨稱其詩。野棠花落城隅晚﹐各記春驄戀縶時。

﹝別石屏朱丹木同年雘。丹木以引見入都﹐爲予治裝﹐與予先後出都。﹞

不是逢人苦譽君﹐亦狂亦俠亦溫文。照人膽似秦時月﹐送我情如嶺上云。

﹝別黃蓉石比部玉階。蓉石﹐番禺人。﹞

觥觥益陽風骨奇﹐壯年自定千首詩。勇於自信故英絕﹐勝彼優孟俯仰爲。

﹝別湯海秋戶部鵬﹞

事事相同古所難﹐如鶼如鰈在長安。從今兩戒河山外﹐各逮而孫盟不寒。

﹝光州吳虹生葆晉﹐與予戊寅同年﹐己丑同年﹐同出淸苑王公門﹐殿上試同不及格﹐同官內閣﹐同攺外﹐同日還原官。﹞

本朝閩學自有派﹐文字醰醰多古情。新識晉江陳戶部﹐談經頗似李文貞。

﹝別陳頌南戶部慶鏞。﹞

何郎才調本孿生﹐不據文家爲弟兄。嗜好畢同星命異﹐大郎尢貴二郎淸。

﹝別道州何子貞紹基﹐子益紹業兄弟。近是孿生﹐皆據質家爲兄弟。﹞

少慕顏曾管樂非﹐胸中海嶽夢中飛。近來不信長安隘﹐城曲深藏此布衣。

﹝別會稽少白山人潘諮﹞

猛龍當年入海初﹐婆娑曾否有倉佉﹖祇今曠劫重生後﹐尙識人間七體書。

﹝別鎭國公容齋居士。居士睿親王子﹐名裕恩﹐好讀內典﹐徧識額納特珂克﹑西藏﹑西洋﹑蒙古﹑回部及滿漢字﹐又校訂全藏﹐凡經有新舊數譯者﹐皆訪得之﹐或校歸一是﹐或兩存之﹐或三存之﹐自釋典入震旦以來﹐未曾有也。﹞

丱角春明入塾年﹐丈人摩我道嶄然。恍從魏晉紛紜後﹐爲溯黃農浩渺前。

﹝別大興周丈之彥﹞

多君媕雅數論心﹐文字緣同骨肉深。別有樽前揮涕語﹐英雄遲暮感黃金。

﹝別王秋畹大令繼蘭﹐秋畹﹐濟寧人。﹞

三十年華四牡腓﹐每談宦轍壯懷飛。樽前第一傾心聽﹐兕甲樓船海外歸。

﹝別直隸布政使同年托公。公名托渾布﹐蒙古人。﹞

五十一人皆好我﹐八公送別益情親。他年臥聽除書罷﹐冉冉修名獨傷神。

﹝別南丰劉君良駒﹑南海桂君文耀﹑河南丁君彥儔﹑雲南戴君綗孫﹑長白奎君綬﹑閩黃君驤云﹑江君鴻升﹑棗彊布君際桐。時己丑同年畱京五十一人﹐匆匆難徧別﹐八君卽握手一爲別者也。吳虹生已見前。﹞

朝借一經覆以簦﹐暮還一經龕已燈。龍華相見再相謝﹐借經功徳龍泉僧。

﹝別龍泉寺僧惟一。惟一﹐施南人。﹞

北方學者君第一﹐江左所聞君畢聞。土厚水深詞气重﹐煩君他日定吾文。

﹝別許印林孝廉瀚。印林﹐日照人。﹞

子云識字似相如﹐記得前年隔巷居。忙殺奚童傳搨本﹐一行翠墨一封書。

﹝別吳子苾太守式芬。子苾﹐海丰人。﹞

夾袋搜羅海內空﹐人才畢竟恃宗工。笥河寂寂覃溪死﹐此席今時定屬公。

﹝別徐星伯前輩松。星伯﹐大興人。﹞

聯步朝天笑語馨﹐佩聲耳畔尙泠泠。遙知下界覘乾象﹐此夕銀潢少客星。

﹝別共事諸宗室﹞

毫霜擲罷倚天寒﹐任作淋漓淡墨看。何敢自矜醫國手﹐藥方只販古時丹。

﹝己丑殿試﹐大指祖王荊公上任宗皇帝書。﹞

眼前二萬里風雷﹐飛出胸中不費才。枉破期門佽飛膽﹐至今駭道遇仙回。

﹝記己丑四月二十八日事﹞

彤墀小立綴鵷鸞﹐金碧初陽當畫看。一隊佽飛爭識我﹐健兒身手此文官。

終賈華年气不平﹐官書許讀興縱橫。荷衣便識西華路﹐至竟虫魚了一生。

萬事源頭必正名﹐非同綜核漢公卿。時流不沮狂生議﹐側立東華儜佩聲。

﹝官內閣日﹐上書大學士﹐乞到閣看本。﹞

東華飛辯少年時﹐伐鼓撞鐘海內知。牘尾但書臣向校﹐頭銜不稱閷其詞。

﹝再國史館日﹐上書總裁﹐論西北塞外部落源流﹐山川形勢﹐定《一統志》之疏漏﹐初五千言﹐或曰﹕非所職也。乃上二千言。﹞

千言只作卑之論﹐敢以虛懷測上公﹖若問漢朝諸配享﹐少牢乞附孫叔通。

﹝在禮部上書堂上官﹐論四司政體宜沿宜革三千言。﹞

客星爛爛照天潢﹐許署頭銜著作郎。翠墨未漧仙字蝕﹐雲煙半榻掖門旁。

﹝官宗人府﹐奉旨充玉牒館纂修官﹐予艸剏章程﹐未竟其事﹐攺官去。﹞

齒如編貝漢東方﹐不學咿嚘況對揚。屋瓦自驚天自笑﹐丹毫圓折露華瀼。

﹝予每侍班引薦﹐奏履歷﹐同官或代予悚息。丁酉春﹐京察一等引見﹐蒙記名。﹞

半生中外小回翔﹐樗醜翻成戀太陽。揮手唐朝八司馬﹐頭銜老署退鋒郎。

﹝選授楚中一司馬矣﹐不就﹐供職祠曹如故。﹞

科以人重科益重﹐人以科傳人可知。本朝四十九科矣﹐搜集科名意在斯。

﹝八歲﹐得就登科錄讀知﹐是搜集二百年科名掌故之始。﹞

手校斜方百葉圖﹐官書似此古今無。只今絕學眞成絕﹐冊府蒼涼六幕孤。

﹝程大理同文修會典﹐其理藩院一門及靑海西藏各圖﹐屬予校理﹐是爲天地東西南北之學之始。大理沒﹐予撰蒙古圖志竟不成。﹞

孔壁微茫墜緒窮﹐笙歌絳帳啟宗風。至今守定東京本﹐兩廡如何闕馬融﹖

﹝戊子歲﹐成尙書序大義一卷﹐太誓答問一卷﹐尙書馬氏家法一卷。﹞

姬周史統太銷沈﹐況復炎劉古學瘖。崛起有人扶左氏﹐千秋功罪總劉歆。

﹝癸巳歲﹐成左氏春秋服杜補義一卷﹐其劉歆竄益左氏顯然有迹者﹐爲左氏決疣一卷。﹞

張杜西京說外家﹐斯文吾述段金沙。導河積石歸東海﹐一字源流奠萬嘩。

﹝年十有二﹐外王父金壇段先生授以許氏部目﹐是平生以經說字﹑以字說經之始。﹞

端門授命有云礽﹐一脈微言我敬承。宿艸敢祧劉禮部﹐東海絕學在毘陵。

﹝年二十有八﹐始從武進劉申受受公羊春秋﹐近歲成春秋決事比六卷﹐劉先生卒十年矣。﹞

華年心力九分殫﹐淚漬蟫魚死不幹。此事千秋無我席﹐毅然一炬爲歸安。

﹝抱功令文二千篇﹐見歸安姚先生學塽﹐先生初獎惜之﹐忽正色曰「我聞著墨不著筆﹐汝文筆墨兼用。」乃自燒功令文。﹞

軒後孤虛縱莫尋﹐漢官戊己兩言深。著書不爲丹鉛誤﹐中有風雷老將心。

﹝定裴駰史記集解之誤﹐爲孤虛表一卷﹐古今用兵孤虛圖說一卷。﹞

古人制字鬼神泣﹐後人識字百憂集。我不畏鬼復不憂﹐靈文夜補秋燈碧。

﹝常恨許叔重見古文少﹐據商周彜器祕文﹐說其形義﹐補說文一百四十七字﹐戊戌四月書成。﹞

經有家法夙所重﹐詩無遠詁獨不用。我心卽是四始心﹐泬寥再發姬公夢。

﹝爲詩非序﹑非毛﹑非鄭各一卷。予說詩以涵泳經文爲主﹐於古文﹑毛﹑今文三家﹐無所尊﹐無所廢。﹞

熙朝仕版快茹徵﹐五倍金元十倍明。揚扢千秋儒者事﹐漢官儀後一書成。

﹝年十四﹐始考古今官制﹐近成漢官損益上下二篇﹐百王易從論一篇﹐以竟髫年之志。﹞

文侯官冕聽髙歌﹐少作精嚴故不磨。詩漸凡庸人可想﹐側身天地我蹉跎。

﹝詩編年始嘉慶丙寅﹐終道光戊戌﹐勒成二十七卷。﹞

西京別火位非髙﹐薄有遺聞瑣且勞。只算初識鏡背字﹐敢陳法物詁球刀。

﹝爲典客道古錄﹑奉常道古錄各一卷。﹞

十仞書倉郁且深﹐爲誇目錄散黃金。吳回一怒知天意﹐無復龍威禹穴心。

﹝年十六﹐讀四庫提要﹐是平生爲目錄之學之始﹐壬午歲﹐不戒於火﹐所蒐羅七閣未收之書﹐燒者什八九。﹞

北遊不至獨石口﹐東遊不至盧龍關。此記遊耳非著作﹐馬蹄蹀躞書生孱。

﹝東至永平境﹐北至宣化境﹐實未覩東北兩邊形勢也﹐爲紀遊合一卷。﹞

吾祖平生好孟堅﹐丹黃鄭重萬珠圓。不才竊比劉公是﹐請肄班香再十年。

﹝爲漢書補注不成﹐讀漢書﹐隨筆得四百事。先祖匏伯公﹐批校漢書﹐家藏凡六七通﹐又有手抄本。﹞

麟經斷爛炎劉始﹐幸有蘭臺聚祕文。解道何休遜班固﹐眼前同志只朱云。

﹝癸巳歲﹐成西漢君臣稱春秋之義考一卷﹐助予整齊之者﹐同縣朱孝廉以升。﹞

剔彼髙山大川字﹐薄我玉篋金扃中。從此九州不光怪﹐羽陵夜色春熊熊。

﹝年十七﹐見石鼓﹐是收石刻之始。撰金石通考五十四卷﹐分存﹑佚﹑未見三門﹐書未成﹐成羽琌山金石墨本記五卷。郭璞云「羽陵﹐卽羽琌也。」﹞

少年薄錄睨千秋﹐過目雲煙浩不收。一任湯湯淪泗水﹐九金萬祀屬成周。

﹝撰羽琌之山典寶記二卷﹞

奇气一縱不可闔﹐此是借瑣耗奇法。奇則耗矣瑣未休﹐眼前臚列成五嶽。

﹝爲鏡苑一卷﹐瓦韻一卷﹐輯官印九十方爲漢官拾遺一卷﹐泉文記一卷。﹞

登乙科則亡姓氏﹐官七品則亡姓氏。夜奠三十九布衣﹐秋燈忽吐蒼虹气。

﹝撰布衣傳一卷﹐起康熙迄嘉慶﹐凡三十九人。﹞

不能古雅不幽靈﹐气體難躋作者庭。毀殺流傳遺下女﹐自障紈扇過旗亭。

﹝年十九﹐始倚聲塡詞﹐壬午歲勒爲六卷﹐今頗悔存之。﹞

文章合有老波瀾﹐莫作鄱陽夾漈看。五十年中言定驗﹐蒼茫六合此微官。

﹝庚辰歲﹐爲西域置行省議﹑東南罷番舶議兩篇﹐有謀合刊之者。﹞

厚重虛懷見古風﹐車裀五度照門東。我焚文字公焚疏﹐補紀交情爲紀公。

﹝壬辰夏﹐大旱﹐上求直言。大學士蒙古富公俊五度訪之﹐予手陳當世急務八條﹐公讀至汰冗濫一條﹐動色以爲難行﹐余頗欣賞。予不存於集中。﹞

狂禪辟盡禮天臺﹐棹臂琉璃屏上回。不是瓶笙花影夕﹐鳩摩枉譯此經來。

﹝丁酉九月二十三夜﹐不寐﹐聞茶沸聲﹐披衣起﹐菊影在屏﹐忽證法華三昧。﹞

手捫千軸古瑯玕﹐篤信男兒識字難。悔向侯王作賓客﹐廿篇鴻烈贈劉安。

﹝某布政欲撰吉金款識﹐屬予爲之。予爲聚拓本穿穴羣經﹐極談古籀形義﹐爲書十二卷。俄布政書來請絕交﹐書藏何子貞家。﹞

夜思師友淚滂沱﹐光影猶存急网羅。言行較詳官閥略﹐報恩如此疚心多。

﹝近撰平生師友小記百六十一則﹞

歷劫如何報佛恩﹖塵塵文字以爲門。遙知法會靈山在﹐八部天龍禮我言。

﹝佛書入震旦以後﹐校讎者稀﹐乃爲龍藏考證七卷﹔又以妙法蓮華經爲北涼宮中所亂﹐乃重定目次﹐分本迹二部﹐刪七品﹐存廿一品﹐丁酉春勒成。﹞

龍樹靈根派別三﹐家家楖栗不能擔。我書喚作三椏記﹐六祖天臺共一龕。

﹝近日述天臺家言爲三普銷文記三卷﹐又撰成龍樹三椏記。﹞

只籌一纜十夫多﹐細算千艘渡此河。我亦曾穈太倉粟﹐夜聞邪許淚滂沱﹗

﹝五月十二日抵淮埔作﹞

白面儒冠已問津﹐生涯只羨五侯賓。蕭蕭黃葉空村畔﹐可有擁書閉戶人﹖

津梁條約徧南東﹐誰遣藏春深塢逢﹖不枉人呼蓮幕客﹐碧紗幮護阿芙蓉。

﹝阿﹐讀如人痾之痾﹐出續本艸。﹞

鬼燈對對散秋螢﹐落魄參軍淚眼熒。何不專城花縣去﹖春眠寒食未曾醒。

故人橫海拜將軍﹐側立南天未蕆勛。我有陰符三百字﹐蠟丸難寄惜雄文。

河幹勞問又江幹﹐恩怨他時邸報看。怪道烏臺牙放早﹐幾人怒馬出長安。

學羿居然有羿風﹐千秋何可議逢蒙﹖絕憐羿道無消息﹐第一親彎射羿功。

過百由旬煙水長﹐釋迦老子怨津梁。聲聞閉眼三千劫﹐悔慕人天大法王。

北俊南孊气不同﹐少能炙轂老能聰。可知銷盡勞生骨﹐卽在方言兩卷中。

﹝凡騶卒謂予燕人也﹐凡舟子謂予吳人也﹐其有聚而轇轕者﹐則兩爲之舌人以通之。﹞

不容水部賦淸愁﹐新擁牙旗拜列侯。我替梅花深頌禱﹕明年何遜守揚州。

﹝同年何亦民俊﹐時以知府銜駐黃河。﹞

金鑾並硯走龍蛇﹐無分同探閬苑花。十一年來春夢冷﹐南遊且喫玉川茶。

﹝同年盧心農元良﹐時知甘泉。﹞

黃金脫手贈椎埋﹐屠狗無悰百計乖。僥幸故人仍滿眼﹐猖狂乞食過江淮。

﹝過江淮間不困戹﹐何亦民﹑盧心農兩君力也。﹞

大宇東南久寂寥﹐甄陀羅出一枝簫。簫聲容與渡淮去﹐懷上魂須七日招。

﹝袁浦席上有限韻賦詩者﹐得簫字﹐敬賦三首。﹞

少年擊劍更吹簫﹐劍气簫心一例消。誰分蒼涼歸棹後﹐萬千哀樂聚今朝。

天花拂袂著難銷﹐始愧聲聞力未超。靑史他年煩點染﹕定功四紀遇靈簫。

一言恩重降雲霄﹐魔劫成塵感不銷。未免初禪怯花影﹐夢回持偈謝靈簫。

能令公慍公復喜﹐揚州女兒名小云。初弦相見上弦別﹐不曾題滿杏黃裙。

坐我三燻三沐之﹐懸崖撒手別卿時。不畱後約將人誤﹐笑指河陽鏡裏絲。

美人才調信縱橫﹐我亦當筳拜盛名。一笑勸君輸一著﹐非將此骨媚公卿。

﹝友人訪小云於杭州﹐三至不得見﹐慍矣。箴之。﹞

网羅文獻吾倦矣﹐選色談空習性存。江淮狂生知我者﹐綠牋百字銘其言。

﹝讀某人與友人書﹐卽書其後。﹞

梨園爨本募誰修﹖亦是風花一代愁。我替尊前深惋惜﹐文人珠玉女兒喉。

﹝元人百種﹐臨川四種﹐悉遭伶師竄攺﹐昆曲鄙俚極矣﹐酒座中有徵歌者﹐予輒撓阻。﹞

河汾房杜有人疑﹐名位千秋處士卑。一事平生無齮齕﹕但開風气不爲師。

﹝予平生不蓄門弟子﹞

生還重喜酹金焦﹐江上騷魂亦可招。隔岸故人如未死﹐淸樽讀曲是明朝。

西來白浪打旌旗﹐萬舶安危總未知。寄語瞿塘江上賈﹐收帆好趁順風時。

少年攬轡澄淸意﹐倦矣應憐縮手時。今日不揮閒涕淚﹐渡江只怨別蛾眉。

六月十五別甘泉﹐是夕丹徒風打船。風定月出半江白﹐江上女郎眠未眠﹖

四海流傳百軸刊﹐皤皤國老尙神完。談經忘卻三公貴﹐只作先秦伏勝看。

﹝重見予告大學士阮公於揚州﹞

蜀岡一老抱哀弦﹐閱盡詞場意惘然。絕似琵琶天寶後﹐江南重遇李龜年。

﹝重晤秦惇夫編修恩復﹞

家公舊治我曾遊﹐只曉梅邨與鳳洲。收拾遺文浩無涘﹐東南一部小陽秋。

﹝太倉邵子顯輯太倉先哲叢書八帙﹐起南宋迄乾隆中﹐使予序之。﹞

七里虹橋腐艸腥﹐歌鐘詞賦兩飄零。不隨天市爲消長﹐文字光芒聚徳星。

﹝時上元蘭君﹑太倉邵君﹐爲揚州廣文﹔魏默深舍人﹑陳靜蓭博士喬揚州﹔又晤秦玉笙﹑謝夢漁﹑劉楚楨﹑劉孟瞻四孝廉﹐楊季子都尉。﹞

公子有徳宜置諸﹐有徳公子毋忘諸。我方乞■忽誦此﹐箴銘磊落肝脾虛。

詩人瓶水與謨觴﹐鬱怒淸深兩擅場。如此髙才勝髙第﹐頭銜追贈薄三唐。

﹝鬱怒橫逸﹐舒鐵雲瓶水齋之詩也﹔淸深淵雅﹐彭甘亭小謨觴館之詩也。兩君死皆一紀矣。﹞

荷衣說藝斗心兵﹐前輩須眉照座淸。收拾遺聞歸一派﹐百年終恃小門生。

﹝少時所交多蒼老﹐於乾隆庚辰榜過從最親厚﹐次則嘉慶己謂﹐多談藝之士。兩科皆大興朱文正爲總裁官。﹞

中年才子耽絲竹﹐儉歲髙人厭薜蘿。兩種情懷皆可諒﹐陽秋貶筆未宜多。

姬姜古妝不如市﹐趙女輕盈躡銳屐。侯王宗廟求元妃﹐徽音豈在纖厥趾﹖

麟趾褭蹄式可尋﹐何須番舶獻其琛﹖漢家平淮書難續﹐且仿齊梁鑄餅金。

﹝近世行用番錢﹐以爲攜挾徧也﹐不知中國自有餅金﹐見《南史﹖諸彥回傳》﹐又見韓偓詩。﹞

作賦曾聞紙貴誇﹐誰令此紙徧京華﹖不行官鈔行私鈔﹐名目何人餉史家﹖

促柱危弦太覺孤﹐琴邊倦眼眄平蕪。香蘭自判前因誤﹐生不當門也被除。

荒靑無縫種交加﹐月費牛溲定幾車﹖只是場師消遣法﹐不求秋實不看花。

﹝所僦寓有治圃者﹐戲贈。﹞

六朝古黛夢中衡﹐無福秦淮放棹行。想見鐘山兩才子﹐詞鋒落月互縱橫。

﹝欲如江寧﹐不果﹐亦不得見馬湘帆戶部﹑馮晉漁比部兩同年消息。﹞

不論鹽鐵不籌河﹐獨倚東南涕淚多。國賦三升民一斗﹐屠牛那不勝栽禾﹖

殘客津梁握手欷﹐多君鄭重問烏衣。故家自怨風流歇﹐肯罵無情燕子飛。

﹝重晤段君果行﹑沈君錫東於逆旅﹐執手言懷。兩君﹐家大人舊賓客也。﹞

九州生气恃風雷﹐萬馬齊喑究可哀。我勸天公重抖擻﹐不拘一格降人才。

﹝過鎭江﹐見賽玉皇及風神雷神者﹐禱詞萬數。道士乞撰靑詞。﹞

不容兒輩妄談兵﹐鎭物何妨一矯情。別有狂言謝時望﹕東山妓卽是蒼生。

漢代神仙玉作堂﹐六朝文苑李男香。過江子弟傾風采﹐放學歸來祀衛郎。

黃河女直徙南東﹝金明昌元年﹞﹐我道神功勝禹功。

安用迂儒談故道﹐犁然天地劃民風。﹝渡黃河而南﹐天異色﹐地異气﹐民異情。﹞

陶潛詩喜說荊軻﹐想見停雲發浩歌。吟到恩仇心事湧﹐江湖俠骨恐無多。

﹝舟中讀陶潛﹐詩三首。﹞

陶潛酷似臥龍豪﹝語意本辛棄疾﹞﹐萬古潯陽松菊髙。

莫信詩人竟平淡﹐二分梁甫一分騷。

陶潛磊落性情溫﹐冥報因他一飯恩。頗覺少陵詩吻薄﹐但言朝叩富兒門。

將左晨星一炬存﹐魚龍光怪百千吞。迢迢望气中原夜﹐又有湛盧劍倚門。

﹝江陰見李申耆丈﹑蔣丹稜秀才。丹稜﹐申耆之門人也。﹞

過江籍甚顏光祿﹐又作山中老樹看。賴是元龍樓百尺﹐雄談夜半鬥牛寒。

﹝陳登之別駕座上﹐重晤盛午洲光祿。﹞

五十一人忽少三﹐我聞隕涕江之南。篋中都有舊墨迹﹐從此襲以玫瑰函。

﹝聞都中狄廣宣侍禦﹑蘇賓嵎吏部﹑夏一卿吏部三同年忽然同逝。﹞

偶賦淩雲偶倦飛﹐偶然閒慕遂初衣。偶逢錦瑟家人問﹐便說尋春爲汝歸。

萬卷書生颯爽來﹐夢中喜極故人回。湖山曠劫三吳地﹐何日重生此霸才﹖

﹝夢顧千里有作。憶己丑歲與君書﹐定五年相見﹐君報書云「敢不忍死以待。」予竟爽約。君以甲午春死矣。﹞

故人有子尙饘粥﹐抱君等身大著作。劉向而後此大宗﹐豈同陳晁竟目錄。

﹝千里著《思過齋筆記》﹐校定六籍﹑百家﹐提其文字﹐且生陳﹑晁後七百載﹐目錄方駕陳潮﹐亦足豪矣。嗣君守父書﹐京師傳聞誤也。﹞

今日閒愁爲洞庭﹐茶花凝想吐芳馨。山人生死無消息﹐夢斷查灣一角靑。

﹝擬尋洞庭山舊遊﹐不果﹐亦不得葉山人昶消息。﹞

玉立長身宋廣文﹐常州重到忽思君。遙憐屈賈英靈地﹐朴學奇才張一軍。

﹝奉懷宋於庭丈作。於庭投老徳楚南一令﹐奇才朴學﹐二十年前目君語﹐今無以易也。﹞

太湖七十溇爲墟﹐三泖圓斜各有初。恥與蛟龍竟升斗﹐一編聊獻郟僑書。

﹝陳吳中水利策於同年裕魯山布政。郟瞧﹐郟亶之子﹐父子皆著三吳水利書。﹞

鐵師講經門徑仄﹐鐵詩念佛頗得力。似師畢竟勝狂禪﹐師今遟我蓮花國。

﹝江鐵君沅是予學佛第一導師﹐先予歸一年逝矣。千劫無以酬徳﹐祝其疾生淨土。﹞

少年哀艷雜雄奇﹐暮气頹唐不自知。哭過支硎山下路﹐重鈔梅冶一奩詩。

﹝舅氏段右白﹐葬支硎山﹐平生詩晚年自塗乙﹖Ｓ璞洹睹芬斃芬瘓懟﹟﹖

溫良阿者淚漣漣﹐能說吾家六十年。見面恍疑悲母在﹐報恩祝乳後昆賢。

﹝金媼者﹐嘗保抱予者也。重見於吳中﹐年八十有七。阿者﹐出《禮記﹖內則》﹐今本誤爲可者。悲母﹐出《本生心地觀經》。﹞

天教檮杌降家門﹐骨肉荊榛不可論。賴是本支調護力﹐若敖不餒怙深恩。

﹝到秀水縣重見七叔父作﹞

徑山一疏吼寰中﹐野燒蒼涼悼達公。何處復求龍象力﹐金光明照浙西東。

﹝明紫柏大師刻《大藏》﹐版在徑山﹐康熙中﹐由徑山遷嘉興之楞嚴寺。今十不存四矣。求天臺宗各書印本﹐亦無所得。﹞

有明像法披猖後﹐荷擔如來兩尊宿。龍樹馬鳴齊現身﹐我聞大地獅子吼。

﹝拜紫柏﹑藕益兩大師像﹞

道場馣馤雨花天﹐長水宗風在目前。一任揀機參活句﹐莫將文字換狂禪。

﹝示楞嚴講主逸云。講主新刻明人《楞嚴宗通》一書。﹞

一脈靈長四葉貂﹐談經門祚郁岧嶤。儒林幾見傳苗裔﹖此伏髙郵冠本朝。

﹝仿嘉興太守王子仁。子仁﹐文肅公曾孫﹐石臞孫﹐吾師文簡公子。﹞

只將愧汗濕萊衣﹐毀極堂堂歲月遲。世事滄桑心事定﹐此生一跌莫全非。

﹝於七月初九日到杭州﹐家大人十年七十有三﹐倚門望久矣。﹞

裏門風俗尙惇龐﹐年少爭爲齒徳降。桑梓溫恭名教始﹐天涯何處不家江﹖

﹝家大人扶杖出遊﹐裏少年皆起立。﹞

小別湖山劫外天﹐生還如證第三禪。臺宗晤後無來去﹐人道蒼茫十四年。

浙東𨿽秀太輕孱﹐北地雄奇或獷頑。踏徧中華窺兩戎﹐無雙畢竟是家山。

親朋歲月个蕭閒﹐情話纏綿禮數刪。喜盡東華塵土否﹖一秋十日九湖山。

髙秋那得吳虹生﹐成軺西子湖邊行。一丘一壑我前導﹐重話東華送我情。

﹝時已知浙中兩使者消息﹐非吳虹生也。祝其他日使車蒞止耳。﹞

除卻虹生憶黃子﹐曝衣忽見黃羅衫。文章風誼細評度﹐嶺南何減江之南﹖

家住錢塘四百春﹐匪將門閥傲江濱。一州典故閒徵徧﹐撰杖觀濤得幾人﹖

﹝八月十八日侍家大人觀潮﹞

問我淸遊何日最﹖木樨風外等秋潮。忽有故人心上過﹐乃是虹生與子瀟。

﹝吳虹生及固始蔣子瀟孝廉也。﹞

靈鷲髙華夜吐云﹐山凹指點舊家墳。千秋名教吾誰愧﹖愧讀羲之誓墓文。

﹝表弟吳鷲云﹐先世丙捨在靈鷲下﹐繪圖乞一詩﹐時予不至先慈殯宮十四年矣。﹞

鄕國論文集古歡﹐幽人三五薜蘿看。從知閬苑桃花色﹐不及溪松耐歲寒。

﹝晤曹葛民籀﹑徐問蘧楙﹑王雅臺熊吉﹑陳覺庵春曉諸君。﹞

眼前石屋著書象﹐三世十方齊現身。各搦著書一枝筆﹐各有洞天石屋春。

﹝葛民以畫像乞題﹐爲說假觀偈。﹞

如何從假入空法﹐君亦莫問我莫答。若有自性互不成﹐互不成者誰佛剎﹖

﹝爲西湖僧講《華嚴》一品竟﹐又說此偈。﹞

振綺堂中萬軸書﹐乾嘉九野有誰如﹖季方玉粹元方死﹐握手城東問蠹魚。

﹝汪小米舍人死矣﹐見其哲弟又村員外。﹞

與吾同祖硯北者﹝先曾祖晚號硯北老人﹞﹐仁願如兄壯歲亡。

從此與誰談古處﹖馬婆巷外立斜陽。﹝弔從兄竹樓﹞

醰醰諸老愜瞻衣﹐父齒隨行亦未稀。各有淸名聞海內﹐春來各自典朝衣。

﹝時鄕先輩在籍﹐科目﹑年齒與家大人頡頏者五人﹕姚亮甫﹑陳堅木兩侍郎﹐張雲巢鹺使﹐張靜軒﹑胡書農兩學士。﹞

我言送客非佛事﹐師言不送非佛智。雙照送是不送是﹐金光大地喬松寺。

﹝重見慈風法師予喬松庵。叩以臺宗疑義﹐聾不答。送予至山門﹐予辭﹐師正色曰﹕是佛法。﹞

震旦狂禪沸不支﹐一燈慧命續如絲。靈山未歇宗風歇﹐已過龐家日眚時。

﹝錢◇庵居士死矣﹐得其晚年所著《宗氾》二卷。﹞

曩向眞州訂古文﹐飛龍滂熹折紛紜。經生家法從來異﹐拓本模糊且餉君。

﹝在京師﹐阮蕓臺師屬爲齊侯中■二壺釋文。玆吾師覓六舟僧手拓精本﹐分寄徐問蘧﹐屬別釋一通。因柬問蘧。﹞

閉門三日了何事﹖題圖祝壽諛人詩。雙文單筆記序偈﹐突筆幸趁酒熱時。

劘之道義拯之難﹐賞我出處好我書。史公副墨問姓氏﹐屈指首寄虯髯吳。

﹝欲以本集一分寄虹生﹐未寫竟。﹞

少年哀樂過於人﹐歌泣無端字字眞。旣壯周旋雜癡黠﹐童心來復夢中身。

猰貐猰貐厲牙齒﹐求覆我祖十世祀。我請於帝詛於鬼﹐亞駝巫陽蒞雞豕。

書夢亞駝告有意﹐明年三月猰貐死。大神羹梟殄梟子﹐焚香敬告少昊氏。

碧澗重來薦一毛﹐杉柟喜比往時髙。故人地下仍相護﹐驅逐狐貍賴爾曹。

﹝弔朱大發﹑洪士華。二人爲先祖首塋者也。先主母殯宮在先祖側﹐地名花園埂也。﹞

志乘英靈瑣屑求﹐豈其落筆定陽秋﹖百年子姓殷勤意﹐忍說挑燈爲應酬。

﹝乞畱墨數行爲異日相思之資者﹐塡委牖戶。惟撰次先世事行﹐屬爲家傳﹑墓表﹐則詳審爲之﹐多存稿者。﹞

瓊林何不積緡錢﹐物自低昂人自變。我與徐公籌到此﹐朱提山竭異無權。

﹝近日銀貴﹐有司苦之﹐古人粟紅貫朽﹐是公庫不必接納鏹也。予持論如此。徐鐵孫大令榮論與予合。﹞

俎膾飛沈竹肉喧﹐侍郎十日敞淸尊。東南不可無斯樂﹐濡筆親題第四園。

﹝過嚴小農侍郎富春山館﹐觴詠旬日。其地爲明金尙書別墅﹐杭人猶稱金衙莊。予品題天下名園﹐金衙莊居第四。﹞

藏書藏帖兩髙人﹐目錄流傳四十年。師友凋䢐心力倦﹐羽琌一記亦荊榛。

﹝弔趙晉齋魏﹑何夢華元錫兩處士。兩君爲予提正《金石墨本紀》者也。﹞

兒談梵夾婢談兵﹐消息都防老父驚。賴是搖鞭吟好句﹐流傳鄕裏只詩名。

﹝到家之日﹐早有傳誦予出都畱別詩者﹐時有「詩先人到」之謠。﹞

吳郎與我不相識﹐我識吳郎拂畫看。此外若容添一語﹕含元殿裏覓長安。

﹝從妹粵生與予昔別時才髫齡﹐今已寡矣。妹婿吳郎﹐予固未嘗識面也。粵生以其遺像乞題﹐因說是偈。﹞

科名掌故百年知﹐海島疇人奉大師。如此奇才終一令﹐蠹魚零落我歸時。

﹝弔黎見山同年應南。見山順徳人﹐官平陽令﹐卒於杭州。﹞

惠逆同門復同藪﹐謀臧不臧視朋友。我玆怦然謀乃心﹐君已砉然脫諸口。

﹝陳碩甫秀才奐﹐爲予規劃北行事﹐明白犀利﹐足徵良友之愛。﹞

秋風張翰計蹉跎﹐紅豆年年擲逝波。誤我歸期知幾許﹖蟾圓十一度無多。

﹝以下十有六首﹐杭州有所追悼而作。﹞

拊心消息過江淮﹐紅淚淋浪避客揩。千古知言漢武帝﹐人難再得始爲佳。

小樓靑對鳳凰山﹐山影低徊黛影間。今日當窗一奩鏡﹐空王來證鬢絲班。

嬌小溫柔播六親﹐蘭姨瓊姊各沾巾。九泉肯受狂生譽﹖藝是鍼神貌洛神。

阿娘重見話遺徽﹐病骨前秋盼我歸。欲寄無因今補贈﹕汗巾鈔袋枕頭衣。

雲英未嫁損華年﹐心緒曾憑阿母傳。償得三生幽怨否﹖許儂親對玉棺眠。

杭州風俗鬧蘭盆﹐綠蠟金鑪梵唱繁。我說天臺三字偈﹐勝娘膜拜禮沙門。

殘絨堆積繡窗間﹐慧婢商量贈指環。但乞崔徽遺像去﹐重摹一幀供秋山。

昔年詩卷駐精魂﹐彊續狂遊拭涕痕。拉得藕花衫子婢﹐籃輿仍出湧金門。

蟠夔小印鏤珊瑚﹐小字髙華出漢書。原是狂生漫題贈﹐六朝碑例合鐫無﹖

花神祠與水仙祠﹐欲訂源流愧未知。但向西泠添石刻﹐駢文撰出女郎碑。

小婢口齒蠻復蠻﹐秋衫紅淚潸復潸。眉痕約略彎復彎﹐婢如夫人難復難。

女兒魂魄完復完﹐湖山秀气還復還。鑪香瓶卉踐復殘﹐他生重見艱復艱。

天將何福予蛾眉﹖生死湖山全盛時。冰雪無痕靈气香﹐女仙不賦降壇詩。

一十三度溪花紅﹐一百八下西溪鐘。卿家滄桑卿命短﹐渠儂不關關我儂。

一百八下西溪鐘﹐一十三度溪花紅。是恩是怨無性相﹐冥祥記裏魂朦朧。

艸創江東署羽陵﹐異書奇石小崚嶒。十年松竹誰畱守﹖南渡飛揚是中興。

野冬修竹欲連天﹐苦費西鄰買筍錢。此是商鞅墾土令﹐不同鑿空誤開邊。

靈簫合貯此靈山﹐意思精微窈窕間。區壑無雙人地稱﹐我無拙筆到眉彎。

此是春秋據亂作﹐升平太平視松竹。何以功成文致之﹖攜簫飛上羽琌閣。

﹝又乞墅﹞

料理空山頗費才﹐文心兼似畫家來。矮茶密致髙松獨﹐記取先生親手栽。

君家先塋鄧尉側﹐佳木生之雜紺碧。不看人間頃刻花﹐他年管領風雲色。

﹝從西鄰徐屏山乞樹栽﹐屏山允至鄧尉求之。﹞

可惜天南無此花﹐腰身略似海塘斜。難忘槐市街南宅﹐小疏羣芳稿一車。

﹝憶京師鸞枝花﹞

可惜天南無此花﹐麗情還比牡丹奢。難忘西掖歸來早﹐贈與妝臺滿鏡霞。

﹝憶京師芍藥﹞

不是南天無此花﹐北肥南瘦二分差。願移北地胭脂社﹐來問南朝油壁車。

﹝憶海棠﹞

弱冠尋方數歲華﹐玲瓏萬玉嫭交加。難忘細雨紅泥寺﹐濕透春裘倚此花。

﹝憶丁香﹞

女墻百雉亂紅酣﹐遺愛眞同召伯甘。記得花陰文讌屢﹐十年春夢寺門南。

﹝憶風宜門外花之寺董文恭公手植之海棠一首﹞

空山徙倚倦遊身﹐夢見城西閬苑春。一騎傳箋朱邸晚﹐臨風遞與縞衣人。

﹝憶宣武門內太平湖之丁香花一首﹞

繾綣依人慧有餘﹐長安俊物最推渠。故侯門第歌鐘歇﹐猶辦晨餐二寸魚。

﹝憶北方獅子貓﹞

萬綠無人嘒一蟬﹐三層閣子俯秋煙。安排寫集三千卷﹐料理看出五十年。

﹝欲寫全集淸本數十分﹐分貯友朋家。﹞

海西別墅吾息壤﹐羽琌三重拾級上。明年俯看千樹梅﹐飄颻亦是天際想。

此閣宜供天人師﹐檀香三尺博士爲。阮公施香孰施字﹖徐公字似蕭梁碑。

﹝造佛像之匠謂之博士﹐出《摩利支天經》。予供天臺智者大師檀香像﹐徐問蘧爲予書扁曰﹕觀不思議境。書楹聯曰﹕智周萬物而無所思﹐言滿天下而未嘗議。﹞

男兒解讀韓愈詩﹐女兒好讀姜夔詞。一家倘許圓鷗夢﹐晝課男兒夜女兒。

﹝時眷屬尙畱滯北方。近人郭頻伽畫《鷗夢圓圖》﹐予亦仿之。﹞

倘容我老半鋤邊﹐不要公卿寄奉錢。一事避君君匿笑﹕劉郎才气亦求田。

﹝儉歲﹐有鬻田六畝者﹐予願得之﹐友人來問此事。﹞

瑰癖消審結習虛﹐一篇典寶古文無。金燈出土苔花碧﹐又照徐陵讀漢書。

﹝滬上徐文苔得漢宮雁足燈﹐以拓本見寄﹐乞一詩﹐是時予收藏古吉金星散﹐見於《羽琌典寶記》。﹞

回腸蕩气感精靈﹐座客蒼涼半酒醒。自別吳郎髙詠減﹐珊瑚擊碎有誰聽﹖

﹝曩在虹生座上﹐酒半﹐詠宋人詞﹐嗚嗚然﹐虹生賞之﹐以爲善於頓挫也。近日中酒﹐卽不能髙詠矣。﹞

隨身百軸字平安﹐身世無如屠釣寬。恥學趙家臣宰例﹐歸來香火乞祠官。

何肉周妻業並深﹐臺宗古轍幸窺尋。偸閒頗異凡夫法﹐流水池塘一觀心。

皇初任土乃作貢﹐卅七畝山可才眾。媼神笑予無貧法﹐丹徒陸生言可用。

﹝吾友陸君獻﹐著種樹書﹐大旨言天下之大利必任土﹐「貨殖」乃「貨植」也﹐有土十畝﹐卽無貧法﹐昔年曾序之。﹞

西墻枯樹態縱橫﹐奇古全憑一臂撐。烈士暮年宜學道﹐江關詞賦笑蘭成。

﹝羽琌之西﹐有枯棗一株﹐不忍斧去。﹞

秋光明媚似春光﹐重九尊前艸樹香。可記前年寶藏寺﹐西山暮雨怨吳郎。

﹝丁酉重九﹐與徐星伯前輩﹑吳虹生同年﹐連騎遊西山寶藏寺﹐歸鞍驟雨。重九前三夕作此詩﹐擱筆而雨。﹞

似笑山人不到家﹐爭將晚節盡情誇。三秋不隕芙蓉■﹐九月猶開窅窳花。

﹝■﹐徐鍇音呼感切﹞

萊菔生兒薺有孫﹝借蘇句﹞﹐離批秋霰委黃昏。靑松心事成無賴﹐只閱前山野燒痕。

銀燭秋堂獨聽心﹐隔簾誰報雨沈沈﹖明朝不許沿溪賞﹐已沒溪橋一尺深。

空觀假觀第一觀﹐佛言世諦不可亂。人生宛有去來今﹐臥聽檐花落秋半。

剩水殘山意度深﹐平生幾緉屐難尋。栽花鄭重看花約﹐此是劉郎遲暮心。

復墅拓墅乞墅了﹐吾將北矣乃圖南。無妻怕學林甫獨﹐有子肯爲王霸慚﹖

﹝料理別墅稍露崖略﹐將自往北方迎眷屬歸以實之。﹞

從今誓學六朝書﹐不肄山陰肄隱居。萬古焦山一痕石﹐飛升有數此權輿。

﹝涇縣包愼伯贈予《瘞鶴銘》。九月十一日﹐坐雨於羽琌山館﹐慢題其後。﹞

二王只合爲奴僕﹐何況唐碑八百通。欲與此銘分浩逸﹐北朝差許鄭文公。

﹝再跋舊拓《瘞鶴銘》。謂北魏兗州刺史鄭羲碑﹐鄭道昭書。﹞

九流觸手意縱橫﹐極動當筵炳燭情。若使魯戈眞在手﹐斜陽只乞照書城。

詩讖吾生信有之﹐預憐夜雨閉門時。三更忽軫哀鴻思﹐九月無襦淮水湄。

﹝出都時﹐有空山夜雨之句﹐今果應。今秋自淮以南﹐千里苦雨。﹞

燕蘭識字尙聰明﹐難遣當筵遲暮情。且莫空山聽雨去﹐有人花底祝長生。

連宵燈火宴秋堂﹐絕色秋花各斷腸。又被北山猿鶴笑﹐五更濃掛一帆霜。

美人信有錯刀投﹐不負張衡詠四愁。爇罷心香屢回顧﹐古時明月照杭州。

阻風無酒倍消魂﹐況是殘秋岸柳髡。賴有阿咸情話好﹐一帆冷雨過婁門。

﹝從子劍塘送我於蘇州。﹞

杭州梅舌酸復甜﹐有筍名曰虎爪尖。芼以蘇州小橄欖﹐可敵北方冬菘腌。

﹝杭人搗梅子雜姜桂糝之﹐名曰梅舌兒。﹞

擬策孤筇避冶遊﹐上方一塔俯淸秋。太湖夜照山靈影﹐頑福甘心讓虎丘。

﹝上方山在太湖南。﹞

阿咸從我十日遊﹐遇管城子於虎丘。有筆可橐不可投﹐簪筆致身公與侯。

﹝劍塘買筆筩﹐乞銘之。﹞

濯罷鮫綃鏡檻涼﹐無端重試午時妝。新詩急記銷魂事﹐分與胭脂一掬湯。

﹝重過揚州有記﹞

少年尊隱有髙文﹐猿鶴眞堪張一軍。難向史家搜比例﹐商量出處到紅裙。

誰肯甘心薄幸名﹖南艤北駕怨三生。勞人只有空王諒﹐那向如花辧得明﹖

怕聽花間惜別詞﹐僞畱片語定來期。秦郵驛近江潮遠﹐是剔銀燈詛我時。

停帆預卜酒杯深﹐十日無須逆旅金。莫怨津梁爲客久﹐天涯有弟話秋心。

﹝從弟景姚﹐以丹陽丞駐南河﹐予到譜﹐館其廨中。﹞

豆蔻芳溫啟瓠犀﹐傷心前度語重提。牡丹絕色三春暖﹐豈是梅花處士妻﹖

﹝己亥九月二十五日﹐重到袁浦﹐十月六日渡河去﹐畱浦十日﹐大抵醉夢時多醒時少也﹐統名之曰《寱詞》。﹞

對人才調若飛仙﹐詞令聰華四座傳。撐住東南金粉气﹐未須料理五湖船。

﹝此二章﹐謝之也。﹞

鶴背天風墮片言﹐能蘇萬古落花魂。徵衫不漬尋常淚﹐此是平生未報恩。

小語精微瀝耳圓﹐況聆珠玉瀉如泉。一番心上溫黁過﹐明鏡明朝定少年。

何須宴罷始畱髡﹐絳蠟牀前款一尊。姊妹隔花催送客﹐尙拈羅帶不開門。

去時梔子壓犀簪﹐次第寒花掐到今。誰分江湖搖落後﹐小屏紅燭話冬心。

﹝是夕立冬﹞

盤堆霜實擘庭橊﹐紅似相思綠似愁。今夕靈飛何甲子﹖上淸齋設記心頭。

風雲才略已消磨﹐甘隸妝臺伺眼波。爲恐劉郎英气盡﹐捲簾梳洗望黃河。

玉樹堅牢不病身﹐恥爲嬌喘與輕顰。天花豈用鈴旙護﹐活色生香五百春。

眉痕英絕語謖謖﹐指揮小婢帶韜略。幸汝生逢淸晏時﹐不然劍底桃花落。

鳳泊鸞飄別有愁﹐三生花艸夢蘇州。兒家門巷斜陽攺﹐輸與船娘住虎丘。

一自天鐘第一流﹐年來花艸冷蘇州。兒家心緒無人見﹐他日埋香要虎丘。

難憑肉眼識天人﹐恐是優曇偶現身。故遣相逢當五濁﹐不然誰信上仙淪﹖

雲英化水景光新﹐略似驂鸞縹緲身。一隊畫師齊斂手﹐只容心裏貯穠春。

釃江作醅亦不醉﹐傾河解渴亦不醒。我儂醉醒自有例﹐肯向渠儂側耳聽。

收拾風花倜蕩詩﹐淩晨端坐一凝思。勉求玉體長生訣﹐畱報金閨國士知。

絕色呼他心未安﹐品題天女本來難。梅魂菊影商量徧﹐忍作人間花艸看。

臣朔家原有細君﹐司香燕姞略知文。無須問我山中事﹐肯向花間領右君﹖

道蘊談鋒不落詮﹐耳根何福受淸圓﹖自知語乏煙霞气﹐枉負才名三十年。

喜汝文無一筆平﹐墜儂五里霧中行。悲歡離合本如此﹐錯怨蛾眉解用兵。

美人才地太玲瓏﹐我亦陰符滿腹中。今日簾旌秋縹緲﹐長天飛去一秋鴻。

靑鳥銜來雙鯉魚﹐自緘紅淚請回車。六朝文體閒徵徧﹐那有蕭娘謝罪書﹖

電笑何妨再一回﹐忽逢玉女諫書來。東王萬八千驍盡﹐爲報投壺乏箭才。

萬一天塡恨海平﹐羽琌安穩貯雲英。仙山樓閣尋常事﹐兜率甘遲十劫生。

美人捭闔計仍頻﹐我佩陰符亦可憑。綰就同心堅待辱﹐羽琌山下是西陵。

身世閒商酒半醺﹐美人胸有北山文。平交百口悠悠輩﹐揖罷還期將相勛。

金釭花鑪月如煙﹐空損秋閨一夜眠。報道妝成來送我﹐避卿先上木蘭船。

未濟終焉心縹緲﹐百事翻從缺陷好。吟道夕陽山外山﹐古今誰免餘情繞﹖

﹝漁溝道中題壁一首﹞

欲求縹緲反幽深﹐悔殺前翻拂袖心。難學冥鴻不回首﹐長天飛過又遺音。

﹝漁溝道中奉寄一首﹞

明知此浦定重過﹐其柰尊前百感何﹖亦是今生未曾有﹐滿襟淸淚渡黃河。

﹝眾興道中再奉寄一首﹞

絕業名山幸早成﹐更何方法遣今生﹖從玆禮佛燒香罷﹐整頓全神注定卿。

少年𨿽亦薄湯武﹐不薄秦皇與漢武。設想英雄垂暮日﹐溫柔不住住何鄕﹖

客心今雨匿舊雨﹐江痕早潮收暮潮。新歡且問黃婆渡﹐影事休提白傅橋。

閱歷天花悟後身﹐爲誰出定亦前因。一燈古店齋心坐﹐不似云屏夢里人。

﹝順河道中再奉記﹐仍敬謝之﹐從此不復爲此人有詩矣。寄此詩是十月十日也。越兩月﹐從北回﹐重到袁浦﹐問訊其人﹐已歸蘇州閉門謝客矣。其出處心迹亦有不可測者。附記於此。﹞

此身已坐在山泉﹐涓滴無由補大川。急報東方兩星使﹐靈山吐澑爲糧船。

﹝時東河總督檄問泉源之可以濟運者﹐吾友汪孟慈戶部董其事﹐銅山縣北五十里曰柳泉﹐泉湧出﹐滕縣西南百里曰大泉﹐泉懸出﹐吾所目見也。詩記孟慈﹐並寄徐鏡溪工部。﹞

昭代恩光日月髙﹐丞彜十器比球刀。吉金打本千行在﹐敬拓思文冠所遭。

﹝謁至聖廟﹐瞻仰純廟所頒祭器十事﹐得拓本以歸。﹞

少年無福過闕裏﹐中年著書復求仕。仕幸不成書幸成﹐乃敢齋祓告孔子。

﹝曩至兗州﹐不至曲阜﹐歲癸未﹐《五經大義終始論》成﹔壬辰﹐《羣經寫官答問》成﹔癸巳﹐《六經正名論》丞﹐《古史鉤沈論》又成﹐乃慨然曰﹕可以如曲阜謁孔林矣。今年冬﹐乃謁林。齋於南沙河﹐又齋於梁家店。﹞

少爲賤士抱弗宣﹐狀爲祠曹默益堅。議則不敢腰膝在﹐廡下一揖中夷然。

﹝兩旁從祀儒者﹐有拜﹐有弗拜﹐亦有彊予一揖不可者。﹞

曩將奄宅證淹中﹐肅肅微言謦欬逢。肯拓同文門畔石﹐古心突過漢朝松。

江左吟壇百輩狂﹐誰知闕裏是詞場﹖我從宅壁低徊聽﹐絲竹千秋尙繞梁。

﹝時曲阜令王君大淮﹐其弟大堉﹐其子鴻﹐皆工詩。孔氏則有孔銹山憲彜﹐憲彜弟憲庚﹐孔氏之甥鄭憲銓﹐皆詩人也。﹞

嘉慶文風在目前﹐記同京兆鹿鳴筵。白頭相見冬山路﹐誰惜荷衣兩少年﹖

﹝酬曲阜令王海門。海門吾庚午同年也。﹞

少年奇气稱才華﹐登岱還浮八月搓。我過東方亦無負﹐淸尊三宿孔融家。

﹝館於孔經閣憲庚家﹐題《經閣官海圖》。﹞

子云壯歲雕虫感﹐擲向洪流付太虛。從此不揮閒翰墨﹐男兒當注壁中書。

﹝經閣投詩江中﹐作《雲水詩瓢圖》。﹞

倘作家書寄哲兒﹐淮陰重話七年情。門前報有關山客﹐來聽西齋夜雨聲。

﹝時經閣兄繡山方遊京師。《淮陰鴻爪圖》﹐繡山﹑經閣所合作也。﹞

家有淩雲百尺條﹐風煙陪護漸岧嶤。生兒只識秦碑字﹐脆弱芝蘭笑六朝。

﹝《海門種松圖》﹞

盜詩補詩還祭詩﹐子梅詩史何恢奇。鄙人勸君割榮者﹐努力刪詩壯盛時。

﹝王子梅鴻《祭詩圖》﹞

詩格摹唐字有稜﹐梅花官閣夜鎪冰。一門鼎盛親風雅﹐不似蒼茫杜少陵。

﹝王秋垞大堉《蒼茫獨立圖》﹞

八歲夢到矍相國﹐今日五君來做主。我欲射侯陳禮容﹐可惜行裝無白羽。

﹝王海門及弟秋垞﹑嗣君子梅﹑孔經閣﹑鄭子斌五君﹐餞之於矍相甫。﹞

忽向東山感歲華﹐恍如庾嶺對橫斜。敢參黃面瞿曇句﹖此是森森闕裏花。

﹝時才十月﹐忽開蠟梅一枝﹐經閣折以伴行。﹞

前車轍淺後車縮﹐兩車勒馬讓先躍。何況東陽絳灌年﹐賈生欀臂定禮樂。

﹝見兩車子相掉罄﹐有感。﹞

古人用兵重福將﹐小說家名因果狀。不信古書愎用知﹐水厄淋漓黑貂喪﹐

﹝或薦僕至﹐其相不吉﹐自言事十主皆失官﹐予不信﹐使庀物﹐物過手轍敗﹔使雇車﹐車覆者寺。幸予先辭官矣。《法苑珠林》及明小說皆有此事﹐記之以貽纂類書者。﹞

天意若曰汝毋北﹐覆車南沙書卷濕。汶陽風雨六幕黑﹐申以東平三尺雪。

蒼生气類古猶今﹐安用冥鴻物外吟。不是九州同急難﹐尼山誰識憮然心﹖

﹝北行覆車者四﹐車陷泥淖中者二﹐皆賴途人以免。﹞

九邊爛熟等雕虫﹐遠志眞看小艸同。枉說健兒身手在﹐靑燈夜雪阻山東。

任丘馬首有箏琶﹐偶落吟鞭便駐車。北望觚稜南望雁﹐七行狂艸達京師。

﹝遣一僕入都迎眷屬﹐自駐任丘縣待之。﹞

房山一角露崚嶒﹐十二連橋夜有冰。漸進城南天五尺﹐回燈不敢夢觚稜。

﹝兒子書來﹐乞稍稍北﹐乃進次於雄縣﹔又請﹐乃又進次於固安縣。﹞

艱危門戶要人持﹐孝出貧家諺有之。葆汝心光淳悶在﹐皇天竺胙總無私。

﹝兒子昌匏書來﹐以四詩答之。﹞

𨿽然大器晚年成﹐卓■全憑弱冠爭。多識前言蓄其徳﹐莫拋心力貿才名。

儉腹髙談我用憂。肯肩朴學勝封侯。五經熟爛家常飯﹐莫似而翁歠九流。

圖籍移徙肺腑家﹐而翁本學段金沙。丹黃字字皆珍重﹐爲裹靑氈載一車。

欲從太史窺春秋﹐勿向有字句虛求。抱微言者太史氏﹐大義顯顯則予休。

﹝兒子昌匏書來﹐問《公羊》及《史記》疑義﹐答以二十八字。﹞

家園黃熟半林柑﹐拋向筠籠載兩三。風雪迎裾好持贈﹐預教詩婢識江南。

從此靑山共露車﹐斷無只夢墮天涯。黃梅淡冶山礬靚﹐猶及雙淸好到家。

六義親聞鯉對時﹐及身刪定答親慈。剗除風雪關山句﹐歸到髙堂好背詩。

﹝今年七月﹐蒙家大人垂詢文集定本﹐命呈近詩。﹞

論詩論畫復論禪﹐三絕門風海內傳。可惜語兒溪畔路﹐白頭無分棹歸舷。

﹝方鐵珊參軍餞之於保陽。鐵珊名廷瑚﹐父薰﹐字蘭士﹐以詩畫名﹐好佛。君有父風。﹞

使君談藝筆通神﹐斗大髙陽酒國春。消我關山風雪怨﹐天涯握手盡文人。

﹝陳笠雨明府餞之於髙陽。笠雨名希鏡﹐海昌人﹐以進士爲令﹐史甚熟﹐詩﹑古文甚富。﹞

畫禪有女定淸眞﹐合配琳瑯萬軸身。百里畿南風雪路﹐我來著手竟成春。

﹝鐵珊有女及筓﹐笠雨喪偶﹐使予爲蹇修焉。﹞

古愁莽莽不可說﹐化作飛仙忽奇闊。江天如墨我飛還﹐折梅不畏蛟龍奪。

﹝十二月十日﹐攜女辛遊焦山﹐歸舟大雪。﹞

惠山秀气迎客舟﹐七十里外心先投。惠山妝成要妝鏡﹐惠泉那許東北流﹖

﹝廿二日攜女辛遊惠山﹞

丹寶瓊花海岸旁﹐羽琌山似峚之陽。一家可惜仍煙火﹐未問仙人辟穀方。

﹝歲不盡五日﹐安頓眷屬於海西羽琌之山﹐戲示阿辛。﹞

吟罷江山气不靈﹐萬千種話一燈靑。忽然擱筆無言說﹐重禮天臺七卷經。

