舒文靖集﹝宋﹞舒璘

舒文靖集二卷﹐宋舒璘撰。璘字符質﹐一字符賓﹐奉化人﹐補入太學。張栻官中都﹐璘往從之﹐又從陸九淵朱子呂祖謙諸人遊﹐故於性命之旨深有所窺。舉乾道八年進士﹐初授徽州教授﹐擢知平陽縣﹐終宜州通判。淳佑中特謚文靖。事迹具宋史儒林傳。璘平生未嘗官於朝﹐故集中不著章疏﹐然卽尋常酬答之文﹐亦無不原本於學術。本傳謂璘教授新安﹐作詩禮講解家傳人習﹐自是其學寖盛。今觀集中與陳倉札子﹐論常平義倉茶鹽保長之法﹐深切時獘﹐皆其教授新安時所作。則璘之成績﹐不特著於學校﹐如宋史所云也。又考本傳稱璘釋褐之後﹐兩除郡教授不就﹐未著其所除者何郡。今觀所作先君承議壙銘﹐末有曰子璘迪功郎信州州學教授﹐則是所稱兩郡之一﹐而史失之者。又本傳稱璘爲徽州學官﹐司業汪逵首欲薦璘﹐或謂璘舉員已足﹐逵曰﹕吾職當舉教官﹐舎斯人將誰先﹖卒剡薦之。今集中有申謝傅漕及張守陳倉三人薦舉札子﹐又有謝李提舉書﹐乃獨不及汪逵。其與樓大防書云﹕前張守所惠薦章﹐蒙示回簡方知所自。與王大卿書亦云﹕荷禮書尢丈漕使傅丈倉使陳丈惠然相舉﹐皆出提奨之賜。亦均不及逵名。豈此集猶有佚篇﹐抑或所傳異詞﹐故史與集多有不符歟﹖

舒文靖集卷上宋舒璘撰

書

答朱晦庵

季春謹啟恭惟執事盛徳遙想尊候起居萬福某𨿽愚蒙不肖慕望先覺有年矣去冬摳衣進謁始獲挹道徳之容降旣見之心執事與進循誘色溫而气和情親而禮厚飲食教裁不啻父兄之詔誥夫子弟也顧某何以當之然虛心之教迫切之誨佩服不敢忘徳所恨不得朝夕侍側以承博約爲不滿耳師友道缺絕久矣比年哲人凋喪言之惻然淒愴念今所賴任重斯文者咸以執事爲首稱大抵屬之重則愛之厚愛之厚則望之全負後學旣全之望凡施爲措置當以聖賢事業相期待固不可以毫釐之差爲世所惜惟執事以剛大純全之气恢博貫通之學涵養成就又非一日之積綏斯來動斯和此愚智賢不肖所共景仰固不可少有如愚慮所及者然兢兢業業𨿽堯舜不敢自已望執事益進此道以無負四海祈向實鄙夫惓惓之心也某蒙見遇良厚不敢以流俗諛佞禮事大君子敢用副紙陳情乞恕幸察僭越不勝戁竦之至

答葉養源

妻家子弟得賢師指授未審日來進學如何家庭鄰里蕩其耳目者不少所藉以浸灌者特指授間示之言行閒之規矩俾觀感於精神之妙在門下必有心法某日與諸公相聚始知成物之道咸在吾已我念無虧精神必契一或有欠無限格言總成虛話端知爲已之學誠不宜一毫有虧損也

又

持敬之說某素所不取我心不安彊自體認彊自束縛如篾篐桶如藤束薪一旦斷決散漫不可收拾理所宜然夫子教人何嘗如是其曰入則孝出則弟言忠信行篤敬與夫出門如見賓使民如承祭如此等處在孩提便可致力從事無斁則此心不放此理自明聖賢事業豈在他處耶

答楊國博敬仲

壽皇崩棄憂戚之懷正如來諭公庭不能盡哀退與諸生哭明倫堂下當是時事方岌岌後𨿽少定然傳聞猶判渙吾友入中朝與諸公數入否集賢果相敬信得展盡底蘊否某學中諸生自得羅子有鄧夢眞汪行簡戴泳皆有啟發可進但頺風未易返敬仲爲國子師如何端居靜念有治已之道無治人之法我若無虧隨處皆應一或自蔽萬語皆空某日來灼見此獘不敢不勉更望見教象山行狀洞見表裏其間載有子伊川事甚當然鄙意謂此等處未易輕以告人人情蔽欺道心不著不知者徒生矛盾旣知之彼自能辧此間尊晦翁學甚篤某不暇與議曁良心旣明往往不告而知用是益知自反不敢尢人敬仲以爲何如

與袁學正和叔

學官之除振起滯淹況得敬仲爲之僚此不易得更冀刳心勉力時事得之傳聞令人耿耿晦翁子壽徳修諸賢去國令人短气未知儕輩能公爾忘私協心謀國否也某學校不敢不勉然力量有限負媿爲多某人去國見彈章與所聞皆合不知此老何爲至此隨物變遷學問不見實地吾儕正自可畏相與勉進以堅已道爲幸中都磨湼之地鮮不燐緇若敬仲似可砥柱願相與講明之

與呂寺丞子約

某衰老藏拙數歲不通問慕用之懷不如是怠也叔晦沒後曽得書憂懷萬狀不能寫去冬又辱賜書負罪不容貸矣子約贊貳禦府劇喜正人進用但自去秋岌岌之後所賴羣賢協贊而晦翁子壽徳修相繼去國令人短气未知見集賢得展盡厎蘊盡扶持之力否某蒞職再期麤成學捨學力短淺士習痼然其間知爲已學者僅得六七輩日懼辜負此邦某衰老無他進只得外境輕浮心無他撓得一意養拙其得力處則藉與朋友講明以自見此外無新功矣敬仲和叔常相會彼此有警發否

又

去歲交訊後未克嗣音邇日驚聞賜玦之命隱憂百集初不知所自昨日有自中都來得兄所上書忠愛深長意切辭婉非他人憤激者比側目者敢下石如此學力堅明安處逆順矧受此芬香之責履跋畏途不過遊山玩水當超然無累而嫠不卹緯之憂吾儕將何處耶聞帶赤城一虞兵甚得力又聞一子弟隨行不知爲誰恐眷集憂憶須多多寛譬毋露一毫系累以增其千里之思每與兒輩言吾輩此身不過天地間數十年之物而昭然理義蓋千古不磨平時要著明處斷不可以數十年之物而失其所謂不磨者但欲酌義理之中處之安然耳此行甚善甚當冀緝熈學力不燐不緇以主盟斯道若祖宗有靈宗社無疆惟休則否泰循環吾道亦未窮也

答袁恭安

辱惠書知進學不苟修已作文初非二事本原旣明是處流出以是裕身則寡過以是讀書則畜徳以是齊家則和以是處事則當筆端因是而加之文耳我心無累此道甚明聞伯仲根气皆好過庭更加勉來書謂舉業不敢鹵莽然妨日力者多此非所敢聞吾友筆下若五行相遇取科第有餘以鄙見所欠不在此只大本未明故筆下多爲文章反見脈理不貫爾未閒多多自愛

答楊叔中

某宰邑踰年幸不至勞勩喪本蒙雜而著聖言豈欺我哉來書謂得令叔講誨甚喜有賢父兄耳根易熟要須成徳篤行乃爲實地更冀內省

答沈季父

某宰邑踰年尙未曠敗不足軫記來書謂中年勞費酬酢深荷憂念事緒𨿽叢蒙雜而著幸不至以老窮重藉平時師友開警之賜所示太極說謂易之極卽心之極甚善人皆有此極而不自明無他私念障之也某致力於玆三十年矣日用甚覺得力古人謂偏黨至好惡無反側則極自會有忿懥好樂憂患恐懼則心不正斯言斷不吾欺未審如何幸見教

答孫子方

來書謂與世不偶𨿽逢知己亦齟齬不合此不在他人更須自反使在我日用嚴密人當自信若彼此立見非無我之道更試與令舅講之晦翁當世人傑地步非吾儕所及其有不合者姑置之向在新安未嘗與諸友及此後有發明者能自知之後生未聞道吾儕之論一出便生輕薄心未能成人反以誤人此言不少更冀思之

通都漕

某竊惟三年歲大比𨿽以文取士要得實才六經旨趣深長苟平時學有根源發之文詞自不可掩近主文往往欲務新奇故命題多斷章取義不惟有失經旨使士子投合有司巧於穿鑿故辭達之文少而巧說之語多習以成風爭奇取勝所得之士往往多輕浮躁露殊乏器識甚失明經取士之意有如先生經學源流士子矜式今玆提衡一道若明以公文闗牒考官凡所出義題務要明經旨勿爲斷章使學者得吐所蘊庶典實之士得預計偕上以副國家選賢之意未識先生以爲何如

上淮東總領韓郎中書

嘗謂天下之事初無難易之辧處得其要則大而難者猶將轉而爲易況於小而易處者乎夫大而難者人必精心竭慮思有以處之故皆不勞而辦至於小而易處人必忽而不經意以易處之則難將至矣今日京口之潮閘是也夫京口一閘川陜荊湖江淮之都會漕運赴行闕者之所必趨也舳艫相銜歲不下數千百萬貫斛率皆涉重湖冒大江備嘗乎險阻艱難幸免乎破碎淪溺而得至於此者莫不以手加額舉欣欣而相慶曰是行也已見涯涘吾屬無慮矣不謂有司處失其要不量利害輕重以第其出入閘柵一啟內外事濟彊淩弱眾暴寡而使舟中之人互爲敵國也夫日俟一潮如饑待哺幸而可濟莫不手舞足躍執篙拽柂以覬其必入夫何交相持終一潮而獲濟者不過五六又皆不急之舟江潮一退皆閣乎灘塗之上因之而敧側破損者日不下三四貫朽之錢尙可復校米粟一破壞不可食矣其利害輕重豈不較然明白也哉又況歲當大有漕運之粟原原未艾其數倍蓰於他年今重綱鱗比待乎外者不啻百數以前日一潮所入如是其少則𨿽數更朔望不能使之盡入也此事之甚小若不足闗執事之聴然錢谷之問正使臺之所司詎可以恝然不經意哉恭惟某官負超卓之奇才蘊經綸之素志軍儲大計暫使提總聖天子姑以試蕭相國劉中書之規模措畫也某不量愚陋以小人之腹度君子之心則今日之事在使臺可以責之有司以次第先後給之木牌重綱先入余舟次之欲出之舟又次之越次者重刑以懲繩之苟如是而處之則一日二日出者入者皆可濟矣豈不若難而甚易也哉孟子曰事在易而求之難此之謂也某嘗謂布衣之士身居窮約一登王公貴人之門則必爲閽人所辭以故非公事未嘗一至公門玆因侍親部綱行在所坐困於此者浹辰矣是敢飾愚陋陳利害修短書爲贄見之恭惟閣下垂仁而采擇焉

答河西尉

某伏拜誨札特有戒食之寵禮合承命但同官間非紅裙無以爲歡某祗奉簡書不敢速戾間蒙諸丈徹樂見招黽勉從命然老拙頺乎其間大阻嘉興每不遑安玆荷眷知敢以疾辭當不以爲罪也修謝惶恐伏祈加照

與汪子卿

竊謂學有職所以分典庠序之教非行誼素著爲鄕裏所尊者不足爲士子矜式執事徳望之重爲今老成正此邦之典刑也學正久闕輒不自揆欲以此職屈致長者未敢率爾有請嘗凂徳粹致尊敬意得報乃知教誨不倦私淑鄕人未可其請某竊謂古之君子窮則獨善其身達則兼善天下𨿽未能兼善與其教行邑人孰若擴之於一郡想閣下亦未始恝然也倘蒙軫念不賜鄙夷豈惟諸生之幸某實受警提之賜豈勝願望

通趙守

某不才試吏之初躐處江右漕幕隨行逐隊無補公家旣罷不敢旁緣爲僥幸圖遂分教於此始至士子循習敝陋餔啜之餘渙然而散不惟學不知講而亷恥亦喪某私竊自念平生荷師友之訓與人爲善之心不於是而少效則爲有負故不量拙鈍妄任是責然積獘之久不敢驟更勉焉孜孜聴其自勸今旣踰年矣𨿽幸气習麤回然學力淺薄終未能廓然大變心甚愧焉兼新安學糧單乏日給四十輩而歲終復以匱告不足招來多士賢師帥下車闡教闔郡傾心倘蒙特賜主盟俾不腆郡文學獲侍教令以廣士心實所願望

答劉宰

某近者夤緣際會獲見君子傾蓋之間溫辭粹容深聳觀聴由外以探中仰知閣下趨操之淳涵養之厚故𨿽匆匆會晤別後心不能忘還捨未及奉狀乃拜先施之寵辭旨眞切皆培固國本之論夫事易壞而難立誠如來諭蓋事以百君子輯理之後不幸而值一小人則一掃而廢幸而復得賢者紹之𨿽典刑尙可究而綱紀條畫則已紊亂非積數年不能復況君子少而小人多將何以慰民心而固國本耶此某所目擊而隱憂者敢因諄誨而及之琴堂善政使長甚相知財賦之事偶因罷吏有辭上司不得不會問豈敢加徵斂以作俑哉讀來文以究底蘊見過僉聴早晚具稟下行矣得一賢令尹方且爲一邑慶又安敢生事其間耶望懋徳日新保護元气以今日臨民父母之心爲異時膏澤天下之地某不勝至願匆匆具報不謹

與江司法書

某朴鈍學不加進獲值賢者教誨大愜所圖恨同官日淺未克盡究所懷中庸一編尢荷開警然區區短見竊謂分析義理太繁故日者嘗以明道先生所解爲請是書義理精粹辭旨深長近時諸長上以爲呂與叔節本恐未必然取二書讀之大略可睹近在行都與二三益友論及此亦皆曰然以兄沈粹學力更熟加研究如何有辯論毋惜開諭舊編謹用歸納會司戶吳兄乞導意所嘗奉狀玆乍還鄕少冗未及再布此人趨向甚佳更乞相與切磋得其毋逐外毋守气反觀內省以光厥徳乃朋友相愛之道相望千里無由合並願言懋迪逺猷不宣

答徐子宜書

春間一得奉書後得家兄報知己呈徹且知兄長假道辱溫盼至感至愧近聞被旨入覲未及走賀幅專介辱賜書且拜嘉貺祗荷不遺且得詳聞動靜爲慰暑气方隆伏惟四牡勞還榮侍有相臺候萬福某藏拙郊居麤遣但老境讀書苦眼澀遂成習懶耳前日見邑官謂兄已除郎但未知所主何曹玆詢來使知十三方解纜度傳聞不如是之速豈預頒除目耶諸公愛賢不令居外此意甚善惟是吾人生平所志期不負所學中都臭味頗薫炙人造道如子宜誠知有不可汨者要須惟日孳孳簡易明白以滌盡利祿境庶此志獲伸子宜以爲何如某缺期在今冬已得代者書約十月交承年來揣已相時擬爲櫟社之木負宗黨門戶之責又不免而應之惟子宜教裁是望和叔已畢大事叔晦家庭日來少定但嫂叔終不能作處侍養爾敬叔已赴樂平任某未得書近得其子侄報到官卻甚康彊絕勝居家時人旋布謝願言進徳勉承王事爲邦家光

又

邇者辱教賜及紙筆之貺嘗具書報謝計已呈徹村居不聞邸報傳聞已拜起部之除正人在朝敢以爲賀某衰拙安分足樂餘生但杞國之念未忘若得善類同升國家緩急有賴誠所願望郎省中如應仲實王順伯陳君舉某知其爲賢度諸公必自盡平時會合莫能講宗社長計爲國逺圖否某索居所知士大夫絕少子宜遊宦之久當知四方賢士願以气類相從以奠邦基朋友中最好呂子約如彭子壽章茂獻黃商伯亦聞其賢未知子宜所得者爲誰有可告語幸詳諭某少凂春間得交代書約十月初交割且欲在未差試官前遣迓者乏便

答袁恭安

恭安气貌精神有致逺器妙年篤志求師超出流輩數十等不勝嘉嘆惜居厚多病使其彊健盡不倦誨人到此亦只兩得款叩令似且在家間諸頑作輟正藉提警凡事一切不須慮學校以某乍至整頓未成士子放心日久不容一旦收拾兼此間養士無資日僅給四十餘人過此而後則匱其間老臞貧窶占食日久不敢遽汰後生輩止十數人今不敢作郡庠規模只如家塾日與之處導其良心俾知與聖賢不異就日用間簡易明白處與之講究規模𨿽整未嘗加察亦不敢起一毫忿疾心勉焉孜孜不敢責效覺諸公亦無齟齬恐在我學力不充耳若漸有次第卻挈家間子弟偕令子同過學中也詳細令子能言之

答徐主簿

某分教行兩期淺學謏聞大率不能易士風𨿽終日矻矻不足爲門下道自秋初伏拜教墨且拜藥餌之貺感戢徒深尙稽報謝良悚良慚壽皇棄羣臣方摧割間民言無嘉日負岌岌今幸朝事一新麤可安迹得來教方知春夏之交嘗排云叫閽𨿽未得見讜論觀平生志气則義气激烈可知某肝膽已荷洞照勿作世俗相疑俾獲見槁庶激懦衷薦剡素荷吹噓今見教云云尢知保護之深安分久矣決不致有累明訓然紙後一說殊未曉平生荷師友箴警至頑不入處𨿽叱罵且欣受每侍教左右到盡言處方得就實豈應尙有此肝膈耶明以教我幸甚幸甚新史君已於中澣交印二公平昔兄所熟知不敢復陳新倅亦天族今日入闗新安今歲頗稔王會稽方得故人爲師又有攢陵之役凡百更望傾助遣介歸裏乘便布狀

答鞏仲至

某曩者未見君子是心向慕數年矣去歲寫心旣見眞若渴之飲饑之食惜門下事嚴侍教甚淺𨿽別後拳拳然千里對晤與昔日想儀容於髣髴間有間矣拙鈍尙稽奉狀劉縣丞至忽拜先施良深感愧不謂大事未畢遽有閨門之戚讀來教益用愴然伉儷情厚未易寛處人生浮脆修短難料莊氏皷盆𨿽曰遊方之外然悲結相纒之境亦可借是以自遣未審臺意如何歸祔有期想易傷觸見諭苦頭眩脾疾憂懷自應易感藥力作效甚善更在多多調燮也某官閒無事不能奉尺紙而柱楣剪屏之下乃貽盈幅之書事出倒置慚負何言奉謝萬一言不盡情

又

某少稟學後小坡溪流映帶羣山繚繞平林曠野景物萬狀欲置亭其上爲諸生遊息地召匠計之直百緡郡已給瓦而學糧單乏不能辦近蒙臺慈面許成就某與諸生不勝喜幸今輒復拜懇尙蒙終惠多寡一聴裁酌不敢必也干冒悚恐顒俟兪音

與紹興汪教克剛

拜違以來嘗一貢問幅浸浸許久不果嗣敬惟極崇仰日者壽皇上賓又聞時事岌岌憂懷萬狀食息靡寧皇上嗣有令緒聖徳旣著時政又新誠宗社無疆之福也仁裏歲事大稔賑貸之餘得此足慰懷守貳皆以前日領龜下車之初政亦不撓國事旣定民樂有秋冷官遂可安其職第學力謭薄不能興吉士心日負空餐愧會稽學廣而儲丰士子蝟集又得賢者主盟必有傑然特起之士作成之方有可教告者否王會稽想時得相聚否攢陵之役奔走未及定可念也

與樓大防

比辱還教以慰以感初冬苦雨伏惟禁闥雍容密邇淸光臺候榮侍萬福某分教行及兩期尙逭曠敗近聞進躋夕拜專直北門職近地親旣淸且要朝夕啟沃當無出諸公右人患無學學成患無地以進今大防兩得之必大愜所圖然中都事以所傳聞似猶泮渙況十月震電甚異惟先格王正厥事論思獻納間尢貴深切大防國爾忘家凡可以爲宗社久安計者更望竭誠盡瘁以圖厥終玆不敢以賀詞進前張守所惠薦章蒙示回簡方知所自良荷吹噓但日來請托冒進幾於乞墦私切羞愧故甘心選調絕意不敢告人不謂朋舊睠睠不我釋感幸感幸少悃七六捨侄自渠陽逺歸今復省親爲貧逺涉萬里極深懷念渠取道都下度必進謁今有家書一角乞分付與之或未至乞畱下以俟其來或已往卻望發回萬望賜念彭子復竟下世令人傷恨今浙東倉使不知爲誰鄕裏歲事狼狽之甚乞白廟堂擇人以惠一方幸甚

又

某屍素如昨壽皇棄天下養時事岌岌憂懷萬狀食且靡寧時有艸茅見每欲奉狀又度憃愚不足禆論思欲下筆而復休新君嗣服天顏威重與曩大異時聞一二聖語深慰天下望心甚異之度必有所自近有自中都來者云慈福壽成日以往事相戒天意感動爲泣下𨿽未知所傳是否然已不覺掀舞爲宗社慶每念人之良心本自明白特患無所感發一朝省悟邪念釋除志慮所闗莫非至善𨿽聖性所稟與常人殊至理義同然初無少間然後知前所傳聞果有所自此在太甲悔過成王求助之時因其初心之著相與扶持開掖若決始達之泉若護始萌之木毋阻厥善俾克有終在二三大臣協心輔導左右侍從誠意論思使日聞正言見正道犁然有當罔逆於心則正士不期親而自親邪佞不期遠而自遠乃爲長久計吾大防學問之懿又相與日久自度臭味之同而日來諸公又歸心門下學可用而地可言此他人願欲而不可得者今幸身處之大防其任是責毋遜

答前人

中都時事得之傳聞艸茅之慮自不能釋然耳比見繳頭冠法服札子令人增气前古敗政未見有及此某老矣外境闗心絕少時見諸公舉措至有昏昏悶悶時自讀前所論著心目俱開益見大防志操爵祿甚輕名義爲重前此居是職者不知其幾而批勅回天卒無出李張右者願大防盡瘁致身爲宗社計毋令李張專美有唐也

再招汪教

分教仁裏屍祿二載不能興吉士心思得鄕之善士以爲學校領袖庶幾言動有法相觀而善以潛回風俗於禮義之域訪之儕輩皆推重閣下故不量疏陋而有請焉閣下惠然肯來遂得一見敬布腹心已荷領略意謂此誠已孚不遑他慮旣數日始覺公未達於禮有缺亟布短札遣前敝皂回乃謂斾從他適不獲上徹昨日再遣以進回教諄諄乃知果以稽緩得罪反躬自訟其又奚辭然足下以私淑爲解非所敢聞古之人與人爲善惟恐不廣教育英才思及天下矧鄕之子弟其忍使之佻達而不動心乎某注心門下甚切倘貰其過而辱從焉豈惟某之幸實一邦之幸也公文再納敢望卽賜命駕當率諸生而敬迓焉伏乞賜念

請汪解元

某竊惟學之不講士失趨向知道者鮮國有學郡有庠邑有序正所以講明斯道使人心不昧以復其初顧某不才豈宜濫居此職然自壯歲遊學蒙師友啟發麤知爲學蹊徑冒昧此來亦文會之間朝夕切偲以無負講明之意蒞職年餘矣而學力不充竟不能興吉士心每切自愧思得鄕之賢士相與扶持迄未之遂訪之善士誠以足下爲稱首審聞業履端方進修不懈推重裏閭悚然增敬恨遭逢之晚學錄久缺輒欲以此職屈致比嘗凂徳粹轉致下悃得報知足下有不鄙意而未可其請某竊謂士君子之爲學非徒以獨善其身名徳如許顧乃斂然自嗇𨿽足見謙徳然古人與人爲善之意恐不若是恝髙明畱聴惠然賜臨豈惟一邦之幸某實與有幸焉伏惟加念幸甚與汪明叟分教仁裏二年於玆敬聞賢徳未遂旣見企詠若何玆有小稟學中欲屈汪正叔爲學正凡二遣介乃以從遊宿約爲辭某謂學中亦有齋捨不妨受業又言門下已辭館蕭寺重於爽約固難之學中日來規矩亦麤整間亦有可共學者第學正久缺欲得正叔來爲領袖庶幾後生輩得所矜式未識從遊賢子弟皆可來否或門下以爲可卻至推挽其來俾邦人均得所賴甚大惠也敬布此札凂伯矩令叔轉懇專俟兪音常蒙垂念未相見間遽有此請並惟加亮

與滕徳粹

往者伏拜書誨先施之辱閱時旣久始克修報負罪不敏迄今悚惕諒髙明當未賜督過之爾後不果嗣音杳不聞起居狀惟有引領玆有少凂某典教踰年學力淺薄不能興起後進日懼有負初心每思鄕曲一二長上素服士心者爲之領袖庶幾上下交孚士友有所矜式而迄未遂所圖學中舊有學正一員學錄二員今皆缺其一虛此以俟之久矣竊聞上邑子淸名庭佑淸卿二汪文章徳望著聞邑人歸重又聞子淸丈年髙行尊糾職縣庠規矩嚴肅後進欽承而淸卿問學有源見諸日用今欲以此二職屈二丈不惟邦人得所則效而某實賴切磋然某與二丈未接辭色禮難遽進欲借重鼎言且導某尊敬意力勉一行若蒙賜可望卽賜一報某當專介奉書走請且假輿馬於邑官矣學之不講士失趨向幸有先進爲之依歸擴一鄕之教以惠一邦想二丈必所樂爲比有朱兄還裏亦嘗托導區區矣萬望賜念得遂所請幸甚幸甚

答績溪王宰柟

伏自去歲一獲修狀繼是𨿽聞動靜竟不克嗣書玆拜教墨復出先施感慰之餘深負不敏玆聞下諭遣令子共學聞命愧甚自顧平時朴拙不能文所恃以用只中心之所見日與諸公論文能授之以意而不能達之以文至爲已之學又以膚淺不能興起其心矻矻窮年無益後進方玆愧負而閣下乃欲托之以子故不知所報竊料過庭之訓有物有恆自有不言之教若謂公事鮮暇不得講究則某不敢不盡愚若作文欲求竄定甚非所長卻恐有負責望惟臺意裁之區區誠悃伏惟察亮

與汪淸卿

幼不知學及壯遊太學藉師友發明始知良心之粹昭若日月無怠惰鹵莽之念則聖賢可策而到𨿽進修有懈寡過未能而大本之立蓋庶幾焉朅來此邦謬當分教退惟曩日淪胥之患實賴師友拯溺以返其初故亦欲以其所同然者淑諸人學力單微罔孚眾聴思欲得淵源之友相與共明此道以興吉士心訪之儕輩居敬修已勉焉不怠誠後進所矜式故不量淺陋妄意屈臨以庶幾切偲之益

與黃子耕

慰唁之誠略伸右楮惟是去歲重蒙教賜老懶因循竟阻修報罪不敢文惟希恕亮卽辰暑气蘊隆不審道履何似見令侄言曩乖調護𨿽已康復尙未及盛壯時極深懷仰府判令兄謹厚淳實某方幸事賢三日不見亟聞疾亟連日展候與郡醫環視無策奄成大故不勝悲泣幸羣僚協力聴役張使君相賙後事不至有悔令侄言兄平生友愛隆篤訃音未敢遽徹想達聴之後哀摧未易抑遏柰何柰何初擬臺斾趨朝此來因得侍教人事乖刺會合重難益深愴恨二令侄言及家務每覺酸心窮達外境無累厥心使哭死事生兩盡其道正賴賢季父爲之開釋耳重華晏駕臣子崩摧矧人事時乖牾動輒闗心痛哭之餘詎勝憂畏伏想憂國同之某未遑他事惟祝少自寛抑倍加保護爲逺業珍重

與徐子宜

分教行兩期學力不洪課效甚淺無足爲朋舊道壽皇新棄羣臣率土崩心某赴臨之餘與諸生東向號慟不勝摧割曩時岌岌之勢朝暮局蹐靡寧時有艸茅見亦欲上白又恐傳聞不審徒取書生誚故不克奉狀新君嗣服傳聞天顏威重與曩大異又時聞一二聖語大慰人心又傳聞慈福壽成朝夕儆戒上爲感泣豈自此一轉翻然進徳耶此意正要扶持不知朝夕納誨以陳戒於徳者今屬誰人心易明亦易惰乘此機而開導庶終厥徳子宜位浸顯且在彌綸地能以此意白諸當路俾審擇左右相與扶掖開導俾之日聞正言見正事心志所向時勿有間視親賢逺佞爲當然誠宗社無疆之福也象先告哀得之道路云敵國有變尙畱境上果然否聞山陵地未定又聞大安宮只就南內又聞新君猶未得躬問寢禮中外事體歸一似亦容易調護不審尙遲疑何故某冷官如坐井憂國之念徒若懸旌凢利害大節目有可與聞者願詳以告某近又得張史君剡章已托大防投下求者紛然忽以畀老拙不知所自豈諸友過爲之譽哉羅氏子進學不怠向所得全是釋氏日來轉得極速端的雙眸炯炯讀禮有趣老師藉助不少士子多願共學第規模素陿糧食單乏校官不能展手時作念不無望舊史君也一笑國事旣定學後溪山足可自娯不足爲故舊念不宣

與前人

某去歲之官亦便道求見山野之人恐與中朝不相諳悉相見未必囁嚅而先且不免伺候次且遂中輟乃不謂見訝如此省闥樞機之地鄕見南軒先生言文書極叢委以鄙見凡事合天下之心者則贊行之否則力加沮遏毋爲民病可也來書謂上下可念者多此事某未易言自外而觀今民命病極矣到歙覺其民貧益甚土旣瘠而供公上者大半酒稅之禁無毫髮漏民幾無生理況今歲淫潦麥無半收蠶又不登水潦洊至所望秋成未知善後計冷官𨿽無預觸目傷懷自不能已聞水災甚廣中朝曽作利害事拈出否學捨事漸有次第恐空疏無以副諸公之求耳到此幸遇居厚兄博洽考究彊毅通練懇惻愛民惜上下不契有志莫伸時對坐嘆息爾

與前人

冬初辱報書竟未及再狀時聞中都事不勝杞國野人之憂未知日來如何諸公合並何以爲策聞皆有志食祿任事之久正所倚賴若曰不得其職潔已以退緩急將誰任且望思前論後主爾忘身萬木扶持大廈自固但恐拔去枝撐不容著力耳會同志望以已見商榷之君舉大防象先不及別狀

通陳郎中英仲

某恭審寵膺宸命分職天官卽欲修狀敍道區區因循至今深負不敏愧某竊惟當今事勢官爵之崇卑皆不足爲吾黨賀而國本之安危則深有可慮者自乾道淳熈長養成就善類爲多往者抑而不伸莫不扼腕今則集賢總百官﹝趙子宜也﹞晦翁侍講席君子推重於一時者𨿽未盡集亦次第位乎朝矣宜設施光明大慰人望而傳聞時政尙猶判渙豈諸公謀慮之深不事形迹欲圖之以漸耶某嘗思之事固不可以驟致然今日諸賢大槪回護之功多而誠實之意少上焉者談論不切事情下焉者又只相安於無事故𨿽咸有憂國之心而未有善後之計竊恐日復一日機不再來又成虛度此則深可憂也門下忠誠篤實遇事咸有端緒必能爲國家逺圖凡可贊襄願竭所蘊以光吾道不勝幸望山陵事尙未聞定議臣子痛心不知邇日所向如何郡邑告饑廟堂何以爲策玆事尢可慮也便中伸敍不究欲言

與李倉使唐卿

某冷官不當出位有稟然事闗民瘼可以上裨諏諮者不敢自黙敢冒言之新安前歲告歉民不聊生荷上司軫卹四五等下戶苗米自體放之外凡不能應時輸納者初與倚閣繼蒙蠲放惟是義倉一項專辱使司前政陳右史行郡歙令喬奉議究心荒政賑濟之餘念四五等戶坐受饑寒惠所不及具數以稟乞權行倚閣某於右史有同捨之契亦嘗贊言遂獲從所請當時令就丰熟年分起催新安去歲𨿽免饑荒而餓羸之餘民病未瘳有司以未經蠲放不敢不催所得甚微所擾甚眾兼新陳並索民亦未能應命徒增煩擾耳今縣有公文申稟倘蒙念此一方特與免催甚大惠也喬宰極能官識事體卹下民作縣有條理幼安惠民曽聞亦嘗進拜想不逃藻鑑也

謝李提舉

某伏拜公牒特賜剡章褒借過實寵辱若驚某老矣藏拙校官幾得友朋相與切磋以無負平生師友之願耳不謂眷愛有加過意吹噓顧何以辱佩服徳義銘刻不忘某不才特蒙異遇世俗修謝之禮宜在所不然自顧疏拙駢儷之文旣非所長而習熟諛語又非意誠之道況門下篤實之徳久矣交孚用不復以進非敢爲慢也

與丰郎中

竊惟當今事勢深有可憂士大夫調停之功多而正大之議少和同之風熾而篤實之意虧𨿽有憂國之心卒未有善後之計門下忠誠體國不撓眾枉今玆復歸朝行銓次之暇必能爲國逺圖凡可贊襄當不俟某有請也山陵未聞定議臣子痛心未知日來所向如何郡邑告饑廟堂何以爲策玆事尢可慮冷官不忘杞國之憂敢輒布之毫楮不究欲言伏乞臺亮

又

某自聞長者歸朝嘗修幹牘之敬未幾忽傳臺斾去國殊駭聴聞及見邸吏報乃知被不根之謗世道崄巇評論失實大令人不平司耳目者如是夫賢者處之固不以是爲重輕然正人不容於朝而詭隨偸合者至蟠固不可拔國家將何賴焉可嘆可嘆晦翁之出益令人咨嗟某老矣觸目卽動歸歟之興顧家貧未能只抱隱憂耳近聞已遂祠請且知徜徉苕霅山川之勝𨿽足以自娯忠誠體國想未能恝然也聞令似縣尉有橋山之辟今旣訖事當還侍矣

答劉淳之

春闈注意吾友終榜不見盛名惘然增悵傷哉貧也何以爲懷然往者西美先兄進學之初親庭甚喜先妣未能無疑一日忽問云爲學盡好萬一饑餓如之何先兄謹對曰饑餓自當順受若不知學必將隕獲失措寡亷鮮恥惟知學乃能安於義命隨順區處終不至喪失身命矣夫子曰君子固窮小人窮斯濫矣妣氏聞此乃釋然大喜某佩服此言未嘗敢以告人今讀來教恐左右失利怵爾心故及之朋友在利達者類不滿人意某作念甚久故之官不敢入都平時以聖賢經書前輩議論妝裹作人自已良心原不明白一旦處外境不動難矣哉

答薛大卿象先

某去冬到新安便道合求見然求名之地貿貿而來人將謂我有覦心焉爲是而止要未能釋然也奉常居九卿之長眞國家養才地當今善類屬望如象先者益寡望有以稱斯責新安學捨今漸整頓有數後生亦可教但自愧學力淺陋耳傅漕素不相識忽送至薦書知過譽之賜非所稱也當今求舉狀者例以薦賢爲辭如某鄙陋名字素不入諸公耳未必不以我爲宛轉某年老已不作升進夢想兄愛我以徳於利祿境毋寘念可也

又

前書蒙警誨疑某不受諸公文字深荷教督然某平生志趣誠不敢爲矯激事但覺汲汲於利祿而求薦與夫委身其門皆中心所不安故不爲爾諸公不鄙而薦進之某奚敢辭初時居厚兄亦以是見疑年老方求日就實地以安身奚敢作此杌隉態邪學校間但與諸公只就日用平實處講貫亦有數人向前自愧學力淺薄未能興起後進望兄賜之警教某亦自度不惰也前教又言出處未定以某鄙見當今如門下者幾人若皆相時而去國家將何賴焉且望勉旃毋爲自全計未審何如

與陳中書傅良

某伏自前歲領湖外教字一修謝幅爾後聞歸郎省主道山載筆螭坳判花西掖吾道浸亨私切自慶但歸愚名沒視外境事不覺因循竟不克奉一書爲媿去冬之官便道合求見久不遊都下蹤迹次且遂止得故舊書悉言尊兄不遺小善力賜吹噓某何以得此傅漕無半面交逆知所由來但某年老自度無用於世已不作升進夢想縱荷諸公特達亦只斷送落花耳若尊兄知己之遇則沒世不忘也新安諸生幸相向惜規模陿小阻後生來意某平生志慮不敢自畔於聖賢但學問空疏欠缺甚多無以副其望凡可告教及別後進徳工夫幸悉賜示庶藉警策也余祝守正毋撓力全大節以植邦基至禱至禱象先子宜志同气合一時會聚天也莫知不時講究爲國逺圖否

答趙通判公父

來教諄諄益知遜志時敏不替厥修學問本無窮已日知不足所到殆未易量詩曰上帝臨汝毋貳爾心書曰徳惟一動罔不吉純一是心乃克主善善爲吾主動靜皆應𨿽酬酢萬事罔有他適則向之所謂雜者自無所容立矣不然則隨物變遷𨿽外境若相宜而失已已甚欲其日新難矣

又

某誤蒙知遇敢不盡愚未審以爲何如行父別後想見日有共學之益更祈切磋勉歸實學學中生員有莫知微鄧夢眞陳鋭羅欽臣數人亦可與語不鄙而進之亦簡修進良之道也

與王大卿

某不才冒領儒官勉焉孳孳不敢自懈𨿽荷士友相向大抵歙中學校寥落非吾鄕比學糧無幾日給僅四十輩歲中又以匱告鄕來處學皆苟二餐而去蕩然不修蒞職以來日與之處又期規矩初張諸公始覺有相安意日來得二三良朋可與共學第學力淺薄不能有所興起耳或蒙臺慈軫舊不我遐遺賜警誨之音俾得持循不勝幸望某老矣久不作升進夢想去歲荷禮書尢丈漕使傅丈倉使陳丈惠然相舉皆出奬提之賜然某素安分事之成否不敢問也

答王了夫

某還捨得一再見尙阻披款良深媿仰卽日伏惟尊候萬福比汪及父出示長箋敬誦不勝感戢朋友道絕無有箴規切磨之益而已過不聞每懷不足之嘆乃今始見前輩風味某何幸獲此之官之期一聆警誨已緩其所行但某前日之見非爲貪祿平生不作榮進想諸公薦墨非求而得得之亦不敢以門生謝只付之造物耳豈得一京秩還遽效登龍斷之夫乎只緣見義不明輕重失當鄙意蓋謂受其責者當任其事事不早正待廢而支不若救之未廢之前平陽缺官數月丞亦參選只簿尉耳初受闕時見彼中人言財賦虧陷獄訟淹延已日甚一日故欲亟往整之不料出處之失節捨已田而蕓人之田玆成大謬非門下一言幾陷罟擭而不已感甚感甚繼是凡可以警某者悉望忠告鄕作先丈挽詩嘗曰責善時聞直諒聲此乃某中心受賜之言厥今世徳作求某旣爲已慶又爲門下慶不宣

請徐學長

某蒞職踰月剔蠧起廢夙夜不遑未獲時造學校與一邑賢俊講明爲政之端深愧古人下車修庠序之意所願賢者爲之領袖邑人得所矜式足以逭某之責比承有意退處已嘗面致願畱之請玆承公文遜辭再三益深愧負某𨿽無似不能致古人弦歌之化竊亦有意於申孝弟之義何賢者絕之之峻也再此伸控願無遐棄非惟某之幸亦子衿之幸也

答喬世用

伏自離鄕日領專書之後到此卽欲專介候問一來蒞職事隨日生𨿽每每作念迄未果遣中夏得少微兄書知嘗苦臟腑恨未問訊後消息專使伏領賜教至慰至善卽辰冬初漸寒伏惟美政告成琴堂燕裕臺候神相萬福某不量疏拙冒爾治劇四閱月矣橫陽眞壯哉縣賦入甚輕歲發紙錢不過十萬與治境大相遼絕土廣人稠詞訴極多每引放不下六七百紙亦要人決遣邑人幸相安士子及寄居亦未見撓政者終日應酬幸不倦只閱視太多兩目若眩瞀耳邑人每以勞苦見念亦荷其見愛終恐事太冗不能盡副其望爲慊耳此外惟經總制錢費力又積下舊欠日被督責蓋半載闕宰而易權攝勢自應爾有數端欲求見不能盡寫令學生具之別紙尊兄榮滿有日眞足爲賀向來諸公列薦之議想不容中輟到此偶得順伯書因便書嘗專導盛徳譽望藹然彼當得之久矣想必能贊此事但近報憲使似有動靜未知果如何也林予之住前倉昨日因勸農到彼相見以來書謀之無不可者欲在立春交割當須自有書如此則臺座少畱亦無害惠貺附子極佳𨿽不常服亦不能缺此間藥材絕不易得又非新安比也感甚感甚孥累畱鄕方始般挈度後月初可到此也夏間止攜三子一侄南來尊嫂安人伏惟懿候萬福令似伯仲曁眷聚均休此間稍有海物未能逺致蟹謾糟往小桶但批諭足矣何必寄楮券敬納回繼此便武不輟嗣當以進

答楚仲齡

爲別易久不得奉一行書每深馳企便中辱惠教至慰至慰訊後又見冬序伏惟讀禮有相孝履多福某不量治劇蒞職餘四月矣邑大事叢終日應酬不敢倦但覺已過之多耳春間辱惠書迄不果報每念不聞諸友消息得書知講習不廢深慰所思但莊卿書言別後吾友一洗膠固入會圓融而來書但云目疾作苦若不能堪吾友平生爲學正坐膠固之病一旦掃除當日有休休之樂而來書但云爾豈復爲所奪耶古人固有終身抱疾如支離疏者猶足以養其身而終其天年況仲齡未至於此外無仕進之念內無饑寒之迫力學自彊超然自處𨿽少有疾何損於內孟子曰夭壽不貳修身以俟之𨿽甚不幸亦只得自安若彊以命分之說排遣之而疾終不能逃卻恐未免自貽戚戚也惟仲齡勉之因來幸以前所得者見教

志

竺碩夫妻舒氏壙志

董溪竺頎碩夫之配舒氏餘三從兄之女也曽祖諱某祖諱某考諱某與竺氏皆明之奉化人年二十而嫁事碩夫三十有八年而嫠後七年當淳熈己酉五月四日而沒越三年二月丙午合葬於居室之左薛家塢碩夫之墓君少孤家且貧隨母鞠養於袁氏柔惠疏通克勤厥已旣嫁事舅姑婉而恭遇長幼卑而睦相君子愼而勤婣親饋問孔惠孔時酒食賓燕具有旨蓄故能和室人輯宗黨而家道以丰竺氏先世服田力穡家尙朴野𨿽長厚有餘而文不逮質於是諸子能勝冠君爲裹糧俱負笈出就明師歲時歸覲問師友所講何說汝曹所肄何業所學何似躬自督課不懈益嚴他日喜語余曰諸子自得師麤厲之習變而爲儒雅暴慢之气轉而爲溫厚事父母處兄弟非曩日比且丐余勉勵以圖厥終余告之曰此心之良人所具有先生能開吾善不能予吾以善三子繼自今毋放毋逸攺過自修離師友而不返式慰母心未量也至是大年請記歲月予樂道其教子事故並書餘言男曰大年大本大聲大用女歸王九成戴端書袁邦獻毛天佑屠權大聲大用及王戴毛三女先卒孫男曰師雍師偃師點師參師騫師淵孫女六皆幼焉叔父修職郎充徽州州學教授某志

伯禮兄壙志

某之從兄伯禮諱琮姓舒氏家世明州奉化縣曽祖諱惟政祖諱卞贈宣議郎父諱黼再薦於太學試禮部卒不偶兄幼在家塾聰敏秀出作詞賦講明經理輩行不能企及年二十四與鄕薦後連上禮部亦不偶淳熈十一年以特恩射策中甲科勅授登仕郎入選授迪功郎調處州麗水主簿十三年髙宗聖壽八十大赦轉修職郎十六年到官僅百日寢疾而歿享年五十有八實紹熙攺元三月二日越六日訃至弟瑜奔走護喪以歸某慨念先伯父文行表後學其就而請業非齋遬不能近口授指畫沾丐者多獨乃賫志以歿幸兄克肖厥徳人曰是將濟美矣連蹇場屋晚歲一官未爲造物費而靳不容施人無所尢天不可怨豈不痛哉豈不痛哉兄學業精勤踐行篤實其沈鬱不舉益自勵與年偕進文無滯思辭簡潔而意已到父母終兄弟情不忍異間言入耳則厲聲叱之故終其身門戶如一蒞官未幾上下交孚其歿也守率僚佐歸賻有加同僚典喪事無不勉學校諸生逮吏民或祭於庭或祖於道哭泣盡哀乃去噫是固不可彊而得也娶董氏生五男子長鎡早夭次鉉鑣釭一未名四女子汪知政李元松董大受郭堮其壻也是年冬十有二月壬寅祔於禽孝鄕先伯父墓之側從弟修職郎新充徽州州學教授某謹志李元淳書

瑯琊王公墓志

瑯琊王氏爲江左著姓自晉丞相導十七世有祕書丞某葬明州奉化白水墺凡今族於邑者皆祀焉又四世有曰融者生處州文學仁幹厥後尢衍公文學之七世孫也曽大父某大父某父某皆隱不仕公在幼諸父早世伯母舒氏母董氏俱誓守義公嘗與從兄分財異居已而從兄歿伯母抱孤孫歸於母家公慨念曰猶子不克侍養咎將誰執請合同爨焉方是時恆產不自給於是菲飲食敝衣服冒寒暑忍辱含垢與內外同甘苦以治其生粟聚縷積而不競於人歲久資十倍乃築室侍養事伯母如母而尊敬有加曁孫長析家貲之半與之公嘗爲親得佳城伯母歿卽其山請分兆域以葬終始無吝焉淳熈己酉十有三年三月公歿於正寢享年七十娶趙氏柔善且勤勞克相其年三月八日先公歿享年七十有一越三年十有一月己酉合祔於妣氏之墓男士穎士龍女三人皆嫁鄕人士妻孫男睎顏睎甫女二人尙幼公伯母我之從姑某自幼及長聞姑道公戮力孝養甚備至是士穎請志墓某曰儉徳之共也吝徳之賊也人皆曰予儉而甘於自賊者鮮克知子之父約於已勤於家孝於親克恭厥徳而無墮於吝是可書也已故爲之志

汪母鄔氏墓志代其子萬頃作

有宋紹熈元年正月十有六日先妣太孺人鄔氏歿於寢明年十二月丙申合祔於明州奉化縣鳴雁山先考太學學諭汪府君墓太孺人之先爲鄕右姓曽祖某祖某父某皆不仕太孺人生長饒裕通練勤苦善相我先君我先君遊太學十有六年太孺人躬提家政禮無違者先君無祿蚤世太孺人訓鞠孤幼黽勉有亡使男有室女有家繕治居寢備言燕私而萬頃輩優遊膝下不知父母之裕已是惟罔極之恩不肖子未有以慰厥志幸際髙宗大慶命服在躬方將環立兒孫怡神燕喜爲百歲無窮慶而天罰之極豈不痛哉太孺人生三男子長萬頃將仕郎次萬敵萬選四女子長適兩浙都轉鹽運司進士鄔必明次適鄔某鄔某皆太孺人之侄幼適寧海陳祉孫男七人孫女三人孤萬頃泣血謹志

先君承議壙志

先君姓舒氏諱黻字徳觀一字徳濟世家明之奉化曾祖諱文吉祖諱維政考諱卞承節郎贈宣議郎妣王氏贈孺人先君自幼力學與伯氏諱黼文行重於鄕以七上禮部對策入等授右迪功郎贛州贛縣西尉任滿循從事郎監行在贍軍激賞東庫再監潭州南嶽廟致仕轉通直郎淳熈七月初三日終於正寢享年七十有四以某年十有二月甲申朔合葬於金溪鄕永丰裏廣教墺妣孺人李氏之域七子曰琬鄕貢進士曰琰曰球曰琳曰琥國學進士曰璘迪功郎徽州州學教授曰琪孫男二十三人某某某某一未名球琥及鋭先卒女孫十一人長歸李元琪次張南玘余未行曾孫男一人未名先君忠厚誠篤惇行孝弟尙論古人必以檢身夷考載籍務明治道聲色貨利不入於心故處家庭在鄕黨官守蒞民咸有典則可紀述興國軍教授臨川陸先生九齡嘗謂人曰舒君溫恭足以儆傲惰之習粹和足以消鄙吝之心聞者以爲篤論某等欲請銘於陸君迫於窀穸未克就其行實則有友人揚州州學教授沈煥爲狀某泣血紀歲月納諸壙迪功郎廬州舒城縣尉李過庭書諱

平陽縣修社壇記

縣社居邑西南直主簿聽事之後頹垣不治切近庖湢無壇壝甃而祭東有巨井汲者踐其上旁爲園蔬西則守者之廬某承命宰邑以慶元二年夏六月六日視事旣謁竊自念曰社稷人民均令責也今若此其何以揭虔妥靈時秋祀且近未遑卽修乃拔蔬緝籬卽故所而將事祭器不備取具於學籩豆之實責財於吏凡有祭祀之文舊率苟簡凜然懼無以接神人之奧也自冬涉春克治新之始地接山麓形捄如角於是欲拓西縮東以逺庖湢而其南不足得地二丈於進士葉安上墾而辟之其繩則直繚以周墻植以松中爲四壇社稷各一風師雨師雷師共爲壇二地狹不足以容也祠祭有齋遷而新之出井於外以便汲者卽其地而守者廬焉爲祭器樽罍爵洗俎豆籩篚簠簋若干共廚而扃之齋館命守者守之春秋給米斗各二祠祭之資悉從官給每肇祀致齋執事者習儀於是禮文麤具人知肅敬焉壇場齋宇爲緡錢若干磚瓦木石土役之費取具焉祭器爲緡錢若干丹漆昭朴之費取具焉董其事者邑士徐仲山掌其事者史安國宋文某將去懼失其實謹識顚末以告來者五年夏四月四明舒某記

袁徳輔墓志

明州奉化袁氏族大而夥不知其幾世宣州助教諱景琳始以財雄爲鄕長者助教君之幼子也諱良佐字徳輔未冠而孤從諸兄事母董恭順戮力如是者三十年終其身如一日天資渾厚與儕輩處口如不能言見有不善則爲之頓足不安如其言之出乎理則樂交而不厭循本就實絕無世俗機巧態遣子從師勉以學行而不專爲科舉計居家則告之曰毋侵公以植私家乃睦毋弛勞以怠事業乃成此其躬自勉者推以爲訓焉平生孝友不幸連喪二兄思念骨肉隱痛日深公亦再歲而逝方寢疾男女婚嫁皆及時戒之曰我死毋效薄俗匿親喪以苟合病且革予往視之則徙榻於室之東偏予曰此非正寢也公聞之命亟反諸室有頃而歿紹熈三年六月十九日也享年五十有二娶汪氏子男八人曰邦傑曰邦玉曰邦度曰邦孚爲季兄後曰邦紀爲伯兄廬州司戶後曰邦正余未名女一許嫁舒鉦某之子也孫女一人明年八月庚申葬於邑之連山鄕城西墺先大人墓之右前期諸孤請志墓予竊嘆曰大朴旣散智僞日滋質厚如公𨿽文不足以自發而良知良能著於日用者如此是眞近本者哉乃不辭而書修職郎充徽州州學教授舒某述

舒子春墓志

予兄弟遊學四方受師友開悟歸與鄕人士共學伯兄之第三子鋭气稟醇厚感發之機特敏讀古人書善自涵蓄其屬文攄發胸臆雅健舒暢事大父母父母竭力承志無違躬家務不辭勞𨿽至繁劇經畫有敍事畢燕坐讀書平居簡重言不妄出與之處者潛格其非人或有爭則拱黙而俟少定徐以言開之靡不降心以聴惟其克踐所學儕輩期爲逺器不幸年二十有六而終疾病予與兄弟輩坐其側且泛論生死之常忽醒然曰形骸幾累人神色俱還若有生意已乃黙而逝實淳熈五年閏六月十有一日嗚呼哀哉命也夫鋭舒姓字子春明州奉化人曽祖諱卞贈宣義郎祖諱黻通直郎致仕父名琬再上禮部母張氏將葬父母哭曰是子冠不及昏百歲後孰識其墓耶異日當窆於吾夫婦之左姑殯焉越四年得地於邑之連山鄕廣渡墺十有一月庚寅乃葬季父某爲之志屬其表叔李元淳書焉

迪功郎汪公墓志銘

汪氏之先自歙徙明之奉化家世丰其後有湜者倜儻好施晚學釋氏野服山樊時號汪長老今山中人猶能誦說其事長老生元之元之生康世康世生髙州助教邦式助教兄弟三人深於友愛居同財葬同壠題其家捨曰歡同取陸士衡詩三荊歡同株之義公助教君之子也諱汝賢字季顏紹興末輸財佐軍補右迪功郎尉衢之西安吏謂公貲進易之邑有朝貴勢敚民山顧誣盜薪吏縮頸不敢決公直之執其隸杖之於州吏駭服斯人俄領漕計將逞憾羅織無所得乃攟摭細故符郡鞫公郡將詹事周公操雅相知置符不報已而吏郎王公悅繼之亷得其狀遣郡博士劉公惇謂公曰某在毋恐事不白吾寧臥家不黨使者枉小官漕不能罪尋丁助教憂免喪爲常州錄事參軍盡心讞議惟恐有寃榷茶之法園戶私粥其罪杖若商人則加等陽羨茶商挾券而糅以私犯法滋眾公請之郡曰律設大法耳苟盡之則商旅不行而榷貨壅非公家利也願請少寛商人以園戶罪罪之任滿擬差監臨安府都稅院未銓量丁太孺人陳氏憂葬有日疽發於背力疾拜賓走丘壠治窆事及引哀容黧黒弔者駭之反哭浹旬而終淳熈七年十有一月己未也享年五十有六娶張氏男子二曰伋曰份女子三長適裏士袁良佐仲歸於某季在室孫男女各二公資稟溫厚恥言人過喜怒不妄發承籍先人遺業約已安分而用益饒其養貧族歸孤女修輿梁病者予藥死者不能斂予棺皆發於誠實可爲子孫法若夫儲粟以賑饑廣家塾以教鄕之子弟此公之素志未克施而下世矣是歲饑伋捐萬斛食饑者有司以名上璽書褒嘉特授迪功郎薦饑伋又出萬緡糴粟賑施且將築館延師以紹公志嗚呼積而能散散而不失其所者誰與有志不克施有子而丕承厥志君子以是知汪氏之澤未斬也旣祥卜地於縣之連山鄕廣渡墺葬以十年三月之甲申璘論撰公之世出行實遺諸孤俾乞銘於立朝之君子伋份泣拜曰知先人莫子若幸終惠乃感慨而銘

天之美利匪私於人勿專勿壅何用不仁溫溫君子積而能散我謀斯臧厥子肯幹百爾來止毋替前徽天道無親栽者培之

舒文靖集卷下宋舒璘撰

札子

謝傅漕薦舉札子

某愚不肖幼不知學溺心利欲之場以爲讀書著文但爲科舉計旣冠遊上庠獲見四方師友耳聞心受皆古聖賢事業乃始漸知曩日之陋勉而企之困不能進中夜以思覺好樂貪羨之心掃除不盡是心終不獲與聖賢同於是質之於先生先生可其言而開之以理義專心致志惟先生之爲聴然後知天之付予於我者其良心之粹無好樂無貪羨廓然大公惟理之順聖賢先獲我心之同然故窮達用捨安於理義之常在上而與天地同流吾不益在下而與艸木俱腐吾不損稽之於古若伊尹之相湯傅說之相髙宗光明俊偉咸美有商使聘幣不行審象不肖則亦莘野傅巖一老匹夫耳甘盤舊學之功克俾厥後夢通於帝亦足以居寵利矣翻然遁野罔顯於世髙宗不以告人則烏知有盤哉其在孔門若顏子之居陋巷閔子之在汶上曽點之浴沂漆雕之不仕聖人深嘉屢嘆非謂其能脫屣軒冕甘與鳥獸同羣亦與其能安義理之常耳某佩此訓亦旣有年惟資稟鈍滯無勇進之功怠惰易形有作輟之累然藉師友以反其初者幸不至甚昧𨿽學不加進行不加修而拳拳之志不敢替授命之初年方壯父母俱存是時亦有意事功且冀捧檄之養薦遭閔凶憂患痛楚之餘血气且衰而前日之意浸薄當途誤加推轂躐在江右臺幕下微官厚饗亦冀少展綿力隨行而入逐隊而趨言不盡情道屈於已韓退之幕府之況乃備嘗之退念家庭七百指常產不給則亦未免祿仕而當今祿仕之可以效力莫如郡博士讀聖人之書爲理義之學可以會朋友可以申孝弟居是位以竊粟庶亦無愧故不量淺陋冒昧此來始者謂新安多士當有羣居共學之益不料養士無貲口給僅四十餘輩而歲終復以匱告𨿽勉焉孜孜不敢自怠而資糧單乏不足以招徠後進方愧有負初心奚敢藉是以爲進身計乃蒙門下好賢樂善以推轂爲已任首章論薦下及麼麼惠出非望褒借過情某私竊自念生長海濱愚鄙朴鈍之學無一可動人聴矧於門下居相違位相邈面目相誰何蒞職未幾一旦保任其終身而薦之上𨿽門下樂善之公超出當今士大夫之上而某自揣愚陋不足以當此豈二三故舊愛某之厚爲過譽之辭誤門下之聴而然乎士固樂於知己然世俗之禮隱之心而不安者則願有以請焉某自爲學以來悼幼志之失思補過於其後每嘆利欲之移人𨿽在孔門自顏閔之外如仲弓子夏子路子張之徒皆未免厥後士益失已僥幸於富貴利達者眾而孟軻氏灼見義理之原欲挽其獘而反之初於是有龍斷之諭墦間之諭鉆穴隙之諭皆所以起天下羞惡之心而世莫之聴上之所謂旁招俊彥旣喪而下之所謂素位而行又乖故上則挾富貴以臨下下亦冒亷恥而幹上薦之者旣自以爲恩於彼而受之者亦自以爲恩於我遂使聖人舉賢之公道一變而爲幹祿之私情拜爵公朝謝恩私門而門生恩府之稱自唐以來歷數百年𨿽名卿大夫亦未能有擴然大變使天下同歸於至公之域豈不曰人皆有欲貴之心昔人有報徳之事彼旣以知己遇我吾不委已而歸之非人情歟抑不知古人之事上苟理義相同則志意交孚精神黙契其合也講道於一堂其暌也對晤於千里出處用捨禍福利害其闗節脈理之相應𨿽無私情之感而斷金之利蓋有終其身而不忘者苟欲捨是必欲委已以自露其感恩之狀所舉賢也異時知己之報固亦理義所當然不賢耶見利則逝見便則奪而亦何恩之有何者勢利之交出乎情道義之交出乎理情易變理難忘勢則然也某幸蒙特達之知則思所以難忘者事門下故不敢遽稱門生以仰累大公之舉平時戰兢恐失未嘗矯激以戾時俗擇其安於義理者而願學焉是敢不揆狂斐輒露心腹而駢儷不情之語亦不敢以進伏惟門下矜其愚而教裁之不宣

謝張守舉狀

竊惟天下有大公之道行於古而不行於今同流合污之士皆曰誠如是君子則曰時有先後道無古今使王公大人以古人之心行古人之事挈諸其上以明示天下孰不願影隨其後哉夫薦舉之法乃國家求賢之道非士大夫幹祿之門是以古之時上嘗急於得賢而不以選拔私其下下亦謹於自治而不以利祿幹諸上上下兩盡天下爲公故亷恥明而風俗厚後世義利不明士失本心爲已之學乖利祿之念重視阨窮遺佚若不能以一朝居於是有自鬻之態有請托之門上則挾富貴以臨下下則冒亷恥以干上拜爵公朝謝恩私門而門生恩府之稱歷數百年𨿽名卿大夫亦安於流俗而不能擴然以變故嘗端居而靜念謂幸生明盛時親師友之訓吾心所得𨿽不敢以古人自居至同流合污則有所不忍焉故自得官以來凡恭敬以事上黽勉以效職已所當勉者不敢自懈至利祿之念則聴之天而不敢容吾心夫以拙鈍之資背時俗之所向自謂無復榮望而升進夢想亦不形玆者乃蒙某官好賢樂善以推轂爲已任不由介紹不待請求排羣議而獨舉焉是閣下以古人之心行古人之事某𨿽愚陋不足以仰稱明遇竊喜古道復見於今夫人以古道待已而已不以古道事之則爲有負門生之稱出於私情而非古故不復以進以全門下之公平生戰兢自持不敢爲異擇其安於義理者願學焉古人有云待以國士報以國士某亦曰待以古道報以古道惟閣下察其情而貰其罪幸甚幸甚干冒威尊不勝悚恐之至

謝陳倉舉狀札子士楚

某不才誤蒙知遇世俗修謝之理宜在所謹而區區有懷敢私布之某幼不知學知讀書爲科舉計壯歲得師友然後知天之所與者爲甚貴而前日幹祿之念特誘於外而使然反躬內省益知內樂之重故得仕以來𨿽憂患困躓終不以是累其初況所謂薦舉者乃國家進賢之道而非士大夫幹祿之門詎容枉道自媒耶古道浸薄利祿移人士大夫凡可以得志者𨿽龍斷墦間之態不暇顧而上之人亦失其旁招之意而市恩於下遂使前日舉賢之道一變而爲幹祿之私情拜爵公朝謝恩私門而門生恩府之稱自唐以來歷數百年𨿽名卿士大夫亦未能擴然大變使天下同歸於至公之域端居而念安得以古道自任者挽頹波於旣倒之餘玆蒙不鄙其愚褎然公舉某寡陋曷克稱是然竊喜古道之復見於閣下以古道待某而某不以古道事閣下則不足報稱是故略去世俗之禮思勵所不逮以仰酬知己遇平時戰兢恐失未嘗敢爲矯激以戾時俗擇其義理之安者願學焉今年春漕使傅公誤加論薦某嘗爲敍生平大槪傅公不以爲異辱寵答之某於傅公無一日雅聲容不相接故未免假言辭以自見若門下則異是故並書其略惟執事教裁之某不勝悚恐之至

與陳倉

某備員校官托在宇下𨿽與士友講習外無他職然事有民命所闗不容自黙者不敢自外於門下江左數州去歲多以旱告幸遇賢使者究心賑卹周爰咨詢不憚驅馳之勞仰見仁人之心𨿽古人阻饑之念何以過此然竊聞他郡已蒙大惠而新安六邑獨以不歉見遺某竊惟此邦去歲自六月不雨至於十月旱可知矣其間𨿽陣雨沾濡絕長補短僅有半入然民病至骨往往償租之外便以絕糧告矧此邦山多田少貧民下戶仰給於陸種者尢眾而旱勢如此爲之一空以故民食倍艱冷官𨿽不能周知六邑之詳而歙與祁門某得之最審自九十月以來郊原之民便食蕨根窮日夜之力僅足充枵腹亦甚可憐矣而自冬歷春搜索殆盡不免流移狼狽如此而反不沾惠豈長民者不以告抑告之不盡其實耶今歙縣幸得喬宰注心郡中許續抄札見行賑給而祁門姚尉者有意主張去冬郡中委之抄札戶口具有條理且備言彼邑窮餓無聊之狀郡中遂專以措置賑濟委之止緣當時申旱不及分今止得米四千斛然尙以饑困者眾所得不足以周急渠有事目申稟山川風土與夫民物眾寡當備言之喬宰聞托契甚厚姚尉乃敝裏一佳士皆有意於民可任以事又聞休寧日來亦乞抄札鄒宰季丞亦能愛民凡有所請得賜矜從必能使使臺實惠下孚救此一方江左風俗大率多剽掠日來道路僻左去處其漸已滋惟亟圖之庶免噬臍捨刀匕而與知防某實有出位之罪仰恃眷奬敢助咨詢得賜融亮幸甚

與陳倉論常平

竊惟國家常平之法蓋以歲有丰歉谷有髙下故斂之丰用之歉大率欲濟饑然其斂也皆堅好之物及其散也多腐敗之餘蓋米之在倉餘二三年蛀損腐爛勢所必至又其糴也官𨿽給本州島縣往往受納而取虐於民及其久也官慮其壞命之易新則又虧折其甚也往往因是借貸名存實亡獘至於此上司𨿽加督責往往不過鞭黥吏輩按發官吏然米終不可復深推其獘蓋由所積之米與郡縣廩一同郡縣之計苟乏以易新爲辭因而借貸所在皆然切嘗考諸前史如漢時趙充國論湟中谷八錢謂耿中丞糴三百斛則古之積儲在谷不在米驗之於今藏米者四五年而率壞藏谷者八九年而無損而谷之中又有髙下焉有大禾谷有小禾谷大禾谷今謂之粳稻粒大而有芒非膏腴之田不可種小禾谷今謂之占稻亦曰山禾稻粒小而谷無芒不問肥瘠皆可種所謂粳谷者得米少其價髙輸官之外非上戶不得而食所謂小穀得米多價亷自中產以下皆食之且常平本以賑饑不過救小民之死亡今乃髙價收難得之粳米三四年之後又復陳腐布散之時民終不得堅好以食取之𨿽精而用則甚耗竊謂今之常平除義倉取之於民隨秋送納自合收米若官司收糶常平不如捨米取谷而谷之中只糴所謂小禾谷者常平官租納米一斛則折谷二斛與所糴並藏其一久不腐其二得米稍多其三不必換新以生獘其四品色不同官司難於移用其五破谷之時得米甚新反復思之無一獘而有五利果可施不惟一路便可措置若敷奏朝廷亦可永爲天下法伏乞臺慈詳察

論茶鹽

契勘國家榷茶鹽大率淮浙之課在鹽江鄕之利在茶二物出產去處其價亷甚商旅先以厚資買引前後以本錢取貨官價旣昻利亦無幾故商賈之家不免因官引夾帶而桀黠者或至於私販官司防夾帶之獘則置合同防私販之獘則責巡尉然夾帶之獘官司檢視嚴密有所不行故其間往往聚眾私販其初尙畏官司多由間道年來百十爲羣公行州縣浙間之鹽江鄕之茶在處皆然聞之湖湘士夫謂曩者江西茶鹽只緣部使者闗防盜販於其所闗津渡口嚴行捕捉商人相與角敵已而殺傷太甚自知抵憲與爲盜等死遂鼓眾橫行不知後來朝廷收捕用幾年榷茶費用耶見小失大利害較然今私販無賴之徒官司若不能禁至因官引而夾帶此猶旁法而行若官司一一苛察繩之以法彼旣失利必將私販私販透漏無藝而不能禁旁法夾帶有限而反加嚴是驅良賈而爲無賴之歸議者欲從上司出榜禁戢非計之便竊嘗謂士大夫𨿽當守法至與民爭利之條誠不宜倚以爲削少加寛假使商賈樂出於途亦不至虧常課更乞上司寛體

論保長

國家自免役之法行民戶輸錢在官官願耆戶長以催科自後庸錢不除差役如故今之保長復以等第執役州縣稅籍不整駕虛爲實指無爲有凡倚閣凡逃亡凡死絕凡沒籍凡竭產如此等無一蠲除盡責保長一都之內夏稅二人秋糧二人又坐甲二年而後替二年之間充保正者二充保長者八保正旣取上戶而保長中下之家一都之內中產幾何二年旣取其八循環而差無戶可應往往千百稅錢便須應役者村民不慣官司吏輩得以虐取一稅二人已是畏懼又豈可使之竭作耶竊聞近來益憚應役無所解紛乃牽惹眾戶共應官司到上司投狀乞每歲十人人催一甲以分其力竊謂此事有大害存焉且以徽之歙縣言之縣三十七都每都稅二人則一稅不過七十四人轉而爲十則一稅將差三百七十人𨿽曰催科稍便塡納差少然期會之奔走吏胥之乞覓擁遏於庭下而情不通拘系於官司而身不脫點對之費用比較之箠楚人人所不能免縱使令長有寛卹之心深加撫勞然上下勢嚴內外情隔非委之吏事必不集集事在吏非賄不行矧令長疊更未必皆賢賢者尙不能盡察萬一非賢吏輩誅求寧有紀極是向也一稅之內以七十四家而受此禍而今也以三百七十家而受此禍利害較然而人復有請此請必不出於眾人公議必出於見充保長之私情夫應役官司非民所便彼方安坐田里吏不及門亦何便已而率以分保長之役是必見應役者求免目前不顧眾人之情不卹他日之害者之言也要之此事只在令長得人寛卹撫勞勿裝虛數使塡納勿縱吏胥乞覓以所催成數爲之分限使如期催捉勿比較勿監系約爲期限使自賫呈及所催則縱之不及數則勉之戒之使之補過或不及數然後取其怠慢之尢者罪以警之若令長推誠撫摩委曲勞來有言必信使熙熙赴官如歸則保長之禍自可息保長之法不必變法未嘗獘而人自獘之今不求諸人而求之法法變而獘益甚也伏乞詳酌

論常平

一竊謂常平立法甚峻所以闗防移易今之長吏乃以法峻之故重於案吏故法𨿽峻而獘益滋又比年歲多丰稔官不散給積貯旣久官司前後因仍不能究見實數𨿽上司差官盤量亦不過取見倉厫虛實責狀以申終不能考核其數故今歲發廩往往多所折閱其間以無爲有罪固難恕然有積歲旣久而耗不過十分之一以十年之久蛀損耗蠧斁蕩爲灰塵奚止十分之一耶今歲發廩旣見實數若此元額大段虧折及盜用移易合行遣外其有元無欺獘止是折閱乞與除豁卻將見在數目究見徹底毋使向後以虛數相仍繼是易米爲谷卻別立項目使後來可以稽考此亦一時核實機會若本錢太少亦乞廣行措置其本路已散數目申奏朝廷乞降本錢爲經久之計

論義倉

一在法荒政及二分與免義倉州縣𨿽有奉法去處然上司不曽申嚴頒示往往胥吏不以告民間多有疑惑聞催科保長嘗議行臺陳訴今乞明降榜示特與除放切謂救荒之事苟卹民𨿽在他司門下尙復致力矧義倉專屬使臺以是寛民不俟他請曩者訴旱旣多阻抑今若因是凡下等不在蠲免者亦與除放或截自若干斗以下悉與蠲免甚大惠也更乞詳酌施行

繳納札子

某近者皇華戾止屢獲進謁寫積年傾向之私大慰下情請違道左已更旬浹不審何日抵使臺驅馳不無勞勩想愷悌監民樂於賑卹當無他也蔣判官繼將命行諸邑喬令尹亦遵約束續增賑給自非星軺周詢歙民何以得此某蒙委訪利便事件敢不盡愚第兀坐冷齋民事不接不能盡知其詳姑以所聞五事條具以進亦嘗與喬令商確是否髙明當一見而決或可施行願卽圖之管見止此深愧不能廣副諮諏美意恃眷遇篤實更不敢修疊煩苛禮伏乞臺察﹝比者臺意欲蠲下戶零稅聞黃堂已嘗面許𨿽嘗倚閣得之同僚乃有麥熟再行起催之意此事非大監更賜一言力勉未能遽罷伏乞臺照﹞

與陳倉單札子

比者率具札子並事目一封上干涓史伏計已繳臺覽內所論義倉一項不曽明具人戶等第恐施行間難以慿據今續得喬宰勘當實數所謂四五等比上戶所欠甚多此皆貧乏可憐無可送納正當來不曽訴荒臺慈所深嘉憫者若截自屯特與蠲免被惠當不貲也其它郡邑某𨿽不詳知以此較彼大約可見欲望臺慈推而行之嘗與喬宰熟議度此事使司必可行某不敢再具稟目敢以副札繳納歙縣所具數目附逓以進伏乞臺亮

與陳英仲提舉札子

某托在宇下𨿽幸以冷官藏拙然目見耳聞有觸諸心不能自已者不揆以稟新安𨿽號六邑皆崇山峻嶺水東流浙西入彭蠡在江右若覆釜然耕墾砂礫不見平原自五代僭僞時陶雅倍增重賦厥今農田所入奉稅租者彊半民生艱甚在樂歲亦有不能自活者矧上流之地歉歲移粟艱難自曩歲回祿城市蕭然今夏洊遭洪潦郊原蕩析邇者旱證已形𨿽郡禱甚勤邈無有應造化不爲己甚庶幾有望不然則未知攸濟也竊聞此邦常平絕少萬一告饑則所以賑救者當有立至之幾是未易以立談判不然則多給緡錢儲粟以備實有望於門下未審執事以爲如何僭率不勝惶恐

再與前人論荒政

某修敬之後未遑嗣布起居頃忽拜報書特加親染勞問殷懃謙虛下逮非屬吏所宜蒙罙深感激然區區之意不敢以世俗虛禮事君子而耳目所接足以廣周諮者不敢自隱新安自六月苦旱迄今兩月餘𨿽有得陣雨沾濡所在終未通濟告旱者紛然郡𨿽分遣官屬走田野猶未有分數大約恐不過五六分救荒之法大率以民爲主卻就其中與之究實乃被實惠往往今時所主多在官賦闗防旣嚴則所遣官吏惟上所視減放恐未盡實矧此邦民田所入大半輸官若蠲放不盡受害不少今𨿽未至狼狽然賑救之法必須早爲之計以安其心庶免流離向見晦翁在浙東頒條目於州縣請寄居爲賑濟官俾賑濟官鄕擇二人爲鄕官鄕官都擇二人爲都正其抄札戶口𨿽委之保正長必令都正爲究實每都就寺院或要害處置一場算所抄大數給與之米其所抄札到人戶各給與歷令都正五日一散其運米則委之等第之家以防折閱是時敝邑歉甚某亦嘗任其事𨿽鄕都不能盡得其人亦十得五六然抄札在秋末給散乃在深冬散米之日饑餓者眾與抄札時事體不同又須賑濟官通變措置是時州縣先以當來抄札戶口申上司拘文畏責不敢更易遂使應抄札者不沾惠而不應抄札者反得之若非賑濟官得人要須上司許其斟酌通變庶得盡力不然則一應文逃責以罔上司耳今本州島見委判官措置亦得人矣所慮米斛不繼或諸縣難盡得人若得上司頒示條目就寄居詢訪令州郡嘉禮以請庶或得人可委耳又聞寧國頗有流離見行煮粥傳聞𨿽未必盡實然煮粥𨿽是救荒一法又當施之於其所宜事不早計民已流離不得已之下策況聞煮粥之聲山谷之民𦇤負而出一則失業二則暴露三則忍饑以待哺死於道路職此之由切計煮粥之費欲爲一日之飽人亦不下一升若廣抄札以一升之米給諸其家縱有死亡亦免在溝壑今若急早如前措置則凡鄕土之民皆可使之奠枕惟外邑流離方用臨時安集旣境內奠枕則外來者亦抄札姓名就寛閒寺院安置或給米或煮粥不至擁塞無措私計萬端毫楮不能盡白敢布一二惟執事裁酌之

又

竊謂救荒無十全良策蓋姦民多妄訴而窮民多不能訴在法𨿽各於田畞立土峯牌子標字號畞步以俟檢視然阡陌連亙𨿽官司不憚勤勞有意核實者終不能履畞而視大率不過徧走都保挑十數田段以驗其虛實然姦民與吏囊橐而官不能盡究地理吏得所欲則引諸荒歉之處而匿其丰熟之地遂盡指以爲歉吏不得所欲則引諸丰熟而匿其荒歉之處遂盡指以爲熟指爲歉則姦民之不歉者必以虛訴而獲利指爲熟則窮民之實歉者必以妄訴而遭罪不歉而獲利是固可罪實歉而遭罪則含寃茹苦死無所告故尢不可不盡心況此邦之人畞收大半納官若荒及五分則官租且不辦何以自贍切見經界之法每都分爲十保保自有字號爲今之計不若令檢踏官先排定都分取見各都經界字號將每都田畞隨字號分而爲十其一號之內如皆丰熟則不須檢視若其荒歉去處一號之內𨿽有丰凶不等若履畞而視決不能徧設分爲數等則是寸量銖度繁碎又豈能周故莫若就一號之內令檢視官對眾量度絕長補短可得幾分其人戶訴荒狀內各有字號畞步卻視檢踏之後取其所訴之號視元檢踏實荒及幾分爲之除放其髙下丰凶𨿽不能盡得其實大率人戶置田必散在諸處旣得其大綱則以彼易此決不至大有僥幸亦不至大有枉抑至四等五等之家在荒法及五分便與賑濟今旱勢如許必不能自存恐其間有些少田畞往往只在一號之內不幸盡是荒歉而官司所檢旣以絕長補短爲之分數卻恐蠲放不盡故莫若將上三等戶隨所檢視分數與之蠲放其四等五等之戶卻於檢到分數之後更與蠲減則無不被實惠之人矣此法𨿽大爲之防然阡陌之廣若欲履畞檢踏𨿽窮年不能徧只以此法爲準如本州島歙縣管下三十七都都分爲十則已分作三百七十號日檢十號已是三十七日歲雲暮矣稅限已嚴又豈容稽緩耶愚慮如此更在裁酌

上新安張守札子

某疏拙不才誤蒙知遇深念事大君子之道不惟仰贊盛徳要當竭誠盡意知無不言庶幾不自疏外以盡報稱某玆蒙臺諭撰祈晴文謾以拙意直敍殊媿鄙朴然竊自念感格之道在實不在文有如判府奏院節儉愛民宜有休徵淫雨泛濫𨿽在處皆然然古人善政所召蓋有虎渡河而蝗不入境者郡政苟孚焉知嘉祥之不我應切見行都凡遇雨水放賃錢之類必並門稅俱弛此邦販夫販婦舉貸經生以餬其口貿易如意得利僅如牛毛而折閱者率大半萬一計較少利瞞稅而入一或見邏縱不到官錢物已罄倘吏不厭所求械系送府受刑追償不惟舉室饑餓又且逋債督迫實可憐憫今若因禱祈之次援行都例見寛幾日甚大惠也又古者遇災弭變或議獄緩刑或施捨已責𨿽今明政之下獄訟寡寃然囹圄之中自大辟盜賊之外其間或有幹連久系罪輕可赦者少賜寛假原貸亦足以召和气至諸色財賦期限𨿽有常程因玆淫潦特與寛假俾縣吏少寛追逮境內舒伸亦民心悅而天意解之意也某冷官本不當越次有言仰恃寛和接下曩者撰文鄙陋有忤古意數蒙委曲開諭樂君子之易事每竊自感今輒於祝文略露此意未審臺意以爲何如僭越不勝惶恐之至尙容俯伏請罪伏惟臺意亮察

乞差楚學正札子

某祗稟某分教二年學問膚淺不能興吉士心日負曠瘝懼中間學正闕人某深惟諸生領袖正欲以徳行表式不宜專以文藝取訪之善類皆謂楚椿秀才學問有源操履端正杜門力學不同流俗某數造其廬與之語其人恬靜寡欲行已有恥而議論皆本前輩遂屈致學宮屢辭乃就欲以學正處之則再三遜避且薦婺名士汪堪仲解元以自代旣而汪君不果來某力挽就職方幸其肯從不料學校敗羣子見恨斥逐妄肆詆毀至形訟牒𨿽蒙判府大卿灼見訟者不根不遂其請然楚學正一聞煩言超然退歸某再往扣之則求退愈力某自惟不才方幸得一二善類相扶持庶免曠敗一旦浮言胥動使賢者不能自安利害匪輕此來妄意欲從使府特賜給帖請楚學正前來供職庶仗臺命之重某得以挽畱爲學校助干冒威嚴不勝悚恐俟命之至

上太守

昧爽到山寺隨羣待班瞢無所見旣曉始知有宮門殿門禁衛之限意謂使君致嚴如此及見同官言及僉聴措置以鄙見宮殿之名州縣似不可容易仿擬若曰設至尊座則事體當如禁禦然山寺僧徒寢食出入其中未見如禁禦制守倅山門下轎入居幕次禮所當然今曰宮殿則事又相背馳矣若曰欲致嚴肅則胥徒扣門如雷不見鬷假無言之意況衣冠輻湊無所容身使臣學職率皆露立平旦晴明猶可烈日驟雨又將若何今日之事若去宮殿之名只作聖旨追嚴道埸禁約人從例不入寺門官員到寺各給一牌令當直一人攜交椅以入許就寺門裏面待班亦未至淆亂況宮門內各有待漏院亦無暴露之理愚見如此率易稟聞更冀詳酌

上趙運使札子吉

某伏蒙臺慈特賜誨札俾令埋瘞旅櫬仰見布宣徳意靡所不周今之爲民上者興利除害固不乏人至於憂及死亡非存心篤實察見隱微慮鮮及此某躬承嚴命不勝欽嘆本縣舊有甸洋山爲漏澤園久廢不治某自去夏承乏來此見路旁有暴露者心甚不忍卽命築之因此興念欲推行其所不及嘗募邑之父老陳其姓者俾主其事猶未遑舉自承使帖卽令刷起叢聚不掩者十餘所及其它四散不葬不封數不下三千餘其棺櫬稍全者卽隨處加土修築其間大半年深朽爛重疊堆積或在水濱或在卑濕僅能約略數目不可復舉邑人咸謂此項縱使加土水潦衝蕩終不能久欲從釋氏津送縣司爲修設緣事舊來甸洋漏澤園已命工芟削欲加修治圖爲久計繼自今死不能葬者俾歸其中庶幾逐日瘞藏無復前患若其它耳目所未聞知者已一面搜訪以上廣明使車忠厚之徳敢此申聞或有未盡約束更須下示伏丐臺詧

啟

謝解啟

棲遲裏閈雅無溫氏之知名薦舉鄕書輒似白家之中第殊非所冀豈不自驚竊以詩人作而風雅之體興漢儒起而離騷之格變假物情而寫志援古義以方今再興於梁宋之間大備於隋唐之世平仄必諧於聲律重輕不失乎錙銖𨿽則對白抽黃亦必本仁祖義斬白蛇而述英武備知太傅之才鑄農器而頌淸平於顯晉公之識極其成效可謂得人惟我皇朝不更近古擢犀角而拔象齒附鳳翼而扳龍鱗掃開李杜藩籬蹴破班揚蹊徑蔚若縉紳之妙選隱然宗社之名臣彼何人斯由此塗出肆吾皇之再造崇列聖之舊規首復是科以幸多士連箱累牘再瞻日月之光聳壑昻霄莫非廊廟之器推行旣久寧免闊疏剗革一新大爲允協振儒風之委靡還士气之中和俾收百戰之功來副春幃之選非巨富之學何以聨珠而綴玉非甚巧之技何以結繡而鏤金旅進實繁見收無幾獲逢遴選宜屬茂倫如某者棫朴小材箕裘末業學詩學禮早聞慈訓於過庭事親事君再得師言於避席蒲編竹簡重惜分陰雪案螢窻幾䢐淸夜文固慚於吐鳳技竊尙乎雕虫忽當大敵之前遂有東隅之獲九人而已介伯仲之中間十目其嚴指鄕閭之希有豈意以靈芝之秀悉歸棠棣之華幸出自天恩歸有地玆蓋伏遇某官瓊宮近侍璇極文星挾富貴以來遊蘊才能之固有鬥間光艷管風月於毫端口角雌黃判是非於意表式副九重之倚來分百里之憂道則可行國則無小春風巷陌兒童歌元白之詩秋霽郊原父老話龔黃之政芹藻秀從宮之彥弦歌皆學道之民蘭籍得香霧行蒙潤昔年裏選幾定例於一夔今歲賢書遽齒名於四傑行報治功之最屬興得晚之嗟元勲載想於淩煙淸問愈勤於宣室優賢峻秩正惟人主能官人載路歡謠盡謂相門眞有相故玆孱懦光入陶鎔某敢不益勵前修更新末習擐甲鼓先登之勇焚舟爲必勝之期卻指乃心誓無虛辱已藉吹噓之力逺送輕翰更期埏埴之恩不遺窳器

謝王右司薦舉啟

鄕先生鳴佩而來方展敬恭之禮部使者剡章以奏忽驚薦擢之私顧麼麼以奚堪矧資格之有礙叨承特達敢露狂愚竊以欲貴𨿽人心所同枉道則君子所恥苟非其義而祿以千駟寧爲之範而不獲一禽故道可爲邦寧甘陋巷人爭言志獨樂舞雩固非矯激以沽名是乃從容而就義如某者才則甚短學不自彊尙論古人𨿽信有爲亦若是退省終日欲求寡過而未能方將汲汲以修身豈敢皇皇而急仕偶藉朋友之譽誤叨鄕曲之評赫赫上公旣拔茅而彚進皇皇憲使復推轂以惟勤顧何徳以稱之徒有愧於中耳玆蓋伏遇都運右司正直是與徳義可尊謂弼教當底於無刑旣期予於治惟報恩莫重乎薦士爰舉爾所知𨿽大賢推引類之公然小子有反躬之懼爾鈍拙而見謂有守爾朴野而彊曰無華凡譽之或過其情蓋勉焉俾歸於道某敢不益堅素履仰報明知欲不貪泰不驕確守靜亷之訓進以禮退以義永遵謹飭之規感徳殊深藏心奚旣

謝王漕啟

備數賓僚才登數月剡章帝闕首出羣公泛觀薦舉之常莫非請求而得遽蒙公選敢布愚衷竊惟欲貴𨿽人心所同枉道則君子所恥苟非其義而祿以千駟寧爲之範而不獲一禽故道可爲邦寧甘陋巷人爭言志獨樂舞雩固非矯激以沽名是乃從容而就義如某者質則甚陋學不自彊尙論古人𨿽信有爲亦若是退省終日欲求寡過而未能一覘頹風益乖雅志富貴是所欲亦何至求龍斷而登妻妾尙知羞又豈可乞墦間之祭靜念淪胥而至此深虞陷沒以皆然方將辭尊居卑而辭富居貧敢意以賢詔爵而以功詔祿何乃疏愚之賤忽蒙特達之知玆蓋伏遇都運判院寛裕包荒淸明照物談笑足以辦事謙虛猶切下人數千里民之利病裁剸於目前十一郡吏之否臧羅列乎胸次切自觀省莫稱奬提識慮淺而見謂宏深气質偏而彊名醇正豈愛之而不知其惡故譽之而或過其情所到特未量殆使益堅其素履我心不可轉庶幾無負於殊知乃若私第公朝古人至戒門生恩府叔世鄙辭旣非先進所樂聞又豈後生之敢效僭紓悃愊期逭譴尢

謝彭祭酒啟

領諸侯之學政自彊顏露公交車之章猥先借寵不求而得重拜且慚竊以欲貴𨿽人心所同枉道則君子所恥玆以入官繆當分教敢曰化民而成俗庶幾習是而勝非一覘頹風益乖雅志況專占畢之功繆當師友之責每明此意私淑吾徒蓋欲知義命之歸弗敢避方拙之誚何圖公選下逮畸人謂行有常不在徼名而立異謂志於道豈容徇物以尙同題評過優屬望亦厚惟善能引其類將焉取斯無實而與之名殆必有故玆蓋伏遇都運龍圖祭酒先生行古之道執經之權以大司成之尊力扶淸議恐郡文學之眾猶有遺才更傷末俗之易流坐慨善人之無幾眷言固僻頗以安恬作之使髙借以息競施不虞之譽甚懼過情守自信之愚莫酬知己乃若列門生之目謝私室之恩玆皆後世之好諛蓋亦古人之未見效尢罪也有識恥之旣執事雅不欲聞故修辭因得以略其爲悃愊莫究編摩

答莫司戶啟

伏以令聞廣譽久傳師友之間累牘連篇忽拜書辭之寵知效官之有地喜承教之及時仰荷先施深慚不敏恭惟司戶朝議松筠挺操圭璧含章秉彜全物則之天造道得安深之地能定故能應綽知遊刄之有餘有徳必有言浚發詞源之甚逺旣題名於雁塔宜式序於鴛行慚玆引墨而舉綱豈曰得時而行道決南山之判已知守正以無阿演西掖之綸行見舉賢於不次某遭時教育妄意宦遊迄乖捧檄之心已絕彈冠之興誤被王公之汲引獲陪原隰之驅馳摳衣趨隅何幸卽披於雲霧濡毫握管愧無欲報之瓊瑤瞻頌之私名言曷罄

上程安撫叔達

伏以十國爲連共仰卿云之蔭一行作吏幸分愛日之暉𨿽曰依使臣而有光華敢不詣大府而受約束恭惟判府安撫殿撰給事斯民先覺正道後傳剛大之气塞天地而有餘誠明之教經國家而惟敍玉堂揮翰誕揚孚眾之辭瑣闥塗歸密展回天之力惟君子則無入不自得故忠臣非擇地而後安分符深摩拊之仁攬轡有澄淸之志南昌新府姓名已載於云屏東觀蓬山論譔仍闗於天合𨿽逺俗胥懷於寧輯柰上心方眷於來遊佇聞宣室之思亟下安車之召控蠻荊而引甌越信未究乎經綸亮天地而理陰陽始不虛於傾徯某成均晚進奉水寒門自齒籍於衣冠卽纒悲於風木兩分芹泮嘆莫效於卑官三易蓮池望實踰於本等方擬駕疲而策蹇遽容附翼以攀鱗引睇輝躔聊進小夫之竿牘服勤外幕尙依大廈之帡幪欽誦罙勤名言曷罄

上蘇運使名峴東坡曽孫

風行十郡大開禮樂之光華智效一官幸執詢謀之轡禦屬瓜期之甫邇望蓮幕以知歸尙冀並包不遺麼麼恭惟都運殿撰大卿學傳聖統文紹儒宗陽春敷發育之仁江海蓄淵深之量明明慶冑挾氓井以爭長挺挺英聲嫓雲山而增重信後世不可及已惟君子是以似之將大展乎經綸果徧儀於淸要曲臺議禮一煥新儀大匠呈工具嚴古式卿月方澄於玉陛使星俄粲於璇宵惟生財有道自守正模而禁民爲非確守正義故江右轉輸之寄藉閩中歷試之餘輦駕驪車久郁縉紳之望玄衮赤舄亟陪旒冕之嚴以大慰於蒼生益有光於前烈某成均晚進奉邑寒門一齒籍於衣冠兩纒悲於風木子欲養而親不待已分歸田已未信而人曰能忽加推轂遂使守愚之賤遽加躐等之榮何期附翼以攀鱗遂獲策蹇而磨鈍通饋餉不絕糧道豈能裨蕭相國之良圖檢出納悉委士人庶獲稟劉中書之成算靖言瞻徯罔究名言

上林漕啟名枅

候吏觀文方仰使星之炳耀徵夫隨牒幸驂原隰之驅馳惟髙明無所不容故麼麼望其與進恭惟都運大著郎中材猷超邁器格髙宏抉云錦以分章酌天漿而漱潤楊葉妙南宮之選蕓香無東觀之遊玉節聨分帶羊城於威部繡衣四指包熊楚於提封歡情鼓舞於褰帷黠膽震驚而解綬有彭蠡潤身之澤眞豫章出眾之材諒坐席之未溫卽賜環而從召儒術行而天下富固難優一路之分有徳進則朝廷尊非久卽三公之拜某成均晚進奉邑寒門一齒籍於衣冠兩纒悲於風木旣乖捧檄已分歸田忽當途加推轂之私俾薄宦冒泛蓮之寵鱗攀翼附幸登孔氏之寢門川泳雲飛願繼南陽之廳石靖言瞻徯罔罄敷陳

答宋交代啟名傳

受業賢闗禮樂夙欽於先進從班漕幕步趨俄踵於絕塵喜諧旣見之心愧荷先施之寵恭惟某官學醇探本徳厚鎭浮掉鞅詞場早題名於雁塔標纓仕路宜式序於鴛行惟不求聞達於人故未免淹翔於外芹藻秀從公之彥弦歌來學道之民復煩贊務於行臺益見養恬於靈府元老有謀宜遺朕信克昭顯祖之休先生以義而說王當不負格心之學某遭時教育妄意宦遊柰一齒於衣冠遽兩悲於風木旣乖捧檄已分歸田偶當途加推轂之私致薄宦抱續貂之愧漆雕開之未能信懼鰥厥官楚子文必以告新願提其耳靖言瞻徯罔罄敷陳

上宋參議啟

伏以千里折衝仰帥幕謨謀之祕一行作吏實外臺奔走之聨豈期幸會之來遂有瞻依之便恭惟某官文章領袖義道綱維秉彜全物則之初造道得安深之粹修天爵而從人爵果大展乎鵬程以先知而覺後知信有如於麟趾惟十國爲連之廣藉一賢制難而安爰資黃髮之猷來應紅蓮之選運籌幄內誠知君子之優遊補衮王前當慰中朝之徯望某幸逢教育妄意宦遊偶當途加推轂之私致薄宦有攀鱗之寵靜惟愚陋其猶正墻面而立與倘藉提撕然後知夏屋之幪也靖言瞻徯罔罄敷宣

黃倅啟名瓌

監於方伯之國載瞻別乘之輝事其大夫之賢幸有居邦之便將寫心於旣見輒剡牘以先馳恭惟某官學富天淵才優廊廟治行咸推於第一才名夙擅於無雙乃積乃倉紅腐盛九年之蓄有民有社弦歌回百里之風固將大展於鵬程詎可久淹於驥足矧斡元樞於紫極實爲舊物之靑氈風月平分王化已流於百里雲龍感會宸聰當悟於一言惟克究於經綸始不虛於傾徯某幸逢教育獲在宦遊未施棫朴之材洊抱蓼莪之戚已孤素志尙復何心屬叨宰路之薦揚獲與漕臺之奔走靜惟愚陋罔罄敷宣

王倅啟名子淔

題別駕之輿逖瞻雋軌執皇華之轡偶玷官聨往戍在時依仁不日恭惟某官相門英冑昭代眞賢接文獻以匪遙挾聲猷而嗣顯宜橫騫於要路以大展於長才鄮水揚旌淹濟川之舟楫王畿弭轍目制物之權衡綽著賢勞寖階膴仕進會府馮泥之寵興海沂被化之歌屬當千里驥足之馳行奮九萬鵬程之舉平分風月儼異時人物之遺芳感會雲龍見聖世公侯之復始某獲陪多士幸綴末科一自叨逾僅遂拜親之志兩經憂患迄乖捧檄之心此身已分於歸田先達誤加以推轂遂塵漕幕得際屏星是邦事大夫之賢佇慰披承之素我心見君子則說庶諧親炙之私瞻徯滋勤名言罔旣

答武寧趙丞名師淵

伏以振振公族素推一鶚之賢空空鄙夫俄拜雙魚之寵未諧旣見乃荷先施仰盛徳之謙撝顧腆顏而益厚恭惟知丞朝議爲善最樂大雅不羣彊識博聞獨究儒流之學忠言讜論肯爲異姓之卿暫迂作楫之宏才聊適哦松之雅趣𨿽未展鵾鵬之化已先寒雁鶩之心崔斯立不忍負丞佇觀施設劉子政素來憂國當奮謀猷某賦性顓愚遭時教育方彈冠而筮仕遽枕塊以銜哀旣乖捧檄之心已動歸田之興偶當路誤加汲引致微才獲與品題摳衣趨隅何幸卽披於雲霧濡毫握管愧無欲報之瓊瑤瞻徯徒勤名言莫罄

答汪通判啟名徳輪

伏審光膺細札榮貳大藩題別駕之輿指修程而慚駐執皇華之轡策蹇走以難追將諧旣見之心俄拜先施之寵仰承謙眷敢後歡迎恭惟某官鐘鼎象賢圭璋稟粹立身忠孝固知君子能事君經國謀謨咸曰相門眞有相早發儒林之藻亟揚仕路之鞭緑水泛蓮淸標照日長途展驥逸駕追風復煩贊貳於名藩未究設施之逺業矧公侯之孫必復始豈州縣之職可徒勞風月平分王化佇流於萬里雲龍感會宸聰當寤於一言某賦性顓愚遭時教育豈期井谷之微獲際屏星之耀我心見君子則悅奚啻披風是邦事大夫之賢尙期發藥

答李縣丞啟名充

伏以桂館騰芳久欽先進松庭對詠尙屈宏圖顧積年懷仰徳之私幸今日有寫心之見馳辭過譽拜賜懷慚恭惟某官學際天人識該今古仙苑衍蟠根之大文星標入夢之祥辭藻淸新無復翰墨畦徑人物超邁是誠朝廷羽儀惟有意於撫民故不辭於貳令𨿽未展鵾鵬之化已先寒雁鶩之心素位而行寧有負丞之嘆得時則駕佇隆致主之勲某學愧古傳才非世用誤被王公之汲引獲陪原隰之驅馳引領旌麾何幸卽披於雲霧貢誠竿牘愧無欲報之瓊瑤

答張主管名謂常州府

伏以載詠花封方仰甘棠之化作賓蓮幕復聞行李之來愧剡記之未遑拜朋緘之先辱恭惟某官學優聖閫譽藹賢闗有徳必有言信詞源之浩浩能定故能應宜智刃之恢恢旣屈用於牛刀當亟躋於鳳詔敢曰聲猷之韜晦尙陪原隰之驅馳𨿽下僚資軌則之循而使表有詢謀之益伊欲遭時而建策要當正色而立朝子房爲帝者師丕顯漢庭之懿軌曲江有大臣節嗣揚唐室之芳規某學愧古傳才非世用矧連悲於風木已分處於田茅偶叨宰路之薦揚獲廁官聨之奔走靜惟愚陋其猶正墻面而立與倘藉提撕然後知夏屋之幪也載深瞻徯罔究名言

答危尉名淸卿

伏以訪名僊於隱吏思見其人傳尺素於逺方喜諧厥志方圖逺迓愧荷先施恭惟某官識量至分章有徳必有言信詞源之浩浩能定故能應宜智刃之恢恢姑斂設施暫迂警按外戶不閉當觀彩棒之威坐席未溫行促蒲車之召云云

答黃簽判名碩特奏狀元

伏以射策楓庭久仰褎然之舉作賓蓮幕未攄卓爾之才方期雲霧之一披敢意珠璣之先降謙光下逮慚色外形恭惟某官秉心塞淵好古博雅禮樂百年之先進文章一代之主盟京師號曰無雙久騰輿議天子擢爲第一果快羣瞻宜陪鴛鷺之行大展鵾鵬之運何乃英材之妙選尙淹盛府之元僚泛緑水而依芙蓉豈爲異數濟巨川而作舟楫行罄嘉猷某學愧古傳才非世用誤被王公之汲引獲陪原隰之驅馳小子不知所裁正資櫽括先生相與以義願賜箴規

通宋漕名若水

伏審光奉明綸洊更使節輟雋京兆平糴之惠任蕭相國轉輸之勤凡在庇庥舉深贊詠恭惟都運郎中毓岷峨之秀炳江漢之靈扶云錦以分章酌天漿而漱潤先生晨入太學式慰靑衿郎官上應列星行趨紫極由十道使者正艱其選而百辟卿士咸謂之賢爰自班行載詢原隰玉節肇揚於閩粵繡衣旋指於湖湘益增禮樂之光華復究貨財之本末惟江右壤控國上流地廣而田多荒賦重而財益匱軍儲之輸旣有定籍縣官之急不止常租責以所無何異匿形而求影取之殆盡尙猶洗垢而索瘢貪吏並緣而爲姦良民淪胥而好訟勢旣極矣公其念哉倘惠此一方俾遂其生則溢乎四海此爲之兆某誤叨捨選獲廁官聨學有愧於古傳才不堪於世用偶當途之汲引備下幕以驅馳隨行逐隊無五善之陳屍祿素餐有三年之愧𨿽及瓜而代莫陪緑水之遊庶行李之來獲快靑天之覩載深瞻徯罔罄敷陳

通林帥名栗

伏以招諸生於館下昔瞻國子之師拜節度於軍門行接河陽之幕僭修尺牘敢貢寸誠恭惟判府安撫殿撰大卿尙友古人潛心大業得乾坤簡易之理明春秋禮義之宗﹝曽進易解春秋解﹞惟飽仁義不願膏粱故視富貴有如土芥入則郎星卿月出則使節郡符未嘗枉道以從人莫非正色而率下善類由玆而向慕上心益注於倚毗爰升邃殿之華載擁元戎之寄惟玆潛府素號名都陳太傅惇下榻之勤韋刺史著築堤之愛流風善政昔旣有傳名公巨人今豈難繼行見化原之流布卽爲政柄之權輿某學愧古傳才非世用誤被王公之汲引獲陪原隰之驅馳隨行逐隊無五善之陳屍祿素餐有三年之愧𨿽及瓜而代將歸守於田廬然行李之來庶一瞻於棨戟

答栁推官名直

右某啟羣騶執馭喜迎蓮幕之英才雙鯉傳緘俯及芹宮之下士重拜先施之寵深懷不敏之慚恭惟節推學問該通才猷敏劭作文章之伯固知崔蔡不足多遊翰墨之場咸曰鍾王何以尙騏驥逞籋云之駿鸞鳳呈覽徳之祥宜展嘉猷徑躋膴仕泛芙蓉而依緑水豈久郁於此乎振羽翮而望靑霄將直趨而上矣

上王漕名回江西鹽移浙西漕

伏審題膺帝制就易使華輟耿中丞平糴之司授蕭相國轉輸之寄僉言惟允屬部增輝恭惟某官宇量寛宏風猷超邁眞江左人物之秀由中朝文獻而來和气春風品物悉歸於長育靑天白日愚夫亦覩其淸明自光華一到於南州而風采頓新於列部首揚淸而激濁益固本以培基𨿽有功見知宜副九重之前席然遣使得職又虞一道之攀轅爰徙行臺載將大漕允矣咨詢之素超然進用之階驟駕輦車豈復勞於遊刃玄衮赤舄當大展乎宏規某學愧古傳才非世用誤被王公之汲引獲陪原隰之驅馳幸昔年傾旣見之心喜今日有焉依之便鱗攀翼附行登孔氏之寢門川泳雲飛願繼南陽之廳石載深瞻徯罔罄名言

答喬宰名夢符東萊門人

伏以學道愛人將闡弦歌之化以文會友正資磨切之功顧尺紙之未修忽明緘之先辱祗承謙眷益用覥顏恭惟某官學海觀瀾儒林擢秀文章爾雅聿追西漢之風師友淵源來自東萊之派允矣廟堂之器優哉民社之賢歲比不登方講求於荒政公來何暮久屬望於鄕人然甫田之耗奚止十千而重賦之蠲不過一二恐流離之未免柰徵斂之尙煩求牧與芻庶幾有濟剝牀以足豈不重傷欲收尹鐸保障之功願布陽城撫字之愛聞名已久仰知臭味之同修敬云初敢布腹心之悃某受資朴野爲學荒疏冒當分教之司幸有親仁之便

答交代莫教授

伏以圜璧水之門禮樂夙欽於先進采泮宮之藻步趨俄踵於絕塵喜諧旣見之心愧荷先施之寵恭惟教授學醇探本徳厚鎭浮君子之道簡而文孰窺涵養詩人之賦麗以則第見流傳孤羆傲兀於深叢逸驥騫騰於夷路不俟虞庠之論秀徑上禮部而登名旣學古而入官要與人而爲善栽培甚力富廬山合抱之材顧盼不遺收弋水空羣之駿究觀施設盍寘周行惟不求聞達於人故未免淹翔於外聿新衿佩丕顯範規已知食黮之飛鴞其音載好宜作充庭之振鷺厥羽爲儀矧諸公薦墨之交馳信萬里修程之直上某昔陪俊造獲際容威豈期會合於千百人中乃作交承於三十年後世事眞如大夢夫復何言罇前看取衰翁可發一笑但以空疏之學來承矜式之餘已嘗經大冶之鑪錘其肯聴拙工之繩墨弟子笑於列預懷納侮之慚先生相與言願賜告新之誨歸依之至梗槪於斯

通何通判

薄采其藻將爲泮水之遊言觀其旗幸際屏星之照方仰二天之托庇敢稽一紙以陳情朴拙無文借躐是懼恭惟判府大中奎躔孕秀嶽鎭炳靈抉云錦以分章酌天漿而漱潤剛大直方之气養之以中和雄深雅健之文發之以禮義恢乎遊刄坦若靈襟一時風月之光萬里雲霄之步髙情邁往聲華果擅於題輿淸徳照人餞飲何妨於酌水藉甚海沂之詠流聞畿甸之郊佇聽榮褒亟躋華近某才能謭薄學問空疏試吏三年莫贊籌於蓮幕居閒五載復分教於芹宮自慚徳之不修已覺老之將至恐未免官長之罵豈足爲學者之師幸在下風獲依崇庇到廣文之舍固不辭官冷客寒事大夫之賢難有望海涵眷厚載深瞻徯罔罄敷陳

通徐通判

言念親夫子於西京市僅俄頃間仰盛名如北斗髙又二十載方將展事賢之敬詎容通懷舊之情惟理義之所同匪尊卑之有間禮則分定心以書傳恭惟判府寺簿剛大養元誠明篤志議論深明乎治體文章夐出乎時流周禮致太平之書講之有素漢廷求方正之士言也無頗是宜爲國子先生其可處治中別駕靜究名公之出處益令我輩之咨嗟委贄立朝要在有爲而有守當職論事詎容相熟以相同夫何一形於言辧之間便乃不取於朝廷之上競愛濃陰之桃李誰憐特操之松筠風月平分何妨嘯詠雲霄闊步第見昻藏惟君子能素位而行在賢者則引類以進已見拔茅而連茹罔有遐遺行看大木之爲杗獨勝巨任某才無所取學不自彊尙論古人𨿽信有爲亦若是退省終日欲求寡過而未能奚敢遽爲人師蓋亦漫爲祿仕念平昔願承於矩矱乃暮年獲際於門墻窺深喜幸之私猶恨遭逢之晚老矣不能用也每嗜學以難忘忠焉能勿誨乎願指迷而不倦我之懷矣公其念哉

通太守張伯垓

伏以下車修庠序具瞻千里之師系馬到階堂偶玷庶僚之列顧樗散莫適於用望墻仞豈得其門惟久服於威名庶獲傳於教令欣逢嘉會敢露愚衷竊嘗原聖人建學之規蓋灼見天下秉彜之性悅理義本由芻豢或放而不求立教化以爲堤防庶知而自反爰廣明倫之地俾知樂善之方讀帝王之書所以陶冶此心親師友之訓所以切磨此道使視聴言動率循天則而孝弟忠信直與性成遂還民俗之大醇莫非人才而可用古道浸邈士風益衰濡毫握管者誇文墨之場發第決科者號進取之地旣本衰而源逺果言絕而義乖浮華習成亷恥節喪第以口腹之害爲心害烏知聖賢之心同我心不有哲人孰開後學恭惟判府都運判院道爲領袖學著範模惟有徳必有言故文無滯思惟能定後能應故事靡畱難風雲旣入於壯懷盤錯不勞於余刃首宣威於北部嗣分教於東生載揚百里之弦歌亟總四方之章奏夷險不更於一節內外靡見其兩心石棧天梯歷蜀道山川之逺銅符玉斧廣堯天雨露之恩使指益明上心所鄕惟玆古歙實拱行都植屏建侯尢重藩宣之寄承流宣化爰咨師帥之賢果聞期月之間大布陽春之令教行閭裏福被京師端由律管之召和有甚置郵而傳命孔淑不逆鴞音已集於泮林式遄其歸鳳詔盍頒於天闕某幸蒙教育獲齒官聨策名二紀余考績三年罷且居貧而辭富豈曰人情倘屈道以伸身實乖古訓故不敢次且其態以妄爲徼幸之圖自慚徳之不修已覺老之將至趨向旣乖於流俗聰明不及於前時常恐到官或困廣文之罵何期作吏獲歌甑中之塵𨿽井坎未覩靑天而奴隸咸知白日樂君子之易事信吾道之不窮但無韓愈文辭其敢招諸生而誨幸侍魯侯色笑庶幾廣多士之心盛徳在金少昊執矩願庀衽饔之奉卽躋荷槖之班其爲詠瞻不可言旣

通黃倅名炎

題別駕之輿正傾羣望采泮宮之藻偶玷庶僚方將事大夫之賢奚敢後隸人之敬辭鄙義拙誠著誼深恭惟判府大中徳懋而新气剛以大博聞彊識獨師古道於聖賢往行前言來自中朝之文獻何幸故家之俗見玆君子之人百里扇和春風桃李一臺贊畫秋水芙蓉人間愛而誦之公曰職當然耳矧同流於王化知不憚於賢勞豈惟從事之餘分一時之風月行見執邦之貳納千里於陽春某久矣歸愚玆焉分教念昔居桑梓之地亦嘗瞻桃李之春忻聞都騎之鼎來倍覺私心之遐想靜惟愚陋其猶正墻面而立與倘藉並包然後知夏屋之幪也載深瞻俟莫罄敷陳

答梁縣尉

伏以訪名仙於吏隱思見其人傳尺素於逺方喜諧厥志未遑逺迓愧荷先施恭惟仙尉朝議閥閱名家膠庠俊士博聞彊識獨師古道於聖賢往行前言來自中朝之文獻且公侯之孫必復始豈州縣之職可徒勞惟有志於事功故不辭於警按外戶不閉行觀彩棒之威坐席未溫佇聴蒲車之召某繆當分教幸獲親賢忻聞都騎之來倍覺私心之喜老矣不能用也每懷鰥曠之憂忠焉能勿誨乎願賜提撕之益其爲瞻徯罔罄敷宣

答趙倅名希明

振振公子屈貳價藩空空鄙夫謬屍泮水側聴郵音之播擬修贄見之恭忽魚素之辱臨登龍門而來賁惠出非望得之若驚恭惟某官分日觀之輝受帝衷之粹文章光艷未甘爲李杜流師友淵源直欲儕遊夏輩研易道精微之蘊期聖門廣大之歸講習得朋深明麗澤動靜適道益體兼山宜盛徳之光輝動羣心之向慕屏星在望已聞道路之騰歡泥軾來臨行見江山之攺觀豈特同流於王化佇觀大振於儒風修天爵而人爵從特爲餘事用宗室而王室固願展嘉猷某識惷且卑學疏而拙𨿽兩載淹畱於學館然多士未廣其徳心職旣有鰥教徒知困老矣不能用也幸依逸驥之蹤忠焉能勿誨乎願發酰雞之覆載深瞻徯罔旣敷宣

答黟縣簿袁孚

祇率訓辭簡稽邦邑淸通之譽久矣在人簿領之功可以觀政拜尺書之委貺知都騎之鼎來望履有期開緘增喜恭惟某官好修之節尙有典型更品之評最髙輩作曽是扶搖之始不卑枳棘之棲寄徑則然飛聲未艾小物不廢君子於此盡心眾賦以平斯民亦將受賜某鄕風自昔覿徳從今期奉從容之談盡洗塵陋愧無便敏之牘少謝珍投瞻溯之深名言罔旣

答黟縣宰名公炎

佩維新之命來蒞雷封眷獨冷之蹤首貽緘貺承顏有日甚喜何言恭惟某官行稱其文才周於用友天下之士旣尊所聞開壁中之藏益昌其學尙稽蘭臺之選屈處子男之邦都騎在行齊民望賜諸傳有治縣譜諒講畜之已精藍田立頌徳碑度鐫磨之未晚式攄素蘊以階顯庸某尙遲半紙之恭先枉一函之聘嵇子不敏愧乏酬書之攻武城新猷佇見愛人之效眷言瞻徯罔罄敷宣

答祁門於尉名云

學省同遊恍如昨夢宦途相遇各以衰年重拜書辭眞成感慨恭惟某官學爲世用才與行俱豈伊黃綬之階可屈靑冥之步周章若此遲暮謂何仕無崇卑隨處可以行志民有慿藉吾黨庶幾慰心某自嘆久暌將求新離羣而老西河之上恐凋落於舊聞論文而賦樽酒之詩喜陪從於淸話斐然報施跂以望塵

答祁門趙尉善壤同年

聴楓宸之唱夙縱後塵備芹頖之員行瞻前斾未遑剡托先辱飛緘深慚不腆之蹤莫稱先施之寵恭惟某官銀潢疏派王管飛和斡云錦以分章酌天漿而漱潤云云

