陳白沙集明陳獻章

欽定四庫全書

集部六

陳白沙集

別集類五

明

提要

臣等謹案白沙集九卷明陳獻章撰獻章字公甫新會人正統丁卯舉人以薦授翰林院檢討追謚文恭従祀孔廟事迹具明史儒林傳其集爲門人湛若水校定萬曆間何熊祥重刋之凡文四卷詩五卷行狀志表附於後獻章爲學以靜爲主其教學者但令端坐澄心於靜中養出端倪弟子相傳爲白沙學派與諸家互有同異所爲文章論者頗以質直少之其詩亦自擊壤集中來另爲一格至今毀譽各半然平情而論譽者過情毀者亦多失實大抵皆門戶相軋之見惟王世貞謂其詩不入法文不入體而其妙處有超出法與體之外者可謂兼盡其短長矣近人又有輯獻章論學之語爲白沙語錄行世者核其所載乃卽於此集中摘出排比而成並非別有一書也

乾隆四十六年五月恭校上

總纂官臣紀昀臣陸錫熊臣孫士毅

總校官臣陸費墀

●欽定四庫全書

陳白沙集卷一

﹝明﹞陳獻章撰

○奏疏﹝二首﹞

乞終養疏

臣原籍廣東廣州府新會縣人由本縣儒學生員應正統十二年鄕試中式正統十三年會試禮部中副榜告入國子監讀書景泰二年會試下第成化二年本監撥送吏部文選淸吏司曆事成化五年復會試下第告回原籍累染虛弱自汗等疾又有老母朝夕侍養不能赴部聴選成化十五年以來廣東左布政使彭韶欽差總督兩廣軍務兼理巡撫右都禦史朱英前後具本薦臣堪充任使吏部移文廣東布政司等衙門趣令起程臣以舊疾未平母年加老未能輒行府縣官吏承行文書日夕催逼不免彊起就道而沿途病發隨地問醫扶衰補羸僅不大憊於成化十九年三月三十日到京朝見赴部乃以久勞道路舊疾復作延至月餘於五月二十五日蒙吏部題奉聖旨恁部裏還考試了量擬職事來說欽此欽遵臣時方在牀褥聞命媿悚未能就試卽令侄男陳景星赴通政使司告轉行本部暫令調治再歷晦朔心不自安七月十六日扶病赴部聴試而筋力朽弱立步艱難自揣虛薄未堪筆硯因續具狀再延旬日日復一日病勢轉增耳鳴痰壅面黃頭暈視昔所染無慮數倍眾目所覩不敢自誣又於八月二十二日得男陳景易書報臣母別臣以來憂念成疾寒熱疊作痰气交攻待臣南歸以日爲歲臣病中得此魂神飛喪仰思君命俯念親情展轉鬱結終夜不寐臣之愚迷實不知所以自處也臣自幼讀書𨿽不甚解然於君臣之義知之久矣伏惟我國家教育生成之恩陛下甄陶收采不遺卑賤之徳至深至厚於此而不速就以圖報稱於萬一非其情有甚不得已者孰敢騖虛名飾虛讓趦趄進卻於日月之下以冒雷霆之威哉臣所以一領鄕書三試禮部承部檄而就道聞君命而驚心者正以此也緣臣父陳琛年二十七而棄養臣母二十四而寡居臣遺腹之子也方臣幼時無歲不病至於九齡以乳代哺非母之仁臣委於溝壑久矣臣生五十六年臣母七十有九視臣之衰如在𦇤褓天下母子之愛𨿽一宜未有如臣母憂臣之至念臣之深者也臣於母恩無以爲報而臣母以守節應例爲有司所白已蒙聖恩表厥宅裏是臣以母氏之故荷陛下之深恩厚徳又出於尋常萬萬也顧臣以貧賤早寡俯仰無聊殷憂成疾老而彌劇使臣逺客異鄕臣母之憂臣日甚愈憂愈病愈病愈憂憂病相仍理難長久臣又以病軀憂老母年未暮而气則衰心有爲而力不逮𨿽欲效分寸於旦夕豈復有所惜哉臣所以日夜憂憊欲處而未能者又以此也夫內無攻心之疾則外不見從事之難上有至仁之君則下必多曲成之士惟陛下以大孝化天下以至誠體萬物海宇之內無匹夫匹婦不獲其所者則臣之微亦豈敢終有所避而不自盡哉伏望聖明察臣初年願仕之心憫臣久病思親不能自已之念乞勅吏部放臣暫歸田裏日就醫藥奉侍老母以窮餘年俟母養獲終臣病全愈仍前赴部以聴侍用則臣母子未死之年皆陛下所賜臣感恩益深圖報益切𨿽死於道路無所復辭矣臣干冒天威無任皇恐戰栗之至

謝恩疏

臣於成化十九年八月二十八日具本陳情乞還養母兼理舊疾九月初一日欽奉聖旨陳獻章旣該巡撫等官薦他學行老成可用今懇切求回養母吏部還查聴選監生願告回家的例來說欽此及吏部查例覆奏於本月初四日欽奉聖旨陳獻章旣系巡撫等官薦他今自陳有疾乞回終養與做翰林院檢討去親終疾愈仍來供職欽此伏念臣本菲才誤蒙薦舉又以老母在念沈屙在躬未得以仰承試用陛下憫其愚誠不加誅責使少寛旦夕之假已云幸矣而又慰之以溫言寵之以淸秩使遂其欲去而勉其復來此誠天地之量日月之明雨露之澤出於尋常條格之外者臣𨿽至愚亦知銜負恩徳圖報稱於親終疾愈之日不敢負朝廷待士之盛意不敢違臣子效用之初心也但身在牀褥實難動履輒欲具本稱謝以不親拜舞益不自安卽令侄男陳景星具狀鴻臚寺告欲俟筋力稍紓尙當勉彊赴闕庶幾少伸報謝之萬一而又爲風寒所中肢節沈痛臥不能興臣竊復自念舊疾方殷新病復繼恐非旬月可愈不惟有稽入謝之期抑且不能亟副歸養之詔心未酬而罪愈甚矣臣瞻望朝廷離違在邇𨿽圖報有日而遲速未占俯仰媿怍無任感激戀慕之至

○序

認眞子詩集序

詩之工詩之衰也言心之聲也形交乎物動乎中喜怒生焉於是乎形之聲或疾或徐或洪或微或爲雲飛或爲川馳聲之不一情之變也率吾情盎然出之無適不可有意乎人之贊毀則子虛長楊飾巧誇富媚人耳目若俳優然非詩之教也甚矣詩之難言也李伯藥見王通而論詩上陳應劉下述沈謝四聲八病剛柔淸濁靡不畢究而王通不答薛收曰吾嘗聞夫子之論詩矣上明三綱下達五常於是徵存亡辧得失小人歌之以貢其俗君子賦之以見其志聖人采之以觀其變今子之言詩是夫子之所痛也南朝姑置勿論自唐以下幾千年於玆唐莫若李杜宋莫若黃陳其餘作者固多率不是過烏虖工則工矣其皆三百篇之遺意歟率吾情盎然出之不以贊毀歟發乎天和不求合於世歟明三綱達五常徵存亡辧得失不爲河汾子所痛者殆希矣故曰詩之工詩之衰夫道以天爲至言詣乎天曰至言人詣乎天曰至人必有至人能立至言堯舜周孔至矣下此其顏孟大儒歟宋儒之大者曰周曰程曰張曰朱其言具存其發之而爲詩亦多矣世之能詩者近則黃陳逺則李杜未聞捨彼而取此也學者非歟將其所謂大儒者工於道不工於詩歟將未至於詣乎天其言固有不至歟將其所謂聲口勿類歟言而至者固不必其類於世或者又謂詩有別材非闗書也詩有別趣非闗理也則古之可與言詩者果誰歟夫詩小用之則小大用之則大可以動天地可以感鬼神可以和上下可以格鳥獸四時行焉百物生焉皇王帝霸之褒貶雪月風花之品題一而已矣小技云乎哉都憲朱公以其所爲詩編次成帙題曰認眞子集授簡於白沙陳獻章曰爲我序之公昔語我於蒼梧曰詩非吾所長公豪於辭矣而未始以爲足認眞子名集公意有所屬顧覽者未必知而吾以是覘公之晚節也詩𨿽工不足以盡詩而況於盡人乎謂吾不能於詩而好爲大言不知言者也公名英字時傑郴陽人由進士歷官中外節用而愛人

奉餞方伯張公詩序

昔魏野送冦忠湣之詩云好去上天辭富貴歸來平地作神仙當是時冦公自永興召入其志方鋭於事爲野遽止之故冦公不悅後來通州始書此詩於壁間朝夕諷詠之論者以是善野之言而以冦公之始終爲可議夫君子出處去就之義固未可盡責之冦公輩而山人處士例以不出爲髙故其所責望於人亦止以輕富貴爲第一等事則野之於冦公其相與之言如此亦宜方伯張公不以僕愚往往欲置之門下近者疊紙責以贈言僕何敢爲佞誠慕古人出處之大不敢徇一已之私主一偏之見以必人之從我而忘天下故區區之辭惟以已與公進退並言之而不敢效尢於野之必其義可否公請自擇胡文定公平生出處未嘗謀於朋友如人飲水冷暖自知惟公裁焉其辭曰去夢勞英爽投書阻歲年壯遊眇車蓋虛臥老江煙公徳淸南服帝心簡時賢神仙休囑付卿相待回旋

東曉序

居之有名惡乎始君子之居也興於斯息於斯目之所視心之所隨茍無所事乎畏則怠而入於忘其主於畏乎何氏子隠南海之濱更名潛榜其居曰東曉蓋亦以其識見之超卓能及於微逺如陽气始舒昭晰無間故以其象諭之云耳時乎見則見矣宜潛而見過也則有畏潛惡乎畏而取於是故直以爲諭已然予謂潛之畏不終無也暘谷始旦萬物畢見而居於蔀屋之下亭午不知也忽然夜半起振衣於四千丈羅浮之岡引盼於扶木之區赤光在海底皎如晝日仰見羣星不知其爲夜半此無他有蔽則闇無蔽則明所處之地不同所遇隨以變況人易於蔽者乎耳之蔽聲目之蔽色蔽口鼻以臭味蔽四肢以安佚一掬之力不勝羣蔽則其去禽獸不逺矣於此得不甚恐而畏乎知其蔽而去之人欲日消天理日明羅浮之於扶木也溺於蔽而不勝人欲日熾天理日晦蔀屋之於亭午也二者之機間不容髮在乎思不思畏不畏之間耳潛隠者也理亂黜陟刀鋸非所畏尙亦有畏於斯乎因其乞言序以朂之

李文溪文集序

予嘗語李徳孚曰士從事於學功深力到華落實存乃浩然自得則不知天地之爲大死生之爲變而況於富貴貧賤功利得喪詘信予奪之間哉今觀其先世文溪先生遺槁初涉其流渺茫汪洋若江河之奔駛而又好爲生語險怪百出讀者往往驚絕至或不能以句以謂文溪直文耳徐考其實則見其重內輕外難進而易退蹈義如弗及畏利若懦夫卓乎有以自立不以物喜不以已悲蓋亦庶幾乎吾所謂浩然而自得者矣然後置書以嘆曰嗟乎此文溪所以爲文也亟讀而亟思之執捲務盡乃至目倦神疲欠伸欲起輒回顧屑屑焉不忍捨也夫因言以求其心考迹以觀其用故人之深淺畢見愚不敢自謂有得於文溪之蘊顧平昔所以告徳孚者乃區區願學而未能忽焉親諸簡冊之中麤若冥會𨿽不盡解其說要其歸與此異者蓋寡矣則以之而嗟嘆慕悅尙奚疑哉傳曰生乎百世之上百世之下聞者莫不興起此之謂也徳孚念先緒之落落遺稿僅存復多訛闕乃深自懼恧悉訪諸族之人得舊所刋本與所謄本參校闕其所疑刻之家塾命胤子昭董其事而俾予爲序之於乎自予爲兒時而獨恨未識其心胸气象爲何如比歲京師獲交徳孚亦嘗一閱其世譜今幸寘目於先生之文而知富貴果不足慕貧賤果不足羞功利得喪屈信予奪一切果不足爲累天地之爲大死生之爲變自得者果不可得知而奮乎百世之上興起百世之下孟軻氏果不予誣其所恃者蓋有在也故士必志道然後足以語此徳孚好學老當益壯昭也尙亦有激於予之斯言也乎

澹齋先生挽詩序

昔人求哀辭於林希希謝之書有曰君子無茍於人患其非情也夫感而哀之所謂情也情之發而爲辭辭之所不能已者凡以哀爲之也茍無其哀矣則又惡以辭爲哉此之謂不茍於人也余頃居京師二年間從貴公卿遊入其室見新故捲冊滿案其端皆書謁者之辭就而閱之凡以其親故求挽詩者十恆八九而莫不與也一或拒之則艴然矣懼而艴然而且爲怨也而彊與之豈情也哉噫習俗之移人一至於此亦可嘆也天下之僞其自玆可憂矣澹齋先生姓某氏名某秫坡黎先生門人也吾鄕稱先達以文行教後進百餘年間黎秫坡一人而已秫坡與余連裏第余之生也後不及侍其門弱冠與澹齋之子益遊始拜澹齋誨余以秫坡事縷縷此豈一日忘其師者耶當是時秫坡之門存者不少獨澹齋以其學教授於羅山之下子弟有所矜式焉夫不背其師於旣死而傳其學於來世信也愛其子以及其友仁也益之子執饋於我云也今爲梁氏甥戚也藉是三者死也能無哀乎哀而後爲之詩詩之發率情爲之是亦不可茍也已不可僞也已

緑圍伍氏族譜序

伍氏系出汴梁先世有仕宋爲嶺南第十三將卒於官遺其二子新會遂有緑圍之伍曰朝佐曰朝愷今爲緑圍始遷之祖而氓又始遷之祖所自出所謂第十三將者是也氓以上世次莫詳今斷自可知以氓爲第一世自氓而下或隠或仕垂三四百年邑之稱望族曰衣冠之美無替厥先術業之隆有光厥後者得伍氏焉吾友光宇自其先大父某始徙居外海之南山山之坡陀有石延袤丈餘下可容一榻光宇築爲室石旁樹松竹往往造其間危坐收斂爲持敬之學又於白沙築小室三間命曰尋樂以爲問業之所至則商論彌月而後返用心良苦時人無有能窺其際者惟寶安林光與余知之餘交最久光才一再見退謂其弟琰曰伍光宇君子人也素有肺疾然喜聞議論之益當其呻吟疾苦之時遇有得輒若亡去辛卯首夏疾大作中益以他恙遂不可支是秋九月餘往視之坐甫定便語云還我族譜序吾無憾焉耳退見其季父絢洎伯兄裕咸申之曰絢等殆未有請也惟先生之於云也實望之寧獨愛一言且使聞之病亦尋起嗚呼若光宇者困而益堅老而愈壯危至而知惕樂矣而不淫可謂篤信有守者矣其於伍氏所謂無替而有光者其在斯人歟其在斯人歟

夕惕齋詩集後序

受朴於天弗鑿以人稟和於生弗淫以習故七情之發發而爲詩𨿽匹夫匹婦胸中自有全經此風雅之淵源也而詩家者流矜奇眩能迷失本眞乃至旬鍛月煉以求知於世尙可謂之詩乎晉魏以降古詩變爲近體作者莫盛於唐然已恨其拘聲律工對偶窮年卒歲爲江山艸木雲煙魚鳥粉飾文豹蓋亦無補於世焉若李杜者雄峙其間號稱大家然語其至則未也儒先君子類以小技目之然非詩之病也彼用之而小此用之而大存乎人天道不言四時行百物生焉往而非詩之妙用會而通之一眞自如故能樞機造化開闔萬象不離乎人倫日用而見鳶飛魚躍之機若是者可以輔相皇極可以左右六經而教無窮小技云乎哉今之名能詩者如吹竹彈絲敲金擊石調其宮商髙者爲霓裳羽衣白雪陽春稱寡和𨿽非韶頀之正亦足動人之聴聞是亦詩也吾敢置不足於人哉少參任君蒞吾省間過白沙攜其先公詩集求一言於卷末予故以詩道略陳之若夫先公吟詠之情具在集中覽者當自得云

送張進士廷實還京序

鄕後進吾與之遊者五羊張詡廷實始舉進士觀政吏部稽勛尋以疾請歸五羊五羊大省地廷實所居戶外如市漠然莫知也自始歸至今六年間歲一至白沙吾與之語終日而忘疲城中人非造廷實家不得見廷實而疑其簡實不然也蓋廷實之學以自然爲宗以忘已爲大以無欲爲至卽心觀妙以揆聖人之用其觀於天地日月晦明山川流峙四時所以運行萬物所以化生無非在我之極而思握其樞機端其銜綏行乎日用事物之中以與之無窮然則廷實固有甚異於人也非簡於人以爲異也若廷實淸虛髙邁不茍同於世也又何憂其不能審於仕止進退語黙之槪乎道也玆當聖天子登寶位之明年思得天下之賢而用之而廷實之病適愈太守公命之仕廷實不得以未信辭於家庭於是卜日告行於白沙畱二十餘日去歲之冬李世卿別予還嘉魚贈以古詩十三首其卒章云上上昆侖峯諸山髙幾重望望滄溟波百川大幾何卑髙入揣料小大窮多少不如兩置之直於了處了世卿豪於文者也予猶望其深於道以爲之本廷實至京師見世卿重爲我告之廷實所以自期廷實其自信自養以達諸用他人莫能與也

西闗丁氏族譜序

邑長丁彥誠嘗欲修正其世譜而患文獻之無足徵以問於予告之曰務逺之詳孰信好大之同自誣譜吾所知世其賴之乃取其家舊所藏宗系圖上下亙數百年著而爲世者二十有一朱墨漫滅之餘存者或僅識其行第而已別出近譜一巨編世倍於圖而辭蕪陋亦甚焉丁氏之居西闗者每歲以社日有事於先祖長老主祭者稱述先世以詔其族之人其所稱顯而逺者丹陽司馬司馬以降曰一司徒六節度﹝闕﹞僕射十光祿云司徒於今無所考圖之世昉於此別譜乃增自其上九世世有顯者焉其它若眾支之所屬世以增損先後抵牾於圖者十九二者之間孰得孰失作譜者要自知之耳丁氏始遷寧都之園村子孫散居市落與他方者日逺日疎莫能統一各以其派爲譜西闗之譜以爲司馬首世而以始遷西闗之祖大郎首派逺近詳略大小同異本於圖君一無所攺於其舊屬某序之君以成化戊戌進士宰縣一年能使彊者畏弱者懷盡毀邑中之淫祀而以禮教禁民之邪於玆六年矣然猶未能盡得於人則亦以其方枘而圜鑿者有以致之焉今是譜也亦主於實而已予故爲辧而序之予曩讀蘇子瞻剛說想見其人靑天白日其立於朝也如千仭之壁可望而不可卽者孫先生介夫也於君爲鄕先進君告予以三七年不決之疑曰西闗之六世無子後以孫氏是爲七二居士實介夫之子事載居士墓銘今已亡矣蓋其自幼時聞於長老者如此果爾介夫君之所自出豈徒曰鄕之人哉並識於此

湯氏族譜序

家之譜國之史也本始必正逺邇必明同異必審卑而不援髙微而不附彰不以貴易親不以文覆愆良譜也莫不有家也小大異焉莫不有世也升降異焉自吾之世推而上之缺其不可知者存其可知者良譜也世假譜以存者也譜存之家是名世家修譜者不知世之重也援焉以爲重無實而借之詞吾不欲觀也湯氏邑之著姓也自言先汴人隨宋南渡居嶺南南雄世逺失傳今以始自南雄遷古岡曰統者爲一世祖統以上無考譜亡於元季之亂續之者唐府伴讀八世孫有容也退庵鄧先生序之正統己巳之秋黃賊起南海一郡騷然賊南攻湯氏之婦馬氏奮謂其夫溥英曰賊且至矣他物易得耳譜亡文獻無徵於是馬氏手挈是編走邑城西北貴奇坑出入水火顚沛極矣譜卒賴以全湯氏之先以儒起家世有顯人序稱伴讀君之賢有自今馬氏又賢也在宋欽州守馬持國賢而有名馬氏幾世祖也其賢蓋亦有自云胤子紹端念母氏之賢勞將托以告後之子孫俾咸念之徵予序予惟世家之譜可觀不援不附如湯氏亦良譜也內則賢婦女外則賢丈夫相與修緝維持旣亡而復存湯之子孫念之亦允蹈之國史記事略與家譜同史主勸懲譜勸而不懲不修其世而以譜重君子不重也卒亦不勸而已矣存世者譜也存而重之譜乎世之重以徳譜之重以言徳與言孰重重世乎重譜乎在湯氏

送李世卿還嘉魚序

弘治元年戊申夏四月湖廣嘉魚李承箕世卿自其鄕裹糧南望大庾嶺沿途歌吟入南海訪予白沙一見語合意先是五六年予會都憲公之子承恩於北京承恩世卿從弟也示予以世卿之文出入經史跌宕縱橫筆端衮衮不竭來數千言沛然出之若不爲勢利所拘者予時未識世卿而知世卿抱負有大於人旣不忘於心亦時於詩焉發之或聞論當世士有文章必問曰如李世卿否然又意世卿少年淩邁髙逺則有之優遊自足無外慕嗒乎若忘在身忘身在事忘事在家忘家在天下忘天下世卿未必能與我合孰知世卿有意於來耶自首夏至白沙至今凡七越月中間受長官聘修邑志於大雲山五十餘日餘皆在白沙朝夕與論名理凡天地耳目所聞見古今上下載籍所存無所不語所未語者此心通塞往來之機生生化化之妙非見聞所及將以待世卿深思而自得之非敢有愛於言也時時呼酒與世卿投壺共飲必期於醉醉則賦詩或世卿唱予和之或予唱而世卿和之積凡百餘篇其言皆本於性情之眞非有意於世俗之贊毀至是世卿以太夫人在堂辭去欲畱不可爲古詩十三首別之諸友相繼有言世卿歸以所聞於予者質諸伯氏茂卿登大崖山吟弄赤壁之風月予所未言者世卿終當自得之世卿之或出或處顯晦用捨則系於所遇非予所能知也予老且病行將采藥於羅浮四百三十二峯以畢吾願世卿能復索我於飛雲之上否耶序以送之

望云圖詩序

意所向往處非乘雲禦風身不可得而至窮之乎山川委之乎官守曠之乎歲月當食食忘當寢寢廢一有感乎外而動乎中終日視而目不瞬以言乎化外不化而內化以言乎情則哀而不傷至矣乎非子之於親則臣之於君過而不過其狄梁公歟梁公仕唐在武后朝以一身系唐宗社之重扶陽抑陰光復唐祚事載簡冊昭若日星夫梁公可謂有大功於唐矣賢者識其心自望云一念中來故曰求忠臣必於孝子之門今王公少孤事母夫人以孝聞稱於藩臬諸公者無異辭公山西人也奉命來南海幾年念太夫人春秋髙不得左右朝夕侍以爲憂與人言輒流涕嗚咽而不自勝先公之逝公方委齒已能慟絕復蘇蓋公之孝自天性非由勉慕乎外於是諸公命工繪望云思親圖以表之復相與賦詩道其事俾古岡病夫陳某俾序之頃者公來廣海之舟朅來新會吏民親公如親賢大夫忘乎公之爲貴也時情俗態好佞諛而樂承奉皆是也公一濯之淸風而民稱其不擾夫以今日之所聞徵諸古若梁公之事然後識其中之所存茍無是心有文章足以收譽於眾口有功業足以耀榮於一時有名節足以警動乎流俗皆僞而已豈能久而不變哉夫孝百行之源也通於神明光於四海堯舜大聖也孟子稱之曰孝弟而已矣故君子莫大乎愛親嘗取李令伯陳情表讀之有不感咽流涕廢書以嘆者乎烏虖令伯之表太行之云也斯圖也若之何使王公見之慰其憂增其憂殆非所以處王公也𨿽然君與親一也在親爲親在君爲君世寧有篤於親而遺其君者乎圖而賦之以表公之孝以勸公之忠而又以公之能媿人之不能振頹風扶世教固有位者之事諸公豈無意乎覽者當自得

贈李劉二生使還江右詩序

匡廬白鹿之故壤也宋考亭朱晦翁一嘗作新之後遂無聞焉我朝文教誕敷鄕先輩翟公守南康日始圖創復舊觀潮陽李先生繼之白鹿書院之名復聞於天下成化十七年江西按察使恥庵陳先生乃謀於提督學校憲副鍾公僉事冷庵陳公大參祁公慨然以作新斯文爲已任謂予於考亭之學亦私淑諸人者宜領教事乃具書幣告於巡鎭遣二生李士達劉希孟如白沙以請同時司藩臬諸賢咸與聞之外則東白張先生廣東大方伯彭公按察使閔公吉水袁徳純各以書遺予云輝日映交迸衡宇二生以諸公之命命予予覽幣而驚置書而走走且告曰二生莫誤諸公欲興白鹿之教復考亭之舊必求能爲考亭之學者夫然後可以稱諸公之任使乃下謀於予是何異借聴於聾求視於盲也予聞之君子之使人也由其誠不彊其所不能諸公卽居予於廬山予所能也居廬山以奉諸公之教非予所能也二生其審諸於是邑中聞有諸侯之使自邑令佐以下至士庶耆老源源而來靡不觀感李生丰姿秀發言論是非不茍雷同劉生貌恭而言愼確有據守俱稱爲東白門人也予甚愛之畱且彌月矣二生以諸公之命久不復辭去予旣返諸公幣復爲詩別之所以致區區於二生而申景仰於廬山也是日憲副陶公過白沙邑長丁侯鄕諸士友各賦詩以贈帙成俾予序之

味月亭序

成化丙午春正月五羊何子有載酒過白沙對月共飲延緣數夕告予曩夢遊仙甚適扁所居第爲味月亭識夢境也願乞一言以歸予口占一絕句云騎羊仙客去仙城風韻千年落杳冥羅浮道士來何處笑倒君家味月亭戲謂子有曰君不知羅浮道士耶嘗俛仰子之亭矣因撫掌笑前此五年予被徵過郡通名子有之廬道士卽予蓋寓意耳

贈容一之歸番禺序

容生卓錐無地從予遊者十有一載未嘗對人作皺睂狀入京師見聲利烜赫輒不樂語人曰古之仕者將以行其志耳徒食人祿而不知恥𨿽吾不能以一日居生之志可謂篤矣顧以予之疎繆不能輔其爲仁是生𨿽有美質而其學未底於成由吾之虛名誤之也𨿽然生之志豈易爲哉聖賢之言具在方冊生取而讀之師其可者攺其不可者直截勇往日進不已古人不難到也但恐遊心太髙著迹太奇將來成就結裹處旣非庸常意料所及而予素蹇鈍胡能追攀逸駕仰視九霄之上何許茫茫生方鋭意以求自得亦將不屑就予又安知足履平地者果爲何如也千里之行始乎跬步生愼由之陳先生習忘久矣生歸見毅卿其亦以是語之

道學傳序

自炎漢迄今文字記錄著述之繁積數百千年於天下至於汗牛充棟猶未已也許文正語人曰也須焚書一遭此暴秦之迹文正不諱言之果何謂哉廣東左方伯陳公取元所修宋史列傳中道學一編鏤板與同志者共之宋史之行於天下有全書矣公復於此畱意焉噫我知之矣孔子曰十室之邑必有忠信如丘者焉不如丘之好學也後世由聖門以學者眾矣語忠信如聖人鮮能之何其與夫子之言異也夫子之學非後世人所謂學後之學者記誦而已耳詞章而已耳天之所以與我者固茫然莫知也夫何故載籍多而功不専耳目亂而知不明宜君子之憂之也是故秦火可罪也君子不諱非與秦也蓋有不得已焉夫子沒微言絕更千五百年濓洛諸儒繼起得不傳之學於遺經更相講習而傳之載於此編者備矣𨿽與天壤共獘可也抑吾聞之六經夫子之書也學者徒誦其言而忘味六經一糟粕耳猶未免於玩物喪志今是編也采諸儒行事之迹與其論著之言學者茍不但求之書而求諸吾心察於動靜有無之機致養其在我者而勿以聞見亂之去耳目支離之用全虛圓不測之神一開卷盡得之矣非得之書也得自我者也蓋以我而觀書隨處得益以書博我則釋卷而茫然此野人所欲獻於公與四方同志者之芹曝也承公命爲序故及之公名選字士賢浙之臨海人先公勿齋先生宰新城遺愛在民公稱其家學云

雜詩序

余自成化辛卯秋九月以來絕不作詩值興動輒遏之至今年夏四月餘病小愈扶杖出門俯仰上下欣慨於心師友代凋知己悠邈殆亦不可爲懷反乎中堂童子弦歌蹶然厥中情危境逼因緣成聲積旬所爲凡得詩若干此外又有聞蛙聞杜鵑示跛奴詰李翁奴送西賓筆等通若干詩微覺曠日旣反於故戒晦日取閱之皆誠意所發辭不虛假序而藏之用示兒子

送李山人詩序

成化辛卯春永丰人李立武挾風水之術過白沙訪予一日以其術相地於蓬萊館指其上土渦謂余曰仰天湖也余不能識其然否西北歷昆侖之麓出入十二郍環以靑山蒙以白雲余於是俯仰樂甚李君旣四顧無所得復嘆仰天湖之勝以爲奇絕余於李君蓋各適其適也作詩以貽之

送容一之如永丰詩序

縣主丁侯景仰一峯羅先生於旣歿乃以學生容貫充弔祭使如永丰而歸其賻於先生之子淸極貫云當自永丰東走金陵謁木齋莊先生於江浦然後歸一念懷賢無間存歿可壯也歌以送之謌曰還從江北話江西謁墓人來見木齋長江亦是東湖水何處吟風弄月臺今朝何事又離羣南北東西一片雲如此行藏都未定老夫扶病欲隨君

東圃詩序

南海範規從予遊嘗聞規之父東圃翁朴茂於人無怨惡早歲出入江湖旣倦而歸圃於西江之滸花山之陰因寄號曰東圃東圃方十畆沼其中架艸屋三間傍植花卉名木蔬果翁寄傲於玆或荷丈人蓧或抱漢陰甕興至便投竿弄水擊壤而歌四時之花丹者摧白者吐或飲露而飡英或尋芳而索笑科頭箕踞檉陰竹影之下徜徉獨酌目諸孫上樹取果實嬉戲笑語以爲適醉則曲肱而臥藉之以緑艸灑之以淸風寤寐所爲不離乎山雲水月大抵皆可樂之事也規別白沙去遊曹溪洞不相見數年矣一日復來與規語如聞陳子昻李太白賦感遇詩一喜一愕規亦奇矣哉比歸以東圃詩爲請且曰無以娯親故也予樂聞東圃翁爲人而憐規之志不可違也賦排律十韻以贈之東圃名眞字則未聞也詩曰一老胥江臥瀕江一圃開林春煙淡泊地暝月徘徊盡日扃茆宇殘年寄酒杯山蹊人不到庭竹鳳飛來靜得丘園樂淸無市井埃云封朝幾白風入夜弦哀細雨攜鉏去輕笻看藥回江山吾晚暮梨栗爾嬰孩天上羣龍逺花前獨鶴陪誰爲求仲侶心迹總悠哉

○記

韶州風采樓記

宋仁宗朝除四諫官其一人忠襄余公也蔡君謨詩云必有謀猷禆帝右更教風采動朝端弘治十年春韶守錢君鏞始作風采樓與張文獻風度樓相望忠襄之十八世孫英走白沙謁文以表之夫自開辟達唐自唐達宋至於今不知其幾千萬年吾瞻於前泰山北鬥曲江公一人而已耳吾瞻於後泰山北斗公與菊坡公二人而已耳噫士生於嶺表歷玆年代之久而何其寥寥也則公之風采在人爭先暏之爲快如鳳凰芝艸不恆有於世也可知矣如公之才得行公之志所謂障百川而東之回狂瀾於旣倒公固有之公有益於人國也大矣𨿽然一諫官豈能盡公哉顏淵問爲邦孔子斟酌四代禮樂告之顏淵處士也何與斯理耶居陋巷以致其誠飲一瓢以求其志不遷不貳以進於聖人用則行舍則藏夫子作春秋之旨不明於後世矣後之求聖人者顏子其的乎時乎顯則顯矣時乎晦則晦矣語黙出處惟時豈茍哉英乎勉諸毋曰忠襄可爲也聖人不可爲也

古蒙州學記

立山復州治之幾年今雲南左布政使樂安謝公綬始領右方伯之命來廣西其民舉欣欣然喜而相告曰公復來公復來廬陵彭君栗適知州事問於諸父老諸父老跽而言曰是再造我民者我何可忘吾州古蒙州也唐攺立山縣國朝洪武間革爲古睂巡檢司時艸冦竊發民亡者過半比年以來猺獞橫據其地盜日滋而民日孤成化丙申巡撫都禦史朱公英督兩廣軍徵荔浦破賊賊懼招之獞老李恭著首遣其子來納欵公前以參議佐巡撫於戎議城立山立山本州島治在桂林平樂之間爲藩腹心今之憂無控暴之地以居民耳州復則民定尋請於上許之乃營立山是役也公與按察副使範公鏞都指揮王公輔更主相之明年丁酉州治成方進軍茘浦時桂山巖恃險後下一軍怒將盡殲之公亷其脇從者得七百餘人釋遣歸農賊以此傾信招所至猺獞視我立山咸來此公以好生一念之仁代血戰數萬之兵也今也吾民之亡者復復而爲州昔之戕吾民者今革面爲編氓我有農桑我有塾庠生我有養死我有藏公之再造我民也我何可忘於是彭君籍記諸父老之言將碑於學宮以傳而謀於提學時可周先生周先生三致彭君之懇於予俾爲之記嗟乎彭君誠不私於公而思惠其州之人士乎請爲言之七百死命歸農何致羣凶之納欵州亡州復在民何闗於公之一念動於此應於彼黙而觀之一生生之機運之無窮無我無人無古今塞乎天地之間以至禽獸艸木昆虫一體惟吾命之沛乎盛哉程子謂切脈可以體仁仁人心也充是心也足以保四海不能充之不足以保妻子可不思乎聖朝訪古設學立師以教天下師者傳此也學者學此也由斯道也希賢亦賢希聖亦聖希天亦天立吾誠以往無不可也此先王之所以爲教也捨是而訓詁己焉漢以來陋也捨是而辭章已焉隋唐以來又陋也捨是而科第之文已焉唐始濫觴宋不能攺而波蕩於元至今又陋之餘也夫士何學學以變化气習求至乎聖人而後已也求至乎聖人而後已也而奚陋自待哉孟子曰人皆可以爲堯舜周先生師表一方彭君爲州守謁文山澤之臒非俗吏是以冒言之諸生疑者請質於周先生其必有興起焉者甲倡焉乙和焉俛焉孜孜其傳寖多其化寖博其於公也有光焉則斯文也其猶庶幾泮水之頌歟於是乎書

程鄕縣儒學記

潮之程鄕縣儒學傾圯久矣今按察僉事雩都袁公慶祥處分以新之明年巡按廣東監察禦史劉公纓分巡嶺東道僉事王公某往來爲之勸借財用或拓地以相其成凡學宮之設有文廟有明倫堂前後位置所具皆同亦程鄕之舊也袁公因地之形勢廣狹而更張之尊左則廟次右爲堂皆南面而並峙此則學之大觀也廟主以像世相沿襲有異授之嫌而未詳其所自意者古以尸祭之遺意歟廟前樹杏爲壇夾以兩廡戟門之東祠鄕賢西祠后土泮池在欞星門之內池之左爲宰牲所堂之東西偏爲兩齋爲諸生號捨道義門與儒學門相望東廡之上神庫西齋之上神廚廟與堂之間會饌堂居之北列廨宇凡此皆出於袁公之規畫授圖於縣令俾成之總之爲屋若干楹自辛亥迄癸丑三易寒暑而後成其形勝𨿽極壯麗則亦天下之通制不書可也袁公不以風教落第二義追惟古先聖王立學教人之本意而作新之袁公所以望於程鄕則不可不以告也今夫南面而堂一以奉古之人一以居今之人卑尊並立乎其間此𨿽因地而寓形而教未始不存也夫子太極也而人有不具太極而生者乎語以四科稱羣弟子由漢而來儒者以言語稱者幾人以政事稱者幾人以文學稱者幾人其間足以方駕古人而絕塵於當世者亦鮮矣況徳行乎顏子超然有見於卓爾之地所以遨遊乎聖人之方而玄同乎聖人之神者非可揣摩而得也故其言曰夫子步亦步趨亦趨夫子奔軼絕塵而回則瞠乎其後微顏子其孰能知之親切如此夫茍從事於斯𨿽未卽優入顏域亦庶乎閔冉之間而由求又有不屑爲者矣予嘗聞程鄕風俗善多而惡少孟子曰雞鳴而起孳孳爲善者舜之徒也雞鳴而起孳孳爲利者跖之徒也夫三尺童子聞人稱其善則喜稱其惡則怒是何心哉予老矣彼將有感吾言而興起者乎縣令辛君竟以袁公之命具其事之本末遣生員陳珀乞記於予故爲之一言葉柏鍾譽楊偉咸以義官董玆役柏又偕珀來謁文費莫大於納粟指揮陳昂義官鍾華次之其餘助者又七十餘人名氏多不能具載宜列之碑陰雲

程鄕縣社學記

國朝開設學校自冑監至於府州縣備矣惟鄕之社學不列於官待有司而後興吉之永丰劉侯彬由戊戌進士來令程鄕首以教化風俗爲事相地邑中得東西員城得水南村北距城五里得大枯樹南距城八十里各就其地之便建學宮一所爲社學者四學宮之制正北爲正蒙堂東西兩齋相向者無不同也其在東者堂後考亭之祠前有春浣池詠歸橋皆揭之於亭其在西者堂南考亭之祠其後退省有軒燕休有所在南北者咸無焉此小子之學也是學也貧富貴賤才不才共之無所擇於其人學宮旣成侯以諭諸父兄諸父兄咸喜退各以其子弟來受學則爲延師以教之買田租米一百石以供束脩之需品量所給視所領子弟多寡東西各四十石水南之受二十石大枯成於諸學之後未有受焉縣東五六里有地曰周溪山勢自北而來迆邐南下峯四遶如城逺望不知溪發處但見自出山東北隅流入溶溶洋洋橫於坡陀之麓上有曲池狀如半月侯顧而樂之又愛溪之名尋卽其地構堂於曲池之上最髙處圖太極圖於北壁前作講堂左右爲樓居樓外鑿二石井泉甘而洌謂之天泉井榜其門曰周溪書院周溪之門少東過云步橋北折數百步山曰云洞與太極堂東西相望因辟地作亭寓之雲谷之號侯政暇輒往遊焉瞻眺徘徊如有求而弗得侯安取於山水若是勤哉已上諸役及買田之費侯悉以其在官所當得者積歲成之一不以擾民教諭李君欽訓導陳君祿具圖與事遣生員鍾宏走白沙屬予記之古者王畿置小學於辟雍之側其在侯服邦國則列於庠序之右今之郡縣學古之大學也今之社學猶古之小學也天下風俗美惡存乎人人之賢否存乎教觀今之風俗則今之人才可知矣予嘗終夜思之其不及古者有司非與庠序之設六經之訓固在也以小學言之朱子小學書教之之具也社學教之之地也其皆不可無也天下之事無本不立小學學之本也保自然之和禁未萌之欲日就月將以馴致乎大學教之序也然則社學之興在今日正淑人心正風俗扶世教之第一義也胡可少哉胡可少哉侯之心猶未但已也曰我有司也資於何以治資於何以教山名水名我思古人世豈無庶幾者乎於是爲之意以感之爲之地以處之十數年間東西行過程鄕者多矣未聞有吟風弄月而來足以副侯之心者侯豈敢必哉或謂予曰侯來程鄕居幾年寄懷山水之間不屑屑於簿書侯何心今且去程鄕矣侯其埃溘斯世將髙棲而逺遁乎以是爲知侯予蓋不知也並記於是

重修梧州學記

百粵之區幾千里東望五羊西通八桂蒼梧界其間皆古之名郡也成化攺元都禦史韓公始於梧州開設三府病一學宮之不稱亟選地於州城之南一里許遷焉弘治丁已秋鄧公來總督兩廣軍務謂不可以軍旅之事先俎豆於是因前人之舊規而益修之凡韓公所欲爲而未暇及者至是大備蓋昔之薄者厚之卑者起之表柱石以壯闕門榜化龍而儕起鳳神廚神庫交映乎前禮堂膳堂並立於後齋捨廊廡登降階級莫不煥然一新盛矣哉夫人之去聖人也逺矣其可望以至聖人者亦在乎修之而已茍能修之無逺不至修之云者治而去之之謂也去其不如聖人者求其如聖人者今日修之明日修之修之於身修之於家國修之於天下不可一日而不修焉者也明道先生言於朝曰治天下以正風俗得賢才爲本彼學政之不修斯道之難立後生無所興起無以成造就之功然則風俗何由而正賢才何自而得耶因時而立教卽物以顯義意者督撫所望於蒼梧之士寧不有在於斯乎有開厥先有成厥後喜二美之駢臻超八荒而獨立然後見夫子之門廓然洞開可望而不可卽況於廣大尊嚴端凝灑落黙契乎人心正大之所存與山嶽而並峙顯著乎煙霞歲月之所積與大化而同流不可動揺不可束縳也哉此則病夫所自勵以佐督府所望於蒼梧之士者也州別駕謝君湖承督府命董玆役至是訖工復以教授鍾君偕生員陶荊民來徵記章於督府舊也督府命之義不可辭於是乎

書龍岡書院記

父兄不以其言爲子弟師業修於身子弟習而化之其爲教也不一因其世箕裘異焉耳農商技藝各有教豈直士哉昔者堯舜禹湯文武周公道大行於天下孔子不得其位澤不被當世之民於是進七十子之徒於杏壇而教之擇善力行以底於成徳其至也與天地立心與生民立命與往聖繼絕學與來世開太平若是者誠孔子之教也大哉教乎今父兄愛其子弟教以六經誦之也惟恐其言之不熟講之也惟恐其旨之不明似矣不知其身之所教與七十子之進於聖人同歟否耶江西撫之樂安有龍岡書院今都禦史謝公綬六世祖均福始建與其弟均壽講學其中福後以宏詞領信州壽亦舉進士守來陽歲久棟宇就廢公之父某復卽其地而新之旣而諸子皆以文章取科第爲顯官公謂其子琪曰書院無田奚以守琪買田百畆擇謹厚者掌之以供祭祀及束脩之費公巡撫湖廣兩遣使走數千里至白沙謁文記之且以教其族之人予少無師友學不得其方汨沒於聲利支離於粃糠者蓋久之年幾三十始盡棄舉子業從吳聘君遊然後益數迷途其未逺覺今是而昨非取向所汨沒而支離者洗之以長風蕩之以大波惴惴焉惟恐其苗之復長也坐小廬山十餘年間履迹不踰於戶閾俛焉孳孳以求少進於古人如七十子之徒於孔子蓋未始須臾忘也謝氏之先以儒起家傳數世至公父子兄弟皆能以文章取科第出爲當世用肩摩踵接盛於一門其得於龍岡者不亦多乎𨿽然父兄之教子弟之學將不但如是而已也今之學於龍岡者一短檠課之外未有聞也公能亮予言否耶橫渠先生語學者必期至於聖人而後已予於謝氏豈敢謂秦無人

丁知縣廟記

丁侯爲縣六年卒於官歷觀我邑令自洪武迄今求丁侯未有也侯仕不爲已恥以俗吏自居始至著禮式一編擇立鄕老各數人使統之俗淫於侈靡富者殫財貧者鬻產上無以爲教下無以爲守俗由是益壞鄕都老以禮正之每歲按民丁產輸錢謂之均平錢上下交侵民受其害侯量入爲出歲輸以還使民不知有役民甚賴之時有橫徵虐民侯蹙睂曰守令之政在養民坐視其困而不救安在其養民也力請罷之𨿽以此得罪不卹也侯素性略於承奉而嚴於鬼神灌獻必親執事有恪春秋之祭肅如也凡祀典所載有功於名教者爲立祭田使人守之其不應祀者毀之至於接人也亦然可者與之不可者斥之其馭吏也不察察於案牘吏不敢欺其蒞眾也民服其威斷明察姦僞鮮作夫縣令官卑刑賞不加於天下而天下治忽由之知逺之近知風之自知微之顯故予嘗謂侯用世才其有所試矣夫豈茍哉侯以仕爲學政暇必走白沙往返歲月內不知其幾顧何取於白沙耶甚矣人不可無志也正其誼不謀其利明其道不計其功侯亦無所不願學而切於救民急先務也死之日耕者弔於野行者弔於途有老嫗夜哭於其廬旦往問之云嫗何哭之哀也曰開歲役且至死者不可作已故侯之爲縣多可書其得民之實在節用去之十有二年邑人共立廟於白沙祀之如不得已焉者思侯之功表之非以儌福於神也後來繼令者亦將有感於斯乎侯名積字彥誠成化戊戌進士寧都人

肇慶府城隍廟記

端陽城隍廟在刺史堂之西歲久就獘弘治癸丑冬郡守黃侯撤而新之命生員陳冕來徵記侯丰城人名琥予曩從吳聘君遊往來劍水嘗一宿其家自侯來守端陽三年愈相傾慕安能已於言耶今天下府州縣有城郭溝池有山川社稷有神主之而皆統其祭者謂之城隍神古制也不俟言矣然神之在天下其間以至顯稱者非以其權歟夫聰明正直之謂神威福予奪之謂權人亦神也權之在人猶其在神也此二者有相消長盛衰之理焉人能致一郡之和下無干紀之民無所用權如水旱相仍疫癘間作民日洶洶以干鬼神之譴怒權之用始不窮矣夫天下未有不須權以治者也神有禍福人有賞罰失於此得於彼神其無以禍福代賞罰哉鬼道顯人道晦古今有識所憂也中庸曰致中和天地位焉萬物育焉說者謂吾之心正天地之心亦正吾之气順天地之气亦順烏虖孰能信斯言之不誣也哉侯治端陽民畏而愛之蓋有志者也故専以其大者告之餘皆在所略

恩平縣學記

恩平古恩州之域國朝置恩平驛隸陽江縣今恩平堡是也堡立於成化之己丑先是西獠入冦景泰天順間剽掠髙涼以東亙數百里無完城民爭起從賊逺邇巢壘相望此其地也成化攺元聖天子念而廣夷賊未平命將討之而用其偏師於此旣而賊勢復熾當道者以恩平地四達難守簡畀我邑令郁林陶侯素有威略至則急搗其巢穴亦旣殺其桀黠者遂以其眾還各郡縣且數萬人而慮其向背靡常卽一旦復起爲患有如前日充斥其將何以待之此堡所以建也成化丙申左都禦史彬陽朱公奉勅總督而廣軍務旣至環眂列郡昔常爲賊所破者亟謀所以善其後謂恩平故多虞且其地介數邑之間當東西行之衝送往迎來民劬於道路者無虛日不如以堡爲邑便會我陶侯亦以邊功累升按察副使奉璽書専經略是方公於是俾侯成之區畫旣定悉以上聞凡割陽江新會新興三縣人戶三千戶糧一萬石縣仍驛名城以堡建無所攺於其舊城之中爲治戎之所東則縣治西則學宮旣成諸士子逺近雲集學捨不能容誦弦之聲盈耳過者嘆曰美哉洋洋乎昔爲盜賊之壘今爲詩書之府誰之力歟邑令翁君以書屬予記其事而於學宮尢惓惓焉甚矣翁君之明而保民也自有邊患以來狼吞虎噬以殘民之生人所知也湯沸火烈以賊民之性人未必知也顚沛流離死生利害怵於前而父子失其親兄弟失其愛鼓之以鬭爭之風置之於水火之地則五品之倫五常之性與生俱滅誠不可不懼也衛靈公問軍旅之事孔子辭以未學曰俎豆之事則嘗聞之矣自今觀之昔者軍旅之興𨿽以拯民亦以獘民獘民之政孔子所不忍言豈得已哉今地方寧謐文教聿新俎豆之事安可一日而不講耶邑長俎豆其政而忠信發之學宮俎豆其教而忠信導之諸士子俎豆其志而忠信體之習端而俗正教立而風行民樂生而好亂者息士有恥而慕義者眾則刑罰可省禮義可興囹圄可空干戈可戢守令之責盡矣而君之志寧不亦樂於斯乎予不文謹具其事始末與其所當先者以復君碑於學宮俾來者有考焉君名儼莆陽人

新遷電白縣儒學記

邑何遷遷避冦也先是電白在髙州府治之東按察僉事陶公提兵過之顧謂其守宰曰形勝不足以守邑宜遷遷必於神電衛焉其地廣可以容其城固可以守去危卽安民之賴也捨玆弗圖志不在民也知府孔侯鏞以公之說聞於上遂遷焉時成化戊子歲也學宮在縣治東南當是時寇賊未殄艸屋一間奉大成木主而已歲丙申公以秩滿遷副使奉璽書専經略是方每一過之未嘗不瞻顧徘徊以學校之興廢爲己責而嘆其力之未遑也明年冦乃克平是方之民寄命於盜賊之水火者幾二十年至是始逭公暇時巡省諸郡縣俾勞來匡直咸盡其方越二載而民之病者蘇僕者起矣公顧力可及以狀請於欽差總督兩廣軍務右都禦史朱公首創學宮次及諸役許之於是辟土爲基度財爲用而屬是役於某官某使督之以已亥三月某甲子始事越明年八月某甲子而捨菜焉宮宇峩兀門觀軒敞神像淸嚴器用具足繚之以宮墻飾之以丹漆誠壯誠麗遂爲一郡學校之冠其它若縣治若城隍社廟若藩臬行司以及郵傳邸捨橋梁道路一一區畫成之營材於山民不知勞爲陶於野財不妄費而皆以一當百以百當萬故役之煩者化而爲簡難者化而爲易公勛庸著於武事不可勝計世稱公通變無方亦焉往而非是也哉韓君某來守是郡旣至睹眾美之具成乃嘆曰博哉功乎歷審其爲之先後又嘆曰公畱意學校功先庶務其重如是乎乃具書獘遣其屬蔡鍾英如白沙請予記之辭不獲推古學校之意而言曰學校一也所以有古今之異者存乎人孔子曰古之學者爲已今之學者爲人程子曰古之仕者爲人今之仕者爲已夫學以求仕之所施仕以明學之所蘊如表裏形影然臯夔稷契伊傅周召其載於典謨訓誥仕者之所施也有爲已之心乎顏曾思孟周程張朱其傳於著述文字學者之所蘊也有爲人之心乎諸君子顯晦不同易地而處之有不相能者乎自古有國家者未始不以興學育才爲務然自漢而下求諸學校之所得名世者幾人有不由庠序而興者乎是故學校之設其重在於得人學之道其要在於爲已古之名世者捨是無以成徳甚矣斯學之不講於世也久矣公所望於學校意者其在此乎公名魯字自彊廣右之郁林人也始恩授吾邑丞公之先公成浙江按察副使死事武義云

新會縣輔城記

吾邑輔城周遭六七里髙若干尺東南際水西北鑿城下爲池旁植刺竹施蒺■﹝艸梨﹞其中爲營門以守嘗記往年西冦之來憑陵髙涼以東破闗襲城勢如建瓴至此則截然而止如虹霓之收急雨由是而吾民之丘隴以完室家以安雞犬以寧倉箱以盈燕有歲時樂有賓客至於今各得其所者則誰之賜乎始者吾謂陶公曰孔子曰言忠信行篤敬𨿽蠻貊之邦行矣以此而盡吾心則庶政無不修用人無不當理財無不富治兵無不彊不知乎此而欲徒恃其末蓋後世以法劫制天下區區之爲也公之功固大矣而聖人之道非耶公曰不然行聖人之道有二術內之曰心外之曰權無其心則權爲挾私妄作矣無其權𨿽有其心將安施哉今夫用行伍之人取其長不責其備宥其過以圖其功可也或者過於求實一疵不貸而用捨乖張矣今夫理財於擾攘之秋非常賦克取之民故椎牛灑酒丰犒厚享非以醉飽爲徳所以作士气也顧小利而忘其大體者則朝夕與小吏計牙籌算贏餘矣今夫治兵於閫外號令則大將主之而吾每以偏師從事況夫深山窮谷民獠雜居善惡同狀生殺在前而節制不一沮我者惟以殺無辜爲言矣此事之所以難行而心之所以不孚於人也烏虖兵凶器也豈得已哉公從事於玆餘二十年吾民之老者以死少者以壯事功在邊隅日逺日忘蓋不可以無紀而垂告於將來今西師戒嚴盜賊塞路吾欲於知力之外而綱維乎是則孰與語哉

云潭記

白沙之西山則圭峯也東北連數峯最勝者爲緑護屏屏之南有潭淵然曰聖池下蟠蛟龍龍噓气成云變化萬狀裏生周鎬偕其季京來謁予白沙時維仲春風日晴美予與二子攜酒飲於西山之麓班荊而坐仰而四顧有雲起緑護屏炫爛如丹靑郁紛若祥瑞予顧謂二子曰是聖池之云也偉哉觀乎二子愀然正襟侍側曰是吾先子之志也先子居龍溪垂五十年無他嗜好惟喜爲云潭之觀故先子之號曰云潭予曰嘻有是哉若先子我舊不幸早世不及見若兄弟長也若豈盡聞之乎居吾語汝夫潭取其潔也云取其變也潔者其本乎變者其用乎二子齊應曰然予曰未也野馬也塵埃也云也是气也而云以蘇枯澤物爲功易曰密雲不雨自我西郊是也水以動爲用而潭以靜爲用物之至者妍亦妍媸亦媸因物賦形潭何容心焉是之取爾二子喜相謂曰先生命我矣於是復進而告之曰天地間一气而已詘信相感其變無窮人自少而壯自壯而老其歡悲得喪出處語黙之變亦若是而已孰能久而不變哉變之未形也以爲不變旣形也而謂之變非知變者也夫變也者日夜相代乎前𨿽一息變也況於冬夏乎生於一息成於冬夏者也夫气上蒸爲水下注爲潭气水之未變者也一爲云一爲潭變之不一而成形也其必有將然而未形者乎黙而識之可與論易矣二子於是起而再拜乞書爲云潭記

潘氏祠堂記

一善可書也吾書之吾畏多言也信多乎哉不多也傷俗之益偸吾無位也言不能化而入惡在乎多言也善者吾斯進之而已矣潘某氏者南海之著姓老而無子曰吾無繼可也兄弟之子猶子也同吾胞者幾人繼其世者若干人可以執籩豆可以守宗廟可以事繼述而傳無窮矣吾何憂吾無繼可也以其所有者歸之祠以卒噫玆可憫也已若是者其亦足與乎其無足與也堯之時比屋可封降自後世不以善而以利父子也而不用情兄弟也而鬩於墻婦姑勃豀朋友按劍者皆是也夫恆人之情莫甚於顧其私而不忘其後某也致孝乎祖禰委祝乎兄弟其生也若遺其死也若虛非求馬於唐肆者歟未可知也伯氏某成某之志以其地三畆構祠屋三間以奉四代神主其田若干畆以供常祀詩曰兄及弟矣式相好矣其斯之謂歟某之從子上捨生漢也有一日之雅於白沙來請記其事予不能辭也於是乎書

增城劉氏祠堂記

古聖賢以民徳歸厚必曰追逺又曰宗廟之禮所以序昭穆也序爵所以辧貴賤也序事所以辧賢也旅酬下爲上所以逮賤也燕毛所以序齒也廟始遷之祖而祭之古之制不可考已君子隨時變易以不犯其分而得其心蓋人情出於天理之不容己者夫何嫌歟古之仕者世繼死者有廟生者有宗恩相慶而死相弔百世不相忘世降俗偸蓋有不然者矣邸第之雄田園之美肥甘艷麗飽妻子祖考所棲與虫鼠爲伍殘膏剩馥何有及之其鄙陋污穢可勝道哉中古之王天下者嘗爲卿大夫作家廟以愧之卿大夫猶然況士庶乎先世之流風餘韻至此幾絕以吾之一身散而爲百體拔其一毛而心爲之痛是孰使之然哉且人之賦於天命者有賢不肖貧賤富貴之差吾之所以仁愛者未能皆然貧賤不薄於骨肉富貴不加於父兄宗族者誰乎故曰收合人心必原於廟宋之惠州守劉仲明自南雄遷增城有劉氏自仲明始也傳至今太學生瓛十有二世其先世嘗廟而祀之不遷又置田以供祀事以圖無窮頹而復起者再矣父有積薪子不析而爨之世豈少哉瓛自言系本元城世有衣冠曰緣者瓛之父也曰漢曰孔祥者瓛之諸父行也一念追逺之同天順甲申始拓廟旁之地而新之廟成而諸父亡矣成化庚子瓛之兄瓚又率其族兄弟而增修之前堂後院棟宇層起煥如也四垣竹樹周遭過其門者咸以是稱焉於前有光於後有繼於士大夫其無愧哉今年秋瓛因林時嘉再至白沙子示之詩雲一雨變新涼炎埃洗除盡廬山昨夜燈已照劉宗信故爲之記以詔其後人

永慕堂記

予幼時讀孟子人少則慕父母知好色則慕少艾有妻子則慕妻子仕則慕君不得於君則熱中大孝終身慕父母五十而慕者予於大舜見之矣竊疑孟子之言抑揚太過愛親人子之至情也不待教而能不因物而遷人之異於聖人也豈相懸絕若是耶比弱冠求友於四方多識當世之士擇其賢者能者而師之其不可者而攺諸內外輕重之間槪以孟子之論其役志於功名其循情於妻子其思慕其親其不以皓首而媿垂髫者希矣然後信孟子之知道不茍於言也成化甲辰江陰李君昆以侍禦史被命淸理軍伍於兩廣始過白沙進拜老母於堂予雅未識君之色而訝其憂之餘耳君之孝而訝其哀之餘意風木其心者恆怵惕於見人之親歟君曰然少畱君坐語之以丱角所疑於孟子以壯而後信其言不予欺因與君論交焉它日再過白沙索書永慕堂扁予申以孟子之言曰人各有所慕仁者慕親義者慕君士慕學農慕稼穡百工慕能商賈慕貿遷無無慕者慕之至死而勿替乃至形乎動靜接乎夢寐通乎幽明皆性之所發而爲情有莫知其然而然者此之永慕是也夫孰得而奪之彼幼而慕壯而衰老而遂忘慕之不至而遷於物是之謂情其性非知內外輕重之別者也夫忠孝之推也不孝於親而忠於君古未之有也禦史諫官也繩人以身者也名堂之義其以忠孝示天下乎君聞之悅命左右滌硯乞書爲永慕堂記

潮州三利溪記

古今學者不同孔子以兩言斷之曰古之學者爲已今之學者爲人古今仕者不同程子以兩言斷之曰古之仕者爲人今之仕者爲已古之人人也今之人人也一也判而而之其不可同者如陰陽晝夜則有其故矣聖賢之所以示人也知微之顯知顯之微學爲已也其仕也爲人學爲人也其仕也爲已斷不疑矣今守令稱賢於一邦利澤及於民民愛而樂之問於我嶺南十郡之內吾知其人者周潮州也潮海郡也東南距大海望之渺漫接天習水者乘長風駕大舶出沒巨浪中小不支則有覆溺之患每歲漕運潮人共苦之潮州來守郡問潮父老所以便民者父老曰其惟三利溪乎潮五屬邑其三在郡治西南形若鼎立廣袤千里水曲折行其中而民共賴之者三利溪也是溪之長百一十五里東抵韓江西流入於港正統間湮於大水潮州浚而通之水由故道行東西注會同於海慮其冬旱而且涸也鑿郡城南溝引韓江水注於溪甃石爲闗時而開閉之凡役民於畚鍤卑之爲溪也髙之爲闗也僅一月而成農夫利於田商賈利於行漕運者不之海而之溪辭白浪於滄溟謝長風於大舶於是潮之士夫與其父老拜郡門謝曰利吾潮者吾父母也吾子孫敢忘之由是觀之謂周潮州仕而爲人也非歟吏於潮者多矣其有功而民思慕之唐莫若韓愈入國朝來莫若王源驅冥頑之鱷造廣濟之梁其事顯於爲人不可誣矣今潮州以三利溪配之輝映後先稱賢於一邦也宜哉夫短於取名而長於求志薄於儌福而厚於得民非以奉身而燕及煢嫠陋於希世而尙友千古黃涪翁之所稱者非濓溪先生歟潮州遺予書曰我故舂陵族也潮州之舉進士有聲郎秋官有聲守郡有聲其尙不忝其世也哉吾嘗贈之詩云楚中有孤鳳髙舉淩穹蒼借問歸何時聖人在黃唐望之久不至歲晏涕淋浪九苞有遺種不覺羽翼長三年集南海使我今不忘逍遙棲桐枝長飲甘露漿吾生濓溪數百年之後思濓溪而不可得見見其族之云仍若此者殆可與言矣然則區區所愛慕於周潮州者一闗三利溪而已耶潮人相與立碑頌潮州之功遣生員趙日新來請文予以其事並詩記之俾潮之人知仕而爲人者有功不可忘而潮州之進未艾也潮州名鵬字萬里道州之永明縣人﹝先生文旣成每詢之潮人多言三利之利無實因作一詩以代跋云欲寫平生不可心孤燈挑盡幾沈吟文章信史知誰是且博人間潤筆金意欲示後人失於審也其後王侍禦哲至潮見之嘆曰君子可欺以其方噫斯言得之矣弘治甲子秋門人張詡識﹞

尋樂齋記

五年伍光宇始構亭於南山之巖以坐明年復於吾居第之左結艸屋三間與亭往來又明年而光宇死矣艸屋之成光宇齋戒沐浴焚香更衣危坐厥明請余問曰云不自知其力之不足妄意古聖賢人以爲師今年且邁矣不得其門而入不知其所謂樂尋常間自覺惟坐爲樂耳每每讀書言愈多而心愈用用不如不用之爲愈也蓋用則勞勞則不樂不樂則置之矣夫書者聖賢垂世立教之所寓也奚宜廢將其所以樂者非歟願先生之教之也余復之曰大哉吾子之問也顧余何足以知之𨿽然有一說願吾子之思之也周子程子大賢也其授受之旨曰尋仲尼顏子樂處所樂何事當是時也弟子不問師亦不言其去仲尼顏子之世千幾百年今去周子程子又幾百年嗚呼果孰從而求之仲尼飲水曲肱顏子簞瓢陋巷不攺其樂將求之曲肱飲水耶求之陋巷耶抑無事乎曲肱陋巷而有其樂耶吾子其亦愼求之毋惑於坐忘也聖賢垂世立教之所寓者書也用而不用者心也心不可用書亦不可廢其爲之有道乎得其道則交助失其道則交病願吾子之終思之也仲尼顏子之樂此心也周子程子此心也吾子亦此心也得其心樂不逺矣願吾子之終思之也語已光宇整步而出充然若有得者歸揭其榜曰尋樂齋云

風木圖記

莆之李侯某由進士官戶曹員外郎出爲廣東按察僉事每出行部至新會輒一過病夫陳某白沙坐小廬山精舍半餉始至攜所得志銘文並挽詩一大帙來授而讀之三斂袵先處士黙庵先生與林夫人之賢皆可考而知矣尋以風木圖請記夫孝子之事其親視於無形聴於無聲致愛則存致愨則著著存不忘乎心奚存歿間哉吾聞之曾子再仕而心再化曰吾及親仕三釡而心樂後仕三千鍾不洎吾心悲弟子問於仲尼曰若參者可謂無所縣其罪乎曰旣已縣矣夫無所縣者可以有哀乎彼視三釡三千鍾如鸛雀蛟虻相過乎前也今夫祿之弗逮養曾子悲之侯亦悲之侯之心曾子之心也若曾子可謂盡思矣奚事於圖乃若孔子則以爲子之養其親期於適焉耳茍至乎適𨿽聖人不能以有加也遑問其它其足於內者無所待乎外性於天者無所事乎人又非但事親一事爲然也一以貫之其所稱孝非常所稱常所稱者丰其養厚其葬生之封死之贈而已耳嗟夫今之士夫異於古之士夫也其所稱孝率以是爲至矣吾恐聖賢之意不明於後世也旣撫圖而悲復引其意謂侯曰侯死事盡思無負於曾子矣亦知曾子所以顯其親於無窮者何如哉孝經曰立身行道揚名於後世以顯父母孝之終也侯念之侯念之是爲記

處素記

一夫頎然始弱冠爲生員事進取不偶退耕於野作室三間榜兩處素字於楣曰吾不了其義當否吾以問白沙子白沙子聞之絕倒間數日抵一卷請曰爲我記處素白沙子命出硯研墨汁相向詰之曰夫記紀實也爲我具狀吾爲女記卽應曰毋苦我人呼我秀才我卽不應謂我處素我卽應之但子爲我記足矣吾知其狀云何兩手捧硯躡席揚睂進愈恭白沙子不能卻墨其捲歸之

慈元廟記

世道升降人有任其責者君臣是也予少讀宋史惜宋之君臣當其盛時無精一學問以誠其身無先王政教以新天下化本不立時措莫知𨿽有程明道兄弟不見用於時迹其所爲髙不過漢唐之間仰視三代以前師傅一尊而王業盛畝畆旣出而世道亨之君臣何如也南渡之後惜其君非撥亂反正之主𨿽有其臣任之弗専邪議得以間之大志弱而易撓大義隠而弗彰量敵玩讎國計日非往往坐失機會卒不能成恢復之功至於善惡不分用捨倒置刑賞失當怨憤生禍和議成而兵益衰歲帑多而民愈困如久病之人气息奄奄以及度宗之世則不復惜爲之掩卷出涕不忍復觀之矣孔子曰人之生也直罔之生也幸而免劉文靖廣之以詩曰王綱一紊國風沈人道方乖鬼境侵生理本直宜細玩蓍萬古在人心噫斯言也判善惡於一言決興亡於萬代其天下國家治亂之符驗歟宋室播遷慈元殿創於邑之厓山宋亡之日陸丞相負少帝赴水死矣元師退張太傅復至厓山遇慈元後問帝所在慟哭曰吾忍死萬里間闗至此正爲趙氏一塊肉耳今無望矣投波而死是可哀也厓山近有大忠廟以祀文相國陸丞相張太傅弘治辛亥冬十月今戶部侍郎前廣東右布政華容劉公大夏行部至邑與予泛舟至厓門弔慈元故址始議立祠於大忠之上邑著姓趙思仁請具土木公許之予贊其決曰祠成當爲公記之未幾公去爲都禦史修理黃河委其事府通判顧君叔龍甲寅冬祠成是役也一朝而集制命不由於有司所以立大閒愧頹俗而輔名教人心之所不容已也碑於祠中使來者有所觀感弘治己未夏予病小愈尙未堪筆硯以有督府鄧先生之命念慈元落落東山作祠之意久未聞於天下力疾書之愧其不能工也

夢記

庚寅秋月距予自京師歸適踰一載是夕天气稍涼予讀易白沙之東房旣倦而臥夢與應魁殿元克恭黃門同行一童子前導不識者一人次之次克恭次余應魁途遇泥潦予呼童子取行具童子不應余因曰越人歌之楚人應之應魁屢嘆不置克恭顧余作愁狀其不識一人者漠然若無所聞焉旣寤測其意曰越與楚風气不同人聲隨而異必不能相通而相好使越人歌之楚人聴之亦猶使楚人歌之越人聴之也孰若使越人歌之越人自聴之楚人歌之楚人自聴之其音習於其耳其言感於其心奚不相說之有是故越不可爲楚楚亦不可爲越越與楚不相能非有生之初習使然耳習之久殆與性成夫茍欲變之非百倍其功持之以久不可使化而入今若以爲越者一人驟而號於楚地曰去而爲楚者以從我楚得不羣怒而逐之乎然則如何曰守其爲越者無遽責楚以必同庶乎其免矣

又

三月二十七日碧玉樓午睡夢出貞節門外大水一老人抱衣浣於前歌曰法好人莫傳衣好人莫穿良久又歌曰西子蒙不潔揜鼻過者疾趨而爭先𨿽有惡人齋戒沐浴被服明鮮以祀上帝執侍周旋與世駢肩吁是何夢耶將有應於後早爲之兆耶抑夢幻虛無同異端之說從而稽之因妄求妄不可耶姑記於此以俟明者決焉

○補遺

論前輩言銖視軒冕塵視金玉

上

道至大天地亦至大天地與道若可相侔矣然以天地而視道則道爲天地之本以道視天地則天地者太倉之一粟滄海之一勺耳曾足與道侔哉天地之大不得與道侔故至大者道而已而君子得之一身之微其所得者富貴貧賤死生禍福曾足以爲君子所得乎君子之所得者有如此則天地之始吾之始也而吾之道無所增天地之終吾之終也而吾之道無所損天地之大且不我逃而我不增損則舉天地間物旣歸於我而不足增損於我矣天下之物盡在我而不足以增損我故卒然遇之而不驚無故失之而不介舜禹之有天下而不與烈風雷雨而弗迷尙何銖軒冕塵金玉之足言哉然非知之眞存之實者與語此反惑惑則徒爲狂妄耳

中

天下事物雜然前陳事之非我所自出物之非我所素有卒然舉而加諸我不屑者視之初若與我不相渉則厭薄之心生矣然事必有所不能已物必有所不能無求於吾前矣得謂與我不相涉耶夫子謂不義而富且貴於我如浮雲謂薄不義也非薄富貴也孟子謂舜視棄天下如敝屣亦謂重愛親也非謂輕天下也君子一心萬理完具事物𨿽多莫非在我此身一到精神具隨得吾得而得之耳失吾得而失之耳厭薄之心胡自而生哉巢父不能容一瓢嚴陵不能禮漢光此瓢此禮天下之理所不能無君子之心所不能已使二人之心果完具亦焉得而忽之也若曰物吾知其爲物耳事吾知其爲事耳勉焉舉吾之身以從之初若與我不相渉比之醫家謂之不仁昔人之言曰銖視軒冕塵視金玉是心也君子何自得之哉然非其人與語此反惑惑則累之矣或應曰是非所謂君子之心也君子之辧也曰然然無君子之心徒有輕重之辧非道也

下

或曰道可狀乎曰不可此理之妙不容言道至於可言則已渉乎麤迹矣何以知之曰以吾知之吾或有得焉心得而存之口不可得而言之比試言之則已非吾所存矣故凡有得而可言皆不足以得言曰道不可以言狀亦可以物乎曰不可物囿於形道通於物有目者不得見也何以言之曰天得之爲天地得之爲地人得之爲人狀之以天則遺地狀之以地則遺人物不足狀也曰道終不可狀歟曰有其方則可舉一隅而括其三隅狀道之方也據一隅而反其三隅按狀之術也然狀道之方非難按狀之術實難人有不知彈告之曰彈之形如弓而以竹爲弦使其知弓則可按也不知此道之大告之曰道大也天小也軒冕金玉又小則能按而不惑者鮮矣愚故曰道不可狀爲難其人也

安土惇乎仁

易上系曰安土惇乎仁予曰寓於此樂於此身於此聚精會神於此而不容惑忽是謂之曰君子安土惇乎仁也比觀泰之序卦曰履而泰然後安又曰履得其所則舒泰泰則安矣是泰而後可安也夫泰通也泰然後安者通於此然後安於此也然九二曰包荒用馮河是何方泰而憂念卽興也九三曰艱貞無咎則君子於是時愈益恐恐然如禍之至矣是則君子之安於其所豈直泰然而無所事哉蓋將兢兢業業惟恐一息之或間一念之或差而不敢以自暇矣有於予心符或曰君子不已勞乎應曰幹之象曰天行健天之循環不息者健而已君子執虛如執盈入虛如有人未嘗少懈者剛而已天豈勞哉君子何爲不暇乎

無後

君子一心足以開萬世小人百惑足以喪邦家何者心存與不存也夫此心存則一一則誠不存則惑惑則僞所以開萬世喪邦家者不在多誠僞之間而足耳夫天地之大萬物之富何以爲之也一誠所爲也蓋有此誠斯有此物則有此物必有此誠則誠在人何所具於一心耳心之所有者此誠而爲天地者此誠也天地之大此誠且可爲而君子存之則何萬世之不足開哉作俑之人旣惑而喪其誠矣夫旣無其誠而何以有後邪

仁術

天道至無心比其著於兩間者千怪萬狀不復有可及至巧矣然皆一元之所爲聖道至無意比其形於功業者神妙莫測不復有可加亦至巧矣然皆一心之所致心乎其此一元之所捨乎昔周公扶王室者也桓文亦扶王室也然周公身致太平延被後世桓文戰爭不息禍藏於身者桓文用意周公用心也是則至拙莫如意而至巧者莫踰於心矣孟氏學聖人也齊王不忍見一牛之死不有孟氏不知其巧也蓋齊王之心卽聖人之心聖人知是心之不可害故設禮以預養之以爲見其生而遂見其死聞其聲而遂食其肉則害是心莫甚焉故逺庖廚也夫庖廚之禮至重不可廢此心之仁至大不可害君子因是心因制是禮則二者兩全矣巧莫過焉齊王之心一發契乎禮齊王非熟乎禮也心之巧同也聖人因民害而迸之四裔之民奚罪焉亦曰戮之則﹝闕﹞有之遺害故聖人之仁有權焉使之逺禦魑魅則害去而惡亦不得施矣夫人情之欲在於生聖人卽與之生人情之惡在於死聖人不與之死惡眾人所惡也聖人卽迸除裔夷惡難施也聖人以投惡聖人一舉而疊中聖人未嘗巧也此心之仁自巧也而聖人用之故天下有意於巧者皆不得廁其間矣周公一金縢大發寤時主以後世事觀至巧矣周公豈有意耶亦任心耳

陳白沙集卷一

●欽定四庫全書

陳白沙集卷二

﹝明﹞陳獻章撰

○書簡

與西涯李學士

相別六十年邇者不通問於京師然自周文都南歸後先生之音耗遂絕於耳曩聞先生在喪且歸長沙無一知舊自北京來者無可問其詳不敢奉狀每一見周生相與悵然久之尙未審所值何艱長沙無舊業未必可歸當歸何處也近者白洲李憲副過寒舎乃知先府君塋於都下嬴博之葬古今未必以爲非然亦有非其情之所安顧吾力有所弗及萬里外某能亮先生之心也柰何柰何居今之世欲超然無累於心無累於後先生計之亦熟矣然事往往有不期而至非人思慮所能及惟在我者所當盡而或牽制於外爲之弗豫至不可爲然後圖之亦弗及矣此亦先生平昔所嘗慮及漫一道之耳頃歲承惠貞節堂八詩眞嶺南竹枝也李世卿已収入縣誌門戶之光非言語可謝也藤蓑尙欠補章能復賜之否乎世卿自去年首夏至白沙臈然後歸蚤晚會試入京區區衰病百狀問之可知己去秋得時用一書足慰鄙懷他人愛我不如時用先生諒能悉之也張進士行附此不能盡所欲言粗絹二疋表忱外薴一端奉時用不別具

與鄧督府

翰林院檢討古岡病夫陳某再拜復書督府都憲鄧大人先生執事某不得望見於執事五十年矣南海野人徒抱迂拙不可爲世用執事鴻猷盛烈聲聞四達皎如日星之照臨甚賀甚賀玆者伏蒙手書錫之名香歲歷別奉鈞帖令本縣月給白米一石撥人夫二名不敢當不敢當執事所稱逋野誠隱逸士如今日之賜使逋等受之宜也其不受未見其讓之過也某何敢自列於古之名流哉某無寸善可以及人有田二頃耕之足以自養而又受賜於當道以自列於古之名流其怠於自修亦甚矣引領蒼梧衰病無由自致拙作一首紀述仁政傳示嶺海以彰盛徳餘二小詩以撰慈元記望西涯閣老以請祀典望督府共成東山之美此野人之志也伏乞鈞裁

與朱都憲

頃者獲拜執事於蒼梧十餘年間執事之心不忘乎僕與僕願見執事之誠交慰並沃於一堂之上一日之間至矣盡矣執事負一世之豪才際百年之嘉會故能受知於當寧進位都憲奉璽書督三軍以經營於一方誰不瞻仰誰不歸戴僕一介書生生長東南聞見寡陋徒負虛名無補於世乃蒙追憶十餘年相與尺牘往來之雅而賜見焉幸甚幸甚僕之齒非少然以方於執事則爲後進執事先生長者也長者有問不辭讓而對非禮也隱而不告非禮也僕之始至執事問以出處僕未敢率爾執事又益之以薦進之說且令回自決之僕於是乎若負芒刺避席而不敢言慚也退而思之又大慚也明日具以情告且言其不可當是時也執事亦見僕之顏色乎始者僕欲往見執事於蒼梧凡三復計之而後果行誠以執事之賢固所願識然自念二三十年所守進退之節一旦由此而變亦不能不少踧踖也況諭之以薦進之說耶僕竊以爲執事好崇奬人之善偶見一士少異乎人亟以此言寵之使勉乎善云耳不然則將悼其窮且老踽踽焉無所與同卹卹焉無所與歸故問而遣之使自爲祿仕之計焉耳不然執事之明足以照物豈不知僕之駑鈍不可驅策而思進之萬里之途也執事又以韓退之之事見朂退之𨿽賢不及孟子孟子不肻枉尺直尋退之以書千宰執僕固不得舎孟而學韓也僕之歸白沙幾一月矣鄕之逢掖士無日不來問詢僕告以所接盛徳之光莫不鼓舞興起信乎徳之流行速於置郵而傳命也惟是進退出處之念尙日往來於心誠懼執事所以待僕者如此而人之知僕者淺也此意已托丘侍禦達之左右不審亮之否乎未能黙黙伏此布聞且以代面謝惟少垂鑑焉

又

陳某頓首啟伏蒙今月十八日遣使降臨衡茅惠以羊酒粟楮諸儀君子之賜光動閭裏顧愚何人可以當此恭惟執事位髙而望重徳博而民化而恆患乎善之不彰士罔攸勸故能尊重名教秩秩其儀以興起山林之遺逸大哉執事之心僕𨿽駑鈍敢不夙夜秪奉然僕竊觀來諭之言大意欲勸僕出仕耳非直勸之且加責焉是故出於愛僕之誠而僕之心亦未有蒙照察者何則掇科登仕固僕之素志抱病違時非僕之得已僕自染疾來六七年間每遇疾作徧身自汗若雨或遭數月不止旣止復作畏勞怯冷沈綿反復元气■﹝穴上浸下﹞耗力加防愼庶幾保全而母氏年益髙百疾交苦是以未能出門耳假令僕疾愈可以出矣而忘親之老豈人之情也哉在親爲親在君爲君無所往而不然矣夫天下之理至於中而止矣中無定體隨時處宜極吾心之安焉耳若昔之李宻是也宻被徵時宻之心蓋自揆安於事劉則止爲中而行非中也今若槪以聖賢出處之常責宻以必仕恐非宻之心宻之心天理之時中也僕今自處亦欲無愧於宻耳執事信以爲何如哉願終教之僕不敢固執也承錄示諸公子文稿筆勢滔滔有气焰當是一才子可畏可畏若導其志使不差開其學使有益又在教者何如耳使回謹此申覆辰下哭一侄婦故言無文采伏乞臺照

又

陳某啟伏承此月二十四日都憲老大人命使降臨衡茅諭令某卽日起程赴京春闈在邇不許推延聞命悚惶爲慰爲懼伏念某質本庸愚賴蒙聖朝作養於玆三十餘年𨿽無用世之才竊有忠君之志其未仕也豈果於自爲而忘世哉誠欲吾身親見之豈不知時之可爲哉執事知之久而愛之深旣重之以手書復勤之以口諭執事於後進拳拳接引如此某𨿽駑疲豈無飛動之意哉直以受气不丰病與年長去年秋自汗才息因得進謁執事於蒼梧比歸途間冒風舊病尋發至今年七月初寒熱交攻自汗猶劇而必欲驅此疾羸之軀行於風波之途萬一不虞𨿽悔何益伏願執事垂日月之明擴天地之量假之歲月俾得調治疾愈之日自行起程赴部不敢推延以負尊命干冒威嚴某不勝戰越之至

與劉方伯東山先生

余冦未殄先生得無爲百姓戚戚耶比聞下令各鄕村自爲城守伏計當道憂民之至必無過舉恨未得其詳耳曹匪石抵家病卽愈先生冒大暑負屙而出動靜勞逸仕與止固不同也未涯瞻奉謹此申忱匪石所徵樂記文字已托鄒汝愚具稿早晚錄上轉達

又

亡妣墓於小廬山居舎之旁襄事於乙夘夏四月八日去始喪才四十日耳萬里一疏無任哀感之至厓山慈元廟久完但未立主耳拙記錄去想已經目若西涯閣老有作用之制中別無佳思作得文字彊勉塞命無以老朽爲嫌也祀典記當與西涯閣老圖之屢聞先生上疏乞休致然每於邸報中未見端的未審何如也近陳進士茂烈過寒舎與語東山先生告歸西涯閣老畱之疑先生未能去者以此故也

又

得五月二十日書良慰想仰先生卽日命駕還東山山靈輒喜𨿽然先生不忘天下之心山靈未必識也章近有衡山之約去東山非甚逺他日東山漁釣之暇尙能索我於朱陵洞中否耶昔者寄去慈元記稿幸一字批破還示爲感

又

賞倪指揮知感激矣獘邑民得免於盜賊水火之害公一瓢酒之力耳活國者手段固如是耶感服感服里人問徭役告以昔者舟中所聞聽者雀躍交慶如赤子之慕慈母不審比日斟酌何如捄民水火之中惟恐其不早也貪官污吏侵漁百姓甚於盜賊此輩不除𨿽有良法美意孰與行之竊謂徭法𨿽更必痛懲一二貪黷然後法行之可久也祭田事料理恐未免水火之相射欲乞少緩裁之如何恃愛饒舌

復彭方伯書

古岡陳某燻沐頓首復書大方伯彭大人先生執事新涼惟臺履吉慶去冬林別駕過白沙得執事手書後又得所寄絕句詩具悉雅愛繼又聞諸人執事以賤名污薦尺天官以執事之言爲重亟賜允行近者蒙遣守令降臨衡宇書幣煒煌先後疊至太守執■﹝斗﹞宣諭於庭曰是大方伯彭公使某歸陳白沙徵幣也聞命兢惶罔知攸措執事當世之豪傑也吾黨以執事爲模範斯文以執事爲司命廟堂以執事爲柱石執事一嚬笑一舉措天下將視以爲輕重取舎甚哉執事之動不可輕也僕本麋鹿之性者也𨿽少讀書全無抱負中歲閉門惟近藥餌好事相傳類多失實執事徒信人言以爲可用斯名一出士類揚之閭裏榮之僕不知何以得此於執事意者方今之俗亷恥未興將以興之歟奔競未抑將以抑之歟不然執事眼髙一世必不以天下之望負天下之人也夫天下非誠不動非才不治誠之至者其動也速才之周者其治也廣才與誠合然後事可成也孔子曰如有用我者期月而已可也三年有成聖人過化存神之妙不可一二窺測天下不動不治動以治之聖人與學者一爾未有不須誠以動不須才以治者也如僕者忠信不修章句爲陋才旣不足以集事誠又不足以動物徒以虛名玷污薦尺進則無益於事徒喪所守以上累執事之明止則人將以我爲固守一節非通於道者亦非所以立大中而奉明訓也二者之慮往來乎胸中幾日而後決之子使漆雕開仕對曰吾斯之未能信開以夫子爲的者也夫子不能使之仕何則人之知己不如已之自知茍未信也師不能彊於弟子僕自知甚明惟謹素履罔俾玷缺庶幾丘園之義尙足以少禆明時奔競者愧而恬退者勸亦僕所以報執事之萬一也若曰可以仕焉僕不知其可也矧今自汗又作俯仰或過衣裳盡濕此亦郡守所目擊設任之勞事何以堪之伏惟執事察僕之志矜僕之愚而弗彊焉幸甚幸甚

與陶方伯

比聞在師中能坐馬矣幸甚幸甚周二來得書人情世態相見多不合柰何處之交遊中有不勸人進者乎某獨不然是以退爲進也非髙明莫能亮之承問攺題諸墓石可否書法與銘旌略同所以存其名不當云某府君忠烈公則書其自得於先朝者至顯矣後來恩典所加宜列諸神道碑不必攺題也李世卿久在館中恐要知不多及

又

潭溶拘畱稻舫稱大府中差人果出於尊意否耶乞降指揮比歲咸田之入僕於執事所謂待晏子而後舉火者也然非鄧馬二生僕安得坐享此田哉僕與二生約每歲入三分於僕猶以爲愧焉黃田第四蓢諸侄與易贊共成之贊比二生用力尢難所費十未酬一伏惟執事擴造化之量垂不朽之仁念僕平生不茍取之小亷不負人之小節無易舊圖則僕始終受賜大矣恃愛輕瀆不罪

與歐總戎

逺枉專使下問某不幸今年二月間先妣下世自是以來憂病相持不復知有人世事忽枉手教具審朝廷大閫外之任寄於公府江之患已平可賀可賀𨿽然平蠻之頌老朽竊念公忘之昔者斷藤峽凱歌適足爲韓公之累此廣右之役所以有煩於今日諸公也公識量宏逺所到豈可涯方地方復民業惟公畱意焉病畏多言感公厚愛故及此幸勿示他人以爲詬也厚賜謹已拜領感怍無量南井昨爲致區區於察院此不贅

復張東白內翰

承諭義理須到融液處操存須到灑落處僕僻處海隅相與麗澤者某輩數人耳抱愚守迷無足以副內翰期待之重然嘗一思之夫學有由積累而至者有不由積累而至者有可以言傳者有不可以言傳者夫道至無而動至近而神故藏而後發形而斯存大抵由積累而至者可以言傳也不由積累而至者不可以言傳也知者能知至無於至近則無動而非神藏而後發明其幾矣形而斯存道在我矣是故善求道者求之易不善求道者求之難義理之融液未易言也操存之灑落未易言也夫動已形者也形斯實矣其未形者虛而已虛其本也致虛之所以立本也戒愼恐懼所以閒之而非以爲害也然而世之學者不得其說而以用心失之者多矣斯理也宋儒言之備矣吾嘗惡其太嚴也使著於見聞者不暏其眞而徒與我嘵嘵也是故道也者自我得之自我言之可也不然辭愈多而道愈窒徒以亂人也君子奚取焉僕於義理之原窺見髣髴及操存處大略如此不知是否疾病之餘言不逮意惟髙明推而盡之還示一字僕之幸也比者婁克貞敎諭亦有書來僕旣未接其人不可遽有往復內翰儻以愚言爲有益擇其中一二可者示之否則置之陳布衣竟不及面而卒當此衰否之極又失此人可嘆可嘆良晤無由伏惟順時以道自重不宣

與賀克恭黃門

離來年多彼此交夢神亦勞止老矣寧復有相見之時耶今年春二月十六日老母傾背毀瘠不能自制與死爲鄰平生知舊幾人死者已矣存者或失其故步柰何柰何今之論人於出處曰賀黃門賀黃門亦蒙廁賤名於黃門之下豈不以同志者少不同者多耶比歲得所恵書繼又得賢郎北京書甚慰甚慰有子如此足矣天將以是大賀之門蓋可知也三十年妄意古人之學眾說交騰如水底撈月恨不及與克恭論之今謂少有見處得其門而入一日千里其在玆耶南北萬里意所欲言非尺簡所能盡裏中舉子赴春官附此艸艸前有詩稿一冊寄範長史處托渠轉達遼東久不報爲無便耳亮之

又

爲學須從靜中坐養出个端倪來方有商量處林緝熈此紙是他向來經歷過一个功案如此是最不可不知錄上克恭黃門歲首已托鍾鍈轉寄未知達否今再錄去若未有入處但只依此下工不至相悞未可便靠書策也前紙所錄往來書問二首又記夢一首後有林緝熈秉之跋尾通奉去病中不能作書然所欲言者大略不過此而已亮之

與吳黃門世美

小詩不足以光先徳但比於他文此爲切實耳凡觀人者審於愛惡取舎去就之間足以見之矣所貴乎作者謂其言之不妄可以傳逺若筆鋒無力拈掇不起則無如之何

與丘侍禦承差廿里來得至蒼梧書起居通例也而何其辭之切切前此兩附問皆不至死者已矣宋先生旦夕臨獘邑將必見之無狀何以致公之惓惓如是耶感怍至矣聖天子念逺方簡命名禦史出按治公以井渫之才治之廣右幸甚幸甚夫人之才大小必用之而後見不遇盤根錯節無以別利器閒居竊聞廣右之積獘甚矣斯民之望治切矣樹公道明賞罰去故卽新使人人盡力於所事而民被實惠正今日圖任之盛意亦公之能事也老朽何足以知之引領蒼梧徒深向往比與李世卿期至南嶽世卿今行矣道路其有藉哉酒楮不瀆謝

與葛侍禦

古岡病夫陳某頓首奉書侍禦葛大人先生執事頃者亷憲陶公惠書稱執事之命以平後山碑文委僕爲之旣辭以不能矣恐執事者不察僕之心而以爲慢別簡托扵東山劉先生白之今者趙知縣自省還過白沙復申前命竊計區區之私非但執事與當道諸公𨿽東山亦未之悉也僕請略言之僕毎讀宋史至曹彬克金陵一事未嘗不對捲斂袵而嘆趙太祖之仁與曹武惠之不伐也蓋自出師以至凱旋士眾畏服無敢輕肆克城之日兵不血刃凡所得一十九州島三府一百八十縣可謂有功矣武恵視之若無有也捷至羣臣稱賀太祖泣曰宇縣分割民受其禍攻城之際必有橫罹鋒刃者實可哀也命出米一萬賑卹之當是時君不知以得地爲喜將不知以克敵爲功一念好生之仁洋溢上下自秦漢以來未及見也史臣稱武惠位兼將相不以等威自異遇大夫士於塗必引車避之不名下士噫何以謙之至也易曰勞謙君子有終吉武惠有之今後山之役信有功於民矣諸公豈自與耶此賊近之省城民遭其毒者幾年於玆前此有司固有任其咎者矣夫以今日平盜之功補前禦侮之不及正相乘除在於仁人君子之心視民如傷豈容有彼此先後之間哉夫上之治民當休戚同之夫久病者不以得一日之安而棄補羸之劑病饑者不以得一飯之飽而忘終歲之憂執事試求之百姓憂樂之情而忘其在已必能以趙太祖之所存者處民以曹武之所存者處功則光明者益光明矣以僕觀於一時開誠布公未有如執事舎已從人未有如執事樂善忘勢未有如執事以執事之才應天下之務何所不可僕所望於執事者非直以曹武惠輩人爲法姑舉其一事之近似者爲執事言之耳惟亮之裁之

復江右藩憲諸公

七月二十四日僕方困暑閉齋獨臥而李劉二生適至書幣交陳輝映茅宇僕再拜讀書識其所以來之意不敢當匡廬五老名山也白鹿名書院也諸公皆世偉人也修名山復名書院之舊希世偉事也僕生於海濱今五十有四年矣未始聞天下有如是之事悠然得趣於山水之中超然用意於簿書之外旁求儒師俾式多士將以培殖化原輔相皇極以無負於斯世斯民也於乎盛哉昔朱文公之畱意於斯也一賦一詩足以見之其與諸公之心蓋異世同符也諸公讀文公之書慕文公之道亦罔不惟文公是師也自文公歿至今垂四百載仕於江右者多矣其間有能一動其心於白鹿之興廢者誰歟文公固有待於諸公也諸公誠念之不宜謀及鄙人鄙人非不欲斯道之明也學焉而不得其術其識昏以謬其志弱以小其气乏餒其行怠肆其文落寞而不章歲月侵尋老將至矣其於聖賢之道非直不能至而已其所求於其心措於其躬者亦若存而若亡𨿽欲自信自止而不可得況以導人哉百鈞之任以與烏獲而不與童子慮弗稱乎力也故夫天下之事慮而作者患恆少不慮而作者患恆多千里之足不蹶於逺途萬斛之舟不沈於大水其才足以勝之非不慮而作者也使之不以其誠任之而過其分與自欺而誤人者其失均耳諸公獨不慮至此乎天下有任大責重而祿位不與者茍能勝之則至大至通無方無體故能爲天地立心爲生民立極爲往聖繼絕學爲萬世開太平所謂建諸天地而不悖質諸鬼神而無疑百世以俟聖人而不惑此其分內也宇宙無窮誰當負荷伏惟諸公念之慮之勿遷惑於眾口期匹休於先賢収回束幣更聘眞儒俾諸士子有所效法以無負於今日之意也幸甚幸甚

與李白洲憲副

近者諸侄以鹵田之訟上干臬司此未論是非只觀古人所以教於家化於州閭其道何如甚可愧也甚可愧也今聞臬司公處分之一一論之如法加彊占者罪恐其不堪故具此白此輩愚民亦嘗遣人諭之不肻信卒罹於法誠可哀憫伏乞先生操縱法外之意曲垂寛貸老朽此外別有處之使知感激彼此無怨乃爲盡耳亮之裁之干瀆死罪

又

郁丞來得手書並近稿二幅元日扶醉等作殊有意思非但言語之工而已也來諭所以處病夫至矣病夫何徳以堪之頃答張主事書尙未聞於左右耶北門園池之勝孰與潭州山泉先生富馬之惠孰與弘農公今且使病夫爲邵堯夫乎爲戴簡乎病夫得附驥尾爲羊城添勝迹於後代豈假言哉破數百金先生不惜與人顧受之者未易耳病夫平生山水稍癖待明年服闋後采藥羅浮訪醫南嶽上下黃龍洞嘯歌祝融峯少償夙願然後歸拜先生之賜未晚也河洛後天數過九九病夫一生不受人間供養或者其超出六合乎顧別駕送契來且與領狀若委人承管則未也先生亮之

又

劉門子帯來書信必欲自致白沙不附他人卒歸之水府對之太息而已數日前鄧督府附到東山手書獲聞東山好消息喜慰無量頃者𨿽遭劾者之口計不足爲盛徳累周生行時有奉懷拙詩想聞之一笑區區憂病之餘精力日不如舊但偶未死耳無足爲故人道者尋醫南嶽耿耿一念未能出門蓋自去秋七月感風手足不仁至今尙未脫體嶺南地方冦盜日益民已窮而徵斂無已天下理亂所闗謂何誰其憂之北門園池之惠每念及此慨息久之仁人君子之爲朋友慮至此乎周生倘及面必能盡所欲言劉門子告回病中艸艸致此不能悉

又

數日前山東邦伯之報至矣彼有來蘇之望此有臥轍之憂柰何柰何不審何日啟行制中但有心送南北日逺日疏歲雲暮矣復有盍簪之期否耶北門園池之賜聞者以爲美談某不欲以一時虛名累左右劵書一通謹封納平生山水債欲償之餘年者托周生口陳髙明想能亮之

復陶亷憲

使至辱手書承當道諸公欲以平後山碑文見委爲之僕竊怪執事之知僕猶未至也今天下能文章富經術言足以取信將來如一時諸公會於省中可爲盛矣不自操筆而以委於不能若僕者素無文彩比年以來益以衰病愈見荒落無足觀者彊顏爲之徒爲有識所哂況於多言幹譽尢非退者所安區區之私執事能亮之使回謹復

又

作縣如彥誠其賢未皆古之循吏邑人懷其惠矣議立廟以報之倘以聞於執事頷之民將歸心焉蓋民之所好好之民之所惡惡之此得民之要道也況丁令在官簡於事上執事嘗抑而教之今因民之請廟而與之而遂成其名執事之量宏矣抑聞之千金市駿骨況生馬乎僕知執事百歲後爼豆於斯民當自我始則有徵矣

又

比日邑中聞執事至凢近年以邑科取民者皆罷之民大悅服爲可賀也前此豈不卹其情而彊徵之歟感應之機捷於影響願執事永矢此心所以保功名於晚節期爼豆於將來耳憂病中聞此消息不勝慰喜之至謹此布忱未涯瞻奉惟兾以時調攝以慰注仰之拳拳

又

李剛回具審福履康佳甚慰懸仰近傳方伯之除的否造次未敢奉賀竊惟寵辱在外惟以時倍加保嗇事獲已力辭就閒此最上策拙見如此不審髙明以爲何如荷公厚愛不敢不盡

又

秋暑旣退伏惟體況淸和納福勝常頃者陳都閫過白沙具言當道所以論薦執事之詳想朝廷不日命下班次必崇付畀必重執事自此可以樹大勲業酬平生之言而東西托處亦惟便以圖令名不失公私兩全此人情所至願而不可必得非積累之厚其孰能當之某病臥一齋寄名於石而無其實英徳石形峭立或層起十數尺奇絕可愛者能致數片置庭兩隅朝夕跌坐對之志願足矣然須得便舟可付閧然勞人則又非所愛欲也不具

又

辱手教興師弭患動中機會爲可喜也後山禍機久伏使謹於微則無今日之役今首惡旣誅暫停搜捕之師宜愼玉石之辧於疑似不決者寧詘法以信恩此則天地好生之仁子孫享無疆之慶執事固有之奚容贅

復趙提學僉憲

來教摘諸聖賢垂世之言與僕之事參而辧之大抵愛我深而告我盡也僕用是知執事之心一峯明白不欺之心也一峯死僕哭之慟以爲自今而後不復有如一峯者今乃有執事幸甚幸甚執事爲說本之經訓與僕所以爲學所以語人者同歸而殊途但僕前簡失之太略執事見之太明故疑僕之意異於執事而實不異也執事謂浙人以胡先生不教人習四禮爲疑僕因謂禮文𨿽不可不講然非所急正指四禮言耳非統論理也禮無所不統有不可須臾離者克已復禮是也若橫渠以禮教人蓋亦由是而推之教事事入途轍去使有所據守耳若四禮則行之有時故其說可講而知之學者進徳修業以造於聖人緊要卻不在此也程子曰且省外事但明乎善惟進誠心外事與誠心對言正指文爲度數若以其至論之文爲度數亦道之形見非可少者但求道者有先後緩急之序故以且省爲辭省之言略也謂姑略去之不爲害耳此蓋爲初學未知立心者言之非初學不云且也若以外事爲外物累已而非此之謂則當絕去豈直省之云乎不規規於往迹以干譽目前僕之此言亦有爲而發嘗與胡先生言之矣非諷執事也此不欲形於筆札俟面告執事於僕謂無間者也茍事有未當僕得盡言之豈假諷哉僕才不逮人年二十七始發憤從吳聘君學其於古聖賢垂訓之書蓋無所不講然未知入處比歸白沙杜門不出專求所以用力之方旣無師友指引惟日靠書冊尋之忘寢忘食如是者亦累年而卒未得焉所謂未得謂吾此心與此理未有湊泊脗合處也於是舎彼之繁求吾之約惟在靜坐久之然後見吾此心之體隱然呈露常若有物日用間種種應酬隨吾所欲如馬之禦銜勒也體認物理稽諸聖訓各有頭緒來歷如水之有源委也於是渙然自信曰作聖之功其在玆乎有學於僕者輒教之靜坐蓋以吾所經歷粗有實效者告之非務爲髙虛以誤人也執事知我過胡先生而獨不察此僕是以盡言之希少畱意余不屑屑

又

易元至辱手教數幅並諸作見示更相規益有交友之道幸甚幸甚然謂僕示諸生詩末聨有激而發則恐觀者過於求索僕之意往往不然也此詩亦但謂歲月流邁諸生學不加進故汲汲焉告之冀其有所感發而自憂耳至於末聨則爲我所以爲諸生憂若但如楊朱爲我而不卹人則彼楊朱何爲者耶於是終告之曰辟楊氏者孟子也豈若是褊哉道固爾也反復言之不過使學者知吾之憂出於當然而不容已則其所當自憂者將惕然於中而益不容已也乃作詩者屬意於此訂頑砭愚咸此爲在何嫌於人我爲敵與自任孟軻之重耶記語類所載文公力疾與學者語勉齋見而止之文公曰除是楊朱不理會人我卽不曾學得楊朱亦此類也執事顧以爲不可乎海云更號極是率爾敢不承教執事錄示張東白詩且疑僕更號逃禪不能擺脫此語聞之不覺失笑執事固愛助我者請問今所疑於僕如此果何自來耶若出於東白未可據也東白蓋僕昔論學書中一二語偶未深契而料想至此從而疑之竊恐未爲至論只如此詩者偶讀宋文鑑和得半山詩數首論者云陳公甫喜荊公輩人直如此艸艸僕平生得無巴鼻之謗多類此可怪也聞執事將赴京不獲數侍誨聊復此不一一

又

古岡病夫陳某再拜書復僉憲趙大人先生執事伏讀來諭執事所以進僕者至矣所以教僕者亦至矣僕一顓愚人耳凡百無所通曉惟知自守而已曩者至京師與諸賢士大夫遊日聽其論議天下之事亦頗有益惟是愚懵終不能少變以同乎俗是以信已者少疑已者多也僕之所深與者皆執事同年而獨執事之名未聞也奉附到董給事書其中稱道盛徳不少置僕私心喜甚以爲此來當得一見非子仁僕無以知執事然以子仁之言又未嘗不追恨於京遊之日也承諭有爲毀僕者有曰自立門戶者是流於禪學者甚者則曰妄人率人爲僞者凡於數者之詆執事皆不信之以爲毀人者無所不至自古聖賢未免見毀於人甚矣執事之心異於時人之心也僕又安敢與之彊辯姑以迹之近似者爲執事陳之孔子教人文行忠信後之學孔氏者則曰一爲要一者無欲也無欲則靜虛而動直然後聖可學而至矣所謂自立門戶者非此類歟佛氏教人曰靜坐吾亦曰靜坐曰惺惺吾亦曰惺惺調息近於數息定力有似禪定所謂流於禪學者非此類歟僕在京師適當應魁養病之初前此克恭亦以病去二公皆能審於進退者也其行止初無與於僕亦非僕所能與也不幸其迹偶與之同出京之時又同是以天下之責不仕者輒涉於僕其責取證於二公而僕自己醜得病五六年間自汗時發母氏加老是以不能出門耳則凡責僕以不仕者遂不可解所謂妄人率人於僞者又非此類歟僕嘗讀程子之書有曰學者當審已何如不可卹浮議僕服膺斯言有年矣安敢爭天下之口而浪爲憂喜耶其晦也不久則其光也不大其詘也不甚則其信也不長物理固亦有然者矣僕或不爲此戚戚也且僕聞投規於矩𨿽工師不能使之合雜宮於羽𨿽師曠不能使之一何則方圓之體不同緩急之聲異也尙何言哉尙何言哉惟執事矜其志而略其迹取之羣咻之中置之多士之列則天下之知僕者無如執事矣幸甚幸甚都憲公𨿽未見顏色然仰之十餘年矣比聞下車以來徳政之布沛若時雨上自士大夫下至閭閻小民莫不欣躍鼓舞僕固願一見況始者嘗辱一言之譽僕又豈敢自爲疏放比於固執者乎使回謹此以復冒瀆威尊惶恐無已

復當道疏

頃者亡妣出殯之日伏蒙藩臬列位老先生大賢遣使臨祭備極情文光生泉壤不肖孤無任感激慚負之至今者仙舟來過江門扶病褰帷引領流涕不敢任情乖禮以遂謁見之私徒抱哀忱無由上達謹奉疏荒迷不次謹疏

與徐嶺南

切見本縣近年以來盜賊日生訟牒日繁人情放濫略無檢束風俗惟見日不如前矣未聞有反復之機於乎安得賢守令識理亂之源者與語是耶頃者誤蒙寵顧衰病不出無由進謝自念老病山林徒負虛名無涓埃可以答一顧之辱謹以是言進惟閣下亮之程子曰治天下以正風俗得賢才爲本秦漢以下論天下之治者必以復三代爲至三代之君何君也其政教何政教也茍欲復之從何處下手耶必如明道先生之言是眞能復三代手段也而不見用於時惜哉伏惟大賢爲政務實而行庶幾能順復人情爲國家樹立長治久安之根本非如俗吏其所用心者惟簿書期會取辦於目前而已也自今而往一令之下一政之行必求其有闗於風俗者三致意焉是誠聽訟理人之第一義也是誠經綸天下之實地也幸甚幸甚

與張憲副廷學

京師一別逮今六年中間不幸彭年早世僕自己醜得疾以來人事十廢八九𨿽承訃以興哀乃無疏以奉慰尋自度於閣下如此宜得棄絕之罪然而終不復疑者誠以閣下愛僕亦猶僕之愛閣下故也比者獲手書三四讀之然後知眾人所以待僕之心異於閣下之心然閣下不欲正言之但微示其端於僕非僕有嫌於閣下乃閣下引而不發其不可者以意示之將使僕深思而識之耳𨿽然僕何敢以望於閣下者望眾人哉不知其人而好之畏其人之加已而勿與之爭自古未嘗有此也是故始求之深以取困大易所以凶浚恆也言不離乎道行不迷乎窮出處語黙去就之權操而用之必槪乎義茍如是榮辱之至自外者斯任之而已僕之所守如此閣下信以爲何如哉僕不善交人數十年間所交其在上者久而不衰惟閣下與莆守潘舜弦而已然止於相愛之深知己則未也而以望於一切之人此僕所以不敢也僕受气本不多疾病乘之近年以來齒髮都耗精力寖衰故又不樂與人俯仰方將投名山選幽谷枕流潄石而老焉幸而老母麤康諸兒女婚嫁漸次可畢往無日矣閣下仕於朝爲臺官其在外也爲按察官可謂進得其地矣大丈夫欲行其道於當時自宰執而下宜無有先焉者矣閣下謂鷹鸇不如鳯凰卽如引裾折檻請劍斬佞臣頭埋輪都亭將壊白麻而慟哭凡若此類疑閣下小之而不爲耳至如明刑弼教保任皇極以壽國家無窮之脈其次抑邪與正彰善癉惡必行已志不爲利誘障百川而東之回狂瀾於旣倒此宜無不在我者顧猶有掣肘之嘆耶閣下昔何所自任今忽諭以乞身之圖僕之所不敢聞也恃故縷縷辭多率易伏惟恕納而賜聽焉幸甚幸甚

與黃大參

某啟人出處進退去就之節不可茍也非但不可茍仕亦不可茍止始者執事由端陽入省履任之初枉棹白沙獲聞仕止之言夫絕塵步驟固知其不與凢馬同然不謂得意而往超然脫其銜勒一息萬里如是速也相逢盡道休官去林下何曽見一人非靈徹寄韋丹詩耶流傳世間識者笑之執事眞無負斯言哉病臥山樓聞此信息竊以爲喜他皆未暇論只不爲茍出始終一意進退合義如此於名教何如哉於世道何如哉未審何日就道專此馳問伏乞飛示

與戴憲副恭聞執事榮拜憲副之命引領臺階倍增喜躍不知微痾之在體也小廬岡書屋近方粗完四方士來遊白沙者於此處之能使退休腐人暮齒不忘於學猶日與二三子周旋考徳問業其中庶幾其少有得焉則此屋之名或者可配此山林無窮是亦執事之賜也並此敍謝帕二方表賀忱耳不拒爲榮

與胡僉憲提學

惠歷久不謝罪罪李山人至蒙賜相山骨髓等書珍感無已僕嘗粗涉郭景純塟書愛其辭約而旨奧反復讀之蓋無難曉及乎眞形在目美惡雜陳則又茫然無所區別以此知讀書非難領悟作者之意執其機而用之不泥於故紙之難也況此經鄭玄默所注穴法處謂不得師傅口授終無自悟之理吳艸廬亦云提耳而誨之可使不識一字之凡夫立造神妙如其言盡讀堪輿家書不若得其人而問之易了李君經宿別去非久當回白沙其人頗謹厚而又爲髙明所與疑亦有過人者苐患無能深扣之耳承諭欲來新會企渇企渇予久臥衡茅未卽進拜則有其說布衣陋儒謬爲王公大人所愛惟恐不自重以爲門下辱矧今士習非古一驕一謟交病天下有識方以爲憂如僕者縱不能捄忍助之乎惟亮察幸幸

又

奉別忽已踰年想望之私無日不爾昨日生員易彬送到羅明仲林蒙庵丘蘇州書札得知先生體況安佳深慰勤企某近又以人事過煩自汗時發畏風如昨閉齋偃臥竟日絕去思慮酬應以俟此气之復而已下車之始卽欲遣人上問尋聞往梧州昨晚兒自五羊回乃知先生自梧州還尙未知何日得拜見也閩中陳剰夫者先生所知不幸去年秋間死矣其人𨿽未面然嘗粗聞其學術專一教人靜坐此尋向上人也可惜可惜舊歲莆田有一舉人林體英來訪白沙與語兩月比歸亦能激昻自進不知其後何如也此學寥寥世間無人整頓得吉士習日見頹靡殊可憂也疲極末由往拜專令學生持此候先生起居別後相遇何人伏乞垂示幸幸

又

某啟昨來枉駕感愧無量承寄示遊山詩攺定次聨又佳又佳上下二句大小气力停勻自是實事魚鳥亦指隱居而言晦庵詩云我是湖山舊主人歸來魚鳥便相親意亦如此或以爲形容道體之言則恐涉於太深上下承接不來未知是否大凡文字不厭攺患攺之不多耳惟攺方能到妙處而發之易者恆不能多攺比見閣下於此詩略不經意以爲當終置之不復攺此詩𨿽不攺亦無害但不知其於他文如何深以不及對面一叩爲恨後得此紙然後知閣下非吝於攺而攺之益善日令兒輩誦此二句以爲喜昔者嘗聞歐公作一小簡反復攺之有攺至八九次者歐公期於言者也其不茍有如此宜其傳之逺也吾人大抵以不專之學方其爲之也鹵莽潦略而不自知又何怪夫古人之不可及也推之凡事亦莫不皆然蓋非止作文一事而已使回謹此奉瀆不罪不罪拙作末一章屬意尢切尙未知何日可遂此約男女一大俗緣比於軒冕外物誠未易盡湖山之盟信如何也江山魚鳥何處非吾樂地閣下旣以此自信而無疑於僕望終賜之首肯

與王樂用僉憲

以詩之盛莫如唐然而世之大儒君子類以技目之而不屑效焉則所謂詩之至者果何人哉僕於此道未嘗一得其門戶尋常間聞人說詩輒屏息退聽不敢置一語可否問其孰爲工與拙罔然莫知也比歲聞南京有莊孔易者能自樹立於辭不一雷同今人語心竊喜之稍就而問焉果出奇無窮及退取陶謝少陵諸大家之詩學之或得其意而亡其辭或得其辭而遺其意或並辭意而失之蓋其所謂夙生暈血終欠一洗之力而又懼其見譏於大儒君子終所謂技不可曠歲月於無用故絕意不爲凡學於僕者亦以是語之而無有疑焉者矣

又

執事懷抱利器退處林下者幾三十年晚用薦者復起爲臺官出臨嶺海首舉盛禮酹於亡妣墓前逺近聞者興嘆不肖孤無任感徳愧謝之至一峯先生墓木拱矣執事言必稱一峯豈但思慕之不忘而已亦將以一峯生平念念不肯忘天下卒莫達之天下者小試之見道之可行耳夫士能立於一世或以道徳或以文章或以事功各以其所長其出處語黙進退去就不能皆同亦不期於同也執事安於所遇不求其迹之似其未慊於用者姑置之以其能者用之而益小心焉幸甚幸甚某病且老無足爲世用或能爲執事紀錄一二成績以昭示後代愼無曰人莫知我也過辱厚愛謹此復制中不果自書

又

惠州孔子廟作者不自爲記而以委諸人某屏棄筆硯事於今三年矣吳秀才請試之不亦左乎國滅臣死歷代之常若夫險阻間闗出萬死一生之餘猶欲收合餘燼以圖匡復至勢窮力竭然後乃以一死報君故大之大之者謹之也文山與張陸同祀扁曰大忠謹書法也今廟於海陽直取文山所存與其所遇拈出碑之以風勵百代其亦可也不必襲大忠之名與厓山同也拙見如此可否幸裁之幣金畱而謝奉和佳作三章近以附五羊驛送去不審經目否余不及

與左行人廷弼

片腦大惠也前此寄示傑作兼諭以風水所宜感慰之極不審比日起居何如秋且盡矣拉何山人駕扁舟出扶胥口東望羅浮鐵橋之勝遂登飛雲訪朱明洞天此其時乎因想足下能飄然自適益覺某之匏系於病爲可厭也近槁十數首錄在別紙早晚東遊則此紙或可隨行有至飛雲頂且令從者歌之爲我通一語於山靈也呵呵黃秀才行令犬子專此馳候基茗山蕉貧者之獻於人止此勿笑

與光祿何子完﹝先生門人﹞

久別想念無已比年承貺不一張秀才南都還又承寄到坐幾一事老拙每日飽食後輒瞑目坐竟日甚穩便也好事者或借出效爲之多荷多荷近陳汝學報子完卽日謝事歸矣不知其實非也昔者致幣於定山者儀多不足非子完誰其助之然以爲求文者可也爲老拙非也諸公始作嘉會樓白沙以地參焉耳記者自有其說子完嘗一日在館下顧不能以謙恭自處掠他人之美以爲已有耶竊爲子完不取也子完出處語黙進退之宜子完自知之非老拙所能與也獨憂定山先生平生故人或因子完之言而爲斯文畱意焉則未免爲識者所議且笑之矣故具此白余不悉

與羅一峯

大忠祠碑皎皎烈烈見先生之心矣可嘆可賞諸生蒙燻炙歸來又是一畨人物多荷多荷三峯敍文並諸作實有意思但恐入末得禪耳先生欲理會著述及諸外事莫若且打疊令我潔潔淨淨先生平昔所篤信者非朱紫陽乎非全放下終難湊泊是紫陽語否門中有鄧秀才可試問之幹異兒也一日千里寧不厭家雞耶一笑余不具

與莊定山

李上舎回辱賻帛爲感承口諭比年手足作秋風痺尙未全愈今專托範生往視未知此生能了此疾否耶聞諸李學錄之子數日前謝病疏已上甚慰翹企自古賢人出處不同世多議之此豈眾人所能識哉太虛近往來石洞否向揮使處不奉簡因見爲道下懇病中不一不一

又

不意凶變太夫人奄棄榮養前九月龍克溫報繼又得周文選書連紙不勝驚怛仰惟先生孝徳純備不幸際此荼毒心死形畱何可想儗伏願撙哀自防勉副憂禱某支離之人不堪走哭束芻之忱可見於此惟照察不具

與張廷實主事﹝先生門人﹞

盜走海上及今不卽料理令盡絕後難圖北方信息不到耳竊以爲憂也順徳人謗李世卿由吳獻臣王嶺南怪李世卿由某多言孟子曰愛人者人恆愛之敬人者人恆敬之今之愛人者人惡之敬人者人侮之與古不同置之勿復道矣緝熈攜家謁選不過白沙以書來別今有一簡復之昨見範能用道定山事可怪恐是久病昏了也出處平生大分顧令兒女輩得專制其可否耶吾意定山爲窘所逼無如之何走去平湖啇量幾日求活一齊誤了也緝熈畏天下淸議苦不肻承認耳今此簡與之更不道著一字大海從魚躍長空任鳥飛何與吾事耶謾及之

又

孫侍禦屏置公事千里一顧別後連枉數詩不可謂無意於區區者惜其所急者筆札間細事某且引之於道旣有以復之矣又慮薄俗不可處諭人亦難不知我者且以我爲慢會間以一言擴之使彼此有益幸甚幸甚

又

來詩感憤之速足慰所朢著此一鞭無難於天下矣他人讀拙詩只是讀詩求之甚淺何足與語此也抑猶有未盡者更諷詠之千周燦彬彬兮萬變將可覩神明或告人兮魂靈忽自悟𨿽拙作之淺陋能以是法求之恐更有自得處非言語可及也犬子應科在省百凡可告教之幸母吝

又

承示跋語推之欲其髙反之欲其實用心於內者如是以示一之亦未灑然讀及贈行之作則斂袵嘆賞不已林郡博何日過五年不畱一字耶舶司昨遣吳瑞卿攜所作﹝闕﹞圖至白沙題云若个丹靑﹝闕﹞此﹝闕﹞云窩自有﹝闕﹞人封扁舟一去無消息﹝闕﹞五峯衡山之興勃然矣未審開春能遂行否耶湛民澤近無一耗廷實能過白沙一話爲慰然未敢必也

又

陳畱市隱使不遇陳后山黃涪翁一市傭而已耳雲谷老人李孔修非吾廷實吾安知吾粵有二賢士哉得手書讀之喜而不寐所惜者拙疾拘綴而雲谷已老雲谷將不可得見則雲谷所有者吾安能揣摩之而得其眞耶獨孔修壯年如廷實所稱非俛首當世之人也萬一他日往來雲水之便庶幾一接其緒論以信吾廷實知人能自取反以爲快也把渡人去復此病倦不更多及

又

承諭求靜之意反復圖之未見其可若遂行之祇益動耳惡在其能靜耶必不得已如來諭構所居旁小屋處之庶幾少慰耳﹝闕﹞之論李廣射石﹝闕﹞曰至誠則頑石可開又述莊子語云置之一處無事不辦此理殊可恱顧今老矣惟日孳孳豈能及此並以告

又

讀三月廿日書百錢自喜貧者說金子能以此自檢其過人逺矣甚賀甚賀斬釘截鐵工夫將日益但須由其道耳由其道而往無之不至也或謂廷實气髙好自是不能下人比觀與民澤諸作殊有意思未必盡如或者之論也大凡虛已極難若能克去有我之私當一日萬里其它往來疏與宻可也睡起憒憒不多及

又

譬之謌曲遺響直唐調耳近見偶拈諸作斬新以爲絕倡而何求和者多耶百凡如人飲水冷暖自知老朽所朢於賢夫豈淺淺哉此據景元口告李子長懷集之行恐未免內顧之慮能照之否石翁白廷實地曺

又

數旬來無一的便故不奉問後山不意騷擾昆岡之焚玉石雜處能無誤傷者乎承示諸作驟看似勝前細看詞調欠古無優柔自得忘言之妙看來詩眞是難作其間起伏往來脈絡緩急浮沈當理會處一一要到非但直說出本意而已此亦詩之至難前此未易語也文字亦然古文字好者都不見安排之迹一似信口說出自然妙也其間體制非一然本於自然不安排者便覺好如桞子厚比韓退之不及只爲太安排也據拙見如此不審然否世卿修志邑中近方下手其行恐在冬春之間厓山之遊不遂約秉常早晚可得一會否近稿頗有之倦不多錄俟續寄

又

簡復張君席珍足下僕知秉常秉常知足下故不待面知足下過人逺矣老拙無所爲但願足下輩能樹立於世俾斯文有賴幸甚幸甚蒙示諸作健逸可愛但得稍入規矩乃佳耳拙稿數篇錄去以待面語浮謗未息老母眠食不忘甚無聊不多及

又

時矩語道而遺事秉常論事而不及道時矩如師也過秉常如商也不及胥失之矣道無往而不在仁無時而或息天下何思何慮如此乃至當之論也聖人立大中以教萬世吾儕主張世道不可偏髙壊了人也重作別章感感夜坐第二篇

佳復時矩對病之藥也蒼梧歸後人事益冗煩暑爲災起倒不供行期尙在後八月也都憲有意催促緝熈廷實只在明年春夏間行耳俟面旣

又

近來獘邑夜寇甚於前日有盡殺一家十餘口者矣地方如此不可不早爲之所況有大於此者乎意欲就省城內求一地頗幽僻且寛廣及此時築室奉老母居之適得白洲口信亦惓惓以此爲言與鄙意正合需者事之賊見幾而作不俟終日可也幸爲我裁之數日後令兒輩詣左右聴處分也所欲與語非筆札所能盡非相愛深者告且宻之切囑切囑

又

半江攺稿翻出窠臼可喜學詩至此又長一格矣前輩謂學貴知疑小疑則小進大疑則大進疑者覺悟之機也一畨覺悟一畨長進章初學時亦是如此更無別法也凡學皆然不止學詩卽此便是科級學者須循次而進漸到至處耳近稿錄在別紙別後所作惟此耳緝熈諸稿覽畢還一字章復廷實心契前日半江遣子來白沙拜謝至則仙舟行矣幸照

又

章因起倒傷煩諸疾乘之自汗耳鳴心气虛損肌膚由是不實得七月五日書承養生在去其害生者章之病多自取由不介意生死故一切任之今則末如之何矣古人漏船之諭良有以也他日見雲谷丈人試爲叩之曰閭丘之命將懸於丰幹之手屈平數語盡攝生之妙或者知之而爲之弗蚤終亦無補於漏船不如探囊中一丸與之又恐分薄緣淺者無以當之如何書中斷制平湖去就章亦未敢率爾蓋一時事體所闗萬一有甚難處者非但欲存忠厚而已俟更得其曲折詳細是非不難見也別紙報袁徳純來按治陳邦伯死於道路此於天命亦何所增損而使人動念耶是豈無害於生終不如坐忘之愈也

又

近來林子逢書頗悉平湖履任來消息大都是雅不勝俗寡不敵眾非但所執者古之道祖宗來制典昭昭亦依不得了可嘆可嘆緝熈此出固不得已終是欠打算聞去秋九月已在告此直圖歸計耳別無分付也秉常想已就道前承寄手疏賻帛謹已拜領感感歐太素傳好章舊亦聞鄕裏有此人但不得其詳耳周文都如省托渠一訪雲谷老隱竟以疾弗果此老自世外恐亦未易謁也溽暑不審體況何似朋友凋落交道陵夷士風頹靡莫甚此時置之勿以污筆墨可也

又

左廷弼遺來白金二十兩簡中疑似若只出於東白借助之意則僕已辭之矣會間爲叩其的還一字東白販紙失利故不欲受

又

曩辱佳章並賀儀媿感千萬李世卿行時諸友追餞倥傯不及奉簡亦謂與世卿相知不待面安事簡耶世卿闊達善評文想靑燈對榻髙論層出麗澤之益多矣更冀寛廣以來天下不一之善別有贈章勿愛垂示

又

承示諸作以作者觀之近體可驟看久看則別古選才看便不似不知平日與秉常論者何如以吾子之才加以涵養之力久當得之未用催促也拙庵記文字議論好非拙者可及但不知較於古人情性气象又何如也更須自討分曉大作規模不墮落文士蹊徑中乃佳也九月四日章復廷實廬墓詩若未登捲請更作

又

近作皆已經目詩不用則已如用之當下工夫理會觀古人用意深處學他語脈往來呼應淺深浮沈輕重疾徐當以神會得之未可以言盡也到得悟入時隨意一拈卽在其妙無涯每見所作只是潦艸如忙中應事無味可味大略如此難一二指點病痛處欲告又恐見難而止反爲所沮故不欲輒言耳子長亦未有捉摸撞來撞去不知如何用心也如李世卿平日自負至論詩則以爲甚難不敢出一語亦近方得覺也秉常南京寄來諸稿讀之不能竟又不知所養者近來何如也別紙錄去拙作閒呼子長共讀之懷世卿末一聨以問容一之亦不能了知音者眞難得也正月人日石翁書復廷實侍者前柬相達見漢淸囑勿漏恐倉卒生謗也艸率石翁云

又

半江十詠接引意然有次第前後一一相照求東所爲作一跋爲此號者謝徳明居邑之南郭疇昔有桓溫少年之習喜其勇於攺革閉戶不出與俗交者四年矣鄕曲往還忠於門下者也跋中略見此意然亦不必專系其人也若興動和拙詩亦可不必跋也髙作毎見跌蕩可喜但不知置之古人文字中能入得他規矩否如王節婦墓表只似信手寫出古之作者意鄭重而文不煩語曲折而理自到此等處似未能無少缺也何如觀其言可以知其人彼沈酣世味者泥滓滿腔又惡可與論此哉讀漳州功徳碑絕句別紙錄上兩山先生一笑得便卽寄去也余不悉

又

承屢寄示近作得之憂病之中雋永之味咀嚼不來尋常喜言詩值小煩惱開卷釋然今則末如之何矣合是障得重後與物扞格非干詩力弱打不破也藏之篋中俟他日披閱

又

文祥兄弟繼逝甚可憫也存者季弟諸侄能不墜其家業否文祥始從湖西遊頗見意趣後爲仕進累心遂失其故步至不得一第而死是非命也夫人生幾何徒以難得之歲月供身外無益之求獘獘焉終其身而不知悔惜哉頑侄景鍾最爲老母所愛今之亡也正如來詩所謂柰何柰何老朽此旬來體中頗熱甚無聊不一一

又

李世卿﹝承箕也﹞不逺數千里來訪白沙朝夕與之談英偉特達鄙陋當世欲於聲利外立腳者非但文辭之工而已期過秋方還嘉魚因便能一來會否耶

又

東所寄東壺字韻下五首遣辭寛緩稍就沈著可以朢作者之庭矣謂非學力可乎自餘皆不及此至日在病數首近日方寄到近作皆勝舊聲口與拙作相近可愛可愛晦翁自云初學陶詩平仄皆依韻閉門兩个月方得逼眞自古未有不專心致志而得者更朢完養心气臻極和平勿爲豪放所奪造詣深後自然如良金美玉略無瑕颣可指摘若恣意橫爲詞气間便一切飛沙走石無老成典雅規矩蕩然識者笑之矣字韻首句以閒字易眠字何如間字韻第二句當攺途字韻俯慚作毎慚佳目昏筆駑不能一一

又

久病未脫體猥蒙督府鄧先生數年知待之厚無以報之甚懸懸也昨承見示和答督府見寄髙作病中牽勉次韻一首少見區區近見邸報京師戒嚴正求才如不及之時也東山先生爲天下屬望不見起取甚以爲疑故末聨及之𨿽受饒舌之誚所不敢辭也國家安危所系全視用人何如耳且如我兩廣地方𨿽逺然用人小大得失事體則無二致人才有無顧作興如何耳倪指揮可用之才久被誣在獄人共惜之當道處分如此因循不決下人不免有疑且將以倪某爲覆轍而怠於立事此事𨿽微所闗於國家用人之機當轉移以救一時之獘則甚急也若見督府言次可及無吝一言謂此能分理一人之寃尢未也有益於地方用人有益於國家不可不慮也切囑切囑

又

得定山三月九日書云於是月告病不識此幾發之早晚在考察前尙有一分之說在考察後則更無說矣拙詩云百年將滿日心亂不成詩易曰見幾而作不俟終日竟何謂哉據如是殆不可開眼衡山之行吾其可已耶緝熈書中怨非已者云一涉宦途卽爲棄物天下固有棄之者矣章何敢棄朋友也報帖卽封寄緝熈𨿽非所喜然不可不報也五月十八日石翁書於碧玉樓雨中廷實閱此簡畢有便轉寄民澤可也

又

省城之遷不決緩急無所歸決恐干累於人今歲創修祠墓凡五處財用竭矣不如且置之近聞總督之請於上萬一東山復來地方可以少安亦未可知也廷實念我深不自知其傷於饒舌昨見白洲憲長問何以不決老朽不敢盡言正爲此也蓋有離世樂道如戴簡以居東池之地然後可當弘農公之賜主之以鄭公司馬在康節則可無康節之才與量豈不爲識者所譏乎有可得之勢無可受之義取舎之間甚不茍也亮之亮之

又

承示楊栁之曲情蹙辭盡幾不可讀樂莫樂兮新相知悲莫悲兮生別離騷人眞得此心所同然耳沿途遇便風得一字爲慰愼無若區區之懶也近來獘鄕東西盜刼連夜白石譚蘭雪一家遭害馬黙齋輩剝牀以膚可畏之甚眼中惟倪舜祥可委捕盜一事顧今無可告語者未信而言將不免於人之我疑況於欲取一善之長而遺眾疵之短主者豈能聽此一夫之言而遽爲之予奪哉但爲鄕裏憂盜之至不得已而有言耳見子長寄定山先生詩可是率爾定山豈可輒寄以詩耶後生且存取謙退此進學之地也仁夫會間多爲申覆見示諸作實有意思更不奉字章白廷實從者

又

前後寄到病中志喜及寫懷諸作讀之嘆曰進修在我成我者天也雨山先生識量終非時流可比前此廷實不以出處之義告豈非惑耶今而後父子間自爲知已他人莫能與也幸甚幸甚漳州功徳碑絕不類時樣文字亦一奇也中秋食冷芋腹中作痛連日痛已當爲作絕句詩寄漳州托林蒙庵刻於功徳碑陰以彰太守之美可否俟報

又

近承寄示手稿讀之比舊稍勝莫有悟入處否秉常亦毎有新得大抵辭气終欠自然廷實乘快時有觕硬處不類此情性所發正在平日致養到醇細處則發得又別章告廷實侍者稿通五紙看畢煩寄秉常以代一簡

又

秉常近會否何久不聞耗也前承錄示贈安指揮詩序讀之令人快意亦一時傑作也章閒居和陶淵明古詩十餘篇一二篇中頗自以爲近之欲錄去一笑未能也廷實近作詩否不必作不必不作道固爾也近看祭鱷魚文作絕句云刺史文章天下無海中靈物識之乎可憐甫李生人世不及潮州老鱷魚錄去一笑

又

袁侍禦無病暴卒於龍川其迹可駭不審當道何以處之張兼素一病遂不起昨見李僉憲云此訃得之朱茂恭侍禦當是的耗也天道於善人如此如國家何平生交舊凋謝殆盡聞此殆不能爲情也哭而爲之緦踰月乃已聊以申吾心而已兩山先生近眠食何似服藥見效否古今庸醫誤處方殺人如麻此不可不愼也非久遣犬子往奠徳純先生不知柩行在何時便示一字近稿奉寄廷實見意承惠書已悉近況行人告急不及奉惟心照

又

右稿寄束所収閱病久轉覺淹淹無以自解倘還一字以自廣是所朢也卜者多雲此病至立冬節脫體立冬在今九月二十四日去此不逺今病如此恐未爲的斷如何如何只得順受而已此外更無他可仰廷實將安爲我謀哉淹病之餘聊此艸艸

又

承欲學詩自古未有足於道而不足於言者也學人言語終是舊套子長病小愈曾親見之否耶子長服黃栢不死必且以黃栢爲有功諸君爲子長憂黃栢也白沙村裏老人呈縣發去渡船一夫造言百喙交扇亦有數乎哉數旬來左手足不仁毎於中庭起坐卜者謂必至大雪前後疾乃可平是亦數也寶安道白日殺人可畏北方信息近復何如民澤還增江非久龔志明亦還潮地方多虞朋友各散萬一不免避冦之行柰何病臥山樓如在井底凡有聞但頻示數字切望切望九月十三日章簡復廷實足下送丁一桂詩不可不作就付來登捲石齋書

又

承諭出處與逃患兩事此重則彼輕足下之論偉矣但須觀今日事體所闗輕重大小酌以淺深之宜隨時屈信與道消息若居東微服皆順應自然無有凝滯孔子曰知幾其神乎今以眾人有滯之心欲窺聖人至神之用恐其不似也更俟他日面論以決之見示與時矩詩痛至然知其不能回矣惜哉先夫人挽詩不詳善行只如此亦何益於死者聊以紓足下哀思耳奉去茅筆書通六紙凡書視筆楮工拙是固不能工也勿訝

又

廷實守道無求於人攜十數口在路日飯米一斗何以給之使內不遺於親外不欺於君進退取舎槪於義此古人難之非直今日也自廷實別去每念廷實至此世之論人物者觀其外而遺其內以是爲非以非爲是者多矣在人自審處何如古人不必盡賢於今今人不必不如古但當日勉其難勿輕自恕此則區區所望於廷實者不敢不盡也李子長在館中已半月梁貢士告行艸艸奉此不能悉不能悉別詩奉懷廷實世卿錄與世卿紙此不再書

又

傳曰道在邇而求之逺事在易而求諸難又曰行之而不著焉習矣而不察焉終身由之而不知其道者眾矣聖賢教人多少直截分曉而人自不察索之渺茫求諸髙逺不得其門而入悲乎次韻廷實見寄二首其言因廷實而發非專爲廷實也

又

承錄寄近稿讀之作者如是豈易得然便謂之然竊恐未然不審廷實自視以爲何如也言詞不能盡人詞气足以見人有諸內形諸外誠者觀之思過半矣故老朽嘗謂文字之學非也學豈在詩耶廷實資甚明敏當以古之立言者自期彼汲汲於人之贊毀無病而呻吟若是者亦何與論斯理也病中不多及

遺言湛民澤

孟子見人便道性善言必稱堯舜此以堯舜望人也橫渠見人便告以聖人之事此以聖人望人也吾意亦若是耳竊附孟子橫渠之後彼何人哉予何人哉有爲者亦若是文王我師也周公豈欺我哉區區之意在覽者深思而自得之旣以寄民澤亦以告有志於門下者咸得自勵而日勉焉非但爲美言以悅人也

與平湖語連日不如與賓州一尺簡易曰初筮告再三瀆瀆則不告此教者之事夫豈有所隱哉承示教近作頗見意思然不欲多作恐其滯也人與天地同體四時以行百物以生若滯在一處安能爲造化之主耶古之善學者常令此心在無物處便運用得轉耳學者以自然爲宗不可不著意理會俟面盡之

民澤足下李世卿書來問守臺者老朽以民澤告之冷焰並騰殆出楚云之山蓋以勉世卿使求諸言語之外如世卿可惜平生只以歐蘇輩人自期安能逺到賢郎在病可徐徐而來眼中未有能奪公楚云手段也五月十二日石翁書此學以自然爲宗者也承諭近日來頗有湊泊處譬之適千里者起腳不差將來必有至處自然之樂乃眞樂也宇宙間復有何事故曰𨿽之蠻貊之邦行矣今世學者各標榜門墻不求自得誦說𨿽多影響而已無可告語者暮景侵尋不意復見同志之人托區區於無窮者已不落莫矣幸甚幸甚楚云𨿽日望回萬一髙堂意有未安亦未可率爾行也珍重艸白民澤進士

章久處危地以老母在堂不自由耳近遣人往衡山問彼田裏風俗尋胡致堂住處古人托居必有所見儻今日之圖可遂老腳一登祝融峯不復下矣是將托以畢吾生非事遊觀也三年之喪在人之情豈由外哉今之人大抵無識見便卑闒得甚愛人道好怕人道惡做出世事不得正坐此耳吾輩心事質諸鬼神焉往而不泰然也耶病中不欲多言幸以意推而盡之未可艸艸也五月五日石翁書復民澤侍者

民澤足下去冬十月一日發來書甚好日用間隨處體認天理著此一鞭何患不到古人佳處也章自去秋感疾迄今尙未平昔者髙堂未傾病輒叩天願少假之年今廬岡之木且拱吾何求哉其未忘者衡山一念而已皇皇靈芝一年三秀予獨何爲有志不就其可念也夫其亦可嘆也夫廷實近多長進但憂其甚鋭耳子長病且愈曰髙音耗亦無黃巾納婦館中惟一之與服周教諸孫海北汪提舉向慕亦切作懷沙亭於海上此外有修古書院冷香橋之作所費不少恨無以成就之耳民澤在鄕安否禍福原於人情不可不仔細察也謾及之不一一戊午季春三月初二日石翁在碧玉樓力疾書

陳白沙集卷二

●欽定四庫全書

陳白沙集卷三

﹝明﹞陳獻章撰

○簡

與陳進士時周

時周水菽之養自垂髫迄今三十年韓退之稱孟東野無田而衣食事親左右無違混混與世相濁獨其心追古人而從之時周蓋有之矣時周別去益思時周平生履歷之難大略與老朽同而又過之求之古人如徐節孝者眞百煉金孝子也頃歲有答林府主壽老母生日詩云有母年齡暮逄辰喜懼深多儀焉敢郤揣分故難任錦段拈香拜仙醅喜盞斟獨慚非節孝未了百年心因事惟賢寄不足於詞詩中發之盡矣抑聞之子不私於親非子也士不明於義非士也賢者審擇內外取舎之宜以事其親愛日之誠而無不及之悔在我而已

與袁進士書

足下去靑山登黃甲一旦取貴官如反掌人皆華足下而不知足下之不樂乎內足下之心形於書尺足下之辭甚直誦之揆之凡足下之事無是非可否得失足下一一具言之足下過於時人逺矣時人或錚錚自許其不欺反出足下下𨿽然足下慷慨自任不能吞炭爲啞以取容於時則將大聲長鳴於仗馬間乎此非僕所敢聞也緝熈坐靑湖山三年矣徳孚旦夕過我其問足下也告之

復林府尊

順徳令來辱書承以送東山先生序文屬之僕東山先生愛百姓如已子百姓戴之如父母徧觀當世未見有如此者僕所目擊序奚宜辭顧僕平生拙學於出處語默有不容不致其愼者不敢不告也僕於送行之文間嘗一二爲之而不以施於當道者一則嫌於上交一則恐其難繼守此戒來三十餘年矣茍不自量勇於承命後有求者將何辭以拒之僕聞愛其人必欲其美僕之辱愛於執事不可謂不厚獨於此偶未之察耳伏惟執事終始此愛不彊其所不能幸甚幸甚有李某者嘉魚人近自其鄕來白沙其人東山先生知之其爲文有气采僕讓之慷慨特達樂聞人之善而樂道之僕謂執事倘可以此文托之乎然否惟命

與黃太守

聖天子卽日命下拜端守黃公參政病夫某聞之喜連日病夫與公舊故能知公剛方有力能集事使得髙位以行其志以有聞於後病夫之心公之心也能勿慶乎謹具羊酒菲儀帕一方絹一疋以表下忱伏希鑑納

與張太守克修

邇者修建祠宇墓亭各已有緒實賴仁者廣濟之力知感知感竊聞治郡以嚴令下而人爭趨之無敢後者向去買木人不知所裁木被雨漂流者民之負約者一切宜置之而以聞於左右夫利乃眾人所趨義則君子所獨萬一以我故干累於民非細事也告乞已之千萬之懇自玆以往更不發人買木亦乞明示該縣將來切囑切囑制中不他及

與丘蘇州

辱書知起處甚慰僕以疾病跧伏海隅比於縉紳往還中非平昔素知不敢輒上問多罪多罪承諭周翠渠守廣徳有聲因記曩歲周侯贈賀克恭詩云黃門仙客歸遼左少室山人憶嶺南我亦塵埃難久住木蘭溪上浣靑衫周侯後以進士畱京以書來番禺僕次韻戲之未及寄去周侯尋守廣徳僕以不能默默而竊喜周侯之有爲又喜先生能與人善益思周候所以處於克恭與僕之間其始終去就可不可之權先生蓋未知之也爲絕句一篇並前次韻錄去以發千里一笑

又

自閣下領郡去京師與僕不相見者五年矣閣下宦業益進僕沾疾來凡百事不如昨今羸然一衰氓矣常常思慕閣下然但意其在黃耳不知其去而爲蘇也比者獲手教承先府君棄世已久閣下復守此大郡豈無悲忻終闕弔賀不罪不罪閣下秉好徳之常性有成物之美意辭气所發藹然盛大如閣下之心達之天下有餘也奚論一郡僕於是不能不一賀非賀閣下也賀蘇之人得賢守使鰥寡孤獨者得其所也𨿽然閣下不以行道自任而以養親爲辭僕於此蓋又不能無疑也郡準古封建爵爲諸侯出入備五馬之容刑賞行一郡之政邦之安危民之休戚無不系也孟子曰有官守者不得其軄則去言不可濡滯也僕聞之君子之事親也盡其在我者不必其在人者茍吾之所爲不畔乎道不愆乎義則其爲孝也大矣祿之失得弗計也閣下以爲何如朱侯詩跋向何處批判幸飛示僕在京時居仁嘗通一札但未識面耳梁石克恭皆僕平生所深望便中聲意爲感

與鍾地曹

所卜新兆形勢甚具穴甚的竊料其中當有好土昨日所見止是膚淺處更宜深掘見之但不及水泉盡深無害蓋土色美惡不同气亦隨之而異乘其美者則吉乘其惡者則否此可理推不可拘泥葬法淺深之文如範越鳯云凡穴宜及一丈外則不爲艸木之根所及其說亦似有拘若掘止八九尺間見有好土不止則傷龍若深掘而無好土則無如之何今限以葬隴宜淺之說恐其下實有好土而或爲浮面粗惡所隔則舉全地而棄之矣可不愼歟程子以土色光潤爲地之美葬家以驗土色爲辧吉凶捷法此不易之論可以默會矣況此山來勢極是雄猛必得融液之土方爲全美亦不可艸艸也

與林春官

辱書久未謝今者寄到手札並手扇二握仰仞來忱可勝愧感閣下以六品之秩居部官非祿仕明矣要能脫外榮樹立功名天下共責望況於僕者哉僕非不願爲此顧無閣下之才與閣下之位矧今髮日就種老逐病來病與懶遭於世間凡百事脫落盡故於左右期之耳承諸公起居甚慰周先生爲廣徳得人心稍稍前此丘蘇州書來亦謂如此可賀可賀往者京師與廣徳步月閒談異日或出或處必相料理今日閱此紙罷因寄木蘭溪上浣靑衫之句不覺呵呵遂成拙詩梁石終爲廣徳州木蘭溪上水空流詩中往昔三人共海上如今兩鳥囚給事易爲淸靜退山人眞脫网羅愁如何皂蓋不歸去應爲蒼生未肻休以爲使廣徳及克恭軰見之當發一笑故並錄奉左右倘達之諸公亦足當一簡也

與吳惠州繹

思僕腐儒也生嶺左四十又七年矣乃無以自見於天下頃因一二軰流妄加推讓於有所不爲之中置賤姓名焉執事從而齒錄之乃不自矜重具酒與幣勤一介於千里賜之手札而問焉僕何足以當此慚悚慚悚然僕之所以不辭於執事非昧於自度辱執事使也徒欲以廣執事之心使天下稱執事者以執事爲有禮且曰執事於不賢而譽且禮之況其所謂賢者乎亦昔人請自隗始之義也郡大封也太守大官也當風化未還之日獄訟日繁幸而主者不敢怠於其職疲神竭知夜以繼日孳孳猶恐弗及如此者今之所謂賢守也執事光明磊落優遊而惇大規模气象迥異常流使勤於聽訟矣而又不遺其本焉此僕所以乘風而知慕覽幣而弗辭其心蓋又有激於此也若夫君子進爲君退爲親進退可否之機執事研之熟矣僕何敢仰疑於萬一哉使回並此布悃不罪

與汪提舉﹝弘治戊午月九日作﹞

白沙陳某啟千里一緘由辭以得意足下垂愛之至非尺牘能盡章何徳以報之承示近作足見盛年英邁之情大抵論詩當論性情論性情先論風韻無風韻則無詩矣今之言詩者異於是篇章成卽謂之詩風韻不知甚可笑也情性好風韻自好性情不眞亦難彊說幸相與勉之知廣大髙明不離乎日用求之在我毋泥見聞優遊厭飫久之然後可及也人自海南來者稱足下事功之偉阮從事至益聞所未聞足慰翹企𨿽然局於見聞者未必知也如修古等作誠美矣人徒知慕修古之名抑孰知修古之實之著於今日者何如也觀往可以知來一眞一切眞得其門而入者無逺弗屆也慕竹記文章心許之病未能耳足下欲顯其親於無窮豈專待是耶白洋眞境想象不來別紙塞命良慕髙尙耳不多及

又

足下事功之奇襟韻之勝安得一寄目於冷香以盡作者之妙今者畵圖能令武夫俗吏見者莫不鼓舞稱快況吾人哉𨿽然非病夫意也病夫何足以當之足下以是心求進於古之人庻乎無逺之不至矣嘉貺不一照領錄來諸作毎讀一篇輒欲奉和而病未能慕竹記文大書表墓均之未可牽勉小詩四首錄於卷中徒於阮從事過江門一次依準還海上耳髙明必能亮之李世卿期我於朱陵沈督府書來問行張東所已辦一杖雙屨隨我顧今病勢尙未可動余無足道者

與顧別駕止建白沙嘉會樓

執事未有不以公務而止敝邑者今日之事欲爲名教樹無窮風聲於後代而姑托始於僕以爲之名伏惟按治廣東侍禦熊公揭名嘉會選能集事一人使相地白沙問於我府主林先生以得執事遂盡聞於我藩憲諸老先生倡斯和之興一役而眾論攸同舉一義而多士知勸百餘年間嶺海之內未聞有如今日之盛者也顧僕何人俾以虛譽濫竽斯會區區不勝感激愧悚之至執事以才識卓異見重於時諸公誠信而委之僕愚以今地方多虞民苦力役斯亭之建𨿽以賢別駕主之然寸土尺木不無勞費在民願執事再加處分以復按治之命茍可已之不但紓民之力而負且乘之譏亦且不及老朽以貽玷諸賢尢見執事相愛之至也幸甚幸甚

又

山樓小構淸白俸余之助得之公不以隗謝士詘於不知已而信於知已此僕所以每受賜而每不辭於公也𨿽然厚徳不可以不報尙友古人永矢一心進以禮退以義不受變於時俗近之則可親逺而望之益光此僕所願望於公如是若徒以身爲溝壑無所規益舎已循人與時勢上下非僕之志也鐫者偶有所適碧玉樓詩刻俟後寄所示從吾先生送張巡檢詩何不類平生之言也分惠諸兒軰及諸士友歷日分付一一感公盛徳並此爲謝

與金通守

某啟今日里長付到黃曆五本前此寄來鄕試小錄一本具有封識已一一驗領疊辱臺貺豈勝榮幸某本田野之人濫竽士列凡於公卿之門惟知尊敬盡禮而已不敢隨眾奔走以負其初其有賜於某者旣於家中拜受更不進謝惟照亮不具

復胡推府

辱書英特不羣之气溢於言外而其中耿耿欲與世抗尢於詩焉見之前數日托倪指揮送去手書弗及想未達也承以得卑官爲喜古之善處困者如是𨿽然未若忘之愈也忘之都無事矣詩本溫厚和平深沈婉宻然後可望大雅之庭執事之作其果近之乎如其未近則當易故求新增其所未髙浚其所未深然不獨作詩爲然也臥病餘旬不能舉動感玆逺別又重違左右彊勉數紙不能佳也不審何日離省區區馳戀之私想能亮之書墨並此謝

與左知縣

章啟頃者欲畱一飯爲他客所並別去匆匆一語不能究至今惜之黎生來辱書兼多貺硯石之奇尢爲難得昔伊川先生以一詩酬王佺惠藥傳之至今明府善爲邑使百姓歌之老朽𨿽不習於辭尙能爲明府執筆作循吏傳傳之天下後世以爲美也明府寧不許我耶瞻奉未涯謹奉啟不宣

又

昨來枉顧老夫胸中又著一左明府矣由鄧生之言知明府遺愛仁化已多今者鄰封得此賢牧幸甚幸甚老病林下每聞四方郡縣得人輒爲生靈喜況目擊其人乎公程還日過白沙少畱片餉細話平生志業以慰老懷是所願也

與順徳吳明府

頃者從事至辱書貺爲感適姜仁夫在坐不卽裁答仁夫說足下縷縷去歲首夏李世卿過白沙至臘初始別閒與論一時人物世卿亦以後進之才稱足下章於足下所存不待書而悉也念昔蒼梧之會潦略幾於失君矣顧今乃蒙不鄙瞻望淸光於咫尺得非幸歟章衰疾不出足下拘於官守未有相見之期惟當洗耳林下以冀鄰壤頌聲之來足下將不以循吏之事讓古人也

又

出處語默咸率乎自然不受變於俗斯可矣以張梧州先生與獻臣近日所爲章皆未得其詳不敢懸決是非俟面盡

又

梁生至辱手書具審被誣事今已釋然甚慰明府惠愛在民民以是報何耶凡天損之來吾無以取之可以言命矣唐中丞稱潘時用之賢悼鄒汝愚之死小抑大扶朝低夕昻張梧州之於督府皆可謂知已之遇夫復何憾承一一示明府豈徒羨彼者耶陶邦伯才能集事威能禦暴便可當一面之寄其它未敢輕議大抵用人不求備議者謂中丞公人物一大鑪冶百錬之則眞金出焉順徳小邑治之不難而有難者其誠乎誠則不言而民信無爲而化成觀於明道先生治縣則可知用智之不足貴矣承下問不敢不盡明府以爲何如

與趙明府

平後山碑文僕已謝於陶公非敢有愛於言也夫文以紀功必書首事主後山之役者誰乎今秦公已去存者兩府皆非知僕者也孟子譏未同而言此豈止於未同而已也一二十年來僕與人爲記序等文多不過十數碑而已爲陶公者半之謂僕於公有所擇於言乎必不然矣司馬公作相欲除諫官而難其人問於伊川先生不對公曰出於子口入於光耳何害伊川終不爲言之語默要自有當也若不問可否惟以相與之宻而責之言伊川爲不忠矣僕廢退之餘恐收斂之不謹以取罪累實非有他也惟執事亮之

答陽江柯明府

頃者有胡秀才來謁白沙能道執事志行之美章多病少出於執事無一日之雅聞秀才言爲之動容起敬已置執事於東南十郡內賢守宰之列所謂生而民愛戴之死而且爼豆之以此期待陽江而注仰之久矣蒙辱手教承已表識張太傅墓又於墓前構祠祀之與厓山同幸甚幸甚以今觀之執事所作皆風化首事尋常只是簿書俗吏取辦於目前耳何嘗望見陽江腳板耶祠記某當作昔聞秀才言執事表墓建祠某已心許執事矣顧今拙病未能脫體少延歲月爲之未晚也病倦不能具大狀使回聊此復余不一一

與任明府

昨蒙枉顧感感一談之頃愧久病未得脫體精神不能自達愧負何限𨿽然造次間已覺明府英邁之气出於人上者可畏可喜異時當爲賢宰牧有聞於天下後世新寧之民一何幸歟今日又蒙多貺之及感怍感怍以新作之邑遇新除之令凡百政令皆自我出未有壞於前者事機之會如此亦可賀也老拙以爲天下之事成之惟在威信威信一立無事不可爲茍無威信則無其本難乎其立政矣明府裁之病倦執筆匆匆不究所欲言謹此布謝而已惟照亮幸幸

與曹知縣

執事去新會二十年矣何由復見執事日侍正節堂延接四方賓友與言昔者土木之興眾工一日具舉執事悉心於名教常在人目𨿽不見猶見也堂成而執事解官堂今存而老母下世俯仰今昔情如之何恭惟執事才足以立事勇足以行志而竟不爲世用或云見曹長官於京師或云退而家居慷慨如平時欲致一書慰執事無可托者男子蓋棺事方定士所遇有時焉耳鮑叔有聞於後代以其能眞知管仲也𨿽不仕齊有功九合諸侯一匡天下鮑叔賢之烏乎世復有斯人乎執事以某之言爲然則凡世所汲汲而後見者皆不足以望執事亦非所以厚執事也李世卿還嘉魚輒此奉候粗布二端表逺忱制中不多及

與梁知縣

三郎回能道漳平初政甚慰懷仰居下而能獲乎上事功將日大聲聞將日著可賀今之從政者豈必盡如古之人但髣髴其一二世必以良吏目之矣又能始終表裏無間將來必大有可觀幸卒勉之老拙之望也比者小廬山塋封粗畢逺煩致奠哀感無涯奇娘子母計各安好漳平風土想與此間無甚異惟善調攝勿令生疾惠絹感感耳邊常得好消息不用寄物也

與鄺知縣兄弟

丁明府彥誠今之良宰官也遺愛在邑邑人思其徳欲爲廟以報之此義舉也吾軰當爲之倡今附去疏文一首幸畱意富者多助貧者一錢勿棄大要見此舉報往勸來出於民心之公庻幾光明正大可以傳逺今卜地在白沙里社前與嘉會樓相望亦其平生所樂遊之地畱題眞迹尙在壁間吾知其必享也

與林郡博﹝先生門人﹞

近連得緝熈兩書烏乎尙忍言哉平湖別家踰十年官滿來歸不見仲氏見母夫人豈非幸耶再如京師謁選未及一載歸哭幾筵前有就祿之請而人見疑後有終養之圖而母不待且母與褒之恩孰重章謂哭子之愛尙可割哭母之恨無時休不肖孤不丐先帝之仁寧免終天之憾耶緝熈孝稟自天豈無念母之誠因斗升之祿以求便養無難處者特於語默進退斟酌早晚之宜偶欠一決遂貽今日之悔而世之議緝熈者多矣當是時𨿽使一恆人非沈酣利欲得已不已者處之亦必不能不爲之動心而變色況賢者乎自玆以往緝熈其皎潔磊落不爲混混之迹所以慰慈靈於地下而解羣惑於當年如毛義焉可也若不理會此處則大錯𨿽二十四州鐡打不就矣素辱厚愛計必不見訝是以盡言之定山近日之出誰實啟之其意云何希垂示江西來日者未過白沙銀瓶嶺合葬只看年月利否余不用問人憂病中未由奔慰謹奉疏不盡欲言

又

子逢家人至得書具審太夫人以正月六日祔於竹齋府君銀瓶嶺之墓褒亦祔焉爲慰是月二日章亦奉遷先考墓於小廬山與先妣同處日者云是歲官交承之日百無所忌遂用之居喪未能免俗多此類也君子所以報其親蓋自有其大者顧吾之所立何如耳來諭知孔而不知毛老朽所朢於賢非歟此翁明年滿七十世寧有七十老人發狂著書與故舊作炒也有言無補於人之不足托於靈龜以正朶頥而不知止耶李世卿自嘉魚來與湛民澤往遊羅浮今殆一月矣未知所得何如老朽亦欲深潛逺去爲終老計此間民日變爲盜地方多虞白洲李先生爲卜地於省城破數百金古人之事不意今復見之顧今暮景所以落莫耳目之用不息事隨日生委餘齡於尋常喧囂之境恐卒不能成其美未易裁也歲首白沙嘉會樓成白洲李先生遣人走定山求記比得南京李學錄書中間報莊驗封以去秋八月履任尋得疾臥家至冬間發此書時已聞定山將出謝病未審然否想欲知故及

又

碧玉樓上聨句云大海從魚躍長空任鳥飛吾以待時之人可也聖人不爲也吾以待門人子弟不已薄乎有不得不然者免怨而已緝熈抱耿耿於玆幾年今發於此適有客及門求見不暇詳答然大略具矣如何如何

又

違闊日多忽枉來問不啻如珠貝之入手也亡兄不幸早世十月在殯後此尙二十日始克就窆積痛成疾章不足念如老母何承少寛之諭伏紙摧咽頃者與子逢書中間一二近況與悼秉之等詩想次第經目矣余非面莫究主考閩藩令譽藹然可賀可賀傳聞鄕試錄好文字想皆出總裁之手恨未及見耳別紙見示奏艸此事在今日不言而去揆諸易果不當歟夫以無所著之心行於天下亦焉往而不得哉老孺人之旁計未能猝離而平湖之斾亦難久畱不審何以處之區區注仰之私與月俱積錄近作一一見意早晚能一過白沙否耶景云如桂陽未返張憲僉日夕至學景昜惟課訪是急諸侄營塟事往候無人惟加照

又

承諭進學所見甚是超脫甚是完全病臥在牀忽得此柬讀之慰喜無量自不覺呻吟之去體也終日幹幹只是收拾此而已此理幹渉至大無內外無終始無一處不到無一息不運會此則天地我立萬化我出而宇宙在我矣得此覇柄入手更有何事往古來今四方上下都一齊穿紐一齊收拾隨時隨處無不是這个充塞色色信他本來何用爾腳勞手攘舞雩三三兩兩正在勿忘勿助之間曾點些兒活計被孟子一口打並出來便都是鳶飛魚躍若無孟子工夫驟而語之以曾點見趣一似說夢會得𨿽堯舜事業只如一點浮雲過目安事推乎此理包羅上下貫徹終始衮作一片都無分別無盡藏故也自玆已往更有分殊處合要理會毫分縷析義理盡無窮工夫盡無窮書中所云乃其統體該括耳病中還答不周言多未瑩乞以意會前此所諭命之理以下數段亦甚切實有味愧不時復艸席香各領賜感感

復梁二教伯鴻

尹秀才至辱書兼拜汝帖之貺感感足下病不能任官貧不能供母迂不能入俗直不能幹人足下持此孑孑何以度世哉承欲挾卜以遊足下設言之以自遣耶將仰給於是如昔君平之爲耶頃者何廷矩在胥江開卜肆竟無一人售者足下聞之否耶此非愚慮所及足下善自謀之無令古人笑今人也顏淵季路皆可師法聞足下有少田業勤耕而節用可以不死𨿽甘旨之奉不足亦士之常分揆於道義無不安也舎此而他圖心日勞而困日甚足下其如命何哉人還匆匆聊此復不能悉

與湛民澤﹝先生門人﹞

來諭與拙裁意不相渉無怪乎前此之多言也久居於危不在仕止之間蓋嘗兩遭不測之變幾陷虎口矣不得已爲謁銓之行所以避之非出處本意也吾子其亦聞之否乎平生故人朱少保李閣老潘待詔往往寄聲以不能去離此邦爲懼假令見幾而作當不俟終日遑卹其它特患不得其時耳康節詩云幸逢堯舜爲眞主且放巢由作外臣然則百年之遇宜未有今日所恨子孫世家於越老朽亦欲爲後人立少基緒使可傳也目今要建幾祠宇修幾墳墓政恐小祥在轉瞬間若更因循措辦不來更一轉瞬大祥至矣吾事不了柰何柰何憂病相持歲雲暮矣安知其終不汨沒於塵土耶區區可疑者吾子其深亮之

又

飛雲之髙幾千仞未若立本於空中與此山平置足其巓若覆平地四顧脫然尢爲奇絕此其人內忘其心外忘其形其气浩然物莫能幹神遊八極未足言也承羅浮之遊甚樂第恐心有所往情隨境遷則此樂亦未免俗樂耳黃龍朱明不可居吾之此心已在祝融之上矣吾非厭近而求逺顧民澤何以處我耶世卿錄去近稿二幅可以代面語不具

又

碧玉樓臥病踰半月忽得手札讀之喜甚遂忘其病也學無難易在人自覺耳才覺退便是進也才覺病便是藥也眼前朋友可以論學者幾人其失在於不自覺耳近因衰病精力大不如前恐一旦就木平生學所至如是譬之行萬里之途前程未有脫駕之地眞自枉了也思於吾民澤告之非平時漫浪得已不已之言也倘天假之年其肻虛擲耶附去藥錢一百煩手丸寄渡子回景云在病也

回祝主簿

未拜一顧之勤此貺疊至皇恐皇恐閣下以至公待民使一邑受賜則惠之所及廣矣豈獨某哉夫公必有養而後能某於今日之賜不敢不受亦不敢不讓所以廣閣下之亷以養公也僣率不罪

與寶安諸友

章衰矣齒髮日變於舊亡兄屬纊之初老母哭之欲絕積憂之餘面足俱腫由某獲罪於天不死延禍同气以上累於髙堂痛徹骨髓如何可言諸君不遺老朽慰之咫尺撫狀不勝悲哽傾感之至子逢別紙具得平湖履任之詳可嘆可嘆彭澤不折腰於督郵平湖不屈膝於當道樂則行之憂則違之古今一揆也數日前閱甲辰舊詩攺贈平湖章云偶從道路得行藏南北東西又此鄕滄海一身堪自逺平湖數口爲他忙江山舊宅香株老籬落東風荳角長小與先生分出處扶畱窓下細抄方又攺次章頷聨云到手閒官如處士從頭詩卷又江湖去秋與張進士唱和絕句云不求老馬在長途誰道乾坤一馬無伯樂未來幽薊北憑君傳語到平湖諸詩謾爾豈遂爲之兆乎諸君其亟椽欖山之室南川之歸無日矣景易今秋不免隨俗應試非得已也家貧不能日給無可仰幹於人一也祖母年髙气衰悼往憂來懷抱作惡希得一解可以慰解二也是兒賦分已定責之以越常之事必不能堪三也功服不得科試程子據禮言之當如此亦古人常事耳在今日可以望於賢者而不律眾人也若曰祖父喪在淺土𨿽服已除亦不應試此又過今之人逺甚子逢自量力爲之孟子曰持其志無暴其气爲之而力弗逮反暴其气矣秉之在獄安否禍變之成非一朝夕今日之事不知秉之平生費多少曲糵醞釀來也爲我謝平湖秉之𨿽窮使甘心觚翰如藏用軰低佪於裏塾寧有此惜哉

與鄧勝之

勝之足下自頃歲寒舎一話別去未嘗忘但懶作書耳春初聞太夫人委蛻又闕一疏多罪多罪僕之心事惟足下知其無他則知僕之交於人者如是使世之知僕者異於足下幾何不斥其簡而怒且譏耶足下勤勤於僕之意每見徳孚與語未嘗不增戚戚於胸次顧足下之所欲爲者其機未始不在我如足下亦何所不至愼勉之母以畏難止也承枉陰陽家諏日等問僕不究其得失然大槪以爲術家之書其說主於禍福故不宜盡拘盡拘則害理聖人無是也吾徒作事宜何所法守聽命於術家之說而我無所可否焉僕竊惟今人不取也小五星等書自地理家祕而不傳然其說亦動靜兩端而止耳足下將求之不一耶反求之吾心以觀其會耶抑徒寶愛其術而思藏其故紙耶足下欲之必有其指不愛一言以慰懸仰幸甚幸甚

復李世卿﹝先生門人﹞

圭峯山靈相候已久何濡滯爾耶世情不可盡狥盡狥則失已與諸鄕老龍興寺舎相對竟日孰與置一榻於圭峯爲足快也邑中山水白龍玉臺最勝諸前軰有賦詠可盡收拾志中愼勿畱意拙作爲世卿累也切囑切囑昨晚陳伯謙過白沙出示與僧文定詩頗有援捄意不審聞於邑主否封去某近作記文一首據拙見詞格不古終傷安排不知世卿以爲何如朋友間評論文字在於求益奚事虛讓爲讀畢還一字示可否乃老拙所望於世卿者也

與賀諮

賀生秀才得生書把讀未半亟乎童子使召犬子來讀之何生之言似乃翁也幸甚昔在長安日過乃翁生時方毀齒能知兩翁意見輒呼曰我老先生來矣坐則置生膝前撫生項與乃翁語至今岐嶷可想生猶略記老先生面目乎味生之言其志逺且大恨生不生南海又恨夙疾支離老腳不能及逺冀一見生容止接生言論有疑相與對面折衷之何可得哉裏生陳紹裘行托以告區區禮闈之會可必否耶

答陳宗湯﹝先生門人﹞

得宗湯六月十日書書中作字太奇老眼不識服周讀之以告我耳丘侍禦取道還閩過白沙畱語竟日獲聞考察事詳微侍禦宗湯索我於黃雲矣周憲長半辭之頃詘已信人洞見肺腑二公爲天下惜人才公去取同此心也侍禦尢拳拳於桓溫問孟嘉之一語噫何愛人之無已也宗湯念之一時交遊東顚西覆民澤可期逺到西望衡山神爽飛去然自去秋感疾迄今未堪舉踵余亦無足觀者所須縣誌謾往一冊世卿爲此書蓋亦自以爲未足云

與周文都﹝先生門人﹞

來諭具悉畜來始末前此未知也昨日簡中言偶與之合耳然不害爲義也非子來死於道路久矣度來之心不肯舎子而之我來若自記日不違主之命是亦報子也吾斯納來矣來𨿽小所以處於來大者存焉吾此心是也此心滌之則明物涴之則暗此吾所以不敢茍於子也傳曰以友輔仁

與梁貞﹝先生門人﹞

肺病外感則風內感則煩調攝之方莫先虛靜棄置一切人能置之否耶戒鄺珙﹝闕﹞覆轍念老朽﹝闕﹞

與羅冕﹝先生門人﹞

得是月十九日手書具審比來侍奉吉慶徒以老朽旦夕以來於心憂之深言之切有如吾服同者不肖老不勝喪賴諸友之助亡妣得安小廬山之兆域今塋封麤畢遣人去買藤縣木歸建塋前小祠爲祭享之所立祭田使人守之孝子欲報於親之心如此而已耶痛哉無可議者矣溽暑不可處近遷於砦玉西偏病稍輕於昔幸未卽死吾子無爲老朽戚戚也官窯牛商云於館中便略此見區區不能悉

與鄭文吉

章之內兄羅經水母灣金氏之婿﹝闕﹞內兄存日窘甚棄其居第還車﹝闕﹞二親女一居孀一在其室其困日甚章欲來白沙恃愛干瀆倘遇人船之便先令金成支車彼﹝闕﹞至廣信附來白沙極感極感頃者市﹝闕﹞

又

﹝闕﹞者借勞一日蓋有弗獲已者﹝闕﹞恃知愛瑣瀆爲愧老朽衰替之餘一壞土賴﹝闕﹞有𨿽在螟蛉吾﹝闕﹞且隨力剪﹝闕﹞徳之也茶果﹝闕﹞前此藥資﹝闕﹞名二裹表忱

與黎潛羅倫﹝先生門人﹞

先妣不幸卒於今年二月十六日卽日塋封甫畢穴在小廬山圖新書舎旁某以衰疾執喪气息奄奄如賓客知舊往來記一忘十間獨於潛也倫也思之不置二生之思我從可知矣愛之深言之切老朽何以答二生之拳拳發憤進步一日千里

與趙日新

久不見生一日得生手書如語予館中不知其在羅城也去白沙幾年味生之言欲再見白沙而不可得甚矣生不忘白沙也憂病之餘泯泯默默可爲他人言者念生忠信之人可與共學然問之者未切告之者無序生𨿽有求於我其何補於日用乎賓陽陳掌教可人也可一通之餘不具

與太虛

太虛師眞無累於外物無累於形骸矣儒與釋不同其無累同也太虛尙能覓我於衡山否耶別紙錄去舊稿試爲我誦之章非能言者太虛豈俟多言哉

與鄭舉人

昔錢宣靖公推官同州有富民亡其女奴女奴父母訟於州州命錄事參軍鞫之錄事實貸於富民不獲乃劾富民父母其殺女奴罪應死公疑其獄畱數日不決錄事詬曰若受富民錢欲出其死罪耶公笑謝宻使人訪求女奴得之則免富民父子於死知州以公雪寃死者數人欲爲論奏其功於朝公固辭曰若水但求獄事正人不冤耳論功非本心也且朝廷若以此爲若水功當置錄事於何地耶錄事詣公叩頭請謝公曰獄情難知偶有過誤何謝也僕每讀書見此等事未嘗不嘆息古人用意之厚而平生區區所存亦未多愧頃因田土細故與足下有言足下遽賜之手札辭亦費矣假令質成於官司尺寸壤得未足爲喜而此事一白則直在已而曲在人斯自慚耳僕非不願爲古人之髙特事有專主義不容於自遂惟足下亮之而已

與鄧球﹝先生門人﹞

韶廣相去未逺一問不通今幾年悵想無已卽日蒼頭至辱手書並惠米布諸物具審雅履佳勝志業日新爲慰某奉母之外無他況惟益衰耳首夏湖廣嘉魚貢士李承箕世卿者過白沙甚聰明有文章畱白沙數月不忍別去議論間頗覺有益恨足下不與同也眼中朋友求可與言者不可得世味之移人者不少大者文章功業然亦爲道之障爲其溺也足下茍有見於此幸甚幸甚章所欲告於足下者非尺牘能盡

與趙壽卿

蔡三兄弟欲求壽卿長蓢田耕住以舊於我佃故求通一言爲裁之不可則止亦無固必也謝伯倚近至白沙以前所托通好於李氏者委之唯唯可見人心所同也知之

與周用中兄弟

天地自然之利人得而取之何分彼我使諸子侄如老朽何所不讓使老朽如諸子侄亦何所不爭向義不如就利尙徳不如用智朝三暮四口與心違彊之以其所不能則怨諸君豈不謂然乎今只以鄭明府所書劵爲實更不問其是非但據用中用到價銀若干老朽願償之如此旣不獲罪於鄭又不負用中諸子侄亦可以釋然矣解紛之策莫過於此諸君其亮之

與李孔修﹝先生門人﹞

子長乳瘡當一場重病今脫然矣聞之慰喜賴朋友之助先妣得安小廬山之兆卽日塋封甫畢三月而葬禮也亦時也始以吾爲殯宮論者紛紛今帖然矣寢食夢寐舉安事不揆諸道徒人言是狥奚可哉未有會晤之期惟加愛

與範規﹝先生門人﹞

近有人自南京來承定山先生偶得右手足風痺之疾近𨿽小愈尙未脫然欲求養生之術非能用莫能盡之以此相托定山平生故人老而嬰疾可念可念能用定山之交亦不可謂淺淺者何愛一行如能用寄迹山水間去來自由自此至彼數千里坦途計日可到然亦不敢必蓋行止非人所能頃來衡山之約如許又可固必耶專此馳問倘蒙金諾先乞飛示早晚須一至精舎商量切望切望

與趙汝夔

卽辰聞舜英護母夫人喪歸無逺道無虞幸甚幸甚但未審幾筵安在何處近來邑裏中夜刼之盜橫甚可畏宜得一穩便處無水火盜賊之虞方可停柩此送死第一義君子見幾而作時義當然幸自裁之勿奪於浮議憂病中未由奔慰想能亮之

與董子仁

前九月得周文選書知子仁久乞省家居多賀多賀又云在髙亦養病歸或不可起不審此語何謂前此獲手教及克恭書感嘆屢日凡百且置之勿論只平生問學一事極索理會不可悠悠人一身與天地參立豈可不知自貴重日與逐逐者伍耶某奉別後更無他惟一味守此益信古人所謂自得者非虛語今幸老母麤康地方無事日夕與二三友討論所未至亦殊不厭惟有志者少薄俗振作尢難日邁月徵良可憂耳聞羅先生杜門廣昌張內翰會講西山克恭辟書齋於後圃靜坐皆不以病廢學子仁何日復京尙希一札以慰惓惓某自春間一病自汗到今尙未脫體臨紙牽勉言不能盡惟亮察

與張聲逺

久不得字去年托賀官人往一紙尙未卜沈浮一別音耗便爾難得可嘆可嘆秋試捷否不足憂喜謾欲知之耳時用孑然客帝京忍寒餓二十年爲母家不去誠亦可憫萬一了此心事不東入吳卽南走羅浮與兒軰下上四百峯頭采蕨亦可供也謾思及之此日病正愈臨紙不復一一先生門人

又

得正月十一日手書悲憤塡紙幾不可讀平居相與論議慷慨未始不以外生死爲達塡溝壑爲賢一旦臨大故不可堪忍之時尊卑疾病盈室家無錢財作何措置況於束吳反葬水陸數千計亦不下二十金所費將誰仰耶勢利風馳朋友道缺昔人所能者例不可望於俗軰如某一二麤知抑皆所謂旋渦裏佛不能捄落水羅漢柰何柰何情切事違心邇人逺撫紙興懷徒增悲怍惟亮察不具

與譚有蓮

比日家僮自貴裏來承口諭欲爲小孫田議婚以平卿之孫女平卿善士與古愚先兄遊處亦通家也幸甚幸甚第恐傳言或誤好事多魔於是叩諸蓍得大過之豫蓋吉占也未審果如尊意否夫量才求配聞之先賢計產許婚甚於流輩癡孫疑未中東牀之選世業恐重貽西鄰之憂是以未能釋然於鬼神之謀也專此馳白庻幾爲是一來倘不以疎外見疑拱俟拱俟

與陳徳禎

聞近被系郡獄懸切懸切計今當道多明察想不加害於無罪之人否泰數也勿過爲隕越人不幸所遭有甚於此者亦無可柰何且安心順命善將攝爲禱

復陳冕

蒼頭至得書承貴恙漸平復喜慰之至更愼小愈以赴秋闈之選幸甚幸甚得失𨿽云有命然更委之命亦恐未盡今一科所取士若干多備數一時耳安可據以自比耶如莆中舉子多眞舉子與僥幸尋常者相去奚啻十倍如是而失解誦伊川之言以自解可以無愧矣余不悉

與舊生陳魁

生仰給歲月於鉛槧瓶無贏粟以畜其妻子年幾六十益以疾病困以盜刼士一窮至若是哉昨望見生龍鐘如東田老人稍就之疲頓與石翁異者幾希然與之論舊事寫平生於我三沐三燻之歷歷猶是也使我囊中有九還大丹能反老爲童與生共之庻幾其成也可待生旣絕望於我矣我更望於何人惟日孜孜斃而後已生與我皆然復何道哉復何道哉佃者還聊此復制中不具

與容一之﹝先生門人﹞

幾日不得至祠下眠食何如一之平時筋力倍予今云瘠甚則老者可知矣古人處老有道處病有道處死有道夫子曰朝聞道夕死可矣其處之之道乎旦夕欲見一之與論之不審力疾乘竹兜子能一至碧玉樓否耶專此馳問惟自量

又

今日貴恙輕否老梁課好決定不死可無憂也昨晚手書與陶公勸勿建書舎未見報札爲此一事數日往來於心殊無好況章因多病厭苦人事決策往平岡朋友間多不省事多言平岡土瘠難朢成田老母聞之遂阻此行柰何柰何此非不忠愛於我抑未知所以忠愛也平岡土𨿽瘠然便謂其終不成田則又疎矣天下豈有棄物而人欲爭者乎不信人之言眼前事所見往往如此可笑也何日可動到齋一話甚懸懸也比聞足疾傷於勞而發由老朽故今思之但有慚負而已柰何柰何先妣墓卽日塋封麤畢遣人去采藤縣木爲祭享之室使人守之立祭田求墓志事皆不可缺又不知人子思慕其親而欲報之其大者安在耶困於財限於分蓋亦無可議矣近苦憂病相持無以自遣尋思只有虛寂一路又恐名教由我壊佛老安能爲我謀也付之一嘆而已何日對面罄其所欲言

與馬貞

前日舟中與一之談及神理爲天地萬物主本長在不滅人不知此虛生浪死與艸木一耳神理之物非但不可戀著亦其勢終不能相及於我何有伯幹病至此當大爲休置縱未至灑脫地亦漸省得些撓亂幸而天年未盡便從此覺悟神理日著非小益也老倦不能再省視令眞福往候以此能一開目否

與陳秉常﹝先生門人﹞

辱書見勉勿斷酒肉扶養衰軀眞情苦語足仞拳拳頃者賴諸友之助先妣得安小廬山之兆卽日塋封甫畢遣人去采藤縣木爲祭享之室立祭田求墓志事皆不可缺又不知人子思慕其親而欲報之大者安在耶限於分困於財蓋亦無可議者矣到京見定山先生潘時用姜主事問我以是告余不敢囑別紙所議禮想是但老朽檢閱未得且置之病畏多言念吾子逺別聊復此耳途次見東山劉都憲先生告厓山慈元廟成甚完好因以先母訃告某在病不具疎

與崔楫﹝先生門人﹞

承示諸作見意思始者期民澤九月入羅浮四百僊峯依舊見之但不在腳底耳來諭不忘在學幸甚但恐進退未決不立背水陣終難勝敵希說勉之歲月不待人也李子長落水羅漢吾軰皆旋渦佛耶何故無一人救之狶薟艸果神效當求識者致之感掛意某復希說秀才

又

某疏不意先府君奄忽頃逝衰病多遺不時奉慰罪罪比日寒甚想孝履如宜棄禮從俗壊名教事賢者不爲願更推廣此心於一切事不令放倒名節道之藩籬藩籬不守其中未有能獨存者也老拙所見多矣願希說勉之

與伍光宇

昨晚景雲歸具悉老兄動定某通夕爲之不能寐覺得老兄此病非止疾痛之爲心害心寓於形而爲主主失其主反亂於气亦疾病之所由起也今人惟知形體之爲害而不知歸罪其心多矣心之害大而急者莫如忿爭夫有所不平然後爭爭至於忿斯不平之至而气爲之逆逆則病生矣𨿽所致疾之由寒暑饑飽勞佚失節居多而此之弗謹實吾自爲之不可不知也據景云所說老兄於此一項罪過全未肯認全未磨洗縱疾痛不積於此气象所關尢非細故林緝熈所謂怡怡之說殆亦忠告之言也盍深省之否則未有入道之期也不罪不罪

又

賤軀失養百病交集近過胡按察請教以心馭气之術試效立見驗但日用應接事煩不勉妨奪工夫不精今欲自五月一日爲始以家事權屬之老母非大賓客令諸兒管得及光宇未復白沙借尋樂齋靜居百日有驗卽奉還也光宇決策往靑湖則此屋亦須有分付某將來卻是東道非僦屋人矣呵呵

又

今晚叔貞兄弟過白沙適有客逺方來而賤疾又作遂辭去晡時螟侄歸自南山具審比日遺恙增劇皇恐皇恐天果無意於善類耶未可知也陳后山之詩一時人皆不好獨山谷與坡翁知之卒能行於世後山亦到今不死夫茍有可恃𨿽死可也況未必死乎不具

與陳徳雍

某啟淸江之去白沙幾山幾水一夕恍然與徳雍先生葛巾靑藜相值於寶林拍手笑語坐佛燈前促膝嬉戲若平生不知其在夢也及覺始悵然若有所失卽復閉目入華胥尋向來所見一恍惚旣不可得則又嘆淸江之去我逺徳雍今存亡不可知況欲與之握手耶某別後況味如昨但年來益爲虛名所苦應接旣多殊妨行樂耳平生只有四百三十二峯念念欲往亦且不果男女一大俗緣何日可盡𨿽云道無凝滯其如野性難抝尋欲振奮一出又未能也徳雍老矣頗復能記憶寶林昔日之言否乎臨紙不勝悵惘

與李徳孚

某聞古之亷士資送其子有鬻一犬而足者今犬之值幾何貧者𨿽有百犬不以資送鬻也不鬻則恥之矣恥非其所恥何所不至甚矣俗之能移人也別紙稱淸門羅某何敢不從脫尙未免芥葉人言則莫若崇儉以導之令盡去俗樣異時資送之來白沙必勿畱一塵以累吾自然幸甚幸甚凡此一聘之費大率不過十金但如來教則太近俗而惡無文故以釵與幣易之而侑以羊酒不審以爲何如

又

別紙乞恕專擅聞老兄近復假館禪林靜坐此回消息必定勝常耳根凡百所感便判了一个進退老兄今日此心比諸平時更穩帖無疑否賤疾幸少脫體但尋常家中亦被聒噪情緒無歡大抵吾人所學正欲事事點檢今處一家之中尊卑老少咸在才點檢著便有不由已者抑之以義則咈和好之情於此處之必欲事理至當而又無所忤逆亦甚難矣如此積漸日久恐別生乖戾非細事也將求其病根所在而去之秪是無以供給其日用諸兒女婚嫁在眼不能不相責望在已旣無可增益又一切裁之以義俾不得妄求此常情有所不堪亦乖戾所宜有也

與潘徐二生

去冬得二生手書半月置牀頭日一展展時一發嘆後生所急者何后生所畏者何轉瞬來便都望三十四十不自激昻不自鞭策將來伎倆又似拙者模樣耳柰何柰何蕭先生書報潘生近聘嶽家甥女可喜可喜然自是轉多事矣拙者正在不了中自曉事者觀之未必不以爲憂也呵呵

與伍伯饒

有牛眠於此意中了了而不能使人信得伯樂一顧增價十培幸甚幸甚山人眼家人夢卜人卜三事不期而合復奚疑謹此馳賀余不具

與林蒙庵

某啟不聞問久矣忽得手書讀之恍若蒙庵之登我堂也昔者嘗一造蒙庵於京師則拜蒙庵今思蒙庵而不見見蒙庵之書則拜其書如對蒙庵焉嗚呼可勝慰哉賢者之愛人也期於徳不賢者之愛人也期於姑息讀蒙庵之書知蒙庵之愛我亦如我之愛蒙庵也𨿽然有甚愛者有甚憂也蒙庵之愛我甚其於人也則憂僕之自愛則憂其於人也則否憂其憂無憂人之憂其亦有以異乎蒙庵官於朝也則行乎朝僕之居山林也則行乎山林蒙庵欲以其道施諸人僕猶未免於自治其不能無憂一也在已在人則殊耳梁石時可之憂在已者而亦爲人憂克恭則舎其在人者以自憂是三人者僕皆有慕焉而其憂不同又何怪乎出處之殊也蒙庵所稱胡提學亦如蒙庵之憂者也彼其意以爲古之道不徵於今則人不信不信民弗從是固憂時者之所圖也其爲人也雍容平恕樂善而忘勢其於僕也有一日之雅焉僕之得譽於提學茍非其爲人之急亦朋友相好之私耳非提學之心本然也蒙庵置之勿言可也古之爲士者急乎實之不至今之爲士者急乎名之不著周子曰實勝善也名勝恥也僕竊願與諸公共勉焉若夫往來音問之有無各隨所感應之宜疏疏宜數數不過乎情不弛乎敬惟當乎時義焉耳此之謂易也必曰我無利乎彼我勿言不可也持此以廣蒙庵之意何如

與時矩﹝先生門人﹞

宇宙內更有何事天自信天地自信地吾自信吾自動自靜自闔自辟自舒自捲甲不問乙供乙不待甲賜牛自爲牛馬自爲馬感於此應於彼發乎邇見乎逺故得之者天地與順日月與明鬼神與福萬民與誠百世與名而無一物姦於其間烏乎大哉前軰云銖視軒冕塵視金玉此蓋略言之以諷始學者耳人爭一个覺才覺便我大而物小物盡而我無盡夫無盡者微塵六合瞬息千古生不知愛死不知惡尙奚暇銖軒冕而塵金玉耶

又

某慰言四月二十五日得黎三報悲惋連日太夫人一旦厭世時矩不幸遭此痛極柰何柰何今日之慟昔日之思何者爲怨何者爲憾縱浪大化此往彼來吾將校計其短長非耶溝塡壑委在我者一切任之而獨畱情於水菽非耶賢者力行已志惟恐一事不底於道其能合於親者幾何吾重爲時矩悲之老病支離不供走弔惟彊粥自大不宣

又

禪家語初看亦甚可喜然實是儱侗與吾儒似同而異毫釐間便分霄壤此古人所以貴擇之精也如此辭所見大體處了了如此聞者安能不爲之動但起腳一差立到前面無歸宿無準的便日用間種種各別不可不勘破也拙和一首奉去可一閱更將中庸首尾緊要處沈潛要見著落卻還一字也獻章書於時矩

與謝伯欽

聞子酣於鬭矣老衰無能爲援請竭端未利害爲子籌之知貪得之爲害絕禍於未形上策也不役一錢不損一人以直道爭之官府失得付之於數必不已而與之均焉中策也損財而爭而家日耗殺人以爭而寃日積僥幸錙銖難得之利自遺鈞石不測之憂此下策也若能歸咎於已舎之勿爭以分產悉推諸弟淸修苦節以立於世如子才不出十年天下皆服其義而仰其徳令聞洋洋播於四方輝光赫赫流於無極視平生不得意處如秋風之振木葉零亂脫落無復芥蒂之迹因敗成功此又策之奇者也諸策惟上策省力而易行然已無及矣其餘可否更請擇之

又

葫蘆甚美山廚得此免乞憐之瀆感感聞近欲遷居木洲求靜可喜可喜然未若北角就田而家尢便也韓子云恨入山之不深入林之不宻去煩入靜當亦有漸乎未間閒來一話

與潘舜弦

儀禮一書訛缺板多一經先生與黃大理手校便爲完帙野人平生際遇未有如此奇者敢不拜賜空山深夜兀爾一榻撫捲卽如對面耿耿達旦

與庠中諸友

春初承諸君枉顧屬有哀事旣不獲披接又不果以時還謝多罪多罪近按察胡先生過白沙靑燈敍舊之餘輒及此方人士惓惓以爲已之學望諸君甚盛意也某親領誨言不勝感感尋欲與諸君共言之賤疾固未及諸君方急於秋試區區迂闊之談恐難驟聽然又不敢淺窺諸君而謂吾言之無益而不言也謹此奉瀆萬一諸君之畱意焉

與僧文定

僧文定嘗參學四方坐關於觀音山三年蓋廣僧中之知者也偶以事系縣獄慮是非之不見察也懇予爲白之予以邑主楊侯公明必不妄加害於無罪之人予嚴干謁人之戒久不可破文定從西方之教茍有得焉則能以四大形骸爲外物榮之辱之生之殺之物固有之安能使吾戚戚哉示以是詩一戒持來三十年何曽長揖長官前山僧若有西來意不把形骸乞世憐

慰馬黙齋喪

子吾子得數之奇孰與孟郊孟郊產三子哭之連日今吾子之哭凡幾抑又有不盡同者焉郊爲詩盡泄天地鬼神之祕而不爲造物所予不知其後何如吾子厚積陰徳知必有鳯雛麟種降爲家寶此未足深惜也

慰鍾五

令兄竟爲泉下客矣足下當甚悲痛令兄今生幾何矣眼中如此逝者不少又何足怪但人未死前一日誰肯信著此事終日勞勞而不自足及至死時便無可主張亦可悲也已拙疾未由奔慰謾往此紙惟足下亮之

與林時表

時表而代而父侍奉大夫人幾筵何得舎朝夕奠而來應試老朽聞之竟日不樂欲致一書計已無及於事遂不果比發去兗州訃否褒弟去冬死北京果然惜哉適得尊甫翁濟寧四月望日發來手書進退不能無遺憾矣柰何柰何老母塋封甫畢未由遣人致慰幸亮區區緝熈行時云到部須求便養而自去冬謁選至今年春四越月矣授以山東兗州府教授然後奏請便親冡宰不許前此何不引例告選司當言而黙欲焉待哉舉措如此謂之不濡滯人孰信之宜其不見許也中間揀選冡宰見怪假令不病將不計其不便於養而就選耶自古進退不決於內則其形於外依違可否之間而欲人之不我疑不可得也烏乎惜哉

陳白沙集卷三

●欽定四庫全書

陳白沙集卷四

﹝明﹞陳獻章撰

○墓志銘表

封署郎中事員外郎魯公墓志銘

公諱眞字伯眞別號素軒右副都禦史魯公父也其先寧國之涇縣人洪武間太父以寧國守禦民調戍南昌歸老於涇其子通寶由南昌轉戍廣之新會因家焉通寶生公父保輗勤儉理生實基乃家及公而新會之魯始大公長者初補隊長卒伍爭較曲直不屑爲辯而以理譬解之恆愧服謝去於所事尊貴人有過面折之無少回讓貸者告窘或索劵焚之正統間民虞黃賊之患將至挈所有赴城老幼扶攜塞路守闗者爲不便於民公力爭止之曰城守所以扞民民有急宜早爲之所柰何拒之旣而賊奄至城下圍旬日不解瀕海騷然官出榜招諭民之從賊者公使人於常所往還之地曉以利害所在使民趨避之不疑由是得免於兵患人至今徳之公生於永樂癸未某月日卒於成化甲辰某月日享年八十有二先是予歸自京師未抵家前一夕夢見公化爲嬰孺嘗夢數人爲嬰孺者輒死未幾公病遂不起嘻豈非數也耶公娶同邑訓科周旋之女賢克相公先公若干年卒葬歸徳裏之鳯山子男六人長曰賢先卒次曰能卽都憲公曰英曰俊曰秀曰傑英秀皆義官俊未仕傑陽朔訓導女二人適何宏葉蒼及公之存孫男十五人曾孫幾人壽祉子孫之繁人以爲積善所致也都憲公由進士官戶部以其官封公署郎中事員外郎贈母宜人初有司命選武衛子弟之良者入學公環視諸子以都憲公充選蓋識之於穉孺時也都憲巡撫甘肅公訃至解官歸薨於路諸弟奉公柩將以今年丙午冬十二月十九日合塟於鳯山之原以狀來請銘吾先子處士與公舊思先子而不得見見其所與猶父也不銘公墓奚以辭銘曰源之華舒舒柯之實累累人無固本兮艸木弗如澤不竭兮公之餘我銘示後昆兮勿替厥初

朱君惟慶墓志銘

君名惟慶字汝善桂陽外沙朱氏贈資政大夫右都禦史諱思諫之子故太子太保誠庵先生之弟也君生三歲而孤兄弟二人同受學於掌教淩先生某先補太保儒學生員次將補君家籍戎偏橋衛有司以君充戍母夫人胡氏謀盡棄其所有以贖君君奮曰男子之始生也懸弧以志偏橋戍於吾何有貨以圖之不卹家卹我遂太夫人心室如懸磬使吾兄朝夕憂衣食之不暇而暇爲筆硯憂乎於是毅然請行至則見者無貴賤遇以禮不敢以常卒伍例視之其地有橫蠻黃一奇奪孀婦李氏爲妻君於其夫爲族兄弟李氏使人告難於君斷一指以示信蠻知禍將及亟饋金以冀免君叱以狗彘卽日以其狀白於官捕蠻投衛獄死焉君鄰盜者君知之而未能徙盜憂不見容以所刼帛獻君從容諭之於義火其帛盜亦感悟都指揮告某由是重君爲人將謀進之君一不以介意而獨以母老哀鳴一衛憐之遂得解伍以歸間奉太夫人來廣就其兄參議之養遇鹽商饋白金百餘不顧而去其在困也不自卑而失守其處亨也不藉勢以儌利其才如此與太保俱學其不遷業於戎伍以需其成其亦可觀也夫君娶何氏生男子四人恆益巽節女二人長適何紹箕次適胡紹海君生於永樂己亥十月十五日卒於成化丁未二月二十五日壽七十及君之存孫男十人玭珸璠珂琨珦管玠璝琚恆與諸弟卜今年十二月辛丑葬君裏之栗堆節以其狀走南海漧銘於予爲請者曰太保知先生者先生以太保銘不可乎乃序而銘之外沙之族何以名詩書先後著簮纓汝善可欲介以淸匪我不學困於兵搜抉幽隱爲君銘有譽於試惟我徵

李子髙墓志銘

君姓李氏諱昻字子髙別號鈍齋少孤奉母王氏孝謹處於兄弟之間上順下友宗黨稱之景泰庚午之秋母以兵革之患客死金陵君得報慟絕失於顚沛之初不能捐生以赴飲恨而卒予從何宗濓迹君甚矣君之所爲不足以盡君之心也遭時擾攘母子兄弟異處君獨以一身周旋其間恩非不足於膝下而病於仁愛非不足於同气而窮於智天地鬼神臨之親戚朋友鄕黨孰不知之而終不足以釋君之心至不能瞑目以死甚可哀也君與宗濓同邑裏世居番禺之沙灣宗濓久從予遊實君之子壻也與君之族子珍撰述君之世次行實爲其子孫請銘於予君名臣之後八世祖文溪先生忠簡公諱昴英宗龍圖閣待制尙書吏部侍郎考諱彥章君娶同裏趙氏生子男一人曰元宗早卒女一人適宗濓者是也孫男四人振綱振裕振安振芳君之生以永樂甲申其卒以景泰辛未二月二十六日年四十八是年冬十二月二十八日塟裏之金釵山趙氏祔焉狀稱君長厚恬靜自適喜讀書手未嘗釋卷尢樂吟詠春秋致嚴於祀事接人無親疎一以誠宗濓當不可誣也銘曰生不足歸於天義不足何有於年烏虖子髙之心匪我銘之而誰與傳

處士陳君墓志銘

始者郡諸生馬龍爲其友陳東淵乞銘其祖父處士忍庵之墓於我生之言曰處士居增城之仙村無聲色嗜好以亂其耳目無形勢奔走以瀆其交際無是非毀譽以干其喜戚上下原隰相地之便宜宜田亦田宜圃亦圃長鑱大笠往來於蔗畦稻壠之間躬樹藝自旦至暮不少休収田圃之入以裕乃家夫處士行乎無名以能拓土業治生爲樂事故不知老之將至敢以是請惟先生念之將無擇於細大而畀之銘旣而東淵承其父永榮君之命來謁予白沙館之小廬山精舎自冬䢐春戀戀不忍別去余遊厓山東淵請執杖屨以從余旣與東淵凡所紀述令一一錄之東淵朝夕侍我側略無一言及於銘余益重之乃命取馬生之狀來考其世之麤可知者始遷番禺之祖宋天聖間教授南雄儒學因家番禺生五子曰守寧者遷增城山美村數傳至朝奉大夫文徳有女適李忠簡公文溪先生其中子曰汝霖爲縣尉縣尉以下至處士九世其遷仙村自文徳始處士諱誠字致明質木少言與物無競非橫之幹直受之而不報故自號曰忍庵云處士娶伍氏曰永榮者其子也一女適徐禧孫男三人東淵東沂東瀾處士卒弘治戊申四月十三日年七十三永榮以其年冬十二月某甲子塟處士於曾岡頭祖榮之左未銘烏虖一善可稱也亦可傳也顧處士於余初無一臂之交與之銘以一馬生之言猶未也豈不曰東淵在白沙館下能謹子弟之職事先生於厥祖有光耶此吾所以爲處士銘也其詞曰世無我遺安以隱爲世不我須其隱亦宜不求異乎人不求合乎人委歲月於農圃手足胼胝旣裕其身又以及其後昆則以彼之危易此之安以遺之其不可也復奚疑

處士李君墓志銘

幼而能求父書於死喪顚沛散亡之餘長而能誦朱文公資治通鑑綱目眞西山文章正宗及他書而不以媒仕進志非不立也才非不充也富貴貧賤愛惡之出於已非與人異也父歿於官母挈諸孤匍匐萬里扶護來歸憂極成屙是以不能去離左右旦夕與婦謀所以便母者母痛亦痛母飯亦飯其兄慨慷嗜酒眾目之爲酒豪一飲或盡酒一石毎出從所親飲自旦至日晡旣醉而歸率諸卑幼迓於途或徑至飲處扶前曵後徐徐而隨肅肅而趨莫敢少拂其意𨿽以弟之貴至公卿自視漠如足未嘗至公府若是者吾謂之賢不可乎此故處士嘉魚李君行實之著於州閭吾聞其子承箕之言也李氏之先世自江西武寧來居嘉魚至名逺仕元爲譯史君之四世祖也大父奐洪武間舉巡檢父善教諭敍珙咸以弟官贈至通議大夫副都禦史祖母熊氏母童氏俱贈淑人君名阜字符春伯曰陵是爲酒豪非直爲酒豪於義亦豪季曰田曰郊田卽所謂貴至公卿而以其官贈三代者也兄弟四人相爲師友而庭無間言君娶鄧氏承芳承箕其二子也皆舉進士有名長女適王巨臣次適遊恢皆蒲圻儒家子承箕以今年首夏至白沙畱數月不去因得問君家世之詳君年五十一卒塟蒲圻之某山今七年矣承箕至是屬予以墓銘予少不樂多學老益孤世豈以文而望予何承箕所嗜與人異謹爲序而銘諸有道於此匪難匪易能者謂賢不能者恥母疾子侍弟扶兄醉堯舜之道孝弟而已

寶安林彥愈墓志銘

君姓林氏諱彥愈字抑夫居室外種竹十數个自號曰竹齋君上世閩之莆田人有諱喬者宋紹定間爲廣州路別駕卒於官其子日新塟於寶安之茶園山因家茶園日新生慕升慕升生可久可久生茂賢茂賢生信本娶黃氏君之考妣也自別駕至君凡七世世爲茶園人君性快朗贍於才而周於事有忤之者聲色爲突然其消也可立而待少衣食於賈賈所至勘耳目所接事好惡久之若有得者手書小紙帖示胤兒光曰樹立宜如是乃範文正畫粥長白山時事也復畀之全集曰是爲汝師居常於外見一名文字時所稱者亟手錄與光攜錢入市買書卒惟光所欲得不問值多寡光爲舉子業夜分起讀輒爲戒曰兒勿苦吾聞亥子之交血行經心設令勩形神得官於輕重計不亦左乎欲速不速不欲速速之非善爲速者也光旣領鄕薦未卽仕來與余遊君益爲喜光誅茅欖山爲修業之所君笠屐日至視工築不少廢暇時爲光錄朱子語類至四十三卷值板本出乃已光感而嘆曰父師覆育光得一日於此如得一月一月如得一年不培不暢不晦不光君聞而頷之時論多弗合者君視之漠如也光旣杜門欖山同時士往往有紆靑曵紫照曜閭裏者親舊以其落莫告君裁君爲不省答徐呼光謂曰汝學如是欲有立卽汝能立吾啜菽飲水死瞑目矣蓋父子間自爲知己人莫能間也君虔於事死遇宗族內外有恩接小夫孺子常情所不屑者君惟恐小咈其意治家不遺細碎庭宇必潔畚帚必親田圃樹藝之事與僮僕均勞逸身所服用非極獘不忍棄至承祭祀接賓客則儼然明盛也嘗以仲秋天日晴朗攜諸子壻曁後生可意者數輩往遊羅浮登黃龍飛雲頂坐盤石引葫蘆酌酒徜徉信宿而後返君所好奇也哉君娶遊氏生二男子四女曰明者光弟也孫男一人曰仲孺尙幼君卒之前一日植菊數本石竹一本與客行酒笑語竟夕淩晨將起就盥倐逝去實成化己亥四月二十日也春秋六十五光卜以其年十二月某日葬君於銀瓶嶺以原狀來乞銘乃序而銘之先世英自莆田少服賈困魚鹽僥弗長積乃宣誰其徵在欖山

處士容君墓志銘

東良處士旣歿之二十八年爲今之成化十一年歲值乙未其子珪始以其狀乞銘於白沙陳先生辭之曰銘以昭徳考行予生也晚不及見鄕先進而今談者亦不聞鄕先進某有某事某異也惡乎銘珪以狀進予閱狀喟曰是何足以驚動世俗儌譽於鄕黨閭裏耶蓋世所恆稱道者其事必有異乎其眾驟而語之可喜可愕故相與樂道而傳之也處士才不爲世用施於其家者亦曰爲子不得罪於父爲弟不得罪於兄爲父兄不虐棄其子弟云爾處士之不見稱於時宜也𨿽然常道如菽粟布帛時而措之如冬裘夏葛不離人倫日用之間故道率其常者無顯顯之形也惟夫事變生於不測智者盡謀勇者盡力捐軀握節死生以之夫然後見其異也而豈人之所願哉處士韜光裏閭正終袵席則其見諸銘者殆亦不過是而已玆其常也處士姓容氏名某字某娶阮氏生四男一女處士之生以永樂庚寅二月十九日卒時年三十九珪率其弟珽璇璣以某年月日塟處士於三岡社馬鞍山木已拱云銘曰伏其龍蛇逍遙雲霞綱紀孝友以裕乃家幹我銘者其在玆耶

朱夫人胡氏墓志銘

夫人姓胡氏諱盧桂陽處士胡廣之女年十九歸同邑朱氏爲誠庵先生夫人誠庵先生者故資政大夫都禦史贈榮祿大夫太子太保朱公英也公幼而岐嶷夫人之大父芳見而異之手捫公頂以夫人許之卒定昏焉公自遊邑庠舉進士爲監察禦史歷諸大藩政績顯著至入臺爲股肱晝爲夜思四十餘年無內顧之憂者夫人實相之夫人之事姑也以姑爲心以心爲孝和气蒸於一家聞從公於外常攜族孫奇奇得痢病穢不可近夫人親與湯藥夜禱於天曰諸叔祖無一後獨此孫尙存天若弗佑願吾子代之奇疾愈平居事紡績不少替旣貴猶以身率下自旦至夜分不寐以爲常謂食祿之家惟一侈易流爲之鐵簮布裙以防之男未冠女未笄不識繒帛珠翠之華者夫人教之也過蘇見故黎邦伯長子凍餒無可仰給於人爲解衣衣之以粟周之顧謂諸子曰邦伯食二品祿足以佑其後人使其家不驕不侈不逞威而作勢以取快於目前寧有是戒之戒之夫人以勤儉成性而教其家不能者約之其視朝領一官暮取諸民作器皿宮室衣服以愚弄其妻子者何如也昔者吾嘗見公於蒼梧服食不踰常人語予曰吾在於得已𨿽一錢惜之而不以病民吾入其室神爽頓淸便如向夜入三洲巖秉燭讀蘇子瞻題名陶長官不以家累自隨公舎人自桂陽來者老蒼頭一人而已是謂有之不居得而不爲吾以觀於夫人事往往槪之公不約而同殆天合也夫人居家事小大處之咸宜至臨大利害決大去就矻然以身當之尢人之所難也正統己巳盜起閩浙間公以名禦史治盜畱夫人於北京是時英宗北狩未返敵騎將薄都城或謂夫人盍去諸夫人面叱之召諸子前曰敵何能爲設有不幸臣爲君死義也柰何去之夫人先後累受誥封至夫人揆於徳眞無愧也夫子五人守孚守頥守謙守蒙守賁守孚舉進士歷官刑部郎中先夫人一年卒守頥守謙未仕守蒙領鄕薦守賁生員側室徐氏出也夫人一視之二女皆適官人及夫人之存孫男十五人女六人曾孫男五人女二人夫人生永樂某年其卒以成化某年壽七十三是年十月甲子守頤等塟夫人於髙陂祔公墓也以狀來請銘銘曰徳之愛孰與色之愛柰何乎配身之華孰與後之華柰何乎家配之旣良家道用昌乃天錫之祥蘭桂承芳以世其光繄夫人之澤兮百世不忘歸骨於髙陂兮永與公同藏

何廷矩母周氏墓志銘

成化八年壬辰四月日番禺何廷矩之母卒卜以其年冬十二月某甲子塟邑之永泰鄕石馬山祔其親之兆廷矩先事告伯兄廷桂以狀走白沙來請銘廷矩在諸生中齒長而賢首率諸生事余余懼與廷矩比諸生咸進曰是生廷矩者也非是母不生是子徵賢母也子宜以其賢銘予乃閱狀母姓周氏諱某畨禺人福建都司都事君諱普敬之女澤庵何先生諱淵之妻性孝敏勤恕始辭𦇤褓得一果必以獻諸母事鍼縷刀尺巧不俟教接人臨事恪而有法勞不厭也博愛而善諭人不待矯而至也年若干歸何爲冡婦愛舅姑如愛父母奉賓客如奉祭祀𨿽居流離未嘗窘戚爲滅裂平居處於娣姒得娣姒處於媵侍得媵侍處於族親無貴賤內外尊卑賢否咸宜故視其疾者無不憂哭其死者無不哀也自澤庵歿專家政至是若干年而終春秋七十二子皆已出二女皆已有歸始新諭胡公以按察僉事提調學校嶺南廷矩爲郡學生員以文行見器重及秋將試廷矩一旦謝去公弗能止親舊欲其仕進羣來嘩廷矩廷矩閉門拒之有讓其母謝曰兒削行爲君子耳吾何尢廷矩倍益厲若負重進進不敢爲少懈母之訓使然也嗚呼賢哉銘曰昔有尹母和靖實賢今有廷矩豈無母焉卓彼兩母輝光後先我銘其墓以永於傳

王徐墓志銘

君姓王氏名徐字行安別號蕖軒莆之耕埧里人也自其先大父舜臣父師佩至君連三世不仕而丰其家君孝友和樂與弟行陽居四十餘載嚢無私蓄撫養孤遺以嫁以娶則視諸從昆弟所生同於已子凶歲貸貧者粟傾廩倒囷而出粟𨿽多不以息歸在親舊者不責償而凡公私勸借助修壇宇津梁陂河水利君亦往往有焉其所濟大者數百金捐之弗計也有司以聞官給冠帶榮之君平居不尙爲山林落莫勝日置酒邀賓客飲於臺池社院酣歌徜徉其所與遊者率時之貴人耳君旣卒大理評事黃君仲昭狀君之事如此云君兩娶李氏四子某某舉進士未第而卒五女皆適縉紳家君生永樂丁酉卒之時年七十二將以某年月塟某山某原惠州別駕林君仲璧以大理之狀爲致其孤之懇乞銘於予屢辭而屢復別駕卒與予書曰必得先生銘以報王君於地下別駕則誠愛君矣寧不愛吾言乎向夕吾夢與人謳髣髴記之其辭曰富而居畎畆體便輕暖口足甘肥左右僮僕隨意指揮騎款段坐藍輿出入閭裏施施親友相過飲酒忘歸縱觀山雲水月魚沈鳥飛引滿髙歌吹竹彈絲以相諧嬉過此以往舉無所用其心黜陟不聞理亂不知老死巖穴之間蓋福人也賢於世之患得患失者多矣吾猶爲子孫願之其王君之謂乎以是銘君之墓至當尙奚言

漁讀居士墓志銘

何氏世居番禺之沙灣當宣徳正統間有號漁讀居士者名貞字紹元取適於漁常讀書遇良夜皓魄當空水天上下一色居士手持竿綫呼童冠三五髙歌走舴艋遨嬉於江歸則焚香占畢坐牖下吟哦過夜分不寐以爲常尢喜飲酒子弟取杜詩之可歌者爲越聲歌以侑觴居士頹然眞率從之飲者孔伯平胡孟時吳侃王子儒皆鄕之名士非四人之儔者弗與飲焉景泰己巳之秋盜起南海東西亙數百里沒於賊居士見幾而作不俟終日王師至討叛玉石俱焚始爲請於官持檄至鍾村鎭招之全活甚眾沙灣人至今徳之居士行必顧義言必顧道將屬纊猶顧諸子申以平日之誨言曰吾世宦之後族大以蕃勿倨以髙寧儉而卑忠信基之禮義行之親賢取善佞者逺之培之植之勿替書詩先其義後其利薄已而厚彼廣積而約費惟家廟之奉墳域之治賓師之養窶弱之施則致隆而不可復惜俾子孫承守世世而勿以淫侈壊之則何氏之福與家法並傳無涯矣語已而卒居士生洪武戊寅卒之時天順己卯六月十六日也六世祖諱起龍仕宋官至太常大卿考諱志明妣趙氏初娶三山崔氏淸獻公七世孫也生子男六人浩瀚淳淑瀞沂女二人繼室簡氏楊氏無子崔氏先居士二十年卒塟裏之羅山六子奉居士柩以卒之年十二月十二日合塟其地儷兩繼室焉成化歲丙申瀞始至白沙從予遊又七年壬寅夏五月乃以其狀來乞銘銘曰世之昧昧奔名與利有卓其英以不混世或貴而賤或賤而貴揮觴以爲適投竿以爲戲故不知老之將至

馬甘泉墓銘

宋有名馬其名甚大衛公得之空羣莫駕九世曰禎育徳於野一本於身祖徳勿舎今其歸矣附於馬灑我則銘之後有興者

陳冕墓銘

伯道有子劉蕡登科責報於天所得幾何邁邁子文蹈此髙墳我銘爲子顯於千春

志孫機壙

成化丙午之歲秋九月七日景易之婦苑氏生次孫以周易筮之得渙之比占曰渙奔其機悔亡因以機名之明年春夏之間疫作裏中之兒十五亡於疹機朝病夕愈面光射人見者咸驚其異未幾婦攜機如外氏得疾將歸俄而風雨暴至連數日不止比歸療弗及張目視左右淚澘然下如不忍捨其母然少頃遂絕七月十六日也機生質異常兒淸揚婉兮太夫人撫之喜曰似其祖又熟察其寢興啼笑蚤夜之有常曰無不似天畀我機將卹我後我固無以活之痛哉是月己丑塟白沙蓢園岡冡婦梁氏墓左志其壙以畢予哀云生之異保之未至愧極生哀哀極生媿何以寫之爲壙記

封燕山左衛經歷張公墓表

公諱子眞字伯大姓張氏家南海之西滘村自西滘鼓柁並南下得風水之便其至白沙一日耳余嘗聞公於番禺李禎徳孚曰有行人少力田給數口無贏衣食不爲恥晚歲旣家裕又以其子官徵仕郎贈燕山左衛經歷公不色喜自奉養儉約如歷田時對鄕人輒自稱姓名以語篋命服不以新易故葛巾布裘曰吾素性乃爾卽不爾吾敢忘吾初故公之度大一鄕一鄕人咸嗟以爲有徳余聞士不恥賤貧𨿽富貴而弗驕則不失義不離道入於患得患失碌碌爲鄙夫以是考公之迹而揆其所用心謂其無以異於今之人則吾不信也公積於家者厚矣余特表其大節以爲世勸公以農業起家故自號曰稼軒示有初也塟西淋鄕之某原望之木已拱髙其封若馬鬛題曰燕山左衛經歷者公之墓也考諱可達背公於娠鞠公於外氏以成者公之妣梁也生於洪武己酉卒天順辛巳壽九十三妻何氏子男五長者某徵仕郎也次某某孫男八屬於余以表公之墓者徵仕郎所出丙戌羅倫榜進士泰也近以宰沙陽政最被徵時徵者類有禦史之拜云

○祭文

禱雨祭五方土神文代丁知縣作

六月不雨田苖將槁愆伏爲災孰非天造探殃所由誰實召諸惟令不令斯民何辜神不宥過某敢辭死願沛甘澤以綏赤子

禱雨告各神文代丁知縣作

邦有常祀祀爲邦主食民知報罔間今古神宜惠民民實賴之彌月不雨苖則槁而某忝爲令我民是軫敬祈神休蘇我民窘

謝雨文代丁知縣作

今令所急者簿書期會而已政教不修何以爲邑徒食七品之祿以在民上安能使陰陽和風雨時乎故若某者履任以來未及一載惟不能修厥職而亢旱是憂幸賴天地神靈憫民之窮降玆甘澤誠欣誠荷謹具牲醴用答神賜惟神尙終惠之使永有年

祭大忠祠文代丁知縣作儼其堂堂沛其洋洋是謂正气至大至剛上有靑天下有黃壤不亡者存焄蒿淒愴維玆仲春謹以牲帛醴齊粢盛庶品式陳明薦尙享

祭菊坡像文

先生宋代之名臣吾鄕之前哲捲舒太空之云表裏秋潭之月淮蜀委之而有餘凝丞尊之而不屑故能效力於當年而全身於晚節猗歟先生挺生南越廣厚深沈淸通朗徹藐予區區心馳夢謁稽首丹靑點玆頑鐵庶幾百年不逺途轍秋菊之芳寒泉之洌奚而薦之用表貞潔

祭先妣林夫人文

維弘治十年歲次丁巳冬十月己巳朔越廿又一日己丑孝子陳某敢昭告先妣林氏夫人友人刑部主事蘭溪姜麟肅具香一束帛一端俾告夫人之墓焚之以表哀慕之誠謹以茶酒時饌用申虔告

祭先師康齋墓文

維成化十八年歲次壬寅十一月日門人新會陳某被徵赴闕道出劍江謹具牲醴告於先師聘君康齋先生之墓曰於乎元气之在天地猶其在人之身盛則耳目聰明四體常春其在天地則庶物咸亨太和絪縕先生之生孕三光之精鍾河嶽之英其當皇明一代元气之淳乎始焉知聖人之可學而至也則因純公之言而發軔旣而信師道之必尊而立也則守伊川之法以迪人此先生所以奮起之勇擔當之力而自況於豪傑之倫也先生之教不躐等由涵養以及致知先據徳而後依仁下學上達日新又新啟勿助勿忘之訓則有見於鳶魚之飛躍悟無聲無臭之妙則自得乎太極之渾淪弟子在門墻者幾人尙未足以窺其閾域彼丹靑人物者或未暇深考其故而徒摘其一二近似之迹描畫之又焉足以盡先生之神某也生長東南摳趨日少三十而後立志五十而未聞道今也欲就而正諸而悲不及先生之存先生有知尙鑑斯文尙享

祭太子少保朱公誠庵先生文代陶亷憲作

烏虖公不爲矯矯亢亢以要譽於眾口而其端方儉約以事乎其上者足以爲忠不爲烈烈轟轟以震耀於當世而其淸靜簡易以臨乎其下者足以爲功昔者兩廣盜賊充斥自西而東韓公率師搗穴攘凶兵由義勝民以盜窮公來繼之以守易攻陰慘陽舒相爲始終甚矣公之厚於民而薄於躬也一食之費必計曰民其不聊生一役之興必計曰民其不堪命故人之遂其生養者若赤子之慕慈母人之免於塗炭者若枯槁之遇春風某奉韓律未弛我弓公曰撫之敢爲異同知我任我實惟兩公天子以公久勞於外還公於朝齒𨿽落而志則雄食𨿽少而神則充於是乎竭股肱之力而效臣鄰之職旁引善類以扶天地之元气大明公道以壽國家之命脈士以此望於公公亦以此自期胡天之不憗遺俾公之功著於四方者𨿽成乎昭昭之美而公之忠奮於廟堂者未底乎赫赫之隆烏乎哀哉尙饗

祭誠庵先生文

維成化二十二年歲次丙午冬十二月壬申朔越初八日己卯門人翰林院檢討古岡陳獻章謹具牲醴粢盛庶品遣子陳景云致祭於誠庵老先生太子少保朱公之靈曰於乎昔我抱病造公戎府公曰時哉毋戀衡宇賢才用世小大有補長笻下山可以撐拄羣龍在朝可以參伍皇皇仲尼與世爲矩獵較不行然後去魯好髙欲速爲戒自古再拜謝公不我色許短疏叩天歸寧老母公曰嘻哉不忘陟岵甲辰之春公委齋斧帝命還臺以親四輔炳如日星眾目所覩我貢尺書傾竭心腑公在廟堂當爲砥柱公去廟堂當爲鴻羽公攬臺綱閱兩寒暑或弛或張或黙或語迹公所爲誰奪誰予萬石之鍾千鈞之弩我欲言之猶懼莽鹵胡天弗弔禍來二豎於乎公乎是謂捲婁豈惟門生匹夫匹婦遼哉郴陽欺我疾苦犬子執巵往澆墓土索紙題情涕下如雨於戲哀哉尙享

祭袁侍禦文

思昔南京傾蓋而語垂二十年君出我處君由進士宰邑太平再蒞宜興亷惠有聲遂簡霜臺來巡獘省未至而孚姦吏縮頸頃以公務過於白沙夜闌秉燭相對咨嗟君病未衰我衰而病進退存亡必得其正與君論易托詩以宣君口不言豈不謂然除虐救民負荷以往止於龍川其勞可想或云非也無疾而委道路流言將信將疑惟君英明夫誰敢犯茍得其正死亦無憾君司風紀寔茂才猷天佑下民而不少畱吁嗟君兮民之司命君子之窮小人之幸兼素之訃繼此亦聞海門知己存者幾人烏虖哀哉尙享

祭陶方伯文

樹立大者不羈小節其行翩翩其光烈烈公攘冦患於嶺西東百里大藩勞貫始終四十年來枕戈捲甲力能誅夷威足鎭壓公在嶺表長城是依公今逝矣人胡不悲某也於公雅匪朝夕東朢仙城有淚沾臆昔者枉棹扶病過予笑語竟夕放步徐徐將謂百年精力猶在別幾何時忽此顚沛乖厓將去逸人復來一訣萬古豈偶然哉世烈光前錦衣裕後俾公子孫世享其有死生一致公何憾焉有未厭者六十五年惟天命之窮達壽夭惟心安之泰山毫杪老病日益跬步莫支敬陳薄奠以寫我私尙享

祭顧勉庵別駕

於乎昔倅我邦公才獨優往貳端陽實惠一州通達萬變可期一面止於郡僚督府之薦公交車翩翩愈勵愈騫一病不起孰云非天少有抱負受知當路眾論同異孰識其故晚節不虧浩然賦歸進退可觀吾寧不悲一息不至今其已矣神乎洋洋歆此誠意

祭丁知縣彥誠

嗚呼登賢名於甲榜與多士而並馳試牛刀於小邑稱庶物以平施恥混混以希合寧戚戚而謀私嘗錚錚以陷獄亦蹇蹇而忘危故法不貸於豪右而惠可及乎煢嫠汛掃淫祠綱維化典載勸載懲條章顯顯𨿽小人之難化亦向風而革面兩考於玆夙夜有常殷憂成疾二豎爲殃方其在病斯民皇皇今其旣往行路涕滂此見好惡之公出於人心之天不容已君𨿽死而有光念昔從遊禮崇信篤旅魂何之遺孩在目扶護者誰我力不足生死交情盡付一哭想英爽之未亡故焄蒿之可掬烏乎哀哉尙享

祭黃君朴文

於乎逍遙乎半月之舟畱連乎澤垓之酒面圭峯以放懷唱竹枝而拍手春月秋花卷爲已有何百年之未半與眾木而同朽大塊無心孰夭孰壽消息自然匪物有咎委變化於浮雲達榮枯於疎栁有肉在爼有羮在豆公死如生薦滿一斗

祭李盤石文

公鄕之父兄行也子弟輩事公於玆有年矣公坦直而不華約而有恆其中舒舒其於事得喪無大欣戚又不作富家翁樣巾屨𨿽極粗垢不恥也凡公之事如此人之詭譎侈靡者孰不笑之然公以此賢於鄕人逺矣烏乎哀哉尙享

爲景易撰祭劉氏外母文

烏乎外舅之生二十八年奄棄之孤孰維其顚恭惟外姑守一秉貞勤儉始終家用不傾男女五人以母爲命奚有室家內外各正古之賢士比徳則同母於苑氏可謂有功自昔於歸迄乎就木徳亦可師功亦可錄於乎哀哉尙享

祭伍光宇文

烏乎光宇麗麗而彊其執則固其謀則方惟其篤於善也不忘乎一飯之頃故其向於道也寖近乎數仭之墻予觀之子久矣子初爲人烈烈亢亢其味桂姜人不敢嘗世之病子者謂子好伐乖於和而軒於直予獨畏子感激而慷慨其才如此故變而至善也去故習如脫屣而人之望之也若斷鴻天路之翺翔茍不纒於宿疾限於短命而肆其力於學也又焉可量哉使其辭煙霞而依日月展股肱而佐廟廊砥定海嶽燮調陰陽下撫黎庶上佐元良吾不知子之究於用何如也至若犯顏敢諫正論堂堂可以引裾批逆鱗之怒可以折檻幹刀鋸之芒直而不回死而愈光若是者非子之望而誰望耶古之榮於進者聽其言若可信也觀其色若可壯也至於臨死生利害之變鮮不回顧而彷徨故士之可貴者不於其身之彰於其志之臧不臧而彰匪事之常臧而弗彰庸或何傷古之丰於才而嗇於命者多矣奚獨子哉惟其不待生而存兮故不待死而亡夫旣信其如此兮又焉論其行藏嗚呼光宇其何可忘

祭容彥禮文

維弘治三年歲次庚戌冬十有一月己夘朔白沙先生門人容彥禮之柩以明日庚辰發引將就窆於大田先生許爲之墓銘而未具乃命其子陳景云持庶羞粢盛酒果致奠於彥禮柩前而告之烏虖士而好奇揆道則離士而無奇罔聞於時彥禮之生五十五年於玆矣彥禮之處乎宗族行乎閭裏同不同者爲誰彥禮之希慕乎古而取法於今而誰與歸觀其所與而人之賢否可知彥禮之墓吾將徵於彼以銘之嗚呼哀哉

奠丘閣老文

於乎先生之志見於行事先生之言存於著述旣大顯於當年必有聞於異代某一病當年老於林下足不至先生之門目不睹先生之書比歲得所遺瓊臺吟稿才一編而已而何足以知先生之大全哉於乎有言依乎教有行槪乎道行由教宣言以道傳沒而有知尙鑑斯言

奠何教授文

於乎生之謂來死之謂往往來之間奚得奚喪河嶽星辰鼠肝虫臂小大則殊由其所遇載鳴教鐸載典文衡引年而休於乎先生

奠舉人譚士直文於乎士直遽至此耶天不與之年與之才將誰咎耶彼碌碌者老無聞於世又何貴於年耶哀哉尙享

奠汪海北文

烏虖天馬行空步驟不凡自然世外眾莫能參气雄萬夫徳罔二三予何人哉爲公指南修古日新懷沙匪堪譬彼世味甘其所甘江門秋月廬阜晴嵐海北二年朝諷夕談如飲醇酒無日不酣從事數至命我則慚我賦白洋句不待探可以立懦可以激貪𨿽有百鈞何足以擔擴而充之奚適不堪烏虖千古在前萬古在後上下四方誰無宇宙負大翼者其風必厚惡木道旁往來莫覯昔人之交傾蓋如舊蓋不待傾金石亦透天俾爾才不俾爾壽厥初受之今也奚咎尙享

奠梁貞文

於乎惟正思慕古之人師之非不足於才也歲月永謝於呻吟回翔今之世行之非無其志也科第未殫其胸襟昔之來也碧玉樓中指蒲團而語靜今之去矣白雲何處想鶴駕以傷心果司命之在天不可以人力勝耶抑所養之未至不可委之命耶今館中之士求如惟正者守一而歿蓋亦希矣薄俗移人始終殊歸不自知其非也於乎哀哉尙享

奠表兄何處素文

維弘治八年歲次乙卯四月甲寅朔越二十一日甲戌孤哀子陳某謹以牲特柔毛粢盛酒果遣子景云等奠於表兄處素何君之靈曰當披髮袒跣之初聞兄之訃兄不幸屬纊與先妣同日某摧裂肝肺之餘無由往哭烏虖哀哉烏虖痛哉兄年七十不爲不壽兄有二子不爲無後死生晝夜萬物芻狗復何言哉尙享

奠謝伯欽文

烏虖伯欽知吾言否六十年中通家之舊親我事我淒淒自幼情若兄弟爲足爲手吾行東西不離左右矢心靡它乃若之厚庭有佳植雪霜爲冦如何弗顧身木已就遺憂孔深奚測奚究積善餘慶反躬可久茍無令人夭損必受誰其憂之不負良友於乎哀哉尙享

告羅一峯墓文

維成化十八年歲次壬寅十月某甲子白沙陳某應徵起赴京行過永丰謹具酒果庶羞告於亡友一峯羅先生之墓曰嗚呼先生今曷爲而往始曷爲而來處則畎畆之逸民出則文章之巨魁其洞徹不欺之心炳中天之杲日而轟動出羣之气殷百蟄之春雷知先生者儗先生於北海不知先生者謂松柟弗類反見目於楡槐先生見賢必親聞善必錄遇惡必摧存而知亡過而能裁隨時變化有闔有開而平生念慮所存其大者正君正朝廷正三綱正萬民正四方皇皇之憂耿耿之忠則致死而勿頹貧賤而不爲戚患難而不以回成化己丑之夏予過先生於南畿盍簮之讙忘形爾汝旣三宿而後別去屢反顧而徘徊先生贈予南歸之文予處先生艸亭之什旣而各申其戒曰我不枉已君無鑿壞孰謂先生去官而死曹溪之約不遂麗澤之資何有而今而後復仰望於何誰於戲惜哉宿艸之墓朋友弗哭禮之常也非予與先生之宜也先生有知歆此絮醅尙享

奠容彥昭文

白沙先生聞容生彥昭將歸窀穸遣子景云持只雞之奠告於彥昭之靈曰嗚呼彥昭顏子之壽過於彭祖王公之樂不如匹夫彥昭居吾門不可謂不久矣四十一而亡不可謂夭矣已矣乎吾將以悼彥昭者自悼而又以悼眾人乎烏虖哀哉尙享

奠容彥潛文

白沙先生聞容生彥潛之卒遣其子陳景易具只雞酒果致奠於容生柩前而告之曰俯江流而嗚咽望雲山而徘徊嘆一生而已矣悵獨立以興哀遊好幾時音容永謝致奠一觴有淚如瀉尙享

奠伍光宇文

壬辰歲首月之二日某甲子白沙陳某過亡友伍光宇尋樂齋撫物興懷澘然瀉涕遂命子景云持炙雞絮酒奠於南山之廬而哭焉烏虖光宇遽至此耶去年今日版築尋樂其聲登登隱然在耳手植庭蕉上墻緑逐日新光宇何之斯文一縷千鈞我輩三綱五典左顧右盼兩壁間聨句想見當時負荷一段精神耿耿不滅天道予善斯人也而不永年嗚呼哀哉尙享

告伍光宇文

成化壬辰夏六月戊寅白沙陳某奉柬於亡友伍光宇之靈曰一死一生乃見交情某平生於光宇至誠相與無異骨肉不幸光宇早世某在何敢以死生相背凡百舉措一如光宇存時近日家塾刋拙書眞艸百餘字與諸生臨寫尙有板四隅匡郭未整欲借安仔刀斧一日又所卜屋後山近請得李立武來看云此地三臺落穴有气是可藏矣敢告新刋孔易來鶴亭詩並拙作數首奉去冥覽

○賦

湖山雅趣賦

丙戌之秋餘策杖自南海循庾闗而北涉彭蠡過匡廬之下復取道蕭山溯桐江艤舟望天臺峯入杭觀於西湖所過之地盼髙山之漠漠涉驚波之漫漫放浪形骸之外俯仰宇宙之間當其境與心融時與意會悠然而適泰然而安物我於是乎兩忘死生焉得而相干亦一時之壯遊也迨夫足渉橋門臂交羣彥撤百氏之藩籬啟六經之闗鍵於焉優遊於焉収斂靈臺洞虛一塵不染浮華盡剝眞實乃見鼓瑟鳴琴一回一點气蘊春風之和心遊太古之面其自得之樂亦無涯也出而觀乎通達浮埃之蒙蒙遊气之冥冥俗物之茫茫人心之膠膠曽不足以獻其一哂而況於權鑪大熾勢波滔天賓客慶集車馬駢塡得志者揚揚驕人於白日失志者戚戚伺夜而乞憐若此者吾哀其爲人也嗟夫富貴非樂湖山爲樂湖山𨿽樂孰若自得者之無愧怍哉客有張瑮者聞餘言拂衣而起擊節而歌曰屈伸榮辱自去來外物於我何有哉爭如一笑解其縛脫屣人間有眞樂余欲止而告之竟去不復還噫斯人也天隨子之徒與振衣千仭岡濯足萬里流微斯人誰將與儔

止遷蕭節婦墓賦

昔兵戈之攘凶盜兮孰倀倀而握之符號令紛其不一兮汨珠玉於泥塗抺之亂之執兵之狗而欲兮胡寧知恥而畏誅若美人兮宗廟之瑚毋我卽帶兮毋我捫袪毋我執手兮手可斷而不可污奮犬豕之罵以冒刃兮貎凜凜其若蘇死則快兮生安用諸嗟此烈婦兮彼丈夫弗如丁侯爲縣兮徳教用敷表貞塜兮營祭畬行路嗟嘆兮掲聲教於海隅蠢玆弗畏兮托日者以爲誣欲攺封以自便兮動有識之長吁匪今侯之繼軌兮隳四尺其奚辜我將告外史兮筆之於書

○贊

忍字贊

七情之發惟怒爲遽眾逆之加惟忍爲是絕情實難處逆非易當怒火炎以忍水制忍之又忍愈忍愈勵過一百忍爲張公藝不亂大謀其乃有濟如其不忍傾敗立至

○銘

世賴堂銘

恭惟我祖渭川府君所立殊眾七十八年漢陰抱甕自是以來我家用開堂以世名徳音孔恢

家廟鐘銘

其質重其聲遲其動靜有時永以爲神之依

丁氏祠堂鐘銘代彥誠作

出佛山冶入濟陽堂厥聲鏜鏜震於無疆

攺鑄邑譙樓鐘銘並序

費而不傷壊則有成同百里之聲存萬世之經我民不信視此鐘銘﹝鐘始造模而丁侯卒惜侯之志不及成此銘亡後有繼之者何以考故錄之﹞

○啟

聘啟﹝成化癸巳二月代兄作﹞

伏以持鈍舌者必淡顏良易投於正士工巧言者宜令色毎見悅於常流蓋夙分之雅同豈彊能而茍比玆者幸遇尊親家鄭處士閥閱偉而著眼髙不鄙小弱弟某秀才章句疎而用心苦是故聲气之相感庶幾物我之相忘𨿽首院以難諧必東牀而獲選鄭髙楊郭幸扳貴邑之甲科馬聶鍾容徒竊獘鄕之商品適侔四姓敢贊一言此不往而彼不來陰則升而陽則降慚魚緘之莫罄念雁幣之宜將浩矣滄溟寧郤一蹄涔之水巍哉太華何辭五弓許之陵乞箋起居用慰注仰謹奉啟不宣

又﹝成化辛卯十二月作﹞

文啟伏以得陋巷顏一瓢趣味盡殊於俗尙著淸門羅三字品題蓋屬於鄕評惟此翁之可人宜吾弟之有室始者曠十年而莫遇訪尋顧屑屑於執巾玆焉比兩姓以克諧期待乃惓惓於舉案正將求閨門之助必無忝伉儷之名至誠斯合於天人素志何疑於夢卜片言賜允束帛宜先懷素履而仰髙山躋攀絕矣接淸弦以奏流水風韻悠哉奉啟不宣

請期啟﹝成化辛卯十二月代兄作﹞

文啟伏以鸞膠續好庶幾無擇於髙明雁幣將誠蓋已不嫌於菲薄遂入芝蘭之室況逢桃李之晨須傳采牘以求通當載墨車而攝盛斯文未喪故事宜遵絕言資送之有無盡屬去來之感應遲佳期之甚邇庶獲瞻依承至況之匪加奚勝悚懼謹奉啟不宣

與李宗﹝成化壬辰正月代兄作﹞

文啟猥蒙不鄙弱弟某遂玆室家之願實吾子之惠幸甚幸甚某以序次當爲主人不得詣吾子躬專請也倘吾子不憚劬於路而以歸羅氏子於白沙某也則願吾子之終賜愛焉

○說

菊逸說

艸木之品在花桃花於春菊花於秋蓮花於夏梅花於冬四時之花臭色髙下不齊其配於人也亦然潘嶽似桃陶元亮似菊周元公似蓮林和靖似梅惟其似之是以尙之惟其尙之是以名之今之托於花者吾得一人焉吉水處士張某號菊逸蓋賢而隱者屈子曰飡秋菊之落英陶子曰秋菊有佳色浥露掇其英皆以菊爲悅者也皆古之賢人也菊之美不待贊菊花之美而隱者也某之托於菊也亦不待贊

素馨說

艸木之精气下發於上爲英華率之謂花然水陸所產妍媸髙下美惡不等蓋萬不齊焉而人於其中擇而愛之凡欲其有益於事非愛之而溺焉者也產於此邦曰素馨者香淸而體白鬱鬱盈盈可掬可佩貫四時而不凋供一賞而有餘亦花之佳者也好事者致於余余旣愛之遂益究其用取花之蓓蕾者與茗之佳者雜而貯之又於月露之下掇其最芬馥者置陶瓶中經宿而俟茗飲之入焉然則是花之用於人𨿽不若麻縷之與菽粟然蓋亦不爲無用也人之資於麻縷爲其可以溫也資於菽粟爲其可以飽也得之則生弗得則死今是花也吾取焉姑以其能鬱鬱盈盈少禆於茗耳𨿽不汲汲可也不汲汲由用之可己也使是花之於人如麻縷之與菽粟然又安可已哉可已而已不可已而不已引而伸之觸類而長之於道其庻幾乎治國其庶幾乎

大頭蝦說

客問鄕譏不能儉以取貧者曰大頭蝦父兄憂子弟之奢靡而戒之亦曰大頭蝦何謂也予告之曰蝦有挺須瞪目首大於身集數百尾烹之而未能供一啜之羮者名曰大頭蝦甘美不足丰乎外餒乎中如人之不務實者然鄕人借是以明譏戒義取此歟言𨿽鄙俗明理甚當然余觀今之取貧者亦非一端或原於博塞或起於鬭訟或荒於沈湎或奪於異好與大頭蝦皆足以致貧然考其用心與其行事之善惡而科其罪之輕重大頭蝦宜從末減譏取貧者反舍彼摘此何耶恆人之情刑之則懼不近刑則忽博塞鬭訟禁在法典沈湎異好則人之性有嗜不嗜者不可一槪論也大頭蝦之患在於輕財而忘分才子弟類有之蓋其才髙意廣恥居人下而雅不勝俗專事已勝則自畋獵馳騁賓客支酬輿馬服食之用侈爲美觀以取快於目前而不知窮之在是也如是致貧亦十四五孔子所謂難乎有恆者是也以爲不近刑而忽之故譏其不能自反以進於禮義教誨之道也孳孳於貧富之消長錙銖較之而病其不能者曰大頭蝦此田野細民過於爲吝而以繩人之驕非大人之治人也夫人之生陰陽具焉陽有餘而陰不足有餘生驕不足生吝受气之始偏則爲害有生之後習气乘之驕益驕吝益吝驕固可罪吝亦可鄙驕與吝一也不驕不吝庶矣乎

禽獸說

人具七尺之軀除了此心此理便無可貴渾是一包膿血裹一大塊骨頭饑能食渇能飲能著衣服能行淫欲貧賤而思富貴富貴而貪權勢忿而爭憂而悲窮則濫樂則淫凡百所爲一信气血老死而後已則命之曰禽獸可也

批答張廷實詩箋

首章似胡文定解春秋以義理穿鑿二章發揮得道理極致非所敢當然此心亦自不能已願與公共勉之三章仙術多門姑置勿論然興致髙逺者非此無以托古有畱意於參同契而爲詩則斥以盜竊四章箋得之餘淸老唱道歌云世間膏火煎熬可厭亦在其中五章要看第二句與第四句相應親切六章醉以混俗醒以行獨醒易於醉醉非深於易者不能也漢郭林宗晉陶淵明唐郭令公宋邵堯夫善醉矣夫七章其失與首章同黃涪翁大雅堂記似爲此箋發者正詩家大體所闗處不可不理會大抵詩貴平易洞達自然含蓄不露不以用意裝綴藏形伏影如世間一種商度隱語使人不可模索爲工欲學古人詩先理會古人性情是如何有此性情方有此聲口只看程明道邵康節詩眞天生溫厚和樂一種好性情也至如謝枋得𨿽气節淩勵好說詩而不識大雅觀其注唐絕句諸詩事事比諭是多少牽彊多少穿鑿也詩固有比體然專務爲之則心己陷於一偏將來未免此獘不可不知八章不知馬其失在人不在馬少知進退去就而己者亦未以馬稱也平湖之進吾惜之九章珠佩用鄭交甫事十章箋得之詩從後定本統論好非但拙作所能當持以論詩可矣槪觀所論多隻從意上求語句聲調體格尙欠工夫在若論詩家一齊要到莊定山所以不可及者用句用字用律極費工夫初須訪古久而後成家也今且選取唐宋名家詩數十來首諷誦上下效其體格音律句句字字一毫不自滿莫容易放過若於此悟入方有蹊徑可尋

○傳狀

羅倫傳﹝弘治癸丑三月作﹞

吾平生有故人曰羅倫字彛正江西永丰人宋羅開禮之後也性慷慨樂善不疑人欺遇事無所回避有不可輒面斥之舉成化丙戌進士策對大廷頃刻萬言中引程正公語人主一日之間接賢士大夫之時多親宦官宮妾之時少執政欲截其下句倫不從直聲震於時奏名第一爲翰林修撰會內閣大學士李賢遭喪朝廷畱之臺諫皆不敢論說倫詣其私第告以不可李公始以其言爲然旣數日復上疏歷陳古今起復之非是且曰如其不然必準富弼故事終喪劉珙故事言事反復數千言一本於天理人心之不可已者孔子曰勿欺也而犯之倫以犯顏切諫爲大救時行道爲急其負荷之重未嘗一日忘天下故發憤如是疏奏遂落職提舉泉州市舶司倫𨿽見逐而士論益榮之由是天下之士爭自刮磨向之不言以養忠厚者爲之一變而終倫之世臺省未聞有起復者矣𨿽以此爲人所知然亦以此取嫉於人明年召還復修撰攺南京尋以疾辭歸開門授徒日以注經爲業垂十年卒於退居之金牛山世之知倫者不過以其滂沛之文奇偉之節果敢之气而已至其心之所欲爲而力之所未逮未必盡知也嘗欲仿古置義田以贍族人或助之堂食之錢謝而弗受或衣之衣行遇乞人死於途輒解以覆之客晨至畱具飯其妻語其子曰瓶粟罄矣之旁舎幹之比舉火日已近午亦曠然不以爲意提舉泉州時官例應得折薪錢其人欺以乏告卽放遣之不復問予嘗遣人訪之山中結茅以居取給於隴畆往來共樵牧若無意於世者時或作爲文章以發其感慨之意而人亦莫知之也論曰倫之必爲君子而不爲小人較然矣如倫之才少貶以狥人𨿽欲窮晦其身寧可得也以其所學進說於上世目之爲狂何足怪也孟子稱豪傑之士𨿽無文王猶興若倫者今所謂豪傑非歟無導於前而所立卓然人莫能奪之又曰倫才大不及志其靑天白日足稱云

丁知縣行狀

侯姓丁氏名積字彥誠別號三江漁樵人世家寧都之西闗丁氏系出丹陽司馬司馬之後世有顯人曾祖某祖某父某皆隱徳弗仕曾祖妣某祖妣某妣某侯生有美質自少岐■﹝山疑﹞入邑庠補弟子員挺立不爲時輩所喜登成化戊戌進士明年出知新會縣新會廣藩巨邑素號難治侯聞邑中有白沙陳先生喜曰吾得所師矣侯之同年梁編修儲李主事祥皆先生門人侯請書以爲先容比下車未視篆卽上謁先生欲事以師禮月分其所得俸先生每避還之凡有所聞行之惟恐後四方學者往來白沙之門侯聞林縣博光張進士詡至必欣然往會旦夕聴其議論若渇得飲焉與一峯羅先生𨿽素昧平生然毎思慕其賢訃聞專使走湖西致奠捐俸金成化丙戌七月代容珪作以助塟事其尊賢樂善無間於存亡如此有中貴弟梁長責民償逋過倍復妄訴之侯侯亷知其情系長獄悉追貸劵焚之由是權豪縮頸是是非非茍罹於法𨿽素親愛不少貸未踰年民大趨令侯於干謁之來厲詞色以拒之甚者掲其姓名以示眾嚴賭博竊盜之禁旣寘於法復大榜其門曰某賭博某竊盜之家月朔令赴縣庭聽戒諭俟其悔然後去其榜其良家子弟陷於賭博者侯悉聚之廡下使日誦小學書親爲講解冀變化其气習嘗爲民辯寃忤當道系獄且危百姓惶懼欲用計爲侯解侯示以手書曰君子但求無愧於心而已禍福之來有命爾等愼勿妄動以貽我羞有積年起滅詞訟者官司病之莫敢誰何侯盡擒之斃於獄侯尢善節財用前此上下往來非誼之饋一歲所費無算民苦之侯痛革其獘蓋異時當甲首者均平錢悉貯於官復令出私錢供用名曰當月錢官吏裏胥乘時侵克毎歲𨿽單丁小戶所費亦至五六千餘貧者鬻子女故逃亡者眾侯爲處當每丁派均錢月支裏胥供用備足外不妄科一錢毎歲甲首納均平錢畢卽歸田畆更不令在縣當月白沙先生樂歲詩雲長官願似丁明府甲首終年不到衙蓋實錄也民窮於侈且僣侯爲申明洪武禮制參之文公冠婚喪祭之儀節爲禮式一書使民有所據守毎鄕擇老成者數人主之月朔進問於庭優禮其能者都老馬廣爲眾所推讓侯於原日進廣於庭率諸鄕老再拜謝之春秋祭祀品物牲牢極其精潔役者悉令沐浴更衣然後將事爼豆旣陳侯周視行列必極其整方止壬寅歲大旱春盡種未入土侯憂之曰此令之責也遂於圭峯絕頂築壇禱雨時當酷暑山气鬱蒸侯晨夕齋沐伏壇下致禱凡七日未雨羸甚左右進曰軀命所闗可以少止侯呵曰民得雨吾病何憾至八日暑气愈熾侯觸暑跪壇下衣汗浹踵大風忽作捲鑪中火著侯衣略不爲動雨遂迸空下左右張蓋侯命撤之衣盡濕翌日雨止侯復禱至十有一日雨足乃已如是者凡三次焉節義所闗或廟或墓各置祭田擇人守之如大忠祠置田二百餘畆節婦何氏莊氏蕭氏等墓置田共一頃六十餘畝民所敬事者惟修復里社一壇而已其不載祀典之祠無大小咸毀之此其政迹顯著之大者一念終始在民旣得疾羸甚猶日究心於民事朋友遺之書不能止遂卒於官侯生正統丙寅十二月初十日至是卒年四十一也配羅氏生子男二人長曰一芳次曰某生於公卒之五月女二俱幼侯卒之日民相弔哭於途歸徳裏有一嫗夜哭於家鄰人怪而問之曰來年甲首到丁大人死吾殆不能聊生矣是以哭至今邑人之思侯者甚於在任之日𨿽古桐鄕之遺愛不是過也珪邑人也侯之善政善教皆所親覩故爲狀其行以俟他日觀風者采焉謹狀

伍光宇行狀

君諱云字光宇系出汴梁伍氏先世仕宋爲嶺南第十三將曰氓之子始來新會至君爲若干世世爲士夫家君自少軒整有志於世無所屈讓與人語惟其所欲語輒語必竭乃已或忤之爭必務勝人有善好之若出諸己巳所欲爲必以彊人爲之垂四十始交於余余之所可君亦可之餘之所否君亦否之惟餘言之適從南山之南有大江君以意爲釣艇置琴一張諸供具其中題曰光風艇遇良夜皓魄當空水天一色君乘艇獨釣或設茗招余共啜君悠然在艇尾賦詩傲睨八極余亦扣舷而歌仰天而嘯飄飄乎任情去來不知天壤之大也所居之北爲巖亭髙不盈一丈其中閴寂視之窈如也而君以夙疾未除齒髮日耗其爲學也蓋不能無日暮途逺之憂便杜門息交不擇逺近爲趨舎凡平居一切與往還者皆抗顏謝焉入處於亭焚香正襟趺坐竟日聞者異之別於白沙築艸屋三間號曰尋樂齋與巖亭往來居之蓋自成化庚寅之冬至明年首夏凡四閱月無日不在尋樂始與家人約云吾不可去白沙吾其齋戒有事於家廟吾疾作須扶持吾乃歸一日二日小健吾當返愼無以家事累我旣而果如其言學主力行與之語𨿽不便了而能鞭策益力肯擔負確乎不移前此惟務意气勝人不自覺束幾出籓籬事亦無所不爲至是痛自懲艾痛自攺革嘗激昻厲聲語云云不自樹立爲人不如死曉夕約己以進有所弗及無所憚劬焉間與餘論爲文必曰黃涪翁題摹燕郭尙父圖盡之論書曰兔起鶻落法語也知畫者必知書其惟蘇長公乎至於詩則謂唐以下多近體古詩沖淡之流吾其陶處士師乎凡此項皆君篤好而願爲之及其卒也十九無成則亦慨乎歲月之已晚而其力之所及有未暇焉耳君篤於事死之禮謂斯禮之興廢在人後世無以爲籩豆之費則不省者有以借口乃告於季父絢洎伯兄裕割田若干畆以供祀事權以所居第爲祠有事於此必誠必敬月旦十五日君率以夜半起衣冠端拱立祠下以俟尊幼男女咸來無或敢不虔歲辛卯秋始大營材爲祠當病未亟時尙日經度玆役將諏日始事語人曰吾息奄奄吾旦夕死不可知惟是祖考之神所棲未有定處吾深懼焉𨿽存一日不敢怠語斯須未畢痰湧出喉中滚滚不絕如縷日夜且數升親舊憫其如此咸勸之令止勿聽卒之前數夕焚香秉燭招余與訣父兄子弟具在直云云薄命云負先生數日遂卒卒之時年四十又七實辛卯十月十八日也君娶某氏無子裕以其次子秉中爲君後云

○題跋

跋淸獻崔公題劍閣詞

萬里雲間戍立馬劍門闗亂山極目無際直北是長安人苦百年塗炭鬼哭三邊烽鏑天道久應還手寫畱屯奏炯炯寸心丹對靑燈搔白髮漏聲殘老來勛業未就妨卻一身閒梅嶺緑陰靑子蒲澗淸泉白石怪我舊盟寒烽火平安夜歸夢到家山右調水調歌頭吾鄕先輩菊坡先生宋丞相淸獻崔公鎭蜀時題劍閣卽此詞也曩夢拜公坐我於牀與語平生仕止久速偶及之仰視弘治甲寅十月作公顏色可親一步趨間不知其已翺翔於蓬萊道山之上欲從之上下而無由因請公手書公欣然命具紙筆烏虖古今幽明一理人之所見則有同異感而通之其夢也耶其非夢也耶今書遺其後七世孫同壽云

書思徳亭碑後

成化八年壬辰夏廣右陶公由吾邑長進秩憲僉六年考滿如京師將行也諸父兄相與攜思徳碑文一首詣余請文以贈曰將以是考也諸父兄坐旣定余撫碑嘆曰嗟夫昔壬午之冬冦忽大至城下民被剽掠死者甚眾公方備冦於外報至哭徑歸及郊哭入城呼士卒慟哭撫之告以滅賊皆感激增气捐軀赴難震動一邑此吾與諸父兄所共見也賊益充斥公由是建子城與民固守又量地逺邇連爲營以塞四境要害設守備之法內外戒嚴賊不敢犯民到今賴之凡使吾兄弟妻子得免流離老稚謳歌田裏與鄰壤異者公也公有識慮善揆度其所施爲事務實而不爲虛文故能取必於此經歷久逺民受其賜而公之功有成此吾與諸父兄所共知也公家廣右之郁林去賊近吾邑在吾省之西南近省多饒資民賊利得之每歲入冦公遏之賊不得逞退過公先塋眾賊將伐木取坯土以懼公賴忠烈之靈震怒在天賊尋畏不敢近嗚呼此公捨一家之危以易一邑之安吾與諸父兄所共聞也夫是三者之難能公實能之以惠吾民吾民所以頌公之徳在此一片石則或聞之而不言或言之而非專豈諸父兄與作碑者之意耶公爲縣久其有勞於吾民不可具書蓋公之治民如其治兵因應隨機初無定體其治兵也如文士作文奇生筆端無事蹈襲故能使人畏之而率以取勝此皆公精神心術之奧之運人不可得窺故尢不可得書可見者迹之顯者耳書其迹而民莫不信余是以冒言之以補碑之弗及若夫述職贈言以勉當道此僚友之分君子之任非吾與諸父兄之宜

書韓莊二節婦事

烏虖二氏之生其相去且千載韓故相國休之孫女莊雷郡庶人妻貴賤𨿽殊其死於義一也心事如靑天白日皎乎其不可尙辭气如大冬嚴雪凜乎其不可犯是豈資學問之功哉是豈嘗聞君子之道於人哉亦發於其性之自然耳今之誦言者咸曰餓死事極小失節事極大故臨利害比二氏乃能之學者故不能於此然則從事於詩書反無所益彼之弗學乃能不壊其性何邪是必有所以然者學止於誇多斗靡而不知其性爲何物變化气質爲何事人欲日肆天理日消其不陷於禽獸者幾希矣余讀二氏之辭有感故錄而藏之

書孔髙州平賊詩卷後

王別駕所爲孔髙州平賊十二詩並圖說余覽之嘆曰嗟夫太守誠有功於民也太守今進秩憲副使其視民如傷必不偏於一隅安於一日以爲足吾意副使之賢勞謙而不伐𨿽有同時詠歌之美蓋未知其果樂聞之而首肯否𨿽然或亟稱之必深願望之亦君子所不能巳於言也

書蓮塘書屋冊後

成化十九年春正月予訪予友莊定山於江浦提學南畿侍禦上饒婁克讓來會予白馬庵三人相與論學賦詩浹辰而別侍禦之兄克貞先生與予同事吳聘君予來京師見克貞之子進士性及其髙第門人中書蔣世欽因與還往居無何侍禦官滿來朝予臥病慶壽寺之數人者無日不在坐師友蟬聫臭味相似亦一時之勝會也侍禦示予蓮塘書屋圖山雲水石竹樹陰翳恍然若蓮塘之在目藹然弦誦之聲盈耳也予玩而樂之謂侍禦曰地由人勝不勝誰傳周茂叔濯纓於濓溪而世濓溪程叔子著書於龍門而世龍門朱晦庵講道於考亭而世考亭今婁氏居蓮塘宜世蓮塘使蓮塘之名有聞於天下後世者婁氏也使婁氏有聞於天下後世者婁氏自爲之非蓮塘也蓮塘之遇不其幸歟濓溪以茂叔勝龍門以叔子勝考亭以晦翁勝蓮塘以婁氏勝古人今人無不同也抑不知婁氏之所修而執之者同於古人否歟惡乎同乎同其心不同其迹可也同其歸不同其入可也入者門也歸者其本也周誠而程敬考亭先致知先儒恆言也三者之學於聖人之道孰爲邇孰知之無逺邇歟周子太極圖說聖人定之以中正仁義而主靜問者曰聖可學歟曰可孰爲要曰一爲要一者無欲也遺書云不專一則不能直遂不翕聚則不能發散見靜坐而嘆其善學曰性靜者可以爲學二程之得於周子也朱子不言有象山也此予之狂言也婁氏何居焉予以景泰甲戌遊小陂與克貞先後至凡克貞之所修而執之者予不能悉也書予說於蓮塘圖侍禦質諸克貞先生以爲何如

誡子弟

人家成立則難傾覆則易孟子曰君子創業垂統爲可繼也若夫成功則天也人家子弟才不才父兄教之可固必耶𨿽然有不可委之命在人宜自盡裏中有以彈絲爲業者琴瑟雅樂也彼以之教人而獲利旣可鄙矣傳於其子托琴而衣食由是琴益微而家益困展轉歲月幾不能生里人賤之恥與爲伍遂亡士夫之名此豈嘗爲元惡大憝而喪其家乎才不足也旣無髙爵厚業以取重於時其所挾者率時所不售者也而又自賤焉柰之何其能立也大抵能立於一世必有取重於一世之術彼之所取者在我咸無之及不能立諉曰命也果不在我乎人家子弟不才者多才者少此昔人所以嘆成立之難也汝曹勉之

示學者帖

諸君或聞外人執異論非毀之言請勿相聞若事不得己言之亦須隱其姓名可也人气稟習尙不同好惡亦隨而異是其是非其非使其見得是處決不至以是爲非而毀他人此得失恆在毀人者之身而不在所毀之人言之何益且安知已之所執以爲是者非出於气稟習尙之偏亦如彼之所執以議我者乎茍未能如顏子之無我未免是己而非人則其失均矣況自古不能無毀盛徳者猶不免焉今區區以不完之行而冒過情之譽毀固其所也此宜篤於自修以求無毀之實不必以爲異而欲聞之也昔呂蒙正拜副相一朝士指之曰此子亦參政乎同列欲詢其名遽止之曰知當終身不忘不如勿聞賢者所存固異於人也諸君亦宜念之

手帖

讀一之自罰帖所謂喜三代之餼羊猶存也此舉𨿽過然究其爲心蓋亦可憫且自罰之辭甚實其進固未可涯也若夫久居師席不能致門人於無過舉之地此則老夫之罪請附此於日錄算一過諸君其志之

諭塾中帖

不邀人敬不受人慢某今日方曉待深之之道大抵情不可過會不可數抑情以止慢疎會以增敬終身守此然後故舊可保請自今後朔望免禮諸生在塾中者亦不勞進揖容珪持此紙往諭俾悉知余意

與容珪帖

絢等𨿽在門墻其與拙者之意實未相接徒以名分相系爲美談耳𨿽然賢於吠雪者多矣廣収而勿拒小警而大遺其諸全交與待衰俗之意乎

書一之自罰帖後

此帖某實命之而云自書者貫不自以爲過導之使知悔也貫之此舉某初蓋以爲可卒歸於貫者貫主之托始於貫謀事愆義規畫無度皆貫之失不容於公議故與士友共責之而不得私焉其不可自恕者謹以書諸日錄矣自罰必一年而後復者過之小大爲限復深責望之昭仁示義殆亦孔門鳴鼓之遺意歟子曰由也升堂矣未入於室也逮其晚年進徳極於髙逺未必非此門人之助而由之名光於後世矣則貫其可侮哉

漫筆示李世卿湛民

澤昨夕樓上聞雨聲澎湃睡不能著枕因檢會鄕裏平時還往人十亡七八中間年及七十者才一二餘皆六十而下四十蚤晚死者恆多嗚虖人所得光陰能幾生不知愛惜漫浪虛擲卒之與物無異造物所賦於人豈徒具形骸喘息天地間與虫蟻並活而已耶浮屠氏𨿽異學亦必以到彼岸爲標準學者以聖人爲師其道何如彼文章功業气節世未嘗乏人在人立志大小歲月固不待人也

書漫筆後

文章功業气節果皆自吾涵養中來三者皆實學也惟大本不立徒以三者自名所務者小所喪者大𨿽有聞於世亦其才之過人耳其志不足稱也學者能辯乎此使心常在內到見理明後自然成就得大論語曰朝聞道夕死可矣孔子豈欺我哉

跋沈氏新藏考亭眞迹捲後

張宣公城南雜詠廿首考亭朱子爲和之楊鐵厓評其詩謂宣公有古風思致於考亭惟曰朱子之辭不敢評其信然耶抑別有所指不欲盡發之耶昔之論詩者曰詩有別材非闗書也詩有別趣非闗理也又曰如羚羊掛角無迹可尋大詩必如是然後可以言妙近代之詩逺宗唐近法宋非唐非宋名曰俗作後生溺於見聞不可告語安得鐵厓生並世余將叩之其亦有以復我耶鐵厓補書宣公詩與文公眞迹並藏沈氏都憲公書來俾予題予旣未及見因附論鐵厓之後如此云

跋梁曉挽李唐詩

曉爲詩悼李唐唐卒未娶無顯然悔尢皆以爲幸然曉之於唐旣送其往復迎其來何曉之不憚煩也造化固無是理矣但如曉說苟無聖人之徳而有妻子之累𨿽曉不能以一日活世間況於唐乎曉之爲人謀亦疎矣曉乎其自處可也

跋張聲逺藏康齋眞迹後

先師康齋遺稿某藏之十二年矣出入必偕天順初先師膺聘入京途中紀行諸作皆當日手書寄白沙凡七紙成化己丑春三月行李出北京是日次於析木之店以示東吳張聲逺鍈一見驚絕閱之竟日不目瞬以手撫弄以口吟哦某憐之割一紙是歲六月過淸江以手書問先師尙無恙也明年秋鍈書來求跋又二年壬辰二月丰城友人始以訃來先師之卒在己丑十月至是三易歲當鍈求跋語時屬纊來一年矣烏虖悲乎先師道徳名譽傾一世婦人小子知之華夏蠻貊咸知之平生愛一字一辭不以假人某之所得徒以一日在門下然誦其言想見其丰采而得其爲人則宜其有惕然而感勃然而興者矣某猶望此於百世之下況其邇者乎後生可畏鍈其念諸門人某謹識

跋漳州功徳碑後

讀漳州功徳絕句云罷守三州臥兩山漳州面目此碑間郡人欲識蒙庵老也傍斯文捉一班作碑者林蒙庵曩於京師見其人愼許可人以是信之今直靠也作證明師也蒙庵見拙詩想爲抵掌但未知肻勒於碑陰否也漳州姓張名璝字徳潤別號兩山居士番禺人詡之父也

論詩不易

宋歐陽文忠公最愛唐人遊寺詩曲徑通幽處禪房花木深又愛一人送別詩曉日都門道微涼艸樹秋云修平生欲道此語道不得朱文公謂今人都不識此等好處是如何二公最知詩者也後人誠未易及如此兩聨予始因歐公嘆賞之至欲求見其所以妙如歐公之意了不可得徧問諸朋友無知者徐取魏晉以下諸名家所作凡爲前輩點出者反復玩味久之乃若麤有得焉間舉以告今之善言詩者亦但見其唯唯於吾所已言者而已吾所不言者彼未必知也夫然後嘆歐公之絕識去今之人逺甚而信文公之言不誣也噫詩可易言哉

書自題大塘書屋詩後

予旣書婁克讓蓮塘書屋圖後蔣世欽繼之以大塘書屋之請予賦五言近體一章旣以答世欽世欽少之予乃究言詩中之旨首言大塘書屋乃中書蔣世欽所建頷聨言爲學當求諸心必得所謂虛明靜一者爲之主徐取古人緊要文字讀之庶能有所契合不爲影響依附以陷於狥外自欺之獘此心學法門也頸聫言大塘之景以學之所得易所謂復其見天地之心乎此理洞如然非涵養至極胸次澄徹則必不能有見於一動一靜之間縱百揣度秪益口耳所謂何思何慮同歸殊塗百慮一致亦必不能深信而自得也末聫借方士之丹以諭吾道之丹卒歸之龍門者明其傳出於程子而人未之知也拙見如此未知是否然予於世欽不可謂無意矣所病者辭采不足以動人耳世欽胡爲而少之予以世欽厭夫爲文字章句之學者勇於求道不恥下問於予予是以重言之謂予俯仰於時姑喋喋以塞夫人之意非予所以處世欽也

速勾丁知縣廟疏

立一祠旣以表茂宰之賢又以見吾鄕尙徳慕義一唱百和視死如生又孰不咨嗟而歆羨其美耶且報往可以勸來此祠立必有聞義而興起者問所由來鄕諸父兄子弟不忘舊令之徳章與有榮矣幸甚幸甚卽辰春日布和工匠畢集其告諸義士及是時慨然念此舉之不易發誠心而共濟幸無辭曰姑俟來日區區不勝至禱

書鄭檢討所編劉閔札後

此吾翰林鄭先生廷綱取吾平日所得於其友劉閔子賢手書會而編之以爲此卷子賢嘗以孝行聞於鄕之人今閱此卷意其天資可與共學而鄭先生不沒人善也皆可敬中間一簡告鄭先生以處貧之難吾獨惜子賢之困於不足無所於謀也三旬九食亦昔人之常事必不得已而幹人𨿽謀於鄭先生可也而徒告之難鄭先生豈難於濟人者哉觀者疑焉𨿽不以編入可也

書鄧政求濟帖後

於乎勢利爲市朋友道絕昔人所能者例不可望於俗輩政之號不足於余固其所矣惜予貧且賤無以副政之請此昔人所謂旋渦底佛安能救落水羅漢不然余之所欲濟與所識求濟於餘者多矣豈獨政哉𨿽然政於余無一日之雅奚以亮余之能惠予負政多矣十室之邑尙有忠信如夫子政其廣求之必得一士如予而無予之貧賤政其庶幾乎撫紙太息書其後歸之

書玉枕山詩話後

余又有回龍寺夜坐詩云孤燭江邊寺疎鐘雨後天愁人知永夜逺客惜流年不買南安酒畱充玉枕錢牀風無意緒吹斷藥鑪煙第三聨亦以玉枕而發東海乃不収入詩話中偶忘之耶東海平日自謂具隻眼能辧千古是非人物而近遺夫康齋又何也康齋易知耳予年二十七遊小陂聞其論學多舉古人成法由濓洛闗閩以上達洙泗尊師道勇擔荷不屈不撓如立千仭之壁蓋一代之人豪也其出處大致不暇論然而世之知康齋者甚少如某輩往往譏呵太甚羣味交競是非混淆亦宜東海之未察也微吾與蘇君今日之論則東海之康齋其爲晏嬰之孔子乎了翁之伯淳也噫成化壬寅九月二十八日新會陳獻章在南安橫浦驛讀東海先生玉枕山詩話秉燭書此於蘇君卷中

書鄭巡檢詩卷後

吾邑沙岡巡檢鄭榮官滿告歸持此卷過白沙乞詩榮莆人也壯而仕老而休賢於不知止者予旣贈之詩復錄近作七絕於此莆有大理黃先生故人也榮見問我以此卷呈之

題吳瑞卿采芳園記後

歲雲暮矣冬雨淒淒牛僵馬危商旅不歸號寒啼饑窮民怨咨采芳何爲將以遺所思所思在逺道天寒日短誰爲致之不如待時時維仲春陽道旣亨萬物得時和風披披人情熈熈博采眾芳泛泛輕航駕言出遊不泥一邦雲龍風虎其傳自古而徳之所被人將化之如是壑之水汨汨洋洋不亦深乎瑞卿天下未有不本於自然而徒以其智収顯名於當年精光射來世者也易曰天地變化艸木蕃時也隨時詘信與道翺翔固吾儒事也吾志其行乎猗歟休哉

題余別駕中流砥柱圖後

別駕余先生命余題中流砥柱圖余讀彭秋官序文𨿽非正說此圖而意己足末舉元貞事一段結裹尢警策有力故予仿其意而切言之蓋不言則己言必欲其有益於別駕非相啖以利者也故不爲諛辭其辭曰使君使君不厭眞使君爲臣莫愛身使君不以榮落爲詘信死生爲戚忻而以嗜欲爲伐性之斧斤千秋萬歲難磨滅乃見中流砥柱人

偶書遺湛民澤龔曰髙遊羅浮者

仙人譚景升詩云蓬萊料想無多路只在譚生拄杖前羅浮海上山葛仙治之眞蓬萊哉方竹君入手振之鏗然有聲上撐天下拄地四方惟意所如諸君卽日東遊度鐵橋登飛雲坐黃龍嘯明月是眞神仙矣譚生豈欺我哉久矣吾夢長髯翁遺予羅浮山盡四百三十二峯一囊括之開半面以待遊笻之入

次王半山韻詩跋

一日忽興動和得半山詩一十八首稿寄時矩収閱作詩當雅健第一忌俗與弱予嘗愛看子美後山等詩蓋喜其雅健也若論道理隨人深淺但須筆下發得精神可一唱三嘆聞者便自鼓舞方是到也須將道理就自已性情上發出不可作議論說去離了詩之本體便是宋頭巾也大槪如此中間句格聲律更一一洗滌平日習气渙然一新所謂濯去舊見以來新意作詩亦正用得著也批判去攺定乞再錄來見示爲幸稿中有工拙請下一轉語以觀識趣髙下可乎

書和倫知縣詩後

屠沽可與共飲而不飲彭澤公田之釀古之混於酒者如是與獨醒者不相能而同歸於正𨿽同歸於正而有難易焉醒者抗志直遂醉者韜光內映謂醉難於醒則可今之飲者吾見其易耳非混於酒而飲者也烏虖安得見古醉鄕之逃以與之共飲哉

送張方伯詩跋

某嘗謂作詩非難斟酌下字輕重爲難耳如此詩第五句淸字旣研於心又參諸友左揆右度終不可易而非公九載之守不渝某亦豈敢孟浪蓋一字之下其難如此詩其易言哉

書法

予書毎於動上求靜放而不放畱而不畱此吾所以妙乎動也得志弗驚厄而不憂此吾所以保乎靜也法而不囿肆而不流拙而愈巧剛而能柔形立而勢奔焉意足而奇溢焉以正吾心以陶吾情以調吾性吾所以遊於藝也

陳白沙集卷四

●欽定四庫全書

陳白沙集卷五

﹝明﹞陳獻章撰

○古詩

和楊龜山此日不再得韻

能饑謀藝稷冒寒思植桑少年負奇气萬丈磨靑蒼夢寐見古人慨然悲流光吾道有宗主千秋朱紫陽說敬不離口示我入徳方義利分兩途析之極毫芒聖學信匪難要在用心臧善端日培養庶免物欲戕道徳乃膏腴文辭固粃糠俯仰天地間此身何昻藏胡能追軼駕但能潄餘芳持此木鑽柔其如盤石剛中夜攬衣起沈吟獨彷徨聖途萬里餘髮短心苦長及此歲未暮驅車適康莊行逺必自邇育徳貴含章邇來十六載滅迹聲利場閉門事探討蛻俗如驅羊隱幾一室內兀兀同坐忘那知顚沛中此志竟莫彊譬如濟巨川中道奪我航顧玆一身小所系乃綱常樞紐在方寸操捨決存亡胡爲謾役役斵喪良可傷願言各努力大海終回狂

答張內翰廷祥書括而成詩呈胡希仁提學

古人棄糟粕糟粕非眞傳眇哉一勺水積累成大川亦有非積累源泉自涓涓至無有至動至近至神焉發用玆不窮緘藏極淵泉吾能握其機何必窺陳編學患不用心用心滋牽纒本虛形乃實立本貴自然戒愼與恐懼斯言未云偏後儒不省事差失毫釐間寄語了心人素琴本無弦

代簡答羅一峯殿元

臺城一揮袂忽忽星周五路永消息斷年深別離苦思君髮爲白始白數莖許今晨對書尺白者不可數先生天下士詎肯顧衡宇悵望曹溪約獨與光也語﹝一峯約會南華不至﹞

贈張叔亨知縣

棲棲白沙舫影弄寒江月夫君沙陽令胡事顧微劣我祖在九冥願君爲墓碣三夜茆檐下寒燈坐來滅感子心意勤愧我言詞拙明發江上舟踟躕與君別

戲贈館賓

遲遲歲將暮戚戚懷故里館中饑鼠多旅食驢兒尾垂徳於不報世間寧有此行李無一錢還家對妻子

冬夜

長夜气始淒木棉被重裘端坐思古人寒燈耿悠悠是時病初間背汗仍未收學業坐妨奪田蕪廢鉏耰髙堂有老親徧身無完紬丈夫庇四海而以俯仰憂口腹非所營水菽吾當求明旦理黃犢進我南岡舟

又

我從省事來過失恆十九喜怒朝屢遷言爲夕多茍平生昩愼獨卽事甘掣肘孔子萬世師天地共髙厚顏淵稱庶幾好學古未有我才𨿽鹵莽服膺亦云久胡然弗自力萬化脫樞紐頹顏無復少此志還遂否歲月豈待人光陰隙中走念此不成眠晨星燦東牖

經鱷州

夕舫臨大波北風吹我席冥冥鱷州煙宛對君山碧來雁知天寒歸人看月色超超塵外心浩矣周八極

厓山看大忠祠豎柱阻風七日後發舟用舊韻

靑靑奇石艸上有牛羊躅洶洶厓門水逺帶湯瓶﹝山名﹞緑浮雲散孤嶼初日明村曲言歸輒風濤無乃疑張陸遲遲重遲遲畏此波心木﹝漁人植長木於波間置罾俗呼爲罾戙木觸之能覆舟﹞

自策示諸生

賢聖久寂寞六籍無光輝元气五百年一合又一離男兒生其間獨往安可辭邈哉舜與顏夢寐或見之其人天下法其言萬世師顧予獨何人瞻望空爾爲年馳力不與撫鏡嘆以悲豈不在一生一生良遲遲今復不鞭策虛浪死勿疑請回白日駕魯陽戈正揮

湖西八景爲羅修撰作﹝效一峯體﹞

太極丸春

天城列兩儀其中位太極﹝山名﹞不悟名象生焉知畫前易伏羲古已亡圖書久晦蝕寄語山中人妙契在端黙

翠玄洞天

翠玄在何許乃在金鰲麓石門俯深幽來者秉明燭繡壁誰可緣丹房我當宿呼童烹金鰲膏此千丈木

一峯來秀

西湖有一峯天地得撐拄旁有龍塘峽北有浮香塢我行昆侖丘一望一延佇歸來二三子抵掌太極語

三峽回淸

一峽蟠一龍羣山莽回互武夷𨿽九曲三峽誰勝負澄澄水上月歷歷谷中樹焉得千丈笻坐弄潺湲處

金鰲霽雪

一鰲海上來頭戴雪花白諸鰲起相拒千秋歸不得仙人羅一峯永戲金鰲側借問別離時西佛生彌勒

玉冕晴雲

玉冕臣諸峯左右羅絡之云來巾其顚得雨不復疑豈無澤物功云覆在何時悵望百谷春廣濟蒼生饑

飛轝橫翠

我昔遊太空太空云冥冥歸來控翠虯力與金鰲爭巍巍太極尊揮置東西行如何千載下空儗飛轝名

大流垂玉

大流無此奇偶置銀河傾願回銀河流免與世濁並一洗日月光再洗天地淸何止天地淸萬世無甲兵

題冷庵﹝江西僉憲陳琦自號﹞

舉世好近熱子獨畏之猛投身向壑雪永謝白日影玉壺貯淸冰秋露滴金井是以冷自勝於世非絕屏假令務絕屏過與近熱等我以道眼觀天下方首肯寒暑兩推移正中太和境寄語庵中人不熱亦不冷

扶南訪黃巖尹鄺載道適來顧白沙兩不值賦三側韻

行舟石門浪不識扶溪口時時聞來往日入喪水手昨暮黃巖馬來嘶白沙栁惜哉兩不遇獨坐空搔首

我有一斗酒願與子秉燭子來復空去值我不在屋穉子呼不至踉蹌走入竹明旦歸我艇先後迓以告

閒居不儗出偶出負佳客問客來何許來自黃巖謫長安接笑語中道有暌隔悠悠百年內與子異顯黙

感事

君心如逝水一往不復旋誰能萬里浪安坐駕此舩傷哉一何愚由我不由天仁者固有矜智士乃自全

夢觀化書六字壁間曰造物一場變化

孔子曳杖歌逍遙夢化後我夢已逍遙六字書在牖聖愚各有盡觀化一遭走問我年幾何春秋四十九死生若晝夜當速何必久卽死無所憐乾坤一芻狗

貪泉

藜藿可養生栢棺可送死瓦礫是黃金貪泉亦淸泚飲水心不易豈獨夷齊爾山鬼笑儂家儂家笑山鬼

九日諸友會飲白沙得雁字

黃菊有佳辰良朋樂呼喚爭持淵明杯來接子桑飯落葉迎馬鞭斜暉轉沙岸雨聲靜秋竹池影入江雁酒酣獨髙歌呼兒續我斷諸君極畱戀十觴亦不算𨿽無孟嘉量且免落帽亂百年能幾何去者已彊半來會安可期細把茱萸看

贈林汝和通判

在昔黃金臺與子初周旋萍逢忽相失不見垂十年昔爲禮曹官今揺慶陽鞭常聞太華峯峻絕峙中天雅志在登陟矯如孤鵠鶱適來南海旁問訊滄洲廛語舊未終日棲棲有所牽丈夫重出處富貴如浮煙行則爲在田止則爲在淵勞勞夫何爲贈子千金言

贈馬龍如湖西奠一峯先生

晨興坐捫虱有客窺我牀客來問何許顏色慘不光去歲秋在季文星墜西江而師羅一峯幸視我弟兄相見不得語失聲淚滂滂子行詣湖西問訊我有將夙昔夢見之恍若芙蓉城覺來索苦句句就涕未停何以告一峯寄意於瓣香索火化奠文一峯其洋洋我病久南海欲往未得行送子出門去目極秋天長

贈陳秉常

逺色霽初景淸風振遙林子來入我室弄我花間琴正聲一何長幽思亦已深願畱一千歲贈子瑤池音

黍稷雜萑葦邪思亂正性人爲一鹵莽諉曰天之命白日朝出東須臾復西暝良時誠可惜逝矣悲莫競

大舜捲婁之莊周竟奚取人生貴識眞勿作孟浪死誰能去中土僦舎朝鮮裏白首金石交視我南川子

我否子亦否我然子亦然然否茍由我於子何有焉人生寄一世落葉風中旋胡爲不自返濁水迷淸淵

藤蓑

一蓑費幾藤南岡礪朝斧交加落翠蔓制作類上古吾聞大澤濱羊裘動世祖何如六尺蓑滅迹蘆花渚舉俗無與同天隨夢中語今夜不須歸前溪正風雨

人好蓑亦好月光水亦光水南有酒媼酒熱喚我嘗半酣獨速舞舞罷還舉觸所樂在知止百年安可忘

挽蓑欲何爲新月出東嶺獨速舞不休淩亂何由整曠哉漆園吏自形還自影

新蓑藤葉靑舊蓑藤葉白新故理則然胡爲浪忻戚扁舟西浦口坐望南山石東風吹新蓑浩蕩滄溟黒須臾月東上萬里天一碧安得同心人婆娑共今夕

朽生何所營東坐復西坐搔頭白髮少攤地靑蓑破千卷萬卷書全功歸在我吾心內自得糟粕安用那

賽蘭

南有賽蘭香名花人未識光風散微馨甘露洗新碧一月燻蒸來氤氳在肝膈乃知方寸根中稟天地塞誰爲續騷手俯仰空淒惻窓戶悄無人圖書共昕夕

天人之際

天人一理通感應良可畏千載隕石書春秋所以示客星犯帝座他夜因何事誰謂匹夫微而能動天地

答梅侍禦見寄

羣龍盛朝野弱羽聊山林行春忽傾蓋對榻山花深引我一杯水寫君龍唇琴永言歌大篇風雅有遺音乃知鷹鸇气未愜鸞鳳心王事有驅迫暮雨別江潯離情落晚趣再往三洲吟何以舒我懷靑天盼遙岑

寄題三洲巖

我行蒼梧道息槳荒江湄連岡一以眺石室涵晚暉前哲有題字執炬往讀之遲回北壁下目擊元公遺今古一相感光風吹我衣虫鳴丹竈中葛仙胡不歸對之發長嘯宇宙今何時圓蟾夜冏冏蝙蝠秋飛飛願言托髙棲行矣無是非

病中寫懷寄李九淵

出門見齋顏十日不一逢以我腹中滿憶君頭上風頭風尙可炙腹滿何由通受气我亦薄況乃疾病攻五十去始衰三四謝春冬鬢顏忽已雕血气少復充客來索我書頴禿不能供茅君稍用事入手稱神工以玆日衮衮永負全生功長揖謝茅君安靜以待終

和梅侍禦見寄

飛蓋淩滄溟髙臺拂朱鳥乾坤一水浮日月雙輪繞塵埃紛局促正坐眼孔小景山千丈松慰我冰雪皎萬里一春風東西逐騕褭故人子羅子仙鶴歸華表暮雨江門舟含淒問封艸假令鮑叔在一士亦不少誰云越臺近舉目河山杳冥冥白沙塢雲煙共昏曉

題劉氏雙節捲

阿姑與阿婦守此芳歲闌三十寡且貧紡績供朝飡孤兒泣長夜秉燭更抱看苦心兩咽絕芳顏亦雕殘持此雙白璧輝映天地間

聖皇重民極門閭合施丹煌煌東白碑終古埋空山我母寡更早賦詩涕氿瀾弱艸因風靡頹波良獨難

送李劉二生還江右用陶韻

夜聞桂樹芳晨起山鳥喧客從逺方來歷我階西偏手持諸侯書徵會在匡山我願結其人遂往不復還滯形宇宙內俛仰獨何言

中年見二子楚楚西江英問訊徐蘇裏千年有餘情開樽對冥月髙歌亦心傾胡爲別我去感此秋蛩鳴贈處各有言慨然盡平生

漫題

日月逝不處奄忽幾華顚華顚亦奚爲所希在寡愆韋編絕周易錦囊韜虞弦饑飡玉臺霞渴飲滄溟淵所以慰我情無非畹與田提攜眾雛上啼笑髙堂前此事如不樂它尙何樂焉東園集茅本西嶺燒松煙疾書澄心胸散滿天地間聊以悅俄頃焉知身後年

仕者必期通隱者必期髙麋鹿或可羣肉食安可饕聖人履中正白首濟川舠悠悠荷簣者果識聖心勞浮雲馳白日黍稷生蓬蒿飯蔬食飲水曲肱謝遊遨汶上去不顧陋巷貧絕交徒聞武城宰割雞以牛刀

拉馬玄眞看山

官府治簿書倥傯多苦辛文士弄筆硯著述勞心神而我獨無事隱幾忘昏晨南山轉蒼翠可望亦可親歲暮如勿往枉是最閒人近來飲酒者惟我與子眞能移桞間舫同泛江門津

感劉琨與盧諶事

越石信英臣子諒亦文雅生遭晉運微奔走風塵下晉陽笑明月胡雛夜回馬並州困石勒從事爲別駕成敗非所論吾憐鑿壞者

和陶六首

歸田園

我始慚名羈長揖歸故山故山樵采深焉知世上年是名鳥搶揄非曰龍潛淵東離采霜菊兩渚収菇田遊目髙原外披懷深樹間禽鳥鳴我後鹿豕遊我前泠泠玉臺風漠漠聖池煙閒持一觴酒歡飲忘華顚逍遙復逍遙白雲如我閒乘化以歸盡斯道古來然

髙人謝名利良馬罷羈鞅歸耕吾豈羞貪得而妄想今年秋又熟讙呼負禾往商量大作社連村集少長但憂村酒少不充儂量廣醉卽拍手歌東西臥林莽

近來織畚徒城市售者希朝從東臯耕夕望西巖歸貧婦業紡績燈下成歲衣但令家溫飽不問我行違

移居

萬金論買鄰千金論買宅豈不念子孫而以營朝夕長揖都會裏來趨白沙役壤地何必廣吾其寄一席鄰曲彌樂今園林尙懷昔吾志在擇善無然復離析

畱連脯時酒吟詠古人詩夕陽傍秋菊采之復采之采之欲遺誰將以贈所思所思在何許千古不同時四海倘不逢吾寧獨去玆願言秉孤貞勿爲時所欺

九日閒居

無錢撫秋菊向夕涼風生誰爲白衣者頗識江州名映杯碧水淨曜日丹葩明天際雁孤去艸根虫一聲荏苒委時節裵徊閱年齡興來發長嘆意盡還一傾儉徳茍不慚厚祿安可榮白首希髙賢淸謡渺遺情人生亦易足何必勤無成

和劉柴桑寄袁道見懷一峯之意

當年臺城會執手多踟躕四海一爲別寒暑逝不居逺意屬羅浮舉頭望匡廬胡然金牛谷奄忽成丘墟蛻骨歸復土靈衿存爲畬庶幾百代下攀駕以忘劬袁侯西江英好徳眼中無尺素毎欲近十年不作疎磨劍患不快快則隨所須永願磨此心恢恢快劍如

和郭主簿寄莊定山

靑松出喬木遙望十里陰少年不結友歲暮懷同襟同襟問爲誰定山攜一琴悠然一鼓之不辯古與今在昔經江東多士予所欽論交一觴酒惟我與子斟豈意千載下復此聞韶音我病不出戶何時還盍簮茫茫宇宙內與此契其深

贈羊長史寄遼東賀黃門欽

此心自太古何必生唐虞此道茍能明何必多讀書寂寂委山澤於於來京都斯人各有分彼此何能踰杪秋風日淸呼兒理肩輿聊爲玉臺遊言笑誰與俱屈指意中人一坐一踟躕歸來看四壁四壁光如如聖道日榛塞誰哉剪其蕪夫子久不見吾生何以娛常恐歲月晚況與音問疎申以伐木章一日三卷舒

飲酒

木犀冷於菊更後十日開淸風吹芳香芳香襲人懷千回咽入腹五內無一乖𨿽靡鸞鳯吟亦有鷦鷯棲昔者東籬飲百榼醉如泥那知此日花復與此酒諧一曲盡一杯酩酊花間迷赤腳步明月酒盡吾當回

庚戌歲九月中於西田獲早稻

遲明向南畆疎星在檐端夫出婦亦隨無非分所安道旁往來人下車時一觀問津津不知仰視飛鳥還邏苖逺峙夕濯足荒溝寒吾惜耦耕好焉知世路難伐鼔収西畬黃雲被江幹聊周代糟糠作粥歡賓顏鄰叟攜兒來嬉戲松下闗齊聲鼔腹謳永謝攢眉歡

懷古田舍

君子固有憂不在賤與貧農事久不歸道路竟徒勤靑陽動芳艸白日悲行人沮溺去千載相知恆若新出門轉窮厄得已聊一欣甘雨濡夕畛繁花幕春津獨往亦何樂耦耕多近鄰百年鼎鼎流永從耕鑿民

制布裘成偶題寄黎雪靑

海布剪黃雲嶺綿莊白雪制爲道人衣方直無周折吾老不出門躬耕慕冀缺黃昏披此裘坐望梅村月美人遺我酒小酌三杯烈半酣發浩歌聲光眞朗徹是身如虛空樂矣生滅滅

紫菊吟寄林時嘉

嚴霜百卉枯三徑挺秋菊緑葉明紫英微風逓寒馥芳情謝桃李雅望聫松竹懷哉種花人杳在江一曲遺我盎中金南窓伴幽獨時無續騷手憔悴誰當錄且脫頭上巾茅柴今可漉

感鳥

有鳥不知名皎然閨中淸育雛上庭竹眾鳥不敢淩暮雨銜虫歸喚雛雛不譍以翼覆雛宿夜久巢屢驚小僕極殘忍不眠伺東榮扳巢襲其母母去巢亦傾一雛墮地死二雛尙吚嚶平明視竹根羣蟻正經營子弱母護之無母何以生嗚嗚號者死宛有雌雄情入簾逼我枕爲我再三鳴此鳥初來巢卑卑近前楹我無害鳥心人謂此鳥靈終焉失所托此禍將孰懲吾甚愧此鳥感之欲沾纓呼奴撻其背流血非所矜再拜謝此鳥此意何由平

賓陽樓八景﹝爲丘侍禦作今存其三﹞

谷城呼月

微月瞰髙樓樓中酒初瀉旁見谷城山孰爲呼月者騰騰露光景寂寂開迥野笑問圯上翁何如此山下

牌山樵唱

日夕樓上飲瞻望南山阿樵夫睨林木會意豈在多白雲滿山徑負薪行復歌人生異出處貧賤柰爾何

羅水漁歌

有月來照人沈竿坐羅水意與羅水深夜靜歌亦起江湖𨿽云樂天地懼終否豪哉賓陽子發積異姜呂

題萬碩司訓風木圖

把君風木圖識君風木心賢者不易貴逺者寧務今嗟哉鼎與茵充足時所欽

築室

辛勤結吾廬經始算一策廣狹更度量卑髙在平秩堂以備薦享閣以邀風日前榜貞節門後治渭川室四垣謝粉飾牡蠣髙爲骨仰瞻勢微峻其間僅容膝旣以儲簡編猶堪斂袍笏是年秋在仲筮日欣得吉良友交助餘眾工告易畢把酒對梅花浩歌新突兀

讀林緝熙近詩時緝熙典文衡閩中欲便道還家數夕前嘗夢見之故有是作

言笑不可親中宵馳夢想君行幾千里道路輕閩廣忽見囊中詩區區謝官長深淵或遺珠努力試一往微官亦何事感激章欲上行止各有時姓名忌標榜此言誰爲傅聊以慰俯仰

將如外海看山先寄道傍諸友

吾衰何所如俯仰在一席捨傍有小水相望渺南北靜久動乃宜住多行亦得朝往暮南還路旁事舊識故人邀我飯半餉吾未惜東老對回公神仙無惡客

秋興

西風振庭木虛堂夜蕭蕭攬衣起步月歸雁雙飄颻天地豈予獨知音不可招冥心祈有合悵望空雲霄盛時不得意衰老徒悲傷志士曷爲爾載籍多見之翹首面昆侖白龍有遺池振衣一千仭髙詠秋風誰海上有一士來往不知年或就胥靡飯或投上方眠遊處各有徒孰謂世情然飲酒不在醉弄琴本無弦借問子爲誰得非魯仲連

謝琴月惠荔枝

長夏風雨過西良荔枝熟晚有好事人提筐歸我屋老母不肯嘗馨香聞隔宿上以薦祖考交分及僮僕苐令筐中有不畏稚兒哭爾惠良足嘉吾親素多淑在徳不在物豈謂窮口腹東坡三百顆日啖不知足長爲嶺南人千載披心曲

贈世卿

采菊復采菊嚴霜下庭木豈無桃李顏畏此天地肅落落枝上英未傷餐者獨持贈楚人歸投之江魚腹

靑靑墻下竹冬後色如是燦燦月中花歲寒香不匱新知語未足逺別情難置獨上江門舟北風日淩厲

進亦人所憂退亦人所憂得亦人所憂失亦人所憂所憂非憂道所憂其可畱所憂非憂貧所憂其可休古來向道人能辯憂所由去去淩九霄行行戒深溝敬此之謂修怠此之謂流

元神誠有宅灝气亦有門神气人所資孰謂老氏言下化囿其迹上化歸其根至要云在玆自余安足論

可以參兩間可以垂萬世聖人與人同聖人與人異堯舜於舞雩气象一而已大者茍不存翩翩竟奚取老夫嘗用力玆以告吾子文字費精神百凡可以止一落永不收年光建瓴水

上上昆侖峯諸山髙幾重望望滄溟波百川大幾何卑髙入揣料小大窮多少不如兩置之直於了處了

容珪挽詩

師友道久衰窮鄕無可者是非眞妄間彼此不相假所適一以偏較然見趨捨滔滔復滔滔風俗日益下珪也何所之終身在陶冶

四雛一母乳衎衎東山岑二雛羽翼長一去無遺音母哀二雛小中夜哀莫任感此骨肉別悄然傷我心蕭蕭暮色起脈脈春江深百年會有盡淚下雍門琴

容氏多兄弟西良此白眉源源來講席稍稍樹頭籬行可鄕人敬心惟我軰知臨危僕且至忍死待斯須

有懷世卿

仙鶴去不歸黃鸝向人語空館忽相思雲山杳何許出門東望海黙黙空延竚月出潮復來鳴橈下滄渚

時雨日夕來郊原藹新緑白雲被重崖下映寒塘曲情結竹上言魂消井邊躅三年隔瀟湘書至不可讀

伏枕廬山下春懷慘不舒哀弦久去耳風韻今何如灼灼花自媚嚶嚶鳥相娛髙臺夕流盼古道行人疎

煩囂謝人境抱膝山臺居柰此枝上鳥交交春雨餘少年耳目冗衰老不能虛安得魯連子從之泛江湖

觀自作茅筆書

神往气自隨氛氳覺初沐聖賢一切無此理何由矚調性古所聞熙熙兼穆穆恥獨不恥獨茅鋒萬莖禿

益母艸

有艸人不識棄之等蒿萊時來見任使到口生風雷溲也佐未足益以蜜與醅生者得其養死者無遺胎岐黃開本艸夭札人所哀一物具一周神功不可猜佳名夙所慕廣濟眞天才

送劉方伯東山先生

未別情何如已別情尢邈豈無尺素書逺寄天一角江門臥煙艇酒醒蓑衣薄明月照古松淸風灑孤鶴

逰圭峯同世卿作

窮居無歲年老夢得迂朽永托山水間東西事逰走幽幽鐡橋花悵望未得手杖履聊此躋微霜正疎栁斂襟欲無言會意豈在酒滄海當我前昆侖卓我後但談孔氏規坐失微生畆

示李孔修近詩

昔別秋未深今來歲方晏吾衰忘筆硯月記詩半板或疑子美聖未若陶濳淡習气移性情正坐聞道晚爲我試讀之如君當具眼

蔣韶州書至代簡答之

相別何悠悠梅花十寒整音塵中斷絕窅若墮深井忽枉尺素書開讀喜不定庾嶺秋正髙揚旌下松徑君才足理郡韶民日延頸古來水火諭子產功在鄭歲計諒有餘願聞下車令

八月二十四日■﹝風貝﹞作多溺死者

坐忘一室內天地極勞攘顚浪雷殷江流云墨推障髙田水滅頂別塢風翻舫大塊本無心縱橫小兒狀江門三兩詩饒舌天機上

讀張廷實主事近稿

世惟識寶人惜寶如惜子寶爲物所揜念之容色悴一朝此寶來輒復喜不已喜戚由寶故以識爲心累

贈鍼灸楊飛

昔吾見爾翁賣藥金陵市手持一寸鍼鍼落病者起我主大行人翩翩酒相值京中多異客飛蓋若流水一峯挾一囊有藥能醫世時當引疾去東西各飄逝歲月忽復多囊括鍼亦廢君來還見予俯仰相悲喜何期二紀下重睹無雙技瞻彼老定山風波五千里金陵多舊遊存歿寧復記人生若浮煙爲君語如是

正月二日雨雹﹝是日雨水節﹞

雨水不雨水雨雹胡乃然小者如蓮實大者如彈丸仍聞隔江言有雹大如拳吾君古帝堯神功格皇天雹往而霰來無乃爲丰年﹝後二日雨霰﹞

五日雨霰

北風捲長云晨光坐來滅映空絮忽飛誰謂越無雪元气塞天地萬古常周流閩浙今洛陽吾邦亦魯鄒星臨雪乃應此語非謬悠

讀張地曹偶拈之作

拈一不拈二乾坤一爲主一畨拈動來日出扶桑樹寂然都不拈江河自流注濓洛千載傳圖書乃宗祖昭昭聖學篇授我自然度

不習書絹殊失故態已付染師作碧玉老人臥帷矣呵呵拙詩紀興錄上顧別駕先生以博一笑

用絹不用裏下筆無神气何況辟其行大小難更置能書法本同萬物性各異茅君疎而野拘拘用乃廢我且毛穎之安能免濡滯書成始大慚未忍水火棄持以付染師經營臥帷事作詩告先生其契茅君理

贈黎秀才

月行在靑天月影沈碧水誰爲弄影人吾與黎生耳黎生靑雲彥偶值薇垣使明月還端陽贈君惟有此

寄李子長

仙城李子長短髮不及寸家有覓粟兒時無郭元振經年斷往還使我勤問訊寧知造化心天地無情盡

祝融我當往往處還自然未往亦由我安知不是仙是身元有患天道豈無緣難逢俗人說可爲知者傳

臥逰羅浮﹝四首﹞

登飛雲

馬上問羅浮羅浮本無路虛空一拍手身在飛雲處白日何冥冥乾坤一風雨蓑笠將安之徘徊四山暮

度鐵橋

一度一萬丈飛空本無鐵何名爲飛空道是安排絕夜久天宇髙霜淸萬籟徹手持靑瑯玕坐弄碧海月

下黃龍

天風吹我笠吹下黃龍頂兩手捉笠行不知白日暝赤松見我笑卻立千丈影童子問赤松云深各不領

望羅浮

山大必有靈土髙豈無異翠浮幾千丈日月東南翳我尋五嶽來未問仙家事絕頂望九州島衡山正西峙

贈周文都

十年兩別君一別一回老問藥朱陵遊吾玆恨不早平生憂樂心相對各傾倒逺別望眼昏浮雲不堪掃

寄題嚴州嚴先生祠壁

旣上桐江臺復弄桐江釣不食桐江魚不怕嚴光笑衣巾人笑儂羊裘終未了堂堂範公碑千古稱獨妙

寒菊

菊花正開時嚴霜滿中野從來少人知誰是陶潛者碧玉歲將窮端居酒堪把南山對面時不取亦不捨

寄賀柯明府

世亂隳節義臨危忘大倫此風何可長此恨何由申仲尼憂萬世作經因感麟往者宋元間適逢大運屯仰天泣者誰屈指張陸文臨事誠已疎哀歌竟云云一正天地綱我祖聖以神缺典誰表章厓山莽荊榛寥寥二百年大忠起江濆慈元廟繼作爛映厓山云近者陽江尹一念何精勤作祠比厓山兩廟存三仁大封赤坎墓昭昭愜眾聞深悲魚腹冷一躍海門春厓海風波隔陽江面目新自然聲气應坐使風俗淳短捲心先賀神交夢每親琢詞告萬世老病敢辭君

偶書所見

厓傾百丈泉直下注東川翳流起大舂覆茅於其巓一爲利所驅取便世爭先漢陰諭桔橰所見無不然嗟哉抱甕心古道何由全

謝鄧督府惠交藤酒至

使來遺一樽百金不願易遇藥如遇仙奇方聞在昔卓哉李文公作傳甚詳悉感公嘉惠心何以酬公徳但恐命不齊服藥也無益

曉枕

天地無窮年無窮吾亦在獨立無朋儔誰爲自然配舂陵造物徒斯人可神會有如壽厓者乃我之儕軰永結無情遊相期八紘外

題端陽李太守甘霖重應捲

嶺南名刺史端陽有成績端陽問爲誰長沙垂令徳曰惟長沙公善非一代積去年苖欲槁公寢不安席手拈一炷香須臾見昭假今年事復然斯民忻目擊甘霖雨下土郊野望四塞滂沱及鄰壤秋田足民食公惠寧有心斯民感公徳口頌遂成碑舉手還加額安得長沙公爲我大邦伯坐令十郡內廣布陽春澤閭閻興孝悌四野無盜賊共育太和春絪縕謝反側

偶得寄東所

知暮則知朝西風漲暮潮千秋一何短瞬息一何遙有物萬象間不隨萬象凋舉目如見之何必窮扶搖

登髙未必髙老腳且平步平步人不疑東西任四顧豈無見在心何必擬諸古異體骨肉親有生皆我與失之萬里途得之咫尺許得失在斯須誰能別來去明日立秋來人方思處暑

和羅服周對菊見寄

春來苦不早春去常願遲嗟哉造化機萬物安得知歲晏菊始吐鮮鮮在東籬不污桃李塵永續徵君詩

龜山夜月

萬古此龜山萬古此明月開簾望龜山岱宗固無別但恐山多雲風吹亂人睫

馬牙香

鑪中煨白術坐上有靑天綺季奕未畢夷齊上西山沈檀皆下品欲語不同年

題心泉贈黃叔仁

夜半汲山井山泉日日新不將泉照面白日多飛塵飛塵亦無害莫弄桔橰頻

贈伍弼歸覲

諸生胡不歸九月望庭闈山北山南道紛紛落葉飛呼兒巾木榻謝客掩荊扉不盡來時約堪沾別處衣

眞樂吟效康節體

眞樂何從生生於氤氳間氤氳不在酒乃在心之玄行如雲在天止如水在淵靜者識其端此生當幹幹

得何時矩書

良友惠我書書中竟何如上言我所憂下述君所移開緘讀三四亦足破煩污丈夫立萬仭肯受尋尺拘不見柴桑人丐食能歡娛孟軻走四方從者數十車出處固有間誰能別賢愚鄙夫患得失較計於其初髙天與深淵懸絕徒嗟吁

○五言絕句

曉起

偶然風折木村犬吠成羣此事眞難免問君聞不聞

辛苦南鄰臼逺雞方一鳴夜來風極急吹斷到窻聲

冬眠不覺曉開門見白雲雲中何所有童子兩三人

湖西九巖爲一峯題

光霽巖

風月佳名在乾坤浪迹空從來巖下客祇與異人逢

翠華巖

來說湖西者不及華山頂誰知巖中仙解作石柱屏

淸風巖

聲從竇中來可以塞天地借問采嶶人便知風動處

府教巖﹝宋教授羅開禮所棲之地﹞

府教英靈在虺蛇不敢居從來巖上月只是照虛無

極淸巖

聲名野老畏艸石貴人爭剗卻巖中有悠悠是極淸

英公巖﹝今名鐘英一峯所更﹞

翠掩千尋洞靑窺一竅天人間無絕境不要問桃源

扇和巖﹝卽石柱巖﹞

山骨短圓稜初疑削木成乾坤藏一柱猶得鎭巖扃

臥龍巖﹝巖有龍潭龍牀牀之旁有石仙人﹞

龍出潭水空龍歸潭水黒君從龍牀來誰在龍牀側

月巖

闇闇月墮地忽在天中央墮地人不覺中天照四方

題慈元廟

慈元一片石長畱何處山厓門潮日至雪浪飛天闗

題畫

金籠鎖鸚鵡山木縱斑鳩巧拙知誰是天機不自由

題畫松泉爲張別駕

松乃木之雄公亦人中龍何須看畫本千丈在胸中

對酒

放歌當盡聲飲酒當盡情門前烏桕樹夜半子規鳴

答丘侍禦送酒

石齋書本拙酒力巧相扶欲報霜臺貺山中一物無

雨後

久雨方行樂花前望玉臺人間見花樹不似玉臺開

村步雜書所見

疎花明委巷細雨得今晨點綴非無意紅芳不是春

公飯何曾接衣冠不作人齋中有名酒分爾一杯春

晚食南山稻堂堂媿野人平生無可說一个白頭親

村笛轟牛背山花結帽頭騎牛勝騎馬曲阪沒郎愁

趂罷江門市商船奪港歸溪山愁引望城郭更須知

日照南浦口初喧江市人小奴性嗜酒出飲畏吾嗔

戲贈求書饒大中還江右

書法一家成風波幾月程孤舟愁度險薦福有雷聲

代簡答方伯彭公

大賢望於人往往非獨守難將一人意滿足天下口

氤氳復氤氳東君欲放春梅花何太早早報越城人

絕句

淸曉乘驢出北風吹澗藤沈吟澗邊道天意莫畱行

行止皆前定出門愁北風西郊不成往昨夜夢途窮

贈鄺知縣云卿別

又送夫君別芙容花可憐水深難折贈畱伴老夫眠

與諸友夜過貞節橋

人影荒橋下虫聲滿月中連翩雙大袖聊得颭溪風

讀張主事近稿

雨中月不見雨霽月還多雨被風吹去無風月柰何

對菊

淅淅西風至爲秋未有涯江邊聊一醉信手得黃花

不落龍山帽何須九日風更煩將小雨向晚洗花叢

春事歸桃李西風響未休長官三徑晚丞相一坡秋﹝菊坡先生崔與之也﹞

好个重陽節誰家酒不賖果然殺風景吸茗對秋葩

天地花無數寒花色乃佳古詩拈未出除是長官來

九月木犀花盛開偶成寄賀黃門克恭

香逐西風起氤氳入杳冥不知從此去幾日到遼城

洗竹

風引一叢竹揺揺四五莖橫斜今洗盡道眼看圓成

洗竹洗荒枝洗心洗狂馳老夫無可洗抱膝洗吾詩

一洗一回疎相將洗到無客來莫問我北壁有團蒲

曉起

籬頭過井水不打隔齋門手握南陽布纒頭數竹孫

老不愛春華一籬孤負花胡爲聒我枕穉子打朝鴉

自有無情蝶孤飛不傍花白頭聞見少閒動羽虫嗟

贈張叔亨侍禦

天下元無事勞勞我有心相攜沙上語山月二更深

觀羣兒釣

羣兒齊弄釣其一偏多遇餘三未得手投竿來上樹

仰面看垂釣失腳墮危石若是謫仙人水中眠亦得

閱丁知縣傳

模樣從看拙丹靑只寫眞乾坤如許大具眼豈無人

夢中作

翩翩復翩翩天生我亦仙江山足風月吟弄到何年

夢丁彥誠

與君生死別三四歲星周夢語分明記相悲各點頭

對竹

竹色上墻多南燻緑幾何時無分付處野鳥自來歌

窓外竹靑靑窓間人獨坐究竟竹與人元來無兩个

北風捲頑云陰晴安可卜海月出漸髙獨照南窓竹

隨筆

茍能深積累豈患無髙譽如何世中人甘心鐵鑪步

一歲十匹衣一日兩杯飯眞樂茍不存衣食爲心患

人不能外事事不能外理二障佛所言吾儒寧有此

斷除嗜欲想永撤天機障身居萬物中心在萬物上

小雨閉空齋靑靑竹映階道人終日靜一枕到無懷

子美詩之聖堯夫更別傳後來操翰者二妙少能兼

梅下雜詩

朝憑曲欄西暮憑曲欄東欄裏梅花好看花了病翁

久共寛閒地儂燻自在香折來何所寄只是寄遼陽﹝賀黃門欽也﹞

贈人

萱親垂九十遊子尙天涯莫艤仙城棹南風夜引旗

讀易偶成

南乎不可北東乎不可西自從孔孟來君子恆處暌

張克修別駕約遊羅浮

重疊四百峯鐡橋在何處莫將別駕來同到飛雲去

張克修見訪

滄溟幾萬里山泉未盈尺到海觀會同乾坤誰眼碧

題劉鑑松

劉生於寫松能以酒力遣酩酊气正豪蒼龍自舒捲

題扇

風檣拗欲折五月瞿塘過何如此庵中紅日抱膝坐

張帆海上回帆掛鐵橋樹驚起白蝦蟆跳上飛雲去

贈胡地官次韻吳明府獻臣

有一範仲淹人將重名節馬上地曹郎翩翩起吾粵

引滿花下杯延緣坐中客醉不大袖歌孰云此門窄

題林府尊壽家慈書後

馬尾緣封事魚緘壽老親古今誠一揆藉用白茅人

題顧通府集古倡和捲後

滿眼珠玉光髙才極雄騁對之不敢言稚子來弄影﹝出化書﹞

訪客舟中

船頭酒多少船尾閣春沙恰到溪窮處山山枳殻花

夢後作

策杖獨行遊靑山一何深道逢采藥人問我松脂林

見月時一吟夜涼天稱心回頭望東川流水無古今

幻迹有去來逹觀無古今長嘯人不聞山風吹羅襟

楊栁余朽株梧桐但疎陰小臥不出門不知秋已深

贈鄺筠巢

山中一夜秋老屋居然別丈人不飲酒共坐看明月

客乞題隨時子軒

無雨笠且置未晴蓑不捨蓑笠用不窮我是隨時者

題扇

東艇拍西艇小拍庸何傷夕風起驚濤艇艇爭低昂

一夫眉正揚一夫髮盡禿日暮船正歸前江風拔木

蔣韶州世欽挽詩

治郡聲名逺如何是我詩靑山韶石老回首盡交期

往事形骸外如今一夢休曹溪分我茗猶說蔣韶州

周京聞母喪歸弔以是詩

萬里無歸耗形將一木親遺言入肝肺眞得太夫人

題南窻壁

南風吹面處不省是南窻此意無人會乾坤落酒缸

雨後示劉宗信林時嘉

一雨變新涼炎埃洗除盡廬山昨夜燈已照劉宗信

秋來亦滛潦日月閟其光乾坤丈夫事千古空堂堂

漫筆

幅巾是秀才袈裟是和尙伎倆人共知長篇事標榜

神泉八景爲饒鑑賦其四贈之

太極涵虛

混沌固有初渾淪本無物萬化自流形何處尋吾一

浮螺得月

道眼大小同乾坤一螺寄東山月出時我在觀溟處

茶山分香

江門白藕花我榻廬山頂君若去茶山茶香復誰領

神泉潄玉神泉潄玉神泉潄玉

焦明亦是鳯螢焰只疑燈安得石上泉爲洗世中肓

九日

霜前淡淡花瓢內深深酒今日陶淵明廬山作重九

同俗不同俗山杯映秋菊仍聞席上歌不是人間曲

歌舞重陽酒今年猶去年山中八石榻榻榻是回仙

讀李評事承芳文

著論必無同乾坤孰此容人扶周孔教用世且無功

一囊包宇宙到手問綱常所以東坡老嘐嘐薄武王

不薄論交意因書稍稍知還將天下眼照破老夫癡

送劉宗信還增城

夜宿黃雲塢秋登碧玉樓歸時一片石見月過羅浮

山到鐵橋西靑天一角低送君髙處望天與帽檐齊

菊花笑我前梅花撩我後問花花不言駐楫增江口

山人偶出村送客村南道江山風日佳歲月乾坤老

贈張叔亨侍禦出按雲南

到治一萬里使君行莫遲梅花開樹樹不是向南枝

碧玉樓晚望

樓逺見諸山目短意不盡天陰水怪興碧玉所以鎭

贈克修別駕遷梧州守來別白沙贈之

甲兵滿一船江門來訪別贈君欲何言笑把梅花折

少年恣行遊老病徒拘綴送君今夜心還到蒼梧去

贈陳頀湛雨

說到忘言處無詩可贈君許將臨別意一點落黃雲

君若問鳶魚鳶魚體本虛我拈言外意六籍也無書

送李子長往懷集取道謁張梧州

春棹去江門溯流焉汲汲點筆煙外山歸來看懷集

不聞端別駕敬士如子長問道蒼梧下登歌刺史堂

贈範能用

溽暑不可處淸風時滿樓如何傳別教衲被坐蒙頭

阮籍見孫登只聞孫登嘯鍼在繡不傳繡傳鍼不妙

西良容倫饋荔枝非桂州本色戲以是詩

口溢桂州漿眼定西良色我是荔枝仙何人解漫得

壽南山翁七十

朝看亦南山暮看亦南山南山長不老聊以永君年

萬株松上花千日杯中酒兒孫戲膝前一舞一回壽

贈太守黃公

水白端陽色梅紅嶺上花春風迎度馬秋月候歸槎

題宋丞相陳俊卿畫像

禦史鐵爲肝張秦掛舌端至今湖嶠月猶作太師看

題宋狀元陳文龍畫像

文章甲天下气節愧當時公母亦滂母千秋名共馳

梁惟正鄧徳昌往來白沙途中遇盜惟正以舟泊淺奔於岸避之徳昌抱書立船頭盜不加害戲贈以詩

道逢惡少年打破兩生敬試問鄧徳昌何如梁惟正

曉枕偶成

采義非采薇食薇不食粟遙遙望西山千古嵯峩獨

西北多奇峯云深香難認漢廷無謀臣黃綺皆眞隱

度危橋

事至絕安排放腳踏髙崖如何謝上蔡旦旦習危階

贈閔督府還升南京秋官

司寇今欲行病叟山中臥如聞經略憂未向春風破

吾聞用世心中外無異等何由一送公細話東西省

贈林府尊

彼曰春泥人此曰人泥春晨朝出相送向夕望歸輪

贈李克常

桃花被東岸江水日日深贈君豈無言亦有花水吟

感事漫述與王樂用

丁侯爲縣時不與謁者通古稱奉法吏秉筆惟至公

畱情重畱情獄事果難明無輕赤子命爲官急書程

士而未聞道未免爲物撓卓哉安心人外事若無好

捨已莫委命從人莫登山嗚呼羅一峯逐善如轉圜

寄淮上秋官姜仁夫

問客淮南道停舟過此無廬岡一端帛爲我謝仁夫

答王按治求乃翁挽四絕

樂善堂

樂善機應熟垂聲教不窮江山無盡意猶在典刑中

月湖別墅

水月非無主長懷別墅秋湖光一萬頃端爲此翁畱

可怡亭

此地還成趣庭柯幾度扳亭中人不見月照門前山

吳山壽藏

山隠一壞土人思百代傳無窮身後事未若子孫賢

題丁長官廟

何時重借寇此地一桐鄕四海諸侯望千年一炷香

會翠亭

東池久寂寞會翠得佳名小詩拈未出去尋王右丞

吳主簿詩主簿名則宣平人吳黃門仕偉之父也

軍門止殺按狀正統己巳閩城賊流毒處民蟻附朝命大司馬孫公原貞夷之知先君謀略禮致幕下贊畫百協邑有三巖民多避難於上偪脇之眾亦有聞義而歸者命先君統之推誠示信無不感服冦平孫又欲行法先君泣曰殱厥渠魁脇從罔治矧旣歸命殺之不詳竟得免奏功授鮑村巡檢

泣罪天應見坑降地不知自然殃慶至天道不須疑

過與弗取按狀景泰間分麗水爲宣平復命先君董其役代木於山役力於民期年而功成孫曰難平邑作皆爾之能餘木尙多可治爾居先君辭曰功成於上愚下何有明公芟夷大難布徳於瘡痍之民一方獲安某也受賜多矣且官物不可入私門未敢如命孫益敬之

百世髙公綽千金謝魯連胸中無雅度勝事竟誰傳

卜築西溪按狀鮑村任滿升華亭主簿愛民如子處國如家凡有議讞多稱平焉且疏子下民浚河渠禁賄賂等十事於朝皆賜可松之地狹於蘓而漕數反出其上又爲民陳情得減北運一萬石事載雲間志在松十年勤勞罔懈僅五十而二毛蕭然嘆曰天道四時功成者退庸可不知止乎遂乞致仕而歸卜築西溪之上

主簿能經濟中年未乞身西溪看卜築知是宴眠人

寄嚴州林郡博緝熙

萬紫千紅外如君故可人桐江都滿樹海驛尙含春

寄東所

春江正滿時未具衡陽楫還攜鄧俊圭江門與君別

夢林緝熙

酒闌歌不起老病無柰何夢滿桐江雨相對不成歌

山樓本無夢我自夢嚴州嚴州誰夢我白雲天際流

答柯明府

終秉循良筆難逃俗吏媸不知三考績課最竟何須

贈雷少尹還汀州

桔橰滿天地抱甕古來難哦松非俗吏哦松不在山

覺後

馬圖不出河鉛刀不割癡上下幾千年揜卷一沾衣

謝姜大參惠酒

名公遺我酒洗琖自開嘗何以酬佳貺商歌示不忘

武進八景爲徐嶺南紘作

龍山春雨

長夏龍山曉人間望忽開長風捲雨去復送雲歸來

笠澤煙波

何處煙波好公乘笠澤槎我泛江門月乾坤共一家

龜山夜月

夜半龜山月能開萬頃秋試從開處望照公湖上樓

陳灣疊嶂

丹靑工寫似陳灣疊嶂新我詩君莫笑還屬姓陳人

薛堰通津

薛堰歸何處披圖想具區古來探本論無欠也無餘

亭山夕照

亭山不可諭華頂淩天臺卑髙本自形夕照從西來

廟墩靈迹

捄溺如救火造次遂捐生金陵人去逺拗鬼不來爭

板橋書屋

板橋藹吾伊名稱已蓋世誰云龜山月不照新堂睡

答無錫諸友

碧玉通書久靑天感興新江門動秋思聊因寄逺人

送米與何侃

野饌家禽小村舂晚粒香莫言無厚饋吾意在分嘗

九日用舊韻

新篘壓兩壺落英攜滿袖我非陶長官廬山還九九

送黃希顏之太平推官

有官五馬后無官百揆前不將前後看須著有無言

題髙瑨詩集

神交傾蓋上心逺著詩時無由向人道人亦豈能知

紀夢

一別三十年相逢不相識骨肉爲路人春風淚沾臆

寄潘畱鶴

有時牛亦坐何處鶴還畱天臺二萬丈誰踏紫冥謳

題伍光宇碑陰

松栢孤髙處春風更可尋如君有賢配昭徳在碑陰

答廷實有懷見寄

白雲滿中野此地卽衡山莫擬西來棹須防失路難

謝孟芳遺腹生男

充閭人所喜今日愴還深憶我初求乳誰知母氏心

贈吳惠州繹思

皂蓋朝天闕靑山道故鄕髙堂開壽斚酩酊別莆陽

鴝鵒

初日上茅檐江邊有畫船八哥莫饒舌有詔許歸眠

鴝鵒能言鳥能言我恨無白頭書小楷不及蔡君模

九日諸生攜酒飲白沙醉中和答

老病得狂癡讙呼九日期自補登山屐誰供把酒巵

諸君爲飲會老子不須期盡數籬前菊一花拈一巵

九九八十一去來無窮期元精爲我酒大塊爲我巵

對酒用九日韻

秋花新气味秋月舊襟期獨唱花前曲閒傾月下巵

行年三十許已卜入山期處處開花徑牀牀是酒巵

飲酒何必多醺酣以爲期不辭亦不勸三巵或五巵

作詩尙平淡當與風雅期如飲玄酒者器用瓦爲巵

梅花

水陸花無數南枝愛殺人遙持一杯酒江上酹花神

逢人問除日君得地曹郎此意慿誰寄梅花隠石牀﹝謂東所也﹞

九日懷麥岐時往江東未返用前韻

東西塡腳債已過一秋期今日拈花處思君第一巵

茱萸何處酒勝日與君期漁翁歌獨釣江月夜明巵

○六言絕句

周鎬送白菊乞詩

陶令黃金遶捨君家白玉滿園千古淸風廬阜幾叢細雨江門

微醉不須酩酊半開莫待離披安得季芳與語相思欲寄一枝

白菊偏宜素髮靑山只對蒼顏咽罷秋香滿腹風吹不到長安

邀丁縣主賞菊

社會賦詩不就公當酬我杯盤小酌倘尋舊雨東籬還對長官

題枕

太華峯頭一枕千秋萬歲通靈不怕惡蛙驚睡鼻端三月雷鳴

漫興

風灑數莖白雪月臨一丈靑笻餘事歸詩卷裏殘年放酒杯中

景斜瓦碗方食日晏柴門未開五栁前身處士一瓢今日顏回

晨光沼上魚戲夕陽村邊鳥來東鄰小兒識我一日上樹千回

翠煙緑樹歌鳥靑水紅渠浴鷗笑問五湖範蠡淸風何處扁舟

○七言絕句

伍光宇卜室白沙爲讀書之所

君此卜居君亦足空村無人山多木參差芭蕉麗晨旭新葉新心逓相續

競晨登登聞隔竹東鄰老人事幽卜甆甌瓦盆不供俗我不到門此翁獨

答段錦衣惠藥

藥來詩往共誰忙野老無金與段郎泉石旌旗俱在眼不應泉石獨膏肓

聞攬山近有車馬之迹因贈緝熙並寄竹齋丈

白日傳呼攪翠崖誰家玉樹碧雲埋只疑冬酒開松徑定有山靈怨竹齋

偶成

墻角經春臥短笻千秋塔骨不如公科頭坐轉茅檐日閒看蛛絲蕩午風

夜坐與童子方祥慶話別偶成

晚飯跏趺竹幾安秋吟涕淚閣燈殘一詩可送方童子千煉不如莊定山

往潮連人事

獨速蓑衣舞我航數家煙樹隔迷茫不將起倒供人事祗爲看花也未忙

栁渡月下承苕溪翁約賞中秋月於潮連

年顏欲比苕溪老酒琖同揮夜月圓來共主人秋半醉更回楊栁渡頭船

次韻張叔亨侍禦見寄

酒舫當年興未涯淸宵人語白鷗沙如今縱有相思夢不到長安禦史家

看栁

淺塘低竹小坭村黃土墻扃白板門望見西頭楊栁樹行人都訝是桃源

雜興

曲肱深閉倚山閣照眼不堪臨路花一身老去何須出兩腳朝來只欲麻

倚檻才看一兩花不堪終日雨斜斜先生已結僧趺坐還與人間管歲華

白日幾時生羽翼金丹負我不神仙東家茗碗頻分啜兩腋淸風也可憐

溪橋晚立示諸郎

溪邊明月掃不去竹下淸風時一呼天與乃公供打睡莫安橋板引樵漁

齋大父忌作舊居在道娘墳東

道娘墳西近官路朝朝暮暮行人多世事百年渾不省滿堂賓客竹枝歌

贈釣伴

短短蔞蒿淺淺灣夕陽倒影對南山大船鼓枻唱歌去小艇得魚吹笛還

得陳徳雍書年九十餘矣猶有願學之志

越客初披手翰新天涯暮雨欲沾巾可憐一片長江水日夜東流不待人

望頂湖山

客子正歌山鬼句篙師欲進頂湖船遙看落日蒼梧外獨立橫槎古寨邊

夜過三洲巖讀濓溪題名示諸生

山容寂寞紅葉老江月照耀靑天髙題名夜半尋周子秉炬相隨愛爾曹

歇馬大徑山

數家煙火隔林塘一樹寒花晚自香黃葉塜頭聊歇馬鷓鴣聲裏近斜陽

華蓋仙蹤爲謝布政作時謝已物故

華蓋山頭雲起時羣仙雲裏謝彈棋謝公不用登山屐借得千秋一鶴歸

東軒獨坐

桃花寂寞梨花開山中薄酒三五杯村西有客可人意風雨今朝期不來

虎夜出

虎頭縋淵雨卽下山中白額還遭打今年雨足汝不知稍出人間食牛馬

次韻趙提學見寄

蒿萊封徑不腰鎌長夏山齋睡正甜風送歌聲滿天地驚回殘夢雨廉纎

老大行藏敢不疑曉川紅日睡醒時昨宵共對崖山雨如此乾坤那得知

古有所思

采采紅芳日欲斜盈盈珠淚落天涯東風忽攪籬前樹惱亂春愁只爲花

卜日修外海赤泥嶺祖墓值雨

冬雨墳頭蒿已生年年披艸祭淸明晚風吹落攜鉏艇又聽■﹝車勾﹞輈隔水聲

與景星夜坐

撥悶無人致酒瓶哦詩燈下一郎淸夜深笑拍胡牀語忽亂階前落葉聲

西樵山下感舊

西風吹老錦巖春遺迹荒涼此水濱雲气不遮西望眼靑山剛對獨歸人

西樵山前暝鶴歸縞衣雙拂錦屛飛淒涼夜半孤舟客一聽遺音淚滿衣

徳孚先生畱此眠南山揮手白沙船﹝伍光宇號小南山﹞江山此日三人別誰道人生無百年

示建旌節亭役者

照曜乾坤功不小此風此日更須扶泮宮畚土皆民力不共城郎一例書

次韻趙提學畱別白沙

列炬溪邊樹影斜隔花遙迓使君車酒杯欲別微風起吹動馨香下栁沙

蕉麗望羅浮

翠錦爲山白錦云畫工傳影不傳神今朝蕉麗江頭望魂爽何由得傍身

黃連滘卽事

靑艸橋邊船未歸曲川微雨暗荊扉江村盡日無來往夫在東臯婦給炊

上帆

蜻蜓翅短不能飛欵欵隨風墮客衣此是天人相合處蒲帆髙掛北風歸

初晴

初晴樓上燕飛飛樓下歌人白薴衣一曲未終花落去滿林啼鳥送春歸

落花

落花半落流水香鳴鳩互鳴春日長美人別我隔江浦欲來不來空斷腸

淸曉

淸曉有人來欵扉風吹衫袖白披披昨宵雨打山窓破莫怪先生下榻遲

對酒

半開半謝花相催江水東流不復回扶杖江頭看花樹不知笑向酒家來

喜生侄

兩翁筋力少翁衰竹杖先堪付若兒只恐暮年詩更逸出門須背錦囊隨

新設紙帳軒中

如雲白紙罩方牀翠簟眠穿我固當世到葛天終不逺先生枕外卽羲皇

階面苔侵牡蠣墻小軒容易領年光只從今夜牀頭月已照先生鬢腳霜

雜詩三首

十年自汗不曾幹枕上殘書白首看莫道無心與君別樽前更覺別君難

人間骨肉薄秋云一事朝來不忍聞何處靑山封宿艸欲將衰淚灑孤墳

平生交態如兄弟此日悲歌不忍聞欲寄秋風兩行字九原無雁獨憐君

宿倪麟所石橊花秋開

老蟾半影秋如水曙色一聲霜滿街白髮山人到城府石橊花下借眠來

催諸友九日詩課

九日樓前客令新黃花愛酒不饒貧勸君火急交詩課才到明朝罰主人

題杜少陵小影次韻栁文肅

孟子詩肩髙聳山杜陵談笑古風還世間還對憂時畫美酒花前已破顏

與舊童子

神藥燒茶伴老夫昔時童子今生須靑春過眼如白水白雪滿頭非故吾

謝惠酒

白髮蒼顏老石齋出門秋思滿天涯極憐紫酒逡巡有不負黃花點綴佳

五月二十七夜■﹝風貝﹞風作屋漏

燈殘四壁漏痕斜老屋回風落細沙乾坤更有晴明日爲報家人莫怨嗟

題畫

赤壁磯頭天欲曙縞衣和夢掠舟西欲尋故處何由見長恨今人畫亦非

題月溪捲

月出東方白漲溪溪翁行樂溪東西相思欲過隔溪去南斗無光北斗低

贈周鎬兄弟

周生兩馬齊兩鞭京指長安鎬在山今夜尊前看秋月明年秋月憶尊前

秋日

山河一望仲秋前楓葉初黃水半川路上行人不歸去北風吹爾過殘年

木犀未發柰蓮空小女來方剪彩工不信衰榮是天道覓花無處怨西風

閱馬氏均田文

王侯尙愛槖中裝何況田家弟與兄孟子未知人世事獨將仁義教齊梁

贈鄧栢林其人貌似伍光宇

南山面目偶然同又向人間見此翁碧羅窓下一杯酒猶勝良宵夢裏逢

此老若是石曼卿此山便是芙蓉城髙歌獨控靑騾去是有風流萬古情

喜雨

滿眼珠玉不足珍甘雨一灑萬家春昨日蒼頭木洲至又道木洲饑殺人

將如東莞聞途中盜發不果

扁舟東過扶胥口一日二日之便風何故三旬不成往仰船岡下賊旗紅

題朴軒

葛洪亦號抱朴子安知朴翁不是仙莫將甲子編年看人道翁生大橈前

題應憲副眞率捲

今古一杯眞率酒乾坤幾个自由身春風回首黃巖會醉揷花枝少一人

茶園曲寄治香櫃袁暉

峽東灣灣一水長商船無日不蘓杭千村萬落無窮樹盡是袁郎櫃裏香

揷花

巖前上馬興難拏卯酒三鍾帽半斜兩鬢馨香齊揷了賽蘭花間木犀花

訪山家次韻

樛枝徑口郎迎馬語鳥籬前妾掃云笑殺主翁忙出戶手提筐果喚廚人

淸泉煮蕨愛山家夜飲西巖望月斜澗底白雲畱不住半隨紅雨落天涯

蕭黃門書來見責久無書用舊韻答之

諫官一字照天涯南海年年問釣沙滄波不與黃門信笑殺龍鐘百姓家

平鄕伯陳公以紫茄花絹爲家慈壽詩以謝之

吳紈衫色紫茄花老親著時眾口誇小兒奉酒歌七字持獻軍門表拜嘉

景云偕範規海上割稻

犬子給炊海上舟範生打漿兩同遊田中割稻家中望逢著諸仙莫浪投

招訟者歸

越王城裏塵隨馬刺史衙前吏喝人此日王孫不歸去舊逰芳艸可憐春

中秋期諸友不至

山妻有錢肯沽酒諸友賦詩期不來範生也逐吾兒去一夜淸光對玉臺

贈鄺載道之淮陽別駕前禦史謫黃巖

十年花縣眼中人別駕淮陽又幾春曾共烏臺髙十仭鄭郎今著白綸巾﹝鄭紀也﹞

感事

齒本生來不著唇呶呶眾口劇鵝羣鼻雷自炒元城耳夜半鐘聲那得聞

木犀四絕寄倪麟

正月山桃委地紅栁塘還捲落花風木犀一樹渾堪賞盡日相看煙雨中

風雨歸來問小奴藥欄花架費人扶黃昏雨歇茅檐月只有木犀對老夫

春城無日不思家風雨經旬損物華竹色四時長不攺平安先報木犀花

風吹雨打只傷神白首龍鐘尙愛春花意未應嫌老丑十年前是種花人

題兩山居士捲

墨水翻騰作巨川兩山何處灑雲煙醉中亦有臨池興悵望名家不敢言

題東所捲

東所詩成月滿衣乾坤無語鬼神悲郎今欲到飛雲去說與兩山居士知

問鄺珙病

鄺生病肺今何如獻歲初驚得手書我有丹方欲傳與小藜牀上半跏趺

次韻陳冷庵僉憲見寄

擊壤聲中酒國春海風吹老石邊身桃花幾樹衡門下我是唐虞一軰民

乾坤畫筆久荒蕪誰作臨江五老圖聞道逺師將結社華巓猶得照鄱湖

五十四年居海濱偸將水月洗心塵今朝偶得西江使溟海猶堪把贈人

別意

江閣醒眠秋正涼西風殘漏轉離腸不知天道平分未巳覺人間一夜長

悼林暕

一日之雅亦爲哀鍾淑相隨入夜臺此生未了男兒事也向扶胥打坐來

木犀開時江右李士逹劉希盂已去容貫範規江浦未還因有獨賞之嘆

嶺北書生嗟去早江東遊子惜歸遲重陽將近無風雨正是木犀初發時

先子忌日作

生來只見山頭土祭諱惟聞月下螿五十四年天頗近諸孫羅列拜成行

題畫

茅檐秋颭酒旗風舟入蒹葭月半籠醉睡不知家逺近醒來依舊五湖東

寒山鐘近不成眠人在姑蘓半夜船何處明朝正堪望吳王宮苑艸芊芊

金陵城西趂市郎負戴不厭江路長百花橋頭換美酒歸與漁父歌滄浪

古耶道中有懷

翠煙浮隴麥初齊社樹靑靑獨鳥啼何處相思不相見木棉花下水門西

小湘峽食嘉魚

兩山斷處小湘峽十月嘉魚出水鮮引滿阿儂生日酒微吟空記屬牛年

自三洲還至祿步村

江流夾束午風桑城郭歸來祿步舟惆悵碧桃歌舞散黃茅煙裏一■﹝車勾﹞輈

過淸逺峽

行人初上峽西頭已有心隨下峽舟天下名山皆可愛夢中慈母不來遊

讀鱷魚文

刺史文章天下無海中靈物識之乎如何皇甫兼逢吉不及潮州一鱷魚

食蜆

家住東南蜆子村小鐺風味勝侯門眼前下筯非無處芹曝猶堪奉至尊

社中

桑林代鼔酒如川秋社錢多春社錢盡道升平長官好五風十雨更年年

社屋新成燕子來山丹未落野棠開三三兩兩兒童戲弄水扳花日幾回

社酒開顏一百家春風先動長官衙東君也解遊人意紅白交開樹樹花

社日年年會飲同東原西埭鼔冬冬無人不是桃花面笑殺河陽樹上紅

夜酌

侍子焚脂弄小孫藥鑪分火暖殘樽東風不管黃鸝怨一夜飛紅滿樹根

問李深之病

竹林花埭酒旗風秋賞春遊事事同伏枕六旬猶未起相思紅日滿簾櫳

沙上

村徑西來入社松北山終日白雲封往來獨把梅花笑只有沙堆不負公

秋江喚渡

何處渡頭風浪喧隔波仙境似桃源瘦藤倦向人間去喚得船來便上船

春寒

淸明天气如初臘雨腳雲頭枉是春階下荼■﹝艸縻﹞開自晚不隨紅紫怨東君

一春光景在花枝三月殊非陰雨時只有木犀偏耐冷小枝檐下對衰遲

看花何處輾香輪江上春寒著莫人衰病未堪供起倒且便髙枕過殘春

題棲霞捲

紅霞小塢地仙家日出耶溪十里花秋竹垣低是何處有人窓下讀南華

雜興

數行屋蟻下庭蕪墻角扶畱緑映裾正是滿樓山雨過夕陽惟好鵓鳩呼

讀朱晦庵注參同契

神仙不注參同契火候工夫那得知千古晦庵拈一語可憐無及魏君時

大水浮舟至七星巖頂題其上

七星巖下醉神仙猶占龍牀水底眠我有一樽延壽酒月明今夜對南山

蒼梧寄陳庸時館潯州

山形西上水東流獨泛長江十日舟無翼可隨飛鳥去相思時復到潯州

題林良爲朱都憲誠庵先生寫林塘春曉圖

煙飛水宿自成羣物性何嘗不似人得意乾坤隨上下東風醉殺野塘春

出肇慶有懷馬玄眞

紅塵白浪去來年細雨秋江看木棉何處思君君不見羚羊峽尾七星前

金州別陳冕

江上東風捲暮旗木棉花下進舟遲金州未是窮途別莫贈黃金只贈詩

漫興

粉墻經雨舊成痕靑被扶畱直到根俗吏欵門教暫去隔簾拋果戲諸孫

畫鷹

落日平原散鳥羣西風爽气動秋旻江邊老樹身如鐵獨立槎牙一欠伸

木犀枝上小鵲

翠裙白領眼中無飛上木犀還一呼乾坤未可輕微物自在天機我不如

贈周成

虛無裏面昭昭應影響前頭步步迷說到鳶飛魚躍處絕無人力有天機

春中雜興

春寒著莫絮袍輕遊走何山更乞晴夜夢髯翁作人拜安知不是白龍精

小雨如絲落晚風東君無計駐殘紅野人不是傷春客春在野人杯酒中

香煙裊入袖中蛇讀易山齋日未斜領取乾坤分付意扶畱生耳木犀花

端陽後一日里人送角黍酒至

荷瓢童子問誰家老婦檐前駐紡車角黍喚回端午夢還從艾琖得松花

九日木犀未開

野徑香沈舞蝶稀柴門樹老著花遲含章此日無窮意只有階前拄杖知

菊來栗裏何須酒梅到孤山不欠詩老去未甘詩酒廢木犀其那放花遲

木犀花下待陳秉常

常疑楚客餐秋菊不信唐人醉牡丹何處木犀香可愛須君曾到玉臺山

謝九江惠菊

誰將此菊種江濱物色當年漉酒巾若道淵明今我是淸香還屬隔江人

紫菊移來紫水濵白頭對著白綸巾花前酌酒笑未足酒後簮花笑殺人

故根迢逓九江濱歲晚相看此道巾不用詩流彊分別種花人是賞花人

鶴袖披翻野水濱黃花簮破小烏巾腰間我有坡翁帶解與西鄰賣酒人

夜夢見太母急呼諸孫前拜

欲覺未覺夢中夢有形無形身外身喜逐悲來呼不得曾孫前拜太夫人

馬肇文惠油酒並錄示哭一峯先生詩及送林緝熈掌教絕句復以香一束賦三絕見意

誰以三年報一峯舒剛蓋有古人風一詞亦到君親地何處無人覆馬龍

淸油濁酒慰家貧老子山中但白雲君欲看云須久坐晴窓端爲起鑪燻

南川釣艇已橫波裏水漁翁又放歌今日未知明日事且傾君酒爲君哦

贈周二仔入京﹝文都家僕﹞

故人訝我久無書只到長安夢亦疎萬里周郎知此意杖藜江上送長須

次韻張廷實東所寄興見寄

天邊暝色將秋至海上長風送月來何處無人識東所夜分樓上了餘杯

明月淸風放兩頭一笻挑到古尼丘而今老去無筋力獨坐江槎看水流

扳緣千尺采松花服食爲仙未到家我得丹方欲傳與肯捐妻子入煙霞

路自飛雲過閬壺仙人迓我久趦趄相期汗漫歸何處獨占煙波理釣魚

放倒瓊林半醉間半畱醒處著江山病來只有冠裳在不帶朱門一事還

不求老馬在長途誰道長安一馬無伯樂未來憂薊北憑君傳語到平湖

邯鄲枕上看三臺誰撼藜牀喚老來幽事不應全廢卻夜來風吼澗中雷

西風吹老木蘭花水閣氛氳帶晚霞溪上行人不相識隔船對語問誰家

海上峯巒今屬誰攜來四百布囊垂或嫌珠佩多遺恨化作長髯未可知

門下諸生無一个山童撤卻臯皮坐與儂七尺靑團蒲今年換與張東所

沽酒

酒店無錢與酒遲初晴天气菊殘時乾坤不放閒人醉也到江門酒盞知

題南浦送別圖爲蔣方伯

何人更賣云卿屨我昔曽過孺子亭欲寫別離非此日西山南浦認丹靑

對菊

花開無酒醉江濱莫笑人間破葛巾廬阜長官歸未得看花還共去年人

餐香誰亦到湘濱西崦東籬濫一巾去歲金英曽照我今年玉蕋又驚人

白雁南飛到海濱吟邊芳气襲衣巾門通水竹三丫路坐對求羊一軰人

秋英如雪照江濱扳折須防小侍巾曲檻兩頭門盡掩先生元是惜花人

日日狂歌菊澗濵花神應識玉臺巾西風爲掃繁華去不遣紅芳近老人

花舫誰撐緑渚濱道人醉脫碧方巾東籬不飲江州酒彭澤當年未盡人

精魄當歸楚水濱天涯聞訃忽沾巾西風吹醒蒲團夢獨對黃花憶故人

扁舟何處剡溪濱夜半歸來雪滿巾爭似一瓢秋菊伴漆園風暖蝶疑人

我貌不如蘇潁濱秋風華髮已盈巾有錢不買重陽醉籬下黃花也笑人

菊坡持酒越江濱禦筆親題與醉巾丞相九回徵不起碧虛長揖夢中人

知章投老鑑湖濱還戴華陽羽士巾元亮也歸三徑去至今人笑是癡人

陶家園裏舊開叢復入山窓對此翁一曲一杯花下醉人生能得幾回逢

種扶畱用舊韻

輕落藤梢淺打溝種時須共小遲畱浮生日月供眠外付與攜鋤抱甕休

絜矩工夫但一溝山中夜雨長扶畱莫教看到詩人眼千首鳶魚也未休

漫興

娉婷鄭女著纎羅能爲襄王激楚歌一曲霓裳都掃盡尊前無地舞陽阿

贈麥岐出遊

錯教人意向花濃萬樹香飄一夜風行過東津莫回首一番春事又成空

我得無言贈麥岐乾坤遊走到何時千山萬水無窮意分付芙蓉杖一枝

八月八夜忽夢玉宇無瑕碧雲燦爛南斗下大書八字云生生生徳俊逸超全下有四人面西而行或隱或見覺後紀以絕句

八字光騰斗外天碧雲西去擁羣仙乾坤此夢無人話起步中庭月上弦

贈人

誰將兒女浪幹情春雨來時艸又生夢亦是眞眞亦夢石泉槐火對淸明

悼周鎬﹝京之兄也京以母命赴春官鎬亡京南歸在道﹞

一封長夏寄京書不遣歸來待拜除誰與行人報消息髙堂今日要人扶

一雙玉樹出東溟豈意先隨曉露傾三十六年惟一女老夫垂淚寫銘旌

叔子還家定買碑墓旁將刻老夫詩詩中不借閒言語只寫人間母子悲

嗜好平生法帖詩偶逢方士問刀圭何人擺脫浮生事得似周郎易簀時

里巷三年六七墳老年無淚哭交親數聲願借遼陽鶴喚醒人間未死人

望白龍池﹝在本邑昆侖山頂﹞

西望不見昆侖池白龍上天歸何時望中心逐飛雲去半掛玉臺松樹枝

涵虛數尺鏡光懸舊是頭陀洗缽泉又有山人來洗耳白龍休占水中眠

云影天光共一池池中消長白龍知仙翁騎龍上天去只有明月照漣漪

梅花

一枝低壓塢籬斜細路穿雲竹半遮忽被暗香相引去小塘詩景在西家

老樹眠江水囓之茫茫水月浸花枝暗香捲入滄溟去不是漁翁那得知

沙籠寒月樹籠煙香徹龍溪水底天斜隔竹林窺未得更尋西路上漁船

南枝照水忽先開漁父灣頭有釣臺罷釣歸來溪路暝暗香幾度倩風媒

孤山山下一枝梅春到南枝尙未開酒醒西樓看月坐淸風湖上卷香來

朝來溪上弄花丸天地氤氳日月還無覓暗香疎影處笑呼歐九問孤山﹝气魄壓倒孤山﹞

梅花撩我又冬殘落日深山一憑闌病眼不知花妙處只將花作野人看

梅花如雪擁溪扉漁父村南負酒歸縱飲不知花落去酒醒船上見花稀

日日花邊喚酒船梅花開處酒家眠靑山一片無人買誰與先生辦酒錢

樵客入林聞曙鴉梅梢殘月暗溪沙沿溪路盡無人到更說林逋住處賖

捨南朝見一枝梅捨北桃花昨夜開笑問花開何太急靑春肯逐酒錢來

南北枝頭月正懸月中誰此弄溪船晚來吹入梅花去吹到林逋木榻邊

蒼煙裊樹溪冥冥夜半江樓笛一聲悵望錯疑溪女折滿頭只慣揷金櫻

桃花

云鎖千峯午未開桃花流水更天臺劉郎莫記歸時路只許劉郎一度來

山中兒女不知秦無賴漁郎最惱人溪上桃花君莫種東風不貸武陵津

題袁氏知歸捲

鳥在蒼岑魚在淵水深林宻保生全秋風莫怨茅茨破白首眠看榻頂天

陰厓水必到滄溟石罅涓涓勢已成萬古乾坤流不盡望湖亭下更分明

示我陰陽闔辟機舂陵墨雨灑門扉直從罔象前頭見人與乾坤一處歸

界江八景

河橋栁色

廬阜淸風長官宅渭城朝雨王維詩束西緑徧河橋路長與離人照酒巵

驛館槐陰

槐陰覆庭日早午小吏夜出迎當路長江閱盡往來人淦水西邊此槐樹

蘆渚晴煙

香蘆紫煙生一縷天風吹落蘆花渚江東行客歸去來沾衣猶帶金陵雨

古阜漁燈

埠頭半點夜燃枯釣得淞江一尾鱸漁父聫舟向東岸東岸人家有酒沽

界江霽月

玉宇蟾輝秋展鑑界江水色夜磨銅乾坤好景誰無分只問靈臺得屬公

西僧禪梵

竹徑風傳西梵聲隔墻深夜有人聴山僧老去無功徳還倚禪門誦佛經

東閣書聲

閉戶書聲午欲幹夜闌燈燼落蒲團朝廷若問觀風使猶有書郎信長官

大橋牧笛

山花爭揷滿頭紅蘆葉烏烏弄晚風橋大板平牛步穩老牛差後不愁儂

讀周朱二先生年譜

千年幾見南康守嘆息人間兩譜開但使乾坤畱一緒聖賢去後聖賢來

一語不遺無極老千言無倦考亭翁語道則同門路別君從何處覓髙蹤

白洋潭魚

白洋風起釣絲飛夢裏漁蓑此夜歸明日冷香橋上望海鷗相對便忘機

白洋潭上浩煙波何處漁歸此放歌月下聞之開口笑江門三尺有藤蓑

讀定山集

千首鶯花萬蠧魚眼昏心亂意何如白頭許我編摩不活水源頭洗硯書

寄張主事

從來妙處不傳書十夢人間久不如試問十洲三島外白雲誰伴老仙居

贈鄒汝愚吏目時館壯哉亭

川雲嶽雨天模糊萬里山亭此客孤又借南風吹一月酒葫蘆打藥葫蘆

題伍氏雙喜圖

莫怪龍鐘此葛巾穿花入竹去頻頻秋風酒熟南山下更與殷勤報主人

陳白沙集卷五

●欽定四庫全書

陳白沙集卷六

﹝明﹞陳獻章撰

○七言絕句

戊子秋開化吳廷介縣愽校文於我省念太夫人初度之辰在十月八日撤棘之後幸公程之便趨歸爲壽詩以送之

髙下原從腳板分江山富貴幾般人吾家子弟官情薄欲把行藏壽老親

題伍光宇碑陰

幾年滄海一碑成身後何須嘆不平天遣老兄生少子千秋寒食祭公塋﹝兄伯饒近生一子爲伍光宇後﹞

喜黃在登科

半醒半醉一儒巾黃卷靑燈二十春晚醉鹿鳴君莫訝龍頭還屬老成人

龍頭還屬老成人夜半雷聲己變春莫爲晨昏畱不去安車扶上白頭親﹝在有老母在堂故云﹞

安車扶上白頭親徐積當年也爲貧憶昨扁舟淮上路靑山吾拜墓中人

題松雪圗

元時有个趙松雪松雪於今又屬誰一幅丹靑一瓢酒廖公來乞老夫詩

半江十詠爲謝徳明賦

江湖城市气交吞誰放蘭舟系柳根肯與漁翁通水界白頭破浪在江門

獨速溪邊舞短蓑月明醉影共婆娑手中握得桐江綫釣破江天不要多

水面煙濃白鳥低數峯靑鎖夕陽西隔波莫是仙源否恰到波心路已迷

隔波晴色裊孤煙萬樹桃花錦一川夜半天風吹海立探花人在半江船

水到江心五百弓白鷗雙起雁孤衝竹篙點碎菇蒲月如此風光我共公

畵紙敲鍼一杜詩水生花落兩天機西風捲市塵髙起也到江心不觧飛

溪槎泛泛月中眠橫占波間一半天何許少年三五軰夜深鄰舫叫攤錢

碧海云深鶴夢勞人間無地著盧敖不知居士曾來否試向波心問小舠

醉則髙歌醒復悲老仙那有獨醒時江間波浪三千頃都與回公入酒巵

半江秋水映斜陽幾个神仙坐水旁酒是逡巡花頃刻一尊韓愈對韓湘

經陳氏家廟

牡蠣墻髙一廟深緣岡松栢晝陰陰我家俎豆茅茨下只少黃金不少心

題萬松庵壁

昔年曾賦萬松軒一飯松根有俗緣旋摘黃花傅白酒眞成東老對回仙

過東湧﹝周貢士抱乳兒久住出迓﹞

鄕曲論交大父余耳根狼籍病翁書小兒莫道無靈性也傍寒塘望筍輿

經曝日臺﹝周鎬所築鎬亡無子止一女﹞

何處猿聲更斷腸夜聞孤女哭淒涼淚痕滴著臺旁樹縱到春風亦少芳

寄袁暉林敬

頗憶江湖林子翼小齋畱飯更袁暉人心人面人人異賢軰如前共飯時

南州香櫃久流傳亦賣東湖艸屨錢莫共諸賢理鉛槧只治香櫃過年年﹝暉治香櫃自給近爲社學師矣﹞

歲首詩緘寄艸梅路傍先倩秉之開而今兩眼西風淚誰解傳聲到夜臺

若道鴟夷解了心五湖何用更千金魯連長揖平原去風月無邊碧海深

林緝熈縣博張廷實進士何孝子子完先後見訪旣而緝熈往平湖廷實歸五羊子完還博羅因賦四絕

春水江門一葉舟幾人來此看垂鉤浮雲一散無蹤迹飛盡桃花江水流

昨夜江門把春酒滿船明月唱陽闗五羊城中消息斷君去東吳幾日還

四百峯頭白鶴知老夫八月有幽期爾家正在羅浮下莫向春風怨別離

長髯遺我一囊山鐵橋流水非人間我今決策山中去踏斷鐵橋無路還

夢遊天臺

路入天臺第八重洞門剛與赤城通腳根點到虹橋下一笑那知是夢中

伍伯饒送蜂窼至用韻答之

獨憐溪竹隱花叢待得南山後到蜂昔日往來南谷口如今只用一丸封

晚蜂隊隊過山房何處歸來嘴腳香辛苦奉君臣子分可堪奴軰日偸嘗

賽蘭花開

晴光三日轉花枝坐對微馨忽有詩涓滴未嘗花上露南風莫只報人知

曲欄砌下少人窺戲蝶遊蜂忽滿枝君欲尋花須早計只今猶是未開時

微風巾袂細氤氳楚畹叢中別有春啜茗亦嫌風景殺明朝載酒是何人

山花艷艷綴旒傍君愛深紅愛淺黃楚客見之揮不去向人說是賽蘭香

次韻南山送蜜

萬古西山朽骨叢中有魂魄化爲蜂餓死空窼不飛去猶爲君王守故封

寒花索寞不成叢口腹吾慚入臘蜂覓蜜嬌兒啼夜半未成新釀又開封

知從何處宿花叢淸曉飛來又幾蜂定有香魂招不返逺尋芳气落花封

處處山花好蜜房絪縕巖壑爲誰香相思道逺無由寄此味年來只獨嘗

戱贈館賓

松風和雨灑柴闗過午雕胡飯始飡今日華卿休怪訝往年饑鼠囓陳山﹝嘗館白沙﹞

讀林進士信宜祭母墓文

淚血今朝灑鳯山鳯山元只在人間非闗旅殯無尋處不與皇華共載還

天涯四尺不封墳一去鳯山三十春莫辭更向山前問恐有漁樵是異人

袁侍禦道龍川訃至

何處龍川去不歸山南山北雨雲飛晚風晴卷三千尺好與歌筵作舞衣

憶昔靑陽動海濱來年艸木預知春如今行路無顏色盡是靑陽去後人

次韻柳渡頭答鄕友

溪南溪北荔枝垂五月荷花欲捲旗忽有酒船邀半路三杯不記主人誰

飯罷雕胡坐石磯白雲閒與鶴同飛神仙若道吾無分那得身輕減帯圍

題林進士廷玉繼母陳氏挽捲﹝廷玉幼好嗜醤姜其母每求於旁舎給之﹞

與兒醤姜兒勿號前母生之後母勞大統岡頭寒食酒一杯和淚灑香茅

五月菊

露飲霜飡不記秋黃花三昧室中求區區形色多相似爭得先生爲點頭

小變春紅作淡妝山亭初見一枝黃醉中忽眩東籬眼起視金錢著屐忙

二頃南風秫正靑督郵未到長官亭眼前𨿽有黃花在不與陶公觧醉醒

題梁景行天壺書屋

打土編茅費幾錢白雲深夜一燈懸知君未是壺山主只借壺山過兩年

虀粥朝朝長白寺衣冠夜夜百原山三年枕席何曾設一紙家書亦不看

元夕

村南村北此宵同好景難消一老翁在處恐妨年少樂踏歌歸去月明中

正月菊

春到東籬花亦知紅桃白李更當時東風自領芳菲去也爲秋香作意吹

廬阜髙歌九日杯盡將秋意放花開誰敎也向東風裏點破千紅萬紫堆

次韻吳縣愽別後見寄

聖賢生處是中華何處天涯何處家夫君認得幽棲處江門月底釣魚槎

昨夜江門詠月歸今朝又領衡山詩千仭岡頭一振衣乃見廬岡點化機

題一峯遺墨後﹝何知捲﹞

穆穆熈熈在眼中君家捲裏忽相逢蒼煙緑樹湖西路何處金牛弔一峯

何生告還新諭因憶希仁先生平生故人不相見十有六年悵然有作附生它日見之爲我道之

忽忽人間十六年與公信息兩茫然不知今日江門路還到湖西是幾千

淵明愛菊

白衣剛到黃花下醒長官爲醉長官社裏新知僧酒主門前髙枕石蒲團

和靖愛梅

懊惱梅花未有詩孤山馬上又攢眉後人拈出前人句作者元來自不知

茂叔愛蓮

不枝不蔓體本具外直中通用乃神我卽蓮花花卽我如公方是愛蓮人

潘嶽愛桃

潘郎本自愛桃花種向河陽幾萬家世有長官如孟子還除花地付桑麻

廢宅逢梅

花間無主竹籬空小徑斜穿曲巷通賴是暗香能不息短笻破帽得相逢

與客夜飲

擊節歌聲未出門照書燈火已眠尊老妻喚醒蒲團夢更與殷勤煮菜根

辭徵文者

平生語黙鬼神知破戒隨人老可媸三日裹糧無此客手攜空卷下階遲

崔潛送菊坡先生遺像至適鄕人送紫菊一株遂以答之

髙風千古鎭浮華儗酌寒泉薦菊花江上一株紅帯雨丹靑同日到山家

舫子

此身天地一虛舟何處江山不自由六十一來南海上買船吹笛共兒謀

木犀

曉枕東窻睡不來木犀造次隔籬開阿田﹝小孫名也﹞拍手黃鸝到寫盡春風得意杯

東風披拂滿林塘腳債東山也未償捫虱不禁春意動日華初吐木犀香

茗碗朝朝怕侍兒采花莫采稱心枝牀敷愛就東窻暖分付東風敵面吹

人間花艸鬭春肥粉蝶黃鶯接翅飛也愛白頭肝肺好木犀墻下咽朝暉

名花得見太平年擊壤聲髙壓管弦化日熈熈春蕩蕩華夷何處不同天

白頭無酒不成狂典盡春衫醉一場只許木犀知此意晚風更爲盡情香

書易隠求銘旌後感而有作

一題八字八低回滿眼淒涼筆下來春社去年人不見茅檐燕子又飛來

山林交分晚相投詩在寒江紫菊舟君去落英還對我獨吟春雨看江流

半雨半晴鶯亂啼溪邊丈人還杖藜不見舊時遊走伴白頭衝雨更衝泥

移海棠花

小朶輕紅帯雨香柔條深翠引風長道人不是看花客肻把墻隈借海棠

曉飲忽醉擁禪衣坐睡

三杯過卯得瞢騰坐擁禪衣問殺更下砌握刀山竹冗開門負水海棠生

弄筆

白日一醒塵土夢靑山誰計髑髏春時當可出寧須我道不虛行只在人

弄水忘歸眞灑脫看山扶步小逡巡等閒未許丹靑手撘颯平生畵此中

鴝鵒育雛於貞節堂東壁壁髙且危二雛墮地下乃就而哺之悲鳴彷徨如在無人之境予憐之取雛納之巢紀以是作

將雛無力上榱題聲斷殘陽翅忽低髙棟托身君亦悞鷦鷯安穩只卑棲

海鷗來往未忘機鴝鵒能言掠砌飛母去巢危雛落盡銜虫巢畔待雛歸

江上

遲遲春日滿花枝江上羣兒弄影時漁翁睡足船頭坐笑捲圎荷當酒巵

有懷故友張兼素

穆穆熈熈只此風今人未見古誰同意中我了牛醫子且放山齋水墨中

長安風雨閉門間陌上浮雲沒馬鞍從此江西人勿論夫君髙只比廬山

萬里長安看我病夜闌兩馬出攜燈如今只有西涯在宿艸江邊露滿塋

何宇新赴南京來白沙告別云此行且復見定山時秋已盡矣以詩送之

孝子已爲人所稱世間畱者乃何情故鄕莫作多時別阿母墳頭艸又生

浦口柴扉幾日開江門煙艇暮秋回交情亦似長江水南北年年送往來

閱光宇傳

君艇君齋古所呼忘年忘病舜之徒莫言外史無慿據曾見當時拉背奴

戱題顧進士瓊林宴圗

黃屋門前緩轡行上林花映賜衣明怪來老眼模糊甚道是尋春杜少陵

梅花

湖上詩仙骨已塵江門半樹復撩人攜田拉畹朝朝去江上田家秫酒新

云隔溪扉水隔塵梅花畱月月畱人江門半醉踏歌去紗帽籠頭白髮新

春風處處馬蹄塵岸北花神冷笑人二十四畨紅紫醉一畨零落一畨新

馬蹄懶踏六街塵閒憶當年拄頰人江海衣冠零落盡梅花還對白頭新

精神交月不交塵看到黃昏故可人拈出孤山難狀處一年詩債又從新

桃李安能踵後塵玉妃全是耐寒人瘦笻拄破梅村月要看南枝出格新

梅塢風髙不起塵短笻聊立探花人山塘水淺時窺影喜與年光不鬭新

風逓微香洗渴塵獨行山路不逢人梅花歲歲還依舊只看何人著句新

詩思梅花兩絕塵破窻殘月夜窺人明朝走馬東西去壁上空畱醉墨新

雪崖江畔杳香塵天與孤髙逺俗人不忘滄波別時意一枝還遣到圗新

次韻廷實進士送倫長官出逰

我夢名山爲點頭名山到處是眞逰牀頭買酒黃金盡那向長江更買舟

新年田家

古田同井今同村同坐杯盤到子孫合是田家愛元日白頭拄杖拜人門

麥秀夫於城南小渚中累土結茅居之容一之馬伯幹取酒共醉桃花下各賦詩爲樂秀夫謁餘同作附其韻

春江澹蕩桃花潯絕岸回風落醉金一路潺湲煙鎖斷無人知道此溪深

川練縈紆島上花世間遙望出城霞仙源不比函闗路老子來時坐一槎

我夢桃花何處潯水淸蘋白一籬金美人家住紅雲島欲往從之江水深

手拄藤枝鬢挿花夜收沆瀣曉飡霞貴人已隔門前水野老還通月下槎

紅白花開緑渚潯風光買我不論金輞川不借閒人看只愛詩家著語深

漠漠春煙淡淡花竹邊孤嶼閣飛霞春江水滿秋江水更著新槎換舊槎

安期只在海東潯何處名山浪鑄金欲向桃花問消息柴門深鎖碧溪深

武陵春盡水流花洗卻耶溪十丈霞晝坐竹根看未足滿蓑明月夜縈槎

東潯披捲盡西潯海水秋連萬頃金捲裏我能題百首溪蓬斟酒莫辭深

閉門春雨可憐花誰共花前傾紫霞但放此杯深似海回公肚裏得橫槎

得倫長官詩疑其果於遊而未可以遊次韻復之

一百靑錢解杖頭罇中有酒勝閒遊門前春浪髙於屋莫向長江弄破舟

短檠細字寫蠅頭衰老而今尙好遊何處與君談半偈玉臺畱作濟人舟

贈張進士入京

五年不出獨何心萬里行囊又一琴難寫別離今日意江門春水不如深

有心誰莫弄兒嬉孔老枝條我亦知風日小塘君不顧竹林藤簟自皇羲

能將糟粕委諸書影響人間不受驅五百年中名世出先王政敎果何如

津頭日暮送夫君別意那堪更遣聞芳樹鳥啼山雨過柴門空閉一溪云

玉臺居士玉臺眠碧海三山病枕前君欲有爲休問我白頭世事已茫然

會余湯餅欲春闌往卽公程亦不難不獨有官兼有子老親嬴得一開顏

南風吹上石門舟又到西華寺裏遊記得聨舟此相送而今空有雪盈頭

昔曾寄住長安寺潦倒滄溟夢不回何處思君還有夢靑山斜日兩徘徊

次韻東所送姜酒

寧知生蚤與生遲眞鳯眞麟出以時何處氤氳姜酒气香風吹入野人巵

病起朝天果未遲出門剛遇鳯來時兩山居士何如喜一飲從敎累百巵

與廷實看李世卿題竹

來看竹上舊題名已有淸風挹世卿夭矯龍蛇不堪捕安知不是野狐精

題熊氏桐軒

湖海逢君四十年破琴殘韻尙依然棹歌本是閩南調傳到於今更不傳

桐軒云是勿軒孫何處江湖何處村古錦囊中風韻在幾時彈向白沙門

飲馬氏園贈童子馬國馨

日轉芭蕉雙竇鳴飛飛蜂蝶喜新晴衰翁醉臥溪園裏一曲春牛和國馨

白髮跏趺溪樹根還從地主見諸孫醉中自唱漁家傲擊碎花邊老瓦盆

喜晴

西林收雨鵓鳩靈捲被開窻對曉晴風日醉花花醉鳥竹門啼過兩三聲

得沈大參時暘漳州發來書答之六歲能誦予春牛之句

前後題緘兩度收春風無雁過漳州靑燈一榻南都夢回首於今二十秋

悼舊

裏中興沒一浮雲六十年中幾度聞只恨墳荒無祭掃前村更有未封墳﹝何潛死踰十年並其母皆未塟﹞

馬文祥寄五气朝元壚至

隱者年來少在山白雲幾片落人間玉臺小徑蓬蒿底吾對吾壚盡日閒

人間葷血共歡娛誰作朝元五气壚自汲山泉煮春茗不畱俗客炰江魚

合是神仙太乙壚旁通五竅似蓮珠如何水火收功用去問劉安下手初

眼前詩景浩相撩何處丹壚火又消莫笑道人歸未得秋風雲路幾扶揺

五月二十六雨﹝民謂二十五六七日有雨主丰﹞

時雨時暘歌帝力今年今雨卜年丰路傍酒價知天道何處醉鄕眠此翁

六月一日不雨﹝民謂此日有雨主旱﹞

窻眼陰晴曉未分一年憂樂稍相尋山林自慣淸涼極且放今朝到鑠金

圗新書舎中植蕉數本壁間李世卿題句潮州饒鑑至讀之有所興起勉以小詩

一寸芳心捲卻春竹枝遺響落圗新潮州客子來何暮還對芭蕉索楚人

贈梁景行赴春闈

宗烈平生讀書處老夫題作小壺山壺山不觧畱君住君著壺山夢裏看

夢亡友袁徳純侍禦

再試宜興割雞手置之栢府公巖巖如何不返龍川駕遺恨千年在嶺南

自別君來十九秋江門暮雨忽相投當時呼酒畱君語卻到於今羨海鷗

周侍禦文化將訪白沙阻風江上連日以詩迓之

長風不打畵船回更爲山靈掃玉臺走馬城中具茶果靑天白日繡衣來﹝積雨是日得大霽﹞

將晴積雨此何時我病山中久不知驄馬今朝在何處江邊人吏望旌旗

昔者吾聞周柱史靑牛紫气出函闗有心來鼔南溟柁信息朝來已到山

懷胡大參希仁

魯連謝去都無事範蠡歸來未了心三十餘年窮學道而今方識古人深

先生齒髮今如何我髮秋來白又多若與先生論出處江門只好聽漁歌

梅下雜詩

虛名每被詩家賣素艶常遭俗眼媸聞向人間非得計移根天上白龍池

向暖南枝已播詩北枝向冷尙遲遲肩輿欲過江門去爭得春風剪拂之

梅花信是菊花傳賞到梅花又一年處士豈非詩俊傑長官元是酒神仙

題瑞鵲巷﹝序云成化九年餘被薦入京過江浦訪孔暘荘先生先生送予揚州偕行至六合縣經宿而去當是時周君文化令六合有聲後八年荘先生病猶臥家予乞終養歸侍下亦衰且老周君以監察禦史按治吾廣過寒舍道舊於是周君舉荘先生昔者所爲賦瑞鵲詩俾予和之﹞

瑞鵲多年我眼中笑烹牛鼎夜燈同如今栢府開詩卷還對樽前兩病翁

贈化州守鄭順觧官歸

湖上鴟夷久買舟淸風明月幾宜休未知進退存亡事只問歸來鄭化州

贈羅梁還程鄕

一峯諸子在通家生死交情俗可嗟泉壤有知開口笑江門來去看梅花

飛出一帆何處風道人眠處玉臺東春光一路相隨去朝雨渡頭花欲紅

世道如今覺我非衝寒猶肻到柴扉江門春酒無多少須勸羅生一醉歸

翩翩雙屨一長笻意气慿淩四百峯肯向程鄕畱一載長官眞好主人翁

一客三旬住玉臺梅花正傍玉臺開客心暗與梅花契去到明年臘又來

蓬島煙霞圗贈羅定直﹝一峯先生之子也﹞

丹靑誰弄煙霞筆題贈湖西公子行攜過羅浮莫開看羅浮怕有異人爭

挽林別駕汝和

昔歲逢君在郁臺揚眉撫劍泰山摧紛紛白眼輕豪俊只有餘公觧愛才

別駕一城聊塞北短檠諸子自江南平生抱負何由見冢上銘詩仔細參

赤岡經雨艸萋萋山北山南路欲迷怕到使君投轄處黒云堆隴鷓鴣啼

有時江畔倚秋藤裊裊如聞擊楫聲春色眼前人不見江花江水總含情

大田看山

春泥沒屐大田潮溪北初經獨木橋千丈峯頭望東海三山正對杖頭瓢

縣取腳色

蕭蕭白髮映春漪腳色年來自不知滿眼江山難具報只將年月載公移

炒蜆憶世卿

蜆酒三鍾一曲歌江邊長袖舞婆娑如今歌舞人何處慚愧春鐺蜆子多

奴拾枯枝給早炊鐺中風味此奴知春風觧憶江門否正是江門蜆賤時

雨中漫興

種桃之歲在單閼種竹如今又幾年竹長桃枯人老去釣船春雨日髙眠

急起翩翩白鶴雙黒雲將雨欲迷江人間未有髙棲地何處深山著老龎

問厚郭胡父子起居於其鄕人蘇

居鄰厚郭一雞飛桂樹於今大幾圍老憶舊時燈火伴靑山何處望霏微

讀宛陵先生歷覽昔賢皆冺冺尋思魯叟自波波

幾上凝塵封玉軫南風不入琵琶引仲由言志夫子哂當冺冺時須冺冺

著漁蓑了唱漁歌受制江山老柰何溪上女兒閒抹鬢東塵西市走波波

冺冺波波世與身都官兩語到頭眞後生更把遺詩笑公亦人間半醉人

波波冺冺不同時靜久無憂動輙疑聖人坐北吾遭逸天下蒼生怨望伊

次韻羅明仲先生見寄

白頭一枕小廬山偶寄孤松十竹間朝市山林俱有事今人忙處古人閒

髙軒頻過武夷山曽聽仙歌九曲間坡公莫被山僧笑只得今朝半日閒

誰輕朱紱愛靑山回首波波冺冺間萬籟無聲天宇靜先生還似老夫閒

三月啼鶯正滿山傍花隨柳水雲間古來曽點稱如許不是天公不放閒

武夷碧水照丹山按部時還到彼間東坡也被山僧笑只得今朝一日閒

偶閱嶽季方題商山四皓圗次韻

道窮夫子不東周曆世紛紛講智謀四老若將三傑比眞成飲水勝封侯

水墨誰將畫此圗山人搔首看盧胡花水諸峯流落盡白雲猶爲隠屠蘇

虎困龍疲戰兩間孤標千丈起商顏不將老眼看人世肻爲畱侯誤出山

定恵安劉理不難紫芝歌已動長安試將腳色從頭看髙祖如何敢溺冠

閱周溪圗作贈劉景林歸呈尊甫翁肅庵程鄕令

太極無階不可躋卻從樓上望周溪﹝周溪書院在太極之南旁夾兩樓﹞天泉﹝井名在書院兩旁﹞十丈無人汲雲谷﹝亭名在太極之東崦﹞老翁來杖藜

月色溪光蕩兩楹酒醒開眼得蓬瀛試問老仙誰接引舂陵雲谷兩先生

兩仙何處舞霓裳天上人間思渺茫腳底飛雲三萬丈隨君不得到程鄕

水北原南秋更多滿川明月濯纓歌長官要結溪山好去問南昌乞釣蓑

東白張先生借予藤蓑不還戲之

月下溪邊逐影行還聞何處瀉溪聲扶君直到源頭看七尺芙蓉贈一莖

咫尺溪光谷口分谷中人語隔溪聞明朝更下山亭去溪上淸風可送君

丁明府置荘蕭二節婦祭田邑人訟而奪之

歲月人間豈待深等閒興廢逓相尋秪應節婦墳頭月還照當年茂宰心

贈晉江掌教陳昌期赴任

身爲五典三綱主官作司徒典樂看教授蘇胡元有樣莫將資級小儒官

村晚

漁笛狂吹失舊腔采菱日暮鬥歌長老夫獨面東溟坐月上孤琴未解囊

對菊

溪遶廬岡宅遶沙眼前酒伴眼前花登髙此地從頭記三十六回無孟嘉

因花催酒酒催詩詩酒平生兩不虧秋到若無詩與酒看花元似不曾知

菊徑旁通水背村秋光蕩漾短籬門與儂別樣何妝點笑挿金英滿鬢根

映山映水兩三叢移上山亭愛殺儂千古冷香吹不斷長官頭上帽檐風

籬前水色映花光來坐漁竿弄晚芳西北酒姫解人意問人沽酒壓糟嘗

代簡答吳撫州次定山韻

何許蒼生望不休翩翩皂蓋擁諸侯定山也未忘情在更把黃州贈撫州

送子長還玉臺兼懷林緝熈張廷實

十里崖云古色黃白龍髙映玉台光山僧莫信閒饒舌那得神仙此處藏

山肯畱人月肯畱好山好水好人遊誰還望見羅浮影疑殺平湖五字謳﹝緝熈遊圭峯詩云是个小羅浮﹞

來時溟涬許同科曾聽圭峯踏月歌今日君騎地官馬白雲招手柰君何

贈袁暉用林時嘉韻

白首看云共此臺靑山明月小遲回何時得見春風面更到明年二月來

風雨相畱更晚臺邊鑪煮蠏餞君回扁舟夜鼓寒潮枕又是江門一度來

植竹爲垣土作臺野橋分路到溪回江門若比瞿塘水何處遊人肯上來

靑山依舊鎖溪臺前度遊人去不回賴是山人無訴牒有人眞本賣山來

冬至日示袁暉用前韻

面壁山人不下臺老陰消盡少陽回白雲影盡千峯裏紫菊香騰十丈來

袁暉久在白沙候容貫不至以詩來和之

冷雨淒風寄我臺香林艸屋夢空回山中酒伴何曾見水上詩瓢只謾來

擬於精舎旁結小庵以處袁暉

精舎巖西擬一臺松髙竹宻路斜回艸庵半屬袁郎了好帯茶園一櫃來

次韻贈胡曹

梅塢傳觴是偶同小桃催放數花紅人間愛見春風面天上還看斗柄東

今雨到門君又同四人對飲夜壚紅眼前莫道東溟逺我欲乘槎更向東

答蔣方伯

筆下橫斜醉始多茅籠飛出右軍窩如何更作山陰夢數紙換公雙白鵝

得蕭文明寄自作艸書至

艸聖畱情累十春熈熈穆穆果何人如今到處張東海除是譚生解識眞

魏晉名家是一闗前驅黃米未知還卻疑醉點風花句四海於今幾定山

束茅十丈掃羅浮髙榜飛雲海若愁何處約君同洗硯月殘霜冷鐵橋秋

送柑答之

遺我紅柑索我歌狂柑不飲柰柑何大崖山下無人寄日盡千瓢舞破蓑﹝大崖世卿讀書處也﹞

雙鳯石﹝在七星巖其一爲好事者取去族子冕以書來索題﹞

雙鳯巖棲豈逺而玉臺西望斗光垂蓬萊水闊無因到願借山人一隻騎

鬼鑿寒巖萬丈開翩翩雙鳯忽飛來而今石化孤鸞在何處人間去不回

龍山吟走筆和陳冕

龍山气魄小終南行者何年住此庵黃雲道人飛兩腳也到白龍天際巖

何處龍山弔古墳忽傳佳句到黃雲始知佛是西方我報答人間父母恩

老柱髙擎何處天滴酰洗蘚認當年山僧猶話飛來日撞破龍山一道煙

苐一山人俗姓盧腳踭塗字也碑趺寺旁老塔依然是卻是乾坤種種無

浮生日月易消磨回首龍山月一阿想得當時盧行者笑人乂手縛諸魔

風雨江門罷晚墟隔船燈火夜呼盧驚回一覺龍山夢閒對云僧講地圗

次韻蘇伯誠吉士

魯水何剛愛一沂江門新浴試新衣長風夜捲殘云去公抱大江明月歸

我浴江門點浴沂藤蓑自樣制春衣尋常只著藤蓑去細雨斜風釣不歸

喜楊敷至

笠影於今落海潮十年雲水夢相撩一雙我辦云卿屨萬丈攜君訪鐡橋

新年試筆

舎下水生春水開竹間波弄碧洄洄東風日日江門道不盡官船打鼓來

對影

風月情眞詩浩蕩江湖水闊蓑飄翩丹靑不是江門影又畫瞿曇又畫仙

雨中偶得

髙浪張燈何處船客邊風雨夜如年行人自有明朝路莫遣陰晴不屬天

題陶憲長畫唐詩圗

詩中之畫畫中詩晴雪孤舟蕩晚暉同在五湖煙水內是鴟夷不是鴟夷

雨後觀園

二月平原水亂流微茫生意盎初浮黃茅翠甲驚人眼是我曾無爲艸憂

僉憲莆陽李公自海南徵黎過白沙

蛇窟縱橫木短弓霜風何處捲飛蓬淸時欲獻徵黎頌血刃猶誇甲冑雄

飲名酒

徐孺眼欺湖水碧龎公心死鹿門深尊前水月千千頃手上絲綸萬萬尋

觀競渡

快意深時恨亦深干戈何處不相尋誰將五月龍舟水盡洗中原虎鬥心

贈茶園何視履翁

讀易溪邊日已斜晚風吹落釣魚槎江門水月眞無限也照先生帽頂花

題王廷直畫

曲肱帯酒眠花間有月穿松到我前人去華山今已久丹靑猶畫在山年

贈畫師

髙枕松根不記秋秋來春去幾時休山中此夢公能畫我有黃金贈一舟

次韻馬廣重過白沙

緑榕陰裏早秋天又借漁翁半日眠三度槁梧攜過此如今不記是何年

陰晴十里不同天獨樹溪邊看雨眠何處引杯歸未得相思眞有日如年

葵山小睡次韻謝天錫

閒到忘閒始是閒閒中消得幾葵山曲肱枕斷疏桐影夢遶白龍池上還

無心可比白雲閒白雲被風吹出山道人肯比桃花水流向人間更不還

送劉程鄕遊玉臺

春艸楊敷曾醉處秋風又拂長官衣黃雲不是棲賢地才到黃雲便說歸

葵山受諸持齋者拜戱作示之

山花山鳥共諧嬉山石危橫步不知笑領頭陀稱老宿眞成老子是嬰兒

次韻張別駕古勞望白龍池

一泓何處瀉天池泡沫君看水面漦若對昆侖修缺典數篇休欠白龍詩

睡起

天地蜉蝣共始終十年癡臥一無窮道人試畫無窮看月在西巖日在東

候方伯東山劉先生

幾處龍光發夜函畫船信息滿東南津頭小吏殷勤報坐爇鑪香月底庵

贈夏進士升

春日春風江漾沙官船不發對山家山杯一舉山翁醉笑點靑藜數岸花

顧別駕欲人以號稱不以官口號取笑

別乘官髙上元簿夫君英气蓋東南何須不學程明道只要人稱顧勉庵

書稱顧別駕勉庵別駕詩以博笑

勉庵別駕今相隨書法兼之蓋亦宜若道是名皆外物因君分別卻生疑

顧別駕來教民板築復以詩見示次韻奉答

斛板親傳易簡方旁觀點點復行行無人不拜先生賜茅屋家家是土墻﹝莆中呼板築之具曰斛板﹞

宿云臥軒

世間何喜復何悲風雨蕭蕭過短籬小睡正酣童子問公今是夢是醒時

不妨到處與人羣借宿山齋酒半醺我得五龍傳睡法枕痕猶帯華山云

了無意緒向諸緣到處茅椒可借眠白日與人同在夢不應疑我是神仙

讀漳州張太守功徳碑

罷守三州臥兩山漳州面目此碑間郡人欲識蒙庵老也傍斯文捉一斑

次韻黃澤飲酒見寄

南山北山花笑人有酒不肻延佳賓請君試向西園看又減黃鸝一半春

拚飲如何更問人樽前不見李元賓晨朝有酒晨朝醉莫待黃昏老卻春

謁鄧家山墓

擲谷鶯聲向此沈遶墳春色爲誰深紙錢灰冷桐花落已被愁風捲到心

送扇與萬松庵

山中團扇織朱藤小把還誇入手輕見說髙齋蚊嘴赤夜深來撲老先生

次韻劉方伯東山見寄

一爲雷雨沛西東十郡民歸嶽伯功我有江門水千頃春來只好浴鳬翁

松隠挽詩﹝薛廉憲父也﹞

淸靜忘機樂未休水風何處弄浮漚典刑今在山頭月曾照疏松枕畔秋

送薛廉憲江門

江上看云獨送君廬山云亦華山云觧衣半晌雲中坐才出云來路又分

無端聲色謝盲聾多少人心獘獘中萬里靑天今日送江門津口一帆風

東山於我問漁磯君見東山詠我詩莫共越人謀出處直夫先謝外臺歸﹝東山劉時雍也陳壯字直夫江西僉事山陰人﹞

謝東山恵廣西酒

月下花前舞影欹桂江酒美獨斟時眼前莫道都忘卻也向東山有報詩

李評事題其弟世卿詩卷曰采菊蓋取予贈世卿古詩首句語名之因題

是處江山有釣蓑相逢休要問如何閒吹黃鶴樓前笛卽是廬山采菊歌

次韻世卿再至白沙

腳底白雲無定方風流到處賀知章這回卻是無人見走共漁翁酒處藏

茂卿評事恵扇答之﹝時世卿在館中﹞

逺望不見大厓山君家兄弟果皆難不知風動今多少也到先生掌握間

度楚雲臺前小橋

一木欲度溪岸髙江門丈人放步牢腳底太行開幾片秋風隨處灑鴻毛

用前韻答張直兄弟助修楚雲臺

托契靑蓮意便髙千秋分付此臺牢先生醉拍藜牀笑笑殺楊朱靳一毛

偕一之世卿詣楚雲臺偶作呈世卿

小立三人靜楚雲水田漠漠向秋分千峯笑指來時路黃鶴樓前月是君

半牀明月半牀雲光景行窩到幾分眼角東溟秋一片邵堯夫也不如君

代簡奉寄邱明府

何處思君獨舉杯江門薄暮釣船回風吹不盡寒蓑月影過松間千丈來

寄廷實制中

東閣摩挲舊雨琴靑山回首又秋深制中面目今何似折盡寒燈半夜心

聞黃澤發解

笑領秋風第一花文章誰敢謗飛沙狂歌欲買花前醉不怕無錢付酒家

和林子逢至白沙

一樣春風幾樣花乾坤分付各生涯如今著我滄江上只有秋香撲釣槎

秋夜楚雲臺小集贈兪溥

新秋有客來信丰風月此杯聊此同江山闊幅無人話六七靑袍一病翁

憶衡山呈世卿

身輕何處謝炊煙石洞松脂不記年尺牘已通南嶽主一丸還有白龍仙

今日山齋擁白綿幽懷抱膝又經年湘中憶我無歸路更住衡山幾日船

楚山西望翠重重說著衡山便不同九尺仙笻倚墻角待君來問祝融峯

曲肱何處枕湘流不到名山死不休髙詠祝融峯頂月與君當作逍遙遊

卽事

照眼春光爛不收江亭一雨欲成秋道人不是閒鶯蝶肻爲陰晴一日愁

謫仙亭

遷客一亭眠海濱當時誰號謫仙人花汀桞市無疆界盡是乾坤一樣春

世卿還黃公山

黃公椽子李家山水國初歸作夢看愛殺在家兄弟好一壺春酒對承顏

謝金方伯歷

扣門驚睡雲霞曉洗手開緘日月新莫笑土牀空耐冷薇垣又借一畨春

聞周京春試下第遣黎公往報其家

浣壁小兒期大魁倚門慈母夢歸來春榜未登非惡報開緘莫欠老黎杯

聞東山先生領都憲之命修理黃河以詩寄之

疏鑿分更日已多乾坤無柰一黃河天生會有龍門手人世空傳瓠子歌

題山水小畫寄姜知縣

泉聲山色正邦心誰寄漁蓑渭水潯觧點無中含有意世間除是畫工深

送蔣誠之考績入京

塵埃局促非天遊大翼豈肯搶揄休王明受福在今日野老放歌回白頭

沈石田作玉臺圗題詩其上見寄次韻以復

到眼丹靑忽自驚玉臺形我我何形石田𨿽有千金貺老子都疑一世名

得世卿永興書

山堂見月自鉤簾一榻秋光中酒眠何處博舟來嶽下晚揺山影過湘川

方伯金公顧白沙次韻答之

晚飯對公山閣雨尊前又拜歲書新別來試把梅花數三十六回江上春

題一峯傳稿後

一峯獨去江湖逺千古長畱列傳新歲歲桃花滿東岸只將榮謝記冬春

閔都憲恵歷

前歷將窮後歷新臺端兩度拜山人東西嶺外今何地飛盡嚴霜是好春

送林時嘉

南川夢裏舊靑湖何處靑燈一榻孤畱取幽禽守花月隔林還與盡情呼

次韻陳冕

課試失期無了日酒杯勸影有長春風流倘帯龍門選不愧當年第一人

西遊笠頂是靑天每愛前村酒處眠秋雨閉門人不見依稀猶記下江年

冕與張別駕約遊淸淇

長江月色浩無津愛月撐江別駕眞借問此來誰主約翩翩猶是未官人

寄題邵西澗

澗裏仙蒲幾節來澗邊塵迹尙封苔賒君澗水西頭月並與蒲香入酒杯

悼區孟章﹝序云章姓區氏順徳人四十不娶棲迹空山委志逍遙漠然不知人世之欣戚何如亦一奇士也﹞

一坐虛寒誓不歸病危何處覓刀圭靑山若問君來去只有當年海月知

悼馬龍﹝序雲龍從一峯先生遊頗見意趣一峯賦道南詩送之後爲仕進累心遂失其故步至不得一第而死亦命也夫人生幾何徒以難得之歲月供身外無益之求獘獘焉終其身而不知返若林琰皆覆轍可鑑惜哉﹞

道南詩卷出湖西恨失當年馬上攜髙枕何如一峯好夕陽回首萬山低

次韻顧別駕畱宿碧玉樓﹝序云弘治七年夏六月按治廣東侍禦熊公欲創樓於白沙水湄爲往來相接之地謀始事於我郡主林先生遂盡聞於藩憲諸公議旣定別駕以按治之命來相地是夕宿白沙碧玉樓遂次韻答奉﹞

白雲滄海共悠然病榻年深別駕眠領略可勝諸老意一簾疏雨對江天

信宿畱公豈偶然山中麋鹿避人眠乾坤多少登臨意一洞天深一洞天

一弛一張皆自然嘉賓未醉主人眠兩鳩相對山樓午喚得晴天作雨天

不相同處是同然三十年來辦一眠何處白雲堪作雨白雲封斷白龍天

勾引漁郎恐未然桃花巖下笑人眠白頭我亦人間睡不是桃源洞裏天

偶憶廷實遷居之作次韻示民澤

君將肝肺托諸詩我道溪山是外圍人或有疑容未信已如深信不妨疑

小勝江山大勝詩斬闗直出兩重圍自家眞樂如無地傍柳隨花也屬疑

湛民澤攜諸生遊圭峯甚適奉寄小詩呈文定上人

天風吹入紫雲層髙閣逢秋快一登多少傍花隨柳意還餘一个玉臺僧

秋落遙峯翠幾層不知何處嘯孫登而今小坐黃雲看誰道方袍不是僧

洞崖秋蘚碧層層奪竹穿松際曉登想得紫芝初入手汲泉鑽火欲呼僧

閣天孤峙老稜層萬古荒臺萬古登君逐我來無記性東坡言是徳云僧

山斗爲羅一峯作

靑天白日一峯尊碧玉先生斂衽看四海未知山斗價一錢相售是君難

曲論迷眞亦異哉乾坤何代不生才今誰敢避愚公號曾作夫君北斗來

觀黎■﹝禾木﹞坡先生畫像

羊裘不釣世間名考迹桐江更考情散髮松根坐盤石葫蘆無酒對先生

無詩無影不畱眞描畫先生到幾分賴有當年親點筆一聲孤鶴在秋云

次韻周憲副夢中見寄

黃花簪滿碧方巾已作人間了事人籌策廟堂無我夢只將杯酒托經綸

金帯累累夢欲通庭柯忽撼夜來風白頭相見知何日挑盡殘燈碧玉中

代簡答黃太守

韓山片石舊空聞尺札秋風此拜君隱幾獨慚非老手得逢靑眼看斯文

次韻廷實見示

擊壤之前未有詩擊壤之後詩堪疑風花雪月人人是又墮風花雪月圍

騷壇處處自張圍我不操兵世莫疑翠壁靑林端有句傍花隨柳卻無詩

寄題張主事小西湖次韻

咫尺波光對五湖滿城況是眼中無山禽自鬭聲音好來傍竹林眠處呼

人間風月幾西湖居士圍中亦偶呼千樹梅花一隻鶴可曾認得主人無

龍江鄧翹送晚菊

氤氳何處送花舟歲晚相看碧玉秋笑把一杯花亦笑年年公酒爲花畱

次韻送藤枕

萬事無心一片雲再來西華打眠人紫藤一枕誰分付盡日酣酣紅樹根

悼陳冕

不飲亦狂飲亦狂醒中說夢醉中忘乾坤早暮蜉蝣化不是芙蓉不耐霜

東方欲白星漸稀一場春夢曉鐘時伯道有子常事耳劉蕡登科人不知

風入梅花逓少香月臨江閣有微霜去年此地客劇飲此夜今年人悼亡

寄左行人

白狐可攺先公墓我許還公尺劵書漢老未還東白記也憑門下一吹噓

左行人寄恵倭金酒琖醉中賦答

睡鄕元自醉鄕分醉興深時睡興深六十七回春又過茅柴不管注倭金

劉景仁自雷州別二親還永丰過白沙贈之

何處寒笳動曉風江門別舸太匆匆半肩不是雷陽物何得雷陽在夢中

與鄺筠巢求蘭

楚畹當年不盡花每逢秋露憶君家白雲只隔扶溪水不使餘香到白沙

墜露聲殘楚水昏一杯何處酹湘魂山人口是遊蜂嘴不到扶溪竹下門

次韻王樂用僉憲見寄

春到江門好放舟放舟處處是天遊能將公事此中了何啻於今第一流

拍拍滿胸都是春一聲未唱已通神新詩若道堯夫是只問堯夫是底人

謝生得京醞以爲美使致白沙開幕視之空樽而已乃因發一笑

十年美譽酒家聞屋裏茅柴且賞眞偶對泥樽開口笑先生不是醉鄕人

題李子長畫

靑山影里人家少緑樹陰中石徑微偶出洞門回首望白雲何處有柴扉

谷靜山深樹幾叢溪邊白石可靑笻詩中此景多相似只恐詩家是畫工

寄鄧俊圭

韶州西去是衡山楚客舟從嶺左還﹝時李世卿取道廣西還武昌﹞欲語祝融天上事思君迢逓見君難﹝予與世卿約遊衡山云候世卿歸途過樂昌更與俊圭期定今不果矣念之悵然﹞

外祖父無子以侄孫林廣爲後廣之曾大父以一身兼兩戎籍不能辦而一之爲子孫世役久之業盡人亡惟有廣耳有司今又以廣補北京鎭南衛伍自是而後林氏子孫在新會者無孑遺矣丘隴之守委之誰耶予力不能振之賦二詩贈廣庻有識而憐之者

茅檐家具盡隨身老婦嬌兒日可親有夢只尋丘隴去不須回首問耕人

淚盡廬岡失母家冢傍枯樹也無花平安莫遣無書信一度春歸一度嗟

贈劉別駕肅庵解官歸永丰

西來雙棹不曽休再過江邊碧玉樓共說西湖歸去晚客心應未死金牛

一蓑歸去釣秋江花近漁舟水亦香卻笑此翁閒未慣水中鷗影尙回翔

朱門誰道不如貧笑把狂詩寫贈人日暮孤舟向何處野花啼鳥故山春

得廷實報定山謝事歸憶東白仲昭諸先生有作

也曽收拾定山書三月天曹謝事初見說定山長在病當時不出意何如

當時不出意何如得喪難逃眞數書更憶往年張學士西山對面說河圗

西山對面說河圗逺志誰將小艸呼今古聖賢不同調各畱一影落堪輿

各畱一影落堪輿嘆息乾坤幾丈夫脫贈藤蓑君亦愛江門春雨憶皇都

江門春雨憶皇都个个先生六十餘必有嘉言告當寧他年應得史臣書

題空夫捲爲余行人作

三十年來學煉空凡身猶在有無中到門有客求題句不是空夫果是公

題吳憲副累葉傳芳捲

壺山八面照莆陽吳氏傳來奕葉芳莫向通衢髙綽楔只談世業敎諸郎

答張梧州書中議李世卿人物荘定山出處熊禦史薦剡所及

徳行文章要兩全乾坤回首二千年自從孟子七篇後直到於今有幾賢

多病爲人未足羞徧身無病是吾憂眼中誰是醫和手恨殺刀圭藥未投

右李世卿

欲歸不歸何遲遲不是孤臣托病時此是定山最髙處江門漁父卻能知

右荘定山

買舟南嶽去尋醫七十今年病不支傾蓋獨憐熊禦史肺肝今徹野人知

右熊禦史

鄧督府欲得慈元記上石答之

西涯許撰慈元記大手文章不要多拙作豈堪傳勝事如今此石未須磨

東山規矩趙生成頃者一緘傳到京有廟未應無祀典老夫重敢告先生

偶得示諸生

平地工夫到九層不如那个主人能他鄕消息無尋處去問嵩山戴笠僧

江云欲變三秋色江雨初交十日秋涼夜一簔揺艇去滿身明月大江流

寄李世卿

衡嶽千尋云萬尋丹靑難冩夢中心人間鐵笛無吹處又向秋風寄此音

永順彭宣慰世忠堂

宣慰之堂名世忠靈溪水與滄溟通如今百丈髙銅柱又見兒孫起故封

次韻送林大參之任廣西

病裏逢春實怕春對花著語未驚人今朝縱有狂詩送不是當年翰墨臣

東西嶺表非無事經濟術中怕有心何處老仙求救世刀圭倒盡藥囊深

碧玉髙樓架紫雲世間應笑此樓深忽聞夜半鵬風起九萬扶揺好在今

夫子當時見逝川一聲浩嘆不知年東溟更比川流闊不共東溟一派傳

和答姚主事

問我平生遺我詩淸風明月想襟期此心若道元無事似我江門看水時

𨿽乏向用之才忝有晦藏之地引步朱陵寄懷靑玉李拾遺徵之不至上疏何爲張乖崖捄火事嚴徒勞分爭因而有作

海北多年一釣船大翼遨空魚躍川盡言天下知音少白雪不知何處弦

題健齋費子充殿元號

化機浩浩不曾停剛見羣龍面目成誰道名齋無此意江門月上看潮生

讀罷有感

坐掩殘書慨古今白頭契分向誰深頂門欲試回生手爭得名家一寸鍼

海北汪廷舉新作懷沙亭修古書院冷香橋於海上遣使歸圗並求慕竹樓記值予在病復以是詩

海邊西望海雲遮何處懷沙不見沙壁上畫圗君試看冷香今日落誰家

忽然土木見經綸嶺海於今一使君忙殺多年簿書手可能談笑起斯文

獨憐不見竹坡翁慕竹樓髙月已空欲點山茅照西所一瓢無計引春風

次韻送海北使阮刋

春日溪邊送阮郎桃花半落溪水香相逢休問來時路大舶不知何處洋

次韻李子長寒菊

四尺霜莖一寸葩幽香何只暗浮丫借令歲晚無人見不做人間九日花

水北一叢含數葩梅梢寒月過籬丫茅茨可僦從人愛不賣廬山半畝花

羅服周呈所作丁知縣祠詩因憶舊臘寄示菊花諸詩比今爲又長一格賞之以詩

醉舞黃花落鬢毛當時詩語太矜豪春風再詠甘棠下又長黃花一格髙

鄧秋波六十一偶失一賀小詩索笑

六十光陰一鳥過一瓢還許醉秋波只今那有苕溪叟日日尊前聞放歌

寄吳別駕獻臣

一官萬里向西行雪錦樓髙別駕登若問野人何處所朱陵洞裏白雲層

羅江許薄偶然逢又得成都一信通惟有大厓李居士洞庭何處醉春風

贈烏文瑞

回首長汀路幾多琴書又打鐵橋過趨庭若問東南事曾聽江門一放歌

某昔過淮見平江總戎禮遇甚至都閫王侯厥配陳氏於平江總戎戚也一日過予白沙相與道舊平江今爲天下兵馬元帥相去萬里無由幸會𨿽隱顯殊途然於公之舊徳未嘗一日忘也因事賦詩托侯爲達之詩曰

不見平江十七秋春風秋月夢何悠病中忽見東牀面卻憶淮南是舊遊

和答王僉憲樂用

春在城中不見春城中春不是長春湛生羞作春風面故向人間更避人

靜處春生動處春一家春化萬家春公今料理春來處便是乾坤造化人

春王正月眾家春望柳尋花我自春先生欲學程明道莫厭尋花傍柳人

一物春知物物春一年春亦萬年春總在乾坤形气內敢誣當世謂無人

寒江獨釣

我道非空亦非小萬事舎旃終未了朔風吹雪滿江天我只弄我桐江釣

杜甫遊春

碧柳黃鸝三月畫江湖風雨萬篇詩花前濁酒不得醉驢背春風空自吹

秋江晚渡

扁舟何處渡長津水闊煙生不見身莫向西巖斂髙楫天涯時有暮歸人

莊子觀泉

珊珊瀉下天花爛仰首白龍髙十萬丹靑已會識者心誰道漆園非具眼

答石阡太守祁致和

六年飽讀石阡書習气於今想破除雪月風花還屬我不曾閒過邵堯夫

程節婦詩鍾氏狂客之女

風俗當年壊一絲直到於今腐爛時欲論千古綱常事除是渠家節婦知

贈按治侍禦王公哲

明朝騘馬又何之眼見東巡西怨時短歌忽被風吹去都落人間作口碑

偶得

白雪陽春誰會彈莫愁天下賞音難江門夜半看明月想到朱陵靑玉壇

朱陵我居靑玉壇五嶽𨿽雄無此山鍾期老仙還未還髙山流水我須彈

次韻送陳秉常之荊門州任

不辭逺道赴荊門不避兒童笑稗官閒望白雲飛彩水腳頭落處洞門寛

紫蓋垂陰宿霧收下臨云夢此何州黃鶴飛來一回顧不盡荊門天際頭

得手未償燈火債設心豈異賢良科世間膏火煎熬外無柰箕山處士何

題山泉爲林節推

髙厓百丈到滄溟咫尺寒泉萬里淸若道眼中惟見水老狂何意向詩傾

吳瑞卿送菊用東坡韻答之

江山揺落見霜葩枕畔香風到細丫不是先生愛孤寂人間回首已無花

題畫云窩

若个丹靑可此翁云窩自有主人封扁舟一去無蹤迹黃鶴樓前望五峯

送人

寒水江門可半篙漁翁江上理魚舠狂歌欲送夫君別卻顧樽中無濁醪

次韻張廷實見寄

兩腳著地此何闗白雲與爾同去還正當海闊天髙處不離區區跬步間

歲月人間古又今斯文興廢逓相尋崔嵬百丈皆平地西上一笻何處深

黃別駕報世卿將來白沙

君去廬山幾度春君來不來桃花新花日喜逢黃別駕共對廬山說故人

送陳仲治用舊韻

萬言策進大廷對三百人爭甲榜名醉放漁歌此相送白頭閒動少年情

久病吟

梅花未發先扃牖落盡梅花未整巾明日廬山春又至伴眠樓上歲華新

卜室大雲山

云屋久住大雲山我亦雲中借半間未愁此地云封淺擬帯朱陵一洞還

縣送春至

四角圭田酒入唇長官送我意何勤莫言自有長春在也共人間一歲春

謝伯倚得孫送姜酒至

七十一年雲水中半江老隠舊知儂一杯引滿爲君喜伯倚今朝又作翁

漫筆

一蓑春雨江門釣萬里長風海上吹南嶽歸來無一事小廬峯頂臥觀時

喜聞劉亞卿得請還東山

平生畏就人間飯向晚還同此鶴棲今夜開懷看邸報東山歸臥祝融西

觀時

山雲將雨過桃溪晚脫萬紅何處溪年光也逐溪流轉已送啼鶯過隔溪

寄陳仲冶金臺

萬里傳聲仲冶裘上林春好任郎遊而翁八十二春秋浩笑江邊碧玉樓

憶世卿

楚鄕迢逓廬山春君來不來花又新引笻踏爛廬山月折得梅花懶寄人

題湛民澤家廟

忽然突兀見新堂逺抱飛雲萬丈光主翁合是比閭長此地還成禮義鄕

張廷舉送姜酒至

七十謬爲人所尊直從西埭到東墩一杯引滿爲君喜廷舉今年始抱孫

別廷實張主事

萬丈祝融何處山三年碧玉夢相闗多少畫工傳不去都沒賢今畫幅寛

寄題五峯爲葉本厚父作

淸世誰堪住五峯石牀三尺白雲封祝融三畆終畱我略與先生腳板同

扶溪作飯江門喫五峯丈人予未識何當坐我五峯前共對梅花說周易

贈張不已

不已心期不已知明年八月戰秋闈摩天气吐三千丈蟾闕髙扳第一枝

感事呈宋督學先生

祿位升天元有命情懷化俗卻無醫道不易行休恕已仁非可讓更由誰

寄廷實主事

豨薟鼎內還丹意枳殻墟邊待酒心明朝許約西遊步一寸豨薟地萬尋

和答林方伯待用春日見寄

對花把酒春無幾寡欲安心老合知病過冬春還引望中天月色幾盈虧

舊雨春歸鶯不知雨情鶯老落花時月露滴開鶯眼膜乾坤不了一盈虧

答陳靜軒過訪

公是登堂拜母人往來不倦拜丘墳通家無論鄕閭舊八十頭顱事事眞

丁長官祠示里人

古人冷淡今人笑﹝此黃山谷詠徐孺子祠詩也﹞此義足起人聞聽莫遣藤蘿終得意頓令簫鼓不聞聲

寄李白州都憲

東南遺愛朢重臨萬里滇南恨正深引領東山歸去路騎牛跨鳳許相尋

諱日有感

十二月逢哉生魄江山爲爾生愁色黃昏庭樹烏上啼一聲何處江樓笛

送梁宗烈赴春試

夢入天門看春榜榜中不記狀元名世間此夢眞何夢說到梁生似有情

君持素履向朱門五色雲中見至尊且莫輕言天下事須將風俗究根源

枕上

仲尼不作周公夢天下共嗟吾道衰總爲乾坤元气薄聖人誠處眾人知

與張東白

入忙捄火張忠定正逺飛章李拾遺何故山人都不作山人貪睡起常遲

答陳中貴見訪

積歲江門幾度過不將錦繡薄藤蓑雪坭鴻爪他年夢記得漁翁此放歌

題慈元廟呈徐嶺南紘

前有東山後有徐慈元風敎萬年垂嶺南他日傳遺事消得江門幾句詩

江門釣瀬與湛民澤收管

小坐江門不記年蒲裀當膝幾回穿如今老去還分付不賣區區敝箒錢

皇王帝伯都歸盡雪月風花未了吟莫道金鍼不傳與江門風月釣臺深

江門漁父與誰年慚愧公來坐榻穿問我江門垂釣處囊裏曽無料理錢﹝達摩西來傳衣爲信江門釣臺亦病夫之衣缽也玆以付民澤將來有無窮之托珍重珍重﹞

與湛民澤

六經盡在虛無裏萬里都歸感應中若向此邊參得透始知吾學是中庸

江門釣臺

何處江邊著釣臺楚云溟月盡收回若比桐江還勝槪千年埋沒一朝開

再用韻與湛民澤

日斜劉九放船回層起江門水底臺浩浩碧波山鎖斷潮打厓門兩扇開

民澤祖樵林居士構堂於上游莊民澤乞題

入云堂構昔人開蘭桂香風次第來黃雲山髙幾千丈後山前日寄聲回

次韻張廷實讀伊洛淵源錄

往古來今幾聖賢都從心上契心傳孟子聰明還孟子如今且莫信人言

曉枕

聖賢都從一上來時止時行道與偕若使舂陵爲孟子光風霽月更襟懷

漫筆

浩笑江門點舊詩詩中幾度見承箕他日攜書南嶽住卻話山樓浩笑時

贈楊中順徳楊明府之子

山下柴扉不浪開楊生端爲老夫來欲報封君無一事只將枉句贈生回

哭景暘

詰杙爲楹四十秋才醒一夢便長休名登鼎甲死亦枉老撫諸孤病只愁

影翳山樓痰吐夜寒生老屋病交秋渡中短紙誰封附逺大爲詞解我憂﹝廷實有疏﹞

聞東山先生得請歸賦此

靑玉之壇橫素琴絕無人地五峯深碧雲鎖斷元無路東山東山何處尋

問馬黙齋病於其侄孫馬大年

荔顆紅時酒正多口瘡不飲柰公何郎君解記春牛否還爲而翁一放歌

林傽貢士入京告行於白沙贈之

乖崖捄火出人間造次來分太華山收拾如今到山處明朝不見藕如船

枕上謾筆

正翕眼時元活活到敷散處自幹幹誰會五行眞動靜萬古周流本自然

答容彥文見訪

裹糧縳鴨問廬山久病勞君每厚顏若問廬山近來事重陽過後菊花殘

次韻東所見寄

若水淸風當頴出山人莫道不前知拍手江門春信早黃鸝飛上緑楊枝

答文定上人

千金帖子忽飛馳洗手開緘只汗頥前代昌黎今我是恍然海上記畱衣

神交今在識荊前再結前生未了緣果蒙道力相扶起蚤晚東林對長官

鍾太守美宣挽

詩人自古例多貧恨殺滇南金帯新公與定山貧到老已有陳黃一軰人

天下功名無我闗只緣我自愛江山若對江山元沒興紙錢灰冷未知閒

夢遊衡山遇南極數老人來過卻須先生作主與諸老對酌洪崖壽崖在旁歌詩以侑觴合坐皆喜予以詩一首識興雲

衡嶽去天能幾何一株松下月明多南極老仙騎鹿過一瓢斟月兩崖歌

題任明府思親樓捲用定山韻

人間何處不樓居亦有如椽大筆書定山丈人都不管一拳不屑老何如

碧玉樓晝夢扶病出遊村徑甚適忽安福羅進士攜彭秀才來訪遂書以贈之

春早春寒著莫人黃鸝囀處暖初勻狂心剛被風吹動走徧南垞到北津

泉石爲順徳張氏題

江山幾處堪還我泉石邊頭合有人髙著一雙無極眼閒看宇宙萬回春

羅浮春寄民澤

海上花開萬玉林閒門碧玉夢相尋不知開處花多少折盡羅浮半夜心

九肋蹣跚淸楚闊九苞眞與黃雲深復有鳳凰山上月徧照羅浮玉洞春

陳海蓬諸子冠畢來見贈以詩

兄弟參差作雁行春風碧玉喜同登近午天風吹雁去翩翩吹入紫雲層

周方伯至白沙

天上客來尋故人江門月下足音聞便傳一點江門信逢著桃源且問津

偶得

一碧光橫南嶽前靈壇秋玉靑相連道士來攜三尺木髙山流水一聲弦

答送茄瓜

兩頭肥緑壓肩斜五月江園始送瓜童子近前與翁語小籃瓜底是新茄

同將形色委人間竊比髙松一鶴閒口腹累人都未免茄瓜籃裏又詩還

陳白沙集卷六

●欽定四庫全書

陳白沙集卷七

﹝明﹞陳獻章撰

○五言律詩

題新村書齋壁

日色催江渡潮痕上石梯趂墟村婦出索哺𦇤兒啼樹接黃村塢船移白石溪落花誰省記何必武陵迷

再題

茅棟依嚴靜柴門斫竹通桑楡巷南北煙火埭西東一徑漁樵入孤村井臼同鄰家得美酒吹笛月明中

新年

陰雨方連日新年損物華呼兒酌我酒騎馬到誰家黯黯寒云密蕭蕭暮景斜人生正無賴狼藉任桃花

今日勝元日江天乍放晴呼瓶汲井水煮茗待門生山鳥鳴將下桃花暗復明所嗟人易老況復歲華更

朝雨黃鸝靜春風暗蕋低極知來令節未肯踏深泥狼藉桃無語侵尋艸滿蹊還聞騎馬客躑躅向沙堤

止客宿

爲恨開年雨江村馬迹稀諸君能枉拜今夕不須歸歲酒堪投轄人家欲掩扉仍聞僕夫語畏逐駿蹄飛

暮雨客去

入郭路初暝過橋客已勞僕夫亦人子馬足徇吾曹春色歸詩妙花枝愛酒豪良宵只孤負遮莫雨蕭騷

送客

濃緑新春酒疎紅隔水花官人坐馬醉江路遶山斜桃李成春徑牛羊散暮沙林泉無宿客興盡且還家

登陶公壯哉亭

新亭開石窟逺勢借昆侖天地雙眸迥滄溟一口吞公來席不暖士死廟長存憶昔干戈際南徵萬馬奔

是夕範生小酌

日月雙輪轉乾坤一气旋是時冬始閏細雨夜如年人語斜風外天機落葉邊憑誰給燈火更坐讀殘篇

至容貫宅

在昔偶相遇如今共白頭敝衣寒露肘破屋早知秋家業憑觚翰廚煙管去畱老夫如辟榖與子入羅浮

福童灌園

綰瓶行百步池在小橋東抱甕𨿽無忝寒衣卻未丰數畦仍待緑十趾遂流紅口腹終同及能無愧此童

寄胡寧壽康齋先師之甥

年華當轉鳥詩思更塗鴉父子皆吾友箕裘一舅家人猶思嶺北書不到天涯莫作妻孥計浮生日易斜

石門

白髮非公事扁舟進此門山云寒不雨江路曲通村玩世吾何有長途馬不存晚來堪一醉江月照空樽

悅城

山作旌幢擁江絣鏡面平舟航乘曉發云日入冬晴鼓到江心絕槎衝石角橫經過悅城曲無語笑浮生

歲晚江上追次王半山韻

山寒煙錯寞江曉日荒涼水際風巾動梅邊■﹝虫葛﹞屐香低頭挈小榼拍手笑輕航何但供遊走而須此日光

辱和拙作見示九日醉中再次奉答

激楚嗟難和霓裳更可同更闌朱鳥下聲斷碧雲中稍歇沾花雨還吹落帽風萬松期不至半偈欲騰空

九日馬黙齋送姑蘇酒至次韻奉答

姑蘇一壺酒九日到山開卽事焉能賦頹齡漫愛杯淸風生菊徑落日滿溪臺酩酊藜牀上云來覆老萊

求茘枝栽貞節堂

髙榜近東溟朝光滿北楹欲便淸晝睡須待緑陰橫名木從誰假幽居賴母成君家多黑葉火急送雙莖

華山飛翠

何處靑天外穹然起一丘山名疑屬我詩景盡歸樓九夏雲長潤千巖翠欲流野夫好遊走衰病只羅浮

對鶴

潦倒溪翁誰人疑鳥不疑閒將鶴起舞不作老無奇任病還親酒𨿽慵不廢詩悠然淸唳外一枕到皇羲

吾晚病兼貧麻衣穩稱身朝來參兩鶴花底作三人日出東南雨鶯啼宇宙春三杯下衫袖拂拭舊龍唇

題羅一峯贈馬龍道南捲

花發春來少愁添老去長髙才想傾蓋昨夜語連牀天下羅公佛湖西馬子香離筵一杯酒歌苦莫相忘

飲陂頭

入崦花叢宻遵陂石路髙柴門過午飯村老對春醪水白都如練風淸不作刀自然五字句非謝亦非陶

吳村弔莊節婦墓

豺虎何由近風濤浩若無行人看墓榜英爽在淸都江暝雲長合原寒艸不枯乾坤不朽事持此報君夫

此裏有此墓千年亦不磨世方逐蔡琰吾甚敬曹娥淫盜死殊色良人及逝波江翻練裙帶激烈有遺歌

懷古次韻王半山

三徑五株栁孤村獨板門先生正髙臥眾鳥莫交喧晉宋當時攺乾坤此老存手中一把菊秋色滿丘園

相逢疎栁下賓主兩忘言處士乃無履江州初到門低頭入茅宇散髮對金罇長揖朱轓別狂歌向小園

卽事

龍溪一片水何處是眞源沈吟搔白首竚立向黃昏宿鳥爭投樹歸牛漸滿村少年誰氏子歌吹隔江繁

經故居

到溪田作圃環堵樹爲門老憶先廬在貧知艸座溫三遷時己後二紀恨空存舊事無人話斜暉滿故園

容琴月生孫以詩來賀之

春意復西良孫枝茁更芳自堪爲喜極誰肯笑詩狂竹杖還渠撰金杯與客長簪花垂白髮疊暎緑衣香

贈何廷桂罷館歸

科頭行百里笠影落煙霞四十親舒捲尋常過酒家兒童非講席鉛槧此歸槎共待春芳發來看舊種花

贈謝徳明有事赴廣還

畢嫁吾何有勞君作犬商釵裙是荊布歲月勝資妝月動江濤白山衰木葉黃無錢入城府來往但輕艕

月落五仙城天空一雁鳴離愁動江色歸纜解鐘聲鷺應船謳起溪尋酒幔行經過不買醉貪嗅早梅馨

有傳羅一峯觀化

悲風何處起散作斷腸聲乘彼白雲去湖西問死生四海方懸仰一峯何可傾平生不下淚今日盡沾纓

問訊南川子﹝東莞林光也﹞金牛有是非憂爲妻子地淚濕故人衣歲晚流言惡天涯信使稀西風吹落葉故故傍愁飛

四月

四月陰晴裏山花落漸稀雨聲寒月桂日色暖■﹝酉荼﹞■﹝酉﹝艸縻﹞病起初持酒春歸尙掩扉午風吹蛺蝶低趂乳禽飛

生意日無涯乾坤自不知受風荷柄曲擎雨栢枝垂靜坐觀羣妙聊行覓小詩臨階愛新竹抽作碧參差

風雨夜有數十客共飯達旦不寐

老覺生涯少貧添食指繁雨中誰舉火夜半客推門室暗承塵濕階翻墜瓦喧平明不曾睡負鍤理花根

聞方伯彭公上薦剡

當時尊孔孟用世必詩書夫我何爲者先生非過歟長歌扶晚醉短髮向秋疎坐惜籬前水垂竿試釣魚

骨相合長貧巖棲累十春忽傳邦伯疏見笑北山神伎倆只餘子行藏獨老親古來稱冰鑑誰是鑑中人

初秋夜

四時相代謝已度一日秋風吹露下葉月照水邊樓堯舜今當禦巢由竟媚幽山靈邀夢去昨夜又羅浮

自我不出戶歲星今十周丹砂求未遂緑鬢去難畱時節來將晚山河值早秋西風捲雨去星月滿池流

秋夢

山斗英魂在江湖秋夢深還將百年淚滴破一峯心絮酒燻天地金牛恨古今龍泉不掛墓吾欲殉吾琴

南海五千里不來莊定山何由到江北此會非人間短短目相屬悠悠心自閒莫言但是夢好夢亦云慳

夜來何所夢洗耳白龍池秋月下相照天風髙自吹永持一瓢水細嚼萬年枝山鬼向我拜先生是希夷

答惠州鄭別駕惠葛布

惠我一疋葛縫衣笑不奢賦詩酬別駕愛酒典鄰家獨酌秋風裏浩歌山月斜醉魂不覺逺臥探惠陽花

世澤

世澤由來逺何年播廣東吾廬依外海分派自南雄家剩爲裘業山余偃斧封千秋文物類並與刼灰空

世澤由來逺時當阨難中長須躬隴畆赤腳話兒童骨肉危相保干戈晚益窮存亡一絲髮端爲謝蒼穹

世澤由來逺中更幾替隆市廛懷直道夷險信陰功地接華山隱家嚴涑水翁百年還舊物報事亦無窮

世澤由來逺誰興啟迪功今無夭顏子古有聖重瞳想象千年下淒涼百感中癡兒何足了徒只愧家風

江門墟

十步一茅椽非村非市廛行人思店飯過鳥避墟煙日漾紅雲島魚翻黃葉川誰爲問津者莫上趂墟船

中秋期友賞月遣蒼頭致饋以詩迓之

籠鵝並榼酒食有一金攜寂寂慚吾子依依向隔溪開筵面華月出戶望靑藜若負今宵醉何不西山棲

卽席賦

夕風生微涼池塘散月光呼兒看酒具待客飲江鄕月對歌筵徙風拖舞袖長人生行樂耳歸棹夜相將

盆池栽蓮至秋始花

栽種已後時花發秋將遲𨿽無女伴采亦有山蜂知葉稀因地力香逺是天資安得三閭手臨軒賦楚詞

秋露開炎萼非時不遣誇盆中玉井水溪上舂陵家酒醒涼風發詩成缺月斜願爲若耶叟種水作生涯

開花恨不早花落卻生愁白露能消物紅蓮不耐秋頻來癡小女對此淚長流不識榮枯理哀樂空相仇

此夕不能寐此樂殊無央下堂步明月月印花自長涓涓花間露夜滴池水香但惜花月好那知風露傷

圭峯閣

勝處不在逺杪秋何處尋步崖碧澗落眠石靑松陰地少滄溟入山髙雁鶩沈此時閒佇望誰識倚闌心

庚子元旦

風日佳元日乾坤自此春蒸空雲气濕照水栁芽新笑語聊供客杯盤少對人能寛垂老意花鳥不無神

春興

野晴花簇白山暖樹更靑卯酒醉欲睡午風吹又醒閒拈曲江句勝讀法華經自在山牕下跏趺趣己冥

晨起

羣雀曉啾啾閉門春事幽下牀花到眼招手鶴朝頭永日還書卷衰年但酒甌醉來江栁下笑引子陵鉤

早起

推枕起新晴披衣向小明坐忘新病減夢少夙心淸軋軋開鄰戶冬冬殺縣更跛奴呼具盥旋起遶花行

春懷次韻陸放翁

江發溶溶緑山開面面靑春風何气力吹動彩雲亭時物歸春雨交遊散曉星十年江海夢誰道不曽醒

淸明日往孔家山墓

舊隱經都會佳城入孔家春云低拂馬山路曲縈蛇只隔飄香處猶疑壞圃花九原無曉夜誰管夕陽斜

春興追次後山韻

萬物各得性天開一歲春風柔翻弱羽波暖躍纎鱗穉栁初成趣芳芹亦賞新川云將嶽雨何者不供人

雨坐

風雨坐前楹闗闗雙鳥鳴正當落花處更作送春聲大化歸無極斯人樂久生不知川上水東逝幾時停

弔陳毅卿墓

微風松下起落日照蜻蜓絮酒知吾軰春山憶毅卿由來都大夢終寄一浮萍極目蒼岑外波濤滿地生

蓬萊山祭伍光墓

道骨成仙蛻名山是閬丘雲中騎欵段天上叫■﹝車勾﹞輈人世黃梁熟吾儕白髮秋仍畱一杯酒何處酹金牛

樹穴蘭

樹穴疑生理花開不記年靈根那藉土芳气值薫天瘦比飡芝老淸於辟榖仙平生誰得見云嶠但蒼然

大托千尋樹眞堪托此生春風捲騷怨秋月照琴聲南極峯連起東溟水一橫所棲非近地持贈若爲情

家兄攜秉常看山予病不能往

行色千崖裏風光三月中山家愁酒少造物愛詩工好鳥簧爲韻新花錦作叢吾能騎瘦馬不惜逺追從

題龜山小隱賀聶淸碧新居

瀕海地三畆連云廈數間龜山愛淸碧淸碧愛龜山笠屐誰同往江湖我自閒芙蓉小溪水曽此照衰顏

山下別業

豕腳有濡需乾坤胡適隨看云因坐久抱甕得歸遲家累無多口生涯但一陂歸哉五湖樂吾未羨鴟夷

弄孫

畫棟三重檐曈曨曉雀穿一兒臥我膝一兒坐奴肩風日秋逾美詩書老未傳二雛當慰我心賞獨悠然

戲贈都老

蔡坑黃野舟獨坐小園幽被命爲都老傾心向縣侯萬家春且至一紀俗全偸莫倚無言化須君九借籌

韋夫人挽﹝兩山先生配詡之母也﹞

人生如朝露死亦同蛻蟬有子能如詡夫人可以仙春臺花灼灼秋浦月娟娟喚醒何州夢歸來淚迸泉

次韻何宗濓

灑落儀曹句遺名得自求如何行不顧膠向漆中投無事由來得多言大抵浮結趺樗木下卽此是良謀

至陳冕家

逺樹晴堪數孤云暝欲遮自憐江海迹能到友生家落日明江色輕風動麥花相看吾鬢白不必問年華

金洲石﹝在江中﹞

舟楫公餘日金洲不少畱中流幾丈石明月五湖秋目擊金山寺春來白鷺洲西風從此去幾日到羅浮

弔李九淵

水竹更新主風花失故權夜臺無起日春艸自流年萬有終歸盡千秋不必傳倒巾此相對只有玉臺山

古椰寄周京

西來何處水千里不平流入海魚龍喜懷山艸木愁雨邊明落日石角上孤舟寄語周京道勞生不自由

徳慶州舟中呈伍南山

江漲麻墟雨天低徳慶城正當擊楫處空有結趺情入夏尋雙井沿流到七星同行鄒道士勸我學長生

徳慶峽是年大水舟行不由故道

客路一千里羊腸八百盤時時行樹杪往往異人間竹纜牽江暝絺衣入峽寒倚門應盡日誰與報平安

和尙石

舟楫行天上斜暉捲浪花回流忽吞吐鳴櫓極嘔啞便可通星漢還堪著釣槎云根僧一个疑我不袈裟

南歸寄鄕舊

家在桃源裏龍溪是假名蕉衫溪女窄木屐市郎輕生酒鱘魚膾邊壚蜆子羹行窩堪處處只少邵先生

居士舊茅齋蕭然倚玉臺獨尋寺裏去每到日西回魚躍水萍破風推巖戶開小橋殘板在長訝有人來

省事除煩惱端居養靜虛栽花終恨少飲酒不畱余山徑兒吹笛村田婦把鋤殷勤謝閭裏勝事莫相疎

碧艸東西埭黃鸝逺近山巖春花气足檐日鳥聲閒文字虛堆幾園林不設闗一條煙際路朝往暮來還

江邊逢野叟乂手問官名立雀黃牛近銜魚白鷺腥西田余故宅北崦多新塋駐馬斜陽外淒然感廢興

山童呼犬出狂走狺諸孫乳鴨爭嬉水寒牛不出村墟煙浮樹杪田水到桑根鄰叟忻相遇笑談忘日曛

自愛愚公谷誰過野老家時依當戶竹閒數上墻花鳥立溪槎靜牛爭崦路斜懷中嬌小女學語解呼爺

紫水團沙北黃雲古剎東樓吞滄海日幔捲玉臺風物色求鍾鼎丹砂訪葛洪芙蓉開十丈天際白龍宮

出處有分付將非人所能君看飛鳥軰誰不顧髙騰放意三杯酒畱情半夜燈韋丹非俗吏靈澈自髙僧

沙渠風日美弄水愛羣兒花落鶯猶語春歸蝶未知惜芳心未巳髙詠社公祠四序毎如此獨憂無乃癡

春興

野鳥飛窓靜春蘿補屋穿時時咽花气翳翳傍林園山鳥日暮至長鳴芳樹煙喚醒陶令醉驚覺華山眠

社西村

孤村比屋靜疎竹小塘幽何處還三徑如公也一丘晚田行布狗春艸散■﹝車勾﹞輈汲澗誰家女金櫻插滿頭

結茅依里社村以社西名客至惟談稼年衰不入城鄰雞上樹宿水鶴傍人鳴向晚尋牛去前岡笛又轟

君家里社西我家里社東平分社公雨不隔馬牛風瓜地妻能種衣巾俗與同云邊采芝徑髙盡玉臺峯

社主對諸阡居廬散百煙共來鄕社會同樂帝堯年折花潮沒屐吹笛月隨船偶尋社西去又賦社西篇

社西逢酒伴埭北有花枝詎識愚公意聊同牧豎嬉圍碁松崦久度馬板橋遲袖有葳蕤艸還家不告饑

卜築眞何意施爲但自由鄕音還社阮家業且陂頭野老眠看客山童坐飲牛無生知樂否更爲問骷髏

寄馬黙齋

山陰元有興畫舫在須登閉閣思君子開門見老僧騎驢山路隱掛席海波騰揣度安危事如公恐未能

倒載輕駢駕徒行謝眾扶無錢欺老杜失策問長須山雨■﹝酉荼﹞■﹝酉﹝艸縻﹞病林風枳殻疎待君君不至春盡又何如

月坐

林深月到遲愛月坐成癡平生不戚戚衰老尢嬉嬉曾西卑管仲孟子述宣尼何事由求軰區區欲有爲

懷古

千里拜林宗行藏未始同諸賢皆好義夫子獨時中東漢非劉氏西山是閬風堂堂四百載載籍爲誰空

讀西涯李學士撰趙員外滄江別墅記

江空秋月淸月出秋江明水月自相得乾坤誰與爭作亭趙員外屬記李先生何時理煙艇載酒下南京

思親堂

父子自天性誰能詠蓼莪聲容想如在風木悲柰何艸露滴秋隴庭烏號夜柯思親兩眼淚萬古注江河

送鄭巡檢休官還莆

卑棲一枝足髙舉入雲層大鵬非斥鷃斥鷃非大鵬卑髙各有適小大不相能歸去木蘭溪溪魚美可罾

懷古

皇皇復皇皇開辟到陶唐遲日江山麗春風花艸香閭閻盡孝弟簡冊無禎祥乾坤十二會巳午任中央

寄容一之

直以傭爲業何妨睡作魔吟詩終日少飲酒一生多坐久頭鳴籟行遲腳有鵝林居三十載一室小維摩

萬松艸屋

南山愛夫子夫子愛南山孤鶴去千載萬松棲半間無愁催白髮有藥駐朱顏夜半風雷作龍來問大還

畏途千百轉回首見諸山若个幽求子結茅松樹間希夷歸華頂黃綺在商顏分我靑精飯從君亦不還

寄太虛上人

太虛石洞居孤絕少人依逺客攜琴至逢師乞食歸一莆靑艸上四面白雲飛盡日無言說巖花落滿衣

定山聊作主石洞更無鄰勸我無多事如公是一人朝聞履虎尾莫見批龍鱗莫笑楊朱小楊朱解愛身

九日寄丁明府

病裏登髙意村邊社樹蒼有歡開酒禁無力控詩狂老鬢花簪丑秋襟水照涼如何丁明府不肯共重陽

菊節後五日丁明府彥誠攜酒來飲白沙社賦補會

秋色上籬尖天髙霜气嚴對花無阿堵笑我似陶潛節去杯盤在公來吏隱兼江門賦補會勝話無窮年

此日還供酒人情蓋亦難暫隨明府醉斷送菊花殘極浦明秋日臨流弄晚竿遙憐張閫幕相憶在長安

百里非無地東籬不借人因君九日愛傾此一杯春菊謝人間世官閒酒處身想無厭花意投轄暮江濵

對菊

種菊不盈區揮金毎顧余古今閒計較俄頃失歡娛西廩髙堆粟東樓剩貯書路旁楊栁樹顦顇不成疎

秋晚

皎皎月又缺鮮鮮菊可收汀云迷島嶼山雨落扶畱市有屠牛杌江連邏吏舟恐無賖酒處垂白對淸秋

陳方伯恥庵挽詩

乾坤如此老沒齒向斯文公自滄溟水人無觳觫君衣冠全素履江海挹淸芬病起須持酒靑山欲到墳

中年倦俯仰上疏乞山林黽勉南州牧遲回北極心民蒙三日雨世病一鉤金殄瘁聲悲處龍蛇歲值今

苦熱

揮汗書難繼淸心雨未來手提弱絲去風撼社門開指點封君句摩挲土棟苔松根吾欲臥返照又相催

晚涼慰我渴秋暑著人煩拄杖緣溪足看湖到栁根哦詩衰骨痛開卷病眸昏六月飛雲冷相思只斷魂

晚步

水國秋先至江村晚更幽泥筌收郭索山网落■﹝車勾﹞輈涼入社門樹陰連渡口舟獨憐經略地吾得放歌遊

居常懶出戶肯到社西頭海國諸峯暝乾坤六月秋微涼生浦樹返照下西樓今夕蒲團上前山更臥遊

崔淸獻公裔孫潛示遺芳捲復許示遺像予旣書紀夢之作於其還也贈之詩

積雨階苔上經旬斷履痕誰爲門下客公是菊坡孫澤與流風逺名因避相尊丹靑遺像在何日照江門

太夫人晚歸攜諸孫候於貞節橋下

寒花明隔塢暝色欲歸潮未愁山路黒莫放板車揺耄耋供人事兒孫候此橋殷勤望四崦風急暮雲飄

延緣看落日伊軋到溪西丫路依岡轉垂蘿拂蓋低喜從中道見癡效小兒啼報賜心何極乾坤聖壽齊

枕上偶成

翰苑無官府蒲團了歲年巖云交樹白水月印沙圓懶甚陶元亮閒於魏仲先吾曹生分薄於福敢求全

梅村詩次韻黎雪靑

梅村梅發早已過賞花期玄酒初無味名家豈在詩井寒人汲少川暝鳥飛卑髙枕滄溟者神仙定不疑

次韻秋興感事錄寄東所

醉眠山影裏恨不與君同松下泉來冷雞鳴日過中就牀梳白髮開戶納淸風起視滄溟暮孤鴻沒逺空

秋露落芙蓉河山日不同物情詩卷裏天道雨聲中朝出馬愁阪暮行船逆風欲投雲谷隱鞭鶴上層空

昆侖一池水色與銀河同問子爲誰氏從師向此中短檠非世業破笠是家風回首唐虞際浮雲點太空

首陽非立異栁下不妨同歲月黒甜外乾坤軟飽中腐儒甘糲食烈士死長風今古誰能計賢愚並一空

得林子逢書感平湖事賦此次前韻

平湖千里水浣濯與誰同咄咄諸魔裏冥冥一夢中支離深歲月感慨極秋風點檢希顏處吾瓢合屢空

同人未爲失子不善爲同宦況浮雲外生涯大鱉中孤篙撐急水弱羽試衝風佛者空諸有吾儒亦有空

與梁文冠

鉛槧誰分付聞君有義方紙田須樂墾畫果豈堪甞得雨花蹊潤隨風鳥韻長公來詩不少排日兩三章

與客

客訪貧家少連旬幸作東笙簧都萬籟俎豆亦千峯冠帶迎人懶情懷傍酒濃白頭君莫笑醉袖舞春風

四月廿七日五鼓起索衣往來房戶間失腳僕地傷面咎在不謹然亦衰年久病气弱無力之驗也爲詩以自悼

脛骨衰無力顚危剛莫支少年非一蹶今日獨多悲形模甘老醜面目對人疑呼兒教滌血不忍報慈闈

風捲芭蕉雨南窓夜擁衾人當懲樂正我已媿曽參一一觀天命時時動此心林間子規鳥那更助悲吟

寄張進士廷實

是詩難入俗正坐不雕鑴水滿魚爭躍花深蝶喜穿日髙云臥處春在鳥啼邊不及陳無已能無賞自然

秋中寄興同前感事韻錄寄東所兼呈雲谷老隱一笑

山人無外事白首稚兒同弄水溪堂背爭棋紙局中盆池秋見月竹院夜呼風觸事成唐句狂歌向碧空

偕伍伯饒楊伯順甥舅順徳李子長遊李村山

遊走意何窮天樞日夜東靑山都老腳破笠又春風徑艸分遙碧巖花墜小紅乾坤渾欲到何處問壺公

晝睡偶成寄玉臺文定上人

老腳春還短名山夢每登玉臺天上寺文定意中僧得法休藏缽傳心信有燈道人北窓下一枕一瞢騰

春日書事

開年今日雨疎栁小塘春紫燕將歸社黃鸝欲喚人未明事南畝選日■﹝聘﹐目代耳﹞西賓元亮朝朝醉江村白酒新

春日江村

時候花先覺陰晴鳥自知登山嫌避客得句樂呼兒蔓艸披香徑垂楊覆淺漪美人期未至江月幾盈虧

艸帶籬腰緑花簪石頂紅林園開晝景鶯燕語春風山靄霏霏合江流渺渺東獨來橋畔路髙拄過睂笻

驛吏送酒

市榼通郵吏三杯洗侍兒十分春意思一副酒肝脾江嶺長看畫風花不盡詩混然天地內公是醉鄕誰

春日醉中言懷

山林亦朝市朝市亦山林兩鬢白於舊三杯狂到今子云休儗賦元亮已忘琴南山千丈石可以明我心

古人不可見空見古人心春風開我琖流水到誰琴無說可傳後何才敢議今玉臺花信少扶杖更西林

與客談詩

風雅餘三百唐音僅幾家夢猶將影說癢莫隔靴爬豈是安排定胡爲孟浪誇超然不到處應是用心差

雨中李世卿往還

助談風滿席伴宿月流衾貧賤交遊冷江山腳迹深惠連何處夢孟母此時心稍歇松齋雨還來辧繡鍼

得林憲副待用書有懷故友張兼素

蹇蹇張兼素從君致匪躬天來今日定書展故人封賈傅生還慟湘累死亦忠平生兩行淚萬里寄秋風

寄容貫圭峯

西風扶策上病骨快新涼乞米分僧飯聞香過梵堂閉門秋竹靜語鳥暮鐘藏浩浩蒲團上還同在醉鄕

落日荒臺上疎松古塔邊身休論出世趣欲到無弦峯閣初生月渠通自到泉西庵憑借問許住過殘年

江村晚望寄世卿圭峯

一望一延緣諸山進目前鄕邦無一老知舊半重泉黃葉寺旁下白雲池上連無窮幽澗水日夜注東川

贈黃進士廷章還京

錦衣在親旁飲酒日百觴樂處嫌春短離心向夜長靑雲冠蓋起黃甲姓名香五色持文綫千年補舜裳

白雀羣飛益髙

取勢翩翩上江空暮雨餘情輕鳩並婦聲細雁呼奴白雪灑孤嶂靑天開一圖安能隨蚱蜢跳躑在泥塗

得林別駕書云去秋九月嘗夢予於廣信舟中兼示道路所聞

潦倒年斯邁芳菲日自遲忽聞天上夢又落世間疑扛鼎須憑力無才敢與知涪翁亦秋思漫寄頴濵詩

重過大忠祠

宋有中流柱三人吾所欽靑山遺此廟終古厭人心月到厓門白神遊海霧深興亡誰復道猿鳥莫哀吟

春陰偶作寄定山

浩浩川流疾冥冥嶺樹陰共憐春錯莫更覺老侵尋宿雨衰花气朝陽絕鳥吟誰能盡天道俛仰此懷深

次韻寄廷實

吾猶堪起倒吾肯謝親賓在世寧須此如公故可人百年應得見一面始能親獨向湘江去無忘越嶺春

無才傭作吏有酒喜畱賓老更耽髙臥時還近俗人鐘鳴山寺逺月出土牀親何處期吾子笙歌玉洞春

築室

垂老無筋力寧非板築人居常只謾過卽事始知貧海國秋風早山房夜气新癡兒解了事吾坐養吾眞

一室無多事貧家每作難從來無厚積況復不能慳貸粟幹知友營材入逺山三間開土閣聊得奉慈顏

送景易赴秋試

未達窮通理難忘得失心安能謝朝市且莫厭山林烹鼎須兼味吹竽當好音文章無定價敝帚不論金

圖新書舎懷世卿時別白沙半月

月上齋垣白疎梅共主賓偶來對月飲不見如花人已覺書難至常疑夢與親海山猶在眼何處卻逢春

龍眼

龍眼何年種嗟嗟舊主人卑柯今蔽日腐骨已成塵春雨沾花足秋虫食實頻流形非木石鬢腳半搔銀

始聞秋風作

西風中夜起天地始肅淸白雁霜前意玄蟬露下聲幽人亦何事版築初經營何時登此閣坐望羅浮徵

題容氏挽冊

中秋悲迹掃秋思忽依依此夜月還照何年鶴始歸■﹝犭員﹞啼新宰木巷納舊蓑衣大塊終同爾誰能駐落暉

梅花

山竹深深徑梅花淺淺塘淸冷朝弄影芬馥夜浮香瘦骨交撐月橫梢直過墻啄英終飽徳靈鳯或來翔

探梅非探梅梅花滿玉臺北風吹盡日疎雪點荒苔色得乾坤正精成造化胎無人知老子剛坐一牛來

何處尋梅好羅浮海上春樹環鐵橋盡地與葛仙鄰煉藥香生鼎扳崖影落身西湖千頃水未洗往來塵

彼美枝頭雪微韜嶺上云低迷明月寺掩映葛洪墳北海罇能倒西湖地索分幽香偸未得衫袖細氤氳

手種梅千樹山寒半欲花歲闌知此意溪上問誰家素艷明爭雪靑蘿倒綰蛇還須邵康節來駕白牛車

逐客

笛聲且莫哀逐客過江隈還到此邊去盡因何事來著書多在篋遇酒輒銜杯莫言生意盡寒雨濕枯荄

得張主事廷實書

十口𨿽無累三年不易更春雷轟令問枯木嚼官情長夜鄕心切何時會計成登髙望東海到眼是蓬瀛

新涼欺老臂索被過殘更月到思君處書通在客情有家寧免累作吏轉難成日踏皮鞋破思量舊閬瀛

三口丘園舊離羣迹半更幾時重見面中夜獨馳情眠食今何似頭顱尙可成定山名教頂賀老卻登瀛

持燭圭峯寺宵談僕屢更一爲方外友都沒世間情面壁僧猶在栽蓮社未成孤舟破危浪載月下東瀛

次韻寄潘時用

文章豪自寄丘壑靜還更久病依人世長貧愜婦情﹝辰婦嶽氏嘗止辰赴秋試﹞人爲知己惜天與後生成更約齊州外從吾泛大瀛

久雨

樹隱云深黒籬崩水亂流淩風快燕子上壁定蝸牛老更憐兒病人多爲艸憂朝朝稽叔夜誰辦不梳頭

用韻寄姜進士仁夫

書愛八分小來書諭率更雲霄初接武江海尙畱情世事非難料人才怕小成諸賢須汲汲吾老獨觀瀛

用韻寄林緝熙平湖

秋懷耿不寐更靜復聞更水向漫漫注心含種種情士應彊到底官豈怠將成舊業羅浮外東南望隔瀛

用韻效寒山

貧賤恥爲拙富榮常好更髙論古今事中懷名利情堂堂無復見小小或能成浪說神仙在從來不住瀛

四郊多竊盜村裏夜支更爲語長官道能無患盜情家家愁日暮處處望秋成饑鼯飽蒼粟苦海變蓬瀛

贈劉程鄕別

肅庵今又別酒醒望圭峯秋色此溪樹暝煙何處鐘功名悲夢蝶文字恥雕虫故里荒墳在歸來拜一峯

病疥用後山韻寫懷

癢極肌難忍爬深血有稜老親令就枕小婢問畱燈屋漏頻推瓦牀搖屢束藤同袍誰問疾端愧玉臺僧

呻吟不盡痛夕枕傍慈幃安得身長健朝朝見彩衣無膚臀奄赤乍腫臂疑肥睡過西廊月寒空淡不輝

缺月生殘夜微風引洞簫心閒髮少白人老病難消出戶行看月移舟釣落潮酒錢不拄杖著處解奴腰

病枕愁更永籠燈對夜長千年無鮑叔一懶有柴桑兒請栽瓜地妻評作曲方花時呼酒伴酩酊出扶墻

贈黎蕭二生別

白髮孤燈坐靑春二妙來若無天地量爭得聖胚胎至樂終難說眞知不著猜蒙蒙煙雨裏歸思若爲裁

野坐

團蓋靑松午重裀緑艸春野晴鶯得意花盛蝶傷神斷靄生西塢殘潮下暝津竹根酣共臥不覺蘚沾身

梅花

世傳詠梅句天下共稱奇花有無言妙人間都未知正嗟同賞絕又過半開時安得邵康節爲我問庖羲

風月交遊淡江山幾席閒夜深花睡去時有夢來還引步尋香易無心弄影難乾坤畱此妙何處覓孤山

謝客

客舫初辭岸主翁仍在牀十年今轉數一飯故難償竹杪風生汗天邊雨送涼所思黃叔度歲晚得同堂

漾漾湖侵岸蕭蕭風引旗問兒打皷處是客發船時鬻屨時將暮迎門俗久衰秖應巢許軰掩口笑人癡

寒雨中作

有期久不至旦旦問童奴雨過荊扉濕風回樹葉疎興移剡溪舫詩在灞橋驢風韻今誰繼千年勝事虛

喜梁文冠至

駐槳梅村夜風光勝早春直知花是路不覺月隨身艸木皆知舊江湖多賤貧短蓑來往數等是最閒人

雨中栽竹

心被淸虛引非闗索竹看檐前才數个淇上已千竿微雨土初覆北風天正寒昆丘有孤鳯何處喙瑯玕

楚雲臺呈世卿

三杯拈鐵篴見月上瑤臺初弄山石裂再轟仙鶴來夜闌試靜聽曲罷仍遲回何必楊州去前村多美醅

行窩還幾處雲水且吾臺雨腳風吹斷潮頭月湧來野橋牽木渡沙徑逐牛回亦有采樵者放歌行負醅

有月嚴光瀨無金郭隗臺悠悠百年內又見一人來水檻秋逾好山云暝欲回相逢各心醉一語浹春醅

爽气通秋服溪流靜晚臺髙樓多自愜眞賞復誰來對月詩方妙看山夢始回市沽堪便醉況乃是家醅

寄吳明府同世卿遊玉臺

圭峯雨初霽策馬向松闗流泉忽滿澗白雲長在山棄置千般事來投半日閒上方禪榻靜坐到暮鐘還

生日答吳明府獻臣

生日何人記南枝報長官酒香同客醉花少避人看後甲惟元祀浮生又五寒憑軒一長嘯風日滿江山

尋梅飲李鴻宅用服周韻

今晨風日佳策杖去尋梅獨樹山中老危枝石上開時看殘臘盡人望早春來誰解忘情得神功付此杯

贈世卿別

客路經南嶽湘帆背嶽開江湖閒老夢歲月是君來相見兒童喜別離琴瑟哀惟應楚云外更起望仙臺

豈無千日酒花下與君同客思朝臨水歸旗夜引風一槎當浦口﹝謂莊定山﹞一枕在遼東﹝謂賀克恭﹞何事今爲別藤蓑還贈公﹝世卿乞子藤蓑贈之﹞

贈世卿遊山

萬丈昆侖頂冥棲憶老闗君看白龍水何似黃公山有酒終日醉無官到處閒南風乃何意又送楚舟還

朝來生紫气此地一函闗帽頂花沾雨雲中人下山相逢欲大笑不語是眞閒晚向東亭醉猶能騎馬還

世卿將歸

會有還鄕意深慚不自量母畱兒作伴妻爲客求漿臺榜明朝旭松堂閉夜涼延緣過殘夏滿意泛瀟湘

與君雲水別何夢得商量合是眞調鼎能忘老賣漿還山非早計舉棹是秋涼有路通衡嶽無詩弔楚湘

贈饒鑑

君又去東津東津月送人周遊千里道細問百年身野色淡將暝江桃疑是春丹靑如可贈畫我小昆侖

梅花

艸木自有性湖山更乞靈冰霜仙骨痩桃李世情腥惹袖香全別和羹子未靑未須攜鐵笛吹月上湖亭

喜何竹窓重過白沙話舊贈之

此君爲別久不逐眾芳雕白葛身已老靑雲郎獨超春風吹細浪落日泛輕橈楚云有髙樹未肯掛公瓢

憶年四十許公弟立如山行止相料理漁樵共往還餘情空耿耿秋鬢各斑斑不是公憐我淸顏誰更攀

聞林緝熙初歸自平湖寄之

短世淵明醉長愁子美謌髙情誰復爾久別公如何澹月初出浦好風來揚蓑買田滄海上耕亦不須多

張地曹寄林縣博用韻答之

無心云自在得意鳥同謌白骨可人醉﹝杜詩古人白骨生靑苔如何不飲令心哀﹞蒼生如命何漁樵眞有道煙水別傳蓑想見滄溟外東南月更多

安得李太白樽前同爾謌自從識象罔未始離無何艸長遊人路風鳴桂樹蓑東鄰古大嫂揜口笑何多

和子長民澤論詩寄興羅浮之作

飛雲幹老夢拉伴騁遙臨揮手謝人世聞歌生我心今年春又過何處洞還深相憶山樓暮依依向逺岑

再用韻示諸生

賢聖低回久千年想一臨希顏非樂道疑孟失求心逸駕行應速寒泉汲務深嘗聞根本學不盡泰山岑

贈李司訓別

江門雲水地不絕往來交已恨栽花晚寧辭抱甕澆月疑窓下枕風語樹頭瓢精舍明朝別何時還見招

再次寫懷

孤形將影住一臂與誰交矯矯志欲競棲棲習恐澆江山一得手風月盡歸瓢始覺逍遙外人間未易招

代簡畣府尊林先生慶老母生日

有母年齡暮逢辰喜懼深多儀安敢卻揣分故難任錦段拈香拜仙醅洗■﹝角戔﹞斟獨慚非節孝未了百年心

秋坐碧玉樓

造次中秋過商量九日來詩將秋景淡菊共老人開時節陶潛醉江山宋玉哀平生滄海意不受白鷗猜

山中猶逺志小艸已人間﹝近得東白先生書在山逺志出小山艸故及之﹞不是無經濟誰能斷往還江魚肥入饌霜橘緑堆盤問我心何住紅藤拄杖端

碧玉架云端朝朝倚玉看時情膏火裏世事奕棋間古榻多便靜華簪不博閒籬根散髮醉又對菊花斑

夢楊敷道定山事

夢語者爲誰湖西舊見之聊寛野老意未了定山疑貧病吾猶是多愁俗豈知百年將滿日心亂不成詩

九日嘉會樓登髙

引步下前除兒扶杖亦扶會於何處勝客有去年無天道常流轉園林又變疎暫畱賞今日醉莫看茱萸

兼有吟詩病何妨著酒扶景逢佳處少句向覓時無醉去乾坤小醒來伴侶疎今朝嘉會會不盡看茱萸

半酣壺矢折又減兩三扶九日江門有千年栗裏無山形當晚瘦腳迹向秋疎問我登髙去都忘菊與萸

溪邊菊一區溪竹兩相扶艸木從吾好風霜殺此無閒同元日醉浩笑一生疎試問干云檜何如小沜萸

楚雲臺觀民澤所栽菊寄民澤用作九日韻時民澤還五羊未返

當軒玉朶孤植竹翠莖扶香細風初動神淸俗本無寒深溪井涸月出山瓢疎何處異鄕客永懷歌茱茰

野菊吟寄子長再次

野菊生何處尋香杖偶扶孤標猶訝絕佳色舊知無老弄眞成獨秋來不作疎金樽誰九日引滿對茱茰

吳明府送菊次韻答之

黃菊有名花淵明無酒官酒多人自醉花好月同看老未厭人世天教共歲寒未應攜不去髙步蓬萊山

答周潮州萬里

今代潮州守濓溪是一門乾坤吾道在歲月此心存行次天邊路書投海上村夕愁空竚望風雨暗髙原

汪巡按見訪

嶺南經略地柱史不謀身料理安危事更張文武臣風行先動艸寒極正開春傾蓋江樓暮揮杯勸故人

寄題小圓岡書屋和民澤韻

四野雲飛盡圓岡一室淸至虛元受道眞隱或逃名有疏微言塞無爲大業成一聲聞絕唱五嶽看全輕

劉少參見寄次韻奉答

西川一杯水爲我浣詩塵身落滄溟逺心將翰墨親江樓初見客野徑別藏春十郡停車地千峯擊壤民

贈李世卿

楚客復歸楚靑山此送君往來十年破精力半生分著意當時見畱情異代聞若非眞有見何處謝浮雲

三尺短春蓑山風吹薜蘿人材非管樂吾道本丘軻送老諸名嶽全生一病窩相思憑寄語路打祝融過

落日蒼梧望淸風發棹謳楚山正西上江水自東流作伴春攜酒談詩月滿舟洞庭看未透更上嶽陽樓

題黃公釣臺

小小離人意羊裘卻未工今人多白眼爲我謝黃公弄釣浮沈見登庖撥刺空浩歌泉石裏況有古人風

曉枕示湛雨龔曰髙

二千六百丈腳底是飛雲悠悠四十年欲往念徒勤多謝紅藤子扶吾還數君鐵橋問何如見景勝於聞

萬年如一瞬莫問我浮生風雨將秋至山河載月明語檐幽鳥樂對竹小童淸夜夜湘江夢與君何日行

再和曉枕寄廷實

仰見雙白鶴髙飛入紫雲茍無脫俗意安用看山勤好句能傳我幽期敢後君異時鐵橋詠莫遣世人聞

萬往皆有復左車不復生西風今夜起朗月四山明天馬非常步鐵橋相伴淸去去莫復顧衡山頂上行

曉枕再和

平生老黃石引望空白雲無人知感激爲我盡殷勤何處尋吾契名山訪道君洞天三十六步步聲相聞

外生卽非死胡爲樂久生去來大化內俗眼未分明我壽元無極君才亦太淸五峯南斗上何日踏歌行

中秋

平樓時穩步身虛欲翩翩明日秋始半中天月最圓武昌書未返督府句堪傳衡嶽那能去羅浮何處煙

廣寞天自然浮雲任飄翩隨時有憂樂與物無方圓酒底月未咽水中神莫傳去年今夜艇吾欲破湘煙

彭司冦挽詞

男子固多奇如公更不疑經綸思昔日功業問當時鬼幸村巫小棋還國手知杜陵秋月下興盡八哀詩

侃侃亦誾誾行違榜要津鳥還江上暝人老世間春祿盡休言命愁多不爲親武夷最髙處東望一沾巾

鬥气空遺劍牀燈不照琴春懷不自得老病忽相尋事往浮雲夢山余宿艸心平生孺子意絮酒一何深

題云津書院太和劉氏

云津杳何許試向卷中尋不覩六經教空餘百代心嵩陽思識面白鹿尙遺音家有鴛鴦譜何須更問鍼

春日冩懷

水際尋芳去花枝隔水新可憐今日望不是向來人紫袖垂垂下黃鸝樹樹春東風天外至南嶽夢中身

一觴復一曲不覺夕陽殘好景我只醉春風人未閒靑紅今滿路風日未登山何如海中鳥鼓翅蓬萊間

贈周文都

君行無日矣柰此別離何道逺書難寄年衰病更多行行愼自愛浩浩不同波若見東山北微言共琢磨

贈黃希顏春試

北風雨如注是底別離時黃色眉端動靑雲足下馳兒童酣世豢國士醒心期去去江流疾還君一贈詩

詩罷懷白洲先生

山東無近耗﹝白洲時爲山東左方伯﹞海上立斜暉童子覓牛去漁翁罷釣歸登舟人欲別﹝周文都赴會試將行﹞見月鳥還飛何限相思意千峯獨掩扉

贈丁一桂

初月照甘棠千門一炷香南風催返棹西朢欲沾裳有廟旌遺愛無金歸故鄕未知忠定者先請問崇陽

奉寄筠巢翁

昔別筠巢叟如今是幾年華巓將朢百碧玉屢添年寥寥千古下望望五峯前何日扶溪棹還來別老仙

鄧禦史公輔寄新刻陳君舉論孟古義復以是詩

兩漢非三代人才逐世低市朝多畫虎文字笑酰雞古義昭昭對終篇短短題不因歐六一爭得見昌黎

張綱

漢臣張禦史何事便埋輪欲作千年計都忘一个身堂堂見意气黙黙愧經綸卻恨程明道丹靑失冩眞

吳節婦

江山逢此會眞地作光輝路轉扶溪北山來越嶺西春光流聖澤明月照霜帷碧玉遙相賀雲中臥賦詩

汪海北訃至

西所今亡矣皇穹肯不仁眼中還見此天下豈無人海闊書頻至神交夢亦眞人間秋半後回首一沾巾

誠至通金石乾坤正惜君懷沙人不見修古恨空聞歿世能千載還山但一墳海山今夜月空照水中云

望望白洋水滔滔碧玉流白頭聞有是傾蓋忽相投天柱峯常在神龍云正浮悲歌掩圖畫淚落不能收

英雄滿襟淚不灑兒女胸窮愁當盡夜浩嘆起秋風幾點星初落千峯日未紅髙樓慵引望興盡一宵中

示景易

長鯨千里鬛靈物一生奇化成端有日潛躍貴因詩感應天終定早暮命難期信知抱甕是安事桔橰爲

題丁長官祠

千山多雨後百姓苦饑時老病無人問低回只自知百感觀空盡扁舟適楚遲詩成逺莫寄分付長官祠

漫筆

行年七十二七十一年非漁樵眞有分語黙各因時比恨四愁具方年伯玉衰未行元屬我天命更由誰

題筠巢捲

手把筠巢捲口詠筠巢詩白頭心折處碧玉夢醒時夢將人待逺心與此君期想見千林暮還同一鶴棲

寄張梧州克修

還家臣軄盡攝守郡符新心同端溪水迹比峽山云朝野無交牘桐江有釣綸時無張刺史腳板但空聞

贈黃化州歸莆田

有客來何處多年守化州白雲秋自好碧玉自相投日月催人去行藏悵此休武夷洗足罷回首望羅浮

枕上偶憶舊遊南海祠因懷故友林暕

子覺饒英气攜書話此宮淸祠無厲鬼大水有眞龍過客窺諸葛論詩病長公往來三十載美惡並成空

臥遊上游莊

上游何處是試唱上游歌入澗花迷路出門云滿蓑景勝開圖畫春香醉綺羅靜對南岡頂月明秋更多

次韻答鄺筠巢

飄飄八紘外逺意竟誰分我抱三年病天生幾樣人十年營一壙萬骨掩孤墳休休莫復論局促此乾坤

次韻遊上游黃雲山

系艇黃雲下黃雲幾度歌登髙云壓帽度宻雨沾蓑瀑澗宵鳴瑟山花晝擁羅野人攜茗榼路打鐵橋過

答容北溪見訪

曲徑黃雲外靑山一路深捲爲乘興地人間何處尋白龍三畝水紫府萬回心錦囊挑不去千峯暮色深

中秋撥悶用舊韻

疎星圍碧玉秋气正平分共持今夕酒又減去年人白髮來千丈靑山忽數墳年光付流水萬物信乾坤

晚有悲秋意秋來此夜分可憐淸夜酌盡是白頭人紫蓋終攜病朱陵願卜墳誰能天地外別去覓乾坤

諱日

𨿽貧還講諱玆事俗之常時節難虛度杯盤秪自傷五鼎終難具千秋敢易忘癡兒𨿽未了淸白永流芳

迎醫寄左明府

帆開春鳥起篙響曉鴉連日出千江水風連一路煙病苦魔難敵情眞事可憐平生左明府應惠濟生丸

贈陸醫士左明府遣來

山雨睡初醒門前報陸生手持王氏藥重是長官情分付一杯茗剛勞幾日程小詩何足謝聊以著佳名

寄東所

病久惟聽命詩成不浪傳門前花十丈玉井正開蓮數椽剛到地一棟且橫天不亡吾道在萬萬歲相連

春日偶成

菊殘猶可對人老不須嗟水閣風低栁山籬雀啅花千門盡桃李十畝未桑麻大禹須治水顏回卻臥家

競長家家栁齊開陣陣花春深添富貴人老舊煙霞欹枕黃鸝近開窓白鳥斜艸玄無意緒呼酒對侯巴

白馬庵聨句

人生須此會何處問陰晴﹝白沙﹞動蕩乾坤气調和鼎鼐羹﹝懷玉﹞公來山閣雨天共主人情﹝定山﹞未了鵝湖興江城又殺更﹝宗派﹞

寒風吹角短細雨打更長﹝白沙﹞天意畱行李燈花喜對牀﹝懷玉﹞衣冠眞率會尊俎太和湯﹝定山﹞何限春消息梅花不斷香﹝宗派﹞

○七言律詩

與友約遊仙井

仙井會容雙眼到病軀須著一笻扶春風有客來相問何日扁舟進所如世道難交終索寞幽居擬卜只虛無憑君寄語山靈道欲傍啼■﹝犭員﹞借一區

馬貞卜築圃中與容貫同處

何處有花堪結椽溪邊園裏樹相連一齋一榻同燈火江艸江花自歲年元亮髙樓須避俗巖靑異骨合成仙東風兩岸黃鸝語我亦中流坐我船

自斗岡還至汾水江值暮

歸舟欲背南風發別琖初開落日斜社曲寄聲憑驥子﹝是日景易有信促歸﹞武陵回首惜桃花東遊西泛經旬日揮翰畱詩到幾家滿眼卻愁歸路黒時從野老問江乂

弔崖

天王舟楫浮南海大將旌旗僕北風義重君臣終死節時來胡虜亦成功身爲左衽皆劉豫志復中原有謝公人眾勝天非一日西湖云掩鄂王宮

子陵

誰將此筆點行藏眞有乾坤日月光三尺羊裘幾銖兩千秋龍衮共低昻客星天上何須急老腳人間不浪長畱得先生在臺輔不知東漢可陶唐

羊裘不返道終疑玉帛𨿽來事可知天下君臣光武召世間膾炙子陵碑故人不攺狂奴態一事堪爲百世師九鼎漢家從此重聽歌山谷老人詩

桐江秋水來天地照見千年老鳯還太史直書形迹外先生猶在是非間交情此去投當寧年事何勞列從班欲向東吳問遺老江湖容有此翁閒

先生如此亦天民髙坐桐江一水濵卻到陵夷排亂賊方知名節是忠臣白鷗自去江湖逺黃紙何來道路頻往往見人東廡下傷心一代帝王眞

讀張曲江撰徐■﹝聘﹐目代耳﹞君墓碣

杜陵煙艇曽來否相國銘章今在亡千古我能生感激一碑誰可借輝光江波自映蒲輪返原艸還沾絮酒香事異鑿壞終逺去鴻冥天闊道之常

桓靈而下使人悲卻憶陳蕃在郡時何處公交車還欲召平生此榻竟奚裨事機成敗我當算天命去畱人得知萬古江山一回首風淸月朗■﹝聘﹐目代耳﹞君祠

知心未問陳蕃軰欲起先生在帝桓自古山林輕祿位至今朋黨惜衣冠尋常笑語諸公撫七十支離一老看誰道開元張相國重磨碑碣冩心肝

一木能支大廈顚棲棲徒只諭當年身垂白髮西山裏光射靑牛北斗邊信史只今文獻碣淸風何日豫章傳狂歌亂耳不足獻依舊生芻置墓前

西山驛晚望

晚來花雨濕詩囊晚上郵亭望大荒南盡海旁諸郡淺西來天上一江長漁歌落日還孤艇樹隔啼鶯背短墻料理憑髙非一事樽前誰與共平章

秋江漫興

能傾瓦■﹝角戔﹞深深酒不盡秋江短短篇閒弄孤舟移白日明開兩眼看靑天鷗遷逺渚眠何處云颭髙風落此川野老隔波頻問訊可能無意向神仙

送羅養明還江右

長寄湖西夢裏身扁舟春早忽相尋乾坤自古悲難合伯仲而今契亦深艸色正催公子醉花枝不稱老年心何須袖卻鴛鴦手更向滄溟問我鍼

懶作人間賣卜仙紅渠浪裏枕書眠詩篇到老絕求世酒琖逢春不愛錢鷗鷺一羣淸似雪江湖諸子逺如天扁舟忽報金牛信也得江花對惠連

村中卽事

山風處處聞松花江市日日來魚蝦髙田一弓走獵犬灌水幾株叢老鴉正逢元宵市燈好亦有雜劇村鼓撾野老西疇急春事長揖縣官歸縣衙

曉枕過金洲戲作

行人拍手笑天公十月江湖未朔風旭日上天才半赤晴霞照水忽殷紅注目九江來艇急回頭三老著篙慵何須卻是蒼梧道不道天公也笑儂

淸明前三日有懷亡友伍光宇無子

先生英骨葬蓬萊幽思憑髙不易裁荒歲無窮春易老淸明將近雨還來皇天自失包胥定泉壞誰興伯道哀尋樂齋前數株樹月明空有鶴飛回

禱雨呈縣主丁彥誠

峯頂爲壇五土升皇穹端合享精誠雨聲先到玉臺寺雲气初蒸緑護屏野老分錢須一虎病夫獻茗走諸生年丰我欲招神貺絕壁髙鑴令尹名

奉陪趙提學崖山慈元殿弔古

信國諸臣近有碑一陵瀕海尙堪疑荒山野水無人到落日輕風送我旗天地幾回人變鬼風波萬里母將兒萋萋芳艸慈元下邂逅漁樵問舊時

李徳孚挽歌詞

此翁白髮已垂肩猶借滄波十載眠﹝徳孚己丑偕子自京師歸不復出至是十年而卒﹞一舸載書同載酒幾家畱藥更畱錢山陽笛奏西樵月﹝西樵南海山名余曩與伍光宇同遊後有西樵山感舊詩卽此山也﹞薤露歌傳大石篇﹝大石卽徳孚所居村名﹞誰道人生只如此兩行衰淚落江煙

別時已動東遊興別後還深永訣悲夫子春秋能六十故人涕淚不童兒身如南郭人間老家有文溪地下師修短未知人喜戚天涯孤影日淒其

題莊定山詩集

春風一曲有霓裳不落人間小錦囊今代名家誰李杜先生髙枕自羲皇乾坤兀兀中流柱風月恢恢大雅堂莫道白沙無眼孔濯纓千頃破滄浪

浴日亭次東坡韻

殘月無光水拍天漁舟數點落前灣赤騰空洞昨宵日翠展蒼茫何處山顧影未須悲鶴髮負暄可以獻龍顏誰能手抱陽和去散入千崖萬壑間

扶胥口書事借浴日亭韻

早春約我扶胥口今日進舟黃木灣使君已去漫畱諾水國獨吟空見山老向煙波眞得地晚來風日更開顏明朝去覓南川子與話平生水石間

宿欖山書屋

一片荷衣也蓋身閉窓眼者乃何人江山雨裏同歌嘯今古人間幾屈伸長與白雲爲洞主自栽香樹作齋鄰山中甲子無人記一度花開一度春

別欖山

羅浮山色眼中來老子心情不易裁髙浪不驚南海舶白雲聊共欖山杯未知竹徑畱人否那問天公著雨催主人更道秋來好收拾黃花待我回

餘興

何處秋聲入短琴江邊蕭瑟起楓林空歌白雪兒童笑不負滄波老子心釣石摩挲雲气暖睡沙展轉月痕深眼中昏嫁隨時了只有牀頭鬻犬金

陳冕來遊白沙至仰船江遇石尢風舟覆

中流幾覆程夫子何況白沙門下人賢軰何曽負天道老夫正自怪江神仁義幾回驚闊論利名何處不通津祗應歸拜庭闈日棄置艱難不肯陳

羅一峯挽詞

今我何敢私一峯百年公論在兒童要知此老如君實更恐前身是孔融靑天白日人千古五典三綱疏一通天下何常乏知已我言剛與定山同

狀元文史少微星翰苑爲官謾兩京旣有光華爭日月那無描畫在丹靑表章細事憑諸老悵望髙風激後生千秋欲與蘇徐並湖水中央更一亭

芙蓉城下白騾還更見一峯何處山晚覺神仙眞妄誕肯畱精爽一追攀髙才轉盼交遊內元气驚心宇宙間此日迸空爲誰泣衰齡何意向人寰

杜阮看山﹝客貫卜居之地﹞

曽於海上看羅浮魂爽髙飛未得收一片好山還入眼兩巡痩馬更回頭靑浮竹杪岡連峙紅浸花枝水曲流君若卜居須卜此澗邊黃髮是巢由

數家種竹已成林共有平生下築心艸木總偸春色早雲霞偏傍晚山深鶯聲早赴山靈約松蓋先分地主陰欲置一庵三級土結趺髙榻對南岑

代簡答伍郡主爲莆田林侍禦求艸書

閉門一病九十日小艸大艸生荒蕪山臒須愛老狂客府主正逢賢大夫藥裹君臣何處有墨池風雨坐來無禿管已馳林侍禦如今雪繭不還莆

東亭奉別憲副陶公

父老連村擁畫航東亭西日引杯長舊是宰官今憲副後來新會古桐鄕指揮戎馬能千里表裏山河捍一方太史但收能吏傳升平不必問耕桑

蔣宗誼以厥考樵林摘稿及其所著續宋論見寄代簡奉答

江右詩書不乏賢君家父子盡堪傳樵林一摘幾千首宋論直窺三百年西漢文章遷史後東吳風月定山前乾坤隻眼知誰在不是楊雄不好玄

寄景星海上

妬花暝雨迷千里隔水殘紅度幾車夢破三更子規鳥香來一樹木犀花病夫老去頭如鶴稚子春來發似鴉海曲傳詩意無盡更期何處問丹砂

次韻都憲朱公歸興

當日頭顱也未然相逢休問買山錢葛巾旋把陶潛酒煙水將歸範蠡船嶺表他年須領略桂陽秋月憶髙眠大臣去就嫌疑絕還似嘉謨贊九天

命孫田

新開斥鹵走通川剩種烏穧益稅錢士不居官終愛國孫當從祖是名田幸生天下承平日屢見人間大有年從此不須憂俯仰茆齋向暖抱孫眠

辛丑元旦戲筆

酒杯不與年顏老詩思還隨物候新分外不加毫末事意中長滿十分春棲棲竹幾眠看客處處桃符寫似人除卻東風花鳥句更將何事答洪鈞

與謝胖

栁市南頭望客舟靑山無語水東流江花自對黃鸝晚風雨偏催白髮秋宇宙萬年開老眼肝腸一縷入春愁明朝日出波濤暖依舊忘機對海鷗

重贈張詡

風雨何人來欵扉滄江煙艇疾於飛正將白首憐傾蓋不管春泥得上衣詩句與君爭出手酒杯中我自忘機傷心萬里滄溟水又逐長風破浪歸

■﹝酉荼﹞醿將開值雨

相看無語只沈吟蓓蕾枝頭已簇金山雨不來昏晝景東君容有妬春心較量花品終何益茫昧天機亦自深明日陰晴還未定一尊何急對花斟

答梅繡衣見訪

一春煙雨暗荊扉系馬憐君共落暉酒琖香風吹月桂硯池淸露滴■﹝酉荼﹞■﹝酉﹝艸縻﹞水中郭索嗔皆是屋上慈烏愛亦非天道不移人自異紅塵飛上釣魚磯

陳庸被盜張詡有詩唁之因次其韻

三尺龍泉八尺身書生膽气欲驚人亦遣偸兒知我輩還將直道是斯民風連蜀魄東方曉雨洗荼■﹝艸糜﹞昨夜春白舫望君心若渴淸川照我髮如銀

曉枕

天時人事莾何窮睡破山窓正惱公幾點木犀三月雨一聲蜀魄五更風靑春有限年年老白髮無私个个同莫共老人論甲子閭閻稚子亦成翁

詠鶴

孤山赤壁兩茫茫疎栁江邊一艸堂塵世事多黃髮老仙禽眞對縞衣郎風傳蕙帳聲猶裊月落芝田影漸長卻怕茶煙生一縷等閒飛去碧沙旁

憶鶴

孤山有月好西湖只問湖中鶴在無頸閣痩軀三尺半聲揺殘夢四更初靑田別去何由見赤壁飛來不受呼寂寞小齋誰作伴賽蘭香裊舊團蒲

謝惠壺

江上花邊到一壺春風日日要人扶數篇栗裏乃何趣五斗髙陽非酒徒春事無多花去眼老形已具雪添須醉鄕著我扶溪老白璧黃金惠不如

題閒叟

前村煙火熟朝炊正是先生睡足時身在江山人在畫目窮今古世爭棋花邊擊鼓諸孫戲竹下扶笻一鶴隨應笑書生閒未得白頭憂世欲何爲

遊心樓爲丁縣尹作

城外靑山樓外城城頭山勢與樓平坐來白日心能靜看到浮雲世亦輕髙閣祗宜封斷簡半年方許讀西銘乾坤一點龍門意分付當年尹彥誠

次莊定山淸江雜興

家學華山一覺眠圖書亦在枕頭邊傍花隨栁我尋句剩水殘山天賜年竹徑旁通沽酒市桃花亂點釣魚船平生我愛孫思邈自古髙人方又圓

中秋夜示江右李劉二生

勝會古來非獨今兩生尊酒喜同斟且看溟海中秋月莫動匡廬半夜心天道端須憐主客浮雲不敢弄晴陰堯夫獨愛梧桐上萬籟無聲意自深

辭修縣誌

噓嗟文獻荒涼久著述圖經長老宜令尹髙才應處分病夫何者敢聞知嘗聞司馬開班範直似家翁詔小兒史體所闗無大小千秋麟筆寄宣尼

寄李九淵

黃花開盡不持醪更對黃花讀楚騷江閣影流西日轉海鴻聲引北風髙大寒天地猶堪出垂老筋骸總厭勞嗟我與君同甲子鏡中誰讓長霜毛

次韻梅侍禦贈別

朱弦一弄白雲深山水何人共賞音老去布裘偏愛日春來花樹不宜陰兩端妬復𨿽天道一體乾坤是此心扶病寒江逺相送古椰葉脫北風吟

贈同遊馬玄眞伍伯饒甥舅

江流東與海潮通江去潮來今古同巖洞風光詩卷裏天涯歲月釣船中老甥動止常隨舅小友心情愛傍公更約鐵橋窺險絕筆牀琴匣未須封

立春日呈丁縣尹

浮生五十五回逢靑帝來朝駕自東艸色向江先自緑桃花臨路爲誰紅髙堂滿獻曽孫酒小邑初移令尹風身著斑衣啼又笑老來眞个是兒童

元夕

欲將斗柄作垂鉤髙掛銀蟾照九州島皇帝萬年臨宇宙羣黎無處不歌謳兩間和气氤氳合五色卿云爛漫浮一曲升平人盡樂老夫林下更何求

賀冠者

都老門前十文松采帷髙映日曈曨賓迎一徑桃花裏春在三加酒琖中禮式未忘洪武化弦歌還動子遊風王人不用投壺勸醉倒江門老石翁

寄髙知縣

下疑河嶽上星辰何處勾連得此身天上未旌彊項令督郵多見折腰人靑天白日孤城曉碧栁黃鸝萬井春澗底菖蒲眞未有堪君服食更通神

次韻伯饒見示養內之作

小結庵居不化緣牽蘿架石兩三椽一函玉笈飛霞裏半枕華胥語鳥邊東老豈知丹是酒今人多以管窺天市中買得參同契萬徧千周然未然

次韻答伯饒見拉出釣

好共溪山結晚緣竹枝深夜響漁椽風淸月朗滄溟外魚躍鳶飛枕幾邊茶竈煙銷回野艇竹竿霜冷釣秋天少年孟浪東西走衰病於今恥復然

苦熱

尋常衣汗濕靑荷爭柰連朝溽暑何四象陰陽分老少一年天地幾中和水枯瓦沼蛙將徙日炙山枝鳥不歌一事傷廉非得已竹林冰簟受風多

寄林虛窓

蒼梧酒興未消磨又向江門鼓枻歌鳥見畫來髙畫品我疑詩巧是詩魔輞川樹石愁摩詰與可精神動老坡開眼也知眞有益後來歲月悔無多

晝睡

林木蒼蒼鳥哺雛江亭春與睡相宜風花已遣新年醉气候還增病叟癡塵世悲歡忘處了浮生日月夢中移晨炊未熟無人喚正是飛雲曵杖時

對酒

竹杪風輕瓦雀哀葛巾蕭散步階苔放懷自對溪花笑好事誰撐酒舫來白髮驚看今日老靑春剛到來年回狂心被酒如飛鶴又逐紅雲上玉臺

二仲爲鄰蔣詡家蕭然鶴髮映烏紗春來歌唱惟消酒老去園林尙種花蚤卜居廬依木石不論日月住煙霞小齋半夜忘眠處三尺盆池一口蛙

南歸途中先寄諸鄕友

我家久住龍溪上說著龍溪便有情茘子不將梨鬭美沙螺休與蟹爭衡江村婦女蕉衫窄市巷兒郎木屐輕漫興詩多誰和我樽前忙殺馬先生

不分賓主共林塘脫下朝衫作道裝酒爲老夫開甕盎茗和春露滴旗鎗津頭水滿鴛鴦下墻背風來枳殻香何處與君拚坐久萬株花裏小藜牀

與謝佑

易生忽與謝生來小雨初晴到玉臺笑我十年臯席在爲君今日蓽門開古來委吏非忘魯世外髙人亦姓回滿眼示人人不識更從何處話根荄

縣主丁侯約遊圭峯齋次以病不果賦此

筍輿欲出更夷猶病入西風汗未收書閣水雲聊自晚玉臺霜月爲誰秋主翁愛客杯盤大小吏鳴鞭道路愁我有平生筋力在不尋齋次碧峯頭

懷古

五斗之粟可以生折腰殆非賢所能卽生斯世須妨俗莫道前身不是僧廬阜社中期滚滚潯陽菊畔醉騰騰南山歌罷悠然句誰續先生五字燈

荼■﹝艸糜﹞花開有懷同賞

看花何處發孤吟墻角荼■﹝艸糜﹞又破金紫艷照人今日態香風吹夢來年心多情酒伴何來晚得意遊蜂入每深病起南窓坐終日獨憐涓滴未成斟

次韻林先生潮連館中見寄

煙村渺渺樹成行社屋三間是講堂竹葉林中堪送老菊花籬下又逢霜膳夫問煮魴魚美田舎邀甞早稻香入社撚須誰最數共尋佳句答年光

祖母年髙令伯歸白雲丹陛共沾衣小臣去國身多病聖主畱心日萬幾一飯未能忘補報百年終是懶依違白頭恐負垂髫志記得城西就館時

夜坐因誦康節詩偶成

窓竹蕭蕭正晚風溪星耿耿又秋虫一瓢豈肯方顏子千首將無有邵雍恨月嘯花都大雅鳶飛魚躍一中庸無人不羨黃陳輩髙步騷壇角兩雄

家兄往東向村收蚤稻登舟後雷雨大作章侍坐貞節堂至夜分以爲憂是年甲辰家兄六十一未嘗有如意之求

花甲人間亦易回吾兄懷抱幾時開云師暫引秋帆去風伯還將暮雨來社酒香消荷葉冷楚歌聲起竹枝哀天公遺我多愁事貞節堂邊炒夜雷

丁縣尹惠米時朝覲初歸

病叟山中觀物坐長官天上帶春回琴堂未必淹三考村酤猶堪共一杯彩翼雲霄看得意白頭供奉愧非才如今單父無裨補分俸何須到艸萊

次韻張侍禦見寄

吐月山前坐四更一涼何不獻先生鷦鷯翅短那能去駿馬蹄輕只欲行見舞緑蓑知我醉聽吟素練是君淸許尋舊雨江門下秋晚不來空寄聲

赤松黃石皆畱侯回首丹丘是故丘明月波間休擊楫白蘋洲上有眠鷗誰家風雨花無恙萬古江河水自流百尺樓中朝引望望中去馬更來牛

聞張廷實謝病歸寄之

老夫衰病托滄溟不道滄溟亦有爭正是黑頭堪入仕初登黃甲最知名君當出我一頭地我更期君萬里程聞說朱明丹已熟扁舟同作訪醫行

偶憶夢中長髯道士用一囊貯羅浮山遺予戲作示範規

飛雲萬丈來冥冥囊括誰將只手擎南極回頭一閣老鐵橋有路中天行山通碧落神明衛地有丹砂艸木靈若个長髯應識我古來眞隱不知名

九節之笻手所持兩年衰病負幽期香鑪瀑布還匡阜碧水丹山自武夷雞犬幾時同馭气雲霄無日不支頥可憐一覺羅浮夢不記長髯道士誰

羅浮道士說軒轅千古風髙尙可覘枕上昨宵驚短夢人間何處覓長髯誰能愛酒過東老我欲淩虛問海蟾四百亂峯南斗下是誰囊括到茅檐

夜坐

半屬虛空半屬身絪縕一气似初春仙家亦有調元手屈子寧非具眼人莫遣塵埃封面目試看金石貫精神些兒欲問天根處亥子中間得最眞

不著絲毫也可憐何須息息數周天禪家更說除生滅黃老惟知養自然昔與蜉蝣同幻化秖應龜鶴羨長年吾儒自有中和在誰會求之未發前

次韻張廷實謝病後約遊羅浮見寄

滄浪共擬一桴浮欲斫扶桑作釣舟箕潁舊知堯舜大畱侯初伴赤松遊空中鶴爪挐云上橋下泉聲洗鐵流卻憶平湖林縣博僊山從我竟何由

胸中千頃著南溟何物岑蹄莾愛爭但得百千同買醉不曽三十便收名鶯花衮衮新捜句煙水茫茫舊路程莫倚芳容欺老病手扶靑玉並君行

與謝胖

風波來往十年身舊事淒涼不可陳當道豈非鉤距手靑山不問打眠人酒醒旅館城南月夢破茆茨海角春何日定攜妻子去水田稼好最娯親

夢崔淸獻坐牀上李忠簡坐牀下野服搭颯而予參其間

淸獻堂堂四百春夢中眉宇識天人報君西蜀淸油幕老我東籬白葛巾萬里歸心長短賦九天辭表十三陳南風欲理增江棹也借靑山卜墓鄰

公在蜀中嘗賦水調歌頭一篇其辭曰萬里雲間戍立馬劍門闗亂山極目無際西北是長安人苦百年塗炭鬼泣三邊鋒鏑天道久應還手寫畱屯奏炯炯寸心丹對靑燈搔白髮漏聲殘老來勛業未就妨卻一身閒蒲澗淸泉白石梅嶺緑陰靑子怪我舊盟寒烽火平安夜歸夢到家山夢中對菊坡論舉此詞故中聨及之

宋史記中堪列傳菊坡門下豈無人彈文驚世頻登閣散髮從師懶著巾嶺海一星元屬李古今全筆總歸陳山齋夢破今何在夜半歌聲徹四鄰

館廷實進士於白沙社率爾成章兼呈丁明府

壇有靑松埭有花煙籠寒水月籠沙人間何處堪棲鳯歲次今年正屬蛇樹杪看山橫半面水邊尋路入三乂髙軒若肯終年住應沒閒愁上鬢華

廷實偕丁明府遊圭峯雨中奉寄

腳頭到處是天臺多少風光在艸萊花縣偶攜明府去玉臺還少道人來淸流赴海無千里白骨封苔有幾堆對雨一樽須彊飲爲君呼起鼻中雷

次韻鄕人送酒

四時功徳正恢臺仲蔚門前十畝萊恨我未能終日醉夫君又送一尊來江山雨過聊供眼書卷年深謾作堆午枕南風吹不醒可能破柱作驚雷

廷實歸贈以瑞香之花次韻畱別

是誰溪裏放船來溪月隨身上釣臺衰骨可供連日語後生眞有不羈才笑呼白鳥同詩社旋掬淸流當酒杯欲贈夫君何所有畫闌新帶瑞香回

番陽丘先生逺示傑作二章仰仞垂愛之厚感慰兼極章衰疾龍鐘無足爲故人道者勉據來韻少布區區之忱耳倘過遼陽之便假手錄寄以發克恭黃門一笑幸甚

昔從天上拜彤庭一別官河幾度冰豈有文章供史館漫將袍笏對山靈數株松菊猶三徑兩棹風煙又八溟欲冩漁翁寄廬阜眼中誰解辧丹靑

緑水靑山置我曹江西遼左一神交短籬霜菊誰供酒破屋秋風自補茆勲業都歸窓下枕行藏更問易中爻癡兒多病慈親老不向淸時嘆系匏

西良容君攜孫來訪

不見夫君心緒亂忽過茅宇鬢毛斑稚孫看弄窓前筆魴子忘歸月下灣衰病欲尋西華枕舊遊半落北邙山洛陽詩酒耆英社分付江門主客間

次韻定山先生種樹

東崦芳菲已碧桃更移紅杏占西■﹝土幻﹞每逢好雨扶笻看不要先生抱甕澆與一野僧吟憇石無諸俗事坐持醪不將物我來分別觀化於今是幾遭

橋下泉流十丈窪橋頭艸屋萬株花闗闗終日鳥鳴樹歲歲春風人在家何處三杯歌浦口夜來一夢在天涯尊前不見滄溟闊浩浩還君一笑誇

花時風日美新晴北沜南垞迆邐行春色酣酣燻我醉年光衮衮嘆人生竹林背水題將徧石筍穿沙坐欲平客問定山何所有滿山紅紫數聲鶯

題畫王太姥像壽家慈八十一

三元甲子不須論帝遣長生住此村花水前頭瞻太姥雲霞裏面拜曽孫一天星彩分南極千歲桃花發舊根議儗人間都未是壺中自有一干坤

至日病初起

至日哦詩起坐牀梅花墻角爲誰香暖臍一盞金櫻酒降气連朝附子湯旋整巾裳還客拜未堪歌舞趂孫狂赤藤杖點廬岡石向晚猶須望八荒

兩度書云傍玉臺不才知幸乞恩回梅花果解撩詩思弓影何須落酒杯四大形骸從老去一年風日想春來眼前不獨南枝早未臈江桃也爛開

睡足龍溪舊艸堂晨開東牖望扶桑四方云物書同日半夜梅梢度一陽行不愧人貧亦樂藥能除老瘦何妨春來試約張東所何處投竿弄渺茫

山人家世本陳搏供奉何堪晚得官菽水可寛垂老意江山不比向來看教兒別煮新年藥問客能飡老菜盤欲上飛雲更何日典裘沽酒掛驢鞍

殘菊寄兼素﹝此菊自九江舁來﹞

徙檻編籬與護持托根何謝九江時數花寂寞元髙品一賞延緣有舊知把酒忽驚今日意飡英誰弔古人悲風霜未攺微馨在看到玄冬復幾詩

晨起將出尋梅

朝煙橫野犢鳴陂索杖山齋睡起時田父許畱今日酒梅花不欠去年詩衝寒索笑來何處帶病尋香出毎遲彷佛西湖夢中見水邊籬落忽橫枝

半樹橫枝太逼眞暗香疎影亦傳神芝蘭失寵元無雪桃李生嫌更媚春老幹最宜千丈石香風不動九衢塵相思滿眼天涯暮迢逓無因寄逺人

虯枝髙望鐵橋開稟气寰中寡所諧樵塢夜寒花索酒山廚香近月橫階何處畫圖空議儗他時羮鼎絕安排相逢也恨孤山淺那得詩情到簡齋

村南乂路細縈蛇注目寒江不見花逺樹帶煙風裊斷長稍離岸石鉤斜看來欲洗溪邊竹折去須乘水上槎買地結庵何處所老梅今擬作東家

挽勑總兩廣軍務都禦史郴陽朱公

十年持節嶺西東奏疏金門月幾封都府淸虛如到寺家徒冷淡不隨公瘡痍已拯人間溺經略還收戰外功猶與後時憂饋餉羨余不以獻重曈

髮疎齒豁瘴天涯已道頭顱事可知萬里忽聞徵召起九泉應恨乞歸遲事方年少常如鈍慮過時人忽似癡愛惜餉軍三十萬至今猶系陜人思

楚天春望思難任生死交情秪自深豈有鵬程髙萬里故收駿骨破千金姓名叨入黃公傳絮酒空懷孺子心拂拭孤桐向明月哀弦彈絕不成音

太子少保誠庵朱公歸塟郴陽適會憲長陶公遣生員陳諫偕景暘往祭其墓遂並以公意作詩贈之

銘旌前日別金臺故吏門生安在哉黃葉孤村荊桂老靑山連騎越香來人思舊徳聞吹笛鳥避新阡下啄苔欲了平生功徳狀到時須打墓碑回

黃金誰問買端溪羊祜殘碑我解題一飯可忘公吐握千秋遺愛廣東西寒瀧急雨飛濤惡夜峽啼■﹝犭員﹞哭月低不爲髙堂兼臥病天涯絮酒肯教攜

讀張進士挽丁明府彥誠詩次韻

六年官守斃諸難七月孤兒護一棺作縣禾逢眞事會濟人初試小還丹思張公道多違俗入敍年勞不轉官今日桐鄕須愛我還公俎豆黃雲間

寄莊定山兼謝藥鼎祭器

靑燈白馬共延緣半樹梅花一大顚﹝謂太虛師﹞色笑親公剛一月江山別我忽三年懸車有病時將晚辟榖無方意可傳祭器逺來人不見夜焚香炷拜靑天

易郴訃至乞書銘旌

三年不欵白沙扉病枕春來耗亦稀天地無窮流水逺江山猶是昔人非羣賢半逐春雲散老淚還隨暮雨飛八字銘旌吾敢愛知君不愧舊儒衣

謁諸墓

宿艸荒墳秪自悲百年心事欲奚爲劵堂有鼠能穿地神道無人可假碑數口仍憂開歲給一錢未領到官支赤泥淺土嗟何及早晚牀金盡一揮

悼林琰

靑湖山下抱琴回人道藩籬自此開澡雪果嫌身抱柱甘眠眞有鼻呼雷塵埃衮衮荒書課鴻鵠翩翩落酒杯多謝急難兄弟好爲收遺骨塟蒿萊

扶胥早寄坐中身晚入黌宮忽四春放意自名狂者事到頭誰是醉鄕人世緣可徇聊同俗習气難除每喪眞聞道平湖歸漸近相逢空有一沾巾

景云如郴陽未返懷之舊韻

曲江忠襄鄕先達過兩廟拜看畱題鳥還英徳山當面人向芙蓉路更西蓋頂拂霜羸馬怯擔頭衝雨跛奴低西風兩眼龍門淚灑向桂陽何處溪

袁侍禦夜過白沙

萬里心期共杳然春風何處酒相延霜臺白髮三千丈艸閣靑燈十九年酩酊放歌聞浦口支離從事說南川乾坤比意誰拈出盡是庖羲未畫前

候緝熙

何日江邊艤畫航春風先客到林塘鳥性亦知長傍樹人情莫甚久離鄕蕭蕭白髮春還短悄悄丹心老更長不負平生袁禦史嶺南無地著秋霜

悵望春江醉欲呼諸君還契此機無花開小沜供持酒水到垂楊可系艫暮景何勞方伯玉前程端勿問平湖故鄕不似前回別江閣靑燈對老夫

近升憲副翁公以占城國主自海南來省過白沙索和李黃門諸公韻

炎氛莫近使君驂淸雨爲洗瘴天南聖朝簡畀公何忝長夏驅馳老尙堪林下朝朝還暮暮水邊兩兩復三三忽逢海上蠻王過又把新聞續舊談

陳白沙集卷七

●欽定四庫全書

陳白沙集卷八

﹝明﹞陳獻章撰

○七言律詩

次韻張廷實舟中冩興

春浪江門又打山孤舟誰蕩兩山間雙眸少見鸞髙翥百歳當如蔗倒餐影響何勞空說夢功名眞个不如閒何人解脫葫蘆纒跳下漁磯共釣竿

白沙先生六十年腳頭到處是靑天幾場世事攢眉應千文云根枕頂眠今夕髙談眞不偶後來勝會恐無緣白頭不起江門浪打住吟風弄月船

好月江門客未眠水風吹冷緑楊煙望窮碧海三山路興滿羅浮七洞天勢利可能驅我軰路人剛道是神仙千峯不語畱君醉乞與人間作畫傳

寄張兼素

歸舟逺溯長江水信息初通五嶺雲此日山林聊共病幾時風月許平分諸賢在位當扶世我軰何人敢避羣蚤晚求丹還入海風濤滿池卻懷君

緝熈至用寄兼素先生韻寫懷

黃鸝啼破海山春萬里滄溟一片雲童子燒香賓客坐老妻謀酒隔墻分閒花塢裏藏春色麋鹿山中失舊羣今夜蒲團空對我明朝煙艇不隨君

艸閣春風忽兩人坐臨江水看江云尋常肝肺詩中冩六十頭顱鏡裏分落絮風驚還著樹行人日出便離羣孤舟逺下南京道望斷梅闗不見君

寄太虛上人用舊韻

眾生尊我我須勞公在吾儒公亦豪數點曉星滄海逺一牀秋月定山髙性空彼我無差別力大乾坤可跌交十二萬年如指掌且﹖﹖閒弄在甄陶

寄定山

影響驅馳等是勞風流今古幾人豪但聞司馬衣裳古更見伊川帽桶髙巖徑無風松子落翠屏終日白雲交定山樣子從來別詩變堯夫酒變陶

封博羅何孝子廬墓詩卷

春夏誰開發育功直憑天地閉秋冬三緘欲了西涯意諸作還經老手封活水有源終到海遊絲無力祗隨風肯將吾道千年計跳入羅浮四百峯

重約馬黙齋外海看山

春風擬進赤泥舟曾約看山共此遊落蕋忽過三月半先生能復一來不不堪老我癡猶在且喜嬌兒病已瘳想得渡頭楊柳樹淸陰閒弄釣魚舟

代簡答黃大理仲昭

先生面目入中年海曲丹靑不遣傳尺簡豈堪頻問訊兩京還說舊因緣餘生可試屠龍技畢嫁才消鬻犬錢九曲棹歌君莫唱千秋誰和武夷仙

代簡答林蒙庵用前韻

忽忽浮生又一年圖書老矣待誰傳人非爲己終無得我與先生似有緣六十懇辭兵部祿尋常亦欠酒家錢武夷九曲君應到爭向區區問學仙

次韻答林別駕

誰歃南溟一口淸惠陽別駕不勝情春云可待成霖雨空谷還來問朽生每恨功名欺老病閒將律呂寄新聲白頭滿眼知音少卻愛夫君蓋未傾

杖

一杖何妨九尺材白頭筋力小低佪西崖拄月翩翩去浦口挑云得得來原壤見之休叩脛醉鄕扶我且銜杯一生用底公須愛持贈山僧恐未該

與陳聰

秋風兩見莆陽子皂帽靑笻去復回眼底流年三十許腳跟行路幾千來未知世事眞能忘初得家書不肯開若問江門何所見兩涯春雨長靑苔

袁侍禦挽詩

九載宜興共太平長官能事問生靈霜臺白筆宜當路北極中天拱列星眼底兩途分淑慝手中三尺有雷霆卻疑夜半龍川雨直爲髙賢洗汗靑

山齋秉燭話同遊十九年中酒一甌赤縣敢辭烏府召江湖先有廟堂憂諸公不意辰星少百計猶須晚境休何處龍川子規烏爲君啼恨五更頭

畱朱甘節誠庵先生之侄也

早從太保學闗西三十不官人得知到處自稱西楚客逢人只說李承箕百錢掛杖還雙屨千里低頭但一碑江上竹枝歌正好畱君況是月明時

中秋與朱甘節白沙賞月呈甘節兼寄其從子玭

天壤與君分楚越中秋髙坐白沙庵𨿽無絲管畱人醉且對滄波與客談桂樹何年攀月窟竹枝今夜唱湖南外沙子弟通家舊一一煩君語阿咸

元旦試筆

六載虛叨供奉恩白頭吾亦兩朝臣閭閻擊壤今弘治簡冊編年又戊申日色小燻穠李晝風光欲醉乳鶯春廬岡此景誰分付也到江門不屬人

天上風雲慶會時廟謨爭遣艸茆知鄰墻旋打娛賓酒稚子齊歌樂歲詩老去又逢新歲月春來更有好花枝晚風何處江樓笛吹到東溟月上時

次韻李子長抵江門之作

江門之水流千春玉臺之山多白雲此山若解畱人住此水應須與客分雲谷丈人終不老舞雩重子又成羣去時若問來時見尋樂齋前對此君

送李子長還五羊

津頭看水坐成癡天地閒人我卻知此日江山初見子向來風韻更因誰春波蕩栁舟難系曉樹啼鶯枕欲欹江上明朝空引望白雲何處久支頥

寄廷實用前韻

囀花黃鳥更狂癡報得春光滿地知千首有詩都寄子一瓢無酒可幹誰夜來極飲花神喜江上長歌斗柄欹還憶舊遊三兩軰眼前今古涕交頥

得陳庸書寄莊定山

疾子不須疑用舎定山休更問行藏千年天地逢開辟一代規模見主張老惜筋骸𨿽伏枕分甘藜藿也髙堂觀棋莫道無髙著當局輸贏又未量

約諸友遊圭峯文都報子病不果行

西望蒼崖意已傾怪來天道與人情雲頭似墨朝垂幕兩腳如絲夜擁綾三約兩違眞未信百憂千算卒無成相看獨有南山老打硬猶堪逐後生

與廷實同遊圭峯別後奉寄且申後來崖山之約

弄罷飛泉下玉臺靑天何處首空回城中春雨君髙臥竹下茆亭客未來坐隔談鋒終日笑碑封丹迹幾回開孤舟莫負秋來約同到崖門白浪堆

千尋嶺上更登臺再到丹丘忘卻回雨歇山齋人已去月明江舫夢還來不﹖﹖鐵柱唐鍼利豈乏金箆刮眼開回首崖山多感慨英雄枯骨漫成堆

用前韻寄文都曝日臺

君家曝日有髙臺君坐臺中日幾回旁捨先生扶杖過平湖縣博寄詩來不知天道晴還雨屢見山花落又開已有髙人來指點白雲何處路旁堆

次韻李世卿雨中

南北東西服欲連檐頭風雨夜鳴泉天低鄂渚衡山外人在江門海水邊愛酒時時同李白論詩稍稍到庭堅故人解致西山鳳想脫漁蓑上畫船

偶成

秋月朗耀秋風淸漁翁自歌還自聽卻慚夜半畱雙睫早爲人間了六經賢聖當爲天下極何人不共此心靈從前欲洗安排障萬古斯文看日星

與世卿閒談兼呈李憲副

風光何處可憐生共把閒愁向酒傾今日花非前日看少年人到老年更秦傾武穆憑張俊蜀取劉璋病孔明萬古此寃誰洗得老夫無計挽東溟

禮樂猶存魯兩生至今聞者尙心傾乾坤已正髙皇統制作還隨漢事更世情迥與淳風別山色須看過雨明枕底白雲閒一片直從南斗跨東溟

酒醒西巖看月生此懷此夜向誰傾百年自信官淸淡兩耳那聞世態更露飲秋蘭分楚客詩連石鼎對彌明五湖煙水能多少更整絲綸釣八溟

午枕淸風汗不生鼻雷打到日西傾東西山色移牀看六十年光轉瞬更廬阜白雲眞太華玉臺髙閣小朱明丹靑若更閒分別老子江門是一溟

艸長津南薙復生陰晴天气欲相傾短檐風暖偏宜睡古瑟弦歌且莫更有客艤舟畱信宿呼兒問酒出黎明短衣江畔聊延竚又聽漁歌徹四溟

病裏風光如隔生泥尊名酒爲誰傾不將蒓菜還張翰也把茅根與率更松下白頭眠卓午沙邊赤腳步平明安期久矣無尋處知在南溟是北溟

獨立滄茫笑此生瘦笻幾尺也扶傾新傳只屨無多售舊濫吹竽亦小更往往詩囊隨李賀深深酒琖寄淵明世間未必如公足山有飛雲水有溟

碧酒三杯春又生偶逢騷客各披傾楊雄識字終誰讓家媼知音卻屢更舊管一題都疊蕩新收半捲轉髙明封緘逺寄而宗老月在靑天影在溟

羞將白髮對黃生信未通前意已傾門靜客稀偏足話山回埭逺不知更雞鳴桑柘孤村曉日出東南一角明我欲與君同辟穀不攜妻子住滄溟

月下懷世卿時在南山

世卿昔赴南山召今見南山問世卿信宿世卿向何處一片南山空自靑滄波腳底機全活勾漏囊中藥果靈且傍鐵橋攜笛上亂峯明月試吹聽

寄外史世卿玉臺

兩崖樹石幾重衙富貴人間未足誇到寺客攜元亮酒在山泉煮玉川茶髙軒倘許重過我多病仍便久臥家對月不禁秋思得淸吟分付一籬花

病領詞官不到衙老慵無意向人誇四時好景偏畱句兩腋淸風每試茶司馬𨿽稱題柱客薛公猶在賣漿家近來山寺多髙興更作詩豪對浣花

城扉半掩更休衙客子山中句可誇階下西風吹落葉僧呼童子掃烹茶著書歲晚堪投筆見月宵來定憶家記得西甄舊遊處滿船秋雨木棉花

江城吹笛月斜衙回首秋巖寂可誇世外一眠那有夢腹中三斗卻須茶文衰東漢無髙手詩過中唐少作家笑殺平原趙公子當年毛薛■﹝目良﹞全花

記旱用前韻

簫管聲停刺史衙丰穠無復去年誇禾焦百畆還輸稅菊到重陽可泛茶鄰壤兵戈悲此役隔村煙火問誰家諸公果解憂民極肯算腰金不鏤花

得鄧俊圭書

舞雩童子亦同遊陋巷髙賢得自求漢老豈非徐孺子宋人何獨薛居州數莖雪報年華晚獨樹風驚昨夜秋書使逺來深有意白雲髙幘岸羅浮

九日李鴻兄弟攜酒從余登捨北小廬峯四望書所見寄世卿圭峯

山愛廬峯節愛名登臨衮衮到諸生千巖已見昏鴉集兩榼還挑大鱉行隴稻不收交馬迹寒花莫賞更人情玉臺此日秋風賦誰敵縱橫李世卿

六十一自壽

世間甲子是何年母鬢雙皤子亦然十數曾孫羅膝下兩三杯酒笑燈前尋僧野寺花迷路吹笛江門月滿船聖主萬年歌不足黃河淸了鳳翩躚

孤子今來六十一慈親己過八旬三旌書門外題新榜拭淚牀頭換舊衫少有菑畬供俯仰不妨漁釣老東南些兒別作長生計巖畔丹書有兩函

侍禦朱先生將還京再過白沙言別出示同寅周先生送行詩因附其韻

老大師門浪我推飛騰天路是君期兩藩湏按兵民籍百姓當懸父母思燭剪山齋曾舊雨蓋傾京國亦多時分攜別作無言贈處處還君不暫離

臨安守鍾美宣同姓將赴任過白沙言別出示莊定山所贈詩次韻

崖門春弄海濤髙太守當年共艸茅山閣逺煩靑眼顧世情渾是白頭交功名此去期當道風月何妨坐小舠敢冀千金收馬骨眞成一笑擲鴻毛

夜半海風來最髙江亭捲我三重茆一林月色曉還在四壁波光寒欲交皂蓋忽聞催驛騎緑楊長系釣魚舠也知窮達闗天命誰把行藏管鬢毛

廷實累約遊厓山不遂世卿在數千里外不期而同固亦有數次舊韻寄廷實

海中來覓羨門生雪浪如山故故傾畫舫兩期人不至蒼厓一別歲頻更嘈嘈鼓笛轟云下弄弄波濤到月明誰道靑蓮李居士一槎千里共浮溟

和世卿畱別韻

笑索南枝冷未禁詩情翻益別情深杯中涕淚知郊意手裏推敲失島心赤壁去看橫白鶴大厓不著買黃金山僧許借山房睡只許僧分月一尋

白首山中病不禁百年愚計謾成深四千客路旁人笑去位憂端各此心何限詩畱何限意一囊書當一囊金江門細路細如綫端爲髙軒廣尺尋

代陳汝嶽謝李世卿撰玩琴軒記

先子當年一坐軒軒中髙榜揭無弦斯文觸目休論價世徳流芳可盡年從此兒童堪我誦是何風韻與人傳道旁𨿽有崖千尺不得名家一字鐫

玄眞送柑

溪園十月摘黃柑歲月將窮致小籃繞膝癡孫髙起舞來年乳酒正開壇色香本出梨之右風味眞無嶺以南不惜霜根傳藥圃白頭還解荷長鑱

讀丁知縣行狀申文後

州裏歡騰此郡推揮毫今徹九泉知古來士論都元气天下人心自秉彜太史書須凡例定桐鄕愛是長官遺憑君更向郊原問怕有人間未采詩

得世卿南安書

嶺客歸時一信通匆匆燒燭待開封心知別去千回折詩長從來一格工大意天開曾點識前塗誰貸阮郎窮世間浩浩閒來往除是靑山不負公

世卿寄示經飛來寺和予壬寅秋舊律詩復用韻答之

山寺燃燈客欲畱客情到此淡於秋詩篇可續還杯酒行李無多共一牛峽水更看東逝急嶺猿那肯晝啼休夢題回首今如夢巢父猶應笑許由

將營土閣使人取材於海山颶作舟踰期始至喜而賦此

颶母徒懷一月憂眼中材木稱心求老妻洗爵傾紅秫秋浪來帆出白頭萬里滄波宜逺望四時風月欠髙樓時哉版築休停手二頃陂田幸晚收

秋夕偶成小兒失解聊以慰之

崔顥賦詩黃鶴樓白雲黃鶴兩悠悠江山供眼不知老風月滿蓑還是秋三試吾兒𨿽失解一花司馬未簪頭何人久抱遺珠恨黑觜抽成白觜抽

憶世卿廷實用寄景陽韻

東西垣竹影交欹坐到芭蕉月上時何處塵蒙春試馬壁間苔沒舊題詩一杯脫粟吾將老萬里長風子可羈別有樵夫來歇擔晚涼松下一殘棋

永丰劉景惠持吾亡友羅一峯事狀來訪白沙道其尊翁程鄕宰肅庵願友之意畱余館中數日贈以示詩

儒官秋晚謝遲回林下齋扉不浪開顧我敢辭千古述故人眞爲一峯來風流想見雷封下消息通傳雪浪堆明發仙舟聞解纜屋烏情在莫頻催

贈潘上捨漢用前韻

東山月上暮潮回誰遣歸帆趂月開艸屋肯畱潘上捨玉臺還對古如來才看溪樹交成幄又見秋沙捲作堆半醉贈君歌亦半教兒還覆一杯催

予欲爲一峯傳而患無所本其子梁撰事狀托程鄕令劉君肅庵肅庵以授其子景惠至白沙予將考其事實爲傳無所復辭顧吾文凡吾懼不如司馬可傳之逺景惠行復梁兄弟以詩用前韻

北海英風夢始回誰將年譜到山開忽驚落月神如在卻對秋花笑不來雛鳳一羣丹穴內殘星幾點慶雲堆春秋畫筆終難擬天地斯文更著摧

晚酌示藏用諸友﹝藏用先生門人梁文康公初字也﹞

何處氤氳到此溪香林髙樹望中迷瘦藤拄月秋山逺破褐隨風晚袖低廬阜亦開新洞府玉臺還是古招提黃柑白酒誰賓主不放今朝醉似泥

風淸月朗此何溪幾个神仙被酒迷雲水此身聊起倒乾坤入眼謾髙低因過紫極聞丹訣旋把黃金鑄水提問我何如蘇內翰夜觀赤壁踏黃泥

四人把手過龍溪一路梅花了不迷滄海月明三島近白龍天迥眾山低客攜卷子抄詩艸兒上松枝掛酒提盡日醉眠崖石上莓苔茵厚不沾泥

涪翁指點好濓溪老眼靑天醉不迷五老峯連湖月白綠荷風颭水煙低無窮光霽還相接太極圖書謹自提懶與時人談此事風流眞个隔云泥

賞音無代無湏溪我爲諸君略指迷開卷直疑韓愈錯吟頭剛向孟郊低貪修大藥遺眞種爭得刀圭出粉提晉魏以前無近體獨憐陶謝不拖泥

東溪牽犬過西溪短屐衝煙步步迷秋竹苔深人語靜古壇松冷鶴巢低山花折去空盈把春酒沽來不滿提笑把長竿弄江月艸間郭索尙蟠泥

屋上靑山屋下溪溪山何處使人迷巖頭老樹排風正門外垂楊拂浪低東渚曉煙縈舴艋西山夜雨落菩提涓涓卻笑三江水未洗嚴光腳板泥

漁翁向夜宿何溪月色蘆花到處迷篷背風吹黃葉過船頭浪捲雪山低晚來竿綫殊堪弄老去干戈不著提自有平生煙水分何曾軒冕視塗泥

丹靑不冩武陵溪只記桃花也著迷芳艸獨行山路僻白雲相送洞門低笑呼竹笠前頭拜交付詩嚢右手提風月滿山闗不住他時湏用一瓦泥

十一月梅開滿溪探花長是被花迷巖前老樹藤纒殺路上橫枝竹掃低香動酒巵羌欲歃影畱山月不堪提逋仙此意還眞否笑指江門屨底泥

贈朱玭還郴陽

君過衡山不上山祝融峯在有無間靑燈此夜聞長嘆白髮何年許共攀碑迹我畱諸叔久酒杯誰放世卿寛明朝又別東溟去還著東溟晝裏看

得賀黃門克恭書

一封初展制中書萬里遼天見起居何處江山還著我斯文今古正闗渠傷心入夜思賢母老眼當年識鳳雛濂洛諸公傳不逺風流衣缽共團蒲

疊前韻寄乃子諮

少年誰授訪之書父子元來共廣居無極渾淪親茂叔西銘特達見橫渠名駒獨步空凡馬一鶚髙飛失眾雛想得趨庭詩禮罷愕然木榻對盆蒲

耳目無交不展書此身如在太淸居雪消鑪焰冰消日月到天心水到渠一一園花都傍暖飛飛江燕未將雛好春好伴湏行樂束起松根七尺蒲

和元夕客中韻

人間樂事此宵同髙坐春風一葦中無地張燈聊對酒是時聞雨不開蓬推敲一字須公得剪刻千門亦女工厭見乾坤多事在紛紛萬有不如空

次韻張侍禦叔亨至白沙

生死遭逢未可知兩生名氏至今疑自陳多病甘爲退肯與閒愁博得衰冷雨侵人呼酒數瘦藤扶老看花遲繡衣未笑茅根禿來請延陵十字碑

舊事追惟喜復悲一生羸馬著鞭遲春來花鳥偏畱賞老去膏肓更莫醫蘇子瞻家眞一酒邵堯夫樣打乖詩同歌同醉同今夕絕勝長安別後思

次韻張叔亨宿別

春艸江門緑兩涯隔江人唱浪淘沙好春剛到融融處細雨初開淡淡花僻地豈堪畱客久連牀端合拜君嘉明朝愛得酕醄別笑脫藤蓑付酒家

次韻鄒汝愚陽江道中見寄

幾畨形迹落堪輿我亦人間一腐儒遺我數篇風格別思君一夜鬢毛疎未知滿眼誰能恕可復窮鄕自作孤十二窩中春自在打乖正坐不堯夫

春寒

江雲將雨弄春寒壞絮中宵裹作團二月北風還浩浩幾程西路更漫漫忽聞鶯語當窓沸想擬花枝翌日看天道陰晴也無定藥鑪且可共泥丸

容一之飲鄰家酩酊僕地戲作﹝一之少有足疾扶杖﹞

山人早拄十年笻勃率髙低笑殺儂拾得田中雙艸屐知傾花底幾郫筒虛空筋斗何妨打造次文章莫浪攻見說緑楊津口月玉山先倒主人公

贈曹侍禦

吹斷南風雨一川畫船到處是靑天公程我枉聊經宿吾道君憂正百年東海病夫身自逺九霄孤鳳眼將穿不知詩史千年下誰與平章贈處篇

何宗濂書來推許太過復以是詩

後來鄕裏不如前五日乾坤浪數年何地可扳文獻駕平生願執菊坡鞭泰山北斗諸公地明月淸風病瘦天竊比聖門吾豈敢汗顏窓下讀來箋

題兩山居山圖爲新淦李文光大賈

盤谷不知何處山君家眞是兩山環萬杯春覆酒遺老一枕日髙天與閒水墨殘巾藏措大江湖前夢說邯鄲披圖一笑逢摩詰北沜南垞欲往還

讀林和靖詩集序

廟堂不坐周公旦到處山林有鹿麋北斗收名千古獨西湖送老一枰誰鶴知好客來尋主月爲疎梅出並詩未肯低頭陶靖節掛懷身外五男兒

寄劉東山方伯用送緝熈韻

髙山流水好鍾期不是西崖那得知舊雨僧齋勞枉駕秋風薇省近傳詩堂堂白日靑天見昧昧蒼生赤子思神爽屢交終是夢幾時攜手笑支離

寄謝天錫

不了從兼病與貧小廬峯裏白頭新問誰肯我同精舍垂老思君是故人世事轉頭渾覺夢煙花過眼可憐春幾時來伴江門釣開與諸孫講舊聞

次韻鄺筠巢哭子

八旬老眼爲誰枯淚盡家兒不受呼天下誰還禁此哭人間春已背公䢐肝腸裂斷詩能寫气力傷多酒不扶正坐兩州消息好不違家訓逐貪夫

次韻李子長至白沙

山轉黃雲信腳行西風吹袂五銖輕勝遊自喜多閒日衰病還堪逐後生白髮我因何事笑黃河人見幾回淸看君合伴廬岡睡不獨能詩一技成

邀馬玄眞用前韻

閒眼閒坐或閒行身老溪云病亦輕客至正當秋釀熱船來莫待晚潮生江山偶得三人對風月還添一榻淸昨日書來張主事頭顱空訝老無成

駐屐岡頭望且行轆轤閒轉釣絲輕秋風篙楫來無逺夜雨溪毛剪復生精舎晚開諸老共長江東匯此門淸李家子弟𨿽能賦浩浩之歌老更成

再和示子長

名駒千里始能行向許雲霄一羽輕半个先天無邵子幾回隔壁笑侯生幸逢聖主重華聖遮莫淸流徹底淸手弄一丸無剰欠山林廊廟總圓成

支離病骨此閒行搭颯短蓑何太輕人世萬緣都大夢天機一點也長生借眠春艸秋還綠偸賞黃花晚更淸莫笑老慵無著述眞儒不是鄭康成

與子長說詩忽聞有談方伯華容劉先生徳政者因用韻以示

皇皇孔孟老於行公履何階是不輕萬有乾坤渾欲動一波滄海莫令生閉門想見衡山大照眼遙分楚水淸肻爲蒼生畱不去三年方嶽豈無成

侯玄眞不至用前韻

公來不來客亦行上江船逆下江輕空聞此日悲吟在誰問從前太瘦生竹月曉沈山閣冷石壇秋老菊花淸人生佳會眞難必十度商量九不成

野菊籬前領客行白牛柂轉小車輕風流有樣看前軰笑語忘機接後生霜簟夜攤巖屋冷月瓢秋泛釣湍淸東溟望斷漁翁地只賣江門一劵成

次韻羅冕

髙笠短蓑吾不疑白頭眞結兩生知天生男子非無事公是閒人莫廢詩十月酒多畱客久千峯月朗閉闗遲夜深自弄江門篴驚起前灣白鷺飛

送譚士﹝闕﹞春試次世卿韻

山藤短窄制蓑衣獸錦長披力不支挿帽有花羞我老鉤詩無酒送君遲相依緑樹聞歌鳥肯著黃金買侍兒艸尾河南俱有讖不知來歳狀元誰

種梅

晚從種樹作生涯十一月梅移帶花根著不隨風偃仰墻低惟信月橫斜夢中山我羅浮到雪裏詩誰處士嘉君欲尋梅何處是江門樵路更旁義

種樹

早雨山泥滑屐牙瘦藤扶路入云斜東原綠映西原白一徑松連兩徑花寒夜試看殘月掛春風須著短墻遮江門亦是東門地我獨胡爲不種瓜

長日山齋不弄棋只憑種樹遣衰遲小將梅徑分枳殻不怕松根奪荔枝帶雨煙光春淡泊隔墻花影晝離披等閒俗計休相聒拄杖來看又有詩

元旦次榮敷韻

謝梅開杏了何疑一節花應一節知拍岸緑波春映閣囀枝黃鳥日撩詩江山若惜開懷早歳月偏驚聚首遲系馬玉臺重引望白雲閒與鶴同飛

挽黎雪靑

詩艸人收味月亭先生何處獨登瀛山云自映新墳白齋榜空懸舊雪靑到了有生還似寄尋思是夢不如醒秪應更坐蒲團破讀盡瑯函幾部經

劉進盛書來勸著述用舊韻答之

一入商量便作疑可堪垂老更求知追陪水月惟湏酒管勾風光卻要詩孟子生憂傳道廢仲尼不怕著書遲靑天試問東南上何處淩空拄杖飛

用前韻寄羅養明工畫作

東西舉踵笑人疑種種邯鄲夢豈知風雨揮毫千文竹江湖回首十年詩數杯歌舞嫌春淺髙枕乾坤得老遲聞道一枝棲亦足刺天那肯逐羣飛

玉臺次楊敷韻

笑倚長松詠晚臺三三兩兩共無懷人間紫府千回夢我共黃雲一路來鹿洞當年尋李勃鵝湖今日想東萊將軍夜半還能飲欲引東溟入酒杯

與楊敷投壺

矢戰輸贏更不疑老年精力此壼知君期大捷休疑手我放微酡好賦詩三舎避人心每下一牀對此意彌遲乾坤妙用安排外肯放絲毫到奕棋

楊敷別後有懷

春潮渺渺獨乘槎春雨霏霏別釣沙海味豈能甘此客華山眞本屬吾家靑垂綺陌千條柳紅脫荒溪幾樹花老腳尙堪遊走在紫藤髙拄赤城霞

江門春雨送歸槎破帽排風落晚沙向暖野鶯猶戀樹感春遊子未還家山瓶免續沽來酒艸閣空殘別後花明日越王臺上望白雲何處杳飛霞

贈趙日新還潮州

千里徵文到此堂東風歸棹夜相將雨餘帽頂天如洗花落船頭水亦香考徳每勞休講席臨流親爲瀉椒漿潮人共守文公敎趙徳文章獨擅場

送順徳李縣幕嶽兼呈吳明府

江上淸風不捲沙山中濁酒未藏家數杯送客發孤唱半醉扶吾來小車莫使長官愁案牘當令滿縣種桃花敝居正在廬山下幸不來時路口義

春日偶成

蛺蝶飛飛花映窓流鶯恰恰柳垂江出墻老竹靑千个泛棹春鷗白一雙暖日暄風酣獨臥來牛去馬亂相撞江山指點非無句誰致先生酒百缸

贈余進士行簡別

行藏今古漫云云誰把妍媸鏡裏分鄕裏論年多拜我雲霄步武不如君短檠課好都黃甲獨板門深只白雲欲識江門臨別意東風吹面酒微醺

雨中偶述效康節

江門何處遣詩懷風雨終朝閉小齋同社客來休見問臥家人懶不安排煙浮石幾香全妙露滴金盤酒極佳半醒半醉歌此曲不妨餘事略詼諧

今雨還畱舊雨氈滿襟涼气似秋天偶因門外無來客得向山中作睡仙樽俎喜歡朝暮醉鶯花撩亂兩三聫只消詩酒爲堅壘肯放閒愁入暮年

山房四月紫棉衣無柰連朝雨欲欺老去杖藜終穏便朝來花酒又淋漓昔賢曾共骷髏語今日寧求俗子知莫笑狂夫無著述等閒拈弄盡吾詩

次韻李憲副畱別

一莖白髮未生鬢四尺黃金猶帶身歸去且看湖上月相思還慰嶺頭人情闗逺別詩難冩花不能言鳥爲申紫陌朱門天上事華山都道不如貧

次韻薛廉憲見寄﹝華衮之襃非所敢當惟喜詩律之嚴整命童子作越聲歌而和之耳謹依韻一首錄上不俟傾蓋之愛與區區頌禱之忱一寓於此惟髙明察之﹞

嶺表生民澤可涯九泉吾恐躍枯骸豁開天日驚人眼指點江云詠此懷弄釣不生鯨尾浪入山休攟鹿門鞋松根坐滿廬岡月夜引壺觴望泰階

承白洲李先生見惠白米蛇酒香茗諸品不勝榮感用韻以謝

舎釣開緘緑水涯偶來雲水弄衰骸卽炊雪粒供朝饌便瀉蛇漿放老懷海上旌旗頻照眼城中塵土未沾鞋廬岡此日還精舍賓主何時更兩階

次韻劉程卿至白沙

七月紫蘭開我家是誰醉挿滿頭花千峯有客同文酒三日無錢落畫乂制錦手將龍補衮釣魚船載月橫沙人生出處各有意敢向秋江問去車

九日小廬山示諸友

九日風光滿薜蘿一年天气最淸和泛花琖小潘郎醉擊壤聲髙葉子歌東海傾心狂措大南山當面老頭陀謝生愛卜葵根宅說道葵根月更多

九日下廬山

秋風浩浩洗芳蕤瘦盡千峯鴈始飛南海一波長不定西山半面卻疑非醉拈禿筆題蒼壁笑挿寒花弄彩衣樂意滿腔推不去狂歌待得晚鴉歸

奉陪方伯東山劉先生往厓山舟中作

且作東山管病翁乾坤今古笑相同髙松落落都擎日寒水粼粼又起風附子大黃天下藥虫妖鼠怪世間凶數聲鼔角滄溟暮奇石船頭鬼拜公

東山至厓山議立慈元廟因感昔者夢中之言成詩呈東山

海上一陵何處封劉翁今日問陳翁天翻地覆諸王世艸死厓枯十月風慷慨尙餘精爽在依稀猶作夢魂通江山指點眞還我棟宇商量果待公

元日有懷楊榮夫示陳東淵

今年酒不對榮夫來歲東淵對我無人結靜緣依嶺屋日浮春色上桃符哀鴻叫月今何向野鶴穿雲不受呼老得身閒須愛惜蚤馳虛譽費支吾

代簡答林蒙庵先生

空山歲晚未逢君天許窮交只白雲賢聖中庸非我夢東南風月可誰分浪求去馬眞堪笑欲報來鴻未有因千古遺篇都剩語晚生何敢復云云﹝蒙庵問所著書﹞

次韻興化王太守諸公會飲顧通府宅見憶白沙聫句

兀兀騰騰且白沙鐵橋歲晚未移家子規枕上無人喚枳殻江邊有酒賒萬物有成寜免壞百年無喜復何嗟漁翁欲語滄溟外安得諸公共釣槎

次韻顧通府擬歸索和章

山居還有事權無童子朝朝告水符我得此生眞得矣公知人懶不知乎一春花鳥篇章廢萬里雲霄羽翼孤惟有白龍池上月夜深來伴老樵夫

眼中魚鳥異飛沈天損眞誰不受侵別駕何須稱我病諸公那肯借人深三年入報天官政再命來腰刺史金何許幔亭君欲去虹橋跨月幾千尋

次韻吳獻臣明府

白雲流出一溪閒照見人間笑笑顏年少不妨投書早路危須信著鞭難乾坤許我具雙眼名利眞誰破兩闗千古伏波如白日等閒猶謗載珠還

千古聖賢孰與閒頴陽剛好對商顏看來彭澤都無累歸去柴桑便不難踏裏嬌兒方偃蹇登髙羸馬怯間闗思君坐歇江亭雨何處蒼煙鳥欲還

小酌次韻

淸齋不厭紫芝貧夢裏衡山欲借春日麗好花花當妓水流孤月月隨人香醪數鬥過伏臘髙笠一流無主賓醉睡不知春事晚風飄紅雨點苔茵

次韻世卿贈蔡亨嘉還饒平

大厓居士此彈琴誰系孤舟僻渚尋滄海我眞忘僻逺雲山公肯到髙深鼠肝虫臂都歸幻雪月風花未了吟滿眼欲知畱客意廬岡孤月正天心

林子逢至白沙作示之

舊雨還君紫菊詩秋風過我白龍池應看衰俗人情破肯放中流柱腳欹弄影果誰非稚子請纓正自不男兒人間若問逍遙化紫極宮中有一碑

世卿赴順徳吳明府之召五日不返詩以促之

何處千杯一放歌楚云剛好共婆娑百年幾見都難說一日三秋不啻過笑索梅花催拄杖照眠山月滿行窩髙溪逺卜衡陽下卻到而今夢更多

今雨相逢聴此謌江門漁父老婆娑紫霞酒琖千回醉黃鶴仙人兩徧過遮莫支離親藥裹何曾造次出眠窩廬岡準備明朝飯小市津頭蚌蛤多

一之夜歸自楚雲臺失足墜臺旁溝諸生拽出之予聞大笑與世卿各賦詩唁之

力危掉卻手中笻正賴諸公救得儂橫加斷岸懸雙足滿吸淸溝到幾筒綿力不禁心轉怯衰年長苦病交攻無端輕泄天機破能躍能潛果在公

次韻顧通判夜泊江門見示

病裏春秋六十更酒杯無日不淵明還將白髮供人事自許靑山不世情版籍又勞今別駕風花帶管老先生紅蕖緑浪江門路肯放孤舟半夜行

送羅服周解館

戀戀江門愧爾曹不離酒處見揮毫等閒歲月拋鉛槧不賣聲名到桔橰幾个兒童供白髮一年燈火伴靑袍看花肯續春來約莫待黃鸝辭碧稍

尋梅飲李鴻宅用服周韻

應有花神候水西曉林香霧隔窻迷君謀萊婦肯沽酒我愛孤山來杖藜香影句中無樂府梅花村裏有招提東風未到春先到莫向南枝著眼低

次韻顧通守

到處能開觀物眼平生不欠洗愁杯窻前艸色煙凝緑門外波光月蕩開歌放霓裳仙李白醉空世界酒如來春山幾幅無人畫紫翠重重疊晚臺

畱世卿飲用前韻

大厓居士且徘徊老婦家中喚洗杯園花當檻春饒笑竹洞封云晝不開一冬菜飯畱君住萬里風船破浪來若此詩情似坡老楚雲臺是妙髙臺

與雷震東

何處黃公客欲還黃公山亦小廬山往來雲水兩三輩妝點春風花栁間嶽色曉行湘浦望湖光晴到洞庭看有詩都點逍遙送九萬扶揺一日摶

與雷震陽

近午黃鸝鳴樹樹深春紅雨落山山誰開燈火書帷地郎在丹靑畫幅間醉墨收歸湘篋富狂詩抄與郢人看墻隈只欠梧桐樹髙翼還隨老鳯摶

與李嚴

野鶴將雛到海還楚雲歸夢幾鄕山羹墻見我三湘外歲月還君五嶺間杏苑不禁春意鬧美人爭捲繡簾看長安莫買乖崖醉太華長畱睡老摶

次韻顧別駕江門夜泊

云捲晴波千里白帆收落日半江明遙看煙際樓臺迥不受人間鼔角驚碧玉偶逢須著眼黃花已過更揮觥眼中別駕如君少傾到尊前接後生

次韻伍南山賀碧玉樓新成

腳底江山不浪開小樓占此是天裁光流南極窻前枕春滿東溟掌裏杯碧玉久亡今復見白雲朝出暮還來梅花又報羅浮信月上江門載影回

百尺空中天眼闊三更月底夢詩成安排枕幾還公睡已有闌干信客憑鄕裏過從盧行者海山或遇羨門生當年碧玉無畱賦何處靑雲更擬陵

再和碧玉樓韻

乾坤眞妙此臺開一一皆因造化裁意了梅花難著句眼空江海笑浮杯未分無極源頭在誰畫先天樣子來碧玉樓中閒隠幾千千山遶又川回

讀世卿藎卿挽五羊鍾狂客捲次韻

李家兄弟各才良誰爲酬知水鑑光天地好人還自好古今狂者豈皆狂碧油帳遶靑絲鞚紫錦囊封白雪章萬里平江能送我十年燈火夢淮陽

次韻見訪

春曉不扄巖上扉遶闌紅紫欲開時花來勸飲誰禁得天不能歌人代之滄海匯爲雙帶遶靑山髙起百重圍赤泥居士來相訪袖取云笙月下吹

飲酒

酌酒勸公公自謌三杯無柰老狂何坐忘碧玉今何世舞破春風是此蓑一笑功名卑管晏六經仁義沛江河江門詩景年年是每到春來詩便多

君莫停杯我爲謌我今忘我是誰何避人懶弄船頭笛對影非無月下蓑廬阜春云眠華嶽江門秋水釣銀河竹弓挽住閒人手漸覺年來射鴨多

再依韻答子長

罇酒相逢喜欲謌眼中人物又如何山光開戶靑遶幾艸色停舟緑滿蓑東泛與公剛到海西遊去我莫踰河古今勝負彈棊手閒笑人間局面多

聴到人間寗戚謌馬周無病謝常何江邊野艇眠依竹日出東山催著蓑自古或由詩入相如公眞有口懸河山樓盡日同揮琖花落黏罇晚更多

逍遙華頂放仙謌華頂不登君謂何仰攀明月天幾尺中借狂夫地一蓑亦見軒轅來鑄鼎不聞夫子嘆臨河赤城路隔芳菲斷一醉碧桃春更多

張主事報林縣博歸過五羊用飲酒韻

太白峯頭太白謌太白不歸天柰何風雨驚回一場夢江湖拈起十年蓑山僧借諭葫蘆纒武帝收功瓠子河若道維摩元示病老夫當日病還多

張地曹見和飲酒數篇復韻答之

若比漁翁別調謌不將遺響弄陰何往來釣瀨生春水多少歸人著舊蓑學士有箋飛紫禁﹝張東白上疏乞歸﹞東山無計謝黃河﹝劉時雍修黃河﹞閒人只謾閒料理春雨階前艸又多

將至廬山有作和吳兆麟

欲翕還舒云以之半陰半晴三月時君謌一曲來陶謝我把諸峯坐武夷岸夾桃花蔵釣石春來江水入園籬孤山蕩破廬山影看到廬山幾丈詩

和景浮游山

樹底樵歌鳥欲飛澗邊苔色上人衣碧雲洞杳春蘿合紫蕨山深舊路微問我行蔵今老大伴人遊走只童兒采芳莫道無年少領得濃香滿袖歸

靑雲偶共白雲飛白雲閒映山人衣一路風光春淡泊隔林煙靄晝霏微江山到我無前輩造物磨人是小兒花下一壺休瀉盡明朝畱得送春歸

得世卿書訝其大略

曠年爲別此封書應是山人半醉餘海月開罇聊復爾楚云回首問何如春來幾處藩籬破老夢千年木石居笑割衡山共君老黃公何處且茅廬﹝黃公世卿住處山名﹞

答世卿書

報答還山第一書筆端有眼笑談余行蔵付酒君亦醉兄弟論文我不如髙榻忝同他雨坐西山剛對此溪居因君料理安身處多少人間未結廬

追和劉文靖偶得韻

千峯賒月飽淸眞到處風花對賞新菊徑豈無蓮社酒逺師當與長官親經綸誰試期年手著述空嗟百代人安得畫師深此意不將朱白浪描春

三復遺詩有訂頑月中顏色見松闗頭顱本自成三極噓吸猶堪塞兩間老至不知何歲月古來無恙此江山莫輕語黙論前代天與閒人剩與閒

吳明府約過廬山不果使人送菊酒至用世卿韻答之

合是先生酒處偏菊邊月下不能眠兒謌野酌三杯後花近藜牀二尺前大塊了空無極眼濂溪分付小圓圏長官解記廬山否略欠廬山一日緣

次韻顧別駕奉寄彭司冦﹝序云別駕顧勉庵聞司冦彭從吾先生得請致仕還莆賦近體詩二章賀之爲僕受知於先生者不可無言旣示之詩尋又以簡來促因述所間附其韻爲和答之謌非所欲聞於司冦者也﹞

今代爲官到六卿閩中此老最光榮面前路闊身須退闗下人嗟代有名晚秫還家新釀熟溪鋤試手藥苗生相看不厭壺山好笑拂松根坐月明

二疏誰參漢大夫都門今賣送歸圗豈無經濟酬當寧已道頭顱非故吾自古功名闗寵辱幾人廊廟不江湖木蘭之水淸無恙以配先生不可乎

嘉會樓上梁和顧別駕

逺離聲迹入無無又向人間見此模老去虛譽深自愧古來名教要人扶每畱半餉陪諸老絕勝扁舟在五湖頗憶當年興國寺樽前髙論欲何圗

用顧別駕韻奉答熊侍禦

逺之非有近非無艸色花香造化模俄頃笑談飛鳥過丹靑樓閣爲公扶煙霞舊隠移匡阜水月新墪有鑑湖若个江山可蔵拙幸來相賞莫相圗

壽王松坡用西涯韻﹝淸戎王侍禦父﹞

雪晴騘馬自知津誰道梅花不是春玉節趨歸生日酒松坡未了白雲身父子箕裘眞有是江山富貴小看人往來獅子峯前路洞口橊花幾度新

待黃太守見訪時當考績入京

端陽春好是公開公莫朝天不放回肯來嘉會畱一日更傍梅花勸幾杯踏歌漁父江邊醉吹篴仙童海上來問我擁旌何處客畫船撐月此徘徊

病中冩懷

世間賢智皆靑瑣海上田家只白雲多病一生長傍母孤臣萬死敢忘君諸公莫要連章說先帝曾將短疏聞何處擁旌來勸駕買羊沽酒惜殷勤

總爲功名欺白髮不將富貴薄秋云𨿽然久病無官況每拜名香祝聖君九十萱親誰待老幾莖竹主話空聞定山何處無來耗惹得江門夢寐勤

送左秀才次韻

腳底千峯不作難天涯相望幾間闗孤村水月能看客一路梅花直到山畎畆未應同我病乾坤那肯放人閒東南更有春如酒肯到明年二月還

云蘿處士挽詩

誰開三畆臥云蘿洛下元稱安樂窩風月尙畱詩卷在經綸只放酒杯多身將沙鳥還賓主情擁山花當綺羅四十五年成一夢乾坤回首悵如何

次韻汪禦史畱別

百代文章百代儒小將碧玉贊黃虞功名路上多塵土桃李人間見此夫頃以髙談知識量未聞俗態是規模不因指示晨雞唱白日誰知有兩徒

張生以詩來謁次其韻答之

閒坐蒲團幾个穿晚畱一影畫魚船日長睡榻千峯裏春近柴門五栁邊在處雲山皆我樂後來衣缽是誰傳諸生莫有登瀛步愛結而今病鶴緣

八年春部書復至顧別駕以兩司之命來勸駕用舊冩懷韻賦詩見示答之

恰恰啼鶯初變樹翩翩官騎忽穿雲杯觴花底香迎客鼓笛樓前鬧送君老態一時都共見公謌三疊敢相聞白頭空有丹心在此望天遙感戀勤

其二

名教可尊誰敢後少年空有气淩雲得終殘喘畱將母直擬孤誠死報君俗變唐虞今日計徳髙堯禹萬方聞太平何處無歌頌臥聴蓬萊擊壤勤

贈林府尊

收斂精神入太淸藉茅無計遣書程兩三別駕風隨動十數花封月最明露冕江山無愧色攀轅天地有眞情東風欲別仙城樹滿路啼鶯是頌聲

壽月溪翁爲順徳主簿張如玘

花影揺溪水半篙晚風送上釣魚舠乘流曳轉波間綫擊楫歌翻月下騷元亮此生惟盞酒瑤池何日更蟠桃鄰封主簿徵詩急再拜江門致幣勞

次韻鄺筠巢早春見寄

城郭塵埃不到身扶溪看老百回春裏中物態渾非舊墻外桃花只賣新此老直於三代見諸郎𨿽在一官貧楚天何處堪回首目斷襄陽不見人

次韻王樂用僉憲見寄

七十餘年未覺新耽眠猶是向來人春杯斟盡啼鶯外晚笛吹殘釣渚濵人世謹防開眼錯此懷得恐到頭眞靑山果是無心出何處眠窩共卜鄰

次韻孫禦史別後見寄

冥冥宇內繆相賢處世如撐石瀨船赤土喜逢三日雨淸談畱到二更天山中宿鳥知投樹水底潛魚不離淵明日畫船賓不顧遊龍翔鳯有來篇

白髮滄波了歲年偶逢佳客話延緣鳯毛五色能驚世駿骨千金表好賢索莫杯盤津口月掃空雲霧水中天寜知此地千年下追詠能無千載前

次韻張侍禦叔亨見寄

月出不扄溪上門白頭漁父向人言扁舟自唱濯纓曲四海共知明主恩小飲未嘗沽市酒狂書時復弄茅根相思也有臺官夢夢見當年住處村

家國不分無二門君今與我皆忘言五倫首重君臣義一體元同骨肉恩長養嘉苗休失實剪除惡木不畱根他年我見張文獻異代風流嶺外村

北溪容球來訪答之

孤月正酣東閣睡淸風又到北溪船看君迥出諸客右問我何如十載前劍气燭天堪引望桃花照眼未須憐山中碧玉仙家物已證先生作睡仙

三月風光徧海埏誰家園裏棹觥船一身燮理三杯內萬古乾坤半醉前幾度寄書言自愛何人挈榼荷相憐自從托契中山後卻笑他仙是鬼仙

鄧俊圭喪兄慰之

每恨思君不見君一哀何處隔秋云客來每及難兄問訃至那堪故友聞碧玉三年空枕塊廬岡四尺自封墳靑天幾度看明月骨肉無言兩地分

次韻王叔毅弘行人見寄

駐屐花邊聴鳥音靑山何處想登臨肩頭伊尹方能任腳板鴟夷未了心歷歷更冝觀往古炎炎何敢羨於今相逢杯酒喜共醉相憶詩情還自深

髙樓何處可逃名說著衡山便有情不住三年思乃舅可無一字寄金陵麻衣豈是無髙論若水還應作貴卿他日五峯供我粥不知誰是老門生

次韻余行人濂見訪

年富豈知行路永眼髙猶喜閱人多荒村古木雲長鎖白鳥靑天水不波老竹忽看髙鳯下短墻無算小虫窠憑君寄語東山道神禹無功在九河

贈劉秀才

江門舊雨長公詩今日江西學者師弘治以前無此詔宮墻之內少人知詩書豈但供時好進退多應與世疑百歲光陰同轉瞬老夫雙鬢已如絲

次韻答張天祥秀才

十處尋芳九處空逺隨溪舫訪溪翁請還幾杖歌春鳥學制綸竿弄晚風幾樹江山憐晚暮十年遊走羨兒童張生來問衡山道又問衡山孰我同

次韻孫禦史擬弔崖

瞬息人間三百年尋常興廢不須憐崖州此死終無補中國何年壊守邊信國不來知有罪魯齋當仕豈忘天太空不語乾坤病萬歲千秋老淚漣

容彥禮率諸弟同在館下彥昭彥禮彥貞相繼而逝彥濳今又卒感而有作

水光山色兩依然不見當年載酒船老我交逰疎後進君家兄弟散朝煙兩峯﹝號彥昭﹞腳迹今安在﹝彥昭常逰永丰江浦謁羅一峯莊定山﹞彥禮碑詩久未鐫﹝某欲爲彥禮墓志未刻﹞莫道江門空識我千秋遺話及璣璇

悼彥潛用原韻

山樓耿耿夜燈然誰借東良一日船淚逐花溝因暮雨愁迷鵑樹慘朝煙養生有命妨新學入社無題侈舊鐫塋次若將昭穆定九原新兆有東璇

次韻劉少參嘉會樓

九曲江邊一小樓滿川風雨夜來收扁舟東泛桃花水香徑旁通杜若洲樓下脫蓑眠翠浪樓前揮袂揖浮丘公來二月春多少兩度詩筒向此遊

天气初炎過此樓江邊春色未全收煙消垂栁初凝岸風逓平荷尙隔洲破屋數家還碧玉好山何處更丹丘兩公勝會眞難遇結綺臨春是別遊

寄李世卿

再過湘江踏浪過一帆西去傍煙蘿家臨漢水心無住人到衡山興亦多豈是兵戈愁阻絕不因婚嫁笑蹉跎白鷗肯信閒於我也解忘機浴逺波

湖北竹枝髙自歌釣絲千丈引垂蘿煙霞腳底眞曾到歲月人間頗厭多雲水與君終浩蕩題緘寄我莫蹉跎秋風稅駕衡山下共泛淸湘明月波

次韻張東所元旦見寄

未到朱陵古洞門一封先荷沈公恩睡窮殘臘還憂病吟倚東風欲斷魂紫蓋不知誰是主靑天無盡鳥空鶱山人只合山中老一歲桃花種一根

再用韻答黃大參見寄

數篇何處好懷開疑是江門得意回嘉會樓前曾駐節芰荷香裏小持杯急呼童子燒香讀重遣黎生送酒來咫尺端溪不能到只憑淸夢與徘徊

別來幽抱不曾開長夏思君日幾回使我能吟白雪曲須君共對紫霞杯凋零老鬢尙未巳狂殺春風肯再來莫爲廬山動歸興紫薇花下少徘徊

答鄧督府

不見如今五十年賢闗風韻想依然衰齡我有無窮朽督府公通第一箋願托經綸均嶺海莫辭將相作神仙孤山鶴啄孤山月不要諸司費俸錢

次韻臨汀鄔先生

水滿江門弄釣時一篇誰借病翁詩忽聞天外舒長嘯都與人間作廣基海月偶紆南海望風花未遣北人知欲知此後相思處千載神交在舞雩

贈童子久住侍父入京

還著小坡隨長公天葩未吐孝經通靑襟誰不羨童子白髮我徒成老翁曝日家聲從此大淩雲气魄蓋人雄曲江淸獻鄕先逹敢道後來無此風

三贈文都

小住江門四十年隔坡相應荷相憐窻開四面客通刺酒覆三杯月到船身上紫袍知有相畫中碧眼亦眞傳明朝庾嶺髙回首萬里晴波正接天

靜軒次韻莊定山

崆峒道士出山頻還入崆峒作主人當說夢時都是夢未逢眞處更求眞蒲團坐破千峯目信手推開六合塵無極老翁無欲教一畨拈動一畨新

次韻奉答廷贊別駕王先生見寄

年去年來無復年浮生此夢尙依然不知艸閣千峯外坐到蒲團幾个穿馬迹交時駑亦進鳥鳴哀處鳯還遷兗州別駕憐同姓不欠人間二頃田

次韻梁平樂見寄

江山吾愛艶陽天花栁靑紅共一川眼底秪應無外物筆端何病不能圏幾畨作夢因何事兩度傳緘莫有緣共語喜逢丘禦史沈屙端爲長官痊

次韻答太虛上人

雨過山中百卉寒人間回首又春殘徒聞有病肱三折未試回生藥一丸石洞棲賢終苦節太虛持律最淸端年來𨿽闡蓮經教卻與無言是一般

次韻沈督府見寄

誰是朱陵洞里人世間此畫合描眞一瓢未醉山中聖七字先傳筆下神靑玉有期看我老紫芝無語爲誰春還公一嶽一萬丈半點飛雲是近鄰

不住東西四百峯鐵橋山淺笑迷蹤喜聞世外無塵地來伴巖頭掛月松藥鼎便分煨芋火道人元是賣姜翁先生數上衡山頂紫蓋峯前望白龍

壽吳黃門母

何處思親錦捲封荷花髙映壽顏紅喜看沓雜來天上不覺依稀是夢中幾歲風光依北極半簾月色見眞容不辭頌禱遙相賀卻對江山語未工

用筠巢翁韻兼呈翁

酒處能歌未盡陶還從酒處說功勞每因興去開三徑日對花來醉幾遭春意滿胸成浩笑花神覿面見揮毫南山向晚無眞意只謾悲吟也未髙

邸報劉亞卿先生以今冬十月得請還東山喜而有作

衡嶽五峯靑貼天諸仙髙步碧雲巓特書八字非常見遣告三生是別傳一壺想共朱陵酒七字先哦紫蓋篇﹝紫蓋山名﹞今夜江門看邸報東山元與嶽相連

和答李子長見寄

賢聖由來病有之那堪一病屢移時心寛不怕思眠早性慢終應得老遲白首喜同湛雨坐靑燈細話子長詩定山卻喜劉文靖賢輩如何都不思

次韻莊定山曲阜道中

曲阜之民如崇陽五畆之宅樹以桑太牢不驚天子詔百里豈負聖人鄕爭得緑蓑挿羽翼可憐白髮來羹墻先生也未忘洙泗獨立源頭一詠長

次韻莊定山謁孔廟

六經如日朝出東夫子之教百代崇揆之千聖無不合施之萬事無不中水南新抽桃葉碧山北亦放桃花紅乾坤生意每如是萬古不息誰爲功

臥遊上游荘湛民澤

上游洗足意如何到我來時還放歌秋半寫空迷菊酒月明舞爛釣江蓑閒將野馬爲賓主笑把山花當綺羅人道上游眞个好上游固好遇人多

黃雲之髙髙幾何黃雲山人發浩歌短響入云白雪曲長裙拖地赤藤蓑黃鸝自愛蔵深谷野鶴髙飛出罻羅山路相逢休問訊山靈掩口笑何多

次韻張主事答鄧督府

萬古人心萬古天江門漁父笑空眠幸逢嶺外千山靜共荷臺端一老賢羣趨豈尙班行簇美譽當令世代傳卻憶東山天下望不畱今日鎭三邊

撥悶謾書

撥悶江樓病有詩詩成卽事直堪嗤江山莫嘆無前輩造物何嘗不小兒物遇歲寒形至性天於定後見眞機大易發揮羣聖達碧玉山人近有詩

自怡堂爲增江湛演題民澤世父也

十畆林中半是塘一蒲團臥花中央百年眞樂起人世萬壑淸風在此堂洗足正當鐵橋水振衣小坐黃雲岡四百影斜孤頂月任是神仙也括囊

丁長官祠秋祭示里人

蒼涼月色皎秋晴海闊天髙思已冥當日疲癃均乳哺於今畎畆盡墻羮一祠已表桐鄕愛列傳還須國史成霜耀星華朱鳥上水涵山骨鐵橋淸

夢莊定山遣使來問夢中以詩答云

定山歸後再淸康夜半呼兒喜欲狂夢遣長須來問病故應早歲見羹墻文靖一生隨老筆太虛四大作禪牀南北地殊生異世先生何處問行蔵

曉枕

碧玉山樓曉枕眠獨吟樓上笑陽闗人世誰爲兒女態道流空說化形仙衡嶽開山秋正好舂陵望嶽地相連碧雲野路無羈絆五尺丹藤兩屨煙

答雪齋先生惠歷

滄波老父多閒日碧玉先生著破巾一榻久便深谷臥百年長借內臺春新書每用知時令寵貺多應及里人鶴舞雲飛皆得意坐看百粵盡歸仁

次韻吾縣博見寄

黃菊開時霜滿林山風吹冷薜蘿襟肯忘沂水歸時詠也到廬山酒處尋自得不須言有命太虛元只是無心白頭不作人間夢一笑江門契亦深

次韻鄧督府見寄

眼看百物隨時過路有千岐到處多想見精神官裏坐不離文字手中摩白衣管領千峯醉黃菊商量九日謌堯舜浮雲無一點廬山何敢更嵯峨

衡山和李子長見懷欲過江門

新詩把讀大開懷久病諸生擬到崖身上緑蓑都舞破雨中黃葉忽飛來酒逢菊日何人送﹝子長八月五日書至江門與重陽尙隔一月已言菊日者識喜也詩人興到落筆類多不實如此云﹞月照柴闗每夜開廬阜歸來見束髮華陽巾好爲君裁

秋來風月不開懷暮遶朱陵百丈崖靑玉拂開壇上舞紫鸞摶入手中來野心雲水潛孤笑老眼乾坤病一開誰道李家無子弟紫冥句在不堪裁

再次韻答子長

懷極開懷是惱懷捉君手拍到天崖杖桃南極星隨去人到西山鳯不來久坐或聞仙馭過登髙時見洞門開誰知山石書題徧笑倩何人爲總裁

次韻汪鼎夫侍禦壽母生日

可恨白雲無羽翼白雲朝暮在江南君親於我皆無盡忠孝須君兩不慚錫命有封當第一折肱治病不論三髙堂壽斚重陽近又借黃花一度酣

次韻吾縣博登嘉會樓見寄

醉下江邊百尺樓浩歌一曲有陳畱想當詩舫忘眠夜正是廬岡見月秋靑紫要途何足顧江湖豪气未全收去尋野馬氤氳地卽是人間第一流

贈林教諭汝惇

舞雩聲響在春殘只隔人間幾片山偶此通名秋竹院共君弄艇蘆花灣常於嶺右觀諸夏剛被梅花送一寒普贈乾坤惟一點萬古長畱宇宙間

贈鐫者何侃

一鐫一字一磨礱萬歲千秋感激同未蠟碑前元屬我到書丹後卻須公萬里雲霄回鸑鷟滿池風雨舞蛟龍不知費盡閒心力誰傍斯文與計傭

贈何侃如潮州刻三利溪記用潮州見寄韻

咫尺荊州地肯容淸光偏照蓽門中獨憐孺子才堪賞不道詩人巧更窮已見千碑傳好事可辭束帛聘鐫公潮陽父老如相問爲說周陳共此風

九日和朱子韻示陳冕

正是詩忙酒亂時滿樓風雨不湏歸碧苔院裏多秋色紅樹溪邊又夕暉九日共餐花有菊暮年誰羨錦爲衣滄江野艇來何處遙望孤云在翠微

答馬龍惠筆

揮毫殺盡山中兔雪管秋風又到門入手當爲天下技禿頭終瘞水邊材八分墨妙還江浦科斗書成也狀元思與兩賢同把筆夕陽江郭斷離魂

未推賢輩上騷壇宗廟前頭有一門已近宮墻窺此道恐如遊騎走他村圗書有祕誰先覺坤復求端我亦元到得滿懷風月在不妨行坐弄吟魂

示諸生

無我無人無古今天機何處不堪尋風霆示教皆吾性汗馬收功正此心水火鼎中非玉液鴛鴦譜裏失金鍼道人欲向諸君說只恐諸君信未深

浮生擾擾白頭新又見人間一度春爾輩何時宜發憤老聞夜雨欲傷神此身天地逢人少落日江門叫鶴頻爲報楊朱莫相笑孟軻不是褊心人

聞緝熈授平湖掌教

偶從道路得行藏南北音書又一鄕溟海心情眞自逺平湖風月可誰將山中舊坐香根老耳畔新聲木鐸長衰病未知何日起扶畱窻下正抄方

次韻廷實示學者

樹倒藤枯始一扶諸賢爲計得無疎閱窮載籍終無補坐徧蒲團亦是枯定性未能忘外物求心依舊落迷塗弄丸我愛張東所只學堯夫也不孤

讀茂卿次韻呈定山先生詩有夢入羅浮之句用韻寄答時世卿在白沙

鶴避茶煙信有之買田招鶴是何時百年睡息深華嶽九曲歌聲斷武夷有客到齋言種樹呼兒挿栁當編籬誰知萬里東橋月夢破羅浮亦有詩

東橋茂卿住處

彼此衰榮更共之年過六十是衰時藜羹頗恨無萊婦卉服都忘在島夷水暖河豚吹細浪露寒秋蠏過疎籬江天好景無人畫每要先生藉入詩

太虛上人以所注定山種樹詩見寄喜而賦此兼稿呈定山

四十年前從事勞老來萬首放詩豪這回種樹心全了若个山僧眼總髙尖送定山居寺近音來南海與神交白蓮不結楊州祖賓主依然是逺陶

追次康節先生小圃逢春之作

時物紛紛共鬭妍好春多在語鶯邊傍花隨栁我尋句剰水殘山天賜年竹徑旁通沽酒市桃花亂點釣魚船而今我愛孫思邈自古髙人方又圓

悼李九淵

九韶已死徵君老我與深之事偶同此夜北風吹白髮舊時明月對蒼松聲名還許輩流上歲月忽消鉛槧中莫笑腐儒無厚業尊前又手鳯駒鴻

過康齋吳與弼先生墓

桐園三尺聘君墳猶有門人爲掃云此日英靈應識我斯文風气莫如君吟殘老杜詩千首看破伊川易幾分未了平生端的事九原風露倍酸辛

弔鄒汝愚謫石城

少年爲意盡崢嶸謫死天涯二十春舊雨不畱花縣榻秋風還閃石城旌兒啼母絕家何處水宿山居路幾程人事每將天不定文章何用博虛名

江月無光江水寒角聲杳杳夜漫漫孤兒歲月初離乳夫子風流盡蓋棺身後豈知名可貴世間長苦路行難鴟夷不亂當年計還得雲門枕上看

弱女孤兒哭作團歸槎渺渺倩誰看乾坤敬士此邦伯生死交情非長官逺陌不堪窮望眼寸腸何直百憂端欲陳薄奠無由致園橘山蔬領一盤

修短榮枯分各該荒江落日爲誰哀詞林當日人如夢唐肆今朝馬又來功利紛紛難入手乾坤滚滚負多才若將禍福論天道顚沛如公豈理哉

畱別諸友﹝時赴召命﹞

臺書春晚下漁磯中歲行蔵與願違鷗鷺自來還自去江山疑是又疑非難將寸艸酬萱艸且著鶉衣拜衮衣但得聖恩憐老母滿船明月是歸時

昆侖西北是官陂滅迹煙霞我自遲獨往恐逢江上雪相思還寄隴頭枝風雲想見千年會消息終還七日期總爲髙堂難離別乾坤行道豈無時

欠服松花一大車顚毛垂白齒牙疎非闗聖代無賢路自愛淸風臥絳廚道上或逢人賣屨眼中誰謂我非夫他時得遂投閒計只對靑山不著書

鈞渚風長裊故絲水花含笑海鷗疑都將老子行蔵意分付東溟水月知自昔願從巢許後而今豈異帝堯時憑君寄語張東所更與飛雲作後期

石門次林緝熈韻

與君傾蓋定前言來往靑山十五年老我自知難用世勞君相送過貪泉淸言晚對江邊寺離思秋生鳥外天畱取西華一樽酒春風還擬上江船

孤舟昔系飛來寺白首重來十四秋君看秋風吹彩鷁何如老子坐靑牛畱情世事終何補得意雲山亦易休見說夔龍滿朝著九重應許放巢由

不寐

一飯不忘溝壑心白頭冰雪更相侵妻烹野菜供晨饌兒點松燈對夜琴賦拙但畱司馬壁碑成不賣退之金無端婚嫁相料理獨聴疎鐘到夜深

次韻張東海

老去人間久廢談靑衫不攺舊圖南道超形气元無一人與乾坤本是三何物坐中春坱北幾時鏡裏雪■﹝髟上監下﹞鬖白沙詩語如禪語試著南安太守參

南安贈龍溪李知縣

玉枕山前逢使君西風吹破玉臺巾手中玉斚休辭醉鬢腳黃花別是春鳯歷流年供俯仰龍溪他日看經綸憑君若見蒙庵老爲說於今白髮新

回岐道中

回岐接水樹冥冥又是朝京一日程兩耳如聞重譯語幾時不見五仙城朝無兒稚歌行酒夜有巡船臥打更欲識羈情多少在昆侖深處白雲生

聴秀夫誦定山先生之作

髙格英風忽兩聨故人耳順是今年誰還敢擬三千首我也前知八百仙淡淡菊花秋滿把陶陶松蟻日髙眠定山倘許吾扳駕突過堯夫擊壤前

廬阜書捨和潘百石

半畆還叨地主恩北來岡阜亦稱尊水揺荔子紅當檻雨洗萆麻緑遶門飯後一牀便獨臥晡時三■﹝角戔﹞喜微溫何人爲借丹靑手冩過書齋也未村

一飯區區亦有恩千秋罍洗定誰尊先生終日臥隠幾童子幾人來掃門晴旭滿窻啼鳥亂春寒如酒著人溫江門煙景還多少獨倚寒松望逺村

靑山別樣與人恩絕勝黃金買得尊從此往來喬木下可人風日短籬門窻臨緑沼晴曦動鑪有丹砂伏火溫莫道我無徐孺子又同廬阜又同村

滄溟著艇未還恩又結廬岡土宇尊六十乃扶居士杖尋常不過酒人門江山盡放襟懷闊風日頻來笑語溫只欠一詩閒道破無人走告定山村

城中借竹且蒙恩竹在崇岡竹故尊萬里滄溟都座下一條官路自江門長驅李白詩中逸不捨堯夫酒後溫笑問地官張主事病翁今日住何村

程鄕學生鐘宏求社學記贈之

千里來攜欠一圖東南村構幾模糊人扶世教何妨切老向斯文自愧疎雲谷許還徽國主周溪流到長官居秋風海上無窮意也向程鄕社學書

陳秉常雨中看栁

種得東風栁一千江山意思日無邊閒遮一老靑春坐更縳孤舟白日眠近水雲煙相隠映他山桃李自嫣妍莫辭細雨頻來看爭得風光在眼前

○四言詩

題畫松泉爲張別駕

吉水流石澗生兩松樹洗耳掛飄無此佳處幸逢堯舜那無巢許

撥悶

久病在牀展轉莫舒我欲觀化有握其樞人有善願天必從之我病幾時我念西馳我行次且如饑思食如寒思衣動惟厥時匪亟匪徐魚躍鳶飛乃見眞機天豈不知天偶遺之吾將尢誰我聊任之撥悶以詩

示湛雨

有學無學有覺無覺千金一瓢萬金一諾天命流行眞機活潑水到渠成鳶飛魚躍得山莫杖臨濟莫渇萬化自然太虛何說繡羅一方金鍼誰掇

示黃昊

髙明之至無方不覆反求諸身霸柄在手

與民澤

聖人之學惟求盡性性卽理也盡性至命理由化遷化以理定化不可言守之在敬有一其中養吾徳性

○五言排律

月桂自白石移來

金粟初分我花仙不吝人煙霞三畆宅艸木百年身影入靑霄舊香傳白石新爲誰工態度本自惜精神翠竹旁通徑緋桃正隔津生憂兒女狎莫摘老夫嗔坐久風回席行遲露在巾當時尊玉茗平地隠冰輪收斂還眞性生成荷大鈞相逢山水地一笑武陵春

貞節堂栢

栢下拜羣孫年華栢旣尊皇風動髙蓋聖澤漑深根一事堪詩傳千年仗魯論撐空疑有力印月自無痕日出江門近春回海角暄細香浮竹院深色映籬門身謝看花塢家貧賣酒村陶然緑陰處髙枕弄吾丸

景云田蓢尾

蓑笠堪從事少年農圃情乘潮打兩槳落日照孤城山廟題詩過汀鷗伐皷驚提攜新耒耜寂寞舊棋枰挾被防春冷擁書讀晚晴兒曹依本分吾道在躬耕

旌節亭瓦雀

瓦雀喜亭棲丹靑意自迷雨餘穿麗日花底啅香泥並語聲全碎追飛羽忽低悠悠去繒繳欵欵戀榱題卵育非無地兒羣或引梯慣行書案上漸滿井欄西不羨雕籠養眞堪畫卷攜由來親白首那更避靑藜狎久如私眤喧多類滑稽行蔵非社燕飲啄混家雞度嶺千回歇排風幾寸躋冥鴻於汝輩滄海一涔蹄

○七言排律

王僉憲問一謾述

客來問我一如何碧玉髙樓夜夜歌廬阜一壺開我酒江門八尺贈人蓑杏壇多士無顏子洛下遺書病首科且就玉衡觀轉運那曾珠斗見森羅古來相遇難如此無怪人間說夢多

南海祠下短述

虎門千頃雪翻騰中有長鯨鼔鬛行看弄漁舟移白日欲拋塵土住滄溟江西不得誇彭蠡李白何須醉洞庭天際有山皆古色水邊無樹不秋聲一春桃李風吹盡萬里乾坤雨洗淸畫舫乘空書卷白晴霞映水布衣明不辭海上兒童識亦有祠前老樹精歲歲放歌來此地晚年偏喜不簪纓

代疏答五羊諸友

白頭哭子豈堪聞信有玄穹怨不仁精爽已歸千佛國玄纁未贈九原身求之夢後心如失病是愁中藥不神鬢腳又添今日白庭花何異昔年春東君此意誰分付又遣黃鸝喚向人

○古風歌行

聴李深之說緑護屛聖池歌

天風吹斷雲冥冥陰崖露滴池水淸牧童投竿蛟龍怒空山白曰雷霆驚好事何人解尋覓李生爲我言歷歷安得健步上崢嶸萬里直見滄波橫更憑猛手碎嵯峨一徑宻遶靑松多池旁是我安樂窩近者靑松逺滄波紅塵混混如吾何

除夕呈家兄

去年除夕色未槁今年除夕兄已老小弟朱顏不如昨但說窮通無醜好山中茅屋二十年日月逝矣如奔川兄弟五男並四女啜菽飲水同炊煙慈母年髙白髮少二十孀居憂未了眼前黃口那得知爭覓梨栗相喧炊我年未老筋力衰耒耜卽付大頭兒童牛生角禾登壠爲我且給通家麋

別蒼梧席間呈謝大參段都閫

蒼梧城中三日雨曉坐肩輿辭兩府參西藩者謝大夫枉與段侯同出祖麻衣搭颯濫西席對坐一文兼一武三人相逢豈易得一金便作華筵主酒酣擁蓋回仙亭立馬蒼茫別容與

贈陳冕

南有滄溟水北有昆侖山我屋正在溪山間瞻望不逺行實難白雲朝暮常漫漫桃花欲開梅又殘問君此去何時還

過端溪硯坑

峽云鎖斷端溪水白鶴羣飛峽山紫獨憐深山老鴝鵒萬古西風吹不起安得猛士提千鈞亂石溪邊夜搥碎

行路難

潁川水洗巢由耳首陽薇實夷齊腹世人不識將謂何子獨胡爲異玆俗古來死者非一人子胥屈子自殞身生前杯酒不肯醉何用虛譽垂千春

修外海赤坭嶺墓作

赤坭岡頭封馬鬛生荊死竹無日月晚生曾孫賤又劣仰首蒼天淚流血載鉏入山日已決北風吹我篙櫓折悲鳴中夜聲嗚咽曉踏荒山馬蹄熱開榛伐樹功務捷指揮羣僕口喋喋須臾豁見天然穴髙下山川甚蟠結西南諸峯靑不絕東北漫漫海波貼向來淺土悲滅裂再握又恐靈气泄復以玄石置墓碣永云云來千萬劫人生貴賤那可必下山復作兒女別

釣魚效張志和體

紅蕖風起白鷗飛大网攔江魚正肥微雨過又斜暉村北村南買醉歸

秋雨書事寄黃叔仁

嶺南气候殊中土七月初窮乃無暑樹杪晝蒙宻宻云檐前夜滴絲絲雨忽聞海上長風生捲入寒城翳鐘鼓東捨今晨母斂兒西鄰昨夜夫葬婦人間生死不可期慟哭蒼生柰何許

與黃叔仁乃父題東溪捲﹝並引昔余大父渭川府君居此溪上與黃氏故鄰也去之六十年矣閱此卷有感而作﹞

春煙漠漠溪溶溶鳥鳴終朝低竹叢桃花亂落溪水紅白首一人扶一笻醉中忘卻溪西東誰載咿啞進酒篷朝歌夕舞煩兒童吾廬若在玆溪上如此風光不讓公

憫雨寄叔仁

去年無雨榖不登今年雨多種欲死農夫十室九不炊天道胡爲乃如此自從西賊來充斥一十九年罷供億科徵不停差役多歲歲江邊民荷戈舊債未塡新債續裏中今有逃亡屋安能爲汝上訴天五風十雨無凶年

得林憲副待用書奉寄

午枕起攀庭樹株見戴白笠送君書開緘快讀不見字世間滚滚終何如傾蓋一談未可少悵望萬里徒區區願言保此無壊身烈火不解燔空虛

自伍光宇墓還登蓬萊絕頂

故人墳前澆我酒白日欲西回馬首磴危道險不可躋下馬長須扶兩肘三步一噫五步停引絙出舌肺腸鳴此時平地慮﹝闕﹞昂首十丈梯﹝闕﹞以手捉僕肩以足踏崖頸躋攀欲上分寸﹝闕﹞恐翻身落深阱山北鳴鵂鶹山南叫■﹝車勾﹞輈豺虎伏莽﹝闕﹞令人愁小童魚貫上復休絕頂﹝闕﹞一望隘九州島島弱水涓涓﹝闕﹞一杯滄溟流穹然靑者吾羅浮神仙葛白俱蜉蝣湖西先生去十秋五羊詩客徒淹畱數公陳迹或可搜死者已矣吾何憂後來諸生繼前修努力莫倦蓬萊遊

有鶴寓懷先

有鶴獨睨臨江樓雪衣﹝闕﹞幽問爾莫是蘇耽流蘇耽一去三十秋人間膏火不可畱欲往從之嗟無由鶴聞我言九回頭欲去不去增綢繆四野無雲風颼颼奮翮萬里須臾周顧我﹝闕﹞非丁侯

蘭

蘭兮蘭兮翳灌莽棘刺蒲芽遞消長野竹抽稍一千丈巨石盤云覆仙掌鶺鴒三三兼兩兩鼓翼飛鳴齊下上仰視玄穹極髙廣稊稗瓦甓皆眞賞半酣一爬誰老癢五羊城中鍾雪舫

答惠菊

玉臺山中冬酒熟玉臺氤氳聞紫菊香帆帶雨來山家九尺一莖紛天葩主人持酒向花笑坐下無花詩不妙近者擊壤歌二千菊花之音如響泉陳村老人植菊手玉蘂金華光照牖世人有眼不識眞愛菊還他晉時人一瓢酩酊廬山下萬乘之君不得臣

讀東坡年譜

坡翁春秋六十六腳債一生償不足黃州去後惠州來無何又向儋州宿瘴雨蠻風經幾時放歸旋就昆陵木熈寜以下至元符中間老稚圍船哭婦女倉皇吏卒欺坡翁已就臺官獄平生幾冊篋中書一一旁搜付回祿西望眉山不知處俯仰乾坤何局促假令坡翁活百年長領詞官稱玉局气節文章古所難先知孰與愚公谷丈夫當自愼出處何爾呶呶蒙毀辱

戲題張千戶畫松張侯畫松

人不識松不畫橫惟畫直上干靑霄下盤石倒捲蒼龍二千尺神物安可畱屋壁變化虛空了無迹不然恐遭雷斧辟左手執弓右持戟取勝無過萬人敵侯莫畫松費筆力

夢匡廬

老年心折何處山昨夜夢鼓潯陽柁九天無雲瀑布飛聲落長江震吳楚望湖亭邊延五老逺之近之無不可欲攜五老還滄溟一囊又借長髯我

與世卿同遊厓山作

海風晝號山木折墨浪夜撼蒼厓裂有廟於此昭臣節吾昔大書吾腦熱天冠地屨華裔別萬古不使綱常滅角聲嗚鳴旗獵獵樓船將軍過擊楫楚客傍觀黙無說肝腸裏有三公鐡南山老人紅玉頰久坐松根待明月

題梁先生蕓閣

聖人與天本無作六經之言天注腳百氏區區贅疣若汗牛充棟故可削世人聞見多尙博恨不堆書等山嶽捨東丈人號蕓閣髙坐松根自鳴鐸摳趨童子愼惟諾口授心傳爲小學孝經論語時參錯子史平生盡拈卻寄以斯名聊自謔講下諸郎頗淳朴誰敢作嘲侮先覺讀書不爲章句縳千卷萬卷皆糟粕野鳥晝啼山花落捨西先生睡方著

題馬默齋壁

屋後靑山屛翳合檐前緑樹煙花匝主人閉門履不納跏趺明月光遶榻客來問我笑不答但聞山鶯啼恰恰橙橘盈園野芳雜門外一江深映合四時八風誰管押煙飛霧走龍騰甲拙者孤舟持酒榼成化十年甲午臘

偶得

衡山西遊何時還暫寄漁蓑水石間又恐風吹江日殘扁舟打落蘆花灣教兒且築大雲山

可左言贈憲府王樂用歸瑞昌

可可可左左左費盡多少精神惹得一場笑唾百年不滿一瞬煩惱皆由心作若是向上輩人達塞一齊覷破歸來乎靑山還我白雲滿座莫思量但髙臥

贈左明府考績之京

六十花封一髙要髙要得公當不小阿衡事業世豈知天下經綸此中了百里萬夫大小同語默出處非殊調君今老績赴天官我只弄我江門釣

力疾書慈元廟碑記

北窻一榻羲皇前靑燈碧玉眠三年慈元落落吾所憐兩崖山髙靑閣天崖門之水常涓涓一碑今爲東山傳虛言不扶名教顚久病江湖落日前嗚呼此意誰與言

墜牀詩

母子之愛天所維廬岡數步扄幽扉近者夢寐常追隨墜身牀下如僵屍把火來照我爲誰久病不死長命雛側身東面魂依依

六月十夜枕上

歲歲與年年幾見春秋過枕前有時自放春風顚堯夫擊壤歌千篇大醉起舞春風前碧玉不知今幾年望望衡山眼欲穿世卿玆來何延緣

枕上

江門水上廬山顚蒲團展臥羲皇前洗手一弄琴無弦江門之水常淵淵月光云影江吞天安得古今名家如劉文靖莊定山題一言洞視千古如浮煙江門水與銀河連又何必棲棲向釣魚臺上來打眠夫然後信性气果江湖行蔵動星象同符羊裘老子未化之迹可見之形以爲曠世之賢而思齊其賢也耶

示諸生

江門洗足上廬山放腳一踏雲霞穿大行不加窮亦全堯舜與我都自然大者使問躍與濳守身當以藩籬先世間膏火來熬煎市朝名利相喧塡百年光景空畱連丈夫事業何由宣昔者緑鬢今華嶺嗚呼老去誰之愆

病中寄張廷實用杜子美韻

碧玉丈人天性直長以語人人不識胸中一部蓮華經江云浩浩江泠泠時取黃鶴樓中老鐵笛傍崖吹之江神斂袵無人聴安得張乖崖來分與衡山一半今日在衡山爲我作粥便是當年事業成

與謝天錫

先生大事久未襄造次千人不啟齒先生老窮旋渦佛滅頂驚心羅漢水麥舟遇我蓋非難凶歲探囊誠未易佳城許讓白牛岡借助希微非我意爲我寄聲謝韓子紛紛薄俗古今然所幸男兒窮有志後山之後豈無人百丈中流看砥柱

民澤自白沙館告還謁母故以歸爲望

黃雲山人風韻奇擊壤亦唱堯夫詩頃者省母增江湄梅花雪月如見之西風千畆稻埀垂再把葫蘆斬纒歸山門莫作兒女態陽闗三疊走噓唏﹝黃雲乃民澤所居之洞也﹞

贈黎申兼呈克修梧州

蒼梧夜雨連牀廬阜冬帆獨透夢中彩筆子須投海上黃雲我當種短歌送子子合知無病呻吟何足諷

王樂用僉江門看病別後賦此

木葉吾衣艸吾屨鳥解唱歌花解舞天際虹橋萬丈髙袖裏靑蛇三尺許破帽衝開華頂云西望衡山久延佇堂堂名教天命之六六洞天誰是主五羊城中老法星日昨江門看病去

感事示黃生叔仁

親老需甘軟家貧乏囷倉賣文應不免爲恨故難忘揮俗黃生激辭賓子覺剛爾曹𨿽得罪無愧在門墻

陳白沙集卷八

●欽定四庫全書

陳白沙集卷九

﹝明﹞陳獻章撰

○五言古詩補遺

聞陳宗湯湛民澤欲過江門遇■﹝風貝﹞風不果用張廷實韻寄之

斬蛟須射虎水石敢誰欺老夢不知逺客來何怨遲千休千處得一念一生持衰白如曽見斯言或可依

與民澤

漠漠黃雲岡珊珊鐵橋水宇宙幾千年洞天今有主借問子爲誰平生子湛子

題民澤九日詩後

我思陶長官廬山一杯酒世逺道彌光歲歲此重九酒中有歌者劃然金石奏謂從秦漢下藩籬士夫口藩籬茍不顧其中更奚有寥寥二千里長夜不復晝俛仰宇宙間孤光映疎栁民澤長者言藩籬自玆厚玆晨偶拈出以洗薄俗陋

景易讀書潮連賦此朂之

日往則月來東西若推磨及時願有爲何啻短檠課彊者能進取不能空墜墮四書與六經千古道在那願汝勤誦數一讀一百過嗟予老且病終日面壁坐古稱有志士讀書萬卷破如何百年內能者無一个書生赴場屋勢若疾風柁不悟進爲退反言勇者懦吾聞邵康節撤席廢眠臥又聞範仲淹畫粥充饑餓砥柱屹中流有力始能荷汝患志不立不患名不大師友爲汝資薪水爲汝助黽勉在朝夕用爲老夫賀

噩洲阻風

平岡儗農事一語五日畱今晨阻長江風雨眠歸舟老牛不乳犢寜爲水艸憂念此結吾懷人生易澆浮父子且有此他人復何求冥冥蒼山屛﹖﹖淸溪流童僕屢反側晨炊渇薪槱鳴鞭走泥潦視我能來不行止各有時天道匪我由會當息風濤鼓柁辭鳴鷗

送李世卿還嘉魚

楚地多佳人可慕不可求長江崩西浪五嶺障東曍翩翩李叔子晤語滄溟秋諸賢當未衰濟世吾何憂歸去襄南州問詢李與劉

襟懷有全楚勝處多臥遊大崖月同同赤壁風颼颼行蔵君自知可以與我否我若登南嶽寄聲黃鶴樓

富貴何欣欣貧賤何戚戚一爲利所驅至死不得息夫君坐超此俗眼多未識勿以聖自居昭昭謹形迹

在物有常性水濕而火燥在人無常情所惡變所好昨日見其恭今日見其傲蔓艸輕芝蘭淸源亦黃潦世情毎如斯聊爲行者告

疾風起驚濤舟以柁爲命柁乎茍不操舟也何由靜是舟如我身孰知身之穽是柁如我心孰祛心之病不如棄其舟免與風濤競

送梁國鎭

蓋有蔵器人我病元非果徘徊思逺道欲往悲定跛梁生千里駒東西無不可飛轡入長安垂楊春婀娜

喜康沛至﹝五言六句﹞

三年念遊侶奄至廬岡曲睍睆枝上鶯相呼入幽谷平生眞淡意至老方恥獨

○七言古詩補遺

擬移木犀於上游黃雲示民澤

木犀金粟散天香在秋之季廬山陽湛生期我上游庒移根千丈黃雲岡萬丈黃雲千丈山金粟花開不等閒金粟氤氳塞兩間先生與爾同歲闌

對菊

淵明無錢不沽酒九日菊花空在手我今酒熟花正開可惜重陽不再來今日花開顏色好昨日花開色枯槁去年對酒人面紅今年對酒鬢成翁人生百年會有終好客莫放樽罍空貧賤或可驕王公胡乃束縳塵埃中簪裾何者同牢籠

○五言絕句補遺

羅浮

羅浮海上來髙髙幾千丈鐵橋倘不闗諸峯竟流浪世人未得仙斯事安知妄九等眞洞天朱明惟上上

題子長寓捨壁

子長亦何病夜夜此呻吟世無白家媼誰會子長心驢背推敲去君知我是誰如何義兩手剛被子長笞

慈母石﹝爲門人區越﹞

慈孝相感激天機謝人力誰來石下歌見母不見石

鄕賢詠

馬持國

平生十數策決定要經綸不惜魏公幕知心是直臣

馬晞驥

我邑登賢載君家父子俱淸風端一硯五馬達鄕閭

伍逢起﹝宋義士﹞

中原不可復志士願終違直把眞心去何妨假首歸

羅希呂

孤髙還寂寞道否卽詩窮自古皆賢達今人有此風

周修﹝剛直爲黃斌所殺﹞

閉目靑天下捐軀百刃前匹夫如有志溝瀆不須憐

張撝

城西十日雨病叟得無饑亦有羅希呂厓山賞小詩

黎秣坡﹝名貞戍遼東﹞

儒術聲名舊戎衣日月長酩然尊酒下眼孔得遼陽

題莊子泉

閒看千丈雪飛下玉臺山爭知白沙子不是南華仙

題茂叔蓮

船入荷花內船衝荷葉開先生歸去後誰坐此船來

題淵明菊

籬下花堪把先生有酒不遙看白衣者不復問江州

題和靖梅

發與疎梅白身將寡鶴親孤山殘雪後淸絕憑欄人

○六言絕句補遺

夜書南安店壁

千里紅塵倦客幾年白髮衰翁野店孤燈夜雨寒房四壁秋虫

次韻景云蒼梧往復

朝辭白土低岸晚泊和尙髙岡樵唱云邊細路漁家石角輕航

云木幽疑絕境江流東見通津蒼梧逺尋仙侶端溪頗恨人情

天地安排蓑笠江湖放浪漁船或者天隨是我斜風細雨前川

○六言

栁渡一帆秋月江門幾樹春云來往一時意思江山萬古精神

贈陳聰還莆

縕袍不妨學道絕榖可以求仙相府胡爲慢士紙田自有丰年

靑錢不滿杖頭雪繭徒勞免頴相逢浪勸歸耕實欠蘇秦二頃

○七言絕句補遺

懷張詡

南北東西一馬塵相思何處不傷神竹邊閉閣長無事猶厭山云軟素巾

魯兩生示民澤

九五當朝須勸駕兩生朝突不畱琴想見古來交會事鴛鴦譜裏盡傳鍼

黃雲右闗﹝長短句﹞

萬丈黃雲千丈山金粟花開不等閒吁嗟乎金粟丈人與爾同歲闌

黃雲左闗﹝長短句﹞

萬丈黃雲千丈山金粟花開不等閒金粟氤氳塞兩間吁嗟乎金粟丈人與爾同歲闌

贈秀夫如江東﹝乙巳秋作﹞

浦口來尋舊路岐柴門過午未開時靑山十里花圍斷不許遊人折半枝

讀陳庸詩稿

天上霓裳久寂寥人間何處不詩瓢寄言雪月風花好都在騷人仔細描

張巡

獨蔽江淮阻賊兵乾坤回首盡膻腥何人肯救睢陽急不使忠臣負忍名

許逺

援絕城孤力不任逆胡天討竟成擒卻憐當日奴羹進酸盡平生長者心

南霽云

萬人回首看浮屠肯訊將軍躍馬呼誰續睢陽三日命進明先斬後擒胡

秫坡先生釣臺

少年朝暮釣池傍嬉戲哦吟送夕陽卻憶子陵臺上月至今千古共流光

樂歲呈楊大尹

捨北歌童搥破鼔捨南舂婦著新裙田家少遇丰年樂盡道今年是十分

元夕將來拍鼔嘩茅檐燈火醉家家長官願似丁明府甲首終年不到衙

壽陳靜軒七十次世卿韻

甲子如何管得翁全無白髮有靑瞳赤泥更是遊仙枕兄臥西頭弟臥東

午睡起

道人本自畏炎炎一榻淸風捲晝簾無柰華胥畱不得起憑香幾讀楞嚴

用韻寄鍾美宣

緑栁黃鶯紫水涯市橋沽酒醉春沙江花一與詩人別如此風光屬自家

晝睡爲雀所喧

野風吹隙檐翻雀晝攪牀風雀攪眠若道神仙無一事老夫當日未神仙

失僕

粥罷腰鎌亦上山晡時悵望負芻還乍疑乍到忘歸路月滿東楹未上闗

定山許撰一峯墓志東白許墓表久不見示

先生老去銘當出東白人來表可聞卻愛大流山上月淸光先到一峯墳

今古多聞遷史記一峯何必我同年先生存作垂千古東白曰然我亦然

金鰲閣

橫浦秋成百尺橋金鰲閣上見山遙憑髙無限歸來思何處飛雲不可招

鐵漢樓

鐵漢元來亦是誇羈魂入夜遶天涯數聲羗笛樓前月落盡寒梅一樹花

墨花臺東坡遺迹

汝弼卽是張長史堯夫方愛陳公甫何處思君不見君墨花臺上廉纎雨

橫浦橋

乘輿十月猶溱洧子產未知爲政在隔河騎馬是何人下馬問訊張東海

濂溪臺

黃菊花開又一年南山無分對陶潛不知風雨隨儂否惱殺臺中一夜眠

葵庵

葵花愛日臣愛君臣與葵花共此眞試問春來桃李樹紛紛同者是何人

春中

時光堪喜亦堪悲歲歲春隨斗炳移送老一條卭竹杖夜挑明月上臺磯

北風吹我早裘輕不借肩輿一日晴九十日春都不見跏趺榻上看云生

龍溪不賞去年花今歲春光喜在家多謝花神憐舊識盡情開向白牛車

夢長髯道士以一囊貯羅浮山攜以遺予紀以絕句

一口囊盛四百峯翠林香霧春冥蒙低頭笑問長髯老何處方壺有路通

千仞飛雲只手拏采鸞停處是仙家靑牛騎過鐵橋去踏碎璚瑤一路花

同馬黙齋候麥秀夫夜過白沙和韻

東風吹老桂花天坐久寒生月下氈見許夜深移艇過笛聲何處二更前

待馬黙齋不至諷以是詩

花前誰共引杯長風送歌聲到赭郎莫唱雍門弦上曲從來此曲斷人腸

白沙社有懷書張廷實詩後

海上竹枝非楚聲壁間科斗是賢名粵堂東望不知處惟見白雲天際生

依韻答周太守瑛見寄

白馬山前雪滿扉隔江雲樹晚依微津頭日日行人過不見長安舊布衣

相逢記得入京年夢破邯鄲不受牽更說莆陽風景好木蘭溪裏木蘭船

醉鄕

管勾仙家碧酒春醉鄕今日屬何人天髙地迥無人到試就陶潛一問津

睡鄕

漆園蝴蝶故翩翩一落人間今幾年試向髑髏原上朢八荒明月正堪眠

梅花下感事

桃李村村待發蒙孤芳憔悴不成叢天涯一寸腸如結吹斷江城曉角風

月夜與何子有飲梅村社贈之

溪北溪南踏月遊梅花村落似羅浮東風夜捲殘潮去畱得何郎半日舟

人日今年又共君他人交態白頭新開懷一夜梅村酒時復停杯問故人

夢先兄持絕句見示及覺忘其前聫以意足之

松林土屋閉斜曛人世悲歡那得聞閒處釀成玄碧酒秋來攜過武夷君

京師初歸答容琴月

舊遊風月未應忘到手新詩喜欲狂記得長安秋雨夜三人燈下說西良

三洲巖聞虎

艸動雲飛十里風三洲巖下吼聲雄先生自對山靈笑不道前身是逺公

經坡亭

水繞寒柯霧半籠逰絲輕曵釣船風三洲覧徧題名處閒向坡亭說長公

枳殻

■﹝艸陪﹞蕾枝頭春意長臥看蜂蝶往來忙不知今日聞多少燻得先生枕席香

題攜琴訪友圗

松崖日暮水聲深何處攜來緑綺琴磵石隔林人不見只疑魍魎是知音

答徐侍禦索艸書

寒窻弄筆敢辭難也得先生一破顏不要鍾王居我右只傳風雅到人間

代簡舊友克明梁先生

瓊山緑水舊遊行滄海歸來語後生幾醉幾醒醒後醉世間何事合畱情

至日梁聽松■﹝目卓﹞白石惠生魚﹝克明弟﹞

朝來何處得庖鮮白日村邊響夜舷布被蒙頭呼不起眞成至日閉闗眠

周文都伍伯饒馬玄眞諸友約釣河豚值雨弗果伯饒復遣人來約答之時玄眞文都在病

七月十日秋正來漁翁夜上臨江臺斜風細雨不歸去若个玄眞安在哉

秋入江門風怒號江水未落濤頭髙晴明三五君須記月下溪邊遲小舠

河豚正美周郎病玄眞不出公柰何絲綸一握三千丈獨釣東溟雨滿蓑

梅月用莊定山韻

四時萬物無非教人傍梅花月傍軒若道不闗梅月事宣尼何事欲無言

溪上梅花月一痕乾坤到此見天根誰道南枝獨開早一枝自有一干坤

和世卿

越山楚山皆白雲楚越如今不必分三十六峯同一樣不如何處武夷君

艸樹雲霞亦假名髙齋何處不先生解尋正路宮墻下榜也如今是典刑

次韻董子仁見寄兼以林蒙庵周時用提學

江門花鳥欲春闌腳帶雲霞步步寛君到閩中試借問龍山何事別長安

還將病骨畏秋聲一枕江流是我生若道嚴陵偏不事漢人更有聖之淸

鱷洲山遇虎

登髙停棹鱷洲山獨自忘機虎迹間忠信於人眞可仗爪牙當道卻須還

鱷洲阻風

牛饑僕冷不能嗔短曲長歌互有神今日誰家能走馬泥深還掛一壺春

晚發厓山

江水初寛白鷺飛厓山欲莫赤楓微孤舟獨背湯瓶去不共前川釣艇歸

厓山雜詩

寒云黯黯日模糊南有蒼厓對撚須今夕孤舟不成寐白鷗飛盡我跏趺

北風半夜捲滄溟杖屨船頭候曉晴滿目寒云吹不散一帆細雨濕湯瓶

萬古靑山自落暉白鷗穿破水雲飛孤舟江畔無情思閒與兒童詠緑衣

北風何事更長吹盡日孤帆逗水湄吟徧天涯歸未得江神應愛石齋詩

經都會故居

臘月四日仡歸裝舴艇衡寒到石塘忽見溪邊舊環堵恨隨流水繞春長

總角展書溪樹根風光不比洛陽園碧桃盡屬西王母緑橘先分小弱孫

秋日東軒漫題

離崩匏落不禁秋臥對蕭騷月半鉤彭澤須收三頃秫菊花無酒笑人不

黃葉紛紛江水流人間何處不悲秋江邊野老無名姓笑向滄江任白頭

寄馬黙齋

江山風月滿吟壇誰把漁郎薦老官眼底秋光供點筆等閒休作負彭鸞

追和白石馬教授奉寄其玄孫馬竹隠

山深谷冷老煙霞君住孤村第一家一榻淸風明月夜鉤窻閒對紫薇花

贈曾確還博羅

風袂飄飄過五羊五仙遮道問行蔵廬山莫道無分付領得春風古桂香

示兒

張公九世尙同居忍字専書一百餘受唾由來稱長者而今市軰卻嗤予

門前賓客偶相投忽忽浮生五十優君貴我貧俱是分敢將丘壑傲王侯

聖心太極一明蟾影落千江个个圎五十年來如夢覺臨岐更出示兒篇

遊白雲

擔頭行李但書囊撰勝尋幽到上方身與白雲同去住客從何處問行蔵

灌漑忽縣尹送酒至

一瓶西注一瓶東兩徑初移緑未濃忽見白衣持酒至擬畱一斗待秋風

次韻答丘侍郎

五月江門荔子叢繡衣下馬擘殘紅兒童爭走鳥臺節笑挽靑荷立水中

玉臺贈黎民瑞

靑天何處一登臺腳踏黃雲萬丈開聞說程鄕長官好抱琴歸去抱琴來

讀近思錄

楊墨偏髙子莫疑孟軻精一古心期日長對捲無人到風雨巡檐一詠詩

六經不假羣賢補卻憶宣尼下手時白首齋心顏子坐靑燈橫幾大臨詩

大學西銘迆■﹝辶裏﹞攤從前只假半年閒誰家繡得鴦鴛譜不惜金鍼度世間

寄黃仲昭

江西諸子在春風我有新碑落永丰海闊天空無可寄只將狂斐爲君通

次韻胡提學訪■﹝禾覽﹞山

斜風細雨緑蓑衣江上人家半掩扉莫向天涯歌獨醒白頭漁父笑人非

今朝黃鳥喚春回桃李還知帝力栽昨夜殷雷無意緒黑雲將雨滿山來

訪教諭何宗道

樹隠肩輿行欵欵花催春鳥鬧闗闗蘇公渡口雲連水宗道廬前雨滿山

峽山別胡提學還至九江作

峽山飛出兩三航滿載離愁下九江夜泊孤舟不能寐自燒銀燭到秋江

畫蘭

誰將水墨冩橫披竹石荊蘭也自冝記得湘潭秋雨後淸香猶帶楚臣悲

對菊

陶家園裏舊開叢復入山窻對此翁一曲一杯花下醉人生能得幾回逢

喜孫讀書

閒看溪水繞橙根自握刀鉏斸小園日午課詩孫漸長上堂誇與阿婆言

芙蓉文筆

丈人日暮看芙蓉湘水西來第幾峯兔頴刺天無屬我今爲松桂主人公

寄李子長

能將玄酒注金巵混沌誰教更鑿之我借元初溟滓好爲君驚喜爲君悲

題孔雀圗

兒女心情未遣知白頭笑賦雀屛詩可能乳得西周鳯來壽君王億萬期

題蒲石畫

一石靑靑蔭幾蒲半篙煙水欠模糊江門有个丹靑手也把江門畫作圗

雨中送客江上偶成

細雨江邊送畫橈肩輿如夢看春潮不知此處誰分付笑倚南風酒未消

次韻呈長官贈鄒汝愚

江門還我自由僊七洞天西小洞天南去北來船過盡無人肯住釣臺前

再韻呈吳獻臣

雙鳬海上果誰僊竚看飛騰上九天爲問南遷鄒吏目幾時歸去玉皇前

候方伯劉東山先生至

客從天柱得瑯函來試丹砂嶺以南有个道人眠不起洞門深鎖白龍庵

易傳遺書共此函偶拈一事問河南數千里外涪州夢透到龍門何處庵

次韻謝天錫登三層頂望昆侖池作

兩眼髙憑何處空白龍猶在有無中旁觀莫道昆侖小气蓋東南萬萬峯

手拍昆侖歌泬寥虹橋月下拜相邀回頭笑向玄眞子才到葵山怕路遙

卜居茶井

海鳥回翔何處歸海山春到白龍西欲搏九萬無風力認著昆侖便托棲

寄陳秉常用天錫韻

早援深谷探花原舉手來扳笠頂天誰與浪傳靑鳥信君今疑是白龍仙

次韻沈別駕見寄

我生之初我有眞百年泡沬往來身一丸也恨無分付誰是乾坤會弄人

夜坐

露冷風淸正酒酲誰家今夕不勝情人間老去無愁思獨倚疎梅看月明

次韻復趙提學

雨打風吹一樹花孤根不肯向人斜晚逢靑眼何須恨未到朱樓莫浪誇

與倪麟

沙水東西兩石橋夕陽飛馬剪山腰不知酒興還多少一路淸風吹不消

挽竹齋

屋裏沾裳羅一峯門前又報竹齋翁一年气運天何極兩嘆交情日未窮

題畫鷹

秋風垂翅下云衢野性翩翩不受羈欲借一枝江畔宿等閒花鳥莫相疑

夢曾晳

傾蓋寜知是夢中絕塵標致卻春風千秋此意吾能說不與由求面目同

讀韋蘇州詩

夜雨齋燈捲未收淸謠白首對蘇州晦翁兩眼滄浪碧也爲先生一點頭

五言夙昔慕陶韋句外畱心晚尙癡敢爲堯夫添注腳自從刪後更無詩

道經七星巖

百丈巖前石鼓鳴山人今夜動山靈同舟亦有知音者共聴乾坤第一聲

七星巖下醉神仙猶占龍牀水底眠我有一尊延壽酒月明今夜對南山

戲贈二謝生

婉轉靑囊傳二謝淵源來自馬蹄洲山人眼是庖丁手解把屠牛破土牛

與李世卿約遊圭峯

方壺使者與公期老我三山乞住持且約圭峯爲社會一圗今古付王維

和世卿

山靄霏霏碧滿蓑淸風不柰俗塵何人間久矣無髙鳯何處如今楚鳯歌

次韻奉答李方伯介軒潮連見寄

姓名秋榜忝同鄕四十年來守故常拄地撐天吾亦有一莖靑玉過眉長

不侍冰顏累十秋可堪相近阻相求此心未許旁人識公在山齋僕在舟

弘治己酉春姜仁夫進士以使事貴州還取道廣東過予白沙自己夘至丙戌凡八日辭別三首予亦次韻爲別明日仁夫至潮連寨方十餘里遣隸回幷得三絕和之通前九首吾與仁夫之意皆不在詩也豈尙多乎哉仁夫浙之蘭溪從學章先生徳懋吾廿年舊好故吾詩兩及之

江門綫路幾人通兩月公程來向東何處敢勞君著眼短墻疎竹是家風

云去云來等是浮獨憑髙閣看江流南風莫送東歸客更共江門一日遊

家近桐江舊釣臺鳯林何日暫歸來平生章子如相問道我山中日閉齋

一著將窮一著通謝公全局算江東眼中論事如章子是有當年國士風

洞門終日白雲浮洞裏桃花覆磵流誰道乃公閒似我不曽攜杖白雲遊

百尺江邊有築臺自從君去望君來黑頭了卻人間事更約焚香共小齋

次韻仁夫潮連寨見寄

極目長江傷我心滿身風雨立江潯帝城此去幾千里一度逢闗一寄音

今古相望日已賒包羲已上孰名家不識乾坤眞易簡借人門戶甚摶沙

得到鳶飛魚躍處正當隨栁傍花時今人不見程明道只把中庸屬子思

彈子磯候黙齋不至

軍人打皷泊官船黒霧蒙蒙水下灘隔岸相呼不相見竹籠牽火上桅竿

淸溪道中

西風吹冷峽山云紅葉淸溪點綴新惟有白頭溪裏影至今猶戴玉臺巾

蒙裏驛呈送行諸友

相隨徵路二旬餘笑指前山別老夫卻到前山心未了西風燈燭兩踟躕

南雄讀羅一峯記書院文

丘墳何處艸離離千里湖西夢覺時落日小池橋上路催人下馬讀殘碑

度嶺

天地風雲會有辰開元可是欠經綸千尋松下看流水十八年中度嶺人

玉枕山和南安太守張汝弼

一枕秋橫碧玉新金鰲閣上見嶙峋使君得此元無用賣與江門打睡人

過天柱峯

天柱峯前望故鄕西風淅淅鬢蒼蒼愁腸暗爲慈親斷誰道靑山是劍鋩

宿回龍寺

酒醒回龍欲二更迢迢秋漏徹江城何須不理東湖棹徐孺庭前月自明

題云嶺

路旁指點一峯墳一老西巖坐白雲盡是唐人詩境界千林紅葉訪徵君

與丰城知縣王本儉

劍水相逢梅始花春風吹動長官衙詩家到此須分別不共河陽一處誇

贈劉進夫還永丰兼寄羅養明楊榮敷羅淸極湖西諸友

江船戀戀費行纒我托劉郎亦是仙何處靑山君憶我月明湖上酒醒眠

一峯原上夕陽斜云掩閒門幾樹花見說西風吹不死散分春色與鄰家

淦川銀燭照離情畫舫行人一月程相憶卻憐山寺逺不曽夜半到鐘聲

題劉主事顯仁挽冊

曾傾白下郎官蓋忍讀靑田太守文今日九原誰是伴裏中新有一峯墳

和婁侍禦

偶與梅花作主賓旋將幽意托龍唇曲中若有千年調也要先生會入神

贈祝秀才鄕試

祝生南赴應天闈萬里秋云一鶚飛我有蘭溪他日意敢將裁入送君詩

蘭溪章子多詩別得見平生祝器之衰老不知言語費逢人信口話庖羲

和羅洗馬韻

五十東溟始願違安知不是慕甘肥今朝怕上花衢馬猶恐黃塵染素衣

贈江通判

明朝別駕過金壇暫到茅山亦不難我憶江門歸未得爲君沽酒慶茅山

謝何秋官恵米追次陳后山韻

相逢不肯訴家貧眼底斯人又姓陳慚愧太倉分一斗乾坤多少病饑人

過漷縣風大作取舟中儲酒飲之

黃菊開時歸意濃泥尊名酒未開封不辭拚作陶潛醉受盡長河一日風

謝壁間李學士和予藤蓑詩偶成奉寄

西涯一曲我藤蓑對此相思可柰何今日玉臺應說我海門何處扣弦歌

春雨江門著舊蓑釣船相近問如何白鷗分定閒眠界猶唱西涯學士歌

剡溪

剡曲溪中雙槳鳴老翁訪戴是虛名雪消月出歸來夜只有詩情與世情

云封寺有曲江遺像戲題

嘗疑大塊本全渾不受人間斧鑿痕今日云封禪寺裏曲江遺像任塵昏

不寐

舊雨今雨漏湔湔長更短更聲相連何人酌我今尊酒暫醉慈親臥帳前

石門讀貪泉碑

芙蓉花發西華寺逺訪殘碑到石門一曲貪泉歌未了夕陽紅近水西村

贈曹侍禦璘謝病

飽蕨靑山更飽眠襄陽歸去自今年眼中未有如公早柱史前頭或姓錢

雜詠

過午城中走帖還老夫對酒社東山詩家進步如撐艇又上前溪一兩灣

傍花隨栁興飄飄澗水牽情到石橋勃窣未堪還自笑眼前剛好被春撩

不坐人間彩鷁舟怕逢漁父問因由君家酒艇輕於葉試遣長須爲我謀

拍月縈鑪一小舟欲窮仙島路何由須君一見安期老指點蒼茫爲汝謀

得世卿詩

笑顏別後幾回開詩到衰翁輒舉杯擊壤狂歌千首在一春無計寄君來

東野功深偏洗削退之意到每優柔眼前一二聊拈掇正好承箕對孔修

夢中作

日出東山尙未眠閒尋溪水弄溪船人間一種惟予樂只在溶溶浩浩間

躑躅江邊水沒橋沿溪貪賞不辭遙獨憐歸馬無鞭策未忍臨風折栁條

題徵仕郎張公孺人區氏墓志後

衛幕已鐫東白志西涯又撰孺人碑莫道不傳家世事當年兼有兩公知

種萆麻

山渠面面擁萆麻鎖盡東風一院花江上行人迷指顧老夫於此煉丹砂

短檠他夜照書牀一■﹝角戔﹞萆麻也借光老去圗書收拾盡只憑香幾對羲皇

紅朶靑條擺弄同人間無地不春風莫輕此軰萆麻子也在先生藥圃中

萆麻得雨緑成畦如此風光亦老黎飲後小庵搜句坐山禽啼近竹門西

萆麻遶竹徑通云雲裏樵歌隔竹聞手把長鑱種春雨風光吾與老黎分

種子萆麻合種瓜靑山周折兩三家老夫來構茅茨畢別種秋風一徑花

次韻李憲副若虛白沙別後途中見寄

江門春浪兩涯平半醉船如天上行坐冷燭花歸問夜逢逢津鼔欲三更

咫尺圭峯不見臺春雲將雨幾時開山中一徑無人到除是靑天畫舫來

江城無處不通潮風疊寒漪色更嬌詩舫飄飄向何處髙涼西去不勝遙

和鹿步韻

黑甜一枕鼻呼雷江浪如山夢裏來乾坤何處畱雙眼不向三洲鹿步開

贈湯地理師

春泥沒屐大江潮溪北初經獨木橋千丈峯頭望東海三山正對杖頭瓢

錦囊以上不堪言老郭元來亦是仙笑殺城中諸年少欲持阿堵問君傳

南越山川拄杖交東風何處送歸舠一條路打朱明過直下潮陽看海濤

雲水相逢是偶然江亭燒燭話新年眼中但有牛眠地指點靑山不要錢

贈鄒處士還合州

人間憂喜也無期萬里間闗一馬歸莫灑東風別時淚春光又滿老萊衣

石城米賤雲門鎭吏目身輕翰苑官歸去山中偏好睡家人不用逺來看

題也可荘上見一空

交交黃鳥弄春晴也可山荘隠幾聴莫以山林笑流俗山人元是此山靈

靑山何處倚鳩藤回首塵埃幾折肱林下一壺誰共醉淵明只好對髙僧

醉中作

酩酊髙歌掩舊書靑山日月笑居諸一畨春雨無分付枉種桃花三兩株

酩酊放歌何處來東風吹笠上溪臺臺傍有个髙飛鳥飛向三山去不回

觀物

一痕春水一條煙化化生生各自然七尺形軀非我有兩間寒暑任推遷

早飲輒醉示一之

淸晨隠幾入無窮浩浩春生酩酊中我若扶衰出門去可能筋鬥打虛空

得廷實書

洗竹添花張戶曹忽拋閒散事煎熬東門春水無人釣又長溪頭幾尺髙

田夜讀﹝田白沙孫也﹞

朝來窻璧尙塗鴉燈下吾伊且賞瓜不是風雲天上夢阿田家世本桑麻

掃突炊秔及早鴉東臯時有未蕓瓜田家樂事如翁少男戀詩書女戀麻

憶年童稚髮如鴉稍稍東陵學種瓜今日肯嗟頭似雪江門三畆但萆麻

紀夢

偶然嘉恵得鄰封無數金錢出袖中欲向萱闈談此夢隔簾斜月未聞鐘

得世卿子長近詩賞之

漠漠江天對把詩竹壇風日引杯遲翁歌此曲兒當續問著別人都不知

飛雲髙起大厓深兩處天教兩鳥吟莫把隴山來比並山頭鸚鵡被人擒

詩到堯夫不論家都隨何栁傍何花無住山僧今我是夕陽庭樹不聞鴉

鄒吏目書至有作兼呈吳縣尹

傾蓋投緘不自輕人間造次幾晨星天涯放逐渾閒事消得金剛一部經

落花遙對石城春半篋殘書一病身茶筅粟瓶供客盡不妨人笑長官貧

天涯仙客病渾家開過東風幾樣花容易江山得重九問君何地落烏紗

張侍禦叔亨將赴京遣人告行求贈言不已賦此以答

不爲冺冺卽波波天命委之人柰何秋鴈未來君好去文章覆瓿不須多

梁文冠抄詩

口謾吟哦手謾抄風壇疎竹晝相敲不知今日滄溟上天放何聲此處髙

雪月風花信手抄皇王帝霸入推敲伊川擊壤三千首都共南風一項髙

君到詩情每被抄玉臺秋磬借僧敲門前荷簣知心否云鎖千峯月正髙

屋下塵編不暇抄狂歌試把鐵橋敲秋風背取詩囊去且看擎天柱杖髙

夢緝熈

花前把酒問平湖君到閩中憶此無夢裏徵帆西下疾兩人江畔笑相扶

宗廉送明瓦屛風至次韻答之

小中𨿽異大中同明處韜光暗處通三直五橫眞本子人間無路獻重瞳

瓦木鋪排得此身乾坤何物到頭眞道人具得屛風眼還向小齋來卜鄰

渡厓海

爭如天上弄銀河不使鳴榔亂我歌有酒只邀王母醉托身明月掛婆娑

題石泉

蟹眼不絕西坡陀涓流直下成江河君釣石泉歌不得江門漁父爲君歌

贈宗兄汝學使廣西還

匹馬行行西復東一鞭騰破雪千重寒梅初放一枝白間破江南無數紅

○五言律詩補遺

承張方伯報旌表家慈貞節

大喜來何處勞公一札香聖恩元浩蕩老母自冰霜此報符佳夢他時益大防無論一家恵舉俗賴虞唐

旌表家慈書至﹝十一月二十七冬至後一日﹞

迢逓來金闕光輝動蓽門世知慈母節人帶聖君恩笑喜翻疑夢榮封卻未言癡兒何以報忠孝策諸孫

荊扉無外事散步數雞孫特地開雙眼從天降一言江山同出色存歿各沾恩斟酌杯中酒春風欲到門

病中詠梅

去歲誇身健尋梅到幾山酒傾崖影盡衣染露香還北斗今何向南枝半已殘下堂兒女笑老腳正蹣跚

孤山一片雪千古獨稱奇此外不能到人間都未知正嗟同賞絕又過半閒時回首西巖下南枝映北枝

人生如逝水花發見南枝對影身猶隔聞香席不移延緣看月久勃窣下階遲坐恐芳時暮扶衰了一枝

何處梅梢月流光到枕屛江山都太極花艸亦平生閣冷香難卽窻晴影似橫凍崖妨足蹇藜杖意髙撐

隠幾日初下東巖興復饒月髙寒自照花近夜相撩濁酒頻堪冩淸弦豈易調羅浮在何處魂夢與逍遙

水陸花何限梅花太絕塵如何開眼處不見賞花人北塢風微動南梢月自眞老夫前席坐得意不無神

山閣數株梅山翁手自栽有花娯我老無計避人開色映書帷淨香尋墨沼來庶幾吾服汝不作委蒿萊

風月江山外乾坤艸木間捲簾疎影動拄頰暗香還約伴多爲地吟詩別作壇終南𨿽白閣不恃小廬山

何處花堪憶江門水背過滿身都著月一片未隨波髙倚松爲蓋淸連竹作窩白鷗銜不去飛入釣魚蓑

借如桃有實方朔不來偸山近重重見人無淺淺休路經寒水斷香被白雲畱寄語林和靖江門是一丘

陶僉憲約逰厓山立張陸公祠

西風吹桂楫公泛兩厓間落日看碑過中流掩袂還迹畱新棟宇名落舊江山二百餘年下誰無一日閒

遊厓山次李九淵韻

前刼消磨盡中原恨未沈興亡先有讖秦賈竟何心一一憑天地勞勞笑古今千秋厓石角泛艇一來臨

不待祥興後神州已陸沈孤臣空有淚大塊本無心索寞皇圗舊經營廟宇新暫攜二三友斜日共登臨

答丘蘇州

三年思楚水尺牘走蘇州滄海疑眞迹黃堂是舊逰遼東憶賀子廣徳問周侯頃日相傳報靑天更倚樓

壬午京城除夕

爆竹沿更響燕城覺歲除客懷元自在詩興乃何拘大地行蔵活風花點弄迂天遭老文侍華酒幸相娯

○五言排律補遺

鍾氏席上賦四十韻

九日江濤穏孤舟客子來兩畨驚老瘦一別長嬰孩爨婢攜筐出溪童負水回家家秋釀熟處處菊花開饌有江魚美拳無俗子猜敬恭存酌醴意思劇甘醅暫去終投轄將畱故下鎇稍喧防笑語屢起雪罇罍石榻偏成臥柴闗莫亂推交情雙爛漫髙興一崔嵬樹暗虫飛亂山深猿嘯哀蕭騷鳴磵竹緑淨映溪苔吹篴丹楓浦鳴榔白浪堆平生羨漁牧此地訝云雷掬澗頭垂膝看云手拄頦天機聞答響物理識枯荄小立依林隙微吟近水隈直防紗帽落不放玉山頺穉子能看客諸君總愛才燒茶供小枕醒酒當殘杯迹混何須滅心空不假灰相依南郭倚獨傲北枝梅孔氏終懷寶顏公未鑿壞因君投僻逺爲我剪蒿萊瓜接靑門邵堂開緑野裴疏渠下滚滚辧土得每每盛恵兼羣從香名盡八垓自慚非俊傑何足憂瓊瑰欲報王孫飯深愁漂母咍流連過日暮感激把詩裁問客分粇粒呼奴拾芋魁生涯從料理勝事亦胚胎松栢當軒大桑麻繞捨栽淸泉幾仙井白石一天臺閬苑何勞擬桃源若可陪東臯晨傲睨南陌夕低佪或作騎牛者何嘗躍馬哉峯巒皆錦繡屛翳亦樓臺堪覺賡詩苦無寜苦雨催憑將一斛水盡滌句中埃

○又五言古詩補

贈容珽

翳翳峯頂木裊裊峽中溪下有飛古寺上有哀■﹝犭員﹞啼我昔經過日登臨上扶藜中流日黯黯兩岸風淒淒逺行會離索四顧仍低迷羨子意气豪別我無一淒行行至斯峽爲我試畱題

眞樂吟效康節體

眞樂何從生生於氤氳間氤氳不在酒乃在心之玄行如雲在天止如水在淵靜者識其端此生當幹幹

○又古風歌補

慈母石歌﹝爲門人區越作﹞

巖石江頭峻如壁舟人指爲慈母石慈母名來不可聞巉巖兀嵂秋江碧我聞慈母名起我父母思人有父母誰不思我思父母徒傷悲憶昔生我童穉時家貧逐日圗生資析薪與我代燈燭鬻衣與我買詩書朝夕俾我苦勤學戒我勿似庸常兒況生我命苦多疾父母提挈綿歲月一朝我病忽呻吟父母吚啞面如漆父母衣我兮寜自寒父母食我兮寜自饑我今身爲一命仕薄俸堪將備甘旨二親已去掩荒丘薄俸還將飽妻子幾回舉筯食鮏羴黙黙不知雙淚漣收淚還將酒杯奠杯奠不到音容前慈母石世罕有汝在江頭天地久我思父母不能養恨恨當同爾齊朽嗚呼罔極恩難報幸今賴有移忠孝尙當竭力事吾君庶可揚名酬二親詩曰誰化江邊石世傳慈母名神枯眞可想意得貎如生行路三回顧題詩獨見稱丹靑在人目千古共沾纓

戒懶文

大舜爲善雞鳴起周公一飯凡三止仲尼不寢終夜思聖賢事業勤而已昔聞鑿壁有匡衡又聞車胤能囊螢韓愈焚膏孫映雪未聞懶者畱其名爾懶豈自知待我詳言之官懶吏曹欺將懶士卒離母懶兒號寒夫懶妻啼饑貓懶鼠不走犬懶盜不疑細看萬事乾坤內祗有懶子最爲害諸弟子聴訓誨日就月將莫懈怠舉筆從頭冩一篇貼向座右爲警戒

陳白沙集卷九

●欽定四庫全書

陳白沙集附錄

行狀

先生諱獻章字公甫姓陳氏系出太丘髙祖判鄕曾祖東源祖永盛號渭川少戇不省世事好讀老氏書嘗慕陳希夷之爲人父琮號樂蕓居士讀書能一目數行下善詩年二十七卒卒之一月而先生生母太夫人林年二十有四守節教育之祖居都會村至先生始徙居白沙村白沙村在廣東新會縣北二十里後天下人重先生之道不敢斥其名字因共稱之曰白沙先生以宣徳三年戊申十月二十有一日生於都會村先是有望气者言黃雲紫水之間當有異人生黃雲紫水者新會之山川也又有占象者言中星見浙閩分視古河洛百粵爲鄒魯符昔賢所說及先生生身長八尺目光如星左臉有七黑子如北斗狀音吐淸圓大類中州產嘗戴方山巾逍遙林下望之若神仙中人也自幼警悟絕人讀書一覽輒記嘗夢拊石琴其音泠泠然有一偉人笑謂曰八音中惟石音爲難諧今能若是子異日得道乎因別號石齋旣老自謂石翁少讀宋亾厓山諸臣死節事輒掩卷流涕一日讀孟子有天民者達可行於天下而後行之慨然嘆曰嗟夫大丈夫行已當如是也弱冠充邑庠生其師某者見其所爲文異之曰陳生非常人也世网不足以羈之明年丁卯中鄕試第九人錄經義一篇戊辰辛未兩赴禮闈俱下第聞江右吳聘君康齋先生講伊洛之學於臨川之上遂棄其學從之遊時年二十有七也康齋性嚴毅來學者絕不與語先令治田獨待先生有異朝夕與之講究受業歸講學之暇時與門徒於曠野習射禮未幾流言四起以爲聚兵眾皆爲先生危先生獨處之超然時翰林院侍讀學士錢溥謫知順徳縣事雅重先生遺書先生亟起毋重貽太夫人憂先生以爲然遂復遊太學祭酒邢某一日試先生和楊龜山此日不再得詩大驚曰龜山不如也明日揚言於出﹝闕﹞由是名振京師一時名﹝闕﹞莊■﹝日上永下﹞賀欽輩皆樂從之遊欽時爲給事中聞先生議論嘆曰至性不顯寶藏猶霾光卽用我而我奚以爲用卽日抗疏解官去旣出太學歷事吏部文選司先生日捧案牘與羣吏雜立廳事下朝往夕返不少怠郎中等官皆勉令休對曰某分當然也識者謂其抱負之大而克勤小物如此得孔子爲委吏乘田之意侍郎﹝闕﹞而賢之遣子某從學先生力辭凢六七往竟不納成化己丑禮闈復下第有神見夢於人曰陳先生捲爲人投之水矣其後二十年禦史鄺某聞之禮部尙書某從吏云某所爲也先是先生寓居神樂觀科道諸公往來請益無虛日旣而某被科道劾疑出先生故特惡之深且曰彼戴秀才頭巾爾動人若是脫居要路當何如耶揭曉編修某時爲同考試官主書經房索落卷不可得欲上章自劾冀根究不果時京中有會元未必如劉戩及第何人似獻章之語下及輿夫敗卒莫不嘖嘖稱屈曰可惜陳先生不中時卽有人夢曰經綸不屬陳先生矣羣公行慰先生先生大笑莊■﹝日上永下﹞進曰他人戚戚太低先生大笑太髙二者過不及先生頷之其居神樂觀也北士麤鄙者數人約曰必共往困折之及見先生神樂觀洞然气沮口噤各不能發一語反致羞而退因語人曰果異人不可狎也今右布政使周某時同遊太學所藏古人墨迹愛踰拱璧先生因借閱經旬不還某數取先生笑曰﹝闕﹞君爾君得非所謂玩物喪志者乎某遂有所啟發南歸杜門卻掃潛心大業道價向天下四方學者日益眾往來東西兩藩部使以及藩王島夷宣慰無不致禮於先生之廬先生具飲食供賓客了不知其囊之罄也自朝至夕與門人賓友講學論天下古今事或至漏下亹亹不少厭倦翌旦精神如故𨿽少壯者自以爲不及也江右藩臬左布政使陳某等修復白鹿﹝闕﹞以山長書幣走生員劉某等聘先生爲十三郡士者師先生報書謝不往壬寅廣東左布政使彭韶上疏略曰國以仁賢爲寶臣才徳不及獻章萬萬猶叨厚祿顧於獻章醇儒乃未見收用誠恐國家坐失爲賢之寶疏聞憲宗皇帝可其奏部書下有司以禮勸駕先生以母老並久病辭時巡撫右都禦史朱英懼先生終不起也具題薦末云臣已趣某就道矣且告之故曰先生萬一遲遲其行則予爲誑君矣先生不得已遂起至京師朝廷用故事敕吏部考試會疾不果赴上疏略曰臣母以貧賤蚤寡俯仰無聊殷憂成疾老而彌劇使臣逺客異鄕臣母之憂臣日甚愈憂愈病愈病愈憂憂病相仍理難長久臣又以病軀憂老母年未暮而气則衰心欲爲而力不逮夫內無攻心之疾則外不見從事之難上有至仁之君則下多曲全之士願乞養病終養疏上憲宗皇帝親閱者再三明日受翰林院檢討俾親終疾愈仍來供職蓋異數也先生以表謝不辭學士李某贈別詩云只有報恩心未老更無辭表意全眞蓋實錄也祭酒某先生同省人也素忌先生重名及至京師使人邀先生主其家已而先生僦居慶壽寺某寓之後因修述陰令所比誣先生學士某見之不平爲削去歸經南安知府張某問出處對曰康齋以布衣爲石亨薦所以不受職而求觀祕書者冀得間悟主也惜乎當時宰相不悟以爲實然言之上令受職然後觀書殊戾康齋意遂決去某以聽選監生薦又疏陳始終願仕故不敢僞辭以釣虛名或受或不受各有攸宜爾某唯唯曁歸歲有薦辟先生皆援詔不行初應詔而起也道出羊城所至觀者如堵至擁馬不得行歸之日五色慶雲遶其所居之第經日始散弘治庚申給事中吳某以先生及尙書王某侍郎劉某學士張某祭酒謝某等八人同薦與二三儒臣入內閣柄用上方勑吏部查勘命將及門而先生歿矣是年二月十日也享年七十有三歿之前數日蚤具朝服朝冠令子弟扶掖焚香北面五拜三叩首曰吾辭吾君復作一詩云托仙終被謗托佛乃多修弄艇滄溟月聞歌碧玉樓曰吾以此辭世歿之日頂出白气貫天勃勃如蒸竟日乃息前一夕五皷鄰人聞車馬駢闐異之急出見一人若王者狀儀節甚都出先生廬而去以爲大官至及旦詢之無有也先配張生子二人曰景云作小詩得唐人體裁曰景暘充邑庠生先生生卒女二人壻黃彥民指揮倪麟後攺譚某孫男三人曰田曰畹皆庠生曰豸尙幼繼室羅無出先是知縣左某以醫來先生病已亟矣門人進曰藥不可爲也先生曰飲一匕盡朋友之情飲已作詩遣之歿後一月提學僉事宋某移文當道請入祀鄕賢祠都禦史鄧某疏乞恩典艸已具尋卒禦史費某疏乞不拘常例贈官諭祭不報是年七月二十有一日葬於圭峯之麓辛向之原逺近會葬者幾千人左布政使周某贈白金三十星助葬誄之以辭刻石於墓三府曁藩臬諸公門人親友逺近相續設奠致賻殆無虛日於戲生榮死哀吾於先生乎見之矣先生少負气節每出少挫歸輒對伯兄泣不食房婢偶露體告太夫人必黜之乃已迨晚年涵養深至不可測孝弟出於天性事太夫人甚謹太夫人非先生在側輒不食食且不甘先生在外太夫人有念輒心動亟歸果然母愛子慕惟日不足太夫人頗信浮屠法及病命以佛事禱先生從之禦史王某曰此見先生變通處也北行時不能別太夫人欲仿徐仲車故事伯兄不可曰吾弟爲人子吾獨不爲人子兄弟泣爭義感行路太夫人卒從伯兄之請太夫人歿以七十年之孤子居九十年之母喪哭擗食素一如先王之禮太夫人老耋康彊如壯先生以古稀年顧多病嘗慮一旦身先朝露不能送太夫人終故自太夫人七十年之後也每夕具衣冠秉燭焚香露禱於天曰願某後母死後喪太夫人服闋絕不衣錦繡曰向者爲親娯耳通判顧某曩見先生束木帶解所束玳瑁帶贈至是反之一念衡山靡間朝夕曰自今以往未死之年皆贅也事伯兄如父坐必隅坐𨿽迹處山林其愛君憂國之心視諸食祿者殆有甚焉憲廟之升遐也哀詔至先生如喪考妣故其詩曰三旬白布裹烏紗六載君恩許臥家溪上不曽攜酒去空敎明月管梅花知言者讀之當知先生之心無一日不在天下國家也爲人豁達大度不見小利未第時鄰人有侵其屋地者欲威之以力揚言於眾曰陳氏子異日他出我必辱於途及見不覺自失先生曰尺寸地吾當爲若讓其人慚竟不能作惡而去又有侵其田者處亦如之後復有盜葬其祖墓者先生怒曰此義不共戴天也彼不卽悛吾卽訟之官吾敢沽虛名而失大義哉盜葬者聞之果悛巡撫湖廣都禦史謝某遺先生壽木甚美一日其交厚陳某者卒遺言必得木如先生者其子以告先生卽舉以畀之林良者以畫名天下嘗專意作一圖爲先生壽惠州同知林某至閱之愛甚先生亦卽畀之無吝色知縣趙某頗著貪聲懼先生遇嘗道露其事遺白金數鋌爲太夫人壽先生不得已受之戒家人勿啟後某以贓去官先生追而還之其人感泣提舉汪某慕先生特甚在北海特作懷沙亭以寓仰止亦數以白金爲先生壽其卒於官也先生盡封還以爲賻參政伍某僉事戴某輩以次各遺白金欲新先生居卻不可乃營小廬山書屋以處四方學者初年甚窶嘗貸粟於鄕人僉事陶某知之遺田若干頃晚年按察使李某仿鄭富公故事破數百金買園一區於羊城先生皆卻不受封劵至於三四往返禦史熊某仿洛陽故事欲建道徳坊於白沙以風士類先生力止不可乃議創樓於江滸爲往來嘉賓盍簪之所榜曰嘉會先生曰斯可矣先是某亦以疏薦於朝都禦史鄧某仿林逋故事檄有司月致米一石歲致人夫二名先生郤之以詩云孤山鶴啄孤山月不要諸司費俸錢行人左某出使外夷以其師某意致白金三十星先生亦郤之太夫人兄弟之子陳某幼無依先生收育敎之成人至割田廬以樹其家嘗買婢得邑人尹氏女旣而知之嘆曰良家子也命內人撫育之如已女及笄擇壻嫁之友人莊■﹝日上永下﹞病遺書求先生門人知醫範規者往規貧不能赴先生卽備行纒服食津遣與人交無生死炎涼之別都禦史朱某柩歸桂陽爲文遣子不逺數千里設奠尙書彭某禦史袁某經歷張某輩之歿也亦然其聞羅某袁某張某之訃也皆設位哭爲之緦服三月參政胡某爲提學僉事時雅重先生常選生員有異質者十餘人往受業今學士梁某參政李某輩與焉其後某遭憂先生特弔其母喪於新諭及弔吳康齋墓於崇仁羅某墓於永丰訪莊某宅於江浦其論治道以正風俗成人才爲急務知縣丁某之初知新會縣事也出其鄕人給事中董某書爲介求執弟子禮先生百凡啟廸以致四禮大行民愛之如父母及卒於官先生綜理其後事如已事後民立祠於白沙先生記之其始終成就皆先生之力也顧某爲同知知徳慶州卒事遭不測先生毅然任其事曰朋友之責也後聞其子至乃已李某裹糧自嘉魚數千里從學白沙凡二年先生服食行纒待如子弟復築楚雲臺以居之臺榜一聯云有月嚴光瀨無金郭隗臺其欲來天下之善蓋如此學士王某聞而嘆之盛稱先生見黃公釣臺記門人林某始有志於學後爲貧累先生欲成之謀田於肇慶同知張某以某不歸乃不果迎先哲宋丞相菊坡像爲文祭於家隅坐瞻仰若子弟之於師者久之程節婦鍾氏子也孀居二十七年貧甚先生加其節表之以詩復歲時遺以綾布君子謂先生使其大得志表先徳舉賢才當不遺餘力也厓山大忠祠慈元廟之建與夫祀典之舉也皆發議於先生與副使陶某右布政劉某僉事徐某共成之大忠祠成太夫人夢金冠三人從甲士數百謝於門慈元廟之未建也先生夢一女人後飾立於大忠之上曰請先生啟之後十年建廟卽其所也故先生弔慈元詩有依稀猶作夢魂通之句先生精神嘗與神明通居外海陳某宅有異人來見語祕不傳臨歿夢與濓溪兩厓答歌於衡山之五峯皆紀之以詩北歸時泊舟江滸夜半有人呼急起未幾水至溺死人畜無算因得免先生徳气睟面盎背無貴賤老少莫不起敬給事中賀某執弟子拜跪禮至躬爲之捧硯研墨旣別肖先生小像懸於家之別室出告反面有大事必白羅某攺官南京修撰先生謂曰子未可以去乎某卽日解官去壬寅別都禦史朱某於蒼梧也某預約束參隨官竢先生至掖之從甬道出入先生力辭不能某曰古之聖帝明王尊賢之禮有膝行式車者況區區乎中貴某謁先生廬至江滸卻肩輿走數百步入京師時經南安知府張某仿曹參師蓋公禮以待先生道出淮陽總戎平江伯陳某往復差官具人船護送極其禮意之隆暮年欲卜築衡嶽都禦史沈某創屋士人某等割田以待左布政使周某甫下車卽謁先生於白沙欲請先生入省南面坐受拜咨問以風一方以先生病不果嘗經山鄕熱甚思生菜值山氓植者良少前此貴客重價求之弗獲先生至山氓羣來獻之京師走家童市靴於肆工人問自先生亟易以佳者其至誠能動往往如是先生之始爲學也激勵奮發之功多得之康齋自臨川歸足迹不至城府朱某時爲參議造廬求見卒避不見閉戶讀書盡窮天下古今典籍旁及釋老稗官小說徹夜不寢少困則以水沃其足久之乃嘆曰夫學貴乎自得也自得之然後博之以典籍則典籍之言我之言也否則典籍自典籍而我自我也遂築一臺名曰春陽日靜坐其中足不出閾外者數年故其答某問學詩曰古人棄糟粕糟粕非眞傳眇哉一勺水積累成大川亦有非積累源泉自涓涓至無有至動至近至神焉發用玆不窮緘藏極淵泉吾能握其機何必窺陳編學患不用心用心滋牽纒本虛形乃實立本貴自然戒愼與恐懼斯言末云偏後儒不省事差失毫釐間寄語了心人素琴本無弦久之又嘆曰夫道非動靜也得之者動亦定靜亦定無將迎無內外茍欲靜卽非靜矣於是隨動隨靜以施其功故示其門人張某詩曰知夜則知朝西風漲暮潮千秋一何短瞬息一何遙有物萬象間不隨萬象凋舉目如見之何必窮扶揺又曰登髙未必髙老腳且平步平步人不疑東西任回顧豈無見在心何必擬諸古異體骨肉親有生皆我與失之萬里途得之咫尺許得失在斯須誰能別來去明日立秋來人方思處暑又曰兩腳著地此何闗白雲與爾同去還正當海闊天髙處不離區區跬步間蓋其學初則本乎周子主靜程子靜坐之說以立其基其自得之效則有以合乎見大心泰之說故凡富貴功利得喪死生舉不足以動其心者其後造詣日深則又以進乎顏氏之卓爾𨿽欲從之末由也已之地位而駸駸乎孔子無意必固我之气象矣其學有本原進有次第的然可據如此迨其晚年超悟極於髙逺則又有非他人所能窺測言語所能形容者矣其始懼學者障於言語事爲之末也故恆訓之曰去耳目支離之用全虛圓不測之神其後懼學者淪於虛無寂滅之偏也故又恆訓之曰不離乎日用而見鳶飛魚躍之妙門人各隨其所見所聞執以爲則天下之人又各隨其所見所聞執以爲稱果足以知先生之道也哉故其詩曰千年無鮑叔一懶有柴桑蓋亦嘆天下之莫我知也所恃天下之大千百世之逺其心同其理同必有知言者誦其詩讀其書當有以知其人卓卓哉孔氏道脈之正傳而伊洛之學蓋不足道也是故見諸日用𨿽與百姓同也至於不言而信不怒而威聞風者興起沐化者心服蓋有莫知其爲之者使得大用於世綏來動和之效庶幾乎先生嘗以道之顯晦在人而不在言語也遂絕意著述故其詩曰他年儻遂投閒計只對靑山不著書又曰莫笑老慵無著述眞儒不是鄭康成有勸之者對曰伏羲著述數畫耳況畫前又有易乎君子曰先生著述可謂富矣自一言演之可萬言自萬言斂之可無言今其詩文不下萬餘首獨非著述乎其爲文也主理而輔之以气𨿽不拘拘於古人之繩尺故自有以大過人者其爲詩也則功專而入神品有古人所不到者矣蓋得李杜之制作而兼周邵之情思妙不容言故其詩曰子美詩中聖堯夫又別傳後來操翰者二妙少能兼今蒼梧山東皆梓行其集惜乎未全也至於揮翰如其詩能作古人數家字山居筆或不給至束茅代之晚年專用遂自成一家時呼爲茅筆字好事者踵爲之故其詩曰神往气自隨氤氳覺初沐賢聖一切無此理何由矚調性古所聞熙熙兼穆穆恥獨不恥獨茅根萬莖禿又曰茅君頗用事入手稱神工又曰茅龍飛出右軍窩皆指茅筆也天下人得其片紙隻字藏以爲家寶康齋之壻某貧不能自振造白沙求書嘆十幅歸小陂每一幅易白金數星庚申朝廷遣官使交南交南人購先生字每一幅易絹數疋時從人僕攜一二幅恨不能多也先生敎人隨其資稟髙下學力淺深而造就之循循善誘其不悟者不彊也至於浮屠羽士商農僕賤來謁者先生悉傾意接之有叩無不告故天下被其化者甚眾南畿僧太虛知名當世亦以其學求正於先生先生復書以逝者如斯夫不舎晝夜告之曰我以此證也先是先生道南畿見太虛告以念老母太虛爲朝夕聖前祝願至先生歸相見乃已其篤信如此嗚呼若先生者君子謂周子之後一人而已者非耶某也無似自成化辛丑見我先生於白沙我先生卽以國士待其後受教多而辱愛厚臨歿具書趣至白沙寄以斯文告門人羅冕曰吾道吾付吾某矣示以詩云古往今來幾聖賢都在心上契心傳孟子聰明還孟子誰今且莫信人言又曰萬丈祝融何處山三年碧玉夢相闗多少盡工傳不去都沒賢今盡幅寛又曰病久惟聽命詩成不浪傳門前花十丈玉井正開蓮數椽剛到地一棟正橫天不亡吾道在萬萬歲相連因執某手曰出宇宙者子也旣而曰孔子之道至矣願母畫蛇添足又曰用斯行舎斯藏子其勉之吾言止是矣嗚呼言猶在耳不肖某斗筲之器何修何爲而後可以少副我先生付托之重乎先生歿後門人聚議以湛某爲行狀李某爲墓志銘梁某爲傳而墓表則屬之某也某之爲行狀也倉卒事多未備某竊懼久而湮晦無傳暇日因重爲補葺以爲天下後世君子告且備異日史氏采錄焉謹狀弘治十四年歲在辛酉閏七月甲申門人承直郎戶部主事張詡狀

白沙先生墓表

天旋地轉今浙閩爲天地之中然則我百粵其鄒魯歟是故星臨雪應天道章矣哲人降生人事應矣於焉繼孔氏絕學以開萬世道統之傳此豈人力也哉若吾師白沙先生蓋其人也先生以道徳顯天下天下人向慕之不敢名字焉共稱之曰白沙先生先生生而資稟絕人幼覽經書嘅然有志於思齊讀秦漢以來忠烈諸傳輒感激賫咨繼之以涕洟其向善蓋天性也壯從江右吳聘君康齊遊激勵奮起之功多矣未之有得也曁歸杜門獨掃一室日靜坐其中𨿽家人罕見其面如是者數年未之有得也於是迅掃夙習或浩歌長林或孤嘯絕島或弄艇投竿於溪涯海曲忘形骸捐耳目去心志久之然後有得焉於是自信自樂其爲道也主靜而見大蓋濓洛之學也由斯致力遲遲至於二十餘年之久乃大悟廣大髙明不離乎日用一眞萬事眞本自圓成不假人力其爲道也無動靜內外大小精粗蓋孔子之學也濓洛之學非與孔子異也中庸曰誠者天之道也誠之者人之道也誠者誠之其理無二而天人相去則逺矣由是以無思無爲之心舒而爲無意必固我之用有弗行行無弗獲有弗感感無弗應不言而信不怒而威故病亟垂絕不以目而能書不以心而能詩章云漢而諧金石胡爲其然也蓋其學聖學也其功效絕倫也固宜或者以其不大用於世爲可恨者是未知天也天生聖賢固命之以救人心也救人心非聖功莫能也聖功叵測其可以窮達限邪且治所以安生也生生而心死焉若弗生也吾於是乎知救人心之功大矣哉孟子曰禹稷顏回同道韓子曰孟子之功不在禹下此之謂也先生𨿽窮爲匹夫道徳之風向天下天下人心潛移默轉者眾矣譬諸艸木一雨而萌芽者皆是艸木蓋不知也其有功於世豈下於救洪水驅猛獸哉若此者天也非人力也先生諱獻章字公甫別號石齋旣老曰石翁吾粵古岡產也祖居都會先生始徙居白沙白沙者村名也天下因稱之其世系出處見門人李承箕銘湛雨狀者詳矣詡特以天人章應之大者表諸墓以明告我天下後世俾知道統之不絕天意之有在者蓋如此弘治庚申春三月望後門人張詡廷實撰

明故翰林院檢討白沙陳先生攺葬墓碑銘

惟明宣徳戊申歲十月二十一日白沙陳夫子公甫誕於新會惟育成於妣旌節林氏惟生於考琮樂蕓之旣卒樂蕓生於渭川渭川生於東源東源生於判鄕惟乃髙祖惟夫子有生乃異始讀孟子志於天民二十年舉於鄕二十有七年罷於禮闈從學於吳聘君聞伊洛之緒旣博記於羣籍三載罔攸得旣又習靜於春陽臺十載罔協於一乃喟然嘆曰惟道何間於動靜勿忘勿助何容力惟仁與物同體惟誠敬斯存惟定性無內外惟一無欲惟元公淳公其至矣故語東白張子曰夫學至無而動至近而神藏而後發形而斯存知至無於至近則何動而非神故藏而後發明其幾矣形而斯存道在我矣夫動已形者也形斯實矣其未形者虛而已矣虛其本也致虛所以立本也語南川林生曰夫斯理無內外無終始無一處不到無一息不運會此則天地我立萬化我出而宇宙在我矣得此霸柄更有何事上下四方往古來今渾是一片自玆以往更有分殊合要理會終日幹幹存此而已甘泉湛生因梁生景行以見語之曰噫久矣吾之不講於此學也惟至虛受道然而虛實一體矣惟休乃得然而休而非休矣惟勿忘勿助學其自然矣惟無在無不在斯無忘助矣問體認天理曰其玆可以至聖域矣問參前倚衡曰惟子是學矣問東所張子敏也子何不之講白弗問弗講且順其髙談然幾禪矣甘泉生曰人至無無欲也至近近思也神者天之理也宇宙以語道之體也幹幹以語其功也勿忘勿助一也中正也自然之學也皆原諸周程至矣惟夫子道本乎自然故與百姓同其日用與鬼神同其幽與天地同其運與萬物同其流會而通之生生化化之妙皆吾一體充塞流行於無窮有握其機而行其所無事焉耳矣惟夫子學本乎中正中正故自然自然故有誠有誠故動物惟歲丁亥遊於太學祭酒邢公爲之彰厥譽一峯羅子定山莊子爲之左次遼陽賀子爲之執贄惟歲壬寅方伯彭公督府朱公爲之薦其才夫子疏於朝曰臣母以貧賤早寡俯仰無聊殷憂成疾老而彌劇使臣逺客異方臣母之憂臣日甚愈憂愈病愈病愈憂憂病相仍理難長久臣又以病軀憂老母年未暮而气則衰心有爲而力不逮乞歸養欽授翰林院檢討不敢辭自爾薦書歲至不行或勸之著書不答夫不辭以嘗系仕籍也恭君命也不行達可行也夙志也不答著述之精寓諸詩也夫道知語默動靜而不失其正焉耳矣惟弘治戊午遘疾彌畱弗興越二年庚申二月十日乃卒方伯周公孟中葬之圭峯越二十有一年惟正徳辛巳胤子景云謀及門下晉江知縣梁生景行翰林編修湛生若水庠生鄧生徳昌湯生■﹝雨上禹下﹞大學生趙生善鳴處士梁生景孚曰惟予家中否惟予兄弟二人景暘也先折惟諸子弗振惟我顯考之藏卜罔知吉至以累子若水輩乃以鄧生湯生具以十一月十二日攺葬皂帽峯下聞於憲長汪公鋐以聞於巡按謝公珊下於府太守簡公沛爲助之金總鎭韓公慶聞而先助之吏部方公獻科益助之府命縣典史賀恩義官鄧南鳳士人馬國馨董葬事乃襄事余置祭田買其前湖湖曰自然昭至學也昔者水也聞諸夫子曰天下未有不本於自然而徒以智力收顯名於當年精光射來世者也夫自然則誠矣故夫子之生也人榮之其死也人哀之其誠之所爲乎銘曰混沌旣鑿源逺益分分乃支離體用弗原孔孟而下若更一門門各爲戶競出異言渾渾濓溪有沿其源一爲聖學示我大全學絕道喪千載棼棼天篤夫子握會之元溯程而周再復渾淪何名渾淪溥博淵泉直指本體挽漓而淳孰惑寓言孰惑其禪惟此天理二途判然師於捄世可謂元勛念功考徳永護玆墳母毀支木以傷其根門人翰林院編修甘泉生湛若水撰

白沙陳先生應召錄

獻章自幼頴悟一日讀孟子有天民者達可行於天下而後行之慨然嘆曰大丈夫行已當如是正統十二年丁卯中鄕試戊辰辛未兩赴禮闈不第年二十有七從撫州吳與弼講伊洛之學丁亥復遊太學祭酒邢讓試和楊龜山此日不再得詩驚曰龜山不如也以爲眞儒復出云成化十五年壬寅廣東左布政使彭韶總督兩廣軍務右都禦史朱英前後具本薦於朝韶疏略曰心術正大識見髙明涵養有素徳性堅定立志願學於古人榮辱不足以介意云云吏部移文廣東布政司等衙門趣令起程獻章以母老及病未輒行英疏先有曰臣已令獻章就道矣謂章曰先生不行如英欺君上何不得已彊起於成化十九年三月三十日至京師朝見赴部告以久勞道路舊病復作延月餘於五月二十五日吏部題奉聖旨恁部裏還考試了量擬職事來說以病在牀褥卽令侄男陳景星赴通政司告轉行本部暫令調治七月十六日扶病聽試至部門復以病發再告復延旬日八月二十二日得報母氏憂念病作待章南歸以日爲歲二十八日遂疏爲患病陳請乞恩終養事疏略曰臣母以貧賤早寡俯仰無聊殷憂成疾老而彌劇使臣逺客異鄕臣母之憂臣日甚愈憂愈病愈病愈憂憂病相仍理難長久臣又以病軀憂老母年未暮而气則衷心有爲而力不逮夫內無攻心之疾則外不見從事之難上有至仁之君則下必多曲成之士惟陛下以大孝化天下以至誠體萬物海宇之內無匹夫匹婦不獲其所者乞勑吏部放臣暫歸田裏俟母養獲終臣病全愈仍前赴部以聽試用則臣母子未死之年皆陛下所賜疏上九月聖旨陳獻章旣該巡撫等官薦他學行老成可用今懇切求回養母吏部還查聽選監生願告回家的例來說吏部查例覆奏初四日聖旨陳獻章旣系巡撫等官薦他今自陳有病乞回終養與做翰林檢討去親終疾愈仍來供職以動履艱難不能拜舞令景星具狀鴻臚寺告俟筋力稍紓勉彊赴闕稱謝旣又病不能興乃具疏命景星謝恩而歸先羅倫送之有曰白沙先生處南海者二十餘年矣觀天人之微究聖賢之蘊充道以富尊徳以貴天下之物可愛可求漠然無動其中者歸經南安張弼問出處對曰康齋以布衣爲石亨所薦所以不受職求觀祕書者冀得間悟主也惜乎當時宰相不悟以爲實然言之於上令受職然後觀書殊戾本意遂決去某以聽選監生薦又疏陳始終願仕故不敢僞辭以釣虛名或受或不受各有攸宜爾弼唯唯徵吾錄曰公膺薦時當國者不及李南陽輒令公就試吏部蓋南陽能優禮康齋而公之禮數似不及公無加損但當時宰相人品之不同可見矣李南陽閣老於康齋處士千古稀見豈可以此責之萬安輩況媢嫉者乃鄕人耶余獨恨一峯修撰之謫曽不少遇以待處士之心嗟夫此脫然榮利者所以稱難而於二公應召故獨詳之也與陳建通紀曰築一室曰陽春日杜門端默其中以明心爲務以明心爲務之說不知從何得來又曰內監梁芳素慕獻章名言於上特授翰林檢討俾親終疾愈仍來供職獻章不辭上疏謝恩卽歸意以授官出自梁芳及不辭爲非不知謝恩疏具陳聖旨查例與吏部覆奏鑿鑿可考授官不由梁芳明矣疏曰臣𨿽至愚亦知銜負恩徳圗報稱於親終疾愈之日不敢負朝廷待士之盛意不敢違臣子效用之初心此所以不辭其大意亦已見於東海之對矣彼建者烏足以污之康齋先生之薦本自內閣大臣所以展盡大賢之禮石齋先生之薦由於司撫外臣所以禮數不及石齋徵時瓊臺丘公方爲海內所重而石齋又以公居顯位不相見遂以此不合故人多疑石齋爲公所沮後來三原劉氏求退科道劾丘公媢嫉或其漸然矣讀山雨不來昏晝景及南極海旁諸郡淺之句吁石齋豈尢人者哉

送白沙陳先生敍

白沙先生處南海者廿餘年矣觀天人之微究聖賢之蘊充道以富尊徳以貴天下之物可愛可求漠然無動其中者孟子曰飽乎仁義不願人之膏梁令聞廣譽不願人之文繡周子曰見其大則心泰心泰則無不足無不足則富貴貧賤處之一也其斯之謂與夫天生物也人爲貴其與人也心爲大其人居之以禮位之以義道之以知出之以信成之以配天地以明日月以行鬼神以流河海以奠山嶽以綏萬邦以蕃艸木育鳥獸大行爲伊呂窮居爲孔孟不其大與孔子曰富與貴是人之所欲也貧與賤是人之所惡也先生不欲富貴而樂貧賤獨何心哉見其大而已矣堯舜禹天下大聖也爲天子天下大貴也有四海天下大富也孟子曰人皆可以爲堯舜荀子曰途之人可以爲禹爲堯舜爲禹豈其爲富貴哉爲其大而已矣走而爲大者麟飛而爲大者鳳介而爲大者龜鱗而爲大者龍人而爲大者聖賢飛走鱗介有爲大者以人而不爲焉不亦禽獸之恥乎趙孟之所貴彼能大之亦能小之也自我而大者彼惡得而小哉大自人者小人大之一時大之君子不大也小人大之君子大之天下大之後世大之大自我也然後可以爲大也先立乎其大者然後小者不能奪也然後亦可以爲大也可大者獨先生哉先生南歸道金陵諸君各爲四韻詩以別謂餘言余顧謂諸君自立其大者余何言

成化五年已丑夏五月廿又四日永丰羅倫書

贈詩

建安周源

人物明時第一人欲將斯道覺斯民才追班馬文章古學究闗閩道徳新虞网豈能籠彩鳳魯郊終見獲麒麟孤舟日向金陵去回首春風入夢頻

禹穴塗志文

洙泗汪洋詎有限派分濓洛與闗閩茫茫泣面嶺南去濯盡人間多少塵

湖南謝文祥

白沙先生年四十屹然砥柱中流立肩頭負擔重千鈞萬古顏曾與長揖先生豈是不憂君先生豈是忘民急先生豈是薄公卿先生豈是耽蓑笠大行此道便鋪張窮來此道還收拾先生明日辭金陵我懷陡覺殷憂增白雲大袖弄溪水吁嗟堯舜誰與爲

仁和項麒

秋水靑瞳靜靑天白帽髙吾儒有矜式斯世孰甄陶迹混山林槁心親湖海豪乾坤好風月吟弄樂陶陶

姑蘇沈鍾

名字流傳宇宙間鯫生何幸此躋攀光陰半百隨流水培塿之中見泰山閱世雙瞳如許大括囊萬里又空還斯人未得沾恩澤著作功成定不刋

括蒼潘琴

潮生晚風急孤舟去何之誰知三載間乃有三別離平生曠達懷不以去國悲辟彼縱壑鱗萬里焉能縻所嗟參與商未有重見期深林翳長林不肯炫所奇幽花出灌莾恐受眾目疑君應愼所履慰我長相思

華亭郁云

旅館驚相見同爲上國賓問年皆老大惜別又逡巡湖海雙蓬鬢乾坤一偉人掉頭畱不住歸臥碧山春

蘭溪章懋

洙泗迥且深伊洛浩不息建溪一以逝淵源遂湮沒浙水泛功利西江浸虛寂漂淪二百年未流靡終極明經取靑紫滔滔不知溺誰哉障汪瀾爲我存一脈有美羅浮仙金聲玉爲質巖棲四十春遺編自探索章甫非我心鏗然只鳴琴寤寐千載人今古如一日興喪天豈知棄捐吾自失負重道路長行行愼無斁安得辭世紛雲山隨杖舄共對梅花春細問先天易

江東龍瑄

獻納違初願行藏任此身欲論天下事誰是眼中人歲月歸時晚江山到處春相逢煙水外尊酒話垂綸

宜興沈暉

獻筞未得志拂衣歸海東大材偏不偶吾道豈終窮著述誰來裔衣冠復古風天長羽翼短安得附冥鴻

於越姚璟

多君志道徳英邁允超羣元气時應會光風世更聞隴梅開夜月溪水漲秋云昨幸韓荊識東歸惜袂分

莆田黃仲昭

考亭遺迹久荊榛風度眞堪繼後塵千載武夷人仰止羅浮從此共嶙峋

天涯兩度挹春風甕裏酰雞待發蒙明日又從江上別離心一片逐冥鴻

江浦莊■﹝日上永下﹞

百年吾道在東周天下斯人豈易求誰爲齊王畱孟子自知堯舜有巢由鳳凰气象終千仭北斗光芒共九州島萬里東南溟海闊蒼生何處問乘桴

題貞節堂﹝四首﹞

茶陵李東陽

髙門綽禊過髙樓節婦名題在上頭綽楔如山屹不動門前江水自東流

面面靑山遶白沙蕭蕭白髮映烏紗欲知內翰先生宅元是南州節婦家

嶺南風景値千金楚客謌成萬里心莫作楚謌謌此曲阿婆元解嶺南音

大忠祠下非無路貞節門中更有人莫道人心不如古湏將節婦比忠臣

壽石翁陳先生六十一詩序

先生今年兩見戊申蓋六十有一矣箕楚人也在門下作竹枝歌載尊酒於堂上爲先生壽時先生之鄕閭諸君亦相率爲詩歌俾予冠以文爲先生壽承箕曰前申秋時太夫人進壽八十有四箕嘗再拜爲禮太夫人不以其疎逺而拒我也諸孫肅然衣冠長者在前少者在後皆北面立階下輕淸紆徐抑抑揚揚歌古之詩以侑觴先生西面立喜形於色先生非樂我也太夫人在髙堂康健和悅气靜而志閒子孫皆恂恂寡過先生心無悔恨身逺利祿天下之人異之今翕然以順無逺近無貴賤咸來問學先生怡然隨問而答初不彊括之亦未嘗輕拒人也暇則閉門髙臥人不能以勢相誘孔子曰不知老之將至此豈人之所能知也今孟冬廿有一日先生初度晨諸君誦予文予歌諸君詩諸君又從而和之相與拜跪成禮而退將無煩先生顧客使箕他年披然白髮重上先生之堂作曲於首所謂鵲南飛者毎遇斯晨載歌而觴觴而醉醉而起舞相與忘先生弟子之老得隨杖屨飄然遺世獨立而樂夫天命焉先生豈遺諸君與我也諸君於是再拜先生言曰承箕之言蓋以人事之至順而信天道之必然天豈不可必乎

陳白沙集附錄

