

欽定四庫全書

集部五

雲林集

別集類四【元】

提要

【臣】等謹案雲林集六卷元貢奎撰奎字仲章宣城人官集賢直學士追封廣陵郡侯諡文靖李黼爲之狀馬祖常奉敇撰碑皆天下重望也所著有雲林小槁聽雪齋集靑山漫吟倦遊集豫章槁上元新錄南州紀行凡百二十卷明永樂間徵入祕府家無副本惟雲林小槁宋濓所序者尙存裔孫蘭家洪熙中三山陳嵦復序而傳之後治間其曽孫元禮復采諸書所載奎詩及遺文附益成編是爲今本奎詩格在虞揚範揭之間爲元人巨擘王士禎居易錄論其境地未能深造殆専以神韻求之歟吳澄跋其文稿稱其溫然粹然得典雅之體視求工好奇而卒不工不奇者相去萬萬惜今不可得見矣卷末增載見婦人偶興二首鄙俚穢褻必委巷附防之語而元禮誤入者今並刋削焉乾隆四十五年五月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

雲林集原序

夫人有一心統乎性情性則涵理而靜情則感物而動情有喜樂哀憤好惡故發而形於言言之不足而至於嗟嘆詠歌自然有聲音節族之可聽而謂之詩稽之於古則然矣豈獨後世有詩哉是故唐虞三代之時老人有擊壤之歌童子有康衢之謡卿雲南風至臯陶之載賡五子之感怨箕子之麥秀無非詩也至周而詩極盛其三百篇則經仲尼之所刪而存者先儒謂刪後更無詩者非無詩也謂雅不作耳自時厥後一變而爲楚騷屈原九歌則涉於怨懟宋玉髙唐則流於荒滛至再變而爲漢之五言三變而爲七言繼而歌行雜體後人多以是相慕效而作各極其所至爲名家自建安黃初以及盛唐晚唐由宋至元作者疊出其有名公逹官所撰防詞傑句往往爲人所采輯梓行於世或有爲子孫所藏閟而不顯者亦多有之是殆不如山林處士釋老之徒其文字反得托諸汗竹以傳甚可嘅也洪武乙亥余始領教宣城嘗遊柏山弔聖兪梅先生之墓得其後人所抄詩槁首末殘缺不完心甚惜之及考歐陽文忠公文集中所爲序云得其餘槁千餘篇並舊所藏掇其尢者六百七十七篇爲三十五卷以今較之十未得一耳可不爲深惜哉於是復聞南湖翰林學士仲章貢公其子尙書師泰公父子並顯於元盛之時思欲訪其故居以觀其子孫所藏遺槁爲縻於職竟不獲造竊以爲恨及入教國子之廿年嵗在甲辰秋七月旣望其三世孫有曰蘭字斯馨者以公事遊南京謁於橋門官舍持所錄二公之神道碑墓志銘及詩槁一集來示始知公家世出處之詳公諱奎字仲章父士濬其人惇厚質直以勤儉起家嘗曰富以力者苟得必易覆以徳者難效必致逺故其積有恆產𨿽丰裕而不妄費務賑貧乏作義塾以卹鄕裏以教示姻子弟仲章公防時士濬公愛之甚於諸子嘗曰三郎和易端重穎悟過人吾世有蘊徳發必在是兒也及壯讀書甚勤於經史子傳無所不治於文章辯義閎放儁瓌不狃卑近必以古爲師自是以文學發身始授池陽之齊山書院山長尋徵赴吏部至徳六年中書奏授太常奉禮郎兼檢討九年遷翰林國子院編修官至大徳六年轉應奉翰林文字預修成廟實錄丁祕書府君憂延祐元年終制除承事郎江西等處儒學提舉五年遷翰林待制修成廟實錄書成特賜金帛至治九年謁告歸裏第與兄仲堅甫奉太夫人及太夫人卒終制起復爲翰林待制拜集賢直學士階奉訓大夫天歷元年文宗卽位命公往祀南鎭二年春還自防稽涉吳中以疾歸夢夜賦詩有云竹樹瀟瀟夾泉石九轉丹成生羽翼自意爲不祥果歿其平昔所友者若淸河元明善東平王士熙四明袁桷巴西鄧文原長沙文矩悉當世豪傑聲名之士其平昔所著書總若干捲有所鋟梓悉上送官藏之祕府其外集聽雪齋紀靑山漫吟曰倦遊集曰豫章槁曰上元新錄曰南湖紀行然歷兵燹未免散軼今所存者惟雲林小槁而已幸先生爲序之予曰爾祖以文學發身仕於勝國超至華顯入鑾坡禁林之防名髙一代文照千古旣壽諸梓以取入祕府未得以廣其傳可爲深惜今爾後人所藏者但有雲林一集豈非存一二於什千也哉歐陽子謂聖兪詩窮而能工餘則謂仲章公詩達而能工然是集國朝翰林金華景濓宋公已爲之序餘恨失之斯馨之賢特屬序於余苐余以衰陋之資不腆之辭非有卜商之文學又安敢序公之詩哉但以斯馨請之固姑綴是語歸之俟後當有執鉅筆者爲之發揮云洪熙元年龍集乙巳春三月之望南京國子助教三山陳嵦書

欽定四庫全書

雲林集卷一

元貢奎撰

雜言

志士常惜日達人寧慕名廖廖宣尼聖長歌愧耦耕六籍矧已殘紛紜起亡嬴守經漢儒者防世何所成聖功苟云效致澤希阿衡赫赫金仙化柰矜勢方行歸與畎畆樂豈系辱與榮

璞玉不自售匣鏡翳空塵豈復妍媸鑑內蘊【缺】

流云有時滅圓魄湛淸旻不見荊山韞終爲百代珍

秋懷

瑤漢夜澄寂烈烈羣象嚴浮雲翕交互圓光尙防纎階虫競鳴聲濕云度虛檐持志惕自警屏營以深潛驚飇動幽幌凝香啟方奩栩栩莊生蝶秉志能養恬雞鳴何孳孳憂心愧如惔

薿薿庭前樹皎皎美人姿秋風白露下華葉日以委蟬抱余廕音響一何悲物性固其常代謝詎睽期由知是貧賤所守寧爾移

坐久閱眾籟息吹孚昊冥虛庭貯靈采孤槐影稜層攬衣起旋舞愧此膂力勝素養豈不善而以禮法繩立賢矧聖術私智非所矜念彼東園延蔓亦有慿齊物非至言維古恆自徴

紀夢

癡兒忽在眼夢覺萬里外寄身如浮雲起坐發長慨所以棄汝來恩義固有賴讀書雲林齋坐閱景明晦勤懶出天性責善系亦大我歸須可期秋江斫鱸鱠

避暑

避暑北山下修篁夾林陰客來澹忘言稍覺淸我心酷暑尙可避酷吏不可禁迹絕畏途轍涼飇散塵襟卻嗟避名者猶恨山未深爲言暑與吏縱酷何能侵

敬亭山

名山鎭宣郡古祠崇敬亭傑構靚深巖飛廊引重扃渉彼百仞髙始覺萬類形樓殿勢益兵衛森幽靈增秩覩隆典綸音播明廷丰穰走祈報煙燎浮芳馨竹樹蔽險壑虛欄俯南坰麻姑湖上碧華陽天際靑神飆颯然起新涼濯防醒疏雨暎白石垂虹截蒼冥永言李謝遊豈惜嵗月零悠悠孤云去從雙軿招之殊未來莊思展函經

贈唐立夫【馬昂夫之弟】

我交海內友頗識男子奇君家好兄弟髙林玉連枝偉哉淸獻公覩此積慶垂難弟客西江從我不暫離危言動權貴談詩解人頥同朝遇難兄未面心先知文章徹宸扆鵷行昭羽儀歡然顧寒士慷慨眾乃推嚴冬雪翻絮飲我堂上巵別來倐幾載江上才一麾靑山謝公宅髣髴猶當時惠連更淸發攬衣往從之緬懷彭城防風雨情無違孰云今昔殊事往若可追笑我辭薄祿歸耕類兒癡四十奉慈母晚嗟憂患罹嵗月不相代偸生苟棲遲聖賢有前躅名謗古所隨騰驤亦何意矧乃齒衰多君逺相訪艤舟煙水湄恍惚若初覺旣見還驚疑問舊漸零落審安心稍怡壺觴粗延欵眞率分所宜酷暑汗雨浹終朝竟忘疲喜傳二州政戍將及期東南美官況斯文尙堅持側聞賈使君協恭淑民彛公餘愜幽賞黃鐘和塤箎淩髙重懷思輕飆起淸漪

天遊亭

涼秋馬肥健山行快閒心斜陽眾峯出豈待窮追尋玆亭獨崔嵬超然散塵襟瑤漢湛虛碧靈飆蕩幽陰滉漾連沃野蒼茫俯喬林眞遊本無馭玅道悟非深麻姑去何年樓居集華簪棟宇墠髙下薜蘿徑蕭森蟬解新蛻嘒嘒髙樹吟物理感時遷世轍徒駸駸懷哉學仙術孤云度遙岑

答陳華仲【五首】

海上三神山上有學仙侶泠泠紫簫聲吹作飛鳯語回飆蕩溟海散落成煙雨豈無知音者一振九苞羽持之獻天庭上以奉明主

白玉蘊奇璞混在沙泥間輝光豈不媚過者誰爲顏一朝匠石工琢之成匪艱五繅借蒼璧九章粲環世人始知貴仰瞻發長嘆

一鶚摩九霄鷙鳥空累百結交四海內知已何其窄文章未易識舉世嘗見惑橫琴待鐘期泣珠愧淵客長云去蒼蒼俯仰空嘖嘖

鏤冰爲文章防鐵化黃金術成將何施念此工力深知者自相尙豈復論升沈朂哉保明徳幽光隱華林貧賤交有道富貴多異途所以古君子擇交嚴所趨霜劍閒寶室烈士發長吁隔世或相慕同居分越吳寥寥千載問羨彼管鮑徒

夢故人

千里萬里道三年二年別鴻雁去復來我友音書絕夢中忽一見欵語情更切覺來失處所殘缸半明滅相思各天涯長夜寒栗冽風霜艸木變貧賤不易節中心諒誰知素月當空潔

送牟景陽並寄其兄

獻翁魯靈光伯氏淸廟珍斯文淑後學醲浸如飲醇前哲端可踵念此道屈伸恬然山中趣白雲結芳鄰別久嵗年晚渴思欲生塵何時遂歸隱靑燈願相親仲兄慷慨士相逢客靑都隔屋重情好詩酒時與俱子方畱上京揚袂靑雲衢天祿虛校席冠豸浮薦書才名動觀聽笑我何闊迂重來遂握手臨風憶翔鳬北風天初寒駈車戒晨途餞子地千里況客天一隅防逺非贈言情鬰何由舒引瞻赤城霞逢衣領羣儒橫經振家學舉酒奉親娛朂哉遂至樂世榮復何如

題董簡卿所藏瀟湘圖

瀟湘在何處展捲心悠然是中有雲飛上與蒼梧連憶昔弄扁舟載雪淸江天湘君招不來明月隨我前防鐘破徵夢落雁棲寒煙回首行萬里攬衣羨孤搴可憐楚人辭憔悴窮嵗年圖畫豈不好此意誰復傳已矣三嘆嗟臨風叩商弦

和虞徳生教授韻

涼雨夜如沐防風激商灝紛紜窮日力燕息奉衝抱虛名亦何爲顏色倐已老陋彼楚野民刖足期售寶山中豈不樂饑來拾瑤艸聖賢希方防後世謾論討出處寧有殊所貴在聞道

境靜人迹稀虛心似觀內夜深气逾淸稍覺絕囂憒至言析精防古誼感勞徠天遊本非難道大豈能載熒熒珠走盤落落駿歷塊推物寧免拘離形庶無礙長風起泠然期子挾仙佩

夜坐

京國雨初霽虛堂夜气涼新月上團團坐久流淸光露葉閃明晦河云互飛揚機籟發天祕起弄琴與觴千里同今夕幽愁結中腸濕螢低復舉棲鳥亦驚翔適時物乃貴人生何慨慷

夜久境逾靜居然庭樹秋气機發羣動時節無淹畱涼露浴蟾彩浮雲澹河流防生競如彌思志常周精爽一以竭榛煙蔽前丘道貴善持養日入當偃休寄言學仙子文字徒防搜

謝鄧善之袁伯長二兄兼次韻

炎夏何所適髙齋澹忘情窮變士固常坐閱時晦明巷永黒潦積雨餘緑陰生酒罇已復空書帙徒充盈悠然尋尺內睡覺起徐行開門遺篇翰溢耳流詩聲溫溫鄧子辭至寶道傍橫袁生雲間翮世网亦暫嬰時還赴淸燕我抱一爲傾

京城客館

公宇日無事閱書稍怡情浩漫罔窮極靜定悟始明籠禽動幽響庭艸遂防生俯念節物變宴處常愳盈寧復辭勞苦王事駈我行雨餘夕陽酷空雷殷殘聲暄爽倐未定云埶方縱橫訪遇當獲趣及玆煩抱嬰何時故園友濁酒與同傾

集亷園

宿雨洗炎燠聫車越城闗廣躔隘深潦飛棟棲連闤行經水石勝稍見華竹環陰靜息影迹窈窕紛華丹兢兢是非責侃侃賔友閒蔬食常苦饑世榮竟何攀學仙本無術卽此超塵寰

抱屙迸囂俗荊扉戶常闗新沐散腰髀縱騎逾通闤列袂瀹云茗叩琴墮瑤環羣樹藹新緑孤華粲防丹拭目鹹展趣曠心自逾閒東山豈云逺駕言事躋攀焉能踵重迹擾擾走區寰

長春宮同伯長徳生儀之分韻得山字

古道廕樹色橫槎度溪環上方鬰樓觀崢嶸俯塵寰兩兩白玉童客來啟重闗似非勝者流此日詎可攀攬衣空中云柱笏城西山烈風忽晝起薄霽天已慳拂石坐寒寂垂綆汲淸澴悠然時自得一笑開我顏鶴亦交唳乘虛動淸安得與之化千年卻當還

題淵明圖

若士超世流髙風淩飛仙倦懷經濟術嗜酒豈自然去之千歲間才賢孰相先畏途轍皇皇歸歟袖翩翩日暮孤雲飛黃花澹秋妍坐憐王輩矯首南山巓

贈碧溪相士

雨霽秋色淨新涼方可人流溪碧如染照我須髮眞平生作詩苦羞拂鏡中塵爲向無庵說歲晚願爲鄰

觀梅貽賈元播刑部

結根嵗年老逺歷冰雪余居然異土姓發英遂蕭疏抱貞亦豈衒知音固有殊桃李借顏色彊立春風株昭被雨露榮道味仍淸腴皎皎物乃忌寧畏緇塵污晚月忽弄影淸香襲芳裾念玆百年遇奚必孤山逋棄置眞自知一言重君吁

同元學士諸公以落月滿屋梁猶疑照顏色之詩爲韻賦贈鄧提舉之官江淛

天寒道路遙嵗晚風雨作虛名諒何爲矧此懷抱惡子行旣云愜離居愧予索物盛固有時空山正雕落悠悠故人心皎皎江上月行行道中乖冉冉孤云隔相望一何逺相思幾時歇月虧防復盈持以心不滅江湖起秋風瞇目塵黯暵掛席飛雲巓行子歸意滿蹇予如病鶴欲翅常短悵望不能休城髙暮山逺斯文日已獘何以振靡俗維玆東南州前哲賸膏馥儒臺列華要厥職重攸屬育材體菁莪懷居詎私淑莽莽彼黍墟黯黯亡社屋懷哉鴞林音淳風徯斯復

念我事逺遊玆焉屢星霜子行𨿽云先受秩已還鄕發日以攺夢寐侍親傍風靡波逝川欲濟寧無梁枉道誠自羞貧賤士乃常緘情睇天末防鴻亦驚翔

停車子踟躕把袂我夷猶念此欲別難況乃交契綢雨霽白雲飛日斜紅樹浮望極意逾逺愁多身更畱豈無負郭田何苦事逺遊歸來亦從人商歌激髙秋

鼇禁肅敞璇題映淸池砌石轉午陰疏桐靜交枝曵裾接劍履輝華矚名耆列職諸俊良萃拔五采儀晨饑郤霞餐翺飛念何之豈無戢翼思矯首鳴聲悲積簡防緗襲【缺】詞俟雕摛羅致詎云晚占情竟奚疑優哉西湖居虞彼北山移蒙蒙雲气深渺渺瀛洲嶠闗情重回首滄波閃紅照

白雲一觴酒離思滄溟間子行勿復居念我何當還杳杳飛鴻書瑟瑟淸鏡顏璇璣不私貸歲月忽已闌贈之云錦章譬彼蒼玉環何以解塵纓幽泉弄潺潺

防防西湖波宛宛漫山色輕飇轉【缺】

蓋妍藻飾慷慨少年子仰箭墮飛翼然天一涯玆樂豈再得朂哉重言辭慰我逺相憶

夜坐

皎皎凍雲被燎燎羣星臨髙齋永今夕虛櫺閃華陰彼羙勞我思迢遙隔川岑防火漱石鼎驟飆振懸琴維昔功業彰歲月念已侵凝塵隱斾色堅冰戒車音豈無五畆園藝耕盡髙深曠志虞捐疏名義夙所欽神交倐遊夢起坐一整襟

伯長南歸余方北行以詩見遺因和以謝

古士今已矣交道日以淪執交萬里路念此古道存離別忽及期悁結難爲言旅雁聲嗷嗷歸燕影翻翻駕言方舟適挹彼河之源晨風起崇甸維北正我轅志气豈不樂白雲慰前騫詎爲戚戚懷上累往哲論七星耿終夜巨海賔朝暾勿嗟遙相望寧能戀丘園起歌復爲舞願酌臨岐樽

洪瓉驛樓

朝雨路絕塵晚晴雲起山樓髙亦可愛寄我湏防閒下瞰百尺淵靈怪蟠淸澴豈無澤物功汲引常自難崇甸曠氓俗郵兵衛防闗永言托遐徵羨彼飛鳥還故鄕望不極杳杳蒼防間

上京

維北千里遙山嶠極蒼防車行輻屢折崎嶇倐旬經聽履事朱闕秉翰直彤庭烈風駭九夏中天橫七星至治謝藻飾尸居愜深寧旋駕諒有時憑髙睇南坰

詠史

伊昔聞漢武英風彌八區拓邊開諍路謇謇羣臣趨正色折平津分符居海隅談諧侍淸宴從容保全軀手招王母來環佩鏗瓊琚寂寂茂陵艸千載令人吁

雪晴

今晨持我書燕坐雪照屋閉門謝塵鞅展捲自朗讀眾說初若攻防思意才復旭日上團團淸泉渙春緑涓涓晴櫩澑洗眼濺飛瀑豈不事遊觀驅車泥及腹永懷同袍士嵗晚在空谷好風忽東來起玩庭前竹

送夾谷伯敬之單父

燕州連日雨六月寒裝綿閉戶斷車轍修途溢如川朝晴悅物性槐陰起初蟬衣篝瀑餘潤照眼階葵鮮聞君去儀曹五馬行翩翩緬懷古單父髙堂坐鳴弦政理日以媮寶此千載賢矧此薦嵗饑夏潦仍相緣嗷嗷東南州流移踵車船死者相枕藉羸瘠甘棄捐民命懸守令壅遏誰當憐君懷防世才往哉寄承宣譬彼善牧者鞭擊非所先戴星亦有人何乃任力專淒涼二子逺故老應相傳我昔嘗經遊土風尙熈然回河抱阡陌桑麻緑浮煙豈無稌稻區艸木紛華妍維玆重責任愼彼澆俗遷防徴太史書家聲振當年

送良史【西域人嘗學於江南除翰林編修今省歸豫章】

鬰鬰楚竹實飛鳯以慰饑鳴聲乃鏗和遂息蒼梧枝時哉一朝遇粲若五采施矯首滄江云空晴散何之豈不比翮翔悠悠眷予私驚飆起層波落日增餘悲去去勿久畱赴此逺大期采風詎辭責上寄簡冊垂緘書誰復悟爲子歌別離

亦樂堂

謝身榮名外築屋山水間華藥植前庭翳翳佳木環魚鳥相泳飛孤云亦來還陟屺興所思百嵗遺以安豈無畆鐘田供此先祀盤當春兆防和耕作匪辭艱修塍起鱗鱗時雨彌滄灣雞豚自蕃息籬有雉筍斑酒熟誰共斟掩書一酡顏

南劍教授揭從年惠詩就次韻以餞

君詩何所似天飆灑瑯玕示我舂容篇讀之爲淸寒於焉稍相接談經古翻瀾亹亹窮本源非徒涉塵寰力趨仁義途愧此儒爲冠詩者君之餘嘆息鳴鳯翰時哉施威武徳舞瞻羽幹豈無往哲言藏之於學官命教責非輕辭訓嚴誥盤厥服固云逺傾露排忠肝溶溶水如璜樂彼朝莫翰蠧道今多岐鑑此孟與韓愧無仁言贈別淚爲君彈

壽閶承防

大道傳孔孟盛治躋虞唐造物重責任間出非才常隆隆金玉貴采采麟鳯祥莊詞補天衮雨露昭春陽令譽守嚴介崇居樂淸康願爲民物壽詎止斯文光

淸朝重儒術贊論知自來譬彼陽澤布生物徧九垓豈無干時士挾筞攀崔嵬後生厭藜藿遺老【缺】萊學者日以疏頽波何由回願言壽斯道爲國培英才

盧溝野亭

出郭野塵絕靑山開畫圖回岡萬井聚梁虹駕川途杳杳車駕集交臂無寧軀粲此一畆宮而有靜者居花木明窈深魚鳥樂澄虛濁醪得釀法好客時與俱昔我東南來萬里馬足瘏解鞍道傍樹塵渴嘗自沽題詩忽在眼日暮飛雲孤

和袁伯長冬至燕集韻

黃鐘起葭琯玉樹華寶宴淸交寡常流鏗辭表時彥盈盈勸浮蛆裊裊簪防燕雅服稱儀新嘉蔬列鄕薦香銷神用舒棋覆心罷戰培花候奇識煮茗遂淸咽虛幌云度英空檐冰落綫永言悅書玩亦豈慕盤饌塵蹤合渚萍芳歲惜流箭念此逺道逢令人久懷羨

題云東軒

城中紛華地借屋得佳處居然俗士駕欲詣不知路門前栁陰深溪水淸可度我行萬里倦頗【缺】

趣有時忽來坐談笑竟忘去孤云遂閒適悵望心所寓平生曠蕩懷落筆題幽素要當居軒冕此理常自悟酒興方未闌靑山任朝暮

題陳氏所藏著色山水圖

獨臥曉慵起夢中千萬山推窻煙雲滿一笑咫尺間嫋嫋美人妝金碧粲笄鬟素波淨如鏡緑蘋防【缺】灣羙哉筆墨工貌此意度閒孤禽立圓沙漁舟逺來還我方厭闤市坐對忘朝餐安得林下扉深居長掩闗

雪中

夜寒如臥冰朝雪擁我廬開門盈數尺呼童掃前除梅花費追尋色養何以娛瓊樓起突兀玉樹長扶疏笑瞻鶴髮垂容光照丰腴獻嵗元紀新履此景運舒辭秩久未歸淸白方自居賦性本太素養之況沖虛融融若可釋皎皎豈易污秫酒釀成缸烹茶拾薪枯庭雀何饑飛時聽哺林烏先時期一稔占祥彌八區防當上太史首作王春書

題楊翁千載心堂

明明一寸心肇自天地始傳之無終窮豈曰千載止念昔川上人長波嘆流駛簡編日以繁煙海浩無已惟玆道彌髙屹若尊嶽峙防思契前哲焚香燕淸幾哂彼朝夕謀振衣爲君起

書巢

吾聞太古時構木巢爲居聖人作宮室後古漸誇渝達者防至理淳風復其初辟室方丈間所向無非書典墳久茫昧汲冡紛怪迂殘經耿星日補緝慚漢儒豈無百家作充此積架儲浩若棹煙海仰瞻在天樞伊誰以巢居何當與之俱棲安類倦翮幹蟄同螙魚朝夕偶在戶飛鳩鳴屋隅枯枝結樹杪反觀尢裕如物理匪有殊令人發長吁

秋日陪大學士趙公憇龍山眞宮

巖巖居庸闗左挾飛仙居蒼茫四山合石經穿盤紆人家稍相接林木何森敷觚稜生曉煙風淩紫虛念彼羽流集豈與世俗俱溪流轉云碾餘潤分園蔬鐘磬答空谷齋供薦芳腴穹碑記宗傳道一教乃殊素飡貴崇本卒嵗事耕鋤漁父在何許空有桃花株坐慚秉文漧屍祿常曠迂日暮陟曽巓丹霞成長裾遙睇空中云超然能捲舒

題城南讀書圖

來我日下居偶見城南畫蕭然松竹間聽此風雨夜黃塵蔽烏巾靑山開白社安得攜束書友爾閒靜者

題歐陽氏思亭

嵬嵬墓在郊孤子客逺鄕念昔霜露淒三年廬墓傍忠節父母全子何能顯揚釜祿不逮養衷情爲之傷防防終天訴悄悄歸路長髙林防枳棘飛雪暫回翔斯道期逺大殘經究防茫朂哉重孝思須防豈能忘

題羣雁圖

羣雁眞可愛正與凡禽殊所樂在江海往來能自如漸陸常以時飛鳴遙相呼旅食寧少饑宿擇沙水隅可人客西方不寄南來書橫空亦有字浮雲爲捲舒煙艸濶蕭蕭蘆葦疏何當泛扁舟翩然與之俱

登齊山

出郭行五里落日眾山赤中環翠凝巒秀色起幹尺風流杜牧守壯語鐫玅畫我來嚴冬初俛仰一今昔人煙久變故鬼怪據幽僻披叢得小徑往來遭折屐亂石排犬牙荒洞冺龍迹空餘巖前碑雨日自淋炙黃花旣非時何以供太白但須歷曽巓一笑天地窄

銅官山

遙遙銅官山逆水去千里山瘦木落衣水涸石見底棹此一葉舟觀山復觀水得山可棲身得水可洗耳中有千嵗松根深茯苓美孤鶴巢空枝嵗晚知所止愧我驅塵蹤去去獨未已長歌呼謫仙回首白雲起

虎林妙觀

琳宮古嵬嵬獨據山勝絕天光垂帝座照耀金碧色修廊接層厓俯目視深澤陰陰木葉暗石削蒼壁列流泉出嵌空六月灑飛雪平生功名謀洗我肝肺熱同遊得幽人再拜摩斷碣興亡見唐漢髙爽了吳越更擬窮幽探馳景忽西滅

和胡則大贈別詩

乾坤秋气淸遊子眼界濶雲起靑山顚風動白蘋末明明一寸心光映波底月得稟天自然此中本無物同遊愧君才季玅多俊傑昻然六尺軀精彩照玉雪毋爲功名拘中路意慘卒不見前者桐剪伐中琴瑟

荼防架

西園檢春事積雨斷餘紅荼防壓髙架皎皎晚日烘翠蔓防殘雪淸香度防風幽人對之坐瑩然此心同裵不忍去片月來髙空宛如萬玉娥素袖舞雲中珠璣露顆綴翠佩煙光籠愛花不受折枝柔刺盈叢攜酒醉其下慰此良夜終

宿鳯口防九萬兄

扁舟下滄溟日暮浮雲散靑山衮衮隨十里行不斷古防集人煙艤纜臨絕防誰知兄弟情邂逅忽相見篙師輕波瀾呼嘯驚夜半貪程慮涉險欲往還自算推篷視天宇白露下淩亂眾星亦已沒落月破防暗念此局促身倐然重三嘆

過霅川橫山

山回溪流奔眺目古防防上有百年祠行者多再拜乾坤秋气髙蕭瑟鳴萬籟靑林魑魅號素壁風雨壊獨憐神明功扶植古木大矧余及凡物朝夜顏色攺俯仰亦有時感慨獨無賴夕云念羣徵舟楫吳楚外

自紫極宮出闗謁徐孺子墓

髙城練江曲登閣聚遐觀睠此靈迹殊翛然俯塵寰煙樹翠偃蹇汀洲雪彌漫舟檣列林幹野市喧城闤緬懷吳仙遊逍遙駕飛鸞流光閱千嵗倐焉去無還遺世亦有徒羽衣鑰闗沸鼎聽云茗巢松羨風翰簡書抑何俗生愧半餉閒同懷二三友驅馬復縈盤前郊昔防宻落葉地始寛岧嶤漢士墳弔酹涕汍瀾勲業豈不崇名義夙所難驟暄變輕袂稍覺霽景慳遷境勝無窮西日銜晴巒

登虎丘山

古士雅巾屨具舟約芳遊朝晴出西郭午涼登虎丘松逕度遙嶺歷此層級修當時吳王劍硎光裂巖幽平甸眺萬頃閒瞻煙樹稠頗聞山僧賢飛錫下林陬獨遺方丈空於焉集淸流一簟可平生豈惜半日畱煮茗試泉冽焚香延宿篝疏雨催晚歸溪波散浮漚

卽事

眺望髙城上曠逺散覉愁西郊霧初斂山光翠欲流井潤延蔬畦樵歌落榛丘林疏見村屋翳翳炊煙浮興來思偶成工拙何暇求有懷陶元亮千載當與儔

藹藹羣樹林孤雲暮來歸紛紛飛鳥倦斂翮相因依臨軒方獨坐涼飆吹我衣物理固有常悠然悟其機山中豈不樂躬耕自無饑百年事未晚何勞歌昨非歸與友田父一樽聊可揮

斂迹居陋巷況值風雨時朝晴稍悅性驅馬何所之交朋數斯防貴達分異宜前路方畏暑把轡獨遲疑何如且復止委心向書詩揚揚空中蝶曄曄庭下葵芳物足可玩盛衰無乃隨士生貴有名固窮庻無虧寂寞非已沒名在亦奚爲悠然南山下愛酒人自知

聞張彥淸學士田兵部訪郝尙書於西山

春山如美人盈盈弄顏色秋山如烈士磊磊吐胸臆行樂豈不佳好尙隨所得推窻致爽气蒼翠浮崱屴況復九月交悵望情何極淵濳谺洞曠厓轉迂徑直委葉防荒苔寒英耿叢棘勝日集羣彥言笑遂幽陟離索何以寛愁思居然積振衣欲相從塵事勞屏息髙歌停雲章願寄西飛翼

題舜舉秋山圖

溶溶白雲度宛宛淸溪流磊磊數峯立鬰鬰羣樹稠何人結茅屋坐俯林塘幽平生采芝藥豈識人間愁危檣引防徑落日涵孤洲我昔山中居景物窮冥搜展圖忽自慰悵望何當遊極漢唳賔雁空【缺】歸舟學道有達【缺】忍作終身謀寡知亦將去玆焉暫遲畱

思親

我渉江與淮思親日以逺朝行夜忘念此情繾綣虛名亦何爲逐末乃捨本駕言偶成興中路悔已晚白雲起悠悠淸泗流宛宛仰慙林間翮日莫倦知返萬里萍泛波三年馬馳阪賦歸何辭遲相望願彊健愉愉手足情奉侍加飡飯

雲林集卷一

欽定四庫全書

雲林集卷二

元貢奎撰

元日書懷二首

今日復何日人事寧得安蕭蕭馬聲中杖履尢所難豈無知心者禮法與我寛閉門求聖賢展卷一長嘆我愛陶淵明夢幻視今古濁釀亦何味棄官乃歸去誰言千金軀終作一壞土人生貴相逢不飲豈足取

謝劉兼羙劉元鼎二兄見訪

我去古人逺展捲乃見之眾說初若殊防歸無二岐陋巷寡朋儔防思心始夷髙軒二妙來照眼光陸離千金蘊名價五徳呈瑰奇志專發疑難躬行肅形儀勇超君子途非效俗士知譬之車正轅適然終可期秋雨涼滿袖孤燈耿深帷仰瞻數仞閫奧寧易窺前哲有軌躅努力當後追況子方盛年愧我老且衰勉焉各崇愛執手重懷思

雜言十首次徐芳谷韻

盧敖欲求仙若十嘗見一烈風破洪蒙事往不可述蟬蛻猶具形螢飛未離質化者時固然窮搜漫終日履途或云縱臨淵愼毋怠當知不自損亦豈人有害美好株塊如玉石無庸慨何如伯成子躬耕隱隆代古來賢達士托志不在酒文章有公道此外心獨不彀滿將發機襟動己見肘毋令竭精爽千載誅腐朽空塵罩寶瑟中夜起一撫停弦復黙坐月落星可數狨兕羅我前山鬼气頻沮天風若有助庭樹聲挾雨瑤臺授寶訣丹砂駐靑春玆事豈怪誕愧彼世間人蝸粘競錐刀蠅營積涓塵已矣竟不悟畢逋逝踆踆陶潛賦歸來老境日已迫寄家如逆旅欲返南山宅元載一何愚椒斛藏八百懸知賢達人知幾謝天厄阮孚著幾屐嵇康揮五弦曠世以爲達荒丘起寒煙豈知悟道者無爲修養年盜名速天禍此說何由傳蓬萊起崔嵬形儀鬰包承上盤凝空云下結積壑冰升髙危引汲汲淸懸缾念彼鴻鵠飛防棲卻矜能龐公隱鹿門衣冠頗尊偉豈無後來人寂寞知者幾榮啟何所遺妻子亦多累長歌帶索行誰復踵其履斷蓬離本根一去不復戀孤云何當還日莫情乃見舉世悟者稀求名以流逺嗟我麒麟圖冠與箭

河上阻風次韻袁伯長

奔河逆牽舟北風忽中阻篙師勇支撐騰躍勢如舞塵砂晦髙旻泥水污后土雹飛起潛蛟樹防亂驚羽須防西日霽云端散紅縷維此造化工而我獲窺覩故人適同懷破險出奇語明朝隱張帆萬里端自許

舟泊蔡家店

謁告防通籍旋歸駕輕航偕行夙期踐周覽愁思揚朝陽光景鮮時雨民物康絺服始便體蔬飯聊充腸閱書破幽睡欹篷進防涼崗樹翳云重巢鶴淩風翔黃塵忽奔蕩靑郊竟蒼茫心目先已馳道路阻且長窮變固歸理晴陰稍乖常念玆永日畱哂彼浮生忙煌煌北有斗君子毋相忘

貫州

扁舟放河流驟暑消雨餘旣忻歸計諧矧與佳士俱雲霧重回首防籠鬰瑤居防波散碧縠簸蕩明月珠風急帆滿張獵獵病股舒亞樹花換葉離巢燕將雛眷彼別時語不知今何如簡書豈足畏靑山念吾廬勿謂道路遙坐覺山川驅華樽方自持相思少歡娛緘情何以冩攬情起踟躕

賦得新月

團團故園月防鉤畫云端孤舟天際來湖波正彌漫但念時節流不畏道路難晚樹齊弄色晴飆驟生寒歸鳥哺髙林稚子迎門懽夢中倐先至相思彊加飡

邳州

古城結危構交達裒招延朱碧遞隱見岡回勢蜿蜒塡車縱橫遊重屋充華鮮扣門多乞食民饑逺流遷桑柘重緑藹欝欝浮蒼煙念此萬里道我舟亦已旋雲樹列環岫晴鳬散平川烜赫驪珠光隨風墮靈篇神淸契髙防性斂涵靜淵出處古異途世故寧糺纒簡書誠可樂軒冕非自捐推篷晚逾【缺】恍疑助孤騫

袁伯長虞伯生始約同舟南歸旣而伯生畱京臨別以云詩見贈舟中奉和以寄

白雲起西南盤欝中天臺下招笙鶴翔天風爲之回豈不從龍遊重輝挾崔嵬翔鶴若有歸華采同璨璀悠然忽萬里矧與丹鳯偕鳯棲東海瑤鶴啄北海萊企首思白雲鳴聲瀝余哀所嗟變化神防雨朝暮來分陰防丘壑終復遊九垓借彼明錦章舒捲慰好懷秋旻气彌淸短翮亦稍開防合須可期乘髙共棑徊

送別劉道夫

春晚益可愛緑陰蔽前郊念子暫時別我心已云勞浮雲始舒霽倐見疏雨飄暄爽驟變更豈異世俗交防飆起林杪淸池樹光搖沈憂渺余心衰發矧漸凋悵焉立斯須幽禽語嘐嘐

送胡伯恭之官靜安

朝雨徧煙麓溪流漲春篙拏舟何所適滄江溯迢遙宰邑江水奧嚴程詎辭勞政教日以媮夙志方自操古風豈不還弦歌協淸韶懷我鶴髮親志气寧昏朝飛花撲離筵幽居蹇朋交白雲暮來歸跂望陵陽髙

秋日和答友人

積雨晚稍霽返照逺山赤林闗轉通衢軋軋筍輿入故人忽相見揖我分半席論交數年別感事百憂集酒量𨿽不加舉杯暫情適簡書亦可畏於焉重三益

次韻牟成甫

我屋靑山下江淨餘霞赤三年臥憂患迹絕城府入扁舟乘興來獵獵風滿席豈無知心人邂逅談燕集撫物空自嗟白鷗亦閒適虛名苦勞生於事竟何益

送九萬兄之樂淸主簿

宿云澹朝暾春風散輕寒振衣旣行邁慘別情所難王事勞蹇蹇徵車戒桓桓孰云枳棘防蔚此五采翰海縣還靡俗濤江激回瀾道路豈不遙懷居誠匪安朂哉西都秩願言繼彈冠

題玩芳亭

日出闤闠喧巷回靜如村閉門緑陰底粲此五畆園蘐艸一何茂稚竹生羣孫危亭俯芳池朋來具壺尊玩芳正爾得名之豈虛言楚辭我所慕中有至樂存宛水淸可涉往來得閒門繡輿照春晝防袖從弟昆矧玆平生交持書亦時論紛華非無地哂彼俗耳聞作詩頌君羙此道古所惇

寄公瑾憲史

緑陰蔽深院四月防雨寒羸驂借東鄰欲出徒步難檐楹亦周流於焉足盤桓何苦戀防祿羨彼淩風翰向來二三友談經舌翻瀾蕭條天一涯出處隨所安念子知心者重是故時冠

集雲從山

南土气蒸溽城居厭喧卑官曹稍休暇寄此方駕馳側逕轉縈曲遙原雜林池煩纓濯防飆前瞻劃舒夷嶪嶪林宇深松桂交樛枝鐘聲出修廊一飯若有期適意豈不樂營營竟何爲虛談非世具勿遣俗士知素衷慕幽蹈終焉謝塵羇

宿崇光道院

崇觀邃幽堂於焉息徵役淹畱倐旬浹亦豈初意得玆軒更深沈窻敞西園側林梢雨新霽深陰散疏滴閉戶苔暈生焚香破蒸濕三峯秀眉睫咫尺倦登陟翼翼羽士流遐踵飛仙迹靈波根響風舉修篁立蹇子慕疏曠汛志非翫習誅茅憇餘齡荏苒辭世縶

贈送曽提舉

春晏倍思家送客城南去久約欲防花玆晨已飛絮故人十載遙小酌一時聚攬衣何忍別縱轡且復駐白髮底須驚靑山亦云寓喧颯塵瞇目分岐任馳騖歸休不知疲之子忽相遇恍然平生交介此行者賦扁舟諒明發江流逺西溯太平重聲教廣以方防布豈惟時措宜實動裏評譽無官不可作適意當黙諭郡淸才彥稠庭靜燕雀度鮮鱗鱠如雪甜芼兼筍芋還鄕抱土樂窮古在行路中年怯離憂而況老懶具竹林枉新書時時慰思慕

送兪元明之官僊居縣

赤城離東南蒼巖間石扉靈槎截塵界曉日明煙霏古稱神僊居欲往事己非林樹藏野縣空街行迹稀之子萬里役黃塵手頻揮辛苦事科舉一笑辭布衣我公得玆地扁舟愜南歸訟簡民俗淳官淸吏仍饑荒庭嚙瘦馬鉤簾燕交飛健筆淩靑雲江梅素英蜚性靜恆自安謲辭速羣譏士生亦樂樂矧以友道防持罇贈逺別矢心諒無違

情話堂

桒梓彼西郊緑陰春晚成綉衣方弭節於焉息遐徵永言丘隴思豈曰閭裏榮父老爭饋漿童稚亦懽迎蕭然故時宅蓬蒿環堵生親戚何綢繆話言出眞情開書時問疑抱琴還自橫端居學力専心定理乃明夙負經濟才王事念有程孰識陶公志但知輕世名歸歟事未晚千載此同盟

贈楊醫士

賣藥都市久買車上開平病軀偶相依逺別動離情居庸五十里度闗極修程烈風九夏寒日落邊馬鳴野鼠味窮甘初食心稍驚穹廬亦絡繹馬湩時邀迎畏縮恆自饑勿效迂士行況挾岐黃書所繋良匪輕擾擾徵途間朂哉崇令名

送史助教代祀西嶽

秩秩西嶽祀皇皇使臣體髙堂壽慈母兼致君親喜一尊逺相餞萬里自玆始駕言六館士追戀情未已賜環當有時虛席將以俟官栁生夏陰輕舟動流駛長江何迢遙蹇予亦東逝執手皓爲期何能知己仰瞻參與商耿若此心矢

寄吳子彥

憶昔溪上別於玆倐經年胡爲不嗣音令我心惘然燕舟六月旱火雲蒸晚天飛蝗宻如雨桑麥浮黃煙秉筆事詞翰愧非時政先側聞江南雨官途浸成川豈無妻子累萬里何由前對食不能飡枕肱重憂煎蒼蠅何營營厥類紛牽連緬懷嘉樹底披襟弄淸泉雲林有髙處盍賦歸來篇

拜醮北觀

祠告簡宸命秉心直彤宮儀儀紫霞佩導以白玉童壇虛斗星明殿邃煙霧融斂福詎躬有所祈民物丰泰時肅斾常遐哉方士崇陶匏借稾稭朴素寓至恭蕋詞棲寶函芝書防泥封日晏散花遲鐘磬度防風長生果何致脫身願相從

又

齋罷敞春服趿履步修廊籠禽動新響雨餘竹風涼道人房更深罏煙引防香於焉謝塵鞅閒來日偏長

送張謙仲南臺禦史

仲夏炎气盛江河沸焦層雲張虛傘電光掣金鰲旱魃奮爲虐九土民嗷嗷矧玆東南區風挾驚潮漂流孰可禦積成瘵凋側聞峩豸冠逺筞神驄驕冰蘗期素守風霜厲嚴操譬若激淸冷慰彼方渴消憂私隱田里吏牘上下膠要當得其情察察窮秋毫金陵古佳麗地控荊楚遙翠栢集飛鳥蒼鷹撃秋郊臺端咫尺天明月手可招朂哉重名徳山嶽非云髙

送閒閒南歸

吳侯南州奇脫身謝儒冠異人授函笈從容步金鑾禋禮崇嶽祀潔香命馳鞍持此一寸衷耿耿報國丹春云碧艸動晴雪蒼松寒堂有鶴髮親眼照五采鸞舉觴壽希齡萊衣佩珊珊玆樂余固同矧玆平生歡贈師何以言淸飆散毫端

次韻感興詩五首

抱瘵寡營累處晦以養明獨有盈尊酒客來相與傾念玆庭中華秋悴春復榮年運茍未至亦豈居其名潦降驪淵深潛珠聚羣依鳯棲髙岡石艸木承餘輝豈無百尺松托此孤雲飛士貧擇所附莭義乃忍違所以有曠達悵然歸采薇

晨將一卷書坐與古人言念之千載下其神儼今存今士惜未殊至道有定論朂哉顏與孟異代乃同門幽人卜林居永日常掩扉澗水鳴孤叢空煙防蒼防別來不可見戚戚念嵗饑何以冩我心朱弦時同揮嗟嗟古來士傳者今幾存有生不飲酒徒令酹其魂立徳猶復爾況乃功與言嵗月無停機川流逝淸湲翩翩魏公子飛蓋遊西園歌韻豈不美慷慨非至恩羨彼榮啟輩行歌樂忘飡

贈胡云畊

握手交恨晚忘年意彌眞維玆入逾月下帷日相親方音亦朴野久挹气淸淳寥寥四聖書訓誥日以湮溯源考亭理防辭極搜論癡兒稍向學師模誘循循掃軌謝來迹挑鐙契同倫譬彼曲生蓬逺托麻中伸江雨變薄暄壠梅報先春還鄕固云樂重防復何因含情涕交頥言訥心愈諄相思願加飡尺書寄須頻

過四安

解舟吳溪濆夕日照長林驟暄方自欝防飆舒我襟髙樹藤英垂壠麥齊桑陰啞啞反哺烏睠睠遊子心豈不酧永懽念此叢桂吟積屙拋散帙獨坐理鳴琹行行萬里遙懷哉古投簪

言四首

舉世稱伯樂顧馬價倍增價增馬何益夙負千里能饑飽燕山雪渴防遼海冰但令遂眞性超逸非所矜楚岡產至寶艸木爲華滋一朝獻君門借問識者誰居然刖其足九死終不移枯榮只自辱造物眞有知孤桐挾風雨斃此龍闘爭棄置百年後斵琹發淸聲昔爲溝中斷今作膝上橫寵榮亦旣美曷若能全生鳯饑啄瑯玕飛鳴以其時儀羽人罕識寄迹蒼梧枝城梟飽腐鼠自得謂過之貴賤詎不分已矣隨所宜

雨中

驟熱變風雨气候一日殊緑樹擁如蓋殘花落無餘閒居日偏永手把種藝書幽幽魚鳥適寂寂車馬疏田父二三輩濁酒時來俱愁陰每思霽防涼意稍舒攜笻獨延佇層雲起遙墟

送吳子彥北上

憶昔西江上與子俱宦遊歸來侍慈母萬事它何求所嗟知已深哀心動離憂始忻解篆回又駕北上舟弱質罹重罰抱瘵方稍瘳駈車欲逺送畏寒復遲畱防鴻起天末晴沙戲閒鷗念彼池上鳯戢翼舊同儔悵望感物理羣飛竟無由側聞二友佳愜此徵途修煙樹紅泛錦霜螯碧森矛客行亦云樂人生若爲謀癡兒諒追從矧以斯道侔爲言崇問學毋令墮凡流

送史髙士謁吳閒閒

春水武昌船帆飛敬亭雨孤城厭喧囂聽此檣燕語揮手謝時人開胸散煩暑煌煌闕下書曵曵雲間侶眞人紫霞佩執簡授璇宇攬衣欲從之神交諒傾許霽雨沐霄容風防鵠初舉遊心愜髙明脫屣邁行旅懷哉防何時酌彼盈尊醑

陽墅次家兄韻

層巘云暗樹芳池水明花幽宮引神隧曠澤沾皇家承祭嚴秉秩受膰樂生嘩於於冠佩集占祥爛星霞側耳聽笙簧拍手和琵琶撫躬獨兢竦況復寒序加報徳期自揚遙程戒秋槎

眞州

我病久不飲持螯惟酒宜開罇試小酌陶然發顏衰篷窻如展畫坐愛羣山奇白鷗亦紛迎斜陽蕩淸漪笑我歸六年偶出非自斯健帆各爭先把棹豈得追憶昨雲林軒睡足忘晨炊故人忽相見問無盡時

度呂梁洪

朝發下邳山黃流溯迢遙呂梁開險闗懸河傾奔號南通廣越疆琛貢來千艘連檣駐其下祈賽聲啁嘈岡環岸勢側廟奠巖陰髙橫灘絕東注亂石不可篙嶙峋布戈防屈曲蟠虯蛟湍飛稍旁激盤渦散驚濤修纜危一綫千鈞泛鴻毛淩虛獨凝睇屹若登雲霄寒云暗腥蟄落日搖金鰲我老才气薄搜吟愧前豪神京望何極輕颿競羣飄

沙河

沙河冬欲涸流淺日以急膠舟不可行念此勞苦劇巨艦魚貫尾小艇才轉折褰裳力推挽進寸還退尺呼嘯畣林谷蕩摩激沙石前瞻兗泗源髙堰限通塞啔牐暴漂浮絕防駭平溢篙檣起紛拏跳躍如奮敵安流心稍舒十里慰行役舟人忽相告上牐晚仍隔官程急方貢陸輦空委積永念平水功豈遂一朝適壯遊俟時來欲速非我力郊連秋艸黃日閃霜樹赤孤村隱溪曲聊以供散防白雲山嵳峩矯首三嘆息

河流冰

十月寒气盛長河流冰澌徵艎溯浩浩鉤曲苦逶遲滉漾圭角露稍沍還參差恍疑戈防森出沒相傾欹或員如墮礮或利如銛錘須防驟風激瓊瑤積山危檣檝一衝撃糜爛不可支窮陰生極底乃見造化奇履霜固知堅物序矧及期行役何未已君子宜愼思豈無冠蓋華揮霍遵大逵千鈞載卓轂絡繹駟馬馳覆前罔戒險隕身悔何追我昔居南州感此日未窺朅來二十年戰兢常自持終當掛髙帆春洲揚緑漪

題呂氏獨樂堂

嵯峨虎丘山大邦控吳門遼海潏東注五湖防其源古稱人物區衣冠實維垣版圖上明庭民齒日以蕃賦輸發大舶率土孰敢援巨室溢華侈莊逵競趨奔先朝蔚舊徳淸波照華軒儀儀八袠翁繹繹五畝園喬木一何茂敷陰蔽蘭蓀科篆隱罍洗錯陳賤璵璠豈無時好新古道誠所惇荒臺啼棲烏日莫煙雨昏何時東南遊登堂引芳罇

陳氏思蘭亭

儼儼春服成浮雲澹防陰行隨越山曲修篁映疏林溪湍駭遊魚巖花觸飛禽物變理乃常於焉樂幽尋悠然斯亭上契彼往哲心豈不感陳迹志欝匪所任猗蘭有時作亦以弦吾琴武夷參其前佇立企遙岑

讀馬伯庸學士止酒詩

今晨不可出大風吹我帷陋巷泥沮洳空墻雨淋漓研朱課兒書防思解羣疑敲門童子來袖有止酒詩讀之至再三撃節嘉且悲若飲此酒揖讓陶唐時峩峩古冠裳執彼璋與圭短褐才掩【缺】藜藿空忘饑風雅久已衰作者防君誰嗟我重景仰老大將柯爲

送魯威元帥

執手江上別解舟且復畱我歌出中懷去子良寡儔豈無隨世交笑言日以酧空雲起冉冉川波逝悠悠孰云魯中叟遭時亦周流窮達何所殊念彼終身謀跂望各萬里俛焉踵前修日落山未暝驚鴻唳孤洲緘情耿明月相思無時休

題勉庵

出門履修途所志在萬里力行無它岐聖賢同一軌藏息慙斯庵亦豈能自已進修踵成功孔孟誠可企智者越其恆愚者昧於理念子獨皇皇求道惟善止所以名庵義警玆勉焉爾

次韻王敬仲秋蘭詩

秋風吹猗蘭慰我逺相見含香不忍發羙目回笑倩云葉自扶疏翠袖時掩面淒涼楚江上紉佩淸照絢操節豈不髙亂此蕭艾賤撫弦激淸商三嘆風雅變

題錢舜舉山水圖

春山如羙人粉黛艶妝餙況此圖畫間展捲若曽識林居傑重構夢寐追往昔列岸泛晴溪落日粲金碧錢生巧著色棄世有遺迹吾能辯眞贗勉哉子珍襲

贈黃少遊遊金陵並柬牟成甫

危城壓癡云薄晝陰未舒稍覺風陣嚴急霰爲先驅空齋四壁靜蟄若書螙魚敲門揖貧士骨立垂鶉裾淒涼嗜詩苦寂寞涵道腴告別徴贈言擔簦走東吳羣山照晴雪突兀天一隅江流起洶湧翻倒馮夷居設險歷今古注深納淸污六朝事已往斜陽揷浮屠追覽境彌曠髙情落飛鳬文章闗气運窮達匪異途扁舟泛宮錦棹彼明月孤鐘聲出定林莫色來煙蕪立言豈不傳驚狐竄榛墟維玆聲教崇人物何代無堅忍勿浪語抱才應時須寒饑足自守愼逐權門趨牟子我畏友爲貧仕非迂

正月立春後雨中作

春霽久益佳暴暄欲解衣驚飆起終夕淩晨雨霏霏連陰竟彌結重裘怯寒威寘化妙推遷气候互睽違憶昨冬令嚴蟄雷啟先機艱粒期嵗登孰將測防虛檐下喧雀庭栁綴瑤璣事簡官遭日晏捲重扉緘情思晤語怊悵故人歸

次前韻酬張剛甫熊雪嶠西雨三君子

戚戚念行路遑遑攬徵衣嵗月何冉冉雨雪亦霏霏維辰春陽布胡爲行冬威抱道以節宣大化豈乖違嗟彼能言者興怨發羣機亹亹張子辭理趣析情防相以二熊學咳唾落珠璣英英銜袖來日莫扣煙扉駕言予和汝遊雲翕旋歸

贈松澗相士

靑松出深澗手斸松下苓昻然傲冰雪哂彼蒲栁零坐閱千嵗久雙眸炯如星念此徇名者飄風聚流萍相期非世尙贈言子須聽

贈李二生

我昔事逺遊河嶽窮所見歸來十年久塵壁常獨面靜躁豈自殊俛仰聊爾宴英英二生來抱負達時變謂將萬里行逍遙九州徧淑身貴蘊學內羙果何方今用儒術中外布才彥防合當有時禰生奚待薦緬維古廬陵人物素由擅況玆廣心目逺大脫卑厭坐聲價髙頓思璠璵賤江空嵗搖落黃花發寒艶布袍白稜層日莫光彩絢李郎予所愛書請以爲餞臨岐重躊躇且用慰深眷

七月五日旦坐

盥櫛坐虛堂前扉常晏開簡書脫吏責世俗良寡諧灌木招鳴禽雨苔潤浮階展書朗然讀孤枕孰與偕眾說初若攻靜悟意稍回秋暑日以退防風時自來辭秩忻有期彊顏復徘徊西山懋餘思白雲起崔嵬

訪渭口葛秀才因題其壁

山盡江勢急江回防平林中有隱者居樹木敷淸陰推窻萬里適快我三年心摘蔬薦濁酒拂石題新吟醉來縱言咲起坐臨淵深魚鳥亦遂性向人自升沈斜陽忽滿地引杖窮幽尋主人樂未足明朝期抱琴

雲林集卷二

欽定四庫全書

雲林集卷三

元貢奎撰

漢劍歌【爲吳閒閒作】

古劍粼粼一水髙堂脫鞘神光起何年失勢竟飛來風雨靈雌泣淵底自從掌握歸仙人勾連鐵鎖羈煙塵山石裂開鳴碧玉土華蝕盡浮蒼鱗天官下勑百靈守呼吸云雷任駈走或云其來由漢始畱侯佩從赤松子千載相傳有定名造物忌令書大史君不見千將莫邪離復合气沖牛斗森滅沒長鯨掉尾滄海濶

題鐂氏搏虎圖

北風吹沙塞艸萋沙河道上行人稀驅車出門赴古戍牽妻背子情依違日斜村逺倦欲宿霜露滿地沾徵衣車前忽驚猛虎攫目光射殺寒無威妻奔掣尾子挾刅一時性命爭毫防起來魂魄俱已防虎𨿽可搏人難歸皇天茫茫九土厚悲號灑淚凝寒霏當時苛政猛於此丈夫束手堪嘲譏新圖已成誰立傳千年婦節生光輝

九月二十七日龍溪寄王敬叔

長沙溟漠沙如雪愛君送我同步屧扁舟蕩漾滄浪濶別君令我腸寸折西風無情吹我逺回首防君岸斜轉孤云落日去悠悠楓葉蘆花情惓惓人間岐路幾時休江行五日更涉險九華岸髙揷蒼壁陵陽敬亭森屹立謫仙去後豈無人莫令彼此無消息天邊有鴈須寄詩慰我思君無已時

贈送防古字周教授

周宣石皷久剝落浮雲變化字迹訛八分小篆亦已廢紛紛行艸何其多洪惟盛世自作古制書勒石傳不磨知君達時尙所學落筆星斗光森羅防恩千里領教職養育多士培菁莪諧音正譯妙簡絕窮究根本芟繁柯牙籖玉軸防畫整照耀後世推名科愧予鄙俚事章句儒冠多誤將如何

寄示師文妷

川明山秀艸花馥气連欝儀回地軸晴嵐宿藹屯氤氳石根飛泉迸寒玉此中縹緲仙人居樓觀金碧繞翠竹我來曽住才七日回首人間白雲速飄搖金衣鶴雙飛白玉童吹紫鸞曲天聲忽逺柰別何靑山送人秋思多作詩寄女仍自歌梅花零落雪吹盡願拾瑤艸山之阿

寒食掃松卽事

東風防防吹雨晴春山艸暖雉飛鳴時哉物性各有適人生悲樂難爲情客行十步九回首寒食道旁多哭聲哭聲多淚成河河不絕淚欲竭往年攜手原上頭今年醉酒原上丘相逢須識夢中夢有聲莫帶愁中愁

雙溪泛舟

扁舟一葉浮溪水溪風颯然吹浪起坐防兩岸疾如馳轉防瞬息行十里溪上山光翠欲滴倒影入溪溪水碧山中曽有謫仙居千古詩聲破幽寂艤舟登岸快追遊詩料防搜山鬼泣山鬼泣山雲飛薄莫細雨寒霏霏謫仙邈呼不得但見獨鶴空中歸

送酈肖梅髙士歸三茅山

人間六月火雲熱川魚深逝飛鳥絕坐念君歸不可畱明日沙頭當送別詩人磊落唾成珠酒酣惆悵歌撃節南湖皷棹時乘風秀野披襟夜延月從今此樂誰復同回首故人須共說落木蕭蕭鴻鴈徵我將攜研遊東越相思應許夢魂飛萬里茅山蒼翠色

和潘伯潤憶西湖行

蘇公築堤繞一湖富貴滿眼人間無遊郎三三復五五細艸軟沙供步武樓船錯雜弦管鳴朝云欲歸凝莫雨我來感慨思前人逋梅零落詩猶新山頭有泉淸可掬當時歐翁曽滌塵樂天幾度狂醉歌惜君此樂成蹉跎小舟載月獨遺恨對酒將柰離愁何

將過池陽畱別諸叔兄弟諸友人二首

拍手唱歌莫放狂舉觴飲酒莫令醉歌聲出口難爲情酒味入腸化爲淚男兒書劍從此始嵗晚煙江片防起相如題柱過長安靖節辭官歸栗里人生窮達固有時我輩行藏得其理沙頭執別意如何莫對酒莫聽歌我折梅花君折栁明日天涯愧奔走世路茫茫重回首有耳不聽陽闗詞有口不防長沙酒丈夫肯作兒女情對酒悲歌惜分手天荒地久嵗云莫飛霜急霰勢欲走丘巒奔摧山月墮鯨鯢翻波江水破江水萬里從天來長風日夜千防過皇英二女今遼絕太白千年古離別往者不可追浮生何足悲君不見延平風雷起一夕神劍防合當有時

歲晚冩呈大人

逆風危舟駕一葉靑山紛紛飄白雪怒鯨觸泥飛鳥絕正是江湖苦寒月昨夜夢魂還到家繞門楊栁蒼煙遮覺來欲歸道路賖封書寄逺憶此時故園花木回春姿堂前雙親袖梨栗調笑吾兒讀杜詩

居庸闗

居庸闗髙五十里壁立兩崖雄對峙回峯作勢遮欲斷百曲盤旋如磨螘陰風白晝吹颼颼亂石當溪泉嚙齒道狹才通車一兩貫尾鉤連行不止我從北來識此險巫峽鑱天差可擬但願平生足遊覽何用藏書巖穴裏馬鳴闗度日未斜黃鵠逺趂徵雲起安得有酒令我歌如城之愁今已矣

雕窩

雕窩道間少井泉得泉一勺寧論錢黃塵萬斛推不去安得冰雪寘我前夜聞官夫哀欲泣驅車飲馬行方急西峯月下轆轤鳴孤綆倒懸三百尺君不見古來法八家一井爲鄕田耕田鑿井八家樂祗今此俗何由傳

題山水圖

崖傾水涸石見底石上古樹蟠蒼虯風雲慘澹起白日髮卷令我窮防搜樹旁衣冠二三子粉墨脫略神光浮垂竿散防百不憂安得一咲從之遊

貽郭安道學士

人生四十未爲老曉鏡忽驚霜鬂生辛勤日夜校經史忍逐艸木同枯榮朅來逺道計已左仁義豈與時相並逡巡竂幕及兩考枯壁坐笑涎蝸行栁城姚公天上客海內文章今第一稱君筆力扛九鼎譏我別來曽不識禁栁鶯聲啼蚤春扁舟萬里北歸人白雲悠揚繞親捨傲睨任遭官長罵相逢又跨驄馬行城西野色春如畫只今去住復何如斯文珍重嚴所趨倘云孺子可教耳老去已甘書蠧魚

袁伯長晚訪

大風吹塵波浪起日出行人已如螘閉門病目倦觀書銷盡鑪煙還隱幾君來把筆愛題詩風定西窻日莫時多君此意愼勿語世路紛紛何足數

贈任丹碧鏈師

大云壓峯斜日明下照百尺淸溪橫丹葩碧樹光熌爍妙筆可作詩無聲買田築屋者誰子江海欲歸吾老矣袖中豈無千世書當年曽說黃冠師

送郭教授歸鎭江

長江日夜東南來千巖萬壑云屏開樓船挾擄行若飛白晝撃鼓轟晴雷屹然中流浮兩峯颶風撞瀾勢欲回珠宮貝闕掩靈怪滉漾百尺瓊瑤推扶桑之西接巨島日月出沒荒城隈英雄遺迹尙可識人物往往鐘奇才嵳峩黃鶴起煙霧杜鵑花落蒼莓苔當時我馬曽駐息浩歌散防爲裵徊霜髯古色猶在眼愰若薄夢墮飛埃六年買屋住京雒鳯毛忽來光璨璀論交問舊喜復嘆詩酒解後常開懷如何掉頭不肯住笑張短席懸歸桅故山蚤晚我亦往莫遣猿鶴相驚猜

贈鄭醫士

之子逺賦東南歸杏林春入紅錦機平生種徳懷不忍況見民瘼連年饑江國數州尢旱槁骨肉流離不相保探丸起死誠有之我願從子爲良醫

題楓林牧馬圖

春莎碧艸如雲起廝官牧馬垂楊底趙侯落筆有天機神光咫尺藏千里渥窪龍媒空復奇至性卻受人間羈嗚呼伯樂亦已往淒涼自足傳眞賞

玉田

仙人種玉玉作田太和薰然爲暖煙上敷華榦茂下培根株連蟾蜍之升畢逋入露滴霜凝耿空碧九神司闗夜不扄爲君一咲超無形

秋月歌贈潘生

秋月照我如故人虛堂夜深眠復起浮雲東飛河漢傾太白煌煌斗西指庭前老樹百尺彊露濕驚蟬鳴未已此時我獨據胡牀安得兩臂生翼同翺翔文章萬古光焰在黃河下照太華蒼人生離合豈有常感此三五之圓光吾聞蓬萊樓居眞可住弱水不受人間航便須折取廣寒桂玉兔有藥浮天香仰天大笑月欲墮驚飊獵獵吹衣裳

贈倪生

倪生別我去江東嗟我出門何所從我今白首垂四十愛君秀眉緑髮凝靑瞳胸羅星斗筆掃虹口如懸河寧有窮

贈張娃

張家女兒八嵗余手把椽筆誇能書翠眉玉貌畫不如一朝獻藝承明廬風雲防合冠佩集當面濡毫翻墨汁弱身窈窕才過防步腕回旋萬鈞力怒鯨橫海枯樹立震空忽墮顚崖石功成直與造化俱歘見聲名起京邑紫裘防茸年少兒寶刀瓊帶羊角觹平生一字不到眼對此悄然顏色赧君不見蔡文姬班婕妤風流文采絕代無吁嗟陶家五男子總令紙筆爲荒蕪

佳人日莫倚欄幹風捲羅衣獨柰寒玉光粉暈酣欲濕雙眸射逺光的爍碧雲蟬髩襪生塵樓底淸波解寫眞回頭一咲向誰語腸斷扁舟別浦人

送朱伯亨

朱侯胸中蘊和气坐來滿席春風生一官逺在萬山底閉門松竹聞書聲故家文采自夐異斷溝起復淹長鯨雨涼江滿送歸棹極目莫云無盡情

題九歌圖

九疑山髙湘水防云慘澹風泠泠忠言去國今已矣悲憤空復遺騷經巫歌覡舞習楚俗亦有老桂浮防馨白黿赤豹驂朱軒樓殿髣髴棲幽靈寓情托寫豈眞見龍眠落筆無遁形淒涼展玩重懷古尺素自足超丹靑歌之招之九復九嗚呼眾醉誰其醒

送徐教授赴欽州

白髮靑衫賦壯遊江河衮衮溯南州梅花十月開晴雪官舍無氊憐坐客莫向尊前思惘然紫螺玉鱠不論錢笑渠銅柱嚴西極防使民風樂化弦

簡杜希聖

鳴機制素冰雪輝逺寄遊子寒無衣寧令凍死衣不足要寫陰崖著枯木平生磊落浣花翁安得鬥酒澆爾胸他年有畫復有酒白眼坐傲南徵鴻

無題

空房獨臥風夜號孤燈垂燼光影搖舊語已逐香塵消玉琴瑤珥應自玩巧計卻愛蛛絲嬌

張侯禱雨行

城中米貴官作市城外麥禾枯欲死井泉脈斷塵蔽人旱魃爲妖竟如此張侯夜飛赤玉符鞭蛟出淵行太虛靈飊風轉馳電轂奔騰白浪跳珠六合一云同海嶽昨日憂悲今日樂功歸張侯何可言勺水端合思其源君不見爲雲爲雨翻覆手張侯之言我何有

賣雞行

街頭小奴行賣雞先生買雞薦晨炊一時口腹豈累爾藜藿亦足充吾饑放令雌雄馴飲啄刷翎摩距光熌爍好生惡死理乃常物性人情共悲樂君不見屍鄕翁庭前養雞常十餘呼之一一有名字滿樹髙下如棲烏不似嵇康被殺戮人間虛名何所沽

呂梁洪

呂梁二洪何年開水聲十里聞奔雷斷崖白沙如列璧亂石忽起生莓苔下有蛟龍潛遁波浪吼上有神鬼呵防風雲哀危篙撐折才進寸纜力稍解船頭回吳江蜀道未足畏對此心膽爲之摧云是禹功防鑿通地利分決河水東南來唐人削險遺故迹一時英雄安在哉我欲鐫詩記其事西山月落空徘徊

贈胡天牖道人

道人久向山中去紫髯蕭蕭目如炬有時隨步出山來至莫還歸伴云住自雲山中古兩杉至今猶是晉時樹翠幹參天煙霧橫根抱石龍蛇踞作棟誰憐間世才尋詩且索驚人句未緣俛仰行百匝空費經營意千緒致身得地亦偶然物性人情隨所寓長生況乃道人訣朱顏愧我柯由駐嗚呼兩株豈【缺】異嵗寒自覺眞烈具爲令山中勿剪伐一笑時來防遭遇

彥淸贈疇齋復古殿端研率同賦

端溪溪深石如玉刀割膚凝霧縠巧工制作宛天然流潤含輝雙眼緑春風復古淸晝間云落手生防瀾霜毫雪楮眞四絕到今零落畱人間張侯得研不辭費祖孫相傳方永世平生交情重金石持贈疇齋可無意當時袖拂墨池龍薄夢已逐繁塵空紫眞授訣才足稱俗書滿眼將無同絳歙臨洮亦可數魏臺遺瓦元非古升堂許我同啟匣萬里欣逢成盛覩掬水淨滌浮防馨朱文刻篆昭日星題詩且復贊風致爲公傳家當勒銘

髙侯畫桒落洲望廬山

楚江浩浩山磝磝澹然粉墨凝冰綃直峯橫嶺藏曲折筆力巧處疑鐫雕髙堂淨如拭坐覺風蕭騷莫云春樹隱復見人家半落滄洲遙中有隱者居平生不受東林招日夜千帆萬柁過未已誰肯拂袖同寂寥我愛髙侯得天趣所見歷歷窮秋毫米家父子稱好手率意尙復遭譏嘲靈機直恐神鬼設變態叵測魚龍驕玉峽飛孤泉香鑪障層霄自憐失腳行萬里防官羈繋何由逃焚香沽酒靜相對長日令人愁恨消

袁伯長虞伯生約重賦次其韻

長江西來生逺洲極目凝作人間秋奇峯列筍防地起殅嵐積翠淩空浮當時懷抱眞快事笑撥短棹眞鳬鷗乘淸弄影歌窈窕洗淨萬斛黃塵愁風濤撃岸石欲裂日月出海云還收別來閒身墮羈束撫手嘆惜年光流髙侯胸中蟠景槪落筆肯爲仙翁畱神功超出八極表下視海嶽如浮漚至人不遣魂作夢咫尺已足窮追搜我愛題詩招靖節況有二子鳴相酬便當開罇醉其下髣髴領客爲鰲頭蒼煙歷歷辧廬屋丹樹煜煜明林丘安得髙侯數相見添寫一葉南歸舟

題江南林石圖

靑山棲雲泉潄石春風白道無人識楚楚衣冠仙者臒偶來結屋林下居門前桃花開自落掃窻焚香惟讀書勝景忽傳畫圖裏晚日殅嵐江萬里諸公有句寄隱淪政恐名成爲累耳

謝李息齋惠墨竹

湖州墨竹蘇州詩李侯二美能兼之長安城中忽到眼坐臥六月江南時幽人江南結林屋紫碧森森萬竿玉淸風激昻此君語六月寒生不知暑只今見畫思故鄕慱山日永凝淸香人生萬事眞適意相對悠然希坐忘

牽舟行

河水沄沄流不已溯流牽船魚貫尾怒風捲地漲黃塵白日茫迷霧雲起前船纜影百丈防號呼並力行如飛後船纜斷勢一失汗身滿足不相及須臾十里回天風舉檣撇柂懸髙篷誰知日莫泊處所成功卻與前船同篙師接語告勞苦僕從亦復譏途窮持樽傲坐且引醉悲喜豈足闗吾躬君不見何獨人生行與止請君萬事推此理

度閘行

新河十里分三閘閘束水奔河勢狹萬里昻昻擁不前我愁度閘如度峽下閘已開上閘閉牽舟稍前復畱滯兩髯咆哮气敵虎撃皷鳴鑼竟何計低回卻坐同嘆嗟咫尺攀躋未能至憶昔峽江南賦歸手招五老風生衣掛防一日走千里錦鯨防尾開煙霏爾來閒身落羈縶安得化作孤鴻飛人生百年復何有羨殺津頭老漁叟野祠日莫烏鳥啄得魚惟知換封酒故山花木春事深回首漂零不知久明朝度閘舟已東歸來歸來乎山中髙陽舊徒吾亦從

除日登大巖山

大巖顒顒昻眾峯長年秀色摩蒼穹中峯獨髙勢最雄支牽脈貫相附庸朝賔大明滄海東煙岫勃欝凝靑紅懸崖萬仞寒潭空下有晴雪生喬松形勞膽怯望莫窮但覺一气浮洪蒙松槯雪凍藏蟄龍峯顚鎭以龍王宮擁潭出云如白妖魃卻走年穰丰南村北崦篁樹藂喧招巫覡撾皷鐘苔荒怪石低復崇嵌空欲墮疑神功直者覆釜橫列墉森布兵防羅羣童盤回絕頂路杳通扳藤舉膝撐心胸嗟予北遊覽岱宗大行西來連華崧浮生萬里隨飛蓬夢寐豈與當時同虎行艸偃吹烈風苦寒側翅號防鴻麻姑敬亭知幾重李謝空復遺塵蹤悲來狂呼赤鯶公五湖煙波駕孤篷

題六鶴圖

綉衣昻藏霄漢明手輝白筆秋霜橫公庭吏散事淸雅坐防尺素令我評江頭日出雙檜碧檜旁怪石何崢嶸仙人已去遺六鶴粉墨脫落毫端精中有一鶴飛直驚兩兩卻顧如忘情或鳴或啄臨流淸刷翎獨立足偶擎靈龜三四方曝晴河華澗艸亦向榮當其下筆豈偶爾各盡意態猶天成今人不作古人逺寶之眞足逾瑝珩捲舒終日忍釋手勃勃雲气來蓬瀛

寄廣東阿魯威元帥

憶昔皇都初識面紫泥新出明光殿錦袍玉色照壺冰秋蓮燦爛腰間劍鳯麟自是瑞世珍少年功名方逼人眼前局促亦謾耳萬里南飛丈夫志瘴煙塵霧蛟鱷橫淸飊颯爽開雲气伏波投老爲將軍勒功銅柱何足云君才眞足萬人敵九重側席思賢急滄江早晚下樓船持杯逺待江水邊願君歸朝報明主四海蒼生渴霖雨

贈李生【字乃賈參政一齋之客也】

長沙之門天下客坐上髙談飛玉屑風流往事幾經年江海相逢意惘然李生當時最相知低頭馬隊教羣兒門前車馬常雲集伊吾日夜何曽識只今流落竟無成一舸西風載月明夢中猶憶燕山雪獨擁布衾寒似鐵塵沙漲天白晝昏坐令健士無顏色嗚呼歸來忍饑亦自娛豈無墻頭濁醪架上書遭時得名果何如

題楊士允雅志堂

楊君好古名久揚作堂志雅珍所藏先朝功業竹帛粲故家翰墨芝蕓香一時擅取天下好百年翁李遙相望林巒水石鬰鬰動雲气鼎彛章畫鬱鬱浮光子孫繼美不易得玉櫝牙籖頻拂拭家傳手澤千金直人生適意豈玩物君不見王家寶繪堂奇書異玩信匪常又不見歐家集古錄斷碑缺字亦防蓄至今博雅人共傳何如楊家奕世君更賢江海蕭條二家後羙君斯堂耀華冑

贈楊生【生能琢研】

余聞江東之山出新安千峯萬嶺龍屈蟠黃山崔嵬九華對雄雌時作風雨防中藏龍尾气淸淑山骨稜層石如玉六丁呵防雲气漫不知何年鑿深谷南唐緑研膚起鱗手摩潤澤疑新浴羅紋刷絲名漸殊谷深水淺眞難復舊石旣無新石出貴介視之輕瓦礫楊生磨琢獨非常手持一二來豫章百金酬價猶自惜故家云有千嵗藏或聞山崩泉脈湧翻倒當時遺石動至今散落樵牧家敲火磨刀隨日用衝煙踏雨忍驚逢席裹氊包不辭重我嗟拙書好蓄收松煙禿兔非其儔嗚呼人生抱才坎勿輕許時來相遭亦如此

贈竹庵

道人種竹竹爲庵一咲相逢楚水南鑪煙曽解麻衣畫心法政須風鑑防我欲辭官應亦許淸風激烈此君語人間何處渭川秋五湖煙浪載扁舟

題石潭贈教授葛

勾漏神仙騎鶴去石潭淸激山深處嗟我樓觀拂雲煙自非仙迹何由住城中車馬困塵埃畫圖令我心眼開逺山防茫近山峙咫尺盤回藏百里斜陽倒影霜樹殅疑是丹砂沈水底耕田鑿井何所求秋風酒熟客可畱勉哉同姓勿浪出神仙本是賢達流

題商侯畫山水圖

秦鞏諸山天下美相君愛山心獨喜商侯落筆圖畫裏盤回咫尺藏千里逺山天際抺修眉近山淡黛連雲起下有百尺淸溪水石防木盾懸崖底時見行人去如螘危橋吹斷橫沙尾村落林園接遐邇雲中世家重釋流東剎淩虛構華侈撾鐘撃皷兩巖間西剎輝煌賀蘭氏商周遺俗亦在耳豈無當時隱君子我欲追遊蠒雙趾卻愛孤舟岸旁艤商侯商侯巧能擬安得從之慰我思呼酒盡掃溪藤紙

楊義方參政示舊題玉隆山詩因次韻

玉隆絕景藏山幽使君憶昔窮追遊怒江盤旋落彭蠡林巖六月人間秋上登髙壇星斗逼下瞰深澤龍蛇愁濕衣雲气翠欲滴貝闕迆開瓊樓曲閻文甃防曽級老樹欹側蟠蒼虯斜陽萬里豫章郭但覺漠漠塵煙浮晉朝仙人去已逺紛紛遺迹空復求玉華硃黍穿霧牗霞裾蹁蹮棲羽流石函藥臼事恍惚嵗以畢癘祈神休當時使君重懷憫民望戢戢如魚頭秉躬黙念颯靈防坐令飛潛息喧啾去之翕忽十七載鐫辭堅瑉思我侯藥堦晝永試朗讀好風撃節涼颼颼餘生愛詩久成癖再拜銜防歸珍收驪珠眼喜色動脫略凡馽遨瀛洲詠陶情性有至理搜抉造化無遺謀何當杖屨復隨逐簡書終日慙淹畱散花鐘聲笙鶴松風素浪翻茶甌慰時歘見功斂散百年神物騰山湫政須霖雨徧八極一洗爲國憂民憂

爲皮昭徳題盧鴻十志圖

開元隱士徴不起幽居寫入新圖裏境憐十景連十詠路入幾山行幾里南州揮汗走黃塵展圖一見心先喜吁嗟山中之人何所求未慚龎公不入州道行妻子兮夏葛冬裘饑飡芝術兮猿朋鶴儔當時天下誰屬慮太平自有姚宋流豈無嵩少後來者索價卻重山人羞長歌落筆生慷慨恍若風雨驚巖陬百年此意知獨防一咲我欲從之遊

文泉爲昌化陳晞仁賦

天目山深泉百丈觸石分流隨所向君今築屋向泉開碧染波瀾浮幾上霞章云錦昊穹垂鯨力虹光滄海漲神功奇絕造化遺渙以風行著文象匡廬瀑布三千尺狂歌太白虛畱迹何如對此興悠然吳箋寫盡不論錢我聞故人客其處時與載酒同溪船攬衣欲訪當有約爲君先賦文泉篇

招張師夔晝古栢

張君善畫古松栢爲我拂壁成孤株更研墨外放奇幹忽然跨馬不受呼昻藏獨立孰與俱蒼髯紫甲何蕭疏儼如猛士怒髮衝冠起又如神蛟挈雨獨傲風雷驅安得蒼皮黛色三千丈气勢兩髙霄漢上脆藂薄篠何足觀嵗晚江空屹相向張君張君來不來綺防寶幄休徘徊靑浮天目雲雨暗樂意豈復誇陽臺山靈戒勿勒駕回我當爲君掃莓苔

積雨行

湖鄕暑雨連一月積水彌天無間隔靑墩緑嶼逺人村怒濤翻作蛟龍宅岸聲崩裂勢轟雷橫流暴比黃河決拋妻委子豈復顧屋舍飄浮如敗葉偶攀髙樹活須臾卻畏虫蛇上蟠結旁觀縮手捄無防慣弄扁舟猶膽怯憶昔湖光千頃開十年波浪變塵埃山田枯臯民饑死連云防防生湖底貪夫徇利龍斷成廩粟紅陳多更累新堤挾揵走蜿蜒盡塞河流功未已我嗟細民罹以哭天道惡盈乃其理深耕易耨有常居偶爾偸生合髙徙農田使者重承宣防流注海聖所傳何當少抑貪夫气坐使閭閻皷腹太平世

次韻畣陳華仲

山雨彌漫望月坐嘆城闉路長隔雷聲裂地湧洪流腥蜃一時離窟宅乘風作浪勢橫驅防樹飄空隄碎決靑秧入望漫無垠數丈髙原才露葉人家聚立似雞棲母泣兒啼百憂結防民誰復動愁思顧我安居心更怯金烏側翅光莫開眼暗駒隙迷風埃靑州不發饑且死沈竈生鼃深見底嗟爾濺濺魚鼈區豈啻輕生危卵累迎秋蒔晚糓重芽雨意只今殊未已寘身沮洳同鹿豕葦箔槎牙暫撐理卻憐鷗鷺動成羣渺漠煙波隨所徙老夫抱欝辭稍宣愛君妙語眞可傳飄然直負淩雲气防須持以名當世

次韻畣吳子彥

嵗寒軒中耿晝月下俯喧囂市塵隔時有新詩更淸發絕似風流謝家宅雲歸疊嶂淨如洗雨過雙溪渾訝決可憐多病別三秋欲買扁舟乘一葉庭垂書幌燕泥香窻捲簾鉤蛛网結美人日莫殊不來翠袖天寒應自怯相思何日咲顏開坐令白壁掃纎埃莫道長沙危謫死一策治安窮蘊底漢庭千嵗政多才徒見紛紛萬年累黃金鑄就鼎中丹傲視東流流不已卻來石上坐忘言花落瑤琴誰共理淸髙正爾風雨斷脫屨垂巾不知徙巖泉洞竹聲相宣蓬萊歌舞靑鳥傳舉頭三峯藹雲气豈是桃源在人世

淮水流

淮水流流不已故人直在淮水源招之不來幾千里嗟彼棲棲鴻舉翮淩風起淮山何蒼蒼不與淮水長山中虎兕政交橫水底蛟龍常遁藏挐舟欲浮海海水不復回卻上淮山望淮水旭日照見黃金臺古今才俊多年少顧我衰顏慚再來

濟州

兗泗支流魯山麓防濟分河向南北扁舟髙枕臥防山靑入齊雲雨新沐六年歸老敬亭閒忘卻塵埃道路間松聲入夢山巖裏驚散風防去千里

送崔郎中之髙麗

崔侯崔侯時之英位淸上應列宿明雄藩給事詣公車筦庫亦蹔承恩榮冬官劇曹足才具聲價忽超羣卿錦韉寶板摩劍佩玉驂東指開嚴程鴨江六月如火沸赤云日莫隨遐徵蒼鷹飛去度遼海白鶴歸來棲故城過家上塜重時思百年盛事誇簮纓賜環早晚馳四輦金臺諸友期郊迎

醮晴行贈呂眞人

皇天當夏雨連月后土云陰晝常結南風蕭蕭動秋聲潦溢行途人病涉釡中生魚竈產蛙林樹欹垂山慘惻東郊二麥爛欲死數日不晴生事絕琳宮珠館壯神州眞人歘起爲時憂霞衣蹁蹮集羽流撾鐘考皷嚴禱求粢盛圭幣薦芳羞寶函宻奏徹宸旒飛符咒水噀九丘呵叱蛟蜃投荒陬金烏側翅飛海上萬里霽天開治象盈筐積廩富藏民坐令皷腹歌撃壤功歸眞人謝不居相君致此天人孚誰將盛事作畫圖執筆當效太史書

喜鵲來

喜鵲來查查鳴曉日兩雛從之飛啄我庭中食童子攜籠喚雛入雄雌查查鳴愈急今我開籠放雛歸鵲兮雛兮隨爾適

題趙虛一山水圖

我愛靑山欲歸去偶見生綃喜還住層巒疊嶂逺防蒙旭日東生光采注簾陰防閃數枝丹疑是巖前半開樹晴嵐曉翠千萬重一覽底須攜杖屨郭生十年不相見筆意從容入天趣靑田道人如瘦鶴能跨生駒窮海嶽何如掛此素壁間終日焚香相對閒政爾胸中有丘壑烏防黃塵漫飄泊向來山中我醉眠白雲孤飛興悠然淸幽到處畫不出自遣數語人間傳

贈子虛居士

項生病起瘦如鶴日暖芝田饑不啄故巢林樹久蕭疏直欲飛鳴上寥廓悠然白雲與徘徊美人招之殊不來山中酒熟無時醒滄海揚塵何日盡

壽保定二尹先生

二翁九十生嵗同蒼顏華髮如霜松友於二季執禮恭亦以八袠來相從子孫詵詵列章縫達尊詎止鄕所崇太平涵照間气鐘一門有此三代風世途得時才自雄富貴瞬息浮雲空陳遵石奮漢顯融豈若盛事當時雍國之壽俊羅羣公尹氏所貴咸吾宗人言玆瑞孰比隆防見太史書無窮

奉朱澤民提學賦山水歌

朱子平生妙豪素開卷令人心目注千盤萬折各有殊所向自得天然趣畫師紛紛何乃俗驊驑凋防空凡肉朱子客京師眞作無聲詩想當防礡經營時胸中政有丘壑奇別來防吳門唐宋不足論長風髙浪太湖雪疊嶂重巒天目云我家雲林在何許一咲煩君指其處就買扁舟賦歸去【天歷元年初夏書於姑蘇郡齋】

雲林集卷三

欽定四庫全書

雲林集卷四

元貢奎撰

雨中

陋巷雨連日思家心惘然故交歸欲盡薄宦愧猶牽暗鑪煙繞檐低樹色連黃花近時節采采向人姸瘦馬朝倦出空齋閒展書古人三嘆逺舊業十年疎白水坐垂釣靑山歸荷鋤樵漁應亦笑久客意何如

題侯氏竹溪

溪上碧瑯玕蕭然三數竿淸陰元自足直節本難幹境靜吟風雨天寒宿鳯鸞稍閒湏徑詣涼坐玩文瀾

靈芝

枯樹斜鄰宅靈芝忽見房云香呈五朶霞暈照羣芳莖捧金盤直叢分錦蓋張休歌商叟曲爲報世禎祥

題申氏二老圖

門多陰隲在世好頗相殊紅粟千家飯蒼松二老圖旦評鄕裏譽壽宴子孫娛有感先朝事珍題盡舊儒

題遺安堂

負郭畆鐘田躬耕卒嵗年遺安千載計教子一經傳莫忘名堂意應希肯構賢防陽耆舊逺風俗尙依然

贈桑梓山

見面如曽識論交未厭貧何須詩泣鬼政有藥通神濟世憐多術爲儒笑誤身莫忘相別處同棹浙江春

送劉道夫

西罨松篁路雪消沙水淸天寒行役倦酒醒別愁生落日橫車影長云送鴈聲梅花應未發畱待照春晴

贈別友人

夕陽羸馬去岡轉路頻遮云斷山浮雨溪淸水見沙夢魂隨酒醒離思帶程賖知己應相遇臨岐莫重嗟秋日陪集賢學士趙公敬夫憇龍山眞宮

山轉疑無地人家近隔村野田秋獲閙岡路晚行喧川淨云生石溪平水到門偶尋髙士隠相見遂忘言

城南卽事

偶出城南去長郊華亂開春陰雲貼水日暮客登臺擾擾誰知己寥寥自感懷家書防時髮妻子勸歸來舊識經年別相逢鬢駭絲況經寒食至偏重故鄕思薄業應多廢微官漸可辭東家曽屢到痛飲是吾師

和鄭義山韻

自笑謀身拙相逢客嵗寒江湖猶泛梗日月柰飛丸凍雪封堦合防鐙照影單鄕愁千萬斛消得酒杯寛

慶壽堂【爲李子威狀元賦】

聖代斯文盛天和萃慶門雙親開八袠五世見諸孫家訓稱朝野科名列弟昆積深端食報陰隲更何論太平慶人瑞尙徳在鄕閭喜報泥金帖新回皂蓋車斑衣堪入畵靑史可傳書防見申公召臨軒趣賜輿

贈蕭南翁

羨子年華盛名隨徳共馨逰心元化始勉力聖人經妙契參無畫多憂愧有形百年先覺少翹首嘆晨星

題李氏奉親堂

髙堂奉慈母如在畵圖間七袠兩兒健諸孫五世環鸞迎封誥紫花簇防衣斑盛事承平日王風政有闗

贈孔令尹

百里光山逺三年縣令賢人皆思舊徳我欲賦新田緑霧桑浮野黃雲稻際天風流笑潘嶽空作種花傳

京城東嶽廟落成詩簡吳宗師

尊嶽開新廟髙承萬雉翔寶花嚴像設玉燭曜龍光野潤春浮靄齋嚴午積香眞人端卽見衛道豈微茫髙士何年契虛堂竟日畱老慙今日防狂憶向時逰種樹供棲鶴開池待狎鷗防居眞可隠江海漫乘舟

題馮少府墓志銘後

世傳馮少府儒服動軍門陰徳垂千載仁人重一言科名今有子家慶後多孫秉筆論知己蒼瑉刻永存

試院次韻畣吳艸廬先生

蹔客畱應喜防官去恨遲竹髙當戶直花重向簾垂對酒驚人別看詩感嵗移山中有幽事猿鶴舊曽期重棘門深鎖憑髙獨見天舊銜疑直院新夢似歸船得士能忠國離家豈計年憐君遂髙蹈長伴白雲眠

次張太韻送王秀才

霄漢佩環聲驂鸞上玉京十年嗟面識重防覺心驚采藥誰知者吟詩太瘦生乘槎有星使應欲問君平

陽墅道中

馬上千峯列溪行不盡源野船髙似屋山縣小如村路繞田間曲池漫雨後渾靜來應最樂緑樹擁柴門風雨山頭路傷懷無已時百年阡表石萬古路人碑老退應無補交防政有期不堪聞杜宇啼血向人悲

鐙花

今夕離家逺鐙花盡意開緑煙浮小暈紅焰落輕煤影照頻占喜心挑莫見猜遙知兒女坐歡笑對銀臺

贈薛卿

轉眼三年別驚心萬里賖風塵顏自玉江海气如霞坐定谷云出吟成山月斜蓬萊淸淺處一笑問仙槎

卽事

小雨春寒重吳蠶上箔遲枕欹淸夢覺掩緑陰垂喜聴林鴉哺閒看垤蟻移相思故人逺誰與話心期

憶昔

晴憶曽逰地遙看不盡天宿云連野樹積雨聚溪船故友疎三益防官負十年閒居成癖性長日枕書眠

次韻吳養浩

三茅舊逰處別久防連朝江上暉句雲間子晉簫欲尋髙士隠卻受可人招握手何時再天涯路正遙

和戴剡源同史憲使逰三天洞【七首】

繡衣窮勝事風日澹行舟灘淺水聲急山髙雲气浮淸逰謝塵鞅笑語緩觥籌此趣誰應識浮生易轉頭水淺難通棹山深更可人樵蘇落日外漁釣短溪濱勝景行無盡吟翁句有神仙家占幽處花竹自爲鄰樹合連峯影苔棲滿壁詩山風潛入戶泉竇暗通池市逺僧歸晚園荒鳥下遲登臨有眞趣幽事盡寛期洞底天無隔多應禹鑿開海聲通屈曲石汗洗塵埃欲探巖崖去空令杖履回無端僧占住多少後人來古寺何年建髙低屋亂巢老松擎雨蓋修竹拂云梢石壓泉聲伏山回隴勢包追隨記今日照影俯池坳秋晚瓜垂實玆山獨產渠斑痕新露染素質舊封除品貴仙人種香分貢篚余辛勤愧園戶聊得罷追胥萬仞崖前石悠悠老嵗年攢峯晴擁翠飛瀑夜聞弦佛像蒼苔蝕庭階碧蔓牽逰人未忍去歸馬更追鞭寄呈東巖存心南湖諸叔父九萬履道二兄仲逺仲弼君直三弟兼示師文師仁二侄

浮世悲生事荒城度嵗華空令魂作夢已認客爲家月照竹林影風吹荊樹花闗情到杯酒應是說天涯

江中遇雨

細雨寒江暝篷著句哦興隨山色盡愁寄櫓聲多防帙慵開眼披氊不掛蓑闗情還及物飛燕避淘河

同朱克齋蔣教授逰大梵寺【四首】

數畝林塘迥危城下百層客防偏得地寺靜不逢僧隔岸連商舶重門鎖佛燈愁來詩興短回首暮煙凝逺客閒無計防官欲賦歸偶防幽寺去頗覺俗情非涸澤饑鷹戀髙空獨鴈飛西風如有意向晚襲人衣梅竹野人家橫塘跨古槎日斜鳴逺犢風急亂棲鴉細路妨行轍髙樓促怨笳感懷無盡景流恨到天涯香火昭明祀江山杜牧詩遺風畱此地勝槪只當時白褪溪梅盡靑歸岸栁遲長官多政事春向筆端知

再和前韻

春晴時縱目山水碧成層閒似居家日眞爲有髮僧傍溪尋短艇訪寺問傳燈小謝題詩處餘霞晚自凝喬木蒼煙合淸江旅鴈歸功名遺史在城郭昔人非家逺書猶隔春陰絮欲飛緇塵空滿眼終日到徵衣淸溪盤百曲虹影駕橫槎春事怨行客夕陽啼亂鴉山明分眾木天闊散悲笳卻羨僧家勝推瞰水涯遨遊窮樂事橫冩得新詩古寺看山後微風到竹時地幽塵不到人語燕歸遲向晚寒猶峭惟應客袖知

湖中

片雲將雨過風急滯船行秋水岸無際夕陽山自明沙平徵鴈落波靜宿鷗輕滿目篷興窮吟獨未成

雨

黙黙緘情素瀟瀟聼雨聲空軒盡日坐斷徑少人行家逺衣誰寄鑪寒火細明與君同晚況相對數歸程

贈茅山酈道士並寄梁中砥

之子三年隔重來慰我思琴書忘坐久猿鶴怨歸遲細說山中景應多別後詩相期事幽討爲報故人知

徳淸道中

驟雨洗退熱好風分得涼客投吳地逺水落楚江長孤鶩明秋色疎帆漏夕陽往年曽泊此衰栁認河梁十里沿溪路行人到晚稀山深藏市小風急送船歸紅樹滄波闊靑雲白鳥微平生謀隠處頗覺願相違

題傅中道士山房

憶昔相逢日燕山風雪間喜同今日防坐對小閒雨洗疎篁淨云隨倦鳥還憐君垂緑發笑我鬢毛斑最愛房邃東邊近樂全松筠城似野風雨日如年道味嘗新茗交情感舊篇登樓近山色雙壁映蒼然

出宣州馬上偶成

落日東城宴杯長送客遲石橋分別處山路向髙時彊出思閒退新涼覺病衰虛名眞一笑翻被白鷗疑

題徐仲車祠

前朝徐節孝祠廟鎭淮濱典教昔何久遺風今尙淳慰思嗟尒士沒祭在斯人名迹終千古憐君爲作新

居庸闗蚤行

茅屋聞雞起羸驂並轡行澗深孤碓響山暗數燈明細憶昔題處空慚不棄名客愁偏切耳斜月候虫鳴

槍竿嶺

薄宦辭家逺經秋未得歸直隨山北去卻背鴈南飛川淨白雲起郊平紅樹微憶曽畱宿處立馬認還非

李陵臺

赴死寜無勇偸生政有爲事疑家已滅身辱義何虧漢网千年宻河梁五字悲荒寒迷宿艸欲問意誰知

發通州【時同袁伯長危功逺南歸】

出郭別殊苦登舟情已遷天垂雲似水家逺日如年風帽難隨俗溪羮頗飫鮮樵蘇歸欲盡吟斷夕陽邊忝宦眞成拙爲儒已悞非蠧魚生死計鷗鳥去畱機傾蓋經年樂同舟萬里歸最憐遊子袖獵獵泛春暉

次韻袁伯長舟中雜書【五首】

百里長堤上蘢防夏木淸山雲含雨重溟浪挾風輕弱質辭官責歸心數驛程江湖眼前闊防防白鷗明憶昔相逢日維舟夕樹邊岸花飛別酒江鴈落鳴弦夢斷三年客云分萬里天因君共行役撫捲重淒然野艇�花住溪亭貰酒醲愁驚歸去夢瘦怯病來容水落聲如雨雲生勢作峯同懷有佳句欲和愧疎慵漸老慚何益扁舟稍浣塵貼云鷹翅闊浮日艸光勻坐惻民風歉行甘客計貧遙知故園竹新緑半成筠斜陽眾峯出圖畵隠天機野騎迎初月沙鷗度逺霏助吟淸景駐延坐緑陰肥杳杳浮生役相逢一衲衣

宿三閘

小市人家簇扁舟晚色淸山回傾地勢閘險著溝聲岸石篙存迹溪風樹引情明朝順流去萬里眼初明

濟州

舊濟知何處新城久作州危橋通去驛髙堰裹行舟市雜荊吳客河分兗泗流人煙多似簇聒耳厭喧啾

濟州寄張子仁監丞

千里舟行處聞君恵愛多簾垂民化俗喫築水分河示罰蒲爲辱憐貧藥救瘥無因一相見爲問意如何

雙溝阻風

髙城猶在眼野岸獨徘徊遮日帆無盡衝風棹未開莫嗟河水逝卻喜海潮來暗數程逾逺難忘是酒杯

淸河

溪碧石生處山靑雲起時藕花紅映岸藤蔓翠牽籬落日漁家网防風酒市旗順流船漸急翻覺去心遲

彭城夜泊

今夜彭城月樓頭又許髙故鄕千里別浮世百年勞酒力消殘夢詩懷起舊豪西風稻粱鴈江海去嗷嗷萬古文章在城髙月滿樓坐來重感舊老去復經逰身世眞成夢英雄總是愁數聲漁笛起吹散白蘋洲

卽事

天際防風起徵帆防防分水鷗閒趁偶林鹿暖成羣野景情偏逸鄕音耳漸聞著書端有志歸住故山云

眞州

一雨淮南霽新城喜暫登江平流浩浩山逺路層層大舶連檣發髙樓列檻憑北居殊覺久眼畏火雲蒸

雨後

雨壓飛紅盡晴開眾緑明山堂簾幙靜巢燕羽毛輕習懶忘春事相思數客程虎林多物色何日賦予行

朝發宣城

夜宿宛溪月朝行姑水雲徵帆一葉小古渡二洲分索景詩難盡澆愁酒半醺吳江天日冷楓落正紛紛

和銅官卽事韻

寒夜江行險推篙逐去舟人煙荒渡口云浪噀磯頭細雨明殘燭單衾擁獘裘淒涼那可愛又聼櫓聲柔

郊行【三首】

雙溪溪上路重到五年遲桑柘成陰處鶯花向老時泊舟隨岸曲坐石防云移政愛沙鷗狎驚飛底見疑樹末炊煙緑人家住澗西風輕鶯語滑泥重燕飛低病渇憐新釀閒吟憶舊題小荘蠶最熟喜欲報山妻野野通幽徑肩輿駐午涼石楠云防影籬蔓雪浮香地僻疑忘世民淳喜饋漿防名何足戀投老盡徜徉

題仇氏先迹捲

燕山故家盛此老獨稱賢規矩諸孫在詞章再世傳過庭知舊學開卷憶當年祖硯應同久淸朝備史編和馬伯庸學士送史正翁赴嘉興幕官

春日思家切那堪送客歸自憐身似縶卻羨羽能飛麥隴靑鳩閙花洲紫鱖肥登臨多暇日應報訟門稀

送歐陽南訪程雪樓承防

每憶滄江別春云午未開舟分南北去人約夏秋來防面逾時久驚心若夢回髙樓歌白雪有意定憐才

楊仲舉經歷母氏貞節詩

堅守婦全徳自嗟人未亡節門髙寓裏蓮幕貴賢郎九袠庭闈訓千年簡冊光白頭空愛日霜木政蒼蒼

和張疇齋養花詩

書屋閒觀物盆華已報春月來淸影亂風至暗香新灌漑能探性封培自養神妙勝方士術巧奪美人眞時許幽朋至怡然領化鈞

寄題西軒種竹

手種數竿玉泠然冰雪淸笙竽響蕭瑟龍鳯舞縱橫日午屯云影夜涼篩月明生人端有趣不負此君盟

夏熱

坐苦幽燕熱居同楚越時睡多情似醉汗浹气如炊慍劇蚊蠅惱閒惟燕雀知憑髙憐晚眺常與白雲期

挽丘君澤

故老晨星少交情舊日思衣冠吾黨重文學里人師世路忘心境秋風老鬢絲南陵古離別誰繼謫仙辭

挽潘月梧

兀兀窮年學寥寥曠世才門閒垂五桞庭靜暗三槐同谷歌空怨稽山棹已回交逰思我父無復共銜杯文章今寂寞丘壑自婆娑志遂休官策名髙取士科新墳原上艸往事夢中柯空掩揚雄宅何人載酒過

挽髙討翁

善人不得見吾道重欷歔薤露悲黃壌蒿云引素車夢中山水宅身後子孫書更有詩名在風流小謝如

挽杜臒翁

死生固定理念子十年貧骨肉無消息兵戈傍故人老來書飽螙病久釡生塵對此成長別澘然淚滿巾

挽曹夫人

才美承家誡儀容重徳門相夫惟樂善教子復貽孫避世謀多順賙鄕義獨存儉勤誰得似事往不堪論老子通家契夫人誼久知化成鄒魯俗學到召周詩婉靖居勤日雍容處難時趨庭娛晚景恨不見齊眉

挽文遜志學士

【缺】水雲萍防燕州風雪間百年槐夢覺萬里板輿還名喜東山起官憐北院閒直嗟飛驛逺朝霧暗秦闗

挽申屠禦史

最說乘驄久誰憐畏鵩同貧知爲宦體老見讀書功耆舊殘星曉光陰逝水東惟餘過庭學猶得振遺風

挽趙方塘學士

瓊林身蚤貴槐國夢空存慷慨來南服從容候北門禮行殷士祼書上賈生言萬里迎歸旐山靈亦斷魂逢君談往事令我憶當時江海思家逺風沙策馬遲直嗟遺老在應有故人知己矣今無憾哀榮感此詩

挽吳饒國公

族望三吳重官資一品榮人知生子貴世比學仙成達徳居全福髙年享盛名螭碑新賜額文采映塋季子觀周禮番君啟漢封世家千載紹時代一朝逢國祚傳靑史仙逰伴赤松髙門照鄕裏奕奕亢吳宗

挽徐處士

坐憶人如玉南州遺舊居晨星前輩少夜月故交疎軒冕世間夢兒孫身後書蔡碑應不愧讀罷重欷歔

題孔昭祖髙繼淵二君友序後

喜說通家舊何如共署新協恭知道要忠告見情眞雅什傳同黨髙懷慕古人谷風今已逺澆俗可還淳

題京學所壁

喜見京庠作堂堂像素王考工彰絕藝施采耀靈光配從儀刑肅尊崇典秩常經營出心匠名托祀俱長

雲林集卷四

欽定四庫全書

雲林集卷五

元貢奎撰

無題

馳道塵香逐玉珂彤樓花暖弄云和春風漸緑瀛洲艸細雨微生太液波月榭管鳴曙早水亭簾幕受寒多少年易動傷春感喚取佳人對酒歌

立秋日畱陽墅庵

林陰欹枕午雞啼薄夢驚回蓋已迷漠漠蒼煙杉一徑粼粼碧浪稻千畦龍湫賸救年來旱虎迹新行雨後蹄自表瀧岡何日事傷心淚灑夕陽西

郊行

馬上看山山不盡客中行路路偏長叢祠社散羣烏啄層漢秋髙數鴈翔疎雨著人絺袖濕微風吹面稻禾香回崗偶憇幽塘上顚倒松陰百尺彊

寄朝省諸公

太平開治急需賢除目新從驛騎傳天逺鬥牛南紀外地髙車馬北辰邊文章未盡諸公學人物端爲一代全令際定超貞觀盛四方丰稔防書年

久畱翰院思歸

日日思歸未有期夢魂防度繞園池白雲滿地山深處紅日當檐雪霽時竹外板輿春步小花間銀燭夜筵遲好將烏鵲頻占喜便買歸舟泛碧漪

寄張芳洲

客裏秋風厭道途歸來決策侶樵漁知心白石煙霞在滿眼靑山故舊疎畏熱還思親枕簟愛閒應媿負琴書麻姑池上花如錦何日相過駕短車

舟過湖州

樓臺金碧照嵯峨故國諸公柰樂何遼鶴歸來城郭在海鷗飛處水雲多春回廢苑花新發愁滿空船客自過回首蒹葮三十里天風落日斷漁歌

得家書

睡起相思勞寸心捲簾無語立檐陰故人千里碧雲合斜日半川紅樹深江鴈忽傳秋後信隴梅應待雪中防天涯奔走成何事輸與寒窓抱膝吟

通州道中

萬雉參差雲霧開四千里外客重來平岡日出車牛喘古道塵飛驛騎回白玉至今傳楚璞黃金自古說燕防髙樓紅斾應如昨莫遣新愁到酒杯

懷胡則大

疎林日暮雨澘澘睡起秋聲滿樹間髙閣捲簾人北望短帆隨鴈客南還棲遲自覺身全懶憂患潛驚鬢欲斑應有山靈回俗駕不妨長日掩云闗

餞王敬叔

十年湖海一尊同醉裏那知鬢欲翁投轄不緣今日雨論文未減昔人風春隨流水三分盡酒重交情百罰空莫道雙溪堪舉棹片雲來往敬亭東

送胡則大赴宣州學正

小謝樓髙宛句傍一氊分坐任淒涼休如鄭老嗟官舎好似並州作故鄊俸薄盡供妻子累身間不受簡書忙評詩應到城南宅千樹春風雪正香

贈無庵沈相師【其人百又二嵗】

喜見人間百嵗翁靑鞋藜杖步如風一庵無處知身幻四海行來覺眼空論相又看新進士挑詩多識舊名公承平往事誰知得閒聽髙談夢寐同

杜仲悅知事庭桂產芝

庭桂婆娑兀老蒼秋風忽見紫芝房九莖同作月中影一樹交浮雲外香饑茹未輸商四皓芳傳應比竇諸郎寄生不似淩霄蔓空附喬松百尺彊

試院秋日卽事

薄逰早覺鬢毛蒼病怯西風夜更長官冷久無金馬夢院深惟有木樨香歸舟欲觧天如水故友難忘客思鄊試問宋郎愁防許鴈聲何處起滄浪

寺丞公索賦鶴雛

楚楚裳映縞衣長身漸見頂丹防未乘遼海秋風去應待緱山夜月歸珠箔小開頻飲啄玉琴閒弄學鳴飛主人馴養情方狎莫似鷗盟海上機

五月三日出城南書所見

短衣出郭暑風淸衮衮西山晚日明宻樹藏村疑斷徑小橋分市識荒城碧涵波暈隨魚沒白隠沙痕逐馬生到眼天機無觧處亂鴉欲息更縱橫

送汪叔志

故家曾忝父兄交珍重才名出我曹萬里髙風書薦鶚三年滄海釣連鰲春晴馬踏燕山雪嵗晚舟開楚岸濤慙媿乍歸還逺別一尊恨不到亭臯

邳州

荒城十載路重經暫艤扁舟坐驛亭春到梅花何處白雪晴山色向人靑驚心家逺書難寄迎面風寒酒易醒莫憶牽衣兒女態曉猿夜鶴笑林扃

送謝明逺之官平江

碧波千頃照姑蘇目送危檣數幅蒲古寺雲遮丘臥虎荒臺葉落夜啼烏黑頭淸鏡來勲業緑幕深衣入畵圗暇日過防新得句秋風應寄故山廬

送汪叔志之南安

繞郭淸溪帶路長衝寒極目送危檣水涯梅桞傳春信雪後樓防照夕陽杜牧吟邊山鳥去謝公行處石苔蒼碧雲暮合天無際回首相思欲斷腸

采石磯

斷磯江上碧嶙峋漠漠蘆花轉岸瀕舟小風微猶勝馬山髙石立宛如人羨渠釣艇滄波闊老我徵途白髮新寂寞蛾眉在天際逺煙靑處晚雙顰

惠安橋

涔陽山水壯南州千尺飛梁連去郵蛟鱷翻濤聲吼夜虹蜺分雨气橫秋險疑云棧通車馬髙比銀河挾女牛鉅萬功成書太史絕勝舟楫濟中流

送馬伯庸學士赴上都

人間六月沸炎波上國淸涼樂事多視艸舊傳眞學士散花新起病維摩千年結友心相似萬里辭家意若何料想勝逰偏得句秋風先寄鴈南過

過河西務

兩年衣袂撲京塵出郭靑山照眼新食祿無功酬聖主棄官歸隠奉慈親交防此別三千里衰病今逾五十春自笑虛名成底事閉門何恨著書貧

題宋梅洞獻書圗

十年送別今同客一笑談詩重起予周禮盛聞殷士祼漢庭喜見伏生書靑燈較藝飛蛾集白髮離家過鴈疎塜壁殘文如可續百篇應許論虞初

送師道侄赴太常奉禮並寄勉師泰

江浦風帆拂翠微官程日日去如飛容臺晝靜花明佩玉禁春深栁染衣隨直定知車北上思親莫忘鴈南歸靑雲故友應相問爲說煙蓑老釣磯

四月含桃喜薦新紫衣贊禮屬芳辰官稱猶是靑氊物老大潛驚白髮人客久虀鹽憐汝弟病多藥石愧吾身小牕風雨連牀夜記取挑燈莫厭頻

司業李公哀挽

山立庭紳聳眾觀名髙眞不愧儒冠文章淸廟藏琛玉勲業烏防振羽翰譽重朝端知有子貧憐身後似無官百年耆舊凋零盡展捲哀辭忍淚看

題叔父房壁而歸時年十二嵗

君子𨿽窮道未窮舉頭長是問蒼穹文章冠世知音少志气塡胸吐焰雄山淺豈能藏虎豹水深方可著蛟龍此身聽有雲霄便整頓鴻毛待順風

挽張天師

三乘鶴駕去朝天際防風雲豈偶然丹詔大元天子命玉符西漢祖師傳名馳異國三千里孝盡慈闈十九年不是鑑齋歸去早紫薇宮裏欠眞仙

題大石資聖寺

倦策羸驂偶暫停坐憐幽樹蔭虛庭瓶花緑底蜂知聖檐日紅邊鵲喜靈掃壁云生題罷句敞窓風捲讀殘經相逢欲問前朝事惟有孤僧鬢影星

送管濟齋歸廣信【余時亦歸宣城】

璧水蜚聲譽斯人借範模鄭防特未遇顏子本非愚魯泮百年盛陶家三徑蕪酒闌疎岸栁舟淺棹汀蒲廣信山遊定敬亭云去孤驪駒歌咽淚鴻燕恨殊途重約相逢日秋風滿荻蘆

送髙羅谷學正

職教斯文重需才士論齊襟期同鄭老徳業近昌黎上考才書滿歸程又指西鴈聲寒水落雪意暮云低白髮窮詩句靑山入杖藜未應甘寂寞有約在提撕萬里中原路春風送馬蹄

賦牡丹【得千字】

曲檻春如錦晴開曉日姸樹搖風影亂枝滴露光圓玊佩停湘女金盤拱漢仙翠塡宮鬢巧黃染禦袍鮮力費靑工造名隨綺語傳細翎層擁鶴弱翅獨迎蟬倚竹成雙立畱華任眾先久看心已倦欲折意還憐洛譜今存幾吳園路憶千可應頻載酒相與醉華年

次王士容經歷賦廣東二十韻

巨鎭雄江表炎州介嶺巓通津波險渉接驛路髙緣土貢來遐逺輿圖按末顚獷民疲鬭蟻狡吏攫饑鸇蠱念山多瘴蒙知地出泉黃浮烏影淡紅暈蜃光連石老苔成蘚厓陰筍作鞭翠屏開近嶂素練杳回川禽弄千般巧花分四序姸九重嚴政治六轡選時賢喜際風雲防同沾雨露天勝談蓮幕內妙句藥階前苦味防榔好淸香荔子懸罕逢苑北馬富聚海南船古迹荒城碣晴炊野墅煙行經韓子竄蠻恥越王偏賈客財常萬僧尼寺或千整絺冬亦爾乘轎俗依然人物生唐相儒風盛孔編快心時小憇過眼境頻遷發興超言外銷愁向酒邊入朝應報最何得賦歸田

慶詹得之母八十

聖代昭倫紀民瞻孝治原玉樞環北極寶婺映東垣八袠躋年盛諸郎慶衍蕃飭躬嚴撡節修祀潔蘋蘩孟母機頻斷黃童被久溫顯揚沾雨露定省竭晨昏穆穆齊閨閫崇崇肅裏門萃珍供燕席舞防奏魚軒樂此遺風在居然古義存升堂定何日春酒緑浮罇

和曹繼淸髙士止酒詩

久困城中役聊登野外堂路回知迹倦境靜覺聲揚楫罷佩簪集坐來燈燭張防交求友勝慣客喜童忙別業憐花竹行廚載糗糧仙宗思厭世道派貴流芳子建才偏逸知章興豈狂誓醒秋似水制飲介如霜政爾慚吾下居然置汝旁病身惟可防少日漫能觴朗讀驚詩險髙談愜漏長贈無靑玉案攬見紫霓裳尊爼宜陳雅刀圭頓許良閒鷗飛有處鳴鶴起何方裊裊煙鑪暝霏霏碾茗香眉顰嗤仿效袖舞笑郎當湩酪忻新嗜蒲萄愛屢嘗行吟懷楚屈眞樂尙陶唐偶出邀同宿微暄定稍涼重交金石比此道莫相忘

題虞少監小像

巖壑髙堂上煙霞眼底淸向來曽寄迹老去未忘情茆屋蒼林掩藤崖白道縈逺峯雲際直孤嶂水邊橫宿雨分濃澹斜陽閃晦明折梅驚雪墜倚竹待風生嶺斷炊煙補沙回甃岸傾雜花浮野意飛瀑送溪聲婦饁忻鳩喚兒耕感犢鳴攬衣隨處坐曳杖有時行拄笏曽招爽投簪毎懼盈他年著書樂應不愧虞卿

舟宿荻港

冉冉秋雲暮衝寒買去船長江瀉吳楚故國澹風煙日黯蘆翻雪磯危浪拍天蛟鼉潛暗壑鴈鶩起平川虎飲沙遺迹龍歸窟濩涎岸崩懸老樹山暗失層巓靈廟森長防奔灘抱古防漁家罾网集商舶皷鉦闐登覽誰無恐漂零客有篇浮生行役苦卽合臥林泉

壽閻承防

寶運傳新紀孤門屆令辰時方恢聖域天與壽元臣瑞靄融金馬祥飆動玉麟譽隆超古昔學富貫天人屹立中流柱深懷間世珍岱宗蟠徳噐斗柄挈文鈞謙徳同韋布嚴模肅縉紳育材期自樂化俗使能淳鯨力開溟漲鰲程負嶽嶙髙明南極映淸淨太微鄰席暖居常燕珂鳴步若循漢庭生羽翼唐閣美絲綸班馬侔今代韓歐儼後身音希韶鳯日詞絢綺霞旻直筆書靑史端衷達紫宸貶褒千載重寵渥一時新蓮燭分光爛宮壺賜味醇博搜遺野士嚴舉寀寮賔空冀端知駿餘波可縱鱗作霖應蚤晚四海喜沾均

雲林集卷五

欽定四庫全書

雲林集卷六

元貢奎撰

題梅聖兪幹越亭

詩還二百年來作身死三千里外官知己若論歐永叔退之猶自愧郊寒

弔古戰塲

陰雲羃羃獸亡羣百世英雄有防存魏戰吳爭俱醉夢惟聞新鬼泣黃昏

題趙子昂黃庭經

瑤林春艸碧煙浮金鑰泉冷浸秋不用刀圭生羽翼道人經罷上瀛洲

秋日憇龍山眞宮

太行西去防千里滄海東橫第一關獨上髙臺閒眺望碧天無際暮雲閒

送髙羅谷學正

大鵬撃海六月息老鵠摩空萬里秋一脈斯文扶盛世千年人物壯南州

巨儒小試功名手大雅終爲廊廟材萬里雲霄雙眼豁片帆煙浪一時開

新店【五月八日見上都是日袁伯長方南歸淛上】

雨餘山色翠蛟翔獨上髙樓愛晚涼回首河橋分別處故人有句落歸航

槍竿嶺

百折回岡勢欲迷舉頭山市與云齊經行絕似江南路落日靑林杜宇啼

李陵臺次韻賜學士

靑山繞驛客重來十里羸驂首重回今古李陵悲絕處夕陽野牧下荒臺

氊裘風雨據鞍來應是吟腸日九回太史山川今更逺望鄊莫上最髙臺

深院故人時自來午窓幽夢防驚回鈞天宴罷看歸馬一曲簫聲落鳯臺

出郭五絕

風雨入春連一月新晴出郭野光浮東君有意應憐客特地畱華待逺逰

西湖如玉栁如絲歌徹樓船醉不辭華髮總非前日事風流只觧費吟思

古寺春寒客到稀山門風過野棠飛停車眼界疑曽到細問人家卻盡非

水竹亭池十畝間當時誰似故園閒無端久客章江上卻羨孤云得往還

村南布谷聲中雨溪上桃花別後春隨處踏歌隨處酒相思應說異鄊人

上藍寺【在洪城內乃馬祖道塲】

古寺回廊雪滿階官閒因訪老僧來上方晴日檐聲響絕愛小窓臨竹開

驪山宮圗

玉殿朱扄萬折分畵工精似史官文溫泉不洗當年恥猶向巖阿气吐云

九成宮圗

翠巘摩云綘闕開隋皇築罷後嬪來誰知畱與開元樂回首漁陽不盡哀

試院和史防政韻

上國衣冠待漏殘翠蓬雲霧鎖雕闌紫嶶花近東庭栢暇日鑾坡許共看

深院梨花似雪殘春寒向晚怯憑闌流鶯卻愛淸陰好飛上髙枝與客看

題扇

錦簇樓臺翠疊山蓬萊髣髴在人寰當時扇影涼如水展捲驚心似夢間

送胡務本秀才往上京

諸生立館正爾樂千里乘車亦偶然曽見貂裘蘇季子古今窮逹不須憐

近郊逺阜艸茸茸寶騎氊廬到處同六月天寒猶挾纊布袍莫遣犯秋風

四方行役功名志萬里相逢父子親聞道歸舟詩滿帙錦帆髙映防衣新

題奧屯滄江憲使所藏八駿圗

聨翩八駿下云關誰識神驄咫尺間萬里漢陽春艸碧可能無意到天閒

贈叱石道者

山頭蒼石化羊身俗眼誰分幻與眞欲覓遺蹤不知處畫圖好贈學仙人

贈相士

雙瞳如月气如霞江海相逢去路賒相我不妨君自相靑雲舉步重年華

偶書

棄官歸臥故山廬九袠慈親萬卷書窮逹從來此爲樂人生更欲問何如

贈相士周神眼

雨笠煙蓑理釣船相逢未許斷塵緣憐君縱有如神眼笑我終無使鬼錢

拂衣歸去行行別握手相期語語眞軒冕自知身外物江湖誰信眼中神

賦作竹石贈陳周卿

蜀山西來萬餘里歳晚憐君雙腳行布袍稜層政饑餓一笑酒酣芒角生

小龍團送袁伯長

金井泉深薦椀香百年槐國夢滄涼殷勤爲贈維摩病不是囊中別試方

題淸溪圖

曲曲溪流似武夷定林千載竟誰知重來不負山川勝袖手風煙欲暮時

溪上桃花山下舟六朝遺事寄東流春風無限關情處猨鶴依然識舊逰

舟中偶成

稻花水落正魚肥湖上孤雲帶雨歸林影倒涵波鏡動白鷗低傍釣船飛

次袁伯長食河魨詩韻【南歸】

芽茁靑靑長荻蘆河豚風味浙江如鼎羮正自煩烹手笑殺行人卻羨魚

荻芽淸軟芼姜菘腴腹披香玉乳同直死端爲知味者平生珍重雪堂翁

楊花宛水漫肥鯿古栢荒祠憶舊篇莫遣淸名供世味百年江海意悠然

怒睛膨腹气含靈觸物浮波念性成胚禍已知烹有法沒身空恨未能平

次袁伯長惠瓊花露酒詩韻

瀲瀲深樽到底淸月光花影正分明道人無限憐春意夢斷玉簫吹五城

維揚城裏花名酒對酒卻思華盛時一笑東風八仙處月輪空掛最髙枝

十年風雨揚州路祗許三生杜牧來底事扁舟方臥雪也教魂夢到陽臺

梁山濼次袁伯長韻

積水平蕪渺沒間夕陽漁市网如山扁舟卻逐孤云去得似鳬翁照影閒

帖帖汀荷望眼平微風疎雨葉香淸令人忽憶西湖曲碧蓋紅妝短棹橫

穹廬已拆羊馬稀水釣欲収鷹鶻飛日莫津頭哭聲慘誰家區脫冷無衣

煙波莽莽不知程一髮靑山天際生曽是歸人舊行路等閒回首若爲情

揚州贈危功逺

靑山繞屋竹當門四月江南煮酒尊日暮扁舟呼不住一溪新雨水初渾

洞庭廬阜气橫分消得孤舟棹水雲千里楚江東畔客別來風雨不堪聞

過廣徳

黃塵鞍馬夕陽邊不到桐川十二年萬事只多新白髮虛名何日賦歸田

偶成

瀲瀲橫塘栁四圍雨餘來著緑陰肥燕翎拂處波如縠半幅深紅漾落暉

夜況

北風塵海萬波回夜半西窓勢欲摧夢覺恍然超色界殘燈炯炯妙蓮開

次胡則大秋日韻

白水黃雲防防田秋風肥啄愛披綿知君耕釣無餘事絕勝韋郎愧俸錢

泰定甲子春築亭以奉親扁曰愛日賦詩六絕

春靜庭閒春艸長防衣煜煜弄晴光慈顏微飲紅如玉聴徹鶯歌扇影涼

磚影千金一刻遲春風滿意樂期頥玉堂蓮炬光浮夜補報君恩自有時

華簇闌干桞拂檐深春時節雨纎纎晚霞又報明朝霽萬縷紅光半捲簾

微官拋卻買歸船九十慈親五世全且把萊衣當金紫人間富貴說長年

樹蓋華裀曲逕環板輿疑在畵圖間九衢車馬衝塵去載酒誰同一日閒

山禽哺子竹生孫手種梅花雪擁門艸色滿庭春不老東風吹緑灔芳尊

題趙平逺盧疎齋小像

烏紗白薴兩天人我昔從逰意最親江海文章千載防風流畵史爲傳眞

海天云暗涿州山湘水春寒玉樹殘惆悵百年曽防見神交髣髴畵圖間

春日呈池州郡守陳秋岡

翠微亭下獨逰時腸斷風流杜牧之寂寞年來有遺事江山分得使君詩

寄族叔可齋

當時竹林天下樂誤我諸公喚起狂己料此行歸計決不妨同醉笑山王

寄兄堅齋

長江東下四百里路過靑山小謝家歸人爲報難兄道好買扁舟看九華

寄弟仲實

獨鴈離羣叫晚天亂愁隨爾沒寒煙短篷飽受長江景消得題詩寄惠連

池州郡齋除夜寄呈家君

郡齋寥落夜無眠紙帳靑燈思悄然不是今生惜今夕卻緣明日是明年

鄰家簫鼓欲忘眠莫恨空軒獨悄然明日春風堪一笑癡兒官事了三年

贈寫眞者瓊壺

酒病詩愁瘦損神一官容易遂閒身相逢且束丹靑手只把梅花寫我眞

寄友人

別日苦多防日少平生知己最傷神王郎玉樹東風外只對梅花思若人

夏夜

夜半酷熱呼李生落月滿窓槐影橫披衣出戶坐防礡置身安得冰壺淸

病中三絕

維摩方丈病來身藥裹堆林獨與親若使無生眞可悟瘦容寜怯鏡中塵

流塵寂寂手支頥坐�西窓日影移轉覺吟詩妨道趣倦來惟與睡相宜

門鎖閒雲一徑深蕭蕭藤蔓掛墻陰風霜未覺黃花老時有幽香得細尋

題停舟望月圖

江頭突兀斷崕傾古樹蕭蕭短棹橫明日美風行萬里坐看落月待潮生

贈云心翁

萬里孤云去未還相思斜日照靑山定知觸處從龍起不似當時出岫間

贈潘伯潤

山中相見可人語江上歸來逰子情二月柴門漲春雨桃花風急嫩寒生

滿屋堆書不療饑十年回首蠧魚知因君欲問談星術政自歸耕有定時

題郭西鐵佛寺

鐵佛鑄成應入計崖碑讀盡亦空名茫茫大夢誰先覺趺坐無言聼竹聲

同張所翁訪吳芝田書其壁

東風吹斷玉鑪煙一卷黃庭伴書眠日落天低碧雲合昂昂雙鶴下芝田

秋夜

空牀坐對一燈靑手擊蒲團醉欲醒夜半竹風如雨過起看明月步中庭

贈拙訥子

辯口懸河巧鏤冰人間機禍政須懲若人眞得忘言趣裹手從渠笑不能

湖州南橋書所見

郎上孤舟妾自歸斷橋煙水防斜暉空畱滿面啼痕在看得湖天鴈鴈飛

從兄九萬餽魚並贈以詩用韻謝之

一幅飛帆帶雨時千年張翰故鄊思縷銀斫鱠松江味好趁西風理釣絲

池州別胡則大

秋浦蕭條雨雪時一尊酒盡又相離故人不得同舟去回首靑山忍寄詩

寄朱克齋

春風杖屨雪窓書防度陪君樂有餘別後相思重回首扁舟應到野人居

望池州山

少年江上一官閒老去重來似夢間欲覓故人行樂處白雲遮盡九華山

偶書

驟風疎雨截殘暉云挾靑山勢欲飛寂寞小亭人不到掃華眠石玩天機

題畵

弁山晴雪照平川暫展新圖亦爽然欲買扁舟乘興去不知何處是梅泉

題趙子昂所畵牧馬圖

霧鬛云鬃出帝閒誰將圖畵落人間奚官飽牧無餘事獨立春風憶華山

洪林道中別淩徳庸

老子眞成袖手閒歸來滿意在江山他時此地畱佳話曽入經行杖屨間

慈湖磯

碧蘿交蔓絡崖陰潭底潛蛟萬仞深今古江流推不去濕雲長防最髙岑

采石艤舟見葵花

軒窓臨水緑陰淸紫葵傾午晴困坐短篷三十日坐令雙眼一時明

宿古栁墅旦起買舟新濟

疎星澹月五更寒萬轍轔轔宿霧漫一陣好風吹晚霽買舟饒得眾山看

題倪氏今是亭

萬里歸來獨倚防一川風浪白鷗閒釣船怕作機心看笑撥斜陽短棹還

題孝猿圖

煙蘿擁翠月沈規母挈兒攀不自離一夜孤號無覓處斷腸如聼峽江時

題梅溪深處

古寺西邊望眼平人家何處斷橋橫東風幾樹溪頭雪獨鶴歸來晚正晴

題三徑圖

一溪流水數峯云茅屋蕭蕭石路分安得買舟江海上抱琴沽酒逺尋君

題扇

花禁春逰玉輦遲君恩同載妾深辭娉婷團扇秋風底猶似增成寵幸時

定齋

緑陰淸晝小窓閒一縷鑪煙棐幾間要識先生參道處待將心迹靜如山

畵馬圖

天廏雙龍產絕奇奚官牽浴晚涼時雲鬃霧鬛今何在惟有風流畵史知

題百鴈圖

雝雝賔鴈落沙洲瑟瑟寒蘆染素秋誰遣畵圖分百態坐看渾似倚扁舟

春早

病怯春寒睡起遲雨聲一夜漲靑池梅花吹落無人管卻似階前雪舞時

謙上人

眼光炯炯貌堂堂坐閱流年九十彊愛我官閒時一到忘機曽不下禪牀

西寺廊深日射塵維摩方丈四無鄰微風盡捲飛花去半敞東窓映緑筠

寄徐檢校【時徐在江西省】

客居病似相如苦官況髙同孺子閒防府羣公爭下榻未緣拄笏看西山

題墨蒲萄

睡起虛庭眼欲遮瘦藤疏葉影交加西風滿架涼生夜顆顆懸珠映月華

送周善長憲使

治郡分符嵗未深已多遺愛在棠陰顚厓應更蒼生苦卻汲西江向桂林

廊廟端知舊縉紳喜教華髮綉衣新扁舟莫便輕歸去江海如公有幾人

題拄笏亭

拄笏當時事亦奇風流未許俗人知如何得似亭中客日日看山無厭時

過魏氏庵

驟雨新晴日已西涼風迎面過山蹊遙看萬仭靑林上雪防紛紛白鷺棲

題畵

若人方外縱逰遨冠袂翩然意亦豪一曲天風牛背笛碧雲如洗月輪髙

贈懶耕道者

蓑笠髙懸屋角明樹陰黃犢臥春晴矮窓抱膝閒無事厭聽東郊布谷鳴

次韻寄王提舉

院落深沈睡覺時敲門誰問子云奇興來得句淸人意起向芭蕉葉上題

紫煙蒼嶠住神仙官騎應行縹緲邊老我緇塵慚未去只輸樵牧占長年

贈碧湖相士

短篷欹枕看晴波照眼靑銅鏡始磨一色晚秋三萬頃往年猶覺片雲多

贈駙馬楊中齋墨竹

富貴功名無復聞百年蹤迹等浮雲空畱文采令人羨節操何能似此君

寄報國寺防笑隠

夕陽丹鳯去無還沙尾潮平古渡閒萬里蒼梧云接海倚防遙看越中山

江海無端客路長扁舟明日棹滄浪遙知風雨溪窓夜夢逐潮聲到上方

贈李一庵相士

鰲峯握手正秋晴江樹東邊野色平萬里靑雲浮鴈背一庵髙處眼偏明

絕句

紛紛愁思柰渠何苦比逰絲緒更多惟有小窓春睡好等閒魂夢過關河

山雨鳴篷鴈落沙新寒先到野人家病來誰似愁容瘦霜樹蕭疎兩鬢華

云鏡亭

晚日悠悠出岫遲一奩淸影落秋池客來欲看閒舒坐捲待微風已定時

寄周儀之

病來眼暗不識路坐憶城南尺五天安得相邀飲一斗醉聽鶯燕語流年

紡績圖

婦女紡績夜防時月落車寒手轉遲應愧西鄰歌舞散酒酣春夢繞深帷

題胡古愚京華雜詠捲

心縈碧落蛛絲巧手鑄黃金象冶精白日若須生羽翼丹砂九轉始功成

金莖露落蟬新蛻銀漢風淸鶴自鳴一防神機千古意坐看微月向東生

題畵

萬山髙下亂雲飛一逕縈紆入翠微絕似向來行樂處詩成空憶謝暉

一齋

齋居春靜气氤氳古鼎香生萬縷云參到天心初畫處始知造化此中分

雪意二絕寄鐂集卿

欲陰不陰雲擁樹待歸未歸人倚門無數烏鴉棲又起飛來飛去到黃昏

云雪天時醖醸深昏昏凍日下疎林如何畵得江山景持向詩人著意吟

二月十二日達通州冰始開舟適先至

河冰初解水如天萬里南來第一船徹夜好風吹曉霽舉頭紅日五云邊

題梅

的皪精神傍水枝一齊収拾入新詩莫教疎影橫斜處只許林逋獨自知

雲林集卷六

