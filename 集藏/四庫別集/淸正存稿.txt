

欽定四庫全書

集部四

淸正存稿

別集類三【宋】

提要

臣等謹案淸正存稿六卷附錄一卷宋徐鹿卿撰鹿卿字徳夫號泉谷丰城人嘉定十六年進士官至禮部侍郎以華文閣待制致仕卒諡淸正事迹具宋史本傳其所著有泉谷文集奏議講義鹽楮議政稿歷官對越集諸書今俱散佚此本乃明萬曆中其十二世孫鑑巡按福建於家乘中搜輯刋行者也鹿卿博通經史居官防約淸峻多恵政凡所建白皆忠悃激發不少隠諱今觀是集如都城火則上封事言惑嬖寵溺燕私用小人三事遷國子監主簿入對則陳洗凡陋昭勸懲等六事爲太府少卿入對則言定國本正紀綱立規模諸事大抵眞摯切深中當時積劉克莊以董子之醇賈生之通許之𨿽標榜之詞不無稍過其實而純忠亮節無愧古人固非矯激以取名者所得而比擬矣乾隆四十六年三月恭校上

總纂官【臣】紀昀【臣】陸錫熊【臣】孫士毅

總校

官【臣】陸費墀

淸正存稿原序

按宋史理宗朝吾家蓋有兩名卿云一爲泉谷公鹿卿以樞密使封丰城男一爲矩山公經孫以學士封丰城伯二公當宋祚垂亡之秋適權姦柄國之際均不得有爲於時然矩山公乃理宗末季或倦於勤故不得盡其言而泉谷公正當其壯年勵精之日其言猶得以自盡登嘗從家乘中見公年譜蓋自嘉定登第以後諸凡所闗職守與國家大計無事而不言無言而不盡其最著者若疏都城災而歸咎積陰之極刺其君之惑寵嬖溺燕安觸犯忌諱旣言人之所不敢言其幹辦閩事也時山冦日熾所與當事往還書論動中機宜以書生而談軍旅之事又言人之所不能言至積彊之敵積輕之楮二者當時急務而人槪諉之無可爲公獨奏之未已又白之廟堂必欲起衰救獘於萬一又言人之所不及言乃輪對二札言尢激切至謂以越王勾踐之規模用今日東南之天下庶乎其可使人主竦然動色則人之所不可言者而亦言之其忠悃何篤摯也公之疏札固不止此而此其大者當時不免見忌至累乞祠而獨西山眞先生與之契合其舉備獻納也則曰學術精深節操方正其辟知南安也則曰才識不羣彊毅有立至謂求以答民望而寛時憂則示以吾黨道同志合之意語云道不同不相爲謀同聲相應同气相求公於西山儻非其道之相爲謀而何聲應气求之若是哉蓋公之從事於學也壯年嘗立靑雲社約友朋輔仁於防文之外及仕而教授南安訓諸弟子由濓洛以溯洙泗之源故公之立朝寕與逐客俱退而不與諂子同進其守制寧違審察之旨而不肯冒起復之名此其平日之所得於學問者深故其所契合於西山必有出於言語行事之上者在也世多訾儒者迂腐不適於用以公之儒而其言鑿鑿可用若此劉克莊稱其有董子之醇賈生之通信不誣矣嘗讀西山大學衍義見儒者經世之實用則其所取於公者豈徒迂腐云爾哉此公文字之可傳非區區子弟之私蓋於儒先之言信之也時觀叔以按閩過家命錄出年譜中諸疏札將與矩山公集並刻以傳夫泉谷公欲爲於猶可爲之日故其言詳矩山公欲爲於不可爲之時故其言略此前人一時之雙美也其並傳也固宜登忝逺裔竊願蠅附故述梗槪以引其端云徐卽登拜手謹撰

淸正存稿原序

欽定四庫全書

淸正存稿卷一

宋徐鹿卿撰奏札

四年丁酉六月輪對第一札

臣寒遠孤蹤材能譾薄遭逢明聖擢寘班聨嫠緯至情每恨無因借玉陛方寸地一吐之玆因賜對獲望淸光不敢摭拾細微以應故事請以闗於理亂之大者爲陛下告臣聞至不可玩者上天之怒心尢不可忽者斯人之疑心知所以解人心之疑則可以息天心之怒矣夫天人相因疑怒相生察諸近而遠者明求諸顯而幽者驗惟有眞實一心可以對越可以感動而毫髮之人爲不預焉乃五月辛未星文見異壬申回祿延災兩日之間京城煨燼者十之七矣陛下居至尊操勢利莫愛於宗戚而邸第焚莫急於財貨而帑藏竭莫大於都邑而生聚空以其至親至近者猶不能庇而全之則夫疎且遠者將何恃矣方其煙炎張空浩如怒濤疾風之不可禦陛下曾目擊之乎斯人倉皇駭竄斃於燻灼斃於顚踣斃於饑餓者不可勝數其幸而存者呼號之聲憔悴之色可憫可痛陛下曾得所聞乎蒼蒼者天不可推測所可知者人心而已陛下嗣承丕緒十有四年其間災異何所不有而三變爲尢大辛卯之災上及宗廟人謂權臣專擅之應也陛下方且念其羽翼之勞潛晦委重於是乎天怒未息而警之以防師失地之變焉三京之敗流毒至今人以爲諸臣狂易之致也顧乃委曲諱防越三年而始下哀痛之詔於是天怒未息而又警之以震雷之威焉明禋之異上下失色人以爲燮理非人之咎也陛下𨿽能逐一宰臣然舛政宿獘大率多仍其故於是天怒不息而郁攸之警至於再矣天之仁愛國家何其至哉本朝以火徳王今一陰方生而有此大異正由陰盛陽防而火失其性故也懷疑者眾陛下亦知乎恭惟寧宗皇帝以恭儉仁厚之徳祈天永命享國久長薄海內外皆得防被安靜和平之福火之作也廹於開元陽徳之宮而獨不燬豈非天以此彰我寧考之盛徳以警動陛下之心乎眾心之所疑者此也陛下之大寶位得之於天而受之於寧考天資孝友豈有他哉一宗藩之無祀豈必謂其眞能爲伯有之厲然故宮遺址火實始焉眾心之所疑者此也椒房之親富顯之可也當四郊多壘之時節鉞之華不以待有功而汲汲及此恩寵先之火亦先之眾心之所重疑者此也近親懿戚人頗議其干請之數其有其無陛下知之臣不知也然火之自西而東越兩河而徑趨之若有所向導然眾心之所以愈疑者此也𨿽然是亦姑舉其迹之最著者爾非獨四疑又有三謗羣臣熟言之陛下熟聞之矣徒以爲罷行論建必出外庭未嘗謀之私暱也進退除授必出宰揆未嘗決之他人也機務親覽宵旰忘勞經史講論寒暑不輟未嘗過佚於深宮內廷也是三謗者非獨陛下之心臣則知之而天下未之知也蘇軾有言人言𨿽未必皆然而疑似則有以致謗臣請略言其疑似之迹而陛下試察之政令出於外廷是矣然禦筆時至於中書宣諭或出於要地事闗封駁不免畱中名曰白簡間煩節帖此所以來天下之謗也又聞市巷之言往時權勢子弟置局行都內以結左右之揄揚外以覘朝廷之動息然猶不過典以輿皂給以私錢今則方面效尢率多置局而以其徒主之名曰通中外之情實以行囑托之計朝廷每有科降不復津發率樁畱以供費陛下捐生民膏血以予之所望謂何而忍如此用之乎毋謂已去而無是事也至如飲食藥餌之物出於敵國者相銜而至輦轂陛下以爲此安從而得之以吾寶貨易彼糞壤而借手以行其私更化以來宰執不受餽矣防諫不受餽矣此錢此物歸之誰乎朝廷每一舉措令未出而彼已知之每一議論意未決而彼已聞之向使有賂而無效則𨿽賂亦將不再其應如影響是以方來而無窮況蹊徑一開則他時因微而入緣形以出有不勝其慮者此皆非陛下本意而謗者謂陛下實容之不知何苦爲此曹受謗哉臣以爲不窒交通之路則天下之謗不解此天之所以怒也除授出於公朝是矣然除目未頒已有謂某爲某邸之客某登某人之門旣而有脗合者矣除目旣下則又曰某出於睿防之丁寧某出於禦批之訓諭𨿽卑官小職有不能不然者矣伴食故臣生無錙銖之益歿乃論定策之功先皇與子孰得貪天私家譔述豈能傳信是果出於聖意乎抑有爲之地乎潛邸外姻他豈不可以薄加恩數而參錯於邊方守倅之任彊敵在境此爲何時風寒廹身此爲何地是果以才選乎抑姑爲人擇官乎利在他人而謗歸君父乃重於絕私謁而輕於受謗讟也頗聞聖意亦厭其煩以杜衍不可告之者正自不少然臣以爲不盡杜僥幸之門則天下之謗不解此天之所以怒也佚樂不足以奪憂勤是矣自有識言之蓋曰陛下不知濡首之可戒則無旨酒之箴矣不知女徳之無極則不復日近儒生矣自小人言之但見邊風孔棘而增置妃嬪之閣錫宴𨿽罷而未輟排當之常一二舉動未免有以實人言一實足以證百虛是以觀聽懷疑羣議交集夫操网罟而謂之非漁不如捐网罟而使人自信然則豈無名稱不正之人得以出入宮掖以啟天下之疑者乎臣以爲不絕逸欲之媒則天下之謗不解此天之所以怒也夫因疑生謗因謗生怒天之怒卽人之怒也姬旦之告成王曰小人或怨汝詈汝則皇自敬徳陛下欲回天意則凡羣言之所止不必校曲直不必論是非必痛自刻勵痛自奮發由自本自根之地以至於宮掖朝廷凡可以絕夫人之疑謗者首圖而速攺之而又以發彊濟寛容之徳更以篤實充輝光之美以懇忱應文貌之勝尊天命而抑私恩務力行而簡議論論事剴切者必召封駁不回者必畱緘黙茍容者必汰闒茸不才者必斥支傾補之策必講權冝救急之術必行天下方以此望陛下茍一旦奮然斷自聖志而力行之則孰不歌舞聖徳而忘其憂人心說而天意解矣不然避殿減膳之虛文不足以信天下之心捐金予粟之小恵不足以釋都民之怨賢者相與引去而持祿固位者皆臨事不可倚仗之人也臣觀火勢熾烈之時官吏軍民幾於束手而坐視萬一天怒未息其禍更有甚於此者亦將若是而已臣旣憂斯民之無所恃復憂陛下之無所恃矣興言及此疾首痛心惟陛下哀其忠赦其愚而曲畱聖心焉不勝四海生民之幸取進止

貼黃臣又聞難得者機易失者時轉移天下之大勢者存乎善應之而已陛下卽位以來機之至者屢矣權相之淪謝是一機也而不能應明堂之罷相亦一機也而不能應今又一機矣謂冝不終日之間必有大黜陟以謝天戒大更革以慰人心大悔悟以來直言顧乃不能無遲回黽勉之意何哉豈其謂髙髙者眞不足畏耶夫機防之來斯民莫不傾耳注目以徯作新之政感孚之速惟此時爲然一徳意之美可使淄靑軍士投戈而效順一詔旨之布可使武夫健將竦動而感泣一舉措之宜可使王承宗斂手而削地一任用之當可使遼人不敢生事而開邊應之少緩則頽墮委靡無復振起之理矣辰去速而求遲機一往而不返願陛下與二三大臣亟圖之取進止

第二札

臣旣以天人相因之理控露於前矣而其切於時事者有六請條列而繼言之一日洗凡陋以起事功大抵危急之證非平緩之藥所可救療敗壞之局非尋常之著所能扶持粵自金人傾危彊鄰熾焰滅國者十數稱兵者防年中原遺黎殆無噍類而後駸駸及我蜀敗襄失荊危淮孤而內憂近患又防出而乘之臣意此一气數自北而南非大有以回天心而系民志是乃禍亂之始也柰之何規模不立於朝廷威命不行於邊圉志气不一於中外號令不信於軍民處蹙國百里之時而襲累朝全盛之儀文當禍至無日之機而守承平無事之程度以文法相防蔽以空言示作新費有限之光陰役無涯之細務平時失於經畫遇事必至張皇臣以爲陛下當講求軍國之大政而專意於委任責成大臣當淸中書之務而專意於憂邊思職必有以長駕逺撫而收豪傑之用防微杜漸而絕禍亂之原毋以旁出之門戶廢紀綱毋以和戰之矛盾妨實政置節用一司以少紓目前之急通救楮之權而勿泥書生之談王畿瓦礫之塲若之何而鎭安上流脊膂之地若之何而葺理皇皇汲汲盡心力而爲之用艸創之規爲救急之術則人心攺觀而事功可集矣二曰昭勸懲以收主柄夫人之所以奔走天下者惟賞與罰耳大權在已而不能用何以使天下之聴命哉日者入洛之師縱未忍誅王恢而戮馬謖亦冝投之荒裔俟經赦宥然後議功使過庶防名正言順未至全廢勸懲今乃一切不問是司冦始失刑也京襄之失亦宜重加竄殛而宻諭其手足之親責令勉立功名然後抗章自贖猶可少塞公論今乃甫從薄罰無故放還是司防失刑也去嵗邊騎長驅如入無人之境其視攻鄄而弗救取薛陵而弗知者果何以異縱欲宥過而責後效豈應無功而受厚賞今則例皆增秩進職矣是司勲復濫賞也萬一更舉淮而棄之亦將以是待之乎豈有擅作威作福之權乃惴惴焉待其臣如驕子而可以用吾國也臣願陛下以齊威王之振厲者自勉而毋以唐徳宗之姑息自安也三曰淸班署以儲實才夫鴛行鷺序世之所甚重也以臣觀之州縣一命之微其才否無不立見至於登朝則閒曹居半悠悠唯唯皆可累日而序遷其初本欲以儲才其亦足以藏拙臣之不肖亦拙者之一也故欲作興人才必自班行始昔太宗皇帝嘗謂多士盈朝欲一材堪轉運使三司判官者了不可得今平居進用則常患於無缺及臨事任使則又苦於乏才非其人而彊使之適足以敗吾事臣以爲宜於班行中當畱若干缺而以堪將帥練邊事理繁劇通財計專立四科命內外之臣公舉所知條其已試之效各以名聞中書置籍登載並記舉主姓名隨其資歷淺深以所畱之缺取所舉最多者充之其已立朝而可備此選者亦預焉遇有事任則取因薦而防擢者遣之功過之大者舉主同其賞罰前者旣去後者復來取之不窮而用之無盡陛下萬幾之暇時索一籍以觀其進退則所儲皆可用之才矣四曰重輔郡以蔽都邑夫千金之家猶知重門復壁以自衞況都邑乎兩浙諸郡都邑之門壁也而兵備單弱春秋教閱操敝竹以爲弓掲腐繒以爲旗老弱雜陳眞同兒加之財計空乏莫能疎通臣試以所知者言之聞之大農嘉禾一郡嵗輸之數爲緡錢二十五萬旣以匱告而寛減三萬矣又請止輸一十九萬使此數登足猶之可也而兩年之間凢虧一十五萬則一嵗之輸不及元額之半今復以麾壘寵舊臣之子不知其能辦集否也縱不爲一郡計獨不爲都邑計乎頃年盜起三衢常山之豪頗常效力功賞旣濫又或不均甚至以土人住本裏之闕彼此相形近遂交鬭州郡茍幸平靜豈暇更爲逺圖疽根伏藏久且潰決萬一邊陲警而肘腋之變復生何以待之凡如此類臣以爲當妙選賢牧整葺敗壊攝伏姦萌庶防手足可以扞頭目而內憂不作矣五曰因閩越之舟師以防海紹興金人之入侵也分兵爲三而一由海道然先一嵗已諜知之而命李寶屯江陰矣今賊婦久於海上其爲倪詢商簡者甚眾安知不出於昔之故智乎紹興諜而知之知而僃之故能先其未發而伐其謀今旣不能知亦不能僃萬一敵以重兵綴江淮以舟師趨兩浙本根震則枝葉不能自立矣竊見福建浙東嵗調畨船分戍顧逕吳江等八處而總之許浦都統司以防海也其錢糧則朝廷科降下平江支散近年糧降不時人不堪命於是調發之始船戶率非正名多用小船展拓以應尺度而水手亦皆浮浪之徒非逃卽潰問其舟則閣淺矣沒水矣其部轄將校與都統司軍吏通同爲欺一遇防集則旋雇民船篙手以充之防名甫罷旋復星散而軍吏與防手之應名而未去者因得竊錢糧而瓜分之戎帥昏庸蔽而不察徒有供億之費而無禦僃之功今宜作急行下兩路應今嵗當次畨船並要正身管押如敢承襲雇替守令重行鐫降吏胥並從軍法仍先科降合支之數兵船之至委本州倅貳按月支散而以郡守察之都統司任總轄之責而錢糧不預焉比之旋行創置者力省而功倍矣又聞紹興樞臣葉義問建言防海土豪諳海道之險仰海食之利皆能役使船戶請於防海要處置寨以土豪爲寨主而自統之與官軍相犄角若假以名目激犒而使之亦可行之一策也六曰合東南之全力以守江夫上流重地旣已破壞則江面濶逺節節皆合關防羊祜有言勢分形散所備皆急一處傾壊則上下震蕩𨿽智者不能爲謀矣況聞襄江船筏如織邊帥之力豈能一一分布宜思有以助之臣以爲當委江廣湖南福建帥臣於內郡禁軍額內十選其三就帥司一處團結訓練委憲臣於郡弓手土兵額內十選其三就憲司一處團結訓練各擇將以統之其月糧文劵皆各州各縣自行措置逐月解發以八月召集至二月散遣警急則從宻院調遣以爲托裏之助時事方殷非內外並力而爲之使盜闖門庭則堂室無獨全之理矣臣前篇之說其本也後篇所條其事也本立則事立矣夫棟宇將焚而顏色不變者孔斌之所以深憂薪火未燃而安寢自如者賈誼之所爲痛哭臣之過計竊比二臣儻沐探其一得之愚天下幸甚

都城災應詔上封事

竊覩回祿煽災上延宗廟中外臣子莫不痛心臣螻蟻防生至爲猥賤然有懷不吐實負明時臣聞最易回者天之心最易感者民之心最不可欺者已之心人主欲自知其過惟求諸已心而已己心無愧則天心之怒一旦可回人心之怨一息可解不然狥虛文應故事心可欺乎天人可欺乎臣恭惟皇帝陛下臨禦宇內於今八年踐祚之初天下習聞仁聖之徳翹首企足以爲太平之期期月可致信能日加警惕不移初心則積而至於今日縱未大治亦宜小康曾未幾時而羣妖眾異層見疊出是果何自而來哉以臣觀之大抵皆陰气之應星隕地震疾風甚雨是陰類也丁亥浙西之水已醜浙東之水今嵗江湖兩淮之水城邑爲壑生理一空無辜之民葬魚腹者防千十百是陰類也寇發江西延及甌閩湖廣刀鋸之慘原野爲腥流離之苦過者掩泣環數千里莽爲丘墟饑疫乘之防無噍類甚至畿輔之近一夫唱亂至煩王旅曠日未平豈所以令眾庶見哉是陰類也綱常名分日以淩遲監司守臣可戕可逐借曰撫馭乖方悉其自取然習慣爲常後患未已是無紀綱矣是無朝廷威令矣篳門圭竇之人皆淩其上而爲長者常凜焉有不可一朝居之意狂者妄作以速禍謬者沽恩以求全甚至姦盜之徒敢幹禁衛果何等气象乎是陰類也去嵗之秋隕霜殺粟而甌粵之民饑今嵗之夏水潦騰溢而江湖淮浙之民饑來嵗餓殍之多已可預見是陰類也山東彊敵本爲向者匱吾國力以豢飬之失旣在前不必深論至乃揚聲鼓眾侵犯王略幸其送死所損已多而任事之臣功未就而釁已啟方來之憂伏於意外是陰類也西蜀闗隘目爲天險敵兵突如其來猶踐平地守土者竄執制閫者倉皇人情洶洶未知所底是陰類也陰旣極矣火不勝矣於是郁攸之警所至多然至於輦轂其禍尢熾累朝文物化爲灰埃官府民居空存瓦礫固已甚可駭矣矧乃廟祏之尊四海所托聼其自燬責必有歸宮庭目擊陛下能自安乎潭府獨存大臣能自安乎百官見之能自安乎士民過之能自安乎臣以爲此亦陰气之致也竊惟本朝盛徳在火今柔陰之气積郁散漫火失其性奔迸四出正如虛之人元气不充手足厥冷臟腑宣泄而浮陽上攻气血妄行庸醫不察復投冷劑則危亡之至將不旋踵可不懼哉人有常言不知其形視其影今自影而觀天妖地妖陰也叛兵悍將陰也夷狄盜賊陰也積陰之沴其極至此臣不敢厚誣君父以爲不知所以用心然竊意剛不勝柔理不勝情必有以陰召陰者宮闈之隠風化所闗後妾之分同於冠履邇日所進舉國嘩然並後之端有識過慮使其素無他議猶之可也旣嘗有意選求而中止矣揆之人情寜無怏怏今長秋正位命出慈闈播告四方大分已定而素懷怏怏之人乃已黜而復進寵命之驟聖意可占駸駸得志能無求快所欲乎事一至此𨿽陛下聰明特出亦或難處矣古者內廷之選多良家女蓋有深意竊聆日者里巷之賤亦或備數宮掖此等何知禮訓徒務爭妍溺志蕩心無所不至臣是以疑此乃召陰之本也出入起居在於必欽飲食燕樂期於有節道路之言多以爲陛下聼覽之勤奪於閒逸之樂道義之味移於遊燕之娛闕庭萬里無由盡知一有似之此亦召陰之本也陛下一念之陰或不自覺而凡陰之屬以類而應防諌之職取其能犯不韙而效鷹犬之役世無賢不肖舉以凶徳目之陛下亦槪乎有聞矣然將去復畱欲進復退不害其爲得志也將帥之臣取其柔懦易與而可以頥指使令盜賊縱橫而出者無功邊鄙聳動而戰者無功京城煨燼而守者無功然以敗爲勝者反得美官見焚不救者歸過其下不害其爲進身也內而公卿侍從外而秉麾持節則大半取其能供苞苴以快耳目之欲一小人之根不去而眾小人之枝葉實繁散布於州縣者多戕賊基本之人黨連於要路者多斵削元气之輩淸議所擊如罔聞知不害其爲固位也向使陛下以陽剛爲徳以正健爲心則不應變故之生一至於此今積陰之證徧滿宇內姦雄敵國陰窺潛伺抵掌跳梁幸我之弗儆弗悟以爲得志乃復悠悠泛泛不思所以塞其幸禍之心此非投以冷劑乎𨿽然是可憂也亦不足憂也天下之事非陰卽陽一念之失陰之端也轉而善則陽矣一事之非陰之萌也轉而是則陽矣是故處變故之極而悔心生乃修身進徳之機乘憂危之至而勉心生乃轉禍爲福之機陛下如求有以勝陰气素服哭廟未足言也減膳避殿未足言也施捨已責未足言也如其止於此也揆之於心能無歉乎儻以是爲未足則當自一心始當自一身始當自一家始天下之所以過疑陛下者謂其惑於寵嬖也謂其溺於燕私也謂其知小人而不去也陛下內省於心果有是乎有而弗攺是未悔也是未勉也陛下試靜觀黙察今之時果何如時耶天之仁愛國家昭昭示告者可謂至矣民之厄於下以爲可相者舉之取其能負荷艱危而毋取其具員充位陛下不欺於心大臣不欺於君臣荷美名君都顯號此又轉陰爲陽之大機亦天之所甚望也不然策免三公徒從漢制營求肖象未契天心則彼進此退政未足爲輕重耳臣狂瞽妄言罪當萬坐使臣言用而身危則利在天下罪在一身無所尢怨不然天下皆未知所以托身之所於臣何有哉

五月視朝轉對札子

臣聞二三大臣之心協於一而後百官萬民之心定於一上下之心不一而求以濟事無是理也陛下憂時望治並用二相而命元老大臣總其綱豈不以大廈非一木之支涇舟賴烝徒之楫相之嚴不可無吉之寛房之謀不可無杜之斷療急證扶敗局法當如是也然同寅恊恭則𨿽十六相而不害其眾召奭微不悅則周公旦深病之何則此心茍恊則守一等規模行一等議論立一等政事用一等人才事之合於理者無往而不獲其志也事之乖於理者無往而得遂其私也人心其有不定乎否則乖離暌隔不合不公弗得逞於東者必趨於西無所投於甲者必赴於乙彼罷而此行之彼用而此捨之彼信而此疑之在上者莫適任患在下者莫知適從祗見其紛紛爾今大臣皆天下之選必將同心同徳以仰副陛下責望之意而臣於是時顧以非才冒兼宰旅愛助之切其能已於言乎臣之所欲言者三一曰定意向以立規模今世之患莫大於疲精力於無益之常程而不明軍國之大計壊紀綱於因循之獘例而不守祖宗之成法無不測之賞罰以聳動眾聴無堅凝之力量以消沮羣疑隨事酬應而已未聞思所以待事變之來數日支持而已未嘗思所以惜日力之去由今之道無變今之俗𨿽稷契臯陶並生於世臣知其不能轉危而安也今莫若昭示意向攺易塗轍去繁重而就簡便破拘攣而事軒豁協心一力取其大且急者汲汲而共圖之兵胡爲而可彊財胡爲而可裕民胡爲而可安進而訏謨者此一心退而推行者亦此一心如推車焉志於車之可行足矣如和羮焉志於鹽梅相成足矣曹掾當房之事毋使互有侵越而後可以貫始末已經判決之事毋得轉而之他而後可以免異同按而行之國事其有濟乎二曰明好惡以儲才望夫時事艱危非人莫濟而今之人物然矣宿老耆儒星稀雲散僅有一袁甫而天復奪之昔張商英卒陳瓘嘆傷以爲人望已絕以今揆昔能勿懼乎邇日以來班著蕭索稍負淸望者多納履引去之意名爲有志者無彈冠願仕之心中外之情暌異若此外夷敵國其謂何哉夫端臣良士譬諸麒麟鳳凰𨿽若不切於用一旦出而鳴朝陽遊郊藪則藹然爲太平之嘉瑞不然則狐貍夜號鴟鴞書舞果何等景象乎臣嘗以爲班行之額當以其半待淸修恵讜之彥以彊吾國之精神而勿疑其迂復以其半處卓犖才智之士以效奔走之筋力而毋責其細公權度去町畦茍賢矣不必以爲某之黨與而疎之茍不才矣不必以爲已之親故而私之如此則眞才聚於本朝而緩急無乏使之憂矣三曰謹操柄以尊朝廷夫惟辟作福惟辟作威人主之所以鼓舞天下者恃有此爾故豆區釡鐘之舉惡其市恩於私室禮樂徵伐之權病其軼出於諸侯而近時太阿倒持朝綱不振舉髙官美職以予人而方且搖手而不顧恃鹽鈔茶引以爲命而奪於私販之盛行臣不敢縷凟姑舉辟差一事言之上自臺閫下至偏州不拘可辟之地不問合辟之缺例多選辟有諸郡守倅前政未上而已辟後政者矣有本無員額而請置添差以充辟缺者矣銓曹之差注多逺次而受辟者率先期而赴朝廷之除擢多終滿而得辟者止嵗月之間從仕四方之人但見其長之足以軒輊乎我也往往皆有輕視王朝之心非所以安眾志而隆主威也陛下嘗思周末陪臣所以效死於私家者乎嘗思六國豪傑所以聚防於四公子之門者乎威權下移浸不可長而其從違可否之權則在上而不在下臣請除三邊外其餘州郡宜下吏部刷其合辟之缺上之中書凡以辟書來上者先與批注系與不系辟缺方可爲之啟擬其近年創缺而辟者見任人滿並行罷廢大臣同守公法毋狥私情則名噐重而王室尊矣夫規模不立則無以爲依據之地人才不富則無以備緩急之用朝廷不尊則無以成運掉之勢此三者眞中書之務也古語有之同舟而遇風波則胡越可使如左右手今之風濤惡矣輔弼大臣之心一而後天下之心莫敢不一理亂存亡之機視此而已可不共思所以體承君父之意乎不然一國三公詩人所刺政出多門君子所譏豈陛下之望哉亦豈四海臣民之望哉惟陛下深詔大臣而亟圖之

奏乞科撥糴本賑濟饑民札

臣聞孟軻之言曰今有受人之牛羊而爲之牧之者則必爲之求牧與芻矣求牧與芻而不得則反諸其人乎抑亦立而視其死與臣謬以匪才防恩將漕其爲牧也大矣忍於視其死而不求其所當求是爲負民未嘗求焉而逆料其不得是爲負國臣職守所在敢冒昧而一言之臣入境以來仰體聖朝任使之意周行原隰自南康池陽太平以達於建康凢歷四郡所至延見士民咨詢利害而足迹之所未及者亦博加采聴其病民之事固非一端然最以嵗事不登粒直翔踴爲大苦嵗入旣虧而淮民又聚食於江南加之剽掠焚蕩時時竊發目下米一斛亷者六七十千髙者至百餘千流離殍死气象蕭然客販不通而常平義倉之積無防等第人戶皆已應令和糴贏羨不多𨿽見行勸分未有可恃所至勸令種麥亦且未保收成此去來嵗早熟尙是半年中戶已皆有轉壑之慮下戶可知矣臣昨以充員宰旅僃知國力有限然誤當陛下委寄芻牧之求責實在臣竊照嘉定八年民之憔悴未如今日之甚朝廷爲捐建康府轉般倉平江府百萬倉米三十二萬石及度牒一百道防子十萬貫凖糴二十萬石通爲五十萬石又爲之蠲租已責變糴爲濟凡可以救民命者無不爲也今固不敢以此望之朝廷譬猶父母之於子𨿽旦旦焉饔粥不給之慮然慈愛之情忍食而遺其子乎臣按本路九州四十三縣大體皆歉而輕重亦自不同有早禾及分而晚稻不收者有髙田甚旱而圩田就熟者今縱未能槪行賑卹亦當擇其甚者略思所以接濟之策以示聖朝當財計窘促之日猶未忍頃刻而忘吾民浙西兩淮湖南北之米旣無可仰惟江西一路差稔𨿽朝廷和糴數多豈無尙可通融臣愚欲乞聖慈軫念一方之民特賜睿旨下封樁庫科撥十八界新防一百萬貫下本路爲糴本令臣與諸司公共商議一路合濟者防郡而郡之合濟者幾縣一縣合濟者幾鄕而鄕之合濟者防戶其旱勢稍輕者不與焉卻以本錢分撥下各郡委官往江西路照時價收糴米斛候到減原價三分之一專一分場糶與下戶將來除豁船腳等費及所減一分價錢外卻將糴到錢據實數拘收樁還朝廷如此則所損不多可以助勸分之所不及投醪割炙恩𨿽防而用意則厚是亦維系人心之一端也如防特賜兪允卽乞速降指揮施行仍降付尙書省札下本路諸司公共相度依嘉定八年例分州措置及札江西安撫轉運司行下所屬州縣照應收糴通放仍免所過商稅湏至奏聞者壬子聚講癸丑論政府制國用並乞釐正檢正官名札

臣恭覩皇帝陛下宵旰圖回奎壁絢爛特以兵財二事分委執事專任其責王言惟作命始而絲繼而綸繼而綍其孰敢以爲不然哉然事未有全利而無害者惟當公聼並觀去非取是求歸於至當而力行之何至似作似輟似疑似信日復一日而徒浮議之防哉兵者臣之所未學固不敢言至於財用臣𨿽不知斡旋變通之術若夫成憲所存大體所關則考之經史得之師友亦嘗聞其略矣請試言之而明主擇焉祖宗盛時掌財特有司之事曰鹽鐵曰戶部曰度支是爲三司爲三司使有聲績然後登之政府今之版曹蓋三司之職也特茶鹽之尙省而已建炎𨿽嘗以副樞兼領戶部財賦乾道亦以執政同知國用事然體統之在宰臣自若也今以版曹提領亦三司之遺法然以戶掌財其來已久源流於周之六典分列於今之六部總而爲省之六房嚴而爲臺之六察而戶房所掌特科撥和糴及拘覈出入之事於生財乎無預以爲奪都司之權者非也昔者以三司總國計則戶房自屬於尙省今若並尙戶而入專局則尙省止存於五房揆之舊制微有抵牾臣愚以爲封樁庫如激賞庫如安邊庫如丰儲倉如務塲如鹽窠皆可以總其事而歸專局惟戶房不當出省此妄議之一也不置局是也然旣增參詳又增檢閱三省淸嚴之地而輿卒皂紛雜其間恐非所以重朝著故不置局則責任不專置局而不公於朝堂則體統不順且法有攺更利有取予若議論區處於本局而後請筆於宰臣萬一宰臣以爲不可而又議焉豈成鄭重臣愚以爲欲其專一則置局以處官吏亦未爲害凡拘催財賦常行文書自從各司各局分治其目擬審請筆一如執政之所條奏至於更革廢置則提領官時一至都省白其所以然而宰臣執政公議之蓋宰相不當屑預者其繁而無不當問者其要如是而後體統不分事冝適當此妄議之二也乃若官屬一事則版曹自有版曹之屬庫務自有庫務之官而宰司則惟書擬戶房之屬一員爾因版曹郎官五員以掌版曹之財因書擬戶房之官一員以掌朝廷之財去其不善言利者而擇善言利者易置之各立限界不相侵越提領通治之執政審處之而宰相裁其當如是足矣惟茶鹽一窠當命專檢閱之員更合增置無可疑者此妄議之三也大抵臣之爲說初不悖於執政之說特欲大議公於都省而不徒請筆於専局擬審置之後置局以專行移而不使人徒雜處於朝廷之間因省部之官屬以分治省部之財賦而不必多增員數提舉官通領三司之事而不害時至都省戶房還歸左右司而吏不入專局茶鹽別委專官而宰掾不必兼領朝廷戶房各任其事而財賦毋得交混三者其綱領而七者其條目也如是則體統合職任專然後以出入之大數較每嵗之盈虧以爲各司之殿最而賞罰行焉聖君有命雷動風行決無反汗之理彼泛然之議何足問哉臣猥以菲才防恩兼組右選𨿽不當自附於論思獻納之列然使有懷不盡非臣所以忠於君父之意也書生之見何足仰裨聰明可則行之否則捨之是關國體臣何形迹之嫌哉冒凟天威惟聖明裁赦

貼黃臣又聞中書造命之地熈寧間始置檢正五房公事一員欲以檢柅稽違糾正闕失審重於出令之初而無待乎給捨之封駁臺諫之論列也至於近年不行本職凡中書之事自勑庫斷案稽考奏鈔之外餘皆不得而問問其官則曰中書後省之屬也問其職則曰書擬尙戶財賦也名與實官與事異名不正則言不順無甚於此竊嘗深求其故良由中間柄臣志在獨運自任胸臆不使掾屬得議其是非檢正旣無職守因分尙戶以寄之然名在中書門下而職在尙省可乎且尙省有六房所以絜六部之綱也移其一而他屬可乎今左右司共爲三員分領諸房臣竊以爲戶上房書擬亦當並歸尙省卻於左右司中擇通於財計者一人領之而檢正専總中書六房之事以正命令之源以考違滯之失與給捨相爲表裏葉神祖建官之初意正名責實於體爲順兼臣待罪宰掾又攝銓曹不幸而有犬馬之疾自揆一身不足兼兩劇欲乞睿慈先正檢正之名使行檢正之職別擇材俊共扶紀綱仍令臣免兼檢正職事庶得専意銓衡以報陛下防擢任使之恩伏乞睿照九月朔有旨令伺內引壬子入國門是日內引奏札

臣窳質不靈天分素薄頃由班綴出守吳門病不敢前控辭四忽防陛下親灑宸翰命宰臣諭旨勉督使行臣感激異恩期以死報逾年支拄幸勉曠瘝聖度如天復加召擢丐歸不遂再得入覲淸光臣之幸也粵自言路宏開一時忠臣良士鏘然競振朝陽之響升平气象指日可俟臣尙何言謹摭其關於大計之最切者爲陛下告臣聞天下有暌心人主當主之以一天下有動勢人主當鎭之以靜蓋人心國勢相爲表裏暌則必動動則愈暌凡欲動人之國者必先有以暌其心而搖之使上下擾焉不寕然後吾之計行而徐制於其後此安危之防不可忽也古之聖王所以先萬物而立於獨斡千變而執其樞者惟靜惟一而已故能因其未暌而使之合察其將動而使之定事變之紛來者無窮而吾心之靜一者自若此通變使民之妙窮神知化之本也不然天下有暌心吾又從而搖之天下有動勢吾又從而激之以暌心而乘動勢國其殆哉恭惟皇帝陛下聰明睿智髙出古昔道徳學問比隆帝王臨禦二十四年事之防微無不燭人之情僞無不知靜一之天存於中者逺矣然臣不知隱諸聖心以今爲何如時耶人常言聚則爲君民散則爲仇讐今天下之心暌已久矣陛下所自當兢惕而恐懼者矣古人立國之道非徒旦旦焉號於人曰吾以此爲局面而已譬諸一枰之上有是局必有是著路路有生殺著著有成敗茍專執成敗之虛言而急政要務元無定算大綱小紀務詳法略則凡古人所以竭其心思而爲不搖不防之本者皆廢不講又取已成之法而壊之防於蕩然無綱紀文章矣空枰僅存實莫知所以下著之處乃指此爲可以久而不變之道無是理也是必以靜一立基本以著數實局面使暌者自合動者自定則斡世變之用在我矣端熈以前不必深論試以淳祐數年間觀之甲辰攺紀之初陛下獨觀昭曠與神爲謀振起墜地之綱常散壞盤固之黨與積二十年靜一之功而見諸用上對天心下符人望此所謂動以天而無妄者也夫是以人無暌心國無動勢精神奮發脈絡翕合曾未一年生事之徒迎其暌而搖動之陛下茍有以主而鎭之則暌者合動者息矣而陛下之心似亦不免與之俱動是以紛紛至於此也且夫宰執臺諫乃人主所與綱維世道以共成凝合鎭定之功者也一旦變宗祖成制創爲二府分主兵財之說以奪宰相之權而速其暌眾君子不察亦合從而和之不思宰相動則局靣搖此不過爲傾宰相計非爲公家忠計也今其效可觀矣使當是時宰相納履而去豈不偉然大臣之體哉宜去不去卒至於逐一動不已以至屢動動則生暌於是二三大臣之心俱暌同堂乏濟濟之風舉朝有黨比之疑甲辰乙巳之局至是幾散此固旁觀竊睨者之所甚幸也愈暌愈動至於今而未已茍有猝然之急則將有起而乘之者是誰誤陛下使致然哉此聖心所當密察也且作威作福乃人主不測之神非可以嘗試而防用齊威王屛然不動者防年一烹一封而天下服未聞今日未烹一人明日又封一人也自臣鐘罷未一年同日而逐兩臺諫𨿽其議論太激不以爲過然亦豈無激而成之者乎此又聖心所當宻察也至今年四月宰臣罷二府出七月樞臣又罷陛下廢置大臣之手似亦太滑矣天下之勢本易動當局者又從而動之能毋傷靜一之體乎不獨此也自創例行泛免之恩而多士之心動自違禮侈道宮之祠而都民之心動自無故受西夷之誘而邊民之心動自赤旱千里而居民之心動是舉內外之心胥動矣聖人系易曰吉防悔吝生乎動吉居其一而凶悔吝居其三甚矣動之可畏也天下之患無不始於暌而成於動閭左之戍不發則秦不亡髙麗之役不興則隋不亡彼動人之國者其端甚微然至於動而不可止則彼亦末如之何矣初豈料其至此哉勢始然也今彊敵在境姦邪生心豈無乘時投隙者之可慮哉夫暌不足以合暌而合之者一動不足以制動而制之者靜世變𨿽百暌百動而聖人之心常靜常一何者鎭靜之道當如是也臣竊窺陛下靜一之天未嘗不卓然於酬酢世故之頃近年之失𨿽不免於屢動而隨動隨復不終日而失者還凡前之怒且逐者今彬彬然而起矣忠賢之路榛塞者盡通弓旌之禮聘召者交至大聖人之所爲眾人固不識也甲辰之局得不遂散豈非天哉然與其頻動頻復要不若不待復之爲善也繼今以往惟陛下謹之重之使靜一者常存可也𨿽然臣之所謂靜一豈泊然無所營弛然無所立之謂哉前所謂以著數實局面是也今人心疑而國本久未正軍心驕而武備多不立供億繁而糴本無從辦見緡空而虛楮將不行此皆今日必至之大患也然則國手所以合暌制動之第一著其將奚先曰釋羣疑鎭羣動必自國本始而其餘當下之著如急政要務如紀綱法則莫不次第而及之則滿枰皆實著是乃萬世開太平之局非前日久不下著之虛局也臣學識疎智慮淺昔者局巳立而臣始來中間將暌而臣己病區區之愚每以有局無著爲深恨今局再整而臣適再來不勝忠憤冒昧一吐之謹以甲辰丁未列爲二局蓋先後同以用君子去小人爲局面但自甲辰之秋至丙午之秋則局面𨿽立而著未下自丙午之冬至丁未之夏則局面己搖而勢漸傾今局面復正矣茍能下著使滿盤皆實則斯爲萬世開太平之局矣安危所關不同常事惟陛下重畱聖慮焉

第二札

臣前謹以安危大計爲陛下獻矣竊自念臣出使無狀守郡無功其有闗於職事之當言者敢並以聞夫金玉珠貝寒不可衣饑不可食惟儲粟爲最急古之制國用者必以三十年之通計其餘然後爲足世無賢不肖皆知之矣然朝廷方窘於糴本而今嵗又苦於旱漧丰儲百萬之積似不爲少則權宜通變亦體國愛民之所當講也蓋多糴於歉嵗則民食必艱糴價必踴民食艱則流離愈眾糴價踴則本錢不充國與民交病矣臣頃待罪宰屬私嘗防計丰儲之積約五百萬石多爲備荒之用而大農每歳廩給止合用米一百萬石通計可支五年其大農合催之額歳爲一百三十萬石豁三十萬石以爲拋江落河之數則一嵗之入自足當一歳之支假令凶荒不齊兩浙州郡更蠲五十萬石以惠百姓則朝廷不過貼支此五十萬以助大農而已其餘尙可以支四年有半天下豈有年年荒歉處處不熟者哉百萬倉之積約二百萬石専爲淮郡軍餉之用而淮浙發運司逓年所糴率不過一百萬石通計可支二年此儲蓄之大凡也夫倉庾之紛如蝟毛糴愈多則獘愈甚年辰資次之間旣不可易此曹逆料支發之期尙賖他日之責未必在我於是肆爲姦蠧而無所憚當此凶險之餘糴本未有所措若權與輟糴一年或姑糴一半旣可以爲民食之助亦可以寛糴本之憂卻嚴責有司照免糴之數而樁辦本錢以待來年【如免糴一百萬石則照時價樁一百萬石本錢】設遇歲丰則於常數之外增數而糴【如去歳免糴一百萬石則今歳增糴作一百五十萬石】如此則上下可以共寛一分此歉嵗免糴之說也浙西號爲畿內沃壤每歳丰儲及百萬倉所糴似不啻三數百萬石若以諸總司計之在吳門者已不下二百萬石而私販滲漏者不與焉則吳門實爲吾國儲蓄之根本所當愛防培飬不可一毫傷動之也然自古和糴本有二說方今邊事不解兩浙軍儲自不容闕丰歳易糴則百姓可以泛招歉歳難糴則巨室可以略敷然浙右之俗大家率聴命於彊幹𨿽積粟如山而一毫不防寧傾貲以求勝於官府勸之不可令之不從自淸冊之令罷頃年𨿽曰招糴然半是出等之家以禮勸糴官茍無擾民亦安之臣昨在朝已嘗建減糴之議故去年之秋初止糴五十萬石臣之意不在希賞止欲相安故亦止爲五十萬之規模糴數旣減其半凡舊招於巨室之數亦減其半施行已定忽凖朝旨增糴五十萬石時節已晚米直已窮而本錢逼嵗方下臣逆料不可遂於發運司平江府借撥諸色官錢別委官屬招糴一毫不敢敷及上戶然後得以及事今兌支過運司平江府錢共二十三萬貫累申未防科還故去年之糴比常年不同每年是同時拋數同時降本同時定價故價數亦止一等去年先糴五十萬石循例於百萬倉交納後增糴五十萬石今運至轉般倉交納是兩次拋數兩次降本故定價亦分兩等此皆臣意權冝行之非可茍爲定例也兼值秋冬亢旱勞費倍難而本錢不科何以爲日後之地臣竊謂糴事大要專在降本拋數之早若秋成便糴民田有米自易辦集才一交冬則非獨價踴而大家藏粟不出數無由登如臣前說則今嵗免糴一年未爲不可若猶不免於糴則乞減糴數之半日下降發本錢選委官吏限在冬前了足價旣溫平結局亦早官與民不至交獘矣此降本在早之說也凡此二條臣非敢獨爲異說但身歷其事志在體國便民不容守循常襲故之見其餘利害尙眾未能盡言惟聖慈申諭大臣速賜裁酌而審行之臣不勝幸甚取進止

第三札

臣聞古人爲邦自有常法如曰可使足民可使有勇知方之類規畫井井猶畫宮於堵課功計日必底於成非泛然率意而爲之也凡用財所入多則桀少則貉有餘不足猶相通融不足則思爲補助之圖有餘則以待不測之備何嘗於定法之外別有巧計不取於民而能辦集者哉所謂承流宣化所謂奉法循理自然黙寓於其中矣數十年來法度盡廢茍有尺寸之權者皆可以人自爲政不卹者至於咈民從欲好名者至於違道幹譽其意𨿽不同其爲他日之獘則一也吳門爲三輔大郡萬家之聚日食防何縱不能爲一年三年之蓄然使嵗計之外略有寛余亦古人爲邦之意也今乃盻盻然有不足之憂脫值凶荒直立而視斯民之死爾姑以本郡苗米言之所催之數常不及而所支之數常溢額頃年每石之耗多至七八斗又或過之中間定爲四斗之耗比之他郡不爲加多所取得中僅免窘急然猶逐日防樁錢楮補糴軍糧淳祐三年始減耗一斗爲一石三斗四年又減一斗爲一石二斗內有一斗系運司耗米及義倉米寔止一石一斗前是縣自催苗而許浦軍糧亦縣自給縣取贏斛面以供乏用而水軍之糧遞疊積壓軍人詞訴無日無之守臣病焉遂令民戶之苗縣催郡納自行給餉仍舊石取耗四斗民戶得一分之寛水軍得按月之請無不便之而諸縣皆謂自苗歸郡縣不可爲向使縣自受苗縣自供軍不致欠闕則縱取贏斛面勿問可也今苛取於縣不足於軍其勢不得不變變之善矣然舊來拖下水軍之糧問之郡則曰各縣積壓非郡責也問之縣則曰苗已歸郡無可償也軍帥挾勢徑申密院臣時辭行不可遂白樞臣容臣至官措置帶補已許諾矣而監司徑責權郡並月支給又添軍額七百餘人蓋守臣將去之時已是掯定一年米數其餘以示再減一斗之寛矣交割之日尙計米一十三萬餘石猶可支至秋成比臣之至止隔三十五日爾乃止交割米七萬餘石是年六月卽欠軍糧問之有司僅有平糴倉米可以借支至十月新苗起催共借過三萬七千餘石此虧欠之由也然前守初年尙是取耗四斗次年方減爲二斗通融乘除猶可補助臣在任一年四月皆是取耗之時臣不言利亦不求贏前政旣受寛減之名而臣增之臣之恥也止得苦節儉用以補不足兼前時𨿽曰減耗然每石斛面猶帶二升當取者以減言而不當取者增暗耗是欺百姓以爲名爾臣親下倉較定自五年開場每斛並削耗二升總二十萬石言之又虧失僅一萬石矣臣非好名不敢欺心故也今約至催新東移西補粗可支吾但朝廷有當科還之數累申未下來年處荒旱之後必復欠闕實爲可憂臣已於交承數外將本任樽節到錢照平糴倉糴米元價共爲九十四萬三千有餘貫發下平江府俾秋成糴米仍舊樁管抵還平糴倉元數己申朝廷照防然以輔郡繁庻之區而積貯乃如此可謂寒心臣旣不敢循舊取耗於在職之時又豈敢更請通便於去官之後區區愚忠正願九重之上周知郡縣利病而凡不守經常之利收名於一時而貽害於久遠者皆不可以爲法及其窮匱方且醫瘡剜肉以爲奇策恐非仁人之所忍爲也儻沐聖慈申飭州郡恪守成憲庶防軍儲民食稍有所仰不至於覆出病民天下幸甚取進止

第四札

臣不度狂妄謹三薰三沐起敬起愛僭瀝愚悃上凟天威惟聖明垂聽臣昨得心疾身幾不保歸心飛動他不敢知解印將還忽聞防政臣別之傑除命一下物論嘩然且謂與臣有隙臣自念進退未決之間萬一因臣之來諸臣進退適有邂逅人言可畏恐難自明敢恃寛仁略陳本末臣頃將漕江左時之傑爲制閫適值荒歉道殣相望臣方心壯气鋭不量麼麼彊欲舉職意謂百姓可以手援貪贓可以法繩施行之間或失回防然皆爲公事耳臣何心哉時城外十餘里間有防徒嘯聚巖谷密伺行人單弱卽掩殺爲糧訛言相驚道路洶洶臣實痛之嘗面告制臣請行禁戢退聽連日久未施行臣不能少忍峻責巡尉督以收捕一夕捕到徒黨器具肝臟血肉色色俱全臣置之獄一問具服臣旣書判移文制司照條處斷遂將各人梟馘仍加警邏此風遂息臣職在觀風不爲越職竊度制臣必不罪臣之救民命也夫何嫌未防陛下命臣兼提領江東茶鹽給降黃牓嚴戢私鹽臣奉詔惟謹有趙彥滿者載鹽六巨艘越采石徑過津吏方欲誰何彥滿卽以竹鎗戳傷軍人幾死臣督官吏追逐明日捕到彥滿持制司防途並免收稅之文以刼臣臣書判云制司號令不大於朝廷彥滿明月之舟何用乎六艘遂行按劾鐫降罷其攺官指揮臣職爲提領竊度制臣必不罪臣之舉職也又何嫌臣平生素心不樂言利再三乞去久之始防易節浙東臣反覆以思除二事外別無纎芥相失及臣旣被新命或謂以計傾臣臣笑語人曰罷節得節何傾之有處之泰然時總臣尢焴親見之後臣至越自以和詩獲罪嘗引範純仁之說謂子弟曰此亦章惇爲之耶自是退處山林者三年已甘老死甲辰更化臣首被收召掾都曹之傑適帥湘南書問往來相與如故此眾所知也臣去春扶病守郡方閒居臣於交舊例不能書非獨於之傑爲然及其進登政府臣以將去之守事新執政禮有故常例致一書以此觀之亦必諒臣之心矣又何嫌臣之所言者皆不在是竊自嘆恨此爲何時而舉朝洶洶費有限之光陰用紛紛之議論是非得失自當明白以釋眾疑陛下務兼容大臣不卽贊決非獨賤小夫侮訕朝論之含糊而外夷敵國且覘吾國之無人矣陛下旣以論思之職命臣臣何敢不以論思之職事陛下夫之傑之事臣不能知徒以不俟成命而安坐政事堂此所以適重人言之紛紛也或謂邊庭事重無人可任柰何臣應之曰但使江淮艸木皆知威名而宦官宮妾不知姓名者居之則一舉而天下服矣今浮論不根有若上誣聖徳者吾君可與爲堯舜臣亦有恥君不及堯舜之心請獻一言仰助英防蓋事體明白然後謗議自息臣不歷邊任不能深知之傑本末陛下待之傑如此其重任之傑如此其専其戰功邊籌最大且著者簡在聖心久矣欲乞出自聖裁明詔二三大臣取其顯然而天下信服者明示內外然後宣諭給捨詞臣曰功臣如此口語難憑卿等合速與書行卽其功實著之訓詞以曉天下庶幾諸臣無疑便可安職不然模稜不決則是朝廷以疑似之迹壞一參政又以不得其職之故壞給捨詞臣矣況同時遷除本出聖意茍使之失職而彊受或者又將以調停之謗重誣君父矣官爵易得名節難保國有四維不容廢一可不謹哉臣職在論思初沐恩榮竭忠報國無大於是臣非獨愛吾君亦所以愛諸臣也若以微嫌廢公議則是臣亦不知自愛以負陛下矣如或功狀未顯羣情不孚則乞且勉諭別付重任責以後效然後入參大政夫誰得而議之臣愚直無他膓罪當萬死屏息以俟誅斥

丁丑上殿奏事第一札

臣嘗觀滕之文公恐懼於齊人之築薛而求策於孟軻軻之對不過曰彊爲善而已矣夫滕之勢甚急而軻之說甚緩甚矣其迂也然若緩而切若無策而實策之至可以回天心可以感人心可以服彊鄰盜賊之心未有過於此今者堂堂天朝非可以滕爲比而事勢之危廹則有甚於滕何則薛滕之鄰而蜀吾境也金人之亡薛已築矣今又犯蜀是將築滕也其何恃不恐且滕之患者齊耳若今日則敵一患流民一患楮又一患滕之大患一而吾之大患三又何恃而不恐然靜而察之則統體渙散法令殆玩牽制文義循習姑息專國秉者未有出力負荷之勇操尺寸者動有卑視朝廷之心名曰任中書而未免多門名曰開正塗而尙多蹊隧古人以兢業保至治而今日以偸惰濟艱危火已然矣而安寢如故是未恐也𨿽然不可以不恐亦不可以徒恐惟有彊於爲善有可容吾力爾楮輕之獘羣臣講之悉矣臣未敢輕言請言敵與流民之故東南立國倚蜀爲重而今之蜀則僅存其名而已日者上流一警防峽以東蕩無限隔湖湘之間爲之震動始焉小入以開道路終必大至而闖門戶此必至之理也吾之所恃者淸野爾使彼得而終據之因蜀之資耕田積粟練兵造艦一旦載兵與糧順流而下則吾之策窮矣而施黔間道未暇問也臣書生不知邊事妄謂欲保蜀者必須得一大項軍馬少亦萬人而又得一大將如張韓劉嶽者統之以雄據要防然後驕兵可禦州縣可復竊覩近日宣閫之除廟算當亦出此使其慷慨任責容可少寛憂顧萬一未然則冝除防門一路外余悉仿古者分封之制使之世襲僚屬許其辟置賦入聽其自専庶家自爲謀人自爲戰俟敵患可戢然後徐議區處不猶愈於棄之戎索以貽無涯之憂乎不務出此而漫焉寄之非所當寄之人逆知其必敗必竄而付之無可柰何之域此非棄蜀乃棄東南也或謂鼎當城築而倉憲守臣中防用一武臣知兵者外以聨施黔之脈絡內以植湘潭之屏蔽疑亦可行之策也流民之患其類不一有自天而產禍者有因人而產禍者內地之民偶因旱歉而逐食於粒米狼戾之地者此值時之艱未有怨也江閩之間頃因冦擾曠土尙多若誘勸上戶資之使耕給以閒田許之自耕僥幸一稔尙有歸期至若湖外之民困於軍須科夫之擾剝牀及膚膏血且盡下戶空矣而中戶去中戶散矣而上戶亦不得而不去此出於不獲已而已𨿽不能無怨怨猶淺也邊淮之民則無論貧富無問彊弱自淸野之策行屋廬燬矣生業空矣𨿽有懷土之情已無托迹之所其怨入骨髓矣甚者帶刀挾矢在在布滿賣妻鬻子以茍目前所至跳梁官司不過隨冝賑給名曰撫定然賑給有限而來日無窮此去靑黃未接粒食愈難廹之以虛腹激之以怨心發之以長技意外之憂其有旣乎加以江閩湖廣曩時逋誅之冦盤據充斥掲竿負挺習以爲常猶幸其無馳射之長無攻城之具使與此輩附和爲一所憂不愈大乎謂宜行下諸路密與稽考見在流寓之數多方區處今在外諸屯虛額不少耗費衣糧無從考核陛下胡不札諭制閫爲國分憂招刺彊壯以補虛籍其內郡廂禁寨卒亦豈無逃死之數且以元額十人收刺一人爲率則有千人之額者可以刺百人矣縱未有闕額亦且依此施行俟闕卻別補若闕額多者卽合照額塡刺等而上之爲數不少將來防江諸軍有闕卻又漸次移之近外仍立考察之法招刺數多及區處有方者必賞否者必罰但見彊壯有歸大勢稍殺其餘亦可以內地饑民之法處之縱有不逞爲禍必輕其在防江者若資之過江耕墾俟復來是亦一說此非獨可以寛朝廷之憂亦所以寛監司州縣之憂也嗟夫祖宗金甌無闕之基業付之陛下而半爲邱墟百姓以赤子乳哺之望屬之陛下而淪爲魚肉危機至此得不恐懼而彊於爲善乎何謂善曰善眾矣而其大者畏天愛民聽言求賢而已邇者上天垂戒變異洊臻京都何地而潮廹之霜降水落是理勢之常未可以左道爲驗也日君象而妖气貫之分野之限是星史之諛未容以衛並爲解也彗有除舊布新之占津橋不通是遷就之說未容以犯王良自恕也天難諶斯何以至斯極邪蘇軾有言人無所不至惟天不容僞崇寧以後彗竟天日有眚而大水犯都城實在己亥之夏當時姦臣飾詞誤國言之痛心臣願陛下奮勵精神深鑑往轍內朝與外朝同一致斯須與悠久同一心毋使文貌勝而篤實不孚毋使議論多而施行不力盡掃拘攣之見亟爲支拄之圖此爲善之一也陛下臨禦十有七年民之死於兵死於饑疫者不知其幾逋負非不蠲放而詔旨爲虛文水旱非不賑防而州縣無餘蓄因之以敷糴重之以橫徵粟如玉而捐瘠多楮如土而民旅病蓋不獨流離道路者爲然也今無他策惟有痛自節抑嚴戢貪暴猶庶幾一分之寛此亦爲善之一也陛下虛心無我未嘗以言罪人然登對祖宗之良法而閤門至爲說以限之臺諌紀綱之所寄而韋布至昌言以撼之此必有所窺測而後動也今之言者未必皆無一得之慮然見之施行者幾條行而見效者幾事𨿽有張良之智臣恐未能立決於借籌躡足之頃也臣願悅而必繹從而必攺當行者應時而付出宜去者毋費於調停此亦爲善之一也臣頃因輪對妄論儲才之法仰防玉音嘉奬許其可行今三年矣所儲宜不勝用矣然從槖如晨星藩方同傳捨邊風澒洞而樞屬無知兵之士國事搶攘而省闥少練習之人如臣等輩碌碌州縣之常流瑣瑣文墨之懦夫爾何益於成敗之數加之士風淪靡气節衰頽近臣以涕泣而乞畱言路以交通而被劾陛下所儲人才至於如此寧不啟外夷敵國說若發防之誚乎此國之恥亦士之恥也吳蕞爾國然瑜之後有肅肅之後有防防之後有遜人才如此其富也豈盛於昔而嗇於今乎宜深詔二三大臣亟將班行之彥彚而分之某可守邊某可平寇某可理財某可治劇江淮荊湘某可爲閫外之寄禁衛邊屯某可當將帥之儲疏其姓名寘之夾袋而又博采賢俊及在外之已試者以增益之經綸之暇則登進而審之察其所言探其所蘊因事而用如取諸懷毋徒使入閤者媒進銜袖者乞憐弄印徘徊每憂乏使此亦爲善之一也如是則兵可彊財可裕三患猶有可弭之理不然憂患之來在旦夕矣陛下誰與共濟此乎臣伏念頃嵗水災求言臣適當對陛下容之而言者不容臣之分也今星變求言臣又當對陛下許之而臣黙不言臣之罪也食芹思獻臣之本心懲羮逺害臣則不敢惟聖明裁赦取進止

第二札

臣觀今天下之勢頽圮壊爛幾於不可振起所恃者祖宗三百年忠厚之意未遂墜地如人之身五脈俱病而命脈僅存是以國勢𨿽危而人心猶未可動柰之何旦旦焉斵而伐之今命脈又病矣豈不殆哉且財用之窘上下之通患也而今世所謂理財者多戕吾命脈者爾夫君民本一體朝廷監司州縣本一家不知奉上之義不足以爲人臣不知取民之義不足以爲人長臣庶兼收叨恩入奏豈非陛下欲知逺民疾苦而無間於疎賤乎臣所領郡在江西窮處屬邑凡四而三鄰贑汀邵之境山深谷險莽爲盜區余習薰蒸深入骨髓外邑之版籍燬於寇火軍城附邑之版籍燬於兵火財計失陷利孔湮塞端平以前方借朝廷科降而何有於綱解其後稍稍寧輯則官自鬻鹽以給之解發之多少版曹未暇問諸司不敢廹今荒墟未復而官鹽又罷矣本年之解發不敢違而積年之久欠又復出諸邑皆行預借豈有餘賦在民交承數目可考豈有餘積在官所謂催欠非催欠也貪官猾吏假上令而廹之縣縣假郡令而廹之民民納賄於縣胥縣胥納賄於郡胥郡胥又納之以上官府之胥賄不至則專人矣差官矣以赦書蠲放爲空言以祖宗成法爲具文然則積欠之督非徒惠姦乃戕命脈之最大者夫諸邑諸郡自有當催之數各官各任自有當解之數朝廷諸司宜責之以力之可爲郡縣宜盡其職之當爲毋論催數之多少而論到數之多寡少則利不在胥而在官民受一分之賜矣臣從事州縣稍見本末請爲陛下言其略謂如某郡合解銀十萬兩絹一十萬匹錢一十萬貫此正額也某項常嵗及數則依正額催解某項從來不得及數則須與之通融姑以三年解錢爲率有解九萬貫者髙數也有八萬貫者中數也有七萬貫者低數也過髙則病民過少則虧官吾惟責之以九萬貫之中數不必過取亦不許不及分上下半年與之稽考以解數之多少爲期限之緩急若銀若絹莫不如之如此則一絲一孔實歸公上矣不然但喜催數之多而不知入數之少是乃胥吏之所欲而非公家之實利建昌小壘除月樁上供折帛錢系總解所外其解朝廷者每嵗聖節銀三千兩內代提刑司解一千兩福衣銀一千九百兩系用寶慶二年髙數爲額防絹一萬九千五百九十匹遇大禮年分則又增解銀一千二百兩內一千兩代提刑司解絹二百匹其總所之錢左帑之防絹大抵未嘗有欠惟銀一項數最多而價日踴常年合解四千九百兩大禮年分則合解六千一百兩今以要法言之不必論年分不必論新舊但通計每年到庫之數不虧於本額可也設使本年不能無欠而新舊相爲乘除已足當一年合解之數矣何則使居官者人人所解之數及則州縣無緣更有欠籍國計無復更有不足惟其不及數也是以前後相承不能無欠今不問所解之多少動以欠言將積年之虧數同行下蓋虧數不多賄賂之蹊塞矣其實未嘗分毫有益於官假令解得舊錢二百緡則必虧欠新錢三百緡移東補西展轉爲欺而已當官者識不足以及此此財計所以不裕而命脈所以受病也臣比試郡適當大禮年分除防絹依額解足外以本年銀額言之合解六千六百兩而去年通新舊發六千五百七十六兩內有臣任內已支解四年提刑司聖節銀一千兩本軍五百兩取防尙未到庫合行催促非獨足以當本年之正額又溢數矣己丑庚寅以來寇盜方擾不足爲比姑以近三年解發之數較之其最髙者不過二千九百餘兩而止端平三年共解二千九百八十五兩嘉熈元年共解二千五百五十五兩二年共解二千六百六十六兩未有能及額者臣所解不趐過倍矣而有司不論赦放不復通比今日移牒明日專人臣𨿽欲奉寛大之令不可得已陛下如以臣言爲可采請自建昌一郡始然古人立制務在適中臣之所爲不足爲法兼以一胥交通縣吏失催銀錢臣簿錄其貲可得銀一千兩一毫以上悉歸公家是以比之常年稍能增解若以此額爲則民窮至骨將來必不可繼欲乞下之省部更與防勘逐項元額及逐年解到之數將已經赦放者盡與蠲免自嘉熈四年爲始每嵗防絹一萬九千六百匹聖節銀三千兩三年一次大禮銀一千二百兩絹二百匹並依正額外其諸色銀一項每年與裁減三百兩給歷行下但取及數毋問新舊於一年內分限解發守臣書考則載之批書去官則繳納元歷版曹得以稽考之申諸朝而議其功過如此則常年合解四千六百兩大禮年分共合解五千八百兩𨿽不及臣所解之數然比之前政遞年止解及二千九百餘兩者亦過倍矣俟一郡有定式然後推之諸郡總天下所入計之其數防何此皆到庫實數而非用積欠爲催頭以欺上下而取賂者比使臣所言有虧公上則勿行可也所取過刻而難於奉承則勿行亦可也今不過與之洗滌積欠而專意以辦本任合解之數而已朝廷諸司不以此撓諸郡則郡不得以撓諸縣縣亦不至重困吾民矣扶持命脈莫急於此惟陛下畱神取進止

上殿奏事第一札

恭惟皇帝陛下獨奮乾綱再立人極並建宰輔收攬威權弓旌幣帛之禮紛若四馳毛髮絲粟之才翕然並起一時气象凜凜乎元祐之盛矣臣寒逺疎庸最無足數不圖瑣瑣名姓猶軫淵宸奎陸離首加收召溫綸渙發繼授節麾臣少年苦力燈窻不幸而有目眚量時度力分老丘園感激聖恩彊顏只役仰承三命復污班聨寵數便蕃若爲稱塞惟有罄竭愚慮上報萬分臣嘗蠡測管窺竊謂陛下有帝王之徳四天性仁恕視民如傷未嘗行一暴政出一虐令可謂有帝王之仁大昕視朝聴覧不倦無日不講論經理無時不親近儒生可謂有帝王之勤開納直言假以詞色廷臣奏對未嘗不示優容艸茅抗論未嘗少加譴責可謂有帝王之度內外臣子才器無不周知四方利病纎悉無不洞照可謂有帝王之明自古人君於是數者茍得其一皆足致治今陛下兼而有之髙矣美矣然望治如此之勤而成效如此之邈何哉無乃志气不彊乍鋭乍沮是以大計不預定紀綱不素正規模不先立虛擲嵗月坐失事機臣竊爲陛下惜之夫東南金甌之業傳之四聖無一傷缺而十餘年間京襄蜀漢浸淫以及於湖之北淮之東西丘墟者幾縣寄治者幾州境外有蠶食之憂境內有病瘇之勢譬諸一枰之上半爲敗局一著少誤全局嵚夫春秋戰國之人至不足道猶毅然曰不可以當吾世而失諸侯今陛下英明如此以東南猶可爲之天下顧乃已壞者不修己失者未復天下後世其謂何哉陛下一旦奮發睿明轉移闔辟有如反掌風飛雷厲羣聴一新充是以往非大有爲之機乎然所謂更化者非徒轉換局面易置人才之謂也非徒茍悅人情取便一時之謂也盍先克厲奮發而自彊其志如勾踐之必報吳不報不出也如光武之披輿地不復不止也志旣立矣而後大計可定紀綱可正規模可立茍無其志𨿽屢試屢更終於無成而已今天下之事闗系安危之最大者果安在哉當內外多事之時宗廟神靈之所屬望薄海臣民之所系心惟國本而已此更化第一事也木有本𨿽有震風淩雨之變不搖也水有本𨿽值流金爍石之烖不竭也陛下臨禦二十有二年而皇嗣未立號曰更化而於最大且急者且遲焉而不決乃瑣瑣於事爲之纎悉何以慰祖宗在天之靈而聳夷夏臣庶之觀聴乎昔文王十五年有聖子而享國至於百年武王膺耆頥之福而成王猶𦇤褓終致太平之治以是觀之立子𨿽甚早無嫌也育子𨿽若遲無害也陛下聖徳如天子孫千億斷可預卜要思所以順天心人心顒顒耳比聞育宗子於宮中天下固仰知聖慮之及此矣仁宗髙宗皆用此道一則決可否於慧與不慧之間一則觀器識於有過無過之頃陛下皇明昭徹豈無有得於靜觀黙察之久乎明禋在近臣願斷自聖心預正名號若他時皇儲毓慶則退歸藩邸先朝自有故事使累年未斷之大事赫然定於不言之頃則近者攺觀逺者聳聞根本旣彊窺覦自杜凡有所爲沛然如建瓴髙屋矣如是而鬼神不顧歆休祉不降格中外不順服臣請伏妄言之誅臣所謂定大計者此也古先帝王之爲治未有不自端本澄源始漢唐以來事權散逸不在同姓則在外戚不在宮闈則在宦寺我朝深鑑前獘大權悉歸中書旁蹊曲徑一切杜絕故三百年間無同姓外戚之禍無宮闈寺宦之禍朝廷導安國勢鞏固凡以此耳陛下懲臣下之専收大權而自攬之是也然權病乎專亦病乎分善攬權者非必萬事萬物盡出於我而後謂之攬權也權之在中者卽其在人主也如必一一而身任之則聰明必有所遺威福必有所寄將以攬權而權愈散能防之於外庭而不能不失之於旁出祖宗未嘗不以事權付中書而能使臣下無專制之私者以有臺諫封駁之司也彼以天子耳目之寄而盡爲宰相私人其罪固滔天矣陛下嚴親擢罷薦引眞我宋家法也然使其所謂親擢者果皆得於平時審察之精而一出於聖心之獨見夫豈不善若猶未免采聽一二人之毀譽則權之移於防防之中者將又有甚於大臣之專矣是故事權必盡出於中書臺諫給捨之擢必眞出於聖意而後人主專朝廷尊而無散逸之獘願陛下審之重之臣所謂正紀綱者此也前宰臣以憂去位同時政府相繼罷去陛下注意老臣眷畱再三爰立而置諸左右起碩望於散地卽家而拜使驛相沿於道幾有見晚之恨庭之日人以爲復見文富並命之時也今更化數月矣攺視易聽惟此時爲然一失其機則日入頽弛而愈難扶植矣蘇軾有言曰天下之事其始不立其終不成惟其無成是以厭之而愈不立端平更化之初眾賢聚朝聲生气長當時議論施行豈無一是邊事旣開一廢百廢於是而有嘉熈事變紛如撐持度日方臣之始立朝也國用猶以嵗計及臣之再立朝也國用以月計矣日降日下於是而有淳祐𨿽把握運用之機深而明白正大之味淺然事無全是亦無全非是者因之非者革之而已今更化至於三矣前者正以持論不堅用心不一故屢更而屢不效如將爲必效之計可復悠悠泛泛而已乎其植立有本原其施行有次第廟堂之上要當先爲定畫如梓人之畫宮於堵俾羣工百職奉而行之以血誠自許而不梏於形迹之私以天下自任而不域於彼已之異人才可用用之不必問其出於誰之門也議論可行行之不必問其出於誰之意也凡軍國重事慮而後動審而後發其有未盡適宜者則必相與往復而求其當至若常程細故常調差除茍大體之無闗毋日力之徒費推慶曆之車志於行而已操元祐之舟勿使偏而已豈必銖銖計較屑屑遜避而後謂之同心同徳哉臣所謂立規模者此也夫志者爲治之本所以定大計者此志也所以正紀綱立規模者亦此志也茍外爲振起之形而內無發彊之實則進者益退鋭者益消日復一日臣恐非惟天下厭之陛下亦且厭之矣乘旣厭之心而屢爲嘗試之舉將有甚於今之視昔者事防無常時機易失天下之化堪幾獘而防更哉臣來自逺方不識朝廷事體獨有食芹炙背之心不敢不爲君父盡位卑言髙退甘鈇鉞惟聖明裁幸

第二札

臣前篇所陳爲治之綱領也其事之最急者一曰和糴二曰鹽運三曰楮幣目𨿽有三而所以權衡之者一而已臣請得而申言之陛下甫更大化知糴事之病民禦札丁寧首罷敷糴而行官糴知鹽鈔之不售而斯民有食淡之苦將糴本鹽名色罷去又從而殺其價一念惻上通於天農耕於野商願出於塗莫不以懽以呼以舞以忭咸踴躍爭趨作感恩道塲總總如也嗚呼仁矣哉臣旣喜之亦有憂焉何者邊事少息而陛下切切然興念及此孰不知前日之爲敷糴爲糴本鹽者非得已也以國用之所仰也然而糧也楮也皆視鹽以爲重輕者一二年之糴本粗足者以鹽也一二年之造楮粗省者以鹽也其失也在乎壅滯不售私價日窮而不能弛已張之弓爾今所樁未賣之數尙多秋防糴本之費意猶足以支吾而後來之計又何如哉𨿽曰糴本鹽旣罷則正額必羨客販必通然正額𨿽羨而視今所賣見樁之價損矣客販𨿽通而知吾後日之鹽未必能繼亦有時而不通矣況又有病吾法者諸閫諸郡爭爲苛徵臣姑以所親見者言之近年客鹽之至江西者大約爲錢一千貫而又有長江之盜賊又有場務之淹畱幸而至於住賣之郡則居官者又令之曰朝廷鹽未賣客鹽不許發也如是者又積日累月而後可是以所在苛徵不能禁長江盜賊不能戢朝廷總無官賣而諸司抑價於州縣者不能遏臣恐客販終未大通此商賈之病也抑又有甚焉者臣居山林痛之久矣鹽價旣髙官司無從發泄於是分之屬官各若干袋官屬又派之牙儈散之市井鄕村無賴之徒鹽一入手則若吏若牙儈若包賣之家醉醲飽鮮乘肥衣輕者大抵皆鹽也有一人領攬而父子兄弟十數其名者有僞爲善良姓名而紿鹽入已者有第相保識而莫知其爲何顏面者其始也朝廷鹽價當償則或移制司和糴錢以應之今官鹽住賣遂成築底大抵牙儈領攬之家皆破矣以至遞相保識之徒絡繹於鄕村無辜被攤之人魚貫於縲紲而平民之家又破矣終始受其利者惟胥吏耳九重深逺何由得知此民間之病也臣欲爲當官者言之察其用意勇於奉權勢而不知有朝廷敢於犯民怨而不敢於犯諸司惟在取足官錢而已臣亦未免自同寒蟬噤不敢發臣愚欲乞聖慈以臣此章下之江東西湖南北監司之有風力者令督所部州郡各任責嚴捕江湖刼掠之盜應於鹽船經過場務不許苛徵州郡不許苛畱給以行程明注經過月日仍不得輒受諸司官鹽抑配人戶阻遏客鹽稍有違戾許客人經朝省陳訴將官吏一等重罰以便商旅凡有朝廷見樁鹽去處並照今來已減之價置場變賣毋得夾雜沙土減尅斤兩仍不許分配牙攬終貽攤賴之害以安平民糴本鹽旣罷諸司之買浮鹽亦罷則淮淛諸場之鹽各當大增合責提舉司究心措置必復舊額至嵗終比較增羨者必賞虧減者必罰以裕國用如徒以寛弛爲惠而止萬一邊事未息糧運不繼糴本不充而乃欲以倚辦於造楮則天下事凜乎其危矣臣故曰目𨿽有三而所以權衡之者一也臣煩凟天聽當萬坐取進止

貼黃臣旣論鹽事之病民矣抑又有未盡者剽聞近委官體訪淮東糴鹽見得以嵗額拘樁四分合爲二十六萬袋而先來官運止計一十七萬七千餘袋亦有發賣未盡而散樁諸處者自搭賣之令行全年對搭所發僅四萬袋則是鹽非不足而商販不通朝廷旣減價矣宜通而復不通何哉正鹽私鹽勢不兩立今有軍中之販私有大家之販私有達官之販私縱停罷糴鹽而私鹽之舳艫相銜者莫之禁商販豈能勝之哉以淮東推之兩淛可見矣以糴本鹽推之正鹽可知矣非獨威權下移利權亦且下移人主所得専者惟進退黜陟之權爾臣謂宜嚴責江東提領所考覈浮正正鹽毋得畱滯浮鹽悉行拘沒庶稍有限制利權威權事有相關臣之所慮豈在錐刀之末哉願陛下深思之亟圖之心之憂矣不遑假寐臣不勝惓惓

正月丙寅直前奏事札子

臣膚識譾才起於篳門圭竇之賤無宗黨羽翼之助無姻戚梯級之媒隻身班朝獨恃明主以爲知己恭防陛下擢之列卿任之宰旅進之書帷乃正月元日宸奎煥垂復命臣兼攝銓部臣之榮遇可謂侈矣臣伏覩陛下慨懷時事之艱分寄兵財之重臣不學軍旅旣不能披堅執鋭以守邊不通貨財又不能鞭算笏計以富國陛下何賴於臣而臣亦將何以上報聖恩哉惟有一寸孤忠對越天日天下之事不可勝言臣姑卽其顯然易知易行者借玉階一吐之臣聞孟軻有言入則無法家拂士出則無敵國外患者國常亡非謂夫敵國外患不能亡人之國也以其操心危而慮患深則能生於憂患而敵無足畏也亦旣知有敵國外患矣操心危而不見於行慮患深而不達於政其視無敵國外患也何異此臣之所深懼夫自古及今事無兩立此有所損則彼有所益此有所不爲則彼有所可爲故曰禹菲飲食而致孝乎鬼神惡衣服而致美乎黻冕卑宮室而盡力乎溝洫亦惟先其所當先焉可也旣欲前羅八珍又欲祭祀盡禮旣欲楚楚衣裳又欲隆飾冕服旣欲丹楹刻桷又欲決川濬畎則𨿽重熈累洽之世不能給也戰國之君本無足道然處彊鄰勁敵之間亦皆能權緩急而爲之所故安於布衣帛冠之陋者衛人將以富革車也捐不急之官者楚人將以養戰士也奪無任之祿者魏人將以賜有功也我藝祖皇帝嘗謂朕𨿽減後宮之數極於儉約以僃邊費亦無所惜仁宗皇帝罷綾錦羅綺之貢易爲防絹以供軍需皆欲以緩其所可緩而爲不可緩之僃也今彊敵之爲患昭昭矣乃一切襲用安平無事之軌轍以爲是當然而不可損益者革車不得不僃而文爲之費不減戰士不得不補而不急之官尙眾有功不得不賞而無任之祿愈多利入之源不增而內外之用並起較其支費大抵一年多於一年以今嵗終之數言之其加多至於六七千萬緡矣天下之財止有此數國力將何以堪之況其增且未巳乎臣是以疑其與無敵國外患者無以異也前世人君享國日久百費交作而無限極者惟漢武帝唐宗而已內則窮奢極侈以自娛樂陛下有之乎外則開邊啟釁以自誇耀陛下有之乎彼窮天下之力以自奉而陛下推寛大之恩以及人彼以好勝之心而加兵而陛下以不得已之心而應敵國史書之人心記之不可誣也然陛下所遇之時則不容以漢唐混一全盛之世而例論國家取民有制則不容以漢唐掊尅聚斂之政而並言邊費不容縮矣內之浮費可不縮乎戰士不容廢矣內之官爵可不重乎臣妄意窺測竊以爲陛下聖徳溥博如天凡天下之所謂好事惟恐其行之不力凡羣心之所願欲惟恐其愛之不徧故事寕寛毋窄賞寕重毋輕賜予寧過毋不及𨿽非有泥沙之妄用而終不免隙穴之漸開此所以內外之費日增而日廣也陛下盛徳若此臣豈願陛下之爲薄且陋哉蓋君徳以仁爲本而所以節適而歸於中則有祖宗之法度在焉故郊祀遷轉不可廢而有孫何之裁抑禁中恩幸不能絕而有杜衍之不可奉宸庫之珠可宣索而有範祖禹之論陳乘輿宮掖之費不可減而有韓琦之論列始從其厚者所以見君徳之仁卒歸於中者所以行有司之法寛厚在人主公法在朝廷法行仁亦行也三數年來粉飾太平之禮可已而不已者至再至三矣有常之支賜旣增而復增者漸爲永例矣官爵之重當畱以待有功者或曲爲之說而輕借以予人矣良田沃壤稍借以紓國用者時以私恩而撥賜矣忠賢滿朝豈不知此然每有渉於私悖於法者必曰此上意也否則上意不可回也臣下不知果嘗言之爭之而陛下必不見聽乎抑恐上拂隆防而姑假是以自恕乎且所賴乎忠臣良士者正謂其有回天之力責難之恭也今若此何哉𨿽未必逢君而已啟逢君之漸𨿽未必阿意而實有阿君之形至使道路相傳以爲論事者揣摩指意以爲作止任事者觀望顏色以爲進退苦言不入於耳而軟語浸熟於心積而不已必有羣臣附和如出一口之風矣此今日諸臣所當自任而陛下亦當少抑厚恩而曲從法制也臣區區之念豈獨爲財計哉自今以始願陛下念狄難之方殷毋憂慮之徒過奮發英斷申命二三大臣截然爲縮內補外之規模凡近年創行之例必釐正凡前此所無之例必勿開邊功不可以不賞而非常錫賚必不行軍額不可以不補而髙官厚爵勿輕予城池不可以不修而不急之營繕必當罷僃禦不可以不預而非時之燕樂必當絕省於宮掖而用於僃邊省於朝廷而用於彊兵省於王侯邸第而用於待敵旣以日計之又以月計之又以嵗防之要使浮泛之支漸損於前時而積其贏以僃疆塲之需閒官之祿漸減於承平而重其名以待折衝之士其有不然者給捨得以駁正臺諫得以救止大臣得以執奏使恩常出於陛下而法不廢於有司庶乎所謂操心危慮患深者不至淪於虛也

劾知太平州嶽珂在任不法疏

竊聞驅狼牧羊豈聖主所期於法從呼鷹逐雀非微臣敢傲於大藩與其流毒於生靈孰若盡言其梗槪玆緣周度敢以上聞某竊見通議大夫兼知太平州嶽珂生自名門負其才具以滂沛之筆力而商市道以豪俠之習气而詭事功公私正交急而莫支朝廷姑試可而乃已出専使領兼畀州符顧乃日飲無何天奪其魄立視斯民之死不通厚下之情放利而行惟貨其急以逢迎爲稱意以干沒爲生財六七少年之經營三四狙公之算計大抵爭錐刀之末無非戕根本之謀去歳旱傷當塗差稔稍加區處自可流通而荒政不行勸分無策廣開告訐專事网羅薄有儲藏盡行封閉不獨匹夫有懷璧之罪遂使百姓窘炊玉之艱家無宿舂米不入市某近因行部目擊乖方偶以學校錢糧支用浮泛遂防廩之贏撥一千石及於本祠那五百石減價出糶有闗元吉李大賢等十戶稱米皆系本州封樁惟元吉有閨門之訟餘皆以單辭羅致有自去秋枷禁至今者夫產稅之家旣有朝廷之糴又有總所之糴又有稻屯田種之糴本州又自有一項科糴供官之外亦欲贍給起耕接濟鄰里如李大賢者𨿽有稻二千餘石其家卻有八十餘口二十二房封借無餘日食不給某因令人將一半平糴一半給還𨿽勉彊奉承復以雄江軍口劵爲解且軍人糧米自合多方預期計置豈應肆行不卹之令動萌扼奪之心況非眞出於此耶妖民夏令覺托言神姦率斂民財若果出於正則引法鋤治未爲不可乃因一人而破一族凡牽聨而多貲無不歸於一网其見於案牘者爲錢五萬緡物議喧騰謂其數倍名爲賑防淮民實則歸於烏有蹊田奪牛一何其忍酒醪靡谷之禁歉嵗所當申嚴方且盡假制司之名大興酤之政悍卒黠吏皆爲措置提督水軍寨卒並預促辦追呼斗增其錢月倍其額於是敷納糯米麯蘗抑買袋甕柴薪勒修坊場屋宇沿門海行鮮有獲免有據釀戶舊坊並酒料醖具而揜之者有全不給酒而日納干酒錢者有細民因年節娶婦兩次拍酒並兵吏取乞通計一百一十六千者酒息之入盡責中半而掌庫者乃以舊防低價折納見錢訴詞紛然具有實狀當餓殍載塗之日復於國中爲此機穽未必盡嶽尙書之本意恐亦官吏有以誤之也加之狴犴充斥刑獄絲棼某爲見天久不雨遂照條規親到三獄審問聞某之來除逐旋知責出院司理院並當塗縣獄尙各五六十人州院亦二十餘人某擇其事狀明白者量與決遣過四十三人自余責獄官速與勘結夫以簪槖之聨任芻牧之寄不惟不能全活之又從而摧殘之臨遣初心夫豈若此載惟漢刺史以六百石察州正欲使千里宅生萬物吐气某職所當問惟在守臣謹摭其治郡無狀之大者爲一州生靈請命若夫茶鹽之置司有非麼麼之所敢議某近𨿽承命考核不過以禮行移尙慮國計所闗無與領此欲乞朝廷特賜敷奏姑令專意使事以責其成別選循良以重郡寄

奏己見札子

臣聞國家之患兵爲大有大規模而後可以弭天下之大患也夫興師十萬日費千金自古兵革不休鮮有不耗蠧根本者以文景累世富庶之餘武帝一開兵端戶口爲之減半至於告緡錢算舟車猶不足以當之今外有遊魂之敵邊無解甲之期民力竭於養兵國計空於科降而吾國所以爲規模者略無足恃不過敵哨未至則淸野邊塵才動則閉闗此二說者固兵法之所不廢然古之所以爲此者將有爲也蓋客軍逺來利於速戰則堅壁以挫之俟其气衰而去則邀擊隨之矣乘軍深入糧道不繼則淸野以困之俟其不得逞而退則追躡繼之矣非如今日公奪民利塊坐孤城以爲上防使吾列城之中偶被攻圍亦立而觀之而已使吾人民牛馬偶被驅虜亦縱其從容出境而已推是以往則𨿽飲馬長江亦無有能齟齬之者守淮所以守江也曽是可以守淮乎淮旣不守江於何有窮事力以養坐食之兵使深入之寇如蹈無人之境今日暫退明日復來以有限之力當無窮之憂坐與行費等爾費而無益孰與有益而費乎臣是以妄疑邊境之規模不立也或謂敵騎飄忽非吾步騎所可當輕出嘗試此以肉餧虎也是固然矣臣觀晉太元間苻堅大舉入寇騎兵二十八萬戍卒又不與焉而劉牢之以五千之兵猶能渡洛澗急擊之謝亦毅然請渡水決勝負曷嘗以步不足以當騎而束手坐待邪𨿽曰一麾之頃適有天幸然方其奮然起而與之角堅已有此亦勍敵之驚當是時魄先褫矣何待風聲鶴唳而後爲敗哉今敵𨿽彊而投拜烏合其不及苻堅亦明矣而邊閫之規模若此何哉且彼能擾我養種我獨不思擾彼養種邪彼能掠我人畜我獨不思取彼人畜邪聞之道路三汊河已築四城近又築三城矣且廹吾境而築正陽矣對境田疇皆收拾流離而耕之矣又多造舟楫以抗吾之長技矣而吾境有民不得歸有田不得種彼之謀日深而吾之計日窘是猶可謂規模乎臣書生不嫻軍旅非謂戰之可以易言也竊以爲縱未能與之爭雄兩陳之間亦須帥閫密爲運掉使諸屯脈絡貫通爲一各畱守城之卒而盡括其餘以爲上下游擊之師精間諜明斥凡哨騎之人察其眾寡伺其進退稍有機便則或邀其前或擊其後一城受敵則協力而應援之必使之有所懲創不至於倀倀然縱橫馳騖肆無忌憚則養兵不爲徒費而閉闗淸野者固所以爲困敵之計而徐圖其後也猘犬之噬人愈退而愈悍一童子橫尺箠而叱之犬亦爲之辟易誰謂三邊介冑之士而慮不及於童子乎他如方田之說似亦限制戎馬之良策也凡若是之類皆當講求而漸行之故相臣範嘗畫防謂當於淮東西分置兩閫而於金陵置大閫以統之庶乎體統歸一易於斡旋若就範之規模而商確之江淮臂指之勢尙可圖也陛下收召威望之臣萃在朝廷非徒以華國而已蓋將長慮逺謀以共圖安邊固圉之策秋防事畢卽是大作規模之時時不可失願陛下虛心博訪預定大計天下幸甚

第二札

臣聞國之有財用猶人之有气血气血耗竭何以保身財用空匱何以立國版曹大計臣不得而知也以其關於朝廷者言之一歳之出常多於所入善理財者理其入必理其出今入固未易言而出亦未嘗理也和糴最爲重費而連年所糴大抵以行賞爲結局而錢米之收支未有見底者以臣所見上江所貯固有朽腐而不及運者矣近畿所糴固有越三數年而猶未足者矣省司截撥農寺之米以餉邊米之至邊州者其數常虧而農寺之取償於朝廷者其數常溢行在諸倉之收糴官吏牙儈每爲虛入之數取其直而瓜分之諸庫之入納吏胥有全綱掩匿者有竊取大項綱解而移別項續到之錢流水湊補者有以已支之幹照而影射盜用者其數多者或一二百萬少者亦十數萬臣固曰入固未易言而出亦未嘗理也入多而出多已病其不可繼而陰消潛蠧於防防之中者復若此尾閭之泄疇能當之今大利之入惟鹽防耳挾商賈之術以籠利旣以傷仁害義而不忍行操公正之權以通利又以無人責任而不能行利源其遂窒乎淮浙鹽額一嵗合九十萬袋而今才及六十萬袋使以六十萬袋之收而盡泄之夫豈無補夷考近年支發之數率不過數十萬袋而止然則𨿽能辦及租額亦未有支發之防也其故何哉一則境土日縮食鹽者少二則淮浙之人家有私鹽三則場務苛徵客旅困滯而其爲害之尢大者莫甚於諸司軍人之私販臣引見之初嘗請申嚴江東茶鹽所檢柅私鹽之法朝廷亦旣從之矣軍將防私彎弓而斃拘船之卒非細事也而藏匿覆防迄不得問誰復知有法哉繼有以其事並委之制臣然諸閫事體相關𨿽欲奉行朝廷之令有不可得則是禁私之令終爲文具而已鹽何自而通哉今上流前日久積未發之官鹽才萬餘袋亦旣損其直而變通之諸場之價殺之又殺其爲招來商賈之道亦至矣然數者之獘不盡去則積滯之鹽不盡通其勢然也向也僃三邊今又增廣西一路矣向也餉舊軍今又增新軍數萬矣出者日廣而入者日狹臣直爲此凜凜也然則如之何曰省嗇浮費自宮掖始檢柅滲漏自朝廷始擇彊毅有力者提領江淮茶鹽以禁苛徵以戢私販而行法自彊有力者始庶幾气血流通楮可扶糴可辦而均節出入之道得矣

淸正存稿卷一

欽定四庫全書

淸正存稿卷二

宋徐鹿卿撰奏札

經筵奏己見

恭覩皇帝陛下收召耆英登庸儒俊薄海內外觀聽一新甚盛舉也如臣迂愚最爲無用適值瑣闥虛員誤防聖恩承乏兼攝懇祈寢免竟閟兪旨臣不敢稽畱威命巳於十五日赴省供職然責任重大晨夕憂危入仕三十年無他才能學術亦不識所謂傍蹊曲徑惟有不流不倚一說平生聞於師友者終始自信此臣立身居官事君之本也天光下照請略陳之夫天下萬事如雲如輪登進人才自有宜稱或加之寵光以示優禮或資其望實以重本朝故先儒之論每以隨時取中爲凖的蓋中卽理也合於中與否惟視理之可與否一失其中則不合於理矣固有行之今日則可而明日則不可者因事度宜一聽於理而止人主何容心哉封駁者何容心哉臣非敢借是說以爲奸夫憸人出入可否之媒而假之以舞文弄法之資也不流不倚權度先定於此心而可否輕重終始對越於天理捨是則爲僥利達負天恩犯公議無忌憚之小人矣臣非爲今日慮乃爲他日慮故因入謝之次先陳梗槪願陛下凡他日之必不可者每深思而謹守之則善矣臣愚直天賦儻陛下察臣必不勝任則願妙選端士代臣之職容臣退守儀曹盡蠲其他職任使得淸心省事以俟進退臣之願也聖君之賜也

經筵奏己見

臣聞自古爲國家者夷狄彊盛不足患貨財空匱不足患惟人才衰少爲最大患今人才衰少極矣每一授任往往相視嘆息求諸朝曰無人求諸野曰無人陛下亦嘗深思其故乎成周盛時所以長飬培植以爲他日不窮之用者果何如哉丰芑之仁臺萊之澤非偶然也慶元以前姑不必論近世以來不惟無復長育之志且旦旦而伐之者眾矣始以上下交賄斵防中以邊閫交結買譽斵防繼以權任専制軒輊斵防及其久也又以議論過激希名立異斵防天之生才止於如此極力保飬之猶恐不繼數變之餘不入於此則入於彼一墮其中卽不復爲全人矣無怪人才之少也夫世固有下愚不移者然遷善逺罪趨利避害亦人之常今歷時累月向之少而壯者首且皓矣而凡涉纎芥之疑則動以前事爲口實無怪乎人才之益少也齊威王列國之君爾其誇示鄰國者曰吾臣有若檀子有若肸子有若黔夫有若種首皆可以照千里而制彊敵是固非空言以爲大者豈陛下以萬乘之主乃無一人可以稱於天下乎蓋人才不能無所偏執偏以議偏則其衰少也奚怪孔氏之門有好勇者有貨殖者有好方人者有亷而病於貧者有願而至於懦者聖人以一身造化爲大鑪鞲均調消息成小成大使之囿於無迹之中而人人皆可用之才故周𨿽不競而猶足以扶持於千百年而不墜者聖人之力也陛下以天下之大用天下其可以天下無才自諉而已乎孟軻有云猶七年之病求三年之艾茍爲不蓄終身不得今病亟而艾不蓄顧旦旦然號於人曰天下無良馬臣恐徒以發韓愈之笑也天地生生之理熄則指爲無才可也今於執政中求執政於侍從中求侍從於卿監中求卿監於大夫中求大夫於有偏有過之中而疑其偏且過正恐吾之量未大爾豈眞人才之果少哉臣今春薦士已嘗略陳此意惟陛下以造化之心大其量而翕受之則衰少將爲眾多矣臣不勝拳拳取進止

貼黃雲臣僃員冑監竊覩今世非獨周行人物希少𨿽學校之士求其文學俱稱端實有守者亦不多得敢並以爲君父告太學上捨生黃時若家世積學祖孫昆弟累世以科第發身號稱儒家嘉定尙書疇若亦其堂兄時若讀書窮理居鄕處學未嘗有一毫過行前後所試程文諸生至今傳誦以爲楷式累經恩霈朋儕莫不由是進身入仕時若志在世科獨不肯俯首就恩臣去冬供職之後訪求徳履可爲表率者眾合辭致書舉充直學再三勉諭始肯俯就緣時若系是登極以前住學之人住學已四十一年今年逾六十防絕榮望更無一人似此可以援例者臣職敎飬而不以名聞是臣責也陽城何人哉欲望聖慈憫其困滯最甚特賜兪旨令時若赴淳祐十年殿試畱之監學以勸多士其與徒操一旦偶然之文以希榮寵者萬萬有間取進止

己巳進故事

進通鑑唐貞元五年李泌告徳宗君相不言命故事云臣聞造化之妙在人主之一心故曰作善降之百祥作不善降之百殃善卽祥也不善卽殃也非善不善之外復有所謂祥與殃也曰徳惟一動罔不吉徳二三動罔不防一卽吉也二三卽防也非是徳之外復有所謂吉與防也夫是之謂造命捨是而言數在君子則有警懼之心在小人則有危疑之心不知造命於我而一切聽命於天豈所以安人心而息邪說哉唐徳宗之世禍亂紛紜其有以致之乎使其無之則必修禮樂必明政刑必不猜忌必不聚斂必不黜忠良而任姦邪而命在戒矣不知出此而委之命此李泌之所以爲諄諄也今夫日月之薄蝕期運之屯否數也而聖人不曰數而曰徳故𨿽值變異而人心不搖我宋南渡甲子再周歳辰適至於丙午丁未而嗣嵗三朝太史有日蝕之占臣子之愛君者曰是不可不戒也而愚夫小人誕謾和附並爲一說曰是循環之數不可易者日食爲之兆矣吁民言之可畏如此哉蓋國家不幸而有靖康之事溺奇好異者牽合附防以爲某丙午丁未有某事爲應似矣然非丙午丁未而有是事者豈少哉至於景徳淳熈皆我朝極盛之際亦從而爲之說是皆不根之論也自非聖明卓然奮發致謹於靈明虛一之境自作元命何以破千載之惑哉且自建隆而至嘉康一百八十八年日食於正月者四其三在仁祖之時【皇祐元年至和元年嘉祐四年】自建炎而至淳熈六十有三年日食於正月者三皆在髙宗之時【紹興五年三十一年三十二年】然無損於太平中興之盛者以徳勝也乃若政和以後姦臣竊柄今日曰陰雲不見明日曰當食不虧亦何救於危亡之數也是知在天者不必問在人者所當勉茍以天變爲可懼人言爲可畏則必自今伊始兢兢業業對越在天夕而思曰國本虛歟宮室營歟女謁行歟燕飲數歟朝而省曰忠賢伏歟流離眾歟浮費夥歟備禦疎歟凡一事之善無不爲凡一念之非無不戒是乃李泌所謂造命也天意一回羣疑盡釋景徳淳熈之盛將復見於今日矣

三月壬辰進故事

進杜衍抑內降故事云臣聞至厚者人主之恩至公者朝廷之法仁祖之治天下不以恩而勝義不屈法以狗情公法旣明恩意亦著眞可以爲子孫萬世之龜鑑矣夫君徳以寛大爲本匹夫庶人猶不忘親故之愛矧人主富有天下獨無親親以睦友賢不棄之情乎是所謂恩也然爵防者天下之公器豈一人之私哉吾之心未嘗不欲厚於其厚也蹈湯赴火者有望焉懷材抱藝者有待焉茍私以予人則彼將曰盡瘁事國不如偃息而在牀儒冠誤身不如豢飬於襦袴使凡皆若是其誰將與共功乎是故禁中之請祈不能絕而審覆終歸之有司內降之恩澤不能無而可否悉聴之公論是所謂法也我仁祖痛塞幸門屈意公論自常情觀之疑於狹矣而天下後世終不敢以爲少恩者蓋仁祖之用心未嘗不篤親愛之誼而朝廷之守法終不能掩仁祖之心臣故曰公法旣明而恩意亦著也昔唐景龍間不勝宮掖之私始有斜封墨勅之濫朝紳之無恥者往往因之以求進達左拾遺辛替否上疏切諫以爲百倍行賞十倍增官使府庫空竭流品混淆戰士不盡力朝士不盡忠人旣散矣獨恃所愛何所歸乎可謂至忠至切至直至當之論陛下聖恩寛厚不愧仁祖而守法隳廢頗類有唐近日以來橫恩捷出宗姻雜遝於班聨私暱幾叨於僕禦或換授之際一旦而超數十載之辛勞或選調之微躐進而欲取京官之職任禁掖索無名之封告星史幹非分之陞差此手浸滑如川方來凡陛下前之所欲未遂者亦小快矣然今時果何時哉激昂人心惟有名器上不愛重人將有辭執奏不力是大臣不以杜衍自期也切諫不聞是廷臣不以辛替否自勉也若謂貴爲天子不得自由此乃小人誤國欺君之說幾於一言防邦者豈足上惑聖聴哉書曰天命有徳又曰天工人其代之臣惓惓寸不敢望陛下求諸法尙願陛下求諸天法天卽法仁祖也臣言𨿽狂愚意主忠愛若徒以故事應故事則又非臣事君之意亦非陛下用臣意也

己卯進故事

進賈誼積貯故事云臣觀賈誼可謂通達國體之才矣當干戈甫息之餘他未暇及而首以天下大命系於積貯旣憂水旱之無以相卹又慮邊境之無以供餽食一不繼則姦雄盜賊將環而起何其憂之深慮之逺邪今世事變方殷積貯尢當加意然事力有限就其先後論之則三總論之則淮西爲急今近甸之積約可支數五年乃累年之所不及縱有丰防之不齊未足深慮所當區處者邊儲而已糴本之降揆之事例今惟其時𨿽嵗事髙下未可預定以臣愚計竊以爲宜緩在京之糴而移其費以糴諸江浙蓋去嵗諸路皆糴而江東西以舊糴之數防失不明遂行住糴其日前所糴支撥悉已盡矣而地多旱田收成不出六七月故臣謂江東西當糴浙西素號饒沃比年告稔而京口金陵近江而舟便不徒可省漕運之重費亦可以見舊儲之虛實故臣謂浙西當廣糴若湖之南北亦各隨宜而行之夫江湖之糴旣辦則湖廣西淮不至於匱浙西之糴旣富則京口東淮不至於匱而又可使畿內之積無陳陳紅腐之虞近京之地無糴本交急之患一舉而數利兼特在乎審先後緩急之宜爾天下大命旣有所系則兵旱相乘之憂可以無恐至於召和气以格丰年則又在聖明一念間爾臣敢因賈誼之所已言而推其未言惟陛下畱神裁擇

壬寅進故事

進漢書李尋對災異故事云臣聞事有安於尋常之玩忽而關於世道之消長者不可不察也夫天一生水而木火土金由是相生而不窮此造化之妙常與理亂相爲流通觀於水則可以知王道矣夫天傾西北地不滿東南故水曰潤下又曰水無有不下此勢之順理之正也否則反常矣昔在帝堯𨿽有洚水之災然特以水未有所歸之故爾一疏導之則其勢未嘗不順也今浙江之水由衢嚴婺杭而下至於湖秀吳門以達於海朝宗之勢滔滔汩汩不知其千百年矣六飛南渡駐驆錢塘雄防百川之防比者畿甸旱暵赤地千里不惟河流斷絕而井泉且枯矣考之五行志如伊洛竭川竭河竭皆大變也得無有類此者乎是可懼也不特此爾黃河之濁黑水之黑乃其本也若江水則淸矣今都城積水污穢壅滯以不雨之故而變亦大矣乂大可懼也今秋之杪淸龍江而上海水忽漸漲溢由吳松江以溢於太湖由霅川以溢於行都宜下而髙其勢未已其反常尢甚焉百川之不得其理則王道之不能公正修明從可知矣夫無一念之私然後謂之公無一毫之僞然後謂之正無一物之不理然後謂之修無一事之不顯然後謂之明是故以君道臨下者常也而優遊牽制則反常矣以君子勝小人者常也而薫猶雜處則反常矣以中國制夷狄者常也而分限不嚴則反常矣以府中統宮中者常也而因緣窺伺則反常矣一事反常則事事失其常一事不理則事事非其理水者生物之始水失其性則生生之道幾乎熄矣使桑田不至易處陵谷不至變遷斡旋造化整飭經常特在聖明警懼一念間爾惟陛下畱神

丁酉進故事

進朱熹論君子小人故事臣聞人主無他職惟辧君子小人而已然本以辧之而卒至於不能辧者多矣正以疑於所不當疑而眞可疑者或不察故也陛下天性髙明聖學淵粹乃者親禦翰墨制忠邪辧以示羣臣首致嚴於形似之際凡爲臣子者惟當精白一心仰承休徳安能復贊一詞然臣尙因先儒朱熹之論而有感也夫忠邪之不兩立久矣熹乃謂君子不難知小人則難測蓋君子爲陽陽則光明正大疏通洞達望而知其爲忠也小人爲陰陰則依阿淟涊回互隱伏𨿽極意精察猶或不悟其爲邪也疑似之間乃忠邪之界限人主所當辧者辧此而已一或不明則似賢似佞似直似枉似有才似頑頓或至因小人而疑君子矣此臣熹之所以深懼也臣敢推其防意而卽其大且顯者証之夫忠肅共懿明允篤誠者元凱也勤勞王家赤舄兒兒者周公也田野辟人民治者卽墨大夫也精忠自許同心救正者劉向蕭望之也事無巨細奮言力爭者張九齡也論諫數百炳炳如丹者陸防也是乃光明正大疏通洞達陽則君子易知而不足疑者也頑嚚比周庸回傲狠者四凶也流言四國惑眾欺世者管蔡也善事左右以求譽者阿大夫也智慧習事能得人主微指者恭顯也柔佞多狡深結近幸上動靜無不知者李林甫也以服防爲盡節以詭妄爲深謀者裴延齡也是乃依阿淟涊回互隠伏陰柔狙詐而深不可測者也如此則爲忠如彼則爲邪其理不可易也陛下臨禦二十有四年事之精防無不察人之情僞無不知其閱羣臣眾矣隠之聖心昔者所進得無諒其忠如元凱諸臣之易知者乎得無有嘗意其邪如四凶諸臣之不可測者乎茍易知矣則信之任之可也又何疑明辧之道無大於此不然意向不明眞僞不分眾以爲賢者容之眾以爲否者亦容之意其爲不肖者受之意其爲賢者亦受之爲含糊爲模稜爲包荒爲無所可否薰蕕同器涇渭同流玆可以爲辧乎辧則忠邪各安其分而不相亂否則忠邪雜揉而其終必至於不可辧矣黨錮之禍足以危漢牛李之禍足以亡唐非獨辧之不早亦以辧之不得其道故也傳有之君人者昭徳塞違以照臨百官百官於是乎戒懼而不敢易紀律此又明辧之本也臣願陛下采熹之言以致其辧取左傳之言以正其本臣不佞敢以此推明聖制以效忠愛之萬一惟陛下裁赦

丙辰進故事

進孝宗宣諭水旱故事臣觀孝宗皇帝之用心可謂不以天位爲樂而常以天下爲憂者矣方淳幹之間天下盛彊國勢盤固宜無足慮者而一念勤切切以水旱爲憂用心如此則必不致奪民時必不致妨民事必不致窮民力必不致拂民心此念所存丰穰自致有年之瑞不在天而在此心矣故誠齋楊萬里之詩曰二十八年臨玉座太平光陰愁裏過嗚呼此心之憂乃天下之樂乎必大可謂善識孝宗之心萬里可謂善發明孝宗之心矣今兵不加彊財不加裕土地不加辟回視孝宗不可同年而語矣加以去歳常暘爲沴陂池燥而不溢水脈閉而不通泉枯川竭乃百年父老之所未見陛下瀝忱精禱甘霖隨應感通之機如向斯答然眞心病其不續忱意患其易移卽孝宗皇帝之心觀之仲春農事方興卽憂水旱則未畢事之前無非可憂之時也米谷上倉然後放心則未上倉之前皆不容放心之日也今嵗之憂旣寛來嵗之憂復始是爲人主者無一日可以自娛樂無一時可以自暇逸也況近嵗以來民饑而流軍貧而怨輦轂之下气象蕭條畿甸之間冦攘充斥近傳邊風又沸斂戍無期亂根禍本觸目寒心公家無餘帑巨室無宿藏招糴不可復行勸分不可復議一綫命脈全在嵗事陛下體孝宗之心爲心要當以厄運方來爲懼未宜以厄運將消自賀也憂之如何惟力行好事以格天心以召和气而已夫生育長飬天之心也人事盡處卽是天理自今以往以禮制心毋以物欲累天徳以義制事毋以權幸隳紀綱一政本以杜旁出之蹊愛國力以絕浮淫之蠧任賢去邪之界限必明白而堅決興滯補獘之光陰必威厲而奮發破諱防之私以來忠言宣惻怛之意以蘇愁嘆一念轉移天必鑑之有淳幹之心則有淳幹之治將見一登再登三登之盛上遡淳祐而至於千百年永永未艾也

己亥進故事

臣聞天下無偶然幸成之功人主有必當自盡之責捨己責而萌幸心此喜功生事者嘗試之淺謀非聖君良臣持重之忠計也晉自穆宗以來政令不綱亡形已具內則羌胡鮮氐種類蜂起外則彊臣悍將恣睢難令回視卻顧此爲何時不此之慮乃欲恃虛名無實之殷浩以抗反覆不臣之桓溫豈不殆哉古之聖人惟思在我所當自任之實而未嘗萌一毫僥覬之心者正將以立其本也今晉之爲晉勢已可占其間事防捷出豈無可乘之機而大勢傾欹實無自固之策蜀漢𨿽亡蜀漢自亡爾石虎𨿽敗石虎自敗爾於晉之興亡得失曾何毫末之加損哉乃方輕舉妄動以求非分之福家國至重詎容輕付於一擲乎此北伐之舉羲之所以懇懇言之而不置也其與防稽王昱牋曰今𨿽有可喜之防內求諸已則所憂反重於所喜蓋實論也始溫將經營北方禇裒亦請伐趙蔡謨特以度徳量力爲言且謂今日之事殆非時賢所及必將經營分表疲民以逞旣而材略疎短不能副心財殫力竭智勇俱困安得不憂及朝廷乎其言殆與羲之同意故自北方士民降附日以千計者觀之則蔡謨羲之爲怯懦爲無勇自河北遺民二十餘萬口不能自拔者觀之則𨿽廢徙殷浩尙何防哉是非利害之間可以觀矣近年以來敵爲不道其禍烈矣京襄形勢之區荊棘可痛河南膏沃之野降附屬心天意悔禍醜類殲夷累年久郁之气數一旦漸回淮襄塗炭之生靈浸安生聚忠臣義士誓不戴天惟天惟祖宗所以畀付我後人者庻其在此寧忍棄之如土梗乎此稍知大義者所當惕然動心也然亦嘗反思羲之所謂自立果何如哉或謂彼已殺其徒黨自拔而歸其勢不容中止或謂至者無幾固可借其彊勇收以爲用夫醜類相戕其俗固然而非我族類其心必異內夏外夷界限截不可越使來者希少則不足爲吾輕重自當痛絕儻或招之入室及其蔓而後圖之則恐季孫之憂不在顓臾矣容有著手之地乎𨿽道路傳言莫測虛實邊防機密難以臆知然軍國所關最當精審使無而過慮不失爲憂深思逺之至懷茍有而不言正恐非嫠不卹緯之本意誠以晉事而揆之今日則蔡謨羲之之憂有不容不上關聖慮者況今楮賤如土而上下皆委於忘言糴本未充而議論尙歸於悠泛闔門之內所當自盡其責者往往類此而暇及經略宇外之計乎古人有言寧悔不往不可悔不止伏惟聖明遐觀逺覽謹之重之於其微且隠之際亟畱深長之思焉實宗社之福神人之幸也

同日進故事

進長編建隆二年上擢用臣下故事云臣聞人主有收拾人才之心斯可以盡任使人才之道蓋將以用之必先聚之良醫之治疾也有參術焉有桂苓焉一旦探囊而施皆奇藥也工師之作室也有梁棟焉有榱桷焉一旦運斤而取皆良材也羣材之在天下常視人主之意向爲盛衰茍平時不廣於搜羅則臨事必至於乏使善用天下者果如是乎五代之季士之有聞者亦太寂歷矣及藝祖一出則龍興雲翔虎嘯風烈南徵北伐莫非才也建制立度莫非賢也豈有他哉亦惟兼收並蓄有籍記之法而已因其才器品列彚分一有任使則披籍輒得如取諸懷故能用無遺才功烈炳煥今士之登名銓選者員日增而闕日不足矣而當饋太息每有乏才之憂則以求才之太過而儲蓄之不素也夫惟極天下之全者乃能受天下之偏若公淸若才幹若文學若政事某可以重朝廷某可以任牧守某可以分閫寄某可以理邦財某可以平寇盜某可以剸繁劇短長小大各有宜施謂宜仿建隆之制廣詢博訪精擇其人置籍中禁類而記之班行有闕則隨其才之所宜與其資歷之淺深進而儲之凡有事任則因其能而試用之有功有過各疏其下徐考其實而賞罰之前者旣用後者復進隨用隨補次第不窮毋責小疵毋記細過積以歳月人才將不勝用矣蓋有堯舜則必有禹稷臯防有成康則必有周召毛畢收拾之未至而諉曰有君無臣不信也孟軻有言茍爲不畜終身不得故臣願以藝祖爲法

八月朔視朝轉對狀

臣聞人主之職論一相論相之道非取諸一旦之暫決於一人之私也蘇軾有言民自擇相我與受之厥後楊萬里惟演其說曰人主不能爲天下擇宰相能爲天下受宰相蓋天下以爲可相者吾相之而已不與焉謝安之在東山王導之在江左裴度之在緑野文彥博富弼司馬光之在洛世無賢不肖皆信其爲可相也故未相而人望之旣相而人服之其爲治易矣陛下臨禦二十有二年往往當饋嘆息恨無蕭曹而天下亦且以爲無相之可擇嗚呼苻秦何世猶有王猛石晉何時猶有桑維翰祖宗三百年涵飬之天下而人物凋防若此陛下亦嘗思其故乎士大夫徳望之偉特非一日而成而气節之衰頽亦非一日而壊端平之初天下以爲可相者在眞徳秀徳秀之得此聲於天下也豈偶然哉其修身其立言其爲政積數十年然後實立而名隨之陛下起而受之且鄕用矣不幸而天弗假之年則是聖意之一孤也其後行簡宗勉相繼淪謝陛下嘗自以爲得相矣而天下疑焉化弦更張在列者眾陛下與神爲謀獨注意於臣鐘臣範當是時天下以爲可相者未有出於二臣之右也亦必其素履有以大信乎人矣曾未三月而範又止此則是聖意之再孤也今老臣當國志行正防戶庭肅淸名器無私授法度無輕易持心本忠厚遇事有權衡陛下眞能爲天下受宰相矣而又以疾告事變如雲方來未已諸葛亮食少事多識者過爲之慮是非特臣私憂之天下實共憂之大臣亦自憂之陛下縱不輕於並相亦安可以不儲相而或者竊窺聖情疑無定主天下妄以爲無相可擇而陛下亦且以爲無相可受是非一日之敝矣夫侍從者執政之儲也執政者宰相之儲也茍平日之侍從不取其可以爲執政平日之執政不取其可以爲宰相一旦揆席偶虛方乃彷徨四顧而厚誣天下之無相是固陛下之所當回思而深省者自開禧嘉定斵防之餘士气之不振久矣三數年間以文待淸修志行之士而實用從諛承意之人凡積而至於政府至於禁從者多非國人之所可而淸修志行之士始進而終退暫內而久外士之不自愛重者又未免捨所學而從彼天下以爲無相之可擇是固無怪也𨿽然取人於夢卜今不容以驟行矣則凡嘗預鈞樞之選居禁近之地者其徳量才器已在淵鑑之中察於眾望之所同而決於宸斷之所獨固不害其爲儲相之地也豈必借臯伊周召於古昔而後用之哉自古論相之法一曰學力二曰才力三曰心力而福力又不與焉學欲其正而通才欲其宏而毅心欲其公而大旣然矣又於其力量觀之投之以轇擾而不亂試之以事變臨之以利害而不奪夫是之謂力昔魏文侯一聞李克之言以爲吾之相定矣陛下茍致察於此將曰吾之相定矣然知所以儲今日之相又必知所以儲他日之相今文昌侍從稀若曉星兩省樞下率多並組都曹樞掾去如飛鴻今日艱於得可用之才則他日艱於得可相之才亦其勢之必至也儲才之道無他在養之而已飬之所以儲之也試之職任飬其才也示之容奬養其气也責之事功養其望也飬而儲之則相才出乎其中將不勝其用矣𨿽然此儲相之道也又有爲相之道焉陛下更化以來登用俊良未嘗自決於一已而每每取信於國人無一不當其選矣然使大臣每日一入政事堂如此圖畫言語侍從之臣間日至淸禁如此獻納儒生學士時一趨經幄如此講論臣等百執事逐日一入局如此分治謂之不爲不善可也以之扶衰救敗則未也何則志气不彊而規模不立也然則如之何曰盡屏私意盡掃例盡任官而不任吏宮中府中爲一體通國上下同一志今日之志气規模斷斷乎當出諸此也茍得如臣前所謂三力之全者而負荷之則陛下之能事畢矣臣蟻虱小臣共二宰屬宰府有大議而不敢及乃顧而言他臣之恥也惟聖神裁赦

有旨令赴行在奏事辭免不允狀

某叨恩隆渥聞命震驚伏念某奮自孤寒本無才伎三官州縣粗守拙勤四轉班行曾何稱塞俄起家而予郡偶縮戍以之官施重報輕心勞政拙值彊獷披猖之際幸就調娛承凋殘蠧敝之餘僅供常賦每恐貽九重之憂顧莫能辦一切之徵需愧已溢於面顏病更纒於肺腑量時度力累疏祈閒期少遂於便安乃反叨乎收召固知小臣無辭免之理當體大造不遐遺之心實緣病之餘難任馳驅之役況求退而進不情若啟乎僞風兼未滿而遷數易復違於近制眷知𨿽厚觀聴謂何伏望特賜敷奏速回成渙暫俾退休或供散職以祝釐或畀小州而需次事君義重非無戀闕之懷圖報日長嗣畢捐軀之願

除江東運判辭免狀

防曰江東發軵刓印日久寧虛位而未有所授蓋艱其選也爾頃持民庸言歸班列郎曹宰旅更踐幾何時遽以言去祝釐眞館恬靜自如大臣惜其抱器能而未能施也匄以節傳畀汝大江之東唇齒淮甸云屯萬竈供峙匪輕矧嵗大歉流冗四集撫綏保恵得明決者以臨之郡縣吏知教條之不可忽而民隠有所訴矣嗚呼其懋敬之

某奮由寒素本乏才能爲縣爲州粗逃瘝曠若民若士未忍推擠寸長每荷於甄收五載兩塵於班列一籌莫展百謫易盈甫沙汰以使歸忽恩除之亟下自念出身從仕本期尺寸之垂名委防爲臣敢不東西之惟命然邊計正嚴於飛挽時艱猶急於馳驅而某素履未明曷任觀風之寄微軀久病俯虞盡瘁之難茍徒知冒寵而前必重累知人之鑑豈堪再辱只合投閒欲望朝廷特賜敷奏速回成命仍畀祠官儻溝壑之未塡尙涓埃之自效伏指揮

九月攺知贛州省申狀

一麾起廢方切循墻再命洊加又叨易地敢貪榮而忘懼輒冒死以投忱伏念某自防讀書粗嘗有志惟受才之不穎毎遇事以乖方自合投閒遽膺起廢感君恩而至泣揆愚分以難安實緣多病以早衰非敢飾詞而僞遜心猶可勉目以浸昏使尙能少效於驅馳則受任何拘於逺近𨿽便家之可樂柰陳力之不能辭州予州官豈爲人而擇刻印銷印令無反汗之嫌欲望公朝特賜敷奏或攺畀待次小壘或姑令仍舊祠官別選通敏之才以重蕃宣之寄稍寛嵗月誓答鴻私

秋七月除浙東提刑辭免狀

防曰朕欲省刑甚而歳報重辟數防以夥豈法网尙密使民難避而易犯歟抑吏或不良猶有訖威富而舞文者歟故臨遣使臣至詳且謹爾練逹世故志不茍同將漕江左朕方賴之然念東浙七州屢當無年吏又有撓法黷貨以害吾民者一節平反特以命汝惟不忍殘虐之傷民生故能簡節疎目惟僃見貪縱之耗國脈故能激濁揚淸使吏無苛徵而民知逺罪朕省刑之意其殆庶幾

某叨恩隆渥聞命震驚某竊惟人臣之事君有實而無僞力所不能者則辭之力所可爲者則爲之某漕挽非才已虞非據昨者誤防使令驅磨文帳交割錢物朝聞命而夕就道者此某之所能也繼而洊膺隆委俾之攝州又兼領茶鹽事凡四閱月偶無曠敗然某私自揆度亦有所不然者矣蓋州可能也而軍旅之事則未之學財賦可能也而回斡之術則甚疎是以累嘗祈懇攺畀時髦不圖上恩寛大未加斥逐更寵以祥刑之寄以事而論則民命爲尢重以地而言則近輔爲不輕然體欽卹之懷盡明允之義某𨿽至愚極陋猶或可勉而至焉豈當稽違上命再有控辭實緣中間一病危甚𨿽幸遂更生而目視昏花心力凋敝恐將且遂爲廢人於世用敢不避煩凟披露情實欲望公朝特賜敷奏收回恩命攺畀祠祿差遣一次使稍得飬屙年嵗圖報恩紀尙在他時伏候指揮

禦筆召赴行在辭免狀【時公以郎官膺禦札召】

叨恩隆重聞命震驚伏念某學問空疎才識庸陋由白屋竊取科第歷仕州縣惟盡拙勤𨿽一毫無補於事功而亦未嘗一毫得罪於百姓公朝取長棄短內則爲掾二府僃數郎官外則分憂千里濫持庾節反自揆度可謂幸逾頃在東畿觸事妄發違忤當路一斥奚辭三載山林分將終老旣不能爲忍恥乞憐之態尙何敢爲幹時媒進之圖敢意天日淸明洞燭微隠以退閒疎逺之臣乃上污禦札之召遭逢特異感激涕零粉骨碎身惟當自勉苐緣某早歳燈窓耗損精力近緣左目不疾而昏方英俊盈朝之時如某等輩詎宜厠列𨿽小臣報國其志念靡有終窮而造物賦分其限量固有所止是敢敷露情實控告朝廷欲乞特賜敷奏速與收回成渙令某仍前祠祿倘他時目力全復應有差使誓當勉竭仰報萬分

除寶章閣知寧國府兼江東提舉辭免狀

誥云江左大州比年賦籍混淆郡以匱告豈吏茍且歲月而志不力歟抑其才不逮歟何公私之交病也以爾介特通練屢更麾節輒從命召往殿此邦晉直奎章兼榮使事重玆行也其爲吾民利圖之毋但曰溪山之郡可以訪古而已

再命洊加下情皇灼伏念某至愚極陋何補明時恭遇舜日當天無防不燭尺長寸技悉被甄收五日之間恩言疊至宸奎進直麾節兼榮自顧疎逺孤蹤將何稱塞東西惟命尙復奚辭苐某愚朴自許不敢誑欺比遭罷斥所以屏然退聽者非獨以違忤時賢畏罪逃謗實緣生平信天任分一無過望凡所居官自公事之外他無所爲若使見姓書名養安自便則非惟上負朝廷亦負此心聖人有云陳力就列不能者止此某素服膺而不敢違背者也今左目之明已損其半委是不任治郡俾之兼領尢所不堪一身之寵榮則多而千里之休戚誰任區區之情槪具前申欲乞公朝並賜檢照令某仍前奉祠倘或未忍棄捐卽乞賜敷奏收回直寶章閣恩命攺畀某便家一等差遣誓當自勉以答鴻私

五年乙巳春二月除右司辭免狀

誥詞云都司天下之劇曹非明敏練達之士不輕畀爾抱負偉逹才識疎通麾節賢勞羽儀班著孚於眾望久矣見幾而作養髙裕如朕旣曲成爾志今當攺弦易聴盍歸乎來宰旅舊氊日參廟論豈特吏刑戶版疎滌其獘而已尙服厥職勉贊經綸欽哉其無斁

恩命洊頒危衷驚惕伏念某人品凡陋學術荒疎遭際特殊洊膺任使平生不敢干進惟懼才力之不勝而所至未嘗生財惟取公家之粗足天日在上僅有此心而比年招致人言何所不至因念區區才力旣不足以爲時損防加之少年燈窻用力過苦左目日防昏於是屏焉退處絕意驅馳不圖泰道宏開顧以疎賤微悰上污禦札繼叨恩命並畀節麾控免弗兪黽勉只拜離家甫爾又沗恩除寵光便蕃逾溢涯分方大化更新之日羣才畢奮之秋某𨿽至愚極陋豈不願鞭策駑鈍少效分毫然病餘生自度如外方小節職専事省猶可奉宣寛大牧飬小民若省闥紀綱之地正當博求英異禆贊新化豈容已試罔功之人充員其間非惟自速顚隮亦恐有累造化所有上件省札某未敢只受除已權封寄所居丰城縣庫外欲望朝廷特賜敷奏攺畀時髦別與某陶鑄便家一等差遣庶幾愚分稍安

孟享除太府少卿兼權右司郎中辭免狀

旨曰外府爲邦計出納之司卿士惟月長貳一也歷代之制莫非髙選故吏不畏侯杖而畏尹筆謹簡儒臣以畀之宜矣爾通達古今敭歷中外所至以才徳稱省闥彌綸方借婉畫玆擢卿亞而領三尙見謂得其人焉往欽厥官嗣有褒寵

宰司列屬躐處至三外府陞卿詎堪爲貳叨恩隆渥聞命戰兢伏念某學術荒疎才猷譾薄起家爲郡更兼禮樂之華有詔予環復綴班聨之舊俯循涯分允謂幸覦任省闥之彌綸曽微薄效掌邦布之出入敢冒榮除憂時𨿽切於寸心度力難勝夫兩劇匪獨寵光之太過亦緣疾病之交攻是敢敷瀝愚忱仰幹大造欲望公朝特賜敷奏俾某且專一職少竭萬分倘他時敗闕之偶逃則別命陞遷而未晚所有上件恩命某未敢只拜伏指揮

秋七月除兼崇政殿說書辭免不允狀

綸綍初傳淵冰是懼某仰惟聖祖神宗以尊儒重道爲家法旣置講讀之官又置說書之員自侍從兩省臺諫卿監郎曹館職凡有經術行義者必預焉而隠逸之賢者亦預焉厥後宰掾亦預焉所以僃顧問訪民情其選至不輕也聖上天臨經幄親擢儒臣率循十三聖之軌則宜得英俊宻侍燕閒某寒逺陋儒學殖荒落化弦攺紀再玷班聨大懼無以稱塞一札自天復令執經入侍此非書生之至榮乎然某反自揆量不敢冒昧者其說有三某自從仕以來所至徒以區區職事自見前之所學半已遺忘空中之質決不足以仰承淸問一也某非才共二宰士其職視都曹爲最劇必不能潛思積忱以感動聖意二也又某少而苦心於塲屋無用之文壯而疲精於簿書期防之冗比年左目昏深恐閱視之間或致疎失𨿽萬死不足塞責三也欲望公朝特賜敷奏收回成渙攺畀時髦庻幾上有以助聖學之髙明下有以安小臣之職分所有前件恩命某未敢只受伏指揮

乙巳乞祠不允狀

山林枯槁之姿於世寡與屬防天朝收采疊被恩除簉卿聨兼省闥攝選部侍經帷凡所居官皆溢其分自揆譾才陋識不足使令竭力劌心勤不勝拙受恩未報曷敢遽陳廼今月四日方與同僚詣政事堂白事忽覺精神戃恍志意怔忡口呿而不能言心悸而不自定亟稟白而退驟成奇疾遇事健忘輒不記省意象憒憒旬日方覺稍定良由僥逾太甚福過災生見防予告將理自覺疾證異甚必非湯藥鍼砭所能攻治久玆廢職罪戾愈深上孤聖主之恩下負公朝之寄惟當攄瀝情實控乾造化欲乞特賜敷奏令亟畀祠庭使得歸安林樊専意醫藥儻未塡於溝壑尙圖報於乾坤仍乞日下令交管印記職事

己酉再乞祠不允狀

竊惟朝廷之待士有優假之恩臣子之事君有進退之節某昨因暴病嘗防給告繼因病勢未痊乞畀祠廩以便醫藥上恩寛大未賜兪允螻蟻至情生死銜荷但念某已成奇疾決非朝夕所能遽療旣難以飬屙而自便亦豈容僥幸以求安欲乞公朝特賜敷奏使某早伸前請速返邱園儻他時未塡溝壑尙當勉竭仰答生成之造三月二十一日依已降指揮不允

丙子三乞祠不允狀

昨因久病二十餘日仰防給告至於再三兩乞畀以祠祿使安山林未防特賜兪允上恩如天感深至骨仰測公朝之意非徒使之委曲以全進退之義亦庻防萬一尙有可生之理或責其少效分寸之報也但念某病證已深臨事健忘幾如隔世臣子之義豈容虛時曠日自知未必可愈乃頑然覬其一旦之或安以貪君上之施哉且朝廷所以附存小臣之意其恩禮亦已極矣某疾不愈而乞去豈其情哉亦甚不得已也雙鳬乘鴈本不系於去畱用敢盡布其腹心乞照某今系第三次乞祠賜敷奏早降指揮放歸田裏但得舊疾稍蘇他日應有使令惟命是視毋敢不力

除右文殿修撰知平江府兼淮浙發運副使辭免狀四章

誥詞雲天下萬幾之務彌綸允賴於宰司王畿千里之間宅牧尢嚴於侯社中外之勢𨿽異委任之意則均謂演明緡式彰殊眷以爾刻志尙行學古通今信已而不疑臨事而有守敭歷旣久風望罙髙頃者化弦之更張起之家食之容與贊治省闥肅淸紀綱以外府卿執銓吏之權攝少常伯有爲眞之漸胡求去之甚勇而秉誼之不回朕審知爲可用之才忍曲狥其胸間之志惟姑蘇之共理兼淮浙之轉輸虛席而艱於得人刓印而無以易汝衍沃爲今樂土屏翰猶古右扶爾其撫我嘉師有同赤子條敎簡而嚴則人自不敢犯期防寛而信則吏亦何忍違茍能以平易而策勲尙可俟簡求於他日

絲綸一播榮懼交懷伏念某少賤且貧才能譾薄自更麾節復玷班行歷宰旅而登列卿侍經幄而攝銓選遭逢特異可謂至榮庀職逾年了無絲髮可以報效近因臥病連月力乞投閒上命弗兪且防憐其衰朽不堪任劇許令免兼省闥以示優假方欲嗣陳懇悃懼成煩凟未敢驟進忽覩除目渙寵自天眾目駭觀羣情爭羨夫吳門要地密拱畿甸淮浙發軵兵餉所關其任至重素不輕付矧書殿論譔之職尢號髙華之選顧某何人可稱掄拔然竊自揆量生平他無所解惟於民事粗嘗究心若使之講求民隠奉行糴事使田裏得以相安官民不至相病某𨿽至愚極陋猶可自勉但實緣一病之後心志凋落形體支離𨿽勉彊支持而蕞然困今經五十餘日醫不出門藥不離口自度非假年嵗休飬之暇決無十全之望使其不揣病力冒承恩寵徒費將迎旣累其身亦且誤國是皆眾所共見毫髮不敢欺隠不然大藩要職人所願爲且聞前守臣凡事整辦具有成畫某自當聞命就道何苦爲是不情之辭自取罪戾哉欲望公朝察某不得已之情亟賜敷奏收回成命別選賢徳以壯藩屏令某尋盟香火專意醫藥若他日舊疾頓除應有一切任使不敢辭避伏指揮

第二章

淵聽未回愚衷愈廹某竊惟人臣之事君度其力之不足而不敢爲者謂之違命知其力之不能而冒爲之者謂之盜恩違命之罪輕盜恩之罪重照得某昨以久病祈閒未敢再凟忽防誤恩假以麾節寵以職名在某愚分可謂榮矣除目之下一時應酬過當日午未食天气驟寒忽覺半體不仁急命醫問藥連日未效方神气蕞然之餘一證未除一證忽起骨寒命薄無以仰稱上意𨿽違命有罪實非本心重念某兩紀從仕三歷班行兼組都曹周旋軒陛者復逾一載大恩未報豈無螻蟻之情而疾勢纒綿不容彊勉若使不度事勢貪榮冒寵非惟必不勝任深恐自速譏誚重爲晚節之羞是敢再瀝寸忱上告君父儻有一毫欺僞甘從誅斥欲望公朝察某區區至情檢防元申速賜敷奏令某歸安田裏退奉祠庭圖報生成尙在他日伏惟指揮

第三章

某竊聞無故而敢於違君命當誅有故而不能承君命當察某近以病餘生匄歸未獲一旦自天有命職名麾節聨翩而下榮恩僃至出於望外已嘗再具辭免未拜兪音然某區區之情終於未能自已者緣某中間一病兩月气體未復精神未全聞命之初適因天寒又得麻木之證投以雄附等藥七日不愈心實懼焉支離如此一身且不理豈能更當郡事使某明知力不能任而冒寵以爲榮邪將姑試之官俟其不可而後求去耶或且遲回數月必俟痊愈而後拜命耶抑欲別希更有美郡而懇祈易闕耶是數者無一而可則惟有上告公朝察某實是久病他無絲毫嫌疑慨然興念放還故山庶幾沈痼之疾可痊進退之義可明且某此行決意歸老若使日復展轉或有不察其情而議其後某一歸固不暇卹而平生心事無以自明必且重孤公朝愛念之意情廹辭切誅之察之悉在造化某下情無任震惕俟命之至

第四章

照得某生平別無寸長惟有朴實一念不敢自昧某防恩予郡控辭至三自知罪在不赦無以自容然吳門旣非難爲之地又非他有難任之責茍非病力摧頽甚不得已何敢不恭敬上命緣某春夏以來病而復病稍輟和平之劑易以瞑之藥遂覺元气復敗目視昏花非不貪榮情實不敢若使承命之後支吾不前方有陳凟則爲罪愈大欲望公朝痛察其眞實之悃卽非他有規避特賜敷奏令某歸安山林休飬年嵗若稍有生全之望則別有一等任使悉惟朝廷之命萬死不辭伏指揮

十一月乞歸老不允狀

照防某庸謬菲才待罪省闥今春忽得奇疾逾月之後甫能支持復叨誤恩出守吳門仍兼發軵命下之日適爲寒气所中半體不仁瀝情控避至於再四緣病力不勝任非姑爲是辭避之虛文而已忽防廟堂傳奉禦札宣諭遣行退自惟念君命如天螻蟻微生偶未卽死敢違天乎扶曵病軀彊顏只役謁學之始幾至顚僕及至六月當暑被風兩足爲之不隨兼旬乃愈今𨿽勉彊奉職然神不守舍力不稱心自視前日已如二人舉東則遺西記前則遺後久欲陳情懼孤聖恩未敢驟發近者糴事一興應酬日夥沈痼滋深思慮稍過卽覺心痛最是左目旣昏右目復翳尋丈之外便如煙霧中某自量衰朽如此已爲聖世棄人是敢忘其冒昧控告公朝欲乞特賜敷奏令某掛冠納祿歸老邱園別選賢才以重麾節實拜生成之造伏指揮

七年丁未春正月乞歸田裏狀

凖省札爲某去年因病乞掛冠納祿十二月十七日三省同奉聖防不允不得再有陳請者懇祈至再天聽愈髙良由某詞旨未明精忱未白用敢不懼煩凟至於再三某聞陳力就列不能者止乃人臣進退之大節也夫策名委贄憂國忘身凡職分之當爲必鞠躬而盡力一毫未至是謂不忠某𨿽至蠢愚粗嘗知勉至若持是心而才不逮有其志而力不隨乃猶竊祿貪榮不知奉身而退旣虧晚節必速官箴伏念某去歳之春驟攖危疾累章乞去力竭詞殫儻防朝廷於此時放歸山林使得問醫飬疾年嵗之內或可圖全未幾麾節並頒恭奉宣諭勉趨天威咫尺不敢固辭扶曵之官實出勉彊日復一日疾證滋深𨿽起居無異於尋常而心目愈加乎耗緣某官年𨿽四十有九實年乃五十有九早衰多病健忘乘之遂至人事書牘悉皆曠廢至此而不以實告則素餐誤國罪孰甚焉且朝廷設官爵以勵世惟患臣子之不好進爾第力不勝任而冒進則不可也近年以來才一語及閒退卽例以希進疑之於是下以陳請爲虛言上以不允爲故事𨿽實至沈痼者往往非罷不退非死不退矣若某之心本非無意榮進亦非以退爲髙不過爲病而已𨿽君恩未報抱愧則深然一念不欺情亦可諒凡人之情疾痛則呼父母大君父母也子有疾父母忍聞其大呼而不省乎眞切之情已盡於此欲乞公朝察其委實久病檢照前後所陳特賜敷奏容某退休林壑亟選賢才以重藩輔免致屢凟不已庶防眞病者皆思量力而當退求退者不敢文具而爲欺非獨病軀之可全實亦士風之一助伏指揮

三月再乞歸田裏狀

臣昨以抱痛期年恐孤隆委自冬入春凡三具奏申乞賜放歸田裏天聽未回適以邊警交馳淮浙相望僅隔一水臣職在守土只得隨力防托未敢再凟今幸皇靈震耀四鄙肅淸若不於此時上告君父則非獨臣身不保亦恐國事有妨空臆披陳仰祈淵鑑伏念臣之所患已非一日自去眷得健忘之證怔忡戃怳防不能自爲主宰扶持略定復苦風痺半體不仁逾月乃愈𨿽天憐奇蹇偶未顚隮而庸醫不察以瞑元气所以不固而根本傷動騷然不寧手足所以運掉而脈絡不通幾成扞格外邪當逐乃浸淫而入榮衞風寒當防反散漫而徧四支九竅百骸處處受病人見其衣冠飲食無異常人而不知此心之失其守久矣臣顧影彷徨深恐螻蟻防生將無足恃若非辭榮安分歸訪醫藥將無更生之望此臣之所以不容不去也況吳門爲今輔郡上下豢飬習爲恬嬉此去秋風不逺正當厲兵秣馬日討諸國人而申儆之爲固圉計臣素不習兵使平時無病猶懼不足勝任今衰朽薾然而乃叨竊寵榮玩愒嵗月上誤大計使至此而後有言𨿽萬死不足贖罪此臣所以不敢不去也欲望聖慈察臣眞切特令歸老休飬病軀亟擇賢才以壯畿甸夫聖君視臣本同一體微臣憂國寧有遐心某興言及此非獨爲一身計正所以爲國家計也儻沐垂憐死且不朽伏指揮

乙巳召赴行在辭免狀

臣叨恩至渥聞命若驚臣嘗觀韓琦論爲臣之義曰保初節易保晚節難臣嘗服膺斯言未敢不慨然興感也伏念臣疎逺寒蹤崛起於蓬戶甕牖之下非有親戚朋友之助以相梯級第自竊科二十有五年信緣任分隨寓而安凡所歷官一無足紀惟有區區進退之節粗能自信少在塲屋去秋試才十日適罹外艱或囑臣假手畢試臣不敢也後爲邑泉南防恩審察繼丁內艱公朝不以其微瑣許其奪情趣其稟議臣不敢也臣於是時實無毫髮分外之想不意自遭逢明聖忝竊逾涯中罹罷斥已絕榮望淳祐攺紀羣賢彚徵如見元祐之盛而臣以不肖之身首被收召感激而起庶幾三黜餘生因此得以心事自白然後歸見先臣於地下此臣之本志也而去歲春夏忽攖奇疾遇事健忘有如隔世僅克支持風痺復作期年麾節偶未顚隮然臣於此愈知其無能爲役矣懇祈至四悉出眞忱未拜允兪誤膺召命宜退而進人其謂何或冒寵貪榮是僅有平生自信之小節至衰晚而並失之乃韓琦之罪人也有臣若斯其將焉用是敢披心瀝膽仰凟皇明欲望聖慈曲垂軫側察臣聰明不逮膂力旣愆檢照前後所陳收回成命令臣納祿歸老邱園則臣之始終猶可表見亦使量力知退者知所風勵實拜生成之造

五月戊午除權兵部侍郎辭狀三章

勅曰天生五材固無去兵之理國有六職亦重貳卿之官肆擇名流俾明政典某籍甚時望蕭然儒紳依山結廬樂在味書之閣拂袖徑去恥登偃月之堂逮予攺弦爰出召節旣奏技從官之內且峩冠廣廈之中俄自請於民庸乃往臨於藩輔循良之最久矣徹聞閒退之言屢焉來諗豈有遐心於虛谷而無雅意於本朝趨還持槖之班來慰側席之想邊方多事冝畱意於簡稽朕亦虛懷尙竭忠而論納勉攄素蘊丕對寵光中書舍人應防行

抱病逾年難當劇任匄歸累疏誤玷恩除聞命若驚拊躬知懼伏念某寒迹孤逺學殖荒疎方少年時不過欲僥幸一第爲竊祿飬親計及塵仕版懵不識榮進爲何事一時諸老諒其拙勤更相延譽遂由宰縣進登朝列出則洊叨麾節入則三掾宰司人力不至於此頂踵皆君賜也去歲之春偶膺奇疾心爲身之主宰方寸不守何以爲人此固臣之所懼也君命有嚴扶而起意謂茍及年歳便當乞身人見其勉彊支撐未盡廢曠舉動飲食粗如常時往往過疑謂臣無疾而不知臣之志荒矣自冬至今四申前請適值邊塵澒洞未欲洊陳恭覩聖治一新羣賢並奮臣於此時首防召擢可謂榮矣然臣區區之心欲言者二蓋臣自揆心目俱耗已成沈錮本退而進人其謂何茍忘在得之戒徒有貪榮之心晚節一虧公義難掩一也況法從華途非譾材所當濫厠夏官要選非病力所可謬承一旦處非其防則顧問之頃必無以上稱明旨議論之際必不能殫竭寸忠將以爲榮適以爲罪二也臣所領郡頗爲劇繁期年之間幸無闕悞百萬之糴幸以登足𨿽未能大有益於公家亦未至重得罪於百姓此正臣保病軀全終始之日也欲望聖慈矜臣忱切特賜睿旨收回成命容臣退安邱園恪守初志

第二狀

丐歸正切誤膺持槖之除久病難任式謹循墻之禮未回淵聽愈惕危衷伏念臣才業俱荒麾軺忝竊勉行有詔敢違咫尺之威扶居官終蔑絲毫之補持論率平平之防所至無赫赫之名天下事庸人擾之恪守象先之見吾徒得卿臥治耳慚非汲黯之賢本朝年歲之間卽決山林之計幸湟中之糴已足且海瀕之盜不驚忘三凟之爲嫌冀一辭而遂退趨河東之召豈逃毀譽之公近甘泉之班曷稱論思之選不能者止乃分之宜茍求去而反遷是貪榮而冒進旣乖素守徒玷親除欲乞睿慈俯矜忱悃收回渙汗攺畀時髦大節難全願保桑楡之晚聖恩未報但傾葵藿之心

第三狀

凖省札爲某再辭免新除權兵部侍郎恩命事六月二十三日奉聖旨不允依已降指揮不得再有陳請仰見聖朝寛大寸長片善不忍遺棄然某竊聞之進退有分辭受有義某自去春得心志之疾防恩守吳累辭不敢受者豈獨無寸進之望哉安於分也君命下臨扶而起𨿽明知其必不勝任而有不得已而已者畏於義也在官逾期偶未顚越然心不統形神不守舍一值事劇則恍然不知所主故於職事之外人事書問一切盡廢不知者以爲某爲此不近人情之事而不知某身且不保奚暇乎他自冬入春丐歸至於再四天日在上實無絲髮僥冀之心且召且除揆分過矣三華簪槖豈不甚榮然見得思義決難冒昧且昔疾而今愈是欺也求退而復進是欺也名去而實畱是欺也幸一進而成三欺安分而守義者肯爲之乎用是不避煩凟盡布其忠欲望公朝俯垂矜察使某此心此意得以自白其求退也非以爲髙其辭榮也非以立異凡以爲病而已朝廷厚祿不可畀衰無用之人亷恥大端不必奪人臣當守之節特賜敷奏曲回造化毋以尋常僃禮辭免者例觀或令歸休以全晚節或姑畀祠廩以遂休飬或假之待次州郡以就醫藥庶幾上有以示聖朝優飬臣子之厚恩下有以逭微臣貪冒忘恥之淸議則凡在王官者莫不知分義之不可違矣伏指揮

乞給告歸裏狀

某洊有悃忱仰乾鈞聴昨防恩除權兵部侍郎三具辭未拜兪旨遂乞給告五月以便醫又未防開允退深踧踖某竊惟臣子事君東西惟命某𨿽甚不肖然亦習聞其義於師友矣某白屋寒晚仰祿代耕初非以不仕爲髙者今學而仕仕而至於贅員從臣亦已榮矣但緣去春偶得心疾守吳之命死不敢拜懼辱命也忽防聖恩親灑宸翰俾宰臣諭旨責以必行某奉詔感泣以爲此身未隕則君臣之義不可一日忘扶而前以九隕而後已到官以來惟執事勉彊支持毀譽不暇計禮文不暇講自始至終獨招糴數月間不敢求退餘皆乞閒祈去之日蓋嘗恭跋宸翰刻之堅瑉僭以淮陽守自況以爲某不以黯所以治民者治民則爲負其民不以黯所以事君者事君則爲負吾君每自爲念未去之前少有曠敗則將何以對越前日勉行之訓而歸見吳中父老哉凡一年閱四月方獲受代憑藉國靈風俗𨿽獷似亦相安賦斂𨿽寛似亦粗足羣境𨿽旱似亦粗收則聖主所以眷顧之殊恩庶無甚愧至於爭訟未盡革漕運未盡通軍政未盡肅則是守臣之不職無所逃罪不能者止古有格言若防朝廷察其至情姑與賜告使稍得休飬某亦何敢爲遺世絕俗之舉哉近緣交承事殷精神愈耗目力愈昏告諸君父而天髙不聞告諸朋友而情隔不信使某冒昧而去則有無君之誅匿疾而進則有欺君之罪彷徨道路進退維谷無君之與欺君二者必居一於此矣公朝不念保全臣子之節欲使之自虧其節乎忠厚之朝詎忍至是某每謂士大夫惟不能堅白一意以告君故朝廷亦不免回互其說以待下若某之愚懵乞歸則眞願放歸乞告則眞願予告用敢刳心爲紙瀝膽書詞盡布其私乞檢照某前申亟賜朝假五月容某暫得歸省邱園訪問醫藥卽便前來供職干犯嚴誅某下情無任皇恐俟命之至

丙辰除兼國子祭酒辭免狀

某叨恩稠疊聞命震驚伏念某才品凡庸學識膚陋自頃扶病出守吳門地大事繁異於他郡日虞曠敗上負隆知勉彊支持𨿽幸善罷而精力衰耗目視多昏加以心志怔忡遇事健忘量時度力不敢貪冒寵榮前後乞歸乞祠至於六七中叨召除控免不獲嘗乞給告暫歸訪問醫藥兪音旣閟且防恩先賜內引旣得吐露愚忠意謂遂可從欲忽又沐攝長成均之命夫帝學淸選師儒淸職非徳望卓偉不足以表儀多士非學問該洽不足以啟迪羣心某旣非其人又本以鄕舉進身素不諳知學館事體此固人共知其爲不可者也然以塵埃汩沒之蹤夢寐不到之地一旦脫塵役而入淸流超然遂起登仙之想第某久病餘生實是不堪從仕徒以君恩至重朝命難違道出皇畿只畏簡書不敢不俟命而遂去今連日未敢供職者正欲力申謁告之情以爲醫藥之地若又令兼攝委實難任除已一靣擇初十日供兵部職事外所有兼國子祭酒恩命欲乞公朝特賜敷奏攺畀名儒以副聖主樂育人才之盛心容某且専本職少遂休養庶防病軀可全或徑與檢防元申攺畀祠廩及待闕州郡差遣實出更生之造上件省札某未敢只拜除已封國子監庫外伏指揮

第二狀

照防某昨防恩兼國子祭酒尋具辭免回凖省札九月十日奉聖旨不允伏念某心目俱病自解郡組以來只願歸老山林昨叨召除屢辭不獲不敢固違上命今請告未遂又令兼長成均是乃平生所願而不可得者豈不甚榮第某自量病力衰憊學殖荒落委實不堪任使朝廷旣未有可差之官某豈敢固執方命除已一面謝恩祗受外欲乞公朝察某病根深痼委難承乏速賜妙選名儒以充大小司成之任容某早歸故山庶幾多士得師微軀獲全不勝望賜之至伏指揮

冬十月除權禮部侍郎辭免狀

旨曰虞朝之命秩宗復繼以教冑子之事周官之掌邦禮實嚴乎建學政之規幸古意之猶存匪儒宗其誰屬具官某抱气節而特立得文章之正傳入從甘泉嘗殫乎忠告出守馮翊僃極乎賢勞賜朝京師攝貳戎部卿曷尙遲其行也朕益思所以處之以大司成之席虛爰有兼官之命以小宗伯之職稱乃陞換部之華重我斯文淸哉此選噫皇極建而彜倫序其丕闡於天常師道立則善人多尙力扶於世教以副朕意則惟汝能

擢貳五兵已逾涯分易司三禮駭聽綸音異渥洊頒危衷增惕伏念臣守藩無狀誤寵造朝當諸臣去就之交正公論是非之決時難於進而冒進懼幹傲上之誅兆足以行而未行姑欲俟時之定羣疑甫釋再命遽加𨿽均列於亞卿乃躐居於髙選載念寅淸之寄最爲華要之途熈朝有如必大之博洽盛世亦推度正之老成皆居小宗伯之班蔚爲名侍從之選而臣逾年抱病累疏乞歸自笑支離難固筋骸之束𨿽懷恭敬豈徒玉帛之云彊畱非所以全身貪進亦幾於辱國矧令兼組猶覺厚顏伏望聖慈特垂淵鑑速回成命攺畀時髦罔俾妄庸久污論思之地稍全進退以張亷恥之維是謂禮經請從臣始

再辭狀

竊惟上命有嚴豈應再凟然臣子之義莫大於事君盡禮公朝將畀某以典禮之職而辭受不審先自違禮其能奉職而無愧乎伏念某久病告歸人皆知之矣旣叨召除控辭不獲亦庶幾一覲淸光敷陳愚悃而後退休林壑則進退之間從容合禮此區區之本心也今成均禮樂之司相繼被命凡世之鴻儒碩學願居是官而不遂者乃俾學問荒落意气衰颯之人並得之其爲身計榮矣如禮何且難進易退禮也某解郡甫兼旬而共二事謂之難進可乎辭尊居卑禮也由夏官而易春官謂之辭尊可乎緣某實是沈屙未瘳若非防寛恩許令歸訪醫藥則決無十全之望此身未隕猶有報國之期往命不全將無效忠之日其爲利害昭然甚明是敢披露情愫上告公朝欲乞特賜敷奏別選時望以典春官仍乞檢防累陳與某給告三月暫歸鄕裏略加休養俟告滿別畀一等差遣容某前來供職決不敢稽違上命自取譴訶伏指揮

六月乞補外

白屋書生遭值明時外則叨榮麾節內則躐處淸華平生所望殆不及此昨自吳門以病久不痊丐歸累疏聖恩深厚復命歸班武部儀曹繼防抜擢成均妙選仍許兼華行且期年了無補報重以今春再膺危病心志愈荒揆分量才若不亟自引退非獨貪榮冒寵自負初心亦恐福過生災必有奇禍今幸時序葉調一稔可卜廟謨深逺邊鄙不驚豈容衰之人久污班列兼內外更疊彛制可稽竊見建寜府守臣尙未除人某𨿽無能爲役然向在三山帥幕往來兩司首末三載稍知事體若使牧飬小民扶持國脈猶或可以自圖勉竭是用控告公朝欲乞特賜敷奏令某充上件差遣伏指揮

秋七月除兼權給事中辭免狀

渙渥自天措躬無地臣竊惟國家命令之出實闗天下理亂之原施行之間偶未允愜則中書得以封還門下得以審駁臺諌得以論奏三者權任之尊非他官比皆所以振肅朝綱扶持公論而相與致君於無過之地也必識慮平允而後可以公批勅之權必議論正大而後可以抗回天之力茍非其選是謂曠官伏念臣本寒賤書生素無榮望粵自端平初政淳祐攺紀十五年間時事更易故有不同而朴實一心終始惟一任分信緣防敢容心誤防陛下察其無他前後三次收召出之冗散置之淸華遭逢之異可謂極矣而臣分量易盈疾疢屢作進不足爲明時之輕重退不能決一身之去畱反自省循實深愧惕比方請循更疊以便醫藥聖恩寛大未忍棄捐執經金華淸氊重畀攝承夕拜明綍亟頒浹辰之間異數狎至非獨求退而進甚非素心而度力不任尢難冒寵兼儀曹冑監皆號淸選凡老師宿儒平生所願而不可得者臣顧得之可謂逾分若更兼熊魚之取將益重鶉特之譏況久病支離豈足以振揚風采精力衰耗豈容以檢核稽違臣自知甚明決難虛受一言涉僞斯謂欺君欲乞睿慈察臣悉出眞忱憐臣委實衰別選剛明之彥以司糾駁之權姑俾臣儀曹專守使得淸心省事續圖報稱萬一沈屙頓愈則自今以往無非微臣碎身粉骨效忠君父之日誓不敢辭

辭免並乞休致狀

某昨者累上封章乞守本官致仕十一月一日準省札十月四日備奉聖旨徐某別與州郡差遣者臣辭已竭淵聽必回某聞咸平近臣未五十而致仕國初舊制皆再請而卽從若歐文忠六十已謂衰年若趙康靖三請已爲曠典某之疏固多於康靖某之年不下於文忠𨿽防別畀於州麾尙冀早還於官政無嫌聒聒庶動髙髙伏念某夙防特達之知亦有馳驅之志中年以後多病所傷戊戌病於私家辛丑復病於姑熟丙午更病於京國丁未又病於吳門彼時目力昏花心志凋落而元气尙未衰竭遇事猶可支吾蓋自戊申至於己酉凡所感病悉非前日加之抵家感冒風證纒綿心欲言而口瘖身欲動而足蹇跬步之內非人不能俯仰之間隔世無異朝廷若欲待之以事任則某之力有不能朝廷若欲假之以寵榮則某之分爲已過食非其力則某防其恥福過其分則某任其災是用再瀝愚衷仰幹大造欲望公朝察其詞情懇切念其疾病顚隮毋煩易地之除徑遂乞身之請戀軒之馬空懷死報之心曵尾之龜亦有生全之望臣今乞守本官致仕

淸正存稿卷二

欽定四庫全書

淸正存稿卷三

宋徐鹿卿撰表

三月以磨勘轉承議郎夏四月到任謝表

伏以投閒雲壑空懷畎畝之忠錫命天庭忽冒麾符之寄縮五六年而成近次越三百里而爲便家被上旨以促行進邦民而布令臣某中謝伏念臣某資材愚下學術空疎忝竊甲科初乏洋洋之對驅馳外服了無赫赫之名屬端平更化之初察小吏勤身之故過推邑最獲玷朝紳一從陞列院之班再轉備西樞之屬眾論已疑其超躐宰司更預於謨謀感造化之曲成恨涓埃之莫報嘗因登對冒貢狂愚聖度有容頗是齊賢之四說他人不省過尢蘇軾之多言荷泰道之包荒領祠官而逺引丹心日皎榮念灰寒敢圖寸朽之不遺特許方城之自效載瞻封域實介江閩疇昔瘡痍未加鍼砭只今疥癬復費爬掻正憂疆場之多虞可使蕭墻之易動況利盡而忍加抉摘兼楮輕而無策稱提共知局面之難扶安得盤根之立剖自慚庸譾誤入選掄玆蓋伏遇皇帝陛下坤轉乾旋海涵春育兼收並蓄無材不入於甄陶一視同仁𨿽逺亦如於畿甸厚根本之培植憫田裏之嘆愁謂臣近在鄕關必稍諳於土俗知臣奮由寒畯或粗達於人情乃棄短而取長俾承流而宣化臣敢不俯殫駑力仰答鴻私憑仗國靈彌渤海帶刀之習奉承詔旨慰山東扶杖之思免求一分之寛以蘇千里之急十一月視印於南康境上閏十二月到司謝表

近日長安甫祝釐而西去觀風江滸誤將指以東來循墻莫遂於懇祈入境具宣於寛大俯慚忝竊仰戴生成伏念臣空抱古心豈堪世用少遊塲屋志一第以爲榮壯踐仕途蔑寸功之自見當路過爲之汲引明時曲示於收羅由凋邑以登朝起祠庭而予郡固未嘗違道幹譽亦不敢因公病私偶無得罪於軍民安有隨車之老稚殆饑渴易爲於飲食非涓埃可益於海山入玷郎闈躐陞省闥上恩深厚但知空臆以盡言世論崄必欲索瘢而洗垢絲毫無此天日臨之置散投閒正尋盟於鷗鷺取長捨短忽促駕於騏駰固辭非所以效忠冒進又幾於鮮恥莫違淵聽只拜溫綸饑歉頻年曷給馬牛之運流離滿野孰安鴻雁之居曽是麼麼可供任使玆蓋伏遇皇帝陛下與人而不求備嘉善而矜不能念臣意在愛君忍終加於棄絕察臣才非經世尙粗竭於拙勤畀以皇華責其後效臣敢不盡忱體國悉力爲民一江數千里風寒諒書生之何補九州四十三屬邑庶濬澤之周流

冬十月甲戌到任謝表

非才防漕職有愧於兼三攺命詳刑恩許令於共二仍通班於中祕示增重於外臺只拜寵光首宣寛大臣某伏念臣孤蹤寒逺陋質迂疎文不足以爲國之華勇不足以敵王所愾其言皆平平之策非過激而難行所至無赫赫之名期相安於弗擾比司飛挽適值饑荒芻莫能求只負距心之罪廩防可發空懷汲黯之忠況復攝官尢虞非據軍旅之事未之學也自顧何裨錐刀之末將盡爭之信非得已猶念公家之久匱恪遵渙汗而不移𨿽粗寛於一分常懼盈於百謫安能鞭算徒有管窺必先足正額之鹽乃可通浮鹽之運果能禁上流之稅亦何害免稅之徵欲求斡旋通變之方當識本末重輕之理方吁天而丐免忽易地以周諏由漕而刑均號觀風之選自江而浙益增近日之榮玆蓋伏遇皇帝陛下無求備於一夫每哀矜於庶戮謂毫芒析利毋庸責效於書生而囹圄未空姑俾盡心於臬事失之於前者將收之於後尺有所短者或寸有所長察欂櫨杗桷之殊施忍毛髮粟絲之輕棄臣敢不仰承欽卹俯念侀成山嶽震搖可但令行於屬部乾坤生育終期徳洽於民心戊午賜禦書味書閣遺安堂六大字謝表

書帷夕說閱日未幾易畫芒寒自天有隕神筆一施於潤澤艸茅倍長於聲光目盡駭於榮觀手不知其自舞臣某惶懼惶懼頓首頓首臣恭以我宋淵微之家學每因暇日遊戱於法書有如私室之扁題尢示聖恩之優異或野處賁詞臣之第或茂功旌勛舊之門藏在名山具存彛典歷數西江之盛事於昭列聖之宸奎太祖表洪氏之義居光堯書萬里之齋額然名徳乃膺是眷豈麼微可擬其倫伏念臣少也多奇長而無述短檠二尺妄窺往聖之防言破屋數間近守先臣之故址茍焉葺理於以藏修讀書之眼已昏負郭之田何有謂學問求放心而已而貧賤庸玉女於成得一善則服膺食知其味恐多財而防疾獨遺之安英華自咀於窮年夢寐不防於淸夜淡而弗厭樂以忘憂此防臣飭已之私亦古者刑家之意輒因閒燕乞假寵靈方虞鈇鉞之誅忽委琳瑯之賜色齊南斗奪星軫之光芒勢聳幹龍煥雨亷之晶彩增盤谷山泉之重貫丰城幹莫之精陽和不擇地而施海宇舉聞風而起玆蓋伏遇皇帝陛下道包萬象天縱多能心上經綸本廣廈細旃之論毫端造化回冰崖雪屋之春凡陪虎觀之淸遊隨探驪珠而必獲察臣研精磨鏡之帖憐臣當躬耕隴之勞爰頒肆筆之書下飾窮山之陋臣敢不只承帝賜仰對天章六字寶傳與六經而俱壽百金產薄期百世以流芳永垂訓於子孫庶酬恩於君父

五日到任除右文殿修撰知平江府兼淮浙發運副使謝表

伏以班著罔功已斷驅馳之夢麾軺假寵躐升論譔之聯荷帝力之無私感臣生之易老俶臨封境只布寛條臣中謝竊以行都歷百年以來扶風爲三輔之勝內拱京邑固根本以爲先外餉長淮峙糗糧爲尢急實爲表裏之重寄必得文武之兼才伏念臣寡過未能早衰多病曾防片善可爲蟠木之容徒有朴忠願效采芹之獻遄逢盛際親簡睿知密司省闥之彌綸進侍細旃之講論而臣才非穎脫識陋管窺大不足以扶植紀綱小不足以變通財計要其本意惟曰弗欺未殫螻蟻之忱俄嬰狗馬之疾祈閒累疏誤渥自天廣內凝嚴除職密聨於書殿吳門咫尺勉行昭布於奎宸生蒼顏白髮之光煥畫防淸香之色是非常制允爲殊恩祈鎭撫之無難且轉輸之未絕必民與官樂爲市乃不孤招糴之名必州視縣如一家乃克全厚下之實惟寛足以革暴惟靜足以彌紛退慙譾能曷稱隆委玆蓋恭遇皇帝陛下陶成庶類器使羣工知臣薦試外庸熟田裏艱難之務謂臣曽污中禁識冕旒憂顧之心賁以新榮責之後效臣敢不俯殫駑力仰答鴻私黃霸務在安民誓將自托汲黯不能任郡終願歸休

戊申磨勘轉朝散大夫謝表

輔郡承流慚罔功於下考銓曹防課誤增秩於中行僥逾六品之陞優渥九重之賜只膺渙汗凜極臨淵中謝伏念臣徒守孤忠曾防顯績日塵班綴病軀久倦於驅馳恩畀麾軺詔防弗容於避免防潤於京師九重之地系心於吳門咫尺之天每畢力以支持僅與民而安靜抗疏累祈於閒散予環賜被於褒嘉十一等爲大夫開唐防戶二千石有治效沗漢璽書揆積嵗以奚勞廼逢辰而加寵玆蓋伏遇皇帝陛下規恢庶政磨勵羣工獨總權綱內外任分於種蠡公行信賞循良庶得於龔黃綫長每務於甄收綿薄亦叨於明陟臣敢不誓堅素履防答鴻私名器不假人欲辭榮而未遂謀猷則告後𨿽歸老以無忘

供兵部侍郎職謝表

伏以軵居出守已愧罔功禁槖論兵忽叨誤渥宜退而進荷寵若驚中謝竊惟歷代之建官莫重六曹之分職屬時立武尢急司戎調補簡稽總尺籍伍符之眾論思獻納扈屬車華蓋之間必得通才始堪妙選如臣者地寒無挾材窳非長人之有善心好之庶幾寡過少不如人今老矣自揆何能三載巖棲寸心灰冷值攺調於化瑟乃首被於招旌由省闥而陞列卿侍經帷而攝銓選簡知深厚報稱蔑聞疾久苦於采薪符遽膺於分竹彊顏扶憊累疏投閒望之非雅意於本朝汲黯自不任於治郡予環屬爾簪筆隨之禮方謹於循墻召弗容於俟駕神武之徳廣運固上稟於明謨軍旅之事未聞終難勝於任責或者攸司之淸簡正昭大度之優容玆蓋伏遇皇帝陛下剛健乘時威靈及物修車備器將恢內修外攘之功連茹防茅聿致小往大來之慶故𨿽不司馬之法亦許攝登祈父之聨臣敢不興起懦衷對揚休命知軍容萬里嘆有忝於儒生舞干羽兩階庶助成於聖化

供禮部侍郎職謝表

伏以典三有命許污法從之班共二非才更沗成均之寄承恩激烈揣分淩兢竊嘗考有虞載籍之傳遡盛帝疇咨之意以禮化最關於治本故選掄特重於他官伯作秩宗所以重寅淸之任防教冑子所以隆溫栗之風茍非其人曷稱玆舉如臣者受才不穎涉世多艱早嘗備省闥之彌綸晚乃侍金華之講論寸長蔑有一念不欺久病支離僅固筋骸之束故書忘廢始知口耳之非守藩屢丐於歸休造闕莫違於威命吹竽戎部疊組儒官涓埃何補於髙深負乘只慚於玩愒周官六卿分職率屬均參禁密之司禮儀三百待人後行益峻淸華之職寵逾其分人謂斯何玆蓋伏遇皇帝陛下器使羣工手提妙造地蟠天際儀文昭煥於兩間魚躍鳶飛徳化陶成於萬有不求其備善用其中謂臣粗謹司存姑俾攝承於邦典知臣斷無他技或能勉率於諸生是使妄庸亦叨簡記臣敢不對揚殊渥激勵壯懷屬車華蓋之間誓朴忠之自效稽古禮文之事庶盛際之親逢儻少答於鴻私卽願歸於農畝

庚寅宰執宣賜禦制忠邪辯謝表

類別薫蕕正人心之趨向訓垂琬琰覩聖意之宣明回剝窮復反之機導否極泰來之運云章敷錫風化聿新竊聞忠邪本不相謀是非斷無兩立知人則哲在帝堯猶以爲難觀行聽言𨿽孔子未之能信然疑似之多端易惑而虛靈之方寸莫欺果使淸明之在躬何憂黑白之易位欲其論定惟以事觀阿意茍容者必禹光犯顏敢諫者卽王魏附伾文則寧復念國忤恭顯則決非爲身也詐而舒也純陸以忠而裴以佞至若和同周比之相悖泰驕義利之不侔气類各從肺肝如見惟文理密察足以有別如尺寸權衡付之至公玆蓋伏遇皇帝陛下獨運陶鈞更調琴瑟靑天白日灼知三宅三俊之心履霜堅冰早置一陰一陽之辧懋緝熈於閒燕取鑑戒於元聖謨昭黼黻之光才品惡紫朱之亂儆於有位精以承休昔紹興頒戒石之碑諄諄厲節乾道制用人之論凜凜明邪復見祖風大闗世道臣敢不防嚴三畏堅守四維大哉言一哉心若常近威顏之側有諸中形諸外毋少萌毫髮之欺

丙申除直祕閣依舊浙東提刑兼權浙東提舉謝表

旨曰昔姚崇之告宗謂能擇十道按察使則天下不勞而理朕嘗三復斯言以爲有國之未大治政繇吏民之不相習使部使者得人則異於是故每出節臨遣必謹之重之非師論允穆者不以授爾挺姿有堅持之操賦政多豈弟之規將漕江東凜有風績肆疇爾庸命爾易節於浙左夫王良造父之鳴和鸞逐水曲罔不中節者人馬相習也爾於使事其知習矣卽所以驗於逺者施於近於爲政乎何有往哉尙迪時命無違

長安日近甫易節於外臺壁府天低復防班於中祕捧溫綸而有耀覺凡骨之頓輕載惟五星聚奎之祥實啟列聖尊儒之治自端拱崇文之置院逮元丰延閣之錫名寶訓森羅隔人間之風日道山嚴邃矗海上之煙雲入館者榮於登僊寓直者謂之貼職必有淹該之彥始膺殊異之褒伏念臣愚不識時志徒嗜古塲屋舉子之作姑以決科瀛洲學士之聨何嘗入夢自驅馳於官鞅愈汩沒於吏塵騖行抱成案而前但箝紙尾螢案照遺編之字久負初心荷洪造之曲憐沗繡衣之直指文書盈於幾正虞徧覩之難訟牒裝其懷深覺早衰之遽曽是皇華使臣之在隰亦依靑藜太乙之餘光蓋臯陶由稽古以明刑而不疑以通經而斷獄將俾勿忘於素業忍令自絕於淸流臣敢不益讀未見之書求爲有用之學校讐大祿半生已愧於儒紳講論石渠他日倘承於帝側

遺表

誥詞云夕拜瑣闈未絕塗歸之筆夜移舟壑驚聞淪謝之言𨿽百年旦暮之常嘆一代風流之盡爰加湣飭式示寵榮具官某用世通才識時宏蘊其淸規可以厲俗其姱節可以尊朝持槖甘泉人稱名從論說東序士得明師朕方興前席渇見之懷爾已遂飾巾待終之願宿儒可備顧問誰其嗣之老成尙有典型今其已矣疊四階之優贈陞次對之華稱用書銘旌永賁泉壤

生必有死殆猶夜旦之常主爾忘身敢爲存亡而攺望闕庭而永隔戀軒廐以長鳴假息須臾輸忠萬一臣某悲哽悲哽頓首頓首伏念臣稟資戅直奮迹羈單防學壯行粗有聞於師友臣忠子孝期無負於君親先皇帝擢之甲進士之科聖天子置之百執事之列弗稱天朝之儀羽敢陪省闥之彌綸建長策遇明時莫禆國論有嘉猷告我後屢觸宸嚴凜冰履之自危掲天光而下照險夷萬變精白一心將指外臺薦被皇華之臨遣守藩右輔更勤細札之趣行計簿未上於甘泉釐席已前於宣室追趨瑣闥宻勿經帷夙夜寅淸何補禮文之闕日月獻納曷憚侍從之勞而臣福過災生老將疾至精神因之恍惚形骸寖以支離危衷未動於矜憐孤迹迄煩於全防要藩華職有光出晝之行間館珍臺徐賦祝釐之祿冀專精於藥石或收效於桑楡去國兩年扣閽累疏骸骨之乞弗遂膏肓之疾已深非敢私螻蟻之防所愧乏犬雞之報心勞形瘵知無路以更生血瀝肝披願有言於將死伏願皇帝陛下淸心寡欲明目達聰昭徳以照百官益嚴紀律撫辰而凝庶績罔忽幾防定國本以建久安之基肅朝綱以杜旁落之徑使聖治謹終而猶始則大邦𨿽舊以維新臣語短意長形畱神往威顏益逺持荷空想於前塵王愾未忘結艸尙希於後效

淸正存稿卷三

欽定四庫全書

淸正存稿卷四

宋徐鹿卿撰講章

八月戊寅進講尙書讀九朝通略通鑑綱目

禹貢梁州一段云臣聞帝王之學與經生學士異非區區從事於章句訓詁而已讀禹貢一書當知古人所以爲民除患者如此其勞疆理天下者如此其廣立法取民者如此其審尊所聞行所知不至於古不止也載惟我宋以仁得天下版圖之舊兼九州而盡有之南渡至今所存者獨揚荊梁三州至徐則僅存一二昔漢光武披輿地圖喟然嘆曰天下郡邑如是今始得其一陛下聖學髙明能無興念及此乎且古之梁今之蜀也幹徳下蜀之初天戈一麾列城按堵數十年間三關爲夷塗劍閣爲平地生靈爲魚肉文物爲灰埃士無歸宿之鄕民無安集之所兵革之患慘於洪水感時思古撫捲長嘆安知無如鄧艾裹氊之謀乎安知無如逆曦猖狂之計乎惟能以光武之心爲心則𨿽盡復禹績有不難者而於保蜀乎何有

十二月戊辰進講

卷子論五子之歌其一曰至𨿽悔可追云臣觀此歌五章文義首尾相續一章二章𨿽止於詠述皇祖之訓而太康之失不可掩矣三章四章若曰累朝都邑之盛如此前人典章治具之懿如此今以不守先訓之故皆不能保是誰之罪歟五章則敍其顚沛無依之狀若其過在已而無所自容者一何溫厚感惻之深耶因是論之三聖相承先後一意曰可畏非民曰非眾罔與守邦曰四海困窮天祿永終而欽哉一語乃其傳心之密旨禹之所以訓子孫卽堯之所以告舜舜之所以告禹者也大凡敬心肆心不能兩立此長則彼消此入則彼出治亂之端於是分焉惟其敬故眞見民之可與守邦眞見民之爲邦本眞見民之可畏可近眞見民之不可虐眞見民之能勝予𨿽兢兢業業猶懼不蔇矧敢自暇逸以縱其欲乎惟其肆故以聲色遊田爲可樂而民之勞擾不卹也以飲食宮室爲可侈而民之寒餓不顧也方其未見也民之怨气滿腹而不知圖及其旣見也覆宗絕祀而悔無及夫以累聖久安之天下太康一溺逸遊之好其禍且如此況事變轇轕人情憂危之時乎噫爲人上者柰何不敬臣請爲明主再三誦之

癸未進講

卷子論湯誓至罔有攸赦云臣聞聖人之心天而已矣故觀聖人處天下之變不於其迹而於其心升陑之師何以見湯之心哉方其起伊尹於畎畆之中聘幣三往而不憚豈無故而然耶尹之幡然而攺也亦曰使君爲堯舜之君使民爲堯舜之民則君臣之意固有在矣湯之拳拳於尹如此及其至也乃使之就桀蓋謂桀之惡念已極惟尹庶幾能回之想其適夏之際所以開陳堯舜之道敷繹皇祖之訓者無所不至必將曰徳不可滅威不可作也民不可勞財不可聚也一往而不可則至於再再往而不可則至於三四五湯之所以望桀者何如哉及其五反而卒不悟則天意可占矣然後伐夏之謀定豈湯之得已乎商之民日涵泳乎湯之仁而夏之民不得以同其仁非天意乎商民之所見者私於一國湯之所見者公乎天下此湯之所以無間於天也𨿽然動以天矣而猶曰有慚何哉蓋君臣天地之大義不可犯也一有小異則其心自有不安焉者矣善乎先儒之言曰非有桀紂之暴湯武之仁君臣之義當守節伏死而已臣旣明湯之心復援此以曉天下之爲人臣者手記云讀通略開寶二年六月及十月至段思恭知靈州奏曰古人皆以事業進身自科舉法行寒士捨此無以自進自成童而上卽獘心力於塲屋不切之文遂至臨事輒敗馮繼業守邊自謂非己不可太祖一用段思恭果能稱職自此邊將豈復敢肆其驕哉今邊方爲繼業者多矣惟陛下稍革科舉之獘以事功責天下士亦何患無思恭哉

己未進講

卷子論禹貢雍州一段云臣聞開辟以來洪水爲天地間最大患天生神禹出而當之非於大綱領所在卓然有見足以禦夫滔天方來之勢則𨿽殫智慮窮心力彼湯湯浩浩者將不勝其治矣禹蓋深察乎此者故其言曰予決九川距四海濬畎澮距川此所謂大綱領故自雍一州而觀則渭爲大旣導渭以入河則涇可使屬於渭漆沮可使從於渭灃水可使同於渭大有所入則小有所歸用力省而成功博矣合九州而觀則海爲大川次之能決九川以達於海則濬畎澮而至於川亦易矣聖人所以禦大菑扞大患者其所識者大也人主之治天下亦然當眾獘轇轕之餘而聖明適當其防轉移闔辟果將奚先任洪碩以總機務而大臣舉四方萬里之治屬之於監司郡守擇威望以專閫寄而帥閫以扞敵禦侮之功責之於列屯守將選通才以主邦計而版曹以理財正辭之事分之於司農外總絲牽繩聨領挈裘順是亦使畎澮達川九川至海之智也不然役役於常程細務之間而綱領所在不深致意則自處者小矣何以障大勢之趨乎臣敢於九州之末備論禹所以治水之道而終之以言曰智者若禹之行水

冬十月壬戌進講

卷子論禹貢導山四條云臣觀禹貢一書載禹治水曲折旣以九州之山川各附其境又總導山導水而聚見於其後互相發明而施工之次第畢見矣王肅則有三條之說岍爲北條西傾中條嶓爲南條鄭則有四列之說岍爲正陰列西傾次陰列嶓爲次陽列岷爲正陽列而先儒朱熹以爲不然蔡沈祖其意以兩導字分爲南北二條而江河以爲之紀於二之中又分爲二導岍以下爲北條大河北境之山西傾以下爲北條大河南境之山導嶓以下爲南條江漢北境之山岷山以下爲南條江漢南境之山其說最爲坦明今參合而觀則導岍以至大嶽卽冀州壺口至嶽陽之役也底柱以至太行卽冀州覃懷衡漳之役也西傾以至太華卽雍州終南至鳥防之役也熊耳以至陪尾卽豫州伊洛瀍澗與導淮之役也導嶓至大別卽梁州導漢之役也岷山至敷淺原卽梁州導江之役也禹之治水其條理秩秩如此人主之治天下其可不知本末先後之序哉

乙丑進講

卷子論禹貢導水九條云臣聞中國山水皆來自西北故隨山始於岍岐濬川始於弱水隨山所以觀其勢濬川所以導其歸其實先隨山而後可以濬川也疏導之功旣於各州見之至此又隨其流而條列之所以互相發也其間山川地理之名非親見目擊不過誦師傳按傳注非可臆斷至其大義之可以爲法爲則者臣請得而詳言之夫百川皆東而弱水獨西黒水獨南其源又皆在塞外禹隨其勢而先導之欲西者西欲南者南然後並力於冀兗諸州之水自導河以下大抵皆東流矣人主觀之則知爲治之道亦惟行其所無事而已也礙者鑿之壅者決之當因者修之當止者滙之當分者播之當合者同之而一無容心焉人主觀此則知隨時弛張之道有不容以執一也川流浩渺若不勝其用力然或入於南海或東入於海或入河以至於海其得所歸則一爾人主觀此則知爲善不必同而歸於治則一也𨿽然是有本焉程頥曰有闗雎麟趾之心而後可以行周官之法度臣亦曰有大禹思由己之心而後可以考禹貢之法度

乙酉進講

卷子論禹貢九州攸同至成賦中邦云臣聞禹貢紀禹治水之書也而以貢名何哉夫以四海九州之廣而戴一人焉以爲君爲其能興利除害而生育乎我也其尊君親上之心每因貢賦而見方洪水之初斯民自保之不暇又安知所謂奉上之禮哉及水患旣平六府旣修於是而制田賦於是而獻方物在上者盡其仁在下者致其敬蓋必如是始可以言功成治定之懿矣此名篇之本旨也然聖人之心惟恐一毫之屬乎民以庶土交相正則知所產之不可以槪同以三壤相凖則則知所賦之不可以偏重而成賦止於中邦則知貢獻之在夷狄者不可以或彊其致謹一意乃所以爲制貢之本使人易供而樂輸也後之取民者其鑑於玆

手記云讀通略幹徳六年至張洎能伺國主顏色奏云臣聞舜好問而好察邇言而惟邇言是聴惟邇言是爭詩人以爲戒說者謂邇言爲近習之言要知凡親密者之言皆是天下惟親密之言最難察其譽是人也不直致其譽之之詞必委曲以助之其毀是人也不直致其毀之之詞必浸潤以入之人主不察而墮其術中則黒白混淆是非倒置張洎善伺國主顏色所以自誦其一門榮寵之盛而翻然引退者是必陰覺唐主有厭之之意而假是以固其寵也至於薦湯悅爲相亦必其私相朋比之人未幾復召未必非悅爲之助而唐主已入其中而不悟也

十一月乙未進講

卷子論禹貢錫土姓至告厥成功云臣聞聖人一身天地民物之宗主也一事之未理一害之未除一物之未遂皆聖人責也方堯之時洪水橫流天不得其所以成下民其咨昏墊而不得其所以安其爲患何如哉禹以身任胼胝之勞大而山川鬼神莫不寧小而鳥獸魚鼈莫不若水土平矣貢賦定矣五服建矣道化行矣八九年間建如此大功業去如此大菑患定如此大經制辟如此大風教禹豈自以爲有餘哉僅足以塞宗主天地民物之責而已陛下聖徳髙明不下大禹然臨禦二十二年視禹告成之時不翅過倍而國本未建邊境驛騷財計空虛人民離散盜賊竊發幾無一事卓然植立者是必有其故也讀聖人之書當以聖人爲法臣願陛下謹思之勉圖之

手記云讀綱目晉安帝隆安三年至燕主盛遣李旱討李郎旱旣行急召而復遣之郎聞旱還謂有內變不復設備奏云急召復遣此乃兵機所以疑李郎也旣中其計故至於敗至帝卽位以來內外乖異石頭以南皆爲荊江所據以西皆豫州所專京口及江北皆廣陵相髙雅之及劉牢之所制朝政所行三吳而已及恩作亂八郡皆爲恩有奏云此一節臣願陛下反覆玩繹因再讀一過奏云陛下試觀今日大勢得無有類此者乎尾大不掉已有其象不審陛下與二三大臣曽圖慮及此否

癸卯進講

卷子論甘誓至予則孥戮汝云臣聞君臣天地之大義也古者於其臣一不朝則貶其爵再不朝則削其地三不朝則六師移之未聞以戰言也周桓王失政與鄭戰於繻葛春秋猶書曰王伐鄭今序書旣曰與之戰而史之所書又曰與之大戰則扈之不臣亦甚矣啟繼承之初驟當大變乃能親帥六師以討犯分之諸侯其誓師之辭雍容整暇峻發明厲而天冠地履之義昭然若掲日月此可以見啟之賢眞能繼禹之道矣然方是時綱常素正朝廷素尊猶有如扈之負固者後世人主其於防微杜漸之道可不謹乎漢至文帝七國之禍萌象已著使用賈誼分王子弟之說亦可以濳殺其勢而養癰防疽至景帝而大決猶幸當時元臣宿將遺烈尙存南北軍與郡國之兵皆百戰之餘尙有可恃不然殆矣若唐天寶以後藩方跋扈賞罰自専官屬自置貢賦自私而天子之尊至於無人無兵無財憲宗宣宗威令甫振而復弛積而不已遂以亡唐又豈特君臣交戰之比哉由辧之不早辧也恭惟藝祖皇帝風雪之夜君臣從容杯酒之傾神領意防一語之契消除五季之禍根扶植萬世之綱常此我宋家法也聖子神孫所以斡旋宇宙闔辟萬變而消患於未形者可不於此致深長之思

戊申進講

卷子論五子之歌至以作歌云臣聞國之興衰在民民之離合在徳聚則爲君臣散則爲仇讐甚可畏也蓋君民之心同一徳爾君以憂勤爲心則其徳日彰而有以感動乎民心故聚而成國君以佚豫爲心則其徳日亡而反以拂戾乎人心故散而爲仇天位之艱如此太康常一念及此乎皇祖之所以畀付者何如而乃屍其位四海之所以屬望者何如而乃安於逸太康有是徳而自滅之民心安得而不貳哉不此之懼方且盤遊無度其逺至於有洛之表其久至於十旬弗反此固羿之所爲窺伺也大抵姦臣賊子𨿽有不肖之心未有無因而動者漢文帝仁孝恭儉人心愛戴如父母七國𨿽彊何名而敢爲亂唐宗驕奢淫佚不卹國事安祿山遂得投隙而稱兵是知離天下之心生姦雄之心皆自人主之失其本心始逸遊之樂所得幾何而敗亡之禍貽笑萬世古稱以一人治天下不以天下奉一人君國子民者愼毋快耳目之欲而爲姦雄之所因哉

復奏乞宸翰云臣生長寒士誤防陛下許侍經幄恭覩陛下多能天縱肆筆成書昭回之光下飾萬物凡臣子祈恩望賜者無不滿意而去臣於誦說諸臣最爲末至本不當冒昧有請然臣有目眚度不能久事陛下失今不言恐如入寶山空手回也伏念臣一廛四世僅庇風雨有閣曰味書有堂曰遺安欲望睿慈賜臣二扁使得借手歸見松菊實拜天地之賜冒犯天威臣下情無任皇懼之至

甲寅進講

卷子論仲虺之誥至舊哉云臣觀堯舜揖遜之風去夏商未逺也而湯反之當其初時桀之凶徳熾矣斯民陷溺於塗炭不容一朝居也湯使伊尹五反五就亦庶乎桀之能覺矣桀旣不悛民怨益甚湯不得不爲應天順人之舉其心蓋有所甚不忍也旣已爲之矣然唐虞之事如彼今日之事如此後世必將曰湯至聖也而猶爲之則是啟盜賊之門紊君臣之綱自我始也於是忸怩愧恥無以自容然天下之所望湯者豈徒曰勝夏而已其康四海而垂萬世者植基培址正在此時使湯而不以爲慙也何以爲湯使湯累於慙而不能自廣也亦何以慰天下之望故仲虺所以開釋其意一則曰天之所命不可違也二則曰商見惡於夏不容己也三則曰湯徳在民不可辭也四則曰民望所歸不可遏也天人之責在湯湯豈必畱此慙於胸中久而不化以傷維新之政哉凡此皆所以消釋湯不自安之意也然仲虺終不敢以爲無慙者亦足以見天冠地履之義凜乎不可犯矣此仲虺言外之意

甲子進講

卷子論仲虺後段云臣觀此篇前五節皆釋湯自慙之心後三節皆勉湯當爲之事蓋人主一心萬事之根本也此心如明鏡如止水則虛靈澄湛軒豁恢廣以之運量酬酢無事不可爲一有系累則芥蔕凝滯如鏡之塵如水之波安能有所立哉湯旣勝夏凡所以昌其國懷萬邦裕後昆保天命者皆在此時皆在此心任責重大有無疆之休亦有無疆之卹今乃畱一防慙忸於胸中久而不化以傷維新之治始旣不謹終無可觀此正虺之所深懼故先有以釋其慙後有以勉其進自佑賢以下皆其事也至於一篇之要旨則全在徳日新之一辭蓋是徳運而不息則其用久而不窮不然則慙已化矣而滿心乘之慙則此心慊而有所累當爲者不及爲滿則此心防而有所止可爲者不復進以湯之聖固非自滿者然臣子責難之言備精粗該本末不得不如是也盤銘曰徳日新日日新又日新此湯因所得於虺者而推廣之也能自得師者王諒哉後之明主其可不以湯爲師

戊辰進講

卷子論伊訓前一段云臣聞人主之繼述莫嚴於初成湯所以貽謀創始者其徳至矣由之則治違之則亂太甲卽位之始乃宗廟神靈之所顧歆羣臣萬民之所觀聴能嗣厥徳在此時不能嗣厥徳亦在此時欲占他日之治亂惟觀太甲之能嗣與不能耳人心同此愛也吾能盡吾事親之孝以立其愛人心同此敬也吾能盡吾事長之禮以立其敬卽此一念充而廣之由今日至於後日益廣益大益逺益著則始於家而刑於國以極於四海莫不知所愛敬而湯徳爲不墜矣不然無諸已而欲求諸人不能謹其始而欲責其終是已且不立而欲立人乎哉故謹初者嗣徳之要也立愛立敬者謹初之要也𨿽然始之不善未有能善其終者矣而善始而不克終者亦豈少哉漢武帝唐宗是也伊尹曰今王嗣厥徳罔不在初臣請繼之曰今王全厥徳罔不在終講畢奏云善始固難克終尢難詩云靡不有初鮮克有終如漢武帝唐宗晉武帝之流初年非不可觀一念少差貽害天下貽笑千古惟本朝仁宗髙宗孝宗在位最久終始一心度越前代陛下春秋鼎盛加之世道艱屯丙午丁未人多疑爲厄運臣願陛下日新又新日謹一日上畏天命下畏民碞則治平之懿當與三聖齊休而儷美矣

癸未進講

卷子論伊訓後一段云臣謹按伊訓之書始言桀失天下之易次言湯得天下之難次言前人之垂憲者爲必當守終言天命之難保者爲必當畏而又咨嗟嘆息喚醒太甲而告之曰嗣王祗厥身念哉此正一篇之要旨喫緊用力處也蓋𨿽有如是之良法如是之謨訓而吾身本原之地一不加敬又安能禦於家邦而對於前人哉想是時太甲𨿽煢煢在疚而縱欲之端尹固有以密察之故思有以遏其萌而杜其防此大人格心之學也𨿽然太甲中才之君伊尹所以望之者猶不敢恕若夫臣子遭值聖明則責難之義又當何如哉臣嘗卽惟徳防小惟不徳防大之言而推廣之曰舞不必常歌不待酣但逸樂之間微有失節非祗也不必孜孜貨色不必旦旦遊畋但苞苴之蹊一綫未絕燕安之鴆一息不儆非祗也聖言𨿽不侮而亦未達於用忠直𨿽不逆而亦未見於行耆徳𨿽不逺而私議或在於王宮頑童𨿽不比而異服或污於宮禁皆非所謂祗也災祥之判治亂之分不在天而在身不在著而在微嗚呼敬之哉敬之哉

戊寅進講

捲於論咸有一徳前一段云臣按自伊訓至咸有一徳皆伊尹訓太甲之辭而時有先後語有淺深其節凡四奉嗣王祗見厥祖明言烈祖成徳以正其初其辭雍容不廹此一時也至於王惟庸防念聞則戒以無忝厥祖戒以無越厥命以自覆戒以無俾世迷辭愈切此又一時也及其悔艾深至始告以升髙自下陟逺自近蓋直告以用功下手處此又一時也洎復政告歸然後以精防傳心之蘊空臆而盡言之而名之曰一不憤不啟不悱不發涵揉切磨具有次第而其大要則不出此一而已何謂一曰運行而無息純粹而無雜貫通而無間莫非一也而有常則大體焉合而觀之則徳在初者此一之基也愼乃儉徳者此一之修也允徳協於下者此一之充也至於此篇曰常徳又曰庸徳則知其不容息也曰徳惟一又曰徳二三則知其不容雜也曰天佑民歸曰吉凶災祥則知其不容間也諄詳懇到愈精愈密其意蓋以嗣王克終允徳固萬世無疆之休然師保旣歸而寒之者至則有時而不常矣不常則前日之功間斷而不續不可以言一矣是善始易愼終難作聖作狂一念間爾君天下者可不戒哉

辛酉進講

臣聞人主之學與經生學士異執經入侍者必有以發明正理開啟上心然後可以無愧所學訓詁云乎哉抑誦說云乎哉四牡一詩爲勞使臣作也生民休戚系所遣之是非官吏臧否觀於使者之得失不難於勞而難於遣周人於此何其愼重之至而不敢茍哉方其行也則寵以禮樂之華勉以咨諏之寄及其還也則又述其勞勩不遑暇逸之勤而念其思親思家之意歡欣悅懌常浮於言意之外臣子奔走於原隰阪險之間而防勞片善坐見於黼座蜵蜎之邃何其盡人之情記人之功纖悉至到若此易曰說以使民民忘其勞臣子寧有見知而不說以忘勞者哉王澤旣防古意漸盡遣者旣茍勞者亦廢往往朝辭禁門情態卽異暮宿州縣威福便行才有尺寸之權可以借手則無非毒民厲眾之事旣不知所以遣之借曰勞之亦徒以爲欺而不足以爲惠矣今宜追仿古意嚴於遣而勞行焉我朝盛時鮮於侁嘗使京東旣又再使司馬光嘆曰一道福星也安得百子駿布在天下乎由今而言一遣已病況再乎一人已多況百乎張詠守金陵範延貴一殿直爾詠問天使沿路曽見好官員否延貴曰昨過袁州萍鄕邑宰張希顏者𨿽不識之知其好官員也問其故曰驛舍橋道全葺田萊墾辟野無惰農肆無賭博市易無喧爭夜宿邸中更鼓分明是知其必善政也詠笑曰希顏固善矣天使亦好官員也卽日同薦於朝古道旣薄上下往往交相爲瘉有采訪人物於一殿直如詠者乎有天使過邑而縣宰不識者乎是可嘆也𨿽然臣豈敢謂今世遂無其人哉精遣而後勞之是在陛下一轉移間爾

癸巳進講

臣觀遣勞使臣之詩二篇相爲首尾臣於前篇言當遣而後勞蓋以遣重於勞也夫使臣之職惟以詢訪爲先務人主以求賢自輔爲心則可以自廣其聰明人臣以訪善報君爲心則可以輔成人主之徳意將命而行靡不周徧四方萬里皆如在畿甸之間斯謂爲不辱君命矣然嘗觀春秋傳穆叔之言曰訪問於善爲咨咨親爲詢咨禮爲度咨事爲諏咨難爲謀𨿽各有意然皆欲其訪求善道同歸於正而已夫茍正直恭儉不以言則非咨善矣人倫天倫不以明則非咨親矣孝弟忠信不以白則非咨禮矣田裏愁嘆不以聞則非咨事矣水旱盜賊不以達則非咨難矣志不在於善道而以摘發隠伏爲能以浮言單辭爲信以欺誑生事爲心則臣恐壅上徳賊生民將自遣使始豈周人詢謀之本旨哉惟明主重之

丁卯進講

卷子講常棣至烝也無戎云臣觀此詩八章說者皆知其欲篤於兄弟固也然不察詩人起興之本旨則猶未足以言詩也夫一篇之中所興者二以常棣興則見其眾多相輔一气同枝自相親倚非有假於外者天性也以脊令興則見其飛鳴動搖出於至情不能自捨非有所待於人者亦天性也知二章之所以興則其餘六章之義可識矣蓋兄弟天倫也天理不可冺則兄弟不可離是皆自然而然動於中而不容己者周公閔二叔而誨之使非本諸固然之天以感發其至性則𨿽欲彊爲糾合庸可得乎若餘章不過反覆鋪陳使知是理之不可不深體而有以見凡今之人皆莫有過於兄弟者也何以明其然哉死亡之可哀惻然懷思而致其情者兄弟也急難之不料樂於葉力而盡其助者兄弟也外侮之侵淩相與扞禦而不敢避者亦兄弟也皆所以深言兄弟之不可及也至於他人則𨿽有矜憫之情逮勢力稍不及則有相視長嘆息而已矣利害稍相渉則有逺避不敢近而無復致其力者矣天眞所存其可誣哉臣故首及之以發詩人之本旨云

口奏云司馬牛憂曰人皆有兄弟我獨亡牛有兄弟而言亡慨然形於傷嘆如此必其心大有所感動者然則天理人心之際凡有似此者豈得不惻然興懷哉

冬十一月己卯進講

卷子論常棣至末章云臣觀上五章皆反觀展轉以致其情言兄弟至親不可暫離而終可托可恃者以其爲天屬故也所謂出於天之本然者也至此則又反其言辭世俗旣降方喪亂則思兄弟及安寧則懷友生是謂於所厚者薄而失其本心矣因是心而糾合之誰能不自反乎旣又爲之旁證曲諭以盡其情飲燕樂矣然非兄弟皆至則其樂不足慕妻子好合如鼓瑟琴樂矣然非兄弟翕合則其樂不能深久樂至於可慕可久皆由兄弟而後致則知兄弟信非他人之可及也然自二叔之變𨿽以至親且日以衰薄推而至於九族則薄益甚矣其曰謂他人父謂他人母謂他人昆是乃失其本心糾合之道若止以言辭諭之未必信其然也又謂宜室家樂妻孥而後兄弟之情可久試究竟而深圖之其道豈不信然哉周公親親之心於此可謂至矣然有不幸而遇天理人倫之變者宜何如哉象之於舜是自絕於天者也孟軻乃曰仁人之於弟也不藏怒焉不宿怨焉親愛之而已臣以爲親愛之迹或有所不能及而親愛之理則不可一日忘此念一存則一家仁一國興仁矣此舜之所以與天合也惟聖明念之

己亥進講

卷子講伐木一篇云臣竊觀周之盛時所以治安千百歲而不可拔者正以大綱小紀詳法略則足以爲後世憑藉扶持之計故也其後小雅盡廢至於蕩蕩無綱紀文章卒至於徒擁虛名而國非其國矣今聖祖神宗精神心術之所建置風沐雨之所經營者至於近年百度浸已廢墜不舉所恃以爲安者僅有累世仁厚一脈而四牡之君臣常棣之兄弟伐木之朋友故舊所謂建三綱以爲綱立五常以爲常猶幸無恙爾若鹿鳴皇華天保采薇出車杕杜魚麗南陔白華華黍由庚嘉魚崇丘南山有臺由儀蓼蕭湛露彤弓菁莪之類或荒茀而不修或廢壊而不復而上安下恬視爲不切慮不動於耳目幾何而不至於小雅盡廢哉扶持修飭要當汲汲而圖之臣以爲當自君臣朋友兄弟凡有關於綱常之大者先致意以明其本而以忠信孝弟亷恥禮義諸詩相與修輔而維持之則小雅庶幾可以漸復矣此乃緩而實急者惟聖明深念之

戊辰進講

卷子講天保一篇云臣觀此詩自三章以前皆以天保定爾爲首蓋言天之所以保安於君者無一不至且進進而未已山川之髙深岡陵之廣大日月之光明松栢之茂密皆未足以形容其福之盛至若四時丰潔酒醴以事其先王先公者神亦降之福而神之來格者皆詒爾以福斯民質實無爲但日用飲食而已言羣黎百姓皆助爾而爲福也至此則天地兩間山川鬼神莫不錫之福此固天之所保定於我君之本旨也𨿽然天之錫福於君者如此則君之所以受福於天者固無窮矣然臣竊謂君之所以自求多福者猶有在焉仰體列聖仁厚之意則生不傷厚不困者一念不可忘也深察內外是非之分則進忠厚退浮薄者一事不可忽也天下之事固眾矣是二者尢爲集福之本臣請得終言之

十二月乙未進講

卷子講采薇一篇云臣竊謂興兵動眾人情之所甚難也茍無其道尙安能彊之必我從哉易之兌曰說以使民民忘其勞說以犯難民忘其死說之大民勸矣哉然後知古人使民輕於犯難者以明夫說之道也故遣使之詩必先使天下曉然知用兵非我之本意又爲備述其勞勤困苦之狀如親履其地而親見其事𨿽曰托諸戎役之自言而實則以明我之深察其情也其有不說以犯難而忘其死者哉此可以觀詩人體物之心矣

淸正存稿卷四

欽定四庫全書

淸正存稿卷五

宋徐鹿卿撰文

復齋記

士莫病於過莫善於復非過之病過而不能復者病也何謂復人欲去而天理還也夫人之所以爲人者以其有是理耳彼其旦晝之梏亡是五陰之剝也平旦之淸明是一陽之復也復而固之其爲臨爲泰也孰意復之者甚微而梏之者反覆則夜气不足以存夜气不足以存其得爲人矣乎人而欲充其所以爲人之理則毋恥於過毋吝於攺過無過則無復復者過之反者也非必曰一言之差一行之失而後爲過也理卽心也心卽天也使吾胸中所存揆之於理微有一毫之不相似則過矣過則必知知則必復復則必固固則與天爲一矣是故一念之悖於理者皆過也一念之還於理者皆復也復非自外至也惟能不失其初而已子路之復有過喜聞子張之復篤敬書紳曽子之復日三省吾身顏子之復有不善未嘗不知知之未嘗復行方其過時鏡昏於塵及其旣復塵開鏡明然而諸子之復復於旣愆顏子之復復於未形莫非復也而遲速之間又有間焉此諸子之所以爲諸子而顏之所以爲顏也耶若夫小人之爲不善動於心形於色發於聲音未有不自知其所由然者過而曰不知與夫知而不能復者是欺心也欺心卽欺天也天可欺乎是故君子貴復天地復萬物生人心復萬物明士而志於徳其必自復始矣當復而速復旣復而固復其顏之徒乎西昌倪公孺粹而和淸而文以復名其齋而屬余記之故余樂與之言復之理公孺儻有意焉是則復齋記矣嘉定甲申季秋旣望

種徳堂記

南安置郡幾三百載其間鴻儒碩師以徳善著者有六先生焉明道伊川則以侍太中公攝倅事而至焉者也東坡則經從而憩焉者也元城無垢則遷徙而寓焉者也惟濓溪以辦分寧獄事用當路薦來爲郡司理受知於太中開理學之源見諸行事尢爲顯著故郡𨿽偏而是職視諸曹特重方先生在官時與部使者爭重囚不獲則置手版欲去曰吾不殺人以媚人竟免囚於死自是繼武者民必以濓溪望之故地望𨿽重而稱職爲難非難於稱職難於爲濓溪也金華徐杲明仲繇賢闗職科第再轉爲郡理官政成課最上有日矣扁其堂曰種徳詩以自見而委鹿卿記之其有濓溪之心而溯其原於臯陶者乎夫兩賢相望經歷幾世而以徳爲刑其心一也善種徳者必先定吾所以種徳之地臯陶之欽卹濓溪之中正地也地立矣凡而偏怒奇憐蟊吾種者也有一於此皆徳之累去其累深其種明以本之恕以繹之亷以培之剛以耨之學以丰之則徳盛仁熟而難者易矣𨿽然是不可以朝種而莫獲也昔禹稱臯陶之徳而稱其邁言逺也漢於公爲決曹乃侈大其門以蘄陰徳之報夫處斷平允決曹職耳而其言如此則公之種不旣鹵莽矣乎臯陶之意濓溪得之以爲濓溪而於公或未之知也明仲涖官有能聲又卽徳名堂以詒其後於公幸子孫之貴而明仲永免子孫之憂可謂善學濓溪者矣今理防象先生而祠之凡在此位者暗室屋漏微有慊於吾心則入而居於堂出而拜於祠必有不安焉者矣此明仲名堂之深意吾故表而出之寶慶初元六月七日記

云封禪寺重修造記

大庾五嶺之一也逾橫浦而南陸行十餘里山行五六里盤廻繚曲躋於嶺巓界江廣之交石壁對峙是爲梅關關南寺曰云封六祖大禪師之法區也自漢元鼎庾將軍戍闗而嶺始名自唐開元張曲江公刋山剔石而關始通自咸亨六祖得法而寺始創靑山流水環屋上下蓋嶺嶠淸絕處也世言大覽傳衣法於黃梅以歸僧徒追躡爭之至是師置衣盤石上追者不能舉及卓錫地間泉踴出後人卽其地爲寺大宋祥符庚戌始賜今額中間寺宇興廢紀載失其傳莫可考詰至於今老屋暗腐住持永淸勇猛精進必欲自我一新之以誠告當路聞者傾施則鳩工庀徒逾越險阻輦材於三百里外中爲祖師殿東爲霹靂泉亭南爲靈官殿西爲西閣又西跨山兩崖梁空爲僧堂翼殿之右隔歧道面東爲官廨扁以駐節髙明軒豁罔不稱事剗攘菑翳幻出金碧役始於嘉定癸未成於寶慶乙酉縻緡錢二千有奇惟法堂方丈尙仍固陋亦且銳意經度凜凜向就矣淸自武其功走南安城謁記於郡文學南昌徐鹿卿以紀嵗月餘嘗試語淸曰昔祖師樵采負薪以足衣食比其服勤碓下密契無上菩提言下了了本無一物當是時萬境皆空室廬政復安在一向從末法中作佛事於祖師意云何淸曰妙莊供誠非我事然自我之居是山數十寒暑矣車之入乎關者不知其幾千兩也車之出乎闗者不知其幾千兩也我從其後而問之其人勉於職者勤於政者心於民而不敢茍者則人必曰此賢者也才者也其或養蠧敝偸嵗月媒身而職之弛甘利而政之荒則行路非之甿仇之夫吾教本於無爲而或以有所爲見譏子教職於有爲而或以無所爲見疾孰知道無精粗無人我無內外無爲而不爲有爲而未嘗爲孔與佛不相悖也子亦觀諸嶺上之梅乎如是而生如是而華如是而實如是而落謂之有所爲可也謂之無所爲亦可也能具知識於其有無之外則道在是矣余於是竦然驚豁然悟因嘆曰魯男子善學栁下惠永淸善學祖師乃今日獲聞第一義諦因次敍其說使歸刻之以諗後之出入是關者俾無愧於嶺上以貽淸之笑云落成之嵗六月朢日記

雙碧柱記

教官防之東有樓三間曰導月嘉泰壬戌曽侯凖建防北堂五間嘉定辛亥方君季仁建樓後堂之左爲屋三間面東兩峯扁曰雙碧寶慶丙戌徐鹿卿建屋前築臺從十有五尺衡倍之扁曰月觀觀之前爲圃中累土尺歷四尋植以雜花木旣就而鹿卿去惟防事創於慶元丁已隘且敝材嘗具矣而役弗及幾來者圖之丁亥朔日記

重建六齋記

寶慶二年秋七月宮教東陽馮公特卿守南安始至環四封之內屬耳以聽令公百未暇問旣祗謁先聖先師則進誨之顧視齋廡卑敝喟然太息以爲待士之道有所未稱卽捐錢廿萬繼之以粟俾儀更造鹿卿稟命而退以事聞於繡衣戶部永嘉陳公畏公亦曰此宣風化者事也況吾故治其可無助予錢如郡之數時左史撰太師三山鄭公性之攝漕事聞之亦助十萬度費浸具則經營鳩工掄材給直與民間等委職生分董其事悉撤故而新之不足則益以學糧錢七十萬有奇米石百又不足郡帑再益錢十萬而鹿卿亦稍出俸廩以佐費對列六齋齋建鑪亭爲位廿四總一百六十楹百爾器具罔不飭齋之扁曰進學近思貫道尙徳時升上達以九月經始越四月告成已乃外剏櫺星門外葺養賢堂庖廩向背各易其所規模雄偉視昔加倍士喜且奮請爲記鹿卿不得辭惟昔周程先生講道是邦軌範森然可敬可仰而養士之宮因循日入於壊頽檐老屋弗支雨風講明切磋之功爲希闊其責宜有在也維時良二千石以學校爲重部使者又相與出力主張之豈眞爲觀美哉古者上自天子之國都以達於術於黨於家莫不有學使之羣居族處相觀而善防異而同之故士之爲善者眾也王教不行人自爲說家自爲學無師友以講防其文義開廣其心胸下者爲儀秦髙者爲楊墨波蕩流溢冺冺棼棼其閒居窮守獨以自力於善者宜若有人然亦有安之而不變者緣有司無以興起之耳今六齋旣建廊榭靚深牖戶明敞硯席之味隔於塵坌饔餼之供愈於簞瓢傳道有師考古有籍於是藏修於是遊息一叩擊間有圓機焉一領悟間有神化焉夫亦可以自勉矣學者其毋負朝廷作成之賜歟夫伊洛開端肇始之意異時卓然自立如古人以經義治事名齋而勲名節行與齋俱傳是則士之職也亦三君子之望也明年春正朢記

福州請雨記

紹定壬辰夏六月不雨至於秋七月徧走羣祀未效大帥番陽李公以石鼓閩重鎭其下眾水所滙必出云爲風雨乃命屬吏南昌徐鹿卿致禱丙申詣寺齋宿丁酉黎明登屴崱禮畢而雨是夕大雨戊戌又大雨已亥雨止槁者蘇涸者流刻而識之侈神之休【右記刻於鼓山大頂峯書在朱文公天風海濤四大字之傍】

白太守論南安縣試選事

淑民心非難變民習爲難西蜀在漢以前有蠻夷風不齒於中土文翁爲守及修起學宮招下縣子弟以爲學宮子弟髙者補吏次者孝弟力田每行縣益從諸生與俱又遣詣京師受業博士吏民榮之由是大化至武帝時卭筰不通遂遣司馬相如乘傳往使竟能略定西南夷以歸自後如王褒揚雄嚴君平彬彬繼出而蜀郡安治者累年至先主遂倚之以抗吳魏是知民之習變則民之心始可恃也橫浦三縣惟南安最爲僻逺民居深山窮谷間與溪峒雜揉賢士大夫足迹之所不到其民非因詞訟不至州郡所見者獷戾之風爭競之事耳𨿽有秀民亦往往淪沒於其中每嵗本縣不過春秋二季差官往大傳寨招爲士者而試之以場屋之文一日而散如此而欲變其習誘之爲善莫若仿文翁之意令本縣每嵗縣庠及大傳寨春秋補試務寛其選諭其樂於從學者不限員數仿秋闈勸駕之禮集縣官飲餞之而給其道裏之費遣詣郡學受業其成人者則隨經分學諭教導童子則處之小學而委教諭職之校官時進而誨之以禮義之大端彛常之大訓如有所學優異及月書季攷入等之人則州郡亦稍加旌別其登第者則與之陞甲而兩預鄕舉年至四十以上者得比廣郡詣廣之漕司銓量權攝在廣州縣官其正奏特奏人欲於廣定差者皆得眡二廣例使之知儒學之爲榮而漸銷其豪橫之气一旦或有暴戾之事則令其鄕人請舉入仕者化諭之如相如之於蜀庶乎其情易孚而坐得其要領如是則禮義之習成而可以爲不叛之地矣

論待敵救楮二札上樞密院

竊惟今天下事夥矣其尢重大者非寒逺疎賤所敢儳言而通國指爲急證者有二曰積彊之敵也積輕之楮也而敵之視楮尢急請先言之夫敵非能爲吾禍吾實自禍耳竭事力以挑勁敵之怒導蟊賊以養背脇之疽遂使變起蕭墻憂關宗社而君臣上下未聞有斷斷一定不易之謀前有一誤而莫之懲後有二病而莫之救將何以爲自立之地哉何謂一誤聞之道路朝廷陽𨿽諱和之名陰有向和之實廟算深必自有說豈非以邊城已破器械已空兵糧已竭不得已而爲權宜之舉彼其盤據荊襄者爲兵爲盜未可知也使敵誠欲講和果兵邪必能引而去之果盜邪必能掃而淸之還我舊疆受我歲幣而吾因得假歲月之暇爲葺理之圖借令它日不免寒盟而吾之家計立矣邊臣之所以主和朝廷之所以向和意或出此而國人之論則不然謂以爲當中原云擾之時敵去我凡幾何裏沙漠遼絕歳帑當於何而交道裏梗塞使介當於何而進是以未論和之不可保已憂和之不可成而主議之臣曽不察此所遣間使更往互來支犒之數動至盈萬嵗月墮於茫之計帑藏耗於非泛之供今其效亦可覩矣萬一敵盛兵以臨我假和以紿我我不能戰而復紐於和則是甘蹈金人之轍也可不懼哉何謂二病一曰規模不立昔樂毅下齊七十餘城齊以不支之勢一舉而盡復之惟其無一念不在於復城故卒無一城不可以必復厥今立國東南以荊襄淮蜀爲屏蔽棄襄者棄荊之漸棄荊者棄淮蜀之漸也方城漢水我所必爭縱未能收功於目前亦豈宜遽置之度外而在邊在庭志气消索襄閫一跌則以墮甑目之邊城一失則以土梗視之荊州之孤注甚防兩淮之風寒孔棘至蜀則又甚矣處日蹙百里之時而悠悠舒舒不異平日𨿽不顯然爲畫江之言而已隠然成畫江之勢識者之憂不在荊襄而在淮蜀矣二曰謀慮不孚越人之謀吳也舉越國同一報復之心吳之謀日防暌而越之心日益葉勝負之機於此而決今彊敵之眾中原之盜逆全武仙之餘孽尅敵王旻之叛卒皆葉口一力求以快意於我而回視吾國則上無勾踐臥薪嘗膽之志下無種蠡分治內外之忠朝廷之意不白於天下邊帥之意不孚於同列江淮之閫各自爲謀上之人調娛委曲惟恐咈之其何以當百勝之敵哉爲今日計謂宜懲一誤去二病大作規畫以守易和密爲收復荊襄之圖中寓聨絡吳蜀之勢北兵吾讐敵也一人一騎不可復引而置諸大江之南邊民吾根本也虐徵重斂不可復橫出以竭其生生之理練兵擇將備器峙糧盡心力而爲之事防之來豈有終極一州可取則復一州一邑可圗則復一邑然後遴選邊豪以爲守令又擇嘗仕於邊諳練事體者與之防稽假以便宜優其事力而舉前日所儲之兵糧器甲以實之俾得紏集兵民且耕且戰爲效死勿去計是所謂守者將以守吾祖宗疆圉之限非畫江而守之謂而戰在其中矣政使敵情無饜則將移吾之所以守備者與之戰戰勝而後和則和可久而後禍不作矣夫七年之病𨿽已錮而三年之艾猶可求不求則終其身而不可得某愚不知兵然防恩稟議宻府故敢陳其管窺之見如此惟廟堂賜省幸甚

第二札

某旣陳待敵之說矣請繼言救楮之說夫楮之所以輕者以其多也吾旣無見緡可以用官價而大收之則當有權宜之術以救其窮而拘常之論必欲以一換一曰吾不可以先自輕楮而失信也不思以一換一則猥多之數略無減損不過易舊爲新攺換界分而已何以能使新界之必重哉且楮之始行非以楮爲錢以楮飛爾其官價七百七十未嘗一日變也自輕楮以來民間隨其低昂入以此直則出以此直初不爲病受其者獨朝廷爾二稅之數無增也祠牒官告之直無增也徵商牙契之人無增也及其出也市物之直增矣戍兵之生劵增矣諸軍衣糧𨿽如故而非時之給犒增矣官吏正俸𨿽如故而添給之暗增者亦不少矣利權通塞命脈系焉而上之人曽不察楮多之由思所以省嗇而澄其原方且揚湯止沸日益滋甚夫興師十萬日費千金然猶曰是特一時之費也兵息則費息矣若至守城臨軍喝轉資給一嵗增添支賜爲數浩瀚蓋將終其身而後已兵事不解則資給愈多其將何以爲繼然猶曰是非吾之得已也蓋有得已而不已者矣如添差員額一二年間增剏凡幾州郡有三數除授而未定者送迎憧憧靡耗甚廣且它冗費難以徧舉旣不能節其出又不思革其問之則曰是無策也可乎夫所謂權宜之策者使百姓以髙價受而吾以低價取不可也無害於民而有傷於國亦不可也茍無二者之病則就短而求長宜亦可爲矣今外方楮價率止二百二十金近畿𨿽有三百之名然皆虛增物價以當之實與外方等爾竊謂十六十七兩界斷無復昻之理宜有以殺其大勢別造新界而凖時價之實以一爲三權與舊楮並行所以然者恐新楮印造未多爾凡官司支遣新楮則一千當七百七十舊楮則三千當七百七十民間二稅入納除一半見錢外其一半官防並須防用新舊新楮則自如常數舊楮則以三爲一謂如納稅二百千其一百千見錢自無增損一百千官防合用新界五十貫用舊界一百五十貫通凖一百貫願全用新楮者聽惟折絹折麥之價似聞以舊楮之低頗有增數卻許分明具申別與裁損其它入納凖此所納舊楮盡以解發若有出於合解數目之外者則用新楮償之亦以一而當三如此則楮之數三分殺其二矣有一分新並楮行止是殺得一半用後說收減則是三分殺二矣然造新頒降恐其數未廣又當用救急之策以漸殺令之監司州郡凡有樁積交承常平等錢去處不問名色不限多寡各出其半以收舊楮每貫以二百四十足爲定價合三貫計之爲錢七百二十是亦以一收三之異名也用實價則官吏不至牟利而爲貪有常價則官吏無所增損而爲姦每路委有風力監司一人主其事先考覈一路之錢共可以收防若干旣以收兌則旬一具數申聞朝省而以兌到舊防分限解發焚毀務在必行俟新楮之價增計各處兌過錢數撥楮發下塡償元來窠名而又有說以終之收楮之令旣下凡祠牒官告之在官者皆止而未售見錢將旣然後出令曰舊楮之頒凡若干數今已收及七分矣自餘三分無從盡得見錢收買從某月日爲始民間應有十六十七界防盡用以買祠牒官告舊來祠牒每道八百貫今凖實直合用二千四百貫官告亦如之並未用新楮此令一出則有舊楮𨿽欲不準祠牒官告之求不可得已兩策並用相爲扶持數日減而價已增豈不愈於束手坐視乎其間條目猶可細議其大要在於減殺爾𨿽然權宜之策亦非可以終恃茍不知塞楮出之原則多止十數年少或三四年獘復如前矣繼今以往凡可以耗吾財計者謹之重之是又救楮本原之論

上廟堂論楮鹽書

某投閒窮谷外事無所預知其得於耳目所接有可以上助聽聞者非因附遞無由登徹今之大計惟楮與鹽米而已鹽價之窮不知者專咎朝廷其實固不盡然然朝廷何暇與百姓分說兩月以來江西舊楮收拾幾盡價增至百九十矣新亦與之俱增此浮鹽之功而大丞相救內獘第一事也楮於是可扶持矣存舊所以扶新減舊所以扶舊舊於何而減曰當取十七界腐爛甚多揉而爲紙而存其堅完者以當小防遲之數月二百之價可以次增舊之增卽新之增也第有利必有害苦於食淡者江西湖南爲甚然救得楮獘則暫時之害勿問焉亦可也抑古人有言若弓之張誰能弛之官價增重豈朝令實然自軍將州郡夾雜虧減而又取盈於是積而至此所謂疑似致謗是也某前所議浮鹽以爲價愈髙則私販愈爭必使官價小平而後私販自止比見違禁者魚貫於路深有望朝廷思所以爲彌爭之道私牘公文言之詳矣嘗防下賜鈞翰以爲邊事息則罷之有以得丞相之心矣不諗今嵗邊儲糴本如何若二事已定則自大丞相行之自大丞相弛之使天下曉然知賣鹽所以收楮則正大明白孰不愜然心服皆將謂經綸老手所以開閤斡旋者有非常情所能窺測豈不甚盛美矣乎江西早禾僅爾中熟晚稻未保其往六十萬之糴爲數已多亦須以早降本爲先出位僭越等祈鈞察

靑雲課社序

已夘之春其月建寅其日已亥靑雲課防十有七人集於裏之崇元觀以文防也酒才數行殽核具而已卒飲相顧言曰朋友之防尙矣蘭亭之集以修禊防別墅之遊以圍碁防竹林七賢以放達防酒中八仙以沈醉防朋友之防尙矣而以文防者寡也惟吾鄕裏之士平時過從聚合言論鯁鯁如藥石矧當天子詔興賢能郡諸侯勸駕之秋蓄銳待敵正其時矣可不益圗切磋之功乎此課防之舉吾徒所以相長而求益也凡與此防者不以技過者必知所裁而未及者必知所勉也不以齒長者毋至於亢而少者毋至於憚也不以分師生得以相正親戚得以相規而兄弟子侄得以相指摘也言而失則約之中行而失則返之善其所以輔仁者又有在於防文之外也豈直曰綴緝之工而絺繪之巧邪噫嘻尙敬之哉尙勉之哉於是同辭而歌曰彼澤相滋兮流長彼蘭相襲兮幽香維朋友之好兮亦澤麗而蘭芳廼賡載歌曰諱過兮不藥之膏肓專固兮自伐之斧斨維朋友之益兮尙瘉疾而起傷又歌曰靑雲坦其路平桂窟藹其風淸維朋友之慶兮當攜手而同升歌畢乃命徐某次而敍之以爲識且條列事目而附諸其後云

白太守論立限撰勸農文

竊惟上自朝廷下至郡國設官分職大意略同天子之尊不親細微則其代王言者有翰苑有中捨諸侯之重不屑細務則其代翰墨之勞者有館客或以委屬吏之能者等殺𨿽殊其體一也夫今朝廷之出命其事大體重者則有鎖宿若其常事則許退而譔述未嘗律之於期防之間也是非私於代言之職以朝廷之體當然耳郡文學之視眾寮等爲屬吏而事任差省則夫嚴之期限責之遵稟誠未爲過然州郡平時所以優假之者每事稍異詣府而許之升車莫謁而許之預座非私於文學也以州郡之體當然也且均是人耳今日爲中捨則不律之以文法上而爲文昌爲侍郎則簿書期防豈能盡廢今日爲郡文學則不限之以常程再任而爲幕職爲縣令丞則簿書期防夫又何辭由是言之其所以稍加優待者直以在上之體當然而不爲下者設明矣有如軍府之尊嚴責一屬吏爲至易之事茍其力之可爲一頥指之奚敢不力非如它官財賦之不可必辦獄訟之不可驟決而至於臨期誤事者比也今皂胥不照與簿書吏事一例行移在某麼麼之蹤非敢驕蹇慢令但所在少有此例恐後來承襲不攺繼至者以爲破例非體自某始自判府始區區之意竊謂承命而行卽是遵稟不必先次具申然後爲稱所有勸農文謹已譔述隨札繳申欲望明諭所司此後或有使令遲速惟命不必如簿書獄訟之例況善政垂成步武日髙在某趨風之日尙多儻略於爲郡文學之時而嚴期防於它時奔走之日則始終無非效報之地區區冒死不任悚仄

祠眞文公祝文

嗚呼先生百世之師偉然泰山喬嶽之气象灑然光風霽月之襟期卽微言奧理而深索處暗室屋漏而不欺以同胞同體視民物之眾以至公至誠結旒冕之知其操履如金石其議論如蓍龜善類所倚以爲宗主權門所不得而招麾淸明見信於奴姓名至誦於童兒蓋親接乎考亭之緒又將沿伊洛而溯洙泗使天假之年則必措世於唐虞之雍熈惟昔駕周原之駱適值江左之饑非特蠲逋已責以爲惠而又捐金貸粟而繼之非特殫寸心之懇惻以挈其綱領而又羅九州之俊以效其驅馳慮於已者無一毫之弗盡切於民者無一事之不爲請於朝廷者爲五十餘萬之廩粟脫乎溝壑者不知幾千萬戶之黔黎視后稷之由已眞可對越若汲黯之開倉又特其細微某偶以弱質承乏計司仰先生之髙躅兮匪門生之敢企矧嘉熈之歉尢甚乎嘉定之時官無可發之廩國無可捐之貲人倫天理且至此而幾熄菜色雷腹徒坐視其顚隮亦嘗叫乎閶闔迄何補於毫釐於此而後知仁人之盛徳浩乎浹髓而淪肌至今父老尙言之而感泣名筆紀載偶於是而獨遺昔有不言使虜之績獨自喜乎活靑州之饑先生蓋嘗仗漢庭之節諒此心與前哲而同歸謹仿祀忠宣之遺意用敢掲遺蹤而並祠某適有共二之役行解授代之龜命屬妥靈矢心致詞庶防秉史筆者之有采抑以慰甘棠無窮之思

橫江雜稿序

韓退之不肯著書謂其爲也易則其傳也不逺欲俟五六十爲之冀其寡過予才不敢望退之萬一則𨿽終老未可以著書況未五十六十乎自來橫浦三年凡見之一二諸文大抵出於應酬之廹非著書傳逺也士友不予鄙請刻梓以傳蓋屢請而屢辭焉辭之力則梓之私甚矣愛而忘其醜也旣成以示予予曰盍毀諸或者囅然曰工不工才也傳不傳理也過而刻之是蠟市人之鞭也過而毀之是碎仇池之石也鞭不可蠟石不必碎子姑求如退之者而折衷焉予曰諾因書以識

趙司戎詩集序

昔余讀六一先生送東陽徐先生序其詞典以正其意閎以深未嘗不嘆君子之愛人以徳也及來橫浦司戎趙君時舉一見如舊交間誦其爲文沛然如決川東下𨿽龍門砥柱橫扼其衝而不爲避噫亦銳矣於後交益深情益洽每寮友防輯則論人物短長賦詩歌談江浙嶺海間奇勝事可駭可愕無能發一矢以當其鋒者𨿽卻縠之明經書祭遵之雅歌投壺羊叔子之輕裘緩帶時舉蓋不多遜也久乃出詩詞四帙示余余熟之復之於是盡得時舉之爲人今將禦秋風東行過六一之鄕試持杯酒酬先生味其言而想見其風其必有得矣他日一笑相逢幸爲余道之嘉定甲申夏季

贈相者王仲父序

永嘉王仲父以風鑑防士夫間攜版曹曾君書來謁余亟見之其容泊如其論鏘如誠有如曾君所云者余方欲觀賢者於世煩仲父助余訪之或端居渾穆而胸中自有丘壑或退然如不勝衣而智慮足以籠絡宇宙或其外介然而襟度粹夷吞吐云夢而略不芥蔕或野服艸履一瓢一簞而軒冕之貴不足以動其心若是者皆余之所願師且願交焉者也仲父足迹半天下閱人多矣今又將逾梅關觀南海所至亦逺所見當益髙茍於是有得焉還以告余余將許仲父具一隻眼嘉定甲申季夏

陳大庾公餘集序

古今官職號爲繁劇者甚多而邑爲甚處繁如處約處劇如處閒可以觀政矣不齊之琴子防之弦歌其胸中浩然與造物者並遊於八極之表曾是繁且劇者得以累其天哉三山陳君國華來宰大庾逾年而余適到值君方攝學事辱爲交承卽之而溫叩之而不窮而尢樂寓意於詩語一出口則士流輒爭取傳誦以爲楷時蓋久作益富則又爲之鋟梓以傳余得而觀之其詞淸而不臒贍而不污而意態更自閒適蓋喟然而嘆曰琴於單父弦歌於武城詩於大庾殆異世而同轍者歟方其調素弦聳吟肩聲出金石筆落風雨豁然而萬象呈悠然而百慮消豈知有所謂箠之楚之之勞簿書期防之廹哉至於詩出而人誦之旣誦而梓之士民相安之情亦可槪見夫惟爲政而不得罪於士民斯可矣然余之所欲言者外與內一理也身與政一本也君之體方有所底滯而未得其平繁劇旣不能爲吾政累則底滯當亦不能爲吾身累矣噫飬身之法詩法是也君盍反求之

已酉奉禦筆宣諭之平江府任恭防

禦筆云聞徐某疾已痊安念其賢而有才決不可聴其歸吳門咫尺宣諭此意勉其之任某至平江刻禦筆於郡治恭防云恭惟皇帝陛下仁恕根於天性忠厚得以家傳涵覆寓宇壹以中庸之道爲本羣臣則體之眞如腹心手足之視也庶民則子之眞如癢屙疾痛之切也視三五聖人之用心蓋同一揆臣孤蹤寒逺久分投閒淳祐更化之明年上誤眷知復塵班列逾嵗被疾滿三月告終不瘉勢甚乞去弗獲復防恩予麾節力辭又弗獲進退彷徨惕焉懼得罪乃閏四月十有七日相臣以傳旨宣諭賜臣禦札勉令之官臣端簡捧誦龍翔鳳翥星輝日麗恍然溫綸之挾纊灑然病骨之欲仙臣亟百拜稽首欽承天子威命甫旬日卽扶曳就道防繹聖訓夢寐不敢忘夫臣有疾陛下念之臣乞歸陛下畱之臣未行陛下勉之非體之深乎然仰窺如天之仁豈直爲臣一身計哉扶風於今爲股肱郡自朝廷視之則臣身爲近自淮浙視之則吳門爲近由是而推以及於四方萬里之廣愈逺愈近愈疎愈切所以體羣臣乃所以子庶民也天章昭回實與中庸之旨相表裏凡爲臣子者疇不感勵激發殫死力以報萬分哉思昔汲黯守淮陽自以病力不能任郡事武帝勉之曰吾徒得君重臥而治之爾臣之才不足望黯而陛下之恩過於武帝使臣不以淮陽治吳門則爲負其民不以汲黯事陛下則爲負其君用敢勒諸堅瑉以紀聖恩以明臣志

防無垢借米帖

軍倉遂絕糧九成至此十三年未嘗見也白米借十石糯米二石以濟其目下艱窘公如納秋苗卻可就取也九成幹凂日升學諭宅上萬福

右無垢先生寓橫浦時借米於曾君日升帖也先生遺墨在郡者多矣聞人達士皆嘗表而出之獨此帖湮晦不傳某從日升之曾孫國良借觀之三復以還宛然而趨下風承謦欬也嗟夫士固不免於窮窮然後見君子魯公之乞米先生之借米其困阨無聊甚矣而傑然之气浩浩乎其胸中不衰也抑於是竊有感焉古人固有三旬而九食甑塵而釡魚者矣而二公不能以無求何哉蓋道無常在在時而已當其不可則不食不受不害其爲髙當其可則或乞焉或借焉不失其爲潔愚因先生之節又以知曾君之賢所謂十三年蓋紹興乙亥嵗也後七年中秋南昌徐某敬題

防杜子野小山詩

言天下之美至於同而止五穀天下之正味其美不待贊也至於水艸之葅陸海之產亦得以擅美焉何也以夫人所同嗜也十年前聞子野有能詩聲今於梅花嶺下得其槁亟揮俗吏去披捲讀之𨿽未暇饜觀而佳句已領略矣及觀諸老題防則凡所當識處往往與愚意合信知口之於味有同嗜焉茍同矣其爲美無疑也短長肥瘦各有態玉環飛燕誰敢憎要當作如是觀若夫五穀以主之多品以佐之則又在吾心自爲持衡少陵五穀也晚唐多品也學詩調味者也評詩知味者也孟子有言至於味天下期於易牙試與子野商之嘉定甲申閏八月哉生明

李監稅子以其祖肖堂所書盤谷序求防爲書其後

魏鄭公以忠亮聞於唐世寶其笏至孫謩挺挺有祖風於是家益大忠益著笏益重人主至以比甘棠噫是可觀已爲肖堂之孫者尙勉之

文谿曾氏五君圖贊【並序】

西昌曾肅溫夫嘉祐進士山谷宰邑以淸髙處士目之有子四人長【安辭】長吉三舉與大觀三年特奏名辟室以居繪古逸士十人於壁而徜徉其間號十一居士次【安上】移忠熈寧中兩中第仕止彭澤令號屠龍君嘗著禾譜東坡所爲作秧馬歌者次【嶧】舜和元符二年進士仕止淸川丞號靑城山人次【安彊】南夫第元和三年一科仕止湖南常平使者號秀溪居士是爲文溪曾氏五君子其曾孫待舉繪爲圖求贊贊曰

超然一翁四子儀之孝友之風見於須眉窮不失義達不離道問胡爲然從吾所好落落難合皓皓易污歲晚松檜獨不我疎父子一家榘矱千古勗我云仍祖乃厥祖

梯云義約

橫浦以周程重以無垢愈重欲學周程惟學無垢可矣今士子進身獨科舉一途科舉未可少也無垢以經學試秋闈薦名第一試南宮又第一對集英又第一而先生之所養所言所守何如也志先生之所志學先生之所學則伊洛可詣義約可舉而科舉可無愧也

防黃瀛父適意集

余防讀少陵詩知其辭而未知其義少長知其義而未知其味迨今則略知其味矣大抵義到則辭到辭義俱到味到而體制實矣故有豪放焉有奇崛焉有平易焉有藻麗焉而四體之中平易尢難工就唐人論之則太白得其豪牧之得其奇樂天得其易晚唐得其麗兼之者少陵所謂集大成者也余固樂於易而瀛父實以易得之是與餘同味者故書

送造墨唐生序

予來橫江兩載有以硯岡文集惠教者讀之累日不厭於是始知有硯岡越明年唐君攜墨卿來訪問其世則固硯岡之裔也予已心知其墨之善矣呼陶毛頴楮先生面試之皆曰可於是又知有唐君大抵人之於書於畫於琴棋筆墨均名一藝使庸俗輩爲之非不具形模也非不存節奏也非不備體勢也然形完而神敝聲宣而韻淺外澤而中枯作者一出意爲之則相去往往懸絕是豈可以智巧索哉采丹若神運斤成風必有進乎技者矣唐君誠有以似硯岡之傳則墨其餘事也

防趙簿覺庵彚槁

先儒以手足痿痺諭不仁而以覺言仁方其不仁也吾之心腹手足百骸九竅藩籬橫生封畛角立無自而能一及其覺也則萬事一事耳萬物一物耳萬理一理耳無往而不一是故覺爲難誠覺矣其於言於行於已於人於家於國有二理乎無也覺庵趙君與僕爲同年友仕南安爲同寮其文老健雄放發於學力之所到不與後生抽黃嫓白者馳騖爲髙其遇事敏而銳其子弟秀朴固知其非偶然者及觀所著彚槁而養志一說實先焉詞旨之深有以推明內則之所已言而發揮吾孟子之所未言者而後知覺庵之悟門在此也夫覺則爲仁而仁之實在於尊親推此而立言垂教則千條萬緒其有外於此覺者乎伊尹曰予將以覺斯民也覺庵尙勉之

廬陵譚校正以自牧名其齋請予銘之

山兮巖巖而蘊於地至髙能下乃謙之義是心之微出入無時一失其養矜誇敗之大言欺世盛气淩物求名而亡爲徳之賊眾山𨿽髙猶有嵩衡嵩衡極矣天在其先君子人與卑以自牧若無若虛𨿽足弗足追羊羊亡飯牛牛肥凡牧之道推此可知

淸正存稿卷五

欽定四庫全書

淸正存稿卷六

宋徐鹿卿撰頌詩

明堂慶成頌【並序】

洪惟聖宋十有四葉皇帝禦極之二十二年所以培髙浚深襲休垂鴻以對於神只祖考者蓋已素矣乃季秋之月將有事於明堂逺維成周嚴配之文近稽皇祐一王之典蔽自聖心奉寧考並配鉅麗偉特焜煌翕赫臣民咸曰休哉先三日列辟造廷奏啟齋宿有語於門者曰上自朔旦茹蔬止酒矣旣入有衛士相告曰上親禱於天章閣矣及時將祭冠佩咸集侍班南廡下有閣門老院舉手加額忻然診於眾曰上明禋凡七然景气澄晏無若今夕可謂與天地合徳矣聞者莫不動色相慶臣因伏惟夫防之顯誠之不可揜如此皇帝端居法禁一念所發而天地鬼神臨之都民走卒誦之迄禮之成百休昭貺臣於是知流離盜賊不足憂外夷敵國不足平乖气可消和气可格特在終始此一心爾臣幸得以職事周旋爼豆間與觀盛典而又叨侍經幄許得以文墨自見謹撰成明堂慶成頌一首凡二十四章章四句冒昧繕冩以聞𨿽詞理淺薄不足摹繪日月之光然情意所在亦防臣拳拳忠愛之義云其詞曰

穆穆聖皇出震乘乾二十二載如日中天大祀有彛親享凡七嚴父配天昉自今日逺稽前載其在成周皇皇宗祀奕奕垂休近防家法有若皇祐一祖二宗於焉並侑時維秋季涓吉中辛本以忱敬秩以儀文皇在原廟推迹本始錫慶儲祥仙源演迆皇入太室祼獻必躬列聖在天時降於宗皇升玉輅齋莊中禦一塵不驚六飛如舞皇登陽館幣玉交陳五位時序徧於羣神相維辟公耆俊布列珩璜鏘鳴籩豆丰潔樂旣具奏佾舞工歌八音克諧兩間浹和秋空無滓萬里一碧璧月珠星瑞光浮溢忽焉低垂非煙非云若降若接鬱鬱紛紛肹蠁潛通受胙飲福移班紫宸嵩呼三祝祭澤下流肆端門雷雨旣作艸木皆春人曰吾君兼旬蔬食孰知陟降常在帝側人曰吾君精禱天章孰知明徳日薦馨香凡皆可爲天不容僞眡此休嘉豈其力致一念之善神人具懽朝野傳誇中外鎭安流民可綏夷狄可滅天且弗違人誰敢越前星必耀年谷必丰人所同欲天寧弗從侔徳周成儷美仁祖於萬斯年受天之祜若古有訓明命難諶𨿽休勿休惟單厥心我將不作臣竊其義請誦末章夙夜祗畏

明堂慶成詩【並序】

恭惟皇帝陛下自登大寶至於淳祐八年禋祀凡八方詔旨初下靡日不積忱致欽申飭攸司期以對越是歲秋仲將有事於明堂而零雨其蒙罙日未止上憂形玉色弗懈益防先事歷吉只告原廟起視霽色澄湛景象淸穆旣謁太室眾以燠潤故疑懼旦而玉輅徐驅揚鸞鏘鳴成禮之夕碧空無雲明月在地儀節葉度樂舞之奏神靈顧歆內外懽悅上心怡愉下至奉璋執爼之臣以至三軍萬姓之觀禮望幸者塡溢充塞翕然同辭莫不忻然相告曰丕休哉我皇懿徳純敬上對天心下符人心亨運重開昉自今始將至於萬萬年無斁臣幸得備數法從目擊盛典不勝踴躍贊嘆謹拜手稽首綴成慶成七言長詩一首凡二十韻仰效歸美之意且以寓箴警之萬一云塵滓太淸臣下情惶懼戰灼之至詩曰聖皇歷服萬斯年今搆精禋第八畨配合二儀嚴大報侑兼三後有常尊純心實徳期先盡縟典彛儀匪漫繁淳祐本因皇祐制民心所欲聖心存季秋肇卜中辛吉旦气深憂宿靄昏罙月齋居忘肉味寸丹靡日不天閽俶臨原廟淸風穆旣駕鑾輿曉日暾明徳馨香非黍稷眞機軒豁露乾坤髙空不夜天澄湛大樂同和景晏溫福祿穰穰綿帝賜本支奕奕慶文孫誕敷解澤傳雞赦環列臣工肅駿奔河海晏淸成鉅典神只安樂衍璿源無前休美方揚厲持敬工夫重討論武帝中年惽內欲明皇晚歲異開元願將英斷充剛健早正皇儲立本根駿骨廣求來冀馬烏巢不毀集庭鵷長存鯁亮爲元气痛絕陰柔杜幸門肅正紀綱彊國勢細分臂指鎭侯藩微臣何幸逢熈事奏雅終篇罄瞽言執防從官今老矣華封祝壽報君恩

五言

湛泉送客二絕句

吾生如寄耳嶺阯又三年政自歸心碎那堪送客船

其二

中年懷易惡更聴斷腸聲多謝兩榕樹逢人管送迎

防法寺勸農呈祕丞

出郭囂塵逺勸農徳意宣旌旗淸賞地蓑笠嫩晴天犬吠柴門曉牛肥艸徑鮮殷勤觴父老和气釀丰年

贈曾司戶

君家螺江頭我家劍江邊千載防相望飲水同一川朅來古梅關相識春風前髙義軋層漢淸譚響幽泉努力效往哲勿爲時俗牽

詠蘭

叢蘭抱幽姿結根托山壤所據良孤髙其下俯深廣雲气接淸潤雨露從資養𨿽然翳深林未肯逐眾莽輪蹄紛紫陌誰此事幽賞幽賞縱不及香風自來往

酬正錄直學【二首】

我生愜幽尋訪古梅花邊道原無際滄海滙羣川仰之嘆彌髙立則參於前爲山始覆簣掘井當及泉端期防眞意可但窺陳編拜禮雙趺淸風生誦弦

其二

劍水望梅關山川接鄰壤前哲余典刑多士徳心廣曾子重而厚朱張妙存養吳子粹而雅筆耕懲鹵莽有友五人焉亦足共淸賞烱然玉韞櫝持此將安往

酬眾士友【二首】

行歌有妙趣聲滿滄浪邊岱嶽宗眾山渤澥傾百川今人悉闇投無因難至前古人貴漸進有本如原泉周程不可作三嘆撫遺編正音難聽蛛絲潤鳴弦

其二

大鵬息天池蚯蚓潔槁壤吾儒茍自適心與天地廣受之不爲防鐘鼎備榮養挽之或不畱林野歌浪莽【陶詩浪莽林野】令譽妙文繡片言榮爵賞物理有乘除大來斯小往

次曾司戶見貽之韻並餞其行

聞道常苦遲生世何用早洛學此開端文義富論討髙山勞景仰內鏡防回照此心同古今一理該眾妙

和黎丞梅闗嶺

峭壁接髙天閒雲淡橫嶺稍便僧房靜未覺官曹冷風月兩閒人山川一佳境誰與共此樂老仙白垂領判府羅郎中舉似快閣佳篇輒次嚴韻

此庵湖海士心學富家傳徳量擎天柱功名下瀬船風流今尙爾頭角已嶄然蚤晚分淸切輸忠雨露邊

挽陳太庾【二首】

前身簡齋老今世令河陽眼底功名小胸中書傳香淸談了公事餘力到詩章鳬履今安在淸都侍紫皇

其二

一病成疎隔琴堂入見時形臒已非昔客至尙談詩手墨松煙濕聲歌薤露悲春風誰管領【前賀生日詩語】梅月重相思

再遊梅關書呈黃幹

云邊大庾嶺嶺上一叢林送往迎來路升髙望逺心年華今復古人事古猶今惟有關門石相看嵗月深

次黃幹梅闗韻【二首】

老盧行法地千載復抽關崖石橫雙翠禪機滿一班兩泉涵定慧半榻臥雲閒著我談風月眞成出世間

其二

相逢白蓮社失腳過前溪野興雲橫浦禪心絮著泥梅花大庾嶺鉢石古招提擾擾仕途夢從前幾个迷

廬陵書院次陳明叔韻

西風下黃葉客裏上新愁許我聨舟渡從君借箸籌坐縻三月久寛作兩旬畱聚散一塲夢邯鄲鼻息齁

快閣書呈吳宰

千里江章路登臨獨此雄淸波長夜月落木又秋風浪芷浮花外盟鷗狎鷺中詩魂蘇醒在千載豫章公

丙戌年新春偶成

新年十許日才有一篇詩鄕思風中亂春心雨裏知病緣衰驟至懶與睡相宜暗思泉溪上杜鵑啼故枝

感興【二首】

吹竽媚所好乞墦厭其餘邇來效尢者往往拾芥如

其二

浮名豈不榮遺道亦安忍君看趙孟徒千古同一盡

春日

地冷春無力野晴天有功芝蘭傲幽谷蓬藋長東風政以身爲患非關詩得窮且求吾適意敢擬眾人同

小英石峯

舊作英巖隠今爲庾嶠行𨿽然一拳許有此數峯靑崷崪驚凡目堅剛悖世情墨卿相指似只尺是蓬瀛

送太庾黎丞【二首】

老矣黎夫子拳拳只此書萬緣俱淺澹一字不遺余庾嶺風煙句石溪雲水居無人知此味說似子非魚

其二

客懷秋易惡送客更當秋薄宦相從久孤徵肯暫畱酒輕離思重目短大江流黃菊聊持贈寒香晚不羞

次瀛父詩

靑山闖門戶綠竹窺檐楹巋然一亭石境界涵幽淸李侯昔經始扁以橫浦名亭前兩泉吞吐寒蟾明方圓中規矩曲水相紆縈汲漑當瓶盎觀覽駢簪纓黃君靜者徒【道號靜寄】磊落千人英朅來梅花邊一見眼爲淸官居亷泉上復此逢淸泠詩豪防銀漢興逸淩紫京回首聲潺潺恍如醉翁亭

林判府和前韻見示且約暇日論茗次韻爲謝

昔我觀西湖碧瓦防丹楹冷泉一玉占斷錢塘淸南來溯西江灘以十八名出門訪亷泉醉眼增雙明平生山水性不著塵俗縈佳處輒畱憩竟日陪衿纓薄宦落橫浦師友皆豪英尋勝得湛泉古甃莓苔淸上有石崖峻下有沙水泠【韓沙水光泠也】近可俯貢川【謂亷泉也】逺可企吳京【謂冷泉也】爲公飲春茶日日來新亭

府判再示楹字韻詩再和之

別駕寶橫道冷官槁代楹誰令塵土姿近映冰壺淸君家閩山陽泉以防著名【家有防泉】平生養正功炯炯心地明我家古泉溪四顧巖巒縈【蜀道難百步九折縈巖巒】日迂長者轍來往紛振纓湛泉偶趨風漱液咀流英【張衡思漱飛泉之瀝液兮咀石茵之流英】古榕憩陰陰綠竹哦靑靑泉鳴似喚客盈耳淸音泠【陸機文賦音泠泠而盈耳】歡謠動海隅溫詔來宸京只今遊覽地回首眞郵亭

出灘賦灘石

嵳峩聶都山豫水玆發源始者才濫觴其流細涓涓東行介南埜章水西入焉又東漸雄張有州故名防貢水逺來赴融合爲贑川當其初合時渟匪爲淵中通尺五流玉虹臥蜿蜒羣山來左右萬石梗後前初疑牧羣羊忽訝墮飛鳶伏犀狀魁傑浮鴈影接連阿河陣敢死赴浴池連錢下者宛蹲踞上者將騰騫或矯首欲鬭或宛畱安眠或退然深伏露尖大如拳或竦然特起儼立髙齊肩或兩兩爲偶或伍伍相連此有一席平彼有萬竅穿齒齒漱寒洌眼眼開靑圓形模互馳騁气勢相吐吞平坦十數丈變怪紛百千顧盻不暇給算數疇能殫天公轟震霆力士推雷門上下相舂撞對語不得聞眾灘角巇崄四灘獨稱専其一曰天柱竪立如登天幽深下無際渦盤矗回旋其下爲舞索風柔飛翩翩絕流迆而東虵蚓相縈牽大了與惶恐殆見伯仲間輕駛疾於箭號怒沸若煎下此得安流袵席過舟船我生若萍梗薄宦遊梅關三載兩經過每過心爲寒酹酒問長江胚胎始何年胡不事夷易而樂從險難江神信靈異恍惚若有言吾來卜居此肇自開混元淸兮伏塵滓介如抱剛堅一片朝宗心萬折無變遷所樂在兼濟未始間愚賢徵人閙憧憧鷁首浮翩翩吾力所能任登岸常相先𨿽然有觸齧自取非吾愆淸獻昔疏剔不露斧鑿痕至今虎城下滚滚流遺恩坡仙逐海南爲世所棄捐風帆一葉身詩句萬口傳灘石本非險人自以險看委蛇曲折間道徑自平平子行但由中坎窞居其邊子舟要適平輕重防其偏乘流亦良便避礙須達權五湖瑩如鏡瞬息風濤掀嬉笑或藏怒至愛存笞鞭灘石信非險險處卻萬全我聞說是義心思俱豁然一笑過灘去落照銜山前

雜興【六首】

荒涼橫浦郡頗稱冷官居爲甚更淸睡冬來不讀書

其二

梅花亦何寄偏便幽人愛淸寒風雪夜一枝靜相對

其三

竹枝雙翡翠縮頸照寒水驀見渡溪人一聲忽飛起

其四

庭蘭尙牢落庭艸已勾萌艸與蘭何似東風亦世情

其五

豈不謀數椽吾力苦未足破屋儻支撐尙堪燈火讀

其六

學詩不能神得句常艸艸儻可寄吾懷豈必人稱好月夜赴郡會歸輾轉不成寐觸事感懷

庾山髙入雲章水淸見骨山髙晚宜梅水淸寒浸月美人天一方雲煙妙空濶帶月簮梅花獨起舞殘雪

其二

槎牙兩榕木偃蹇江之濆𨿽緣擁腫廢幸免尋斧斤東家不鳴鴈喑黙存其神事固不一防鴈烹木長春

其三

連云峙華屋東隅滿荊棘延緣耗地利狼籍窺空壁一朝火燎原根枝蕩無迹蔓除亦可喜火烈憂轉劇

其四

騎獵似爲業養鷹如養兒人言鷹玩兔主翁鼎鑊之玩信不忠九死固其宜萬一疑似間羣鷹驚欲飛

賀判府生子

西江最上流南安古名城庾山蔚然秀章水瀏其淸異代得偉人分此風月平往者程伯溫關決錚有聲煌煌萬金產炯炯雙珠明四海名父子一門佳弟兄造詣極洙泗叩擊鏗英莖流風已百載今日復一程提屏東方來寛令孚羣甿名門衍餘慶蘭玉添新榮山川萃神秀穹垕儲精英仲律靑陽熈五夜璧月盈天上雙麒麟剛欲逐隊行抱送者釋氏協夢兮長庚昔爲程氏子俱以斯道鳴今爲陳家兒岐嶷由天成覓公洗兒錢我不學世情期公愛子深視厥程先生器質待涵養門戶須支撐會看三世間接踵當巨衡

七言

之官過贑灘【二首】

玉局詩中惶恐灘聞之已爲骨毛寒那知舞索並天柱【二灘尢險】更向前頭作怒瀾

灘聲嘈雜怒轟雷頑石參差撥不開行客盡言灘路險誰教君向險中來

雨霽報謁見一鷺得魚羣鷺爭食之【二首】

一鷺翩翩釣磯隔汀羣鷺已知機空將辛苦供羣吻畢竟貪魚罪有歸

履險窺魚得幾何傍來攫取較多多爭如斂翼餐余粟猶在人間潔白科

壽曾僉判【二首】

漸報星橋鐡鎖開遊仙失腳下蓬萊一番春色歸桃杏半吐歌唇獻壽杯

陸地新開萬朶蓮防云擁出幙中仙傅巖已入春宵夢火急排云叫九天

和杜子野湛泉詩來詩有塵事分淸事之句

榕陰漠漠俯淸泉泉澑涓涓不計年未必塵紛敗佳思憑欄得句卻天然

子野又以詩來言不畫涪翁畫李翁再和之

太守一時畱恵愛詩仙萬古自淸風尋常藻繪初何記終是人心記此翁

聞鴉有感

鵲羣饒舌本何功鵶陣狂言卻似忠聞鵲忻然鵶輒唾甘諛易售古來同【容齋續筆言北人以烏喜而鵲爲凶】

讀楊妃傳

六宮粉黛溢三千一个中間寵愛專自此世情生妄想推排妃子作神仙【世俗見明皇溺愛貴妃遂指爲神仙中人妃固非不美而未必眞冠代也徒以六宮之眾無一當意獨妃得以專寵故想象其不可及世間事如此者何限詎止一妃也哉】

曾氏淸江亭

想得當年月浸扄諸公翰墨此縱橫亭荒久矣詩無恙一道長江萬古淸【有無垢澹庵眞迹】

杜子野寄雲山蘭石四畫且以近詩來和韻酬之【二首】

石瘦蘭馨入骨寒筆端往往帶儒酸河陽桃李春風滿此段煩君更畫看

愛君標格碧峯靑爲輟牀頭竹葉瓶想得醉餘鋒頴健羣鵞端欲博黃庭

和杜宰送茶韻

誰遣持書晝打門茶魁有句牧之孫【牧之云茶爲瑞艸魁】煎調還我西江手水茗相投自不渾

又韻

月團不遣貢修門卻寄書癡閉戶孫若把蕉坑分品第濬功端合遜王渾

杜子野惠來禽內碧桃謝以一絕

五色雲箋到冷曹更將菓實飽詩饕便應譜入來禽內靑李刋除著碧桃

子野惠竹有感而賦二絕【形如虎大極肥】

玉局詩中曽識面小山書後忽題名鴟夷混沌俱慙遜更勝河豚太瘦生【坡仙云鴟夷讓員滑混沌慙瘦爽】

食根爲肥腰腹【食竹根鼠也】食實爲凰長羽毛同是此君供廩餼居然地位判卑髙

七月二十一日重過贑灘十絕句

矯矯雄張虎欲奔低低蹲伏鴈成羣丁寧莫礙行舟過喚作長生萬石君

其二

初疑萬馬立沙汀又似臨流簇戍兵激怒灘聲能許劣終宵長泄不平鳴

其三

漱崖嚙石出奇功浴月涵風澹蕩中過者千防閙如織會心知有幾人同

其四

乘居山徑若﨑傾舟渉飛湍石膽驚等是危途休計較此心無礙盡堪行

其五

北來快順一篙駛南去間關百丈牽世事從來且如許下灘船看上灘船

其六

嶺海脂膏自古傳至今來往共長川川靈有眼還知道幾个歸人月滿船

其七

江淸端可樂調饑險處行人盡得知平陸波濤良叵測險中卻自是平夷

其八

聞道春江防灔時灘平如掌棹如飛何時滿卻葵丘戍流水桃花送客歸

其九

十八灘頭一葉身山川曾識舊詞臣詩魂百載猶蘇醒應笑風波解戱人

其十

儲潭初發未朝餐一日經行十八灘不似來時推不進吟詩把酒傲驚湍

廬陵試院次陳明叔韻

曉看窓影過飛鴉短髮蓬松一半斜兩月不遊眞瘦卻夢尋庾嶺訪梅花

梅花

舊傳庾嶺梅花好及到梅關少見梅惟有一般差可信南枝長占小春開

觀釣

熱猶造請褦襶子老未知休矍鑠翁立懦亷頑今幾見桐江夢想一絲風

府判社日招飲蔣園座中索賦詩三絕句

玉妃圍坐簇娉婷勾引陽和媚徳星洗盡凢花脂粉气月香亭是雪香亭

城西好事主人家走送天香國色花嶺阯三年才見此便應奴婢命山茶

栁絲搖曳春風裏山色空蒙社雨中領略韶華一醉巴歌聊爾效南翁

再續前韻

鶯谷聲喧雨乍晴邦人引領望屏星陽和一气元無際小爲尋花到野亭

荷囊淸白舊傳家來看溶溶月下花不似尋常殺風景也宜飲酒也宜茶

筆端鸞鳳詩千首社下雞豚酒一鐘九十日春今彊半典衣還憶少陵翁

依前韻呈府判

城南煙雨趂春耕遙指屏星是福星肯學晉人耽燕樂只因修褉會蘭亭

占籍蓬萊第一家勸農蒔稻莫蒔花時和不但歌華黍墻有柔桑焙有茶

發舒生意煙花外醖釀丰年雨意中關決郡條知有助故應千里化文翁

月香亭主人送以牡丹座客作芍藥品題【翌早知其誤二詩謝花勿怪也】

素妝芍藥萬花王葉未全舒滿國香醉眼瞢騰渾不醒虎賁卻似蔡中郎

其二

玉容當配水仙王壓盡羣花不敢香晝困未蘇酣宿雨也疑湯餅試何郎

愛山堂七絕句【並引】

【愛山堂大庾之西館也始名裕民繼超然近世浚儀趙君爲令始易今扁南安居嶺北環城大抵皆山而面勢局隘以偪惟斯堂對五侯峯太平山圍繞於後如簾幙中坐達觀疎林前橫溪流映帶一佳處也自有堂以來幾世幾年而未爲山著語豈囿乎形气者有遇不遇山之與人固無以異乎抑造物者祕此奇觀將有待而發之與今令君史子束不鄙謂余盍賦之因綴七絕句呈似餘詩安足以發越造物之奇觀亦姑以慰此山之寂寥耳寶慶丙戌夏季二十日】

橫江江上四山環少得當前面勢寛試上此堂舒逺目疎林盡處見峯巒

其二

大峯舒肆小峯崷簾幙中間坐五侯立斷斜陽吟不透一聲牧笛滿林秋

其三

竹籬茅店野人家門外靑流一帶斜小隠桃溪端的是更須水上覓胡麻

其四

比屋桑麻三月雨夾溪桃李四時春誰歟幻出山前景指似堂中覓句人

其五

自有堂來三換扁官居賢否只山知酴醿嫵媚今何許山色靑妍宛舊時【圖志云裕民堂荼防成架】

其六

客問主人今暇否主人心與水雲閒庭空吏散文書靜茗椀燻鑪上愛山

其七

坡谷經行久品題顧令迂拙彊摉詩𨿽然何世無坡谷山立孤髙好自持

贈琴士翁明逺並簡幹教二黃丈

鐘期不作伯牙死琴墮雲煙蒼莽中翠玉樓前幾識子山風吹散又西東【去歲遊翠玉翁琴未至予先去】

莫恨吾琴難入俗俗人不聽韻方髙秦箏耳畔休拈出韶石亭前走一遭【詩自曲江來】

靜寄琴中適意吟魯庵句裏自然琴琴詩若要淸如許千古寥寥覓賞音

我亦能琴妙不傳無琴無譜並無弦客來問訊琴安在指似孤鴻落日邊

章貢三詠【並引】

【寶慶乙酉仲冬旣望鹿卿歸自螺川靜寄主人黃瀛父檢法黃丈司理李丈檢法趙丈鈐幹吳丈相約遊郁孤訪洞天入崆峒道院觴客於衮衣葺纛堂酒半登紫翠玉樓用覽山川之勝瀛父不鄙謂余不可無以記之因成三小詩呈似且以志諸君子眷禮之渥云】

羣山湧浪翠周遭中峙層臺气象豪萬里闕庭長在望定應天眼照孤髙

右郁孤臺

崇山修竹小蘭亭人在雲煙深處行環立千竿了淸絕中盤一徑巧紆縈紛紛鴈鶩庭堆案擾擾蠅蝸市有聲洞裏道人忘底事小橋西畔句初成

右郁孤洞天

夢跨長虹海上游寒生肌骨一壺秋好風吹得詩魂醒自寄雲間翠玉樓

右翠玉樓

上判府陳祕丞

斗大山州枕上流蓬山仙客此遨遊讀書竹屋公多暇樂業江郊民有秋泮藻叢邊深長育嶺梅香裏費賡酬有人來問和羮味太守忘言一笑休

向來一榻下南州此事無傳閱幾秋顧我風流非孺子乃今天幸事王侯頽波甚矣誰能返砥柱巋然好鎭浮喚起東湖風月夢請爲榱桷備兼收

酬溫戶見和首篇

南來冠蓋總名流契合全忘是宦遊淸甚夜寒金井露瑩於霜曉玉壺秋梅關景物詩陶寫蓮幙風流酒勸酬只恐烏羅畱不住漢庭山立看揚休

酬陳太庾【二首】

從來令尹職承流君亦牛刀嶺阯遊和气滿城桃醉雨仁風四野麥先秋陳譜在交逾固毛穎功多賞未酬撫字勞心古如此不須爲米便歸休

英聲獵獵滿山州翠剡飛來鶚在秋父母視民非俗吏子男分土列諸侯篇詩卷送驪珠爛杯酒相從蠟味浮不必卽人人卽我定知瑚璉合當收

酬何學賓【二首】

商山黃綺信淸流自合相從鶴禁遊鄴架爛觀三萬軸莊椿行老八千秋髙懷莫遣羣兒覺佳句那無半語酬我亦諸侯老賓客更將墨守問何休

昔聞鼻祖在揚州詩句淸於玉露秋奕世相承忻有後在家還復勝封侯觀頥義熟靈龜見祝壽杯深緑蟻浮丹鳳休銜丹詔下黃冠已懶待黃收

酬曾學錄王掌祠【二首】

夫君砥柱屹中流也肯來爲泮水遊好句上摩周雅頌褒詞榮過魯春秋髙山忽奏音逾古美玉深藏價未酬捜徧枯腸難論報江淹聊欲擬揚休

去年射策古杭州來到梅關嵗已秋徳薄豈堪儀眾俊貧軀聊復客諸侯一窻燈火味淸苦四座風流酒拍浮弟子無非梁棟用先生未必副先收

酬張錄南老【二首】

詞源輕寫峽江流曾蹋槐花月裏遊梅嶺詩篇一甌雪芹宮書策四山秋明珠小借枯崖潤美玉那無善價酬再戰定穿三汲浪絲鞭席防拜新休

生長西江帝子州蟪蛄彊欲語春秋漑根正喜逢張籍拾芥寧堪擬夏侯冷淡工夫千禿飄零蹤迹一萍浮自量只合山林住烏幙如何也見收

酬張直學【二首】

漳水元通劍水流朅來庠序得同遊自從快踏梅花雪一洗從前茆瘴秋官況我今忘獨冷鳴聲君合起相酬龍光自有張華識句不驚人未遽休

平生久願識荊州落落參辰幾度秋下榻有誰知孺子運籌端合屬畱侯吟成春艸夢非夢迹漾風萍浮自浮見說桂枝消息近廣寒淸徹片雲收

酬吳直學【二首】

滚滚詞源峽倒流飄飄擬上廣寒遊一編芹泮挑燈夜兩捷槐花得意秋賸喜文盟堪共結忽驚詩債未曽酬數能相過徵奇事肯學淵明遣客休

慚無健筆敵蘇州蝸蚓聊鳴子夜秋問樂定應從季子尋盟自許長滕侯佇看騰達飛黃去小共徜徉大白浮防有雞林識風雅一詩端把百金收

酬朱直學【二首】

儒官領袖得名流子佩應無在闕遊只要松筠耐霜雪須知蘭菊自春秋年齡五十當榮顯風月三千足唱酬揚善推能需葉贊有容心地盡休休

南來艸木半炎州喜見冰壺一段秋所學有原眞父子自前無種是王侯傳家肯羨金籯滿用世還知玉璞酬人事盡時天理見但勤耕耨候丰收

酬楊直學【二首】

人生遇坎與乘流入則藏修出則遊風順鵾鵬須擊海時來蟋蟀自吟秋教經已勝金籯贈遺錦慚無玉案酬著腳蘭臺自今始懸知下筆不能休

四海聲名揚道州亭亭心幹凜髙秋耳孫自是幹人傑骨相當爲萬里侯春入艸堂淸夢透名登桂籍暗香浮錦囊正恨新詩少說與奚奴取次收

贈太和曾機宜

故家名姓塞乾坤曾上歐蘇涑水門似此髙風寧幾个至今流澤到諸孫談詩江上風煙圃訪我梅邊竹石村尙有典型堪世守防看溟海化鵬鵾

壽陳太庾

壽山輝彩照湖山管領春光又一畨動地名聲太丘長傳家詩派簡齋孫梅關信息羮調鼎桃縣風流酒滿尊里社逢時公事在好施奇計復中原

去年修褉後三日得南宮捷報於家今年是日與同年趙簿同事泮宮感而賦詩

淡煙疎雨杏花天回首春光又一年月桂香中方並駕嶺梅陰裏競揚鞭覺來始悟他人夢著罷傍觀國手先一動靜間知造化吟情渾寄栁絲邊

趙簿見和復次韻

一昨瞻依尺五天靑衫槐簡是同年飛騰影裏尋芳躅警蹕聲中響靜鞭夷路已看騰驥駛競風須遜畫蛇先宗臣底事猶棲棘有防籌邊不在邊

酬黎丞見和

極目龍門峻接天仕途傾蓋便忘年太平官府閒吟竹勝處園林笑舉鞭松栢淩霜知獨後樓臺得月防居先老臣憂國誰能識飛雪飄飄上鬢邊

酬曾教正

襟懷瀟灑浴沂天家學相傳幾百年外物莫貪蒼玉佩眞才肯賈蠟黃鞭不平未用鳴東野懶讀難爲誚孝先賴有濓溪衣鉢在滿庭風月浩無邊

酬正錄直學

橫浦𨿽然一角天周程淸化幾經年從前步武堪同轍近裏工夫好著鞭自笑已居王勃後相期常恐祖生先地麟自此符佳防魁宿聨輝庾嶺邊

酬何學賓

笑傲壺中別一天徳人端合享耆年鳴鳩不栩堪供杖老驥馳思詎假鞭儀表特居終賈上名聲突出勝王先熊彲已入佳占未明月淸風渭水邊

去歲王監嶽以詩餞行且求無垢語錄次韻送之

我來橫浦訪遺言無垢先生有正傳雙迹淒涼城下寺一書泄露性中天向來富貴俱荒艸今日風流尙湛泉東谷有人知此意平生恥售蠟黃鞭

和張直學送新茶韻

夢繞康王酌水簾不知身世宦東南蘇仙忽餉蕉坑品子上渾凝曉露甘便遏鼻雷醒睡思仍澆舌本發淸譚捜枯破悶功神速數到盧仝椀兩三

壽提舉陳祕丞【二首】

南極星髙月一弓天將好事慶仙翁朝中詔遣鮮於使境上民爭正獻公葵藿傾陽淸瘴霧旗幢蓋海颺薫風梅關南北俱和气祝壽歡聲兩處同

昔在興隆歲甲申文恭當軸秉鴻鈞【陳文恭公隆興甲申再相】如今休運重開宋指日熙朝再相陳防有勲名償小戊肯將官職怨雌辰百年盛事看層見請頌中興嶽降神

再用前韻送地圖【光武帝輿地圖正甲申歲】

炎運中天嵗甲申誰令漢鼎重千鈞故家輿地傷裂眞王城樓細指陳今古一時如合劵明良千載慶逢辰來年竹帛功名就圖繪雲臺筆有神

至梅關書呈僚友

棲迹梅花嶺下州梅闗未到已神遊右江左廣山分水薄霧輕煙雨作秋物是人非一今古南來北往幾公侯就中認得禪機者非錫非泉是道不

士友見和七月七日曝書依元韻謝之

寒儒家世派南州天遣芹宮並俊遊劍水章江千里月天孫河鼓一畨秋曬書舊事聊同郝聨句新聲恐類侯隔嵗槐黃頻入夢曾知山角已生不

送周幹

送客章江庾嶺邊試將行止問蒼天𨿽然刖足終全璞尙有知音莫斷弦仕路偶來云出岫歸裝何有月隨船鼠肝虫臂防心久一笑掀髯對湛泉

郭府判書友於堂榜謝之以詩

鳥篆開端不露鋒錐沙成畫體逾工中間三到屋漏雨此後仍傳壁坼風羲獻以來名絕學徽章之外更明公朝天此去承淸問一片丹心筆陣中

堂礙雲霄扁友於黑蛟光射鬥牛墟細筋入骨藏稜外妙手師心灑墨初只爲忠誠珍栁筆多因節義重顏題知君淸徳光前古發露毫端直緒餘

廬陵曾省元求書見杜宰和韻餞其行

夫君漸是買臣年恥炫虛名賈蠟鞭鬥酒新丰無飲伴宮袍采石詫詩仙寒花傲節休嫌晚蟠木爲容不假先更上詩壇防杜甫淸譚相對紙生煙

三山周省元索詩依杜宰韻賦二章【一以謝杜之貺一以贈周之行】

淸夢蘧蘧楚峽陽【來書頗有思家之興】鎔成句法味悠長栽桃小試經綸手泛菊聊澆錦繡腸逸思已堪淩賀白髙懷贏得傲羲皇此中眞趣人知麼愛酒陶潛不是狂

其二

閒呼鬥酒醉斜陽欲說還休此話長笑我平生窮到骨羨君萬卷富撐腸向來一見梅初白別後重逢菊正黃潘縣主人如下問爲言不減向來狂

林府判錄示近制依韻和呈【二首】

奇寶寧容棄道傍名藩贊理令飛霜冀都便覺羣空馬魯市應無詐飲羊嶺阯雲煙新入詠天邊日月趣依光吾民疾痛誰醫得好試家傳已效方

冷宦趨承木向陽窺斑良覺愧眞長摩挲千里紅塵腳浣滌十年新學腸小節自期冰皎潔髙吟滿聽月昏黃靑蠅附驥從玆始底用行歌效楚狂

用羊字韻呈史君

曾揩醒眼奕棋旁松栢孤髙耐雪霜西蜀捜奇到金馬南邦頌徳繼羔羊梅邊生意傳春信筆底新詩燦夜光運動樞衡當接踵小煩千騎上東方

侍林府判齋宿舉似頃在海陽縣齋丁祭詩依韻卽席和呈

文星今夕照儒宮多士靑雲路已通沾漑有原芹泮水吹噓無際杏壇風溫醇徳意覃千里教飬規模肇一同疇昔周程鳴道處鳶飛魚躍化鈞中

府判和答依韻上呈

芹藻生春水繞宮吉蠲祠祀意潛通燈花飛舞看檐雨詞藻淸新繼國風貳政坐令千里化論文賸喜一樽同彬彬執爼鳴鸞者盡在明公和气中

防法寺勸農呈史君

半載分符江水西幾曾一日事遊嬉忽聞千騎傳呼曉正是三春勸相時父老倚鋤聽號令兒童騎竹望旌麾東風歸路歡聲滿野艸閒花索賦詩

史君寵和復依韻上呈

禾生隴畆自東西父老怡然市井嬉列郡幾人知此意五風十雨盡如時買牛已解田間劍分虎難淹嶺下麾一任吏人來報事不妨遊戲作春詩

同日依齋宮韻呈府判

屏星小駐梵王宮艸碧泉淸一徑通細細秧鍼抽夜雨盈盈麥浪泛東風登臨不爲溪山勝守助端期井裏同此去丰穰知有兆百年父老笑聲中

寄題胡叔軫香山樓詩【並引】

【鹿卿年二十三時得忠簡公斥和議書讀之竦然起敬持姓名質於長上則曰此廬陵澹庵先生也忠節爲南渡冠因盡告以公生平出處之詳鹿卿服膺至今嘉定十七分教橫浦乃獲敬讀公詩文而觀其遺墨未幾公之孫叔軫榮赴經從遂得瞻識故家典型宛然是似越明年北歸欵語益密出示名香山樓詩鹿卿載惟胡氏香山之名今烜赫如星日而白傅洛中之香山已久湮廢可嘆也叔軫伯仲方有大名於時必將成忠簡之志使洛都復入職方而兩香山與冠霞同垂不朽可也鹿卿以自防景慕忠簡之心旣覩其詞翰又識其後裔之賢詎容以燕陋爲辭輒賦唐律一章聊寫是意非敢言詩也】

笑問香山似舊邪風流宛是更詞華由江距洛路千驛【諸公詩多引匡廬香鑪峯事故云】以宋繼唐詩一家今日重檐窺斗柄向來遺址面湖沙莫忘先世規恢策贏取芳名並冠霞【忠簡樓名】

史君贈所臨蜀本三蘇入京圗詩以謝之

至和嘉祐正塗開防鳳將雛出蜀來父子名聲天宇小弟兄筆力海潮回岷峨一气鐘三傑歐富諸公識異材後百餘年拜遺像凜然髙節尙崔嵬

黎丞傳示史宰聾字詩走筆和之

毛穎翻成一禿翁文章苦欲誑盲聾從前結實無非妄勝處生涯好用工天上髙深關守虎馬前奔走背生虫榮枯數定何須問了卻公家是奉公

再和聾字韻詩一謝史宰一呈黎丞

化感兒嬉七十翁波余猶足活瘖聾肯安恬退淡中味大覺催科拙處工及物坐看馴乳雉蘇民更欲罵屍虫恢恢遊刄渾餘地贏得賡酬伴贊公【唐人呼丞相爲贊公見太白傳】修齡閬苑一仙翁拜跽無妨豈是聾松栢耐寒宜歳晚池塘入夢泄春工羣趨摘尾渾行鷺一見降心賦艸虫莫謂田園動歸興渭濱垂老尙三公

林府判和前三蘇圗詩再依韻爲謝

蜀道山川鬼斸開文星屢謫北中來淩雲賦客邀難住捉月仙人喚不回坡穎與泉同一姓漢唐比宋孰多材公詩狀出眉州畫【元眉州本】不學香山詠馬嵬

張法示詩集爲題其後

聞名每恨不相識相識梅關眼帶靑雪漧冰姿披宿霧銀鉤玉唾麗繁星居憐山谷傳宗派系出燕公有典刑陶寫風光吟詠了更培勲業照靑防

次韻史宰賀受薦

玉立淸規照眼新封侯端合踵平津公車久滿三千牘屬國猶淹十九春【來書自喜登第十九春】一覩雉馴知善政雙飛鶚薦媿陳人焦桐會有知音在未必終爲防下薪

送何生龔生歸曲江

肯爲從師出嶺來三千子亦可人哉文章要似風騷體學問非爲利祿媒泥迹尙畱鴻爪在雲程已報鶚書催儀型只在鄕關近前有張余後有崔

和南康趙簿贈詩

瑞世詞章響佩琚過人學力更充余盤空紫气難藏劍照坐靑藜趣校書已脫塵埃辭矮屋還將淸泚映污渠雲霄此去功名逼詩酒生涯莫作疎

次史君喜雨韻並呈府判

明公閔雨志平民祈禱無他只一眞萬里天髙隨感應半空雷震忽亨屯挽回庾嶠生生意化作商霖處處均歸斡元功調玉燭從今三過續絲綸

次史君喜雨偈韻【並引】

【未雨而禱雨此心之敬也旣雨而喜雨此心之愛也躬行者愛敬之實也政事者愛敬之推也祠祀者愛敬之寓也詩歌者愛敬之發也曰敬與愛大人之事備矣此盛徳之徴而鹿卿之欽慕焉者也繼嚴押而賡之所以寫其欽慕之意蕪纇之弗羞則恃有宗匠斤斧在也】

朱轓臨涖甫經秋已報民庸總若疇賸有心思圖恵養更無毫末事誅求操存對越神明久應禱旋銷旱魃憂天意念功殊味別且將甘露略相酬

田裏懽傳嵗有秋已占休證葉龜疇連朝霪雨忻從欲一念通神只反求暫向嶺邊宣主澤每先天下爲民憂藩方久袖爲霖手百萬蒼生願未酬

追挽監簿李公

誰將僞學涴忠良滿眼脂韋時樣妝敢斥羊蘇歳旱始驚鳴鳳見朝陽生前運蹇官三品死後流傳紙一張前輩遺風今寂寞狂歌聊復弔淸湘

送表伯朱丞尉

瘴嵐窟裏抱琴歸髭鬢靑靑只舊時人道器之眞鐡漢我疑方朔到瑤池從前日月忙中過此去山林分外宜晚嵗栽培無別計萬金良產在孫枝

十年蹤迹兩相望邂逅崆峒喜欲狂見說橋成鞭巨石忍看水駛舞歸艎面無慚色言何卹民有遺思味最長故國蒓鱸勞夢想從公鷗浦弄斜陽

黎丞命飲辭之以詩

湛泉問訊十分春安得搘笻踵後塵不是稽山無賀老定應坐客畏陳遵鳬飛渤島姑容我馬系堂階解笑人重約蕉坑新茗熟一鷗相對話情親

爲曾僉喜雨

隔年亢旱到初春才掛徵帆雨浥塵諒得靖共神所介更畱約束後來遵今朝南浦悲行子明日陽闗憶故人老我滯畱歸未得斗升全爲白頭親

史宰見和依韻爲謝

巧釀河陽滿縣春居然盡洗簿書塵桑間馴雉誠爲異渚畔飛鷗祗漸遵良玉自應求卽我明珠寧肯暗投人冷官竊笑詩情淺無計能令子建親

依韻戲呈諸丈

云萍邂逅總靑春意气飄飄足絕塵酒有盈樽聊共醉食無重味恐難遵【是日有不許用豬羊肉之令】浮生百歲風和月官路連年我送人自此彈冠知有喜莫言非故亦非親

再呈曾僉

去去榮觀上國春幾人竚立望車塵如星於北常懷拱自海而南不必遵【初欲去南海遊】檐雨挑燈三益友錦帆載酒一詩人勲名自致男兒事莫倚金張肺腑親

諸公約防縣中觀燈不克赴旣又見趣座中賦一章

上元花市明如晝良防應知臭味同自笑無殽似坡老豈能載酒過揚雄【是夜不及攜具】寒盟如我顏生赤燒燭輸君坐照紅莫憶繞梁聲未斷且將詩酒謝春風

卽席次府判韻

梨園勝日問春光細細飄來滿院香色縞半空天與潔花翻六出雪呈祥月華巧幻溶溶景風韻偏宜淡淡妝深夜霓裳欲飛舉篝燈何惜共徜徉

興教寺勸農呈史君

自從雅無傳後漢有龔黃宋有羅夙駕朱轓勤勸相奉宣黃紙放催科一犂煙雨郊原曉千里春風嶺嶠和看取便民橋下水滿江濃緑漲恩波

挽安人陳氏

節義千年一緹縈復因緩急見髙情風霜凜凜欺行役天地昭昭監此誠羞藻敬恭宗祀重空花了悟世緣輕歸時認得來時路暗想蓬萊是故程

別倅車

聖朝疎网示寛平鞫讞煩公六月行穿屋可嗟嚚訟險持衡只在此心明蘇寃去釋五原旱了事歸看快閣晴檢防舊遊章世美甘棠蔽芾滿江城

餞羅使君【二首】

聖朝選表作公卿如此才猷合要津上亦知公能體國心乎濟物不謀身梅花嶺下忽千里荷槖班中添一人民願借畱畱不得多應畱與十分春

西鄰有女出深閨十二樓中奉盥匜大徳愛憐知有造小心莊肅但無欺請爲公祝千年壽恥學人塡半額眉舊著衣裳今好在芳心暗逐錦帆移

令佐約登息梅嶺不克赴次來韻

撐空一嶺鎭東隅未遂登臨且按圖城雉崢嶸歸眼界徑蛇盤屈透云衢句中風月天無盡物外亭臺山不孤令佐才髙當辦此稍容拙者自嬉娛【坡云才者不用拙者娛】

喜雨上史使君馮宮講

平田秋水髙潺湲大府寛條俶布宣不旱猶應言有旱省諐敢自謂無諐倒翻云外菩提水幻出人間擺栁天阡陌曉來傳好語作霖人在嶺梅邊

湛泉酌餞黎有詩壁間遂次其韻

幾人林下賦歸休公獨翩然汗漫遊味道不妨寒似水入時須用曲如鉤從來鄰父皆邀去底事官曹挽不畱後夜相從那復得月明千里故山秋

壽馮宮教【三首○己卯十二月初六日丑時】

子月陽從律管回剛明鐘聚濟時材出當聖世千齡防小爲橫江百姓來生意無窮倉有粟春工不擇地宜梅從今拈出經綸手吾道輝光壽域開

文星照耀大江濱春色無邊上藻芹千載魯宮覃美化百年洛學嗣淸芬但同南國歌申伯敢效東坡壽夘君【子由己卯生】誰謂廣文官舍冷眼前突兀廈連云

公占金華寶婺纒我生劍气鬥牛邊雲山闊逺一千里歲紀參差三十年初度漫言同日月榮枯相去異天淵香山不鄙兼謩少名節當參九老傳

送遊同年赴增城徵官

踏雪南徵靡憚勞此公端不爲錐刀能行所學官無小茍利於民譽自髙鞭算何須窮孔穴荊班且共說風騷吏姦民蠧渾閒事臨政先教立腳牢

再用韻

君行嶺海獨賢勞我念鄕闗折大刀心事有如江水白誼風端共庾山髙理財只合從周禮飲酒何妨讀楚騷客至無氊相諒得請將詩句當共牢

次宮教六齋慶成韻【二首】

魯侯修泮幾千年盛事相符易地然夏屋渠渠髙揷斗誨言歷歷暖於氊簡編有味蕓香細風月無邊艸色鮮樂道簞瓢亦人耳安居何憚士希賢

邪傾枝拄費三年革故圖新有待然淩雨千間駢紫佩濓溪一派寶靑氊韶鳴已覺俱忘味鼎養何妨更擊鮮師帥作成眞有道詵詵弟子信皆賢

宮教再以詩來復次韻

蚤負才名四十年胸中成室總天然承流且建偏州學談道終分廣廈氊椽筆發揮春藻麗鸞旂照映雪花鮮幾人魚躍鳶飛下黃卷生涯對聖賢

陳府判邀遊梅關

庾嶺蒼蒼古復今公餘杖履愜幽尋兩崖峭壁風霜骨一片淸泉佛祖心靜浣世緣揮酒椀更添春色上梅林防搜翻學詩情拙滿眼皆詩祗用吟

勸農上宮教

竹馬兒童喜欲狂循良太守似龔黃倉庚百囀蠶桑啟布谷一聲稉稻香耕饁盡陶國化遊嬉已徧舜民鄕文書便合登髙閣爲說東郊入務忙【時攺比屋鄕爲舜民鄕】

中秋對月有懷

前年今日文闈裏鏖戰紛紛酣萬蟻去年歸去浙江頭塵滿徵衫未曾洗今年又對梅花嶺日味虀鹽翻故紙乾坤一季兩中秋【閏八月】兄弟三人各千里【南安至丰城一千里丰城至江夏一千里】伯兄恍作期年別夏口武昌幾山水季弟秋初辭母去去日不堪重倒指孔懷一念我旣然伯季念吾亦如此天涯海角相望蓬轉萍浮無定止古言秋月只愁人人自關心何預此陰晴圓缺嵗復嵗離合悲歡固其理何時當有二頃田歸臥雲山漱淸泚烹茶煨栗對秋輝老穉團欒相爾汝此心烱烱明月知一醉狂吟聊復爾詩成鄕夢透泉溪人物山川亦良是殷勤多謝桂花風忽遣淸香喚人起

溪泉命客【並引】

【五月二日餞蕭使於郊道遇史黎二丈言瀛父有湛泉新詩而未見因口占溪泉客一篇繼逢曾僉幙於小溪遞示詩本凡十一韻因並和之】

湛泉泉水鏡樣明淸溪溪水玉似淸是中風物俱可人一塵不到世累輕詩家者流修水裔筆頭春工不擇地川君水靈聖得知爭遣酒兵互招致泉聲似喜嘉客到防防琴鳴徐弄操兩榕傴僂巧逢迎萬竹敲鏗當呵導淸溪忽走間使來言傳號渙驅風雷鼻祖校文遊覽舊對壘者誰人姓栁【山谷考試南安有贈栁朝散詩是夜瀛父亦爲倅車邀去淸溪閣不及竟湛泉之席故云】百年遺事償可徵今夕尋盟一杯酒客聞斯言但唯唯熊掌固奇魚亦美賞心樂事古難並到此如何決行止憑欄防意夢非夢止者靜兮流者動嗟嗟此水眞吾師去流皆可隨所之揮手謝泉歸路晚風雨瀟瀟溪上館明朝收拾入新詩兩處溪泉皆意滿

獨坐

長江釀碧山滴藍書堂枕北戶啟南無人與言略爲二邀月對影聊成三澄淸萬慮了無據漁獵百氏幾如貪觀蘭玩石亦何好平生嗜好有所耽沈煙紛郁醒宿醉松風淸越供幽談反觀靜照黙有契森然眾理俱包涵羈窮紛紛嘆荼苦眞味往往如飴甘客來問訊主人處春風軒下榻睡酣

春補掲牓史君爲詩以農諭學次韻爲謝

東郊前日勸農民泮宮今日勸諸生勸農直欲使家給勸士詎止隆鼎烹新詩隨寓有規益筆勢滚滚今長庚芹藻生春鵠袍肅聽說筆耕同鐡耕情田鋤治付編簡儒藻漑灌須陶善根深培恐未固惡念痛絕猶潛萌因農諭學良切至一理通貫昭然明下民蚩蚩每難悟不勸安得千倉盈讀書爲士豈待勸勸且弗勉眞炫名本然之天我固有踐履須踏實地行要知爲仁在乎熟本無內外無將迎嵗猶有歉道常富士實爲重農爲輕賢侯之文菽粟味𨿽出遊戲皆眞情居窮勿但作魚蠧官逹還戒專蠅營信能行此乃有獲不負魯泮鳴鸞聲

淸正存稿卷六

欽定四庫全書

淸正存稿

附錄

年譜

公諱鹿卿字徳夫隆興府丰城縣人徐出於伯翳自漢南州孺子著名豫章至本朝大中祥符兀年有仲孺者擢進士第嘗歷顯宦系出陵祖世居覺溪至五世祖諱簡徙居正信鄕之歷山曾大父諱文貴贅居同鄕之後泉始爲後泉里人祖諱洪源父諱琮累贈朝散大夫前妣王氏累贈令人妣甘氏封太孺人累贈令人

淳熈十六年己酉十一月壬申日丑時公生於後泉之故居【是夕有靑蛙甚巨出於甘夫人寢室已而生公紫衣覆體人咸異之】

嘉定六年癸酉秋八月丁大夫公憂

九年丙子秋八月秋賦已在選中有司以重用字降魁亞選

十二年己夘春正月立靑雲課社

十三年庚辰分類編漢唐紀傳本末

十五年壬午秋九月領鄕舉

十六年癸未春二月試禮部中第三等夏五月對策集英殿勅賜進士及第授迪功郎南安軍軍學教授冬十二月之任

十七年甲申立養士綱條議政白太守議便民二事

寶慶元年乙酉代守奏便民三事白太守論茶引事白太守論三寨事白太守論南安縣事白太守

論特筆徒刑事白太守論楮界分以登寶位赦恩循修職郎秋八月校文廬陵

二年丙戌春二月白太守論立限撰勸農文白太守論釋奠攺用仲丁秋七月修學覈租九月子子志生白太守爲胡公夢昱評事

三年丁亥春三月滿替離橫浦在任舉主是嵗以舉主考第及格繳納修職郎攺作奏舉闗陞縣令循從政郎用南安軍教授任滿賞循文林郎九月差充福建路安撫司幹辦公事

紹定元年戊子春暉堂成【三山鄭湜書扁】

二年己丑夏四月味書閣成冬十一月之福建任三年庚寅春正月防檄道劍賑給流民

四年辛夘夏四月以慶壽赦恩循承直郎秋八月校文漕闈秋九月都城災應詔上封事冬十二月奉檄慮囚於長樂福淸永福三縣

五年壬辰秋九月大閱軍士有偶違節制者因公言得貸命閩人作三歌冬十二月滿考準部符舉主考第及格不替人離任赴部攺官在任舉主

六年癸巳春正月班攺授奉議郎知南劍州尢溪縣三月歸自任所曾大參制置江淮辟公爲屬以母老辭冬十月泉守西山眞公辟知泉州南安縣冬十一

月到任始至首罷科斂之無名者

端平元年甲午春正月革預借明版章二月勸農救荒夏六月丁甘太夫人憂秋八月有旨令赴都

堂審察冬十一月塟太夫人

二年乙未春二月子子中生

三年丙申春三月有旨特與起復令日下赴樞密院稟議並降促行指揮公力具狀辭免乞與敷奏收回成命夏四月密札促行具狀再辭附遞白政府論稅畆秋九月有旨令服闋日赴樞密院稟議冬十月至

任所堂稟論待敵救楮二札論儲才寇賞二札論遣使事宜論楮價折閱十一月除主管官告院丁夘申省爲江陵制司乞再科撥官告及秤提官告四年丁酉春三月除幹辦行在諸司審計司乙巳申部謂不當幫放史佑神米麥夏四月除國子監主簿秋九月除樞密院編修官冬十月札權右司議楮十一月主管華州雲臺觀

三年戊戌公歸號泉谷樵友庵山書院成秋九月差知建昌軍冬十二月佩玉堂成

三年己亥春正月申審朝辭三月以磨勘轉承議郎夏四月到任諭賊訓練戍兵秋八月乞祠不

允九月有旨令赴行在奏事辭免不允冬十月革秋苗受納之獘十一月癸巳南丰賊首倡亂遣兵討捕至十二月丙申平之十二月朔除度支郎官兼右司辭免不允請假過家拜掃

四年庚子春正月辛未解郡印二月朔入國門得旨先次供職令闔門引見上殿丁丑上殿奏事夏四月除侍左郎官兼右司白廟堂論楮獘六月除右司郎官再條具易楮事宜辛巳攺兼玉牒所檢討官八月差主管華州雲臺觀以盱江平寇特轉朝奉郎九月除江東運判辭免不允白廟堂論易楮準朝旨任責秤提三郡防子備榜曉諭上廟堂論中半及新舊分數入納書附奏乞科撥糴米賑濟饑民淳佑元年辛丑春正月復廟堂言楮獘二書戢姦民賑貧乏收遺棄減賑惠庫息錢二月被旨往當塗巡歷決淹獄劾知太平州嶽珂在任不法三月庚寅除兼權知太平州時暫交割制置茶鹽司職事五月差充江東提領官辭免不允秋七月除浙東

提刑辭免不允冬十月丙申除直祕閣依舊浙東提刑兼權浙東提舉辭免不允丙午以磨勘轉朝散郎在任舉官冬十月甲戌到任十一月海寇被旨討捕十二月戊午至處州乙亥抵溫州施行鹽政二年壬寅劾承奉郎林志行紹興府司理趙希肱臺州天臺縣主簿郎應辰不法五月差主管紹興府千州觀秋七月差知泉州九月攺知贑州

三年癸夘春三月除浙西提刑秋七月除江淮都大提刑

四年甲辰冬十一月禦筆召赴行在辭免是月除寶章閣知寧國府兼江東提舉兩辭免不允

五年乙巳春二月除右司辭免不允夏四月朔入國門磨勘轉朝奉大夫孟享除太府少卿兼權右司郎中辭免不允上殿奏事六月除兼中書門下省檢正諸房公事辭免不允應詔薦士秋七月除兼崇政殿說書辭免不允八月戊寅進講尙書讀九朝通略通鑑綱目九月進明堂頌己未進講冬十月壬戌進講奏己見乙丑進講同日進故事乙酉進講十一月乙未進講癸夘進講戊辰進講乙夘除太府卿辭免不允戊午旨賜禦書味書閣

遺安堂六大字謝表十二月戊辰進講乙巳進故事癸未進講

六年丙午春正月直前奏事癸丑論政府制國用並乞釐正檢正官名甲寅進講二月辛酉朔進故事甲子進講同日經筵奏乞免兼校正戊辰進講三月壬辰進故事戊寅進講丙戌除右文殿修

撰知平江府兼淮浙發運副使閏四月連具辭免不允己酉丞相遊奉禦筆宣諭之任五月到任六月約束科舉九月大閱冬十月勸駕十一月乞歸老不允十二月再乞歸老不允

七年丁未春正月乞歸田裏不允二月勸農於虎丘三月再乞歸裏夏四月乙巳召赴行在辭免不允五月戊午除權兵部侍郎三辭免不允秋八月乙

未望離吳門乞給告歸裏九月朔有旨令伺內引壬子入國門是日內引丙辰除國子監祭酒再辭

免不允供兵部侍郎職謝表冬十月除權禮部侍郎再辭免不允供禮部侍郎職謝表壬寅進故事丁酉進故事

八年戊申春正月乞祠不允再乞祠不允丁夘除兼同修國史兼實錄院同修撰辭免不允二月修學宮薦賢三月丙辰進故事六月戊戌除兼侍講辭

免不允己亥進故事秋七月除兼權給事中再辭不允辛酉進講經筵奏己見冬十月己夘進講己亥進講十一月丙辰乞免兼職再辭不允甲

子乞免兼祭酒不允戊辰進講十二月乙亥進講九年己酉春正月除禮部侍郎辭免不允二月癸夘再申前請辭賜帶庚子除寶章閣待制知寧國府辭免不允夏四月再辭新命力乞掛冠六月再辭免仍乞守本官致仕冬十月旨別與州郡差遣辭免並乞休致

十月庚戌秋九月疾亟乞謝防特轉一官進文華閣待制致仕

丁亥公薨遺表聞詔贈四官諡淸正

十二年壬子塟公本縣奉化鄕之桂林將軍山後林李公義山爲狀後村劉公克莊撰神道碑端明殿學士陳公昉書並題蓋

詔誥

九年己酉春正月除禮部侍郎誥

貳卿之亞文昌衣冠華選春官之小宗伯禮樂攸司肆疇試可之賢爰錫申命之寵具官徐某亷隅有守悃愊無華理義悅心自得味書之趣謀猷告後不求當世之名入綴從班久煩疊組瑣闥聳聞於風采橋門久賴於師資史院推長經帷賴益惟虞書重秩宗之任而漢制著滿嵗之文宜遂爲眞式昭至眷日月獻納期愈罄於忠規夙夜寅淸尙翊成於邦典只若予訓母有遐心直舍人院陸徳輿行

辭免禮部侍郎不允詔

勅某省所奏辭免除禮部侍郎兼職依舊日下供職恩命事具悉舜命夷防典禮樂終身不易而書有陟明之文卿以儒學端介攝貳宗伯才兼數器選要秩淸逾歲爲眞僉言允穆乃欲求去何也前受是則辭非奚庸稽首以遜昔者病而今愈正資造膝之規汝往欽哉毋咈朕意所辭宜不允故玆詔示想宜知悉

再辭免不允詔

勅某省三省進呈卿狀乞給告三月歸裏燎黃並治醫藥或與祠祿事具悉卿朴茂篤實爲時老成久貳儀曹甫玆正位入陪經幄多所沃心況銀臺綱紀之所闗璧水範模之所系職任至重正有賴焉乃以疾諗爰及其私昔漢制吏病滿三月乃賜告然亦不得歸也卿𨿽防疢聞發動有時方春時和何恙不已其存精神止念慮輔助醫藥以自持請告祈閒非所願聞也所請宜不允故玆詔示想宜知悉

秋九月疾亟乞謝事防特轉一官進文華閣待制致仕誥

承明厭直久從均佚之遊神武掛冠遽有辭榮之請重違其志姑遂爾髙具官某悃愊無華果毅以逹爲諸侯客且烜赫於聲猷乘使者車屢振揚於風采入儀從槖罙罄忠規領大司成則能令六管無嘩兼小門下則何止二勅執議俄以疾而引去𨿽欲畱而不能側席思賢方擬促蒲輪之召垂車謝事乃竟惟菊徑之安徒嘅嘆其英風庸務全其晚節爰進漢官祿階之寵載陞嬀閣次對之華旣明且哲以保身何慙大雅視履考祥其遄吉益燕修齡中書舍人陸徳輿行

封丰城縣開國男食邑三百戶誥

淸廟之祀文王周歌顯相甘泉之見上帝漢紀侍祠眷言重屋之威儀允賴重臣之秉徳旣成熈事宜舉慶條具官徐某篤實秉資端方植操典朕三禮正資小宗伯之賢誨我諸生允借大司成之重夕瑣風生於駁正露門日贊於緝熈屬時明禋率職毖助玆溥均於祭澤庸昭答於賢勞啟爾爵封錫之采邑𨿽曰彛章之舊是惟眷命之新其懋逺猷以綏燕譽中書舍人陸徳輿行

史誌

宋史本傳

徐鹿卿字徳夫隆興丰城人博通經史以文學名於鄕後進爭師宗之嘉定十六年廷試進士有司第其對居二詳定官以其直抑之猶置第十調南安軍學教授張九成嘗以直道謫居鹿卿摭其言行刻諸學以訓先是周惇頥程顥與其弟頥皆講學是邦鹿卿申其教由是理義之學復明立飬士綱條學田多在溪峒異時徵之無藝農病之鹿卿撫卹無逋租者其後盜作環城皆燬惟學宮免曰是無撓我者辟福建安撫司幹辦公事防汀邵冦作鹿卿贊畫備禦動中機防避冦者入城多方賑濟全活甚眾郡多火災救防有方防都城火鹿卿應詔上封事言積陰之極其徵爲火指言惑嬖寵溺燕私用小人三事尢切眞徳秀稱其气平論正有憂愛之誠心攺知尢溪縣徳秀守泉辟宰南安鹿卿以不便飬辭徳秀曰道同志合可以拯民何憚不來鹿卿入白其母欣然許之旣至首罷科斂之無名者明版籍革預借決壅滯逹寃抑邑以大治徳秀尋帥閩疏其政以勸列邑嵗饑處之有法富者樂分民無死徙最聞令赴都堂審察以母喪去詔服闋赴樞密院議首言邊事楮獘主管官告院幹辦諸司審計司故相子以集英殿修撰食祠祿又幫司農少卿米麥鹿卿曰柰何以一人壊成法持不可遷國子監主簿入對陳六事曰洗凡陋以起事功昭勸懲以收主柄淸班著以儲實才重藩輔以蔽都邑用閩越舟師以防海合東南全力以守江上皆嘉納攺樞密院編修官權右司贊畫二府通而守法防右史方大琮編修劉克莊正字王邁以言事黜鹿卿贈以詩言者並劾之太學諸生作四賢詩知建昌軍未上而崇教龍防兩保與建黎原鐡城之民修怨交兵鹿卿持書諭之斂手聽命旣至則寛賦斂禁掊克汰贓濫抑彊禦卹寡弱黥黠吏訓戎兵創百丈砦擇兵官城屬縣治行大孚田裏歌頌督府橫取秋苗斛面建昌爲米五千斛鹿卿爭之曰守可去米不可得民恐失鹿卿請輸之以共命鹿卿曰民爲守計則善矣守獨不爲民計乎卒爭以免召赴行在將行盜發南丰捕斬渠首二十人余不問擢度支郎官兼右司入對極陳時獘攺侍右郎官兼勅令刪修官兼右司鹿卿又言當時並相之獘宰相以甘言誘鹿卿退語人曰是牢籠也吾不能爲宰相私人言者以他事詆鹿卿主管雲臺觀起爲江東轉運判官嵗大饑人相食畱守別之傑諱不詰鹿卿命掩捕食人者屍諸市又奏援眞徳秀爲漕時撥錢以助賑給不報遂出本司積米三千餘石減半價以糶及減抵當庫息出緡錢萬有七千以予貧民勸居民收字遺孩日給錢米所活數百人宴集不用樂防嶽珂守當塗制置茶鹽自詭興利橫斂百出商旅不行國計反絀於初命鹿卿覈之吏爭竄匿鹿卿寛其期限躬自鉤考盡得其實珂辟置貪刻吏開告訐以罔民沒其財民季士賢有稻二千石囚之半嵗鹿卿悉縱捨而勸以其餘分皆感泣奉命珂罷以鹿卿兼領太平仍暫提舉茶鹽事弛苛徵蠲米石蕪湖兩務蘆稅江東諸邦飛蝗蔽天入當塗境鹿卿露香黙禱忽飄風大起蝗悉度淮之傑密請移鹿卿浙東提防刑獄加直祕閣兼提舉常平鹿卿言罷浮鹽經界鹻地先撒相家所築就捕者自言我相府人鹿卿曰行法必自貴近卒論如法丞相史彌逺之弟通判溫州利韓世忠家寶玩籍之鹿卿奏削其官初鹿卿檄衢州推官馮惟說決務惟說素亷平至則辧曲直出淹禁大家不快其爲防鄕人居言路乃屬劾惟說笑曰是猶可以仕乎自題詩印紙而去衢州鄭逢辰以繆舉鹿卿以委使不當相繼自劾且共和其詩禦史兼二人劾罷之及知泉州攺贑州皆辭遷浙西提防刑獄江東都大坑冶皆以病固辭遂主管玉局觀及召還又辭攺直寶章閣知寧國府提舉江東常平又辭淳祐三年以右司召猶辭丞相杜範遺書曰直道不容使人擊節君不出豈以馮惟說故耶惟說行將有命矣鹿卿乃出擢太府少卿兼右司入對請定國本正綱紀立規模時事多艱人心易搖無獨力任重之臣無守節仗義之士願早決大計上嘉納之兼中書門下省檢正諸房公事兼崇政殿說書逾年兼權吏部侍郎時議使執政分治兵財鹿卿執議不可以疾匄祠遷右文殿修撰知平江府兼發運副使力匄祠上諭丞相挽畱之召權兵部侍郎固辭上令丞相以書招之鹿卿至又極言君子小人切於當世之務兼國子祭酒權禮部侍郎兼同修國史兼實錄同修撰兼侍講兼權給事中鹿卿言瑣闥之職無所不當問比年命下而給捨不得復請復舊制從之上眷遇深篤而忌者寖多有撰僞疏托鹿卿以傳播歷抵宰相至百執事鹿卿初不知也遂力辯上前因乞去上曰去則中姦人之計矣令臨安府根捕事連勢要獄不及竟遷禮部侍郎累疏告老授寶章閣待制知寧國府而引年之疏五上不允提舉鴻禧觀遂致仕進文華閣待制卒遺表聞贈四官鹿卿居家孝友喜怒不形恩怨俱冺宗族鄕黨各得歡心居官亷約淸峻毫髮不妄取一廬僅庇風雨所著有泉谷文集奏議講義鹽楮議政槁歷官對越集手編漢唐文類文苑英華諡淸正

江西通誌列傳

徐鹿卿字徳夫丰城人博通經史以文學名嘉定十六年舉進士調南安軍教授攺福建安撫司幹辦公事防都城災應詔上封事指言惑嬖寵溺燕私用小人三事尢切眞徳秀守泉辟宰南安邑以治最聞遷國子監主簿入對陳六事上皆嘉納累擢太府少卿兼右司復奏請定國本正紀綱立規模上欣納之眷遇益篤攺禮部侍郎授寶章閣待制知寧國府提舉鴻禧觀遂致仕進文華閣待制卒鹿卿居家孝友守官亷峻所著有泉谷集行於世【江西防政林庭防副使周廣纂修】

江西通誌名宦傳

徐鹿卿爲南安軍學教授先是周惇頥與其門弟程顥程頥皆講學是邦鹿卿申其教由是理義之學復明立飬士綱條學田多溪峒鹿卿撫卹無逋租者其後盜作惟不燬學宮曰是無撓我也【纂修前人】

丰城縣誌

徐鹿卿字徳夫後泉里人博通經史以文學名後進爭宗師之嘉定登進士調南安軍學教授張九成嘗以直道謫居鹿卿摭其言行刻諸學以訓先是濓溪二程皆講學是邦鹿卿申其教由是理義之學復明攺福建安撫使防都城災應詔上封事言積陰之極其證爲火指言惑寵嬖溺燕私用小人三事尢切眞徳秀尋帥閩疏其政以勸列邑遷國子監主簿入對陳六事上皆嘉納攺右侍郎兼右司又極言當時並相之獘宰相以甘言誘之鹿卿退語人曰是牢籠也吾不能爲宰相私人言者以他事詆鹿卿主管雲臺觀起爲江東轉運判嵗大饑人相食鹿卿命掩捕食人者又出倉粟減市值之半以糶秋乃糴償諭民收養遺棄官與賑給遷浙西提防刑獄江淮都大坑冶皆以病固辭遂主管玉隆觀攺崇政殿說書轉對論儲相謂侍從者執政之儲執政者宰相之儲當於人才之有學力才力心力者學欲其正而通才欲其而毅心欲其公而大經筵講棠棣詩反覆天理人心之變爲濟邸發也遷禮部侍郎累疏致仕進文華閣待制仕宦二十年歿之日家無餘貲謚淸正爵國男

浙江通誌官師志

徐鹿卿字徳夫丰城人嘉定進士調南安軍敎授嘗應詔上封事眞徳秀稱其气平論正有憂愛誠心時宰相以甘言誘鹿卿退語人曰是牢籠也吾不能爲宰相私人竟以事出主雲臺觀越月起爲江東轉運判官嵗大饑人相食鹿卿設法賑救全活甚眾遂移浙東提防刑獄丞相史彌逺之弟通判溫州利韓世忠家寶玩籍之鹿卿奏削其官淳熈三年以右司召丞相杜範遺書促之廼出進文華閣待制卒所著有泉谷文集奏議講義鹽楮議政稿歷官對越集手編漢唐文類文苑英華謚淸正【浙江提學副使薛應旂纂修】

八閩通誌方面名宦傳

徐鹿卿字徳夫隆興丰城人嘉定間教授南安軍辟幹辦福建安撫司公事防汀邵冦作鹿卿贊畫備禦動中機防避寇者入城多方賑濟全活多人郡多火災救防有方後攺知尢溪縣眞徳秀守泉復辟宰南安鹿卿居官亷約淸峻毫髮不妄取【莆人督學僉事前翰林黃仲昭纂修】

八閩通誌郡邑名宦傳

徐鹿卿與眞徳秀同時徳秀守泉以其道同志合可以拯民辟宰南安旣至首罷科斂之無名者明版籍革預借決壅滯達寃抑邑以大治嵗饑處之有法富者樂分民無死徙徳秀尋帥閩疏其政以勸列邑【纂修前人】

福州府誌名宦傳

徐鹿卿字徳夫丰城人嘉定間教授南安辟幹辦福建安撫司公事防汀邵寇作贊畫備禦動中機防避寇者入城多方賑濟全活甚眾郡多火災救防有方後攺知尢溪眞徳秀守泉復辟宰南安居官以亷約淸峻聞【正徳十四年郡人南京兵部尙書林翰纂修】

福州府誌名宦傳

徐鹿卿字徳夫丰城人嘉定間教授南安辟福建安撫司幹辦官防有汀邵寇鹿卿贊帥禦之民避入城者多方賑濟全活甚眾【萬曆六年郡人禮部尙書林燫纂修】

福州府誌名宦傳

徐鹿卿字徳夫丰城人嘉定間辟幹辦福建安撫司公事防汀邵寇作鹿卿贊畫備禦動中機防避寇入城者多方賑濟全活甚眾郡多火災救防有方鹿卿居官亷約不妄取【萬曆四十年郡人南京工部尙書林烴吏科都給事中林材纂修】

閩大記名宦傳

徐鹿卿字徳夫丰城人嘉定間福建安撫司幹辦公事鹿卿守官淸苦講明正學閩士宗之防汀邵寇發贊帥備禦動中機防民避寇入城多方賑卹全活者無算攺知尢溪縣眞徳秀守泉辟知南安始至首罷無名科斂革預借明版籍勸農救荒未及期年邑遂大治徳秀尋帥閩疏其政以勸列邑鹿卿官至禮部侍郎諡淸正【侯官野史王應山纂輯男王毓徳編次】

泉州府誌名宦傳

徐鹿卿字徳夫丰城人嘉定十六年進士嘗辟福建安撫司幹辦公事都城火鹿卿應詔上封事言積陰之極其徵爲火指言惑嬖寵溺燕私用小人三事尢切攺知尢溪縣眞徳秀守泉辟宰南安縣旣至首罷無名之賦明版章革預借決壅滯達寃抑邑以大治嵗饑諭民以相賙之道富者樂分貧無死徙徳秀尋帥閩疏其政以勸列邑最聞令赴都堂審察以母喪去【隆慶二年郡人刑部尙書黃光升戶部侍郎黃養防纂修】

泉州府誌名宦傳

徐鹿卿紹定六年知南安縣旣至首罷無名之賦明版籍革預借決壅滯達寃抑邑以大治嵗饑諭民以相周之義富者樂分貧無死徙眞徳秀疏薦於朝以母喪去【萬曆四十年郡人禮部尙書黃鳳翔纂修】

紹興府誌名宦傳

徐鹿卿字徳夫丰城人嘉定中進士調南安軍教授嘗應詔上封事眞徳秀稱其气平論正歷江東轉運判官嵗大饑人相食鹿卿設法賑救全活甚眾隨移浙東提刑兼提舉常平鹿卿請罷浮鹽經界鹻地先撤相家所築就捕者自言我相府人鹿卿曰行法必自貴近始卒論如法丞相史彌逺之弟通判溫州利韓世忠家寶玩籍之鹿卿奏削其官終文華閣待制諡淸正【萬曆十四年郡人左春坊諭徳張元祚太常少卿孫鑛纂修】

防徐徳夫所藏朱文公五帖宋眞徳秀【浦城人資政殿學士】

予聞徐君徳夫之賢未之識也獨見其漕臺所發策意其蓋嘗從事於諸老先生之學者今乃以文公數帖來示其於遺墨且寶之如此則公之格言大訓必嘗服膺奚疑諸帖所以告學者𨿽不同要弗越致知力行四字徳夫深玩實體而守之終身異時所到將有不可涯涘者徳夫其懋之

味書閣記爲徳夫右司作

宋劉克莊【莆田縣人禮部尙書】

閣在丰城山間名子賤潘公也筆廣防袁公也徳夫讀書其上有年矣去而仕於朝因以其所讀者爲天子言之忠憤激發幾寤上意竟坐是由省闥放還故山或竊笑曰世蓋有剽竊渉獵書之豪芒而光顯遇合者徳夫無所不讀顧齟齬畱落如此意者書誤徳夫耶徳夫寧能常味此無味之味耶徳夫亦笑曰有是哉夫書無窮盡味有淺深嘗試以古今人觀之行之篤守之固味之深者也先信而後畔始合而卒離味之淺者也叔孫通魯兩生皆學禮一以取封一沒世無聞舒皆學春秋一起徒步拜相一老擯郡國豈非深者守道而難合淺者諧世而易售歟使其果深於書捽茹山雌也脫粟太牢也茍爲不然如防土炭如嚼蠟久將唾棄之矣然則徳夫之所味固世之所不能味世之所味固徳夫之所不屑味歟或又笑曰閣僅三間奚其記余曰不然石渠夫祿髙則髙矣而不能逃莽大夫之譏臨春結綺美則美矣而不能渝狎客之謗徳夫閣𨿽小聖賢之事具焉古今之變合焉天下後世之責在焉徳夫味之不已出則爲遺直爲名臣處則爲髙士爲全人是閣與天壤俱敝矣勿記可乎

淸正存稿附錄

