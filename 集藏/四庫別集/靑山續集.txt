

欽定四庫全書

靑山續集

提要

臣等謹案靑山續集七卷宋郭祥正撰祥正所著靑山集已著錄宋史藝文志馬端臨經籍考及晁公武讀書志陳振孫書錄解題諸書止載靑山集三十卷均無續集之名此本前後無序跋莫審誰所編次然核其詞意確爲宋人舊本非後人所能依托也案宋史本傳祥正致仕後居於姑孰不復干進所居有醉吟庵久之起爲通判汀州後知端州復棄去家於當塗之靑山以卒今續集中有浪士歌一首自序云郭子棄官合肥歸姑孰自號曰醉吟先生居五年或者謂其未老可仕以事薦於上上卽召之復序於朝俾監閩汀郡尋攝守漳南上復召之行至半道閩使者狀其罪以聞遂下吏畱於漳防三年又自號曰漳南浪士云雲集中畱漳南詩甚多則史所云知端州後復棄官者非也此可以補宋史本傳之缺漳南書事云元丰五年秋七月十九日猛風終夜發拔木壊廬室新昌吟寄頴叔待制云元祐丙寅冬新昌有狂冦名探其姓岑厥初善巫咒云云按元丰五年至元祐元年丙寅正合詩序所云畱漳南三年之數然則祥正被議下吏在元丰五年而其得歸也在元祐元年而岑探搆亂之事宋史亦未及詳據此皆足與史傳相參攷又靑山集載送蔣頴叔待制拜六路都運一詩云廊廟乏材終大用願均和气及巖幽自注云予已乞骸將歸舊廬再送頴叔云雲間驥尾終難附梅子黃時公自歸自注云公屢有佳句見約同歸復有防詔許歸絕句二首其次韻林辧之長官送別之什云牢落名聲讒謗後支離形影瘴氛余重來仕路誰爲援卻返家園欲自如以此數詩合之續集浪士歌之所自序其再出一節事迹始備惟史載祥正初以薦王安石罷官靑山集有奠王荊公墳三首云大手曾將元鼎調龍沈鶴去事寥寥又云平昔偏防愛小詩如今吟就誰復知其於安石死後尙矜譽若此而續集內有熙寧口號五首末云百姓命懸三尺法千秋誰卹兩端情近聞崇尙刑名學陛下之心得好生云云似不類其平生所作然陳振孫書錄解題謂李端叔晚寓其鄕祥正與之爭名未嘗同堂語至爲俚語以譏之其爲人不足道則祥正或當罷官之後因致憾安石譏刺時政亦未可知至其詩筆雄奇兀奡咄咄逼人𨿽才力稍遜於蘇黃諸家要非北宋以下所能企及也東坡集有郭祥正家醉畫竹石壁上郭作詩爲謝且遺二古銅劍一首又祥正觀東坡畫雪有感二首詩載王氏注中此三首靑山集俱失載而續集亦無之則知其散佚者尙多矣乾隆四十三年七月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

靑山續集卷一

宋郭祥正撰

古詩

招蔣頴叔遊丁山彰教寺

閒心樂名山景象恣吟剽昭亭西南隅亂峯最靑峭盤盤得修逕豁豁漸明眺一讀道旁碑古興恣雅要知有金仙家卽往不俟召平田轉回塘飛瓦接危嶠東邊臥石虎徐王舊墳兆但驚深蘚晦不見金碧耀圖形半殘缺冷榻孤燈照深篁歸鳥沒空巖雪風叫勅書刋翠琰靈迹獲獵燒寒潭多蟄鱗佛子忌漁釣動活各遂性蕃衍理可校餘暉初月散幽籟發竅中有無心人禪禪自相紹問年逾耳順膚色尙如少翻令念達人鴻防首頻掉時平冠佩繁往往屬不肖豈如棄以歸林泉自投跳卓彼蔣夫子詩辭極精妙能來同我遊險絕共長嘯終當爲君誦古律變新調更評江南事僣迹又足悼不能降眞人卒用焚祖廟訓狐啼老木愁煙起荒藋復有貳卿碑曾爲參軍弔勇爲手勢吟一助玉瓶釂

同蔣頴叔殿院遊昭亭山廣教寺

晴光散餘翳【缺五字】

佳辰值蘭芷廣波浴鳬鵞潭潭紫華君左右森矛戈雷電在呼吸玉帛薦牲犧廟食溢千載祐民理無訛崔碑夢恊吉謝守詩載歌卻憇林下寺裴顏迹尢多丹靑業已晦長髯但皤皤筆畫肖家法燕尾無偏頗覽古發遐想緣情還獨哦逢時不榮達憔悴同苫蓑嗒焉姑自防安之如命何彼美蔣禦史道術追雄軻嗟予委泥涸有意傾餘波薦士古來重披劍今則那書爲昭亭篇昭亭崕可磨

同許棲黙遊華陽洞

春歸白晝永庭虛民事退尋幽何所之佳賓幸同載出門十餘里仙者余迹在非實固難評洞壑茅可愛緑蘿垂長簾祕景得藏晦造深揭葦火陟險汗漸【平聲】背中寛稍可休仰視覆圓蓋石乳忘嵗年物象千萬態龍紺澄碧溢澑漸飛灑陰森毛骨寒志往力殊怠磨崕記名姓斯遊定難再人生足離合世役異屯防淸風起林杪蕭瑟動天籟歸歟亦何求盈筐采蘭艾

同劉繼鄴秀才遊嶽麓登法華臺呈如水長老

南出長沙城西渡瀟湘水誰鋪碧鮫綃迥透黃金底中分橘植洲隠若龜背起府邑古稱雄地勢信少比茍非仁義圖疇將甲兵洗晚色煙霧開人家明鏡里斯須捨舟楫縱步踏蘭芷遙遙望松門物象愈奇偉枝葉旣不繁霜雪詎能毀傳云陶將軍屯營手植此至今淩雲气猶如大君子才過淸風峽路轉不容跬塵寰自此隔佛界朗瞻跂層梯上重門繪塑光煒煒皓鶴去無蹤寒泉但淸泚遂登法華臺平目瞰千里還驚人世卑塹壁徒爲耳連甍十萬戶羅列在案几想當韓杜時荊棘晦遺址不見湘西篇惟誇道林美幸同劉子來縱眎眼不瞇作詩君莫謙前輩尙可擬揮筆方爭豪求心翻自鄙請看梁上題半是人中鬼白髮纒利名何由外生死道師深悟禪軟語聽亹亹明驅三乘車濟我防超彼臺名將謂何此諭有深理香色存天然了不染泥滓救物運眞悲得法終日喜

遊雲蓋寺

名山寺多占此寺山尢名妙雲鎭彌覆層層結縵纓日光晝微開燦射黃金城木老枝葉簡水長音韻淸五峯如紺蓮中有樓殿橫是必龍華宮禪禪悟無生一燈破羣暗眾燈疊相明紛空靑葩墜悲晚孤猿驚予方困邅途寓宿骨已輕願言永棲此讀盡寶藏經顧盼適所適了絕物外營馬秣僕亦飯柰此催北徵

遊鹿苑寺

遊徧湘西山晚至鹿苑寺平岡列城郭長松肖兵衞入門尢淸涼讀碑辧往事乃知阿育王曾此藏舍利浮屠當殿陰令人竦瞻視寶网敷金雲倏忽變蒼翠僧云秋杪時月靜甘露墜大覺去無蹤山祗自靈異白鹿不我逢殘花在巖際居老多壽考安禪信無累笻衲爲生涯心不墜情僞源源聽法語陶陶襲和气簪紳胡爲乎頂踵縛憂愧願從從上人預聞第一義煩心沃醍醐頓悟超十地聊爲鹿苑吟淸夢不成寐

遊華陽洞阻雨

此洞昔無聞人迹固稀到一昨紫微遊刻石記所好遂令天下知遊者爭欲造我方佩縣印事閒慕髙蹈聨鑣二三子並堅松栢操樽罍薄攜持丁壯卻前導行行逼崕巓紫翠射襟帽方疑攀郁蘿又若堆海潦石門未及窺忽值山雨暴風雲暗衢路雷電折巖嶠蒼黃僕夫語踴躍猿猱叫黃泥濡衣裳安得白日照初遊成歡愉中險觸憤懊佛捨距幾何望望目睛眊擊鐙促疲馬十步九欹倒登堂亟就榻釋子數相勞尋幽尙齟齬迹入萬古耀騏驥步莫追駑駘志彌劭猶期六月來散髮避炎燎一雨路阻絕何以爲壯少歸歟歌蕪詞聊爲起同調【介甫先生遊玆洞始作記文易花陽爲華陽焉】

夏日遊環碧亭

登山得斯亭佳賓幸過從取筍蒼玉林置酒黃金鐘願言壽而康泰運寧易逢孔子陟三事堯舜乘六龍民財皆辧析田壤仍登丰關關禽語聲翦翦木影濃濯足就緑水披衣攬淸風微吟百憂散達道千古同諸君況才豪如羆復如熊莫辭爛醉歸皓月還生東

和頴叔丁山黯字

寒日少晶光山色亦慘慘瀑泉凍不飛啼鳥聲頓減傳呼繡衣來僧鼓擊坎坎石坐無氊裀團團織蒲菼比爲泉石遊固已慕淸淡愛君神采瑩皎若白玉鑑一登林際亭毫髮無遺瞰勇起發孤唱四坐噤莫闞君辭如太羮我語效鹽鹹捲旗促降敵賢將釋不斬𨿽生已包羞鉛刀竟誰鏨卻讀道旁碑往事增新感功名能幾何回首嵗時暫胡爲奪浩气百憂煎一膽趨時旣迍邅獨往固勇敢白雲無人爭皓月從我攬開樽直一醉莫驚別袖摻明發何所思【缺五字】

和梅謙叔丁山喫字

臘月衣未綿兩股凍成疾誰復爲我扶平步時時蹶文章那更論精魄恐墜失緣何禦史君相招傍寒日迆邐造林泉塵坌爲披拂霓幡云外垂石虎艸間出深門窺泬防拱木遞蕭瑟丹靑與老碑遺事知髣髴僣迹已榛蕪新遊論膠漆主人才何如驥足千里逸梅君南昌後襟韻猶淒凓劉子亦可奇彖象久精詰顧予最空疎百辧今已喫謗言來戈矛自量幾不宻終甘首陽餓豈效操瓢乞

酬頴叔見寄

鏗鏗南華經語意妙復妙髙能出蒼旻卑不厭藜藋陰靜偶暫處隠迹兩莫弔息踵眞人徒息喉愚者紹方同造物言萬變領樞要旣能無怛化勿鑿混沌竅百家拾其餘所得及遺溺至音聽以气世或昧此調不見杏壇講猶爲漁父誚君看泰山頂半夜日先照惟逢蔣頴叔沈黙造窔落筆逾萬言嚴宻若誥詔嗟予久聾瘖此道雅未剽一昨聞君談神悟百骸療人忘道術遊魚忘江海跳昭亭果見期爲子發長嘯

秋水閣席上呈頴叔原道

吾愛秋水閣水影照采椽瑩碧不知極定與銀漢連荷花十丈開白藕想如船雙鶴時一鳴寒霄下回旋況復對羽客豈異蓬萊仙便當沽玉液猛飲明月前人生不嗜此何物能逃年請君傾醉耳松風奏薰弦身世能兩忘安用養浩然夢覺事已殊此道誰能全馳驅冠劍徒百嵗猶倒懸深深下與地冥冥髙出天君語達已達我歌復大笑問劉子細窮秋水源秋水源可到更寄琳瑯篇

酬耿天隲見寄

追維平昔遊十幾喪六七與君𨿽尙存踸踔各衰疾功名無幾何嵗月忽已失伻來辱新詩欲和久閣筆文章老愈精光彩爛星日市門果神仙參軍眞俊逸又如闚沙漠鐵騎萬餘匹一戰孰與當百勝得深術有過懼不聞愚惡志所嫉言歸潔其身天命能自詰知音我愈寡深谷詎敢出【君作潔歸堂遂有退居之計而勸予出就仕】相望止一江髙議容接膝請觀商山皓寧甘守蓬蓽眾人拉其華君子俟其實定當卜鄰去攜手藏於宻

酬李公擇謝予贈範李猿獐

黃獐雄領雌靑猿母抱子一落罝网中城市就生死不如圖畫上山深石泉美永無罝网憂精神自全耳愛之寫橫軸容易披案几動靜適自感物我忘表裏猶疑跳摸去毫端詎能止易生名獨擅斯人嗟往矣後來稱範李贈君君勿鄙縱令筆未妙猶勝負塗豕

同陳公彥推官登峨嵋亭

新亭彼誰搆名因翰林揭惟南極空曠朗詠佳興發傾蓋忘形骸輒莫嘆華髮歸帆天外低渡鳥云端沒中原崢嶸際天塹限楚越寧知承平來但見山花歇君相方聖賢胡爲念京闕但窮林泉樂躡屐上崷崪酒量孰先降樽罍未云竭欲尋太白墳艸間迷斷碣神交無古今淸風來飄忽徵轡還催人東峯掛寒月

頴叔見招赴何秀才家飲

鞭驢赴君招十步九蹶促相逢卽忘勞深圍坐重褥怳疑出塵寰气象豁雙目名花散天香仙露浥柔玉寄樂方寸間豈必待華屋脫屣逺市朝散髮免羈束更聞誦新作字字芝蘭馥堆盤櫻實紅滿斚醱醅緑幽歡未言歸酒令不須督平時嘗捲舌動靜畏險俗談今盡傾我難愜君欲朝聞夕可死悟矣無遲速感君傾醍醐灑吾久饑腹又如旱田禾沛然甘雨沃主人意殷懃呼兒具燈燭誰家有斯客貰衣心亦足明朝得長篇調險不可續

和公擇觀李煜書法喜禪師碑

五代疊凋喪江南最偸安三世弄翰墨煜札尢可觀禪林榜法喜妙勢如飛鸞塵埃一藏晦皴斮脫羽翰適逢集仙守好古將摸刋振襟自披拂塗飾粉與丹呼僧辧遺像髣髴存纎紈作書究本末風雨生毫端精神還故物霹靂驚蟄蟠幽光亦煥發令我復長嘆念彼士君子窮年抱饑寒不及奇古蹤冺然知遇難

和樊希韓解元

君馬一足病瑣瑣阻行邁況復梅雨天坐臥不能快空山無大臠何以具君嘬墻根采肥杞湖漘買鮮鱠開樽薦濁酒髙論幸忘憊寸心抜茅塞兩耳抉雙聵文醇潛大和詩險露幽怪聨吟極物象君勝我屢敗東野久龍鐘多慚退之拜奇才必自重𨿽黜愈勿懈卞璧未遇時在璞豈能壞鑑賞一日逢靑紫信如芥君行且遲畱馬病願未差貰衣亦何辭庶用接嘉話

和公擇遊壽聖院啜茶題名

使君尙淸淨攜客無杯肴茗酌誦佛經塵緣頓沈拋疎云墮檐際微風泛林梢吾心已皎皎我學豈譊譊毫端題名姓識此逍遙交

和法宗上人月下懷故人

山沈江海濶月行天中央遊子宿何許只應歸夢長浮雲且莫生星河助餘光徘徊問孤影惆悵安可忘

酬耿天隲見寄

我思昔人言處世猶大夢塵編堆牀頭撫事聊一誦興衰系時運賈誼爾何慟又思東方朔爲防知不用誰逢胯下兒能領百萬眾勢去競詆排功成乃歌頌人情豈相逺此理古今共桓桓耿夫子策射金榜中老彼澗底松未作明堂棟暫來令句曲尋仙造深洞摩挲瑤琪花借問誰所種開落旣忘年一奏燻風弄詩言此歸隠不戀五斗俸何時定掛冠我願爲僕從

和韓求仁推官

終日汨城市閒心眷犁鋤故登原上亭解此塵中裾芬香采薇蕨馴狎憐麋狙卻願物理變四角生我車

樊山【卽孫權郊壇祀天之處壇今尙存謝朓詩云樊山開廣宴是也】

漢室火符熄羣雄起縱橫兩京蕩爲墟萬里無農耕曹操劫神器欲竊禪讓名吳蜀恥北面鼎峙方戰爭殺人如鱠魚天地厭血腥至今武昌邑尙傳吳主城長江吞八極圓壇窺杳冥想當禋郊時志勇掃攙搶燔柴封玉牒冠弁羅公卿登山錫燕喜目光爛旗旌寧知後嗣弱壯業竟無成空餘舊基址千載未欹傾常時屢掩卷每讀涕泗盈而況泊舟檝披榛自徑行霸圖何所見芳艸與云平晚浪淙石腳猶疑兵甲聲

觀怡亭序銘

有唐三百年絕世陽冰篆最憐怡亭序筆畫兼眾善磨崕深雲間人迹到應鮮亦如大君子隠晦久而顯裂素印麝煤字字未訛舛冰凍垂瓦石犀尖利刀剸連環不可解虯尾勇自捲誰云摸以刻曾是玉工碾銘辭志尢云翼待風展琳瑯諧八音雅重防二典英豪逢一時江山供廣宴遺蹤逐飛鳥舊址沒榛蘚良朋信稀遇古興浩難遣吾宋垂百年教化固非淺人人擅文翰比唐殊媚軟作詩聊自警中道尙可勉

殊亭【元次山爲武昌令馬尙才殊行殊政殊亭殊而名之吳子恭云元碑近爲俗令碎之矣】

昔人才行殊亭名至今在何年復基搆勢壓鯨鼇背中間鄙俗令元碑遭睚眥豺狼爾何營龜螭手親碎甚哉憎疾心曾不校異代吾將掇其餘補刻尙可再仰瞻天宇寛俯眎江流大危危一葉舟故欲萬里邁差池想遺風雲山有殊態

石門

雙崕屹然起剔蘚認題識乃知賢令尹曾同漫叟醉落景正西盡長川自東逝惟此兩石門不開亦不閉

郎官湖【卽李白以張謂愛湖而名之】

張公昔愛湖湖名自公始寥寥三百年逢秋愈淸泚移船菱荇香遊魚數頳尾回望武昌郭樓臺碧天裏石照瀉靈光湖波皓如洗此景絕世無愛之心無已緬懷昔賢期林表淸風起終當歸結网來此養衰鄙

怡亭【裴虯作銘李莒八分陽冰篆序存焉】

英才欣防遇曠懷各無瑕二李妙分篆裴銘語尢嘉盤盤虯奮鱗灼灼月吐華天影望不盡鴈行飛屢斜晴雲依晚岫芳艸接平沙東溟與西塞吾寧辧渚涯

醉石

裂嶂飛寒澗絕壁散明珠盤石偃中塢修林陰翳敷世道紛莫救逸人此提壺一酌寄乾坤回首忘車書山花謾相笑山鳥徒相呼更逢山月來夜響眞笙竽粹靈淘耳目幽獨寧賢愚畱蹤千載間遊子空踟躕淸風起木末餘涼生坐隅浩歌歌去來逸韻淩遙虛

峯頂

登山不辭險探景須窮幽行徹五千仞回首視九州人寰莽何處大野蒼煙浮更酌天池泉古意空悠悠

洞庭阻風

南風吹炎蒸嵗望固已休怒濤掀洞庭信宿畱歸舟沙塲萬里窵大壑羣龍投陰靈孰爾職曾無與天謀崩山作深潭深潭變髙丘上天有號令豈汝可自由朝繩徒咂咂暮蚊況啾啾歸興邈以阻觸緒增新愁安得跨白鹿山行肆悠悠誰能守荒浦泛險終何求

濡湏山頭亭子

孤亭壓危峯絕景入平眺雙崕控巢水禹力萬古耀林傾乾象辟濤淙地軸掉茅茨數椽屋噫哉魏武廟心殊岐山伯迹異甘棠召荒戍傳遺靈血食豈無誚吞吳勢𨿽壯晉起國旋剽樓船戰士去滄滄盡魚釣平時顧何爲覽古謾長嘯愁煙起孤壑白鳥聚殘照誰令五月來不見萬山燒又復想大雪下山玉巖嶠重遊莫能期將歸且停趬詩辭捜亦苦物狀竟難肖終篇冩亭壁翻慙畫師妙

謁桐鄕張府君廟

桐鄕富山水此地最深秀諸峯合屏圍二岡屹龍鬭谷暖禽語滑岸束溪聲逗老木如巨賢森衞備前後神功金刻存廟古何年搆衣冠近唐人名字嗟莫究憫旱鞭怒蛟深潭此身僕明誠動蒼天雷雨洗白晝至今福斯民血食固宜厚予生本屯賤竊位憂致冦約身旣多缺何以撫耆舊況瞻賢達迹彼美松栢茂芳醪薦樽爵馨蔬實籩豆悠悠神之思餘光破昏愗歸歟歌蕪辭聊用答靈祐

大風

一烏忽驚鳴眾烏髙下噪飄風自南至洶洶結陰瀑須臾江濤翻石裂巨木倒禾麻安更論畦隴漭若掃蒼天本好仁孰使風伯虣有叟重咨嗟吾年行已耄此風未嘗見神理所誡告我因諭彼儂天地廣覆燾噫气亦偶然何必泥應報掉頭不吾顧植杖復悲悼

蘭陵請雨

夜半何所適請雨之名山蘭陵古仙府妙迹殊可攀祕文呼蟄龍舒鴈薦層壇屏气注誠想百靈啟關緑章封事奏金闕承恩還林風生泠泠澗澑添潺潺遙峯靄冥霧倏歘迷周寰殷雷無猛威激雨增微瀾寧獨濡枯焦永願淸塵煩

觀雨

不雨九十日火气流郊郛空山渴虎兕涸泥困龍魚農事固騷屑令人但長吁渺思眞宰意反復竟何如去嵗百川溢園田變江湖南民遂乏食十九棄路衢那聞今秋旱性命當無餘祀龍稽往法撃鼓煩羣巫殷殷百里雷奮自東南隅陰雲隨電合宻雨應時須馳驅蒼黃際慘淡气色蘇登樓注逺目百憂聊滌除銀浪徹平地玉繩迷太虛日月洗塵坌山川攺焦枯法宮朝大舜冠佩皆鴻儒況當禮樂新百靈共持扶和气自玆肇風雨安敢逾欲傳千嵗音詠言愧蘼蕪

春日懷桐鄕舊友

二年桐鄕邑乘春覽榮芳日日繞花樹與客傾壺觴況有靑澗泉潺潺穿北墻容爲方廣池白虹臥危梁誰磨靑銅鏡朗然紅粉妝惟恐浮雲來遮我逍遙塲舞娥回皓雪笛叟鳴鳳凰醉則臥花下所惜䢐春陽作詩數十篇素壁揮琳瑯詔書徙幕府籠鳥無髙翔卻治歷川獄幽憂坐空堂有女殺其母逆气淩穹蒼郡縣失實辭吏侮爭持贓辟刑固無赦何以來嘉祥髙垣宻閽禁但覺白日長茫然思舊遊今成參與商世网未能脫樂事安可常咄嗟勿重陳昬昬燈燭光

東望

歷陽望姑孰撫掌衣帶隔卻瞻天門山落日一雙碧不如雲中鳥自在鼓兩翼冠裳漫羈紲髮緑今已白功名隨浮煙所得乃祿食天兵下安南獠穴須滅迹騰山吼貔虎跨海轟霹靂殺气暗南溟萬古一洗滌借令伏波在縮手定嘆息男兒逢此時弗往荷矛防胡爲守文法銖銖較朝夕終當解官去大艦掛長蓆乘風捲雲濤載月奏玉笛不作淩煙人猶爲釣鼇客誰能對鄕關跬步歸未得

把鏡

念念遞遷謝新新采未停把鏡覽素髮不覺今年生生世能幾何焰長燭愈短勸吾杯中物到手莫辭滿陽春才爛漫花片已飛舞紛如晴後雪半作燕巢土堯舜竟何在楚漢空戰爭勝負一日事寂寥千載名隠幾聊自悲悲竟復長嘯眞體元空無誰與我同調

望白紵山

隔江望白紵蔥蒼壓牛渚卻憶跨黃犢渡橋溪東去悠悠登此山直待圓蟾午汗漫丹湖水萬頃浸天宇北斗酌不幹光炯反吞吐諸峯若案几白雲俯可取覽景壯我懷長謡念前古傳聞桓將軍置酒領歌舞雄風回秋霜英聲散鼉鼓寧知千載後荒榛老狐防男兒及時樂一餉亦足許前年翰林公【張唐公也】絕頂搆堂廡我方客沅湘盛事未能睹及今佐肥幕治獄歷陽府注目聊獨吟何時達庭戶

合肥何公檜部使者楊公潛古命予賦之

合肥有老檜得名自何公何公何代人名迹了莫窮髙枝偃羽蓋低枝臥蒼龍盤根徹厚地疎影落寒空荏苒九天碧仍爲煙霧蒙相傳魏武帝解甲休鐵驄嘗坐此檜下吞吳未成功至今晦暝夕往往揚英風我公心好古淸標聳千峯鑑賞揮巨筆丹靑孰爲工璨璨發明玉琤琤叩絲桐談笑走兵役垣墻宻泥封拂拭枯折榦一助春風融願回抜山力移植明光宮

懷平云閣兼簡明惠大師仙公

跨空起髙閣北望敬亭山白雲無根蔕舒捲隨風還或墮溪水上卻縈松石間就之旣明滅了然不可攀謝公賽雨詩千秋瀉潺潺李白弄月處寒光湛淸灣神交自冥合髣髴眉睫間使我戀此境每來終日閒如何一揮手失勢落塵寰功業復未就但驚須鬢斑滄浪不可濯執熱長汗顏緬懷大道師焚香坐關悲心度羣苦振錫鳴金鐶行當稟慈誨惠照開昏頑

和耿天隲見寄

熠熠陽气動春事不可禦君家富林園宴豆樂賓主況當解官歸精魄盎六腑或乘靑板船縱纜東溪滸溪光如碧玉皓月無人取信哉浴乎沂防也丘所與又聞全於天卓越莊周語我方治幽獄歸期日日數讀君新詩章對面若吳楚

又

猛風捲長江驚湍勢莫禦虯龍元噴薄陰怪豈無主扁舟未能往何以慰心腑想君東城居林花爛溪滸濁醪初醱醅豚鱭又新取論詩予素降泛愛君獨與一聞韶濩奏捲舌欲無語卻瞻項籍祠繪畫安足數悵然歸虞兮炎漢已得楚

對酒愛月示客

誰雲月無情那知月有情我住月亦住君行月亦行致此一壺酒都忘千嵗名胸中各有月莫遣暗云生

望牛渚有感三首

身滯歷陽浦心傾牛渚云聖人開六合於此渡三軍霸气掃無迹神功千載聞明朝有歸興石上洗塵紛

二

遙憐牛渚磯栁帶拖春緑歸思無時闌斷雲聲自續更聽漁父吟悠揚冩心曲何人效斯人煙波洗雙足

三

江迥偏畱月山空不住云遙憐李太白曾憶謝將軍帆影隨潮上樵聲隔防聞栁花迷客眼三月雪紛紛

轂轂

轂轂復轂轂怪禽安用啼杏花已爛漫月色正相宜提壺取新酒酌我金屈巵行恐風雨來亂紅辭舊枝尙恨碧城鏁阻邀白雪姬耳邊無淸歌素飲方自怡爾何騁鳴聲彈射不肯飛初出厭爾聒旣久不復疑但能怖愚俗又足驚童兒天翁造爾軀無乃私自欺爪吻異雕鶚安能司禍機又不似羣鳥防報吉亦隨白日竄深棘夜鳴殊不棲勸爾勿轂轂鳳凰忽來儀

登歷陽城望淩歊臺

平昔登淩歊西望歷陽岸江空蘆葦濶日落煙霧散倏然別鄕國三載客淮甸賞心不復有離渚但紛亂邇來治寃獄文字堆几案置之步城堞山川卻對面崔嵬浮圖出巨筆挿天半秀色淩丹靑長毫蘸河漢翻思宋武帝此地嘗壯觀美人厭煩暑揮衣待霜霰流芳千嵗間陵谷未云變碑陰杜牧題缺玉稍可辧歸魂招不得舊土常情戀時作梁甫吟淸風忽吹斷

懷當塗石城寺

城東二十里寺有古石城過盡緑桑野還依流水行水窮山亦合老木一區平蘚畱虎豹迹巖多猿狖鳴樓殿橫澗陰像塑鉛黃剝庭中有髙花碧葉抱丹渥不知何嵗年舂容鎭柔濯山僧亦龎眉髮語頗眞朴卻讀羅泰碑始知徵戰塲赤谷納箭血夜鬼嘷冷創雲霧第黯黲英雄今則亡誰建大法宇救援津梁每來卽忘還覽古恣吟眺沿崕采菖蒲興發輒長嘯偶隨辟書起末路遂難料十年未能歸應爲山僧誚

昨遊寄徐子美學正

念昔未弱冠與君昆弟遊各懷經綸業壯气淩陽秋知音得袁宰鑑賞稱琳璆君家天地崩泣血城南陬釋服就鄕舉名姓必見收數爲禮部黜嗟命寧怨尢子山僅五十感疾遽不瘳子美如孤鴻哀鳴大江頭其聲最酸楚聞者皆涕流有才多困蒙此理不可求我初佐星子老守如素仇避之拂衣去寓迹昭亭幽篇章自此富寫詠窮歡憂慈母待祿養復尉湓浦州隨辟宰環峯碌碌三載周才歸遭酷罰五體戕戈矛旦夕期殞滅餘生安敢偸粗能襄事畢寒餓妻兒羞復入湖外幕萬里浮扁舟幾葬江魚腹迍邅百端愁到官未三月間疆預參謀招降五萬戶給田使鋤耰論功輒第一謗語達冕旒得邑敢自訴斷木當沈溝兒女相繼死泣多昏兩眸脫去殊未能遊鱗已吞鉤春風吹痩頰黃塵蒙敝裘才趨合肥府又鞫歷陽囚荒庭忘嵗月忽見花枝柔淸明動鄕思一水嗟淹畱卻憶藏雲防玉盤薦珍羞髙吟淩李杜猛飲咍阮劉野寺想如昨遊人今白頭倏忽三十年老大功名休日轂不暫止吾生信如漚有酒尙可醉餘事皆悠悠

送宋前之赴調

東岡送終畢北堂待榮養短箠跨羸驢西風吹祖帳玉盤堆鱠縷金船倒新釀勸君當勇去回首勿淒愴胸中五千卷立事須少壯揚名永不滅孝節乃可尙長安集紛華出處愼所向肯爲聲色惑一婢百金償不知粉黛蠧血气迷凋喪胡爲發斯言期予以相將

靑山續集卷一

欽定四庫全書

靑山續集卷二

宋郭祥正撰

古詩

浪士歌

郭子棄官合肥歸隠姑孰一吟一酌婆娑溪上自號曰醉吟先生居五年或者謂其未老可仕以事薦於上上卽召之復序於朝俾監閩汀郡尋攝守漳南上復召之行至半道閩使者狀其罪以聞遂下吏畱於漳幾三年郭子一吟一酌逍遙乎一室之中未嘗有憂色又自號曰漳南浪士客或疑而問焉郭子曰士有可以憂有不足以憂者仰愧於天俯愧於人內愧於心此可以憂矣反是夫何憂之有作浪士歌以釋客問

江上浪如屋海中浪如山浪士乘浪舟兀兀在浪間浪頭幾時息士心殊自閒死生生死爾浪歌聊破顏

戴氏鹿峯亭二首呈同遊

開亭面鹿峯白鹿每經過忽銜落花去還來臥靑莎仙者不可見孤峯但嵯峨疎篁映秀木好鳥鳴相和飛泉灑天窗六月涼气多賓朋四五輩飲酒朱顏酡璆琳粲明質芝術芬長哦皆爲廊廟器偶防林泉阿潘溪與桐廬回旋竟如何卻笑晉右軍弄筆憐白鵞

又

未能騎黃鶴髙飛出塵寰且來跨白鹿隠見蒼崕間誰爲鹿峯亭名聞戴氏園仙者去已逺捲簾對靑山秀木染深塢鳴泉掛危欄春風吹緑鬢皓月頽朱顏賓朋合簪履昆季芬芝蘭黃鶴安足騎白鹿不須跨但願有濁酒長嘯此峯下醉醒醒復醉黃金任髙價

陳安止遷居三首

陳子勇於退退無十椽屋鄰家頗好事借宅並【蒲浪切】山隩堂廡稍寛靜垣墻亦新築春渠漲朝雨涓涓潄寒玉呼兒種果教僕洗松竹身𨿽在城郭志實寓磎谷誦持方廣經一飡止蔬粟所喜逺羶腥佛事要淸肅弗學陶長官持杯媚秋菊弗學屈大夫含悲葬魚腹惟慕金粟老不二常具足若許浪士遊時時跨黃犢

二

陳子貧無居東家借茅屋達士寧羞貧四方所居隩平臺荔陰下天匠資爾築靑分一畦蘭緑種萬竿玉幸遭文明運志豈效孤竹又非逺人音欲以逃空谷翛然置藤榻示疾肖金粟咒飯施諸鬼夜來風肅肅嗟予在羅网未暇親杞菊憂愁無端來刀劍攪胸腹渺思泛滄浪期君濯雙足時或臨大野泥耕防健犢

三

彼美隠官隠蒼林映深屋俗駕逺庭除佛像鎭堂隩蘭芷稍扶疎荊榛已鋤築沈思第一義修持若礱玉覺城開迷雲魔軍當破竹接人有餘地抜我出坑谷齋羞復招要甘香蒸黍粟永與羶葷辭旣飽精神肅石坐襯枯蒲茶甌泛新菊醍醐灌諸頂饑火滅空腹昔聞居士飯一鉢萬人足君若乘三車願爲車下犢

喜雨

陰雲海上來飄風亦隨至塡空翻猛雨溢澑迸平地豈惟滋稼穡髙視掃瘴癘羣山各藏晦萬壑恣吞噬蚊蠅暫驅除艸木起憔悴榕枝碧如染荔子紅欲墜呼兒索杯盤四體襲涼气丰年固有兆此雨信嘉瑞一人堯舜聖三公防卨備陰陽玆調和樂飲眞吾事

寄題畱二君儀田園碁石亭疊韻二首

磐石發天巧新亭君所營席展瑤琪滑坐久寒陰生逺瀑曵修幔他山列蒼屏水田白鷺下霜樹靑猿鳴回首同安縣殘陽樓觀橫不逢車馬來時愛牛羊經童僕種獲畢父老樽罍傾升平信難遇歡笑聊舒情況歌李杜吟字字無淫聲春來成幾章想有碁石銘

人世無百嵗塵勞枉營營豈知田園樂歌嘯送餘生況同盤石上開亭石爲屏捲簾春雨足洗耳松風鳴孤鳥望中沒淡煙山際橫時復命兒息講道或傳經經罷哦五言珠璣江海傾嗟我無羽翼往適幽憂情【原缺二韻】

同蕭英伯登陳安止嘯堂

食訖雨初霽相將陟髙臺縹緲臨諸峯幔捲濃雲開秀特不可躋擎天碧崔嵬漳流欲赴海澎湃西南來陰陰荔子木合抱何年栽幽鳥轉枝語淸風與春回佛宮四面出紺碧疑蓬萊寓隠得斯地足以攄君懷方庭有蘭芷近郭無虎豺萬事不掛慮長年效僧齋一爲孫登嘯而與數子諧顧我病且老況復時運乖兒歸半道死旅棺未葬埋破甑已棄物乃非君子儕從遊得無玷冺黙甘擯排

送廣東漕孫知損失官歸汶上

平生愛東州土厚人不罄見公惜已晚達論聳予聽五馳使者車中道罹陷阱開懷無怨尢得失兩以正歸程萬餘里翛然一煙艇鄕關今非遙踴躍理三逕進則仗忠義退則樂溫凊髙臥固無必求才堯舜聖亭亭南澗松愈老節愈勁柔柔水中蒲涵春自嚴靜百年未闔棺安之吾有命

讀陶淵明傳二首

我愛陶淵明超然遺世想一奏無琴妙曲寄元響翛然聽以气萬籟應諸掌舟車就所便丘壑信孤往泉涓木欣欣酌酒助俯仰酣醉頽雲煙舒嘯逸羅网斯人孰可見夢寐期髴髣兀如南山松亭亭植千丈

二

陶潛眞達道何以避俗翁蕭然守環堵褐穿瓢屢空粱肉不妄授菊杞欣所從一琴旣無妙音黙相通造飲醉則返賦詩樂何窮宻网懸眾鳥孤云送防鴻寂寥千載事撫捲思沖融使遇宣尼聖故應顏子同

普利寺自周上人髙明軒

世人孰無累貴彼方外人超然雲霞趣迥脫生死輪周也漳南釋開軒瞰漳濱山光並水影二物長淸新尢愛明月夕蒼林變金銀焚香坐軒上時或要靜賓幸無歌吟喧得與麋鹿馴嘗茶煮山藥長養菩提因豈慕富且貴寧憂賤與貧我來勿厭數從爾陶天眞

同畱二君儀登髙明軒

羈客厭卑濕登軒喜髙明紅日檐下度白雲窗半生並吞山川秀映帶樓殿平舟航濟吳楚笑語落蓬瀛春風時一來百鳥相和鳴隔墻酒可沽千金爲君傾旣絕世上趣雅遂林中情勿雲暮靄合更望孤蟾升

同陳安止登髙明軒

有客樂淸淨喜爲林下游玆軒髙且明駐策同其休目界旣朗徹心官欣自由棄祿慕居士讀經親比丘雲樹樵聲逺石層春水流鳥羽瑩可數花光暖爭浮已知隔人寰日落山更幽適此悟無生餘事安足求

題淨惠寺

方塘水未漲荷芰新展綠遊子愜輕衣步與孤云逐初臨寺外橋已聽鐘聲肅徐登山後亭蔥蒼翳松竹諸峯卻羅列龍虵互奔觸紅綃捲晴霞白雲落孤鶩了然身世忘豈念冠帶束平時謬持節善地甘厚祿更窮泉石樂曾未伸啟沃何以報君恩堯天漫凝目

題淨眾院贈蒙禪伯

南州三百寺此寺最輝煥石開千丈渠泉飛日華亂供僧無定員連牀接云漢經營始十載物物悉已換上人固多才不獨悟禪觀其師老黃蘗簡肅眾所憚承音旣親切妙頂醍醐灌登門已淸涼定步濟彼防融融接軟語羣疑自消泮每遊卽忘還微風灑塵汗

題月淵亭

仰攀明月輪俯瞰滄海淵乾坤惜形勝此地何其偏靈溪九龍躍仙山一峯圓微紅散晴綺逺碧襯瑤煙幽香發野秀接語皆老禪緣何近城郭了無人世諠邂逅攝邦守所樂多林泉惟憂代者至不得經殘年老矣寧復來吟哦彊畱連他時考陳迹不滅斯亭篇

送範端仲推官

範君建陽客讀書過萬卷下筆又神速數預賢能薦省闥復擅塲聲名動海縣一投紅蓮幕阻上金鑾殿志气老不衰苦栢冒霜霰當塗少知已薄祿勢所戀君子困下僚佞士卽華選顧我駑散才攝守頗優便公庭可羅雀雲山復對面坐臥臨淸風吟哦揮羽扇相逢始相樂瞥去若驚電君行我幽獨送君聊自喭

池上晚景分得上字

秋風何處來蕭然洗炎瘴時要二三子臨池倒嘉釀逢辰旣升平覽景又淸曠寂無人世喧頗覺神魄王雪鷺集滄洲金烏沒靑嶂悠悠漁笛還漫漫潮痕漲黃蜂立蓮葉頳鯉吹萍浪始信莊生言觀魚樂濠上

漳南書事

元丰五年秋七月十九日猛風終夜發抜木壞廬室須臾海濤翻倒注九溪溢湍流崩重城萬戶競倉卒萬牛豈復辧涯渚恍已失嬰老相攜扶回首但淒栗憂心漫如焚救疹竟無術憶昨攝印初嵗望頗云吉田疇時雨足秔糯各秀實胡爲兆陰怪平地遭潏汨尢嗟梁棟材中道摧折畢日月有常度金行正蕭瑟疇咨風雨師殘害皆天物天心本好仁忍眎久不惜況今大上聖治具嚴且宻騎馬藏民間教兵授神筆四夷還舊疆百辟奉新律固宜集和气祥瑞爲時出緣何漳南民憔悴抱愁疾終當呼長鯨一吸見蓬蓽

臨漳亭觀水分得大字

憂民登危亭注眎萬里外溟蒙雲气浮勢與江海滙蒼山恐低沈況復問畎澮禾麻安更論老稚念顚狽蛟鼉自出沒牛馬失向背雨師恣侵淩人理亦可罪殷殷非雷聲逺近屋廬壞君臣正逢時上下宜交泰驅云淸白日朗徹照幽怪一雨卽彌漫孰謂乾坤大

送孫公素朝奉還臺

暑雨正郁陶流汗坐深甑忽聞公素來淸風先滿徑髙談別後事琳瑯發吾聽聽之復何如五月冰雪瑩況逢至治朝日月開二聖大臣用老成羣辟要方正如公亦幾人尙未擢諫諍浮舟每經年山川寓幽興皇皇嵗華晚曳屣漫吟詠行矣勿徘徊金門待新命

題妙勝院西軒並贈權師

老木不知年蒼藤已垂地髙枝生晚陰低枝散涼气好鳥時復來鳴聲似弦吹道人開小軒幽庭增廣庇龎眉霜雪頂休焉釋塵累余功又及物丹砂和【去聲】靈劑一粒愈沈屙求者四方至應接運眞悲平等均我施相逢惜已晚殘光念如寄何當擇深山同師樂禪味

淸江臺致酒贈範希逺龍圖

攜手出煙霧致酒淸江臺水淺橫沙露林疎逺山來白鳥一雙落靑猿三叫哀誰展摩詰圖而把淵明桮妙娥始七嵗彈箏殷晴雷或如鸞鳳吟喚得陽春回主人亞父孫卓犖王佐才髙談使我聽明珠欲傾懷爽魄超太虛月窟無飛埃一飲不知醉浩歌忘艸萊遲明系雙櫂回首安在哉尺水公自養以待天門開

贈陳師道判官

自從梅老死詩言失平淡我欲回眾航力弱不可纜棲遲二十年時時漫孤噉忽逢陳夫子兩目海水湛爲我聊一吟粹芳超俗艷又如趙氏璧毫髮絕瑕玷愈多愈精好璀璀摘驪頷借令李杜在決敵未應敢低頭亟趨降吞聲就誅貶招來君尙謙且曰吾與防窮朝把樽酒金斚銀浪颭胡爲眷幕府半百尙坎幽蘭沒蕭艾明珠混野芡何當叩相閣斯人願收斂置之翰林中萬丈看光焰

鳳凰驛

晚泊鳳凰驛得名知謂何鳳凰不可見篁竹空婆娑四旁俱石崖一逕縈云蘿慘慘陰欲雨淙淙澗跳波驛吏指英州兩捨皆平坡久寒無瘴癘虛市饒雞鵞我行旣已逺樂少憂常多過江紅葉舞度嶺黃鸝歌時序逼衰老羽翰驚网羅一夕得佳處休焉聊獨哦

輪石

輪石如車輪削立萬丈壁湍流走其根倒影翠霧滴天公不推去此意人莫識𨿽無載挽功免有圓轉迹隔江欲登臨賃舟終不得旣乏官長威人事輕逺客胡爲秀絕姿往往在幽僻童僕驚日晚策馬若相逼哀哉攜妻子未暇往棲息沈吟復回首捨旃欲何適

題淸逺峽廣慶寺壁

平明下荒落晚投淸逺峽銀潢注地來翠壁連天挿中含五峯秀寺載三車法龍歸石有痕犀躍無遺柙直鉤誰得魚危磯待鷗狎長廊覽前題習之最爲甲物理求其全用材無乃狹渾詩亦可取小雨才一霎未能臻甫白源長流不乏持杯聊酌茗淸風爲停箑超然望日下嵐翠忽頽壓忍涕上孤舟低頭隨雁鴨

次韻頴叔修撰遊朱明及字

朱明洞天門元戎要客入誰云蓬萊逺浮丘果相挹如超頓地禪曾不假梯級緑篁隔蔥蒨沆瀣朗呼吸玉山有嘉禾鳳凰乃來集桃李爾何知濯濯紅露泣應嗟塵世人牕間白駒急行樂如之何不樂嗟何及

五仙謡

畨禺五仙人騎羊各一色手持六秬穗翺翺繞城壁翩然去乘雲諸羊化爲石至今畱空祠異像猶可識曽聞經猛火毫髮無痕迹五仙寧復來三說頗難測只憂風雨起半夜隨霹靂君不見羗廬劉越之洞天萬象森羅無一尺

志遊呈蔣帥頴叔

焚香瞻五仙登樓瞰滄海題軒名雙林卻酒飯蔬菜【五仙觀小海樓興化寺二軒】還趨法性寺爛漫登幽晦房公潤經處蘭茝遺芳在【房融潤色楞嚴之地】老木已千年成林播佳話【藥止所種云此樹下當有菩薩受戒度人成林】危壇半頽缺曾傳祖師戒【卽六祖也今爲幹明禪師】達多與藥止古像各瀟灑歸時已殘陽心淵生沆瀣蘭亭世俗飲尙足傳異代佛境淸淨緣浩劫永不壞聊志一日遊結交向方外【是日與頴叔二人者同遊】

再和頴叔志遊

君爲五羊仙我效退之拜黙契如來禪安用傳畫繪滄海𨿽云濶萬里有限際【音債】諸從造物論一瞬卽破碎靈龜胡爲乎鉆灼爛腹背生能發幽寃神理助奇怪【見五羊天慶觀龜事】曉投古寺食葷味不如菜摩挲庭下碑百嵗蒼蘚晦忽逢潤經處房公儼如在度人要成林今已播禪話勿爲殺盜淫佛勅所告戒種子積無明應須法雨灑幸陪蓮社緣彼此吸淸瀣噫嗟縶軒冕憔悴塵垢態一朝趨地獄苦惱孰肯代瑩如摩尼珠誰使濁水壞與公志斯遊浩蕩形骸外

獨遊藥洲懷頴叔修撰

驅車何所適獨往觀藥洲荒蘆喧鳥雀怪石森龍虯大亭挿層城玉虹跨深溝雙門控西渚【石門也】九星聚中流【九曜石也】其名何壯哉像貎儼可求鋹王捲國去故物惟此畱滄溟霸气滅落日孤煙浮空畦已無藥艸蔓春柔柔常年一百五載酒傾城遊炎炎二聖作徳澤覃海陬大帥用文儒靜鎭十五州諸公握鴻筆剗蘚揮戈矛仍要水宮月一笑挹浮丘蓬萊自玆往穩踏金鼇頭

九曜石奉呈同遊蔣帥頴叔吳漕翼道

畨禺西城偏九石名九曜危根挿滄浪古魄鎭臨眺何人試巧手鑿此混沌竅森森毛髮散偉偉儀形肖蔥蒼翠霧濕玲瓏秋月照痕添海潮上聲酸朔風叫龍歸憂利劍鼇泣怖長釣曽非借霹靂安得離巖嶠菱溪與太湖所得信未妙誰將置濠隍我願植廊廟堅貞以類舉邪僻令遁跳濡毫勒陰崕卑語君莫誚

和頴叔遊浮丘觀

潭潭洞天門孰出朱明右突疑云翼張竦見冰骨痩飛仙時往來別有通海竇此事僅傳聞世人豈能覯欹檐榛棘合壞壁靑紅舊汲泉煉丹處頽廢無完甃不逢博物人妙迹誰復究黃冠稟使者乘時力營搆飛閣淩滄波誅林逐羣狖松蘿翠欲滴蘭茝芬可嗅秋蟾助余皓蓬島分小岫披披宿靄散泠泠諸籟奏超然俗慮息揮手出宇宙況逢老集仙气奪天下秀落筆誠千言霹靂震白晝於玆惜分攜作心須摻袖

頴叔招飲吳圃

五鼓開畫防平明出重闉小橋分野徑吳圃防眾賓畨禺二月尾落花已無春惟有薔薇水衣襟四時薰短垣乃浮丘樓觀何斬新我公發幽晦輸金走車輪蓬萊飛一島云外拖晴紳此景在眉睫圖繪未必勻從來不彈弋傍砌鳥雀馴寄語北海若停風防松筠負才詩傲敵縱酒吞湖漘酩酊安足辭不飲終成塵逍遙一日事浮脆百年身何須跨黃鶴追彼瑤池人但當聽公歌賣交斥張陳達道齊生死筆端眞有神揮灑十八韻一一無價珍老彼杜工部哉揚子云

鵠奔亭呈帥漕二公

新江自南來西與端江滙寒光入靈羊一碧浸羅帶屹然鵠奔亭遺音溢千載羽儀莫可見窈窕想殊態遭戕瘞同坎襦布久不壞訴寃如生平隠顯一何怪讐人闔戶戮化質摶風快且將憂患辭浩蕩煙霄外舄飛並劍躍類與神靈防物變固難窮撫事增感慨周侯昔行部美績此尢最江生引爲言建平平捐罪宋興跨唐虞乾坤正交泰皇華命俊哲枉橫無纎芥琳瑯斯亭篇證古欲陳戒殺人貴滅口覆族竟自敗姦諛誅旣死潛徳發幽晦堅瑉可磨鐫榮光庻長在

端州逢故人劉暐光道致酒鵠奔亭作

貴池昔分袂端江復傾蓋屈指十六秋華髮驚老大雲霄邈功名荊榛森患害眾人皆欲戮出門卽有礙【上杜句下孟句】咄哉不復道致酒彊髙防蒼梧帝魂寂鵠化遺亭在翠葆攖玉簮金鱗躍羅帶【韓云江似靑羅帶山如碧玉簮】風澄嵐靄散櫂擊天影碎往古忽已空來今竟何待勞形百年間投足萬世內秋水正彌漫醉瞻逐澎湃一絲擕六鼇猛擲滄溟外

將歸三首

春田豈不美春園亦可佳田水流決決園禽語喈喈荷笠復擕鋤動作頗自諧鄰叟三五輩擊壤歡無涯膴仕四十年志運良已乖許國旣無補陷阱幾沈埋皇恩湛昭洗印綬防優差內循齒髮衰愧彼英俊偕休焉保其終飛章乞殘骸將歸樂復樂淸風埽孤懷

二

結廬謝山下門荒蘿逕深寂無車馬迹而有猿鳥音髙峯落日盡逺壑歸云沈死生一吾趣長嘯忘頭簪勇往復此樂俯仰安可任

三

垂老度庾嶺西江守端州逾年忝祿食歸思忽驚秋結廬丹湖邊種橘菓屢收掛冠已不早懸花隨兩眸休休保殘齡擊壤歌皇猷有兒集吏選餘事復何求回首天地恩瞑目終難酬

贈上藍晉禪師

泐潭月公晦其禪妙諸方傳之晉伯明獨步入豫章一登上藍座日月迥輝光問法瞻丈室方廣不可量人人得甘露灌頂心淸涼又通世俗書落筆皆文章眾鳥難悉名卓然惟鳳凰羽儀下雲霄五色在山岡先帝昔臨禦京城開寶坊明詔求法才眾老爭低昻惟師不妄念安之如太行乃知北逺師駕幸不下牀所傳信非訛千載兩相望篁竹駕淸風喬松裛寒霜回心剃須髮永願陪翺翔

望廬山懷陶淵明

廬初在望復憶柴桑翁醉來臥磐石悶黙天地通不入惠逺社自彈無弦桐悠悠出谷云漠漠棲林風傍巖片月白落磴寒泉紅此意非眺聽遙知與君同

追和韋應物廬山西澗瀑布下作

徘徊西澗下聽泉濯煩襟煩襟遂蕭爽妙音非世音不知岐路絕貪玩煙蘿深斧斤未嘗入髙材自成林鶴鳴豈有怨云去本無心寥寥陵澗寂古意難追尋

宿棲賢寺

遙憐李太白吟望瀑布水不知三峽流翠灑虛煙裏雄聲雷雨驟逺響松風靡誰畱千丈虹長在云根倚遂令車馬來朗瞻樓殿啟明明銀色界浩浩蟾波洗居中梵天眾聞思悟理長老乃摩詰取供在彈指普薰毛孔香眞寶超凡鄙病夫寄一榻淸泠濯心耳飄然睡鄕去策杖中夜起不能跨鯨魚揮筆信非美

宿歸宗寺

曠懷王逸少宅地如翔鸞池水至今黒云是墨未乾施作金仙宮樓殿排羽翰銀牓畱飛鳥玉唇吐驚湍耶捨寶墖近筆挿靑雲端貝葉五千書兩藏龍鱗蟠鐘磬遞虛籟松杉扶嵗寒防持不變滅鑪煙晝漫漫暫遊寄僧榻翛然心界寛愧無驚絕艸付與蒼崖刋

送許棲墨道士

結廬守親塜淡食畢喪制焚香誦寶經傾悲抜冥滯神明扶孝思肌髮保陽气支離僅不死鄰里爲歔欷倏然叩予門殷勤謝銘志袖攜一幅圖離坎備形勢明堂正丘穴松檟列新翠身𨿽離塜旁披圖卽流涕拏舟遽言別諱日仲春至酌水采嘉蔬借艸具嚴祭又言廣栽植薄取嵗時利事死如事生終焉達斯志儒者似君稀況復褐冠類誰爲孝子傳吾詩信無僞

新昌吟寄頴叔待制

元祐丙寅冬新昌有狂冦名探其姓岑厥初善巫咒南民欣尙鬼來者爭輻輳經年惑羣眾詭術遂潛搆摧城止三闞排鋒惟撒豆竹竿變鎗旗鋭兵莫吾鬭此事古未聞造意無乃陋蚩蚩彼何知丁壯擁前後長驅向城郭塵土翳白晝刺史亟閉戶神理黙垂祐城頭無百兵坐待五羊救賊中眾所見戢戢羅甲冑須防薄【音博】寒陰凍立多僵僕平明若鳥散賊本未遑究權帥計倉卒遣將速誅蹂貪功恣殺戮原野民血澑嬰兒與婦女屠割僅遺脰傳報及南昌新帥若煙走【穎叔至洪聞報卽星馳度嶺有詩云六日聞賊報七日走如煙】入境亟止殺渠惡用機購逾旬果獲深腰斬余悉宥朝廷方好仁帥略實能副臺章請褒賞詔語優以懋撫綏聊借才侍從爾來復身居江湖上名近日月右【已上略制詞中語】麟兒隨飛龍【戊辰季嗣遂登科】陰隲資貴富彼美南山松落落千丈秀終爲廊廟器未許連城售吳毛持漕節文彩爛錦繡發爲新昌行洪鐘待誰扣我將磨蒼瑉爲公悉鑱鏤【運判吳翼道毛正仲皆作此詩爲帥賦之並刻石立於新昌之使防】

送胡推官赴無錫丞

愛山不離山君來訪山間山間只欠水聽君語潺潺滋我山色秀洗我塵心煩如何遽言別鸞驂欲翩翩試才得佳邑割雞鳴刀鐶雙親尙未老伯氏趨朝班藍田玉一雙浮出濡湏灣天作王者瑞寧獨名鄕關自憐困已甚風流邈難攀新詩倘可寄秋鴈無空還

送胡與幾被召赴闕

嗟我老已疲掛冠歸舊廬素乏二頃田無可把犁鋤窮年小山下獨伴千卷書作止隨古人襟懷稍欣如又無樽中酒能延故人車感君數相過气豁眉宇疎天馬出月窟回薄萬里餘其才無不宜祿仕猶拘拘忽聞明廷詔一節馳輕輿往必陟臺省公言壯皇圖潛心救世獘防意爲身謨法宻吏愈偸食眾財益虛末大本漸弱豈在專防胡指瑕一二人此事尢可吁細碎何足論綱舉民不逾譬彼脈已病其身尙膏腴要當速內究珍九應時須良醫望數公潤澤回焦枯願如範文正挺持眞丈夫老死見太平委棄甘路衢

送馬東玉朝散還朝

秋空若明鏡云物瑩可數臨髙送逺發況復瞰牛渚崔嵬水帝宮半出燃犀浦橋基挿波瀾王气逐龍虎歸艎豈能畱兩漿幾欲舞重光瞻舜日羣材入天罟馬東玉松柏耐寒暑五載佐吾邦大匠善規矩仁民而愛物巨細各有補宴閒集賓朋風流照樽俎能詩又敏速往往造險語交章久薦達名聲動寰宇胸中蟠虹蜺行矣須一吐伊予百無堪投老尙好古垂竿魚未食茹蘗口忘苦惟君最相知稱謂等鮑庾君歸我何適形影守溪滸時寄一行書焦枯望霖雨

謝涇川宋宰惠近詩

不到涇上邑倏忽二十載環山敞樓閣金碧想未攺長溪拖翠玉洗月發光彩秋聲咽松杉夜气馥蘭茝白鳥自成羣黃猿行作隊仙人控鯉去巖下遺迹在猶疑深雲中彈琴尙相待唐儒工翰墨石壁露璀璨意有神明憐塵蘚不得凂地勝來俊哲宋子今出宰公餘綴吟筆爛漫排珠琲又如崆峒兵百千森甲鎧寄我數十篇翛然起沈痗胸中彊搜抉舊學久荒餒欲追天馬蹤蹇蹶竟難逮撫捲懷昔遊魂魄飛黤黯何當裂云牋看君吐江海

寄杭州天竺辧才大師

我聞辧才師解空稱第一病子得摩頂其疾頓若失救物運眞悲了心非幻術聲名動寰宇退身性愈宻峩峩龍井峯篁竹不透日終朝無來賓笻枝自橫膝此道何寥寥差肩佛摩法無生無不生一以貫禪律安得兩羽翰歸飛參丈室稽首慕髙峯天地相終畢

送外甥法眞一師

仕祿不及養勇往學金仙棄家如脫屣壞衣披稻田見汝若見母令我涕泗漣我方齓齠時巨獄遭摧顚汝母挈我往西江赴臨川愛育比其兒衣食無頗偏追隨二三載思親我言還是時汝未產顧今三十年汝壯我已老死者歸重泉悠悠記昨夢幻妄眞可憐汝能逃世累趣尙固已賢京華勿久棲還當擇深淵返窮生死本勿爲言句纒拭我衣上淚贈汝金石篇

送甥沈濟秀才下第南歸

炎風吹黃塵去興不可止丈夫固有命得失致悲喜何當永相將錫山酌泉水

送胡子企大夫還臺

聨鑣出梅山倐然二十載君常佐天府我遂泛雲海音書魚鴈絕夢寐想風采髙車忽來過笑語殊璀璀故交悉相忘而君獨不攺天王堯舜資化柄付良宰网羅收鴻鵠臺閣茂蘭茝君歸必殊顯發策救民痗形容入淩煙丹靑永無凂使我觀太平白首甘凍餒

投宿繁昌徐氏水閣

東池種蓮子西池養肥魚盈缸釀美酒滿盤具新蔬客來徑一醉疑是桃源圖此事未足議弟兄皆業儒大弟已登科髙名動鄕閭季弟復連薦豹變應時須長兄恬自養云臥隨捲舒物至我則應隠徳良有餘客有醉吟叟六月騎蹇驢避暑尋名山遂登君子居飲弄池上月一宿能淸虛相看不相厭欲去且踟躕

和姜伯輝見贈醉吟畫詩

蒼崖一萬丈中寫白玉泉飛鳥度不得而我長攀緣洗盡心地垢吟成元化篇更復有何物一樽當我前忽逢姜伯輝爽量涵水淵開談了無迹所得全於天便欲脫靑衫泛我江東船結交要終始相忘復頽然徑呼妙手畫秋江霜景全冰輪正卓午照影無頗偏誰能騎蹇驢世路空畱連咄哉可以往揮手從飛仙

觀唐植夫所藏古墨

黒龍蟠黒云久蟄黃金闕緣何落人間數餅若古月蝦蟆不敢蝕利刀豈能截溫潤比方玉芬香麝臍裂乃知廷珪名桓桓久不滅植夫名世俊【彥範之子】所蓄號奇絕防以紫錦囊篋之復扄鐍渺思五季亂江南頗偸逸三主皆能書撥鐙聳痩骨一朝歸大明流散餘故物金華座右銘淸涼自題佛二寶藏予家時時一披拂及睹植夫墨淸風愈飄忽異想塵勞精靈豈沈沒聊爲識古篇分手各蕭瑟

酬富仲容朝散見贈因以送之

牧之吟齊天太白詠秋浦至今三百年光焰不埋土我朝文愈盛往往出前古仲容生相門璨然鳳凰羽作鎭薄書閒盈編金玉吐牧之何足論白也眞爾汝一朝解符歸暫泊采江滸肩輿過蓬蓽髙談辰及午洗我塵坌聽不覺歡欲舞又如熟黃粱連飡釋饑苦昔聞鄭國公片言靖疆圉廟食配神宗昭昭仲山甫今逢族弟賢家法中規矩郎省寧淹回往自結明主不惟蕭唐家繼踵登相府請驅千里云時作三日雨

宿鐘山贈泉禪師

夜半松柏響繞巖鸞鳳音披衣送遐盼明月方庭深樓殷徧瑤層寶塔樓中岑定分付赤刀世故仍癡滛六朝遺破塜四聖崇幽林香防飯玉粒千歲閒於今況逢大道師妙傳諸佛心其徒五百人坐忘靜沈沈寶光泳琉璃永無塵垢侵何以明歸仰頓首興微吟

送倪惇復往池州決獄

忽領外臺檄離家不辭艱破雪渉逺道侵星出重闗提刀聊四顧決獄談笑間旦經五峯寺遂發九華山朗飲雲泉秀妙依松石間琳瑯如得句先寄南風還

送惇復至觀音寺再用前韻囑別

太道旣如砥安輿寧險艱通溝水決決出林鳥闗闗紫詔下天外黃气生眉間歸當趨玉階豈容眷名山接物齊彼分存誠肅吾閒我心如路艸願君與春還

陶然軒呈孔掾

我醉不在酒心常醉扵天出處無固必四時任陶然世网誰拘拘防鴻自翩翩隠凡樂吾樂陶然名此軒采掇富菊杞芬香籍蘭荃啼鳥助春喜相呼語涓涓好風集淸防時寫朱絲弦秋月瑩池上臘雪堆檐前客來亦把酒客去醉還眠爲君發短調意將千載傳

靑山續集卷二

欽定四庫全書

靑山續集卷三

宋郭祥正撰

古詩

越州飛來山

物之體性重惟有石最堅回風捲黃沙直下萬丈淵如何崔嵬山乃解飛靑天瑯琊趨防稽道理固甚懸想當初來時詭異可得言豈非巨靈擘或謂秦帝鞭雷公挾電母歘霍相後先誇娥負崖腳天帝撮其顚北斗借神兵虎豹下九關海王驅魚送百里聞鮏羴悲號與憊喘灑汗成流川呼云以自蔽日月不得宣棲鳥失其巢哀哀啼白猿艸木困擺撼枝葉半不全置之秦望陰百怪散寒煙有龍走不輟化作錦色鰻攢身入竅穴噴出淸泠泉都人駭相報平地見巍然旣來亦能去惟恐復騰騫浮屠鎭其上副以屋蟬聨朝吟諸佛經暮講西方禪以此相縶縛羇孤幾千年我聞已有日今朝始攀緣髙堂置美酒逺目淩孤鳶老僧爲我說指畫當我前是否難致詰且進黃金船

和常父寄經父

得早潮來江邊風又起錢塘與海接浩渺無涯涘長鯨呼鱷魚蛟龍正掉尾豈惟波浪聲號泣半溺鬼臨流不敢渡尋尺如千里儌幸亦可往無力觸萬死蕭然古山根客棹於此艤吳亭明可數遊觀信爲美安敢慕紛華而不重行止回首臥龍居想在靑雲裏相思寂寞晚誰伴西樓倚

見潮

朝亦見潮來暮亦見潮來維舟不敢渡西望興悠哉

秋夜舟中

昨夜彊風萬弩過舟中側聽披衣坐秋來已覺陰气繁晨興更見波濤大衰梧弱栁不足數修篁摧折幾百个飛廉郁然方用事一威能令萬物挫人言風怒未渠央我觀暴忽勢不長防見平川淨如鏡刀魚鳴防過錢塘

和常父望吳亭

深灣謂無風試向江頭望混混過新潮峩峩起層浪前驤復後踴極力不相讓踣落皆有聲擺觸頗用壯遊龍出鬐鬛怒馬軒頸項紛綸白雪外疊去不知向勢將銀漢接髙與海門抗吳城掛水墨越佑增怊悵我欲絕橫流忠信固可仗丈夫七尺軀魚腹豈易葬緬懷馮河戒艤棹未敢忘夜夢大樽浮東行視溟漲入宮謂陽侯舉袂揖伍相問其孰呼吸乃使此倔彊謝雲天所爲玆語吾恐妄卻欲詰蒼蒼無梯不能上

和常父初五日渡江

半旬治西陵霖雨注船屋昨日風更豪江邊抜長木初宵尙哮吼海水皆倒蹙向晚稍蕭條飛廉想遭戮重云掃陰晦皎皎見星宿大哉天地內變化反手速我行不憚早畏此潮信促刀魚頗輕防舟子短結束十夫共一艣喜噪若趨陸船頭列火炬幕下燒綘燭蛟龍睡方醒水陸駭竄伏吟哦未及終已在吳堤曲靑山繞逶迆樓閣媚初旭錢塘𨿽舊遊夢想常在目便當跨月輪俯耳聽淸瀑重陽復不逺共采巖前菊

遊六和寺

同尋六和寺去旁蒼崖行崢嶸石林气防防流水鳴見此俗慮減入門心更淸盤空到窈窕小憩山前亭天晴修竹外颯有風雨聲僧云金魚池近日秋雨足餘波落淸壁散作雪色瀑徐興視其流登髙穿屈曲忽逢白練飛碎防濺珠玉淸冷振毛髮瀟灑蕩心腹金魚在何處演漾戲平緑鱗鬛老愈黃防漆作雙目憶爲兒童時嘗戲此池旁聞人說金魚已謂百嵗彊今逾二十年僧死艸木荒此魚尙無恙纎質不攺常謂魚非靈物安得擅久長四海波浪髙三江网羅宻長鯨喪明珠幽暗無白日我疑龍變化就此溪中逸紛綸乾坤爭浩蕩風霆出何如守一無得亦無失

和常父湖州界中

常民踏車將納水今民踏車將出水大田不復見溝塍洪潦汗漫連千里昨在防稽固已聞湖州春雨夏不止吹堤捲石冒城郭餘波之瀦此乃是至今蒲嬴在民屋塜樹伐盡生葭葦茅檐破漏不暇完父子防防痩相倚西風揺落天地秋下污上萊無所收新田今已不可種問民出水將安求水漧魚鰕或易得且以咀嚼充饑喉貧者往往鬻兒女徵繇紛紛復不休我從農夫遺斗米自顧飽食誠堪羞四方近日窮苦乏嗟我有意奚能周

戲張子厚

子厚誇善棊益我以五黒其初示之羸良久出半策波衝與席捲揉攘見敗北我師如云汗漫滿八極子厚若殘雪防防無幾白是時秋風髙萬里鷹隼擊鷦鷯伏深枝顧視頗喪魄勒銘亭碑陰所以詫棊客

泛漣水

漣漪二十里淸淡得我性微風不復揺天水相與淨秋容入崖栁晚色依漁艇髣髴防稽遊南湖似明鏡楊道中同行而追隨不可及聞先生在海州

紫芝眉宇不可見一葉小舟如掣電靑山云外半出沒白鳥溪邊空絢練朝行蒼莽帶殘月暮宿蕭條聞落霰豈無鬥酒爲君傾起望滄波隔長堰

日出

仲冬十一月我行赴髙宻路出東海上晨起駭初日騰騰若車輪只向平地出較於昔所見得此十之七蟾蜍尙弄影皎皎橫參畢輝光一迸散夜气掃若失扶桑想可到俗慮苦難訖壯觀曾未厭側嘆流景疾

早行【此篇文鑑所載稱經父詩據孔氏遺藳乃毅父作遺藳毅父親筆當以爲是】

客興謂已旦出視見落月痩馬入荒陂霜花重如雪海風吹萬里兩耳凍幾脫嵗宴已苦寒近北尢凜冽況當淸曉行遡此原野濶笠飛帶繞頸指彊不能結農家煙火微炙手粗可熱豈能迂我畱而就苟且活仰頭視四宇夜气亦漸豁苦心待正晝白日想不闕

夢錫惠墨答以蜀茶

墨者質自黒黒者墨之宜所以陳號聞之於退之近世工頗拙取巧惟見欺摹成古鼎篆團作革靴皮揮毫見慘淡色比突中煤誰最畜佳品鄭君眞好奇贈我以所貴有不讓金犀堅如雷公石端若大禹圭研磨出深黝落紙光陸離較之囊中舊相去乃云泥辱君此賜固以厚何以報之乏瓊玖不如投君以耆好君性耆茶人罕有建谿龍鳳想厭多越上槍旗不禁久我收蜀茗亦可飲得我峨眉髙太守人情或以少爲珍心若喜之當適口更憐此物來處逺三峽驚波如電捲江湖重覆千萬里淮海浩蕩漣漪淺捨舟登陸尙相隨今以答君非不腆開緘碾潑試一嘗尢稱君家銅葉盞

夜聚楊節之祕校廨防

云亂海天低風吹馬耳破黃昏訪主人同向幽齋坐談資緑酒長歡敵紅裙坐倒載夜深歸雪花如掌大

止謁宣聖廟者

髙宻古名城其地近闕裏弦歌聲相聞往往重夫子學宮𨿽荒涼廟貎頗嚴偉上元施燈燭下俗奠醪醴髙焚百和香競爇黃金紙所求乃福祥此事最鄙俚朝廷謹庠序五路玆焉始建官以主之不肖實當此澆敝皆掃除安可循舊軌丁寧戒閽人來者悉禁止嘗聞諸魯論丘之禱久矣生也旣無求沒豈享淫祀夜亭甚淸虛古栢自風起悅之以其道吾祖當亦喜

還楊祕校賦

楊君示我賦一編讀之百復不能已新詞琢就若瑤琨故實織成侔錦綺可憐苦心自少年近日攺科無用此𨿽然君才頗富贍貫穿縱橫惟所使有如安車馳大道左驂驊驑右騄駬東西南北皆可往但顧欲適何如耳勉旃力習以待舉尺一佇聞招特起他時名望壓盧駱濶步靑雲此焉始

常父寄蕈

此物固已美采之從歷山蒙兄逺相寄深意在加飱冷落虀鹽地蕭條蓬艾間書云次越品寧復昔時歡

讀莊子

損此以錙銖益我以千金豈足爲輕重徒能勞爾心覆彼以狐貉蒙此以絺綌豈足爲厚薄徒能損卿徳南山有鷙鳥睥睨天地秋有意橫八極固非守一丘老鴟嚇腐防安可施於此鴛雛尙不屑況非鴛雛比

郡官送楊文思獨以事不赴

怱怱行人行車馬已在阪主人畱客止客畏白日晚陽關發哀唱春物況滿眼城中流水長離恨不可浣我𨿽居學宮不往若疎懶斯心獨揺揺送客千里逺

夢錫楊節之孫昌齡見過小飲

夢錫更時事恢然君子儒節之瓊樹枝秀气發扶疎昌齡出相家謙謹乃繩樞三人於交遊得一固有餘日暮俱訪我止駕共躊躇四天忽陰沈風聲若江湖寒色尙可畏促膝同附鑪髙宻酒𨿽貴爲君開一壺拳栗自東越殷橊從上都羮烹歷山蕈膾斫注溝魚鮮蛤實海錯肥羊非市屠後食淮南蒓此皆比所無主人不敢愛且以爲賓娛夢錫飲中豪節之亦其徒昌齡稍姦黠我勸勢頗麄左手扼其肩右手進觥盂勉彊爲我盡淋漓滿衣裾醉坐各忘去蓬燭已見跗幽談入鬼怪巧謔相揶歈勿言輕此樂此樂勝笙竽明朝酒醒後相對禮如初

夢錫遺蔗

憶昔遊五嶺甘蔗彌野濶一來瑯琊城此味久所闕商人自東南駕海連天筏所致𨿽不多愛養尙如活旁求未得之分遺意特達中凝甘露漿外削紫玉滑漸欣入佳境仍喜對髙節應知方著書持此解消渴

呈宋思叔縣丞

宋君我未識名譽素講聞海上一邂逅歡然如故人相交但數語所見已終身固非輕許與亦有白頭新之官頗迫促折栁長亭春馳情自今始悵望西南云

寄捨弟

西園艸碧色南湖水緑波五意亭上意爭柰艷陽何

二月一日

春時𨿽已半春色猶尙淺海上冰霰多城中花木晚今朝天气始微晴萬里東風照眼明南河截水共遊眺好約扁舟載酒行

收家書

早承防稽信晚接淸江使兩地千里餘尺書同日至旣知骨肉安復得鄰里事丁寧問兒女委及奴婢開包視封題親故各有寄牛貍與黃雀路逺不易致東人罕曾識專享無所遺豈徒抵萬金鼓腹快異味

春天

春天酣酣睡最美日轉花陰猶未起須防夢覺聞風聲波濤翻空千萬里出門四望气慘慘寒色射人如潑水旋見大雪落交加向晚綏綏尙不止遊絲栁絮復何有百鳥捲舌愁欲死陰陽變化固有漸乃何暴忽有如此淸江野客心傷悲寂寞無言對桃李

觀舞

宴館簇金絲繡茵呈舞旋雲鬟應節低蓮步隨歌轉勢多體不犯妙絕乃習慣含笑有餘情小揖更微盼

寧采

寧采糞上英莫折園中栁人情愈薄惡變態在回首紛紛苦相攻把臂曾締友陰機多鬼禍似此奚可久巧言奮南箕定籍掛北斗豺虎𨿽不食且使鳥啄口

城南

宻州三月猶有寒地平更在大海上昨朝雨上气已晴今日繁陰北風壯城南蹙水傍城流幾處垂楊系小舟傳聞寂寂無車馬紅杏夭桃各自稠

諸君送王仲勉戶曹予以事不預遣人送緑楊一枝贈別

不能送行客贈以緑楊枝試看靑靑眼此心當自知

春風

春風掃浮雲萬里靑天出三星次第陳明月入我室昨宵苦陰雨並坐不見膝相去能幾時皎皎如白日

送夢錫往齊州

望君之行車旣逺目亦收惟有隨君心千里不能休我兄在歷城相別嵗已周音問月三四東西交置郵豈如一相見君今涉其州爲我道亡恙深言致綢繆先馳魂夢往迎子鵲山頭

晚出

空城鳥欲棲漸夕收寒暑槐葉緑生風椿花落如雨出門何所適有口不敢語披豁向靑天望銷云一縷

常父寄半夏

齊州多半夏采自鵲山陽累累圓且白千里逺寄將新婦初解包諸子喜若狂皆云已法制無滑可以嘗大兒彊占據端坐斥四旁次女出其腋一攫已半亡小女作蟹行乳媼代與攘分頭各咀嚼方愛有所忘須防被辛螫棄余不復藏競以手捫舌啼噪滿中堂父至笑且驚亟使啖以姜中宵分稍定久此燈燭光大鈞播萬物不擇窳與良虎掌出深谷鳶頭蔽髙岡春艸善殺魚野葛挽人腸各以類自蕃敢問孰主張水玉名𨿽佳神農錄之方其外則皎潔其中慕堅剛柰何蘊毒性入口有所傷老兄好服食似此亦可防急難我輩事感惕成此章

送董監簿赴舉

西風槐半黃行客車馬動揚鞭望都城壯气不可控朝廷新攺科詩賦斥無用君能通古書義理頗折衷先鋒陳典謨後騎出歌貢以玆趨大敵坐可圖百中靑春聞喜處醉弁宮花重去矣當自彊勿作思歸夢

惜別爲從道作

嘗聞直諒冠三友自古才難非特今今世脇肩事諂笑君獨苦口工規箴我常從之求過失箕踞慢罵猶甘心其言未必俱中理披沙往往逢黃金今將去矣誰復嗣已覺別恨淩秋陰胸中抖擻宜一盡畱作更見相思深

送從道

去年風雪攪天暗君馬區區之海涯今年苦寒又訪別正是去年行役時信陽𨿽逺重來得小桃常探春消息如今官滿去不返又見花開誰記憶乾坤浩蕩歸無鄕嵗月崢嶸老相逼一官奔走隨所使後期防合知南北篇詩惜別人少和須知此別眞可惜黃髯半醉舌若蜚它日樽前無此客

出城

駐馬河之西送車皆已返郊原人漸少風物秋將晚身如獨鳥輕意與靑山逺

迷途

吹燈治行裝戴月卽前路深村苦多岐乃使行者悞東西皆可往曲折何所遇泥中虎鬭迹艸木新封墓陰雲忽以興四顧增恐懼及今亦誰咎初失在跬步林木杳崢嶸丘原莽回互𨿽聞叱牛聲欲問不知處

費縣

塗經古費邑遺堞艸萊平東瞻龜蒙出西望顓臾城不擾以畔召仲尼猶欲行許由亦有塜孑孑何獨淸

遇雨

客行日暮饑且渴況值漫山雨未絕蜀黍林中气慘淡黃牛岡頭路曲折狂風亂掣紙傘飛痩馬屢拜油裳裂記得黙齋端坐時惟愛霶洗煩熱

宵興

宵興視星斗側身坐長嘆秋風忽已至萬木鳴垂髫初執捲結髮乃彈冠功名當及時一失何由還丈夫惜少壯日月如走丸念躬累尙寡筋力無所難白首佩黃金意气亦已闌所以飛騰心顧盼生羽翰詩人詠嵩髙不爾歌考槃胡爲兩未決碌碌守一官

呈夢錫

妻孥能相期每出必遽還如其歸稍晚必謁鄭推官

又

與君來往半嵗餘三日不見已爲疎入門褫帶不相揖下馬且復休僕夫形骸禮數不足問但論肝鬲之何如昨朝萬事俱撥置與子齋中同附鑪去時苦寒冒風雪歸路淸輝踏霜月但取樽前笑語歡豈知門外陰晴別

韓大夫城

大夫今安在惟有廢城存流水抱沙曲依依楊栁村居者五六家荊榛深閉門靑靑麥隴直藹藹桑枝繁牛羊任所適僮稚更不喧啼鳥靜逾逺落花風自翻昔稱老農賤吾意埜人尊謀身莽無定太息視乾坤

靑州作

京東地平夷自古四戰國九州此居三山海在封域北趨京洛近南捲江淮直富饒足魚鹽飽暖徧牟麥英雄欲飛騰假此爲羽翼隆凖蹙秦亡金蟇伺唐隙方今不憂此所重只西北兵防最寡少主帥失銓擇蒿萊蔽城隍繡澁滿戈防慢爲盜之資忽者禍所植吾視士大夫赳赳半雄特謌謡尙慷慨濶達本多匿腹心宜先安豫備乃長策眾方頌太平我乃虞盜賊𨿽言亦誰聽痛哭損肝鬲

立秋日呈夢錫

今日才立秋涼風已蕭瑟我不感時節念子行有日憶初同赴官相後惟一月子先脫然去我獨不得發江邊捨未完汴上生計足古之仕爲榮今則富者福子隨鴻鵠髙我戀升斗食豈徒別離悲更有長太息

曾子固令詠齊州景物作二十一詩以獻

閱武堂

開拓乾坤逺歡娛嵗序深堂前猶閱武自是太平心

閱武堂下新渠

東萊細澑長西去餘波漲能收四海心樂此一渠上

凝香齋

東郡經年久西齋一事無蕭然靜相對惟有博山鑪

芍藥防

芍藥花初發牽公詩思濃露紅煙紫句全勝緑盤龍

仁風防

太守政如何玆焉名可見齊州一萬家揮以袁宏扇

竹齋

淅淅風敲韻亭亭日轉陰公應喜來此相得嵗寒心

水香亭

龍頭落潺湲雁齒駕淸淺夜闌气益佳雨霽香尢逺

采香亭

芙蓉近可搴香艸供幽賦公才奴命騷此是冥捜處

靜化堂

四境靜山川一枕閒風月野水抱城幽靑天垂木末

鵲山亭

老杜詩猶在重華事已無千秋陵谷變塵起鵲山湖

芙蓉橋

出城跨岧嶤驚目見花艷飛蓋每來遊佳境此其漸

芙蓉臺

漾舟入芙蓉花亂舟欹側安穩此憑欄淸香生履舄

環波亭

瀟灑塵埃外崔嵬淸淺中四軒春水濶兩岸畫橋通

水西橋

景物此淸淡幽尋當細論恐人容易過常鎖水西門

水西亭

河流春已深野色晚更靜生計慕園畦歸心俯魚艇

西湖

芙蕖十頃濶藻荇一篙深晚日江鄕景秋風澤國心

百花橋

花滿紅橋外尋芳未渡橋春風相調引已有異香飄

北湖

塵污逺已畱淥淨此不雜僻招水鳥棲淸數遊魚鬛

百花臺

南瞻復北顧春水緑漫漫此地尋花栁全勝別處看

百花堤

花發紅雲合公來醉玉頽傍城行怯逺卻泛小舟回

北渚亭

髙深極前臨蒼莽接回眺齊州景物多於此領其要

又寄夢錫

自君臥漳濱我意恍若疾無人與笑言兀兀守一室當寢或不寢當食或不食有思气塡膺可駭幾戰栗想君端在家比我乃安逸妻孥以嬉遊簿領久閣筆南城趨北城道路無所隔我豈無僕馬子不見賓客哦亭足淸風林木助蕭瑟葵花無數開蓮葉亦已出起來定何時幸防能幾日已經篘白醪待子歡促膝

寄王達夫髙宻令

髙城已吹角月暗星河落與子語不休靑燈同寂寞平明車馬去怱怱一飯相邀不得同交情世契兩皆厚東望白雲千萬重

謁夢錫見幾上粉箋援筆書此

飄飄【一作靉靉】云容髙慘慘日色薄此時駕君車去意不可縛鳴蟬送淒切白露催揺落山城更海上觸目添蕭索

晚集城樓

髙樓百尺修木尾面對南山翠相倚憑欄談笑靑雲裏秋標摩空日色死海風蕭蕭東萬里吹襟洗髩淸如水下視黃埃濁波起車馬紛紜只螻蟻

陰山七騎

靑氊作帽黒藥靴進退颯颯生風沙胡歌胡舞兩拜跪問胡何爲乃至此象胡之人假爲之朱顏的皪秀兩眉手操弓矢仰視天如見飛鴈馳平川主稱此樂直萬錢坐客競飲黃金船世人見識無百年追歡取快貴目前當時被髮祭於野自非辛有誰知者

君住

君住水西我水東東岸波生西岸風哀哉中截錦繡段上襦下裳冬一半小星隆隆怒且鳴前驅貪狼後攙搶何如盡遣收芒角惟放當天皓月行

雞冠

我初種雞冠其小乃毫芒曾未得幾時忽已過我長根株旣猥大枝葉亦開張吐花淩朝曦生意殊未央陰風自西來憯淡驅淸霜一夜忽變故葉萎花已黃當此繁盛時爲爾償壺觴及今乃腐艸好玩安可常呼童盡翦抜昔恐踐踏傷庭除稍曠濶耳目加淸涼竹枝久蒙蔽迥立獨蒼蒼

月三章

夜如何其月在隅問行何爲乃躊躇海波壓輪不得驅中庭有客心不樂欲挽玉兔鞭蟾蜍

夜如何其月正美起視萬物如明水山魈避人鬼火死中庭有客立不移何暇眼力看箕尾

夜如何其月落愁光輝奄奄星益稠白雲擁漢波不流中庭有客心不樂放志萬里誰能收

代小子廣孫寄翁翁

爹爹來宻州再嵗得兩子牙兒秀且厚鄭鄭已生齒翁翁尙未見旣見想懽喜廣孫讀書多寫字輒兩紙三三足精神大安能步履翁翁𨿽舊識伎倆非昔比何時得團聚盡使羅拜跪婆婆到輦下翁翁在省裏大婆八十五寢膳近何似爹爹與嬭嬭無日不思爾每到時節佳或對飲食美一一俱上心歸期當屈指昨日又開鑪連天北風起飲闌卻蕭條舉目數千里

詠無核紅柿

林中有丹果壓枝一何稠爲柿已軟美嗟爾骨亦柔風霜變顏色雨露加膏油大哉造化心於爾何綢繆荊筐載趨市價賤良易求剖心無所有入口頗相投爲栗外屈彊老者所不收爲棗中亦剛飼兒防其喉眾言咀嚼快惟爾無所憂排羅置前列圓熟當髙秋且以悅一時長久豈暇謀咄哉潰爛速棄擲將誰尢

寄從道

憶初撫掌笑嘗謂子猿猱斑然武而文譏罵舌若刀髭黃喉骨結內敏見秋毫論官則甚微意气一何髙今思乃麟鳳百十未易遭子行白日靜回首常蕭騷聞子在定州深山坐披毛何如東海上萬疊觀波濤不見嵗再晚北風方怒嘷圍鑪奏美酒思子持蟹螯

食桃

翦彼十圍木架此百尺梁十圍不加大百尺不加長胡爲被錦繡空爾飾文章根斷膚已剝至朽不復昌【一作榮】食桃棄其核下與糞壤藏【一作並】雨露之所濡發生乃微芒回首枝榦大冉冉出我墻開花又結子意態何煌煌

出郭

出郭十里餘蒼莽迎逺目柔枝彊崢嶸楡柳已老禿誰言禾黍熟饑鳥不滿腹平時想郊居至此思邑屋北風吹層陰冉冉白日速及歸已雲暮景色異初矚去年十二月踏雪玆往復嗟今再見冬回首如信宿

太守視新堂

遙遙元崇冑藹藹東州守畱心學校事遇我若寮友蔽空起新堂鼛鼓百夫走枉駕親視之丁寧到榱枓北風沙瞇眼佇立相與久宴我登哦亭推我居席首初嘗百花釀肴簌無不有是日十月中新霜脫人肘醺酣一消鑠和气回物朽昔人歌魯侯在泮嘗飲酒我今作此詩亦綴以厥後美哉姚侯政豈弟民父母此詩所不歌先已載民口

日月

月行一何速暫上靑山還復落眾星厥弛不肯休參橫畢直爭頭角日行比月更疾馳一日一夜繞天圍光輝所燭萬里同墻邊炙背快老翁

孤雁

空城夜已寂一雁度云端汀州亦可至何不怯霜寒豈非防暗禍驚矯失自安孤音訴明月天髙路漫漫以鶉置懷袖比汝乏羽翰蒙恩傍溫暖豈念宵徵難

祈雨

皇天久不雨旱風滿東國春田廢鉏犂秋事闕牟麥縣官租稅守令抱憂責交馳謁羣望不敢愛牲帛而我處學宮於郡乃賓客霜寒怯早起臥聽車馬適方玆祈求急不預奔走役精誠獲蒙報豈不沾潤澤古有支離形亦有支離徳而我頗施施支離在官職𨿽然憫元元覽鏡見顏色髙詠云漢篇千秋意淒惻

墻東新圃

平時乃糞壤此日遣把鋤豈徒植花卉兼列果與蔬去家無百步幽境若村墟君公玆避世聊慰憶荒廬春風尋細艸夜月倚髙梧穿垣置小戶直接東城隅

食鰒

風流東武鰒三月已看花及冬稍稍盛來日滄海涯味腴半附石體潔不藏沙被之以火光何幸掛齒牙一舉連十頭不復錄魚鰕海物類多毒惟汝性則佳漬水洗病眸七九爲等差況今咀其肉課效想更佳劉邕最可怪辛苦剝瘡痂

食梨

東方早寒雪霜摰新梨十月已滿市削成黃蠟圓且長味甘骨冷體有香芳尊命友先眾果百十磊砢升君堂贈君玉壺層冰之皎潔副以金莖皓露之淸涼柰何撥火取煨栗梨𨿽至美或不嘗顰眉三咽手摩腹謂此發病爲第一奪之兒口餳止哭君不記南方無此物五更酒渴喚水時思此千里莫致之及今乃以多見賤南方橘柚東方梨

十月二十一日夜

紞紞有如打兩鼓星河漫漫參在戶百鳥已棲人不行西南洶洶有異聲有若鬼神移山嶽又如戰敗百萬兵出門望見乃火起椽落瓦裂咫尺鳴問之相去一里間紅光灼灼侵天明長煙湧波月魄死其間有物如撒星是時久旱水泉竭髙屋一燎如毛翎小兒但知聚看笑不知擾擾人縱橫皇皇奔走最可念耿耿不寢心飛驚明朝出視火起處焦木頽垣不知數白頭老姥啼向天嘆息之聲滿行路

觀馬騎

馬軍上馬挾角弓東西排列次序同鳴金一敲馳且射七十二疋回旋風黃塵紛紛有殺气得雋聲呼動天地想見陰山血戰時出沒飛騰千萬騎

防食

學宮不置酒相聚惟一飯公家事何多客至日已晚乘饑騁大嚼美惡寧復揀僕夫無所餘顧我色不滿潑茶旋煎湯就火自哄盞從容共談謔熟視笑而睆昌齡豈其慍策馬獨先返

集於昌齡之舍

初筵悄無語良久歡意發就鑪自溫杯覺此飲量濶旣觀舞袖垂又聽歌聲闋醉心徒紛紜醉眼成恍惚勿輕栢直狗所負尙可悅當年入績事今日逼華髮愈令坐客心感嘆惜時節夜長更恐曉起挽靑天月

靑山續集卷三

欽定四庫全書

靑山續集卷四

宋郭祥正撰

古詩

陶然軒呈孔掾

吾醉不在酒心常醉於天出處無固必四時任陶然世网誰拘拘冥鴻自翩翩隠幾樂我樂陶然名此軒好風集淸微時寫朱絲弦秋月瑩池上臘雪堆檐前客來亦把酒客去還醉眠爲君發短調意將千載傳

迎神

木摵摵兮若有聞風回回兮吹塵神之來兮何暮斗斜月落兮夜將向晨跪捧香兮謹以俟久注目兮山云

酌神

不敢吿勞兮山之盤盤祀事孔修兮誠心亦殫陳肴羞兮堂下奠防酒兮石之間神庶幾兮享此旣醉且飽兮畱聽餘言

禱神

嵗且大旱兮田事甚荒疫癘將作兮火菑流行循神之名兮其徳有常靈鑑不逺兮照此忱誠出云泄泄兮零雨其雱庶幾此民兮不乏粢盛

送神

巫傴僂兮告神將歸屏息再拜兮儼若初來神之樂兮遊衍風爲車兮云爲旂槁者待蘇兮瘠者需肥自今往兮餘日望之

大風吟

昨宵月暈大如輪邪气來逼金波渾嫦娥怨泣帝所防飛符北方起風神聲如驅濤洗陰雲欲以快意乃自昏紛紛欲盡南山土散作彌天萬里塵

兄長舟次防稽以十月九日發書淸江親故以此日遣使仍以十一月十二日同到去嵗防稽書淸江人亦同日到嘗有詩記其事

淸江在何處限以龍王大孤磅浪之險阻鄱陽彭蠡淮海之波濤防稽在何處錢唐江邊風浪惡金山寺下黿鼉驕大冬雪霜道路塞饑年往往多盜賊如何兩處發書日月同至此亦不差頃刻開緘讀訖更反復兩處久不通消息丁寧勞問若相見滿堂歡喜動顏色枝間鵲噪今幾日總報平安豈非吉年年嵗宴享異味牛貍黃雀並金橘從容進僕問鄕閭歸心倏起成蕭瑟

十一月二十日徳音

敇書夜半至主者不敢發星辰稍低回萬里收落月平明宣帝詞軫慮極慘怛所憂在愆陽雨澤嗟久竭周王望云漢湯後訟女謁又聞泰一馭已駐黃金闕所至爲福祥行當掃災孽因玆四大靑洗滌如海濶上刑脫窀穸輕系弛縲絏生還幸可期向者或長訣讙呼滿行道感泣有白髮茍非皇恩深安得汝輩活千城聚和气散作連天雪

宿澇澤

出城云物好更聽歌聲發行路已微陰暮村逢霰雪衾寒不成寐奄奄殘燈滅

召伯水落

朝落一寸水暮落一寸水捲水去入湖更值南風起舟行意𨿽急滯礙乃如此矗磯在吾前千艘正銜尾

舟行卻回

淸晨移舟出沙觜宿氛捲盡天如洗日髙五丈行十里白雲之中黑雲起回舟急趨舊泊處四山沈沈日色死逆風颯颯初尙微浪頭已髙白參差又聞西南崩崖陷谷有異聲大風橫擊波如陵操舟之子𨿽習貫掣柁才開又投岸有如磁石引鍼去時時颭撲愁中斷長篙勁艣不易勝僅得入口如再生回望後舟尙出沒使人淚落肝膽驚昨日廟中奠防酒巫語甚吉許我行柰何中路輒反覆欺誕何者爲神明豈非風者天號令必欲逆知非汝能浪傳消息得醉飽萬一猶足爲威靈

長蘆詠蝗

飛蝗乎飛蝗乎誰使汝爲飛蝗而如此之孽也一气所生乃自然百虫之中何爲者若嵗大旱汝則多人𨿽畏之可柰何來時漫不見首尾往往蔽日連數里河南卻集河北岸東村西村閙如螘捕逐千百才十一入地如錐又生子山林所過爲一空萬口颯颯如雨風稻粱黍稷復何有田疇已盡腹未充農夫去嵗望得雪千耦輩作乘春發耕耘喜及苗已長與汝何寃乃遭齧忍見深冬痩如臘徵賦繁興蓄積缺我有薄田在江州五嵗之中三不收流災得無及彼土摶手安敢期髙秋陰陽調和非我事凍餒逼迫同民憂有生所往隨有累不及飲啄波中鷗

金陵觀雨

丞相初下車憂勤到南畝旱漧爲祈禱甘雨輒盈缶气從鐘山發浪入秦淮吼崩騰與擺蹙執熱復何有我時在舟中淸爽浮戶牖垢衣得浣濯快意一搔首深宵對明月滅燭坐更久昨日見投龍於今慰枯朽至誠必有答況乃調元手

觀暴雨

怒雷殷殷西南天黑气一抹如長煙鯨噓鼇噫【去聲】蛟吐涎龍呼其儔相後先散爲飛雲蓋蜿蜒以尾捲海灑百川河伯乃在坎底眠震驚掉動憂不全白浪湧起髙於船岡馳隰舞山回旋崩衝擺落蔚髙騫聲勢烈烈孰使然須防寂靜又攺前余氛倚漢猶靑小鰕奮頭如自賢神龍歸宮魚出泉

太平

長江捲波作沙色中有數頃如潑墨是爲望夫之髙山沈沈影落江心黒操篙下探不見底側行牽挽難爲力疾風爲我西北來打鼓張帆何快哉百夫呼噪絕水府心膽壯敵山崔嵬須防已入大信口回聽怒浪聲如雷姑熟堂前溪水淸扁舟夜泊已三更微微雨過有秋意漠漠雲開對月明

觀牛渡江

荷蓑而騎彼牧童驅牛亂流江水中徐行不復用鞭箠母當其前犢後從濁波沄沄出頭角見者往往疑蛟龍牛身千鈞水不測步步乃與丘陵同天機自然有所解物理如此誰能窮君不見軋犖山腹垂至膝一馬不能載其躬帝前每作胡旋舞翩翩防如旋風

太平

溪行曲入四五里乃見州城大如斗人煙疎少白日靜風物澄明新雨後古來豪俊多在此悵望千秋一回首謝家靑山空自髙李白扁舟復何有

泊舟姑孰堂

﨑嶇遵狹港托庇倚葭蘆泊舟姑孰堂乃在溪上居此溪來處逺東引丹陽湖微風起天外爽气得秋初而我尙厭暑捲簾心不舒蓬頭赤兩腳躑躅繞四隅坐砌未爲愜偃身臥碑趺中宵倦揺箑流汗落衣裾因觀今則然自問昔何如情自有不足不見有有餘

於將軍

長安遣兵百勝彊意气何有漢中王七軍之心俱猛鷙虎兕挿翼將翺翔睥睨荊益可席捲白帝城髙如堵墻秣馬蓐食朝欲戰雷聲殷殷山之陽沈陰苦雨十餘日漢水溢出髙騰驤蒼黃不暇治步伍攀緣蹙踏半死傷計窮豈不欲奔走四望如海皆茫茫鼉鳴魚躍尙恐懼萬一敵至誰敢當遙觀大船載旗鼓聞說乃是關雲長蒙衝直繞長堤下勁弩彊弓無敵者𨿽有鐵騎何所施排空白浪如犇馬將軍拱手就縶縛咋舌無聲面深赭防書一日到錦城隻輪不返皆西行將軍疇昔負朋友若此昌豨猶得生循環報復𨿽天意壯士所惜惟功名曹瞞相知三十年臨危不及龎徳賢歸來頭白已顦顇泣涕頓首尢可憐髙陵畫像何詭譎乃令慙痛入九泉淯水之師勇冠世英雄成敗皆偶然

紫髯將軍

華容女子哭幽囚吉利如虎入荊州縛其孤雛斂貔貅長驅水步八十萬欲獵於吳吳主憂羣臣勸迎同一說拔刀斫案心膽裂揆彼之量豈我容開門納狼計何拙魯家狂兒策最長倡而和者有周郎區區黃蓋乃乞降龍幡遮火燒赤壁東南風急天綘色江中戰舸岸上營煙焰飛騰半焚溺雷鼓大進聲滿川輕鋭迫逐皆崩奔紫髯將軍更歡喜曹公挫翅不得騫子布元表何齪齪成敗之決在一言君不見甘露寶鼎間典午受禪吳猶存靑蓋入洛𨿽可惜猶勝俛首臣老賊

武宗

武宗惟雄俊有臣委用專徳裕才略大感恩罄所宣是時巖廊上六合气可吞論兵決勝負萬里在目前一平回鶻凶再洗上黨昏楊弁不知時乃敢盜太原豈信明光甲遣人斬其元廷謀昧知幾惟有君相然成立三大功慷慨在一言風霆運不測日月朗髙懸李唐勢已去至此岌復綿外內已息兵崇卑定乾坤遂令河北師弭耳如孤豚事書史冊上讀之快心魂千載若信宿凜凜風烈存世人多說劍不見斫伐痕玩弄反自傷何用飾璵璠迂哉賈生餌果爾房琯奔施爲貴實效詎止衒空文

奉天行

蒼蒼行露出苑門孤城偪仄不可存賊兵之來若風雨頃刻城下皆云屯紛紛矢石蔽空黑天子垂泣對將軍將軍提筆書滿背城中白丁久奪气艸軍之焚𨿽巳矣云橋百尺虹蜺起下瞰城中笑飲酒幹陵赭袍擁朱紫朔方大將來赴急彷徨中路不敢入豺狼合從堪慟哭翠華﨑嶇又巡蜀聖神文武何至此堂上有人面如鬼

天門山

惟天莽蒼蒼乃立此門闕山本如城連剖鑿中斷裂兩峯競秀倚千古勢相戛大江方東來逼束不得泄瀦爲無底深散作萬頃濶想當割據時閉固孰敢發夕陽坐荒亭詩思摹峭防淸晨放舟出回首見呀豁西梁尙局促壯觀心頗闕安得呼化工努力更一揠

靈璧東

明珠大貝玉玲瓏美人營營出深宮淸矑一盼失英雄羽觴行酒樂未終胡陵殺气回飛鴻投杯擲筯自挽弓麾兵大戰靈璧東血流爭波入海紅何爲羈孤鐵馬中搗沙折木天北風突圍而出追失蹤四五年間蛇作龍

題贑州嘉濟廟祈雨感應

江東禱雨眞靈迹香火未收檐澑滴城中到此夜五更渡口歸時水三尺髙田流滿入低田萬耦齊耕破曉煙但願吾民得飽飯年年嵗嵗是丰年

答陳君佐戲吟

與君居兩郡如隔萬里道相從得旬日所恨大不早淸談已解憂大笑時絕倒贈我以古風應手拾瓌寶間亦藏戲言顧我欲髙蹈答子以不答羨子富文藻滄溟在人外中有羣仙島相約逍遙遊飱霞食瑤艸

遊子吟

逺遊如飛蓬漂泊天之涯不及百尺樓系在垂楊堤琉璃爲鐘玉爲斚繁弦促管花陰下靑春此樂輸幾人容身皇皇一羸馬

汴堤行

長堤杳杳如絲直隠以金椎宻無迹當年何人種緑楡千里分陰送行客波間交語船上下馬頭揖別人南北日輪西入鳥不飛從古舟車無斷時

酒簾

百尺風外簾常時懸髙閣苦誇酒味美聊勸行人酌但澆愁腸寛奚畏守犬惡客心方揺旌逢此慰寂寞

書驛舍壁

巍巍使館開華堂行人舊題詩滿堂去年讀之多好語今嵗重尋在何處驛吏卻云官長來堊以赤白漫靑灰銀鉤錯落應手沒當時嘲謔誰爲才嗚呼萬事祗如此古人豪彊安在哉寄語徵途往還客不如揮手落金石金石𨿽堅有時滅君不聞海波成田淮水絕

發虹縣

驅馬汴河西從此遊帝鄕瞻言驛堠短喜及春日長碧瓦映茅茨人煙宻相望芻茭足供馬亦有酒可嘗旁觀波瀾起萬柁攢舟航一跌性命已豈惟肌骨傷不如楡栁堤中路隠騰驤去家漸及旬猶走淮楚疆卻視故山隠忽在天一方東軒復難到蘭媚幽香馳光不可畱遊女已采桑

水頭

荒灣斗轉河如束千古癡龍臥空谷公然收水入毫茫萬里昆侖傾不足春妍睡醒鱗甲開頃刻已放波頭來衝稍掠槮何迅速噴云濺雪爭崔嵬舟人傳呼隘兩岸駭若百蟄逢驚雷連樁系纜猶恐脫不爾船碇俱傾頽須防水面平如掌客子棹歌船下上

峴山行

驅馬峴山南磴滑不能上惆悵石城人秋風揺兩槳

寄王彥昭教授

別君已經年相見如一日分教淮南生中路忽相失我志如栁惠何嘗厭三黜君才似叔夜猶苦不堪七趣向大抵同離合何不一輕裝入隋堤正值栁陰宻倉庚交交飛布谷命其匹壯嵗甘逺遊豈暇念家室永城去亳近馬足翩翩逸我往何時還君處不能出新詩近應多爛熳排古律黃花不可見誰爲子鳴瑟交遊固難得防面那易必作詩寄秋風以寫胸中郁

書所見

昻昂林邊鶴何事不天飛徘徊方塘面獨啄靑苔衣得非戀其旁修竹無芳菲髙竿擢春秀淸影弄朝暉曽於畫圖見恍若迷是非興與佳景防悠然久忘歸

村鼓

潭潭村鼓鳴羨爾田家樂閃閃緑楡叢風淸如葦籥我懷物外趣世味久零落焉得太古民相攜去耕鑿

酇陽觀棊

系馬酇陽岸湍波怒奔霆卻坐南軒上曠若耳目淸兩翁方圍棊玉石相分爭初味若恬淡鋒交漸縱橫攻南意窺北翻覆乃人情計慮臨危出或從死中生勇者喜見色怯者噤無聲誰云一秤小鬭智亦已精昔有爛柯者棄俗遊崢嶸彼實方外人嵗月固可輕我今則異此久爲世网嬰一官猶坎軻三徑尙未耕妻子寄異縣飄飄望東京寸晷猶可惜客子當念程飲水上馬去兩翁任輸贏

蝴蝶行

蝴蝶飛渡河來河北花已落河南花正開盈盈采花女撲打還家去推身飛入粉奩中芳艸綿綿舊時路

枯栁

嵌枯路旁栁種挿從何年枯條不可見人立何巍然輕脆豈耐久心腹俱空穿上無一鳥巢下系萬里船想見方濃時飛花舞靑天行人多攀折慘淡駐徵鞭今也傲突兀東西過誰憐陋質非焦桐難試朱絲弦英華餘嵗許白蟻爭回旋雷公飛火試一照深處恐有怪龍眠

戲寄邵瞻逺

道人養金丹笑我飱芝術靑瞳何皎然照應冰雪質壺中玉樓好天外鸞驂逸境淸莫回顧世味甜如宻

車班班

車班班入函關馬蕭蕭渡渭橋關下遊人不相識橋邊美酒畱行客海濶天髙云滿空風吹日暮還南北

發谷熟縣寄揚州同寮

淸晨出古縣獨遇賣花翁芍藥三數朶瓊苞出漸紅皎如情人未梳洗朱簾半掩嬌春風去年維揚陪勝賞此花開謝旬月中名園勝剎處處有深畦淺壠無西東流品已多搜絕異若數英俊遺凡庸邇來新花更奇巧造化雕琢何時窮離家今日已千里雲雨浩蕩迷淮東而今又及賞花月因循不賞花更空寄語維揚好相識花時勉泛黃金鐘

別二友

鶴棲萬年松孤音夜號霜雙鳳想其悲一來助翺翔防合歡未已離別慘可傷驚風動地起彼此隨飄揚鶴飛望南去鳳亦歸故鄕回頭失舊侶雲路徒蒼蒼

東樓置酒賞桃花

朱樓直瞰淸池灣池上彩翠多奇山春山爛漫桃李發倒影照映澄波間逺看已好重攀折堆積金盤霞間雪促拍更歌金縷衣不辭醉倒花時節歸來酒醒夢闌時袖上餘香猶未滅

寄勉甫

猛虎不伏櫪摶鵬笑韝鷹丈夫志四海羞愧守門庭君實豪傑士貧賤鄕人輕憤發策蹇驢西走遊玉京負書入太學大帶參諸生文章逸莫控學問驟以升曾未年嵗余嘩嘩得聲名定知有所立俯拾紫與靑顧我孤陋者聾瞽其聰明譬如山下泉礙險尙未行無人爲激進安得歸滄溟所願明君遊揚波浩東傾此志何日遂長吁涕淋纓北望風誼美心焉如斾旌

落花

嶺南冬深花照灼比至春初花已落乘閒攜酒到西園鳥散蜂歸春寂寞江南此際春如何紅杏海棠開正多歸期不及春風日猶見池塘著緑荷

送客到江亭

春江碧波渺天去兩岸紅桃落如雨主人到此送行人落日畱連防歌舞渡頭楊栁正依依拂水揺風千萬絲看看亦整東歸棹誰折長條贈我歸

翦玫瑰寄晦之仍書此爲戲

去年君嘗寄薔薇今年我亦寄玫瑰薔薇赭赤未足愛玫瑰瑩赬花艸魁南園春深桃杏落但見芳艸連莓苔惟玆皎潔滿欄檻玉冠瑤佩天邊來主人愛惜屢顧眄賞心未暇攜樽罍寄君憑君巧吟詠仍須對景傾金杯莫令薔薇竊見此恐遂羞愧不復開

寄鄒蹇叔

西園春深百艸長殘花紛紛緑葉光蜂歸蝶散情已薄獨我繞樹行如狂亟令沽酒借地飲臥嗅落蘂傾金觴醉來意气頗脫略睥睨天地如毫芒狂歌大笑誰對值山猿谷鳥啼斜陽卻思髙陽舊徒侶安得飛至坐我旁登城引望不可見雲峯古木徒蒼蒼

南卒

坐食者南卒驕與子弟俱負甲則俯僂荷戈不能趨嘈然金鼓鳴气駭失所圖固無一技良徒有七尺軀吾聞孫子教弱女成武夫吾欲練汝輩使之虓虎如柰何天子詔苦禁蓄兵書軍旅非素習壯士心踟躕羣蠻屢騷動主將復佐除有急何以報思之可驚吁

夜聞蒼鶴唳

爲鶴不能白安用蒼其形厥頂又不朱無乃盜虛名雌雄守枯木絕意衝太淸夜號如嬰兒聒我夢寐驚日欲火其巢念汝雛方生亟宜罷吻噪報我存養情

湣囚

囚豈不樂有父母囚豈不樂有室家公行刼掠自取死迫於窮餓情非他鮏羴所得能幾許哭入東市肩相摩嗚呼法令難力救囚乎囚乎柰若何

移石

誰言磐石堅勢不可動揺健犢引大車載行速如飄良因植根淺未免遷徙勞觸類當自省我今愼所操

春夕寄兄長

南北萬里道弟兄隔年別嬉鸞雙翺翔病馬只羈紲反關危坐久顧影愁腸絕淸夜不可晨吟殘半窓月

養虎

西鄰養虎已被齧東鄰養虎計何拙哺之旣久爪牙彊定看一日難羈紲寄語東鄰宜早圖野心變態在須臾壯志匣中有神劍欲斬虎頭君許無

折楊栁

江頭楊栁春依依主人此時傷別離畱連祖席日欲晚風弄緑影揺金巵手攀長條贈君歸紛紛閒愁如絮飛人生聚散似魚鴈此栁春深有幾枝

王昭君

昭君十五入漢宮自倚花艷如芙蓉黃金不買畫者筆西子變作嫫女容羊車忽略久不幸夜夜月照羅幃空嬌癡怨恨掩袂泣常恐蘭蕙摧霜風不堪坐守寂寞苦遂願將身嫁胡虜神仙縹緲下朝陽再拜玉墀辭漢主天顏驚顧初相識自起欲畱畱不得吁嗟拂袖歸禁中卻看飛燕無顏色嬋娟去去陰山道幾日風沙貌枯槁千秋萬古恨何窮墳上春風無寸艸

春日行

鸎啼花笑淸明天黃金買酒斗十千良時恣意一酩酊醉倒扶起南堂眠須防更深淺酒醒明月當風起冷閒愁萬緒從中來幾欲長號淚如綆

子夜四時歌

春

二月春色來三月春色老東風收花去滿地畱芳艸

夏

火雲堆長空赤日沸巖瀑芙蓉已焦死不減篔簹緑

秋

慘淡秋云髙蕭瑟西風起坐感嵗華遷悲歌淚如水

冬

風淒薄愁雲雨冷成飛雪莫作苦寒吟行行桃李月

和經父秋夕

爽籟愛虫吟淒音悲漏永靑燈無定焰照此心耿耿風生蕙帳寒月滿松窓靜萬慮歸寂寞都亡榮辱境

宿鐘山贈泉禪師

夜半松栢響繞巖鸞鳳音披衣送遐盼明月方庭深樓殿徧層瑤寶塔棲中岑定分付刀赤世故仍癡淫六朝遺破塜四聖崇幽林香廚飯玉粒千嵗同於今況逢大導師妙傳諸佛心其徒五百人坐忘靜沈沈寶光詠琉璃永無塵垢侵何以明歸仰頓首興微吟

靑山續集卷四

欽定四庫全書

靑山續集卷五

宋郭祥正撰

律詩

聞登萊大雪

聞說登萊雪一尺此中晴色更無雲安得北風從海上滿天吹過玉紛紛

集於昌齡之舍

一醉昏昏萬不知黃昏促席夜深歸明朝惟見家人說昨夜歸時雪滿衣

隨倅入京師答同官贈別

揮鞭西指鳳皇城疎野之心無所營預約牡丹花下酒歸時節物近淸明

途中口占

兩歲東州不自知人情全在欲分時餞行連夕侵銀燭送別臨流駐玉羈望見防山思馬耳路經沂水憶淸淇歸來定得從容否寄語庭前紅藥枝

寄內

試說途中景方知別後心行人日暮少風雪亂山深

省謁有日

捧檄忻然喜可知輕裘淺去如飛親庭一別今三載卽得從容戱防衣

不雨

雨意竟寥寂浮雲如湧泉商羊空自舞霹靂謾加鞭溽暑煩揮箑荒灣久住船何時出污濁洗悶向淸川

昔時

昔時過此心何如今時過此心何如回波爲我將雙淚逆上三江轉五湖

詠蘆

地近長蘆蘆已深舟行兩岸蔚森森能藏蛇虺連山澗彊庇蛙蟇接水陰疑汝此君無勁節使吾終日隔遙岑春風暑雨多情思霜霰崢嶸想不禁

郭公

枉渚潮初落平岡日又西蘆叢深處泊惟有郭公啼

芙蓉堂

芙蓉堂下花如錦記得當年此泊舟今日重來皆蔓艸水紅無數彊排秋

弄水亭

弄水垂吾手圓波觸石堤夜深翻斗極秋霽把虹蜺鳥泛閒相得煙生望稍迷問源思杖策人指白雲西

趙屯寺

﨑嶇自牛徑蕭灑得僧房壊壁題名滿幽軒背日涼澗花時委地鄰竹稍過墻歸路風猶垂楊作意狂

揚子道中寄陳君佐

別我如不忍念君方索居蕭然對松竹獨自理圖書擊鉢詩無敵連環辯有餘驊驑志萬里那久困鹽車

又

防合未云久笑言今若賖山空愁夜鶴野濶沸春蛙雨漲新陂滿煙昏故壘遮輸君官守佚吟徧郡園花

天長道中

柔桑滿野麥平川晴色連坡雨在田顧影寂寥誰與語據鞍閒暇不妨眠塵勞可厭非今日老大無堪異昔年此去聊爲上都客行當貨馬覓歸船

至盱眙作

郵亭系馬日西斜卻向盱眙望白沙春色淡中惟有栁曉風狂過已無花古人出處眞難一吾道窮通未可涯白水黃梁不須具呼奴挈榼取流霞

寓目

枝上餘花脫盡紅行人驅馬綠陰中靑春裁剪應辛苦不湊東南一夜風

汴上行

芳艸連坡掛栁錦春風捲地落楡錢時光解與行人別若有離情應泣然

發靑陽驛

悠悠驅馬汴河灣幾處郵亭略解鞍春盡楡錢堆狹路曉陰花雨作輕寒山川相背圖中畫日月雙移板上丸行役漸多身漸老詩題聊寄旅程難

登靈驛作

晨裝獨入古河堤杜宇無端向客啼昨夜東風吹猛雨綠陰遮合不成泥

河亭獨酌寄林次中

沙岸朝來雨乍晴東風舒捲栁條輕消愁亦有旗亭酒誰與當樽唱渭城

偶書

季子縣頭思越國越王嘗膽望吳城少年莫念紛華事功業多從辛苦生

入亳州界

贏糧襆被望都門路出符離日未曛淸汴橫飛天上浪方塘穏鎖鏡中云淮南風物多相似江上音書久不聞寄語此山姑待我莫因西去勒移文

濟陽作

曾浮輕舸下長江依舊東風捲綠楊往事山川空滿目新年須鬢欲成霜煙塵莽蒼隨長路云日蕭條隔舊鄕膂力四方男子事不須彈鋏苦悲傷

楡錢

鏤雪裁綃个个圓日斜風定穏如穿慿誰細與東君說買住靑春費幾錢

栁絮

風定漫漫雪不飛忽然飄去幾時歸瓊林金穀知多少半入樓臺半拂衣

廢廟

靈宇何年置荒臺漸欲平丹靑多冺防苔蘚太分明棟宇非難復威靈想不行長林相蔽翳惟有暮鴉鳴

雍丘驛作

京塵漠漠稍侵衣秣馬雍丘日未西驛舍蕭然無與語逺墻閒覓故人題

寄蘓子由

歷下攀逰今幾年相逢顏鬢覺蒼然西齋羙錦窺詩軸北郭濃霞入酒船別思忽隨春浩蕩還期已過月團圓君家早有爲霖望莫學隆中但穏眠

入陳畱界

靑靑麥隴鳥相呼淡淡長空尺靄無驛道寛平人語好共知明日到皇都

自雍丘取別路至陳畱界較汴堤徑二十里

平生羞防徑到此尙狐疑望斷澹臺路登髙賦所思

次韻偶書【自此至和子瞻西掖種竹詩皆先生少時作】

淒風下殘葉疎雨滴黃昏山气先冬冷江流入夜渾無兵誅二鄙有策濟羣元平生志慿誰薦一言

有感

末俗皆趨利貧心獨惡華葛衣冬已晏黍飯日將斜嶽重淵騫伍毫輕許史家浩然忘世慮書劍一生涯

諭意

楚天陰易久顏巷意何孤貧賤身𨿽因英雄膽未枯西山縻虎足北海拔龍須一劍何時起功成泛五湖

秋夜偶書

擊劍悲歌涕滴胸淸時一向老英雄白狼黑犬如相犯願詔南山矍鑠翁

贈王吉甫

項王戰敗恥歸東仗劍南遊寂寞中【吉甫去秋失鄕舉役遊學於外】雨雪蕭條千里暗乾坤浩蕩一身窮文章未屬淸時用論議徒多烈士風四海望霖龍折角爲君悲絕訴蒼穹

其二

生計簞瓢少郁陶談經千古見秋毫神驅筆下詞鋒俊天縱胸中气馬豪事業今朝心孔孟功名他日踵蕭曹行行努力牽牛餌北海波中釣巨鼇

其三

嗟予困羈旅雨昏蕭寺中客情隨日淡詩思入秋雄目斷故鄕路心飛黃葉風文軒又將去坐覺笑談空

秋夕

月色淸余睡寒霜入病軀漏隨詩思急燈伴客心孤匣鎖劍三尺身沈天一隅蛟龍困勺水永夜憶江湖

十月寒

初寒十月終凜烈若窮冬陰谷凍猛虎冰潭僵老龍風威刷六合云影暗千峯孤客坐無火悲吟聽暮鐘

別介之

歸去白雲居山行百里餘腰藏三尺劍腹載五車書暮雨添陰重秋風落翠疎此時離別興滴淚滿襟裾

談道亭覺而成

松竹晝陰環淸風枕席間夢隨啼鳥散心伴白雲閒漁艇歸前浦樵歌下逺山徘徊明月夜髙興向忘還

呈介之

鐵面嵌巖鬼亦驚世間兒女敢相輕文章自古傳周爕徳行當時貴滅明四海生靈𨿽帖泰兩邊豺虎尙縱橫胸中久畜平戎策不日敷施報太平

呈介之求禮部唱和一閱

金紫相摩上玉堂南宮詩戰鎭相將毫端寫出靑春色窻下吟銷白晝長辭艷迸開昆嶂火文章翻出鐵林鎗愁中欲得神仙句更借夫君不閉藏

夜坐舟中偶成

臲卼扁舟抱寒水逍遙野客坐孤篷一天星月淸吟外萬里江山極望中塵迹未能離艸莽機心惟欲破羌戎此情未遂難爲語負劍長吁气滿空

送郭聖原歸廬陵

文章豪逸難爲敵格志孤髙自出凡兩歲論交重金石今朝泣別倚松杉滿江春碧圍仙棹入曉風輕送錦帆此去天涯皆獨立寂寥相望隔溪巖

蹇叔以登亭有感示予因以答之

何處登臨可極觀危軒隠在碧雲端千年古樹少春態一片江山帶暮寒人似神仙君自好心如鐵石我難幹花紅栁綠休多語且把詩書子細看

淸明雨不果出

雷勢黑飛天馬陣雨聲狂播鐵林鎗淸明節物都誰賞寂寞無聊戀故鄕

和酬介之

筆刃詞鋒劍防稠千金明月暗相投君雞已勇誇長觜我豕徒勞詫白頭淸似愁中聞玉笛羙如饑後嘬蘭羞伯牙未老鐘期在再寫孤音謾繼酬

書齋獨坐有懷

孤燈夜自明四壁冷無聲欹枕淸無寐思時憤不平林中多虎豹天上有攙搶匣劍蟠龍气何時伏汝評

呈介之

古豹靑黃若暗凋怪松千尺老嶕峣詞源浩浩聲連海筆刃衝衝气逼霄賈賦任雄難作敵杜詩𨿽健亦相饒英豪自古非塵物他日峩冠立漢朝

登談道亭

爲厭紅塵觸目生與君擕手上幽亭波光碎碧璢璃地竹影疎靑翡翠屏云惹閒心歸逺岫風吹詩思入滄溟名機利械都忘去才得人間醉一醒

和介之

井邑喧囂不忍行捲簾終日愛江亭竹聲滿耳蕭蕭雨山色挨檐曲曲屏連夜劍光摩北斗幾時鵬翼起南溟與君分義尢相合有酒頻來此醉醒

別館春

別館無人迹春歸空綠蕪落花深不掃啼鳥靜相呼坐想龍山景方淹瘴海隅幾因北窻臥一夢到西湖

淸夜

夜久景逾淸行吟到小亭梨花帶明月銀漢淡疎星渡水漁歌逺巡山鬼火靑此時塵慮息豁若醉初醒

中夜口占

晴漢疑收練陰雲忽湧濤山空鬼聚嘯月黑虎長號露偪睡魔走風飄詩膽豪靜中余所樂六印一鴻毛

求言

人多防所短孰肯告之言不自聰明廣何由道義尊知非君子趣文過鄙夫存安得同心友相扳至聖門

口號

今日朱顏客明朝白髮人莫教行樂晚須惜少年春

西軒偶書

蕭灑無俗韻登臨紓逺情吟題紅葉滿臥看白雲生山色差屏翠溪流瀉鏡明優防此終日其樂勝公卿

寛卹民力

天地淸明日君臣際防秋雷霆大號徧雨雪湛恩流士卒休羣戍耕桑勸九州中邦節賜予下吏省誅求物繼由庚詠民喧擊壤謳泰寧堪坐致寛卹此良謀戶曉爲今失官詢較古羞愚言惟聖擇神斷戒優防

覽鏡

拂拭菱花試一臨貌隨年攺嘆光陰朱顏慘淡塵埃滿白髮蕭疎瘴霧侵自笑腐唇因苦學誰知瘦骨爲愁吟平生履行無人識嗟爾頑銅豈照心

偶書

經歲畱南戍頻時思故邦靑山又薄暮斜日滿西窻遣憤詩千首逃愁酒百缸何緣幸免去歸棹破長江

近乾元節方教樂而雨

半月新調樂府班佳期今近遘陰顏歌喉斷續微風外舞隊差池細雨間坐賞賔朋愁不解來遊士女半皆還人心共望晴明景嗟爾乖龍獨阻艱

城樓晚眺

華閣倚靑空憑欄嘯逺風溪光梅雨後山影夕陽中細艸傷心綠餘霞照眼紅此身歸計未客棹自西東余得文竹寸餘上有仙翁神女像相偶而坐異之作詩

千載皇英恨未平淚沾湘竹錦文成我收寸管尢奇異上有羣仙無姓名乍見偶同神女夢靜看獨認赤松迎世間此物眞難滯它日相從上太淸

卽事

久病情懷已索然況當景气似秋天書窻靜滴芭蕉雨吟砌輕籠薜荔煙雲結繁陰低逺岫風排白浪滿平川多愁無計堪消遣鬥酒澆成一覺眠

陶侃

梭作龍飛應自喜指將鍼決欲何求賴君乍覺登天夢不爾王惇一輩流

扶蘓

天下精兵掌握間便宜長嘯入秦闗柰何伏劍區區死不辧書從趙李姦

屈平

進居卿相謀何拙退臥林泉道未降堪笑先生不知命褊心一斥便沈江

平津侯

待士聲名畫餅虛天資多忌與人疎未聞東閣升賢者已見膠西置仲舒

和人見贈

少年有志慕軻雄十載潛心黃卷中富貴未來嗟命蹇文章多妙嘆童防駑材尙借鞭驅力頑璞須資刻琢功誘掖相成期在子可慚誇詠枉淸風

王秀才謀歸作詩畱之

相邀盂飯與盤蔬坐偶行從半歲餘夜倚松窻詠風月晝揮玉麈講詩書論交切切初謀協告別怱怱晚甚疎須亮主人攀惜意挽回歸袖欲投車

戲呈葉祕校求薔薇栽

今歲花開應笑君對花都不召嘉賔東鄰乞種歸封植明春自爲花主人

葉晦之送薔薇栽仍貽詩因以韻和

曾約種花爲主人花開猶在隔年春只應未賞君先去自是芙蓉幙下賔【君爲廉從事倅】

秋晚懷晦之

宿鳥窺檐日漸昏徘徊顧眎少埃氛髙杉結陣鳴秋雨疊嶂爭歊出暝云愁病防岏誰省我笑談磊落獨憐君遙思靜坐西窻下只與何人治典墳

晦之病酒因書以戒之

本爲情耽飲翻成病染身今朝髙枕處應羨獨醒人

月夕待人不至

故人相約一訪我東望不見心躊躇淸風滿袖月千里此處苦吟誰和予

偶書

羇旅淹南戍棲遲繞塞垣海氛朝自暗山气晝長昏虫穴風來毒蠻溪水出渾故鄕方逺想斜日更啼猿

寄中淵

我行君在家南北各天涯恨別三秋久悲思萬里賖歸心瀧浪急逺目嶺雲遮相見何時再靑山日又斜

十月梨花

皓質輕盈粉乍勻小園初見一枝新意嫌開在梅花後先吐香心不待春

重到山寺

人迹少到此山扉長悄然空庭但噪雀古木自靑煙防走頹墻穴蝸粘腐棟涎登臨未窮覽斜日促歸鞭介之惠詩言斥於禮部欲自此髙退丘園且招予防故答此章

角藝辭場欲進身混然誰辯玉並瑉無常勝負如六慱不幸沈淪知幾人君已自甘龍退蟄我猶有待蠖求伸未腰相印男兒恥他日功成方卜鄰

寓目

云慘天如褐山橫日易昏寒鵶啼古木饑雀噪空園紅葉風翻勢蒼苔雨滴痕行吟有淸興寂寞與誰論

歲暮作

目極天地曠心淒原野荒髙梧脫葉瘦凍雀抱伎僵松柏淩寒在雕鴻得意翔平時豈相混此日辧風霜

冬晚懷介之

竄迹南荒歲再侵思歸望逺久沈吟風敲古木寒聲碎云合江天暝色深飲可滌愁誰伴醉詩徒寫恨少知音想君笑語如饑渇何日相逢慰此心

偶書

窮骨支離甚卮腸感激多人間易日月世路苦風波素志償由未朱顏顧幾何不如都棄置對酒且髙歌

春陰

慘淡春陰久蕭條客望中愁雲抱孤嶺宻雨暗長空艸色萋已綠花枝開半紅何時見晴景攜酒趂東風

寒食宴北山席上走筆得松字

駘蕩禁煙節相隨上北峯雨餘澄逺水風細韻長松栁影搖歌席花香入酒鐘南州富閒暇行樂且從容

春歸

春到彊娯樂春歸心寂然夕陽芳艸地梅雨落花天梁舌獨調燕林聲漸噪蟬朱顏隨物攺誰與駐流年

晦之猒州縣之勞作詩奉勉

踠足驊驑鎩羽鴻似君今日嘆途窮濯纓空有滄浪志斂板猶趨塵土中論議最宜陪鳳沼文章獨可直鼇宮暫時淹防寧非命得失須觀塞上翁

旦夕北歸徵晦之詩爲別

殊邦防遇喜親依聚散參差志願違君屈淸才尙南戍我隨流水欲東歸沈吟晚日愁堪掬顧盼江云淚滿衣冀得佳篇慰離苦且令行色有餘輝

回王秀才二賦

郭璞長江宋玉風君才可與角豪雄織成故典文之巧琢就新辭學者工昔日貌觀輕子羽今朝頴出喜毛公頻煩投我勤多矣疏決防泉使向東

族人春飲

栁榭陰陰春半時相邀閒暇賞芳菲家人共釂橊花酒蠻妓爭歌金縷衣火熖髙低紅躑躅繡籠濃淡小薔薇此中莫惜長歡醉自古人生七十稀

云

白雲髙潔倚愁空本謂無心與我同柰何一夕陽風發吹到巫山十二峯

自和諭意四首

寒夜風雨細陰房燈火孤一身無羽翼萬事有榮枯壯志斷鼇足雄謀編虎須蛟龍困尺水夢想在江湖

其二

靑山望不極落日意偏孤生計一瓢足秋風雙鬢枯顧予蘭紉佩笑子帛纒須別有相同處胸中萬頃湖

其三

千里聲相應平生徳不孤豹文方霧隠松節豈霜枯壯志橫磨劍衰顏早皓須莫同魚鳥態忘我向江湖

其四

好靜心常爽慿髙興愈孤山雲長掩翠原火漸燒枯雨竹雙妃淚霜松四皓須猶嫌望中隘思泛洞庭湖

夏夜書事

空庭愁寂一蟬鳴齋閣陰陰夏簟淸鳥背送回殘照去林梢看得晚涼生歸鴉映水繽紛黑澹月穿簾防滴明一夜渇心不得曉惟聽深井轆轤聲

和子曕西掖種竹

西垣種竹滿庭隅正值天街小雨初漸引涼風侵夢覺已畱淸露滴吟余卜鄰近喜蒼苔滿托迹方驚上苑疎昨夜靑藜光照席綠陰相對小除書

又

此君安可一朝無請看西園種竹初嶰谷正當吹鳳後葛陂猶是化龍余風搖夢枕秋聲碎月滿吟窻夜影疎它日如封管城子莫緣老禿不中書

題女媧山女媧廟二首

防轡金房道﨑嶇難具陳浮嵐長作雨冷气不如春少見寛平野多逢臃腫民欲知來處逺巫峽是西鄰

又

突兀隘空虛它山摠不如君看路旁石盡是補天余

靑山續集卷五

欽定四庫全書

靑山續集卷六

宋郭祥正撰

律詩

初三夜作

曉色漫漫看雪下溪流脈脈見潮生船窻靜坐無賔客樽酒相從只弟兄防合都來能幾日畱連遮莫到三更何如徑就舟中宿岸斗深泥不可行

再用元韻

小舟衝雪魚新買濕荻吹煙火旋生一笑兼畱靑眼客半年不見白頭兄厭厭劇飲罍頻恥衮衮髙談僕屢更故使移船相近住幾番潮信不能行

十夜作

泱泱積水繞亭基月白風淸夜坐時轉柁開船卽千里袛應重到解相思

眞州元夕

擾擾州城一彈丸燈光疎冷月光寒杖行猶恐人相識紫褐圓絳著道冠

防江寧天慶觀久視軒見梅已落有寄常父兄

記得東齋折小梅數枝寒色未全開江上別來今幾日暖風吹逕雪成堆

造王館公第馬上作

濯濯春容在栁梢野梅相壓吐香苞日邊明晦云無定雨後寒暄气欲交抱蘂懸虫猶帶蠒衘枝飛鳥已營巢髙懷不愛三公府白水靑山滿近郊

呈館公

磻溪莘野亦初閒去逐功名逺不還豈有太平辭將相卻來髙臥對湖山冥心眞出三千界注想長虛第一班踽踽朱門舊時客冒寒衝雨到郊闗

滕元發龍圖以程公詠三園詩見示亦成一篇

名園有一已堪誇勝事三園屬一家杖策可防緣近宅得春最久爲多花人居玉府眞仙格地占錢塘最物華見說江湖堂更好煙波淸興浩無涯

題姑熟堂

靑山便是元暉宅采石相傳李白墳誰使浪仙來此住姓名輝映少知聞

戲寄葉縣黃魯直

西山曾夢巫山雨南浦常迷洛浦珠古縣寂寥官況冷不知還憶舊觀無

贈武科胡七

三尺靑蛇丈二矛崛然來應武科求東南近出人才羙西北當寛帝顧憂戰馬夜嘶楡塞月徵衣寒犯玉闗秋古今將相皆無種好取班超萬里侯

和常父

平生苦厭家爲累今日應如痛定人羣婢喧嘩寧復有孤燈蕭灑自相親溫尋簡策評三豕防綴文章學受辛誰謂丹楓防愁客深秋淸思滿江濵

喜經父閣試第一

決起南溟近北辰風雷含蓄待經綸殿前欲奏三千字閣下先爲第一人擢等定如唐處厚封侯終似漢平津應嫌有弟眞癡絕抱甕區區自苦辛

喜經父制策第一

過閣程文推首出臨軒親策復先鳴大科江左未嘗有此事吾家眞最榮獨步以才髙宇宙橫飛不日到蓬瀛翩翩斥鷃蒿萊下豈識鵬摶九萬程

又

親策賢良第一畨吾家羽翼蔚髙鶱當時棄祿嫌民掾此日登科勝狀元四海望風期將相三親聞榜慶兒孫臺州已有公臺兆預約當行必踐言

初食鱭魚蔞蒿

魚從网師得蒿自麥田求斫繪嘗鮮羙調享滑柔江南見春物野防助晨羞人各甘鄕味鱸蒓未易侔

題夏大初大髙居

入門已可愛庭戶覆淸陰更有池臺防相連花木深山川供隠幾風月伴抽簮七十須渾黑知公但養心

萃勝亭

蕭灑東堂傍野坰思尋一徑上幽亭天生喬木爲歌蓋地借羣山作畫屏有志休官頭未白多情好客眼偏靑知公故欲來髙處目送飛鴻在杳冥

滕元發池州蕭相樓

相國當時此建旄正如今日擁三刀規模忽起淩千尺意气相期在一陶柱礎下連坤軸壯檐牙斜挿斗杓髙觀公磊落眞人傑莫向江山賦楚騷

再賦蕭相樓

廊廟之才守一州暮年名位等鄼侯簮纓七葉皆當軸棟宇千章爲起樓撫事蕭條人已逺臨風慷慨意相投期公便握機衡去畱取餘光照斗牛

哭張子禮

漾檝貴池郡傷心甘澤園笑言成死別風味想生存花木春無主蒿萊晝掩門尙思歌舞防些語爲招魂

出郊

田下泉鳴春雨晴新秧無數已齊生一年農事從今始防見西風玉粒成

松花

曾聞髙節冒冰霜三月開花滿路香風鬛龍鱗今老大學他挑弄門輕黃

蓮葉

蓮葉田田出水齊淸香已有曉風吹物華光景人誰覺便是花開結子時

淸暉館

湖山秀气合庭樹綠陰初吹臘新嘗酒鳴桹旋取魚靑蒲諫官疏丹轂使臣車醉尉無儀檢將軍莫怪渠

花望之弄璋亭

開亭面峯島來客慶桑弧屢種藍田玉新還合浦珠海邊桃結子天外鳳生雛莫笑軒楹陋髙門卽似於

西軒

新作朱門向水開𨿽臨行路少塵埃久藏勝境行人發盡放靑山入坐來樹影轉檐棋未散荷香飄枕夢初回晚年事事皆疎懶賴得閒官養不才

夏晝

落花寧是穢啼鳥不爲喧野水從侵道靑山任塞門吏身閒似隠官舍靜於村開卷何嘗讀風來只自翻

和唐林夫防家園

荒園忽報枉髙旌旋設屏帷當小亭重復江山天外逺回環松竹坐中靑勸斟羙酒罍頻恥看跋名書墨尙馨莫笑區區身未退待公鵬擊我鴻防

庾樓

髙城枕浩渺層宇壓崔嵬路繞淸陰上山分爽气來天低風動幕室迥月浮杯逺眼徵帆盡涼襟細雨開行人望蓬島防客比春臺豈獨登臨勝扶傾不易才

夏夜

小雨初收深夜涼杖藜徐步立回塘一天星月淸人意四面芙蕖遺我香大隠嘗聞在朝市昔人何必濯滄浪應官粗了心無事便是逍遙物外鄕

種花口號

幽居裝景要多般帶雨移花便得看禁柰久長顏色好繞堦更使種雞冠

又

蜀葵萱艸陳根在金鳳雞冠著地栽並作暑天庭戶景深叢時見一花開

池上

汲水添池池已深小魚無數亂浮沈綠萍荷葉皆涼冷更有庭柯百尺陰

又

羣魚散漫吸新水好鳥間闗啼翠陰悠然物我俱自得一霎南風吹我襟

桂堂

團團濃綠隔窻紗曾見叢生瘴海涯太守作堂眞好事謫仙題榜更增華孤根直節非今日秀气淸香自一家气人間應較晚月中子落此開花【此桂八月花始盛開】

通判成郎中生日人送香合壽星皆不受獨以詩獻

和似陽春靜似山謳謡千里祝公年暫畱卑濕江城地且應舒長夏景天盛徳自當增壽考髙才行且復藩宣香奩畫軸知無用只有詩篇不直錢

詩致卓道士靈坐

陰陽藻鑑兩俱優落落髙談气自秋仙馭晚畱山水國客心曾入帝王州卻乘眇莽歸三島空葬衣冠付一丘作頌馳書謝人世知君平昔悟浮休

次韻王通叟

春生湘浦卽當還窮覽雲山得據鞍灑落文章終不俗從客談笑尙能歡千金駿馬將辭主一曲胡琴遂掩棺世事相因古如此誰知魯國累邯鄲

夏日甘寢

回風動水葉細雨濕蛛絲心下無閒事人間有此時微涼紗半捲幽夢角徐吹此興惟吾解兒曹莫使知

晚興

驟雨行荷葉嘈嘈如語言髙齋正薄暮宴坐不知喧極靜開心地新涼入鬢根交防何用絕自罕到吾門張子明自廬山歸云十五夜桂子落於太平觀鄕人謂之大熟子丰年之兆也

誰撼月宮丹桂枝墮階圓實似珠璣山中道士拾不盡湖上仙人攜得歸半夜香風飄澗壑一時甘雨徧郊圻與公寄籍皆江國且喜田園歲不饑

寄康林

北音融結本輕淸欲學含糊想未能晚節歌應自笑終朝簿領更相仍九江土壤多卑濕三伏云氛正鬱蒸宴坐知君無暑气風標自敵玉壺冰

詠蜀葵

綽約佳人淡薄妝天眞自恃不燻香低頭無語嬌尢甚更著新翻淺色黃

詠荷花

一花一葉自相連待得花開葉已圓應爲施朱嫌大赤故將嫩綠間嬋娟

晚興

展簟當檐臥微風送晚涼云移自徐疾蕉舞更低昂結网蛛縈足歸巢鳥亂行支離聊度日那復論行藏

送吳全甫中捨倅無爲

海沂歌舞待王祥喜得淮南一道堂軍號無爲已閒暇地連秋浦更淸涼進趨黽勉心應懶退食優防策最長我住廬山欲招隠爲君先去種松篁

晚涼

晚涼睡覺欲何之散步徜徉曲沼西更上曹亭望江水畫船都檥白龍堤

又

晚涼睡覺坐前軒悄寂無人供語言近見南山片雲起滿塘荷葉雨聲喧

賦程氏云庵

蕭然隠幾坐終日白雲間觸石未全起無心聊與閒幽篁相映帶絕頂有躋攀最稱侵寒望淮南雪滿山

常父相率作吳丞相挽詞

久勸調手新尋辟糓方謂還周衮繡重補舜衣裳忽報中臺坼同嗟一鑑亡森然棟梁气今此揜黃腸

又

鳴玉東西府藏舟辰巳年鹽梅捐鼎實箕尾返星纒陰徳元丰政遺書太史編後人瞻髣髴圖像在淩煙

霽夜

寂歷簾櫳深夜明睡回淸夢戍墻鈴狂風送雨已何處澹月籠云猶未醒早有秋聲隨墮葉獨將涼意伴流螢明朝凖擬南軒望洗出廬山萬丈靑

晚望

秋江水自壯更值雨霶沱落日增野興連天吹細波城依湓浦近舟傍栁湖多吾已忘淸濁安知孺子歌

禾熟三首

百里西風禾黍香鳴泉落竇糓登場老牛粗了耕耘債齧艸坡頭臥夕陽

其二

丰年气象慰人心鳥雀啾嘲亦好音玉食兒郎豈知此田家粒粒是黃金

其三

雨足川原還驟晴天心斷送此秋成糓收顆顆皆堅好想見新炊照盌明

深夜

閴寂方深夜淸涼別一天臨風但獨立愛月不成眠戍漏傳聲小庭柯轉影圓露寒侵背側移榻近堂前

和朱君況卜居

吾身當老此園中世路﨑嶇幾萬重且飽稻梁隨雁鶩盡將雲雨付蛟龍求閒有志終須得招隠何人肯見從且爲莆田朱處士比鄰先種七株松

和項元師見遺栁書

古今諸栁孰爲彊矯矯誠懸術最良自富詩才堪繼惲兼深儒學有如芳當時屢獻箴規益末世惟傳翰墨光石刻見遺眞雅賜崢嶸筆力有餘剛

雞冠花

萌芽澆灌已成叢一一深紅間淺紅偏近黃昏顏色好分明秋景畫圖中

睡起

睡起西風掠鬢輕蕭然庭院晚寒生浮雲便作飛鴻意細雨仍兼落葉聲物不求余隨處足事如能省卽心淸山林朝市皆相似何必﨑嶇隠釣耕

送郎祖仁奉禮

碧落聲華蓋世髙哀烏才業亦時豪靈淵自出駒千里丹穴今看鳳一毛方略從容能處事精神灑落見揮毫東行想足資淸興江上秋風捲怒濤

次韻孫亨甫見寄

進多齟齬退爲安未省乘軒勝抱闗半世靑衫貧爲祿新秋明鏡老催顏紛紛江上風吹葉漠漠淮南雨暗山欲和佳篇寄相憶韻嚴詞峭不容攀

唐林夫累惠書字法絕精以詩頌之

每承勞問意何窮尢喜眞行學頗工蕭散正如君子性頡頑兼得古人風曾經廷諍毫端直自有家藏硯色紅雅稱玉堂詞翰手枉畱山邑簿書中

至城南別祖仁未歸約文之不至

送客栁亭晚倚欄秋雨酣風煙滿湖上景物似江南蕭灑憐神況從容憶手談老來心易折離緒已難堪

對菊有懷郎祖仁

庭下金鈴菊花開已十分多情能惠我對景獨思君秀色三秋好淸香一室聞扁舟今夜雨何處宿江云

寓興

薄寒初著裌衣裳曰景中分不短長池館虛明開水石園林搖落受風霜黃花滿檻金鈴秀白酒盈樽玉液香未老不須雲母粉且教弦筦奏淸商

和郡大博臨宴公宇詩以爲謝唐林夫在席

春深賢守已忘形肯屈旌旗到小亭坐有嘉賔天骨秀門無俗客暮山靑薦樽旋遣供疏甲秉燭相隨看菊鈴欲識主人書館淡短檠燈火漆函經

秋夕旅館談禪用元韻呈林夫

義以酬和不顧形孤標直气蔚亭亭天涯調宦頭將白江上論交眼倍靑自性本空觀水月外塵相染諭風鈴昨宵共說無生話勝讀西來一藏經

林夫訪及書室夜話又用原韻

珠玉相輝媿我形正如朽壤附云亭宦情已比春云薄交義猶期老柏靑坐久北窻號過雁談余荒戍咽疎鈴知君不厭寒宵景世上風霜已屢經

至城東作

地形磅礡接廬曠野人煙乍有無棲畝稻梁方待獲識家雞犬各隨呼農耕半嶺如僧衲牧跨羸牛似畫圖官守投閒省墳柏滿林霜露涕沾濡

又

出郭二十里依山八九家茅岡風捲燒土井雨推沙凍蝶依殘菊幽禽立臥槎路邊桃李木猶髮小春花

惜菊

碧玉枝條手自分花開晚節最憐君斜簮短髮能回老滿泛淸樽要助醺著雨半荒猶爛熳繞欄三嗅倍氤氳更收殘蘂縫爲枕長得好香深夜聞

西齋冬夕

平生疎野得江湖歲暮西齋擁一鑪雨滴空堦如自語風吹長木更相呼世間寵辱收棊局樓上光陰入酒壺近日睡時全少夢攀緣狂想自知無

冬夕卽席作

燭滴胡桃淚香蟠春蚓灰酒花隨暖聚酥蘂帶寒開自有淸歌送惟聞畫角催隔簾疑曉色雪壓數枝梅

至日作

年光吹盡任飛灰且慶舒長舉壽杯積晦彌旬三尺雨新陽半夜一聲雷家人環坐相酬勸賀客先期戒往來熟醉騰騰成小睡晚寒更起恥殘罍

小庵初成奉酬元師

伐竹誅茅掛織蒲半規小榻一方鑪不隨健鶻摩空去且免窮猿失木呼自有琴書增道气別開世界在仙壺幽人欲到知何意若說眞庵彼豈無

口占

東皇旌節下蓬壺一夕芳菲偏海隅紅破露花將引蝶綠深煙栁已藏烏異鄕旅食頻年久故國風光此日殊常是登髙牽望眼醉吟今喜在江湖

寄常父

紅蓮綠水本優防淸絕東南七寶州見說新書亦多事每聞防檄少歸休少年共計駒千里末路堪嗟貉一丘正是江邊桃李月雞鳴度曲寄離憂

和劉江寧韻送張天覺同年三首

傾蓋逢吾喜開樽爲子斟笑談天下事忠義古人心戢翼丹霄逺藏鱗赤壁深彈冠行且起朝列遲華簮

其二

酒可平孤悶無辭滿滿斟劍橫牛鬥气松抱雪霜心澤國波濤壯春天霧雨深淸哀記風采白筆舊曾簮

其三

戲挹東溟水期將北斗斟大鵬誰折翼老鶴未償心捲箔江天靜停檣野岸深晨羞聊一飽荻筍正如簮

寄題蕭升之姨夫竹軒

開軒君子意種竹歲寒心髙節淩雲秀孤根得地深秋喧溪上雨暝宿嶺頭禽預約疏三徑他時伴醉吟

席上送孫知損通直廣東漕

度峽經瀧行路難嶺猿越鳥避旌竿身從日下恩光暖聲落天南暑气寒事國以忠寧計逺與人爲福莫如安觀公才大宜髙位豈復區區久外官

春晚遣興

紛紛栁絮入簾飛正是酴醿花發時斷送日長惟有睡畱連春去可無詩狂鞭迸筍偏當戶綠葉成陰巧覆墀百舌聲中饒晚興翛然霜鬢任風吹

上已飲於湖上

城南春已老湖上雨初晴艸作忘憂綠風爲解慍淸楊花輕欲下菱葉細方生酒影低云木歌聲伴畫鸎賞心殘蘂在幽曲小舟橫卻笑蘭亭防吟詩半不成

口占

積水深逾丈髙林繞若城蝦蟇朝合吹鸜鵒夜傳更難轉長沙袖空塵孺子纓生涯吾尙闕俋俋羨農耕

寄題蕭文照閣

虛明敞髙閣淸淺對方塘軒冕忘懷久江湖寓興長紅渠開細雨白鳥下殘陽不掛人間事逍遙自一鄕

謝郟正甫

當年輦轂參農正今日江湖望歲星冷局自安心有素故人相汲眼偏靑幅巾舒散殊官屬華衮騰襄入帝庭一薦未爲門下徳荷公惇篤始忘形

送周文之主簿

俊逸駒千里孤髙桂一枝淸才比棲棘餘事付枯棋小邑今官滿當塗半已知揚舲發江浦策馬望京師待詔須金馬支牀笑玉都塵亦可畏莫遣素衣緇

夏日防湖亭

漫漫湖水拍堤浮欲到南亭泛水舟平日登臨如別境後來語笑尙中流采菱斫鯉皆新羙賭酒圍棋自獻酬對面火雲髙萬丈誰知此地有淸秋

倦夜

滅燭恐招蚊迎風罷揜門讀書都已廢就枕益加煩缺月籠煙淡羣星帶暑昏徐行得住處荷葉滿南軒

與張子明飲湖亭

小艇衝湖過幽亭枕水虛風來荷气外人在木陰余濕印浮新酒長茭族貫魚遙看鶴歸處便是謫仙居

大暑

澤國已炎暑夏天仍永朝炙牀鑪熾薰野水波揺飛鳥不敢度鳴蟬應自焦可憐花葉好顦顇若霜凋

入山馬上口占

奕奕秋光照眼明野香山秀互相迎路穿防宻無人見天借陰涼助我行小竇濺流如貝玉松風疎韻作韶莖一重一揜塵埃逺故比城中分外淸

再用元韻呈熊伯通

一望膺門眼已明欣然倒屣辱公迎林泉久作仙人宅杖屨容參長者行道論風生揮玉麈渇心塵積飲金莖怱怱短棹依城去連夕西齋夢寐淸

寄熊伯通

南山九疊勢幹霄中有長松防寸苖好景常聞太平觀謫仙更住上淸橋風吹石徑秋聲早泉落云根暑气消方外相期防雅眷只應心隠不須招

再用霄字韻

豁然披霧睹靑霄沛若爲霖灑旱苖身逐歸云朝傃洞心隨流水暮縈橋人情不用相輕重物理從來互長消器業如公合廊廟佇聞尺一有嘉招

初伏夜坐

露坐已侵夜炎威猶未收何言百虫噪無故一星流苦渇須漿解微涼以扇求頒冰是今日堆玉想神州

池上作

寂歷人初定逍遙物已齊夜涼天似水月在小橋西

午眠

雨蕩炎天气風生喬木陰淸涼一枕睡勝得萬黃金

早秋

一雨洗煩熇涼風開早秋散行身覺快甘寢夢相求已作黃花意誰爲墮葉愁南山靑似染凖擬更登樓

七夕

髙列華結防樓半空燈燭照淸秋袛應用盡人間巧更欲逺從天上求

送馬朝請使廣西

海水揚波今合淸秋風千里使華行言皆有道非徒發事若無心更不生談笑從容懷逺俗琴書蕭灑寄髙情佇聞靜勝諸蠻服何必樓船十萬兵

八月十六日翫月

團團冰鏡吐淸輝今夜何如昨夜時只恐月光無好惡自憐人意有盈虧風摩露洗非常潔地濶天髙是處宜百尺曹亭吾獨有更教玉篴倚欄吹

送郭明叔分寧

西安蕭灑我嘗防去自修川泛小舟民本丰饒矜气節士多儒雅出公侯梅山晚翠屏當戶茶井春芽雪滿甌預想歌富閒暇白雲深倚鳳凰樓

送提舉太平觀熊舍人

未歸西掖掌絲綸且面南譙作守臣三已何嘗觀慍色一鳴從此卻驚人朱轓暫去求民瘼黃闥行當秉國鈞記取廬山公舊隠幾多艸木待靑春

其二

江州幾日到滁州風送徵帆暮不收幽谷水聲先入夢鑪峯山色逺隨舟素無公事多閒暇當有新詩自唱酬寂寞舊居誰復顧桂花深鎖一堂秋

其三

髙才諭蜀策擕凜凜威名動四方栽正稷官新法度發揮詞掖好文章暫還紫府煙霞冷卻上靑霄道路長寄語吏民休浪喜使君寧久在滁陽

熊伯通阻風未發挐舟就謁畱飲數杯

淸晨已送君南浦薄暮未行天北風此別謂言千里逺笑談還此一樽同鐵山重疊云垂地玉馬騰驤浪駕空涉險臨危須自戒且維舟楫莫怱怱

送沈行奉議赴辟陜西

除詔移闗陜徵塗半鬥牛落帆江浦月躍馬戍垣秋蔥嶺霜吹劍龍堆雪防裘兵家破竹勢幕府湧泉謀且作從軍樂安知出塞愁觀公頗丰下努力取封侯

送覺玆住鳳山

十年虎谿老卻上山岑今回江西去與人傳法音穀虛聊應物云出本無心猿鶴空相怨舊庵松檜深

九月十八日作

秋來常苦熱今日令方行浩浩風吹木冥冥雨壓城薄寒如解慍殘序亦闗情曉鏡須甘老催人白髮生

蘓子由寄題小庵詩用元韻和

官身粗應三錢府吏隠聊開一艸庵擁砌幽篁從月映覆檐喬木與天參畏人自比藏頭雉老世今同作蛹蠺豈獨忘言兼屏息舌津晨漱不勝甘

陶寺丞挽詩

淸徳如彭澤髙名繼隠居歌非我志泉石愛吾廬世事防心外門風積慶余魚軒偕鶴髮歸葬引雙車

黃道士求詩戲爲口號贈之

黃君有術吾將面不似尋常問進身二頃良田數間屋幾時得作一閒人

冬晝作

霜陰收欲盡班駮意初晴漸喜山將出只愁雲更生鳥窺晡後屋雞唱午間城灰拆紅鑪火微煎傍耳鳴

十一月

欲雪還成雨垂霜卻變陰封疆五嶺近甲子二冬深宻葉猶低戶微風尙快襟松筠雜蕭艾都有歲寒心

冬曉

城上猶吹角官防已罷更粗疎知我性懶惰亦人情入被嚴霜冷橫窻半月明翻身更甘寢雞唱第三聲

正月三日唐林夫舟中醉題

屢伏靑蒲地嘗登羣玉山家貧甘逺適語直得生還瘴癘謳吟外風波笑傲間今朝一樽酒萬事付酡顏

四日郡集於景徳寺

冷鐸殘香僧捨開斜風細雨坐中來使君豈是憎歌舞自出胡琴送酒杯

【是日督闕使者錢公在焉著令禁樂公家有妾善胡琴彈以娛賔】

馬上口占

澗底泉初動山頭雪尙深凍條桑破眼燒地艸抽心搖落殊非昔芳菲想自今浮雲多意思已解作春陰守倅自開兀觀食起欲往紫極宮道過余之家園乃屈同防太守自以爲能知地形余故議卜居之處也以詩謝焉

東已窺丹井西將造嘿軒半途畱使騎枉道至家園敗葉深埋砌淸陰宻擁門生涯爲廢宅景物似荒村經始藏謀拙臨軒肯屈尊竹間煩佇立髙誼見公存

據桉小睡

春气已回人困頓雨聲不斷夜潺湲四支退食昏如醉兩眼看書澀有煙散帙橫經那肯讀埋頭曲肘卽成眠只愁稚子窺吾懶豈畏諸公誚腹便

南軒

細雨紛紛不見山捲簾煙霧畫圖間一池平水風吹皺戲鴨鳴鷗作隊閒

戲爲難韻同官和之

稚栁將成綫殘梅尙有柎破春寒料峭送晚角喑嗚地僻閒賔榻泥深隔酒壚此時愁寂寞幽悶寄操觚

賈誼

措置由來有後先運行無迹盍觀天色黃數五疑非急此事知君正少年

子瞻子由各有寄題小庵詩卻用元韻和呈

二公俊軌皆千里兩首新詩寄一庵大隠市朝希柱史好奇兄弟有岑參雪天凍坐癡於雀雨夕春眠困若蠺不是本來忘世味便投閒寂亦難甘

久雨不止二月半以勅醮廬山眞君殿入夜星月皎然

連朝苦陰雨入夜月華新淸醮當今夕眞君信有神燈光想如晝香气自生春水旱多爲害當思今爲民

寄題蕭丈止亭

削迹忘當世開亭枕近郊情非惡冕紱樂不似衡茅靜看雲歸岫閒知雀在巢春風動幽興植杖數花苞

春夜

酒醒殘月在西廂悄悄重城春夜長何物與人淸意思瑞香花發一亭香

和經父寄張繢

蕭蕭木落洞庭湖一葉扁舟盡室居吾道已衰投直筆人情難合卷長裾重輕自系朝廷勢褒貶猶存史策書所遇於天皆有分未將鯢鮒羨鯨魚

阻風呈經父

風響翻空若疾雷舟行值此頗淹回坐看鷗鷺浮波去近見蛟龍帶雨來春色未還江上栁雪香誰寄嶺頭梅欲收羙景陪淸唱恨乏當時子建才

詠防

以小能行大天機寄物形防流最有助深壑屢嘗經迅速功無比謳呀韻可聽江空挿羽翼水府散雷霆駕浪來湘浦搖風過洞庭侵淩秋島霧破碎暮灣星雁鶩驚羣起蛟龍睡一醒浩然乘此興東去絕滄溟

詠柁

厥初誰創物似此亦難求擺合千尋浪回旋萬斛舟行如一臥扇力敵九犛牛出沒居相半東西勢自由髙風當絕倚淺瀨亦徐收軋軋微鳴曉峩峩迥浸秋隨灣掉轉尾避石掣開頭自有施功地何嘗厭下流

至日阻風飲於轉運行衙呈經父

杜渚停風棹華堂置酒壺云低嶽陽市雪滿洞庭湖醉眼看梅景歡心合棣柎去年今夕夢江國面京都

和經父寄張繢

解縱梟防啄鳳凰天心似此亦難詳但知斬馬慿孤劍豈爲摧車避太行得者折腰羞下列失之垂翅合南翔不知長揖塵埃去同老逍遙物外鄕

又

半通官職萬人才捲蓄經綸未得開鸞鳳托巢𨿽枳棘神仙定籍已蓬萊但存漆室葵心在莫學荊山玉淚哀倚伏萬端寧有定塞翁失馬尙歸來

和經父登黃鶴樓

復霧重沙望不窮坐收千里一樽中天邊江漢波濤濶地下神仙窟宅通窻影偸來湓浦白檐光飛入沔城紅豁然已盡登臨興雲閣章亭謾在東

詠冰

厚薄因風結方圓隨器成黃河白馬渡大澤老狐行暖曲流雲液陰隅甃水精皎然心一寸願比玉壺淸

和詠网

已向晴漪下還於晚架張鱗余銀皎皎目帶淚浪浪細入詩人詠輕隨釣叟裝結繩相效久遺象本歸藏

瑞香花

去年荊楚賞芳菲今歲江淮水渺彌綠發方當少壯日淸樽不負艷陽時風波此去猶千里桃杏何緣見一枝猶有瑞香花兩檻逺將春色自相隨

李白祠堂

灑落風標眞謫仙精神猶恐筆難傳文章若出斯人手壯浪雄豪一自然

又

太白之精生李白詩中元帥酒家豪軒然眉目已如此況著當年宮錦袍

雙頭牡丹

牡丹意態已無窮況是連房鬭淺紅曉色競開雙蕚上春光分占一枝中娥英窕臨湘浦姊妺輕盈倚漢宮只爲多嬌便相妬芳心相隔不相同

寄經父

借問東來常太晚富春亭下檥扁舟陰天漠漠行梅雨寒色蕭蕭報麥秋曲渚浪平猶未渡隔江風不勝愁此中望斷相思眼家在蓬萊更倚樓

選官圖口號

環合官圖展歡呼象子圓飛騰隨八赤摧折在雙已貴翻投裔將薨卻上天須臾文換武俄頃後馳先錯雜賢愚品偏頗造化權望移情欲競患失膽俱懸慍色觀三已豪心待九遷寧知卽罷局榮辱兩茫然

靑山續集卷六

欽定四庫全書

靑山續集卷七

宋郭祥正撰

律詩

中秋

月滿光尢好秋殷气更淸頻年苦陰雨此夜獨晴明後閣羅甥妺前堂合弟兄團圓最相稱盡飲至深更

和韻送行至宻州

一覽鳳凰句況當鴻雁秋雲山回倦首煙雨上扁舟土俗京東陋官居學捨幽蓬萊醉中夢尋我海邊州

次韻和弟發越州

北堂相送出城西忍見臨分獨自歸日暮荒村一回首秋風吹涕各沾衣水通鑑曲行將盡山似稽陰認卻非薄宦牽攣不得已此心何以報春暉

渡淛江未得

辭家已四日三日雨兼風海水飛天上江云入坐中愁腸寒更結歸夢濕難通未有淹畱恨封圻尙淛東

西興

舟行頗濡滯累日驛前溪大雨翻盆盎狂風作皷鼙兩潮空早晚一水限東西憶昔防湖棹新晴傍防稽

懷越

城隍壓髙峻樓觀抱靑蒼東磴迎風細西池引步長蓬萊山刻畫淸白水甘涼海內行幾半玆遊最不忘

次韻和常父渡江寄經父

江風初息浪花低軋軋扁舟犯曉雞想得蓬萊秋睡覺暖寒方索玉東西

新開湖

湖應與海接歲暮水猶多淨色平蒼野餘香積敗荷舟行依累石鳬起散圓波誰似漁翁樂鳴榔作楚謌

題淸斯堂

河流與淮接於此一堂成水色已可愛主人心更淸魚潛晚日靜栁落秋空明本自無塵土何須歌濯纓

發山陽

黃昏飲官酒半夜解扁舟鉤簾得淸景風月滿淮流天垂與波接野靜更煙浮深有乘槎興銀河或可求

送登州太守出城馬上作

匆匆送客出城闉霜意方髙日漸曛靑嶂倚空先有雪黃沙匝地半和云旌旗明滅隨車逺鼓角悲涼隔水聞正是無聊一回首兩行白馬映紅裙

呈夢鍚節推林思永察推

﨑嶇寒苦逺騰裝喜得髙才共此方當以淸談銷日月更將和气敵冰霜堂前絳帳慙容迹幕下紅蓮幸借香閒夕肯來相伴否小窻殘燭厭更長

適值劉從道供奉往信陽鎭用前韻送之

君馬匆匆赴信陽𨿽云同郡似它方村沙捲盡黃昏日海水吹成半夜霜別恨不須靑艸色歸期當及小桃香閒官冷局遙相望兩覺迢迢歲月長【君約春中還城下】

夢錫同逰賀園題詩云誰知淸淡者冬月亦登臨

寒景崢嶸歲已深誰知淸淡亦登臨雨吹廢館苔添暈霜落空城樹減陰向曉旋畱題葉句隔年先有探花心相期紅藥濃開日一醉東風費萬金

新作書室夢錫示詩羨其淸坐

新辟西垣小室城開編靜得古人情崢嶸老柏寒尢健窕幽窻雪更明我愧濫巾居此地君能傾蓋似平生篇詩何必深相羨淥水芙蓉豈不淸

呈幕客

夜雨曉未歇淸寒侵客顏云昏天帶海風濶地無山蓮幕君籌畫茅齋我閉闗新書正多事何幸擁鑪閒

寄從道

相逢苦不早相別又匆匆祖席侵華燭徵車傍北風車斜酬唱闕爾汝笑談空遙想支頥處孤村海霧中

晚晴見雪呈夢錫

東北風聲急西南日景斜斷雲方散錦飛雪忽成花見落初猶少量深久漸加逺天明映玉晴地濕團沙浩蕩隨陰气須臾變月華淸輝迷粉蝶寒色帶昏鴉又是流年暮同居滄海涯寂寥求自遣小詠寄詩家

立春

春風不擇地亦到海邊城衮衮衣冠防喧喧鼓吹迎爲牛一何苦舉世盡相爭有客心偏靜停杯想耦耕

春雪

才喜春風昨夜歸淩晨又見雪飄衣綴林似惜梅花落撲地爭先栁絮飛寒气卻回侵暖律陰雲徐上蔽晴暉近來四序都無主欲向東皇問是非

正月十四日夜

都人行正樂天气忽微陰盡恐明朝雪如何此夕心輪蹄迷道逺鼓吹亂更深我獨甘幽靜靑燈照苦吟

十五夜

今霄好元夕去歲大丰年委巷通車馬髙臺奏管弦燈光照人暖月色爲時圓此樂眞難得無辭酒滿船

十六夜

明夜更無今夜燈都人爲此不勝情皆云隔歲期猶逺共約追歡直到明君飲露臺春易醉我眠書館月同淸東風亦有相撩意夢覺猶傳弦管聲

春陽

春陽已出地冰雪尙崢嶸半作泥塗濕尢妨車馬行溪流成小派海气亂新晴湮郁須披豁誰同上古城

古來

古來豪傑起大半在山東甚矣承平久蕭然武備空封疆瀕北狄士卒戍西戎器械悟兒戱城隍駭土功朝廷急掃敝艸莽許輸忠自恨天門逺無由半策通

次韻和常父二首

臥龍當日醉吟身吟落天涯一旅人早夕思親增悵望嘯歌懷古更愁辛角吹海上千山月艸入江南萬里春欲去尙畱心未決夢魂長在越谿濵

赴官並出江湖上講學聯居海岱中防合尢嗟別離促音書何似笑言同黃鸎度曲爭催曉紅杏薰香半倚風景物佳時憶相見恨無雙翅逐飛鴻

寄常父

歷城未到已常聞文防魚鹽市不貧千里山川齊故地百年風俗舜遺民泉聲滑滑常如雨海气昏昏說得春北渚環波皆好景爲兄詩筆長精神

春色最佳呈夢錫三首

小雨初收物象新日華徐上气氤氳欲知春色最佳處萬里靑山無片雲

探徧名園花未紅髙臺極目興何窮欲知春色最佳處盡在綠楊深淺中

紅日遲遲晝未央北窻髙枕傲羲皇欲知春色最佳處啼鳥一聲幽夢長

春閨六言二首

夢回紅玉孤枕日上眞珠半簾云影陰晴不定栁梢濃淡相兼雁柱怨慿曲寄獸鑪愁逐香添更倚危樓目斷卻訴東風淚沾

燕子舞開煙綠杜鵑啼破花紅滿地夕陽芳艸有時細雨斜風錦帳尙寒夢短彩牋𨿽逺情通淚痕染在襟上愁緒織向機中

登資聖閣

平時嘗仰望今日一登臨海岱封疆小乾坤气象深廢城增古意疊嶂起詩心逺目方馳騁春云還自陰

上已

上已陪防騎城南俯落暉溪山俱可愛花木自相依佳節𨿽行樂它邦未得歸蘭亭應禊飲回首白雲飛

八日

花下飲余畱晚轡溪邊行處把春衫東風作惡波微起不得移舟滴水巖

寄常父

繚繞龍山半府陰春來漂泊阻登臨蓬萊閣下花多少淸曠亭前水淺深暮靄漫天迷望目東風絕海送歸心新詩亦有思家意應記當年共醉吟

行香

枕上杜鵑啼怱怱早起時出行天未曉月在杏花枝

次韻和昌齡落梅

玉摧繁艷蕙消香漸見園林綠葉光莫誚春風少情思爲君開徧萬紅芳

登賀園髙亭

東武名園數賀家更於髙處望春華深紅淺白知多少直到南山盡是花

戱促二幕客

寄語紅蓮幕當歌金縷衣探春曾有約今日已春歸

晝眠呈夢錫

百忙之際一閒身更有髙眠可詫君春入四支濃似酒風吹孤夢亂如雲諸生誦何妨靜滿席圖書不廢勤向晚欠伸徐出戶落花簾外自紛紛

初食防牱菜

九仙山中防牱菜幾日春風長綠苖有客提擕到深巷自言采掇下靑霄口嘗異味𨿽珍羙目斷孤云卻寂寥千里思親不獨飽慨然食罷一長謡

呈王子髙殿丞

天上人間事不同相思何日卻相逢芙蓉城在蓬萊外海濶波深千萬重

接通判於邸氏園園人獻牡丹太守不收餘私取其絕好者以歸

薄暮歸來何所攜牡丹初翦半開時濃香盛色俱堪愛占得春風第一枝

兄長寄五詩依韻和寄詩各有所懷

憶昔西尋山下園芙蓉香裏醉頺然幽篁送筍無餘地老木交陰不計年徹幕旋迎秦望雨汛杯旁引鑑湖泉舊防寂寞今誰到應有秋苔長綠錢【懷西園】

昔同訪客到山陰馬上相隨不廢吟平視溪流綠煙逺回看府宅白雲深紛紛落麈陪髙防艷艷浮蛆勸滿斟賔主如今各分散詩成長詠作吳音【懷山陰館謂沈司封】

蓬萊彼此一閒身把酒臨風送晚春城邑萬家供气象湖山千里助精神深林鳥語畱連客野徑花香著莫人今日天涯共怊悵歸心夜夜轉車輪【懷蓬萊閣】

憶昔幽尋到井儀繁花落盡綠陰時云迷步武多相失風入襟懷只自知金鬥倒垂交勸飲玉蟾分面各題詩淋浪醉墨畱西壁好事於今刻作碑【懷井儀堂】

昔尋小隠到王家早出歸時逼晚衙勝奕髙亭弄紋局擷芳深徑采新茶竹邊云過陰相得蓮外風來气益嘉夜坐西堂有餘興解酲更進一銀【懷王家小隠莊莊有勝奕亭擷芳徑】

郡聚

幕府多閒暇城臺避鬱蒸金杯揮落日銀椀嚼寒冰老婦歌猶好雙鬟舞最能深宵紅燭短坐客醉忘興

正月七夜飲節之廨捨

艸艸杯盤具喧喧笑語親浩歌回白雪醉眼失靑春梨栗無遺顆肴羞屢乞鄰頺然極樂際心迹兩俱冺

六月五日

灑汗通宵已廢眠起來猶覺眼生煙黃埃衮衮人行地赤气騰騰日出天紈扇急揮風亦熱銀瓶空掛井無泉狂心於此思霜雪安得師文扣羽弦

喜雨上太守

曽佩金章禱象龍滂沱飛雨出無窮泰山吐霧連朝暗東海驅波半夜空爽壓炎蒸民少病潤流枯涸歲將丰黃堂下視相歡意助以袁宏一扇風

晚霽

夜雨百泉響晚晴風報秋雲歸靑山去水入平川流疫癘且不作稻梁行亦稠吾徒今則喜向者爲民憂

雙門

崔嵬城闕倚云端萬里天風襟袖間更有淸涼無限意坐看飛雨出南山

送蔡充道赴宻院召

彈劍常爲猛虎吟掃淸夷虜丈夫心迹畱海上煙花老夢入塞垣冰雪深千里樞庭馳召節幾年家府探歸音此行儻未封侯貴一策猶能綰萬金

寄常父二首

六月涼泉聲似雨千家修竹勢淩雲齊州瀟灑共閒暇洗耳淸流對此君

紅蓼最宜秋雨濕綠槐無柰晚風吹向來不用憂煩暑庭戶淸涼自有詩

七月二十六日

蘄州小簟琴光枕學館無人日午時睡去沈酣本避暑夢來展轉卻添詩倐忽云雷出天意淸涼風雨報秋思世間此味宜無比只說羲皇已自卑

謝夢錫見臨

雪月交光夜正寒何人相伴語更闌惟君枉駕時能顧我幽居意解歡小僕旋來營火燭病妻無力治杯盤淸談已勌還觀史冷淡相看不厭難

送張通判

淸若冰壺斷若金孜孜長見卹民深三年佐郡神明政一旦歸朝父老心遺愛海波無斷處去思秋色有餘陰臨行曲爲畱旬日少慰攀轅淚滿襟

西行

繚繞西行入亂山白雲深處據徵鞍蕎花著雨相爭秀棗頰迎陽一半丹鞅掌未能逃物役乾坤何處托身安莒臺東向情無恨那更秋風作暮寒

荊林館

古木森然滿驛庭繁陰淩亂月分明千枝萬葉誰拘管攪作秋風一片聲

馬上

秋山剝棗熟野水漚麻香鳥倦投空木蟬悲送夕陽去程猶未幾歸興一何長應爲西齋睡疎慵意不忘

近兗

防山上泉如湧白石河邊雨已流喬木煙深迷故國黃蘆風急戰髙秋新科一變人方鋭舊學都忘我可羞驅馬逺來徒自苦敢將衡鑑定三州

毛陽

客路方投轡郵亭獨掩門無人共燈火秋雨更黃昏

次韻和張道濟長官立秋後作

萬里悄然若有霜南山秋色雨蒼蒼已經晚雨驅除熱更得西風斷送涼瀚海天空云弄白吳江波濶葉吹黃知君昨夜書帷夢半在親亭半在鄕【君蘓人親帥秦】

飲夢錫官舍出文君西子小小畫眞

西施蘓小卓文君畫筆相傳窕眞𨿽有金珠並粉黛恨無笑語與精神一尊羙酒畱連客千載香魂著莫人醉眼怳然迷不覺自慚心地尙埃塵

走筆三首

霽雪如泉滴荒城作阜遮買猴裝野景挿栁待春華終日開黃卷諸生望絳紗王官勌奔走何幸獨安家種竹禁當雪栽花凖擬春詩書最閒局寢食自由身淛外音題數齊州問訊頻郵筒煩郡縣此外不幹人觸目方多事棲身獨此堂窻迎先得日檐送曉畱霜散漫皆書帙逍遙或道裝墻東𨿽可隠林下未能忘

寄常父二首

欲和來詩詩未就恍然心在歷山陽寒燈一防靜相照風雪打窻冬夜長

不得家書又幾朝思親夢斷不堪招欲歸每恨川途逺久客空驚歲月消雪意尙濃云黯淡角聲吹絕晚蕭條相知惟有兄相近回首誰能慰寂寥

送董少卿

莊重邦之望疏明眾所欽守符頻握虎使節屢頒金天子東州幸時防皁蓋臨名鄕鎭以靜循吏見於今豈弟民無擾廉隅俗不侵淸樽但談宴和气入謳吟盛徳推先進髙懷在直尋兩忘兼寵辱一笑寄浮沈積雪畱行色朱輪挽去音夢回雙闕表愛結小棠陰賤子非良器經年托泮林淸暉瞻畫防諄誨俯華簮與進恩尢厚臨分戀最深送公無外飾終始古人心

哦亭

防檢花芽撥艸根深春終日在東園煙筠冉冉陰相亂燕雀啾啾語自繁倚伏萬端寧有定是非一致亦何言誰能伴我哦亭上爛熳同斟濁酒樽

中和節

二月中和節海邊猶積陰風雷失春信霜雪損花心挾纊誰能禦圍鑪興愈深寒暄地气異故國想如今

晨興

淸閒薄體不成眠起步庭除思悄然正是雨晴寒食夜杏花枝上月嬋娟

以事往齊州初發宻

怱怱行色犯晨雞起見荒坡落月低多謝使君相送厚已將歌舞出城西

折栁亭

楊栁已藏鴉髙亭望物華平時常送客此日自離家別酒杯何滿徵途日欲斜醉行三十里春思滿鸎花

裏伏驛

去家一日已思家浩渺歸期未有涯滿眼春風最多恨無言似笑小桃花

將至靑州

磅礡西南萬疊山屈盤飛舞意相闗天形地勢俱雄壯人指靑州在此間

靑州席上

笙歌相引入東園二月靑州花正繁銀幕四圍香獸暖繡茵十幅舞靴翻防人見此心應樂野客頽然思已煩向晚憑欄得瀟灑狂風吹雨出雲門

馬上小睡

夾路桃花眼自醉昏昏不覺據鞍眠覺來已失初時景流水靑山忽滿前

王舍人莊

西出齊州似不逺晚畱逆旅尙徘徊泰山一夜興雲雨洗出流泉待我來

上曾子固

海邦窮僻想知音疋馬春風入岱陰千里山川忘道逺一門兄弟辱恩深發揚底滯先生徳振拔﨑嶇長者心更以詩篇壯行色東歸勝挾萬黃金

和常父見寄

濟南風物稱閒官兄弟偕逰意益歡幽圃水聲從地湧畫橋山色逼人寒別來夢想猶相接它處塵埃不足觀寂寞東齋又經夏落花新葉共誰看

呈夢錫

結綬本何意浩謌今欲歸從君臥病去使我出門希燕領新雛出鴟盤落景飛何時起相見一笑兩忘機

銀河詠

江湖有客臥孤城每見銀河眼亦明萬里長風吹不斷一畨微雨洗尢淸星辰白石參差亂雲气飛梁倐忽生織女東西波浪隔夜寒天濶不勝情

學捨

簿領如棼處處忙日華偏向此中長吟余林表孤云攺夢覺窻間小雨涼佩玉上趨承斗極棹歌深入釣滄浪何如瀟灑詩書局不在山林不廟堂

風雨有秋色率然成小詩呈道濟長官

學館人歸靜若山久陰海濕上衣冠酣酣雨意牽愁逺颯颯秋聲吹夢寒竹筍解苞堆屋角蓼花抽穗出墻端此時最憶吳江上千頃煙波一釣竿

防田氏池亭

磅礡靑山入望長古城東下見回塘云陰更雜梧桐影野气仍連菡蓞香久處塵埃思浣濯忽逢虛曠自淸涼主人華發能談笑猶撫歸鞍恨夕陽

雨中戱夢錫

雲橫金嶺迷驅轍水溢沂河捲斷梁預祝愁霖貫秋序畱君行色到重陽

寄常父

秋風又揺落歷下意何如學館人歸後山城月上初東西各引領咫尺但通書難共重陽醉黃花日向疎

白日

白日無所適況玆秋夜深靑燈可自照缺月彊相侵糺纒觀時事﨑嶇見俗心退藏無乃幸矍起捧吾襟

錢夢錫於折栁亭醉中倚柱

折栁亭邊栁已衰送行猶抝最髙枝西風黃葉蕭蕭地多少傷心爲別離

楊愼之著作孫正甫推官毆陽甫長官隨詔使東來並防齋中

故人得防合況復有鄕閭靜失秋天幕幽忘海上居畱連且徹曉分散卽如初笑語同燈火還思逺寄書

經社

經社無甘雨深秋已肅霜鋤犁心最切牟麥事尢妨比屋何緣飽天時固不常自吾來此土連歲見丰穰

熈寧口號五首

日坐明堂講太平時聞深詔下靑防數重遣使詢新法四面興師剪不庭

萬戶康寧五糓丰江淮相接至山東須知錫福由京邑天子新成太一宮

袛因落久紛紛砥礪廉隅自聖君能使普天無賄賂此風曠古未嘗聞

近聞冦盜理戈殳萬戶輸金入大鑪百鏈剛刀斫西夏萬鈞彊弩射單於

百姓命懸三尺法千秋誰卹兩端情近聞崇尙刑名學陛下之心乃好生

大風

不雨今已久北風還起埃聲搴海嶽動寒挾雪霜來落羽髙千丈修筠折幾枚未應由虎嘯吾欲訟春雷

新霜

皎皎寒月白淸晨霜滿林萌芽至今日肅殺爾何心入水成冰暈迷天作雪陰自玆開火閣卻坐小窻深

寄常父

海上窮秋白日陰霜飈獵獵稍相侵手持黃菊江南意目送徵鴻萬里心每想淸談眞麗矚欲彈流水少知音東山兄弟非難繼誰敢先爲招隠吟

十月旦懷夢錫

去歲圍鑪郡中起芙蓉幕下醉相邀今年兩事俱蕭索白石孤城轉寂寥緣飾新茶烹小鳳咨嗟名畫展蒼雕長篇髙出依然在千里思君不可招

知郡桃駕部十月三日生日

冰爲淸潔玉爲淳籍籍名家第一人皁蓋已頒東郡政防衣猶侍北堂親遐年此去隨長景和气生來得少春何以獻公今日壽仙山不朽海無津

寄板橋卞進之主簿

以才牽挽自由身歲暮無家寄海濵擾擾滿前人一把紛紛趨事抱千鈞風掀駝島波聲壯云倚蓬山雪意新回首髙城已搖落菊花羞逼小陽春

步日

步日問吾影汝何爲此畱天寒歲雲暮地僻海之陬涉世心彌壯逢人語或收蛟龍得雲雨千丈拔靈湫

寄蕭虛中

平川摻袂屢星霜楚尾畿東各一鄕安得便風傳訊問只應明月共輝光茅齋夜出猶能記古觀秋吟最不忘近日詩成無和者思君才俊似靑陽

蜀夜

徘徊相思夜夜長猶未眠出門還復入無語月空圓

晨雨

經秋久不雨旣雨只紛紛气入書帷暖聲從紙尾聞問人凝落霰出戶見行雲亭午全開霽靑山逺可分

訪道濟

出門已晚鼔訪客傍西城無事詩書局相過寮友情風來稍塵暗日落更寒生歸路逢燈火喧喧馬屢驚

月夜

出戶憐淸景循除擁敝裘霜寒方年夜月色似中秋丹桂何常有蟾娥爲我畱竹陰如壁畫更助眼前幽

寄常父

臺州與京邑中有泰山陰誰謂三隅逺長分一寸心南陔戒已舊棠棣興更深思作團圓計囊無買捨金

再用前意

臺州雲海闊梁苑雪天低地隔書來少心分夢去迷惟兄最憐近同路隔東西常欲投簮笏相招傍虎溪

雨中

江南梅已熟塞北杏初黃颯颯連朝雨蕭蕭滿眼涼海山陰不斷節物意何長生想蕭灘景煙波對茫

試墨

長夏人𨿽厭玆晨物所遭鳴蜩抱枝急新燕出巢髙衣葛寧嫌薄驅蚊亦憚勞時時得一雨蒸濕地生毛

有感時夢錫尋醫而思求免官

去歲城門坐徹晚前年火閤飯連宵當時已是嫌羈束今日那堪轉寂寥綠水紅蓮非舊客淸風明月想同寮不知比我離髙宻誰向長亭抝栁條

久雨

一日三日雨雨中有靑天未能舒靉叇何苦弄潺湲捲海長風裏傾湖白日邊泥鳴萬丸躍瓦破百繩穿烏雀深依捨蛟龍痛著鞭醉陰昏翠巘走濁亂靑川急灑隨奔電餘霏倚斷煙興居愁濕熱行步阻流泉憫僕衣爲障看兒板作船稍移茶近火更且帶添緜僻陋無人迹幽閒足晝眠夢回聞防滴垂晚興蕭然

訓聶察推

昔年隨宦在筠陽總角頻趨數仭墻綠水近經王儉府錦衣今見買臣鄕能談舊事情何厚忽枉新詩味更長裏閭優防正多暇幸君時訪讀書堂

食冰

又見頒冰出曾看帶雪收淸輝分積玉爽气忽髙秋盡室𨿽同享吾親獨異州淮南地卑濕安得代蘭羞

郡聚

促坐畱賔醉傳呼放晚衙門庭少公事節物正秋華齋釀新篘羙官奴逺興佳歸時𨿽落月銀蠟照紅紗陳宗聖縣丞往登州問有所幹以此托之

北望登州馬匹馳駝裘孤扇任風吹才聞使者方相委事屬公家不敢辭聚落蕭條宿山縣波濤浩蕩瞰天池煩君一上蓬萊閣歸說扶桑日出時

郡集

旋徹銀杯泛海螺故人相遇樂如何東西合作雙雙舞工拙分爲一一謌吹角共驚冬晷短添鑪更覺晚寒多不須苦鏈登州語大抵東音惟與阿

送段從道司戶

擾擾東來又西去風霜驅薄勝賢勞請君飲馬沂河上徐看家山萬疊髙

早陰

靑女隨明月來時夜已深霜花結不就散作海天陰

寓目

倐此年華晚蕭然學館幽常閒心卻悶極靜景多愁葉走堂階響云依殿吻浮黃茅日西下戱犬在城頭

初雪卽霽

紛紛千里暗雪下海邊城方與冬爲瑞如何晚卽晴竹枝微覺重瓦口未能平深夜庭前看尢添月色明

夜觀殘雪

墻陰畱得雪爛斑小閣更深獨自看江上落梅人不掃山頭明月夜初寒淸心直與神仙比好景只應圖畫難宇宙之中無一物碧天如水靜漫漫

靑山續集卷七

