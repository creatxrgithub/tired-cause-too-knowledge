

欽定四庫全書

集部四

提要

別集類三【宋】

廬山集五卷英溪集一卷

臣等謹案廬山集五卷英溪集一卷宋董嗣杲撰嗣杲履貫不見於他書集中元宵懷鄕詩有淸河坊裏燈宵月負卻東風已兩年句又抵北新橋詩歸逢鄕井心才穏句案咸淳臨安志淸河坊在臨安府左一北廂北新橋在余杭門外則嗣杲實杭州人以詩中自志嵗月出處考之廬山集乃其於宋理宗景定二三年間榷茶九江富池時所作英溪集則爲武康令時所作中有甲戍大水詩案宋史五行志有咸淳十年八月安吉武康大水事正與相合時瀛國公已卽位距宋亡僅二年而嗣杲亦遂於是年任滿代去其卒嵗𨿽不可考而兩集之中無一仕元之顯證則仍當系之宋人西湖志載有道士董嗣杲蓋卽其人扵國亡後隠於黃冠矣其集爲諸家書目所未載獨明焦竑國史經籍志有嗣杲廬山集而闕著其卷數今據永樂大典所錄有題廬山集者又有題英溪集者是嗣杲本有二集但其名不顯集亦久絕流傳今觀集中多與葛秋巖唱和詩秋巖卽葛慶龍爲宋末髙尙之士見於劉績霏雪錄則嗣杲亦必勝流又有題周伯弜手澤詩推挹甚至則其詩亦江湖集然吐屬新穎無鄙俚瑣碎之態固非江湖遊士所及也謹甄次裒輯依仿原目分爲廬山集五卷英溪集一卷著之於錄庻論宋元間詩人者猶得有所稽考至若富池客中諸作應編入廬山集者永樂大典或標英溪集當由繕冩之悞今並詳悉攷正俾各從其類焉乾隆四十六年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

廬山集卷一

宋董嗣杲撰五言古詩

小孤山

小孤舒州誰將峭崖削一尖漾浩藤蘿綴瓔珞緑篠裹山脇白浪沸山腳向背千萬態渾不假防鑿危亭嵌空搆四絕屯煙幕幾防漚浮現滅沒鷗自若廟額錫恵濟軒輝丹雘夫人像服嚴香燈閃疏箔風露展幽扄震撼陵虛閣朱方金焦奇莫敵此開拓來時棹扁舟兩岸成巨壑所歷焉能窮懷抱徒爾惡未臨不測淵胸次先隕獲西偏磨崖上吟句大手作一來一歸興其尙由來各志曠誰推許恐貽世所薄窮冬水正縮期傍洲沙泊豈料風更橫飛防隨岸掠遂令搜吟懷汲井苦無索彭浪訛彭郎祠南顏有怍相對隔津逺知擁何封爵顚船泛濤巓何異跧屈蠖埋篷且斟觚失喜免酬酢明月水禽飛不柰棲鶻搏【磨崖詩趙信庵有多謝君恩好歸去夜來又泊小孤山厲小山有灔澦拓瞿唐二孤障瀾蠡大哉神禹功天地相終始志恬退志功名不同若此山上有鶻月出則摶水禽食之放翁日記亦載此】

次湖口

湖水出瀾蠡江水下巴蜀恰當相合處淸濁皆蕩沃扁舟淩浩渺渡者苦局促卸防與立桅黃帽不須督紙錢望空颺飽肉爲相觸江神昭靈休壓浪無畱矚遂使驚魂蘇免得遭鬼錄去程天茫茫灘過有磯續磯頭熟風波寒艸失舊緑所願晴風恬遵陸脫羈束

入寓雙泉寺

大江沙岸虛防寸水痕落蕭蕭雙泉寺佛像剝丹雘紙輪轉晴鼓灰塔斷風鐸殘僧極荒怠深得酒中樂西風客子來棲暫得矮閣開望村疃四下塵漠漠人煙極零星雞犬更蕭索自罹開慶擾景況恍如昨周章見世態雕瘵嘆民瘼梵唄忽傳聲飽飯且藜藿

舟上感興

飯時發雷江倐已泊東流南北兩岸雪蕩此無根舟逺山失翠眉近山生白頭凍極方徯晴雲沍含雨羞塵境那得見泛此如瀛洲宿驚恍未定醉疑此難畱落日漏防光光暝無限愁風厲萬水立舟子惟搔頭慷慨觸潛抱行止負隠憂志士亦徒苦俗豎多不侔天公釀雪甚八荒元气浮無語坐舟尾景與年俱遒亂眼逐勝去奔迸少自由風煙下江異髯邊漬霜稠余樽侑登臨惜無水際樓

出城

驟暄試單衣出城看荒圃滿徑鬰纎茸藥苖靑可數籬花漸吐艶艶盛如織組人煙聚營屋隨事歷勤苦春沙落飛鳥春水上層浦行子晚未憇貧樵出深塢孤生眞蜉蝣頃刻卽終古歸途多上燈沽店半扄戶

泊蘄州城下晚思

日落烏雀下笛聲起譙樓舟泊倦欹枕枕此秋江頭寸心積萬思浪寄非久畱斬新雉堞壯環塹栁影稠城中酒旗飛窈窕吳姬謳風傳何淒然抑揚邈難儔往時委黃茅今此開靑油香凝燕寢曉喜見鴻集秋磯月照客衣苦觸聽砧愁夜深不敢語我吟月解不月落不旋踵云過江聲浮逗曉入城步將詩扣郡侯

官舟上富池二首

富池遡流上險在登官船浮動不堪伏薄命危絲懸楓葉舞片輕蘆花裊漪鮮晚景自可冩肯想濤頭顚荒舟可隘守難供渺茫泛忽罹風水髙愁覩防腳蘸涼薄有身紀平白慮此防聞說所僑地晝夜演空梵

夜泊富池

望窮破寺樓趂月沙岸泊更深河漢淡砧�出籬落淒然不得睡俄頃風作惡遙程已不計心膽尙隕獲移舟傍深防穏借今宵托不須嘆邅廻所苦在離索知身寄何處只得呼樽酌波濤曉方定掀篷卸空槖托目祠宇新榱桷燦丹堊共指甘王靈古墓出林薄

曉出西門問程廬山因懷云翁

譙樓罷傳角將啟東方明我欲披野衣西出湓江城整屐休遲回徑作匡廬行是時涼云閣茅屋雞互鳴蕭蕭籬落破已逓機杼聲防回且多趣仰睇山崢嶸湛露著艸木秋色何光榮雲樹漏初曦小立傷前程巖翁樂髙褰因知防涉情盤玆翠閣深自照泉影淸聴猿步荒寂乳竇百怪呈屏障互隠見松竹相廻縈兼懷知己多此際莫合並蘿陰匝道周野卉難辧名聊從蘭若畱危防壓飛甍丘壠入悵望牛羊踐榛荊人生如浮漚失壯良可驚及時不濟勝老去懷不平了然看山眼山意爭邀迎窮崖由此探大笑長江橫

阻風系舟

避風急投港港狹水如綫沙頭虎迹多此是銅陵縣亂山號枯松長風舞寒霰饑鳬宿荒畈小鴈帯飛箭廢剎撞破鐘催科走郵傳娼家編棘門村飾無釵釧日納抱酒錢夜陪縣官宴有身悵此生又復墮貧賤荒譙更防差信步空階徧未昏行人絕月色蕩江面啜盡茶葉苦不與愁魔戰托興入短歌聊以記吾見

酒邊冩興別陳石泉

彊求斗升祿三年困山城羇棲不敢恨眼爲溪山明上借臺府寛下遂吟嘯情束裝待航歸積霖咽秋聲排憂步園徑難捨曲折淸東望气鬰蔥緑槐冒飛甍緬懷交際嘆嚬笑陽春生求田役夢魂投老歸此耕願心尙茫別酒那忍傾歸步故林月寄梅堅斯盟

愛客有感

在家最喜客出外復過之相逢旅間所恨力莫支迂曠膽相照相顧何須期或者誚交泛責我無藩籬我性得之天懷抱更坦夷謗隨愛憎興而我了不知義利界限分我心石不移風月賸佳趣未易以迹窺有吟莫辭和有酒須共持古道巳不作徒重旅心悲

春逰

山童擕竹杖支我步城頭東風撲酒香吹醒殊鄕愁江波蕩太陽萬頃金色浮土人不識此我可専春逰登城最淒黯絕殢脂粉醉萬里煙塵蒙掩此戰爭地江風蕩漁歌便覺春光異嗟我道不行頗動乘桴志日日步春去偶值江色晴楊栁翠頻蹙不管黃鸝聲歸棲官屋寒月暗燈不明獨坐想逰衍西湖無限情買魚縷銀鱠鱠細供春醉醉立海棠風看山負慙愧萬事可離蹤白髮不容僞我屋枕幹溪日揖南峯翠

感興

荒菊死石罅小梅發巖阿時換物色異雨過霜晴多寒烏抱枯栁悲鳴愁网羅哀哀如訴人人豈無風波風波久自定靜黙可禦魔同心議否臧有酒能消磨不興短生思柰此嵗月何掩門忽思歸睡熟聞棹歌

予辛酉春哭鐘松巖於余杭靈溪壬戌春於江州馬頭渡得家問知田耕月亦爲古人因述長句

去春哭鐘子奔走余杭路今春哭田生棲遲九江渡在家在客中兩友兩春訃伊誰奪天年有天不可吁老淚無由制立見眼隔霧風晴江气暖日夕山色暮髣髴懷淸揚同逰散幽步百年屈指頃浮生艸頭露憑髙悄無人我鬢亦非故何當歸西湖往拜二公墓

畏風

病骨怯風寒懶縱江頭步江頭歸船多柰我未得渡自知年尙壯顏髮就衰暮南峯山廬在戶掩髙樹猿鶴想淒黯應笑我出誤欲退未有由欲進且無路何當探仙源多織逰山屨顧影忽傷憐難縛嵗月住

讀舊書有感

生髮未燥時朝晚將書劬意可掇髙科措世躋唐虞安知齒年壯爲計墮拙迂依人逰四方骨骼甚鶴臞孤坐苦病嬰浪走遭時拘哀哉踸踔蹤誰念嵇紹孤傍新謾利口溫故眞良圖信歸簡編香字字不我誣饑食托飯鉢渇飲借水盂聊以適吾天貧富斯何殊恃書志愈堅亟返南山隅歸途休云遙長宵夢西湖

泊黃家渡

艤舟黃家沙尋酒聊自慰麥田裊露梢果林飽霜味江色射逃屋燈熖爥斷緯徘徊彊展眺淸風襲腸胃飲暢人痛快說醉言不諱居人甘淡薄那復羨榮貴但知安麤糲了不辧涇渭年丰村畽樂排憂豈無謂抱衾坐終夕無事啟憤悱淸晨過鄰捨童孺見我畏時艱賦斂重租外有百費徐徐亟開諭諭極轉歔欷自來聞打門如冒鼎鑊沸我逰興未盡兩眼萬彚鄰翁意度眞愛我饋饔餼北風吹沙暗大地雪積未我衰易成悲肉戰若刺蝟何時洗紛爭海宇方吐气

淸虛閒步有詢吳靈耀近履者

晚風吹山空閒步策藜杖紆從砂澗頭行過崖石上庵門耀金碧中覺天地曠神泉夜光燦禽鳥互酬唱黃冠扣閒趣發語知不妄因拈故人迹流輩所欽向我答亦附防不想失宜當隨口誠卒然聊紀客中況

客寄冩興

平生負奇崛語出見肝膈棲棲離故巢乃作富池客僧廊搘瘦竹苦吟自相索不恨春雨橫但恨春懷窄百花艷陽吐枝葉未鮮澤芳艸極茸茸迷盡舊轍迹浮雲蔽江樹急浪涉津石掩引緑樽暖此身寒瘠

江行遇風

風急難開船髙浪潑銀屋下水輙畏之病篙舌愈縮商人貨物重久諳風信熟我舟輕抵葉防破無完幅歸心劈箭忙傍晚猶顚狂忽將絮帽披沙頭尋酒坊欲滯兩三宵船上無贏糧轉晴賴曉霜中夜祈彼蒼

廬山雜興二首

鐘聲警徵人頓者巡溪步轉盼失路頭紅日生黃霧看松乘西風蕩此林影趣古翠撲面老肯放所歷住幽聆采樵怨薄言向誰訴且復棲野店低頭解芒屨

新橋迆邐去勝迹遺仙佛想象名勝逰題字尙髣髴失笑我僕痡偃息松鬰鬰絕景借云掩野香趂風拂看山意自消令人厭簮紱隨意幽行淸無緣逢俗物

過銀樹

買輿過銀樹水落見潦迹殘雪閃斜照籬落掩魚澤鳥飛山意冥鴈度水光碧乘興覓酒壚荒市絕殽核入暮路程杳寒皸面頰赤時艱人煙稀終日涉荒僻豈獨慨風景亦且倦行役茅店投深幽月明野田白

江城憶逰廬山逢隠者

飯餘睡相魔啜茶卽退舍支藜彊窺園試此雙不借逐勝思秋初曾命廬山駕飛瀑醒心眼流從空下狂欲誅茅依可使不知夏披襟納西風溪風蕩虛榭憑防眺夐絕極望大田稼韜光有畸士相逢頓生訝遺蹤扣地主頗覺倦邀迓失言徒自咎其實非予詐山居俗事簡難律世情嚇歸棲公宇淨顏髮苦衰謝家遙二千里托興相借因晤隠者訥天性兩難亞初非釣虛名又非求善價束防全孤貞老欲就閒暇約略斯人心執一不易化眺此五峯云矍然發悲吒企腳北坐月漏松葉架無眠親短檠懷孤嫉遙夜

自曹家沙風中拋江危甚抵銅陵縣

朔風吹沙昏聚落風物蕃劇邑此寄治零星數軍屯姦狡紛鴈鶩生殖丰雞豚獵子事兵仗儒家扄蓽門時聞讀書聲句讀失討論小舟泊洲虛入市市不喧何年弓戈戕覩此驚心魂百里餘幾戶誰肆科調繁邑令率以攝凋瘵眞難言俊佐覓幕檄不洗部民寃气象日益靡蒞政防觸藩野老采野果倚籬餵病孫逢客乃靳吝出語妄自尊細故起叱吒徒禦嗤蠻村失笑向此適窒忿思倒樽云簇天沍寒有酒無從溫勞生愁萬端不語將虱捫深虞弱防腐浮寄蘆荻根銅陵只隔江起矴防若奔旣涉庸自悔死生歸乾坤

聞鴈有感

鴈聲入泬寥節節傳哀音哀音不可聴聴之感中襟客從逺方來幽憂久攢心始爲饑寒謀今無可棲林浮生抹電如休計升與沈柰此口體累議者何鑠金爲客亦良苦愁見積葉深壯气歸消磨羸病力不任狂走擁虛器空臥廬山陰蒙頭難禦風煮盡石鼎葠何時理晴竿把釣花溪潯思歸未可歸牀蛩自縱吟

晚晴

空庭斷履迹江色揺籬門夕陽雨忽收晴意回乾坤水零鷗鷺光煙淡蘆葦痕逺客此棲遲敢昧元造恩靑衫避骨臒白發笑鏡昏向來期嬰鱗今委荒池村眼枯莫制淚夢破多驚魂讀書不得力乃如泛萍根出門且散步殊覺身可尊時捲亦時舒天定理自存難忘懷土思百年徒聲吞徘徊月魄吐呼燈倒淸樽

舟出西門

扁舟冒冷雨初出安定門天開水墨圖濃淡迷湖村漁板哄白晝廟鐘撞黃昏客船行虛明天淨水不渾向行數十程萬愁誰與論去家幸已近方信萍無根湖歌發夜分欸乃驚夢魂江行兩月餘不負惟酒樽

春逰

江城趂春逰愛尋郭外圃煙花羃酒簾風聲颺商鼓午風蕩江靣兵船問沙浦浦斷官栁陰絮雪待晴吐野花媚逰眼紅白開晴雨誰憐蕩子身年餘滯江滸徒羨廬山髙萬峯靑可數朝晚挹煙霏釋盡客懷苦玆辰快移步突覺沈屙愈樹頭叫歸禽流年如箭羽

過新橋

江城局吟思每覺心神悄意行西郊曠直渡新橋小香傳酒壚異枕此淸溪窈南望元公塋峩峩翠林杪宰木屯髙陰牌門燦華表風霜二百年剝落幾昏曉我來增敬心道脈伊誰紹有淚盈衣巾舉頭聞蜀鳥

新橋上岸

雨陰忽收霽雲气失閉封才轉橫裏港西睨南北峯似畸人歸天亦開喜容萬僝與萬僽銷鑠無畱蹤近京村捨盛年丰多堯農門戶餖飣新團圞傲窮冬北城入望邇瑞靄何蔥蘢敗筆亟收拾不須寫心胸入闗至急需衣斷須先縫南山故業在此去羞迎逢

梅根港欲泊不泊其況可想

梅港絕梅根渺莽蘆與荻蘆荻揺北風正逢霜雪激岸津只兩家泥艸落四壁何人舟欲進想懼少遮羃我舟彊來依無故此涉歷所嗟浮寄人見舟甚仇敵其說自和易舉柱累梳剔舟子自髙鶱呼月吹短笛同行更迂曠索瓶倒餘瀝渾忘值危途去住尙怵愓膽消羈思苦此際誰拯溺慳囊縱有金斗升何處糴

次趙屯

船防江北行不見江邊樹颯颯蘆葦空棲鴈泣如訴波濤極衝撞沙岸已頽僕東傍趙屯來結茅是誰住檐破炊煙散豈足禦風露小兒索午飯病婦織芒屨良人糴米出煙江未明度妻兒久待歸頸佇想回路今年遷避早寒衣不曾具薄業何能問苟且遣朝暮此地多遺基向也盛生聚闗洛幾時淸徒激衝冠怒客子重吁嗟半世多窘步無位進瞽言慨此嵗月誤有地不可耕有天不可吁抆淚歸來休三徑想如故

夕憇西林寺詩【看率更所書寺記】

憶發徳化門飽看屏風疊五峯自孱絕兩腳誰登躡山髙白日暗溪斷淸泉接閒倚迸崖松靜踏粘露葉珠臺勢巍巍玉斗光撞鐘警三生聴禽愁百折聖峯足眺望禪觀宜妥帖髙蹈忘俗緣迥處離塵刼廢塔任敧仄古碣尙岌嶪歸詢打碑人摹向齋壁貼

雨飲無殽

昉見嵗律更不覺春醉厭都來九十日多被風雨占鳴鳩肯停喚誰測陰晴驗欲問陌上花花枝無絕艶東風吹栁煙羃緑波防灔客子癡不歸掛壁羞琴劍獨有逰山盟未能得斷念夜飲嘆百拙飣坐果殽欠

暑夜露飲

夜步閒堦長月出照獨立禦暑借杯酌便欲和月吸野童笑不巳散髮風露襲浮生彈指頃能幾尋勝集何當脫塵垢江湖負蓑笠心知臨淵翁豈在得魚急浩歌滄浪吟續此思雅什相從苦無人眼睨星河濕

飲王倅宅

聚散有定數悲歡能幾年年年塞鴻來葉落霜滿天黃昏癡兒閒彊勉陪秋筵嵗月流水外江湖短燈前載聆金玉淸未信造物偏濟勝亦罕逢思歸心謾懸情深轉眷戀不語卻自憐我盡今日醉得三晝眠

舟發

萬愁聚眼底城下登江船江窮如身墮棲棲然初來情頗濃旣去情尢牽縱目入虛空順濟皆由天回思發程艱時刻多迍邅本無鎭浮能意者造物憐造物相始終百嵗亦可延風花鼓雪霰飛舞防幅前未行風還嚴旣離浪更顚薄命亦何辜動自罹驚逢人不須說徒招譏孤鶱醉歌赤壁逰遐眺追坡仙

淸明日晚陰

跧伏性易屈口彊心無主今日屆淸明此身客湓浦花艸各自芳誰能問園圃客懷值佳時冶遊有何覩江頭風颺花天際雲興雨陰沍嘆時遷集條燕羞舞世故墮煎熬鄕愁終古栁色西湖隄初更尙簫鼓

欽定四庫全書

廬山集卷二

宋董嗣杲撰五言古詩

客來得鄰人攜酒共飲

我無膚寸能彊顏茶課若是玉川子見之生饞唾客來無可欵談空面壁坐雷聲繞枯腸啜茶寧忍餓鄰翁好奇甚攜酒爲我過醉我我客共隨覺詩膽大雲煙燦盈幅意逺不可和客去忘羈愁寒燈照髙臥

早泊江城三首

俗務脫始輕病體自然愈今朝泊船早消揺大江滸前林靑芒回眾芳錦唇吐廬山知幾峯閒背曉星數下江逢好春入城賞新霽千花春有機四望天無際老篙不語還晦迹得少憇登覽且窮探豈顧防涉滯歸棲借知舊相視絕秦越無言嘆生浮塵鞅磨嵗月數時苦馳騖百計學休歇芒鞋走廬峯掀泥挑筍蕨

漁郎

儒者困章句負抱希聖賢披緇談虛空要悟西方禪仙人說金丹飛步學長年三者亦何心不過壽所傳爭如打魚人心契太古前萬事絕無想生計歸小船晴逐白鷗去夜傍黃蘆眠靑莎紉短衣備在風雨先得魚不上岸博酒不博錢相牽醉妻兒短笛吹空煙桃源共楚澤枉爲時所憐行路苦信腳負載多赬肩夕陽下西山水雲無邊我欲從之逰浩歌樂其天

晚步捲雪樓基上

客中避塵喧惟尋幽夐憇扶行趂斜日晚色蕩沙際漁湖盡數罟營利若聚蚋水退江岸落天寒民屋敝萬景朝暮聊足供凝睇雪翻虛空濤吐气嫉吞噬臨江舊有樓興吳誰此誓雲樹掩荒基靈烏趂船祭

廬山中聞桂香憶逰茅山時夢中逰桂花下

我逰三茅山月下丹光麗夢駕翠蜺車涼云擁金袂兩耳波浪透廣漠不可際猶記摶扶揺乘風曾問帝今秋逰匡廬身有飛舉勢淩虛褁白雲白雲鎭相衛毛髮極森竦艸木露華綴飛泉湧潮響眞可滌昏滯向來句曲行有遇抑何鋭豈知凡骨臒不能於彼蛻西風催此逰破我夢浮世衣襟被月香蒼巖折丹桂

登城樓

登臨慰兩眼不暇顧炎天萬頃大江水枕壓城郭邊沙際少漁皷岸曲紛商船洪波沸赤日碧樹沈蒼煙行客迷古道逰塵瞇囂防偉哉乾坤秀聚此樓觀前夕雨濯暑煩便覺體欲仙山光已滴滴月色何娟娟更深天宇淨燈火照管弦歸去抱涼睡夢裏嗟流年

程申叔來備言近況因與之飲

程子過我廬俛首發悲嘆前年遭兵火故業委塗炭鄕邦更疫癘骨肉盡離散不覺兩春度夢中度昏旦昔仰茶園給到此復牽絆山荒不可摘舊引莫反汗掛官名籍在催期有虛案出江旣無力安得便離岸東奔又西走蹤迹甚防竄我今語程子不消苦疑難爲生固艱苦得利亦浩瀚逢時縱艱險當作順境看今夜月色朗誰將眼界換呼酒聮吟句失笑兩醉漢棹舟過槃塘身世入汗漫

飲黃池朱友龍捨

換舟入裏港那懼江風橫今夕月色朗天下呈圓鏡小艤蕃庶鄕夜燈萬星暎倐逢可人情立論不失正揮毫喜相譽筆勢自遒勁酒壺不住蕩斟酌各取性不彊亦不辭此醉頗入聖江行苦波刼到此昉相慶豈知接談笑春生絕囂競賔筵接幾夜殽饌抑何盛酒酣月更明拭眼萬境淨淸歡旅四體都忘病怪我當此時吻噤絕嘯詠夜影橫牕殊牕外梅花靚

舟上晚望庾樓

大江雪月燦維舟略無憚天地開畫圖付與快士看防聲塞北鴻千里江南岸篷牕引醉吟搔首待平旦每依小港泊地名莫能審才逢江靣寛豈顧風色凜眺空彊禁寒破浪可痛飲醉極忍凍眠濤聲拍孤枕風順掠口岸直覺市聲沸轉瞬西門髙晚色羃江气醉誦琵琶行寄興豈無謂撼揺黃蘆津誰知此風味跨城作州治陰晴巧變幻廬峯翠色老逐日供逺盼白雲擘碎綿隨地捲舒慣春先紫煙樓梅花雪前綻吳李制屬同寓富池雙泉寺畏寒索飲因冩眞愫

秋扇已棄物寒衣還催裝偃息覺寒侵客況入茫宿疢不時作難恃筋力彊畏熱亦畏寒此固人之常今此露寒初畏縮尢周章共君蟄寺樓雨話幾對牀布褐莫禁風芒鞋莫抵霜無聊思往時意愜交秋涼散髮醉瑤臺濯足歌滄浪悲涼所不識安知有摧傷鄰家濁酒香鄰僧不住嘗亟沽兩甆罎連倒澆酸腸敵寒固尙賒姑遣秋宵長少年挽不來烏兔有底忙

行興國宮前市中

聚落風物古環住神仙麓魚鹽無多腥蔬茹有餘馥彼此通有無朝昏事樵牧罷市不待晚飽聴溪聲熟扶攜醉山醪醉去觀飛瀑斯人甘翛翛其識不碌碌生來分已定痛撫時光速容我尋梯媒橫溪結吟屋

過林口市

浮泥踏著軟危坡倩誰絫家家翠嵐壓此是林口市山中何淸孤聚落頗塡委快果甘如飴濁醪淡如水只是石眼泉聊慰行子齒此景自獻酬此市亦淸美紛紜趂墟者未曉聴鐘起盛傳有畸翁韜晦翠樾裏姓名素不聞十載安所止多言風月夜吟嘯傳逺邇

橫峯港

日落大江滸苦無多人煙風湍鳴耳根饑鴈聲相聯雪止月未上境界太古前天低平接水水逺遙粘天橫峯港頭棲客子心膽懸四面不極防樹對我船萬慮集雙鬢顧影空自憐哀哉行役苦收拾歸短篇

雨泊蘄州岸下

連日雨滯畱孤舟坐寂歷自量迂亦甚托人尋竹笛展轉耗音絕失笑何防溺無計遣羈懷傾壺倒餘瀝小醉自不惡篷牕未收滴天陰鶴忽鳴何時離赤壁狂疑明月出移舟出蘆荻浩歌蘓仙吟破此夜寥閴

過蘄州

淸霜染岸楓扁舟渡蘄水蘄城傍新築無此至堅壘誰憐多病苦委命空江裏艱險巳備嘗萬事謹謀始追憶數年前精神豈今比酸辛賦逺逰晚泊問沙觜

逰趙提幹園

有亭可洗心亟應招呼命蠧葉下井枯空江皷風勁幸借賢主人尋勝愁盡屏平生性不污惟喜眼界淨笑睨斑竹林金商逓聲應古桂香何遲黃花色最正何當過栗裏把酒酹陶令行矣又他適孱質莫任病酒酣喜索句鬢攺羞對鏡寒蛩咽靑莎難制客淚迸

泊江城下

雪後抵江城江云轉凝沍我舟艤沙淺煮酒禦沈霧少年繆誤多今繆亦如故流年無藥挽如水必東注失笑白司馬曾與商婦遇空亭自水際知機有飛鷺懷想何能已坐見暝色赴襆被且入郛衰顏更逢暮

過琴齋

乘閒過琴齋作意登漪嵐棠湖漾其北紫霄聳其南闌干壓池芳淥淨拖柔藍行人冒逰塵名利多沈酣盡傾滄江水莫洗濁世貪出羣趙家玉吏此長子男臺府嚴且明舉動百不堪臨流自照心謀飽無肥甘景物固爾佳何暇同淸談買舟過柴桑東歸面無慙

下江

下江值雲簇水色透沙淸掛席風勢烈兩岸無人行野市門多闗久絕雞犬聲時勢驅之然茫昧嗟予生興懷孤山人種梅千古名浮榮夢幻耳世事春雲輕鄰船羞小鮮佐以紅酒烹欣然暖曲身慨此奔走情退省毋悠悠進寸徒營營拄笏看西山歸來有時成

中伏

五世單丁家在家亦如客悲歡惱客抱每恨江海窄今日初伏過浴出易絺綌樹頭來禽熟隔水不可摘明年西湖去涼云簮借白此時且健飯寧耐朱炎赫淮童少解事醉拾西擘彊笑領其眞寓吟自成癖

廬山折桂一枝

風露木葉飛崖谷淸气足不知月中花幾畨破粟玉深巖得秋易香味眞絕俗幽人領此妙況寄虎溪曲花放怯衣單祗嘆嵗時促折來浸瓦瓶夜賞欠醁

送李制屬入蜀

君從甬水來我棄西湖走共入九江城又客富池久相照道義心不數膠漆友所嗟迹漂萍每爲世味誘云何忽捨我倉卒舉別酒風霜七千里勇往膽如斗遡流防換舟大緊上峽口誰謂此程迂機防諒非偶功名快著力豈暇殢株守西陲江山程大閫人物藪不日膽略舒金印落吾手此別不勝難臨別忍回首繼此旅中交如君不復有大笑憑江樓折贈江頭栁

雨涼

客中貧莫支萬事付不理今秋易覺寒雨意猶未止靑靑梧桐樹蠧葉浮井水秋來未爲久俗塵已披靡夜分無眠處西風裂牕紙茸裘蚤闗心柰爲病軀使雲開天宇淨晴霞散餘綺卻扇披野衣出門扣知已

黃池與朱一防偕一老商欵曲連日

共客黃池鎭各從上江來恓惶見談態僦屋傍古槐商人接殷勤期我不世才曉風吹寒江雪意又有媒隔水界宣城山路多早梅旅逢此淸問渡休徘徊梅梢月色佳僧房羅酒罍商人亦何心兩日相追陪

返察磯回望九華

日落返察磯無地可卓笻回首池陽山九朶金芙蓉溪流出港急樹色收云封行客快兩目欲逰悔無從依依此時心維舟當要衝山逰形夢寐夢覺聴遙鐘應有神仙居隔此江水重移棹近荻港月出霜華濃

遊東林寺

廬山白雲擁絕似兜羅綿覆得醜好盡何啻萬萬千東林香鑪峯生在寺門前山陰土脈潤艸木鳴秋妍意行梵廡曠單下誰棲禪主僧淮東秀眉目稜稜然談麈自髙蹈往往來著邊我逰欲結社有愧逺師蓮艸堂流水環遺像儼樂天西風號萬杉趺坐靑石顚野老喜我陪談吟超極上方僧謾多多結粥飯緣方且局諸妄焉得安三椽浮生忘有家妙句知無傳塵垢送短日風霜侵頺年斜陽透西樹獨支竹笻堅鐘鳴擬尋睡酒至流饞涎月上三笑亭醉聴漁家眠

重約逰山

江州廬山陰萬象蘊奇祕笑扶鬼面行趂云步幽邃虎迹過溪明龍气蟠松翠香鑪紫煙合燦若金布地諸佛妙莊嚴千燈燭魑魅向來逺法師絕識具聖智白蓮曾結社今古想標致客子徒仰髙可望不可企山頭日落易木陰混淸閟野禽叫瀑頂預知夜無寐懷抱挹仙芬欲將世情棄斯逰防重尋直待涼風至

酒邊見燒各賦一體

淮山燒色起陰剝應期約開辟界限定蠧根不借鐝焦枯燼無蹤艷陽春有腳爆烈狐兔竄驚廹魍魎爍尖危騰斜焰汊角迸橫焯死卉沸沈煙逰云避浮虐入夜光尢皎逮曉焮自若蟄虫潛穴散猛虎奔淵躍勢欲淩虛霄倐忽風掠綽熒熒斷續見江流颺昭灼靑黃數宵隕何在事采斸逺客詫希遇俯仰發嘆噱斗杓指東寅天公又斵削霜气逼衾重對眠向溪閣

寓江州分司衙隨筆五首

街聲崇墉隔畏客陶詩興枯梅三兩株僅有枝條剰斜暉臥竹棚疊蘚覆石磴始來覬聮屬久去歸蹭蹬萬丈廬山髙苦恨無樓憑此時坐寛涼忘卻船如甑

官采山利朝廷責辦重斂散各有司設置不爲冗商人突如來責去不旋踵閒時不飬恬且絕追胥恐獨嘅無依人心迹徒距踴何人幹共二望蜀覬光寵

閒中望廬阜稜層翠如櫛所恨身重累莫學飛舉術逺眺曉云障橫截山半出其下瞰蒼流其上爍紅日奇譎千萬狀云行自徐疾江風忽西吹雲气轉頭失

前憂將盡捐後慮方覺夥舉動必有礙側近類鼈跛但知就酸吟不悔爲計左秋令向老去甘困樊籠鎖愁境畏風波慵捩秋江柁四顧無可尋白日醉白墮

掀簾掣吾肘偶牽衫袖裂腐縷積汗垢欲紉向誰說忙起易衣披不暇惜疊雪試新反相惱轉覺身觸熱天涼日漸深裝寒逼時節身章素不尙臨事轉添拙

壬戌閏重九客中冩夢

今日閏月九重新做重陽東籬賸有花金黃熨晚香大江東下處其地爲柴桑靖節餘眞祠祠下荊棘荒想象義熙年此老醉花傍寄情付傲睨有句哀三良我思前月九菊蕾初含芳萸气卻綻烈登髙苦雨妨閏延花盛開東曦蕩晴光繞徑行已匝倦去憇竹牀逺夢入無何隨云還故鄕故鄕余故園境淨浩莫量仰睇南峯松俯引北海觴小亭俯溪南溪聲流宮商兩年身不到此時夢欲狂夢歸轉無益夢覺生悲傷浮生能防度客久空回腸醒來日已午尋醉歌滄浪江鮮可斫鱠笑引杯行長夕暉不相知眼投西岡歡情亦云暫旅困空相望月出照庾樓思歸轉徬徨

還彭澤山中早發

揺落山中曙秋气滿林隈螢光映艸頭鳥影出枝來殘星避日盡斷霞逐風開空返陶潛縣終無宋玉才

淸夜偶成

東林與西林祗有矮墻隔逺永共家風各自立茅棘我逰難盡興入眼金碧孤塔挿空斜萬樹屯云窄香鑪擁煙紫蓮花照亭白未聞海潮音多時坐饑廹淮僧心膽麤迎送勤朝夕疾趨謂有禮健論本無益誰誇絕俗髙反事望塵役逆料逹者性防心滅蹤迹日西亂鳥啼俯仰閱今昔淸逰未遽返忍冷坐寒石

與徐稅過淮民家市果

寒水落沙洲隨地營送年徐卿邀我行逺渡呼腳船荒津絕雞犬斷籬掩人煙柑梨土民收飣坐風味全及公出酒甌提籃寘我前甘香種子異脆膩色澤妍定價隨語準質直何其堅淮鄕習俗純處士亦如然閒歷慨流離百醜皆可憐撫機柰失時彼此嗟華顚酒酣飫此快哀歌地鑪邊攜歸備晚需雪片防江天

潯陽館邊泛小舟夷猶沙浦中遇翟違大舟過

沽來官亭酒艷流勝琥珀髙歌大江上聊以信所適借舟喜逢君春沙涵潤澤傍沙得鮮鮰過似河魨白斫鱠搜姜椒食枯鄙殽核浮陽下峯迅晚風撼漁磧深洲卸防處聞角易防魄津吏量水痕兩夜長三尺

自富池江入興國軍港畱三日歸回舟防甚摭實冩意

到此未入郡入郡由別港不意好奇人黃堂爭說項說項非所私況無適時資驅馳靡所憚重苦登覧悲開慶擾攘後民力未通透如斯斗底郡俗習因仍陋只今良二千惻出心田耕桑匝原野謡頌周市防遡舟走麾下容光托假借坐臥寄酸吟轉首已三夜將行我深語語吐直心發笑酌我酒垂情餉我金平生慨可至毋若此急義忍違離荒津陸行且無地秋寒筋骨疲風雨更厄之病亦坐酒困樂在遇已知下水浩然涉出港何其防及門祗霎時不想無吏接

重逰淸虛庵

夏初曾歷此信宿彊捨去及其還城中旅若羈馭涼秋復過時又坐題詩處黃冠苦相佞往往多過譽且謂筆力遒眞得鬼神助但將虛名污不具實眼覷顧予欲棲止未有拋茅據難忘整屐逰贏得寘浮慮地曠實仙源野步豈宜遽且須窮嵌巖何在事啖茹祗酌神泉淸垢淨不待濾撥雲峯下石晚霽且箕踞

風水僧善用期之不遇

用僧期不來子午鍼頭誤沈迷負所傳老去眼隔霧言甘說中少見陋遭時惡三椽當道架山色翠回互空曠乏人守有欲絕反顧豈無世事非何能日如故昨收松下書欲見展心晤徧尋莫知蹤望極栢山路馬荒人亦倦酒熟秋垂暮浮身眞是浮參取折蘆渡

招鐵鏡明上人同舟入京

蓬麻冒日气舟過風逓香香气入晚秀月色迷官塘此時同載僧眉上生毫光心鏡不待磨一碧四方遂此終夕安推篷睇茫淩晨泊北津分手各自忙追隨逰徑山柰何吏鞅妨何時重聚首敍我歌河梁世緣苦聚散人事多短長興言偶及爾不覺耿中腸薫風蕩栁煙吹面無多涼晨曦曬屋裂獨恨衝塵黃

對月

徙倚短牕下月色照平地江頭見漁舸更欲扣舷醉山川藹夕霏菇蒲顫涼翠景色自紛糅造化祗兒戲慨嘆幾今古不過榮與悴胸中難貯愁萬緣可棄置三更北風暴頃刻天地異掩牕抱膝吟欹枕不復睡

與葛秋巖小園看月

回峯月魄上照我方壺寒軒絕四掩流光壓空闌涼襲荷沼幽陰冩竹逕幹逺泉助淸思佩聲何啼鳥寂無聞何枝能擇安空靑閃虛碧纎翳莫可幹有酒此不斟徒坐夜漏殘相逢此時快瞠目終宵看

贈接泥渡下李巡檢

一官坐渡頭事簡多是閒口口說廟靈祭賽紛彊頑逐日享餕余贏得酡客顏江風吹不散借此資身孱俸錢給不多悔離禁衛班妻子號寒饑語下嗟間闗俟代尙爾遙擲珓卜善還隨時了應酬惟恨得酒慳

山行

山路本無雨霧滃露防濕腳滑幾欲縮舉步眞如縶剉過萬千山云磴莫計級更多仙泉甘潭深絕綆汲力疲骨節酸逺眺空竚立曠懷無與言付與詩收拾

銀樹道上客懷

舟絕顧城湖始知泊銀樹腳夫亟裝擔頓足防涉懼水行困獘舟陸出借芒屨望逺有異觀山水陶興趣太息足力疲趂程眠日暮髙價租蹇驢意欲代吾步

破輿不忍登恐負看山眼遙程入荒夐棧道踐嵼蹇載亦徒勞登頓資笑莞气餒不足蘇只得仰酒琖暫免極寒侵圍春想歌板何當位經綸盡把凹凸剗

四安乘舟上安吉州

日出雪意消云斂萬山紫水步發船人相競更塡委弛擔苦多虞買渡須謹始向來受摧挫至今失料理溪南樹陰開沙上鴻聲起獨行良辛苦淹畱嘆行李寘恨復憐生歸歟安坎止奔程入湖城茫東門水

又過妙智寺後因賦

我貎甚臒棘極愛山林住才說廬山去不憚葺芒屨鬰懷得少解動腳卽健步誰言多岌嶪堂堂大驛路萬景山莽曠逰愜心慕荒坊偶小憇周覧入薄暮西隅壁灰淨半堵若縑素方此欲題名已觸野僧怒

逰盤塘山後廢寺

前生修行來見山入骨貪自昔盛緇流無處無精藍大風起江頭吹我菊帽簮景物日自殊登頓我所甘靑紅夕陽光隠約埋空嵐矮松冷塵屋暗燈明破龕好月亦愛人離云印寒潭詩壁不待題禪偈不在談還須蛻浮塵投林結莎庵平安火一烽愁可寛江南

舟中對月

過峽水不淸渾濁甚他處今朝喜得晴看月莫猶豫盡力掀篷開淨著兩眼覷月色更婀娜炯然洗積慮前磯水衝撞傳若小灔澦令人厭水程惟祝江靈助天地境界古恨無槁梧據余樽就手瀝適口乏啖茹囁嚅味自佳不須勞舉筯醒去掩篷眼零落故衾絮呼天招仙防同學列子禦儻轉北頭風穏涉蕪湖去

雪後

雪後江靣淨客子不畏寒掀篷篷上坐靜見天地寛風平勢未減小舟蕩渺漫萬里瑩無波瓊樹幻翠巒大江此勝槪景與心防難須臾世界殊月擁白玉槃凡身寄廣漠酒杯不可幹嚴沍何能禁醉眠更巳殘

欽定四庫全書

廬山集卷三

宋董嗣杲撰七言古詩

天池寺夜與主僧覺翁圓上共坐談浯溪山水之勝信筆因贈長句

空云駕我登天池江山秋無津涯渉溪驀棧借杖藜光景體認歸裁詩崢嶸寺門窩風低塔鈴喧風際天吹方丈軒檻供毗尼老僧喜气揚須眉浮屠名紀主簿題偶拈椽筆書年時秋稜初勁樹葉飛蜀錦糝綴斜陽枝文殊閣上爇香遲天燈熒煌放者誰暗中拾取懷袖擕一燈一葉光陸離千古此奇不可知獨此防幹納此奇月落泉響松籟迷畏寒蚨坐身如癡覺禪論健能祛疑傷今悼古涕交頥自矜夙抱山水資曾爲浯溪彊住持浯溪溪上波渺彌波濤衝撞天寶碑寺門廢圯日就衰急拾斷碣分龜支二水八景猶紛披浮蹤又向廬山羈殘骸未散挈鉢棲所至殊忍弔迹遺浯溪誰究稔禍妃有唐立見宗社危陵廟棄擲奔峩嵋最苦杜陵嗟流移元郎頌公雅可禆大書紀勒中興辭讀之憤悱生淒悲平生未采湘江蘺聞此幽妍空心期覺翁泥古多發揮逆知流輩莫我追回思太史過浯溪曽有野僧相追隨儻如覺翁能投機太史肯以庸目之夜寒燈花糝防欹無酒可滌吟腸饑推下望夕烽微東西天地猶旌旗

九江驛紀夢歌

西風吹淨汀洲明蕭蕭雨荻霜蘆聲江山幻出琉璃屏誰歌謫傅琵琶行三更月滿十二城夢超弱水登蓬瀛九派水九疊山水水山山錦四環綠羆猿守朱闗雪鶴舞影石臺幹瑤樹琪花不可攀花上結子千嵗慳花子錯落魚鱗斑踐幽濟勝淸肺肝回首空睨雙雲鬟蘿香防漬衣袂寒不覺罡風吹倒還瓊跳璧濺鳴錄秋日槁因寫客況寄王倅昆仲仲亦曾任衡倅

富池羈客吟窮秋吟成寫出還包羞王家兄弟領此幽識邁子瞻與子由欲織寒江無機收兩眼逺睨邊烽樓前時水頽岸不修今日云族防荒洲洲上禿樹葉不畱丹纈都漬泥塗浮燒薪晚煮云子柔方才落斧鳴潮頭欲塡饑腹消客愁飽時熟睡迷荘周蝴蝶夢破嗟年流不觧俯首尋茶甌飛鴻整陣聲何遒憶君金玉孰可侔自期雪夜訪君遊乘興肯遜山陰舟

寄程申叔

奇才不泯揚馬名善政況著龔黃績政績才名分外榮山林意趣無方覓人生富貴骨相中何湏彊力爭豪雄三光五嶽蟠心胸嵗寒春色梅花風我有小隠傍石屋石上幾回斸黃獨看來我巳不啻足何事攢眉勞案牘程子談何不碌碌古意今情兩堪掬歸與歸與毋忍辱同尋牧童過天竺

初至江城寓分司衙

書生浪出值暑天何啻千里身在船今辰忽向船亭坐頭猶類瀕江牽履平剗地若恍惚四體不舒慣杌自嗟時滯久勞苦驅馳負得貧筋骨奉使衙深少吏胥幹官占了東偏居西偏有軒扁淸足憔悴幾竿蒼竹疏射檐莫禁落日曬平白將身隨鑪韝不柰羸軀苦熱情無故要償行腳債富池狂遊期者誰捲雪樓燬空有基離船未久抱虛暈孱弱忍蹈波濤危官衙寂然且臥病便行小伺西風勁廬山夜眠不熟淚不幹梧樹支離凋井防

午陰坐淸足軒

云過秋天亂擘絮風透秋遺剪刀客衣難禁如此離家失侶徒呼號肌骨臒然病易入況復加以思慮勞行來行往失神雋蟄此何殊懸壁猱莎底促織聲更苦喞喞喞喞聲轉髙防檻謾爾寄淸足石階半落埋蓬蒿無人洗竹起荒翳脆竿蠧葉纒薜荔繁陰不宻絕午夢安得淸風襲襟袂摧殘其來亦巳久心欲扶植茫無計鉤簾癡坐空搔首直睨秋云割新霽云捲云舒天自空風生風止且閉未暇防搜淸足吟鄰園老鶴傳孤唳

西風

大江西風三日起激起怒濤三萬里客子口噤悄無語縱有髙樓危莫倚樓前禿樹剰幾葉更有咽蟬埋葉裏大船小船不見影衝沙入峽蒼黃艤偶籠窄衫上岡頭茫茫莫辧天與水浪花旋舞山嶽迸鱗鱗白露江豚齒乾坤浩渺昬八極秋髙偉事無過此正愁梧上鳳棲空誰傳水底蛟鬭死

得少順風又值小雨二首

浪逰幾抆還家淚貧抱遺書羞擁篲短篷獨載冒江濤平生觸事成淹滯所爲素守三不欺人所不知心所知欹枕賦就歸來兮風伯前呵雨師隨

風色幸順逢小雨小雨蒙細如縷磯上積得雪片堅雨暗煙沈無所覩無邊無岸江气埋誰將混沌爲胞胎送愁急取孤樽開詩思不知從何來

午睡中懷約山遊

蘇州藤枕蘄州簟更著洪州蟬翼扇髙臥西風外榻栩栩羲皇夢中見客寄無聊歸未易搜吟攪得酸腸徧蒓香鱸肥自相憶季鷹肯羨洛陽掾爲客不似家居好身老江湖巳云倦要盟東林逺法師白家池上泉珠濺聴泉坐石且幽尋收拾勝迹歸吟捲我欲往遊志巳堅只恐同遊心易變

貧遊

厄貧作客嗟不辰棲危更覺懷家頻接泥渡頭漫簇雲飛雪成塊打倒人隔江黃梅山嶙峋莫障疆場風沙塵巴河未放船出津嵗晚客子多苦辛伊誰急利行移新茶引濡滯太不仁書生枉困千金身嘔盡心力無由伸乾坤誤我此行役徒然夢想南山宅廬阜要窮仙佛迹湏將姓字磨崖石春風春日春酒碧脫卻俗務勞雙屐攜耡賸采白雲薇只欲了此心願歸

辛酉富池元宵寫懷二首

七年交春七日彊蒙蒙春雨吞江鄕此夕莫知是元夕地鑪埋伏身猶僵鼔簫聲絕想景物燈火熖短如尋常逢辰往往思濟勝此際何異棲幽荒推且畏江風惡風柔卻憶沙河塘一竿星防富池廟隨炙隨滅無精光江南江北那識春況此寄鎭埋煙塵卑棲客官困壠斷無故污此金玉身濁醪自醉復自觧空恨梗政吏不仁忽傳街鼔聚嬉戱兩株枯柴挿燭銀塗抹脂粉破涕淚覓酒獻笑酬佳辰震揺荒市官不嗔傳是黃梅縣西人

吟客枉訪酒邊走筆以贈

讀書無靈時易過剰得此身寄寒餓浮議徒然彊雌黃孤生已蟻旋磨江湖說詩在處多字不堪煮詩柰何不若將軍氊帳醉兒郎帳裏傳羌歌歸尋種秫安愚分微名微利天所靳長沮桀溺隠者歟耦耕曾答仲由問濁世悲歡無歇時公事不了歸癡兒胸蟠今古何足恃得醉且醉莫湏疑酒邊說詩眞是贅說詩斷是敗人意醉入羲昊洪荒前消取霎時邯鄲睡嵗年寕免驅塵勞勞不成功亦滔滔終湏儕入千百眾坐對栢煙穿布袍

余明逺訂遊廬山

淸談得子夜巳中彼此歷敍平生窮知子曾爲四明客亦曾獻賦明光宮萬人海裏不相逢狂遊卻向江城同尋盟要采廬山杞香鑪峯頂煙生紫便從山北過山南趂取春光攢桃李洗心滌慮先潄齒況是天下第一水

答問遊廬山日子

欲遊廬山恨不徧防子先湏兩腳健山中浪走不知方逢人問路空徬徨人言五老山水窟半是神仙半是佛獨行直待西風髙未可議我無仙骨

刪舊槁感賦

少年嗜吟如嗜蜜諸公奇之有奇質學荒志曠不自量躐登將壇多所嫉薄遊六朝廢興處逺嘅疆場分離日江艸江花幻縝宻下字如禪家律吁嗟舊存無二三側近所取不償失因知嫉者豈輕易斂盡浮華能就實趣入空湏正傳趣得於心暗如漆搜剔造化鬼神凴天孫云錦可織出客寄多時轉蕭瑟趂取風寒冩曠逸九江五峯金翠濕風月悉歸三寸筆

官廨涼夕醉成

湓江城裏九江驛今作分司主人宅我脫富池茶責借住寛閒忘主客移栽廬山竹半百障得西廂斜日赤西風揺影失半壁夢覺只疑泥土窄呼酒當天聊復適說詩正可涼風夕銀河萬頃鎔瓊色曠放莫名狂太白畱此亦好歸亦得免使向人說離拆月明酒醒塵絕迹直欲騎泛空碧

離湋源口卽事

悠悠漾漾泛煙篷兩耳聴徹江聲空水步渉歷休折栁晴宵又泊湋源口何待月上淮山頭黃昏更好尋泊休紅糟醸魚可薦酒劇飲誰能盡五斗斗斜月出夜已分江聲人語寂無聞惜無蘇仙共此快獨自吹簫離巡砦

蟂磯

蟂磯聳防大江東梟能害人時所惡或謂水沃石上來以澆易蟂本無據【放翁云】前對三山削遙翠左望邑廬如櫛布政和觀額頒寧淵靑墩月出寒沙暮仙屋周遭二十間常容苦行掛單住於湖題字迹已湮拍磯只有風濤怒下觀轉經送輪藏若徒自希檀施顧飽飲臨江望此磯此水終身不曾渡靑鞋尋勝亦痛快斜陽迅如箭鋒度蒲帆掛起祗瞬息頃刻便艤蕪湖步破舟可棄迹可安邑橋官店暫尋寓釃酒歡歌謝江靈髙眺月江足詩句

苦寒

陰崖月餘雪未消春入富池江上遙寒林萬木絕枝葉終日彊欲收墮樵古屋羈人鬢蕭蕭三冬暖曲無炭燒掘地作鑪煨榾柮如此爲官徒折腰

贈蕭鏈師公弼

吾家阿京愛公弼吾家澤兄敬公弼半生夢與公弼遊豈意相逢在今日春風和气見眉宇玉壺冰鑑藏胸臆人間萬事君自知未必君材人盡識蘇門水木無纎埃聞君家近公和臺仙家近日多官府黃帽靑鞋歸去來【時汰佛老家甚急故云】

畱九宮山封道士飯因贈

菜本芃芃剪靑玉饌成澆飯塡淸腹孤鶴出自九宮山雙眸如鶻步如鹿我聞深谷少得鹽食淡眠幽體巳仙軒軒意趣神气全中壽亦過八十年

五言律詩

太平興國宮

旌幢龍虎衛臺殿鼓鐘浮水亂渾疑雨山深祗見秋九天嚴采訪元老主焚修得祿安蕭散前身幾世修

過嶽家市

鄂侯遺部曲多嵗此爲農茅店罷殘暑松巒出亂鐘溪流分別塢晚色失前峯去去遺仙迹蒼云幾萬重

過富池水軍寨前

山暝沈晴靄江春蕩夕暉水從螺港下云接鹿磯飛雷鼔茶船眾風旗酒店稀黃昏入淒愴營屋柝聲微

宿雄江統制衙

往分蓮社供歸向艸廬眠山寨差更皷春江走戰船風光隨處別鬢影倩誰憐花栁西湖曲招邀憶去年

李正將病歸

從軍傳勇略信腳困行間病廢羞長劍秋歸見故山鏡中雙鬢攺眾裏一身還風雪沈昏夜猶思戍散闗

客中擬遊廬山

依違春夢破悲壯曉雞鳴旅捨鄰淮士家書附逓兵東風吹浦樹落月下江城辦取遊山具天池聴水聲

懷廬山

屏心寒夢枕屋角曉城鐘客子幾多想廬山千萬峯仙源雲气疊溪阪雨聲重楊栁西門外禪人屢此逢

泊安慶得郭澹溪書

客檐停坐久軍逓接程初狂醉舒城酒欣將建業書宦遊空嘆老吟思未應疎舉网誰家子歡然餉巨魚

江城春日寓懷

丘園勞積夢天地厭劬書立晚分孤鶴跳春喜眾狙風多醉有竹雨久飯無蔬又見江西估收苖蓄巨魚

天池寺憶雪屋韶上人

恵詩傳驛舊立雪想師遙一別此山去淸風不可招經云半掩石塔水偏朝托迹今三宿伊誰共寂寥

安慶新城

淸香凝燕寢春色徧龍舒市井無遺地人煙有定居柝聲營屋邃簾影酒坊虛白首三山客編茅作校書

過安慶舊城

市邑新荊棘風沙舊路岐重添多少恨可想戰爭時蟒气纒荒塔螢光出廢池纎纎城角艸應是得春遲

送劉統轄自黃岡歸光州

偃武身還老還家計未非貧依山寨住喜訪竹樓歸度隴書鴻少翻塲戰馬肥月明羞北望誰擷故園薇

贈圭上人

幾年防四教孤影托三衣自識閒機了誰甘苦行歸秋藤溪水活雨葉寺墻肥覺得眞如處空房不掩扉

秋巖入城後寄

心知沈迹墮耳熟舊詩誇返照僧歸寺西風客憶家微寒侵病骨新夢惜年華獨坐無聊賴沿籬防菊花

拙寄

岑寂風煙異荒寒夢寐危擇交貧可久爲吏拙難醫大閫糧艘上孤營竹笛悲快沽桑落酒澆此滿懷詩

冷翠谷看瀑二首

聞得西巖竇髙飛直下泉貪奇曽結屋接潤可通田晚竹侵云老涼蔬摘雨鮮野猿常抱子飼食下松顚淸嘯谷音答閒眠松防便山林防暑退鐘皷逺風傳足繭憂羸僕身輕羨散仙乍暄思午盥喜際石根泉

贈天池寺覺翁圓上人

單起浯溪寺禪棲主簿峯收詩入頑石禮塔趂昏鐘好古心何癖觀空語更慵覺翁才覺處明月出孤松

重遊東林

溪水涵天影山云趂屐聲信緣重一到流夢入三生瀑勢翻空逺林陰障雨平鑪峯閒覽勝思附逺公名

畱江城將還富池

吟斷悲秋字愁歸餞臘筵天荒鵬路絕水落鴈汀懸白羽沈郵箭滄江負釣船投閒湏有日處順且添年

天池寺晚步

傍通錦繡谷上接鐵船峯月出龍潭淨風虛佛屋重四維天象朗孤閣野雲封收得天燈葉熒熒卻絕蹤

出西城

舟車江郭隘鐘鼓梵祠遙古馹停羈客深林出晚樵鷹呼風立至鴉竄雪垂飄市價招商急殘冬未寂寥

東林寺晚步

天地聚奇觀山林負隠名月明僧影瘦風定水聲淸不覺忘身世何湏問死生有詩難舉似眞實避時英

旅次感懷

亂眼悲人事追程老客顏鼉鳴風鼔浪鴈斷日防山此際塵勞混吾生賦予慳吟聫朝晚積負得賀嚢還周孚與髙伯庸同遊王氏庵歸而閭丘仲詩至因次韻貽顯庵主以紀一時事

寂寞城西寺重來已素秋未霜芳艸合欲雨暮雲稠濁酒羸方戒新詩困復休翻然防心處煙徑有歸牛法水堪湔垢僧廬自辟塵飯炊云子熟茶泛乳花勻艸艸情何厚怱怱迹易陳他年輞川上爲畵兩綸巾

送史制機之鄂州

宿戍供王事膏車防客程折榮湓浦栁行色武昌城借印科邊餉巡江防騎兵憂時心更切滿望邑塵淸

過分水嶺

看云忘斗峻倚石望藤懸鳥背斜陽去牛翻淺艸眠井桐支野廟溪水沃山田隔嶺僧逢客狂談馬祖禪

妙智寺

空涼妙智寺經始臥遺碑白日有精魅長年無住持雨淋泥竈壊艸迸石鑪欹才入廬峯界天風逐步隨

琵琶亭

艱難罹歉嵗寂寞向他州分絕靑雲上家遙滄海頭空江蕩寒月枯葦積荒洲不柰譙城角嗚嗚吹亂愁

泊黃茅潭

唳雪滄洲鴈噓云碧浪鯨茅深淮渡逺日落海潮平廟樹揺燈影船風送鼔聲勞思於此泊無地趂春耕

廣濟縣王氏山園

憂世須眉覺耡園夢想安封疆南斗隘天地北風寒野水通眢井山云補蠧防故鄕營業墮嵗晚轉艱難

曹家沙阻風與朱一夔步入廬江縣

剰浪淮南接疏篷岸北畱聮鑣入荒市扶杖渉虛洲有侶同尋醉無歌可遣愁風花猶未息卻望隔江舟

富池晚興

江花迷望望霜葉落紛紛翠嶂明分燒滄江逺載云聚舟應弭侮營屋又屯軍欲遂平戎防湏將舊硯焚

小步晚興

板橋孤渡險艸屋四檐穿逺客感新月短髭傷壯年水籬微雪沍天宇列星懸無地尋朋好歸情托七弦

宿潯陽館

病身歸束縛楓葉見飄零雲淡秋星白天遙戍火靑舊盟無處續閒夢有時靈月色江聲裏愁多酒易醒

江墅秋晚

秋林不可寄九月已寒風鴻鴈云呼逺蠅蚊雨洗空籬花荒正色岸蓼臥枯叢別浦棲漁隠何期共短篷

入貴池逢張秀夫

風姿欣邂逅彼此略寒暄爲客那知老相看不忍言湖魚朝上市驛防夜穿垣共爾添貧病攢眉說故園

逢林舜舉

命逢元造厄時使壯心違淮海三年客山林一布衣有家惟母在無犬寄書歸明日重陽醉休辭上翠微

自接泥渡再還富池

接泥當有渡截水欲無梁白日風聲惡滄波鷺防涼閒身纒暑疢故里報秋荒渺渺孤生托渾如墮絮忙

銀樹

銀樹驛橋廢徵車難久停月沈孤店栁雪掩敗舟萍野冡明荒燐山田出斷銘甫能投宿去歷歷過郵鈴

春近

防月江當戶編茅屋背崖久貧難養气獨酌且開懷雪水喧淮土天風破楚霾鞭春明日早環佩想堯階

愁中延客

染衣塵土厚覽鏡雪霜明朱墨增新病身名失舊淸公防春艸盛野市臘醅輕畱客驅寥寞江光射北楹

客江城歸期尙阻

晴阪桑麻綠春溪蘋藻香家林方歉嵗身紀且殊鄕澒洞時機宻淹畱日計長此生歸造物不必殢行藏

客久

身孤猶落葉客久向餘英少睡夜逾悄多聞心更淸縣樓訛漏防雨市雜溪聲海上仙槎在思乘幾凝情

贈歸客

嚢槖依然負煙波豁爾遊窮秋多雨水歸棹幾汀洲艤月無言坐聴梧不觧愁退耕應在念肯向客途畱

客寓卽事

樹頭梅豆小水際荻茅鮮老客擕名酒頑胥納俸錢喜尋臨晚興恨入惜春聫不似西湖樂東風蕩畫船

獨客二首

獨客夢中過千愁醉裏生秋酲誰可觧晚臥自難成破屋無人气幽泉有雨聲南多不掩想象竹房淸官治寄棲冷僧樓凝望遙江山延客眼風雨聚秋宵薦酒蒸淮棗烹魚糝漢椒莫能諳食味心迹轉寥寥

欽定四庫全書

廬山集卷四

宋董嗣杲撰五言律詩

泊貴池驛

琴書湓浦擔風雪貴池船問酒臨津醉添衣入驛眠漁翁寒補网鄰女夜調弦何日齊山去尋僧學說禪

西林寺

地分連寺樹逕掩隔墻苔破屋無僧住深秋有客來號猿歸禿樹饑鳥立香臺慧永當年塔陰雲撥不開

客寓鄰家有園嘗欲過之不可得

形容淹白晝意向落淸樽客榻猶移雨鄰園自掩門秋髙江一色風起月多痕忽忽孤生感眞難薄俗論

送矩上人

單懸淮楚寺裓染嵗時塵踏雪歸何處看云悟此身三乘新見性一鉢晚隨人江北蕭條甚還期莫待春

寄別余明逺

別離臨水濶迆邐望城微落日猶回首空江獨自歸遙峯攢石樹饑鳥立沙磯誰憫貂裘敝還家且掩扉

寓城一首

推枕縈殘夢開掃積塵病深難禦酒貧極莫依人野樹依山暗春林受雨新晨興閒整履休惜看花頻

約余明逺

靜極占鴉鵲閒來棄簡書風停思晚醉泥軟便春耡透屋哀歌切懷人吉夢疎余樽湏共倒莫惜過吾廬

客約遊山久未踐盟

居安懷蔀屋處約客雄藩風日山川媚城池艸木蕃花時貧久減春醉約多畨顧我畱情極憐君苦事繁

雨後

一雨收殘暑新涼夜頓添秋聲滿落葉虫語傍虛檐衰疾便髙臥遊程嘆久淹山林𨿽寂寞亦足養吾恬

四安舟上

復添三嘆處回泊四安時野市人言獷官坊酒味醨聚船要價重滌釡待糧遲客況那能遣終身厭路岐

舟過彭澤

栁移彭澤縣江泛木蘭橈逺水初凝暮靑山獨去遙沙明回斷鴈月黒起寒潮愛酒侔元亮而今懶折腰

安丰朱一防同舟

寒勁滋煙浪根浮蹈雪霜同舟諳楚俗空槖返吳鄕聚散羈情逺行藏話柄長驟逢接言笑直覺背時妝

廬山中卽事二首

樹宻攢煙靄泉甘防土田妝嚴仙佛徧呵防鬼神専蓮社招無地桃源別有天萬峯空削玉分絕構三椽聴泉聊觧帶望塔謾驅車山屋潛花犬沙溪泛葉魚野僧朝自碓牧子夜猶耡風景渾生意塵勞盡掃除

舟泊蘄城下

秋蕪埋戍雨暮荻捲壕風禦侮弓刀利揚威皷角雄云連淮樹暗月透漢營空捩柂資遐眺興衰自古同

題江州天慶觀

隘寺鼓鐘透殊庭瑞慶垂上淸唐塑像正一漢遺師經籙靑城派樓臺紫極基堯天躋壽域羽佩有威儀

妙智寺明上人他適因得一遊

主僧何所往閒客自來遊山阜秋稜勁村塍稻把稠落烏攢梵廡腥鴿墮經樓借鼎烹茶去無人說趙州

七言律詩

畱興國宮懷城中友人

拜章壇下桂花淸客子看山眼更醒萬竹梳風涼透碧亂峯收雨曉爭靑城中佳客還相憶月下幽泉政好聴誰肯結茅鄰逺社白家猶有舊池亭

九江易帥遂得盡遊郡齋

郡吏東徵迓衮衣不知郡圃掩芳扉櫻桃熟處香山識楊栁栽時靖節歸壁帖嵌塵鐘鼎碎樓歌壓市管弦飛廬山面目淸如此幾客登臨幾夕暉

謝村

暮役朝行此可停臨平山色入船靑煙窯慘淡多逃戶泥井虛圓有廢亭貧衲施茶營屋小老漁曝网繞籬腥客懷久困飄蕭裏風撼枯桐不可聴

欲附蒲海云制幹舟歸

江上樓髙暝樹連壯遊空慨禹山川客中問醉當秋晚夢裏懷歸在燕先水送流年遺楚恨風吹殘雪上吳顚幾畨謾附鱗鴻便不若相依買去船

泊韶村

泛然歸息苦冬陰小泊煙塍卻舊尋荷葉久空晴浦近麥芒還吐晚村深鱠鱸雨壓還吳興寄鴈云迷客楚心便可放懷天地外攬將奇思援孤琴

又憇西林寺有乘馬人來同宿

孤憑水閣坐斜曛七級浮屠壓暝氛慧永祠空依晉樹率更碑古宿唐云自聴逺鶴情偏逸誰防羸驂趣不羣同向西林卸行槖溪風摵摵葉紛紛

嶽園醉宿二首

荼防葉暗石牀平醉倚池臺午影淸洗酌更嘗桑落味推忍聴栗畱聲能仁寺裏塔孤立見易園中人獨行此地酬春誰得共東方月上酒船橫

名園獨步欲誰羣午醉醒時坐夕曛暝色移花侵幾暗野香帶酒隔聞逺山翠蓊春初老落月消夜已分杜宇苦催濡滯客曉愁相並落歸云

蓮花塘

啼煙禽鳥役羈魂又泊寒崖近水村暗谷靄深迷樹迹敗塘水涸見蓮根自收墮葉投官店誰縛枯藤鎖廟門濁酒不澆寒極恨幾程陡入醉乾坤

欲脫司東歸

擔尾心期有破琴絕憐無地覓知音形神怯冷猶迎客風雨催春亟治任眼落牛羊沙渡逺情凝江漢寺樓深津津誰染鵝黃栁想可挨排醉綠陰

江州稅亭淸坐

西郭江頭坐午前春汀裂笛出商船才晴旅捨湔裙雨未晚軍營發防煙泥【去】飲自知人共厭思歸相視眼徒穿徵亭逢著田間老又說今朝損額錢

舟歸富池紀懷

風月幽情借綠樽奔馳水陸最無根官舟獨載年窮雪社鼓相迎晚泊村到防茶商期又失懷家蒓客眼添昏煙蕪不斷休回首心迹從誰逐節論

銅陵縣廢寺

銅官山下梵坊欹誰爲昭明太子悲鶴去不歸松下柱埋空負艸間碑誰言象教無銷歇自剖鴻蒙有亂離獨倚傾墻望淮水殘僧絕影立移時

自興國軍治出富池

澒洞塵沙迹寄浮霜茅風棘斷堽頭幾家白酒山城暮一穗靑烽野戍秋戰馬向年荒此壘羈鴻今夜宿何洲扁舟直下寒江口不見甘王捲雪樓

登臨

登臨乘此暮江風數盡南飛幾字鴻秋水巳淸天更碧曉楓未赤棗先紅諸公軒冕畱情處萬里山河拊髀中壯志巳銷思擁衲飽餐蔬飯想虛空

富池鎭上感懷

富池鎭上土風殊誰憫流民涸轍魚樵子乞租營屋住渡官彊占廟門居賈舟聚港傳官防鬼店揚沙托法袪第把沽漿招社賽壚頭還有馬相如

髑髏如雪混塗泥浪打沙塡晚更淒烽警上流兵未觧灰寒中土客徒棲懷歸日積思鱸切歌凱風聞集鴈齊憂患轉深頭轉白江云不障夕陽西

流民土著兩紛紛朝暮惟知射利勤隔縣小家多釣弋近沙虛地少耕耘望中紅葉秋何極直北黃雲路不分僻處絕無佳客過酒邊安得有新聞

荒村風物幾嗟吁鬼笑陳人旅更孤鴉黠待船拋食飽骨靈撐岸蝕泥枯酸腸百結攢年裏古鎭三義截路隅平漠展殘斜日赤有書無鴈過西湖

富池寓懷

求佚徒將意揣摩臨髙又惜嵗蹉跎隔江山禿秋煙空入樹風號夜浪多童子得錢思逺引鄰翁借酒彊髙歌謾傳客路饒孤笛若老山村只短蓑

閉戶

客籬倐見野棠開紅紫無心委雨苔閉戶自償書債去題橋誰作酒傭來晚知屋上靑山攺老爲江頭白骨哀島瘦郊寒詩是祟斷然難畫入雲臺

重入東林寺

鴈門市裏梵坊通整理重登興未窮雙劍風髙雲气壓五杉閣峻水聲空欲拋世网離塵境要扣禪機演祖風況有昔賢遺迹處白家池上白蓮中

李勉之攝廣濟尉

我滯湓城每自憐相逢相倚杖頭錢盍簮愁想年窮夜覽鏡羞稱壯士年萱艸滿堦堪壽母梅花繞屋可名仙近家何往非安地又買槃塘對防船

送張子秀入京

玉立當歸香案傍平時髙論凜秋霜錦嚢自富驚人語寶劍猶埋斷佞光雨外雷聲隨地起江頭虹气接天長有謨入告需時用未忍將身學子房

黃池客樓

得子相慰忍袂分還棲黃池朱子門雪花著鬢久方濕酒味裂腸空自溫欲問笛起市樓破不知井通河水渾凍塵難浣見誰說蝸角蠅頭爭噬吞

送越人姚日章逰淮

气宇淩虹駕海長薄逰感慨舊封疆家鄰賀老千秋觀袖有曽公一瓣香徧走江湖諳客況快吟風雪過淮鄕井蛙我且安愚分未卜何時共酒觴

重泊楊港

交石夾頭棲落鴻缷桅彊飯傷飄篷隔洲漁屋披亂艸入港客舟維古楓際晚望斷風簾矗才晴洗得雪林空舊僑野寺重尋懶回眺炊煙揺葦叢

舟宿湖口

汀沙如雪水無聲舟倚蒹葭鴈不驚霜气隔篷才數尺斗杓挿地已三更拋書枕畔憐兒子看劍鐙前慨友生尙有乘桴無限意催人揺櫓轉江城

長年人海混潮聲水宿荒涼卻夜驚月照空巢烏繞樹風吹短艸鴈知更要觀此地秋濤壯更待明年春水生不比蜃樓多變見防云初日擁層城

淸明日懷孤山

身寄湓城嵗月奔逺懷仙苑自乾坤梅林有影吟魂在陳栢無枝古意存獨客此時思上塜孤山今日定開門西江不似西湖上處處酬春把酒樽

重遊能仁寺

古寺踞城爲甲剎巍峨殿閣矗江云香煙昏壁沿廊黒磚塔喧鈴徹郡聞白日僧歸春更靜淸明鬼哭夜初分住持羞接閒人話要訪時官杜廣文

過林靜學湖荘

宿雨初收湖水香水邊風月闌干長幽情多駐古松裏舊夢幾空春艸塘移竹棲鸞鐘野趣捲簾通燕悵年光衰殘謾自戀名酒足弱體瘦誰扶將

白家池亭

白傅流風尙可尋鑪峯蓊紫掩天陰石埋遺像丹靑落泉繞虛堂嵗月深老木寒拖千谷翠小蓮涼矗兩池金挑包知是何方侶空論能參惠逺心

家書不至自嘲

客愁難遏鬢華添晝寢醒來飽黒甜春雨褪花粘蘚屐晚風吹燕入蘆簾自知闕下家書斷不過城南卜肆占蕭散形骸天分定江城惟有醉厭厭

江州寒食

殊鄕寒食亦風柔桃李春香掩燕樓周子墓頭誰拜掃嶽家園裏自嬉逰云連閫節旌旗暗水泛商船皷笛浮江國日長饒客思不知何事阻歸謀

暑中客懷

飄蓬於此趣何迂破卻牢愁是酒壺世上利名休羨有胸中丘壑不應無秋侵客鬢從添白春滿侯門亦謾朱無地追涼身坐甑藕花多處憶西湖

泊李家渡

鴈字書空極勁遒江流東去不流愁夢歸破屋南山下身落寒沙古渡頭雪意巳堅狂問酒風威未厲懶添裘土人識得滄浪客特地相期劇醉畱

入廬山

斷隴橫溪出酒旗乘疲小憇晚陰時幽林合翠痕痕淨逺瀑飛瓊奇水迥起風傳鸛垤村荒入夕見雞塒竹間誰拂農家壁覓寫如今夜醉詩

午睡

茶竈煙沈午睡遲故山云逺思依依桑麻得雨侵檐長燕雀臨風掠水飛簮帽無花徒繞砌探瓶有粟且扄扉翔空何處胎仙唳華表當年識令威

入東林寺

晴向過溪亭下畱拂碑慨想晉時流云生古樹蔦蘿雨風捲修廊松竹秋登閣冷知山撲面照池涼覺水澄眸撚香禮徧逺公墓僧捨乞茶談趙州

又泊楊港

蒲帆發處回程楊港漁家晚飯晴日轉江空風勢緊水浮樹禿雪枝明饑腸戀酒垂涎覓愁眼供詩就口成天念奚嚢向艱澁故令嵗晚迓春行

龍華寺北板橋平幾戶淮民結屋成屢向封疆窺版籍獨遊淮海陋功名去年過此曽尋勝今日逢人似隔生懷抱激昂無可制埋篷心折聴江聲

又寓富池雙泉寺三首

蟄龍潛介入寒極目滄江浪不生沙渡觧舟人語眾淮山縱火燒風鳴身棲蕭寺蓬久雪壓槃塘艸店明莫說此爲孤陋地白雲流水助吟情

丹楓葉葉委江塘旅況空餘古錦嚢闕下有家勞夢寐燈前無酒遣荒涼陳蹤浮泛棲僧捨往事消磨落客牀世態自應酬酢懶已雙鬢受年光

晚來抱懶炙孤燈臨水禪樓獨自登鳥道艸深云宛宛魚湖波定月澄澄詩聫呈佛方堪讀俗語污人不可譍歸隠南峯峯下宅縱談今日豈無僧

銀樹道上

銀林驛路雪離披行迹茫茫自苦悲不忍早梅經細雨卻欣折竹壓枯籬身嫌出陸肩輿破足渉沿溪口岸遲荒店無人塵滿釜豈堪獨力任晨炊

雪阻李家渡

迹寄郵程冒冷云病身染透客衣塵欹傾茅店淸眠雪想象梅村逺醉春樵子獨還衣缷濕篙人相告酒賒頻荒雞唱斷天將曙快觧孤篷野渡濵

泊雷江

沽酒難澆傀儡胸風平浪息臥孤篷寒知僵艤雷江口醒落狂吟雪店中勞去有身侔病鶴愁回無耳聴哀鴻行人那比淮人逸豆飯藜羮樂嵗終

入廬山感興

古翠深中擁紫煙幽行先酌石溪泉未能畊野安愚分且樂遊山趂壯年五色在前難障礙連鑣來此可畱連杏花林裏閒風月況有宗人演地仙

廬山道中

疊疊蒼巒別是天往來卽是地行仙撥雲峯底落紅雨冷翠谷中浮紫煙樹色淨依山色古樵聲淸共瀑聲傳逺公不作淵明醉結社徒然懷白蓮

馬頭渡

幾回問渡野陰濃趂早相呼艤短篷千里晚沈鴻翼信片帆涼卸馬頭風官坊酒濁秋旗破客店人荒晚釜空量取異鄕愁幾斛只湏傾防錦嚢中

江城懷隠

病身尙蟄灌嬰城歸夢長懸醒復成衰鬢防褷攙鶴痩安書隔闊見鴻驚山遙晴有侵檐色樹禿秋無撼野聲只欲養屙求退靜棲遲泉石適歸情

重過淸虛庵

絕境惟聞天籟音山遊重綴壁龕吟春生仙甕新篘酒塵鎖書牀舊調琴丹井月空梧積滿瑤臺雨漬蘚埋深明朝襆被歸城市萬疊蒼巒有夢尋

晚過陳峯廨酒邊懷舊

相過失喜晚炊香同坐閒曹況味長江日下山云半赤淮柑離土葉全黃殊鄕酒味聊濡口弔古詩章易刺腸憶得舊邀梅院醉萬燈環錦閣新裝

秋夜對雨

對月飛觴往事休胡牀寂寞庾公樓西風觧使蛩専夜長日能無酒送愁新鴈陣分離塞徼殘螢火死落汀流醉來獨臥梧下靜聴胡琴撥怨秋

又潯陽館晚步

獨下閒堦信杖行虛空萬籟挾秋聲天連淮樹千章暗月照廬峯九疊明舊信傳訛寒鴈過短生催老曉雞鳴可憂何止心頭事戍接荊流尙甲兵

廣濟縣【寄治富池】

云罨防檐艸擁門荻花掠岸雪紛紛龍行費聖祠前雨鴉聚甘王墓上云絕巘樹環孤市盡亂溪水入大江分邑民還有思蒓興簾底琴聲寂不聞

蕪湖縣

云檣風柂艤江湄客寄何心聴是非國課轉虧商旅瘠縣官頻易吏胥肥花迷夜市燈初合栁匝寒田水自圍今古通津離別地曉沙晴日出蟂磯

泊廬江縣界幾遭冦掠

酒興那如歸興濃此行誰信破嚢空扁舟小艤廬江外雨夜深埋虎穴中獨客痛心無可說何人料事偶相同昏時拋過銅陵去不管長江起北風

天池寺

吳說天池兩字眞梵坊突兀鼔鐘聲聖燈逐夜朝文閣雷火何年損相輪足下有云如隔世眼前無地可容塵追嚴不枉祠忠定招得吟僧作主人

秋涼懷歸三首

淸幽自足倚繩牀雨過浮雲斂八荒雄郭西風鳴夜籟太虛涼夜防秋光槐花綴粉粘苔砌桂子飄香入艸堂倦臥不知身是客殘燈欲滅泣寒螿

風涼贏得四肢淸泛寄誰知去就輕臨水有亭秋更淨對花無酒月空明鴈行愁落荒汀逺梧葉寒塡露井平獨繞曲廊心汗漫附書千里述羈情

元龍減盡舊時豪尙落湓江枕怒濤月下聴歌情浩蕩燈前支病髮蕭騷少年偶負投機愧今日徒工煮字勞歸興已濃秋思壯垂虹亭上問三髙

又回至興國宮望天池一簇雲气中因楊道士畱有賦

迎面蒼巒潑黛濃幾畨回首想行蹤白雲擁海文殊閣老水屯煙聖治峯方別衲僧談夢寐又逢羽士接從容明朝還踏靑虛路重掬神泉聴亂鐘

次韻重九

懷古憑髙厭客身秋深愁望隔江城狂支靈運東山屐醉漉淵明栗裏巾楚澤豈無餐菊友漢宮還有佩茰人今年不作風和雨見得南山面目眞

重嘆

心知天地厭羇畱癡坐忘言不防頭活脫世間泥塑樣癡貽江表陸沈羞思仙廨竹招蒼鳳學老溪梅翠虯嵗晚說歸何所待厚顏安足恥時流

逰蛇崗嶺庵

逰歷貪行入暮驚蛇崗嶺北衲庵淸西風掃葉秋初勁野火燒空曉尙明塵役未能拋白日仙家不獨有靑城借眠熟睡全無夢服了黃精體自輕

寄湖口張監渡

寂寞郵亭紫翠中有懷不得逺相從渡頭幾發東西棹西角長鳴上下鐘江晚燕鴻秋信杳野涼桑棗綠陰重天空水濶云查斷收拾新詩寄興濃

寄周堂長

回首大江秋水西杖藜閒步菊花籬百年淸白甕中酒萬事安危枰上棊夢入莊生迷蝶處歌窮子飯牛時西風徐榻獨棲慣屋枕濓溪云錦池

舟行不及逰九華

下水風帆勢若浮雪深且向貴池畱兩三漁艇有歌送咫尺仙家無分遊劍削山稜雲气直鏡涵江影日光流神馳杜牧題詩處客裏光陰別是愁

和翟建大見寄

鄕人誼槪如公少彭澤辭歸過永興合向校讎爭地步屈於監當負聲稱故家吳苑頻回首新治淮山任曲肱見說沍寒移足懶只凴紅粉勝扶藤

訪三橋步隠者

翠竹蒼松貼屋牢屋前徑狹長蓬蒿蒲團坐久侵肌薄柏子焚來結气髙山雨濕蝸腥薜荔野煙蔽鵲損櫻桃終期脫迹相從去參取微學鄭遨

過富池水軍寨統轄姚子雄公廨略棲遲且有約同上杭京

春云冷壓渡頭槎春色晴翻浦際沙並浴防防依水栁成圍蝴蝶舞江花富池軍額無全籍治邑農功有幾家指日並馳天路去莫揮客淚苦悲笳

客寓無眠信口賦秋感

赤楓又積灌城頭如此江山不掩愁靑眼無人同樂嵗白頭有句獨悲秋詞章全拙知誰信身世多虞謾自謀籬角黃花消正色北風更急莫登樓

客次狂吟

野服支離號散仙望晴閒倚柁樓前江山風月多尋酒蘆荻汀洲幾泊船水路愁疑孤障鴈野廬淸隔雨溪煙來春不負笻枝去楊栁橋西聴管弦

客久

衣裳敝盡客逰防三月江城雨更寒小店有翁賒酒易名園無主看花難驅馳塵土身千里荏苒光陰指一彈種種舊愁歸杜宇靑山碧樹帶愁看

欽定四庫全書

廬山集卷五

宋董嗣杲撰七言律詩

秋巖自山中見約

九江驛裏見春風幾度懷淸隔曉鐘思白有人傷柳色依劉無地感萍蹤半生力學羞長劍兩載心期信短笻九疊屏髙有標致逺公相約則吾從

棠梨湖

西城轉地有湖光矮矮荊榛出土岡爼豆零星傳野哭舳艫聫絡急邊防夾壕楊柳猶秋色貼屋桃花自晚妝芳艸不除生意在此名誰命謾華堂

泊接泥渡

笑泊虛寒古渡沙沈暉逺襯楚山霞江鄕酒薄難支日客路詩多轉憶家金彈耀林懸橘柚翠綃縈浦泛蒹葭船掩定身如石籬落何人有菊花

又晚立接泥渡邊

逍遙行樂立西風多聽秋聲耳欲聾供世難分心力異浮家易感古今同小花糝渡遺晴蓼碎葉塡津積冷楓博望有槎撐不去岸頭橫臥樹心空

東林寺上方塔

塵外乾坤豈易窺上方尋勝短笻隨病僧借榻山衣破臥佛當門石塔危亂竹迸階交宻樹荒苔沿壁纒疎枝幅巾居士修行久愛說浮光死戰時

蘄城晚泊值雪

鴈聲哀怨極淮天際晚驚呼雪打船古驛魚稀誰撒网虛沙馬過自隨鞭人煙頑獷空多智形勝丘墟又幾年龍眼磯頭風浪惡今宵歸興此方堅

壬戌元日二首

靑燈挑雨曉光凝嵗律回壬萬象新心上痛懷松裏友客中忍視茗山春誰橫煙竹驚孤旅自飲屠蘇笑八神折起朝衣羞老去驅車猶冒路岐塵

萬里東風起楚臯流年祗染鬢蕭騷富池江口聽春雨昭勇樓心看雪濤薄俗苦無公可論全身惟有隠方髙故山猿鶴應相笑抗走殊鄕實自勞

富池客中寄範藥莊

客子驚秋易斷魂江塘落葉雨紛紛蔽江云勢山頭合隔竹泉聲屋尾分無日不宜閒問酒有懷猶且彊摛文燈幾憶同居話捲裏新篇可得聞

寄楊云靜

公借椒塗成達宦我傳艸檄守淸貧閒曹奔走徒云仕薄俸沾濡不逮親飲水曲肱無此量解衣推食有何人涼風四壁蛩新咽偏惱淹回獨客身

東林寺贈宜上人

幽階苔蘚翠纎纎屐齒沾濡逐步黏曉澗迸泉迷杏塢春風停雨暗茅檐禪髙何待音聲悟詩好爭傳格律嚴誰凂我師重主社社中休更外陶潛

寄冷翠谷葛秋巖

入眼萬欲勇捨難巖頭飄盡楓葉丹心憎湓浦戶庭熱身入廬峯毛骨寒塵面只掬野泉洗醉吟且呈泥佛看幾多淸話動人憶夢落成圍蒼竹竿

鏡禪人欲歸靈隠

袈裟褁定老禪翁云隔家鄕是幾重兩面廬山曾徧覽三生天竺防相逢揺涼竹箑收江羽醒困茶甌瀹建龍午借客牀尋偃息不知身在紫霄峯

贈羅漢院志逺上人

披緇受業在淮南不覺流年七十三羅漢院中余古栢將軍墳上落枯杉纒綿宿病逢奇藥收拾頽年坐破龕自說舊棲眞佛境羅田山裏毒龍潭

江城與秋巖同賦

江柳靑靑暗古津悲歌不獨是商人愁生獨醉重闗晚夢破相思故國春聲迹衰遲難應世山林枯朽易全身歸期渺徒懷想怨鳥花梢叫月頻

防叟悟禪人俗捨在湖口縣予畱江城聞其歸省且有書貺因寄二首

要識閒棲彼此輕平江浪逺暮帆晴靑春晚處羈懷惡白髮生時老眼明花落無心尋笑傲客鄕有日苦逢迎云包尙寄雙鐘下若過吾廬祗半程

富池歸去欲相從幾想蒼云碧樹東夜月庾樓懷抱在春風陶徑夢魂通前峯路斷鋤犂少古渡徵苛网罟空難語數年牢落恨千林如海夕陽紅

畱江城

灌城眠食嘆羈身憑曉偏驚索鏡心南紀山川秋望逺西湖風月夜懷深功名鬼妬投機罕詩酒天嗔絕侶尋陳迹自應遅料事斷鴻信杳況云陰

贈封禺山翁

鵓鴣鳴雨鶴吟風可羨山中白髮翁百事不聞天地閉四常見水煙空春時聚社尋屠伯晴晝科書授學童此外惟知安分去鹿門眞隠略相同

淫祀

水泛牌頭五里亭尙畱破廟壓空坰松蘿陰覆鴉羣怪里社聲傳土偶靈幡裊欹竿三丈赤溪分荒藻數叢靑頭陀彊解愚夫卜瓶缶花香帶肉腥

寓江州西城

奔忙夢落富池程歸托蘧廬戀灌城有石醉乘新月坐無家吟逐亂雲行衣遺母綫寒鍼在燒起公山晚陣嗚鄰屋酒香堪洗恨擬栽松菊效淵明

暑中訪平山坦上人

遙遙殊積入山心勇涉湖西且解襟當暑行松探古迹追涼踏蘚入晴林信知淨境無三伏猶幸慳囊有幾金白酒靑衣隨所遇此來祗爲此僧尋

思歸

秋老江城起戍塵山收西日掩云津畱連光景多無酒俛仰風埃獨有身曠野鴈塡遺陣闊虛沙船發落痕新故園松菊猶三逕夢過煙霞水石鄰

晚過張分司園

偶乘意度過東鄰芳艶多情媚柳津歡笑直邀雲際月酣歌狂惜雨餘春亭臺花木銷官酒城郭風煙老客身回首廬山圖畫裏不知愁落軟紅塵

題濂溪書院

逺徑溪流水自圓光風霽月渺無邊前生意休除艸堂上淸風獨愛蓮萬古共知歸有極一塵不染見先天未知涵味其中者誰是元翁得正傳

登庾樓

重支瘦竹上危樓涼襲綸巾羽扇秋天地江山風浪起汀洲蘆荻水煙浮誰聽調夜琵琶苦擬泛吟秋舴艋遊喚得元規魂夢醒何妨小作踞牀畱

千年傳說庾公遊逺戍秋塵障兩眸往事未知誰可語今朝聊復此登樓淮山鳥去衝煙滅楚澤帆歸帶日收閒客望窮江北晚月明無賴幾沙洲

顧城

初聞春日水天迷此際湖沙擁岸肥炊甑有塵秈米腐酒坊無壁紙旗飛猿棲曉樹靑藤瘦雀啄冬畦白菜稀寂寞旅懷禁得否斷腔漁笛釣船歸

新橋遇秋巖

出郭看山眼便醒故人相值說云萍了翁屋後晚煙碧茂叔阡頭秋艸靑絕壑雨過溪水響髙峯月上谷云停烏巾漉酒菊花店醉揀陶詩書紙屏

富池客中

捨舟遵陸幾程來家事身謀兩未諧九地渺茫憐骨肉四方軒豁暢襟懷雨翻茶崦春離嶽風颭監旗曉渡淮短景不延愁思逺只堪長醉向茅柴

舟上食菜粥甚美

莫望池口浪接天羈懷沈迷衾枕前老船蕩雪櫓聲澁破釜煮粥蔬味便煙鎖淮俗子城下風生野坊僧樹巓懶能登岸躡寒屐因數杖頭無百錢

冷翠閣與秋巖同賦

笑攜琴冊上昆侖分坐溪頭蘚石根崖樹有霜飛老葉野泉無雨落秋痕幾畨閒借樵人屐何許追尋隠者門多種杏花依此住要知董奉得仍孫

江州重午二首

晴光繞砌看葵傾獨恨無文弔屈平梅溽潤衣身體倦竹風入牖夢魂淸良辰美景須臾事往古來今節序情不信滄江傳競渡彩旗畫鼔閙西城

蒲節殊鄕借楚誇繞城社鼓不停撾爭歌神曲羞溪藻遙送瘟船滚浪花世上莫非兒戲事江頭無柰客思家西湖今夜笙歌月涼擁紅蓮燦落霞

懷潘宰畱方家峪別業

想戀西湖賞物華淸依水石結生涯鳳凰山下泉縈艸燕子樓前雨壓花翠枕謾欹聽夜雨朱簾閒捲望朝霞柳塘不遏東流住腸斷江城尙寄家

題冷翠穀道者庵

萬計千謀濁世紛蓮花峯下寂無聞丹泉潄冷齒凝雪翠穀虛淩身入云藤杖卓苔防險峻石鑪炷柏起氤氳獨遊獨宿露寒夜絕頂想多秋幾分

離江城遇雪

頭上同云宻布饒湓江門外揖華鑣舟穿苦竹黃蘆去帽任回風急雪飄蹤迹幾年懷玉石江山一夜變瓊瑤旁人莫訝吟窮返慷慨殊勝過防橋

接泥渡頭再遇雪

幾涉沙汀與水村幾看云物幻乾坤渡頭衝雪哦詩老船尾乘風破酒昏未晚防聲先傍岸乍晴江色逺侵門白鷗無數西飛急鳴落淮山不見痕

戲酬李勉之畱江州懷琴之什

當時兩別惜分雙客了三吳客九江何處揮金曾駐馬此身懷寶尙迷邦水流嵗月添新恨塵撲簫弦失舊腔柳下燕樓風雨外夢魂多繞唾茸

漫興二首

倚竹欹巾望逺天脫鞋自在取髙眠無情嵗月催雙鬢有樣文章委少年吟捲亂拋幽枕畔客牀寒對短燈前沈迷謾想華胥樂還有癡兒鄙孝先

浮名浮利有傳訛薏苡囊疑馬伏波鏡裏鬢毛諳世故筆頭詩句答樵歌風穿樹禿寒林淺月展江空夜浪多脫病欲歸歸便得花家魚港自煙蓑

畱分司衙

往來幾苦浪濤驚塵役而今亦懶營雪積墻腰連屋瑩日涵城影接江平市樓有酒晴旗小賓館無人夜榻淸孤坐搜吟難造妙霜風吹月紙明

富池江上蕩舟遊望二首

江風吹得烏帽偏江水驚秋狂拍船此身客逺積鄕夢何日丹靈朝洞仙將軍廟無老鴉異羅漢院有古栢堅蕩槳津頭來往徧北望淮云成愴然

上江落水渺莽中入軍遡水曲折通此鎭巧當兩路毎日飽看千帆風客知鼓棹白日急人傷對鏡發空荒寒殊甚只自笑悲聲繞井余枯桐

客居余明逺來訪

風浪而今自忍聞尙甘客隠大江濆酒家債負將償足詩境情懷任醉分愛睡有魔銷椀茗遣閒無事對鑪燻梧桐井畔敲門處問字何人訪子云

發黃池與朱一防相別情思黯如

同行誰際此心同我去君畱悵北風兩地相分云袂逺前峯自掩雪林空幾多遣興懷樽爼千萬將書托燕鴻獨過顧城湖上晚已絕飲蟄孤篷

別王監鎭

僑寄荒津厭鼔鼙逆行遣日守羈棲天兵未卜何時解心事難侔此日齊雨醉田家無屐借春眠野寺有詩題蒲帆行趁東流去應目狂蹤類阮

醉後登黃池港舟

大江勝絕此無儔不省荒寒醉酒樓秉燭尙嫌杯數窄換舟便覺櫓聲柔山連靑意爲仙塜池接黃名是逆流僵臥莫知身紀墮岸南燈火屬宣州

舟次示朱友龍

雪花侵鬢轉棲棲身寄篷醉似泥荻港水寒鷗聚逺蕪湖山近鴈飛低客舟泊夜秋無柰社鼓催春夢欲迷津岸喜登無可語不堪明日各東西

初欲登小孤惠濟廟水盛風駛回首已逺矣

蘆荻蕭蕭掩敗汀拋南拋北慣曾經淮山有雪侵云白江水無風接樹靑吟捲紀遊揮小艸醉篷埋恨載浮萍廟門轉眼隨帆過不得重登絕頂亭

得京友信問曾觀三疊水否因寄

破槖蕭然不自休蘆黃葦白九江秋抗塵狂作兩年客看水慳爲三疊遊得酒問魚愁入市有書無鴈卻登樓徵裘幾搵思家淚兩眼凝窮桑落洲

冬寒客懷

爭錐無意志摧藏嵗晚棲然滯客房井臼自親猶火食琴書誰力謾時裝前峯雪洗心方快破廨風穿骨欲僵燒荻禦寒身尙曲有人皸守邊疆

九日畱彭澤

牢系扁舟在樹根依然風物晉時村幾年思采東籬菊此際狂傾北海樽野鶴離羣翔碧落江鴻排字入黃昏有人若學淵明隠五柳蕭疎靜掩門

五言絕句

江上晚眺

江北西風髙江南新酒熟長笛吹梅花月色滿營屋得酒終日醉都忘醒後愁往來狂走馬直過皖山頭

遊冷翠谷

急流潄亂石石色白齒齒瞥見水色渾籬頭過山麂

寄江城口占

夢魂蕩孤舟波聲塞兩耳不眠聞管弦方悟江城裏蹉跎嵗事空次第春風起雪消夕陽平徹底淸江水

乍歸信筆寫興二首

閒拋南峯云狂泛西江葦眠食思故棲吹燈任山鬼身絕一毫榮膽落幾回醉難忘踏霜茅忍凍吟冷翠

聞笛

四海水尙淺孤城愁更深船上何人笛吹入蘆花林吹腔不識愁愁耳偏聞吹月明吹更苦淚灑降羌兒

初八日立壬戌春

臘盡春猶客春來病轉多孤樽洗塊礧萬事付無何

冷翠谷口占

亂山蔽天盡叢澗繞山流茅屋冷欲壓今日方中秋谷深誰吟詩吟惹白猿聽萬景虛空生風微澗光定我來尋幽奇破屋枕木末向陽不闗川僧補直裰蒼童負詩篋百錢掛杖頭何當倩畫手畫我廬山遊

七言絕句

下彭澤

江气彌漫接楚浮潘郎雙鬢不禁秋欲澆靖節荒祠酒附得沙頭賈客舟

分司卒至富池

疲兵喜離九江城且報新篁長數莖未問主人先問竹要分吟屋聽秋聲

江岸春日

見易園中春艶時千朶萬朶好花枝樓臺祗有提壺叫晴雨能無蛺蝶知

夜宴贈箏妓

方響琵琶借當家十三弦上雁行斜雨筵合出殘春曲愁掃屏風滿地花

乍熱

樹禽苦叫不如歸午睡醒時已落暉新暑漸回身尙客此無黃葛可裁衣

贈蓮花洞僧二首

山枯葉落晴紛紛蓮花洞前流水分流水自送夕陽去洞上白猿啼白雲

老僧眉毛霜爭妍重補袈裟防雪天閒看靑山忙看水庵門不掩今幾年

寒食日偶出

漪嵐堂下野芳晴楊柳枝頭歇雨聲笑逐遊人城外去沙洲沽酒做淸明

宿九江驛

孤燈花燼糝窯臺古驛涼扉傍月開數事支持愁外去十年憔悴夢中來

聞笛

淒淒吹笛裂寒云羈客難禁醒坐聞聲逐逝波流不斷月明吹老戍回軍

元宵懷鄕二首

萬宇燈輝斂暗塵幾年醉賞禁街春良宵獨宿雙泉寺負了吟風嘯月身

難覓圍香醉玉仙短燈油凍梗孤眠淸河坊裏燈宵月負卻東風已兩年

贈葛秋巖

云翁獨棲冷翠谷三月不出令人疑圓通老僧逺相報病中忍凍更忍饑

宿淸虛庵二首

撥雲峯下撥云亭萬竹凝秋列畫屏皇甫眞人遺業在滿林寒葉佛燈靑

來此看云骨欲仙竹秋霧蓊鑪煙西風正滿溪頭樹直送寒聲到枕前

舟上望九華山

雪殘半積陽山磯大江云湧濤頭飛九峯不受夕暉掩杜牧一亭空翠微

夜坐東林寺

晚云斂盡鶴聲遲萬木號空夜景移三笑亭前山月上卻如身在冷泉時

過梅根港

雨壓雲低雪气渾風帆未午過梅根港頭驚見官舟泊野老爭先掩荻門

病起懷歸

絕飲還知百脈淸病夫明日值陽生治裝肯發遲疑口要趁江寒水色平

九月十五日有感

潯陽江上看明月月落孤眠百感生十二年前如昨日竹齋曾醉鳳簫聲

廬山道中

偶呼鄰稚攜竹杖試入仙窟尋桃源日斜小憩冷翠谷驚散掛樹黃黒猿

春步嶽園二首

暖風晴日艶芳天獨客心情不忍言何處有花春掠眼金陀坊裏嶽家園

將軍墓域在杭州如此家園入夢遊誰惜再傳無嗣續至今匙鑰屬官收

王倅寄弟富池酒邊述興

竹亭難障隔淮塵補種疎花幾樹春若憶六龍南渡日到今我亦是流民

晚泊烽火磯

野陰逺閣雪風漧向暮維舟水色寒火號熒熒今夜燭因知江北報平安

春去喜無怨烏二首

春盡江頭望幾回支持愁態入銜杯要歸便問西門渡行止何闗杜宇催

失笑羈人泥聽禽年年春老益愁心江城樹少無棲處墮落千巖萬壑深

厲屏山祠

漪嵐堂北縣樓東香火新標舊令功此地豈知鐘鼔樂月明如水藕池空

過彭蠡口

云凝入港大孤山蘆荻翻風秋夕寒水急亂從彭蠡出來舟不似去舟難

再逢黃山磯上老叟

過此未幾還問歸歸時又眺黃山磯不如磯上釣魚父雪霽扶藜行夕暉

野望

過午浮陰掩石臺疾風掠艸散狂埃江豚吹皺空江浪逺見淮雲捲雨來

天池晚眺二首

古塔寒擎夕照紅泉聲湧海入虛空分明九十九峯翠都在天池眼中

天燈逢夜涉江危直繞文殊閣上飛暗裏試將衫袖褁只餘樹葉幾星歸

自廬山歸城賦四首

絕壑松風瀉瀑聲此身如寄畫圖淸餘生結得東林社三笑亭前看月明

才去還回似不情蕭然兩耳亂泉聲衣巾染得江嵐透誰道山人骨亦淸

入城回睇萬松橫只隔浮雲幾萬層八月秋風明月下天池池上看天燈

重葺芒鞋約更堅山家意味況相便須先折簡同遊客剝蘚題名就石鐫

欽定四庫全書

英溪集

宋董嗣杲撰

五言古詩

鈞天曲

圓丘崇且髙廣漢淸且淺元祀播鼔鐘嚴禘列瑚璉天酒瀉琪花遵此奉常典恩流昭感通報稱示丰腆鶴鳴集霞臺鳳曳翔云輦已際天人和八表淸塵捲

擬古

海上采珠人惟視夜光吐攜持以爲珍美價重合浦異哉足照乘殷勤獻明主逺物柰不寶棄之猶糞土河漢金气老海月光陸離蟋蟀鳴我牀聲聲有餘悲美人天之涯言旋杳無期西風吹脫葉撫時傷所思

武康邑俗

邑俗尙巫誕竭力營鼎爼無方絕此幻舉口輙齟齬衰世無眞儒反欲構室處顧我暫爾棲信得子不語官廨俯官溪溪流極淸泚魚遊值天陰競指龍光起古祠偶相鄰愚徒望風靡我欲照衰顏且展闌干倚由京買航還武康夜泊中途因醉曉還邑中摭實有賦

上船且偃臥月出攬衣起周覽郊原曠肆毒暑未已河漢水色淨身寄圖畫裏幽情苦跋涉未克安所止憶蕩西湖舟白蓮弄淸泚歌聲透夜響鉅麗瀛蓬比景絕四無人風揺六橋水今如夢中覺乍離官河觜板橋余店燈酒旗三尺紙狂來發興深野航暫時艤崖涼勝埋篷獨信橋闌倚倐然想歸程便遲二十里醉眼忘離津風順差可喜入邑日已髙不掩罍之恥因感孤生浮若此能幾耳

甲戌八月初九夜武康山中洪水驟發越十日漕司檄往檢澇

甲戌纒國哀時屬秋八月近輔餘英山洪水中夜發狼藉徹句雨拔地殊飄忽滔天肆奔迸變幻起崒徒步登縣樓浩渺沈林樾妖氛混澤气勢極火焰突綿亙山下鄕逃難想顚蹶晨興雨更澍邑屋已隉杌髙跳空刺腸何異覩溟渤飄屍不可計彊者布竹筏棲危或得命其柰服食闕號天天不聞不若就滅沒瀑派裂靑山溪岸奔屍骨杵臼埋虛沙蛇虺出深窟邊方乘孔殷糜爛事徵伐民生不奠枕復罹此酷罰隠憂非一端國脈存如發檢澇亦具文民力各已竭豈知坐困窮終嵗常矻矻奉行亦漫爾持論敢躐越步步涉坑塹路梗勞輿卒歸愁彊就牀魂夢隨恍惚

甲戌武康大水淨林寺山門殿屋悉皆倒敝

仲秋秋陰合壁落走鼯鼠徹宵風雨驟平地生洲渚莫辧路與溪廬舍失處所淨林古梵屋木佛豈得禦當門金剛惡玆復化何許方丈九旬僧足廢不能舉徘徊想舊曆突突起沙嶼遺闗茁芝菌臥竹壓麻薴山民窮無吿謀食屢多阻三鄕凡幾戶竟墮魚鼈侶傷痛李生迂捲盡牌頭墅獨慨虛浮身昏迷怯幽佇上流未偃戈戰血沍荊楚近畿天示儆嵗月不我與就食難下咽酸恨徹心膂

古意

山中有流泉洗耳今無人樹陰互防宻烏語交昏晨誰能觀大運達此秋與春生意自爾蕃葉葉分光新藤蔓附女蘿蘭茝披荒榛興言混棲托隨迹安可伸悲哉倦遊子感寓徒酸辛榮枯了不計老大將廹身澘然眼中淚墮此衣上塵所耽軒裳故殊失煙霞親

趙南康可齋築屋武康孟保園池喬木極有思致東野故廬借以表出感古傷今成重遊三十韻

東野英溪英妙寄寒苦詩里社今有井誰構亭覆之想彼異代賢孤標奪葳防可齋出帝冑結廬探幽奇分符廬山陽歸葺園與池髙懷惇薄俗萬象共眇窺惟憐時不與舟壑忽夜移身世付永擯逸駕淪西馳我此偶竊稍荏苒垂三期兩獲憩絕境眞與浮世遺牽裾古木底洗屐官溪湄想象貞曜公淪落長安時壯心侔元造瀝思抽肝脾衰謝入硬語難以好爵縻此鄕所自出指防餘芳茨相去五百年隨勝營詩詞淸揚借發揮昧者迷藩籬孟公能歸歟趙侯今已而罷酒聞淸彈眼在空涕洟孰能經始初欲綿無窮期再傳至斯荒曠望逝水悲丘壑漫獨存豈不重爾思拘情失寢處觸事逢乖離無端菊帽破不管西風吹俛仰興替間惟餘鷗鷺知心遙嵗年遒行將謝塵羈我窮吟更窮逐逐亦已疲有愧快士志名盛位任卑制愁遊學宮弗讀國朴碑四顧雲樹蒼雅道誰扶持

酒邊憶去年苦病

發誓遊四方言歸多自責秋髙風浪險懷家萬山隔江北與江西夢寐困行役去年病防褷客死亦何惜心空病自退藥褁漫山積今日秋又深誰念饑凍逼祗幸健於酒酒盡從墮幘醒來聽談空鳥啼晚峯碧

聞趙芳洲已歸武康梅廨

歸來慰我思山疇稻田熟雨驟不終朝水退出平陸梅廬暮色黯欲入足尙縮月地舉深杯杯光泛纎菊燈明不借輝來去絕慙恧所恨懷寶迷失計資薄祿鄙人更曠縱肯作阮途哭有時得親書多是不再讀

坐暑病初招汪學老醫次招黃平齋兩公枘鑿之甚病者反取多事而黃終奏藥績因有中秋共醉之約漫述長句

臥病不知暑況在英溪隅入京涉夜航藥物艱所需汪公業於醫其實眞臒儒醫故不違理非但以理拘覽鏡面百皺半月怯步趨積憂那得解肌瘠徒長吁玆晨近秋中疲憊憑杖扶忽枉黃公駕慰此困櫪駒指我傴僂形旦暮耽書劬病源肇於心證與芝術殊所嗟露電如滿嵗罹艱虞寒暑復見防閻浮可久圖行止任天造其或誚以迂涼軒聆欬唾眷眷非世娛浮榮信飄風況復假合軀墮落焦熬坑難煉六一鑪感公致湯饋瀹盞浮雪腴仙傳起死劑頓醒爪發枯西風捲茅屋篝燈竹牕孤蔬腸轉陽脈趣向歸酒壺誰傳病退舍可柰流俗徒汪黃信可人彼此皆枌楡往締中秋盟未卜月有無因拈二公姓激我懷東都

裝伯弜周先生手澤

桐溪恩上人畱遺盈束紙初疑龍蛇奮不敢傲睨視嗚呼汶陽翁父子傳心防手澤落世間枯盡幾硯水言言闗世運字字窮物理悲風颯雙鬢涕淚揮不止思超漢魏髙人可晉唐似逸態出天然凜若對英峙此時吟嘯者跌蕩何可比捲舒手不停光芒射桯幾下取防六丁急寘空谷裏

宿嘉興新城市

泛秋入禾鄕鈍舟無期程西風吹官河其壤惟新城云圍畆徧星零聚落盈前畈出頑獷有可敵無勍梵坊名能仁所向乖幽情房房市藥富滌面塵不嬰習俗困促廹意度無専徵市沽更漓甚不堪客子傾偕行得佳士共此秋榻淸未晚急掩扉屢貽暴客驚

防牲謝響應龍廟予不及往

龍宮蘊特異精禱通萬靈昭著二百年錫封専朝廷去年偕宰公投誠涕欲零驅車入松扉雨勢如建瓴仰髙迓靈昐云斂不暫停煙沈瀑聲涼分坐瀑外亭從玆感佑助爭謂胸百銘治任亦已速潔謝資芳馨緘素展眞忱要終寄防防願恢溥濟功致此百里寧夜披東堂集孤燈炯深靑朗誦神之聰壁落山鬼聽

越城步月不知子城已閉因托宿趙義齋宅

晚步初月髙忘卻子城閉客樓枕新荷幾夜香襲袂羸骸奔走倦不擬尙凝滯白面佳少年塞途莫勝計低顏謝許可不甘暗拭涕窮廹傍人籬傍籬畏奴風采就衰憊心孔轉昏翳見舟思江湖懷隠睨松桂故人立霄漢敢詫平生契玆時進退難假宿義齋第官橋醉尉多大懼獲重戾徘徊益羈愁愈痛乏邊際讒毀那能免失擁文侯篲身如被酒酣心類垂旒綴嗟嗟文不績有學謾經濟逆行且倒施猶幸舌未敝月西黯蓬萊城烏聲更厲借榻逢可人度夜等匏系履險復自笑汨沒信此世願逢陽明仙飡霞度千嵗

病中步入蔡公橋村落閒

水淺篙師勞況值夏日炎舟維蔡橋晚扶行禦頑痁誰期村疃中雙屐苔花粘同行幸同志出語無猜嫌曉霞晚必雨故老嘗所占兩行桑麻香農計得盡覘偶聞讀書聲白叟依茅檐自奮力稼耕其志方隠潛延我坐俄頃障日西垂簾竹牀半已暫睡亦安恬傳酒彊我飲飲絕徒掀髯神思偶爾淸吟興爲此添

自武康入京隨卽渡越

意杳軒中坐坐見新竹長病夫欲尋睡不禁竹气涼昏昏度白日神倦慵舉觴偶然探吟處誰謂醒爲狂扶行壺中天艸樹含夕光雨橋荷柄閙亭亭云錦張中有窈窕質忽透洛妃妝引領不忍去水風逓幽香檐梢鵲啑啑戒我租夜航我生尙未了何地安韜藏宵程促登津食息何皇皇郭南待朝渡西陵晚蒼茫

七言古詩

烏棲曲

緑陰涼透城頭樹月明正照烏棲處黃昏角起吹晴雲烏欲啼愁愁夜分夜分湖波幻絕境境絕月漾玻瓈冷棲烏忽過別枝棲何人采蓮移舴艋

賦得河中之水曲

淸莫淸兮河中水白莫白兮頭上絲河淸頭白自千古有身淸白知爲誰提籃采桑西城婦容發蓬勃霜色欺傳是長安估客女二八嫁與東鄰兒東鄰兒郎負梟獍別家出戍徵羌夷沙場杳邈絕信息譍門無子難撐支花榮艸枯知幾度日升月落常雙馳力勤織絍活旦暮堂前姑老心驚疑攢心萬苦失頭緒年如逝水何能追不恨兒郎祗恨妾有生無分安齊眉西鄰女兒年將笄雙髻壓頸簪花枝金鈿貼額腮凝脂笑妾采葉愁蠶饑妾身薄命何暇卹所嗟母子各天涯空閨誓此守淸白不願封侯願早歸

武康防風王廟前入西鄕山中曠遊歸看邑志偶成

苕溪直西山嶙峋莫幹矗空參北辰荒村去縣未甚逺日落將盡埋紅輪羇人憩此醉徒禦僻壤曾際神禹巡敝祠古木質擁腫色泥癡塑防風身遙遙石徑險如棧芒屨掣足移換頻狂貪遊歷不顧倦肯因崄嗟迷津錦捲要演江海思拍塞景物描天眞偶繙邑志寧訛舛下筆希古今無人

武康附夜航入京

今晚後溪風色順暑威未肯回涼信獨泛官河雨气收野林鴉落歸無陣聽鐘揺出港汊重新塘光現橫空龍松頭暝破月色吐油雲散盡回千峯

秋夜宴客歌

賓從齊聲歌提壺有酒在樽殽在防秋髙廣寒桂子落時零金粟成泥塗秋空月露炯冰玉情深莫出南山屋自駐南山持酒巵愁人驚糝陶家菊花枝易空人易老人生安得無丑好只須傲兀醉乾坤人老花空如電掃

羽觴飛上苑

日色蕩曉香塵起上苑春融錦屏裏蕙枝小葉攢石臺桃英亂糝浮池水鱗波皺云展翠綃羽幰逐風颯珠履驑飛步褭蹀躞髙杯行聲度提壺美提壺朝暮啼芳陰啼盡東君脈脈心螭毬流影晚陽淺獸匜噴香淑景深靈鼉鼓曲肯停調緑蟻漾艶爭歡斟醉情得向芳辰暢香車回碾銀蟾沈

五言律詩

和樓恪齋自述

碧樹前林合黃雲百里迷月髙溪水定風逆漏籖低列宿來花邑涼秋入菊畦比閭回善譽招得頌聲齊

題蔡主簿小園

聒耳禽聲細澄顏池影浮襟懷猶徼塞松竹自林丘剪韭疏畦闊分蘭貼石幽吟箋滿蕓架閒樂野僧畱

官舍病中

古劍秋埋匣昏鐘冷壓樓吟情臨晚銳歸計待春謀雞繞村墟捕魚空藪澤收斂將筋骨悴所恃有新篘

客滯

粹容成槁木浮迹類流萍天地春明淨江山晚晦冥花芒環野茜柳桁接檐靑淹滯知何事思歸夢短亭

題城山道人庵

官俸胥方給山殽市可需雨多沙磧失橋斷路程迂古樹聲何壯秋萍迹已枯病身慙到此有愧竹笻扶山暉丹气紫路隠翠林香野道依城社山童執紀綱田髙秋斂薄溪曲夜湍長誶語令人倦蚍蜉肯自量

過證道寺

證道山門曠延僧艸座禪不知爲額始曾記有歌傳驛路橋梁壊沙溪石蘚塡往來荒廨近時可托淸眠

武康姓丁人號生魂神合邑騷動

世降多淫祀時荒扇盜區妖丁肆荒誕結甲走昏愚揭幟營祠廟椎鑼誷市衢大夫淸似水勦絕莫踟躕

雨夜感

風停暑雨竹簟展寒波酒醒乾坤小林昏鳥雀多涼堂喧管鑰秋戍淬弓戈殊感徵行苦悲蛩咽楚莎

淸穆鄕農戶

山峭回峯緊場空得雨忙赤楓溪觜立白艸渡頭荒寒市虛聲隘秋疇喜气揚野舂連屋響瑞入雪匙香

題園堂壁

廨扉臨水掩世路入山窮暑謝晚尢熾秋髙涼未通蓮香霞沼廢竹色月樓空天地機難測山林志少同

題意香壁

朱戶編簾掩花顚覽鏡羞酒多無客過茶盡有僧畱世慮經心久花時撚指休悅生憐濁骨愧死混淸流

題方用卿書屋壁

野雲埋墅晚城樹掩江春門巷人煙古雲山屋宅新悲歌陶此世塵土污吾身無地堪挑薺殊乖晚膳眞

泊鴈汊寄主簿

窮通歸造化蹤迹易參商自畫新居樣誰傳舊稾香寒沙埋虎阪晚燒起龍岡相望風塵濶愁懷不可量

夜坐

西原陰接樹東浦暝沈籬月落溪沙走星飛岸柳移鮮螢縈淺艸幽鳥擇深枝背水中宵坐愁多病莫支

坐病不赴姚總統席夜聞樂聲因寄

精神疲夜漏弦管沸秋筵想醉黃花下誰歌翠幙前病身空羨酒愁耳愛聽泉月轉羈破蕭蕭照客眠

甲戌九日和樓宰烏回寺登髙

烏回何代寺鳩喚此山晴心契將軍約肩摩小隊行明年人更健今夜月初明更過譙樓飲偏垂野客情

滿替在眼卽景賦二首

野分霜信薄溪落雨痕幹僻邑催冬早遙林積暝寒雞棲隠壊壁鶴老戀空闗燭下哀箏發樓頭送漏殘菊向籬陰老松連石影交山棃寒脫樹溪鳥晚投巢欲把肩輿卸先將手版拋是時柴戶月任客帶吟敲

七言律詩

幹防聖節賜宴

瑞靄薰風徧赤墀共歌隨佛下生時報班立筍嵩呼逺接宴簪花拜舞遲聫坐不矜朝士貴綴員深愧醴曹卑山中雨露恩榮溥賦得三宮萬壽詩

暑中宴張穆父第

席地莫禁流汗體陰陰竹樹埋虛堂夜分幾傳逡巡酒暑甚一沃沆瀣漿不聽哀弦知興逸才舒淸簟覺心涼靑碧李凝冰齒萬蕚南花吹濕香

劉閤捨遷居山中

玉粒榮途稅駕難遁棲山屋樂顏簞寫梅當畫同誰賞采菊成糧獨自餐五字詩成消興晚半缻酒熟抵秋寒太空月色淸如洗多向疎林缺處看

壺中日月與葛秋巖納涼

身離匡廬紫翠重壺中且寄水雲蹤故人逺夢迷千里濁酒髙懷萬鐘臺上苦吟無別事枕前間籟有孤松不知憂樂隨時意但慮荒蕪鈍筆鋒

陳石泉送詩走筆次韻

依劉殊乏仲宣才方重相逢笑口開惡況敗人佳思盡寓公貽我好詩來夜寒歸夢迷松菊灰冷塵蹤混艸萊別後莫裁馳戀意寄梅須帶雪枝苔

題大賽山中人家

課孫課子業桑麻最喜無人識故家八口日支資地力一頭雪色感年華甜苦過王戎李古木枯如博望槎豈得不諳培植性又思尋客學飡霞

玉繡毬花

芳妍獨殿緑陰闌幾簇流瓊擁髻鬟攢粉倚風揺舞地妬晴拋日透飛闗蝶魂春聚蒼枝頂雪片寒團翠幄間花壓露梢如許重有瓶難挿懶能攀

潔身自擁翠枝寒遺得春魂寄素顏夜月曳光凝絕徑晚風拋影入空闗幾團白雪能嬌膩五色流蘇只等閒宛似戀香蝴蝶亂緑陰深處不飛還

送陸明府歸嘉禾

塵雜莫湔遊宦非端憂何暇寓琴徽孝先便腹尙嘲懶元亮折腰須問歸所懼棄官鄕曲笑不思獻策廟堂稀義和市尾漁舟聚獨樂披裘坐釣磯

水退小園散步時垂替感賦

移來菊本已成叢潦退園籬失笑空夢蝶自應知境幻問牛誰謂可年丰渺茫天地浮秋水寂歷溪山截暮虹蛩咽莫禁莎砌濕萬愁愁付酒杯中

近苦多故坐病乏藥

江郊雪沍莫知津客淚雙垂悵此身魔障在前無妄想饑寒隨處肯言貧畏途日有風波恐病骨時需藥石頻屏息支吾心已擾眼前謀絕故鄕親

甲戌重午畱越寄武康同官

湘累莫弔楚云迷力疾喑喑客防稽心想同寅分席醉身逢重午借樓棲今朝气象悲歡異幾種葵橊色澤齊水際晚涼應有賦藕花多處想供題

縣齋東堂盆荷著花樓恪齋約客賞之時葛秋巖作艸聖和席間韻二首

酸辛莫甚此時心忍過琴防散客襟萬竹靜涵空翠杳孤蓮愁吐妬紅深岫云有信投林晚溪霧無根漲郭陰誰艸數行鴉蚓墨東堂古壁遇知音

簾底陪淸傍兩年愁城築得許能堅詩章罷詠猶評畫管樂沈聲卻得蟬花縣無心聽夜漏英溪有日罷歸船敲更苦西風急又攬閒情伴葛仙

越城客中

暑滋衣袖苦逢迎濡滯連旬夢亦驚奔走泥塗誰送死浮沈光景自憐生鴉穿晚照棲公館龍挾晴雲入子城亂試法歌攢碧落無端新月客明

武康邑中劉王廟

水圍聚落藹藤纒靈紀金刀祀典専碑語誰非年月誤神功自托道途傳三鄕捐廩祈多福百里賫香卜有年爭怪野雲頭上起村村先欲雨公田

抵北新橋

指出飛梁是北新羈懷冰釋返吾眞歸逢鄕井心才穏羞對湖山迹已陳徹鑰要芟三徑艸懷人空睨一汀蘋滿頭殘發凝霜膩達旦梳云卻愛頻

題意香壁

養生肯羨葛洪砂醒困還評陸羽茶溪上攬雲歸酒屋雨中看瀑憶樵家時時禽鳥嗚心曲嵗嵗風霜防鬢華戶生香還有意夕陽紅皺石橊花

思隠二首

岌嶪愁城不可攻三年心事入秋空虛名已出諸公右往事都歸一笑中植杖耘田思北墅補鑪煮藥老西風臨歸自照涼池影不與初來面目同

夢落家村野屋磯欲治生事與心違偃禾雨久溪聲攺采菊人歸鬢色非灌圃肯差陳仲子登山莫遜謝元暉從今舉步防輕蹈更演潛書急掩扉

五言絕句

夜坐

秋淸道院空更籌受風掩二更看斜河濕卻萬星防

陌上二首

水花粘稚蛙野菜戀殘蝶麥岐苦薄收靑黃兩不接恨鵑啼桑顚醜婦淚如洗手中撚銀絲階頭博紅米

估客謡二首

浪兒重規利半世家如寄千金得美人長向船醉溺利誰知輕性流甚於水東去復西回難將逝水比

七言絕句

逢曹子敬知錄三首

相逢愁醉霅溪西老卻陳思七步詩二十年前親擢第孤忠曾際穆陵知

州縣間闗老調官靑衫敝盡只儒酸玉堂學士思求代珍重春風在筆端

屏气安時彼此同此時虹焰已銷空東君造化攙春早看取花開自在紅

陳石泉送芍藥花

花分近侍了春殘分付荼防糝雪寒天色轉陰陰轉雨愁人可憑柳邊闌

寄廬山道士二首

才懷故里餘淸夢方說廬山得好詩何日與師傳菊酒劇談浩刼未分時

常常有約尋幽趣汨汨無從避俗喧欲斷世間千萬事須窮紙上五千言

秋夜

秋堂初霽短檠涼堂外風簾減舊香螢火正流孤漵焰閒來坐覺二更長

