

欽定四庫全書

集部四

提要

東山詩選二卷

別集類三【宋】

【臣】等謹案東山詩選二卷散見永樂大典中皆題葛元承撰而不著時代爵裏今考集中早發詩雲天臺今日去步步紫雲鄕又新昌道中詩云明朝行幾里應近赤城西則當爲天臺人矣謝鐸赤城續志載有葛紹體字元承家於黃巖甞師事永嘉葉適得其指授趙希弁讀書附志亦載有葛紹體東山詩文選十卷則此集卽紹體所撰舊本偶題其字耳惟讀書附志稱詩文選而永樂大典所載乃有詩無文或文不足錄爲編纂者所刪歟希弁又稱家大酉應繇爲之序葉夢鼎防其後及行狀墓志原附集中今並佚不存其事迹則無可考見矣葉適水心集有贈紹體詩云數年之畱能浩浩一日之別還艸艸念子身名兩未遂令我衰病無一好又云不愁好龍龍不下只愁愛玉酬石價大抵殆亦潦倒屋之士集中有與趙師秀翁捲酬贈之作故其詩頗近四靈蓋永嘉一以四靈爲宗主當時風气如是也厲鶚撰宋詩紀事獨不載紹體之名知集佚已久今據永樂大典所錄分體釐訂編爲二卷以存其槪紹體所著又有四書述見於朱彛尊經義考注曰已佚然有此一集已足以傳紹體矣乾隆四十六年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

東山詩選卷上

宋葛紹體撰

五言古詩

江心長句

問津城西市呼渡江南岸棹穏當潮生帆輕趁風便龍翔古招提鳥革今輪奐回合列翠屏周遭鋪素練邀行嫩篁竿勸坐老木榦沿壁覽新題吹塵認舊篆一隅看不足兩塔窮未見陽光爍崗頂飈陣掠波面郛郭聚拱伏煙雲散呈獻俯拜肅禦邸仰瞻粲宸翰皇帝南巡意生靈北望眼書千古淸輝爲萬世偉觀樓防明月防鐘鼓朝暮飯徒見一時近孰念百年逺江濤常摏撞帝澤共流轉遊子感詩歌居人思日勉

太湖吟

只飲太湖水不鱠松江鱸鱸雜魚蝦腥水涵天地初千里開鏡奩一色包冰壺日月逓吐吞蛟龍相蟄舒上接河漢髙下連溟渤虛中有洞庭山雲气相縈紆我來風雪天修綆汲自如一飲塵涴淸再飲澆詩書三飲毛髮寒胸次包寰區大禹果至神仿佛來前除萬古不盡流禹功常與俱

分水嶺

岐路東西分閩浙自玆異平波翼藂篠荒丘帶深隧漸聞新蠻音不見舊朋類淒然獨含情誰與話幽意滿空霜气橫鴻影過一二回首良不堪歸期數長至茫茫宇宙大人生本如寄

飯溪石

一石類古鐘範模昔誰制開辟防嵗月蘿蔓疑篆老木上婆娑淸泉下溶防左右亂石列拱若朝玉帝惜在道路傍倦客謾凝睇倘立泰山巓爰遇封禪代萬乘躬巡幸想象羲皇際銘徳刻雋功表裏千萬世願言勿輕鑿天意或有待

頭陀嶺

峭絕不可步肩輿屢顚覆南北三十里上下九回曲兩畔沿古松虯枝亂相續根迸石齒裂葉宻雲气宿或一蓋髙張或萬蛇奔促或魑魅隱見或虎豹躑躅縱無逰子悲遇此亦慘目防梯側將崩鳥逕深更蹙吾道豈終窮朅來意何欲

袁從道山廬三首

人生盡馳騖忙裏換烏兔白髮忽相侵紅顏若何駐豈如向丘壑味此閒中趣鶬鶊啼春風鳲鳩喚時雨煙林上筍蕨晴川下鷗鷺好景滿眼前興來可以賦貧賤與富貴願言履其素

竹屋已三間花逕旋一新芳苞束碎錦細艸鋪柔茵曾悟順動豫豈嘆云雷屯个中足俛仰世上誰經綸日月久棲遲姓名誰得知頭戴世儒冠身著山人衣峻頷帶薄髭瘦骨撐疎眉靑編口能誦白飯手自炊苦茗一兩碗濁醪三兩巵琴彈多舊曲牕題少新詩別去動經年坐來愁語離幽齋早葺罷借榻重歸時

渭南考室

丞郎昔躬耕懷野壠上宅東湖一棹近南畝耦夫百風交苗懷新云鋪稼敷澤疎櫺翼虛堂時焉此憩息殷勤左氏語銀鉤掛檐壁新居匾鐘慶金字照於赫水竹帶左右春秋燕晨夕鼎鼎百年間相望屹咫尺寧知笙歌地一旦灰燼迹人事定誰訛毋乃數當革以彼而易此倉卒有良策丁丁斤舊材介介繩新畫美哉輪奐焉不負肯堂責父基貽厥子子構孫更辟笙歌且置之詩禮日探索軌塗馳霜蹄霄衢展云翮放我方寸寛笑彼宇宙窄益亹澶淵功永壽元祐脈力穡乃有秋先難而後獲

入竹西道院

雙檜老虯榦萬竹蒼龍枝道院傍西築書窗下南帷笑談淸燈暈坐起白麈揮天低月初掛河澹星欲垂醉生筆硯妍臥籌民物規蟋蟀喚鄕夢莎雞引秋思客身休自疑古人以爲期

謝蒙齋王子文寄文卷

已聞掛風帆寧知掣其肘緘自春山云吟轉秋夜斗文友有新錄筆之自吾手惓言桂山君到死意愈厚夜半十一字龍蛇尙驚走悠悠淛東西客路霜中桞巍峩讀書堂珍重夫人壽弟兄自答問進學以虛受所期躡層霄斷金眞皓首樓﨑歸去來相忘如此酒

送陳良卿

持我五字句送子千里別蕪菁滿地花栁絮漫天雪去去當何之苕川賸風月風月還相思江山豈相越

嘉興尉府教閱卽事

輕風蕩宿氛薄日籠曉晴艸嫩芟鋤易沙軟蹙踏輕軍容壯而肅兵器老以剛震動擊鼓鼙節止鳴鐃鉦前行萃白旗後隊隨紅旌閃閃雲霧披閴閴煙塵凝放箭羽鮮新張弓角光晶麫絲搭飯玉赭衫坐盈庭犒激劵楮疊簇結巾帶橫叉手最健武驍勢殊掀騰跳梁勇投擲呼喝驕慿陵左旋忽右轉此伏俄彼升路分尋丈鬭鋒合毫釐爭目與手不謀須防懸死生儻非教之素何以所習精豫章太史氏家世冰雪淸早傳師律嚴遂識戎陣明坐言二十年不見此憲程教沮洳地漬雨防浮傾荒池倒枯荷腐水飄亂萍舊觀喜再還徒曰練弓兵公宇昔零落華屋今崢嶸昔也一槪廢今也百度興今昔同此時人有能不能蕭蕭憂危念防防夙夜情固將宣國威非惟振家聲兒戱誰逍遙老成尙典刑嗟乎眞將軍亞夫細桞營

送黃尉制司稟議

四海指掌上西淛復制置機張要省括萬里發中祕制札天邊來奪我嘉興尉風流誰後人太史山谷氏老成負大才初筮僅小試雷行換風采鼓作起憔悴逰刄綽有餘走筆浩無愧靑靑嵗寒姿松柏森勁气層冰防重重堅可敵陽熂置之籌幄中秉心端不二討賊先正名逆順有大義晝夜運日月東生定西墜終古大明照不照此醜類送死須防爾淸寧一天地公在誰相知郡守股肱寄公去誰相思邦民共相企白髮我獨悲靑雲公自喜顧此金蘭心終始永同味去住路兩岐別酒重三喟江湖年華晚萬物回春意吟邊一籌先寄我空中字

送仙居令

邑稱仙之居山水開畫圖著我老仙子少試胸中書視印秋風前觀化冬日初琴調待平弦髮稠借輕梳豈必三年期期月亦可乎赤城勢連越朱溪流通吳人限地百里而滯天一隅俄然乘雲翔邑人空嘆吁

送竹洲葉成之歸省後參學

禾興望金華東西渺天涯西園堂上翁鬢影霜欲欺如何二十年晝夜夢見之歸榮豈不樂旅寧頻歸我來惠而好鷗浪相追隨靑燈防言話白雲每翻思昊天鑑中扄少愜平生期貢幃秋舲監學春舞旗趨庭問先及喜色開霜眉壽日長至初百拜迎春祺香罍金翠行畫燭舞繡圍桂枝茂紛紛椿樹陰遲遲君才天下選一日千里馳八詠賦平逺雙溪照淸漪來來快著鞭了此一叚奇

喜聞韓時齋防書

焦桐有良材函彼太古音良工巧斵之可歌南風琴隠居掛空壁不受埃塵侵虛中閟淸響靜參萬籟吟一朝弦素絲徽星粲黃金玉軫圓更齊鼓之大廷陰斡回天地春山水自髙深匪借伯牙手能開子期心

王深道別酒走筆次韻

取友但聞道不問年先後西澗吾世交豈在接杯酒言歸復言歸光怪願袖手樓﨑靈泉山松柏嵗寒友

對月簡松廬

但愛秋月明不厭秋夜永掀髯立長風舞手弄孤影天淨神宇淸露重衣袂冷隠約辧山河分明認奎井一笑震九霄喚起迷者省

送髙文父上柏省墳

走騎引徵鞍鳴榔趁行舶下唐三百里棹穏波如席霜晴天宇淸日暖帶春色髻梳粲新妝羅襦照澄碧怡怡兄弟情亹亹僕馭力豈爲詫逰觀肝腸孝思激嵯峨上柏山丞郎舊形魄松臺夜漫漫竹塢風索索殸耳容弗云逺肅雝對巾幘追惟起家難飽適敢笑劇於昭萬古魂伊嘏願無斁嗟嗟天涯客靑燈延永夕君有霜露感我念雲水隔

送余直卿廷對

吟捲閒晚窗防音閧春郵推幾舞影急門步蹤稠黃冊防載傳靑衫今日酬學捨丈人行文少年儔倚天仰泰華行地輸驊驑暑淸庭陰闊風香禦煙浮龍飛屈親防虎帥登先籌力深一代源聲匝四海流朝陽孤鳳凰曙陰羣蜉蝣端爲砥柱基非干稻粱謀百鏈要愈剛萬折空自柔

七言古詩

惜春長句

去年花開春日和行嗅香蕊攀柔柯今年花開煙雨愁坐見落英塡污溝世事翻覆故應爾天工捲舒亦如此曷不長教四時好卻令二月春艸艸墻頭錦紅一花梢人間雪白防鬢毛東家兒女喜鬭妍西鄰老婦羞頺顏亦有對酒髙陽徒零落山丘空畫圖悲來乎悲來乎花開花落胡爲乎把住東風聊自娛明年晴雨知何如

中秋後二夜對月

中秋竟夕佳月色萬里光芒霜雪白人言陰晴一瞬易不料淸輝連永夕有情傍我書幾多書中今古舊應識玉華嬋娟徹鬢眉冰澌的皪瑩肝膈風流似與仙娥俱縞衣練裳新灑滌酒酣顚倒欲結交燈火希微疑避席出門露气已半銷輕風西來蕩虛碧中天鏡懸見本眞一防靈明透八極

宣公泉歌

防年廢井城東衙甃石缺裂洿淖多柰此宣公初鑿何宣公浩气輩孟軻論諫仁義永不磨炳炳丹史所誇當時芟薙開藤蘿細穿地脈泉源過暗引雲气通天河誰知荒蕪日冥冥泥捨不食羸其瓶谷射甕漏汲莫升舊迹契君懷古情一朝渫治翻光晶百丈修綆轆轤聲乳泉溶溶早夜生寒冽不攺徹底淸靜養日月印列星君欲著亭泉之側味良髙風夢想覿釀泉爲酒觴佳客舂來香秫珠的皪玉缸方蘗化醇醳蟻蜉槽牀春滴滴宣公在天酹可索宣公之泉帶神識濱湖一嘯暮天碧

和水心先生寄越帥汪煥章得雨韻

步虛影裏云璈舉精誠上對東皇語蓬萊拂檻多飛雲西風吹作人間雨田家誰不知公勤千里歡聲公亦聞早禾登場晚禾實公庭如水淸無塵

次韻

吟邊逡巡風雨催秋空蕭索聲隠雷老松相應發淸響疑伴吹簫仙子來當年作樓逺塵務坊僧執籌工執鋸愛他欄檻防雲山不肯怱怱下樓去

雪中月波卽事

天地黯淡疑古初逺近依約垂冰壺樓閣突兀撐籧廬林阜參差自縈紆極目似接滄溟虛流水迆邐隨城隅客舟飄颻防影孤紫幕半罩推蓬圗須臾四面云糢糊舞風片片細和麤帶雨防防宻更疎陣復一陣低勻鋪梅腮破紅笑捲舒桞眼含赤窺榮枯水鴨飛去投平蕪野鴈鳴來落寒蘆巷嫗追逐擕雙姝巧花入時壓鬢梳艷歌逸響龡笙竽酒酣意气髙陽徒蒓盤快斫松江鱸茶鼎漸融女墻酥駕言旋返日已晡馬驕不羨防橋驢人言雪瑞慶農夫況此連雪祥可符黃土耕桑拱行都

五言律詩

春曉訪客

述作當經綸孤燈坐到晨笑迎東海日喚起北窓人露滴煙梢靜鳥啼花逕春自憐身是客與客謾相親

重陽後五日再和叔愚

不對黃花酒還添白薴衣沼鱗空細泳林翼奮髙飛气槪今誰是才華昔已非最憐多病後衣帶褪重圍

送趙獻可福州撫幹

往歳南閩路曽知幕府崇已先多士列不與眾人同紅透荔枝日香傳茉莉風還應飛詔急催向道山中

靑堅卽事

老檜依庭下靑堅自舊名林深便靜坐徑淺卻幽深逗日分松色迎風和竹聲相韓親匾字相對有餘淸

韓氏與閒卽事

堂深暑不到閒意一鑪香棊鬭過河急琴彈流水長古瓶疎牖下怪石小池旁忠獻畫圖在英聲不可忘

洵上人房

自占一窗明小鑪春意生茶分香味薄梅挿小枝橫有意探禪學無心了世情不知淸夜坐知得若爲淸

遊本覺寺

招提俯秋水畫手借王維淸磬遞風韻曉霜翻露姿茶煙邀客竚帆影喚舟移他日成歸夢來興楚子悲

謝韓次公趙獻可踐西湖約

渺渺錢塘路相擕秋色新馬蹄沙尾雨舟楫渡頭云世道已非古交情此是眞覊棲正愁絕得爾張吾軍

畱別永嘉文友

歸去是明朝多應趁早朝𨿽然鄰邑近亦似客程遙村社酒三杓山家水一瓢吟邊如得句共語在元宵

送上蔡謝悔齋赴召

詔趣朝天去春風半月程西湖花錦重東越桞綿輕趨走輸年少謀猷讓老成邊烽半明滅畎畝一關情

早發西城卽景

天臺今日去步步紫雲鄕麥浪漲新緑花風吹舊香屏開千嶂逺帶繞一溪長遊冶誰家子酣歌古道傍

道傍酒家

門當海嶠開籬腳破新苔梅影落寒井漁歌近酒杯客帆云外過沙鳥雨中回多少風煙趣從今入夢來

新昌道中

歸路忘羈思卭枝苐共擕江船閒載鶴山店靜聞雞晚稻新收斂秋花舊品題明朝行防裏應近赤城西

寄三衢趙希逺

同是他鄕客分擕二月初如何近流火曾不寄來書夜雨靑燈暗晨風黃卷舒相思五字句惠好莫相疎

寄越中文友

客情無處著身事定何如秀水且停棹蕺山終結廬秋風一杯酒夜雨半牀書把手蓬萊頂梅花臘月初

臥病

欹枕小春雨虛屏半夜風病驚身是客愁恐鬢成翁窗曙逗微白燈寒帶淺紅歸期倩誰卜心掛浙江東

送林子柄縉雲令

交情苦疎闊君復是行人燈火誰同坐詩書只自親丹楓蒼嶺曉黃菊好溪春一別三年逺相思入夢頻

送王伯逢泰興令

揚子江頭路龜池艸色新細調上曲閒拂馬前塵逺塞秋風靜平疇夜雨勻遙知報嘉政笑我苦吟身

送趙紫芝入金陵幕

防面難如此人生只自憐笑言無一日離別有三年故國帶秋色長淮起暮煙官閒足登眺吟滿菊花天

送王秀才同謝徳慶行

三千八百里何自遽成行只重新知已都忘逆旅情瘴煙隨處合庾嶺際天橫應有相思淚淸宵夢裏驚

送翁靈舒

尋常居異所客路得同行別久話難盡路長愁易生湘江春自緑衡嶽古來靑何似歸休好西巖深處耕【案靑字出韻】

送髙仲發赴銓

不記京華路西行有防程因君一言別動我十年情野水涵天碧山花照眼明春風馬蹄急得意向東城多應無旅思天气正春暄桞送行時路花迎到處村防書新得意詩句舊曾論獨坐相思日東風靜掃門

送薛子舒華亭造船塲

此日擕家去休言惜逺離江天𨿽雨意客路正花時擊楫漫長嘯把書常自隨爲官閒亦好竹外鶴偏宜

七言律詩

浸碧亭月夜

夜半橫空一片雲云邊明月帶疎星松闗露重驚飛鵲荷渚風輕低度螢粟綴嫩黃懷老圃酒篘新緑見虛亭秋吟不作相思調許我西湖伴醉醒

九日登眞如閣

云閣憑髙起暮愁西風吹作防檐秋煙林回薄地欲轉水國蒼茫天共浮富貴從來聨後乘行藏何處借前籌東籬又負黃花約新月光中一獻酬

韓吏部竹隠亭

秋浦星郎舊隠居石巢長伴竹蕭疎寒窓細酌月來往暑檻殘編風捲舒硯滴淨涵天地祕鑪煙閒接水雲虛風流格調今猶在有子挑燈讀父書

水陸寺

松柏蒼蒼防碧瀾碧瀾深處有龍蟠淸閒日月長廊靜慘澹雲煙畫閣寒林鳥忽鳴疑悟道石磯危坐似逃禪天臺行客東嘉友一笑春風共倚欄

寄謝周西麓國博

三年涕血漬槃蔬蓬首春風未欲梳客病屢驚防死去母慈常念有生初乞文西麓標銘墓立石東山伴倚廬恩到九原那可答近來和淚防除書

次韻杜十三丈

雙溪風月只當年客夢尋君屢慨然萬里靑雲誰覽鏡一窓黃卷自鳴鞭病餘念此懷憂樂醉裏從其號聖賢多少離情那寫似排空煙桞緑無邊

欽定四庫全書

東山詩選卷下

宋葛紹體撰七言絕句

太師汪煥章社日勸農余出湖曲

飛斾行春沐雨天風光一陣雜晴煙麥苖緑潤秧芽嫩鼓吹聲中卜有年

春勸老農誇嵗嵗晚飛新燕賀年年鑑湖一棹煙波客燕舞農歌伴醉眠

春曉散步

書滿曉窗看不暇推書起步略尋閒春酣風日生光怪不在煙村花栁間

春日卽事二首

地僻人稀春日長小池波暖浴鴛鴦閒拈藜杖歸來晚簾幙風微花气香

一帶靑煙防白溪溪流橫截路東西早春晴日自風度嶺樹數聲春鳥啼

惜春二首

晴日無多雨日多春藏花底暗消磨一年尙有防春色花若飄零春柰何

桐角聲中春欲歸一畨桃李又空枝楊花好與春將息莫被東風容易吹

春懷

春衫曾著淚痕斑才到年時怕倚欄何處飛來雙燕子傍人還欲訴春寒

晚春

過了紅芳又緑陰緑陰多處覺春深東皇自是成功早取次南風入舜琴

暑雨

連日霏霏濕夕陽灑衣沾席碎聲長暑天不是苦多雨愛與人間生晚涼

雨夜

風雨無情斷送春牡丹誰與伴黃昏枕書睡去覺來晚庭鶴一聲驚旅魂

晚晴

風頭雨歇靜檐花渡口人稀解釣蓑零落斷雲無處著滿湖秋水夕陽多

十五夜聽雨

斷續寒聲落晚紅擁鑪閒對逗香風醉迷客思醒依舊不在芭蕉防滴中

城中月夜

霜天如洗月鮮明少醉街南取次行閒聽梅花引吹徹滿樓槌鼓報初更

九日

不管西風吹帽紗出門閒步夕陽斜平湖水落蒼黃處一段風煙蘆荻花

九日寄渭南文友

自古吳興山水窟只今杖屨防人閒懷君九日登臨處知向何山向道山【何山道山吳興勝處】

重陽前三日和叔愚縣尉

年年客路卽爲家多病謀生未有涯料得重陽好風日自無情緒對黃花

煙雨館立冬前一日

已過重陽種菊花畱連秋色帶霜華休言明日朔風起腸斷天涯人憶家

觀雪

只是尋常雲雨曉嵗寒然後見天眞人間莫作寒愁想一片飛來一片春

早起

竹聲枕上報平安曙色依稀隔幌寒風雨滿庭人未起蛛絲斜掛碎珠團

睡起

西風攪雨十分秋誰駕秋濤汗漫遊日午小窗初睡起一回魂夢到滄州

有感

過了靑梅杏子紅擔頭和雨賣怱怱催人節物如流水流到東頭更向東

隠幾

分明歸去赤城東依約醒來客夢中人靜燈昏卷書坐一窗明月一簾風

夜讀

滿牀書籍夜從容靜裏關心舊臥龍燈燼落紅煙縷碧五更風雨咽疎鐘

病中

病骨稜層閱嵗華新涼還入舊窗紗曉來睡覺聽人語一夜西風折桂花

望家信未至

一封寄去當人日只是元宵近到家何事春分猶未報夜窗防度卜燈花

午坐

疎竹墻頭半粉靑盆池荷小欠浮萍虛檐槐影日亭午醉倚欄幹鶯喚醒

竹西午坐

檜樹參差翠滿庭甜風愛日透疎櫺倦行靜倚湘斑坐髙下書聲得細聽

旱中早起

桔橰聲裏恨難平似訴民勞徹上淸料得爲霖只今日滿天風露看云生

天章橋

畫橋人靜度楊花山果溪魚賣酒家淡淡輕煙緑陰淺一年春色到桑麻

過江心寺

寺帶長江山作圍塔峯相對立漣漪好風吹浪舟行急正是午潮初長時

山臺

春曉欄幹無數山山云濃淡去來間湖光一片東城外鷗鷺相親風日寒

題秋風亭

稻鎌影盡云垂野衣杵聲髙月滿空春在萬家歌笑裏不知亭上有秋風

西湖卽景

笑倚東風看畫船晴天如水水如天酒旗髙處玉驄急萬樹垂楊一抹煙

袁宮講飲西湖

重吟坡老芳鮮句飲客西湖半醉中一風光帶秋色瘦荷疎栁嫩芙蓉

西湖二首

年年春色客中看不管今年行路難行到西湖春正好萬重楊栁傍欄幹

楊栁芙蓉舊日栽近來堂宇更安排湖光接得全天趣莫遣逰人鼓吹來

四月八日永嘉盧子髙醵西湖

逺近山光濃淡中曉云零亂越湖東飛來防防浴佛雨濕住楊花粘落紅

黃友載酒鑑湖

云細風柔雨後天兩三飛鷺防晴川小舟穏泛疎簾靜著我閒身坐少年

秋日東湖

荻花風裏桂花浮萬竹生雲翠欲流誰拂半湖新鏡面飛來煙雨暮天愁

秋夕湖上

云邊雁影半浮沈一片徵帆萬里心水月光涵疑雪夜小舟乘興欲山陰

偏門湖上

秦陸當年行樂地依然耕釣水雲鄕傷心寂寞東風裏露艸煙花空自香

晚出湖上

雲樹依稀自作行煙波浩渺別爲鄕漁人不識閒吟客撒网鳴榔卻鬭忙

夜出湖口

云連天逺水連云一片天光欲半昏新月似憐新雁過伴他孤影落前村

新齋卽事

鑪煙虛匝上寒屏窗紙吟風帶雨聽欹枕夜深偸酒力一聲啼鳥夢初醒

遂初東園

晴日暖風渾欲醉遊蜂啼鳥累相關閒來芳徑步幽艸更上髙樓看逺山

東園池上

急雨斜風顫曉荷嬌羞花面淚痕多向人欲語竟不語風雨無情花柰何

猗瀾池上

蒲芽長短艸浮沈地傍官河帶竹林風約萍開曉天靜蜻蜓聚立紫荷簪

猗瀾卽事

雨餘漲水欲浮空云影中間著釣筒小棹輕舟往來急古槐斜日嫩荷風

秋堂東軒

新糊窗紙舊胡牀銅鴨煙昏硯墨香淡翠屏風小瓶亞芙蓉紅軃菊花黃

遊本覺寺問禪老【號古潭】

入到山房水自淸萬竿修竹翠稜稜古潭夜印中天月悟得無生防上乘

夜步垂虹

酒市漁村傍太湖臥虹橫跨接東吳風雲驚趂魚龍夜月色天光半有無

浸碧卽事

冰壺淸淺酒杯深雨閙風荷一陣陰琴調半殘看晉帖更尋棊局伴秋吟

曹氏寒碧卽事

屋頭楊桞緑參差小竹疎花此更宜簾漾水紋閒晝日早秋風物似春時

小窗棊靜一枰空多事蟬聲斷續中過雨涼生醉歸去不知明日又秋風

錦園晚雨

一圍蜀錦萬花枝紅緑相擕傍酒巵不必夜深來秉燭滿庭風雨濕胭脂

過西齋

靑燈一暈靜相看酒敵殘秋夜半寒卻怕醒來人獨自西風索索荻聲幹

韓季黙主簿聽雨齋

一片雲陰帶日長落花飛處燕泥香畊畦桑塢年年事萬防聲中夜對牀

荷渚卽景

軒檻空明照野塘閒看漁父濯滄浪相忘一笑一杯酒荷葉雨聲生晚涼

過秋塘陳老丈

水匝橋橫處士家東軒書冊舊生涯秋風滿徑一笻晚栁未全疎桂欲花

溪上

少立沙頭夕照明栁風吹面酒初醒東臯好雨一犁足麥半黃時秧半靑

夜行浸碧

空明不礙醉中行月暈風生夜防更籬落無聲水天濶露荷相倚釣舟橫

仲和時齋卽事

夾徑花開一丈紅傍池新竹萬枝風閒來笑語忘爲客杯酒淡煙明月中

時齋新植

紅欄一帶樹靑靑簾幙風輕颺曉晴日轉花陰燕飛去堂中惟有讀書聲

晨興書所見

等閒日月任西東不管霜風著鬢蓬滿地翻黃銀杏葉忽驚天地告成功

道中書所見

湖塘隔岸碧相鮮田舍寒炊晚頓煙塞路官軍好身手路中相喚賣魚船

樂淸道中二首

雅淡風光近上元迎神簫鼓自年年客行不趁花燈市月滿寒江水拍天

前浦歸帆掛夕陽傍船打鼓是漁鄕居人卻慣魚蝦賤茅店晚廚春薺香

義烏道中二首

溪頭石佛泗州身半染鑪煙半路塵兒女一般淸淨供蘓溪茶防建溪春

小雨山寒占麥秋溪南溪北水交流桃花又報東風急雲帶雨來山欲浮

東陽道中二首

麥隴東風半展須桃紅桞緑自相於耕犂歇午炊煙起斷岸溪頭人釣魚

溪頭亭匾佳山水水繞山圍巷陌淸晚向酒旗髙處泊畫樓更防亦春聲

諸曁道中五首

寒雨路從巖澗出晴天才見越山川誰憐昨日經行地回首蒼茫起暮煙

路分杭越號牌頭行客東西各自謀總是春晴好天气野花山鳥亦風流

兩畔緑楊臥碧溪人家一帶緑楊堤門開恰出市行路山在屋頭誰肯棲

曉煙晴日過楓橋橋面山尖春半嬌一簇誰家嫩楊桞淡黃襟帶學宮腰

極目田疇似掌平逺山依約畫難成天寛地大空明處漸近稽山接帝城

姚江舟中

睡覺舟行長半潮暖風晴日媚春郊江邊一帶靑林靜輕細鶯聲髙桞梢

過曹娥江

依舊臨江鎭廟門參差江樹帶春云男兒愧死知多少我欲重招孝女魂

宿磻溪

柟岸祖居今寂寞舊門還向赤山頭夢回淚濕春衫袖人與赤山相對愁

大丘至黎坑口

重嵐浮動光相射峭壁橫斜罅欲開比似雁山多秀發丰稜那復讓天臺

五部嶺

嶺上煙雲作伴行逺山凝緑向誰橫醉來睡足茅檐雨三十六灘春水生

蒼嶺行三首

客自忙忙山自閒有情飛鳥去來間石磯坐久風林靜一派泉聲落半山

翠擁層崖一水分括蒼遙接赤城春觀音城上靈官廟多少燒香行路人

只將客路當山行自覺春光步步生防許花開到桃李東風又趣隴頭耕

晚泊三髙亭

不釣鱸魚只釣鼇一絲彈壓防風濤城西山影蘸空碧星斗逼人相與髙

小憩梵安寺

淺緑深紅映夕嵐子規聲在虎溪南明朝塵土又歸去長憶來時三月三

唐晦叔方壺

秋日吟邊書傳香弟兄杯酒到虞唐誰知靜處工夫大消得方壺嵗月長

題趙獻可撫幹池亭

浸碧虛亭煙水中參差荷渚小橋東露花相對立淸曉閒裏絲桐歌舜風

題韓伯直順齋

路似直萬古新平吾方寸是經綸一元靜展慿何力日月序行天地春

盧子髙梅巖

倚巖好竹已淸絕竹裏梅梢更絕淸要看蕭疎影來去最宜天气半陰晴

韓仲和南窗

一榻臥雲長至日半鑪宿火欲明時年年來此南窗下不怕風霜容易欺

昌園

昌園梅樹占山林山淺村深煙日昏薄暮東風防籬落雪濤隠約萬龍奔

遂初黃友遜齋

藝圃樓髙挿架書只將遜志力耘鉏堂堂乃祖聲名在直使人稱兩遂初

題麗句亭

王謝風流盟未寒枝藤杯酒翠微間松花半落春山暮云滿一溪春水閒

題新安汪氏心逺亭

來傍蓬萊夜讀書盂山相對是吾廬不妨車馬自來去一片閒心泊太虛

題天慶觀

澹雲疎雨嫩涼天老柏梢頭掛瘦猿仙殿崔嵬鐘磬響紙錢灰起祭中元

題戒珠寺竹閣

松雪半梢寒鵲語風敲疎竹度斜陽幽尋有客自來去靜對僧禪一縷香

髙文父隠居

岸西城郭岸南村楊桞排空竹駐云不必靑山映門巷蘆花一帶水平分

鐘慶飲別

日添一綫酒壺邊小閣連裝勝去年明夜月生何處有短帆風定下塘船

贈休齋沈老丈

澉浦東南海面橫慣看潮落又潮生嫌渠萬里風波險心地一生平處行

酒邊風月是詩情平淡精神最老成每愛晉人標韻別發揮天趣更淵明

贈黃友把酒東臯三首

野水平流一帶斜去來徵棹防年華東風又染山光緑好拂絲綸釣浪花

風光依約上徵帆云影參差帶逺山野岸水平耕釣足鏡湖消得一春閒

東風鷺影防橫斜晚日飛來漾雪華好伴閒身春雨裏一川煙雨落梨花

和袁抱甕

雨滴殘更不忍聽欲尋歸夢夢難成西風起處雁聲急多少悲秋行客情

元直弟梧坡

東山山下碧梧坡照映朝陽嵗月多好是鳳凰棲泊處一鳴天地起春和

獻可造朝

步步靑雲肯憶家西湖春訊到梅花除書一紙飛來日桞色鶯聲滿後衙

送松臺老丈過黃巖

𨿽然相去百餘里亦是同棲一片雲君向黃山我孤嶼思鄕時節定思君

送李好謙縣尉

聞得官期寄短歌官期猶有一年賒如今東越都誇道花燭重新吏報衙

東歸行李一編書誰料薰風駐鑑湖夜月扁舟憶君處藕塘紅緑正相扶

送尹惟曉縣尉

三千里外潛江縣馬首東風得意行應買扁舟過廬阜一江春緑萬山橫

寄仲彞縣尉

別後平安未有書秋風客裏定何如西湖縱是芙蓉好不似山家橙橘初

送髙九萬

詩名空滿浙江東身事長嗟似轉蓬正是梅天又離別相思還在雨聲中

送蔡貫之

君去江東幾日程我來東越漫云萍客情自是難爲別何況鄕情兼別情

送胡五九丈

長記秋時病作魔頻來看我謝君多隻今未別先成夢夢覺爭如旣別何

送友人

曾嗟別去作西東今喜重來笑語同來日未多今又去相思無柰立東風

送槃齋葉敬叔丈

萬里春風桞一堤長條折與記分擕客行卻入故鄕去禹洞龍丘認舊題

送陳平父

長憶楊花歸路春最憐雪玉苦吟身蓬萊風日想依舊爲問細論誰可人【原注韓仲和防友竹房有細論公案】

送陳友

傷春那作送行詩短棹輕帆駐片時煙雨滿村桑柘緑杜鵑聲裏憶歸期

送戴子安

北固峯前多景樓江山第一占南州單車六月海陵路看了一畨歸去休

未到蓬萊閣上逰梧坡在越自應畱秋深燈火夜深話又擬橫飛一鶚秋

懷元直弟

艸色苔痕緑滿庭讀書聲向夢中聽濕雲冷雨更愁絕寂寞旅牀思鶺鴒

見王兼叔上捨壽母

百單二嵗尙簪梳珍重酡顏映雪膚天下丹靑誰妙手倩渠描作壽星圖

仲和親迎慈溪

燈火宗盟舊日尋宜家宜室正如今春風蘋藻慈湖上琴瑟新調太古音

萬卷何如一寸心心涵萬卷自知音聖功不是尋常事泰華髙寒滄海深

題韓季黙春山圖

春山一簇帶春雲樓閣髙低日欲曛騎馬棹船逰冶客一天風月自平分

題越人賀韓司戶令子得舉詩卷

一鶚秋風東越初龍門春浪少躊躇客來多說新河過古栁陰中聞讀書

題四淸枕屏

橫梅枝下蘭爲伴瘦石拳邊竹更長月上小窗人欲靜睡來淸入夢魂香

題松竹梅畫扇

扇招三友亦風騷淡墨蕭疎雨露梢不止暑天涼意足愛他曾耐嵗寒交

送芋栗湯升伯教授

上柏山前擘翠紅半筐沿壁掛秋風輕黃肉皺紫皮脫細入微酣咀嚼中

紫芋霜天到客居秋風應倩野人鋤竹鑪細撥輕紅火暖襯寒窗夜讀書

樹影

樹影參差落晚窗疎疎宻宻自分張偶然一陣狂風急顚倒隨風上下狂

莫要隨風上下狂空將閒影傍斜陽斜陽西去還催去自在虛明一帶窗

槐

槐幄成陰緑正宜靑虫爲蠧祗空枝花神巧與換新緑恰似春風三月時

梅花對飲

半痕霜月曉窗低三兩梅花作伴棲盂飲花邊更風度石泉湯潑嫩鹽虀

遂初晚飲

書葉翻風傍酒樽庭槐淸影防黃昏新螢一防南窗下來約燈花伴夢魂

鶴

丹頂低回疑舞水雪翎髙展欲排云也知爾得閒中趣較得能閒更幾分

馬諭答惟曉問

振鬛長鳴向逺天輕蹄健步欲爭先關山萬里飛雪何似春風禦桞邊

嘲蛩

浮沙籬落亂鳴蛩永夜相尋客夢中盡是秋風借餘力聲聲卻似怨秋風

吳友翠玉軒

囂市塵中無此淸竹風聲應讀書聲一軒擁翠萬玉瘦正好著渠難弟兄

