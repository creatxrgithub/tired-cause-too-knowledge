邕州小集宋陶弼

提要邕州小集附集外詩

提要

《邕州小集》﹐一卷。宋陶弼撰。弼字商翁祁陽人。慶曆中﹐隨楊畋討湖南猺﹐以功授陽朔縣主簿。歷官﹕知邕州﹑四遷爲東上閣門使﹑康州團練使。《宋史本傳》詳敍其招納諸蠻之績。又稱其能爲詩。《黃庭堅集》有弼墓志銘﹐亦謂其聚晚學子弟﹐講授六經﹐平生不治細故﹐獨以文章自喜﹐尢號爲能詩。詩文書奏﹐十有八卷。讀其書知非碌碌者。今十八卷之集久佚﹐惟此《邕州小集》一卷尙存。抄本所載詩僅七十三首。厲鶚《宋詩紀事》選錄弼詩﹐有詠藕﹑詠蜨二首﹐見於合璧事類者﹐原本皆不載。又﹐《湖廣通誌》稱弼詩尢善言風土蠟茶﹐詩至五十韻。今亦不見集中﹐蓋是集皆在湖南所作﹐故以邕州爲名﹐其它非湖南所作﹐則不在此集也。其中《辰州》一首﹑《園居》一首﹐皆闕首二句。《五溪》一首闕末二句。無別本校補。今亦仍之焉。

邕州小集

兵器

五代乏眞主﹐姦雄紛僭僞。橫磨闊刀劍﹐白日相簒弒。我宋皇太祖﹐潛徳動天意。神物旣有歸﹐乃卽皇帝位。不惠兆民樂﹐不怒諸侯畏。顚倒執玉帛﹐奔走恐後至。獨有陰山戎﹐時峕冦邊地。天子赫斯怒﹐大警巡澶衛。射殺右賢王﹐遂斷匈奴臂。狼心帖然服﹐結好同昆弟。自此西河間﹐寂寂無戎備。卒閒喜夜歌﹐將老貪春睡。自此爲太平﹐恍逾三十歳。戎昊乘我間﹐南馳賀蘭騎。陽闗久夜開﹐樞朽不可閉。陣雲起秦雍﹐殺气橫涇渭。使臣股栗奏﹐宰相嗔目議。僉曰急發兵﹐豎子坑甚易。倉皇築邊壘﹐未戰力先瘁。遇迫開庫兵﹐土蝕鋒鋩脆。防秋采舊屯﹐推轂謀新寄。舊屯老且死﹐少者無實藝。良由不訓練﹐手足迷擊刺。新寄將家子﹐従小生富貴。六韜未嘗讀﹐口但知肉味。師復從中禦﹐進退由閽寺。權輕號令冗﹐兩戰無遺類。曹公棄七軍﹐晉人獲三帥。吾兵自此喪﹐有詔新其制。此器不預設﹐一旦何従致。朝廷急郡縣﹐郡縣急官吏。官吏無他術﹐下責蚩蚩輩。耕牛拔筋角﹐飛鳥禿翎翅。簳截會稽空﹐鐵烹堇山碎。供億稍後期﹐鞭撲異他罪。愁氛擁太虛﹐霽景晝冥晦。我聞郭汾陽﹐料敵多奇異。單箠諭突厥﹐番酋膝雙墜。又聞李西平﹐臨戎有英气。身著紅錦袍﹐懷光肝膽碎。是知用兵術﹐在人不在器。君耳舜髙聴﹐君目舜眀視。願采謀略長﹐勿倚干戈鋭。

公安縣

門沿大堤入﹐路趂淺莎行。樹短云根拔﹐山窮地勢傾。孤舟難泊岸﹐逺水欲沈城。半夜呼津口﹐煙中荻火眀。

送趙樞寺丞宰虔化縣

路入虔云去﹐如何輕解攜。人煙五嶺北﹐星斗大江西。暖雪梅花樹﹐晴雷贛石溪。靑衫欲無淚﹐不柰鷓鴣啼。

出嶺題石灰鋪

馬渡嚴闗口﹐生歸喜復嗟。天文離捲舌﹐人影背含沙。江勢一再曲﹐梅梢三四花。登髙休問路﹐雲際是吾家。

重到陽闗

五管新多事﹐輕車屢往還。勤勞成白髮﹐故舊是靑山。樹色才分楚﹐江聲未出蠻。自慚迎候少﹐無惠及孤鰥。

吟石﹝已下俱在欽州﹞

守邊無一事﹐江上得閒吟。醉囈歌微出﹐狂書墨不深。潮痕沒髙岸﹐月色透疎林。此意無人解﹐宵分淚滿襟。

東湖

寧越佳山水﹐東湖帶郡城。月天髙寺影﹐春雨一橋聲。石上靑蒲合﹐沙中白鳥橫。天涯正寥落﹐獨往若爲情。

西湖

寧越佳山水﹐西湖似浙城。桂多天竺子﹐潮欠海門聲。路向林梢轉﹐天隨野色橫。従玆棲泊者﹐無復渡江情。

題霞溪驛﹝今屬全州﹞

歌聲野色中﹐人樂歲時丰。暑雨陰陽雜﹐秋田早晚同。嶺雲無烈日﹐江樹足涼風。自指香山語﹐前村有路通。

登邕州南城臺

江國家書少﹐秋臺閒艸生。無人來逺渡﹐盡日上髙城。落照懸漁市﹐孤煙起戍營。東籬故園菊﹐又向酒中傾。

登昆侖臺

落照古城隅﹐邊風動隼旟。久閒忘戰略﹐多病熟醫書。白髮隨年短﹐新情與世疎。桃花春水起﹐還釣舊溪魚。

荔枝

五月南遊渇﹐欣逢荔子丹。殻勻仙鶴頂﹐肉露水晶丸。色映離爲火﹐甘殊木作酸。枝繁恐相染﹐樹重欲成團。赤蚌遺珠顆﹐紅犀露角端。爽能消內熱﹐潤可濯中幹。一簇冰蠶繭﹐千苞火鳯冠。隔瓤銀葉嫩﹐透膜玉漿寒。桂嶺無霜處﹐梅天暴雨殘。

題陽朔縣捨

石壁髙深遶縣衙﹐不離牀袵自煙霞。民耕紫芋爲朝食﹐僧煮黃精代晚茶。瀑布聲中窺案牘﹐女蘿陰裏勸桑麻。欲知言偃弦歌化﹐水墨屏風數百家。

天涯亭

雨色絲絲風色嬌﹐天涯亭上覺魂消。一家生意付秋瘴﹐萬里歸心隨暮潮。兵送逺人還海略﹐吏申遷客入津橋。山公對此聊酣飲﹐怕見醒來兩鬢凋。

途次葉縣觀千葉桃花

三月宮桃滿上林﹐花開千蕚費春心。葉公城外襄河北﹐一樹無人色更深。

登潮月亭

渡頭人語知潮上﹐下看南江東北流。試引輕帆學歸去﹐茶山溪淺卻回舟。

對花有感

得莫﹝一作意字﹞欣欣失莫悲﹐古今人事若花枝。桃紅李白薔薇紫﹐問著東風總不知。

紫薇花

人言淸禁紫微郎﹐艸詔紫薇花影傍。山木不知官況別﹐也隨紅白上東廊。

山茶二首

淺爲玉茗深都勝﹐大曰山茶小海紅。名譽漫多朋援少﹐年年身在雪霜中。

江南池館厭深紅﹐零落空山煙雨中。卻是北人偏愛惜﹐數枝和雪上屏風。

過思眀

幾年來瘴外﹐此夜宿溪中。照枕殘雞月﹐吹燈落葉風。盧循猶僞國﹐楊僕已衰翁。起戴寒星去﹐前村燒影紅。

合皁山

萬仭天然合皁形﹐陰陽不似眾山靑。一區海上神仙宅﹐數曲人間水墨屏。華表鶴歸春谷響﹐玉京龍起夜潭腥。可憐張葛無人繼﹐三級髙臺拂杳冥。

柑子堂

子厚才名甲有唐﹐謫官分得荔枝鄕。羅池水盡黃柑死﹐獨有穹碑在畫堂。

邕州

南極諸蠻傲典刑﹐斗門時復見飛星。君王仁恕將軍老﹐五十溪州六萬丁。

亷州石

使君合浦來﹐示我海濱石。千巖秀掌上﹐大者不盈尺。

合浦還珠亭

合浦珠還舊有名﹐使君方似古人淸。沙中蛤蚌胎常滿﹐潭底蛟龍睡不驚。

送呂濤典獄之梧州

峽口蒼梧縣﹐城依南斗魁。江渾海潮上﹐地熱火山來。艸沒嘉魚穴﹐云封拜表臺。到應無獄訟﹐荳蔻酒頻開。

融州仙巖

溪僧過此說山公﹐遊徧眞仙洞府中。乳石崖邊得靈艸﹐可能封褁寄衰翁。

賓州仙影山

月氅星冠七丈夫﹐逺看𨿽有近還無。瑤池侍女雙成道﹐遺下羣仙聚影圖。

安城卽事二首

往歲傳聞南詔檄﹐近時方築伏波城。安城太守知邊計﹐菡萏花中閱水兵。

金鼔聲闌劍戟収﹐使君回上雅歌樓。樽前一闋淸商曲﹐銷盡窮邊萬里愁。

容管

一年勾漏守﹐尋盡洞中天。佛記盧藏用﹐仙壇葛稚川。醒心西驛水﹐燒眼碧池蓮。我豈無新事﹐詩碑與酒泉。﹝自注﹕郡有勾漏﹑白石﹑都嶠等山﹐所謂三洞天也。盧藏用大云寺記石髙丈二尺。西驛韋丹建閣下有石泉﹐並記。後唐李復作池﹐植蓮數萬。﹞

送臨桂令戴若訥出嶺

五嶺生還少﹐無辭酒滿觴。共經邊冦事﹐先出瘴煙鄕。楚樹蟬聲早﹐湖天日影涼。此行休問路﹐宮闕斗杓旁。

贈章使君

善戰無如新息侯﹐漢兵才渡綠蘿洲。愛君挽我陶溪粟﹐直到牂牁水口頭。

宜陽

孤城溪洞裏﹐聞說已堪哀。蠻水如鮮血﹐瘴天已死灰。吏憂民置毒﹐巫幸鬼爲災。風土如斯惡﹐吾來胡爲哉。

守郁林郡守姚道

越裳濟海喜天晴﹐一葉戈船不渡兵。堯舜逺方皆樂國﹐漢唐諸將本書生。

膏澤峯

石壁含天澤﹐南山第一重。旱時先出雨﹐陰穴又乘龍。云影搖諸壑﹐雷聲起半峯。何當大滂沛﹐盡活四方農。

登邕州城

夜半孤城百尺臺﹐亂虫聲裏一樽開。憂邊日遶南云下﹐戀闕心隨北斗回。

丹竈山

羽客朝元地﹐遺壇古樹中。煉成丹竈在﹐騎去鶴巢空。

思栁亭

羅羅池刺史寡塵緣﹐畫戟墻頭築望仙。黃鶴與誰同一去﹐碧桃無主又千年。

郁林鼓角樓

去歲同登畫角城﹐諸蠻未滅夜論兵。五更將吏知人意﹐吹作梅花塞外聲。

春野亭

二紀看花瘴霧中﹐野園今日又東風。人心有感時時別﹐春色無私處處同。長笛一聲諸曲盡﹐巨觥雙飲百愁空。風淸水暖羣魚上﹐誰向荊溪占釣筒。

會仙巖

寂寂長冥洞﹐涓涓潄玉泉。鳯簫聞夜半﹐鶴馭認云邊。煮茗尋安老﹐披蓑訪稚川。於中得消息﹐何用買山錢。

羅秀山

尋山入羅秀﹐旋結艸堂居。花露生瓶水﹐松風落架書。聞猿得句後﹐見月出行初。此夕雲林下﹐無因夢使車。

莫鎁闗

三任邊州六往還﹐此時才入莫鎁闗。訪僧莫道無閒事﹐手指靑天口說山。

那霸泉

昔年觀地誌﹐此水出牂牁。斷岸深無底﹐平流暗起波。感恩來客少﹐射影短狐多。未老諸蠻在﹐樓船空再過。

又

路下牂牁水石間﹐三分才過二分山。年光欲盡家猶逺﹐嵐气𨿽疎鬢已斑。賓従笑談譏獨進﹐兒曹音信喜生還。南風一夜吹鄕夢﹐數刻飛過五嶺間。

碧湘門

城中煙樹綠波漫﹐幾萬樓臺樹影間。天闊行烏疑沒艸﹐地卑江勢欲沈山。

黃陵廟

溪上龍蛇屋﹐蕭條帝子祠。竹痕當日淚﹐山色後人疑。仙服霞畱綺﹐新妝月印眉。楚民亡水旱﹐簫鼓謝神禧。

司馬錯城

北設長城陷虜塵﹐更來勞役武陵民。我疑洞裏栽桃者﹐便是當時版築人。

辰州

詔條符節古連今﹐王澤漸濡豈不深。賦役未行中國法﹐謳歌猶帶逺人音。采金戶簇靑莎岸﹐射虎兵圍黃葉林。寄語湖南灘上客﹐預將忠信待浮沈。

寄沅州新守謝麟

險盡天開溪路平﹐詩書新將典新城。三千戍卒今無幾﹐十萬屯田古未畊。屬縣乞除防虎檻﹐生蠻願獻采砂坑。従玆預擬風塵息﹐盡是仁威下斾旌。

白霧驛

一曲靑溪一曲山﹐鳥飛魚躍白雲閒。溪山豈要行人到﹐自是行人到此間。

三山亭

諸峯不及此三峯﹐翠影多年路未通。野老傳來無地主﹐神仙畱待與山翁。琱弓射滅虎狼迹﹐長劍前開荊棘叢。吏引旌旗先險阻﹐匠營樓閣出虛空。藤蘿葉暗初無日﹐松桂枝新漸有風。下瀨將軍微舉職﹐安南都護逺輸忠。商誇合浦珠胎賤﹐民樂占城稻榖丰。火炬影沈山岸北﹐潮聲流過郡城東。四時牧印來無定﹐終日開尊望不窮。玉版淡魚千片白﹐金膏咸蟹一團紅。雲臺志節悲歌外﹐銅柱封疆醉眼中。所惜溪頭好崖石﹐只書詩句不書功。

祝融峯

曽到祝融峯頂上﹐步隨眀月宿禪闗。夜深一陣打窗雨﹐臥聴風雷在半山。

辰州

﹝闕﹞璽書行絕役﹐銅柱入中原。艸暖聞鳴鹿﹐江淸對飲猿。何時一尊酒﹐重上謝公軒。

武陵

曲臺風月徳山云﹐夢想中間有幾春。臣塟江魚終愛楚﹐民逃花洞不思秦。

六月五溪邊﹐溪深气象偏。畫陰宜雨後﹐久冷覺秋先。棧倚臨崖石﹐竿通隔嶺泉。﹝闕﹞

寄蘇州徐處士弁﹝弁能畫山水﹞

平南無策鬢如霜﹐七十峯前舊隱鄕。相約祝融孤頂上﹐借君吟筆畫瀟湘。

題陽朔縣捨

畬田過雨小溪渾﹐逺近雲峯互吐吞。殊俗易昏三里霧﹐陽崖忽露一家村。桂花香裏尋僧寺﹐榕葉陰中掩縣門。井稅未輸兵甲後﹐心勤撫字且休論。

桂林

靑羅江水碧連山﹐城在山光水色間。莫道宜人惟桂郡﹐驂鸞客至只思還。

園居

﹝闕﹞更添蒼栢兩三輩﹐相伴髙枝作雨聲。

端硯詩贈王欲

端硯如池狀﹐潤疑雲雨通。麤官不識字﹐好去伴詩翁。

銅雀硯

得自銅雀臺﹐収晚稜角摧。四方綠琉璃﹐一片靑玫瑰。煉盡沙石滓﹐陶成金玉胚。

木芙蓉

孤景托寒木﹐一曉一番新。春色不爲主﹐天香難動人。丹楓見流落﹐黃菊坐因循。莫訝偏相愛﹐衰遲似我身。

丁香

萬枝千葉逓相親﹐內結花心外結身。艸木至微猶有合﹐悲哉父子與君臣。

桐

老桐休斵爲琴瑟﹐胡部新翻格調淸。試聴琵琶采蓮曲﹐一般弦上數般聲。

栁

栁子江頭流水嘶﹐長安陌上暖風吹。黃金瓔珞雪晴後﹐碧玉瓏璁春盡時。端的園林俱不及﹐等閒臺榭便相宜。思量也是多情物﹐專與人間贈別離。

雞頭

三伏池塘沸﹐雞頭美可烹。香嚢聨錦破﹐玉指剝珠眀。葉皺非蓮蓋﹐根甘似竹萌。不應徒適口﹐炎帝亦曽名。

桃

樹正含芳酒正醅﹐熙熙爲爾醉春臺。一花五出尙可飲﹐何況重重疊疊開。

李

春晝暖風燻翠幄﹐暑天涼气沁朱闌。主人肝膽無猜忌﹐果﹝一作李﹞下遊人任整冠。

食楊梅

嶺北土寒無荔子﹐人言形味似楊梅。翠丹條實休相學﹐不願紅塵一騎來。

滴露花

九秋瑞露滴成芽﹐不是楡花卽桂花。星女月娥宮不鎖﹐天風吹落野人家。

附集外詩

﹝據合璧事類增﹞

詠藕

萬頃金沙裏﹐誰將玊節栽。絲應鮫乞與﹐津是蚌分來。盤貯冰猶結﹐刀侵雪易摧。防風骨外折﹐混沌竅中開。月寺僧家缽﹐風亭酒客杯。胸中秋气入﹐牙角雨聲回。自愧塵泥賤﹐得蒙尊爼陪。與君消酷暑﹐瓜李莫相猜。

蜨

暖翅玊羅薄﹐香須金綫微。靑春二三月﹐白日一雙飛。露重休深入﹐風髙且暫歸。南園芳樹下﹐燕雀最多機。

句

雪山經夏冷﹐天馬入秋肥。﹝塞上﹞

陰微辧樵火﹐霽早誤僧鐘。﹝行役﹞

渴蜂銜硯水﹐饑蜨嗅缾花。﹝順州﹞

梟鳴社旁樹﹐盜發冡中金。鹿飲沙渾水﹐猿饑果落云。

將老未聞金作印﹐師寒猶用鐵爲衣

山險不能畱霸業﹐水聲惟解送年華。

道近可憐駑馬駿﹐時平不見布衣雄

﹝以上見後村詩話﹞

搜兵四解降王縛﹐報國三登上將壇。﹝觀曹武恵畫像見澠水燕談﹞

