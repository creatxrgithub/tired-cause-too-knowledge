

欽定四庫全書

集部五

黙庵集

別集類四

元

提要

﹝臣﹞等謹案黙庵集五卷元安熈撰熈字敬仲槁城人少慕劉因之名欲從之遊因亦願傳所學於熈會因卒不果然所學一以因爲宗其門人蘇天爵作熈行狀稱朱子四書集注初至北方滹南王若虛起而辧之陳天祥益闡其說熈力與爭天祥遂焚其書今天祥之書故在焚之之說𨿽涉於誇飾然熈之力崇朱學固於是可見也熈沒之後天爵輯其詩文而虞集爲之序詩頗有格調𨿽時作理語而不涉語錄惟冬日齋居五首及壽李翁八十詩不入體裁雜文皆篤實力學之言而傷於平沓蓋本無意於求工耳天爵行狀稱集十卷此本僅存詩文五卷或舊文散佚後人重爲編綴歟

乾隆四十六年十二月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

黙庵集卷一

﹝元﹞安熈撰

○古詩

擬古次韻【六首】

鬰鬰嵓下栢靑靑水中蒲嵓前有幽人壯歲常獨居獨居亦何爲不羨春華敷十年掩闗臥門庭盡荒蕪美人殊不來日夕聴軒車

零零白露下嵓谷悴芳蘭蘭悴不復辭誰與念時艱堅冰行復至雪深路漫漫愁絕將柰何撫幾一長嘆

中州有寒士塊然守空堂淸貧久有信壯懷殊未央豈不願馳騁冒雪淩風霜振策萬里途超忽追鵬翔永念同懷人渺在天一方悵望不可見慷慨發淸商獨處誰晤語百感摧衷腸人生諒難必且莫徒悲傷

采栢空嵓下倚竹荒庭前人生非金石君心詎能堅君心或有渝賤妾終不疏天地一瞬息今古一長途借問離別苦君心竟焉如不見園中樹日日爭華敷秋風一夕至已逐嚴霜枯歲晚不得去山空難久居

昆侖一何髙出此無窮河遙遙何所往不啻萬里多一意在朝東日夕無停波逺遊計不早壯志成蹉跎夫君不我顧鬰鬰將如何覽物悟物變端居閱年華興來展遐眺緩步空山阿四顧渺塵世杉栢紛森羅吾樂誠何極憂子獨長嗟眷焉誰晤語一笑空煙蘿

人生有定分所貴能樂天自慚失所守欲進安敢前思君重思君此情誰與宣舉頭見明月顧影徒自憐終當謝塵世洗心聞澗泉

酬王治晝仲安

少年不解事妄意欲聞道力小任匪輕今玆半摧倒生平寡師友恨不識君早所期親杖履函丈供灑掃盡出胸中疑爲我細分剖奇章忽見示踧踖警中抱過許君豈然無乃習稱好摳衣或有幸同遊萬物表他年重盍簮會觀太平艸

和淵明飲酒

我本山澤臒殊非廊廟英妄意羲黃上千載有深情豈無尊中酒持杯向誰傾遙憐昆丘鳳朝陽亦孤鳴願言躡髙躅要不負此生

病臥窮廬詠靜修仙翁和陶詩以自遣適輙效其體和詠貧士七篇非敢追述前言聊以遣興雲耳

士生三季後倀倀渺何依空餘身後名炯炯畱淸暉自古有商顏冥鴻快髙飛白雲在空谷哀歌嘆安歸𨿽無首陽薇紫芝足療饑九原不可作撫巳良可悲

我慚未聞道雅志慕羲軒力學非董生三年不窺園團茅借幽棲土銼寒無煙詩書化鄕鄰寜免朱墨研紫陽繼絕學汗簡多微言𨿽愚莫自棄感慨追前賢

靜中有眞趣非弦亦非琴耿耿方寸間千年有遺音手植庭下蘭奇香愜幽尋獨處誰晤語有酒還自斟西山蕨薇多長往夙所欽塵迹尙淹畱低徊愧初心

淵明守窮賤生平慕黔婁富貴如浮雲萬變紛相酬世運自興喪常恐徳未周羲黃不可見日暮悵離憂乾坤一東籬百代無與儔寄語狂馳子擾擾將焉求

顓孫遊聖門尙思祿可幹所以後世士忘生慕榮官我生初未貧傳經易朝餐妻不解啼饑兒不知號寒水菽非甘旨吾親亦怡顏簞瓢存至樂不須求抱闗

子云辱天祿原思樂蒿蓬貧賤固易居貴盛誠難工士生或不偶髙節追兩龔世道有隆污捲舒自不同萬古先天圗消長理誰通懷人今已矣嘆息將焉從

被褐守長夜虛名愧中州舉杯對明月顧影念同儔消中𨿽有長四海嗟橫流不賴固窮節孰知身後憂商謌詠停雲柰此志莫酬三復淵明詩邈哉此前修

是春久闕膏澤而連日大風不見天日晚登西臯歸而有作

風霾連晝夕登臨望還迷空餘銜山日隠隠畱淸輝周嫠不卹緯魯女爭憂葵曳杖歸去來且掩荒園扉

封龍十詠【並序】

是山形勢宛如伏龍欲飛舉狀故名飛龍至唐始攺今名龍首峯在山之陽髙二百丈頂有立石望之如龍角熊耳峯髙五百丈摩云揷漢峭出羣峯山之極髙峯也白雲洞在獅子峯後華蓋峯西天欲雨則雲從洞出霽則如婦焉修眞觀在獅峯下中央平坦泉石甚盛宋政和中賜勅額迄今殿宇猶爲山中之冠中溪書院在龍首峯下宋初李文正公昉於此受業山長張蟠叟等數人相與聚徒常過百人後廢於兵獨存夫子遺像及治平二年左周所撰夫子堂記中統初敬齋李公始爲增葺仍奉旨惇勵學者甚眾西溪廢址在玉石峯東北龍首峯西蝦蟆石下李唐隠士姚敬等棲遁之地宋時有九經張著爲山長聚徒百人咸平之後廢於兵火峯巒明秀泉石淸美雲煙奇麗眞羣賢講學進修之所惜其無爲興復之者蒙泉晝龕吟臺皆在中溪書院而敬齋置祠其間今亦皆蕪廢幾爲樵牧區矣予以養屙避暑寓修眞者三月旦望必帥諸生謁拜先聖祠下暇日則杖策登覽攀危履險以窮全山之勝遂各賦詩一首且爲敍次其略如此用貽諸同志者請偕賦之或可爲山中異時故事云是歲龍集柔兆惇牂神峯埜客敍

龍耳峯

奇峯千仞髙突兀倚天表神龍幾何年俛首效蒼峭我行費躋攀坐睨寒木杪放懷聊極目巳覺塵寰小尙恨世累拘未許謝紛擾會有賞心人相期拾瑤艸

熊耳峯

窮探不憚逺行登最髙峯頓覺天宇近一洗羣山空奇哉此絕境造化天無功神襟一以曠寫我浩蕩胸逺意殊未極更思脫樊籠何當著神鞭駕此慵飛龍翩翩上箕尾再見開鴻蒙長嘯暮云合輕衣振天風

白雲洞

峩峩兩峯間崔嵬聳雙闕中有仙人洞恍若仇池穴朝開白雲生暮掩白雲滅朝昏有奇變宛與人世隔我來搴緑蘿深尋得幽絕平生棲遁志玆焉益超越未成長往計復愧固窮節永懷靜修銘淒其仰前哲會當結茆屋來此寄疎拙沈思畢舊聞長謌抱明月白雲應更深老眼益淸徹未敢獻吾君聊爾自怡悅

修眞道館

龍山古靈境連峯鬰蒼蒼林谷四環合修眞據其陽怪石流通泉洞府餘淸涼傑閣聳奇觀煙霏恣微茫眷予平生心丘壑眞膏肓今朝定何朝遂愜棲雲房晴嵐染衣襟頓覺塵慮忌矧爾羸疾拘快若脫縶韁月髙風露淸空明渺銀潢蓬萊信非逺何處求仙鄕

中溪書院

炎氛絕髙岑悲風振林丘吟臺一以眺動我懷古愁李公英妙年於焉此蔵修坐令山中民莘莘洙泗儔規模未云逺蕪穢余嵓陬聖像空復存荒涼幾經秋不遇敬齋翁遺迹誰能求亦賴明主恩遂玆聖澤流今皇復神聖丕承擬西周弦歌獨不嗣嵓壑知應羞懷賢旣伊鬰撫事增綢繆悠然發孤詠逺思浩難収

西溪書院廢址

世道有升降乾坤幾淸磨誰知昔年中師生此弦歌我來愛佳名杖策時經過深尋得遺經山經信非訛龍首東昂蔵玉石西嵯峨髙寒枕天井俯瞰無金科淸泉下深池懸崖據陽坡浮野眾麓奇夾岸桑麻多對此奇絕境令人憶滄波誓將塵土蹤玆焉老漁蓑安得白鹿翁樂育如菁莪古人不可作嘆息將如何【龍首玉石二峯巳見敍中玉石峯後有螺峯上有南北二天井極髙峻望之若天門山前有金楡科嶂山列峙左右龍池自古石堂北深谷中流出經院中而下蝦蟆石髙二丈圍百步其下書堂故基宛然朱文公知南康日訪得白鹿洞書院遺址復剏禮殿書堂齋捨數十間仍奏賜勅額及禦書石經版本九經因自號白鹿洞主云】

蒙泉

作聖有奇功誰知在蒙養宣尼贊周經妙旨存彖象千年紫陽翁人文再宣朗工夫益精宻爲我重指掌迂愚抑何幸久矣絕羣想果行復育徳服膺未云爽玆焉得佳名悠然愜幽賞時至一濯纓無言道心長

李相讀書龕

嵓壑有奇勝縹緲余風煙石室誰所畱尙倚蒼崖巓慨想龕中人於今幾何年遺迹𨿽未冺山深月空懸伊予陋庸姿復苦塵務牽此道難坐進低頭愧前賢尙幸忝私淑靜修有薪傳終當謝浮世於玆訂遺編

吟臺

步上吟臺荒極目但平楚四顧渺無人持杯欲誰語心期反招隠自笑非梁父抱膝一長歌商聲振林莽

敬齋祠

桂樹徒芬芳祠宇亦荒廢弦歌無餘響香火誰復繼前修日以逺令人發深喟舉觴酹飛泉悲風起橫吹

髙節婦詩【並序】

九原髙氏女嫁爲丰州郭叔文妻年少無子叔文蚤世病且死屬髙氏以供養其母髙諾之叔文旣死卽斷髮爲信居三年其父母憐其少執義也將取而嫁之髙聞之卽復刺墨自鯨其面以死自誓今十餘年矣州上其行禮部令旌表之叔文之友天山元君子文爲予言其行實如此且請詩而敍之嗚呼異哉予讀歐陽子五代史觀其所序死節死事及敍王凝妻於雜傳之中未嘗不廢書而嘆也今觀髙氏之行又有以信夫天理民彜眞不可冺滅而重嘆夫士不知學之害流於後世而未巳也嗚呼使百世之下聞髙氏之風其必有深感於斯者矣學

絕道喪今幾年善俗如灰不得然士知苟祿爲得計偸生忍恥不自憐嗟嗟此婦乃爾賢不本教育由天全信玆秉彜不可冺直與天地相後先太行西北黃雲邊平蕪落日生寒煙髙節凜凜誰當傳後人歌我節婦篇

黙庵集卷一

●欽定四庫全書

黙庵集卷二

﹝元﹞安熈撰

○律詩

次韻書事

野性元孤潔無朋盡自皤業荒聞道淺靜久閱人多靈鳳寜棲枳鴻本避羅南逰有髙興何處是滄波

夏夜卽事

未遂平生志求田擬種瓜天遊華表鶴井坐子陽蛙世事一場夢俗情三月花興亡天不問閱盡幾年華

次鄂屯遂初韻

滄海終成陸靈椿會有秋百年眞夢境八表欲神逰惡木除難盡驚波逝不畱年來萬事懶直擬付休休

次韻答王仲安

林宗自憂世宋玉祇悲秋病鶴塵中老冥鴻天外遊羨君巳超逸愧我尙遲畱不爲西風起蒓鱸興未休

病中齋居雜詩次和仲韻

深居苦羸疾誰與破愁顏世態浮雲外交情暮兩間襟懷期齊月胸次要全山夢寐神峯久何時恣往還

時事今如此幽居獨慨然心期鐘鼎外身世水雲邊病骨便淸晝髙懷惜壯年前修渺何在目斷夕陽天

靜中觀四子掩卷慕朱公所幸斯文在殊非吾道窮眾星元拱北萬水自朝東逺意無人會芳樽誰與同

故人南郡去髙隠近隆中雅志希前哲深慚接下風疏狂聊自適衰懶欲誰同且莫鯨吞慣牀頭酒易空

多病交遊少相看動浹辰賦詩聊遣興觀化足怡神問字有知已過門無俗人伊誰同此樂願卜許東鄰

淸明日大雪飲齋中

不愁饑苦互相侵念此愆陽與伏陰飲系經綸須暢飲斟存燮理要平斟舞雩自有春風樂茅屋難忘魏闕心杯酒空持詎能醉商歌聊爾發悲吟

次李樞判容安亭詩韻五首

問捨求田計未成登臨搔首愧平生聫名丹闕渾無望招隠洪崖久寄聲短笛長歌樵牧事浮雲流水古今情相君許借容安住擬向南陽約孔明【李公別圃有容安亭】

李公見和復次答之

少年學道竟何成章句區區已半生不向靜深觀物理卻從搖落聴秋聲過門載酒鄕賢意授室傳經邑宰情從此嘉陽風景別太行山色看增明【嘉陽平山邑號】

奉寄仲章兄

世事悠悠豈易量眼中存沒幾參商詩書有得將誰語菽水無從亦自傷春色池塘想同夢暮雲樓閣渺相望何時樽酒篷窓底風雨瀟瀟夜對牀

寓館秋日卽事

多病筋骸久痺頑柴荊終晝掩重闗詩書詎可資耕釣杖屨元非絕往還莫遣浮雲蔽白日盡教秋色對南山平生願學程夫子慚愧春風滿座間

和王尙書獨坐詩韻

棲遲蓬蓽養慵疎虛室焚香靜掩書坐進工夫元自爾心齋意味果何如聖賢名世幾千載皇極經年十萬餘至理悠然與心會恍疑身在先天初

尊兄仲舉父典教石州鄕郡

紛紛世累苦相牽撫事悲謌惜壯年卜隠未成長往計傷時空賦逺逰篇林宗雅志伊誰識張翰孤懷亦自賢見說家山風物好幾時同倚暮云巓

冬日有懷故人

病鶴孤鳴在九臯虛名多累恐難逃殘陽入谷隠猶見新月穿雲出未髙江上蒓鱸君自適山中泉石我徒勞興來欲駕扁舟去何處滄波有巨鰲

仲冬初吉歸途卽事

霧慘云愁結暮陰遊方客子正悲吟霜風有恨號平楚寒日無光下逺岑滄海齊州半搖落乾坤今昔幾消沈意長世短知誰會一曲商謌萬古心

次韻答友見贈

髙山流水趣何深萬古千秋一素琴白石淸泉成雅志光風齊月負初心伏龍應羨云生谷獨鶴不驚鴉滿林無用埜夫宜揣分商家元自有甘霖

和仲弟生朝

兄弟趍庭鴈影翩祗今癡絕尙依然競陰莫廢經綸業愛日當知喜懼年顏樂自憐乖夙志南陔誰解補遺篇幾時得遂求田計晨夕相將理斷編

錢霅溪宮人圗

露冷月華白悠悠方寸心夫君渺何許悵望碧雲深

饒陽小山詩卷

胸中有全山華嵩亦自小孤坐對嵓姿肝腸倚天表

冬日齋居雜詩【五首】

憶昔趍庭講誦初慨然不復向迷途只今回首還思省力學工夫尙爾疎

千載傳心百世師周程授受想當時乾坤萬古春風在空向篷窓事仰思【二程初見濂溪夫子時濂溪年三十明道年十五伊川年十四】

生平不見李延平俛首孳孳亦謾生每誦斯言多感慨區區辛苦竟何成【平生不見李延平可謂虛生矣此朱夫子語也】

擁篲摳衣志未酬哲人已矣更何求微言尙省蒙私淑願得終身事逺逰【予取靜修先生詩語以逺逰名齋】

聖門道大若天然小智區區見自偏謾抱遺編時自惜光陰去矣又中年

中秋不見月

蕭颯西風起暮愁無端陰翳掩晴秋何當放出中天月重照山河十二州

故縣道中

塵事年來亦屢更此身與世澹無情獘裘羸馬嘉陽道只有雲山管送迎

文山隠居詩卷

西山緣底澹無姿便擬從君問所知告我雲煙最佳處眼中連棟有深期

子溫賢友臨別求言不容以病廢辭勉書二詩爲贈後篇兼簡王君儀伯一笑

平生蹤迹嘆孤危尙友千年謾所思才气如君更知已可能分手易前期

誰遣林宗解隠憂更堪搖落對淸秋慿君寄問觀光客底事哦詩擬四愁【儀伯詩有是句故及】

和杜才卿韻

病軀疎散愧非才只辦求田問舍來說似幽花應解語爲誰零落爲誰開

壽李翁八十詩【三首並序】

翁名椿字壽卿本維揚故家國初北渡客云朔間轉徙至眞定槀坡之西管鎭始以陶爲業器不苦窳有約必信逺近化之中年以後買田力穡不二十年爲裏巨族資質直不喜矯飾好施予不飲酒今年八十步履輕健耳目聰明食肉躍馬如平日不少衰翁媼相樂孫曽滿前其必有以得之矣玆鎭寔先玊峯君舊隠比歲冬餘以羸疾來居且幸以詩書教其鄕人子弟翁請余處其別館而使其孫興宗執幾杖之役歲久而翁不余厭也翁長家君一歲故余以父執事之其子居實將以閏月吉日合鄕裏族姻置酒張樂以爲翁壽義不可無語謾賦近體以侑壽觴時大徳十年歳在丙午黙庵安某書

洛疇五福古難並四福還因好徳生開秩九齡從此始更期壽域看升平

餘慶懸知積徳深昭昭神理古猶今寄言戲彩賢孫子食息無忘愛日心

近親自合存忠養涉世髙年亦我師平昔行窩還有幾並畱陳迹記它時

杏花始開連日大風不獲一賞晨起攜笻往觀之歸而小酌得三絕句

生紅和露滴臙脂又到芳春寂寞時便擬提壺花下醉欲愁羞殺背陰枝

白白紅紅春意深惡風吹折五更心化工自與時消息莫負淸吟酒滿斟

杖藜吟遶去還來収拾春光入酒杯自是風花要題品等閒蜂蝶莫相猜

友人西城探梅折一枝來贈求詩爲賦二首

愁煙苦霧鎖春光誰遣邊城有艶陽珍重故人相贈意可無佳句爲平章

俗艸凢花久亂眞小窓驚見一枝春憑君欲問調羮信只恐幽香不認人

別賦一首

鐵石心腸冰玊姿此生惟許歲寒知興來欲艸梅花賦不解能書婉媚詞

黙庵集卷二

●欽定四庫全書

黙庵集卷三

﹝元﹞安熈撰

○遺文

齋居對問

或有問於餘者曰子之爲學其亦有以異於人乎何其踽踽涼涼獨立而無徒也余應之曰余自趨庭日以誦讀六經與夫孔孟之遺書爲事幸而私淑於師友而與有聞焉乃知用力於周程夫子以及朱夫子所以繼往聖開來學之書亦將以求夫千載不傳之傳者以治吾心而修吾身焉而已矣又何暇他求爲哉或曰然則子之所學其世之所謂道學者耶余曰固然也道之大原出於天其傳在聖賢伏羲神農黃帝之所以繼天立極堯舜禹之所以更相授受成湯文武臯陶伊傅之所以爲君爲臣皆此道也吾夫子旣不得君師之位以行之獨以列聖之所以相傳者筆之於經將以傳萬世曽子傳之子思子思傳之孟子孟子沒而其傳冺矣自是以來千載余之間士子溺於記誦訓詁詞章之習以希名射利不復知有聖人之學而又有異端之邪說以間之不有眞儒者出孰能有以明斯道於旣晦而振百代之沈迷乎是以濓溪夫子不由師傳黙契道體建圗而著書二程夫子見而知之擴而大之然後斯道復明於當世至朱夫子則求其所以用力於喜怒哀樂之未發者而得乎所謂天下之大本與夫古昔聖賢相傳之心是以有以集周程三夫子之大成而折衷之而道以大明旣又以爲道之所以不明由說經者之不足以得聖賢之意於是竭其精力以研窮聖賢之經訓作爲傳注以著明之至於一字未安一詞未備亦必沈潛反復或達旦不寐或累日不倦必求至當而後已故章旨字義至微至細莫不理明詞順易知易行所以妙得古人本旨於數千載之上使讀而味之者如親見聖賢而面命之其闗於天命之微人心之奧入徳之門造道之閾者可謂極深研幾探賾索隠發其旨趣而無所遺矣至語學者入道之序則又使之先讀大學以立其規模次及語孟以盡其蘊奧而後會其歸於中庸尺度權衡之旣定由是以窮諸經訂羣史以及百代之書則將無理之不可精無事之不可處矣此朱夫子之所以繼往聖開來學而大有功於後世獨以世衰道微知徳者鮮俗生鄙儒膠於見聞安於陋習是以不能有以與於此而目之爲邪說者也或曰子之說誠美矣然世之名卿有自以文章爲得計而謂不害兼通乎道學者又有自以爲眞得聖賢之意而謂朱子解經流於詖滛邪遁異端之說惑世誤人而不自知著爲成書以辧之者是皆學者靡然向之此又何耶余曰皆非也爲前之說者其害淺而小爲後之說者其害深而大彼自以文章爲得計而謂不害兼通乎道學者其意但出於恐知道者之議已而爲是說以文之耳其自以爲眞得聖賢之意而輕視前賢妄肆詆排庸俗鄙陋淺薄不經而髙談大論旁若無人藉是以濟其私而爲欺世取名之計學者方以謏聞淺識未知所向乃並與其心術而壊之則其爲害豈淺鮮哉此予之所以日夕深懼而莫知所以救之者而子尙以是而爲疑耶或曰國朝自元統以來大儒先生以此道相繼而爲天下倡或達而在上以致君而行之或窮而在下以推明前聖後賢之意以淑諸人以傳諸後砥柱屹然壁立萬仞者今子以眇然之身而區區焉以是爲學其不起謗議而害身也幾希矣子其亦以是而思之乎余曰不然夫道固不以窮逹而有加損而人亦不以窮逹賢愚而有異也是其所以親承其心授精微之旨而羽翼斯文者其傳固有在矣但人之爲學則皆當以是爲的而求之庶無差失而可以造夫道之極致是又安得顧世俗之譏議畏迂儒之曲說屈巳徇物顚倒迷惑而昧於所從哉或曰彼之所疑蓋必有以眞見其失而後爲之辧也且子旣不之許曷不揚言於眾以明曉之乎余曰彼之爲學我知之矣蓋嘗得其書而讀之見其於朱子之說多有不得旨意而妄疑之者甚或不能知其句讀語脈之所在而遂疑其平生爲學始終之致及其所論著或未之見故其所論掣肘矛盾支離淺迫殊不近聖賢气象以此推之則朱子之語脈旨意尙不能知又安能指其罅隙而非議之也哉原其本意蓋欲藉是以取名而率然立論曽不知其爲害之甚也使其年益髙而於天下之理玩之益熟一旦幡然盡棄其學而學焉則吾知其必當憤然悔其前日之爲而火之矣況君子之學赤反經而巳固不當屑屑然輕與之角勝負於一日之間也至於甚不得已而不能不辧焉則亦有所不得而辭者矣或者唯唯而退時余方欲爲之剖其疑而折其辧以發明朱子所傳之微意因悉次其語以自警云至元甲午臘月丁亥書於逺逰齋

記齋名

予少與白霫烏君叔備友講論從容無日不相從也歲丁亥叔備始從容城劉先生受學凡所授精微之言某亦得與聞其一二由是始慨然有志於正學而不迷於所向者皆自先生之語發之也自此益相親厚毎一來所聞必益超絕蓋欲相率同門以卒此業者於今七年矣不幸未能得遂叔備南去煢煢獨立頹惰無成而先生亦旣謝世今則巳矣勉力大業之志卒不能有以少遂矣然先生之言拳拳服膺未嘗敢墜暇日讀先生遺詩則又往往皆是語也先生之誨我亦諄諄矣某𨿽至愚敢不加勉遂摭取先生詩語以逺逰書於齋之楣間坐對觀省庶不忘先生之訓且以爲鞭繩之助云至元癸已秋分日

石州廟學記

石州新修廟學成從兄仲舉父寔爲郡文學遺書語某曰吾州居並之西南夙稱名郡然其廟學荒茀不治則有年矣粵大徳辛丑知州事酈侯某始慨然謂其僚屬曰夫子之道垂憲萬世有國家者所當崇奉見之於詔旨尙矣今而墜廢若是其何以仰稱我國家尊嚴命祀之意而移吾民之觀聴哉此長民者之責也卽以其年度材致用悉撤其故而一新之上下競勸不日告成殿堂齋廡靡不嚴備象設位序應圗合禮獨大門未立適以癸夘地震之變而止後三年丙午今監州阿勒坦公下車以故事謁於堂下顧瞻俯仰惜酈侯之功止於如此爲之太息卽有志焉首選邑之秀民子弟充州學生仍撥系官間田若干畆以供養士之費賓禮師儒暇目躬率僚吏聴其講授弦誦洋洋聞者聳動而又以餘力建大門具祭器以終酈侯之事而某適於此時猥承人乏掌其學事今亦將終更以去矣邦之父老僉謂廟學之成其難如此而邦君弘文興化以恵教我民之意又如此豈可使我之人無傳焉合詞懇予願著石章今其材巳具子其以我故勉爲鄕人記之且因有以開示其子弟之願學者則尢幸也某竊惟古先聖王繼天立極建學立師以教天下後世使皆有以明夫三綱五常之道而不失乎民生日用彜倫之常而其爲教則必始於灑掃應對進退之節禮樂射禦書數之文而修其孝弟忠信以立其本然後從而教之格物致知以盡其道使知所以誠意正心由身及家自家及國而達之天下其說具於易詩書春秋論語大學中庸七篇之書此二帝三王作爲君師躬行心得之教吾夫子顏曾思輿之傳而近世大儒周程朱子之所推明者也國家稽古崇儒建立學宮周徧海內然而此邦獨至於今乃始克應明詔則以爲有司者急於簿書期會之爲功而不能有以祗承累朝徳意之美故耳然則邦民士子被賢君侯之化其幸爲何如哉𨿽然聖人之言具在方冊學者誠能從事於古者小學之書而勵志乎孝弟忠信禮義廉恥之行則學之本立矣然後先之大學以立其規模參之論孟以盡其蘊奧而後會其極於中庸於以窮諸經訂羣史建立大本經綸大經讀天下之書論天下之事無所爲而不成無所處而不當其於窮理修身齊家治國及平天下者眞無以見其難矣某愚不肖曷足以與此顧念先塋所托獨未克展拜掃修謁之敬嘗以爲恨今乃獲因文字托姓名以紀吾邦之盛事玆誠大幸矧重以仲舉父之命耶是以忘其固陋承命不辭爲之識其本末如此因竊並記所聞示其諸生俾母忽其邦君之教且又以告夫後之爲師弟子者使亦皆知所用力焉酈侯某郡人今爲某官阿勒坦公某族人好賢樂善本乎天性由宿衛王府授今職勤政愛民多可紀云又明年丁未陽月旣望龍岡安某記

與烏叔備書

五月一日某頓首再拜叔備畏友執事從善歸𨿽不奉教就審侍履從容足慰懷想但相別踰年不得以會晤爲深恨耳前月十九日聞泛翁先生訃音卽以一書附驛使持去必已達斯文不幸山頹梁壊後學無所師仰痛哉痛哉恭惟義重心喪哀慕純至何以堪處伏願節哀俯從禮制是所深望某學晚無知幸蒙私淑及尊兄誘掖似覺少進但一二年來離羣索居頗似頹惰然欲見先生之心無須臾忘夢寐之間如或瞻仰而先生亦屢辱見聞欲教之意甚厚所望一拜徳容俾列侍下得少伸鉆仰之志此莫大之幸豈意天喪斯文而先生沒矣痛哉痛哉終身之恨也而今而後惟有一意問學親賢取友勉力孳孳死而後巳庶可上不負先生私淑之教中不負朋友期望之心下不負某愚勉力大業之初志也顧念無以報先生之恩獨有奔赴幾筵一致薄奠舉觴大慟以薦此哀誠庶乎其可已不審髙明何以見教又意尊兄必往致奠故且尼其行引領以俟車從之過欲藉提挈之力耳早命駕甚幸所欲言者甚眾俟相見得以面叩耳人回姑此奉寄竊兾進學自愛不宣

又

七月日某頓首再拜上啟叔備尊兄侍史一別七年豈勝向仰人來獲聞動靜聊以爲慰又聞春間嘗以酒致疾𨿽已得愈然中情猶不能釋然也卽辰新秋猶熱恭惟調攝有道侍履益以康佳矣然尊兄早親有道篤志力行人望所屬不可不重爲此道保惜也願兄畱意更加愼節以迓新祉以慰友朋期望之意幸甚幸甚易說精要想已就緒丁亥集赤當脫稿恨不得陪侍左右側聞髙論也某一來此行及三載獨學無友益以荒惰然隨分讀書小作程課玩心觀理更於應事接物間體驗警省亦略有效但覺悔尢山積尢日夕增懼耳四書集義精要近因讀朱子文集對校一過尙多有疑誤別紙錄呈前書索寫一部爲無善書者不曽寫得幸因書來將某前後錄出納上可疑條段以一言可否之使得有所據依攺正納上也疑此書初脫稿先生未使學者校勘故多有此誤𨿽非大義所闗然亦不可不訂正也近因看詩傳亦欲取朱子文集及語錄之言凡渉論詩有與集傳相發明者依精要例寫出以便初學亦似有益然亦未暇寫出也又嘗病讀春秋者只知讀左氏而不讀正經欲節取左氏傳文議論敍事本末始終依仿通鑑綱目作小字注之經文之下以類相從各附本句凡左氏浮誇乖戾之語皆刪去之秦漢以來大儒先生之言及諸家說可取者亦略節取附注其後庶觀春秋者有以考傳而讀左氏者赤知有經其大旨一以朱子爲本而達於張程以求聖人之意不審髙明以爲如何其它所欲言者甚眾千里相望渺不可得極思向來承晤之樂復何時而可遂耶伏紙引領不勝馳情因便不惜痛加鞭策至幸至幸此間惟王仲安時相見渠讀四書甚有得處時與之語赤多有警助去歲又得一王儀伯年二十五六曽從董宗道受四書詩書傳好學不倦作文字亦可觀歲一至山中時來晤語也

與叔父書

八月二十日從子某頓首再拜上覆叔父座前七月二日白天民來得拜手墨兼就審尊體平復深用欣慰卽日秋涼伏惟尊體起居益以康佳叔母兩兄以下俱無恙此間大人以下俱如昨大人自有書老母目疾已如此未聞愈期但身體粗康健飲食亦不減賴此差自慰耳三月中爲煦弟娶婦然凡家事次第猶未整理所居又議遷徙恐直至年終方得定疊也又承秋莫欲東還至河北此某輩夙昔所望也幸幸眞定今年粟麥頗賤易以居止叔父晚年得守墳墓與大人相聚以教諸子弟侄何樂如之想尊意赤已及此矣又謂某讀書次第當以古人用心處用心則可毋以今日虛名被擾此固某愚平生爲學之本志而不能遂者今承尊諭恨不得拜侍而卒請其目也蓋某自少聞泛翁先生道學之裔卽心恱而誠服之慨然有求道之志以爲爲學而不往見眞可謂虛生者豈意某愚立志不勇乃至於此每一念之未嘗不悲恨也何時遂侍究此衷情新舊所作詩文今以錄呈亦可以少見愚平日之志矣而今而後某獨學無友益以爲懼伏望叔父有以見教千萬至幸余不能悉蕭惟鬥詩近於白天民處見之或別有甚文字令百六弟錄得寄示亦可六原二弟讀書無令輟叔父果還眞定時朝夕教育某願任之白天民說三兄四兄各失一子不知爲誰再書批來某房下去年舉一女名宜寧今已能行矣並及之鄂州時有來書二姐及歸寜俱安世臣在理問所中甚平善二兄自有書苑甥自有書不縷縷時向莫寒伏乞順時益加保愛千萬至祝不備某再拜叔父座前

黙庵集卷三

●欽定四庫全書

黙庵集卷四

﹝元﹞安熈撰

○遺文

趙氏子名字序

方齋趙君爲予言二子守中居中旣冠而有室亦旣抱子矣而字尙闕焉餘三子則又成童而未名也子盍爲我名而字之予應之曰古之人生子三月父咳而名之二十成人加冠於首鄕先生醴而字之此禮之正也今成人已冠而字之固無可疑餘則非所當及也柰何方齋曰老夫末疾侵淩亦旣耄矣及今少康且幸時得與吾子相周旋於此焉字而戒之使他日旣冠覩其字而惟其義若古人之佩韋弦者而自警焉以不忘父師平昔之誨變而不失其正不亦可乎哉予曰唯唯旣字守中以貞居中以庸又取易中庸之言名其三子曰麗中擇中久中而以亨仁恆字之又皆以伯配稱焉蓋字因名而生而取名者又各以類也方齋復請記其說故書以授之大徳癸卯閏五月旣望黙庵書

禦史哈喇公名字序

近世種人居中國者類以華言譯其舊名而稱之且或因名而命字焉是則𨿽非人道所當先者而亦古人之遺意也監察禦史魯都爾沁故行省左丞資善公之嗣子系出柰曼哈喇氏用蔭授歷監浚邳兩州惻怛愛民剛果淸愼興學禮士藹然有聲旣終更家居待次益自力問學以求其所未至間從予逰溫恭自虛刻意淸苦吾黨之士鮮能及之於其請字也爲取嵩髙之詩所謂戎有良輔文武是憲者以良翰易其名且以周書亂爲四輔之語合而字之曰憲輔蓋亦因其舊名而又因名以制字也以公之材而進學不巳如此他日徳業所就或無愧於古人是則必有非予所能及知者矣大徳甲辰冬十有一月甲子日南至

送安從道序

吾安氏受姓始於漢顯於元魏而行於唐宋其望則自涼州武威並代諸郡而蔓延於天下古禮旣亡譜牒職廢無有能明其所自出者則固無由考其族屬之逺近矣然萬殊而一本𨿽百世之逺其同宗之道必猶有可言者沁陽安從道由歲舉來爲燕南憲府掾以宗盟之故拜吾親堂下執子弟禮甚勤家君特器愛之吾和仲弟相得尢歡獨予以夙疾侵淩偸安里社不獲欵焉適自山中歸覲省而從道還遷河東別且求言故書此以贈從道名好古幼爲儒資通敏奉職廉勤用法平允人咸稱其仁恕云至大庚戌陽月甲子神峯野客安某序

醫學諭諸生文

醫學有源尙矣其設官立教則周官醫師掌醫之政令聚毒藥以供醫事凡邦之有疾病者造焉則使醫分而治之歲終則稽其醫事以制其食疾醫掌飬萬民之疾病四時皆有厲疾以五味五穀五藥養其病以五气五聲五色視其死生兩之以九竅之變參之以九蔵之動凡民之有疾病者分而治之死終則各書其所以而入於醫師此其見於經者然也下及近代稍復古制至於我朝上自京師以至列郡州縣各設師弟子貟比於儒學此蓋列聖之所以恵活元元澤被四海於以廣博施濟眾之仁也某極愚陋猥承人乏掌教玆邑而邑長諸賢舉行教條其所承流宣化思濟斯民而廣皇家好生之政者可謂無餘蘊矣漢儒之記禮曰玉不琢不成器人不學不知道𨿽有嘉殽弗食不知其旨也𨿽有至道弗學不知其善也先聖之言曰多聞闕疑又曰就有道而正繼自今以往凡吾醫之登此堂者其務於勤學好問而恪愼其業兢兢焉栗栗焉常以主司人命爲重而不敢有一毫肆然自足之心有所疑焉得以幸告於某而相與質難以求至當之歸是乃國家設教興學之意賢侯惻怛愛民之心而某之所深望也可不勉哉

題劉靜修石鼎聮句圗詩後

玩世如一鼎姓名誰得聞仙翁應自笑知我有鄒欣此泛翁先生題石鼎聮句圗詩也蓋朱夫子當謂軒轅彌明卽韓公姓名而於參同契考異後亦自書空同道士鄒欣今觀先生所以容成孺子自謂者其亦若此也與暇日讀選詩郭璞逰仙第六篇

喟然有感聊記於此以俟後之君子云至元癸已臘月旣望鎭州安某謹識

逰水竇嵓題名

神峯道人以大徳癸卯正月戊午晦來逰玆嵓觀浮休石刻長吟坐嘯於飛泉怪石間飄然若有得也同行者曲陽令董侯士良平江路監稅宋鼎門生王俊民道人則安某敬仲父也

愼獨箴

可尊者徳可畏者天無處不有無時不然念慮之發必有其幾勿隠其隠勿微乎微從事於斯是曰愼獨自此精之萬物並育毫髮有間天理弗存利欲紛拏厥心則昏嗚呼戒哉敬作此箴書諸座隅以警其心

祭劉先生文

維至元三十一年歲次甲午六月庚辰朔越四日癸未後學鎭州安某謹以茶果淸酌之奠致祭於集賢學士泛翁先生之靈嗚呼哀哉山頹梁壊天不慭遺生榮死哀孰不摧慕嗚呼哀哉某也晚學無知幸蒙私淑黽勉勵志於玆七年顧以鈍駑鞭繩罔及學不加進頹墮無成尙企宮墻灑掃函丈親承聲欬大啟愚衷孰謂難期不就此志俾玆凡陋抱恨終天嗚呼痛哉矧惟先生至誠樂育憐某之愚欲収教之謂我當來政此閒適斯言在耳耿耿如存今其已矣將安仿矣先生此恩何日忌之玆焉奔赴奉奠以贄舉觴以慟薦此哀誠嗚呼痛哉仰止前修精思力造親賢取友進徳修業某𨿽不肖敢負初心伏惟先生冥鑑臨之嗚呼痛哉尙饗

祭董少中文

維至元十一年歲次甲午十一月丁未朔越二十有八日甲戌晚生安某謹以淸酌之奠致告於近故太中大夫致仕董公之靈曰維明公气豪志雄卓偉儁才博究旁通眞人勃起英賢鼎從謂公國士乃達宸聰會遣相臣綏撫於東詔公與往參贊戎功自是以還疊試邦庸晚持憲節攬轡觀風致政來歸白首方瞳世故之大事變之空消長之極代謝之窮有以自得坦然胸中優哉遊哉燕處從容玩易一編鼓缶待終堂堂達尊羣儒所宗天不慭遺哲人之凶嗚呼哀哉某甫弱冠拱手趍庭實始拜公徳容粹淸公不我鄙誨語丁寜晚益愛我期許非輕謂子可語撫接彌傾執手晤言罄竭平生謙沖雍穆展矣老成毎懷瞻佇若仰晨星今則巳矣誰復儀刑聞公之訃怛焉內驚奠觴寢門無從涕零神魂如在尙鑑衷誠嗚呼哀哉尙饗

建祠堂奉遷祖考文

維大徳六年歲次壬寅夏四月乙丑朔越二十有一日乙酉嗣孫某敢昭告於顯髙祖考修武府君顯髙祖妣某氏夫人顯曽祖考三府君顯曽祖妣王氏夫人顯祖考二府君顯祖妣宋氏夫人顯考石峯府君顯妣賈氏夫人神位前祠宇初建主室旣成恭奉尊靈永奠厥處考禮經辧昭穆以伯祖考大府君伯祖妣王氏夫人及亡室劉氏分祔東西兩序配神從祀謹告

神主入祠堂致告文

維大徳六年歲次壬寅夏四月乙丑日朔越二十有一日乙酉嗣孫某謹以時果淸酌之奠昭告於祖考之靈曰嗚呼我家自金源板蕩以來失其所安石峯府君兵後至眞定實維再造有家凡今日之子孫孰非蒙其休庇者耶先兄進士府君早歲馳聲名卿交薦將爲世用不幸中年隕世而嗣子思誠亦就夭折次子燾就室他氏某是用大懼祇奉遺訓權主祀事兢兢朝夕惟恐弗堪以墜先業中罹多故徙近東郭以便先墓之灑掃轉徙區區靡有定處恆若泛宅者亦旣累年矣越大徳丁酉乃營是宅迄於今玆僅能構此祠宇以奠祖考之靈怠緩不虔無所逃罪抑有由也歲時薦享某𨿽衰尙須黽勉以躬執厥事俟孝孫燾卜居有定當議考按禮經屬之奉祀而使男熈等相與佐之所供庶品稱家有無亦當別爲區處俾之可行久逺而無獘庶子子孫孫勸忠勸孝追逺敬宗以無忘祖考垂裕後昆之意玆因遷奉神主入就室位先事以告伏惟祖考實鑑臨之謹告

封龍書院釋菜先聖文

維大徳十年歲次丙午秋七月已已朔越翼日庚午後學安某敢昭告於先聖至聖文宣王某至愚極陋總角趨庭私淑諸人實始聞道自玆厥後欽誦遺編近本程朱上窺思孟以求經旨以探聖心庶竭駑頑進徳修業孰云不力中道而迷悲嘆窮廬摧頹已甚𨿽由病廢實亦惰偸內自省循枯落是懼玆焉感憤避俗嵓居追憶舊聞卒究前業灑掃應對謹行信言餘力學文窮理盡性循循有序發軔聖途以存諸心以行諸巳以及於物以化於鄕或兾有成不悖於道玆涓吉日載見祠庭旨酒蘋蘩式陳明薦尙蘄啟廸實誘其衷庶假威靈不至大戻謹率諸生恭修釋菜之禮用伸虔告尙饗

釋菜告李學士祠文

晚生安某謹致告於故翰林學士敬齋先生李公之祠玆以吉日恭修釋菜之禮於先聖惟公中朝耆舊鄕郡碩儒博學髙文爲世所仰載瞻遺像薦此豆觴公如有靈尙克歆享謹告

黙庵集卷四

●欽定四庫全書

黙庵集卷五

﹝元﹞安熈撰

○遺文

石峯府君行狀

君諱滔字巨源姓安氏其先太原離石人世爲儒家曽大父諱玠官修武校尉妣某氏大父諱全廣以貲雄鄕裏所蓄書幾萬卷妣王氏父諱升妣宋氏再世皆不仕君生於金承安四年九月庚戌自幼讀書家塾大父躬爲訓授年九歲以經童登第復習詞賦舉貞佑初河朔震動金主南徙都汴衣冠士族亦皆南渡設科選士如平時獨山西諸州恃險不降王師至則蔵匿山谷去則復出眾庶頗安以故君不克應其選歲丁丑君家避兵石洞軍士以火逼之舉族皆死君僅得出爲所執時太師國王以諸州久拒不下親往用師令無男女少長皆殺違者以軍法論君旣被執而監軍事舒穆嚕辰努聞獲一儒者馳使呼之至則易以敝服詭其鄕裏令朝夕從之由是獲免君自以當此大變舉族皆沒幸全性命遂委身從之誓不他適君時年十有九實貞佑五年也歲壬辰從舒穆嚕辰努來山東至眞定之藳城辰努與之田宅使定居而教其子焉戊戌朝廷設科取士中者復其家終身君以詞賦髙等中其選於是始以聚徒講授爲業壬子籍天下戶數遂占籍眞定而徙居焉中統二年參議中書省事張公徳輝熟君學行招延之授館其家使教其諸孫至元三年郡博士遂舉君貳其學事享年七十有八至元丙子正月甲戌以疾卒於所居之正寢越五日戊寅塟藳城縣安仁鄕新裏之西原從遺命也君天資寛裕樂易慈愛忠厚不妄喜怒與物無競治身儉薄不苟受施有貞白之操𨿽貧困乏絕惡衣疏食或不能給安焉未嘗有戚戚之色與人交重然諾一以誠意無所矯飾與人言開心見誠無纎葉吝意聞人之善稱之如已出人有過則掩焉而未嘗出諸口也平生與人無所怨惡與鄕人處飲食言笑終日油油如也讀書務躬行不徒事章句晚而學易嗜伊川程先生傳讀之未嘗去手其教人嚴以有禮恂恂愷悌得師之道終日娓娓無倦色少明於經學其授讀率皆口誦焉有生徒習舉業者在席之久必辭之曰吾不經場屋汝當別求先進而師之可也其眞實又如此平生未明而起環堵蕭然不以聲利榮達爲事澹若無求於世得喪欣戚鮮能動其心卽所居自號石峯以示不忘鄕裏隠居教授餘三十年貴人子弟往往出其門者君但訓敕諸子晦迹讀書不求祿仕優遊自樂以終其身嘗語諸子曰寜人欺已勿已欺人可也家有一力一旦亡去諸子欲追之君曰縱使追還彼旣負罪必已汗顏又安能朝夕相處乎乃止弗追歲戊午攜長子芝西歸田園盡爲族人所鬻皆不敢隠謂君曰某氏宅某氏田俱君家舊物我實冒鬻願承其罪君當聞之官復其直而取之君以世變擾攘有非人力所能與者彼何罪竟辭不取但修完先壠而還延安府尹牛子益總管袁某少與君同裏閈因君內弟米脂尹宋某致書勸歸鄕裏且遺以束帛君不受曰吾旣未能卽歸且又貧困無以爲謝安可虛辱答其書而還其幣從軍攻鳳翔時主帥令分殺諸俘擄君所得必多方爲匿而遣之時僵屍蔽野軍士悉解其衣裳服之君𨿽寒甚不忍也其平生處心制行類如此君旣沒府之士夫皆爲詩以哀挽郡教授藜軒先生吳君特起序之以爲君之爲人明而不察簡而能肅犯而不校又謂君隠不違親貞不絕俗樂天知命君子云初娶同郡李氏沒於兵間生一女適劉氏再娶磁州賈氏有賢行君不治生事河朔當大變之餘兵凶相仍諸子幼弱生計未立貧困殊甚人不能堪夫人省衣節食周旋其間有人所難能者治家嚴正有法閨門之內肅如也後君二年年八十有四卒子男三人俱業進士長芝嘗爲張公徳輝所辟爲山東行中書省掾前卒次松嘗爲將仕郎次筠承事郎同知綿州事卒於官孫男九人長思誠早卒次燾亦進士次汝止烈熈煦汝諧汝弼次未名而夭而汝諧汝弼亦旣冠而卒女五人長適易縣尹苑大亨之子弼次適同知眞定路諸軍鄂囉總管府事喬嶽之子木次適張氏次夭次尙幼曽孫男七人康寜昭寧得寜寶寜泰寜延寜來寜女五人子寜宜寜順寜福寜喜寜而得寜順寜皆夭玄孫男一人慶源女一人慶雲君自祖曽而上累世皆塟太原離石縣北下安村之原君之父始徙居孟門之義居丁氏莊因其處君旣至眞定樂其風土而居之遂命塟焉然以其蔵瘞之制昭穆之位有不能如禮者是以嘗欲更塟而力有未能遷延歲久每一念之未嘗不愴然也今乃卜以元貞二年二月庚申奉君夫人之柩遷於先兆之北凡相去二十步不肖子松竊惟先君以末世之孤裔奮焉爲起家之始祖使松輩蒙休被蔭獲沾祿澤子孫繁昌者其潛徳隠行不見於世今已不可得而考其迹矣不有表焉以垂於世大懼不肖無以顯揚之謹追述其平生之大略如右以請於當世立言之君子伏俟采擇大徳辛丑夏四月已卯孤松狀【右代作】

故承事郎同知綿州事安公墓志

公諱筠字庭實姓安氏其先太原離石人考石峯府君滔妣賈氏府君壬辰後徙眞定遂爲眞定人公生於壬辰年九月庚戌旣冠從提舉眞定路學校事侍君乘之學受進士業燕南河北道提刑按察使馬公某辟爲從事後以禦史中丞史公彬薦除河南山西提刑按察司知事轉山北遼東遷河西隴北道按察司經歷秩滿移陜西漢中至元二十八年更按察官名肅政廉訪就充本道經歷攺同知綿州事元貞丙申十一月戊子以疾終於成都之寓捨享年六十有五累官承事郎公天資誠孝而意气豪邁其遇事接物虛懷以應坦然無疑心爲政知大體其於吏事初不經意及案牘滿前條析剖決𨿽素精於其事者不能及也在憲司幕府近二十年多所贊益如禦史中丞程公思廉參知政事姚公天福皆嘗同事亟推重焉其餘所交亦皆一時名卿士夫作詩善唐律自少時落筆輙驚人語意雄健至老不衰又長於近體樂府晚歲聞義理之學深所敬信取易象懲窒之語以損名其齋其佐河東也先祖墳墓田宅皆在屬邑兵亂以來田宅盡爲他人所有墳墓亦荒廢久不復知其處公訪求故老舊族始得之皆爲增築墓垣刻曽祖而下宗支於石祖考妣墓嘗爲山水所圮復攺塟之旣諸所占田宅者皆疑懼不安公諭之曰吾豈恃勢力爲此事者耶其它行事亦多類此公凡再娶前夫人李氏來歸二年而卒生一女適易縣尹苑大亨之子弼後夫人孫氏子男三人汝止汝諧汝弼女一人子寜越明年大徳攺元夏四月孤汝止奉喪歸眞定卜以其月癸卯塟藳城縣安仁鄕新裏西原先君墓左伐石以志其歲月謂某當書之某不敢辭並略敍其平生梗槪刻納壙中從子某泣血謹志

○樂府

酹江月登

古容城有感城陰卽靜修劉先生故居

天山巨网盡牢籠多少中原人物趙際燕陲空老卻千仞巖巖蒼壁古栢蕭森髙松偃蹇不管飛冰雪慕膻羣蟻問君誰是豪傑重念禹迹茫茫兔狐荊棘感慨悲歌發累世興亡何足道等是轟蚊飛滅湖海襟懷風雲壯志莫遣生華髮中天佳气會須重見明月

前調

前日歸途偶記和仲欲把鋤犁門人願助之語甚恨不獲請其詳而亦竊喜其先得我心之所同也中夕不寐率爾成章寫寄和仲可爲後日相見一笑大徳乙已上元日神峯野客書

世途艱阻正堪悲萬里淸秋搖落況復乾坤還閉物奚啻切牀膚剝消長盈虛循環反復夜半驚孤鶴東君著意恵風先到嵓壑悅親原有淸歡簞瓢食飲不害貧家樂多病畱侯空自苦慚愧長身諸葛素手躬耕臥龍岡上準備丰年獲豚蹄社鼔幾時同醉寥廓【吾家桑梓在臥龍岡之陽】

太常引

和王治書仲安

求田問舍欲婆娑算無地不風波胸次盡嵯峨世間事知能幾多登山臨水傍花隨栁獨此未消磨便擬借行窩正霽月光風气和

石州慢

寄題龍首峯

虎踞龍蟠朝楚暮秦世路艱蹇夕陽淡淡餘暉閶闔九重天逺千秋萬古先天消長圗深何人解識興亡本夜鶴渺翩翩盡平林鴉滿蕭散不須黃鶴遺書不用洪崖相挽蒼狗浮雲平日慣開靑眼擬將書劍西山采蕨食薇自應不屬春風管只恐汝山靈怪先生來晚

鵲橋仙

徘徊尊俎徜徉笑語俯仰乾坤今古世間豪傑數元龍想未識聖門風度也非學圃也非懷土靜看落花風雨安排便買釣魚蓑底是滄浪深處

黙庵集卷五

