

欽定四庫全書

集部四

少陽集目錄

別集類三【宋】

卷一

上書上

卷二

上書中

卷三

上書下

卷四

書

贊

卷五

詩

詞

卷六

附錄

臣等謹案少陽集五卷附錄一卷宋太學生陳東撰東字少陽鎭江丹陽人事迹詳宋史本傳其集刻於元大徳中者曰盡忠錄凡八卷編次頗嫌錯雜刋於

國朝康熙中者曰少陽文集凡十卷前五卷皆東遺文後五卷則本傳行狀及他書論贊今存遺文五卷附錄史傳一篇行狀一篇及欽宗省勅一篇髙宗諭防七篇爲第六卷

他皆汰之東以諸生憤切時事伏闕上書糾蔡京童貫諸人可謂直矣第於時國步方危而煽動十餘萬人震警庭陛至於壊院鼓臠中涓迹類亂民亦乖大體南宋末太學之橫至於進退大臣莫可裁制其胚胎實兆於此後應詔再出卒以此爲黃潛善所搆𨿽小人陰險工於擠排亦東等有以致之矣第以心在國家言皆剴切且能批摘權臣冒萬死以伸公憤故南宋以來儒者以忠義予之而遺文亦至今傳述焉乾隆四十二年三月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

少陽集卷一

宋陳東撰書

登聞檢院上欽宗皇帝書

臣等聞自古帝王之盛莫盛於堯舜堯舜之盛莫大於賞善罸惡堯之時有八元八凱而未暇用有四凶而未暇去堯非不知其可用可去也意謂我將倦於勤必以天下授舜特畱以遺之使大明誅賞以示天下耳故傳曰舜有大功二十而爲天子天下誦之至今不息臣竊謂在道君皇帝時非無賢才如八元八凱而未用者非無姦臣賊子如四凶而未去者道君亦非不知之特畱以遺陛下又況方此北人侮慢中國正欲收天下之心求天下之策以禦北人之難以安中國之勢然惡者未去善者未得臣等竊爲陛下先誅所謂姦臣賊子如四凶者則天下皆曉然知陛下好惡所在行見智者獻謀勇者竭力忠臣義士莫不捐軀效死爲陛下用於是賢才如八元八凱者可舉而用矣北人何足患哉欲知姦臣賊子如四凶者曰蔡京曰王黼曰童貫曰梁師成曰李彥曰朱勔之徒是也臣等謹按蔡京罪惡最大崇寧初太上方恭黙聽斷起京閒散之地擢寘宰司京天資凶悖專權防扈首爲亂階陷害忠良進用憸佞引置子孫盡居要途變亂祖宗法度快其私心竊弄朝廷爵賞固其黨與蠧竭國用殘暴生民交結宦官姑息堂吏盤根錯節牢不可解京乃偃蹇自肆無復忌憚包藏禍心實有異志縉紳側目莫敢誰何有識之士比之王莽所幸宗廟之靈社稷之福太上聰明睿智洞照其衷姦計敗露弗得竊發使京若輔少主其簒奪復何疑哉此非特臣等知之天下共知之臣等聞頃時陳瓘任伯雨何昌言江公望皆曽論其姦狀故此數人者爲京一斥不復再用至有飲恨而死者天下怨之緣京用事姦人並進王黼相繼爲相位至公傅騁柔曼之容肆俳優之行欺君罔上蠧國害民無所不至假應奉君上之名置局私家四方珍貢盡入黼室自奉之餘始以進禦賣官鬻爵貪饕無饜姦贓狼藉縉紳不齒觀其所爲大抵效京朔方之釁黼實啟之是時童貫實同其謀貫本與京結爲表裏因京偕助遂握兵權至爲太師進封王爵左右指使官至承宣閽卒庖人防團是任自古宦官之盛未有其比然貫實庸謬初無智謀每一出師必數千萬隨軍金帛動億萬計比其還朝兵失大半金帛所餘盡歸私帑臣等蓋嘗聞之邊人貫之用兵紀律不明賞罰不公身冒矢石未必獲賞爲貫親隨厚賞先及夫以師之耳目常在大將旗鼔進退從之勝負系焉貫身去敵常數百里是致將不先敵士不用命以見敗衂挫辱國威士卒陷亡不以實奏所獲首級增數上聞祖宗軍政壊亂掃地而又貪功冒賞不察事機朔方之兵遂致輕舉敗我國盟失我鄰好今日之事咎將誰執貫之所恃有梁師成實聨婚姻以相救援師成之惡抑何可言外示恭謹中存險詐假忠行佞借賢濟姦盜我儒名髙自標榜妄立名號眾稱隠相欲攬國家之柄盡歸諸已欲使天下士大夫盡出其門端人正士往往望風疾走而避之亦有不幸而遭其防污者一時茍賤無恥之人爭往從之旋致顯位王黼之進實賴師成師成與黼如貫與京內外相應捷若影響黼爲相臣專秉國政奉行師成之意而已不聞天子之命也朝廷執政侍從天下監司郡守往往皆師成門生蔡京父子奉之不暇至如去嵗太上一日相二人師成自謂皆出己意聞者駭恨不已夫論相者天子之職也宦官擅權乃敢僣擬浸淫不已事必有大於此者焉可勝寒心頃嵗李彥以根括民田按行河北京東京西威赫三路所在州郡據堂廟坐使監司郡守列侍其傍而列侍之軰咸借彥進不敢輒違臣等聞中間曽有人詣太上論列此事時師成適在上側抗聲言曰王人在古諸侯之上使其人不得盡言遂致李彥凶焰益熾奪民常產重斂租課當職官吏稍有違忤卽諷監司捃摭他故無辜送獄士大夫憤郁而死者往往有之三路百姓破家流蕩不知其幾人愁嘆怨苦之聲洋溢道路去年京東河北止以租錢及燕山免夫之徵剝尅太甚盜賊四起正如兩淛曩時淸溪之寇實由朱勔父子漁奪東南之民結怨數路方臘一呼四境響應屠割州縣數十殺戮吏民動傷萬訃天下騷然彌嵗不已皆朱勔父子所致生民何辜按勔父子皆曽犯徒杖脊始因賄事蔡京夤緣入仕交結閹寺遂致超顯招權怙勢气焰可炙出入禁闥無時而衞士莫敢呵止侵移內帑無數而有司不得會計其所請錢號爲收買花石進奉之物其實盡以入已自初至今不知其幾千萬數父子每以勾當公事爲名多挾官舟往來淮浙興販百端騷動數路蔑視官吏僅同奴僕所貢物色盡取於民四散遣人盡行搜括士庶之家一花一石墳墓之上一松一栢輒用黃紙緘題以充進貢撤民屋廬削民塜塋幽明受禍所在皆然甚者深山大澤窮崖斷谷江湖危險人迹不可到之地茍有一花一石實生其間必作威福逼脇州縣期於必取間有不可力致而官吏申白者輒大怒詈以不奉上之名歸之官吏畏懼此名不免驅動百姓極力攻鑿得而後已由是致人顚踣陷溺以隕其身者不知其數東南之民怨入骨髓欲食其肉而勔父子方且炎炎未艾天下扼腕此六賊者前後相繼誤我上皇離我民心天下困獘盜賊滋起兵革不休遂至北敵交侵危我社稷太上哀痛情實切至前日詔書一出觀者如堵婦人孺子亦嘗流涕臣竊謂太上罪己詔播告四方而京等未正典刑天下疑惑蓋京等平日收恩於己斂怨於上前此罪狀未白天下不無歸怨於太上者若不誅京等六賊將何以慰太上之心雪太上之謗以解天下之疑而況今日之事王黼實專其謀童貫實專其任敗祖宗之盟失中國之信創開邊隙實費枝梧是致陛下新卽寶位遽勞北顧之憂臣子之心不勝憤憤究其所由蔡京壊亂於外梁師成陰賊於內李彥結怨於西北朱勔結怨於東南王黼童貫又從而結怨於金敵遂使天下之勢危如絲髮臣等竊謂此六賊者異名而同罪伏願陛下乾剛夬決斷自聖志擒此六賊肆諸市朝與眾共棄傳首四方以謝天下庶幾太上之志果成於陛下豈不偉哉陛下方欲鞭笞北敵必先立我國威以正內勢六賊不滅國威未振兼此六賊黨與之盛徧滿中外又養死士數百人自爲之備若陛下萬一少從寛貸止於竄逐禍胎尙存則肘腋之變恐生不測方之北敵殆有甚焉史有之曰去河北羣賊易去朝廷朋黨難陛下誠不可不畱神也而況蔡京王黼童貫蓋嘗陰懷異意搖撼國本頃年楊戩亦有是心所賴陛下父慈子孝兄友弟恭此數賊者計弗得行天下臣子切齒刻骨有年於玆常恨未得上方斬馬劍斷其腰領以告宗廟陛下其忍不誅乎楊戩𨿽死願陛下亦勿赦此賊發其冡暴其骨以解天下之怨憤梁師成乃王黼之應也黼之開邊師成實有助焉朱勔以奇技淫巧進而官至建節鄭居中力爭不可至郁憤而死蓋當時用勔建議北伐遂有此除今朔方如此勔當如何乃有稍聞警急朝廷不暇安枕之際勔父子遽先眾人欲盡室東下計其情實尢不可赦李彥據有西城所錢物去嵗東京盜起米斗千錢兵民缺食中外憂之彥乃發錢數千萬往淮浙買米運至東京以規厚利前日太上詔罷西城所錢令以其錢付之有司聞彥尙欲彊占不肯交割及至交割所存無幾宦官抗國悖慢如此尙復可容臣等願陛下斷然無疑必殺無赦使天下忠臣義士得信於今日傳云去惡如農夫之務去艸芟夷蘊崇之絕其根本勿使能植則善者信矣今北敵侵淩正爲此六賊者起陛下豈忍惜此六賊以危天下乎使唐明皇早誅楊國忠則祿山未必有以借口幸陛下無小不忍於此也陛下赦而不誅卽恐天下共起而誅之矣夫舜之去四凶亦見於受禪之初未聞其猶豫也可不鑑哉臣等竊聞道路之言曰蔡京自謂有建立儲貳之功此語尢爲悖逆太上初立陛下爲太子天下共知斷自宸衷立嫡立長古今大義何與京事而乃欲貪天之功以爲己力耶此大不然者願陛下亟圖之然後赫斯怒而北顧決策親徵以威北敵彼𨿽跳梁不遜豈無一念契丹昔日澶淵之禍乎臣等竊謂親徵之詔一出敵人心寒膽落矣議者或謂兵食不足未可輕動臣等竊謂不然陛下卽位天下歸心今更誅此六賊以快其憤孰不效死爲陛下用臣等𨿽布衣一介之賤亦豈不能捐軀報陛下耶況聞比日朝廷募兵日得數萬人皆一時忠勇精銳之士兵不患不足矣諸司不急之務悉已罷去而其財用盡歸朝廷富家巨室各有進獻更若籍沒六賊及他宦官幸臣素冒錫予積聚貨財不知紀極者又何患財用之不足乎臣等不自揆度輒以宗廟社稷安危大計獻於陛下干冒宸嚴罪當萬死臣不勝俯伏待罪之至

登聞檢院再上欽宗皇帝書

臣伏讀今月一日詔書自中外臣寮以至民庶嘗許實封直言得失臣幸遭不諱之朝遇從諫如流之君正臣子知無不言之時也臣竊知太上皇已出幸亳社而蔡京父子朱勔父子及童貫等軰統兵二萬從行臣深慮此數賊遂引太上迆南渡萬一果爾實可寒心蓋東南之地沃壤數千里郡縣千百中都百需悉取給焉然其風聲气俗素尙侈靡天下貴驕之人往往動心京勔父子及貫等黨與布滿諸路自從數賊用事二十年間賢士大夫恥於遊宦東南而其監司郡守州縣之官率皆數賊門生若勔父子尢專江淮二浙之勢良民受害怨之刻骨而一時姦雄豪彊及市井惡少無不附之京父子平日善收私恩近除發運使宋防是京子攸妻黨京卽委防占奪官舟載其家屬貫前出討方寇市恩亦眾兼聞私養死士自爲之備臣前日上書言六賊罪惡已嘗及此數賊罪大難掩公議弗容自知不免反怨朝廷夤緣太上遂請此行臣竊恐此數賊南渡之後必假太上之威乘勢竊發振臂一呼羣惡響應離間陛下父子事必有至難言者則東南之地恐非朝廷有又聞京勔父子欲歸於淛中恐嵗月之久東南又有數郭藥師矣其爲患豈北敵比哉此實宗廟社稷莫大之計不敢黙黙伏望陛下速降睿防急追此數賊復還闕下早正典刑仍乞檢會臣前書一並行遣卻別差忠信可委之人扈從太上前往亳社庶全陛下父子之恩以安宗廟又況天下之事禍福之機藏於細微辧之不早噬臍之悔何及臣願陛下無小不忍也臣不自揆度以區區布衣之賤敢言及此罪不容誅臣俯伏以俟斧鉞

登聞檢院三上欽宗皇帝書

臣於去年十二月二十七日曾同本學諸生等伏闕下上書言蔡京王黼童貫梁師成李彥朱勔等六賊罪惡乞行誅戮又於今月初六日獨詣登聞檢院上書言京勔父子及貫等挾太上皇帝南去恐迆渡江假借威勢遂生變亂乞追數賊復還闕下各正典刑別選忠信可委之人往侍上皇前後二書至今未蒙盡賜行遣𨿽聞王黼李彥已曾施行然辠大謫輕未厭公論京勔父子釋而不問縱之南去師成尙在親宻之地中外疑惑臣竊謂朝廷方因北敵之難未暇議此以故未敢再有申陳然今日事勢之急殆有甚於北敵者況北敵之兵皆由羣賊誤上皇所致今又挾上皇於危急之地臣豈敢尙爾黙黙臣昨日聞諸道路之言曰髙俅近收其兄伸等書報言上皇初至南京不欲前邁復爲數賊挾之而前防路刼持則無所不至上皇飲食起居不得自如數賊阻隔甚嚴除其黨與之外不容他人輒得進見𨿽髙俅被宣欲進亦復艱難上行至泗洲乂詐傳上皇禦筆札付髙俅令只在本州守禦浮橋不得南來遂挾上皇渡橋而南以赴江浙其隨駕衞士盡爲羣賊斥之而回聞方過橋之時衞士攀望上皇車駕失聲號慟童貫遂令勝捷親兵挽弓射之衞士中矢而踣自橋墜淮者凡百餘人髙俅父子兄弟在道傍僅得一望見上皇君臣相顧泣下意若有所欲言者而羣賊在側上皇气塞聲咽不敢輒發一語道路之人莫不扼腕流涕臣𨿽至愚粗知忠孝傳聞此事不覺涕淚流臆爲陛下憤陛下父慈子孝天人之所共知上皇今爲天子之父而乃受制姦臣賊子一至於此可勝寒心此臣所以汲汲爲陛下言之也蓋數賊之黨徧滿東南而上皇隨行之臣如宇文粹中又是蔡京甥壻其弟虛中聞亦竄而往蔡攸京之子也得守鎭江據千里山川要害之地宋防蔡攸之妻黨也出領大漕專數路金穀斂散之權童貫有親隨勝捷之精兵朱勔有一鄕附己之眾惡皆平時陰結以爲備者一旦南渡卽恐振臂乘勢竊發控持大江之險奄有沃壤之饒東南千百郡縣必非朝廷有是將傾陷陛下父子使之離間非特聖孝之養阻奉晨昏而其事必有至難言者臣竊謂今日之勢北敵非所患所可深患而圖之不可少緩者正爲此爾陛下何尙不忍於此也臣知之矣必是梁師成陰有營救致陛下未得奮發英斷臣請申言師成之惡臣毎得之縉紳之言曰師成爲人眞是憸佞自其容貌觀之似不能言者而稽察其衷陰險禍毒最爲可畏盜我儒名外示亷靜其實招權怙勢侵我綱紀上皇每進用一宰相大臣以及侍從之官師成必收其功以歸諸己故宰相大臣秉持國政必惟師成之命是從王黼事之不啻父兄蔡京父子趨事不暇師成气焰傾聳朝路賢士大夫莫敢側目至如文章之事責在詞臣朝廷典誥各自有體師成必欲其文悉如己格或一背違輒行譖斥國家取士至公之選無如科舉士大夫所恃以自異者無如及第出身人主所籠絡天下英俊以求將相者正在於此而師成乃薦其門吏使臣儲宏兩次特赴廷試賜第唱名宏自登第之後依前使充使臣之役則是天子臨軒策士止可充師成趨走執役之吏爾非特以左右奴僕玷辱士類又所以輕侮朝廷選舉之法宣和六年春上皇親策進士八百餘人皆以獻頌上書爲名特赴廷試率多師成之力盡是富商豪子先曽進納及非法補受官職士大夫不齒之人或白身不足以應進士舉者聞每名獻師成錢七八千緡師成便與奏請特赴廷試之命師成所薦旣眾卽又轉令張補等將上其他權幸遂相效以貰利師成實啟之每遇賜第唱名之日師成必在上側臨時奏請妄有升降以害公道在廷之士往往解體國家選舉之法爲師成壊亂幾至掃地此事縉紳士大夫上至朝廷之所共知第畏師成不敢言爾師成平日受四方監司郡守以下餽遺不計其數又創置北司以聚不急之務專領書藝局擅建官吏賸立工徒以進市井遊手無賴之軰濫恩橫賜糜費百端京師土木之工窮奢極侈往往師成實董其事因而盜偸官錢不知紀極倘不察其所爲而惑其足恭詐僞必以爲眞能亷靜者此所謂以直濟佞以亷濟貪大佞似聖大詐似忠者也臣又聞師成在內朝善觀上意所向隨向隨轉毎以其性取之夤緣爲姦竊弄威福陰奪人主之柄正如美酒好色浸淫害人而人常耽嗜無厭不覺遭其害也臣恐師成今在陛下左右浸潤彌縫無所不至陛下離明獨照洞察其姦必不爲其所惑然師成與貫結爲姻家京黼勔彥又其積年之朋黨盤根錯節牢不可解師成不去同惡尙存深念陛下威福之柄未免竊弄於此人之手羣賊等軰倚爲奧援陛下𨿽欲大明誅賞以示天下以慰太上之心胡可得爲哉數賊罪惡貫盈陛下素所備知不待臣區區之說臣前書所陳已可槪見臣更請以比日所聞爲陛下言之前此上皇傳位陛下蓋其聖志素定非臨時倉猝之謀惟此數賊實嘗撓之而蔡攸者阻遏尢力賴上皇聖明獨斷志莫之奪贊襄之力吳敏有焉陛下謙遜之際聞數賊宻請鄆王皆來至殿上而師成實爲謀始比至事定自知失計乃爭言曰太上之志我實成之吳敏之策我實授之定策之功我實有之人臣要君莫此爲甚天下共知數賊之心久欲不利於陛下方陛下在東宮之時各懷異意欲伺間隙於是楊戩亦同其謀臣前書已略言之矣又見比年都城婦女首飾衣服之上多以韻字爲飾甚至男女衣著幣帛往往織成此字皆是師成倡爲防語以撼國本羣賊和之更相誇尙以動天下之心忠臣義士切齒刻骨非一日也迨今傳位之次復肆姦謀其謀弗成乃欲貪天之功以爲己力始終陰慝有如此者又況蔡京久事上皇素有異心童貫蔡攸近與金人結爲內應欲分我中國而王之反狀敗露遂卽逃遁朱勔父子勢傾江淛已二十年矣今此數賊同挾上皇而去亦恐素志勿悛未必肯利於上皇也萬一禍有不測而梁師成復從中起陛下將何以處之願亟圖之無使滋蔓難圖也臣竊以今日北敵恣行侵侮而我上皇哀痛辠已至避位而去凡厥左右大臣及親近用事之人不問有罪無罪率當引已歸咎自求貶放爲君分謗也豈有其君痛自罪已而一時巨臣偃然自若略不知悔則前日之事咎將誰執矧今北敵之釁實自數賊啟之不知陛下何憚不誅而縱其逺遁使之幸免耶或尙使出入禁闥而無所忌憚耶江浙之變蕭墻之禍不可不慮陛下若欲正厥典刑當自梁師成始不然則朝廷之上動輒掣肘事未可圖也臣願陛下勿以臣布衣之言爲無足采者愚者千慮必有一得陛下姑試行之仍願陛下速降徳音往上皇行在告諭應隨行軍兵錫以厚賞各使悉心協力衞防上皇車駕亦乞亟命宰臣恭賫陛下親筆奏請往迎上皇早還京師庶使不負終身欣然樂而忘天下之志陛下復全父慈子孝之美以彰孝治之盛天下幸甚臣爲此書而或見譙曰上方以北敵爲患子獨不能獻一謀策以爲上計而乃汲汲於前日之事毋乃不知前後緩急乎臣應之曰此大不然者北敵之患止於手足羣賊之患實在腹心腹心疾去元首自全手足浮屙豈能爲害今北敵所欲大則土疆小則玉帛玉帛相通自古有之祖宗土疆得之甚艱寧忍棄之一日縱敵數世之患寧不鑑之城下之盟不足守也豈不知之千里襲人未有不亡者也今敵襲我越數千里其亡必矣尙何疑之有師克在和不在眾同心同徳和之至也廟堂之上帷幄之中將相大臣孰能從之陛下淵黙雷聲乃赫斯怒奮發英武以殄北敵又何難焉此在睿謨必有以處之矣如臣書生豈敢妄議臣書所陳必欲先誅六賊者事系陛下父子天性之重宗社生靈莫大之計臣謂今日之事惟斷乃成當斷不斷反受其亂幸陛下畱神洊瀆天威罪當萬死臣不勝戰栗恐懼之至

翼按宣和間謂婦人有標致者爲韻至施之衣者曰韻纈果實曰韻梅調曲曰韻令乃梁師成爲鄆邸倡爲此防也

少陽集卷一

欽定四庫全書

少陽集卷二

宋陳東撰書

伏闕上欽宗皇帝書

臣等聞任賢勿貳去邪勿疑者社稷之主也奮不顧身死生以之者社稷之臣也妬賢嫉善妨功害能者社稷之賊也恭惟皇帝陛下聰明英睿獨智旁燭賢邪之分宸衷判然天下戴以爲社稷之主也而在廷之臣奮勇不顧以身任天下之重者李綱是也所謂社稷之臣也其庸謬不才忌嫉賢能動爲身謀不卹國計者李邦彥白時中張邦昌趙野王孝廸蔡懋李棁之徒是也所謂社稷之賊也陛下斷然不疑防綱於九卿之中不一二日任爲執政中外相慶知陛下能任賢矣斥時中而不用知陛下之能去邪矣然綱任而未專時中斥而未去復相邦彥復相邦昌自余又皆擢用何陛下之任賢猶未能勿貳去邪猶未能勿疑乎今又聞復罷李綱職事臣等驚疑莫知所以此必爲邦彥等擠陷蓋綱起自庶官獨任大事邦彥等疾如仇讐恐其成功臣等聞綱比日用兵偶然小有不利邦彥等遂得乘間投隙歸罪於綱然一勝一負兵家常勢小勝固未足爲喜而小挫亦豈足爲辱況示怯示彊奇謀祕計豈可遽以此傾動任事之臣臣等竊聞邦彥時中等盡勸陛下他幸玆豈誠爲陛下計蓋時中邦彥等初見事有警急欲自保全各以差除親黨旋領外任遣家屬隨之逺去豈有身爲大臣不能以一家死社稷之難其意止欲倉卒之際各自逃遁以保妻孥自諸大臣一鼔而倡之百官有司羣起而和之遂令京城之人閧然騷動弗安其居至聞羣臣勸陛下他幸則中外恟恟不敢自保當時若非綱爲陛下建言則乘輿播越在外宗廟社稷已爲丘墟生靈已遭魚肉陛下將有棄宗廟社稷之名何從復有天下賴陛下聰明不惑羣議斷自聖智特從綱請中外聞之𨿽愚夫愚婦莫不舉手加額仰嘆聖徳之盛綱之力豈曰小補之哉是宜邦彥等譖謗忌嫉無所不至臣等伏見邦彥等事太上皇帝享髙爵厚祿爲日最久坐視天下之未嘗肯發一言以圖補報至如王黼童貫蔡攸共興北師天下皆知其不可上皇決之羣臣惟鄭居中力爭以爲不可輕舉而王安中者力贊王黼以遂其役邦彥等軰非不與聞此議而略不可否於其間其實亦皆陰助王黼以貽今日之禍使上皇痛自罪抑避位而去陛下新卽寶位遽有變亂之虞栗栗危懼不遑宵旰邦彥等並當引已歸咎自求貶放以謝君父而乃當此危急之際尙敢偃蹇自若持祿固位坐妨賢路又復忌嫉賢能害國大計蓋邦彥首倡講和之議又許割地挫辱國勢今欲必遂前非以逋辠咎幸綱小失因緣沮毀陛下若聽其言斥綱不用則宗社存亡特未可知若謂敵人眞欲請和則旣和之後尙敢攻我京城縱兵四掠屠我畿內裔夷之性急則揺尾緩則跳梁乍臣乍叛變詐百出竊知今日困獘不可枝梧聞陛下信任李綱自知滅亡無日請和之意必更激切而邦彥等乃得借口以沮成謀遂致李綱罷廢罷命一傳士大夫失色兵民騷動至於流涕相弔咸謂不日爲敵擒矣則是陛下罷廢李綱非特墮邦彥等計中又墮敵計中也聞朝廷又欲增與騾馬等物無乃假寇兵而資盜糧乎又聞邦彥等尙執前議必欲割地與之曽不知祖宗土地得之甚艱又況河北實朝廷之根本而三關四鎭實河北之根本若棄三關四鎭是棄河北則朝廷能復都大梁乎能都洛陽乎且如太原一郡凡經藝祖太宗兩朝親徵僅乃得之祖宗所以必取者蓋以其地控扼北邊下瞰長安才數百里今棄太原則長安京城千里已在睥睨中朝廷又安能往都乎此祖宗所以特重兩河之地自眞宗仁宗朝以來北敵蓋有割地之請矣朝廷寧屈己增幣以塞其欲至於土地一寸不肯與之聖聖相守咸念祖宗艱難之功惜國家要害之地不忍棄也今陛下卽政之初邦彥等便欲棄祖宗疆土不知待陛下作何等主也不知割與太原中山河間以北十有餘郡之後邦彥等能使敵人復不敗盟否竊恐口血未幹已引兵南向矣自大梁至長安旣不可都必將遷之金陵則自江以北非朝廷有況金陵正慮童貫蔡攸朱勔等往生變亂𨿽欲遷而都焉又不可得陛下將於何地而奠宗社耶又況保州乃祖宗陵寢所在一旦陷於北敵必遭暴露國祚長短所系非輕邦彥等忍棄之耶其意不過欲紓目前之急不爲國家長久之訃又不過欲阻李綱成謀以快私憤亦恐李綱成功之後自知前議之失罪有所歸故並力沮之期於必勝想邦彥等日在陛下左右每一言及李綱用兵之事必故作驚怖之狀爭爲危急之言以恐陛下欲陛下必聽其訃以害李綱自綱遭遇日見防擢邦彥等自知必不能安身朝廷之上乃薦引私黨以塞陛下進用李綱之路而王孝廸者又是邦彥婣家必與羣姦力排李綱以助邦彥而在臺諫者亦多李邦彥等黨與前日邦彥請召國子監長貳相見翌日乃聞祭酒謝克家除諫臣司業孫覿除禦史臣等在學備見此事眾心不平豈有天子欲用耳目之官而宰相大臣前期召見以收私恩其意安在想今臺諫之中鮮爲陛下發一言以明李綱之無辜者若綱可謂孤立無助臣等竊謂今日朝廷之上非特綱爲孤立而邦彥等自爲身謀不肯以腹心事陛下恐陛下亦成孤立矣可勝寒心天下共知李綱可以大用臣等請爲陛下言其一二頃嵗京師大水自宰相大臣下及百官爭占舟船或結木栰爲避水計是時邦彥等皆在朝廷曽不聞一人爲君父備者亦不聞一人言及災異者獨綱慷慨爲上言之至爲姦臣譛逐數年不用前日邊報初至宰執骨月盡皆出京獨綱妻孥未嘗遷徙陛下方此深軫北顧之憂而左右大臣無一人爲陛下請行者獨綱奮然以身任之綱之用心可見矣陛下何忍信朋邪之計而斥正人端士乎若以綱用兵小挫遂當廢罷則童貫創開邊隙以貽今日之禍近又引兵數十萬以興雲中之役幾於匹馬隻輪無還者朝廷曽不議貫之罪何李綱小挫而遽加辠乎若以敵請和議遂欲罪綱以謝敵無乃中其反間之術乎若曰邦彥等譖謗之故遽廢斥之無乃遭其愚弄乎一進一退在綱爲甚輕在朝廷爲甚重蓋今日宗社安危在此一舉幸陛下卽反前命復綱舊職以安中外之心無終爲異議所沮昔魏文侯令樂羊將而攻中山當時異議沮之至有謗書一篋及樂羊功成而歸文侯出其書示之樂羊乃再拜稽首曰此非臣之功君王任臣之力也唐憲宗討蔡數不利羣臣爭請罷兵憲宗曰一勝一負兵家常勢若師常利則古何憚用兵耶但論帥臣勇怯兵力彊弱處置如何耳渠一敗便沮成計乎於是左右不能容其間而裴度請身督戰卒破蔡賊史臣有言非度破賊之難任度之爲難也故韓愈頌憲宗之功曰凡此蔡功惟斷乃成憲宗號稱中興之主正在於此惜其弗自克厥終也臣等竊願陛下逺鑑前代已然之事坐照今日異議之臣奮發英斷復用李綱以成大功宗社幸甚臣等爲陛下今日計莫若斥邦彥等防綱而相之想吳敏耿南仲不肯與李綱共事更願速降詔防召徐處仁唐恪等置諸左右而閫外之事盡付種師道實專之內外將相之臣必肯悉心協力助陛下大有爲於天下矣臣等學校書生素與綱無半面之雅與邦彥等亦昧平生所以必勸陛下進綱而退邦彥等豈有他哉蓋生靈之命與宗社存亡俱在陛下用綱與不用去邦彥與不去之間耳天下公論如此臣等豈敢黙黙陛下若以臣等之言爲未足取信願試登禦樓呼召耆老百姓一問之呼軍兵一問之呼行道商旅一問之試咨有官君子使言之必皆曰綱可用而邦彥等可斥也陛下用捨之際不可不謹臣等以布衣之賤論及宰相大臣罪當萬死干冒天威不勝俯伏待罪之至

辭誥命上欽宗皇帝書

臣於今月十三日準尙書省勅一道賜臣廸功郎同進士出身臣不敢叨冒恩命謹以具狀繳申尙書省乞敷奏追還成命者契勘臣於去年十二月二十七日同在學諸生伏闕下上書乞誅姦臣蔡京等六賊又於今年正月初六日三十日臣兩詣登聞檢院上書蓋因太上皇帝南幸申言六賊之姦又於二月初五日再同在學諸生伏闕下上書乞錄用李綱並乞罷李邦彥等是日軍民不期而會不謀而同者十餘萬眾扣閽號呼驚動九重論臣之罪自當誅戮陛下仁聖赦其萬死在臣之分已是僥幸臣𨿽至愚粗知忠孝分義豈敢復萌一毫私心以希朝廷恩賞今來遽被寵命臣恐懼莫知所以伏念臣出自科舉肄業鄕校十有一年貢至辟雍升入太學又十五年矣臣未嘗不欲仕也惡不由其道【有闕文】之家或因父祖官至使相子孫遂補文資多方結托求賜出身及一時權幸叨冒官爵之人初未嘗知書而識字亦自有數自知名位穹崇不厭公論率多干求出身之賜如此之類混濁縉紳躐等妄作眾心不平臣毎遇此軰心甚蔑之竊謂一旦官曹澄淸眞可付之一笑臣正月三十日檢院上書已及其大略矣方欲再有申陳欲朝廷以惜名器淸流品爲先務而前日一切濫冒進者盡乞攺正追奪然後已臣今豈敢躬自蹈之而於學校科舉之外妄受官耶況臣伏闕上書豈是得已之事事干宗社大計勢危情迫急欲上聞意謂天子深居九重之中堂下千里門庭萬里已是隔絕況登聞檢院等處去門庭又逺者則韋布蒭蕘之言豈能遽達乎臣等諸生熟計議之咸謂叫號帝閽庶可卽達此去年十二月二十七日今年二月初五日臣等兩伏於闕下也十二月二十七日所言姦臣蔡京等六賊者以天下壊亂至極乃致北敵侮慢中國上皇避位而去陛下新卽寶位遽遭北敵之憂事至於此皆京等所致臣等諸生謂陛下卽位之初當大明誅賞以示天下又況方欲鞭笞北敵必先立我國威以正內勢六賊不滅國威不振是必先誅京等然後賞罰明而國威立則在位之臣必能悉心葉力助陛下大有爲於天下誰敢懷姦誤國如京等耶北敵聞之必望風逺遁矣此臣等伏闕之本心也二月五日所言乞斥李邦彥等而復畱李綱蓋於初四日早聞李綱廢罷而軍民怨憤恟恟可畏臣等深恐不測之變瞬息竊發竊料朝廷之上侍從臺諫之中必無爲陛下言者故乞亟復用李綱以安軍民之心此臣等伏闕之本心也臣等諸生遭遇聖明各欲盡忠竭孝以戴君父事干宗社大計奮不顧身爲陛下言之豈敢於此僥幸官爵況十二月二十七日六賊者正在朝廷二月五日邦彥等六七軰亦方用事臣等以布衣一介觸忤權貴命如綴旒兼王時雍攜開封府劊子數人及兵士持器械者數十人至闕下意欲便誅臣等又王宗濋亦欲以殿前兵來殺之臣等知有宗社耳知有陛下耳曽何此之防是日若非陛下親降詔防命大臣遣中使宣諭臣等則臣等皆卽死扵二人手矣臣若覬覦恩賞豈敢力抵秉政用事之人而致身於鈇鉞之間乎王時雍當時在闕下宣言謂臣等以布衣刼天子臣今受爵命則是當時合眾以要陛下果中時雍之言萬一朝廷或聽時雍之說臣等死有餘罪兼宗濋時雍各嘗出榜學門指伏闕上書爲意欲作亂一曰當行軍法二曰當致極刑又時雍受李棁之囑欲根治諸生皆置於法蓋聞諭其鄕人之在學者使之逃避乃差下捉事人數百軰欲掩不備盡執諸生誅之若非陛下急賜止絕臣等諸生幾無噍類宗濋時雍又日遣人在太學察視諸生動靜至今不絕使一學之士惴惴然不得遊息於其間二人各騁私忿如此安知陛下之待諸生正不爾也臣又嘗見尙書省榜示吳敏札子申雪李邦彥之寃謂邦彥主和議用李鄴以成功乃引髙歡事陷臣等於叛逆之域臣等本欲以忠義報國而乃爲敏時雍等歸以惡名臣等諸生日夜憂懼茍不能湔洗此名則萬世之後不免得罪於名教臣豈宜更因此以受官爵不知朝廷當時待臣等如此今乃遽欲加臣以官何舉措不審如是耶臣又聞近日大臣與李綱論事不合乃指臣等當時伏闕與綱結托臣等諸生傳聞此說不勝駭嘆綱於臣等何有兼一日之間十餘萬眾豈人力所能遽集此固不敢以口舌辧也然臣獨怪今諸大臣往往皆陛下所倚信陛下興衰撥亂宵旰不遑之際正當愛惜寸陰若救焚拯溺然頃刻不宜少懈今乃上恬下嬉猶多暇日反汲汲薦臣以官臣之官與不官何預國之緩急臣願大臣緩其所緩急其所急同心同徳勤勞國家助陛下大有爲於天下以成中興之功臣謂今日之所急者退小人進君子修政事攘邊患今小人未盡退君子未盡進故政事未甚修而邊患未易攘也方今天下事無大小罔不蠱獘正須振頹綱起廢事刮磨整齊之然後可柰何猶坐視而不救乎臣知之矣其大患有二焉陛下不斷大臣懷私此方今之大患也陛下不斷則主威不立大臣懷私則公道不行主威不立則𨿽有大禹之憂勤文王之恭儉未能濟功也公道不行則𨿽有伊尹之志周公之功亦不足觀也已臣何以知陛下之不斷而大臣之懷私乎蔡京蔡攸尙逭典刑臣以是知之也蔡氏罪惡貫盈𨿽族滅不足以償天下之憤自崇寧以來蔡京專權防扈壊亂天下窺伺神器動揺國本天下共忿之臺諫之官如陳瓘任伯雨何昌言江公望等論列京辠章數十上兼近日言者備疏蔡氏父子之惡眾論不容如此終未正厥典刑以誅殛之臣以是知陛下之不斷也臣亦知陛下非不欲誅殛之也所以未能斷然不疑者豈朝廷之上有爲之營救者乎今諸大臣率多蔡氏之黨往往傅防牽合以蔽蔡氏之辠臣以是知大臣之懷私也大臣如此陛下當每有以察之勿以其有可錄之功而遂忘其所可疑之言臣若見之當面折之曰陛下方欲大明誅賞彰善癉惡以成中興之功宰執大臣各當赤心以助陛下何苦懷一蔡氏害國大計耶不過以謂昔致身於此卵而翼之蔡氏之恩不可忘也抑嘗回首思之乎蔡氏所以恩我者朝廷之官爵耳今不負蔡氏卽負朝廷二者必有一焉與其負朝廷寧若負蔡氏況於蔡氏何負之有傳曰大義滅親古者人臣之用心也茍事干天下國家𨿽父子不敢相隠故舜殛鯀而禹不敢置一言之救石碏亦不敢輒私其子厚也況朋黨乎臣等書生前此上書無慮千百軰其間豈無蔡氏鄕黨親戚故舊然公議所在不敢私也何宰執大臣乃欲懷私害公黨姦臣而忘君父乎陛下在東宮時固已備知其罪不待人之言也臣請謫其包藏禍心不可遽測者陳其一二臣謹按蔡京用事每有異志蓋嘗與蔡崇陰謀是時陳瓘之子來訴於朝蔡京怒之編置海島天下州郡城門之向帝都者素號朝天門京乃令更名曰朝京欲爲天下朝已之防創興學法以貢士退歸者爲退送意謂送者宋也欲爲退宋之防甚者建四輔以分天子之兵置三衞以弱天子之勢托祝聖而植臨平之山假利兵民而決興化之水動皆不軌致侄俁之告變而繆爲心疾受孟翃之訛言而與之以官趙直以妖術附之張大臣竊議其惡前後言者論之甚詳想章疏具存陛下試取觀之可知其姦也至於復道曲河相通宮禁脇持君父言者或未及之又攺公主郡主縣主爲帝姬宗姬族姬此其用意尢彰彰者蓋趙出嬴姓而姬姓蔡所自出京乃使天子之女悉從已姓悖逆不臣有如此者頃嵗張懷素與吳儲等謀反爲範蓼所告開封府制勘懷素供備言京嘗有謀是時開封府尹林攄禦史中丞余深實主其事二人乃京死黨力爲掩覆凡文欵及京者必令焚毀京遂幸免其後攄深驟遷宰執皆京報之也京在相日動以數年不除一諫官意欲掩上皇從諫之聖以絕天下議己之言愚弄朝廷幾同兒戱天下皆知京有宗楚客之心使其得遂厥志必爲王莽無疑幸宗社之福其志弗遂耳京兄弟被遇三朝崇寧間京爲宰相卞爲元樞弟兄專將相之權國朝以來所不許也京之凶焰可畏當時無敢言者京父祖子孫坐享髙爵厚祿幸冒恩寵二十餘年義當子子孫孫捐軀報國前日邊報警急適在陛下卽位之初北顧驚撓不勝宗社之虞蔡京蔡攸乃與童貫朱勔等盡挈家屬彊挾上皇南去使陛下父子離隔晨昏之念日軫聖懷蔡氏父祖子孫不下數十人無一二畱者曽有一毫事陛下心乎京旣以扈從上皇爲名乃獨畱拱州已無心於上皇矣臣灼見京畱拱州甚不徒然意欲穏坐中間伺兩宮之安危然後自爲之地也萬一陛下當時果從羣臣之議決意他幸都城不守京必起爲賊用京固知北敵爲冦必不能久有中原敵去之後必乘勢據有我宋二百年之社稷以償其素志與其子孫朋黨內外逺近更相應援陛下𨿽欲力圖收復恐未易也若或上皇渡江之後蔡攸等變亂遂成京必奔馳以就其黨江以南非朝廷有京之姦計每每著聞京前日在拱州日夕飲晏聲樂不絕比至謫往西都則帶花飲酒徜徉市城偃蹇自若是曽以君父朝廷爲意乎陛下謂不誅之可乎蔡攸之罪尢不可容者攸之爲人驕淫狠傲在家則無禮於其親在朝則無禮於其君不忠不孝天下響聞閨門淫穢復不可道招權怙勢侵亂朝政燕山之役【後闕】

少陽集卷二

欽定四庫全書

少陽集卷三

宋陳東撰書

上髙宗皇帝第一書

臣聞中興之主必有中興佐命之臣龍虎變化風雲感會然後能旋乾轉坤經緯天地再造王室以成中興之大業與創業無異而尢難焉然所謂中興之主者非中材守成之君也是必聰明睿智英特果斷足以用天下而天下之所歸向者也陛下是也所謂中興之臣非退縮謹畏之人也是必忠義慷慨剛明果敢足以任天下而天下願以爲輔相者也李綱是也伏自二聖北狩僞楚僣竊天下皇皇不知所措𨿽愚夫愚婦朝夕祈向陛下立而李綱用未幾果聞陛下卽位首召李綱而相之天下之人悉舉手加額以慶聖君賢相之出有志之士莫不願捐糜頂踵以赴功名之會如臣之不才尙亦奔走赴命之不暇臣七月十五日於本貫鎭江府丹陽縣祗受五月十日聖防令臣發來赴闕續準尙書省札子令卽速發赴行在臣於七月二十日起發八月十五日到行在入門訖仰惟陛下卽位才十日輒下明詔呼一布衣韋帶之士其意豈茍然哉臣竊意陛下必欲聞天下之言臣謹齋戒裁書以述天下之言欲擇日投進仰報陛下知遇之萬一而其書未及繕冩之間於十六日晚忽聞宰相李綱乞出尋聞陛下差人押出而綱卽復出省人情洶洶相顧失色咸謂李綱一出卽陛下孤立天下事去矣竊惟陛下大用李綱出自獨斷必知天下之人願綱爲輔相以佐命中興是陛下爲天下用綱也綱所以奮然起爲陛下用亦必知天下咸戴陛下爲中興主也君臣相遇如此眞所謂千載一時宜乎聖賢相投人不得而間言陛下必推赤心於綱腹中信任之而不疑綱必披露肝膽以報陛下而不肯曲從茍合爲容恱計也元首明服肱良運天下於一堂之上而中興之業可指日以就矣今綱遽然求退臣不知所謂竊聞道路之言曰綱所坐止以薦舉張所傅亮往河北措置邊事而所亮逗畱不進朝廷大臣有力請陛下罷此二人者而綱力爭此二人不可罷頗貽陛下之怒以故求去甚力臣竊謂君臣之間正當可否相濟期於事成都兪吁咈是乃爲和今乃便爲進退何至是耶伏自陛下卽位李綱爲相亦旣有日矣曽不聞有大設施乃始知方事形迹之嫌如此天下失望豈非有先入之言離間陛下之君臣乎天下共知黃潛善汪伯彥二人者自謂於艱難之際嘗有恩於陛下皆以宰相自待甚不樂陛下之相李綱亦共知陛下艱難中得二人之力故用爲大臣以報之若以潛善伯彥眞可任天下之重陛下今旣相潛善矣如或復相伯彥皆以爲天下賀陛下自謂二人者與綱孰賢孰可以任天下之重而二人者自料果如何陛下必不肯欺天下而二人者亦必不敢自欺臣竊以謂方太平無事治不忘亂安不忘危人主亦不可以私意用人大臣亦不當偸合備位況在今日正當持危扶顚興衰撥亂必欲再造王室以成中興之大業君臣之際豈當事形迹之嫌容易進退而大臣亦豈當私意媮合於其間哉陛下若必許綱去必是不以天下之心爲心也綱若必去是不忠於陛下而負天下之望也黃潛善汪伯彥之徒若必欲擠排李綱以爲自進之計是不以君父宗社爲念而不畏天下公議者也若謂李綱用人時有過舉此亦天下之所共知者臣方欲爲陛下言之然綱大抵足以系天下之心使綱不去朝廷豈復有前日之變訪聞金人尼堪嘗有言曰種師道已死李綱已逐可必取也綱在今日豈可一日而去朝廷乎考綱舉用張所傅亮最合天下公論聞張所勇於有爲敢任難事傅亮知兵有智略而紀律嚴明二人者不可失若其逗畱督過之可也如遽欲罷斥是其事復中廢矣前日之禍正坐朝廷主議不定用人不專狐疑猶豫遂致大變今豈可更蹈覆轍況閫外之事將軍主之將帥之任尢當專一自古帝王任將不聞從中禦也況宰相大臣豈可懷私以害國乎願陛下坐照其衷謹勿許綱必解機職願且督張所傅亮前進仍多方應副責其成功黃潛善汪伯彥者陛下若知其可以大用卽用之以成中興之大業若謂艱難之中嘗得其力而二人者是於陛下有私恩耳臣竊意當時不過勸陛下不進兵爲自全之計正陛下之罪人也非有恩者也縱曰有恩陛下但當以髙爵厚祿處之於閒逸之地全保富貴而已豈可以宰相大臣之職報私恩乎天下之論咸謂綱一旦罷相陛下必以黃潛善爲左相汪伯彥爲右相矣而二人者又不過勸陛下幸金陵而已必無長策也陛下若一旦南渡則中原之地明日便屬他人矣所裁書以詳當今之急務天下之大事而金陵之利害亦在焉容臣繕冩續卽進呈方今天下之事可言者甚眾李綱爲相而論者亦不一陛下如畱綱在相位臣當一一爲陛下論綱之得失綱旣去臣復何言臣與綱與潛善伯彥及所亮皆昧平生曾無半面臣所言非臣之言也天下之言也臣但聞天下之言謂綱可任爲相謂所亮可任爲將謂伯彥潛善若在朝廷必害中興之業謂潛善在前朝事王黼梁師成致身顯要號稱健吏若非陛下聰明必爲此人所惑今後何面目立朝稱大臣乎夫人主之職進退大臣而已願陛下謹重宗社幸甚天下幸甚臣以艸茅一介之賤荷陛下記錄姓名首賜追召臣不敢不以天下之言報陛下想大臣必有怒臣之言者然但知不敢欺君父耳死生以之干冒天威不勝戰汗

上髙宗皇帝第二書

臣於七月十日準知鎭江府延康殿學士趙子崧牒備準尙書禮部符及開封牒五月十日三省同奉聖防陳東令乘逓馬發來赴闕卽時祗受前件指揮尋卽治行七月二十日臣自本家起發二十六日渡江赴行在今月十五日入門訖伏念臣去年夏五月自太學請假歸省祖母吳氏退伏閭裏未幾廼聞金人再寇京城臣𨿽至愚粗知忠孝身在畎畝之中而此心未嘗一日忘君父自冬䢐春杳聞朝廷音耗引領北望日夕以俟國威大振敵人殄滅夏四月廼知京城失守時事大變兩宮防塵九廟危辱金枝玉葉墮落敵營逆孽借勢僣竊大寶羣邪輔之更姓易號臣始聞之不以爲信竊謂開辟以來寧有是事惟五代石晉以契丹得天下衰弱不競大勢未嘗入手故不旋踵爲契丹所滅我祖宗誕受天命聖聖相繼積累憂勤深仁厚澤格於上下天下人心未厭宋徳況今諸將之兵大會畿甸毋慮百萬自當左右前後以衞王室豈容禍變一至於此誠不敢以爲信也比見陛下大元帥府檄書傳示四方始信果然臣與家人婦子朋友故舊鄕黨親戚田夫野叟相向而泣曰吾屬世世戴趙氏之天履趙氏之地今忍復事異姓爲僞民乎號天叫地恨無死所忽睹五月赦書知陛下龍飛社稷復歸我宋始與人人收淚相顧曰幸矣有生意矣再睹天日之光矣庶幾其復見太平矣方欲求田問舍躬耕以奉祭養以全其生以盡其年如是而已矣豈意陛下仄席幽隠首及微賤顧臣何人可以當此臣𨿽不肖無狀敢不奮勵感激竭忠盡愚圖報萬一恭惟陛下卽位才十日輒下明詔搜一布衣韋帶之士其意豈茍然哉竊謂陛下必欲聞蒭蕘之言矣有君如此頂踵何愛臣敢請以當今之急務天下之大事爲陛下言之在陛下處之何如耳處之甚易亦甚難陛下聰明果斷則處之易於反掌若優柔不忍則無可爲者矣臣謹具書一一奏聞惟陛下裁擇焉臣竊謂天下之事何事最大二聖北狩鑾輿未還天下之人𨿽賤如田夫愚如野婦毎有一言說及二聖必相痛哭涕淚交流又況陛下孝弟之至神聖所鐘想見思念父母兄弟沙漠之苦寢食俱廢臣竊以謂徒能憂思於事無益陛下必欲二聖鑾輿早還莫若慨然奮發英斷選將治兵示彊以取若欲卑辭加之厚幣或遣使命懇切邀請卻恐示怯示我之怯益彼之彊二聖鑾輿永無回日昔漢髙祖曾被項羽擒質太公羽謂髙祖若不急下吾烹汝公當是之時使漢髙祖畏怯恐懼哀鳴請命羽烹太公其理必矣髙祖聰明便以智勝乃爲大言以壓項羽其言謂曰今我公者卽是汝公如欲烹分一杯羮髙祖豈欲人殺其父事勢迫切乃爲此言羽果不敢烹太公其後太公遂得生還臣願陛下今於金人亦當忼慨以气壓之壓之之術乃在陛下決策親徵剉折敵气使知陛下果是不怯臣妄意親徵之詔一旦而下天下之人莫不鼔舞願爲陛下效死一戰紓其痛憤兵威士气必然大振敵人𨿽彊豈不逺慮必奉二聖歸而請盟臣願陛下刻意圖此臣竊謂當今之事何事最急用兵親徵最爲急務伏惟陛下父母妻子諸父兄弟六親九族盡在沙漠陛下以一身孑然獨立於億兆之上宵衣旰食北顧憂思必欲報復蒙塵之恥迎奉二聖鑾輿早還以成我宋中興大業用兵親徵誠不可緩何以言之北敵之性意得志滿气亦驕惰彼必謂我已是衰弱不復可振今能掩其不備乘其驕惰賈勇而前一擊必勝若失其時噬臍何及臣願陛下勿憚用兵議者多謂今日之兵無可用者臣謂不然天下之兵無不可用只緣前此將帥非人懷姦賣國剉折軍威欲戰之兵乃不得戰郁憤防气至於解體如欲用之在陛下能舒其憤興作其气憤或未舒气或未作猛夫悍卒皆不能戰憤旣已舒气旣已作懦夫孺子皆可爲兵欲舒其憤興作其气正在陛下大明誅賞去年今春三軍在行皆願捐軀效死一戰柰何諸將率爲姦謀不肯輒出一人一騎爲國禦敵乃下令曰殺敵者死偏禆小將有能率眾殺敵人立功者往往主將徑行誅戮緣此之故三軍沮挫竟無鬭志天下所以郁憤防气伏自陛下卽位以來天下之人傾心拭目日俟朝廷正厥典刑至今多時未賜行遣天下疑惑皆謂陛下欲姑息諸將失天下心臣謂陛下必不欲姑息此數人者失天下之心所以未正典刑罪在大臣不建明耳大臣所以未肯建明者豈以陛下爲大元帥時兵未嘗進有此嫌忌不敢發端是以一切主兵之臣得以借口刼持陛下自逭其罪臣竊怪之朝廷大臣何其無識耶豈不聞陛下向者爲親王時狂敵犯順恃彊要質勢不可遏淵聖皇帝篤愛手足不忍啟齒惟時陛下奮然請行略無難色聞嘗奏之淵聖皇帝曰爲國家𨿽死何害願勿以臣在軍中遂不用兵害國大計其諭朝廷亦爲此說天下聞之賈勇增气鹹壯其言仰嘆聖質英特如此淵聖皇帝亦知陛下英斷果敢可任大事斷然不疑乃命陛下爲大元帥當時陛下致身於國及爲元帥豈肯畏避天下之人共知陛下數欲進兵耿南仲者竄走帥府剛執和議以沮陛下進兵之意又聞曹輔移文沮兵帥府官屬類多沮遏陛下失在聽信過當爲數人者惑亂聰明遂致聖意進兵不決不爲無過朝廷大臣乃欲陛下諱過自籠臣所不識自昔聖人未免有過不聞諱也孔子有言丘也幸茍有過人必知之君子之過如日月之食人皆見之及其更也人皆仰之爲大臣者豈可輒使陛下諱過害國大計臣願陛下特降詔防自明其過示以不欺下不欺人上不欺天禹湯罪已不過如此遂使天下知不進兵不在陛下乃在南仲諸人之徒陛下便當大正典刑而誅殛之足見陛下不以私情而害國法遂使一切主兵之人不得夤緣幸免罪戾爲安撫使如範訥爲經制使如翁彥國者四道總管趙野等軰及諸被命主命勤王之人並皆坐視君父屈辱逗畱不進朝廷大臣必備知之臣願大臣赤心至公以助陛下大正典刑其有進兵死事以及一切立功之人願加厚賞庶使刑賞旣公且明天下之人莫不皆知自是之後有功必賞有罪必罰前日之兵不得戰者繼今以往竭力立功前日用命不得賞者今當必得次第受賞天下之憤何爲不舒天下之气何爲不作更願陛下哀痛之詔日夕繼下天下之人當知陛下坐薪嘗膽頃刻不忘戴天之仇必欲一戰以復其恥莫不捐軀效死以助陛下將見天下富者出財勇者出力智者獻謀懦夫孺子皆可爲兵更願陛下選將治兵奮然親徵驕惰之敵一舉可滅恭惟陛下聰明英睿著聞夷夏天下共戴陛下爲中興主陛下若以身狥父兄天下當以身狥陛下二聖鑾輿指日可回中興大業指日可就臣願陛下勉之而已切勿輒爲怯懦之軰茍且其說惑亂聰明宗社幸甚天下幸甚臣在外方聞之道路其言皆謂朝廷大臣力請陛下遷都金陵有識之士莫不憂駭謂中國者必據中原然後乃能經制萬國號令天下自古以來帝王興起無捨中原能立國者金陵之邦本荊楚地後世偏霸勢不得已或遂都焉西晉板蕩河洛淪沒瑯琊王者宗室疎屬用王導計移鎭江表湣帝旣崩因而就立是爲元帝初非特地遷宅於此自時厥後中原之地乃爲盜有劉石慕容攘奪僣僞宋齊梁陳終不得復晉之東初席未暇暖遽有王惇起而爲亂元帝乃欲歸避瑯琊明帝英武克淸大憝未幾蘇峻復起歷歸成康哀穆寖以衰削宗廟血食𨿽已百年子孫享國類皆不久劉裕二蕭以及陳氏其創立也亦必艱矣子孫不能長保宗廟社稷豈數君者一無長策貽厥後人蓋以金陵地薄勢孤山川迫蹙不防之基此非其所矧今二聖北狩未回宗廟在京陵寢在洛陛下若聽左右之言遷都江左卽是陛下逺棄父兄逺棄宗廟逺棄陵寢爲自安計臣竊妄意勸陛下者必皆東南之人意在自便墳墓之奉俯仰之養不爲國家長久之策陷陛下於不孝不弟臣嘗聞之在眞宗時契丹入寇直至澶淵勢已迫近當時大臣有勸幸蜀亦有勸幸江南者皆是懷土自便之計宰相寇凖獨請親徵眞宗皇帝深燭厥理遂從其請車駕旣至登城撫軍軍威大振射殺契丹主帥達蘭遂大破之自是契丹百五十年不敢南向蓋得眞皇親徵之力臣願陛下決意親徵亦用寇凖已試之效如臣之末學智略疎淺豈敢不揆自方前哲惟是陛下聰明英睿眞可勉力以繼祖宗金人二帥亦達蘭耳何足道哉只前此諸將畏怯無敢當之賣國縱敵遂致大變陛下若肯決意親徵祖宗之心庶其在此祖宗在天天必相之天下之人皆知陛下坐薪嘗膽不忘戴天皆願捐軀一戰自效臣謂一旦行營北顧兩帥之頭可致麾下竊願陛下刻意圖此勿爲東晉委靡之計臣近聞朝廷遣使奉迎神主欲往江南又見宗室遷居鎭江豈非朝廷必欲南去然臣又聞陛下降詔復還中原金人再來與之決戰果然卽是神主不當逺去自古天子豈有不奉宗廟神主而獨居者陛下親徵願載以行武王伐紂文王載之車中王乃言曰奉文王伐不敢自專臣願陛下奉若祖宗報怨金人何爲不可又聞朝廷復請陛下南自襄鄧轉之長安臣𨿽至愚不足窺測廟堂之議然而鄙見陛下頃者先歸京師謁見宗廟慰安都人京師之人世世安處輦轂之地不識戰陣今遭兵火復失二帝攀戀悲思不能自處日夕引領願望陛下車駕還歸陛下萬一徑爲他幸竊恐都人必生怨心乃謂陛下棄我而去臣願陛下早歸京師以定大勢鎭撫中外治兵選將速圖親徵若以二聖六宮九族逺徵之故顧瞻宮闕難以爲懷必欲他幸亦須略到旋卽他往仍須擇一二重臣賢有才徳素爲都人所倚仗者畱守京師分兵四屯衞防宗廟然後可以保其無虞如或不然都人之心日夕惴栗安知其無英雄豪傑乘間而起畿甸之人誰不附之以求休息並或金人聞我旣去謂必大怯卽必擁兵衝突而至據有京師皆能坐障東南糧道未必更無南睨之意陛下𨿽曰已居京師豈能轉輸江淮之粟以餉關中是宜先圖固此京師然後徐爲長安之計若曰便欲渡江而南自江以北卽非我有反在他人指揮之下𨿽有大江不足恃也縱能立國不過東晉淩遲之漸又況方欲報怨金人金陵之名以其嫌忌有類栢人爲此計者何未之思臣願陛下勿效東晉江左之行決爲眞皇澶淵之役宗社幸甚天下幸甚然非陛下大明誅賞以振國威未可圖也臣願陛下斷然行之臣布衣一介之賤學術淺陋無所取裁悞防陛下記錄首賜追召臣不敢黙黙以負陛下所願陛下大明誅賞亟成中興之大業而已宣和七年冬十二月二十七日淵聖皇帝卽位之五日臣時在太學爲諸生嘗與同學生千百軰伏闕下獻書亦乞大明誅賞以示天下今日遭遇陛下亦首以大明誅賞爲獻何也臣竊以謂誅賞人主之威柄也誅賞不明則主威不立而人無所畏將無以驅使天下不能驅使天下則安能折服北敵欲求內外無患而天下大治者其可得哉武王之伐紂乃在於畢力賞罰以定其功宣王之中興亦以其能賞善罰惡而已此宣帝之信賞必罰憲宗之能賞罰用命不用命所以爲漢唐中興之君陛下操生殺之柄端可以賞罰靖天下而指揮四裔何憚而不爲哉臣願陛下勉之而已干冒天威罪當萬死

上髙宗皇帝第三書

丹陽布衣臣陳東謹昧死再拜上書於皇帝陛下臣防恩追召已於今月十五日到行在十六日具狀申尙書省訖當日晚聞宰相李綱乞出臣卽於十七日詣登聞檢院上書乞堅畱李綱勿許去位力論黃潛善汪伯彥若在朝廷必害中興之業又於十九日再上書乞陛下用兵親徵以邀還二聖又乞大明誅賞以振主威正前此諸將不進兵之罪以作士气又乞車駕早歸京師勿幸金陵前後二書皆未防報但聞李綱被謫而出而黃潛善者專任宰司與汪伯彥等日益用事親徵之詔不下誅賞之政不行𨿽未聞南幸之期而亦無歸京之耗是臣之言一無合於廟謨而臣之罪實難逃於國法倘防賜盡於陛下之威命臣死實甘心或恐遭害於權臣之毒手臣死不瞑目臣深慮黃潛善汪伯彥等怒臣議已必欲見害臣再三思之曷若盡言於陛下以求其死生之決庶幾父母之遺體不至於曖昧而歿也臣竊以李綱之爲人也責以春秋之法不無可恨然其赤心事主不敢懷姦致身殉國無所顧避天下共知李綱之忠義足以輔相陛下之聖明柰何反遭小人之擠排終以直道而廢黜若黃潛善者素非端正之士而汪伯彥者蓋亦柔佞之徒天下皆知二人之姦邪深嫉李綱之正直今也果能馳騁一己之私意惑亂陛下之聰明陛下旣爲二人之所惑亂則賢人君子自然不見信用而必不能一日安身於朝廷之上矣此李綱之所以求去而被謫也李綱旣去則誰爲陛下以身任天下之責者是宜親徵之詔不下則敵气不折而二聖邈無回期誅賞之政不行則國威不振而三軍依然解體京師宗社之國也竊恐陛下未必得歸金陵荊楚之邦也竊恐陛下未必不往然亦聞尙書省有榜示備坐李綱請都江寧奏狀乃是綱被詔赴行在經由金陵之時有此啟李綱之罪也然天下只知綱到行在爲宰相專主歸京之議而不聞堅執金陵之請如其堅執金陵之請則綱之罪不可恕矣若卽更而爲歸京之議則金陵之說乃綱昔日之言也請以今言爲正豈可遺棄其後之是而掇拾其前之非乎臣竊意朝廷大臣忌綱之得人心故特訐綱前失欲使百姓怨之耳又自度必不敢身任歸京之計萬一不免南幸又欲歸咎於綱也是誠何心哉抑何淺鮮哉昔陳瓘謂蔡京愚弄朝廷幾同兒戱臣謂今諸大臣請揭此榜無乃愚弄君父聾瞽百姓有同兒戱乎自欺可也欺人可乎欺人可也欺天可乎觀朝廷出此一榜旣已明知請遷都金陵爲非防自今以後大臣必無勸陛下爲江左之行者況陛下已有獨畱中原之詔亦必不肯失信於天下也況聞近日盜發錢塘擒太守殺漕臣屠戮郡官吏甚眾又聞嚴州洞寇尙未殄滅江浙之間已大騷然嚴州趨江寧杭州趨鎭江各不過三四百里鎭江與江寧接境皆自沿江南岸要害之地萬一賊勢稍熾必先據此二州以爲控扼則金陵之在今日豈是車駕巡幸之方乎兼聞近日東北餘寇數萬眾散走淮甸四散防汴諸處如虹縣靑陽鎭等已遭冦刼臣謂𨿽太后行宮亦未可遽往也陛下亦知國家社稷僅復於已亡之餘天下恟恟人心未定而四方英雄豪傑所以不敢遽起割據自立者以陛下尙在中原而大勢未去故也若車駕南渡則英雄豪傑卽日並起中原之地四分五裂矣諸郡守土之臣不免棄城而遁朝廷旣棄中原而去則安能責人之失守也哉又況兩河之民所以孤城堅守𨿽困不下者想亦日望國勢壯盛軍威振赫庶幾彊敵知畏不敢必取而尙得爲中原之人其屬望於陛下者諒不勝其切至也陛下萬一必爲江南之行則北人之望絕矣誰肯孤城堅拒以就死耶兩河之地又卽日便歸敵籍矣敵騎定須衝突而來英雄豪傑必與之極力角勝則京畿淮甸皆是血戰之地自江以北陛下豈復得回首一顧乎大河不足恃則大江不足恃亦明矣金陵𨿽有大江之險陛下亦豈能帖帖定居此乎大江之南𨿽屬陛下然已在他人指揮之下矣是豈社稷長久之所哉臣竊以爲一旦渡江則無復更有回日又安知無劉氏蕭陳之徒以相乘也淩遲之漸自此始矣臣固知陛下已斷然不爲此行所以尙爾譊譊以畢其說者欲陛下通知南北利害之相遼決意早歸京師而已竊知都城之人已見太后爲南去之計而未聞陛下有北歸之期悲嗟惴恐莫知所措今幸京師城壁旣已修築復舊陛下倘能明賞罰以厲六軍盡誠愛以結百姓何爲而不能守臣願陛下速歸京師謁見宗廟慰安都人之心大明誅賞以示天下使軍威士气奮然大振於是治兵選將決策親徵以回二聖之鑾輿然行營之遲速視事之緩急何如耳惟親徵之詔不可不速下而親徵之事不可不豫集庶幾折服敵气而二聖鑾輿歸還有期臣竊惟戎醜之性莫可言諭趨而避之則貪噬不已逆而擊之則率先逸去願陛下勿怯也不然則二聖鑾輿豈有還日秋气已髙天寒將至想見陛下思念父母兄弟漠北之苦日軫聖懷不勝痛切故不待臣區區之言也臣竊謂陛下必欲復中原以定大計再造王室以成中興之大業非用李綱不可蓋綱之所爲𨿽未必一一皆當柰天下之人著意屬望皆願以爲輔相者在綱而已綱今去國恐天下解體事難濟矣蘇軾有言未論行事之是非且觀人情之向背其綱之謂也臣切惟進退大臣天子之職非是細事必自有體大臣乞出必須堅畱不從其請若從其請卽使善去而又加恩數以遣焉至於有罪爲臺諫論列不得已然後謫出而謫命之下必按臺諫章疏摭實行詞廼者李綱蓋乞出也比見麻詞謫語甚峻不知詞臣何據而作豈朝廷大臣之惡綱者有以授之乎大臣只知欲快一時之私忿而不知有傷陛下進退大臣之體也臣竊怪臺諫之官陛下用之以司耳目乃今坐視朝廷之過舉而不爲一言之救豈亦有所觀望乎使綱之罪審如詞語臺諫自當預言想綱在朝廷臺諫觀望而不敢言也若綱之罪不至是而詞臣有所授而爲之則臺諫亦當論列想又觀望黃潛善汪伯彥之徒而不敢言也豈不辜負陛下耳目之任乎人主固當優容臺諫及其懷姦觀望如此尙可容乎願陛下處之臣竊謂黃潛善汪伯彥若不速去則必坐妨賢能之路鉗結忠義之口陛下將不得聞天下之言矣非社稷之福此臣所以反覆爲陛下言之也伏念臣以一介疎賤仰荷陛下記錄姓名卽位十日首賜追召出自獨斷非有先容顧臣何人可以當此誓當捐軀圖報萬一敢以宗社大計獻於陛下干冒天威辠當萬死臣東昧死再拜

少陽集卷三

欽定四庫全書

少陽集卷四

宋陳東撰書

答江西提舉監丞蔣宣卿書

七月七日太學生丹陽陳東謹再拜奉提舉監丞朝議閣下卽日秋暑伏惟撫部多暇尊候起居百福東伏防特遣急足逺賜書翰並示到照牒一道舉東應詔赴行在所仍給防子一紙計錢一百千助東路費並差兵士三人隨行東恐懼莫知所措東白屋一介之賤潦倒粗疎渉世迂闊生四十二年矣未嘗修進謁之儀以干公卿大夫頃在太學爲諸生時閣下佐官水衡東適有鄕人校館閣下夤緣邂逅獲一望丰采然恨未足少款以露心腑豈意悞聽以東姓名防污薦墨乃取東往嵗獻書之故此尢非敢當者東不肖無狀暗於自揆逢時艱難輒有所論列狂妄之罪理合誅夷仰賴天子聖仁赦其萬死已是大幸豈敢更有他望哉向者少宰吳公嘗以區區亦請於上命之以官東於是循墻走避上章抗辭至於數四僅乃獲請朝廷蓋哀其誠而諒其無他也今豈敢復望以此受知於有位以僥幸進身耶閣下之意則厚矣閣下無乃過乎昔孟子所謂近臣遠臣觀其所主所爲主則賢否可知矣東豈敢貪冒公舉以累閣下之賢乎不敢不敢所有照牒錢劵謹具別狀投連粘封授來價繳納伏望提舉監丞朝議閣下亦哀其誠而諒其無他而俯從之幸甚未有參見之期伏祝爲國保重不宣

答延康殿學士知鎭江府趙子崧書

七月十一日太學生陳東謹再拜裁書於判府安撫延康閣下自閣下下車以來東村野跧伏未遑修進謁之儀一展桑梓之敬懈怠之罪復何所逃方此恐懼忽防專價吏頒示公牒並賜之書東拜命感激愧無以當伏念東生四十二年矣自四五嵗先君教之讀書略通大義不甚解也於時事一無所長惟愛君憂國之心憤世嫉邪之志出於天性不可彊而奪年十七八先君子命事科舉遊學校欲令以宦學起家自初至今二十五六年矣東謹守嚴訓蹉跎潦倒不悔也宣和七年冬孝慈淵聖皇帝登寶位時方彊敵犯順朝廷艱危宗社之勢甚如累卵東在太學爲諸生親覩國難不勝切齒刻骨蓋其所以致禍之端深知備見抑鬱於胸中有日矣於是合在學生千百上章叩閽一吐之覬裨新政之萬一狂妄之罪至於再三理合誅夷賴國恩寛大赦其大死朝廷旣又命之以官東惶恐失措循墻走避辭章屢上僅乃獲免旋卽告歸桑梓之下負米奉祭養爲世幸民已是過望尙復何求日夕北面祈向國威大振狂冦殄滅側耳捷音欲與黃童白叟酌酒相慶庶幾復見太平不意朝姦稔惡縱敵爲患遂至大變使我兩宮防塵九廟危殆金枝玉葉墮落敵營姦逆乘勢僭竊大寶天下忠臣孝子疾首痛心東𨿽布衣白屋之賤不足道者然世世戴趙氏之天履趙氏之地含齒戴發粗知忠孝豈忍坐視君父之危辱而安寢甘食乎號天呼地恨無死所幸新天子龍飛社稷復歸我宋天下之人獲再睹天日之光矣柰何二聖未有回鑾之耗一人不勝宵旰之憂茍有血气之屬孰不願捐軀頂踵爲國復恥如東之愚何足以爲防引領朔風泣血而已豈謂仄席首及微賤閣下布宣徳意惇諭諄復東𨿽欲懇辭固避以伸知難之義不可得矣當卜日趨赴闕下少效愚衷圖報萬一區區非毫楮可具旦夕俯伏堦墀諸容面陳不宣

家書

東百拜上覆婆婆姆姆十四叔嬸十八叔嬸三十叔嬸家中骨肉上下俱安東八月十四日到南京十五日入門十六日具狀申尙書省十七日詣登聞檢院上書十九日又上書二十五日又上書當日晚忽有應天府吏人來追取東必是得罪恐死生未可知然東已處之定矣切恐死後家中不知仔細老兒煩惱今特寫此紙恐要知東不以他故而死也新婦並二女東不暇顧卹盡教婆婆姆姆諸叔嬸照顧處置新婦見懷姙或得一男卽先人之後不絕東死無恨矣六五弟善事六三哥同共奉侍二老兒勿教失所想諸叔嬸更不在叮嚀也二弟徧諸房尊長呼名起居見姑姑亦傳語四七妹今年便可與他成結了卻死生天也切勿念東除隨身衣服外其餘行李盡付六十郎並諸僕防去且助二老兒使用大姐長成中間已許四六姐六五郎爲親如他家不悔卽與不然則別作處之請將此紙送與四六姐一看自余不復言矣秋气向冷伏祝善嘉保重不備建炎攺元八月廿五日東百拜上覆婆婆姆姆諸叔嬸座前文字片紙已上盡令六十郎收管可一一檢之六二郎諸弟妹不及一一作簡防諸親一一導意東八月二十五日晚南京神霄書

六十郎石靑曾慶劉福趙慶吉能如將帶行李至家可一一多與錢羅貴遣去梓州襄城爲二嫂去秦宅下書恐月初到東又覆

自贊

生本假借誰識其眞丹靑所冩非吾精神天地使我與物爲春終當有歸髙閣麒麟

少陽集卷四

欽定四庫全書

少陽集卷五

宋陳東撰詩詞

大雪與同捨生飲太學初筮齋

飛亷彊攪朔風起朔雪飄飄灑中土雪花著地不肯消億萬蒼生受寒苦天公剛被陰雲遮那知世人凍死如亂麻人間愁嘆之聲不忍聽誰肯采摭傳說聞達太上家地行賤臣無言責私憂過計如杞國揭云直欲上天門首爲蒼生訟風伯天公倘信臣言憐世間開陽闔陰不作難便驅飛亷囚下鄷都獄急使飛雪作水流潺潺東方日出能照耀坐令和气生人寰

翼按玉川月蝕詩昌黎風伯訟合先生此詩遂成三絕

律詩三十韻僅存二韻

山嶽遭埋沒乾坤著蔽防已成堆積勢漸費掃除功

自許昌如蔡與石士繇酌別一章

太學諸生出許昌抱關夫子特相將輕衣短防秋風裏瘦馬羸童古柳傍黃葉翻翻慘離思濁醪沃沃澆愁腸欲知此別情懷惡正是平生气味長公歸且作詩書伴我去還依鴻鴈行酒防徑渡石橋子回首髙城揮夕陽與虞章舜卿二表弟季明遊兼勝亭有作

危亭兼雅勝勝景足奇觀湖水涵天入山云帶蟠千松偃夜月萬竹撼春寒玉井汲甘冷塵緣那得幹野曠湖山逺林深松竹幽舊題看壁立前事逐萍浮荏苒荒三徑依稀度九秋故人應念我雅會莫遲畱三子皆吾弟阿章才更豪風流江左舊句法杜陵髙雅志在五馬壯心連六鰲時哉偶未與日且醉金舠

次韻同捨李衝壽夜坐

時引金杯防劍看光芒髙徹鬥牛寒要令世事從心淡可謂人情徹鼻酸經術豈應窮皓首文章何用苦雕肝吾徒行與功名會莫作覊人日夜嘆

秋夜獨坐有感一章奉呈師說令尹奉議光明主簿虞章

依依客館夜燃膏子夜覊愁無處逃閒炷鑪香聴夜快斟杯酒讀離騷休驚時節云何速獨弔古人殊不遭一陣曉寒催畫角朝來爽气碧山髙

彥雋母挽章二首

人生五福古難全天賦夫人獨不偏內行無慚詩婦孝母儀何啻穆姜賢庭幃已嘆芳魂獨宗族空畱舊事傳惟有南陔多少恨忍看松栢鎖寒煙

少馳賢孝譽來配潁川家𨿽奪共姜誓曽無賢母瑕一鄕防愛惠百口借生涯享福逾中壽歸與勿怨嗟

穎川二絕

我家本出穎川住幾世不曽歸潁川今我暫來忽暫去太丘風流誰與傳

我來穎川何所見靑靑古柏古城傍知是荀陳手親植令人不覺淚行行

次韻士繇惜別

男兒自有四方誌離別豈能動剛腸功名未遂身未老白眼靑靑頻舉觴

次韻邵予可彈琴二首

雷公徽玉粲明星照出師襄指下聲可憐此地無人識喚作新來黒瘦箏

漫說朱弦大古淸政無蒙瞽在周庭髙山流水本無事安用區區裏耳聴

與士繇遊金山翼日分袂二絕

早別金山恰曉鐘離防分破一江風洲渡口波聲逺後夜相思明月中

京口洲一水間秋風重約到金山江山自爲離人好不爲離人數往還

題吳公輔庵

一徑縈廻屋數間我來聊欲寄淸閒道人杖履知何處空鎖煙霞萬疊山

茶

偏愛君家碧玉盤建溪云腳未嘗亁書生自恨無金換聊以詩章乞數團

送友人防二絕

欲認靑簾索酒嘗俄驚丹旐送君防呂莊編戶傷心切愁對淸風想杜康

初成大廈勢巍巍有意於門駟馬車未幹壁土君先已賀燕翻隨弔鶴飛

徐氏哀詞代作

憶昔常隨祖母過登堂共慶尙埀胡十年未逺皆流蕩地下相逢果有無

和邵予可賣俸豆

休論斥鹵與膏腴豆藿連阡稻麥無舉世紛紛寶魚目投人愼勿以明珠

謁王樂道之子聞方飯絕客一絕

晚生恨不及前軰來訪諸郎觀典型吐握風流何寂寞滿林風竹自秋聲

詠桃花菊一章

潘郎嘗望塵陶令亟避俗胸中定何如淸濁在一矚河陽艶桃李彭澤郁秋菊所好邈如許二子殊品目詩人易評量忍使混衡斛當使冰鑑磨要遣須眉燭勿容脂粉姿濫入珪璋錄神仙眞渺茫浪說武陵谷不如臨淸潭飲水樂自足誰令春紅防污秋株緑寒根豈無知風霜怒應蓄令尹非安仁腰帶肯輕束脫巾漉酒漿黃花泛新馥

春日偶題

驅除睡思茶甌外收拾春光酒盞中萬種窮愁渾不問世間此樂幾人同

防黃魯直買米帖

廣文歌飯不足要是古來賢達人山谷有錢能買米比之魯公殊未貧

尹館作此覓酒召李順之飲

今日天色惡酒壺恰已空何來進童子挈榼問主翁主翁正對客兀坐書堂中諸生功課畢鼔瑟歌醉翁愛酒欲出門杖頭無靑銅春衣典又盡搜索計已窮酒興不可遏不免作詩呼進童空壺挈將納宅庫爲我卻致防灰紅得酒須尋愛酒伴更煩與召隴西翁

送黃仲達歸溫州仍寄諸友

長安市上喜相逢傾蓋恩情久要同幾載暌違勞想夢一樽邂逅冩情衷家山柑橘正酣露江岸防檣忽飽風歸去借聲詢舊友項髯方浪薛芹宮【項邦髯方正仲浪薛公才多遇新除齊州教授】

謝溫州黃仲達送鄂州虀

黃夫子從汶上來三束送風土應知我亦困虀鹽肯食沽酒與市脯食肉者鄙無逺謀甲第紛紛何足數飯蔬飲水眞樂哉千古風流想尼父

夜飲二絕

筍芽鵝炙殊可口明月淸風不著錢坐對靑州一從事共君今夜不須眠

欣然有意引陶潛此意何妨俗士嫌三百靑錢亦希有速將趂取夜厭厭

秦刷子

誰研碧瑯玕影撼半庭風月尙有嵗寒心在畱得數根華髮龍孫愛戱碧波濤喜動淸風發到得浪花深處一甌香雪

西江月

風動一軒花竹瑯玕靑錦薰籠憐才自是宋墻東誰識琴心挑弄暮雨乍收寒淺朝云又起春濃冰肌玉骨信俱融不比巫山閒夢

驀山溪元夕

半生覊旅幾度經元夜長是競虛名把良宵等閒棄捨去年元夜道得身閒依舊是客長安寂寞孤眠者今年元夜也則非鄕社卻有人約擕手燈前月下那知風此事又參差成怨恨獨恓惶淸淚潸然灑

七夕西江月詞

我笑牛郎織女一年一度相逄歡情盡逐曉云空愁損舞鸞歌鳯牛女而今笑我七年獨臥西風西風還解過江東爲報佳期入夢

翼按先生詩詞乃百十中之一二耳然初筮齋詠雪一首直與盧韓月蝕詩並驅詠桃花菊一首體物之妙雜之蘇黃集中人不能辧吉光片錦大庖一臠豈在多哉

少陽集卷五

欽定四庫全書

少陽集卷六

附錄【列傳行狀】

宋史列傳

陳東字少陽鎭江丹陽人蚤有雋聲俶儻負气不戚戚於貧賤蔡京王黼方用事人莫敢指言獨東無所隠諱所至晏集坐客懼爲已累稍引去以貢入太學欽宗卽位率其徒伏闕上書論今日之事蔡京壊亂於前梁師成陰謀於後李邦彥結怨於西北朱勔聚怨於東南王黼童貫又結怨於遼金剏開邊隙宜誅六賊傳首四方以謝天下言極憤切明年春貫等挾徽宗東行東獨上書請追貫還正典刑別選忠信之人往侍左右金人迫京師正請誅六賊時師成尙畱禁中東發其前後姦謀乃請死李邦彥議與金和李綱及種師道主戰邦彥因小失利罷綱而割三鎭東復率諸生伏宣徳門下上書曰在朝之臣奮勇不顧以身任天下之重者李綱是也所謂社稷之臣也其庸繆不才忌嫉賢能動爲身謀不卹國計者李邦彥白時中張邦昌趙野王孝迪蔡懋李棁之徒是也所謂社稷之賊也陛下防綱列卿之中不一二日爲執政中外相慶知陛下之能任賢矣斥時中而不用知陛下之能去邪矣綱任而未專時中斥而未去復相邦彥又相邦昌其餘又皆擢用何陛下任賢獨未能勿貳去邪猶未能勿疑乎今又聞罷綱秩事臣等驚疑莫知所以綱自起庶官獨任大事邦彥等疾如仇讐恐其成功因用兵小不利遂得乘間投隙歸罪於綱夫一勝一負兵家常勢豈可遽以此傾動任事之臣竊聞邦彥時中等盡勸陛下他幸京城騷動若非綱爲陛下建立則乘輿播遷宗廟社稷已爲丘墟生靈已遭魚肉賴聰明不惑特從其請宜邦彥等謗嫉無所不至陛下若聴其言斥綱不用宗社存亡未可知也邦彥等執議割地蓋河北實朝廷根本無三關四鎭是棄河北朝廷復能都大梁乎不知割太原中山河間以北之後邦彥等能使金人不復敗盟乎一進一退在綱爲甚輕朝廷爲甚重幸陛下卽反前命復綱舊職以安中外之心付種師道以閫外之事陛下不信臣言請徧問諸國人必皆曰綱可用邦彥等可斥也用捨之際可不審諸軍民從者數萬書聞傳防慰諭者旁午眾莫肯去方舁登聞鼓撾壊之喧呼震地有中人出眾臠而磔之於是亟召綱入復領行營遣撫諭乃稍引去金人旣觧去學官觀望時宰議屏伏闕之士先自東始京尹王時雍欲盡致諸生於獄人人惴恐朝廷用楊時爲祭酒復東職遣聶山詣學撫諭然後定吳敏欲弭謗議奏補東官賜第除太學錄東又請誅蔡氏甚力辭官以歸前後書五上旣歸復預鄕薦髙宗卽位五日相李綱又五日召東至未得對防綱去乃上書乞畱綱而罷黃善汪伯彥不報請親徵以還二聖治諸將不進兵之罪以作士气車駕歸京師勿幸金陵又不報善輩方掲示綱幸金陵舊奏東言綱在中途不知事體宜以後說爲正必速罷潛善輩防布衣歐陽澈亦上書言事潛善遽以語激怒髙宗言不亟誅將復鼓眾伏闕書獨下潛善所善府尹孟庾召東議事東請食而行手書區處家事字畫如平時已乃授其從者曰我死爾歸致此於吾親食已如厠吏有難色東笑曰我陳東也畏死卽不敢言已言肯逃死乎吏曰吾亦知公安敢相迫頃之東具冠帶出別同邸乃與澈同斬於市四明李猷贖其屍瘞之東初未識綱特以國故至爲之死識與不識皆爲流涕時年四十有二潛善旣殺二人明日府尹白事獨責其何以不先關白微示慍色以明非己意越三年髙宗感悟追贈東澈承事郎東無子官有服親一人澈一子令州縣撫其家及駕過鎭江遣守臣祭東墓賜緡錢五百紹興四年並加朝奉郎祕閣修撰官其後二人賜田十頃

行狀【弟南】

公諱東字少陽鎭江丹陽人也曾大父諱廣大父諱思齊考諱震自五世以來以儒嗣其業皆隠徳不耀公生而性頴悟有气局未冠已如成人博學彊記善屬文年十七朝廷以三捨取士入學與諸生居十年以上捨貢於辟雍升太學在太學十五年屢以校定試上捨俱不利人或誘以他道進公正色謂之曰吾𨿽不材必欲取科第爲親榮君柰何以是污我耶政和三年朝廷大作雅樂命太學生五百人習之有司將按試於庭或謂事竟且次第推賞時諸生及縉紳子弟多以夤緣獲與者人人有徳色公時以齋長與焉一日輒詣長貳白辭之長貳謂公曰樂成且官矣人咸願與而不可得公何遽辭焉曰寜有是事萬一有之吾何以僥幸進身耶同捨生力挽之卒不肯與有識者髙之俄而奔先君防以歸哀毀成疾終三年不入妻室鄕黨稱其孝服除復遊太學毅然有澄淸之志每與士大夫論巨姦往往怒髮衝冠見者爲之竦然宣和八年金人冦河北徽宗倦於勤淵聖皇帝卽位明日詔內外及士庶言時政得失公慨然曰太學賢士之關國家涵養之地豈可無應詔者乎乃率在學數百人上書闕下首論蔡京王黼等誤國姦狀乞正典刑以折敵气淵聖納其言然執政者營救之猶未遽出時金人犯京城公在圍城中再上書反覆論京等罪惡繼而臺諌亦論列京辠於是朝廷始盡黜而誅之明年春淵聖方召五路兵以拒敵用李綱種師道主其事而肉食者偸安畏懾欲爲城下之盟沮罷綱師道等京師俱罷兵金人乘我不備恟恟不自安公曰事急矣於是夜復艸書黎明合在學諸生伏闕下以進軍民不期而防者十餘萬人淵聖悟卽起二公於廢籍中金人聞二公之復用也因遂觧去初公之與諸生伏闕軍民始相聚以觀俄至數萬柰其書爲姦人蔽塞不卽通軍民因毀闕前欄楯撾登聞鼓其不逞者憤宦官之前爲姦也乘勢鼔噪殺禦藥朱拱之等至揉其膚髮公止之𨿽甚力眾怒嘩不聽有同捨生前謂公曰事勢如此柰何盍且逃死乎公笑曰君何言之謬耶吾去則君等戮矣顧君等何罪吾今自是頭已在地矣繼而綱師道出謂眾曰朝廷已復用我總兵矣眾皆識二公丰采遂稍稍散去實靖康元年三月初五日也於是用事者遂以脇持君父爲名令太學官屏公出學已而王時雍輩又欲矯制盡殺太學生上書者賴開封府聶山力救得免淵聖復降內批付山曰前日太學生陳東言事誠出忠義可令還學山同祭酒楊時出禦筆率學官請公或曰君可去矣公曰吾家貧親老欲由學校取科第今天子禮士如此吾何捨學校去乎遂還學久之宰相吳敏請以官命公實欲寵之也公再上書力辭不受夏五月因謁告歸省親公旣欲以科舉進是嵗秋八月應鄕貢進士舉預薦未行奉親居裏閈甘防之餘日與親舊把酒爲樂酒後耳熱往往援筆賦詩以自適冬十月金人犯京城公憂國步艱危至寢食俱廢繼聞京城陷乃北向慟哭或中夜興起恨無死所明年夏五月今上皇帝卽位於南京攺元大赦公聞之喜而不寢謂所親曰吾今始有生意未防有防召公於是知鎭江府延康殿大學士趙子崧移文趣公行公聞命戒嚴行李或勸公無行公曰新天子卽大位十日而下詔呼一布衣必欲聞天下之言也有君如此頂踵尙奚惜耶遂就道以棺自隨示不求生以害仁八月十五日至行在所卽具狀申尙書省不報因寓居神霄宮杜門不敢見賔客聞宰相汪伯彥黃潛善議欲遷都建業京師人情日益不安遂上書乞罷潛善伯彥進用賢相又上書請車駕早還京決策親徵又論遷都於國家大有利害者皆不報公知事勢已不可回欲乞歸田裏待罪狀未及上私念之曰天子以忠言召我若不以微罪行人必以我爲畏禍而去遂蔬食焚香艸書再上之力論潛善伯彥等姦書上潛善以公言逼已乃與宦官康履謀以他事奏請令應天府尹孟庾追取而殺之蓋康履方怒公在靖康初伏闕致軍民殺其黨朱禦藥輩而孟庾又王黼客也潛善伯彥旣有殺公意二憾在焉遂置極法公自赴召至行在所凡十日而得罪死然公𨿽以言忤權貴見殺而書中所言多中時病朝廷往往略施行之方應天府追吏之來也公睡正熟寤寐而見之乃徐起更衣索飯語吏曰朝廷召我來未曾得見官家爾曺不可無禮容我寫家書吏曰不敢遂就食食訖索紙作書區處家事纎悉備盡字畫遒勁有顏栁遺法臨刑神色不變旣死面如生識與不識之人莫不爲之流涕隨行僕夫具棺以殮鄕士胡璹爲防其喪以歸建炎三年春車駕南幸臨安大臣有以公死爲言者上始驚悟卽命贈承事郎仍官有服親一人夏四月車駕回幸建業道由鎭江參知政事王綯爲上言曰昔太學生陳東嘗奏封事出於忠義用事大臣私渉嫌疑力行奏請亟加誅戮上曰朕方深悔過之誠旌盡忠之士旣已追贈京職仍官其子今行經其鄕未忘於懷可特贈錢五十萬紹興三年再貶南京用事大臣復追贈朝奉郎祕閣修撰仍與兩資恩澤賜官田一十頃誥詞禦筆云云初王綯旣言公以忠死上卽命賙其家官其子綯退而謂人曰以此見陳公之死非聖心也公被罪之日年四十二其配吳氏生二女方赴召時吳氏有娠一日晝寢夢白蛇自身外繞其身驚而覺因語家人家人皆怪之及訃音至始知夢之日乃被罪之日也遺腹後得男聚族而觀之且喜且悲知公之後不絕名曰嗣宗二女長適忠翊郎楊中和次適潘好謙右迪功郎處州麗水尉皆以公恩澤故公之歿也祖母蔣氏卒繼母吳氏年髙而家益窶二女未及嫁而嗣宗尙在孩抱公之配吳氏乃謀諸姑而請於朝令南受所賜有服親恩命哀慟累日始公母蔡氏懷公七月而生六嵗而蔡氏卒鞠於吳氏公事父母盡孝事祖母尢謹而吳氏視之如己子繼生二子曰坦曰南兄弟友愛人不知其異母焉公平日與朋友信其於鄕黨恂恂然宗族姻婭皆得其歡心家𨿽貧而輕財重義賙人之急𨿽質衣冠不靳也爲文章不事華靡命意立言必合風雅有詩文數百篇經兵火多不存自少尙气節有憤世嫉邪之志當宣和末羣姦益用事公知其社稷必危嘗因大雪與同捨生飲太學初筮齋酒酣聮句爲樂眾皆黙然不能落筆公獨爲古詩雲飛防彊攪朔風起朔風飄飄灑中土雪花著地不肯消億萬蒼生受寒苦天公剛被陰雲遮那知世人凍死如亂麻人間愁嘆之聲不忍聴誰肯采摭傳說聞逹太上家地行賤臣無言責私憂過計如杞國掲云直欲上天門首爲蒼生訟風伯天公倘信臣言憐世間開陽闔陰不作難便驅飛防囚下酆都獄急使飛雪作水流潺潺東方日出能照耀坐令和气生人寰又爲律詩三十韻有雲山嶽遭埋沒乾坤著蔽防已成堆積勢漸費掃除功其措意類如此在淵聖皇帝朝凡六上書今上皇帝臨禦又三上書公初上書論蔡京王黼等太學人人言殊𨿽平日與共腹心者然亦忌憚蓋以數人者用事日久盤根錯節恐未易以言破也公乃曰公等未許我我當斷之於心於是閉門焚香危坐黙自計曰書上而言幸中朝廷設命我以官𨿽貴且顯吾不受設得罪以死吾不悔如是可也繼而諸生見公書翕然願従俄而祭酒謝克家司業蓋望之博士孫覿坐堂上克家曰聞爾率諸生伏闕柰何俱不敢答至覿則曰太學何蕃蓋所以稱於當世者獨以叱六館之士不従朱泚之亂而已未聞伏闕也上書何爲公亦不答卽長揖而退二公訖無所發怒諸生又以是偉公故書終得達今往往皆流傳於天下公初自太學奔喪歸而先君已葬矣公以喪非治命欲擇遷葬蔡氏合之志未遂而公被罪以歿南後於縣之尙徳鄕桐村之原得吉卜焉以建炎三年十月十四日遷先君與蔡氏合以成公之志而公之喪實祔焉南重惟不肖未爲公立墓隧之碑今述公平生事列於行狀以備史官采擇云

欽宗省勅

靖康元年四月初九日奉皇帝禦批太學生陳東言事誠出忠義勅賜迪功郎同進士出身補太學正錄

禦旨

二月六日同奉聖旨陳東歐陽澈各贈承事郎仍與有服親迪功郎一名令所居州縣存卹其家黃潛善謫授梅州團練副使永州安置汪伯彥謫授江州團練副使英州安置

賜錢詔

建炎三年四月皇帝道由京口之丹陽參知政事王綯奏曰昔者太學生陳東以言忤嬖臣被誅此其鄕裏上惻然下詔曰太學生陳東嘗奏封事出於忠義用事大臣私涉嫌疑力行奏請亟加誅戮朕方深悔禍之誠旌盡忠之士旣已追贈京秩仍官其子今行經其鄕未忘於懷可特賜錢五十萬

諭宰執

諭宰相呂頤浩等曰張慤古之遺直陳東忠死可念二人皆塟郡境已降親札令有司致祭卿等更卹其家

賜田勅

紹興四年十一月一日髙宗皇帝禦筆勅中書門下朕建炎卽位之初昧於治體聴用非人將布衣陳東寘於極典朕深痛之𨿽已贈承事郎並與有服親迪功郎一名誠未足以稱朕悔枉之意可特賜朝奉郎祕閣修撰仍更與兩資恩澤如無兒男許女夫承受仍與所居州軍撥賜官田一十頃

追贈朝奉郎祕閣修撰誥

故贈承事郎陳東右可特贈朝奉郎祕閣修撰勅故贈承事郎陳東等嗚呼古之人願爲良臣不願爲忠臣以謂良臣身荷美名君都顯號忠臣已攖禍誅君陷昏惡嗚呼惟爾東爾澈其始將有意於爲忠臣乎繇朕不徳使爾不幸而不爲良臣也𨿽然爾借不得已不失爲忠臣顧天下後世獨謂朕何此朕所以八年於玆一食三嘆而不能自己也通階美職豈足爲恩以塞予衷以彰予過使天下後世考古之飾非拒諫之主殆不如是魂而有知享朕玆意可依前件奉勅如右札到奉行紹興四年十一月八日

官陳東弟南省勅

誥贈朝奉郎祕閣修撰陳東弟南奉勅如右札到奉行紹興四年十一月十日

加贈陳東朝請郎誥

乾道六年十一月六日郊祀大禮赦書節文應見任文武陛朝官父母妻並與封贈右通直郎新差知滁州靑流主管學事勸農營田公事陳嗣宗故父贈朝奉郎祕閣修撰東右父擬贈右朝請郎臣之奇等言謹擬王稙擬封贈父母妻如右謹以申聞謹奏乾道七年四月【缺】日

少陽集卷六

