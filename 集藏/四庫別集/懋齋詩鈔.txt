懋齋詩鈔﹝淸﹞愛新覺羅惇敏

東臯集

自山海歸﹐謝客閉門﹐惟時時來往東臯間。蓋東臯前臨潞河﹐潞河南去數里許﹐先塋在也。漁罾釣渚﹐時繪目前。時或乘輕舠﹐一槁蘆花深處﹐遇酒簾輙喜﹐喜或三五杯﹐隨風所之﹐得栁陰﹐則維舟吟嘯﹐往往睡去﹐至月上乃歸。偶或有所得﹐輙寫數語﹐以適情﹐率以爲常﹐然未甞示人也。癸未夏﹐長日如年﹐偶檢檢篋衍﹐數年得詩若干首﹐大約煙波漁艇之作居多﹐遂以東臯名之﹐夫波漁艇﹐素所志也。他年小築先塋之側﹐一棹滄浪﹐想笠屐歸村﹐應不至驚犬吠也。書此以代異日卜居左券。

水南莊緩步臨流四野賒﹐水南莊外釣竿斜﹐小橋野艸歸村路﹐隔岸垂楊賣酒家。蘆荻煙深聚网罟﹐萍波水暖長魚蝦﹐小園終日閒雙手﹐種菜還兼學種瓜。

謁三忠祠﹝諸葛武矦嶽武穆文信國﹞三忠廟貌古祠堂﹐下馬遙瞻肅客裳﹐同爲中原謀帝業﹐僅畱遺像付空王。江山西蜀余荒艸﹐宮殿南朝冷夕陽。斷碣殘碑倍惆悵﹐蘆花楓葉總悲涼。

題敬亭弟松崖披捲圖二首花木幽深蔭小軒﹐倩誰重譜舊西園﹖閒牕看罷添惆恨﹐三十年前莫謾論。射鵰試徧郊原馬﹐懷古曾傳塞上歌﹐更向林泉深逸趣﹐一人一卷對煙蘿。層巖蒼翠古松邊﹐倚石臨流倍適然﹐隨處家山堪傲隱﹐他年不屑買山錢。想見廬山面目殊﹐丹靑臨墨費躊躇﹐欲將峭石孤松畔﹐添个東坡笠屐圖。

登觀音閣弔安親王故園落木響蕭颼﹐遙登古佛樓﹐白雲樵子徑﹐黃葉廢園秋。臺榭啼烏恨﹐邱林落日愁﹐臨風弔遺迹﹐竹外梵聲幽。

宏善寺題壁兼贈曇瑞上人卽和壁間惺存居士韻四首衣塵抖擻見眞宗﹐禪室從敎一榻容。見說淸談兼妙法﹐座中詩句缽中龍。郊園落日悵西風﹐荒艸芊綿曲徑通。一瓣禪龕何處所﹐上方淸磬一燈紅。載酒閒看古寺花﹐探幽靜院絕塵嘩。詩人老去空遺迹﹐壞壁龍蛇勢整斜。夢幻驚從蓮座傍﹐蒲團香火坐僧房。石壇影落歸途晚﹐今古鐘聲一夕陽。

登慶豊閘有懷敬亭古渡人煙闊﹐溟蒙薄板東﹐秋連野水碧﹐霞入晚山紅。蘆老漁舟聚﹐艸荒村肆空﹐獨來登眺意﹐一鴈叫西風。

王植三﹝槐﹞自山海闗至人自楡闗至﹐相逢感舊遊。風煙遼海月﹐行旅薊門秋。小話憐深夜﹐豪呼上酒樓。遙遙思往事﹐無那付閒愁。

村宿柴扉薄暮靜﹐髙臥洽疎慵﹐村祭隔林火﹐風聲逺寺鐘。夜昏聞犬吠﹐屋老借云封﹐更喜沽來便﹐寒深酒興濃。

淸明東郊﹝已下己夘﹞郊原寒食候﹐曉日出城闉。古渡花爭發﹐荒祠艸又新。野煙人上冢﹐啼鳥自含春。無限幽棲意﹐臨風一愴神。靑簾遙隔岸﹐野肆綠楊煙﹐把酒問漁艇﹐臨風試馬蹄。孤篷春水闊﹐古寺夕陽低。薄暮未歸去﹐人家煙樹迷。

送汪易堂南歸省親別味盧溝路﹐匆匆攜手余﹐髙風行迹杳﹐古道客囊虛﹐燕市悲長鋏﹐西湖有舊廬﹐駕言賦歸去﹐不是爲鱸魚。一剣輕行橐﹐單車出薊門﹐靑衫遊客淚﹐白髮老親恩。煙水江天闊﹐鶯花鄕路繁。秋風桂子月﹐預設故人樽。

春暮同敬亭貽謀泛月二首晚風寂寂水潺潺﹐載酒臨流買釣船。莫漫夜遊愁秉燭﹐孤帆明月綠楊煙。樹色溟蒙綠幾行﹐臨河亭子水南莊。荒祠古墓鴉風晚﹐半夜水聲嚙壞塘。流水無人古渡頭﹐大家爭取小漁舟。月光波色明於鏡﹐欲把閒身托野鷗。微波瀲灔月玲瓏﹐深夜迎人擘栁風﹐重酌殘杯廽船尾﹐一篙遙指小橋東。

春日偕敬亭貽謀載酒逰道院用少陵題張氏隱居韻卽題其壁上東風野外幾探求﹐曲徑遙尋道院幽。松影石壇深古洞﹐竹煙丹竈小林邱。平臺花閣宜豪飲﹐斜日鐘聲感舊逰﹐咫尺蓬萊絕塵俗﹐此身莫漫問仙舟。

懷易堂次敬亭韻四首書劍今何處﹖翻憐作客時。探奇遇廢寺﹐弔古訪遺碑。水闊孤帆逺﹐春寒旅雁遲﹐頓教離別意﹐往事偣堪思。憶昔秋深候﹐同君客錦城﹐臨風當月上﹐把酒看潮生﹐舊路長新艸﹐荒山余亂荊。悠悠隔南北﹐落日不勝情。相逢頻把袂﹐回首訂交初﹐燃絮供分韻﹐擘箋試較書﹐豪呼春酒暖﹐小話夜窗虛﹐依舊琴樽在﹐空勞嘆索居。金山泉第一﹐茗戰自然工﹐更擬食新筍﹐還憐摘晚菘。人思京路北﹐鄕詠越江東﹐到日歌煙棹﹐西湖明月中。記得淩河畔﹐煙波學釣徒﹐舊逰悲雪爪﹐春事點花須﹐越水吟歸客﹐燕山靜掩廬﹐通津南去路﹐日望北來艫。

二閘遲敬亭不至臨風一棹趂扁舟﹐蘆岸村簾分外幽﹐滿耳濤聲流不盡﹐夕陽獨立小橋頭。

水南莊題壁同敬亭貽謀用蘇韻荒盡園林頹盡山﹐泊船此地共畱連。廢祠亭畔生新艸﹐村菜籬根潄野泉﹐隔岸綠楊茅店酒﹐片帆飛鳥夕陽天。詩人老去空流水﹐誰復當年逸事傳。

曉雨卽事淅瀝聲驚曉夢中﹐捲簾雲气正溟蒙﹐小階亂落槐花雨﹐低幙斜穿燕子風。遙看絲絲罥煙柳﹐坐聽細細打窗篷﹐海橊昨買豊臺種﹐喜見宵來分外紅。

雪梅信今年早﹐花飛滿禁城﹐閉廬寒有夢﹐入夜靜無聲。飄瓦鋪霜潔﹐臨窓疑月明﹐誰憐袁處士﹐門迹絕人行。

敬亭同貽謀村宿見憶有作次韻答之天髙平野望無垠﹐人在南郊臥白雲﹐落葉引風塡廢井﹐老狐拜月入孤墳。荒村薄酒應思我﹐夜火寒窓正憶君。遙想對牀聫舊約﹐﹝謂敬亭貽謀﹞可能病念沈休文。

丁丑楡闗除夕同易堂敬亭和東坡粲字韻詩回首已三年矣追憶舊逰因復和之並簡易堂敬亭一歳餘一宵﹐両年爭夜半﹐回頭三十一﹐空勞撫髀嘆﹐憶昔錦城逰。山海憑眺玩﹐倐忽已三年。浮雲悲聚散﹐挑燈猶故歳﹐且與今年伴。兒女誇新妝﹐直欲坐待旦﹐具食喜山妻﹐頗解齊眉案。舉杯還自傾﹐頋影頹然亂﹐信心無垢塵﹐持身嘗滌盥﹐所惜負居諸﹐去去不可緩﹐遙望古奇人﹐意气虹霓貫。嗟余愧眉低﹐恥就書生懦﹐爆驚竹諠闐﹐起坐添獸炭。因思彈鋏客﹐短檠對孤館。西園守歳人﹐歡酌圍鑪暖。消息問春光﹐一枝梅初粲。

春栁十詠

十詠者﹐鎭國將軍嵩山次蘇雷巖韻作也。諷詠之餘﹐不覺技癢﹐然二作在前﹐又恐意涉雷同﹐爰分十種﹐仍次原韻。

隋堤禦河河畔問埀楊﹐飛絮飛花盡可傷﹐遺恨綠煙猶夕照﹐舊逰金穗鎖橫塘。龍舟南幸人安在﹖汴水東流路正長﹐莫向春來尋故迹﹐鴉啼別苑總廽腸。

金城傷心觸目柳初眠﹐流涕攀條倍自憐﹐人已何堪空寄恨﹐樹猶如此憶當年。新枝玉笛歌邊調﹐舊種金城長暮煙。相對無端思往事﹐闗情最是艷陽天。

灞岸柳相看無語倍魂銷﹐踠地輕翻闘舞腰﹐又送行人新作郡﹐空憐板渚舊埀條﹐曉風殘月籠徵袖﹐翠色晴煙綰畫橋﹐莫唱驪歌頻折贈﹐年年風雨最無聊。﹝感慨系之矣﹞

永豊樂府歌殘事已空﹐荒園南角恨無窮﹐新晴嫰綠離宮裏﹐景色和均上苑中。盡日無人誰作主﹖有時經雨自春風。詩人詞調猶堪記﹐觸忤心情類轉篷。

永豊樂府歌殘事已空﹐荒園南角恨無窮﹐忍將上苑飛花種﹐空付離宮亂艸中。盡日無人誰作主﹖有時雨自春風。詩人詞調猶堪記﹐觸忤心情類轉篷。

靈和記取風流年少時﹐蹁躚旋舞闘腰肢。南朝舊恨余丰韻﹐六代新愁付雨絲。情緒依依空有憶﹐輕盈漠漠不勝吹。靈和殿裏堪惆悵﹐欲把柔條寄所思。﹝肢﹞

彭澤柴門靜閉栁依依﹐腰折當年事盡非。三徑己荒惟蔓艸﹐五株掩翠背斜暉。歸來自分堪籬臥﹐春去誰憐作絮飛。一抹靑煙遙對酒﹐不教紫陌易緇衣。

朱門柳二月風微景色柔﹐笙簫別院翠云浮。鳥啼煙重橫金縷﹐人怯春寒倚畫樓。漢苑眉纎春正淺﹐楚宮腰細舞堪愁。朱門従古空流水﹐幾樹埀楊過客舟。

官道披拂埀絲夾路平﹐萬條斜照晚煙晴。客亭不盡名長短﹐沙路遙看色重輕。何處臨風登古渡﹐誰家送逺惜離程。銷魂莫漫重回首﹐少婦樓頭總系情。

江幹料峭東風灑薄寒﹐千絲萬緒拂江幹。孤村古寺僧歸晚﹐細雨輕帆煙未殘。両岸綠陰來酒客﹐一鞭斜照控金鞍。六朝遺恨靑山逺﹐多少長條不柰看。

村捨村村流水漸成堤﹐遶屋霏微柳色齊﹐肯向朱門誇繡障﹐但隨冷月伴鴉棲。炊煙遙接靑煙暗﹐麥浪低含翠浪迷。不管人間離別意﹐條條斜拂小橋西。

蒲簾蕭然茅屋傍幽溪﹐買得蒲簾恰隱棲﹐煙鎖綠云埀戶逺﹐風吹白雪壓檐低。誰家玉箔春圍暖﹐何處銀鉤翠幙齊。一枕小牕門半掩﹐江花江月夢離迷。

題攜琴過橋圖云壓斷崖低﹐水流薄板上。卽此便儛家﹐攜琴欲何往﹖

送和怡齋牧馬塞上躍馬臨邊塞﹐將軍正少年。笳聲胡地月﹐雁陣戍樓煙。萬騎連云暗﹐羣歌射獵旋。送君憐壯志﹐回首泣靑檀。

水南莊卽事斧聲遙向水聲傳﹐伐木丁丁兩岸邊﹐好兩今年春漲滿﹐臨河爭補釣魚船。栁絲拂拂栁花飛﹐晴雪河幹魚正肥。落日煙汀収釣艇﹐綠陰深處网人歸。

午睡夢逰潞河醒志長句一枕蟬聲睡思融﹐惠河西岸小樓東。艸蓑竹笠漁舟雨﹐綠樹紅橋酒斾風。何處煙波來意外﹐別無塵夢到胸中。醒餘淸簟涼如水﹐笑憶南柯此亦空。

立秋前三日雨中作兼懷敬亭弟終夕淋漓雨﹐攜樽漫自斟﹐當門苔蘚合﹐一徑菜花深。涼气忽飄簟﹐秋聲遙在林﹐衝煙小山頂﹐登眺只孤吟。

客來客來無貌更無文﹐眞率相投气自燻。不善逢迎應恕我﹐但湏談笑總由君。公榮飲酒胸誠闊﹐阮藉看人眼太分。蕉鹿夢原同戲局﹐未來過去總浮雲。

驟雨晚晴納涼有作鑠金飛火燎長空﹐獨坐攤書一室中﹐幾片雲生伏日雨﹐半簾花落晚窗風。綠陰滿地來幽蝶﹐霞色遙天沒彩虹﹐溽暑漸消涼意逺﹐無端秋思碧煙叢。

秋來見新月偶成最喜看新月﹐秋來眼倍舒。疎鐘人靜後﹐小雨晚晴初。遙隔簾籠瘦﹐幽含花气虛。小園閒彳亍﹐不寐立庭除。

閉門悶坐感懷短檠獨對酒頻傾﹐積悶連宵百感生﹐近砌吟蛩侵夜語﹐隔鄰崩雨角垣聲﹐交故一別經年闊﹐往事重提如夢驚。憶昨西風秋力健﹐看人鵬翮快雲程。

大鐘寺同敬亭弟作古寺傳風鐸﹐閒來逰屐拋﹐野花開廢殿﹐吠犬出荒庖。僧意殷相問﹐客心聊解嘲。禪房茶話久﹐斜日轉松梢。

送敬亭之羊房匹馬南郊故道遙﹐秋來行旅倍蕭條﹐看花一路豊臺近﹐細雨斜風過艸橋。今日孤村宿白楊﹐東臯昨夜醉飛觴。笙簫畵舫重回首﹐古墓鴉啼又夕陽。﹝前一日敬亭東臯泛舟徵歌﹞

芭蕉爲愛瀟疎種﹐芭蕉束幾攢﹐夜來秋思苦﹐窗外雨聲寒。綠蠟煙猶冷﹐芳心春未殘。風前如有恨﹐聊伴寂寥看。

暁起打窗一夜雨﹐暁起花枝亂。天際斂陰雲﹐溟蒙煙未散。

同貽謀過敬亭松軒看竹小酌卽題其壁間竹深畱客圖以贈刁騷一夜風兼雨﹐暁晴喜向松軒啟﹐軒中畵壁煙迷蒙﹐軒外瑯玕靑如洗。主人好客雅好詩﹐淋漓墨瀋雜酒巵﹐捲簾翠色聫座隅﹐醉餘奮袖爭題之。我詩不道畵中景﹐但寫眼前歡笑酬唱時。西風韻冷奇莭勁﹐苔紋綠茁籜龍迸﹐何可一日無此君﹐欲取斯言爲君贈﹕君不見﹐元卿好竹性且孤﹐惟許羊仲求仲俱。倩誰更展畵家茟﹐爲君重作畱客圖。

秋夜偶思丁丑歲客居錦州天橋廠正此時也因感成長句剪燭西窗夜漏頻﹐旅懷遙想客中身﹐土人舉火驚村鬼﹐閩客揚帆祭海神。待月觀潮懸瀲灔﹐看山走馬踏嶙峋。當年逰屐存空匣﹐門掩瀟條懶是眞。

敬亭招飲松軒謝客兼旬總閉門﹐今朝喜得醉松軒。對秋我負重陽酒﹐掃榻君開三徑樽。舊雨飄殘霜雁冷﹐新愁零亂晚煙昏。

同二弟對酒書懷次韻葉落砧聲雁叫愁﹐疎狂無那興偏悠﹐身閒分擬隨猿鶴﹐世味何妨應馬牛。蕓館久疎仙桂月﹐西風又老碧梧秋。升沈漫向君平卜﹐欵叚奚囊認酒樓。

芹圃曹君﹝沾﹞別來已一載余矣偶過明君﹝琳﹞養石軒隔院聞髙談聲疑是曹君急就相訪驚喜意外因呼酒話舊事感成長句可知野鶴在雞羣﹐隔院驚呼意倍殷。雅識我慚褚太傅﹐髙談君是孟參軍。秦淮舊夢人猶在﹐燕市悲歌酒易醺。忽漫相逢頻把袂﹐年來聚散感浮雲。

題芹圃畫石傲骨如君世已奇﹐嶙峋更見此支離。醉餘奮掃如椽茟﹐寫出胸中磈礧時。

訪盧素亭﹝知命﹞不值見其令郎而歸詩以寄之時寓居蕭寺鐘聲古寺晚煙疎﹐曲巷來尋處士廬。明月一簾花徑掩﹐白雲何處夜窗虛。醉殘禪榻僧求畫﹐秋冷寒氈自著書。喜淂阿戎談共久﹐敢題鳳字到門閭。

過貽謀東軒聽易堂彈琴易堂久擅中郎調﹐髙山流水時歌嘯。東軒偶爲一揮弦﹐松韻泉聲彷其妙。我素不識琴之音﹐泠泠靜聽淸人心。我亦不知琴之曲﹐抑抑漫聆空塵俗。昔聞無弦陶淵明﹐能得琴趣薄琴名。我欲問君弦指妙﹐到底指鳴共弦鳴。彈罷無言拂衣起﹐滿天明月涼於水。入春己十日﹐登眺懷郊墟。君悟少遊語﹐早乘下澤車。梅裏尋古寺﹐雪岸吟蹇驢。昨歳慶有秋﹐野老閒話余。豊臺道上酒﹐海子橋南魚。一醉到田家﹐云臥荒村廬。

人日寄敬亭卽次其村中韻晴看栁影欲橫斜﹐人日輸君醉野花。泥飲連宵兼畏客﹐背人潛步到僧家。

上元夜同人集子謙瀟灑軒徵歌回憶丙子上元同秋園徐先生妹倩以寧飲瀟灑軒迄今已五閱歳矣因感志事兼懷秋園以寧記飲君家又上元﹐氍茵紅燭管弦繁。江天水闊春無雁﹐﹝時徐秋園爲浙江令﹞衾枕寒深人閉門﹐﹝時以寧新斷弦﹞到眼風光悲舊雨﹐入年花事憶靑罇。珠燈九陌千家月﹐一曲琵琶漫自論。

聞雁又值東風散栁絲﹐那堪嘹嚦雁聲悲。春陰釀雨欲來候﹐旅夜懷人乍醒時。我夢江南逰未得﹐汝歸薊北究何爲﹖最憐禁闕蓬瀛裏﹐松島沙堤任所之。

暁起卽景寄敬亭春寒連日陰﹐云濃低欲墜。昨夜紙窗鳴﹐涼气入夢寐。暁起舒望眼﹐雪花飄如繸。到地忽如無﹐旋空紛似織。畢竟陽和勝﹐雨灑花臺漬。迸土艸半靑﹐染煙栁還悴。松軒髙臥人﹐詩思何處寄﹖明朝擬載酒﹐小話聫牀醉。遙登控鶴峯﹐一眺西園翠。

春雨過松軒同敬亭話舊竹喧雀噪雜鶯鳴﹐都入松堂作雨聲。到眼春光過己半﹐關心身事百無成。闗山夢逺人東望﹐沙漠云深雁北徵。猶憶盧龍舊風雨﹐蹇驢泥滑客中情。﹝丁丑客楡闗行役盧龍正此時也。﹞

和敬亭春郊弔廢園依舊芊綿蔭艸痕﹐亭臺只有客傳樽。斷橋流水過荒圃﹐細雨閒花開廢園。醉眼狂歌驚碧落﹐斜陽古屋易黃昏。當年事業憑誰問﹖殘碣塵埋臥短垣。

行舟四詠

蓬沙岸復灘頭﹐孤蓬泊處悠。衝煙寒帶月﹐聽雨夜銜秋。蘆底眠漁穩穩﹐栁堤入畵幽。何能乘帆去﹐風送到瀛洲。

櫓漁舠自鼓枻﹐欵乃下前川﹐逺蕩波心月﹐輕揺蘆畔煙。蘋開廽浪合﹐蓮動撼鷗眠。無限蒼茫意﹐淸流逸興偏。

篙一篙蘆花外﹐飄颻蕩碧流。憑誰擎柱手﹐乘我順風舟﹖楊栁煙初破﹐芙蓉露未收。移船向亭榭﹐水漲小橋頭。

纖前渡望茫茫﹐舟人挽力彊。橫拖風荇逺﹐遙拽栁絲長。潞水春猶淺﹐隋堤事可傷。何如坐漁艇﹐一棹歌滄浪。

蓮花池道上風雨連宵入夜昏﹐朝來一蹇過郊園。圯橋水斷歸村路﹐新栁煙屯廢苑門。火焼荒原人上冢﹐鴉啼古廟客銷魂。年年寒食東臯道﹐傍岸何時結艸軒﹖

二弟病足詩以慰之君不見樂天敝袍春晚天﹐摩挲病腳日陽前。又不見秦系五字偏師勁﹐往往躶足常終年。自古詩人多此疾﹐君今同病應相憐。猶不廢我嘯歌樂﹐尙能彳亍林泉邊。朱門曳裾苦覊靮﹐長安健步多奔顚。愼勿輕信道人術﹐勃踤始悔酬詩篇。贈君一言應怡龍﹐到處馳驅不得意﹐不如閉門靜坐無事卽神仙。

弔宅三卜孝廉﹝宅三有「両部蛙鳴新雨後﹐月明人立小橋頭」之句。﹞昔年同虎門﹐聫吟共結社。月明新雨句﹐豈在樊川下﹖無何遊浙東﹐飄然竟我捨。昨歲遇燕市﹐酒樓頻系馬。嗟君泣路窮﹐誰屬知音者。逆旅艱逰子﹐竟去修文也。招魂賦楚些﹐辭哀不能寫。大暮安可醒﹖一痛成千古﹗豈眞記玉樓﹐果爲芙蓉主。靑楓照夜寒﹐薤露悲吟苦。想君深閨夢﹐念切題名簿。﹝宅三因會試馳赴京師入闈前三日而卒。﹞嗚呼埋玉痛﹐暫寄他鄕土。仰天忽大叫﹐俯首淚如雨。

八里莊望山平生不識西山路﹐望眼欣逢一霽顏。兩屐未穿幽磴險﹐孤峯遙接白雲閒﹐靑松古寺來新雨。碧嶂晴﹝寶珠洞﹞振衣祕魔崖﹐靈山辟天竅。陡壁俯千仞﹐樹林森杳渺。同向這里看﹐儼然若天造。﹝崖西一山鑿石成龕﹐供古佛一尊﹐傍書「向這里看」四白字。﹞相傳二靑洞﹐古迹不可暁。﹝崖傍有石池﹐俗傳二蛇相據有大靑﹑二靑之■﹞下山覺步奔﹐夕陽山更好。平生慚健步﹐彊踏西山道。三百古寺中﹐安能窮其奧﹖隨意松林邊﹐翺翔羨飛鳥﹐匆匆一覽間﹐應使山靈笑。歸臥下澤車﹐岸然煙霞貌。

歸途有懷敬亭松溪石磴幾幽棲﹐歸路匆匆日又西。若使惠連來此地﹐一時題徧古招提。

艸屨次韻散步偏宜野服輕﹐相憐赤足倍多情。香山漫自飛雲去﹐東郭還疑踏雪行。碧艸軟承春有迹﹐瘦笻閒趂緩無聲。莫言朱戶三千貴﹐歌嘯年來問阮生。

子謙再約西山之逰余因事阻書此卻寄靈運風懷半屬君﹐更憐泉石意殷勤﹐晚煙白透銜峯月﹐暁日紅蒸隔嶺雲。人憶舊逰花爛熳﹐山從新霽艸芳芬。最憐小閣屋崖上﹐萬鳥聲中酒半醺。

豊慶閘酒樓和壁間韻古渡明斜照﹐漁人爭集先。土堤崩積雨﹐石壩響飛泉。煙破來孤艇﹐林深隱數椽。村壚更淸雅﹐蘆外酒簾懸。

寄松溪無端櫻筍又逢時﹐綠樹閒窓感別離。苦憶客來慵詣客﹐慣尋詩思懶吟詩。疎慵自擬嵇中散﹐泉石君憐頋凱之。堪笑両人徒老大﹐山林朝市尙遲疑。

詠壁上塵軟紅何事傍閒居﹖入戶穿簾費掃除。人去旗亭詩暗淡﹐煙昬古屋畵蕭疎。飛揚不受將軍拜﹐依附偏宜貧士廬。識得莊生野馬意﹐遙瞻環堵自如如。

和敬亭與西賓上人倚水閣看雨小閣風蕭颼﹐黑雲飛蒼莾。野水下溝塍﹐遙與平橋長。蓑笠滿汀洲﹐欵乃漁村巷。石壩束飛泉﹐倒海翻波響。君眞臥云人﹐窓推煙雲上。眠底雨勢低﹐望裏詩襟敞。嗟余靜閉門﹐竹翠上書幌。

和敬亭夜宿朝陽庵兼憶舊逰記取西風古寺眠﹐聫牀小話早秋天。歸漁別浦橫孤艇﹐枯衲當門烹澗泉。村肆夜沽老鸛酒﹐佛龕醉證野狐禪。蘆花細雨煙深處﹐今獨憐君買釣船。

懷二弟住東郊滄茫煙水憶君勞﹐市買魚蝦村酌醪。萬栁舊逰如夢逺﹐直沽新漲接天髙。綠楊蟬噪人孤艇﹐別浦漁歌雨一篙。憑弔應憐詩客杳﹐王園園畔問東臯。

贈芹圃碧水靑山曲徑遐﹐薜蘿門巷足煙霞﹐尋詩人去畱僧捨﹐賣畫錢來付酒家。燕市哭歌悲遇合﹐秦淮風月憶繁華。新愁舊恨知多少﹐一醉酕醄白眼斜。

贈張芑塘數載勞心憶﹐相憐把袂初。三京平子賦﹐一醉伯英書。北固畱靑眼﹐西湖有故廬。秋風鄕味重﹐莫漫思鱸魚。

二弟以南村與李秀才作泛水之戲有作依韻卻寄秋雨村村積水湄﹐竹罾木筏任君之。歌聲小醉歸漁晚﹐蟬噪西風落日時。一葦遙憐蘇子興﹐舉觴恰有世昌隨。東臯記否煙波逺﹐孤艇橫撐拂桞枝。

送以寧妹倩之白都納省覲客路三千里﹐秋聲一雁過。大風看渤海﹐落日渡遼河。山勢長城逺﹐霜威古塞多。蕭條愁折桞﹐莫漫唱離歌。匹馬雄闗外﹐三韓古道程﹐人煙識鐵嶺﹐風物望神京。位鎭屏藩重﹐心馳省覲情。趨庭詩禮對﹐章服彩衣榮。﹝以寧新授農部茟帖﹞

雨牕偶感蕭颼何處雨﹐涼意滿庭柯。鴈叫寒云重﹐秋聲落葉多。星星雙鬢掩﹐艸艸半生過。回首成淸夢﹐驚心感逝波。

訪曹雪芹不值野浦凍雲深﹐柴扉晚煙薄。山村不見人﹐夕陽寒欲落。

復齋宗叔邀同敬亭寅圃飲酒賞雪余因事未往卽用敬亭同復齋寅圃城南酒樓原韻卻寄門巷蕭條掩薜蘿﹐雪花紛藻帶煙拖。疎慵分擬袁安臥﹐宴賞遙憐太傅歌。南阮酒狂應灑落﹐﹝謂寅圃﹞西園詩思近如何﹖﹝謂敬亭﹞梅花他日豊臺路﹐肯共奚囊策蹇過﹖

雪中月洇散髙空霊斂藏﹐乾坤一望白茫茫。素花遙趂流輝逺﹐皓魄寒侵冷艶光。剡水人歸一掉影﹐庾樓客散滿簾霜。羨他銀闕三千界﹐此際應開白玉堂。

送二弟之羊房帝京重新歳﹐人事喜奔走。吾弟何淡泊﹐飄然住隴畝。小臥溪西村﹐薄醉郊南酒。尋僧古寺煙﹐看月荒園栁。燈花九陌繁﹐視之若塵垢。去去入云深﹐我欲隨其後。

和二弟羊房之作年年人日臥煙蘿﹐薄酒濃斟醉欲酡。向月夜尋枯衲語﹐趂墟人聚古田歌。看云遙向孤峯逺﹐策蹇時憐野老過。勞我闗心村畔桞﹐春來煙水更如何﹖

偶檢篋笥得月山夜窓課數篇感賦二絕敗蠹凋殘倍黯然﹐挑燈和淚讀遺編﹐閒淸書屋重回首﹐宿艸寒煙十五年。半生鑄硯志何堅﹗帷下蕓窗憶共氈。手澤猶存徒老大﹐空勞靑眼仲容賢。

遇朱大川﹝淵﹞登酒樓各話舊逰感成長句阮途白眼自夷猶﹐一笑相逢上酒樓﹐擊築未妨髙士節﹐雕虫深悔壯夫謀。江天舊憶維揚夢﹐海月空悲楡塞愁。到手淸樽且盡醉﹐傷心往事等浮鷗。

二月十五日過松軒忽憶去歲亦此日同敬亭貽謀大川小集松軒用阮亭集中韻各賦七律一首轉瞬一年矣因用杜句花枝欲動春風寒分韻余得花字又過松堂索煮茶﹐依然此日醉君家。百年幾度三春桞﹐兩屐何堪雙鬢華。舊雨不來窓外鴈﹐東風無恙砌前花﹐更期明歳今朝約﹐竹徑傳杯興倍賖。

送敬亭逰西山去年四月西山道﹐桞翠煙濃花正好。﹝余去歲曾逰西山﹞嵚崎直上白雲巓﹐眼界胸襟何浩浩。層巒秀疊重崕埀﹐招提半屬前朝基。君今二月奚囊去﹐我能歷數西山奇。到山徑尋翠微境﹐柏榻禪龕梵宇靜。谷聲鏜鎝鳴鐘聲﹐鳥語松風彂猛省。迂廽石磴走嶙峋﹐香界廟貌香煙新。﹝聖感寺今攺爲香界寺﹞朱門碧瓦離宮院﹐仙風綽約仙姿春。﹝香界寺有牡丹數本﹞煮茶曾試龍泉水﹐一泓如鏡淸且旨。遙從飛灑覓源頭﹐此泉寕止此山裏。怪哉祕魔眞奇異﹐二靑誰與傳其事﹖崖橫路斷老樵蹤﹐古澗幽深藏鬼魅。振衣更上蹲嵯峨﹐峯�相峙樓臺多。南望白石盧溝路﹐西看碧浪昆明波。寶珠古洞森煙蘿﹐中旋一隙通巖阿。問君幽宿何方寺﹖躋攀天太﹝山名﹞可能過。平生自負雙屐健﹐春來逰興爲君羨。去去西望想詩懷﹐一時古寺題畱徧。

有懷敬亭斗灑雙柑春正濃﹐蒼崕古寺舊逰蹤。一鞭殘照吟歸晚﹐今宿西山第幾峯﹖

送貽謀之西山訪敬亭溪桞樣晴絲﹐明媚西郊路。誰蠟阮公屐﹐往隨靈運步。奚囊一肩詩﹐煙翠千山樹。薄暮醉村醪﹐飄然入山去。

讀史四首

宋武帝虎步龍行奮戰功﹐寄奴一世爲誰雄﹖葛燈繩拂畱陰室﹐貽笑孫謀田舍翁。

齊髙帝新亭白服憶初心﹐弾指應憐泣汝陰。一自東昏鑿金後﹐蕭郎又早進生金。

梁武帝菜羹可食麵犧牲﹐佛懺偏來侯景兵。悔不終身同泰畤﹐一時昏憒死臺城。

陳武帝一例相傳又號陳﹐霸先俶儻不猶人。如何親見臺城餓﹐也向莊嚴去捨身。

二十六日得敬亭山中書並詩書此卻寄山中眞七日﹐﹝自二十日入山至今恰七日﹞邱壑倍相思。歷險韓公癖﹐驚人謝朓詩。探奇入村寺﹐引古問遺碑。慚我風塵客﹐山靈應笑癡。

春憶雜詩次漁洋先生上巳辟疆招同邵潛夫陳其年修禊水繪園八首原韻半天突兀斗姥閣﹐星河暁向檐前落。春來拾級一登臨﹐四野蒼茫時自若。鶯啼花老春漸深﹐東風作悪吹荒林。白雲遙遙望仙境﹐彷佛猶聞鐘磬音。﹝斗姥閣道院﹞行吟載灑兼提壺﹐桞陰系馬坐靑蕪。尋僧不繹禪悅味﹐烹鮮且就蔬筍廚。古亭髙會恐遲暮﹐夕陽魯戈揮不住。溪蘆流水春又生﹐故人遙向江南去。﹝陶然亭餞秋園先生﹞海天日落鯨波明﹐長城古道闗山情。暁風殘月伴行旅﹐山程水驛如趨迎。二月淸明桞初擘﹐北平門外憇松石﹐眼前兔耳疊奇峯。﹝兔且山名﹞白雲堆裏挿雙戟。﹝楡關道上﹞岸然道貌煙霞友﹐靑眼相逢與我厚。花木淸幽蔭竹軒﹐艸亭瀟灑大如斗。華表千年鶴已飛﹐園林易主空沾衣。至今重過西州路﹐鴉啼茖日遲遲帰。﹝懷索敏亭先生。﹞潞河曲港通漁溪﹐溪邊釣艇春煙迷。暁來拂桞行兩岸﹐綠陰濃處鶯聲啼。得魚不湏上城市﹐沽酒且向篷窗裏。一聲欵乃下滄浪﹐月上疎林廽船尾。﹝水南莊﹞靑鋪碧毯何能唾﹐鳥語花香小雨過。幽深曲徑叩禪闗﹐支公塔冷煙霞臥。前朝石碣敞詩襟﹐上房仙梵發淸音。坐久帰路不知晚﹐松風謖謖來禪林。﹝逰古湣忠寺﹞名園畵舫學水媐﹐板橋埀柳山禽啼。四面樓臺樹陰裏﹐中間亭子荷香迷。竹林蒼翠涼如雨﹐肆野村醪白於乳。頹然髙臥醉且歌﹐起向風前自撾鼓。﹝右安門外王氏園﹞野畦煙老芍藥紅﹐小橋曲水遙相通。豊宜門今在何處﹖離離禾黍荒城空。夕陽霞散西山麓﹐看花欲向村壚宿。眼前紅綠揚香塵﹐歸途喜買數竿竹。﹝逰豊臺﹞

聞敬亭貽謀従西山一帶復之北山詩以寄之迆邐巑岏又北行﹐湖光山色倍幽淸。碧雲寺接香山寺﹐應上來靑第五楹。﹝香山寺有來靑軒五楹﹐闌楯外垣以瓦甓下臨絕壑﹐玉泉諸峯按伏其前。﹞一帶蜿蜒似畵圖﹐出山仍自入山居。湯泉春暖正堪浴﹐塵夢於今想盡除。

閒居漫成兼懷敬亭城西幽僻似村居﹐竹榻閒窓一枕書。池艸晚煙人靜後﹐杏花疎雨雁來初。春愁欝欝同新栁﹐好夢依依憶故廬。遙望西山頻悵悵﹐詩人吟眺近何如﹖

戲贈敬亭山居棒喝雲門久自奇﹐談禪應問古招提。逺師自在山中住﹐曾否淸談過虎溪。千崖恨不接蓬萊﹐嶻嵲逰蹤亦壯哉。我笑振衣長嘯客﹐月明騎鶴有誰來﹖

雨後漫成瀟瀟鳴午夜﹐早起倍悠然。碧艸向階靜﹐野花入市鮮。疎煙寒食候﹐小雨暮春天。何處吟懷闊﹖門闗面壁緣。

小雨訪天元上人斷橋橫釣艇﹐小步叩禪扃。煙褁一林雨﹐風傳隔院鈴。竹深僧室暗。苔染石壇靑。坐久尋歸路﹐溟蒙徧綠汀。

村雨暁起煙屯茅屋亂雲深﹐四野溟蒙斂暁陰。﹝禾罷﹞稏畦連春正好﹐雁聲啼雨過疎林。

瓶桃限韻疎欞香隔影迷蒙﹐一種淸幽似畵中。何必武陵尋釣艇﹐自然春色隱簾籠。開來忽漫侵書暗﹐落去無愁流水空。靜對軍持還閉戶﹐任他舞蝶亂東風。

弔張郎﹝塜在二閘北岸﹞相憐蕭寺話西牕﹐乞食天涯志未降。不忿窮途艱客子﹐那堪旅櫬阻埽艭。孤魂白日逰荒塜﹐鄕夢頻年隔大江。感弔無端閒寄恨﹐夕陽古壩水淙淙。

和敬亭苦雨之作陰雲凝塞陰气媾﹐十日滛潦無昬晝。出門不敢恃油衣﹐以瓦爲之亦復漏。澑檐方收飛瀑聲﹐懸空忽作傾盆驟。荒園徑合靑蘚斑﹐小齋壁染苔紋繡。我甞愛雨如狂顚﹐見此何堪雙眉縐。安得女媧煉石手﹐璺補靑天無滲竇。晚來稍喜霽色新﹐黑雲又向西山湊。

郊行古道通河泒﹐淤流積水渾。曲穿禾黍徑﹐別入薜蘿村。煙長一溪雨﹐雲屯五桞門。翛然疑世外﹐邱壑憶仙源。

村宿醉了村醪宿薜蘿﹐野雲和雨上庭柯。風聲遙送濤聲急﹐今夜煙波入夢多。﹛闕文﹜客﹐河源尋取淩雲霄。憑欄忽羨釣徒好﹐煙波渺渺來漁舠。

題敬亭琵琶行塡詞後二首西園歌舞久荒涼﹐小部梨園作散場。漫譜新聲誰識得﹖商音別調斷人腸。紅牙翠管寫離愁﹐商婦琵琶湓浦秋。讀罷樂章頻悵悵﹐靑衫不獨濕江州。

葛衫逃暑闗門懶是眞﹐偏宜野服稱閒身。絺絲不必誇精細﹐浣濯終期絕垢塵。拂袖輕隨淸夢杳﹐披襟涼入晚風頻。任他裾拽朱門客﹐觸熱爭趨羅綺春。

小雨漫成涼意來疎篳﹐濃雲起四圍。秋聲寒入鴈﹐竹色冷侵幃。小雨散花圃﹐西風欺葛衣。息機養天趣﹐魚鳥自依依。

秋夜感懷葉落疎窗向夜敲﹐短檠幽思倍難拋﹐蛩吟斷砌悲今雨﹐燕去空堂剩舊巢。少志未能兼射虎﹐壯心還欲學屠蛟。香鑪茗椀秋無寐﹐自笑身閒如系匏。

秋海棠限韻西風秋老雁聲蒼﹐一點檀心映夕陽。妃子睡酣猶被灑﹐西施舞罷故遺妝。入簾紅雨和煙瘦﹐隔院晴霞帶晚涼。冷艶應同仙菊隱﹐肯隨桃李一齊香﹖

和敬亭同朱大川貽謀子雨飲集見懷之作冒雨多佳興﹐相將臥短籬。論文嚴渡豕﹐讀史識撐犁。竹韻松堂灑﹐秋聲花院棋。煙雲勞見憶﹐夢入惠連詩。

次韻敬亭西河泛舟禁闕橫巖巒﹐西山當咫尺。一艇放中流﹐晚煙波光碧。

秋郊晚眺次敬亭韻郊原秋老菜畦薇﹐欵叚奚囊趂夕暉﹐積雨疎林滑客屐﹐遙山晚翠撲人衣。煙濃樹隱孤村逺﹐雲散天空一雁飛。暫把灑船呼釣艇﹐持杯浮拍蟹螯肥。

盆竹限韻布石苔分斷砌痕﹐幾竿蒼潤恰宜盆。碧深涼雨寒侵案﹐翠染疎煙緑到樽。對榻忽疑開蔣徑﹐傍窓別欲賦淇園。此君隨處堪移置﹐嘯詠何妨悄閉門。

九日和敬亭韻不把茱萸興自豪﹐靑絲幸未帶霜搔。題餻詩自驚飆館﹐拄笏誰能識馬曹﹖但得有錢堪縱飲﹐何湏循俗彊登髙。西風秋老黃花健﹐一醉酕醄讀楚騷。

鏡中燈次韻二首金相髙懸煥彩新﹐焰芒熌斂若傳神。秋潭影散虹千尺﹐桂魄光揺月一輪。是幻是眞俱屬妄﹐爲空爲色了無塵。禪龕一瓣遙相對﹐欲向維摩參筏津。淨垢都隨一鑑圓﹐菱花燦熳篆寒煙。豈眞月照姿羅樹﹐恰似花生含利蓮。太極未分已有象﹐珊瑚欲爛尙藏淵。試従生滅窺消息﹐明鏡臺空心靜娟。

懷敬亭貽謀逰潞河又向煙波鷗鷺遊﹐斜風細雨蕩輕舟。東臯東去煙深處﹐應上臨河賣灑樓。

菊枕幾年瘦菊伴閒吟﹐忍使飄零委暮砧﹖殘蘂淡隨淸夜永﹐餘香幽共黑甜深。聽秋漫向東籬覓﹐入夢應來陶令尋。慚愧邯鄲同一枕﹐何如常臥白雲岑。

雪後訪易堂不值卽題其壁上﹝時易堂下第余挑選未就﹞同爲失意客﹐相訪意偏殷。門掩一庭雪﹐人歌空谷音。靑燈憐白髮﹐壯志悔初心。燕市湏沽酒﹐無勞問淚襟。

古剎小憇﹝癸未﹞柳繞山門俯碧潯﹐松花一徑野雲深。近來頗厭新弦管﹐古剎禪龕聽梵音。

過貽謀東軒同敬亭題壁分得軒字十五年前事漫論﹐春來依舊綠盈軒。焚囊慚負東山教﹐嗜酒頻勞北阮樽。栁已作花初到鴈﹐气憑鳴劍欲淩鯤。傷心滿壁圖書在﹐遺迹先生手澤存。

典裘典裘爲春服﹐服成有餘錢。探囊畱有用﹐籌劃都不便。沽酒問市價﹐買醉頗充然。到眼花桞媚﹐入饌魚蝦鮮。開樽愁獨酌﹐有客來翩翩。相呼復大叫﹐對坐松石邊。三杯豈云聖﹐一斗何足仙。金樽自湏滿﹐不必拘十千。莫愁缾罍罄﹐春服尙可捐。

小詩代簡寄曹雪芹東風吹杏雨﹐又早落花辰。好枉故人駕﹐來看小院春。詩才憶曹植﹐酒盞愧陳遵。上已前三日﹐相勞醉碧茵。

月下梨花院落溶溶暗自芳﹐是空是色費評章。畫欄幽隔花無影﹐皓魄光揺雪有香。好向晶簾看漠漠﹐疑従雲路夢茫茫。天然合作嬋娟伴﹐沽酒何湏更洗妝。

風中楊花半天晴雪隔簾櫳﹐直欲飄颻上碧空。澹蕩自應隨化境﹐飛揚豈必藉春風。愧余岑寂如沾蒂﹐似爾逍遙忽轉篷。一望彌漫猜色相﹐不妨眞幻有無中。

飲集敬亭松堂同墨香叔汝猷貽謀二弟曁朱大川汪易堂卽席以杜句蓬門今始爲君開分韻淂蓬字人生忽旦暮﹐聚散如飄蓬。誰能聫同气﹐常此杯酒通﹖阿弟開家宴﹐樽喜北海融。分盞量酒戶﹐卽席傳詩筒。墨公講丰韻﹐詠物格調工。大川重義俠﹐擊築悲歌雄。敬亭妙揮灑﹐肆應才不窮。汝貽排酒陣﹐豪飲如長虹。頋我徒老大﹐小技慚雕虫。最後易堂至﹐諧謔生春風。會者此七人﹐恰與竹林同。中和連上已﹐花桞煙溟蒙。三春百年內﹐幾消此顏紅。卜晝更卜夜﹐擬宿松堂中。

題畫四首

張可山梅溪小艇流水六橋煙﹐曲巷羅浮路。夾岸泊漁舟﹐錯認武陵去。

沈石田靑山宿雨深山落微雨﹐一夜響空澗。晚起開僧牕﹐蒙蒙煙未散。

謝時臣溪山歲晚溪水淡空山﹐古木聞樵唱。山深不計年﹐嶺梅寒欲放。

張璞庵萬竿煙雨尺幅綠千尋﹐蒼茫煙欲吐。秋夜對寒牕﹐疑墮瀟瀟雨。

題朱大川畫菊花枝上一雀此花稱逸士﹐此鳥亦朋友。相對雨忘形﹐浮之以杯酒。

題邊禹亭便面畫菊花佛手各一枝淸香莫漫誇仙品﹐疎逸何湏傲晚風。想見世尊傳法日﹐拈來一笑總成空。

刈麥行黃雲蓋地看迷茫﹐村南村北人攘攘。我來無事立隴首﹐風吹習習餅餌香。麥秋天气晴正好﹐不祈風雨祈驕陽。男顏欣欣女顏喜﹐手足胼胝爭奔忙。刈者未畢拾者至﹐窮民蟻聚如蜂狂。老農爲我前致語﹐去春麥亦不尋常。未能上場傷滛潦﹐郊坰汪濊成凶荒。今年四月愁亢旱﹐桑木甘雨荷吾皇。何湏兩岐並九穗﹐金莖珠顆含光芒。幸喜八口免溝壑﹐紛紛此軰來何方﹖仰首加額祝上蒼﹐但願年年豊稔足倉箱﹐任他鼠銜雀喙終無妨。

分詠得套杯淺深層疊侵玻璃﹐雅制偏宜到處攜。詩膽無勞分大小﹐酒腸従此問髙低。坳堂滄海同歸盡﹐五斗三蕉夲不齊。遙對無端增飲興﹐相將一一醉如泥。

黃去非先生以四川縣令內升比部主事進京相晤話舊感成長句百里何能滯祖鞭﹐徵書羣識汝南賢。劍闗逺自七千里﹐燕市重逢十四年。淸級曹綱新紫綬﹐遺編蠹簡舊靑氈。虎門絳帳遙回首﹐深愧傳經負鄭玄。

蓮花池道中楡桞陰濃處﹐田田蔭渼陂。流泉新雨後﹐野浦晚煙時。蓮動香微散﹐風來水自漪。潞河四十里﹐此地倍情移。

聞敬亭自潞河過通州至鄧家莊訪鴻上人偶憶舊逰書此卽贈桞壓河幹綠正遙﹐荻蘆煙重隱漁舠。一鞭暁色蒙蒙月﹐茅店雞聲八里橋。新城直接舊城逰﹐斜日登臨上酒樓。遙擬江南風味好﹐買魚親上打魚舟。通運門前水似鋪﹐牙檣錦纜狎飛鳬。篷窓倚檻重回首﹐一帶風帆接直沽。蹇驢沙路步如登﹐鄧老莊前記我曾。半掩柴扉數株桞﹐野雲古寺一沽僧。

詠慶豊閘流水石壩束流急﹐奔濤素練長﹐寒飛千尺雪﹐白掛一簾霜。噴雨珠還迸﹐懸秋月倍涼。滔滔驚逝水﹐漁笛滿滄浪。

目病初愈示敬亭貽謀浮雲漸盡尙模糊﹐慚說星眸戀若珠。對面花如隔祕霧﹐推窓月似障紗幮。難同阮藉論靑白﹐好向維摩參寂無。忽憶東堂狂飲夜﹐燈光爛燦醉呼盧。

敬亭病瘧詩以慰之誰言壯士不病瘧﹐漢大將軍寒栗作。又聞明徳重君子﹐來病君子是爲虐。熱欲倚冰山﹐冷思著火灼。播弄一任其炎涼﹐來如潮汐時不錯。吾弟少年壯且彊﹐何亦爲彼所束縛﹖自昔怖瘧晉石虔﹐威敵陷陣眞矍鑠。愈瘧更有齊桓康﹐人畵其形爭驚愕。君詩不讓老杜彊﹐試自誦之又奚若﹖不然逃瘧湏善忘﹐紛紛投贈殊難略。君不見﹐正气日勝邪气衰﹐中醫自古稱勿薬。

謝敬亭送棗子葡萄如卵如瓶味自殊﹐芬芳到口勝醍醐。暖烘晴日疑紅玉﹐秋飽寒漿訝綠珠。不羨安期來弱鹿﹐欲將金醴問蓬壺。應勞早日西園裏﹐攜贈筠籃露尙濡。

秋事秋事無端剩暮蟬﹐王孫芳艸倍淒然。近來心意憑誰問﹖流水聲中看菜煙。

宿松堂和敬亭弟韻已分星星染鬢華﹐閒將欵叚夕陽斜。開樽預醉重陽酒﹐衝雨來尋三徑花。瘦菊煙深吟舊圃﹐荒池秋老散鳴蛙﹐對牀記取今宵約﹐不作澠池道上嗟。

九日過東臯弔問亭將軍亭臯臨潞水﹐佳莭倍淒淸。木葉愁風力﹐蘆花助雨聲。荒臺無客屐﹐空檻剩詩楹。遺韻思前代﹐詞華愧後生。

九日冒雨過敬亭夜宿話舊登髙愁負東園約﹐騎馬何辭泥濘前。酒榼話殘挑燭夜﹐竹廊風響對牀眠。小窓雁冷三更雨﹐短菊秋荒一徑煙。猶憶題詩鶴嶺上﹐﹝控鶴嶺西園山名﹞苔封蘚蝕十三年。

哭小女四首一念旋教淚欲埀﹐那堪深思倍神馳。燈前空屋重回首﹐最是黃昬鐘靜時。膝前歡笑恰三年﹐鍾愛非闗少女憐。憶汝臨危猶眷眷﹐連呼阿父淚潸然。小膽依人姊妹行﹐時驚雞犬一彷徨。如何衰艸寒煙裏﹐一例孤墳傍白楊。汝弟才亾未十日﹐汝姑先去只三朝。夜臺相見湏相護﹐莫似生前太恃嬌。

十月二十日謁先慈墓感賦﹝是日系賤辰﹞古稀歳月半相侵﹐碌碌無成淚濕襟。截髮已虛慈母志﹐食羮未遂小人心。七年哀隔松邱冷﹐﹝先慈自丁丑見棄迄今七載﹞此日悲依楓木深。泣罷回思還竚立﹐白楊蕭瑟暮煙沈。

東郊感懷平原極目四圍寬﹐籬柵村村夕照寒。童牧燒殘荒艸黑﹐斧樵聲入野雲幹。濯纓亭畔遺碑在﹐萬桞塘前落葉殘。欲弔舊逰人迹杳﹐斷冰流水咽危灘。

以寕自松闗載酒遺敬亭敬亭以詩見寄依韻奉酬並簡以寕喜峯峯矗髙羣山﹐俯瞰灤水流湲湲。我昔攜酒萬峯頂﹐遼東薊北開心顏。古松亭上揮醉筆﹐題詩危踏挾飛巒。君今行役亦此地﹐暇日買醉煙霞間。朝日隨驛路﹐夕月看煙鬟。餘興忽念長安客﹐攜贈捆載瓶罍還。綠樽倒夜光灔灔﹐靑缸戞韻聲珊珊。胡爲公榮戲置我﹐涎流喉燥愁無援。君不見﹐淵明不逢江州使﹐籬邊餐菊合掩闗。

蠟梅次敬亭韻兼寄易堂艶借鵝黃色靜娟﹐梁園雪後倍幽然。開樽不覓羅浮路﹐剪燭眞宜帋帳眠。蠟國暖香融玉骨﹐孤山晴日染霜天。相看載酒容相過﹐欲向東坡學問禪。

全閒居八首用紫瓊道人春日園居雜詠原韻閒居宜僻地﹐花竹自成園。古木幽啼鳥﹐東風靜閉門。疎慵愧髙臥﹐悠忽是虛尊。遺訓遵坡老﹐括囊六四坤。﹝蘇詩﹕「我今已括囊﹐象在六四坤。」﹞挿桞迂疎徑﹐移花傍小亭。窓開新艸綠﹐門對逺山靑。說鬼何須彊﹐談奇任不經。客來但瀟灑﹐有酒莫言醒。慧意従心出﹐隨時覺阿難。禪參非好寂﹐枯坐爲澄觀。淨垢思明鏡﹐虛靈卽涅盤。空言知莫補﹐理足自相安。小甕當魚沼﹐吟瓢汲活泉。萍開一鑑水﹐月印半池天。佳興幽誰共﹖眞機趣自圓。胸懷歌浩蕩﹐擬坐海樓前。對客隨天趣﹐相將敢妄爲﹖遙分把酒約﹐預訂看花期。燕市醅新釀﹐豊臺鬭艶姿。人生行楽耳﹐此意吾能持。短艸含生意﹐萌芽彂舊叢。小窓滴竹雨﹐深巷賣花翁。明眼自靑白﹐孤懷敢異同。當前春爛熳﹐湏看歲寒終。聚土成山勢﹐髙低山意濃。危巖分古洞﹐小石疊奇峯。登眺來吟思﹐經營憶匠宗。翛然具林壑﹐吾欲信吾從。未到鶯花麗﹐春郊興不窮。黃壚颭酒旆﹐靑蘚遞詩筒。澹蕩河幹栁﹐輕柔花信風。韶光悟造化﹐漫負此微躬。

全敬亭示以南郊小雨詩偶憶舊逰和韻三首郊南一帶雨痕斜﹐煙桞輕揚綠水涯。記得橋南沽酒路﹐村籬籬畔露桃花。雲煙疑入輞川圖﹐細雨斜風興更殊。記得王園溪水外﹐踏泥手自摘菱菇。野溪新漲碧煙澄﹐蓑笠農家也學罾。記得栁堂春水闊﹐竹樓小雨話禪僧。

同敬亭貽謀大川載酒逰潞水時三月五日也分韻得東字

詠玻璃甕金魚限花字紅浸寕眞玉有瑕﹐摩挲詩眼望偏賖。錦鱗小躍疑無水﹐碧浪初浮似落花。荷蘂夜開寒浦月﹐潭心秋靜晚天霞。眞機相對悠然處﹐空色俱忘絕世嘩。

九日同敬亭子謙登道院斗母閣嶙峋危閣挿天奇﹐望眼欣逢佳莭時。煙樹萬家村落逺﹐秋山一帶翠痕披。龍山豪放參軍酒﹐藍水悲歌工部詩。莫向西風問蕭瑟﹐黃花紅葉正迷離。

書懷聫句同敬亭用昌黎納涼聫句原韻蟪蛄無春秋﹐朝菌昧晦朔﹝懋﹞。淄澠辧淺深﹐涇渭分淸濁﹝敬﹞。阿誰苦驥伏﹐何人奮鵬擢﹝懋﹞。癡情散楚云﹐迂淚灑華嶽﹝敬﹞。激湍矯潺湲﹐砥柱立瀺灂﹝懋﹞。世味薄於紗﹐境遇冷如雹﹝敬﹞。對人畏巉巗﹐律身慕端愨﹝懋﹞。始菀詎知枯﹖端憂已兆樂﹝敬﹞。嗟哉彼燕雀﹐啞然笑鸞鷟﹝懋﹞。詩窮憐孟郊﹐酒狂憶徐邈﹝敬﹞。少小勤下帷﹐經史日盈握﹝懋﹞。世好鄙區區﹐自彊奮卓卓﹝敬﹞。每喜燕賓朋﹐頗許榮頭角﹝懋﹞。羣兒不隨奔﹐長老容置啄﹝敬﹞。對策禦筆新﹐賜墨天息渥﹝懋﹞﹝故事﹐宗學季課﹐欽命題優等﹐頒筆墨。餘同敬亭屢承恩賜。﹞。綴文亦自奇﹐吟詩不湏捉﹝敬﹞。涵覆荷乾坤﹐收登愧輪桷﹝懋﹞﹝用蔡襄語﹞。風趠帆可駛﹐水淸纓宜濯﹝敬﹞。祖鞭何寂寥﹐匣劍自卓犖﹝懋﹞。精金練莫邪﹐完玉祕太璞﹝敬﹞。頴無毛生椎﹐拙守農夫穱﹝懋﹞。崎嶇似繭足﹐危險任累鷇﹝敬﹞。山海憶遨逰﹐衣襟恥齷齪﹝懋﹞。闗磧壯胸懷﹐風霜健礲斵﹝敬﹞。古塞少人煙﹐匹馬橫弓槊﹝懋﹞。猿猱亂秋吟﹐彪虎驚暁覺﹝敬﹞。歸掩松菊闗﹐羞對風塵皃﹝懋﹞。一枝覓新巢﹐三冬戀舊學﹝敬﹞。靑雲何誰登﹖坦路何自撲﹝懋﹞﹖雄飛翮未齊﹐雌伏足如鐲﹝敬﹞。閉門種野芹﹐抱甕同茞藥﹝懋﹞。我身■浮沈﹐我命豈蹇剝﹝敬﹞﹖眾口聚囂紛﹐蛾眉滋謡諑﹝懋﹞。好峯多嵚崎﹐幽巖自礐硞﹝敬﹞。疾行趨徑迂﹐悪影舉足數﹝懋﹞。射虎猶神馳﹐雕虫惟茟搦﹝敬﹞。紈褲侈輕肥﹐布衣甘素朴﹝懋﹞。文辭屏藻繢﹐古簡費研搉﹝敬﹞。蕉案仍吚唔﹐雞窓聽嚶喔﹝懋﹞。弄泉豈流枕﹐愛山非石欶﹝敬﹞。聫牀憶夜雨﹐棣萼憐花幄。明珠加磨瑩﹐荊璞湏采琢﹝懋﹞。

全虛花十詠

雨花點滴天公費剪裁﹐絲絲舞態自低徊。灑空應有神鞭馭﹐散處疑従天女來。入夜霏微依畵檻﹐落階燦爛鎖蒼苔。經壇只說繽紛下﹐春色何如徧地開﹖

雪花粉萼天然韻更涼﹐梁園合作賞花堂。綴殘梨蘂春無迹﹐開徧瓊枝冷不香。設燕宜従金穀酒﹐傍檐也學壽陽妝。霜威栗冽饒淸質﹐不借東風逞艶芳。

冰花結淩如纈自玲瓏﹐一種花紋信化工。織萼無勞金帳裏﹐淸姿合貯玉壺中。應慚冷艶藏陰室﹐難把幽芳語夏虫。幾疊稜層倍皎潔﹐不湏點綴待春風。

浪花望眼欣逢水面春﹐茫茫萬頃白於銀。晴煙瀲灔幽紋細﹐香霧空蒙碧色新。臨水疑隨漁父棹﹐淩波欲賦洛川神。莫言開落無根蒂﹐擬托靑蓮不染塵。

筆花中書新判五花榮﹐異彩疑従腕底生。文士有椎皆爛熳﹐才人入夢倍崢嶸。霜毫寒帶秋煙重﹐露頴光含春色明。棐幾閒看更堪賞﹐硯池墨瀋趂幽淸。

燈花金穀豪華夜宴開﹐顏燒絳蠟帶春回。苞含小粟凝紅蘂﹐焰冷疎煙繡綠苔。忽見飛蛾疑是蝶﹐忍敎香骨化成灰。阿誰喜報張羅幕﹐燭影金蓮上苑來。

劍花深蔵幾許奮龍蛇﹐開匣光涵暈有花。月冷龍泉生艶雪﹐夜寒秋水耀霜華。白虹斑蝕如紅雨﹐紫電鋒芒繞赤霞。背倚燈前倍璀璨﹐壯心牛鬥气橫斜。

鏡花得意看花莫認眞﹐是空是幻正難論。金光遙映春光好﹐鑑彩潛生繒彩繁。明月寒夜侵桂影﹐澄潭秋靜印霞痕。相看悟向禪心淨﹐色相無庸滯語言。

茗花驟雨瀟瀟已沸湯﹐蘭芽別自藹淸芳。地鑪帋帳疎煙薄﹐活火寒泉飛雪香。幾片綠云凝露潤﹐一甌碧玉噴珠光。茶經陸羽眞能事﹐輕細相看入品甞。

酒花瀲灔杯深幾寸鱗﹐醉中誤認武陵津。玉壺紅浸仙葩艶﹐金斝光浮碧蘂新。但得樽前堪靜賞﹐何湏郊外覓閒春﹖韶華九十花如許﹐不及酴醿飲是眞。

河幹集飲題壁兼弔雪芹花明両岸桞霏微﹐到眼風光春欲歸。逝水不畱詩客杳﹐登樓空憶酒徒非。河幹萬木飄殘雪﹐村落千家帶逺暉。憑弔無端頻悵望﹐寒林蕭寺暮鴉飛。

過古寺同敬亭對酒話舊載酒招提花徑迀﹐十年舊事感浮屠。僧歸竹院鐘聲寂﹐人語禪闗客味孤。燕市春寒啼過鴈﹐江天水闊憶飛鳬﹐﹝侯際可曾寓此寺時爲縣令﹞遙尋逰屐重回首﹐梵語松風逸興殊。

題凱亭寫意十二冊

魚不畫漁竿與釣磯﹐淸溪萍藻自霏微。我非魚卻知魚樂﹐相對悠悠両忘機。

荷肯將顏色屬東風﹐一種淸姿入畵工。畢竟蕭疎是君子﹐不湏彊比六郎同。

鷹健茟崚嶒神俊姿﹐風霜素練倍離奇。髙飛應有雲霄路﹐托足何勞借一枝﹖

菊才題菊便說淵明﹐風韻陶家未便爭。何似凱亭多髙致﹐自將晚莭譜秋英。

雙鷺浴水霜毛風格淸﹐秋塘煙雨自和鳴。愛他蓼岸沙汀立﹐不向煙波險處行。

枇杷饞口無端見一枝﹐筠圓幾簇蔭披離。金丸嬴得瓊漿味﹐憶殺江南五月時。

山溪漁艇蒼巖簇簇水潾潾﹐風味江鄕入夢頻。欲倩香嶙老居士﹐再添一个捕魚人。

倚石聽泉淸流細響獨依依﹐不羨臨淵問釣磯。坐對寒泉不知晚﹐滿山蒼翠撲人衣。

春郊攜琴鬥酒雙柑逸興深﹐春逰攜得一張琴。應知花鳥聲歌裏﹐譜出髙山流水心。

水陶山莊傍水臨巖結艸廬﹐白雲經闕自迂疎。山深小澗無人迹﹐閒倚南窓讀道書。

溪橋策蹇斷巖逥碇自嶙峋﹐小寨秋原流水濱。莫訝吟鞭頻指頋﹐宵來有約看山人。

雲巖鳬影昔陶仙會化飛鳬﹐今見君容畫更殊。羨殺峭巖蒼翠裏﹐有人閒對自跏趺。

