

欽定四庫全書

集部七

因園集

別集類六【國朝】

提要

【臣】等謹案因園集十三卷

國朝趙執信撰執信字伸符號秋谷晚號飴山老人益都人雍正中益都置博山縣今爲博山人康熙己未進士官至左春坊左贊善其詩集流傳頗夥諸本往往不同此本末有乾隆辛酉執信門人丁際隆防稱是秋重謁秋谷先生於因園時先生病目彌甚不作詩者六年矣從仲君羮梅得先生手定詩稿分十三集錄副未及校而羮梅遽索原本以去嵗寒無事乃校一過曩見手書濟南竹枝及宿法慶寺二律皆不在蓋所刪多矣云云羮梅者常熟仲是保之字爲執信門人之冠最爲篤契則是集爲執信晚年定本手以授之者矣十三集者一曰並門集二曰閒齋集三曰還山集四曰觀海集五曰鼓枻集六曰涓流集七曰葑溪集八曰紅葉山樓集九曰浮家集十曰金鵞館集十一曰回防集十二曰懷舊集十三曰磺庵集集各一卷以存其舊不復以篇頁多寡爲分也執信娶王士禎之甥女初相契重相傳以求作觀海集序士禎屢失其期遂漸相詬厲讐隙終身今觀還山集中尙有酬士禎詩二首又爲士禎作西城別墅十三詠至鼓枻集中渡江一首已有祗應羨詩老持節問岷源句注曰謂阮翁又悼吳孝亷一首有漁洋未識名先著句其詞气已不和平自是以還遂互相排擊則謂二人之釁生於作觀海集時其說當信迨其後沿波逐流逓相祖述堅持門戶入主出奴數十年迄無定說平心而論王以神韻縹緲爲宗趙以思路劖刻爲主王之規模濶於趙而流傷於膚廓趙之才力銳於王而末流病於纎小使兩家互救其短乃可以各見所長正不必論甘而忌辛是丹而非素也乾隆四十五年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

因園集卷一

左贊善趙執信撰

並門集

督亢懷古

燕丹昔逃秦身免怨未雪千金求死士快意期一決徒逞匹夫憤焉知霸王烈我聞燕先王築臺市駿骨晚得昌國君雄心一朝豁全齊七十城紛如槁葉脫但隆郭隗裏不灑田光血豈有熊羆臣輕試虎狼穴可憐易水上壯士衝冠髮事敗國旋亡寂寞名未滅

陘陽驛雨甚行橐皆濕輿中聊述

欲知肩輿行遇雨有似曳尾塗中聳身延頸欲前去四足不動如懸槌搘窗欹枕雨腳入紛斜一任西風吹我旣衣裳有霑濕回視我僕嗟亦疲幸余臟腑未湔濯豈免涕淚同淋漓無因天漏借石補反思油衣以瓦爲人生有情每無厭遨遊謂樂居可嗤請看行役足辛苦他時枯坐無庸悲

道傍碑

道傍碑石何累累十里五里行相追細觀文字未磨滅其詞如出一手爲盛稱長吏有惠政遺愛想象千秋垂就中行事極瑣細齟齬不顧識者嗤徴輸早畢盜終獲宮旣葺城堞隨先聖且爲要名具下此黎庶吁可悲居人遇者聊借問姓名恍惚云不知住時於我本無恩去後遣我如何思去者不思來者怒後車恐蹈前車危深山鑿石秋雨滑耕時牛力勞挽推里社合錢乞作記兔園老叟頤指揮請看碑石俱甎甃身及妻子無完衣但願太行山上石化爲滹沱水中泥不然道傍隙地正無限那免年年常立碑

獲鹿至井陘道中三首

城邊沙水路數里入山村髙處云封屋秋來艸沒門牛羊緣澗逺童稚避人喧卻聴樵歌返前峯日已昏驅馬指楡水【村名】晚陰山雨來前村一防火倦客意悠哉猶隔數峯逺還從深樹回暗中聞犬吠始見竹籬開曉日不照地羣峯方障天行人聴雞起鳥道接河懸逺樹猶藏雨髙城半出煙秋來無限思牢落付山川

井陘道歌

晚雲挾雨風不休井陘古道行人愁未知駐足竟何處羣山來往相遮畱初緣細路行逾上風中一綫秋空浮徑回兩壁競奇詭坐令谿谷成深幽久行祗畏前路絕下視尋丈何能投失勢忽落不自覺天宇頓被蒼厓收四圍樹石怒相向森然拏攫紛蛟虯人如回飈激下葉馬擬古棧穿猿猴已覺心气俱沮防敢云追躡窮防摉嗟乎絕險天所設左車當日眞良謀如何旗鼔走水上戲下反致成安頭古來成敗兩寂寞山川滿目增煩憂道傍戰壘野花放雨餘山鳥鳴啁啾

宿平定州雨竟夜聞七十二河水大至

倦行得投憇如鳥有棲托下馬衣盡霑入門步猶卻屋角張明鐙晚炊具藜藿取足供醉眠濁醪恣深酌窈窕靑玉峽迢遙夢中約如何就枕憂反遜據鞍樂入夜殷雷喧雨聲亂城柝汍瀾散檐澑浸淫到帷幕頗聞向曉行驛路緣澗壑石齒旣叢生潦水正噴薄四山懸瀑集勢若崩厓落直恐穿山脇安能容略彴已知前路難更聴雨勢惡殘更逺欲防冷熖濕不著轉畏天欲明孤吟向索莫

涉七十二河

犯曉指前途天淸雨气散回瞻孤城際遙出大河岸山勢郁屯雲水聲激流電波蕩巨石奔灘坼地軸轉居人能向導小駟頗趫悍揚鞭亂流去直與驚湍戰圓浪欲沒鞍輕漚時及面浮沈遡眾川攀緣望絕棧豈惜衣履濡寧辭登涉倦斜陽向晚放驛舍炊煙亂有如異國歸遙天見鄕閈馬饑僕亦痡水盡山未防候吏不須迎前馳已如箭

晚發芹泉驛夜過壽陽

日暮憇芹泉暝色動諸嶺路紆未擬停馬飽方思騁新月乍微茫羣星半耿耿逺云時作陰積雨正多濘地明知近河徑轉畏逢穽不知幾里遙忽在萬峯頂陰陰俯厓際簌簌亂林影深谷聚豺狼澗潦喧鼃黽山腰忽一燈鬼火出埳井秋毫皆易驚觀聴何由屏風髙溪壑哀露下衣裳冷前途漸逶迆客心轉虛迥昏眸呼不開倦轡時復整壽陽城上鐘殘夢三更醒

夜度黃嶺

星稀月落夜轉昏黃嶺嶺上寒生云憑虛直上二十里勢與天闕爭中分我行但覺馬人立據鞍自笑如孤猿前驅已逺後相失空餘呼嘯風中聞昨聞此嶺眞險絕頓愁無翼難飛翻瞢然登降無所懾夜气爲我畱精魂泥路蜿蜒勢漸下俯聴雞犬囂荒村東方放曉日欲出卻望天際危此身

中秋夜

秋气驅殘雨空庭來逺颸一杯桑落酒半夜月明時久客嫌宵永初寒覺醉遲還將蕭瑟意遙與菊花期

太原縣拜先曾大父生祠三首

曾大父昔爲少參均晉祠水利有徳於民故祠焉祠鄰大佛寺楹間有觀察叔祖奉使時所題詩

曉色微分秋暮天村煙祠樹正淸妍逺山雲气日初上古寺梵聲鐘共傳下馬身從千里外登堂夢隔十年前他鄕歳晚增多感酹酒臨風一愴然

當年棨防駐河幹片紙能令萬戶歡曽向淸流照顏色到今白叟識衣冠村荒亂木隨秋下山逼驚風盡日寒嵗序易遷遺廟在居人珍重後時看

憶從薄宦客京師邱墓松楸入夢悲乍喜家山歸有日又來汾上住經時兒孫枉灑天邊淚父老能畱去後思待向故園兄弟道他年重問舊題詩【方圖便道歸省】

雨中泛汾水感興

細雨已作泥微風能漾舟入汾水悤悤懷勝遊漢代昔巡幸畫舸張龍斿冠蓋擁前列簫鼓橫中流棹歌今歇絕千載長淸秋我行望天末云物慘不收羣山莽回互水木相綢繆地勢亙終古世事隨浮漚乃知前人名翻借山川畱舟人理楫急及岸還夷猶把杯酹水涘此意空悠悠

九日晉祠

野菊霜姿向客妍孤村木落更蒼然也將世上黃塵面來對山中碧玉泉桐葉遺封還百里晉陽王气已千年爽鳩東望堪憑弔都付西風落照邊

將遊鑌鐵院以病不果

古院不一遊虛作並州客寒鐵夜有芒秋井水無色病思淸冷對夢覺鐘梵寂想見靜中僧時時掃苔迹

發太原

靑煙一防望依然馬首蒼茫又著鞭此地空斟桑落酒故園已過菊花天薄遊歳月淸霜候歸路闗山黃葉前惟有離心汾水上應隨秋雁共年年

晚行

雨腳背城見前村開晚晴近山風轉急隔水月初生樹杪懸燈火煙中隠碓聲今宵魂防處野館醉三更

郭有道墓下二絕句

斗筲賤役良不屑識鑑人倫亦偶然何意舟同李元禮時流解望作神仙

中郎無愧至今稱因憶昌黎豈近名不是髙文能諛墓黃金何處壽劉生

冷泉闗

霜凝疎樹下殘葉馬踏寒云穿亂山十月行人覺衣薄曉風吹送冷泉闗

曉過靈石

曉色依微嶺上橫望中云物轉淒淸林收宿霧初通日山挾回風盡入城客路逺隨殘月沒鄕心半向早寒生驚鴉滿眼蒼煙裏愁絕戍樓橫吹聲

國士橋

橋上馬嘶破殘月溪邊流水聲幽咽風回激浪上橋頭似濺當年擊衣血伏劍如飴豈顧身至今此地畱精魂由來國士自千古試問中行是眾人

始雪過東西塢二嶺

天陰覺曉遲乍雪山更寂蕭槭絕人煙蒼茫入寒色林空逺望通徑轉回峯逼二嶺郁相當中見雲气積髙風束四山防防接天白行人躡空蒙馬足畏偪仄忽疑厚地傾又覺陰厓踣澗壑何深幽云是虎狼宅地險念身孤客久知時迫故山候尙溫奮飛無羽翮向暝昧所投浩然促輕策

沁水使院望石樓山雪

孤峯壓城頭雪色落屋瓦髙堂收眾陰目極天四下空煙寒欲開晚雲散如防逺見羣山來莽莽亂奔馬長松分巖谷猛虎憑城社入夜風怒號居人畏中野行役良苦辛山川自蕭灑悵望聴深更躊躇引杯斝

陽城夜飲

髙館張燈天向昏山城打鼓曉逾喧不知酒力誰深淺一夜開簾雪沒門

山行雜詩四首

嶺路盤盤行欲迷晚來霜霰忽淒淒林間風過猶兼葉澗底寒輕已作泥馬足蹙時疑地盡溪云多處覺天低倦遊莫訝驚心數歳暮空山鳥亂啼

晚云忽散見峯巓逺寺鳴鐘思悄然積雪更宜新月照輕煙不障暗流懸行同宿鳥趨林急穏羨山僧擁絮眠正好溪風送前路一燈明滅戍樓邊

絕巘平臨逺目開天風吹我離【去聲】氛埃路於殘雪消中見人自羣山闕處來樹外連峯橫作鄣馬前雲气散成堆平生蠟屐防幽興落日登髙首重回

十日山中汗漫行山云作意變陰晴連天細雪因風急近郭空煙接日生鞭影逺牽殘照色馬蹄寒踏防冰聲定知此後相思處贏得淸樽夜夜傾

發澤州宿星軺驛盡日行太行最深處

出郭未十里陟嶺凡幾盤徘徊初日影隠見羣峯端遙空斂余陰山風增曉寒我行曽冰中仄徑愁躋攀馬壓後人頂足滑不得安縈紆自信地倒側惟隨鞍久依懸厓轉每疑絕壁穿歘同鳥上下紛與云勾連平臨眾皺出旁見髙天寛四山森列笏戢戢爭荒煙林木接蕭瑟萬壑寒聲傳牛羊入殘雪蠕動叢莽間登頓倦行侶曠覽開心顏日晚見人家列屋緣層巒斜陽明萬瓦煙火動夕餐不厭野宿孤益羨山居便溪黑虎豹嘷月出烏鵲還歳晏逺爲客中宵起長嘆

天井闗

試憑雄闗望偏增客意豪驚風吹澗直落日覺山髙亂樹入云盡悲禽分野號從來爭戰地覽古首頻搔

下太行入河北

萬山圍馬首崚嶒行相逼如入稠人中倉皇亂迎揖連朝躡危險徒侶疲登陟曉看白日近漸覺山勢急前路紛羊腸下赴將何極眼明見平地河色漾寒碧浮雲千里通淸流一綫直參差散林莽指防辧城邑久行望彌眞屢下境轉偪回視髙峯顚一一詫所歷野曠山盡收村晚天半赤向風指孤煙息此窮日力

晚次淸化鎭

晚風亂叢竹四野靑欲收回頭謝寒山臨別還夷猶孤城殘照盡雉堞隨星浮煙際聞人聲馬倦亦知投

仙居行

仙居亦在黃塵裏碧瓦如鱗防衛水衛水無聲四野愁神仙不至千夫死城頭寒日翻大旗使君來遊何委遲朝朝鼓吹沸城出借問曽與仙靈期仙靈窟宅知何處海天茫茫隔煙霧盡將膏血作樓臺畱與行人自來去

蘧大夫墓

車聲轔轔及闕止衛靈夫人識君子可憐荒土不分明千古彌瑕共埋死因知往迹多湮沈下馬陌頭霜艸深尺寸偶然畱姓氏武公康叔難尋

大名

霜樹迷離擁戍樓寒風近北倍颼飅英雄河銷亡盡獨倚斜陽指魏州

魯連村詠魯仲連

漫說帝秦片時事獨憐排難一生心空驚玉貌圍城裏東海茫茫何處尋

華山行

跛者禦跛者登婦人帷房聞笑聲笑聲未絕晉師興華不注山幹靑防山前東畝何縱橫欲尋丑父易位處華泉之水今猶淸紀甗與玉磬差異城下盟寡君奉親以色養豈意社稷將隨傾嗚呼寧獨巧笑能傾城

雜詩五首

作客一朝歸如夢久而寤時時心目間惝恍各有遇繞溪淸淺流連村逺近樹兒時所經覯半猶存其故峩嶺雪乍晴煙斂萬家曙磴道入髙寒雲山逺回互忽驚風景眞轉恐遨遊誤漸多相識人踟躕屢狂顧遙見西郭門疲馬趨如騖莫避市上塵去此十年路【峩嶺山名】

羈棲空計日客遊常畏人豈意廣坐上復覩平生親再拜視顏色悲喜不可分長者酌我酒相問逓殷勤童稚不相識牽衣皆弟晜自憐語音變稍有形容存且與恣歡防艱難安足陳

雪後天气佳選勝擕我友不知山與泉頗憶疇昔否城邊初日上寒色徧林藪行緣荊山足漸出秋谷口淺瀨漾輕冰空煙散枯栁更陟峩嶺顚極目盡諸有峯壑雜樓臺出沒各爲耦疑是太行中西望頻搔首風土有雷同取意分薄厚笑問同遊人還勞倒尊酒

招我何碌碌家家春酒熟朅來二十日日日得所欲風霜𨿽苦辛醉飽亦酖毒昨宵雙眼昏輾轉羞明燭向晨昧冠履對案廢篇牘妻孥頗嘲訕客至每局促憶登並州塞逺窮千里目只恨杯酌疎在家病良足

髙堂張華燈少長各爲羣寒風斂殘日气候晼如春酒行更相勸旣醉情彌惇豈辭今夕醉將爲明年人非徒明年人復是異地身預憂西北路冉冉隨浮雲住日殊未厭去意方恐分人生苦樂情終古何時均

因園集卷一

欽定四庫全書

因園集卷二

左贊善趙執信撰

閒齋集

送同年馮大木舍人校士湖廣

春秋鬻熊國彊大割周甸壤地盡荊梁雄風帯江漢中分齊晉霸外並秦吳悍三戶竟亡嬴遺烈發項難當時盛兵力逓世優文翰莊屈引商音朱弦余嘆邇日頗衰靡聲格就雌懦才豈敵國用瓜待梁人灌吾友馮舍人詩思掣驚電蹔輟祕閣直不愧中朝遣振衣黃鵠磯搴芷碧湘岸楚士競磨厲治韅靷鞅絆兩廣嚴權勁三秋耀組練看君建大旗一鼓萬色變徹札養叔登搜蒍得臣薦前年我往晉力欲追舊觀勢已弱古昔時會多謗訕厚乞汾晉靈小覺耳目換於今論文事毀譽雜眞贗主盟不相下牛耳爭欲擅邾滕爲人私門戶紛難算吾儕亦分道相視各笑粲兩賢旣莫避計畫須早辦楚自長宋盟晉實先魯傳𨿽聴向戍成不免防疆諫一彼與一此事後互譏羨我方怙鄢勝君請力邲戰彬彬晉楚從來歳交相見

送吳天章之太原二首

秋雨勢不已秋風動萬山送君薊門路計日井陘闗水暗黃楡色峽回靑玊顏猶餘馬行處憑夢一追攀【靑玉峽在井陘】

把酒說並州茫茫感昔遊邊聲催月曉山气壓城秋桑落經時醉黃花九日畱君歸渡汾水爲問雨中舟

贈李生【生宣城人能星緯兼相人時將歸矣】

李生煙霞人至道窺窔奧有術不自匿變怪出談笑往爲嶺海遊列郡恥晚到朅來長安市一日屈眾妙傳聲疾雷霆摉訪逮形貌輿熟招邀公卿借炫燿相知我最先奇技向亦好每同宋忠載過請季主教干支重爬羅頭面久量校勸我忍貧下計日許騰趠感子鄭重意失喜還自悼生本田野夫一第良忝冒早仕乏問學行意成輕傲閒官慙報稱孤立叢謗譙常憂忽失墜知病竟莫療天時子有徴人事我所料子今欲歸去舊山譜淸嘯索詩持當劵不貸王孫報何殊俟河淸未必同燭照覬子言屢中萬一此亦效待我乘星車請子理煙棹贈賄恐未能逺當遣迎勞

送費生赴淮上

燕市居十年酒徒能幾个假使設壇坫我將子當佐僦屋一僻巷气味兩寒餓招請無昏旦主賓雜坐臥狂或怒朋輩醉不避驚邏世事如瀾翻舊歡與夢破子今結束去幕府據髙座騎馬到淮南猶及嘗新糯我方持筆札計日按程課心隨知舊散气以貧病挫海門波澎湃薊北塵堀堁銜杯逓相望獨唱誰與和

送同年梁原山吉士攺官歸太和

西江人士意气豪潯陽九派飛寒濤吾黨梁子尢駿發雄視不覺霜天髙姓名早入玉堂籍十年削迹棲蓬蒿今冬彊起赴銓部俄看換職歸諸曹主者用人有深意眾口不解徒嘈嗷尙書事重系民命竿牘山積煩爬搔年少諸郎習疎放止堪持酒談風騷木天淸曠足容納坐令戢戢同牛毛如君才力豈易得列卿端借分憂勞鴻鵠一舉不可网復欲息羽投林臯蹔歸聊以慰慈母驟別豈免傷同袍酌酒勸君好自愛南下催馬風如刀與同年李丹壑編修以事出朝陽門晚宿田家

繁花已盡木葉肥城中城外塵交飛不因出郭了公事當與野色終相違芳春三月鍵戶坐日在愁陣遭重圍我自久旅成習慣今昨等耳安知非怪君連歳臥江上捨舟卽陸誰指揮今朝眼豁向水木翻若所見從來稀淸溪宛宛帯櫸栁村捨歷歷通煙霏故山未敢詫奇絕風物似此猶庶幾人情厭常每易動微官竊祿難肯歸且買濁醪酹暮景新月正照林間扉

夜雨有懷丹壑

臥聞檐瓦添新響坐愛虛窗受逺風不忘對牀前日約夢隨雨腳過街東

題程松臯舍人詩卷四首

四海故人楊伯子【海寧楊耑木】春來幾度說君詩城東記否雞羣裏標格亭亭識項斯

昨日叩門日卓午槐陰入座風披猖尙覺歸來太蕭瑟袖中冰雪生淸涼

宋唐門戶久難齊頗怪康莊俗自迷要識神明煥然處非緣野鶩勝家雞

時人口齒競呀咻字順文從解辧不苦厭支離塵滿眼期君濯足大江流

觀奕歌

髙堂晝閒棋局陳隠然左右敵國分主人與客據四角宛若勢子何停勻微風動窗日光入簾影欲亂楸枰文未知失鹿向誰手但見眼底生紛紜乍如靑天斂餘靄一南一北行秋云又如殘日墮西極大星小星耿不昬丰隆驅雹撒沙落毛仲牧馬云錦屯肅肅魚麗就行陣翻翻鳥散隨飛塵觀者坐久失向背目瞠舌撟傷心魂良工運斤色不動森然萬枝同一根攢眉思出九天上奮袖气奪千人軍少焉勝負判然決誰與戚戚誰欣欣古來兩賢不相厄何況同道猶一身尋讐伺隙有何故日斜人散寧復論嗟乎世間彊弱終無據空遣旁人笑相語

謝王子言前輩餉酒

偪仄曽同巷南北每看屋角卽相思雨添庭際汍瀾處風攪窗前竹樹時無復罇罍邀我共坐愁泥淖出安之今宵遣入去年夢一枕檐聲成醉遲

夜大雨曉起視庭際花竹有述八韻

夜半夢驚雨天明庭浸波幾回臨牖視何異泛舟過砌失開花滿堦余襯艸多長條疑折葦圓葉作翻荷獨有幽窗竹依然緑玉柯當風轉孤挺帯濕自婆娑應結蒼松伴相期碧澗阿秋霜凋眾卉爭柰此君何

七夕雨飲松臯舍人分韻得九佳

與汝結交異行路三日不見無好懷寒官多暇還往易不以風雨成暌乖更番旣已倦輿僕蹤迹豈免疑朋儕論詩相賞由宿分語似驚羨實嘲諧詞塲近來盛稂莠𨿽有條蔓亡根荄楚相衣冠惑左右狡黠終是輸優俳我曹岐趨有何故苦向漫漶求模楷河漢今夕事荒怪妄者以意窺津涯丈夫要自識眞意恥逐俗子由由偕所憂學嗇難樹立山嶽勢就誰能排談深不畏口枯渴主人有酒如長淮扶醉出門風滅燭天光照泥星滿街【入夜開霽】

杜門

小病杜門殊不惡靜中一倍愛秋淸微寒牀下王孫急細雨籬根稚子生閒覺詩懷增攪亂貧余酒債費經營新來自笑耽工課半夜披衣看月明

秋熱

西風不作力大火張餘威雷雨呼莫應毒熱來非時七月月向盡午汗已去肌昨夜夢顚倒謂是初炎曦曉窗日潑眼如臨洪鑪窺翻身欲起避衾簟黏膠灑掃就厞隠嬌兒啼相隨藏冰日十市怒詈來何遲暑寒代有常奚由失其宜太寛以猛濟遺愛傳良規琴瑟忌專一攺弦待工師敢持區區意仰訴皇天慈

節候

今年節候太支離獨有閒人次第知暑似饑鷹戀鞲久涼如隠士出山遲昨來一雨醒塵夢陡覺淸秋赴夙期日午當窗看竹色微風捲緑入簾帷

中秋例相餽遺貧家此事都絕友人頗有以酒見餉者喜而爲詩

昨宵細雨洗餘熱臥聴寒聲泛窗竹今朝晴天作好月坐待淸光媚幽獨令節屈指不三日比捨喧喧走僮僕寒家無往亦無來閒看炊煙上墻緑故人相知到嗜好美酒逓致車連轂未放狂夫杯入唇已見癡兒歡聒屋豈少貴人相餉遺珍味充口帛盈簏因思天公換嵗時賸遣朱門臭新肉中廚佳醖賤於水涓滴如余已霑足質衣更爲買蝤蛑不遣便便負此腹卻笑阮公無好懷官酒自供何事哭不學碧鸛裴家郎寂寞荒園自埋鹿

贈錢塘吳舒鳬因懷河中吳天章

吳子意軒豁有似髙秋鴻息羽就塵坱鼓翼隨天風矯然眾鳥中一奮千羣空卻顧望寥濶誰與爲兩雄河上中條山遙對蓮花峯峯壑相遮羅靑翠幾萬重中有棲托人帯蘿衣芙蓉長嘯臨闗門濁浪聲相舂與子才匹敵姓氏正復同並揚騷雅波交暎冰雪容聞當蹔來此晉楚中原逢何故先避去不肯交刀弓故山結茅處秋色寒蒙蒙湖如新磨鏡照見松桂叢苟能縱髙臥投老安耕農不然逺遨遊自等無根蓬作詩貴言志飲酒聊快胸時世方妬色賢達當固窮彼吳昔顦顇上書不得通丈夫能文章豈必爲三公

爲舒鳬題吳山艸堂

兩峯相憶不相識中著茅亭定可憐那更西湖似西子橫陳日日小窗前

送朱悔人歸潛江

霜信風髙塵滿衣徵人遙與雁南飛淒涼客向秋深別珍重身當亂定歸松竹從添三徑合江山無恙十年違翻愁未抵他鄕樂去日親知有是非

孤酌

短燭照孤酌長宵容苦吟窗虛聞雨細人靜覺秋深兒女迎寒病鄕園久客心無因得料理爭遣不侵尋

卽目

煙外風翻數防鴉板墻欹處夕陽斜空庭客去閉門晚零落一堆紅豆花

戲孫子未檢討病瘖學奕

孫郎甚口如虫鳴嘈嘈頗爲流俗憎冬來肺病漸作啞歘與雷鼓齊收聲齒牙翕張不達意翻怪賓客皆重聴身手𨿽好欲安試寒天瑟縮閒無營今晨書來語刺刺終遜舌本工掀騰假我棋局破岑寂何異臏腳初修兵北風激箭射窗紙黑白在手如凝冰短燭前頭置酒盞夜長椓木聞丁丁吾黨耽奕獨馮子淩厲同輩誇最能閉門今知勇可習便擬齊晉相代興勸君且止勿自苦料理藥具兼茶鐺弛弓櫜矢備不用蹔依律呂調簫笙他日臨敵戰偶勝髙歌奏凱喧鼙鉦有時意外值彊悍一叱可使樓煩驚

和大木除夜作

君子惇夙昔纎人艶鮮新荒哉眼底歳欲變風中云鄰捨兒女歡遲明作好春寒家燈火靜夜久杯在唇巷柝入耳急妻子倦相嗔酣眠非不適所戀在逡巡昏眸漸不支倚壁彊欠伸恐有鄕夢回夢見平生親馮生發歸興奮作孤鴻鶱余豈異人情悲懷難可論

十四夜對月寄丹壑【是日立春】

春風寒近酒杯前街鼓聲中夜可憐愁向東窗見明月故人居在月東邊

閒

閒憑書卷添眠味暗刻窗陰覺日長暖色待將花打疊春懷須著酒禁當

感興

二月不見雪積凍已潛消融爲夜分雨客枕驚蕭騷曉晴日气鮮餘寒不敢驕起看小庭竹覆砌靑寥寥枯艸亦茁芽瑣細新雛毛托根久泥土今與陽春遭稍見雲際鳥飛鳴何交交萬物各有時終戴造物勞

調丹壑二首

張侯邀我入城去西苑水風終日涼卻笑人間李公子出門十步似他鄕

每欲嘲渠等虫蟄新來看爾似蠶眠除將善病兼能酒百不如人也可憐

芟竹

抱節久相於因多自翦除一朝窗影瘦昨夜雨聲疎不惜衰晚日翻憐移植初新梢當戶好著意九秋餘

梅耦長畫幅

只合歸與臥一邱松門蘿徑足淸幽誰教老樹旁邊立黃葉無風也打頭

因園集卷二

欽定四庫全書

因園集卷三

左贊善趙執信撰

還山集

園林卽目

叢竹才蘇三兩竿杏花如雪壓春寒雄蜂雌蝶披猖甚卻放王猷冷處看

淸明

鄕曲相將作寒食弟兄無恙共淸明雨餘花栁逢人好春半溪山信意行上國塵埃聊復滌中宵魂夢不須驚持杯酹向山英道莫遣移文斥姓名

園亭雜詩八首

開門流泉側引徑修竹陰虛亭動逺色微風生古音更日得異賞寥寥朝市心

久旱萬彚槁一雨四山活軒楹覺曉潤池沼漾新濶覽時會天遊惟我知魚樂

鳴泉類相和遊魚出有羣觴飛竹林雨坐接山煙曛何必侶嵇阮藹然弟與昆

雨腳欲入戶山云方掛檐落花爛如織行屐何辭霑無路溪西去夜來秋漲添

晴日出山脊蕩漾髙城煙幽人倚林表目力窮蒼然不知晨風翼飄飛何當還

眾芳委逝波幽事屬籬菊霜時挺峻潔歳晏傷孤獨昨行山巖際乃識無用木

新月上歸云纎纎動淸影林深多得煙地寂易爲冷豈必聞寺鐘我意黙已領

日日城東門一出還一入往來頗知煩動靜聊取適終愧山居人猶有城中迹

觀鬭促織

金商動傷殺惴耎气一王俄然角翅完自喜牙須壯艸間分蟻穴水次雜蛙唱豈有勢必爭羣以力相尙幽人洞物情羅取就盆盎無聲出指揮快意見跳浪初合猶兩疑再鼓乃齊抗摽抶猛士心奮迅良馬狀大鳴類譹呼小利增跌宕逓進恍尋讐獨勝欣得將旁觀識彊弱萬事有得防一笑天地間孤懷足閒暢

贈山居者

長如野鹿依巖宿偶與流泉出谷行從被遊人問霜樹都來知邑不知名

遣懷

過眼煙雲忽若馳投閒林壑雅相宜飄風蹤迹靑蠅管素月心情白墮知學道還應輸意怠無權爭擬問窮奇近來解識逍遙趣溟海蓬蒿信所期

題大木所寄晴川集後

前年送君往武昌贈君束錦充詩囊男兒手持三寸管取快正在江山長鸚鵡洲邊久畱滯身騎黃鶴追鳳凰歸來爛漫出妙句頗疑胸已收三湘我時縱觀屢擊節頓從塵垢生淸涼矧今削迹處窮谷逺寄無異瓊琳瑯楚騷風流日淩替吾道欲付多岐羊巨手有力惜不用蠶魚路塞誰開張漁洋詩翁老於事一一狎視海鳥翔賞防題品什六七時放瓦釜參宮商蘇門上客𨿽旅進未許與子爲秦黃玆集評防信精審莫遣流輩輕料量傳聲吠影兩無當口似昭曠心蒼茫我昔有志峻格律失足羅网緣謗傷人謂意气定衰減詎知膽力猶堅剛會與五嶽果夙約獨乘莽遊八方他年自擕三萬首要向君論抗雁行

詶王阮亭先生見寄三首

生長山水窟新歸似乍經書來羨巖瀑夢去畏山靈醉遣池魚見吟教谷鳥聴追遊失仙侶悵望向晨星不爲耽閒寂終朝坐擁書敢銜湘水怨只傍漆園居噫气飄風外忘形大癭余猶多奇字在載酒欲誰如何事中朝舊他年願卜鄰乘時朱虎讓失意綺黃親斜日依臺柏驚風蕩塞塵請公樹奇績容我樂芳春

感懷

朔雲南雁思騰騰薄暮闌百感增豈有聲名折官職卻將山水換賓朋壺觴佳興從看減海嶽前期未可憑寂寞吟情相伴在自持詩卷映寒燈

對雪寄凖提庵融上人

羨爾安禪處寥寥逺垢氛鐘聲出山雪精舍在松云橋迥風常合門閒水自分定中應有諭遲我共知聞

贈徹禪師

昔在大都遊每過前朝寺習聞鐘梵音似會西來意夙因應有在往往形夢寐若欲歸參求蓄懷久難遂近獲出樊籠忽若醒宿醉已將心向空彌覺身爲累假憂息諸緣借病謝萬事憑誰作導師爲語第一義眼中數緇流潦倒難位置髙者盛威容出入陳軒騎餘者競壠防蠅營殉財利文章竊皮毛貴遊倚聲气鄙夫多附和市兒有吐棄咄咄淸淨門到此土委地師獨山中居不與彼同器躬耕孝事母儒者或負媿我今一相見顏狀覺頓異語言行住外宗防復何寄俯首欲借問顧慙非上智塵根除未盡如盲遽求視惟當安鈍拙且免逐臭味去師禪棲近亂山接蔥翠藜杖與芒屩招尋亦良易請結物外交人間共遊戲

園亭寓目

經月不出郭池臺今蹔過岸融看水減花晚逼寒多煙意濃歸栁山容緑上蛾便應隨日至春事莫蹉跎

社日

濃花有信煩風伯微雨何緣乞社公莫上髙樓看栁色春愁多在暮山中

遣懷三首

所思在何許乃在扶桑東褰裳海騰沸遊目天空蒙手引三足烏一照天下紅倦攲蓬萊作髙枕企腳直上方壺員嶠之顚峯夢回忽覩水淸淺坐恐飛土揚驚風九州猶變滅何況羣沙虫局蹐復局蹐不如掉頭拊髀隨鴻防

所思在何許三江連五湖逺追防夷步近慕煙波徒當時泛舟浮家處至今惟有雁鶩鳴相呼沈沈千尋淵下有如山魚春風艶桃李吹落不須臾浮雲蔽天白日暗逝川長此東南輸局蹐復局蹐不如刺船徑去偕妻孥所思在何許乃在桃花源淸時欲焉避但羨山中田穠桃成障閟山口漁人何自來梯攀靈境隨閉塞恥與濁世通人煙至今閱千載想見桑麻雞犬還依然借令無地列阡陌居人仍須絕粒求神仙丈夫短气向家室宇宙𨿽大如籠樊局蹐復局蹐愁對屋外山花繁

園林題感

栁眼靑靑媚煙景竹風謖謖帯寒聲生人有意從憐取一種春來各自情

春寒

乍看曉色漾簾鉤不覺輕寒著布裘風力峭於秋扇發雨絲細若夏蠶抽分從濁酒尋前醉恥向東君訴舊愁有約山椒探花信春情爭被夢勾畱

三月十五日大雪

似與棃花競曉開春工有意縞樓臺餘寒好爲邀殘夢遮莫天門賀瑞回

西城別墅十三詠爲阮亭侍郎作

石帆亭

孤亭擁石帆百雉列髙岸達人休天鈞舟陸豈殊觀坐鼓滄浪音髣髴中流半

樵唱軒

日暮敞軒窗野色逺浮動樵歌發何處偶被林風送和我洛生吟陋彼輿人誦

半偈閣

千偈本無言云何作半想譬如調一弦堂室各應響君聴手指音故出絲桐上

大椿軒

莊生誇大椿意似悲朝菌春秋八千歳屈指終有畛何如靜者心一息古今盡

雙松書塢

手把一卷書日夕雙松陰風過幽響激月出蒼翠深莫羨芳樹姿保君遲暮心

小華子岡

髙岡陟無時拄杖戛石齒遙山沒飛鳥秋色復如此不識追陪者誰爲裴處士

小善捲

洞古石气幽林巒防蕭摵無事此焚香坐愛香煙碧自悟夙生因海山見靈迹

春艸池

岸艸衣裠色萋萋媚煙景池水古鏡明照盡靑春影懸知佳句成不待淸夢醒

三峯

海客炫靈奇口出三神山乘風去萬里終古何時還且移太華形置我庭戶間

嘯臺

長嘯臨髙臺川谷逺相應林靄忽自開風籟久未定奚假鸞鳳音所期嵇阮聴

石丈

大塊肖有形眞人托不朽坐任苔侵衣臥覺栁生肘年年好面顏甚媿丈人厚

竹徑

修竹藹貞萋四序一蕭索野客擕琴來仄徑穿林薄不愁步屧迷前有導行鶴

緑蘿書屋

數椽覆緑蘿四壁繪霜雨中有披髮翁雅調抗千古余亦絕俗人和歌出商羽

寄劉波山編修

修篁密樹足涼颸池外朱炎坐不知忽憶槐陰遮巷北從君索喫冷淘時

追尋噩夢覺猶憎十載衣塵滌未能學築滄浪亭子好蒼茫不共酒人登

寄新詩與門人謝文洽編修系以絕句

狂風寥落在人間館閣文章已盡刪好爲流傳閒適句莫教謠諑到溪山

閏月七夕

晚云不散垂垂雨烏鵲爭飛一一回未必天孫思再渡世間兒女浪相猜

望雲門山

輕煙漾午晴十里見山月稍觀飛鳥度始識一峯闕云生自吞吐天回忽穿穴秋風從中吹萬樹離披列空象蘊眞境仙迹傳幽絕恨身無羽毛從玆棄塵紲

感事二首

碧山勝賞已全非誰向西州淚滿衣解識貴官能續命可憐疏傅枉知機

防矜底事各紛紛萬事秋風捲亂雲誰信武安作黃土人間無恙灌將軍

壬申元日

元日首四序曜靈明萬方萬方起同時相擕拜天光海風驅陰翳絳气連西荒踆烏始飛出翩然棲扶桑蚩蚩橫目民毫髮得所將豈知造化工但謂開闔常今玆值沈防理數難推詳星辰夜斂避雲霧朝披猖狂飈挾飛塵萬彚皆摧藏山川與城郭一气迷煙霜午景忽躍然回光不滿墻蕩摩見蒼黑倐爍成虧傷防蝀潛莫指羲和走且僵坐令陽徳微下土將何望鄕黨紛童叟相視各倉皇人情詫未覩沸語如蜩螗余時力疾起空庭獨相羊頗聞儒者言薄蝕非災祥兩曜有交會奚事分柔剛四海方淸寧三公理陰陽大庭用鼓幣下士爲秕糠年嵗不我遺靑春獲舊亡深居聊取適戶外天蒼茫

棄婦詞

兩姓無端合亦復無故分昔時鴛鴦翼今日東西云浮雲本隨風妾心自不同君心劇無定見棄如枯蓬出門拜姑嫜十步一回顧心傷雙履迹一一來時路畱妾明月珠新人爲耳璫不恨奪妍寵猶得依君傍寶鏡守故奩上有君家塵持將不忍拂舊意托相親此生一以畢中懷何日宣願得金光艸與君駐長年

春日園亭有懷

飛絮滿天地春風餘幾時孤亭臨暮景久坐忽相思野水浮煙逺空山落照遲佳人不可見浩蕩憶前期

三徑

栁絮晴方落山花雨更香苔痕雙木屐池影一繩牀待月觀魚靜因風聴鳥長春來陶處士三徑未全荒

閒園

閒園坐長日水木共蕭森疎竹風前合淸池雨後深逺山無定色幽鳥自多音霞外余孤賞泠然不可尋

伏日

谷口羣峯障火雲水風送日易斜曛防刀割肉非吾事自折荷花遺細君

暮大雨

晚風吹不極飛雨浩無邊日月皆歸海蛟龍亂上天櫩聲通竹樹云影泛山川慘澹爲霖意安居獨惘然

野興

蕎花開處朦朧逺春雪輕埋艸半靑豆莢肥時紛歷亂錯疑蔟葉緫蠶形有年比屋迎田祖無事從余說孝經傳語霜風須著意安排醉眼眺林坰

早行學劍南體

啟明煜煜沈東方欲陰欲晴天正涼日腳挿地若飛火雨气過山疑始霜雞驚人語出村樹馬戀夜飼投秋塲市門一老笑相問忽入城府君安忙

臨淄道中懷古

秋騎羸馬營邱道千里齊風入舊聞雞狗有雄還自許淄澠無味底須分原頭寒意離離艸海上朝光疊疊云幾度爽鳩增太息牛山長傍景公墳

過郡城故座主馮文毅公宅

難憑楚些遣離憂搖落非闗怨素秋夢防雲煙還北闕醉餘城郭忽西州馬嘶荒艸無鞭防燕過雕梁自去畱回首春明萬楊栁幾多飛葉赴東流

出郭

朝來微雨過出郭覽秋容煙隠初生日云添不住峯年知古原艸心寂寺樓鐘濯足巨洋水海山尋舊蹤

微雨道中書所見

西風吹霧白難收沙引淸淄入地流緑樹連天村暗雨牛山何處見全牛

牛山西麓溫泉

崔嵬萬古邱石腹出淸泚不知華淸池水色何如此我來飲瓊液臨去洗塵耳濁穢乃名髙於玆識所止

寄唐豹巖先輩村居

欲叩城西白板扉逢時觸事與心違亂山約馬悤悤過落日將云片片飛野水半篙誰喚渡敝廬十步且言歸空餘借鴿樓中月分取秋光上素衣

寄洪昉思

垂堂髙坐本難安身外鴻毛擲一官獨抱焦桐俯流水哀音還爲董庭蘭

自郡歸多病索居兩月未嘗著筆雪後將赴新城遽成長句

病來詩思不勝秋紅葉黃花索莫休出郭卽知山意好閉門恐向北風愁所嗟龍性常牽俗豈爲瑤車慕逺遊會得髙人佳興否雪中驢子灞橋頭

春日郡城無酒言懷

城中三日風野客迷朝昏誤疑酒所致豈知未霑唇愁疾彊扶防況復拋靑春遣尋諸從事往往皆賢人淩陰戀權勢太皥幾退奔冰花耀枝柯桃李不敢嗔寒威入衣袂鼻气增酸辛安得一瓢佳生我四體溫敝廬有贏藏風味淸而醇缾罌二百里失計單車輪戶庭能免咎嗜欲恐汨眞太息稷下士古言誰與論

醉歌贈同年張薛杜三廣文

秋谷先生怕孤悶靑衫席帽來州郡春風三日栁滿天自擁犂騧鞭不進廣城如夢身自藏故友如煙誰可問三公何意相隨來各將奇兵赴愁陣薛張幾日別海鷗【皆海上人】風格𨿽寒故淸峻杜生與我齊飛揚酒气猶能防靑鬢廿年往事猶浮沈欲指雲門比離恨卽今大府盛文儒【學使者方在郡試士】憶昔吾儕嚴韅靷九原墳艸又淸明【同年五十三人死者十餘矣】生得相逢今者僅冷官正喜少拘牽逋客還矜出塵坌解衣徑就市壚沽閉戶遙同竹溪隠不辭連醉破昬朝屋角花開雷雨迅

寒食

寒食寒猶甚春光底處賖風聲勒楊栁雪意逼桃花城逺山煙澹天低麥壠斜酒邊倦遊客十日覺離家

淸明登雲門山

雲門山勢春雲橫回岡簇起如簫笙中間石气忽決坼古鏡照耀懸窗櫺下臨齊城月華滿桂樹掩暎江山形憑闌駐馬每望見恐是閶闔無由登童年結願墮世网歸來始得尋靑防郭門南畔踏芳艸天气正喜淸而明仄徑延緣訝破碎顚厓近逼增崢嶸羣松離立類閽者闖然欲與人爭行山風四吹變煙霧卻疑鸞鶴繽紛迎空潭古洞閟幽境待我拄杖傳鏗訇門中掉臂忽自笑虎豹不怒天闗寧檐牙錯落殿交角勝地往往棲神靈王母蛾眉颯霜雪眾仙雜佩璆鏘鳴弇州山人好聲勢殘碣賸遣傖荒驚髙亭削壁覽題記千年吾愛曽空靑悠然會意誰與語溪桃澗栁空含情銜杯枕石縱獨臥遊人但怪顏何赬連峯西去浮落日歸心逺目相牽縈城闉回首動暝色大星一防畱光晶通天匙鑰倘可乞我欲翻飛朝太淸【山中石刻文字甚多非浮卽俚惟曽子宣率僚屬及六子遊山題名書法雅逸如新似空靑居士紆筆紆子宣第二子也東峯有畱弇亭藏弇州山人王世貞詩碣亦不佳】

訪友村居

麥與栁深淺柴門相暎開春風無間處野客有時來語久云景變主人歡酒杯醉餘應自去微雨莫相催

不過怡園二首

城日山煙鎖寂寥石闌苔徑望迢遙遊人自上淸音閣流水還過後樂橋

堂榭虛閒碧沼淸長天無主自陰晴最憐荷葉兼蕉葉送盡風聲復雨聲

因園雜興四首

雨過空山艸木香軒窗緑重午生涼流鶯聲滑幽眠熟但道人間白日長

臺上松風吹野煙峩眉新黛逺相連不須更翦靑梧葉已見山椒六六泉【泉出石壁下壁有前人題名稱六六子余因取以名之】

淸池一曲浸回廊斜日朱魚爛有光負手巡檐喚魚晚野風時送棗花香

林巒佳處日平西竹柏無煙咫尺迷山月漸髙人影寂溪南還有鵓鳩啼

苦雨

濕云無賴壓荒煙時遣轟雷入醉眠黯黯山城惟積水沈沈夏日更如年驕龍逆作窮秋气赤帝空持大火權莫問郊原騎馬路碧苔靑艸總堪憐

題文姬觀獵圖

天山霜艸白於雪金勒明駝行復歇賢王前行屢停鞭顧笑欲得車中憐車中美人色赬玉漢日邊風摧鬢緑旃裘乳酪鎭相親寒束芳心羞不矚健兒身手如犬鷹爭倚雕弓馳射生忽聞鳴鏑雲間響何似焦桐弦上聲

題郭令公退回訖圖

汾陽功業扶天日一木峩峩造唐室古來何代無魚程當時猶奪汾陽兵功臣僕固爲戎首闇主驕奄齊束手軍中忽閃令公旗回鶻十萬如伏雌連營奔散晨星滅戰馬不驚笳吹咽入闗空破雁門煙出塞惟將漢家月長安一日啟九門手持畿甸奉至尊辟雍將將髙座矗諸生聴說覆公餗

薄薄酒

薄薄酒勝茶湯不信試酌與君嘗云陰月黑旅夜長孤燈照夢隔故鄕輕寒被體如雪霜此時細引不成醉栩栩自覺春風香擬陪瑤池宴髙冠揖穆皇玉女八九人紫霞勸天漿不然沈香亭戲艸淸平章玊手玻瓈盌葡萄艷晶光人生待此始痛飲便應長跪辭杜康借使昔遊曽快意夢之帝所安可常

悲驪馬

故人送我國西門贈我驪駒出瀚海北風吹鬛入寒云千里凝冰渺相待杯中醽醁相與傾袖底瑚不須買騰身揮手疾於飛好爵良朋兩遺躧家居本在岱山陰一日霜蹄碎碨磊春來花發萬峯幽玉勒黃塵恣湔灑去秋縱轡訪神洲擬躡方蓬刷渤澥誰知中道忽然迷紫燕啾啾失鮮彩丈夫壯志久摧頽分學庚桑老畏壘獨憐我馬气難降死骨甘心擲燕隗未令峻阪服鹽車忍見敝帷埋爽塏酒酣自擊唾壺殘白日回光天色攺

聴張翁撾鼓聊爲短歌

春風吹花花不開羯鼓落手聲如雷丈人脫帽散霜雪自倚摻撾送明月酒酣似欲鳴不平奮臂直與金石爭漁陽壯夫髮上指千古雄心曲中死鸚鵡西飛江漢空人間此技久難逢爲君起舞花影中使我三日猶耳聾喜門人張浴日自山右來省卻贈其還

林扉掩亂山落日萬重翠麥黃桑葚熟黃鳥猶不至子從何處來疑是天上墜入門向我拜執手各駭視十年兩相見心迹托宵寐豈意濼水魚忽爲隴水騎【去年曽由濼上寄書】子家太行深我昔停徵轡靑松防云雪黃河綴天地極知登覽優敢謂經行易相尋無險難子眞饒古意藏酒當盡傾欲去更同醉持我逺遊心千里爲傳致

寄博興杜廣文

山窗枕前水北落錦秋湖湖上故人逺山中淸興孤何時欹短棹載月入菇蒲極目相思處遙天秋雁呼

因園集卷三

欽定四庫全書

因園集卷四

左贊善趙執信撰

觀海集

東向言懷

秋艸綴白露淒迷曉色寒怪余竟何事結束辭家山東去入溟渤天水相漫漫豈有古仙人引手許延緣男兒負奇志夙欲吞巨川轉側在世网焉能死艸間長風倘可駕一上蓬萊顚安期何用見但取開心顏

臨淄詠古六首

淳於墓

昻藏贅壻走王門斗石區區聊與論一醉欲傾天下士何人送客獨畱髠

淄水

寒沙小渡逺逶迆淄水東流無盡期莫怪田巴淸自鏡要將面目示齊兒

三士墓

石父曽令脫网羅畱將三士竟如何孟嘗坐食三千客拚盡園桃殺幾多

愚公谷

牛馬何心一任呼觀臣狀貌故應愚寄言谷口諸年少好爲伊人縶白駒

棄繻生墓

卻被闗門識此生尺繻談笑換長纓只憐賈誼空流涕贏得長沙鵩賦成

梧臺

城南萬木入天風雨送秋聲過故宮總是於今蕭瑟地當年那更樹梧桐

望溫泉

日照牛山石上泉琉璃浮動出寒煙驚心沙路晶明外潑眼風林搖落前沆瀣試嘗應不減淸泠可枕豈虛傳揚鞭卻與飛流語比到東溟孰後先

乘車渡巨洋水

乘車如乘船卻顧失船尾倦馬一聲嘶雙輪碾寒水帷裳動郭索容蓋入彌僕夫揮長鞭豈有楫可理中流縱邅回彌望出涯涘絕勝繋瓠樽拍浮不自止濠魚樂獨知海鼈笑無已借使求三山安能泛萬里

月

海月自東出照人如有心猶懸九秋影頓失昨宵陰疊嶂依云逺空煙向水深無因乞靈藥桂樹漫森森

昌樂道中

轣轆輕車不動埃營陵舊社曉徘徊靑林白露微茫下丹【水名】岸黃花瑣碎開城日初懸遙海色野風偏向晚秋哀行人莫訝宵衣急要踏鷹揚賜履來

昌樂過閻諭徳前輩話舊

菊籬茅屋正蕭然往事隨君到眼前荷鍤眞堪喚牛走拂衣同是值蛇年靑門夜月三更夢丹水秋風十畝田莫倚淸樽說生計神洲東去海浮天

雨霽早行

寒雨淨天色曉風收暗塵亂霞明綺皺初日上金輪艸艸鳴雞市悤悤渡水人涼秋縱東走海气正鮮新

濰水詠古【昌邑名芙蓉城】

芙蓉城外秋蕭灑古渡寒波東下舟人猶說淮陰功墟裏空存柏欄社昨過彌水【卽巨洋】按圖經大耿差堪淩鄧賈如何人傑冠蕭張不得雲臺姓名寫列侯未保及身榮劉氏齊王許誰假白水眞人赤帝孫當代應羞漢恩寡擬將濰水上游沙燒作未央前殿瓦

垂至萊州興盡卻返

海天遺興竟如何返轡眞成此浪過萬里沙頭風色迥三神山上夕陽多飡霞食棗元無分彈鋏思魚漫作歌歸去淸眞堪自守不將身事問滄波

再宿膠水客捨

去海三十里北望空防防斥田秋艸白古竈鹽煙靑信宿非懷土寒霜又滿庭夜潮如有意遣我醉中聴

寒亭雨夜對酒遙寄諸弟

寒亭兩度逢寒雨孤館秋燈照酒巵海外方蓬遲後約山中萸菊誤前期仙人攀樹徒欺我羣季開樽更憶誰爲報西風莫吹防預教歸夢過淸淄

歸途卽目

霜樹荒村又午雞去來應自笑棲棲秋風吹水偏流北【自巨洋以東水多流北】海日催人卻向西逺目欲迷山影轉雙輪曽壓岸花低相逢若問何聞見袖裏詩篇只自擕

戱題

冰雪寒多空自抱靑防路絕與誰攀早知卿輩眞難記何意相逢飯顆山

卻寄途中諸水

幾臨秋水滌風埃不學東流去不回海若形容渾未識寄言眾壑莫相猜

與馮信州躬曁夜話感舊

空村萬木號寒雨坐來歇秋燈照病顏各已生華髮庭軒颯以淸壺樽偶然設豈知故鄕親有似天涯客十年異出處相望若秦越心依玉山云夢防金門月欣逢水聚萍惜別風振葉人生離合情且與盡今夕鵲驚三匝飛鵬去六月息何處與子期神洲有銀闕

馮文毅公別業古柏

公今遊戲仙人鄕手折苦木攀扶桑卻揮龍騎返故里碧鬛蒼鱗欲飛起化爲老樹當庭蹲排突云窟盤山根要將直幹畱天地豈爲淸陰覆子孫我來俯仰三嘆息何必新甫之顚錦官側吁嗟乎門前幾日不霜風君看萬栁何顏色

題信州所畜白鸚鵡

自愛晴窗理雪衣霜風還爲下簾帷情知舌巧王孫喜不向金丸落處飛

題摉山圖

深山窮壑妖所都帝遣丁甲行天誅飛亷屛翳丰隆俱鬼獰神怒爭前驅戈矛霜耀森旌旟彼主者誰提鹿盧金甲錯落須眉粗前伏帖息爲於莵何不乘之趨亦趨卻跨兩鬼麾前徒雜還萬眾飄風䢐蟻視蛇虺鼠熊防剸胸碎首不須臾立使幽險成夷塗窈窕巖洞中紆徐猿猱狐貍相與娛炫服麗質人無殊新妝盈盈施粉朱狙公醉倒笑語扶峩冠墮地猶狂呼大罰降矣何其愚死且不悔可嘆吁巨蟒修鱗千丈軀舉頭倐忽排云衢掉尾已防將焉逋黑螭拳縮甘就拘潛飛無計空牙須俛視水澨羞蝦魚禹鼎象物良非誣烈山焚林勞朕虞未抵神力工掃除閶闔巍巍臨太虛淸問下逮知民瘉山川永奠人安居麒麟鳳凰豈竟無問君胡然爲此圖

途中雜感二首

龍腹龍頭誰是非名髙容易與心違千秋皂帽比肩者只有仙人丁令威

上天入海事虛無縱飲東方計未迂借問金門名業在都將分付牧豬奴

野行訪王文學不遇

秋田泥活活野路半分明露下麥初茁煙中人自耕溪沙夜牛迹村捨午雞聲惆悵林扉寂幽人不出迎不得遊九仙瑯邪諸勝畱別王汝敬汝謹兄弟

結願苦不遂吾生難自任故人滿目前相對惟悲吟天寒日月逼海近雲霧深馳馬忽歸去淸淮漸我襟【濰亦名淮】雲中九仙人揮手笑不禁豈意鄣日山障此一寸心秋風浩相送卻顧煙在林馬耳幸無恙盧敖期重尋

過鄭公鄕感懷

康成去已久秔稻荒書堂書帯在何許不如秋艸長此間頗丰饒萬疋傳魚梁人言管公都當羨鄭公鄕二公相視笑吾意故難量君看鴻鵠舉雲海恣翺翔

旅宿見王子言侍郎壁間題句愴然感懷成二絕句

於今海嶠秋風候還似天門暮雨時忽憶當筵索狂飲何如敗壁讀遺詩

廣陵弦絕竹林愁阮籍回車哭未休千載窮途數行淚無人解道爲同遊

平度州道中望東北諸山

秋風吹倦客縹緲淩紫霞赤松仙人要我去爲駕白鹿靑龍車羽輪飄飛不自制始計已失秦瑯邪大勞小勞逺相待回馭又復成參差明霞碧落杳夢寐玉女有爪羞搔爬北行度膠水惟見塵與沙晴嵐百里豁心目髙望一防靑於鴉眾山肩隨出戢戢木末爭槎枒天柱孤標依蕭爽下笑兩髻魯始髽東萊岱華列首室不敢加譬人名旣成無事相矜誇大澤東來獨雄傑森然列仗排髙牙雲峯飛瀑落千尺煙光蜃气無由遮臺殿嵯峩市空曲浮金炫碧生谽谺我今矯首意惝恍況於抗策窮幽遐人生能幾何引領白日斜海山有約易錯此中便可終來家

藥石水

大澤亙萬壑雪瀑生金泉飛流不東注逶迆林薄間海中有靈藥帝力不可幹神人故相靳地气郁欲宣葳防被幽谷馥鬱滋長川微風引香逺皎日臨波寒公沙飲白鶴此事昔所傳突兀靑山臺秀色明霜天我欲褰裳去服餌遂忘還且復進一掬塵襟倘可捐【金泉山名白鶴泉名】

萊州詠古

天光盡處指神洲碧海丹霞萬里秋千古雄心百年恨三山亭北是沙丘【三山亭漢武所築海岸有沙丘城俗亦指爲始皇崩處】

山行求道士谷及長生披云諸洞處【在萊州東】

曉日出海如新沐光射東方山更簇白沙已沒祖龍城靑嶂猶藏道士谷我來含笑淩防岏惟見翠樾蒼松寒山煙十里浮空碧知是披云人煉丹

將赴萊陽道中作【姑尢二水亦名大沽小沽】

松雲沙水際微徑引﨑嶇天入東南海山圍大小沽人煙連島嶼風日近茱萸錯莫王猷興窮秋信所圖

萊陽雨夜對酒贈同年張伯績兄弟

髙城吹角引嚴霜良夜開樽共燭光傍海魚龍多出沒方秋雷雨更蒼涼年華荏苒看籬菊身事蕭條寄醉鄕家在蓬山云臥穏故人且莫嘆滄桑

偶題

服食何心覓大還勞勞但取換閒閒要知伐木牽蘿處不向芝山向藿山【二山俱在萊陽】

重九亭子山登髙

仙人結亭就松樹至今松色離離靑松間時復有人至惟見石壁銜淸泠霜催客鬢不辭醉日落秋聲誰可聴仙人此際俯視笑海山亭閣雲長扄

遊伯績東園

不知門徑處黃葉自成堆是爾種瓜地爲余擕酒來秋風生水曲霜月轉城隈已遂十年約重傾九日杯

別萊陽

十日醉眠穏都忘東走迷離心忽客路又棲棲霜樹明見野城煙寒過溪羸驂如有戀卻望郭門嘶

暮抵棲霞

秋色組靑黃幽叢亂松菌晚日照逾妍空煙寒向盡山深路屈盤霜老風淒艸際淸淺流紆回似相引峯開睥睨明水濶樓臺近誤疑到汪洋已見驅蛟蜃入郭如有獲披圖始自哂托宿碧霞端仙期夢應準

絕句

萬里海風吹片雪紫皇一笑電光開霜寒歳晚梧桐老饑鳳啾啾何處來【李詩孤飛一片雪】

隔淸洋水見山寺寺門霜葉甚盛

斜日秋山一掩明寺門迢逓落鐘聲半篙白水千紅樹疑到櫻桃澗底行【福山有櫻桃澗】

福山縣就同年陳踽庵宿語次及長安故人

入門一長揖相見海山間把酒對明燭何如疇昔顏寧辭我獨醉聊與子同閒已結紫霞侶空懷靑瑣班

對酒寄任登州具茨時淹歷下

蓬萊主人深避客何事三秋歸未得故人卻趁西風來拏舟徑到三山回羣仙招我入云去自愛掉頭不肯住拚將身計托糟邱忍使情交隔煙霧霧重霜深醉起遲惟憑海日寄相思遙憐束帯趨公府正是神山日上時

被酒贈踽庵【踽庵天性不飲而家蓄防酒甚富詩才亦超】

陳生意气何卓犖每謂古人今可作餘力間出爲新詩淸響夐然動寥廓壯懷方擬淩雲煙剛膽翻令怯杯酌應緣造物忌豪雄恐爾狂酣搖五嶽我從放後拙言詞不遣悲吟赴謠諑酒兵積漸亦已疲猶令偏師且前卻昨擕短策逐鴻防西風吹背霜侵腳始過東武后昌陽隨處虛船自漂泊舊知不棄邀我食一一盤筵致珍錯徑將海國比屠門總使甘鮮換藜藿饑腸𨿽充如有亡意外新醅失前約濁賢接迹來無時彊飲終羞鸕鷀杓朅來訪子之罘陽但欲髙歌激海若淸樽入手忽信眉一洗胸中九秋惡怪君不飲有厚藏正似束書置髙閣投轄便爲十日歡畱賓立盡千金槖寒山蕭條云壓城缺月微茫夜傳柝聴君吟誦鶴唳天看我沈酣魚縱壑人生適意貴當前夢擾魂驚眞齪齪常持美酒對故人多事祖洲求大藥

秋盡日感懷【鄕俗以十月朔上冢今年正當立冬】

西望寒山千里秋飄颻身落海東頭壯心豈爲金丹誤往歳空將玉舄畱不覺衣裳侵霰雪遙憐車馬擁松楸淸霜事畢黃花了明日新成一種愁

久滯福山贈邑中諸君子

山城倚滄津著眼若黑子由來蘊仙靈乃有佳人士二鹿各好文一郭猶秉禮龎眉陳文學言必舉前史我友瑰奇姿朗抱脫泥滓𨿽異鄴中才頗與竹林似見我皆歡顏迎我皆倒屣邀畱散煩懣日夕醉多防我如失林鶴飄飛不自止何意洪厓儔披云笑相視尙想昆侖顚一候蓬萊市移家定未能且住爲佳耳

始見海

洗眼看雲海前期未參差心目忽一豁神情恍四馳大地直前赴髙天歘下垂顚波從東來神山競西移斜日萬里碧寒風十月吹半生在埳井跬步臨津涯蠡測亦云妄桴泛將安歸虛倘可作詞賦猶能追

望之罘二絕句

誰臨靑鏡裊煙鬟夕照遙分海面山傳語蛟龍守宮闕暫令仙侶住人間

屈指秦皇勒石年雄文二十字流傳當時總遣山爲碣誰向滄溟防一拳

題海岸小溪

沙岸坼逺海微涓先見容爲憐江漢水萬里始朝宗雪晴過海上適海市見之罘下自停午至晡快暏有述時十月十日

今晨雪乍晴寒日生扶桑出門邀河伯東向同望洋昨日之罘山紫翠防水如鴛鴦未至二三里見人欲飛翔坐來忽復不相識回峯疊障皆摧藏赫然煙靄中城郭連帆檣疑是秦樓船歸來閱千霜又疑瑤宮與貝闕神山倒影滄流長飛仙驂虎豹晃漾淩波光招招不得語目極天蒼黃同遊競指是海市對之使我神揚揚歳序閉冰雪魚龍走顚僵非時出瑰麗此遇超尋常當年蘇夫子雄詞自炫驚海王慙予本凡才未敢縱筆相頡頏不請亦得睹失喜欲發狂巨川細流兩無拒信知大海眞難量準擬還家詫鄕黨詎肯此地辭杯觴天窮人阨總莫問微塵大地俱荒唐客散境變滅半山還夕陽醉歸卻聴暮潮上浩浩天風吹面涼

月夜飲酒燒蠣房贈陳康海

月滿古鏡耀潮至羣龍吟主人有玉壺屢爲酒仙斟仍呼丹砂童吹火竹鑪深一煉碧山骨遂陳綺席琛杯吞渤澥波食割蓬瀛岑不惜盡寒夜因君豁煩襟

泛海言懷

忽登萬斛舟如躡長鯨背寄身入無涯曠覽乾坤態潮動風色遒棹急雲光碎潛隨元气遊迥出人境外千山相簸蕩六合欲橫潰頓覺防吾我何知齊小大幼安漂泊久謝傅襟情在誰髮小海謳回颿引雄槪

卽事

大雪三日十日陰窮冬坐學秋虫吟玆遊汗漫不自解對客猖披非我心山翁折屐村徑滑稚子送酒寒更深不如卻訪成連去萬里雲濤無路尋

晴日村南

朝曦上窗戶許我出村行海暎半天雪松吹十里晴溪流有歸處鳥雀盡寒聲不覺山中客遙牽歳暮情

再寄任登州

歷下亭邊秋色攺明湖寒水東流海飛雪滿天不見君回賓爲主遙相待海上沈沈絕素書經時烹盡錦鱗魚請君歸掃蓬萊頂我欲丹霄騎白驢

遣懷

東來作計近全非半欲棲遲半欲歸病喜賓朋同雪夜寒知僮僕尙秋衣沙鷗日久隨人狎塞雁天長背海飛【久不得家書】何計差堪解愁思淸樽瀲灎蛤蜊肥

大雪日簡踽庵

飛光誤我守東隅坐閱杯中節候殊蝶化寒宵渾自覺萍依絕岸未爲孤辭家見月三圓缺對雪看山半有無宿醉欲醒千日過人間何意尙迷途

赴登州畱別康海

微雨牽行色離觴且對君預愁見何日不惜手輕分逺海髙於岸空煙聚作云來朝倚仙閣吟望背斜曛

海潮庵

萬里靑蓮色虛空擁化城人隨海鳥至僧帯磬聲迎梵唄潮相應樓臺蜃不爭登臨悟無住渾欲厭浮生

蓬萊閣望諸島歌

君不見不周崩摧地維裂東南海濺共工血千山萬山皆平沈鼇撐無力海水深女媧揀石煉天色余塊累累向空擲落處蓬萊淺且淸看當霜雪寒逾碧長山西接沙門長鼉磯北去淩蒼蒼牽牛滅沒見尻臂大竹小竹爭頡頏或如星槎墮河漢或如古鼎騰光芒魚黿戢戢盡昂首雲霞歷歷森成行餘者瑣細不足數鷗浮鷺立參微茫雄觀何年付髙閣丹邱縣圃檐間落云臥分明見鳳麟天飛眞擬驂鸞鶴驚風颯颯碣石來銀濤連山中劃開漂搖島嶼相摩戛激蕩海底生轟雷登髙望逺心易哀黃昏白日須臾催半城煙火下山路身是仙人被放回

坡仙詞

五日登州守千秋海市詩蛟龍畱勝迹雨雪滿荒祠才覺乾坤盡名將日月垂丹靑余想象漂泊識須眉島翠堆虛牖檐絲罥防碑仙靈幾延佇山鬼彊攀追黯淡蒼苔气凋殘碧樹枝壽陵歸國步鄰捨捧心姿徧選丹厓字誰爲黃絹詞寒山公獨在坐臥我於斯酒酹滄波逺吟耽夕照遲方平有云駕肯負執鞭期

田橫寨詠古

骨換黃金赤驥趨何煩絕海覓龍芻但令和氏能知玉謾道齊門總濫竽捨客三千兩雞狗島人五百一頭顱憑誰寄問重瞳子死到虞兮更有無

大風登海鏡亭觀潮

疾風鼓窮冬大海勢一變頓收浩溔形坐獲奇麗觀聳身列缺旁側足虯龍畔譬如倚閶闔下見元黃戰波騰銀屋翻沫吼白雨亂萬靈助呼吸百怪忽隠見東連湯谷沸北汨雪山轉恍忽掣丹厓蒼茫吞赤縣天吳本肆威飛亷苦相煽莫測天地機但覺心目倍看城市親遙被舟楫羨一笑險夷間吾生失憂患

海潮庵觀出月

晚潮碧黤黮寒月金玲瓏誰持琉璃盤捧出蛟龍宮方圓隨想象根蒂生空蒙黏云欲飛動蘸水聊從容長風蕩千山夜色明萬重幸依系象前得闚顧兔蹤披懷倒冰壺揚袂拂桂叢七寶待修合相期跨星虹

食海族有名海腸者戲爲口號

越國佳人空有舌秋風公子尙無腸假令海作便便腹尺寸腰圍未易量

卻望登州

碧水繞丹山重城云雪間回看身臥處眞作海中關誤被神風引遙尋陸地還故谿堪枕潄仙路莫輕攀早發沙河店是前年卻回處【過此望海惟見霧气】

沙和積雪壓村低客路曽經到此迷三載回環貪碧海平明行李信黃雞東來日射山形防北下天橫霧陣齊破浪雄心渾未愜乘風更問大荒西

因園集卷四

欽定四庫全書

因園集卷五

左贊善趙執信撰

鼓枻集

別興

對酒不辭飲浣此湖海襟請看石上泉中有萬里心我性愛煙水乘秋恣所尋三江連五嶺浪漫問知音

泰山下作

昨行泰山東白雲蓊天門但疑霄漢近豈謂岡巒尊今晨路南轉北面朝丈人秋風生西極萬里開朝暾披豁盛大容擺簸雷雨痕洗然耳目前赫矣神靈存兩觀耀日月指顧引越秦三溪郁參差秀色相吐吞左暎萬碧瓦松柏晴猶昏禪亭久蕪沒輦道方增新右擁千尋壁瀑布懸天紳冉冉水簾垂一一白鶴馴噴薄冰玉碎騰攫蛟龍伸誰掬滄海波濯此靑嶙峋匡廬抱銀河失意空南奔眇玆嶧與防亭亭復云云我如蓬蘽士意外睹九閽崴嵬但睨視虎豹無輕嗔平生幾緉屐咫尺慚逡巡終當結茅宇長與神房鄰【天紳白鶴水簾皆西溪瀑泉名數十年來今爲最盛】

東阿縣哭故同年房舍人

滿目惜離羣秋風不可聞魚山才識我黃石故非君往事庭中艸前期水上云遙憐有新契子建接荒墳【昔在長安每以庭中花艸見遺】

谷城山詠畱侯

秦皇殪六王按劍坐虎視收兵作金人天下心俱死子房貌婦女起揮報韓椎萬乘盡辟易祖龍防天威卻顧發難徒狐鳴豈足道智傾垓下雄气斂圮橋老功成何澹蕩濟北逺相尋奇傑丈夫節委蛇君子心悲哉韓淮陰胯下同一趣終思蒯生言不從赤松去

陳思王墓

大雅此丘阿千秋寄恨多名非賓客借才自父兄過雨暗狼厓樹風生馬頰波靈祠傍神女作賦問如何

微雨登舟畱別相送諸子

雨隠官栁暮西風爲解維驪歌隨棹發帆影帯云移秋水正空濶閒身易別離天涯說相識從此屬篙師

自張秋漾舟至濟寧卽事口號四首

閒倚檣竿學榜歌翛然身世入漁蓑無端一夜孤篷雨比似山窗聴更多

天和逺水共防防司業淸歌落洞庭斜日登艫望秋色君山何似蜀山靑

黃公壚近同遊逺消息難憑可柰何分水津頭逢汶鯉南書多定北書多

湖堤新漲不分陂船滿城陰放澑遲半夜月明聞笑語江南江北兩迷離

泊南池

雨過城隅淨分明杜老詩停橈就森木況值晚涼時秋淺風生細湖平月上遲相逢無白也何處說襟期

太白酒樓歌

髙樓勢與泰岱平樓邊夜夜輝長庚仙人猶似戀陳迹長援北斗東南傾當年賀監早相識長安論詩靑眼明金換酒定何許酒家恨不傳其名任城地好富水木憑髙縱飲神崢嶸當時我若接杯斚豈復於公爲後生今來隔水望丹雘棟雲檐雨紛縱橫君不見少陵詩臺畱魯郡秋艸蕪沒飛流螢又不見曹王陵墓碻磝北殘松積蘚荒碑亭雪泥鴻爪半澌滅雄名空自馳風霆文章故是身外物敢與麯糵相爭衡文章殉人酒殉已此論𨿽創堪服膺舒州長杓力士鐺公昔與之同死生我亦欲與尋前盟重來大醉槌黃鶴吾言不食星辰聴

昭陽湖行書所見四首

湖上人家無賴秋門前水長看魚遊當窗莫晾西風网時有行人來纜舟

白波如沸浸溝塍禾黍菇蘆互作層棹入靑蒼前路夕半規秋月起魚罾

屋角參差漏晚暉黃頭閒緝緑蓑衣倦來枕石無人喚鵝鴨如雲解自歸

微子山頭隠曉霞濕云濃壓峭帆斜回風忽皺平湖水雨立船舷看浪花

泗上亭

漢祖遺墟古道旁秋波東去管興亡驪山气向沙邱盡泗水雲連芒碭長豪吏寧知季成事沐猴安得帝歸鄕賈生漫防歌風意前席無緣問四方

大堤嘆

大堤宛宛蛟龍形長偃通津驅不去夜來風雨天河翻一半隨波忽東注長淮失勢常恐傾尺土猶使殘黎爭縛茅編荻學蟻聚十里喧喧歌哭聲堤邊村落由來少況遇洪濤迹如掃雞豚兒女未全漂相喚相牽此相保秋陰茫茫晝不分繞堤時有雷霆奔桑田若復變滄海天大神州無去門年年築堤不作力今日堤頭畱一息督河使者不煩催來歳築堤如築室

新晴過駱馬湖

日射曉帆紫始憐湖上晴持篙雄意气捩柁碎波聲樹動風偸轉雲飛鷺逓明故鄕沂泗水從此送南徵

渡河

濁波騰蹙轟雷吼百萬驚龍盡東走片帆巧坐西風頭眼瞥開箭過手長年輕趫空自誇山翁變色愁且嗟借問髙人長嘯意正臨秋水誦南華

淮安城西泛舟

名城銀甕西數頃碧玻瓈舟上平橋迥波銜雉堞低秋林空露杪夕照不分堤他日懷今雨香塵撲馬蹄

髙郵

不見秦淮海煙波恨不平空餘半鉤月猶照覆盂城栁帯平阿暝珠涵甓社淸扣舷歌楚些淅瀝動商聲

夜泊揚州

雨過江城半夕曛維舟就夜思紛紛碧波送客忽千里明月迎秋剛二分亭榭誰家堤畔栁煙花南部海西云浪遊莫問前朝事付與濤聲浩蕩聞

渡江

曉霽開江路秋風動海門波濤天不極舟楫道斯存遊子苦無著榜人相與言地吞三楚盡水汨百川渾帆席輕雲颺舲船渴驥奔煙姿媚南服山意攺中原時事歌黃鵠佳期望白蘋逃名終泛宅浪迹莫招魂荷芰衣前制澄淸志漫論只應羨詩老【謂阮翁】持節問岷源

望金山

窈窕淩波姿合在中流住臺殿勢難安參差欲飛去天龍謹防持日日濺花雨翻疑妙髙顚上接諸天路憶曽望神山但見蒙蒙霧巨鼇畏動移靈境欣指顧吳榜輕可涉海潮曉方怒帆腹飽西風揮手成前度

惠山

孤墖空明外連岡翠靄間一杯分雪乳夾道指名山聞道康王谷飛流不可攀由來天下士脫屣去人寰

野泊對新月口占

欲飛欲落螢火明爲官爲私鼓吹聲溪頭月上菱角曲水面舟浮蓮葉輕

過蘇州

楚江煙雨送行舟偸得吳閶一段秋竹樹向人皆秀削山川隨地自淸柔嬌歌軟舞時時酒貯月延風處處樓聞道滄浪有遺築故應許我問莵裘

柔艣行

纎纎岸艸蛩螿鳴嫋嫋湖風鳬雁聲且前且卻似含態乍防乍連如有情遙添野響秋山晚細入離心鄕夢短枕舷倚酒夜厭厭水濶天低煙月滿

平望舟中長句

吳淞流水淸且妍越波鱗鱗要我前孤舟翩如來自天微風不動舟如山幽人寂坐無一言倐吳倐越心流連秋容十步一圖畫爭與我目相夤緣靑林蕭森出雲煙位置有意無意間防防萬頃平不翻細雨淨緑生長川如斯景色故不惡只少碧嶂攙天寒曽淩滄海攀日觀下視不覺成微瀾豈以松柏獨貞堅遂欲翦棄桃李顏峩冠長劍神宇聳曲眉嫮目遺視二者正使交生憐虯須蟬鬢皆便娟試將我語問西子淡晴濃雨誰能偏桂櫂蘭枻肯我延飽看湖月秋中圓

寄朱竹垞檢討村居

江村水樹澹秋煙不見幽人思悄然往接簪裾三殿側近聨蹤迹五湖前老爲鶯脰漁翁長間上鴟估客船各有彈文畱日下他時誰作舊聞傳【竹垞昔著日下舊聞】

石門縣晤吳靑壇顧詩城二同年詩城皤然矣靑壇學道而意境殊不佳詩以慰之

語兒亭邊開竹林故人潦倒來披襟黃冠白髮訝相見蒓菜鱸魚秋正深我邀酒徒同釣艇卿無瓠落猶蓬心天臺髙髙擕手去一度石梁何處尋

論詩二絕句

畫手權奇敵化工寒林髙下亂靑紅要知秋色分明處只在空山落照中

無弦只許陶彭澤會得無弦響更長若使無弦亦無響人間悅耳足笙簧

曉駕小舟詣西湖至昭慶小憇

塵蹤落名境茫昧失所擇欲尋湖山去竟被人煙隔寒溪一徑通短棹破濃碧由來訪仙源必借漁舟入鳬鴨晴自散菱荇露猶滴微微日上衣鐘迎客山僧開竹房焚香設瑤席斥鷃亦逍遙崇朝且休息

西湖

輕舟晴夷猶湖水秋淥淨客心與物態曲折入明鏡東南結秀異江海呈淸瑩空含天地姿細寫煙月性龍潛惜不翻潮逺波常定盡收山色妍豈借朝陽映林巒紛重疊並進請主盟始疑造物意故遣防靈勝寺將城錯互隄與雲橫亙那能罄登覽且復恣游泳水仙不可招孤立發浩詠幸濯纓上塵髙情托越榜

中秋夜與涇陽劉西谷編修吳山對月

東見千里江西見十里湖寒光歘合離蕩此秋月孤吳山秀接天月出當其前登髙莽四顧淸暉滿人間逺心忽飛揚南北同一圓我乘白黿越滄海君亦赤鯉辭秦川憶從燕市別九十度盈缺寧知來此地復共今夜月雄城百萬家歌吹方闐咽邈然山顚客一笑兩幽絕明日扁舟江上風思君獨在湖山中

飲宋聲求比部庭中桂花下

入室如山幽愛君展心晤颯然湖上秋集此庭中樹澹月漾杯空微風落香雨

晤洪昉思聊答贈

頗憶旗亭畫壁時相逢各訝鬢邊絲早知才薄猶爲患正使秋深總不悲吳越管弦君自領江湖來往我無期只應分付亭中鶴莫謂風髙放故遲

鳳凰山下感南宋遺事四絕句

鳳凰山樹夜棲鴉月識前朝天子家故國不和江在眼荒岡猶遣石排衙

簾捲江湖紫禁淸山勝艮嶽是生成不知雲月芙蓉閣何似風沙五國城

如霜瓶防防秋陰雨洗名藍舊殿金凋盡梅亭千緑蕚賸栽珠樹入仙林【寺名】

莫問宵分玉輦蹤觀堂香霧翠寒松卻教詞客閒支枕聴徹三茅觀裏鐘

雨中錢塘江登舟

息棹六橋曲西湖不我畱徑去勿返顧趁此江上秋八月天宇廓千里風力遒潮如萬山雪胥怒殊未休身非弄潮兒疾呼轉船頭蕭條飛雨來洗我懦與羞西南江山麗可以窮討摉坐覽云木秀臥挹沙水幽宵爲漁浦濟明追康樂遊

富陽道中

煙含富春郭雨潤赤亭山矯首短篷底秋風凋客顏蕭蕭楓柏暮中有屋廬閒遙羨幽居者淸江照閉闗

嘲同舟欒翁

罷酒顏不攺先霜鬢更寒沙頭小蹲立眞作白鳬看

桐君山

仙人偶休息名與此山分何不隨黃帝而來臥白雲荒亭畱鶴怨逺浪蹙龍文好去空巖畔栽桐長對君

桐廬

煙裊寒山似在空三江合處碧蒙蒙回舟忽入樓臺影無數人家秋雨中

富春山下口號

浮家水愛挼藍色垂釣山依疉翠屏到此偏宜棄官職前身恨不妙丹靑

嚴先生祠墓

先生髙臥耽江山下見漢火熸復然直鉤而釣心悠閒一朝蒲輪賁空谷直上九重企兩足麻蹊戲閣天子腹帝座巍峩不少傾千秋此帝容客星潛光歸去天防防遺祠正對髙冢開雲林煙水淸無埃原陵荒艸誰低徊

卽目

木芙蓉發江之濱鏡中溪女明妝新客心無賴望楓樹樹裏畫眉啼向人

雨登八詠樓臨雙溪聴彈琴

登樓懷八詠俯郭見雙溪梁日不可接越呤空自淒江沈寒雨淨山入暝煙齊此意憑誰領淸琴有客擕阻雨不遊金華洞金華明府鹿友兄爲言三衢山中有仙人樓閣居絕壁上人迹不可到而望之甚眞近亦每施丹采余心異之乃記以詩

神仙樓閣難近傍魚龍就海摹其狀天風亂捲入雲煙剩遣人間道虛妄羣仙大笑憫愚頑顯以靈通布疊嶂飛檐下視白日流洞戶重開翠微上不知厥地誰主宰不知厥宅誰營剏構造知用何材木執作知用何工匠或依帝所宮闕形或仿世中屋廬樣傳聞藻繪屢增新豈有塵氛得遮障丹房紫翠出寰區咫尺金華庸敢抗赤松定已久移居故洞石羊兩相向我從早歳佩豁落幾抱殘書摉脈望二勞曽乞紫霞餐萬里終持緑玉杖身何日排靑防揮手同時謝讒謗待兄扣壁喚初平遙見松扉一鶴颺

自龍遊至衢州雜感四絕句

石子斕斑界縠文憑舷弄水到西曛溪山合讓嚴陵好只愛今朝不受云

每聴灘聲憶鼓鼙張公端是稱須眉於今姑蔑餘秋色不見西風掣大旗

人間勝負能銷骨仙客遲畱只爛柯樵叟歸來應有語可知無柰斧斨何

白首淸風琴鶴俱千秋作計信公迂都來鶴瘦琴材薄直得兒孫一飽無

泊常山明日將山行

北客南來擲馬鞭漸於水宿得安便忽逢楚越相參處無數靑山阻進船麋鹿定尋笻杖約鳬鷖猶傍柁樓眠此身牢落如秋色不擇江風與嶺煙

坐竹兜子中戲爲其狀

逕紆萬重云身寄一片木知我不能緣橫施兩竿竹擁腫氈裹石睢盱籠盛鹿宛披山海圖穿胸下垂足林風吹蹣跚世路悲捲局卻憶故園秋黃牛牽碌碡

泊廣信懷馮三躬曁

髙溪碧玉流石瀨戛我舟偶隨豫章客欲向彭蠡遊江湖本無主客遊亦無期夜泊信州郭忽知秋气悲一杯亭上月獨照離憂發不能止綿綿思公子

葛溪

曽淬芙蓉色寒波照眼明人間幹莫盡天上鬥牛橫剩有匡廬畔雙峯挿紫淸擬將歐冶子西去問丰城

望仙人城

翠削四壁合空山誰定居髙秋動云物西北接匡廬雅意仙城主神官不見除醉邀弋陽月飛夢入淸虛

九月舟中無酒對月放歌

我不爲劉寄奴六軍大饗陳茱萸又不爲孟參軍龍山風髙帽落云貔貅百萬齊俯首蓋世勲名一杯酒窺竊神器稱王公齬齪自古非英雄元子須如蝟毛磔絕倒謂有如此客是兒不死更數年宋公應輸捷足先坐中俛仰供嘲弄寒賤依人殊可憐丈夫失意江湖上別有重陽發幽賞牽船就岸暮到家何妨無酒無黃花況復林間故人在娟娟寒月生天涯月照昔人空已矣黙看時節東流水獨飡陰气禦霜風不放淸光懷袖裏江岸竹林板屋石路下屬注目者久之

修竹連江色誰家屋數椽翠侵檐側出煙沒徑空懸耽隠思投足乘流不系船遙知俯視者亦羨我悠然

晚陰舟行

空波與澹月漫漫同一白長年與遊子泛泛同一客漁火起微茫沙禽驚格磔前山如雲屯獨樹作人立我行數千里攬此秋暝色浩歌合重陰天地了不隔何事楚三閭長悲俗迫阨

彭蠡湖

顥气中流轉煙光四周遭層波碧離離秋色寒滔滔泠然乘風遊托身任毫毛仰觀天垂羃旁見林露梢山移舟向背日蕩心飄搖北望千帆走燦若組紃交五老云外笑人世心魂勞我但唱小海君其歌大招

望匡廬不可見

香鑪煙散半湖云舟入荷陂【地名】水又分卻羨沙頭雙白鷺潛隨明月過匡君

野岸疎籬始見黃菊

目愜重陽後黃花倍有情雨畦畱駱賞栁徑得陶淸背櫓看鄕縣傾杯隔弟兄誰知秋向盡初訪豫章城

微雨登滕王閣望西山

秋明帝子閣雨起眞人山乘髙掃雲霧江動襟裳閒孤鶩時自飛珠簾誰復懸驚風送林響浦漵蕭蕭然我從帆檣中直擬鸞鶴顚倦目極縹緲逺想窮淸寒昔人文字名幾隨劫火煙豈如洪厓井玉雪長崢潺偶陪湛露遊長嘯終來還日夕見州郭世塵縈苦顏

南昌雜詩八首

梅仙禮斗壇

舊觀秋深北斗寒嶺雲長自擁仙壇不因老尉焚香拜爭得元公旋席看【謂王莽隨斗柄而坐】

孺子墓

欲致生芻意轉哀思賢亭沒雨荒苔諸侯滿眼俱懸榻遮莫南州髙士來

鐵柱宮

聞道神功此地偏靈池八鎖尙森然潛蛟不起江湖濶野客閒吟寶劍篇

翻車徑【許眞君佃人事】

攬轡埋輪非我徒酒樽詩卷世何須從今便覓鉏犂去準擬仙山學佃夫

冩韻軒

好婦相隨便作仙書生的有夙生緣可憐十載鐘陵市費盡人間買韻錢

昌黎碑

千古韓碑付茫子安雄據少年場盈川已負同時恥至竟吹噓荷馬當

蘇圃【張徳逺云云卿今之管樂】

虎帳酣眠是壯猷故人龍臥隔三洲爭教管樂輕相笑大有人呼作武侯

東湖

不見陳陶栽紫桂漫從徐俯釣金魚更聞蘭若龍沙北策何年爲卜居

江上逢鄕人歸

霜楓落葉暮江頭南信風飄北水流浦外漁歌催短景樽前齊語起離愁三秋獨送還家客萬里仍依上瀨舟好去津亭問殷羨何妨聊作寄書郵

夢大木

本自長相憶非因夢始明如何隨落月迢逓到丰城劍沒星虹气秋添故舊情壯心與離思催看二毛生

夢回

萬里煙波八尺舠夢回客意更蕭騷江聲夜入枕衾急帆影曉參雲月髙白雁風來迎翡翠黃桑葉盡熟葡萄南天濶逺秋搖落歸去酣眠對二豪

吉水詠雁字

戲海遊天得幾回家雞野鶩任相猜山陰道士無由換特地文江照影來

廬陵感懷先叔祖觀察公昔巡湖西發姦靖冦著有異政實駐是郡矣

霜凝沙渚白於銀欹棹澄波【門名】獨愴神夜火不教驚過客寒防無地問詩人功成寂寂江山色去後騰騰戰伐塵爲道九京荒宰木還應三戶泣遺民

無風溯江崇朝十里忽得午風快然成詠

欲知舟上瀧譬若魚升木因循日髙舂跌宕水一曲欹岸黃葉林諳數參差屋翻疑白下山苦戀篷際目何來快哉風徑爲帆鼓腹又如絕塵馬或是避鹿奔云亂鵝鸛碎浪喧琴築列堠爭送迎顧揖不暇矚榜人嘯間逸余亦謝拘束濯髮洧槃流何心誚暘谷

小泊萬安

帆落魚梁北前山合萬重遙知欲惶恐且復此從容郭靜聚洲鷺灘長吟峽龍五云不相借獨去采芙蓉【五云閣在江渚隔岸爲芙蓉山】

惶恐灘口號

斜陽一綫系金船鴉軋橈聲尙滿川何處人間不惶恐羨他髙雁入靑天

行十八灘中

灘行日百轉轉轉山四圍寒流中屈曲鬱怒不自持秋凜肅殺威陸發龍虵機回風地底來雹雨皆倒飛亂石勢騰攫獰惡各異姿似嗔舟船逼列陣前相追篙師工避就色授頤指揮蓄力爭毫髮同心生坦夷遊人閱奔峭快意耽幽奇秋雲搖水壁杉竹森下窺弄波情無極棹月願猶違夕陽駐西嶺爲我延晴暉

晦泊大湖口灘行三日矣

豈意隨漁父他鄕防送秋炎云浮庾嶺淸漲阻防州徵雁寒呼客跳魚夜打舟自憐同贑石畱宿徧中流

十月朔日雨中卽事

峽云壓船如連屋半夜灘聲攪眠熟天明坐失烏影翻林靜遙聞鳩婦哭起看歷日一怊悵暗數蟾光幾盈朒故山此際正荒寒萬竅號風搖北陸祝融南紀肆炎威餘力猶能庇艸木雨師附熱走且僵爲致亷纎洗濃緑黃楊烏桕气鮮新蔗隴杉岡煙防續凝妝乍愛紫艶垂避濕還憎白鳥簇水程和緩衣裳宜歸夢生疎嵗時速心期飛步羅浮巓荷笠披蓑杖笻竹四百三十二峯靑晴望超然雨亦足

發贑州數里阻雨野泊

峭帆濕落郁孤西千里彭江咫尺迷卻坐荒波愁眞成久客耐淒淒有情白鵲云偏暗無賴黃茅瘴易低遙羨靑鞋持杖去梅花嶺路不霑泥

詠江岸拒霜花

露浥風翻裊裊枝可憐閒澹與霜宜江妃無語空含睇妬殺天寒獨倚時

南康縣

水縈山詰曲千折到南康孤墖穿帆影回江納夕陽風聲撼橫浦峽勢冩瞿唐莫問嚴城戍時平漢築荒

遙見

松云翳懸瀑遙見是何山定知會寒流赴我急棹前白龍困魚服屈曲隨泥蟠方其爲霖雨可望不可攀所以巖棲者沈防長閉闗

南安贈逆旅黃翁

城帯寒江居者淸主人白髮稱書生行來欲半地南北愛爾不知余姓名似訝狂夫重問訊憑將前路話分明宜城春【酒名】盡夜霜薄一笑出門雞亂鳴

度大庾嶺詠古

昨辭灌嬰城今陟梅鋗嶺朝光未放疉嶂開一碧微茫千丈影前行岡阜紛借重林間石磴垂虛空緣壁直上虫脈脈出峽欲落云容容獨立天風一回首古來地勢東南走中原山嶽莽縱橫海徼川原吞八九莫言形勝闗興亡秦人當年此啟疆祖龍自用千軍守故吏翻稱五世王陸生行處余幽賞伏波定後多來往無雁能裁遷客悲重闗不隔降王長漢文皇帝一緘書神武千秋總不如君不見南徵多少熊虎將嶺頭卻祀張丞相

張曲江祠

丞相祠前古木齊舊開闗路俯丹梯君王底事憂南越不遣經營劍閣西【梅闗公開元初奉勅所開】

泊修仁水口對新月

今夜三楓月離家四上天池何處徙北斗不勝懸舟楫欹韶石衣裳入木棉卻尋過嶺路歸夢滿風煙

食檳榔戲題二絕句

猶自淸冰趁齒牙彊含瑪瑙嚼硃砂怪來老將風前唾也防昭陽袖上花

侏儒從遣笑長饑舌在惟應韞秀知忽憶金盤盛一斛丹陽老尹是男兒

曲江詠文獻公

覽古江仍曲懷公我欲愁無心應避隼作扇不禁秋汗竹迷金鑑琴泉咽寢丘【公自題園林句云風泉何必琴】憑誰問風度山鬼競搔頭

野泊聞虫鳴

不放秋聲絕冬吟聴更悲岸船相掩處煙月未分時故向風霜語如矜天地私微生吾識爾端是與炎宜

舟中觀英徳瀕江諸山

毒溪收亂流炎海縱輕裝羣山似相識左右獻奇狀赫如鯨波怒云雪立疊浪燦如季倫豪靑錦排步鄣气郁水木秀勢倚霄漢壯橫江失全照急景迷定向髙帆忽飛動逺目屢得防誰知英靈姿競進無苟讓顧望恣恢詭登臨阻雄曠幽巖落鐘聲結想煙霞上

讀故人王南村副使憶雪樓詩喜聞其尙在廣州遙寄

獨臥羅浮巓長憶寒門雪豈知萬里心空落峩眉月峩眉山月秋照見南海頭故人吟嘯風颼飅問胡不行爲我畱我家北海側雪花大如席偶來嶺表遊亦作懷鄕客作客何期與子逢買舟疾下趁天風蜀江且願持爲酒共醉海山明月中

乘風度湞陽大廟淸逺三峽

急峽束奔流髙風縱客舟蛾眉含意別中宿有情畱斜照侵帆逺輕煙到月收孤懷信漂泊江海日悠悠

晚望飛來寺【寺有歸猿洞】

東峯微靄西峯黑萬樹云濃蘸江色名藍紺碧杳難尋疑是飛行夜無迹佛燈忽閃光靑熒殿角暗與船欹傾山風吹過松門去十里月明猿嘯聲

聞鷓鴣

擁棹聴南禽寒風生夕陰月黃江淡白山靜竹蕭森爲客欲萬里此行違寸心殷勤相勸意空入榜歌音

暮抵廣州

扁舟忽南海萬里又黃昏落日動江色寒風生虎門逺鐘催蜑唱微月逗珠痕【江中有海珠石】沽酒酹歸汐此波連故園

訪南村不遇題寓齋壁

故人卜居處門對碧海間海上無心云送我來扣闗應門僮僕靜晴日棲檐端照見讀書室隙風亂塵編鑪香寂不發庭樹寒自妍思君在何許窈窕西樵山雲峯七十二峯峯落飛泉遙知客中意擬謝區中緣聞當詰朝還一夕劇十年且復拂君牀遣夢相畱連

下榻於南村氏【前守惠州築憶雪樓以書招余】

他時憶雪樓頭望懸榻江上待我來今日越王臺畔客對牀懷抱爲君開乳蕉花下風落橘荔子林中香綻梅共醉不須論往事南溟淸淺易生埃

寄同年張潮州拗齋余不日將詣之

潮州東去尙千里每聴潮聲空憶君遙意髭髯渾似昔【昔送張出守平樂有句云珍重殊方嵐霧裏他時看取舊髭髯】故披瘴癘一相聞山寒麋鹿心無主海濶魚龍气不分報到春前多釀酒待看官閣雪紛紛

與陳元孝王蒲衣兩處士夜坐論詩

老大兩布衣宴然當世士各出一詩卷邈矣古男子嶺南冬亦春坐訝淸寒起乃是冰與雪披拂懷袖裏我行窮萬里所遇無可喜今夕忽欣然風燈落蓮蘂

長壽庵贈石濓上人【近始浮海歸自安南】

城西聞磬處寂歷贊公房池聚碧海色窗分絕域香樹形龍聴法【庵有老榕甚奇】僧病鶴還鄕頗愛宗風大能知楚客狂

樊檢討昆來招同劉郎中省齋梁吉士藥亭及南村元孝蒲衣雨中泛舟小港橋

是日天大寒北風落潮早郭外霜雨深水南溪山好髙賢命彩鷁狂客躡朱鳥相與寫勝情殊方事幽討寺荒花木榮地迥人煙少杯舄淩空明歌呼動莽酒酣起四顧海气橫八表諸公濟川才飛動意未了吾與二三子仙期緬云島東去訪泉源靑春長瑤艸

過六榕精舍

門榜大蘇書遊人到不入鐘魚發妙音花藥引深室無言玩香煙我欲來臥疾

光孝寺懷古【寺有南漢鐵墖刻上柱國龔澄樞同女弟子鄧氏及大寶六年云云】

走傍菩提訪夙因王園鐘鼓尙淸新功曹舊種訶林老丞相經臺瘴艸春誰向曹溪分滴水還開蓮社待遺民翻憐大寶年中塔龔鄧分明是主人

題光孝寺風幡堂所藏貫休畫阿羅漢像二軸各一首

老宿寫經經在眼千偈歘隨電光轉山精灑掃倦欲眠擁篲而僂人衣冠小師欲語不得語微笑當庭白日午人天湛然池水空殿角飂飂幡動風

打包何來自西竺憇足昂頭觀有欲猿公低樹如有言山僧無我何見聞一雛如拳綴母背非人可以人理會爾曹攀枝無損根此物云是菩提身

示善相人曽翁

入洛英姿早出塵天涯顦顇二毛新忘情未必非吾輩不相應知是至人阮形骸從土木鄂褒圖畫冠麒麟百年且作千秋語記取相逢見在身

石公刻所著海外紀遊集未竟余因以觀海詩屬之復有此贈

巨海匯東南玆惟天地藪古今相波濤萬象入涵負疑是造化源永與虛空守豈復世間人智力能挹取偶借君中書頓忘身芻狗不覺荒忽形遂爲耳目有師應異國請持杖歷南斗杯前罔象趨鉢底毒龍吼我登之罘巓十月羣靈走貌得三神山煙雲落吾手髙吟非酬和萬里互先後譬如懸黃鐘噌吰同一扣朅來此相見欣賞意良厚海山長嘯時卻憶無斯友仙城多好事傳誦略上口隨時遣流布投報任琚玖別期我已卜大業誰不朽他日俯鯨波相思各回首

與元孝南村登鎭海樓

登樓窺元冬滿目盡江海三城颯雄風五嶺凝寒彩髙天如可捫短日復誰待太息越王臺乾坤爾空在

朝臺

西拜心懸千步臺梟雄气盡陸生才三門洶洶寒潮急猶應當年朔望來【潮以朔望大上】

歌舞岡【岡側卽南漢呼鸞道】

老尉髙居作好春呼鸞相接海揚塵靑山不肯畱黃屋翠羽時來學舞人

花田【南漢宮人塟處產素馨花獨香】

淒迷雲雪繞昌華盡是劉郎解語花猶有芳香未銷歇可憐煙艸玉鉤斜

石門泉

春風薇蕨首陽田洗耳淸流亦偶然一自沈香有遺浦更無人解飲貪泉

別意答南村

十年萬里欣相見相見知應有別時晨夕陰晴經月酒江山魚雁幾篇詩只言他鄕路動作迢迢隔歳期試問雲中望桑浦何如天半倚峩嵋

過南海廟以晚不及登呈同舟王明府

暮江防灔潮欲平林間金碧搖空靑波羅古廟昏自扃昌黎文光閃列星駱越銅鼓寒有聲祝融此時朝百靈海風颯颯云防防扶胥龍魚紛送迎北人屏息不敢庭相與閉船火熒熒對語參差鄕曲情鄰舟互猜洛下生呼禇季野爲荒傖自笑所至人易驚不如去訪朱靑精天雞夜半開層城與子撇波可以行

望羅浮

昔遊東海觀蓬萊宮闕晃朗金銀開扶桑墜枝生夜夢火輪飛破琉璃堆南紀羣眞羨奇麗狡獪驅石鞭龍雷偸移左股置戶牖靑天突起瑤石臺飛雲列墜引羲馭欲與岱嶽爭風霾朱明洞中夜奏樂瑤池半入流霞杯巨鼇伏罪坐失守千年防骨森皚皚我是安期瓜棗使泉源主者無嫌猜乍可老人賜顏色敢向玉女通詼諧擬尋松逕窺上界鳳凰去作髙辛媒珍禽聨翩迓貴要洞天猶爾吾何哀神丹火冷竈土埋虎喑詎敢瞠狼豺靈異剩訝仙壇竹橫斜莫問荒村梅空明九百八十瀑不爲逋客湔塵埃片帆搖曳蕩寒碧長煙落日相徘徊江回目徙幾圖畫持較登眺誰爲佳譬如對酒不得飲且復飽玩金尊罍東皇大笑君休矣春色指顧生陽厓赤芝靑飯久相待但欲掃灑太古苔會探風雨合離處袖擘海山歸去來

晚陰泊惠州懷南村

髙城結愁陰我亦憶雪色寒煙防續生晻曖鶴峯白美人隔層波悵望江湖夕孤夢耿殘燈微風聞嘆息舟中阻風寒甚飲博羅所賫酒卻寄明府王靜齋同年

別酒難成醉擕樽獨上船客過長至後寒逼大風前不羨髙齋夜雄談動四筵眞成狂賀監水底恣酣眠

夜泊龍川

猶有秦時縣雄名割祖龍江盤鱗甲影天拓鬥牛封地古生新月城寒隠夜舂欲尋老夫宅【志稱城西有趙佗宅故址】山郭滿雲松

山行二首

回頭謝舟子前路入寒山徑上風中曲人從水面開勝情忽飛動著腳向孱顏連夕還家夢依稀林壑間嶺自秦皇辟人傳韓子來地形殘末造天意挫奇才薄日光難定橫云郁不開千秋餘過客失路一徘徊

長樂道中卽目

雨寒山淨屐無泥野濶江分路向低井邑入云皆繪畫田疇隨竹忽東西尋源漁子迷秦代買宅嘉賓誤剡谿殘臘過時春更好卻防勾引子規啼

興寧縣登小舟

梅溪三尺艇相待沍寒時歳暮江山合遊人有所之傍城煙蒼茫返照水參差攬轡亭前路【亭在縣城西】澄淸付與誰【蒼茫並上聲】

月夜泊程鄕

和月到梅州江煙澹未收落帆聞擊柝暎郭數維舟客思頻淸夜波光自白頭遙應結幽夢仙嶂百花洲

蓬辣灘

烈風送奔灘跌宕入新險遙收百里聴近懾千夫膽林壑勢回薄雲日气蒼慘騰波盡起立巨石屢驚閃寒雷閉厚地積怒時一撼半帆舒鳥翼疾下不容掩回思贑江平坐羨楫師敢何必歳悤悤逺遊本多感

對酒贈抝齋

海天流素月照見故人心渾似中宵夢何知萬里尋北風催換嵗南斗近低參離思比樽酒與君論淺深

潮州鳳凰洲

江上洲平沙水碧何年曽見鳳凰飛偏宜晴日望山海直上髙樓當翠微雲際淸歌人命酒春前緑艸客思歸憑誰添入閒風景修竹滿川梧四圍

除夜雜感四首

閒身戀殘歳相守海南偏舊曆隨燈盡春星傍戶懸客愁先入醉歸夢不知年迢逓今宵漏遙同故國傳屠蘇連少長此夕笑顏開雪意低迷夜燈光晃漾杯坐中應道我嵗盡未歸來萬里三更鄕心一倍催南國冬多雁無因覓北書妻兒愁病隔江海歳華虛星斗移遊迹煙花近敝廬可能和燕燕春社詠歸與故人爲郡處畱我似平生失意無親戚他鄕有弟兄年將人荏苒春與酒逢迎莫漫耽良宴來朝別有情潮州昌黎廟碑東坡手書者久亡後人摹刻者亦毀拗齋礲石要余書之因繋以詩

潮陽文物區韓公實肇造至今牛鬥間光熖纒遺廟湯湯惡溪流鱷尾不返掉峩峩筆架峯嘉樹畱他燿庭陰暎江空碑勢挾山峭蘇公振雄詞言大而體要仰追申呂生深契天人奧衣公云錦裳騎龍發長嘯兩公於二代日月疊爲照陋儒肆謗譏吾意甘灑掃遊蹤接後塵適願忘絕徼殘碣手摩挱悲吟向同好使君苦要余炫弄嫫母貌寧辭白茅借從被靑雲笑我擬謝塵賞春風理歸棹孤琴南海頭寄此千秋調

寄生榕

羨爾參庭樹淸陰自一隅已看礙云日誰復辧根株

蘢蔥竹

池上緑翛翛軒窗暎更幽夜深煙月好記取鳳來遊

香螺

玉脆雪芬芳珍奇逺尙方只應海南客大嚼傲含香

人日韓江歸興

春寒晴壓空江水山翠雲光蕩船尾篙師撾鼓作回颿萬里還家從此始人日他鄕人別離郊原新緑已參差遙憐沙渚多陽雁肯向東風更退飛

山行遇雨同拗齋

蠻煙烘日晝長曛箐竹穿林望不分雨逐君車何冉冉花霑客袂故紛紛同牽直北山中夢共踏窮荒海上云梁甫春嵐太行雪不知底處勒移文

嘲嶺南梅花

芳香已是輸巖桂細碎還堪比澗毛莫更因依林處士何當刻畫鄭櫻桃

上元日微陰夕泊惠州合江樓下李督君奠原張燈置酒大陳百戲適聞余至遽邀登樓縱飲至二更雲散月出望江山夜色作歌

春風吹佳節忽來如我舟偶著循州東城下仰見城上縹緲之飛樓云是東坡曽居處兩江依舊前合流夕陰未散水煙起燈火欲動光幽幽樓中防然煥霞彩樓外倐爾喧蠻謳元戎目力出賓從遙訝舟中之客狂而修招邀恐不赴豈知髙陽酒徒酒外無能謀軒然後至忘獘陋四座匿笑居上頭連浮大白縱鯨吸怪語頓發談天鄒請君莫恨明月下相借故放龍騰獅舞照耀催歌喉恍疑蓬海幻冬市此身再與坡老爲同遊千年境事定無別不識當時今夕有此主人不更深列炬已半滅月出皎若吳山秋河漢倒防萬里碧江山一气晃朗不可求起揮云片作帆席導我直上恣所投不然乍可錦袍同夜泛懼爲白鶴唐突靑蓮羞聊呼鼓吹送歸臥一石醉矣髠不畱

隔江見白鶴峯

舊館規終老眉山此買山遊人自東望江水不西還湖上云難問林中捨半闗髙樓晴對處風細夕陽間

惠州署寄南村

飽聞君作郡觸事得淸新無訟多佳句爲樓望故人遲來空對月近約又辜春吟繞堂前竹王猷我後身

遙題代泛亭【南村所築】

髙亭一憑眺聞道盡西湖湖闊水淸淺亭閒人有無挐舟何路到載酒與誰俱賸語名亭者他年寄畫圖

博羅訪王明府不遇口號別其二子

罷酒依微醺歸心共海云臨圻絮鄕語不覺字尊君

重望羅浮見雙瀑二絕句

偏傍仙山得好晴泉源雙落望分明靑精生有招人意白水巖惟放佛行

春到家山憶采薇不將蝴蝶制生衣何由乞取鮑君履一化雲間雙燕飛【羅浮有蝴蝶繭可爲布】

再入廣州捨於南村新居

我行蟻旋磨君居鳩移巢萍流大海中浩浩還相遭初尋門巷殊漸入花樹交空齋識舊榻細雨淸塵寮幾間紛毫素屋後堆芳醪云知子當來以此爲久要我已決歸計春風感柔條愧君惓惓意且復同寂寥同聲二三子過語不俟招願揮魯陽戈回夜長爲朝

聴歌口占

牢落周郎發興新管弦閒對自怡神早知才地宜江海不道淸歌誤卻人

陳山農爲余潑墨作山水因題贈

太息塵埃內丹靑老此賢相逢在江海爲我冩雲煙雨入竹間屋風橫山半泉何當騎白鹿同往翠微顚

悼吳孝亷文煒山帯

漁洋未識名先著謝客相知意最親【余門人謝文洽編修其座主也】爲欲尋君來嶺海豈闗避我走風塵【余未逾嶺山帯已入都】遂於北土爲新鬼何處天涯見此人歸槖彊擕遺硯去一回防筆一傷神【山帯有硯在南村所以遺余】

詶石上人惠日南藤杖因以爲別

彈指與師別掉頭看我去師言不相畱於法本無住手中八尺日南藤隨君試向家山行近霑花雨畱痕紫曽劃蛟宮帯水腥自憐舊是山中客靑壁千重岱宗北持歸石路聞微鏗萬里南云疑磬聲

江上別張潮州二首【其次子隨余北來就醫】

寒煙上初日雙照客淒然江水自流海春風分放船君歸教鱷徙我去伴鷗眠揮手不得語髙帆相背懸連宵一樽酒彊笑不勝傾以我思家意知君戀子情葠苓隨地覓梨栗肯教爭況是闗人處春深乳燕聲

佛山別南村

相逢元不意相別更無聊執手江幹暮東風催上潮蜑人寒泛泛龍目雨瀟瀟復有銷魂處淸秋萬里橋【計南村今秋定至蜀矣】

望西樵山卻寄元孝南村

舟行甘午睡雨過起開襟忽與西樵對頓驚離別心昔來勞悵望君正快登臨春色碧雲【峯名】際佳期誰重尋

雨入淸逺峽

危檣中矗破天痕峽與云波互吐吞欲取軍持驗坡語春江急雨水增渾

阻風泊湞陽峽中夜大雷電曉起對雨

禺陽帝子調黃鐘坐愛空山有來往【二禺祠在飛來寺內】昨朝宿霧隠飛來自笑遊蹤何鹵莽峽風忽訝失前津湞水翻能泊歸榜孤舟萍梗仰陰崖敢以微軀觸罔象夜深魂魄悸崩雷便恐乾坤裂驚響羣龍久困快一伸火鬛朱鱗競騰上地窮川嶽疑變移天逺鬼神畏鉤黨豈知作劇向幽人苦欲要遮縱歡賞曉披萬瀑散晶明煙放千林動蕭爽芳春爛漫未過半絕壁丹靑劃成兩閒情畱夢寄孱顏涷雨爲余洗悵惘殷勤更擬乞瑤笙徐引回風送蘭槳

英徳西郊由峩眉岡至聖壽寺下涵暉谷望南山作

積雨暗江郭不知靑翠濃寺門隠深竹磵道裊疎鐘北客驚春早南山爲我容應尋讀易子【谷昔有宋人讀易亭】持杖歷雲峯

飲周象九江漧艸堂題贈

不信君全別請看江上居春波洶云雪山翠絢堦除劚石應逢髓投竿豈羨魚眼中我同醉畱醒與三閭遊碧落洞【英徳西十五里坡仙有詩宋人石汝礪居此自號碧落子著有琴防行世】

亂峯走山幽絕壁開天罅恍然金銀宮疑向蓬壺借杳防積云日闔辟生晝夜洞戶擁驚霆飛泉就中瀉虛明所照暎萬象森相射絡巖乳倒垂翼石枝交亞紛綸霓羽衣騰閃龍蚪駕知有世間人隔波欲前迓低徊抱琴蹤雅志牽婚嫁揮手嶺海間玆遊獨堪詫

冒雨歸自碧落洞夜泛湞江飲酒示門人田英徳及同舟諸子

雨颭仙舟似在空故教蠟炬照江紅扶笻幸不虛靈境載酒何辭信好風三月煙花荒徼外二更賓主亂流中州民他日傳遺事莫喚閒身作醉翁【縣古英州】

卽事

山城日日坐淒其打揲歸期未有期更被東風作寒食當庭和雨綻辛夷

觀音巖

舟仰崇巖不雨露自滴躡級淩空行導火捫星入屢轉失向背絕頂得開辟佛座積香煙出戶孤云直輪囷靑蓮花百丈燭江色前見萬巑岏爭頭刺天碧非惟閱幽峭亦復豁胸臆安得桓子野臨波弄長笛

龍頭影山別田曉山【卽英徳令】

分襟便作隔生期回面輕將萬里移風雨滿江春晼晚龍頭影下獨行遲

舟中憶內

孤舟獨夜感春華鄕裏牽人道裏賖鳥語如人催去急刀環似月趁波斜苦將紅豆閒拋子遙意靑燈病對花十畝暖風三徑雨幾時歸到種胡麻

韶石

君不見虞庭始成韶樂時兩間干羽何參差聲容盡善地則陋茅土未攺陶唐遺六龍南巡恣遊放江山自獻羣靈馳蒼梧東畔湘水曲怪石林立爭嵚崎攙天防地三十六形狀瑰詭神所爲鴻防鑿處試天刃巋然列此左闕右闕毬門基是時鰥帝心顏怡顧視嶽牧咨後防冑子蹡蹡執器隨崇卑逺邇各有據儼然堂上堂下森等衰始作云波勢綿旣亂風雨中合離魚龍騰踏蛟螭泣祝融延竚禺陽窺坐令後世聞有飛仙語到今指似空猜疑峯駝閣鳳或變化想象當年百獸率舞鳳來儀嗚呼重瞳野死竟不返不識簫韶未奏之前此石安所施舉頭一笑天低垂吾欲飈車尋九嶷

重題二絕句

寒風夜雨送艅艎瀧吏相逢笑客忙【去冬以雨夜過韶石比曉已至曲江縣】今日歸程如有約澹煙斜日曲紅岡

餘霞分暎碧叢叢回首迢遙望益工北客來遊須著眼當艫三十六屏風

寒食

孤篷坐寒食猶是嶺南天江路多芳艸春山見墓田岸花明彩鷁帆席入風鳶卻悔鄕書誤歸期題閏前【今年閏三月】

江梅驛偶成

海南風物向誰誇歸去羞看嶺路斜卻對梅花滿枝子人言荔子此時花

卻過嶺北寄南村省齋【皆相約同行而不果】

風吹歸客落千尋艸色黏天蠟屐深嶺路春回唐日迥闗門云過北偏陰羣峯故掩經行迹野水能知欲去心忽憶故人虛結伴纁黃徙倚獨長吟

南安卽目【南安之俗自寒食至月晦無日無上冢者】

野煙半入嶺煙橫栁颺輕風水泛晴異地看花誤時節春山有女卽淸明客心近北翻多感況聴吹簫日暮聲

讀藥亭吉士見贈詩戲答

玉堂故事推前輩金粟三生失後身傳語海頭狂賀老不應錯喚謫仙人

順流下十八灘

春水決連峽歸帆吞亂灘江山解人意不復相盤桓怒流如龍鱗可順不可幹怪石如惡人形滅气亦殫我身列禦風舟子僚弄丸俄然郁孤影遂著五云端憶昨彊沿溯目摧心肝雷霆爭寸隙性命輕微瀾人生憂樂情曠士同一觀懷哉今所易卽是前所難

峽江懷古

日出巴邱半靑林飛赤烏周郎不可問古戍日荒蕪長嘯東風外春江幾舳艫小喬眉黛好羣玉一峯孤

百花洲【在東湖上】

雨濯雲水气春蕩葭菼煙隔城見江波愛此魚鳥閒寄言蒔藥翁遲我當來還

重泊余幹溪書感【是去年九日無酒處】

湖畔沙鷗覺往還又臨野岸弄潺湲三秋畱恨茱茰酒兩度維舟苜蓿灣應有居人猜白舫空教新月笑朱顏靑春欲盡猶爲客縱伴漁樵未是閒

雨溯鄱江過貴溪

山色凝前度歸心只自迷帆遲彭蠡曲春落弋陽西急雨牽江直新林翼岸齊逢人問溪館沙鳥至今啼

微雨見峯山

弋陽江頭曉望時春山煙雨如罘罳桃花灘水側明鏡三十二峯攢黛眉

弔辛稼軒故居

擬誄辛書記中興第一流慨慷詞獨絕慘澹志難酬才駕張丞相神依謝信州瓢泉無恙否春水漫荒邱

上饒江中灘行

西江山水工畱賓長灘飛送來遊人遊人已倦欲歸去卻遣前灘阻歸路玉溪流波淸可憐秋浮一葉何翩翩當頭秋水落千丈翻似鉤梯求上天疾風倒吹十日雨榜人與我同愁苦江山厚意豈得忘嗟哉信美非吾鄕

新晴

新晴玉山道水樹相玲瓏啼鳥自淸曉髙帆當碧空灘聲掩客日麥浪逼鄕風且復耽吟賞芳春閏未終冒雨出金華郭行水樹中至普靜寺暮由雙溪泛舟乃返

山云滿郊郭野水交溪路襟舄生逺心徒禦無安步南風有約來飛雨亦爭注濃緑洗分明離離半江樹新篁引徑幽古寺聞鐘赴魚鳥靜人聲茗香延日暮仍耽畫舸泛復聴淸歌度燈火落髙城波光互吞吐玆遊喧寂兼夙志煙霞誤縹緲牧羊人何因展心素

再飲查春谷廣文齋中卽事

夢繞陶家菊半黃重來把酒共淸狂閒庭雨過桐陰轉鸎粟花開天夕陽

重經釣臺

嚴陵气髙潔本自宜淸秋鼓枻江山曉茫茫感昨遊楝風紛嶺繡梅雨漲灘流誰把一竿竹來披五月裘

湖上

重來淸絕處容易惜餘春潑眼晴湖水如逢舊識人山容動明媚栁色轉鮮新顧揖桐江叟此堪垂釣緡

答洪昉思吳舒鳬【擬同向湖頭徧遊諸勝】

云泥蹤迹半生塵湖海襟情一夢新天下應無他勝地眼中能得幾髙人鄴侯井畔葑成徑伍相潮頭月滿輪只合香山並玉局能將文采照千春

假寓黃氏樓在風篁嶺下【故文僖公丙捨】

湖色分明暎酒杯山樓日夕向湖開已拚十日平原醉故就平泉坐石來

沿湖山行至靈隠寺上韜光庵四首

東南行欲徧苦愛此湖山落手扁舟穏隨身一杖間信拋空碧外獨去翠微間惟有林和靖春深覺往還墖意似相要幽尋避六橋人家兼竹靜野徑帯沙遙湖勢回逾媚嵐光近未消不須淸磬引自識嶺岧嶤蔬圃斜分徑松門正對泉奇峯懸異域積翠藹諸天粥鼓齋廚日風鈴落院煙無因參玉版步屧且翛然竹暗禽如引苔深徑欲封兩峯遙對雨三竺亂聞鐘湖影山腰出遊人樹杪逢西溪隔年約惆悵付雲松

湖心亭

亭開緣近郭日日足招尋人起隨波興湖生避世心秋蛇蟠處滿春燕坐來深借問林和靖鄰居耐賞音

孤山

穠桃落盡客來過更問梅花意若何便與蘭亭爭坐位全勝元墓隔煙波天邊使者回車逺隄上行人飲馬多縱使千年有歸鶴可能重認舊巖阿

冷泉亭

珠光金色聳天闗澗響泉聲落小山才到山門生面熟何如卻坐聴崢潺

靈隠後山

幽尋越禪扃相期罄心目常令饒勝情自與佳境屬峯壑望忽無蔽天但修竹飛光玲瓏來襟袖漾微緑古苔上屐齒危徑有防續宛轉深叢中前後失遙矚僧扉亦間開小構引空曲淸磬落筧泉因風亂琴築何年列磴石倦憇堪投足感昔共興懷鏤名徧靑玉攀躋疑路窮欲卻不可復驚見長林梢浮浮數間屋洞天倐變現尋丈在一掬便合謝同遊玆焉躡仙躅【林盡處得韜光庵中祠呂仙】韜光庵金蓮池上茅屋三楹逺見江海下盡西湖杭城浮動其中極曠奧之趣餘醉後獨往得之倚酒大書曰直須還他第一旣而成二十韻因畱別諸子

錢塘奇秀雄東南城郭江海湖相參歸墟無涯羅剎怒𨿽有木郭難窮探西湖近人逞姿首百媚並入微波含我曽髙登鳳凰頂左右顧盻情所耽頗憎防市接嘈雜日夜沸耳聲何堪湖樓今來成小住浮金耀碧輸名藍自矜坐臥得閒靜潛臨淸鏡窺煙嵐江神海若定大笑繭中局縮如春蠶提壺曳杖赴林岫欲摉幽僻供饞貪豈知造物無盡藏天心祕惜畱深龕盲僧俗客日交臂但於池畔爭肥甘幸偕佳士解鄕導倦足造次趨沈酣披榛陟險就破屋山靈許我前生諳當門縱目忽狂叫一洗曩昔遊人慚波濤雲霧擁鬱鬱樓臺煙火浮澹澹竹樹前張綺繡幄峯巒競挿瓊瑤篸丹靑瑣碎賸可喜付與蕩槳兒童談排空奮筆獨題品直以第一還斯庵羣賢齊聲和眞賞擬劖丹嶂藏金函萬里玆遊殿奇絕歸程無復魂黠黯

雨泛蘇堤戲呈席上

湖云乍湧帯輕雷十里平波防灔開慣趁斜陽拋月去卻衝飛雨放舟來潮聲澎湃遙隨榜峯影防蒙倒入杯從此風篁淸夜夢六橋一曲更遲回

小西湖

翠巘仍兩峯碧波餘一帯誰向西湖西經營出狡獪窱冩亭堤區分具中外狹能增曲折細易生容態當爲明聖笑偏得女嬰愛濯足望靑天世間孰者大

泊吳閶遇吳江徐電發釻以小舟遊虎邱共飲話舊二絕句

江城梅雨掛帆遲欸乃聲中遇故知卻向名山重【上聲】擕手松寮苔徑夕陽時

艇子飄搖似此身深杯照影並無塵閒評廊廟將煙水何許堪容澹蕩人

歸次淮安值端午觀龍舟呈閻百詩【若璩去秋下榻其家】

五千里外轉萍蹤重倚通明滿院松人向日南懷霰雪路移天北駭魚龍詩囊略遣裝增重歸興偏教酒讓濃簫鼓聲中渡河去相思獨上岱東峯

因園集卷五

欽定四庫全書

因園集卷六

左贊善趙執信撰

涓流集

天津喜晤老友吳天章兼贈其所主張君

走訪吳先生因識張公子能爲詩人作主人此士定知不凡矣況復接坐來觸事皆可喜開軒解衣裳畱客披圖史海气曖曖橫庭除古色斑斑盈案几杯槃旣雜陳談辧遂蜂起剔抉六義微錯互八法防門外喧闐南北塵共洗淸心照秋水老我數年來袖手復掩耳謗多固可畏才盡亦知恥胡然此相見馬逸不能止蓮洋詩格如蓮花引我亭亭出泥滓請君髙詠結交行和我狂歌從此始【天章詩名蓮洋集】

贈門人張逸峯坦因呈其尊人魯庵霖且以爲別四首

擕手望秋旻此行欣識君誰知滄海月近接泰山云雅意黃花澹浮蹤白雁分空慚向衰暮何以答殷勤憶與尊君友重逢念載遙甘輸才不世豈謂謗同招對酒海空濶吟詩秋寂寥眼中賢子在愧我益無聊【魯庵亦罷官家居】

書捨靜偏宜邀歡爾許時忘形信杯斚善謔入風詩退筆欺傖父新妝玩雪兒殘秋足風雨別路不堪思努力家門重淸時事業優潛鱗且寒水健翮有髙秋靑紫君如拾方蓬我可求相期各珍重鶴背與螭頭

暮春泰山道中遇雨

餘寒和曉色客路轉氤氳五汶入春雨千山行岱云塵消容馬健緑淨向天分未擬成歸夢今宵遮莫聞

晚晴過泰山下【時將之江南】

煙披嶽麓翠帷張雨浥春疇細艸香人帯防霞過小渡鳥衝飛絮入斜陽鞭絲帽影垂垂逺日觀天門望望長嶺半桃花隴頭麥肯餘物色與江鄕

自濟寧至淸江浦舟中雜詩六絕句

上閘下閘春水平大船小船銜尾行檣間神鴉忽雙落堤畔官蛙時一鳴

歷歷千艘北上天南音入耳總堪憐微風忽逼吳儂語卻憶昌亭夜喚船

湖上殘秋隔嵗情雪蘆霜樹映妝成漁歌喚起扁舟夢獨倚篷窗看晚晴

栁帯濃煙千頃新年年空防錦帆春只今飛絮憑誰管惟有隨波上下人

虛傳銀漢接黃流迢逓天孫不可求云錦織裳成幾許文星無數傍牽牛

桃花浪落失殘春鷁首風髙阻去津三老慣知河伯意金錢偏與賽夫人

酬張孝亷日容大受招同朱竹垞及吳中諸名士防集河上新齋見贈二首

詞塲髙步已無緣賸向江東作酒仙未免能爲洛生詠何因直上孝亷船禾中一老晨星在吳會諸君竹箭偏除卻雄談似焦遂道余底事足流傳【見贈有十年秋谷流傳體之句】虎頭癡黠體難調客況猶憐未寂寥竹徑主人從見閉桃源居者徧相邀憑將文酒塵如滌何必湖山夏可銷魂夢勾畱知有處緑楊風外赤闌橋

暮登金山宿海嶽樓二首

江晚潮半落鳴橈乘好風欲尋浮玉上遙過碧虛中塔入山煙澹欄欹夕照紅前期欣有托海嶽一樓空秋色連江暝憑髙望欲迷汀煙向山疊漁火引星低天闕捫疑逼龍宮迥得棲今宵孤客夢淸絕海云西淸江浦雪中飲同年楊芝田大鶴寓齋

十年相見大河幹倍憶春明離別難形影似憐新解組鬢毛應笑舊彈冠舟衝霰雪歸猶逺門對流澌住未安老向天涯且同醉休論塵海足波瀾

臘日

臘日暖於春深杯引醉頻始疑寒雪意似惜敝裘人官閣梅千防他鄕月兩巡簡書倥傯會間殺未歸身賦得病中送客難爲別夢裹還家不當歸句各一首送人還靑州

無病別猶難支離望去鞍贈鞭數歸路畱語勸加餐好月遙同思殘冬劇耐寒家書憑仗寄彊爲道平安不道身長客逢宵一度歸風塵從冉冉兒女故依依白晝耽眠過靑春結伴違文書疏夢徧到日驗依稀

夷門

入闗婁敬奉前旌姓氏誰聞魯兩生十日春風千丈土夷門獨去弔侯嬴

靑龍岡北渡河口占

杏花風颭榜人歌一瞬輕舠濟大河解道險巇有安穏只應銀漢日顚波

定陶道中卽目

鈿車飛鞚亂黃塵栁拂衫襦鳥傍巾看盡春風眉髻樣始憐曽有戚夫人

春郊卽事【天津】

偶與春郊約還將酒伴行雲煙際滄海花栁過淸明曲度野風裊杯銜溪月生醉歸天上路十里暮潮平

攬鏡見白髭一莖自題

餘春猶自愛朝暉鏡裏新霜防頷微莫倚雄豪誇似防空憐少壯去如飛鉛膏坐覺輸靑鬢刀鑷歸應媚緑衣夙習吟拈今防絕從知四十二年非

篆水樓夜飲

遊目偏宜傍海天髙樓夜上更悠然流波遙作方圓折明月全收上下客似閒雲信來往杯將淸漏共畱連主人肯借匡牀臥坐遣蓬壺到枕邊

問津園卽事

閒園有約幾回空逸興無端趁海風緑樹自隨人逺近斜陽不隔水西東槐陰老屋宜淸簟蓮葉新陂待碧筒便與諸君常倒載兒童一任笑山公

五月晦夕魯庵邀登篆水樓納涼余以病目辭明日爲長句奉戲且自嘲

昨暮君在篆水樓樓中涼冷如始秋我聞未往神已往長須更遣來相求小庭屣履忽卻坐心與喉語空吚嚘與披海風對明燭寧俟夜露淸昬眸連宵轟飲錯賓主如入酒池爭拍浮斂眉愁病悲紅袖侈口狂怪驚白頭【皆比日座中事】阿戎阿咸劇不耐戰鼓正急戈先投【子弟輩往往先醉】英雄惟有使君操長鯨渴吻交颼颼丈夫漸老身如寄失計未是埋糟邱但憂遇疾無小大十指亦足妨觥籌何況神明在阿堵詎令巖電精光収賓筵佐史職不稱妖姬遺事酬靡由縱使當杯彊成醉羣仙應共嗤盲修極知良時足可惜請君此夕無朋儔靑天髙懸列星在招呼一一堪勸酬不然言歸洞房回紅醥翠袖聊綢繆文昌服藥我自忍玉川訟月君其休【昨望日月食】開輪滿須臾耳所冀一雨生淸幽登樓風景應更好便擬長夜窮歌謳酒空客散初日上與君縱目滄津流

聞魯庵自河北移竹種於垂虹榭後奉題十八韻

愛君池上榭六月如寒防連朝坐新雨倒盡雙玉瓶小山當戶矗孤云靄亭亭微風香池荷跳魚響淸泠四圍雜樹色參差翠成屏猶嫌未濃陰不蔽白日形衛水二千里水濱竹靑靑深叢積霧雨新籜抽雷霆一舸衣帯流千竿鳳凰翎遂使尋丈姿入此方寸庭君眞好事者回斡動地靈劚象起嵚岑排空生杳防淒淸髙士廬縹緲仙人扃正賴瑯玕景一洗魚肉腥潦倒王子猷長日煩居停追涼應更數嘯詠或可聴娟娟海天月照人易飄零與君卽阮但醉不用醒

風人詩二首

莫茹沙頭蓼難堪一防辛不知蓮薏苦爭道解蓮人繅得新絲絮牽縈幾許長春畦聞藥气試與覓蘹香

題家弟稼民執谷所畫花艸便面

十年山居侶艸木籬外荷花水邊菊閒摉薉莽品淸新細艸幽花總堪掬出山忽作塵中遊袖手昏昏滄海頭輪與惠連能染筆臨泉坐石冩淸秋誰送一枝來眼底露態煙姿夢魂裏憑君傳語報池亭開到秋花我歸矣冬日去天津魯庵及其子弟相送至逺郊畱別二首

寒郊曉風日慘澹引行塵經歳忘歸客今朝獨去身可憐相送者一一最相親試與斯須立已傷無限神臨岐黯無語忍淚望風埃久住渾非客忽行如未來林疎殘日逺溪午薄冰開宛是相迎處春寒首重回

因園集卷六

欽定四庫全書

因園集卷七

左贊善趙執信撰

葑溪集

防山湖舟中作

舟前湖泱漭湖上山橫斜湖中何所有千頃秋荷花山雨颯然來風香浩無涯移舟靑紅端飄若淩綺霞林光村逺近樓影帆交加疑是桃花源參差出人家流覽情所喜避地想更佳何必博望侯虛無乘海槎

山陽題李學士惺齋鎧歸釣圖

李侯抱防尙汨沒金馬門手持史臣筆夣爲漁父竿天子不聽還益復崇其官入直殊蕭散退食乃吟嘆釣防歸老計掛口二十年於今欣得遂忽若籠鶴翻舊侶復相逢淸淮照病顏髙官不可見但見白須繁顧笑韓淮陰遺墟亦荒煙信知黃閣尊何如秋水便我𨿽山中客屢刺江上船君其釣白魚來往爲我餐

暮雨過召伯鎭泊揚州

風起鸛鵝鳴髙帆縱暮程湖翻遙海勢兩挾晚秋聲衰鬢三年客荒煙六代城淸宵十里郭畱月向誰明雨中過查編修徳尹嗣瑮寓齋楊編修耑木中訥亦至小飲志別二首【二君皆在詩館】

憶別塵埃裏重逄江海間我來先落葉君似深山松桂雨中緑書琴秋日閒廿年一樽酒新照鬢毛斑楊子翩然至相防淚轉揮九原知已盡四海故人稀騷雅時方盛漁樵道未非悲欣付酣醉岐路各翻飛【耑木先公少司馬余座主也去嵗新逝】

寄曹荔軒寅使君眞州

聞道髙樓臨水起使君坐臥此樓間帆檣競作魚龍戱賔客空和燕雁還唐代精靈應有屬【曹實司詩館】淸秋煙月肯教閒遙憐觧帯銜杯裏收取江南防許山

江上阻風

放舟下瓜步江逺海天逼初曦將宿陰繚繞絢秋色林聲發驚響野水動平碧風從東南來欲蕩防溝直新潮復大上急雨更交射徒聞捩舵勤進寸退乃尺屢因欹岸轉漸與頺波卽心豁津樹橫目懾洲煙坼中流本雄曠足逞馮夷力霆雷無節奏龍怪有跳躑是時憑舷人快意危疇昔翻思造化功不在通南北濤瀾可恆怒舟楫願終隔截然燥濕分倐爾往來息土風不相移民患從玆釋天聴方喧豗長謡竟何益

雨泊虎邱

十里浮圖影三年舴艋舟溪山總相識風雨復遮畱煙樹空波暎秋燈小肆幽橋邊憶斟酌遣夣與同遊【虎邱有斟酌橋】

小舟沿葑溪至李萊嵩煦使君別業對飲話舊知王南村亦客此二首

秋水迷城郭悠然小艇來碧溪新結屋端爲故人開桐竹細含雨軒窗虛照苔心情無恙在未減昔銜杯寒日傳書逺【去冬使君以書見招於天津】江天鼓棹遲祗緣憂俯仰豈敢避旌旗迹已飄蓬慣身從道殣遺年來問生事賸被子猷知

新晴與南村及張超然逺暫過虎邱

虎邱好秋月我來逾所聞正當積雨晴亭午煙景新寺門畫舸集冶遊何繽紛顧笑萬眾中有此三數人櫛比見華館喧闐羅芳樽竹樹酒炙叢水石紅粉春云方初時歌管欝未陳預愁三五夜客夣驚心魂臨髙野四望歷歷多松云何人赴幽賞惟有淸逺君因知習俗古彌感气象尊廽棹同所適月明白鳥羣

中秋與南村泛舟石湖望月

王郎與我能無愁客中放棹尋淸秋淸秋了知在何許且逺城市辭歌謳胥江水洗天宇淨片帆輕駛如星流橫塘西去見山影蒼翠豁露霜煙収楞伽靈巖兩迎揖此中安得無夷猶湖光一曲縈我舟與子呼酒相勸酬以湖爲酒恣拍浮湏臾湖月忽晃漾照暎天上白玉樓須眉蕭颯風颼颼飄然疑墜海外洲卻視人世眞蜉蝣我已一身隨落葉子亦一官成贅疣不見吳越俱荒邱魚城酒城何處求伍胥種蠡同浮漚惟有石湖湖上月曽照石湖居士遊西施溪畔餘溫柔坐中防笑寒花羞子旣醉矣我未休廽颿撾急不可畱夙昔中秋有此不令我卻憶西湖頭

小舟曉入閶門至葑溪口號四首

閶門進船處星沒逺雞鳴舟子暗相喚遙分蕩漿聲太陽欲上時比戶人未起一防曉光鮮先落儂船裏臯橋猶眾橋豈有云虹駕苦爲梁伯鸞低頭出其下燕壘向空懸蜂窠臨水聚小門一一闗不辧垂竿處

九日石湖

前日石湖气澄澈惟照碧山與明月今日石湖勢紛綸長篙短檝多於人我過橫塘沽鬥酒欲與鳧鷗作重九中流且去恣逍遙月來人防湖蕭蕭

月夜重過彩雲橋口占

湖山索莫夜迢迢霜信風中酒易消還是秋來可憐月照人獨上彩雲橋

送孫發舟北返

漸老情懷劇耐秋暮寒掩抑獨臨流從今夜夜還家夣一半分將傍汝舟

偶過滄浪亭十二韻

間闊滄浪甚閒行一暫窺檐楹晴日好荷芰晚秋衰徑入延緣仄池懸略彴危新亭芳宴數舊物石枰疑勝豈東南盡花將富貴移每聞呵殿至轉恐鷺鷗知憶把松枝麈曽通藥石規風流寧足競誕傲竟何辭蜀國登牀日樊川索笑時由來主壇坫不在倚旌麾蕪沒都官渡蒼涼刺史祠九京呼子美相賞詎闗詩

蘇州府學雜題四絕

南園千畆任流螢誰爲王家更勒銘一種迎春與消暑【皆錢氏亭臺名】時人賸上道山亭【學中土山名】

五柳風流自得師爭教劉白敢同時木蘭堂裏分明道千古淸香屬左司【韋公祠】

合向宮墻厠一隅廿年遺愛倍霑濡後來好事思鄰並卻是千金買得無【湯公書院】

短籬破屋廣文貧竹徑蔬畦野客親落日西風聞鼓角披襟無限庾公塵

飲泮池木芙蓉畔贈學博士

防霜入紅蕚臨水色更好不以地閒澹遂使意枯槁淸樽戀池上皓月窺林表秋靜夜澄明與君展懷抱

師子林贈主人張吁三士俊

髙亭擅一邱怪石擁四面坐疑夏雲起顧覺秋山亂初窺惟谽谺漸歷有登踐區分磵壑成徑紆尺咫變深洞轉地中飛梁出檐畔前行鳥投巢後至狖緣棧峯巒入衣袖松桂吹霜霰猶被元時苔復充目前玩我本巖穴士繭足攀躋慣羨爾市防居閉門恣幽竄

又絕句

才華敢擬鹿門生佳士相防合有情滿屋藏書滿庭石如君便是二遊並

出郭

扄戶坐煙水不知秋已深偶然浮小艇出郭見霜林初日照溪色防風吹棹音試與淸絕處聊系欲歸心夜抵常熟宿攬秀東軒感懷【庚辰省故主翁大司防畱止兩月秋暮辭歸遂爲永訣壬午夏暫至不宿此軒】

華燭淸樽識鬢霜重來又過五重陽馬公禮樂空相付陸氏田園已盡荒東閣郎君還下榻西州義故獨霑裳黃花零落和寒雨憶引彭宣到後堂

虞山有吾谷谷中楓林甚盛將往觀而諸子請俟明日余不可遂載酒遊焉夜歸輙雨逮曉彌甚爲長句簡同遊者

楓林蕭森新得霜虞山佳處云錦張昨來挐舟隔十里暝色爲我開纁黃晨朝故人許鄕導舉趾倐欲從風翔臨行胡然有攺計道傍築舎空回遑郭門西去不五里詎要卜吉仍舂糧勝境到眼棄不取山靈應笑癡非狂煙溪一棹檥谷口幽徑頓入秋茫茫萬夫羅列何崒嵂亂霞飛墮紛披猖丹砂翠羽不可別交枝動影爭斜陽何年髙人參造化手植巨麗畱山岡靑女有情妙防染慘澹恥與春頡頏我曹寄身殊恍忽絳宮碧落仙人鄕同來少長數得七潦倒誰是籍與康中林累累見邱墓對此安得辭壺觴昏夜呼火照豪舉燈燭暎樹収光芒醉歸揮手興未盡後期一昔寜荒唐東軒靜臥雨驚夢猶疑落葉投匡牀天明起坐忽自笑始願若失今難償人生快意及旦暮莫令事過徒感傷諸君畏濕幸不出他時秋雨莫相忘

對雨憶破龍澗呈王西澗材仕同年【近卜居虞山】

絕澗實崢剰境亦幽異松風橋上下客夣時一至將老子已營暫往我未遂最憶石上苔晶瑩防寒翠

胥江曉泛有懷南村

寒煙漠漠曙江平柔艣何心有送迎忽憶隔窗人艸艸渡頭和月喚船聲

寒夜與張漢瞻云章食蠏

葑溪公子排寒來風味乃出太湖上【蟹卽城外池中出】登盤乍晃赤玉光入手猶驚怪石狀金膏雪膾與口冝把酒持螯覺神王竹林飲戶竟參差稷下談鋒互雄長【張不飲】燈前爾雅再三讀明日懸知各無恙莫將羊酪調茂定有魚牋詶魯望

數過前長洲令陳燮公治防僑寓園池二首

彭澤何湏去桐鄕定可居髙蹤三江水長物一牀書故吏教賖酒寒畦自擷蔬慙君謬防敬猶爲病相如相近門如對頻來鶴亦親霜池空暎月板屋小冝人僮僕形骸忘【去聲】交情放廢眞江東舉杯侶誰復似陳遵

雨中與爕公同舟過萬里橋

久客閒故佳防雨出不厭舟如鳬孤躍人與萍同泛曉溪呈宿淨霜葉送余艷棹意入煙輕山姿向寒斂深情屬促膝狂興引掀髯云重喜鑪明風嚴知酒釅人生快朋儔流落何足念萬里起船頭蒼茫詎能纜

秋憇軒贈海寧陳副使傅巖世安

幸自城中隠於人息外求前榮虛受日小沼淨涵秋有子續書卷畱賔分酒籌逍遙君已領鵬鷃任同遊

翁云木餉酒及鳬【翁名橒居洞庭東山】

我聞東西山下臨三萬頃人參水仙居地與洞天並常通縹緲夣虛對明月影欲往畏風濤【今冬湖水大上】披圖但引領君過詫靈勝比日聴淸省伻來致醇醪一啜得雋永慧山光自隠南潯气莫逞恐是林屋開瓊液漏塵境殘燈共防酣竟夕失孤冷更見素盤中珍禽燦雙頸身手欝未試口腹黙已幸終擬縱幽探況煩屢勤請春波帯冰消煙棹當風整期君梅花時香雪滿諸嶺

問訊傅巖臥病

酒闌曽憶共闌池上蕭蕭惹暮寒乍可藏身耽屋暖未容伏枕送冬殘遙憐翠袖如雲侍時放淸眸似電防【陳多姬侍】廡下故人空弔影待君彊起勸加餐

代滄浪亭送別

滄浪亭子春無主亭下寒波泣爲雨北風一夜山自移城中百萬人不知朱闌綺防將誰托過客長吟向寥廓可憐百本洛陽花更爲東君幾開落湖州長史驚破顏還我舊日荒溪山溪山有靈面發赤此年但就東家食髙天慘澹連春陰雷雨一洗亭蕭森欲知去後懷恩者精舍僧雛獨抱琴

傅巖頃疾愈以書來云已遣之故鄕致佳醸湏至同醉二十韻訊之

孟公自雄豪偶疾乃易起終依磊砢流肯效兒女子昨日讀我詩大笑非知已身騰元龍牀筆奮仲連矢咄咄來逼人洋洋遂盈紙相勞無防言取醉其大指致師勇欲賈成列時猶俟逺信要麯生越在東海涘我昔渡浙江頗嘗飲淸防聞之色飛動瞑坐算煙水連朝積霜霰失計困泥滓豈無賢人來都未具妙理迹寄偶防中夢落恆甕底大聲呼芳醪湏女澆塊壘極知虎難攖尙覺獵可喜公明膽忽剛子反敗何恥請君趣白墮更爲馳黃耳勞逸固不齊客主各有恃雲龍許追逐虞虢羞唇齒天下健者誰但容壁上視

贈阿童【史生小僕也余飲酒湏熱惟阿童能供之不失其度故贈以詩】

南人飲酒如飲水細掬甘泉潤牙齒北人飲酒如飲湯腸熱不願生防涼南人北人互相笑並坐茫然判寒燠我爲諧語卿無嫌北人自北南自南吳中賢豪逓開宴愛我疏狂日相見酒行到口儼未嘗卻指金樽頻索換僕人嚬蹙煬人嗔立監佐史皆逡巡阿童阿童絕解事爲我執爵畱陽春芳醪吐云杯炙手蜺吸鯨吞落誰後襟懷浩蕩膽輪囷憶向他家未曾有主人愛客僮能知客於此後來無時劇憐北去山齋夕對酒歡騰獨爾思

題春墅晚歸圖

春風開花花滿家主人出防江頭花朝和卯酒上驕馬嘶入春風藤笠斜江頭日日人如織主人何人不相識昬酣不覺往來頻到處據鞍傾一石長江解渇無時醒快意但與花逢迎靑春未肯私白日曖曖西山煙景逼歸時翻訝日能沈委轡垂鞭爲花惜馬前呼門聲欲低主人醉夣花猶迷

顧霖蒼索贈

歸心如殘歲飄忽不可止旣發復停橈乃爲二三子虎邱往來防相送每彼此住久混鄕闗裵回臨水涘諸君亦恨恨不與他時似我何以得斯坐中慨然起憶從客名邦已閱兩星紀知交間新故投契存終始歷畹采芳蘭摉林賞杞梓愧非晏相賢謬荷季札喜半生累疏狂所至足嗤毀豈知在詩中竟未遺一矢酒樽注江河詩律錯宮徴初猶隔形骸近欲浹肌髓風流固易散苦樂本相倚欲知別時情請諭聚時指長康索贈言我意正難已便恐雜慘淒何心競恢詭把袂且湏臾登艫卽千里去去從此別人生偶然爾

虎邱畱別相送諸子

北風何意阻歸舟海湧山前半日畱轉覺離心劇楊栁寒梅初髮小橋頭

更與諸君各盡觴擬將酩酊敵淒涼文通多事闗人別管領銷魂只杜康

白舫靑樓習醉翁湖山花月興何窮經遊一一俱無恙贏得臨行似夣中

梅雨菇煙處處冝前身自笑是吳兒卽防相送人如許不信參差隔夢思

因園集卷七

欽定四庫全書

因園集卷八

左贊善趙執信撰

紅葉山樓集

夏日移居山莊四首

長日生淸興幽棲向逺山去人惟恐近無事更圖閒白石知心素黃鸝約往還悠然顧城市便覺不相闗香緑襲衣裾逍遙恣所如田家麥秋至村落棗花初舊蠟登山屐新鈔種樹書北窗容倦臥無暇賦閒居南風吹好雨與我忽同來野色一時活嵐光四面開林花爭浥露園筍乍抽雷誰訪淸涼國平分頓遜杯欹枕雨聲淸髙樓馬耳平嶽雲飛斷續溪漲上分明廈庇心難遂田疇計已成沈吟身世事惟有學躬耕

卽事

繞屋千章樹連村二頃田溪聲翻麥浪山雨淨林煙地僻聊充隠樓居不學仙祗應似彭澤種秫徧門前

村舎

亂峯重疊水橫斜村舎依稀在若耶垂老漸能分菽麥全家合得住煙霞催風筍作低頭竹傾日葵開衛足花雨玩山姿晴對月莫辭閒澹送生涯

積雨寄稼民弟方同在此莊

同爲嶽陽人屋宇相參差如何十日雨迢逓成天涯登樓見場圃麥積髙離離盈村泥活活芒屩無所施山云蓊然起羣峯不相知門前流浪【平聲】水倐去如風馳晨朝攬鏡嘆濁酒思共持努力保百年永與稼穯期

攜酒溪頭酒盡雨至

攜酒溪上飲酒波相暎淸林風東南來颯然吹我缾山云亦大上迷漫如炊蒸雨腳森森明靑天引萬防主客相視笑興盡可以行徑滑沙自軟衣霑體更輕回望莽蒼間人牛紛縱橫始憐力耕者未是心無營

新晴

好雨無妨久新晴更自佳兒教送藤杖僕爲曬防鞵山翠濃霑袂溪風亂入懷閒身乘興出偏與夕陽偕

望夜雨

雨師長傍嶽陽行夜半懸檐有瀑聲淸夣驚回牀漏徹水晶宮闕月朧明

舎弟三人各自其莊至

城中聚族居兄弟良足歡深林有曲枝積水多濤瀾朅來掩山扉孤鴻下長川豈不耽閒寂對食恆憮然今者二三子並至誰招延皆言小麥熟從事塲圃間山中一月雨髙壠生流泉持防空躑躅沽酒聊纒綿暮霞何澹泊西南起炊煙出門指邨墟阡陌相接連幸防先人力各保百畆田春秋恣往來晨夕欣盤桓錐刀誠可鄙文史寕盡捐苟能勤耕獲亦未虛歲年無以子衿詩而易蟋蟀篇

送稼民返舍

獨向斜陽縱轡遲新晴風日促歸期登樓西望千重黛此是今生近別離

霽日

曉霽霧欲収靑山自吞吐朱曦蕩積陰朗然當我戶俯視見防豁聚落粲可數淄水抱日來浮光動禾黍農夫擊柝集鄰捨繅絲語飽食出溪橋防風坐停午

酷暑醉臥夜分疾暴作防危頓比曉愈戱示小妻

人生生死如晦明嗟我未識猶營營人生疾病當炎暑如鳥遭籠魚在煮狂夫嗜酒三十年此身那比陶器堅聖人忽然爲豎子窮山深夜來相煎雷公沈湎羲和睡獨使驚魂逃宿醉平明童稚笑相防一昔中山恍隔世從今不薄劉伯倫老去低頭聴婦人

七弟徳璉邀至郭莊朝往暮返亂淄水行是日防陰時復細雨

依山欲十里經流凡防渡輕陰貺涼颸宿漲開沙路曖曖煙際村蒙蒙水邊樹遂至惠連居頗諧濳夫趣虛楹積暑避老屋遙山防蔬果不外市雞黍亦立具童時憶曾過丱髮今已素畱連感平生長日易爲暮伏雨止復集小駟嘶且顧幽興屬淸淄朝昏暎來去

與吳客食佳李

團香融蠟玉盤堆乞與吳兒一百枚飽啖知卿減鄕思那余風味到楊梅

七月一日登前山臥石上與道士語久之

日日對孤岑防風落磬音扶笻秋乍曉覓路樹逾深靑壁潄塵夣黃冠通野心稔知霜葉好畱傍夕陽吟

曉起卽目

睡足愛秋曉迎涼獨啟闗初陽防冩水余霧防棲山樹與禾麻競人將雞犬閒遙憐五侯宅春夣未闌珊

再飲溪上

浮煙羃村楡桞晚返照侵溪沙水淺塍間鳥雀驚忽飛林際壺樽紛又滿酒人正與夕涼期坐客還云席地善石梁經日尙溫暾莎艸承秋校深輭行觴碧波爭迅急對踞蒼山交偃蹇稚子環防入畫圗老農錯語通寒暖是日晴天無片雲新月如弓掛遙巘殘鐘出寺一帯風髙屐過橋數聲犬蓬心已逐大火流塵袂更教淸露澣他年應笑竹林人黃罏自近公自逺

答十一弟緩庵見懷因寄諸弟四首

問訊山中況能來領略不屋廬從艸艸水木故修修禾稼十分雨峯巒三日秋憑君試遙度此境尙堪畱案酒溪魚小充蔬野菌香行依林作幛醉愛月臨牀秋淺冝新健山深縱老狂閒尋髙士傳若个足相方自有琹樽樂還將婦孺俱敲鍼任螭虎說稼與淸娛多事傭舂隠何心擊缶呼朝來感懷抱巖畔見茱萸荷汝殷勤意連朝嬾報書恥爭雞鶩食坐使脊令疏好月相延竚荒庭與掃除應攜逺山色歸去慰離居

七夕偶題二絕句

機絲嬌嬾不成章牽惹黃姑伴恨長格是住期聴【去聲】烏鵲隔河無事莫相望

飛車交碾海生塵奇巧由來屬世人傳與天孫湏下乞銀河一葦卽通津

秋光

觧道淵明日夕佳秋光次第列山家薄寒防防浮雲葉細雨蒙蒙飬豆花螺髻千峯爭渲黛蟬聲萬樹半拖霞橘中不羨商山樂況乃飄搖上海槎

絕句【中元暫返裏第】

住山情未厭柰此城中節山月苦隨人天明不成別

飬病山莊自贈

息機逃世网所樂在幽僻自纒疾痛來體性彌不易門戶矧多虞氛垢日以積托玆屋數椽拘維暫如釋分庭得翠巘習我相主客春風去不盡紅藥猶狼藉掩闗防枯藤獨踐昨行迹髙鳥未倦飛斜陽曖將夕

偶題

坐起如孤客誰知意緒佳髙閒三嵗病富貴一庭花緑麥朝經雨靑山晚上霞餘生能保此何事覓丹砂

悼修竹

碧嶂淸泉總可悲萬竿修竹異平時主人猶自矜風調不惜荊花惜柳枝

防雨山行

小麥花開秫始萌村墟處處黃鳥聲肩輿曉出犯霧雨住山一往多山情嶽陽南下紛澗壑羊腸數折分馬陘我從世中來措足轉覺坦易無欹傾連峯倐閃溪沙白濕云防入炊煙靑飛鳥忽縱見平曠東西石馬相逢迎壠頭艸盛耰鉏聚林端人過雞犬驚何當桃花未零落仙源作記煩淵明【石馬村東西各一】

田莊贈十一弟

結屋偎靑壁當門界白沙山云千畆亂溪月一條斜飯美蔬厭雨樓香棗送花比年康樂思對爾欲無涯

渉淄水感懷

鼓瑟吹竿豈自由少年鹵莽長年羞而今不作齊門客才溯淸淄最上流

循淄東下偕十一弟及欒傁

淄水多伏流浮沙云雪兩山夾步幛錦綺參差列緣山出村落頗有佳田疇山風吹壠麥湧作淄水流衰翁跨蹇驢兀如乘舴艋快意緑陰中矍鑠思一逞自我廢行步遊渉恆因人因思舟船適共說楊子津今年定有年我疾亦應校及爾裹贏糧秋風期鼓棹

重過邀兔厓【不至防四十年矣】

竹馬心情老病侵嬉遊舊迹與誰尋攬衣無限存亡淚屋角低迷夏木深

郭莊夜坐示七弟時十九弟自麻莊來與十一弟先醉臥

空村轉山陰落日荊扉啟壺樽儼然陳知汝久相俟兼旬隔歡笑盡日困邐迆觧帯就中庭新月色如水小弟何處來移家傍畏壘阿奴幸不至火攻吾免矣夜分各醉防偶語未能已家門盛衰由老大哀樂指南山白楊風石闕自磈硊榮名良足寶勿遺後人恥

喜孫淳夫王通逺見過

林下移茵避午晴溪頭防馬辧人聲觧襟相對有野意濁酒一壺還細傾日影畱連緣北至麥黃深淺入西成艸煙犢路頻來往便可山田事耦耕

月下塲中聴歌

晚霽塲圃靜空村雲月閒此時歌白雪偏稱對靑山十載違髙調中宵觧病顏淄流入新雨淸響冩潺湲

寄訊稼民弟登馬鞍山

十里馬鞍山依依戶牖間峯巒列城堞梯磴造天闗雲月忽明晦仙靈應往還望賖疑夣寐病起待躋攀羨爾身手健當玆耕稼閒杖藜入蒼翠行飯上孱顏名嶽分尻臂淸淄轉玦環防余髙臥處黒子著塵寰

暫歸省侍

夏云欝重陰長晝趨庭闈淸涼𨿽適體寧不懷炎威入門奉杯酒歡顏幸無違槃防郤伯步爛漫萊子衣疾病歲月永放佚禮樂防嗃嗃竊自保憧憧何所希

宿因園

獨臥境倍寂心情恆有聞終夜風雨聲水與竹平分經時棲窮山自謂逺垢氛卻返鳯麟洲顧笑麋鹿羣

夜雨曉防山行漫詠

霧外雞爭咽村邊客暗過溪流夜痕亂山雨曉涼多幽徑披禾菽生衣潤薜蘿空慙荷鋤侶猶未具煙蓑

觀漲二十韻

積陰歸山南風日啟淸麗午景浮前川奄忽水大至初聞聲震蕩澗壑助逺吹漸見勢彌漫坡壠各易位前奔如有程橫潰遂無際擺簸困喬林崩騰坼厚地荒涯牛馬迷吼沬兒童悸空村走若狂余亦曳杖出半生放浪遊動與潮濤防濁河千丈波八月夜掉臂朅來臥山陬每愛沙水細消長固有時變更或失計乞假淫潦資依倚岡巒勢造次快狹中蒼黃逞雄气蛟龍羞蹙縮魚鼈縱淩厲小利欲何成暴興恐難恃大海在宇宙終古不湧沸一瞬泛濫流祗遺元防媿褰裳謹漫投濯足存深致髙詠秋水篇斜陽斂晴翠

雜題三絕句

積雨藥欄斜復斜日日日出防朝霞墻角已然覆盆子樹頭猶絓牽午花

宿酲初觧飽藜捫腹荒園自在行擬喚鄰翁誇食指兩畦新長紫膨脝

移牀恰就井欄平槐葉陰濃水气淸機事自勞心自逸夣回不厭桔橰聲

耿明府再枉山居奉畱小飲

伏雨霾來徑倍荒亂蟬聒處日猶長頻教仙令過愚谷始信閒人住醉鄕白水靑山圍促席紫茄紅莧侑飛觴前騶莫便施銜轡門外秋晴澗艸香

七夕示內二絕句

香濃燈暗立秋庭近月防茫欲辧星窺盡風情是烏鵲人間空自媚丹靑

宿醉狂顚近病慵明河篇詠媿舂容衰翁都未經營巧那得天中記到儂

十四弟邀同王眉山之城子莊兩兒隨行道中戲呈眉山

秋山前分逺相引秋水中曲行相遮山似主人久傾待水如客意紛交加蹇驢亂流等鳧雁稚子疾走過麏�知君體極念平陸黃塵深穩眠牛車【王居新城地無寸山】

晚出城子莊感懷

落日溪山劇可憐防霞斂黛入村煙村東老樹渾相識春雨騎驢四十年

錢塘曹自蕙來視余山中將之歷下訪友

門前西湖水枕上浙江潮作客二十年此間誰久要我病不能行君病不能止驚蓬將落葉正値秋風起擬過大明湖愛其淸且淪湖月照歸夢西子笑煞人聞有賣藥翁壺中隠天地拄杖防成龍贈君莫輕棄我本東海客願從安期遊當飛赤玉舄與子偕來不

書病三十四韻

積飲腰腳濕我行浸不良左杖杖乃立右杖人乃行立如枯朽株臨厓常恐傾行如弄郭郎俯仰何郎當所居是危樓去地尋丈彊上下恆栗栗甚於陟髙岡因之出入稀竟日依匡牀傷鴻與病鶴垂翅常悲鳴引頸望靑宵已矣將翺翔逸久筋骨舒避俗心神淸況爲婦所制什九損杯觴秋風來超忽溽暑濳退藏邇覺胈脛間蠕動如有營初試屢畏縮積日能支撐乍可歷梱閾漸已出戶庭遂疏婢與僮不復揚粃糠惟有所持杖與我欲合並不謗毀推擠勝朋友弟兄雨後天气佳獨步越溝塍逶迆一二里至止淄水旁盤石故無恙陰陰櫸與檉恍忽增感嘆坐起久徬徨秋水瑩於鏡照影萬念平水東蕎麥花浮浮防雪霜我髮亦如之尙競何短長新卜杏葉嶺其兆獲允臧餘年自天假寵辱皆過望足力幸見還躄蹇固無傷迹落吳牛隊吟作樗雞聲村氓盡相安山鳥亦不驚南山千萬樹斜陽變防赬嵗丰人和樂病起心飛揚秫足不虞客稼畢冝多晴寄言舊遊侶能來我同登

枕上聞雨口號

農意欣厭客興狂雨聲半夜滿藜牀浸淫麥腳赴春日洗滌林梢承曉霜

偶行淄岸見病渉者遂呼工伐槐樹爲橋於水上旣成以詩落之

村東淄水寒不流行人脫襪愁窮秋山深奄冉北風起霜刄如冰割人趾山居𨿽抱利濟心腰無犀帶思不禁老槐蕭蕭花落盡甘作津梁辭故林匠人交臂集溪上三日荒村斧斤響門前緑陰減數弓水面蒼龍橫十丈嗟爾百年材始成安得扶持大廈傾從拚嵗月山林老且就支離鄕黨名

晴蓑道人歌

長空云暗蛟龍泣短褐錦衣盡霑濕一蓑不蔽天下人自愛防褷僅稱身曦輪忽碾浮雲淨物態繽紛入明鏡豈知天意厭昏霾卻遣人心艷華盛妍皮癡骨各自驕髙冠奇服爭市朝機中狼藉千女指馬上摧殘百獸毛深山有客堅避世芙蓉爲裳蕙爲帶道人大笑何必然安能翻飛去人間短蓑一著無冬夏靑天白日相周旋相周旋從來久斜風細雨無日無激電轟雷有時有陸魯望張志和防人漁父共髙歌但願長晴不願雨霜月滿身篤速舞

趨紅樹

雨足山容重秋林不悅人防茫覓紅意黯澹度蕭晨捨弟飛書數鄰翁送酒新因風謝靑女九日只逾旬送常熟馮代公元振南歸因懷其弟伯髙

南風吹夣阻山城賸引歸心促客程別酒杯深迷返照驪歌聲緩雜流鶯年來漂泊憐兄弟老去心情戀友生若見江湖舊知已道余泛宅計將成

寄聞喜同年張潮州四首令子亦堪久在余家今以季夏西返

積雨添愁思臨岐更不任病滋新別淚酒引舊離心往日空裁賦髙山自入琴未甘同蟋蟀不俟早秋吟【楚辭有惜往日】

攜手瘴江邊分防二十年鵬飛終逝北龍臥詎移淵書到落花後人歸霜月前近應減悲喜消息未茫然【珠江別後今年始得君書】

太行邈天上君在太行西雨向汾陰暗峯將海日齊衰年稀夣寐壯嵗苦攀躋尙想東西塢【二嶺名】嵚崟入馬蹄故友都零落端居只憶君始憐疑落月絕勝詠停雲老有相扶藥窮無可送文殷勤寄懷抱但恐不堪聞

題因園聴泉榭

池光回暎曲欄平澗水遙穿洞戶行竟日深林響寒雨四時空谷送秋聲主賔談向鏗訇息魚鳥心從寂歷生憶訪仙人閱亭館水精簾檻坐分明

調馮生南歸不果夏垂盡矣聊以慰其客思爾

馮生初騎齊地馬掦鞭欲馳且復下何如安隱乘扁舟夜半月明聞棹謳夣廻髙枕匡牀雨疑是虞山山上頭借問何緣未歸去本畏嚴寒不闗暑九江老翁言語誇相畱計日成丹砂幻人方士迹如鬼使爾參差空憶家對牀有客同鄕縣絮語明鐙常逹旦霪霖穿屋雷破山長晝酣眠不聞見我有善防與君期夜惟飲酒朝吟詩酒爲客捨愁中物詩是君家世所司擁鼻寒蟬聲屢絕銜杯倦鳥飛仍歇人愁我病共蕭條柰此新晴好明月請君彊笑開君心圖歸莫問囊中金西風無錢防相送一夜江河秋水深

拯弱蟬

髙棲飲淸露自謂無所求忽緣山風墮適與池水謀池水深尺餘緑淨當深秋纎鱗不容躍薄翼不能浮初投木葉落漸轉車輪周冠緌困倒側狂噪聲如抽我時倚危欄憐爾爲爾羞失勢辭喬柯貪生負淸流呼童拾竹枝立具梁與舟遂使伏機羊化爲釋縛囚亭南日正長據牖曝且休防眴似有覺徐鳴意相酬騃童久旁睨引手鷹上鞲翻然棄人去寧爲恩私畱本蓄糞壌心妄托鯤鵬遊勿狃今更生螳螂滿林幽

因園集卷八

欽定四庫全書

因園集卷九

左贊善趙執信撰

浮家集

仲冬攜家南發

似有風塵負重教惹病顏殘年累妻子多故厭家山舊夣江湖杳荒程雪月間溪聲逺相送擬問防時還

乘月下扶羊嶺口號

新醅寒送甕頭香絮被羊裘暖覆牀窗際分明曉來月卻於半嶺見防茫

嶅陽店

谿淺林荒路轉生午雞喚客入村行太山東下山無數只有嶅峯觧送迎

渡沂水卽目

水落風髙沙滿天板橋搖動劇於船風波惡處亭亭立白露飛來乍可憐

防峿道中示兒二絕句

斜陽峯壑有無間登頓從今合放閒前路江河久相待更回馬首別殘山

長途風物未能諳指防平堤小駐驂云斷天低波動處檣竿簇簇是江南

防雨登吳船贈內

河北徵人捨轡行江東舟子刺船迎一千里外聞鄕語十五年來識棹聲襆被從霑寒雨淨闗門不待曉雞鳴篷窗兒女渾相對別有天涯歲暮情

淮安感舊【老友遂無一人矣】

三日維舟楚水濱重城出入劇酸辛乍過衢陌疑前路防歷門庭失故人便恐蒼山都化冢賸憐碧海未揚塵不辭忍淚還同醉年少爭依隔世身

抵揚州【己丑至亦以暮冬】

霧外風生日上遲湖冰如鏡一帆馳十年重入揚州夣殘雪東門系防時

贈老友王羲文

心貎日髙古生涯長困窮繁華遺俗處風雪閉門中詩格年俱老雄情酒並空祗應攜麈尾隨我向江東題王竹村詩卷二絕句【蜀遊及與曹棟亭鹺使唱和二集】

愛君溫潤足詩情試把新詩眼倍明西笑悠然識風格峨嵋回暎蜀江淸

橫槊襟情憶阿瞞不教詞客喚粗官庭柯引得東方鳯卻與羣鷗一例看

旅捨苦雨

北人憚船居失喜入城市誰知屋三間仍與船相似東偏啟門徑西頭著妻子就中容一席狼藉堆衣履僮僕隠墻隅坐臥雜徙倚是時天陰寒十日雨不止荒庖斷續煙敗砌淪漣水窺天如墜淵墐戶每堅壘行蹤脫塵垢客夣困泥滓扶杖出何緣揚帆興翻起飛書問舊故恍忽半生死鶴語悲千年海勢限萬里中路滯畱難遙期嵗華駛佳霽恐無時因風徑南指

晴夜發舟

殘雨將寒泥客程好風送夜似多情布帆載得揚州月直到江頭看放晴

渡江指金山示舟中

曉帆翩翩下瓜步風引鳴鉦入江霧亂霞紅與日畱連寒浪碧於天晚暮輕舠平進疑不前後岸濳移驚屢顧中流水落見瀠洄大海潮歸罷馮怒長年舞櫂指南徐稚子登艫迎北固金山獨立出江妃翠袖明妝澹容與髙樓綺疏迷故棲欹磴雕闌敞仙路可能劃境絕遊人便合將家就中住

奔牛道中大雪

北風吹船船欲裂萬里寒門吼飛雪空蒙江國气慘淒宛轉河流冰斷絕避地南來惜病身圖於暖日漸相親嚴寒隨我不相捨蝟縮虫號惱殺人

風雪泊胥江三日

憶昔初維吳地舟胥江煙雨沈淸秋十年浪迹經三度花月迷離和夣去而今衰疾尋前轍滿眼江山對騷屑空將賀監酒邊身來臥王猷篷下雪大船小船寒不移城扉半掩聞流澌欲問城中誰在否故人三日不相知

重寓葑溪

雪擁葑溪駐短橈城煙巷日未蕭條當年冒雪行吟客白髮人扶過板橋

辛丑元旦

墜漢有還星乘秋見聚螢判年連雨雪隨客具家庭暮齒燈辭夜鄕心酒注瓶比鄕吳語沸夣覺不中聴二日南村以小舟見邀冒雪至其寓齋晤汪叟共飲因談出世之事

屋埋袁安雪巷絕陳平車偶緣剡溪棹直造彭澤廬客情怳未寧春气慘不舒防酒暢夙契淸言探至虛坐中老臞仙妙義宣最初將遺黃石履聊發靑囊書塵网我自縛枯株今見噓因貧遂疏澹借病成掃除況逢膠漆交各保衰殘餘動靜與世隔形神將道居巖壑理可恃洞天望非紆推篷卽林屋浩然同所如

陳傅巖宅飲滄酒二首

故人藏美酒相待防經年握手春風裏銜杯暮雪前淸談抽別緒紅燭粲華顚莫覓當時醉滄津意然香歸澹漠色歸空吳越甜濃拜下風借問當筵賞心侶何如北士到南中

南村同舟至虎邱訪汪叟

平江小艇如浮蟻誰知中有天隨子虎邱比屋如聚蠅誰知中有安期生春風吹來作賔主倐然世外成將迎斟酌橋頭沽濁酒閉門各哆談天口松云盡處波濤多從今扶曵頻相過

吳中多見故人

南來問舊屢澘然賸喜交遊此地偏須鬢蒼黃驚雪後觥籌明白聚燈前不愁落日還聞笛肯向空江卻棹船得結漁庵傍臨頓撈蝦乞米擬終年

亡友顧小謝之子長成示以四韻

帝京詩結契甫裏客依棲往事人俱盡遺孤我獨攜行年近文賦學語避家雞赤驥非凡種無輕萬里蹄

旅捨苦寒

溪邊一區屋瑣碎似蜂房曉日不入牖天風常撼牀摉囊失裘褐攜防訴淒涼穿地燃山火春溫屬故鄕門人李定洛爲余僦得陳氏西園兼具器用遂移居之頗有池亭竹樹

客遊如躡空所倚在同好不有磊落人緩急焉可料中吳舊知己文酒萃眾妙何期援鳴琴往往發苦調子從天上來爲我濟枯槁黯黯寒霧中孤光耿相照餉遺嵗事修招邀旅愁掃旁捨僦閒園水樹春窱野性嗜幽寂羸軀容簡傲幸能亭子云奚必宅安道況復盛供張老屋開新燿旣徙忽如歸婦子喧語笑髙樓臨廣池臥起得登眺快心乃不翅沈痼倘終療諸羣尋聲至有時挈榼造請子爲涖盟從容理歌嘯

寓樓見梅花

春綻池邊向暖枝防香初送暮窗知不緣積雪相欺得坐到樓西月暗時

風雪寒甚聞鄧尉梅花盡矣遂罷同遊之興簡南村

人生惟有登山臨水可自由興至卽往無所求鄧尉梅花系魂夣況與好友期同遊先期十日具小舟北風旋春作臘月十日乃有九大雪凝冰黏地云凍天城郭愔愔櫓聲絕小庭一樹梅始花枯條殘蕊臨池斜遙想太湖三萬六千頃寒气浩汗山難遮含香蘊玉無限樹摧林掃地一一成泥沙與君對酒空咨嗟君旣低頭就塵累我又跬步苦不遂眼前何處容快意不如徑出人間世

聞尙有遊鄧尉者寄訊絕句

坡公偏趁未花來白傅誇稱愛半開何似寒風送孤棹湖山尋徧爲殘梅

食河魨六韻【近體】

水族有殊珍逢春乃一薦空懷酖毒資豈免烹炰獻玉筯撥羣羞雕盤厭芳宴濃香越女愁軟美江瑤賤天使並蘆生人常輕果諫寧知惜命翁談虎容顏變

園中桃花頗盛

仙源無處訪桑麻閒防漁郎引路花忽憶春山新雨後斜陽屋角防紅霞

春長暮行

良辰佳事春三月惟有江南最闐咽綺羅弦管如屯云此意要令天上聞天上寒深積氛霧星沈日晦雷霆怒爭知勝地隔煙波別是人間行樂處閒居有客夣驚回醉倒花前更舉杯再拜靑春願長暮年年夏日不湏來

贈李客山

始與李生言世味一何寡旣見所爲詩乃知眞靜者棲神入恬澹肆力薄風雅古意黙已領孤懷間自冩此邦盛人文千載非茍且自從科名張不覺江河下邇日尢波靡篇章但土苴誰識荊山珍潛待連城價我來披荒蕪獨立賞蕭灑晨夕樂居村茗香期結夏松陵煙月新擬續昔吟社相贈無常辭願得白與馬

和陸耔宜止園感舊【小謝別業也在支硎山下】

西莊秋月憶流連舊夣輕拋二十年魯望有居臨鶴市道林無冡近寒泉桂叢人防香歸水蕓葉庭空翠化煙腸斷稽康鍛時侶殘春獨憇竹林邊

卽事

竹裏幽禽弄曙聲短衣攜杖繞籬行荷錢貼水田田防橊火烘枝的的明案上鵝溪憎廹促門間狗竇罷逢迎園林未是陶家物莫遣蓬蒿滿徑生

夏日甚寒

池上春光去不畱涼風作劇入深秋今年凖擬稱髙士垂釣防披五月裘

調南村

憐君久客去畱難幕燕檣烏彊自安出苦舟車天積雨衣空紗縠夏多寒人情公叔堪成論仙路淮王未就丹猶有金門詩酒伴卻從流落奉淸歡

防雨出望齊門

飛禽有來去久客亦樊籠出郭煙樹好臨波心眼空遊蹤迷細雨往事入回風欲上城樓望鄕闗碧海通

蠡口

扁舟吳越恣廻環賸弔遺墟杳靄間一種鴟夷隨水去濤江號怒五湖間

雨大甚小舟不可前野泊蘆中遙寄寓捨

濕煙爭歸蠡口樹斜照不開烏目云風和雷電一時至雨與天水難可分篷席全収幄幕用菇蘆合防堂皇勲行人此行幸安穏破冡馳書相報聞

暮抵常熟止翁秋允齋與陶攺之夜話

滿山靑翠半城煙舊客來停日暮船還向髙齋展長簟頓驚小友入中年存亡虛憶風過牖身世難憑雨暗天蠟燭有花如觧笑杯中興亦減於前

飲攺之齋中觀其近筆數首【余以戊午秋與攺之先君子師先生訂交濟南】

積陰垂天天在夣城市沈沈息迎送故人開徑掃荒苔破曉相邀見情重門前池漲欲侵扉屋後山云每穿棟當窗橫幾堆圖書坐我如陳怪石供雲中飄墮惜斷鴻濟上追攀懷老鳯名成了與事無闗身退要令心有用新篇出視倦眼明恍忽晴曦照浮動始驚題目托迂闊漸識精神工錯綜古史披開大木叢遺經匯入奔流眾防安太傅涕空揮引罪舍人言屢訟嗟我老大獵虛名俛仰執鞭隨屈宋偶逢快士通唱詶敢向名山藏怨諷輸君才更富於年努力詞塲縱飛輕竹林勝侶衝泥來永日歌呼雜嘲弄中郎祕賞潛夫論公子防成酒徳頌狂酣不怕雨翻盆夜分臥近牀頭甕

王西澗招飲見余風鳶之什病其一字喜而易之卽席呈謝

誰解攻吾短平生君尙存便應師一字何減和千言古道浮雲薄風詩野水渾髙歌空郢市下客滿齊門善病知方藥離居重酒尊終期來卜宅細律老同論

登超然閣望虞山方苦雨不得遊

棟宇開向山雲煙坐盈閣良朋許追攀美酒恣盤礡淸言殊未厭長眺忽不樂荏苒十六年英靈責前約嵐光見掩暎瀑水想噴薄幽蹤石崩奔淸夣松拏攫霪霖故遮籠病客就束縛無計限籃輿何心任芒屩似聞破山院已失昔蘭若勝境亦靡常今玆儼成昨諸君意惓惓畱我縱歡謔新霽指佳期逡巡未能諾

鈍吟馮先生宅感懷二絕句

靑山一掩子云居風松門雨漲閭破屋時聞吟嘯苦諸孫寒餓抱遺書

間世鐘期彊聴琴潛依流水冩防音敝廬未解相料理枉被名卿妬範金【阮亭司冦謂余尊奉先生防欲範金事之爲不可觧】

爲求書者所苦戱題長句

童年弄筆學臨池形狀乖離寧自知一朝逐隊玉堂上惡札人誇我不譲同時能書千百家一一揮斤稱大匠鐘王連車顏柳棄孟津穢解華亭貴金鍼闇度香泉生垂手回腰作妖媚人間惟有上黨馮石室祕法傳來工遺書拜讀恍夣覺卻笑舉世皆摶風癖耽苦學今白首心目分明難上手更趨世好乏精專賸與吳興給奔走昔賢歷歷如星雲紙墨黯澹余精神粗知布置亦無益生气頓盡眞死人長史防言靳要妙時流但解求姿貎未經入室數家珍門外品題徒絕倒狥名好事忘我疾腕脫眼枯復何必諸君且休共我談老馬識途猶尙堪飛魚殺兔日有事防旗穿札誰能嫌不然老夫將逃矣明日衝風摧掛帆

閒園偶疾

倦遊偏覺嵗時䢐歸計荒唐夢亦無僻處閉門饒水竹客中臥病對妻孥拙謀未就尋山誌豪興甘辭貯酒廚喜與壺公近相識防將藥物遺潛夫

喜門人仲生至【昰保字梅常熟人】

積日相求人不知但雲家在海之涯扁舟還似山中至正是去年相見時

送南村之金陵

薊北遙聞日倚閭浙東消息近何如長江有夣交加路頳尾休令更寄書

中秋細雨夜泛虎邱

防風和雨裊輕舟仙侶相將耐夜遊澹泊月光渾向曙淒迷燈火更冝秋緣溪越舫喧殘醉夾岸秦簫倚妙謳爲問西成充羨否吳中自古不知愁

遊滄浪亭六首

碧波涸盡芰荷空落落危橋一徑通小阜孤亭渾不攺石枰斜抹夕陽紅

春風舊壘防綢繆海燕歸飛不耐秋敢是自來還自去主人終竟屬湖州

初辟榛蕪便結庵詩翁何意伴瞿曇而今防得經營巧身後剛容住一龕

南禪防殿未全崩賸遣遊人感廢興白傅藏詩無覓處山門贏得賣茶僧

曲榭深堂宛轉安朱櫺碧瓦照荒寒禦書亭子喧卑外別起髙樓直北看

梁苑相如故倦遊謾誇文酒擅風流平臺未是題詩處畱待當筵菊部頭

九日後二日與馮三躬曁泛小舟暮泊虎邱山後紅樹下

溪淺山黯澹移舟薄暮時菊花殊未苦楓葉偶相知鰕菜秋行酒篷窗月對棋他鄕作重九歸日不勝思冬夜盜入寓捨取求書絹素及借來器具以去成十二韻

將家爲客暑寒移老屋荒庭住故冝敢以文章充貨貝聊因水竹起籓籬舊交乞假施棐幾年少過從羨墨池隔日街頭買鮭菜比鄰燈下見書帷門生匝月空邀醉開府經冬爲療饑儉嵗支吾中饋倦羞囊消息典家知辭餐每媿劉眞長作劇偏逢戴苦思半夜雨聲人宴息平明晴色捨猖狓絹佳去制他人襪釡破畱供稚子炊堂室空虛元自慣庖廚周曆想應嗤珠拋象防求何益火失參元賀莫遲猶有詩篇盈篋在肯輸光焰與偸兒

因園集卷九

欽定四庫全書

因園集卷十

左贊善趙執信撰

金鵞館集

元日野行至虎邱訪汪叟山居

嵗朝連逹明舉世狂奔走火盡爆竹寂於人竟何有老夫睡足起小飲隔年酒扶杖歷溪橋傾心向山叟防陰水澹沲餘烈風防飅莫厭野荒涼會見春花栁望塔屢促步叩門乍攜手案有設肴核胸無宿塵垢談言出煙霞歸路迷林藪試問今日人頗復有此否

贈何樊圃【本吳人今家杭州】

何生天下士逸气淩太虛心隨鴻防遊家傍湖海居才大不可降入世憎拘迂偶然渉技術管郭遂並驅胸羅山川祕手握造化樞平生仁智情借此聊發攄豪吟愁憤中縱飲衰病餘去吳四十年作客來鄕閭余昔飄忽別再見悲喜俱𨿽對須鬢攺未覺肺腑殊往事空欝積古風久淪胥流萍湏臾聚逝水晝夜輸恆恐宇宙狹未易容此軀茫茫吳越間豈乏幽遐區憑君語山靈爲我開云衢大地何處避諸緣倘自疏棼絲斷婚嫁急景収桑楡薇枯紫芝長偕往無趦趄

泛楊城湖

春江屈注漾澄波門趁無風有日過薄暮回帆覺船重酒邊鄕思載來多

上元觀演長生殿劇十絕句

傾國爭誇天寶時才人例解說相思三生影響陳鴻傳一種風情白傅詩

遙指仙山喚太眞華淸一浴斬然新怪來宇內求難得元在深閨未識人

脂粉無由污淡妝雙飛端合在昭陽酷憐姊妹開來艷虛憶梅花冷處香

溫泉淸滑浸芙蓉玉女飛來太華峯石作鳧魚猶觸忤那教取次近豬龍

月殿酣歌夣許攀輕將仙樂落人間笑他穆滿無情思身到瑤池白手還

垂老荒迷花月塲臨淄英略未銷亡投珠抵璧尋常事夙遣元臣駐朔方

蜀山秋雨感飄零殘夣頻回舊驛亭妙冩鈴聲入新曲可能渾似月中聴

牛女經年夣亦慵翻從人世管情蹤玉妃應有婚姻牘才過開元便得逢

黃泉碧落事荒哉差勝樓船去不回本與求仙情味別何嘗身欲到蓬萊

淸歌重引昔歡塲燈月何人共此堂六百餘年尋覆轍莵裘怪底近滄浪【余以此劇被放事迹頗類蘇子美昔過蘇州有句雲間道滄浪有遺築故應許我問莵裘】

止酒

年衰萬事倦對酒意多違自識今能否誰論昔是非攝生甘寂寂頌徳尙依依從此髙陽侶應憐不醉歸

春日閒居雜興

慣作吳中客偏於池上居波光暎朝夕春色媚堦除老栁煙絲轉新桃火齊舒緑斜緣壁蔦白小避人魚石迸防抽筍庭荒自茁蔬開門見麰麥乞友種芙蕖溪唱催鳴櫓鄰簫落步虛晏家從近市陳巷不容車西蜀經營始遼東漂泊餘生涯賸艱食俯仰愧樵漁

畱仲生

去年悵望往來舟今日荒齋獨爾畱濠上樂魚偕惠子竹間羈馬得之罘珠辭合浦還應誤璞匿荊山獻已羞眼見虫沙滿城郭休從戶外覓交遊

王羲文自揚州再至

前年相見江幹雪去年相送霜林月祗今就我及深春桃花栁花迎故人蕭條客捨住經時我不飲酒君無詩日夕髙談不知厭防牀竹杖俯淸池疇曩追尋足哀樂此意要令兒軰覺春光冉冉隨流去投老畱君復防度

贈王豁然鏈師

一笠一拂子飄然何處來相防出塵共語坐莓苔道气山巖祕仙期劫火催棲鄰得深穩浮海且遲回

寓居新營門屋

局促復局促狹巷與破屋更教蘚壁一帯陰遮斷秧田千畆緑蓑衣墩前艸樹濃朝曦暮靄交翠紅早知煙景麗如此合是開門元向東林塘彎環溪流轉溪上風帆來近逺客到惟貪野色佳門前坐臥門前飲欲移勝賞入中庭池北墻頭起艸亭諸君能爲王錄事好待秋晴攜酒至

王鏈師之洞庭東山因寄所主席氏

羨君家傍林屋居碧琉璃上開精廬偶經殿陛一噀酒歸臥煙霞惟著書我欲攜笻逺相訪莫釐峯下恣來往聞道松云擁翠防此中豈有塵埃想長抱心情柰病何洞天窈窕許誰過淩秋遙見赤松子直駕蒼虯劈白波

老僕自故鄕來省候

投筯聞人至中懷詎得舒殘年親舊僕久客怯鄕書弟侄存亡隔田疇水旱余飄零尙多累愧爾逺求余王南村重寓虎邱旋之西湖訪其表弟錢塘令

身落江南夣不移飛烏三匝未安枝湖山風月年年攺爭遣人心似舊時

錢塘明府賢中外應向花前說故鄕莫只臨波愛君子忘憂容易入秋霜

池北構室略如舟制小樓冠壁極望平楚日夕曠然可盡雪月之趣

思光貧無屋牽船卻上岸永叔作舫齋髙文世爭羨近來巧規制但欲侈輪奐往迹偶相循勝境時自獻玆廬亦人居嵗月防遷換垣墉曖蔽虧牖戶荒漫漶淸暉日晃漾咫尺不可見我來運新裁無計攺舊觀故交數惇廹合力佐營辦因材幸不乏辟地復何憚初矜外間敞漸覺內淸宴遂就佳檐楹水木灑然變四窗終日開城郭充近玩山影墨池中人聲碧天半昔賢欣頡頑幽賞恣昏旦秋月正徘徊稻香復爛漫過從素心人文酒期無間雪際剡棹輕花時漁路逺暫成避地蹤未適逃名願倘披髙士編應媿梁鴻傳

虎邱暮歸小舟口號

稻花菱葉滿流波秋色其如夕照何暝泛不知柔櫓亂前川防月雁聲多

聞南村說近日西湖成五絕句

昔遊恍惚失東隅聴向尊前與恨俱羨爾輕舠去來處他年雞絮得將無

花月爭邀半醉天風光何似紹興年已知歌舞休來久畱取湖山作可憐

平湖空水不容魚人迹誰侵處士居放鶴亭依黃屋在更將封禪較相如

風篁松栝匝幽扉日日悲風捲落暉擬上髙峯喚西子分將濃抹屬明妃

空山淸夣閉煙蘿重阻江南一帶波憶與漁洋解嘲語平生六一未經過【阮翁未至西湖深以爲憾每引歐陽公以自觧】

池上桂花重九前始放

防雨暮來過樓窗香自生枝頭少女定池面上明物色三秋逝淹畱一徑成故叢黃綻否近節倍含情

生別離爲友人作

生別離柰病何枕邊一掬淚江上千里波秋風吹隴鳥卻向來時道豈不識將歸隨君異鄕好濃妝剰今夕香閣失前曉鏡裏十年容君看一時老妾意長纒綿君情寧棄捐願移君病著妾體宛轉君前不辭死

南村移居師子林是故人張吁三宅

遙從松吹認幽居恨賦偏成感舊余逝水年華鳯毛短飄風計畫鵲巢虛山樓只有仙來往苔徑都無人掃除衰病飛揚前度客重尋石磴曳衣裾

生涯我已入羣鷗何似君爲不系舟乞米未甘拙言語寄居猶擇好林邱擔來僕厭書塡簏臥處心隨月掛樓此外惟餘我相對聴君酌酒數交遊

悲南村復往金陵

金盡囊空不自羞江風慣引去來舟遊人燕子磯頭見便合呼君作莫愁

閒

淸池長在竹籬前蓮葉生來倍可憐梅雨入檐侵乳燕栁風吹牖帶新蟬稽生客至無妨鍛賀老船停定好眠每擬龍沙覓消息不知閒外有神仙

贈鄰居黃孝亷孚五

桐陰入我樓竹徑宛相接未與主人謀素心遙共悅昨來叩荊扉一笑覺全別溫溫就冬日皎皎落夏雪浮名世徒稱幽抱我黙結濡足汜濫中沈吟慕髙潔菊意淡可親蘭芬近彌烈晨夕多奇文未應遺靖節

夏至雨中遣興

庭際寥寥起曉陰門前犖犖絕車音熟梅節過猶宜雨苦竹年來自作林但乞廚煙消白日敢期鼎藥變黃金流光又向人間短合傍江湖寄隠心【東坡水車詩犖犖確確蛻骨蛇】

貞觀半硯詩

古人不可見古物彌足珍何由劫火灰出此月半輪墨精凝體質文焰防鬼神寥寥貞觀字千載今猶新想當濡毫時得近蘭亭眞文皇睿聖姿歐虞爲之臣治平堯舜齊筆札羲獻親詎知几案間終起滄桑塵圭璧寧免剖幹莫忽中分所幸得所歸不向俗手淪主人何如人疑是房魏孫故家與遺寶會合良有因錢刀方施行玩好各盛陳願同鼎彛藏永與詩書惇紛紛詞章客賞譽徒殷勤秋晴上夜何處容煙雲

偶過東田別墅

愛從幽僻問寛閒小憇靑林碧沼間觧與衰翁作酬對荷花渾似昔時顏

苦熱二十韻

共道今年熱三吳得未曽蚩尢初燀赫閼伯故憑陵威借融風扇驕看赤日升九霄鑪上覆萬彚甑中蒸避地知無處深居轉不勝晝長惟兀兀夜寂更懵懵始覺衣冠累徐將飲啖憎汗多頭雨漬气極腹煙騰垢膩隨身具膠黐觸手增詩書渾再火枕簟謾如冰慣浴情滛水耽眠目悸燈樊籠拘戶牖刀箭戰蚊蠅羽扇救時相甆甌耐久朋裸裎眞足法剝啄底湏譍醉與昏相倚棋因病不矜差勝趨府吏深媿住山僧老栁依朝防空池愛晚時寛蹔蘇息吟苦逺師承人境都如夢天心詎可憑遙遙問霜雪防日始相乘

移牀

移牀就池上未許便淸涼所愛夜不寐荷花時送香竹近有露气栁疏多月光妻孥與煙火漸逺漸相忘

簡南村余與汪叟絕久矣

分泉已謝檀香井乞火誰過師子林傳語畱侯湏好覓山邊黃石是黃金

祗憑靈語接神君宛若無精續冠軍靑鳥飛來嵗星去白頭父老夣中聞

送兒念返裏

獨向秋風動老悲三年情事汝周知祗憐作客緣婚嫁誰信還家是別離鼓擢揮鞭南北路塞鴻江燕去來期故園諸父驚相對若个形容似我衰

知兒愚不祿

人來無汝書問知汝病久憶我臨行言汝命系於酒汝弟昨獨返彊笑神憯淒新婚胡不戀我意黙已疑重翻家中書漸覺心了了舉室相掩覆不向老夫道我從學道來所期在忘情未能得病愈豈肯使憂生汝旣不我聴我何爲汝哀天地風波惡夣中汝莫來

索紙行

君不見相如病免過臨卭人前車騎猶雍容程卓何知重文士偶緣令客來趨風丈夫無財亦無勢枚馬重生不能一錢値賸將書札動交遊落落明珠暗中棄多生宿垢根塵現老以虛名殉筆硯臨池卻憶永浮屠一字時人輸五萬近來不擬徒揮毫防潤聊且慰啼號眠中吳兒詎得爾日日門前空索紙窮交舊識理則然金穴銅山情最鄙公等不以財事人才人何苦虛辛勤金帛與文字分不兩相親文星斂光避錢神煙霄失據糞壌尊胡爲乎長卿四壁羞文君千金萬里來長門寥寥一賦狗監聞天子飄飄欲淩雲同時在廷無比倫赤車馳檄聲雷奔富人匍伏獻笑顰姓氏反賴相如存我今卜居廹荒村鶉衣魚釡三寒暄所與往還惟賤貧一彼一此梟鸞分吟詩作字彊繽紛譏評賞譽皆狂昏逝將歸去北海濵退筆瘞向靑山根南望但見波沄沄此中墨沈千秋新公等齪齪何足云

因園集卷十

欽定四庫全書

因園集卷十一

左贊善趙執信撰

回颿集

將之江寧與南村聨舟暮發【暮冬十二日】

三年潛菇蘆每出昧所往揚舲無逺近都未愜夣想今朝偕舊侶忽欲成北上歸計尙迷漫客心且浩蕩波寒山啟途日落風送響篷底對防醺笑言聴蕩漿

曉過惠山口號示兒慶【此行將爲之婚】

陽烏棲柁送江闗坐爾萍流老未閒貎我龍鐘入寒日荒煙落木九龍山

奔牛遇雪呈南村

交期垂盡蹔同舟八口飄零感未休一瞬南來還北去三年風雪度奔牛

將至鎭江漕艘壅塞河淺不可以前南村由丹徒閘覓江舟余以肩輿山行兒子騎驢從之是日大風寒止江口觀音庵

寒潮夜上二十里萬檝交爭三尺水舴艋失勢涸轍鮒籃筍多情躍冰鯉故人寸步依江南死守窮波遲掛帆稚子衝風行不顧揮鞭導我緣山去盤廻犖確陟層巓恍忽思歸夣中路靑松離離暎城堞江色空明與山接問君防腳歷千尋何似低頭藏一葉信穿闤闠臨江頭僧房茗粥能邀畱卻憐比日同詶唱復作東西逺相望

夜宿觀音庵不寐

長宵風逼劇寒生引盡深杯醉故輕雪色侵龕燈半壁江聲撼夣月三更未成洗鉢金山寺翻遣聞雞鐡罋城爲報僧雛催曉梵暮年心地聴教淸

明日買棹南村昏暮亦至乘夜遂濟江

待君終日坐心與水瀠回大舶淩風至髙帆冒夜開乘槎近星月破浪入云雷卻訝剡溪棹攜將安道來曉大雪順風張帆行大江中竟日日暮抵觀音門外

海云祕日朝光黝潮擁江廻水西走浮玉便娟尙趁人鐘阜英靈已招手篙師捩柁與寒爭風伯催帆向空守雪花有意紛斜來助我推篷喚沽酒兩山夾岸獻瓊瑤萬里平波糝星斗葭蘆影亂渚煙空鳧雁聲多凍雲厚是時舟中心目開共說平生未曾有太行峻聳坤輿脊田盤幽探滄海口曾經積雪徧峯巒未免遊蹤倦培塿何如坐臥恣中流賞防摉奇在襟肘不愁短晷失奄忽頓覺長江吞八九幕府山頭落晚鐘廿年頗憶曾來否

題燕子磯

淩波掠雪似飛飛千古長巢在翠防桁斷何由半朱雀巷深底處覓烏衣江山社換無來去宮殿春殘有是非贏得扁舟南北客風髙日落鎭相依

寄寓朝天宮飛霞閣

殘冬日月忽闌珊蹔托仙居夣亦間愛向飛霞啟東牖半城晴雪暎鐘山

新春獨遊莫愁湖上望石頭

殷勤江南春慰我逺爲客東風引逰心忽落城西陌湖光漾防晴山意動新碧偶逢亭榭連遙喜舳艫隔岸栁欝未舒水煙澹逾積飄蕩兩蜻蛉凋殘幾家國地形長虎踞鼎兆屢坼峩峩帝王業瓦石同狼藉天子與佳人俱供後嘆息兵戈或取快粉黛乃增惜宴坐歌無愁酒徒信良畫跂足傍魚庵沙禽飛格磔

南村將攜家附漕艘北返見邀小飲話別贈之十六韻

擬作餘生別重論半世交盟心京邑揮手黯江郊往事蕉覆鹿浮名星系匏蜂遊千畆失蝸鬭一官拋花月迷牀笫金蘭誤斗筲自矜身皎皎人怪气烋烋粵嶠懸輿誦吳閶集客嘲藏孥輕鼠穴避地愛鳩巢有意營三窟無師禦二崤羊公慙舞鶴周子耐潛蛟老飲情偏減窮吟體更拗仙期耽鏈石妄夣泥觀爻故國虛風木他鄕戀畫橈眞成魚在釡始見芥辭坳冉冉分南北匆匆對酒肴臨岐翻贈防爲我掛船艄

晚行句容道中見月

寒靄澹平川松風防暮煙江回天北望月試嵗初衰病靑陽外行藏句曲前歸程任顚倒客捨待團圓

行次丹陽登舟口號二絕句示慶

野曠日曈曈輕塵撲袂紅蹇驢渾不進應是打頭風歸夣迷揮防連宵屬岱云吳歈轉柔櫓重向月中聞

上元前夕卻歸寓捨

紅蘭燈火逓相催白板林扉久始開船尾潛移春澹沲樓頭髙引月徘徊情牽五嶽婚還嫁興盡三江去又來且與妻孥話風雪屠蘓遙接嵗除杯

虎邱玉蘭傳是齊梁間物

春風不戀梵王家繡嶺荒涼紺殿斜西望六朝文物在辛夷閒放最髙花

門外菜花大放

日倚閒門對野塘愛防十頃菜花黃栁因煙讓分明色麥向風偸散漫香夜半霏防經好雨溪頭平逺放斜陽春來每載兼旬酒擬換他鄕作醉鄕

爲菜花語風神

寄謝封家十八姨三春二已不多時黃金狼藉那収得莫倚顚狂抵死吹

何樊圃攜慶自西山返各述所歷因憶湖山舊遊

昔我遊石湖月滿秋水盛湖影與蟾光天地兩明鏡旋艫入支硎黃葉糝幽徑戛石一枝笻穿雲數聲磬斯時饒勝情亦復能濟勝坐使具區涯羣山期涖盟春帆掛濃雨風力因寒勁一瞬失靈巖吳宮莽寥夐未追朱公泛且得鄧尉迎晚霽虎山橋湖山動晶瑩月上縹緲峯廽與西崦暎卻笑西子湖近人如妾媵晴光曉斂灎香气日奔迸一昔四十里梅花漫林坰外防峯巒周中積玉雪賸三萬六千頃晃朗欲相競平生登覧懷爛漫玆遊罄歸路穹窿顚曠奧皆逕庭憶從鳥還巢翻覺獸在穽重來足滯畱欲出柰羸病譬如今年舟水落不可榜四度過花時三生罷佳興君能抵掌談兒學擁鼻詠馳想踞防牀煙嵐滿淸聴

諸葛菜

半庭紫艷暎靑苔丞相軍中舊種來千古英雄羨名士並時讎敵嘆奇才星沈陣石闌江列春聚營花匝地開爲問鄴都並洛下荒榛殘甓不堪哀

暮春送仲生偕慶遊虞山

吳地春事喧今年減大半偶因長官嚴頓覺風流變香花冷僧寮裾屐空仙觀寥落千人石笙歌付夣幻支硎松篁叢禽鳥樂相喚嬌女紅閨啼長年畫舫怨疇昔尋春人扄戶亦愁嘆始憐韻士懷非爲幽境戀小兒好事日日聒山水縣熟知乃公意常在破龍澗吾子滄海期已寄䢐徠畔未免故鄕心臨行彌繾綣似聞簫鼓聲不畏旌門逺放櫂及佳時巖花正淩亂

贈山陽程逺復

程生意气傾四海騎虎攀龍一身在半生賔客防如雲可憐誰繡平原君黃金百萬隨手盡猶倚雄豪不觧貧前年酌我濰水上一石鯨吞不相讓今年過我闔廬城笑談欲盡今古情丈夫方寸納五嶽那得人間無不平我行𨿽廹白日暮西望槃防作徐步閬風縹緲弱水深想象颷車引前路君才與年俱莫當且復斂頴囊中藏鬥牛紫气常浮動定有張雷識劍光

池上歸興四首

三年池上劚蕭萊手種荷花今再開老栁久拋靑眼送故山屢趣白頭回杜陵潭北終湏去庾信江南劇可哀未免違他慈氏戒連宵桑下苦低徊

郊居風味賦來眞不道元非土著身盡室兒童音語換比鄰雞狗應聲馴門當秔稻闗晴雨溪有魚蝦結主賔莫待秋風剛捨去紫菱紅芡倍畱人

經年坐臥小樓中日夕搘頤望不同亂灑松聲楓葉雨平翻麥浪菜花風池光浸牖天如鏡林影穿帷月似弓最是勾畱魂夣在畫船居岸桂成叢

卜築初心擬隠淪投林揮手莫逡巡漂搖屋宇慙新主老大文章想替人逺海忽傳珠徙日髙梧長憶鳯棲晨書窗映竹題詩處未必官奴與掃塵

歸舟

望齊門外望靑州一室歡聲入棹謳十幅風帆半城月最難圖畫是歸舟

是夕泊胥江

茶竈餘溫尙未休全家已到水西頭胥江舊是闗情地來卽盤桓去卻畱

舟中題別四首

移家行不易猶傍越來溪但道興亡忽難將去住齊舊交知落落前路覺淒淒曉月偏無賴拋人獨向西頻年居北郭豈是卜南村唱和無一友招邀能防門程書困毛穎止酒病文園此際成追憶中懷已不存逺聞吳季子髙義至今空自許言辭熱相矜酒防工情輸船尾柁事系渡頭風道是華胥國元來一夣中久住我自厭將行人罕知黃金憐汨沒靑翰喜推移地豈千年攺才應二陸遺如何相送處不見一篇詩

風雨早發呈同舟何翁

南風稔識客心懸曙色沈沈促放船川漲十分挾梅雨山光一帶蕩菇煙城闉好憶遼東鶴津路閒論絳縣年誰似洛中諸好事觧呼李郭作神仙

行次樂社念勰兩兒卻從後至蓋自故鄕來迓亦以雨夜泊湖墅舟相近而不知也

濕云初散蘭陵道幹鵲登桅喚淸曉舟人息理帆蒲歸客憑舷玩煙艸忽從逺岸聞招呼急足追奔似飛鳥回看一艇三數人半翳低篷難了了須臾二子過船來相與喜笑還驚猜中途寄語教坐待何事悤悤輕往回答言小向揚州住眼見長江心欲渡朝朝倚柁問篙師夜夜懸燈認津樹昨日晨過吳市門婦孺皆言已歸去卻憑闗吏指分明宛在前宵同泊處是時大雨如翻盆船船相並不相聞詎知岐路生夣寐一寸波光萬里分老夫垂頭長太息由來物理無窮極天地山川反覆時父子當前不能識何況悠悠世上情空馳南北勞吾生正逢午霽觧維好互語家園我臥聴

雨泊京口驛去端陽數日矣

江頭系防坐淸深愛聽潮聲厭市音酒自六朝何薄薄雨經三日故愔愔空餘滄海乘桴興無復春波接葉心聞道魚龍嬉戱絕金焦晴色尙堪尋

仲生及三兒子冒雨登金山

江山日無事雨中山有情行教鷗鳥引身落畫圖輕攀塔呼羲禦巡欄歷化城僧寮憑寄問經嵗防逢迎

細雨渡江

江雨已無時歸心坐汗漫移舟方暝陰鼓柁遂平旦風威乍衰歇潮勢小淩亂放目極東溟収神投北岸往來三十年自許知津慣詎料大江中修途有遷變疇昔譚家洲雲樹浩沃衍上天下息壌橫割中流半西來萬里波廹蹙彊回旋金山復後逼對壘日挑戰蛟龍束約中盤礡每騰竄行舟出其間紆折避湍悍長年互手語過客疑夣幻矯首望名藍蜃市忽隱見近知陽侯意擬使桑田換水弱能侵蝕地久易渙防俄然失洲渚不假走雷電潮濤如鼓舞魚龍亦矜直馳赴海門千里一飛箭平平揚子渡去險就淸宴浮玉倍分明金碧堆素練何人觧鄕導路繞三山面帆搖塔影迷掉戛闌干徧列牖與篷窗相依乍宛轉我時臨船舷婦子同賞嘆昔來所指似今者充近玩兼存溯遊興不苦攀躋倦江山具賔主煙雨荷祖餞勝境況剏辟離情彌眷戀歸語曽遊人南風起遙羨

端午抵揚州假寓於使院之前鹺賈之館頗寛潔有竹數十竿

圖歸觸炎暑中路仍滯畱就喧與居卑豈復郊原幽蕪城百萬家臯廡不可求江山一區隔花月千載羞猶喜鹺使者避我停眞州門前荒艸積日夕鼓吹休紛飛附臭蠅奔防當車牛遺此虛閒館可以坐待秋庭前有此君風雨相綢繆主人不願識聊比王子猷

亡友王羲文之子攜酒見過

眼中磊落見王郎地下交遊失老蒼離合棲棲徧南北往來冉冉判存亡素琴掛壁空畱水長笛臨風易夕陽彊作淸談不成醉甘年前是此蒲觴【初訂交以庚辰五月】

王竹村招飲北郭園亭

幽徑萬瑯玕森沈夏欲寒酒人愛亭館詩客賞林巒畫舫淸池外紅橋緑樹端斜陽連北郭金碧一橫看有以詩卷見遺者自題曰江南某戱成絕句

黃金白雪本岐途濫耳何人觧聴竽自許周郎擅江左不知消得小喬無

遙寄程逺復江寧

閒把松枝坐竹風道林蕉萃罷談空如何一片韓陵石逺在雨苔煙艸中【李山甫詩雨苔煙艸石城秋】

題王鏈師潮上新居【師能醫與余有山中之約】

萬頃波光裏平添屋一區焦庵惟結艸董杏偶論株饑鳯下依竹蟄龍深飬珠太山阿閣在莫只戀菇蘆逺復自江寧來見邀城東吳氏園賞桂花

出郭野望逺到門秋樹深相將轉幽徑何處慕遙岑香向小庭發人因佳霽尋防風防杯斚斜日襲衣襟競作詩騷語難通醉飽心鐘期江上至使我愛橫琴

惲氏園

梧陰竹徑積苔痕石壓闌干水浸門二十年來盛衰事試憑遊客問名園

戱題王九蘧莊詩卷因呈其兄竹村

並賞分評何所似天臺連接赤城霞輞川漫著裴居士相國元來大作家

重九前得家書知勰妻亡因遣其以車重先返

使爾先歸我後期蓬蓬南北本難知己甘半了餘生債何意平添久客悲下澤車輕載書賸稠桑店僻覓程遲可能裏捨初還日剛及天涯好去時

廣陵湖

錢塘八月湖如雪月滿風髙更奇絕無緣卻到廣陵城羅剎難移吼怒聲漢代枚生妙騷賦指防王家舊封處千年文事不分明競倚防江詠秋暮驕龍昨夜吞五湖茫茫海底沈陶朱驚濤眞入揚州郭一舸空悲文大夫

寒雨移居

北風吹雨如亂麻還家客子遠移家不嫌觸事得瑣碎但願隨地無諠嘩巷狹兼聞絕冷僻屋稀正喜非新華輿僕暮行郭索蟹妻孥寒入盤屈蛇樓頭可以見帆檣戶外亦復賣魚蝦鄰無卜處謝王翰酒有載者充侯芭行藏斟酌漸觧籜嵗月參差屢及更餘一遷向何許冰雪湖隄薄笨車

畱別逺復臥病

卯酒鵞黃夜蠟紅畱連話別未悤悤驚心歸客成衰久回首情交在病中入舍空多彈鋏士同車無復抱闗翁相思此後腸何似汶水千回卻向東

召伯鎭別王鏈師

趣途辭水宿蘆捨訝初暝彊偕僕圉情未適麋鹿性故人攜酒來淸言引幽聴魚罾帶月供馬防臨墟贈道心緣時深塵慮入山定莫負春風期爲君掃松徑

淮安客捨題感

伏波慣作賈胡畱偏向山陽一夕休長老無緣重問訊少年何必共言愁凋空桃李松應凜食到魚蝦虎亦羞況復歸心似淸濟寒煙一道貫河流

郯城道中

炊煙蔥翠逼寒新傾蓋亭前憇馬茵遺老含淒說生事今年餅餌屬行人

山行遙寄何翁

畸士仙蹤未易攀窶人好語且湏刪怪來郭璞藏身地只是因依浮玉山

大雪過十八里嶺【嶺半下見新泰縣】

羣山如故人走迓二百里風雪亦有情掀飛作狂喜嶅峯後依依寒翠入我指曉與驛塵辭幽意引行李初尋困梯攀前歷得邐迆僕夫愁厓谷客興超泥滓西望泰山云防蒙擁雄峙近臨稍開豁煙火見蕞爾一身蹉跌餘萬象迷漫裏盟心謝英靈終焉托畏壘

顏荘卽目

溪水彎環落雪痕亂山髙下盡當門漁舟添个溪頭防便是江南黃葉村

村宿嘗新醸調仲生

比年對飲杯在手只憶家山寒夜酒今宵與子細細斟頗謂老夫失言否京口百花香透罌南潯澹泊秋露淸酒人猶自意索莫但覺平原醉不成何如雪後開新甕金粟晶晶防霜重竹鑪煎出寒作輕玉盌盛來空不動口辛喉滑到臍甘倉猝滿引能防酣從此桓公老從事應傳別譜過江南

河莊戱題

欲知太行摧車道扶羊嶺頭雪初曉欲知蜀棧天低路靑石闗前冬已暮深山犯難誰相從吳兒使馬如擾龍不如倚柁聽歌好淄水塵沙愁殺儂

問弟侄兒孫來迎者

憐余爲客久迎勞見情親忽憶前相送而今減幾人

因園集卷十一

欽定四庫全書

因園集卷十二

左贊善趙執信撰

懷舊集

雨中得大木遺詩題感因懷平生故人

素士戀知己衰年感同心懵懵如見夣惻惻還聽琴戶外波蕩潏庭中山嵚崟綿邈三十載空天落遺音向夕防雨過悲風生竹林當時文酒侶滿目成飄沈調恍一接阮樽誰復斟浩然望雲海獨發懷仙吟

懷舊詩十首人各一小傳以相識之嵗月爲先後爾

淄川畢世持公權少有雋才康熈戊午鄕書山左之文冠天下公權爲首舉余次之齊名相善後三上春官不見取其文淸深幽異俗流淺識莫能窺也由是憤郁遂卒年不滿四十餘仲子戇婚其小女頗知爲文年二十有八暴死女亦旋亡

城西閥閱才筆力追大雅三十作觧頭一朝名天下側身睨靑雲引手攀金馬詎意商羽音知希和彌寡卞玉三不售顏年終莫假寂莫長白楊斯文棄荒野我有早慧兒眾譽期終賈遭逢未淸冰凋謝亦飄瓦長憶初頡頏肺肝共傾冩殘年西河淚獨爲離羣灑

常熟陶元淳子師戊午之秋從翁司防來濟南與公權及余結交明年餘畱京師晨夕無間鈍吟先生遺書子師先得之轉以付余且爲賞析由是得肆其力於詩與書法子師以文自豪名日以髙性岸異自余而外無所推許時軰咸以爲狂年四十始成名詘爲縣令得海南之昌化以儒術爲治對上官無所降屈爲民除積逋著爲書指畫痛切竟卒於官

憶於舞象年出交天下士得識元紫芝以免濁世恥入朝偶見容疏放每自喜推轂入髙流非君復誰恃旣傳碧雲學砥礪日靡已謬竊當代名芽蘗從玆始狂聲相傾動貴勢每切齒名成身見排萬里落儋耳結束萬古心勞勞向赤子能令野雉馴不畏蒼鷹視觸忌卹民依涕淚托空紙我曾覧遺編朗抱長沙似乃使如斯人沈淪瘴海死

徳州馮廷櫆大木亦鄕同年也壬戌榜進士明年授中書詩才淸防恆與餘唱和並以諸葛銅鼓詩得名阮翁稱曰二妙大木始漸於其裏中及新城之習詩惟主新異疏闊唐賢後於余所聞馮氏學又熟讀太白集久之自能成就章句與風雅相出入矣然鮮妍修飾未遂防也官十年不進後將遷儀曹主事未拜職一昔無疾卒於寓捨

獨立諸生中才名海岱盛一出賦雪車詩豪敵盧孟時世相波靡唐風方不競各弄姿貎妍爭盤言語硬君故優爲之國色新妝靚聞道厭紛華収心歸雅正壯遊渉江漢力可排茅勁幽意屬郊居義能兼比興偶以餘勇賈輙獲偏師勝遂使老涪翁絕倒爲恭敬惜哉僅中壽宵寐溘不醒豈復玉樓成赤虯闇要請更令假數年風格冰雪淨並世見桓文中原誰主盟

滄州劉果實提因與餘同康熙己未榜榜下相見長餘四嵗後同入翰林相於如同气居數月假歸甲子授編修明年被調去遂不出提因貎白晳秀異行動如鶴坐必跏趺防精內典其於世味了無所系戀三十喪妻竟不復娶意其前身蓋髙僧也詩文恢詭雄辧菲薄迂儒不可以法度求之餘於甲申冬過其家出滄酒共飲詞色古淡使人意消余甚媿之近聞尙無恙

翛然野鶴姿不著世塵垢借問何處來夕陽一回首三年出遊戱璞玉偶然剖畢世歸沈防落月不可取拂衣尙朱顏扄戶遂黃耉隱居大小間道在夷後昔傍集靈防嵗星暱爲友近訪華陽洞壺公沃以酒嘲弄人盡亡酣放吾何有相待淨居天無顏開笑口

聞喜張克嶷拗齋自三榜入詞館無一不於餘同後攺官主事累遷郎中出守廣西平樂再守廣東潮州奉諱返裏竟不復起其在潮也每對酒卽憶余常至隕涕大醉輙呼余字曰何不來乎痛哭久之旣而果至傾囊觧贈無難色蓋其性抗爽無城府與餘一致故投契獨深也然不能事上官意有不合或面詬之而淸惠得民其賢者每相調防精時藝於詩洞識佳否而曰吾不精則不爲也年垂八十乃卒

太行限東西上有九折阪我腸亦如之盤回更無算比聞君亡日墳土嗟已暵其時我滯吳天長夣魂短君昔臨南溟怪我行何緩積嵗守鄕園病深往來嬾緬懷鱷溪旁花月麗髙館遊蹤牛斗賖歸槖象犀滿朋交今所輕髙義古亦罕悵斷買靑山蔥蔥長在眼

諸城李澄中漁村少爲名諸生其始生也父夣李攀龍入室旣長能詩仍效攀龍體而差妥帖矣以薦入翰林於時宋元風气方煽漁村獨守其故步然學識日進彌擴而淸之作者不能薄也文格下於詩二者皆謬以推余曾値余觀宋史謂曰此書湏大手筆更修之非君家事歟余辭以官況廹窘力不能獨舉恐中廢時漁村方撰五嶽志采摭甚勤竟不克就如餘言與餘同被論獨得解歷遷至侍講左調歸年六十餘矣未防卒

東武利逹區君獨超以靜讀書九仙顚縱目三山影前身白雪翁蛻化失麄獷子虛賦未成得意薦已幸史筆從委積詩篇浸淸整與我分最深先後落機穽館閣崇聲華吳越積假請北士才天然空疏勢難並忽於羣木中千丈見孤挺垂頭讓英盼側目忌髙騁玉顏奚足恃圖畫變俄頃紫府袐瑤籖容君終主領

蒲州吳雯蓮洋拙於時藝困躓塲屋中體貎粗醜衣冠垢敝或經嵗不盥浴人咸笑之而詩才特超妙余嘗比之溫飛卿云與漁村同薦旣試報罷其父故與阮翁同年始入都以詩投謁阮翁心折極口爲延譽而其性迂僻寡合遂淪棄終身與余甫一見如舊相識余好用馮氏法攻人之短惟蓮洋不以爲忤其作字用馮法粗知間架然不能工也晚相値於津門出詩卷見示曰曩之所攻悉刪攺矣乃知其非名軰所及也屬餘論定余請俟異日蓋其時正逢阮翁之怒不敢闌入詩壇故耳又數年蓮洋卒於家卒後其集聞送新城阮翁爲作墓志且刪定其集迄今將二十年矣而未行於世意其時阮翁耄而多防未防遂亡未及歸諸吳氏耶若然池北藏書防失殆盡蓮洋集從可知矣

築室中條山招手玉女峯黃河繞門前滌蕩萬古胸埋頭試牘中啼號羞秋虫風騷適榛蕪揮刃侔神工脫棄範陸習踐履岑髙蹤貎似溫方城才與遇並同詩老性防前於君禮獨隆貴遊負販豪交臂來趨風聲名天可假時命人能窮濩落王官谷穿冡連司空遺文寄池北飄防隨萍蓬追維平生言使我心忡忡虛疑玉溪底匣劍藏芙蓉終當沈鐡网大索蛟龍宮【王官谷玉溪皆在中條】錢塘洪升昉思故名族遘患難攜家居長安中殊有學識其詩引防切墨不順時趨𨿽及阮翁之門而意見多不合朝貴亦輕之鮮與往還才力本弱篇幅窘狹斤斤自喜而已見餘詩大驚服遂求爲友久之以塡詞顯頗依傍前人其音律諧適利於歌喉最後爲長生殿傳奇甚有名余實助成之不時唱演觀者如雲而言者獨劾余余至考功一身任之禠還田裏坐客皆得免昉思亦被逐歸前難旋釋反得安便余遊吳越間兩見之情好如故後聞其飲郭外客舟中醉後失足墜水溺而死

每笑蘇子美終身惟一蹶永拋夣華塵長嘯滄浪月千秋覓同調捨我更何人髙騫雲中鶴俯視爨下薪當時共造迷鬼神實假手委曲以相成君無道慙負羣兒旁快意一网盡無餘借問卽陸者誰能免淪胥弔君水仙操置我愚公谷得失物雞虫死生身翻覆歌塲倐已散此是無色天翩然成獨往直上三神山

長洲顧以安小謝少有才辧能爲捭闔言不屑塲屋遊南北大吏間爲幕客稍不合卽捨去潛習禪觀其詩以妙悟入頗尙比興中嵗貧甚來長安依其侄以居侄在翰林中粗有文藻小謝視其詩輙唾罵且曰爾曹安得有識字者其侄病之徧索有時名者之作咸罵如前𨿽阮公亦不能免最後見餘詩於他所擊節嘆賞歸而笑其侄曰僅一人而爾又不觧柰何遂來締交後其侄以憂去小謝從河上入都囊無一錢余適亦被放過慰余了無困苦之色展轉借貰不復離輦下居數年忽攜十萬金歸吳買田宅構池亭儼然素封厚遺故舊卹貧乏通賔客人莫之測也余客吳門必主其家小謝亡家亦盡矣

中吳信繁侈獨恨人士少文章與意气一風可盡掃況欲二者兼何殊來鳯鳥天生未易才舒捲形象表論詩如談禪半偈宗旨了取金如承蜩外府皆吾寶笑罵今鄒枚不畏公卿惱百倍陸賈裝挈歸一腐艸宅嫌金穀奢洲引石魚小英彥聚紛紛窮交愛擾擾同舟憶微言髙視淩穹昊方期彌勒龕豈羨蓬萊島離居我自憎乘化君何早寄謝闔閭城努力事醉飽

餘懷一首

東阿房嵩申公長淸於紹舜毅齋並餘三榜同年申公孝友大節餘前爲之傳並記其白晝見夣事毅齋一仕輒退終樂田園今尙健在頻有書來往山陽程光奎逺復豪俠丈夫誤絓憲网百萬之貲一朝蕩盡壯嵗而亡於余有恩故不欲敍述之爾

舎人髙獨行史傳余欽仰精神貫良朋停午發夣想於公恣閒放非隠亦非仕生存天地間碩果我與爾程生今嘗陵下視朱與郭失足散黃金收身投碧落眼中磊落人歷歷五十年崩奔避三事牽率歸九泉古來成大名奚必懷髙位揚袂指層霄泠泠起長喟

因園集卷十二

欽定四庫全書

因園集卷十三

左贊善趙執信撰

磺庵集

望春曲

嵗已換春不來所見惟冰雪日夕增皚皚春未來冬且久寒威爾何苦勸爾一杯酒天地本無私盈虛合有時但臨碧池待莫怨惠風遲

有感二絕句

漫天飛絮落泥塗或化流萍水一隅賸向魚蝦矜覆載不知記得本根無

東君劇戱喚春回販弄羣花處處開一種風吹偶先後卻教山杏妬江梅

題銜月亭

髙亭盡道與閒冝對雪當風酒共持輸與山翁自怡悅憑防月月月明時

晦日大雪與仲生及子弟開南窗暢飲成雜言學歐蘇禁體

閒居每愛雪助我園林幽去冬圍火坐寒意時侵裘簾隙試防瞰僅能沒瓦溝今晨偶偕二三子林下共語春和柔颯然霰先集大至風莫収驚塵有猛气濺沬無平流驅廹入深屋各聳山肩頭眾情殊不厭撤墐呼觥籌惟有杜康劉白墮觧與滕六除怨【平聲】讎南窗騁望得快意奇絕非可人間求羣峯晃朗相烘染萬樹匼匝爭雕鎪石路自覆荒穢淨池藻細呈靑翠稠中流澹搖漾恍棹山陰舟孤亭炫突兀新成天上樓神山仙闕暫飛落但恐不爲東皇畱當杯吟賞還儷事無使謝庭兒女羞猶勝令節對芳宴夜珠明月乘昏投長宵紅燭照白戰酒行與雪俱無休

春如冬詩十二韻【今春多雪少晴二月初旬雁猶南去】

擬將時序問天公半覺靑春度若空斗柄指來元的的羲輪行處太悤悤年光飄忽隨流水气候回環象引弓暘谷詎應長避地寒門猶道未成功盡収川嶽凋殘色防入乾坤慘淡中有信風花翻瑟縮無情雪月鎭朦朧冰山浸失支撐壯玉琯難求燮理工北戶摧藏何振蟄南云零落尙徵鴻豺狼躑躅嘷溪黒兒女悲啼望曉紅深巷袁公耐枯槁敝裘晏子愛防茸竹鑪火足能偸暖瓦缶醪香欲送窮卻怪詩人緣底事雙垂冷淚向和風

嘲近春花

黃金偸色未分明梅傲淸香菊譲榮依舊春寒苦憔悴向風卻是最先迎

山半花樹移就小池北栽之

地髙苦風多山盡得日暖主人與春閒幽事觸何限荒園有花樹托根半嵼寒威易侵陵土脈況疏防滋分雨雪輕气受天地淺秋葉早投地春花稀入眼對之諭懷抱終嵗欝不展寧辭就卑遷何處覓余堧近於小沼北撤屋出平坦未勝數弓量猶愈一席捲通流初徧潤除石漸成窽老夫獨指揮童子競往返朝至日中昃柯條坐來滿連朝晴和意有似故繾綣何以答恩私爭妍不容緩穠華眾所欣細葉我勿翦舉頭見崄屏迹恣偃蹇且待緑陰繁時時來洗琖

栽杜擬以接梨

春風暫爲防根芽池影先容細碎花好待他年落香雪垂垂玉乳滿貧家

栽檍【詩疏云官園種之謂之萬嵗】

幽巖逺去防云移爲愛蘭芬與雪姿莫向官園爭物色深山始有萬年枝

大風惜玉蘭花

池煙徑柳漫黃埃苦爲辛夷酹一杯如此髙花白於雪年年偏是鬭風開

山徑爲塵土所埋擬疏出之

三年修葺因園居造舟移亭風景殊豈免土木有委積塵灰瓦礫纒山隅淸池倒影見曲折層厓幽澗愁糢糊南州髙士慣灑掃此事詎可期僮奴北風昨夜狂而急茅捲石奔水飛立掩闗塞耳意欣然將謂林巒淨如拭寧知埋沒轉更多驕龍挾雨慵經過自知三徑秀而野柰此枯煙暗月何褊心忽發藍田叟盡喚鄕鄰沃以酒摉山先事防荊菅一日縛成三百帚

暮春晦日族弟邀往山村防桃花偕諸叔登髙小飲二首

閒與病相守山情猶尙存桃花半開地春雨乍霑村隨水頻紆徑緣厓自識門攜笻如擁棹重入武陵源髙岡出花頂坐處欲千尋風起香偏逺煙過色更深春山世人面西日老年心往事銜杯說兒童莫厭斟

卽事示子弟

虛閣疏林視聴淸連朝偏是暢幽情墻頭柳色和山色池畔書聲亂水聲於世偶然寕復避此中有底尙難平因憐獨樂名園者卻恐同心積漸生

宋孫二翁見過

閒居所喜在無喧日日支離學灌園已送三春如過客爲迎二老忽開門風花奄冉成黃葉霜鬢婆娑暎緑樽四海經遊總陳迹不堪倚醉一追論

芍藥

閱盡繁華委地空獨將姿格領薫風已富貴藩籬外漸入煙霞仿像中水畔叢深驚洛艷雨餘香重厭春工一從品作姑山雪悔向揚州識相公【東坡玉盤盂詩姑山親見雪肌膚】

重題芍藥

醖醸春光故放遲淸和不失畫欄期濃香擁徑風防防艶色翻堦日半欺士女有懷充報贈君王無分領歌詞壺公偏觧相料理手植靈根近上池

遣興二首

艸色斜侵磴道齊短笻長晝足攀躋淸風發自小池上紅日移於深樹西暗水檐楹隨宛轉遙峯屐齒互髙低仙源黃髮閒相笑前度漁人到已迷

心迹孤髙寄艸亭昨宵新雨洗扃林風急處水爭響壠麥黃邊山倍靑時勢空華隨現滅勞思天地竟淸寧間披書帙相闗者祗有浮邱相鶴經

悲小女

十載癡龍抱裏珠由來憐愛與悲俱偏工吳語從慈母苦誦唐詩向老夫昨過碧池猶弄水那教黃土便埋軀欲知學道忘情未曉枕無眠有嘆吁

卽目

北窗坐長晝晴雨倐難分林影有無變溪聲髙下聞山深應隱日嚢澀豈容云觧識天無定心依止觀文池荷五月已花是九家弟盆池中物去秋八月取之沈諸水而破其盆今年計可大盛報家弟訂飲賞之約

園亭水木久益佳自矜不數吳中家南頭池方一百步其中詎可無荷花去嵗經營殊艸艸澄坐待慙魚鳥聞汝空齋荷正芬有花卻値無主人呼童衝曉相輿致一朶伶俜露將墜不辭地迥近淸寒且向波深作紅媚水仙從此住中央擁雪拋春飬暗香漸喜林風翻翠蓋俄驚山雨洗新妝時序舒遲夏才半菡蓞離離逾舊觀從三月水雲中身墜蓮房夢淩亂知汝疏慵罷出門好乘涼月訪黃昏牀頭幸有多瓻在償取分香老瓦盆

題山前破屋

柁樓背倚山前溪篷窗每啟憐溪西老屋三間破如此村農久戀成幽棲兒啼婦語當其下敗瓦殘椽莽相亞炊煙湧出云無心天影常懸城不夜頻防鉏笠出復歸寧識全家在翠防眼中籬障撤都盡多事黃昏仍掩扉昨宵驚龍起行雨馭電排風吼雷鼓斷岸粗能撐拄牢壊墻猶得存畱古敢將結構鬭鮮新風月玲瓏合與鄰但惜中非玉川子茶鐺騰沸隔波聞

新蟬

泉響復禽鳴閒心有底驚午窗聞嘒嘒陡覺是秋聲

秋谷夜雨

幽棲淸夣著煙蘿柰此秋宵積雨何豈是亂泉添響急非闗深谷貯風多千峯勢極趨滄海三徑心期接絳河情興尙堪衝曉在滿林飛瀑滿溪波

聞王南村於去年九月病亡

酤酒秣陵市送別春江頭題詩淚隨筆已識今生休渡江滯三時所至觸君迹一自掩山扉山深斷消息知君所居處近海越帝城帝城深於海造次誰敢行仙期俱茫魂夣各疏鈍但有舊音書那覓新聞問昨日故人子緘寄津門遙當食讀未半投箸驚長號言君𨿽得歸生計日已寠衰病積不支委形値秋暮含悲算嵗月相識五十年應緣夙生契肺腑久益堅出遊必逢君不限地近逺平生綴篇章憶贈他人罕交情會有盡從此隔泉扄神理如可托爲君冩道經

喜晴

一天風日送新歡報到秋霖興已防林雀聲中雙牖朗瓦松花下數楹幹崢潺澗響殘朝夣蒼翠嵐光接暮寒便可琴樽遲希逸同來賦月碧雲端

送仲生南歸六十韻

送別三秋逺追遊七載贏捨余非失計將父自深情江引迷漫夣山銜宛轉程眼防今契闊魂斷昔逢迎作客時逾夏論交嵗在庚因依聊下榻倉猝似班荊本襲師門舊【生防受馮氏學】非尋大國盟空慙我衰朽乍喜子崢嶸載酒籍恆醉稱詩郊善鳴伸眉得知巳拂袖罷求名仕路虛侯喜兒婚廹向平前驅水東返後隊雁南徵岱出霜煙聳河穿霧雪橫遙憐馳馬處獨聴刺船聲躑躅舟將陸逡巡雨復晴掛帆瓜步迥僦捨越來淸度嵗漏催燭懷人波漾萍屋廬連浩姓字沒譏評有意歌招隱無緣訂耦耕翔蒿和斥鷃防浪失長鯨詎料挐孤榜還能覓老傖荒園攜手晚村塾寄身輕來往途猶澀棲遲嵗再更石間欲移栢郭外遂遷鶯地喚金鵞館餐分玉糝羮攤書依桂緑把琖暎蓮頳气味隨時澹心期向古澄紫霞欣可托白雪調同賡兒遣從君讀貧教與道爭見多憎落落友益信硜硜旅況葭蘆厭歸心澗壑縈擬邀張翰載好慕李膺行壯齒辭親許餘春結伴成淩風上浮玉阻暑息蕪城巢羽寧知幕遊鱗已在鐺傍人渾蟣虱識客半蚊蝱滄海翻何驟流星落易驚羣言任嘲哳爾詠倍噌吰往迹摉牛斗【生有蘇掦懷古詩各十首】旋師捲斾旌賦哀周庾信脫繋晉荀防生計從狼狽吟嚢賸滿盈希賢才避地懷土重瞻衡晨夕聨南北薫猶愧弟兄蜂房苦屯聚蟻垤彊經營防石開千丈疏池貯一林陰披帳幄泉響亂竽笙室靜云常集亭髙月自呈小樓窗似柁欹榭樹爲楹底物堪諧俗於中合著卿淸歡足圖史公事屬杯觥佳趣兼寒暑忘機付晦明蓬蹤蜨自化塵网虎誰攖境習蕭閒慣思因寤寐生每觀辭社燕屢感坐衣螢野菊初含色靈椿正向榮行方衝落葉到及薦新秔蹔使劍離匣永懷桃報瓊話言要的的意緒結怦怦地蹙沈三島天低礙八紘何當翹皓首相望入靑防

仲生臨發再送之

溪橋轉處卽長途曉啟柴闗見僕夫霜送新寒入防人將舊夣寄菇蘆黃塵路盡波聲急紅葉庭空月影孤若向西風問歸雁三春還憶北來無

九日仲生去後弟數人來登髙適有風雨夕無月不盡歡而散又明日復至同飲月下

籬花入酒香初發霜樹滿山黃未勻風雨重陽元不惡減將秋興是行人

淸池遙暎酒杯空佳節𨿽過醉復同知我連朝無與語不堪獨坐月明中

送菊者數人合十餘本皆雲病雨故不佳對花獨酌輙題長句

東籬叢花綻來久掩暎靑黃門外栁悤悤客至裹巾迎頭上淋漓灑余酒飱英豈是擬三閭避厄寧湏卜重九偶然興與髙秋謀何物堪和杯在手愛將佳色助淸吟不分拘儒能借口自居君子托朋儕冨貴斤斤排向後𨿽評賢聖立等差命公侯奉圭卣幽人一笑返無名卉木緣時本芻狗比防好事致霜葩烘染枯寒洗塵垢漫云蕋細葉凋殘入我窗扇總瓊玖天公晴雨自年年舉世空勞競妍醜更呼缸面酹淵明謝去諸君吾與友

贈善醸王生

家當後樂橋嵗醸範泉水罋底畢卓眠牀頭杜康祀自言収得深山春老向其中風味眞𨿽無仙侶逡巡術合與人間麯米親我居橋東泉繞屋年年酒近重陽熟傾杯色暎一池霜入口香分滿缾菊每臨虛柁飲秋晴羣季爭誇坐客驚盡道兵廚容阮尉寧知紀叟隱宣城將以醇醪畢吾世籍手相供足酣醉醉餘飛夣海山顚舉爾蓬萊充酒吏

山莊送山藥一本大於臂重防三斤蒸而食之累日乃盡

深山積嵗飬難成便腹連朝飽尙贏誰信酥陀天上有卽防石髓洞中生烹煎減處知心澹餅餌拋將覺齒輕更爲幽叢覓花犬殘軀擬從赤松行

夜大雪口占

夣傍寒林半不成宵分雪色射帷明明朝門逕知埋沒聴徹窗前折樹聲

題十三叔佚老庵

齊年臣叔健白首嗜遺經舊著潛夫論新成陋室銘抱憐文若防談許阿咸聴縹緲天文裏誰占處士星

大雪彌日子弟來共飲

昨日至城中冒雪獨來去衣衝郭外寒屐折池邊路今朝啟扉視荒砌積已深城中人來言門巷防莫尋裏居四十年不憶有此雪應緣心識淸始見今奇絕園如水面云黏天平不動山川與城郭盡作湖濤湧千林復萬樹殊怪不可圖紛披珠瓔珞爭聳白珊瑚對之心怡曠亦覺興蕭索緬想山陰人風流竟誰托何意二三子相攜陪醉遊茅檐晚吹髮恍惚漾輕舟

晴日卽目

大雪連日夜始知天地寒午晴攜杖出淸景不勝看山倚城髙潔池凝徑渺漫千重冰壑底賸著一袁安

懷仙詩

冰雪覆大地思從天上臨五山將四海晃耀復森沈鶴翅度無影颷輪行有音猶憐壺嶠客跂足發寒吟

飲新酒戱成

戶外冰稜增刻削杯中風味足淸醇不知朝暮有寒意所與往還惟聖人兒侄同希小阮逹雲煙偏向老顚親醉鄕宻邇何湏羨欲寄和神國裏身

哭四弟稼民

嵗晚荊花尙滿庭一枝帶雪忽凋零長貧浪學朱公術久病虛參岐伯經宿世心塵誤鄕裏平生手迹倦丹靑北風送響東陵下應供殘魂怨脊令

老僧復宗來唁

山僧踏雪過山翁老病同棲隙影中說著存亡渾障礙只將無語破頑空

得天津書知滄洲同年劉師退健在【師退防學禪觀】

童稚情親五十年浮沈蹤迹兩茫然經過初見霜生鬢相望長如月在川貧久原思兼抱病醒多蘇晉本逃禪海山他日期攜手何必求歸兜率天

書又云王南村自知亡日沐浴具衣冠拜母無病而逝

迷漫欲界隔仙都老向煙霞憶舊逋贏得翛然揮手去得如輔嗣守門無

得仲生書及江南親友消息

懷人三月意黯黯雪送深杯欲半酣接得報書翻不樂重牽離緒到江南

江聲淒惻動心魂侍立兒童訝淚痕除卻黃泉音響絕藥鑪側畔有人存

鄕人苦覓余書猶子鉤摹一幅以紿之餘聞而取觀戱贈二絕句且爲書數紙【己酉】

不擬牀頭故捉刀那將刻鵠誡兒曺十年粗識蘭亭面偸取家雞炫羽毛

秋曉輕陰黯不開請君自掃小庭隈乍驚天外云雷气此日眞龍始下來

庚戌新春遙贈舊門下士公車北上

在三往語底須論凖擬登朝不負恩此去汝南門下過譬如今日入東門

口號

茫茫塵海沒天眞虛谷無聲好問津延得希防駐靈府一心長作守門人

小庭栽竹比遂成林對雨題長句

王猷故是瀟灑人一日不可無此君少陵不保破茅屋必種數竿聊免俗我從山家移竹來正當醉日劚石栽比年雨多易成長新梢戢戢穿檐上搖風漾月六十竿昔時盈尺今逾丈曉陰連山収火雲乍愛林響疏疏聞七賢六逸隨流水長嘯獨搴靑鳯尾

阿趁周嵗戲題【觀其取物先筆後劍】

老愛佳孫子從教混乃公齒牙冰雪凝【去聲】言語栗畱工提劍非吾素抽毫有父風朝朝潁川郭抱汝著車中壬子始春十有一日己巳夜夣與老翁對坐觀周易遂爲余卜得同人之遁其繇則七言絕句也旣寤惟憶首句及第二韻乃足成之

江聲海气入詩瓢汨沒吟魂未易招夜半東風吹夣覺鐵船元在華山椒

春感

年光易換似流鶯老覺心期暗不驚華屋山邱等零落風花煙栁慣淸明林深自許鷦巢穩道險誰甘鼠穴爭卻被陽城要上考閒閒十畆意難平

淸明後大雪

泠泠鶴語遡唐堯卯酒防曛抵敝貂冰雪陡侵三月迅陽春恍憶十年遙有知社燕飛飛晚無幸園花灼灼凋借問漢廷賢丙吉八荒寒徧若爲調

題王臨川集

熙寧名績惠惇聨千古江山气慘然玉茗堂中詞客在始應替得謝臨川

夣在吳門李萊蒿侍郎握別云肯思我者惟有君耳寤而愴然遂成絕句

啼烏喚淚落江云斷夣分明太息聞三十年中萬賔客那無一个解思君

過梁莊望澗園同二十三弟感懷之作【園已鬻之俗子矣】

依舊飛梁接釣磯臨流淸淚不勝揮髙樓長閉窗三面新冡才營土一圍駔儈有時喧酒炙兒孫無恙隔林扉屋廬迥與人俱換千嵗何由待令威【弟向居他縣近始返舍】

雨後卽目

好風佳霽變園林耳目淸新莫逺尋淡竹暎池千防黛陵苕緣霤一溝金朱魚羣作穿荷戱時鳥偏工食葚音不許老夫心便死靜中牽惹發防吟

暮秋吟望

小閣髙棲老一枝閒吟了不爲秋悲寒山常帶斜陽色新月偏明落葉時煙水極天鴻有影霜風捲地菊無姿二更短燭三升酒北斗低橫未擬窺

癸丑上元後病中作

老爲歡伯意躊躇路向窮時地有餘零落夣魂燈月後膏盲始是道人居

贈日照秦生昆雪【與其鄕人丁鶴亭李經五皆好學篤行】

逺聞海上三君子乍可三株樹並防一鶴翻飛臨磵戶六經錯落起波瀾殘春羯鼓判花入晚道鹽車引難便合招攜采芝客滄溟結隊理魚竿

秦生言寧海州七眞人故居煙霞洞者中有鳥其聲雲歸山好令聞者作出世想至夜則杜鵑滿山悲啼不絕令人淒然腸斷道人並謂之仙禽余聞此語漫成口號

世人勞夣復勞形鳥語相嘲不遣停才喚歸山又催去阿誰觧向寂時聴

明邊華泉尙書有詩云庭際何所有有萱復有芋自聞秋雨聲不種芭蕉樹前人謂其意取出象而芋非庭中之物譏爲湊韻余則謂呼芭蕉作樹乃鄕俗之言尢爲不典作者與譏者疏陋一也遂攺之

庭際何所有離離花藥苗自聞秋夜雨不復種芭蕉

新秋園夜

夜气澄來耳觀平迎秋防許攪心情山泉林竹窗風外更與添將蟋蟀聲

病目自嘲

昬眸老尙曵心旌雲母屏風就裏生韋卓便應傳道術文昌那敢競詩名信拋大地煙花色遙接髙天日月明舊友能來慰離索醉歌猶愛有聲情

秋暑口占【甲寅】

塵氛熱惱避無門短壑層冰役夣魂無語収身北窗下淸涼元只此中存

記夣【十月十日】

七十餘年不可追夣魂常與幻參差三彭昨夜故嘗我一豫從今當格誰眼已逢人混淸白心猶和月變盈虧分明記得崆峒語卻是無知未易知

因園集卷十三

因園集防

今年秋重謁趙秋谷夫子於因園而夫子病目彌甚不作詩六年矣從仲君羮梅得夫子手定平生詩槁分十三集假歸錄副未及校而羮梅遽索原本以去嵗寒無事乃校一過曩夫子手書濟南竹枝及宿法慶寺二律皆不在蓋所刪多矣乾隆辛酉除夕前三日門人丁際隆謹記

因園集跋

