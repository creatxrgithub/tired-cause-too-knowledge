

欽定四庫全書

集部五

芳谷集

別集類五

元

提要

﹝臣﹞等謹案芳谷集二卷元徐明善撰明善字志友興人芳谷其別號也至元中官隆興教授又爲江西儒學提舉嘗奉使安南聘江浙湖廣三省考試拔黃溍於落卷中蓋亦一時以文學知名之士豫章人物志頗載其事迹而不言有所著文集又稱爲鄱陽人頗錯不合近時顧嗣立選元詩搜采至數百家而亦不及此集蓋其流傳已矣集中有文無詩亦無前後序文凡一百二十篇頗談性理而平易朴實大致雅潔猶爲不失先民矩矱者其汪標墓銘一首已缺河南訪使吳公墓銘一首全佚又平章董士選三代贈官制三首乃誥命代言之詞明善未嘗官翰林不當有此文考蘇天爵元文類載有董士選三制其文與此正同乃元明善作此必編芳谷集者因見有明善之名遂不加考核而誤收入之者今特加刪削而並爲訂正於此焉

乾隆四十三年五月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

芳谷集卷上

﹝元﹞徐明善撰

○序

贈唐君序

人日飲五气以生猶魚之於水不但得於賦受之初而已或謂气行於天與吾身不相者定非精於性命者也古人有見於此窺五緯推稱以考一身休咎往往十得其六七而醇儒莊士或羞稱之非以是爲不足信也貴居易以俟命也近科廢士匱率假是以遊往往不能精盱江唐君號庭竹士之業精而窺步尢精蓋後漢有唐子產者明易詩書春秋而尢好星占其原深矣君將假是以遊而不能不以醇儒莊士羞稱爲病諗於予予曰子遊奚病夫士不得兼善久矣方今富貴者不奪不饜或卒以賈禍拜塵炙手者皇皇然所覬或卒不可得若此者滔滔也未有深明其故者君儻推其定分以告之使一一安之若命而人人皆君子矣窮不獨善君殆庶幾而君奚病君曰是則然矣彼若信不及柰何予曰信不及彼終必病之非君病也姑以誠告可也若夫蓬蒿環堵之中有匡坐而弦曳縰而歌者君不必進君之說懼能病君自失而走但記姓名還以告我

從軍詩序

軍旅有詩尙矣風有小戎無衣雅有采薇出車是也詩言志志帥气姑卽四詩而論其志气則采薇出車量敵慮勝者也其气和以平小戎無衣無懼者也其气剛以決和平者其漸微弱剛決者其究盛彊誦其詩而天下大勢之所趨可知矣曩時東南士冠緩帶軍旅事一付老兵久矣不復有橫槊之賦余讀羅泉從軍詩芒銳粲發必往無懼卓然特異於柔之彊夫不狃於習不拘於地者豈非負過人之才者哉先民有言天下治地气自北而南抑气機之觸有不自知其然而然者哉功名隨世而就若君者偉矣𨿽然淸廟我將和平之積也剛決者不足進也方今聖朝偃兵尙文比隆三代將不復煩君以軍旅之事矣畬謂君宜抑剛決而進和平以鳴國家之盛此一時也詩云詩雲從軍云乎

送黃孟博序

葉正則稱黃臺州詩詞髙妙之語非子耕所能乃魯直遺墨散落收拾未盡爾比來豫章聞見臺州文墨一二信如水心言恨生晚不及拜之一日孟博黃君過余形臞而神壯气和而志肅其詩淸麗遒切其結字翹家雞之雄也問之則涪翁六世諸孫而臺州之孫於是亦疑非孟博能此乃子耕遺墨散落收拾未盡爾且祖父之望子孫豈不欲其克肖而往往不能肖者何也詩云無念爾祖不能肖者不知念爾今孟博心聲心畫酷肖如此其念祖之勤何如夫如是𨿽謂子耕今存可也豈必以子耕文墨散落未盡者疑吾孟博哉君不數千里來省丘墓悵然有反築桑梓之志語及萱竹荒涼文獻泯落輒涕出悲之斯念也詩與字之工固其麤迹也涪翁蘇從也臺州從朱文公遊在髙弟子之目其學粹矣君念之久矣君返松陽寓所有日來別且徵言蓋余家東湖公君家自出自忠湣而上丘墓故相鄰餘秋半當解組卽往拜墓下溯明月酌雙井東望候君君尙及從余於彼乎豈其使余獨也乎

送李尙書序【遹祖】

至元二十九年春上將徵海南島夷命行省具舟楫戈甲弓矢無敢不善於時東南自曩徵日本交趾疲於需役由奉命者挾威濟欲所至侵暴民大懼復然往往重足惴不自保而尙書李公寔來溫謹潔不亟不徐凡取之民者戒郡縣卽予直材隨所產不責以無有工用所長不彊所不習時其飲食而巡督之民忘其勞未三月悉具艨艟完堅犀鐵精良軍無乏興人乃大悅嗟夫使曩者奉命者其意慮設施與公不異安得東南兆庶瘡痏至今未合哉易濟曰髙宗伐鬼方三年克之小人勿用如公者不惟不侵暴之猶恐傷之斯不謂之君子乎聖主於是有合濟之義矣公之來也顓軍旅事宜不遑俎豆而朔風夙駕頖宮展敬禮殿進止不失尺度對諸生誾誾觀公之志尙如此又知躬行君子亶出平素而非苟然異於挾私濟欲者之爲也竣事還都諸生服公美爲歌詩以送之而郡文學徐明善爲之序

周自昭文集序【老】

予友臨川周君自昭父

灑落與之處者怨欲自消其長宗濂帑庾不私毫粟凡經訓傳記上下累千年蟠不可量數爲文如至霰集下筆不能自休閒與予共吟事予哦咀末就而君詩成大好大不爲險而新美渾然使讀者如步春風閱韶景桃李之艷蕙蘭之馥映照迎將初無異而賞趣自不可盡也唐人謂心正則筆正豈獨筆哉言者心之聲也聲者言之衍也雅正之文必君子能之爾其義趣气和其趨偭不差其憂歡得失不異其規矩繩墨不犯斯足尙也若君文是也近比以文鳴者往往浮險蕩譎後進靡然尙之蓋人心之變有足慨者豈文當爾耶予文不逮君序不足文重而君之心予知之夙也世有不求同俗求同理者讀且評焉予言豈虛也哉

送李君序【英】

章甫逢掖之士仕州若縣者得行其志鮮焉獨官於學者在守先聖之道模範後學比於他官無所屈志故賢者求自試不爲過今鄱陽教諭李君學富行修詞翰人尢賞重余命季弟受學如大匠之於木立就繩墨知其於教事最習也今年餘客金陵君不千里來會提舉李公檄教諭鄱陽以歸夫學富者不獨善其身行修者必兼淑其鄕守先聖之道模範後學眾咸推君宜爲歌詩餞之君徵餘言粵自杜子美有廣文官冷之句後之學官率以自名寄不滿之意余意不然夫已人之師也聖賢已之師也孔孟憲言無富貴之澤典謨大訓非溫飽之用飯疏飲水陋巷簞瓢萬世之謨無以加焉則官冷宜然自名以寄其不滿者非也今之爲學官者其教不能植其志有所撓往往不堪其冷而然或謂鄱陽學捨舟如學廩罄如懼君習聞官冷之說而未果肥於義勝故以前說進風奚必舞雩有芝山之髙浴奚必沂水有鄱川之潔云移花落妙寄悠然春煦物茁冷復何有餘他時溯流而返接鄱之士可以知模範望君眉睫可以知志行矣勉旃

送王廷瑞序

南粵去京師萬里風气異中州故仕者輒不樂往以余觀之出而仕者豈爲身謀哉去天

雨露偏枯宅土最窮蛇鱷暴橫同吾胞與無所困極士大夫安得恝然於此皆曰吾不樂宦將如民何意必有官數千里外如出戶庭知有生民之休戚不計一身之便否者矣聖朝一視同仁加

方四牡咨詢接於卉服愼簡使人及其僚佐而王君廷瑞以廉能選爲憲幕長余約同僚餞君先往問行期君據巨艦欣然𨿽童稚皆躍躍有喜色余送宦多矣未見如君者此不待下車運籌帷幄出教條而南粵之民悅極而舞如在目中王君賢矣哉余又聞南粵𨿽號僻遠然食有海之百物果有蕉荔之屬異香奇卉甲於中州居者不覺其陋況君意輕嶺海以惠遠民山君川後效祥致福夫何患之有昔王子貢行郲九折叱其馭曰驅之君之慷慨此行不猶是耶乃序以送君以賀粵人

送李隆僉湖北憲司事序

天地恆而已矣四時日月終古不息何恆如之故人有恆心官有恆守不可失也一失其恆爲巫醫且不可況天吏乎聖朝地跨四海官倍前古慮郡縣不恆牧而賊不恆廉而墨則攺立肅政廉訪司以糾治之所以欽天卹民爲萬億年永命之本匪徒新其官稱也然人直謂官稱𨿽新風采猶故何哉余讀書見武王誥孟侯攘姦宄曰速由文王作罰刑玆無赦又曰無或刑人殺人然則諸侯果何據乎蓋有天下者愼罰敬刑播告之修類皆如此決非使諸侯弛罰刑也聖明在上其揆一而已矣由此觀之居是官者儻昧斯義易恆心失恆守異時上赫然震怒斥曠敗汰罷軟豈曰或承之羞云矣哉今僉司恆莊李公必不然公淸作玉雪明侔水鑑仇姦疾污出乎天性剪荊棘搏虎兕視之無難故自筮仕至今常爲風憲人物稱首余方慨此一時也居是官者往往仍前懦戢新猛曰非我也安得心恆心守恆守者振而興之而公適被璽書光華之遣自今以往貪吏黠胥沛然以爲得時者不可以無忌憚矣公嗜吟多快句乃今按行騷國洞庭九奏沅澧眾芳將悉付筆下然不爲公願之者欲人知朝廷淸明賢使者得以展竭材力不復自晦於文酒間也公在臺幕掾倚以爲重故皆榮其遷惜其去至於遂南陔戒養之喜無四牡將父之嘆人尢以爲榮爲歌詩以餞而屬予曰子宜序余聞之孔子得見有恆者斯可矣今幸得見之𨿽不幸繼今不得親而炙之深幸聖朝克用常人而湖北之民被有恆之福澤也是爲序

送趙顯之序

至元庚寅余教授洪都顯之趙君亦來長郡幕朔朢必宿駕在泮魁岸秀整如雞鶴甚異之往時郡博士與郡官僚數往來爲綢繆余最簡出未嘗詣君君過余啜苦茗徑去其交矣然洪士議於校者詡君淸如出一口故知君之深無過餘者明年乃同掾行臺又明年中執法以君風裁絕出剡上爲浙東憲幕長華其遷而惜其去者不獨余也將行徵言余謂經紀政令閱簡書君之職然爾夫洪都仰觀省合廉車號爲繁劇而君獨甚宜其官淸之不可已也如是乃今據一道之上游出令而鮮所受令佩素淸以往豈不刃遊餘地也哉幕中之辧無過而激也無不及而同也惟其是而已若夫截濁浪之奔鯨驅塞道之長豺固有持神斧者異時海右澄淸最諸道民曰使者使者曰元僚實善助我丕休哉餘言如此則又爲詩四韻以倡凡餞君者詩曰三年冷豫章城書眼逢君百倍明憲府已新掾重籌帷長說舊僚淸蒼官挺挺烏同集碧宇迢迢鶚獨橫我合故山看白石相煩洞裏約初平【余先世自金華徙分寧故云】

送李可行光澤縣尹序

天下者一邑之積邑有仁令天下之平不難也今之爲令者往往以民爲贄而達其身以民爲而飽其家爾不爾者十無一二焉何獨無不忍人之心邪子曰君子學道則愛人今之學道者不多見則溺於利欲而不知人之當愛又何足異哉至元甲子予爲吏行臺可行李君實先予言寡而當於理公退惟子朱子集注孔孟曾思之書研朱自勘而已予嘆異之因論涵養省察之要爲君自此雨屐夜燈相從以講切爲事非他人口耳云者予愛敬焉又明年秩滿令閩之光澤行有日求贈言夫爲宰在於學道愛人君講習夙矣必與今之爲令者異視民如身恐其傷不以爲贄視民如家恐其匱不以爲政平訟理光澤爲治邑放之他邑而準天下可平也予何言哉𨿽然學不可以已愛人仁之一事非復其初之天而全體不息者未仁也涵養省察須臾有間而仁或幾乎息矣然則君有人民社稷之重未若仁以爲已任之尢重也君勉乎哉子夏曰仕而優則學此姑愈於得人爵而棄天爵云爾其言有獘不可不察也君之仕自此始予懼君信斯言而學有須臾之間故瀆告云爾

送別劉正卿序

今之吏所尙者材也明法律銛刀筆銳於事而給於言凡官長所欲爲如手足之奉腹心不待發聲徵色若此者所謂材也然余求之古設官分職以爲民極府史胥徒在焉極者標準之名也民望以取正者也則古之吏又未必專以材選矣古之吏不可見若余友劉君正卿則異乎今之吏也異乎今必同乎古故予獲交劉君𨿽古之吏不可見不恨矣君溫良淸愼余嘗詣君見其子有恆饑淒涼之色而不以人其臨事從容反復必葉理應法而後止其與人交未嘗一失聲气然爲和非爲比也君之可尙如此余與君聯曹案牘視君爲簡而嘗若不給異時他掾謁告君兼二文書塡委披繹決遣不終日硯席蕭然人或慰君賢勞則俛顏微笑示不足說然則君之材亦不可及矣秦誓截截諞言與休休有容此材之辧也夫以小戎無衣好戰用兵之俗宜其所尙者材爾及穆公一旦爲子孫黎民長遠慮則其言如此夫子序書而進之典謨訓誥之末他時傳大學平天下者又深取之豈不深切著明也哉然則如君者以之綱紀風憲貪之所以革以之布宣澤困窮之所以蘇信可以爲民極也曾謂聖代而使休休有容者陸沈乎哉余知君最深而懼人之知君淺也故序以驗好者因以識別

書詩集序

自墳典丘索以來世益遠書益夥仕者𨿽欲博不暇也必者然後能博出處君子之大端經著其義史錄其人論世尙友得仕與之權度焉非時冒進者書有不博爾必博者然後能

而書愈博博而愈確萬君之號書豈苟然哉君又以書之菁華芳潤釀而爲詩灑落曠遠有物外之適讀之使人意消彼戰蝸角官蟻柯者欲求一語近似不可得逋野無間然矣或曰身將焉用文之萬君書而詩鳴何如余曰子推之也有怨焉怨而文宜不可萬君動天機之和鳴獨善之樂慨想夫古之求仁得仁者而永言焉𨿽聲滿江湖使讀者疾愈傳者紙貴非之疵也昔人謂皇甫謐書淫當魏晉間終身不仕所著帝王世紀髙士傳等書並重於世吾方於萬君有望不特貴其詩而已

送劉季和序

古者師不往教今往教矣惟童子未能從師於遠則就而教之𨿽不於古尙宜於今也古之弟子有久不省親者師督之今之弟子不越鄕而得師則無久去其親者獨循陔之念爲師者自不能忘則反爲官守所拘莫遂也然則往教殆不可哉余鄕校有小學官爲置師而劉季和實來居數月一旦貌甚戚叩之曰惟親之思也越月告行期曰必親之省也非有督之者也督之者心也心爲嚴師其此之謂乎且庭闈之念人心天命之正也拘攣於官守者遏其命之正也今季和躍然於此可與入矣季和嘗從余問中庸大旨余謂此在深體識知行並進駕說無益今觀於此然後余之言可出也中庸曰其次致曲曲能有誠先儒謂從其善端發見之偏推而致之以造其極是亦聖人之誠已且舜武王周公之孝根於天命之性者與季和豈有異乎天不異而人殊何尢君勉矣毋足乎一善而弗擴也毋安乎一能而弗進也千能萬善日亹亹焉而不敢已此中庸之旨也果能此道則生君之前者且將以君爲師有講習之說有朋自遠來之樂其視效一官招諸生不猶外物也哉

送傅啟心序

班史誌陰陽二十一家三百六十九篇而談天衍所著百有五篇然則推序五考定正朔明國之所尙民之所宜與所忌畏者達之天下昔者非瑰偉奇佹之士不能創而傳之也周末學廢不復取士獨孔孟與其徒不以窮塞易意講學自若降是則往往棄去爲諸家相雄長若衍者是已余裏傅君啟心儒家流也聖朝方選士爲郡縣學官然爭進者彌眾君度在儒伍中未卽滿志乃博習陰陽之書郡舉之部使者加察詳焉中其科裏之士方幽槁白屋而君行卽待詔金馬門君眞奇偉之士乎哉異時志陰陽家君當前列矣君將北上來徵言予言如此客有笑於側者曰末哉子之言也昔天以良弼賚商傳注有言自天而降他時又遺世不死麗乎天上今東維箕尾有星晱睒尙髣植鰭之狀也其精气注毓在乃後人寔能以神靈震動中外徑取穹顯復如夢賚則初庵集賢公是已君其宗英又將繼起今子不以瀛州平步爲君願而以稷下髙談爲君儗彼稷下又何足以稱揚哉予亟起謝客曰非所及乃並著客之言爲贈

敝帚詩集序

景定元佑間云心龍山兩張公出取科第如彗泛畫塗其文使人視若兼金萬鎰之重餘事淸吟快句揮灑迅逸爭傳寶之餘方童子恨不望塵而拜也厥後龍山翁誤比南容辱收愚陋則云心翁沒已久而其家如坡潁之有小坡則養晦是已日月幾何雲龍俱遠余獨處林下每與君共誦山谷贈張塤箕帚白頭之句未嘗不淒然也君以其蘭畹敝帚集示餘言余於君蓋如久與蘭居穆然俱化視前後序者發揚蹈厲不一乃復引捲疾讀則又淸風脫至鼻觀深省蓋君有亢爽之韻故其詩超而不卑無華腴之習故其詩潔而不塵自科輟以來攻律絕者出君才豪思熟筆陣獨掃後出往往辟易吟社抄傳紙價不知增幾金則君詩眞千金矣豈衒敝帚爲千金者然余嘗繹敝帚之義蓋不止如諺所云者物無不敝而帚之敝敝於灑掃也詩曰夙興夜寐灑掃庭內尙其敝也又曰弗灑弗掃譏不敝也吾黨之士推此義以已而以聖賢貫道之器內以治心若灑掃然隨塵隨掃必敝吾帚可也新若手未觸奚可哉知此則本原之地日新無窮而君之詩益超益潔矣使雨兮灑塵登天兮撫彗昔之滋蘭九畹者如是是以爲君願之云

送萬伯亨郴州教授序

魯衛多君子互鄕難與言以地論人由來遠矣王勃謂洪都地靈人傑余昔忝都授見其俊秀林立溫文重厚如龍溪萬伯亨甫者蓋彬彬焉信乎靈傑也余索居林下七年輒想其人上下其議論江山悠阻一俛仰如再撫焉癸卯冬來京師邂逅伯亨甫余喜可知明年伯亨甫調教授郴州以歸余又益喜夫洪去郴遠常調而且遠余益喜何也郴之爲州昌黎嘗稱其山奇變其水淸又言金銀丹乳橘柚竹箭千章之名材不能獨當奇也其淸淑之气磅礡郁積必有魁奇忠信才之民生其間由是觀之其人地豈下洪都哉以余之不忘洪都知伯亨甫之不戚戚於郴也教授官卑而任重緒吾當傳規矩吾當施其或傳而莫吾受施而莫吾承皆難與言之比𨿽地近其又足喜耶且古者師不往教今命往教𨿽有魯衛不得擇而處也乃今其師洪都也其徒郴也其傳易受其施易承吾爲伯言甫喜而豈徒哉往年餘輔使者之安南舟過郴口恨不得窮其州之觀今伯亨甫之往也將寄吾目焉童冠追隨選幽勝搜偉怪願如子厚記其山之最者錄以貽我

送黃伯善序

東南涵濡聖化三十年矣科輟士散賴命教猶古窮鄕陋閭有不怠士之業者必之都授者講焉蓋前輩星稀後生云變捨是無與言仁義云爾余裏居時必詣都授稱弟子韓子有言生乎吾前其聞道也固先乎吾生乎吾後其聞道也亦先乎吾吾師道也來京師或告曰新例年五十五以下者不得爲州若府教授余爲憮然何也余今年五十五自玆以往生乎吾後而聞道先乎吾者吾不得而師之矣可恨也無常師而曰常於老也東南數十州之士年與余相若者不少不忍怠業而講於都授者當亦不少豈不與餘同其恨也越日黃君伯善來別將歸栝蒼問故則年四十七而未得爲都授者也余語以所恨伯善莞爾言曰吾與子皆無庸恨也方周末學廢不復取士然孔孟與其徒弦歌未嘗絕音學非利達媒也矧今崇校命教其曰年未五十五未得教授此謂之姑徐徐云爾吾以其間益懋吾學是吾得也夫子不云乎學也祿在其中矣又今年少爲都授君當在弟子列者其人有幾且孔孟曾思以來周程張朱子之書具在求之有餘師而子奚恨也余方欲伯善伯善善自又求余玆非所謂聞道先乎吾者邪非所當從而師之者邪然則謂余不當在弟子之列者特以已之謙蓋人也必不然矣余益有恨矣姑次第其語識別

送黃景章序

中州士大夫文章翰墨頗宗蘇黃蓋唐有李杜宋有二公遒筆快句雄文髙節今古罕儷宗之宜矣愛人及木況其子孫自科廢以來是家不絕如縷乃有鳳毛其文家雞其字不數千里遊中州士大夫之間吾意其交薦並引不待淹久而脫裋褐服靑紫也雙井黃景章太史之後也爲詩累百餘篇皆有家法字翩翩久當逼眞謂予家先公東湖先生太史之自出扣寓所徵言南歸問其來幾時曰久矣問其謁中州名士賢大夫曰矣問其遇合何如曰故吾爾噫豈不命也未必若是恝也昔太史初爲葉縣尉有詩云俗學近知首晚病身全覺折腰難時荊公當國或傳之公公欣然除南京國子學教授荊公於太史非有雅故也今以荊公況士大夫必曰爾何曾比於是然荊公此舉鮮克舉之何也君歸矣在已者可必在人者不可必文章翰墨必求如太史在已者也或欣然或恝然在人者也矧太史忠信孝友所以爲文章翰墨之本君尢宜夙夜繼承者也九衢黃塵雙井淸風孰爲可樂君歸深求其本則人爵其猶外物也哉

送姚照微云夢教諭序

自古名人間出震動四方莫盛於蜀而騷賦雄麗被服芳潔又獨擅於楚今嘗觀子虛誇云夢之事欲一至其處攬拾餘芳儻有行吟澤畔者可與傾蓋而衰晚後之矣今姚君照微以蜀產選主云夢教事可喜也初揚雄文以相如爲式後怪屈原文過相如乃有反騷廣騷畔牢愁諸作皆儗屈原是爲用楚變蜀者君儻有意乎予遲君矣然君職教事教不止此余遲君亦不止此且君亦知夢云象教事最切否何則析之曰云曰夢者易八卦之兌澤也合之曰云夢者易六十四卦之麗澤也易曰麗澤兌君子以朋友講習予故曰於教事最切也學必知致而格物未易盡道非小成而希聖未易言良朋畏友叩質觀摩潤賴相因精蘊庶乎並詣也彼索居僅足者猶潢污之瀦風日守之塵埃生焉視八九百里之云夢孰得孰失予故願君觀象於云夢而已矣講詳而習久知致而道成則悲憤感激之思浮誇詭異之文不足以淫吾道性命之粹云夢將洙泗如矣非楚蜀之材可同日語矣予遲君者在此君家有名父乃予所感從習者其以予言質焉

學古文會規約序

士學孔子者也然聖人言近旨行中庸人鮮能非有先覺之士講求指示之則𨿽願學孔子有未易者若子朱子則講求之精而指示之切者也士不當瞿■﹝目冉﹞其學則自朱氏而學孔子宜無間然矣自至元庚寅至大乙巳予於江西凡再至何今之士異乎昔之士也浮艷以爲詩鉤棘以爲文貪苟以爲行放心便已以爲學是皆畔於聖人而朱子所斥者陷溺不自拔而詆訾以蓋之此果何理哉進賢龔君幼文獨不然昔之士也大學語孟子中庸詩易儀禮凡朱子所講求指示者盡心其間而又思與其鄕特之士切磋究之次及乎經諸子諸史凡所以致吾之知者一日袖其所爲規約過予曰願得一言以勉同志予謂講習討論之要省察克治之方詳於朱子之書矣君與同志日以是爲學惟心專目在奉以周旋知是理之當然責吾身以必然而聖賢可幾也予奚言之贅然予甚憫夫詆訾者君爲我告之曰爾蓋望朱子之藩而遽云云爾嘗試與於斯約及其門升其堂徐入其室則貨之藏金石之奏筦簟之設珍鮮之具美富莫加受用不盡將無所容而喙也已蓋自漢唐以來文學之士表裏若一等是皮膚學者易於掇拾爭慕趨之獨朱子之學欲掇拾其皮膚了無所得及夫洞膏肓徹腧之後則發舒中和吟弄光霽詩不浮艷而工元气淋漓星宿陳列文不鉤棘而傳此猶餘事也用則不器有沛然及物之功不用則不戚有然蒼生之望蓋學莫妙於治心學莫優於爲已學莫大於治國平天下是之謂緒非朱子自爲學以彊人也而可輕議乎哉夫知而不以告告而不以實以學爲已私者也君子不爲也故索言之亦以爲畫而不進者勉也

送堵濟川序

涉世如川行身如舟是故戰戰兢兢如臨深淵君子終身焉易六十四卦終於未濟濟而後未濟何也世故無盡以身涉世亦無盡以一日而觀之雞鳴而興暮夜而收酬酢萬變夕而計之無過不及蓋今日濟矣而來日未也以來月來比來日皆然故聖人曰物不可窮也受之以未濟物事物也蓋謂此也所謂行身如舟者何也今夫舟視其柁與其所載柁正載得其平濟矣柁不正載偏重𨿽欲濟得乎心猶柁也行事猶所載也心不正事偏重失平然而涉世無患者未之有也蓋濟川之道盡此矣堵君濟川甚賢而文從管楊二禦史巡治江西南粵還臺來使告曰子不能言於吾行邪吾敍堵君之賢且文而止也必非堵君所望於予也果堵君不以是望予而予又有以君可謂兩得之也乃推明夫川之所以濟否者序以贈之君勗乎哉予老矣將歸休乎鹿坡之下疏綫泉放芥舟以爲樂他日聞有龍驤萬斛長風破巨浪使良弼舟楫不得美者必君也夫

送王仲溫湖廣省郎中序

元貞元二年予吏行臺始識王公仲溫淸而玉剛風裁肅然貪惰落膽眞禦史也予歸休林下有年大乙巳甫以憲司掌故來江西而公亦以是年來長省幄客有過予者曰王公潔介絕俗剛直守法每獨行一意惟風憲可矣今爲省元僚與宗臣近戚參可否撓所守以爲同必不爲標所守以爲異將不安則公之久速與所屬吏民蒙澤與否未可知也久之則又過予曰王公不可及也行中書之務劇矣公正言婉導贊顯拂能使私不病公情不傷法相臣之名美而政之出皆平王公之志伸而之施不難逢大饑興發靡遲羸碩肥流逋目歸戢戈櫜弓姦消伏爰自江介達於海陬單行獨憩罔有怵戒丕休哉吳粵之人相慶未始有也吾疇昔之言過矣孔子曰君子和而不同周書曰必有忍其乃有濟昔誦而今見矣客出予欣然久之然未嘗以語公也明年璽書命公攺佐湖廣省於是兩道師牧守令吏民士大夫之賢惜公去皆愁騷失據如不終日則客之言其弗信矣乎予觀於古晏平仲叔向子產之倫以善調揉諸侯世卿使無失政而愛直利洽於國人載在方冊後世唶唶謂不可及以王公能事觀之何不及之有哉乃序客語送公以賀荊粵且願公施之朝廷而天下與其賜也

送醫教授方實序

民有瘼必有醫孰能醫之曰惟仁者能醫之然今之仕者不學此久矣仁之事孰近曰醫最近然則以醫師理民可乎曰若周考行道藝漢舉孝廉對策由此選者以素所講求爲設施視民疾苦無不在已而何民瘼之有若魏雜用廝役爲令宰則朘民膏血使不聊生固其宜也以醫師理民不猶愈哉今江浙行省以親民薦饒州路醫教授方君方君之學在活人其措心積慮惟人之濱於死是懼推是心以理人於人必有所濟其舉也誠當矣方君家故儒至君以親病故兼讀歧黃之書乃深入微奧人謂君實君因以自號其

可以質神明比縣旁州之疾疢不之他醫皆之君惟恐失君也其不負所舉也必矣醫猶函人也若廝役則矢人也使理民者悉出於行道藝孝廉對策則行省之舉方君爲過矣不盡然則進方君而班於令宰之間必有賢於彼者矣方君之之京師也人皆韙省府之舉能選部之陟明且幸方君之實而今而後不止於刀圭匕劑之近小也多爲歌詩餞之來豫章更求贈言乃序其大如此而告之曰聖朝求民之瘼極矣豈有醫能治之而不使

送李貴大庾縣教諭序【明通之子】

貴李君溫栗如玉進退成規矩言論簡而文聖賢之質也來豫章齋榻幽獨儉約檢束後進範之矣提學異而舉之憲司試可省檄教大庾歸待次過予徵言子生何其祥家庭坐軻愈予將叩異聞於子而予何言然予聞南安治大庾卽周子二程子講習地也子之質可聖賢子之職在教人以聖賢所講習者捨三先生何以哉夫學以明道而學無自視聽言動勿非禮至動容周旋中禮不外乎一身文以載道而文無六經之作其人與其時爾也然推繹其書之言則猶之一人之言而已捨是無以勗子矣質可以聖賢而學迷夫緒猶之徑尺之璧析而爲博瓊十尋之棟斲而爲櫑具也可無懼哉予於江西凡再至其士多以已所便爲學以小異爲文三先生之道彼或敢訾畔其習之痼則囂嘩之思盎背利欲之意突人人復望其眉睫而厭斁之使畢用於世十必八九敗矣至於藻繪鉤棘以爲異者一皆義禮之外觀者不足以畜小兒輩或嗜之終當待之風墻雨壁敗醬之冪爾貴思有以易其習愼勿爲所易可也昔葉正則信三先生之道不及同時朱呂二公之篤也然祠記有確論焉石今無恙貴暇日摩挲讀之退又取三先生之書讀之他日教我以所自得者

送陳子實郴州教授序

大丁未夏五聖天子嗣無疆大服推恩八表爰及多士綸言誕敷士如墜顚崖得千丈縻如患重痼得萬金藥更生之賜也𨿽然貴肆其身者上之仁新美其習者士之事必人人有士君子之行不可徒喜樂之而已此則提學職教者所當汲汲也愚方嘆教授鮮有能以身範人者而盱江陳君子實適被命教授郴州若子實者其能作新必矣作新貴乎實踐履實也講課虛也如屋室焉棟梁榱桷一皆堅良而後赤白炳明則可以庥人而除風雨苟其屋之材率中內腐而徒丹雘其外豈所謂新也子實行不愧古人其學博而深矣是行也將攄其所蘊積吾知其與不模不範者異也維郴以佳山水重昔瑩中伯修二陳公以直道正諫辱居之而山水又以二公重今子實以平日知行之實與其州之士講貫步趨使人有士君子之行則其流風遺思亦將配二公以不磨滅豈不盛哉若夫教孚俗革聲實流聞淸資華秩人爲子實願之者不贅言焉

州誌序

昔漢定四海獨魯不下欲引天下兵屠之爲其守禮義卒使之自下夫魯特以羽分地非有世可

也而魯人不輕去就如此君子哉聖朝奄甸東南江之西惟分寧不卽下聖天子仁卒使之自下當時官吏頗追尢其人豈識有天下者植天常而聖人一揆邪故初特置州二寧之上而民弗便者官吏構言令宰不足以鎭而請之也後卽分寧爲州不特置者以便民也州昔爲縣有志志毀州人陳君孔哲念舊志其先世所撰也且今爲州宜有志則奮爲之首疆域訖人物凡三十卷鉤參互驗文不靡蔓質不略一州之史也於是上接孫吳而善志專陳氏矣志成以書來曰使邦人考風俗企前聞也敢以序發請予聞分寧在太山長谷之中陽降升寒暑代易比他州或少異生其間者气質不盡同由今觀之固已桀視流靡而厚於義矣州昔爲邑蕞爾然文章宗四海行義表當世忠節映千古志不一書州人襲其聲猷一其趨向克其去就取捨之正而歸諸道性命之純則身足以善風俗而風俗不得以病其身學足以美世運而世運不得以移其學禮行之孫出之沐浴膏澤爲今日周公伯禽之魯此邦家之光也明善其先州人也嘉陳君載筆之勤而尢嘉其望州人之厚也乃爲序其端云

送黃君序

昔荀季和見黃叔度曰子吾之師表也時叔度年十四已入師表之目予方慨世無斯人而髙安教諭黃君過予邁粹溫如犀株玉樹瑩絕塵土蓋寺簿公之孫涪山公之子文燈親傳書脈自春一旦試有司範後學予敬愛之政如季和之見叔度也夫教諭云者非戴記所謂教以事而諭諸者乎謂之事者非空言也夫子無行而不與二三子是也者人之所得於天師非能有所付畀益之使自諭其所得而已孟子謂以其昭昭使人昭昭是也諭於心事軌於身故師道立則善人多而天下受其賜彼講說之扶記問之誇衒師道不此乎在彰彰明也漢承周衰及秦滅學之餘百氏雜家與聖人之道並傳學者罕能治心養性知道之要而叔度獨有得於此其言論風旨無所傳聞然能使恃才傲世者勞於瞻忽志淸當世者消其鄙吝史稱其隤然處順淵乎似道若及門於孔子殆庶幾乎此豪傑特起之士百世之師季和之稱豈虛也哉予是以爲君願之君之過予也不彼求贈言顧予言不足薦也君家所有更贈君

齋盧公文後集序

易坤爲文而書雲天命弗僭賁若艸木艸木麗乎坤者也春流八埏華映九州島雕葩傳色錦重綺錯掇而視之無遺巧焉夫天命卽理也斯文理之形著也或者執枯槁以疑穠灼曰理不若是弗思耳矣夫子之言文曰炳曰蔚曰煥曰郁又曰言之無文行之不文不賁若乎哉涿郡齋盧公天才

評古今文得失如金合範矢破的又絕識也凡爲文盡棄古今拙陋之意𨿽抽英搴藻窮極絢粲而與化工侔巧不失自然玆爲妙矣咨諏所至又詩城騷國江山澄麗蘭芳潔楚辭晉句領未盡若有待也乃遊心放目而盡得之故篇什尢超嘗一入翰林復擢外使逢衣之士咸謂宜在朝廷弘文佐理必能聳聖代於唐漢之上以追煥郁之盛不但名一家言賁若於儒林文苑而已也公文自爲序而明善弟嘉善得公近

爲別集疇昔公嘗謂明善曰子知吾文焉得無一言乃識其大於集端云

送葉士心序

至大庚戌卦直姤之月丹泉葉君然谷中徵言將北遊予不復辭蓋六合同軌

三紀東南士何可不北遊也予讀禹貢凡建炎後諸解者於河濟與夫積石龍門逾河諸山疏其決復伏見脈絡面勢或不合行不踰淮故也君學該洽於數知來仰觀俯察一皆務造其極則玆遊何可已也又有不可已者君曩年之宣城部使者援郭子儀例字君以君名予爲說祝君志道在思無邪君從祝規不忘方徯得輿俄枉覆盆可謂無妄之災矣夫有無妄之災亦有無妄之吉無妄曰無妄往吉則玆遊其可已乎直不疑長者也馬周王佐才也以盜金棄不疑則破吳楚之功不立矣以月資格待馬周則以明佐聖之美不彰矣在朝之毀有明之者逆旅之困有亨之者長材素履不可沒如此斡流而遷或推而還屈伸之相代也遇合之不期也銷熄誣謾發揮蘊抱其不在玆遊也哉豈但有得於山河之壯觀而已哉太玄之遇以象姤也次五曰田遇禽人莫之禁測曰田遇禽誠可勉也釋者謂猶士遇知已多得天祿無禁止也君行矣以其時占之則可矣故以無妄之初九遇之次五爲君勉

野嘯吟序

山房王君吟成集題曰野嘯夫嘯著於詩於春秋戰國漢魏而晉人尢尙之發妙聲於丹唇激哀音於皓齒飄遊雲於太淸集長風於萬里誦此則嘯若可得而聞也善嘯者莫若王世將倚柁樓神气甚逸則嘯故山房君家聲也今而野也何居世將殺徵士皇甫方犯淸議附處仲失臣節山房君野嘯蓋貴野鶩意也得之矣𨿽然嘯可野也王仲宣詩爲刪後一大宗昔人稱爲五言冠冕詩不可以野則捨仲宣安仿哉劉越石善嘯而詩有淸拔气評者謂原於仲宣山房君仲宣其詩而越石其嘯則吟嘯兩得之斯稱其集之名矣集中多佳句諷味屬饜至於妙響動林壑如數部鼓吹者暇日當箕坐山房商略終古以請

送胡君序

歙胡君郁文親喪未竁語及輒然予家方左嚬右吟稱貸四出助之不能多也君重請曰親喪固所自盡然不肖孤釁卽罰重天不須暇之連二失二親痛巨力難欲不鳴號於人不可得願重扳子一言儻有哀之者予辭再三而君弗捨則思夫凡民有喪匍匐救之此言何謂也歧人我而言則我於胡君無與也溯乾父坤母而言則我於胡君豈不猶兄弟也哉乾坤以生物爲心人得乾坤此心以爲心故惻之端在人均有而尢易動其推則先胞而後同與怨婦之詩流出天理曰凡民者豈必鄕鄰但耳目所接救之不敢緩也若郭元振範堯夫是已放諸四海此心同此理同而逆謂未必有斯人者則予不獨胡君之罪人也力有餘有不足與有丰有殺奚必錢四十萬麥五百斛凡有以將其惻之發者是卽郭範也已此乾父坤母厥初生民之本心仁人君子有戚戚焉若斧若堂雲橫煙冪胡君得所欲也夫九有所感也夫仁人君子有令名也夫

送馬貴權江州化主簿序

不冒貨廉也不幸爵尢廉也今天下眞廉固不少亦有矯爲廉以要人爵者且冒貨者有懲而幸爵者無沮彼有所懲而不爲此無所沮而不處也非廉之尢而何吾見廉士罕見尢廉者則尢罕故丞相馬公之猶子貴權君尢廉之一也至大庚戌君嘗州教授秩滿與君有雅故者適柄用欲擢君而忘君名之下一字則以上一字爲君名任太常寺太祝君不就遂調江州化簿以歸其冬郊太常姓名召執其事則君南歸久矣偉哉凡今遏義命捐廉恥冰須塵面伺候公卿之門皇皇然惟爵之幸者聞君之風可以少愧矣且今之臨民者不徒朘民之膏以爲且蹙民之力以爲梯君有倚云之梯而不躡其以民爲梯乎不以爲梯以爲餐乎化之民何其幸也君將之官不鄙徵言君度越如此而予何言𨿽然按志江州治化而濂溪周元公故宅距城十里元公初爲分寧主簿有獄久不決一訊立辧眾口交稱之凡居是官者所當師仰也元公率性備廉特其一爾故黃太史雲溪名不足以對茂叔之美今君尢廉矣居元公之官未元公之世而又近元公之居爲政精嚴恕務盡道理亦景行之而已廬山𨿽髙可企而齊濂溪𨿽淸可澄而匹也他時金聲玉振一府皆傾厖臣碩輔如呂政獻趙淸獻者薦之朝畀使者節君當就勿辭

送畢敬甫序

千里民社之寄重矣經畫教令閱簡書所以佐夫任民社之寄者豈輕哉幸而司牧賢也民嚴之若師保之若父母也淸映雪明侔水鑑也而幕僚又賢則九重澤速於置郵列城皆然而天下治平矣其或作牧者徇私忘公利已病民民孰敢與爭是非敢與爭是非者獨幕僚爾必幕僚賢也彼𨿽欲徇私病民也十事或四五沮勿使下則民亦職有利哉否則淪胥以鋪千里阱擭如矣然則經之設系政之臧否民之休戚顧不重歟若畢君敬甫來爲饒幕長蓋饒民尢以爲幸也君淸絕請托明照獘軫民一本衷惻三載未嘗少渝於初其解紱也無有不願其畱惜其去者興去府士民以事接於府者鮮而惓惓若此何歟詩云民之秉好是懿敬甫所以感觸其性天者豈徒然哉唐史稱畢構修潔獨行治術爲最天子有璽書袍帶之賜今聖主登庸賢輔將開平治必拔俊良敬甫官箴幕辯彰灼如此佩盛美以往授官益崇庇民益廣而邑士民顧欲斂於千里圖其專不圖其咸予知其不可也他日士來告曰民賫咨涕洟欲借畱不可得也士則能爲歌詩道願畱者之心而泄其思也詩若干首矣子宜序年月日序

送徐文節鷹房提領之黃州序

予方休官絕肉思與世外君子遊而宗人文節奉檄提領鷹房打捕之齊安求詩予不工詩則告之曰蘇文忠公方山子傳云方山子光黃間人也前在岐下見方山子從兩騎挾二矢鵲起於前使騎射之不獲方山子怒馬獨出一發得之蘇公落筆如畫方山子豪特不之態遂奕奕在人目睫公又謂光黃間多異人往往陽狂垢污不可得而見傳末深致意焉何代不生才謂齊安今無斯人不可也夫人不在城市在林藪君以搜狝林藪爲職將必有所逢得若人焉肯從君遊必能開君之見易君之識拓君之器而今所職掌不足以縻君矣予又聞前代聖王不貴熊羆虎貔故田而載渭濱之老我皇撫運聰明齊聖匹休姬文君儻見異人焉以姓名獻比於獻珍禽獸以爲恭敬者何翅相千萬他時君欲逃薦賢之賞不可得今所職掌必不足以縻君矣予欽遲君故相語如此客有笑者曰子之言迂之甚者今夫詭遇獲禽者謂範我馳驅爲迂不獵縣貆者又謂詭遇獲禽爲迂人欲無涯凡仕今世者往往偭迂趨巧文節以鷹房打捕爲職子乃語以不狝毛羽狝人物況見異人不可必子之言迂之甚者予俛而怍仰而嘆曰詭遇獲禽吾不知不獵縣貆吾愈不知知而不告過矣不知而不告吾過易辭也予休官絕肉壹不知仕今世者之如此也客之言是則予言非矣𨿽然姑筆以授君儻見如方山子者出而就訂焉

送董師文山長之齊山序

山長董君將之齊山過予徵言夫齊山有長由前代以來爲講明道義設也秦漢而下惟董子度越諸子正其誼不謀其利明其道不計其功兩語爲後學法程夫道本有功義無不利然欲明正乎此乃謀計乎彼則人欲爲主天理爲客久之壹是人欲而天理忘矣故日用動靜之間學問思辧之際俛焉孳孳惟道誼之爲務而通塞得喪不入乎其心𨿽賢科方開程試之文必本仁義必尙忠孝又皆躬履乎是而非空言夫然故他日由學校出者必正人修士而功利自足以及物此今昔設長之意君之任也按齊山或曰有十餘其髙等故名或曰以齊映故名映碌碌得君他時冀復相乃掊斂以中帝欲藩鎭進銀大瓶髙不過五尺而映獨八尺其爲謀計如此使山果以映名君見山如見映以之內自省可也所思齊者其董子乎君爲董子則爲士者必見君而思齊矣君家有壽俊爲道義表予欲效陳亢請異聞而未暇乃以君家所有贈君贅也予寡陋故也𨿽然諸齊等如是而止岱嵩衡華齊山莫與齊也人與山殊出乎其類拔乎其萃由一人之人爲億人之人兆人之人在我而已秦漢而上孔子賢於堯舜誰謂聖厲其庶而安敢以醇儒畫君哉

盤澗先生文集序

宋文章不及唐唐專門多宋惟六一南丰半山二蘇數人而已以文粹比文鑑可見矣然則五星聚奎無乃不驗乎易曰天下文明又曰觀乎人文以化成天下所謂文者禮樂書詩易與夫記事之史是也明者人無不習而粲然日用常行間所謂化成也周程繼孔孟朱子集大成聖經賢傳自漢以來穿鑿傅會爲之一洗若日月宋之所以度越漢唐斷斷在此摛章繪句云乎哉善論文者莫如南丰謂自唐虞以來至秦漢之際異人殊世其文數萬而其所發明更相表裏猶一人之說理當故無二也然則文明而天下化成者其不以此乎後之作文者篇爲新說說有新語然觀者不足以畜習者遂至於喪志此則建洛之所斥者吾鄕從考亭者三君子而盤澗先生董公猶丑章也其五世孫盤集公文二十卷示予予受而讀之其所發明相表裏者揆朱子猶一人之說也三十年來新說新語益眾甚者詆訾建洛天啟聖明科舉用朱氏四書他經兼用伊川胡蔡氏可謂得成化之本矣公之文遂彰明於世乎欲升朱子之堂而入其室者此猶牖戶也𨿽然知行盡其性得失付之命不患得而習之不得而違之然後文明而化成可冀也不然口耳以徼利意趣不過符讀書城南則學爲何事學者於天下何補其偭考亭甚矣豈聖天子表章之意哉以語盤盤拱而請曰幸筆集端繼今讀斯集當益有味不獨盤也

送董季眞入建蔡氏書傳通釋序

故鄕先生深山董公壯老劬書筆著甚夥孝經注及九蔡氏書傳通釋其尢盡心者令子季眞走建陽孝經注小學快矣他日復欲往書傳通釋過予徵言當深山著通釋時科舉未復士壯者遷業幼者束書嬉敖深山獨兀兀風欞雪案邊若無與於世者詎意聖神首出文運丕開命習書者用蔡傳哉昔蜀山人知明日客來消息深山豈亦預知今日開文消息邪予方倦筆墨坐客亦謂季眞得意再往先民所愼予跋涉數百里徒手資諸人事未可知季眞色不怡予曰盍筮之筮之遇蠱■■【巽下艮上】之巽■■【巽下巽上】乾父之蠱用譽幹而致譽吉矣蠱互兌震兌金卦震木卦金從木鋟梓象也巽互兌離兌講習離文明傳習象也巽九五曰貞吉悔亡無不利無初有終先庚三日後庚三日吉無初謂著書時有終謂際今日且後丁巳又三庚申又三癸亥所謂先後庚者是三科四方學者吾邑友朋或季眞必有資通釋取髙科者蓋子之先君子究心此書若先知之今易又告矣於是坐客相與臨策而嘆咸曰亟往勿疑予乃錄其辭爲序

送汪子中序

聖朝建學設科務得眞儒臻善治上嘉虞周下陋漢唐丕休哉千載一遇也如陽春布濩崖

谷荄粒無不翹達於是予弟之女之夫汪子中以嚴君仕於京師往省焉且階以學於國學行有日予重告曰四十年來人指金臺爲速化地往往慕題柱棄繻之爲甫級分寸則傲桑梓棄糟糠若此者未出門而先疚於其心未報國而先害於其家也今子中之往將學於國學則其志念決不類此予聞無爲小人儒之謂眞儒先自治而後治人之謂善治物未格知未至人之所以爲人者百未究一二其敢曰眞儒善治邪厥今命教冑子俱第一流人所以教者予不敢躐越而談然傳習居三省之一則弟子事也南軒子張予曰習之有斷絕者心有以害之也心過難防一萌於中而習之功已不續矣旨哉言乎學者效先覺之所爲以碩師而傳以心爲嚴師而習庶乎君子儒哉其於治人必有補矣子中學篤倫明業精行成日想慈闈之嗟季復辭嚴侍以南徵使邑人攺視曰國學造士有如此者信可爲後秀之準程豈止閭裏之榮而已子中勉旃

送董仲縝序

前代千里之生殺予奪系乎守守據案操筆吏常離立不敢視百里亦然故擇官而郡縣治今則官與吏參決擇官不擇吏不可官少而吏繁𨿽愼擇欲其盡才且良難哉天開聖明路府州縣秀才生員充吏此平治大機要也儒生顧惜終身畏法尙義受財鬻獄必大減少又土田市井風俗利害非其少長之所聞則其鄕先生長者之所告一旦出而佐賢守令之設施慮畢力蠲民瘼之所急不待旁諏熟察而後決郡縣之治不猶運之掌乎吏者官之臂指得良吏則力省而治最賢守令將汲汲焉吾知秀才生員無畱良矣吾邑仲縝董君省檄在路吏伍中予知其良也君有母末疾沈痼家貧甘旨藥石無缺如是者有年疾愈人謂孝感去年春邑經理田糧官每加步七十君田糧最少控於朝廷差來官止令百姓自實供報夫事親孝見義勇爲爲一邑長利非賢何哉君他美甚眾如復初庵書院養士田皆彰灼在人耳目者一日過予言曰僕𨿽在吏檄中然日聞求補吏者坌集上之人得無厭薄乎進退當何如予曰良吏乃賢守所汲汲也予固言之矣今郡侯之賢聞於東南士民惟恐一日大用不得斂玆土子曰居是邦事其大夫之賢者況恭上命而相助爲理此亦君所宜汲汲也乃敍以送之從而歌之曰吾侯之公兮水鏡同兮今子不往後將誰逢兮吾侯之偉兮顏範比兮今子不往後將誰事兮食葛制子愼毖兮風積霄摶予欽遲兮

送李易仲石洞山長序

古贈言者躬行之助而非口說之諛後世蔚文新語而已易仲李君爲石洞長將行徵言辭不獲則思石洞學者昉得新貢士爲之師師在溫故知新不在記問予爲易仲得標準焉豈無他人莫延平先生若也延平如壺秋月瑩徹無瑕考亭從先生遊自謂每一去復來則所得必益超絕知新之積成已裕人有如此者然延平未嘗爲講解文字其言曰讀書者知其所言莫非吾事而卽吾身以求之則凡聖賢所至而吾所未至者皆可勉而進也延平之所以爲延平上承河洛下開考亭者在此後世儒者吹文義之毛而染功利之指天理其冠服人欲其鞶囊者可與延平同日語乎四書所以藥凡愚爲聖賢然口耳者猶之未咽而吐卒未能效天啟聖明進士業先四書自漢唐以來未有然爲士者身履之以輔世長民則可筆傳之以嘩眾取榮則不可雙先生不踐場屋今科舉先四書則士者不當自外場屋朱子云非是科舉累人自是人累科舉此一言可深省也條儒先之說以收科而異時賄政市獄無以異於刀筆之仕者豈惟累科舉且累四書矣易仲粹整沈篤前瞻延平可謂有其質者也肄與人同簡而行不與世俗同條學與眾同方而達必與聖賢同域凜壺於塵窖皎秋月於暗室果能此道豈止於石洞有光而已

西洲詩集序

西洲胡君少有詩名東南長而中州巨公如盧齋姚牧庵皆翹企譽贊其得意處落筆數百千言不休如河決海運橫放亡極惟盛唐時髙適岑參諸人筆力閎贍有此君宜頡頏其間下視郊島寒局步顧影不足道也予嘗論詩自漢魏以降大抵沈浸乎山樞蟋蟀其托物引興以紓長寄永慨皆祖離騷蓋變小雅之遺聲也謝安石階庭言詩遏舉楊依依以對而安石謂不若吁謨定命猶辰告安石之志在廣哉熙熙乎曲而有直體者或者反謂遏爲得則非矣又降而唐晚束字五七而雕飾無遺巧於是楊依依之遺聲乃復盡散而雅幾乎絕賴唐杜氏韓氏詩行世不宋黃山谷陳簡齋茶山振微引墜式克至於今日數十年來何地何人不詩若以五七言珠穿綺簇莫能相尙獨西洲君雅麗汪濊如千載一人歌庶幾廣哉熙熙气象並時者乃始辟易君自謂以選爲骨而其髙處若不相似予疑君別有根極他日君過予曰僕嗜吟甚不可解於心然謝艮齋有一言爲文人無足觀矣未嘗不三復斯言以詩人名豈吾志哉予爲竦然敬畏信君詩文之外所造深矣如是則合志安石以邁刪前孰禦何但髙岑之與倫

余湘甫宜庵序

余湘甫星談而市號宜庵今年將築宜庵端齋王先生諗人以其

多助矣湘甫復徵予言予謂湘甫號宜庵何謂也湘甫曰僕鉤簾坐肆客常滿各語以所宜夫金火剛而水木柔攙槍惡而景星善人稟得其偏而不能矯則害於而身是故剛者語以宜柔柔者語以宜剛惡者語以宜善善者語以宜勿爲柔善他皆類此至若長民者宜愛執憲者宜明愼躁進者宜徐狂馳者宜靜富宜勿斂怨貧宜勿過求子宜孝婦宜順兄弟宜友僕躔星度命觀所稟受審所趨向拳拳語之此所謂宜也若僕之所宜僕不自知也世非弓冶工不可世不耒耜農不可家無十金之儲商又不可昔者嘗吏於縣矣人比之倚市門秣驛惡乎可是以在此不知宜否也予聞之竦然曰子之不知乃眞知也古人誦往聖道術者不在朝廷必在卜數之中此宋忠賈誼所以一遇其人而忽然自失也天地曠曠物之熙熙或安或危莫知居之子居甚宜又居人以所宜其號宜庵不亦宜乎人宜多助築庵以居子予方宿春役𨿽羞姑爲之倡云

白雲察罕平章賜白氏序

賜姓命氏其來自古平章白雲公才猷超卓聖天子眷禮優隆因公告老賜白爲氏自今至於永世自一身至萬子孫昭受寵錫河山帶礪苗裔永存丕休哉此人臣非常之遇也中外名公卿大夫士詩而序之詳矣僉事黎君介景君來言曰子名能文辭者此獨無言不可予辭不獲命而繹夫子涅而不緇不曰白乎之指而言曰天下之物干革羽毛絲縷未有涅而不緇者涅而不緇惟玉而已是故玉之貴舉世無以加君子於玉比焉乃今聖天子賜公白氏豈非以玉比而使其子孫世世不可涅緇也哉予聞公處通顯如韋布一旦致爲臣而歸淩雲抱月遺埃壒之混濁舉凡天下之無足以公者昔唐白太傅淸修忠諒爲元和名臣光耀簡冊今白雲公淸修同其退又同白傅不得美其受氏也可謂榮且稱矣𨿽然此家法也自今以往子子孫孫必也繩武紹淸白以傳家精白以承君然後不負賜氏之意不墜受氏之美一或涅緇則非白玉之白非白玉之白則白斯下矣由是觀之公之受氏可謂榮且稱而公之子孫可不勉歟黎君要予言夫言不足以世教𨿽工無益故云爾然揚聖天子丕顯休命以勉其子孫者亦豈非公之志也乎

贈又元吳君序

新安吳君孔亨以相字名江西四十年定猶豫決吉凶成敗蓍有不及蓋易卦深幾兆芒微不若孔亨之言明白而易知也夫物生而後有象象而後有滋滋而後有數人作一字象也有所闕不成某字有所可成某字筆訛乃類某字滋也由是吉凶成敗出焉數也又六書有指事有會意有假借此字問某事指事也視其缺與其可會意也筆訛因假借矣子觀孔亨相字大要不外此但孔亨聰悟絕人鋒銛機熟人不及也然此不過程邈王次仲字秦漢以下字爾若籀文若科鬥若鳥迹不知何以相之厥今綸綍揚廷符印它官白麻黃牒爛然天書在諸字之右予語孔亨此字敢相不孔亨曰子前所言得吾相字之麤爾世間萬法不出陽五行以字畫求之從則上陽而下衡則左陽而古方平爲土曲直爲木流動爲水橫斜而銳者金上騰而銳者火來客有陬隅日辰有休王吾以此相之若籀若科鬥若鳥迹皆可而此何不可所不可者一代聖作絕出古今艸茅賤士訾相之則罪也予答然愧君言齋盧公號君又玄由今觀之揚子云識字比參陽六甲故玄孔亨相古今字究測陽五行故又玄齋眞知孔亨者哉君徵言因書以贈

送劉君序

聖天子開億載太平設科搜眞儒興善治六合詠仁萬世誦聖猗歟盛哉丁巳秋試士如制士歡欣距躍上饒劉君自謙之子埜踵門言曰家君宦役湖海命埜守閭今者母命之曰汝祖擢上第汝祖預鄕貢世爲儒家宜就舉圖襲世美埜居行將焉從敢決於先生予曰試士詔書也子又重以母命子之母其聞陶孟之風而興起者哉世科宜繼世宜懋世業宜修懋業修科未有不可繼者子之母其屬子也不淺矣予聞子之家在長川大谷之中英秀淸淑之气磅礡郁積異甚子之大父大父收科策名𨿽其材越軼儔類亦其地靈發泄然也數十年郁而未泄安知收科策名不在子子往勿疑往而捷明年對天庭分天職予之告子又當有進乎此者

送董禮存信州儒學教授詩序

禮存董君教授廣信儒學君先爲初庵書院長邑人士嘗坐講下故爲歌詩餞君俾予序所以洪惟聖朝興學崇化思得眞儒致善治匹休三代賢科先子朱子四書道至隆也昔子朱子倡道南方難疑答問具集中惟君家宗老盤澗先生穎悟渙然最爲髙弟君今日泮黌所授受必原昔日雲谷所講明木鐸載揚如久閉之雷坯封皆驚久旱之霖焦皆榮此予所以爲廣信之士喜也矧君號禮存禮安所存豈不在視聽言動間乎夫四者之不敢忽以正身也未及正人也然卒之身正而人莫不從者蓋天理人心之所同有倡之斯應道之斯行矣此予所以尢爲廣信之士喜也然禮存有要道子朱子答盤澗書有曰敬之一字近方見得伊洛拈出眞是聖賢端的要妙工夫只於此著實用工不患不入聖賢之域旨哉言乎此非禮之所由以存者乎此君家宗老親傳第一義君應爲學者言予不應爲君言然四十年來贈言者例尙新語若此者指爲陳言腐說更詆訾之此子朱子之學所以晦而聖道之所以不明不行也孰知陳言之爲精義腐說之有妙味故𨿽君家所有而予敢更贈焉庶幾廣信之士知精義妙味之可喜則說樂將自此不厭而非徒喜也廣信號英俊所聚義理之宅紹興大魁汪公則子朱子畏友紹定大魁徐公又子朱子門人陳君文蔚髙弟徐巖巉絕之境鵝湖淸幽之濱必有樂緒之學而人不及知者儻肯爲君一出其於君之家傳當有不符節而合者則君之喜又當倍於廣信之士之喜也嗚呼眞儒善治非口耳筆舌可及也聖明之思治切矣教授之官守治矣尙勉旃哉詩凡若干首是爲序

送彭皆春序

廬陵彭皆春純明篤實君子也扁其齋曰寓橘齋史公書之君最爲雪樓程公所賞識然蓬轉於廣右海南北邕管兩江之間得一冷官如獲石田今又萍寄豫章將歸廬陵上章貢靡騁靡定而冉冉老矣客或笑曰君寧終身寓邪名之不可苟也其有今日宜也予曰不然人在宇宙間皆寓也而彭祖乃以久特聞人暫而彭祖久君之寓不有羨於此哉今之靳君者豈不以軒冕之來之晚乎夫軒冕外物之寓乎身也者其來不可卻其去不可止不我寓而彊求之於是有負而致寇錫帶而三褫者是足以爲榮乎人有至榮者寓而人弗之省也何也心爲郛郭而性寓其中所謂天爵良貴也顏子三月不違所以存此也而身則寄於陋巷原憲克伐怨欲不行懼其汨此也而身則托之環堵二人者終身未嘗軒冕而日月千古其榮無以加焉又安知皆春之寓不有羨於此哉形寓於宇宙流行坎止委順而已性寓於心日問主人翁在不此往聖來哲之望而區區爲皆春願之者也異時行方如愚之回壽若久特之祖則君之名齋豈不兩得之也客語塞乃次其語客者爲序

贈徐義翁北行序

虞上下庠夏東西序殷左右學周東膠虞庠皆大小學並建漢擇年十八以上者充博士弟子唐州縣學限年十四以上十九以下而小學無聞宋三捨法行而小學一皆肄簡家塾而已皇元興學崇化陋漢唐追三代外臺勉勵仿古八入小學十五入大學皆訓導之自皇慶以來東南學校誦弦聲風動雷矣不休哉然勞倍則功倍勞半則功半逸則罔功者惟今之訓導爲然不徒譊譊而已視其眉睫而閒其鴻鵠將至之心如羈騰猿如馭奔驥稍縱則敗圯類有矣其視唐宋倚席者惟評其詞藝之髙下其優劇相去不亦哉初外臺擬訓導滿三與正長不果行省擬與諭錄又不亟嗟夫倡而不和教而不行未必不由此也此提學者之憂而予末如之何也已予所不得已於言者臨川徐義翁職龍興路學訓導滿三弟子以蒙入者以出以鈍入者以銳出其功如此其勞可知矣乃不得被半紙之授沾斗食之祿則慷慨欲北行或曰今朝廷方重名爵義翁之行遇合未可知爾予獨以爲不然夫器玉者純於玉則知其賤不免於用則山石皆待沽矣食功者止於梓匠則路人知其不與不免於饜路人則毀瓦畫墁皆求飽矣今義翁其材玉也其功梓匠也任選舉者不用義翁將器而食路人乎非所以重名爵也其必不然明矣其用義翁必矣𨿽欲勿用珩璜琚瑀尋引規矩其捨諸延佑己未三月甲申

送鄭大使之廣東序

廉訪使卽漢刺史職也漢王陽爲益州刺史行部至邛郲九折嘆曰奉先人遺體柰何數此險竟以病去及王尊爲刺史至叱其馭曰驅之王陽爲孝子王尊爲忠臣予以爲叱馭是也王陽爲刺史將指行部謀身可哉予所爲評其是不者方今庾嶺南談者以爲偏且風气異中州仕者不欲往往者又欲不久居故於其職業無憂且勤之心由是民俗日益荒陋倘有賢刺史如王尊者忘其身不怠其職爲朝廷剪鱷之暴橫均雨露之偏枯易其荒陋納諸良馴此誠南粵大幸也予耳目所接者廣東廉訪使者如王陽以病去者多而叱馭者少官吏積玩赤子或爲龍朝廷乃命河南行省左右司郎中鄭公爲使蘇息存全之惟公慷慨直前不以偏且爲疑也夫其恭上命如此軫民如此祝融海若效祥介祉必矣而何火堆炎嶠之足憂哉或又言風气與中州亦不甚異食有海之百物果有丹黃蕉花有素馨山丹其人少爭訟喜遊樂使者無以南粵視之則嘉政美俗與江東西閩浙不異自公此行始矣

送張伯髙郎中紹興路總管序

江廣地方數千里出鎭者貴戚近臣政令惟元僚得可否之至於和如鹽梅諧如宮商相臣之名美而邇迓衡元僚之志展而丞庶蒙澤若此豈易能哉予讀左傳國語見鄭公孫僑凡貴卿顯諸侯獨能開導調揉使底於道意後世未必有繼之者來江西昉得伯髙張公公持平守正審情切事中於時病合於人心予非彊附之古人蓋今人弗及矣𨿽然言出而人孚者必行孚於人者也公孫僑曰君子長國家者非無賄之患而無令名之難伯髙從事斯語蓋久毫饋縷謁揮斥戶外以故上而敬下而順𨿽有抵牾卒皆信從若此豈易能哉異時雍容廊廟吁謨定命猶辰告吾知齊賢士遜輩不足爲伯髙匹也公被璽書牧會稽行有日兩道官吏士民愁蹙失據而相臣尢戀惜之昌黎送陸歙州曰斂此大兮施於一州今其去矣胡不爲畱似爲今日發然予謂人之戀公者猶負暄者之戀冬日也方暘谷初升光景下燭則墻隈捨畔有私其燠者然正中遐邇畢照則向之私其燠者亦無不被焉江廣會稽猶墻捨畔也冬日之愛先曝而美矣他日公吁謨廊廟尙得與六合八荒同此美曝而安用賫咨涕洟爲哉公之行也俱士爲歌詩以著去思而謂某曰予盍序其所以不得辭

陳文穆收堂序

三代而上書不多而聖賢多三代而下六經諸子百家梓刻日傳萬紙書不少而聖賢少夫何故收書者貯之庫笥而不貯之虛靈之府神明之舍故書自書人自人此大患也饒康山陳氏宋初獻書一監賜號淸白處士後嗣子孫決科預薦世爲淸門收書益富陳君文穆之尊翁扁堂曰收而又以名君之子於是江東西名人勝士題辭賦詩美之甚眾復扳予言予謂書載聖賢之言行爲多孟子曰誦堯之言行堯之行是堯而已矣此言豈欺我哉中庸論學而知之者以博學爲先則書非兼收不可以篤行爲要則徒收烏乎可予嘗陋李淑邯鄲圖書十志五十七類而其所以訓子孫者曰汝曹善承之世守之毋爲勢奪毋爲賄遷噫豈有博學篤行明彊之君子而可以勢與賄遷奪其書者不飭之以其本而防其末如李氏之云書直玩物爾嗚呼矣昔彭世昌謁考亭問所爲來曰象山書院陸先生不藏書此來爲求書考亭曰緊要書能消得幾卷何必役於物此言眞有味予老矣不喜爲無益之言因君扳予言不覺傾寫及此此以三代人物期陳君父子也豈不得其所欲也夫豈以予言爲厲已也夫

送陳質夫察院書吏序

若稽古漢陳咸以劾石顯聞唐陳公以斥廬杞聞宋陳瓘以彈蔡京聞指佞觸邪一姓擅之爲宇宙瑞物盛哉任風憲者可不企齊而況有嬀之後乎陳君質夫行介潔而材敏達從事湖南北江西憲治風軌卓然選陟爲察院從事六察之柄得玉雪其躬者佐持之斯宜稱矣江南自孫吳來中間自爲國前後垂五百年其材非不多然躋世小康亦無幾爾豈物眾地大平治之不易哉聖朝奄甸東南分三行省而一行臺董正之其嚴且重可知也江南之望平治者獨盻盻焉於此又可知也年來冠豸驄極天下選人謂鶚橫秋鳳鳴陽凡所建明若重名爵澄吏籍令人耳目蘇醒質夫此時執簡泚筆以先後之如王良造父駕輕車就夷途而飛黃騕褭爲之驂服也積日月厲操行一旦有官守言責於子康慶復瑩中三君子有光必矣君行有日學校朋遊爲歌詩送之而虛捲端以告之曰子宜序予知質夫久雅欲薦君家所有以爲祝規不復辭

居胡先生文集序

辭所以析理辭修而理明是以謂之文也後乃有追琢組繡以爲工者未若四十年來詭經反理鉤棘斷續罵譏調笑之甚也予於江西凡三至慨此久矣若居先生之文雅麗光潔激昂曲折理未嘗不亙其間蓋卓然獨異於並時名能文者之文也夫萬形皆有獘而況空言苟無理以本之欲其不朽得乎先生之文族

鋟傳之其外孫羅君扳予題辭予謂不求人知而求天知不求同俗而求同理此先生四十年超然異於人者如愚喜拙緒在焉先生賦之此天理融一之驗謂斯集不長畱儒林文苑余弗信也

送李粲然崇仁丞序

聖天子設科擢用海內孝弟忠信文學之士戊午康山李君粲然中其科調撫州崇仁丞蓋自漢至唐宋無不以廷對入官爲榮𨿽尉簿凡刺牧無不興爲禮利足以及民祿足以逮事育故榮也今頒祿不如古往往空乏其身事涉興利除害官長洎典案牘者輒能拂亂吾所欲爲𨿽苦心志無益他日以事詣府吏摩以肩不顧揖庭立與府史無辧督賦役懼失期會則勞筋骨餓體膚無不有矣方李君未收科時饘粥之養魚菽之祭可無外求味先聖之遺言探六藝之微旨有以足其樂於已乃今一旦去士君子之林而夷於府史之間捨自肆之安而踐乎拘迫之地若此者其足以爲榮邪𨿽然此孟子所謂益其所不能而異時勝大任者也子夏曰仕而優則學先儒謂當其事者必先有以盡其事而後及其餘予願君暫息乎其已能者而勤乎丞之職業身𨿽空乏而毫饋縷謁絕之益嚴興利除害彼𨿽拂亂吾所爲吾終不相與得罪於民寧勞筋骨餓體膚而不使失期會夫如是則榮𨿽不足藉而辱

矣天理不可公論未嘗瘖錐穎呈露聲實流聞而大任於君乎屬必也夫市獄賄政搰泥揚波四目四聰電視霆怒故設官取士爲蒼生一洗之李君可不欽承乎哉唐循吏李素立蒙髙祖恩顧特異有司擬雍州司戶帝曰要而不淸攺擬祕書郎帝曰淸而不要乃授侍禦史後竟封侯此循吏大任之踵武今日之不足於榮者安知異時不赫赫於天下後世乎

送方方山教諭序

邑教諭方山方君席五年偶予入湖北憲幕校文江西繼又提舉江西儒學未嘗得從容接緒言也予方致其事而歸則代君者至而君且謁選去矣廣文官冷而邑學尢冷惟講學爲宜書言惟學半予不知君自程督何如然望眉睫比五年前益和粹篤實且教鄕邑甚不易能使雅人勝友爭爲詩以惜其去則講習之相悅可知矣君去此必爲正長古者仕而學學而仕相爲無窮其學也非章句誦說之謂其仕也非富貴利之謂立人達人學卽仕也尊美屏惡仕卽學也由正長至郡博士非有獄訟求情察辭之勞可以大肆其力於學學進矣仕未進猶進也仕進矣學之進者未至焉猶未進也昔幹淳間方公崧卿由教授越州後累秉麾節葉水心稱其博於儒而以吏得民此仕學兩進之模楷方山君尙企齊哉異時再望眉睫尙得以學古之疑仕今之難質於君而賀君之進也

重贈董仲縝序

董仲縝初奉省檄補府佐吏也予序贈之詳焉不意小卻補州佐史三年未嘗箠楚塵埃間非廉勤疇克爾州乃復舉之府斯舉也可謂不蔽賢州名人勝士詩引筍束俱以介潔材賢稱又可謂賢賢也昌黎謂下不求其上上不顧其下故髙材多戚戚之窮盛位無赫赫之光予尙惜其論未大也苟溫飽則不戚戚矣豈下求其上之志哉獨範史贊王龔能推士曰士進則世收其器賢用則人獻其能能獻已厚其功器收亦理兼天下其利傳而人莫之先豈同折枝爲長者以不爲爲難乎此言眞有味也予評仲縝孝似召南不謀利似仲舒彊直似宣能計策似昭能獻替似允不特府佐史之器也前太守失於舉用當是時殆同於折枝而不爲也然猶可誘曰試其文未試其行今試而無不可昭昭矣按王龔爲汝南太守好才愛士首舉黃叔度陳仲舉袁奉髙獨叔度不屈仲舉後至公輔汝南亦司空太尉以功名終盛位有赫赫之光莫汝南最故並爲今太守願之不特爲仲縝靳一顧也仲縝將需次於府與客訪予林下將筆此重贈客曰仲縝文儒今秋賦在卽子不作之使與鶚書乃贊之使參鶩行子何說以解眾惑邪予曰王諶有言山澤不必有異士異士不必在山澤試之場屋者言也試之官府者事也夙夜之學疇昔之志傾寫於數刻之試而中未嘗有一日效官之備也政體諏於吏可不視其僚自受爵之日爲學制之始比於試官府者固若駕輕車馳康莊矣禮曰儒以道得民要在均之以道得民爾班史傳循吏六人龔遂召信臣明經甲科而文翁朱邑皆郡太守史後世豈有優劣之者哉客語塞因並著語客者爲贈云

送汪子盤山長序

歙爲江左名城汪氏爲歙甲族宋炎紹間汪氏秉鈞持樞者接武盛哉蓋黃山秀甲天下其靈異英特之气磅礡郁積鍾毓如此汪君子盤先大父髙文邃學芥拾科第而弗克顯融融在子盤父子不疑也君來長初庵書院凡七年齋榻幽獨簞食瓢飲晏如爲文務去陳言劬書劇嗜炙模模範範學者無間言一旦代者至由是而官吏部由是而第奉常蓋七年者其學之月而自今日已往皆仕之月也𨿽然古之學而仕仕而學如車兩輪不容缺一方其學也非章句誦說而已修齊治平之本禮樂刑政之經觀其會通所以仕也及其仕也非富貴利達而已去就進退之節經綸參贊之業時措從宜所以學也若夫學焉而以入仕固今日所不免惟其得之也遂以爲足而不復知古者之仕而學或知學矣而所學又非古人之所謂學是以植立之卑成就之陋𨿽貴窮人爵而不足以副蒼生之望厭士大夫之心也然則振起山川之消歇張皇紱冕之缺絕第一等爵𨿽不可必第一等人在我而已學而仕仕而學古之學者何爲古之仕者何施在子盤加之意而已君之解組也邑名人勝士爭爲歌詩寓賢惜別之意而予拙不能詩姑繹古人學而仕仕而學之旨以致切偲之助儻不以陳言視之又以其仕之月爲學之月則君之所至其可量也哉

太原族譜序

太原族譜者王君聚翁所作也王以爵爲氏虞嬀殷子周姬之後皆有王氏而瑯琊太原之王則周靈王太子晉子宗恭之後也其後僑居江左族尢碩蕃今譜斷自歙來興者爲始祖而系之太原者著始祖之所自出也禮曰尊祖故敬宗敬宗故收族古有大宗以收族今宗法弛猶賴譜可以收族也人之言曰宗法弛故族不可收以予觀之所謂弛者特無采地之入以世世合食序昭穆而已其異邦來徙居者卽所謂別子爲祖者也其長子則繼別爲宗者也長子之長子世世承之所謂宗子所謂百世不遷之宗也或宗子而無子則族人當擇近屬昭穆相應者不論貧富以之承宗而共宗之宗子沒則族人皆爲齊衰三月如古禮可也其始來此邦之祖伊川程子則以立春祭之必宗子而後得祭以予觀之斯祭也族人皆不可不與不可怍於豺獺也莫若三月上旬筮日卽墓而祭族人畢集因序昭穆或宗子之力弗及則族人協力具饌而宗子主之胙必均於貧不能具者如此亦足以尊祖敬宗收族矣若小宗則自斬衰而盡於緦麻今之五服之內是也蓋去始祖世數

則不必有小宗四也予平生最病蘇明允族譜引曰無服則親盡親盡則情盡情盡則喜不慶憂不弔則塗人也又申之曰至於塗人者勢也勢吾無如之何也斯言也兒童熟諸其口往往視族人無服者若塗人爲當然矣此大不可也譜引又曰唐長史味道刺眉州卒官一子畱眉眉之有蘇氏自此始而譜不及者親盡也曾不思此所謂別子爲祖子孫百世承之今不特祭不行而譜且不及可乎民吾同胞情可盡於族人乎親可盡於始祖乎今太原族譜出蘇譜甚其大宗可考而知也欲植宗法在舉而措之爾王氏自鹿鳴先生以詩禮傳家可齊公又參扣朱呂二公遂悟朱子全盡心體之微旨爲能蛻俗學而探聖傳文獻相承至今弗墜故聚軒君修譜體道君貽書以序引屬予其惇族厚俗之意亹亹不能自已可謂賢也已嗟夫如蠻如髦我是用憂學而不知道者且不免而況流俗之蚩蚩乎風雨如晦雞鳴不已二王君可謂豪傑猶興者豈無聞王君之風而興起者哉人人親其親長其長予因王君於斯世尙有望也不欲以無益之言塞請乃揆夫尊祖敬宗收族可行於今者而並著蘇氏之失使覽者得詳焉其於惇族厚俗或小補云

信州路邁珠總管陳古靈諭俗文序

人之有生𨿽與物同而四端萬善根於心則與物異或肆情恣欲失其恆性則是天形我以人而我物之也人無以異於物則民大

亂矣帝興王起設官以爲民極政欲使斯民率人之道而異於物爾然所以爲人之道各具其人之身故曰君子以人治人攺而止者教行則刑不用也世官偸牧民者惟簿書期會以爲大故及陷於罪則稽法律以治之豈所謂以人治人者哉廣信總管簡齋公慨然念倫之斁不可不敍舊俗之污不可不新取古靈陳公諭俗文暢闡而警教之以人治人其言反復諄悉可謂得新民美俗之機要矣紹熙庚戌朱文公守漳州嘗此以諭其州民簡齋公系出髙昌地相世相後行乎東南若合符節先儒謂四海之此心同此理同千古聖賢未嘗異者豈不信哉矧上饒號稱賢俊所聚義禮之宅扶植遺緒爲後生法豈無若徐斯韓仲止趙昌父其人今幸得賢師帥警教於其上興仁興讓從今日月冀矣豈但簡齋公匹休朱夫子於此邦有無窮之聞無疆之教思而已哉

送彭幼元贊府序

幼元彭君丞興淸標出俗能幹絕邑人士揚推美實謠來暮而歌去思渠渠娓娓謂君不負丞至元以來未有也恭惟聖天子越度百王合堯舜思得眞儒臻至治以孔曾思孟暢闡堯舜禹授受心法俾大漠流沙之外皆得通習而舉任之自有載籍以來未有予忝校文庶幾得不負天子不負所學者今幼元不負丞非不負天子不負所學不能也予評幼元不負丞崔斯立未免負丞何故幼元任理與長官爭可否棘棘不苟同文書行必當理然後涉筆署苟不當署吏睨曰當署幼元鞭之矣斯立一躡敝迹日哦二松間直屍素爾𨿽然崔斯立未免負丞自謂不負故度越之易也陸敬輿不負所學誠不負故企齊之不易也唐賢宰相多矣獨敬輿者胡致堂推爲洙泗之徒眞西山斷其有宰相之學惟其所學醇正淵浩故其正已格君謀國用人如發敖倉以賙貧乏如決江河以灌下濕沛然無不足也幼元知企齊之不易而向往步趨之不置豈有不及者哉相天下與丞一邑位𨿽不同而理同窮理者爲學之要任理者爲政之本吾知有理而已壓之以丘山而身不屈戰之以虎兕而色不變而況宮室妻妾所識窮乏者之瑣瑣哉此不負所學之大端也不負所學斯不負天子矣四十年來東南士或消聲林藪或未忘爵祿然材學兼茂者亦無有幾人故東南之人望日以輕予甚病之今幸科目搜眞儒使得敬輿一二輩則科目重人望丘山東南气矣故凡以科第奮者予同一欽遲而尢在幼元也幼元之解組也過予別他日以書來曰先生不容無以教之故以尢欽遲者勉焉尙不使予爲空言也哉

送徐方塘上林簿尉序

曾南丰言南越偏且與中國通已千餘年而風俗尙陋吏者莫致其治教之意此論誠然然以予評之豈獨吏之非賢哉自唐以來猶未免鄙夷其地守令以遷謫往者十六七幸而得韓退之子厚則陽山州幸甚而不皆二公也非遷謫往者則東西二大府自辟除視情分之暱而賢不或不暇擇故居官者大率苟且無憂且勤之心所以入中國千數百年而其俗尙陋也皇元奄甸東南五嶺南無復遷謫往者三則擇中有鑑者以禦史擇人而授命下則給驛以遣此事度越百王聖人能以天下爲一家皇元無閒然矣延佑己未外銓而同姓叔父方塘公以欽州教授轉而簿尉上林公學邃材髙幾於君子之不器而不得實用聞命下泛然不爲喜聞嶺南風土之異漠然不以爲憂聖賢用則行先民老益壯公兼有之昌黎所謂眞知輕重大丈夫者公其人矣聖朝所以化民善俗者得公眞不負也然則爲越人洗其陋俗而同於嶺北其事出千餘年之表在公此行斯越人之幸也夫公之行恆所往來者皆爲歌詩餞行而明善猥不能詩故爲之序以賀越人云爾

芳谷集上

●欽定四庫全書

芳谷集下

﹝元﹞徐明善撰

○說

朱明叟字說

朱明叟求字說於余按古文明字從日今文從冏【並見說文】冏小明也然秦漢以來多從冏蓋失其義久矣天地間大明者日也月星本無光得日乃光爾人體性天地心譬日也目譬月星也目𨿽待日月與火而實由乎心故曰胸中正則眸子瞭焉又曰心不在焉視而不見非虛語也日恆明食之自外者月也心恆明食之自外者口體也余嘗中夜以興澄慮內照而千載大而四海微而戶內之煩攘無不見也可謂至明至妙者矣貴勿食之而已叟勉之

耐閒說【閒音閒】

余友黃君聖可號耐閒求說於余余曰天行君子以自彊不息君顧我我揖君坐語甫一刻天行四千九百餘里聖人察焉故惜分君以閒自命不可請更之君曰吾所謂閒不汲汲於富貴利云爾子姑聽乎方少時欲芥拾科第曉倚夜讀燈不敢頃刻閒也已薦於鄕當試禮部惴惴然文墨不足雄其閒勞益甚方是時爲士者皆然不意科輟吾思場屋之文於天下國家無補幸甚休其勞而凡士者又往往不堪其閒有去而技術鳴者有去而賈取贏者有去而結綬於刀筆輦金於縱橫者是數者吾皆不願獨匡坐蓬蒿環堵之中隤然而已所謂耐閒如此予乃攺容謝君曰當世之士得見耐閒者可矣先儒謂科目設而聖賢之學微今科目輟而聖賢之學益微人欲無涯異徑同壑富貴利之情不以科目有無爲損也而聖賢緒不絕無幾矣使凡士者在今日皆如君則斯道猶有望也𨿽然耐其次也耐久而樂上也予聞內重則見外之輕深則見誘之小以彼爲不當汲汲已則閒爲已眞適奚耐之足云他日訪君東湖隨傍花幸爲我賦閒中之樂

張伯大字說

碩之義大也在詩言碩其詁則大也兼言碩大則碩以貌言詁曰狀貌佼好也大以言詁曰美廣博也人貌有碩不碩然人異於物一人足以當兆物𨿽不碩猶碩也至於則其大不可爲量在擴而充之故有億人之人兆人之人所謂大人也寅齋張公名其令子曰碩字曰伯大不鄙命余以字之說余不敏嘗聞南丰曾公云人皆欲善其名字而不皆善其行特假借以稱道云爾不誠乎身莫大焉今公父子自爲師友孳孳聖賢善其名字者必非假借云也其命余以字之說豈欲演繹訓詁稱道而已哉夫貌所以著也

所以充貌也大學曰在明明明之又明以至於充實光輝所謂大也晬面盎背山立揚休所謂碩也佼好不足云也然之大也有要趙文子晉之世家也冠

見諸卿大夫乞言焉範文子告以古者

成又聽於民誦諫獻詩風言考事盡戒之術也趙武歸見張孟而語之孟曰從範叔之教可以大由是觀之先民有言不自大則大其弗信矣乎余於伯大未見顏色然辱愛於張公有加不欲其爲千人之人萬人之人而足也故誦所聞如此伯大有取焉他日望其眉睫而知其碩大無朋也已

霜筠說【爲羅益堅作】

晉人謂羅君華荊楚之材予以禹貢考之荊楚之材竹其一也物適於人用謂之材人適於世用謂之人材今石林董公以霜筠爲羅君別號者蓋以有用之材待君也予家故多竹工取材焉必再霜三霜者蓋竹之材在筠筠之堅在霜非但以其不攺柯易葉於霜也竹之材甚美而用無不周十二筩用之律而度量衡由此起孤竹竹孫竹用之樂篾席筍席用之朝燕籩簋用之宗廟篚筐用之聘享簜用之符節笴用之軍旅而簡用之文字其用莫重焉其功莫巨焉凡皆以筠也士何可以不如筠哉自科廢三十年榮念摧落亦如筠之霜矣或者遂荒其有用之學而暴其材如或知爾則何以哉況人中處乎兩間凡職分所當爲者禮樂制度服器無不系焉必也殺靑所載皆考其故而究其極一旦當事在迎刃而解若破竹然如此則不特荊楚之材而天下之材矣亦猶筠之美於東南而材於天下也羅君之先君子材髙而不及用其大用將在君君來徵言予聞晉人愛竹淸談云爾若器用大備措則正施則行此禮記者論筠本指故揚搉其說贈焉亦淇澳切磋之義也

札法榮甫字說

榮甫札法君以字行久矣一日求字說於予予謂世之榮其字者不獨君也夫所爲榮其字者豈不欲好爵以榮於身丰屋鼎食以榮於家衣錦晝行以榮於鄕且久榮而無辱乎一榮與一辱古今常相對余自兒時習聞此言惟君子處天下之至榮超然不與辱對夫何故仁義忠信樂善不倦而已矣故人爵之未從也則一鄕一國以及天下莫不尊仰之如王公及其人爵從之也則功在當時澤在後世名在信史百世而下聞者莫不興起無他榮之自外得者未免與辱爲對獨自內得者其榮無對焉君勉乎哉君年及彊仕方陸沈臺屬避貴要敬狎賢士大夫忠信樂善蓋有之矣仁義可勉而進也昔韋宗見檀嘆其明智敏識知五經之表復自有人以予觀君殆庶幾乎然則君之榮其字𨿽與人同而他日之榮於身於家於鄕必有超然獨異於人者矣

葉志道字說

道惡在人是也人與道不相離凡而事育交際飲食作息皆是也而必曰志於道者終身由之而不知者兆物之物物之人爾匪徒知之又求合乎道之所自出者兆人之人所謂人之人也人而不得謂之人之人惡可已故尙志志之所鄕窮山巨海不能限銳兵精甲不能禦自不恥惡衣惡食始至飯疏飲水曲肱而樂終焉用之則手代天工身代天事不用則退藏於密此志竟成時葉君名志道字士心廉訪李公爲更今字名卽字至當歸一而今而後君自謂志道是尋常提起時篤由內也人謂君志道是倉卒喚醒時勵由外也眞積力久心卽道道卽心無所事志而千人之人萬人之人不足以待子矣𨿽然大道甚夷旁有欲歧什伯其人顚倒相追走疾獲多招子並馳子不人同人謂子癡子行

道渴饑人有盈色子或忸怩此時志帥勿棄鼓旗聖有明訓差之毫釐子貞心聽我苦辭子思無邪以車伾伾

默林說【爲曹仁傑作】

梅比於人其絕者歟凡濟人者必有實語以默林而三軍無是則名可以濟人求諸近古郭令公傳呼免冑而人羅拜司馬公邵先生居洛而爲不善者恐二公知之蓋其大忠倬行孚格邇故能如此惟梅似之矣且物以多爲貴者少則不足觀以少爲貴者多則不足揚獨梅也一枝半樹則見者如遇巢由不覺屈膝至於繁華照昊縹緲無際則又如淸白滿朝媚於天子瑞慶開而光霽長也實佳而名有補少可喜而多不厭然則梅比於人眞絕者矣曹君號默林求贈言夫托於梅者眾而君獨托於梅之林豈不好其實且尙其多邪𨿽然好尙不可以如是止也必君之好善如火必熱如水必寒如梅必酸則聞君名當有津津然者君之尙淸白如梅特出千紅萬紫之上則或環堵離或天衢徵人將愛慕瞻佇有不容已者夫徵言將以畜則空言無補對君默林當有愧色乃爲說君願實其所好尙有美實必有令名梅𨿽絕吾遲君矣

學而時習說

學之事大學之條目是也學之義則效先覺之所爲而已其曰先覺自孔子言之堯舜禹湯文武周公是也自今學者言之堯舜以下書契以來凡嘉言善行可效法者皆是也而孔子集大成故後覺必效孔子而百聖云爲舉在是矣人性皆善先覺所爲無不善之雜由體用也學者效先覺之所爲亦無不善之雜積久與先覺之性不殊因用明體也曰復其初者先覺後覺性本不殊今而後復如其稟受之初也夫子生知未嘗自謂生知故曰吾十有五而志於學曰不如丘之好學曰有顏者好學與此章學字非有輕重差等也惟其效先覺之所爲故不可以不時習如堯舜稽古我效之堯舜精一執中我效之堯舜親族察倫爲古今治平之極我效之深造自得便是堯舜其間多少工程故朱子釋以學之不已又曰時時習之則所學者熟卽夫子所謂學不厭不知老之將至也此一章學字該知字時習字該行字故朱子或問中說知行其實知在行先不知則無所據而迷所當行然行其所知大是切要故集注只說行曰效先覺之所爲更引謝氏坐如屍立如齋以釋時習則學不在口耳而在躬行明矣程子謂學者將以行之是日可見之行而壯行在其中先覺行之我亦行之日至行熟則所學在我在我者知其固有知也是內外合一也是善已明初已復而成性存存也今人但以讀書考古今作文章爲學有能一日用其力於先覺之所爲者乎未之見也朱子之言聖人復起必不易之矣陳君立道語以所聞曰或曰時習者當其時則習其所當學謂八十五春秋冬夏也求之不得吾心是何與聖人異旨哉何以不曰時而學習之也近年辧朱者不一皆此類因立道之言及此書以諗之

菊逸說

春華似得時秋華似違世得時似軒冕違世似山林晉陶靖節見宋業漸隆不復出仕又甚愛菊故子周子云菊花之逸言菊似陶也人知靖節逍遙酣暢不爲簪組所勞斯之謂逸然夫子列逸民首夷齊下聖人一等其品級甚髙靖節夙志聖賢任重道在榮木一詩讀者當有省矣他如古人惜寸念此使人懼此意娓娓集中至謂宴安自逸暮奚冀直與七月無逸相表裏此所以貞而不渝窮而愈堅下夷齊一等千載之下未易倫儗也程君以菊逸扁軒題賞眾徵予言予念自靖節到今逸居蒔菊代豈無人而磨滅誰紀何哉希賢非自逸可能流芳百世決不但在黃花尊酒間也故以靖節警自逸者塞請後之君子必有取於斯言

眞文忠公禱雨說

紫極王月潭師禱雨必雨其徒言師但危坐存而已蓋積誠所感也予寓紫極嘗爲師舉西山眞公怠慍矜三語欣然有悟屬予抄以寄焉蓋吾之气卽天地之气其禱雨也猶呵之必有潤也在誠通爾使禱者皆如眞公行事者皆如師必雨宜也今之禱者未易語此而行事者不無徼利矜名之心如其俱怠固無感通之理苟含怒蘊欲其心焦火則益以暵赫不亦宜乎或謂大旱有數存其間非禱可得若湯七年旱是也予謂誠則必通然𨿽通也或云不待簇而雨或雨而不澍或暫澍而繼以杲日卒不能有此之謂數邇者丙午丁未戊申豈不曰三年旱乎七年猶是也必曰非禱可得是人與天不相貫也公言雲蒸雨降從一念中流出豈欺我哉

○志

先樞施田眞觀院志

佛不耕食而受田人不耕食其田而施之佛何哉佛者之說曰上能祈國永寧次則而父以上法皆超度之又歸而檀越之名有瓜華梵貝之奉於寺不廢然則其報施之厚矣先樞東湖居士施田眞觀院者紹興四年公辭樞思居後起守信州樂旁縣興山川風俗之美由豫章東湖徙焉公母韓國黃夫人先忠湣公之室而太史文節公女兄也新建縣洪崖鄕大云塘公念興去墓之而墓距眞觀近佛者之說豈不戶牖夫孝而不得直遂者邪乃施田院中寓祠托墓意其報不薄也甫百年而院僧裂所施田以餉豪宦者由是祠亟徹宅蓬顆矣嗟夫使凡寺之報施類如此則誰施而佛之教何以振行於天下哉又數十年公七世孫明善嘉善元善來拜墓下低院中念時享有家廟魂气無不之祠何必此寓也又念先公之孝之施期於有永山川鬼神與聞之院僧而忘之乎公蓋世藐俗之气而無憤悒於土中乎後之人而可已乎於是妥其所徹經紀封樹度僧義塤者屬之且鑴其田之見業於院者於石𨿽不幸蹙削繼得善護持者收其入以祝聖人壽於億載而先公之孝尙永垂云大丁未十月朔

聚亭記

興山水甲旁州而聚亭據鹿阜最髙勝處復甲興幽人韻士幾席其間有馭翼遊八表之意次則吟者得逸思於天末飲者擴醉鄕於世外至於永日娛遊𨿽暮色蒼然畱不忍去則凡遊者莫不然矣蓋古之君子必有遊息之物髙明之具古者長民未有不選勝於地同樂於人而玆邑又山川之美則亭宜不得廢也昔熙寧間余氏樓單令名之樓圯而亭不知自何年至思陵又特賞蘇文忠公所題詩親灑宸翰下飾四方聞者莫不想至其處大庚子亭燹幾半𨿽鹿阜形勝固在而亭不足以聚之則山川人而耳目陋矣是年冬令尹陳均仲寧來登覽慨然曰吾其可弗葺又明年乃卒葺之翼然如新成門垣徑級繚

辟又命邑士倪均天倪購求自二蘇公而下詩之鑱於石而散逸者置亭壁如舊觀於是均卽亭以休其暇日或領客命觴而邑人咸喜遊息之有其所也相與謁於明善曰願有記予謂納鮮碧於一宇窮莽蒼於雙明此單令命扁意也豈復有說乎然墻面者憒如亭天衢者豁如景變乎外心動乎內何也者心之休也聚者內外合一之妙也本心廓然天無旁際而宇宙之廣山川之勝忽放目而盡得之外觀內體合一無間此遊人之所以有得於亭也然利害得喪一累乎其內則者隔聚者離矣斯累也有暫忘者有寡有者有無有者此又有得於亭者所以爲髙下淺深歟今之君子遊觀之樂矣而選勝地同人樂又非俗吏之所爲也乃今陳均一旦還二百三十餘年偉之觀不惟於此開爽襟慮以淸政源而又使邦人知國遺吏治民務以聚其所欲其所見休息而安樂之也豈非賢哉不可以無述遂爲之記

興儒學記

曠百世無眞儒善治者官不知政而士不知學也學所以修已也學爲已事則講學之所士者自圖焉可也而古聖人必設爲庠序學校以教之學校不修國人以刺其上蓋官之政有在於是不可誃之士也官知政而士不知學則士有愧矣士知學而官不知政甚者役士以就其一切之政可乎欽惟有元宇亙坤載甫櫜干戈卽興學校聖聖相承一是以作成存卹繕完爲先此唐虞三代之政也漢髙帝以馬上得天下

文景三君至帝武始令天下立學校夫漢承秦獘學校所當汲汲者乃後之如此烏在其知政也然則今之士非千載一遇歟興號稱多士而今佐蒞玆土者罔不欽承上旨大九年主簿錢處人新禮殿而講堂獨以月久書閣以枘鑿舛圯斜傾聚辧弗宜至大二年丞東平陳得新環視慨然曰是豈不在我卽捐俸肇役士歡趨之工良材攻腐更朽易於是圯者崇傾者正矣仰視上覆斯翼斯飛壯好若新成焉役始於至大二年正月戊申畢於九月乙巳又明年正月綸言洊頒勸飭彌渥而興之士之學則已存卹繕完應書若陳均者其不謂之知政已乎然士之知學有當勉焉自絕學散一轉而尙遊說再轉而矜辭章王肅注學而時習之曰學者以時誦習之先儒嘗嘆今學校僅有直誦而已周程繼孟朱子翼承然後人知效先覺之所爲之謂學覺者體之所以立也爲者用所以行也此善治之本也老莊言理而不及事覺而無爲也管商言事而不及理爲而無覺也是皆不足以善治至於一以誦辭習藝爲事則體用俱廢又老莊管商之下爾是獘天下也凡此象服蘊之儼然臨之在上曷匪先覺其所爲可考而知也覺如先覺所爲如先覺眞儒善治捨我其誰哉此古聖人設庠序學校而聖朝作成本意也士抃舞上恩來謁記以無忘丞之勤明善嘉陳均能知政於先乃著學之名義與士之所當知者於後

威武祠記

神者气之伸者也惟義所在義得气斯伸矣而死生不與存焉昔雲長見襲於呂蒙不得全首領以佐漢然天下到於今廟雲長不廟呂蒙何也漢賊不兩立權臣於操則義在雲長故其气伸而神也予邑廟祀神董端公唐爵禦史天佑中爲八砦將首一日賊自浙來力戰乃自斷其首天爲動威雷電晦冥如有戈甲旗麾甚盛賊乃潰走神挈其首以歸未至家墮馬死馬不復受他人策久之亦死里人念保疆奠民功不細也廟神於藕池旱潦札瘥禱輒應至宋崇寧丙戌幾二百年攺作新廟神從六世孫博士衝爲記事備記中又二十餘年當元至大辛亥里人江夢得重修西林祠堂蓋宋景定壬戌餘思中江時所建久而敝也祠飭夢得介博士從六世孫眞卿來請記按唐宋番陽淮南時錢鏐據浙附朱溫久天佑四年溫唐攺開化卽拜鏐吳越王奉梁正朔羅諫鏐柰何交臂事賊爲終古之羞不聽淮南節度使陽渥聞溫卽傳檄興復淮南稱天佑凡十六年嗚呼番陽與浙地犬牙相入使番陽終始不知有梁封疆捍禦之臣其忠勞豈哉正裂矣神以正斃廟祀四百餘年望雲長殆庶幾乎或疑天不風雷於神未剄首之先𨿽動威走賊而無及於神之死是大不然人之气卽天地之塞也神以死捍賊則義气沛然足以動夫天地之塞故風霆見異𨿽天所爲而實神之所自爲此神气所以無非教也此神之所以能伸也神兄名全福以爲人除蛟害水死今廟祀邑之銀港神從七世孫名端忠宋建炎辛亥提舉湖北常平以諭叛將解圍單行犯暑死今廟祀鼎州桃源之千人溪神名全禎曰威烈神君者漢三十八代天師仍私謚而致號者也予訂梗爲記復爲歌詩二首使歌以祀神其辭曰大盜竊國兮盜繁奔蜂流蟻兮闖我藩力不敵兮气已吞峙如山兮不反騫剄大首兮言噩噩天晝晦兮風霆作靈旗翻兮玄戈爍盜崩殞兮不煩搏廟崇崇兮藕之水捍人患兮宜世祀嗟天不佑兮王室如毀神死疆兮莫可僂指馬猶戀主兮錢氏不恥事賊以生兮不如神死四百兮宇宙方長祠煥儼兮像雄疆裏無拘人兮來薦苾香不猶孫兮比烝嘗風肅然兮祀者恂栗如聞蹄雹兮神然而下入巨人挺劍兮蛟血猶濕袍紫襜如兮常平疑立山川泄靈兮神食此堂旱降澍雨兮潦賓朝陽稻露積兮虎虺藏執拘厲鬼兮气流行人欽事兮有求無斁我扳雲長兮用慰忠碧

○題跋

陳激齋筆耕集

前朝詞科得人最盛而激齋陳先生偶見遺豈其才次於人哉先生儲覽富下筆不能自休𨿽不中其科朝廷猶畀近闕擬後擢盛代作人如此使天假之年當爲名卿大夫科之利不利無與也而僅郡博士以沒豈非命哉然其筆耕集序有曰孝悌忠信吾之嘉種學問思辧吾之耘耨若遇不遇固猶之有丰凶聽其在天者而已然則先生𨿽不爲卿大夫豈有憾也其孫洪登搜纂遺文於兵燼之餘得若干篇示予皆根柢理義暢明粹觀者可以畜蓋乾道人文之盛類如此學之不可無也文之不可無宗也是以論其世也洪登之

胡浩軒正聲集

浩然之气人皆有之孟子善養爾今人知天地之气乃吾气者鮮故善養者尢鮮胡君以浩扁其軒可尙也然予聞善養者特完而無害爾若鼓而作之務於蓋世陵物則非所謂盛大流行與天地相似者也君語及世人貪鄙淫邪卽眥裂發豎固知君浩然者形見不自制如此然天下之不仁方不勝疾聖人戒夫疾之已甚者已甚則吾气先失其平也況彼將應之以亂邪不可不察也夫自反而縮道義充然聖賢各足其浩然之气而已窮而在下友朋如彼必有內怍而止斯我化之也故無迹達而在上官曹如彼豈無望風而逝斯我正之也故不勞浩然之功用大矣君老益壯斯善養之驗方有當世志予欽遲未已也因君示以大雅正聲輒書其後

劉通甫吟

詩莫工於唐唐詩工且多莫如劉氏夫束字十餘欲五色爛而八音諧未易能也而唐人能之劉氏又多能之異哉若希夷若商若長卿若言史皆精拔警膾炙眾口若得仁若滄若威若駕晚出亦皆流麗帖妥如香銷南國美人盡怨入東風芳艸多後來者不得望塵焉況夢得沈著痛快雄渾老蒼爲盛唐冠冕邪予欲抄諸劉詩爲一編供諷詠未暇也匆匆案牘邊閱通甫吟愁從蟋蟀聲中得秋向梧桐葉上知娓娓逼滄威矣嗜吟不已當與長卿輩並驅以望夢得不但如今日之所觀而已他時集諸劉詩當虛末捲以俟

余文夫思齋箋注朱子蔡氏二書及詩集

思齋先生遊蔡門訂朱學所注感興詩及三問疏事精詳析理明盡先正許其有功斯文信哉至其自爲詩淸新麗艷則可並傳也梓本毀諸孫文夫徧訪舊藏手抄之將復鋟梓永其傳可謂能念祖矣昔範馨畱硯與其孫喬喬長執硯以泣人稱之若家集則心聲心畫在焉非硯比也姚察著漢書訓纂孫擬發明祖書舊義人賢之若感興三問則聖賢之緒學之本末史之得失著焉非訓纂可倫也余氏祖孫相望於是過範姚氏矣𨿽然聿修厥亦不外此何則思齋之所思考亭之所傳進上機也文夫思思齋之所思方策以其人服膺以善其身豈不尢思齋之望哉詩曰繼序思不忘文夫其三復之

舒雙文集

雙舒公文見稱於平園行見許於考亭二公文行之宗也所以稱許之者而豈徒哉後學欲贊一辭則僭且贅其五世孫渺龍重刻梓傳之可以見公行修於家而詩書之澤也近比之士一於晉語曰生怪怪生無常是故世道與俱然未有能自拔而返之古者予每見幹淳間文字不覺竦然況斯人斯文爲兩公之所稱許者乎

湖濱士蕓李君墓銘後

予讀湖濱士志銘知其致孝可以移忠知其義讓可以平政厚俗矣今之仕者其制行或無是也士少屈折爲世用人將有所賴乃終於辟世如此予恨不交士而見其子娟秀特出有以得之微焉昔荷蓧丈人避世於蕓也以四體不勤五穀不分爲不可則夫二子者必日相從於蕓然後可顧乃逸之於家而使於賓客之事則其平居訓授必有出於蕓之外者夫可使與賓客言是亦行其義也子路長幼君臣之論殆欲因目擊者勉之爾士之托於蕓有合乎此矣若夫東湖今𨿽荒洿猶名四方以南州髙士宅焉故也自漢至今幾世幾年士之不仕而家其濱者幾人髙士豈有死後餘力可以斥之而卒不得以自附也至宋昉一灌者立下風爾今士之神情上與春秋之蕓者相綴接則分席其濱庶無訾乎

升師紀過集

升上人詩文成集題曰紀過予言佛書以大語髙語散語低語喜語狂語閒語歌語別離語利害語如是凡六十四種謂之口業上人所著皆是語也其斯之謂過歟予觀唐宋以來詩僧所作與騷人墨客無辧今上人突兀自是叢林筆墨此爲不盡變其學𨿽不能無過所謂薄乎云爾者也或曰過𨿽薄不如無過紀之則日其過不如勿紀予謂凡有言卽涉六十四種欲不涉六十四種當無言佛以言爲贅而經論充棟何也無言佛且不能況學佛者乎予家東湖公特重可師外家山谷特愛洪師今上人日其過使句法響撼視洪與可無不及或少過之將江湖名勝爭先紀錄予庶幾觀過加愛重焉若夫解脫六十四種獨領空妙此祖佛付授師當爲人言人不當爲師言且非微言本意故不言

吳昭族譜

吳姬姓以國氏昭君譜其家世自太伯而下八十四世爲昭之子旭美哉彼葛氏出葛伯刁氏出豎刁聞人出少正卯其子孫見此譜得不竦然有所羨哉𨿽然稱其家之難吾知其有甚於他氏者矣或薄人將曰如至何取或傷廉人將曰如三讓何此有善𨿽大毫末也太伯之後宜然也此有過𨿽小丘山也太伯之後不得然也古稱盛世必百世祀非特源深而流長政在自葉而流根𨿽累百世可必也詩曰無念爾祖聿修厥此昭譜家世昭子孫之意豈引之冠其編首以門第自矜而已

進賢縣復學租

王文公云古人事一職豈肯苟然爲之今不苟然者不多見也古之師職教今之師職養養與教俱不苟然尢難叔志萬君教諭進賢革學田沒攬撲之獘學計頓贏碑穹然詩囷如也可謂不苟然已今夫食士不當自謀也然必養士者爲之謀可也養士者又不謀以士之食食夫爲姦爲欺者寧使士朝不食夕不食其過豈特苟而已哉不仁甚矣𨿽然不苟然義也所以能不苟然勇也人固有見義而無勇者騷心蒿目而卒無所誰何或奮然而起靡然而止者是也然則君之勞烈又不特苟然者愧君也豈非賢哉

憲僉郝子明樂壽縣去思碑

頌政者至父母神明而極然或要名矯情則愷悌於彼而恝然於此明淸於前而懵然於後者有矣必心誠求之斯謂父母正直而壹斯謂神明兼之者難哉燕山郝公子明僉江西憲事疾惡如惡惡臭不斥去不慊也列城士民無不徯公咨諏以爲快所至貪冒落膽姦詐失魄咸稱神明予信其非要名矯情者一日出示宰樂壽時邑人所樹碑則又娓娓曰父母予未敢雷同信之徐而得公建白二事大丙午夏大饑官以米貸民期十月輸之倉秋而禾不登價視貸時貴一倍堪輸者倍差吏徵急民悔且泣曰不如殍之愈也公建言俾明年冬輸之倉於是民乃破涕解顏如更得貸一也東湖者豫章城中水所溺也湖溢則濱湖之家有沈竈者丙午冬官議浚湖然不思江髙於湖湖可浚而深斗門不可闕而下也闕而下則江反入湖不闕而下則湖之泄盡斗門而止爾𨿽浚之九仞江漲髙則湖溢自若也是冬無禾蔬薪倍貴令下計工數十萬民皇駭不知所爲公力白主者罷之脫數十萬人風雪泥淖之苦二也二事公不自言予欲徵樂之稱父母者不虛故具爾此可謂若保赤子者也嗟夫父母神明美稱也然固忠國庇民者職分當然爾不父母將立而視其死乎不神明將廢耳目之用乎然且要名矯情者不多見況如郝公者乎安得百子駿吾於子明亦云子明由樂壽爲禦史擢江西能使所居官大宜然

李幼成經史辧疑

經史有疑求諸心心有疑斷諸理洪範曰思曰睿睿作聖思純乎理者聖也何疑之有哉學者苟能主敬以治心使心與理一眞積力久虛等宇宙靈侔蓍龜不昧如日月則𨿽時殊世隔書闕文殘亦貫之以吾心之睿聖而已故經史𨿽有疑而我無疑也昔者夫子去堯舜夏商矣而刪定繁作凡斯文悉整比之豈諉耳目之官哉今之學者誦習而已不足言也務探討者可尙已然所通患者特無持敬之小心故無任理之遜志其嘩世蓋人之意如浮雲之障太空矣於是管見臆說出其間自以爲不疑乃所以滋人之大疑此可重嘆也李君幼成抄示所著經史辧疑數十條往往十得六七夫人誦習而君探討探討而不謬於是非使持敬任理之功有加無已詎可量哉先儒謂待自家長一格時見得又別君是編他日豈無攺評更定者乎

冷東齋義役規約

予裏居時父老爲予言疇昔吾邑弦誦相聞大抵皆世冑儒先家也編戶居其間十才三四爾官儒戶憚衙前荒其待舉之業編戶又喜得官儒戶之助而從役也輕故興義役最先成石碑可考也方是時字民者皆學道愛人之士豈有嗜利如餓豺狼而不可以義事者哉至元丁丑義莊田沒入官而差役之苦大異疇昔數年來又有大異者守令民父母也曩者民事之惟謹今則餌之訐之視爲兩造而等威夷矣體膚父母遺也曩者笞杖自中戶以上寧死不受今則髙呼謷習之不戚而羞惡矣若此者自某里某人始而其貲業完然其當役油油然於是東西家子弟皆曰彼能是而我乃不能是何哉科舉廢矣珥筆可也學校具文矣衙前可也吾身非靑紫楦矣彼官人也不免箠楚於吾何有此時𨿽欲聯以義役將不能矣曾子曰民散久矣以吏治散民鄕舉裏選不復學校名存實亡上不以義使下下不以義事上不知後當何如也吾子識之朅來江右獲觀東齋冷先生義役規約周備具一皆興數十年前舊規也豈惟東齋急義苦心能庇其鄕人必鄕人樂義者眾官淸吏好不同他縣故也所聞裏父老之言豈盡信也哉然東齋講畫之實至元甲午於今一紀矣而推行未也何歟抑有故歟尙亟行之使裏父老之言終不信可也

千戶王恭甫詠史並百將詩

古者寓兵於農寓將於鄕後世文事武備分而詩書禮樂之帥不多見愈下而披堅執銳者賤毛錐操觚弄翰者卑挽彊非豪傑特起之士不兼能也而王君恭甫兼能可尙已君家世將旄韜之暇尊經訂史前代之是非得失良將之成謀勝算覽蓄富從而詩之蓋六義之賦非月露風雲刻琢無用之空言比也夫中有甲兵者可以將目空千古心睎百將者可以盡護諸將如君宜築壇而拜也爵以世踐或者以爲屈矣𨿽然聖神撫運天予太平烽熄塵消六合淸晏假爲大將亦不過投壺雅歌而已爾然則君之孜孜書程娓娓吟課夫豈有用不極其材之嘆乎又安知無采詩者獻於上拔卿於將參錯玉堂金馬間相與鳴國家之盛乎

樟書院題詠

古之者非苟然也其統緒之學經濟之具備於其身或不得其時則山林巖穴適吾適焉是之謂及得時行義則上享其慶下蒙其澤矣若夫箕踞壺觴笑歌遊衍不羨珪組者自晉宋以下其稽古用世之長望古之者瞠乎後爾號之散人可也號之則未也予友李茂實示康山程君樟書院記詠徵言夫樟天下之名木也大而寢廟細而雕幾無不宜也樟不求用而用之利博焉於吾所謂者協矣而程君又辟書院其側夫統緒之學經濟之具書無不備也野耕巖築一旦而開平治中素蘊蔚然簡冊可讀而思矣時行則行伏荒幽泛遐渺往而不返者非也時止則止呼而求合納說而求用者尢非也足以兼善而安於獨善者吾見亦罕矣是所願於程君也勿比散木取諸樟勿爲散人求諸書

江古心帖

葉髙士以古調契古心得公心畫四十有六今𨿽有隋珠荊玉不足貴也公學有淵源文如江河自身死國墟遊公門者乃敢詭道反理侮訕建洛廋辭語自以爲而不知其陋也於是公門無傳人矣予不識髙士而識其弟子王月潭師有出塵追古意琴復精詣秋堂月寂聽者疑叔夜之不死也予生庚戌月潭師少予一方得帖時師猶未生而能珍襲如此此人琴所以不俱亡歟惟儒之徒好畔而老之徒貴守故守者妍而畔者醜守者昌而畔者否月潭出帖未跋不覺及此後之覽者將必有感於斯

姜起翁訪十五世祖墓及譜

大宗法蓋古卿大夫之家有采地者也封建而大宗法不可復行東坡嘗恨有小宗法而世莫行然非有大宗法以承祀始祖百世不遷族人五世外皆合之宗子之家序以昭穆而但行小宗法則與今之五服何異盡於髙祖而忘之矣愚竊謂與其講求廢亡不可復之法不若楙明賦畀不可易之理昔有生燕長楚老還故國厥或誑曰此汝先人之廬而哭泣不自禁者天理之呈露也所謂楙明者稽聖法察人倫而已矣詩曰行有死人尙或墐之疏者猶如此也又曰豈無他人不如我同姓而親別矣夫無情不如有情有情不如同形此以大君爲宗子同天地之體性者也同形不如同姓同姓不如大小宗此以宗子爲宗子同一人之身者也由分殊以推理一而所厚者不敢薄也眞知愛其親而不厚其親之所出者無之此宗法之本也後有建舉而措之爾起翁以十五世祖爲念是宗法廢於他人而不廢於起翁也起翁楙明此理故也予以其徵記吾寧知之

眞文忠公薦介軒董先生奏檢

子朱子之學若鄕邑董公叔重程公正思王公幼觀則見而知之若董公望之後學稱曰介軒先生者則聞而知之先生誨人必以規矩字人必爲循良眞文忠公褒薦如右有所譽者有所試矣士論莫不以先生見知眞公爲喜而亦莫不以先生用未極其學爲恨也眞公入而啟沃出而撫禦壹據大學其曰孜孜以求乎下而不敢俟人之求有未嘗識面而舉之者豈有見而不舉舉而不先者哉因思穆陵在位四十年用眞魏諸賢則治用丁賈則漸不克終賈迄於僨國彼惟知有私門不知有朝廷天下知有桃李不知有楩楠杞梓惟趨附惟阿是崇是使豈虞覆敗之至此哉然則牘端數語國之所以廢興存亡系焉誠千萬世之龜也先生孫翁以示後學徐明善敬記其後

讀史要領

裳有要衣有領然後服者便之自秦訖五代治亂千三百年具於史必有要領然後觀者便之也太虛一理形爲萬物散爲萬事合則治離則亂順則正悖則邪所謂要領者亦理而已予友梅境翁爲此書有攺評迄今乃定蓋理明故見確見確故辭確以史爲案以理爲斷信乎其得要領也此書若行豈獨通略纂運圖可束之髙閣而已哉理之用爲知人安民欲之行爲內小人崇異端邇便佞古之治亂興衰未有不由此者翁熟數之矣以備啟沃可也

齊子莘故家大雅集

故家大雅者齊君子莘之所集也自王迹熄而南國有騷正微而江南有選厥後混一爲唐宋然祖騷宗選到於今不異則故家在騷選之域宜也尙論騷選之人則屈與陶其最髙乎屈之哀郢郢猶楚陶之賦歸世猶晉粵若前代則子朱子注楚辭湯文淸公箋陶詩此故家之巨子傳人皜皜乎不可尙已更革後傾洞前何地無詩何人不詩巨子傳人我未多見其間玄思幽意排奡刻雕宛轉淒愴要亦可傳昔兩東門之未蕪芬流從兮椒亦異乎靈均矣湯公謂淵明說固窮多此深知陶者前之固不早後之固又豈足揚邪君集欲行後世宜不可以無辧捨是則蘭翹玉挺各稱其家惟君所擇可矣嗟夫賁若艸木天命也化成天下人文也天命終古不息人文終古不墜儒者捨此何營文明以正正則不蕩不蕩則雅天命弗僭弗僭則無邪無邪則雅熄可光微可昌詩可不亡

齊子莘昭代殊珍集

昭代殊珍者齊君子莘之所集也君生裂而長混一樂逢昭代知文章將復大振故集此編也愚以大化賁艸木觀之一陽初動梅粲粲蘭猗猗非不淸幽特出然見亦罕矣靑規將半紫艷烘霞紅香撲地素光奪月繡林錦野四望如一斯盛觀爾然牡丹富洛陽海棠麗成都一株獨樹此之所見必不彼若矧瓊華瑤艸邪然則君此集急就不可也近取不可也昔荊公選唐詩其初人各如乾首至李杜韓韋蘇州劉白不復去取禹錫所謂大振政此詩也或曰今聖天子以行經術詞章采擢海內士子莘學博辭雄不待作中和樂職宣布詩然後光顯也鳥聲花影靡矣唐宋以此取士誠不切此集後當何如愚曰賦者詩之流詩者賦之源自康衢擊壤賡歌猗那淸廟至於今不絕豈無故哉六律五聲八音治則雅忽則淫然而不可絕也須之久索之君必勉之

黃秀伯所得邑人士詩卷

人有萬世之長在形體之外予求諸古魯臧武仲伐邾之役國人誦之可見矣齊晏平仲或曰不滿三尺楚葉公子髙尢短小不勝衣然其謀言功烈皆信範天下後世蓋形者气之聚或或陋所不可移心者理之會爲上知大賢在我而已渝川黃君秀伯議論娓娓下筆不能自休蓋豪士也從邑大夫來寓邑人多稱之謂其得通介之中是又有爲有守者其恆幹與三大夫相類彼夏之防風氏周之■﹝

﹞瞞新莽之巨無霸竟以其長大取顚隕者吾知黃君不羨矣然武仲以知聞平仲以力行聞子髙以先見退讓聞所謂萬世之長者要在忘其外而致力其內焉爾故予以三大夫謀言功烈期黃君君思齊焉誦其言行其行服其服是葉公晏子臧孫復出必不但作百里侯客也君得儒先生詩成捲來徵言予雅不工詩乃識捲後以塞請

東月師詩文

儒者學到至處則其言益平近故百聖之言如出一口足以準天下範後世而未嘗多言學爲佛者不然到悟處則其言益峻絕或出一語則悟一人由是汗漫不可涯涘其不同如此予客江西東月師攜詩集謁予頗采用文儒枝葉予謂未若本色語自成一家師以爲然他日遊武林來鄱陽出所作不特無假借善樹立而言語漸峻絕所到詎可量哉予返林下六年欲聞平近之言不可得時取幹淳諸老文字諷誦有會心處而今世儒者政爾詆娸幹淳可嘆也使予不知平近之味而遽與峻絕之言接則今日見東月師不猶昌黎見大顚邪

項氏野意吟

邑外謂之郊郊外謂之牧牧外謂之野紛華之觀至此而絕曠之思至此而發故謀國於野則獲同人於野則亨張樂於野則流光其聲而況於吟意無俗牽句若神助宜也予讀此集如久客城市目熟紈綺耳厭箏笛緇塵化衣乃一旦逍遙乎閒廣莫風行籟作自然好音而樵近牧又乃乎歸鴉落照間也比舊觀豈不霄壤哉朱文公云要使方寸中無一字世俗語言意思則其於詩不期髙而自髙此論與野意最相近蓋擊壤爲詩之初故也予未識君然見梅如見標格況詩好丹徒少府不笑後人寂寂矣崌嶺煙霞前村風月造物無盡意亦無盡有新作嗣以寄我

項廷實編曾祖詩詞

臨淸居士有詩名江湖名勝時偕俊髦徧與之遊嘗記明善七時山房許先生來訪居士走價呼使拜許公公以乾坤萬里眼爲題索二十字明善綴其左云織翠見髙軒不愁書眼昏一亭共臨觀萬里豁乾坤許公大稱賞之詩云雙眸萬里乾坤豁五字殷懃當贈言擊甕未妨頌司馬垂髫遮莫賦髙軒居士喜甚賜以紙筆今六十年矣居士與許公久爲飛仙舊賦詩處軒亭亦非昔甚可慨也居士曾孫林輯居士詩集得四十首蓋林之生也後又當變革散落之餘所得止此而泣硯之意惓惓然居士名一鶚字宏甫又號嘉善嗜善又樂人之善貌古而韻和魁然長者也林亹亹經術進未可量嘉善之報其在玆乎

項廷實汝南類編

廷實編族譜又編嘉善居士詩詞又集古今項氏詩文與名賢詩文爲項氏作者又自唐訖宋奉廷對貢禮闈補上庠者凡項氏若干人曰汝南類編夫編族譜追也編臨淸詩詞念祖也至爲此編則一姓之故實備矣廷實其亦有亢宗濟美之志哉項氏蕃於江浙之東然其著者唐則子遷宋則平父而已子遷不過詩好至平父然後史有佳傳然欲至平父必求之一姓故實之外可也平父所事者朱張呂陸皆繼孔孟之傳者所友者楊敬仲沈叔晦呂子約楊子直皆淵源鄒魯羽翼伊洛者今其書具在廷實讀其書企其人孳勉勉忽不自覺其爲平父而類編不徒作矣

項氏族譜

歐陽公云士生於世莫知其所自出其異於禽獸者僅能識其父祖矣誦此語孰不凜然今廷實編項氏族譜本支粲然以別尊卑以傳子孫此爲士者第一事有補世教大矣自爲序又錄平庵譜敍於編首復徵予言予不能如範文正公復歸於範言慚矣然宋丞相西澗葉公本陳出也貴朝廷恩贈及其本生父母近年鄕先達昌江文伯胡公亦朱出有訓族編訓其兩家子弟事見東澗湯文淸公集中姑援此自恕而贅一言可乎今人皆知誦蘇老泉族譜引而少有誦其譜例序者不詳其譜例序之意而但誦其無服則親盡親盡則情盡情盡則視如途人則斯言也豈推而之也是薄爲道也古之大宗族人宗之五世以外皆爲齊衰三月袒免以外皆序昭穆而合食焉數十百世猶然後世宗法𨿽廢然一姓所居必有始祖其長房則大宗也其次房則小宗也視其譜粲然矣豈有服盡而可以途人視者乎盱江李先生曰祖以世斷則忘之族以服治疏則薄之骨肉或如行路吾病焉此語比老蘇爲篤矣願與舊鄕尊雅味其語而勉焉

董蘭臯段氏詩解

曩得廬陵段氏詩解於粥故書者其校精甚要領處必傍抹發明處必傍點皆會予心且使予無丹鉛之勞甚珍之他日復紙視所抄先賢詩則蘭臯董公筆知逸出經笥中無疑矣公用是經薦秋闈館東閣膏馥所丐皆收名有以哉方公經笥散逸時次子敬仲君尙幼已乃嗜學有聞知此書在予戚戚然欲得之嗟夫世固有家藏萬卷一朝散棄無遺餘者又有初僅殘編斷簡已而聚連屋者皆人子孫之爲也文運休明已然況堙塞不振時乎今之散棄者方來無涯也若敬仲君者斯謂鳳毛非止一家之瑞蓋鄕國天下之瑞矣玆事在緒倫紀間非昌黎公畫卷比予期敬仲甚乃以歸之而識其後

嶽敏書目

隋嘉則殿書三十七萬卷唐宋官私無此也使年及志學者絕人事而讀之日二十卷至七十可了其究爲書癡不疑矣子朱子語彭世昌曰緊要書能消得幾卷豈非名言哉然則書無庸多蓄乎是不然書所以蓄格致工夫無窮而書爲最知言之學詖淫邪遁皆當覽而辧之所貴者自博反約耳蓄書在博蓄在約博之則三十七萬卷可也約之則天地古今是謂道日用常行是謂學書筌蹄爾緊要書亦何有哉藏書之家不知反約蓄而徒戒其子孫曰毋爲勢奪毋爲賄遷末矣世世蓄世世蓄書微而後書不可保李氏晁氏何莫不然今閱嶽氏書目知博矣徵經之

敏矣敏知嗣矣勿替引之子孫永保之

兪學正文筆賦

昔文正範公守饒病郡學陋乃睠城東得勝處則今學是也湖光沖融雙塔倒影堪輿家以筆硯池名之公不廢其言未基構而公徙守潤後守職方長侯乃克成之然探公徙學之意實以今學於遊歌聚辧宜不爲弄筆徼利達也今學正月翁兪君帥正餘暇遊戲翰墨爲文筆賦繼作者梅邊鄧君而下若干篇皆極精綺兪君以示予予筆荒類不能賦獨念範公天章閣條陳天下事此筆可以開太平政事堂勾不才監司此筆可以澤蒼生筆之用莫大於此此後學所當師仰者然學內而筆外學正大則筆謹嚴橫渠張子少登公門喜談兵公責之曰名教可學何事於兵因勸讀中庸然則根柢緒乃公所謂學其欲徙學於此正以平湖空可悟鳶飛魚躍於目前爾寺塔不猶雩壇乎澹津不猶沂水乎必筆硯池之似而後可以遊歌聚辧也吾黨之士學問不足以彊志壹气而但以葩文藻語嘩世取榮爲務豈不猶吳興令夢人授五色筆慆月邁衰颯不振又將夢郭景純索之以去矣可不懼哉因著所見賦後以諗同志且自勵云

張氏鑪塢記後

鑪者變化之具也自天地爲鑪造化爲工幾世幾年陶漁化帝胥靡化弼龍漦化佚女簀屍化相國銅山化餓黥奴化將軍往者其如此來者巧不能算大人不能占也又有挾炭遊其間者其化尢速賈子曰合散消息安有常則忽變化未始有極誠知言哉瑤溪張君吾知其非挾炭者將聽造化之所爲則亦渥丹化槁黟黑化皜而已爾𨿽然必有造化之工不能與者則予嘗聞之若孔子鑄顏淵是也是鑪也愚化明柔化彊鄙薄化厚凡狂化聖哲點雪無痕是成就處然自伊洛建安以來灰寒久矣君安得不委身是間自範以範人乎哉君抄前記寄予徵言養吾先生猶謂不能增一筆而予何言姑繹鑪之名義致欽遲云爾

埜堂記詠後

春者百昌萬有之命脈方寸者四端萬善之郛郭物囿於春人必超然有見可也吾人同此方寸何可使荊棘涉吾地哉然惟曠無私者能之非偪仄系吝者所及也予觀於朝市往往患得患失病夏畦者有矣利來利往亂方寸者有矣觀於野則有擊壤而歌滿皆春者有結廬而吟心地偏者在同人之彖曰同人於野亨子朱子曰謂曠亦無私也春無乎爾而蔽於私者不能見方寸我固有之而蔽於私者不能存野之義大矣哉友章程君構堂而扁之以野樓曰見春燕居曰方寸地名殊而義則貫也彼決性命之情以饕富貴屑屑朝市者孰如君外觀發育內保夷平同於人而有以異於人乎哉予幼往來乎君之裏頗記洪巖■﹝山歷﹞崌鷹鵠諸山矗秀出樵柯耕笠野意悠然今君飛甍宇

有以稱地靈發天趣而又辟塾肄簡諒求先進而從之蓋竹溪晉齋方寸之春柯葉於君而君方寸之春又將根柢乎子孫他日必有賦渭水空畱月傅巖深鎖煙舉於野而亨於時者乃筆諸公記詠後以俟

觀自在像

諸佛法身有二種義一者眞實二者權應眞實者絕妙拘累有感斯應體常湛然自在者眞實之體也猶之聖書所謂安安所謂申夭如蓋無思無作而天下歸其慈悲矣彼學佛者苦行精修知幾何年得到如此地位此明道程夫子於觀音所以例敬歟自在未易摹寫玆像得龍眠筆意眞實宛然是可珍也

○銘

陳直翁墓志銘

有篤學力行之君子曰陳公名友沅字直翁年七十五以卒其友饒君端可狀其言行授公之子養蒙來謁銘予固辭饒君重告曰陳公雅知君君亦知陳公以學也能文章者豈無人得之未必慰陳公地下乃不復辭蓋眞好學者之難得久矣太虛一理賦於人而流行於事物在人者必有以存之在事物者必有合焉可也讀書法聖賢則其存之合之也若易然此學之大旨也公少長習舉子業最後聞石洞饒先生之髙弟饒公公實講學西山虎溪之上不百里往拜焉饒公語以所得於石洞者公負受昂然推行勉勉然其動悟人莫測也自是不復名他師其用行大要但以質之鄕先達祕閣李公義山尙書陳公仲微而已饒公沒公爲之申心喪三年其遺書之終身公逮事大父母曰孫善事我事父母無違禮喪以毀聞教弟友端自灑掃應對至成人以是其親爲擇佳偶爲更築爽塏均貲產無毫髮欺與從兄二人聚居扶持急難娛適閒暇見者謂眞同气矣獻迎長會拜以序族季春授規以祭墓宰木翦敗痛甚體膚竟以是觸暑控於有司得疾以至不起可謂孝友天至終身皇皇死而後已者也公居家條目整整月朔長幼必序拜旦必序揖爲講小學書四書大義祠堂旦朔禮尢謹祭若見所祭者自承學饒公歸卽行之五十四年如一日世篤斂儉至公尢苦嗜欲子弟無崇飲侈服𨿽幼孺無弛然晏寢者臧獲無爲欺惰者蓋數十年前賢士大夫家猶鮮能及宜今之人讙以爲難矣公延師不特爲稚弟計屢爲文會以激進族裏居多穎出公講之友皆碩學名人然肯來喜不自制質疑訂古之餘舉觴命釂或小車短棹笑歌遊衍山砠水澨望之如仙可入圖繪每曰家居汨沒多憂患更無朋友之助缺損甚矣非篤信好學者不能及此言也公莊重而舒泰誠篤而坦夷其遏惡揚善憫窮急病之衷天也養深守定山峙淵停使見之經濟必有被其澤者矣公以儒先生裏居見大人無不就公諏政於救荒經其利害然有所興除佑乙亥裏有時聚不逞掠鄰境者邑人搖心公毀家給民伍捍之卒渙其夷其首惡中州達人繼官是邦聞聲願交謁入驚坐詩書門戶無替疇昔蓋忠信篤敬之效流俗皆曰非詭遇難免於今之世胡不視此歟公辛酉鄕貢程文有司驚異晚年筆墨更入古淡務理勝於辭詩一本性情宮商自韻平生造次不廢挾策其編纂成書有春秋輯傳讀易先師饒先生家集心開札記正人文字明雅錄各若干捲所著有講義詩文若干捲藏於家陳氏上世由臨汝徙丰城今爲富州公三世居州之上方曾大父琬大父元勝父伯臯號西軒居士祖妣及妣俱曾氏居士一意迪公於學卒大其家其識有過人者公配胡氏有賢行先公二十五年卒繼孫氏子男二次養頤女三能靜能正能定楊允升周天山範淵其

靜正先公卒孫男四紘同森仍女二長適徐煌次幼公生於紹定癸巳五月歿於大丁未七月屬纊明卓如平常曰吾事畢矣復何求乃逝維公令稀年沒奚憾然長庚曉月遺老幾何悲夫饒君之狀公也詳矣猶曰厚古道不可勝書夫非萬善不成全體非全體不名全歸公謂學爲何事則終日之間當何言行之不可書也故饒君之狀公非詳而予之敍非也公晚四迂座右若曰吾出話制事讀書取友迂爾嗟夫通塞利鈍晝夜晦明公隤然處順而不駭異之矣何哉所謂迂者吾道非邪葬以卒之年十二月庚申墓在正信鄕東山之原銘曰道若大路世或謂迂多歧捷出飛走豈殊嶷嶷陳公徇人所否廣衷冠康莊徐後事功弗有時則我違言

立洛叟同歸瞻彼東原云暝月晝君子息焉云何再覯其書滿笥來學是資勒銘告幽迂友之辭

毛耕道墓志銘

大八年秋毛君訪予山中劇談曰用行舍藏惟孔顏有是爾然不用而求行舍之而不藏學者亦惡乎可吾藏久矣所自得者騷遊而無屈之悲詩逍遙而非莊之誕不守環堵也況所至有巨人正學遺風餘思吾興起多矣故辛丑之匡廬拜白鹿朱祠憩淵明醉石壬寅至徐巖象山癸卯如鵝湖先儒聚講之盛山川靈異若仙巖龍虎因寓目焉今所爲來者景賢堂張李二公攢眉國事處聚樓有二蘇詩何可無吾屐痕且不見子久蓋庚辰始獲交君其談春秋不拘苛文例予所服其落筆衮衮無陳言予所羨其詩淸警煉予所不及然不知別來養深守定越軼流俗如此畱二日送之自崖而返愧君多矣十年秋又訪予洪都迎問曰爲南州髙士灌園翁來邪曰然明年將棹武夷恨洙泗耳他日與之上滕王閣步龍沙以望西山有鼓枻而前者君長揖就舟去未知別離之可重也明年十一月君子鉉來拜且泣曰先君以七月辛巳棄諸孤卜葬永善鄕橊之下敢請銘悲夫君來洪意若起予者而其時未可以速今將巾云屨月追逐汗漫而君不吾待終愧君矣悲夫按毛氏姬姓國之後晉益州刺史璩來葬太末畱者遂爲郡人至宋而滂仕鄱從子公大愛其風土定居樂平之石溪爲君九世祖曾祖傑好士樂施紹定辛卯大饑倒廩以賑部使者袁公甫奏官之祖鴻漸父天和妣某氏君諱疇字耕道生淳佑庚戌七而孤九能屬文其修潔出自天質如瑯玕玉樹無塵土意至元己卯郡博士齊公夢龍亟招致中州名人無不異待檄教諭余幹至則禮宿儒徠俊秀教有程養不乏聲流甚美凡六年慨然曰可歸矣嘗扁其齋曰求心謂學之要在此又有寓屋郡城非其遊之月日則讀書其間要以胸腹爲庫笥博而後約也遺詩爲多歸舊居五日疾作將逝不亂曰吾如空中之云翛然而已年五十八娶章氏先卒子男五鼎鉉遂良從老之役賓仲爲他人後女二王振徐琳孫男二虎佛女一葬以卒之年十二月癸卯儒者常言學期有用至於獨善不得已爾是不然使有不得已者衡乎胸中是顏子之陋巷幽憂氏之風雩外假也如君之安於所遇庶幾見聖賢大意而豈易與俗人言哉銘曰彼放心於富貴利達之場此求心於塵埃渾濁之外或訾以爲迂何足以知其內蓋遐睎夫不見知而不悔者邪斯銘昭之永不沫

楚宮老人墓志銘

老人張氏諱成髙祖單州單父人生四子其仲名福始能植家聚族子五人次曰秀秀生深皆有

深夫人董氏三子長子用季子甲老人其中子也遭金末衰亂軍旅數起凡賦索卒相其兄畢力應令人不堪其難老人未嘗有憚色已而單受兵乃西遷曹州楚宮縣之楚宮居之家事承兄貲𨿽饒未嘗問出入於其弟友愛尢篤性溫良夷坦不識詐諼詭薄其退讓若嗜欲有漢張叔長者之風終身不迹官府蓋其眞淳不斲倫紀自合不待教而底善者也夫人郭氏官族子八人曰進曰玨曰承務郎興縣尹曰澤泗水務提領曰汝輔曰汝爲曰汝弼曰榮晚又得庶子曰某伯氏無子以進承宗其季亦四男諸孫若干人駸駸事文學老人及見其子仕張氏遂爲聞家粵自皇元一六合開太平中州人士攀附飛登踐華要於是百餘年間荒墟莽聚一旦丰屋相望駟馬髙車相迹人往往嘆羨謂世運適然爾以予觀之艱難者興之符也疇昔艱難其先逢之矣惟艱故畏畏故善心生善心純祥慶自下亦其理然爾若老人是也昔衛文公徙楚丘去滅絕幾何布衣帛冠卒爲彊國老人兄弟以楚宮大不與是類邪是其適然邪老人以至元丙戌七月十九八十一卒郭氏後十有五年八十九卒葬楚宮三鄕朱博村同兆縣尹以從徵伐得官以材任治民換文資其治興多嘉政人畏愛之屬前進士余君龍光以汪君深所撰楚宮老人傳謁明善銘其墓明善民也不得辭銘曰奮難躍險心兢兢兮恭兄怡弟匪學能兮中平外直眾所程兮善慶不爽家勃興兮子貴孫蕃耄余榮兮材良繼起詎不卿兮惟長者風在紹承兮我銘斯阡百世徵兮

汪縣令墓志銘

公汪氏諱標一名庭堅字國表歙爲大州汪氏占籍十九簪組林立爲聞家六世祖來家興環溪爲饒州人曾祖大異有

祖獎早卒父恭亨魁岸豪偉凡名士達人能益其子弟者無近傾下之築樓扁曰掇桂人號掇桂翁蓋先世有桂林者而掇取月中桂則徐公兢畱題語也所以期其後者矣公生有異質史稱衛叔如玉人觀者傾都使公並時未知叔得

美否九能屬文下筆衮衮不休十九入太學從叔父汪公復爲博士授以文訣超然領悟云蒸川流筆態橫生癸酉秋貢書題彰厥有常止翕受敷施命意謂天下方在君子福澤中又在聖人度量中主司驚異凡場屋荒速之文精警率如此登咸淳甲戌第授迪功郎隆興府南昌縣尉掇桂翁喜曰吾名樓不虛哉至元丙子郡將常侯福生籍郡歸朝廷侯與掇桂翁交莫逆也卽上公名督府檄充興縣��事數月邑人方恃以安而東浙弗靖震鄰及躬公控����歸扁其書室曰虛舟取養空而遊之意潛心玩������貫穿皆自得未嘗以示人也乙酉郡���������員予忝與公並公以書來曰漢

����������學校宋至仁宗始詔天下立學今干戈���������墜盛美也古人不卑小官且朋友講習��������志乎哉於是分席凡三年其教躍如也���������俊秀彬彬皆公力也厥後集賢初庵傳公��������與齊公夢龍矜式來學不辭而就猶前意也然未滿歸不復出則大肆力於書會心處輒抄纂巾箱充牣棐淨欞疏賓送日月於庭戶不知須髮之縞也耆舊久故釂觴論文繼日畱夜春韶秋爽瘦笻輕夷猶山水間如是者餘二十年而終悲夫更二十年人何厭斁之有而造物者乃靳之邪公事掇桂翁生死無違妣故玉牒趙氏公實程氏出而趙夫人尢愛之家事諏﹝闕﹞

芳谷集卷下

