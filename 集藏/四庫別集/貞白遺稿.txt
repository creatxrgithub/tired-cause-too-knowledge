《貞白遺稿》

﹝明﹞程通

欽定四庫全書

集部六

貞白遺稿

別集類五

明

提要

臣等謹案貞白遺稿十卷附顯忠錄二卷明程通撰通字彥亨貞白其齋名也績溪人洪武乙丑貢入太學庚午舉應天鄕試時方遣諸王將兵因以封建策貢士於廷通所對稱旨擢第一授遼府紀善進左長史燕王叛後通上書數千言論戰守大計永樂初錦衣衛都督紀綱發其事詔械通詣京師與二子俱論死事迹具明史本傳所著述凡百餘卷悉毀於官後十年其弟赴荊州遼王以所圖通像及遺稿授之嘉靖中黨禁漸弛其従孫長等乃搜訪佚篇裒爲六卷附以遼王並同時諸人贈言及行狀小傳等篇別爲四卷天啟中其裔孫樞及子應階又集前後建祠請謚之文爲顯忠錄二卷附綴於末卽此本也初通以祖平久戍陳情乞賜還鄕人稱其孝及建文中遭逢國難上防禦封事而卒以是死人稱其忠今陳情之表具在而封事獨有題無文蓋嘉靖中刻集時猶有所諱而不敢存也封建二策乃其受知於太祖者持議頗正其它詩文亦俱醇朴有法𨿽所存無多而大節凜然有不僅以詞章論者固宜與方練諸集並傳不朽矣

乾隆四十六年十月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●貞白遺稿原序

夫威鳯之翔必有遺羽應龍之升必有遺甲英賢之出必有遺言非其遺者貴也有貴於遺者也吾邑長史貞白先生忠孝天植問學淵深昔在建文若方公孝孺周公是修黃公觀卓公敬先生偕之遊慮無不意气相期凡有著作輒相酬賞則先生之爲先生固自有在而詩若文特其一斑耳原集百有餘捲當文皇帝靖難兵南下先生躬冒忌諱遂逮詔獄夷其二子而簿錄其家以故卷帙悉毀於官卽先生之死難諱而不稱者亦奪於國威也迨永樂末年詔釋諸死難家屬而厥弟彥廸走謁荊藩乃王雅重先生因出所蔵遺稿與其畫像授之以歸最後從孫長公郡丞伯祥公訪諸戚裏獲其贈言並其題詠裒而集之厪數卷蓋𨿽逸者什九存者什一而手澤在焉至是子姓重加編次屬序於予以付剞劂而永其傳予夙昔慕先生之爲人乃今獲披遺稿恍挹前芳大都先生因心爲言不假雕刻是故叩閽陳情脫祖戎伍而眷渥髙皇則瑯瑯乎李令伯之遐標也策對封建詳懇剴切而匡輔宗社則纚纚乎賈太傅之遺響也疏上北防忠憤激烈而委身殉國則凜凜乎胡樞宻之卓軌也其它雄篇偉制雅調鴻詞則又駕軼歐蘇躪步甫白殆浩乎河瀆之﹖潏而燦乎日星之炳耀者也藉非天佑忠孝復振斯文惡能俾公之遺言緒論重光後禩哉至若藩王睿翰與諸賢華章悉附於集一以彰君臣魚水之歡一以昭寮寀金蘭之契庶千百年後知有先生並知有賢王英哲不亦曠世相感也乎或謂披蔵盈尺是惡覩先生之藩籬哉予曰鳯羽龍甲夫人而珍之矧先生忠節固將與天壤同不朽安在非稿弗傳乎故因諸公之請爰爲之揭其槪令知古人之言果有貴於遺者也胡松拜撰

●欽定四庫全書

貞白遺稿卷一

﹝明﹞程通撰

○表

陳情乞祖還鄕表

監生臣程通誠惶誠恐稽首頓首上言臣聞爲臣思忠爲子思孝曰忠曰孝臣子立身之大節也蓋孝者忠之本忠者孝之推君親之分𨿽殊所以事之則一經云事親孝故忠可移於君此之謂也洪惟天朝混一寰宇偃武功敷文教內而京師外而府州縣咸建學校以育羣才其所以教之之術不越乎忠與孝而已臣本芻蕘獲遊縣學蒙君之食師之教亦有年矣若夫聖賢道徳之懿固未探其奧而於臣子忠孝之節亦麄識其方今幸升冑監日近淸光竭力效忠正在今日苐念臣父已歿止有祖平見今年七十有四洪武初坐法流陜西逺隔四千里相別二十春音問不通安否何似煢煢隻影白首疇依其餓也誰爲之食寒也誰爲之衣疾病也誰爲之奉湯藥𨿽有微臣無由顧盼停飡忘寐徒有所思臣欲養父父已不逮臣祖幸存𨿽欲致菽水之養又不可得興言及此實切臣心載惟皇上孝治天下澤被黔黎疲癃殘疾者得生鰥寡孤獨者得養況臣祖尫羸孤苦尢爲可憐且臣無父而有祖祖卽父也祖無子而有孫孫猶子也豈有父子骨肉坐視其苦恬然無憂烏在其爲孝乎臣竊念漢齊太倉令淳於意有罪當刑其少女緹縈上書贖罪文帝矜其情而免之且緹縈區區女子尙能如是臣𨿽不才爲一介書生不能以一言上聞豈無媿於緹縈乎矧我聖天子在上明同日月無不照臨徳配乾坤無不覆幬量若河海靡不涵容祖述乎堯舜憲章乎文武豈漢文之比乎臣是以敢布微忱冒幹聖聽願乞臣祖回還以終餘年使臣出則事君入則養祖上不負君師教養之恩下得全臣子忠孝之道倘蒙矜湣允臣所言不勝犬馬怖懼之至臣通誠惶誠恐稽首頓首謹言洪武二十三年正月十五日國子監監生臣程通謹陳伏候勅旨奉聖旨孝哉若人該部卽釋平伍籍

○策

封建策一

臣對臣聞聖王之治天下也必聨親疏之誼而權其重必察安危之故而酌其宜故選賢任能不惟其方而惇睦之恩有獨先焉豈爲獨私亦曰重我本支以示天下不可拔之勢安內攘外不專用武而邊陲之防有獨飭焉豈其爲黷亦曰謀貴萬全以示天下不可犯之威三代之盛率由此道後世不能推原本始權厥利病而妄以己私姍笑之胡不以往事徵焉夫周之封國八百而同姓者居其彊半若過於厚然卒能共奬王室而控衛天子徐戎之興魯侯一駕而天子不驚犬戎之亂晉文入衛而周室再造固以其臣之習於兵亦以周之所以恵同姓者至渥也東遷之後天下已無王矣然桓文更霸而晉爲長秦楚之君俯首聽命而莫敢睥睨王室者固以周徳之入人深而亦以懾於周親之有人也由此觀之親親之恩可不篤哉李斯不察以封建爲樹兵而艸菅同姓曽不得方面而托足焉卒之陳渉倡亂天下景從而子孫不復振者患在於親親耶否耶漢髙戒秦之孤立而封三庶孽割天下半致使僣擬無涯釀成七國之變則以分封無度懲噎者之過也然諸呂爲難而左袒一呼六軍隨滅之者則以內倡有劉章外應有劉肥而髙祖之所以封齊者其勢優也由是以談親親之恩可不篤哉自主父偃之說行𨿽同姓無內變然以疏間親吹毛求疵洗垢刮瘢諸王莫能保其首領而本支單弱王莽遂敢肆其邪心焉鄕使諸侯王彊明如故𨿽逆莽亦胡敢然哉然南陽一倡而故鼎復返者則以漢之子孫其麗不億而漢初之所以養之者隆也由是以談親親之恩可不篤哉曺冏有言百足之虫至死不僵以其扶之者眾旨哉言也其見審矣唐宋以來𨿽同姓蔓延而事權不假惟習於豢養之中不悉文武之略故逮其末造不聞有同姓諸王能爲天子聲大義靖大亂者豈其忠孝之心獨冺哉權藉不在也詩曰價人維藩宗子維城又曰凡今之人莫如兄弟豈無謂之言耶故爲政而薄於本支是自撤其城藩而割其手足也欲以望國祚之靈長也亦難矣世所稱天潢之派盤石之宗者非宗室耶假令天潢不流則利澤不衍盤石不固則地軸不寧𨿽其法制畢具亦何益也今之理身者必先心腹而肺腑其衛也四體其運也肺腑不安心胡能以獨寧而四體又胡能以獨運同姓者非天子之肺腑親耶柰之何欲理身者而薄之肺腑也臣愚以爲本支之臣固不可假之太重亦不可制之太輕太重則驕矜而不遜必有非望之想漢之七國是已太輕則懦弱而難立必無振復之幾唐宋之末造是已斟酌於輕重之間祿足以周其家而權亦足以監其眾傅有董賈之賢弼無貫髙之桀則豈無鋭志文學如河間獻王贊我文治者乎奮志武勇如齊王肥捍我王畿者乎而居重馭輕潛消天下姦雄之志又豈無三代之盛者乎昔人有言生子當置之鄒魯禮義之鄊不當置之戎翟之俗是固有然者臣則以爲當置之艱阻備嘗之中不當置之膏肥美麗之地方今蒙古𨿽北徙猶時侵擾臣以非諸親王莫可鎭此地者一則時有烽火干戈之警則懼懼則不遑爲逸樂之圖一則身親風霜戰鬥之苦則戒戒則必思爲善後之策一則視君亦親視國亦家而捍衛必固一則戎兵克詰師旅常振而緩急有賴一則豪臣猛將懾懿親之望重而幹城之寄堅一則邊陲荒裔憚藩國之勢尊而窺伺之心熄此一舉而數善備者必能爲陛下當北顧之憂埀宗社之寧矣𨿽埀流之久或有意料之所不及者要之與其獘之一不若利之百而監古揆今興衰補獘陛下又必有經制之宜在也臣願陛下取前之所以得剔前之所以失懲孤立之禍收百足之福絕李斯之刻削酌主父偃之權宜毋以姑息恣恩毋以肺腑生疑俾閫外之寄常畏周親文武之略備自帝胤則天潢衍慶盤石永寧維城維藩綿之百世而勿替矣臣艸茅之見如斯伏惟陛下采納焉臣謹對

封建策二

臣對臣謹按易比卦曰先王建萬國親諸侯此封建之所自起書說命云明王奉若天道建邦設都樹後王君公此封建者所以隆本支崇藩屏禦外侮安京師誠萬世不易之良法也欽惟陛下萬幾之隙發徳音下明詔策臣等於庭而以封建之事爲問猗歟盛哉臣庸疎淺昧敢不精白一心以對揚聖天子之休命臣伏讀聖策曰周之諸侯漢之藩王皆分茅胙土者尊亞天王福膺民上臣惟封建之法軒轅創之三代因之其詳可得而考者惟周制也蓋周之所建者諸侯諸侯之中有同姓者焉有異姓者焉如封叔鮮於管叔度於蔡叔振鐸於曺叔處於霍康叔於衛之類此同姓之諸侯也如封夏之後於杞殷之後於宋太公於齊異姓之諸侯也繼周而治者莫漢若也漢之所樹者藩王藩王之中亦有同姓異姓者焉如封兄賈於荊弟交於楚子肥於齊如意於趙之屬此同姓之藩王也如封韓信於齊彭越於梁張耳於趙吳芮於長沙此異姓之藩王也然周之建侯漢之樹王皆分之茅而胙之土其所以待之者何其厚耶鎭之寶玉而重其守錫之車馬而寵其行辟之以山川而拓其勢煥之以冠冕而莊其容言其貴則有爵位祿秩之隆言其富則有土地人民之廣此明詔所謂斯等貴福無以加矣臣伏讀聖制有曰何周有眾者未久而削其地或怙終而滅其國漢之藩王自殺者若干斯二者所失在誰臣惟周之禦諸侯一不朝則貶其爵再不朝則削其地三不朝則六師移之其法固然也所謂削地而滅國者如管蔡之類載在方策間亦可見漢之藩王自殺而伏誅者如吳楚膠東西等七國稽之史籍班班可考𨿽然建侯封王域民裂土茂枝葉以庇本根置股肱而衛胸腹亦惟欲其懋乃攸績睦乃四鄰以藩王室以和兄弟保有富貴與國咸休此人君之本心也若削地而貶爵殞身而滅國豈人君之本心哉論至於是則知人君之待藩臣者可謂忠且厚矣爲藩者顧乃不以人君之心爲心驕奢滛佚而自放於禮法之外姦回不軌而甘蹈於刑辟之中至殺身亡國而後已凡若此者其所失不在於人君而在於藩臣也昭然矣然究其所以失則又有其由也臣伏讀聖策又曰諸生有能備陳爲政及禍源者臣初學淺聞何以及此然感聖上策之之意與夫養之之恩又焉敢不俯竭愚衷以仰答光寵乎臣聞中庸曰爲政在人孔子曰政者正也夫生知安行之聖天性自然不假修習其所行自無不正亞聖人一等者安能每事而盡得其正乎必有待於輔弼匡救以作成者故人君之於王侯必爲之擇賢師傅以輔道之匡其不逮格其非心以及於左右前後罔非正人羣僕侍禦無非吉士使其生而見正事聞正言行正道出入起居罔有弗正則所以養其心者正矣心正則身正則推之家國無不正矣如此則內無失徳外無失政而所以忠君報國者必思有以盡其道禍何從而生哉若夫周漢之王侯卒有削地滅國自殺伏誅之禍者亦爲正人輔導其爲善而有憸人從諛其非以致然也然則所用得其人此所以爲政不得其人此所以爲禍之源也歟善夫周穆王之命君牙曰僕臣諛厥後自聖後徳惟臣不徳惟臣此之謂也臣敢以是爲終篇獻惟聖上矜其愚而加擇焉臣不勝竦懼之至臣謹對

○疏

上防禦北兵封事﹝疏具數千言革除無存闕﹞

貞白遺稿卷一

●欽定四庫全書貞

白遺稿卷二

﹝明﹞程通撰

○序

贈周紀善序

賈誼董仲舒西漢第一流人也治安天人三策才識鮮與比倫當時以之傅長沙相江都未聞其有不足意鞠躬奉職惟恐不盡而繼之以涕泣者有矣所謂守其官而盡其職者非乎然漢文漢武實以之疎賈董非所以重親王也我太祖髙皇帝念創業之艱冀守成之善凡遴輔導聖胤之選非正直剛方者不與非文行雅飭者不與非人望所宗者不與有爲太祖親自簡拔者多矣開國藩府之任何其嚴哉夐異漢制殊甚泰和周子是修通之莫逆友也初任霍丘訓導入見太祖問曰汝年幾何對曰四十有四又問曰家居何事對曰導人爲善而已太祖喜擢周府奉祠正尋有訴王府不法事者官屬皆下吏是修以嘗諌得免攺衡王府紀善是任也非賈董之任哉授以是任也豈疎賈董者倫哉致望於汝意甚殷矣尙其畢力覃忱以副太祖任使之意哉洪武初遣諸王將兵行邊以封建策諸貢士於廷太祖以通所對稱旨首拔之授遼王府紀善是通之受知於太祖猶之是修也通之所守之責任猶之是修也尙其同心共念以副太祖任使之意哉太祖何意也重親王意也爲守成計也親王重故藩府之任嚴任用嚴則王官之職尊必何如而後太祖之意斯副勤講讀之筵效獻替之忠寧以嚴而見憚毋以諛而見親事有不獲已者卽逆天威弗惕也豈徒賈生甘於不食以自困爲哉通之心是修知之是修之心亦通知之敢進左右以贈

送黃太守序

東南巨郡惟徽爲最國家遴是守也視他郡特難之洪武壬申議除徽守司銓衡者以黃子希範名奏皇上可之命下一時士大夫莫不鼓節爲吾徽得人慶或謂徽在萬山中山峭厲而水淸激其人好鬥故其俗好訟𨿽喜事之吏猶厭之黃子信厚人也得此必戚矣予則以君子之治民不患有訟而患無聽訟之明不貴聽訟而貴使民之無訟好訟者習俗使之然也習俗移人蓋自古記之矣然天下無不可化之人在乎治之者何如耳鎭靜以率之和柔以導之自有以潛消黙奪其悍戾之气若夫教弗豫治弗平憤憤然於民之相訟也殫精畢力於推鞫窮詰之間而苛刑是騁峻法是恣是之謂忿疾於頑事何以濟如解亂繩急則愈亂如導橫流激則愈橫何者其勢逆而其事拂也如是而欲民之不訟尢惑矣故君子自反乎身而不咎夫民之好訟夫子曰君子之徳風小人之徳艸艸上之風必偃言自反也以故知本之學必有以大畏乎民志而後無情者不得盡其辭蓋有以風之也蠢玆好訟之民得黃子以信厚之徳臨之民將輸情以戴之必且無訟矣良師不易弦而調良吏不易民而治信矣哉黃子爲弗戚矣何以知黃子之弗戚於其處友者知之也蓋治民處友其道則一夫黃子予之莫逆也操履不渝然諾不茍取信乎朋友也稔矣未有信友而不能治民者也予固於是而知黃子之弗戚也已黃子行諸友餞之於都門咸謂予徽人也當拭目以觀黃子使民之無訟

送陳士深還莆田序

天地五常之道莫大乎君親古今百行之源莫先乎忠孝夫孝之於親忠之於君臣子立身之大節所以厚彛倫惇教化亙萬古不可一日廢也吾郡太守莆田陳公以詩禮傳家忠孝傳心者也厥考翁兩歷我朝州縣之寄立身顯親蓋亦忠孝人也洪武中黨禍滔天餘波濫及竟淪沒而不振時公奉祖讀書於家方志學所以爲忠與孝者豈意爲父禍所累闔門南徙滇陽弱弟北遷遼海一家之中父歿而祖存兄南而弟北炎風朔雪瘴雨蠻煙中國老弱之人不可一日處以致老祖弱孫相繼喪亡幸有祖母獨存焉知其能免彷徨躑躅進退無依於斯時也公之夙昔所志期爲忠與孝者不翅屹屹乎一發之引千鈞其不斷而絕也幾希公仰天嘆曰天旣厚我以有此生忠孝之道百不一施如是而已乎吾非愛惜此身寧令祖母之失所以貽我父泉下憂乎生無益於時死無損於數冺滅朽腐與艸木等吾不忍爲也由是間闗險阻出萬死於一生以有今日官守一郡爲六邑民之父母昔之兄弟南北今復合之於一堂矣昔之顚沛埀亡於道路今旣復於正寢矣況又復丘隴於旣沒存宗祀於已傾茍非素以忠孝爲心而感格彼蒼者其何以臻此哉觀其抗疏雪衷不於飛騰得志之初而於祖母旣沒之後其心益明白𨿽然心其心者公也而遂其心者吾君之賜也君之所以成就公者如此公之報君者當何如哉孟郊詩曰難將寸艸心報得三春暉孟郊爲遊子報母云予於君亦云今公以已職之不可暫離念先隴之久曠故遣乃弟士深歸仍大書務本以訓之欲其躬行孝弟以奉承宗祀使彼圖爲孝子我圖爲忠臣庶幾共成其志可以無負於君親無怍於天壤矣若曰趨吉避凶轉禍爲福爲一身之計豈知公之心者哉嗚呼世有事異而志同者予生八齡祖父以事謫陜右埀二十年予痛父之久逝傷祖之逺離乃冒死陳情荷太祖髙皇帝可其奏特賜恩詔釋放還鄕俾得以終其老於牖下至今銘刻莫可爲報今觀侍講曺先生敍公之事適有同於予者予喜其志之同故書此於卷末以爲陳公頌並爲彥囦勉云

奉節堂序

予於許節婦素履知之甚稔毎竊嘆仰以爲此吾邑女中麟鳯也今獲備貟遼府輔掖暇時以葛崇徳君構堂奉節婦者聞之王王錫以奉節堂額凡賢士夫在遼府者各有制作以揚休徳予復何言顧嘆仰之懷常切中悃同心之和竊有不容自已者爰爲之敍續貂於臥軸下方焉予謂節美名也人孰不欲之而有不可以幸致者必心見素定確不可移是爲志節卒遇事變益堅所守是爲气節由是貞心懿範洋溢逺邇是爲名節節之名不易得也必志主气輔終始一節𨿽節不期名而名自隨之否則可幸致耶予於許孺人之節有深慕焉方祁判椿甫翁捐館時孺人年方弱笄卽矢心守寡以撫育余孤爲己任此其志節確然定矣值元運殂盜賊蝟起若柯三八汪千十胡發饒必成軰嘯聚邑山谷中人皆駭散市井爲墟孺人挈孤避難間闗萬狀恆情不堪而操守彌勁辟之操舟者執柁在手而遡風孤騫冒險獨航屹無回靡焉視其气節又有浩然莫之敢攖者卒之亂靖時平節操克全芳聲懿範昭然在人耳目而完名大節孰有不欣羨者𨿽孺人之心求已自盡豈曰罄一生辛苦以傳此一名節哉蓋志節堅气節壯而名節昭自有不容已者然孺人之守節非徒區區自守而已也此守一定眾美畢集觀其受椿翁托孤之寄而卒不食其言是能爲夫君守世緒觀其承葛氏詩禮之傳而教子成名是能爲先人守世澤由是天經地義賴以維植而師世範俗於無窮是能爲乾坤守世紀所守之大且逺有如此者要之皆自守節中來也孺人之節何其偉哉嗟乎今之閨幃中珠髻而翠擁玉珥而象飾者孰非人婦也顧其身以存亡異主若傳舎然聞孺人風顏其厚矣豈惟女子爲然𨿽名爲君子者亦不知守身之義此身一敗萬事瓦裂𨿽有他美何以自贖若揚雄之言誠法矣而獻賦新室豈可云法王維之詩誠淸矣而賦詩凝碧豈可言淸範質相業較之禪僧飛鷹𨿽大相逺而欠周世宗一死至今以爲遺憾斯三人者罄其平生之所辛勤自得者皆不能守而有之適足爲後人嗤笑之資由其不知守身之道故也卽此而觀則知孺人之守節豈特可爲閨幃女子勸亦可以爲縉紳君子勸予故述其志行而張揚之以風世焉是爲敍

程氏世譜序

天地萬物莫不有本夫太極陰陽造化之本岷山昆侖江河之本芽甲根荄艸木之本豈獨於人而無本耶厥初翁媼爲生民之本開國受姓爲一氏之本知有所本茍不錄其源流布於方策又安有不忘其本者哉是以志人君子深爲此懼必勤修譜牒使百世而下猶復可考其本之所在此族譜之所由作也且是譜之作將表其顯貴𨿽疎者以自附歟將掩其微賤𨿽親者反疏歟抑亦取其統緒之所自來歟吁尊祖敬宗者於此有取焉余家世程氏古伯符後也初伯符始受封於廣平有三異之瑞因得國於程故爲廣平上程氏越四十四世孫元譚東晉元帝時渡江爲新安太守遂家於歙之篁墩程氏子孫蕃衍碁布四境又三十四世孫旭唐光化間爲金鄕縣尹徙居績溪又爲績溪程氏乃吾宗之始祖也又有爲歙之槐塘程氏者有爲樂平之三松程氏者有爲婺源之龍頭山程氏者有爲黟之南山程氏者有爲休陽之後仁里程氏者有爲旌川之程氏者枝分派別族屬不載此特其槪耳然要其歸則南宗北族同出一本茍非譜牒奚以徵哉昔我起萃公之作是譜也意有在焉是以吾先伯祖彌髙公亦嘗修之歷壬辰兵燹之餘家資蕩然尙幸此譜之獨存得有所據惜乎自文季祖次子子向之後更不具載可勝嘆哉通覽譜興感夙夜不遑寧處旁求逺索幸而得之自子向至今凡若干世以續於後庶幾世系具存而無缺遺矣玆非幸歟𨿽然創是譜者族人起莘公也因其舊而修之者吾伯祖彌髙公也玆獲足其譜之所缺而繼其志之未成者斯則通之幸也若夫世世相承因而續之以永其傳者吾又有望於將來之同志云

城北唐氏族譜序

城北唐氏乃予績文獻家也唐有孟實氏與予最友善嘗訪予京邸予送孟實氏有詩孟實又起潛心齋於郭之北予作潛心齋記今予官遼府孟實又以書來索予序其所修唐氏族譜若干捲謹按唐氏譜始受姓自堯至宋有諱旭者起迹於閩之莆田旭生志權志權生永寧永寧生汝淳汝淳以宋淳熙三年授績溪教授因家焉遂爲績溪唐氏至於元五世復亨生仲敬仲啟仲明仲徳爲洪武初人太祖髙皇帝命民間各以其所習爲戶而仲徳籍爲儒戶然則孟實氏之秀而能文其所授固有自也夫然譜所以存眞以樹世也今之人喜求勛賢名赫者以爲之祖殊不知祖不可以人爲茍爲跖之後不可以捨跖而祖栁下恵茍非孔子之後而孔子𨿽至聖又可以捨已之祖而冒孔子之至聖乎孔子𨿽足以爲吾之光耀非吾之眞也吾之祖𨿽不及孔子乃吾之眞也惟其爲吾之眞則心存心存則天植天植則天之所以授於吾者不媿於天玆卽吾之所以爲孔子也又何必冒孔子以爲之祖然後可以爲孔子哉大江之東有自徳宗諸孫避黃巢之難以國爲姓故江之東唐姓者皆以爲唐髙祖之後然孟實氏不以唐之髙祖爲祖而必以閩之祖爲祖謂非所以存眞乎然唐髙祖又冒李聃之後以爲祖而封之爲玄元皇帝然聃以異端又何益於唐之髙祖而顧爲此冒濫乎然唐之髙祖又何益於江之東其綴姓爲唐者乎然則孟實氏不以髙祖爲祖而必以閩之祖爲祖者可謂有超世之見矣有超世之見者則必有超世之徳有超世之徳者則必有超世之功使孟實氏得列職於在位不有以絀天下之僞還天下之眞以成淳古之治哉玆譜也𨿽爲孟實氏用世之需可也使唐之後世世守孟實氏之眞則世世皆賢子孫矣子孫賢則族昌大族昌大則門第髙而五千言之李聃又何賢於唐氏之子孫而必爲此冒濫乎序成遂命左右錄之以寄孟實氏而孟實氏亦必以予言爲不謬矣

章氏族譜序

章生同字文善者從予逰有年矣聰敏頴異風骨大似古人洪武丁夘余修家譜章生若重有所感然者余乃詢之曰聞諸祖父爾族爲宋相文簡之後水木本源曽是之思乎章生謙讓不敢當余曰非其祖而祖之其失也誣是其祖而弗祖之其失也矯本源所在不可不知也章生憮然次日輒攜家藏巨譜一通來示展捲間諸老歷歷目前又明年遂以是譜會於昌化覧村徧省先人故迹墓碑世系益得其詳旣歸合二譜修而爲一餘取而觀焉因喟然曰譜之所系大矣自大宗小宗之法不立天下不復知有世家賴有譜焉𨿽經兵變式微之餘猶可以極本窮源聚渙合離而稽世家之舊也今卽章氏論之自運公而上遡數之以至於慶曆文簡公五代太傅仔鈞公凡幾世矣渙焉離焉勢也又自運公遷績之瀛川晝錦堂從而順數之以至於七公居縣西榮甫居西闗明卿醇朴自守子賢詩書啟後繩繩繼繼又凡幾世矣離焉渙焉亦勢也子賢之子文善余門弟也乃慨然發憤逺訪故族考訂世系而宗譜之修流派秩然蓋欲不謬本源合離聚渙爲子孫不朽計夫渙離勢也聚合情也持情以一勢則存乎子孫之賢者耳章生賢乎哉嘗竊聞之子孫賢族將大章氏其有興乎繩其祖武端有所在晝錦之堂人物彬然衣冠之族禮義之風振而起之是誠在後之人子其勉乎哉章生再拜謝曰謹如教因序之章氏譜云

柴氏慈母訓子記後序

經曰人之行莫大於孝孝莫大於繼志述事亦莫大於立身行道以顯其親有始有卒兼全其大者其惟至孝乎吾師存誠先生三衢人也奉皇命司教於績邑時予在弟子列執經侍側先生授受之際評論之頃毎舉日用常行之道從容以語之諄諄然修身進徳之方懇懇焉天理民彛之至使人歡欣鼓舞聽受不厭眞有以得於心而不容自已者洪武丙寅余自冑監丁艱歸進謁館下先生出示其慈母訓子記三復玩味始知先生平昔之訓有自來矣嗟惟先生自幼失怙遭世亂離微賢母氏其將疇依觀其儀範告戒足以訓誨爾子式谷似君而又躬親蠶績備贄見之禮命卽師傅學聖賢之道晨出則責其敬謹以受教暮歸則督其講習以求義歷艱辛濟險難愛子之心無所不至視其心卽孟母三遷之心而事難處有甚焉者𨿽曰未學蓋其天質之美黙與道契吁栽者培之天之道也惟我先生果能恪遵母訓服膺弗失不惟獨善其身將以善淑吾徒復懼其湮沒乃裒集成編以示其子孫而永其傳實繼志述事顯親揚名之一端也非至孝者其能如是乎然深味其訓有父父子子夫夫婦婦長幼尊卑各止其所之意則是訓也豈特柴氏子孫所宜寶亦世之所宜嘉尙也惜乎事姑事舅嘉言善行不獲盡見可深嘆哉使是訓茍行於世則孟母不得專美於前矣天之報善𨿽亦云至豈如斯而已乎曰未也方今聖朝以仁孝治天下旌別淑慝砥礪名節先生首任教職發軔長衢他日贊宣治化黼黻王度表疏是訓陳情上聞將見承恩以壽諸梓焚黃以賁幽壤以報母氏之大徳以光母氏之美訓使天下後世之爲母子於此取則焉其於朝廷化民成俗之風豈少補哉先生之孝斯遂其大

峴泉集序

嘗謂有其道者必有其文也山川花木地之文也禮樂制度人之文也蓋道爲體文爲用儒先謂文章爲貫道之器不其然乎龍虎嗣漢四十三代天師張眞人神明之冑也天資超卓學問淵源本諸中者有道徳之崇著於外者有文章之懿銓次其平日所作詩文凡若干捲目峴泉集英華煥發照耀簡編以言乎詩則托物冩情優遊不迫得詩人情性之正以言乎文則雄奇汪濊鋪敍有法得古人述作之體是以海內文人碩士傳誦而稱美者比比焉此非眞人學通百氏道貫三才體用兼該精詣獨得安能發而爲此耶及觀集中所著衝道愼本太極河圖原性諸篇研究義理之玄微精極議論之閎肆其天地造化山川人物禮樂制度靡不該貫𨿽專門擅業皓首窮經之士有不能及者非惟有功於玄教其於世教亦有裨焉將見斯集流傳於天下後世與峴泉相爲悠久而無窮也必矣且眞人嘗爲通著尙義堂記俾祖父之志行亦得托於不朽斂襟三復深有感焉因書此於卷末以致其私意云

蜀川陳氏宗譜序

洪武庚辰歲仲春月謹奉令旨俾予還鄕展省丘隴將行南郡諸縉紳大夫追餞於西門之沙市酌酒賦詩以別由武昌而下經赤壁之勝過洞庭湖從九江至池陽捨舟陟陸而抵於家歷﨑嶇迢遙山川之隔莫知其幾也旣歸不數日本邑陳彥彬氏偕其甥汪明善侄廷輔良玉謁予公館少頃以陳氏宗譜求序於余時邑侯陳公昭與彥彬有同宗之義道陳之爲姓自周武王封胡公滿於陳子孫因氏焉其彥彬上世居新安之績溪修文鄕陳霸先之祖墳在是矣後因避隋之亂徙之鄰郡遁世不見迨唐之世永京公遷居本邑宣政鄕之蜀馬因而家焉云仍蔓延爲新安望族彥彬又能讀書守義尙朴素隠居不仕有古君子之風玆因宗黨之間或隠或仕子孫蕃衍其存其亡恐愈久而忘失於是重修宗譜若無君子一言以表章其事則後世何述焉今特所懇願勿辭幸之甚也予聞而喜曰此厚人倫之盛事也明善邑庠生予之友也彥彬公吾父之執也又重陳侯之請詎不韙歟夫氏族者國有史官掌之不爲不重也蓋本逺而末益分然後散於私家各立譜焉況譜非賢莫作非富莫作作則使後之子孫知其所自冠婚喪祭之會喜憂慶弔尊其尊而長其長老吾老而幼吾幼親親之義循循有序禮義之風藹如也茍或不作則昭穆親疎無所分別以爲途人譏矣今考諸譜系訪諸碩宿蜀川陳氏乃霸先之後也千載之下而流光余耀沾漑於人心目者昭昭不窮而祖宗非有陰功厚徳焉能致於是哉又以忠孝節義行實表章堂扁傳記詩文宗先吟詠備述簡末手澤存焉亦文獻之可徵俾人孝弟之心油然而生也今之士大夫家遭罹禍亂子孫往往流落丘隴艸莽歲時廢祭祀禮可勝言耶若夫手澤朝命之文無幾存者惜哉且彥彬氏冑世崇逺出處相傳閒雅文禮故能繼志不忘乃述先世爲譜爲人之所難爲者良可嘉夫予之告歸展省丘隴者與夫彥彬重修宗譜孜孜焉彼此不忘乎本矣因時與事而重有感焉

○跋

程氏淵源錄跋

程氏淵源錄者先世所傳修於我伯父程鄕令以忠公及通曩昔從太學丁家艱時所重修也家有楷書正本而此所謄別集以其輕少便於行槖出入觀覽故也自洪武戊辰秋服闋赴京師越二年庚午忝以科目出身拜親王紀善尋進左長史扈駕之國由京之遼不逺五千里迄今將十年南徵北役殆無虛歲餘皆互有得失而此錄曁先世手澤則珍藏什襲罔敢失墜然亦不暇視閱一日與一二寮寀燕坐於東直房因出是錄以求諸公述作以彰世翰斂襟三復起敬起孝嗚呼不有先人源委之深安能後裔支流之長乎凡吾同姓其敬懋之哉因書此末簡以志夫歳月云

貞白遺稿卷二

●欽定四庫全書

貞白遺稿卷三

﹝明﹞程通撰

○記

寅賓堂記

太祖髙皇帝卽位之二十有四年封諸王俾開國於邊若星列碁布嚴屏翰奮武衛安民生實皇明子孫萬世帝王之業甚盛舉也維時吾王受命全遼當東南一面之重東臨髙麗西距楡闗南濱大海北控朔漠萬餘里比他封爲甚巨洪武戊寅夏之國廣寧以王宮未就違三捨許勒兵屯營於大淩河西滸周圍四里彊樹以排柵固以壕塹連壘列壁如士卒數吾王所居堂殿宮宇不過十數間其諸府僚廨宇一切皆衡茅僅可容膝蓋以寓居行營例從茍簡至於官府廳事亦鮮有焉越六年秋七月朔過蒙恩寵謂臣等紀善乃淸愼之職不可無藏修之所又不宜與他眾混淆況所司詞翰類多章奏機宻重事乃不宜泄慢特命於東直房後築別室三間繚以周垣明窓素壁髙明爽塏弗隘弗陋旬日室成凡合用架閣鎖鑰几案之類皆充備無缺尙慮蔑以文飾爰命丹靑圖四愛小景以爲文房美觀自開府以來凡百艸創未有若是之盛者復親筆大書榜之曰寅賓堂蓋取虞書寅賓出日之義又爲制七言詩律四韻以張美之其書老而健其詩偉而工譬之龍躍虎臥鸞翔鳯翥與夫冠冕佩玉風檣陣馬猶不足以諭其妙又豈尋常庸碌所能模效彷佛萬一耶復命儒臣以次賡和仍爲記焉臣等苐以初學謭才不能頌厥美昭景貺酬厚徳爲歉耳謹拜手稽首繹而言曰寅者敬也賓者賓客也吾國實當寰宇之東去離於暘谷之地爲近而斯堂之建又當掖門東序宻邇淸光仰之如日推窓迎日敬之如賓況臣等幸際明時當觀之六四所謂觀國之光利用賓於王其處斯堂也蒞事則同其寅畏出門則如遇大賓而不可有一毫忽慢意堂以是名豈無謂乎嗚呼旣翼然有堂復華然有文恩之出於上者優且渥也若夫登堂而覩名顧名而思義恪恭已職以圖報稱於上者又在羣臣力行何如耳茍自今以往坐斯堂瞻斯扁朝焉夕焉目存心警下而與二三有位之臣同其寅賓之心以任王事等而上之嘉與吾君亦同其寅賓之心以任朝廷所寄托如此則庻乎上下之道交盡而於名堂之義始無愧矧玆遼土卽古孤竹國實夷齊父母之邦箕子過化之地由周而下秦漢以來迄今千餘載皆爲塞外氈裘毳帳疊居雜處而前聖之遺風■﹝氵目力﹞然矣天運循環無往不復我朝龍興聲教漸被而吾君卽封於此開國之初振華風於未冺興文化於盛隆其在玆也歟其在玆也歟旣以言於君復書於寅賓堂之壁以爲記復和之以詩曰堂豁軒窓面面東曉迎晴旭與賓同親題華扁恩何厚光賁斯文道愈崇不有聲名如董子更無詞賦敵揚雄區區祗賴同寅力日近淸光拜下風

春暉堂記

餘同裏有故友曰許孟才氏純孝人也八歳失怙弟方在𦇤褓賴母余氏守節教字底於成人一旦以誣構就逮於法當竄母號泣隨之赴訴於朝卒賴以免余嘉許子之有賢母也爲之立傳於今十有六年矣余爲遼府長史從王徙封來荊南聞許之昆弟皆卓卓能自樹立母尙康彊作春暉堂以奉晨昏思報厥徳於戲許母可謂有子矣余俯仰今昔嘉嘆久之因爲請於王書其堂名褒嘉許氏以勵風俗且爲之記曰子言順母言慈古之道也今許母之育其子先之以教字之道重之以更生之徳其慈不亦至乎二許之奉其親惇孝友之風成賢母之志不亦順乎母慈子順合古之道不亦美乎咸謂事親若二許可謂能報者矣予猶以爲未也詩不云乎欲報之徳昊天罔極今有人於此恩我以小徳我知所以報之恩我以大徳不知所以報之何也恩小則我報之也易恩大則我報之也難於人猶然況於其親乎親恩同於天𨿽欲爲之報若之何而報之也後之人能暢厥旨余獨於孟郊之詩見之郊之詩曰難將寸艸心報得三春暉嗟夫寸艸春暉之念人孰無此心但知所以報者無幾耳人皆曰親恩罔極莫之能報而不知在我者當思盡子之職以求無負於其親無負於親乃所以報親也推此心以往𨿽以之事君事天何所不用其極今二許所謂思報其親者其亦有見於斯乎吾友勉之是則予所望於吾友者也

思誠堂記

方友彰氏邑之著姓也與予生同裏幼同學長則辱交焉友彰質美而气純愼思而好問有志於古聖賢之學因名其堂曰思誠以致勉自余從官遼府不相見者十餘載竊意友彰且忘之矣逮予扈從來荊南友彰不逺數千里走書謁記拳拳不忘乎初心其果有得於思誠者歟嗟夫若友彰者可謂眞有志於學矣余因以友彰交誼之篤陳於王前王亦嘉其好學爲書思誠二大字以寵之餘乃誦所聞以復友彰曰思誠之說有自來矣孔子曰誠者天之道也誠之者人之道也子思載之中庸孟子亦誦而傳之蓋聖賢之學有誠者焉有思誠者焉誠者眞實無妄之謂思誠者擇善固執之謂眞實無妄天道之本然擇善固執人事之當然通是說者其知所以爲學乎聖人自誠而明無事於思而徳無不實天道也學者自明而誠思則得之不思則不得也故必自其善端發見之偏而悉推致之以求至乎其極磨以歲月不敢止息則徳爲不失而人道亦天道也大哉思乎其同歸聖域之途乎周子曰思者聖功之本意亦謂此予竊喜友彰之有志庸相與言之友彰倘有取焉不至於至誠當未止也是爲記

景賢亭記

縣西門外踰小澗而西麓林喬聳蘇公翠眉亭在焉亭左畔爲邑博士員葛崇徳君世產也循地至麓之巓崔公雪峯樓如在肘腋間葛君追先賢遺範及其世澤名亭曰景賢蓋自其觸物思親哀難自紓者而思之不有若山眉鎖黛蹙然其容者耶是知葛君之所以景賢者信矣夫其有所合之也嗟乎蘇崔芳躅固足以動後人之景仰矣而葛君之孝聲施後世則後之人庸不以公之景賢者而景公哉因書之以爲記

潛心齋記

吾裏有韜晦之士曰唐孟實氏沈靜而淵黙內顧而操存夙有志於自勵翼翼焉而知所持兢兢焉而不敢肆竭精殫思固無所慕於外也旁搜博覽殆有所蘊於中也因額其讀書之齋曰潛心而涵泳省察偃仰棲遲身在是而心亦罔不在是是自幼及壯壯而就老若將終身焉未嘗有能探其心而記之者憶予初學與之同門朝夕從事於斯收其放心恆會是齋資其麗澤之益旣而冒進於選舉奔走於仕途應酬交錯日給不暇時復追念舊遊欲潛心於一室如曩昔者詎可得耶乃於暇日敬以其事上徹宸聰蒙賜寶翰以題其扁亦旣馳而揭之矣思其所處而爲之言曰人之一心所以具眾理而參三才令百體而宰萬化者也茍有所縱則必牿於利欲殉於聲色泥於燕樂恣於荒滛戾於尋常踰於矩度馳騖而弗知反放蕩而不能收求其不廹於險不入於畏不阽於危不淪於忘者幾希矣孟實之於此心蓋嘗知斂而不妄動者故其勤於學問篤於藏修仁以存之禮以制之寡欲以養之平易以置之是以寂而不可撓也深而不可測也恢宏而有容納也宥宻而不暴露也充其昔之潛心於學者今則學有以潛於心矣嗟夫潛之爲用豈惟人哉人之於潛豈終潛哉易曰潛龍勿用復次之以見龍在田詩曰魚潛在淵卽繼之以或在於渚則龍之潛也必以時而見魚之潛也亦以時而躍是皆理之可推而勢之必至者孰謂孟實氏者如龍之潛而今不奮然一見乎昔之潛如魚者而不躍然一出於今日乎余與孟實知心爲有素故不徒記其可羨而尢必申其所望焉是爲之記以寄

僊巖晚翠樓記

新安山水名江東績溪最善環縣治幅■﹝巾員﹞數十里羣山聨絡拱揖周衛如坐匡郭中直南有峯隆然孤起峭拔奇麗曰隠張巖距縣不十里而近世傳爲漢畱侯從黃石公歸隠之地考諸古則史無可據徵諸題詠則漢無律詩知爲後人傅會之說明矣然其上多靈貺異迹俗謂之僊巖亦奚不可我邑之西隅有大姓曰汪氏而彥吉翁者又汪氏耆俊也於居第之側作樓南向與僊巖對峙暇日嘗登望焉見日之始暾嵐蒸云滃奇麗之狀晻靄未露逮日旣西斜祥光洞徹層出疊見金碧交映綺繡相錯尢與晚景爲宜因名是樓曰僊巖晚翠蓋翁盛年嘗官醫學及謝事歸老日率子姓逍遙於斯或焚香鼓琴或命酒娛樂或憑欄嘯詠或淵黙以居誦讀黃帝岐伯問答之書校讎靑囊肘後之祕閒則徘徊臨眺以寄其千載之思焉予忝與翁生同鄕居同鄰接且世有姻戚之好知翁爲甚悉故不逺數千里以書抵荊南求余記之餘惟汪氏世家爰是唐越國公奠居是邦據山川之勝基徳業之厚衣冠引翼至於今世澤未艾豈非扶輿淸淑之气獨鍾於一家乎不然何他族之隆替有時而汪氏之子孫彌久而益振也由是而言邑之人面玆山以居者𨿽非一姓而羙名獨爲翁有亦豈爲過哉觀夫數百年喬木陰森與僊巖接翠而能獨專其樂孰不羨翁優遊於晚節乎使翁之子若孫承徳襲義闡妙理於眾善之門寓至道於羣情之表一本之乎性情之正者也登斯樓者旣無與憂天下之憂必當樂玆樓之樂而後可也今上承先志下裕後昆儲藥足以濟人讀書足以修徳所謂居■﹝畝犬﹞畆之中以樂堯舜之道也斯樓蓋有助焉是宜傳流永永而子孫是式故不辭而爲記

潭石橋記

翚山之水西流與楊之水合至歙浦匯錢塘以入於海其流隠伏沙磧彌布一遇暴雨則湧洶漫漲橫發無際原有木橋蕩泛莫知所之民病渉焉我伯父以文公欲建石橋以濟往來適天奪其年其志𨿽具而功弗就厥配胡孺人乃脫簮珥盡釵釧伐石爲橋以成我伯父以文公之志經始於己未冬仲至明年冬季始通人行又一年乃克悉完闊一丈二尺長十倍之下爲門三東倚石山爲固西則疊石爲墩以障之石勢參差虹采飛揚比之烏鵲之詠不忝也謹按潭石乃來蘇渡故處也昔蘇文定公令績時績之父老迎之於潭石故名潭石爲來蘇渡云以致其景賢之意也文定公之恵澤其在於績𨿽踰年卽去而未久蓋以其兄弟文章气節之盛故切仰慕如此績之來蘇渡其卽所謂蘇步坊也孺人以笄褘之流非有詩書之訓而知慕乎文定之爲人以成玆橋蓋以成我以文公濟人之義故其勤施不吝一念之眞切遂乃不惜其費然陰性吝嗇而孺人乃不復蹈焉其篤於義蓋天性然也使其知慕文定公之爲人而成此橋則一時出於矯飾之私以爲慕名之舉此乃僞人巧士之所以飾志以欺世也惟孺人不知慕文定之爲人而成此橋此孺人之所以純乎天性異於世之僞人巧士萬萬也使天下之人皆若孺人之無所慕而爲義則何有於文飾智巧以爲斯世斯人之病乎然文定之精气英風則與此橋而並峙焉𨿽謂孺人有功於文定可也惟其無慕乎文定而有功於文定此孺人之嵬功髙義可以埀之萬世不朽云僉謂通爲孺人之猶子也當爲之記故忘蕪鄙而記之

貞白遺稿卷三

●欽定四庫全書

貞白遺稿卷四

﹝明﹞程通撰

○銘

貞白齋銘

子築捨於郭之西以爲藏修之所乃堅其材乃素其飾名曰貞白齋因以自號乃作貞白齋銘因以自儆云銘曰

惟金乃堅惟其堅斯其不燐惟玉乃潔惟其潔斯罔受湼君子處世惟貞惟白斯其耿耿乃介乃烈惟忠惟孝斯爲立身之大防至貞至白孰踰忠孝之惟臧予處而家乃愛乃敬苟蒞於國惟節惟藎茍曰惟細行之徒貞徒白豈君子之所以廣大以立畛

○贊

章明卿處士像贊

不赫赫其名不燁燁其形韜光襲馨棲迹園林人固知公爲隱士而我則獨觀其深元徳不綱徵調縱橫豪傑罹禍智士遭屯公當斯時於菑於畬如啞如喑非直以逺害全身蓋將上延如綫之緒下啟家學之傳以待今日天下之淸

葛子輿公像贊

儀表剛方气宇軒昂厥性克孝厥行孔臧比逮不辜勇決異鄕大庇宗祏丕振綱常肖公狀貌得公情腸英气激烈宇宙爲滂

從祖文鳯公像贊

厥貌魁梧厥服元制徳實元良處亦名世名欽邑宰貲雄裏姓奉親菽水能養則敬急君饋餉傾帑無吝先世丕光後昆襲慶通忝從孫贊言莫槪瞻仰遺容典刑具在

○墓志

重修唐金鄕尹程公墓碑

我程氏受姓於周伯符得國於程遂以程爲姓我新安之有程氏者自晉元譚守新安遂家焉新安之程自元譚公始至唐有諱藥者爲尹於金鄕縣過績溪遊石鏡睠仁裏山川之勝遂於光化庚申之歳徙居績溪之仁裏績溪之程自藥公始仁裏十九世孫諱念五者乃遷邑之中正坊邑中正坊之程自念五公始洪武庚午不肖通叨以尙書獲領鄕薦乃至仁裏省藥公之墓見其墓日就傾圮宿艸荒莽之中徒有其累累之迹焉耳心遂懷切痛我後之人不復能修是予之罪也夫是予之罪也夫乃發議首捐貲倡予邑之宗人並仁裏之宗人鳩工聚石使其土嵬然崇如枚如有形可覩有臺可歳時展謁焉閱踰月遂告成功復以特牲奠於墓所復會宗人於墓之側以飲以歡愛敬之心儼然如春墓之所修其所闗不細矣昔孔子有墓在五父之衢不封不修謂爲東西南北之人此蓋附會者之所悞也豈有孔子之聖而不封不修其墓者哉先人之所遺𨿽一礎之微一礫之小頹則必修況於祖宗之所系者非微非小哉春秋修其祖廟廟以藏神墓以藏魄則墓又烏得而不修如廟者乎昔侯芭爲揚雄猶起墳焉而子孫之於祖宗其形气之所切爲最甚乎久則必頹勢所必至藥公之墓頹於今又寧保其不頹於後乎修於今復修於後亦勢之所必至也後之人復修其墓也能無如予之於今日者乎遂勒之貞瑉復以今所修之歳月時日俾我後之人庶有所考云墓在仁裏之傍坎上近西院名周藤墓堪輿家作壬山丙向其助貲效力人名並督工者鐫之於碑陰玆不復及

同知章瑞卿公墓志銘

古豪傑之士其出而有樹也非由科目顯則以薦辟進自勝朝主中國制科更復無常兼設擢茂才科薦辟之重久矣績族由此起家者予於寨口章氏得一瑞卿先生焉先生諱文麟瑞卿其字出績之望族也按其先五代時有太傅仔鈞者以三策投瑯琊王王審知遂承制秉節鉞節制髙州刺史夫人練氏尢有全城陰徳以故子孫蕃蔓奕世榮顯迄於有宋慶曆名相嘉佑元魁彬彬軰出代顯於閩浙間自平章郇國文簡公後倉部員外郎遷昌化數傳至運之公始遷績又以賑饑積徳忠厚傳家爰及先生適勝國末季矣先生之大父諱珍生子三伯曰文龍仲曰文鳯先生則居季氏生而不羣志气淩厲淹習墳典人皆以豪傑期之時秕政毒亂人如在膏火中以故羣盜蝟起民苦剽掠匪才徳超眾者曷克劻勷先生乃以名族茂材爲鄕裏所推至元元年由州縣保薦除巡檢濠寨已而捕盜有功升本縣簿至正十一年紅巾賊竊發宛陵一路勢甚猖獗先生由考最擢寧國路同知總管府事督諸衛民兵制下先生慨然自奮曰盤根錯節正別利器此吾自表見時也乃促車就任至用孫武紀律練軍士設三科以捕平之由是冦盜屏迹境內安輯遂以廉幹見知當道尋因疾致仕歸田裏居無何乃以天年終焉夫瑞卿倜儻人豪也而生當勝朝之季乃能以豪气自負特起於儔伍之中卒爲一路保障使天少假以年得當明興之際依日月之光其經營甫定又豈僅僅如是已耶昔人謂太上立徳其次立功才如瑞卿而以武功顯倘所謂立功之士非耶吾謂章氏之門前有仔鈞後有瑞卿皆起自布衣上下相距幾數百年然一則以浦城樹績彰美於其前一則以寧國建功揚休於其後其出處同其勲猷後先輝映偉歟休哉蓋不啻有光於郇國相業已也先生生於元大徳三年己亥十二月二十一日午時至龍鳯三年丁酉七月十八日戌時歿於正寢享年五十有九配孺人柯氏出今僉事公名族有賢徳以勤儉惇睦齊其家故內政咸有法舉子五曰子和子眞子誠子明子芳俱義訓成立子芳惜早世子眞之婦屬予從妹諸伯仲將以先生與柯孺人合葬丐餘言以埀不朽顧余不佞何能揄揚其萬一哉義忝世戚不容固辭乃述其出處大槪以俟立言者采焉因銘曰瑞卿哲人嶽鍾其英考厥先代宦業云仍勝國兵亂孰蕩而平惟公仗鉞樹勲宛陵天不憗遺遽殞厥生若坊若斧鬱鬱丘封仰止髙山永埀令名

○祭文

祭先祖文

曰嗚呼吾祖生未髫齔而二親見背孤苦伶仃靡所怙恃及長出贅汪門惟外氏是依賴內助得人同心協力以至成家不幸中年又遭喪亂攜妻挈子奔走逃難山谷間闗百羅資業爲之一空幸遇聖朝龍興削平禍亂生民獲安田裏時逃難觧散鄕黨宗族兄弟妻子不能相保者十居七八而吾祖獲無恙豈非所存者厚而天地祖宗或黙相之歟又不幸中之幸也後還故址結廬力農將爲終老計豈期命與時乖爲朋友之誼遭無辜之譴謫居陜右二十餘年父北子南萬里相望吾父不勝懷思五年凡兩往省蒙冒霜露渉艱歷苦遂至發爲之白目爲之昏祖母啖素長齋哀號旦暮卒至抱恨以死而不復會又何其不幸歟洪武庚午春孫自邑庠升太學獲近淸光於咫尺賴天誘愚衷陳言拜闕乃蒙皇恩霶霈特放還鄕去時年五十五歸則七旬有四矣屛迹林泉之下優遊晚景幾又十年苐恨愚孫遊宦遼海逺在數千里外不能致升斗之祿爲朝夕奉深以爲歉柰何天命難忱一旦寢疾以終時燕薊不寧路途隔絕音問莫通竟不得奔訃以盡子孫之道嗚呼痛哉越明年庚辰歲孫侍王駕跨海來濠梁尋以考績朝京師與大兄相會於旅邸而訃音始聞則已逾年矣彼時卽欲告歸適值王事靡盬而未得命遂因循至今甫能得請挈家以歸則再期矣嗚呼祖孫之情天倫之重生而不能致菽水之養疾而不能供湯藥之需死不得慿於棺葬不得臨於壙子孫之道一何有哉古語盡忠而不能盡孝詎不信乎嗚呼孫之罪擢發不足數孫之心惟吾祖知之玆者謹率家眾用陳薄奠聊表微忱伏惟鑑之尙享

祭先母文

曰嗚呼昔孔子語樊遲謂生事之以禮死葬之以禮祭之以禮此人子職分所當爲而萬世之常經也茍於此三者一或不全則不得爲孝矣男通幼育於膝下劬勞之恩昊天罔極及長遊宦數千里叨享天祿而未嘗有一餉之供則旣生不能事之以禮矣至於寢疾而終葬祭之禮又不能盡視聖人所言三者之中不能有一焉豈無愧於心乎且前歳之回本欲畢事一時爲俗說所誤並爲徵書所廹竟不克成今則悔恨無及矣若欲停柩以待親回苐恐事未可期反成暴露若欲不待而葬設或能回欲再見而不可得中心彷徨無如之柰玆因人便敬致俸錢些須聊爲葬祭之奉極知無益於事不過表此心而已嗚呼兒之罪擢發不足數兒之心惟吾母知之尙饗

祭友胡尙忠文

嗚呼昔宣王將殺其臣杜伯而非其罪伯之友左儒爭之杜伯旣殺左儒亦死斯可見古人之篤於友義者如此吾友自童丱時與予同遊學及長與予友義彌篤不幸吾友爲人所誣予時居邑庠父母俱存不獲效左孺之死重有愧焉然吾之志非不如古人特所遇不同然耳吾友之喪歳久未葬予欲用已帑與營窆謀已定銘已成適吾友之慈幃失養予又趣裝治嚴而事竟寢可勝嘆哉予今趨京師寧不酌巵酒以言別乎乃載爲之詞曰風淒淒兮木落林追思故人兮涕淚交流臨風對月兮幾倚層樓故人不見兮使我心憂念交情兮意獨綢繆歌短詞兮日黯云愁四海皆兄弟兮孰匪交遊志道同合兮捨吾友而焉求嗟予趣駕兮朝神州具薄奠兮薦微饈侑詞訣別兮萬古千秋何日歸來兮復酬松楸尙饗

祭友章文善文

嗟嗟文善聰敏之姿妙齡英气卓立自持負磊落之壯志思奮起於一時奚所願之未遂遽與世而相違嗟嗟文善門單燼微少失所從寖入他岐年踰弱冠了悟前非恥習業之爲陋慕古道之餘輝徙義從正取友親師聖經賢傳惟日孜孜行已接物不忒其儀晨則起居甘旨承奉庭幃夜則靑燈黃卷手不停披所謂一變而至遷善而不疑成人之美者咸誘掖而奬勸嫉人之善者或面是而背嗤嗟夫彼恃富與驕貴生下愚之不移降喬木而入幽谷者寧不觀感而忸怩柰何素履未孚好徳者稀千里發軔六鷁退飛固宜安義而修省聽賦命之疾遲韞玉於匱待價沽之何乃一試不利气索神萎抱恨悒郁以至於斯𨿽然朝而聞道夕死可矣得正而斃夫復何悲然吾所以哀傷而不已者蓋念夫疇昔之交誼慨逝者之莫追嗟嗟文善久矣別離臨風對月兩地相思前書報我秋以爲期孰料永訣無復云來嗚呼哀哉友朋之情義當往弔柰匏瓜之玆系空反袂而漣洏生芻莫薦絮酒釃釃緘詞千里聊哭吾私嗚呼詞有盡而情無涯嗟嗟死者其有知尙饗

祭楊思中文

嗚呼普天之下莫非王土率土之濱莫非王臣上而公卿大夫下至胥史奴隸其職役貴賤𨿽不同所以服勞趨事委身報效則一而已思中生於王土役在弓兵驅馳王事職分當爲洪武丁夘夏奉檄來績溪取吾祖及其回途竟以疾卒於旌川深可哀哉𨿽然汝病也有飲饌湯藥以調治其死也有衣衾棺槨以殯葬吾亦盡心焉耳已且汝之承差而來公義也抱患而死天命也𨿽然又何恨哉汝宜安歸於玆他日爲汝收遺骨而歸故山或有期也余因起復赴京師道過塋下酌爾以酒告爾以詞爾靈不昧庻來格而歆之尙饗

貞白遺稿卷四

●欽定四庫全書

貞白遺稿卷五

﹝明﹞程通撰

○詩

元旦

五云佳气應昌辰鳳歷新頒又一春月建丙寅時正始年登甲子運維新九重天日當黃道百辟衣冠拜紫宸嘉禮慶成蒙錫宴恩榮何幸到微臣

夜宴韓同年宅

王門更漏已沈沈此夜相逢共醉吟浩飲不辭非嗜酒淸狂時發爲知心詩因得趣聯偏好話到忘言意愈深攜手出門同一笑春風和气藹儒林

敬和春景韻

東皇布徳育羣生二月仁風徧海城原上艸靑堪放馬墻頭栁緑可藏鶯一塵不作天如洗萬景俱新日與明朝退玉階無个事杖藜時向小橋行

其二

新詩同和酒同酣三月才過十又三紅日騰光遼海上白雲回首大江南一生心地常攄赤八品官袍尙著藍君寵母恩俱未報幾回興念幾停驂

敬賀千秋詩韻

璇霄昨夜燦文星知是吾王壽且寧龍衮九章臨玉座鵷班百職拜彤庭香騰曉霧浮佳气物被春風播徳馨何幸小臣逢盛世願伸歌頌祝千齡

奉使途中

輕雲將雨洗塵泥丹詔馳飛過小溪艸不知名隨處發鳥如相識出林啼韶光明媚詩情逸道路崎嶇客思迷回首親闈在何許白雲縹緲太行西

爆竹

此生循約束烈性愼幾微容物非無量通玄更有機當場吐霏屑滿眼生光輝平地一聲起傳揚到處知

元日﹝丙子年﹞

昨夜東風轉化鈞眼前歳事又更新王正肇紀庚寅月天運重開丙子春气藹一元生品物嵩呼萬壽祝君親小臣執筆陳歌頌深媿才華不及人

其二

珊珊環佩共朝元正是皇明大統年閶闔九重深似海君王萬壽福如川玉階不是尋常地黃道爭傳咫尺天載拜賡歌酬盛徳詩成應媿每遲延

其三

九重頒歷紀王正宇宙今朝又一春五夜仁風回艸木千年佳會慶君臣海天浩浩皇圖廣鍾阜巍巍聖徳尊生遇太平無以報惟知一飯不忘恩

和朱引禮韻

海宇淸寧氛祲收大明於赫邁虞周天生聖主八千歳春到皇家第一州濟濟佩聲臣北面曈曈日色殿東頭承恩歸去添詩興倚徧東風十二樓

元宵

上元佳節幾時逢知是新春正月中香散梅花千點雪舞低楊栁一簾風樓頭玉漏聲從轉敇下金吾禁已通況喜君王恩似海人歌人醉萬方同

其二

金吾弛禁任更闌巷陌遊人自往還燈火今宵同萬國蓬萊何處是三山栁霞潑甕春如海梅雪沾衣夜不寒一笑相逢總忘寐不知身世在人間

敬和元日韻

鴻臚當殿贊朝儀百辟衣冠拜玉墀天地三陽開泰日華夷一統大明時皇皇聖主恩涵育穆穆賢王敬緝熙何幸小臣逢盛事承筐玉帛駿奔馳

元宵

鰲山髙聳對孤稜無處無人不賞燈竹葉香浮銀甕酒梅花淸湛玉壺冰乾坤月色三千界樓閣煙光十二層共樂太平知有自萬年洪福正龍興

較獵

赫赫王師整且齊奮揚威武保黔黎三山日馭六鰲背百道風塵萬馬蹄士气雄飛王气合陣云髙壓塞云低明朝得雋回營去金鼓一聲遼海西

敬賡松圖韻

山林無分著盤垠特向輿圖爲現眞琥珀長生千歳壽龍顏不老四時春金枝捧日多承蔭玉柱擎天獨立身大展明堂遙覲處丹靑彷佛見儀神

萬馬圖

胡關汗血已成功隊隊歸來漢苑中雲散晴川芳艸碧星馳官道軟塵紅精神摹貌一相似文彩斌斑萬不同伯樂何時重展顧始知神種有眞龍

桃花馬

驊驑踏徧武陵春帶得繁英自滿身萬點落紅霞有暈四蹄攢白玉無塵自來龍種眞僊種誰識花神是櫪神醉倚東風歸洞口錯疑遊子作劉晨

松圖

毿然蒼髮數株松一夜移來堂壁中老幹尙存千古雪仙花不落半巖風踏枝幾悞尋巢鶴跨澗多疑出海龍自昔大夫榮寵後至今華翰侈遺封

元日﹝丁丑年﹞

龍飛九五定乾坤寶歷春頒又一元萬國歡呼供玉帛五云縹緲啟金門下情忻幸遭明主北面隨班拜至尊朝罷瓊林還錫宴恩波洋溢醉深罇

和胡公韻

遼國天開萬世基坐臨朔漠控邊陲君王茂對春多福黎庶深祈歳不饑鳴鳳來儀丹鳳闕流霞溢美紫霞巵仁風化日均舒暢品物熙熙藹徳輝

其二

一气回鈞萬事新由來元旦屬初旬歳除癸丑年丁丑月建壬寅日甲寅春滿龍顏熙日角云屯虎旅定天垠忝陪東序遙瞻拜耿耿丹心拱北宸

敬和題宗譜韻

新安善政見攀轅況托遺孤趙祀延忠義一門原有自云仍百代可無賢簮纓不乏如雲盛文彩猶存炳日鮮何幸君王爲題品共然聲價倍當年

其二

自從五馬渡江陵賜第黃墩我氏興一本萬殊原滚滚千孫億子自繩繩箕裘紹業思無墜文獻傳家信有徵珍重王章蒙寵錫埀光終古照云仍

和曹先生體民韻

邂逅忽相遇從容不忍離劇談當日事還動故鄕思江左卜鄰近遼西識面遲從今永爲好如髮復如絲

其二

萍水他鄕客匆匆會復離會時眞可樂別後重相思天晚酒醒後月明人睡遲誰云我情緒曽不及遊絲

隨獵至沙河回途

西獵沙河曲東歸瀚海潯冒寒眞透骨觸景動闗心雲樹家山逺風塵旅思深前郵如有酒聊復罄囊金

義州次曹先生體民見贈詩韻

小子伊川後先生魏武孫家聲都不墜友道正堪論杯酒城南驛杖藜山下村相看忍相別後約在王門

宴張指揮宅座中戲答操先生觀畫韻

不到故園今四載從頭點檢看如何東風昨夜回天地還覺眼前生意多

和曹先生春遊韻

載酒出城去春山樂勝遊風輕雲淡淡冰泮水悠悠我幸逢靑眼公無嘆白頭撫時須盡興一醉兩忘憂

義州回途懷項公詩

不見先生又許時幾回夢寐重相思應招弟子來從學還向親王去進詩松耐歳寒知勁節栁逢春暖長新枝何嘗了卻公家事樽酒論文會有期

次項公韻

久客遼西苦厭塵歳寒傲過喜逢春江河二月堅冰泮天地一元生物新懷母愁添堂北艸愛君思獻澗中芹宦途誰是知心者賴有斯文骨肉親

次陳奉祠畱別詩韻

有分同朝參帝子無人不道似神僊正當遼海聯居日又是滁陽建國年馬首雲山千里逺鳥啼煙樹百花妍欲知此後相思處月照西窗夜未眠

次項公送別韻就別陳奉祠諸公

百歳交情自古難才於好處又間闗有詩畱別知君厚無物贈行非我慳杯酒忍聽三疊曲片雲知隔幾重山天髙海闊多鴻雁無惜音書數往還

會童謝二知事因畱夜飲就次詩韻

久別忽相逢交情感慨中才名今日勝情況舊時同陰轉栁梢月香飄花底風一樽須盡醉後夜各西東

敬和春雪詩韻

東風吹雪徧埏垓曉起推窗賞看來三白定占春麥熟六花不讓早梅開連營舊是靑氈帳立地新成白玉臺誰憶長安有貧者紅鑪暖閣爲停杯

寄故人羅憲彰

冑館交遊已有年新詩同和業同傳別來遼水東西地望斷山闗咫尺天塞雁阻云空問信牎雞叫月幾忘眠沈陽長史如相問爲道思君意惘然

次項公見示雪中詩韻

天娥剪水作飛瓊散亂隨風片片輕艸木霎時春共老乾坤入夜晝同明藍闗徵馬千年事剡水扁舟萬古情翻笑海濱逰獵者歸來何處覓行營

其二

天雨黃金久不逢翻成玉屑解漫空都傳先臘六花見準擬明年二麥丰灞上蹇驢誇孟老池邊鵝鴨襲吳宮右教武子能寒柰絕勝囊螢幾倍功

其三

大淩河上喜初逢洪武壬申十月冬下榻有時曽共臥行軒無處不相從顚狂忍看風前絮貞固深嘉雪後松不但論交成白首還期匡國盡丹衷

憶甥金公允

異鄕重會喜何勝驀地分攜倍失驚三口能成妻子托百年還是舅甥情望迷闗樹知云隔倚徧樓闌對月明近得好音深可慰聖恩還與舊時名

春日卽景

乾坤淑气正融和九十韶光一半過生意總歸新艸木堅冰一洗舊江河日籠晴靄紅披錦水著微風緑皺波最喜田家得生理村村牛背牧童歌

敬和畱別詩韻

春風花萼倍輝明可是尋常昆弟情鸞駕往來知意宻龍章烜赫荷恩榮遼寧兩國同封守文武千官盡送迎徐水閭山髙且逺願言禧祚與渠平

其二

閭阜之山秀且髙淩河之水勝葡萄水光山色堪圖畫栁緑花紅映錦袍兩府東西停鶴駕三軍先後擁犛旄小臣叨在從官列鞍馬驅馳豈憚勞

其三

祖道宏開氈帳髙當筵舉盞醉葡萄日輝棣萼霞舒錦風捲楊花雪點袍分手河梁猶駐馬馳心關樹劇懸旄閭山徐水無多逺來往寧辭從者勞

詠松明火

生長山林地風霜閱歳深憑誰爲傾蓋使爾竟拔心梁棟那成用軒窗賴照臨大夫一封寵光彩到於今

次徐知事韻壽曹先生

春滿乾坤萬物輝先生佳誕適斯時仙花光動盈顚髮朋酒香風上壽巵戲彩有人眞可樂杜門無事更何思自慚碌碌塵途客趨賀無因只寄詩

和曹先生韻

不見先生重有懷相逢一笑旅顏開也曽並轡春遊去更復連牀夜話來海上交情誰第一江西詩派爾爲魁從今願托金蘭契勿謂髙明棄謭才

和韓同年

詩禮承家子經筵侍講臣知公全此職愧我獨何人雨露恩非淺春輝徳至純死生存一感得不在君親

賡詠

微生因有幸蚤歳忝陪臣自近朝中主都傳天上人才𨿽慚淺陋心只抱忠純今日翻成別何時復見親

和韻

愁蹙睂端並兩峯形容枯槁更龍鐘可憐彩服翻成布寧效囊錐立見鋒臣子涓埃何補報君親天地有包容生平志願何時了能不憂心重有忡

自述

閭山蒼翠挺雙峯王气相交秀气鍾一水東流環若帶五臺西拱削如鋒乃知王業眞天造況喜君恩更海容慚愧小臣今去國可勝忻感與憂忡

次稚周歳

去年奔道路今日奉衰麻生汝一周至感予三嘆嗟桑弧先見志詩禮可承家惟願早成立賢能勝阿爹

次諸公見贈詩韻

忠孝男兒合兩圖如何欲進又踟躕王來海上初開國親在江南久倚閭宣力幾曽能汗馬報恩萬不及慈烏幾回終夜空長嘆似覺中心半負初

其二

友誼如公世亦稀久交那忍遽相離袂當分處情偏戀馬欲前時思愈遲本擬雪松堅晚操柰何風木動秋悲深知不盡綢繆意定計靑雲作後期

次韓公韻

尋常退食自公餘坐話行吟肯暫違正好恊恭參內治不堪聞訃獨南歸霜花慘冽愁如緒風木悲涼淚濕衣賴有髙文能發越頓令行色倍增輝

次項公韻

補衮何曽效寸絲望云空爾重懷思生來兩事猶違願話別三秋又在期江海飄蓬無定迹風霜落木可勝悲也知此去重來日桃李春明萬錦機

和曺同官韻

書就桃符第二聯殷勤整佩去朝天五更待漏衣冠盛一气回春艸木鮮燭影熒煌簾影動頌聲洋溢樂聲連小臣何幸逢今日遙捧霞觴祝永年

和項公韻

東風破臘透先春便覺眼前生意新磅礡一元無外道明良千載有同寅衣冠濟濟陪鵷侶甲冑桓桓奮虎臣共沐仁恩何補報願勤藩輔鎭邊垠

和徐指揮韻

火城光繞禦堤長百辟趨朝佩有鏘文武分陪班每近地天交泰運彌昌瓊林錫宴恩波重彩筆題詩翰墨香深羨將軍承寵異好殫忠赤對休光

和朱訓導韻

江梅消息兆先天便覺陽和布海邊世上有生皆徳澤遼東無處不桑田蓬萊仙闕三山曉楊栁人家萬井煙眞是太平新景象願將史筆紀堯年

和於博文韻

望極蒼旻入莽蒼蓬萊依約五云鄕春回海宇開元旦日上天門麗正陽黃道髙明王道坦玉階遙接泰階長經綸亦有臯夔在傑出鵷班第一行

和王典簿韻

落落銀鉤燦燦詩獨收虹彩夜光遲侍臣染翰供靑簡中使傳宣下赤墀曉露均沾恩賜日春風斜倚醉歸時自慚報主無涓滴舞忭遙稱萬壽巵

和吳典儀韻

幾度宵衣坐達晨出門常若對嚴宸牀頭獨賴詩書舊天上重沾雨露新未有涓埃酬聖徳徒工雕刻忝詞臣聲詩感動君王喜一笑恬然滿國春

和曹同官韻

陸地芙蓉五夜開無人不道看燈來六鰲背上山連海雙鳳聲中月滿臺風送玉梅晴有雪星流火樹迥無埃自憐廬處寜同賞勉和新詩當酒杯

和項公韻

太平宇宙樂黎元物物生生總是恩香逐馬蹄塵九市光揺鰲背月千門蓬萊咫尺天顏近遼海東南地勢坤自是良宵渾不寐寸丹還對紫薇垣

和王長史韻

萬里無雲海宇晴太平景象自分明重闗已放金吾禁五夜從催玉漏聲蓮朶光揺星斗燦栁梢陰轉月盤傾東風是處堪行樂王道而今似砥平

春風

春來三十日無日不東風入水波添緑穿林花放紅气周亭毒表人在泰和中借問伊誰力冥冥有太空

魏澤和前春風韻

春陽開運泰一气藹和風逺岫吹空翠芳塵揚軟紅動揺花影裏呼吸鳥聲中徧掃浮雲淨晴暉正麗空

和同官韻

底事年年應候來乾坤蕩掃淨氛埃挽回一气非無力發育羣生詎有胎弱栁窺春開翠眼落花飛雪點瑤臺幾翻掠海衝歸雁陣陣縱橫字字杯

和項公韻

穿林掠地盍如斯莫是東君有意爲二十四畨花信息百千萬國帝恩私園桃花發機機錦岸栁金拖縷縷絲忽聽上林鶯囀曉料應禽鳥得先知

敬賦雙頭蓮房

挺身己自出泥污況復同根更並居兄弟重闈靑帳幕子孫齊見黒頭顱秋風太華名雙美夜月西湖影不孤喜遇時來連采納爲君開抱獻聯珠

敬和雙頭蓮房

二喬相並洗紅妝含美包羞有異香一律持身分孕秀雙盤捧子競呈祥鏡臺對面朝朝似介冑駢頭个个昌應爲防秋心亦苦重圍各自保封疆

敬和七夕韻

風動微涼幾席淸良宵並賞酒頻傾人傳牛女雙星會我愛蟾蜍半郭明漢苑蛛絲應得巧玉闗雁信忽聞聲君王對景多詩句臣愧凡材和不成

和項公立秋韻

梧桐飄一葉四海總知秋已喜河山靜還驚歲月流籟聲風不定涼气雨初收借問衡陽鴈飛飛若爲謀

冬至

葭吹六管動浮灰正是先春气始回君子一陽知道長皇王萬福自天來鑪煙細細雲中闕環佩珊珊月下臺何幸小臣逢盛事陪班又進紫霞杯

和冬至韻

聞道震雷從地復由來子月是天開歳寒然後知松栢春意從今徧艸萊臣職無才能補衮君恩有宴敢辭杯遙瞻雲彩多祥瑞何用區區羨魯臺

題芮廉指揮望海圖

公餘柴立最髙巓東望滄溟思惘然父也何心貪捉月子兮將恨抱終天長鯨一去無消息精衛髙飛有歳年此意畫圖圖不盡卻煩歌詠爲流傳

和王典簿韻

佩聲徐步上瑤池髙閣稀聞晝漏遲余臘都從爆竹去先春又報早梅知九重日月懸雙闕千載風雲慶一時盛世唐虞今復見賡歌才罷又賡詩

敬和元宵韻

三五良宵春占先太平風景樂元元一輪光滿千分月九市燈輝五色蓮紫陌遊龍塵裏馬玉樓醉客畫中仙君王歡賞成佳句髙岀尋常幾萬千

和胡紀善元宵韻

結彩移來海上山遊人耽賞不知還錦城信在繁華裏紫府祇違咫尺間爆竹殷雷聲起蟄落梅飛雪解生寒朝端亦有登瀛者步步春風玉佩珊

和項公韻

聖徳如天覆幬均萬方齊樂葛懷民燭龍照夜明三界笙鳳吹春賽百神銀漢月浮鰲背雪玉階風滚馬蹄塵眼前多少生生意總是東皇一至仁

和王典簿韻

仁風浩浩播華風玉帛車書四海同星列官班皆拱北天臨帝座在當中君臣道與三陽泰宇宙回春一气充皡皥熙熙名不得惟知大庇悉帡幪

敬和桃花馬圖

渥窪龍種自源源生帶桃花片片圓浴罷臙脂摶錦重戰歸汗血透痕鮮嘶風玄觀蹤難覓踏雪藍闗馬不前偏稱一鞭絲栁軟東風馳逐賞春天

和紫虛丹房二十首

北鎭閭山壯且峩控臨朔漠與儋羅野無狐鼠能潛穴海有蛟龍或戲波花木不嫌三月少蓬萊偏近五云多皇王自得安邊策何用神兵夜馘魔

其二

雨晴鍾阜卷煙綃削出芙蓉朶朶嬌龍虎盤旋千古地鳳凰鳴和九成簫幸逢堯舜重臨扆笑殺巢由獨掛瓢自是我朝無棄物林泉隠逸一時招

其三

山南山北有臺萊藹藹王多吉士來三策未能専漢室千金何獨羨燕臺明朝道徳乾坤大經世文章日月回慚愧微臣叨典翰牀頭筆硯肯生埃

其四

簾底微風扇底招飄然逸思共迢遙功名爭及靑年立詩酒休將白晝消騏驥超羣終泛駕鵾鵬得志便摩霄昔人曽惜分陰去好把膏油繼晷燒

其五

退朝行殿侍吟壇剪燭吟詩到夜殘一膽信知如斗大寸心還欲似天寛文章李杜齊名易勲業伊周接踵難深荷國恩無以報幾回興念幾忘飡

其六

有虞封後幾春秋王气今騰冷气收萬仭峯髙云在手九重天近日當頭金山倚北煙塵息遼水朝東晝夜流臣子有懷終報國未應與世共沈浮

其七

蚤歲馳聲翰墨場君恩一飯豈能忘桂香已占中秋月菊老猶禁晚節霜內展經綸資治道外揚威武控遐方夜來有气沖牛斗知是文章是劍光

其八

五夜天階炳六符聖恩承運啟皇圖華夷仰日恩傾戴閶闔排云許叫呼李白萬言曽倚馬王喬雙舄解飛鳬自慚學淺才如綫敢望連篇若貫珠

其九

雙峯列翠近宮城猿鶴親人慣不驚萬壑煙霞摶曙色五更風雨送潮聲時平不動干戈事春作方興耒耜耕暇日憑髙重回首玉京迢遞五雲橫

其十

丹墀射策對延英騎馬看花快此情千載後無雙國士十年前是一書生胸蟠星斗當中貫气與冰霜徹底淸最喜君恩容進步春風環佩響瑤瓊

其十一

幽居治業幾何年筆表爲耕紙作田雲路有梯終穏步靈臺無物自虛圖楊花解作三春雪楡莢空飛九府錢堪笑子陽非逺見區區只認井中天

其十二

磊落胸懷燦若璣乘風直欲叩重扉函關幾日靑牛度華表千年白鶴歸頃刻開花那見種等閒栽橘便成圍莫言幻語驚盲聵信有先天造化機

其十三

林花雨過錦成機巖壑云生石有衣煙外數村牛馬息天中雙闕鳳凰飛淸朝蜃气連滄海薄暮鐘聲出翠微幾度倚闌吟望處翛然得意竟忘歸

其十四

惜昔春秋似奕棋而今喜遇太平時千年泰運乾坤辟萬里仁風艸木知王國分茅仍胙土皇家玉葉與金枝寧邊莫道無籌策麾下英雄總健兒

其十五

淸若冰兮直若弦行須方正智須圓寸心向日終殫赤兩鬢成霜不再玄挾策每懷爲世用遺經還自得家傳材官誰似揚雄者獨步河東賦一篇

其十六

燈窗獨坐夜忘眠細玩揚雄艸太玄洞裏有天非小景山中無地不長年向陽花木知春早近水樓臺得月先妙趣悠然眞自得何須呼酒說龍泉

其十七

四時代謝疊寒溫閶闔陰陽不二門天上碧桃應有種月中丹桂本無根海容川會方成大渭合涇流未免渾爭似靈臺明耿耿尋常不受一塵昏

其十八

海上風來夏不炎況多時雨送涼添云收朔漠三千里露出閭山一兩尖埀栁道淸鸞捧駕落花泥軟燕穿簾夜深獨倚闌干望玉掛東南半廓蟾

其十九

宇宙茫茫無始終遼西開國壯王宮鳳聲淸夜雙簫月牛背斜陽一笛風波浪不生滄海靜云霾都散碧山空太平無事民安業會見陳陳粟腐紅

其二十

華發蟾宮第一枝西風八月正中時三場我己曽酣戰一字誰云不療饑龍種自來天上出豹斑未許管中窺不須更問承恩處浩浩波光滿鳳池

贈齊千戶奉喪回葬江西饒州

嚴父騎鯨飛上天承家尙有子英年一官護衛參王駕萬里奔喪問客船遼海月明驚鶴唳芝山天相得牛眠故園襄事毋畱戀忠孝男兒要兩全

敬和蘆花韻

漁村近逺鶴汀傍一陣風來一陣狂蒼雪捲晴江月冷白雲收影水天長海鷗衝落頭先白塞雁銜來喙亦香釣叟夜深迷卻路歸舟帶得半帆霜

正旦

璇璣懸斡有神功一气潛回十日冬寶歷天頒春正月車書雲集大明宮三元令節三陽泰萬壽君王萬福同臣忝鴛班遙拜賀佩聲隨步玉階東

和鍾紀善韻

十日春來十日晴正宜扈駕歷邊城松篁不逐春風媚花萼相輝晝日明雙鳳齊飛雲錦麗六鰲不動海波澄回朝正笏詳敷奏天下如今已太平

和前韻

萬里云收海宇晴海東月照海西城金杯滿泛春霞暖絳蠟髙燒午夜明閭阜晚峯靑簇簇遼陽春水緑澄澄个中風景堪行樂何幸叨陪際世平

和靖江府胡典儀韻

駕扈遊諸國經秋又涉春闗山知有許瀚海闊無津古塞風光別長亭月色新論詩勞奬借一語重千鈞

敬賀元日韻

泰運君臣共履端弘敷五福兆民安天開夏正壬寅統气轉春陽甲木幹五色祥雲舒鳳翼萬年壽酒上龍顏微臣瞻仰勤三祝社稷尊崇等泰山

敬和元宵詩

燈月樓臺逺近間千門萬戶不須關謾歌白雪無雙調穏步靑雲第二山酒色暖涪春色嫩梅花晴衮雪花寒太平同樂惟瞻仰咫尺天顏是聖顏

元宵

云淨天空月正髙迢迢良夜遇元宵蓬萊五鳳盤雙闕瀛海三山駕六鰲紫陌香塵隨寶馬玉樓美酒換金貂太平樂事知無外但恨樗材答聖朝

和靖江府鍾紀善韻

馬蹄轍迹徧天垠開國承家喜有人自古金陵多王气當今紫塞少氛塵鰲頭跨海放懷闊馬上看山得句頻濟濟從官多似雨長楊有賦莫如君

其二

遼東望江左蕩蕩是天衢日侍親王駕雲從長者車歌曽誇白雪酒不羨黃壚歸向朝端說今吾非故吾

其三

滁陽省視又遼陽明日都門促去裝龍馭九重瞻日月馬蹄萬里踏冰霜來時朔雪山陰白歸路東風栁色黃謡俗已知君采納回朝敷奏達明光

三月廿五連■﹝穴上渦下﹞登樓晚眺

公餘同上驛門樓倚徧闌干縱逺眸泰嶽數峯天外起黃河一帶水東流舟橫古岸人爭渡艸合平原馬未收矯首鄕闗何處是暮云迢遞隔南洲

題孫允剛飲水軒

智者惟樂水樂之斯飲之淸貧自足樂眞味誰能知江海歸吾量膏粱匪我思孔顏今不作千載竟何師

題方宗義先生石友軒

交際誰非友堅眞孰似他訂盟知可久修業賴相磨懷玉爲時重顏蒼閱歲多朝花夕變色於此卻如何

壽王詩三十二韻

乾坤開泰運日月麗皇明聖主隆昌胤賢王喜誕生虹光流逺渚星影煥長庚禦闕千祥集輿圖萬象呈鳳雛稀世出龍種自天成文武才兼濟經綸學更精金枝連玉葉棣弟及棠兄筆底揮珠玉胸中富甲兵分符宜受命屬籍早題名胙土三韓廣宸章九爵榮神威淸北塞王气接南京天啟雄藩地云屯細栁營坐朝端黼黻爲國秉鈞衡納諫開言路推心悅眾情和風施化雨善政藹仁聲徳勝丘山重恩覃艸木輕華並夷一統河與海雙淸黌序興弦誦田園遂鑿耕隴云秋有望烽火歳無驚皥皡無懷氏熙熙葛天民四維同鞏固萬世保升平矧玆羣執事總是一時英朱紫輝袍錦璁珩曳佩瓊羽旄參鶴駕象管答鸞笙綘蠟蓮蕖燦霞觴竹葉傾五花西域馬百囀上林鶯報曙傳雞唱賡歌宴鹿鳴微臣何大幸平步似登瀛莫旣揄揚力惟深頌禱誠佳辰多吉慶洪祚永康寧遼水水光緑閭山山色靑願將此情意敬上八千齡

古風慶王壽

太極昔未判一气渾渾然淸濁旣已分萬象何昭宣髙者爲天爲日月下者爲地爲山川其間昆虫與艸木林林總總幾萬千若夫稟二儀之秀气奪萬物之精姸生具四端備百行虛靈挺秀爲人焉中有最靈與最秀首出庶類惟聖爲能全天生聖人豈徒爾亶聰明作元後父母乎黎元大哉吾王繼立極聰明卓冠天下先神聖廣運堯蕩蕩日新夕惕湯幹幹躬翊明主膺大任統一六合淸三邊大開明堂受朝貢東夷西戎南蠻北狄萬國玉帛來源源鞭策唐宋軼秦漢進與虞周三代爲比肩上天眷命益用懋福祿胤祚恆綿延龍子龍孫自有種金枝玉葉春相鮮分茅胙土法古制王章九爵衮冕光蟬聯秦都闗中晉云內荊衡齊代並幽燕下逮岷峨巴蜀二十有餘國莫不犬牙相制唇齒相牽連睠玆遼陽作巨鎭提封千里際海堧坐臨髙麗控朔漠襟帶潮海通雲煙吾君奉詔蒞玆國措置社稷盤石堅春秋祀事竭誠敬撫卹黎庶加慈憐遼天雨露灑湛恩及蜎翾恪遵王度靡頗僻佩服祖訓常恭虔乃文乃武才兼濟惟精惟一學更專橫槊跨馬耀威武投戈講藝宏經筵況有如貔如虎桓桓之將士又有如鴛如鸞之英賢同寅協恭贊厥美夙興夜寐相周旋皇風淸夷海宇靖佇見民庶髙枕皆安眠行者願出於吾途居者願列於吾廛仕者願立於吾朝耕者願業於吾田堯民何皥皡周道何平平牧童牛背歌日夕騰垓埏豈不見東平蒼竹帛千古芳名傳又不見城陽章功績萬載金石鐫吾君仁徳早拔萃彼二者不得專美於其前欣逢令旦當今日正是二月中和天祥雲裁錦弄曉霽扶桑暖旭髙枝懸一元坱圠妙化育品彚孰不歸陶甄遐邇臣鄰率歡賀承筐篚厥黃與玄彩杖綴班森玉筍綘紗籠燭燒金蓮醉路宮花壓帽重迎風象管鳴繁弦上林流鶯聽睆睍翻階舞鶴看■﹝徧﹞躚葡萄滿斟光祿酒蟠桃佳宴瑤池仙太平盛事親幸覩直欲播頌焉得巨筆如長椽區區韋布士詞館叨備員旣乏八斗才安用五色箋但歌天保詩答此鹿鳴篇願祝吾君壽如山山髙翠拔閭阜巓願祝吾君福如水水長玉掛雙峯泉閭山泉水髙逺亙今古願祈國祚相與悠久億萬千斯年

送項公回浙江祭祖

河頭楊栁靑絲絲臨河送別攀栁枝百官騎從宻如雨何異畫工圖畫之舉鞭欲發向南去極目天臺渺何處擔頭詩卷燦可觀鐵网捲去珊瑚樹羨君富貴歸故鄕衣錦白馬春晝光丈夫壯志有如此忠孝兩盡名斯揚玆行不負平生願奚惜風霜經歷徧百年丘隴頓生輝九族宗姻重會面追憶離家六七年歸來松菊猶依然何妨鬥酒悅情話掀髯一笑東風前瓊臺雙闕𨿽云好未許優遊直終老祗恐王庭注目長東書早上江南道

其二

六載交情海樣深臨溪那忍遽分襟錦衣己遂還鄕願白髮愈堅報國心晚日客停鶯哈哈東風官路馬駸駸囊中莫道無餘物禦墨文章價萬金

敬和文房四寶

商盤周鼎鎭神州寶劍森嚴雜佩鉤篆出籕斯能有幾法推羲獻更無儔長戈壯士千鈞力樹老寒藤萬丈頭劃若蛟龍動風雨天池飛躍肯淹畱

敬和尙義堂詩韻

臣子須知仁義先敢云卑末兩能全側身天地求無愧托迹培塿莫有傳擬易漫同揚子宅憐貧安得範文田君王下贈瓊瑤句蓬壁生輝韻更綿

敬和萬馬圖

髙蹄駿馬萬爲羣異色殊形賦與恩功著丹靑身外事毛殷汗血暈邊存艸堤折隊疑星散沙道成行若電奔想是平胡多效力圖形千古照乾坤

和十六府徐紀善韻

駑駘焉敢趂驊驑深愧相從逐去舟藩輔樹勲誰第一殿廷射策爾爲頭風濤何事羈行色景物從教動客愁今日浪平川若練片帆揺曳過邳州

和十八府翁紀善韻

幾年燈火讀書勞一旦名成地位髙身輔東藩攀鳳翼風摶北極快鴻毛皇風漸海逺沾化白日當天明見毫好向靑雲樹勲業羞談林下許由瓢

和翁紀善韻

云隔東江逺風髙塞北寒遊人歸未得愁思滿徵鞍

隨駕幸教場

亞夫營畔栁靑靑車駕時臨演武亭貔虎嘯風生气焰旌旗耀日赫威靈彎弓疑掛半輪月流矢如飛萬點星老我日陪仙仗側歸來無事坐談經

春三月奉使臨淸

三月正當初一日驅馳王事上臨淸馬蹄蹤迹追風去錦服聯翩照日明花不知名隨路發鳥如相識向人鳴行行西出楡林外才過長亭又幾程

較獵

艸深春暖馬初肥較獵平原曉合圍聲振乾坤雷萬鼓影揺山嶽火千旗蒼鷹攫兔林間下野雉驚人馬首飛擊射競誇誰得雋凱歌齊向月中歸

元宵

禁城閶闔九重開歌舞諠嘩六市來人物英雄龍虎地笙簫淸徹鳳凰臺喜看午夜十分月不動春風半點埃坐對良宵無限興侍臣頻進紫霞杯

錦谷程時傑休寧汪用和俱客遼東時傑之歸也用和以墨梅相貽索予題贈

舉世送行皆折栁汪君獨贈一枝梅寄將春色江南去更喜幽期夢裏來靑眼故人歸錦谷縞衣仙子下瑤臺相逢欲識東風面一度披圖見一回

送唐孟實還績溪

冰霜嚴冬月在丑客邸蕭條獨株守掩卷暫向橋門行忽然遇我平生友掀髯一笑臨風前殷勤詢問同攜手舉杯聊慰別來思夜雨西窗頻話舊況復遺我蒙山茶亦欲報之乏瓊玖明朝送別龍江頭一首新詩一巵酒來時宻雪綻紅梅歸路東風舞官栁到家如見交遊者道我問訊今安否

春日聞唐比部將至荊州

每憶唐求思渺然別離何似路三千今朝喜得南來使報道相逢二月天

其二

幾載相逢見面難祗憑尺素報平安江陵不日君須到春月春花好共看

貞白遺稿卷五

●欽定四庫全書

貞白遺稿卷六

﹝明﹞程通撰

○詩

送陳君還池州省親

江亭攀緑栁送子逺歸寧檐上一詩軸沙頭雙玉瓶靑衿辭上捨彩服拜中庭預約重來日秋風桂子馨

慶太守門人韓淵侍親其兄從戍故弟得以歸養

二妙武文異一門忠孝俱靑宮陳奏牘彩服照庭除膾鯉晨調饌焚膏夜讀書他時樹勲業逺大志何如

送劉觀文歸廣東省親

南雄自昔多才傑上國於今識俊英三載賢闗時雨化片帆江浦暮潮平風生丹桂秋天爽露滴金莖夜气淸彩服翩翩拜家慶須知忠孝足揚名

題石鏡

表裏空通一片明不磨不拭自天成半空壁立山川秀萬古光涵日月精春暖野花裝異態夜寒山鬼泣眞形何當貢入歸天府縱使姦邪孰遁情

勤學

髙齋盡日不吾扃勤學存心在六經黃卷千篇深屬意靑燈一點漫勞形何須苦映孫康雪更憶曽囊車子螢窗下十年堅篤志會須奏對立王庭

立春

斗杓逢丑又回寅且喜今朝慶立春歷自天朝頒正朔陽隨地气轉鴻鈞人人共迓三陽至處處咸欣萬物新從此書生勤努力文章應不負吾身

午夢

深院無人夏日長北窗髙臥擬羲皇簟文如水侵膚冷鼻息如雷隔屋揚宰我晝眠悲朽木壺仙市飲悟黃粱遙知富貴眞如此一枕松風六月涼

懷古

乘暇須登百尺樓興亡滿眼思悠悠天髙地下今猶昔暑往寒來春復秋世事無情毛鬢攺闗河有路利名憂遙思廣武英雄日赤壁煙消酒一甌

元夕

金鎖橋門總不扃上元佳節雪初晴一輪璧月中天滿萬點華燈徹夜明鰲駕海山開曙色車隨仙仗鼓雷聲書生幸際風雲會環佩遙知集鳳城

蘭亭懷古

節序催人易易過蘭亭遺迹竟如何當時豪傑風流盛曲水杯觴樂意多渺渺闗河天日別茫茫宇宙恵風和文章千古畱遺記一讀令人發浩歌

夏夜

南風吹我襟獨坐邀明月心事寄朱弦可對靑天說

秋夜

斗轉銀河久窗虛玉露寒夜深明月裏夢繞五云端

送周生

把酒立離亭栁色正靑靑君逐衡陽雁迢迢過洞庭

題存心堂

方寸之間本自然尙期操守要精專尋常莫放一毫地咫尺應馳萬里天泰宇日閒雲寂寂靈臺夜靜月娟娟堂前掲扁昭彛訓舉目常如對聖賢

題緑照亭和韻

綠照亭前景物都向人何用說西湖雨餘春樹翠如染云淨曉山靑可圖近水有窗先得月憑闌無客不提壺莫辭爛醉扶歸去王道於今似坦途

賞春

負卻韶光知幾年偶從村館對尊前酒中春色歸人面風送花香入幾筵俄覺三春過二月休論一斗直千錢人生行樂應能幾醉後何妨伴月眠

送施旦歸湖州

梅雨微腥風自南畱人檣燕語呢喃幾年館下思歸客此日江頭掛去帆蓬嶽峯聯云朶朶霅川水急石潺潺髙堂獻壽稱觴日紅藕花香襲薴衫

題汪宗哲緑猗軒

繞屋瑯玕秀翛然一徑深迥無塵俗气獨有歳寒心夜雨籜龍長春風彩鳳吟何時一相訪到此洗煩襟

送童正蒙歸涇川省親

攜手話新別殷勤酒一觥雲橫親捨逺風送客帆輕錦軸題詩富斑衣照眼明升堂拜家慶應足慰深情

寄余舜卿和韻

遁迹林泉傲歳年柴門三徑竹娟娟樽開北海客時過日向東窗人尙眠對月每懷犀玉表因風忽墜錦雲箋鳳凰臺下思歸客何日重回乳水邊

寄春坊汪魯齋先生

曉列丹墀第一班從容告老許休官退辭鳳闕榮冠蓋歸把漁磯舊釣竿臺閣文章當世重山林風月此身閒秋來喜有南徵雁聊寄音書一問安

寄周知縣汝楫和韻

溫如春煦凜如秋王事惟勤靡慢遊系出濓溪家學在澤敷乳邑治才優關河有便書空寄公館無私恩莫酬十二樓頭明月夜倚闌無任獨綢繆

歳寒三友

萬木凋零色巳非獨畱三友共爲期生無桃李春風面總是冰霜晏歳姿士到窮時存節義物從靜處見眞機髙人不厭相看處黙坐幽齋漫賦詩

立秋

冉冉光陰逝水流斗梢明夜轉淸秋乾坤已覺炎威退枕簟應知爽气浮出塞飛鴻離北漢辭巢語燕過南樓井梧最是知消息一葉飄飄不自由

雪獅

連朝飛雪滿山城堆琢誰爲白澤形牙爪有威身似玉頭顱無角眼如星瓊瑤冷浸熊羆懼風雨寒凝虎豹驚盡日庭除眞可愛不聞聲吼若雷霆

靑山白雪

一夜嚴風透客窗曉來六出徧穹蒼靑山上下如銀飾綠樹髙低似粉妝嶺畔寒梅添素白堤邊嫩栁失妖黃髙人極目情無際收入詩囊賦短章

冬日閒行

歳晚天寒旭日晴出門乘興小郊行白雲望斷關山路黃葉愁添故國情事業正須酬壯志詩書應不悞儒生歸來茅屋吟哦久又見梅花月色明

贈陳太守

萬丈文光貫斗牛新安太守詫賢侯朱旛影動溪山曉紫府淸聞天地秋六邑蒼生蒙化育三年芹泮賴崇修明時暫袖調羮手指日承恩拜冕旒

寄春坊汪魯齋先生

曉殿香風散玉除春坊旭日照華居出膺紫誥儕三老歸賜黃金踵二疏館閣文章新體制山林風月舊琴書芙蓉絳色靑於染何日摳趨訪隠居

投壺

佳客乘閒興味淸投壺深院響錚錚飛梭躍矢心身正定鼎論籌揖讓明賓燕始終施舊禮雅歌歡笑罰深觥祭遵昔日𨿽軍旅對爾猶堪悅性情

禪房夜坐

乘興閒登萬仞山老禪迎宿縱淸談燈燃金粟紅光燦座擁靑蓮寶像涵鶴放芝田歸靜院龍降秋水伏深潭終宵月色如明晝月斷前峯鎖翠嵐

送金別駕赴廣州太守

早承飛檄覲宸旒又拜麟符鎭廣州淸气逺臨蠻艸地文星光動海山樓一鞭行馬離京國萬姓知名迓郡侯練帶花屏山水郡幾多恩澤爲君畱

鼓琴

風暖庭閒晝景沈焚香黙坐鼓瑤琴七弦雅操胸中出一曲瑯然指下音淸韻別傳仙客意和聲盡見古人心子期去後今千載流水髙山何處尋

芙蓉

一種芙蓉獨自芳數枝開向小池傍妖嬈艷色含朝露寂寞幽容拒曉霜西子有懷酣晚節楊妃無語占秋光江南九月蕭蕭雨醉臉還愁褪晚妝

惡蚊

旅館疏窗暑正炎飛蚊無數惱人眠成羣夜出晴檐下逐陣雷鳴客枕邊任是終宵髙秉燭也須微暮略薫煙乾坤幻化何時息直待西風九月天

老人星

靜夜沈沈月色明遙瞻南極老人星祥光分映連牛斗瑞彩生輝耀丙丁永爲君王符萬歲式同臣子際千齡昌圖肇運雍熙治皎皎橫河四海寧

送人赴舉

持杯送別思悠悠行赴科場禮最優官樣文章生筆底巍然名譽占鰲頭十年事業成功早萬里鵾鵬得志秋龍虎臺前須宴賚金花照耀日光浮

寄彬上人

髙僧話別憶匆匆欲寫相思意萬重乳水澄弘涵夜月石門幽勝隠仙蹤寺深廣福應難到路入楊溪莫易逢何日乘閒一相訪共聽淸論說降龍

送友歸養

幾年芹泮共翺翔奉旨承恩返故鄕鶴髮倚門欣具慶荊華盈樹喜聯芳尙原松菊存三徑乳水才華冠一邦從此束書歸舊隠會將潛徳播馨香

夢萱吟

朝望天南雲暮思北堂老展轉不得寐惻然傷懷抱有夢到門閭宛然見萱艸秋風忽披拂顏色寧復好覺來坐蓬窗憂心有如搗淚墜沾衣裳天空月正皎

寄方希古

杜若滿芳洲懷人獨倚樓江天煙樹迥漢水暮云浮气節惟吾友才華孰汝儔金陵分手後逺念日悠悠

贈余侍禦

餘子平生友朝端孰汝儔直聲聞海宇正气挺神州月照烏臺曉霜凝白簡秋淸時封事少何以報宸旒

贈黃太守

皇明一統大書元正值邦侯入覲年五馬嘶風行白晝六龍扶日上靑天朝中禮樂衣冠盛閣下文章政事全莫道潁川功第一古今何代不生賢

其二

文章太守孰能儔五馬分符古列侯騎從偶然過績邑鯫生何幸識荊州橋頭楊栁春先得江上蘆花雪未收朝罷君恩應借冦莫教父老永凝眸

寄黃侍禦克敬謫歸

一封直上謫滎陽三徑歸來菊未荒白髮喜沾新雨露烏紗猶帶舊風霜梅梢初月供詩卷溪上閒雲伴釣航莫謂山林眞可樂徵書還恐下巖廊

送李志寧歸省

孝子別成均南歸楚水濵檐頭緗帙舊庭下彩衣新去路江梅馥來時禁栁靑都門頻送客我亦倍思親

送詹觀歸省

歳聿雲暮雨雪霏霏君辭璧水將焉歸片帆縹緲過龍江龍江勿遊蕩重闈倚門望

歲聿雲暮雨雪載塗君辭璧水將焉䢐片帆縹緲過柬吳東吳勿盤桓急歸爲問安

歳聿雲暮雨雪其雱君辭璧水歸故鄕片帆縹緲■﹝士冖米﹐上中下﹞殳﹞溪傍溪傍凍不流行人此停舟

送朱大使朝京回迎父往福建任所

三載官南閩寸心戀北闕玉佩朝龍顏斑衣迎鶴髮山靑雲自閒梅黃雨初歇別後天一方相思共明月

舟中阻風

不向亭衢跨紫驑卻從江上駕扁舟風吹駭浪花翻雪雨壓低篷人俛頭一日行時三十里寸心懷卻萬千愁明朝水淨天無際髙掛雲帆出北州

過呂梁洪

舟過梁洪信險哉中流屹若勢崔嵬狂瀾震蕩翻三級怒气犇騰鼓萬雷姒禹施功遺迹在盧公有記古碑頹人間奇險應如此不特瞿唐灩澦堆

過韓氏先塋

之人騎鶴上蒼冥遺塜累累艸自靑今日松楸成枳棘當年勲業在朝廷謾詢故老家無類猶見先賢碣有銘余恨不隨流水去行人嗚咽不堪聽

東阿道中

江南遊子茂才華此去之官水陸賒行斾幾時辭日下客舟今夜到天涯東風驛路聞啼鳥落日煙林舞亂鴉矯首東昌才咫尺料應淸夢遶皇家

夢還家

故鄕南望路偏賖淸夢無時不到家僮僕出門迎舊主稚兒環膝獻新茶庭前萱艸春仍緑階下長楊暖正花驚覺不勝愁絕處栁梢明月照窗紗

北地塵

平沙萬頃浩無垠一陣風來總是塵初訝瘴煙昏白晝又疑宿霧翳靑旻風前欲語難開口馬上相逢不見人何日乞歸優詔許淸泉白石與爲鄰

別方希古

海內交遊更許誰百年心事藉君知江陵他日芭蕉雨應憶城西送我時

送王大參

栁色緑堪把桃華紅未齊君歸江南去芳艸正萋萋

舟夜

灘聲撼月向西風木葉蕭蕭到短篷無限秋懷孤枕客村雞啼曉水雲中

送舒侍禦

東風收積雨旭日麗江城靑絲系玉壺送客上神京春陽散淑气髙栁啼新鶯相攜一杯酒展此平生情如何別我去迢遞尊王臣徵車隨短劍祖帳開長亭當杯易爲別後時那可盟回首客窗夢闗河共月明

舟次瀟湘

碧水連秋漢丹楓映夕陽扁舟歌楚些早晚下瀟湘

舟晚

江闊山容渺天空樹影微孤舟明月夜南望白雲飛

送夏僉憲

昔別在京國今逢漢水湄十年又相見倐忽又別離河山淑气轉桃李春風吹撫景豈不樂而與故交違驅車向何許還望東南馳畱君不可住送君一淒其寂寞羈旅中殷勤勸一巵分手無以贈聊此涼薄辭

途中漫興

手承丹詔出京華驚見途中景物嘉官栁翠於橋下水野桃紅勝日邊霞客懷己覺塵埃苦王事寧辭道路賒野老亦知天使至旋呼童僕煮淸茶

送解大紳

九重丹詔下徵賢驛騎旋飛又著鞭壯志先淩鵬海外驪歌疊唱鶴祠前聲名振達雲霄上文彩光輝日月邊鵷鷺齊班榮寵渥羅衣新惹禦鑪煙

二月七日舟過桃源先是連日風浪至日恬靜因而有作

連日驚濤勢拍堤晚來恬靜喜無涯水聲擘舵舟行疾月影滿牀人睡遲雙櫓吚啞驚鷺宿片帆揺曳逐風飛篙師撾鼓歌才罷報道於今到下邳

爲葛士延題竹

鳳集庭前更引雛風翻翠尾任扶疎有時彷佛聲敲玉靜聽如何卻又無

其二

幾竿晴影翠重重逺近猶分淡與濃傳入畫圖移不去幾逥疑對月明中

其三

幾个疎篁淸復淸曉來帶雨葉縱橫如何幻迹銀箋上靜定無聲似有聲

其四

詩家遶徑長新篁解籜抽梢个个長髙士筆精歸尺素醉中疑是對瀟湘

爲蕭尹題墨梅

屈鐵爲根玉作肌移栽不記幾何時東風昨夜回天地開徧墻頭一兩枝

舟中

久客衡陽道深秋漢水涯千山霪雨息孤棹晚風移疎葉蕭蕭下浮雲片片隨長吟懷宋玉心事遣誰知

菊澗歌寄贈許子

幽人抱道翚山麓臨澗手植千朶菊石澗水溢湧金波燦爛光射幽人屋飡英酌泉避俗諠笑傲翚山無寵辱適爾羣芳揺落時幽香喜噴滿東籬閒將白眼看塵世細和淵明歸去辭

荊州登樓

倚城髙閣映湖天此日登臨一卷簾翹首忽生千里思慈顏一別乂三年

其二

峴首山邊秋艸生巴江水上暮雲橫北堂迢遞空南望一度登臨一愴情

題練溪閒居捲

銀絲滿鬢手扶藜此日承恩隠練溪倚檻漫觀春浪激杜門閒對曉云低上林曽聽嬌鶯囀禦苑空思匹馬嘶最有悠然眞樂處鳶飛魚躍入新題

題黃克文先生竹溪圖

秀色娟娟翡翠滋溪邊新長拂云枝明年一日春雷動正是飛騰變化時

題白雲丹室

白雲丹室好修眞云與仙家本自親無意從龍施黒雨有時騎鶴上靑旻只燒鼎內千年藥不著人間半點塵何日相尋參寶訣碧桃花下醉長春

瓜洞鍾靈

脈自昆侖體气分悠悠到此聚瓜英花開洞口藤余艷泉落云根露欲凝礬石不如些个潤靑門何似此中馨謾矜天意呈佳致須信人豪本地靈

寄汪育徳齋

獨倚江樓思愴然鄕心每與雁爭先吳山楚水隔千里紅葉黃花又一年自嘆微才終後學敢圖淸譽繼前賢來書過爾相推許寧不懷慚祖逖鞭

其二

霜落吳江錦樹稠數聲鴻雁海天秋來書己盡鄕中事對景惟添客裏憂烱烱丹心思報國星星白髮覺盈頭人間回首深愁困何日煙塵淨北州

其三

往事休論釣六鰲鄕心日日念同袍雨餘種藥連瓊圃風裏聽松響翠濤湖海宦逰人獨逺丘園養素道彌髙自嗟碌碌成何補雙鬢年來已二毛

其四

翠睂山下地仙家門倚淸流路轉賒夜靜有時瞻北斗日長無事注南華橘泉秋雨涓涓玉杏圃春風樹樹花念我江湖爲客久何時歸共醉流霞

其五

公餘閒步楚江濱何日歸舟爲問津千里有懷嗟逺道一官無補賴同寅嶺雲關樹頻年別岸艸汀花幾度春料得故園桃共李幾枝煙雨映城闉

送趙子藝歸侍

趙氏子藝孝且賢讀書冑監當靑年深念重闈埀鶴髮白雲縹緲家三千定省久疎曠旦暮心悁悁攄情達天子優詔許言旋臨風把酒別師友馬首西向敲金鞭歸路梅花發淸馥到家桃李爭春妍上堂奉甘旨彩衣舞■﹝徧﹞躚椿萱照丹桂斯樂何如焉願言奉歡有餘力靑燈黃卷尢精研寸艸春暉志已遂好樹勲業靑雲邊

挽章生文喜

學不成名志肯休柰何天意拂人謀封章未達黃金殿作記先登白玉樓夜雨西窗閒筆硯秋風荒塜自松楸十年髙誼今安在不覺沾衣涕淚流

貞白遺稿卷六

●欽定四庫全書

貞白遺稿卷七

○附錄贈言

賜寅賓堂詩序﹝以下並遼王作﹞

洪武二十九年歳在丙子中秋之前三日吾遊於程紀善之寅賓堂勸士也於是羣彥時至逢掖雲集此地有藝苑文房明牕淨幾又有東壁圖書西筵經史作而爲官樣文章大方家數𨿽非璧水泮林之比至於賡歌詩賦良可以作興世教陶冶性情是時也水天一色風月雙淸貴三才有一徳之咸富萬卷無異端之習所以注目遊心騁士君子素位之懷信可樂矣夫寅賓之典誠非偶然蓋方取暘谷出日之初義則存出門迎客之敬君臣契合天人符應𨿽古今不同地位稍異當其惟斆學半一啟一沃交修有道僉辭允諧揖讓之間庶績咸熙矣古之記室今之贊善互司厥職念皇上有訓導我以仁永王之國豈虛語乎丹書云敬勝怠者吉怠勝敬者滅義勝欲者從欲勝義者凶儆戒無虞罔失法度寅賓豈無謂哉古人又豈欺我哉然猶記疇昔之歳嘉其族譜羨其尙義惜其南歸並賦諸題以與之以今方書之得非肇於前而嗣於後耶吾安得不爲之抑揚載歌而激昻之是爲序

寅賓堂詩四首﹝今存三首﹞

斯堂新構府門東烱烱文星聚會同導我以仁藩輔重永王之國爵名崇壁懸四愛淸而古座列羣英老且雄積得詩書小天下遼西從此播儒風

其二

是水朝宗必向東萬方文軌總雷同英華筆底世難敵豪气胸中天比崇此日存心希聖哲平生秉志薄驍雄儒臣濟濟非云少惟汝承家繼祖風

其三

書齋南構五云東政教流行逺近同禮樂三千心浹洽檻楹四八面穹崇操觚騷客言談古執筆文臣气勢雄參透聖賢瀟灑處一襟霽月與光風

與程紀善詩

濟濟新安士今爲輔翊臣鳯凰池上客龍虎榜中人不獨詩文勝猶兼徳行純況承忠孝裔喜得日相親

賜回新安

新安古邑面龍峯之子英才秀所鍾策對皇廷曽獨步經明王道孰爭鋒平生好秉忠勤志百職咸推愷悌容倐爾拜予歸讀禮令人懷想意忡忡

賜翠睂亭詩

翠睂亭上月如睂水色山光映紫薇石鏡古今風雨滑花屏逺近霧煙霏畫分八字蛾彎巧寺崦千重鳳舞奇最喜江南春信早老梅開徧向陽枝

賜尙義堂

五常仁義最爲先今見卿門得兩全天地一心無世慮子孫三代有家傳同行故友能收骨異姓孤兒賴贖田積善定知餘慶逺翚山疊疊水綿綿

賜題程氏宗譜詩

洪武紀元六月蒙遼王殿下索取家譜披閱再三乃命筆立成一律令羣臣賡賀前韻

重黎譜出自軒轅滚滚源流逺更延忠壯有聲天地老子孫無數古今賢故家喬木蟠根大深谷猗蘭奕葉鮮上下相承同紀載二千年後萬千年

用方宗儀韻

徽郡程家名望族自周而下爵王公存孤實抗乾天義報國常攄貫日忠徳潤風姿人有異光增譜乘世無同古今具載難窮盡一代彊如一代隆

貞白遺稿卷七

●欽定四庫全書

貞白遺稿卷八

○附錄贈言

寅賓堂序

解縉

遼府在雄邊要域嵎夷東表之地今長史程君之爲紀善也賢王寵之以翰墨寓交修之意誠敬之心篤實之辭儆戒洞屬表裏眞符且以寅賓名其堂爲大書以掲之取朝日之義且著其地近嵎夷也君子體之緝熙聖學始終一致罔以間其寅罔以日爲賓當無時而或怠也昔者仲弓問仁子曰出門如見大賓使民如承大祭先儒釋之曰非因出門使民然後有此敬也蓋未出門使民之時固當常存此敬而旣出門使民之後豈可少怠於心哉如見賓也如承祭也常如朝日之時也一毫私欲無自而汨之也此心其猶出日乎程君爲賢王之寵錫有年矣賢王忠孝之譽日以洋溢程君克謹其職遂以超擢人未有見程君之忽於言動之間者程公其善學仲弓者也寅賓取義至約以切非爲誇美者比名堂以此最爲近古蓋曰欽曰寅皆聖人心法之傳也

寅賓堂跋

王友行

伏讀遼府紀善新安程先生寅賓堂捲竊嘆其際遇之深也洪武丙子秋灝气肅淸天宇夷曠殿下親幸先生是堂而從官咸集吾王忘其封建之貴優賜禮遇臣下披誠露悃商確討論相得之情歡如魚水然後載賡載歌從容啟沃𨿽曰遊心吟事而諄諄然寓規戒相成之道殊非嘲詠之空言也吾王之辭金宣玉應昭回云漢之章摛於詞藻者或有不逮誠大哉王言也嗟夫在心爲志發言爲詩吾王勉諭之情發於辭表者若此則寵顧之恩蘊諸中者諒不翅於是矣吁先生何以獲此於君哉夫君臣際遇自昔爲難先生得君之厚如是固知慶門余澤之來逺矣至於輔導以仁永王之國而不負皇祖遺訓不言可知視碌碌輩曳裾竊祿弗克效職者有間矣今𨿽致政尙懷余赧斯捲殆不特爲先生之榮傳至子姓開卷有益其爲榮將有旣乎友行獲披誦之亦有幸矣先生其寶之

獲寅賓堂詩卷序

歐嵩

夫名門世家必有聞人以光昭前烈埀裕後昆故傳之永久而愈隆也予觀績邑程公彥亨先生譜牒及諸手卷則知程公經明王道學有源委探深極玄飽蘊經濟之才者也由庠生貢於冑監而對策於大廷魁多士傑出羣英遂擢爲遼府紀善凢有制作多出先生手尋升長史任分茅胙土之佐股肱輔導之責不旣嚴且重乎而其政聲之美功業之著良有在焉其詩與文蓋不能以盡見之然而下筆輒數千百言滔滔不竭長篇短詠如不經意亦見其才識有餘之士也所謂李杜文章在光焰萬丈長是也一日公暇扁其堂曰寅賓蓋取書之日出暘谷肅賓之義淵矣哉王因勸士幸其堂而嘉之遂書寅賓二大字賜之於其手卷之端圖篆燁然以冠其首復撰賜序文聲詩於其捲後以彰其美開卷誦之輝映人目玆實君臣明良千載之奇遇也斯捲隨公宦遊南北蓋亦有年其後公以事梗雲飛烏散斯捲遂失久歷星霜莫能尋究今從弟彥良不逺萬里之遙歸自南土拳拳以家乘爲念嘆家譜之莫系慨詩卷之莫尋惆悵於心久矣今景泰癸酉冬俄爾得斯捲於鄕友之處何啻連城之璧照夜之珠彥良喜之不勝一日袖示於予願求一言以序之予與彥良交之有素知其忠信人也能念木本水源之義說禮樂而惇詩書是亦人道之大端家乘之本也又能述厥兄之善尋墜緒之美豈不傳之永久而隆也哉槐堂宗老孟先生嘗修忠壯公及丞相公程氏實錄彥良亦慨捐巳貲助其刋梓行之巳久今得斯捲寶藏於家仍欲繼求名筆賦詠於捲後其秉彜尙徳之心油然發見良可嘉也傳曰夫孝者善繼人之志善述人之事者也其是之謂歟自今而後繩繩相繼愈逺而愈隆愈久而不忘然則寶藏長史公文翰及程氏實錄者又自彥良始也其繼此者子子孫孫以世繼世引而勿替庸有己乎是爲序

倡和集序

前人

倡和集者乃前遼王左長史程通彥亨先生之所作也先生職居王相任股肱輔導之責不爲不重當分茅胙土之佐不爲不大而政聲之美功業之著固有在焉其於公暇之際或作爲文章或發爲聲詩一以詠寮寀宦況之情一以鳴國家太平之盛偉矣傑矣非胸中蘊經天緯地之文五色瑯玕之秀者不能發而爲此作也賡唱疊和長篇短什使人誦之慕之一唱三嘆不忍釋手不啻如珠璣錦繡之光輝也公今逝矣其集𨿽傳錄然未能有表章而板行焉予惜公館閣之文而掩於無文之地因與公從弟彥良言之彥良遂屬予序以廣其傳嗚呼先生之詩文固有不待予而後傳者特晦顯自有其時耳後之觀者幸毋忽焉

贈程彥亨宗譜序

胡浚

予因暇日步遊寅賓堂覽程氏家譜披閱再三掩卷而嘆曰盛哉程氏之源流也上自羲軒下至三代漢唐而逮於今其間王侯君公大夫師長或以文顯或以武稱或定方隅或鎭朝綱或道傳孔孟萬世而不冺者或救災捍患廟食百代而不絕者鐘鳴鼎食𨿽歷代常有變遷而程氏子孫與天地相爲終始愈久而愈盛者何耶古人云發源深者流必逺培根固者枝必茂今程氏子孫與天地相爲悠久者蓋上世以來髙曽祖禰積功累仁深根固蒂是以子孫有繁衍綿綿之相繼者宜其然也玆者廸功郎紀善彥亨與予同寅日久其聰察才能特出乎僚寀之表其爲文也以理爲主而不求新奇其講解也以道爲主而不泥於浮誕源源有自渾渾無涯追洙泗之髙風同伊洛之正派其事君也洞洞屬屬恭勤畏愼其待人也不知物我之有間諸子百家之書聖經賢傳之奧有問俱通過目不忘自妙年擢髙科登顯仕海內之士聞其名而拜下風者有年矣數載以來咨詢博訪陳善閉邪以文規諫不持長鎗大劍專以文墨議論斡旋仁義導賢王於無過之地禆益弘多其事君也忠誠如是其事親也爲何如哉自爲冑監陳情於闕下以五尺之微軀動九重之聖聽拔祖父於危難之中迎父柩於萬里之外使生者安而死者塟由是觀之忠君孝親之道惟我彥亨爲盡之吁賢哉不勝三嘆予略序梗槪云耳

長史公傳

程敏政

公諱通字彥亨其先自歙篁墩遷績溪程裏再遷坊市祖平素業儒洪武初以鹽法坐系禦史廉其非辜諭其旁引眾人則可免平起對曰某不幸爲人所誣而又誣人欺天矣寧以身待罪禦史嗟異竟謫戍延安有同謫而旅死者平遣子負遺骨歸其家其家以貧故不納又買地塟之伯父以忠洪武庚申用人材舉知潮之程鄕縣有治迹父以誠尢以孝友聞初以忠子泰將省父程鄕以誠與俱中道聞以忠得罪被逮且瘴作偕行者訹泰反走以誠大罵回汝父坐事正當捐生赴救捨之而歸獨何心乎遂徒步直前旣至而冒瘴死聞者悲之公少有至性又得家庭之教動必遵禮嗜學不倦鄕先生奇之年十四補縣學生二十二以貢入太學時洪武乙丑也丙寅聞以誠喪免歸徒步過嶺迎柩還塟塟巳廬墓下三年哀慟毀形妻子至不相識戊辰復上太學時平已老公上書言臣壯而無父祖猶父也臣祖老而無子孫猶子也更相爲命今邊徼戍卒如林顧豈少臣祖者辭懇切書奏髙皇帝憐之而持其章不下私命兵部驛召其祖旣至乃並召公東西立玉階下顧公曰汝識此人否祖孫相持哽咽不能仰視髙皇帝嘆曰孝哉若人命兵部除其籍驛送平還鄕庚午秋公以尙書舉應天府鄕試時遣諸王將兵行邊以封建策諸貢士於廷公所對稱旨親擢第一授遼王府紀善辛未從王閱武臨淸壬申從之國遼西時王府未建以祖喪免歸復廬墓三年服闋復任未幾髙皇帝上賓庚辰從王渡海南還辛已進左長史明年始從之國荊州公悉心輔導王敬禮之凡一國之事咨焉府中有衛士紀綱者用詗得幸公每召而笞戒之會文皇帝舉兵靖難遣人至荊州公艸上封事數千言文皇帝旣正大統紀綱者以入賀畱侍歷官錦衣指揮使被顧問因乘間及封事遂有詔械公詣京師簿錄其家公旣死家人發戍邊又下績溪簿錄其家得確田數十畆遺書數十百卷牯皮數張黃希範洪武末先出知徽州府雅與公善至是亦爲衛卒所捕並籍其家同赴京師而績溪程姓最眾幸使者仁恕罪止一房余獲免焉初遼王雅重公命圖其像又錄其世譜親爲贊之後十年公異母弟彥迪以事至荊州王召見之語及舊事曰汝欲見汝兄否彥迪頓首不知所對王出遺像示之彥迪哭失聲並請其世譜以歸永樂中有讎家欲訟之者適彥迪他出家人懼而焚其像獨余其世譜云公初讀書卽勵志聖賢之學居常恂恂如有弗逮至臨事則毅然莫能奪故所立如此爲詩文不求異而主於理然辭气超越專工者反不能及有稿百餘卷悉毀於官宗人敏政曰公歿世旣久其遺事絕無知者敏政嘗從故老問之得其槪又見公從孫上林苑監署丞京於京師因掇拾爲傳如右噫公與方希直周是修二公同時友善今希直之文梓行於世是修又得楊文貞公爲之表章獨公事湮沒而無聞此逺宗後學所不能自巳者歟

遼府左長史彥亨公行狀

程定

我太宗文皇帝靖難之師奉天東指而金川不守當計諸臣若方公孝孺齊公泰黃公子澄陳公迪鐵公鉉周公是修下及東越之樵河西之傭補鍋之匠雪庵馮翁銷聲冺迹捐身死難掲諸日月而我從祖長史公與方公孝孺周公是修相友善亦死於遼府公諱通字彥亨貞白其號也舉洪武庚午南畿鄕試績之發科自公始禦試封建策擢第一拜遼王府紀善尋進左長史嬖人紀綱者每不法公輒痛繩之適文皇帝靖難師興潛使人通遼府公拒之遂上防禦北兵封事數千言備兵入援及谷王漏師遁還齊公泰慮遼寧二府爲變召還京師寧王與靖難師合惟公請遼王奉朝命以其兵至京師語見齊公傳文皇帝旣履瑤圖而紀綱入賀畱侍用事因乘間及公曩有封事遂有詔械公詣京師論死仍錄其家止及本支余支幸存猶得收公之骸骨而延公之蒸嘗至今罔替徽州知府黃公希範坐與公善共議條上防禦北兵策同械詣京師死之先是公爲太學生祖平以老戍邊公念之罔置也乃以陳情表上髙皇帝爲之感動卽宻召平置之殿陛之下俾公認之公見其祖卽相抱泣髙皇帝嘆曰孝哉若人卽釋平尺五俾之歸其移孝爲忠類如此方公之在械也或曰魏徵之業可勉也藩府之職微哉眇乎何乃坐受困乃爾公曰在孤卿死孤卿在疆圉死疆圉在庶尹死庶尹職有大小乎祖平之釋至恩也非此曷以報效而我太祖髙皇帝可負哉紀綱能死人乎不肖定蓋公之從孫也嘗聞之先人曰自公之拒燕使彼不得潛通也文皇帝固已銜之矣故紀綱之譛易投云定今忝觀政院署得與湛元明陸子淵友每與扼腕論公之烈曁諸死事者湛陸曰太祖髙皇帝與劉文成登金陵之城乃曰其能踰乎文成曰必燕之飛乃可爾蓋指燕也炳哉文成之先見乎文皇帝其諸承天心以行天罰者乎後乃釋諸死事者其拒陳瑛追戮之請命解縉章疏之焚解逺親未挐之令孰非我文皇帝之至恩哉今予也以不忘先公而報效朝廷玆予忠今上之職分哉不肖定遂乃感泣退而搜諸革除錄曁遜國臣紀及諸所紀載者乃得公之遺事遂綴而列之命侍史書之寄諸我宗人曰請以是嗣我忠壯公之鴻烈

長史公誄

程容

我成祖文皇帝之秉鉞靖難也而我從祖遼府左長史貞白公死焉蓋大節也方其致命也豈計不朽名哉求無愧此心而已抑其純剛正气充養完粹一臨大節則定見定力自有卓然不可奪者是宜流風百世砥柱名節當與天地同不朽其可使之湮沒而無聞耶顧表揚之責誠在我後之人也於是不肖容乃率宗之子弟立椎圖而爲之誄誄曰於鑠忠義惟國之基匪死曷就惟心是祗於惟靖難可以勿死勿死而死乃踰於紀紀𨿽是踰乃曰愚忠愚不可及惟孔之崇振彼海宇齊黃載雄惟湖之樵惟河之傭乃挺厥气鹹守以死猗哉我公長遼之鄙入衛於京乃上封事北防千言乃觸於天乃械而死惟魂翩翩人孰弗死惟公是騫惟彼日星惟公之精惟彼河嶽惟公之靈千祀載輝精靈載凝惟我新都大鄣之疆大啟聖奧乃惟紫陽忠義是掲昭厥玄黃人紀載廓精命煌煌惟公是蹈聖哲是標乃懋於學貞名是鑣守素惟勁惟履是操祖平逺戍陳情於廷髙皇曰孝惟戍是矜旣死於遼文皇曰忠惟厥忠孝惟公之窿大倫耿耿匪惟亢宗天地之紀蕐夏之隆欽祀皇皇惟忠之嘉二儀有毀惟忠靡瑕嚴彼大防孚極有嘉人道靡禽掲彼流沙嗚呼茂哉鴻烈靡涯

長史公年譜

程伯祥

夫天地光嶽之气獨畀於英賢也豈偶然哉顧時平則抱直持正而髙義薄層雲時艱則矢志勵貞而堅節炳烈日要以能爲良臣則必爲忠臣此夫仗大義明大倫觸時忌而愈奮甘九死而不回談者類以爲植於天性則然庸詎知其成於邃養者不少也予從祖貞白公諱通字彥亨者死事於文皇帝靖難之時迄今凜凜猶有生气每讀遜國臣紀革朝遺忠錄得公遺事益重太息而酸楚也公性至孝慷慨有大節然資稟穎異嘗隨月讀書至夜分不輟博綜經史善詩文年十四補邑庠弟子員洪武乙丑貢入成均明年丙寅父以誠省伯父於程鄕縣署冒瘴卒於吉安公聞訃徒跣輿襯以歸廬於墓側三載銜哀骨立絕迹壺幃而妻子罔有見其顏面矣戊辰服闋復上南雍大司成得公捲牘亟加稱賞每置六館諸生髙等然一本之念惺惺不忘恆念父𨿽獲首丘於梓裏而大父平公猶然謫戍於延安西風淒如日九回於腸而痛切也因陳情上書云臣壯而無父祖猶父也臣祖老而無子孫猶子也辭極懇切髙皇帝憫之潛命兵部驛召其祖與公立墀左右顧公曰汝識此人否公乃伏視哽咽淚下如雨髙皇帝嘆曰孝哉若人命兵部除其籍釋之寧家又明年庚午當大比士公由太學領南畿鄕薦時遣諸王將兵行邊禦試封建時務策諸貢士公對以宗藩之臣權勿假之太重如漢七國亦勿制之太輕如唐末造策對稱旨擢至第一除遼府紀善公悉心輔導王加禮敬爲作寅賓堂賦詩以美其績辛未王閱武臨淸公從之未幾以祖喪免歸公哀慟柴毀如喪厥考三年起復原任會髙皇帝賓天而公從王渡海南還蓋庚辰歳也辛巳銓司考最進公左長史贈父以誠如公官母汪氏爲宜人皆特恩也公在遼府揚歷十餘年開誠布公始終一致以故王寵眷益優諸凡國事悉咨詢焉府有憸人紀綱者梗法恣橫公箠斥之不少讓適文皇帝舉兵靖難使至荊州公上防禦北兵封事數千言文皇帝禦極之元年紀綱入賀畱侍扈從乃銜故隙譛公封事遂有詔械公詣京師死之且夷其二子而簿錄其家先是公遊南雍時與方公孝孺黃公觀練公子寧卓公敬周公是修陳公彥回諸君子相友善後下詔獄而公亦與諸公並死事焉嗟嗟悲乎取義存仁在三之制士無全節誰負剛腸惟公忠節天成有死無二釋祖戍而上言李宻之陳情也甘系囚而駢戮韓通之死節也時遭靖難之師力爲殉國之舉他日文皇帝亦云彼食其祿自盡其心嗣是嚴禁漸開渥恩漸被固知忠義之在人心未嘗冺沒而褒表崇祀則又聖祖勸忠之逺慮也於時方公孝孺之死論者比之夷齊愚謂通公之節似乎孝孺其時同其遇同而忠貞之心亦同予悲其感發於典墳而不負所學者耶予幸其耿光於奕世而不愧汗靑者耶

長史公像贊

汪漙

詩豪李白文度昌黎孝全祖禰忠篤天彛峩峩翚山悠悠乳溪偉哉令聞水逺山齊

長史公像贊﹝有小序﹞

程輅

我從祖貞白公爲遼王府長史死於靖難初遼王雅重公圖其像親爲贊之後十年公弟彥迪至荊州王召見之語及舊事曰而欲見而兄耶彥迪不知所對王出遺像視之彥迪失聲請之以歸歳時展之儼然若生乃復載拜贊之以附諸末

贊曰睹而冠其王臣之冠乎瞻而服其王臣之服乎究而像其親王之遺乎日月星辰其公忠孝之精乎河海山嶽其公忠孝之形乎何事於繪得其像弗得其心像遺於王乃得其心因綴其精嗟乎王之心其太祖髙皇帝之心乎公之像其太祖髙皇帝所植之身乎嗟哉名流天壤典卹無疆其成祖文皇帝玉成之恩乎

貞白遺稿卷八

●欽定四庫全書

貞白遺稿卷九

○附錄贈言

敬和寅賓堂詩韻

胡浚

分封藩國海西東民物熙熙太古同義理仁恩資教育文章道徳要修崇人臣喜遇千年慶吾主當爲百代雄室小有名天地闊儒林今已振文風

又

吳鼎翼

翼新堂南道東每因朝罷盍簪同邇遐共覩文章盛上下咸將禮樂崇扁錫寅賓書畫健詩頒紀善措詞雄微臣叨忝司儀職際遇明時復古風

又

項澄

寅賓堂啟廡南東文運宏開樂大同王國人材南北盛聖經賢傳古今崇瞻依有分身忘老唱和無才气借雄珍重新安程紀室能施化雨播仁風

又

張仔

名堂新構府門東髙扁寅賓際會同上國文章爭富麗明時禮樂喜修崇人心期與天心合士气驚誇膽气雄共沐恩波忘爾汝經筵無日不春風

又

汪伯琛

寅賓堂第面天東鶴駕時臨冕紱同賈傅蘊才誠卓絕楚筵設醴備優崇綸章典麗詞源永珍扁昭回筆勢雄憑仗寶藏賢從季令人覽捲仰英風

題寅賓堂詩

黃觀

暉暉初日上扶桑正照先生新構堂髙捲簾櫳迎曙色洞開窗戶納晴光山頭雨過琴書潤海面風來枕席涼樂此升平何以報願陳忠孝輔賢王

又

卓敬

日出扶桑表堂依遼海東影浮疎綺外光映赤心中寅畏瞻依久恩榮寵錫隆願持終始志佳譽藹無窮

又

陳彥回

王者賓臣古所難驚看盛事出人間風雲義洽金蘭契雨露恩深玉筍班兩字龍香揮寶翰千年燕寢著華顏宗藩輔弼將何補報徳惟應竭寸丹

又

曹■﹝與上土下﹞

海東開國有賢王好道崇儒樂俊良三島雲霞資翰墨一天星斗煥文章髙堂華扁名何幸異數恩榮世不常魚水君臣古來少願言千載鎭藩方

又

陳昭

銀河淸淺曙光分驚見朝暾映五云心接太虛嚴敬畏禮嚴暘谷儼思存堂成已沐賢王幸案積俄延故友論況際聖明全盛日君臣相遇重斯文

又

張遁

啼徹金雞萬里音曙光才動肅朝簪扶桑未上三竿日葵藿先傾一寸心光寵祥龍華蓋近影揺威鳳彩雲深贊襄好盡藩垣職永保斯堂亙古今

又

戴彛

哲人慕聖學而以敬自持萬物未與接湛然儼若思出門見大賓所敬才有施寅賓掲華扁取義良在玆天宇俯夷曠朝日揚光暉試登寅賓堂載詠寅賓詩勉旃愼終始此心長無違

又

劉現

明時藩府萃儒臣羨子論交意獨親良夜扣門非俗客淸風拂座總嘉賓峩冠博帶威儀盛繪句絺章唱和頻華扁共看恩寵在賢王書法映秋旻

又

汪靜齋

聖君分命在嵎夷新構祗今扁作題義合己蒙賢主幸禮同應與古人齊琴書滿架雲光潤竹樹當檐海气迷況有捲端文與字珍藏世世耀羣黎

獲寅賓堂詩卷

歐嵩

一軸寅賓捲多年去復來篇篇輝錦繡字字燦瓊瑰筆灑賢王翰文褒長史材幸今回趙璧深愜後人懷

又

馮靖

山川鍾秀產英良出輔明時國運昌堂構寅賓遼海上職專藩傅講筵傍雄文特賜宸恩重華扁親書寶翰香手卷卽今傳從弟有時開誦煥云章

寅賓堂辭﹝三章﹞

彭延

明明兮晨暾浴咸池兮麗天門天爲大兮日爲之尊淸明在躬兮夜气孔存延接以禮兮容貌是溫昭回萬里兮下照覆盆永灼堂構兮五色繽紛

大明兮麗天六龍旣駕兮羲和是鞭若人敬禮兮寸心秉虔雞人唱曉兮擊鼓淵淵平秋東作兮生意紛然太和一气兮駐爾長年

朝陽兮煜煜拂扶桑兮徘徊若木明東方兮曰暘谷敬之敬之兮冠裳肅肅助神功之亭毒兮調四時之玉燭秉寸虔以旦旦兮錫爾躬之百福

獲長史公詩卷感賦

馮靖

我羨奇哉程長史學問精深有源委工夫博約極玄微度量誰能窺涯涘輝輝文彩貫虹霓出輔賢王有經濟府東構館號寅賓會聚昻昻縉紳士於斯暇日談古今何異唐賢登瀛意賢王重道禮儒臣勸士幸遊館中地不惟優寵賜詩文又爲捲端書大字天章寶篆燦雲霞官樣文章駭人世長篇短詠滿蕐箋盡是英賢吐經緯宦逰南北捲長隨一旦歸來俄失志星霜久歷嘆難尋萬里南歸有其弟詩文譜牒捲咸修斯捲得之鄕友處如歸趙璧喜無涯復徵名筆昭其懿我今展誦爲長歌深愧才難發幽趣家聲忠壯慶源長奕葉簪纓前後繼新安十室九爲程俯仰宗先有先霽還君此卷甚珍藏世世相承傳厥裔

敬和題程氏宗譜詩韻

胡浚

廣平分派向南轅便有支流萬載延武繼孫吳眞不忝文傳孔孟最多賢嘉名久播乾坤大盛徳流芳日月鮮子子孫孫承祖代河山帶礪共長年

又

吳鼎

分符南徙不回轅賜第新安系益延命世有人皆顯爵名家無代不生賢重重最喜靑氈舊若若多存錦綬鮮如此髙門今幾見親王褒寵萬斯年

又

項以淸

南居徙定北來轅族譜支流衍慶延簪紱朝朝增貴顯文章代代啟英賢新安及第甲科勝忠壯起家名譽鮮出處有成吾道長江東遼右樂天年

又

程富

當年五馬駕南轅忠壯神明派久延廟食顯靈昭日月山川鍾秀產英賢武諳韜略風雷迅文爛云章錦繡鮮愈出愈奇來盛裔靑山綠水與齊年

又

方儀

五馬東來北駐轅髙風寥廓族綿延埀光開府昭終古分冑河南著二賢家乘流傳三世葺王章褒寵五云鮮至今乳水簪纓盛遺澤悠悠自有年

貞白遺稿卷九

●欽定四庫全書

貞白遺稿卷十

○附錄贈言

送友程彥亨從王渡海朝京

方孝孺

送卿南浦艸萋萋風滚楊花趂馬蹄戀闕心馳紅日近思親望入白雲低短長亭上杯行酒南北江頭水拍堤準擬明年春二月蒲帆髙掛上遼西

送程彥亨朝京

舒頔

雨浥輕塵宿霧收朝京無計爲君畱蘆花飛絮千山曉桂子飄香八月秋鯤蛻鵬摶神變化雲龍風虎自相投此行好奏平戎策喜動天顏十二旒

又

舒遜

山城八月桂花開摘贈才人上鳳臺詣闕慣騎千里驥離筵勸飲兩三杯朝回何處之官去公暇題封寄鴈來握手臨岐無別囑好敷聖澤及蒿萊

又

方玄成

慈親送子上神州手綫疏疏不忍稠但囑公勤奉王事北堂萱樹自忘憂

寄程彥亨惠白竹紙

余舜卿

送別睂亭又一年倚樓千里共嬋娟日趨瑣闥躋淸要夜秉金蓮理舊編每憶雄文摛彩筆忽飛雲朶寄霜箋自憐衰老棲林下無計摳趨到日邊

贈升堂拜祖圖

鄧從道

程門孫子最知幾王府賓師世所稀玉佩曉寒趨上國錦衣春暖拜重闈綺羅席上金魚滿瑪瑙盤中紫蟹肥爲壽豈無黃太守也攜尊酒候柴扉

又

黃飛

尙義堂前有孝孫潁川治最也登門白頭賢叟稱鄕長緑鬢忠臣荷聖恩千古歌詩鳴雅頌一時稱壽酬芳樽文章太守來嘉勉愈見光先裕後昆

又

汪道

王府還鄕有順孫文章郡守踵名門此時不計官爲貴行禮須知祖是尊壽算重闈詩滿捲歡生綺席酒盈樽主賓忠孝俱無忝遐邇從玆薄俗惇

又

唐員

朔風鼓嚴寒冰霜感時敍忽聞來逺省馬嘶系庭樹鄕閭笑喧呼相見歡相聚髙堂白髮翁坐談問侍禦因得賢侯至斯文重相遇怡然拜庭幃美意徵圖序圗中翰霧深恍然起祥瑞

淩河送別程彥亨詩

韓恕

霜落楓林葉漸稀淩河攜手話分離沙頭羣散鴻飛逺塞上人還馬去遲戀主感恩頻北顧思家塟母獨南歸知君忠孝爲心事肯負陽春雨露期

又

項以淸

贊襄藩國四年餘祿養髙堂一旦違孝子痛深恆永慕仁君恩重賜遲歸憂勤王事如家事感嘆麻衣當錦衣暫別秋風休涕淚從來春日倍光輝

又

吳鼎

衣錦歸時鬢未絲倚門望久倍懷思豈知三月平安信翻與孤兒永別期化日明心眞有喜秋風分手漫成悲到家自是憂君切可忍堂陰見斷機

又

朱恢

萍水相逢四載余淩河執別漫踟躕己知帝闕披陳策又向王門侍講書臣職盡共思報效君心相契喜何如豈期萱艸成衰謝淚灑西風滿客裾

又

毛鏞

慈闈失恃達遼東哀慟無聊兩地空反哺啼烏虛夜月傳書怨鶴苦秋風恩深瀚海恆思念泣向旻天未感通輔導親王膺托重精誠貫日浹宸衷

又

童正蒙

寫就淩河送別圖正當別處又踟躕本期事主臣藩國豈料喪親反裏閭古薊秋風嘶駿馬新安夜雨泣慈烏懸知塟祭重來後還見葵花向日初

又

王用才

見公巳是兩年餘藥誨從玆不敢違正擬忠君同列侍忽聞喪母獨言歸今朝送別詩盈捲後夜相思淚滿衣顧我譾才眞感激春風回首更增輝

又

蕭文英

道統由來自洛川承家何幸得英賢深知夙夜勤王事不憚春秋侍講筵聞訃蒼黃悲母逝辭朝眷戀感君憐此行莫灑臨岐淚孝意忠誠己兩全

又

曹鑑

正好厪王事還家奉母喪令人多感慨倚杖獨彷徨羨子孝能盡爲臣忠肯忘男兒有如此何往不輝光

又

程君南

赴爲親喪時值初冬梅正芳躃踴弗勝哀老母欷歔難忍別親王海虞敝屋思如願吳郡麥舟助未遑分袂長亭約重會明年月桂散淸香

又

方儀

脫卻華簪著素冠曉辭丹闕暮江幹深嗟厚祿酬恩未慟哭慈親見面難馬躍緩馳淵上路舟行勤問月中灘終襄莫作毛生隠帝子須君問治安

又

石屋山人

把袂臨流思有餘君心畱戀忍輕違政如在水魚同樂誰擬鳴陽鳯獨歸荻雨悲添徐庶淚蘋風愁絕老萊衣披圖日想恩波闊還見回翔覽徳輝

送程彥亨服闋赴京

舒士謙

寸艸春輝志未酬束書又上帝王州龍江潮落三山曉蟾窟風髙八月秋丹陛舂容仙仗肅卿云繞繚衮龍浮書生奏罷長楊賦騎馬看花取次遊

又

方玄成

三山髙枕大江流天入蒼茫東日浮龍出曉分吳峽雨鴈來霜帶海門秋香騰黼扆淸光近星落觚稜曙靄收此日風雲重慶會定將經濟贊皇猷

送程彥亨江西奉父喪

汪仲魯

披野寒云凍雪飛孤兒苦淚每沾衣親喪逺寓西江上丹旐翩翩幾日歸

其二

素服間闗踏雪來芙蓉驛畔早梅開不辭千里西江逺春滿鄱湖一棹回

又

羅存誠

呼天號地淚成河扶柩文江孝感多萬里雲濤從拍岸千山風木自鳴柯每懷進養悲羊棗那忍開編誦蓼莪丹旐翩翻煙水際不堪矯首些哀歌

又

舒士謙

哀哀孤子倍思親痛裂肝腸淚滿巾正好觀光逰上國不堪聞訃別成均心懷寸艸恩難報恨抱終天怨莫伸奉轝不辭千里外恓恓純孝逹楓宸

挽長史公

汪伯琛

玉樹冰壺夐出塵翚山乳水萃精英文敷妙理先多士表達深情感大廷幽邸日斜悲賦鵩長江月冷醉騎鯨弘才未展經綸用恆使知音恨不平

貞白遺稿卷十

●跋

我先長史貞白公生平所爲文夥矣遘難而後始冺焉無傳也間藏片楮復詟於禁而重祕之猗歟忠孝遺文不光後世其何觀焉伯祥系托宗祏自惟謭劣居恆以不能張公爲歉幸從网解之餘時獲緒言而雜出不倫保無終化烏有乎因集先後所采者以壽諸梓而竊綴一言於貂末伯祥惟人貌文名掞藻摛華汗牛充梀聽睹一時足侈迨歿而靡不與其人俱銷沈也乃今公往矣而睠玆遺言猶凜凜有生气何哉是蓋公之存固身植大節而以其人爲文卽公之亡亦世拂余風而以其文爲人以文爲人而見公之爲人於公之爲文矣嗚呼公寧有生死哉公寧有生死哉嘉靖庚子春奉議大夫福建建寧府同知從孫伯祥頓首謹跋

●敍貞白遺稿後序

長埀髫時從先君苑監公官京師每聆先君與敏政公談從祖貞白公死節事及陳情表封事疏皆悰悃之吐露則未嘗不欷歔太息而流涕也蓋公由貢舉禦試第一官至遼府左長史入冑監陳情乞祖而髙皇眷其孝居藩府疏防北兵而建廟諒其忠以至夾輔天潢藩屏王室則精白一心蓋天植也會文皇帝興靖難之師一時當寄諸臣昧齒剛舌柔之戒者靡不以達權通變爲言而保有榮祿乃公以一介藩臣又非三事當寄者埒顧獨以君父大義髙皇特恩並等於天地侵假脂韋光寵而偸以全生如大義何如皇恩何維是與方黃周練諸君子觸忌諱甘斧鑕殺身夷族而不悔此其忠孝大節迄今耿耿乎猶有生气者矣惜也公之奏議詞章幾百十卷悉遇革除而竟爲雲飛鳥散每令人扼腕而痛恨於是偕從侄伯祥輩旁搜博訪得若干首裒而輯之並所家藏彚成一帙分爲六卷題曰貞白先生遺稿而卷末則以藩王寵翰英賢贈言附焉於戲休玆良不偶矣錄成將見琳琳瑯瑯輝映簡編而公之手澤復昭於世寧不猶碎結緑而含輝殘懸藜而耀色也乎哉若公忠節具載遜國臣紀革朝遺忠錄矧今朝議已定而褒忠錄後之卹典是在俟來焉公諱通字彥亨貞白其別號云嘉靖壬子歳季夏從孫長頓首謹敍

