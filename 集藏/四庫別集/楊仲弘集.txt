

欽定四庫全書

集部五

楊仲宏集

別集類四【元】

提要

【臣】等謹案楊仲宏集八卷元楊載撰載字仲宏浦城人後徙杭州初以布衣薦授翰林國史院編修官調海船萬戶府照磨防仁宗復行科舉之制遂登延祐二年進士授饒州路同知浮梁州事終於寧國路總管府推官事迹具元史儒學傳焦竑國史經籍志載楊載仲宏集四卷此本八卷不知何人所分元代詩人世推虞楊範掲史稱其文章一以气爲主而於詩尢有法度自其詩出一洗宋季之陋云云蓋宋代詩派凡數變西昆傷於雕琢一變而爲元祐之朴雅元祐傷於平易一變而爲江西之生新南渡以後江西宗派盛極而衰江湖諸人欲變之而力不勝於是仄徑旁行相率而爲瑣屑寒陋宋詩於是掃地矣載生於詩道壊之後窮極而變乃復其始風規雅贍雍雍有元祐之遺音史之所稱固非溢美故淸思不及範梈秀韻不及掲傒斯權奇飛動尢不及虞集而四家並稱終無怍色蓋以此也都穆南濠詩話曰楊孟載詩律精其追和李義山無題五首詞意兼到眞義山之勍敵瞿宗吉歸田詩話曰楊仲宏以宗陽宮翫月詩得名然他作如風雨五更雞亂叫江湖千里雁相呼挾書萬里朝明主仗劍三年別故鄊間夜雨銷銀燭城上春雪壓防旗空桑說法黃龍聽貝葉繙經白馬防沈雄典實先叔祖每稱之長篇如古墻行梅梁歌亦皆爲時所稱夫人瞿氏余祖姑也嘗以仲宏親筆艸稿數紙授予字畫端謹而前後防竄防盡蓋不苟作如是則載於是事亦以苦吟得之者矣陶宗儀輟耕錄曰虞伯生先生楊仲宏先生同在京日楊先生每言伯生不能作詩虞先生載酒請問作詩之法楊先生酒旣酣盡爲傾倒虞先生遂超悟其理云云竟謂載詩在虞集上則非其實也乾隆四十二年五月恭校上

總纂官【臣】紀昀【臣】陸錫熊【臣】孫士毅

總校

官【臣】陸費墀

楊仲集原序

大徳間余始得浦城楊君仲詩讀之恨不識其爲人及至京師與余定交商論雅道則未嘗不與挺掌而說也皇慶初仲與餘同爲史官會時有纂述事每同舍下直已而猶相與回翔畱署或至見月月盡繼燭相語刻苦澹泊寒暑不易者惟餘一二人耳故其後余以禦史府用筦南憲架閣適海上仲復登乙卯進士第爲浮梁別駕余遷江西仲亦攺宣城理官相違十數年相距數千里迹𨿽如是而心固猶數晨夕也而仲竟未任宣城以卒烏乎慟哉余嘗觀於風騷以降漢魏下至六朝獘矣唐初陳子昻輩乘一時元气之會卓然起而振之開元大歷之音由是丕變至晚宋又極矣今天下同文而治平盛大之音稱者絕少於斯際也方有望於仲也天又不年假之豈非命耶蓋仲之天稟曠達气象宏朗開口論議直視千古每大眾廣席占紙命辭敖睨橫放盡意所止眾方拘拘已獨坦坦眾方紆余已獨馳駿馬之長阪而無畱行故當時好之者𨿽多而知之者絕少要一代之傑作也仲有子尙幼其殘槁流落未有能爲輯次者友人杜君伯原自武夷命僕曰將就其平生所得詩刻諸山中此誠知仲者而杜君猥謂罄仲海內之交相好又莫余若也俾爲序之用掇其梗槪著於篇端致和元年六月一日臨江範梈序

欽定四庫全書

楊仲集卷一

元楊載撰雪軒

北風海上來大雪何壯哉上下九萬里洗淨無纎埃君家十二樓軒窗洞然開吹笙擊鳴鼓呼賔與銜杯名言落四座大笑聲如雷舉頭望長空髙興驚冥鴻仙人五六輩飛下白雲中粲粲明珠袍相從萬玉童問君何所事未就丹鼎功翩然卻攜手共入蓬萊宮

次方韶父遊九鎖山韻

平生一枝笻畏踏市朝路出門見靑山如鶻追狡兔玆晨正炎暑赤日那肯振衣得泠風超若忘世故冥冥九鎖云未睹心已慕想當挾良朋盡取奇絕處曠哉天壤間寓物豈爲痼歸來思舊丘我服寧攺素無官正爾佳有子亦堪據誰歟事虛名白首不知誤

桶底圖

巨鼇奮其首戴山出海中神人擇所處共搆金銀宮憑髙開戶牖屈曲互相通女仙七十二顏色如花紅一一執樂器奏曲殊未終世傳桃源圖共徴彭澤翁此本出異士雕刻尢精工天地極廣大爲地當不同我願學仙道積久乃有功鏈形去滓穢五色浮虛空一朝乘風去浩然入無窮

次景逺學士立春日韻【四首】

大雪入歳其兆爲有年漉漉始彌旬父老怨苦寒平旦上馬去重裘忽如單況彼牛衣子束緼噓防賴有固窮節猶念及古先

又

古來有道士聲利不置懷顧於艸木微而愛松若梅玆辰閱庭戶適逢數花開芳意未渠央是足銜吾杯

又

人事重名實趨向盡百端丈夫負雄气動欲追古賢於意少不愜自放江海邊登髙望八極雲气生我前萬事何足問所湏惟酒錢

又

﨑嶇旣山曲迢遞亦水濵旣見蓬葦士輒復忘爲勤得之眉睫間我遇固防神所善但樓護豈暇從若人

送淳安徐敎諭之任

握手出南城眷眷從此辭蒼茫寒江色日莫浮雲滋大舟挾雙艫輕若四馬馳淳安眾才彥並遲得師資擊鼓會髙堂帷帳春風吹執經列座下質問無畱疑平生五車書少出胸中奇歘然聽佳譽庶用懌我思

贈季尊師

季君神人也防晦居山中還丹九轉成顏色如兒童致虛感元气語黙與天通頻歳傷水旱下民食不充曰雨須有雨曰風必有風上帝聞其賢行世多陰功防名紫虛府進位稱仙公騎龍上天去此樂無終窮

太古雪爲楊友宜賦

往時天大風能吹華山裂墜此一卷石或云太古雪粵自開辟初雲气所凝結已經六萬歳變化同嶻嶪望之色正白表裏共澄澈塵土不能涴光采燿日月願君勿愛此持以獻金闕回中避暑時持用消毒熱

胡氏刺虎圖

宛有烈婦人胡姓嫁劉氏從夫棗陽戍車宿水之澨夜半猛虎至銜夫入菑翳夫人自驚起不暇生爲計直前執虎足盡力與牽制呼兒抽佩刀刃剚虎立斃夫命復不救復讐古所貴嗚呼流俗獘人義日以廢婦不失其夫臣子競爲利患難圖苟免聞此得無媿吾故作此詩於以告萬世

溪山積雪圖

大雪歸溪山長林晝冥窅�橋跨絕岸逺望行客少買魚酤新酒獨酌竟昬曉似此非他人髙士戴安道偕虞伯生魏雄卿魏池燕集分韻得閣字

侯家有貴客置酒燕池閣溽暑方盛極風雨俄大作栘楊相簸蕩蒲荷紛偃薄亂叫失蛙黽回翔迷觀鶴街流污穢盡竇湧波濤惡喧聲劇降殺神气欣洗濯趣歡爭酬酢獻笑雜歌咢益弛劍佩嚴未厭觥籌錯調燮維理得防漉宜施博和澤布原野濕煙散城郭嘉蔬已蒨蒨良苗常濯濯吾徒家食餘豫有丰稔樂

題溫日觀墨葡萄

日觀作葡萄電掃無蹤迹誰於故紙上防綴辧墨筆西天十萬里來往僅瞬息敗�固不小遺下履一隻

題金壇宋氏自怡軒

白雲生何許萌芽自山石厥初僅毫末湏臾大充斥蔓延塞虛空日月爲昬匿或時爲霖雨庶類蒙潤澤或隨飄風散起滅竟無迹相緣千萬變發色黑靑赤畸人飭棟宇逺俗喜幽閴開軒納髙曠撫翫自怡懌人情慕富貴驅逐不暫息轉盼失故常在已何所得上下數千載往事猶歷歷於焉服聖訓無用苦沈溺昔年陶隠居常作帝王客掛冠神武門作詩寫胸臆超然處物外可謂貞且白何以企若人鞠躬修道徳

磵松爲丁師善作

磵松髙百尺磊落多大節連根抱危石古色黑如鐵隆冬方沍寒山中積霜雪蘿蔦悉枯老蒼崖猶凍裂此時惟老榦峭直不摧折國匠求美材瞻望嘆奇絕險阻不可致旣作復中輟我願驅六丁操斧隳嵑得此棟梁材持以獻天闕

劉將軍詩

交趾小蠻夷去國將萬里土產無異物其人狀如鬼濕熱生瘴气疾者無不死天兵𨿽南徵棄之良有以往年鄂州省綏靖失其理交馳赤白囊來告犯邊鄙遣人覘虛實在廷孰可使矯矯劉將軍一旦備行李有才兼文武不但善弧矢深入險惡地限敵才一水介者數百人視之若螻蟻移文至其國詰問事終始指摘中利害文辭更深美報書禮甚恭敝邑何敢爾彊吏爭怨隙搆煽乃爲此賄賂卻勿受足以振綱紀威聲聞逺方一邊禍爲弭國家方全盛武備不可弛如此將帥才宜歌宿衛士

古木詩

大木生何許乃在泰山隈泰山崖石裂怒木響如雷浸潤長膏液根株日以培縱歷千百載霜雪不能摧長安天子詔欲築九層臺臺上搆宮殿靑雲共徘徊匠氏走海內博求棟梁材萬夫治道路揮斧重林開大器當大用小器易剪裁有如豪侈士蹤迹困塵埃適可厚自養毋爲興嘆哀

東山詩爲葉子實賦

東山髙幾許上有浮空云葉君居其間好道夙所聞窮年絕人事矻坐攷遺文松關晝常揜石田朝自蕓葆眞去汨昬養息襲氤氳軒冕有遺防髙舉謝世紛悠悠阻林莽長與麋鹿羣繇來巢許臣不事堯舜君

題恆齋

精金有恆質入火受百鏈君子有恆性寧逐外物變旣不慕富貴又不厭貧賤素履往無咎夷險隨所踐張侯老世故此義頗深見勉之復勉之繼之在無倦

次仲實見寄韻

平居憶故舊懷抱輒不佳興來望浮雲悵恨獨舉杯奇文孰能賞髙言孰能偕玆辰辱使至喜有意問來諷誦劇傾倒百過捲且開得知賢者心出處與作排山嶽縱可移厥髙固崔嵬敝廬邇喧市卑濕苦病骸常念川路修杖屨安得陪撫事意疎散毋論與俗乖猶恐戰不勝常處澗谷隈斯言弗果踐臨風重徘徊

題文丞相書梅堂

大廈就傾覆難以一木支惟公抱忠義挺然出天姿死旣得所處自顧乃不疑惻愴大江南名與日月垂我行見遺墨再拜墮涕洟名堂有深意亦惟歳寒枝可知平昔心慷慨非一時峩峩著棟宇昭昭示民知勿使風雨敗永慰千古思

塞上曲

沙塞何窅窅樹短百艸長大河屈曲流不復辧四方驅車日將夕黑雲隠長岡人馬俱饑疲解鞍飲寒塘張坐逐平地擊火燒烏羊桐酪過醇酎搖艷盈杯觴旣醉謌嗚嗚頓蹋如驚狂月從天外來耿耿流素光悲風動寥廓拂面吹胡霜白鴈中夜飛參差自成行一箭落霜羽挾弓負豪彊中情無畱滯千載能鷹揚

邑中南峯陳翁義莊

骨肉分枝葉由來同一身榮枯不相待此富或彼貧君子尙周急況復在親親昧玆損益理有靦獨何人南峯自善士義勇超常倫燋心視末俗變化何由淳孰利佳田園壑舟固有神割之惠宗族爲世成吾仁仰止文正公遺法實所循垂名倘不朽當與斯人均

偶題

叢生園中艸蔚蔚媚幽姿乘時各敷榮皓色被緑枝似有微香發秋風輒吹之入人襟袖中亦復可憐玆詰朝步荒畦莖葉稍離披飄零卽已矣霜露不爾私榮悴旣有時小大何異而幸愛七尺軀天道不可誣

夢讀退之詩頗奇詭已覺記其大防作此篇

自聞蓬萊山大林夾長巒上生癭藤蘿下生荊榛菅仰不見天日藏蓄霧雨寒仙聖常所處沮洳亦少幹𨿽云誇鳳凰出入傷羽翰哀音起空洞令人鼻準酸我欲訴上帝爲施鐵鑿鉆琢落石側裂化爲千丈磐瓊樓與玉殿玲瓏相通寛日月交戶牖光射靑瑯玕而我從吾師來遊樂且般呼吸養元气華腴生肺肝萬劫永不死如循環無端竊爲仙聖慮炳然心若丹上帝如許我致此亦何難

雪後次鄭集之韻

雪後登髙望江山信奇哉重岡起且伏相連白皚皚水官方謝事雲气霅然開六龍翻滄海赤日從中來萬物將蠢動忽如登春木行味正酸含荾先屬梅天時亦相應初昬占斗魁遨遊自玆始入林踐蒼苔西湖靑濎濙西山髙崔嵬長松更千載老枝多折摧名僧剏精舍靜謐依巖隈伊予實放士正可誅蒿萊情深惟痛飲毋吝發新醅家人欲求我但見白雲堆機心無自作可使絕嫌猜君辭如泉酒我醉如山頽卜居同里巷時時得追陪爲瓶或先罄此恥當及罍大雅歌治世其音不宜哀有倡必有和愧我非長才美哉春雪篇云漢共昭回

次劉師魯韻

三年客塞上日夜懷舊丘饑來迫我去何暇爲逺謀四顧無一親此身如羈囚悲風動沙漠回首令人愁道路已漫漫歳月復悠悠丈夫四方誌至此何所求買船發河上河水亦南流攜鉏理荒圃吾疾日已瘳飛雁至江滸北風天始涼是時禾黍登斯人亦少康皇天降厚徳胡爲私一方燕趙及齊魯人饑或相柰何有積廩如陵復如岡生非肉食者此憂心甚長亟謀樹臯壤剪茅覆小堂我志亦易丰歳祀有特羊

夏夜偕田郎中宿張子元家田君有詩用韻

長日气甚昏欲睡不可忍薄更飲酒趣取太白引坐久輒醒然累語加況矧髙情逸世表遂使名迹泯彼人較是非達者但微哂交遊半天下公輩獨英敏

橘中篇

並海無山林莽莽皆平疇君家擇地利卽此營菟裘雜樹作藩屏靑紅間綢繆其中植橘柚擁蔽枝葉稠盛夏開白華朱實懸髙秋飛霜虐萬物寒風助颼飅淩晨察變候防杖巡維陬是何黃金多暴露宜藏收采摘資眾力轉輸及佗州不長傅貸殖謂此同列侯上充國家賦下貽筐筥謀千縑可坐致何必龍陽洲

次袁伯長韻

盤盤海底石並樹靑瑯玕至陽生至陰龍宮常苦寒揚光炫朝彩吐气烝微瀾根株歷千載莫測勞悴端端如巢居子艸木皮衣冠超然去人羣取友蹄與翰日誦黃帝言浩嘆淚闌干柰何天下治必以云爲官佩劍黃金環咀丹白玉盤自聞至人徳積熱生肺肝黃塵日起對面不相看三山在何處使我師王韓歌紫芝曲倚君淸夜彈

題屏風畫商山四老人

飛雪灑遙野衝波蕩無垠蟠蟠山谷間居此四老人下爲民庶師上作王家賔淸風何許馳想寂寞濵

李禦史之陜

秦中古帝都遺俗五方並君爲監禦史出治周百城上當采民風下當宣徳明赫赫英威振姦惡皆振驚弭節事觀覽慷慨有髙情宅土稱上腴后稷此躬耕秔稌旣充實烝民日已生我行由天下畱滯客燕京岋然岐山嶺嘗致鳳凰鳴騑不可追矯首望去旌贈詩自寫寸心西向傾

遣興偶作

春蔬茂前畦蒨蒨有顏色珍禽叫深樹過耳亦一適用是易吾慮毋爲自襞積放浪天地間無今亦無昔古人得意處相與元不隔如何故人心未炤我胸臆徴言極纎芥實出左右力豈憚決系蹯人生且爲客

書懷寄杜原父【二首】

吾生何爲者穉年志頗髙神仙與功名壯思躍秋濤中宵豈無寐悲甚幾欲號後來失所養百數患難逃竭力奉甘防出入身甚勞舊書益遺忘九牛存一毛稍後與人事忍情如忍刀旦夕自惟念未足非兒曹常欲力道徳屢失迷所撡區區習蠧簡對案夜焚膏倘然有所得中心樂陶陶忽如從古人握手共遊遨攜持亦何事庶用娛蓬蒿追思作詠歌示之必賢豪丈夫生世間毋論賤與貧夙發多意气往往惟任眞松柏生髙岡挺然固出羣不爲霜雪阨不爲風雨春得時可行道節義亦足伸吾生托下土所識凡幾人窮交獨相慰笑語亦復親

又

遙望山下云旦起迷羣岫老鶴巢其中縹緲摽未搆長鳴對秋月鳴罷復俛味散入墟落間聞者莫能究顧惟云外客娛心飲醇酎於此何如哉吾亦有所遘往來常泛舟溯流浙江上是時秋風髙濤水日夕壯瞬息逾百里猛捷莫可狀倚船縱觀久力可騎況顧謂吾友言爲樂頗豪放斟酌尊中酒懷抱益虛曠常從山中遊實愛巖谷幽長松防泉水四時淸如秋佇立輒良久忽欲忘其儔吾聞古來人山居多名流此語或可信市朝安得畱

黃天祥衍三天數求詩

嘗論術數書其變難盡紀爲之非賢聖亦多有妙理造端無大異據六甲五子分門復析類包括備終始黃生衍三天有名聞逺邇蔓延善推測布算加積累吾行徧天下所見亦多矣如生豈易得詣實不虛美往來江海上宿畱隨所止省識凡幾人孰爲豪傑士歳月瞥眼過春花旣紛萎蕭條臥旅邸風雨響窗紙勸生遊京師北走五千里貴人多問命禍福常自擬兢兢恐跕墜有甚履淵水爲言徴無咎抵掌必歡喜徴名何足取奮步從此起

題史仲憲重修三皇廟

史君宰宜黃政績頗殊異廉不至苟取明不可壅蔽有詔行括田使者自臨視限期已促迫責在州縣吏乘時自掊尅上下受其獘君不憚勞苦日夜親算計頃畆無增損成書極根柢鄰壤大盜起相約不犯界三皇大聖人典祀承國制捐金修廟學首政系瞻視事事有條理後來藐難繼集賢秉直筆稱述傳後世當令處風憲擇才頗詳諦一朝任擊搏風采必嚴厲英主方在上明見萬里外鄙詩或流聞亦可當獻替

贈無極進上人

進公宗門秀髙標如長松霜雪亦摧折夭矯化爲龍燕坐大道塲五戒爲垣墉魔賊悉散走不復事戰攻禪居閟靑峭窗戶加云封長日語聲絕風動櫩牙鐘

贈執中允上人

南山多白雲澶漫塞崖谷中有龎良叟寂寞臥林屋前門樹髙松後戶植幽竹孤風相纒繞波濤驚蕩沃梵文五千卷誦說盡精熟時時發淸唱鏗鏘擊金玉伊余走海內一見輒嘆服願言從之遊淡泊心自足

靈龜篇爲陳渭叟作馬尊師所畫芝龜也

蒼龜生中山深阻絕中道不飲亦不食靈和中自抱嫗休凝神液巖上產芝艸支幹集五采相射顏色好彼遊江海上作計苦不早一罹豫且罔性命莫能保歸遺宋元君天意資探討築宮修祠祭相承以爲寶神者固如斯遺骨易枯槁古聞蒙莊氏苦語欲相曉持爲衛生經千載長不老

楊仲集卷一

欽定四庫全書

楊仲集卷二

元楊載撰

送淩吉叟

大江風雨暗此日送行舟會合能無間攜離秖自愁棄繻才足恃題柱志初酬請看秋鴻舉冥冥獨未休

又

末俗惟無侶吾儒气亦卑相從謀飲食那復敬師資眾已欺王式吾猶信不疑可憐如鷃雀擾擾在藩籬

初陽望月

彩雲相冪歷華露共嬋娟在水渾疑墮當空孰使懸潛虯精魄動宿鶴羽毛鮮寂寂丹夜相從訝得仙次韶卿壬寅元日又三日聞遊人頗盛之作韻

堂堂宵雨過栗栗曉寒仍獻歳人同得東郊事復興杜門疑我拙有句愛君能且驗臨堦艸從今日漸增

寄劉師魯

好在劉公子遨遊興若何江湖勞悵望歳月劇奔波迹寄天涯逺詩傳海內多前賢題詠處一一爲經過

又

想君遊宦處正值洞庭湖落日波濤壯晴天島嶼孤舟航通漢沔風物覽衡巫天下文章敝非君孰起予

龍井

元造生羣物惟龍徳最靈作霖蘇亢旱取水竭滄溟變化無畱迹蜿蜒善養形壯哉吾羨汝一躍上靑冥

贈吾子行

春雨連城濶春云暎戶多長衢方淖濘小水亦風波愼獨能如此思君可若何便當乘興去著屣一相過

東陽十題

焦桐

只作全生計惟存半死心芻蕘猶不置斤斧重相尋遂使煁焦釜誰爲愛古琴有材不足恃愁絕念知音

蠧簡

往古韋編在何年始汗靑蠧虫深卜宅科斗少成形泯滅阽秦火搜羅出漢廷斯文天未防不敢望全經

破硯

彼美端溪石家藏歳月多廉隅皆破缺筋力盡研磨玉亦堅而已星如粲者何向來曾自詭持用掇髙科

殘畫

斷裂無邊幅華堂棄置余蒼松深踞地白鶴上淩虛風格猶森若丹靑總翳如苦心絕人事誰見用功初

舊劍

匣裏雌雄劍通神世所聞潛精依厚地吐气切髙云亦有蛟龍害寧無星斗文不逢雷煥識埋沒復何云

塵鏡

收藏無寶匣嘆息网絲懸孰使明爲暗如觀醜勝妍玉終寂寂金鵲尙翩翩政訝開元日虛將盛事傳

廢檠

二尺書檠在如今久棄捐魚膏𨿽有熖蠧簡獨無緣墻下偕遺礫窗間帶舊煙卻觀提挈處辛苦悔當年

敗裘

寂寞牛衣子能無敝緼袍塵埃須浣濯蟣虱費爬搔意味存雞肋寒涼視馬毛千金旣鎖鑠猶聽朔風號

斷碑

摩挲不成讀上有蘚斑斑字畫鐘王輩文章漢魏間龜趺凋贔屭螭首落孱顏渤海神明逺今同磑石頑

臥鐘

漢殿經焚後防然臥艸中雕殘牙板廢銹澁土花蒙追蠡難陳力華鯨不奏功待賢初設簴想見古人風

送屠存博

君往金陵郡於予亦有聞海環平野盡山出大江分未召元司馬誰憐鄭廣文自今師道立章薦必紛紛

又

江左知名士惟君徳最淳明經初試吏食祿可榮親矯矯能違世棲棲直爲貧朝廷求俊乂未易捨斯人

渡江寄兪仲連

舟濟大江濆中流日欲曛鹵翻沙際雪潮落渡頭云鯨躍常知候鴻飛不亂羣頗思論勝槪把酒莫如君

奉題伯父雙峯樵隠

山出雙峯秀溪流一淸土風存禮讓人事省將迎路逐髙低過田隨早晚耕家林有如此南望每關情

又

童稚離桑梓猶能憶故山雲峯乘白腳蘚石露蒼顏揷架詩書富應門禮義閒緑林遺我恨回首淚闌珊

又

石樹盤根瘦沙溪激浪淸竹間防犢臥木末見人行穡事常分力樵歌輒和聲從來攜杖處不礙白雲生

又

山曲兩三家相過路不賒對門開竹逕臨水種梅花酒熟畱人醉詩成任客誇時時談舊事相看鬢垂華

又

艸滿三春緑山畱萬古靑呼兒欣解意應俗憚勞形采菌敲寒木收魚炤夜汀秖應老崖谷束帶尙論經

贈方韶父處士

蜀郡蘇明允襄陽孟浩然成名兼二子得句詫羣賢口絕人間事身如物外仙卓然能有此未信獨無傳

又

古賢皆眇邈不意見斯人得趣時時好吟詩句句新挐舟來訪友覽勝輒經旬別業稠山下歸歟願比鄰

和孟東野題昆山寺

蘭若負昆岡鑿崖安佛牀梯云石磴滑入廚泉水香旦寒鳥相聚月黑龍放光舟行苦局促幸憩殊勝場

送方韶父先輩遊五湖

蕭蕭垂素髮渺渺泛滄波過眼江山好離家日月多詩名終不朽世事復如何一往五湖上蒼茫問釣簑

和張仲實之吳興舟行雜詠

水程通百里雲樹隔千層鶴髮歡相見龍門羨獨登文辭無乃壯桮杓尙能勝仰止情何極吾爲附蠅

又

風流須我輩邂逅及斯時道術懷經濟文章出笑嘻由來天下士絕異裏中兒它日金閨彥娟娟想翠眉

楊仲集卷二

欽定四庫全書

楊仲集卷三

元楊載撰寄題羅氏別業【二首】

溪行如百里爲地已幽深石轉黃金塢山抽碧玉簪杯觴酬日月誦起雲林樂事無終極誰能得此心

又

門前臨白逕長日少人行野樹重重暗溪流脈脈淸山光元不斷雲气自相縈已似龎公隠何時重入城

江行次韻【六首】

潮頭終歳白沙腹有時皤利涉他州柂終更古戍戈天依臨海樹風作滿江波亦有投竿意還聽孺子歌

又

舊事如遺迹新愁轉泥人晴天宜縱步凍艸各含春野鵲飛林杪沙鷗過水濵江山故如此晚望及斯辰

又

藜羮眞我食薜荔亦吾衣養性隨時足今生徇物非秋蓬猶未定風樹莫相違謾作煙霞想曾無羽翼飛

又

春花共采若木有誰編浩蕩寧無取紛華幸見憐緒風吹四裔淸露洗重萬物皆生意蹉跎畏此年

又

路僻行來好天淸望極遐白魚翻急浪黃犢臥晴沙柳吐千條葉梅殘幾樹花佳辰從此數歷歷看韶華

又

子胥因諫戮玆事幾經秋顧爾忠難揜於今憤不休天風吹地轉海水入江流欲問防夷處茫然使我愁

酬子行初秋風颶之作

夜風濤變崩騰怒不休魚龍皆失穴江海欲同流並岸漂千捨連檣覆萬艘陰陽知有沴惻愴動深憂

送孫大方歸朝元宮【三首】

髙臥林泉表超然謝世紛空山鳴白雨古石系蒼云不作防龍伍甘從鹿豕羣都門遊宦客回首總慙君

又

飛搆上淩空依稀想故宮金盤凝曉露玉佩振秋風溟滓那違俗支離更養蒙大還何日就變化入無窮

又

爲樓因地勢四面盡靑山路落秋城外河流曉樹間雁飛雲莫莫龍現雨建木光華盛何時共折攀

挽饒國吳文康公詩【二首】

厚徳修天爵崇資拜地官粲然周典禮偉甚漢衣冠共喜懸金印俄聞蓋玉棺史臣書寵數光照碧巑岏

又

道學繇賢子推恩自聖皇白茅分壤土華衮賜衣裳漫注長生錄虛傳郤老方神遊終不返瀛海路茫茫

題張氏順堂

百順名爲福紛然會此堂詩書成蘊借黍稷發馨香夜戶鳴琴瑟春筵酌酒漿子孫宜孟晉相繼謁明光

題信州先天觀圖【四首】

回環因地勢制作本人謀蔽日來龍駕淩空結蜃樓秋琴翻浩蕩夜罄答深幽願受長生訣他年幸一遊

又

髙林褰翠气虛谷散虹光道士多騎虎仙人自牧羊澗泉通地逺山嶺際天長戴子文爲記流傳示不忘

又

四圍山不斷狀若碧芙蓉谷逺含風細崖深下露濃茂林藏虎豹隠洞伏蛟龍恍惚神人降浮空羽蓋重

又

鬼神相與處燒藥易成功雲霧生牀下雷霆起室中養身惟淡泊遊世等虛空髙舉寧無日飄然獨馭風

次引浚儀公題蘭竹卷子韻

樹蕙連叢竹秖應族類同相依巖石畔並入畫圖中勁葉凝淸露危梢倚碧空諒非髙世士此意固難通

贈程景純【二首】

南遊觀楚越北度覽幽燕羇旅新愁換英豪往事傳塵沙迷逺驛風雨暗長川好醉新丰酒淸朝正選賢

又

論士無他術先觀气盛衰澗松多勁節瓊樹有髙枝圖籍曾無覽弓旌詎久遺似君宜努力愼莫負明時

思庵

閔氏靑山下遺封見若堂蓼莪恩未泯拱木恨難忘徳業銘金石詩書塞棟梁子孫修學術奕世有輝光

赤壁圖

寂寂長江夜同人共泛舟淸尊方澹蕩孤棹且夷猶望逺幽禽度歌長獨蠒抽千年遺迹在不逐水東流

贈昌上人【二首】

山中明月小壠上白雲多旦食飡松柏秋衣攬薜蘿俗人希見問禪老每相過異日髙僧傳垂名定不磨

又

未生天地始此理固存存直木何由曲淸源不可渾養生毋過厚守道在彌惇超出塵埃网蘄師共與論

送葉彥中之官行【二首】

範滂將攬轡周景已題輿九扈名兼美三鱣兆豈虛都門愁撡袂江徼喜沿書重有斑衣奉南州總不如

又

大府徴才士知君學業優兩京勞侍從十載困淹畱白雪歌難和靑雲志易酬鐘山多勝槪有意與同遊

送胡秀才歸新安【二首】

明詔方求士知君有俊才未聞遺杞梓何事返蒿萊似驥寜淹足爲龍豈暴腮文章成錦繡他日必重來

又

彼美逢衣子遨遊至上京雲霄方有志塵土已知名塞雁驚新恨溪鷗憶舊盟秋風吹易水惆悵復南徵

惠崇古木寒鴉

江上秋云薄寒鴉散亂飛未鳴常競噪向晚復爭歸似怯霜威重仍嫌樹影稀老僧修止觀寫物固精防

畱別陳益謙

大帆仍馺娑雙棹復夷猶曉岸煙沙濶春江霧雨稠桃花隨漲水荇菜逐長流遲子來京國何時賦壯遊

遊陳氏園偕李治中張提舉

曉日從千騎郊原樂事多溪山春與麗煙靄晝相和宿蠧藏編冊鳴騶隔薜蘿使君辭滿引起舞亦傞傞

挽艾處士【二首】

才行能防美終身作布衣江湖名自逺塵土迹還稀野菊秋霜薄巖松夕照微沙鷗盟未攺忽忽下漁磯

又

撰文來相府書字出詞垣盛事傳千載幽光發九原父賢宜並著子孝復堪論多少衣冠族無聞愧後昆

顧氏義塾

居鄕爲義塾玆事罕前聞外戶來衿佩中堂蓄典墳儒宗先麗澤聖徳尙彌文吳下多豪族能賢總羨君

挽吳道士

曾爲方外士抗迹出塵氛旣艸歸田賦仍書誓墓文臥牛空有兆紀鶴竟無聞春艸年年合誰憐道士墳

送林季羽入京宿衛【三首】

靑雲自致身磊落見斯人捲衮辭蒼麓垂纓侍紫宸漏珠閤曉香暖玉鑪春倘厭承明事歸來衣錦新

又

終軍方近幸賈誼最能文獨用奇才進應將美譽聞金鞍光照地寶劍气淩雲來往燕下同遊必羨君

又

衛郎皆世冑之子更才賢意气雲霄上榮光日月邊都兪聞寶訓出入奉瓊筵立志當毅功名不偶然

送徐義父入京【二首】

舊富三冬學今爲萬里遊風雲丹鳳闕雨雪黑貂裘南土名先著東堂選必優相逢多意气談笑接名流

又

幽燕向日邊裘馬去翩翩磧迥沙如雪河窮浪入天上書雙闕下待詔五門前壯節當奇遇無煩媿往賢

贈曇上人【二首】

多生爲佛子慧達自童蒙蟬脫凡塵外龍騰覺海中一眞元不染四大本來空異日叢林下知師繼杲公

又

人世百年內都如過隙塵不開心上眼苦愛夢中身城市無閒日江山又晚春相逢言道好獨覺意相親

贈胡汲古【二首】

先生惟達道久矣樂山林致聘無雙璧爲生過十金身閒雲出岫發短雪盈簪遁世猶吾志同盟欲自今

又

野客何蕭散長年暫出遊風塵惟短褐江海自扁舟有迹能來往無心任去畱才名今借甚屈指到枚鄒

送胡汲古之吳中

有客佩蒼精居然得此生山開棲越迹水溯入吳程佚老悠悠計傷離戀戀情食菲方未已應不爲魚羮

中秋

攬云憑結搆步月上林臯不記金尊竭頻瞻玉宇髙神淸存夜气天濶數秋毫百尺樓如在何煩臥汝曹

挽曹光益【二首】

斯人吾所愛不見已經年頗怪魚書絕俄聞鵩賦傳歸魂迷道路遺骨滯山川逺業凋零盡臨風爲悵然

又

好學無如子冥冥獨苦心未成梁棟用誰使雪霜侵宿艸孤春意遊雲泊太陰憶渠情不已揮淚在衣襟

贈劉時中【二首】

騷雅誰能繼居然屬大才銳思羅宇宙逸興走風雷處勝輕流俗名髙震外東郊乘大路翼翼待龍媒

又

吳越千餘里君來按轡遊羣公虞罪戾多士想風流決事曾無壅觀民輒有憂若人何可得離別重添愁

送王元禮歸平城【二首】

燕趙多奇士遺風有固然射雕猶絕藝屠狗亦名賢形勢威天下風流號北邊送君歸此地亦欲奮吾鞭

又

牧羊憐馬援投筆困班生侯印終兼綰窮愁實飽更大才當用世小挫亦知名快飲桑干酒能澆气不平

贈張之翰【二首】

外收掾屬奮步集亨衢落落蟠英气飄飄髮壯圖威風聞郡邑行李涉江湖並轡逢佳友周遊興不孤

又

長才當用世進取或途剸劇曾揮刃銷姦若燎枯交遊冠蓋盛出入禮儀都有賴寛衰俗餘波及腐儒

送陳君佐入京【二首】

子欲遊京國程途萬里遙束裝辭邑社振斾躐風飈學問先餘子飛騰在一朝太平知有防必顯聖明朝

又

董子知天道朱云善易經由來登俊乂所以重朝廷彼有譏儒服吾無鼓說鈴君看鴻鵠舉忽忽至靑冥

宿延祥觀有感【二首】

處世如庸俗胡爲淹此畱蹉跎悲往日磊落愧前修願棄人間事來爲物外遊大還如可就猶足訪丹丘

又

瓊館遊仙子超然逺世情言辭多近道豪翰久知名露下衣裳濕風來几案淸似君居處勝亦足寄吾生

題靑田葉叔至野淸堂【二首】

爲堂殊顯敞在野興尢濃白水流千折靑山繞百重樹麻行斾斾蒔木倚童童相對漁樵話終朝亦罕逢

又

逺來山異甚龍虎互騫騰溪狹灘聲悍林繁雨气增正須求靜坐何事角多能謁告還鄕裏君堂或可升

送張宣撫使嶺南【二首】

奉使入蠻煙終軍始妙年抗旌辭朔野擊檝渡湘川翠竹侵巖際黃茆盡海邊狼荒非善地爲戒莫畱連

又

此行行萬里極朱涯地勢𨿽懸隔天威可逺加引弓飛惡鳥拔劍斬妖蛇遲子歸來日燕南看雪花

送李侍郎使安南

九秋天色晚萬里送君行馬首塞雲起腰間寶劍橫奉揚天子命慰答逺人情直渡蠻江水炎氛一日淸

喜雪酬康子淵院使

漠漠連天暗霏霏著地輕欲迷鳷鵲觀先入鳳凰城凍影篩簾宻寒光射隙明詰朝宜表賀來歳卜收成

送吳淸叔

驛路程𨿽逺帆風勢甚遒靑山隨岸去白水滿江流牢落添新恨繁華憶舊遊只今歸去好把釣卽槎頭

贈鄭尊師

茫茫云著地摵摵雨交天篁竹連河上靑茅盡海邊棲遲聊應化放曠且談相對蒲團坐淸風爲肅然

黃櫟杖爲龔聖與作

嗟哉黃櫟杖吾賴汝扶持未免道途苦無如筋力衰散才惟不用大節固多奇老向江湖上提攜得自隨

次夏仲勉韻【二首】

門前無系馬屋外有鳴螿迫迮衣冠府蕭條翰墨場雨淫憂地濕風暴喜天涼推轂無時已令人憶鄭莊

又

不喜爲文富長憂得酒慳尊罍堆案上筆硯棄墻間有傳追王績無書繼賈山貴人能慢士往見亦胡顏

冬至次張宣撫韻【二首】

北去關河逺南歸歳月長屠龍𨿽有技相馬獨無方雲水連天暗霜蕪滿地荒客遊應未巳塵土在衣裳

又

瀛海無消息冥冥鳥道長已驚雙鬢短更待兩瞳方落日依平嶂洪河入大荒憂來那可得揮淚欲沾裳

送吳淸叔歸婺

客遊春向莫無日不思歸雨給桑麻秀山深筍蕨肥薄醪能屢醉舊社足相依莫道天邊雁衝衝適禍機

與方韶卿望月

月明胡乃爾秋盛故能然匣鏡無纎翳槃珠有許圜寒光搖碧海爽气挾靑天幸遇山頭鶴令人夜不眠

孝思亭詩爲王心田作

山嶠靄蒼蒼盤旋衛古藏盎溫通地气赫奕閟天光神化侔飛劍前聞驗若堂子孫修祭祀歳久不能忘

淨香亭【二首】

藝竹蒼空古爲亭白日幽一麾方出守千戶益封侯外物從渠屏淸樽喜客畱楣間標勝語朗詠亦風流

又

翼翼四檐外蕭蕭三逕中珠璣穿夜雨幢纛舞天風擁神生淸气開軒近碧空古人𨿽不見佳興詎無同

酬吾子行

耿耿思朋舊悠悠涉歳華旣依秦大姓方問魯東家雅道將誰與新詩敢自誇只今能會合不憚路途賖

偶作

碧艸含秋意黃雲起容歸鴉昬且噪去雁有無蹤杯酒因循醉朋人邂逅逢身名猶碌碌正坐日疎慵

送劉明卿歸安東

同郡居相逺逢君豈偶然秋天聨席宴寒夜共衾眠不爲時名役猶嗟俗事牽語離還悵怏後會是何年

和張仲實舟行雜詠

莫作匆匆去相隨稍稍觀逺山多意態急水易波瀾把酒悠然樂扁舟得爾難五湖天下景六月气常寒

題秋江釣月詩卷

泛迹秋江上而今不計年垂綸牽細浪欹帽破長煙已類眞子兼疑孟浩然後來名未泯題品有髙賢

楊仲集卷三

欽定四庫全書

楊仲集卷四

元楊載撰壽姚承防

上帝黃金闕仙人白玉堂皇猷資黼黻大筆主文章間气生奇偉休期際吉康四朝承寵渥多士仰輝光盡發瑯函祕重繙石室藏成書侔二典有道述三皇碩望髙天下榮光近日傍謀謨須稷契羽翼借園黃上殿扶鳩杖開筵接蟻觴九重師道徳千載合明良共說綸如綍能催繡作裳人思興禮樂國待理陰陽舊族名先著髙門慶甚長賜書逾萬卷納笏過三牀轉覺勛庸盛還欣體力彊朱顏朝映日素髮曉欺霜已注長生籙曾傳卻老方宜齊周李耳逺邁漢張蒼松栢深逾秀芝蘭久益芳願公多壽祉仍見子孫昌

贈周景逺學士

朔易回元气人才起俊流聲華當翰苑文采冠中州振佩趨閣抽毫侍冕旒人傳鸚鵡賦家有鷫鸘裘式覩黌宮立共惟祀典修一朝虞或缺六器俾傍求俎豆俄成列蘋蘩遂可羞中朝方有道下士實同休已及歸鴻候姑爲食蟹謀朋簪多繾綣使節少淹畱曉日花間酒春風桺下舟篇章防品藻山水媿淸幽鄭璞曽先�隋珠不暗投考槃𨿽自引闚觀亦吾憂簡冊銷長日蓬蒿憚凜秋論髙非縱誕興逺托賡酬尙憶駒千里胡能貉一丘何當把君袂相逐馭風遊

壽杜尊師

澹蕩風雲气沈雄虎豹姿繇來天下士絕異裏中兒苦縣常栽李商山舊采芝不當卿相位猶可帝王師始有巾車獲俄蒙仄席知賢才方並用讒說遽相欺豸角將巍冠龍鱗敢逆批變通俱合道舒捲各乘時築室煙霞祕還丹日月遲願公長住世須作後天期

次韻曹士開毗陵喜雨

下土方淫澇髙田獨旱漧木形憂隕命藿肉愧爲官索寞云容合蕭條夜色闌精誠天已感祠禱力初殫迥野霑新潤曾檐下急湍槁苗還薿薿大豆且團團達宦俱相似疲民乞少安佳章宜刻石畱示後人看

春雪次陳元之韻

寒气何淒春空正杳冥東皇收槖籥北帝駕軨軿混沌包三極繽紛走百靈散殊分的皪擊玉碎瓏玲始試朝藏日俄疑晝隕星危橋無客渡曠野少人經百沸疑奔瀨孤撐沒峻嶺林荒顚凍雀崖滑墮哀防衮衮隨風舞颼颼雜雨零遺蹤初得兔匿種詎憂螟眄睞傾農室歌謡徹帝庭陽春將布徳品類各成形捉筆題新句持杯酌舊醽今朝須痛飲醉臥不須醒

送張仲實之宜興

南渡邦初造西山將獨賢立功何赫赫流慶尙綿綿報國橫戈數登壇授鉞專風雲方際會江海固周旋控險千鈞弩臨危七寶鞭忠誠深足仗智勇實兼全自返髙橋役端持宥府權兵威終抗敵人力可回天甲第無逾者諸孫固頴然初生同燕頷有美自嬋娟善學聞當代能詩起妙年衛公猶故物鄭老竟寒氊矯矯靑雲器泠泠白雪同遊𨿽未達自睍已無前政事兼畱意時髦孰比肩知機無轉石縱辧若奔川特達羣公薦酸寒眾目憐姑爲文學掾會覓孝廉船必見公侯復無論雨露偏秋風鵬鶚健萬里正翩翩

送丘子正之海鹽州敎授

有美區中彥由來志不羣舟航了吳越裘馬向燕云才思庾開府風流王右軍得時宜玉筍稽古賸香蕓果拔英毛頴遄收翰墨勛諸公希宦達半世有辛勤奔走空皮骨躋攀不寸分夏侯何地芥郢匠實風斤嗟我慚鴟鷺棲山似鹿麕偶來詢故老因得友多聞湖舫曾秋雨河橋幾夕曛過從方不散慘別亦奚云俎豆班侯泮鹽絺薄海濆未論虞廩米聊樂魯宮芹此日顏應抗之人徳已薰化鑪新鼓樂學殖重耝耘行矣穿黃落歸歟守白紛贈言將底事努力在斯文

贈班彥功

名書稱晉代盛事起江東內翰鐘奇气深情縱古風摳衣皆弟子入室自豪雄欲立千金價寧論百日功奏名黃閣老承詔大明宮遺敎規王氏陰符易褚公杯沾銀鑿落佩簉玉玲瓏文學談經早聲華脫頴同麥光人共賞棘刺巧無窮願積臨池趣流傳史冊中

士開燕嶽氏溪堂有溪山新月上江海故人同之句邀予及張仲實曹克明同足成之

置酒秋風裏憑闌野色中溪山新月上江海故人同縱浪情何極畱連燕未終三鱣來上客五馬會羣公積水輸淸气微霞衒近空將昬林尙白及早稻先紅極論追遐古深情念困窮尙觀儀秩秩未遂樂融融才著當朝傑文誇命世雄數君今日選宜爾集南宮

次韻黃子久喜晴三十韻呈汪知府

霞彩晨張錦蟾光夕掛鉤陰霾𨿽盡解淫潦豈全收寖動遨遊興還聞倡和謳容容追舊賞歷歷破新愁騎气城邊縱龍光海際浮艷妝來士女盛服擬王侯在藻羣魚躍依林白鳥啾河流交不斷山勢轉相繆物理歸含毓人情釋怨尢娭娛從老稚燕樂逐朋儔幄帟分郊次幨帷擁道周聨翩馳畫舫嶻嶪累朱樓貿易通遐壤繁華壓大州聚廬千井富接棟萬家稠已戒增周口仍催防下流嘉蔬連隙地宿麥徧髙丘曹事虞多廢胥徒戢過求醲恩方並育和气與同遊期會朝先往追隨暮不休露華開的的風葉振颼颼拾芥非無日登禾卽有秋朝家期少試鄰郡固難侔共美光華著還矜徳業修在廷爭進薦當寧免垂憂玉漏傳金角金尊出殿頭秉心存正道造膝待嘉謀履直恆如矢防偏或類舟第誇繙竹簡不省計牙籌善對慙鳴鶴能歌愧飲牛過情蒙許與彌月爲淹畱

再用韻贈黃子久

自惟明似鏡何用曲如鉤未獲唐臣薦徒遭漢吏收悠然安性命復此縱歌謳石父能無辱虞卿卽有愁歸田終寂寂行世且浮浮不假儕羣彥眞堪客五侯髙人求替洽末俗避喧啾藜杖常他適繩樞每自繆與人殊用捨在已寡愆尢濟濟違班列倀倀逺匹儔能詩齊杜甫分道偪莊周達飲千鐘酒髙登百尺樓艱危仍蜀道畱滯復荊州鶴度煙霄濶龍吟霧雨稠東行觀海島西逝涉江流自擬需於血何期渙有丘古書嘗歷覽大藥豈難求撫事吟梁父馳田賦逺遊堂名希莫莫亭扁效休休檻日迎東濟窗風背北颼鳴琴消永晝吹律效淸秋雅俗居然別仙凡迥不侔多聞逾束晳善對邁楊修進有匡時略寧無切已憂塵埃深滅迹霜雪暗盈頭始見神龜夢終營狡兔謀雪埋東郭履月滿太湖舟急景誰推轂流年孰唱籌淩波乘赤鯉望气候靑牛好結飛霞佩胡爲淹此畱

寄王繼學二十韻

聖主敷皇極元臣建上臺虛心求俊乂削迹去姦回拜命超凡品知君秉大材淳風隨日播公道應時開負鼎資烹飪撡刀貴剸裁銛鋒行肯綮異味合鹽梅廟議常參決朝班復共陪艱難須佽助豁達逺嫌猜遺佚聞風起英豪接踵來經綸非董賈辭藻亦鄒枚在野思羅致盈庭想轂推旣將龍作友惡假鴆爲媒走也今畱此公乎可念哉執竿猶海上扶耒卽巖隈自守幽人意寧虞俗子咍舊遊辭玉府故事憶金落魄江湖阻蒼茫歳月催丹心徒耿介素髮已毰毸勿謂交如水能防恥及罍飛黃當駕馭猶足異駑駘

送完者都同知

來遊天子學借甚有聲華論事依三防藏書至五車姓名題雁塔譜牒記龍沙自可編靑竹兼宜綰白麻文工金有價貌美玉無瑕興盡方豪飲篇終不浪誇豈惟吟芍藥曾是賦蒹葭事莫分難易人須辧正邪月中初折桂天上始乘槎勿待秋風起宮門聽鼓撾

贈郭集賢

衣冠趨近地藻翰集羣賢給事黃門裏抽毫黼座前佩龜金作紐賜馬玉爲鞭禦酒傾壺滿宮花揷帽偏淸光依日月逸思繞風煙記憶逾三篋吟哦過百篇自惟叨侍從不敢廢周旋秋著隨車獵寒當襮被眠蘇環才旣敏陸贄寵尢專自爾紆皇眷於焉理化詞臣方進用才大畢騰騫可念如揚子蕭蕭獨艸

悠然閣

髙閣憑虛起登臨興甚長江流春樹色曉蒼蒼原隰魚鱗布峯巒鳥翼張云來兼北極雨過及南荒地大遺民富時淸致理康南山常在望懷古意難忘

寄周禦史二十韻

同遊河北後共抵浙西初獨倚知心舊翻成會面疎三年仍契濶萬里更吹噓小子無奇气先生有過譽見稱司馬賦求授夏侯書倉卒排歸計淹畱著寓居已非興俊逸猶異主癰疽名士多親我諸公或請予駕言將采芑卽事欲連茹顧爾傷流矢居然恨倚閭驚心聞杜宇過眼易蟾蜍忽召抽金匱俄徴論石渠文章殊賈馬謀略匪嚴徐薄技終難效窮愁只自如尙矜存獘履不肯曳長裾與作棲梁燕寧爲呼轍魚儀形長日想懷抱幾時攄奏疏聞當寧抽毫待直鑪烏旣攺鼇禁席仍虛馬首何繇見分光興有餘

送董與可爲句容縣主簿

主簿非髙士通才或暫爲催科虞慘急勾校慮稽遲愼察文無害詳觀獄有疑溫純規白璧正直視朱絲要使聲名著何嫌品秩卑烏懸日月舉辟實無私

送朱復之爲邵武敎授

放浪來京國於今復幾年山川多歷覽日月屢推遷異俗疑烏帽窮途信馬鞭達官空有榻遊士固無氊始聽除書下俄聞抗斾還南州分敎地成法紹前賢

趙彥祥母慶八十

從親年八十萬里自西來氏族稱三蜀光華照二柰繁愁夜雨筍長望春雷綺食和金鼎香醪進玉杯鳯毛方煒鶴髮正毰毸試使蟠桃熟從今更幾回

雲山圖爲茅山劉宗師作

長江千萬里奔浪薄髙雲龍現誰能覩猿啼不可聞迂回因地勢昭晰應天文劍气秋如洗珠光夜欲焚連峯俄筍迸斷岸復分句曲臨東極巖頭有隠君

題康裏氏家譜

國受輿圖廣家傳譜諜詳馳聲繇雁塞拓迹至狼荒轉戰逾千里來降盡一方奮戈回白日列防耀淸霜破竹收城邑分茅賜土疆弟兄皆勁悍父祖各雄彊相印仍兼綰兵符更疊藏排衙開萬弩納笏過三牀已及書宗祏還宜紀太常後人能繼紹千載有輝光

題王參政積翁別故人詩卷後

聖主膺新命明公遇盛時混同開宇縣困厄守城池寇盜思攘敓黔黎賴寵綏合珪承燕享前席備詢咨築室求梁棟䢐堂薦鼎鼒用兵陳廟算養士作邦基已艸歸田賦仍題伐木詩此生終契濶吾道豈燐緇矯矯遊龍字綿綿吐鳳辭錦囊加什襲細覽想形儀

贈魏虛舟少府

西蜀文章伯東吳閥閱家族傳貞觀舊躅繼信陵遐雅度人難測髙名眾共誇爲楨材不小韞櫝玉無瑕鳴鳳占諧吉乘龍偶契嘉三牀邀納笏萬弩護排衙世賞官仍及朝參寵復加天顏垂眷顧地肺侈光華緩步方鳴玉髙情欲泛槎翻然歸翠麓姑爾奉黃麻彭澤還栽桺河陽不種花投閒銷日月訪古略煙霞臘蟻常開宴春魚每看義興來恆放逸賔從任喧嘩閤靜褰珠箔窗虛閟緑紗琴彈多古雅詩就輒妍姱願作梁間燕徒慚井底蛙執鞭曾莫效抱瑟敢長嗟戀戀情終在悠悠道苦賒春風吹去斾翹首又天涯

贈劉平叔郎中

肇自三苖氏淫爲五虐刑商周終至治禮樂固常經赦過存三宥原情用八聽未能還畫像猶貴去殘形末俗仍澆薄生民曷救寧謂宜沾雨露抑使震雷霆皥皥惟毋擾元元庶有靈林殘求虎豹谷害去蝗螟此意𨿽忠厚斯言若窅冥君乎吾有望當使在朝廷

送丘子正之海鹽

珠生滄海底玉韞碧山中夜气交明月陽精現白虹有賢兼重價當代振英風好學由天性能書至國工知名傳冀北作賦擬河東始欲徴揚子旋聞薦褚公陰符難獨美遺敎實爭雄絕藝𨿽宜進奇才自不同交遊傾上國掄選屬南宮鄧禹官初試匡衡對漫通海邦終寂寞學館尙穹崇已注千人錄當成五典功星辰皆在水渤澥信浮空把酒歡何限乘槎興不窮文章趨浩瀚物態入牢籠子必登蕓閣吾方守桂叢索居彌寡陋荒業孰磨礱弗獲披雲霧惟思對華嵩知音期郭泰流俗易王充江海從玆逝飄飄任短蓬

贈虞彥髙

吳越知名士風流得此人結交何待久晤語卽相親丹穴生儀鳳滄波豈縱麟飛鳴常見瑞變化不無神家世皆爲善文儒謹飭身不將紈袴累自著防衣新力學追髙古修辭絕等倫汪茫涵巨海要眇動纎塵鐘簴聲音大韺防節奏均詎誇傳里巷可使抒絲綸借借聞當代駸駸集要津省闈曾奉檄學館已垂紳滋味嘗郊鼎光華薦席珍南宮延國子西掖選詞臣慷慨升車日遲回執袂辰論心情已至抵掌气彌振虞詡才方壯湯休學最醇相期終晚歳無取艷芳春抱獨知何向爲朋喜有因從君鳴一世流詠被無垠

鄭中丞母大夫人壽八十

端公居重位壽母在髙堂天意何相厚人倫實有光豸冠方俊偉鶴髮尙康彊內翰爲封誥同僚舉慶觴欣欣承玉饌赫赫帯金章獻笑慈親側繩愆聖主傍中天懸日月下土凜風霜可謂全忠孝都緣積義方孟軻難獨美湛氏竟齊芳頌得吾無媿名宜百世揚

送朱仲山歳貢入京

昭代陶淳化多方出異材鳴岐聞鳳鳥淸道服龍媒養素稠山僻觀奇載籍該爲珍如寶璧奮迹起蒿萊未展垂綸趣初承勸駕催羔羊塡委巷駟馬踐輕埃戰藝鋒無敵搜賢网正恢上書追偃樂作賦並鄒枚奮發眞從此遊觀亦壯哉雲霄千萬里瞻望重徘徊

招眞觀圖

欲學無爲道來居小有天精神消物怪采色變風煙恬澹知天徳虛無象帝先髙風何特達古迹尙流傳地涉鴻荒表山開混沌前谷幽疑鬼聚峯巧類人仚疉起三重閣分流百道泉巖穿畱虎迹石冷逗蛟涎放浪曾無日遨遊未有年古經披覽罷毛骨爲醒然

喜晴得揚字呈汪知府

霏霏褰宿靄煜煜射初陽出谷鶯聲滑摩空鶴勢張鼓鼙爭奮發帆幔各飛揚不畏塗泥滑寧憂積潦妨農夫分舊種紅女覓柔桑爲有丰年慶陳陳滿太倉

寄沈少微金華山隠居

巖前通細路嶺外接危峯梯磴逾千級煙霞過萬重緣崖收異荈步壑數長松隔屋號朱虎當窓現黑龍蘅蘭爭酷烈桃李角鮮穠隠士多相過仙人庶可逢第能安性命何患攺顏容煉鼎丹砂熟傾壺白酒醲微茫追絕響瀟灑振孤蹤鄕裏宜同好它年必子從

挽徐處士

此日新安郡名家復數誰危科𨿽屢掇舊業詎多遺孝友全髙行溫恭集令儀花殘靑歳晚木落紫山悲結蟻容兼盛銜鱣譽更垂白雲埋骨處揮涕想漣洏

送侯尊師歸蜀

北上關河逺南歸歳月賒飄飄攜短劍杳杳泛靈槎別岸秋濤掩前山曉霧遮欲攀靑桂樹先采白蘋花大道元無極浮生卽有涯舉杯吞夜月引袖拂晨霞獨跨衝天鶴能追赴壑蛇秖因投老去長日煉丹砂

春晚喜晴

積雨俄經月新晴始見春蒼苔侵別墅緑水過比鄰性僻居宜逺身閒景易親無詩排世累有酒縱天眞循圃花粘履憑闌桺拂巾歌呼從稚子談笑或嘉賔漸喜漁樵狎仍欣鳥雀馴幽情延薄莫浩思集淸晨養拙元非病爲文敢自珍杜門緣底事作計懶隨人

楊仲集卷四

欽定四庫全書

楊仲集卷五

元楊載撰次韻虞彥髙遊陽明洞

憶昔神禹奠九州玆山會計功始休諸侯玉帛何許但見萬水從東流衣冠永閉陽明洞夜聞鬼哭巖之幽珠宮貝闕號龍瑞天造地設非人謀槎牙怪樹凍不死化作千丈蒼玉虯丹洞呀然仙掌裂翠峯巧矣蛾眉修梅梁飛去鐡鎖斷往往雷雨生靈湫軒轅緱神極祕怪海上笙鶴時相投平生閉門讀史謳子乃探穴先吾遊明當挾子騎汗漫題詩更在最上頭不妨山水樂吾樂豈有饑溺憂民憂故家喬木尙可求有子有孫百世畱臥橫玉簫泛歸舟吹散萬斛江南愁

送兪用中之蓮城

君家文獻猶未泯名載舟車無不之乃翁種徳不食報流慶涓涓方在玆皦然玉立七尺軀相非公卿無此奇早孤爲學孰勉劭藏書萬卷能盡披季父撫育過已子將爲前人防址基我兄長公有年歳才气偉煜通時宜賈誼晁錯奉大對生晚弗及同驅馳君令沿檄治鄕校初官履歷固不卑要爲國中養賢俊政無大小視所施括蒼山好著仙籍昔人於此自燕頥榮公相業輩王謝石僧尙有蹤迹遺君居三載業可想再見惟有操降旗

古墻行

建炎白馬南渡時循王以身佩安危疏恩治第壯與衛縮板栽榦繇偏禆下鍤江城但沙鹵往夷赤山取焦土帳前親兵力如虎一日連云興百堵引錐試之鐡石堅長城在此勢屹然上功幕府分金錢讙聲如雷動地傳爾來瞬息逾百年髙崖爲谷驚推遷華堂寂寞散文礎喬木淡棲寒煙我入荒園訪遺古所見惟存丈尋許廢壞終嗟麋鹿遊飄零不記商羊舞王孫欲言淚如雨爲言王孫毋自苦子孫再世隳門戶英公尙及觀房杜如君百不一二數人生富貴當自取況有長才文甚武公侯之後必復初好把家聲繼其祖

題山石猿鳥圖

萬卷堆中昏欲睡忽見畫圖醒我意眼前崖谷起嵯峨便似著身遊此地楩柟櫧櫟大百圍奔泉透石辟歷飛猿孤峙憩美防下視白鳥娛淸暉昔聞虞舜狩南嶽君子相隨化猿鶴往時此輩猶爾爲慨想雲林眞可樂拔劍斫山山骨露山鬼咿嚶安敢怒秖今踴躍歸去來莫愁無覓誅茅處

李伯時畫浴馬圖

古稱難畫莫如馬近朝惟數李伯時不至天閒觀帝服如此骨相何由知頭類渴烏尖揷耳竟度流沙輕萬里圉人牽浴恆凜然復恐化龍奔入水貧居裏捲無馬騎徒步出入多傷悲大脛薄蹄何足願退立道傍塵滿面

送時中兄入京

先生意气非常流有如雕鶚厲九秋讀書不肯守章句經濟可許斯人儔懷抱利器將逺遊直往上國交公侯王侯位髙不下士如以蛟龍視螻蟻爲君莫敏光範書以气撼搖差可耳功名倘來不足爲丈夫須作逺大期君不見麒麟閣上圖英俊當時或自閭閻【有闕文】

次韻題慈照寺浪紋石

山前流水響急灘崖崿齟齡崄且艱直上正平稍去水坡陁漫漫龍背起幽阻之間有奇石洶若北風吹海立滄海飛塵事有徴遂使喧豗化防寂開辟以來六萬四千歳浩浩洋洋不休息𨿽有好事者欲爲之不似大造無痕迹我行見之頗愕然抽觴戲欲取涓滴僧堂托宿語不眠竟莫禮了生公禪意外奇崛當眼前跋涉無負兩足趼君家住時宅通何如金堂石室友羣仙防見石髓流爲泉何事更種東臯田子能食之可長年

題王起宗畫松巖圖

雲起重巖郁淩亂長松落落樹直榦若人於此結茅屋爽气飄然拂霄漢犧舟之子何逍遙從者傴僂攜一瓢山中無日不閒暇跋涉相顧淩風飈始知王宰用意髙使人觀圖鄙吝消世間未必有此景塗抹變幻憑秋毫丹靑遊戲故足樂收絕視聽搜冥寞向來爲政殊不惡乃爾胸中有丘壑

題華嶽江城圖

華嶽能詩世有名學畫丹靑亦豪放此圖似寫安慶城雉堞樓儼相向北風將至江面黑千艘萬艘爭避匿滄溟湧溢水倒流南嶽動搖天柱側蛟龍戲落秋潭底素練平鋪八千里時淸好作釣魚翁閒弄輕舟煙霧裏

神馬歌次韻陳元之

神馬來自昆侖西有足未始行沙泥朝趨欲出飛鳥上夕逝直與奔星齊緑鬃半散揷雙耳赤汗交流攢四蹄風神秀溢陿天地豈顧燕蔡並渠黎時時牽浴臨淸溪對人誇殺黃須奚玉沙之禾中芻秣不嚙堤頭枯艸稊與君側耳聽長嘶凡馬不聞生駃騠

古劍歌爲吳眞人作

閒閒眞人藏古劍敬之如神不敢忽賔客時來求一觀輒有悲風起倉卒人言此是金鐵精良工煆煉久始成動搖天地合變化摩蕩日月含光精昔年有蛟起江中口吐烈熖燒長空下民昏溺上帝怒雷電往擊皆無功嘗持此劍斬蛟首流血滔滔浸廬阜傳記傳聞時旣久不意世間今尙有吾過下裏多惡氛魍魎魑魅能食人請君爲我絕此怪一洗宇宙長淸新

梅梁歌酬鄭集之

大禹之功及天地廟有梅梁何足異柰何過用鐵索纒太祝爲之欲徼利每言變化失其所去作老龍治風雨一聲霹震巖扉千尺蜿蜒辭殿戶七月槁苖沾塊土憂殺村中老農父買羊沽酒祭梅梁祭罷祠官傳好語吁嗟老農無爾愚大禹有神焉可誣汝曹淫祀欲求福此物爲妖當伏誅

題趙千里山水扇面歌

公子丹靑藝絕倫喜畫江山上紈扇秖今好事購千金四幅相連成一卷春流漠漠如江湖飛煙著樹相有無嵐光注射翻長虛白玉盤侵靑瑚追隨流俗轉蕭疎對此便欲山林居旗亭花發酒須沽舟行爲致雙提壺抱琴之子來相須醉歸不省何人扶旁有飛泉出巖隙掣電飛霜相蕩激蛟龍不愛鯢桓食但見垂綸古盤石人生萬事無根柢出處行藏須早計一丘一壑倘如斯便可束書從此逝君不見鄭子眞躬耕谷口垂千春毫芒世利能沒身汝胡齷齪爲庸人

題秋雨長吟圖

雨暗秋天黒如墨窮居茅屋出不得終日長吟復短吟吟罷令人轉淒惻饑猿抱樹屈雙肘病鶴拖泥垂兩翼何當防杖過溪頭要看南山新翠色

竹樹圖

荊棘蒙蘢迷竹樹亂堆古石蒼苔防縱獵靑郊懷舊路躍馬重岡追狡兔箭翎落地無尋處

時中兄示余畫一軸畫一老翁推獨輪小車上載兩巨甕意其爲警世之爲因爲賦詩

小人無他獨嗜利兩甕載車將逺致肩頳足趼汗澘然冉冉修程胡不畏世人但笑愚翁愚甕破卽與瓦礫俱不知人有千金軀前行險道方乘車

楊仲集卷五

欽定四庫全書

楊仲集卷六

元楊載撰宗陽宮望月分韻得聲字

老君上涼如水坐看冰輪轉二更大地山河微有影九天風露寂無聲蛟龍並起承金榜鸞鳳雙飛載玉笙不信弱流三萬里此身今夕到蓬瀛

次韻錢唐懷古【四首】

江湖淸濁自天開鴻鴈鳬鷖與往來黃道星辰環太乙紫雲宮殿擁蓬萊論文競奏王褒頌獻壽深傾阿母杯九域輿圖今混一百年耆舊獨興哀

又

斜界鉤陳通大道中分魏闕對層巒云生殿上金鑪暗露下庭前玉井寒江漢飛龍俄窅窅滄溟泛鷁竟漫漫中天會合寧非數坐見蒼生奠枕安

又

山回禁禦入雲長無復陳兵衛兩廂千石金鐘埋野艸萬年珠樹落秋霜龍文不徙陽人聚鳥篆終降軹道傍九市塵埃來衮衮一江波浪去茫茫

又

化人宮闕被層阿棟宇髙低若湧波翠石文章書日月寶珠光焰燭山河空桑說法黃龍聽貝葉繙經白馬駝誰謂一無超眾有只今塵土重來過

題丰樂樓

崢嶸飛構壓名邦西望平湖東望江气合重蒙流瀣標存九域奠洪龎朝來散霧縈朱栱夜後流星透碧窓倚徧闌干愁目飛鳶旋轉故雙雙

水樂洞

石林求路轉聱牙來訪香嚴大士家雨過門前生薤葉風行隴上落松花懸崖滴水鳴金磬激磵流泉走玉砂欲適山林去城市久知寂寞勝紛華

題拱北樓

殷地鼓鼙迎日出倚天梁棟與云浮北瞻帝闕三千里南控臣藩三百州江海無波沈罔象旌旗垂野駐貔貅鸞回麗榜多深意繡衮於今有魏牟

次韻羅云叔紅梅

玉人中酒殢芳華盡壓東風百種花襆被冬深裁異錦篝燈夜永障輕紗纎蕤露沁蜂腰蠟密蕊云蒸鶴頂砂爲問閬風何處在相期髙舉籋晨霞

紀夢

海上垂綸有幾年平居何事夢朝天蒼龍觀闕東風裏黃道星辰北斗邊治世秖今逢五百前程如此隔三千揚雄解奏甘泉賦應有聲名達帝前

次韻陳子仁黃河【二首】

禹功疏鑿過憂勤海內山川自此分元气渾淪通地脈孤光追逓貫天文母金伏礫秋逾盛陰火藏淵夜不焚多少魚龍爭變化總歸西北防風雲

又

陰陽爲殄黃河溢北度艱難擁萬艘齊楚百城防雉堞淮沂千里避鴻濤耕鋤已失天時正流徙爭依地勢髙此日朝廷憂水患須明利害防賢豪

游水樂洞分韻得人字

常聞勝地宅仙人如此淵泉必有神子晉重來鶴舞琴髙初化赤魚馴巖排利劍鉤鐔古水象鳴球節奏均更有山僧能解語自今休厭往來頻

望海

海門東望浩漫漫風颶無時縱惡湍黑霧漲天陰气盛滄波銜日曉光寒豈無方士求靈藥亦有幽人把釣竿搖蕩星槎如可馭別離塵土亦何難

送羅云叔歸山中

黃石山原風物幽賤子往年曾一遊舊行柘已成逕新藝禾麻應滿疇馮衍能忘白首嘆謝安須爲蒼生憂余杭溪上明日發愁殺楊花吹客舟

送段時敏之京

懷山挾海奠京師气埶紆余盡北陲鴈度塞云秋色逺鵲鳴宮樹曉光遲四方英俊皆來萃一代經綸屬有爲君有長才希屈賈好將詞賦重當時

畱別京師

囊衣托載道傍車人事匆匆歳欲䢐風雨四更雞亂叫關河千里鴈相呼蕪菁散漫根猶美桑柘蕭條葉漸枯卻向髙丘重回首五云繚繞帝王都

柬淛東萬戶蕭伯善

擇帥中軍自古難獨分符節守藩翰夜鳴鼓角溪山靜曉竪旌旗雨雪幹不待掃門知魏勃豈須彈鋏識馮驩只令四海無徵戰萬卷詩書好厭觀

送勾曲外史張君歸華陽

送君髙舉入華陽古洞深蟠石路荒蔽日旌幢朝旋旋飛空環佩夜瑯瑯飡霞已試登仙訣祀竈還修卻老方見說陶公𨿽隠遁猶將道徳佐齊梁

送戶部康裏尙書【二首】

經濟才髙負重名早趨蘭省執權衡唐除宰相同三品漢拜司農列九卿禮樂正圖興美化錐刀先務已苛徵公家事業齊周召重使斯民望太平

又

屢挾囊書上國遊途窮獨擁獘貂裘驟蒙陸贄知韓愈直待常何薦馬周北上塵埃憐寂寞南遊歳月苦淹畱鯫生資歷猶卑淺可使徘徊制錦不

贈同院諸公

詔編國史有程期正是諸郎儤直時虎士守門宮杳杳雞人傳箭漏遲遲窓間夜雨銷銀燭城上春云壓彩旗才大各稱天下選書成當繼古人爲

玉堂夜直

直廬歳晏動羇情朔雪將飛覺夜明金井轆轤哀響絕玉階瓴甓斷紋生蘚花莫辧沿墻迹松葉時聞委砌聲愧以不才同制作諸公此日負髙名

惠山泉

此泉甘洌冠吳中舉世咸稱煮茗功路掛山腰開鹿苑池攢石骨閟龍宮聲搖夜雨聞幽谷彩發朝霞太空萬古長流那有盡探源疑與海相通

寄維揚賈侯

經國長才世豈多羣邪嫉正柰公何气蒸雲霧藏喬嶽聲轉滄溟放大河逺迹江湖猶棄絕驚心歳月屢消磨鵾鵬自有垂天翼肯逐飛鴻入网羅

寄康大夫【二首】

往年持節使山南及此人情上下諳髙士變心慚隠逸小胥縮手戒貪婪猿聲散漫浮靑嶂鴈影防褷曳碧潭遙想政成多暇日幨帷出郭有誰防

又

遙想幨帷出郭時先駈十里走旌旗靑山落日蒼茫暗白水秋風慘淡悲勁矢每隨前隊發淸笳偏逐後行吹荊州未覺風流逺縱飲還應到習池

寄康裏公【二首】

廟堂爲政已優遊第秉純誠贊大猷五緯連珠環北極萬方同軌防中州衣冠肅肅趨金殿鐘鼓遲遲報玉樓治世賢才今盛集願陳旱麓頌宗周

又

嘆息流年逐逝波功名到手莫蹉跎髙才自昔遭逢少公論於今責望多梁棟器充能負荷鹽梅味合要調和共誰魯國勲庸盛靑史何年可滅磨

寄康大夫

官居烏府號淸嚴察吏由來首六廉舊直螭頭司紀載新加豸角備觀瞻防恩聖主寧求進具禮名流每執謙欲論六朝興廢事籃輿應度蔣山尖

送伯長扈駕【二首】

防畢前驅盛國容黃麾仙仗衛重重星流曠野飛蒼鶻日麗層霄馭赤龍耀武邊陲須北狩合袪天地待東封論才孰可銘休烈扈聖還宜祀岱宗

又

追從羣彥客金門獨用才髙被國恩石室防書裁帝紀玉堂艸詔代王言宦途赫赫名方振餘子紛紛气可吞防合適逢千載運奮飛寧羨北溟鯤

寄袁伯長

幾年簪筆侍明光直取才華補衛郎祀事悉稽周典禮頌聲須假漢文章云垂回野鳴鞘逺月滿髙城下漏長校獵合袪尢盛事願聞作賦擬長楊

東湖四景爲大尹本齋王侯賦【四首】

朝來千騎出城闉爲向東湖踏早春素練幕林雲气薄明珠穿艸露華新山花獻笑開檐畔海鳥忘機戲水濵記取當年賢太守及時爲樂與斯民

又

夏月湖中爽气多南風疉疉捲長波漁人舟楫衝蘋藻遊女衣裳芰荷膾切銀絲嘗美味腔傳金縷換新歌史君用意仍深逺卽此光華豈滅磨

又

蹔停麾蓋擁輕舟此日湖山屬暮秋采采黃花登几案離離紅樹散汀洲傾壺浮蟻杯頻竭下箸鮮鱗网乍收莫向錢唐誇往事白蘇未許擅風流

又

雲气低藏十萬家東湖飛雪又交加玉禾舊布仙山種瓊樹新開帝所花別浦移舟聞過鴈髙樓憑檻見歸鴉侯門似有相如客賸賦篇章與世誇

虞待制魏錄事述懷有作次韻奉和二首二公皆故相之後【二首】

勢等衡廬各柱天家傳性理並鉤諫垣劘切章連上文館招延席屢前羊豕尙修松下祭麒麟肯信艸間眠岷峨舊日求遺族萬里須乘逆水船

又

理气兼明善論天秪應爲易又爲玩辭已忘言表說卦仍觀未畫前對案窮年無近效閉門長夏且髙眠卻忘京國多奇士欲向長河共買船

卽事

禁城曉色淸如水髙下樓錦繡中千樹好花連上苑百壺美酒出深宮珍禽競集髙林霧寶馬爭嘶橫岸風人物此時俱盛極兩都絕勝漢西東

次韻伯長待制

揮鞭逺過禦溝斜出院時時見暮鴉已入玉堂同視艸還趨瓊砌共觀花獸鑪香繞窓前霧蠟炬光搖帳底霞此去天津元不隔何須八月泛靈槎

送薛卿歸龍虎山

金門詔下羽人歸欲向山中采蕨薇琥珀懸崖松樹老瑯玕倚澗竹根稀髙巖蓄雨星辰濕古石懸云逕路防養性可無軒冕累遊塵元不涴仙衣

送虞貞白之辰陽

君以調官來上國藹然聲譽動儒林出門遇雨泥塗滑歸路逢霜嵗月深楚國千年歌白雪揚州三品貢黃金髙才不仕朝廷上有詔應煩使者尋

春雨

蒙蒙春雨暗重城莽若山林雲气生駕過東朝霑羽蓋仗移前殿濕霓旌蒼松密掩巖頭鶴翠柳深藏谷口鶯明日不愁花爛漫新晴陌上有人行

徐獨淸挽詩

大道無名識者稀獨於元始探精微秦關忽報靑牛度海寧聞白鶴歸經祕玉函旋地軸書懸金榜辟天扉門人攟拾編遺事第錄先生杜徳機

寄武當山人張眞人

山走西南气勢尊天神遺迹至今存冰橫磵下千年凍雲起巖前萬里昏旣有嚴威彰赫赫詎無厚福防元元眞人制行通天地日日飛仙降殿門

題火涉不花同知畫像

堂堂玉立照靑春昭代由來重世臣帶納掖庭聨衛士分符江徼總編民鷫鸘裘暖鳴鞭疾翡翠簾深翦燭頻州縣三年姑少試驅馳休厭屬車塵

次韻田師孟西曹卽事

隠吏重來右掖初淸明時節亂花舒霧承黃閣霏霏重雨散彤庭防防疎李耳舊藏周典禮蕭何元得漢圖書經邦事業須公等要使皇文日粲如

次韻黃子久獄中見贈

解組歸來學種園棲遲聊復守衡門徒憐郿塢開金穴欲效寒溪注石尊世故無涯方擾擾人生如夢竟昏昏何時再會吳江上共泛扁舟醉瓦盆

鷗波亭阻雨

坐聽髙樹響颼颼風雨相兼卒未休气雜昏明侵晝景色交黃赤變河流潛移窟宅蛟龍怒固守林樊觀鶴愁水潦此時傷稼穡天人何事計仇讐

懷錢唐故人柬應中父

幾年流滯客京師每憶江邊話別離落魄已甘心似鐵蹉跎無柰鬂成絲艸思苦無人問彈鋏歌長只自悲滿目塞雲飛去盡倚笻獨立更多時

寄吏部張尙書

復喜淸朝用大賢玉音俄對廣庭宣姚崇已托君臣李泌終操將相權此日經綸須展布他時簡冊要流傳淵明有待公田米可念江湖久棄捐

題謝疉山遺墨【二首】

荊南失守見亡形太歳徒聞忌丙丁羸老扣心天藐藐鬼神號哭夜冥冥忠臣效死招烏合烈婦捐生報雉經辭气凜然遺墨在再三尋繹淚雙零

又

故宮愁見黍離離大廈元非一木支義士忠臣徒走死寡妻弱子謾傷悲五經文字寧虛設一代人才頗中衰慷慨殺身猶易事似公方可正民彛

題本齋王公畫像【二首】

天姿英粹異庸常早籋雲霄被寵光劍防森嚴開武庫珪璋特達薦明堂願承簪履趨門下竊候旌麾拜道傍邪正此時眞雜糅秦懸鏡亦煌煌

又

詩禮傳家徳望隆一門三世拜三公五營帶甲軍容盛九府流泉國賦充房魏素懷尊主術龔黃先奏養民功欲將惠澤量深淺楚浸洋洋與海通

寄題成都萬竹軒爲李仲淵作

君家種竹蜀江傍髙與蠶崖勢頡頏已樹旌旗分部曲更鳴琴瑟應宮商蛟龍並逐波濤化虎豹曾因霧雨藏兄弟至今俱宦達未應開逕接求羊

送範徳機

往歳從君直禁林相於道義最情深有愁並許詩頻和已醉寧辭酒屢斟漏下秋宵何杳杳窓開晴晝自陰陰當時話別𨿽匆遽秖使離憂攪客心

送鄭子謙倅蘭溪【二首】

主人情重賦驪駒戶外羣騶有所須將喜在塲登薺麥毋忘入澤取萑蒲風漧鳥雀當櫩噪日下牛羊隔隴呼昭代擇賢先治理服勤簡牘是良圖

又

靑絲絡馬去翩翩正是春風二月天樂作前行尢蔚壯書隨後乘並稠塡徴符此日須官次射防他時對禦筵玉府編摩求大手知君元有筆如椽

贈彭萬里

素居鄕防系瞻聽逺涉京都迓寵靈掛席波濤秋渺渺據鞍星宿曉熒熒肯如蛟劍終藏匣誰信牛刀始發硎將相與人勢分秖應雙眼爲君靑

七月十九日大明殿早朝

王气浮空禦殿開金衣照日近臣來絲囊已進千秋錄黼座還稱萬壽杯王子吹笙雙鳳下羲娥攬轡六龍回衢樽此日霑恩賜散作祥風徧九垓

酬賈郎中

挺生雄俊气昂昂服事朝家被寵光鸚鵡杯中春正好鳳凰池上日偏長新裁樂府傳宮體舊著朝衣帶禦香忠孝兩全人所羨只今慈母在髙堂

雷江阻風寄池陽通守周南翁

系舟江岸隠蒲蘆坐聽篙師制疾徐巨浪駕空龍出沒猛風吹樹鳥讙呼詩題短札難頻寄酒滿長缾已屢沽輦道沙幹宜並馬問君何日宦京都

送王仲儀歸婺源

學道山中歳月長中年已見發蒼蒼爲延笏開松逕困蓄詩書蓋艸堂季子不期爭富貴公孫莫厭舉賢良告歸苦值兼旬雨幾度黃流撼石梁

體覆木綿價過樂平境中偶賦

蒼山百里路盤盤遙望連峯劍防攢斷岸回風纒古木髙崖飛雨雜奔湍石田磽確收成薄巖屋﨑嶇結構難度地何如江以北提封百萬有餘寛

防義倉卽事

南來受命佐爲州喜遇丰年暫出遊過嶺﨑嶇尋道路上山磽確治田疇修藤掛樹龍蛇走怪石攢溪雁鶩浮賦役已寛詞訴簡素飡無補謾優悠

題楊指揮樂善堂

樂善名堂事可誇兩全忠孝故侯家匏入廟思無忝分冑升壇聽不嘩窻下唱雞書未捲門前立馬皷猶撾後人自爾蒙遺徳流漲春江詎有涯

次韻張秋泉眞人碧桃

道院桃開一樹春往來勾引看花人揮毫欲賦巫山女振佩疑逢洛浦神翠萼臨風搖不定珠蕤承露綴如新煌煌更結千年實凡木何由竊比倫

再次韻

一枝如玉照芳春幾度憑闌欲殢人翠被夜寒愁灑淚珠簾月冷怕傷神劉郎陌上裁仍舊王母池邊賞又新不是梨花飄雪樹望中淸絕更無倫

江上

合流渾渾古則然中有物怪藏深淵鮫人賣鮹出水底龍女結佩遊堤邊芙蓉覆波顏色好薜荔絡石根株懸此行欲遂極幽險所聞廬阜多神仙

過安慶城下呈李惟肅判官

山川未到已知名前代英雄幾戰爭水受委輸開巨浸地乘走集建孤城島夷筐篚來修貢楚俗魚鹽樂治生四海晏然當此日斯民何幸際承平

寓長春道院春雨卽事呈鄭尊師【二首】

南榮相距數尋間滿地春泥隔往還夜雨暗添籬腳水曉云濃揜樹頭山修篁夾徑宜增植細艸侵堦莫謾刪世慮紛然無止極敢求大藥駐衰顏

又

客遊無賴阻重陰院落蕭條徑術深數畆林塘觀不厭一窓風雨坐相侵靈蚪尙有蟠泥迹老驥寧無越塊心多謝西家賢太守相招樂飲費千金

題沈君湖山春曉圖詩卷

迆沙堤接畫橋東風楊柳暗長條鶯隨玉笛聲偏巧馬受金羈气益驕舞榭歌臨道路佛宮仙館入雲霄西湖春色年年好底事詩翁嘆寂寥

柬程處士

故人不見十年餘鴻雁南來得素書茶吐槍旗迷澗谷竹供編簡塞庭除詎容煉藥燒金鼎有待橫經校石渠江上系舟將發去黃山回首重躊躇

贈合部遇宗師

逺俗超然百慮忘蒲團孤坐日偏長髙城靜數蓮花漏密室頻燒柏子香古地神通周世外諸天雄猛侍階旁雜華義諦無窮盡願見菩提發寶光

楊仲集卷六

欽定四庫全書

楊仲集卷七

元楊載撰舟次池陽偕通守周南翁燕表侄陳和卿家席上贈歌者

故人相見話綢繆三日江干系客舟髙燕未闌明月上艷歌初轉彩雲畱光搖崖蠟寧知夜字寫邊鴻已報秋底事尊前能盡醉爲伊肯展翠眉愁

簡松江汪知府

君爲郡守屢丰年能使歡聲塞市防泮水薦遊聲甚美鈞金並入聽無偏漁河夜集千家网煮海朝凝萬竈煙賔客況聞才子盛詠歌宜屬後人傳

壽姚國公

可樂無如父母全旣賢旣貴又長年金壺賜出靑雲上玉佩朝辭白日邊楚木論春猶五百蟠桃稱壽必三千似聞黃綺歸來後長向山中作地仙

武當山張眞人

張公被髮下山來欲爲神州救旱災感名上天垂雨露指揮平地起風雷槁苗再發還堪刈枯木重榮不假栽受詔卽思歸舊隠瓊樓玉殿繞崔嵬

奉呈左司張元朴郎中

上相登庸求佽助明公秉徳動觀聽旂常大法藏淸廟玉帛彌文薦外廷欲立髙名垂宇宙須知雅量配江溟鯫生論事非晁董盡力還堪備使令

贈惠山聖長老

道人卓錫向名山路絕巖頭未易攀海上潮來風浩浩洞中雲出雨潺潺松柟直起參天碧苔蘚旁行匝地斑借甚後人蒙法施有如流水注蒼灣

寄曹云西

羨君卜宅逺紛龎長把絲綸釣大江秔稻色枯云慘芰荷聲急雨淙淙消磨歳月書千卷傲睨乾坤酒一缸甫裏當年遺帙在交鋒那肯竪幡降

送師總管

使節南來寵渥新漢家京尹擇能臣金鑪香暖迎丹詔玉陛霜淸謁紫宸已用嚴威摧酷吏更推仁政澤齊民知公夙抱經綸志多立功名繼古人

題景徳寺雲谷老師宜月軒

月入中庭欲睡遲況逢秋夜特相宜十分陰魄凝中气五色祥光溢上規影漬金杯須滿泛風生玉笛任橫吹老禪心地元虛寂更想髙檐獨坐時

送趙伯常

君如寶玉不磨礱吐气騰騰作白虹外戶將迎皆美士前途推挽必名公鵷行不獲朝參共燕坐猶能獻酢同我憶東歸心正切奮飛偏羨挾秋風

重陽日作

客中佳節罷登髙獨坐淒然感二毛紫陌泥塗秋泊泊黒山風雨夜嘈嘈幽人侈有觀魚樂壯士慚無汗馬勞得喪古今都一律惟應痛飲讀離騷

贈善畫沈處士

繪畫時賢屢逼眞謾於城市老間身孰知麋鹿前客解寫麒麟閣上人種樹十尋知閱世滋蘭百本喜逢春詩成有愧丹靑引獨使曹劉夐絕塵

送戴尊師入越

躍馬年年塞北遊春風此日送歸舟山中樹老飛鶴江上莎長臥白鷗欲與謝公同隠逸肯容賀老獨風流山陰道士如相見沽取村醪醉未休

簡李可度

從來憲府擢羣英攬轡雍容按百城雕鶚逢時方厲疾豺狼避道敢縱橫每崇實政除民瘼肯假嚴威駭物情君有美才當進用竚聞雅譽達神京

贈戴毉

推測陰陽術已精研窮問難更通明山中說劍仍聞道市上懸壺卽治生蛇爲銜珠知藥聖犬因防鼎驗丹成上毉毉國惟君可行載軺車入帝京

贈王止善

不見故人十年餘況復往來音問疎倐然攜離事何限卽此歡防情如初不愁官卑少俸粟苐恐年長廢讀書隨羣逐隊秪可厭秋風共釣長江魚

次韻吳生見贈

早入儒林衣鵠袍淋漓杯酒謾稱豪愁來客路煙沙逺夢斷仙山雪浪髙魯望浮家名獨著君平賣卜志仍操和詩不足酬佳貺孰謂瓊瑤報木桃

贈云上人

道人庭戶閟煙霞誦習微文願力加萬法莊嚴充世界一音演說被河沙窻光盡日搖松葉履迹長年沒蘚花邂逅有言還合緬思同會結龍華

卜畊宋徴士

古人命卜極精詳苟得神必寶藏分胃在天兼赤黑圖書隨地列圓方大而元气求乖合細則人爲驗否臧家食如君知此術耕耘何事竟凶穰

送周用章

君行萬里赴京師凜凜風霜及此時第挾簡編辭白屋遽承袍笏防丹墀宮花揷帽知恩重禦酒霑唇覺醉遲必有三篇侔賈上陳王道正民彛

送陳堯卿之京師

欲攜三策扣天閽萬里程途未易論彈鋏幾年依客捨曳裾何處覓王門夜闌孤館聽殘漏春入長河辧舊防文采似君宜得意要津何患少攀援

登邵氏宜晚樓

曾入明光捧禦筵歸來山澤伴儒仙驅馳已出紅塵表締構還依碧嶂前豁達軒窓吞宇宙嵬峩梁棟接雲煙憑髙眺望尢宜晚屏障橫開紫翠連

呈馬昂夫僉院

君爲冑子入京都才望髙華世所無祕殿爲郎監玉篆雄藩作守判銅符科條自可蘇民瘼議論還宜贊聖謨更倚覃懷功業盛峩峩天柱立坤隅

次韻錢翼之

有聲吳下頗多年長把漁竿釣海邊李賀才名過杜牧魯公書法繼張顚塵沙撲面驚吾老星宿蟠胸愧子賢歳晚著書言道妙靑靑林竹正宜編

賦飛鴻送胡則大

年年客裏見飛鴻成陣成行上碧空杳杳江湖尋故侶蕭蕭蘆葦下新叢翺翔已出雲霄上飲啄寧來沼沚中今日似君歸去好扁舟一夜起東風

賜宴謝恩

恭承明詔防羣英欲爲斯民致太平孔孟敎人先禮樂申韓操術尙刑名混同已正千年綂恆久方觀萬物情勿謂成周多吉士朝陽亦有鳳凰鳴

送劉長卿張伯起二公歸閩中

去來蹤迹固相違邂逅今朝共載歸欲效駏蛩俱北上復誰鴻鵠向南飛乍離江上芙蓉幕還著山中薜荔衣所羨二君才气盛願聞玉屑吐霏霏

奉美劉矦

蘇白風流迹未賒賢矦相繼事堪誇史書日覽三千牘民版春登百萬家遊寺已諳松下路泛舟頻醉柳邊沙要知爲政多恩澤看取庭前丹桂花

次韻蕭君用

崔嵬出水翠云浮舁�拖舟豈厭遊澶漫渠河方涉夏蕭條竹樹已迎秋銜杯興盡人先醉舞劍歌長客易愁八月江湖翻渤澥長竿更約與君投

送殷國華之和州

送君行李欲何如楚國蕭條戰伐余西塞人州連艸莽南江風浪入空虛遺民少作先王服故府徒存博士書舊事到今多泯滅好從黎老問從初

遣興

庭樹號蟬日已涼塞雲橫鴈夜何長挾書萬里幹明主仗劍三年別故鄕西北諸山連朔漠東南眾水隔荊揚淹畱不去慚蘇子莫遣貂裘壓雪霜

湖上

秋郊縱步卻驂驔勝事能多許客參如雪萬家收早稻未霜千樹著黃柑鼉鳴海上潮先湧猿叫山前霧欲含放浪漁樵元有處使人猶愛住江南

贈沈子成

學琴年少已知名揮弄和柔指法精秋塞乍聞鴻鴈叫朝陽還聽鳳凰鳴幽人隠幾中情適壯士投戈宿憤平此日有虞興至治南風一曲解同聲

偕汪矦宴舟中

中流畫鷁獨翺翔暫勒鳴騶駐岸傍風引錦帆衝野色波隨蘭棹泛晴光艸涵宿潤珠璣滑麥漲春云餅餌香何事乘槎之海上問津從此達天潢

偕鄭尊師飲余氏池亭

池亭翼翼午風涼隔岸田疇穧麥香碧水千尋鷗蕩漾靑天萬里鶴翺翔藏書不爲傳孫子學道還宜應帝王獨行似君何可得結交晚歳獲求羊

竹所爲余隠君作

奇君負郭定幽居多植修篁數畆余結實已期棲鳳鳥垂綸仍欲釣鯨魚掲竿對戶思排防截簡盈筐備寫書淸響繁陰皆可愛炎天飛雪滿庭除

贈月桂庭長老

婆娑影滿一輪中普照人間不計功金色光明函世界玉毫相好現虛空開時已與羣芳異出處難將眾木同萬里靑雲方得路遨遊願入廣寒宮

送王仲致舍人歸閩中

鳴騶擁道去翩翩欲詣閩中拜墓田伏虎爲司樵牧禁蟠螭著代鼎彞防上公復世儀文備冑子承家問學專冢捨驟興循制度大書史冊必流傳

用左轄郝公詩韻寄曹云西居士

姓名奕奕冠淸流處世還同貉一丘幹木道髙寧仕魏子房身退尙封畱靜依杉竹營書室深入蕖荷理釣舟乘興每思陪笑語揚防萬頃泛淸秋

送劉希孟赴曹云西招

吳郡惟君善鼓琴曽於律呂用情深和聲細潤鶯遷木奏響淸圓鶴在陰素習已能除俗調靜聽眞可禁邪心相知賴有曹居士爲產從玆過十金

送葉顯仁任衢州錄

吾鄕文雅舊彬彬再遇時淸喜有人鳳沼已聞繇眾選熊蹯無愧用賢賔橫經辯論超周列奉檄光華及老親姑蔑到家三百里告歸晨省莫辭頻

暮春遊西湖北山

愁耳偏工著雨聲好懷長恐負山行未辭花事駸駸盛正喜湖光淡淡晴倦憩客猶勤訪寺幽棲吾欲厭歸城緑疇桑麥盤櫻筍因憶離家恰歳更

題夏氏濟饑詩卷

木饑火旱際荒年百姓流離狀可憐往往富人心似鐵累累餓殍口生煙此時顆粒無沾丐是歳鄕都少棄捐天道神明如鑑在宜令夏氏子孫賢

謝曹云西菊

聽鶴亭西處士家中園萬本值秋華防鉏歳歲根株茂載酒時時興趣嘉已散白英凝曉露更敷紅艷照晨霞新題料得篇章富肯示同遊細細誇

題沈氏東陽義塾

並海蒼涼建學宮云端百里現靑紅東南多士題詩徧西北諸儒坐席通求道每加操守力明經深著討論功流傳後世光華盛事與南京戚氏同

謝曹云西寄菊花

君種菊花兼五色能令秋日勝春時香浮琖斚和金屑光射園林列錦帷逺水波寒凝慘淡嚴霜節屆厭離披淵明去後逾千載猶有斯人把一枝

寄無錫倅劉雄飛張景亮二史君

閥閱俱髙負美名共分符竹守江城帆檣密送遮天影鐘鼓遙傳動地聲木落西山愁歳晏禾登南畆慶秋成知君佐政多恩惠側耳邦人頌太平

次韻羅云叔雪中見寄

目前坑塹已平塡此日封姨復弄權略彴未通溪上路轒輼方陷漠南天寒侵兔窟愁山鬼凍合龍宮偪水仙堪羨廣文才力壯詩成並和轉淸妍

贈張相師

縉紳往往識名流歳晏猶爲汗漫遊自許唐生知蔡澤欲幹季布禮曹丘囊詩價重聨珠玉匣劍芒寒射鬥牛輦轂諸公爭致士江湖何事更淹畱

次韻汪復心主簿

秋霜壓鬢似相陵喚父呼兄乍肯譍厭采黃花延醉客喜焚柏子待禪僧驟登臺閣期君可久困塵沙嘆我曾二子說聞俱好學鵬程萬里羨飛騰

送方天瑞釣山長

富春江上釣髙傍築書堂處俊髦要爲鄕閭施敎化更因山水暢風騷虀鹽供養寧嫌薄朱墨研磨肯憚勞至日菊花黃滿地淋漓觴酒任君操

髙沙朱山甫挽詩

何勞閱市稅魚雞歸去山中樂舊棲瘦杖穿雲登峻嶺小舟乘月泛淸溪無僧扣竹茶仍煮有客尋花酒亦攜江海風流今已矣孤墳愁見艸萋萋

送髙子盤初庵山長

文行繇來著本根芳菲何異殖蘭蓀諸公借借多相許凡子區區不足論書館已能更士習翰林並可代王言明年復應求賢詔必掇髙科奉帝軒

題張氏順堂

厥宗好徳繇先世門內曾無害气侵春鯉上盤雕白玉夏蠶登箔鑄黃金兒長愷悌求書帙女大妖妍弄繡鍼彼美堂名從此得固應長句爲君吟

遣興

庸人往往慢吾曹汨沒空嗟命不遭死後欲畱千載譽生前須作萬人豪倦遊關塞身將老悵望雲天興漫髙卻恨素無田二頃欲乘春雨藝東臯

用左轄郝公詩韻曹云西居士

羨君祕學治黃老遺文有自傳不與宛駒爭萬里漫隨遼鶴嘆千年橫編每欲論今古中酒何勞問聖賢甫裏似聞秔稻熟舉家還泛五湖船

題胡伯衡飛雲圖

未應時命固相違千里遨遊久不歸已占龍頭承紫詔更蘄馬首賜朱衣塵沙客路牽愁逺泉石家鄕入夢稀日夜思親心更切滄浪悵望白雲飛

元日早朝次韻辛良史

掖垣迢逓到城回魏闕嵯峨此日開赤芾會庭宵仗引朱輪爭道曉鐘催三泉忽報藏金甲萬歳徒聞獻玉杯樂奏象箾從此畢小臣思見鳳凰來

歸至丹陽宿逆旅主人夢作燕子詩

燕子歸來意何當羽毛初刷仍煌煌孔鸞相望不我與鷹隼有知那汝傷晴雲淑郁鳴上下春院芳華飛頡頏莫言帝力逺微物長髮曾聞興彼商

送吳眞人【二首】

具嚴威命領祠官歷祀名山不厭難上帝乘龍遊下土眞人騎鶴降虛壇已刋白玉爲封檢更鑄黃金作祭冠國壽延洪千萬歳願祈谷熟小民安

又

子紹重黎有大功父宜封建至三公絲綸詔下皇恩重黼黻衣成古禮崇視艸乍聞辭玉府獻桃曾見到珠宮【有闕文】便與彭籛得壽同

題貢氏秀野堂

貢氏諸郎皆好學南湖舊有讀書堂波濤已逐鯤鯨化霧雨猶聞虎豹藏隴上麥禾春娓娓谷中杉桂曉蒼蒼君卿雅有當時望八十能來佐漢皇

次韻張仲實除日聞鵲

奕世侯門能載徳微如鳥鵲到今馴雕檐曉日鳴聲好緑樹春風鼓翼頻云漢有愁天欲近昆岡見抵俗難親主人定有除書至貴爾先知及上春

吳山晚眺

山椒翚構四垂寛上相旌旗會覽觀傍近江湖天廣大上連星斗地淸寒龍宮永鎖函書閟鳳嶺重嗟菀樹殘此際獨無雲蔽日正宜翹首望長安

次克明韻贈劉時中

循行郡國弗遲遲宣布新條及盛時民俗要令無狗盜人才今喜得牛毉窻間夜雨銷銀燭門外春云壓彩旗左右湖山都未覺好分餘力治文辭

潮

潮頭初起壯何如如阜如岡乍有無髙浪駕天龍出沒疾風吹樹鳥讙呼陰陽莫測機相軋朝夕初生信不渝海石向來誇水徳已應傾倒盡歸墟

次韻袁徳平苦雨

二月雨霖無乃早園林誰復辧靑紅浪花汨汨還登岸云葉翻翻久亂空水落巖崖通鳥道墅流椔翳塞龍宮只今海上尢空濶願踏浮槎逐釣翁

遣興

門前髙柳緑紛紛戀靄畱煙晝不分雨砌芳菲晴後見風窻言語靜中聞桐花可作鳳凰食竹葉還成虎豹文但使此心無外慕卜居何日絕人羣

雪

急霰中宵響瓦塍寒光未曉入窻稜橫飛朔野威風壯盡壓西山气槪增蟻酒佐歡惟弟共貂裘縱獵豈吾能如今何處堪遊目葛嶺浮圖一層

夏夜對月

暑天煩倦惟酣寢薄暮登樓起宿屙簟報新秋涼意早窻開永夜月明多不眠孤鶴頻驚叫好事流螢屢見過安得泛舟江海上坐觀冰鏡落滄波

送方仲永爲重慶路校官

君有英才世罕徒矯然如鶴上天衢長懷道藝幹明主卻恨衣冠累鉅儒愁裏論心相慰藉醉中發興共歌呼此行萬里官西蜀有問長因竹使符

次韻劉時中見寄

泥塗霄漢固難謀亦有元龍百尺樓籍籍圖書聊自適茫茫江海與誰遊但聞燕市能求馬肯向秦川輒飯牛富貴不才名盡滅未應摧沮恨淹畱

遣懷

往歳銜杯意气疎願隨童子誦詩書久荒靖節松三徑獨守揚雄宅一區春圃花殘收夏果海門潮落買江魚如今也足成吾趣何事王門作曳裾

楊仲集卷七

欽定四庫全書

楊仲集卷八

元楊載撰題髙尙書竹石

矯龍疑蒼筠踞虎肖白石倘乘風雲會變化那可測

趙浚儀公竹石

老竹倚危石比徳猶弟兄淩競度霜雪然後大節明

王晉卿古木

走根坼裂石曲榦漸淸漣雷電忌交作化龍起重淵

墨蘭

謂香辭迫求曰色卻媚愛執徳非固然何用結爲佩

墨蕙

與蘭大相似多花花蕊蕊在古象何人孤竹君二子

題松雪翁墨竹【二首】

蘅蘭倚修竹寂寞生幽谷比徳如夷齊於此受命獨

又

側石狀奇峭橫竹枝扶疎猗蘭復參立信哉徳不孤

題墨竹四首爲鄭尊師

飲霧初泠泠沐雨還斾斾相從采眞遊可作晤語對

又

蔽日訝無影疏風疑有聲移根來室中尙假筆墨精

又

虛心可遊世直道難事人伯夷聖之淸信哉徳有鄰

又

風味旣澹泊顏色不娬媚孤生崖谷間有此淩雲气

畫竹二首

翡翠含春霧瑯玕振曉風淸聲來枕上秀色入簾中

又

萌芽成虎豹變節作蛟龍正直惟吾與淸修必子從七言絕句

客中卽事【五首】

漸覺星星兩鬢皤推愁不去柰愁何客中忘卻春光度驚見前林嫩竹多

又

終朝矻矻坐書帷春去春來總不知怪得山禽如有意隔窻撩亂踏花枝

又

幾日懸懸雨不休客窻孤迥使人愁杜鵑啼切知何處坐對雲山萬木稠

又

美木千章繞故宮如煙如霧塞虛空路衝南北山岡斷披拂能來萬里風

又

逺望潮頭出海來直衝西岸復東回鴟夷萬古畱深恨如此波濤亦壯哉

悼鄰妓【三首】

西子湖邊楊柳花隨風飄泊到天涯靑春遇著歸來燕銜入當年王謝家

又

金沙灘上觀音面劫火光中幻化身抱取摩尼卻歸去天衣元不污風塵

又

一種腰肢分外妍雙眉畫作月娟娟春風吹破襄王夢行雨行雲若个邊

種柳圖

連山斷岸古今同彷佛柴桑入望中爲問江邊枯柳樹飛花幾度亂春風

趙松雪畫蘭竹石

石上蘭苕已蔚然竹枝相間復娟娟正如王謝佳公子文采風流並世傳

謾題

都門幾度見秋風楓柘連山樹樹紅江海此時回首望黃花滿地酒樽空

贈陳相士【二首】

英豪無處覓知音奔走塵埃嘆陸沈他日預言當富貴相逢何惜贈千金

又

江湖茫茫眼欲空尋常貴賤相多同低頭彊與時人語蹤迹徒勞逐轉蓬

棘林圖

村北村南隔暮云滿林黃葉亂紛紛楚江回首三千里過鴈如今不可聞

沙鴈

漠漠寒煙樹影微一行沙鴈背人飛江南江北秋將盡客子如今猶未歸

題應中父所藏陳仲美山水小景

層巒疉嶂倚晴空松檜相連秀色同下有幽人茆屋在浩歌宜屬紫芝翁

扇上竹

種竹何須種萬竿一枝分影亦檀欒秋宵更受風披拂聽取淸聲入夢寒

題髙尙書墨竹

尙書善畫名天下戲掃修篁筆更奇何異補陀巖石上雪霜摧折有殘枝

聽琴圖

繇來六律妙難知聖徳巍巍亦有師欲向琴中求至理想從虞舜五弦推

讀碑圖

老瞞自負知無窮文藝兼求事事通獨忌楊矦才勝已陷身令入网羅中

水仙花

花似金杯薦玉盤炯然光照一庭寒世間復有云梯子獻與嫦娥月裏看

題雪竹圖

飽經霜雪性堅彊抜起危梢百尺長大節挺然難屈撓渾如宋璟立班行

題風竹圖

屋後屋前皆種竹中宵無柰朔風號似維舟楫滄江上裂岸崩崖聽怒濤

題息齋竹

老節嚴嚴若自持翛然分影覆堦墀此君不受纎塵污更看淸朝雨過時

雷泉

石崖深處有潛龍奮起春雷不見蹤自此白雲山下路流泉一道響淙淙

次韻康子山舍人【二首】

兼旬風雨气寒涼院落幽深艸木長卻喜今年多夏果碧苞丹實滿林香

又

欲賞秋花色已涼碧雲散盡楚天長姮娥舊種無多樹何故人間有此香

題鐘呂傳道圖

濟世曾聞有大才超然脫屣去塵埃劍光昱昱今何在上下乘龍戲九垓

到京師

城雪初消虀菜生角門深巷少人行柳梢聽得黃鸝語此是春來第一聲

送人【二首】

客路逢春雪乍消眼前愁思轉相撩垂楊染作黃金色舞徧東風萬萬條

又

金溝河上始通流海子橋邊系客舟卻到江南春水漲拍天波浪泛輕鷗

畫竹石【二首】

竹前怪石起參差篁竹叢深使客疑如過瀟湘江上路鷓鴣啼罷日西時

又

息齋道人能畫竹攬結造化歸毫端偶從紙上得一个大勝渭川栽萬竿

宿浚儀公湖亭四首

夜宿湖亭水气涼四更風露濕衣裳空蒙霧重前山暗屋角斜明是月光

又

兩兩三三白鳥飛背人斜去落漁磯雨餘不遣濃雲散猶向前山擁翠微

又

幾年鄕夢隔江湖此日登臨興不孤小艇欲行無逺近不愁歸醉要人扶

又

能文亦有張公子往歳俄加道士衣載酒白雲山下路擬將毫翰與同揮

題十二紅卷子

碧桃枝上有珍禽調舌交交聽好音畫出江南春意思明年攜酒共追防

題巨然秋山

山色嵯峨樹老蒼筆端描邈辧毫芒從來名下無虛士可與荊關作鴈行

題鄭子貞畫像【二首】

外姓爭權國必危若人有道獨前知倘緣辟召登朝著忍見他年漢鼎移

又

躬耕谷口雜編民寧肯懷金媚賊臣楊子解言如許事不知執防是何人

次韻陳又新眞人北上

驛騎翩翩秖蹔歸壽觴捧罷戀慈闈秋風萬里關河道回首那堪翔鴈飛

贈髙如山

江行矚望多奇絕疊壁重崖翠倚空此日如山相邂逅皓然秋鬢一衰翁

題畫兔呈馬伯庸學士

姮娥乞與長生藥自可騰空入月中竊食艸間多利害饑鷹奮擊待秋風

喜晴

樓外斜陽放晚晴街衢前後聽歡聲回舟更倚南風順千里靑山照眼明

題廣寒龍先生詩卷【三首】

匡廬山下有仙翁壽與乾坤配始終記得霓裳羽衣曲此身曾入廣寒宮

又

人事休祥靡不知道髙曾作帝王師龍顏大悅承天寵長記麻衣上殿時

又

古來聞有列仙儒棲宿巖巒道味腴度世直須功行滿乘龍飛去侍淸都

題倪禦史墨帖【二首】

官府移文存大略僧家常住守淸規秖令坐奪齊人食嘆息浮屠亦少衰

又

唐季朝銜亦漫加長憂羣盜亂如麻子孫奕葉猶昌熾知是當年積善家

紀夢【二首】

四面靑山擁翠微樓相向辟天扉夜防每作遊仙夢月滿瓊田萬鶴飛

又

紛紛鸞鶴滿虛空耳畔如聞度海風直上雲霄千萬里此身飛入紫微宮

題溫日觀葡萄【二首】

老禪嗜酒醉不醒彊坐虛櫩寫淸影興來擲筆意茫然落葉滿庭秋月冷

又

醉中捉筆兩眼花倚檐架子欹復斜翠藤盤屈那可辧但見滿紙生龍蛇

題墨竹【二首】

嶰谷陰寒石如鐵二龍僵立露骨節春雷動地萬物活畏汝飛騰衝石裂

又

攢靑聚緑生巖幽海濤聲引風颼颼年年三伏林下臥白晝憀栗如深秋

用韻送徳陽入越爲贅壻【二首】

從來浪迹信流槎始至山陰便作家不與淮王援桂樹應隨越女采荷花

又

輕霞薄霧詰朝晴岸柳江梅著樹明更向若耶溪上聽傍人歌唱盡春聲

次韻子正雪中雜興【四首】

天宮何事又飛花欲以文章起作家坐想玉堂風味在赤銅官鼎試春茶

又

舊說曾城玉爲樹千樹萬樹繞仙家又須天上春風早想見飄零如此花

又

姑射仙人玉佩裳周流天地有輝光但令谷熟不疵癘未受人間黍稷香

又

寂寞寒儒半畆宮堆瓊積玉未爲窮向來得此成奇觀一任衡門動健風

題子行所藏魚藻圖

畫出鯈魚戲緑漪羣分小白更相隨主人眞得蒙莊趣視此洋洋樂可知

題宣和畫爵【二首】

蕞然徵命出蓬蒿飛躍無逾數仞髙阿閤鳳皇行【缺】此畫渠能使聖躬勞

又

一爵翩然飛且鳴翎毛嘴爪若天成遼陽一往無消息猶得人間著畫名

次韻雪【三首】

若有神人爲防花往來揮灑任橫斜乘龍忽忽行天上何不斯須過我家

又

初上衣裾細細花老松俄頃半枝斜髙林窮谷無行徑敗壁頽檐有住家

又

砑光帽子舞山花吹落曾城萬仞斜安得飈輪爲我駕一時飛到列仙家

題曾氏墳山詩

漫漫平田一望中前山突起勢穹崇千年畱得孤墳在秖爲州人敬魯公

題三生圖

一生曾歷萬生多貴賤賢愚變幾何更向此身存業識茫茫大劫詎消磨

雲林雨霽圖爲瞿澤民賦

麗澤乘時灑八荒歸云杉抄尙悠揚齊民亦有丰年望豈但陳陳問太倉

山谷帖

古來君子重親親欣戚相於此意眞再拜先賢遺墨在弟兄鬭防是何人

趙承防帖

書名世仰浚儀公望重朝廷品秩隆今日後生思仿效臨池須費十年功

陽關圖

咸陽西距玉門關萬里徵人憚往還此別尊前須盡醉相逢俱是鬢毛斑

春山圖

春山流水暗涓涓發斂朝云與暮煙更茸奇峯千萬仞不愁無處學神仙

集虛

虛室還能致吉祥惟嫌六鑿互相攘百神受命皆來舍豈假乘雲入帝鄕

偶題【二首】

巨木埋根數百年蔚然蒼翠上參天不歸宮闕充梁棟也作龍舟濟大川

又

海上云來徧地陰波間漏日瀉黃金水車倦踏傷淫潦無柰連天雨正深

畫枇杷

四月江南盧橘熟離離佳實滿枝黃丹靑偶向圖中見漬蜜猶思配一觴

偶題

藏名匿迹黃塵中日抱書案心防蒙墻頭花變兩三色又是一年看春風

淸溪

霧擁春郊白晝昏淸溪路斷客銷魂更憐把釣衝風雨欲與漁翁共一樽

喜晴

檐外喧喧雀報晴夕陽猶照小窻明回舟更倚南風順要聽田家打麥聲

題沙總管屏風

驚濤奔衝山震動靈液滲灑樹滋長襲肌或怯寒吹揺入耳如聞怒雷響

畫馬

天家狙狡骨骼奇朝飲暮秣必以時世無造父能駕馭直欲弄影舞瑤池

楊仲集卷八

