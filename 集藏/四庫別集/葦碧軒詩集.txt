葦碧軒詩集

○步虛詞

玄根布靈葉﹐妙化無常人。結玆淸陽气﹐挺我空洞神。

煉度得長生﹐列籍齊眾眞。登賓玉皇家﹐執侍羅星嬪。

欻往宴十洲﹐飛客成相親。茫茫塵中區﹐荒穢何足鄰。

○遊仙篇

旭日升太虛﹐流光到萌芽。旁有五雲气﹐煥爛含精華。

所願服食之﹐躋身眇長霞。帶我淸冷佩﹐飛我欻忽車。

寧爲世間遊﹐匹道紛以拏。三山不足期﹐千齡詎云賒。

悟彼勞生人﹐無異芳春花。

○思遠客

涉夏思巳深﹐感秋念愈迫。思念皆爲誰﹖爲彼遠行客。

客行曷辰休﹐悵望朝復夕。出門虛有待﹐命駕焉所適﹖

邈邈阻前歡﹐悠悠抱今戚。中庭一株橘﹐嘉實轉金碧。

爰意花開時﹐花邊語離析。惜此不忍餐﹐畱之候君摘。

擬君君未來﹐回腸更如拆。何當乘夢時﹐儻遂徽容覿。

○登飛霞山作

局居厭紛叢﹐蕩志尋嶇嵚。拂衣出城隅﹐杖策循湖陰。

何年彼眞仙﹐遺宮寄幽岑。連樹窈蒙密﹐靈洞疑虛沈。

攀條承蘚飆﹐立石弄澄深。眺睞增殊歡﹐超忽涓煩襟。

美人逝雲遠﹐靑艸疇與吟﹖感昔興重嗟﹐會意良在今。

山公悅崇資﹐嵇氏陶淸音。保眞道無違﹐逐欲情易淫。

顧乏安期資﹐華鬢能不侵﹖𨿽非尙子賢﹐儻遂畢娶心。

○古道

古道今不見﹐今交非古情。交情亦何難﹐難逢雙目明。

靑松生靑山﹐眞節莫與並。植之廛郭旁﹐流俗多所輕。

遠道豈易行﹐出門悔吝生。君看天上云﹐何心更營營。

勿言貧未安﹐安貧存令君。

○和陳待制秋日湖樓宴集篇

一夕鳴雨來﹐秋容變俄頃。湖山屬初霽﹐風煙帶微冷。

侍臣設芳筵﹐開樓玩澄景。懷我林下人﹐招攜共觀省。

碧艸鋪近洲﹐白雲冒遙嶺。依稀蘭杜香﹐仿佛瀟湘淨。

撫化篇忽成﹐達生累全屏。卽是造物遊﹐何必神仙境。

○送葉任道

英英橋門彥﹐聲動翰墨場。已就衝天翼﹐如何復低翔﹖

玆辰首徵途﹐言尋八柱鄕。遠士望模式﹐會府欽才良。

莫以瓊樹姿﹐怨彼霜霰妨。委順要達識﹐沮挫知堅剛。

攺序逢淸和﹐飛花點行裝。登涉山川異﹐經從道路長。

聽猿過南嶽﹐采芷沿三湘。應懷古騷人﹐搦筆爲篇章。

行藏義在需﹐通塞時靡常。大器且自惜﹐晚成亦何傷。

蓬瀛幾仙伴﹐仲子歸班行。

○送戴漢老

三洞聳奇秀﹐雙溪瀉澄鮮。上有婺女光﹐照耀無窮年。

儲靈復產異﹐人物相比肩。君𨿽生後來﹐識與先輩連。

如筠挺修直﹐似玉抱貞堅。策名甲科上﹐初仕甌海邊。

孰云簿領閒﹐文案方滿前。敏手信無敵﹐虛懷常坦然。

駕言指歸期﹐通邑皆拳拳。乃知爲政者﹐何苦用心偏。

良才世所稀﹐華職當驟遷。願君養盛業﹐益使芳譽傳。

明晨潮信來﹐掛席從中川。

○送劉幾道

束髮同執經﹐交分人莫如。我愚百無成﹐蹭蹬空林居。

君文最奇崛﹐二十魁薦書。靑衫何太晚﹐警捕殊區區。

是月蟬始鳴﹐秀色連郊墟。俶裝趨海邑﹐指期當憩車。

老大戀親友﹐暫別猶欷歔。況此一分手﹐歸期三載余。

積雨山川晦﹐新晴氛霧除。殷勤送客吟﹐摻執行子裾。

願言乘髙風﹐矯翮淩太虛。

○山中采藥

巖崖產靈藥﹐等閒人顧稀﹐采掇獲所願﹐躋登倦忘歸。

沃葉帶露滋﹐深根涵土肌。妍光媚幽笈﹐芳气盈我衣。

濯以淸澗泉﹐曝之太陽暉。制治擬如法﹐服食從所宜。

除屙養天和﹐仙方豈吾欺。協彼古修意﹐庶用延將衰。

將衰儻得延﹐萬事焉足爲﹗

○酬友人

常憂別時數﹐每苦歡事疏。矧玆同心人﹐契闊三月餘。

昨日攜瘦藤﹐往訪林間廬。差池不一見﹐出門恨何如。

今晨蒼童來﹐贈言委璠玙。吟玩弗忍釋﹐絢彩搖襟裾。

子有供世才﹐胡爲未展舒。我無資身策﹐合守貧賤居。

積屙困疲苶﹐焉得愁悶除。殷勤荷久要﹐尙肯念到予。

南枝早梅白﹐古澗寒流虛。明當復相尋﹐行遊帶琴書。

嚼花飲芳泉﹐哦詩更躊躇。

○題林遂之眞意亭

結亭納虛豁﹐崔嵬進南山。南山有佳致﹐白雲多往還。

繁英粲秋籬﹐幽芳復相關。濁醪對之飲﹐超此神慮閒。

至樂豈外求﹐妙象非言間。妙哉靖節風﹐千載君能攀。

○呈余伯臯

木犀香殘菊花拆﹐多少秋風吹隴陌。我行欲徧江西州﹐最後方作筠陽客。

筠陽之州水中隔﹐古來稱是神仙宅。今君住此將二年﹐應識神仙李八伯。

○寄衣詞

手織白紵纖且長。生著宜熱熱宜涼。以比妾心齊素潔﹐制成遊子遠衣裳。

君心相厚未相薄﹐衣來還得稱君目。願君服之無棄捐﹐映君顏貌長如玉。

○白紵詞

翩翩長袖光閃銀﹐繡羅帳密流香塵。歌分四時舞一色﹐淥觴傳處馳金輪。

急竹繁絲互催逼﹐吳娘嬌濃玉無力。呵星喚月畱夜長﹐十二圍屏暖山色。

○送陳郎中知嚴州

頻年經虎害﹐人望使君來。地重分旄節﹐州淸管釣臺。

涼天星象動﹐吉日印符開。帝擢平津策﹐曾知有用才。

○寄趙靈秀

千山落葉深﹐髙樹不藏禽。遊子在何處﹐故人勞此心。

閒燈妨遠夢﹐寒雨亂愁吟。僧奭曾相約﹐花時共一尋。

○送人赴沅州任

舊貢包茅地﹐中存古意長。去程逢嶽雪﹐上事帶春陽。

霧結朱砂气﹐波流白芷香。大夫祠寂寞﹐煩與奠椒漿。

○悼雪庵禪師

悟了無生妙﹐歸空若故鄕。竹房三尺像﹐石榻一鑪香。

壞衲猶懸樹﹐新松忽過墻。僧中畱不得﹐幾日爲淒涼。

○寄沈洞主

想當淸夜醮﹐帶月叩仙鐘。指上雷霆訣﹐庵前虎豹蹤。

藥收陽地艸﹐薪采故枝松。擬卽尋師去﹐茅峯疊幾重。

○晚秋送徐璣赴龍溪丞﹐因過泉南舊裏

卷中風雅句﹐名匠亦難如。遠邑親微祿﹐他鄕過舊廬。

程途多見菊﹐行李半擔書。未信文明代﹐無人薦子虛。

○卽事言懷

賦得拙疏性﹐合令蹤迹賒。相親惟野客﹐所論是詩家。

聽雨眠僧屋﹐看云立釣槎。秋來有新句﹐多半爲黃花。

○寄遠人

秋气日淒淸﹐秋衣紉未成。在家猶不樂﹐行路若爲情。

幾處好山色﹐暮天羣雁聲。分明相憶夢﹐夜夜出江城。

○太平山讀書奉寄城間諸友

寥寥鐘磬音﹐永日在空林。多見僧家事﹐深便靜者心。

虛亭云片泊﹐側徑石根侵。此去城間遠﹐君應懶出尋。

○冬日過道上人舊房

已知超眾相﹐假質任成灰。房是他僧住﹐門無舊客來。

冰幹半池水﹐花落一根梅。猶自疑行腳﹐何年見卻回。

○送趙紫芝爲江東從事

非惟篇翰奇﹐吏道更深知。山水六朝地﹐登臨三考時。

泥沙多舊物﹐風日少全碑。正屬黃花發﹐愁聞有別離。

○春日和劉明遠

不柰滴檐聲﹐風回昨夜晴。一階春艸碧﹐幾片落花輕。

知分貧堪樂﹐無營夢亦淸。看君話舊隱﹐如我願逃名。

○送薛子舒赴華亭船官

君到雲間日﹐應分二陸名。縣圖山色少﹐井味海潮並。

剡局三年印﹐春風半月程。野人因買鶴﹐曾向此中行。

○送包釋可撫機

州帶福星明﹐君今指去程。亂山秋雨後﹐一路野蟬鳴。

時靜軍書少﹐人閒官況淸。歸來話風土﹐盡識荔枝名。

○喜蔣徳瞻還裏

爲官三載余﹐所得是淸虛。學就金丹法﹐修成玉檢書。

乍歸人客滿﹐久出竹林疏。怪我吟髭白﹐相還相見初。

○送趙嗣勛

休思孤嶼峯﹐且往看吳中。一片太湖色﹐遠涵秋气空。

藕塘南北棹﹐蘆港去來鴻。入幕多僚屬﹐惟君事不同。

○過太湖

水跨三州地﹐蘇州水最多。昔年僧爲說﹐今日自經過。

亡國豈無恨﹐漁人休更歌。洞庭山一抹﹐翠靄白雲和。

○信州艸衣寺

檐多山鳥啼﹐山外玉爲溪。林樹若又長﹐塔峯應更低。

數僧歸似客﹐一佛壞方泥。宴坐當時事﹐廊碑具刻題。

○宿鄔子寨下

已謁龍君廟﹐明朝早過湖。傍沙船盡泊﹐經火地多枯。

秋至昏星易﹐空長楚月孤。蕭條村戍內﹐更點有如無。

○同趙靈芝﹑杜子野遊豫章總持寺

蒲寺是秋風﹐吹開黃菊叢。重林無日到﹐此地若山中。

罷磬孤僧出﹐看碑兩客同。相傳化龍事﹐神怪理難通。

○酬杜子野

千葩開欲休﹐獨客思悠悠。江水能相隔﹐春風不共遊。

數篇詩未答﹐一幅信重收。多少懷君意﹐鶯聲髙樹頭。

○贈張亦

興兵又罷兵﹐策士恥無名。閒見秋風起﹐猶生萬里情。

借窗臨水歇﹐沽酒對花傾。示我新詩卷﹐如編眾玉成。

○寄葛天民

常日已淸臒﹐那兼疾未除。傳來五字好﹐吟了半年餘。

鐵柱仙人觀﹐梅花處士廬。江湖正相隔﹐歲晚更愁予。

○送盧主簿歸吳

湖波長浩蕩﹐苑綠徧幽奇。皆是全吳地﹐今非昔代時。

鴟夷無舊舸﹐泰伯有新祠。吟苦曾遊客﹐因君動遠思。

○題竹

偶種得成陰﹐翛翛過別林。月寒雙鴿睡﹐風靜一蟬吟。

映地添苔碧﹐臨池覺水深。貧居來客少﹐賴爾慰人心。

○曉對

獨對曉來晴﹐天寒景物淸。梅花分地落﹐井气隔簾生。

曾是吟招隱﹐何時遂耦耕。蕭疏頭上發﹐已白二三莖。

○暮春病歸

朝朝風景添﹐吾病亦開簾。洗藥花前曬﹐傳方壁上黏。

力微還省語﹐身老更看髯。昨日林僧至﹐茶杯始一拈。

○送徐靈囦永州司理

君向零陵日﹐分攜又雪天。地遙行幾郡﹐官小度三年。

蘭芷芳條潔﹐瀟湘翠色連。從來苦吟思﹐歸賦若多篇。

○中秋步月

幽興苦相引﹐水邊行復行。不知今夜月﹐曾動幾人情。

光逼流螢斷﹐寒侵宿鳥驚。欲歸猶未忍﹐淸露滴三更。

○道上人房老梅

孤髙不受埃﹐老怪昔誰栽﹖仙魄乘槎去﹐龍身帶雪來。

數枝寒照水﹐一點淨沾苔。頭白狂詩客﹐花時屢往回。

○寄永州徐三掾曹

聞說居官處﹐千峯近九疑。合流皆楚水﹐髙石半唐碑。

香艸寒猶綠﹐淸猿夜更悲。其中多隱者﹐君去得逢誰。

○書隱者所居

百事已無機﹐空林不掩扉。蜂沾朝露出﹐鶴帶晚雲歸。

石老苔爲貌﹐松寒薜作衣。山翁與漁父﹐相過轉依依。

○贈不食姑

嫁時衣尙著﹐忽自欲通仙。終日常持咒﹐經年只飲泉。

瘦形非是病﹐怪語卻如顚。金母還知爾﹐招邀歸洞天。

○送奭公抄化

一錫出林去﹐風霜前路寒。自言緣事了﹐方得此身安。

飄葉隨禪步﹐饑禽傍野餐。舊房惟有佛﹐開著任人看。

○能仁寺

芙蓉峯入天﹐寺與此峯連。得見是冬月﹐要來從昔年。

寒潭盛塔影﹐古木帶廚煙。偶值髙僧出﹐禪牀坐默然。

○贈東庵約公

問今年八十﹐退院久淸閒。白雪髭慵剃﹐靑松戶早關。

取泉來煮茗﹐與客話遊山。弟子何僧是﹖緇衣多往還。

○石門庵

山到極深處﹐石門爲地名。嵐蒸空寺壞﹐雪壓小庵淸。

果落羣猿拾﹐林昏獨虎行。一僧何所得﹐髙坐若無情。

○寶冠寺

山多猿鳥羣﹐永日絕囂氛。—澗水流出﹐幾房僧共聞。

拄筇黏落葉﹐拂石動寒云。誰昔來營此﹐尋碑看記文。

○寄山友徐靈暉

若非殊俗好﹐那肯愛幽居。深徑無來客﹐空山自讀書。

樹蟬經雨少﹐門柳望秋疏。相憶何時去﹐閒園共爾鋤。

○陳西老母氏挽詞

八十餘年壽﹐孀居備苦辛。成家無別物﹐有子作詩人。

遠客移書弔﹐新墳得佛鄰。秋堂掛遺像﹐臒若在時身。

○題常州獨孤檜

此檜何時種﹐相傳是獨孤。年深成古物﹐名重入州圖。

老節堅難蠹﹐皺皮裂似枯。托根列帝廟﹐應不慮樵夫。

○哭徐山民

已是窮侵骨﹐何期早喪身。分明上天意﹐磨折苦吟人。

花色連晴晝﹐鶯聲在近鄰。誰憐三尺像﹐猶帶瘦精神。

○秋日閒居呈趙端行

閒居觀物化﹐幾葉又飛東。淸气全歸月﹐寒聲半是風。

病多憐骨瘦﹐吟苦笑身窮。折得鄰家菊﹐還思靖節翁。

○送姚主簿歸龍溪

三考今批足﹐應無愧此心。只將零月俸﹐買得一張琴。

歸處路遊遠﹐到時冬必深。邑丞詩極好﹐閒暇可相尋。

○送蔣徳瞻節推

八百里重湖﹐長涵太古波。君山云出少﹐夢澤雨來多。

才子今方去﹐名樓必屢過。楚辭休要學﹐易得怨傷和。

○贈滕處士

識君戎馬際﹐今又十年餘。環海才安息﹐先生便隱居。

淸風三畝宅﹐白日一牀書。長是閒門掩﹐鄰僧亦不如。

○送趙明叔明府

隨行惟一琴﹐前路足幽尋。今夜維舟處﹐何村隔樹林。

鴻聲秋浦冷﹐雨气海山深。若問三年政﹐知君盡此心。

○初晴道中

初晴殘濕在﹐眾樹碧光鮮。幽鷺窺泉立﹐閒童跨犢眠。

依山知有寺﹐過水恨無船。石路是誰作﹐姓名巖上鐫。

○福州黃檗寺

天下兩黃蘗﹐此中山是眞。碑看前代刻﹐僧值故鄕人。

一宿禪房雨﹐經時客路塵。將行更瞻禮﹐十二祖師身。

○送翁應叟

逢君亦姓翁﹐莫卽是吾宗﹖遠自刺桐裏﹐來看孤嶼峯。

𨿽云相識晚﹐宛若故情濃。回首秋風路﹐閩山復幾重﹖

○處州蒼嶺

步步躡飛雲﹐初疑夢裏身。村雞數聲遠﹐山捨幾家鄰。

不雨溪長急﹐非春樹亦新。自從開此嶺﹐便有客行人。

○題武義趙提幹林亭

武陵諸勝狀﹐如列在檐前。一郭樓臺日﹐數村桑柘煙。

鳥啼春滿谷﹐秧綠水平田。中有漁樵影﹐吾詩詠不全。

○春雪

疑是梨花發﹐滿園驚乍看。不能爲臘瑞﹐空自作春寒。

遠遁營巢鵲﹐深埋吐葉蘭。從教艷陽曬﹐流去作波瀾。

○卽事

省飲不成醉﹐牢愁將柰何。晚煙雲半雜﹐春雪雨相和。

巷濕人行少﹐空寒雁叫多。憑欄思無極﹐懷古謾悲歌。

○題王法師房

應有列仙至﹐觀當靈洞安。月蘿春長夢﹐風竹暮生寒。

印下鬼神役﹐鼎交龍虎歡。尋常應緣外﹐多把異書看。

○題鮑居士

日日湖波畔﹐羣鷗相共閒。全家皆好佛﹐獨坐或看山。

曬藥嫌云在﹐畱僧帶月還。有時乘小艇﹐忽入到城間。

○哭徐璣

前時官上歸﹐感愴失靈暉。不料三年後﹐俱隨萬化非。

塔峯長入座﹐池色自臨扉。無復乘閒屐﹐觀棋訪衲衣。

○贈孫季蕃

立談飛絮中﹐相遇在吳宮。以我爲生拙﹐憐君失計同。

醉酣花落月﹐吟苦竹搖風。自作廬山記﹐幽奇欲徧窮。

○周南仲挽詞

志以古人期﹐今人焉得知。學非無用處﹐命自不逢時。

華省官如夢﹐閒居謗亦隨。喪君於此日﹐師友最相悲﹗

○寄張直翁

若向筠州去﹐惟消一日寬。又無他事阻﹐自欲訪君難。

露下秋山潔﹐鴻飛楚水寒。近詩凡幾首﹐專待寫來看。

○贈劉髙士

靈境康廬上﹐師曾此處家。今遊在京國﹐誰爲管煙霞。

覓句行逢鶴﹐持經坐對花。笑予非酒戶﹐相勸滿甌茶。

○送曹西士宰建昌

買得秋風棹﹐江行不問程。誰知書判筆﹐中有惠慈情。

舊治川僧說﹐新銜楚吏迎。名山皆在望﹐應費好詩評。

○送劉成道

客中仍送客﹐羸病若爲心。沿路萬千景﹐費君多少吟。

出門梅雨滑﹐浮棹浙河深。莫放旅愁起﹐聞蟬思舊林。

○舟行寄趙端行

離亭一分手﹐便送釣船行。𨿽是暫相別﹐那能忘此情。

花飛春已老﹐雲散晚方晴。詩句空吟得﹐無人可共評。

○送人遊天臺

暫遊行李少﹐幾日到天臺。船帶落潮發﹐月從前浦來。

花源香不斷﹐藥地綠成堆。莫學他劉阮﹐經年忘卻回。

○送徐評事赴省試

早年通法後﹐已是立朝身。更道明經好﹐須爲擢第人。

馬寒村驛暮﹐燈暖帝城春。花气多時節﹐髙門有賀賓。

○友人林居

花石與林廬﹐皆非俗者居。鋪沙爲徑軟﹐因竹夾籬疏。

畱客同家食﹐教兒誦古書。常言治生意﹐只欲似樵漁。

○送吉水包長官

不恥身爲令﹐惟存濟物心。離家春雨足﹐入境夏苗深。

吉字水初識﹐洞巖仙可尋。知君修淨化﹐白日只彈琴。

○送趙嗣勛簽書昭慶軍幕

當時一萬言﹐親擢自臨軒。況有從前例﹐難辭不次恩。

下峯云帶寺﹐震澤水浮村。多少聞名者﹐爭來識狀元。

○送周子靜桂陽教官

魁名人共說﹐直節世間聞。遠地今祟學﹐諸生久待君。

三湘鴻不到﹐五嶺路初分。閒日登臨作﹐應題贈屈文。

○京口卽事

長流當下流﹐鐵甕此爲州。前代多名迹﹐閒人欲徧遊。

夕陽波上寺﹐明月戍邊樓。一曲漁家笛﹐生予無限愁。

○贈熊煉師

松邊自掩扉﹐賣藥罷方歸。教客認仙艸﹐笑人求紫衣。

惜琴眠處放﹐玩易語時稀。見說沅砂賤﹐閒身去欲飛。

○宿寺

一宿此禪宮﹐身同落髮翁。深窗難得月﹐老屋易生風。

燈冷紗光淡﹐香殘印篆空。獨憐吟思苦﹐妨卻夢西東。

○畱別吳中諸士友

羈遊𨿽不閒﹐幽思亦相關。今日經行處﹐他宵夢寐間。

松江雲在水﹐茂苑樹成山。況復多吟客﹐令人懶欲還。

○南澗尋韓仲止不遇

樹樹有佳色﹐山蟬不住吟。掬來南澗水﹐淸若主人心。

屋上雲飛冷﹐籬根蘚積深。畱詩在巖壁﹐明日更相尋。

○送於君錫節推

歷歷渡遙城﹐仙山向赤城。同爲憶家者﹐豈不羨君行﹖

歲晚梅花白﹐天寒楚塞淸。野人詩一首﹐相送莫言輕。

○贈張韓相

暫得共論文﹐依然蹤迹分。春來若爲況﹐僻遠不相聞。

一路水兼石﹐萬重山隔云。何由比明月﹐到處可逢君。

○秋居寄西裏君

每日看山山上立﹐滿山風日又秋來。貧家歲計惟收菊﹐幽徑時常不掃苔。

新得酒方思欲試﹐舊存吟軸見還開。涼天在處淸如水﹐能賦慚無宋玉才。

○鮑使君閒居

吟樓影在湖波上﹐吟景長從望處生。疊石擬成幽嶂色﹐種松移得遠灘聲。

多諳藥品曾因病﹐卻著荷衣欲避名。聞說近來心更靜﹐案頭惟有一琴橫。

○山中

山中凡事幸相宜﹐第一紅塵免上衣。尋藥每同丹客去﹐拾薪多趁牧兒歸。

鳴泉漱石寒蒲潔﹐宿霧蒸泥早蕨肥。不柰鄰峯學禪伴﹐時時來此叩巖扉。

○行藥作

病倦令人懶欲吟﹐偶因行藥過墻陰。煙生園柳暮鴉集﹐水涸池塘秋艸侵。

有口不須談世事﹐無機惟合臥山林。西風颯颯吹毛骨﹐且看滿園花似金。

○寄南昌僧捨

突兀禪宮何代余﹐閒同衲客聽鐘漁。身如野鶴棲無定﹐愁似頑藤挽不除。

舊隱定多新長竹﹐遠交全乏近來書。鑪香碗茗晴窗下﹐數軸楞伽屢展舒。

○畱別南昌諸友

衰顏怕被靑銅見﹐病骨堪同瘦鶴羣。出久並荒幽徑菊﹐未歸長憶滿山云。

春風豈識吟人恨﹐夜雨頻於客捨聞。萬柳百花好時節﹐別君愁緒亂紛紛。

○送陳嘉父爲彭澤主簿

昔時陶令彈琴縣﹐今日君爲主簿官。地勝不嫌淸俸薄﹐政公還得眾人歡。

江分九派潮常到﹐嶽沓千峯夏亦寒。閒客欲遊遊未得﹐畫成圖軸乞予看。

○次韻葛天民

接得詩來勝接書﹐憶君情思豁然舒。卻看城裏誰家竹﹐又鎖湖邊舊住廬。

曾有退之憐賈島﹐豈無得意薦相如。欲知別後予蹤迹﹐只向此間閒釣魚。

○贈陳管轄

一拂淸風一袖云﹐紫陽容貌鶴精神。詩因道進言辭別﹐丹得師傳火候眞。

廬嶽峯前吟瀑布﹐渾儀圖上禮星辰。我來暫作閒人歇﹐多謝仙翁相訪頻。

○寄筠州張錄事

每到友朋相會地﹐未嘗一日不思君。小詩曾托鄕僧寄﹐善政因逢故客聞。

山上仙蹤丹鼎在﹐郭邊溪色市橋分。公餘若起吟遊興﹐遊處多應見白雲。

○次徐靈淵韻贈趙靈秀

一軸黃庭看不厭﹐詩囊茶器每隨身。三年在任同仙隱﹐一日還家只舊貧。

種得溪蒲生似發﹐教成野鶴舞如人。出門便是登山路﹐更要遙山翠色勻。

○西風

一處西風一處愁﹐又逢鳴雁在滄洲。芙蓉不分秋蕭索﹐斗折繁紅滿樹頭。

○雁池作

包家門外柳垂垂﹐搖蕩春風滿雁池。爲是城中最佳處﹐每經過此立多時。

○捨外早梅

行徧江村未有梅﹐一花忽向暖枝開。黃蜂何處知消息﹐便解尋香隔捨來。

○馮公嶺

亂峯千疊拂云霓﹐輻合坑崖立似梯。曾向括州州裏望﹐眾山卻是此山低。

○東陽路傍蠶婦

兩鬢樵風一面塵﹐采桑桑上露沾身。相逢卻道空辛苦﹐抽得絲來還別人。

○山雨

一夜滿林星月白﹐且無雲气亦無雷。平明忽見溪流急﹐知是他山落雨來。

○寄山人徐靈暉

只隔煙霞數里間﹐本期還往共幽閒。寧知逸羽飛相背﹐我入山來君出山。

○還家夜同趙端行分韻賦

莫怪繁霜滿鬢侵﹐半年長路幾關心。還家點檢家中物﹐依舊淸風在竹林。

○東湖行

湖水添時宿雨晴﹐野禽無處不春聲。萬株楊柳靑如昨﹐全是東風染得成。

○觀落花

才看艷蕾破春晴﹐又見飛花點點輕。縱是閒花自開落﹐東風畢竟亦無情。

○寄張季思

荊吳中隔萬山遙﹐那得相逢話寂寥。長憶梅花好時節﹐訪君船泊古楓橋。

○題東池

一池寒水綠粼粼﹐池上初梅白未勻。誰念酒旗飛動處﹐唐朝曾住作詩人。

○秋懷

不管秋天陰復晴﹐秋懷何處不淒淸。江城幾夜無佳月﹐亦有新詩對雨成。

○野望

一天秋色冷晴灣﹐無數峯巒遠近間。閒上山來看野水﹐忽於水底見靑山。

○南塘卽事

半川寒日滿村煙﹐紅樹靑林古岸邊。漁子不知何處去﹐渚禽飛落拗罾船。

○春登南昌城

獨立髙城四望低﹐望中無物不堪題。欲知春事幾深淺﹐芳艸靑靑猶未齊。

○鄕村四月

綠徧山原白滿川﹐子規聲裏雨如煙。鄕村四月閒人少﹐才了蠶桑又插田。

○悼舊呈趙紫芝

憶向城南共說詩﹐山民與我定相隨。如今獨來還獨往﹐此恨除君人不知。

○補遺

○夢回

一枕莊生夢﹐回來日未斜。自煎砂井水﹐更煮嶽僧茶。

宿雨消花气﹐驚雷長荻芽。故山滄海角﹐遙念在春華。﹝《瀛奎律髓》﹞

○泊舟龍遊

未得橋開鎖﹐去船難自由。渚禽飛入竹﹐山葉下隨流。

忽見秋風喜﹐還成早歲愁。臥聞篙子說﹐明日到衢州。

○閩中秋思

客愁無定迹﹐幾處冒風埃﹖逢得家鄕便﹐憑將信息回。

海煙蠻樹濕﹐秋雨瘴花開。舊日越王國﹐吾今身再來。

○同徐道暉﹑文淵﹑趙紫芝泛湖

相見卽相親﹐吟中得幾人﹖扁舟當夏日﹐勝賞共閒身。

山雨曾添碧﹐湖風不動塵。晚來漁唱起﹐處處藕花新。

○題周氏東山堂

城隅古謝村﹐博士艸堂存。惟見煙霞起﹐全無市井喧。

鸛來巢木杪﹐黿出戲蒲根。消得吟詩客﹐憑欄看幾番。

○贈九華李丹士

行徧東南地﹐曾看江水源。袖藏勾漏藥﹐身是老君孫。

去住云相似﹐枯榮事不論。九華峯最碧﹐相對舊柴門。

○題玉隆宮周道士自足軒

貪得無厭者﹐應難向此居。鑪中奼女藥﹐案上老君書。

花竹庭階潔﹐風煙戶牖虛。道人隨分外﹐安坐不求余。

○冬日登富覽亭

借問海潮水﹐往來何不閒。輕煙分近郭﹐積雪蓋遙山。

漁舸汀鴻外﹐僧廊島樹間。晚寒難獨立﹐吟竟小詩還。

○偶題

綠樹何稠疊﹐淸風稍羨余。枕縈云片片﹐簾透雨疏疏。

修筧通泉壑﹐殘碑出野鋤。丘陵知幾變﹐耕稼雜陶魚。

○旅泊

幾日溪篷下﹐低垂困水程。喜因山縣泊﹐略向岸汀行。

聞笛生羈思﹐看松減宦情。遙知此夜月﹐必照故山明。

○寄從善上人

數載不相見﹐師應長掩關。香煙前代寺﹐秋色五峯山。

棋進僧誰敵﹐琴余鶴共閒。幾時重過我﹐吟話此林間。

○書嶽麓宮道房

借問今行處﹐羣仙第幾家﹖晴檐鳴雪滴﹐虛砌影梅花。

香爇何年柏﹐芽煎未社茶。道人三四輩﹐相對誦南華。

○壽昌道中

淸遊從此起﹐過處必須看。背日山梅瘦﹐隨潮海鴨寒。

平途迷望闊﹐峻嶺疾行難。聽得居人說﹐今年冬又殘。

○贈葛天民

燕本昔如此﹐淸名千載垂。誰將囊米施﹐自拾束薪炊。

柳影連蓬閣﹐湖波浸竹籬。朝昏無別事﹐只是欲吟詩。

○幽居﹝《東甌詩集》《宋詩紀事》《宋詩鈔補》均作徐璣吾廬詩。按徐璣曾任官﹐不當言「本無官可棄」﹐故從《律髓》《貴耳集》作翁卷詩﹞

蓬戶掩還開﹐幽居稱不才。移松連嶠土﹐買石帶溪苔。

藥信仙方服﹐衣從古樣裁。本無官可棄﹐安用賦歸來。

○贈��先生

壠上窮年不輟耕﹐風吹糾笠自翾輕。攢眉且復看天醉﹐枵腹誰能與命爭﹖

李實於今難仲子﹐柳條何似問先生。不須遠覓王宮谷﹐雁蕩峯頭云口橫。

○尋僧

秋淨日暉暉﹐行間風滿衣。尋僧𨿽不遇﹐折得菊花歸。

○逸句

遊寺﹕分石同僧坐﹐看松見鶴來。﹝《貴耳集》﹞

失題﹕梅花處處妍。官歷春猶淺。空把月中枝。畱客看花賦詩坐。獨自捲簾樓上望。﹝梅花衲集句﹞

