

欽定四庫全書

集部四

溪集

別集類三【宋】

提要

臣等謹案溪集十二卷宋沈與求撰與求字必先徳淸人政和五年進士髙宗時官至知樞宻院事卒諡忠敏事迹具宋史本傳是集爲紹熙中其孫說所刋史稱與求歷禦史三院知無不言前後幾四百奏其言切直今所存僅十之三四類多深中時獘陳振孫書錄解題曰與求嘗奏王安石之罪大者在於取揚雄馮道當時學者惟知有安石喪亂之際甘心從僞無仗節死義之風實安石倡之此論前未之及也云云考熙寧以逮政和王蔡諸人以權勢奔走天下誅鋤善類引掖宵人其夤緣以苟富貴者本無防恥之心又安能望以名節之事其偸生賣國實積漸使然不必盡由於推奬揚雄表章馮道與求此奏亦事後推索之詞然其說主持風教振刷綱常要不可不謂之偉論也至其制誥諸篇典雅舂容亦具有唐人軌度又不徒以奏議見長矣乾隆四十六年三月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

谿集卷一

宋沈與求撰

古詩

山西行

山西健兒好身手气如車輪膽如斗十五射獵少年塲戱格黃羆同拉朽二十竄名尺籍中鐵馬追風快馳走臂弓腰箭了一生只喜論攻不論守兵符夜半出轅門將軍令肅誰敢後自誇豪傑天下無誓爲官家掃羣醜蠻夷共事古來危監軍巧落他人機黑山未靖黃河沸邊塵倐忽連紫微長驅中州斥絕已聞飲馬金明池種家猛將忠貫日發上衝冠頥指揮主辱偸生事不武壯士裂眥爭相隨東跨潼關達上國城頭夜挿將軍旗諸軍下馬拜吾父請成退舍才有期肉食謀國帝子質勒兵不動防送之壯士束手猛將死敵來侮人猶小兒明明二聖堯舜主天翻地坼徒爾爲天翻地坼徒爾爲北望血淚滂兩頥眞人中興似光武赤眉靑犢折箠笞一呼奮擊肯效死風鶴尙信驚王師嗚呼何爲背徵討紅帕【莫轄切】兜鍪半爲盜東家昨夜虜小姑西婦朝逢握刀笑錦衣玉食事奢侈翠眉紅頰資彊暴黃屋今懷旰食憂忍與豺狼活蓬藋時危宜爾悍且驕側耳試聽哀痛詔五陵佳气自蔥蔥爲雪大讐安九廟

次韻劉殿院贈錢圃翁

少日從畦丁頗悟園官理菘韭記春秋蔬食聊爾耳十年困塵埃幽事同脫屣一飽不可謀淸痩只如此仰止長城翁趣尙兩奇偉弱冠事筆耕俛仰行六紀晚以圃自娯扶鋤寄深喜柔風蔬甲怒細雨蘭芽美小摘定可供餘事不掛齒那復肯著屐而一到城市爲計一何疎行須傳髙士木茹忌太潔肉食忌太鄙安得從公遊遠傲於陵子

遊玲瓏山因訪朱氏艸堂

平生丘壑心餘事不掛目藜杖南山來要使富幽矚異哉小玲瓏蟠峙蒼弁腹修藤結懸崖飛澑響空曲伏石臥虎狀騰拏雜奔鹿砑然互吞吐側路劣容足拂拭古蘚紋字刻翳新綠標榜玲瓏名奇怪殆天屬捫蘿上絕頂坦坦類平陸俯首瞰來蹤穹然在幽谷傳聞昔逋客誅茅此營屋淸魂不可招千載想遺躅我思造物巧妙供幽人祿揮斤役山祗斵此一拳玉云牕與霧閣一一相亙屬豈無部曲眾猿鶴卽更僕豈無節旄貴松檜自張纛此事久棄置蛛絲网巖麓翩翩佳公子心古韻不俗駕言脫華簮玆焉卜幽築終日面防岏世故豈容觸指防空洞姿喜气政堪掬挾策校昔遊健步念須續亦有招隠詩薄暮不可讀

奉陪安守登膴原觀

江南多佳山駢首闖城郭緬懷在坦夷要使一見廓邦侯王事余幽致到丘壑散防占城陰含睇及民瘼愛此郊原平膴膴富耕獲飛觀儵下臨丹碧蕩霄堮野色四座浮胸次潛領略千畦云弄黃歲事初不惡鬥酒行勞農歡謠入酺醵勝地惡發揮波神覆爲虐蕭辰誰與娯一笑寄華酌落日耀旍旗輕飇漾簾幕捲白起壽公歌聲渺林薄老農止勿狂嗣歲有眞約

觀网魚

暗雨垂垂梅欲黃春山吐源春漲狂雪鱗頳尾溯流上吹濤噴浪能奔忙魚師布网名白大萬目井井連重綱聨艘絕流勢甚武遮羅初若無畱藏大魚巳得小魚棄要使遺育充陂塘鰥鮞安用誤回避鰕蟹亦復虛跳梁寧知不比綸索手欲以巧餌空滄浪

子修步屧相過屬疾不能倒屣戱贈

簿書日在手佳思挽不畱而能痛撥置時來訪淸幽古木占城陰一曲縈寒流落影挿淸泚綠防亦巳稠結亭坐蟠石傲兀忘拘囚雄談功名外俊气橫九州事故未應爾長恐坐阻修造物小兒相妒我得暫休河魚竟中潰午枕猶扶頭雙鳬飛舄聲歷歷過墻陬此興豈復淺何當起從遊試令開丈室子能問疾不

寄題淄川王景發肯構堂

深林蓺松栢不數櫟與樗坐待十畝陰等爲匠氏儲寧復知種徳責報不厭徐名令後必大善積慶有餘於焉望丰屋政可增修閭王孫世東州奕奕盈簮裾金埒通里巷珠樹連堦除賢哉景發甫爽爽眾莫如直气薄霄漢妙語鏘瓊琚定知磊落人一見懷抱攄謂我架華堂映發先人廬掲名取肯構蓋念經營初堂前植桃李堂上羅詩書桃李意取適詩書計非疎諸郎自蘭玉舌耕起菑畬吾詩以爲箴防見聨髙車

何子楚爲範明倫賦九疑石石吾不及見也讀詩可以知其防岏秀峙之狀吾累卞石爲小寒林興寄不淺用其韻並及之

峩弁千峯倚天碧上有修筠材可篴月明三弄面巉巖驚起哀猿啼峭壁兒童斵石攢靑瑤寒林蕭蕭吹墮樵坐令結習落幽夢芒鞋竹杖歸路遙覺來隻影徒相守哦子淸詩筆如口眼中何必小玲瓏仿像九疑當戶牖神丹已失大江漘誰與安期追後塵分天隔日不可到使我目斷蒼梧云

次韻題沈傳曜痩節堂

平生一字不療饑誰云穅覈能瓠肥牙簽玉筯五鼎食是中有趣非錢癡萬事顚倒絕可嗤此腹卻受將軍譏吾宗酷似騎曹掾俗物紛紜那復看眼中但有瀟灑侯髙節亭亭眞老伴山澤形容坐一臒相要檢校還丹書食薇飲水笑多事知君此計誠非疎

劉行簡見借詩稿以長句歸之

文章偏忌聲名早富貴政須門第好了知二物不相關風月膏粱兼者少劉郎天韻眞不凡飛騰宜在蓬萊島年來窮愁已到骨只有珠璣落殘稿紛紛餘子何能追定向詩壇分六纛造物小兒亦薄相浪付繁華給揮掃卻令徑坐詩人窮只與淸冷消熱惱向來狗監非同邑渇盡文園尙傭保九原千古忽可作如君自是不枯槁茅齋夜誦誰得聞咄咄空能訴穹昊請君更作升天行勿使貧人彊知寶

送章文虎秀才歸荊南

我生本吳儂搦筆追楚些佳人脫塵屣幽韻恥獨和君家楚江湄詞語亦頓挫學海富探討渠數百紙過春風歸鳳城櫑具恰解防此地初識君細語輒三賀冉冉歲巳遒雲山憶髙臥翩然理歸裝餘事等棄唾文圍久堅壁定恐一戰破行矣儻復來憑將楚詞課

次韻曾守懷玲瓏山

泉石有膏肓料理費和緩風埃客子遊夢想略相半端如饜羊酪投匕念鄕饌懷哉小玲瓏舊賞記酣宴玉女下云牕輕我年未冠誅茅老三間此意已懸斷少須艸堂資兩足那可絆謝公愛東山自結尋幽伴詩筒忽相先紙價豈容賤流傳從使君感此歸思亂擷蘭躡危根潄石俯長磵野性等麋鹿百嗜寧食薦攬衣中夜興測漏疾流盼扃步愧駑筋卑飛傷短翰正使屐齒折未救斧柯爛時節脫復䢐遲莫空浩嘆何當脂下澤去路郁交貫

何亨老築堂裏第榜曰安虛蓋取司馬子微不受外不逐外之說屬某賦詩以見意云

幻境如羣狙喜怒名實憐渠千刼迷墮此一念失世路波濤翻時事風雨疾胡爲隨物遷坐此方寸窒使君超世姿軒裳起儒術神交赤城仙妙解窮隠密向來心泰然初不計升黜危堂榜新顏要以名自律牕扉敞深明空華亂初日變滅驚須防蔽虧隔纎悉了知內觀融天光發虛室山林猿鶴儔廊廟鵷鸞匹靜躁塗或殊出處心本一淸都五城開眞仙羅輔弼行矣朝紫皇啟沃造前膝功名戱劇成志願談笑畢它年容買鄰儻不傲蓬蓽

次韻何子楚食櫻桃

輕衫駿馬飛彈丸上林花開紛繡團禦廚賜筍未解籜山櫻亦復登金盤【櫻筍廚事見秦中歲時記】宗廟薦新勤玉路凡果紛紛不論數風淸日美雨絲収朱實烘春燃綠樹筠籠采擷價萬錢北人羊酪雅所便自從燕罷曲江曲【故事進士賜櫻桃宴】五湖十載身回旋已作孤蓬任流轉萬顆徒勞野人獻故無淸夢大明宮醉倚酡顏浮玉盌

擬古

日月雙髙懸朝昬自升沈有如轉轆轤引絙環相尋而我生其間所閱幾古今爾來三十年又作裘氏吟眠飯寄編簡此身疑白蟫皇皇走四方誰是眞知音語欲離舌本退縮翻如瘖涉世聊爾耳依阿亦何心托質旣巳迂自謂百鏈金恥作渭水鉤寧爲太阿鐔用捨安所之齒髮忽已侵日月不我畱潸然涕盈襟

次韻黃子虛同飲葛次顏家釀玉友

先生早年忘掃白嬾飯靑精借顏色獨余驩伯爲友朋熟不暇篘巾自瀝何須引泉連百井飲若長虹太豪猛細斟玉筯滑無聲酌我應憐官獨泠奇篇更冩陟釐黃逼人心地生淸涼了知二事盡家法眼饞徑索銀瓶嘗我老華池少滋液年來愛酒如偸蜜陶然一醉樂未央此外要知俱長物相期徑造君勿違坐得名勝從忘歸公侯似聞勌設醴穆生正恐同分攜

次韻李元叔田邦鎭唱酬之什

李侯少年眞自喜収名擬擅東南美大科異等不作難堂堂奏賦明光裏眼看斗粟飽侏儒空腸殷雷歸著書胸中未減食牛气出手一擲當成盧只今聊問復何如【李比入館】要辧蟫蠧資軒渠刺頭文字亦瑣碎澤吻快意回焦枯

大雅寂寥誰發喜逆折波瀾須子美晚分一派大江西約束曹劉歸句裏武安耳孫有臞儒載行無多一束書蹇驢破帽踏城市腰間蒯維鳴湛盧叫閽自薦久未偶淮南叢桂猶關渠雕鑴戱出鄕學余掩面笑餘詩井枯

讀成士瑴詩卷和其書事一章

長年賦子虛狗監絕同裏桮水聊自酬博此一笑喜副墨粲我前頓使百廢起朱弦渺遺音愼勿娛俗耳論交儻自今相從期暮齒

錢塘賦水母

疾風吹雨回江城艣牙嘔啞潮欲平客居喜無人事攖相與環坐臨前楹眼中水怪狀莫名出沒沙觜如浮罌復如緇笠絕兩纓渾沌七竅俱未形塊然背負羣鰕行嗟其巧以怪自呈凝目視相將迎老漁旁睨笑發聲曰此水母官何驚江流如奔絕滄瀛潮汐往來月爲程藏納眾污無滿盈浮埃沈滓混九淸結成此物宜昏盲使鰕導迷作雙睛乃能接迹蚌與蟶亦猶巨蛩二體並離則無目爲光精江天八月霜葉鳴罟師得鰕供水徵水母棄擲羅縱橫試令収拾輸庖丁絳礬収涎體紆縈飛刀鏤切武火烹花甆飣餖粲白英不殊冰盤堆水晶稻醯韲寒芼香橙入齒已復能解酲遣漁止矣勿復評嗟哉此性愚不更定矜故態招三彭且摩枵腹甘藜羮泛舟村落阻風不能少進而菱梢芡觜繚舷上下篙人病之

艇子掠岸行水痩不濡尾狂飇振疎篷獵獵鳴兩耳十篙八九褪逆勢何乃爾野芡伺吾間回梢哆利觜亦有芰浮角一一肆輕鄙初欲事幽尋解防出疎葦乘流覓淸淺濯纓助深喜事有大不然移頃未離咫安得望蓬萊巨艦破潮起徵帆駕長風一日三萬里

夜坐感事

沈沈夜气歸虛堂閉深寂孤燈灺餘花寒霤韻殘滴醖釀萬斛愁感槪一人敵何當棄短檠陰山叱鳴鏑

戊申初寒偶作

去年十月冬猶溫單衣曉出錢塘門攜孥僅脫餓虎口更吟楚些招驚魂兒女爭從亂離苦咿啞繞膝多語言舟行畏塗侵夜泊孤燈明滅何處村蕭蕭細雨疎葦響風力漸搖枯栁根失聲號寒泣龍具促櫂傍險爭前奔還家依然四壁立故衾敗絮那忍論無衣豈暇具裘褐海圖坼裂波濤翻天公戱人亦太虐雪花徑尺連上元今年十月事羈宦兩腳如舊身幸存紙牕寂歷風竹嘯古木中夜號空園旅人不眠毛骨冷撫事念往多煩寃吾儕小人不論數豺狼滿目哀王孫似聞易水寒墮指北望大漠煙雲昏安得壯士馭八駿沙虫猿鶴俱騰騫歸歟莫如中土樂天子孝友朝廷尊坐令鐵衣掃蟣虱四海挾纊懷君恩

十里巖石壁

巨靈手擘靑瑤璞平削無痕看斧鑿六丁取將天路遙雷電収威半空落至今崒嵂橫道旁絕壁萬仞靑茫茫倚天屹立不可近下視培塿如羣羊蘚花斕斑風雨潰藤梢夭矯蛟龍戱中開微竇走鳴泉白虹吞吐涵秋气泉流萬古潭水深山寒無風郁沈沈下田納納禾稼茂發源沾漑初何心峭直誰令據當路松柏蕭森半煙霧猶恐夜深魑魅驚更遣山靈謹呵防

夜書山驛

天寒夜向闌月出山更靜風露搖靑空萬象光耿耿啼螿泣幽艸賓鴻度前嶺歸來坐孤牕松竹舞淸影

績溪寨口

靑嶂挿天塹白水翻地軸回環壯哉縣不許飛鳥觸往年羽書馳盜發淸溪曲先聲雜妖幻餘黨萃符祝控攘最旁近被害良慘毒聚落燼煙空生齒塗炭酷豈無山川險防有法令束百年不用武駢領甘此辱至今風雨夜猶聞鬼羣哭遺俗感舊憤禦盜勇气足大兒佩刀劍小兒利鋒鏃老翁筋力衰奮挺怒張目營寨人自戍不待官期促矧今殺气橫灑涕國步蹙豺狼據道路虎兕出林谷儻持復讎心公戰圖報國

聞招冦

緑林煽余習無乃國計左誨盜爵秩崇納叛金繒夥戢姦在斧鉞賞誘詎云可萌芽緩誅鋤猖披費結裹戰多數招安奚用腰箭笴悍兵昔已然黠將近亦頗昌言假報國湼面刺投火豺狼奮哮噬蠭蠆利掀簸橫行入通邑焚掠窮委瑣況聞南陵寇執事初意惰出沒勢已張翦滅計未果宣城俯百里千室盡奔嚲王事吾有程馬頭戴印顆叱馭疾其驅語言紛炙輠何當說羆貅一洗根本禍

寧國道中

山石犖確行路難山風蕭蕭吹早寒十步九歇僕馬瘁兔蹊鳥道窮躋攀崖谷空籠瀑泉走碎玉零亂飛前灘石堤捍水幾百級落處疑有蛟龍盤兩山之側開畝石罅著鋤那得寛前村後村煙火冷土墻茅蓋常掩關我行不知記近遠官遊歲晚良自嘆豈如家家一飽外雞豚社酒相追歡那知亦有簡書畏裏胥剝啄驚衰顏

夜宿千秋嶺下田家

陰壑來悲風薄莫吹急雨冥冥攬寒色咫尺暗山路茅檐兩三家曲澗縈竹塢停車且問訊欲止此何許老翁行步弱扶杖倚門戶問我官何忙野宿今無所向夜號狐貍深林嘯豺虎甘心在擇肉闖首輒慿怒駕言往何之一榻翁敢拒延我傍中堂慇懃慰良苦解衣土銼旁支枕憩行旅昏然飽安眼境寂絕猜怖雞聲報明發徵車犯寒去呼燈別老翁鼻息方栩栩

溪上見梅

晴溪漲淥如陰苔晴山挿影相低回畫船疊鼓順流下波光浩蕩徵帆開灘縈岸繚柂牙轉水石相激如奔雷須防已復過絕壁歸路漸近嚴陵臺山重溪復境彌迥暗香忽自空中來日斜正見叢棘外炯炯疎片飄寒梅槎牙一種獨愁絕含情不語明巖隈淩波疑是水仙出縞衣素質行徘徊下窺淸淺一笑粲坐使凡卉俱塵埃山谷之儒已臞甚腸鶴骨世所咍相逢頓覺百憂釋不嫁春風誰與媒舟行易遠空回首角聲吹夢心悠哉

次韻張仲宗感事

諸侯救周衰能事存筆削後學競專門膚引迷注腳寧知懼賊亂誅意未爲虐上皇志包荒大度示恢廓誤墮敵計中九廟施箭鑿將臣擁彊兵首防事前卻專雄懷顧望散黨失歸著坐令兩宮車北轅狩沙漠天王紹絕統憤此國勢弱嘗膽復大讎此意良不薄向來督眞姦國典猶闊略羣公爭防前循習久彌確黃屋泛滄溟黔首寄矰繳世無管夷吾老眼雙淚閣何當誅賞行浩嘆成嗢噱曜靈還中天冰雪自銷鑠

次韻允迪祕監同年所寄防稽唱酬之什

秋鴻度寥廓天逺勞目送燕雀各有謀墮此朝餔供平生江海遊往事恍如夢簮裳彊結裹翰墨困嘲弄一官冗不治匹馬旁無從迷行落小劫直意識大洞似聞脯麒麟頗欲翳鸞鳳眼無行祕書此語誰與共貧知世路艱老覺交情重功名等戱劇射覆偶微中龍媒駕皷車欵段朱絲鞚南遊探禹穴聊得登覧縱時危要奇防塗窮勿長慟相期論少卑材大古難用

鄭維心約趙安道中大家兄次律學士及僕探梅城山乘月泛舟而歸

窮居不厭車馬絕委巷衡門常晝閉朝來剝啄誰過予倒屣逢迎走驚蹶裏中勝士眞可人爲憶寒梅耿殘雪招呼聞早探幽芳平溪徑遣扁舟截西山佳處云塢深松竹蕭森迷洞穴上方小閣鏁空明開牕下見千山列畫手無人貌平逺野闊天多供一瞥冰花只作小寒枝拄杖不辭穿巀嶭野僧省事畏客狂攀援自向南枝折疎香低入坐中來骨冷肌淸伴髙潔襟期況有公子賢伯也雄豪負奇節手拈凍蘂薦深桮妙語瑯瑯契禪悅人間此防不多有忍放杯空成小別歸來懷抱與誰論一櫂翻然載明月

臘月二十六夜大雪投曉霽色恍然鳥語啁啾便有春意感而賦之

黃昏雪打牕夜雨破幽夢晨光逗檐花霽色晃池凍老木驚向榮好鳥發微哢艸根露纎芒虫聲試羣哄空畦土勻酥側澗泉流湩臘盡殺气衰春歸生理共人情自多端天意皆曲中懸知造物公未厭萌區眾艱難重時節俯仰疲迎送心閒數造化骨寒遭鬼弄那驚梅栁新但飽藜藿供行須過田家泥飲空社甕

次韻葛魯卿送示近作一通二首

八騶盡屏如縈防微步招尋老賓客離離艸色亂溝塍腳底春風隨蠟屐蟄龍昨夜起洄潭忽雷閃電飛千巖朝來遺珠落懷袖復見國風歌二南公洗膏肓砭傳癖詞伯儒宗蚤揚歷詩成聊復貯錦囊副在久應藏石室只今漂泊客煙村髙哦七字哀王孫有如此言公不食東山那得畱安石【公詩慨然有濟世之志】

君侯胸次多籌防歲晚翻爲江海客小隠方營一把茅【公詩爲結屋景山而作】幽尋定費幾兩屐公心落月印寒潭出濟巨川歸築巖追還正始遊戱事聊爲風騷作指南我有幽憂如酒癖起誦君詩春寂歷天公下取气淩雲神物防持光滿室老矣懷歸葑上村倚公佳句譜桐孫須公拯危紓旰食快冩車攻刋樂石

葛魯卿再和復用前韻奉酬

上謁軍門冝杖防誰爲兵家分主客猛將翻乘下瀨船幽人退整登山屐山泉聞似百花潭山曲盤回十里巖丘壑防龍人太息那將防徑比終南吾邦舊事論三癖【見劉夢得與湖州崔員外詩】佳處還堪記遊歷深譏表餌誤朝廷急贊烝嘗安廟室避地來居水繞村鳬鷖哺子竹生孫苜蓿堆盤從野食人愛當年二千石

平生自媿無奇防魔去徑須呼逐客兀身聊欲避風塵作意何能分履屐驚魚畏网伏深潭窮猿失木號重巖殺气漲天消息斷但想滄海浮東南囊無一錢誚錢癖鮭菜醒人今齒歷忍言走馬過章臺空駭祝雞余土室傖父嗔儂語帶村錦心繡口拜天孫端爲遠謀箴肉食誰能饒舌攻牢石

葛魯卿再和復用前韻奉酬

聞公卜居問防隠屏畏人呼重客閒招溪友鐵頭航戱躡鄰娃金齒屐捨旁修木防風潭坐有郎君掣電巖已將此段慰偪仄更爲岑參來巷南細說當年陳類癖【類辟顏釋爲癖】伏閤忿爭書日曆國醫袖手藥籠空掛壁猶餘弓矢室吾州萬落與千村以葛名兒浸及孫刲羊擊豕作寒食定恐酌公忘斗石

小檻觀魚呼防防來伴漁蠻作逋客風回別浦有飛帆雨濕斷堤無響屐夢回春到放潭潭上雜花開石巖十椽老屋煙燼滅越鳥無日忘巢南空說花驄酬馬癖豈有過都如塊歷出門咫尺行路難只辦蒼黃問家室皷聲動何處村爭挽神器歸王孫今者不樂憤忘食奮臂擬關弓五石

奉題思上人妙峯堂

上人遊四方雲水渺長道一言契深心百法從此了十年歸故山不踏山前艸經營妙峯堂想象徳云老閉關習跏趺宴坐兀枯槁混迹𨿽寰中寄意已塵表深枝奼巖花雅音喧谷鳥翠竹伴幽禪白蓮敷眾好山空有雲歸地淨無塵掃回觀第一義湛湛孤月皎法門有等差問訊今誰曉躍身寶樓閣此堂終褊小

維心方刋正三國史某以精筆遺之防餉大篇爲謝气格渾然三復感嘆漫依元韻奉和蕪陋增愧

諸豪雄誇劍芒銛毛錐斂避收餘尖櫝間黯黮渇銅雀案上爬沙枯玉蟾學堂山人有遺裔筆力大可千人兼掉頭不肯書柿葉酒酣起舞怒奮髯十里歸坐溪口屋傲視冠冕猶髠箝艸艸聖聊戱耳如醫識藥信手拈邇來直筆到三國去取法度何森嚴眼中靑白世矜異皮裏陽秋誰顧瞻更憐中書今且老雞毛葦管爭出奩懸知入手便獰劣那復助子窮幽潛我持妙頴急送似標題珍重存華籖勢如執法貴心正俗病要以此語砭揮掃定見龍蛇走防繹何憚歲月淹須知筆意似人意柔順未必非凶憸

長樂梁世則爲餘言林氏達觀樓橫海嶠天下奇景也索詩爲賦一章

老眼紛世故百嗜了若遺忽聞佳山水未到神已馳迢迢古長樂山水天下奇中有隠君於少讀升天詞玆遊不可遂樓居在厜防要欲盡一覧吞滅海嶠姿想當宴坐久遠意渺莫追定見月嶺墮洪瀾浴朝曦蓬萊蔚相向拍手招安期秀色故可餐卻粒到玉芝何當往從遊下視培塿卑

和張仲宗送柯田山人歸隠

我家洄潭上卜鄰左顧中有隠君子孤風邈難追玩世逐虎鬼祈年訊蛇醫籬根縣瓠壺蔓野紛翠帷客至勿遽迎借問來者誰

窮巷車馬絕杖屨得往來老儂起招呼情話眞樂哉意行忘早宴佳處首重回月出一犬吠柴門風爲開收還四方事老子良足哀

誰爲雙眼靑自失兩鬢黑溪山招客子占勝淸涼國古人如可作晚歲意何及是中但可飲愼勿忘酒徳酒酣動長忿驚問兵誰勒

往年城下盟殺气橫九有脫身敵中來親戚驚老醜抗言半渡擊失計推禍首誰能返秦璧爭欲仇魯酒著鞭空浪忙好語得雞口

有弟在一方丹臆危涕橫念言還鄕夢遙夜懷紫荊忽興攬衣坐孤燈耿靑熒雁奴信何功捫心愧鴻冥棄置復棄置終尋白鷗盟

鄭維心用張仲宗韻見贈復次其韻奉酬

幽人臥南牕支牀伏穹白墮意冥契黃庭心暗追身閒有餘適國病何當醫此事姑棄置溪光掛屏帷顧影或自笑問言子從誰

少日功名心偃蹇挽不來雄豪本戱耳靜樂眞賢哉畏事口三緘憂時腸九回無客榻長掛有懷尊自開酒酣气如雲髙哦追八哀

胸中飽世故了了分白黑十年客異縣中夜夢鄕國買鄰枕寒溪此計吾猶及大恐歲星惡翻令銷福徳不如早移文徑效山庭勒

浮名等浮雲過眼亦何有誰能學東鄰深顰不知醜朔風吹飛霜素色侵皓首幽憂無與娛萬事付杯酒客來勿多談要使耳如口

江濤故洶湧敵騎猶縱橫健兒委戌甲老農持棘荊去年戰爭地白骨堆晶熒機權失猶豫理數歸杳防誰如管夷吾九合先同盟

次韻葉左丞見寄

先生少英發身爲國元玉堂動敏翰諸老嘆莫追向來三折肱舉世推良醫小試經綸才艱難佐籌帷憂時儻失聲捨我今其誰

巖棲分麾去鼎食羞嗟來憂樂有大者得喪良小哉霣心驚地坼攬涕祈天回願言國步肅追理邊隙開潔身未足道王孫眞可哀

幻緣東卽西妄境白成黒那於土偶間平地見佛國雲山樂未央歲月嗟何及恩讎一快意聲利多慙徳名成復逃名翻恐鐘鼎勒

胸中浩無垠富貴公自有厭居廊廟榮戱習村野醜荒山披石林它年齊峴首殺雞侑晨炊炰羔行社酒此樂應獨知世味難可口

仗馬失芻豆那顧一榻橫小兒衣挾楮老妻釵墮荊心事獨炯炯眼力雙熒熒君恩未報償浩歌托沈冥上天不難知誰能訊背盟

希顏提舉愽士謁葉公左丞於石林公遺之詩屬余次韻

劉侯磊落人中傑半生塵土略如我酒酣气與天低昻長笑拘儒費膏火虺隤一馬上髙崗怪來喜色猶揚揚探得驪珠攜滿袖明月掛空無價償

夾竹桃花

搖搖兒女花挺挺君子操一見適相逢綢繆結深好妾容似桃蕚郎心如竹枝桃花有時謝竹枝無時衰春園灼灼自顏色願言歲晚長相隨

蠶

吳桑成緑陰吳蠶盈翠箔闔門障風雨荒祠動村落千絲爲衣被一繭自纒縛殺身以成仁此計殊不惡

松下追涼

佳哉十八公凜凜廊廟具大匠偶未収蒼髯郁如許根盤曲磵幽勢宅層崖阻淸風自掃門當伏不受暑顧我蕭散姿本是山中侶出逢畏日長隻影無地去偸閒蕭寺遊淸陰直修廡神交先浩茫徑造不我拒鬥酒起自行開懷爲延佇寒綠浸杯盤勁气逼牙輔語巳心地涼外熱寧足禦公家綠骨蛇千歲穴深土何當供晨餐散我腰腳僂它年聽颼飅危冠掛神虎此意亦大奇勿與夏虫語

谿集卷一

欽定四庫全書

谿集卷二

宋沈與求撰

律詩

呈唐子明同年

饑來驅我出蓬蒿鬢影鬖鬖舞二毛黃甲浮名誇俗子白丁結習數吾曹老盆貯酒心猶健嬾架拋書趣亦髙萬事含糊自堪樂不須持板念徒勞

攝尉歸安呈江嘉

無地誅鋤一束茅淸吟端作反離騷奔波且復同香尉蕭散還須似馬曹名下迹公初定價暗中索我便矜豪文章論世寧論晚肯慕羣飛輒仰髙

小雨

小雨亷纎未肯晴勒回花信待淸明冷官何預芳菲事空聽春禽作意鳴

淸明日晚晴

正好園林借落英細風吹雨濕淸明墻陰艸色休無賴自有鳴鳩解喚晴

舟過荻塘

野航春入荻芽塘遠意相傳接渺茫落日一篙桃葉浪薫風十里藕花香河回遽失靑山曲菱老難容碧艸芳村北村南歌自答懸知歲事到金穰

夏日書事

洗竹明新牖疏泉理廢池破礱炊玉粒釣鯽鱠銀絲假寐拋書帙蠲煩泥酒巵空餘八角扇嬾惰不能持

秋日戱呈蔣達可檢討

西風摵摵舞庭槐沈李浮事益乖不飲竟逃官長罵長年惟厭太常齋已看簾幕辭歸鷰猶訝池塘沸亂蛙坐想臞仙遙集處應頽醉玉泥金釵

同官用僕秋日詩韻述懷因復和之

荷鍤相隨死便埋達人於世豈長乖囊錢擬定文章價瓢飲聊甘祭祀齋兒輩那知羣野鶴我曹寧復問官蛙何如細瀹烹茶鼎日向松陰爇亂釵

從劉殿院借書

骨寒冝伴列仙臞欲喜依劉計未疎自昔暗中人易記到今名下士非虛欲從給事論奇字擬向中郎得異書願借牙籖三萬軸爲公一一辧蟫魚

過徐氏莊居

只著南冠不著纓掉頭防我問功名數椽茅屋有時漏一墢野田無具耕酒地定能容勝踐墨畦終擬過平生扣舷歸去蒹葭閙後夜相思看月明

與道按田至湖山有詩凡九章次其韻

行盡郊原指掌平亂峯爭聳髻鬟靑山家不識髙軒過驚走兒童戶半扃

右防天平山

瓦皷喧喧殢土龍紙錢零亂野祠中誰能向此分餘瀝潤澤焦枯不計功

右白雲泉

出郭有餘適到山無限淸野泉依井落古剎並湖成水鳥閒中趣風松意外聲問僧知此觀身世若爲輕

右題靈源寺

風埃滿眼作淒涼招隠空山此計長只恐誤隨云出岫不如專以醉爲鄕

右云隱軒

仙去遺蹤亦漫畱羽旗那復肯來遊欲知洞府煙霞邃漠漠蒼崖面橘州

右題林屋洞口

聞道藤蘿一一攀要窮佳處識湖山靑琳宮闕當西崦應費巾車數往還

右題靈祐觀

山脊層壇古松根曲徑微衣冠久已化殿閣自相輝喬木交加合閒雲自在飛無端雪髯老猶效鶴重歸【山有一老人俗號毛公】

右毛公壇觀

我欲關誰能供逋客相將持防囊珠露滿蒼柏

右題上眞宮

湖光奕奕洗浮埃古寺重門相對開獻供只慿山鬼去問禪時有野僧來老農借釡爭炊荇痩鶴翻堦自啄苔令尹定能占歲事爲捐逋賦小徘徊

右題華山寺

過徐氏郊居

林梢渺渺墮斜暉剝啄還來扣隠扉門巷劣容居士屩塵埃不到野人衣恰當夜甑黃粱熟盛供春山紫蕨肥侍坐無人只山月兩翁相對自忘機

到吳

三載故鄕別歸帆恰到吳食寒新火換天闊斷雲孤酒市仍依岸漁村遠帶湖碧山千萬疊翻憶夢﨑嶇

感事

鬢毛端欲攺歲月竟相侵薄宦顏難彊窮塗感易深舊交多得路古道罕知音吾事政如此飄零違寸心

旦日趨府

紫簫吹夢斷起視斗闌干痩馬踏殘月單衣中薄寒錦囊那復佩革帶頓成寛浪逐官曹底更題敢自安

次韻秀守苗郎中喜雨

旍斾傳呼起伏龍雨翻枯澤已全通招呼急吹添秋思袪逐驕陽助歲功蝝子有知先避境【鄰境多旱蝗】葑根無著盡浮空老農自笑豚蹄祝恵政流行盍屢丰

次韻盧憲小雨

狂風初作惡小雨似知時破睡心長折呼愁眼易饑勃姑穿渡急鴉舅出林遲【土人以勃姑雨鴉舅晴】春事今如此幽尋有底期

雨不止

已看城郭半浮楂水戽聨翩接渚涯天意若知民意切停鞭且止阿香車

新春書事

早歲今逢上苑春蹇驢朝踏落花塵只今嬾問芳菲事桞眼相看也笑人

次韻盧憲春意

少陵花惱便顚狂天與多情付此郎宿露園林鶯舌亂暖風庭院蜜脾香閒愁幾欲縈春事幽怨還能入醉鄕應斷玉樓雙望眼便須催促理歸檣

淸明

杏火燒空潑眼明遊人蕩槳綠蕪城山歌慣習吳歈調水戱終含楚些聲艸滿池塘春漲淺鷰歸簾幕午風輕踏靑舊約誰能問已喜年來粥有餳

報中有盛年休官者感而賦詩

中都如海士如鱗乘鴈雙鳬亦見馴林下已無長往客江頭誰伴獨醒人因循儻使能成事彊健何須便乞身但喜髙風激頽俗要令鐘漏一畨新

有懷山中

可柰風埃老客遊故山歸思日悠悠軒裳結裹非吾事野性從來在一丘

冠捲塵埃亦漫彈勒移終復愧家山它年猿鶴應相笑勌羽卑飛久未還

次韻宏父喜雨

黃壠初看捲麥禾老農還復厭晴多四郊戽尾開新瀆一雨苗根長舊科已發政聲歸召杜更驚詩律鬭陰何王孫欲識田家樂水亂溝塍涉可過

行簡以曽守韻見貽復和一篇

續經無復補嘉禾老去忘懷及見多摘尾簿書寧問署防頭章句僅成科求田下澤吾行且招隠空山子謂何【行簡有早晚故山歸種秫之句】千萬買鄰眞左計一丘端約老相過申應時以圖尋山圖所載湖之西溪也爲作二絕句

王維買宅先成畫申子尋山亦載圖它日眞能營小築此山佳處著儂無

故國山川眞可老十年塵土負歸期而今更笑申夫子似我平生費夢思

客至具餉庖中止有豚肝客不食

三九家風故自寒朝來饌客到豚肝不須凖擬供塗竈口腹那能累長官

次律兄持節燕山且調兩河兵賦喜而作詩

伯也吾宗秀心期萬里侯燕民方築郡漢使果鳴騶更借牙籌計聊寛玉座憂平生揮翰手此意莫淹畱中年情緒惡逺別信音疎聞道陰山路貪迎使者車騎羊厭鳴鏑佩犢欲扶鋤願上螭頭奏煩苛一切除

喜次律兄見過

大艑橫江許暫畱一樽相屬話牢愁封胡羯末名終在許史金張迹浪投遵陸漸看鴻鴈集在原當記鴒求它年防有相從樂泛宅浮家萬事休

倦夜

獨坐苦無賴開軒懷抱空徘佪簾上月淅瀝竹間風淸影迷篝火哀音咽砌虫怪來寒次骨霜气已冥蒙單顏徒以盜失邑被譴赦令復官喜而有詩次其韻

千里風雷起放臣反騷端欲陋靈均宦情遽逐鵬程遠喜气猶驚鵲語新它日鐘魚應落夢【顏徒寓僧捨】半生塵土未酬身防須更整靑雲步往事當令問水濱

土人臘蛙見餉爲作此詩

此族知何族生涯一廢池似能矜喜怒那復辧官私暑雨浮萍閙秋風牡菊遲肯嫌同臘防小嚼爲紛披

送別

老覺交情重貧知世路髙相看心已折此別夢應勞未用脂長轂須聽詠大刀平生故人意能費幾綈袍莊於經解官作二詩道別有江湖蓑笠之句次其韻兼敍離索

雨餘千里見秋毫綠漲西陂湧浪濤桂楫蘭舟驚送別鸞箆象齒記分曹官遊莫漫嗟流落人事方將困驛騷亦欲江湖理煙艇不知何處可容篙

自許論交絕比周向來傾蓋喜同流俗間久矣無靑白客裏終然有去畱能事要須槃礡臝廋詞何必畔牢愁看君躍馬章臺道肯爲滄波夢棹謳

秉元以按田至村落有詩次其韻

竹屍連村閉官何此榜舟蒿萊半殘壠風露溢淸愁試爲歌田畯那知餞蓐収老盆如見領應作小遲畱

巖桂

小軒巖桂露香幹秋蘂扶疎碧玉寒章句那能如許樣夜深渾作月中看

次韻行簡北城登眺述懷

東觀無人數伏防一臞塵土獨淒然髙情自欲侵天半淸夢何由到日邊顧我書空嗟咄咄知君捫腹笑便便登髙懷遠無窮意故合舂容賦大篇

行簡釋奠學官登北城眺覧有詩嘗次其韻再和二章

奠幣儒宮已告虔城樓遠想獨悠然陰陰古木回潭外渺渺平蕪落照邊野色向人聊嫵媚笻枝入手自輕便興來不暇尋思嬾酒後狂歌定幾篇

當年蠟鳳識僧防晚歲相從意惘然更笑豎儒多敗事稍聞上郡已開邊酒醪窮巷誰能載簡牘平生自不便風月兩溪眞可老待収功業付詩篇

曾守置酒月波樓以張倅至有詩命坐客同賦

詞語平生故自蕪登髙重愧賦成初諸君此處識老子右衞向來煩長輿波上旌旗飛退鷁樓前歌管出金魚回欄後夜同延月直下方池可更疏【金魚池沮洳久矣】

夜坐

娟娟微月小牕東竹裏寒聲嘯夕風孤客坐來驚歲晚推愁不去酒杯空

虛堂夜寂自神淸更僕無端倦觸屏多謝短檠隨我老更溫檀火校黃庭

曽守疾目以治法與之有詩見貽次其韻

聞道牙籖檢校頻昏花錯莫亂驚塵未須止酒妨投轄便可捐書當徙薪肘後有方餘幾所眼中無障更何人須公舊觀神明復凖擬花前一笑春

次韻曾守立春席上七絕句

澤國春歸早連門競築臺夜來風力峭疎片半飄梅曉凍穿流急晨光照火新四郊和气合歌吹待班春花光浮翦勝酒色動雕觴欲識邦侯喜眉間照席黃跨臘才更歲經宵並是春黃堂淸訟缿欲助發生仁日應東風轉春隨北斗回不須鄒子律餘暖到寒荄曉卜農祥正遙知歲事丰小桃如有意欲吐故時紅曲席紛羅綺中腔度管絲歡聲連萬井一一擁春祺

月波樓

突兀晴樓壓郡城樓前波面縠紋生何人合作佳從事來伴胡牀看月明

防景亭

栁株髙下隔桃蹊萬頃煙波似渼陂畫手無人貌平遠小亭風冷立移時

次韻楊縣丞見寄

雙瞳炯炯四筵傾少日才堪賦兩京花縣署曹聊試可鱣堂傳徳尙流淸橫琴勿冩峩峩志引水當令防防鳴後夜扁舟同泛月野田端見綠蕪平【楊問余歸】

次曾宏父韻

小雨經旬戶不開隔墻靑子滿江梅幽禽葉底如相識睥睨空庭欲下來

三楚浮魂不可招夢遊赤壁夜停橈朝來快讀黃州賦猶喜周郎得小喬

微官似有不如無老去因循負壯圖但得誅茅三畝宅世緣端欲付軒渠

未用欣然念可人世間那有白頭新出門更復推蔥麥笑殺扶風井大春

曾宏父作詩別行簡索僕同賦

俗間忘勝踐客裏度春愁拄頰眞狂計焦頭乏遠謀剛疎徒自許徳怨浪相求奏乏三千牘詩慙一百籌豈能資宦達端合辦歸休遣興鵝兒酒銷魂燕子樓枯笻靑艸渡老屋白蘋洲此意無窮樂今懷未滿憂轉喉寧問諱繞指叵思柔二妙看騰踏頻年嘆滯畱花時閉深院【行簡移病經旬】雲際渺輕舟【宏父將以使事至湖】應念騎曹掾平生信謬悠

曾宏父將往霅川見內相葉公以詩爲別次其韻以自見

客裏思家且罷休無聊懷抱不禁愁鰣魚苦筍過百六又到一年春盡頭

腸斷故園春到時澆花日日繞芳蹊而今夢逐東風去小榼深杯手自攜

兩溪以南無數山興來徑造無時闌空餘日蠟幾兩屐日暮云深天小寒

隔溪花栁自無賴煙淡風微惱殺人走向西家覓酒伴芒鞋竹杖去尋春

墻根啁啾百鳥閙最愛乳鳩來喚晴日永春閒深院落渠能便當管弦聲

揚舲送子下苕霅系纜沙頭多栁株十載風埃老行客不知鷗鳥記人無

前溪溪頭玉色魚羊酪豈可比鮮腴江黃防中有勝處健步走置煩長須

野店山茶亦可口試敲松火煮石泉相逢故人如問訊但道老去多煩煎

翰林胸中浩千古筆頭戱作江海潮子行造膝可問法門前煙浪拍溪橋

邦侯言語妙天下學海故自吞百川傳杯擊鉢盡具眼醉中莫漫思逃禪

舟中卽事

逗帆風借力入坐水浮光村落知多少郵亭自短長跳魚吹暗浪浴鷺耿殘陽又是吾廬遠相看思渺茫

舟過北塘

嫋嫋輕颸動娟娟佳月升岸回雙樹暗村遠一燈明過鴈參差影跳魚撥刺聲停橈且勿去吾意不勝淸

羞墓【朱買臣妻墓在嘉禾北塘】

富貴因人徳未酬繡衣歸去竟何求荒墳三尺斜陽裏千古徒增女子羞

舟次吳淞江

棹發鱸鄕晚頻經桂子秋嬾投靑玉案政敝黑貂裘水落喧漁市云微辧橘洲五湖煙浪靜誰復泛扁舟

吳江阻雨過豁然閣次周廉彥韻

花鴨呼羣自拍浮何人蓑笠在孤舟半生已負江湖約不爲經行肯蹔畱

蒙蒙小雨麥秋天江上人家欲暮煙行客未能忘勝處系舡來伴白鷗眠

我本三生一散人翩然小棹五湖春何從便結滄浪伴纓上而今有宿塵

燈上人頥齋

道人小室要觀身兀坐蒲團莫欠伸縱有諸天來應供靈納息自爲眞

次韻江元壽題寧境寺湖光亭

客行終日厭區區蹔借晴光照坐隅水漾龍鱗浮窣堵蒓開雉尾供伊蒲欲隨漁子飛雙槳似與仙翁在一壺目亂風埃知有幾肯來幽處濯纓無

舟中聞元用遂魁天下士論歸之輒成五十六字呈宏父車馬至中都當舉似也

翰林發策冠諸儒【先內相考中廷試第一人以嘗受任子恩降爲第二】再世重歸汗血駒醉後揮毫淩月窟夢中挿翼上天衢【元用嘗夢翅生兩腋一飛衝天】半生懷抱吞餘子一日聲名振八區歸去玉堂淸夜直也應憐我老江湖

吳門別曾宏父

招手湖山初識君【昨歲西湖始得相從】眼中已復見輪囷淸言自是一時傑豪气欲無千載人客路臨分隨夢逺老懷論舊覺情親心期不免功名逼儻記江南艸樹春

還憩湖光亭復次江元壽韻

羊酪蒓羮本異區江湖隨俗語娵隅紫鱗撥刺衝文荇翠羽翩翾過緑蒲舴艋興饒靑絡馬笭箵自當紫微壺叢書校罷頻搔首天末孤帆去欲無

次韻錢徳初九日旅懷三絕

西風江面荻花秋鱠玉頻年念昔遊客帽只今無地落黃花滿眼漫供愁

登髙虛欲誇能賦樂事何曾副賞心斜日孤云兩愁絕一觴聊爲盍朋簮

濁醪自稱和山藥【張籍詩作酒和山藥】小令新能坼水花況有阿戎供細雨豈知秋思滿天涯

過嘉禾野塘

木末孤煙起夕炊茅檐直下釣魚磯蒼茫遠水連天碧一葉短篷何處歸

僕夫自燕山來云有次律兄書被盜失去

投曉平安使倉皇扣倚廬修塗幸及此細語問何如雲自三關道曽持一紙書﨑嶇經冦難隻影到鄕閭杜季習遊恆山謁府帥劉公輒次劉彥常韻作二詩送之

勇往都忘去路難胸吞螭虎气桓桓吳頭楚尾三年夢塞北江南五月寒痩馬系門畱我別明珠攜袖許誰看書生自有西江量何止能濡舌本幹

上相平戎不作難已開亭障徹烏桓公朝問罪知誰敵窮防要盟故自寒烽燧報安千徼肅羽書飛防萬人看書生夢想從軍樂雋語銘功墨未漧【季習欲以銘投府帥】

董罙大有詩紀吳江豁然閣舊遊索僕繼和

湖陰舊雨記重來小閣深明傍水開防蝀橫空橋倒影琉璃拍岸浪成堆勝遊君復羮魚婢幽屏予方飯芋魁遙想經行斷堤曲野花漂盡雪玫瑰

次韻河陽張先父秀才

云疎日薄九秋深故國懸知詠稾砧試拂靑萍憐气在更攜綠綺覺塵侵浮家泛宅三年夢臨水登山萬里心小騎羨君盤谷去肯如思越費淸吟

托長興吳宰僦居

一區無地可經營宦牒東西寄此行問捨它時聊爾耳浮家今日太勞生肯將口腹累安邑正欲弦歌聞武城爲我三間卜茅屋夜深來聽讀書聲

寄次律兄學士柯田山新居

柯田一曲抱淸灣兩角孤云擁髻鬟猿鶴驚心招舊隠桑麻掠眼接通闤似聞小築終年就應是幽扉盡日關爲報添丁護鵶觜夜寒歸夢繞家山

沈景修宗博示試院書事二章次其韻

巖谷何人嘆久幽紵袍一一赴兼収銜枚盡欲成堅敵懷璧渾疑忌暗投獨訝終篇惜雞肋更須添燭校蠅頭文章到此無殊律共賦菁莪泛泛舟

探簾山鳥一聲幽斗覺晴光爛不收好夢已尋江上去淸篇更許坐中投欣逢阮籍開靑眼肯學虞卿賦白頭聞道月波春色滿好攜行客住行舟【景修秀倅月波蓋其郡樓】

次韻院中四絕句

行盡江山不記村卻隨花信到重門也知春色嬌無賴取次先來綠艸根

一尊相屬語黃昏密雪飄零正滿門記得江橋回馬處冷香應斷玉梅魂

要知春色到池塘深院無人午夢長已覺此身便靜樂自溫檀火炷鑪香

荳蔻梢頭春意濃輕狂無柰賺花風今年卻尋芳晚凖擬殘枝占晚紅

石壁寺山房卽事

云根斸翠接山椒小築初營一束茅未放野泉縈曲磵旋移寒綠引春梢

望斷南崗遠水通客檣來往酒旗風畫橋依約垂楊外映帶殘霞一抹紅

石壁寺

山縈細路走修蛇峭壁連云只蘚花木末忽看幡影亂馬頭初見殿陰斜回廊迆迆穿危嶠側澗娟娟露淺沙秀色可餐吾事辦粥魚茶板莫相誇

無言頒政以詩寄行簡輒次韻

鑴磨文律似攻駒十載相從亦數予捲白欲傾東海酒閉門貪鈔北堂書風煙入眼山圍座鷗鷺驚心水滿渠【公頗樂新居得谿山之勝】此樂定非公所有爲聞鼇禁席頻虛【右謂無言】平生狗曲視驪駒妙語瑯瑯獨起予酒面那能伴從事【行簡爲酒官爲五斗屈也】筆頭翻欲戱中書官曹似是驚蓮幕問訊何如念石渠只恐浮名不論數要須人識士非虛【右謂行簡】

行簡用前韻見貽復和酬之

歲月如馳鬭隙駒星星著鬢故欺予身宜丘壑長經夢語到軒裳輒廢書扃步共嗟妨遠趾淸溝自覺映污渠黃麻白簡公心事此去聲名定不虛

過卞山次韻朱仰止澗亭絕句

曲澗潺潺隠石堤玉虯雙引戱晴漪相思後夜添淸絕木落山空月半規

環佩琮琤落斷崖水淸石痩沒平沙幽人散防經過地艸閣柴扉趂水斜

昔年

昔年尋賀老同泛越溪航雨發千巖秀風供五月涼目因秦望斷心爲禹祠傷聞道東湖地新來足稻粱

秋懷二首

庭柯脫翳葉歸翼斷經過水檻淸漁罟風櫺響藥羅傲霜荷柄少團露橘叢多秋色遂如此愁成今幾何林梢吐寒月淸絕不勝任蠻榼慿誰共胡笳秖自吟探簾風似翦切戶斗如斟何處行舟動澄波自委金

卽事

夘酒賸澆胸礧磈晨梳聊理髮鬅鬙方牀自岸烏巾坐欲校黃庭嬾未能

秋日閒居

茅屋秋風斗破除蕭騷渾似浣溪居靑山侍坐從吾好黃帽籠頭與俗疎賴有園官能送菜可無溪友解畱魚從今輒莫慙枵腹一飽須煩插架書

送盧左司赴闕舟中口占

胸中渺九夢澤筆底滔滔三峽流自合勲盟眞易與漫回詩律付冥捜平生所慕李君禦今日聊登郭泰舟去矣相望重搔首百年心事小遲畱

野外罕人事

野外罕人事𨿽貧心自寛霜蔬供綠節社酒泛黃團日落歸牛近風微宿鳥安展書遮老眼燈火砌儒酸

過竹西

百折淸灣抱野田竹西風物故依然歸牛更背斜陽去牧笛一聲吹暮天

贈老禪

霜根刺刺蝟圓顱猶倚禪牀聽木魚底事世緣能老我到頭塵事不關渠磨甎幾日能成鑑閉戶何人欲造車若有小參重問訊試尋消息向眞如

成士瑴校登眞訣垂就爲作此詩問訊【成欲卜居三茅】

硬黃親校大還書巖石相看已甚臞防遣五丁供給使聊煩六甲奉庖廚仙風自昔人何有靈气於今子豈無知得茅卿近消息應驂白鵠到淸都

謝葛魯卿雪中遣介送酒

雪舞白衣朝扣門一車送酒借春溫寒威任減東陽帶和气全歸北海尊應爲半生憐麯糵更畱它日燕雞豚是中可飲公須記報字如鴉醉眼昏

谿集卷二

欽定四庫全書

谿集卷三

宋沈與求撰

律詩【長短句附】

正月十四夜觀燈南寺子虛有詩次其韻兼呈駿發次顏

娟娟佳月掛南樓蕭寺眞成秉燭遊火樹忽驚新節物春衫不趂舊風流公方髙臥追三巳我亦狂歌發四愁爲報襟期得名勝何妨著處一開眸【初約子虛不出以次顏見招而往】

再用子虛韻和呈駿發次顏

燈市燒春接郡樓歲丰人樂事遨遊繁弦急管方連夕痛飲髙談自一流短帽縱堪陪勝賞長檠那解照牢愁歸來臥對西牕月獨想淸光燭電眸

十里笙簫沸市樓已占風物兩優遊人從月窟開靑嶂燈挾星河映碧流曲席深杯成徑醉長廊古寺溢淸愁暗中我亦知公在彊對蘭膏爲舉眸

子虛復有詩再次其韻

誰能延月倚危樓細履相將偶當遊倦聽山歌懷舊俗閒看水戲濺寒流【土人以水戲然燈】燈光競作千門曉酒力微寛一掬愁明日八分疲阿買詩饞元只在淸眸

次夕雨作用子虛韻奉懷次顏知魚軒小集

夾道繒山聳蜃樓小軒終憶數條遊月將人意十分滿雨入溪光一流靜聽屐聲喧夜市旋挑燈灺醖春愁閉關不問陰晴事時怪花掠病眸

別羣從

十年勞遠夢今日又徵鞍雨入花梢困風生麥浪寒飄零逢酒怯老大別家難去矣功名事終須把鏡看

步

呼【去】聲漸逐潮頭遠帆影低隨日腳斜已喜扁舟近步江鷗無數立寒沙

將達行在所

潮落江城暮帆開一葦輕雲屯六龍駐天近五星明率土朝方嶽何年洗甲兵君王似光武折箠看升平陳子尙博士休官還京口作此詩餞之

勇退曾無屋數椽掛冠神武便飄然陶潛去家一百里張翰収名四十年平世深知還有幾少時健決已無前【子尙昨主臨淄簿與部使者論不合徑去官】侏儒飽食堪羞死莫浪狂言爲著鞭

西風江上荻花秋鱠玉頻年念昔逰世事眞成一可慟身名那問二宜休公卿禮餞何爲者僮僕歡迎有此不鬢影毿毿紛翠葆晚來鐘漏亦懷羞

得家書

國步猶艱棘不堪頻問家霜毛失翠葆蒿目亂花孤客知時節殊方度歲華干戈就休息歸理邵平

觀瓊花

千里隨河走濁流檣烏東下指迷樓春風簾幕今何在只有瓊花伴客愁

卽事和卓彥翼

曈曨曉日上簾旌簾外幽禽作意鳴呼斷故鄕千里夢起來搔首問歸程

卽事

造物勞人亦懵哉又驅疲馬上崔嵬經從野店初嘗筍行盡江村始見梅千里短書先夢寐半生多難足風埃桔橰俯仰成何事已念漁蓑歸去來

次桐廬

決決溪流不滿灘獨憐舟子上風灣日斜指防西村渡竹戶茅墻趂碧山

吏鞅縈人未許閒當遊聊復到春山倡條冶葉無風味賴有寒梅醒病顏

於潛道中

首路潛溪驛雞聲欲曙天籃輿衝宿霧棧閣寄層巓髙下林端屋橫斜石罅田野泉隨處有艸木盡蒼然

新城道中

馬蹄隨意到回首隔南崗日落鳥猶語春歸花自香長紅媚幽谷新緑漲回塘假榻知何地昏鐘出上方

宿葉璋橋庵捨

渡澗穿林夕未休野人篝火引前騶驚從略彴灘聲急喜見廜防艸蓋修云臥自驚魂夢冷星馳先惱肺肝愁乞身老我雙溪上記取端能賦遠遊

水閣小憩

雲气昏昏雨腳垂客行終日倦犇馳竹間小閣臨淸瀨俯檻觀魚立許時

祈門道中遇雨

了事癡人有底忙箯輿勃窣到南岡樵風槭槭羣狙喜山雨蕭蕭萬木僵谷底暗分冰澗落捨旁時度野梅香殊方歲晚多悲感歸老丘園此計長

東西二林寺

湓浦維舟訪梵宮香鑪峯下暫從容重來不爲二林景永遠禪師有舊蹤

在昔得名齊連墻亦共蹊修篁同碧嶂寒澑合淸溪閣影髙低並鐘聲左右迷遊人俄省悟東卽是林西遊人多入東林寺將謂西林景不如我防短笻行半日水聲松韻更淸虛

千秋嶺【錢氏嘗築四壘以限江南北者盜發旁近復於此守禦】

山河四塞限中原籬落而今不復存豺虎晝行何日息但餘徵戍滿荒村

吳越江南絕壁間可憐爭國似蝸蠻百年父老陶王化尙記流傳一醉顏

次韻鄭維心臘月十六日有作

國難更頻歲邊塵動四溟豺狼飽吞噬天地失淸寜黃屋無安所霜笳不忍聽使臣歸路阻慟絕鬢星星朝廷歸叛將關塞失簽軍銅馬猶逋命沙虫亦占羣上心存廟略兵气亂天文誰挽斜河水通宵洗赤氛血戰遮東道今誰廟食雙無人扞彊敵縱馬飲長江冦掠元干紀兵臨反誘降將軍自不武慚色上旌幢

次韻避冦二首

窮途厭遷次歲晚惜分攜茅舍荒村北柴門曲港西雞豚蹔同社桃李舊成蹊那得干戈定浮家著兩溪宦遊成屢卻戎壘悵頻遭聞詔趨吳防經途事董逃心期紓國難力欲挽人豪漂泊多危涕眞成失木猱

遊城山夜歸泛舟南溪

杖藜尋勝款禪扃歸去扁舟伴月明臥樹低摧山腳轉跳魚撥刺艣牙驚煙埋橋影雙霓斷風熨溪光一鏡平聚落半空無市井兩三燈火短長更

次韻李通直題慈相寺雪月亭

曲檻飛甍界碧空盡供勝覧屬禪翁蒼藤翠木四圍外遠水平蕪一望中幽鳥林梢鳴不斷亂雲天末去無窮素娥靑女今何在【淮南子靑女主霜雪】歸步聊乘兩腋風

扈禦舟泊錢淸江口值雨

打窻悉窣連江雨吹柁嘔啞拍岸風篷底醉眼那得穏時聞雞唱夢魂中

法駕親巡海上還鉤陳萬騎列江幹潮生風熟樓船過雨助洪濤失故灘

過平望

未辦扁舟掛綠蓑人間何處不風波終須徑爲鱸魚去笠釣歸尋張志和【平望乃張志和得道之地】

次吳江

水闊風豪浪拍天魚龍戲舞墮饞涎尋常行處多翻覆看我孤舟得穏眠

小邑蕭條兵火余狐貍入市自相呼茅墻竹戶斜陽裏十室生涯久已無

冬至遇雪題明因寺僧房

宦學差池已倦遊一犁眞欲老西疇天公爲作丰年信更喜將軍入蔡州【是日聞王師入杭】

遙想燕山落大花更堪直北渡龍沙六師挾纊懷輕暖取日誰能反翠華

方允迪隠鸕鶿谷江子我子之劉希顏行簡皆往依焉爲此詩寄贈

脫葉驚飛海角秋君王虛佇急良籌列仙山澤底無用孺子滄浪渠不憂百鷙可能如一鶚二江知復帶雙流渺然相望暮云碧兀坐蒲團搔白頭

八月十七日扁舟渡錢塘江

一言初欲寤明君去矣終緣丞相嗔鳬鴈江湖眞我輩龍蛇山澤定何人市中未識馮延壽門外已呼祁孔賔尙有憂時心未歇西風吹淚濕綸巾

沙觜波生柁腳開扁舟老去許歸來風帆一防日邊下雪浪千堆天際回城郭荒蕪迷舊隠江山寂寞冩余哀此心元自無機事寄語輕鷗莫見猜

允迪招行簡卜居鸕鶿谷僕意羨之作詩送行兼以自見

嚴陵灘下鸕鶿谷聞道元英舊隠廬鼻祖名髙詩格在耳孫才傑宦情疎漫山松桂鴈行立入隖茅茨星散居知爲劉郎賦招隠莫教花落到通渠

少日長懷社稷憂怪來饒舌漫多仇風塵冉冉百年老霜雪蕭蕭兩鬢秋不辦癡牀供一笑方營隠谷賦三休添丁防得金鴉觜佳處端能著我不

維心過邵子非溪亭夜話有傷時感舊之作索余次韻

官儀全復漢盟防競尊周郊野多戎壘衣冠半客遊地偏朋舊鮮人老歲時遒莫厭經過數相看又麥秋朝廷防數馬冦盜谷量牛世亂思奇畫身閒喜勝流鵷鸞霄漢侶鳬鴈稻粱謀得趣皆爲達那能陸蕩舟聞道津亭集靑燈夜色浮鸛鳴驚獨鶴魚伏避羣鶖月澹帆歸浦風腥网掛洲語深投匕立此意得無憂虎帳師頻衂民窮粟屢捜防須夷喪亂寧敢厭徵求黃屋中天立彤弓幾日酬寸心終耿耿不獨爲春愁心事空牢落身名盍罷休得閒羞彊聒避謗巧淹畱老矣嗟如此誰歟問以不儻容親杖履不擬向丹丘【余得守丹丘方欲上投閒之請】

劉希顏持節按縣招維心舟中小酌次維心韻

大艑浮溪曲華旌暎道周勞農才徹警問俗偶成遊王事今云棘官稱古號遒正須哀疾苦輒莫詫防秋【希顏按防秋事】

隨處喧銅馬何人炫木牛輕捐小山句急捍大江流行邁心疑醉周爰事喜謀招呼隠君子髙浪兀虛舟故國眞如寄餘生宛若浮巢鳩不防鵲池鳳肯容鶖老木低春水孤花帶晚洲杯行應酹我知復念幽憂山林懷獨往圖史縱旁捜此士俗間忌吾儕句裏求大篇終寡和小酌漫相酬腳踏溪流亂端能醒客愁大邦通間道小縣得中休交分傷離合王程惜去畱索居垂老矣劇飲尙能不倦夜評今古誰憐貉一丘子虛航重湖之險遠過山中輒次維心韻以謝

客裏傷爲別相望歲一周冕旒存異顧【去歲子虛防賜對天語稱奬】丘壑老英遊憂國心長折驚人語太遒年來有公事合眼注春秋

小牕眼蠍虎敗壁上蝸牛老樹陰垂合前山翠欲流狂言違世用彊飯了身謀不謂輕千里能迂訪戴舟此客今那有迎門喜气浮心閒淸似鵠眼淨凜如鶖塵榻開蓬室風帆捲橘洲襟期適相契一笑發羣憂寶歷方重啟英才必盡捜題輿偶淹泊牓道防營求浪漫貧逾適經綸老未酬雲林得攜手切勿志窮愁暮云凝遠碧覓句擬湯休不分千山隔才爲十日畱髙風誰繼者淸夢自驚不聞說星躔動何人識太丘

次韻學士兄見一亭

自稱居士擬香山隻影江湖得暫閒大隠可能追褦襶小亭聊欲對孱顏持杯有月同歌舞防杖無人共往還聞道修篁解新籜密遮門逕不須刪

塵土敗名如敗敵雲山招隠似招降漫傾魯酒醒猶獨聊發吳謳調本雙誰念佳人在空谷自同漁父老淸江它年對榻分餘地風雨蕭蕭夜打牕

次韻學士兄述懷

故國風煙素已諳結茅端欲占重嵐聚蚊那肯追金穀號虎眞成賦石龕阨運經過度陽九幻生顚倒識朝三它年自有雞豚約小阮新居卜道南

蔥麥推還井大春拂衣歸伴臥云人胸中歷歷蟠三略肘後時時校六淳已作移文排俗士更將要術混齊民知閒聊復求閒地歲晚功名恐逼身【風實云子六淳之葉仙藥也見漢武內傳】

次韻黃子虛所居隨緣堂

應羨扁舟泛五湖隨緣卜築伴樵蘇靑山衮衮成嘉遁華髮蕭蕭負壯圖松檜鶱騰元自植魚龍吟嘯巧相娛淸宵背立巖前月大叫三髙更疾呼

次律兄餉魚魚不至而詩至頗類南海使君送酒輒成三絕一笑而已賜茗少分以報厚意

慿虛公子騎鯨後烏有先生控鯉初可是凡魚亦仙去空餘一紙腹中書

先生遠餉錦鱗鮮剝啄扣門驚阿連只有珠璣落牕幾空教口角墮饞涎

尙方小鳳睗精芽戲比瓊瑤報木夢境紛紛非實相往煩鉤起睡中蛇

曉過鄰村

推枕夢初斷籃輿踏露行歲登人意樂風急鴈行驚曲澗哀湍防危橋獨木橫淸霜莫欺客云日自晶明

卽事

鵲噪空庭曉霜明百尺樓連耞響晴日遺穗落平疇黃菊疎籬晚丹楓別岸秋怡情有底計開甕玉蛆浮竹樹參差合溪流半隠扉雨昏鳩婦閙風急鴈奴歸防杖循沙步褰裳到石磯遊魚吾共樂身世自依違

過梅知宮東軒

捨南捨北花無數眼看遊蜂上下狂風信晚來簾額動黃庭相對一鑪香

允迪遣書問訊並寄示與子我唱酬佳句猥及微蹤輒用廬字韻爲二詩以報嘉恵

泛愛何人枉素書銀鉤奕奕到田廬朋遊久許貧方耐宦學空憐老更疎回鴈峯前應夢到放池上也齋居【允迪得郡衡陽僕丹丘皆待遠次僕居溪方事投閒之請防允迪書到亦云】相期保社同香火口禱功名乞與渠

不從吏議污丹書恩許懷章返故廬投老有緣知分溢排姦無術愧才疎勝流踴躍聞歸櫂妙語吹噓慰索居懷望北轅心已折忍將時事付軒渠

書懷三首

應俗由來嬾謀身尙敢先棲棲從見嫉僕僕豈能賢駿馬常追日方舟可濟川人生各有趣心目愼相憐暗中人易記名下士非虛此道憑誰辦它時或自如眞能食萬戶定復愧三閭富貴𨿽吾有當令功可書事業貴不苟聲名難預期功非冝食肉道豈忘羮藜政恐儀無舌那論緯有髭漢庭今用少覽鏡獨何爲劉希顏提舉見過出示卞山居二詩次其韻

偪仄風塵際分攜歲月賒向來聞避地勝處偶爲家對客談鋒鋭憂時酒量加中觴莫辭醉回首又天涯小別千山隔相看一笑溫丹心獵風斾華髮粲霜根鴨鴨爭呼伴鵶鵶自識村更須判劇飲落月倒窪尊

張仲宗有詩懷歸因次其韻勉之

相逢無日不懷歸又是春山聽子規休嘆豺狼迷道路似聞貔虎僕旍旗那從薄俗求靑眼還向髙堂念白眉南望孤云應目斷殊方歲月易推移

南北山探梅俱未花維心從家圃折數枝以餉坐客蓋半開矣防次律兄有詩輒次韻

山北山南雪意忙梅花未肯鬭寒芳懸知小圃爭前發爲折疎枝分外香故國年華驚晼晚老人心事伴摧藏更看陌上傳春信倚杖空懷遲暮傷

次韻鄭維心探梅未花

木落空山不著行寒梅長是占年芳未容霜女窺孤艷定恐花神嗇舊香竹杖穿林聊問訊槿籬縈路巧遮藏誰能折寄江南恨北客相看摠可傷

聞道年時醉一觴野梅飄幾薦餘芳兵塵不礙含生意花骨猶存底死香入夜從教月浮動爭春空被雪埋藏慿君妙句先催發調防髙枝莫中傷

復次韻呈維心拙澀不工當爲抵掌

岐亭幽夢墮微茫百艸先春自不芳山雨壓低臨澗影天風吹下滿林香梨花少韻非儔匹竹葉多情故斂藏長記江橋閒立馬落英誰掃重情傷

粲粲疎梅短短墻騷人長恨失遺芳低徊艸棘精神透彷佛關山魂夢香月淡乍看淸影亂春深終恐緑陰藏歲寒爲爾添愁絕倚樹微吟亦自傷

次韻維心憶梅

野花飄盡江梅發爲報先春一信芳近水疎林風格老故山歸路夢魂香雪霜貿貿添愁絕蜂蝶紛紛預屏藏折寄慿君呼健步生枝莫放手痕傷

次韻行簡懷次律兄

門對靑山水繚墻隔畦花卉盡流芳澆胸快防鵞兒酒襲鼻長聞柏子香夜雨對牀成契闊晚雲歸岫識行藏抽身未試平戎略空爲憂時倍感傷

邵子非謂予有天臺之行見貽以詩次其韻

巉巉老气郁靑霞過我依然醉帽斜爲說驚魂招楚些忍聞悲曲動胡笳扁舟犯雪來何許健筆淩雲語益嘉莫笑海山風引去要尋源上問桃花

次韻劉希顏蠟梅二絕

仙衣曳紫練裙黃天遣淸臞勝國香月上小牕寒影動不禁風味惱剛腸

剪成香蜜綴疎枝度臘爭春已恨遲淸夜無人花睡去小園風露更相宜

次韻雪

紫簫吹斷玉梅魂夢入江南幾處村半夜落英飛不定旋添淸絕到柴門

月下獨步

娟娟微月小庭西月下幽人影自隨賴有寒梅伴愁絕一枝淸艷耿疎籬

次韻次律兄除夜述懷

此身傳馬與時移過盡三餘又一歸野炬占風迷夜色【農家除夜以火炬風色占歲事】村肴宿歲待晨晞鬢華老去能餘幾心賞春來轉覺非慚愧君恩許閒佚食蔬那比首陽薇餞歲鄰翁席屢移拍歌猶聽夜深歸尊浮凍螘霜逾重林噪寒鴉日未晞剰嘆飛騰憐杜老【見守歲詩】過爲孤憤陋韓非干戈滿眼傷時節遣戍長聞賦采薇

次律兄以蘆菔見餉並有詩次其韻

歲晚嘉蔬已向萎獨余蘆菔老霜畦収隨芧栗供山谷贈比蘋蘩擷澗溪葅亂金釵入珍饌羮融玉糝脫污泥程舂定覺人彊飯功校蹲鴟自不齊【金釵事見荊楚歲時記】次律兄以防盜防風感而作詩命某同賦

嘉蔬靈卉兩紛紛小摘山花自出羣芽茁短根紅玉捲葉敷疎節翠旟分細看藥譜鐫遺錄終擬騷經補缺文堪笑饑鼯穿敗篋寧知野彘力跑云【防風苗亦名山花野彘喜食之】

戲酬嘗艸茶

慣看畱客費茶政羨多藏不示誇要使睡魔能偃艸肯慚懽伯解迷花一旗但覺烹殊品雙鳳何須覓瑞芽待摘家山供茗飲與君盟約去驕奢

某防學士兄相要陪賞芍藥花多白者月色相射光彩映發殆玉盤盂之苗裔耶維心有詩輒次其韻

悵望揚州千朶盛數枝聊足慰淹畱相逢月下陪眞賞一醉花前得勝遊鑿落細斟金暈側盤盂斜颭玉光浮春衫並色渾無賴映帶霜毛笑隠侯

溪亭夜坐

波面搖風暑气微禿巾來坐釣魚磯相看月墮行人盡只有流螢上下飛

松架

聨絡樛枝架短檐蒼髯緑骨尙依然袪除畏日心三伏領略淸風直四筵好在老龍蟠夭矯悞來孤鶴舞蹁躚那堪側雨敲牕夜貪聽颼颼自不眠

代人作壽詩

老人明處識斜河曾占充閭爽气多蚤以才名淩屈宋戲將詩律鬭陰何丹臺舊綴神仙籍黃屋仍垂將相科禮絕座間公未晚且提鴻筆上鑾坡

英气超超不可親溫然笑語便生春絳帷久屬宗師任紫橐方防侍從臣八面文章寧有敵一門忠孝信無倫山東出相公家事只擬尊前詠大椿

張倅生日以詩爲壽

宿歲雕盤供五辛充閭佳气已生春俊遊自合陪金馬英骨人猶記石麟別乘重分千里政五湖追數十年身知公隠徳冝難老鳩杖看扶法從臣

詩悼鄒仲容教授

骨相自淸臞居然澹滿軀髙文淩鮑謝勝略本孫吳鸑鷟期千仭驊驑殞半途傷心九泉恨那忍奠生芻

徐縣丞挽章

插架遺編滿依然手自臨瓌辭寧世用髙調罕知音白髮浮湘意靑衫忌鵩吟些招空往事魂斷舊家林

蔣司成挽詞

法駕天臨五學初曾聞重席絕諸儒雍容久載從臣橐晼晚猶分刺史符不使髙材陪鼎鼐卻収淸節傲江湖賤生無地從巾屨獨對遺篇想步趨

召節西來屬老成乞身終欲返巖扃新書未奏三千牘舊說曾繙十二經漢室首推施氏易衞人端識孔悝銘儒宗學府今誰輩空使諸生記典刑

曾逢原挽詞【代劉侍郎】

落落江湖一偉人當年玉立映簪紳四朝耆舊推先達三國英雄出後塵金板袐謀空淟汨土門奇禍足悲辛懸知精爽猶堪畏嚼齒傳聞不滿齦

驚聞義骨殞狐貍悵失中朝一吏師廣漢威名由擿伏寛饒直气不容欺丹心共憤時多難白首相期論少卑滿眼西風空濺淚何心忍讀蔡邕碑

安次山挽詞【代劉侍郎】

都門惜別淚沾巾回首孤城艸木春封豕遙聞食上國疾風懸料識忠臣程嬰已死終存趙揚子𨿽生輒美新靑史髙名知不朽遺榮猶賁土中身

曉殿傳催玉筍班東風小立照衰顏臨分愧我江湖上伏節悲君矢石間往事淒涼千古恨舊交零落幾人還殊方更致生芻奠目斷髙丘涕淚潸

劉資政【韐】挽詞

國恥忍言城下盟忽驚河洛失淸寜心摧寶仗離宸極血濺轅門落將星請死自緣鳴越甲乞師誰爲哭秦庭髙名防與丘山重一誦遺箴一涕零

志士長悲處死難惟公勇決一言間結纓季路空遺迹投閣揚雄亦厚顏義烈崢嶸昭國史忠魂寂寞閟家山只雞已負它年約下客傷心兩鬢斑

挽詞二首

職爲蘋蘩謹門推黻冕華防嫠初鞠幼壽考竟肥家玉暗傳經簡金余賜誥花斑衣無復戲遺恨徹天涯耄期何所樂有子使三吳方享千鐘洎俄成五鼎逾搆堂遺素幔祔域閟黃壚欲拜臨終像它年記結趺

吳宜人挽詞

壽富居然五福先簪纓況復世蟬聨斷機志節酬平日舉案風流記昔年上郡方防湯沐地諸郎應廢蓼莪篇送車千乘松門道防有雙飛鶴戾天

長短句

浣溪沙和鄭慶襲雪中作

云幕垂垂不掩關落鴻孤沒有無間雪花欺鬢一年殘欲把小梅還鬭雪冷香嫌怕亂沈檀惱人歸夢繞江幹

花信催春入帝關玉霙爭臘去畱間不禁風力又吹殘客捨不眠淸夜冷縈愁一縷裊旃檀空庭月落斗闌漧葛使君示書有元夕寒廳孤坐之嘆昨日石林寄示所和江神子輒亦次韻和呈因以自見窮寂之態

華燈髙宴水精宮浪花中意無窮十載江湖重綰漢符銅應有靑藜存往事人縹緲佩丁東臥聽蕭寺響疎鐘渡谿風轉空蒙月上孤牕鄰唱有漁翁追念使君淸坐久歌一發恨千重

又和葉左丞石林

魚龍戲舞近幽宮亂山中似途窮緑野堂深門敞獸鋪銅無限靑揺攢峭壁花木老映西東消磨萬事酒千鐘一襟風鬢霜蒙憂國平生堪笑已成翁惟有經綸心事在承密詔看重重

谿集卷三

欽定四庫全書

谿集卷四

宋沈與求撰

內制

麻制批答詔

除郭仲荀武泰軍節度使依前侍衞親軍步軍都指揮使權主管殿前司公事制

門下勝負者兵家之常將帥莫先於賈勇予奪者國柄之大帝王尢厚於植恩眷我閫臣麗於邦典解齋旄而玆久扈巖陛以彌勤爰因霈音式朌渙號具官郭仲荀資稟沈毅節槪軒昻風流紹於故家气略聞於殊域訓齊士卒適程李寛猛之宜保障疆陲合孫吳縱橫之要戰閥屢上勲盟孔昭自從朕於艱虞更飭身於忠謹屬防騎飲江而南下慮敵人並海而東侵授以偏師扼其要路兵勢弗競避地逾一捨之遙物論旣騰啟途収六纛之峻頃召還於裔土旋典司於禁兵謀謨慨然儀觀偉甚念世類之祥未艾知功名之志不衰將勵山西之勁臣遂付黔南之巨鎭周廬徼道總中尉之八屯錫盾雕戈復元戎之十乘玆爲寵渥庸示眷私於乎伏波遲畱克成銅柱之略營平愼重願上金城之圖儻無愧於古人盍有爲於當世往復休命益勵壯猶可

賜朱勝非辭免新除右僕射不允批答

朕纘奕世之丕基屬四郊之多壘眷求輔佐期共濟於艱虞涉歷歲時久未聞於績效旣虛厥位益難其人允惟舊徳之良宜膺大政之托授之國柄斷自予衷再從廊廟之遊大慰寰區之望而乃露章薦至避寵牢辭彌徇謙防殊咈延佇矧卿元功在國隠徳及民雅量足以凝遠圖沈機足以斷大事萬方引領冀臻休息之期二相同心克副焦勞之志毋畱邦渙用穆師瞻

賜席益辭免侍講不允批答

朕惟商之髙宗師古建事克致中興逮及光武干戈鞍馬之間亦惟道藝不廢講論復漢中天之統朕心慕焉肆於萬幾之暇他好弗親惟學是向躬禦經幄延訪儒臣庶求多聞宏益治道以卿學問之富師友淵源擢居勸講之聨俾卒金華之業稽於僉論孰不謂宜奚事謙防過形控避往推所學防繹而茂明之副朕虛佇卿亦與有榮焉

賜防知政事孟庾辭免通議大夫恩命不允詔

朕以閩越湖湘之間大憝逋誅根連蔓結脇我赤子盜弄庫兵宿師連年未克平殄眷然南顧實疚於懷乃輟帷幄之臣而總干戈之事卿義形於色慷慨請行揆防投機指授諸將羣凶隨以蕩滅數路爲之肅淸坐使黎元復見休息論功甚茂朌賞猶輕時惟股肱必識朕意抗章避寵豈所望焉夫謙沖之節𨿽云可尙令出而寢卿豈不爲朝廷惜乎

再賜孟庾辭免不允詔

朕比遣師徒往平寇盜想山川之悠逺爰念懷歸憫臣下之勤勞豈忘勸賞矧我哲輔夙有壯圖入則防與政機謀謨足以決大議出則總提師律精神足以折遐衝蠢玆嘯聚之羣詎費坐籌之畫指顧而定逋逃一空歌杕杜之詩士方休捨變潢池之習民乃奠居褒律肆行需章薦至載惟謙抑殊咈眷懷夫位髙而志卑固云美矣功多者賞厚猶用歉然往其欽承勿復固請

賜新除翰林學士知制誥綦崈禮辭免恩命不允詔

朕纂承丕圖戡定多難將欲徳意志慮鬯達乎斯民蓋在號令文章鼓動乎當世翰墨之選玆維艱哉卿學窮本原文備體要代予述作亦旣有年再隸職於卿曹復兼官於辭禁演綸滋久摛藻益工報淮南之書卿其視艸而遣矣下山東之詔民將扶杖而聽之肆加卽拜之恩示予親擢之意奚爲遜避猶徇故常宜副僉諧之言往就久虛之次

賜新除禮部尙書洪擬赴闕詔

卿居列英髦望隆耆艾中臺曳履嘗冠從班外屏分符久寛憂顧乃念踐揚之舊豈忘簡記之勤爰錫贊書聿頒召節虛常伯之席式佇遄歸促舍人之裝應冝夙駕

賜新知平江府趙鼎辭免不允詔

朕親撫六師肆覲羣後乃眷三吳之都防實爲二浙之喉襟控扼要衝玆號股肱之郡慰存凋瘵宜得腹心之臣卿節槪剛方器量閎達臨事絕回邪之見爲政多豈弟之稱自初進階皆朕識擢寘之言路論尢切於愛民付以事樞志每先於許國退卽祠宮之逸薦更歲籥之賒執徳不回宅心無競是用起從閒適紓朕顧憂念孔戣立朝見爲公卿之皆憚知寛饒治郡必使吏民之不欺奚爲抗章尙稽就道勿循謙防之節其承屬任之恩賜尙書左僕射領江淮荊浙都督諸軍呂頥浩生日詔

風威翔於北陸方迎朔律之嚴臺象耀於中階爰啟髙門之慶是生賢佐來相朕躬位崇補衮之華日應垂弧之吉式朌珍賜往介蕃祺倚毗廊廟之謀孰逾元老戡定邦家之難必享長年

賜敍復平海軍承宣使蘭整辭免恩命不允詔

朕比以干象示變震惕於懷乃駿發於霈音用導迎於善气肆加羣辟一洗庶辜卿飭身忠勤致位休顯頃從羇旅之役還典禁屯之兵宿衞惟恭訓齊甚力偶掛吏議頗鐫使名屬號令之布新宜班聨之復舊奚爲謙挹猶事遜辭往膺湔拭之恩勿忘奮勵之勇

賜張深程唐劉子羽奬諭詔

朕治兵南服屬意西陲眷秦雍之疆歲被煙塵之擾連巴蜀之阻日聞邊遽之驚念此傷夷痛如焚灼倚注樞臣之重摠提師律之嚴𨿽云堂上之奇兵自能制勝允借幕中之婉畫相與圖全卿起自儒家明於將略閥閱通於禁筦未減頗牧之賢韜鈐贊於廟謨必合孫吳之法山川跋涉歲月淹畱挫彊敵於方驕賈餘勇而再振執訊獲醜斬將搴旗成玆克防之功繄乃防佐之力算計見效嘉嘆不忘然念虎狼哮噬之無厭豈勝其忿熊羆奮勵而有獲所戒者輕更懷持重之思助成戡難之烈嗣朌異賞寧限彜章

賜新除慶逺軍節度使充醴泉觀使特封徳淸縣開國子食邑五百戶食實封二百戶邢煥辭免恩命不允詔

朕防朝方嶽竣事合宮告宗祀之備成徧敷恵澤念後家之流落未啟戚藩頗采彜章誠爲闕典自椒塗正長秋之位屬翟馭從朔方之行感此傷心居焉累歲推朕懷兩宮之意彼豈忘親廣朕加四海之恩玆爲篤近爰設將旄之重肆開帥閫之雄匪朕所私繄國之舊曷形遜牘猶避寵名況卿謙厚律身忠謹事上萬里歸於逆旅諒險阻之備更五載服於故官亦靖共之足尙孚號旣發僉言允諧勿復徇於勞謙其往承於茂渥

再賜邢煥辭免不允斷來章詔

朕追考祖宗之舊凡建節旄之雄自非勲徳之優用爲報稱必以宗婣之懿昭其寵榮卿世爲徳門居有賢譽以儒臣之英而識通機祕以后父之貴而志絕豪華熈事備成恵術徧舉聨長安之戚裏所存幾人開慶遠之帥藩姑循彜制其往承於異渥毋曲徇於牢辭

親徵詔

朕猥以寡昧屬玆艱虞迫臣民愛戴之誠續正統於將墜痛父兄播遷之難履尊位以何安夙夜以圖防慮並用豈不能躬擐甲冑親冒煙塵乘將士欲戰之心慰黎元厭亂之意然以兩宮萬里一別九年覬迎鑾輅之還期遂庭闈之奉故暴虎馮河之怒敵𨿽逞於凶殘而投防忌器之嫌朕寧甘於屈辱是以卑辭厚幣遣使通和庶殫孝悌之思必徇哀恫之請至於土地梗絕生齒流離師徒懷暴露之憂閭裏起繹騷之嘆繇朕不徳嗟彼何辜仰懷故國之廟祧至於霣涕俯見中原之父老寧不汗顏比得彊敵之情稍有休兵之議而叛臣劉豫懼禍及身造爲事端間諜和好信逆雛之狂誖率羣偸而陸梁借彼援師倚爲威勢簽我赤子脇使徵行涉地稱兵操戈犯順大逆不道一至於斯警奏旣聞神人共憤猛士在列怒髮上衝以爲逆順之理旣分勝負之形可見皆願挺身而效死不忍與賊而俱生朕乃下詔總師卜日引道前驅方戒積陰頓開天地鬼神罔不助順將帥輔弼罔不恊心今朕此行士气百倍𨿽自纂承之後每乖舉錯之方尙念祖宗在天之靈共刷國家累歲之恥殪彼逆黨成此雋功載惟風霜跋履之勤仍蹈鋒鏑戰爭之苦興言及此無所措躬然而能建非常之功必有不次之賞初詔具在朕不食言

賜川陜宣撫處置使司詔

朕紹國丕基遭時多難飭戎車於江左爲懷經略之圖列將鉞於關中欲存根本之勢豈虞彊國專逞淫威敵勁弗支兵拏未解嗟蒼天之不弔宜悔禍於我家憫赤子之無辜重流毒於玆土寡徳所致悼心何言賴我股肱之臣總防爪牙之任一戰克防羣醜殱夷王靈由是復加士气於焉再振然念興師累歲轉鬭一方被敵讎之系累寧無淪陷之黨思祖宗之涵養豈有背叛之心慿陵使然蹭蹬至此儻存疑阻殊咈招徠將束身而欲歸或懼刑誅之慘比復業而奠處或憂賦役之煩或立效而襃賞未加或負才而祿秩未稱疾苦無告愁恨何聊仄席以思當饋而嘆於是下哀痛之詔布至意以宣昭施曠蕩之恩洗庶辜而抆拭防邊將士應陷蕃之人非抗王師及侵掠入冦者並不得誅殺敵騎馮陵之際陷沒州縣官吏將士軍民皆緣事力不能捍禦致有脇從或遭驅擄至今困居本土或旅寓逺邊實爲殘破無曰背叛陷蕃之人能立功來歸者仰防邊帥守保舉申宣撫司一面旌擢優賞其次𨿽未能立功而心在本朝有意懷來者各以元舊官職任使兵級弓箭手依舊職名収管民兵願歸業者聽其間才力可用特與拔擢或有以前罪犯懷疑自危一切原貸或先曾立功未曾推賞卽特與推賞因陷蕃廢業失所者寛其租賦免其徵役昨緣道路不通號令壅隔致遠方之民疾苦無所赴訴專委宣撫司講究措置並從寛卹徧下諸處官司施行咨爾有眾鹹識朕心各堅奮勵之誠亟臻休息之效故玆詔示想宜知悉

親徵戒諭州縣詔

朕以逆臣劉豫稱兵南向警奏旣聞神人共憤朕不敢復蹈往轍爲退兵自安之計而重貽江浙赤子流離屠戮之禍乃下罪已詔親總六師臨幸江濵督勵將士然興師十萬日費千金動眾勞人懼所不免每一念此惻然疚懷尙覬監司帥守與夫郡邑小大之臣夙夜究心體朕此意凡借貸催科有須於眾者毋或縱吏並緣爲姦凡盜賊姦宄輒生窺伺者務絕其萌毋令竊發其或乘時搶攘恣無名之斂容姦玩冦失幾察之方至使吾民橫罹困苦有一於此必罰無赦軍事稍平當遣廷臣循行郡國

招從僞士大夫詔

朕惟靖康兵革之難神器幾墜天命有在屬於眇躬夙夜兢兢罔敢自逸期與爾士大夫共雪大恥還我兩宮保有黎元永庇中土而彊敵侵軼迫朕一隅叛臣乘時盜據京邑使我搢紳淪陷塗炭繇朕不徳以至於斯北望傷心收涕無所亦惟爾士大夫防祖宗休澤服在周行其有失身僞廷事非其主顧驅脇使然有不得已者朕甚痛之故若張孝純李鄴李儔等內外親族不廢祿仕每飭有司常加存卹朕之於爾厚矣爾尙忍忘之耶其能洗心易慮束身以歸當復其爵秩待遇如初或爲奇謀祕畫立功自效乃朌異賞不限彜章嗚呼逆順之理禍福之機昭然甚明要知所擇朕方布大信以示天下言不爾欺有如皦日咸務自省體朕至懷

賜吳玠詔

覧所奏盧法原以疾不起良用防然巳降指揮邵溥權管宣撫司常行細務至於軍旅調發之事疆陲控制之方此乃國家大計朕旣委卿獨當一面卿其以身任之惟卿忠存廟社威震羌胡勤勞累年勲伐甚茂使隴蜀之境恃卿以安則朕有長城之托益所倚重卿必深諒此意自信不疑近報遣兵分道四出秦雍一帶次第來歸備見規撫嘉嘆不已夫關河天下之根本朕未嘗一日忘也収還故土撫寧遺黎此所望於卿者顧朕亦安能鬱鬱久居此乎相時觀釁卿宜勉旃比已遣張浚措置荊襄恐有事宜就令報應卿可知之

賜韓世忠詔

覧奏欲依舊畱屯淮甸誓與敵人決於一戰已悉朕迫於彊敵越在海隅每慨然有恢復中原之志顧以頻年事力未振姑鬱鬱於此自去冬敵人深入卿首挫其鋒鼓我六師人百其勇旣至潛師引遁而卿復率先移屯淮甸進取之計恃此爲基朕甚嘉之前日恐老小或有未便委卿相度今得所奏益見忠誠𨿽古名將殆無以過使朕竦然興嘆以謂有臣如此禍難不足平也古人有言閫外之事將軍制之今旣營屯安便控制得宜卿可施置自便勿復拘執至於軍餉等事已令三省施行方此酷暑將士良勞行飭使人賫賜夏藥撫問卿並宜知之

賜張浚詔

覧奏爲韓世忠移屯事遽有外祠之請良用憮然卿謀慮精審宜無遺防而世忠遣濟等來固自有意繼遣敀至陳義激昻其所設施略如初議至其曲折方適厥中卿復何疑而有斯請比以亢旱鼎等方求罷政使朕茫然莫知所措已降詔趣卿還朝當體朕懷卽日引道勿憚徒禦之勞也

賜三省銓擇監司郡守詔

朕惟監司外臺耳目之寄郡守承流宣化恵養吾民其委任重矣間者朝廷輒輕以假人將何以使民聳然聽服朕甚恧焉繼自今其愼選擇勿狃於故常勿牽於私意以累國其已除授人亦銓量而去畱之或資序已深屢更此選𨿽無顯過而才非所宜當處之外祠稍優其祿庶幾稱朕求治責成之意而士無失職之嘆仰三省常切遵守

賜張浚詔

比得胡世將奏知卿已過長沙觸熱引途其勤至矣𨿽卿以身任天下之重而自忘其勞然大臣暑行朕心則有愧焉湖湘之冦卿到彼指授諸將必能尅日蕩平顧朕所慮者前此王輕入失利賊勢益張今漲潦彌漫之際彼方阻固恐有狡謀遣發師徒更宜審細且招且捕一舉成功紓此南顧之憂專意北事乃朕指也已令趙鼎諭卿卿宜悉之

賜劉光世韓世忠張俊詔

朕自渡江以來志在恢復深惟足食足兵之計夙夜疚懷凡財賦所入未嘗一毫妄費悉用以養兵而已故比年訓練士卒精彊而器械亦皆犀利比之曩昔實不相侔是以去冬敵人之來卒賴卿等極力捍禦致彼遁歸蓋前此所未有也朕甚嘉之然中原未復二聖未還而僭僞之徒方挾彊國之援狡謀日急顧我所以勝之者惟是上下內外合爲一家如報私仇乃克有濟儻或各以其職自分彼此日復一日成功實難卿爲國重臣安危所系諒必察此不待朕言今國用空殫民力耗竭𨿽有司錙銖積累而費出之數日以寖廣茍無以繼何以聚人每一念之心常怵惕想卿亦爲朕慮及於此也至於差辟官屬保明功賞軍須用度之類更在精覈勿至泛濫使賞當而爵祿不私用足而資給不匱則存養士力漸圖進取朕與卿等同享無窮之利顧不美哉布朕此意卿宜悉之

賜李綱詔

朕昨總戎車前臨敵壘洎潛師之引遁勞戍役以言還惕若躬懼玆多難幸求善後之計敢蹈防前之非博訪舊臣屢形深詔卿首陳三防適投卻敵之機繼上六條大闡興邦之略意拳拳而曲折言凜凜而髙明有發予衷如對卿語此乃卿精忠許國誠節表時𨿽在燕閒之中不忘開濟之事肆披夙蘊因致良規省閱再三嘉嘆不已至若議和避地之失練兵積粟之方將議攺圖共期底績臨朝願治顧防慮之是資當饋思賢念話言之可想宜從疾置時告嘉猷終借經綸之才助成戡定之烈故玆親筆以示至懷

谿集卷四

欽定四庫全書

谿集卷五

宋沈與求撰

內制

詔勑書口宣表【內制】詞文表

賜嶽飛詔

比得張浚奏知湖湘之冦悉已肅淸紓朕顧憂良用欣愜非卿威名冠世忠略濟時先聲所臨人自信服則何以平積年嘯聚之黨於旬朝指顧之間不煩誅夷坐獲嘉靖使朕恩威兼暢厥功茂焉腹心之患旣除進取之圖可議緬思規畫嘉嘆不忘然恐招撫之初人懷反側更宜綏輯以安眾情措置得宜彼自馴擾必與卿計之熟矣或有陳請可具奏來

車駕進發賜臨安府詔諭

朕以諸將之兵分屯江上捍禦敵人暴露勞苦今將幸其營壘親撫勞之庶幾戮力一心以安宗社疆事稍定卽議回鑾咨爾此邦之人當體朕意

賜劉光世張浚詔

得張浚奏比至太平建康閱眎卿所部軍馬武藝精彊士气振發他時卻敵決取成功至於紀律嚴明秋毫無擾民旅和防上下安定繇卿訓督所致良用嘆嘉故玆親筆奬諭想宜知悉

賜李綱詔

朕以大江之西俗輕而悍朔兵之防無歲無之師旅薦興民益凋瘵肆圖舊弼往鎭臨之卿威名徳望聳動一時風采想聞人自慴服起於閒館作我價藩匪惟指顧之間一變潢池之習先聲所曁諒折遐衝朕之用卿審矣卿宜以安社稷爲已任勿間中外勉爲朕行不必數有請也故玆親筆詔諭卿其悉之

賜呂頥浩詔

朕以湖湘八州之地西通巴蜀爲國上游往連盜區一方騷動比者招輯𨿽巳略平而民俗剽輕或易生變允借耆徳往鎭撫之乃起卿燕閒之中而屬以方面之事庶期談笑坐以銷萌慰彼黎元增重形勢而抗章固避殊咈於懷惟卿社稷元老身任安危必不以內外爲間諒應聞命慨然引途故玆親筆詔諭卿宜悉之

賜劉光世詔

覧奏欲赴行在奏事必有爲國經理之謀歸以告朕良用嘉嘆朕意亦欲卿一來緣遣相臣浚往江上眎師行日甚近又恐緣此滯畱俟浚至彼卿可一面商量或更有所見具奏以聞固所望也卿宜悉之

賜交趾郡王李陽煥歷日勑書

朕正位凝命纂聖緒於累朝治歷明時加王正於率土眷爾藩服爲予世臣適臨攺歲之端宜膺頒朔之慶占耕期於農扈克謹民功奉貢職於象胥必遵侯度今賜卿紹興三年日曆一卷至可領也故玆示諭想宜知悉秋冷卿比好否遣書指不多及

賜武泰軍官吏僧道耆壽等示諭勑書

朕以郭仲荀將門華冑帥閫勁臣出則摠防於戎行屢任爪牙之重入則典司於禁衞見謂腹心之良再扈巖廊之居彌肅綴衣之列嘉乃忠節推其勇功肆開屏翰之雄盡復節旄之舊逖惟雅俗素服能名及聞廷號之朌必盡輿情之望今特授郭仲荀武泰軍節度使依前【云云】

賜吳玠王彥關師古奬諭勑書

朕乘歷運之中微屬方隅之多故兵塵數起邊屢驚永懷秦雍之區久罹兵革之禍暴骨滿野連城爲墟興言霣心引望流涕式資驍鋭之將屏此塵氛庶使創殘之民脫於塗炭卿世家隴右气稟山西攄忠憤於胸中燀威稜於塞外運奇合變並施九拒之謀鼔勇爭先悉用萬全之略潛軍一舉迸騎四馳折敵勢於方驕激士心而復振玆爲社稷之衛良慰鼓鼙之思然念歲月倭遲風霜偃薄勤勩𨿽由於爾力咎責實歸於朕躬更奮鷹揚之師益殱蟻附之眾克復疆土撫定黎甿赤囊之防累傳功旣存於廟祏丹書之誓永固福自及於子孫各堅乃誠勿忘朕訓

賜朱勝非辭免右僕射恩命不允口宣

卿功存應變徳協鎭浮廷號肆朌朝僉允穆宜膺睠意往柄宰司

賜郭仲荀辭免特授武泰軍節度使恩命不允口宣

卿家傳韜略世載勲庸忠謹自將簡注惟舊復朌節鉞仍侍殿巖往復異恩益圖休烈今賜卿告想宜知悉

賜孟庾辭免進通議大夫不允口宣

卿摠防戎行掃平冦虐襃功未稱避寵奚爲其服恩章勿形遜牘

賜邢煥除慶逺軍節度使充醴泉觀使辭免恩命不允口宣

卿系出儒家恩聨戚裏謙恭有守靜愼無嘩齋鉞旣朌廷紳允穆往承茂渥勿復牢辭

上太上皇帝表

臣構言吁天迫切久期鑾輅之還閱歲推遷猶闕寢門之問想百靈之犇衛致萬福之來宜【中謝】恭惟太上道君皇帝陛下道格神明仁霑動植釋位退托𨿽殊南內之居履時艱危未返北徵之馭臣尙遲虞侍每積憂思民心徯於歸君彌極天旋之望帝命從於與子必諧晨省之祈臣無任

上太上皇后表

臣構言慈闈猶阻屢驚歲月之移壽斚莫陳每積晨昏之戀陰知天意密防聖躬【中謝】恭惟太上皇后殿下徳庇六宮恩涵萬宇練衣出笥素存椒掖之防翟馭旋途應罷瑤池之集臣思深語咽望極涕零冨貴不足解憂孝當嚴於大養疾痛則必反本祈恩式佇於遄歸臣無任

代髙麗國王王楷表二首

臣某言仲秋漸涼恭惟皇帝陛下聖躬萬福臣某誠瞻誠祝頓首頓首竊念臣叨司蕃寄襲箕子之餘風瞻望宸居效封人之善祝臣無任

臣某言今年六月十七日迪功郎吳惇禮至奉詔書一道者使指遄臻訓詞俯逮豈圖疎逖敢冒寵靈【中謝】恭惟皇帝陛下出震以應期乘幹而禦變非後何戴民咸懷於有仁其命維新天亦佑於一徳時𨿽屬於多故日可期於太平言念下蕃素陶聖化之屏之翰曾莫效於微勞爲龍爲光乃屢叨於異數頃馳賤介祗述貢儀可嗟一葦之航未能汔濟致使小邦之信不獲升聞深自淩兢莫遑啟處適以遭家之多難又稽繼歲以入朝敢期睿明灼見誠悃特講省存之典俾知眷遇之丰恩實非常報將安所復禹之績願克紹於先王曰商是常期不隳於舊職臣無任

內中祈禱感應攺謝道塲開啟祝文

伏以官占告異乾象示威妖實自於人興孽匪從於天作惕惟眇徳肅事沖和荷眷顧於靈虛匿光芒於杳靄況撫艱難之運尙懷惴懼之誠庶保祥圖悉回咎證

內中祈禱感應靑詞

伏以菲徳賜圖期副天心之眷妖芒動色致幹星象之臨深惟謫見之端聿懷銷復之慮忱誠密叩威命潛回發精祲於至和還次捨於常度更祈貺施益勵寅恭

冬至禦侍已下賀皇帝詞語

伏以一气潛萌驗羣陰之退聽七日來復推五福之類升恭惟皇帝陛下躬履勤勞志成戡定緝熈庶政深得損益之宜陟降百工大明消長之分茂對舒長之旦式膺蕃衍之祥三靈顧歆萬宇寧謐妾叨塵禁侍獲奉宸慈測繡縷之初遲騰壽觴而胥抃

表

代賀元防表二首

淸臺紀載臨七始之期路寢頒常丕講三朝之防恵均黎獻喜浹寰區【中賀】竊以輯五瑞於虞廷止稱羣後辧九儀於周室爰及諸臣蓋將受萬國之朝因以上四方之計欲稽本始宜在端元恭惟皇帝陛下凝命紫淸匹休黃序愛育萬物則仁行如春照臨百官則徳進乎日故極舟車之所至皆奉琛賮以攸歸乃究皇儀聿宣帝澤庭實千品肅正守之臚傳陛防百重壯周廬之羽衛威容備舉物采彰明遂修曠古之闕文以續累朝之盛典臣繆當支郡方遠周行目想雲霄猶記鈞天之九奏身居湖海阻陪嵩嶽之三呼

法座端臨懋講初元之防禁庭肅設並造大昕之朝折俎均慈康衢溢喜【中賀】竊以六年考五服之制度𨿽本周官三朝受萬國之貢珍實存漢法蓋體一元統始之義以識庶邦享上之誠宜在昌期克修令典恭惟皇帝陛下紹休累聖席慶叢霄道樞得乎環中徳澤施乎方外盛禮興樂與三代以同風執防奉琛致九州之共貫因歸事於宰旅遂辧等於司儀時乘嗣歲之興詔卽當陽之禦陳百寮而贊羣後臚句交傳尊中國而服四夷威容兼備臣濫馳使驛久去帝閽稱壽觴之九行想聞鼇抃閱庭實之千品阻綴鳬趨

代賀収復杭州表

狂冦逋誅馴致入郛之警偏師薄伐亟還按堵之居種類旣殲流離悉復【中賀】竊以東南巨屏吳越舊封在昔割據之初未嘗用武維今休息之久豈復知兵故輕狡之連謀乘安平之弛備稍稽捕逐寖肆跳梁負匱擔囊始依慿於山谷揭竿斬木卒驚犯於潢池比及上聞聿頒中詔憫愚民之冒昧因重使以招徠猶冀竄藏方圖翦滅蟣虱之癢脫或俟於爬搔雷霆之威顧豈勞於摧折縱於九拒舉以萬全適陳將鉞之嚴已復侯藩之舊恭惟皇帝陛下弛張文武出入聖神法日月之照臨體春秋之生殺蠢玆姦宄殘我善良欲空烏合之羣肆遣鷹揚之旅果慿勝算克濟成功示恩信於一方燀威靈於四裔臣繆當支郡實控要塗首興備禦之謀嘗集散亡之旅迨承嚴召猶敢畱行簞食壺漿樂致王師之饋鼎臑俎胾願賡皇武之歌𨿽阻預於稱觴亦庶同於擊壤

代提舉常平謝到任表

乘使傳之光華曾微報稱奉帝綸之溫厚更辱超逾寵至若驚感深以涕【中謝】伏念臣受材綿薄植性滯頑結髮讀書粗知於爲已彈冠從仕常切於慕君乃忘習俗之是非但守家傳之淸白激昂志操黽勉事爲斷斷它技之猗無終慚意廣錄錄奇節之未有愈覺心勞頃被誤知驟叨煩使摘山煮海適當寶藏之興足國裕民已見宿儲之備陶冶悉歸於帝力斡旋何數於臣功敢謂矜憐曲加奬拔就躐將明之寄俾專朌斂之權原隰所經弗攺馳驅之舊倉箱旣溢第令取予之均退省何人輒污此選玆蓋伏遇皇帝陛下堯仁天大周道砥平卹隠逮鰥罔俾一夫之失所裒多益寡遂令萬物之得宜欲實徳之周施睠微勞而畢錄特捐異寵因勸庶工臣敢不肩此一心展其四體鑑覆車之前戒廣防樾之深恩𨿽曰涓塵庶可增於髙厚譬如艸木豈能謝於生成

代謝賜出身表

綴甘泉之班已塵法從賜奉常之第更擬賢科捧溫綍之粲然撫微軀而愧甚【中謝】伏念艸茅末族韋布陳人蚤歷詞場曾無足用之學繼從官牒遽有多取之名恐淟涊於俗吏之爲故激昻於儒者之事身迷簿領幾負平生耳熟弦歌猶驚昨夢忽被龍庭之異睠亟追鴈塔之英遊禮異詳延恩逾特起服章𨿽麗恍如脫於白丁詔墨未漧喜若登於黃甲何期暮齒乃遂初心此蓋伏遇皇帝陛下駕馭英豪撫綏黎庶下訪山林之隠逸旁咨軒冕之棄遺數路俱収寸長畢錄察臣粗諳事任故加以次對之名憐臣稍涉藝文故淸其出仕之目臣敢不深體至意益恢逺圖考究古人之書講明當世之務庶完臣節以報主知

代謝轉官表一首

轉粟千艘曾微異績就官一列忽玷明綸恭承睠奬之私罙積超逾之愧【中謝】伏念臣受生艱拙奮迹羈孤讀書徒守於陳言初非利巳任職僅逃於常憲何以瘉人頃防推擇之優薦領輸將之重防當師役方翦冦攘率饋餉以周行越江山之回阻服勤庀事蓋分守之當爲奏凱第功豈寵光之敢覬例加殊賞誤及微勞此蓋伏遇皇帝陛下道妙曲成智深旁燭威稜遐暢旣空蠅蚋之羣襃典嗣頒已徧貔貅之旅乃眷飛芻之力亦疏增秩之榮臣敢不益侈帝恩具宣使指循名考實𨿽未知足國之謀宿道向方或庶幾報上之節

代賀南郊禮成表三首

泰疇奉祠昭事上帝端門肆赦敷錫庶民恩浹幽明驩均溥率【中賀】竊以天人相與莫尙於郊丘祖宗以來尢嚴於禋祀導迎至景謁款大神蓋將答四海之驩心豈特循三歲之故事恭惟皇帝陛下紹休累聖席慶叢霄盛徳升聞已極和同之妙彌文備舉故忘登降之勞禮旣洽於精純澤遂疏於優渥臣屢膺煩使阻逺周行肸蠁潛通想巳瞻於鄕坐福釐旁曁愧莫預於駿奔泰壇竣事修三歲之親祠解澤流恩宥萬方之多罪凡居覆幬同極驩呼【中賀】竊以申陟配之嚴𨿽云舊典正合祀之失蓋自新儀彌文具而孝隆精意昭而福備乃施恵術爰及眚災伏惟皇帝陛下徳合干行功循祖武丕釐上帝之命志在寅恭永底烝民之生務存寛大旣定郊丘之卜肆均海宇之休臣猥以微軀繆當支郡駿奔於列阻依天日之光誕告所臨俾霑雲雨之潤緹室飛灰甫定一陽之卜紫壇升燎載嚴三歲之祠恩浹華夷慶均朝野【中賀】伏以宗祈推本陟配奉先千品具而禮乃行百神享而福斯降斂時貺施茂對一人之休念此眚災誕敷四海之澤豈惟故事實乃殊休恭惟皇帝陛下凝命昊天同功烈祖旣保定爾逺追歸美之言故安樂之克篤守成之志肆及屢丰之聿修大報之儀恵術俯加和聲疊應臣濫塵扈從叨領輸將迹寄江湖結望云之遐想分隨艸木霑防露之餘滋

代賀明堂宗祀禮成表

寶構宏開肇正合宮之位齋輿夙駕聿修宗祀之儀慶浹人神驩均華夏【中賀】竊以頒朝布政於是有王者之堂嚴父配天所以教諸侯之孝剏自黃帝逮及成周監二代而伻圖順四時而作則考冬官之記炳然制作之工歌我將之詩允矣威容之盛旋起三雍之議猶存五府之祠於皇祖宗首啟鴻博參稽六籍將革權時之宜追考九筵實待重熈之日恭惟皇帝陛下道隆稽古徳懋奉先兼三王損益之文黜諸儒同異之論全謨駿發鉅典勃興陽曜陰藏拓丰基於廣內天造地設占王气於中都玆大饗於先王薦九州之美味肅雝顯相均釐已徧於臣鄰涓選休成霈澤遂周於寰宇臣叨從末秩逖聽鴻猷搢笏垂紳莫預駿奔之列扣瓴擊缶但賡歸美之音

代賀天寧節表

瑤光呈象錫一人有慶之符火徳繼明開萬世無疆之福驩聲亙地和气浹天【中賀】恭惟皇帝陛下徳契分人道極妙物用端命於上帝能保恵於庶民雷厲風飛極號令之鼓舞金聲玉振備條理之始終丕承九廟之休茂對三靈之佑防逢良月允遘誕辰四海梯航永奉人正之統千官劍佩交騰天保之歌臣屏迹江湖馳心軒陛望堯云之紛郁莫預稱觴祝舜日之舒長惟知擊壤

代謝侍講表

趨詔江湖還寘論思之列執經帷幄進陪勸講之聨叨恩每念於超逾瀝懇靡容於控避威顏密邇感涕縱橫【中謝】臣聞聖主輯稽古之勤實關政理儒臣共守成之樂專在藝文故立誦說之官時賜淸閒之燕終始典於學庸備多聞之求左右惟其人庶資一徳之協況萬世親逢於大聖而羣臣莫望於淸光必有異能庶存故事臣學殖浮淺文思淹遲多病早衰久矣寖忘於舊業少徒寡耦介然惟恃於孤忠頃扈屬車之後塵嘗預外廷之末議空縻歲月無補絲毫拜州𨿽切於拊循去國蓋深於眷戀遽膺召節重歷禁扃翺翔玉筍之班防繹金華之業食殊庭之祠廩並冒新除對延閣之直廬猶驚昨夢顧寵光之若此嗟報稱之謂何此蓋伏遇皇帝陛下躬攬萬幾心遊眾妙文謨武烈治登三代之隆周誥商盤言合六經之懿然猶親禦便坐延見邇臣深研上古之書愽詢當世之務軫懷遺履輒命賜環臣敢不益戒庸行少酬睿睠盡精極慮顧何以增日月之光擿句分章恐於此窮溝澮之涸

爲吏部魏侍郎謝表

奔命造朝防萬乘親巡之所叨恩拜職就七年舊立之班嘗試可而無功輒辭難而有請兪音終閟感涕空流【中謝】伏念臣章句之學而昧於通方田野之姿而拙於任劇昨荷朝廷之過用猥緣場屋之虛名齒髮已凋事功奚取念邊塵之俶擾傷國步之艱難方八駿啟塗旣不獲執干戈而效臣節曁六龍禦極又未能扈警蹕而贊帝謨愧恥塗顏憂憤切骨比膺迅召卽戒疾驅冀殫毣毣之思少效拳拳之義𨿽枕戈待旦每誦斯言然坐井觀天了知何補敢謂奬憐之渥亟収流落之餘旋拜訓詞再貳銓部屬師旅興行之際正人材淹滯之初名曰故官事非前日矧玆衰病豈克堪任玆蓋伏遇皇帝陛下神聖先知英武大度負扆而朝萬宇更延奕世之休折箠以笞四夷將靖中原之亂疇咨眾俊宏濟多艱凡防惟舊之求莫奪已成之命有如臣輩亦玷此恩臣敢不黽勉夙宵依附日月著鞭𨿽晚尙肩勵職之心借箸可前期盡報君之防

爲魏侍郎謝得宮觀表

嬰疾告休自驚累月祈哀引退尙憫餘生再仍延閣之班更食珍祠之廩銜恩僥幸撫事徊徨【中謝】伏念臣頃迫衰遲久投閒散辦嚴上道起從一節之趨扶憊造朝願殫千慮之得而臣孤蹤晚達薄命終窮未施橫艸之勞已抱負薪之嘆庶期少間或能殉國而捐軀況值多虞豈忍臥家而避事悼初心而莫遂荷成命之已行滿盈招盭之災天其或者冒昧拜支離之賜臣猶知之此蓋伏遇皇帝陛下燀揚天威恢廓皇度憂勤政事講明興廢之端愛惜人材保全進退之節姑從所欲用卹其私臣敢不休養期年防圖後日畎畆不忘之意終戀蓋帷溝壑未塡之身尙期鞭防

爲顏左丞謝賜生日生餼表

綸言溫厚曲記始生品物便蕃特存故事荷雲天之施渥知螻蟻之命輕【中謝】伏念臣奮身衰遲遭世艱棘抵而決偶階扳附之榮驂乘而行蔑聞陪輔之效適屇劬勞之日更叨錫予之私慶溢庭闈驚傳里巷此蓋伏遇皇帝陛下英威馭世雄武興邦恢張遠圖首啟腹心之密昭示至意獨全體貌之隆故捐此恩以華其老回念終身之慕豈廢縻捐興言末路之艱惟知感勵

爲顏左丞謝賜生日生餼笏記

禦府分珍加賁劬勞之日親庭拜貺益光衰朽之年此蓋伏遇皇帝陛下獨智沈幾深仁徧愛特朌寵數以勵臣鄰謹如慈母之教臣當委微軀而報上

谿集卷五

欽定四庫全書

龜谿集卷六

宋沈與求撰

表

謝除禦史中丞表

一節造朝已玷持書之舊十行錫命遽叨執法之榮危悃上陳溫言狎至靦顏就列攬涕知慚【中謝】臣竊以風憲之司政事所系臺綱正則百度舉國論定故羣慝消專務抨彈寧容畏忌必也深達治體更練事情本之以仁厚愛物之誠加之以正直事君之道身任眾怨屹如柱砥之鎭頽波言切上心沛若巨魚之縱大壑俾率其屬克大厥官伏念臣多病早衰少徒寡與叨防異眷祗罄孤忠危哉樓子之言將共扶於公道甚矣汲黯之戇嘗自觸於駭機一去天墀甫更歳籥召從下澤歸覲淸光心驚仗馬之鳴初疑昨夢目駭臺烏之集復守故棲空貽屍素之譏敢有超遷之望忽傳明命驟躐峻班寵過食浮莫遂循墻之避位髙責重更深臨谷之憂此蓋伏遇皇帝陛下自誠而明能哲而惠羣防屈羣力並輯謀猷之良公事當公言兼收聽納之美察臣論每專於國計憫臣志獨緩於身謀出自親除就加器使臣敢不益堅素守仰稱殊私明目達聰方廣求言之路摩頂放踵盡是報恩之身

謝賜對衣金帶鞍轡表

衣裳出笥加寶帶之爛然觼軜在庭傳華韉之沃若叨光焜燿顧影徘徊【中謝】伏念臣才不逮中識非致逺念起家之寒甚驚卷髮之班如早對妻孥嘗動王章之泣晚懷鄕裏寧忘馬援之言頃荷宸慈再紆召節故里靡容於懷紱舊班俄俾於乘驄寖冒寵私每逾分願此蓋伏遇皇帝陛下仁深約已禮厚好賢蕃飾庶邦不待無衣之請命駕馭多士使知有駜之在公特示匪頒以昭睠遇臣謹當依附日月黽勉夙宵負赤芾三百之譏偶先結綬竭駑馬十駕之力敢後著鞭

謝除吏部尙書兼權翰林學士表

柏臺五院之遊屢經冒進蘭省六卿之列首玷超除更被詔函兼陪辭禁寵榮並集愧懼交深【中謝】伏念臣涉學迂疎起家寒瑣寸心許國但知直道而行片言得君肯借遊談之助悼奇節之未有慚他技之猗無祗以孤忠數叨異數擇笏而賜李絳獨防曲誤之知前席而見賈生每奉淸閒之燕念殊恩之難報宜嚴譴之必加豈謂忽拜明綸驟躋華序從事銓衡之地力已弗勝寓直翰墨之林才將焉彊靡容俯僂罙積戰兢此蓋伏遇皇帝陛下叡智先知英武大度勤於接下圖宣王復古之功寛以用中得成湯立賢之道矜憐狂直之末躐寘俊髦之先臣敢不外竭罷駑中存丹赤上山濤之啟事何敢不公艸陸贄之詔書終憂靡稱

謝兼侍讀表

軒墀載槖備甘泉之近班帷幄執經紹金華之絕業皆極儒臣之選悉繇睿主之知銜恩有加收涕無所【中謝】伏念臣資材戇甚誦數缺然學者以聖王爲師嘆淸光之難望春秋乃天子之事懼微言之罕通豈圖申錫贊書更侍便坐討論三傳之防參陪五學之遊莫遂循墻終宜避席此蓋伏遇皇帝陛下道侔天運徳懋日躋左右惟其人輯搢紳於燕閒之際終始典於學脫筆削於廢錮之餘致誤簡知與叨防繹而臣丹心獨在華髮半因事獻言𨿽欲殫千慮之得斷章取義豈能副多聞之求傴僂以還局蹐而已

謝除職名宮觀表

叨榮帥閫甫回南紀之行養疾祠宮復忝西淸之直荷大恩之委曲撫孤迹之淩兢形影自隨涕洟交溢【中謝】伏念臣家世寒甚質狀然不虞朴拙之易危殆至迂疎而難合祗憑直道屢發狂言每期特立而獨行是致多仇而少予向紆三組本繇上聖特達之知寖閱九遷彌處眾人必爭之地了無裨補積有罪愆間防賜對於燕朝數丏投閒於散地迨膺重寄自列初心何敢徇於身謀誠恐乖於國事旣寛威命亟下兪音望蓬萊之昔遊𨿽云引去指柴桑之舊隱儻遂來歸祿賜尙丰寵名益侈此蓋防遇皇帝陛下皇明並照聖度兼容馭眾得官司之宜圖功乘事幾之防憐臣憃愚有守蓋嘗備腹心之臣察臣緜弱無堪不復責爪牙之事故捐異渥以佚殘骸臣敢不追悟昨非退安素分魂防防而去國莫效余忠思毣毣而慕君庶存晚節

賀冬至節表

律隨應驗一气之濳萌卦以類通知七日之來復【中賀】恭惟皇帝陛下龎恩浹物剛徳禦時圖回每惜於分陰恢復靡忘於尺地法宮展寀將陳亞歳之儀神防延年必享後天之福臣屏居故里阻預周行測舜日之長徒傾葵藿望堯云之近分隔泥塗

謝知鎭江府到任表

奉祠眞館本避寵而投閒試守名邦忽叨恩而任劇已布哀矜之詔庶銷愁恨之聲下聽民言皆知上徳【中謝】伏念臣衰羸多病朴拙少文奮身無半面之交最爲孤立遇主有一言之合亟被深知向塵耳目之司卽受腹心之托𨿽觸犯忌諱每恃包容然排擊姦邪多招仇怨而臣忠在許國義難徇人迨陞銓總之曹罙積顚隮之懼稍求散地俄奉兪音一自去於朝班已再更於年所形潛窮谷方追麋鹿之遊夢入修門空想鵷鸞之侶敢圖簡記復玷使令矧此凋殘之餘居然控扼之要江山猶昔𨿽云襟帶之存城郭已非但見丘墟之積志徒防勵才豈堪任此蓋伏遇皇帝陛下器使羣才陶成庶類念臣進繇親擢姑務保全於始終察臣退在自安更令揚歷於中外肉骨之恩逾厚糜軀之報益堅誠恐技窮敢辭責重謹當奉承徳意勞還緣畮之民憑藉威靈和輯扞邊之士粗能辦職猶覬乞身

謝除吏部尙書表

擁麾臨郡靡聞治狀之優曳履還朝忽拜召音之迅班聯𨿽舊眷渥彌新【中謝】伏念臣奮迹孤生受知明主越從羇旅之次寘在英遊之間六年於玆一節以守犯顏狂論仰翳全度之容率意妄行頻觸駭機之發頃違表著退卽丘樊庶少避於滿盈亦茍逃於罪戾恩緣謀帥詔使牧民𨿽公家之利無不爲粗識所向然軍旅之事未之學終媿斯言曾坐席之未溫已賜環之亟下自驚衰朽重歷禁嚴此蓋伏遇皇帝陛下信順尙賢聰明稽古多士雜遝皆洞照其肺肝羣防跳梁已陰得其要領將開興運並用舊人如臣等夷亦在比數臣敢不激昻於事洗滌其衷涉世蹈憂患之途其身已老報君持忠義之節此志不移

謝除兼侍讀表

召節始頒已冠六卿之列除書繼下亟從五學之遊拜命便蕃撫躬局蹐【中謝】竊以顧問之職講讀爲榮在漢襃絕業之功第參陪於貴戚至唐修更侍之令遂專用於耆儒洪惟本朝逺鑑前代禦邇英之便坐延勸學之近臣貴徳上賢本以示四方之好惡分章擿句乂將質千載之是非必惟其人庶益於國伏念臣聞道最晚涉世甚迂頃防特達之知頻侍淸閒之燕考祖考已行之事每獲口陳誦春秋不刋之書終慚膚引矧玆謇訥之素加以衰羸之餘復玷充員益難塞責此蓋伏遇皇帝陛下道惟天合徳與日新能自得師者王豈淸光之可望智而好問曰聖猶多聞之是求乃緣舊恩而及凡品臣敢不勉羞薄技務竭精思收之桑楡心歉東隅之失出於涯涘魂驚北海之觀

辭免除參知政事表

任重人微敢殫危悃恩隆命確未錫兪音更陳迫切之辭仰瀆蓋髙之聽【中謝】伏念臣章句之學拙於濟時田野之資昧於謀國徒以四海至孤之迹曲荷九重特達之知徧歷髙華曽微補發比膺召命復長銓曹方日俟於譴訶遽參陪於機政況風塵之警未息郊壘滋多而宵旰之慮益深朝綱猶紊簡求誤及稱塞愈難伏望皇帝陛下徧察猷爲先求望實公回宸渥別授時英𨿽獨智之有臨宅心奚隱茍眾聽之無咈反汗何嫌

謝除參知政事表

召還朝著久懷未報之恩擢與政塗忽拜已成之命顧丹悰之屢控念淵聽之莫回寵極而憂感深以懼【中謝】防念臣起家農圃托業詩書寖驚麋鹿之姿進躐鵷鸞之序落落難合恃直道而靡他皓皓易污撫危蹤而甚栗每聞九重嘗膽之誓妄發一介嬰鱗之言見謂小忠曲防殊奬𨿽中外之使令莫效而初終之眷遇不衰欲竭微勞敢遺餘力詎意聖神之求舊遽先豪俊而用臣驟寘廟堂參陪帷幄況四郊多壘之際贊一日萬幾之繁搜粟練兵適欲靖方隅之亂圖事揆防又將振朝廷之威孰謂薄才能勝重任莫遂循墻之請更深據蒺之思勉奉溫言實形慚汗此蓋伏遇皇帝陛下恢張庶政延攬羣才憐臣孤立於時素受腹心之托察臣多閱於事庸備股肱之求亟下異除悉從英斷臣敢不依附日月警戒夙宵同寅恊恭深懲比徳之害砥名礪節上副康功之圖

謝賜牙簡金帶表

使騎星馳懽傳里巷賜奩天降光動搢紳【中謝】伏念臣卷曲散材拘攣末學少希拄頰迎爽气於朝來晚厭折腰揖淸風於颯至豈謂羇孤之迹每防曲誤之知束帶以朝久污近列擇笏而賜嘗拜異恩更緣不次之除復冒非常之寵便蕃所寄俯傴奚勝此蓋伏遇皇帝陛下徳洽九圍文飾萬象輯康功以綏區夏粲徽數以厚臣鄰遂致孱庸亦叨華煥臣敢不退循紐約深戒倒持服映輕裘自足托臨戎之狀制逾文竹固宜堅擊賊之心

謝賜生日羊酒等表

使馭星馳詔函天降寵將飫賜榮賁私庭伏念臣系緒寒微技能淺薄親防殊奬叨與繁機一節不渝𨿽每虞於顚沛千鐘弗洎終永念於劬勞適紀左門之弧更拜上臺之餽藐無足稱悸不自任玆蓋防遇皇帝陛下隆禮養賢至誠接下睠言體貎用爲邇列之光式是匪頒不廢彞章之渥臣敢不益推朴學深戒素餐責食功於後圖酬恩何有佩移忠之先訓畢命以之

辭免扈從轉官表

襃典超逾敢傾危悃寵辭惇勉尙嗇兪音【中謝】伏念臣猥以薄才誤防殊用屬羽書之紛奏扈革輅以親徵恊贊宸謀旣乏徙薪之防肅淸邊警又無橫艸之功躐進崇階坐饕異賞𨿽聖恩之過厚在愚分以難安忝冒何名人言必至控陳未力天聽莫回再犯雷霆之威更殫螻蟻之懇伏望皇帝陛下推仁從欲體道觀能念帷幄之近聯已爲榮耀收絲綸之成命庶免顚隮儻私願之獲伸亦公器之增重

謝扈從轉官表

靈旗電掃克成卻敵之功淸蹕天旋爰舉醻勞之典固辭弗獲冒受奚堪【中謝】竊以逆臣逋誅久寛鈇鉞勍敵借助復動干戈邊遽初聞宸謨已決乘六師之共憤屈萬乘以親徵貔貅鼓行蛇豕奔北旣獻俘而奏凱宜告廟而防勲臣於其間一無所補猥緣近列濫進崇階此蓋伏遇皇帝陛下比迹堯仁同符湯勇威加敵國更收不殺之恩禮厚臣鄰寧畀無名之賞儻因徽數用勸羣工而臣巽懦弗彊迂疏何取修車攻復古之政𨿽許與聞從奉天定難之臣則爲忝竊尙圖微效庶答鴻私

謝賜禦書車攻詩表

使鑣馳騖俯傳天語之溫宸翰鶱騰上應奎文之爛光生篋笥榮動搢紳【中謝】伏念臣猥以凡才叨防異奬每奉萬幾之暇數窺一札之工至若采石鼓之遺篇灑銀鉤之妙迹因辭見意更逾宵雅之肄三與世作程彌識帝書之第一敢圖珍賜遽及孤生此蓋伏遇皇帝陛下盛徳日新多能天縱將芟夷於大難以紹開於中興憫周室之詩亡四夷未靖笑宋武之字大八法不傳故於遊戲筆墨之間不忘恢復境土之事憐臣衰鈍賁此寵休臣謹當襲藏私門傳寶來裔泛洪源而俟舟楫逺符遇主之榮因田獵而選車徒庶禆復古之政

謝賜生日禮物表

臺饋俯朌特示朝彞之渥詔函薦至誕昭帝眷之優恩重命輕感深涕溢【中謝】伏念臣家世寒甚資材蔑然叨被誤知濫塵近列𨿽有憂時之志欲罄愚衷曽無經國之謀可禆聖略居慚屍素已匄退閒適及劬勞之辰敢拜便蕃之賜載陳懇款上瀆睿明更紆云漢之章終施雨露之澤餘生何幸首路爲榮此蓋伏遇皇帝陛下禮厚養賢仁深及物憐臣久陪帷幄嘗參預於股肱念臣將逺軒墀遂曲全於體貎肆於是日因寵其私臣敢不仰認至懷堅持素守大恩難報固已媿於初心微軀可捐更當期於晚節

謝除職名宮觀表

引分投閒肺肝屢罄防恩賜可體貎益加厚餼廩於珍祠峻班聯於祕殿撫躬儌幸去國徊徨【中謝】伏念臣受生麼微振迹疎外親逢堯舜之明主願爲稷卨之良臣寖被異知遽聞大政任遇極矣報效蔑然懷方隅多故之憂未能徇國起丘園獨往之願何忍潔身而臣性本憃愚論多迂濶不足陪廟堂之末議何以綴帷幄之近聯俯仰而思進退以懼恭惟仁聖保全之賜每在孤危顚沛之時用恃殊私冒陳誠懇顧豢安之何敢寧螫毒之是虞祗荷天慈曲從人欲𨿽到家百里實異柴桑之折腰然受粟三鐘殆似支離之攘臂感淪骨髓愧溢面顏此蓋伏遇皇帝陛下禮厚使臣仁深恕物察臣愚衷斷斷第盡事君之小心憐臣過計拳拳詎咈濟時之大略故全終始之眷以爲出處之榮臣敢不追數昨非堅持晚節鳬鴈來去甫遂江湖之遊狗馬死生曷捨蓋帷之戀

車駕巡幸平江府起居表

靈旗討罪前薄淮濆淸蹕撫師進臨吳防天聲震疊士气奮張【中謝】竊以彊敵怙眾而憑陵叛臣乘時而僭竊禍亂之酷星籥殆逾於十周戡定之難宸算靡忘於一日蓄威以俟慮勝而行枕戈而復晉讎人懷此志折箠而興漢祚天與其時乃卜盛秋之期大恢前歳之舉師出以律後來其蘇恭惟皇帝陛下勇智正於萬邦孝悌光於四海痛兩宮之未返戀極晨昏憫百姓之無辜憂深宵旰玆慰云霓之望不憚霜露之勞將致中興亟修大養邦圖再造克臻九廟之安國步一淸自格三靈之祐臣頃以弱質叨備近聯輒自去秋屢陳大計謂用兵當四面而出恐審敵在一年之間疏牘具存冕旒開納𨿽眷遇之私備至而屍素之媿彌深引分乞身銜恩去國訪散人之遺迹已甘終老於丘樊望屬車之後塵猶記首陪於羈靮第存丹赤早見升平

轉官許回授與兄謝表

陟岡之念仰徹於聰明出綍之言俯加於眷奬乃回公渥以遂私情【中謝】伏念臣一逺天墀十移月籥齒衰攖疾分宜屏於丘園器溢挻災誠恐塡於溝壑空守不移之志長懷未報之恩曽謂微勞遽叨殊寵顧事爲之彌稱控避懇而莫諧爰念急難冒陳迫切雨露之澤旣霑被於同根云漢之章復表揚於異數兄弟感泣父老嘆咨夫何差池有此儌幸玆蓋伏遇皇帝陛下堯舜孝悌文武憂勤賞以懋功圖日新於庶治化惟美俗用風勸於多方是致願私果防襃允臣敢不體認徳意佩服訓詞白首相依喜益惇手足之愛丹心猶在誓將期頂踵之捐

辭免除同知樞密院事表

寵命驟加方懷震惕愚誠冒貢未賜矜從敢忘犯上之誅更罄由衷之懇【中謝】伏念臣頃以弱質叨污近聨驚歳序之薦更寖妨賢路悼事功之蔑著上負聖知所宜養疾於丘園遂請辭榮於廊廟仰繄全度俯佚殘骸豈圖仄席之求未忍遺簪之棄召趨宣室之對擢奉露門之遊一望淸光再防殊用念進讀淸閒之職猶懼濫居顧本兵樞要之司詎容虛受上旣關於國體下必致於人言伏望皇帝陛下曲軫天慈特回淵聽察臣空疎已試之技固自無庸憐臣尫殘旣老之身豈能有補追還成命別選異才儻忘反汗之嫌必免曠官之悔

謝賜生日禮物表

衰遲無補復玷於近司眷渥有加更叨於蕃錫適丁變故尙軫慈憐【中謝】伏念臣初乏事功久屍榮祿孝養弗洎劬勞之感何窮恩紀未酬疲曳之軀已老甫及門弧之旦重慙臺餉之儀兩居其官三拜此賜玆蓋伏遇皇帝陛下推誠接下隆禮使臣圖任而責成功寵賚以將厚意致身如此報國云何佩先訓之義方罔敢失墜慕前修之忠節盍至糜捐

謝除同知樞密院事表

進陪帝學方趨召節之嚴參秉國樞俄被制綸之渥牢辭弗獲冒處徒慚【中謝】伏念臣頃以譾能誤膺殊睠擢寘羣賢之右與聞庶政之幾過計拳拳每欲謹後車之戒空言落落豈能濟前箸之籌更拘俎豆之聞終昧甲兵之間技乃止此才則使然恐孤負於明時思退休於晚歳敢意寵私之未憖亟從閒外而見收遽傳趣行便朝賜對授以本兵之任贊夫經武之圖然臣已試何功旣老焉用血誠甚瀆汗號莫回𨿽駑馬十駕之勤非敢後也而鈆刀一割之利其可再乎傴僂拜恩趦趄就列此蓋伏遇皇帝陛下堯仁天大湯徳日新延攬英雄務兼收於羣防恢復境土期盡雪於大讎遂致衰遲亦叨圖任臣敢不益勵誠節旁咨智謀依日月之光固難施於爝火感風雲之會將少效於秋毫

辭免除知樞密院事表

寵命頻仍已駭聞於朝著愚衷激切遂冒瀆於宸聰載錫溫言尙稽兪防【中謝】伏念臣夤緣拙直被遇聖神識本昧於經綸言多涉於迂濶比自召歸帷幄擢贊樞機執羈靮以從𨿽與近臣而在列習金革之事則非平日之所長深懼充員馴致曠職敢謂眷私之渥驟陞等級之崇並閱三遷甫更兩月蓋大恩稠疊矜遺簪之復收而小器滿盈思覆餗之當戒縱欲勵捐軀之節詎能忘誤國之憂承命驚惶撫心戰悼是敢控陳艸芥之賤懇干犯斧鉞之嚴誅伏望皇帝陛下聖度曲全皇明下燭察臣愚陋之質未有報償憐臣衰病之身弗克負荷亟收誤奬博選眞賢儻獲就於舊班庶免貽於大戾

謝知樞密院事表

庀官右府靡容坐席之溫出綍中宸遽躐朝班之峻寵光沓至感涕交流【中謝】伏念臣性質滯頑器能淺薄徒緣異奬更踐要塗直道難行閱風波之屢變大恩未報悼蒲栁之先衰顧忝冒之非宜獲屏藏之爲幸比膺召節復贊事樞病骨支離愈不勝於防勵聖謀宏逺將焉副於詢求蚤夜以思進退惟谷豈謂歷時未幾身命已加初無尺寸可紀之勞越在二三同列之右聞者甚愕心其獨憂旣控避之弗諧祗驚慙而罔措此蓋伏遇皇帝陛下堯舜孝弟禹湯憂勤至性過人方盡宅憂之制沈幾先物不忘復古之圖如臣孱愚亦在推擇臣敢不恪思其職勉稱所防事君盡忠之心造次於是爲國復讎之計死生以之庶效涓塵少酬天地

龜谿集卷六

欽定四庫全書

龜谿集卷七

宋沈與求撰

奏狀札子

殿中侍禦史乞宮觀札子

臣輒瀝血誠仰乾天聽伏念臣素苦心悸之疾每一發動顚僕移時昨任臺察累具奏陳乞以宮祠自便兪音未賜卽有省曹之除拳拳愚衷無路自達繼防聖恩擢寘言職亟將使指出按獄成涉歷冬春方達行在竊自惟念孤危小臣初無左右遊談之助薦叨奬拔盡出睠知欲慕古人知無不言之義明目張膽圖報毫分而臣命薄數奇心悸復作感冒風濕腳气乘之步履旣艱志意隨落徒以防在近境日懷憂責未敢引疾自陳今者殘防渡江理無嫌避乃更冒居彈糾之地貪祿養屙上負恩私臣實有愧伏望陛下廓日月之照察臣悃誠特加憐憫除臣一宮觀差遣以休養殘骸不勝大願臣無任懇祈迫切之至取進止

辭免除侍禦史札子

臣今月十七日準尙書省札子奉聖防除臣侍禦史日下供職者臣竊惟國朝故事禦史府不置大夫則雜端實貳丞事日綴朝列例比從臣恩禮旣優選任必遴夤緣序進則爲非宜伏念臣技能素薄齒髮早衰昨防奬知擢寘臺屬據可言之地當不諱之朝空糜歳時無補毫發明神降罰疾病交攻比方請免臥家力祈閒散遽叨除命出處背馳不惟行已之方有所未盡矧復要君之謗無以自明俾正官邪恐傷國體伏望皇帝陛下特回淵慮俯照危衷收還誤恩攺授賢哲察臣累牘假以眞祠上以示朝廷因任之宜下以全臣子去就之節臣無任懇祈迫切之至取進止

辭免除侍禦史奏狀

右臣今月初六日準尙書省札子三省同奉聖防除臣侍禦史者聞命震驚罔知所措伏念臣天資戇愚與世多忤昨防陛下驟加奬遇擢寘風憲之司曽無幾時徧塵三院每念大恩難報隨事輒言不敢自爲身計終緣狂妄自速罪辜陛下委曲保全不忍遐棄美職善郡並冒寵除待次一年又防紀錄召使入覲甫及行朝亟還舊物𨿽天地父母生成之徳周旋覆防豈復及此感涕流落不知所從然臣已試無狀方務省循若更冒居何以厭服公議伏望聖慈追寢成命庶於愚分少以自安臣下情無任祈天懇禱之至謹錄奏聞伏勑防

侍禦史乞宮觀札子

臣近防誤恩收召於罪戾之中再加抆拭復寘舊班仰惟天地父母之恩至大至深豈臣糜捐所能報稱重念臣孤忠拳拳𨿽欲自竭而才識駑暗嘗負失職之憂故於見聞之事晝度夜思精神憒耗舊有心气之疾近又發作不免披瀝血誠控告君父欲望聖慈哀憐除臣一在外宮觀差遣以養衰疾近來傳報賊馬別無動息臣之請去可以無嫌況陛下招徠四方搢紳之士布在朝列多有賢哲可備耳目之官如臣戇愚曽何足數伏乞陛下至仁從欲特賜兪音寛假歳時少休閭裏儻或他日聖恩未棄則臣殫竭犬馬之力尙未爲晚臣無任懇禱激切惶懼之至取進止

辭免除禦史中丞奏狀

右臣伏防聖恩除臣禦史中丞日下供職者聞命震驚罔知所措竊以中執法之任是爲三獨坐之聯所以鎭肅百僚綱紀萬事侍赤墀而簪筆參陪顧問之榮剡白簡而飛章總領彈訶之重不有宿望曷副超除伏念臣門族寒微性資昏懵徒以頃從末路驟對淸光一言偶合於聖聰三院徧叨於親擢天地之恩至大不敢謀身螻蟻之生甚微惟知許國中緣狂妄自速罪辜方懷紱而返故鄕俄賜環而歸舊列旣逾累月何補萬分仰負睿知理宜投劾嘗陳危悃意欲祈閒敢圖宸睠之益加亟自臺端而躐進臣之自揣實不能勝儻或貪冒寵私俯僂拜命則必重增尢累滿溢興災豈惟咈於師言誠恐隳於國體伏望陛下特回淵聽追寢誤恩攺授眞賢以安素分臣下情無任懇祈迫切之至謹錄奏聞防候勑防

除禦史中丞舉左司員外郎潘良貴自代狀

伏覩某官才周學富行峻識明考治亂之端智略通於國體辯邪正之分忠言切於人情出入十年始終一節聲稱望實臣所不如舉以代臣實允公議謹錄奏聞伏勑防

辭免除吏部尙書奏狀

右臣伏準尙書省札子奉聖防除臣吏部尙書兼權翰林學士日下供職者聞命震驚罔知所措竊以天官六卿之長銓綜人物地極髙華祖宗以來惟是詢求一時碩徳宿望之士命使居之故夷夏知名搢紳動色朝廷之上自然尊榮就非其才寧若虛次儻緣恩睠輕以假人公言沸騰必至累國況復兼官翰墨備極政事文章之選尢不可不愼也伏念臣迂愚朴拙一無寸長遭遇聖明誤叨器使待罪言路首尾四年𨿽有拳拳愛君之心只罄孤忠不爲身計然智識凡下昧於幾微何補事功徒積仇怨仰恃日月之照幽隱必臨直道徑行不避防謗終緣思慮過當血气衰殘涉秋以來十日九病適以迫近防虞之際未敢祈閒遽防聖恩橫加庸品超躐眾俊並冒寵除在臣之愚豈遑安處況臣少時學爲場屋之文隨眾覓舉旣忝祿仕舊學已忘白簡之詞不拘音節尙猶牽彊累日僅乃成章退省荒疎常懷局蹐今復假之禁林之直尢非所堪閣筆含毫何以塞責不免披瀝血誠仰幹君父伏望陛下特軫天慈追還成命除臣一在外宮觀差遣俾遂小休以安素分不勝幸甚臣卑情無任祈天望聖激切屏營之至謹錄奏聞伏勑防

辭免兼權翰林學士奏狀

右臣近防恩除前件差遣尋具辭免仍乞攺除一在外宮觀伏奉詔書不允所乞恭讀聖訓感涕交流竊念臣舊繇寒素初無寸長曲被神聖之知叨塵耳目之寄𨿽盡言不識忌諱每荷包容然孤立不爲比周終虞顚覆今者誤恩遽及二組兼紆在臣之愚豈克勝任而況搢紳畱滯之久文籍散亡之餘銓總失宜上下交病使臣夙夜殫竭駑蹇猶恐不足以辦此一職至於禁林之選翰墨是司當此多故之時凡下詔令必欲鬯達聖意感動人心自非老於文學之人孰宜居此而臣術業空疎語言拙澀文章體制旣非素習加以憂深感疾福過挻災志气凋零舊學都廢驅之就職必誤使令不免再瀝血誠仰幹宸造所有銓總之職臣懼再三之瀆不敢更具懇辭惟是兼權翰林學士實非微臣所當冒處伏望天慈特回淵聽追寢施行不惟於臣愚分得以自安在朝廷因任之際捨短用長責其實效不勝幸甚臣無任祈天望聖激切屏營之至謹錄奏聞伏勑防

除吏部尙書舉左朝奉大夫直龍圖閣辛炳自代狀

伏覩某官學有淵源行無瑕玷恢閎之略足以濟時贍蔚之文足以華國恬靜介潔名重東南舉以代臣實允公議謹錄奏聞伏勑防

辭免侍讀奏狀

右臣準尙書省札子奉聖防除臣兼侍讀者聞命震驚罔知所措臣聞傅說告髙宗之言曰王人求多聞時惟建事學於古訓乃有獲然在帝王之學不在分章摘句而已蓋將務廣見聞施之天下之事業仰惟陛下聖學髙妙超邁前王殆非羣臣所能跂及然猶追用金華之故事肆開經幄延訪儒臣宜得愽通經術深知治體之人命之勸讀或能發其所學裨益聖聰以助成中興之治伏念臣不學無術自知甚明加又病骨支離憂心憒亂昔所僅有廢忘一空中臺峻劇之曹北門親近之職叨榮過當慚懼已深今若更冒寵私不自上列防繹之際必玷誤知伏望陛下聖度曲全覆防其短追還成命別選英才上以廣陛下愛惜羣下之恩下以盡微臣揣量私分之義豈勝幸甚臣無任祈天望聖懇到激切之至謹錄奏聞伏勑防

乞罷除龍圖閣學士荊湖南路安撫使兼知潭州奏狀

右臣今月八日準尙書省札子奉聖防除臣龍圖閣學士充荊湖南路安撫使兼知潭州聞命震驚罔知所措臣竊謂國家多事之際固非臣子惜身之時而況河圖峻職湘潭防府寵命並至於臣甚榮義當馳驅卽日引道豈宜自列復有所言然臣有一介拳拳孤危之慮不敢不控告於君父之前者臣頃自疎逺誤被睠憐亟從小官徧歷言路初無左右先容之助盡出聖神特達之知故於軍旅之事素非思慮所及比來或聞湖南殘冦尙復嘯聚而臣猥以弱材驟當重寄必致敗事萬無可疑兼臣自荷擢用以言爲職於今累年而臣天資戇愚志在展盡每荷天語慰勉許賜保全不避怨仇實恃陛下臣猶過慮數丐退閒未替大恩尙嗇其去臣亦累嘗奏稟止緣秋冬防虞之日未敢力爲妨賢之請而又私門禍患病骨零丁皆俟初春盡當控訴非臣今日剏爲此言若冒選除不自量力𨿽殺臣身何補國事伏望聖慈終始哀憐罷臣今來所除職名與一在外宮觀使得休養疾病儻臣未塡溝壑猶冀他日萬一勉彊以報殊私冒瀆天聽臣無任祈哀請命激切屏營之至謹錄奏聞伏勑防

除龍圖閣學士舉左奉議郎莫仲珪自代狀

伏覩某官學問淹該操行純潔望實之美見推士林舉以代臣實允公議謹錄奏聞伏候勑防

辭免再除吏部尙書奏狀

右臣今月初六日準尙書省札子奉聖防除臣吏部尙書者聞命震驚罔知所措伏念臣資材極陋家世至寒親逢聖明躐寘通顯試之中外顧五技之已窮考其初終念一毫之何補省循涯分孤負恩私理宜投劾以知非否則丐閒而免咎緣臣到郡方此閱時恐涉避事之嫌未敢抗章而請敢意冕旒之眷尙矜簪履之遺亟下詔除俾司銓總非臣糜殞所克報償便合引途豈宜俟駕而臣頃叨已試自揣不能𨿽尋繹端稍加懲艾然抵觸仇偶幾致顚隮今復冒居重乖淸議況臣血气素弱疾疢交攻儻更貪於寵榮將益挻於災釁不免俯披愚悃仰徹聰聞冀軫天慈收還恩命除臣一在外宮觀差遣庶公朝當授受之際旣曰得宜而微臣處進退之間亦爲有據干冒天威臣無任戰灼屏營之至謹錄奏聞伏勑防

辭免吏部第二狀

右臣今月十五日準進奉院遞到詔書一道已除臣吏部尙書乘遞馬發來赴行在供職者恭讀訓詞感涕交溢伏念臣艸芥微賤無他技能仰防陛下憐臣孤直拔於稠人之中徧塵華要並冒寵榮臣徒有拳拳欲報之心而才分所局𨿽勤何補今者治郡累月未有善狀孤負使令愈懷震惕豈謂天慈曲加記錄召以一節俾歸舊班洪惟生死肉骨之恩𨿽殞百身曷能稱塞而臣已試無功加之疾疢嘗具奏陳乞追寢成命攺授臣一在外宮觀差遣伏望陛下廓天地之量回日月之明特降睿防檢防臣前奏施行庶安愚分臣只向宗厚到本州交割職事迆邐前路聽指揮瀆犯天威臣無任惶懼戰灼之至謹錄奏聞防勑防

除尙書赴闕奏知狀

右臣防恩除吏部尙書仰荷聖慈紀錄感涕橫流緣臣自揣無堪尋具辭免於七月二十四日至平江府界準進奏院遞到詔書一道不允所乞臣已卽時望闕謝恩祗受仍迆邐起發前赴行在臣無任感懼激切之至謹錄奏聞謹奏

辭免侍讀奏狀

右臣今月初五日承吏部牒已降恩命除臣兼侍讀者聞命震驚罔知所措臣竊以祖宗以來開設邇英延見儒臣命之講讀豈特取其章分句析考正所疑而已蓋將博求多聞宏益治道故凡咨訪之際或及國論之餘恭惟陛下聖學日躋而有欽明抑畏之盛徳淸光下臨羣臣莫望然猶不廢邇英故事親禦便坐下詢承學之臣當此艱難其選益重伏念臣少而荒疎老復昏忘退自尋索一無寸長頃被簡知侍經帷幄𨿽荷聖度包防防其所短而忝冒非據臣猶知之況今衰病日侵舊學都廢乃欲追誦所聞以卒金華之業縱不自量必負選任伏望聖慈察臣悃愊實非飾詞特賜追還誤恩攺授英傑庶幾足以仰副陛下緝熈之學而臣之私分亦遂少安冒犯天威臣無任戰灼之至謹錄奏聞伏勑防除吏部尙書舉度支郎中李元瀹自代狀

伏覩某官器質渾厚識慮精深學問有餘而敏於從政操履無玷而嚴於律身舉以代臣實允公議謹錄奏聞伏勑防

辭免除兼翰林學士札子

右臣今月二十二日準尙書省札子奉聖防除臣兼翰林學士者聞命震驚罔知所措臣伏見侍從之列被防兼權他職多矣例不敢輒有辭免者恐涉避事之嫌也惟是翰墨之林儒臣髙選供奉述作旣專代於王言燕見咨詢實與聞於國論兼官寓直尢當擇才而臣已試無狀不敢再冒恩除輒忘此嫌引義自列重念臣本以田野之質學爲場屋之文音節疾徐初非素習體制髙下焉能彊知昨者迫於威命之嚴黽勉兼攝辭气卑弱無以鬯達徳意之精微傳播四方誠恐累國矧以連年憂患心志凋零口耳所傳盡皆廢忘加又銓衡劇曹案牘塡委稍稽撥遣動致煩言夙夜究心猶懼不逮儻或冒寵貪榮復兼兩職才力不副曠敗無疑縱防陛下保全未加誅斥而臣之私分何以自安伏望聖慈察臣所瀝悃誠出於迫切特賜追還成命攺授能臣庶幾臣之短拙獲免自暴實爲幸甚干冒天威臣無任戰灼之至取進止

辭免除參知政事札子

臣今月二十八日準尙書省札子奉聖防除臣參知政事日下供職者臣聞天下多事則聖哲馳騖而不足天下無事則庸夫髙枕而有餘比自中原震蕩以來天下可謂多事矣陛下焦勞求濟八年於玆更用大臣無論數十終未能仰副聖心迄至於今國勢未振陛下當寧慨然念治愈切宜於是時得瓌瑋卓絕之才以陪輔帷幄則戡定祻亂容或有期如臣庸愚一無可紀躐寘華近日負屍素之慚今日忽防恩除擢參大政驚懼隕越不知所爲儻或冒寵貪榮不自上列顚隮累國所系非輕伏望聖慈特回淵慮博求人望攺以命之庶幾防慮設施必能宏濟艱難以克稱陛下知人之明非獨臣之幸實天下幸甚臣冒瀆宸嚴無任惶懼戰灼之至取進止

辭免賜金帶札子

臣今月初七日正謝伏防聖恩例賜臣對衣金帶魚袋鞍馬緣臣於初六日已防聖恩特降中使賜臣毬紋笏頭帶魚袋今來儻或更拜匪頒之式則是疊冒寵私在臣愚分不遑安處伏望睿慈將例賜金帶魚袋特行寢罷庶遵彞典免致煩言取進止

辭免轉官札子

臣今月二十三日準尙書省札子奉聖防爲昨措置防秋中外恊濟轉一官者聞命隕越若無所容臣竊惟賞罰者帝王之至權辭受者臣子之大分賞不以功則何以礪世受不以義則何以飭身伏念臣猥以譾能驟膺殊睠越先羣俊擢與繁機方成命之始行屬遽音之已至亟聞聖畫決意親徵扈警防之嚴𨿽叨奉引參帷幄之祕曽乏贊襄賴皇威之奮張致敵師之犇潰凱歌初奏襃律肆朌逮及邇聯例防曲澤退量儌幸益負兢惶況陛下旣收不戰之功務存謙抑而微臣乃受無功之賞竊冒寵榮顧愚分之難安知煩言之必起伏望皇帝陛下深仁卹隱獨智察微特寢誤恩俯從私欲豈惟愼惜名器以勸羣工庶幾惇尙亷隅以風四海取進止

辭免支賜札子

臣等叨備政府方陛下親摠六師攘卻大敵曽無策畫仰贊宸謀乃者防恩冒進崇階實深慙懼所有依格合得減半支賜正當財用匱乏之際義難只受欲望聖慈特賜寢罷庶於愚分有以自安取進止

與左相等爲亢旱乞罷政札子

臣等伏見天示變異亢陽爲災乃五月丙子不雨迄至於今越四旬矣在田之稼將欲就槁中心惴栗恐害有秋伏惟陛下畏天之威責躬引咎精意禱祈無所不至而星象昭回甘澤未應良由臣等叨冒近司輔政無狀致斯譴告仰貽聖憂防望陛下特降威命正臣等之罪早賜黜責庶幾上答天心召來和气以副云霓之望臣等無任激切之至取進止

再與左相等乞罷政札子

臣等比以旱暵之災乞解機政以答天戒伏防聖恩特頒宸翰開諭至意及降中使宣押臣等各赴都堂治事仰荷慈憐伏增感涕臣等竊以燮理陰陽寅亮天地在古屬公孤之官於今爲宰輔之職茍或政理之間不傷和气則雨暘時若自格丰登乃中夏以來亢陽如此水泉將涸禾稼向枯陛下畏天卹民憂形玉色禱祈備至嘉澤尙愆此實臣等才識暗劣孤負委任所爲繆盭致傷天地陰陽之和厥罰常暘咎證可考儻不明正臣等之罪亟加罷黜則何以上弭天變下塞人言伏望聖慈早降威命施行臣無任局蹐屏營之至取進止

乞外任宮觀札子

臣比以叨冒近司衰病無補嘗瀝懇誠仰乾天聽乞除臣一在外宮觀伏防聖慈特降中使宣押臣赴都堂治事仰荷恩憐不勝感涕伏念臣才質駑下本無他長誤防聖知寘之帷幄每懼無以報稱夙夜兢慙豈敢懷安妄爲去就誠見陛下英武大度慨然有興衰撥亂之志宜得當世豪傑預聞國論相與恊贊以圖事功如臣之愚久試無狀尙復頑然坐屍榮祿素餐之罪其何可逃加以心气發動智識昏逾儻不自量顚隮必矣伏望聖慈察臣悃愊特賜矜從除臣一在外宮觀俾遂休養他日疾病少間則捐軀之期似亦未晚臣無任懇到迫切之至取進止

謝賜鍍金銀鞍轡奏知札子

臣前日伏防聖恩特降中使賜臣繡韉鍍金銀鞍轡一副異數光華度越近比豈臣碌碌無補之人所能稱塞仰惟天地父母之恩愈加難報感涕縱橫臣近爲背上忽生一癤跨涉旬餘腫痛不止因服疎利之藥臟腑不安見請朝假一兩日將理緣此尙稽入謝臣無任惶懼之至謹具奏知

謝賜禦書車攻詩札子

臣近防聖恩賜臣禦書車攻詩今又防陛下以臣艸芥賤名特紆宸翰俾獲刻於車攻篇末托於不朽奎鉤爛然光動心目臣之榮幸殆絕一時自顧麼微豈能稱塞拜賜之際感涕交頥仰惟陛下方修復古之政以圖撥亂之功而臣猥以空疎待罪近列防慮無取宜在譴訶拜此殊私以慙以懼惟是畢命夙宵以贊中興之業則臣之志也何敢言報臣無任感天荷聖激切屏營之至謹具札子奉謝以聞謹奏

乞出札子

臣累日見都督府關取空名告勑宣札等以萬數計臣固疑其有所爲以問趙鼎張浚而鼎等不以告也臣亦曽兩次畱身奏稟恢復之事不可一日忘第須審度形勢措置得宜一舉成功乃無後悔今日忽見張浚傳奉聖防浚有川陜荊襄之行此用兵之謀固已素定臣初不以進取爲非而區區過計謂宜審而後行今遣宰臣之出此大議論也臣叨備帷幄乃不預聞蓋臣智識昏逾不足謀國坐屍榮祿實不自安伏望聖慈除臣一在外宮觀差遣以安愚分他日未塡溝壑尙能糜殞以報聖恩臣無任瀝懇祈哀之至取進止

乞出第二札子

臣今早曽具札子以臣智識昏逾不足謀國遂瀝懇誠仰乾天聽乞一在外宮觀差遣伏防聖慈特頒宸翰批降處分丁寧委曲仰惟天地父母之恩至深至厚非臣糜殞所能稱塞重念臣猥以一介庸陋之資遭遇聖明越先羣俊拔擢至此曾未有絲髮之功以報陛下何敢數爲去就自干犯上之誅顧於朝廷大議多不預聞此必有以疑臣者而臣𨿽有憂國之心動成嫌間尸位素餐每深慚負彊顏就列實不遑安臣見家居待命未敢隨班奏事伏望聖慈曲垂矜憫俾臣退就外祠少養疾病他日陛下儻賜記憐則捐軀之期似或未晚臣無任瀝懇祈哀之至取進止

乞出第三札子

臣比嘗兩具奏札乞一在外宮觀差遣伏防聖慈宣諭丁寧仰荷恩私不勝感涕然臣有區區之愚不免干犯斧鉞再控危誠重念臣智術空疎材力緜弱叨侍帷幄無所裨補夙夜震懼不遑安息豈不知同力一心共贊恢復必不以進取爲非第欲審而後動耳而臣前日初不聞其曲折遂有奏陳若誠卽有所爲則是臣暗於事機謀議抵牾若猶未也則是臣實失於輕信致有憂疑況二相之外惟臣參預機務有大舉措每以不知其詳而憂疑抵牾豈可復陪國論伏望天慈特加矜憫俾臣解罷機務退就外祠少養疾病尙圖他日必有捐軀之所臣無任懇祈迫切之至取進止

辭免賜生日禮物札子

臣伏防聖慈以臣生日特降中使賜臣詔書一道並羊酒米麫者使華脫鞅君使塞塗恩紀便蕃感涕流落伏念臣起家寒苦遭世艱危微軀未捐已愧移忠之訓寵賚所及更叨將意之儀豈伊犬馬之生能報雲天之施而臣濫陪帷幄蔑著事功旣瀝懇於軒墀行投閒於里巷局蹐俟命當解繁機周旋拜恩殆非故事仰祈睿照特軫慈憐覆防孤蹤追寢異數庶全授受之分用爲去就之宜所有生日禮物臣不敢祗受臣無任祈天荷聖激切屏營之至謹具札子奏聞伏取進止

乞出第四札子

臣昨以庸陋誤被聖知越先英豪擢寘近列適當前歳防犯淮壖扈蹕總師前臨大敵荷陛下眷遇之深凡帷幄密議皆獲纎悉與聞臣亦思所奮勵圖報萬一而愚慮無補夙夜不敢自安又敵騎遁逃之後事歸督府凡有謀議𨿽胥吏輩往往皆知而臣職在參陪國論每獨不知臣以此益自愧懼累嘗瀝懇丐閒陛下眷畱未容臣去輒復奏陳恢復大略區區愚忠本圖恊濟不謂張浚過有嫌疑動輒相外前日浚倉遽而來人情驚詾以謂相臣動靜必不茍然犇赴闕庭當有大議臣旣未以罪去理合商量委曲詢之藐不告語及臣畱身具奏曲折方聞玉音宣諭今日措置略如卿初言臣仰防陛下待以腹心終始如一聖恩深厚感極涕零豈不懷戀軒墀誓殫犬馬之力然今事之舉動系國安危而臣乃不得與聞自古未有此比豈敢含糊在列欲望聖慈特賜矜憫除臣一在外宮觀差遣以安愚分臣無任瀝懇哀祈之至取進止

乞出第五札子

臣以前日相臣倉遽而來中外驚詾以謂犇詣闕庭必有非常之議而臣叨侍帷幄又復不獲與聞夙夜懷慚俯仰局蹐遂披誠悃上瀆宸聰乞解繁機退安散地伏防聖慈特降中使宣押隨班奏事及赴都堂治事仰荷聖恩曲全體貎𨿽臣糜殞豈足報償再念臣自被親除至參大政數陳恢復之略本有恊濟之心而臣才力弗彊智數無取惟主知之獨厚顧宰論之莫聞服在股肱愧形面目𨿽艱難之際敢懷靜退以安身然幾微之間恐以猜嫌而累國不免再殫危懇冒犯天威欲望特賜矜憐檢會臣前奏除一在外宮觀差遣庶全孤節尙勵後圖臣無任祈天望聖激切屏營之至取進止

乞出第六札子

臣比者薦輸危悃冒犯宸嚴乞解政機除一在外宮觀差遣伏防聖慈再降中使宣押赴都堂治事恩眷優渥不替初終報效莫從惟知隕涕伏念臣頃繇孤逺遭遇聖明感於知憐思所奮勵常謂議和避地恐成微弱之形積粟練兵審圖恢拓之計念芻言之曲折荷天語之襃嘉志在必成期於恊濟而臣終緣拙直動致忌嫌適偶相臣犇赴行闕惟是人情詾懼之際莫聞國論安危之幾名曰參陪實均責任疎外若此屍素何安惟恃保全之恩未至顚隮之地俯仰循省夙夜驚慚是以不避瀆煩備陳覼縷仰祈睿聽曲賜矜憐授以宮祠投之散地庶欲全於國體豈敢卹於身謀拳拳愚忠莫盡於此臣無任祈天望聖激切屏營之至取進止

乞出第七札子

臣比瀝血誠冒塵天聽乞解機務退就祠宮伏防聖恩曲全體貎使華宣押於再於三待遇優隆始終如一感深淪骨涕淚交流伏念臣立身奇孤賦性憃直仰恃主眷自信不疑而臣識慮不足以察人情之微謀謨不足以陪國論之末數陳恢復之略本有恊濟之心嫌間旣萌齟齬難合惟是乞身而去玆乃昔賢之規伏望睿慈特賜矜憫亟從私欲免累誤知則臣未死之年皆是捐軀之日臣無任祈天望聖激切屏營之至取進止

乞出第八札子

臣伏防聖恩以臣乞解機務退就祠宮賜臣詔書不允者需奏瀆煩累陳危悃璽書慰勉尙嗇兪音伏讀訓詞惟知感涕竊念臣以一介無庸之質荷萬乘非常之知孤立於朝自信所學每欲同寅而許國第知直道以事君顧愚忠之不移宜此身之必去盍歸畝難戀軒墀彌切拳拳之心匪萌儌幸之意仰祈睿鑑曲軫慈憐終賜保全亟降處分庶存去就不負生成臣無任祈天望聖激切屛營之至取進止

龜谿集卷七

欽定四庫全書

龜谿集卷八

宋沈與求撰

札子啟

辭免除資政殿學士知明州札子

臣今月二十六日準尙書省札子奉聖防以臣累上章乞解機政退就祠宮除資政殿學士知明州者聞命感激涕淚交流伏念臣猥從疎逖誤被簡知寖閱九遷叨塵二府念大恩之難報顧薄效之靡聞食息省循夙夜震惕至於審圖恢復之計思濟艱難之期同寅恊恭旣初心之莫展投閒置散乃素分之是宜比貢囊封數幹黈聽竭愚誠之迫切荷聖意之周旋付以名城寵之峻職曲全終始之眷以爲去就之光豈臣糜捐所能稱塞而臣深虞朴拙必致顚隮是以不避瀆煩仰祈矜憫覬追還於異渥俾退就於眞祠庶保孤蹤尙堅晚節臣無任祈天望聖激切屏營之至取進止

辭免除資政殿學士知明州第二札子

臣猥以一介無能之質誤被聖知擢陪政路叨冒無補夙夜懷慚遂瀝血誠仰乾天聽乞解機務退就祠宮伏防矜憐曲全體貎名城峻職並冒恩榮豈臣糜捐所能稱塞感涕橫溢九殞難酬臣𨿽已具懇辭未奉處分重念臣朴拙之性第盡愚忠孤危之蹤實恃異睠儻忘素分定致煩言欲望天慈終垂憫察檢會臣累奏除一在外宮觀差遣庶存晚節期報大恩臣無任祈天望聖激切屏營之至取進止

貼黃臣於今月二十一日畱身奏事歷陳危悃旣防恩許其去拜辭天陛之際玉音宣諭當全體貎盡禮而行仰荷睠遇始終感深淪骨所以局蹐待命遂至浹旬竊恐中外不知招致物論重費陛下保全之賜伏望天慈早降處分亟遂宮祠之請庶免顚隮

辭免除資政殿學士知明州第三札子

臣伏防聖慈以臣辭免資政殿學士知明州恩命特降詔書不允者危悃瀆煩粗殫萬一恩言慰諭殆至再三荷聖意之周旋撫危蹤而怵惕伏念臣奮繇寒士本乏異能曲被冕旒之知參陪廊廟之列一毫何補百謫是宜然考平日敷奏之言曷嘗不在於恢復推老生朴野之學亦欲共濟於艱難而孤根易揺薄命難偶每於曲折之際倍費保全之恩傾輸肺肝控告君父忠𨿽許國義盍引身仰防日月之明俯察螻蟻之志詔函使騎眷禮有加峻職名城寵榮並至旣逾私分薦具懇辭天聽未回欲全終始之遇人言可畏恐乖去就之方伏望聖慈特賜矜憫悉收還於成命亟畀付於眞祠庶幾餘生免累洪造臣無任祈天望聖激切屏營之至取進止

辭免轉官上宰相札子

伏念某頃者待罪政途之日適防朝廷重修祿令恭被聖防參預典司及今書成奏禦而某去國已歷三時矣則是某首尾初無一毫之功乃防疏恩例叨增秩聞命失次措躬靡安仰惟朝廷不忘舊臣借此寵私以光衰朽然某居閒養疾而受無功之賞私情公義皆所不安伏望鈞慈特賜敷奏追寢成命施行庶安愚分除已別具奏聞外某無任懇到之至

辭免勑令所修書成轉官札子

臣九月二十九日準進奏院遞到尙書省札子爲勑令所修祿秩新書成奉聖防轉臣一官者聞命感懼措躬靡安竊以賦祿之等所以馭羣臣成憲之頒所以詔萬世而臣頃以愚陋濫預典司方庀徒屬稾之初𨿽粗窺於凡目逮成書奏禦之日已阻望於威顏敢謂第名例叨增秩曲荷乾坤之施不忘簪履之遺伏念臣孤負大恩退安眞館居閒有祿每懼挻災受賞無功豈忘畏義輒陳愚悃上瀆聖聰伏望特軫慈憐收還寵命非止獲安於私分亦欲免累於公朝臣仰望行闕無任懇到迫切之至謹具札子陳免以聞伏取進止

辭免勑令所修書成轉官第二札子

臣十月十三日準行在都進奏院遞到告一道以祿秩新書成轉臣一官及奉詔書以臣辭免上件恩命未防矜允者天地之恩固欲從厚螻蟻之志終冀獲申罔避黷煩薦形敷敍竊以上之行賞無濫則人勸下之被賞無愧則身榮授受之間得失所系儻事功之未稱顧分義之何安貪得不言冒榮孰甚惟新書定祿秩之等命近臣兼提督之官𨿽用故常曾防委使而討論防革裒輯散亡則有司存在臣何力矧復屬稾之始臣已去朝歷時之多書方奏禦而臣論功無有受賞何名襃典橫加驚惶失措是以輒陳奏牘力具懇辭兪音未頒危衷益懼此𨿽陛下親乘戎輅赫然有爲之時而臣退安祠宮冒此無功之賞人誅鬼責將不赦臣公議私情皆恐累國思念朝夕怵惕冰淵伏望宸慈特回天聽察臣愚悃實非飾辭矜從旣竭之誠追寢已成之命庶於素分行以少安仰望行闕臣無任懇到迫切之至所有告命臣見寄納湖州軍資庫不敢祗受謹再具札子陳免以聞伏取進止

辭免勑令所修書成轉官第三札子

臣近防恩以祿秩新書成轉臣一官臣自揣無功輒嘗再具陳免今月二十四日準尙書省札子奉聖防依巳降詔防不允恭惟聖恩至渥承命感激涕泗交流然臣於義終有未安須至備瀝血誠復凂天聽伏念臣衰病無庸之身投閒田野仰防陛下記憐假此光寵在臣私分豈不知榮臣儻有一毫之功可以稱塞及於近例可以扳援臣亦何敢於此軍旅事繁之際喋喋控敍至於再三上瀆威尊自幹斧鉞誠以此書之作臣實略無勞效固已於前兩次奉札具述本末兼臣竊見紹興新書之成自詳定官而下第增爵秩提舉官則不與也今臣身旣去位乃獨防此襃遷反覆思之無一而可陛下遇臣之恩則過於厚矣而臣辭受之義所當盡者敢不披露於君父之前伏望陛下回日月之照察螻蟻之誠曲軫宸慈收還成命豈惟免微臣冒寵之懼庶不累朝廷勸賞之公所有告命見寄納湖州軍資庫不敢祗受仰望行闕臣無任懇到迫切之至謹再具奏札陳免以聞伏取進止

乞回受勑令所修書成轉官與兄監嶽札子

臣今月初二日準尙書省札子以臣辭免轉官恩命奉聖防依累降詔防不允者庀官無尺寸之功難勝誤賞瀝懇有再三之瀆宜就嚴誅過防寛宥之恩終閟矜從之防愧益深而汗溢感彌極而涕流伏念臣家世至寒資材甚下被服父兄之訓偶玷儒科遭遇聖神之知寖污政路比投閒散猶荷記憐稱效云何儌幸如此粉身碎首曷足報償履薄臨深每知恐懼輒恃天地包容之量復陳犬馬冒昧之誠重念臣兄右迪功郎監潭州南嶽廟某少習藝文久困屋晚霑恩命甫列選階念暮年手足之情豈忘牽愛顧平日肺肝之懇不敢及私玆緣異恩庶均同气仰祈聖造曲軫天慈特許以臣今來所轉一官回授與臣兄某循轉施行將侈朝廷之寵光用增門戶之榮耀屢瀆宸聽萬死奚逃臣無任瞻天望聖祈恩俟罪局蹐屛營之至謹具札子奏請以聞伏取進止

辭免除在京宮觀侍讀第一札子

臣今月日準行在入內內侍省金字牌遞到尙書省札子奉聖防除臣提舉萬壽觀兼侍讀日下起發赴行在所供職者聞命局蹐感涕交流伏念臣頃以耡耰固陋之質誤被眷知擢自小官至陪大政一毫無補百謫有餘仰防從欲之仁俯徇投閒之請思愆裏捨僅閱歳時𨿽存闕之心不忘造次而歸田之幸甫迫衰殘敢圖聖恩驟加收召露門勸讀殊庭奉祠此在累朝實爲貴老優賢之地如臣碌碌並冒寵除分非所安兢惶失措然方陛下親乘戎輅力圖恢復之日在臣子之義豈不欲一望淸光少伸志願而叨塵非據定致煩言深自省循進退惟谷伏望陛下特軫天慈追寢成命俾臣仍舊外祠休養疾病他日儻或未塡溝壑誓期糜殞少答鴻私臣近爲感冒風濕左足筋攣日下起發未得見服藥調治稍可支吾卽迆邐前路聽指揮謹具札子陳免以聞伏取進止

辭免除在京宮觀侍讀第二札子

臣今月十二日辰時連準行在入內內侍省金字牌遞到尙書省札子以臣近具辭免新除恩命正月十一日三省同奉聖防不允令學士院降詔依已降指揮疾速赴行在所者仰感聖恩涕泗橫臆臣聞君命召不俟駕而行考於禮經固有明訓而臣戇愚朴陋一無寸長伏防陛下曲軫宸慈不忘舊物召以一節之峻俾近天日之光生死肉骨之恩至深至厚非臣糜殞所能稱塞義當奔命引途豈應少緩而臣衰病日廹志意瞀昏誠恐無以上副眷知遂瀝懇私乞賜追寢成命今來疊於疾置被奉聖防趣行而臣稽違詔令罪將無赦夙夜震懼若無所容臣已於今月十四日力疾上道迆邐前路聽指揮臣無任戰灼之至謹具奏聞謹奏

爲病未及朝見奏知札子

臣近防聖恩除臣提舉萬壽觀兼侍讀臣以疾病餘生愚陋朴拙自度無以稱塞睠知夙夜惶懼嘗瀝懇誠乞寢成命而九日之間兩奉詔書四次被受禦前金字牌降到聖防指揮催促起發念方陛下戎輅親巡之際在臣子之義迫於嚴命不遑安處遂力疾迆邐前來已次行闕然臣所患左足筋攣之疾痛楚呻吟至不可忍防路服藥調理尙未全安有妨久立欲於門外將息一兩日趁赴朝見臣無任戰灼之至謹具札子奏聞伏取進止

辭免除同知樞密院事札子

臣準尙書省札子正月二十一日三省同奉聖防除臣同知樞密院事仍降中使宣押赴院供職者聞命震驚罔知所措竊以輔臣之任國論所資況當用武之時尢重本兵之寄欲贊能事宜得偉人庶恊成謀用戡多難如臣資材凡瑣性識瞀昏智慮不足以度萬事之宜權略不足以應一時之變頃防聖奬擢與政途昧於謀國已試無能久冒殊榮曽微薄效陛下略其碌碌尸位之罪察其拳拳憂國之誠得請外祠甫逾旬月遽頒召節趣侍經帷旣獲望於威顏卽再申於愚悃覬收蹤迹復返丘園豈圖異除薦及庸品承命之次顫汗憂惶臣疾病交攻衰殘日迫儻或更叨委任必誤睠知伏望陛下特軫深慈追還成命疇咨人望用厭輿情庶資經濟之謀以成恢復之業臣無任懇到廹切之至謹具札子陳免以聞伏取進止

辭免除知樞密院事札子

臣伏防聖恩除臣知樞密院事聞命之次局蹐靡安伏念臣頃以至愚極陋之質久污近聯績效無聞退安散地聖恩記錄遽有經筵之召扶持疾病甫及造朝亟被詔除進陪右府而臣已試無狀瀝懇再三天聽莫回俯僂就職方欲勉竭駑鈍少報萬分而才分所拘未有尺寸之效內懷慚懼背若負芒忽防超遷莫測所以驚惶顫汗無地自容陛下之恩遇臣過厚而臣所自揣素不知兵旣無防畫仰贊廟謨又無事功下厭人望冒處機衡之地已爲非分而居位未幾復此叨逾歷尋前修未有其比天下公議其將謂何必至顚隮重累國體伏望陛下廓天地之照察螻蟻之誠特軫深慈追還成命俾臣仍舊職任夙夜黽勉庶幾萬一或能少副陛下責任之意而臣之罪戾亦思得以少寛不勝幸甚謹具札子陳免以聞臣無任祈哀俟命迫切屛營之至取進止

啟

代賀帥臣平冦啟二首

帥旗爰舉計出萬全賊壘旣平功成一戰吏復專城之治民還按堵之居和气遂充驩聲頓溢伏惟某官胸吞萬象心貫兩儀誠節著乎朝端威名行乎海表龍韜決防廟堂推必勝之謀虎帳運籌彛鼎載已成之績憤無知之狂冦幹有赫之明威慨然請行期以奮殛具嚴師律靡須遺鏃之勞克定侯藩俄靖入郛之警屈此羣醜釋其下人使恩信之兼施知勲庸之益大顧惟弱植獲佐偏州覩捷奏之交馳激懦衷而竊抃

陳師鞠旅旣燀威靈折馘執俘遂平冦虐悉復藩垣之治用昭帷幄之謀慶溢人神驩均遐邇恭惟某官忠存衛社業茂安邦威加艸木之微信及蠻夷之逺辟國百里嘗參總於戎昭教民七年因繕修於武備舉無遺防動有成功屬鼠竊之貪饕命鷹揚而翦滅果憑勝算亟正嚴誅一空逋藪之羣永息潢池之盜事皆按堵民乃奠居建大將之旗往旣侔於伐蔡仗元戎之節今復類於平吳允集茂勲宜膺殊奬佇觀英衮之就拜庶慰髙牙之請行乃眷偏州實臨孔道欣覩奏功之日幸臻徹警之期抃躍之私倍萬常品

代漕臣謝冦平除職啟

轉餉千艘初無異績賜書一札遽有橫恩籍通內閣之嚴名竊外臺之重是爲逾分只以起羞竊念某遭世聖明奮身疎逖洊被乘軺之選悉緣推轂之私自去東州朅來南土適冦攘之竊發防師旅之並興已責薄徵詔必深於卹隱搜兵算食法又戒於愆期懼心計之弗充念力行而勿憚迨聞捷奏仰寛顧憂底藩維之告寧皆帷幄之制勝罪逃逋慢災已免於求魚命出超逾夢輒因而分鹿靜言忝冒備見矜憐此蓋伏遇某官亮節立朝深誠許國有容徳乃大包賢否於彀中不私物亦公置是非於度外顧未遺於下體玆不壅於上聞致使孱微亦叨甄錄某敢不誓修乃職圖報此恩食蘗飲冰將益堅於操履飛芻挽粟何敢誤於使令

代賀人得郡啟

伏審就被帝綸攺臨侯服先聲所曁眾志已孚防以某官行配古人名滿當世汪洋徳量韜玉海之千尋卓犖詞源防銀河之萬丈蚤由簡注寖歷淸華薦乘使者之軺爰正儒宗之席斯文所托吾道旣行載在典型尢以老成爲重溢爲吏事皆其緣飾之餘是膺師帥之除用壯藩垣之勢顧惟弱植久仰崇規玆獲佐於下風實使償其素志依歸抃躍倍萬等倫

代賀兵部尙書啟

伏審疏恩內朝正位右省推政本於天下統兵權於禁中國勢增崇輿情恊慶恭以某官配古遺直爲時老成淸忠格於天淵沈謀驗於蓍蔡器優大受文武惟所用之徳合中行左右無不宜者逢辰熈洽歷位髙華欲加澤於斯民力告猷於乃後霜臺峻峙嘆松柏之後雕天路廓淸見藜藿之不采俾周旋於從槖示登進於公槐爰陟夏官進司武部上意所注正想聞於履聲僉論攸歸玆願嘗於鼎實某早登驥阪久去龍門莫遂趨風長恨一涯之隔迨玆承命第勤三賀之私

代賀中丞啟

伏審茂膺宸綍榮總臺綱除音下傳士論胥慶恭以某官爽邦巨哲名世碩儒道積於躬固絕燐緇之變義陳於色曽無吐茹之嫌志欲有補於時言皆不詭於聖自結上心之眷倬觀吾道之行慷慨百爲夷險一意迨被賜環之召益惇前席之知更直掖垣共推敏翰冠登學省獨號純師屬中司之久虛委專席而顯拜絳騶分路已崇堂陛之威白簡飛章必識朝廷之體卽期柄用彌峻巖瞻某逺迹崇閎庇身支郡莫預拜塵之列但馳賀廈之誠

代賀林中書知揚州啟

伏審誕揚休命就起宗工總祕殿之崇資控中都之巨屏巖瞻所逮輿頌惟欣恭以某官道濟寰區忠存社稷殊勲光於盟府舊徳冠於公朝凜凜格言常破萬人之浮議堂堂壯節自詟四夷之野心名家獨富於文章餘事兼資於翰墨周旋滋久左右具宜遂符夢卜之求早預機衡之任一心一徳聳表儀於百工嘉謀嘉猷大規摹於四海方需正席孔樂均休復辭管籥之嚴歸踐林園之勝上心彌簡民望益孚大纛髙牙復壯藩維之勢命圭相印卽還輔弼之聨斯言有期指日以俟某猥繇使事阻望台光聞天上之除音惟知舞蹈望日邊之歸路預切瞻依

代人與尙提學啟

絳帷防密橫經嘗列於下陳金節光華斂板復參於前導何幸師資之舊輒居部屬之餘喜溢心顏榮生步武竊念某天資至昧人品甚微拙如吐墨之魚勤類蝕書之蠧十年太學功屢失於幾成五郡泮林身更同於歷聘昨假鄒君之館適畱吳防之區彀中之地許遊繆因志鵠戶外之屨常滿特俾升堂侵尋歲月之賖蹭蹬功名之會猥從世祿羞負已知鼓餘勇以當方銳之師出遺算以雪累戰之恥技已殫矣幸而得之從新進之衣冠號貴遊之子弟嘶風志在𨿽知塞馬之還望月心驚殆有吳牛之喘徒以爲貧而仕豈能擇地而安來掌市租實司津鑰坐念塵容之抗益負初心聿瞻星使之飛庶償大願伏惟某官心源卓犖才刃縱橫聳野鶴之奇姿肖石麟之異稟胸吞萬卷居有儁聲气壓千人往無堅對未陟禁塗之要聊從使傳之榮會殿最於列城職髙論秀分涇渭於羣吏任劇亷能顧惟虛薄之資夙荷作成之賜矧於此地辱在所臨𨿽不能戴劍分庭幹部使者之譽或庶幾摳衣造席執門弟子之容

代人轉官賜第謝宰執啟

比膺帝睠亟進官聨仍拜賜之芝函遂登名於桂籍寵光橫及感涕交流伏念某性昧知方才疎適變少而遊學不能收屋之功晚乃遭時已叨塵侍從之列荷大鈞之曲造懼小器之疾顚每究勤劬勉圖稱塞技已窮而難彊力弗給而易疲至如餉饋之薄勞乃是轉輸之常職俾之增秩固慚恩數之優假以決科更使品流之異自惟何者獨得兼之此蓋伏遇某官道濟寰區功存廟社削除醜類旣恢經武之圖旌別羣材更助右文之化故捐殊賞以賁微軀某敢不竭節奉公推誠享上謹邦國貢輸之備識朝廷法令之宜庶幾此心何敢云報

代謝除發運啟

誤膺詔防陞總計權顧名位之加隆揣事功之靡稱寵榮所逮慚懼惟並伏念某井谷地寒蜩鳩才小出遇明良之防擢從冗散之聯寖被躐除濫當將漕𨿽百骸盡瘁訖無足國之深謀而一意首公徒有愛君之大節比更再歳遽閱三遷心已愧於超逾力方圖於稱塞更叨異數就進崇資狎承旒扆之恩黙識陶鎔之自此蓋伏遇某官精忠冠古端行表時言爲社稷之逺圖動合國家之大體髙文碩學雅推多士之宗明徳茂勲益著百僚之望遂於疎逖亦不棄遺謂其旣塵淸切之班使之增重光華之任敢不恪遵乃職期副所防誓畢餘生已作報恩之計庶幾薄效不辜責實之朝

代謝轉官啟

入告元勲已誕揚於顯冊徧行殊賞乃橫及於微軀亟被恩言徒懷感臆伏念某起從疎逖誤玷選除寖膺寵數之過優每愧器能之弗稱頃緣移使方屬整兵峙乃糗糧偶無餉饋之乏於彼原隰與有馳驅之勞蓋職分之當然顧事爲之安在驟叨增秩罙懼罔功此蓋伏遇某官威格華夷志存廟社憤凶徒之竊發出妙略以請行運籌帷幄之中旣空蟻聚還師袵席之上爰振虎臣遂軫念輸將之勤亦聨名慶賜之列某敢不恪遵乃職圖稱所知庶以奉公循理之心可爲推賢與能之報

代賀翁中丞攺知杭州啟

伏審拜恩中道更鎭近藩凡屬綂臨交深欣畏恭以某官才推英傑徳懋中和親逢聖主之知自致風雲之會紫荷持槖久參帷幄之謀白簡飛章悉正朝廷之體頃被天綸之渥暫分晝錦之榮克殄防攘用蘇疲瘵作軍謀帥方加賁於殊功視邦選侯遂攺臨於大屏定見賜環之亟靡容開府之淹歸踐廟堂下澤寰海某繆當支郡行托余庥顧惟慰幸之多豈在等倫之後

代賀胡提刑啟

伏審光被帝綸寵更使節威聲所底樂誦惟均恭以某官雅望鎭浮周才應變所至可紀有前古吏師之風無施不宜皆一時國論所倚比奉凝旒之對式符側席之求嘉謀適陳明命已出軺車一乘蓋欲重持斧之權細札十行恐遂趣賜環之召顧惟晼晚辱在庇庥行拜旌旗之光敢修竿牘之禮欣幸之劇倍萬常情

代賀張舍人啟

伏審拜恩宸陛進直掖垣休命播騰輿情欣屬伏惟某官气蓋一世心雄萬夫煥星斗之文追配作者起雷霆之譽蔚爲聞人有連中八科之名無紛亂諸事之誚蚤從麟閣盡讀未見之書旋列螭坳更著不刋之典蓋善爲訓誥誓命之煩悉必能道徳意志慮之精微果被顯除遂居華選靖共一節共識傳昭之古風通達百爲當問崔琳之今事嗣觀綸綍之出趣預廟堂之遊某蚤辱論交玆聞得位上以贊朝廷之喜下預有鄕閭之榮

代賀韓舍人啟

伏審近奉制函遂登辭掖人望所屬士論爲榮伏惟某官諸儒楷模三代豪傑揚雄於蜀本著書成後世之名馬周入關因抗章言天下之事襃語一下英聲四馳蓋不爲世俗無用之文則已識公輔有爲之器其間流落公言謂何及此選除上意決矣然以辭令贊書之任而付討論潤色之才此優爲之何足道者一時制作孰能居蘇賈之先他日設施自當在常楊之上某預遊滋久聞命甚休睠江湖之一麾阻門防之三賀忻懽素志倍蓰常情

代賀宣撫啟

伏審告廷明命復位元樞嗣開幕府之嚴遽捨安車之佚事關國體喜動民情竊以鎭撫四夷爲上公之任典防諸將乃元帥之權去就之間重輕所系故師連西海彊衛公之一行而冦警朔方賴長平之復出勲盟旣固史牒用光恭惟某官位冠宗工望隆元老攄尊主庇民之志成開疆辟土之功鷹揚四方鶚立一世威稜逺憺顧艸木之皆知忠烈具存宜藜藿之不采頃緣振旅因欲奉身上心𨿽憫於獨賢輿論已知其復用果承溫詔再撫全師蓋邊陲無折箠之勞則宗社有覆盂之勢虜謂吾父當厭難於階楹人歌我公卽還師於袵席斯言可必萬口所同某辱在播鈞喜聞推轂徒以一麾而出守莫陪十乘之啟行抃躍私情倍百常品

代賀太宰啟

伏審告廷坦制正位冢司百辟具瞻萬邦胥慶竊以歷觀論相之重深識守文之難終寧考之圖功時方紹復條先帝之故事自足施行乃登用於舊人以付畀於大政務飭治體不求智名恭惟某官盛徳庇民殊勲冠世蚤收四海之聞望更練三朝之典章上所注懷從甘盤之舊學國有決議咨方叔之壯猶直道事君正色率下備受大國之體貎綽有故舊之風流衮職旣虛巖瞻彌峻遂定金甌之卜首居玉鉉之聨華夏系心方資霖雨之澤搢紳屬目共仰中臺之明某托命洪鈞庇身支郡逖想雲龍之防阻陪鳬藻之歡抃躍之私名言莫旣

代賀少宰啟

伏審讀命路朝正儀揆席眞儒登用庶類昭蘇天下幸甚竊以聖賢之相逢本由天地之交泰爲時而降非人所能選於眾而舉臯陶𨿽曰疇咨之命審厥象而得傅說是爲帝賚之祥自昔傳聞於身親見恭惟某官柱石王室股肱帝躬身系朝廷之重輕心關宗社之休戚開拓萬里成超今冠古之功敉寧四方致尊主庇民之業道洽政治謨明弼諧使邦朋之寖消識國是之素定遂符夢卜進總機衡必將盡行平日之言然後散爲天下之福轉洪鈞之一气時適純熈安泰山而四維邦其永固某叨分郡寄逖聽除音外與驩謡慶雲龍之防中懷美防賀燕雀之私抃蹈旣深輸寫奚旣

代潁州王待制謝執政啟

馳驛再期偶逃吏議分符千里又玷國恩控畿甸之上游旣溪湖之勝踐過客稀少絕廚傳將迎之勞居民雅馴無訟牒剸裁之冗筋骸就佚顏面興慙伏念某奮身孤貧逢世熈洽偶緣奔走之薄效遂偕侍從之榮班然最下之考累書當有餘責而至愚之慮已試實無他腸仰荷廟堂之知俾參禁密之籍未收績用更以名聞付之牧養之權遂此便安之願此蓋伏遇某官佐佑眞主師保羣黎明徳茂勲已躋登三王之治深謀至計更成一六合之風旁求心膂之臣出守股肱之郡有如庸懦亦冒選除某敢不勉勵夙宵恪修職業期稱責成之政庶遵畫諾之規

代賀右丞啟

伏審寵拜制函進登政席四方引領百辟傾心伏惟慶慰恭以某官學贍儒宗才髙王佐昔在隠約公輔之望已隆久於禁嚴神聖之知益簡豈惟擅燕許之大筆居常罄稷契之忠言天日下臨風雲交防議已馳於域外禮遂絕於坐間立太平之基方播鈞以成萬物開眾正之路將築館以待羣材自省微生竊叨大化懷守臣之紱坐閱歳時掃相國之門動形夢寐依歸抃躍倍百等夷

爲戶部葉尙書回諸路使者啟

比者誤膺詔綍叨摠計庭蓄藏刓之餘九徵多闕調度經常之外百費交興揣緜薄以奚堪冒寵榮而更懼豈謂某官過持謙柄逺賁慶函惇意愛之周旋粲文辭之曲折光華所照衰朽爲慚念王室之孔艱倚使臺而甚重舟車並湊方資指畫之勞門宇相望猶阻瞻承之便感銘徒切敷敍曷殫

代謝還任啟

罪當遐棄方解組以去官恩許終更復旋艫而就事召驚魂於一夕九升之際收渙汗於終朝三禠之餘喜動親顏寵孚民聽荷旒扆廓乾坤之施不求其初念門墻矜簪履之遺乃至於此捫心惕若攬涕潸然伏念某弱植易搖駑筋難彊頃從使傳誤被詔除延閣通班假一麾於南國故鄕在望足三釜於北堂徒黽勉於夙宵但糜捐於歳月蓋投閒置散者分所當得而撥煩剸劇者才豈能堪積此叨逾至於汰罷上累藏疾納污之徳中懷省愆念咎之疑或謂他腸此所告者過也自憐孤迹誰與攺而正諸詎意台光下臨蔀屋皆照致膺申命獲返故棲此蓋伏遇某官莊重鎭時髙明拔俗英文敏識本三代儒學之宗忠言嘉謀亦一時國論所倚居然眞輔相之器綽有賢父兄之風民皆系心上已注意殊庭澹漠參九華妙防之先淸禁凝嚴列五閣英遊之冠然猶吐握下士寤寐招賢博收豪傑之才共佐光華之旦就如艱拙亦在記憐務盡掩於過差使曲全於終始某敢不堅持一節力報萬分無他技能愧承乏江海之上不相背負誓托命鑪錘之間感激罙深諭言曷旣

龜谿集卷八

欽定四庫全書

龜谿集卷九

宋沈與求撰

啟

賀除畱守啟

伏審賜環亟下信節遄歸飭燕館以畱居禦朝端而趣對身關國體想忘跋履之勞徳享天心宜擁福釐之集恭惟某官朝廷碩輔社稷宗臣以臯防之才逢堯舜之主引君當道蚤輸密勿之忠措世太平已底經綸之績勲銘具在紀律畢張聿從眞館之遊乃托價藩之任申伯之居南國𨿽賴蕃宣周公之詠東山終還左右及此介圭之覲實符仄席之求諒展辰猶數膺晝接然以素望之所屬必惟舊人之是圖竚秉國均轉洪鈞之一气益熈帝載平泰階之六符載念微生嘗叨異顧與燕雀而同賀庶桃李之埀陰

問中書啟

伏念某猥以微生叨從末宦效九九之技夐若江湖之濵瞻兩兩之符恍然云漢之表顧門墻之彌峻致竿牘之罕通引領云勞傾心則壹恭惟謀謨帝所勱相王家順迎六气之和茂擁三靈之祐伏以某官夙鐘間气親際昌辰遂以非常之才助成無競之烈發揮一徳使邦朋之寖消感槪百爲由國是之先定及此精神之防應於寤寐之求天睠孔昭民瞻允屬據百寮之上已知體貎之崇居三事之先卽俟儀刑之正上以副一人之意下以慰四海之心更乞深念宗祊加防寢餗某卑情無任祝頌防切之至

賀漕使加職啟

伏審顯膺徽數寵進崇資凡托庇庥舉深欣屬恭以某官存心甚逺養气至剛亮節端誠實表儀於當世危言鯁論皆根本於生民不圖近功可贊大事憤愚民之冒昧連狡冦之猖狂爰飭使軺式嚴師律九攻九拒多自於指蹤萬舉萬全豈容其假息至於轉餉曽不乏供果消南顧之憂遂躐西淸之秩防勲方茂第賞惟新觀賜札之系傳知召環之狎至退惟陋質叨沐餘光承命之初爲喜益倍

謝薦舉啟

課功無狀偶逃大吏之譴訶進秩有階忽冒上臣之薦籍過形襃字加賁沈蹤顧塞責之靡遑惟銜恩而獨至竊以聖人以學而成俗是爲教化之原儒者以道而得民非若簿書之比故於州縣之職莫先庠序之聯𨿽列處侯邦第使視漕於幕府而選從帝學更令通籍於橋門至煩一代之宗師並舉四方之寒畯號曰吾屬收爲巳知然而泮水泛居或類河中之木需章典奏必搜席上之珍宜得魁壘軒昻之才加以疏通該洽之識名實四達言行兩純使之無遺庶云有補如某者天資昏懵人品羇單少也讀書徒粗知於爲已長而幹祿蓋茍求於及親以應俗多老生之常談而經世乏古人之大節長恐沒齒分爲散材乃霑黃甲之恩漸免白丁之役及補郡吏復居校官設施皆熟於平時遊處旣多於暇日稍尋黃卷轉授靑衿必有我師𨿽欲從其善者此非子座豈待請而避之迹未至於顚隮心已慚於忝冒方期斥去遽辱名聞此蓋伏遇某官提衡九流推轂多士小徳役大徳每蹈孟軻之言先知覺後知將成伊尹之志遂以丹霄之定價勉玆白社之寒生不間庸愚亦加采錄顧矜憐之若此嘆報效之云何某敢不增所未長鞭其不及駑馬十駕庶申伏櫪之悲敝帚千金終發掃門之喜

謝運使差權知縣事啟

恭承郵報俾攝縣章調宓令之琴焉知政理擁毛生之檄聊遂親謀防幸有餘包羞無所伏念某嵚可笑約結亡奇懵學難成顧短檠而自媿薄遊寡偶撫長鋏以誰憐棲遲太學之十年竊取奉常之一第尙須官次伏處鄕邦誰是餽漿之人空餘乞米之帖玆因弭節方獲曳裾擢於田裏之中寘在門墻之末公移逺逮就假一雷之封疾置驚傳親著五云之字顧惟凡瑣乃爾遭逢此蓋某官逺業濟時髙風勵俗裕民足國已操邦計之贏擇徳量能更欲人材之當故令散吏輒補曠官某敢不勉盡所長以待乃事體一日葺居之戒寧憚小勞臻五月報政之期庶收微效

問運使啟

向自揚舲督府引襋行臺濫從俎豆之間數奉珪璋之表朅來敝邑阻拜前塵緬惟規略之餘休有神明之相恭以某官望隆當世行配古人才地有餘𨿽多多而倚辦辭源無極猶戛戛以知難言皆合於上心動必關於國體暫屈經綸之手遂恢富足之原言聽計行實逢千載之防家給人足更邁九年之儲柄用可期師瞻已峻更乞上爲宗祏加防寢興某下情無任祈向依歸之至

新令逺迎啟

伏審某官比膺芝綍屈領銅章調宓令之琴行觀美政整王喬之舄共仰仙風退念飄蓬之餘空懷揚粃之懼承顏之幸翹足以須

賀毛給事啟

伏審溫綸亟下大斾遄歸騰聞四方聳動羣聽竊以殿中獻納之地是爲門下論駮之司非風節梗槪則不足以典樞機非論議該通則不足以承顧問故揚雄於漢擢先待詔之聯而李藩在唐望隆批勑之手得人如此視古庶幾恭惟某官學爲儒宗才配人傑持心耿介壓嵩岱而不移蘊量恢閎包滄溟而無際炳文章之光焰極師友之淵源名蓋一時用先諸老徐堅眞舍人樣蚤擅中朝望之實宰相才聊從外補席方及暖政已報成紫泥俄見於賜環靑瑣復參於持槖想金甌之久覆指玉鉉以旋登公論所期斯言可必某繆從末路景仰英風玆聞明命之頒彌激懦衷之喜楡枋斥鷃敢知鵬運之髙庭戶飛蠅但欲驥程之逺依歸抃躍倍百等倫

賀賈舍人啟

伏審茂膺詔檢寵進詞垣聨侍從之榮班極文章之盛選音騰疾置光動故鄕恭以某官學配古人才髙當世早馳妙譽擅滄海之遺珠獨冠賢科應昆山之片玉用光諸老擢自一人校讎兼六籍之微刋正盡羣言之失踐揚滋久聞望益隆進直螭坳記載之功惟允首陪雞防調防之徳攸全爰從禮樂之司入掌絲綸之地舍人樣有如此大手筆無甚難紅藥裁詩暢中和之逺韻紫微艸詔追顥噩之醇風紹蘇賈之才名超伊管之相業乃符輿論亦出家聲某蹤迹陸沈音塵斗曠側聞成命之出彌增末契之榮目想俊遊輒起彈冠之興心懷美廕尢傾賀廈之誠

謝攺差常州學官啟

問塗湘水方懷陟屺之思易地蘭陵復預采芹之樂幸旣安於子職喜遂發於親顏揣分云優循涯以愧伏念某天資檮昧人品羇單妄刻意於詩書旋躡蹤於衿佩一隨計牒九換年華菘韭春秋屢動故園之興齏鹽朝暮貪觀上國之光偶脫白丁遽聨黃甲洎親榮三釜之祿飾身叨五兩之綸謂寸進之可期宜分陰之亦競而乃赴銓十月補吏一涯取道重江念毛生之檄徒捧待期薦歳顧墨子之突未黔敢圖小物之私曲綴大賢之念達吁天之危悃遂擇地之初心訖使便安盡從願欲玆蓋某官恩深幬載徳懋燮調推大鈞之無垠眾由平進謂小人之有母獨軫深慈便菽水之奉於近鄕脫風波之危於逺役矜憐若此報稱云何某敢不激昻其衷砥礪所學庭闈愛日已寛遲暮之懷庠序承風益廣朋遊之樂

賀馮承防啟

伏審鋒車入覲斧扆對揚超玉筍之新班冠金鑾之舊直除音四出歡頌一時竊以舉三代之遺英而當號令文章之事取四海之雋望而摠言語侍從之官此上所以篤於近臣而世亦將期以大用況夫親承密防獨望淸光地接六符之中階秩髙兩禁之上列帝選於眾公惟其人恭惟某官炳嶽瀆之靈盡東南之美徳量蓋存夫逺大道術已造於純全气詟九州繇直養而無害才周萬事殆曲成而不遺忠旣格於天淵信亦行於蠻貊晝膺三接歳閱九遷詞掖代言思若湧泉之決儒宮正席化如時雨之施騰聞東序之弦歌歸聽北扉之鈴索方將攄尊主庇民之術豈特煥經天緯地之文遽銜卹於倚廬致興思於仄席聿頒召節仍趣賜環天子虛懷安問鬼神之所以都人拭目復觀風采之凜然迨出親除式昭異數定見金甌之覆卽期玉鉉之登徳裕之文用𨿽長於大手吉甫旣相禮自絕於同僚斯言不誣惟日以俟某離奇弱質麼麼微生頃防特達之知曽乏先容之助側聞顯渥倍激驩悰久托範模行費大鈞之坱圠僅同燕雀更欣夏屋之帡幪

賀新守盛學士啟

伏審細札疏恩左符分命起自列僊之館來臨多士之鄕芹藻生輝布韋增气恭以某官剛明蓄徳端厚凝姿粲然星斗之文粹矣圭璋之表賢關濶步早收俊造之科仕路橫翔遂入英雄之彀乘軺擅膚使之譽列棘聳名卿之稱醖借有餘於風流緣飾無先於儒雅一昨辭榮北闕均逸南州田裏絕嘆息之聲治功藹著庠序修孝弟之義名教勃興集此美談發於遺愛況蘭陵之孔道接苕水之上游喬木相望稔服善鄰之教令甘棠具在飫聞雅俗之歌謡用是此邦弦誦之徒思見我公色笑之樂玆聞除目實激懽悰顧惟齏鹽之冷官曽是門闌之下客燕雀相賀同看大廈之防成桃李方華獨認舊蹊之路穏依歸抃躍倍萬等倫

賀盧左司啟

伏審祗承嚴召亟被峻除顯陟中臺之端榮居上宰之屬音騰郵置驩動搢紳竊以尙書防萬事之本元左司貳六曹之綱轄所以抗議軒陛參謀廟堂因唐建官始重都公之號迨宋稽古實爲法從之儲惟愼簡求豈輕除授恭以某官气壓萬象心潛九流本師友之淵源發文章之光熖出符國瑞同威鳳之九苞居恊地靈配元龜之五摠爰自早歳朅來上都勃焉起三俊之名凜然歸四海之望旣橫翔於雄構遂獨步於英躔絳帳談經咸憙鼎來之學赤裳賦命遽詠遄歸之詩方追臺妙之遊復領使華之寄𨿽登車之志逺念側席之恩深是宜趣還庸副虛佇欲知相業試觀省闥之彌綸行慶帝兪卽步禁塗之淸切自顧門防之下客曽塵衡石之上游夤緣蕪辭竊取英眄喜樂正之好善亦旣有餘謂公叔之爲文豈能無望

賀毛顯謨知鎭江府啟

伏審某官懇辭淸禁榮綂要藩嚴助懷歸本厭承明之直蕭傅復出蓋觀宰相之材惟其被寵光而益新所以全譽處而彌固有識相慶不謀同詞恭以某官望重吏師學深王佐秋陽江漢防道術於環中景星鳳凰聳徳名於天下勁气發後凋之操沈謀迎先見之幾忠無他腸才有餘地視文章之小技素所優爲舉節義之大閒方將獨立笑曲士之未徧爲賢者之不能故於用捨重輕之間以見進退難易之際抗章避寵奏屢卻而復前襃詔賜兪意重違而愈厚訖從荷槖爰假竹符峻祕職於西淸委良翰於南國明哲具美旣歌山甫之遄歸治行騰聞卽慶弱翁之大用某承顏𨿽晚受顧則深初聆謦欬之音已荷齒牙之論竊冒叢云之防更許包防黙希霖雨之恩終期振槁

賀正啟

月窮於紀方占嗣歳之祥星回於天遂履初元之吉維世巨哲實享純釐恭惟某官正色立朝虛已遊世功名自致早親日月之光節義獨髙更勵冰霜之操對越三陽之序導迎六气之和卽擁春祺入熈帝載某逖違恩閥阻奉壽觴瞻頌惟勤名言曷諭

同前

【上同】維時舊弼實享繁釐恭惟某官道濟寰區功存廟社陶鈞獨運早陪黃閣之遊鼎鼐再調終慰蒼生之望對越三陽之序導迎六气之和卽擁春祺入扶帝祚某跧回末路坐逺崇閎阻稱椒柏之觴遙薦松椿之壽瞻祈是切敷敍曷周

謝祭酒舉攺官啟

飛章帝所推華衮一字之襃傳檄儒宮增敝帚千金之享載惟忝冒罙積驚慚竊以知人之道固難而儒術非他技之比入仕之流寖廣而學校乃公議所歸至於宗師之薦論必系朝廷之簡拔秩六百石徑脫州縣之冗曹歳四十員盡收雍泮之淸選專以搜羅一時寒畯之士因以激昻三代豪傑之風凡舉所知必從其類故竿牘小夫之智至無所容簿書俗吏之爲略而弗取自非文章炳蔚問學淹通望實有加於人行能無媿於古則何以酬丹霄之定價附靑雲以垂名如某者藝畹寒荄辭源淺派所學眞土梗耳弗造本根於道猶醯雞歟未離幽蔀頃聨黃甲偶代白丁旣預搢紳之遊卽分庠序之教嘆齏鹽於朝暮寧逃獨冷之譏閱弦誦於春秋粗知三樂之趣技殫鼯防化止奔蜂方幽黜之是虞曷明揚之遽及平生慕願此日遭逢玆蓋某官推挽九流括囊六藝自任斯文之興廢獨爲吾道之重輕先知覺後知於身親見小徳役大徳與時偕行乃睠微蹤嘗叨異盼終未忘於下體遂不壅於上聞芹藻預榮蓬蓽增气某敢不恪遵師法愼守官箴節勵冰霜必欲免夏畦之病光分螢爝或能助秋陽之明

謝蔣迪功啟

伏審首被貢書遂偕計牒膠庠倚重黨友增華貢元某官杞梓奇材芝蘭秀質借甚家聲之振藹然世徳之昌黃卷一經得賢父兄之樂靑衫九品從貴子弟之遊初接迹於羣居已程能於異等迨膺妙選實愜眾情縱步武於夷塗可立待也收功名於絕防是以似之方深贊喜之誠繆辱飛文之貺銘藏惟切敷述奚殫

賀盧舍人啟

伏審近膺制檢遂陟詞垣入陪淸禁之塗允屬鴻儒之任權輿廊廟鼓舞搢紳防以某官如唐一防爲宋三儁講奪重席蓋國中之眞儒談傾四筵亦天下之辯士文章有古之風烈徳行爲時之表儀素望藹然英聲借甚上所屬意見謂有宰相才民亦系心何止爲舍人樣玆假判花之重以參視艸之榮政事預聞允資國體之通達訓詞具在共期帝制之坦明洪惟二者之長信謂一時之美方將日膺三接歳閱九遷亟躋玉筍之班卽進金鑾之直斯言可必指日以期某受恩特深爲喜益倍燕雀相賀初瞻大廈之防成桃李不言自識舊蹊之路穩

賀周司業啟

伏審被恩宸扆正位學宮凡在下風孰不同慶恭以某官自天仙伯爲世儒宗學貫九流獨脫拘攣之見文備眾體雅好深湛之思論不詭於聖人達可行之天下確乎不拔闇然而章鐵心石腸素蘊功名之志金口木舌豈惟誦說之才選自郎闈登此師帳誠恐明綸之出不煩重席之溫趣據要津庸副淸議某伏自早歳卽聞大名因緣爨下之棄材出入彀中之餘地蹉跎一命契濶七年身系寒鄕徒有修門之夢心懷美防莫陪廣廈之遊

賀林資政除南京啟

側聞休命就起宗工還祕殿之崇資委陪京之重寄恩言誕布僉論交孚恭以某官受天全材爲帝良弼韜文武之兩器秉忠孝之一心气貫堪輿繇直養而無害智窮忽皆曲成而不遺勲名具存風采可想𨿽讒波之橫起而天鑑之孔昭曽無淹時遽有徽數欲付倚平之任姑煩釐尹之行坱圠大鈞行歸浴鳳之沼鬱蔥佳气況鄰飛鷁之都定觀麻檢之頒卽對衮衣之寵多士之願斯民所同某受知特深爲喜益倍屬吏曹之有守趨賔列以無階

謝薦舉啟

黌捨空餐久竊養賢之鼎輶軒過聽誤登薦士之書自顧何堪人以爲幸竊以汲引之重今古所同取夫拔茅宜在泰通之世譬之推轂當遵平陸之塗豈惟卿士之舉能抑亦王公之借譽不在此族則爲匪人而況摠一道之詢謀防列城之殿最按亷旣廣簡核惟精必得異才乃副公舉如某者江湖漫士蓬蓽寒生斷斷他技之猗無錄錄奇節之未有短檠徒對口耳之學易窮長鋏空彈齒牙之論安在詎意車中之半面尙矜堂下之一言略其迂愚賜之翦拂此蓋某官識先致逺量極包防事君以人自得上臣之體與人爲善獨髙君子之風兼收尺寸之長靡有錙銖之失推其餘地庇此微蹤某敢不力跂前修誓圖後效俯稱鄕人之好仰酬國士之知

賀毛顯謨除眞定帥啟

伏審近奉帝綸就更戎幄輟西淸之密侍紓北顧之深憂先聲所馳羣醜攸詟恭以某官公輔之望蓋自少時將帥之才乃其餘事徒以詩書之府形爲文武之韜凜然堂上之奇兵威加艸木防矣幕中之婉畫名動蠻夷暫分淸禁之光以壯朔方之勢然而痱爲一面之病骨乃四支之彊賢人入朝勍敵何算果吾父也尊俎可以銷萌以我公兮鼎鉉待而增重行因入覲遂卽登庸某早伏下風近叨殊盼許其气類之比借以品題之私望元戎之啟行心隨目斷嗟太史之畱滯力與命違

賀盧給事啟

伏審比繇西省進直東臺帝恩所加士論增重竊以凡號法從均遊禁塗獨於靑瑣之崇資參用黃門之故事辯駮邪正彈訶同烏府之嚴論議古今顧問亞貂冠之峻欲稱是職必惟其人恭以某官如古天民爲時人傑學洞九流之防文追六籍之醇宇韻獨髙忠忱素著如璞玉渾金而莫能名其器於盤根錯節而有以見其才神具聽其靖共世固知其久大果膺殊睠遂陟近班職在掌綸已擅舍人之樣任當批勑更繼夕郎之風固非一日而得君是宜旬月而取相行聞大用實副僉言某繆荷深知本緣末技側聽鵬摶之迅彌增蠅附之榮抃躍依歸倍萬等倫

賀黃司成啟

伏審近膺帝制遂正儒宗多士聳觀豈特膠庠之矜式四方同慶玆爲廊廟之權輿凡托恩庥共深欣屬恭惟某官望隆王佐名重世師徳行配先民之純文章祛後學之取武城二三防雅謂知言得商頌十二篇蚤推能賦恢然凝逺之度防矣深湛之思有往皆成無施不可上所注意尢知山甫之小心民皆具瞻已必弱翁之大用果參法從進直掖垣亟由鳳閣之近班來處鱣堂之故地回瞻僚吏盡四海之淵源追數遊從信一時之豪傑斯文有托吾道益尊木鐸之任旣優金鉉之除伊邇進北扉而承密防綽有前規開東閣而館翹材佇觀殊渥某夤緣姻婭出入門防自跧迹於末塗阻承顏於隅坐側聆休命倍激懽悰

賀湖守葛待制啟

比審髙牙已臨大府寛條一出驩頌四馳恭以某官心存古人气蓋當世名號一時之豪傑學爲四海之宗師兩禁同遊最先徳舉八科並重豈止文鳴上心雅欲其居中時論久嗟於補外然公卿皆憚徒以馬嚴之立朝而吏民不欺亦賴長公之治郡遂請便安之地用蘇疲瘵之氓正恐賜環不容暖席某頃由弦誦獲進門墻服在下陳方執簿書之役瞻言故國莫修桑梓之恭依向之誠倍萬常品

賀盛守再任啟

伏審祗奉新恩薦臨舊治提封所曁驩頌如初恭以某官卓犖受才洪深迪徳道義滿於天下英雄遊於彀中煥星斗之文追古作者起雷霆之譽爲時聞人功有爲以皆成治無施而不可輟從棘寺出領竹符千里興謡坐見流亡之復期年報政騰聞課最之優妙達睿聰並崇徽數稍緩韓侯之入覲姑徇冦恂之借畱善政流風民自安於教令深謀至計帝亦俟於咨詢防有追鋒不容暖席顧惟疎賤叨辱知憐方懷勿翦之思更勵必恭之戒依歸下悃倍百常情

龜谿集卷九

欽定四庫全書

龜谿集卷十

宋沈與求撰

啟【狀附】

謝運使胡修撰舉攺官啟

浮沈州縣甘老簿書出入門墻誤緣翰墨更借攀援之勢遂成汲引之恩投足知歸撫心懷感伏念某江湖一介塵土半生叔夜粗疎顧豈堪於作吏次山浪漫蓋已嬾於爲官未能成洗耳之圖不免效折腰之態庸庸備位職號馬曹累累隨行事同牛走念是非之相亂致力命之兩疑借曰自媒正使誰譽比因修小記室之問乃得望大君子之光盼睞所加過爲眾中之異聽聞或誤遽忘名下之虛公賜品題曲爲道地意極丘山之重言逾布帛之溫退省空疎豈能稱塞玆蓋伏遇某官權衡一世水鏡九流發爲月旦之評動合春秋之法敝帚無用提攜遂享於千金駑馬有知鞭防更勤於十駕不忘委瑣亦玷揄揚某敢不欽誦格言勉圖薄效許以操修加愼當遵節義之大閒謂其學問過優敢衒文章之小技庶幾激勵毋辱知憐

賀年啟

星回嗣歳月旅上春適三陽之類升宜五福之交防恭惟某官政先平易徳懋中和徧歷劇煩煥若凝冰之釋一蘇疲瘵暖然挾纊之溫對越令辰受時純嘏遂被疇咨之命式登光輔之聯某心系門墻身迷州縣舉賀觴而莫及削慶牘以徒勤

謝秀守苖郎中舉攺官啟

二紀服儒猶念呻吟之舊一官書獄豈堪流落之餘遽辱提撕重爲榮耀伏念某受生多難涉世少徒偶從鐘鬴之謀輒污軒裳之列衒玉賈石夫豈本心乞酒得漿亦其定分亟捨弦歌之樂驟親敲撲之煩羣言譊譊爭沮幕中之辯獨行踽踽敢矜席上之珍乃使掛需頭之章終免爲揺尾之態靜言特達重愧空疎此蓋伏遇某官隱徳在時深忠許國牧人馭眾共師循吏之風流推賢與能自得上臣之識度優容寒素曲賜奬成某敢不銘肌感恩刻意爲善庸庸末學儻有見於施爲斷斷餘生庶無忘於報稱

謝運使王待制舉攺官啟

三語就掾亟從幕府之趨一字興襃輒累公車之薦荷恩已過揣分奚勝伏念某濩落散材媻跚蹇足貧交易厭揖窮鬼而告行拙迹難安拜天孫而請禱念兩求之皆失嘆百慮之相攻髮已星星心徒炯炯一昨汰從黌捨還綴銓曹路隔九霄豈有修門之夢家存四壁未成下澤之遊挫鍼資糊口之謀束帶效折腰之役當塗知已或似寒蟬末路依人空慚社燕幸遘褰帷之始喜形傾蓋之餘召置門墻使操翰墨然員多闕少時方防於省官而親老家貧勢固難於擇祿朅來書獄聊以代耕蓋由剡列之私旣適便安之願更煩汲引彌見矜憐此蓋伏遇某官盛徳容愚通才應變以成室屋兼收椳闑扂楔之微可羞王公近采蘋蘩薀藻之賤故𨿽沈於下列亦不壅於上聞加惠寒生增榮孤宦某敢不希蹤先列抗志後陳抱槧磨鈆期不易儒者之事飲冰食蘗庶無負門下之知

賀提刑啟

伏審奉承溫詔臨按祥刑瞻擁傳之星馳知屬城之風靡餘光所屬驩意已孚恭惟某官蘊識疏明懷才敏達溢爲政事曽不愧於古人著在謀謨皆可行之天下及被承顏之寵遂紓造膝之私親被上恩就更使命威聲所徹但聞艸木之知氛祲一消無復狐貍之問恐未遑於暖席遂已趣於賜環退省孤蹤獲歸余芘萬事不理行賴於多聞六轡旣均庶陪於後列欣榮之至敷敍曷周

賀沈狀元啟

伏審奉大庭之對擢居多士之先讎祕府之書進列羣仙之右寵逾疇昔聲振緜區恭惟驩慶竊以國家數路設科三歳下詔豈特循祖宗之法蓋將收豪傑之才紛然朋來至以萬計蔚爲首選固多異人曾未有夢兆一飛恩加再見家聲踵復襲兩世之靑氊宸藻親襃煥九天之丹檢付以圖書之職示爲翰墨之儲名𨿽先登事豈前比伏惟某官文備眾體學總百家節槪軒昻鬱鬱棟梁之气見聞淹洽滔滔江漢之流蚤也從四方之遊固已擅一時之譽朅來文陛獨冠英躔上興見晚之嗟士有先覩之快蓬山蕓閣之直何足道哉金鑾玉堂之除可立待也某沈迷簿領荏苒歳時未敢騰書輕爲贊喜之禮乃防削牘曲致防謙之詞媿感旣深名言罔旣

賀左丞啟

伏審天綍疏恩臺躔進次正泰階六符之象冠文昌八座之聨成命下傳善類相慶恭惟某官三代豪傑一時宗師夙懷經濟之圖深達彌綸之體晉公徳望孰不問年齡之幾何賈傅才名豈止對鬼神之所以智略輻湊風采想聞自登政席之崇彌見勲盟之著九夷通道綽有成功三後恊心舉無異議乃就升於左轄以增重於中臺帝眷旣隆臣鄰益峻某登門最舊受顧已深聞天上之除音殆將起舞記日邊之歸路正復坐馳抃躍之私輸寫難盡

賀張狀元啟

伏以法駕親巡不廢詳延之問紛袍族議巳推絕類之才乃下臚傳果先科列伏惟慶慰恭以某官躬行篤實資稟魁閎久於湮淪獨髙鄕曲之譽素所蓄積綽有廊廟之謀一朝遂冠於英豪諸老盡驚其剴切莫可尙已夫豈偶然主上痛悼往圖渇聞至論以爲飲食嘗膽之日必有痛哭流涕之言特下詔音專求讜直禦戎三防殆興見晚之嗟寤主一言孰先愼獨之戒方將攄發舊學踐履亨塗庶幾寫平生憂國之心何止爲今日決科之具屬玆晚歳竊伏下風未遑柔翰之修先辱珍函之貺感銘丹臆倍蓰常情

賀淩先輩啟

伏審奉承大對擢置上科拜命赤墀猶亞一龍之首題名翠琰遂居千佛之先用吉士乃邦家之光納讜言眞社稷之福未遑馳問遽辱飛牋感愧之深敷宣罔旣

謝黃子虛學士啟

伏審比膺詔防追寵諌章黨石刊名忠節凜於當代書林進秩恩光溢於暮年幽憤旣申勝流相慶伏惟某官仁言利溥義勇气充蓋萬折而必東𨿽三已而無慍白日一照伯魚何辯於前誣髙風四馳叔向自全於遺直時方防於變亂上益思於典刑佇聞追鋒來副仄席眷言宦學久預交遊邂逅公朝舉揚正論喜極阻修於柔翰謙防亟貺於珍函感愧之深名言罔旣

謝曾顯謨啟

比者徧塵三院久污紀綱之思進總一臺忽玷絲綸之命莫遂循墻之避更增據蒺之憂冒寵益深負慝彌重上意開納知犯顏逆指之非難國步阽危念疾首痛心而何補敢謂隆謙之眷過形襃大之詞披繹再三驚慚倍百此蓋某官多聞守約泛愛親仁緇衣好賢之誠徳配先正靑箱傳世之學名滿諸儒特煩揮翰之懃加賁登門之舊規存麗藻感發懦衷銘鏤之私敷陳曷旣

賀趙參政啟

伏審進登舊弼參總繁機命下九天驩騰萬宇竊惟自古祻亂之國必生希世豪傑之才因時作興與民休息臨巨川而未濟方俟舟航扶大廈之將傾必資柱石副上此意非公而誰伏惟某官誠格天淵忠存廟社方嚴足以斷大事靜重足以經逺猷直道而行獨立不懼蹇蹇王臣之節更變故而彌堅赫赫師尹之瞻遭讒邪而益著擠之劇地凜然威名是致未央興夜半之思長安指日邊之路迨膺出綍不俟解鞍見管夷吾誰復效楚囚之泣用範武子自然知晉盜之奔爭覩設施預期戡定豈特疲民之引領是爲善類之傾心矧此孤蹤嘗叨異盼方念一麾而去國未能三賀以登門抃躍私誠倍萬常品

知鎭江與戶部姚侍郎先狀

比者誤膺明命寵付便藩顧衰病之無庸豈堪煩劇賴知憐之有素遂托庇存卽獲參承倍增欣抃

知鎭江通用謝狀

比者忽膺明命寵付便藩收迹山林之間方圖屛伏從事干戈之際豈克堪任揣分知難冒榮爲懼此蓋某官推心忠厚迪行端良借餘論以噓枯致誤恩之起廢更防珍翰用賁孤蹤感愧之私敷陳罔旣

知鎭江與韓帥先狀

比者誤膺明命寵付便藩久伏山林之間豈堪煩劇仰托節旄之下庶獲庇存屬鞬將謁於轅門削牘敢塵於記室依歸之素敷敍曷殫

知鎭江回人賀啟

比者忽膺明命寵付便藩收迹林泉之間方圖屏伏從事干戈之際豈克堪任揣分知難冒榮爲懼此蓋某官壯猷排難雅量包荒借餘論以噓枯致誤恩之起廢江山如故方從仁裏之遊雉堞相望更托善鄰之庇特貽珍翰益賁孤蹤

知鎭江府到任謝宰執啟

起之閒館付以名城井邑丘墟未變創殘之俗江山襟帶猶爲形勝之區宿師方折於遐衝謀帥乃推於庸品才𨿽靡稱恩則有歸此蓋伏遇某官柱石邦圖蓍龜國論以一夫不獲爲重任以四方未靖爲深憂雅量鎭浮屹立中朝之望元功定難力摧外敵之鋒蓋將扶大廈之顚故盡掩羣材之短遂令駑鈍亦累埏鎔旣奔命以之官庶收功而塞責然某衰羸多病褊急少思方當調發之煩未免催科之拙願寛銜勒覬脫簡書不失朝廷勞來之方是爲門闌收錄之報

問候劉帥啟

印紱相承猶接典刑之舊旌旗旁列遂依節制之雄向風方跂於前塵防霧自霑於餘潤願修竿牘少罄情悰伏惟某官韜略承家勲庸許國威望聳傳於四裔忠誠簡在於九重行總全師往淸方夏平時外敵素知李廣之無雙卽日中興必倚汾陽爲第一是爲社稷之衛宜擁神靈之休更冀妙嗇天和允答人望遡詠之切敷敍曷殫

除尙書回人賀啟

起領州麾未聞治狀趣還朝著忽拜召音仰防簡記之恩俯念衰羸之質輒嘗引疾庶欲投閒成命莫回預積曠瘝之懼移書遽及過形襃借之私感愧之深敷宣罔旣

回孟參政啟

羽檄上聞驚干戈之遽起鑾輿順動總貔虎以親徵宸謨悉出於萬全士气殆逾於百倍苻堅之防淝水聊與周旋佛貍之死夘年必期犇潰迨其卻走舉恊初謀此蓋某官識際天人心存社稷參籌帷之祕資經逺之壯圖總畱鑰之嚴倚居中之夙望致敵鋒之屢挫知國步之永安某猥以微才濫叨近列負櫜鞬而扈防奉引何功擁祓篲以造門趨承甚邇餘寒在珍嗇是祈

謝席參政啟

比者叨奉制綸擢陪政路屬四郊多壘之際贊一日萬幾之繁薄技奚施嘗循墻而避命兪音旣嗇終據蒺以拜恩緜力弗勝靦顏安寄此蓋某官宅心忠恕迪徳謙虛延譽當朝每托吹噓之末論交晚歳更親矩矱之餘遂致微蹤遽膺重任辱賀緘之彌渥攄感臆以徒深銘鏤之私敷陳曷旣

謝前宰執啟

比者叨奉制綸擢陪政路屬四郊多壘之際贊一日萬幾之繁薄技奚施嘗循墻而瀝懇兪音旣嗇終據蒺以拜恩伏念某學昧通方才疎適變偶以片言之合驟防上聖之知念人物之然誰不如已處廊廟則駭矣人其謂何汗號莫回靦顏安寄玆蓋伏遇某官柱石王室股肱帝躬宏濟艱難務兼收於羣防旁招俊乂圖並輯於庶功藐是孤蹤越從下列卽托埏鎔之末親聞矩矱之餘訖致妄庸誤膺光寵中存丹赤徒知當勉於夙宵外竭罷駑誠恐莫禆於塵露感銘之切敷敍曷周

謝劉宣撫啟

竊以羽檄四馳遽音日至天戈一指醜類宵奔成宗社莫大之勲振朝廷久衰之气威行塞外驩動區中伏惟某官躬受傑才世資雄略吳漢若一敵國屢張鵞鸛之鋒嫖姚比再冠軍益整貔貅之旅屬玆逆冦挾彼援師深入兩淮之間相持三月之久仰繄勝算盡伐狡謀曽無亡矢遺鏃之虞每有折馘執俘之捷苻堅之防淝水聊與周旋佛貍之死夘年果聞濳遁顧外敵之已卻諒中興之所基艸木類人旌旗動色功存萬世方將固山河之盟位列上孤豈特聳干戈之衛自惟晚歳獲與殊休喜忭之私敷陳罔旣

回汪相公啟

竊以門墻夐阻莫瞻華衮之尊使介俯臨薦辱珍函之寵退惟固陋渠敢奉承伏惟某官社稷元勲朝廷舊徳屬上聖龍飛之日防中原云擾之辰首定大橫之占克扶漢祚將啟中興之運復振周宗旣攄經濟之謀聊遂燕閒之樂收四方之能事每欲從赤松之遊明一士之宿寃獨追恨伯仁之死𨿽春秋責備於賢者然禮義何卹於人言過形引咎之詞彌見執謙之意載深防繹倍切感銘春律寖暄琳宮多暇願精調於鼎食益加衛於寢興

回知福州張參政啟

伏審祗膺休命顯答茂功陞祕殿之隆名增價藩之勝勢伏惟慶慰恭以某官鉅才周變厚徳鎭浮入與政塗活國之謀具在出分戎閫幹城之略益昭蓋身自任於安危故心每關於休戚屬時逆黨挾彼彊鄰遽涉地以深侵擬投鞭而徑渡天臨萬騎至煩鑾輅之親徵雲集千艘卒賴樓船之爲助況委輸之狎至加籌防之上陳迨此班師宜先懋賞韓滉濟陜郊之餉絕驩動六軍常衮報閩嶠之政成寵歸三事顧向風之逾切辱流問之過勤感篆滋深名言罔旣

回李觀文啟

伏審誕膺明命茂對閎休冠書殿之班聨正臺司之體貎丕昭異數允恊具瞻伏惟驩慰恭以某官盛徳格天傑才經世凜凜公輔之望身退而道愈尊堂堂社稷之勲時危而節益著𨿽緑野遂晉公之樂而蒼生思謝傅之歸曾謂眾非尙滕多口日月在上風雨不渝塞翁之馬自還田者之牛安在坐復靑氊之舊於我何加行歸黃閤之崇斯言可必某猥參近列逺映餘輝阻修賀燕之儀驟獲烹魚之素仰慚謙眷俯劇悸悰感佩之私敷宣罔旣

賀孟觀文啟

伏審抗章宸極得請輔藩伏惟驩慰恭以某官亮節端朝純誠翊世有開濟之才以戡多難有深厚之徳以鎭羣浮參斡萬幾備更六載顧勲勞之克著宜風采之聳聞楚粵塵淸𨿽已掃潢池之習關河霧塞猶未奠神州之居方倚老成庶圖恢復遽辭榮於右府暫分命於左符書殿絕班邈連霄漢蓬山傑觀近隔濤江想偃斾之未遑恐賜環之已下退惟孤拙夙荷庇庥悵防合之多乖欽出處之全美依歸徒切敷敍曷周

謝送生日詩狀

伏防都騎見存大篇爲貺曲記劬勞之日過形襃頌之詞伏讀嘉言敢忘重拜占斯幹之吉夢愧此餘生誦汝墳之卒章居然永嘆感銘之至敷敍曷周

回路樞密謝復職啟

伏審祗拜渥恩寵還峻職搢紳胥穆表著用光恭惟某官徳懋儀形志先康濟歷艱難之多變恃直亮之一心越秉鴻樞居存勝算辰猶克壯將枕戈以立功名晝接方隆忽解組而辭富貴𨿽緑野之居甚樂然蒼生之望彌深比下明綸進聨祕殿蓋謂孔戣之去理或未宜必知季子之歸時乎有待尙阻瞻承之幸過防問勞之勤感佩滋多名言曷旣

回折樞密啟

伏審進儀帷幄參斡樞機圖國步之敉寧孰堪大任契上心之簡在自屬眞賢郵音播傳輿論欣穆恭惟某官才兼文武學際天人亮節孤風名素髙於當世深謀至計志每切於生民自頃來歸卽期登用數奉凝旒之對果膺虛席之求孔明之臥隆中身嘗不屈夷吾之在江左人以無憂必將發揮平日欲行之言用能經營方今未畢之事眾口所必斯言不誣退省衰蹤久叨末契甫投閒於鄕社實托庇於門防依鄕罙勤輸冩難旣

轉官許回授與兄謝宰執啟

庀職無功叨被公朝之寵抗章有請願爲私室之營仰承出綍之恩俯慰陟岡之念兄弟感泣父老嘆咨伏念某起家寒微涉世迂濶進逾涯分自貽滿溢之虞退省愆違猶負顚隮之懼至若成書之奏禦固已乞身而去朝敢謂第名例防朌賞念事爲之靡稱控懇避而莫諧爰念急難冒陳迫切雨露之澤旣霑被於同根云漢之章復表揚於異數夫何儌幸有此遭逢玆蓋伏遇某官直道事君誠心好善性惇孝友用風勸於多方身任安危將日新於庶治過防矜惻乃獲襃兪方收迹於山樊第歸恩於陶冶銘鏤之至敷敍曷周

賀張參政啟

伏審進膺詔綍參斡事樞恢張逺圖將肅淸於國步登用舊徳首厭服於人心郵音播傳輿論欣穆伏惟某官才本人傑學爲世師聞望冠於三朝風采傾於四海論關休戚炳若蓍龜之明行蹈險夷挺然金石之操𨿽緑野之居甚樂而蒼生之望益深果下賜環趣覲行殿亟踐廟堂之舊倚平疆埸之虞江左之見夷吾已期克復魯人之思季子皆喜來歸諒少展於謀猷卽盡戡於禍亂書功不朽指日以須顧惟衰遲夙叨知睠念收迹江湖之上獲庇身陶冶之中抃躍私誠倍萬常品

回賀正啟

王正謹始人綂開端惟時耆英宜享壽祉伏惟某官才周庶事學富多文方茂對於春祺諒亟還於天闕過防慶問第切感銘

回趙相公啟

比者濫膺詔綍參執政樞未遑坐席之安更躐朝班之峻寵私沓至控微懇而弗兪憂責並加撫衰蹤而靡稱懼形心骨愧溢面顏伏念某出自寒家本非逺器幹祿之學曽不足以禔身負薪之言夫豈堪於謀國頃緣虛奬馴致徹官久貽屍素之譏甫遂歸田之幸聖恩未旣遽因簪履以見收愚慮已殫無復絲毫之云補不圖兩月而閱三遷屬當郊壘之多曷贊帷籌之祕深知忝冒積負兢慚此蓋伏遇某官道合天民才優人傑功髙社稷久登翊於睿謨望重搢紳專綂盟於善類夙借吹噓之力曲爲根柢之容遂使衰年復叨殊用崇墉在望尙稽感臆之陳寶翰流音亟辱慶緘之貺銘藏之至敷敍莫周

與浙東安撫趙相公啟

伏審某官上丞相之印辭榮廟堂分刺史之符作鎭藩服俶開盛府誕布寛條想風采之一新知歌謡之四出伏惟某官忠存社稷徳冠天淵出扶邦運之危上簡帝心之眷沛然膏澤旣得百姓之心赫爾威名方制四夷之命決防已定脫屣如遺玆髙謝於成功以大振於頽俗平津之開東閣翹材盡萃於一時裴度之守北門殊禮佇觀於他日公歸未晚人望如斯退省衰蹤久叨末契欽勇退之節𨿽逖想於髙牙賦遄歸之詩卽首迎於華衮依鄕之切敷敍曷殫

知樞密院回前執政啟

里巷投閒方少休於疲曳巖廊圖舊俄復玷於寵休顧陳力之不能當試可而乃巳靡容控避祗負兢慙某綮寡聞尫羸多病昨以耝耰之質進與廟堂之遊過計拳拳𨿽有徙薪之慮空言落落卒無橫艸之功恐孤奉於明恩期退藏於晚歳不圖逺外猶累簡求位惟樞機之臣職在甲兵之問未之學也豈能忘屍素之憂方且圖之何以濟艱危之防拊心惕若承命赧然伏惟某官【云云】致是迂愚復玆忝冒時哉不可失固欲勉於著鞭老

矣無能爲誠恐貽於覆餗尙祈告教少逭譴訶猶稽柔牘之修遽辱珍函之貺謙光所逮朽質爲榮愧感交深控陳難盡

趙相公

盛徳冠時勲名蓋世身𨿽勇退委萬鐘如脫屣之輕計或決行措四海若覆杅之固素緣知睠嘗贊設施

韓宣撫劉宣撫

忠貫神明功存社稷將制四夷之命共圖九廟之安

李相公席參政

盛徳冠時傑才經世心存王室每敷納於嘉猷力挽人材專統盟於善類曲惇交際公賜揄揚

孟畱守

厚徳鎭浮殊勲翊世典刑所屬暫司畱鑰之嚴體貎方隆將拜制麻之寵曲惇交際公賜揄揚

李尙書

直道立朝精忠許國曲惇交際之舊每借揄揚之私

龜谿集卷十

欽定四庫全書

龜谿集卷十一

宋沈與求撰雜文

碑記

贊銘

賦樂語疏祝文防題湖州徳淸縣重修孔子廟碑

予少時嘗聞諸長老言吾邑初脫五季之亂人樂更生惇朴力穡未知學也大中祥符間予從祖書記始以儒學中進士甲科名稱借甚鄕黨榮之邑之子弟遂風勸於學其後正議大夫盧公父子踵取名第翺翔要途而學者日寖以盛故有孔子廟基下制狹旣不足以掲防妥靈而衿佩野逸弗克羣處迨明道壬申之歳河南竇充來是邑訊之卜人以爲余不溪來自天目之山注於邑之東南兩山挾之秀气橫出宜益有搢紳之祥乃作今廟直巽之隅髙明亢爽非復舊比而文雅之士班班出焉閥閱相望若應厥卜予結髮亦肄業其中弦誦之聲猶可想也中間朝廷興學而有司便事僅於舊宇丹堊而已矣然自初考卜迄今百有三年而墻屋頽圯艸茀於唐廟貎𨿽存丹靑缺落使人喟然有寧不嗣音之嘆春秋祀事著於令甲而器幣牲牢之薦弗備弗蠲神用不享太末鄭如幾隱居溪陰一日過予曰吾儕儒服顧不若佛老之徒嚴奉其祠以侈大其師之說恥也已而率邑子沈良能相與告於邑令楊錟及凡境內之士大夫士大夫悉勸趨之爭出緡錢以佐其費乃盡撤去門廡更立而一新之面勢隅落𨿽因其故而棟楹顯敞視昔則又加焉爰卽兩廡析爲齋廬以待學者中嚴廣殿像設巍然翼翼羣公繪事惟序觀者爲之屏息嗚呼休哉實經始於紹興癸丑之仲冬越明年春上丁行釋奠之禮落成焉是日也予兄次律攝衣升堂談春秋大防凡邑之士大夫濟濟在列咸有肅容邑令跽而請予文以記予謂國家遭金人之亂義士枕戈武略是急然未嘗斯須忘右文之事誠謂捨是則無以爲天下也吾邑令乃能間搶攘之餘導人所欲立學崇祀以誇四方是可嘉已乃爲書其本末而系之以詩曰

余不之源來自天目注之兩崖其勢若束惟邑東南山縈水洑始建廟宮玆焉考卜士也來遊文風載郁更時搶攘園蔬是鞠豈其山川秀气回復厥有吾徒輸金委粟載新棟楹工靡程督有神司之不疾而速掲掲元聖端冕衮服羣公從之祀事孔肅嗟我令尹崇化表俗曰興自躬往繼前躅勉我士子荒怠則辱惟以嗣音豈惟幹祿祥源泱泱庶來其續

披雲樓記

宣和四年春祕閣曽侯自山陽移守嘉禾嘉禾在三吳爲支郡封域儉狹而物產饒衍居民惇本好約雅稱易治侯之治因其俗施教條數十示所禁勸民畏慕之相戒毋犯侯令越數月政成從容語僚吏曰郡𨿽小然介江湖之間水舟陸車孔道四出賔客之至無虛日顧其地洿下無髙明之居以稱燕遊不足以壯千里觀望盍圖之先是內相葉公道卿於子城西北築亭榜曰披云後人更名樓其實亭也庳屋三楹歳久且圯又西北其戶下瞰通闤煙塵宛轉於幾席間非登臨之美侯乃以完堞余工悉撤去故屋其基增髙培薄取他名材無用者更南鄕爲亭外施重檐而中敞之深明洞達丹碧粲然亭西挾以水閣曲欄橫檻映帶左右他日與客登焉送天末之孤帆迎海上之遙岑目力所窮與空爲際更唱遞嘯酌流行神意徜徉如在塵垢外信哉披雲霧覩靑天僅足以方其快且適也侯舉觴屬某曰玆遊樂乎子爲我記之某以謂成壞哀樂奄忽之變在物也物不可以爲常顧吾所建立有不可磨滅者物則托焉以垂不朽此羊公所以興峴首之嘆而湛輩反自哀之不暇也登斯亭也徘徊四顧蓋吳越交兵百戰之塲而勾踐夫差之爭雄也髙城深溝有荒田野艸之悲穴狐貍而伏防鱓也其人骨巳朽而其事爲可哀也前年盜防潢池兵傅吾城連三日夜民大震擾天子至出禁旅討平之盜去而城完因得創亭其上一觴相屬是可樂也侯生於相家文章事業稱天下設施當有大於今日者則名之傳山川猶將托之不朽況斯亭乎故亭之成壞情之哀樂有不足言而侯之功名爲可勉也於是乎書

水陸報應記

趙丞相云頃年關中聞有一士人被酒夜臥於道傍堆阜之上夢有人呼曰城南某人家設水陸我輩當乘此托生可同往堆阜之下有人嘆曰一醉人臥於吾上出不得柰何未幾前所呼者復至曰水陸甚盛但不甚精潔聖賢不降不爲利益若有噓嗟之聲已而曰久饑粗得一飽其人復應曰饑甚𨿽一飽亦不可得是無福也旦而視之堆阜乃一古冢也鬼神之事茫昧難知然水陸報應甚多大抵不可不精潔今因兒子往妙香宮設此供故錄示長老佛智大師紹興五年七月丁酉必先書

劉希顏眞贊

目送孤鴻心徹寒泉風神散朗儀狀毅然掀髯一笑呼吸雲煙是爲宗廟之貴器自號山澤之臞仙

葛魯卿研銘

野人闕古溝獲黟石研而異之以歸於丹陽葛公公屬其客吳興沈某爲之銘曰致而澤靈液之藏橢而丰瑞璞之章先生婆娑翰墨之天授玆器殆文字之祥也邪

客遊都賦

南陽公數徴不腆之文然街談巷語陶冩性情已卽擲去如棄唾漫不復顧省寧暇著稾刺人目耶旣數月公更書下餞客在門恐遂泯黙則爲他日恨輒賦客遊都因公懸弧之旦用以爲壽其詞曰客有夢遊都之宮覩一公子緇衣繡裳下觀蠻觸之閧儼衷甲乎戰埸俄而免冑四顧周章少焉休矣息閉影藏粵有一老長身臞然深衣而黒緣緩歌擊節起舞蹁躚揖公子於下坐曰予方外之毳客不知人間禮法之嚴公子之貴也抑嘗觀蠟齒於列座訪燕毛於廣筵莫如予年長矣公子其自言之公子曰嘻先生其予也耶予生於三江長於五湖跨瑤光之象負溫洛之書蓮房晨嬉蓍室夜娛嗟日月之幾何戴神屋其如初此猶未足以語壽也蓬萊岱輿員嶠方壺以與夫瀛洲五山之根出沒乎歸墟彼舉首以戴之從禺疆而遞命者實予之徒也先生以爲何如先生爵裏奚居譜諜奚自豈周穆王之遺民抑丁令威之嫡嗣也不然何得渠略視予而以大老自恃耶先生曰有是哉子壽可期可以防計若予壽者蓋不知其紀也一瞬目而千歳一舉足而千里錬金气於丹臺之鑪導玉腴於華池之水引脰長嘯聲聞帝庭子夜沈沈天門未扃刷騏驥之捷步輩鸞鳳之翽翎縹緲碧落徘徊紫淸羣仙命予以九還之使持絳節而擁霓旌公子曽未免夫泥塗之累网罟之患豈足以族十五鼇而友四靈者哉公子曰然則柰何先生曰公子中溫文而外健武能納新而吐故其亦壽之類也曷不捨奧渫趨爽塏以爲生之衛也予聞南陽之墟下有菊潭公子其往遊焉朝緩步而夕可至也酌餘波之淸泠擷遺芳之靡屬霞觴而自侑渺天香之泛齒插子翼乎昆丘庶幾閱少廣之終始公子曰唯唯覺而賦之以薦乎南陽公之壽幾

燈華賦

耿宵寒之不寐兮起攬衣而踟躕無以散餘之幽憂兮憑插架之叢書引短檠使置前兮聊縱觀以嬉娛注膏油續餘燼兮發雙照之淸矑曷孤光之炯炯兮含生意其斯須曾不根而自華兮騁便娟與扶疎初蓓藟之星懸兮葩萼爛其紛敷中郁勃而旁分兮熒明滅而乍無乍晻曀而蔽虧兮卒勤余之翦除悼飛蛾之撲緣兮猶若擷芳而采腴童子旁睨而竊笑兮曰此吉占奚忽諸茍禦福其不祥兮余豈廢書而攺圖憂喜聚門惟所召兮獨何爲此華之覬覦彼九華之葳蕤兮灼百和之淳蘇散春風之列炬兮導珠翠與笙竽挾光景以舒秀兮紛榮落之自如豈其規福而樂黮闇兮蓋以眾而函胡相風釭之一枝兮屬山澤之臞儒辧牛毛之瑣細兮忘鶴髮之縈紆緣桐君之藥灺兮詫微光於鄰壁之餘童子曰噫嘻吁呼已見背於羣趨兮悲夫主人之愚余掩卷而三嘆兮悼此言之甚迂物不可必兮神不可誣忽若太乙之下臨兮醮靑藜以燭余余何爲感此嘉貺兮豈以夫余所讀者道載而與之俱儻此花之可授兮傳燈之老瞿

天寧節致語

一气周天水行恊而景風至千齡接旦火徳盛而榮河淸是開震夙之祥實顯神靈之異無疆受命有截傾心恭惟皇帝陛下秉籙頒常握圖建極席慶紫霄之上匹休黃序之前經緯萬方如家至而日見出入六合本神動而天隨妙用中藏全謨外發振張祖考之丕績興起帝王之極功故得九廟延禧二儀薦祉壬辰紀運已驗寶符之文甲子復元遂增神防之算爰屬誕彌之節共霑燕衎之恩喜浹衢尊誠均封祝衍皇基於億載發民謳於四夷臣猥以微生逢玆昌祚莫奏充庭之技徒賡擊壤之音遙望天墀上陳口號欲識樞星紀誕彌天人端命撫昌期聲函萬歳騰驩頌節應千秋舉慶儀金篋賜齡輝碧簡珠囊薦壽肅丹墀何須更效南山祝艮嶽連云自不移

館待接伴少卿樂語

屬國勤王來效貢輸之職端朝命使往宣逆勞之恩方仗節之逺臨宜徵塗之少憩恭惟接伴某官望隆朝右名滿人間以師友之淵源爲文章之光熖襟懷磊落森森若千丈松宇韻風流濯濯如三月栁蚤動冕旒之防徧躋臺閣之華公言所歸睿意彌注輟自月卿之列授玆星使之權正行人之官𨿽云將幣過諸侯之國固許致饔知府某官喜覩儀形願聞規畫肆筵設席考禮度於故常鼓瑟吹笙按樂音之純繹儻劇厭厭之飲庶觀秩秩之容但某等猥以賤工叨居樂部宜有口號上瀆臺顏九重簡注輟名卿仗節東來爲逺人貢篚百年旌屬國使軺千里導陪臣遵塗行對三山曉開燕爭看一笑春無疾其驅今有詔趣歸持槖侍嚴宸

館待髙麗進奉使樂語

八月浮槎舊識遼東之使節九天出綍新參漠北之賔儀方朝廷旌守圉之勤宜邦國謹充庭之實聿遵彛制共樂昌期恭以進奉某官將命向風馳誠就日跨萬里鯨波之險趨九重鳳闕之深爰屬經塗適當授館知府某官甘棠訟息茂艸囹虛喜逢嘉客之臨特展芳筵之好調絲擪竹騰聞皦繹之音舉白飛觴備講獻酬之禮願盡此時之樂事畱爲後日之美談某等猥以賤工叨陳末技幸閱從容之集宜修蕪累之詞仰瀆臺顏敢陳口號仙槎渺渺出雞林路指神京歳奉琛四海已同朝禹志萬年宜罄祝堯心儀參大客恩方茂位亞羣公澤更深況有王人宣徳義經塗莫惜費登臨

薛林二太尉特排樂語

旌旗炫日屬元老之相逢樽俎浮春念故鄕之孔樂一時榮觀千里驚傳恭惟特進太尉中書太尉道合眞儒功存舊弼四海仰廟堂之同徳九重知帷幄之恊心鳳閣鸞臺曾記並遊之盛龍韜虎帳更瞻分鎭之雄離合萬端猷爲一揆甫申之輔周室豈止藩宣姚宋之相唐朝行資謀斷防有過家之便宜從授館之勤知府某官喜覩儀形欲親談笑玆奉千鐘之壽以交四座之歡樂備歈趨窮里社謳歌之勝禮行酬酢忘朝廷體貎之尊將紀英遊永爲嘉話但某等叨居伶籍獲侍鈞顏不揆荒蕪敢呈口號三吳分野直中臺一日驚傳二相來桃李蹊間紛組綬湖山影裏炫尊罍淸談道舊眞難繼淺笑追歡許易陪須爲故人成徑醉巳聞雙詔下銀臺

館待杭帥樂語

大艑淩波方重西州之別髙牙照路遽分南顧之憂共瞻元帥之啟行式壯列城之勝勢恭惟安撫某官宏材驚世偉望映時气貎沖和濯濯如三月栁持修挺特森森若千丈松蚤繇天府之華遂陟霜臺之峻九重簡在四海想聞爲鈞爲衡將圖一命之衮之屏之翰暫臨十國之連褰帷甫屬於按行弭節益惇於交際知府某官方歸總制薦奉儀形況當卜夜之期適値班春之金絲間作庶欲佐於淸歡醆斚交飛亦何辭於徑醉示一時之榮觀爲百年之美談某等猥以賤工獲陳薄技敢呈口號上瀆臺顏熊羆千騎駐南州謀帥來寛旰食憂艸木也應思潤澤湖山正恐費遨遊旌旗炫日催前導樽俎浮春許蹔畱劇飲不須辭徑醉詔環聞已戒鳴騶

秀守館待交代樂語

旌斾畱春千里聽告新之政尊罍競日四筵陪道舊之歡蓋雅躅之相承允昌期之所重式惇交好以鎭羣情恭惟知府某官一時吏師三代人傑學擅南丰之舊气陵北固之髙抹月批風見襟懷之磊落撥煩剸劇出談笑之從容政成期月之間名在重霄之上解組去郡行艫造朝寄傲風流徒發南樓之興論思密勿將陪西掖之遊知府某官契重金蘭情均膠漆不攺袁公之約束欲追召父之歌謡樂備歈趨願奉千鐘之壽禮行酬酢期存百世之盟儻投轄以忘歸庶盍簪而徑醉但某等叨居伶籍獲侍臺堦不揆荒蕪敢呈口號一麾相望繼芳塵召杜風流主與賔蕓閣去方思就日竹符來及趂班春淸談款密看論舊善政從容許告新早晚銀臺雙詔下共期持槖侍嚴宸

代天寧功徳疏

有王者興旣恊生商之命使聖人壽咸慶祝堯之心惟是假於靈文玆用申於善頌皇帝陛下伏願永膺帝祚誕保皇圖衍周詩多子之祥享箕疇五福之證歸謳歌於四裔率土底寧卜歷數於萬年後天難老

幹龍節開啟疏

十四月紀帝堯之生慶鐘是日三萬歳頌遂人之壽喜浹斯民仰扣覺雄式祈睿算淵聖皇帝伏念降年有永受福無疆孔子之居九夷適丁厄運穆王之馭八駿亟返畏途載臨誕聖之辰彌罄歸君之祝

幹龍節滿散疏

舜風解慍適四月維夏之期商鳦發祥契千齡復旦之運式祈睿算宜借勝緣淵聖皇帝陛下伏願多難而興大徳以壽天旋寶仗百六之防亟平嵗奉雕觴億萬之年永固

天申節開啟疏

帝眷命而生商允符長髮之慶民謳吟而思漢光啟中興之圖敢仗眞乘仰祈睿算皇帝陛下伏願降年有永受福無疆亟還天邑之居端享法官之禦神民萬物同臻開泰之期壽富多男並恊延洪之祝

進天申節功徳疏

多難啟聖共占震夙之祥一徳格天自獲龎鴻之祉表微臣之善祝集淨侶於嘉辰庶借眞乘式增睿算皇帝陛下配天覆幬象日照臨一淸戎輅之行盡平僭亂大正法宮之禦永享壽康

泗州傳衣塔祈雨疏

比歳告饑民方罹於艱食常暘爲沴天復降於疾威念吏道之興妖致農工之失職祓躬省咎雪涕祈哀仗大士之悲憐憫羣生之危阽慈云廣布法雨周施霈然嘉澤之流戢此驕陽之熾庶令老弱旋見丰登

昊天殿祈雨疏二首

瞻彼甫田蔚然多稼行遂九秋之望尙愆一雨之期惟是髙原亦旣亢旱冀昊穹之昭格俾時澤之周流降此康年恃之卒歳

薦饑之後艱食是憂望嗣歳之丰登脫斯民之流殍而常暘爲沴時雨久愆麥齊壠而復萎禾入土而隨槁三農危懼百吏倉皇惟仗吁辜之誠可瀆蓋髙之聽伏望垂慈下土徧敕羣神令出風雷大霈雨師之澤分云漢亟收旱魃之威尙幸時之小康用拯民之大命

三淸殿神霄殿祈雨疏

運在金穰已屬丰年之望時方火老爰申亢旱之憂乃聞髙原旣泣枯穗仗霄晨之丕佑斡陰陽之至權云上於天用敷剛健之徳月離於畢終至滂沱之祥

佛寺祈雨疏

丰年巳兆嘉澤尙愆𨿽防一雨之濡未厭三農之望敢憑精意參扣覺慈冀法防之周施抑驕陽於已熾滋我多稼溢於大田

代修武烈帝廟疏

遺象森嚴示無忘於馨烈叢祠圮陋懼弗稱於明威比祈保障之恩嘗致繕完之懇昭玆肸蠁曉以禨祥初旣恊於象占已乃形於夢告終防靈貺遂成屏盜之功載省初誠敢費鳩工之事眷惟此郡實其故鄕嘉與永懷之流樂輸崇飾之費

奉迎嘉山龍井水祝文

矯矯神龍惟水爲所吹噓成云噴薄成雨惟玆井泉爲龍所主一勺之多澤徧九土挈此瓶罌置我庭宇煜煜電壺坎坎雷鼓發揚英靈浹洽周溥漑我田疇滋我稷黍毋使我民仍歳饑阻則惟報之如禦田祖

金山廟祈雨祝文

秀居湖海原隰之間厥壤斥鹵三農於水無所蓄藏故雨涉旬則病水不雨涉月則病旱水旱之禱不容不瀆春夏之交千里龜坼嘗瀝懇於爾神神實憫之賜以甘霔守無以答揚神之休徳旣上其事請加封崇今者不雨亦旣兼旬多稼向萎通渠就涸居民行商皆以病告守不忍避瀆神其嘯召風雲雨我邦域揉此沴气卒爲丰年守亦俾民承事益謹謹告

太學秋試防題

古之所貴於骨骾之臣何也人臣剛正有守尙气節敢諌諍國勢恃之以彊猶骨彊四支也宮之奇懦而不能彊諫鄰國知其必可假道汲黯戇而好諫叛國畏之至於寢謀國勢彊弱從可知矣然而君子處心積慮欲人之無過而已指人之過而正救之自敵以下有不能堪不幸人主有過舉犯顏色觸忌諱幹不測之誅以數批逆鱗豈得已哉古之君子願爲良臣不願爲忠臣抑有以也不得巳而有言言行善歸吾君福在天下可也其言不行去其位可也去其位亦非君子之本心猶日望之庶幾其攺也事不求可功不求成悻悻然訐而賣直徒使人君有拒諫之名而無補於國宜君子之所不取古之人善納諫者莫如唐太宗善進諫者莫如魏鄭公史稱太宗見爲嫵媚則鄭公豈好訐哉是以諌行言聽君臣俱榮眾君子學史舊矣求古諌諍之臣拳拳愛君直而不訐可以爲後世法者試件其人以告若夫充位不言曰吾惡爲訐如陽城等輩又非君子之所欲聞也

召試館職防題二首

東南實古吳越百粵之地號爲富彊自春秋以來略可考也隋唐都於陜洛歳資邦國之用多在東南委輸常過天下之半主上遭時多故治兵東南恭勤節儉出於聖性之自然故凡冗費悉從蠲罷惟以養兵爲急然而公私力屈日以更甚其故何哉異時財賦粟帛之出於東南者猶可件數也今有司坐失經常之入每以乏告顧獨取之民民愁無聊得爲便乎豈理財者無其術耶抑取之防防泄之浩浩有不勝理者歟理財曰義孔子之言也𨿽然理財亦多術矣商鞅力本務農之說與管仲等也劉晏抑商賈而籠天下之貨與桑羊等也李巽之徒其術又下於晏而後世論者予管仲而黜商鞅予劉晏李巽而黜桑羊豈用之或異耶今議者欲舉理財之政以革東南一切之鮮不流爲數子之刻心計之失必以病民姑捨是而求合先王理財之義以救今日軍興之急宜必有說焉願條其要以備上之采擇自古撥亂之主未有如周宣王者而詩之所稱在車攻則曰內修政事外攘夷狄在烝民則曰任賢使能周室中興夫惟政事旣修矣而又分別賢能而任使之故能攘夷狄復境土紹文武之絕業而致中興也國家遭中微之運敵人內侵蓋八年於玆矣主上聖神英武自足以運動六合儻因天意人心之歸恢復中原不爲難事然猶勵精圖治虛已用人兢兢焉日不遑暇仰惟聖慮必以上防自治莫先於政事人才之間故耶夫政事之在天下可則因否則革不可膠也揆之於時措之宜尙有可施行者歟參之於救扶偏之說尙有可更張者歟賢能並用濟濟在列然臨事有乏才之嘆其或濟時之才隱而未用尙有可以博搜訪而廣儲養者歟凡此皆當今之切務而中興之功恃以成者今發防以試三館之士將爲時用非直取其空言而已願條其利害之實悉著於篇以觀所蘊

擬禦試防題

朕徳菲陋紹承大統遭家多難求濟未獲是以博延豪俊咸造在庭覬聞治道之要子大夫其必盡精極慮樂爲朕言之蓋聞在昔聖王之治天下正心誠意躬行乎上者固自有道而措諸事業之間則或寛或猛或質或文變通隨時不膠於迹故其成效布在方冊昭昭乎其可觀也朕甚慕之越自卽位九年於此矣愚欲雪父兄之恥而復祖宗之烈夙夜祗懼罔敢荒寧而施爲繆盭治效缺然深惟其故不憚攺作間者乃下銓量之令以擇吏而眞才猶未顯也嚴科斂之禁以卹民而實惠猶未孚也謹簡練之法以治兵而冗食猶未革也夫吏道未肅民力未蘇兵勢未彊朕之治所以未效也顧何以輯事功弭禍亂哉而建議之臣並欲考課以核殿最省官以抑奉稍力役不足以供餉饋也爲之屯戍營田以寛之賦入不足以給調度也爲之平準均輸以佐之爵賞未艾也爲之定武功之等紀律未明也爲之參府衛之制凡若此者其合於古便於今乎其或有不然者耶𨿽然此治之迹也上之欲三辰明四時序災沴不生而動植遂性下之欲風化行習俗厚姦宄不作而中外恊心玆可以占天人之助矣夫何敵不克何難不濟興復大業其庶幾乎子大夫以爲何修何營而可以臻此其條列而茂明之務適於用朕將有稽焉

龜谿集卷十一

欽定四庫全書

龜谿集卷十二

宋沈與求撰行狀

墓志銘

祭文

靑詞

定書朝請大夫盛公行狀

曾祖得中故不仕祖卞故仕漳州司馬監押累贈右千牛衛大將軍父僑故仕左朝奉大夫直集賢院知越州累贈朝議大夫公諱允升字徳常其先余杭人公之四世祖蟠仕錢氏爵位通顯錢氏舉國內附遂徙建徳至集賢公宦遊吳興樂其山水因家焉公資稟端亮自少小屏絕嬉防力學問道古今屹然如成人稍長喜爲文辭采贍蔚一時賢士大夫咸稱其能元丰間神宗皇帝辟上庠以經術造天下士公挾其藝往試率占上游流輩多所降屈已而更元祐尙聲律公自度雕瑑之學雅非所好去之不復問三年哲宗皇帝親郊詔五品皆得官其子遂以集賢公防補太廟齋郎調開封府酸棗縣主簿未赴防集賢公捐捨館防喪歸葬潤州卽廬次哀毀臒然杖乃能起卒喪尉潤州之金壇哀弗忘也秩滿奉太夫人還居吳興屬歳饑盜斥境內州將病之先是烏程尉闕正員檄公攝領且語之盜公分曹督捕擇所脇從縱使緣畝而執其渠首械送州一境帖然州上其事司勲以格進官一等丞蘇之昆山縣崇寧元年官制行授登仕郎公之丞於昆山也事有便於民無巨細輒舉之其非所便不問久近必去乃已代有期傾邑詣州泣畱公再任州不能奪請於朝時上方建鄕校復裏選欲得能臣倚以辦事有防從之邑舊有先聖廟庳屋才數楹公承詔一切更撤根椽寸甓不斂於民而落成先於諸郡部使者才之聨牘言上三年召至闕攺宣徳郎簽判杭州未幾代回攝開封府司刑曹事尹辟公眞命且下公獨念太夫人春秋髙不樂北宦丐還舊職是時東平呂公惠卿帥杭被防擇才吏訪境內逸迹備修九域圖志杭於東南爲大銓次居多帥難其人比公至喜曰吾事辦矣卽一以屬公公搜抉無遺事數月書成奏禦遷通直郎通判揚州大觀二年上躬受八寶恩遷奉議郎往歳淮甸小歉春秋二租及官所貸緡錢在民者詔悉閣之而彊家大姓夤緣爲姦其非所應閣者詭免甚眾歳且丰猶抵之不以給上事公具簿最勾稽得實諭使償凡爲錢數十萬以佐外計遷朝奉郎太夫人壽且九十矣念歳時姻族燕遊之適在官下心未嘗一日忘吳興公惕然曰吾始以親故仕今所居非親所好𨿽食萬錢誼不忍卽解印紱致其事以歸左右就養惟謹居無何太夫人以壽終公執喪如集賢公時益不懈政和二年當路以公年未艾才不宜遂休表復用訓詞襃許卽以舊領階官司開封府戶曹事方朝廷考正徴角二聲爲燕樂以釐革鄭衛淫哇之習公上所著樂書數萬言論辧古樂所以析用中正之法甚悉上嘉用之攺儀曹兼大成府制造官三年司勲奏公曩攝邑蘇之常熟捕獲盜鑄金錢法應賞由是累遷朝請郎九月燕樂成上命輔臣覆視惟公所制精妙一時特恩遷朝奉大夫逾月賜服三品皆異數也四年營奉明達皇后寢園與有勞遷朝散大夫俄得請知秀州五年公猶待次鄕郡以大晟奏功還朝請大夫一日忽語所親曰始吾乞身彊健自謂終老裏門詎意及此今而歸罙足以侈上恩可但巳耶因復請休於家理別圃苕霅之上幅巾藜杖往來其間澹乎若與世無營者閱祕典日數百紙要以了達生死人亦初未之知也居數月感疾命諸子具祕器上壽藏旣乃曰後事豫矣瞑目何憾卽折簡素所從遊告以逝日至日終於正寢治命不亂其悟解乃如此實政和六年閏正月十八日也公雅有防畫臨事不爲茍且之計所至績效藹然有聞於時故所遷官率繇懋賞獨於榮利恬靜比再掛冠年猶未衰南州士大夫髙其行愛慕在色使公彷徉以進則其所施設何如哉享年五十有八娶孫氏封宜人子男六人曰康迪功郎州兵曹掾曰庋迪功郎坊州司刑曹事曰庚庠庶序皆遊鄕校爲儒生女七人長適登仕郎朱徳延次適迪功郎錢均次適貢士陳琦次適貢士吳景信次適太學博士錢圻余尙幼孫男一人女二人明年三月十四日諸孤奉公之柩葬於烏程縣九元鄕金蓋山之原先所卜也某與公實同裏而公之子庋疏其治行屬於不腆之文且曰將求名世道徳君子銘焉以圖不朽謹敍次於右端謹狀

朱夫人墓志銘

夫人朱氏世爲湖州安吉人父繹太廟齋郎自其曽髙以來號以貲雄於鄕然儒服蟬聯素風甚飭夫人防而莊靜整整有家法父母愛之爲擇良配得同裏潘侯師仲歸焉夫人之歸逮事其姑能先順意適卒以孝婦稱於族黨之間事其夫恭謹如待遇嚴賔客娣姒雍穆怡怡如也潘侯少小喜自振拔其交遊多四方才士大夫館谷如歸至傾家不問絲竹之娛帷帳豆觴之具必極精腆夫人職之也歸十年生三男子曰芑曰莘曰蕡潘侯卒時夫人盛年旣終喪宜攺適夫人聞之慟絕自誓弗許然二子甫勝衣其季在𦇤褓未能誰何也夫人克奉潘氏祀字其孤有幽閒淑愼之操三子旣稍長知事夫人一日斥匳中物幾所於庭悲泣不自勝呼三子侍旁且誨之曰汝父生平時鍥意欲立門戶非茍然者不幸棄諸孤蚤世吾哀亡撫存𨿽鞠窮不悔吾心固有處也今汝曹齒宜學其以詩書起家成汝父志顧何以籯金爲其爲汝資勉之哉三子相持泣謹諾卽招聘四方知名士館之門下授以儒術如誓云三子資秀發嶷然可喜也爲學務自刻苦在儕類中嶄嶄見頭角蕡遂一舉中乙科授迪功郎調髙郵軍司兵曹事迎夫人之官下防芑及莘由鄕薦肄大學夫人旦暮念之不衰蕡乃奉安輿西遊上都以娛其意旣至而蕡小疾不起夫人以客柩歸卜居郡之西闉曰吾不忘故里顧吾廬蕡兒時戲劇及其起居寢飯處歷歷在眼中吾不忍眎也汝曹脫有立庶幾釋吾此哀不然無以吾歸二子奉夫人訓相戒語激昻益不懈客有相過夫人從屏間闚之其人賢且色喜語媟而意嫚輒禁切不相還往故所與遊多益者亡幾何莘亦相次中第授迪功郎調衢州西安縣尉歸拜夫人於堂下夫人疾已侵攝衣彊起一眎之嘆曰吾嫠居三十年天卒相吾二子俱成名芑故未偶度其趣操宜不墜厥家吾死何憾夫人疇昔嗜內典因索其書日誦之彌月忽若有得黙然宴坐瞑目而逝其了達死生𨿽學佛之徒自以弗逮實建炎戊申十二月十九日也享年五十有三有孫男六人曰梅曰楫曰楹曰格曰權曰相孫女三人皆防越明年九月某日諸孤奉夫人之喪歸葬於邑之東山鳳亭之岡將葬諸孤載夫人語泣請銘於予予謂人爲善患不力誠力未有無其報者夫人志節終始凜凜乎不可奪烈丈夫有媿焉身見二子躐取名第起爲搢紳家天之相其爲善獲報丰矣鐘鬴之祿顧不能一朝享之殆其賦予然耶玆亦可悲也已三子少從予遊且夫人行應銘義不得辭乃爲之銘曰

其殖也丰而用之衝不贏其躬其節也正而持之定不隕其性此古烈婦之所難而夫人能然得不謂賢也耶是宜神者報之用錫爾祉迄成厥家克昌厥嗣鳴鳳之岡喬木蒼蒼銘詩孔昭百世之藏黃直閣墓志銘

祕閣黃君子虛歿旣葬諸孤喪服更造予跣以泣曰先君子葬未克銘治命以屬公不肖孤其忍廢先君子之命敢碣墓以請予與君雅故且諸孤請益急則諾而銘之君諱策子虛其字也其先居建之浦城爲望族世有徹官自大父遊姑蘇樂其土俗因家焉今爲姑蘇人曽大父浹累贈奉議郎大父挺仕承議郎累贈金紫光祿大夫父彥仕朝奉大夫君性豪邁風神峻拔方童丱時出語巳驚人弱冠一舉進士中乙科追和梁昭明所選詩持見眉山蘇公公期之曰異時必以文顯初選授杭州司理參軍折獄精明吏屏息不敢防以事秩滿授開封府雍丘縣主簿元符末詔許中外言事是時昭慈聖獻皇后旣復位號而典冊有未盡正者君上書引古義爭之言劇剴切借借聞搢紳薦者以君才磊落不宜浮沈簿領攺授齊州州學教諭防崇寧黨錮之論起故老名臣鮮克免者君亦坐前所上書刻名黨石羈置登州二年徙海州旣而上皇感寤斥用事大臣破黨論僕其石立碎之君例還姑蘇休官自號隨緣居士閉戶讀書益自刻苦爲文章瓌詞老气絡繹間起至其甚得意視古作者無媿也佳時勝日相羊山水間賦詩自娛澹乎若與世無營如是二十年故禮部侍郎鄒公浩諌議大夫劉公安世右司員外郎陳公瓘皆以敢諌爭名重當世君從之遊上下其議論相厚善宣和中姑蘇守賈諲知君名彊欲吏之辟致幕下諸有勢人意君可撼以祿爭爲出力推挽齟齬不合去爲浙西提舉司幹辦公事移京東攺發運司主管文字君亦未嘗薄其官所居稱治上卽位之二年攺宣教郎通判嚴州明年召對行在所又明年上追錄黨人除直祕閣其在嚴州數以爭可否忤部使者意使者嫉之誣劾君縱獄事按驗無所得卒奪一官左受宣義郎罷去退而築室五湖之旁日閱浮屠氏書要以刮去世故捐愛憎然其了達乃於死生之際脫然如去來忽一旦盥櫛呼諸子侍前曰吾其脫於斯乎而輩行自力毋墜吾訓語訖危坐而逝實紹興二年八月十有二日也享年六十有三娶程氏生三男曰維曰纓曰縱皆以儒業世其家一女適從事郎胡總君作壽冢於靈巖之麓手植之木拱矣諸孤卽以其年十月十日舉君之柩葬焉從其卜也先是君得元符詞臣手疏載上皇聖訓備言昭慈之復位號乃欽聖追用泰陵悔意驚且喜曰天也使泰陵之意白於天下死不恨亟上之君旣歿始用昭慈戚屬信安郡王忠厚奏請詔以其疏付史官示萬世嗚呼君才百於人而不一試偲偲然爲國納忠𨿽擯斥流落以終其身不少悔其亦可哀也已有文集百二十卷藏於家銘曰

山盤盤兮松桂蕭森川渺渺兮魚龍嘯吟顧瞻中丘兮宛其幽深曰惟哲人之藏兮抱器陸沈訊來世兮誰其賞音

祭張提舉太碩人文

毓質名家作配令族脫略華腴蘋藻惟肅洎喪所天守義彌篤有子九齡出入顧復訖爲純臣慈訓所屬天實報之終享遐福累命重封金葩鈿軸壽介期頥隆養畢足詔起使華於此苫服惇匠事嚴不逺鄕曲歸祔佳城森然拱木吉路啟行哀榮其族躬致奠觴寓玆一哭

祭陳述古墓文

孔子之生也嘗所休止猶惡其木陰迨其歿也戒毋翦伐乃愛及乎孔林陳蔡之郊一飽莫續而塊然堆阜奉祀百世以迄乎今公於孔子之道聞而習之於數千載之後曷其能固結於人心生有顯位足以行其道術歿有遺愛足以流其徳音公之歿久矣而此邦之人所不能忘者顧典刑之具在想精爽之如臨像公儀形旣修祠事而歳祭墓下猶庶幾其來歆俯視宿艸仰瞻拱木蓊然而深茂者蓋樵牧知戒而無斤斧之侵況若某等推公餘澤以漑學者則永懷之極宜不能自禁一酹而招此故事也九原可作尙鑑時忱

祭馮中書文

嗚呼公乎才蓋一世髙文大冊爛乎星斗之陳崇論閎議沛乎江河之逝朝廷倚之屹然如山有不可奪之節搢紳望之凜乎如霜有不可犯之气是故奮臂布衣曽不一紀而徑趨直步已正乎廟堂之位常人視之亦旣達矣公所自視猶病乎未試方將跨喬松之年埓伊周之美胡不憖遺爲國龜筮乃厭人間脫然而蛻嗚呼天故生公宜必有意其奪之遽亦復何謂蓋上比乎列星增光芒於捨次公之儀形無復望見而其竹帛之勲河山之誓則昭乎數十百世引此一觴文以侑哀公乎不來何以止此盈襟之老淚

爲侍從官祭中書張侍郎文

天生異材其必有意待時而爲驗若符契公起布衣以文自藝逮事上皇更踐中外治賦北垂錢流於地頻歳宿師民罔告匱靖康之初盜用出疆堂堂魏都謀帥不良城保弗竭襲盜以狂公頥指揮萬旅在旁羅拜叩頭戒無披猖謂公活我卒制一方眞人龍翔神器有歸公來自北謀疾扺賜履省戶正冠殿帷直聲流聞上嚴憚之三接不又集於鳳池孰能卹國如卹其私意誠則固言直則危匪言之難無難不爲口如其心無有隱欺庶幾百年宏濟無疑梁木其壞天不憗遺訃音告外道路垂洟矧我在列心言是依同舟濟川公其楫維今也云亡胡寧不悲公騎星辰欃槍掩輝一觴以訣尙其昭玆

爲侍從官祭郭樞密文

嗚呼豪傑之士終克有爲而其所施則有疾遲有端有緒與時爲宜年不待期天或嗇之如大山川龍蛇所戲利澤發見物無不滋功用不究則誰測知公之所有閎汗瑰奇目無全牛矧曰割雞奏刀發硎蘭陵是基動無畱行名聲日馳惟時上皇用公於微延見燕閒左右論思宵人好欺公見其幾一麾而去無有燐淄明明天子躬履艱危思見異人甚於渇饑返公於南付之樞機公曰天子雄武英威如漢髙帝光武之資民散未收兵驕未治曷寧中區曷靖外夷我惟大臣寤興在斯惟旣厥心恊謀同辭輔成上志無俾闕遺乃詢仇方尺箠以笞譬彼壞屋隨顚而支三年有成必濟登玆天胡不仁而遽奪之上爲防傷股肱其虧嗚呼我官於朝日瞻羽儀曽未浹旬死生乖睽撫念疇昔失聲歔欷江風蕭蕭丹旐飛飛引觴告訣聊寫我悲

祭劉資政文

嗚呼古風弗還士有異轍气吞九州或略於細行心畏四鄰或虧於大節公所自期則無玷缺太山喬松礧磈嶻嶭萬木歳寒獨傲霜雪公在布衣聲滿橋門諍臣之篇蔚有名言仕而克踐惟恐有聞人所甚難公處不煩絳帳幨帷出入師儒豸冠峩峩屹立天衢曰婉孌者匪予之徒迄自奉常遂躋禁途惟是靖康國勢岌岌邊遽日奔敵來益急肉食者鄙私忿角立公抗論之去位而泣眞人禦極還公於朝貳卿常伯恩榮孔昭公發忠言不替夙宵南昌之禍匪公之招天子有命一洗公寃意將復公以掖至尊炎方瘴毒死生乖分喪來自南莫返忠魂嗚呼哀哉惟昔文正搢紳之師公實希之極力以追立朝之節此心庶幾彊恕求仁化及惸嫠我從公遊垂二十年公一見我推挽後先我豈忘公平生之言百年莫贖尙可忍論何以奠之生芻一束侑以斯文失聲慟哭嗚呼哀哉尙饗

焚黃祭文二首

維年月日嗣子沈某謹以淸酌庶羞之奠敢昭告於先考承事之靈某不孝防先人遺訓得官於朝弗洎之悲昊天罔極今天子有事於明堂霈澤四海厥有贈典追賁埏塗恭致時羞以燔綸告惟先人其克享此休寵用庇子孫瞻望松楸不勝永慕嗚呼哀哉尙饗

嗚呼哀哉昊天不仁早奪吾母蓼莪之感曽莫報於劬勞濡露之悲空永懷於怵惕今天子禮成宗祀澤霈九泉錫號疏榮載於綸告庶幾可慰罔極之恩慈顏如臨其克享此休寵用庇子孫

權殯告淑人範氏文

嗚呼哀哉君歸我家十有九年我仕不偶半世迍邅鞠窮閔凶奉我周旋克相內事見謂爲賢比我叨榮遭時多艱心期安平白首相歡別我經旬歸斂君魂空閨無人誰與話言嗚呼哀哉弱子稚女號呼徹天失此慈母誰拊誰憐顧瞻山林卜云未安今舉君柩槀葬只園牛衣之泣尙何可論長號永訣失聲煩寃嗚呼哀哉尙饗

安葬亡妻範氏祭文

嗚呼自君之逝旣閱初祥窀穸未安夙夕靡忘爰得卜吉大壯之陽與我先壠喬木相望將舉君柩玆焉永藏引觴告訣言出涕滂嗚呼哀哉尙饗

焚黃祭文

曽祖太子太保曽祖母同安郡夫人方氏祖太師

祖母魏國夫人孫氏

某防祖宗遺徳獲以儒學致身於朝與聞政事厥有襃典及我曽祖一再錫命而至宮保【曽祖妣云及我曽祖妣一再錫命防封大邦祖云及我先祖申錫寵命位極公師祖母云及我祖妣申錫寵命遂開全魏之封】贊書具存謹燔以告伏惟英靈昭玆垂福於後尙饗

先考太子太師先妣濟陽郡夫人丁氏

某不孝被服慈訓夙夜兢兢罔敢墜失獲以儒學致身於朝與聞政事厥有襃典及我先人申錫寵命至於宮師【先妣云及我先妣申錫寵命疏封大邦】贊書具存敢燔以告嗚呼弗洎之悲昊天罔極尙其昭鑑垂福後人尙饗

通義郡夫人

某防天子恩睠致位於朝與聞政事厥有襃典錫君大郡之封玆亦榮矣贊書具存謹燔以告嗚呼糲食布衣同我艱苦榮不逮生胡寧不悲尙其鑑之服此休寵尙饗

追薦亡妻淑人範氏設醮靑詞

魂气無不之用返歸於眞宅道術無不在示濟拔於埏塗輒罄哀誠仰幹洪造伏念臣亡妻淑人範氏比嬰微疾忽隕盛年日禦遄移霞衣永閟一生艱苦之狀何忍回思罪垢之因須慿追悼是用只延羽服光啟蘭演三洞之道言營九壇之法事裒集勝利洗滌宿愆長夜防防冀脫幽關之趣圓虛渺渺願陪仙路之遊更錫羨於私門普承休於妙防

生日設醮祈福靑詞

列宿昭回分直受生之次層霄縹渺密持司命之權敢露危衷仰幹洪造伏念臣性資防昧家世伶俜偶奮迹於寒鄕驟登名於膴仕𨿽福輕乎羽全繄覆防之恩然徳輶如毛每懷顚覆之慮頃悼亡於私室俄去位於公朝終戒滿盈遂投閒散尙懼身旣湛於世俗行或負於神明動積愆尢居亡解謝適防劬勞之日肅事禬禳之科恭款琳宮具宣蘂笈薦蘋蘩之品庶存貴質之儀陳螻蟻之誠必達蓋髙之聽精純感格肸蠁顧臨整云斾之逶迆開天門之詄蕩正直是與願盡滌於百非壽考且寧期永綏於五福

定親書二首

借甚名門托髙明之可援蔑然賤息懷伉儷之是求諒事契之相重許姻聨之復締某第二子靑衿業墮道學未優伏承賢女小娘子彤管訓嚴徳音甚美恭馳五兩之幣願結二姓之歡鳴鳯鏘鏘想發占於永世夭桃灼灼期見詠於宜家【爲葉內翰撰】

烏衣羣從嘗陪再世之遊丹桂諸郎雅重同年之好儻緣夙契復締華姻伏承令孫女柔惠慈祥徳音甚茂而某侄孫某稚騃朴鄙道學未優屬當伉儷之求宜托髙明之援恭馳信幣願結歡盟【爲長男】

回定書二首

宦學從遊雅有潘楊之睦昏姻合好願交秦晉之歡伏承令郎某官名第相先人門俱勝而某第幾女笄儀甫就壼則未閒豈圖葑菲之求適遂松蘿之托相攸甚樂敢無告於良媒卜世其昌將有依於令族

奉承祧之祀宜得名家稽合姓之文猥從衰裔豈攀援之敢爾亦气類之適然伏承令弟先輩種學已優秀發桂林之上而某侄孫女肄儀猶簡迨及桃華之初旣諧卜世之昌克遂相攸之樂將歸令族敢告良媒

龜谿集卷十二

龜谿集後序

叔椿少時聞龜谿先生以文鳴當世及長從搢紳賢士遊又聞以直道結主知以盛名諧人望由是歷霜臺冠常伯兼翰苑兩總天官進參機務再秉事樞崇論閎議鴻文大冊天下傳而誦之謂常楊燕許復出矣叔椿每得一篇笥而藏之如獲至寶每以不及全見斯文爲恨淳熈紀號之三禩參政姚公以天子大臣來守泉越數月政淸訟簡出龜谿所爲文十二卷命叔椿爲之讎正玩味不能釋手畱月餘始克歸其書又俾爲之敍竊喜附名不朽有榮耀焉乃不辭而承公命嘗觀皇朝晏元獻公被遇仁宗而富文忠公繼登揆路冰淸玉潤勲業宏茂載在史冊後世歆艷龜谿公丈人行也其名徳相望前後輝映又能集其文而流布之益昭述作之懿顧不偉與先生諱與求字必先仕至知樞密院事紹興七年六月薨於位若平生出處之大方則有給事劉公一止狀其行事爲詳玆不復列四年三月一日從事郎充州學教授永嘉張叔椿敍

