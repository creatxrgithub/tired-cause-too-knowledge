

欽定四庫全書

集部六

虛舟集

別集類五

明

提要

臣等謹案虛舟集五卷明王偁撰偁字孟揚永福人元潮州總管翰之子翰於明初抗節死偁生甫六齡其母教之讀書以弱冠領鄕薦乞歸養母成祖卽位徵至京師授國史院檢討充永樂大典副總裁坐解縉黨下獄死爲諸體詩共五卷前有王汝玉序又有解縉序二首一題虛舟集一題其文集而弘治六年桑懌序則爲袁州守王世英翻刻虛舟集而作不言其別有文集蓋當時已失傳矣集末附續書評及自述誄各一首偁與解縉友善其才气學問約略相似故縉亦極推許之卒同被讒譖以死然縉詩頗傷剽直若偁之恬和安雅殆爲勝之自述稱服羣聖獵百家窮幽明每遇登髙弔古慨然發其悲壯愉樂一寓於文若詩其命意亦殊不茍故集中若感寓諸作規撫拾遺詠史數篇步趨記室將進酒行路難等亦頗出入於太白歌行𨿽未必盡合古人而一鱗半爪隠現云端固不止於衣冠優孟也

乾隆四十四年八月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●虛舟集原序

立言豈易易哉況聲成文之謂詩詩又言之精者揚子云曰雕虫小技壯夫不爲誠知言也是故必有超逸絕倫之姿雄渾浩博之气精深明徹之見源委淵懿之學然後可以挾風騷之體備眾論之長出而鳴一代之盛焉斯豈易易哉三百篇尙矣漢魏以降迄於宋元其間聲律之變𨿽有不齊而卓然成家者莫不由是不由是者不足以傳之逺也若夫翰林王孟揚者信乎可以繼前人之風相與角立於百代之下者乎孟揚之詩其趣髙其調逸其詞雄其學富出入漢魏盛唐不爲近代之語眞傑作也抑何由而致是哉余聞培之深者發之茂積之廣者出之沛蓋孟揚幼生閩粵間負英邁之姿席先世之澤閉門讀書逾二十年又閩多君子孟揚得師友之助其所資所養者丰矣比其出遊也觀濤於浙江弔禹功於震澤入京師見都城之雄偉宮闕之壯麗府庫之充實九夷八蠻之會同官翰林耳目所接莫非朝廷之典章一代之制作政教所布號令所施彧彧乎且得屢預國家大事入侍講筵身親禮文之盛及奉命親藩泛洞庭畱長沙探古迹於名山川又浮沅湘歷九疑従大將軍觀兵交趾極於南表胸中亦汪洋浩博矣宜其吐爲辭章超卓淩轢不自知也昔司馬子長生龍門講道齊魯之鄕東上會稽探禹穴北適燕趙與其豪俊子弟交遊故其文雄深雅健跌宕不羈孰謂孟揚之於詩不由是歟𨿽然士生幸遇光嶽之气全則其發於言者惇實渾龎得性情之正予老而無能爲矣繼淸廟生民之什以鳴國家之隆者非孟揚誰望焉俾敍其集於是乎書永樂辛夘歳孟春左春坊右贊善兼翰林院編修前修國史吳下王汝玉序

永樂初勅修金匱石室之書繼是復有大典之命內外儒臣及四方韋布士集闕下者數千人求其博洽幽明洞貫今古學博而思深如吾太史三山王君孟揚者不一二見然孟揚之爲人眼空四海壁立千仞視餘子瑣瑣者不啻臥之地下以是名𨿽日彰謗亦隨之餘每擬薦自代不果且孟揚視功名泊如每有抗浮雲之志期在息機與物無競故其集以虛舟名亦可見其志焉余且第其人品當在蘇長公之列文之奇偉浩瀚亦類至於詩則淩駕漢唐使眉山見之未必不擊節嘆賞思避竈而煬此余之論孟揚者如是他人未必知也孟揚在翰林越三年不欲示其長於人然一遇知已與論古今成敗人物賢否政事得失治道升降則目如曙光辧如懸河眞若超千古而立於獨者孟揚固不欲專以文名越石父有言士絀於不知已而伸於知已余其有負於孟揚哉余其有負於孟揚哉握手都門出其集徵予言遂敬書以復之永樂丁亥春翰林院學士兼春坊大學士國史總裁廬陵解縉書

天之文地之文人文與生俱生者也皇太昊之作書契畫奇耦名乾坤別坎離文字著矣黃帝帝放勲帝重華君臣擴而充之爾至素王大備焉六經卓矣後千百年太史遷昌黎伯歐陽公有以窺其蘊於是文人之文作焉當其時漢則揚雄班固和之唐栁宗元李翺皇甫湜和之宋蘇軾曽鞏和之繼斯文之作倡以和者夫豈無其人乎今孟揚王君之作其庶幾乎君靈武之世家也其先君守湖州死義於勝國母夫人守節自誓教之其外大父祕書公尢博學知名當時君皆不及事之自知讀書爲文兩家善慶所鍾也君生於閩弱冠舉進士來京師陳情歸養太祖髙皇帝憐而許之退而家居定省之暇扁舟載月左右圖書從遊者數人瀹淸泉而剝丹荔也人望之如在天表其視區區世俗之淺者爲何如哉聖天子龍飛初求斯文之瓌傑近臣爭言君使使聘之至待以殊禮坐之黃閣之下日傳其議衣冠甚偉眾見皆靡又輒自陳願退學校以宏斯文之化卽日有詔擢國史院檢討以布衣授是官異數也而君逡巡其間如在髙帝時由其文章足以自娛得乎內者重而待於外者輕自期者甚逺而於斯文亦莫能窺其所至也蓋其新足以濯天下之陳腐其雄足以振末流之頺靡其淸足以汰奕世之污濁其宻也足以通羣聖之蘊奧貫而一之也洗沃日月若引江海而上之挽河漢而下之霖雨九土也浩乎養气之盛析理之精充乎宇宙而洽幽明包乎六合之外也其可以世俗之淺淺者觀之哉其可以世俗之淺淺者觀之哉其眞有見於素王之卓爾而欲罷不能者歟翰林學士兼左春坊大學士國史總裁廬陵解縉書

●重刋虛舟集序

閩之三山世英王先生初爲名進士入翰林爲庶吉士授地官主事擢副郎出守袁州以文章學行發爲政事其豈弟有循吏之風威重得大臣之體公暇尢畱心文事慨其鄕有王君孟揚素以文名當世欲翻刻其虛舟集而乞予言以弁諸首予觀孟揚之文上有續書評其文如宜僚弄丸左之而右右之而左皆縱橫如志至如西域神馬過都歷塊微有躑躅之感怨而不怒信能言士哉孟揚在當時名聲藉甚早掇巍科爲翰林院檢討入侍經筵及總裁永樂大典同大將軍英國公觀兵交趾而歸竟以非辜囚系而死夫謗之與譽相爲倚伏觀吳下王君汝玉評孟揚詩入陳拾遺李謫仙堂室廬陵解君縉謂其詩淩駕漢唐使眉山見之當避竈而煬凖二子之所言則當時盛譽可知其譽如山則其謗如海孟揚生死榮辱所系如此且言欲其立不必出諸口行欲其修不必踐諸身此則天下大同之世淳風之散久矣相異則忌相忌則嫉嫉之之深則無所不至焉士君子易處世哉締觀古人逃智以愚去愼爲狂以長嘆而了萬變托沈酣以冥萬象𨿽皆失乎中行原其欲藉是以免世情或可恕也如範滂阮籍之流不失爲狂狷之士有道之世成就之拂拭之當有一割之用或退處丘壑友務光而拉支伯亦足成其名於後世何至舉世無所依範任其性之所至而爲一偏之歸況使之不得其死耶孟揚臨終有自誄詞一篇與陶淵明秦少遊自挽詩意同得陶之曠達兼秦之淒愴讀之至今使人淚下而不禁昔之置孟揚於死地者今復何在徒足以來千古之唾罵果有賢守如先生者爲表章其言以傳不朽者乎君子觀此則知欲有所立不可畏世而不修而世之欲擠君子者計其必馨香於後世凡不究其用與夫不安其生者皆足以爲治代治化之累而已之罪恆不原則亦可以少戒以成身與世之美者矣孟揚父友石山人仕元爲總管國朝死節先生並刻其詩亦屬予爲之序弘治六年重陽前二日栁州府通判思玄居士東吳桑悅民懌書

●欽定四庫全書

虛舟集卷一

﹝明﹞王偁撰

○五言古詩

感寓

吾聞上古初渾灝本一气羲皇肇人丈龍馬颯已至軒鴻埀衣紳唐虞臻至治有巢邈以逺黼黻日雲貴自從蒼姬還玄酒薄眞味鳯衰其如何寥落匪一世

其二

雙精激飛輪循虛節驚至逝川無回波千秋倏如駛浮生日及榮孰與喬松齒君看邙山墳累累正相似鵙鳴羣芳歇大暮同歸矣誰知淸濁間中有恆不死

其三

圓魄載陽焰終古無虧盈因人示朏朓側見死與生蟾蜍薄陰采顧兔潛其形何當淩倒景一覩天地精

其四

璇穹埀至象眾曜何煌煌能符調庶極帝車斡陰陽晝夜無停機所職各有章蒼精奉東璧神虎屯西央淵淵北辰尊穆爾居其方司契古有成無爲位彌昌

其五

素琴絙朱弦中有流水音連城爲之彈太息發哀吟仙人空中來鸞鶴翔幽岑斯意不可述江漢淸且深

其六

中空發駕辯淸聲間陵阿鄭客一在坐自以延露和至音久寥寂窊靡世共歌俚耳不可尙竽瑟將柰何

其七

驅車首陽下望古懷淸芬斯人久已化令名今尙存讓國就倫命殺身以成仁如何有千駟寂寞身無聞

其八

端居閱元文云是古苔編中有羽化術煉服可延年中夜養玄牝積虛成自然朝餐沆瀣糧夕飲玉醴泉東邀靑童君西揖金母前笑攀若木枝俯見昆吾顚玆事茍不繆吾將命求旃

其九

眞人趣恬澹漠爾中若浮無心亦無爲日與至道遊羣生接爲構水火鬭不休軒轅赤水珠須以象罔求寥寥六合間可以命虛舟

其十

太白夜食昴流輝燭天街精感動穹漢君心寕見懷白璧忌暗投徒使按劍猜所以狂接輿鳯歌歸去來

十一

玄穹貯幽黙至理何寥寥良窳潛一機回薄如旋飆嬙嫫孰妍媸殤耼詎遄遼張生旣中廢單子亦外雕所以塞北翁頗識理亂條云胡徇物者汲汲徒內焦咄哉感吾衷長歌且行謡

十二

龍虎啟晉伯熊羆兆齊封豺聲餒敖鬼牛禍成庚宗廢興自古來吾將訊其蒙蒼旻本何心至理元衝衝

十三

嬴皇■﹝虎武﹞威武漢帝非仙才玄闗袐靈府何處求蓬萊終遺鎬池璧空獻新垣杯但見三泉下寶衣變寒灰

十四

大庭昔酣醉遺此鈞天章遂令鶉首墟虎視吞八荒嬴基苦莫惇所恃逾凶狂詭命終見奪百二空蒼涼

十五

金行昔馳馭邊馬窺神州譸張厭神鬼狂恣輕王侯蹴踏五都裂穢濁三精収上天實禍淫所佑在祥休豈伊否泰運一气恆相遒經過覽故墟落日黃雲浮冥穹不可訊涇渭方安流

十六

商君挾三術西遊詫秦君上陳帝王略邈已寧見珍陽春信寡和下裏乃得親孔轍七十周信哉無停輪我有縈弦思區區向誰陳

十七

番番南昌尉不知名位卑上書抱區區忠懇何由知靈鳥鳴朝陽莫爲世所希終然吳門市散發招鴟夷

十八

蚩尢卓長空漢兵出陰朔材官三千萬旌甲蔽墟落長驅破轒轀萬里靖寥廓朔南無王庭功成衛與霍誰知靑塞月白骨照沙漠

十九

元精格至理寂感通幽明造化𨿽甚微焉能外吾形飛霜激齊臺振風揚楚庭庶賤尙復爾況與至道並聖功極中和二儀爲淸寧緬彼歸昌音何時復來吟

二十

秋風肅萬物嚴霜下空庭不惜百艸晚惜此蘭蕙傾祥麟一朝羈尼父爲涕零大運固莫測聖哲那能營容成安往哉逺迹良冥冥

二十一

艶色不足貴所貴在適時昭君傾國容遂爲丹靑欺蛾眉嫁絕域一往不可追至今靑冢月夜夜令人悲

二十二

玉麗不盈把徳輝照四鄰段生日偃臥乃能蕃衛君澆風薄士節自碎明月珍求蟬貴明火俛仰懷古人

二十三

闤居嬰世媒局束無安步石火流狂飆憂來鬒成素誓言濯吾纓釋此出門去臨流弄滄浪升丘引遐顧仰羨雙飛鴻肅肅在雲路

二十四

蘭以薌見焚膏以明自煎髙才信非美賢智成禍愆龔生蹈偉節楚老有遺言淸風𨿽可希惜哉夭天年

二十五

直木忌先伐甘井忌先竭何爲抱區區昭如揭日月至人善閉闗埋照愼不發入獸不亂羣虛舟任超越襄壄迷帝軒汾陽枉堯轍棲心玄靈臺可與人世絕

二十六

春至百卉生感我池上情折芳玩新緑臨風爲誰榮蠲忿樹合歡忘憂樹萱艸忿蠲憂亦忘希夷自爲寶

二十七

幽居玩羣生小大俱物役嗟嗟羽族微擾擾亦何極鶼鶼共聯羽精衛勞木石何如三靑禽翹尾戴勝側

二十八

庖丁擅操割目行神爲虛三年無全牛投刃劃有餘淵情妙至理豈受外物拘冥筌茍不棄安能得神珠

二十九

淩晨采瑯玕溯彼洛水涯翛然有神遇綽約間令姿投我以佩環卻致交甫辭艶色豈不姣贈賂良亦稀但恐結縭好中道有所虧

三十

夭夭園中桃灼灼映綺窓窓中有織婦顏色如靑陽三年弄機杼七襄成報章成章欲何爲願以充君裳但恐不見察徘徊空感傷

三十一

緐條蘊䢐謝淸宮媒炎寒涇陽擅秦寵豈得常交歡一朝成逺間斂怨東出闗昔日夭桃花今同秋艸殘所以龍陽魚痛哉涕泛瀾

三十二

富貴千里合貧賤促膝離骨肉尙云爾何況他人爲不覩竇門士請看藺庭綦翟公何爲者謝客無乃遲

三十三

祈龍敏辯給惠施誇便儇竹書信激詭堅白方自賢騰口徒見尢胡能事幽玄九州島誰復徵多方亦已然去矣桃李蹊予將欲忘言

三十四

翩翩遊俠子出入咸陽城千金買意气五陵交弟兄袖中徐匕首拂拭秋霜明十步殺一人千里不畱行世人矜勇智中貴聯芳聲末路賤行檢此輩方縱橫至今季布死尙識朱家名

三十五

拂檻引菱荷當風和激楚皓齒揚修蛾淸尊閒芳爼三川美少年五陵遊俠子取樂不知疲但畏韶光阻焉知董生帷妙心在千古

三十六

我有太阿劍龍文粲奇章精光動星斗揮霍回陰陽淬以金鸊鵜衣之古盤囊夜深雷雨驚恐逐風雲翔剛明易點缺貴能斂其鋩用之如發硎保之在深藏去去勿復道相期霄漢長

三十七

嚙膝志萬里蘭筋何權奇長鳴一見馭蹀躞遺風追伯樂茍不值曠世誰能知離離玉山禾曷慰渴與饑八龍眇何許宛足長相隨

三十八

東園桃李樹灼灼春妍華佳人不再摘芳意其如何白日每不退流光竟蹉跎大運苦難遇感此哀情多

三十九

孤鳯久不食所志金瑯玕喧呼百鳥中束翮斂羽翰會當覽徳輝飛下靑雲端虞廷方見待阿閣當空盤誰令抱威儀局促風雲間

四十

宋人得燕石自謂璠與玙徒勞什襲重見哂周大夫流俗久繆誤美價恆異沽所以卞和子抱璞空長吁

四十一

公軒處懿鶴白屋譏千秋菉葹盈髙閣申椒掩荒陬頎頎東方生虛爲歲星遊方將猿鶴化豈爲沙虫謀歸從紫泥海再弄靑淺流

四十二

照影莫唾井種葵莫傷根傷根葵不生唾井隳明神樂生北去趙由余西霸秦壯士感知已鄙人懷私恩止止且勿哀千秋黃金臺

四十三

昏壁中始見烈風號北林飄飄逺遊子中夜抱單琴緐音激楚奏淸商悲越吟豈玆異鄕感兼之年歲侵胡爲苦行役薄暮猶駸駸

四十四

四時有代謝千古誰成功昔時東陵侯今日瓜田中雄劍且勿悲骫順天地同武安豈不偉掩關終何庸

四十五

桂樹生髙嶺揚芬散天風濯濯甘露滋泠泠被芳叢托根旣得所眾卉羞與同幽蘭獨何爲顦顇荊棘中

四十六

楚夫重鴟夷詫作丹穴翹鷃飛東南至文羽不見邀一鳴旭日升再弄律呂調簫臺有練實去去翔遐霄

四十七

世人競功利志得靡暫寧邴生事薄遊匆匆懷蘭馨遊心不滯物泛若浮雲輕豈徒漆園傲百世同髙情

四十八

微禽變淮海流光遷驚湍人生豈不化徒結千載歡昔爲金虎臺今見荊棘攢碧海不可蹈紫闗邈難攀誰邀大丙馭去覓無窮山

君子行

君子勵苦節恆在造次間造次茍不念履霜成冰堅邪蒿豈不美惡木豈不繁𨿽勞亦不息𨿽饑亦不餐顧此夙尙乖濁涇混淸瀾勝母裏不入朝歌邑還轅往哲有明戒君子防未然

長安有狹斜

長安有狹斜車馬相馳驅被服紈與素賓從閒且都金章何煌煌旄節照四衢借問従何來云自許史廬炙手手可熱炎涼在吹噓豈無範驅子亦有步矩儒一身困蓬藜終歲空囁嚅秉躬信如矢不悟世道迂在昔弦與鉤封侯死道隅寧知此狹斜徑捷良可趨微生頗有尙夙志誓不渝念無此容顏策蹇旋吾車

野田黃雀行

黃雀何翩翩羣飛野田側飛鳥自相呼飲啄仍共適誰知遊俠子張丸事彈射腥驅薦鼎俎腐壤委毛翮微物何足甄感念在疇昔蔡侯富遊盤行樂方未極安知子發至一旦殞其國至哉莊辛談可以長太息不覩黃雀哀千秋復何益

結客少年場

玉勒驕驌驦寶刀耀星芒相逢鬭雞裏結客少年場探丸殺公吏白日醉咸陽司隸不敢捕意气淩秋霜一朝許報國投驅赴邊疆蹀躞匈奴庭萬人不敢當彎弓射月支斬首得賢王歸來不受賞出入金殿旁輕脫季布死卻哂聶政狂鄙哉汗陽石不使俠傳芳

今日良宴會

三川富豪雄濟濟美少年驩遊及芳歲鞍馬何翩翩秦箏奏新聲妙舞妖且妍今日良宴會意气如雲煙人生若朝榮灼灼寧久鮮無爲坐坎壈流光悲逝川

置酒髙堂上

置酒髙堂上丰廚出鮮肥廣筵羅眾賓淸尊間蛾眉羽觴若流星絲竹淸且悲陽阿屢回雪激楚超蘭猗晝盡繼以燭取樂良未涯流連豈不荒所愼白日移一朝委山丘琴瑟將奚爲嗟彼蟋蟀詩無爲世所嗤

車遙遙

車輪何遙遙西上長安道不見車中人空悲道傍艸君行日已逺恩愛難自保憂來當何如一夕夣顚倒豈無中山酒一浣我懷抱但恐三春華顏色不再好車聲何粼粼風吹馬蹄塵願隨馬蹄塵飛逐君車輪

苦別離

瑤瑟對玉巵中有千萬思欲彈再三嘆多是苦別離妾顏如秋華零落方在玆君心如逝水一去無回時皎皎雲間月幾見圓復缺月缺有圓時君胡苦別離

步虛詞

東華靑陽君授我寶篆文六角粲星芒讀之了不分謂之蕋珠篇玉檢得空云持此可度世出入齊化鈞再拜服至言歸來嗽芳芬火粒一排棄永此偕仙眞

其二

卿云爛衝霄祥景啟大羅紫微穆虛皇太淸爲我家鏘鏘八瑯璈和以希夷歌一气但浮衍至道良不頗俯觀區中緣蜉蝣競春華夭濁不自愛眞意其如何

其三

精心仰眞範稽首朝玄都祥氛結靈宇雙闕浮太虛離羅古仙人羽駕紛來趨冥言感至理道化超羣無口吟三洞章身佩五嶽圖眞詮諒斯在邈矣浩刼初

其四

瓊臺瑤圃西弱水扶桑東飆輪歘上徵八龍儼來從整佩訪金母弭節朝玉童津津九霞觴粲粲方諸宮授以至道言所濟良無窮卻馭俯倒景八表空冥蒙

從軍行

投筆出虎觀従軍事龍韜平生弧矢志誰慚五陵豪大江天宇晴平明集千艘組練照云日戎師候旌旄一笑挽弓胎三杯拂豪曹酒酣意气重萬事輕鴻毛袖中黃石編可與烈士髙

又

上將躬受脤鐵鉞専南徵熊羆百萬師長驅下靑冥五嶺息瘴癘三邊詟威靈指揮動星漢嘯吒生風霆洗兵當載櫜斬馘期弗爭上以立國威下以蘇民生周詩有遺什敢不滋令名

遊仙曲爲張眞人羽化而作

祥雲凝素華初景麗璇霄羽駕集萬靈上下何飄颻要眇笙鶴音和以空仙謡塵緣一洗脫頓覺神形超下士盼末光長跪不可招回飆灑而至矯首空云翹

其二

剛飆載飛軒上溯無始鄕心冥一气表坐斷萬刼場玆來食色身緬邈情俱忘長歌畣云璈朗詠流玉章空明結眞無晝夜何煌煌嗟哉下土家仰止徒悲傷

其三

晞發九暘城濯足咸池津松喬相邂逅翼我登飆輪金天謁西母紫府朝玉眞朝遊扳曜羅夕憩邇結璘空同仰眞棾愚濁慚下民因之一緘札稽首黃麒麟

其四

化機無停輪萬有互始終至人出陶鈞與道相無窮大庭儼羣仙羽蓋時來從逍遙玉虛境一無每自同眞詮久云遼至理標鴻蒙何時復降世淸都振玄風

詠史

達人志莫測變化猶鵬鵾倐忽翔九萬虞羅空見存莊生揮楚璧仲連卻秦軍峻武薄層漢髙情寄浮雲昔過聊城側復經濮水濆余風尙不冺肅肅來淸芬

其二

狐白僅一腋勝彼千羊皮壯士出片言萬諾空奚爲毛生逢平原自脫囊中錐提攜十九人吒彼猶嬰兒一語定従盟不待日昃時英風被廣座磊落誠可奇知人豈不難長鋏聲同悲

其三

丈夫一言合不論故與新傾蓋卽相許白首如路人夕爲牛下士旦作座上賓吐論卽見收揚芳及後塵豈無私嬖讒不能間其親虞卿起相趙五羖西入秦一旦魚水歡舉屬疏賤臣志士慕知已臨風一馳神

其四

讒言信罔極構亂成禍媒不有明哲鑑誰能知是非靑蠅一朝集白璧成瑕疵姬文不見明宋墨名爲隳賢聖尙云爾耿耿將誰爲爍金不待燃毀骨痛莫追空懷素絲志寧卻貝錦詩白圭懷魏珠季子食駃騠膠漆茍有契誰能爲別離

其五

芝蘭生中林寂寞翳荊杞豈不擅芬芳乃與茆蕪齒丈夫昔未遇憔悴亦如此範睢快仇敵蘇秦笑妻子淮陰出胯下相如困泥滓悠悠世俗態落落誰知己

其六

戍役赴闗隴馳車經洛陽羣公蓊雲集節鉞何輝煌炎精啟初輝云定神鼎方顧瞻瀍澗瀕山川蔚蒼蒼脫挽棄道左躡履整敝裳叩軍陳便宜炯目如曙光析此利害端吐論何軒昂咸秦古天府百二誠帝疆丈夫鏡時機識此理亂章一語棄貧賤笑談綰銀黃此儒竟何爲空守蓬蓼場

其七

賈生洛陽人年少有逺識當其痛哭時漢祚如盤石其言非實狂四座爲動色抱火厝積薪寢食方自得長沙卑暑地自古舞鯤窄吞舟詎能容驥足誠窘迫弔湘見微志感鵩成太息道大古莫容夫子亦何極駑駘服上襄騄駬棄道側卓哉治安書遺耀在簡冊

其八

昔人有奇策折衝尊俎間何必百萬師出入無時閒司成久不作晏嬰邈難攀廟勝久已非徒興聖父嘆莫酬突徙薪賞及焦面顏神功貴無迹此道良獨難

其九

三卿譏世及孔華粲若星尾大恆不掉拊枝攀根榮火光儵中微五豎並列庭禁兵設蘭錡金彯貂長纓私門塡萬軌指顧山嶽平龜鼎潛欲移擁弱徒虛名豈無賢智謀發言炳中誠根蟠固已久大運終就傾

其十

彭薛志已卓貢公榮未遺二邴近止足兩疏明見幾朗識洞在初何勞張械機功成有代謝四序恆推移狂瀾方橫流六合飄驚颸天損不我加至樂同希夷

十一

鳯躍難爲枝龍潛難爲淵驥足不一展百里枉大賢士元困已委文舉類左遷茍足知已明虛爲世所捐劍埋風胡悲璞殞卞氏諐黃鐘雜瓦缶舉世方復然

十二

翩翩城隅雀所產得鵋■﹝其鳥﹞孰云小可臣殷祀乃忽而正祥不足恃昏狂禍之基畨畨老黃冠出語驚耄期嗟哉倪侯館得死乃所宜

虛舟集卷一

●欽定四庫全書

虛舟集卷二

﹝明﹞王偁撰

○五言古詩

遊小雄澗壑有成

陰島變殘雪流新吐溶溶偶尋一徑微獨與采樵同兩崖濕花霧眾竅吟天風雲根濯苔發亂筱相冥蒙盤嵓折磴道似各冥搜窮石門忽中斷曠望開煙叢蘿雨澤毛髮松栝淸心胸了然靑洲霞照影寒潭空始知人境外別有仙源通振舄揮片雲投情依逺鴻玄棲極要眇神遊小崆峒眞仙金鵝蕋一室丹火紅勅授紫囊訣永期變鶴蹤卻憶望城市白日氛埃中

尋小雄仙嵓二龍潭值風雨歸艸堂作

昔人洗玉髄幽洞驅龍耕丹成輟瑤耒成此秋水泓飛厓夾兩鏡洞見雲霞生百鬼不敢啼雌雄常夜鳴有時湍瀬寒幾曲流瓊英淸秋墮蟾影白日聞雷聲偶玆訪靈奇掃石窺淸泠洗心盟鷗鷺濯髮解冠纓長風動懸羅颯爽毛骨驚飛雨灑而至萬壑秋冥冥歸途檉桂影了了心目醒到家興未已石室披丹經

登屴崱峯宿湧泉寺得仍字

翠微白雲裏逢秋思一登聳身躡雲壁飛泉揺古藤洞豁海天際坐見萬景澄飲澗動羣鹿宴林逢眞僧邀我宿化城珠林懸古燈寥寥片月上悄悄天籟凝因悲向城市塵髮秋相仍

水亭夜懷黃八粲林六敏

孤亭水雲深人境自幽絕七弦罷鳴彈桐陰初上月偶酌尊中醪髙臥望云闕荷露淸角巾松飆濯毛髮寥寥天籟寒吟詠了未輟志偕南阜隠興藉東山發同心念離居中坐思超忽

入西山訪張隠士

兩涯噴飛瀑結屋煙蘿裏山人不冠履客至同隠幾獨鶴海上歸孤云澗中起淨掃白石牀風來墮松子

晚至石潭遇孤鶴懷仙

洞口拾瑤艸石流正淙淙尋源信輕策一徑披鴻蒙攀緣雜花島亂聒松桂風石牀畱片雲玉鏡莓苔空少焉羣壑靜落景明西峯獨鶴何處來舞影寒潭中因之想長馭乘化入無窮

遊淸源別後寄溫陵田處士

夙性慕玄賞少年復離羣囊書不得意菽水懷親恩請纓卑任俠點筆徒工文腰間脫寶劍歸臥淸溪云擢歌有時閒放浪滄海濆雲水秀孤島石壁澄霞紋茸茸紫藤花濯濯敷泉根鶴影波上歸龍吟水中聞興來拂瑤軫蘭情灑餘芬曲罷劃長嘯眾籟淸衣巾夫子弄玉簫邀予醉瓊尊紅泉看洗藥碧澗思埀綸區緣一以說恍若超埃氛別後緬靈境中夜飛吟魂昨夢紫峯岑月色何紛紛淸光阻天未眇懷猶爲君拒我手中策拂我衣上塵明當營丹砂去與壺公鄰

晚至嚢山寺

蒼山入疏煙狀若土嚢決振衣秋磵鐘投舄化城月天吟動風籟霞想陋云闕沈沈慧燈影了了見毛髮餘生值多故所性慕禪悅偶偕眞僧期始若妄緣絕冥心依覺場度世賴慈筏誰能量虛空澹爾離言說

自牧居士與玉壺道人古嚢善復二師共結三生之社書來與餘論老釋二師遂用畣之

觀空冺羣有崇虛悟眞玄微言掃煩障妙契排冥筌況之憩逺迹邈在云蘿巓空香入人境花雨來諸天三緣等無生眾妙同自然諭心了無取濯濯如淸蓮襄城除害馬祗舎畱眞銓願君解明月示我造刼前

遊淸源山道院

仙人有奇觀雞犬白雲裏春至桃花開千枝映流水星壇藥艸靑夜空丹光紫天上期鶴笙人間識島履伊余倦俗流千載困泥滓久矣期大還乘風一來此金書啟眞祕石洞洗玄髄河車信可營心期羨門子

登薛仙峯寄自牧知已

小年學劍術頴脫神鋒生身嫻韜略書吐論吞從橫傍搜百家言復得夷鞅情自顧萬人豪不慚一代英擔簦赴神州十上空無成巍巍黃金臺邈哉阻天庭歸來守故墟索寞羅秋螢作書謝知已閉門絕浮榮悄悄林下居一室有餘淸閒尋白社約或作靑山行傲吏期解冠漁父同濯纓縦酒竹林逸尋仙松子盟匣中雙寶器棄置蛟龍鳴偶玆淩丹梯足下雲霞升孤鴻天外出白日波上明九節菖蒲花采掇延吾齡飄颻羽人居蛻骨遺玄經吸景若可弄丹砂思一營惟君抱孤絕襟懷洞春冰相期茍有志云鴻極冥冥

與鳴秋趙山人夜宿山居述懷有贈

塵居厭湫隘抗節慕逺遊道逢佺喬侶假以雙翠虯周覽六合虛閬風不可畱玆山富形勝歸來事玄謀紉蘭理初服飲水期前修芳盟及歲晚世事輕雲浮伊人負奇抱泛若乘虛舟斂迹三十年不應當世求髙齋探玄黙眾妙窮冥搜有時發逸興登臨眺髙秋鳴奕送天籟酌酒環淸流朝尋蘿谷曉暝期蓮社幽布衾淸夜闌欵語相綢繆衝懷薄華組心迹同悠悠靑楓落逺磵芳蘭蔽層丘眇彼天際云非君誰與儔

送陳貢士

陳生江海士趿履當豪門五侯少知已倚劍思平原海國一相訪別余歸故園杯銜霜夜月袂拂秋山云四望大野空蕭蕭鳴鴈羣意气但自許離懷何足論

送黃紀事濟

寶劍雙轆轤鍔吐靑芙蓉臨岐一脫贈恍若騰蛟龍君行感我懷起視雲海空百年閱幻境萬里吹飛蓬登天覽餘暉孰挽蒙汜東詩書古有立貧賤道何窮常希日月私獨負雨露功長卿臥茂陵不爲世所容季子黒貂敝當年怨秋風泥塗困布衣渭水悲釣翁山松落澗艸海鶴羞樊籠大運自古來俛仰那能終感玆不成歡別去何匆匆城南登髙丘眺逺情所鍾一水瀉寒練斷雲引歸鴻中座擊築心醉吟气頗雄興落逺天碧思染秋山紅暌離自玆始夢繞靑林楓

存耕堂

原田積荼堇莆田莠驕驕何如方寸間濯濯敷靈苗內顧無町畦孰能辧肥磽蟊賊莫我害旱暵莫我焦但願保良稼毋令崇艾蕭

悅心齋

稟化凝正气虛靈淡無爲鑿鑿方寸間熒熒啟天機匪伊芻豢甘不假文繡資一理茍不昧爲善咸足怡雍雍樂道園蕩蕩崇徳基往哲有遺訓服膺諒無違

守黙

礪石鼓天讒敖客司南箕昭玆捲舌戒可諭緘口辭無言希聖謨守中當我師誰知淵黙中成貸良在玆

其二

哲人守樞機所愼在禍門存心堅玉鑰內顧乃靜専金人埀往訓白圭有遺編三復諒不忘令名當與全

其三

便便誇毗子辯口相矜欺寧知起羞訓悖出來亦違一朝捫舌悔四馬曠莫追我思磨兜堅千載猶須斯

其四

躁妄伐天性幽元養明神如何嗇夫雄喋喋忘苦辛辯巨恆若訥辭多非吉人君看桃李花無爲禍所鄰

素齋

大朴斵已久斯人抱衝襟寥寥一室間坐契千古心片月瀉寒練疎云澹流陰俗塵飛我緇名迹寧見侵靜念眞素流端居積幽沈何當啟玄祕一奏瑤華音

褧齋

黃中貴通理至文斯黯然如何表暴士藻飾徒外鮮斯人當自治齋居日幹幹褧衣服明訓白賁守聖言豈無黼黻章所惡非至玄山輝玉蘊石川媚珠藏淵炳外會有時弸中道彌宣

愼獨

涓流一發細厥患誠滔天煌煌燎原火起自冥爝間人生理欲幾相去良亦然滋明實隠微昭灼天與淵所以往哲謨愼獨埀至言存誠保天君兢懼無過諐撲焰在始熱塞患當其源美哉屋漏詩三復當拳拳

拙齋

渾沌七日死眾巧雕斵之孰知希夷初民生乃無爲所以漢陰叟機事戒莫施抱甕豈不勞我心恆自怡

習靜山房

潛虛念無事幽齋閉空林超然燕坐間孰識靜者心悠悠塵慮忘悄悄天籟沈良斯守玄黙何必丘中琴

其二

萬物互轇轕探探無停悰我心念何爲淡然惟抱衝鑑明止水靜云斂靑山空始知造化樞乃在淵黙中

其三

齋心遁喧俗一室絕垢氛寥寥天宇空鏡覽萬化源芳林謝春花空山變浮雲理勝亦有時於玆可忘言

其四

莊生守宇泰老氏念無爲惟應屏物累可與悟玄機狂流射波瀾世路多險巇此心方寂如安能爲變移

養素爲黃山道士賦

太始逺無象浮生多燐緇紛紛白黒間誰能辧雄雌至理一朝變文章雜然施雕斵朴已喪靑黃木爲菑念子葆衝素觀養得所宜一气每獨完三素流華滋黃農有眞趣坐見淳風熙

味菜居爲兪延平賦

菜根有眞味淡漠良自然長筵列冰壺愧彼腥與膻況君理劇郡日晏飽一饘已瘠民以肥何必具萬錢鄙哉肉食譏不顧口爽言惟應勵斯節可以酌貪泉

永思堂

茫茫宇宙內蕩蕩成古今淒淒霜露繁惻惻遊子心終天何漫漫長夜竟沈沈庭闈不復趨宰木風滿林林中有啼鳥嗚嗚吐哀音感玆物性微我懷良不禁入室若有見焄蒿或來臨區區抱遺體戚戚幽怨深嗟余念弗髦多難早見侵爲君賦永思潸然淚盈襟

夢萱堂爲孫進士子良題

堂前種嘉艸端以志親憂我憂何能忘愛日遲此畱如何一朝變庭樹驚髙秋悲風委殘緑薄暮寒颼飅緬懷堂上人欲展情無由慘慘隔下泉冥冥閉荒丘惟應中夜魂庶以慰永愁

其二

中夜有遐思寤寐忽見之覺來起彷徨四顧令心悲是時返哺烏方遶庭樹枝微禽果何知亦各懷其私念我罔極恩欲報情何施鑑帷月姢姢動幔風淒淒鸞哀不成章隕涕雙漣洏

其三

白楊風蕭蕭日久來古道不見堂下萱空吹墓間艸緬懷疇昔時如何間音儀入室若靡至出門當訴誰上山山有巓渉水水有涯傷哉陟岵心永作終天悲

其四

日沒晨復旦海落潮再生如何長逝魂終天竟冥冥長風振林柯颯爽久不停心將寸艸折淚逐衣綫零倚門不可見登輿竟誰榮眷玆椿與梓俯仰當中庭

愛日堂爲陳編修全賦

羲和整六轡晝夜無停機靑陽方屆候朱火倐已馳壯士感芳歲佳人惜流暉懷我孝子心視景起徘徊奉觴庭闈趍喜懼恆共之去日不可畱來日方在玆中堂弦管淸疏房幃幄埀誰揮魯陽戈爲我駐四時

節婦吟爲上虞黃氏作

祁祁寒日暝裊裊秋風涼淒淒捲素幔切切悲空牀昔爲雙飛鴻今作獨宿凰妾身豈復惜子幼姑在堂捐生諒非難老稚誰扶將日月良有食海水良有極妾身千秋年當化山頭石

虛舟

剡桂破昆玉刳蘭移楚芳濟深良可憑橫淺徒自傷偶值蒙莊叟無心寄大荒

山中寄郡城諸生

還山見孤云悠然與心契素琴橫石牀泠泠寫秋意卻憶社中人寥寥在城市

歷峯蘭若宿偉上人禪房

煙林晚蒼蒼白石開禪扉閒中叩幽寂恍似東林時大千息羣動水月破陰霏出世逢眞僧允矣旃檀枝空香出深竹棾貝諸天隨眞源寂無取化有潛一機嗟我食色身未能釋羣疑嘗希妙髙聚洞豁杳莫窺因心了眾幻稽首成皈依

秋夜齋居懷唐泰

髙梧月未出暝色疎煙裏雝雝鳴鴈來聲在秋塘水孤燈捲簾坐寒影對窓幾靑空吹微霜瑟瑟動輕葦援琴不成音感別在千里誰值晨風翰淮波盼遊鯉

寶山蘭若

山門隠松桂花雨浮半空金仙靑蓮居乃在煙霞中石竹覆紫苔四璧泉蒙蒙因窺一燈影晏坐萬刼同眾籟淸棾音浮塵愧微蹤願言別苦海永矣投禪宮

登仰山一覽亭

久懷名山遊偶宿翠微寺化城依寶坊累刼卽初地心空萬籟寂夜久眾壑閉寥寥水月觀了了獨忘寐淩晨覽孤峯更在白雲際躋攀興未已恍惚身若寄危欄儵而倚曠望海天細松際烏鳥巢簪裾落煙翠惟時物候肅千里軼纎翳神行極空闊豁爾心目霽翩翩鸞鶴影冉冉芝蘭气浮蹤浩天遊蟬蛻隔人世顧余眷名藍似與夙緣契因偕緇錫侶尙覺章甫累便當脫塵纓投情緬靈異

牛路春耕

晨光照墟裏屋下春泉鳴驅牛出東阡旦作農事畊不惜筋力劬但願禾黍成遐哉鹿門意千古斯能並

龜湖晚釣

投竿緬平湖興與雲水俱直鉤豈無取所志不在魚荷蓧者誰子得匪商賢徒偶來坐盤石共諒希夷初

兔峯孤月

靈鵲墮寒羽淸輝澹溶溶誰將一片秋絓向溪南峯蔓壁絡金鏡陰窓鳴夜桐幽懷迥未已香靄東林鐘

鶴峯閒雲

前溪孤嶺秀旦夕浮雲陰暝結鳥巢白靚連蘿蓽深蕭蕭丘中賞遊心在鳴琴悠然太古調相期鸞鶴岑

龍寺寒泉

靈源沁寒泉仍在翠微頂中有修鱗蟠白日煙雨暝山仙習止觀水客照孤影予亦洗心人坐來白雲冷

烏崖積雪

陰崕積空雪粲粲照前嶺山人拂瑤琴風來布衣冷疎林浮曙色孤鶴沒去影疑有剡中人溪頭棹歸艇

塹石歸樵

旦出事斤斧薄暮歸靑林澗迷猿鹿引路滑莓苔侵白雲覆我頂山風吹我襟嘯歌靜炎燠邈矣煙霞心

漳溪晚渡

微鐘逗前林林端晚煙發扁舟去俄頃雲水空超忽中流離思起天際孤帆沒日夕緬同心相看成楚越

艸堂成題以見志

幽棲構茆宇窈窕云蘿中潛光葆眞素遂此達世蹤靑山列前楹金飆但鳴松聽之比竽瑟玩之若芙蓉簪玉豈不華列戟非凢庸重闗邈天路短翮慚排風瓢飲潁水淥邑謝駢氏封散帙期道侶假寐登方蓬玆焉遂偃仰沆瀁應無窮

其二

五陵遊俠場中林隠淪托寄情傲世詮矯志在玄漠況玆棲息地風景擅丘壑瑩神汰余滓引气事虛蹻匠樗笑支離莊瓠慚濩落有時睇崇丘緬想契衛霍雲霞冠層巓松桂被叢薄金膏逺輝煌水碧亦連礫采掇欲有貽玄情在寥廓

其三

自惜藜藿腸不懷肉食憂鳯凰覽徳輝黃鵠千里遊出處各有宜何必相嘲尢羊質冒虎皮祗足承之羞誅茅架巖壑逺托玆山幽追攀絕人競靜然保自修朝擷石上英夕漱澗底流五難一脫略養生復何求

其四

金張七葉貴出入珥漢貂亦有張仲蔚中園隠蓬蒿窮達自有分貴賤匪一鑣誰知衡茅中於焉可逍遙閒從閔叔飯幸有顏氏瓢夜來白露團商聲振林飆泠然白雲章逺和緑水謡緘辭寄三島目極天寥寥

其五

寒谷待鄒律虞韶來鳯儀堪坯育萬化感召理亦微谷風應兔嚎空云擁鱗飛玆生豈不念潛躍會有時況予輪翮纎而乏塵世姿𨿽不事巢蠡敢與周任規超遙一死生散朗忘是非陸沈古有然安用人所稀

瓜田寄南山處士

種瓜一畆間榛蔓苦翳之雨深苖未抽惻然令我悲侵晨行荷鉏芟刈亦忘疲仰觀天宇寛俯視羣物滋卻憶南山老終年澹無爲

練溪

波小水溶溶湍急秋濺濺揚風皺微綃漱月皎平練鮫人寧敢専謝客或來玩

菊逸爲三衢金山人賦

百艸委霜露黃花濯其英端居忽見之遂此遺世情臨風擷朝餐采掇巾袖盈顑頷良所願況云制頺齡

其二

閒居何所營種菊繞籬下種之亦何爲愛此傲霜者秋香襲衣裾寒色墮杯斚豈無洛陽華所貴輪鞅寡

其三

結廬避喧俗靑嶂托四鄰乃知寰壤中而有羲皇民閒邀白衣酒坐對黃花晨所樂憂患除陶然任天眞

其四

郊原掩窮秋孤思久寥寂賴此霜下英庶以見顏色開尊命濁醪取酒聊自適坐望飛鳥還不見南山夕

點蒼山爲戴少府賦

峨峨雲中山萬點積蒼翠壯爲九夷尊獨立九嶽外孤峯蕩層雲眾壑走空籟仰瞻參旗光坐見斗杓大乾坤寄端倪日月論顯晦眞流入微茫僰鳥飛霮■﹝雨上對下﹞秋髙崖勢豁春至林影碎天聲回滄溟曉色浮渤澥登攀客趣恬眺覽宦情醉搴帷與駐笏爲我謝先輩

畫馬篇爲童將軍賦

聖皇覽幹馭天駟流星芒太乙貺靈異倐見渥水傍神精何權奇意气尢軒昻兩顴夾明月四蹄亂秋霜早爲汗血駒三載淸大荒長驅掩上徵逸態淩雲翔驍騰日萬里脫略誰能當歸來驂六龍殊恩擅中黃賜浴天池津剪拂須鬛張顧影驕玉姿含嘶泛淸商丹靑特餘照對之亦騰驤駑駘世豈乏伏櫪空成行

題醫師捲

相業久寂寞濟世誰稱賢賴有肘後書可拯斯民顚親逢長桑君飲以上池泉置之百一方洞見五臟偏羣生欲爲闊夭札相沿旋七粒或見遺沈痾頓而蠲至哉神聖功可以侔化玄中和逺莫躋獨與岐黃専柰何媢疾者尙忌良工先腠理忽不治膏肓竟胡痊因君感吾衷示此元命篇

晚宿雙峯驛樓與故人陳哲言別

山暝煙已斂林涼月初生扁舟沿江汜候吏欣相迎登樓引孤興開筵坐空明杯分斂溪緑簾捲雙峯靑幾席湛碧流蘭气浮冠纓泠泠露叢鵲中夜四五驚偶因念物性終焉感吾情十載懷一枝三匝棲未寧玆晨胡爲哉又逐孤云徵良宵一邂逅明發增屏營蕭蕭眾籟寒萬壑同時鳴緘辭別知已解纜揺行旌

讀書樓爲四明王子沂賦

曠野豁煙翠層梯標石叢奎輝貫窓牗颯颯來天風良宵淸諷音飄落如半空雅調旣云逺古心誰與同豈無華構崇飛軒切層穹春風羅綺醉落日煙花紅詎知靜心者兀坐窺鴻蒙遊心太古巢寤寐雲霞中幽艶適自媚淸芬在無窮

題畦樂處士成趣園

淩晨啟柴扉有客過我廬雕鞍照玉勒輕紈曳羅襦入門坐髙堂騶從閒且都自言匪他人少小六郡徒二十登漢朝三十執金吾五侯吐然諾七貴相追趨笑我久淪落勸我無迂疏富貴不早致白首徒棼如而我聞其言笑謝陳區區緬彼堂構姿安用散與樗以玆避軒裳悟靜解天誅況云樂丘園取適自有餘朝搴邵侯瓜夕灌鮑氏蔬榮辱不我幹憂患豈我虞閒心托浮雲不知捲與舒揖客上馬去還歸倒一壺

其二

逺生貴忘我守靜體自然外物茍不榮取樂無過愆鼎食豈不甘軒裳詎匪賢大功難久居盛名難久全淮陰登將壇條侯寄重邊寵辱一朝異殞替誰能憐寧玆逺世氛寄身在中園閒濯魚父纓時誦老氏篇曠志適古初冥心超至玄知止幸不殆胡必誇輕儇嗤彼當世人碌碌隨貸遷端居有眞趣此意誰能傳

其三

勞生厭喧市養痾閉幽樊角巾念何從孤興寄南園南園曠且深春至卉木繁嘈嘈鳥雀鳴聒聒泉流喧呼兒牽蔓籬殷勤薙荒殘時雨倐已至佳蔬茁而蕃臨風襲芳馨繞籬擷蘭蓀倦來聊自息支頤對前山載歌緑水詞和以白石言東陵有傲吏邀我相與旋取意一自慰此外寧復論

其四

稍煙吹林墟微雨被空谷雜來翳層陂秀色宛如沐籬落相逶迆鳥雀繞我屋行行出幽徑散帙寧見束濯纓臨淸流解帯絓修竹殘花明亂畦曲沼蔭喬木神行趣已恬理愜心自足閒情適虛曠空籟時斷續玆焉謝紛擾亦以靜歊燠山風吹衣巾落日候樵牧顧同張翰心寧事季主卜

題友松軒

交友道日喪伐木空遺音因人樹榛杞感物論素心豈無桃李花朝芳夕仍攺何如松樹枝靑靑色長在傾蓋白日晚忘形霜霰深庶其歲寒意永矣諧南金

題黃鸝圖

伐木輟遺響索居抱幽淸緬此幽谷姿如聞求友聲我欲往和之水緑春山靑

辧誣代常山吳權作

相逢白晝間豈盡攫金者亦有披裘生采芝當盛夏東陵髙西山孰辧眞與假長睇天地間玆懷向誰冩不疑懷直躬取惑在同舎白璧棲靑蠅可損連成價大夫埀貞觀庶雪覆盆下

古意二首寄鄒參政

濟火旻儵西流庭柯落疎影端居掩空闈懷人思方永月華漏疎隙風籟鑰玄牝殘編散金帙鳴琴罷瑤軫相望更何許迢迢寄江嶺折芳欲有贈柰此霜露緊憂來當何理一夕變玄鬒

其二

亭亭江上樓綺窓洞然開上有愁思婦感嘆當爲誰良人別經年遊宦苦不歸憂來不自媚堂下尋履綦感彼三春花將同秋葉飛中懷如轆轤日夜不停移髙堂張素絲彈作別鶴悲餘音入云漢何由使君知

晚至洞神宮

晚直下仙闗乘閒淸道機福地集萬靈迢遙麗神圻入門喧有息微風吹我衣煙林閉虛境宻竹埀陰扉於時東嶺霽素月流淸輝妙賞愜初願閒心不知歸夜桐有商意掃石橫金徽

遊靈谷寺

東城領霞矚北山開禪宮松聲度眾壑塔影懸晴空衣冠有時暇幽期白雲中八水覓解流三生詠玄風上人啟竺墳說法超羣蒙是時寶花墮十里香蒙蒙別來問玄度幾日還相從

楊進士新卜幽居

大隠在朝市蕭然小蓬丘藥欄醉歌鳥竹徑沿淸流良朋偶而集雜花映觥籌遂忘簪組念頗似山林幽片雲池上來傍我幾席浮重遊未超隔佳會何能酬

與諸公同遊神樂觀

涼雨度髙閣蕭條秋气深洞門薄微寒逸興生前林道人琳館靜開窓修竹陰詎因避書簡偶此諧纓簪掃石鳴素弦遂忘名迹侵前山倐已見秀色浮重襟翳翳靑桑枝颯颯來逺音笑言欲遺返落影明西岑

畫菖蒲

晞髮慕逺遊端居閱玄文願言金光艸緬此九節根芳叢何葳蕤冉冉幽澗濆溪雨濯秀色林風動淸芬嘗聞嵩山客乃是九疑君采佩卻百邪服餌諧仙眞蓬壺翠水區玄圃鸞鶴羣吾將整吾駕去與煙霞親

寄壺山道士

淸溪幽且深猿鶴邈云嶠中有冥棲士隠幾若埋照我昔従之遊逺落蘇門嘯顧餘指石髄示以斯道妙其言直而純梗槪領其要別來在風塵摧赧中若燎未遂鴻鵠舉將貽碧山誚因之冩云緘日夕引遐眺

題林處士璧

荒居厭藜莠寂如張仲園閒來枕肱臥廓爾排眞筌仰觀浮雲生舒捲任自然綬無蕭氏結冠乏貢公彈暝色起修竹寒光流逺川因心玄冥子共樂壺中天

別意寄友人

北風吹浮雲飛度秦淮水西江與之馳迢迢去千里端居懷離憂對此曷能已在昔巧笑言宛若雙飛翰別來不須臾邈在天南端爲君啟瑤琴臨風時一彈中有白雪操哀響聲未闌日月有弦望寒暑亦循環棄置茍不移相期金石堅

寄題吳太僕鑑滁州皆山軒

環滁富山水秀特東南叢蒼蒼瑯琊峯削出金芙蓉芙容夾蕙帳萬壑縈相向巖煙吹亂霏滅沒不可望昔人五馬來笑舉靑霞杯雙旌舊遊處石徑滋莓苔至今余松聲瀟灑在林薄絕巘瀉飛泉孤亭倚寥廓懿哉延陵君此地懷淸芬開窓引列岫坐詠醉翁文醉翁久不作羨子有仙骨良時但開尊公暇惟拄笏云生島樹沒雲散翠微連璧月動海色亙若壺中天嗟予戀塵鞅靑山勞夢想爲君發孤吟風泉寄遺響

秋夜同諸公神樂觀玩月

秋臨萬象空良夜寂如水了然東山月照影淸尊裏塵蹤厭汨沒緬此方悠然況有仙壇髙俯瞰區中緣坐授紫霞笙嘯引琪林鶴參差斗未橫零落露已薄朋簪諧夙驩佳期感二難中思拂衣去永臥煙霞間

初秋夜坐寄王紋

輕飆生早涼孤館淸興發桐陰落前墀遙空瞰華月方此抱衝素況值淸境豁濁酒聊自持瑤琴弄應闋知音念乖阻咫尺不可越相思良未已坐見曙河沒

送張謙

東風變碧艸積雪開紫垣都門集同袍酌酒送行軒劍歌一何長波烈驚心魂丈夫顧義分豈爲兒女言名駒出幽隠枳棘鳴祥鵷千年值嘉運萬里期騰鶱

其二

昆山固多玉抵鵲良可悲羣龍方盈庭子行獨何之空懷徑寸珠粲粲五色輝相投不相矚魚目甘同歸至寶豈眞祕良材終見希誰能辧瑜瑾遲爾黃金閨

其三

醉呼秦淮酒臨岐歌慨慷吳姫小埀手一曲春風長扁舟不停橈去路但茫茫靑山入楚甸白雲思越鄕豈無壯士懷擊節心飛揚慿將繞朝策一贈嚢中裝

其四

海鶴靑雲姿豈解司晨鳴時來暫斂翮終當遊太淸奔鶉復何知開口笑沈冥饑來不飲啄再唳長風生請看昻藏軀寧與雞鶩爭維應瑤臺鳯可與蜚英聲

其五

故人發白馬翩翩臨路歧腰間脫玉劍贈子表相思霜鋏爾勿彈狂歌欲爲誰英風灑毛骨四座驚別離別離豈足惜意气方在斯何當淩九萬並駕靑雲歸

投胡學士

撫劍坐中夜長吟思一彈彈之有餘音激烈摧心肝出處分以然中道敢不安但恐春華衰白日凋朱顏伊余羽翼微宜棲枳棘間淸樾茍自適誰能事鵬摶那因遇知己刷羽排鵷鸞雲霄一翺翔九萬期風端昔侶丹穴雛志薄金瑯玕今如涸轍鮒鬐鬛空摧殘有沬不自濡焉能禦所患淮山饒桂枝楚澤有芳蘭欲去戀明主引領徒悲嘆故人把天瓢豈憚一滴艱願因終號呼庶以脫險艱毋令東溟使仰候西江瀾

送僧歸越中

錫挑龍河云衣帶越溪雨說法方西來隨緣復東去松枝偃故房栢子落庭樹從此上方遙人間但凝佇

虛舟集卷二

●欽定四庫全書

虛舟集卷三

﹝明﹞王偁撰

○五言古詩

賦得幔亭峯送張員外還閩中

秋色照海甸百里靑嶙峋眾山如遊龍一峯髙出云昔傳武夷君於玆宴曽孫鸞飆載河車來往何繽紛羽蓋云已久玄賞今尙存夜深天籟寒猶疑鶴笙聞而我昔遊覽望之隔塵氛天影瀉潭鏡翠碧明微曛別來區中緣汨沒摧心魂玆山不可見夢寐懷淸芬張侯有仙骨幾年在雞羣中林赤松期久負瑤池尊斯行問初服訪古淸溪濆幻宇結空翠層崕閉氤氳棹歌九曲來餘聲振衣巾玉女或可訊爲余謝天眞

送呂沁州

良材蔽幽壑大匠終不遺驊驑困百里伯樂爲之悲顧無適時材焉能嗟明時使君姑蘇彥夙負英俊姿開口論阿蒙恥爲吳下兒倐起佐民邑頓令弦誦施朝餐戒貪泉夕寐抱素絲松栢有貞操不受霜雪欺一旦勞譽流徵書走南陲衡鏡懸大庭凖平良在玆五馬錫中廏雙旌擁前麾銅鞮古沁源尙在羊腸西居人迎露冕稚子瞻纓綏行將寄専城蚤爲蘇民疲春風五袴謠莫遣歌來遲

送杜參政之廣西

五嶺隔南服輿圖亦茫洋昔爲椎髻區今變冠與裳蕩蕩風气開生齒日富彊叢山薄大海壯哉封四疆邇來覃聖仁幽昧靡不彰人材上國齒兵賦擅一方惟公寄重牧虎節何輝煌上以紓國懷下以撫凋傷當令寒谷吹撚指回春陽桂山方峩峩桂水亦湯湯誰與傳誦聲千古流芬芳

送胡處士還豫章

我懷髙士風矯然若遊龍南州久寂寞水碧靑山空夫子振流俗淸芬千載同明時棄軒冕白首棲雲松出門不逺適西到匡廬峯天風吹衣巾飄落塵鞅中倦翮思故林孤云懷舊蹤角巾灑秋雨別我金陵東冠蓋餞道周雕筵進肥醲揮之一不顧舉目送飛鴻寒波駛歸流川上落日紅孤鶴倐已逺悵望那能窮

送胡郡守歸泉州

吾君撫城運治化期虞唐藹藹吉士徵庸庸登廟堂南風五弦奏端拱垂衣裳鷹隼有時擊威鳯鳴崇岡夫子南國秀乘時亦翺翔姓字落禦屏久沾雨露香玆晨按節去肘後懸金章春來刺桐花飄飄點仙裝褰帷出白鹿竹馬夾道傍愧我斥鷃姿逺逐鵷鷺行送君都門野握手神飛揚雲開五湖白鳥沒吳天長雙旌忽不見酒醒山蒼蒼

送徐布政之廣東

連山隔星紀雄藩控邊陲內分靑瑣彥逺牧滄海涯春云擁畫戟白日明繡衣一朝立意气萬里生光輝都門別同袍尊酒秋風時丈夫貴有爲豈作兒女悲停杯贈馬策脫頴囊中錐何必守章句終年困蓬藜

送劉太守之任福州

海國變民俗君行領専城千室豈云小所志在蒼生烈士慕知已編民歸頌聲驅馬登古臺覽望窮滄溟山云拂露冕海月生霞旌鄙人舊茅屋桑梓連雞鳴溪流九曲水門掩三山靑異時偶樵牧此日慚簪纓因玆送君去悵望難爲情

送鄭舎人之嶺南

祥因散華甸靈景耀神圻東序盛玉帛南面埀裳衣五嶽畢效靈八荒殫同歸欣欣木徳榮鬱鬱皇風熙矞雲從何來欲抱紅日飛微風忽吹去使我心徘徊春山黃鳥鳴離筵醉斜暉淊淊江漢流此會當何時鳯凰鳴髙岡載見終來儀文明正玆日忽嘆知音稀

送林少府還九江得月字

握手白下門棹歌莫催發且沽玉壺酒共醉金陵月明日望匡廬孤舟坐超忽

齋所示同宿諸寮友

華館敞淸夜空香靄氤氳孤懷湛如水因之絕垢氛城闕度疎雨河漢霽微云明發奉禋祀坐待禁鐘聞

秋署中寄鮑紀善

出門車馬喧秋煬烈如燀不有靜者心玆懷曷由展念君守幽素閉迹同偃蹇塵榻鳥字頻閒窓晝絲罥誰開蔣生徑獨契子云館何時風雨來一洗煩慮逭

龍江阻風寄同院諸公

客心疾如飛咫尺隔大江長風夜半生濁浪曉來降戀闕情豈緩望鄕思彌切且呼一斗酒坐待艫頭月艫頭月漸明抽簪散長纓潮生揚子白山出石頭靑卻念攜手好如何寫懷抱明發煙際帆萋萋但芳艸

宿釣臺

髙堂薄層霄仰視煙霞深羊裘昔何爲遺身在雲林漢宮久荒涼霸業成古今飄飄釣臺絲尙爾淸煩襟幾年倦羇旅扁舟宿溪濱折芳欲有酬灑酒弦素琴臨流恍中夜霄漢星光沈

過武夷約遊不果

武夷爲閩望山餘十年三過其下期一遊而屢以事阻世傳蓬萊方丈去人間不逺顧非有仙風道骨者莫得而至焉是則玆山之靈異予輒將以塵迹混之宜其回巒返嶂卻我於風塵之表因賦此詩尙俟後遊果於何日

扁舟下溪口薄暮煙沈沈羣峯暝色厚九曲寒流深不見幔亭君徒懷笙鶴音雲霞結飛夢風雨生平林半生慕山名十年阻登臨長懸紫宮戀未遂滄溟心豈伊眞仙源避我巖迹侵回橈發長嘯起坐鳴吾琴

宿分水闗

淩晨起芻秣驅馬白雲間倒窺猿鶴岑薄暮宿層闗闗門閉古色落日鳴哀湍我行倦前徵憩息天風寒下臨羣壑陰仰視星宇寛攬衣不成寐脫劍膝上彈劍歌有餘情豈爲行路難

題吳山伍子胥廟

朝驅下越阪夕飲當吳門停車訪古迹靄靄林煙昏靑山海上來勢若遊龍奔星臨鬥牛域气與東南吞九折排怒濤壯哉天地根落日見海色長風捲浮雲山椒戴遺祠興廢今猶存殘香弔水客倒樹哀淸猿我來久沈抱重此英烈魂吁嗟屬鏤鋒冥爾國士存峨峨姑蘇臺榛棘曉露繁深居麋鹿遊此事誰能論因之毛髮豎落葉秋紛紛

登金山寺江

近海勢斗中流孤島分化城若浮出鐘棾空中聞眞僧何方來於玆巢白雲魚龍虎法界日月棲山門而我泛梗蹤偶因滌囂紛眞源杳莫測積气長氤氳一灑甘露言便覺蘇焦焚棲身恍圓鏡永絕諸漏音

發龍江和同官王洪之作時使節之長沙

朝發龍河津駕言適南楚顧玆念王程臨流不遑處是時長風來遙空霽疎雨羣山坐滅沒千里但延佇豈不懷友生幸此息辛苦歸命諒有期毋爲惜乖阻

舟中望匡廬

玆山東南美植立雲霞中九疊縈秀色萬古靑茸茸我懷志靈奇絓帆喜相逢林端望飛瀑天際數雲峯香鑪紫煙滅玉鏡澄湖空飛醉落巾袖毛髮梳天風顧此逐行役無由訪仙蹤長詠逺公傳坐憶東林鐘

登黃鶴樓

迢迢江上樓飛構梯層穹黃鶴何年來結巢白雲中仙人整羽蓋一往無遺蹤瑤笙紫河車瀟灑余天風至今啟重闗呵守虎豹雄雕檐敞白日闌檻標晴虹我因駐旄節登攀興何窮神行萬物表目送雙飛鴻依依煙際帆逺落三湘東霜淸楚天碧樹盡荊門空長辭愧禰生髙興懷庾公落日下樓去煙水靑蒙蒙

望衡嶽

絓席湘水上始觀祝融峯何人奠炎服植此金芙蓉下窺俯南極仰攀接層穹昻昻五峯尊同立元气中陰晴變气候眾壑應寡同緣蘿石磊磊噴壑泉蒙蒙遙灑洞庭雪五月飛涼風伊昔禮明禋望秩猶三公靈湫出雲雨有禱無不通離明舞朱雀星紀専化工而我契冥漠覽眺殊未窮火黎記昔冢圮剝今無蹤營丘祕眞圖孤魂竟誰從浮雲鳥道沒白日長天空惟應弔虞舜一嘯蒼梧東

遊浯溪錄呈陳司馬及同登諸公

客舟曉探奇興落浯水上搴蘿豁逺目所志窮異狀是時天宇晴物象自淸曠煙開楚山斷千里彌一望遐延極覽眺近歷飽搜訪層崕劃中開峭壁摩萬丈顏公英烈姿元叟士林仗文辭金石奏字畫蛟龍壯伊余抗塵容所志在淸賞孤云寄微蹤獨鶴引空杖豈無千載懷亦有髙山仰同遊二三侶相與情頗暢芳蘭薦山庖林瀑灑竹帳醉揮紫霞觴亂落白雲唱歸舟漫容與潭月吐云嶂幽興任時違心遠覺神王但云諧斯遊何以答淸貺

全州道中【夾道松栢千株前守章復所植】

全南走百里碧澗緣幽岑躋險屢得勝曠望淸煩襟道傍菀菀松誰氏甘棠陰聞有章大夫昔年玆撫臨政循俗云變世逺澤尙深顧玆千植繁蓊沃猶至今天長日色薄風靜云滿林我行念徒侶苦被名迹侵畏影且息蔭避喧聊洗心據牀久兀傲思奏丘中琴知音何寥哉猿鶴空哀吟

南海登粵王臺

載酒豁淸眺嘯歌粵臺巓粵臺久寂寞海色空蒼然荒城南斗外碧艸春風前云木隠暝色落日哀啼鵑緬懷全盛日萬里恢疆躔疏封赤社大列雉南溟専玆臺一何髙俯視如控弦運化神物攺代往陵谷遷千金買辯士古瓦空寒煙惟有山僧來此地開梵筵諷唄發深夜鐘鼔羅諸天觀物理則如倐往猶千年誰將峴山淚爲灑南云邊

南海郡庠宴集書贈董郡愽

髙堂輟弦誦秩秩敷賓筵朋來何雍容對此方穆然勸酢禮有加陟降容無偏芳蘭發中座品物羅庶籩是時海雨至須臾徧南天夏日如涼秋淸風灑軒懸酣情久已暢秉徳良益虔用言賦玆什以代伐木篇

龍州道中

微生易爲役逺節恆自持夙興戒前徵萬里投南陲迢迢古龍州山猺雜羣夷浮雲翳兩曜眾壑昏陰扉由玆望明都尙隔天一涯淹畱暫停騎促刺心不怡所媿子桑戶中林人見稀

交趾贈節鎭黃司空

補衮美周甫分嶽咨堯牧晤言懷古人於玆緬芳躅圭璋信偉器麟鳯豈凡族天南一星明萬里忻共矚朅來炎海濱莫拓古輿服懷柔心爲勤撫馭令尢肅政淳回澆漓仁逺起頹伏鯨濤安中流鳥語變華俗頓令天地春浩蕩被陰谷伊余慕光華幸此近膏沃眾中覩節鉞丰采朗如玉天狼晝已墮神珠夜當復願言歌徳音吉頌愧淸穆

交州病中喜林伯正大參歸

孤館抱余瘵殊方積沈憂況玆風雨交薄暮來颼颼中夜夢九遷上國魂獨遊豈無同心人曠望阻林丘驅馳王事勤未得休戈矛旦坐念暌違此會良悠悠忽聞擁前髦載見回輕輈欣遂懷如開晤言疾徐瘳須臾笳鼓悲耿耿星漢流餘情寄長劍激烈何能休

出雞陵闗

手麾白羽箑淩晨出夷闗夷闗春始開行旅多歡顏笑掬靑澗流爲洗瘴癘殘浮雲引徵佩共結輕陰還前登忘險疲慿髙眺林巒卻憶徵南暮溟蒙海霧間

宿烏巖灘

扁舟宿層灘灘漲夜來雨飄颻逺客情寂歷榜人語登途畏虎迹突瀨逢鱷怒東山尙沈冥推篷幾延佇

蒼梧道中

驅車九疑道獨鳥東南飛看山不覺逺秋云生我衣深谷走羣籟半岑明夕暉中林有蘭茝薄暮空芳菲

道上觀別者

完山有鳴鳥其聲一何哀死別徒已矣生離當告誰聖人出應期玉燭耀九垓三殤無怨苛四表罔不諧爾行獨何之萬里觸炎埃五嶺表異服更邈天一涯毒蜧■﹝口替﹞人肌瘴露冒艸萊荷戈方前馳夙夜敢怠哉去去逐行侶悠悠念中懷心存長相思身沒淪死灰願同六月志倚輪爲徘徊落日云始暝長嘯悲風來

曲江謁張文獻祠

停舟曲江滸願言謁遺祠巖巖始興公遺澤芬在斯堂傾風雨萃碑斷苔蘚滋芳春奠行旅落日歸文貍唐宮昔全盛衡鑑方獨持弼諧展嘉猷讜論非詭隨雝雝朝陽鳯粲粲補衮絲側聞臥病後九廟煙塵飛漁陽突騎來中華混羣夷信知砥柱功用舎同安危昭陵鐵馬空仙李祚久移維余蘭菊存千秋恆若玆我來薦微誠再拜當前墀顧瞻廟貌間風度猶可希武溪何淫淫蓉峯亦巍巍只今相業隆孰與前修期臨風一長嘆山雨來霏霏

過淸逺峽

兩山夾飛流曲折始東走排空殷崩雷出峽去愈驟商人數畏津漁子駭奔澑回瀾乍窺淵迸瀨亂泄竇上當羣石爭下及眾川潄勢齊龍門險雄長碣石右惜哉神禹功奠畫逺莫究遂令五嶺南別與萬靈斗我行一停舟適值風雨候崩騰心爲徨滉瀁目已瞀篙師戒前徵薄暮不敢逗開蓬訝驚湍宛若羣鷺簉乃知造化神玆寔亙宇宙三復忠信言呼酒聊獨侑

過道源書院謁濓溪祠

百家騁異說聖道汨其眞運極理必反光嶽生斯人手探闔辟樞示我動靜根絕緒旣有授再見宣人文二賢韡華萼中州儀鳯麟遂開濓洛流逺接洙泗津大哉作聖功疊疊光後塵我昔披圖書玩讀忘苦辛微言冀可會弱質慚弗振況經講道邦仰止希先民其如覩光霽眾艸閒庭春晨興策我馬遲暮膏吾輪逸軌尙可駕敢云替斯勤

舟移豫章髙士亭址下寄新諭文學潘時彥

雲水極杳靄一棹東南歸靑林相掩映白鳥煙中飛新蒲乍隠舟漫流侵夕磯偶尋髙士宅忽悵故人違揺曳鳴玉琴誰云出處非明發引前望五老收陰霏

送林大全赴天臺縣幕

枳棘宿鸞鳯百里淹驊驑郎官古猶薄況秉帷幄籌君如紅蓮花艶色閒且幽芳馨當自揚豈值濁水流紉蘭世方惇服艾眾所羞匪無太華仙置爾玉井頭去去但自保毋以增煩憂

幽中送張用剛還晉安

海水天際落北風捲蓬根愁煙結逺思薄暮空紛紛京洛子不畱驅車出都門離筵楓葉下客路逺聲聞借問此日還何時鷗鷺羣舟移九曲棹樹隠重闗云笑我鸞鶴姿久閉樊籠春煙霞有歸夢爲爾飛吟魂

○七言古詩

前有尊酒行

前有尊酒我爲君壽有瑟在筵有螯在手靑年旣阻白髮被首於今不樂古人奚有自昔有言俟河之淸人壽幾何云胡不醉起舞傞傞側弁以俄弗鼓缶而歌恐大耋之蹉跎秋露如玉下被庭緑良夜未央胡不秉燭東陵死利西山死名莊周放達禹稷躬畊吾誠何暇以論此前有尊酒君須傾

長歌行

有淚莫泣鮫人珠有足莫獻荊山玉赤心徒使按劍猜至寶翻令笑魚目千金蹈海稱達人五噫出闗西去秦負芻不復遇知已空歌白石南山春楚卿棄相復何有於陵甘作灌園叟雜縣偶集魯東門惆悵胡能事杯酒長風蕭騷百艸殘長鋏悲歌涕汍瀾金臺駿骨久已化瑤水風波不可攀畏途羊腸能折軸緘書爲謝雲間鵠海上三花久負期醉歸漫托平原宿

將進酒

故人手持金屈巵進酒與君君莫辭仲孺不援同產服孟公肯顧尙書期當歌激風和結楚吳姫白薴莫停舞黃河東走不復回白日經天豈能駐田文昔日盛經過朝酣暮樂艶綺羅髙臺已傾曲池廢祇今誰聽雍門歌我有一曲側君耳世事悠悠毎如此子云浪作投閣人賈生空弔湘江水春風南園花滿枝莫待秋風揺落時東山笑起徒爲爾乘時莫負髙陽池

古別離

將軍嫖姚北伐時漢兵五道同出師使者三河募豪傑材官半是幽並兒鴈門燕郊一丈雪交河蹴踏層冰裂鳥斾遙翻靑海云蛇弓亂射陰山月靑海陰山若个邊芳閨桃李爲誰妍三年玉筯頻啼處萬里金鉦尙未旋機中錦字織成久漫訴相思別離後鴛被春來夜夢多龍沙秋盡寒川走飛書昨夜入咸陽詔更徵兵屯朔方苦戰匈奴圍未解鐡衣著盡邊庭霜邊庭風霜那可度望斷關山不知處衣冠詎惜鸞帯賖樓髙枉盼鴻音暮自古封侯燕頷身肯思中婦鳯樓塵但令疏勒風煙掃丼作陽臺雲雨人

怨歌行

弦奏鈞天素娥之寶瑟醉傾紫霞碧海之瓊杯宿居七采流蘇之錦帳坐我九成白玉之髙臺臺髙帳暖春云薄金縷輕身掌中托結成比翼天上期不羨連枝世間樂歲歲年年樂未涯鴉黃粉白淡相宜捲衣羞比秦王女抱衾肯賦宵徵詩參差雙鳯裁筠管誰信韶華有凋換魏園未泣龍陽魚漢宮忍聽長門雁長門蕭蕭秋影稀粉屏珠綴流螢飛苔生舞席塵蒙鏡空傍閒階尋履綦宛宛靑陽日將暮惆悵君恩棄中路妾心如月君不知斜倚云和雙淚埀

行路難

倚劍且勿嘆聽我行路難世途反復多波瀾焦原九折未爲艱君不見漢謡斗粟歌未闌長門一夕秋艸殘骨肉之恩尙如此何況他人方寸間又不見綘侯身榮應繋獄賈生終對長沙鵩功成更覺小吏尊才髙寜避明時逐所以赤松子逺赴中林期誰能吳江上見笑鴟夷皮驪龍有珠在滄海勸君逆鱗勿嬰之子推介山下屈原湘江湄當時枘鑿自不量至今憔悴令人悲行路難難爲言滄海一棹且歸去長安大道橫靑天

少年行

千金換寶劍短髮鬘長纓銀鞍照紫燕颯沓洛陽城洛陽城中足年少陌上相逢開口笑按鋏長歌猛虎詞彎弓直上呼鷹道歸來買笑何所驩白日擁擲夜未闌百觴毎共孫賓醉一飯羞從漂毋餐吳姫二八小埀手短笛橫吹折楊桞一曲臨風意气生珊瑚撃碎亂從橫春來秋去只如此五侯七貴爲知己卻笑侯嬴空抱闗白首夷門不暫閒

短歌行

東風吹花墮錦筵楊桞半嚲靑樓煙主人自爲鴝鵒舞小妓更奏鴛鴦弦當杯入手君不醉落日已在西山巓短歌一拍心茫然請看明鏡髙臺上何須白髮悲芳年

逺遊曲

蟭螟棲蟁睫鯤鵬運天淵看來小大各有適人生出處同所然蘇秦未佩六國印一身落魄誰相問相如去蜀謁武皇髙車四馬生輝光以玆感慨慕昔人起秣吾車膏吾輪出門仰天發長笑寧辭斷梗隨風塵朝趨楓陛謁明主夕掌蘭臺作貴臣自謂半生有奇遇從閒因獻甘泉賦雕虫小技何足誇白日天光屢回顧朝回勅賜飛龍駒玉勒光輝驕道隅雕筵象幾進綺食不但醉飽同侏儒君不見漢家主父寧久貧買臣無復恆負薪當時妻子笑相薄一朝四海來相親閔生寂寞困藜莠榮期憔悴蒙埃塵請君試聽逺遊曲何必長爲■﹝畝犬﹞畆民

塞下曲

君不見鴈門九月風如刀筋彊蹄健騰天驕邊庭列障走烽燧旄頭夜出天山髙陰磧茫茫走千里刁鬥聲沈塞云紫重圍未破殺气昏萬眾同呼士心死起看壯士皆裹創援桴鼔之气益張三軍奮迅一敵萬戰龍血染天爲黃自此匈奴知姓字漢家盡雪穹廬恥可憐白首未封侯一片雄心向誰是

君馬黃

君馬黃我馬白二馬同嘶出南陌南陌東阡夾濁橋馬行平地似靑霄羈金絡月人皆羨振玉鳴珂意自驕朝出相隨暮相逐可憐人馬皆如玉如何與君生別離君馬東行我馬西欲知後夜長鳴處羞對駑駘一萬蹄

長相思

長相思乃在瀛洲之上碧海之涯閬風蓬壺相蔽虧瑯玕碧艸何離離安期偓佺空有期五龍起舞鸑鷟隨祥風化日同熙怡碧桃紅杏春滿枝鸞驂鶴馭同遨嬉我獨何爲困羈離弱水三萬不可飛長相思心爲悲

醉歌行畣鄭五迪

人生三十古所立嗟餘落拓竟何有眼中萬事皆等閒帳下一經空自守揚雄寂寞人皆羨長卿憔悴誰相偶五陵西上事已非百粵南歸歲應久侯門無分曳長裾別墅閒來閉虛牖感懷徒使壯士悲托交何處論新舊與君一見卽傾倒握手相驩情頗厚意气能淩豪士前風流肯落當時後毎於結客散黃金縱令負郭無百畆白社吟來落木秋靑山醉倒芳尊酒知己終憐水上萍年光暗擲門前桞惟有長歌一片心此日贈君君識否

紈扇歌贈別張秀才

手把白紈扇贈君表深情諸君試揮揚座上仁風生紈扇團團似明月不比君心圓復缺聊將霜雪比貞素那謂炎涼有離別念爾相攜似故人冰壺玉樹宛相親艸聖從經內史筆西風漫障元規塵憶當長信深幽地曽對佳人掩雙淚此日臨岐一送君莫學秋來便相棄

贈吳六

少年結客遊五陵布衣落魄喜談兵是時氐羌殺主將邊庭一夕煙塵生當筵意气許君死飲血報仇爲知己一生猿臂挽兩弧三尺魚腸走千里窮秋絕漠羽書飛輕身陷陣解重圍眼看旄頭闗塞落手持讎首轅門歸帳下三杯躍紫燕眾中萬歲瞻白衣功成幕府失姓字扁舟歸釣滄江湄爾來時平復何有萬事磋跎付杯酒昔年蓮鍔吐星鋩今日茅茨閉虛牖大夫感激驚心魂平原食客有誰存臨風夜夜弔孤月長歌撃築聲俱吞閒來遇我何所爲未言往事先淒其鬢毛零落已如此心迹悠悠誰復知

送陳熚

池上百艸緑春城黃鳥吟玉壺淸酒與君別靑山去後空雲林問君此行何慷慨一嘯揚眉起滄海須使功名及早成莫教緑鬢流年攺拂劍酣歌四座傾共看仙籍快登瀛上林奏賦久相待宣室求賢方未寧縱醉臨岐不知晚落渚蕭蕭送歸鴈別路雲程兩地分目極煙江去帆逺

寄答黃伯亨

我馬從東來君車正西去有似風吹海上雲天際無心忽相遇與君相遇卽相知瀝膽輸肝無復疑虞卿豈顧雙白璧平原輕擲二美姬狂歌一斗酒共醉六屏月拂曙登古臺慷慨與君別君行五嶺南我阻三山道何處我思君天涯但芳艸昨朝鴻鴈下煙江銜得君書置我前開緘拂冰雪千里情灑然念昔與君多意气相期豈作桃李妍鬷生立堂下叔向知其賢袁弘發朗詠謝公遂回舡丈夫一語茍有合何必結交窮歲年我有古幹將銹澀久棄捐寧甘困泥滓恥爲兒女憐君有長歌向余冩我將古調爲君宣月明洞口鳴風泉淸商一曲付哀弦雲山麋鹿可爲侶紛紛薄俗何其偏

贈李道士

大朴已散玄風澆函闗紫气騰赤霄邇來蓬壺幾淸淺孫枝秀出何飄飄君從胡來載云軺仙裾揺曳淩晨朝紫皇天上吹碧簫左揖羨門右松喬東祈若華壽西母麻姑緑鬢顏未凋有時馭列缺攜招揺俯降昆吾丘飲我長生瓢霓爲鈴兮風爲馬白日羽翰何翛翛吾將挈日月以觀乎無始與夫子兮遊遨

西亭夜送林六敏還山

今夜西亭月秋風梧葉涼故人發孤興別夢遶林塘浮世相逢心艸艸羨君拂衣一何早百畆風泉繞桂枝歸去南山迹如掃南山松桂北山云飲澗穿雲麋鹿羣牕間明月但髙枕洞口飛泉長對門知君自是悠悠者何須叩角歌長夜鄭谷年來秋艸稀鹿門誰伴白雲歸君行好覓赤松子余亦將紉薜荔衣

送吳生赴閩中

吳生落魄志不羈世上悠悠那復知長希一代賢豪士不學千金遊俠兒三十窮經坐環堵四壁蕭條但榛莽客路偏驚季子裘故人誰薦揚雄賦酣歌擊築不堪聞中宵起舞思紛紛功名且付杯中酒富貴從輕天上云平生髙懷有如此靑眼論交見生死俗流未足論升沈丈夫應須有知己玆行逺遊何時還西窺太華浮雲間也知局促蓬蒿底終然莫掩衝霄翰

宿桃溪方翁家贈別

淸溪一帶緣桃花春來水上流胡麻東風尋源泛瑤棹雲中逺見山人家於玆水木相含景裊裊松杉亂天影少焉林壑眾籟鳴巾舄飛來片雲冷二三老翁住東陂薜衣霜雪埀兩眉自言入山歲已久不知人世今何時傳聞有客驚還喜共薦淸泉飯松子煙林霧筱不逢人碧艸苔花應滿地問余何事在塵間那似山中日月閒澗戶聊同魚鳥醉石牀常伴雲霞眠乍逢靈境眞堪悅區緣未謝還成別別後重來定幾時夢繞溪邊緑蘿月

題深溪艸堂

艸堂住在深溪裏四面牕開玩淸泚空翠長浮半壁陰涼颷時傍虛簾起雲收月墮吟幌明雨過苔侵釣磯紫心閒野鳥自忘機客至談玄聊隠幾髙情澹蕩付琴尊有時落魄不冠履已知人境得蓬丘恍若漁舟問桃水滄洲有約在投竿白首何心懷帝裏祗今方憐世態薄逢君況值丘壑美荷衣蕙帶或可紉也向溪頭拾芳芷

聽琴歌送方氏逸民歸天臺

嶧陽孤桐節風雨月中雙鳯幽修語一辭爨下登髙堂徽向黃金思何苦初彈一曲南風生端拱埀衣虞舜庭悄然再鼓神欲往美人頎而結遐想須臾攺調弦亂鳴引宮刻角流新聲泛如陽春激白雪淡如緑水涵秋淸羨君操成有如此十指遊心在千古戶外翩翩鸞鶴翔松下傞傞鬼神舞世間箏■﹝遂﹞徒紛紛可憐此調誰能聞江湖寥寥少知己抱歸獨臥空山云

送友還劍上

手把一尊酒送君白下門秋風官道傍落葉何紛紛念我辭家久爲客京華一日幾人別玆晨慷慨復送君令人卻憶故山云君家舊在劍溪上門外雙峯宛相向云屏九曲倚醉過靑山別後近如何君行漫浪不須久舊業荒涼風雨後會予得買南山航蘿徑苔磯一相候

賦得郎官湖送蕭長史

郎官不見今已久平湖誰泛郎官酒芳尊空負東園花落日長懸漢城柳送君扁舟湖上過荊云郢樹勝槪多槪風十里畱孤棹細雨三湘送晚波謫仙祠古何寥寞郎官佳句誰繼作羨君雅調希昔賢湖中早望寄來篇

賦得釣龍臺送友人還閩

九原鹿迹何茫茫五星東井熙炎光無諸功成裂漢土組練三千還故鄕當時築臺靑冥中閒來埀釣滄江龍屠龍技成去不返至今百粵山河空臺外蒼山落平楚臺下江流自今古野水荒煙古戍寒落日精靈尙來去過客慿髙眺逺鴻可憐何處聽歌鍾愁雲偏結謝端渚海月長懸薛老峯故人舊隠螺江側曽共吟秋弔陳迹此日南歸興不窮別後登臺好相憶

劍潭歌送董大令還晉江

兩山何來勢崢嶸山下碧潭秋水淸昔人寶劍化神物至今白日風雷爭送君南行感疇昔秋深擁棹蛟龍窟醉起登艫牛斗爛夜涼擊汰精靈出千里寒流赴海深宦遊同到海天溟明朝霄漢還相會未必牛刀嘆陸沈

賦得龍江送蕭禦史

君不見龍江水流東到海天塹由來知幾代三月春潮繞帝城噴雪鳴濤走澎湃往事流殘落照中六朝遺迹恨無窮淸時不用限南北萬國梯航此日通煙開目極澄波渺海門一點孤帆小勢吞九派落雲間雄浸三山出天表江上潮來一送君中流宛見繡衣新靑年好遂澄淸志莫羨當時撃楫人

送陳將軍還鎭三河

紫髯將軍身七尺早拜金吾未三十臂挽雕弧二石彊腰橫寶劍千人敵曽隨驃騎過祁連論賞平蕃功最先直向交河馳羽檄肯教烽燧照甘泉名髙飛將傳異域气淩屬國雄燕然百年思刷會稽恥萬里曽屯充國田邇來移鎭三河久馬上黃金埀紫綬偏禆皆爲六郡英賢豪不數雲中守平原艸色獵騎還鴈門雪盡春歸後邏靜無傳紫塞煙客來但醉芳尊酒良時躍馬獨朝天闕下相逢思藹然久知公子能虛左苦憶將軍恆在邊錦帯紅纓士如虎明日都門仍出祖節鉞翩翩不見君惟見雲臺天尺五

送楊世顯還溫陵兼寄胡郡守童將軍

八月江南鴻雁翔蒹葭夕露凝如霜典衣沽酒不成醉遊子此時思故鄕故鄕別來在何許秋風吹落桐花樹歸夢長懸嶺嶠云客衣久翳秦淮雨以玆慷慨賦式微都門祖帳送斜暉舟從揚子江頭髮路指嚴陵灘下歸壺公片月生滄海紫帽嵐光拂翠微溫陵太守蘭臺客往日詞林見顏色虎頭將軍懸轆轤金尊爲爾酒剰沽到時相見卽傾倒爲我問訊今何如

贈遼陽僧慧峯

上人出家絕世緣少小入山今幾年悟得眞空無住著手探濁海神珠圓艸衣百結幽巖裏晝拾松花飲泉水野性無心狎澗麋大法時譚聽山鬼遼海蒼蒼接逺天居人漁獵厭鮏羴山中有僧誰解識長日安禪祇晏眠此生自笑機緣薄欲接微言解羣縛昨夜中峯禮白雲惟見諸天寶花落

古劍行贈周辰

殺气貫斗牛精光何陸離風胡不可遇千載令人悲憶昔幹將初鑄日五夜龍池飛霹靂秋水芒寒鸊鵜膏虹光鍔吐蓮花質當年曽聞易水歌荊卿不濟當如何從來相隨赤帝子颯颯秋郊泣嫠鬼乃知神物用有時風雲變化誰能知祗今蕭條鐔水上白日往往蛟龍飛俠客相看魂欲死一片雄心許知己別來夜夜匣裏鳴憶君淸淚如鉛水爲君摩挲君試看劍歌有曲君莫彈從來烈士皆如此茫茫萬古悲風寒

騶虞歌

玉壺漏咽銅龍曉香暖蓬萊百花繞閶闔平臨寶仗催千官跪進騶虞表慶世騶虞此日生普天率土頌升平般般文采樂君囿濟濟威儀葉聖徵周詩自昔歌忠厚此物由來世稀有五龍八駿詎能追紫鳯祥麟本同友南薫方理朱絲弦莵昌懸精光麗天瑤編彩毫瑞靑史吁嗟騶虞古無比

東湖春意圖爲樵門李姚生題

鴛鴦湖上春風軟栁絲無力桃痕淺暖煙籠碧水如雲纎纎細艸苔香滿滿樓罨畫大堤傍羅綺晴嬌緑錦鄕冰弦玉柱新調呂半蹙雙蛾倚淡妝鸂鶒雙雙點晴霧百勞東飛燕西去紫泥誰染天上春云緘畱得相思句日暮相思枉斷腸緑波千里共悠揚龜甲屏風花夢曉一抺修蛾鏡中小

王芾家詠梅花燈

並娥剪素鏤秋水蘭焰傳春破瑤蕋粉屏射蠟揺珠光的歷冰魂廣寒裏嚴城畫角聲咿咿羲馭漸軋搏桑枝芳心暗逐煙燼落玉鳬咮冷沈煙薄

紫芝山房歌爲鄭尙書賦

我昔慕幽賞山水縱奇觀朝揮海客棹暮宿山霞闗武夷羣峯白雲端幔亭玉女非人間層巒疊嶂去何極空際軒翥如騰鸞雙溪夾出繞明鏡百步九折鳴飛湍就中紫芝一峯峭恍惚溪上凝煙鬟深林瑤艸晝可拾山人笙鶴無時閒紫芝之山不可攀須知聖世非商顏祇應吐祥產奇瑞煌煌三秀被林巒何人卜居此山下康成子孫世文雅朶朶芙蓉鏡底靑淙淙瀑布屏間瀉山寂寂兮山房幽蘭膏煙帳夜埋頭經史縱橫一萬卷天地上下三千秋閒尋方外屐笑掬磵底流采芳結瑤佩濯足歌逺遊蒼生海內望安石謝公不得東山畱一朝束書謝丘壑嘯吒風雷起寥廓石牀松月爲誰明淸夜徒聞弔猿鶴南宮作賦安足奇大廷對策禆衮衣才髙萬乘屢回顧承明出入生光輝玉騘曽錫天間騎節鉞重煩大藩寄小吏蘭臺識馬周居人渤海懷龔遂勝槪相看無處無煙蘿不似故園居瞻云幾動親闈念歸思空因托鯉魚爾來中朝屬耆舊廊廟端嚴嚲章綬廷尉人傳天下平秩宗名在當時右當時之名信可稱回望故山山更靑晉公緑野久寂寞白傅匡廬未足榮秖今八荒歌太平三臺位列中天明功成早晚拂衣去仙舟九曲能相迎此時君當倒卻建溪緑我亦爲君歌一曲何必相攜茹紫芝四海淸風緬髙躅

雙桂堂爲彭進士汝器賦

君家庭前雙桂枝翠芳金粟枝離離塵世豈同凡木比雲間自有天香吹人言此種蟾宮得曽映淸光滿仙陌移植君家今幾年日日開簾玩芳色請看雙桂共靑靑五桞三槐漫獨榮月中鸞鳯交加影風裏虯龍答和聲更愛君家好兄弟早歳香名折仙桂君不見庭前此樹根不移直上淩雲日相對

薜蘿山房歌爲新寧王錫賦

陶公栁莊蕭索久蔣生竹徑開何有何似君家隠處偏開門蘿薜向人懸蘿薜蒼蒼送晚涼縈煙絡月繞林塘鳥啼宻葉籠書愰客去飛花滿石牀寒侵細蔓秋仍薄飲覆春泉香濯濯夜深惟恐蛟龍爭幽處無論鬼神托我憶山房昔訪君繁煙裊裊更紛紛別後山衣夢中冷何日重紉蘿薜雲林間泉石題名久澗畔莓苔藉醉頻緘藤爲報故人意瑤琴一曲山房春

淩歊臺懷古臺在黃山巓宋太祖離宮

朝發石頭渚暮宿黃山道攜酒眺古臺離離但煙艸憶昔玆臺何壯哉宋祖離宮臺上開臺前寶樹入層漢臺下炎歊隘九垓楚山望盡蜀山出雄跨全吳勢淩突欲吞銅雀俯中原不數黃金貴奇骨三千歌舞宿云端公子王孫往復還秦闗捷書不再返鼎湖飛龍誰復攀繁華一旦乃如此寂寂荒臺秋色裏往事徒悲禾黍場殘碑半墮滄江水滄江水流去不回空陵刼火變寒灰欲將霸業問行客黃山落日淸■﹝犭員﹞哀

蒼梧與鄒郎中別

五兩絓飛雨夜宿蒼梧陰蒼梧煙水正愁絕江上誰歌離別吟與爾別離何艸艸百壺且盡開懷抱霜鱠紅鱗入座鮮錦荔堆盤出林早醉起長歌一慨然客中況是客中憐明朝海上能相憶只有靑天片月懸

藤江別思爲徐枝文題

秋風泛鷁淩寒渚繞座鳴鵾促飛雨羽觴爭勸不須停醉發蒼梧下湓浦三年綘帳淑靑衿此日臨岐識爾心爲問藤江汪汪水別意與之誰淺深

虛舟集卷三

●欽定四庫全書

虛舟集卷四

﹝明﹞王偁撰

○五言排律

山居約馬自牧同隠

卜築逺囂塵松泉落澗濱山云常共醉海月不羞貧看竹琴畱客尋芝鹿傍人露巾裁落芰野飯薦香芹樹變啼園鳥溪遊縱壑鱗蕙牀眠薄暝桂酒賞芳春入社髙僧共尋山短屐頻市城能掃迹遲爾結爲鄰

夏日同呂民部宴臺山閣書贈邑令沈丙

林吹遶橫塘山亭挹眾芳琴尊延勝引環佩集仙郎髙詠揮瓊麈飛泉激羽觴葛輕衣入暑玉冷簟浮湘鳯渺辭丹掖鸞緘貯縹囊羣峯屏徧列一水鏡牽長寶瑟頻調柱淸歌迥繞梁澗花開互對山鳥下成行已判徵仙事還疑到醉鄕染塵慚汨沒畢景恣徜徉桂域流初魄松梢促晚涼幽期殊未已書此報河陽

贈童將軍

聖徳埀文統開疆仗武臣熊羆偏兆渭崧嶽再生申控節三邊靜謳歌萬國春策勲來汗馬剖劵寄雄闉何處推名閥淮陽識異人起家龍劍舊錫命虎符新略地功名在専城寵渥臻朔方推鄧禹南土戴曹彬事業誰能擬賢郎更絕倫鳯毛看鸑鷟驥種得麒麟勇略仍無匹雄韜動有神聲名傳此日光彩擅常陳閫外今無事邊陲早控塵轆轤閒夜月睥睨倚秋旻國士延毛遂華筵召郤詵五羊流美頌百粵仰深仁自笑飄蓬客難同入幕賓轅門叨接猛斗篆未誇秦王粲登樓處相如作賦晨不因知己戀誰作浪遊身伏櫪心猶壯攣鞲气未馴素書如可試黃石舊爲鄰

寶珠蘭若

萬花明晚嶂一徑靄天香問法逢龍勝尋山到鴈堂梵輪標月相石鏡讓珠光野興看云逸松泉捲幔涼洗心依覺苑作禮面空王初地超凡品泠然萬慮忘

蔣山法會瑞應詩應制作

寶地奉金仙璇宮啟梵筵眞僧騰異域開士唱三緣說法云成蓋談經花雨天祥光凝彩絢甘露瀉珠圓天樂慿虛下神燈徹夜懸勝因濟妙筏覺路指迷川秪樹春光溢靈山會儼然願玆宏至化皇運共千年

白鹿應制

樂囿歌周室呈祥出漢圻神胚金毓秀瑞采玉爲姿顧兔寧堪匹祥烏未足奇露毛偏濯濯霜角自離離漫點蒼崖雪曽銜紫嶺芝來依琪苑靜馴傍玉階宜海嶠遺仙迹窮荒貢赤墀何如昭景貺重覩聖明時

送人戍邊

玉勒浮雲騎雕鞬明月弓日邊辭帝輦天際逐沙蓬百戰兵符動三門將略雄戈矛明積雪旌斾疊髙風朔漠窮陰外幽闗落照中壯懷何以贈劍气欲吹虹

挽林思和校文

冠冕長林後詩書百粵尊九侯傳世澤雙闕表名門學海文風盛黌宮教雨存朋簪方濟濟逝水竟沄沄寂寞餘詩社飄零散酒樽琴書徒爾恨鐘鼎更誰論夜月看歸鶴秋猿伴旅魂園林荒竹樹風雨敗蘭蓀走訃驚千里悲歌向九原猶疑騎列宿箕尾不堪捫

題天臺梁氏聚靑山房

絕巘鄰滄島中峯接上臺林間別阜出窓外聚靑來選勝宜招隠棲幽異鑿坯白雲華頂鶴瀑布石屏雷羽客停鸞吹仙人共酒杯煙霞林鹿伴冠蓋嶺猿猜自笑羈塵內何由避俗媒慿題紫芝曲寄謝赤城隈

題嘉禾楊郡守緑野亭

南藩開別邸五馬駐仙軿地接三吳壯山連百粵靑簪纓延上客詩酒聚文星妬舞花當戶傳歌鳥近屏園丁供核篚野老獻茶經架展黃封軸門題墨客銘白雲隨捲幔華月似窺欞雅趣林泉洽幽懷海嶽冥徐生髙士宅揚子艸玄亭未足同風調徒應襲露螢須知潁川政鳴鳯下郊坰

呈陳司馬

大將分雄閫名卿出上臺六韜資廟略萬里掃炎埃鐵騎如雲集樓船際曉開月將弓影滿霜逐劍鋒摧寵賚當陽節人憐定逺材指麾停羽箑談笑許龍媒銅柱功寧羨金臺志不回豈伊専鉞斧更爾賴鹽梅自笑疲駑甚聊因附驥來未攜孫楚策屢接禰衡杯汲引寧忘自吹噓幸見陪酬恩看玉劍千里動風雷

環璧軒爲劉僉憲題

憲節依南紀開軒得最幽引泉窺蜃胍鑿地應龜謀團魄疑初墮輪光訝未収不隨方沼合宜傍月江流荷蓋侵書幌芹香點客裘漫同瞻泮水非是奠圓丘蒲榖生當異琮璜勢欲侔奎文時貫戶云漢半藏陬色媚沈珠浦輝聨釣玉洲探源窮妙理觀化仰前修映采回軺鷺忘機狎野鷗鑑容堪整佩濯足詫埀鉤檻俯花如笑橋成木自樛燕衝飛絮入魚噞亂萍浮潤溥臺前栢聲諧阼外璆瑩深瑕不染光重價難酬才子誇神遇羣公事勝遊賦詩偕酌泂載酒擬消愁涼思通規牖淸源得上游懸車曽有約揮棹倚髙秋

遊海珠寺示同遊文憲使周僉憲

絕島波心見棲身玉鏡中欲觀鰲背日還仗鷁樓風客思員壺外雲程若木東蜃光晴作霧海气晝成虹僧剎蛟龍護神珠水月通同遊多逸侶歸棹擬乘空

○五言律詩

塞上曲

飛雪迥千里春來艸不生曉辭驃騎幕夜薄左賢營性命酬恩寵心魂戀苦旌誰知麟閣上靑簡貯芳名

其二

中夜旄頭躍將軍逺戍邊磧昏旗影暗水滑馬蹄穿劍拂秋霜冷弓彎塞月圓直須淸大漠萬里勒燕然

其三

代馬風雲色吳駒霜雪明三邊傳警候萬里事橫行擬促陰山騎遙連瀚海兵願開沙漠北持答泰階平

其四

逺戍金微道一上單於臺闗門秋色斷羌笛夜聲哀少婦龍沙夢長安鶴使回祇今靑海月流影碧天來

隴頭水

隴底望秦闗蕭蕭隴水寒照人猶帶恨飲馬不成湍落日邊塵合秋風候騎殘誰磨三尺劍直爲斬樓蘭

楊桞枝

春光曉漸饒楊桞暗宮橋嫩葉凝愁黛纎枝倦舞腰祗應悲戍■﹝遂﹞那解綰蘭橈更待花如霰紅顏爲爾凋

梅花落

靑樓嘆落梅獨起自徘徊帶雪粘歌扇因風上鏡臺晚糚誰更點邊角正堪哀望斷尋香徑依依滿緑苔

小埀手

秦女騁妖嬈春風步翠翹只疑花作臉更訝桞爲腰燭暗花鈿墮風輕羅帶飄自矜纎弱態不羨掌中嬌

巫山髙

巫山不可望望極使人悲樹暗啼■﹝犭員﹞峽云空神女祠秋聲畱別恨夜月悵佳期欲問髙唐事惟應宋玉知

入西山訪張隠士

兩岸噴飛瀑結屋煙蘿裏山人不冠屨客至同隠幾獨鶴海上歸孤云澗中起淨掃白石牀風來墮松子

晚歸湖上

一徑愜幽尋悠然世外心不緣流水泛那識落花深潭影澄天鏡松聲韻素琴前林煙磬發歸晚月沈沈

偶行山中得淸冷泉

萬籟曉俱寂風泉有逺音偶隨淸嶂去因到白雲深噴薄疑飛雪冷淸可照心坐來天影澹一曲韻瑤琴

山寺尋僧

尋山憶慧能問偈遇眞僧竹覆山門雪花藏古殿燈千家供法食一衲絓疏藤不是遺經咒多應悟上乘

尋鄭道士坐淸暉閣

吟秋入翠微髙閣坐淸暉鴻寶傳眞訣淸齋話息機磵云生野屐山雨拂塵衣自是支離久依方早有歸

憶陳升

京國一爲別橋門十載春虀鹽朝共飯風雨夜連茵玉樹誰先折泉臺竟不晨空將知己淚西望灑風塵

過董江臺懷從範

陳君才八斗何謝建安人不折月中桂誰憐泉下身髙臺枕流水故業委荒蓁忽聽山陽笛淒淸滿四鄰

送夏廷簡宿怡山蘭若

別路繞珠林秋來落葉深一燈今夜雨千里故人心已覺空門幻還驚旅況侵坐聞鐘鼓曙離思轉沈沈

陸氏山池

淡淡牽銀藻娟娟種玉蓮誰聞照膽鏡中有洗心泉萍散山流影云收月墮天願隨鷗鷺侶薄暮宿寒煙

送黃尊師歸華山

我送金華子西歸玉女峯瑤笙飛一鶴寶劍佩雙龍人問丹砂訣天淸碧澗鐘遙知騎白鹿韓眾定相逢

送人以故將召用

秋風大道傍立馬盡餘觴興逐孤云逺情隨去路長亷頗思趙士漢主憶馮唐莫奏桓伊笛蕭條兩鬂霜

楊秀才幽居

楊子幽居處開窓面逺空水喧明鏡裏云落畫屛中卷幔畱山月揮弦送晚鴻何人問奇字載酒野橋東

白雲寺贈僧

道林說法處應在白雲邊宴坐度小刼冥觀入大千諸天花雨徧雙樹慧燈懸何日東林社相期種白蓮

詠毛女

拂黛逃秦苑羞蟬入漢年羽毛滋異藥山谷遇眞仙夜月思金屋春風潄玉泉折花壽王母嬴女解相憐

詠西施

浣紗白石上本住越溪濱一入吳王苑遂爲傾國人春華嬌艶質秋水助精神寄謝東鄰女雙蛾莫效顰

朝退懷南湖艸堂寄舎弟及舊社諸遊好

朝回獨掩扉髙臥息塵機春色如憐客飛花故點衣雁行驚別久鶴病憶羣稀何日南湖上春云滿棹歸

題金道士丹室

石洞掃煙霞仙壇覆落花人間尋鶴侶天上駐鸞車瑤圃桃成實金盤棗似瓜待予休物累從爾問丹砂

立春早朝賜酺答鄭編修之作

玉曆新頒後千門曉色鮮靑雲幹舜呂和气入堯年髙品初傳勅中庖預列筵愧非枚乘侶雨露沐恩偏

大祀候蹕有成

天上開黃道雲間落鳯韶侍臣瞻豹尾列從護雞翹羨錫皇心豫春回瑞靄飄萬方沾雨露鼓舞頌軒堯

贈羽林翟大

十二羽林郎星文暎上蒼承恩當列仗走馬出長楊夜宿平康裏春遊俠客場袖中徐匕首萬里報君王

閣下贈同官王洪

王子才無敵冰壺映世稀賦成金韻逺詩奪錦袍歸入侍趍丹禁承恩拜瑣闈茂陵慚久病因欲解朝衣

其二

日射黃金闕春回白玉堂地分淸切處人在碧雲鄕彩筆傳天語宮袍染露香明朝還獻賦遲爾沐恩光

寄茅山道士

天轉招揺近山藏句曲深龍歸丹井暗松覆碧壇陰賣藥畱金訣看云抱玉琴夜來笙鶴下相應步虛吟

和王舜舉春日襄陽之作因送之歸

漢水千年緑襄陽二月時人歌大堤曲春到習家池且縱山公醉寧同叔子悲葛疆今已老歸馬莫教遲

賦得邊城雪送行人胡敬使靈武

萬里燉煌道三春雪未晴送君走馬去遙似踏花行度迹迷沙逺臨闗訝月明故鄕飛鴈絕相送若爲情

賦得騘馬送黃采巡按北京兼寄蕭福王選二豸史

錦勒玉花騘長鳴向北風已看千里去坐覺萬羣空歕玉燕山逺鳴鑾薊水通使君同攬轡早晚奏奇功

贈禦醫蔣彥文

昔年遊海上晚歲住京華肘祕盤囊訣鑪存伏火砂進方親禦扆種藥借鄰家欲問廬山杏年來幾度花

挽周員外元

早歲擅芳名中年一宦成鶯花平日淚煙月故山情落魄嵇中散猖狂阮步兵可憐埋玉處芳艸傍誰生

送李校尉致仕還江左

雄劍委龍鳴闗河白髮生功成百戰後老去一身輕夜月桓伊笛秋風驃騎營燕歌何處冩曲罷有餘情

送趙友同還華亭時水泛三吳

積水渺無際送君江上還九峯何處所迢逓白雲間舊業菱荷在秋風鷗鷺閒定知三泖月相見一開顏

送人之昆陵

興盡一杯酒相看欲別時孤帆乘吹髮一鴈度江遲千古蘭陵令秋風季子祠勝遊多感慨爲爾寄遐思

書懷寄友人還建安

遊乏金張援官無子孟資庖人羞獨割屍祝漫相知此夜金陵月明朝瓊樹枝武夷山水郡相憶在題詩

送友遊吳適越

鬥酒興不淺南遊幾日回擔囊無俗物訪古及吳臺腰下延陵劍手中張翰杯若逢梅福問相與上天臺

送平直之沔陽學正

楚澤三秋近荊門一望開沔流緣泮入巫樹擁屏來共訝平當老誰憐宋玉才鳯歌時有客狂狷待君裁

舟中贈司馬秀才

才子茂陵客何年賦逺遊家藏封禪艸身著鷫鸘裘未贈王祥劍先同郭泰舟明朝霄漢上一鶚看橫秋

贈妓

白雪調歌曲芳蘭托慧心舞回香影亂笑掩黛痕深夜月牽情夢秋鴻覓斷音江舟司馬淚曽爲一沾襟

其二

竹枝歌送君錦瑟不堪聞欲識芳心恨愁將寶帶分碧峯畱黛墨秋水學湘裙明日陽臺上空瞻一段云

分題賦得白櫻桃

嫩葉雕輕翠新葩倚淡妝鳥來云度影人靜月籠香未擬收珠實先應倒玉觴綸巾才欲岸微墜露華涼

賦得花影

欲拂更紛紛空香寂不聞亂迷芳蝶夢輕護錦苔紋襯月籠書幌因風揚舞裙莫移庭下步蹴碎一階云

送人之蜀郡守

聞道蠶叢國西連漢隴平三年懷紫袖萬里慰蒼生夜月巴川靜秋風錦水淸請看霜鍔試莫使雪山傾

渡揚子江

四月驚濤白扁舟發大江不因臨絕險那使壯心降天際羣峯碧磯頭白馬雙勝遊殊未已聊爾駐麾幢

嶽陽送同官王洪中書舎人吳均入蜀

五月不可觸三巴未易行共因嚴使命同此念王程月下猿聲斷雲中鳥道橫明朝相憶處夢繞錦官成

嚴州江上

短棹蕩江春春風物侯新岸花飛送酒沙鳥近窺人碧樹籠靑嶂芳洲點緑蘋因悲城市裏日日醉車塵

其二

嚴子投竿處春來載酒過潮聲通越近山色入吳多沙際舟如月云邊鳥似歌客程隨去住那許嘆風波

西山訪李徵士夜歸

山翠云邊墮溪聲竹外虛尋秋窮謝屐隔水訪陶居鄰嫗供新醞家童剪夜蔬醉歸蘿蓽底殘月在襟裾

別宗上人

孤琴宿白枌一錫喜逢君只爲譚鋒妙因悲染世氛窮秋燈影靚殘月梵聲聞明發身無住空山又斷雲

舟中望九華

云錦積岧嶤屏風倚碧霄猿聲聽不盡山翠望還消俗駕何由稅仙人不可招夜深理孤棹乘月逐歸潮

送孤處士歸四明

聞說四明路迢迢隔剡溪天連滄海闊樹擁白雲低山憶謝公詠人宜賀監棲送君從此去欲使宦情迷

除夕

殘雪初消夜陽光已報春客懷誰共慰孤燭自相親寂寞煙霞夢飄颻霄漢身君恩何以報來日歲華新

送沙子進赴祿州別駕

客舎酒初香都門桞色黃一官仍別駕萬里赴炎荒江路猿聲早山城榕葉涼逺人勞撫字且勿厭殊方

送人令南海

二月都門桞那堪綰別離雙鳬舞日下匹馬到天涯海气滄溟夕山郵瘴雨時惟應南海月千里照相思

平樂溪巾

一水縈銀練亂山攢劍鋒誰家孤嶼火落日古城鐘衰病易爲感韶華何處逢平生慕幽寂對此太愁濃

五羊城遇張順論舊有懷

匹馬到炎荒逢君鬢已蒼邑人傳左語官樹隠殊鄕感舊看長劍緘情憶縹囊明朝愁又別天海共茫茫

其二

握手京華道相看又幾年宦情從淡泊鄕思共依然滄海浮空逺孤城落日邊斗槎如可借同覓閬壺仙

邕州

五管推名郡雙江接上遊人家蠻洞曉山雨瘴煙浮逺客誰靑眼殊方易白頭夜來南極上分野望牽牛

舟中懷彭詡

逺漢落星稀疏林驛火微已知去國逺況與故人違旅夢驚殘葉涼聲到客衣何時聨畫舫同望楚雲歸

與張從事夜坐幕府有贈

亞夫登上將劇孟在軍中敵國眞堪倚雄姿獨數君詞鋒傳電檄劍气動星文戎幕新無事髙談坐夜分

從軍樂軍中錄示諸將

爲問從軍樂東南早罷兵尙資盤石計同醉伏波營寶玦千金換珠纓五采成卻慚揚子宅終歲一書生

其二

秋原艸色殘千騎擁雕鞍共道從軍樂誰歌行路難琱戈揮日落玉劍抉云寒凖擬功成日同歸謁禁鑾

聞總戎破敵有作

功成指顧間一劍定諸蠻後騎方踰甸前軍已斬闗凶徒應破膽黎庶漸開顏麟閣専相待徵旗及早還

過梅闗

五嶺壯炎服玆闗勝獨超舄畱南斗近劍侍北風遙夜艤商人棹晨經使者軺淸時閒柝吏山水自蕭條

○五言絕句

楚調曲

君行巫陽道妾住渚宮湄莫戀荊臺樂輕拋桃李時

紈扇詞

皎潔渾無染團團孰與裁秋風原不妬四序自相催

飲牛潭

洗耳在潭下飲牛在潭上白鷺飛復來煙中立相向

送人隠松溪

送爾松溪上猿聲樹樹聞夜涼弄溪月衣上拂松云

寄友人

去歲春歸日與君成別離今年春又到君尙客天涯

秋江漁唱

漁舟晚唱來聲在秋江水月明曲未終前汀鷺飛起

荷露

翠盤捧明珠蕩漾圓復碎夜來明月中畱得蛟人淚

題美人撲蝶圖

爲惜韶華去春深出繡幃撲將花底蝶祇爲妬雙飛

從劉禮部折菊花歸

三徑猶未歸東籬露華冷折得一枝來蕭蕭怨秋影

望君山

風來洞庭白雨歇君山靑巴陵明月夜瑤瑟怨湘靈

附詞一闋【調寄唐多令】

湖水接天流君山一點浮倚丹靑畫出層樓欲弔湘君何處也煙艸色滿汀洲把酒記重逰相看漸白頭賦靑蘋誰更悲秋卻戀晚峯云外笛滄海意付扁

舟虛舟集卷四

●欽定四庫全書

虛舟集卷五

﹝明﹞王偁撰

○七言律詩

登無諸釣龍臺懷古

髙臺逺枕大江流江上云屏宿靄收才子揮毫春作賦商人醉酒晚移舟空潭龍去山河攺古殿云寒劍戟愁莫向此中多感慨漢家陵樹已千秋

畱別梅溪諸友

涼風才動芰荷衣卻憶靑山賦獨歸近別慈親溫省曠乍拋酒伴醉吟稀天邊鴻鴈秋雲薄水面蒹葮夕鳥飛後夜與君相憶處蕭蕭蘿月掩荊扉

新築艸堂成有述

買得幽溪絕世塵林間車馬到無因茅廬新就堪招隠松菊移來散及鄰薄暝鳥歸臨水樹傍崖鹿趂采芝人廟堂豈敢幹時用但願雲泉了此身

艸堂與山僧夜坐自牧馬大見過

移居深入水南村五桞新栽正對門傍岸春流沿翠筱亂藤棲鳥近黃昏牀頭折簡山人致燈下名香野衲焚童子夜深知客至隔鄰呼取醉芳尊

春暮同周元郊行宿煙霞道院時約黃生同奕

累月看花柰醉吟不知春樹變鳴禽偶隨芳艸同閒屐靜拂孤云響素琴塵世闗情人事少松壇期宿夜燈深明朝入洞觀棊去未許樵夫得見尋

晚至鶴林寺

問訊山人指白雲數聲煙磬隔溪聞竹房燈靜知僧梵松院苔深見鶴羣聽法夜深山寂寂懶吟衣上月紛紛曉鐘又逐塵緣散此地心期孰與論

山中送陳生歸海上

洞口花飛春欲闌玉缸攜酒送君還三年厭見天涯月千里歸尋海上山壯志功名看髮變浮雲世事與心閒要知別後相思意萬壑松濤懶閉闗

登宿雲臺

一徑緣蘿到上方宿雲臺閣樹蒼蒼憑虛目送秋鴻逺向夕窓涵海雨涼童子見人能下拜老僧出定自焚香近來性癖耽禪悅長向空門禮法王

寄張員外

新年栁色滿都城僊掖朝回聽早鶯日隠層埤殘雪在香傳別殿曉寒輕瑤池阿母憐方朔漢室公卿羨賈生獨笑長卿淹病久茂陵髙臥有餘情

登古囊山辟友巖和瓢所居士之作因寄黃八粲

何處秋吟覓逺公蒼苔古道石林東月生雙樹聞虛籟香繞諸天見化宮萬法已超言說外此身多在別離中明朝更冩三生偈去約忘機海上翁

中秋與劉大會溫陵因寄舎弟

相逢鬥酒粵江濱客裏襟期有故人天上幾回今夜月此生空笑百年身且須縱醉淸尊倒漫說憂時白髮新卻憶鴈行同賞處故山回首一沾巾

溫陵送劉大還三山

江流幔曙入河低一尺魚箋醉懶題古道菊花秋艸裏敗林莎井露螿啼空林寒影凋芳樹逺澗泉聲下碧溪客路相逢方絕倒馬蹄何事又東西

秋日與胡泉州會小山叢竹亭分韻得飛字

秋風江上早鴻飛桂樹團團影漸稀此日尊前須盡醉古來林下幾人歸靑山烏帽情何戀翠竹黃花願不違更愛山亭車馬散照人蘿月自依依

客淸源贈董別駕

淸時不逐登壇貴瘴海聊因作郡過細桞營中辭虎竹刺桐花底聽弦歌雙旌暇日朋簪盍別駕行春雨露多自是淸源山水勝日勤車馬訪煙蘿

山中黃博士不至因再約以寄之

秋風吹落桂花殘寂寞淮南賦小山自笑艸堂魚佩冷空將瑤水鶴書還石門蘿月誰同醉洞口松枝秖獨攀明日角巾能到否呼童竹下掃柴闗

春日對酒酬鄭公啟

與君相見卽相歡況值芳春感二難尊酒且邀花底醉流年不用鏡中看江頭艸色侵衣袂雨後鶯聲滿石欄世事悠悠祇如此出門何處可彈冠

送人歸任南海

一曲長歌梁甫吟百年人事幾浮沈靑雲北上功名薄白首南還歲月深贈別臨岐思解劍歸來相憶在鳴琴江頭日夜東流水欲識滔滔是此心

登九僊山懷林俯因寄

雪後空山一棹過新年艸色送離歌心知別後登臨少福地重來感慨多谷口飛花看薄暝澗門啼鳥掩埀蘿知君亦有東山屐歸去雲林近若何

遊仰山寺

優缽曇花幾樹開寶坊作禮面如來竹邊野衲參方至龕裏神僧入定回鹿女獻芝依法苑鴈王銜果繞經臺空門且得休塵累何待人間變刼灰

崇川寄懋功張秀才

百尺灘頭一訪君碧雲秋靄正紛紛故人已嘆晨星少此會翻成落葉分逺樹孤城江上閉晴空疏鴈醉中聞也知西去寧親日還有相思寄斷雲

呈芮建安

翩翩五馬擁朱轓逺駐旌旗嶺海間不以専城居虎竹誰當西顧慰天顏訟庭落葉知秋早階樹啼烏見吏閒旦晚潁川先奏捷大廷車劍爲君頒

與夏少府迪話別登薛老峯

新秋客裏喜相逢絕頂登臨興不窮逺嶼緑波孤島外亂山黃葉白雲中明朝霄漢應誰共別墅琴尊此會同去後重來相憶處短笻吟倚候歸鴻

同自牧瓢所宿張氏南樓

鳥下平蕪夕靄収偶攜江客宿層樓月明淸夜聞鴻鴈窓近天河絓鬥牛幾杵鐘聲云外杳千家曙色暝中浮醉來枕藉秋衿薄疑借僊槎覓逺遊

過舊遊有感

濕云如醉護輕塵黃蝶東風滿四鄰新緑只疑鎖晚黛落紅猶記掩歌唇舞樓春去空殘日月榭香飄不見人欲覓棃云僊夢逺坐臨芳沼獨傷神

秋日懷林源前輩

載酒行吟野寺秋靑山去後與誰遊懷人獨臥雲中島感興頻登江上樓黃菊久■﹝扌棄﹞陶令醉白頭重抱仲宣愁夜來明月還相照好寄心期到劍州

冬日與諸生登天香臺書寄王處士

拂曉登臨上翠臺天風吹送逺香來云空碧海三山小臘盡寒梅一樹開下界人看塵刼外上方鐘斷白雲隈緱山忽憶吹簫侶爲冩鸞緘付鶴回

寄自牧時客林王生別館

芙蓉秋水漫魚磯白石蒼苔靜掩扉南國懷人成久別茂陵多病有誰依花飛別澗空流水客去髙齋對落暉料得只應賢地主相看未訝故人稀

挽石泉藍公前元閩省知事

曽將孤憤負當時老判南荒眾豈知王气已隨陵谷攺劍歌空對海天悲秋風白髮驚殘夢落日窮泉有所思欲弔玄沙孤鶴逺不堪惆悵淚如絲

送蔣大尹

秋來城下栁條稀祖席官亭醉落暉小邑弦歌千室逺空林悵別幾人歸舟移越渚淸砧候路入吳門驛火微此去料應承寵渥臨岐何必淚沾衣

元日早朝

鐘山瑞靄曉蒼蒼紫禁猶傳玉漏長雙闕旌旗低鳯輦千官環佩列鴛行恩光已共陽和布艸木均沾雨露香獨愧此身無補報年年萬歲祝堯觴

閣中書贈陸員外顒

西京冠蓋日紛紛那得才華似陸云北苑停驂時聽漏南宮載筆擅摛文龍旗影度天香近玉佩聲移曙色分獨愧才非枚乘侶也陪霄漢逐鵷羣

送卓民逸還越中民逸以善書客翰林者三年至是得請告歸

送君尊酒發都亭亭下春深桞色靑別思漫縈風裏絮浮生慣學水中萍客程蘭棹天邊逺舊業柴扉海上扄若向山陰逢道士也應爲冩換鵝經

駕幸大學扈從有作兼似冑監諸博士

金輿旦出九重城璧水風雲气色淸千載衣冠尊爼豆萬方禮樂值文明橋門列士瞻天近雲路羣仙捧日行講席更聞敷典誥願將虞夏翊升平

退朝左掖聞鶯追和鄭紀善之作

帝城春早覺春和朝罷鶯聲送佩珂文羽不隨天仗散調音偏傍上林多嬌連茝石花前聽響雜云韶栁外過卻憶故園芳樹底停杯爲爾罷狂歌

元夕午門侍宴

臘雪霏微栁外消天衢香靄逐人飄千門火樹攢珠斗五夜笙歌下碧霄玉醴恩頒春色早金波影浸漏聲遙侍臣湛露將何補願頌康哉答聖堯

早朝同員外元賦時有祀事

花擁千官刻漏傳蓬萊遙在五云邊星移北斗當宸極樂動南薫捧帝筵遲日漸晞仙掌露輕風猶裊禦鑪煙明朝海上祠金馬紫鳯丹書下九天

元夕黃庶子淮宅詠蓮花燈和胡學士廣韻

剪制芙蕖朶朶新元宵分得玉堂春祗疑金炬來深夜未許靑藜繼後塵星萼乍移光滿座月波才動影隨人年年此會逢佳賞醉落筵前紫綺巾

椶殿成侍宴和趙郎毅之作

別殿新開上苑東旌旗遙駐五雲中花深綺席來僊佩香逐金貂引上公自是衣冠逢盛世非闗歌舞樂春風何人賦有淩雲調明日天書許薦雄

送曽侍講棨從幸北京

羽林仙仗擁皇圻鳯輦時巡出禁闈萬國歌謡歸盛世兩京玉帛望天威相如扈蹕人皆羨賈誼匡時志不違明日甘泉還獻賦會令列從有光輝

送戴子義之揚州幕府之作

二月都門桞未眠行人朝發廣陵船酒酣起舞停鵾奏惜別臨岐贈馬鞭往事玉簫明月夜江南春雨緑蕪天憑君早慰居民望莫學靑樓覓翠鈿

晚集黃審理濟池上

池上涼風泛夕波筵前紅粉動髙歌朝回不惜淸尊倒醉後從教白髮多寒色又驚秋社燕露香猶送晚空荷歸鞍未許隨明月良會人生信幾何

送馬進士之姑塾

門外驪歌不忍聞城頭落葉正紛紛數尊白下分殘雨一棹靑山宿暮云吳苑砧聲霜後急杜陵秋色鴈邊分朝回玉佩成行處年少心期獨憶君

送文良輔湖廣憲副擢廣東憲使

玉節重持出禁闈都門觀餞有光輝三湘曉色隨騘馬五嶺春云上繡衣鳥樹盡隨霜後落逺人多在日邊歸會看滄海澄淸徧一鶚橫空似子稀

送林叔亮教授四明

秦淮斷鴈不堪聞惆悵官亭一送君尊酒暫畱吳市月扁舟遙指越溪云秋來幾處寒聲早海上千峯秀色分帳下諸生相待久未應寂寞嘆離羣

送顯上人還閩中

半生蹤迹慕雲山結得眞僧住世間夜宿孤燈鄰妙梵曉隨淸磬度禪闗心通萬法緣俱寂目泯空華意自閒此日微官牽物累更堪江上送師還

寄鳴秋趙山人兼似幻居閒士

石橋低覆薜蘿陰澗戶虛窻憶醉吟書寄逺公林下偈調髙中散竹邊琴藥欄春去啼禽換茶竈秋來落葉深別後此情何所似題封一寄故人心

送龍河傑首座自五臺歸將赴天臺

偶逐孤云下五臺又攜明月上天臺衣傳異域曽畱偈楓落長江見渡杯上界經行人世別天宮說法夢中回明朝相憶霞城逺空仰金繩覺路開

太常葛寺丞恵菊花賦答

重陽陶令嗟無酒笑我霜餘未見花黃菊忽驚移奉禮白衣從遣到鄰家寒生客邸秋光滿秀擷疏英舞影斜三徑縱令歸未得也應一粲墜烏紗

挽淸暉亭林處士

芳洲蘭芷正霏霏忽訝中峯隕少微雅調何因寄流水孤琴空自掩淸暉雨荒修竹棊聲靜塵滿閒牀鳥迹稀爲問沙頭鷗鷺侶此時誰與更忘機

挽林給事中正

少年簪筆侍承明誰復才華似賈生零落桂枝天上夢淒涼薤露世間情秋風旅櫬歸何處落日泉扉閉九京欲致生芻陳楚些不堪南望淚沾纓

過皖城謁余忠宣祠

寂寞孤城野水濆亂余猶見幾家存女墻日落埋秋艸官樹啼烏集暮云百戰徒聞存國步孤忠誰復弔英魂夜來遺廟空庭月長■﹝遂﹞悲笳不忍聞

登小姑山和何禮部韻

宦遊久憶愜登臨此日憑髙快賞心水盡平湖空外落天開絕島望中沈仙人遊佩春云染神女宮鬟曉霧侵卻羨漁舟煙浦笛數聲何處答淸吟

泛舟漢江示同使何禮部韻

郢樹西連鸚鵡洲洲前浩蕩漢江流當年神女曽遺佩此日仙郎更泛舟雨歇鷗鳬屏底見煙光島嶼鏡中浮平生最有滄浪意一曲傳君入棹謳

過鐵甕城

大江東去浩無窮江上孤城勢最雄天地今逢王業盛山河曽笑霸圖空寒潮落盡春云白沙鳥飛來夕照紅欲訪遺蹤尋海嶽月明跨鶴共淩風

過昆陵懷浦舎人源

昆陵煙樹晚依依短徑行尋到夕暉吟舎空餘秋艸沒故園時見野禽飛晉宮詞筆應誰繼聖代才名似子稀此日懷君何處冩臨風惟有一沾衣

到南湖艸堂

艸堂舊隠白雲邊湖上春風耐醉眠別去松楸頻入夢重來猿鶴又經年移文漫假山靈誚謝病終須聖主憐明發江頭荀禦動晚林重鎖緑蘿煙

登采石蛾眉亭

牛渚磯頭煙水生蛾眉亭下大江橫春歸楚樹浮空盡山隠淮云入望平瓊館有才看倚馬錦袍無夢借飛鯨停橈欲和渝洲曲都付吳歌子夜聲

宿巴陵聞笛

玉篴飄殘月下聲空江秋入思冥冥怪來楊栁移闗塞可是梅花落洞庭半夜旅魂隨調切誰家少婦倚樓聽曉來更覓龍吟處一點君山水面靑

幕中贈張郎中

共投簪筆出蓬萊萬里従戎亦壯哉閫外論材需豹略尊前說劍許龍媒中朝人物希先輩午夜文星接上臺坐見烽煙銷滅盡秋風聨轡到雲臺

寄郭麾使希武

靑年建節似君稀千騎轅門擁鐵衣萬里獨畱孤劍在三苖已見逺人歸西風暫及黃花醉逺檄時將白羽揮卻笑參軍淹病久未諧淸論寸心違

九月朔日起覺寒甚

誰道炎荒暑气蒸重陽未到早寒生也知天運隨皇運頓覺南行似北行季子貂裘猶未理楚人騷佩暫辭榮晚來笳鼔城頭急祗有歸心對月明

贈閫帥張鎰【航海侯之孫】

將軍簪弁舊名門奕葉曾承雨露恩汗馬樓船成往事玉符金劵至今存節旄正倚雄邊重弓劍休嗟瘴海昏早晚馮唐勞帝想定從白下候歸軒

憑祥道中遇元夕有懷

曽向蓬萊捧壽觴良宵湛露沐恩光鳯笙曲奏梨園譜鰲背燈移火樹芳往事別來傷旅恨流年老去在他鄕夷歌蠻舞誰能解馬上看山夜未央

與友人詠分得紅葉

一片飛來階下紅滿林驚覺夜霜空緑圭不剪封周弟錦字頻題出漢宮亂撲徵衣山徑裏染成秋色夕陽中幾回記得停車處錯把春華認晚楓

詠萍

忽見新荷長緑萍恍疑殘雨散銀屏幻身慣舞風前白弱質終浮水面靑斗實當年歌赤日中逵何處覓繁星卻慚誰是深根蒂雨約風翻總未停

○七言絕句

懷仙寄上淸何尊師

崇臺髙映大羅顚三素流云繞碧天王母不來春又暮洞門閒卻古苔編

雲母屏風月影孤碧雲琪樹兩三株道童慣識鈞天舞偸向階前教鶴雛

漢苑行

羞將團扇泣秋風懶掃蛾眉傍笑叢一自掖庭辭輦罷棃花殘雨鎖深宮

露凝仙掌月華淸燈暗長門夢不成咫尺昭陽承寵處夜深猶自按歌聲

閨思

冷落殘箏十指疎良人逺戍近何如樓頭數盡南飛雁不見遼陽一字書

山居偶成

拂斷紅塵與俗違云屏幾曲傍深依幽蘭小徑無行迹亂落松花自點衣

秋山吟望

一徑吟秋到石壇煙蘿逺映碧峯寒松邊獨鶴歸來晚贏得閒雲片片看

題畫美人

八駿瑤池去不回蛾眉蕭颯鏡中哀至今楚水荒臺上化作行雲夢裏來

題張友謙倭扇山水

萬里空蒙海上山僊人樓閣有誰攀只緣博望星河棹移得蓬萊到世間

題畫白翎雀

塞花原艸度交河往日曽隨鳯輦過一自翠華消息斷空將遺恨寄云和

題米老山水

海嶽庵前覓舊蹤蒼茫雲樹米南宮別來幾片靑山影都付寒鷗一笛風

題趙仲穆小景

疏煙澹月大堤傍逺樹連墻接水鄕子夜吳歌驚宿鷺風流宛似趙家莊

題鵪鶉

五陵鞍馬醉芳塵翠袖籠香錦翼馴一自雕屏辭鬭影露苔煙艸幾回春

爲周處士題枯木

風摧雨蝕大江濆寂寞盤龍百尺根莫笑支離空老卻五陵煙翠幾枝存

爲林尙黙題新竹

粉籜新凋亂玉叢靑靑已覺萬林空軒廷未制伶倫管翠濕江南煙雨中

題畫馬

鳯臆龍鬃意气雄霜蹄蹀■﹝爕﹞襯輕風時淸不作沙場夢日日承恩列仗中

題林檎山雀圖

人間不見函封帖粉墨驚傳落畫屏山鳥飛來林雨後蒼苔啄破子靑靑

題棃花折枝

庭院深沈簾幙垂雪香雲影露參差別來環佩春如夢爲洗殘妝付阿誰

題王孟端畫梧竹

洞門一夜起涼颷萬籟無聲聽漸遙記得朝回明月底井梧埤竹共蕭蕭

題馬苑小景

天際蛾眉淡欲消樓臺染出襯層霄玉簫吹徹鸞飛去人在西湖第幾橋

題僧自悅山中白雲

度壑穿林元是幻風收雨散卻還空要知自悅與持贈都在靑天片月中

題淸源持上人萬壑松濤亭

一徑蕭森萬籟寒翠濤煙縠眇蒼巒道人夜半經行處悟入聲聞向上闗

題畫鶯

半窣芳簾醉夢驚數聲拂曙繞花城憑誰借得東風力吹入簫韶雜鳯笙

題畫鵪鶉

原艸飄殘作雪絲日斜馬上鬭歸時五陵別後傷心事零落涼州笛裏吹

送僧歸山

一錫東歸雪正深孤峯片月助禪心道門亦有參方者踏徧空花何處尋

贈李進士

自古鐔津騰寶劍爾家況住湛盧峯盤根此日方看試白日靑天見躍龍

王奉祠宅餞其伯氏之蜀縣令

我家仙令來何處又見雙鳬日下歸明發謝庭看玉樹可憐片月憶光輝

都門飲散動行旌千里看花到錦城好借三巴江上水與君流作玉琴聲

夜泊潯陽江驛

度盡名山問楚湘扁舟此夜泊潯陽琵琶聲斷知何處江水江煙自眇茫

雨中過洞庭

昨夜南風起洞庭曉來湖上雨溟溟忽看天際驚濤白失卻君山一點靑

長沙懷古

孤城獨上思徘徊何似人間苦棄材寂寞湘南煙雨裏賈生還弔屈生來

重登嶽陽樓望君山

南湖煙水接天流天際靑螺掌上浮欲弔湘均何處是不堪重倚嶽陽樓

常山道中卽事

前山近曉樹蒼蒼野蕨初抽緑筍長一路春風如有約馬頭吹送落花香

提壺聲裏愛山春山色菁蔥滿四鄰便欲共尋荷芰服卻慚簪紱苦縈身

黃州夜泊

岸籠芳樹水籠煙山月江風共客船半夜洞簫聲起處不知誰是玉堂仙

宿鄂渚

襧衡洲古白雲低庾亮樓空緑樹齊惟見晚空漁艇火隨風逺過漢陽西

陳司馬舟中賞牡丹分韻得歡字

折露移云出楚山錦筵畫舫鏡中看洛陽久負春風約相對無辭盡醉歡

黃陵廟

芳洲煙艸碧萋萋古廟云深落日低剝盡殘碑無可問春山惟有鷓鴣啼

蔚林與陳司馬言別

鶴轡嘶風千嶂裏鷁樓衝浪萬灘中暮云春樹重重見客裏相思更不窮

潯州驛

客裏潯陽暫泊舟驛樓官樹晚煙稠多情誤作琵琶夢驚覺蠻天瘴雨秋

潢州憶丁顯

故人自是龍頭客何似南荒久不歸欲把一觴陳楚些月江煙雨正霏霏

登月江樓【仙人槎浦也】

朝來一上月江樓江雨長涵瘴水流望斷釣槎人已逺靑山點點是邕州

左江錄似友人

左江江水日潺湲鳥語沙裳住百蠻莫道天涯應在此交州更隔萬重山

交州卽事

一騎衝嚴到市橋夕陽煙樹艸蕭蕭居人猶指髙駢塔碧瓦朱甍尙未凋

莫道平居是百蠻煙江花月也同攀一從烽火連天后縦有神珠去不還

交州病中錄似諸友時軍中絕餉以手帖幹主帥索糧

問病尋方事總虛漫勞車馬慰躊躇三年玉署蘭臺筆學冩顏公乞米書

答謝主帥

半欹烏帽病參軍萬里従戎未策勲不有轅門賢主帥飄零誰與慰殘魂

曳裾進作轅門客擁節終慚使者星投李報瓊何日遂空餘豪气倚靑冥

病中懷故山

逺向淸溪掩石門碧蘿煙帳鶴成羣一從誤作遊仙夢誰管秋山幾片雲

裊裊檉陰石徑斜野人迎住近煙霞別來門外滄浪月開徧靑松幾度花

九日有懷

故園松菊應無恙上國新醪也自佳兩地思歸俱未得一身長笑在天涯

九日黃司空招飲不赴書以答之

菊觴萸豆有佳期客裏逢迎慰所思不是參軍招不赴病來烏帽未勝吹

爲馮參議貴題畫風竹馮沅湘人曽爲給事中

移得孤根過洞庭禁埤曽送佩珂聲如今座上涼颷滿一掃炎荒瘴雨淸

寄莫參政時在寶陸破賊

九月西風太白髙笑麾白羽气偏豪明朝掃振轅門捷凖擬盧江倒濁醪

送趙侍郎毅還京

富春江畔艸萋萋旌斾如雲鐵馬嘶帳下爲君斟別酒京華歸夢使人迷

晚眺郁孤臺

百尺髙臺卻暮寒虎頭城枕碧雲端縈回二水蒼龍合流下前溪十八灘

雨中登快閣寄畦樂處士

江風吹雨晚霏霏江上孤鴻濕倦飛欲向滄波期釣侶淸時未許著荷衣

江上見酴醿分得人字

向來同醉帝城春馬首東風落絳茵玉架錦屏消息斷只今誰是冶遊人

閱兵呈總戎【時積雨大霽】

靑天昨夜將星明際曉風雲气色淸試向閱兵臺上望豺狼何處敢橫行

將臺髙築颭旌旗百萬貔貅試閱時上下風雲同一色天心元與將心期

凱歌四首

大將南徵討不庭節旄萬里耀威靈轅門五夜狼星墮直挽天河洗甲兵

萬里炎荒貼海平腥波千尺舞長鯨王師百萬従天下瘴雨蠻煙一霎淸

瘴海樓船一夕過瀘江鐵騎曉鳴珂皇家飛將功成日不數當年馬伏波

熠熠參旗護陣門喧闐鼔角擁回軍當年麟閣休專美此日雲臺更策勲

又四首

六龍曉駕出居庸萬里沙場一掃空無限山川歸奏凱一時天地爲昭融

旗翻魚海三秋雪馬■﹝爕﹞狼居萬里冰五夜旄頭橫陣落六師齊和凱歌聲

燕支山下起秋風飲馬河邊日射虹従此玉門開不閉欣逢南北一家同

六符同覩泰階懸壯士長歌北到天萬國衣冠陳玉帛兩京日月照山川

○七言排律

暮云春樹送張謙

岐路逢君賦逺遊傷心雲樹粵江頭輕陰向夕花前度秀色將春雨外浮卻訝梁園看漸杳恍疑巫峽散還收白衣靄靄迷徵斾翠幄籠籠引去舟惜別不緣今日賦髙情那記昔人畱遙連蜃气江東暝迥帶猿聲渭北愁夢覺微茫沙上驛醉來掩映水邊樓宦情已共靑霄永別思空隨緑水流若到上林成五色好分餘蔭及南州

南宮呈大宗伯

東壁文章映列曹南宮冠蓋富英髦名埀霄漢當時重身接風雲盛世遭花引鑪香聞整佩風移扇影見揮毫蓬萊宴罷春雲集鴳鵲朝回朔雪髙坐客盡攜毛遂頴故人曽贈呂虔刀獨憐璧海才華地久逐詞林姓字叨已覩重光歌舜禹更期獨步訪巙臯天瓢若借恩波及未必臨風嘆二毛

醴泉應制時有禧事靑禽白鶴先集慶雲甘露降

寶筵初建曉蒼蒼大駕躬臨禮玉皇白鶴靑鸞昭孝感慶雲甘露兆佳祥更傳聖水符前代忽訝靈源湧上方玉竇泛春頻率脈金罍貯月乍泱泱薦來只擬羞萍實挹處渾疑剖蜜房玄酒奠壇同瑩徹黃流在斚等芬芳漫誇沆瀣移仙掌迥謝蒲萄入醉鄕瓊液久疏神島瀝瑤池曽引帝臺漿中元表異還超漢貞觀論功逺邁唐妙絕醍醐班十瑞嗽余雲母已千霜冰壺瀉罷同欣忭天乳沾回等壽康自媿涓微無補報祗應上祝紫霞觴

寄題張眞人耆山精舎

旭日初霞晃翠屏瑯玕芝艸近珠庭玉簫吹徹鸞初下丹液凝成鼎自扃海闊傳緘曽命鶴夜深飛佩欲騎星洞中石瀡移仙乳雲際松根長茯苓象■﹝車丈﹞朱旙朝太乙寶函金訣授玄經凡情久斷懸應解塵刧都忘慮已冥卻笑蜉蝣同艸露也應歳月羨椿齡何由共把浮丘袂指點三山掌上靑

贈馮參議貴馮以給事中從軍交址擢任其職

平蕪古堞晚蕭蕭秋盡炎荒艸不凋北望休嗟邊徼逺南來已見瘴煙消受恩部節分淸要托顧專城協上寮海國諸生多在席中朝老將半回貂文雄慣艸軍門檄地僻曽迂使者軺萬里正看摶羽翼一枝従此詫鷦鷯座中論俠心逾壯幕下延材气不驕會見徵書還賈誼未應投筆羨班超愧余感遇情初洽念爾相逢意獨饒孤館療除頻見過遐方溽暑不辭歊呼童日午尋茶臼隔壁時來問醴瓢正喜詞華泉倒峽俄驚歳月斗旋杓星河耿耿當窻見島樹依依入望遙一曲劍歌何處冩不堪聽盡海門潮

南海劉閫帥席間有成

雨収雲散海天空萬里相逢興不窮畫戟轅門閒夜月髙堂粉署坐薫風也知弓劍長懸久且仗壺觴宴坐同櫪馬亂嘶邀上客佩魚初妥列羣公芳尊瓊醴蒲萄色錦席雕盤荔子紅作客久經南瘴逺當筵偏激劍歌雄玉繩低繞雙星外銀甲移來一笑中醉後忽思驃騎幕燈前含笑看吳鴻

續書評【附】

蓋聞規矩方圓之至聖人以體天地之撰以類萬物之情故奇圓而偶方轉筆爲圓折筆爲方方之平爲凖圓之直爲繩陰陽五行所以成像成形也書以方圓平直爲之主而輕重大小低昻長短邪正寓其變焉上字之於下字左行之於右行橫邪疏宻各有攸當所謂增一分則太長虧一分則太短魚翼鳥翅花須葉芒油然粲然各止其所上下連延左右顧矚意象森嚴血脈生動縱橫曲折無不如意毫髮之間直無遺憾其四面八方巧於善陣所謂紛紛紜紜鬭亂而不亂渾渾沌沌形圓而不可破豈足諭其妙哉必其一字之間自應絜矩一篇之中可無絜矩之道乎故右軍書古本最善行列近世惟趙吳興深得其旨然就一篇之中固皆欲佳必有數字登峯造極者爲之王一字之中𨿽皆欲善必有一點一鉤一披一拂主之如兵之有將石之有玉使人玩繹不可名言若握筆則虛圓正緊四字盡之其餘以意變通則壓捺鉤掲抵拒遒逸其說益宻矣至於用筆之功鋒芒毫釐之間正用之側用之偏用之批答用之背向用之承覆用之傲讓用之低昻用之長短用之逆而順之下而上之襲而掩之空中擲之架空搶之窮深掣之頓挫之郁屈之周而折之抑而揚之藏而出之埀而縮之往而復之盤旋之踴躍之瀝之使之入衂之使之凝築之如穿按之如掃注之趯之指之擢之揮之掉之提之拂之収而縱之蟄而伸之淋之浸淫之使之茂捲之蹙之雕而琢之使之宻覆之削之使之瑩鼔之舞之使之奇喜而舒之如見佳麗如逺行客過故鄕發其怡怒而激之如撫劍操戈介萬騎而馳之發其壯哀而思也低回聚促登髙弔古慨然而發其悲樂而融之如夢華胥之遊聽鈞天之樂與其簞瓢而樂之也忘情筆硯之間和調心手之用不知物我之有間體合造化而生成之也而後爲能書之至爾

自述誄

王偁字孟揚其先東阿人宋寶元康定用兵西方士有沒於吳昊者王氏遂爲西方人元有天下其地最後附賜姓唐古氏髙祖王父某従下江淮授武徳將軍總管鎭廬州曽祖王父某祖王父某相繼襲爵攺上千戶沒俱葬大蜀山下先府君某當搶攘以材用薦者調民職廬州路治中歷江南福建行省郎中至階朝列大夫潮州路總管當時稱廉吏第一人所蒞政績卓異字惠小民攘剔豪右禮賢士植綱紀民奉以祠元運攺玉度時不可爲浮海去之道閩閩父老遮畱退居永福山中爲黃冠服者十年朝廷聘之恥爲二姓臣遂自引決嗚呼是時偁方生九齡家觳然壁立太夫人守節自誓艱難備嘗手疏先君之迹與古今豪傑大略教之外王父姓劉氏諱某由宣文閣博士出簽閩憲再召入爲祕書丞沒王事贈嘉議大夫福建行省參知政事淹貫靡不究博古好雅翰墨之妙絕當世偁不及見之閩先生聞過齋吳公學行醇偉爲士林望與先君交誼相與也先君沒時屬偁夫子教之苐未弱冠夫子沒倀倀罔依歸賴外王父遺圖書手澤多杜門自研淈少多病負第者三年莫臻其至弱冠入庠序與陳君從範遊陳蚤入聞過夫子室獲其指授懇懇汰其瑕礫示以瑜瑾一旦斯發蔀矣洪武庚午賓興歳領薦方去海濵觀光上國會試禮部不利例入國子處縉雲朱先生館下日求齊魯士與談訪其遺風及四方之賢者而私淑之上表陳情乞終養髙帝憫之南歸越震澤徘徊吳會間不敢畱趨侍湯藥膝下始冀收其實而從範已物故閩故老亦凋剝殆盡四涕毗落無可與語晚得晉昌林志相與論學假以模範抗顏爲多暇則窮幽極深徜徉物表趣豁如也未幾太夫人捐館舎嗚呼居喪不敢渝禮旣合先君塋廬墓下者六年永樂初元以推轂者至京師待命黃閣因自陳願處學校勵人材不允授従事郎史官翰林檢討進講經筵以文字供職時錢塘王洪擅詞垣與同官一見過相推重勅修大典萃內外儒臣及四方韋布士毋慮數千人濫竽總裁之列大將軍英公覆徵交址辟居幕下於是泛洞庭浮沅湘歷九疑弔蒼梧徵兵南海旣而窮象桂道五管觀師於日南九眞之交時有贊勴大將軍待以爲揖客歸仍守其舊官先娶鄭氏新安人前名禦史潛之孫女先卒再娶薛氏閩故族孝養於姑貞淑內得其亮生男一人振女子某一人其次男拱女子某一人側室李氏出也此族系出處之槪少鋭志於有爲毅乎思凖古以馭今而用弗以施學𨿽服羣聖獵百家窮幽明亟於聞道而質淪惷杌遇登髙弔古慨然發其悲壯愉樂一寓於文若詩而辭媿土苴其爲人則似戅而容似傲而恭家貧而心樂身困而處裕然疾惡太過遇權貴不能俯首下之任情以直不能骩以徇人成功此其見短於世也見人善不啻若已有之𨿽匹夫問未嘗不竭以盡與人交內外不敢攜此則自以爲長焉若夫倇以爲終身之憾者齓失所怙哭吾父幾不能生初知學而哭吾師如哭吾之父焉未幾哭吾友如哭吾之師比得祿而太夫人不逮養有子教之未立荷兩朝之恩而莫一舉報嗚呼況玆身系紲縲西山東陵淆而未分孤臣之號庶女之慟南音之戚梁岸之章孰爲發之日者以支幹推定人禍福生死謂吾年日皆庚廸於丙歳在閼逢麗於鶉火其弗延矣嗚呼其果然耶孟子曰桎梏死者非正命也晝夜之理吾曷念之因述其系而極之以呼天之辭用自誄俾後之爲烏鳬爲螻蟻在陽侯在回祿或返其遺骸而招其魂魄或藏其衣冠庶令有考者憫其志而哀之焉辭曰予槪觀古之人怙材者恆困於弗施志大者惟顚頓之屢躋嗚呼孟揚矧爾乏古之才而尙其志焉得不奇於時而諉於戾爾負而君爾負而親嗚呼誰其白之悠悠蒼天

虛舟集卷五

