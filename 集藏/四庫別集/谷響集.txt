

欽定四庫全書

集部五

谷響集

別集類四【元】

提要

【臣】等謹案谷響集三卷元釋善住撰善住字無住別號云屋嘗居吳郡城之報恩寺往來吳淞江上與仇逺白珽虞集宋無諸人相酬唱集中癸亥嵗寓居錢塘千頃寺述懷詩有髙閣攻書三十年句從英宗至治三年癸亥上推三十年爲世祖至元三十一年甲午距宋亡僅十四年其贈隱者詩有對食慙周粟紉衣尙楚蘭句蓋猶及見宋之遺老故所作頗能不失矩矱觀其論詩有云典雅始成唐句法粗豪終有宋人風命意極爲不凡及核其篇什則但工近體大抵以淸雋雕琢爲事頗近四靈江湖之派終不脫宋人窠臼所言未免涉於過髙然其秀骨天成絕無蔬筍之气佳處亦未易及在當時詩僧中固宜首屈一指也乾隆四十五年七月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

谷響集卷一

元釋善住撰五言律詩

石湖楞伽寺

寺占石湖上地幽人境淸樹影掃不去苔痕踏又生日午鼓鐘寂年深臺殿傾覽勝偶來此但聞春鳥鳴

晨興

瓦溝霜欲滿殘月已沈西一枕浮生夢數聲鄰哄雞江橋船未發水驛馬頻嘶東旭光芒動塵埃處處迷

莫行牛角隖中

側足入幽塢松深蘚石斑夕陽初過嶺樵子又登山澗水流不歇秋云去復還卽應來此地結屋翠微間

龍興寺用唐綦毋潛韻

徽額唐朝賜還將表寺扉塵侵碑上字風落樹間衣僧燭晝焰短剎旛晴影微靈烏因得食時並畫檐飛

秋居

棲遲寄窮巷不異住荒村寒艸生枯樹秋苔上敗垣眾山皆繞郭一水獨當門抱甕非吾事乘閒學灌園

有懷

短髮已垂素淒涼道尙孤民間有苛政天下是窮途白骨堪重肉靑山豈免租空將釣竿手舟檝並江湖

寄如鏡師

舊房拋已久不得共爲鄰白髮坐深夜靑燈懷故人鸛鳴孤塔雨花髮小園春我欲西湖去從師一問津

冩眞

浮雲類我身形影暫相親見處若不徹傳來那得眞問年空老大多病減精神畫向麒麟閣都非我輩人

九日次韻

雨洗遙空淨殘陽雁影新秋山動髙興古木倚閒身岸石白於雪水楓紅似春王千載酒此日送何人

秋日野望

寂歷邨橋畔夷猶野望時路長徵騎疾風定去颿遲城晚牛羊下天秋艸木衰數聲何處笛渺渺隔煙吹

贈隠者

生無軒冕志老不釋漁竿對食慙周粟紉衣尙楚蘭江城猶雨雪花柳政春寒窮達皆由命初非行路難

夕陽

荏苒迫崦嵫餘暉還更遲空山縣古木深竹暎荒祠野望思家逺江行怯路危亂鴉歸盡處腸斷在天涯

夜過山寺

夜永諸品靜悄然人不逢千山萬山月一聲兩聲鐘野露濕煙艸瀑泉滴雲松足倦未遑息招提在西峯

悼隠者

昭代徵賢急丘園尙考槃安知新宇宙猶有故衣冠訓子芝庭曉譚水寺寒遙憐隨化盡泉戶夜漫漫

秋夕懷古

抱疾臥長夜愁心那可降蛩聲寒並枕月色冷侵牕賈傅弔湘水杜陵哀曲江空懷千古恨無語對秋缸

秋色

漠漠混空際遙遙接水濱淒涼連白鳥瀟灑滿靑蘋不礙古今路能隨南北人西風吹欲老楓葉醉於春

鄧隠君牧

標格類孤鶴翩然獨往還彈琴坐白石把酒看靑山須鬢經年攺身心竟日閒料知塵世事無復得相闗

書空山壁

選得云深處翛然獨掩闗春風思故里夜雨夢他山坐石逢花落看松見鶴還都緣了喧寂忘卻在人間

九日

扃閣白雲裏江湖罷問津寒花應佳節濁酒醉何人風雨兼秋思乾坤獨老身一聲新過雁不覺淚沾巾

再用前韻

世波方浩渺引領欲迷津谷口多髙譽山陽無故人風霜催短鬢泉石繋閒身心結還應解空悲花防巾

送人往江西

野外秋將莫徵塗更寂寥孤舟萬里客幾日九江潮木落煙波濶猿啼嶺樹遙逺公靈塔在柏子莫辭燒

聽琴

世無鐘子耳山水竟誰分妙指若不識希聲那可聞鴈啼秋塞月猨嘯晚峯云宇內馳名者惟師獨出羣

雁影

衝風起沙際波面見斜飛迢逓橫秋色髙低亂夕暉天空江路逺野曠旅人稀猶憶支笻看蘋花滿釣磯

送人之冷泉

玆逰無伴侶逺樹獨依依日落徵防急天寒過客稀斷雲隨竹錫殘雪照麻衣應渡西湖去聞鐘入翠微

荊軻

壯气幹牛斗孤懷凜雪霜只知酬太子不道負田光易水悲歌歇秦庭俠骨香千金求匕首身後竟茫茫

秋夕

髙梧初下葉深壁已啼螿劍閣來書斷函闗去路長薄田傷夏潦荒圃怯秋陽夢覺中宵月紛紛滿屋梁

幻住艸廬

出郭無多路翛然逺俗氛春流上髙岸野日照荒墳屋老惟生艸山晴不起雲長年棲此地世事未曽聞

送無學之龍防

吳天秋欲莫之子更何之此別非千里重逢是幾時鐘聲出谷靜防影度江遲禪暇看題壁摩挱張祜詩

寄天目隠者

獨住西峯頂寥寥誰與同晝燈昏嶽雨夜磬隠松風古澗流寒碧幽花墮晚紅更無塵事擾終日白雲中

送羽人還金華

鶴氅華陽巾碧瞳光照人乾坤三尺劍雲水一生身杜宇空山暮桃花古洞春石壇歸去後松月夜朝眞

楊花

池塘春欲莫散漫復霏微未得爲萍去先來作雪飛帯泥粘燕嘴和雨防人衣向晚東風急飄零無所歸

送法界二兄歸侍師

二子芝蘭秀君應道不孤路傍還棄櫟屋上且瞻烏殘日下髙木秋風吹太湖南歸侍巾舄不是爲蒓鱸

寄無照

不向峨峯住還防舊隠歸蒼苔生地徧白日出門稀竹月侵虛幾茶煙上淨衣江湖曽有約願子莫相違

古道

古道久榛塞今朝始廓然乾坤新雨露華夏舊山川世上無周鼎民間有漢錢不須聞擊壤已是太平年

逰石湖諸寺得黃字

輟棹事登陟湖山春日黃風暄花气重嵓靜緑陰涼石色兼苔古松聲挾澗長未能窮勝絕半嶺已斜陽

次韻無照見寄

自從居此地疏懶得長閒花落琴書上泉生艸石間雨聲寒繞樹野色靜連山苟不嫌荒僻來玆共揜闗

書無學壁

淨室焚香坐心將萬境空夜窓山月白曉殿佛燈紅無夢到天上有書來海東煮茶迎道侶石鼎響松風

宿山寺

山寺夜逾靜雨餘涼气浮明月上松頂髙河橫屋頭疎磬出林迥殘燈照像幽倦客正無寐寒螿啼素秋

送白雲之鄞二首

迢逓東州路孤云伴去蹤聖燈當夕見海舶近秋逢弱水蓬萊島懸泉乳竇峯靜吟山月下何處倚長松澤國東南郡迢迢接會稽人煙逢海斷山木與云齊夜汲分波月晨徵店雞卻愁孤錫返艸暗竹房西

秋日有懷

道路限南北相思無已時夜深空入夢天濶斷來期水國燕歸盡闗山雁到遲秋風與離恨添得鬢成絲

次韻答人見寄

愛閒甘遁迹短鬢二毛侵幽吹生松麈流泉入夜琴江猿乘月聴野藥破云尋幸有忘機者時來話近吟

次韻如鏡師見寄

日下空馳影松根好息陰逺山秋後瘦荒井雨餘深書篋慵儲藥經牕喜掛琴吳臺兼更近來此共幽防

送人之江西

萬里孰相從輕包與短笻故交今日別新識異鄕逢風咽湓江雁云沈嶽寺鐘玆防多勝剎何地寄髙蹤

老僧

白髮竟不剃天寒懶下牀齒疎欣飯軟睡少畏更長語劇心猶壯年衰事易防眾中論夏臘莫問防靑黃

書無功房

倦防歸故隠聊復寄閒心枕石聴松臥看山倚杖吟燈明春殿靜鶴唳古廊深湖海知名者時來此訪防

禮楞嚴大師塔

牢落城南寺眞軀鄕此藏看碑知嵗月見樹憶興亡修竹當寒砌幽亭背夕陽壁間詩懶讀自炷瓦鑪香

秋夕

天髙云過盡落落見疏星月色經秋白燈光入夜靑細蛬鳴暗壁亂葉響空庭更愛嵓房靜重看未了經

無得訪宿

窮居誰肯到念子逺相過嵗月今如此江湖意若何空庭寒气重髙樹夜聲多坐久疏鐘盡月明生薜蘿

嵗晚三篇

蘭若依城市蕭條門巷深夜闌春漏斷窻近曉寒侵書幌無燈火禪堂有磬音防番淸梵罷紅日上遙林窮臈見春回荒園梅亦開曉煙迷郡郭寒日上樓臺吟癖丹心苦年侵白髮催幽懷感時事臨眺欲興哀陋巷寡輪鞅開門對翠屏冰銷春水緑云盡晚山靑嫋嫋來孤篴熒熒見小星亂鴉棲已定猶自步閒庭

賦得聞琴送範總管佑

萬籟聲初寂瑯然彈正音自非鐘子耳誰識伯牙心急雨翻秋澗寒風振夕林豈堪聞曲罷又動別離吟

蟋蟀

西風吹蟋蟀切切動哀音易入愁人耳難驚懶婦心寒燈孤館外秋雨古城陰聴極無由寐終宵費苦吟

寄無照

相思不可見撫景念離羣無酒難畱客有詩堪寄君折花衣惹露題石筆粘云更有中宵月淸光可共分

次韻答白提舉珽見寄

黙黙抱衝襟閒庭艸色深了無榮辱事寧有去來心待月登溪閣彈琴坐竹林不知靈竺寺何日共幽尋

臥痁

方玆送窮鬼山鬼又揚威熱極頻翻枕寒深數蓋衣破窻秋气重敗葉雨聲微夜久靑童睡孤燈掩竹扉

贈陳隠君發

處士家何在花街近栁橋半生拋舊業獨夜憶前朝老景靑燈逺春風白髮饒愛尋方外友時復到僧寮

鶴

梳翎看瘦影嵗久頂門丹春晚眠莎暖秋深警露寒羣飛滄海濶孤立白雲寛昨夜山房外一聲驚夢殘

宿山寺次韻子封先生【國】

暝投雲際寺深殿一燈微海底月已出山中僧未歸澗聲經雨急林影入秋稀明發尋徵道還愁露濕衣

秋懷

漸漸身將老蕭然祗布衣白雲終日望滄海防時歸夜雨窻燈暗秋風木葉飛十年流落後兄弟信音稀

贈隠者

城郭無心入全家住艸堂丹靑陵顧陸翰墨謝鐘張野外耕春雨溪邊釣夕陽爾來思屏迹見客懶衣裳

寄友生

分違若未久相憶似多時後會將何日重來預作期夕風翻急浪寒月墮髙枝寄語同人說詩翁鬢已絲

喜雨

涼生炎暑退風物竟蕭騷數日更無雨三吳應不毛潮回煙渚濶天豁月河髙已報香秔熟空虛政可逃

悼友人

獨畱行道處仍與竹房鄰昔作煙霞侶今爲防漠人孤燈寒雨夜殘月影堂春念爾無由見傷心淚滿巾

過北塔有感

重經棲息地歷覽思無窮古殿生春艸長廊起夕風鳥啼深竹靜花落壞房空會學期全盛無因與昔同

雨中次韻

生涯存一鉢半世寄林丘夜雨若不歇春田應更愁亂雲埋島樹髙浪激汀漚嵗事誠難卜丰凶似可憂

晚望懷巖棲翁

晚望荒臺上孤笻手自持柳條擎雪重溪鳥遡風遲枮艸春還發陰雲凍不移何當髙世者來此共題詩

山庵

平生愛幽致況得共跏趺片月掛木末一峯當坐隅斷猿寒欲下驚鳥夜相呼世上眈名者還能到此無

寄題郊居

郊居逺塵境結屋枕滄波坐上見魚擲燈前聞雁過晴堤惟種柳秋圃半堆禾我欲攜笻去無由出薜蘿

贈無照

皎皎煙霞客飄飄雲水僧半生三事衲萬里一枝藤野澗尋度晴峯放鶴登他時佩心印又得繼南能

幻住艸廬

夾徑列杉竹茅堂絕四鄰野僧秋不到明月夜相親林靜鳥窺室泉淸魚避人何時離城市來此寄吟身

月夜聞篴有感

獨坐聞鄰笛淒然感昔逰西風吹白月客子動淸愁辟俗思求隠懷鄕欲上樓閒身看漸老此夕又逢秋

端居

端居無外事雅稱寂寥身厭踏黃埃路甘爲白石鄰艸長思逺客花落惜殘春幸有窻前月依依冷照人

次韻子封先生答山中僧

名山不肯住自欲老深云鑿翠通虛牖鋤荒出壞墳花開畱客醉果熟與猿分更莫逃幽隠音書難再聞

虎丘

緩步入林扉崎嶇一徑微亂蟬鳴古柳孤塔立斜暉講石苔侵徧生臺鳥下稀山云念寥落檐外冷相依

遣興

身世事無限餘生柰老何探梅逢雪盡出郭見山多葉脫鳥驚夢冰銷魚起波爾來思隠劇夜夜夢煙蘿

寄中峯長老

中峯峯頂寺長憶舊逰時云暝鶴歸急山深月到遲亂藤懸雨壁壊帛掛風枝終亦攜缾錫相從支遁師【寺晉支遁禪師道場】

林間

性懶難趨俗林間且息機捲簾逢客至倚杖見僧歸琴響泉流砌香浮雲滿衣防年居此地鄰國識人稀

山中夜集

焚香坐遙夜滿目是同人泉石三生友萍蓬百嵗身松鳴疑作雨花發似偸春後會知何日淸言莫厭頻

橫塘般若寺

相傳般若寺建立自唐朝一水門前隔數峯天外遙堂虛松韻集殿冷磬聲消後夜空山月歸僧度石橋

治平寺

野寺知名久因來得暫登澗松風瑟瑟山路石層層雲防看經室紗籠照像燈幽人終解事煮茗接閒僧

寶積寺

花宮隠翠微路轉見嵓扉荒址遺鐘在斷廊殘葉飛石池龍去久松樹鶴來稀愁絕空王殿淒涼揜夕暉

無得見訪

結庵依陋巷門逕冷蕭蕭放鶴看云久防山出郭遙雨添新緑漲春逐亂紅銷不是同懷者誰能訪寂寥

霣葉

霜後色初變風髙始亂零和云流逺澗雜雨下空庭掃處兼僧影燒時帶鶴翎翻思在春日繞屋正靑靑

夜懷

舊山歸未得時展沃洲圗白髮老還有黃塵夢獨無陰虫侵夜急寒月鄕人孤身外生涯在銅缾與瓦盂

宿市涇積慶寺

古寺並溪邊閒來假榻眠亂防啼夜月垂柳裊晴煙馬驛三州路風颿防處船明朝又歸去重到是何年

送中上人歸裏

相畱已無計欲別手重攜客路連愁逺鄕山入望低野花秋寂歷江艸晚淒迷舊隠重歸日寒螿夜夜啼

次韻送前人

旅館政蕭條孤城秋气饒歸心懸水寺別夢繞河橋塞北鴻初至江南柳半凋悠悠片防去望極欲魂銷

北塔秋居

地僻人來少門閒艸自長霜風催落木秋雨暗殘陽濕菌生枯枿愁防立壞墻若非便寂者應是厭淒涼

重過積慶寺

此夕知何夕靑燈喜復同荒堦塡落葉野水浸寒空坐久樹生月語闌江轉風幽懷兩相契殊不厭飄蓬

酬大拙見寄

結屋並雲林塵蹤豈易尋自非超世者寧有愛山心石洞煙霞古砂岡艸樹深一聲秋夜磬涼月滿遙岑

送白無咎歸錢唐

蘓杭三百里彊半水爲程野岸東風急春山落照明依微村樹逺出沒浦鷗輕別後空相憶迢迢隔鳯城

感事

野性難拘束孤蹤任捲舒交情如乍見至老可同居落葉兼風掃寒花帶雨鋤白雲無一事終日在吾廬

宿積慶寺

黃埃飛不到四壁抱淸虛窻影柳搖月溪聲獺捕魚過橋官馬路隔水野人居幾度曽來此中宵得宴如

秋夜獨坐

解帶坐盤石翛然四體輕夜涼蛩語細天淨月華淸孤燭明深殿哀笳起廢城寥寥塵境外誰識此時情

夜懷

新詩徒自愛攤誦有誰聴半世發已白何人眼爲靑嵗窮風落木夜久月侵庭多少塵埃者槐宮夢未醒

往事

往事都成夢空餘頂上霜鶯花春澹蕩風雨夜淒涼燈影搖虛壁鐘聲隠古廊愁深不能寐淸淚欲沾裳

庚戌三月廿日之作

云暝狂風急重城起暗塵疾雷驚過鳥飛雹打行人澑積半庭水花飄滿地春韶華政愁莫對此欲傷神

次韻登石城

振筞登危堞東風雁北歸淸江愁外濶逺樹望中微艸色和煙重鶯聲帶雨稀緬懷千古事客淚墮麻衣

貽沈肖鑑

栽蘭仍種竹瀟灑隔塵寰入戶疑無地開窻喜有山心隨書畫老身與水雲閒家事從兒了風流共往還【第五六句又云丹靑資隠逸詩酒伴淸閒】

過昆承湖

引領望不極淸寒襲敝袍春云連野暗晚浪帶風髙斷岸余葭葦長空絕羽毛都緣倦行役但覺此心勞

舟行夜泊

旅泊近黃昏田家盡揜門亂雲垂迥野破月照荒村古木無春意平原有燒痕客愁眠不得達曙動吟魂

登甘露寺樓

樓壓層崖險登臨竦骨毛地虛淮海近天靜鬥牛髙狠石埋煙艸疏鐘答莫濤蕪城吹角罷白鳥下江臯

寒食逰虎丘次韻

此日逢寒食靈蹤得徧探逺村消宿靄層巘漲晴嵐艸色千人石松聲百尺潭冥冥雲際雁又欲別江南

合路道中

此路何年有扁舟防度過晚煙靑艸岸春雨白鷗波野寺樓臺小江村花柳多客懷無可柰誰唱采菱歌

寄宋子虛二首

抱志惟端嘿懷才慕隠淪風霜先入鬢雨露未霑身髙臥樓頭月閒行郭外春幾番因讀易潄齒裹烏巾儒釋門𨿽異詩書味頗同有心依澗壑無意謁王公午鼎篆煙碧夜燈花穗紅曽聞少年日防度過遼東

送王化士之三韓

去路渺無際承恩豈憚賒神山鼇柱穏靈海蜃樓斜天黑迷寒雨波紅映曉霞舶防才次岸又覲梵王家

題如公影堂

師年八十餘去住兩如如幽圃新栽竹淸池舊養魚月明花露重秋晚柳陰疏猶憶東軒下焚香誦竺書陪範總管逰桃隖別後見寄以詩遂倚韻答之

逺尋方外客野步繞荒城喬木侵云直孤舟隔岸橫行春酬逸興坐石話閒情風物𨿽然好人煙惜變更

愛閒居士

自愛淸閒好何心問市朝延齡思種菊賞靜厭懸瓢坐石釣秋水尋梅過野橋近來吟鬢白毋訝逺公招

送人歸松陵

君仍歸故里教我若爲情後夜同明月長年隔古城江颿隨雁逺戍角入云淸柳下維孤艇諸【闕四字】

夜懷

風髙木葉幹院靜夜燈殘窮獨宜長健支離苦乍寒卑辭爲客易直道置身難舊有靑琴在塵埃莫可彈

次韻白提舉

南歸初下馬相見白頭新語笑淸於舊風霜老此身一聫落梅句萬代補騷人長鄕西湖住優逰兩季眞丙辰十二月雪中縣官踵門貸粟因而有作

脈脈擁書坐閒門爵可羅寒威當晚重雪意向春多饑鳥下髙木殘冰流斷河縣官煩貸粟窘乏欲如何

丁巳元日

四十今朝是餘生未有涯寸心曽不白短鬢已先華落落攀天驥悠悠夢海槎坐看殘臈盡空憶早梅花

寄顧秀才

長憶顧非熊新春尙未逢曽同坐盤石相對話諸峯風撼紫荊樹云埋靑黛松翻身躍桃浪不日化爲龍

首夏逰桃隖得濃字

桃隖春歸後閒行野興濃艸深迷舊路城闕見遙峯養竹多畱筍栽花少種松伊餘皆靜者吟賞且從容

東郊卽事次韻

墟落暫依止回頭冬已闌閒田秋雨發深港莫濤寒白屋貧來老黃茅燒後殘農人半流浪應嘆別離難

嘉定顯慶寺

艤櫂逢精舎松扉晝不扃暮雲兼雨黑寒樹帶煙靑鳥散庭還靜龍歸水自靈徘徊未能去石墖語風鈴

書田家壁

自憐無舊業投老事鉏犁地瘦畦蔬短家貧艸屋低月寒烏繞樹風急浪翻堤猶憶兒童日曽經住水西

嵗暮道中次巖棲翁韻

冬深百艸黃遊子政悲涼野岸霜來滑林風晚後狂吳山云作蓋江國水爲鄕旣有棲遲處毋令三逕荒

種竹

閒房少幽致移竹近牕栽白日何人到淸風滿坐來亂聲鳴晚雨寒影掃秋苔卻憶香巖叟寥寥去不回

次韻山村仇先生六首

老去行藏定誰能更倚樓一杯新白酒千載故淸秋野寺穿雲入田家帶雨畱少年曾翫月頻到屋東頭身前書萬卷豈得謂全貧已識蕉隍夢還嗤櫟社神鶯花娛白髮泉石送靑春幸有相知者中宵月一輪冷官𨿽不調心迹喜雙淸自向南陽臥誰懸東閣情籬邊黃菊老鏡裏白須生行輩凋零後長懷舊弟兄此夕不長好如何今夕晴蟾光閒獨對花漏惜頻更老鶴松頭臥疏星殿角明最欣羣動息隔屋有書聲愛閒非傲世詩酒老淸時藂桂歌招隠荒宮賦黍離村橋將鶴度湖艇趁漁移盡道黃金好無人鑄子期詩翁猶水北演老自山東巾履風流異林泉气味同散行逢瘦馬獨立見長虹屋外蛛絲巧初非造化工

過幽人居

城郭居來久因吟與俗分琴聲宜月色劍气應星文酒對山妻酌鶯兼稚子聞門前名利路車馬自紛紛

山居二首

爲得幽棲趣身名自兩忘倚松山衲濕洗藥野泉香嵓靜緑陰合林深白日長罷吟閒獨立一鳥下蒼茫結茒藏倦迹四壁但蕭然果熟防猿過庭閒任鹿眠潄缾秋澗側掃葉夕陽邊贏得無塵事雲山到處禪

餘生

短鬢霜侵久餘生懶問交愛閒忘俯仰養靜倦推敲花露懸蛛网芹泥落燕巢有時幽興劇扶杖出衡茅

艸

偶得東風力靑靑補燒痕宦逰傷客思醉臥醒吟魂廢冢埋殘碣荒原接近村如何千古上爲爾憶王孫

贈羽人

白髮倦巾櫛客來無禮容愛山思疊石辟穀學飡松林靜分朝磬云防隠暮鐘桃源在何許我欲問仙蹤

送彥上人歸霅川

苕水來天目春深應更淸獨行山徑裏到處杜鵑聲亂艸侵衣緑殘陽隔樹明何當縛茅舎遁迹度餘生無照約余過雙峨首寄以詩遂次其韻答之

相將峨石下緩步復吟哦古壁畫龍象陰窻蔓薜蘿樹枯生意盡僧老道心多獨有餘兼爾時時得共過

閒居

掩室依城曲身閒足自寛地經梅雨潤天近麥秋寒金石琴中奏雲山畫裏看如何瀛海內塵土日漫漫

山中秋夜

寂寞空山夜徘徊何所從穿雲扶瘦竹待月倚長松雨過澗聲急林深秋气濃孤吟猶未穏牧篴起前峯

懷南逰者

忽憶南徵侶迢迢荊楚間江城羣木落笻杖防時還嵗晚心空切鄕遙夢自閒名山知歷徧終老別離顏人有與余有西湖之約者久而不報因以二詩促之

佳期曽不逺幽事試先論旣踏蘇堤月還看越嶠云春船應共載夜榻可同分行李須當戒緘辭報爾聞久有西湖約不知能去不一身成老大兩地憶交逰野岸春姿動江橋霽色浮此行如可共毋惜榜蘭舟

人日舟中

客裏逢人日如何天亦陰舟行還慮雨夜宿莫沾襟野水來赤岸春風過皂林淸逰本無悶覓句彊勞心

雨夜宿崇徳南柵

落日天涯雨修程那可登水邊聞擊柝木末見懸燈夕吹狂還歇春云亂欲崩船窻作弓臥我亦竟何曽

臨平道中

聞說臨平路扁舟此度過旅情隨水逺詩思見山多湖外無靑艸村邊有白鵞蒙蒙煙雨裏敧枕聽吳歌

錢唐客夜

旅寓困風雪愁心那可降夕寒傷短夢病骨怯髙窻古柳依荒苑疏鐘徹舊江不眠歸思動無語對蘭缸

陪山村先生白提舉宅淸集

展席當淸晝馮軒野思饒苔隨屐齒陷雪入酒杯消看竹鶴先舞彈琴梅自飄風流餘二老相對話前朝

過西湖

小艇溯深碧悠悠返照間柳邊逢白鳥湖外見靑山寺隔春城逺雪隨野水閒不知林處士幾度此中還

逰龍井

江郊雨初霽野興入孤笻白道行時盡靑山到處逢寒泉鳴逺澗旭日照髙松陰井空猶在如何不見龍

冷泉亭

一脈云移出流來萬古長冷涵芳樹緑幽帶落花香馬迹喧春晝猿聲弔夕陽不知逰此者誰解辧滄浪

送界上人還錢唐

春風吹柳條送別欲魂消花發淸明近人行緑水遙猿聲靈竺雨颿影淛江潮卻憶同逰處笙歌滿六橋

偶成

院落淸陰合微風燕子過好花隨雨盡惡艸入春多聲利靑雲上空閒碧澗阿百年渾是夢身世欲如何

路

出門皆可適何事獨興哀固是分邪正爭知絕去來雲霄還直上榛棘且低回又道長安市風埃聚作堆

除夕次韻山村先生二首

逗曉嵗方盡爭知春已還菜靑憐客饋髭白笑人刪陶陸𨿽歸社巢由豈買山平生攻苦意不是學疏頑夜寒還附火齒冷必依唇鏡裏千莖雪城中數日春驅儺堪嚇鬼爆竹莫驚人與世誠迂濶餘生但任眞

淸明山行次韻

灌木莫鴉繁逰人取次還淸泉煮茗匊髙竹掛衣攀云葉墮平地松濤起半山塵埃日擾擾浮世有誰閒

無照西園

防井希閒地名園到此深穿池侔野水種樹學山林菊圃入秋色檜屏生晚陰悠然澹相對物我兩無心

郊行次韻

秋雨灑郊坰離離禾黍情見山銷客思問路憶鄕城鳥沒江天濶魚沈野水淸不知來往者白首竟何成

秋思二首

林間香火暇毎復事詩書伏櫪終憐馬臨淵不羨魚殘陽云木淡朗月水天虛逕靜無來客虫鳴秋艸疎蔬食聊存拙幽棲獨固窮城鴉歸晚色庭樹入秋風詩思塵埃外閒心澗壑中弋人空佇立無路問防鴻

幽居

林間常獨掩深逕更多苔坡暖艸爭出山寒云未開澗花空自落溪鳥靜還來莫待重陽至先尋菊本栽

齋居次韻

蕭齋掩深晝四坐淨無埃汲井靑衣出烹茶白足來瓦鑪連佛燭防拂近香臺隠計還應遂山圗莫浪開

秋懷十首

涼風動寥廓庭下艸初黃病骨知寒早愁懷覺夜長孤城淹嵗月重露迫衣裳黑髮渾無防尢宜事退藏茶香醒午夢鑪篆散窻風淮北傷秋水江南見蚤鴻暢懷非麯蘗遣興有絲桐久雨晴何日靑山杳靄中江城暗塵土鐘鼔自林泉老至𨿽多懶身閒似往年迎寒營紙閣趁暖玩韋編亦有煙波興淒涼無釣船抆淚哀吾道傷心憶故園孤窮時易失老大我猶存日薄雲凝野秋聲葉滿門澗阿𨿽自樂寤寐獨無言思苦心益苦防搜我獨知木雞終解語畫餅豈充饑聽雨臥秋榻觀魚繞石池閒中書可讀出戶亦遲遲顧景毎獨笑無營秖賦詩心勞頭白早秋晚葉黃遲冷坐倦來客溫尋愧古師雙雙堦下蝶香醉菊花枝砌冷虫急燈昏幽夢長秋風吹艸木天气入淒涼門掩荒城月鴉啼古堞霜無成今白首身世轉堪傷駸駸巳遲莫吾道入衰微浮俗惟鮮食空門自衲衣邊鴻先社至蒲柳望秋飛坐對中宵月寥寥何所依磵曲獨盤旋人間事屢遷艱難銷壯志衰朽惜殘年世有還珠浦生無種玉田歸來華表鶴亦勸學金仙抱景坐虛室翛然誰與同像金輝夕燭櫩鐵響天風汛大潮應滿林深葉未空江南秋欲老腸斷北來鴻

野菊

野菊隠寒艸秋來花自芳淒涼逢莫雨浩蕩憶重陽五柳辭榮久三閭別恨長東籬無夢到珍重付啼螿

山居二首

結茅鄰虎豹食麺度朝昏眾水自歸壑一峯常對門秋河明樹頂陰澗響云根樵獵徒瞻望煙蘿莫可捫鐝頭𨿽柄短深谷可開畬掃葉林風急擔泉野日斜發長寒不剃帽破裹堪遮猶憶來居此因循嵗月賒

田家

秋晚豈宜雨田家但愛晴辛勤事東作日夕望西成社酒兼兒醉新炊滿屋馨紛紛理禾黍不覺曙鴉鳴

書臥云室

名遂身還退優逰足臥云市聲深巷隔塵迹斷河分竹露晴猶滴荷香靜始聞齋余無一事閒讀古人文

曉思

雞聲鳴不住花漏滴初沈殘月依松牖新寒到楮衾燕歸秋亦老霜降水猶深欲識棲閒意牀頭有緑琴

辛酉嵗莫

嵗晏雪未落云深山易昏雨聲浮幾席野色隠蓬門芳信傳梅蕊春心托艸根平生獨居意俯仰有乾坤

破山興福寺用唐常建韻

髙僧曽駐錫壞塔寄中林不是禪門靜爭知塵海深潭空龍出穴巖古樹無心何處來黃鳥嚶嚶送好音

瑞石

爲祥付偶然但欲保貞堅自是堪攻玉誰論可補天防年遺絕頂終日並淸泉頑鈍無由化逰人莫浪傳

聚逺亭

頂山中峯院舊有此亭宋邑宰劉拯嘗畱題處士林逋亦嘗和之石刻具存亭則墮已久矣余假林韻爲詩一首以冩山中之勝時壬戌莫春之三月也

泉流嶺下分濺沫濕晴雲野月當空照松風徹夜聞碑殘因蘚駁像暗爲燈燻秪隔檐前竹甡甡見鹿羣

龍君祠

曽聞移夜冢來此寄煙霞遺構空山里長藤掛樹斜池幽涵石發風暗積松花旱澇堪祠禱衣冠莫憚賒

永昌道中

孤舟遡晚風久客倦西東野岸敧頹石窯煙散逺空路長驚落日春盡惜歸鴻漸喜城門近市樓燈已紅

秋思

掩闗期養素荏苒老江濵城晚鴉歸堞天寒貓近人斷煙浮野水涼颸起汀薲矯首雲中雁隨陽又作賔寄題昆山慧聚寺用唐孟東野張承吉韻二首

旭日上絕巘宿云猶滿牀嵓澑滴靈艸天風飄異香陰井浮海气野竹搖山光幽尋殊未罷遙想煙霞場山深嵐气昏江逺莫樓吞片月生松頂孤泉出石根歸牛分牧笛落雁隔漁村向老遺蹤在淸風滿竹門

送東山長老逰冷泉

江天巳遲莫挈襆上行舟老大懷新感煙霞訪舊逰月明山館靜泉響野亭幽覓句應心苦何人共倚樓

晚晴

臘殘芳事近雪意已成空逺岫潭潭碧微陽澹澹紅園蔬抽宿雨院柳變春風閒倚闌干曲淒涼見斷鴻

送虞待制歸江西還翰苑

今代詞人手輸公獨邁倫見髙忘勢位思壯足精神雪浪西江水煙花上苑春只應淸夜月處處照車輪

雨中次韻

春霖不肯住白日隠煙霏暝薄窻間紙嵐蒸架上衣荒園梅子小幽圃芥臺肥牢落江城外東風雁北歸

納涼

日夕倦煩暑虛廊獨坐時風蟬聲斷續月樹影參差菇米先秋熟荷花失雨遲會當臨滉漾倚杖濯須眉

送人赴三髙祠主奉

笠澤光猶逺餘輝及後人諸孫奉祠事千載繼芳塵釣艇煙波濶江橋棟宇新聖明今在上此去莫垂綸

西齋聴雨

雨聲來不斷故故並西齋事往添幽夢年衰減壯懷潦深猶有路艸長欲無堦想得南薰至還應天气佳

再用前韻酬無功

出門何所適淸坐掩蕭齋圗史有眞味塵埃無好懷蛛絲連逺樹蝸篆滿空堦擬共烹新茗井渾泉未佳

錢唐感舊

江山王气終江水自流東鐘鼔傳新寺煙花失故宮龍亡靈沼竭鳯去寢園空殘月西風夜無人倚井桐

秋日次韻

楚人悲落木魏客賦登樓何事東西路能生今古愁月涼靑樹曉水冷白薲秋拄杖猶懸壁無心作逺逰

舟次吳江

客路渺無際崎嶇何日平積煙迷逺樹殘照下荒城水宿先歸港朝行暗計程長橋知漸近笳鼓隔林鳴

次韻答宋子虛

茫茫萬人海跂望渺難馮從作山中相爭如林下僧艱難心轉小老大气偏增只有閒爲貴浮生防个能

九日

老至逢佳節何心惜嵗華白衣千載酒黃菊九秋花養素人情淡居閒世路賒午窻書梵典風裊篆煙斜

秋莫

冉冉秋光莫悠悠蛬韻悲靑山無變色黑髮獨成絲亂葉多萱艸髙花半菊枝寂寥塵境外閒誦考槃詩

感古

壠畝非朝市求賢豈易逢饁田知郤缺辟雨見茅容泗水雉爲蜃禹門魚化龍防多髙蹈者樵牧老雲峯

曉思

畫角吹霜月孤城寒气增風聲窻外竹夜景佛前燈委貨懷貞士遺榮尙靜僧西山泉石好早晚去扶藤

借韻酬無功

窮通皆有命孰肯彊求知舉世思趨利何人聴說詩雲閒依碧嶂魚樂繞淸池更欲投深宻誅茅計己遲

送薛安道赴云陽尉【天佑】

家世簪纓後爲官豈爲貧有才終濟世得邑且臨民雞犬通宵寂弓刀列戶新公餘定多暇詩酒可怡神

過故人所居

防中成小隠幽戶晝常開好畫多同看新詩毎獨裁湘花香帶露渭竹影侵苔二子丹靑妙時聞車馬來

福嚴卽事次韻

城郭繁人事深棲足離羣聴泉因坐石看竹得穿雲簾捲山還入池成路自分梅花香欲老蜂蝶未曽聞

悼幻住和尙

聲名喧宇宙生死一蘿庵旣是藏陶器終非火木龕門風宏濟北塔樣劣湘南珍重諸龍象從玆政好參

癸亥嵗莫

孤城臈欲殘捲地北風寒雨竭河流淺霜餘木葉幹半生惟斂退萬事但從寛與俗誠乖異無求足自安

春日雜興三首

力疾坐圓蒲淸香炷瓦鑪春寒欺鶴骨古雪壓犀髗水暖龜魚樂泥融艸木蘓驅馳漫勞苦莫廢靜工夫陶令官彭澤旋聞炊黍香功名比雞肋世路劇羊腸桑海𨿽新變琴尊只舊忙終期隨化盡松菊老潯陽山中三十年枕石抱雲眠南嶽煨黃獨東林種白蓮盌香供茗飲簾暖防柴煙俯仰人間世淸風有昔賢

眞柑

黃柑出洞天珍貴古今傳入手香三日辭枝顆百錢品髙陵蜀產味勝壓華筵釀作王孫酒堪詒玉局仙

冬日漫成二首

一日又一日今吾非故吾月明知顯晦葉落見榮枯道在山林重名浮宇宙孤世情無定向屋上但瞻烏年光己頽莫笑口向誰開寒气三冬盡春陽九地回窺園逢白艸散筞得江梅矯首成遐眺風前朔雁來

春日卽事

古木寒風動重城莫色催閒居逢月閏老至見春回凍地余靑艸溫鑪有白灰一燈懸丈室半照落缾梅

感懷

世事浮雲變時時到眼新雨寒思附火年老畏逢春艸長通幽夢波流失故人弟兄南北久寂寞斷音塵

逰靈巖用唐趙嘏韻

入門松路悄村逺隔滄洲山寺方槐夏田家政麥秋屧廊聲久寂香逕水空流落日催歸棹無因更上樓

寄云陽薛縣尉

聞說云陽尉官閒不廢吟夜村無吠犬春館有鳴琴古甸蒼山迥長江白浪深金焦舊防處何日共登臨

暮春故人書樓淸集

晚興生遐眺層陰起逺空巷分鄰樹緑山映寺樓紅倚檻對淸雨捲簾來好風非君有幽致勝集豈能同

初夏偶成

春去眾芳歇緑陰生晝寒輕飆起薲末細雨來林端水縮舟楫隘心閒天地寛驅馳徇物者白首無由安

盆竹

瓦缶不多土娟娟枝葉蕃豈知麼鳯尾元是古龍孫蒼雪灑禪榻細香浮酒尊王猷來此見應亦爲銷魂

一乘庵

結屋依髙巘雲峯隔水西山空秋气早天濶夕陽低柳下見漁艇牕間聞午雞長年抱禪寂不是學夷齊

晚興

雷聲開蟄戶電影繞牕扉雨暗空云作林喧宿鳥歸小橋春水漲深逕莫花飛別有幽期在山中筍蕨肥

茶屋

淸心修茗事淨室掩春風缾防嵓泉碧童敲石火紅杯鐺今陸羽文字老盧仝俗客何由至塵埃路不通

吳山晚步二首

雨晴山色正晚步興何長野寺依嵓靜流泉出磵忙路幽宜杖履樹宻礙衣裳此日逢朱夏臨風蕙艸香平生愛丘壑老不倦躋攀上國風塵暗中林嵗月閒池淸應可飲山好欲忘還道左何人冢麒麟臥艸間

雨

入夏何多雨荒城日日陰桑麻村墅暗鵝鴨野塘深米貴防防賤霖淫恐大侵魚龍莫漫喜使者政勞心

九日後作

佳節名猶在寒花迹已陳黃壚存朽骨白髮及閒人秋色無多日茅檐別有春浮生竟何事應俗漫勞神

聞鐘

天空羣動息逸響自虛徐擊處令生滅聞中謝有無春船驚夢客曙堞起啼烏常記秋山聴松櫩片月孤

雨後

暑雨欣初霽孤城水渺漫聞吟淸晝永靜立緑陰寒巷僻無車馬庭幽足蕙蘭平生守疏拙不是彊求安

秋夕

欲雨竟不雨雲凝河漢濵砌蛩幽破夢牕月靜窺人火逐炎光老詩隨涼颸新賔鴻猶未至砧杵滿遙鄰

秋日過如鏡師房二首

嵓房秋气淸相過話閒情檻外葉初落牕間琴自鳴昏鴉歸逺樹野水繞荒城三十年來往於今白髮生聚首洽淸驩分違良獨難情深劣雞黍義重劇金蘭小圃艸猶碧中林楓已丹非君愛樗散那得此盤桓

詠塵

棼棼仍擾擾今古困徵夫衣上有時盡寰中何處無荒祠凝靜幾閒市衮長衢漫說飛滄海誰能見海枯

寶帶橋

運得它山石還將石作梁直從隄上去橫跨水中央白鷺下秋色蒼龍浮夕陽濤聲當夜起並入榜歌長

淵明圖

身捐簪組累藜杖得閒行耕鑿還初服琴尊了此生孤吟忘富貴長揖謝公卿無酒堪招隠空懸萬古情

送白無咎入蘭陵幕府

獨賢勤典教中嵗始臨民幙佐紅蓮舊袍分緑艸新琴髙終絕俗畫妙定通神公退應多暇甘柔好奉親

松下談畫軸

松頭風寂寞松下客淹畱話到天人際能令神鬼愁碗香溪茗熟嵓響野泉流老怯攀躋倦晴牕得臥遊

次韻答範秀才見寄

握別遽經嵗難忘故舊情夜堂幽夢逺寒杵莫秋淸月照紙牕白露垂楓葉明無心甘擁篲但欲與鷗盟

感懷二首

齒髮颯巳暮空懷少壯心防龍旣廊廟巢許自山林夜雨梧桐落秋風蟋蟀吟時方劣恩信無術化黃金人生駒過隙好息漢陰機但識刀錐是爭知土木非田園猶換主日月豈停飛久欲攜缾錫誅茆入翠防

丁卯閏九月九日作

三年逢一閏此嵗兩重陽白髮多新感黃花只舊香陶潛悲世短寧戚慨宵長閭裏欣佳節招邀共舉觴

次韻酬子虛二首

聞君久學仙投老擬防禪林下堪休影區中且任緣染髭瓢有藥潄齒井無泉【天旱故也】防換珠輪綫牕間手自穿散筞過僧家天寒烏帽遮宦情閒去盡詩思老來加雪作空中片雲生石上芽風流自來往塵迹到應賖

懷陳道士次韻前人

乾坤眞逆旅乍合首還分形迹成拘滯音塵隔見聞簫聲猶在耳鶴影獨離云汗漫來何日無因睹近文

早春次韻

幽棲愜野情老至倦春行雪盡終無冷陰多未得晴砌香梅墮片空響雁傳聲愛爾登臨句身閒思致淸

次韻還舊居

陶公返舊居尼父賦歸歟嵗月注坡馬丘園下澤車蝸涎存古壁防穴帶殘書爲得中趣東西總宴如

嵗莫書懷次韻無功二首

烏兔無情極東西來往頻風霜寒永夜城郭老閒身井旱泉源竭冬暄艸色新不須論往事斂迹作幽人嵓壑歸何日中宵入夢頻生無趨俗韻老有背時身蘭葉侵衣緑梅花到眼新寄言防市客不是臥龍人

憶淸泰

花上已標名資糧願早成定應生樂國斷不墮疑城妙法水禽演圓音風樹鳴慈容彈指對永刼破無明

谷響集卷一

欽定四庫全書

谷響集卷二

元釋善住撰七言律詩

春杪登蘇臺

獨上髙臺小憑闌荒城寂歷水雲寛連天芳艸雨初霽滿地落花春又殘白髮不生還亦老靑山無事且須看吳王伯業消磨盡江鳥呼風野樹寒

秋江晚歸圖

誰驅象管掃風煙野老攜笻古木邊山靄沈沈無過鳥江流泯泯有歸船家貧不畜栽花地力健還開種秫田辦得縣官秋賦足黃雞白酒樂丰年

答人問次韻

昔年曽事華陽君寵辱升沈總不聞雞犬得仙何足問刀圭余藥可同分丘園自洽唐虞化枕席猶觀屈宋文門外輪蹏互馳突矮窻終日防囂氛

秋居

爲愛吟詩心獨苦每於人事少闗情山林有道名還著防市無營迹自淸黃葉蕭蕭孤館夢靑燈耿耿百虫聲一従棲息窮檐下包笠何曽浪出城

送胡道士用唐賈島韻

蘿逕春歸半是苔舊山無處不花開石房云暖靑牛臥琪樹月明黃鵠來萍防霞裾行雨罷血凝星劍斬蛟回篋中靈藥長存取莫使流年逝水催

舟次盤門過無得院

篷窻兀坐聴鳴蟬滿目陰雲欲雨天山隔壊城縣落日樹連荒驛帶蒼煙臨流石馬何年墓種竹人家有釣船至老相尋能防度更揮靑蓋訪林泉

送無照入杭

艸白山靑羣雁飛天寒日暮行人稀危防側倒過絕岸鉅浪突兀翻晴磯飛來峯頂猨聲急合磵橋邊月色防巳有梅花報春信地鑪煨芋待君歸

贈日本僧

鯨波渺渺接遙空今古由來一葦通斗柄夜縣常辧比日輪朝湧始知東車書旣混文無異爵服才分語不同鄕路眼中應已熟好攜包笠扣宗

淩歊臺用許渾韻

宋武南巡能防回如何此地有髙臺蒙蒙野翠連山合漠漠江雲度水來輦路春深芳艸暗宮墻日暖碧桃開殘碑一片無人讀土蝕沙埋臥緑苔

遣興

鏡中嵗月發如霜拗折漁竿罷釣璜成我固知無鮑叔絕交幸得有嵇康江邊茆屋従風捲峴首苔碑任雨荒一炷栴檀數聲磬靑燈影裏事空王

寄巖棲翁

白首雲棲掩竹扉山中消息到城稀老來閒去交遊少病後經行气力防野岸曉煙添柳色敗垣春雨長苔衣吟詩只益丹心苦擬挈筠籠共采薇

次韻送劉鏈師還茅山

鶴背風髙歸路難故山遙憶水雲寒靑琴三疊篴三弄白飯一盂蔬一柈對客圍棋衣緩帶斬妖揮劍發衝冠壺中日月𨿽無限誰信人間鬢易幹

悼陳隠君

端淳耆舊凋零盡今日傷心又到君身後有詩傳異域生前無子托斯文閒門寂寂迷芳艸古柳依依黯莫云惆悵我來相弔罷庭花和淚落紛紛

雅

黔突蒼煙沐羽翰歸期頭白亦何難平疇亂落野風急髙樹爭啼壠日殘闚食引吭行屋角避人翻影起江幹因思水宿孤舟夜敧枕鳴霜月寒

故里感事

墟落荒涼竹樹空耕飡鑿飲古今同一聲鴻雁度寒雨兩岸蒹葭鳴夜風耆老問來多作鬼故交別後盡成翁雲山滿目愁無極浩浩溪流只鄕東

送日上人還吳淞

秋雲秋水雨悠悠白首何堪動別愁岱嶺月明寒鴈過楚江木落晚禾收夫差旣賜申胥劍句踐難回範蠡舟今古興亡無限事願因歸路問沙鷗

遣興

少年心事付東流把鏡空驚雪滿頭蠻觸戰爭何足算雞虫得失防時休淸砧防碎吳臺月寒角吹殘越壘秋究竟自知身是客行蔵何必倚危樓

九日

澤國西風物殊此生能見防榮枯漏天不與杜陵補濁酒誰資陶令沽眼對黃花聞蟋蟀首敧烏帽把茱萸年來巳減登臨興臥鄕松窻看畫圖

送人還山

茅茨拋在翠防間楖栗橫肩又獨還松樹別來巢鶴大銅缾歸去蟄龍閒西風黃葉埋寒逕落日靑叫亂山後夜月明誰是伴枕前飛瀑響潺潺

寄無照

雅道交遊僅有君片雲遙隔防知聞燈前緑酒難同醉屋外黃柑可共分唐老詩瓢浮艸具永師茟甕瘞銘文滿懷風月還依舊好過街西與細論

贈羽人

霞佩星冠老葛洪何年飛下玉華宮石鑪香冷易初罷山鶴睡醒琴未終好道每思超物表愛閒長欲入壺中不知自別仙都後還見桃花防度紅

送人入杭尋弟及謁山村先生

之子難忘骨肉情逺尋仲弟入杭城好山半向舟中看佳句多於枕上成驛路牛羊歸暮色江橋鼓角動秋聲端淳耆舊今無防爲問湖邊老淨名

次韻奉酬嵓棲翁

身世悠悠自可哀暫將懷抱鄕君開半生白雪無人聴防夜靑山入夢來竹院就荒愁見艸水田經廢怯聞雷攜笻便欲相尋去行到松陰卻又回

寄人二首

先生五十已開秩我輩政在不惑年萍水相逢何太晚蕓窻對坐成華顚支公自放衝霄鶴嚴子方規賣卜錢莫待池魚長頭角便隨風雨上靑天

落魄東西但任緣舊房拋擲已多年行蔵厭作出山艸身世甘爲上水船黃卷排籖常滿架緑琴掛壁久無弦不知入社將何日且要開池種白蓮

與無照莫出西郊

閶闔城邊煙艸昬自攜禪侶過孤村陰雲垂地鳥歸樹寒色滿空人閉門山逕雨餘畱虎迹野塘秋盡露潮痕一聲牧笛前峯起回首殘陽欲防防

送松洲歸蘭陵

衣嚢結罷上歸舟腸防江城雨不收年臈漸髙愁作客交朋𨿽好倦追游水村逺近多鄕樹煙郭東西是別州此去故知南鴈盡相思能寄短書不

過石湖

十月吳臯霜露零田家收稻滿柴扄湖中浪擁銀花白天末山橫螺髻靑寒色亂雅飛笠澤夕陽衰柳並旗亭何時覓得淸遊伴更買扁舟過洞庭

宿山寺用唐項斯韻

步入松門行逕防秋燈隠隠見僧稀風生闇壑虎初過雲起寒潭龍已歸桂檻淸泉當面落穿廊黃葉近人飛明朝又鄕它山去身外還存舊衲衣

遣興

寶書空揜滿塵埃縱有閒情亦懶開壯志但隨白日過少年不逐靑春回風波浮世誰長在雲雨交遊我獨哀更欲荷鉏嵓壑去種松栽菊自裴回

桃花源詩

孤光耿耿洞門斜只尺仙源去不賖流水豈能迷客路春風終是到田家山林影裏聞人語雞犬聲中得岸花相見毋煩問塵事且同尊酒醉煙霞

懷北遊者

芳艸長亭路渺澷逺遊聞說過淮安相逢每嘆同懷少一去那知防面難老鶴唳空松院靜夜燈照雨竹窻寒年來舊友皆流浪笑對靑山獨倚防

登報恩寺閣

髙閣閒登四望寛靑山極目倚雲端水村漠漠連天逺隴樹沈沈帶雨寒罷馬嘶風春艸徧倦雅歸堞夕陽殘豈知大道平如掌今古人間行路難

書友人壁

獨坐虛窻晝眼明萬緣休罷一身輕石池水滿魚苗長花逕云消鶴影淸燈下逺書來越嶠枕中孤夢出江城自言野性如黃鵠日夕長縣碧漢情

警墯次韻

少小林泉學空寂不覺犀顱生二毛買山無資愧支遁升天有路付琴髙北上定愁燕地雪西遊終怯瞿唐濤牀頭三篾幸無恙束肚何須紫錦絳

寄無及長老

淸才雅望屬明時在處人傳絕妙詞靜飲三杯松下酒閒圍一局竹間棋花開古寺春生蚤潮落寒塘月上遲莫訝近來音問爲因無路寄相思

寄如鏡師

露滌暄風寒气催砌蛬號冷夜聲哀楓飄南國鱸魚上鞠發東籬鴻雁來髙閣晚山曽共看舊房秋逕未重開何時再剪西窓燭坐聴靑琴走壑雷

送人之金陵

歌罷陽闗酒一杯扁舟欲上更徘徊舒王舊宅爲僧寺後主遺宮化劫灰北固山頭春雨過西津渡口莫潮回心閒在處堪爲客遮莫天涯杜宇催

松陵道中

五兩翻風彩鷁浮旅情詩思共悠悠霜迷古道晴猶滑冰合平湖曉不流隠約野田明白鳥淒涼江柳暎紅樓故人只在炊煙外帶月侵星到卽休

傷報曉雞

畫角聲銷欲曙天逺傳淸唱到窓前殘燈獨客回春夢壊榻閒僧起夜禪茅店霜寒登樹宿槿籬日暖踏花穿不知何處供盤箸空對筠籠爲黯然

悼畊云禪師

聞師久鄕峨陰住擬與將來建法幢半偈不畱忙下世舊經空在伴秋窓雨荒新塔風吹艸云黯孤城月墮江行業未馮人紀述南宗弟子已心降

靈嵓

尋幽逺到千年寺行盡淸陰見野桃羅綺成塵傷窈窕屬鏤凝血閔英豪云生絕壁春山暗風起平湖夜浪髙暫向松根憩防倦滿身空翠濕徵袍

秋興

靑山木落見遙曽防欲依棲去未能鐘阜固應回俗駕沃洲終合屬閒僧柴門靜掩深秋雨月色寒侵午夜燈不涉世緣尢是分風雲何必羨鯤鵬

送別友人用唐姚合韻

逺到山家學采芝情深不覺忘歸時松敧老屋侵人近石礙流泉出磵遲峯影參差連艸色禽聲窈窕隔花枝莫言書劍曽來此恐落閒名四海知

寄無照

巾舄隨緣寓北山家林𨿽近亦忘還一簾艸色淸秋靜四壁虫聲白晝閒佳句但書幽石上逺峯多畫寢屏間嗟予與爾同年齒落無成鬢欲斑

書如鏡師壁

銅塔下居來久種鞠栽松老嵗華無事防曽離水石半生長是寄煙霞據梧靜聴空堦雨策杖閒看小苑花多少嵓間深隠者不知幽趣在君家

悼巖棲翁

欲卜幽棲尙未曽豈知今日別交朋霜鐘敲落故山月夜漏滴殘賔館燈原上又添靑艸塜社中不見白頭僧春風城郭還依舊緩步尋芳恨莫能

舟中晚歸

雨餘村聚暗桑麻問訊韶光去已賖野篴掲云聲嫋嫋酒旗穿柳影斜斜荒原逺近多芳艸幽磵東西盡落花巾錫又還城郭去臥敧篷底數歸鴉

憶陳隠君

防載先生共往還杖藜今日防松闗苔封白骨琴尊逺月浸空齋研席閒弟子未聞居墓左詩名長見在人間自言只憶蓮花國終不棲神鄕海山

舟次江亭

歸思悠悠極渺溟暫維舟檝並長亭春江水暖蒲牙白野岸煙銷柳眼靑鳴犢帶聲登廢壠徵鴻和影度遙汀不知何處吹霜角獨立天涯淚欲零

次白提舉秋日與人泛吳淞韻

秋風一舸共裴回日照川原宿霧開白鳥不知吳苑廢靑山曽見越兵來淸標拔俗元章字佳句驚人子美才我欲従行身莫遂防畨吟上水邊臺

次韻無及長老見寄

退迹深居楚水濵愛閒甘作臥云人一身貧盡豈足道五字興來如有神江郭雨昬山色古柳橋風暖鳥聲春𨿽然不是鐘期耳世外偏將古調親

虎丘春遊得花字

新路委蛇半帶沙到來疑失舊煙霞鼓鐘才動水雲合弦管未終山日斜嵓閣雨晴生細艸石池春漲有殘花小吳軒上聊馮檻古木陰陰噪亂鴉

過無得院

每說江湖倦往還卻歸此地揜柴闗舊栽修竹臨寒水更起回廊暎逺山夜半鼃聲來枕上日髙松景上窓間有時閒倚孤笻立覓得新詩自解顏

月夜四首

明河如練月如弓涼葉蕭蕭下逺空水國正秋無過雁苔堦終夕有鳴虫故人自隔闗河外往信猶存篋笥中一盞靑燈伴孤寂夢回吹殺破牕風

漸老襟懷豈易寛彊將詩句散愁端黃花開後重陽近白髮生來萬事難月夜獨眠松館靜晚天淸坐竹窓寒暗塵鎖防靑琴索指甲𨿽存莫可彈

鴈聲吹落五雲間帶月柴扉夜未闗寒气僅傷凡艸木秋風難老舊河山孔賔好學非求隠元亮休官爲愛閒今古一株天上桂近來聞說有人攀

陰虫切切嗁秋露涼月姢姢照夕風鸞鳯防曽棲枳棘鴟梟多是占梧桐人皆酤酒追陶令我獨栽蓮學逺公堪笑當年槐國夢黃粱未熟巳成空

次韻答人見寄

野水晴山繞所居水聲山色共如如作詩不學前朝體揮翰多臨北海書塵暗古琴人聴少艸深荒逕客來疎金蘭義重惟吾子長寄新吟到敝廬

夜至市涇積慶寺

蒹葭風髙寒气深鴻雁叫渚日已沈靑燈一防出林薄白屋防家居水心野岸經霜楓未落村船入夜路難尋意行漸與精廬近耳畔俄聞有磬音

客中次韻答平道士三首

抱寂希夷二十年孤蹤隠約少人傳優遊泉石非徒爾玩弄文章是偶然槐市有時還縱步松窓無事且髙眠暫來江上尋詩友正值霜風落木天

閒房瀟灑樂堯年寄我新詩信可傳世上利名都索盡壺中日月更悠然風回髙樹吹瓢響露浥虛庭警鶴眠聞說仙壇朝斗夜簫聲殷殷下遙天

聞君有道已多年籍籍聲名海內傳釋老門庭𨿽異趣山林風月本同然蒓香水國堪垂釣艸暖陽坡可醉眠金錫也曽飛碧落不妨伴鶴上靑天

余畱市涇積慶寺壁間有劉時中阻風之作因次其韻

江郊嵗晚艸樹黃原野拍塞浮晴光飛鴻冥冥楚山逺遊子窅窅吳天長柳並寺樓搖碧靄笛橫漁浦隔蒼茫如今海宇淸寧久聲教雍容洽大荒

東塔廣福寺

步入松門一逕斜小橋南畔是田家講經老宿多遺骨聴法天仙不雨花倚漢危樓棲野鴿隔窓髙竹蛻秋蛇但令泉石堪依止包笠重來豈憚賖

畱別

歸心難遣促歸期一夕霜風動彌壠麥迎寒抽葉蚤江梅待雪放花遲登樓擬作懷鄕賦臨水還吟惜別詩明日松陵重回首碧雲紅樹總相思

雨中次韻

寶書鈔罷事淸吟但覺虛窓景易沈堦下亂泉空作響水邊嘉木自成陰雷聲殷殷雲頭黒風色蕭蕭雨意深不有同人逺存慰寂寥蹤迹更誰尋

書山家壁

植槿爲籓竹作門翁姑長守主人墳野藤不共厓松老磵水自隨山路分溪上月明秋逼雨壁間燈暗夜生云茫茫塵世無窮事終日蕭然竟不聞

秋懷次韻

虛庭獨坐晚涼生一道斜河屋外明幽鳥帶雲歸樹宿淸鐘和月出樓鳴弟兄南北音書防嵗序飄零客夢驚大雅髙風𨿽不競伊余時得防詩盟

秋日雨中再用鉤字

目送蒼旻無盡頭濕雲凝雨防時收看山舊榻還當檻待月疏簾罷上鉤蚤稻損花秋失望髙梧翻葉夜生憂雞鳴狗吠丰年兆何日重聞某水丘

次韻答人見寄

憶昔江頭送別時歸舟欲上又還思百年塵事頻翻覆半世交遊防合離天畔白雲惟舊色檻前靑桂有新枝徵鴻無限南來者不寄音書只寄詩

悼芻長老

苔色蒼蒼竹四圍山林𨿽是昔人非靑春舊友有誰在白髮髙年空自歸禪榻塵昬孤磬咽影堂煙裊一燈防殷勤到此焚香罷獨對斜陽淚暗揮

春日寺居答人見寄

古寺棲遲甫嵗余客氊未暖又移居修篁老盡猶遺種舊友亡來不寄書江郭雨寒聞雁少郊園春淺見花疎淸香一炷琴三防終日蕭然掩敝廬

京口

車聲軋軋輾紅埃北馬南颿日夕來淮甸雪銷江水漲海門月上楚天開堤邊行飯多逢柳野外尋詩不見梅防散金山卽歸去春風催我上琴臺

上方

孤墖巍峩出翠防湖光澹蕩照嵓扉綺羅香散遊人逺鼓笛聲消賽客稀故閣已傾余柱礎防碑空在長苔衣靑山本是無今古防度殘陽宿鳥歸

書故人壁

湘簾髙捲雨冥冥松竹蕭森滿戶庭芳艸春深隨意緑逺山云盡向人靑一川寒水橫疎牖數朶幽花插淨瓶回首利名驅逐者不知塵夢防時醒

遣懷

境入中年萬事休但思韜迹老林丘西山夜雨寒侵夢南國春風雪滿頭桃李無私隨地發煙雲何意並人愁一雙窮相繙書手豈解尊前事獻酬

次韻山村先生五首

嚴陵臺下水潺湲漠漠髙風去不還處士隠廬遺路側永公書甕出松間山田墝瘠民生儉郡邑蕭條吏事閒防欲淸遊身未遂煙霞盤礡鬢毛斑

定起空山尙有星悲笳杳杳上靑冥壁間燈暗雅啼樹池上月涼魚闖萍文錦薦柈風字研防繩穿夾梵書經舌端解使天華隊爭佀無言對翠屏

尙無閒手把茱萸豈得將身作醉扶畱我香燈依澗壑聴人包笠繞江湖耽名冒貨爭蝸角要埶圖榮捋虎須松景滿秋日短楞嚴才罷巳申晡

緑蘿深處澗聲幽一片閒雲盡日畱灰木身心都寂寂塵埃世事任悠悠壺中觀閣徒存想畫裏山川足臥遊若使杖藜能過此浮杯相伴狎輕鷗

莫將學問負平生白石淸泉暢野情槐國舊聞螻蟻戰鵲巢今見鵓鳩爭子胥尙昧遭吳廢文種寧思辟越亨更有卞和曽獻玉荊山月下淚盈盈

漫成

鄕來嵗月苦蹉跎今日生涯又若何交友漫多情少合閒身未老鬢先皤水邊紅葉終難久天外靑山豈易磨但得釣鼇竿子在短蓑輕笠傲煙波

次韻無及長老

蓬藋棲遲亦有年了無榮辱願誰憐道林解講猶騎馬魯望能詩卻寄船苔壁晝深虫弔寂紙窓秋破鳥窺禪焚香煮茗皆吾樂豈但淸閒便屬仙

冬日書況寄無照

香冰紙閤畫沈沈古鑑橫陳且照心喬木天寒風易急防河雨竭水難深鑪頭煮茗才中飯庭下觀梅已夕陰老大才疏倦馳騁漫書幽況寄知音

以前詩寄無照見答稍遲輒自和促之

此生誰暇計升沈但欲蕭閒養淨心髙臥豈知浮世狹獨居惟覺故山深檐飛雪澑窻間濕日照空云石面陰坐鄕西齋持宻語近來能作五天音

無照旣見和復以元韻答之

拂拭銅彛炷水沈跏趺相對可淸心穿雲種玉靑山逺破浪探珠碧海深滿樹春風傷渭北一篷夜雪憶山陰賡歌和曲非吾事聊演人間大雅音

旣酬之又用元韻遣興寄無照

不鄕明時嘆陸沈敝廬堪隠莫年心蘭芳楚澤春愁闊月滿荊岑古恨深白首有名猶谷口靑雲無夢自汾陰松風臥聴如韶濩膝上何勞緑綺音

冬日作

蒼松翠竹繞吾廬終日蕭然只晏如琴上不彈新曲譜篋中多貯故人書春生故苑梅開蚤雪滿寒江鴈過疏無限市朝車馬客豈知城郭有閒居

巳未嵗感事二首

心攢百感鄕空書此日才同少水魚曠野有風傷晚稻荒園無雨減秋蔬東林泉石容髙道南嶽煙蘿尙獨居縱使聲華動京邑未知何地樂耕鋤

野逕秋深葉滿苔豈堪塵迹此中來堦前蟻陳衝還破花底蜂程挽莫回童子已提沽酒器山翁猶奉注茶杯長松怪石渾依舊相對何由笑口開

遣懷三首

堂堂嵗月水流東贏得身將槁木同艸葉已零淹莫雨梅花才發值春風岐中厭作亡羊客塞上甘爲失馬翁已有一枝棲倦翮翺翔何必羨鴻

竟日何勞事苦吟漫因幽興寫閒心神魚出海摶風逺豹依山隠霧深縣吏每來欣有酒鄰翁卻去笑無金平生不畜閒田地衣鉢隨緣直至今

遁迹勿思磵壑間胥徒叫囂來扣闗首陽尙使夷齊臥潁水寧容巢許閒海上白鷗𨿽可狎雲中黃鵠卻難攀何如穏泛華亭月莫學淮南賦小山

除夕二首

小閤春融坐不厭獨憐無月到松檐銅壺漏防五更盡畫角聲銷一嵗添風燭冷光涵素壁瓶梅疎影透湘簾莫將爆竹驚山鬼近日城中火禁嚴

春入江天夜坐溫嘉蔬喜得備盤飱笙歌不動還休市燈火𨿽張合閉門壠畆風寒傷薺麥山園地暖益蘭蓀近聞裏衖兒童說明日庭中看水盆

早春畱別

津亭煙暖柳絲輕欲上孤舟更問程野日照衣春色好江風吹面莫潮生遙山黯黯增羇思宿艸離離動別情莫訝白雲無定在暫攜包笠去吳城

春日至錢唐阻雨首寄山村先生

客囪燈暗曙鐘殘泥潦従衡路未幹滿目雲山畱我好一樓風雨見君難湖邊雪盡梅應蚤吳下春遲麥尙寒南渡耆英久寥落豈知猶有故衣冠

登南髙峯絕頂

客心江水兩悠悠髙閣閒登見越州細嶺日斜樵子過防厓壁立野泉流松根落石森兵衞天際孤舟片葉浮長嘯一聲羣響答又攜靑竹下嵓幽

過西湖

霏防煙靄滿遙岑春入長堤栁色深今古畫船供一醉防多紅粉得千金漁歌豈說遊人耳莫雨偏傷倦客心幸有孤山梅竹在杖藜徐步作幽尋

淸明日山行

羣鳥聲喧春日晴家家挿柳作淸明溪云落眼水邊坐花露沾衣樹底行野寺貧來猶換主山園廢後但存名都緣趣俗無新韻城郭幽棲過半生

如鏡師剪竹四竿植爲蒲桃架其一適活要余賦詩遂作此以塞請云

蒼筤剪得出遙林架就危棚近壁陰柔蔓未垂珠落落短梢先挺碧沈沈月明亂影翻秋幾露冷淸聲入夜琴養取閒門表孤直莫教容易俗塵侵

子虛以湘竹杖恵余兼貺二詩遂依韻答之

頒得山人古竹笻節間銷盡淚痕紅化龍定躍蒼波裏伴鶴還騰碧漢中蹞步安危存用捨百年前卻付窮通相應海國歸來日系向船頭取便風

一枝誰剪楚山前卻寄東吳遇客船打雨打風常在手挑云挑月不離肩松根老石當秋倚花下幽蹊帶晚穿閒處未容頭角露且畱橫膝看靑天

漁父二首

夕陽波上釣絲輕風入蒹葭窸窣鳴辭劍爲憐逋客難鼓橈曽笑逐臣淸數聲竹篴湘江闊一帽山花白發明南北去來人自老防多空抱羨魚情

罷釣優遊老此身數椽茅屋並湖濵靑雲富貴無多日白髮淸閒有防人篷底未曽論伯越花間且莫問彊秦紛紛世事皆如夢更送牀頭百甕春

庚申嵗莫三首

是非無定底須聴飽食遊譚更不經發短意長猶困學智生耄及澷勞形松濤衮衮翻茶鼎梅雪紛紛落瓦缾門外數峯天削出亂暉東旭倚空靑

江郭陰寒天未晴嵗華拋擲又遐徵蟄雷失序先春動野雉知時鄕曉鳴艸木自堪同臭腐雪霜何必苦従衡謝公心雜陶公醉負卻匡山白社盟

彊顏求舊情還異枉已攀緣埶必乖白雪豈傷侵紺髮黃埃惟恐涴靑鞵倚松閒看云生石揜室幽聞葉墮堦無用散材何所適布衣蔬食老巓涯

經故人所居

桃花灼灼柳依依院落荒涼晝掩扉石沼水漧魚逝久杏梁巢覆燕來稀壠頭未說人澆酒世上先傳客賣衣欲對東風寫離恨郡譙吹角莫雲飛

天際歸舟圖

天風低柳拂長堤舟入蒼茫逺景防炎暑有時銷客路灘聲終日在漁磯身隨江海馴鷗鷺夢落山林飽蕨薇従此束書歸舊隠晦名韜迹老巖扉

秋思二首

西風吹上洞庭波涼葉紛紛別故柯社燕畫檐秋影絕虫文砌夜聲多靑藜扶起宜將老緑綺調成足倚歌城市往來今已久擬收孤迹寄煙蘿

人生事事皆前定切莫猖狂欲妄行季子金多終富貴張儀舌在漫従衡柴桑雞狗還追放甫裏煙波絕鬭爭楓葉已丹秋欲老水村隨處搗香秔

辛酉嵗九日二首

云物淒涼秋意深江山何處可登臨一頭白髮驚風雨滿地黃花恨古今木葉暗隨鄰杵落艸虫寒並夜牀吟半生已分成樗散城郭長縣澗壑心

九月江天絺綌涼眼看莎逕雨餘荒菊花不醉重陽酒柳葉還凋午夜霜席上未聞楓作虎山中誰信石爲羊傷嗟杜老飄零久近亦歸來理艸堂

破窓

落落疎櫺紙半無冒寒猶憶去年糊飛螢暗入侵衣亂涼月斜穿伴燭孤秋老虫絲兼葉掛雨晴蝸殻帶苔枯齋山鳥來還去防畨相闚不受呼

奉寄翰林趙學士二首【孟頫】

玉堂學士晉淸賢上國歸來雪滿顚畫妙未曽池畔作書工自得枕中傳溪山靜對堪娛老松鞠長存可引年見說有時因覓句醉扶鳩杖看鷗眠

下馬趣班覲紫宸肌膚玉雪錦袍新北門視艸稱三俊東閣揮毫第一人月隠掖垣分燭夜花迎禦輦賜衣春文星肅望光芒正爛爛仍縣霅水濵

過北塔有感次韻

修廊徐步暗長吁古木猶存斧爨餘寒竈未聞煤墮甑空庖將見釡生魚香燈影防經行少鐘鼓聲沈學者疏回首舊房拋已久艸埋蕪沒任鳩居

夜懷

匡牀嘿坐夜燈明寥落霜天鴈一聲身世已成黃髮夢乾坤惟長白雲情綸竿獨老忘軒冕舟檝全生變姓名小大自來皆適性二虫安得是同盟

嵗晚書懷二首

雨霰交飛嵗欲除閒園艸木已昭蘇盤登野菜無椒酒杯貯香秔有土酥禍福固應論塞馬雌雄何必辧城烏曳裾掃迹俱休問自爇黃連擁地鑪

天寒靜戶少人過殖殖閒庭爵可羅世上眼空蕉鹿夢車中聲防飯牛歌泥融莎逕春風近潦沒蔬畦夜雨多淸梵欲消江月上磬聲松韻冷相和

除夕次韻無功

屏迹丘阿每鮮歡老逢除夕恨漫漫生前聲利情偏澹身外經書興未闌狡兔漫垂三窟戀鷦鷯終寄一枝安百年浮世才炊頃推枕邯鄲夢巳殘

落梅

晴雪霏霏灑砌苔浪蜂欲去更徘徊空傳淡影浮歌扇不送寒香入酒杯隴首故人千里隔江南驛使防時回翠禽莫怨髙樓笛一度春風防度開

柳

寒條欲軟雨防防染作鵞黃學舞衣漢苑露濃宮葉重汴堤風暖岸花飛流鶯漫叫春還老酒斾空招客自歸若鄕津亭管離別爭如陶戶靜相依

雨中遣興

雨橫風狂緑野陰孤城蚤覺已春深蒼松倚壑有寒操紅杏出墻無古心鄰館酒甘方擊甕客窻人靜罷彈琴華墳竺誥皆師友漫鄕閒中作聴尋

徐氏園池

廣亭髙榭接遙鄰野雉籠蔵錦翼新柳色上衣薌逕曉蜂聲浮席畫船春秋千自濕花間露鸂防還驚沼上人莫訝粉垣深揜護靑山低處是紅塵

代悼亡

蓬閬思歸厭世樊靑鸞緩引別朱門鏡中暫隠春風面花下終歸月夜防簮珥獨畱貽婢妾田園長守有兒孫紛紛弔客皆豪貴跪向棺前酹酒尊

畱別敬之講師

麥擢蝦須春欲歸靑山影裏欵山扉松風瑟瑟吹人面野日荒荒照客衣波上燕忙知夏近嵓間僧老出門稀明朝又振歸城錫淸夢還應繞翠防

秋日次韻二首

息景城闉嵗月深見山還作采薇吟未曽世上期靑眼獨鄕閒中保素心鞠爲花開登古缶蘭因香在守空林可人最是新栽竹鳯尾防褷已及尋

緇塵不到白雲深晝寂空聞木客吟栢子當香堪達信石頭聴法豈知心化牛鬭虎無杯渡放鶴衝霄有道林睥睨寒山舊詩卷上騰光焰數千尋

秋夜懷古

促織侵燈泣短莎夜深涼露下銀河井梧葉脫秋聲減江月煙銷霽色多千載悠悠遼鶴語三生渺渺牧兒歌豈知世上無窮事今古還應逐逝波

趙子固所作蘭蕙圖

王孫翰墨妙無倫寫出胸中萬古春蘭葉夢寒悲楚國蕙花香冷憶騷人紛紛蕭艾誰遺種落落山林自有鄰莫訝幽姿能岑寂石根終隔馬蹏塵

春晚

矮窓日月無今古閉戶爭知春去來淸鏡靜臨多白髮好花閒看半蒼苔防傳鼓吹池塘雨茶展槍旗澗壑雷海燕未回寒尙在暮云重疊鎖崔嵬

寄道書記

閒愁不入酒杯中落魄江湖佀轉蓬鶴髮歸來風月在錦心吐出語言工芭蕉葉大窻全緑芍藥花開砌半紅只尺林泉滯形迹對牀煎茗防時同

再用紅字答前人

抱景亭亭澗壑中眼前多作倚麻蓬鷹鳩異質無非物枳橘皆名孰是工聲繞堦除春雨暗光流幾席夜燈紅詩筒莫厭勤來往艸木爭知臭味同

寫興三首

翠霧沈沈雨乍收晚窓叢桂小山幽枕中孤夢通三世林下餘生寄一丘耄及犀顱便簡寂病侵鶴骨倦淸遊明時但得身彊健水曲巖阿足自由

目中忽忽更童耄世上紛紛自盛衰張翰吏閒歸去蚤季倫財散省來遲桃花浪急魚生子柳絮風柔燕領兒未必靈丹化頑頓擬將何物鑄鐘期

不知名迹堪爲累蟻垤蜂房亦鬭彊小黠大癡俱陸陸寸長尺短付茫茫米鹽胸府猶登坐鞍馬風流足撫觴案上簿書勤記錄夜窻燒燭學研桑

山中二首

巖屋棲遲信有年豈同魚鳥樂天淵身間尙不耽閒味地靜何嘗住靜緣林下晝營燒筍火石間時引煮茶泉菜畦香燼靑煙散月滿松頭鶴未眠

萬事無求心便安莫論人世道塗難風聲繞樹夜將半月色到窻燈未殘峭壁倚天蒼蘚古防厓飛瀑白雲寒饑飡困臥隨緣過趼足何勞作野盤

春晚二首

窻中雨霽見遙岑拂羽鳴鳩送好音我懶未能防俗事詩工自足醉人心掃堦喜擁靑松鬛對客慵彈緑玉琴一枕江南三月夢桃花結子柳成陰

丘壑由來迹可逃豈容塵土涴云袍石鼎湯浮寒蟹眼陶杯文刷秋兔毫林塘彌彌白水滿山館亭亭靑樹髙得句未能書雪繭屐齒欲折心忘勞

苦雨

積潦橫流路不分滿空煙靄暗朝昏烏鳶跕跕墮荒圃風雨瀟瀟失逺村芻米賈騰愁白屋管弦聲沸醉朱門無言桃李參差放佀怯春寒欲防防

春搜圖

酸風射眼路迢遙斜跨銀鞍度渭橋野外翻身捎勁鍉雲間灑血落盤雕犬循荒磧威偏壯獸困重圍力易消什伍相將歸細柳亨羶釃酒醉春宵

讀宗鏡錄

珍閟龍龕防百年我生何幸得披研眞空境寂非文字妙有緣生立聖賢權實圓明般若智果因淸淨涅槃天殊宗異學求源委拭目方知萃此編

癸亥嵗寓錢唐千頃寺述懷

髙閣工書三十年蓺成媒禍少人憐猖狂得意旣由命坎防纒身莫問天半夜飛蚊消廣夏一天涼雨潤髙田𨿽然老朽成羈絆還在山邊與水邊

秋夕

井閭鳴雨夜漫漫語靜長廊燭未殘月色浸窻花漏迥蛬聲浮席竹房寒世情竟作秋云薄禮數渾如野水寛彈鋏掃門非我事委身嵓谷自盤桓

書鮮於伯機詩後兼用其韻

昭時丹鳯雊崇岡吐出神珠埒夜光眼見牋麻才只尺耳聞名姓防星霜北山水石增吟興南蕩弦歌助酒狂千載不須嗟寂寞已畱遺墨徧炎方

登虎阜再用伯機韻

髙標孑孑插云岡深殿孤燈葆寂光巖畔野芳初帶露樹頭山實未經霜滄溟自引浮杯興佳節還羞落帽狂小艇不知歸路晚到城新月掛金方

秋山圖

淅淅涼風動泬寥白雲紅樹擁岹峣扁舟倚岸不知久拄杖穿林頓覺遙樓閣蔽虧橫逺漢澗溪舂激度危橋沃洲自合支公住曼倩従教隠市朝

贈楊秀才

江城已作黃花晚磵壑方驚白髮秋樗散防年拋寂寞憐君此日肯相求雲霄直上饒騎鶴湖海同盟願狎鷗老我未忘千里志杖藜終約看淮流

冬日寄無功

黃鞠當堦爛漫開小窗紅葉自成堆天寒但解冰霜至人老爭知嵗月催萬事不求眞富貴一毫爲累卽塵埃風流來往惟吾子擬共巡檐看蚤梅

癸亥嵗莫書懷

白雲深處掩茆茨回首人間萬事遺愚知得時皆有命古今造物本無私阮公漫解開靑眼墨子終須泣素絲臘盡雪銷梅放後寂寥寒谷是春姿

遣興五首

五十𨿽賖病見侵閉門終日少相尋春鶯漫逞千般語老驥終存萬里心花繞竹房紅作陳柳垂莎逕翠成陰江南三月淸明後便有蛙聲聒夜深

博山煙靄作空蒙脈脈幽馨鼻觀通一院杏花寒食雨數聲黃鳥緑楊風忙中日月何曽異靜裏乾坤自不同虫臂防肝隨所化未能勞力問崆峒

身前萬事若浮塵過眼従衡日日新蛙黽得時多意气鯤鯨失水少精神靑山古木丘園晚白鳥蒼煙浦漵春回首吳淞興無限鴨頭新漲緑粼粼

天運循環杳莫窮生生化化古來同一百六日寒食雨二十四畨花信風此身不寄鵲巢內孤迹聊蔵人海中深院日長新睡足倚闌閒數北歸鴻

千載誰言柳花香醉李吐出錦綉腸江邊春雨一犂足天外晴絲百尺長空山無人薇蕨長流水落花鶯燕忙自來貴賤皆歸盡艸木衰榮豈足傷

寄白雲

反闗銷景湖水眉吾子政是安瞑時春寒未成筍蕨夢老大得赴煙霞期松湍潄壑靑燈迥篆縷縈簾白日遲淸磬數聲經卷罷風前洗耳貫休詩

追和宋馬云訪踞湖山仇隠君韻

白雲飛盡碧山空屋外夭桃破曉紅幽隖樹深難隔世平湖水闊易生風丹光射斗驚朝士酒气薫林引釣翁未識鳯書何日下隼旟今已到嵓叢

過友人所居

春紅銷盡緑陰繁簾幙風輕燕子還柳絮漲天淸晝永蛙聲動地白雲閒亭亭鉅筆林間塔隠隠修眉郭外山不是君家有泉石杖藜那得事躋攀

次韻答彥上人

城郭幽棲鬢欲衰豈堪煙浪隔相知鴻歸絕漠疏來信鵲噪虛檐辱寄詩黃葛暑煩還禦蚤蒲葵晝寂獨揮遲𨿽然兩地同明月跛足何由得望之

光福寺用唐顧在容韻

浮圖突兀倚雲中頂冠神珠爍太空地接近村分野緑天縣落日隔溪紅穹堂廣坐涼銷夏絕壁髙山夜吼風齋鉢久虛龍象散上方畱得住山翁

甲子嵗莫

時序川流齒漸增此身還顧百無能心縣絳闕耽名客夢繞蒼山賞靜僧古樹月明深巷雨逺天鴻過矮窻燈平生漫有煙波興擬宿蘆花尙未曽

虎丘用唐李紳韻

闔閭丘墓名空在代逺時殊事不同碑碣尙無唐故迹山林寧有晉遺風剎旛影動靑冥外齋鼓聲消莽蒼中若使石頭曽聴法豈能終日並禪宮

代悼亡

淸鏡孤鸞曉影沈但傷兒女百年心華堂遺像有時見瑤席慈容無路尋夜半窓紗明月照架頭巾帨素塵侵數莖白骨歸黃壤回首人間隔古今

贈艾幼淸教授庭暉

故鄕拋擲寓東吳客館淒涼尙讀書縣令棄官猶有酒先生寄食豈無魚江城春老花飛急槐市風淸燕過初艸木想當名已熟往來多識馬相如

無照林亭

累土崇丘作小亭手栽花木滿林坰郡中髙樹巳全緑屋外逺山才半靑過眼榮枯荒圃艸到頭聚散野池萍餘生但願身長健杖防時來對翠屏

自陽山歸舟中作

小麥靑靑大麥黃澗松風急夜聲長轎穿細路春泥滑花落淸渠野水香嶺上獨畱云作蓋村邊多見石爲梁楓橋寺轉閶門近回首西山已夕陽

偶讀中峯和尙和沈王王璋畱題眞際亭詩因而有感遂次其韻二首

眾峯序列作愁顏鶴怨猨驚尙未閒月滿蘿庵人寂寞風生松嶺澗潺湲王因問道來天上師爲逃名去世間獨撫遺編成浩嘆水雲無路扣闗

西峯泉石可怡顏地逺塵蹤日月閒樓觀耽耽橫嵽嵲杉松矗矗蔽潺湲安危豈在羊腸裏寵辱偏生馬足間自是名王尊有道閒攜賔従及柴闗

贈叔恭

負笈擔簦計已灰歸來蕭寺掩莓苔呼猨別磵曽拋果放鶴它山得看梅樵逕雪晴芒屩出江橋風熟布帆開反思身外無窮事不直窓間水一杯

新居次韻山村先生

天地茫茫喜定居莫年應是惜三餘靑燈不作前朝夢白首猶觀後世書遼海舊傳千嵗鶴謝池今見九洲魚淸風朗月皆疇侶鬻茗焚香足晏如

曉作次韻前人

東旭朝隮萬象明新鴻嘹嚦度江城寒花獨對情偏淡鄰杵幽聞韻更淸荒逕艸衰秋欲老逺山雲盡雨初晴半生已作溝中防潦倒終非待晚成

漫興二首

棲遲久已傍嵓隈駒隟光陰自暗催江國夜寒楓葉落楚天霜冷塞鴻來淸遊振防尋花隖野望褰衣上石防堪笑人間未歸客摩挲銅狄欲興哀

平生無夢到槐安鏡裏靑春髩已幹霜气稜稜摧眾艸光風漠漠泛崇蘭塵埃世事隨時變澹泊交情到處難防度呼童課經罷看云黙黙倚危闌

淮陰侯

羣雄逐鹿競紛紛虎鬭龍爭埶未分背楚棄官皆失義下齊求國是要君蒯通詭辯誠難信陳豨【上】姦謀豈易論當日更無鐘室嘆豈勝竹帛載元勲

舟中

西出胥門路不賖短篷回首已天涯髙林鵲噪靑山近逺岸人行白日斜旛影浮空標野寺耞聲隠谷隔田家十年來往成何事贏得蕭蕭兩鬢華

吳嶺道中

山村人過犬吠竇野澗魚躍泉鳴沙江城雨雪三春莫嵓屋松杉滿地花芳艸路邊逢廢井夕陽川上見歸雅年年寒食偏傷感能上新墳有防家

垂虹亭

長虹夭蟜臥平湖奕奕新亭畫不如檐切太空喧燕爵影搖寒水防魚它山雨過漁歸久別浦潮回月上初今日豈無題柱客防應來此駐軒車

讀時太初海昌詩卷

旅宦迢遙滄海濵熬波終日役疲民夜窻夢覺驚風雨寒燭吟殘動鬼神覽鏡每傷新白髮把杯還憶舊靑春空餘翰墨傳天壌老我林間失故人

畫梅

曽向孤村見此枝杖藜徐步雪晴時香飄野路傳春早影上山牕礙月遲處士詩存猶可讀逃禪骨朽卻難追芬芬瓊蕊無今古羌笛髙樓亦漫吹

秋思

梧桐百尺金井髙秋風吹葉聲蕭騷莊生是非付一指杜老飄零嗟二毛月明江上雁飛急木落窻間人夢勞非熊自起磻溪釣淮南小山方遁逃

楊尖觀音院壁間有故禦史周公景逺畱題一再讀之令人短气遂用其韻爲詩悼之以寓平生交契之意

拂塵讀罷思悠然詞翰空存逐逝川銀管修文歸地下玉棺承詔墮天邊聊城丘壠木未拱蕭寺鶯花春政妍欲致生芻惜無路漫歌風雨度年年

論詩

是非不到白雲中髙臥冥冥碧漢鴻典雅始成唐句法麁豪終有宋人風智愚願作登壇將茅土偏旌蓋代功狂妄末流徒好惡豈知到海味還同

山中

寂寥空谷久相容行道何須向別峯山腹引泉同煮茗嶺頭乘雨爲栽松倚天傑閣巢靈鶴徹海澄潭臥毒龍樵客豈能知住處艸堂終日白雲封

寄無功

雨雪霏霏嵗暮天路泥活活古城煙出門曳杕難相就矯首停雲恨莫前瞑色半窓書引睡屐聲盈耳客驚眠巳聞處處添新漲早晚春湖共放船

懷安養詩

獨立天涯送落暉故鄕拋擲淚沾衣久知慈父嗟逃逝早辦誠心好賦歸三界竛竮眞可弔四生流浪竟何依白毫今古無私照攝引西馳願不違

谷響集卷二

欽定四庫全書

谷響集卷三

元釋善住撰五言絕句

丹陽夜泊

趨程前路逺極望雨冥冥夜宿官河口閒田鬼火靑

釣者

江上正風雪歸來且揜扉白鷗無覓處終日繞漁磯

幽蘭【二首】

日長深谷靜蕭艾漫同居莫道閒花艸仲尼曽下車猿嘯楚山晚月明湘水寒濕香吹不起風葉露漙漙

暮入吳山寺

裊裊松陰路萋萋碧艸長入門人不見一犬吠空廊

春晚

春光不可駐徒抱惜春心一陳黃昏雨落紅苔逕深

送人還山

偶隨流水出閒趂白雲歸步石苔侵屐攀松露滴衣

庭梅

庭前一樹梅嵗久滿身苔不見春風面含香未肯開

月夜聞笛

篴聲何處起獨客易愁絕休將江上曲吹落山頭月

詠雪

片片下遙空千山樹色同衡門正寒餓華屋醉春風

送西白

朝行白猿啼莫行黃葉落迢迢一片心還棲在廬嶽

牧豎

防云上陂陀晴林露猶滴夕陽呼伴歸騎牛各吹篴

林下

林下淸閒極塵中日月忙逸人耽濁酒漁父愛滄浪

春興

冉冉春將暮悠悠日欲殘東風特地惡不道杏花寒

晚晴

白雲起石上隨風自飄揚忽然山雨過小明夕陽

幽蘭

冰雪凍不死深林還自芳獨醒人尙逺回首楚天長

約客不至

佳期成不信汗漫復誰招獨立殘陽盡天風鶴駕遙

西齋秋夜

晚雨過江城西齋秋气淸夢回孤枕上無處不虫聲

秋夕有懷

顏色入遐想方知山水遙音書久不至一鴈度層霄

壺天所作蘭石手卷

靜依蒼石底幽夢繞瀟湘故畹歸何日飄蕭瘦影長

畫梅

夜雪莫能到晴蜂那可來一枝橫尺素獨占四時開

有懷

之子寧親去北風江路長水邊成獨立一鳥度殘陽

山中

居山𨿽無井接竹引淸冷絕勝公侯家銀缾牽素綆

秋夕

孤館燈初暗虛月正明寒衣猶未補風逓搗砧聲

詠梅

疏花猶在眼長憶倚闌看便欲攜笻去北風天正寒

早行三首

宿雨未開霽雞聲來逺空山川遙莫辧但覺水生風拂曙駕柔櫓溪山行幾重云昏不見寺依約但聞鐘夜雨已滑道曉云猶隱山不須牽百丈揺過沈塘灣

蘭四首

靈均不可見令我憶瀟湘獨步空林下滿身風露香艸長欲無地國香終有根一花才破萼蜂蝶盡棼棼穿雲采淸芬竟日不盈把凍雨灑輕塵飈輪幾時下風葉美無度露花何萎防樵人不到處抱石弄幽姿

松雪翁所作躑躅花畫眉手卷

春禽弄幽囀躑躅亞枝紅想愛風光好爭知桃李空

淸溪獨釣圖

風急黃蘆晚天寒溪水淸苔磯成獨坐應抱羨魚情

訪友不值

日轉北陰禽聲午院深幽人入鄽去不道客來尋

友蘭

欲識古君子楚花吾友於因懷蕭散志詩酒老江湖

賈浪仙

忍饑猶覓句每憶賈長江逆旅寒侵骨愁眠雪滿

水仙

月下弄瑤瑟雲間吹玉簫淩波引微步翠帶影飄揺

梅竹圖

花魁何崢嶸竹君自檀欒無心競春華冰雪了嵗寒

梅花便面

景寒苔作衣香冷玉爲骨夢斷湖水濵盈盈蟾兔窟

吳泰伯祠

遺廟荒城裏開扉對碧流寂寥千古上豈獨數巢由

春申君廟

古木鳴鴉集遙山落日明盡知崇廟食不爲祀朱英

春興三首

禽聲侵晝寂栁影向風斜苔淨無塵迹飛來何處花野岸水初緑孤城山更靑羣鴉亂朝日木杪見殘星疎疎度寒雨澹澹作輕陰數片杏花落一池春水深

鳩

困雨寂無聲深棲夢不驚朝來晴色好飛並屋頭鳴

淸明

春日閶門路惟聞哭墓田茅檐插楊栁墟落起新煙

雨後

小園春雨後碧艸弄輕寒花片無煩掃新泥尙未幹

獨立

獨立風埃外幽觀桃李春靑山久知我天地一閒人

水僊

明月照湘浦翩然淩素波花鈿朗珂雪裙帶舞靑羅

黃葵

金杯傾玉露借問爲誰幹徒引閒蜂蝶棼棼滿畫闌

海棠

胭脂作紅艷獨立弄春妍𨿽未成遐舉飄飄骨欲仙

萱艸

叢葆揺新緑偏宜樹北堂無花亦小艸何事有憂忘

題郭天錫畫山水窠木二首

疊嶂無重數茅茨有幾家杖藜人寂歷流水小橋斜春風吹不醒塵世豈知名未化牛羊去空山獨老成

六言絕句

冬夕二首

繁艸霜嚴緑減疏星雲盡光寒城頭一聲畫角月落烏啼夜闌

庭樹風鳴槭槭佛燈院靜熒熒翛然面壁孤坐頓覺心如水淸

漁者

輕刀泛入蒼茫釣絲與興俱長幾畨荻花深處枕蓑獨臥斜陽

山水

山中佀有幽逕水面全無落花欲覓靑城道士不知何處煙霞

蘇臺晚眺

斷岸人家髙樹層巒寺塔殘陽江帆不徐不疾逺影天末悠揚

福嚴卽事

村邊幾株紅樹屋外四面靑山終日無人能到孤云薄暮飛還

秋江釣月圖

遙村煙樹依微獨釣漁翁未歸雨過長江新霽秋空月滿荷衣

墨竹

龍孫抱節落落鳯尾弄影亭亭夜半撼牀雷雨翻身直上靑冥

七言絕句

春晚登蘇臺二首

春城艸滿綠委蛇牢落殘陽牧馬嘶悵望胥門橋下水如何流出越來溪

姑蘇臺下百花洲一度春來一度遊吳越興亡無限事栁風桃雨不禁愁

經庸叟禪師舊房

蒼松古柏冷蕭疎日照回廊雨過初白髮老僧今不見舊房畱得別人居

贈虞秀才

西蜀東吳一水通可憐萬里劇飄蓬如今老【闕】一湖上應有鄕山入夢中

聞有人歸自東州以四絕寄之

怊悵韶華去不回檻前猶見杜鵑開松陵舊寺知歸久何事經年無信來

若耶溪畔雲門寺賀監湖邊夏禹祠聞說春遊渾欲徧錦囊應是有新詩

南北相思餘百里夜深淸夢亦迢迢長懷落日秋江上共防風帆立寺橋

短髮星星迫四旬背時贏得作閒人白雲靑嶂堪投老終不持竿釣渭濱

寄西峯隱者

煙雲出沒弄晴碧中有幽人抱禪寂夜半嵓間風雨來松花吹滿蒼苔石

病叟

鬢毛垂雪病經年終日呻吟更可憐見說有時天气好倩人扶出臥房前

巳未夏日雜興六首

雨過槐陰作嫩涼風回苔逕楝花香閉門寂寂臨書卷啼鳥聲中日正長

深紅淡白巳隨塵斜雨橫風送卻春池上偶來閒照影霜花吹入鬢毛新

落盡紅芳見緑陰小橋流水雨餘深市樓橫笛誰家子吹得殘陽下逺岑

纎纎碧艸與階齊濃緑陰中杜宇啼花院晝長聽正好帶聲飛過粉墻西

中庭日午橘花開蜂蝶何知故故來一陳南薰生殿角亂飄香雪防蒼苔

橊花灼灼欲燒空白晝閒防似夢中鄰叟爲耽顏色好殷勤指防與兒童

春興五首

雨細風柔栁帶輕畫檐幹鵲送春聲故人只在三湘住此去三湘有幾程

朔鴈初歸花欲妍江云澹澹晚晴天因思剪燭山夜香盡雕盤尙未眠

慘別河橋記往年江城幾夜月空圓錦鱗只說吞香餌誰把音書腹內傳

三月江南春日長栁陰亭院午風涼離懷漠漠深於海燕子飛來語畫梁

長日愔愔掩竹房短歌多是詠滄浪階前漫種忘憂艸逗到憂來不可忘

送人之匡山

鴈門不作宗雷逺白社年來況寂寥惟有匡廬峯頂月夜深還照虎溪橋

觀鳯兒花有作

殷勤栽得鳯兒花畱鄕閒中玩物華不是松根有餘地秋光都屬別人家

感舊

風雨蕭蕭送暮春百花開盡艸如茵畫梁塵鎖簾垂地燕子歸來不見人

廢居

當年聞說向天涯回首人間事巳賒庭院日長無客到東風吹落碧桃花

風雨

風雨蕭蕭獨閉門舊交零落幾人存春來艸長迷行路巖壑惟聞虎豹尊

明皇幸蜀圖

鳥道橫空翠色新峽猿啼雨客沾巾豈知艷骨歸黃壤回首河山又屬人

題畫卷

倦行下馬憩嵓中服矢韜弓望過鴻不是陽坡新艸緑豈知沙漠有春風

三髙祠三首

越國謀臣吳國讎如何廟食此江頭扁舟載得蛾眉後卻在三江汗漫遊

季鷹倦作東曹掾千里思歸獨向東鱸膾蒓羮暫時事不知塵世幾秋風

聞說松陵此度過長虹偃蹇臥晴波往來不見天隨子落日西風有櫂歌

題【闕】

東風吹散雜華云猶防靑燈過夜分山雨滿人寂寂不知誰此禮茅君

晚望

天外晴山擁翠螺幾家住屋近官河吳江四月春歸盡楊栁靑靑燕子多

孤云

倦迹何心化白衣澗陰松頂漫孤飛縱然風度它山去淸影依然在翠微

鶴林寺用唐李頻韻二首

靑鞵步入翠微間松竹蕭森滿舊山不識史君仙去後有誰來此伴僧閒

松門窈窕日遲遲坐久寒生古竹枝黃鶴不來山欲老白雲零落野風吹

息齋居士墨竹

一枝橫偃剡溪藤峙鳯停鸞總未能只恐夜風葉響定中驚起寂寥僧

寄嵓棲翁五首

霜髭碧眼老頭陀陋巷曽經幾度過連月不來城裏住只緣城外好山多

聞師疇昔裂儒冠選佛爭知勝選官從此白雲投老去夜深無夢到長安

千載祖師埋玉地萬松揺動暮濤寒不知月到髙峯頂瘦倚枯藤誰共看

白髮山翁歸舊山石牀終日伴雲閒有時放鶴穿林去自有淸風爲掩關

行腳歸來七十春此生贏得作閒人摩挲老眼山底冷看靑天鳥過頻

子固墨蕙

百畝羅生未足多數花一干自婆娑香名不入離騷捲爭得僧騫楚調歌

聞角

曉角吹霜海月斜一聲幽夢斷天涯自非慣作沙場客誰向風前不憶家

友人訪宿

雨滿空山風滿樓故人相過且遲畱此生不作江湖夢莫向燈前話舊遊

哀修上人

門外逺山靑歷歷前修竹緑依依夜深明月照空壁云滿石牀人不歸

松雪道人畫水村山崦圖

西崦東村景象幽菇蒲深處有漁舟道人不惜毫端力畫我滄江伴白鷗

琵琶行圖

琵琶淸夜動方舟碧葦丹楓兩岸秋何事江州白司馬尊前聽徹淚橫流

栁枝詞二首

幾樹和煙弄曉晴黃鸝飛上試春聲離人豈是無心折自到風前折不成

愁月悲風汴水湄舞腰猶學楚宮時柔條系得行人住陌上古今無別離

過林逸人次韻巖棲翁

花邊曾醉少年春白首相過不厭貧近說漢家徵詔急西山猶有臥云人

梅花次韻三首

盈盈粲美並溪湄髙謝羣芳保令姿旣有咸平香影句不須重聽鬼仙詞

艸棘藂中寄此身倚闌猶憶去年春枝頭但有黃昏月冷蕋疏花亦可人

挺挺孤標畫不成倚風凝睇更含情無端夜半髙樓篴吹出江城花落聲

訪人不值

竹下開門對逺山松聲艸色滿間想應采藥前峯去花鳥畱連未得還

桃隖閒步

欲寫閒情步水濵杖藜扶我自由身相逢盡是看花者白首重來有幾人

江天晚霽圖

擔簦野老尋茅店云擁招提樹插天孤舟泊處白日晚目極萬里蒼江煙

感事

覆雨翻雲事可哀交情誰是舊陳雷夕陽滿地無人見獨立風前看落梅

曉逢山村先生

錢唐吳苑三百里兩地相思恰五年今日河橋重相見全家盡載溧陽船

送人之金陵二首

淮甸風髙木落時逺遊瓶錫自相隨爭知百折羊腸路不似長江波浪危

淸遊莫憚路岐賒但有雲山卽是家此去鳯凰明月夜西風腸斷後庭花

貽周山人次韻子封先生

重峯疊嶂四回環卜得佳城紫翠間壠樹未髙金碗出遊魂夜夜哭空山

晚興

浮圖寒聳碧崔嵬煙雨防蒙晚不開深殿巳燈門欲閉松頭巢鶴未歸來

感舊三首

昔年曽此寄缾盂竟日蕭然一事無幾度小人不到擁書閒對石菖蒲

樓閣嵯峨矗太虛又攜巾舄托幽居娟娟翠竹凋傷盡好句無由節下書

古柏槎牙滿翠苔中庭誰見昔人栽無情嵗月如流水日倚吟身得幾回

畫馬

霜蹄曾蹴河冰裂老齒貫嚼天山雪圉人何事相羈縻不得沙場流汗血

寄友生

霜餘紅葉徧階前漠漠陰雲小雪天老至不禁離別恨屋梁月滿思悠然

詠梅三首

屈鐵虯枝帶蘚枯想應曾識老林逋淸標幸是從來瘦月冷霜寒影更孤

水邊寒影竹邊身寫入霜縑意更眞羌笛不吹花亦落一枝先寄隴頭人

斗轉河橫月落時呦呦悲角五更吹分明一枕羅浮夢只許杖頭翠羽知

訪無照不值

童子開門日巳晡隔墻寒木聚啼烏杖藜不識遊何處閒卻經火一鑪

冬曉

城角鳴烏天送曙苔階夜冷蛬無語梅花帳底夢初回殘月半四檐雨

桃隖口占

桃塢春風花正開粼粼野水抱城回小橋行過聞雞犬應訝漁郎入洞來

雨中寄無功

自從杖笠歸來後竹院頻過話舊時一日風雨不相就相思渾似未歸時

春牧圖

閒依古木支笻立短褐蕭然滿面埃只道淸流堪飲犢豈知洗耳有人來

觀梅次韻無照

孤根潦倒倚空山猶保疎花艸棘間遊子見來心獨醉滿身風露不知還

車溪道中二首

葦白茒黃溪水淸倚篷閒防浪漚輕板橋橫處人家小修竹參天落照明

客裏蹉跎嵗欲闌水邊楊栁尙平安夜來巳作還鄕夢滿目西風客櫂寒

水仙

金琖誰將置玉盤仙人掌上露漙漙想應未得淩波去自向階前弄曉寒

湘江夜泊圖

斷雨殘雲埶未收風翻雪浪打蘭舟無因住近湘江岸一夜猿聲動客愁

九日

行向東籬日欲斜意多世短感年華王不送陶潛酒黃菊還開九日花

送人歸馬迹

羈心幾夜怯啼螿旅夢驚回尙異鄕今日束書歸舊隱太湖煙浪正茫茫

春暮雜興六首

艸滿池塘絮不飛人間回首巳春歸日長獨倚闌干角閒看晴雲度翠微

綠樹童童映短墻暮云霮防北風涼閒房竟日無來客自對空王禮夜香

匣內靑琴久折弦不將遺譜覓人傳莊生漫說成虧事琴到無弦韻始全

筠箒休將掃落紅落紅多在翠苔中畱連春色無多日過了東風是凱風

北走京江南具區歸來庭樹巳扶疎百年浮世誰非客閒卻牀頭一架書

脈脈輕寒透裌衣東風一夜老薔薇杜鵑聲裏靑春盡多少天涯人未歸

次韻答人見問

潦倒何堪繼祖燈傳衣終是有盧能閒身未得歸嵓壑聊作人間粥飯僧

宿報恩寺

淒涼塔廟幾經春往事重思迹巳陳夜半夢回禪榻上不知曾是寺中人

奉寄山村先生

江國霜寒木葉飛水深云窅思依依多年不見先生面夜夜林問望少防

云屋山人久別承寄以詩甚慰仰思謹次韻以謝且堅隱操

月落城空鶴倦飛宻云深樹靜相依閶門北去山如畫有日同師步翠防

夏日卽事

庭樹森沈晚色濃修修寒雨滿疏鐘白雲一片歸飛急知宿城南若个峯

懷南遊者

故人別我南遊去又見階前春艸長故人不來春艸死空勞一日九回腸

郊行次韻無功

郭西春曉宿煙開野色山光撲面來無限城中車馬客有誰著眼到江梅

次韻山村先生八首

倦行山逕倚長松斷碣眠莎古蘚封只見亂雅爭樹宿不知殘日在遙峯

綠楊深處畫橋橫風掠平湖碧浪生待得笙歌城郭去薴袍笻竹自閒行

宻掩重門夜不開銅缾斜浸蚤紅梅琴聲透出寒堂外引得鄰僧入坐來

驛亭楓樹著霜紅天際冥冥見斷鴻隔岸逺山靑更好澹煙斜日值秋風

安行何必假籃輿竹下松間信所如我亦自知非叔夜賓朋滿目懶移書

白雪堆頭瘦影長是非榮辱總難量爭如倚个靑松樹閒看幽泉出磵忙

靜夜橫經對短檠郡譙歷歷報寒更宿云去盡江天曉紅葉階前月尙明

緑綺無弦獨賦詩正音𨿽在懶求知防當結屋孤峯頂臥聽行人話嶺危

尋梅

寒霧才收霽色浮杖藜徐步繞嵓幽艸深不見梅花樹浩浩雲山叫鵓鳩

幽蘭三首

夢魂長繞楚江濱卻向幽厓見似人春意未深花未落莫教輕污馬蹄塵

九畹荒涼迹巳陳眼中蕭艾自紛紛國香不解傳芳事浮世何人憶楚魂

積雪堅冰凍不摧春風才至卽花開纎纎綠葉無人佩空散幽香滿艸萊

舟中三首

栁牙桑眼巳俱生極目春田尙未耕紗帽繭衣船上坐翛然如在畫中行

靑山路轉見紅樓鵝鴨紛紛古渡頭風雨滿天遮望眼不知何處是杭州

桑鳩夫婦晚相呼天末羣山乍有無老大卻思探勝槪短篷風雨過西湖

和靖先生墓

處士梅花春尙開湖陰不見鶴飛回靑山盡日陪歌笑桂酒何曾及夜臺

湖上

緑云紅錦兩俱銷急管繁弦滿六橋向晚畫舟沙岸泊鷺鷥梯浪影迢迢

孤山法師塔

身藏陶器見遺文千載孤髙獨有君靈塔尙餘湖水曲梅花紅白自春云

寓大靑蓮寺聽惠因寺鐘

樓中遙見玉岑峯幾夜閒房得暫容我巳靑蓮來假榻如何猶聽玉岑鐘

南髙峯頂望越山

閒扶翠竹上岧峣野日荒荒碧海遙隔岸越山才咫尺片帆不得渡春潮

暮春雜興十二首

野水浮來半落紅不須惆悵怨東風春歸畢竟歸何處還在溪光栁影中

門掩東風栁色深暮寒脈脈透衣襟春天最是無馮凖一日才晴一日陰

巖房深掩淨無埃書卷終朝亦懶開不是春風苦多事栁花爭得入來

春云迢逓覆重城風約雲開漏月明夜半小庭閒獨立鐘聲才斷又蛙聲

花殘片片隨流去絮落蒙蒙撲面來燕子不知春寂寞緑楊陰裏自飛回

雨入孤城艸木新香紅半逐馬蹄塵卻憐杜宇無情甚不解迎春只送春

爲愛西園水石幽日斜猶並小池頭不知何處楊花落一防飛來一防愁

公子金衣映日黃卻來外囀圓吭宮花未落春猶在蚤巳無心入建章

老去身心豈惜春但傷泥污落花新淸陰滿地韶光逺猶折疎麻問水濱

天際孤云尙未還靑童爭敢掩柴關近緣壊堞摧春雨得見城西幾尺山

春光欲老緑陰寒稚筍攙空巳作竿無限好山都不見亂雲斜雨滿闌干

紅藥花開春欲歸緑楊陰暗燕爭飛晚來一陣東風雨又送餘寒上客衣

廢冢

泉臺初掩巳茫然況是經今又幾年金玉不知誰發去石人空倚斷碑眠

寄如鏡師三首

風雨靑燈夜對牀月團曾試竹鑪湯無因移並臯橋住不得同師上講堂

緑琴欲奏聽人稀掃地焚香且掩扉春色坐防風雨盡繚垣重疊長苔衣

稠緑疎紅映短垣斷雲零雨暗西園日長吟罷無餘事臥聽松櫩鳥雀喧

陽鳥

白艸黃雲紫塞長夢回荒磧思淒涼秋來度得江南岸何處西風無稻粱

四皓圖

商嶺誰知遁迹時紛紛古雪滿須眉日長深谷無人到臥石依松詠紫芝

心山爲羽士賦

悄無形影難鉆仰極目撐空如許髙坐向松根讀黃老不知松露滴僊袍

書舊吳椾石湖景後

風艇曽維野岸濵山光漠漠水粼粼如今閒向魚椾見花栁亭臺是舊春

萬里江山圖

巴水沄沄巴峽靑月明客淚墮猿聲眼中巳識瞿唐路剰水殘山懶問名

西齋卽事

亂鴉歸樹夕陽明識面江山隔壞城住處只緣閶闔近間時有馬蹄聲

秋興二首

閒向空庭步緑莎夜深人靜月明多秋風陣陣吹黃葉試問秋風柰樹何

幾夜西風葉滿苔燕巢空在鏁塵埃秋歸莫折黃花贈逗到明年又再來

首夏偶成

絺衣欲試寒猶在舜操將彈調未成春色不知何日去絮飛花落總關情

秋江待渡圖

客路悠悠思渺然滿林黃葉滿村煙秋江正晚人爭渡莫把閒心待渡船

龎徳公

騶從何煩到白雲戔戔束帛賁丘園使君迫我今爲甚更挈妻兒遁鹿門

孟浩然

北闕無心更上書病多偏訝故人疎非熊不入君王夢自把長竿且釣魚

李太白

別夢休論隔幾塵尊前一笑卽相親時人欲識天才妙試問山陰賀季眞

杜少陵

江漢悠悠萬里客乾坤莽莽一沙鷗干戈未息長安逺白髮相看有蜀州

漫成二首

陶潛但愛杯中物杜預偏憐身後名世上不須論得失豈知千古有髙情

盡將嵗月付逍遙我亦何心問豆苗谷底白駒如可縶雲中黃鵠始堪招

宿東塔寺二首

閒向僧房看白桃客對榻有同袍夜深人靜鐘初定臥聽風鈴語月髙

小雨輕風作莫寒香紅亂落滿闌干靑山近隔人煙外髙閣閒登得自看

致道觀

窈窱殊庭曉獨過犬聲迎客出煙蘿朱扉半掩春風定撲撲松花落轉多

舟中

颿輕風熟雨霏防野岸春融燕子飛昨夜江橋緣水宿滿天華月倍思歸

送虞待制還翰苑二首

臘盡江南野色寒貂裘獨擁上徵鞍春風二月中州路一片鄕心兩處安

翰苑仙人冰玉姿久聞滄海掣鯨鯢自言夜半螭頭下禁漏聲中月已西

馬三首

風騣霧鬛四蹄輕汗血講珠眼鏡明棧豆豈淹千里志望云時復一長鳴

臆若雙鳬首渴烏嵯峨駿骨世間無天閒老我堪終惠腸斷秋風苜蓿枯

雄姿猛气眞龍種隅目晶熒老陳雲玉金鞍被來好滿身散作五花文

蒲萄手卷

枯莖偃蹇葉參差繁實羅生影倒垂記得去年新摘夜秋風山館月明時

春夜雜興十八首

幾夜春寒入楮衾夢中猶或動防吟孤城月落江天暗燈火靑熒小院深

自是疏慵懶出門非關性僻厭趨奔地偏少得人來到苔逕全無屐齒痕

莫作參差鸞鳯聲俗緣深重道難成龍腰鶴背非無力自是先生肉未輕

白首人間何所求百年起滅一浮漚中流兩岸俱無滯到海還應不系舟

隟中野馬飛無定空際毛輪色轉新但得蔗漿消宿酒不知誰是醉中人

淨室常空北海尊新詩縱得與誰論不須竹下開三逕自鄕松頭學臥云

東洛相驩嵗月多逺遊一夕負岷峨當時不鄕荊門去月下誰聞扣角歌

由來老病爲良藥藥病兼忘自在人江上一犂新雨足鵓鳩聲裏栁條春

花夢初寒尙未醒眼中先見栁梢靑山行未卜誰爲伴臥向西齋看畫屏

朴散醇漓少古風儀秦鼔舌可爭雄攫金逐鹿皆能事誰識羊裘負擔翁

昨夜三更夢大刀曉隨歸思度春潮髙飛未必逢矰繳湘水湘山恨不銷

寒生細戶雨絲絲開過缾梅未有詩碧樹飛來何處鳥一聲聲是怨春遲

琴水淸遊巳隔年夢中泉石尙依然白龍祠下藤千丈倚樹拏云欲上天

京口歸來嵗月賒杖藜猶憶訪煙霞何時再到龍遊寺閒看江豚出浪花

春入蒓江長緑波白鷗飛處舊曾過半山落日長橋外沙岸漁舟曬网多

膠峯老宿歸應久許我笻枝未寄來尊者若能歸掌握水邊松下共徘徊【尊者竹名】

夜雪霏霏落瓦溝冒寒乘興上孤舟當時若使見安道誰說山陰有勝遊

辯才巳老猶臨帖子美𨿽貧不廢詩最是世間淸勝事此中風味少人知

贈別

斷蓬落葉易西東聚散由來古昔同一夜寒螿啼到曉聲聲都是怨秋風

寄無功

平生落落少相知地近情親僅有師來往風流如昨日相看今巳鬢成絲

月夜

淅淅涼風熟稻天星河明潤夜蕭然固知月色難長好終有碪聲似往年

詠竹

雪老冰枯艸木衰石根揺影自萎防無心去作中郎笛何況淩雲化葛陂

子固墨梅

王孫骨朽難追千古終無兩補之應恨楚騷成脫略自將霜楮寫橫枝

春日雨中至福嚴精舍

春泥路滑轎行遲滿目靑山總是詩兩度入山皆過雨未知何日值晴時

陽山道中二首

泰定甲子二月初九日余與友人圓大虎遊陽山北阜過尊相寺聞有禪者縛屋峯頂遂捫蘿而上至雲泉亭掬而飲焉甘涼可啜得禪者於石室中爲余相勞苦煮茗爲供旣而語散殘陽巳掛樹梢矣因以二絕紀之

一掬雲泉潄齒涼小亭幽絕背山陽道人自向峯頭住閉戶不知春日長

雨餘春澗水爭分野雉雙飛過古墳眼見人家住深隖梅花繞屋不開門

春日雜興八首

院栁亭亭翠掃空夕陽澹澹照東風梅花零落無心問愁絕鶯聲到枕中

野塘風漲漣漪桃李春寒發尙遲山色晚晴靑不了倚笻忘卻立多時

湘云碎剪作春衣步入靑山映夕暉我巳無心事獵野禽何事亦驚飛

惻惻輕寒剪剪風白雲飛盡小庭空曉來誰展元暉畫一簇春山細雨中

閒房深掩靜無嘩石防濃煎飯後茶但見玉英飛滿地不知何處落來花

淸明漸近緑楊柔刺水蒲牙蚤巳稠沙上晚來風景好鳬鷖相逐自沈浮

獨臥深云靜掩關四圍修竹滿山橋危路險無人到惟有孤云自往還

莫見飛花但惜春豈知老卻夢中身一聲杜宇來深樹愁絕天涯淪落人

讀史

龍輿逺幸路間關扈從言歸豈等閒西內南宮𨿽不異上皇何日得開顏

夜思

夢鵲驚飛叫不休聲聲還繞舊枝頭墻東一片棃花月又逐笙歌上水樓

漫興四首

夢裏生涯事萬殊覺來莫道世間無薰風長得連天艸滿目秋風艸又枯

一枝新桂偃蟾宮出入常存掌握中赫赫炎炎能幾日到頭終是有秋風

貧富由來不兩岐古今何事少人知但令海內無貧者始信人間有富兒

巳將身世付悠悠枕石眠莎俱自由世上盡知騎馬貴不知誰肯學騎牛

夜雨

寒燈孤館夜迢迢斜雨敲轉寂寥惆悵東風空自惡不吹明月上花梢

偶成二首

紙閤餘寒去尙遲澹雲香雨苦催詩無知艸木猶春色老石蒼蒼只舊姿

兩兩鳴鳩報曉晴病資藥物遇淸明有時步出長廊下童子惟尋拄杖聲

秋夕獨坐

木葉蕭蕭夜向深寂寥燈下百年心雨昬不見沈西月繞屋秋風何處碪

答白雲見寄四首

泰定甲子嵗二月初二日予與諸公送白雲間赴陽山福嚴精舍繙閱藏教然影不出山者三年始可訖事予時與之言別因謂白雲巖桂花開又當予於此天及秋予以書經不果往云以二詩見促遂倚韻答之

巾缾欣得寓煙霞繞屋靑山引貫花早晚杖藜終赴約夜牀毋惜建溪茶

駒隙光陰信有涯遁身嵓壑似蓮花篆煙裊碧經初夢童子開簾巳送茶

山院秋風丹桂開同人訝我未能來豈知自寫金仙教終日閒門掩緑苔

閶闔門西帆曉開我儂猶憶送君來想應舊日曽行迹荒落鳴虫半是苔

過如鏡師房

寒竹蒼蒼菜滿園西風黃葉擁籬根不知杖屨歸何日巳有詩人來打門

擬塞上曲二首

金笳叫月夜將分萬馬羣嘶徹陳雲戍卒半成邊地土麒麟閣上畫將軍

漠漠黃雲關塞秋邊人八月擁貂裘偶來飲馬長城下沙底泉淸見髑髏

次人病中韻

捲衣力疾度淮河鄕路迢遙旅思多歸到秋城舊茒屋日長敧枕擬陰何

紅白梅花同瓶

粉面桃腮一種芳淨瓶斜插獻空王晚蜂亂觸西紙爲愛寒香滿竹房

秋夕

鮮鮮涼月滿幽軒堦下虫嗚艸露繁夜半秋風入庭樹夢中任作海濤翻

送人歸杭

涼稻翻風江欲寒新鴻尙隔楚云端一輪皎潔西湖月好去松根石上看

靑塘舟中

夕陽川上樹交加碧影沈沈徧水涯村路不知行幾曲扁舟但覺往來賒

宿西靈寺

夜堂燈暗亂虫鳴深月何心隔牖明蝴蝶夢回歸思作畫樓時送曉鐘聲

栁枝詞

西閶門外多楊栁寄語休將伐作薪𨿽是年年苦攀折也勝徒手送行人

念昔遊次韻

裋褐蕭然兩髩疏閉門終日臥於於有時夢逐眞子篛笠蓑衣釣太湖

池亭卽事次韻山村先生二首

赤鱗同隊戲漣漪坐上春風颭翠帷何事秋來見蝴蝶翩翾多在鞠花枝

櫩前嘉木減春華贏得殘陽映碧紗漫說楚蘭堪作佩秋風滿目不開花

冬日偶成三首

淸霜欲重小春天楊栁蕭疎帶曉煙無柰東皇苦多事又傳春信到梅邊

北風吹水日銜山防防飛烏接翅還陌上櫂歌聲不斷樓頭新月一梳彎

東林送客白猨啼猶憶童年誦此詩今日淒涼身已老風前聽徹不勝悲

感舊二首

緑楊蕭瑟颭秋風客去門閒酒琖空夜半月明生綺席不知誰在畫樓中

門外無人系紫驑夕陽殘栁尙風流想應愛客心還在不得尊前共白頭

芍藥

金鵶出海曙光寒緑萼紅苞露未幹溱洧有人堪折贈廣陵無使到長安

松逕

謖謖淸飈拂曙鳴杖藜徐步介然平哦詩不覺衣巾濕元是鶴巢仙露傾【介音戛】

元貞初余畱報恩寺嘗手植四樹於庭特毫髮耳自徙居於此往來凡三十餘年今樹巳各環人臂予不得不老矣遂賦二絕焉

初從毫髮移來種倚檻閒看過屋長不是地靈能愛惜肯教千載作陰涼

此地無心夢大刀每來多是訪同袍如何不使閒身老樹巳庭中若許髙

題劉商所作觀奕圖

塵世淸閒從古少山林嵗月自來多蕭然一局靑松下能使樵人爛斧柯

寄如鏡師五首

西園常憶共登臨此日回頭嵗月深只有緑琴堪寫恨冰絲零落素塵侵

竹房荒圮尙爲鄰淸話何時對故人想得東風三月莫靑鞵自踏小園春

春風庭院雪初消僕老猶能拾墮樵九節菖蒲捲石上白頭相對長新苗

松間淸坐隔凡塵階下神芝五色新侍立小童溫似玉抱琴終日自相親【題師畫像也】

古塔星燈耿泬寥數行歸鴈度層霄石鑪香燼琴初罷百尺松頭月正髙

曉行至長安堰往往有力者先過因而濡滯久之

過壩始知饒有力居間終是讓無營縱然夜宿長安鎭明日扁舟入鳯城

橫山道中

野外霜晴盡刈禾夕陽紅處亂山多筍輿幾度穿林過時有驚禽出薜蘿

解嘲

人人盡說虞公死我亦𨿽聞獨未然今古世情淪好惡豈知禍福本由天

後赤壁圖

眼中風物舊曽過嵗月重遊復幾何長嘯一聲天上去月明千古屬江波

晴雪圖

遙峯引睇白紛紛髙樹鳴禽總不聞夜半江風應更急好維舟楫醉芳尊

送王仲通歸大名五首

端淳遺逸逝波傾君老猶能記姓名余澤未衰光耀逺子孫多得值文明

薴袍練練映烏靴鏡裏光陰髩己皤莫訝名門鄕黨敬豈知雙眼識人多

五十餘年湖海心靑雲多是舊知音一官爲老炎方久鄕路時時夢裏尋

雙眸曽向野人靑寰宇相逢水上萍書劍北歸聲問逺月明何處認文星

客囊金盡防歸驂眼老吳云雪半篸蘭玉滿庭朱紫貴夜風雨話江南

梅花相思

羅浮山月滿苔枝翠羽雙雙欲下遲千古天教長防合世人那說是相思

暮春雜興十首

野水孤城緑樹新東風門巷雨如塵人生自是多離別白首哦詩又送春

世事時時到眼新鶴長鳬短總成塵平生願學匡山逺息影林間更幾春

老至衰顏鏡裏新田衣不染六街塵豈知尙有閒忙在淸曉濡毫賦駐春

滿地檉陰野水新粉墻額額有凝塵一雙戲蝶來書幌猶繞殘花覓舊春

遊子翩翩白紵新花驄緩勒步香塵緑書卷無心問柏酒樓前醉好春

富貴人家第宅新芳庭徐步不沾塵田園累重煩徵賦豈有閒情問賞春

四月秧鍼刺水新村莊兒女滿衣塵辛勤但了耕桑事雙眼何曽解識春

折得朱櫻擬薦新像前先拂幾間塵書燈的的含光永萬古山房不夜春

好客相過語笑新偶逢凡俗眼中塵漫將甲子從頭數白髮無成五十春

失喜朝來得句新篇成惟恐染凡塵自收艸具藏筠篋且啜花甆雪乳春

春字十絕無功巳嘗見和子虛諸公亦防見和遂復用元韻爲詩十首答之

眼驚篇什思淸新錦繡心腸語不塵好跨玉龍遊汗漫朗吟閒看十洲春

景入淸和天气新燕穿簾幙墮梁塵莫言四月芳菲盡猶有孤花爲表春

移家靑犢小車新輕輾長衢影絕塵幸有山妻帶雞狗仙翁頭白不勝春

時事驚心笑屢新剛腸難詘倦隨塵平生竹葉元無分老貌𨿽紅不是春

江工晴山螺髻新蒼龍觀闕久埃塵美人自去爲雲雨三十六宮瑤艸春

憶作山中雨霽新緑陰羃羃步無塵歸來靜掩薰風戶李白桃紅夢裏春

溪藤書罷墨痕新棐淨明絕防塵閒對佳賓捉松柄淸譚四坐可回春

數聲烏舅曉來新回首韶光隔幾塵漫說壺中天地別豈知猶有武陵春

無累無營鶴髮新錐刀利祿等浮塵榮枯付與閒花艸老幹隈嵓冷笑春

世夢紛紜幾度新沃焦落石海揚塵夷齊骨朽名還在嵗嵗年年薇蕨春

再以前韻寄無功五首

緑綺初調弦索新晝長松戶淨無塵蒼苔滿地無來客妙指能回萬古春

汲古工夫計日新豈堪無事踏黃塵髩毛白盡眉毛白老伴無多好惜春

相逢傾蓋白頭新此道今人委路塵來往風流成二老矮淸對話殘春

風俗年來日日新莫將心地涴淸塵橫翔斗上皆餘事共樂林間未老春

識浪幽觀不住新豈知影像鏡中塵頂門迸出摩尼眼優缽花開世外春

西郊初夏

拂拂薫風燕語新路無車馬動芳塵莫言水國韶光盡野店槽牀別有春

吳山寺

碧瓦鱗鱗梁棟新世尊前殿尙防塵槎牙老樹空庭下臥看行人不記春

寶帶橋晚興

徙倚江橋野興新半山落日雨淸塵如何南北舟中客水宿風餐過卻春【以上三首和前人】

李遵道畫枯木竹石

老幹崝巆立天壤河漢悠悠無夢想幽篁石底澹相依應見馬犍摩背癢

寄如鏡師二首

靜極幽花有暗香靈禽語滑晝初長自言爲愛三株樹又展西一帶墻

雨後芳園蘚色濃落紅顚倒滿行蹤近來眼界緣空濶得見鄰墻幾樹松

雪次韻子虛

誰剪冰花散玉京夢回疏牖作空明豈知白首防搜者敧枕迢迢聽漏聲

遣興二首

茫茫碧海尙揚塵落落蒼松合化薪若使金錢堪買命世間應更少閒人

橫黃曳紫仕途遊寵辱驚心易白頭身後功名半張紙夢中生死一塲愁

次韻答無功見寄六首

宇內無因遇子期匣琴弦斷亦多時夜牀燈火誰相對風雨勞君入夢思

景薄桑楡良可愁江山如待倦追遊眼前事往皆成夢鏡裏徒添雪滿頭

半生自分艸茅居衣食隨緣豈願余謁肆買書心巳懶栁橋槐市迹全疎

瀛海飄零嵗月賒每觀落日卽思家導師大願深於海終亦西池占一華

南國多年傍水居且無魂夢適商於塵中趨競非吾事擁篲殘陽自掃除

漆髩霜侵曉鏡新敝袍勤拂舊埃塵瓦瓶分得松陵水石鼎先烹顧渚春

竹石

風葉刁騷弄晚涼影傳縑素豈聞香石根穉子才穿土蚤巳能齊老幹長

詩餘

臨江仙【春暮】

燕子穿簾深院靜畫闌飛絮蒙蒙砌苔柔緑襯殘紅問春何處移在栁陰中老至十分詩思減膝間閒理絲桐曲終聲盡意無窮杜鵑開了餘恨寄南風

浣溪沙【初夏】

艸滿天涯春已歸緑槐陰裏燕交飛一池寒水照薔薇枕上北風吹夜雨燈前西院打扉曉來人盡說添

衣

浣溪沙【夏日】

簾捲薫風夏日長幽庭脈脈橘花香閒看稚子弄鶯簧四月雨涼思禦裌三吳麥秀欲移秧不知身在水雲

鄕

卜算子【秋夕】

夜月照西風露冷梧桐落揚子江頭朔鴈飛黃葛終難著促織弔靑燈逺夢驚初覺擬撫間緑綺琴寂寞無弦索

朝中措【虎丘懷古】

芳塘水滿緑楊風臺殿隱朦朧幾度春來幽逕馬蹄踏碎殘紅寂寥廣坐塵埃漠漠客散堂空講石雨苔侵徧九原誰起生公

菩薩蠻【燈夕次韻】

當年老子逢佳節萬戶華燈連皓月和气滿江城喧喧隊子行掩關聊共坐靜對沈香火一笑盡君歡閒心無兩般

朝中措【桃源圖】

桃源傳自武陵翁遙隔白雲中漫說人間無路豈知一棹能通紅英夾岸霞蒸逺近爛漫東風將謂仙家境別雞鳴狗吠還同

憶王孫【漁者】

悠悠世事幾時休身後身前豈足憂天地都來一釣舟下中流臥看靑天飛白鷗

憶王孫【山居】

半生長是白雲間猿鳥漁樵共往還倚个喬松看逺山少機關世上何人似我閒

憶王孫【有懷】

天涯芳艸碧萋萋何事王孫去不歸城郭人民半已非信音稀幾度無言對落暉

憶王孫【詠栁】

一株閒傍灞陵橋斜倚東風學舞腰遊子尋春俊馬驕欲魂銷和雨和煙折翠條

少年遊【次韻】

頂中發已成絲回首不如歸浪宕人間蹉跎嵗月淸夢繞西池百年光景無多日七十古來稀物外閒身眼前塵事休把誤心期

謁金門【贈雕鑾匠】

天賦巧刻出都非艸艸浪迹江湖今欲老盡傳生活好萬物無非我造異質殊形皆妙遊刃不因心眼到一

時能事了

谷響集卷三

