

欽定四庫全書

集部四

提要

靈巖集八卷

別集類三【宋】

【臣】等謹案靈巖集八卷宋唐士恥撰士恥爵裏始末諸書不載案金華志有靈巖山山有靈巖寺爲梁劉孝標故宅其集以靈巖爲名與山相合集中有兩溪詩據志卽金華之�溪也則士恥當爲金華人集中又有府判何公行狀一首府判名松字伯固卽金華何基之大父士恥之母爲松女弟士恥又爲松壻亦世籍金華之徴矣考金華諸唐自堯封首登紹興二年進士累官直龍圗閣朝散大夫子饒州教授仲溫樂平主簿仲義及知臺州仲友並紹興中進士仲友復中宏詞科仲友三子名士俊士特士濟亦與何爲姻婭見朱子案仲友第三狀集中通吉守史彌忠啟云大父朝迹之累年嘗在王國履簪之列先世符麾之昔日又聯金昆覊靮之遊上聯似指堯封爲朝散時言下聯似指仲友知臺州時言核其世系殆堯封之諸孫仲友之猶子特其或爲仲溫之子或爲仲義之子則不可得而詳耳其官階可考者集中有謝許南丞薦舉啟云僅以門調玷於士流又啟云曩緣芘蔭常領簿書通羅守啟云牽絲邑屬讞獄掾曹又有交代張司理一啟其他簡牘率云冒綰理曹典司五聽知士恥以門敍入仕薦充攺秩嘗任丞倅問刑之官其宦迹可考者曰吉州曰臨江曰建昌曰萬安知歷官皆在江右諸郡其文字紀年可考者上自嘉定下至淳祐知爲寧宗理宗時人其他則集無明文莫得而稽矣集中制誥等作絕無除授姓名卽表檄箴銘贊頌諸篇亦皆擬作其題自羲軒以至漢唐間取北宋八朝與南渡初年時事考髙宗立詞科凡十二題制詔誥表露布檄箴銘記贊頌序內雜出六題分爲三塲毎塲體制一古一今士恥所作蓋卽備詞科之用也仲友曽著詞科雜錄其亦家學濡染世擅其長歟集久失傳非惟史不著錄卽志乘亦不登其姓名故談藝諸家率不之及今從永樂大典內采輯次爲八卷並其代人之作以類附焉循誦其文洽聞殫見古澤斑然非南宋末流摻臆見騁空談者所能望其涯涘未可以其名不著而忽之也乾隆四十六年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

靈巖集卷一

宋唐士恥撰制

觀文殿學士特進授少保觀文殿大學士充萬壽觀使兼侍讀提舉祕書省制

門下晉左棘以貳公式重內祠之領峻延恩而勸誦更提冊府之綱眷時舊弼之良夙畀文階之長方深資於殫洽宜特示於寵優咨爾在廷聽臺作命具官某賦資偉傑蘊識髙明操履端方一出凖繩之正見聞淹貫迄無毫髮之遺蚤由簡知寖卽柄用攬天下惟幾之務自謨明而弼諧懋賢人可大之功毎夙興而夜寐方借謀猷之告乃崇廉退之方位表羣公職榮邃宇請勉從於慈逸禮未極於優嘉朕思謹守文必先師古𨿽羣經具在粲大法以昭垂然萬變靡常尙隨時而或異乃旁考百王之史亦洪敷列祖之謨防之四部之詳庶矣無窮之應惟論道經邦之素非說河畫餅之虛成臺切問之仁假爾多榮之寵升華寅亮聿新命數之隆冠侍禁嚴益著精神之聚領壽宮而儀表奉列聖之衣冠與其共萬幾之繁是則恬一心之養式昭茂渥用廣多聞於戱皇祐邇英之臣嘗特咨於故老開元集賢之長亦亶命於舊人尙思殊寵之光益體詳延之意可特授

端明殿學士提舉江州太平興國宮授昭慶軍節度使知襄陽府京西南路安撫使制

門下建六纛以宣威允謂詩書之將總十連而作牧式慿畿甸之封眷時祕殿之英久詔眞祠之祿玆籌邊寄用屬仁人播告治朝亶孚羣聽具官某學爲有用姿擅不羣錯節盤根惟若新硎之發輕車熟路曽何駿足之畱曩從甘泉繼翔琳館職號淸閒之燕人思獻納之忠脫略事爲久焉均佚屈盤謀略深用惜才維玆襄漢之區實廼疆陲之境匝賜履撫綏之地振輕裘容與之風允艱其人實遴於選乃開方面用釋恬居練谷旦以登壇指苕溪而錫鉞朱輪畫防日凝燕寢之香絳節碧幢霜凜元戎之乘式副兵民之寄共觀師帥之賢於戱方當靈臺偃伯之時散馬牛而櫜弓矢應念峴首懷人之徳安邊境而立功名勉續令猷往服休命

光山軍承宣使樞密副都承防授寧武軍節度使領閤門事兼客省四方館事提舉皇城司制

門下建旌旄而制閫式彰上閤之隆備次邸以肅賔並總周廬之重爰命蕃宣之寄久將宥密之言肆惟顯績之褒庸茂殊榮之寵我有渙號人其樂聞具官某允號智囊恪持勁節精明莫及能俱畫於方圓動作有常殆不渝於尺寸蚤登名於勇爵旣騰譽於壯年周旋奔奏之勞密勿樞機之命朕飭賔儀而增勢重禁旅以分權視書館以儲才九重辰共均殿巖而設儆萬雉天臨外嚴臚邸之修內肅爻閭之俟是皆立政之所急亶其圖任之實難思得勇敢行義之人以兼先後禦侮之寄載酬英望用壯本朝繇固始以承流指閬中而出節新大纛髙牙之建式蕆軍容爲九賔千列之光益嚴國體以彰蕃錫以表精忠於戱漢謁者之亞二臺蓋恪司於嚴陛周宮正之比八次實祗戒於重門尙思畀付之不輕益勵肅共而無射

朝奉大夫給事中特授武康軍節度使簽書樞密院事制

門下授齋鉞以總戎爰秉六旄之重陟機庭而經武旣聨兩地之崇睠惟靑瑣之才猷佇倚紫樞之績效用假登壇之寵肆開專面之儀誕告治朝亶孚羣聽具官某宏才剸劇厚徳鎭浮不剛不柔坐致中和之福允文允武具全左右之宜頃居封駁之司存綽有飛騰之聲實玆遴心腹之選歷觀筆槖之班疇若可庸乃其有濟顧合登於廊廟爰晉處於機衡維今本兵之司儗漢太尉之列自唐代胚胎於名號至我朝備具於亞承元魁差一相之尊列屬亦貳公之重蓋房謀必俟如晦而決且禆創是基子產之成譬諸同濟之舟儼若相須之輔原興國簽書之制故事昭然比天禧畱後之兼新榮侈甚肆出苕溪之節具頒英簜之華假武臣傑特之儀壯右地雄深之略勉思異寵益展嘉猷於戱五大在庭爾旣聨華於近輔七命賜國爾其專賞於幹旌茂對寵光罙殫忠力

龍圖閣直學士通直郎提舉佑神觀兼侍讀授昭慶軍節度使鎭江府駐札禦前諸軍都統制制

門下錫齋鉞以登壇爰易儀於武裻防將屯而列戍用恢略於和門睠時延閣之英亟著通儒之望輟帝幙橫經之粹釋琳宮詔祿之優亶雄建於節旄肆寵綏於戎旅渙揚大號孚告庶工具官某策略敏明器資淵詣擅晉室謝安之蘊施無不宜負漢廷賈誼之才學爲有用維早都於聞望乃深簡於眷知且西淸列閣之嚴旣冠從臣之著而北門入說之重每須大道之陳優遊京邑之珍臺恬養衝襟之素稟式方衰於冦運宜無怠於帝謨時維細柳之屯有在南徐之地煙淸萬竈人飽習於黃間風靜五旗令自嚴於靑幙思得有勇知義之士以備折衝禦侮之方是用輟自禁廷易之右列出苕水遙班之節壯元戎先啟之行粵在咸平若水曾移於並野稽之慶曆韓琦首授於秦邦僅易廉車未隆明命玆煥白麻之寵將觀素學之施於戱越從南渡以來方啟備江之戍爰洎嗣興而後嘗掄舊將之門儻劍佩無間於兩塗則彞鼎俱傳於萬世

太尉昭慶軍節度使授開府儀同三司鎭東軍節度使制

門下參揆路之班聨鼎新命紱尋將壇而告戒晉易節旄睠予尉府之雄夙防元戎之重玆焉進律儗以上公是爲右列之榮亶布明廷之著具官某山西勁气婁北英忠根厥心義方於外在山猛虎邊懾乎威聲當道老羆艸木知其風槪七禽七縱曽莫可爲之敵百戰百勝幾無以書其功錯節屢更一心無撓漢鉞唐旌之夙秉呂韜黃略之無加陟此上卿冠於右序閱星霜之旣久藹譽望以益隆是用異乎弁衮之流超厥儀華之錫九命加賜捲蓋髙儗於面槐三臺爲天階亦仰符於拱極上吳興之故綬出越絕之新麾往服異榮日宣令聞於戱鄧隲創東都之典朕旣殊顧遇之恩子儀久中令之班爾必勵恂忱之徳前修可跂嗣寵何疑

鎭南軍節度使提舉江州太平興國宮授太尉鎭南靖江軍節度使充醴泉觀使制

門下升尉府之華爰比崇於兩地疊將壇之拜用增壯於六旄晉使領於殊庭奉班朝於禁裏渙揚典冊孚告臣工具官某才紹三明智髙七縱稟山西之勁气援枹每念於忘身應婁北之英決勝有如於破的勲屢藏於盟府勇獨冠於和門公朝五使之階爾旣躋於穹品版圖列等之鎭爾旣度於常邦載咨均佚之優尙起念功之切儻吝褒嘉之意曷殫忠力之酬是用一開久曠之儀兩錫非常之寵惟烈祖肇新於勇爵漢公乃長於武階𨿽藩方卓建於髙牙唐典或兼於賜鉞仍領豫章之纛更頒桂管之麾啟冠號於琳宮爲顯榮於弁列以疏異渥以重神京於戱自右而視左班此儗政鈞之隆貎因前而增後節此光制閫之舊儀益體朕心不忘予眷

少師昭慶軍節度使授太傅鎭東軍節度使制

門下巍然公傅之崇跨班聨而峻陟魁若節旄之易新旌鉞以具頒睠予寅亮之賢久亞範模之任升華一列加律巨藩用明顧遇之恩誕告縉紳之著具官某詩書耆耋仁義襟懷華髮元綿國壽於箕翼細旃廣廈新帝典於勛華屢廸謀謨愈隆聞望次三槐之論道卓冠孤卿先十乘以從戎夙開將幙嵗不同而月異徳彌邵以年髙且優遊暇裕以自修蓋切磋琢磨而弗置屬予浩嘆念爾難能官不備惟其人於今則可後所是著爲令有典常新超周邦召保之居膺漢室卓公之任上吳興之錫綬防越絕以殿邦兩隆劍佩之儀髙在疑丞之表往膺異渥罙顯令猷於戱三夏享元侯朕旣益隆於禮貎九命加賜捲爾其尙勉於進修儻位極於羣臣亦君都於顯號

皇叔授光山軍節度使同知大宗正制

門下峻將壇而出節望式重於維城申王社以苴茅任載防於糾族有嘉季父夙翰皇家咨舊績於蕃宣錫新榮而董正渙敭丕號孚告庶工具官某懿毛畢之昭視間平之履身端行治自規圓而矩方學富問充若珠輝而璧潤屬承流於龍水益騰譽於金枝動惟法度之遵蔚爾親賢之望朕酌成模於祖憲念歸報於文孫維景祐之設官思同倡於九族曁熙寧之報本蓋有嚴於大宗如麟趾以親親畫涇陽而世世玆恪遵於故事俾並對於寵光漢綬金佗爵遂超於庶姓周宗瓞徳有表於諸姬顧特重於委延庸罙增於榮遇專制維城之閫一新大纛之儀匪臺爾私若古有訓於戱觀市垣二星之象朕惟謹於法天考本朝同姓之王爾尢光於襲爵往毋忘於標的庶永賴於維持

皇叔祖光山軍承宣使提舉江州太平興國宮授昭慶軍節度使封安定郡王同知大宗正事制

門下百世不遷之宗肆襲開於王社十乘啟行之斾爰申正於族盟廼睠宗藩最稱徳齒式合追崇之典爰疏疊用之恩誕告外廷亶孚羣聽具官某溫良毓質肅哲禔身儼若成規不越凖繩之外鏘然逺韻自諧律呂之和曩宣化於浮光益騰徽於令譽姑詔外祠之祿曲從恬養之私朕嗣守丕圖緬懷大業服藝祖開基之烈垂之萬年原熙寧襲封之防凜若一轍用疇同屬弗替宏模光映佗章畫涇陽而啟宇風生蘭帟聽族夏以保和雄我宗藩介之錫命指苕溪而出節練谷旦以登壇油防前驅如授漢廷之鉞幹旌顓賞有光唐將之牙以壯維城以隆繼世於戱爾從見於淸廟有翼不祧爾待祠於陽郊式嚴升侑儻無忝於文祖庶以彊於周家

誥

祕書監除中書舎人誥

勅朕恪承祖武庸謹政原維元丰六典之修備李唐兩掖之建萬幾可否太宰詔王內史又詔王列職顯榮三公曰府九卿亦曰府別掌紫微之誥他如靑瑣之郎毎難其人疇若予選具官某君子溫其如玉大雅卓爾不羣兼文學政事之科蔚爲殫見中防矩凖繩之度允謂端人夙儀則於淸流久踐揚於華貫藹乎譽望簡在眷知曩魁祕館之英實表儲才之地弱水三萬里從容丈室之仙冠者五六人涵泳石渠之澤粲壁府星辰之象舒木天日月之光兩兼淸要之榮肆茂晉遷之寵翻階紅藥喜霑雨露之新起艸黃麻聳聽風雷之厲儻朕命若絲綸之出則汝才式喉舌之宜

大同軍節度使提舉佑神觀除宣徽南院使誥

勅亞樞府以疏榮式侍燕閒之地面使華而作冠聿新希闊之儀服其名當知承休將美之隆異其寵何必膺任畀權之重輟汝殊庭之奉陪臺淸禁之遊具官某肅若禔躬凜然行義積糾旅董戎之效彰譽處於和門秉捐軀報主之忠著勤勞於弁列關臺淵慮爲國藎臣𨿽髙牙大纛之榮旣出雲中之節而閒館珍臺之佚還爲轂下之遊乃未快於公言庸肆開於殊渥有居近密庀職宣揚維後唐剏號以來若開寶兼官之重顧累朝用爲成憲在儒臣尙謂曠恩逺追元祐復置之明夐爲今日特異之寵益思朕眷永肩汝心

禮部侍郎除右散騎常侍誥

勅貳曹𨿽春官之最淸要亦爲具員吏掖省獨右貂之久闕欲以待非常人眷時獻納之英罙著操修之粹與其助宗伯而舉明備之典孰若邇朕躬而加切磋之功庸新最密之聨期獲相觀之善具官某詩書襟度仁義步趨本乎衝逺之姿加以淵源之學肅雍四體超然大雅之不羣酬酢萬爲湛若中扃之止水蚤膺簡遇寖陟華塗左右夷宗旣恪修於天秩周旋防奏又迄致於人和髙振名流綽有令譽朕念守文之不易欲求助己而未遑茍獨學必至於寡聞且輔仁莫先於防友思近日新之徳共成時敏之功是用輟從禮樂之司責以琢磨之義矧情文素接識前王易簡之心庶斆學相資闡異日中和之教尙勉修於厥職期有益於朕躬可特授

吏部尙書除防知政事誥

勅朕思謹萬幾任隆一相欲左右格天之業必髙明識務之才資其佐貳之能助此經綸之志疇咨卿列擢與政鈞具官某溫其如玉之姿卓爾不羣之操居多錯節庖丁之刀若新孔震巨撞太呂之律不替蚤上鵷行之地寖開鵬翮之霄權衡天下之人才防繹胸中之國論能其小必能其大思之熟宜思之深用以彌縫造命之基庶亦攄發通今之學原藝祖設官之意豈惟分趙普之權服太宗立賢之方適以養冦凖之望尙益殫於志力期大用以登庸

給事中除翰林學士誥

勅朕思近忠嘉用禆政理𨿽羣英在列毎殫獻納之勤然一意防神莫如禁宻之地蓋金炬尙容於卜夜而玉堂無過於代言事稀則心自優分切則情不隔當有從容之論禆於寡昧之思必也擇人庶乎獲助具官某學周經濟徳稟溫純粹然瑚璉之姿葉以詩書之習徧更中外深著勤勞頃登靑瑣之司蔚在紫荷之列外以彌綸於命令入焉罄竭於忠誠積有嵗時是應褒擢加諸省掖寘在內廷前席賈生朕亦何翅於饑渴北門陸防爾其具敷於腹心是將觀輔佐之才庶共底帝王之績

禮部侍郎除翰林學士誥

勅朕疇咨賢路思近正人維北門典策之官得南省詩書之彥庶以啟沃朕心之密亦將發攄爾學之淵豈徒言語文字之間要亦疑丞輔弼之次具官某儒家望士俊選名流矧裴回閥閱之深且淹貫綱常之大禮樂殆非凡職實佐正卿典章固異他塗況居近列蔚若論思之譽關予簡注之衷且陸防膺唐帝之知志惟忠赤易簡被太宗之眷名在汗靑蓋百僚莫切於是司宜多士毎欣於斯地殆亦六幕戚休之系兼一人非是之分其殫乃心毋負朕意

龍圖閣直學士中大夫提舉江州太平興國宮除端明殿學士提舉佑神觀兼侍讀同修國史誥

勅朕率先惟謹學古是勤念中興三聖之規方圗約史而仰考百王之範頻禦邇英思我俊髦葉於講繹攺畀內祠之祿特輸祕殿之榮表在禁塗成此遜志具官某識宏以達學博而明足溫純深潤之辭可以揚無前之偉績得厭飫優柔之理每能告多識之嘉謨頃躐夷庚備殫誠悃俄養恬於釐祝姑亞職於河圖有惕朕懷未究爾用矧堯舜相承之典加之神禹之謨且經史不同之言折之皇祖之訓萬世所仰躬是資蓋期二者之交修當究一心而無蘊比之聽履上星辰之峻孰若納牖增日月之明與其簪筆效朝夕之思寧如執簡鋪聖神之美優祥源之琳館與宿直於玉堂超職西廂升華北殿懋乃講明之道宏予筆削之功往服殊休嗣班異渥朝奉大夫權知婺州除華文閣待制兼侍講兼祕書監誥

勅祕書以省名崇儒也其長曰監昔所吝焉今以寵爾往敬朕命是爲冊府有貳有丞有郎著作之庭校讎之部麟鳳集奎壁爛悉爾之屬固爾業履悉使聽順朕繄爾嘉然監之列下漢卿一等華文有閣祖訓是嚴命所論思四松有典閒暇之頃從容乎經帷帝幙之內上發勛華之道周孔之思而斟酌乎祖道藏焉修焉息焉遊焉出入乎四部七略厥掌不凡足爲儒者之光爾來自名郡政務稔矣則必肅而通通而不紊爾勉之哉左千牛衛大將軍婺州觀察使親衛大夫主管江州太平興國宮授監門衛大將軍湖州觀察使樞密副都承防知閤門事主管皇城司誥

勅我朝設官名實相葉西樞之傳命朱閤之相儀與夫重門擊柝之重實爲密近朕不輕畀今交命爾爾其勉哉有掌甚奧宜其削去常階正廉車之任而升環尹之華以重爾選傳命則肅且給相儀則無不恊萬雉之嚴又屹其九天之上八屯無嘩則所以明陟者斯不濫矣察訪之列視文臣之論思階政未去則瞠若也玆焉眞畀厥禮匪輕往思爾職毋替朕命

權吏部尙書落權字誥

勅朕恪繩祖武庸勵官修重名器而爲之方明差次以漸其進維元祐制六官之長不爲一等之文若西都守京兆之卿未卽眞居之秩俟其積閱被以寵光具官某學博以才通器周而用利盤根錯節曽何頓刄之難大呂黃鐘每見閎聲之肆歷更中外罙著勤勞頃試天官實持銓柄心如止水物無遁形朝夕論思莫匪忠嘉之道羽儀禁從亶爲偉特之姿用進律以仍居蓋因能而專任升華而冠筆槖秉公以蒞權衡首漢廷九列之嚴表周家六典之重期殫獻納益罄謀謨

詔

誡諭守令勸學詔

勅門下朕永惟事統祈進民心廸烈祖之宏模蒞橋門而首善師禮恪修於先聖俾知崇儒重道之方古文爰發於上庠以暢尊經務學之化矧是一時之異渥又惟創見於前聞豈徒聲音笑貎之爲蓋急漸摩涵養之倡至於出日罔不承風載惟國家積累之基每切郡縣布宣之意儒範必資於名俊學宮徧逮於遐陬𨿽其百里之微亦罔一毫之間尙慮未明於深防儻焉有忽於彞章或室宇庳陋而無更造之心或生徒寂寥而蔑詳延之禮歌俎豆漫隨沒於艸萊期防簿書苐殫勞於鹽米吏茍若此朕何望焉繼自今毋貳爾心勿替厥徳以教養表率爲大務以因循茍簡爲深尢勉思風厲之方我有褒嘉之典其或罔悛前失曲防昨非靑衿儻轉而上聞丹筆難從於末減邦刑無赦汝悔何追更賴持節觀風之臣密幾固愚方命之輩故玆詔示想宜知悉

誡諭監司守令務息盜賊詔

勅門下朕聞民生有性稟之於天未嘗不善然盜賊之興時乃間見何哉蓋衣食之廹切饑寒之交至恆心豈能終存拊安田裏非監司太守與夫縣令之職乎一同千里十連之眾茍吾有以全安之則潢池之盜誰其忍之哉朕殫竭此心每願膏澤之而九重之逺何啻萬里捍焉其難浹也輕爾繇賦薄爾徵取去其盜竊息其訟爭一事有底而民之被夫徳者深矣從此有陟厲此有罰朕必行之爾其毋忽各宣爾力勿廢朕言故玆詔示想宜知悉

求遺書詔

勅門下朕右文稽古執道禦今惟造字畫卦以來實繁載籍至開元集賢之目有光前人惜其冦煬之踵生乃爾焚散之殆盡惟我宋聖神之繼作每隨時縑冊之肆求洎文風日盛於八紘蓋書府嵗增於四部亶中興旣從而復古在衝人盍務於捜遺若孔壁奇文之藏或汲冢紀年之祕格之常典斯謂異聞至於九鼎之形模殆亦六經之鼓吹庶有補於稽監時亦備於討論罔間幽微悉思包括四海博雅之士六幕淹該之人毋惟私藏副我誠意其爲賞募則具科條故玆詔諭想宜知悉戒令文臣侍從以上武臣管軍都統制各舉將才不問親屬詔

勅門下朕嘗聞惟蕭何知韓信之賢惟鄧禹識冦恂之彥凢玆兩漢之興實出二臣之力惟謝安石不遺於近戚惟範仲淹一洗於罪夷蔚爲在昔之良防抑亦當今之善監蓋可用者要爲難得而灼知者必務兼收朕念無平不陂之艱務思患預防之實顧士卒旣從於和葉然統臨尢借於梟雄惟賢知賢以類求類凢我甘泉之法從及夫鶡弁之魁才其殫乃心毋負朕志昔臯謨每嘆其難事而宣尼嘗勉於爾知必陳選擇之方用作搜求之據或善禦眾而多多益辦或足智術而凜凜莫幹得人心則如冬日之溫能出令則若秋霜之肅下至搴旗之勇悉歸舉目之綱𨿽武皇泛駕之云包含亦至抑祁老舉親之善疑隟何生庶終得於眞才用肆開於賢路故玆明諭想宜知悉

戒令監司守臣條具州縣民間利病詔

勅門下朕以躬托於士民之上眷惟萬緒極彼閭閻之間不見是圖無逺弗屆思欲輕徭薄賦息訟省刑民俗知向而俊乂眾多吏道永淸而廉隅振舉文武有並用之術上下無不通之情旁逮百爲悉歸至當庶底三登之樂大開億世之基顧端居九重之深曷周知四海之廣爲究庶邦之正以參一道之中凢爾賜履持節之臣洎於剖竹專城之守耳目所熟接念慮之素經或拘於成法而未適其變通或隔於隱防而莫爲之道達凢保眾安邦之術洎立經陳紀之方罔間細微悉歸捜討朕將闡大公之路開眾正之門先民有言詢於芻蕘況秉六條之詔皇極之稽謀及士庶矧膺千里之權其殫乃心以輔臺志故玆詔示想宜知悉

誡諭中外之臣毋私薦舉詔

勅門下朕惟九州四海之廣庶員列職之繁凡升沈進退之攸分必能否賢愚之皆當極彼萬緒疚予一心在昔前王獨繇府署顧末流不勝其獘至國朝遂析其權天官特守法之司命秩視薦員之數若乃升名通籍脫選侍郎必先部使者之鶚書以及郡太守之剡奏至京師具僚之外亦長官嵗舉之稽行之有年通乃不倦矧若中人之嗜利至於私謁之成風嘗憫積勞特恢數路彼李唐進士之試有蒼姬裏選之風維多覓舉之姦爰剏糊名之制施之旣久咸謂至平然事揚非比於言揚人獘豈闗於法獘恆予中慮寓此明綸凡汝輔弼侍從之臣膺朕心膂耳目之選莫匪探誠而深倚豈應小節之未公安世不謝之心祁老舉仇之事極於中外一以凖繩至於視察從違修明倡率愈謹正邪之辧兼持賞罰之方朕必勉爲汝毋後悔故玆詔示想宜知悉

靈巖集卷一

靈巖集卷一考證

第七頁前七行醴泉觀使原本觀字下多察字今據宋史刪正

欽定四庫全書

靈巖集卷二

宋唐士恥撰表

瑞慶節賀表

衍十二葉之休慶乾坤而震育永億萬年之命壽箕翼以天長時恊令辰歡均率土恭惟皇帝陛下祥鐘九祐徳冠百王接堯舜禹之傳更成湯之親受兼天地人之大實鉅聖之間生茂對昌期仍躋極治五百里蠻五百里蔡將壹歸仁壽之區八千嵗春八千嵗秋殆莫比靈長之歷臣叨分符寄莫與嵩呼想麗日卿云若仁祖稱觴之旦惟泰山神鼎陋廣成修巳之年

賀冬至表

新甲子之歷載兆陽和占斗牛之躔旣更日度無窮福履四溢寰區恭惟皇帝陛下育物對時與天合徳神惟不測自然一气之循周心本好生尢重初爻之來復土圭景測玉琯灰通登靈臺以書莫匪太平之象吹黃鐘之律灼知有道之朝臣一障叨乘三呼莫與分化國之照漸增晉晝之明受圓丘之釐益迓幹亨之長

賀梟斬吳曦表

某月某日伏覩進奏院云云者聖神廣運大振當天妖惡伏辜曽不累月同文胥慶奕廟增嚴恭惟皇帝陛下徳合九幹統承千嵗如川方至十二葉之靈長猶日正中億萬年之珍貢宜玆叛渙亟焉剪除不煩兵甲之陳大致旃裘之震臣欣聞馘獻莫尾慶聨夜瞻井絡之區頓明幹度朝誦雞竿之令一正坤維

代眞裏富貢方物表

葵心北戶久懷航海之誠象譯南琛初上職方之奏畢輸誠於螻蟻實慕義於衣冠臣中謝竊以興國悅渤泥之朝嘉其始至祥符偉注輦之貢嘆彼未來豈期從古之戴盆忽玷當今之同軌伏念臣毎以滄溟之中阻姑爲吉蔑之附庸下極熒煌莫記星霜之變斷根膏馥第形賈舶之編旣弗登夏王山海之經亦莫與汲冢防同之解且西鄰驃國尙效徳宗鼓舞之懽而南境闍婆毎續元嘉職貢之敬退念陋邦之蕞爾獨爲大節之闕然臣是敢遙起三呼恭馳一介隨貫月乘槎之侶占迎秋從律之風效牽式啟於旄頭任土仰幹於祿幣其徳天合其明日合宜譯鞮象寄之悉歸大秦寶多大宛馬多想禮樂詩書之甚盛祈殿古人之委賜與榮玉版之詩書形容駭師古之圖道裏續賈耽之志恭惟皇帝陛下離明繼照幹健統天中國有至仁自然篤近而舉逺小邦懷其徳豈徒厚往而薄來乃至微臣亦知大義法乎三聖矧更出於親傳令彼四方自式歌於來享某空懷辰共莫與躬朝嗣屬國之封章自今以始聳陪臣之復命其教可知

貢土物表

正防休期敢後萬方之集爻閭式貢庸昭八熟之祥遙睇紫宸仰幹祿幣恭惟皇帝陛下接千嵗之統閱四海之圖酌祖丕承壹用元丰之名籍深仁薄取旣殊大禹之組纁其益無方時偕行不貴異物民乃足臣叨符江國效禮職方川浴車盈賴葉气致幹之應銖積寸累見小人向上之心

代守臣賀攺元嘉定表

聖神禦極三周再閏之年政治更端四揭一元之號祥風所布化日以新竊以漢文未表於嵗時猶攺後元之號武帝欲明於正朔遂標登封之年皆通變以隨時宜更張而蠱飭矧慶元慕文聲之盛而嘉泰著代邸之隆洎乎開禧揭若日月屬玆解弦之旦新乎紀歷之名誕布絲綸徧翔防縣采詩書之遺訓慕殷周之盛王將見麟之徳鳳之輝百嘉順集有如川之增山之壽一徳尊臨名與實俱人因天定恭惟皇帝陛下明明在上赫赫當陽四三王之仁茂中興七紀之業五泰元之防迓升平再登之年玆革故而鼎新蓋泰來而否往書標嗣嵗爰冠美名臣圭璧叨分風雷竦聽斗杓初指覺星宿之倍明日禦欽承洎子男而如一

代安定郡王以下賀宗學落成表

敎被宗枝創建親師之宇事勤工正迄新遜業之宮九廟增嚴八方仰徳竊以小侯立學僅成戚畹之良資二館育材未淑潢流之逺派歷選前王之故莫如我後之朝繄人有生受天一理然敎化乃聖所任而仁義非學不充凡自後防教冑子之餘以及司樂掌成均之後莫急愛親之義孰知崇理之方故間平爲豪傑之才而漢唐多宗室之過今玆肇立亶爲創聞玆蓋伏遇皇帝陛下道際三王仁先九族𨿽大禹卑宮之儉每切謙謙然周家以宗之彊獨惟汲汲識頤養爲家人之要知菁莪乃麟趾之基謂金枝玉葉追琢之是先而鳥革翚飛鳩僝之當急玆訓百孫之屬俾知六籍之依齊家乃治國之先灼知原委修道實正心之要首及本支臣等忝居托附之親實被生成之澤廸師友相先之效期盡爲君子之歸全天地不及之功將廣沐聖人之化

代婺州守臣進甘露圖表

臣某言盛徳昭天允格飛甘之露泰和薄海適臨湏女之區敢因繪事之成用贊史臣之紀竊以唐官品瑞蓋齊等於卿云漢世標年亦聨華於威鳳足以表升平之恊應故毎爲前牒之特書維吾皇臨禦以來多至治休嘉之獲不祧祖廟嘗瞻三秀之芝切近日畿且見屢成之蠒𨿽爲葉气未極偉聞尙由動植之微盍顯覆臨之感獨此至味敵醴泉之美晶華占夏晝之長被艸木以生輝駭觀瞻之創見敢借丹靑之毫末用橅萬一之形容庶闗斧扆之嚴小借前旒之啟恭惟皇帝陛下紀元四號授防六禋湛恩洋溢於八隅深仁厚澤洪覆歡歆於一徳異瑞殊祥宜其有道之符著在無虞之世臣適當假守親覿自天書玉板之端喜姓名之亦預信蘿圖之卜與上下以同流

代守臣謝宣賜嘉定十年統天具注歷表

嘉靖殷邦十見星霜之易承宣漢郡一防正朔之加班春恪奉於王春授日必從於卿日竊以洛書恊紀一被周疆舜歷在躬四敷禹迹維是當天之統必歸乃聖之君矧我一王之興將及二星之數念往時之更化旣四閏以標年𨿽巧歷莫窮殆如川之方至而象魏咸覩又見月之始和太史之謹攸司靈臺之占厥气奉天弗後應序罔差繩繩气朔之兩全井井嵗年之各得旁恊九農之務不聞毫髮之訛下厚庶民之生舉無動作之忒乃肆班於郡國以式順於陰陽𨿽在遐陬亦霑隆施玆蓋伏遇皇帝陛下對時育物以道禦民欲設施不背於慘舒故命官而推步欲惠澤咸周於遐邇故作歷以班宣致玆王政之占天亦俾侯邦之得序密淸臺之課日月合璧星如連珠分方國之書朔南曁敎東漸於海臣敢不恪遵成度廣訓黎民使作訛成易之方靡有失時之事俾忠厚鴻龎之賜舉霑成物之恩

代翰林學士謝賜唐五臣注文選表

禁直九天方負非才之愧善文眾傳遽叨榮賜之恩示其斧藻之淵源兼以虫魚之訓詁竊以漢嘉王景之績賜以禹貢之圖唐旌大亮之言班之荀悅之紀皆因人而示教使勉學以加思矧蕭梁帝子之英極楚些詞源之邃髙艶盡窺於前作殘膏逺丐於後來開元之士五人李善之注一變儻曰雕龍之客爭先文豹之班臣筆札尋常言辭魯鈍誤獲寶宸之眷俾從玉禁之遊絕無黃絹之好辭少稱白麻之明命自顧才殊於八斗焉能筆掃於千人惟玆傑制以偉編加以明言而眾見俯矜愚分簡在皇心恭惟皇帝陛下時禦六龍曲成萬物念內制尢多於體裁獨斯文稍具於條疏示以規模廸之種績臣敢不悉心勉勵仰徳髙深若杜陵訓子之詩務加精熟誦曲禮拜君之賜敢後服乘

代中書舎人謝賜金帶表

臣某言伏蒙聖恩賜臣金帶者綸省庸虛方負非才之愧身章粲爛遽蒙超等之恩深慙小已之私不稱匪頒之重臣中謝臣竊嘗觀國家禦下之法識器服藏禮之端丕著多儀各爲一等惟是致身紅藥之省接武紫荷之聨𨿽旣與漢廷九列之崇然未兼唐官三品之飾必有非常之睠乃膺特異之頒歷誦前聞備諳故實長春醲賚僅傳開寶之年大筆簡知間見祥符之嵗斯謂闊希之典以待英傑之流如臣志乏精堅質非渾厚居而彊學鑄莫遂於顏淵出以事君礪深慙於傅說濫陪閨彥誤入化錘鳳沼判花寧有同心之斷彤庭書命終無擲地之聲忽拜誤恩莫安揣分隨班中諫驚攺觀於常儀侍省夕郎嘆均榮於兩掖靖惟麼麼盍此叨逾玆蓋伏遇皇帝陛下龍徳正中鴻慈溥博歷觀周道獨先馭幸之恩度越漢皇粗見解衣之惠每異儒冠之顧誤深愚分之憐傑閣肇新昔旣述寶元之榜垂魚僅錫今更逾李綘之榮臣敢不鏤骨銘恩書紳圖報服而拜賜知眷逮之殊常束以立朝誓身捐而不顧

代提舉實錄院進修孝宗皇帝實錄表

臣某等言業紹中興丕赫三登之化道光載嗣聿編九閏之年鋪張信史之成密勿嚴宸之覲竊以本書嚴於大漢蓋祖春秋之規實錄顯於有唐每先紀傳之作矧上聖重華之盛屬神孫述事之明粲然累牘以成編爛若有光於邃昔防惟孝宗皇帝心傳堯道治廣文聲勵精臨照之初抗意恢張之表法度彰禮樂著初無革故之勞天地觀日月明自有鼎新之效搜羅俊乂不拘於常法修舉刑政振起其大綱仁以撫民而勤卹於至微義以整兵而必期於可用罷臺之儉無乎不服太阿之柄久而益神凡金匱石室之祕藏迨壁簡科文之未見屬重明之出治監成憲以欽承旁招副墨之英共探汗靑之粹根本著廷之作网羅私室之遺旁該百度之變通下逮諸臣之履效月系時系以年系慶曆數之無窮特書大書不一書嘆形容之莫盡用著不刋之典永貽罔極之傳玆防卜以丁辰庸上闗於乙覽文從椒掖陋漢注之無端禮備寶藏與舜華而密映交輝九廟森防萬靈恭惟皇帝陛下離照當天干剛禦極緑車慶侍昔已造於精微丹史備書今聿加於潤色致玆鉅典粲在明時溢文治於聨編有繼東都之盛仰湯孫於奕世愈揚前烈之光臣等獲際昌期幸窺丕範於萬年而繩武罙彰紹述之勤作一藝以襲經豈有編摩之力

代右丞相謝賜禦書說命中篇表

淵衷逺覽期取監於商書帝藻特頒俾勉希於前哲俯慙愚分莫稱寵光竊以世祖之頒細書徒風行於勤約文皇之賜飛白僅意屬於股肱未有探往行於前經示聖心於俯賁事光邃昔道覺後知仰惟商室之繼興無若髙宗之最盛誠通天地發於精祲之交道際乾坤著在便蕃之命矧是中篇之告後尢爲異代之良規惟聰明必在於憲天惟治亂每生於庶士謙謹罔容於有善豫防當戒於不虞蓋巨賢上智之明謨亦平世持盈之要論此忠嘉之所屬當由俊傑以能然如臣叨任棟隆包羞鼎養𨿽累年更歷粗知保治之甚難而一意贊襄毎冀謁誠之有補曾謂寶跗之灑俾知前哲之修玆蓋伏遇皇帝陛下離照當天干剛禦極法宮親事曾無自聖之心肆筆成書大闡不言之敎發碩輔進王之簡開小臣趨善之門臣敢不厲志奉承伏膺啟沃光生蔀屋駭奪目於驪珠思濟巨川願悉心於鑑

代童子謝祕書省讀書表

臣某言伏蒙聖慈令臣祕書省讀書者穉年觀國慙非早慧之才明綍疏恩俾誦祕藏之簡欲其有造開以多聞臣某仰咸平邵煥之恩洎景徳晏殊之澤端我防昌之旦讀乎未見之書如臣者不善養蒙焉能求益寧有百藥誦鄅子之博初無甘羅悟不韋之奇曽謂誤恩俾從藏室逺發中經之奧近窺肆筆之成靑裾朝拜於木公朱錦夕榮於藜照連珍羣玉接采九鶵恩重孔門將終保互鄕之往事如東觀蓋上追黃香之遊超淩尾弱水之蜚優渥過舞雩之詠玆蓋伏遇皇帝陛下與參化育樂長人材念愚衷蚤慕於簡編故逺慮欲培其芽蘗致玆瑣薄獲此叨逾臣敢不周覽瑰奇旁搜隠奧醯雞陋見殆未免金根之譏管豹竊窺烏能及朋字之正

露布

擬河北宣撫使平貝州露布

臣彥博等言四海無波共樂漸仁之化一夫不軌空懷負固之心𨿽三軍之律至勤貳政之臣然六旬之叛不出孤城之守迄絕纎毫之援適彰宗社之靈蓋羣黎爭父母之歸寧小醜遂豕蛇之食用正鯨鯢之戮莫逃斧鉞之誅國家大業無疆重明四葉書同文車同軌恩波匝雨露之滋仁也柔義也剛政理若日星之照曾何狂卒敢啟亂心本饑年流落之餘旁緣戎旅倚世俗妖訛之謬誑誘羣愚下胥兩恊其僞謀本計旁連於鄰地斷浮梁而擅河朔由正旦以嘯狐貍惟天网之難逃乃賊徒之自露倉皇無策狼狽圖全刼庫兵而囚守臣王號而易正朔致玆叛渙達於聽聞陛下奮發乾剛昭明師律環鼓旗而肆擊屬樓櫓之素堅旣築拒闉乃見焚於秉火或爲內應復中阻於專攻尙稽膾縷之誅用急焦勞之顧謂蕞焉小壘曾閱月之未夷而密彼邊疆可頓兵而不戰臣忠懷裴度憤切有苖願膺専閫之權俾效捐軀之分皇皇列纛蔚爲啟乘之光烈烈中權得遂從宜之便謀攻九地誤敵多方設伏西門俾隻輪而不反搗虛南壘信妙算之無遺旣致戮於守陴亦固圉而拒戰衛社忽興於蛇槊倒戈乃出於火牛尙逃遁以求生俄系累而就死檻車致命正天街九市之誅鶴唳聞風震磧漠八荒之族一寧邊四赫皇靈迄無纎粟之虞益固迓衡之業斯皆皇帝陛下深仁無敵至健自彊在齊民疾痛之微悉闗淵慮當邊塞喉衿之要敢緩天誅役不淹時戮惟元丑占騰祥於析木星宿倍明息袵革以櫜弓氊裘自聳臣等無任慶快激切之至謹遣某官奉露布以聞

擬權熙河經略使禽蕃賊首領露布

尙書兵部臣某言屢防邊徼旣成怒臂之無知小效天戈竟破狡謀之三窟蓋違理者神人之共憤而背道者明聖之不容旁驚夷裔之心上釋裕陵之怒國家當天七葉享祚百年蓋子視於多方亦海涵於萬防朔南曁乎聲敎初無遐邇之分仁義極其漸摩敢緩防殘之取蠢玆小醜恃彼孱心跳梁躑躅者久之於邑恚忿者眾矣語其最巨斯謂叵容陷我一城僕其魁武募賞嘗聞於先世圖維敢啟於陰謀輙連平夏之師竟指臨洮之域版築大興於力役干戈擬逞於雄心謂合謀並勢以俱來庶封豕長蛇之薦食然淵謀廟算之所出知接手就縛之無疑一介朝馳了了目中之敵三單夕起明明閫外之權左右手知兩將之和赤白斾皆萬人之勇一皷有同於拉朽四犇盡殪於臨流僑如莫假於遊防孟獲竟從於生獻盡破他酋之膽合騰北闕之章泠風極靑海之遙赫日破鬼區之暗且始謀之不善意並舉之難當揣其私心料彼愚見謂寡固不可敵眾詭姦計之萬全然天定亦能勝人柰雄圖之自濟出其不測成此非常斯皆兩宮深仁上格於皇天得道每形於多助不從中制惟責成功先人奪心賴合謀之竟售以少勝眾喜四塞之盡淸下葉雋功詎逃大戮

擬荊南路宣撫使平儂智髙露布

臣靑等言女側陸梁卒致漢師之討盧循猖獗難逃晉室之誅蠢爾蠻埏毒玆南紀央央隼斾啟十乘之元戎烈烈牙璋畀萬踶之突騎亟淸嶺表誕布王靈國家子視民編天臨裔服朔南曁乎聲敎初無遐邇之分仁義極其漸摩敢緩凶殘之取矧在靈旗之指曾何前敵之畱王則負固於一城旋歸授首元昊借資於累世卒亦來臣玆焉蜂蠆之失防赫若鷹揚而奮擊醜爾智髙之虜桀焉交阯之藩偶稽梟獍之烹輙肆螳蜋之怒象琛防貢期借助於中華狼子野心竟不逃於明見竊攘山澤招納逋逃陰含短蜮之姦欲肆長蛇之食譎其眾以焚巢之酷紿吾邊以告糴之虛忽竟下於郁江乃亟戕於邕管遂張皇於虐焰亦擬於尊稱正朔建其僞名官號比之上國偏屬升平之久少忘豫備之修連破堅城痛吾民之塗炭進圍廣府期彼志之滔天賴金湯有不防之堅然雷電乏無前之掃偕忠殞於非命畋修望而退兵擁子女以讙歸縱火炎而肆暴赫乾剛之奮發奉師律以防劉六纛風生先斬罔功之將三軍股栗盡輸赴敵之心將奪險以疾趨反戒糧而示緩果昧必爭之地斗臨不測之兵防防驚遂倉皇而送死旗當鼓接猶跳躑以求生麾精騎以互馳束飛矛而莫逞威如破竹膽落聞風旣夜遁於渠魁遂朝淸於截海釋囚復業頓還百縣之農桑折馘數功爰及萬人之京觀交震雕題之俗增明星紀之躔斯皆皇帝陛下黙秉廟謨獨操睿斷念何辜於黔首乃墮兵鋒運無敵之神機亟淸妖祲勝惟一皷眾不三單屹銅柱於南陲永作地維之鎭聳葵心於北戶愈防日禱之瞻

擬川峽招安捉賊平王均露布

尙書兵部臣有終等言小校何知遽受羣愚之迫神威所蒞定無天討之稽矧維臝肱決射之徒乃有背上忘恩之事是之可忍毋乃太荒國家並用剛柔初無吐茹仁義四漸於六幕賞刑疊出於萬幾況玆效命以袵金要在秉忠而知禮凡服飾鞬櫜之末洎炙漿飫勞之微何足動心乃敢倡亂縱馬轡以售姦計戮主將而成凶謀奔惶符節之臣創易嵗年之號竟屠漢壘亟走劍門賴天險之難圖阻兵端之將逞屬上聞於事緒爰申命於鼔旗淸壇有助順之師一戰幾顯庸之錄卭蜀莫窺於城壁嘉眉大合於干戈叢然假息於頃時昧若逃防於萬死開門僞遁希小挫於銳鋒緣堞竟全姑略從於養力離其脇誘靜此氛塵連收再勝之功洊達九重之奏數道爭飛於矢石孱然猶事於宴歌炎火一施敵樓隨盡示之生理庶此全功𨿽戇夫懷悔禍之心柰狡者系首丘之念竟焚召笴莫效降幡甚雨淋漓顧未遂先登之勇壯夫感慨竟誰爲難犯之鋒共知瞬息之危猶冀遷延之福力焉巷戰樂矣烏聲一夜沈沈覺紛挐之頓肅蜀江知倉卒之弗航竟從醉飽之餘殱作梟夷之伏斯皆皇帝陛下聖神廣禦文武兼施萬里鼠偸竟不逃於明見三單鷙撃終無敵於奇兵迄平井絡之區益茂蘿圖之業

擬熙河經略使復洮河露布

尙書兵部臣某言斷匈奴之臂漢家綽有淵謀守四鎭之城唐帝亦推上策所以殺夷之勢使之無侵軼之虞蓋兵家萬全之圖關人主九重之畫國家深仁同視大業無疆英明特起於一時憤兵戎之未斥經緯乃從而四略期遵用於巳施念絕交離黨之奇實保大定功之要𨿽中國四邊之勢振古則然矧眞人同軌之模於今或未伊焉類比此夏疆前世豢以金繒成勲未大玆地儻能臣妾醜域自平爰命小臣俾攄成算不壹戰以使之自擾拊大酋以冀其悉來封疆日辟於召公謀慮勢均於充國逮幾成於事緒俄小衂於偏禆救敗之師不可當戰焉旣力出疆之任無所制罪也敢逃兵威大振於鬼區職貢訖惟於人面裴度終平於淮蔡蓋一定於廟謨段明遂弭於戎亦多資於眾力風動逺臨於靑海雷轟自懾於靈旗玆蓋皇帝陛下智勇俱全規模素定出奇謀於堂上料狂敵於目中推轂明明旗鼔遂從而無敵兵威凜凜心肝爭奉於至尊在臣逃稽緩之誅由下靡遺余之力

擬兩川招安使平李順露布

尙書兵部臣繼恩等言坤維盜弄何勞蟣虱之誅師律中行卽遂創痍之復迄奠蠶魚之國旣安參井之疆用寛西顧之憂亟上北門之捷國家鼎來帝運離照鬼區大一統以同文奄八紘而有截顧維益牧小逺神京然深仁厚澤之漸摩與時俱化廼曲見私心之反側動眾以言首謀幸厭於天誅脇附更思於扇亂適持節不知於撫定致號狐益遂於張皇城壁屢隳官僚踵戮痛吾赤子何忍墮於銛鋒憤爾綠林敢肆行於虐焰皇帝陛下赫然出命昭若選才推轂惟專事靡容於掣肘釋囚兼用罪惟問於吞舟甚昧愚心敢爭天險屬旗鼔兩明於將鉞乃聲威大折於妖徒矧東川素備於金湯蓋巨幹豈移於螻蟻棧路何虞於來往王師亦務於驅馳𨿽凶旅方興若可遊魂而假息逮天威一皷悉皆授首以摧肝電掃無前風行孰禦破竹實三單之快刈鯨無半瞬之畱錦裏依然重被吾皇之雨露雞竿肆及盡還昔日之農桑人違黥墨之災罪止渠魁之取𨿽支黨亦歸於禽獻惟眾心本荷於皇明岷峨還徹底之淸星宿有倍常之潤臣叨膺授鉞每誓捐軀曾何三略之知常愧六韜之學幸賴諸軍畢力羣校恊心更由神聖之威獲致纎毫之效貪天何敢贖罪旣多

靈巖集卷二

欽定四庫全書

靈巖集卷三

宋唐士恥撰檄

擬延州問夏國宥州檄

年月朔日延州問夏國宥州曰蓋聞聖主執賞刑之柄烏有所私文告居甲兵之先盡其在我矧君臣之分素定且是否之理甚明姑少紓靈旗之威庶不貽裔服之禍國家當天五葉享祚百年中國有至仁自然篤近而舉逺小邦懷其徳豈徒厚往而薄來惟明主始初之淸明在外服奔趨而儼恪夫何一介敢犯多儀固嘗置辧以盡其辭乃爾負義而難於對俾之自反敢此無知防我邊陲輙形奮臂屈吾詔防猶覬革心不獨起飾非之辭又妄生歸過之語宜褚衣之輟賜亦正朔之弗班茍有人心當知羞惡豈期狼子反欲鴟張肆長蛇封豕之貪犯細柳棘門之戍莫解神人之憤兼興夷夏之師射月夣開奉頭鼠竄尙從含垢未欲洗瘢某叨與左符每思大義擬效枕戈而待旦亦期決射以臝肱馬革裹屍深慕古人之勇桑弧垂戶雅知男子之生激烈懦搜羅英略畢起報仇之眾共揚問罪之兵然慮傷天地並容之仁姑少忍風雲叱吒之志一興欵語三叩忱辭況旌麾亦在於邊陲勢分蓋形於上下易地而論忘恩者誅茍其堅衽革之彊將再蹈前車之覆當命營平之將難稽蠻邸之刑猶未臻迷復之凶庶可緩成師之出投誠儻至洪覆何言

江南西路提防刑獄諭所部檄

年月朔日云云曰兵革藏於私家夫子謂之非禮刀劍賣而勸稼渤海復爲平民簡牘所明規繩可尙且習俗有時未正則訓諭於焉當行敢罄我心少禆爾見維蚩尢之啟兆眾械始基若子產之立言五材並用然人主黷之尙爲不可矧庶民藏焉殆未適宜聖有格言戒之在鬭孝之爲事夷也不爭耕食鑿飲之餘惟知鼓腹仰事俯育之暇合事學文庶全髮膚勿狥血气且喜怒實爲難制而暴狠發於無端茍其具之素存必此身之易陷大有幹於法度小未免於過尢茍念謹身自應買犢使吾言之不聽當行法以無私然文告之宜先開首科而使免儻翻然知過家無鶴膝之儲則坦若安居人有齡之保矧此多虞之起自夫七札之藏覆轍在前後車合戒噬臍莫及蚤計當思皇朝開天覆之仁徳政徧云行之澤何獨自貽於伊戚要當遂覺於昨非父兄子弟相飭以馴良井裏親戚永無於災禍各保賦年之永同躋比屋之封當職濫奉詔條思防民患不顧言辭之無當力祈仁壽之交修勿自蔽於頑嚚以卒歸於羞辱

陜西轉運使諭橫山部落檄

年月朔日陜西轉運使諭橫山部落曰蓋聞民惟從惠必歸明聖之君命廼敷文斯合典謨之義幷期二者形之一言國家超振古之邦開無窮之祚厚澤溢於八表滲漉深仁大度極於九垓包容無外昆虫至於凱懌艸木遂其生全矧在歸誠必敷異渥顧禮義積衣冠之習而賞罰無毫釐之差凢五葉以百年咸四王而六帝赤子舎父母而何徳深淵蓋魚鼈之所依此理甚明不言可諭橫山番部本從中國偶墮戎疆鼔旗居諸部之先戈盾作萬夫之最用之叛渙惜此驍雄矧役服之尙新亦風聲之未逺當爲反斾是乃首丘況諒祚資稟昏狂性情率易淫泆無別殊虧謹重之威庸暗喜讒時有偏私之聽名稱自侈殺戮不辜𨿽云蕞爾之邦曷事孱焉之主離心自起明見誰先且巴渝亦助於漢師彭濮嘗從於周後歌舞不替簡冊有光維邊備在我以日修蕃落於今而嵗至與其展用於鋒鏑曷若歸心於帝王金犀卽賜於昕廷爵祿永膺於明命名姓與史官之紀子孫爲樂土之人舎是不圖又將焉取

熙河蘭防經略使曉諭西蕃邈川首領鄂特淩古檄

年月朔日熙河蘭防經略使告西蕃邈川首領曰蓋聞帝王博愛之仁𨿽重靈旗之指臣子亂常之罪當嚴齊斧之誅以其素列於外藩姑爾先施於文告宜及幾微之地亟加省察之心國家丕冒普天尊臨截海八方同軌獲消烽臥鼔之娯九譯來王極航海梯山之逺維錫祚再周於甲子而致平髙軼於五三𨿽專仁義之修不廢甲兵之備矧在賞刑之際罔差毫髮之微凢曰剛柔曾何吐茹邈川首領夙殫忠尙世長戎邦被純繢帶金犀毎厚鴻臚之賜執干戈衛社稷屢爭靈夏之鋒錫爵有加於汝何負爰自襲承之後忽開猖獗之端侵軼邊疆結連鄰醜將肆窺窬之志莫知覆露之恩昔徵嘗欲飛揚卒成困廹此已然之明鑑乃自蹈於覆車識者爲之寒心義士聞而扼腕盍從一鼓俾就七禽維兩宮奕忠厚以四漸均中外而同視念玉石俱焚之未免在疾瑕小忍以何傷姑少緩於師徒俾三思於禍咎儻尙知於攺易諒不失於拊存事或起於他心頑莫悛於惡子當自明於丹赤毋久混於薫蕕竇融致討於隗囂益堅歸漢之志吐蕃助誅於天竺應無背唐之心宜亟厲於戎昭防大陳於馘獻斃玆叛渙正汝君臣若乃螳怒自矜狼貪思逞結憾至仁之主甘心累世之讎兵出萬全命定逺營平之將王斯一怒正藳街蠻邸之誅狡穴難逃噬臍何及

鄜延路都監報威明山檄

年月朔日鄜延路都監報威明山曰方夏內邊陲外盍克致知見善明用心剛乃臻大道旣信義交輸於兩地宜死生如在於一舟革故鼎新泰來否往斷之在我展也有成維仁者無敵之稱嘗略聞於孟子若異域歸忠之傳實備見於唐朝幽谷喬木較然其迥殊鑿齒雕題釋爾之可厭徙父子君臣之境服仁義禮樂之風顧不韙歟端可尙已矧國家闡聖神之敎且政化極撫摩之恩奄六幕以無偏殆三王之莫過若甘雨慶雲之覆露惟和風麗日之披臨於今寖昌振古弗及用決從違之論一明取捨之端釋此不歸悔將焉及威明山人推俊傑天稟忠純夙懷向慕之衷蚤啟依投之緒葵傾萬國之表穎防四陲之中洎從行慷慨之徒悉自蘊勤拳之想書之縑冊而何愧確乎衣冠之是存信使下馳誠言俯逮盡出由中之請有孚不肖之心感詠實多戢藏敢後竟力踐大丈夫之舉諒無縈兒女子之情朝發穹廬夕覘內境金犀蕃錫當立自於昕廷爵祿醲恩亦交來於帝所永作中華之冑首霑信使之書罄此有生樂焉上國彭濮巴渝之助猶在下風春秋冬夏之行長瞻赫日某敢不親提師旅深入疆陲防面有期預喜一斑之覩承顏不日尙遲逾刻之間努力何言竭心以俟

北路都招討曉諭劉繼元檄

年月朔日北路都招討告劉繼元曰蓋聞徳博威制者廣是名王者之師兵行使在其間要亦古人之義維帝烈皇猷之廣被尙書文車軌之未同忍遽致於大刑用先施於文告蚤回念慮毋俾吝尢國家極效漸摩紹休開剏訖惟人面畢知職貢之修瞻彼河湄乃緩氛埃之屛還觀五閏並裂四方有古冀都屬玆劉氏顧周室甲兵之問洎先朝旗鼔之鋒養晦有年推亡不日載念山川之割據旣賖日月之變更臣子亂常儻非自我天地同量以至於今久矣戴盆每焉藏疾仰嘆實沈之次俯矜恆嶽之方尙阻四巡合歸一統矧深仁之及物寧終怒於小夫式觀江嶺之降王有耀吳關之納土同躋一視卓冠百王惟是非利害之端在頃刻毫釐之際勢之必至理有固然大明當天寧容爝火之不息黒子著面誰謂鴻毛之匪輕亟反首以三思毋噬臍於七縱社稷血食徒爾自文塞外艸衰曾謂固蒂何足爲狡兔之三窟不當念首狐之一丘隗囂實愧於竇融彭寵何如於耿況當識君臣之大義勿貽今古之深羞其或愚固怙終執迷忘反僥幸不可數得禍福況乎甚明𨿽聖王推惻隠之心柰師旅厲防劉之志誠言不再後悔何追

序

禮選序

禮選者諸王府侍講邢昺所上也惟昺通儒碩學究心禮文之事慨念先王制作其詳不見於世戴聖遺傳粗紀孔門之遺學者聚訟尙應討論之功是用筆削以成一家廼雍熙四年八月進諸斧依凡二十有一卷聖主嗟焉孫謀貽後見於曝書之日召昺同觀帝藻下飾爲一世榮美貳之縑冊還賜昺家訖蔵諸冢其不朽也已易以卜筮全詩以諷誦全書百篇蓋存者半然帝王大綱猶可想見惟是禮樂之事諸儒孜孜補拾不過推士禮以想象萬一西京之末大小戴興焉而徳所傳未能粹然也大禹之黻冕仲尼之俎豆空谷足音是將焉屬月令明堂位一二附合是殆可略也昺也皓首窮經防繹之勞殆非常人比緝以爲書則上而天子諸侯之所依慿大而郊社宗廟之所設張下而至於三百三千皆可以無媿用以垂世至於千萬年而不已眞韙事也東都曹襃因叔孫通之書次序禮事百五十篇李唐魏徴作類禮二十卷元行衝又從而疏焉若可比肩是書然襃之所祖不純徵之任已自專豈若昺合諸儒之長以釋不刋之典哉是宜眞宗皇帝好善忘勢加之贊述五色下被而萬物增華也昺是書世未之見史略其說然獨知其爲戴記者蓋昺獻書之辰太宗皇帝取其一篇加之聖覽史謂文王世子則爲戴聖之書明矣昺之書其目則曰分門禮選蓋彪臚有條各從其類之文也所上止二十卷一書以爲二十一卷豈一卷之目合其數乃若是耶是蓋昺書之細愚獨取其千載之下不忘孔門之講習遊夏之淵源以淑諸來世玆實爲醇儒矣

梁文選序

文選者梁昭明太子統所集也維統心明才通好古不倦凢百縑冊旣輯旣繹載念辭華之作由屈騷而下浩若煙海雜然並陳遴擇之功弗加則黒白甘苦混爾一區孰取孰舎𨿽皓首窮年曷克殫究後學來者何所矜式是用極耳目之廣盡權衡之公防其尢殊成一編之書凢三十卷詔諸不朽不可無述也二气絪緼太和保合靈而人秀而文經綸乎事業發揮乎天人崇庳間陳醇駁互見未易一槪言也績學種文之士儻將淹今古而觀之則必有去取焉有褒貶焉有明而無厚也有決而非同也海納川涵蓋所未暇而采摘孔翠防擢犀象吾亦於其善者而已由屈平以來更秦越漢分裂之邦離合之統上下數百載代不乏人發於情性見之事緒揭爲世用形諸筆舌者不知其幾也若大若小或淺或深博若摰虞不過爲之流別而已他未暇也統也帝子之英精懋墳典博望名苑聚書幾三萬卷一時俊乂之流网羅無遺朝慮夕講孜孜不忘聚古作而耕獵焉討論之力旣加薈萃之功益著月異而嵗不同以成章告曰賦曰詩曰騷曰七吟詠情性之作四焉曰詔冊曰令曰教曰文上之訓下四焉曰表曰上書曰啟曰彈事曰牋曰奏記下之事上六焉曰書曰移曰檄曰對問曰設論敵以下一往一來者四焉曰辭以陳意曰序以述事曰頌曰贊曰符命以稱美曰史論曰史述曰贊以評議古昔曰論以析理精微曰連珠以騈儷對偶曰箴曰銘以自儆曰誄曰哀曰碑文曰墓志曰行狀曰弔文曰祭文以厚終始於班孟堅兩都賦終於王僧達祭顏光祿文凢三十有七種而賦詩之體不與焉由梁而上異篇名什往往而在統之志勤矣艶髙屈宋香濃班馬而今而後吾知所從事矣音則蕭該僧道淹公孫羅許淹曹憲注則李善公孫羅呂延濟劉良張銑呂向李周翰其訓義日以宣明孟利正卜長福之續文選卜隱之擬文選瞠若乎其學步矣徐堅文府選云乎哉韓愈以文鳴而髙許杜甫實詩人之雄也其訓子乃曰熟精文選理則統也其可間諸選也其可忽諸

神農時令序

神農時令者因穗書而有作也惟神農運膺火徳至治純龎昭格休應上黨之山嘉禾八穗知者剏物粲然成文上觀天時爰班明制以前民用丕休哉出治之丕彞三皇之鉅典也三墳久亡間見於韋續字源庸摭初末爲之言曰日月之行星辰之運斗杓辧指昏中定次各有其常不可變易天之開人固如此作訛成易使不失其度生殺予奪使不違厥宜微而車服飲食近而出入起居罔不俾適厥性人之事天者其可忽諸風雨霜露無非至敎保合太和必由鉅聖則時令之書詎容無作維犧皇氏首造書契河圗效靈八卦三畫二十有四黙象厥气欽若敬授未極坦明逮於神農運化日開蕢桴葦籥聲樂旣闡男耕女織民生不難凡物理之未發者咸將顯著天道聿啟聖心感焉廼因穗書庸班時令想夫皇謀旣定羣臣葉從廼探廼索發揚隠奧克開厥後貽之萬世日行終始八節爰創大火而下五官並建各揚厥職嵗終索饗大蠟伊作凡爾百度咸用厥時逮觀大易十三卦之義聚貨懋易廼在日中豈市道必於陽盛之時而後可耶觸類以長事爲之制物爲之防又可槪見矣維耒耜之興肇於斯時神農見號厥尙可探斯因禾瑞爰班玆令意者令所著獨於耕植收斂之際尢詳厥理耶且帝復能相土地之宜燥濕肥磽髙下之別令民知所避就見於淮南子之書仰觀俯察遺諸永久兩全而無闕自非聖人疇能若是耶淮南之書又曰以時嘗谷祀於明堂觀諸後世四堂十二室之制侑薦嘗新之法見於呂令之書者殆皆神農之遺耶厥後黃帝當時明天五云分治丹鳥鳥而下分至啟閉罔不釐職陶唐欽天羲和仲叔之掌冠於經端周公時訓月令之目見於汲冢之書非神農舉之於先疇能述之於後耶周官籥章一職專掌春秋逆寒暑之气俱擊土鼓夫土鼓者神農之所剏也作者之意殆欲後之明天時者謹毋忘神農之功云謹序

宣和殿博古圖序

有宋八葉天子聰明冠倫密庸萬化之表坐襲垂衣之慶海縣鏡淸幾務餘閒稽經諏儒之隟每以好古博雅爲心謂思其人當愛其器𨿽旣更億變多歷年所毋庸畢見然笵鎔不朽之質諒有存者旁捜逺獵孜孜不倦鼎來萃聚罙久罙切天畀地予積日累月旣溢乎玉府之藏爛乎祕宇之列帝心悅焉思以警動羣目發揚若稽是用肖其體則備厥欵識施諸繪事勒爲成書以烜耀於億萬年皇乎哉曠世之盛典也敢鋪張帝防冠諸篇首曰髙卑旣陳書契肇開中古而降文爲日詳明聖制作物有其則凢厥器用至理所寓毋曰粗末不足控揣舎是而觀義之精微或幾乎息逮乎兩都世降道夷然去古未逺猶有存焉辟之禮失尙求諸野空谷足音跫然而喜兌戈和弓垂之竹矢周序炳列和鐘離磬女媧笙簧寵錫於魯古之聖賢嘉尙若是漢獲故鼎殆非九牧貢金所成薦之郊廟聞見歆艷特書大書匪一而足豈徒觀美而已哉文獻不足莫甚樂律黃鐘夷則姑洗之簴猶足攷其一二況他乎維我熙朝開剏之初五緯葉於奎文明之運有開必先區宇旣平篤於典藝旁逮史籍列聖就將謨訓洋洋振古未見昌期盛際仁義四達旁皇洋溢咸五登三罔有軼言維是往古禮樂之具下逮日用未克裒萃鎔笵有度銘鏤有義可按可稽未遂防繹當是時也聲名四洽年谷屢登爰詔多方乃咨乃訪輻輳麕至爲品五十有九爲數五百二十有七曾宇禁嚴肆陳彪列參錯典藝玩想不已書之簡冊昔人興造之防罔不咸在誠酌古大端升平格典也隆鼐景鐘相踵有作大亨殷薦視昔罔愧無自而然哉中興以來是書祕在冊府小臣竊窺萬一蓋爲卷三十敍論之略先禮後樂曰典制曰徵伐曰常用曰燕閒抑居其次云臣謹序

禹瑞歷序

瑞歷者神禹欽天之書也維禹隆功厚徳克膺明顧歷數在躬允繼極治端拱無爲百度自彰仰瞻垂象運動有則垂世立法爰紀厥常經緯具舉疾徐無爽列之簡牘以示千億欽崇不朽用承天休名書示意實曰瑞歷其事不具於夏書而荀卿天論獨著其略敢追裒梗槪爲之言曰兩儀並立天職洪覆日月星辰罔非至敎神聖體之爰建矩則仰察敬奉恪恭不解用以顧諟明命斂福錫民由來上已周天歷度始自泰帝推分星次黃序明民創受河圖重黎有注少昊名官首曰歷正式序三辰越在帝嚳下逮陶唐徳冠百王羲和歷象殆半堯典欽若敬授誠弗可已舜之歷試首齊七政重華協帝克紹泰和𨿽去古旣逺書不盡見然其觀象作則前後一軌矧維大禹親承治緒襲爵行道烜奐一時欽天之書其可無作逺括羲黃近祖陶姚防繹鳩合克臻大備財化輔宜庸以無闕二典三謨與爲表裏想夫是歷所述兩曜聚散五緯疾徐如指諸掌經星常宿維見可觀以占則信以攷則明天儀合焉羲和職焉用以垂諸永久誠大君盛節治世寶書也洛書千載之期上嫓皇策之盛光畀彞倫九疇肆敍箕子傳之數百年之餘武王下車汲汲訪問洪範一編光照簡冊五紀歷數實居其間然則是書之作蓋本諸天智若行水毋意毋我曰瑞曰歷厥有深旨範其領防而是書其詳者歟矧禹克勤於邦櫛風沐雨溝壑之地殖爲桑麻魚鱉之民育爲衣冠後人稱九州之廣必曰禹迹蓋功大則萬世不忘禹之俯察於地旣勤若此則仰觀於天見於是歷者要必碩大光明有條不紊與禹貢一書相爲上下地平天成萬世永賴歸功有自要當不誣孔子答爲邦之問首取夏時殆亦出於是歷記禮者敍夫子之言杞不足徴吾得夏時釋者以爲夏小正果聖人意哉禹之行已儉於欲勤於徳略於私厚於公菲食而致孝惡服而美冕其奉若天道者殆詳且悉也後世羲和廢職至勤嗣侯之干戈足以見典刑之尙存稽諸漢志七略之目天文一家禹書不少見獨有夏曆冠殷周魯之先今書不存無能識其梗槪云

帝學序

帝學一書乃元祐五年侍講範祖禹所上也維祖禹純儒碩學究心致主之術謂夫尊臨六幕統理萬幾自非講習古初不忘鑑曷臻盡善之域是用稽參前牒萃合往行上繇畫易之日近底元丰之年凢宸心緝熙經幄防繹之故悉歸防輯爲書八卷寘之淵扆用宏端緒日新益明之理舎是殆無他岐厥防深矣有天資有人力或有愧焉必歉然於中要使人力足以濟其天資則乾坤無不全之功神聖有蔑加之徳今夫一介之士不敢自棄自怠必思夫修省之方琢磨之術以無赧乎降之善受中之粹矧夫居四海之上爲萬乘之尊予奪自我維持自我舉一政可以厚八紘修一徳可以倡萬姓其可釋師古之道去正心之理以一聽之天哉此帝學之書不可不作也上考古昔由伏羲以來書契以降孰不以學爲先務堯舜禹相踵而作語其徳一曰稽古二曰稽古形之典謨垂爲軌範皆學力也文武並興百年一轍播之雅頌亦學力也從漢而降猶是物爾惟我本朝累聖相承崇儒尊經超軼近古盛治所就奚止四三王而六五帝哉惟我哲宗皇帝接千嵗之統膺鼎來之年自修切磨之道舎學將安取哉祖禹獲侍經帷夙夕孜孜謂無以開萬里之塗則燕轍越斾莫知所適一木之本不正則他日之厚薄纎宏殆未可知也職在太史縑冊之存可稽也責在進徳古昔之善可舉也吾非侵官而離局也吾非彊聒以自誇也事當其宜而言有其要也且一言可也而至於八卷之博祖禹之心切矣說命有篇敬之有什商宗周後用以立徳用以保治眎祖禹之書一轍也祖禹蓋嘗輯仁皇之懿法以爲訓典一書又嘗預司馬光通鑑之編二者足以明烈祖監美惡有補一時有補來者蓋不止帝學一書而已然而帝學獨能開端倪澄其源正其本使不哆不異後世之君茍知所以尊用崇信以兢兢業業日昃夜分以深察吾心博觀物理參之前言往行淑夫一身淑夫天下後世其用可勝殫哉其盛可容言哉夫洙泗相與漸摩不一而足魯語一書成於門弟子獨以學習冠篇蓋聖門正傳必自是始祖禹其有以脗合也夫

太平廣記序

臣仰惟太宗皇帝嗣興剏之運混文軌之宇治協登成業懋稽古爰詔儒紳采獲昔人稗官之篇條分臚析爛然有第凢五百卷藏之祕館制作之道宏矣學尙乎博聞貴乎該不讀山海經畢鸞何以辧不熟爾雅幾爲勸學誤一陋一洽得失較若書可無作乎曰典藝粲然易之幽書之明詩之雍春秋之肅學之道訖已歷年牒猶曰治亂之別成敗之殊釋是括九流下騷問尙逺而不卽廢而不攻況百家之細乎致逺恐泥明戒凜凜維日不足我則未暇儒者類以末爲諱以不正爲譏博極羣書旁通百工之學卒蔽大人之賦已事前轍可不鑑哉曰是一曲之說非達觀之見也蓋自乾元四部以來唐政不支防祲妖氛播於太紫之上大京眾師金湯屢隳牙籖散亂之簡不越而之四方則莽在泥塗國史不克全況他乎重以末造之禍極之五閏之變蕓香牢落竹帛土苴誰復念之干戈鋒鏑之餘天厭塗炭眞人挺生鋒旗四焱罔不臣妾孟蜀江左之掃除舟車聿來冊府以充𨿽投戈疇隟絕亡馬上治天下之想煜煜奎躔下闗圖書萃於五緯搜遺有詔獻書有賞表著方冊炳炳若丹以舜嗣堯重華有光三館翚飛崇文標記中屹傑閣云章昭回頓還石渠東觀之舊文風日起禦覽一編千門萬戶包總細微鹹曰周敍英華踵作嚢括後先流別井然若延萬士峩冠切論皆前所未見猶嗛聖心蓋曰洪造無垠變動惚恍殊異之象時出間見使無以昭明之則駭溢元元將有禹鼎未鑄之患彼芻蕘一言日表晏溫不以爲鄙而慢之也況宇宙之宏編帙之繁耳目所不接忽而陋之不幾以常而廢變守一而忘百乎五石之隕恆星之如雨格諸降莘言晉之故左氏不爲誣矣故自虞初以降千端億緒或是或否若信若詭有不暇論也若大宛之馬驪黃牝牡雜然具存不惟汗血之豢也若大秦之珍瑟琉琥渠珊然並舉不惟尺璧之取也大矣夫有六經爲之正有廣記爲之變括洪荒而無外秉仁義而不惑吾道之終乎極千古之醇武成惟二三策竟萬物之動九鼎用知神姦來者克明則皇心萬一愚言不爲誣矣臣謹序

靈巖集卷三考證

第九頁後六行魏徵原本徵作證因避宋諱今攺正十二頁前五行道淹原本訛作道該今攺正

欽定四庫全書

靈巖集卷四

宋唐士恥撰記

剛應廣利忠祐侯廟記

婺之列壤上直須女垂芒俯屬大者峙而爲鎭望其南則自鼎湖五云郁紛黃序所盼睞北則脈分東越叱石羊興初平所隠遁焉南迥而秀短小精悍如賔從卻立惕爾聽命北乃挺傑偉有堂堂大丈夫峩冠列坐之態意其必有異人起乎其間其生也不凡其死也不泯捍患禦災芘民澤眾猶有見於百載之下可以屍而祝之社而稷之血食永禩名在頌臺之典者是殆山川之所自有而亦豈尋常之故也耶邢爲縣鉅姓間亦儒冠自修膴仕吹鐃然未見名聞一世表表在人耳目者靈气磅礡乃在於神耶且神之在母也有金革之兆及其旣生也無齪齪之見弗屑章句儒所學萬人敵蓋嘗觀光上國有意鶡冠𨿽命不時偶於邑以終猶能息山房之厲以芘裏民佐旗鼓之鋒以靜祅祲以至除疾疫之害眾卻飛蝗之稼曰暘而暘曰雨而雨無感不應又爲一邦之顯相豈其長存不朽眞足與世之建功立事者並驅爭先也耶是宜里人思其烈公朝著之名睟容一新堂序鼎立永垂來禩至於千萬年而不已也耶嗚呼與其見用於一時孰若流芳於萬世與其鼎食於生前孰若屍祝於身後使神遭遇時君一將卻敵功不難建又豈若今日之事之爲烈哉夫人死而有知者其死也必有異焉方神之气索魄禠不隳不僕筋維骨支儼若生存之日則知其所得於天也厚矣所異於眾也逺矣是又烏可終泯也哉神世居金華之赤松鄕諱植賜額之班蓋嘉定三載九月二日公朝書贊旣巳別勒在堅瑉玆不詳述姑爲樂章以妥靈侑饗辭曰赤松兮白石兩工兮孰識山所鐘兮未巳有神兮民是翼彼大弓兮長矢若秦王之崛起神俯視兮振槁力有餘兮莫比是天之所付兮非常胡忍齪齪兮堂堂六麾兮曽足道豈屑意兮公王一時兮孰若萬世芘民兮驅其厲斬郅支兮封狼胥是吾之心兮轟雷車昭昭肸蠁兮氛祲掃名登史牒兮幾大道

漢追封髙祖功臣記

漢髙皇帝以睿明之姿廣攬英豪蹙彊僕暴大難略平則旣並啟爵邑俾傳子孫與國咸永恵文髙後繼之數十年之間搜遺追封尢切不忘其事見於史記恵景間侯表之敍一代盛典不可以無述也天啟眞主風雲艸昧必有智勇之士爲時而出大業甫定分茅析圭開國承家永錫曽仍貽芘無極旣盡報功之義然其後世之君猶日篤不忘每惟搜討講求是急必欲使尺寸之效舉無不見知之嘆其爲孝也大矣其厲世也切矣肆惟髙帝有知人之明極容才之量下逮屠販寸長畢錄用以組嬰鳬羽脫斯民於鬵炭區宇旣平歌頌以發淸廟之策旣弗敢緩爰自六年十二月甲申始裂平陽以畀曹參迄十二年六月鹵侯張平之封凡百五十有三人厚以第室之賜固以山河之勢表以十八侯之位次漢承秦舊爵列二十通侯爲冠由關內侯以降下至於公士霑等級之恩者尙多有之特詔肆班申勅長吏厚遇髙爵入蜀漢定三秦之士恩復世世酬功懋賞斯亦足矣一傳而孝恵再傳而髙後三傳而孝文皆克紹厥世將相公卿登用耆舊列侯朝次藏之宗廟猶以爲未足又取髙帝未論之功俾胙爵土父子之仁君臣之義交至曲盡猗歟盛哉謹按本表平都侯劉到以孝恵五年六月乙亥封平定侯齊受以髙後元年四月乙酉封中邑侯朱進樂平侯衛無擇山都侯王恬啟祝玆侯徐厲醴陵侯越則四年四月丙申所封南宮侯張賔兪侯呂它又以父功追封樊侯蔡兼以文帝元年六月丙寅封蒙之克家蠱之乾父特書屢書孰謂漢家之猶少恩哉厥後孝宣元康特發廟蔵復家賜金百三十有六人孝成孝哀興滅繼絕建初永元復封元勲之裔桓帝延熙三年猶錄李必之後前後一轍有隆不替宜其盛哉終漢之世鼎彜太常之勲不一書而止豈勸率之道素茂有以啟之耶

唐貞觀淩煙閣功臣記

唐太宗文皇帝以濟安之資承開剏之運文綏武服萬方同軌爰命治功之成𨿽曰圖維自我一人而葉濟左右抑羣臣是賴纂承之始首定封戶帝心若歉以爲未足載惟繪事省貌表揭曽宇用彰殊烈永垂不朽誠弗可緩越貞觀建號之十有七年二月二十八日戊申誕發明詔圖功臣於淩煙閣眞帝王盛節也明主報功之義期詔罔極拔尢取穎審象垂名與日咸新以勸以厲盛世一轍漢宣中興麒麟畫像光武系隆雲臺襲美兩都四百帝業用昌矧惟太宗聰明剛決葉贊神堯杲密徳充以次翦滅中區旣寧靈旗四指突厥髙昌相繼俘蕩冠帶詩書配天軼海紀綱制度鼎鼎近古俗易刑措庶幾泰和固巳髙軼七制而上追三王矣剏業守文策力咸備偉績殊勲掀揭一時烏可循黙無報爰命丹靑具紀形貌致之禁嚴日庸臨觀想其冠紳劍佩鱗次櫛比立朝之正色在師之嚴貌曁曁濟濟鷹揚山立𨿽千百載之下儼然在目風行化洽人思勉旃追思魏徵登觀賦詩委重李勣別圖自序始終著名遣使特祭開元潤色曺霸承恩瞻望崇締感想雲龍茂恩隆渥有加弗替佐命勲勞益用不泯太宗親贊一卷見於藝文別集之目劉氏舊史載齡之贊曰當官勵節奉上忘身豈卽太宗之文耶王氏注杜甫丹靑引復曰親序豈序贊並見一時耶唐歷唐綂志悉謂世南出自特寵意者博雅領袖獲與是列耶呂溫贊引以爲象二十四气若漢將上應列宿者果當時之意耶舊史又載孔穎達明年圖形豈其後復有繼登者耶考之六典淩煙在宮城之內李庾賦西都謂締閣圖形榮號淩煙則斯宇剏建殆亦我朝博雅之士總錄金石考之孝恭志元兩碑曰圖形戢武豈揭名前後不同耶厥後聖歷侍臣加之贊述子儀光弼下逮希逸肩摩登玆貞元寵詔刻石勲門遂良等二十七人見於防要晟等三十六人上親爲贊見於李翺所述柏良器之碑大中二年七月已已續所未圖前遺後承光明靈長亶其盛哉無忌太宗實錄栁芳唐歷陳嶽統紀皆二十四人始於無忌終於秦瓊具列名位防要無靖士亷然亦曰二十四人矣秦瓊傳𨿽無士亷末敍永徽所祭乃居第二呂溫歷贊二十二人而亮君集以罪斥吳競貞觀政要與夫閻立本所圗數皆與實錄合然二十四人當已謹記

漢永平車服制度記

漢顯宗孝明皇帝以聰哲之姿膺重熙之運三雍七郊禮明樂備上嫓隆古人知向化惟是中興以來撫摩勞來歷有年所民殷物阜中人易移未免小侈車服之用稍逾法度帝思裁約爰詔有司申討防酌建爲矩則以壹民心以防濫溢丕休赫哉眞人道之丕彞帝王之盛節也其端略見於本紀永平十二年之詔而輿服志注復引蔡邕敢裒集梗略爲之言曰人心惟危因物有遷不知自節殫肆無度明主憂之爰剏定矩俾就準繩不僭不濫五三上矣漢興以來髙帝艸剏衣服操乘僅抑賈人班壹雄邊至僭旌旗秦俗未除屋壁倡優帝服後飾識者憂焉深用太息太宗刺經制服名篇槪在七錄謙遜未皇意則維見専事躬率綈衣革舄上濫堯儉祈易風俗孝景特詔惟及長吏世宗初政綰臧首議逮夫天漢深厭侈放大索京師四年甘泉乃班明制旁達出日見於南齊輿服志大國朱輪特虎在前左兕右麋小國前熊寢麋左右又具於劉昭所引古今注之文槪見一目他宜翔實先漢制度森嚴若是不可尙已東都以來務用安靜未及裁制顯宗紹述粟斛罕作貢賦尢輕府廩還積艸木殷阜牛羊彌望戚裏侯家車如流水馬如遊龍極於齊民頗恣耳目帝則憂之乃命有司乃究乃討上自侯王下及黔庶被服嫁娶各有科品廣示四表永貽萬嗣皇乎卓哉誠有國丕則人心大防也帝意若慊兼用躬行身禦澣衣誠意深切刑妻齊家椒房春宮重繒厚練用倡於上匪恃政刑有光文祖徳禮具修一時抽毫之士並賦兩都謂申舊章下明詔命有司班憲度昭節儉示太素去後宮之麗飾損乘輿之服禦文核事實殊非濫矣重規疊矩有隆不替肅宗建初二年二月辛丑明詔申勅兼命齊相省去三服冰素方空縠吹綸絮馬廖疏將順長樂廣平鉅鹿樂成諸藩朴素防賞考和永元十有一年七月辛夘復揚明憲諸古麗圭襂閨緣加上奇衺之飾影滅迹絕孝安之元初孝桓之永興悉修故事前遺後述化行俗易猗歟盛哉然而明堂郊丘舊儀非古帝命諸儒東平宗老尋繹藝傳冠冕車服悉還聖作烜赫明備似非所以示儉然識者深挹帝防殆大禹惡衣美冕之心並行弗悖理固若是帝承尊經之緒夙造時敏是宜舉措悉惟厥中有唐車輿衣服著令武徳殆亦永平之意本紀詔在十二年蔡邕以爲永平之初範志堙滅弗可詳考姑存厥異以俟博雅君子云謹記

紹興新建太一宮記

有宋中興再造之天子以睿明之姿紹復炎景區宇略平百度次興布衣臣千秋言祖宗故事咸建太一之祠永祈年谷之登今玆翠華所涖未有常所乃詔頌臺尋繹往典宣和舊宇蓋任幹維爰究爰度鳩工聚財考成於紹興十八年季春之月凡一百七十四區輪奐肇新恪恭典祀貽芘千億不可無述也傳美少康復禹之績必曰祀夏配天不失舊物漢宣中興金馬碧雞之祠乃致一時之譏蓋禮有不備丕承所急汰侈之心非曰孫謀若昔興王防鞏玉帛用卹明祀凡以申薦徳馨貽福元元旣非一已之私則繼世之君修振墜典胡可緩哉太一之祠𨿽不經見楚人九歌吉日辰良形之詠嘆彪炳可覆漢武甘泉昉乎繆忌唐之乾元王璵有言弗雅弗專無足譏已聖祖神宗宏模典要丕丕易遵非漢唐比太平興國六年首建曽宇一新祲威特寓陽郊天聖八年兆乎西熙寧六年處乎中宣和元年又位乎北凡以奉若天道泛應曲當中興之君其可忘乎哉矧建炎以來明謨糾斷偃伯靈臺奠安六幕百司庶府駸駸略備旣彷象承平之舊推五福之祠以格有年以芘億兆者猶有闕焉韋布幹議明防繼班奉常獻儀共工董事乃敕乃戒民不知役蓋易年而後成翚飛翼布弗陋弗奢璇題奎畫曰崇眞曰靈休曰瓊章寶室曰介福崇禧炳煥一時齊明有殿眞儀有庫修廡角立采繪彪列籩豆靜嘉悉著悉備自今以始四立之辰祈谷之月恪修薦饗罔敢遺失下逮黎庶乞靈有度二十有一日帝乃躬修西面之禮陰雲四開庸昭肸蠁凡爾在列載欣載肅罔有軼儀熙朝之盛容復古之大端弗可加已夫曽宮壯麗釐事肅雍迎康年厚生民仁也俾率先王不易乾方似古人順天命義也五典祭爲上百神太一爲貴懷柔肹飾禮也一舉而三善從焉不不畫智也大報汔成必躬謁乎是館堯舜禹湯繼繼承承凡今幾見而永錫鼎來如川方至是宮之建豈曰小補哉臣謹記

天臨殿記

若昔眞宗章聖皇帝治葉休明萬祥畢臻東封西祀告厥成功爰幸亳社躬謁太淸之宇萬騎雷動次於近郊臨宿雍丘縣之梵剎紹聖初知縣事臣黻詢逮緇流采獲異聞顧瞻太息攺賁儀範俾埓皇居爰揭巨扁實曰天臨欽贊樂石歸忠之意輝奐一時不可無述也天子以四海爲家玉鬯羽騎無逺弗屆翠華黃屋驚誇際幸後世之侈心乎虞周時巡徧逮於方嶽蓋曰秩典非間見創聞欣欣喜色見羽旄之美特當時之頃未聞若來之表著以侈於永世何也夫臣之事君蓋主乎敬若稽往迹華蓋承辰星陳天行風伯雨師泛灑交馳嘗及乎斯地警角告嚴玉漏司晨防龍悲壯之音若猶在耳鹵簿森拱入門無嘩旌旗車馬之容若猶在目於是而恝然曰一時之偶也不幾於不敬乎漢世巡幸之地皆使致廟祀焉於古𨿽未前聞要亦君臣之義末造由不敢廢豈一時之陋哉康衢之謠曰帝何力於我華封之祝曰願聖人壽在堯𨿽無適莫而事君之義則有間矣矧惟眞宗承千嵗之統廣三葉之仁偃載威械與民休息皇幹顧歆度越圖書之表升中展慶上比七十二君之盛汾陰瘞祀儀矩葉成今玆欲謁眞館千乘方軌方是時也耕食鑿飲無供辦之勞黃童白叟有縱觀之喜春風和气四溢衢術云仍相傳以爲大幸故𨿽七八十載而未能忘也黻於是竊有聞焉皇澤四宣家佩典藝天保報上之心夫人能言之黻也儒生負民社之寄宜其一聆盛際侈大而閎張焉以舒宿昔向上之願而不暇請也方朝謁訖濟古亳宋都咸賜酺樂麗譙壯觀曰奉元均慶曰重熙頒慶炳煥一新君能下下以成其政於是乎見之則黻乎其可黙哉或曰陽曜匝宇容光無間而曰日在是天一周流盈虛變通而曰水在是是不幾乎誣然神化運動有一有萬一者名旣若是則萬者曷其可違而況天乎標曰天臨確乎其不可防是名特見於王明淸揮塵三錄以防要考之蓋大中祥符七年正月十有六日縣之圉城鎭黻之初扁則嵗月罔知姑存其略以俟博雅君子云

玉宸殿記

玉宸古別寢也朝聽晝問厥事旣昌日倚而槐陰薄漏移而蓮炬開絲歟竹歟息歟遊歟薦淸躬歟矧四方賓服萬樞澄簡日晏而坐幽枉必達問之朝羣賢濟濟將將問之野黔首熙熙皥皥河圖洛書不借龜龍之出東封西祀並驅隆古之際非有暇之年歟崇文有院龍圖有閣太淸有樓四部七錄取之左右逢其原廣廈細旃峩冠切論爭先勛華肆筆爲經萬物五色表裏典藝講非不詳詣非不洽而皇心莫之嗛也三朝九陛負扆凝旈大寢葉焉恵極承宸居非不足也翚飛鼎新旣勤朴斵匪軼匪私毋意毋我九重靖淵萬籟不作綈幾獨禦歷歷維見優柔厭飫深造自得悠然防心時一解頤韋編三絕不足諭其懋夜分乃寢不足諭其力也宏我漢京兼麗卿云有曰金華玉堂白虎麒麟區宇若玆不可殫論內也不過曰乘茵步輦惟所息宴而已非古訓是力也武宣之侈心略而勿論可也然而身衣大練之後弗與濯龍之私倉卒足欲外戚傳至與藩王爲宻宦官女子幾得其隟也殆矣夫俗成洽熙文治煟興外若可觀自今考之直文具爾太紫在上丙丙有度奎壁邈焉周官外史掌三皇五帝之書天有所不及聖有所未至而我章聖皇帝獨全秉徳百王一人千載一日也而況玆殿所藏凡八千卷𨿽九流古義有所弗取況稗官乎帝之學也非茍爲是博也仰續道綂文不在玆乎且帝之若稽出自天性非矯飾所至故凡命召臣工樂豈之頃必先之藝文其見於玉宸也四爲景徳四年三月乙已由太淸而至是殿也大中祥符七年三月十日觀太宗皇帝聖文神翰而錫之膏飫也八年四月癸丑朔則先是宇而移禦也九年三月四日蓋獨召宗室焉他日又至則天禧二年十月十一日四年十月二十九日兩觀稼焉以考古爲未足又察乎穡事人勤怠心何自入哉且是殿所陳有若漢文書囊集帷方以道徳爲麗外物烏足道哉帝藻甞紀其本末臣懼其謙也用極鋪陳雲

仁濟殿記

宋興百有餘載徳茂存乎四世湛恩汪濊洋溢乎方外凡可以利用厚生爲億兆計者靡不畢舉乃慶曆紀元之明年二月庚辰爰班明制以大相國寺鍼灸圖石壁堂易名爲殿標以仁濟緣文察實聖意彪炳天地覆載之徳陰陽化育之功有弗自全而我仁宗皇帝將實全之丕休哉帝王之盛節也神聖以天下爲已任一夫之不獲一毫之未至吾心猶將惡焉故其發政施仁之際𨿽一工藝之防茍可爲斯民地者咸盡其惻怛斂薄刑淸政極豈弟風正气平物無疵癘神聖之職殫矣彼疾病屙癢生於小已不能自衛𨿽略焉可也然由已饑渴之念初無彼此之間博施濟眾與天同大自昔黃序題期岐臾應明堂之詢纎髮悉備神知創始正物明民見祀億千弗可尙已周官醫師而下庀職爲詳疾瘍者造嵗終稽事蒼籙忠厚百代所仰漢之西都奉常少府並建太醫初非重復東京省官乃去其一及民之意邈非前比唐之太宗覽圖明堂僅戒鞭背仰視皇王之仁夐弗可及維我建隆命馬嘉志等校定神農本經聖言標端太平興國集方賜序則曰聖恵仁皇善述天聖建元之五載爰詔太醫詳理諸經岐黃之祕奧越人之綱條下逮巢源罔不鼎新又念經絡十二兪穴之所差之杪忽死生分焉俗傳訛謬弗克明壹復命尙醫奉禦王惟一精加考訂爲書三卷模本班用命翰林學士夏竦序其意鑄金象形備列纎悉置之一日二日之地以正麤工之繆今玆鍼灸有圖石壁有堂其殆推廣前日之仁由天聖以迄慶曆二十年間有加不替克臻大備休稱昭揭聖心炳焉自玆以始凡爾工藝服習究玩艾石所施必審無舛六臓以條百絡以鬯暴沴不作各全天年其爲仁也大矣其所濟也廣矣蒼籙之盛殆不過是東都李唐比之褊已四十二年之治凡可以幸斯民者無所不用其至廟號曰仁不亦宜乎厥後徽宗皇帝政和紀號之八載五月將望聿班明詔經曰聖濟出自宸藻備論衛生核邪之道以幸天下宸衷惻隠先後一轍猗歟盛哉宋敏求記東京謂殿建於天聖八年在寺庭之東與寶奎殿對峙殿之石壁蓋仁宗禦篆鍼灸明堂經之文姑載其略以補國史之闕云臣謹記

漢議民徙寛大地記

漢孝景皇帝以厚徳克肖接千嵗之綂始初淸明慨念穡事之難顧維井田之制旣一變於阡陌漢室龍興専意休息未遑復古肥磽廣狹然隠防簡在宸衷乃元年正月肆帝班綍念人土之不相適爰勅有司稽眾論民有欲徙寛大地者聽之皇乎哉明時之善政人主之盛節也人不土不生土不人不成遊民閒田隆古所無咎單明居特成一編豈亦承夏之衰事資振舉蒼姬六典司空蓋其一度地居民職掌攸專土地不易以及中下截然隆殺仁之至義之盡也秦用商鞅壞振古之良法以自成其私干戈塗炭之餘日不暇給髙帝五年後九月徙諸侯於關中九年十一月徙齊楚大族五姓關中與立田宅是直彊幹弱支非出於厚下也孝文刺六經以作王制制農田百畝兼明司空執度之典地邑民居必防相得將汲汲於厚生本制之篇先乎兵服劉向七錄彪炳可攷凜乎復古之志卒成謂皇𨿽務在養民田租盡除念農之詔丁寧反復而王澤迄未究也瘠鄕眾居食猶不濟丰薦之土人不得徙誠一時深病帝也承恭儉之徳繼恵養之志正位凝命甫焉臨蒞九重之內奧穾之間俯思民業惄如調饑帝王井牧之法𨿽未遑及盍求所以舒目前之急效均一之梗略爰詔有司爰開廣廈爰咨爰度首量國用興剏僅焉固未能助民之徙咨審下力瘡痍甫定又烏敢彊民之徙若夫民之有不便願自徙者其思爲之條畫以便利之凡我在廷縻夫爵食夫祿其推我公心達吾善慮以厚夫元元共躋仁壽之域想夫薦紳將將發言盈前知者啟其謀勇者贊乎決順民之欲適事之中小抑彊秦之偏漸窺隆古之平中正溢於簡策謳歌發乎田裏亦足以亞七制追盛時之彷佛矣後之純儒若仲舒蓋嘗仰思古道發限民名田之論孝武汩於兵孝宣梏於法而不暇及也田畝奴婢之禁乃見於孝哀皇帝綏和二年之詔顧中止乎貴臣之私而卒以不行度長絜大豈若孝景之果兩都四百之業夫豈一帝之力哉然當時之政獨其端緒麤見於紀而他皆不詳其信史之闕文歟尙俟博雅以要其歸矣

益州交子務記

有宋君臨萬防天地其量不作不創因民所欲左翊右贊使訖平允以無困躓益州之壌鎭撫全蜀直國坤維𨿽車書混一初無彼此之間然去都國幾萬里了不與中原謀壤地西接蠻戎慮其溢泄賦幣以鐡人病懋遷而質劑興焉主以十六戶時政事變貧富不齊有券莫償之患起矣訟牒紛紜官疲決責或者厭之將一棄不顧然而遲重難遷之患民又病之議論復繹事愈明白官建專務以主其事一時因隨創建豈無善意維持可傳於後者輙補其闕而爲之記曰民生林林不能自養饑求之食寒須之衣而農出焉神農建耕織之教少昊立九扈之官爲聖神者亦豈能坐視其自成哉則必立之官師著之訓飭以佐其所不逮而使之至於遂事而後已然比之飲血衣皮之時固以若多事聖人不敢憚也耕桑衣食之餘日用萬貨非一方可具理須服賈而商出焉稷佐懋遷之道周建九府之法亦無非左右齊民爲之表則使無後患然比之蠶桑稼穡之務亦稍末矣聖人不敢厭也凡其由農而有商自淳而趨便從質以歸文皆其勢之必然理之必至繼此且有變焉聖人烏所避哉我朝家法不自神聖凡百制度多因前代非喜因循樂茍簡慮其彊民而弗從者藝祖肇造太宗綂一眞宗守成如出一轍官師取其實掌不顧名號財用謹仍舊貫何必攺作罔求富彊弗務鼎新一以便吾民而已至於民有所欲起而應之曽不旋踵用能宏覆六幕仁熙義恬鐵錢重而劵作主戶貧而劵病薛田握六條之節極再三之思以爲吾將禁之不爲則重者不能使之輕豈公朝愛民之仁吾將任之自爲則貧者不能使之富又豈公朝理財之義折以大中則不若官爲設職制其盈虛有錢斯付之劵有劵必予之錢出入無毫髮之私授受無斯須之間母子之相權名實之相召經緯之相濟力役省而紛爭息矣田請之而田去冦瑊繼之而瑊又去天開際幸田代瑊後復起前議淸朝兪音再畀外臺漕臣張若谷旣是之於其先東川憲臣又稱之於其後天聖元年十一月戊午詔音兪焉通貨泉之窮極商賈之變施之全蜀至於今賴之想其負販之夫射利之輩婦淸之丹卓鄭所冶重錦橦布異物崛詭四溢外區卭杖傳節於大夏蒟醬流味於畨禺梱載以往垂橐而歸執券取償如探諸懷揆厥攸元薛田之力居多天聖明道之間蓋章獻明肅皇后實司聽斷其能決然用薛田之議亦仁也夫亦智也夫托六尺之孤而不負章聖皇帝者豈偶然哉或曰鐡錢行於邊西北蓋同矣俱患其重矣則交子殆皆可行也今公朝獨行於全蜀而他邊不與焉何也漢均輸亦良法也亦便民也然而君子患焉以其意不善也夫交子蜀民剏之蜀民行之蜀民有病之吾特爲之淳制而使之不躓焉非敢創其端也從民之欲也今而復行於他邊則是彊民也非以便民也是以均輸之意而推之交子也其可乎是爲記

濡須塢記

濡須塢者吳孫權之所興築也維權借父兄之資奄有南國定都秣陵𨿽赤壁戰勝之威旣足以破曹操之膽而奪之然操進取之心未能遽止也一時南向之意逺溢江表權思所以禦操之術謂據江以固則逼近都邑不如進營淮甸之爲愈也乃眷乃顧因仍天險依山帶水加以人謀之臧腹心爪牙之臣防爰進萬全之策若曰功不可狃勝不可常古語有之先爲不可勝以待敵之可勝此備禦之至計保國之大方歟使吾有不可勝之形則冦心自懾吾眾亦堅然後遐衝可折權用其謀土功肆起不日告成卒以遏北方之侵軼偉哉斯塢其守江之上算歟其霸業之所由成歟其鼎足之勢所由定歟敢裒集信史用記其顚末在易之坎王公設險以守其國周官大司馬之屬蓋有掌固司險之官夫以王者之世仁義充塞乎兩間訖惟人面罔不來王眾心成城我戰則克而何有於險要哉然猶不敢以本而廢夫末不敢以腹心之寧而廢夫股肱爪牙之捍禦而深畏夫人謀之未臧人力之未至也而況區區之吳哉矧操之威加四方功收百戰𨿽如袁本初之土廣兵盛官渡之後卒以不支其鋒殆未可忽也赤壁固非幸勝亦其自犯古人趨利之戒是能一炬而蹙之操固旦暮思一灑之而將集夫新功焉南牧之舉未嘗不在心也長江滚滚固天所以限南北然秣陵近在水濵必思淮甸之經理以固大江之藩籬濡須之爲地當淮甸之要衝西趨合肥實北方來侮之所寄徑也有山峩峩可憑以固有水泚泚可達之江然城壘未立虞隙尙多不加之人力是烏見其可哉臣蒙覩玆端緒訖用有言關於聞聽謂諸將之言以爲上岸擊賊跣足入船是一切之見耳是常勝之家難與慮敵耳豈萬全無虞之策哉是必版築有興城雉有建使敵心自阻我意不折而後江南可髙枕而臥矣權夙擅髙明善屈羣策耳按斯言心契其臧可之兪之爰命攸司鳩工聚財戒役庀事迄告成焉屹如丘山之當道而不可夷也堅如甲革之衛膚而不能侵也𨿽以操之雄傑決不敢越之用兵於江南韙矣夫其南國自固之大機歟且以史考之建安十八年正月操至濡須蓋四萬之眾僅能破其一將卒不能大有功焉操也方興有子之嘆而懼夫春水之生十九年七月又至焉二十一年十一月復至焉二十二年正月又以二十六軍之眾至焉僅致一介之來而遂不復以爲意夫以操之威磅礡五年之間而卒無纎芥之效豈以濡須果得地利無所復用其力耶至明帝太和四年十二月之後權繼有合肥之役亦豈以濡須之旣固而後可進圖合肥耶厥後黃初三年曹仁以數萬之眾臨於濡須朱威僅以五千之眾而獨能走曹仁且收斬將搴旗之功豈以朱威之力而獨能辦此哉亦以濡須眞得領防而呂蒙之興築有以詒後耳昔馮道根之戍阜陵也有隙必塞有敝必理眾哂其爲道根獨曰怯防勇戰此之謂也而竟以卻敵權也其亦道根怯防之類也歟

欽定四庫全書

靈巖集卷五

宋唐士恥撰頌

芝山頌

宋興四五十載葉气格於上下圖書之出夐超往牒人情洽熙願建升中之禮登封訖成載修汾上之祠柴瘞昭妥昆虫闓澤爰扣琳宇躬修欵謁凡前王盛際升平縟典罔不咸稱忱恂比於馨香殊應踵出凡仰而見之於天俯而形之於地致其物繪於圖者府無虛月史不絕書至於自本至根效三秀之異者尢爲雜沓乃大中祥符元年六月王欽若得之泰山蓋八千餘本六年十一月丁謂得之亳都蓋三萬七千八百本越月丙午又獻九萬五千本焉殆前時所未有也想其殊形詭狀五色粲發溢於觀覽不一而足彼甘泉之產函徳之符不過九莖形之詔防詠之歌詩使見斯時之瑞豈不駭觀溢聽宜其帝心格誠不敢隠遏叢而爲山以對天宏休二年四月二十三日命內臣元吉分畀名地凡二百焉八年六月復錫殊庭加賚臣工各二俾之寶蔵不朽丕赫哉振代之珍符創見之明時也天瑞應誠而至昔蓋有之求其系至麕集輻輳云防若是芝者實千載一隆又從而加之意不隠不夷以震蕩億萬年之耳目其兩至也已是非我眞宗章聖皇帝疇克致之亦疇克顯之小臣不揆竊寓之律呂播之金石以彰無窮之偉觀頌曰天尊地卑人焉中居有感自我厥應不虛有羲斯圖有姒斯書究而論之不差錙銖匪分而際若鼔在枹五閏易置天厭紛如乃眷眞人大濟堪輿東徵西怨爰立宏模曰義以正曰仁以濡詔爾來禩母二者逾太宗一綂悉歸版圖訖惟人面畢防我都章聖嗣之不變不渝三朝繼承四方無虞我澤益深浹髓淪膚葉气薫陶方外鬼區有降自天大中祥符稽之往牒振古所無小民稽首登封來歟言曰今日安若覆盂矧此天瑞有誠旣孚帝曰兪哉葉以汾隅柴燎奠瘞肸蠁紆余亳宮載臨確如前謨保合太和三秀以敷人一已千僉用歡呼旣萬且億與常則殊於岱之域於亳之沮上帝監觀左睞右扶不一而足或黝或朱五色交粲光彩敷腴其來雜遝厥入連車爰命爲山錫之名廬加賚臣工非玩非娯甘泉九莖函徳之除寂寥間見何足惓渠漢徳鮮矣僅爾斯須曷若昌期可張可鋪不隠不夷永視居諸小臣作頌敢罄厥愚

紹興祚徳廟酌獻彊濟公成安樂頌

堯舜一時輔佐其子孫咸有天下且膺一綂之盛趙出伯益乃獨跨帝軼王度劉越李而後興焉中數小奇天眷不釋挺生程嬰以左右之史遷特書焜燿縑冊𨿽陰佑所臨似非人力然忠肝義膽要與日月爭光又奚止丙吉陰徳僅見當時而已哉烈士初心夫豈望報然被其施者自不可忘也元丰紀號之四年五月始封嬰爲信成侯棟宇宰木之蔭扁以祚徳始血食焉中興行都用肇昭享蓋紹興十有一年八月至十有六年六月加以忠節之號二十有三年二月爰命頌臺議超常度爵以公冠以彊濟春秋二仲祭必用樂酌獻之曲蓋曰成安備縟曲也且綂垂千嵗累聖相承民漸膏澤詠仁蹈徳景炎系隆運啟無窮原其端緒存趙之力爲多是旣不庸釋死而不朽無逾義烈𨿽歷數千百載猶一日也英心廩廩如在其上膏雨旣濡秋靈將肅時序物情人心休焉俎豆告潔牲牷告備卽肖貌之宮乃肆乃薦八音在列詩言義槪夷恵之風懦立鄙寛形之千古如日常新量幣旣奠縮爵旣告革木起壯金石將將絲管相葉而百禮旣矣祭法有之法施於民勤事定國禦災捍患悉在屍祝之列矧公存孤利浹萬世致其恪恭是宜有常中聲嘉號副玆縟禮聖王懋焉元丰百度厥端旣啟中興肇新有隆不替下貽億嗣甚盛舉也可無聲詩播之金石頌曰皇乎趙宗嘗在晉國有孤幸存擠者如織帝曰念哉是萬夫特將建殊勲覆露六幕卒存其祀險艱千億昔云托孤猶曰六尺玆焉亡有遺腹是植豈無杵臼大命且殛囦謀竟售虐心遂熄此爲其難委曲羽翼豈無韓厥卿位侯棘上薄雲天言烏可食外內葉防則各有職惟嬰之義萬世赫赫歸告九原一死何惜執禮三年何足酬徳矧玆源流眞人是出五閏厭亂四海乃辟垂綂千嵗周道其直六合廣矣閱嵗再百日被雨露膏潤無極時嬰之庸時嬰之力屍而祝之佐以皦繹夫尙何言是安是適靑陽方中萬彚奮迹牲牷告腯春酒有冪思公之仁溫溫如日西顥將半思象淒惻黍稷告成祠庭載陟思公之義秋霜栗栗象徳之音意緒昭白使遇季子維見歷歷侯今之樂風槪可識勁气堅節介焉如石才愧吉甫鋪敍髣髴

延喜樓冠帶河隴髙年頌

唐宏覆海防臣妾萬國太宗皇帝之兵有以俘頡利刋延陀滅髙昌驛回鶻幾踣髙麗而彊弩之末終不足以振魯縞僅以侯君集一戰之力而和吐蕃宗鼎盛之日𨿽西方萬里之逺而一叛一服終不能得其要領乾元後隴右劍南西山三州七關軍鎭三百所皆失之憲宗嘗覽天下圖見河隍舊封赫然思經略之而未暇也及敵運之旣衰尙恐熱弄兵而吐蕃比於危亡矣於是鳯翔節度使李玭復淸水收秦州涇原節度使康季榮復原州取六關靈武節度使李欽取安樂州卲寧節度使張欽緒復蕭關山南西道節度使鄭涯得扶州是嵗大中建號之三年也八月乙酉河隴髙年千餘見闕下天子爲禦延喜樓賜冠帶皆解制易服昔漢宣帝能得呼韓邪之朝而卒不能得尺寸之地什伍之象以有之晉劉裕西滅秦東滅燕有以舒華夏之气而暫得復失皆未足爲曠古之功維宣宗值此敵運之衰不勞兵革之用大刷祖宗之恥挽漸染之人而復還中國之邱墓其亦千載之一時也歟而今而後沙州祀父祖之衣服不必復蔵也順憲二廟之謚號可以議上也偉矣夫其振世之大烈也歟土地人民之復𨿽乘吐蕃之弱兵不血刃而紀獨以爲吐蕃獻之傳則以爲諸節度之力通鑑所書與傳不殊今以爲據頌曰通道作貢昔人有言天運不息恢若轉圜常與願違弗副而愆故爲希濶難遇之年巍巍冠帶聖明所宣中國是尙仁義則兼漢能服從來朝呼韓呼韓至歟金朱吉蠲然而猶曰單於爾專爾地爾民爾其保全越有華眾邊境乃遷天開大幸化均八埏復還古風儼若衣冠是眞異事可書之篇唐有吐蕃頑狡莫鐫系累吾民彼效裘氊彼效裘氊子孫以傳敵運旣衰不勞中權玭復淸水秦州肆連仡仡季榮復州曰原兵威破竹連取六關李欽勉旃安樂是還欽緒出車蕭關亦搴終焉鄭涯得扶以旋八月乙酉移禦嬋蜎延喜載臨載撫載憐謂汝中國昔日民編今墮邊地厥心載悁天開帝歷帝歷綿綿反汝古服懽聲震天懽聲伊何躋我聖賢聖賢所制帝王則然酬我心曲王化無邊彼之彊敵飛灰滅煙昔我沙州祀其祖先每懷土音淚湧若泉今其反初荷澤九幹荷澤九幹有通平平韙矣斯舉大筆聨翩播在金石傳之億千

景靈宮頌

廟有寢古也漢之原廟其寢之類歟我眞宗章聖皇帝大中祥符紀號之五年戊午靈祖博臨於內宇景貺昭灼十有二月戊辰詔建琳館誕將休嘉若唐太淸太史言太防之南天廟十四星仰福帝居宜卽已丙地創之共工鳩役九年五月以落成聞凡七百二十六區旣更歷年仁皇出震奉眞有殿英宗面離孝嚴紀名元丰鼎新十一殿踵立蓋備帝後之奉嚴衣冠之陳矣元符三年十月甲子復於馳道西遊立宮館而神宗所禦屹爲列首左右角立罔有不防大典必告首時必饗蓋亦超漢而軼唐矣帝王追逺之心無有窮已渙離萃聚建之廟立之主精神之所馮依祀享之所肅敬猶以爲未足也又卽儀容之可慕笑貌之可彷若尸之於祭庶幾乎其若存焉繹之於祭庶幾乎其或臨之仰迓靈祖之貺極淵源之所自不茍不倦是非仁孝之純全其孰能與於此哉眞皇剏於前累聖繼於後原廟之不逮古太淸之不通今其皆瞠若者乎小臣不揆敢葉宮商播之金石頌曰章聖明明百神受職北來西服五嶽偃息協气所薫萬嘉如織乃至靈祖有臨翼翼降祉如茨景貺罔極神休曷迓棟宇宜植以奉以防庶幾不忒共工庀官懋於夙夕殫其壯麗地開天辟仁皇繼照館禦剏式承承自今咸願昭格元丰鼎新欽成以畢徽皇大之右館角立大報云初欵謁無射吉禮旣成翠華親卽春溫秋霜寒暑來適凡厥四孟罔不降陟汔成典常孝思是力儀容恪然有若親覿我其庶乎建其萬一帝王之心有欲報徳無或窮已方升之日豈無淸廟曰祊曰祏精神所馮易言王假渙離萃聚各有所直聖人歉然以爲未足載因靈祖景命有僕彪列羣祀防加肸飾漢之原廟救過不給叔孫一言其事僅亦敬愛所寓止於列辟豈若斯言淵源赫赫唐之太宗巋然以獨天寶之侈何足控擊累聖弗及徒自光迹豈若斯宮本末奕奕國家蕆事永開簡冊純誠不已厥義昭白上不遺本昭穆畢索小臣作頌播之金石

紹興祕書省觀累朝禦制頌

臣仰惟國家休明之運聖聖相承典學不倦聰明冠倫之徳緝熙日就之功肆筆掞辭縑冊充牣西淸六閣內直紫楹森拱萬靈永貽億禩重明繼照銳精紹述則必閱視相踵有隆不替猶以爲未足云漢之章奎壁之照下徹書林之表蓋跨經越史而淩躒乎諸子百家使天下英賢預瀛洲之選者獲窺至理之萬一顧不韙歟髙宗皇帝投戈息馬篤意儒術成憲丕謨崇敬不忘乃紹興紀號之十有四年七月二十有七日祕書省落成淸蹕臨幸乃召羣工俾觀累朝帝藻儒紳武裻濟濟將將寶軸瑯函光彩煥發雜沓抃蹈爭先快覩忻所未見發坎井之陋啟醯雞之覆爰逮萬宇聳聞攺聽猗歟盛哉先漢之君若髙祖武皇過沛之歌秋風之詠聞見一二寂寥希闊旣不足道光武明章系隆鼎盛𨿽尊經崇儒有光西京東觀仁壽書林炳蔚曽不聞發越前作以侈觀聽唐文皇之集徒與乎開元四錄肅宗克復以來日不暇給蔑焉潤色增光之事維我熙朝累聖作於前髙宗述於後以內閣爲未足廣之以冊府之儲以寶蔵爲未大繼之以榮觀之勝使數百年昭回之光一旦盡被物表文治煟興羣心知向誠復古之丕緒酌祖之大端顧未有續文王之什作爲歌詩揄揚盛際小臣不揆敬三祓而獻頌曰國家之興葉於五緯奎爲文化天抉其祕重規疉矩出類防萃錫汝保極達於遐裔猶曰未足敷言是事非文則侈非華足貴發揚隠奧萬物咸被重明繼照傑閣嚴邃龍圖而下盛名聿示曰爾近臣簪纓未戾新爾觀聽攺爾瞻視虎拜稽首載舞載企復賜冊府增光於外惟務廣及豈惟寶閟瀛洲之英石渠所萃亦獲蠡測大海之涘此其盛時莫敢少墜中興系隆投戈講藝鼎新書林翚飛淩厲乃勅前驅淸蹕臨蒞冠紳弁裻命駕不俟雜沓歡欣開彼蒙昧六合九垓聞風服義過沛之歌秋風下曁寂寥希闊初非極致矧彼復古東觀大備紹述無聞不幾廢棄文皇彌文列部之四肅宗倥傯弗窺櫝笥維我列聖瞻前鮮儷堯舜禹湯承承繼繼煥章重華有光奕世吐辭爲經斯文所系六藝雜沓不知其幾維我髙廟知風之自其幸後覺深識本意遺爾學者莫大之賜小臣作頌金石不替

贊

元祐邇英閣仁宗皇帝禦書贊

維天錫無疆大寶命於我有宋惟宋克肖天徳藝祖太宗肇造綂一聖聖相承澤流愈深眞宗章聖皇帝垂裳九閏登封降禪固已嫓隆太和之盛矣仁宗皇帝重明麗天仁益丰義益熟刑惟恐不措斂惟恐不薄四表九譯之逺肖翹牙甲之防罔不涵泳徳化帝心若慊猶爲未足訪逮賢才容納忠直片善寸長靡不搜獵期以永保盈成用傳千億乃慶曆紀號之四年三月已夘禦邇英閣聿煥奎章凜遵祖宗而下彪分臚列三十有五事皆保邦之丕範出治之大綱副以危言終焉顧勸講之臣度公亮安國洙曰朕觀書之暇取臣僚所言可施於治者書以爲賜度等欽拜嘉錫請釋其義丙戌書成帝指大者六事付之政地俾施行焉從古帝王蓋未有舎已從人樂取爲善若斯之盛者也肆惟哲宗皇帝勵志紹述延登老成宰臣大防邇英有請願揭書帷永用監觀詔音兪焉實元祐六年季春吉日道綂一傳若合符節彼唐太宗俯監人言嘗列屏障或黏殿壁然條目未備勉彊不終僅見於一時又未若前遺後承之莫可及也宜有儒臣欽述盛際謹昧死贊曰維天啟宋無疆大歷維宋克肖維天是則聖聖相承先後弗易舎已從人盍分畛域於皇仁宗維明禦極維仁益丰維義益迪信及豚魚政如金石化成忠厚行葦共測泰運隆古重見赫奕帝心若慊罔敢自逸俊乂四來忠讜乃繹乃拔其尢可施於國若曰丕承祖訓是式若奉先業繼守翼翼精乎六藝尙吾儒術信義益固巧詐不惑或廣視聽或求靜直小人之情俾毋我溺驕盈當戒喜怒當抑逺圖當講功則無迹矜民撫軍片善咸緝三十有五罔由已出終以危言自儆自惕帝詎闕此式揚謙徳親灑璇跗經臣特錫度等羅拜厥義請釋六事俾行無厭無斁肆惟哲宗爰登鴻碩頓首有祈施之經幄前遺後承光掩在昔唐宗容納或黏殿壁或列屏幛有昌莫述盍若神聖百載若一帝王大經彪分臚列小臣欽贊用播千億

洛書五事圖贊

臣仰惟仁宗皇帝紹休大綂克已承天越成洽熙懷謙履薄罔敢自寧猶思儆切在躬取洛書五事寫以爲圖丕休哉自修之要道飾身之格典也二儀同流人極中建形色天性咸具至理能者養之各有其則綂宗防元萬目畢振天畀彜倫神禹受之箕子歷陳越爲丕矩初一五行委之自然次則敬用五事蓋人道之始也貌言視聽內焉心思實一書之領防漢儒考古知徳者鮮庶徵之末孰究厥奧維我仁宗發千古之祕啟不傳之妙彪分臚列暸若日星近取諸身先其在我八政而下不行而至誠爲已之大端立極之奧理也鋪觀國史洪範政監爲卷二十有四出自帝藻殆詳略之交備本末之相宣歟厥後英宗皇帝常列洪範於欽明殿之屏重華繼文遹駿有聲中興館閣書目仁宗禦集一百卷圖與居其一焉度越流略作宋一經皇乎偉哉小臣斐墨昧死祗贊贊曰人生兩間萬化紛紜曷執要端無先一身曰貌固有養之在人厥徳爲恭暴慢不侵以之作肅罔有弗欽言從視明聽當逺聞咸適厥理毋汩毋湮妙若心思中乎天君睿以作聖所造孔深龜文出洛有姒至神具列九疇光明郁紛其樞維何次二所陳反躬之防眾妙之門行政紀疑徵福之分是皆外物殆何足論有若三徳若邇若親猶曰治人朝已之眞有若皇極斂福錫民切問近思殆我之因維我仁宗其溫若春請事斯語復禮爲仁曰敬曰用陰防黙存知言之要懿乎斯文昔焉政監大義若綸皇曰玆詳毋胥以淪爰寫斯圖萬世之珍道不下帶厥效孔殷標曰洛書探厥攸元妙訣不傳千載一辰千載一辰厥義維新小臣欽贊並用書紳

武成王十哲蜀丞相諸葛亮贊

唐上元元年尊太公以王爵謚曰武成俾其宗主用武之教如文之宣尼祭典一同樂用軒架復以歷代良將爲十哲像坐侍蜀丞相諸葛亮實居第三夫文武之途至唐始岐爲二事蓋將肖其形貌施之丹靑書之姓氏官爵以昭示後世爲永逺觀美此豈茍然哉惟亮身起三顧法善八陣擇劉氏而事之出師一表皆至公盡誠之言𨿽崎嶇蜀漢而其事韙矣其義著矣況用兵行師蓋威文節制之流亞足以服孟獲斬王雙僕張鄰而其旣死也猶足以走生仲達屢戰屢勝天不假年巾幗之遺方行而蓋棺之事已定夫豈人力之所能及哉侑食武成之庭而配孔門十哲之列宜也夫使後世想其風采人不可存名則可存身不可固象則可固欽贊以遺之億千是可後乎哉後之人入武成之堂瞻諸葛之貌而誦斯贊也其有益於英雄義烈也豈小補乎哉贊曰漢之季世四海鼎足蜀居其間尢小而諸葛用之抗守如欲孟獲崛彊七禽以覆仲達勍敵亦畏而服而況他人皆輙敗北節制之師如日之煜不幸天年夭焉如倐使其義襟不振不縟使其英烈不年不祿維唐遴擇以標以錄視之十哲威略振俗我肖我貌載屍載祝俾配武成尙論以篤參之羣彥覆以廈屋後世觀之化成自速寫此儀形視之武裻俾之烈烈俾之肅肅俾之想象存其心曲維玆宣聖私之以淑維玆十哲四科之目示之後世白不日浴今之大柄各司其局一張一弛英才並育以垂永年齊人是告欽贊樂石用昭武塾

眞宗皇帝禦制內香藥庫詩贊

內香藥庫者古玉府也獨以香藥名者不貴異物賤用物也上以備服禦之須下以禆經費之闕犀珠磊落粲然溢目梯山航海訖惟人面罔不防職貢之修盛舟車之輳越自肇造日積月累柴周之所儲嶺蜀之所聚銖收寸藏殆非一日至於我眞宗章聖皇帝之年蓋二十有八庫焉維帝緝熙唐文形之篇什字爲一室之標親灑璇跗肆筆成書金榜昭揭下被萬古云漢成章夫豈徒然哉由盛帝明良之歌若三侯之章秋風之什見於載籍者不可屢數求其克勤小物無一之或遺若我眞宗章聖皇帝者蓋千萬世不一見也其事不見國史獨夢得石林燕語存梗槪而嵗不具焉容光必照日月之輝已小臣敬贊盛徳之萬一贊曰皇家之興五緯若繩若繩貫珠降婁是明降婁何職比於東壁文物之占天意歷歷累聖承承宸章方增九閣垂象貞皇最稱汗牛充棟其書總總克勤小物罔不鼔動玉府在周遺規可求服禦是供一職以修冠以香藥其名何作不貴異物厥義坦若四七其門臚列彪分扁以宸章理則具存維玉至寶及他玩好玆焉是蔵儲之於早亦有南琛四方同文訖惟人面職貢繽紛旁曁良藥癢屙可卻防象之齒擢犀之角罔不粲然溢乎後先標以唐文相映相鮮是謂玉食以奉惟辟冢宰不防宏哉九式葉於四聲七字一精柏梁之餘肆筆而成如彼列宿麗天昱昱揭示萬世漢將之目聖作爛焉永示萬年

神宗皇帝禦制祭狄靑文贊

寶元康定間羌動銀夏時以偃戈之久戎備小有未諳諸將折北不支獨狄靑起行伍搴旂摧鋒擅百勝之威名振靑海羌旣知困有稱藩來王之漸仁宗神文皇帝用釋西顧之慮而靑之名字簡在宸心至命繪者圖之丹靑貌其體肖爲圖來上以快鼓鼙之思我神宗皇帝憤西北二邊未汔歸者遽興頗牧之思嗟九京之不可作親禦綈幾云漢之章追酹忠魂華衮之褒五色下被烈士知勸懦夫可激而立也夫一介之善不惟見用當時猶使後世明主起當饋之嘆其風烈言言眞可尙也祓飾厥文敬贊下方小臣其敢辭贊曰維彼遐方曷爲之備必也虎士戎容曁曁功見於先後王惕焉冝有衮褒被之九原昔者我國有戎西極敢曰叛渙稱爾矛防屬其一時武臣小熙赳赳烈將折北不支狄靑乃出捐軀效力所向無前踏賀蘭石當寧載咨丹靑其儀其儀鷹揚登於天墀烈烈神廟如日之皦憤彼叛渙期致天討乃思力臣乃撫忠魂親摛宸藻見之唐文唐文偉已壯士增气至於懦夫亦有立志頗牧是思古則有之不聞親作下被昭回帝王有制意各有爲厥意若何漢封樂毅黃金築臺英士聿來意之所見罔不宏哉維靑良將帝所嘉尙英魄如在儻其蠁气吞驕戎事昭雋功百世之下凜焉淸風宸章眾矣是豈其最小臣欽贊以錐測地

損齋記贊

臣仰惟髙宗皇帝身濟大業息馬論道治符昌泰不自滿假永惟中興以來勞來安集無所不用其至猶懼一夫不獲其所載惟益下之方殆莫要於克已乃辟齋居名之曰損一切屏去聲色玩好聖經信史終日諦繹復攄帝藻發揚聖蘊寫之琬琰以自儆切乃紹興紀號之二十有八載仲冬之月權吏部尙書臣允中造膝有請願攄聖防播之詔告以幸天下玉音兪焉爰因斯文徧賚僚辟外及賜履持節之臣璇跗所親庸祕冊府羣情懽感咸仰盛徳丕赫哉保治之宏模帝王之盛節也損之義大矣爻象十翼三陳九卦反覆明辧厥理淵防帝心獨得聖不自居休稱揭厲緝熙光明有隆不替修身及家平均天下見之事業不一而足綂垂千嵗業畀萬禩聖子神孫累世一轍恭儉是保益迓平康前遺後述亶其盛哉小臣不揆作爲聲詩欽述盛際仰依樂石之末光謹昧死贊曰若稽古初博考載籍義理之防無過大易卦六十四損居其一三陳反覆曰修於徳於皇髙宗系隆炎歷廟謨雄斷大業再植投戈息馬索隠探賾盛治日隆泰和舄奕不以旣濟忘其儆惕爰究爰討是法是則皇心闡幽齋室以辟一切屏去翫好聲色曰經曰史是崇是式萬幾多暇燕閒又黙朝斯夕斯不外一室乃推聖意發之翰墨云漢昭回襲六爲七寫之琬琰大書深刻實曰自省豈欲外覿二十八禩中冬之律臣曰允中言發造膝帝曰兪哉賚爾百辟外逮持節十連方伯欽拜嘉錫浹於肺臆璇跗所親冊府是錫猗歟斯文自克自抑垂諸無窮布在方策聖子神孫恭儉千億揆厥攸元貽謀歷歷小臣欽贊副於樂石

欽定四庫全書

靈巖集卷六

宋唐士恥撰箴

太昊九庖箴

太昊氏以神明之姿膺木徳之運治隆中古气化日開君臣之義上承人皇爰始名官河圖效靈以龍爲紀五職分掌歷歷維見凡斯民生養之具厥旣日詳上古淳龎人昧火化茹毛飲血未有厥理粵有燧人鑽木教民民以大悅太昊因之結繩佃漁网罟興詠旣極搜取之道又立九庖之官以廣亨治之制鼎刅範金割斷燔炙諒焉畢備別號庖犧厥義彰著以祭以祀以燕以饗禮法之始然葦籥蕢桴乃靡靡桑濮之原茅土鉶實像箸章華之漸𨿽上聖立制毋容過侈彼飲食大欲中人易移懼末流不能自反茍非建度設則具維厥中則他日之何止貪涼之殊哉三墳之亡久矣建官之略乃見於崔寔政論曽未有飭文之士追補古作者敢爲之箴【按箴詞原本不載無別本校補姑仍其闕】

黃帝陶正箴

黃帝以上聖之姿膺土徳之運治隆中古气化日開紀瑞名官上承羲農縉雲之類五職具焉風後力牧常先大鴻之徒布列左右旣不一而足越有寧封實司陶正夫合土之化其來上矣土鼓蕢桴載仰前哲正名百物明民共財禮教日備或鉶或簋或尊或罍以飲以食以燕以饗凡百器用所仰實繁神知創物物有其則毋寧過侈火土之用交適厥理百工信度敢不防守道揆所繇則自明主三墳之書久矣不傳史遷紀首莫詳厥載設官之略獨見於列仙傳之文是用追裒大槪以補亡逸若虞人之作者箴曰上古鴻荒民未克知五行之用孰其啟之曰鼓曰桴合土是基防仡之紀黃序題期气化日開百里具依乃制器用乃服裳衣以瑞紀官上承農羲風後之徒左右表儀下洎陶正寧封庀司工則信度罔敢或違明民共財禮教無虧或鉶或簋或尊或彞爰節爾火旁羅之宜葉諸日用飲食具施以祭以祀允葉祲威以燕以饗九譯航梯至徳無濫大公無私矧惟一器一官之師胡足控揣上禆黈垂臣所枉慮人欲無涯或者蚩蚩象箸玉杯前王之式法制可推毋廣毋增侈源易開必理必義乃剏乃爲物各有則毋縱詭隨有虞工陶我古是稽周命閼父載踵成規不奢不陋萬祀咸歸小臣之愚敢告司墀

諫院箴

有唐設官門下中書兩省角立散騎常侍諫議大夫補闕拾遺並置左右蓋古七人之列中更五閏我朝因仍名同實變𨿽曰諫官必俟別勅然後言事盍簪之地闕焉棟宇元年七月辛夘用陳執中之請爰始庀局元丰攺制舊貫不易紹興復古不兩省弗自滿假累聖日新韙矣夫且言則在人聽則自已求善之心切則讜直爲忠諷感爲愛涓埃不損山崇海浹茍懷自是之念則惻怛爲彊聒深切爲謗訕君門九重奚翅萬里臣等謏陋誤承恩華開以攖鱗之幸顧盛徳大業何間之可言然而萬有一焉敢晉惓惓之愚箴曰官以諫名日造昕庭涓流纎埃逆鱗俾攖是曰言責盍效讜直矧惟聖王是防是識恩若丘山報焉實難其敢黙黙以曠厥官乃若睿哲盛徳大業振蕩耳目光明煜爚內有經帷唐虞是稽外有鼎臣稷契上追動無過舉事隆前古𨿽欲稱塞莫識端緒小臣深思殫極千愚萬分有一慮之於無防微杜細禁於其未愛君之誠怛焉深至此心茍虛人言則娯非出勉彊無間負芻矧臣言職日侍文石庶乎有補敢告執防

編定書籍官箴

國家因唐並列三館宏文集賢洎史鼎分崇文總焉元丰定制祕書有省建炎以來簡陋弗宏迄紹興十四年輪奐一新七月十三日用政和故事命禮部侍郎臣熺提舉祕書省鑄印庀局焉明年閏十一月二十六日復詔校書郎沈介正字湯思退充編定書籍官庸以右文稽古搜闕遺焉繇乾元四部世道日降屢從冦煬五閏弗皇崇文有目亶號略舉玆焉分攘投戈息馬不忘搜輯昭昭設官之意一時膺是選者不聞將順之作以烜耀來嗣是敢追爲之箴【箴詞原闕】

三司使箴

臣仰惟國家肇造以來累聖相承一意拊循未遑變革名官庀職姑用前此三司一使實曰計相位亞宰輔職總出入鹽鐵度支洎夫戶部曹局彪列事殷業碩理財富民其責甚大夫民部地官有唐初政權重事壹中更鼎盛侈心四出是裂常度使民紛然民力用殫國勢日困加以變故莫之能復玆焉三司乃其末流宜若明王深監前車然一使獨總列曹詳分賦無不入用無不關聖神在上安人裕國罔有闕事嫓夫秦列九卿漢實用之西都之季尙書肇立唐爲百僚之冠精神運動制之在人人存政舉法守維末敬裒祖宗故實追爲之箴曰民生林林衣食是資邦國設張徵賦爰施軍賔祭祀下逮百爲非財不濟非官莫幾權儻不一孰謹細防周之冡宰纎髮具稽漢則大農財柄獨持唐建民曹周漢是推夫何中葉使領睽睽加以多故成憲莫追五閏長興始定三司眞人啟歷姑用前規累世遵承未皇丕釐百王之末適丁其時在昔古先山澤共之今焉在官筦弗私在昔古先養兵未滋今焉百萬仰哺莫違尙賴神聖恭儉天姿綈衣革舄土階茅茨克已厚下少濟無涯臣竊願言塵露仰禆中古以降淺陋弗思民不致養富自頭箕劉晏小臣取予乃知生眾爲疾本原丕丕道揆所由九重永惟臣職計領敢告司墀

左右補闕拾遺箴

惟我有宋中興二葉之天子承休襲明年浹三登治功日新弗自滿假兢業萬幾猶懼有闕乃因從臣造膝有請兩掖常員之外增置左右補闕拾遺愼簡直諒以自儆切不休哉眞保治宏模帝王大烈也臣竊惟古者七人之列成周保氏之掌兩都大夫之建李唐兩掖之員皆主於正救王者以補衮之闕至出於治定功成之日庸以儆戒無虞謹終如始則未有我孝宗皇帝之徳之懿者也矧惟五季之陋二官名存而實亡太宗皇帝旣一新之克已勵精之意燦然可復元丰六典恪仍舊貫蹇諤鯁亮初非有乏明詔之頒宸衷所向欽戒不已炳炳如丹有君如此則與是選者當何如其報稱是敢追爲之箴曰唐建兩省近峙北門貂騎諫坡先治一身遺補肇立越自後人五閏倥傯斯道日堙國初之制未免仍因端拱慨然官名聿新元丰六典是守是遵累世同歸逮我聖神極治有成升平三登純亦不已罙戒罙欽增建斯官貴毋慆淫寧侯昌言澤乃下民聖意所向盛徳莫倫明以益明知臨大君計效於後玉振一均顧臣之防乃當選掄糜捐踵頂報稱莫伸其敢緘黙囁嚅因循心爲至重土苴功勲版圖當復大義當申茍其弗釋膠擾紛紜毋速毋畫用之不勤妙道所在歷歷嚴宸臣愚尠炳蠡測溟津狂斐一言執防攸聞

著作省箴

著作省者典午氏之制也惟典午氏中書有省祕書亦有省著作之局嘗系中書而終不系也亦嘗系祕書而祕書之省所不可一也起於魏明帝太和中置著作郎至晉則大著作郎一人佐著作郎八人此其所以有省也蓋有官斯有省也著作省者亦因中書祕書而得名也省之爲名淸禁之宇也西都則班固所謂金馬著作之廷東都則有劉珍等所謂著作東觀之職而未有專郎也至魏則有之夫古者左右史職司言動古人謂其權重宰相古史之猶可考者尙書春秋是也其權重宰相固也今而以郎專之官𨿽卑而任不卑也所以起人主之敬心也夫人主居四海之上而名義不足以懼之則亦荒矣此古人之所甚畏也此著作省之所由立也敢因是義用爲之箴曰眇躬獨立九重之上欲以運動天下如掌疑丞𨿽立輔弼𨿽訪一念之間或聖或妄不使有懼心其自放何以經緯何以規創名義茍存必無跌宕乃置史官左右如相言動必書賢否可狀使之萬世可知無誑著作有郎此意可想史官之餘史官之仿玆焉所居曰省可仰使之近君纎芥必當豈獨簮筆浮辭是尙黼黻文章髙明有抗明君臨玆視儀聽唱不待書之執簡偉壯懼心長存於背自盎敢告執防九陛所向

綂押近界諸蠻西山八國雲南安撫使箴

韋臯以明敏之姿膺方面之寄善撫諸蠻貞元間唐方以吐蕃爲患而臯得蠻之歡心足以散彊敵之締交合黨且能使之反與爲敵以是遂受唐朝綂押安撫之職夫中外同情也貪者能使之甚惡亷者能使之甚敬不善者能使之甚怒善者能使之甚宜彼亦趨利避害也初無甚髙難見之事也夫其甚敬韋臯者有以也夫夫其甚宜韋臯者有以也夫則臯之受是任也不爲忝矣然才在一世用之者人主也使讒者得以間之不肖者得以奪之則𨿽百臯亦末如之何矣此則造命廊廟之上者之責也所謂西山八國者豈臯傳所載西山羌女訶陵南水白狗逋租弱水淸逺八國酋長皆因臯請入朝者邪不知八國名號之詳姑卽其理以爲之箴曰唐撫中夏吐蕃在西乃詔共屬蠻與詔夷古昔要術結者使攜以此制人百用不隳所難及者致此者誰必得其才多成闊希有韋者臯彼何人斯可以撫蠻使之實來用堅南詔彊虜可摧成效昭昭吐蕃以披信否兩端我則未知是在人主察幽鑑微讒者言勝吾末如之𨿽有百臯將安所施此理易達三尺小兒之所能見之所能爲第恐目睫不能近稽愚者千慮敢告司墀敢告司墀淸聽具依

銘

漢隨月樂器銘

有漢上承百王順天導和鴻祚中復三宮質文月令以班時律以審建初二年七月太常樂丞鮑鄴言食舉用樂未應月均車騎將軍馬防宏議願因嵗首發太蔟之律卒以費廣五年冬略施行焉乃陽嘉建號之二年十月庚午臨饗辟雍聿奏應鐘各隨月律大宏樂器宣舊用雅志也維天運乎上斗杓左旋气則應之律呂殊焉黃帝正名推分星次管十有二允恊鳯鳴咸池雲門召和明時帝王因之漢興未遑建武以來儒術盛行孫謀詒逺爰備爰舉想其追琢範模下逮革木百工所爲八音克諧淸濁髙下脗若符契著耳入心不郁不紊誠酌祖大端宏化要道也敬爲之銘銘曰八音攸興有濁有淸上覆下載旣和且平聖王酌此律呂互舉象天之時十二辰次斗杓指寅萬彚欲申因物之震太蔟推仁未可枚數分彪列臚不紊其常一气以禦三雍召和東京不頗靈臺列門賁以吟哦曷謂樂器闕焉未備建初闓端陽嘉紹志有琢有磨範金若何椅桐梓漆琴瑟以和合止柷敔鼙纎鼔巨笙竽洎壎曰匏曰土以祀以賔不郁不淫庶幾免焉愆陽伏陰繄政之善太和新闡敬用銘書掲示遙逺

髙麗貢日本車銘

髙麗蓋箕子之國在祖宗時不憚航海之勞屢奏一介之使著在玉版可覆也元丰紀號之三年栁洪朴寅先實來篚幣之列有日本國車一乘其行人私於大鴻臚曰諸侯而貢車服誠知非禮本國主之意止欲上國見日本工拙詔嘉納焉肅愼貢矢古蓋有之汲冡周書防同解白州北閭伐以爲車終行不敗猶在王者之庭然則尙已愛敬之至必以其平昔所歆異以爲之獻食芹負暄曽何足道而猶以白其向上之誠心而況車乎登於菉幣蔵在王府永詔來禩蓋曰是元丰三年髙麗所貢日本車是可無銘銘曰中國之車其作有初轉蓬之形理不可誣厚積不敗大易斯載爲輿者坤含無外君子居之旂服允宜考工有記獨詳所爲是皆華制有典無貳豈若是車出於髙防髙防伊何三韓之家鄰境日本足毗足誇其防奚若禮義不作充庭之次庶明逺略後嗣觀焉知敬其先其先濬哲職貢闐闐車𨿽防物來意可挹皇心拊爾歸於一徳熙寧之年帝仁如天丕冒海隅不遺不偏蔵之王府自我作古爰勒銀書日宣萬禩

景鐘銘

臣恭惟髙宗皇帝以神聖之資系隆大業欽祀不已見之具樂紹興建號之十有六年十月二日爰禦射殿命召臣工出新造景鐘示焉丕休哉饗帝之偉器也鐘之用尙矣黃帝有作厥數則五舜命後防笙鏞以間周家大備則爲十二漢列五樂用之二至唐叩隋鐘旋宮以用維我髙宗身濟大業具舉百度稽大晟之法用景祐之尺九九成數設之紫壇盥而未薦特先眾樂以召陽和足以對天宏休爲時顯光想其柴燎欲興午階將陟鏗鍧之聲越乎物表帝臨祗妥黃鐘應焉小臣竊聞萬一斯器之作休銘旣勒敬賡前作以述盛際銘曰於赫中興治登休明靈臺偃伯爰洗甲兵奠安無外橫流葉气黍稷有馨是能饗帝爰熙紫壇蠁妥安廣樂所述大晟不刋殷薦初恪眾樂未作曷召和气匪商匪角乃命尙方金齊必良鏈玉和之厥音允臧大冶告備臣工聿蒞拭目榮觀實見所未歷歷休銘遹駿有聲皇心是宣一純二精越在黃序厥鐘則五西獨曰景厥義有取我其法之名則昭垂傳至萬年永接神釐八音之冠午階恪儼小臣賡銘昭示遙逺

禮神玉銘

臣仰惟仁宗皇帝皇祐紀元之明年肇修季秋大饗之典縟文具張事求厥至宰臣彥博言禮神玉久闕弗備今玆盛容所冝詳講玉音兪焉乃命攸司稽古藝傳一新制作必周必防誠意所加天休自至於闐式貢雜沓於玉府追琢考成光溢羣目圭邸鼎列蒸栗連采黝黃殊尢恊於三方凡玆九器埓美於周六天二地曁夫靈祖罔不顧歆永鎭頌臺典祀億千於戱休哉臣竊惟聖明歸敬覆載以牲牷幣帛爲未足爰取至寶以酬莫稱之徳大小有度隆殺有制周官宗伯職掌昭明漢之瑄玉乃罔攸述李唐盛際惟存燔玉自非神聖盛徳有孚純誠昭格何以來逺方之獻備大報之用允畀無疆之休若是其烈哉臣不自揆度敢敬述盛際銘曰昔者聖人明天察地嵗時展事厥禮大備全腯惟牲奠獻則幣欲報之徳嗛若未至乃薦嘉玉越有等配皇皇四剡恪恭上帝厚所臨旣去其二五方之用爰象厥气周官宗伯職掌攸系仁宗禦極四表樂誼爰舉大享季秋肆類有物必防乃究乃肄宰臣彥博庸請斯器闊典肇修玉音載恵乃命攸司搜於寶祕天休自啟於闐之使雜沓玉府遴擇其懿圭邸鼎立黃琮兩洎色隨方兆黝黃尢粹追琢告成光溢櫝笥匪天曷開孚尹傑異匪聖曷成鬱鬱熙事先漢暄玉何足控揣小臣勒銘用垂永禩

元丰大裘銘

維我宋六葉天子操能致之資嗣重熙之運稽經諏儒鼎新百度悉視古初越惟天郊久從合祭累聖急民未遑變革元丰建號之初載命樞密直學士臣襄領袖博雅討論文獻越六年仲冬端午之辰日更初軌躬祀圓丘乃罷地附祭之儀始服大裘易古繒制被以衮冕破千古之誣陋掃諸儒之異同弗可尙已維古斯裘服盛不裼爰比元徳奧焉中立彌文外彰革衮以充周官互見陋儒罔考不襲不旒背理傷道莫此爲甚自非神聖卓然不惑其何以上追治古之隆葉質文之中哉小臣不揆敬祓文字欽述盛際銘曰昔者盛治制法經邦圓丘展儀精純上當何以示質大裘弗彰何以象天華捲有光一素一里彬彬治昌司服互見陋儒弗詳不襲不旒理背道傷獨裘罔衣毋乃大荒才無繁露曷事彼蒼是皆大謬久未斥攘於赫神祖奮發乾剛蠱飾鼎新制度紀綱曰維郊廟命爾臣襄中討本原必諦必臧合袪旣革文物煌煌爰頒明防織室尙方不斧其餘不防其旁膏濡致宻忻惕傍偟乃易繒制不表而蔵升龍備冕對越顒卬徳產精防物亦發揚辟彼陶匏邸或設皇采就以絢膏稭以康文質之中庶答溥將期詔千億毋易毋忘銘以識之厥理斯長

鐐狄銘

鐐狄者曹魏景福殿所成也維魏奄有綿區徳威所曁罔敢不服然有象古人之軒昻命良金而模範置之翠華之宇以威逺裔以示神聖想夫良工思其形模大冶鼔其鎔液旣告厥成坐之髙門之下顒顒偉偉四方之來觀者罔不生懾服之心維漢承秦金人十二越在禁戶玆焉景福實用故比夫秦人銷鋒鏑以成金狄魏人成鐐狄以示逺人秦幾於彊之而魏則思其自服此其大槪之不同者何晏所賦謂爰有遐狄鐐質輪囷置髙門之側堂彰聖主之威神蓋得之矣爾雅有之鐐者銀之美者也是以中金之上品成其鎔範之質云考之李善之注許昌之宮成於明帝之六年則是殿也其亦成於此時也耶銘曰天生五材誰能去兵秦欲矯之銷鋒以成金人十二列在外扄曹魏鑑焉亦肖狄形厥狄伊何僑如弟兄冶鐐象之景福屏榮以威四裔以服大鯨想其良工思慮經營合土爲範巨鑪晶熒中金上品乃鼔乃烹去其湛濁存其潔淸一歸良模豪髮如生乃置髙門髙入杳冥以象遐人梯航逺徵或用金革終歸大庭以彰聖神以示威靈四方來觀懾焉以寧何晏能賦厥聲以宏具述委折中意自呈鋪張揚厲我則載賡然而古人明戒崢嶸自治茍生天道不爭無思弗服有往必傾訖惟人面屏气以升偉哉鐐狄用勒休銘

陳瑞席銘

有唐治隆縟儀備舉文物彬彬輝煥一時五禘三祫厥爲大祀昭穆防序祧遷與焉神靈翕合爰極敬慕越因瑞蔵陳於太階之西上者居前以次畢列北面西上俱借以席太常有卿天府是掌太廟有令帥屬以設具見於正史禮樂等志考其深旨欲俾子孫念徳不忘祈天永命則是席之設不其韙歟古人制作之意其不茍也如此漢之世宗天休滋至播之樂歌用薦郊廟永詔千億事異意同維昔哲王席之四端莫不著戒具在禮傳載徳所述矧玆蔵儀嚴在淸廟其可無銘用飾厥文仰續古作銘曰皇天眷命有唐立極殊休其祥不謁而獲乾符坤珍上昭下格防若動植具應盛徳或致於庭或防於籍蔵之頌臺固若金石以祈以求以實以賾珍牒屢書光掩疇昔爰有大祀五禘三祫昭穆畢萃祧遷合食恪哉孝思神靈翕合乃陳乃奠借之以席上瑞前列以次而直太階之西其向則北用詒孫謀永念先則惟天無私元命盍得紛至沓來非求以力前王制儀亦豈茍作犧牲在列馨香非稷齋明盛服肅肅降陟爾奉爾防爾瞻爾覿曽孫思之永保宗祏用重物薄輝華舄奕漢瑞作歌郊廟翼翼事殊意同均詔千億非侈非張非汰非斥赫赫昭昭自可不抑列之在目庶爾無斁銘以識之庸遂鋪繹

隆鼐銘

我宋八葉天子接千載之統膺四海之籍乃崇寧建號之三載仲春之月用隠士魏漢津言備百物之象爰鑄九鼎四年季春大冶告成詔度地中太一宮之南建殿奉焉名曰九成宮外接方維中央之鼎實曰帝鼐祭以土王之日量幣宮簴庸接神釐季秋二十日訖用禮成翌日翠華親蒞政和六年仲冬五日詔易厥名是曰隆鼐丕休哉升平之盛儀也鼎之爲器尙矣禹平水土合九牧之金模寫物象以前民用炎漢盛時遐想歆慕武宣顯宗僅有所獲猶以烜赫當世帝也撫運重熙爰舉縟典上規神禹度越兩都鉅鼎成模永畀來世矧惟是器實居其中特殊休號名之曰鼐實一時偉觀崇寧元祀十月十八日嘗勒休銘以示不朽小臣不揆仰賡聖作銘曰天象昭垂其較可知大角之星鼎象是依矧在大易卦則甚賾取新之義維見歷歷法天稽經實在聖明秦帝以降各異其名曰神曰寶理則可考象應九州作於有道我宋當天仁丰義恬聖以繼聖至治日宣崇寧三禩百度具舉逸民漢津欲議詡詡爰啟縟儀神禹上追偉器有作棟宇翚飛其中曰鼐八方所防特異厥名其防有在政和易稱斯意益明永鎭神宇不撓不傾先漢歆乃今創見小臣勒銘揭示遙逺

唐京衛旗銘

有唐治隆盛容寢威輝煌一時物有其義萬乘尊嚴儀典具設居衙行駕肅恭儼恪粵維元至朝防臣裔曁夫郊丘大駕鹵簿武士勾陳衛有十六自麟旗而下悉加繪事奇禽異獸庸示嚴猛名殊數術不一而足然動靜異宜顯蔵異用明主有作情文必稱京衛和平惟畫蹲立韜伏不曜爰象厥事若夫行幸則以飛走尙書庫部夏官庀司具見於正史百官志其事𨿽不起於帝王要亦徳車結旌之義漢之鸞旗師古並載邈無異制比之褊也是宜祓飾厥文以繼遊儀嘉量之銘銘曰永維黃序始建五旗鷹鳶之象庸示厥威周旗則九各有等衰龍虎龜隼黙寓方維漢儒集記鳴鳶貅貔未詳厥由意則可推視前所遇咸適其宜使知儆備毋蹈於危千載而下有唐蕆儀元至防朝逺及四陲不表尊嚴武備則虧郊丘大祀淸道前馳千乘萬騎豹尾後隨不極儼恪我敬則防衛有十六力逮熊羆何以表揭赫然有持殊禽異獸繪事爰施其元伊何麟之師師或兕或鵔或鳯或犀不一而足各有所依四海無波京衛平時乃蹲乃立不走不飛譬諸徳車結旌不綏顯蔵異用古道可追若曰行幸厥尙則移辧其動靜駕部庀司昔漢前鸞混淆實非儒碩申討脗合先知事異禮殊非我之私比周嘉量爰勒銘詩

鳯葆鼓銘

唐徳宇宏逺徧覆海內訖惟人面罔不來王越有驃國生聚西南多閱星霜未遂梯航之願聞南詔之欵塞悠然興慕義之心其王雍羌介南詔行李之來附獻南國之樂達之劍南西川節度使韋臯因之作南詔奉聖樂其龜玆部樂器有鼔鼔有羽葆用瑞圖之說棲以鳯凰夫十部有樂類出遐裔用之燕饗昔尙聞之然未有如斯之器有其飾有其義者也周官之遺考工有記梓人有官筍簴雕琢之飾不間防類今玆鼔葆棲鳯抑亦其遺意也歟且器不茍作作不茍飾抑臯之所自創歟豈驃之所固有而臯因之歟是皆未可知也器必有銘銘曰樂之爲器羽葆其飾鉦金之徒孔雀奮翼鐃之與鐸翔鷺振臆防之頂足此族盈百豈獨斯鼓無以昭赫丹穴有鳯九采如織善覽徳輝其來弗亟在昔姚虞簫韶和懌能格此瑞來儀奕奕瑞圖有言其言可識恵然集鼓和鳴不息奉聖之樂此義是卽維玆革木厥音孔碩明主聽焉將臣之績聲冠昧樂始作有繹其飾稱文章五色貞元有道南詔來格所獻者樂光華簡冊驃國創爲事關重譯韋臯覽之笑言啞啞想其在廷我考我擊葆則震動如翔如革彼器之末其意可摭鳯實四靈何止文翟爲祥實巨有冠於歷今玆集鼔彷象在昔我其勒銘永詔千億

欽定四庫全書

靈巖集卷七

宋唐士恥撰啟

謝許寺丞薦舉啟

伏防臺慈舉某堪充攺官親民任使者修見師之摯方懼譴訶賜逾衮之褒遽防特達豈有先容之助過叨國士之知撫已淩兢荷恩深厚竊以凡物之創在理實難矧惟文銓每重薦主五星同照是爲希濶之符一鶚爭飛庶啟聨翩之翼儻非際防曷自權輿伏念某徒讀父書素卑天質議墨飲之罰每切自憐塗金根之車政恐不免僅以門調玷於士流濫簿書朱墨之官無毫髮尋常之效遲畱初秩冒昧理曹蔽芾甘棠兩閱春風之至防幹苜蓿僅爭曉日之明靑山無爽气之招緑水乏芳蓮之映玩嵗何補捫心有慙屬寸進之無階效竽吹而自售囁嚅稟露循省悸忪曽不逾頃刻之間殆將出祈望之表在古間見於今絕無至於假借之辭尢匪愚庸之分念堂構箕裘之際實薰蕕冠屨之如益逺靑氊但嗟白髮食蘗自厲理所當然刻舟以求心切內省惟雞鳴狗盜有時而可用而牛溲馬勃無物之不儲載念包荒審知易事玆蓋伏遇某官斯文宗主吾黨歸依廣廈萬間自俱驩於芘士采葑一節無求備於使人𨿽在凡才亦歸大冶某敢不千能磨琢十駕駑駘詩禮過庭敢遽忘於手澤簠簋示戒當益謹於官箴力持一曲之愚祈盡半生之職下殫勉彊上答眷知感荷防誠倍萬常品

通卓倉使啟

伏以仰切萬間之覆露瞻望六條俯憐一掾之塵埃典司五聽顧小已豈敢弗勉在大賢何所不容依矚二天勤拳尺牘恭惟某官閩山秀孕漢傅流長黃鐘大呂之洪音合登淸廟干將莫邪之利器屢解盤根自髙掇於儒科雅橫蜚於膴仕西山爽气一歸拄頰之英南紀鳴兩顯字民之效怵然譽處煥若褒嘉入司路鼓之朝載正磐宗之簿萬樞密勿爰資筆削之功歷試盤還更攬澄淸之轡報政五月歸心百城褰帷凜凜於古人衣繡亭亭於今日摘茗裕國而民不困餼廩平糴而食有餘初花大庾之梅繼餞揚瀾之鴈鑄一牧之鼎旁周紫萍翠竹之珍排九闔之云豈特季秋明堂之計倍粲斗牛之域行輝輔弼之躔某不學面墻問囚竊食春風棠舎素知畫地刻木之箴朝日蓿盤恪守食蘗飲冰之戒坐閱暑寒之屢變曽何毫髮之萬分水鏡在前豈刻畫無鹽之可掩溲勃並蓄庶濫冒吹竽之少安夙聞登車握節之期徒切望塵掃門之願惟拜木揖金之伊邇徒瞻山仰斗之彌深

上許寺丞啟

伏以延首李膺之門每懷歆妄意孔融之表敢後歸投矧良師並蓄豈惟芝桂之儲而君子易事不責菲葑之備曲致忱恂之禱仰祈特達之知伏念某腐櫟散材爲裘冷裔聚螢映雪寒暑弗愉磨鈍策駑居諸坐閱曩緣芘蔭常領簿書三年罔著於防勞九品尙名於初秩懵不自度冒爲此來鞠艸圜扉徒竭哀矜之念面墻觸事猶虞刻畫之嗟行將知蘧子之非誰復有何武之薦念葵扇因安石而頓售角巾由林宗而反妍物有甚防假人以重士之求進在理亦然儻少紆寒谷之吹庶以增凡馬之價至於晚進之慕先覺小學之宗大賢剖膽及心如水赴壑恭惟某官受時間气爲世宗英天下四泰山凡物待其同濟胸中九云夢於人何所不容𨿽在冥愚尙防矜體與其進與其潔備見於教詔啟迪之間不爲怯不爲貪每獲於顚沛困頓之頃載惟先世素相知心季札不忘於徐君諒抗薄雲之義燕昭能容於郭隗自捐躍冶之疑拳拳寸進之祈冀冀一愚之錄防誠頌禱倍萬等倫

代人通劉教啟

恭審光膺詔防榮領師儒薌細杏壇陡覺東風之透陰成槐市行當北陸之舒暮春歸尼父之門泮水浹魯侯之澤幸哉小子首以忱辭恭惟某官藜照洽聞金刀顯冑名山蠟屐何須想象於興公巨浸仙槎豈復低回於盧肇筆下瀾翻於鋪敍胸中融結於髙深共惟八采之才登髙能賦獨立千英之表首善峩冠擬牽入仕之絲蚤遂摘髭之第三年海角獨手鸞棲盡嗟矮屋之居竟大防官之綰蠧魚輿版肯容小吏之姦林竹吟音共喜同僚之雋聲徹鄭鄕之井最聞魏闕之書且江河淮濟之流畢輸溟渤而禮樂詩書之習逺自賢闗民足且知仕優而學用移駿軌以遂雅懷與其州縣之塵勞孰若聖賢之景慕矧此烏傷之壤上當須女之虛流風猶接於老成多士爭期於修習雍容函丈鼎新書帶之靑婉娩牙籖豫悅經帷之絳當此比賢之嵗式瞻有徳之旌惟咫尺於漢京矧翩聨於越嶠笑沈祠之在右寧袁扇之自髙表表圭璋必巖廊之登顯耽耽館學寧弱水之阻修不待席溫佇看詔下某寒生故裔小已修途𨿽知名教之可從尙媿駑才之難勉囊錐淬厲終無百鏈之姿鼓篋希防繆脫一囊之頴玆聞風而慕悅將望履以趨承假斯駢儷之二三述此蘊藏之萬一尙時稽於律呂益無間於寢饔其爲跂望之誠罔盡語言之末

代人通桂陽趙守啟

居露冕吹鐃之貴方優遊凝寢之香當紅蓮緑水之時敢傲睨看山之笏顧厚責何堪於小已幸防心儻察於大賢玆其處事之初敢曰擘牋之怠恭惟某官相門巍冑潢英流掄魁冠多士之塲材猷傑特貴戚度常卿之表龜鼎尊安卽其先世之所由見此名流之自出矧其昆玉卓爾菁英知奕徳之不衰亦純忠之有繼曩登膴仕寖著英聲雍容琳館之閒領護嵩神之峻談笑靑油之幕裴回緹屏之車貳政玉谿追懷棠愛玆剖符於千里旣班政於雙旌雨滴蕭騷應帶湘江之韻雪花防綴旣多桂管之冬物得其平气從而適卽歸華貫佇走置郵入踐靑氊先持紫槖某孤根冷甚綿力苶焉膏火種文僅成飲墨簿書了事幾作看朱每知守乎曲謹小防乃自墮乎畫地刻木𨿽中心之必勉然五聽之實難念昔先君嘗預丞相遺簪之舊越惟長樂蓋防需章一鶚之飛在某夤緣亦爲際幸昔承鸞枳乃在一門玆望朱轓非趣二尙繇條教可遂僥逾

通羅守啟

恭審輟自廷平出臨江介萱堂壽母肩差榮畢之流雁序衮衣足接臯防之里人服聲猷之素家傳經濟之諳千里歡騰一門徳重恭惟某官聨根太華分種渥窪掄魁振天下之英儒門髙表政柄謀聖王之體理道自明矧從膴仕之初洎此蜚英之後成歙江之朝釀回嚴瀨之春風閩嶠郁靑映吏衫而一色垂虹黝緑飫鱸膾之四鰓未登抱日之云且入籌兵之幕俄護省曹之籥更提候邸之郵彌縫張釋之之卿一毫不枉度越雋不疑之母六幕均防當寧簡知鄰邦分寄且此旴江之境更爲麻谷之源神僊振古以莫倫詞筆至今而有耀水足三蓮之異才多八采之奇然民物𨿽繁庶而未免機巧趣利之心故詞訴爲浩穰而大抵頑狡喜爭之俗歷觀近日竊迹今時屢煩名士之來至假髙風之鎭惟譽處雅隆於羣聽必設施足厭於眾情使人心不至於忍欺蓋君子所貴於學道坐席未暖召驛已來某一得何幾千能莫勉枯根誰數陋稟可知莫逢鄒律之吹每竊齊竽之濫牽絲邑屬不勝蠧書之多魚讞獄掾曹幾成刻木之不對再冒問囚之寄每驚全璧之難幸大賢君子之來臨庶森防凝香之叨庇瞻望防悃萬倍彞倫

通吉守史彌忠啟

斂板趨庭行遂識韓荊州之願負丞哦竹豈能擅崔斯立之長第欣懽之交馳正芘休之幸切敬修牋記少露肺肝繄惟設官分職之方盍是近民施仁之易有如邑貳誰極官修蓋明府實賴其贊禆且茂宰毎須其佽助惟子產善相於小國惟景倩僅號於眞淸如某者土枯荄寒門陋緒屢玷英遊之末莫逃墨飲之羞欲了簿書未免看朱而成碧將平獄訟依然畫地以爲牢顧韈綫曽何寸長而駑馬不忘十駕玆濫叨於一職敢自後於千能自非仰借於洪庥何以獲全於小已恭惟某官人門兩勝姿習雙長如贊皇之蟬聨更是八行之駿若申公之龍禪蚤收拾芥之靑旁薄歷年踐揚積閱是能出類卓有異才鄂渚奠安防棒光生於朝日柯山教養通儒和扇於春風不卑管庫之官爭上鶚書之剡一同撫字蹊成河縣之花半刺輝光賦就郁江之月更畫防淸香之曉合迄芳塘葽艸之春生課最鼎來竹符洊出維白粲連檣之魚貫所系不輕維介江比屋之犀渠其綱必正當仁是寄迅召卽承且千里素服其英風而庶俗尢諳於厚徳第玆斂惠行此促歸且某大父朝請之曩年嘗在王國履簪之列而先世符麾之昔日又聫金昆羈靮之遊玆焉仰望於層霄庶幾少寛於六轡矧丞之於令𨿽云位偪而勢親而邑之有丞詎可觀旁而手袖三思宛轉一得幾希擅禆佐之實而無侵奪之嫌乃贊助之善而繄忱恂之願尙惟歷照俾遂展爲

代許守到任謝韓平原啟

入造化之鑪乃叨分於屏翰就侯伯之國幸已見於吏民念由求科目𨿽非所長然龔黃誦習豈敢不勉願少寛於轡策俾畢效於菲葑恭惟某官還伊周於保傅之餘續髙孝以慶元之盛仰治平定策之懿益大祖勲卑管仲得君之專僅成覇業年旣周於光甲人愈樂於逢辰太常烝鼎不足殫其功緑野平泉莫許遂其志蓋萬彚根荄之膏澤凡羣才器用之鈞陶悉自剸裁曽無遺外乃至齊竽之濫亦防鄒律之吹某骩骳書生夤緣儒第仰防星辰之太素敢賦舊官之詩久叨香火之斗升薄伸負米之志曽謂阮靑之俯及深憐萊防以曲存畀紫泥一札之言冒朱轂兩輪之貴驅車入境問俗觀風維是蕭州介於鉅屏下洪江而溯吉贛地最狹於列城篚織貝而貢羽毛賦乃多於諸國矧頻年旱澇之更豈綿力承宣一之易致威拊剛柔之辧酌富貧取予之中恢堯天蕩蕩之仁極於僻陋秉周禮彬彬之義淑彼俊英竭半生繼燭之功無一發底囊之智全家飽暖愧元之諸孫之丰寒士俱懽惟子美萬間之誦微誠依望倍萬等倫

通臨江軍王守啟

榮曕芝宇嘗趨幕府之前冒綰李曹幸出旌麾之下奉承伊始喜懼實並敢修幹牘之恭仰冀司籖之聴恭惟某官長才振世奧學絕人靈芝卓冠於眾芳蔚作明時之瑞遊刅何難於錯節爭誇妙手之能蚤拾芥於巍科亦彈冠而膴仕藹藹踐揚之久駸駸譽處之多欲上夷庚更資累試一同雷社足慈祥豈弟之心百縣臺綱盡本末源流之理英聲益播華署合登嘗爭飛一鶚之章乃屈命專城之駕政平訟理綽分淸宇之憂吏畏民安疉上諸侯之最佇聽絲綸之命入通鵷鷺之行某生則甚愚人何足數僥逾世祿名遂玷於天官漫浪邑僚職有慙於民版丐升斗而自活無尺寸之可幾孱弗自量思之則悸顧木索鞭笞之下有死生出入之殊不明則未易以得情不宻則或虞於外泄左證干系惡其泛飲食藥餌欲其時茍毫釐頃刻之不親則疏漏繆尢之必至斯爲甚重昩也何知所冀禮義之化素行暴戾之心不作允洽太平之治囹圄至於空虛重觀比屋之封文書爲之稀闊使麼麼亦從而幸免在髙明益表於寛容頌詠微誠倍萬倫等

通吉州鄭守啟

恭審光膺帝綍榮鎭江城貫索星稀昔屢應中天之象凝香寢闃今更名春艸之聫雙旌五馬再臨民露冕吹鐃行奏最恭惟某官長才八米駿譽千英渥窪池中豈尋常況是七穆之緒夷庚道上足超絕更熟後鄭之書矧玆彯纓以來多此詳讞之任刑辟𨿽非唐堯所急若濫滛其可嗟才能茍眞咎繇之倫自纎微之盡當故魯泮獻囚之地亦侯公無疆之思睠此牽絲首從列掾松竹吟哦之優逸簡書科級之殊尢屢評畫地之牢更宰丹丘之縣月卿丞贊秋駕郎曹秀禾六輔之鄕薄海最聲之起盤還雅望超軼大猷將淩法從之居再觀徳下之任惟玉粲連檣之富庶惟犀渠眾有之風聲且多名勝之遊正重宣承之寄長其善去其惡必資鑑裁之長倡以義率以仁更賴撫摩之最坐席未暖賜環趣歸

通萬安黃宰啟

覲當今之卓魯寂爾晝簾知在昔之王楊冠於璧水識本末源流之自如箕裘弓冶之爲將其殫魄於大巫敢曰矜明於爝火恭惟某官裔従江夏气稟閩山大秦珊瑟之區最有木難之可玩老仙晁張之客尢稱涪翁之逸羣渥窪幾見於出圖鄧木不多於一柱當年飛舄豈容行怪以驚人此日鳴琴是乃愛人之君子行作中興之傳遂荒褒徳之封某自愧不才且兼無學珠玉在側覺形穢豈免汗顏雨露所濡皆教端且觀善政敢言佽助以速愆尢初敬周章愧乏琴玕之贈英風祈望行窺霧豹之斑幸矜恕之曲加不暗愚之深責

代賀王察院啟

恭審親結主知擢居臺紀自淳熈從諌之聖昌言無二院之分續貞觀確論之賢勁气有百聫之肅奚須成迹交慶得君恭惟某官擢秀七閩蜚英六館精金百鏈合黃鐘大呂之音拱璧無瑕表淸廟明堂之器凡碩學鴻儒之望若峩冠正色之資禮樂修明炳炳畱都之教樞機周宻森森汗簡之書自其一節以歷觀咸曰九卿之俯視矧文武圖回之日乃是非纎悉之時白簡風生烏臺日永思極謀猷之審用殫推擇之精帝制昭明人心凱懌君子恃以不恐遐服聞之自驚斯折衝千里之方有定國一言之妙秉持正大獻納便蕃栢老霜明凜凜中臺之季攷龍興虎嘯亭亭當寧之神交何待九遷卽躋兩地某再乘一障初乏寸長政無五月之成人自雙旌之媿仰止層霄之迥徒瞻執法之明

代賀知院啟

恭審晉魁樞府仍與政機二柄兼持文武爲萬邦之憲三公並列尉史亞一相之尊有識歸心含生增气恭惟某官閎深而開亮靖重而裕和卓然巴蜀之英何止揚馬文章之選粹若孟韓之統深知洙泗學問之源蚤掇巍科寖躋膴仕揚歷淸華之貫羽儀英乂之聫星辰厭飫於步趨日月頻仍於獻納徑繇簡遇直上夷庚開沙路之端旣已參儀於黃閣接火城之照行將竦聽於白麻時維復古之圖更賴折衝之佐必得詩書禮樂之彥用恢東西南北之疆服建隆亞政之名往亦稱於宰相考元丰百僚之制獨無變於舊章周三孤蓋曰貳公漢上卿均於開府罙重臯防之望卽端房杜之居

代賀徐侍禦啟

恭審光膺綸詔晉陟臺端徧儀三院之華鸞飄鳯泊深肅百僚之署霜潔冰淸綱紀增明縉紳胥慶恭惟某官黃鐘宏度淸廟凝姿雕鶚離風塵躐羣蜚而獨上驊驑開道路借闊步以交馳曩升烏府之嚴屢叨虎關之邃周流膏澤殫竭論思裵古柏之陰傑特寒松之操坐閱嵗月屢罄忠嘉深刻丹衷鼎新白簡君子信而後諫況當堯舜之朝人主兼以爲明何遜王魏之直玆正南牀之位益輸北面之誠且故事可稽無並居於獨坐則所學不負自深簡於淵衷惟五大之在庭軼三登而致治行慶精神之防卽躋輔弼之崇

通判隆興衛安撫啟

共仰魁星之照耀今更躔翼軫之區式瞻斗野之撫臨昔曾與機衡之任將趨走致恭於牧伯而光輝尙隔於云泥苐修牋版之勤少格教條之奉寸丹盍見尺素防申竊以邑之有丞職貳於令欲佽助贊襄之宻至而侵離姦慢之絕無每難其人蓋遴於選惟子產善相於小國𨿽立之尢嘆其弗施如某者片善不霑寸長蔑有簿書獄訟𨿽屢試以無幾閥閱才猷曾一端之足取玆冒百里弼承之任難知千能彊勉之修每焉曠敗之多虞寧有葑菲之小節包荒是賴全璧幾希恭惟某官姓埒魯邦秀推吳壤長才八米身居積木之顚偉望千英貴亞百僚之表語其積習皆在名躔近民贊於越之首城迅召正羣縑之朋字校書漢部載兼王邸之師著紀晉官更擅侯封之掌腐左淛陳因之粟上王戎簡要之曹宰士徧居史螭卓立頌臺命貳明哉惟月之臨寶牒得人韙矣特書之策洽兩制常楊之筆握二選山毛之公從容帝幙之繙經整齊春官之秩禮烏好一臺之屋鸞雙二府之居孰謂盤還更許撫字二伯一加之捲賜重湖五玉之上頭且康山南國之帥藩而江介洪都之督府許令英遊之蹤迹兩擅龍光滕王髙閣之登臨重觀霞綺況此百城之方面盡規一視之慈祥九江揚左蠡之波章貢足鬰孤之眺道院傑霜筠之竹連檣尾白粲之艘且南則嶺北則淮是爲鄰接而江之流湖之匯皆在慰安人歸召伯之棠績著韋丹之石召環鼎至幾舄行歸某瑞𨿽埓於男蒲才僅同於韈綫古槐森竹第賫縻廩之慙列鴈趨鳬僅了涉書之筆庶賴六條之云覆以叨千里之官修跂望防誠敷陳罔旣

代賀吏部尙書啟

恭審有庸五禮權首六官鑑衡掄天下之才權幾侔於一相人物極甘泉之選職更接於三公仍綰秩宗尢爲異數恭惟某官君子溫其如玉大雅卓爾不羣首科壓海表之英奧學造古人之閫議論弗茍必求眞是之歸才用有餘不畏難排之節頻更器使深著簡知標論思獻納之英足溫厚深純之徳頃冠春官之掌蔚爲法從之光豈玉帛鐘鼓之云甚速中和之教非錢谷甲兵之比旣臻動化之孚玆遴選於名卿益加詳於聽履惟是列曹之別無逾二職之崇論其權要則孰若於司銓語其淸華則必推於宗伯玆全並綰之榮實曰殊常之典矧興比賢能之嵗居作成禮樂之司復升黜於三銓實始終於多士其爲倚任未易比倫蓋一時大用之階實千載難逢之防

代賀張參政啟

恭審擢由機府晉貳政塗𨿽東西兩地之崇均號公孤之重然參決宰司之要尢爲輔弼之尊佇觀簡注之專行慶沙堤之築恭惟某官名門英彥儒學羽儀恢恢度量之容綽有大臣之體蹇蹇事功之赴熟乎當世之謀蚤掇巍科寖躋膴仕中外踐揚之久周旋譽處之多參華西府之崇嚴考績大猷之宻勿肆加履效攺畀事權唐蕭瑀劉泊之流亦與政堂之列漢丙吉魏相之相先由禦史之除矧靑陽先正之源流由黃序耳孫而派別子房卓標於三傑不居蕭曹之先九齡有用於開元未若姚宋之究盤還英緒際防明時佇償巖石之瞻繼勒鼎彞之績

代賀商侍郎除總領啟

恭審光揚帝詔擢貳民曹興師日費千金正賴蕭何之傑足用不加一賦允資劉晏之才歷稽防饟之臣亶謂非常之渥恭惟某官儒林卓犖學海淵深鏘黃鐘大呂之洪音合登淸廟秉干將莫邪之利器屢試盤根維徳進則朝廷尊然術行則天下富小紓鵬翼詳防云儲細栁連屯合曉煙於萬竈危檣銜尾粲秋頴於千艘堂堂七尺之風寒仡仡六師之貔虎士皆宿飽人有奮心顧成績之著明宜褒章之度越矧在恢疆之運尢須裕國之方營平漫上於屯田孔明僅行於流馬揆其淺鮮媿此經綸蓋信居足食之先而義乃理財之要若計然一曲之論何其小哉𨿽管仲九合之功如彼卑也坐致雲煙之畫立躋衮繡之榮某冒此分符適焉乘障供靡以事齊覇敢後申侯輸財以助漢邊願同卜式庶畢繭絲之賦可明臣子之心

交代張司理啟

有懷芝宇恨未揖於淸風承乏李曹喜行霑於賸馥敢因素襞聊冩丹衷恭惟某官姓著連天族髙薄海詩書禮樂萃一門之衣冠梓杞楩柟蔚千章之柱石昔之小試綽有令猷玆聽棘於侯朝更歌棠於民表釋之爲漢廷尉文瓘蓋唐理卿究源委之綿長悉哀矜於斷折傳家千古斂惠一邦宜輕車熟路之無難自迅節追鋒之立至某索然冷緒爾陋聞不知自揆之方輙冒難能之事獄市貴乎無擾所望曹參之言气色爲之益明豈有臨淮之令

賀金正言兼侍讀啟

恭審密繇扆斷晉陟諫坡言謂忠謨謂嘉恥君弗及人不適政不間以道相先更橫入說之經益聖乃神之主薦紳胥慶海宇均歡恭惟某官碩學粹資宏才偉望夙秉致君之大志陳義甚髙卓爲傑識之鴻儒非禮勿履曩擢居於言路蓋寖結於主知廩然六察之綱維肅若百僚之著定玆班顯綍俾歷要津惟建炎一詔之可尋旣不與掖垣之列惟慶曆四賢之甚盛曽莫追髙躅之風若魏徵之願爲良臣而且保仁義之終若陸贄之不負所學而復見君臣之合皆出平時之雅志殆如熟路之輕車故𨿽都兪吁咈之防莫匪規矩方圓之至矧廣廈細旃之邃密有防言大義之繹尋致一人獨到之功發千載不傳之妙孰謂騰口之末或非防神之交補衮效深築沙路穏某坎蛙陋見巖蟄驚魂仰止慶霄徒景云之在望載觀除目喜威鳳之逢時惟致賀之後人尙薰慈之加恕其爲慶忭莫旣敷宣

通婺倅陳國博啟

恭審顯承宸詔榮貳輔藩煜煜屏星接輝華於須女亭亭春月分照耀於雙溪坐看桃李之成卽上雲煙之表敢持尺鯉敬候前驅恭惟某官大雅卓爾不羣君子溫其如玉七閩秀气鐘儲盛帝之宗八米奇材遊戱兩科之彥風化洽鐘陵之野彌縫佐梅嶺之軺曽何技經肯綮之嘗更練錢谷兵甲之細護餉密禆於劉晏運籌參輔於周瑜知己忽逢需章直上地官掌故更知源流本末之全璧水整綱盡發詩書禮樂之祕預漢室一經之博士處周家大樂之前聫少厭直廬暫棲閒館盤還英气擁護良能惟長才尙俾以旁觀而浩气且從而全養益以淬無前之利器庶其衍莫大之洪鐘贈王祥之刀巨寶況當於達道端西華之甫偃藩足佐於循良壎篪葉應以無差瑚璉自難於久外某嘗攀逸駕蓋在陪京白下岐亭折栁常思於取別赤松勝地維桑忽惜於肯來均肖翹雨露之中際庇覆云霓之外玆更燕雀棟梁之賀遽忘鷃鵬羽翼之殊持鼓雷門陡覺小巫之自失賜環驛騎佇觀膏澤之廣霑頌詠防心鋪張罔旣

通趙倅啟

承乏李曹方有非才之懼依仁星駕又欣大造之歸蓋包容覆露之庶幾乃麼麼孱庸之幸甚恭惟某官宗英表表儒學彬彬金枝玉葉之葳防卓爲羣木之冠壁簡科文之淹貫越在九流之先語其才則間世五百之賢論其气則培風九萬之快合在巖廊而增重豈應州縣之尙淹矧龍盤虎踞之城共肅哦松之操而珥筆懷塼之俗變爲植李之區𨿽小試之優遊亦英聲之洋溢垂上靑雲之表卻分明月之輝彌縫剖竹之布宣密勿烹鮮之左右別車班嵗三看防勝之飛貳駕劭農兩見香粳之熟齊拍黃童之手佇來紫檢之書

通京倅啟

恭審陪植圭琮平分風月端章甫而相左右循良賡宣城之詩後先宮徵聲華所被悅豫無涯恭惟某官奧學粹醇偉才卓犖光輝牛斗夙推器具之良伯仲魁臺夐出紳纓之茂深閎陂度典則捲儀自登膴仕之塗綽有取善之紀彈冠簿正優遊漢水之陽流地鐵官容與淮原之右幾防郴江之鴈齊飛葉邑之鳬桃李陰成松篁節見不作靑雲之步卻符碧嶂之遊春風扇梅葛之僊朝日照章袁之水且畫鷁舒徐而南上正梅梢爛漫以北開競推栁帶之金眉更剖竹林之玉板何須有蠏行見贈刀某冒昧問囚幾焉全璧兩年聽棘徒殫十駕之心片善采葑豈有一絲之效方重負修塗之浩嘆乃大賢君子之式臨且陋土寒生莫覩昔者臺符之采而窮年厚幸獲趨此時王李之風慰玆半世之心起我望洋之嘆

通建昌丰知府啟

慕凝香之寢將開披霧之明議畫地之牢寧復看山之逸方喜名傑條流之奉又虞小巫神气之殫惟大賢何所不容庶駑力得以自竭竊以幸防之遇昔時所難願識荊州際合豈闗於人事請禦晏子濟否又出於天時恭惟某官八鬥奇才千英令望曩空冀北軒昂徳裕之出羣今擅斗南卓犖夏侯之拾芥自其筮進共矚殊能彈冠照苕霅之淸防棒溢京師之潤入玉壘六旄之幙贊翠簾三輔之春雪滿牢盆腐積更充於左浙風生刁鬥遐衝坐折於重邊盡惟畫諾之資兼制貨財之人服崛奇之智士推邁往之才垂上層霄卻分明月此時夜气還占斗牛之祥當日霜鋒重凜海沂之贈巧匠寧容於袖手太阿何畏於盤根六翮垂九天之云一洗空萬古之馬雙旌問道千里歸仁風聲新郭令之軍意象回麻壇之律政成防徙才適時須佇最課之上聞卽迅騑之促入某枯根冰冷俗態塵昏問西江一障之囚曽平反之可數賡南國五官之季常曠敗之是虞踴躍豹窺勤拳龜卜矧緑水湛然而無滓乃紅蓮寂爾以不聞尙惟大廈之萬間幾見至愚之一得顧曲謹小廉之外期百能十駕之堅依詠微誠敷陳罔旣

墓志銘

曹夫人何氏墓志銘

我中興聖天子主鬯旣闕爰溯濬源爲天下得人而嗣天子作焉徳壽重華道光堯舜兩盡仁孝皆宇宙以來所未見哀榮始終所以従先帝於禰廟者至以孝冠稱天徳而天下不以爲過於是閔似續之成圮開異姓之曠塗蓋仁澤之浹逺及海隅是宜聞者翕然格心不見背負之事然猶有受人付托中棄不顧是則可怨也已而夫人以閨閣之宻乃能安受天命無纎毫恨悔意有操義自修所不能至者是則可銘也已劉漢椒塗少日其家使卜相眎焉以爲貴而少子若養他子得力當逾於所生章帝懇懇誠篤卒如前占夫人乃獨不得於其所子耶沙陀異貊耳多子他出咸致死力戰勝攻取何夫人不逢之甚也世人禍福利害有不如初心則必起怨嗟之意而夫人幾不少見於顏面茍復不暴白其不隕獲之盛俾著於來世其亦負潛徳於九京也夫人之終所子蓋甞匍匐號慕於夫人之柩踴哭盡哀𨿽旋踵復去然使前日之鞠育少缺何能得此於旣死之餘而卒無以掩其悲傷之自發也耶夫人蓋徽州別駕何公之長女生而慈順其初適曹氏舅姑在堂甘防日至及其終也又哀以送之𨿽在曹公子道之盛而夫人贊助之多矣孕育多女然而家道日進終遂子荊之居室而曹公亦亡矣慈祥惻怛人期夫人之越希年而天嗇其報僅及七十有九不知福善之理眞可恃也耶夫人昔者念似續之未立向心釋典人見誦讀瑯瑯成章舉族欽嘆謂殆過於男子夫人豈少紊於徳事者特其甘分素患難之心久矣決然故所成就若是其光明碩大也夫人之終去曹公卽世凢二十餘年生理如昔皆夫人維持之力曹公之兄之婦戚氏耆艾寒乏多夫人左右以濟之迄以壽終無絲毫厭靳意其禦下也不尙鞭撲而人自力男三人智孫庚孫皆夭防次則如愚如愚曹公之猶子援以主伏臘女四長適文林郎趙某次適進士郭某先夫人卒次適進士何某次適進士陳某卜以年月日合祔於曹公石龜之藏銘曰彼之弱冠決科孰營兮絕甘設醴致其雋英兮彼之幾壯念烝甞兮壻之女弟俾用其情兮又不止乎桑下之三宿何廼心之反不誠兮天乎命耶盍卽之杳防兮

行狀

府判何公行狀

公諱松字伯固世居婺之金華曽大父邂大父端禮父溟贈朝散大夫母吳氏封太宜人公生於建炎之戊申嵗星方周大夫君蚤世公哀毀如成人仰敬俯愛無闕太宜人盛年守節義風凜凜得公愈自慰大夫君負大材名於時績文賫志公力學紹先業且訓二弟不倦一門自爲師友後俱遊太學復相繼儒科益滿太宜人望太宜人登稀年晚節及三釡閨門肅雍兄弟怡怡三百指無間言皆公順承撫字力公性莊重寡語言接親朋未甞有忤色至於商古今極談世務纚纚可聽以是人益敬公事親居家處鄕黨類若此及其居官則亦溫乎春風冽若冰霜人自慕之亦不可犯凢公所事二千石皆一時聞人括蒼則參政範公工部樓公尙書胡公宣城則郎中傅公侍郎曽公閩則丞相趙公升則侍郎章公咸恨知公晚故公之超初秩脫侍郎選至通籍外郎鶚表屢上皆未甞扳貴援一出於諸公特逹之知初仕括蒼少師何公少推可公之歸出詩以餞公有官卑自立古今難之語其見許如此初至宣城魏王出鎭閹役有以獄屬公者公毅然不受其不撓如此劇盜儲小八稔惡盈貫侍郎曽公委治其獄賊徒憚公明慮不免以匿名書累公曽公笑曰是欲間我其見信如此長樂有嚴濵湖沾灌甚廣淤久不治公鼎新之增斗門明要束刋石垂久今察院林公賦詩以贊至公弟椿丞侯官復攝長樂民安之咸曰是魯衛之政其見思如此公贊江左幕侍郎章公名公所居曰夷淸親書八分以贈及貳新安寺簿徐公傾蓋如素識太守它徙公攝郡事孜孜公決人不敢幹以私惜官物毫髮不妄用累數月府庫充盈太守耿公至則喜甚例有合得者公悉卻之耿公愈加敬重鄕人王魯公秉鈞軸且姻婭每見辱推借或語公曰盍求助焉公笑不答在長樂同僚鶡冠知書善屬文公與之厚後攀附陰信用炙手可熱數問君動靜公掉頭曰是可凂我耶卒不通問公恬於進未甞一毫頫首於人以是不至通顯殆亦隠於吏者以廉自將一介不妄取歸自長樂貧無卜築資借僧捨以居訪劉峻故迹登山臨流徘徊自樂不夷不惠蓋可否之間公以丙戌龍飛擢進士第廸功郎處州麗水縣主簿升従政郎寧國府錄事參軍攺宣教郎知臺州仙居縣丁太宜人憂服除知福州長樂縣轉奉議郎主管河南東路安撫司機宜文字轉承議郎朝奉郎以登極恩轉朝散郎賜銀緋通判徽州紹熈壬子九月九日卒於官享年六十有五娶曹氏先卒以慶元戊午十有一月日合於縣之白砂鄕麻車塢男一人伯熭廸功郎新撫州臨川縣主簿女六人長適進士曹端臣次適進士錢直浩次歸於士恥次適進士陳莊次適文林郎周珵次在室孫男二人堅基某曽大父與大夫君同娶吳某母氏則公之女弟故某不肖每獲修二舅之敬知公爲詳誦公之萬一以丐銘於當世君子

祭文

代人祭趙開府文

維公間平之望爲善最樂然犀燭物人皆聳愕咸謂期頥二伯四嶽大數有定忽成反壑嗚呼哀哉溯公之源銀漢碧落積善不替百年永莫孕此英粹六矢旣躍東甌之北芝田九鶴維川建瓴白石鑿鑿維山巍峩包蘊旣確卿云五色和气含槖方如書生種文績學臚第太常聲儗簫勺膴仕上國靑芻管籥臺綱鐘山餫計是度星屏煜煜爛燭江角千里五馬民功卓犖防庾平糴陽春有腳連檣白粲六條寛博雙劍丰城龍气上薄人謂物華淬爾霜鍔豈知靈傑賜履綽綽一門六輔冠今侯爵繁庻浩穰輦轂丰洛公惟髙臥最聲四爍末乃移鎭漢秩優渥下安其仁如百酺醵小疾無幾薤露頓作嗚呼哀哉伯熭晚出一見如昨國士之知需章薦鶚俾佐振民俾參入幕言無不從深許蹇諤俾學制錦爰歷旬朔萬間宏覆加以揚今而思之如夢俄覺恨此微宦一官自防莫能親慟聊薦醇酌嗚呼哀哉

代人祭戴夫人文

人莫難於耆壽尢莫難於遺後嗟嗟夫人二者具有尙想含飴知徳之厚旣有以死矣是能不朽儒冠峩峩諸孫之友合簪升堂拜此淸酎

欽定四庫全書

靈巖集卷八

宋唐士恥撰賦詩

遇仙賦代壽樓教

環堵書生承世禪之雕龍仰天孫而生息縑冊閒暇筆硯余�當新秋之總至颯涼飈於蘋白望皓月之弛邈巧樓而已隔遊於雙溪之上星斗爛兮斯夕晨露浥乎庭蘭恍髙眞兮若疇昔乃軒蓋之繽紛亦劍佩之絡繹匪海若之冠冕則山君之杖錫僕敢進拜無能爲役中有一人顏宇昻激笑謂僕曰予幸獲玷三洞之籍玆致賀也蓋亦其職子知郡博士天所睠乎事實闗乎堯歷弱冠之有聲生賢書之羽翼殆庶幾乎積木之踐跨禹浪以平涉攀龍頭以巍峩傲九華之尢物乘掾曹之逸興誇妙手之霹靂屑米鹽之靡宻信襟宇之不廹鶚表一上宸注的的天欲大其所養姑欲私乎須女之直禮樂詩書四逹而不悖又何俟暖乎孔席此其旣往之事未絲毫乎千億邈前途之宏逺非蠡海之可測蓋將佐皇上之明聖掩六合而電還斯俗兮淳古煥文治兮虹霓畢以不負於所學登咎防而咸稷契語未終客有越眾人而出言嗟此意之未頥謂子徒知其淺末昩根源之歷歷彼望洋而置嘆奚止一二於千百信溟渤之巨浸蓋萬象之包括蠙珠粲其如月珊瑚森乎林植與六鰲兮均爲纎芥況鵾鵬之水擊曾未能語其梗槪必旁礡而襞積嵗星凜乎其初度亦旣九光之照室天欲厚乎皇家萃囦气於一域何止乎叔度萬頃之汪汪又何止乎云夢八九之碧自萊公中元之生又堯蓂之小辟申鐘嶽而蕭儲昴豈如公之赫赫君兮天同臣兮地比信麼麼之辟易僕亦啞然而笑斥鷃之自適𨿽地脈之略通誕彌之三日其亦幸防之髣髴仰郁紛於絢舄

張司法寓齋

錄五千言妙在不敢先畱侯獨得之帝師赤松仙孰知百世下乃有云孫焉扁齋以爲寓空谷音跫然

送臨江交代張司理

子房帝王師溢慶流裔孫朅來之蕭灘快覩芝眉溫亭亭起黃气中有陰徳存宜哉孔融表輻輳排天閽通籍何足道履聲還靑氊嗟我一何幸夤緣踵符文自顧菲且愚續貂誠所難承顏一甲子夙昔披晤言栁濃煙防防鷁舟江吐吞順流急如箭催鼔且勿喧爲語徒作惡且盡沙頭尊

古意

天公與世人幽眀分懸隔無口難得言欲言但以臆以臆或未諭寄之夜檐滴懇欵語世人世人還不識

寄題蠲流亭

烏傷仇覽仙一弓扁蠲流淸流從誰蠲濁流石之幽石之幽定可齒齒翻成憂君防得失珠象罔無全牛

時賢明鑑裁

時賢明鑑裁鑑裁信奇歟識此希世寶謂其曾區區未冠已溢聲賢書上宸庭不一而止足竟壓四海英直入九華招隠遁化工尢物殊不吝文章光焰勝燃犀逺至牛渚爥無盡歸來紀事滿縑帛卻屑米鹽繁宻訊天公終不屈大器稱表直上幾晝晉倚伏之機眞叵測庖丁全牛有餘刅先生道大何所容顏淵今用退爲進一以涵養使莫折一以淑我邦之俊然而鑑裁還合明孔席未暖五鶚並此時廟謨正陶郁驅屏塵翳須升平驅屏塵翳須升平要當迅召文武卿時來時來烏可禦譬如南海云鵬程他年功業就縑冊傳永久劣哉魏無知僅此遮拙醜皇家褒舉者曠典華衮右

庭下靑書帶

庭下靑書帶書帶瑞康成康成還遁世行藏理則明六經具縑冊儒先效勲績誰知百世下其功明且亟易首純乾稱六龍六龍禦天風雲從書始唐堯大中世蕩蕩如天莫可蹤詩則二南淵且奧春秋賞罸王道通禮樂灰於秦火酷然其遺意和且雍漢儒掇拾無遺力兀守章句非從容二京之末康成出六經將出逢此翁然而本無超俗猶寄視聼於肓聾豈如先生一理貫洞照六籍羅心胸歷數帝王如一二天地由我方全功仲尼春秋欲成日麟出魯郊殊超軼孔道大哉𨿽不用所感亦大非凡質區區一康成書帶瑞已形先生非此比況玆道旣行當使麟鳯輩雜沓更縱橫

六月望日月堂老禪示僕眾偈隨喜愧甚

江月主人淸冰壺以月名堂月不如門前船泊五湖客兩眼歷照心與俱我來追涼暑云䢐牛腰大軸開我愚萬口一辭贊嘆月還贊堂中老苾芻歸塗昏鵶夜气作東方擁出玉蟾車月堂著語何可已金屑落眼成嗟吁

緑槐陰

槐陰似尼父軼軌追前蹤絕塵非學步所產夐無雙今此於越東鐘孕亦鴻龎朅來於越西掌教開羣迷羣迷於今正有賴肯使玉佩従他之昔人種槐根細細坐閱日月蟬已棲歷聘轍環嗟不遇豈若今日廊廟歸要俾六經日益明俗還唐虞熈又熈槐陰𨿽異道則一彼不見用吾登躋宇宙𨿽云宏且邈理焉所在成均齊槐陰槐陰異今昔一則不用一明陟道在六經道固存道出六經道還得洪哉尼父懷此道今日誰知歸探討探討旣力道不殊三都遂隳陳常討天驕立可傾神州立可淸一祖八宗地教化登升平先生爲黃髮自可七六經

兩溪

矧今兩溪間溪間足風物水淸石泚泚林橫山兀兀春日鳴倉庚夏夜風月淸秋畆金穎秀冬洲暮雪平比爲二皇所旁薄赤松屹立羊縦橫叱石而興眞戱耳可羨人家好弟兄西則三洞足仙靈奇哉石穴聲鏗鏗瀑泉噴冩資照耀儼如冰蠶之所成夕陽斜帶九華度何媿芙蓉崢且嶸鼎湖遙望在其東翠气欝欝初日爭或資登覽逸杖屨或供睇望煩畱情山川如此足所產所產足以冠羣英聖明常重育才地遴選鴻儒爲博士儻膺是選眞出羣禮樂詩書四不悖有如孔門來不拒廸以至理滋無外將見吳邦如魯國魯多君子非虛僞我公未期年歌溢民編論其淑吾邦不爲淹巨賢旦夕防詔至四大豈在邊

詠史

明皇固英主開元天下昌如何林甫輩得產無盡殃國色眞國色多惑四海慝華淸宮里人如玉解喚鼙鼔起東北以此策明妃逺嫁猶爲遲寃哉毛延壽盡忠人不知

題彭紹墨

彭紹之墨又問誰得法托之仙淩煙膠漆有三昩魯直之什曹洞禪我欲大振獅子吼直恐驚翻龍象筵紛紛是事但且置一言爲語千金廉唐人五字魂繞天箕斂四大歸新篇空餘句法落寰海豆萁不覺相熬煎中原可復墨可黔鬢絲白髮知何年

代人上謝丞相生朝

聞說中元生上相萊公勲業無以尙陰爲月兮月爲臣淸光欲滿銀蕩蕩銀光蕩蕩翻未奇未若新初上時堯蓂鼎來方十枝韜藏萬斛冰雪輝萊公比公應少歉初度差公四日期

鳯山逸士周遇仙謠

信云步謁洞霄宮飯罷從遊西復東唇笛嘯時吹白日詩腸開處嚼淸風兀兀騰騰心了足灣灣屈屈水欹曲玲瓏緑影萬株松瀟灑淸空二畆竹天風吹泉飛雪花溪石潄玉磨銀牙白雲破碎漏天碧靑靄牽連遮日華玉澑幾聲鳴緑薺金藤千尺走靑蛇羊腸蟠路上天去鹿角枯槎連日墜一雙素足已升騰萬頃紅霞畱不住擘破靑空見太淸飛連寶殿非凡成水晶樓閣奏金韻翡翠簾櫳振佩聲白雪翩翻霜鶴舞防云縹緲花鸞鳴中有眞人鼎玉立晴光閃電瓊波溢笑整霓裳曳絳霞紅雲影裏輕相挹琳瑯淸徹語希夷嚼玉吐瓊聲不移素手擘開碧玉匣靑空飛出丹虹蜺蟠搖活走繞天闕衝透太虛光皎潔須臾直上紫霄中寶篆飛騰羅日月影搖六合金色光丹鳯對躍蒼龍驤回頭指防靑空裏玉籙丹臺已籍紀低頭招手令向前漏泄天機斂不已等閒贈我赭丹砂行滿功成歸我家天上逍遙多快樂人間紛擾無垠涯丹砂接得便吞了回首云軿俱杳杳樓閣煙霞景萬般一時不見靑天曉世人世人知不知旣知何必生遲疑早求一辟大羅月千古萬古生光輝人生在世空汩沒自從形骸朽膚骨爲求名利不閒心名利旣來心恍惚何不煉內丹絕外物笑著云衣傲朱紱靈丹養就出神鑪慧劍飛騰超月窟且無俗事更關心一段光明耀古今聲迹超騰靑嶂外影形飛入白雲深腳跟不防紅塵起指甲時挑碧玉琴莫道神仙無實語世間幾个是知音

送許寺丞五十韻

漢家循吏傳表表是龔黃奏最承恩寵商才躐廟堂身隨名不朽功與賞相當汗簡時逾久攀轅事莫詳何如身際幸合有頌揄揚維古蕭州上騰精斗度旁國初新畫壤餉目舊如岡昨嵗幹仍潦頻年儉且霜幾成炊易子那恃黍登場饑饉連千屋焦勞自一王深仁推惻隠遴選及慈祥捐廩𨿽防澤安貧亦振綱膓空朝息怒骨立暮生光盡反三農業交騰五袴章誠通俄頃刻雩應不尋常原表猶多獲人間亟小康何門無囷積有土盡金穰薄試爲霖手聊施活國方一丰能造次再稔更芬芳將見紅囷粟全登白粲檣飭儒殫富教考課冠循良出入操修並淵源學問長躬修香寢防驩奉防衣觴坐嘯庭多暇行軒樂未央孝心常翼翼和气兩洋洋帝扆疇三俊民庸格九閶爰班少府節屬防左江鄕風力先軺駟光華襲鏤錫銜餘資煮摘陳腐足倉箱使指星遲禦仙山劍削鋩淸詩眞度越勝地不淒涼更上然犀渚還尋怨鶴坊練江殊泚泚蠡匯特汪汪賜履馳駒隙飛環振鷺行唐虞優廣廈臯稷佐垂裳北漢棲裘罽西昆貢栗肪謀圖心旣逺經濟術方彰此去眞期運於思謾感藏遙知均燕雀何況在門墻並合時難再趨承徳叵量永言追雅頌博采逮康莊筆墨嗟孱弱辭華乏激昂勤拳頻寘念展轉屢回腸樂古聫羲禊遺恩比召棠只疑靈雨至復作應龍驤漲浪連芳艸輕煙防緑楊遷鶯偏睍睆歸鴈逺翺翔物色隨時轉風光觸處忙詔條春婉娩祖帳酒淋浪閣皂非塵境低眉似送將

代趙守上韓平原生辰五十韻

天佑升平主時生不世賢源流多柱石勲業滿雲煙昔者謀深幄今玆壓細氊三登禆聖化八表仰英躔初度光輝發重侯鼎鼐傳臺符明炳炳壽秩啟綿綿良月初上珍蓂八葉鮮門弧喬木茂牀笏慶枝連芝玉更麟鳯干戈雜豆籩食牛增气槪卜弁借騰鶱防遇眞神比亨通正吉先龍翔云五色璧合歷千年宻借畱侯策端同仲父權鉞旄交粲爛師揆卻蟬聫輦轂殊庭暇圭茅錫祉堅圖回無間隟運用獨周旋生息寧屯澤才猷入大甄十年如一日廣照及重淵物在由儀詠人懷頌徳篇汗編深以刻銀筆大如椽慶曆並元祐商髙若漢宣開禧仍酌古堯舜欲無前幾許彌縫力初無緩急有年偏總總束帛倍戔戔合副蒼生望髙居赤舄筵白麻榮盛世黃閣度羣仙禮絕千官上心馳四裔邊偉謀殊磊落漢磧定聫翩又是韓扶趙幾何薊且燕三宗時晦永九帝版圖全憶昨嬰兼臼應關地與天蚤開明聖祚竟脫虎蛟涎獻子存孤意遷書振代銓云礽知有寄似續更增妍每自殫葵向那能憚手胼治平多節操嘉祐浹淵泉人力端惟及神謀信比專渥窪駒抹電太華藕如船盤薄應鐘嶽芬芳了合荃氊靑渾白璧題黒未華顚梅蘂南枝綻鴻飛北塞穿澄空添浩蕩昱曜政蟬娟竹傲冰梢瘦松堅寶蓋圓恭祈齡算逺敢借物情延僕也叨乘障心焉願執鞭掃門情莫效賀客履難駢吉亥眞盈數佳辰洽九幹明良那偶爾時節共歡然宣勸分榮露恩涯吸巨川千秋金鑑錄不日卻拳拳

代人次韻曹郎中雷字二首

駢羅瑟玉盡珍材須女輝躔色爲開並合鄭鄕如旦月鏗宏唐律過春雷共驚髙義摩云表定上夷庚握斗魁鵬鷃逍遙俱有適亨衢端是匝天回

計偕方此媿非材先逹仍勞綺席開已喜摳衣披宻霧還將雅什助驚雷定須勁翮摩云舞各是淸班重哲魁任昉龍門如細許直須早早借春回

效進退律賦水鄕三實

根荄七竅倍玲瓏產爾亭亭曲渚風勇退霞衣香故在駢生玉子味仍鐘人言太華標奇種藕大如船想碧蓬何待非常誇世俗只今盤露已能穠

冰雪胸懷七澤姿纎纎舞袖學雙飛袢襟應念人間世灌頂何如山上芝荷葉巧偸鸚鵡背蒓絲宻綴燕雛衣回塘相伴薰風裏爭防胭脂黛緑施

明珠久合蚌中生何事鴻頭亦炳靈襟防重重殊襲復星分顆顆倍晶明一車奇謗嗟成誤十斛平量換合成珍重櫻桃樊素口致渠磊落更歌聲

丙寅孟夏聞防和陳宰

朝家遵養自三宗一旦吾皇定一戎近事長庚偏入月淸詩太白又先功天聲地界光今古帝邑王京共防同延喜樓前新冠帶應多黃髮頌歸忠

癸酉旴江鹿鳴燕和羅守

倫魁玉季樂羣英更有新醅屬步兵飫勉茂才爭賈勇盡從擊楫不畱行共酬露冕吹鐃意好近氊書淡墨榮北海淸樽今勸駕夢回池艸倍知名

送傑老住仙遊【並序】

嘉定紀號之初朝廷淸明凡百云爲皆與天下更始太守趙侯以循良選須女之度星宿明徹凡臨蒞之政一以公梵宇古廟以闕上者命僧宿公薦一日合郡寮考於天傑師首及焉以仙遊命於戱天亦可乎傑師耶使公道従此大開則領十數萬指食師分內事而何仙遊足云𨿽然西風杖屨意行無期黃花紅葉幽尋自得方相與共此樂而天又東湯休之轍捨虎溪之笑增宋玉之悲僕歉然矣以今日選佛場心空及第歸十絕以序此懷

肉譜知何從塗髙流亦深漢相似堯相奕蘭端至今至生恰平生一萬八千日頭白無所成惟堪伴幽逸差入栴檀林自古只公選乃知天定時丹成骨自換仙遊知幾年晨香梵古佛人移境亦移髙風日披拂一瓶還一鉢作戱且逢場防防走鶴書橫寶今道傍白雲每亭亭其出亦何心賢侯考之天無謂由蹄涔飛錫破曉色紅葉防吳楓聞名且見面淸明豁長空方期秋气髙徧閱山水窟靑鞋此蜚動幽意那可及端坐閱四時爛然各有第新篇敵島可郵筒當數寄中庭可明月況此方揚輝霏譚隔千里使我幾忘歸

上余倅生辰唐律十章

暫握侯章乘五馬馬頭秋色轉分明麻源起應精純禱一雨增添玉宇淸

此事人惟歸厚徳那知天意个中明君防略掃妖狐窟喚得傾盆雨自生

雨餘非霧縈瓊斚正是長庚初度時千里歡聲和气滿祝公椿算壽齊箕

諶旴二母畢従姑各獻蟠桃曳紫裾共把我公遊詠處従頭善頌滿堦除

牢盤白雪是丹媒解活民生富國財巨浸無邊歸掌握共知陰徳鼎方來

恵山山下有名泉少煮鎗旗兩腋便不是圓扉足公暇誰能祛睡一杯煎

瀕淮土厚樂何窮近接升平昔日風更得於公來郡掾自然囹圄致頻空

大漢鐘官周府圜賔寮入幕地行仙人心天意俱從我何慮不如劉晏錢

閩嶺西來只一山歡聲百里想當年今逢行客應須說好在甘棠影正圓

亭亭采棒足流傳太末官勲壓此年感徳銜恩知有自定應亦致爛柯僊

筍幹

此君風味殊不薄莫笑當年煮簀人坐使普寧增譜字遙知端是壓前新

毛文子遣贈萼緑華

飛仙姑射不通塵更倚晴空瑟瑟雲從此櫻唇倍尋俗惟須麼鳳粲成羣

贈浩然觀胡道士

只爲丹霄足羽軿且將奇法驗人寰従他血肉並煙火自有仙家九轉丹

比目

夷吾深防人須識解使封山意不行當日魚鹽如靡宻已無林放小闗情

失題

老仙絕鮮尋常外一笑閩川緑荔枝坐斷世間滋味徹阿誰翻欲語凡飴

