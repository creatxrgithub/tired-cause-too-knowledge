

欽定四庫全書

集部四

提要

崧庵集六卷

別集類三【宋】

【臣】等謹案崧庵集六卷宋李處權撰處權宋史無傳其集諸家亦不著錄惟方回瀛奎律髓內錄所作送二十兄還鎭江詩一首而注其後云處權字巽伯洛陽人邯鄲公淑之後有崧庵集宣和間與陳叔易朱希眞以詩名南渡後嘗領三衢云云其履貫略可攷證而亦不言其距李淑爲防世今其集傳本已絕獨永樂大典中有之且尋檢各韻處權自序及其從弟處全原序邵驥原防一一具在所紀生平蹤迹差爲詳備惟世系仍未明晰今

案建康志有李處全小傳稱處全淑之曾孫本丰縣人後遷溧陽官至朝請大夫而王明淸揮麈餘話亦稱大理少卿李傳正爲淑孫卽處全之父據此則處權實淑曾孫而家扵溧陽瀛奎律髓所稱洛陽當是刻本傳訛以溧爲洛耳淑家富典籍其邯鄲圖書志晁公武每引以爲據又精研聲律所作詩苑類格今尙散見諸書中處權承其世學更能標新領異別出以淸雋之思扵詩道頗爲深造處全序稱其齒益髙心益苦句法益老與少作不類是其覃思吟詠老而愈工𨿽原帙散佚東京與南渡以後所作互相糅雜不復能以年歲辧析而綜其大槪五言淸脫瀏亮略似張耒七言爽健伉浪可擬陳與義在當時實一作手久經湮沒幸而復存亦論宋詩者所宜甄錄也謹采掇排比以體區別釐爲六卷仍以原序防分系前後俾將來有以考見焉乾隆四十六年六月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

原序

少陵句法出審言豫章句法出亞夫有唐若我宋詩人莫可居二老先蓋其祖考源流所從來逺世父萊陽府君少承家學尢刻苦於詩建中靖國間送張蕓叟帥中山三十韻有孝治追羊棗嘉言問凍棃之句浮休撫幾嗟賞以爲發語渾厚托意防婉可爲後學模範自是名重京洛爲郎拜州汩汩舊轍晚節益不偶至於廢放流離度隴蜀入涪萬逮還故官北歸下瞿塘灔澦泛大江溯淮汴多歷奇崄益昌其詩崧庵兄世父仲子也人物髙秀山立玉舉世父愛之早付以衣鉢在政宣時與陳叔易朱希眞皆以詩名中更兵火奔迸遇物托興亦未嘗一日廢紹興甲子而後齒益髙家益貧用心益苦句法益老始與少作不類然暮年頗艱出故不多見噫詩果能窮人抑窮而後工耶審如是則詩固人所忌也紹興己巳余與兄合並於武林者逾月將行飲餞浙江上臨分哽愴不忍別且道家世斯文之屬後六年兄歿於荊州蓋不獲見矣諸子流落湖外遺編斷槁多爲喜吟詠者持去心常慊焉陳君安民惠伯調官中都因過余溧陽暇日語長沙佳士有劉氏伯仲廬陵人自其先世喜與賢士大夫逰兄建炎末避地客其家其調防甚至舊所藏詩文頗多或者久假而不歸每恨不獲鋟版與吾人共之因裒輯少日所記與十數年來摭拾得之於親舊間者四百餘篇寄惠伯使歸諸劉氏以滿其好事樂善之意兄嘗自敍作詩本末獨幸偶存較之今所亡則甚夥而先後亦失次矣異時復有得焉當爲別集處全行年五十而學益落𨿽嘔出肺肝望古人地位終不能到一燈弗焰愧負識別慨然雪涕書所欲言不文其辭也淳熈六年嵗在己亥八月望日弟處全謹題

自序

處權未冠始學詩於先君一日謂處權曰三百篇詩之祖也六義存焉至六月序篇卒之以小雅盡廢則四夷交侵中國防矣詩之道豈小補哉小子識之處權再拜服膺而退旣冠歸洛則又學詩於鄕先生段處厚約亦一日謂處權曰昌黎公作薦士詩序詩之髙下得失至矣盡矣不可以加矣學者當於此求外此非吾所知也處權敬佩書紳於今不忘處權固陋旣不敢墜先君之訓又不敢負段丈之教𨿽羇旅鞍馬疾病呻吟拳拳之思終在是也昔人所謂目瞑知深搜吻動覺苦思與夫鉤章棘句月鍛季鏈者自謂有焉五十年間作古賦五古詩三百律詩一千二百雜文二百長短句一百平生之力盡於此矣不自知其不可也異時陽翟陳叔易恬嘗語孫正夫端曰恬歸自岷峩行六千里復見中州知舊其气不衰文益進者李巽伯而已汪內相藻彥章程紫防俱致道皆極力推稱口之不置故一時名流勝士翕然相與衢守張巨山嵲嘗遺處權書云近朱希眞報巽伯寄示夢歸古賦文采不減兩漢字畫逺追晉宋當今第一流也公有此客顧不佳哉處權繇是稍得自信而其志益確不知老之已至身世皆寓於其中而未始語人亦難與世俗道也暇日拾掇次第粗成編綴名之曰崧庵集後日有能惇義愛半夜走緘書俾作者序而傳之耶或謂尙白用覆醬瓿耶則不敢知也紹興二十有四年嵗在癸酉二月旦日崧庵惰夫李處權序

欽定四庫全書

崧庵集卷一

宋李處權撰賦

樂郊賦【並引】

春雨旣霽放步於野見飛者鳴者哺於巢者防泳於淵者戱走於陸者與夫行歌而醉於路者凡生物之遂植者蓋俯仰之間無不欣欣而樂也於是感焉予亦忘其老之將至身世之所遭也而況不隕獲於貧賤旣行乎其素矣則何往而不自得邪作樂郊賦其辭曰

感餘生之幾何兮冒霜雪以盈顚邈吾廬之安在兮寄幽夢於澗駛嵗月之不畱兮梗行路之且邅起臨風之浩嘆兮嗟欲往以無緣徒搔首以延佇兮復顧影而自憐眷於越之上游兮適寓止之所便稅予駕於蕭寺兮占南向之明軒敞函丈之幾席兮納萬頃之風煙屬幽人之晨興兮暢晞發而潄泉徐拂塵而啟戶兮藹春物以相鮮紛宿云之解駮兮散朝陽於一川挺嘉木以敷陰兮嚶其鳴而始遷念人生之行樂兮宜及時而勉旃飫筍蕨於旣飽兮破月團而自煎幅巾藜杖適野在田或狎鷗而借艸或觀魚而臨淵或流憇以騁望或防心以忘言於時逺山兮連連近水兮濺濺靑秧兮芊芊白露兮娟娟麥初芒兮燕乳桑已葚兮蠶眠喜膏潤之及私兮庶遂逢於有年田父野老醉著道邊扶擕不去墮幘頽然蓋不減拾遺之杜曲右丞之輞川也予亦興盡而返欣此地偏披襟脫帽斷簡絕編樽陶情而有酒兮琴寓意以無弦惟受性之拙疎兮乏趨時之周旋委窮達於造物兮問行藏於彼天凜嵗寒之孤操兮固久久而彌堅擬登髙之能賦兮托餘思以終篇方俯仰而自得兮尙無媿於昔賢

夢歸賦【並引】

予洛人也旣更衰亂奔竄潛伏煙塵阻絕身世相弔遑遑乎羇旅之憂忽忽乎嵗月之久也遲暮良苦一夕夢歸故里顧經於目而歷於耳者憯不勝乎其悲也作夢歸賦𨿽文不足采而援古知今卒反乎正庶不謬述作之旨云其辭曰

夢故國之圮城兮陟曲隅之欹亭俯伊洛之蜿蜒兮仰嵩少之崢嶸痛一炬之焦土兮徹云漢以宵赬弔瓦礫之塞路兮失廈屋之連甍蓊艸木之叢灌兮駭鳥獸之悲鳴訪吾廬之無處兮嘅遺址之已平動心目之惋傷兮慘神沮而骨驚究此都之宏達兮匪郡國之可配也挺龍門以防其面兮伏邙阜之峙其背也亙飛梁於波上兮矯雙闕於云外也鳴天雞之一聲兮非煙擁乎冠蓋也思當年之行樂兮信承平之嘉防也想澗瀍之始卜兮奠九鼎而初定也宅取夫天地之中兮气得乎陰陽之正也奉巍峩以再遷兮轉岌嶪之連乘也揭神行而百靈防兮極方怒之萬牛並也世三十而年七百兮姬公導其慶也諒輕重之在徳兮胡楚子之可問也皇哉我朝兮遹徳事之追前聖也偉恢復之鴻業兮眷上帝之所命也陋肅而不算兮抗宣光之與並也席成基以永固兮膺寶運之方競也觀玆鼎之復出兮奄舊宅而果盛也

梅花賦

予衰病索居經嵗不出芳物過眼眞成一夢偶作梅花小賦以寄所懷其辭曰

伊造物之發生兮無一木之不卉顧四時之不齊兮曜白黃與丹紫懿江梅之秀出兮儼亭亭而絕比旣嬋娟以暎岫兮復窈窕以臨水類忘言之貞士兮肖獨潔之君子許蘭茝之僅似兮睨桃李之可鄙占嘉月與好風兮泛幽香而未已寄美人之一枝兮想橫斜於鏡裏抗翠袖於天寒兮撫修竹而孤倚悵衰翁之揜闗兮抱防屙之在體起三嗅而三嘆兮魂忽蕩而心欲死

悼亡賦【並引】

予幾七十而鰥倡無和也問無應也視人世之苦無甚於玆者一日抑淚茹悲作悼亡賦𨿽不足以增伉儷之重庶使覽者知予不敢於其厚者薄也其辭曰

噫予𨿽老而鰥兮坐成窘獨之叟眷伊人之具美兮視同列而未有追維琴瑟之義兮謂相從於白首忽一日而不見兮慘四顧而無偶始來嬪於我家兮倐五十之攺嵗惟內政之克修兮躬蘋蘩於時祀施慈恵於僕妾兮靡失色於娣姒旣甘苦而食淡兮實於君而有愧何沈屙之不解兮豈厄防之偶值楚切切而在牀兮亙日夜以相繼愀皮骨之僅存兮情惻惻而不忍視訖命盡而數絕兮奄悠然而長逝痛割裂於心膂兮隕滂沱之涕泗譬令孽婦之久生兮曷若假夫君以永世信尢物之易毀兮審奇花之早落抱雌如吳門之劍兮返魂無齊人之藥顧晨夕之傍偟兮類失侶之孤鶴攬明月之入牕兮驚風動乎簾幙淡星河之欲曉兮淸露零於叢薄悄空閨之岑寂兮想音容於冥漠矧早衰之多難兮決非久於世者嘆幽明之異路兮復何時而見也哀斷弦之莫續兮悵貝書之不復把懷平生之好合兮竟繾綣而難捨覬魂夢之可接兮睇長松於廣野𨿽涸流以濡翰兮浩予悲之莫寫

五言古詩

謝士特餉櫻桃

今年客閩中春山亦花鳥時果次第熟風露枝裊裊含桃品居最朱實若自表髙人肯見分厚味未覺少絳囊敢鬭荔木蜜虛名棗多食顏自駐此語聞本艸翩翩出谷鶯啄取定先飽故園當此時行樹映池沼散火耀隅隈灼目看未了翳葉色逾深累顆核更小園人挈筠籠銀甲摘淸曉勻圓入雕俎擬借麻姑爪擇佳間畱玩引杖日數繞煙塵坐流落魄斷首空矯

贈劉至道

性靜乃可琴徳常乃可醫二事人所難而子能兼之好古身則潤活人功不貲未媿孫思邈何慙鐘子期俗眼多重輕世態工瑕疵自視無所嫌安行復何疑子有賢舅氏聞名四方馳勉矣歸問津沛然有餘師

贈彭表臣才臣

我交半天下頗接金石友相逢便論心已別更回首三年厄兵火水陸東南走風餐近波浪露宿薄林藪廬陵信名邦昔賢猶見取水南遇彭子門巷似無帚胸中有涇渭如鏡不受垢呼兒具杯盤物物皆可口新靑擷嘉蔬大白釃旨酒使我忘身世不復問升斗茫茫四海內二子可與久我昔當少年擺落謝紛糾老來齟齬事在十常八九尙倚筆鋒勁恃此或不朽飄零欲何歸故國生藜莠無乃造物意窮途一假手丹楓作初寒客袂不掩肘冥冥甲子雨山逺似無有試問夜歸舟网中得魚否

同呂倅小飲

一日不作詩已覺神不王一日不飲酒更苦舌本彊梁王自墮馬賈傅恨無狀寥寥千載後有懷意誰諒夫君出世家偉一魁三相人物方輩出事業雅相尙笑我守丘壑蹤迹更漫浪尙餘杯中物足以助豪放相逢傾五斗老子未多讓

送嘉仲兄赴永康宰

我兄如瓊林皎皎塵滓外不從門地初便許人物最裁詩陶謝流射防晁董輩欬唾落人間一一珠無纇羣居款名理澡雪賴箴誨坐我瑯玕林淸風長十倍誰令困小官寸進而尺退前年宰滎澤與古能吏配玆入山水國牛刀欽益淬穏借一帆風開濤上鯨背獨憐藐然孤厭逐兒童隊夢想在東南浮雲寄心防定不俟及歸奉明光對猶當念奇窮寂寞將把耒

右司公致書顯上人並遺楮衾詩以贊之並簡都公

緇徒中有人籍甚初與顯是非不掛口好惡不入眼終日但怡怡言行無可揀外相示枯槁風味殊不淺初公如鶴長昻藏誰得管今秋忽坐脫山立不少偃顯公方晏如隨緣自舒捲平生三事衲夏燠冬不暖大雅右司公國器乃瑚璉頗惇方外契淵明亦親逺道術久相忘書來敍繾綣一被直千金溪簾淨冰蠒邀我置香茗撫玩不忍展而我在家僧業習盡鉏剗琴書不療饑拙生良可莞未識韓荊州不敏懷媿赧向來袖漫刺到門不及款音問復後時當防貸疎懶公如驥騰驤我類鼈跛蹇出處固不同投分悵已晚明年壑源春驅車望云巘載醪問奇字從公定忘返

溪晴獨釣

霽景如發防幽人事臨眺山明乍開屏水淨新拭照百年能幾醉萬事付一笑綸巾稱芒屩持竿坐窈窕勿謂吾鉤直我意不在釣獨鶴何處來寒云發淸叫乃以聞天聲和此登臯嘯我亦遺世人與爾豈殊調

水梔

陰泉隱巖壑長夏發幽植深處但聞香往往樵蘇得幸不雜薪槱論價亦何直適從支郎捨逺致居士室婆娑復偃蹇其髙不盈尺鉛華了不禦絢此冰雪質我有古魚洗嵗久莓苔蝕注之淸泠水借以璀錯石靜態自愔愔孤芳何的的初疑云生礎復訝月過隙膏沐露穰穰動搖風激激忽然參鼻觀似欲破禪寂俗物多丰肥仙姿乃臒瘠已輸白玉英更作黃金實昌陽詎足數薝卜誠可匹老來無所好一見心輙溺坐臥與之俱於焉遂成癖異時張紫薇飲客盡一石放懷歌舞筵折贈無所惜蟬蛻倐仙去樓居藐姑射三嗅哦公詩俯仰成今昔問花花如嚬對之長太息

孝感堂

孝爲百行本儒訓存六經未有仁而遺禮宜權重輕哀嚴以事死敬樂以事生豈徒天性得乃見人道成顯顯三彭子徳事肅且馨好仁無以尙尊譽鄕有評當年防衣戱此日羊棗誠春秋薦霜露灑掃供粢盛新亭潔輪奐拱木連髙甍霜松無鹿犯風樹有烏鳴不慚王謝家芝蘭秀堦庭他年看崛起濶步躋公卿可爲風俗勸以代門閭旌埋蛇功亦防獲報猶爾榮豈念不忘本罔極通無形天人固相懸昭然無臭聲請觀妙蓮華嘉瑞非其徴

次韻徳孺晚菊

屈原作離騷采菊飱其英淵明賦歸來徑荒菊猶榮此物有至性名因君子成豈知時節過不顧霜露凝嵗華易晼晚芳物隨凋零艷色始獨秀馨香自孤淸花似時美女俗惡空娉婷由來品次定橫議那得爭公如醉翁賢雅好違世情三噢復三繞莫逆如友生泛之黃金杯願言制頽齡更呼門下士哦詩同倒傾

次韻約之秋懷

野人不入俗裋褐分田舍由來黃犢車不受塵中駕空牀蟋蟀邊陰牖蒲萄下適然契幽懷推枕起中夜粲粲東籬花如爲時節好冥冥花上蝶婉孌死亦抱神仙那可求姑欲學不老去去人世間髙步擷瑤艸

偶書

春事有底忙淸和風已扇小雨出花竹微寒生幾硯直道毎多違修門難自厭棲遲無與言袖手看歸燕

陪林茂南逰上淸宮分韻得落字

百年夢一覺無事且行樂何必尋方外而求不死藥我裏足嘉處勝踐兩芒屩有來問名利掉頭告莫莫夫君永嘉彥載酒情不薄淩晨馬首北共赴雲霞約珠宇敞天中非煙動寥廓黃庭拜吾祖素髮炯然灼堂前系牛木柯葉宛如昨少陵詩之史餘光賁伊洛𨿽煩鬼神防九原不可作我輒吟其傍窘愧穿鑿是時天已霜山川向搖落南登駐蹕亭北上朝元閣俯仰盡形勝觴詠得盤礡惜無羽客琴一洗塵土惡

簡友生促酒

閉門傾濁醪勝接俗子語蟹螯得橙韲風味正如許緬懷冰雪姿何由對談塵夫君腹爲笥萬卷方撐拄哦詩送歸鴻平生無漫與十年就閒曠一日看軒翥老夫衰病餘頽然守環堵無因少年事挿花更椎鼓嵗晚場圃休黃落溪上雨溪邊雙白鷺見影忽驚舉水天渺無際瞑靄下前浦此時亦愁絕擁鼻吟正苦安得百斛舟載取君家醑

釣臺

先生志丘壑溪山助幽興持竿聊爾爾至樂在游泳故人已龍飛旌車逺來聘掉頭藐不顧長揖辭萬乘人生各有願可不安吾分是在易之幹曰遁世無悶至今堂前竹蒼翠有餘潤我行出祠下敬謁仰勝韻愧負營口腹馳驅違本性言歸不敢遲賣劍買魚艇

題無疵庵

身無累則佚心無營故樂捨外而取內此味初不薄使君蚤聞道觀妙契獨覺不卽仍不離無止亦無作庵如大圓鏡萬象含虛廓檐空看雲歸牕靜聞雨落惟良二千石分憂得此托蘊眞愜所寓俯仰成今昨

潛心齋

古之學爲己今之學爲人始乎芒芴間擴充遂無垠克已而復禮天下皆歸仁尼父百世師道妙聖且神天將爲木鐸故未喪斯文賢哉顏氏子至樂忘其貧語之而不惰好學無與倫孟子養浩然卓爾踵後塵萬鐘與千乘不肯易其身茫茫自聖哲六籍經幾秦末學更多岐學海無問津伊川二先生身修道愈振當年從之防不減洙泗濵至今士气盛亦復民風淳柴子柯山秀言厲卽之溫由來思無邪果見徳有鄰潛心坐一室淡泊遺囂紛収視而返聴自得於見聞先生𨿽云亡書在傳日新得味極鉆仰恍如入室親而我先君子實預絳帳賓我亦聞緒餘往往書諸紳多言反成蔽目擊道乃存藜杖一幅巾蚤晚來叩門

謝王惇玉惠雙兔

惟玆衣褐徒功用莫與大馳騁文字間下上無不載卓哉昌黎公毫端跨百代傳紀何新奇不泯良有賴先生胸次廣萬竅號一噫學成身益窮動輙與時背興憐不肖子磨礱去瑕纇辛勤三十年所得才稊稗遺我𨿽八蹄髙義意有在想當避鶻拳岡壠如歷塊束縛諒何施拙情甘自退筆硯行且焚重垂兒子戒方當事口腹坐與巨觥對閉門擁紅鑪大嚼資一快

送森侄赴官

郴江帶郴山逶迆入平楚偉觀甲瀟湘信美非吾土阿咸方試吏家風在儀矩此時奉親輿行李愼袢暑別離同姓重況我老爾許勉力事勾稽逺臣觀所主

招士特似表

山云向晚畱山雨淩曉濯花明紅欲墜松淨翠可握未覺人意寛獨喜鳥聲樂平生麋鹿性避地諧丘壑復接翁季友詩文賸酧酢蘿門邃宜步窪樽深可酌不聞杖屨過無乃厭磽確願承名理談煮茗破昏濁

自冝興歸謁鄒徳久不遇

客裏仍驚奔南走荊溪上系船樓前樹偶接丈人行玆惟天下士抱負不可狀而今年七十面睟背益盎論文復把酒十日共淸訪歸家照眸子炯炯覺神王朅來情所親鄒子頗直諒斯文有能事筆挾風雨壯今晨叩其門不見動惆悵我希嵇叔夜子慕陶元亮念子如淸風執熱欲何往冦退子當返子去我曷望何時芝蘭室重見玉色釀快意傾百杯澆我舌本彊

行之金部旣獲奉祠之請歸赴大阮之約詩以髙之

阮籍頗推咸謝安已舉盛事如昨日風流想當年嶷嶷次對公人物藝且賢文忠命世豪植本濬其源世家不乏人名徳見所傳郎官後來秀骨相尢卓然庭中生玉樹池下出龍泉向來宅大憂未了粥與饘吉服事朝請髙名動陶甄靑雲要平步一嵗期九遷人事喜倒置正直成黨偏一笑就閒散拂衣遽言旋及門聴傳呼和气驩相延共止一區宅分食二頃田逺從物外逰髙謝區中緣方須康樂屐豈問祖逖鞭人生規逺大跬步何足言風雨聴朝雞結束無安眠何如一丘壑耳目淸不煩嘉禾防沼沚可濯亦可防有酒自獻酬醉操云嶠篇慕此防鴻念彼跕跕鳶賤子不適用受性愚且顓晚忝登門逰繆稱嫫母妍眷言林下期雅尙寄所便野服袖漫刺乘涼過東阡

賦樊氏園雙花

天地有至和薰蒸效玆祥異哉桃李蹊葩萼俱作雙紛紛承朝露一一春陽飛來兩珍禽文采粲成章鳴集芳樹間其音美如簧近君白玉堂奉君黃金觴君家伯仲賢人物偉相望衣冠作嘉話何止跨一鄕永言棣華好和樂殊未央我賦角弓詩封植詎可忘

翠微堂【爲劉端禮題】

我讀醉翁文想當筆如椽東坡獨知翁謂今爲飛仙偉明後來秀文亦星斗懸一旦辭世紛歸巢月輪邊大雅久不作劉子藝且賢筆墨所橫潰折衝遂無前向來坐位書一日萬口傳不慙顏魯公易地則皆然身閒無事日日渉五畆園圗書破百金花石費萬錢子眞隠谷口摩詰居輞川淵明道上醉知章井底眠風味有數子較量誰後先君乃於其間並得四子全髙堂納日月竹樹森以聨覽彼不盡景樂此無窮年前山若飛來倚斷西南天灝气濯蒼玉晴陽生紫煙固疑融結異眞恐造化偏想象山中人因之招隠篇我家居洛陽門巷伊水連吾廬防淸竹不受車馬喧一來升君堂撫事情悁悁交淺言已深勝處相磨鐫卻來從杖履已辦幾屐穿折簡王夫子載醪擕向泉

題東坡枯木

先生萬卷讀命世文之豪矯矯鸞鳳姿仰止人物髙坐石翳白拂古繭磨衲袍玉堂揮翰手不數乘與褒前身老畫師寓興時抽毫要在胸中奇醉筆隨秉操柘原沙錯錯獨樹風騷騷天荒鳥不入路絕人告勞一旦辭世紛禦風歸泬寥遙知紫玉府冠佩方逰遨不然跨汗漫騎鯨弄雲濤夜中夢見之酌公以蒲萄覺來空把卷我心增郁陶

送翁子秀歸泉

昔從大小阮日爲林下游酒熟無孤斟詩好不易酬形影一參商書問缺置郵渇聞盛徳事仰止東家丘大阮今養髙譽望老更収小阮遂長往嵗月已載周人生一世間所重惟交遊而我憂患余身事良悠悠阿戎逺來過整整儀矩修話言極惇篤道舊何綢繆蕭寺夜寒深風雨鳴颼颼秉燭如夢寐惝恍一夕畱明發又告別行色不堪憂贈言加餐飯心折涕泗流

贈術士

君平隠於卜百錢非少多術妙語更簡數精心匪他羣書了在口誦解如縣河馳聲日籍籍問肆肩相摩小人惡切直先生無詭阿有時隘窮巷軒冕紛巍峩朋來競徼福習吉理則那從而再三凟不告反嘲訶少焉一閧散簾前可張羅要知安分者魯叟正波波

叔父作壽藏

昔聞劉伯倫荷鍤常自隨又聞陶元亮自作挽歌辭人生一大夢未了黃粱炊有初必有終此理夫何疑大阮吾宗傑徳事見所施後凋難老質壽考當期頥開阡營兆域預卜靑烏期無乃大蚤計究竟良不癡一旦與世辭於焉乃眞歸庶幾達者觀永謝髙人嗤山川蘊嘉气雨露竹栢滋於公更髙門駟馬來不遲

將至蘭陵道中以逺岫重疊出寒花散漫開爲韻

我如萍不根有往而無返天涯與地角孰能量近逺故鄕無巢歸流落嵗時晚辜負平生心何由見嵇阮故家洛陽隅煙林接云岫社酒無俗期柴門有淸叩傳聞俱丘墟淒涼兵火後秖應秋夜月松竹影如晝驚飇起羣鴈落日明孤松溪駛石齒齒樹斷山重重功名貴及時丈夫不可慵初不系賢愚秖系其所逢故人限南北昨日夢寐接朝來得素書開緘意稠疊別時贈吳鉤璀粲猶在篋因循愧遲暮欲見煌煌業王民墜塗炭志士懷憤郁豈無臥龍人想待三顧出從容命世豪肯爲庸主屈英名如白日千嵗常不歿舟子厭牽挽峻瀨淩風湍煙霏麗初日水气生早寒鹺物直六伯始嘆生理難一月不食肉淒然對盤餐客程方浩渺念此道裏賖秋林傷客情霜葉色勝花溪魚不論錢我饑豈無涯何當見升平四海如一家溪行日有趣便欲老絕澗復懷少陵作亭午气始散客子鬭身彊尙得加餐飯弟兄杳何許不及沙頭鴈早希馬少遊下澤而款段一官聊爾爾此志亦復漫束薪與鬥米未足了晨爨人生固可憐況復更憂患小黠而大癡耄耋均童孩當其有酒時且共笑口開淵明眞可人吾廬歸去來我今無吾廬念之寸心摧

送範才元

古云七尺軀不及一尺面紛紛閱人久過眼今乃見吾弟外門傑籍甚東周彥瀾翻倒三峽浩博橫萬卷不減王夷甫似是曹子建抱負三十年始遇相君薦聲名徹當寧賜對金鑾殿乃不畱石渠頗動薦紳嘆大藩須按察此事君亦漫遙知閉齋閣幽討在几案嵗月局上消山水琴中玩官池本不渾愼勿驚魚亂明年麥秋殘荔子承淸宴卽席灑椽筆可酢風味獻歸來佐中與密勿膺帝眷不忍話艱難江淮尙酣戰乃翁月旦評飽學冨文翰當年防賞音好我置華饌侑觴出歌舞色溫微笑粲回頭隔生死拊事臉必而今百無堪老大足憂患讀書秪自誤株愚不知變平生一丘壑競此豈其慢正可捲而懷安於素貧賤故鄕無巢歸客子鬭身健功名要晚就婚嫁須早辦浮萍偶相值悵此臨岐餞更待南鴈回書來警衰愞

送張巨山

士爲知己用亦爲知己死嘉哉孔文舉特達惟薦禰寥寥千載後此事今已矣俯仰常有懷邂逅過願始襄陽紫防公操行見所履字如入艸蛇詩繼餘霞綺家聲鳳凰池盍在金門裏三年民父母政事粲可紀倦遊丐閒歸解紱如脫屣東山寧久臥行爲蒼生起要觀補衮功左右聖天子小人不更事豈解令公喜平生萬卷書不直一杯水頽然衰病餘所存今復幾與世竟悠悠逢人但唯唯從公文字飲徳言方在耳胡爲捨我去衣袖不可禠離合亦偶然世事皆如此聲出已復吞相顧淚如洗

送榮茂世

戎馬絕黃流飛塵暗京畿竟成王室禍痛定不忍思衣冠半陷沒逃難皆散之有如水衡君將命弗顧危躍馬赤手出扼隘河之湄中途被衝突星夜西南馳回頭望城闕隔母與妻半年無家書欲言涕先揮微身亦曷愛所憂國步隳倉黃偶不死定省陳苦辭汴水六七月橫泛被兩隄河渠忽中幹漕挽功莫施不劾輒加罪散秩總厥司相次下維揚庀職從六飛眾人之所畏逺害夫何疑春來儀眞火鼠輩輕王師偉哉馬氏妹貞節不可欺終焉兵在頸視死端如歸何慙古烈婦事與日月埀君性根孝友而不求人知方其聞孽初對客神若癡茹悲不敢哭上念親老悲豈惟識者悼行路猶歔欷玆疇魏樓功敍君官甚卑幾年始見錄孰爲公是非君懷有直气不爲寵辱移朝來又駭聞白簡停官資索馬亟往唁我心有不怡君乃笑迎我喜色見睫眉曰此造物意巧以從其私舟楫密已辦生具亦甚微稅駕不可必茍全其庶幾我貧君不厭交契管鮑期去意尙勇決升斗不足縻春風鼓河水立岸看解維四郊鼙鼓聲問君此何時

送程思永

恭惟文簡公雅意在人物一時推鑑裁似秉袁許術莘莘材館盛多自東牀出昌黎宰相器气宇吞溟渤門闌最前席褒借難具述愛賢前輩事此道今誰防我生獨何后嘆不及湔祓聲馳翰墨塲興盡雲霞窟古來豪傑士可殺不可屈塗窮暫時爾被褐未宜忽之子乃名裔秀爽開風骨尙勉激頽波典刑庶不沒

送範彥覃

春風惱百物物物不禁渠水爲盎盎綠栁亦舒芳菲遽如許流光亦須臾誰令更別離此恨當何如外門有人物照映冰玉壺茹古髯似防說兵膽過軀中外已踐更能事乃緒餘主饋孟光賢郎君千里駒人生得此樂底事猶區區玆行謁賢相袖有時政書世家治劇手陶冶寧捨諸我老不適用饑寒出無驢論親無黨近分義何敢疎吾兒似我拙久已分龍豬一聞詞賦功決科良起予山林與鐘鼎願言今則殊嵗寒茍在玆勿忘雙鯉魚

芙蓉

佳哉木芙蓉秋晚芳意足偶植華堂下似續淵明菊眷此好顏色可玩不可觸始見開二三旋已放五六濯濯晨風吹鮮鮮宵露浴非闗競時節庶用慰幽獨我老百念空掃迹坐林谷猶作煙霞想久絕脂粉欲三徑阻幽事吟苦顚毛禿河洛未休兵媿負杯中綠

欽定四庫全書

崧庵集卷二

宋李處權撰五言古詩

元夕陪張使君燕集

老大於節物眞成風馬牛出山赴嘉招敝袍厠英防簫鼓市井隘綺羅人物稠嫦娥亦飛來餘光上簾鉤使君民父母謡頌布政優牙旗錯防繡康衢看遨頭夜气燭光滿春寒香霧浮中興太平象郡國皆魯鄒丰年入醉鄕頒白臥道周遙知蒼龍闕宴敞華萼樓惟公班馬手斯文擅風流行歸侍嚴宸玉堂聴更籌獨憐衰病客鬢毛蚤驚秋頽然賔裾後報徳慙應劉

簡申甫求畫

平生金石友參商幾暌阻二年更喪亂流落隨處所夫君丘壑姿鴻鵠杳鶱舉超然有能事妙絕見心苦蒼茫尺餘松黛色起煙雨興來灑風竹六月無袢暑又嘗作平逺近代未可數柰何於吾儕一筆獨不與我有敲冰練度越世俗楮煩君作橫捲放意冩湘楚

次韻翁子秀移竹

嘗讀東坡詩不可居無竹況此眞瑯玕一一溫如玉得非瑤池種阿母所愛育一日三封植近之誰敢觸山僧不知貴遣送如薪束坐成阮家林色映兵廚醁主人何必問抱琴來就宿此君不須多瀟灑數竿足卻笑陶元亮但采東籬菊

哭駕部舅【並引】

吾母棄諸孤一年季舅駕部公奄卽泉路天喪明哲殆及斯文吾舅徳容徳言濟以問學郎官使節未爲達官人望之已如泰山北斗矣廢居幾二十年以沒其身平生抱負不盡用於世然士之賢有識者咸能道其平生又何憾焉某銜哀力貧走五千里覬一見吾舅以訴孤苦將至其前遽聞訃音如中鋒刃不知涕泗之橫流也世亂身危茍生何益因追想作詩哭之云

外門推望郎天啟眉幹白掲掲廊廟器仕道無枉尺仁義允蹈之言行可法則優爲君子儒彬彬見文質伊川有夫子四海尊學術燕申鄕裏化語黙世不識公時列髙弟見獨蚤入室從容爲邦問領略濟時防海涵而地負光輝日充實向來坐省中能事已籍籍出入羣公間持論頗正色皦皦活國心周召可輩伯朝廷公議喪牛李計方得道大固不容靑蠅工防璧知難襆被去回首帝閽隔嗟嗟已衰俗弗俾防其澤出把使者節顧未逺親側榮耀老萊衣孝心惟惕惕溫尋故時學委蛇山水國澄淸足暇裕薦延頗推擇宛彼南陽族食指居數百衣冠日零替貧有未葬骨嘅然斥余貲黃壤卽安宅於公已髙門叔敖有陰徳敵馬禍中原南遷例奔廹故林無巢歸瓦礫漫阡陌艱難更道路扶病親藥石肩輿豈久堪命數奄玆厄銘旌瘴煙裏過者爲淒惻無兒但有孫尙可付窀穸墳墓五千里河洛兵未息招魂動楚些路逺迷南北鯫生愧無似忘年罇俎客提擕在斯文恨不借羽翮去春失所恃鉅痛摧肝膈銜哀赴喪所寸步且如棘猶期見渭陽慰我孤苦極傷心捨我去涙落滿裀席遙知凜生气千古猶不沒夜中夢見之話言及疇昔謂公猶在世眼明失心疾山風忽驚起月朗淸露滴

食石鱗

異時栁栁州謫居食蝦蟇人情尙隨俗此道誰疵瑕窮工見文字制作排滛哇作詩報昌黎想當劇雄誇集中此篇亡恨不窮天葩人生一飽止何事須魚蝦我鄕實西北柯山偶藏家土人重石鱗充饌蔑有加商論及品次眾口時紛拏朝來有分甘珍味到齒牙籠粒坐剝雪壺漿薦流霞此物亦易致我饑其有涯兒童還可笑逺防去擕義

感春

春風欲裂石春云如鼓濤況復橫來雨檐澑聲連宵畸人早盥幘散目臨亭臯挽折戶外栁吹殘竹間桃慨然念芳物摧抑適所遭因之感時節幽憤空忉忉少年亦棄置自引瓶中醪醉後眼生纈孤坐淸吟髙

聞梅

巖寺報梅開可是知時節映竹已蕭疎臨流復淸絕正須幽士賞莫縱狂僧折山寒雲霧深日暮更飛雪

雨後凝秀閣口占呈子方

春云向晚畱夜雨淩曉濯花明嬌欲語栁綠淨可握化工了無盡芳意殊未覺燒筍薦淸尊此味初不惡君知忘憂物便是卻老藥百年終一炊無事且行樂

陪張巨山謁淸獻公祠

惟昔淸獻公二年蜀中歸歸載無長物一琴而一龜龜屬煙霞想琴寓山水思婆娑二物間徳容儼怡怡元龍豈時輩康樂匪俗期書齋質不陋覆之以茒茨手植參天松亭亭嵗寒姿公去幾霜露髙風猶在玆可使貪夫亷至今仰伯夷使君挺孤潔後身蓋亡疑治體簡而肅民俗醇不疵竭防拜公像雅有賔僚隨置酒延公孫誠意公所知表表孝弟里人物固未衰徳厚者流光此言良不欺春陰澹物華藹藹原隰滋逺山出雲气近水余風漪時禽屋上語野蝶筵中飛此堂歷千載盛事傳一時凜如公在傍冠弁不敢欹庶幾飽公徳滿酌其可辭聊以永今朝畫景方舒遲

贈髙老

野寺何所有梅花如玉盆客愁浩如許我聲已載吞大士坐丈室燠若陽谷溫從來第一義入耳簡不煩不謂兵火余見此只樹園仰沐方外契藹然風味存我詩如廢井已涸寧有源又如旣老馬力盡不復奔空餘浩然气踵見常焞焞熊經非我事詎以胎息論防莊豈達者區區說鵬鯤何如栁下恵坐令薄夫惇殊方對節物淒斷逰子魂山晚云欲雪陰風樹雅翻不見柴桑翁此意無語言

送禪客入髙峯

茫茫人間世佛法最長久山林坐九年面壁不掛口須是丈夫兒懸崖能撒手爲語學道人何須天下走夜寒云去盡橫參掛南斗我已辦靑鞋要聞獅子吼

贈寶勝主僧

木落山重重溪長雨霏霏云慘傷客容風饕裂徵衣我行已千里恨無羽翰飛倒帆近古寺煙鐘深翠微明軒快逺目俛仰涵淸輝上人恵休輩道眼與世遺匡牀竹火鑪翛然自忘機餘生尙奔迫所遇非所依天地兵革滿鄕闗音信稀拊膺坐長嘯嵗晚將安歸

戱贈巽老

學詩如學佛教外別有傳室中要自悟心地方廓然悟了更須坐壁下三十年他時一瓣香未可孤老禪

江郎峯

壯此江郎峯何年儼而峙融結自太古造化鐘一气屹然居獨尊羣峯俱不至如冠劍大臣廷諍而出位大哉天地間覆載不敢議此峯有四面面面各異勢撐空方突兀傲世不嫵媚我昨玉山來雪罷煙収霽川平如湧出蕩漾浮蒼翠已逺更回頭眼老猶決眥眷言須水陽稅駕得巖寺黃童與白叟追逐兩閱嵗勝踐在咫尺心賞通寤寐塵勞不鞭後俯仰徒自媿防待秋風髙杖履窮幽防云深月滿山儻與神仙侍

簡士特

春來雨鳴屋夜靜雷破山客子嘆身世曷以舒心顏髙人不事事結屋蒼翠間松竹不攺操鴻鵠何由攀想知於此時齋扉猶未闗短檠書史倦危坐聴潺潺

讀書

西風吹雨來濯此靑瑯玕黃華媚幽獨秀色如可餐我居適在野門庭已荒寒老屋四壁立生涯堪鼻酸向來頗好飲無日無杯盤而今廢升斗百憂何以寛惟取架上書拭幾支頥觀偉哉聖賢防妙處言莫殫如渇遇新汲醒然開肺肝因不求甚解防心亦解顏茫茫百年中毀譽非一端要知仁與義多出貧賤間相逢勉爲善世路良獨難誰能逐狂癡淩競趨險艱何以易此樂此樂居之安

雪中赴徳孺燕集

北風夜號呼逗曉云已罩臘雪及春來佳瑞故難料舞空復低徊投隙乍顚倒山川若爲容松竹不攺操斷隴失坡陀連峯增峻峭瓊堆與玉立南北淨相照獨鶴無處尋田中發淸叫疎梅有時見水際含微笑晏裘昔所慕王氅可同調江練好催詩公乎今謝朓

題呂季升谷隠堂兼寄居仁

莘野隠於耕傅巖隱於築叔夜隠於鍛君平隱於卜四子隠不同抗志俱超俗夫君無所事掃迹隠於谷優防以卒嵗燕居常愼獨方寸湛若水顏狀溫比玉白璧無瑕玷幽蘭自芬馥插架萬籖書擁檐千挺竹時乘昃月過自伴防云宿蕭然伏臘餘尙不愧此屋豈曰不願仕可以速則速富貴艸頭露榮華風中燭止止理固明知止乃不辱小人無借在放浪謝羈束衰年廹饑凍彊顏隱於祿晚食且徐行分量初易足婆娑一丘壑雅趣在松菊平生喜文字終恨窘邊幅顧聞多種秫迎寒釀已熟更約阮仲容淸談夜更僕

陪約之宿東禪

倦逰得玆行頗愜丘壑性俗慮與秋澄禪心隨夜靜燈前見修竹月下聞淸磬未作故山歸空吟長卿詠

北禪

老屋不知春餘花紛委雪中有忘言人截斷天下舌我久執情見終日在談說一笑示全機春云滿城闕

送岑婿歸許昌

恨我生不早不拜蘇範岑倀倀斯文中永嘆一何深世家潁川上萬卷修竹林相望羣玉府淸風猶至今合好一大事遺訓敢弗欽求之且彌年齊大肯見臨侍郎著淸徳溫厚如球琳吐而爲文章中有太古音嗣孫固多賢玉立俱及尋近坦東牀腹執禮不免簪畱連嵗將晏離索秋正陰往崇丘索志用壯爵祿心一杯須重持爲子商聲吟當復記衰懦病懶何可箴

陪陳叔易汪彥章登浮翠亭

羣峯如髙馬飛雲若爲馭蒼翠來無際擺脫欲仙去我時登玆亭物色生四顧同行有君子粲笑隨杖屨樵蘇自生理孤煙橫匹素歸鳥楓樹林天髙西日暮不見髯將軍長橋斬蛟處安得起斯人扶危正天步平生江湖想齒髮凋行路倘有百斛舟載酒經煙霧

環照閣口占呈徳良

髙情接巾屨雅志在丘壑林疎見鳥下池靜聞魚躍嵗月已屢攺風煙只如昨我知造物心遺子良不薄畏途有豺虎駭浪有鮫鱷何如逺憂患共此吟嘯樂

撫松堂【爲王晉玉題】

丈人居水南未省價髙索平生丘壑事長嘯天宇窄捨傍五株栁宛是陶家宅舍南數畆園似與人境隔方須漉酒巾漸喜扶老策以玆不願仕偶然似彭澤靑松手所種撫之無愧色都忘嵗月䢐不受霜霰廹是身等浮雲術也可不擇持此百年間常恐中道畫曠哉遺世情遇我眼不白問我來何時胡爲久於客我官亦易拋行矣勿多責方從倦飛鳥望林整歸翮

雙松堂【爲季舅題】

對植是何年巖巖挺寥廓風雷已屢起霜雪終不著先生立其中偃蹇相參錯髙標與秀气鼎足冠伊洛想此堂成初來賀紛燕雀醉哦淵明句眾鳥欣有托偉哉防俗姿聞見窮浩博鐘鼎列珍玩圗史諧至樂小人辱忘年髙義見嘯諾詎敢窺藩籬庶遂飫糟粕南池俯空曠倒影如衡霍乘月抱琴過坐石幽弄作

面山堂

靑山不逺人人自與山逺好事或致之來赴不待挽夫君有丘壑於此興不淺昔爲谷口鄭今是竹林阮雌黃不掛口靑白常在眼官居眞吏隠衙鼓自早晚常令逺趍走俗冗盡除剗朝夕面蒼翠無事日把醆塡門气象豪入戶雲煙滿詩成足風味醉墨自舒捲我獲一日雅甚愛王戎簡儻無絕交書定過嵇中散

十月十日陪張丈奉髙雅臣徳器淩波亭小酌

漂流劇東南所歷過所聞始及廬陵郡俯仰尢不塵朅來未敢忘事賢友其仁翹翹蕭與李防萃而多文蕭君辭蓋寡空林蘭自薰揚鞭捨我去意欲樹殊勲李君舌尙在眞气淩秋旻掃門與我俱軟語回陽春客捨甲子雨八荒同一云傾蓋有彭子微言時解紛愛我忘其陋肯顧羅雀門從容香積飯可口謝八珍張公丈人行气宇老而淳舒吳無俗姿信是徳有鄰籃輿復聨翩去指江之津坐中皆我輩肴防來逡巡把盞屬形勝領略難具陳山寒更宜逺江流復沄沄大哉開辟功孰測造化源掛席者誰子其來自無垠耽耽載萬斛徴取何其勤落防占近岸過逢慶欣欣方矜猗頓富誰信管鮑貧鳴雁何處來冥冥初不言亦知个中好鳴呼下其羣商羊不覺舞漁父収微緡煙樹僅可識歸鴉喧水村我昔觀畫圖對此猶心存怳若夢中事有懷擕酒樽客子鬭身彊身外安足論無事頗相見斯言吾所惇

月夜鼓琴

淸風泛寒露夜久气轉涼恍然幽夢覺明月及我牀披衣起獨坐愛此數尺光興來禦桐君正始其可忘山髙旣峩峩水流亦湯湯方當志獲麟故冝鄙求凰永懷嵇叔夜復思蔡中郎妙處與心防樂哉殊未央

次韻叔羽聴琴詩

嶧桐斵孫枝所取非老大比其爨之焦孰謂邕也過拂拭見太古斷腹宛蛇臥持來長安市萬口莫能破愛公胸次廣云夢吞幾个夜堂發孤彈風月淸入座髙山不易賞白雪久無和且樂舜弦薰毋事楚臣些

退老堂

我公自言老能事如少年我公自言退人材望陶甄公功在本朝本朝方賴焉公徳在斯民斯民寧捨旃中年倦政幾去若浮雲旋名山占形勝築堂蒼翠巓窪樽爲壺觴虛籟爲管弦招擕足賔客嘯傲窮雲煙胸中萬卷書三峽傾詞源興來不停綴摛華筆如椽登臨出妙語珠璣落淸圓不數劉白輩一斗眞百篇裴傅堂綠野贊皇墅平泉東山謝安妓五湖範蠡船四子之於公器業微差肩公之於四子趣尙並其全公術可活國公力可回天蒼生望公起天子忘公艱佇瞻丹鳳詔衮衣來陛前三入知眷殊一防見任專發揮中興業開辟造化權拯焚而救溺持危而扶顚雍容復密勿造膝陳一言長驅捲沙漠穴空鮏羴談笑九州復懽呼兩宮還四海各安堵六軍同晏眠躋民入仁壽致主登光宣圗像冠雲臺勒功照燕然功成了不居髙謝區中緣拂衣赤松防辟穀求神仙去去蓬萊路云螭不受鞭

題周氏棣華堂

管蔡旣失道周公遂相殘召公乃賦詩棠棣良可觀聖賢尙如此末世詎得安斗粟與尺布至今興永嘆汝南賢伯仲鄕評藹芝蘭冰淸而玉潔友於甚相懽鴻雁識先後鶺鴒知急難同衣且共爨怡怡生理寛壎箎翕和樂學海闚波瀾好爵豈終靳未用詠考槃他年表門閭紫荊出檐端

題瑞松亭

徳積固有源吉卜可無地要知靑囊術詎盡黃壤計翁族鼎七閩籍甚月旦議五車聞善訓三遷見深意父子兄弟間接武廣寒桂世方慕朱紫此道非我貴而今二阮賢風雅果未墜婆娑竹林下頗用文章戱諸郎赤鳳麟唾手可髙位惟松嵗寒質似抱君子器偉此無情物胡然效斯瑞天人理則懸聲聞在交際我行幾千里嵗晚飄零至升亭整素冠敬仰動長喟塜木助芊芊前山益佳气

召伯祠

我行出陜右來升召公堂嘆公不可作祗令吾道傷優哉聴訟日斯民歌樂康善教被南國美防餘甘棠惟公與周公左右相成王孰知二公心千載惟蒼蒼人不學二南其蔽猶面墻先聖垂此言下士其可忘太史述世家源深者流長公澤亦至今風烈殊未央再拜仰公像冠佩猶煌煌裴不能去淚落徵衣裳

題九江徐使君眄柯亭

庭植何夭矯蒼皮余雨澑本非尋常材嵗月方成就偉此蕭散姿眄睞揖孤秀慕陶築斯亭千載可同臭引杖步嘉防擕書席永晝舒嘯一徜徉淸風滿懷袖更想五老峯傑卓立臒瘦何因借羽翮接踵賔裾後

次韻陳叔易三首

艸碧波復緑南浦愁送君君行將何之愴指南北云相思無早晚生離無近逺悠悠闗塞阻杳杳音信斷靑燈挑已盡夜長方展轉

東鄰有艷婦傾城室家索西鄰有貞妻空閨守葵藿良人萬里去豈爲鉛華落君心諒不移妾命由來薄天地終無情人生復何托

馬鳴旌斾搖雪滿闗山道白艸連雲中羊腸復縈繞別離工損神宿昔已枯槁卻望南飛鴻驚亦虛防祗應馬上曲偏能冩懷抱

將遊西池偶書

去年客中愁忽忽意未伸歸來媚兒曹行樂猶及辰融怡帝鄕日浩蕩天街春物色豈不好所思難重陳婉孌有能事朱弦妙通神從容蘭臭言事事皆可人關河一乖隔夢想淸洛濵況乃行止間愧負匏身情隨節物攺事逐風景新躊躇不自釋淥酒徒芳辛明朝更牽彊接踵肥馬塵淩波固可慕解佩良無因靑翼不復來悵望瑤池津

紀鶴

靑松百尺餘宛彼山之陲白鶴巢其髙皂鶴巢其卑紅鶴不敢來下巢楓樹枝陽春一動蕩百鳥俱蕃孽綢繆各盡力艸艸成藩籬卵翼與哺育不媿烏鳥慈淸晨求食去鼓翼逺奮飛斯須復來還亦有蛇鱣隨引頸鳴相呼所憂非渇饑不日毛羽成頡頏下陂池浴之以淸泠弄影相娛嬉旣久遂不來逺舉將何之髙山與深林浩蕩信所歸明年又當至復作今所爲我爲唐虞世鳥巢何所窺亂來纒兵火殺气滿四維人羣失安居恨無羽翰施偶此共偸生偪仄何可辭憂患亦所同去就可弗思网羅非爾事彈射不爾私近辭燕雀喧逺與鴻鵠期相望在寥廓大翮如雲垂時來松樹間聴我哦此詩

玉簪花

秋露日以繁秋气日以淸愛此堂下花色好香滿庭借之靑玉葉表以白玉英微風過披拂小雨來滋榮我老味更薄與世無復情頽然衰病餘見花猶眼明俗客不到門取琴花前橫小童爲席地取酒花前傾昔人工比物言簪豈虛名願登君子首雅與冠弁並

溪橋

昔人愛仙掌歸時倒騎驢風味顧不淺豈以俗士拘我來過溪橋效顰返肩輿異世頗同懷往者不可呼是時秋冬交霜後木落疎人家在窈窕溪山如畫圗我老尙羈束媿爾鶩與鳬川光媚煙景防戱得自如人生一世間過眼皆空虛偶然及勝踐臨覽復起予尙當風月夕借地倒一壺意亦不在酒得句聊自書誰能五侯門長鋏歸來乎

聴照曠塵外琴

老全冰玉姿不受一滓塵彈琴看飛鴻自是千載人幽蘭冩國香白雪回陽春邈視嵇阮流不肯加冠巾絲桐得心法二子入室親髙山與流水領略難具陳前年出闗意浩蕩誰能馴跌足兵火圍所遇多苦辛卻來湖上寺翳拂坐石門頗有名勝士宛然交道存寄書亦及我匪但通寒溫問我能來無媿負匏身翩然如野鶴接羽淩秋旻過我晉陵郡促軫風露新諧和下鸞鳳幽怨出鬼神老全殆不沒千古名知津漂流更喪亂我生乃不辰見子顏色開慰我羈旅魂我心亦淸苦久願丘壑鄰何時舟載月一弄秋江濵

翁士特李似表相過小酌分題得躑躅

我無錦繡腸而居錦繡谷春風二三月山花名躑躅芳鮮照寒澗窈窕映修竹化工亦耐事造物能委曲不知幾猩唇貸此色可足看久直欲燃況乃手未觸杖藜兩幅巾人物俱驚俗方觀筆端妙更對杯中醁念昔嵩少步千層上雲麓政似徐熈圗冩生開百幅懷歸阻兵火夢想如在目防當返升平柴車駕黃犢

家君爲張丈明叔段丈處厚作詩集序小子贊之

二老學而窮超然以詩鳴雍容三百篇一一韶與韺挺特汜水詩彊梁與古爭寂寥防隠篇澹蕩遺心營珠璣淪瓦礫有時應夜明過者劇千萬豈無一不盲我父實久要早以文防並玆來唱無和樽酒懷平生遺篇乃見屬悼往泯厥聲歘然奮長筆摭實無過情而今且誰托兩族俱凋零從古作者意所務非近程徐觀百年內污世曷足名

寄題向伯恭薌林

薌林近知名悵望江幹路無因從之防夢魂幾飛去侍郎天下士器識廊廟具詩似王右丞文如韓吏部勇退不待年蒼生思謝傅幽棲新卜築日渉已成趣人物在籃輿風流稱防屨身閒魚鳥近心逺煙霞聚淨幾展圗書疎簾約風露時傾淸濁酒喚客坐飛絮江鱗白可膾野雀黃堪茹懽言忘賔主脫帽方箕踞手揮玉麈尾故自有佳處拄頰欲招隠撚髯知得句快當走尺書徑拉王文度

次韻張匡山使君郡齋對雨效韋蘇州體

坐歗凝香霧捲簾松竹靑新霜戒微寒逺日朝霞赬過午時云族其蒙見初零蕭蕭打葉響瀝瀝依檐聲幽鳥故格磔寒蜂自竛竮椶君曲江裔句含萬古情端知意有在復契心所至哉防莊言爲善無近名天弢久已解世网詎可攖寄謝誇毗子胡然事蠅營

次韻元章黃岡春雪督二侄詩課

夜雪駁羣峯春寒僵萬木山齋無所爲髙臥仰看屋凍雲飛不去就我檐下宿平生柴夫子能事立於獨蚤直渭水鉤晚懷荊山玉陸地詎能沈世侯終必復不見林中蘭無人亦芬馥暮年一丘壑避地歌同谷散誕水石間淸涼日三沐笑人彊解事閉門作龜縮一世竟何成萬事蛇著足二侄瑞家庭貫穿經史匵才如射虎將中石猶飲鏃詩成出連璧墨妙粲牋幅乃知作者心求益不求速我年及學易方究大小畜翛然對此君苦節更森束嗟今但洋洋悼往寧逐逐願借鄴侯書盡閱三萬軸無因訪煨燼嘆惜邯鄲目

雨望

寒望暮雨來隠見田中路紛紛黃雀起冉冉行人度長林相蔽虧連岡莽回互莫作異鄕悲百年均暫寓

欽定四庫全書

崧庵集卷三

宋李處權撰七言古詩

望靈石

杖藜出望江郎峯淸輝秀气在眼中當年何人運神斧劖削碧玉成芙蓉平地崛起五千仞浮雲落日當秋空東西南北千里間他山莫敢來爭雄英靈往往在人物異時傑出聞數公偉哉髙厚職覆載儲精毓粹良未窮畸予家世本伊洛四時行樂都忘慵樓臺面面得形勝錦屏女幾鳴臯嵩十年戎馬斷歸路流落江湖今一翁平生所得在黃卷昔賢今聖獨見容靑衫憔悴百寮底猶欣收此筆硯功聲名突兀不磨滅要與此峯相始終

歳晚諸君送酒賦長歌以謝之

我有經綸天下之大志陶冶萬物之雄心上書防欲自薦逹君門無籍不可尋歸來撫劍星斗近老去援琴山水深混迹漁樵友麋鹿興發時爲梁父吟霧雨方寒蔽林藪黃狐跳梁蒼兕吼歳雲暮矣人白頭納履踵決衣見肘茫茫大塊寧終久靑史功名誰不朽昔賢逹觀有至言破除萬事無過酒朝來叩關聞剝啄長須致簡喜且愕滿壺傾寫淸若空一釂衰顏返丹渥此物難從俗士論古今與世收奇勲寒谷可以回陽春澆風亦使還其淳書生分量當飲溫聖淸賢濁何用分濁醪有妙理引人著勝地乘墜且不知焉知物爲貴揚雄嗜飲而家貧嘲尙白費解紛屈原獨醒良自苦湘累空有些招魂一石亦醉淳於髠五斗解酲劉伯倫臥輿當道陶淵明騎馬似船賀季眞吏部有時甘盜甕丞相他年容吐茵古人已往不復見忽然舉觴如對面窮通得防寓於此旦暮方齊死生變拍浮池中固不惡麯壘糟丘仍不薄一杯一杯復一杯身世兼忘乃眞樂不可一日無此君今吾於酒而亦云安得四海盡種秫春臺壽域長醺醺士貴要予賦水輪因廣之幸率介卿同作兼呈郭宰

吳儂踏車繭盈足用力多而見功少江南水輪不假人智者創物眞大巧一輪十筒挹且注循環下上無時了四山開辟中沃壤萬頃秧齊緑云繞緑云防卽變黃雲一歳丰穰百家飽今年小荒人菜色斗易衾稠逮昏曉古來善政抑兼並貧富相通俗淳好閉糴待價良忍哉客主遑遑不相保令尹賢於鄭子產視民恐傷心皎皎朝來戒諭甚丁寧令下翕然風偃艸我今亦有在陳厄回首田園迹如掃他年歸計一防氓抱甕甘同漢陰老

次士特韻寄徳久牧之

家山鑿龍似修眉中有伊川寒更緑吾廬亦復逺城市舍下淸流環防曲四時幽人共吟醉飲若長鯨杯要覆三年芳艸怨王孫定有金錢無處卜南徵際防竹林阮兵廚況有酒百斛夫君筆力抵萬鈞所當穿徹如彊鏃義形抗論及朝政正容凜若冰霜肅因君逺憶鄒與張疇昔之言皆可復二士揭揭廟堂器用之艱難一防足空令兩行壯夫淚回首盡向燕云哭我心之憂正謂是夜中興嘆仰防屋相思歳盡書不來念我衣單體生粟

再次士特韻

愛君直似朱絲繩遇物可折不可曲三仕無喜已無慍肯學時人走巫卜平生不作吠堯事乘矢猶聞去其鏃至今莫可姦以私尊視正冠何太肅歸來田園不攺舊歳寒見此猗猗緑絕交未怪孔方兄有酒盈樽書滿屋小人傾蓋已防潤遺我珠璣不論斛使我竟夕搜枯腸魚目非珍何敢復我今已似云無心江湖不說虛舟覆言乘下澤與款段蚤莫少遊良易足慣防赤腳老婢悲亦任索飯癡兒哭皇天其忍殺善類支離亦受三鐘粟

聽彈廣陵

時風正薫彈廣陵亂世掩抑吚嚘聲孰謂康敢不臣此心炯炯難自明荒楸古墓鬼神嘯大澤深山龍鳯驚我來聽此可無語天乎孰謂得其平

普月新寮

百年均夢幻俯仰在一室況乃物外人身閒有餘力朝來忽攺作軒牖開虛寂匡牀竹火鑪棐幾貝葉帙淸風常入座飛塵不霑席煮茗焚香淨掃除賸種松杉障西日

陪曽宏父登冷泉亭望飛來峯

何年此峯獨飛來羣山讓秀中崔嵬神刓天畫不可狀仰視孤髙摩斗魁蘊靈產此萬珍木隆霜防度森不摧異僧一見乃能識擊洞果有猿聲哀靈隠之南天竺北築亭結屋初誰媒直疑朱夏落冰雪亦恐白晝蔵風雷檻泉淸可數毛髮白石齒齒如瓊瑰參差透影防日下淅瀝生籟長颸回恍然若欲學蟬脫洗眼緑淨無纎埃已將纓塵付流水更以屐齒防蒼苔南丰家世有人物幅巾藜杖同裴徊劇談抵掌共相對惜無玉酒傾金罍先仲防仲純仲三兄過普明寺賞雪分韻得飲字

渉春䢐冬禱雨雪皇天靳此云何甚兒童曉報六花飛失喜鉤窗猶屢審荒渠斷冰已合度鴈停號口應噤望中玉樹散枝柯二室峯巒張素錦我家西鄰有勝槪杖履淸擕冒凝凜平生不作兒女歡此地適諧文字飲濁醪冰蔬薦重味燃鼎當鑪肆烹飪詩豪遽發要分吟賴此放過新弛禁歸來老匠已先成定笑才慳弗勝任惜哉初無田二頃徒偕雀防賀登稔堂堂大尹燮理才嘉瑞應祈當奠枕書生醉飽何爲者鼻息如雷但酣寢明朝更約提石缾來試壑源最髙品

短歌送範彥行【並引】

昔司馬子微謂李白有仙風道骨可與神遊八極之表白賦鵬以自廣實寓言也壯哉麗矣而卒不及導引服食長生久視謂白不仙可乎外弟範彥行風骨之異映世照人立乎其旁覺我形穢仙事亡疑矣予流年駸駸忽過知命蒼髯華髮把鏡自弔奔走塵土爲兒女憐殆不免於翦翦之流弟方爲江外之行予亦有吳中之役飄然南北眷不忍別賦短歌以激之九萬里則風斯在下可不勉哉它日相遇顏如渥丹气塞天地使予駭嘆之不暇者必知得於此也且爲停杯一笑之資云

海上芳敷有瑤艸采而食之顏不老海中翕赩有驪珠探而得之形不枯赤烏未同宿奼女嬰兒自相逐深存踵息通三關升降出入無時閒九轉七返成大還功髙行滿起人寰淩虛一舉三神山

次韻徳基效歐陽體作雪詩禁體物之字兼送表臣才臣友直勉諸郎力學之樂仍率同賦

朝來凍坐如縮龜不聞打窗那得知江南地暖亦有此驚心逺自龍沙吹六一居士最能賦東坡先生追撚髭腐儒得句亦起舞硯寒沃筆浮輕澌徵塵暗天鐵馬健衣冠南奔身世危兄弟相望音信絕梳頭紛紛滿面絲裋褐袖手如懷冰車馬不來奚所爲前年毗陵雪盈尺蟹螯猶記左手持歸來浩歌仰防屋夜深凜凜粟滿肌室中老婦防興嘆膝下柰此號寒兒今年造物頗垂顧稅駕仁裏懽此時殺雞爲黍朝夕事苦節諸郎方下幃起防松竹有特操坐對溪山無俗姿劉子唱髙和彌寡要當獨醒歠其醨已呼稚子來門更戒黃童無掃墀十千不向樓頭貰一蓑正憶江上披五陵之客誇輕肥呼鷹逐獸廣莫馳五侯之第事豪侈瑚照耀金屈巵豈如髙舉縱淸賞鉤簾一目萬景隨亦有末至居客右其言不讓故哂之

枯腸服气如壽龜窮冬卻掃百不知開門忽見雪滿地縱橫浩蕩春正飛入隙時欣防萬卷仰檐不見霑吟髭松林冥冥起薄霧澗水活活生防澌淸可洗心明洗目卑且不污髙不危殘妝如見壽陽面不食可憐姑射肌書生長年營口腹頗似蜘蛛空吐絲身將老矣厄離亂我生之初尙無爲百篇落落或能賦一杯炯炯須重持崆峒漫倚防身劍枉負平生作男兒回首農桑三萬里無復貞觀開元時恭惟天子尙勤儉早集書囊爲殿帷一朝隨仗過沙漠落日風塵龍鳯姿此時燕山士如虎寒多況乃秫酒醨肉食豈堪茹毛苦應念靴鳴集赤墀塵沙錯落赭黃暗貂狐獨向寒風披關山寂寞艸樹死指防射獵方奔馳心益不忘嘗膽事望云遙祝萬壽巵向來竊取名器者扈聖曽無一夫隨忠臣義士憤切骨皇天后土儻鑑之

浴罷

泉湯瀹膚垢如失振衣坐覺神充實挹其寒冽事淸盥三咽逾甘過飴蜜華淸之池故有名玉蓮出水香霧生可憐妃子汗猶濕已聞伐鼓漁陽聲我思行吟澤畔者夢想滄浪歸濯纓

次韻劉端禮兼簡王民瞻郭進道

從來膏粱鄙世冑豈知牛後與雞口況乃末俗交道衰時態紛紛翻覆手劉君門多長者轍俗子驅車未容蹂斯文博約有王郎正如白二得元九子猷無事只種竹淵明有巾惟漉酒萬鐘五斗唾不顧冷笑累累印如斗我今已無田園歸身外寧論婚嫁有卞和三獻已兩刖被褐防當逢一剖今君家世自汾陽漢相人物何堂堂坐使斯民歌樂康豈弟之化如龔黃趣君移具過吟窗羽虫得時已飛揚

謝徐獻可送款識刻

九江使君何殷勤千里遺我款識文夏匜商鐘迄周鼎良工模刻錙銖分先秦述作知淵源相斯不紹嗟無傳歷載數千如昨日人與寶器名俱鐫使君雅尙心絕俗攷古稽疑如不足搜羅遐邇極聞見附益之功思更續曽奉宣和乙夜觀萬丈光芒牛斗寒兵戈散落人間世神防往往投衣冠時去事非空嘆息玊軸牙籖蛛网織載行何啻數橐駝變故紛紛豈人力煙塵翳沒咸陽道尺璧寸珠沈野艸秋風吹夢入長安白髮蒼顏日枯槁

夢江彥文

春寒蘋末風尢勁過雨山林都眼淨西江天來瀉明鏡劈箭孤帆飛小艇中有丈人若冰壺冰爲眸子玊作膚黃河逆流滄海枯彷佛羨門丹丘徒僊風道骨何敷腴煙霞之姿逺見揖弭棹芳洲招我急野人竭蹷摳衣入酌之瑤丹飫瓊汁薦以金桃露猶濕禦防衣袂方泠然岸巾笑拍洪崖肩交梨火棗開心田木鉆石盤今已穿靑鞋布襪白行纒遊戱人間五百年

送李巨源

我世君家居裏同異時徳鄰飽過從論文髙摘屈宋艶結交逺躡管鮑蹤嗟我不識丈人行喜君雅有前輩風靖康三月虎狼去長安城中一再逢笑談未了已吹斷五年千里一轉蓬只知兵戈事奔竄豈料樽酒陪從容淸溪照人山入座鸎聲已老春事空人生一世太艸艸客捨百事尢怱怱和文已逺典型在芝蘭玊樹庭砌中況君屢持使者節至今能聲滿河東丞相方須幕中畫國士之顧必所防開元貞觀望公等天子不在咸陽宮

贈葉生

帶如當風衣出水曹吳丹靑古莫比一時更有劉與楊妙手斲泥端及此葉生心匠何瓌奇異代同聲人所推頗甘蔬飯絕肉想神物自應來防持花鬘珠冠寶月相補陀寶山移海上淨缾楊柳翠鸚鵡突兀驚人煥尋丈十六尊者初不同儼然肖貌淸而雄或伏猛虎制毒龍或飛錫杖淩虛空偉哉功刮造化窟凜發天風肅毛骨來觀堵立萬口傳坐防聲名從此出

賀雨

太歳治水十二龍春夏用事秋罔功半年不雨人作惡禾苖枯槁井泉涸使君勤政首勸農憂國如家願年丰齋居意禱天已通四山升云野返風雨腳如麻未斷絕檐澑連宵聲不歇競報兼並發倉廩千里歡呼舞童耋上帝猶怒勑雨師羣龍鞭後不敢遲帝力於民民豈知始我公田畢及私槁苖復起井泉湧更聞擊鼓歌魚夢廟堂行拜富民侯歸作商家霖雨用

次韻劉彥衝醉歌

家山回首三千里世亂身危今老矣由來客子鬭身彊敢弗加餐愼行李閩中此地稱多賢招我作鄰宻且邇二子人物夙所慕傾蓋忘形到汝爾劉郎能事出世家勝韻那知集於此人生多計才狙公朝暮不離三四中我今一食日還並士也乃有如此窮愛酒猶能致山簡淸談兼喜對王戎異時掉臂五侯門解紛堪作滑稽雄如今流落百無用夜起捋須問蒼穹白髮蕭蕭不勝理客捨燈花虛作喜憐君咳唾是珠璣照眼陸離光棐幾惜不當年奪繡袍枉著詞鋒誇孟勞遣我黎明擁吟鼻寒蟬抱葉空哀號

喜賊退

父母之邦豈復讎人情至此乃可憂刺史縣令方坐視久矣肉食無逺謀崇墉可當天設險煙火驚奔無一防可憐縮手俱就斃不見一夫來襲掩淸晨諸家好音至說賊回戈馬回轡玉帛子女旣充牣捆載而歸乃眞退妻孥向來便伸眉將軍凱旋亦班師身長八尺劍三尺緩帶輕裘有設施

翁士特借韻見及復答之

許國以身身反辱十日呼天鬢凋緑蠻貊直倚忠信行我心不疑顧何卜生喜柴愚惡鮀佞封侯豈謂能鉤曲可憐論交道大防雲雨紛紛手翻覆望郎胸中橫萬卷日破千篇酹一斛雅好上取唐虞器多聞逺識肅愼鏃桃李不言自成蹊家法整如官府肅四海人髙懸犢鼻定知不作窮途哭郎君天池渥窪種墮地驚人千里足夜光聯璧乃暗投刮膜金篦快三復艸正憶揚雄宅我今皇皇未有屋餘波豈止九里潤周也意在監河粟

次韻端禮謝郭宰載酒相訪之什

賢哉令尹出名冑百里歌謡不容口豈弟父母今信之視民恐傷如足手訟庭端可置雀羅若网在綱無雜糅萬頃之陂黃叔度云夢何止吞八九潘嶽無事只種花陶潛有巾惟漉酒三公九卿唾不取金印從渠大如斗劉君語黙端可人固知十室忠信有五經腹笥貫今古決疑索隠如瓜剖小圃風煙似洛陽翠微不減緑野堂防聞激烈歌時康不負抵掌工雌黃何時贈扇乃有語向來仁風已奉揚

送庾侄親迎延平李先生家

庾郎吾家千里駒朝暮勤苦讀父書少年綽有老成態月旦考訂評鄕閭明當別我擇賢妃【去聲】結束琴劍誰挽裾春空吹晴惠風暢煙艸弄色和气舒野橋融泄栁絮合石岸慘愴鳴鶢鶋乘龍有期弗獲餞數椽政葺淵明廬旅愁防思莫排遣離恨掛臆難掃除況當春晚气暄淑著體欲醉甘醴如修程所囑蓋養攝禮畢早辦雙飛輿婦翁傳道世大儒習俗再使淳古初稔知賢舅繼家學子如從之師有餘歸來阿叔待審訂義路禮門從廣居

雙溪堂晚集

北風呼云生夕陰小松稚竹俱蕭森雙溪主人不孤斟好文尙類肯見尋坐中少監樂登臨淸談亹亹知古今有句不吐蔵之深而令下士寒螿吟

遊石橋

禦風縹緲雲霞衣驂龍翳鳯相追隨三秀爲糧桂爲醑玉笛送酒雙童吹樵歌已換人間世未了巖前一局棋桃源歸路咫尺迷醉眼疑在扶桑西仙人授我長生訣俄而夢覺鳴天雞

張元覽追和東坡詠梅要予同賦

江空月掛疏梅村生香湔祓何郎魂亭亭自是塵表物玉質敢有煙埃昏西州風土似南國髙樹繚臺丞相園居然志士節獨苦炯若徳人顏更溫至今往往入幽夢夢去折花迎朝暾冦來一炬半月紅傷心無處求朱門君知行樂不可緩中聖友賢余勿言侍郎堂西臘前破喚取我輩防窪樽

文度以大笏見遺奇偉特甚非鄙人所稱擬柏梁體廿句以謝然他日出處斷不負此笏老狂不衰聊供一笑云

南越巨象何壯哉齒牙脫落歳防枚削木混眞易以埋玩視常恐生怒猜良工到手能剪裁成此大笏莫與偕逺隨舶賈淩濤雷論賈奚啻百瓊瑰異貺忽自王孫來珍蔵十襲敢遽開瑩如截玉無纎埃照人冰彩滿袖懷惟君許我王佐才我亦自負剛不摧他年致主登中臺垂紳峩弁直斗魁正色凜凜天可回帝傍姦佞須擊排恢復洪業平泰階寫之丹靑上雲臺

懷陸仲仁

陸郎好古心不俗雅似王郎愛修竹緑陰淸晝坐焚香想見人琴兩如玉尺書招我我未暇興發從君醉醽醁秋風滿院木樨繁明月飛來花底宿

觀漁

老漁取魚倍知津設网提綱疑有神船頭兀坐如鴟蹲忽然一舉千百鱗涎沫盈筥趨早市掌握銅腥俱是利陂湖漠漠水連天盡欲防爲子孫計書生白首困嚅囁世亂身危舟一葉君不見孟嘗門下客三千此日馮驩正彈鋏

闖山亭

亭臯樹林五月寒坐損秀爽披孱顏使君淸雅頗好事妙墨風流名闖山雲歸雨罷作佳色山在杳靄空蒙間煙中合還展屏障鳥外紆余堆髻鬟疏簾捲盡一搔首決眥蕩胸如可攀江頭好山不知數供給騷人猶等閒

簡柴端叟

筆端落落曳十牛老气飄飄橫九州河伯未睹北海若魯人未識東家丘豪戶但餘酒肉臭要塗秖益衣冠羞旦評公議百年後此士斯文班馬儔

欽定四庫全書

崧庵集卷四

宋李處權撰五言律詩

西亭

江南形勝地列坐肆遐觀气象天圍大溪山眼界寛逺風來緑野返照上朱欄更待秋澄澈重尋落帽歡

簡彥衝兄弟

過午時云簇膏春暝雨簁石苔先受色桃葉復含滋客捨居難穏家書到毎遲二公俱彊飯宗社要扶持

簡江二十丈

旅泊桐廬郡溪山過所傳稍寛遊子恨知有丈人賢水落魚鰕聚林疏橘柚懸淹防拚宿醉臥扣月中船

戱簡秦處度

淮海秦夫子相逢又十年好詩無漫與愛酒不虛傳夜寺云連榻秋江月滿舩不知嵇叔夜何得絕交篇

簡知章

野老元同社柴門不上關喜君捐俗事令我破愁顏宿雨生流水春云媚逺山何當事雞黍把酒坐忘還

道夫惠詩爲和五首

飯已抄云子杯仍致麯生靑梅方弄色黃鳥已無聲世態窮尢見吾心老更明從來文字飲意不在傾城獨醒非我事多難亦吾生將相知無種文章怕有聲且當乘款段無復謁承明使我忘羇旅弦歌近武城山云談次攺溪水坐來生白鳥饑逾靜蒼蠅飽不聲令君眞子產墨客陋彌明回首人間世塵埃望赤城不恨靑春去惟愁白髮生日長冝燕乳水滿自蛙聲念我心方逝逢君眼漸明剛腸三尺劍光彩動丰城水陸勞千里詩書誤半生山開南國翠鳥已故園聲防是豺狼靜方瞻日月明牽羊今古恨灑血望占城

士特倒用韻作元日復和

覓醉無千日浮家又一春閒門久羅雀貧甑自生塵我欲論秦過君須賦洛神窮途依二阮遂欲老於閩

再和

鬢絲殊覺老淚血更傷春閱世元如夢除天總是塵有心耽傳癖無意媚錢神坐怪三衢守書來不到閩

元日聞養源文少醉詩以簡之

南州新嵗換北客長年悲吾日且三省我生仍百罹谷深云不起樹暖蝶先知聞道山翁醉何如臥雪池

同二三子步溪上

已恨春風過猶欣夏日長鶯喧桑已葚燕乳麥初芒白髮悲如許靑鞋樂未央歸來安客捨更有北牕涼

謝翁養源惠醋

已著蓮花釀仍兼竹葉醅橙和致上味蚋聚見良材政想攢眉漉須煩掩鼻開先生元自立不是乞鄰來

見懷

飄零吾老矣詩酒得斯人邂逅干戈際慇懃骨肉親錦囊元絕俗瓊樹舊無塵歸棹荷花裏従誰問玉津

陪諸友野步

北客身將老東風又歳華山晴添气象水暖莫津涯貧覺他鄕苦慵嫌去路斜升平吾防見時事不須嗟淹畱傷老眼放曠適閒心石淺出佳色鳥幽傳好音課詩空自切饋酒莫辭深更說溪西寺明朝款款尋偶坐西齋陪介卿賞卿嘉話久之成詩

靜聞檐際雨宻障坐隅風竹晚葉時墮梅疏香欲空芝蘭室自好文字飲誰同它日功名事應從筆硯中

夜雪偶書

歳晚山云合窓鳴霰雪飛方欣樽有酒未嘆篋無衣谷杳靑松健林空緑萼肥月明溪上醉應是夜深歸

澹軒

野鶴元同性晴山正滿門那知有城市初不異丘樊水靜嫌風撓花開畏蝶喧應當如是觀客至亦忘言

題嚴公祠

掛席上桐廬溪山似畫圖斯人不復見吾道一何孤誰入非熊夢眞成失馬徒淸風端未冺猶可激貪夫

守歳用少陵阿戎家韻寄懷蕭國器

節物賴鄰家南風競剪花門無迎客犬地有噪人鴉病眼愁中暗題詩醉裏斜亂離俱老大今夕意何涯

新歳偶書呈諸友

已見王正月陳人百不知紅顏豈長好白髮已多時臘雪防霑土春風小動帷丘之禱久矣何意問祥祺

東亭

檐屋排空濶薫風眺晚晴閒雲連樹碧白鳥破煙明世亂思君子身危仗友生秪應今夜月解識故鄕情

桃花

照水桃花樹春風灼灼開𨿽非天上種何異觀中栽帝子吹笙罷漁人信棹回故園何處是目盡望鄕臺

挽許主簿

攘攘誰逃死黃泉不獨君一官書載考五舉擅多文異日遼東鶴當年冀北羣承家知有子翮就防摩云

長橋

徙倚長橋上時難得此游水光迎目動防影上天浮不見鴟夷子須煩顧虎頭今年閏八月好好醉中秋

和彥衝同原仲過交溪橋頭

不識交溪路詩來錦繡重閒雲時出岫落日更明松叔夜常爲鍛淵明亦近農喜君機事息魚鳥故相容

和劉逸老題羅漢壁間韻

僧房元寂寂客意遂陶陶詩筆翻云錦茶甌捲露濤鴉歸寒日下雪盡逺峯髙尙喜王喬近吹笙坐碧桃

再和

已著詩招隠何須酒引陶胸中有涇渭筆下足波濤世亂閉門早身閒倚枕髙何慙少陵老鸚鵡啄金桃

題月山寺壁三首

故國三千里行蔵豈問天雪峯明的的水澑響涓涓指凍無完甲琴寒有折弦老僧如木石性靜不須禪罷雪仍廻雨僧房物物宜谿明霜落後山淨月來時泯黙窮愁志艱難食菜時弟兄千里隔書斷鬢成絲不遇彭夫子何因到此間無窮霜後木不斷雨中山秖恐髙僧占多慙倦鳥還孤云在寥廓容望不容攀

題隠居

淡泊幽人趣蕭條隠者居疏簾隔花竹淨幾展圖書自向交遊宻何拘禮法疏爲言陶靖節吾亦愛吾廬

贈彥先

此地堪營屋何山更采薇怪松拏石出好鳥傍人飛衰相年來見幽尋亂後稀郎君似冰玉令我亦忘歸

偶書譏武團練

幹祿謀何拙求人計又疏祝鮀焉用佞武豈眞愚自乏千箱積誰令萬卷余艾肥蘭蕙瘦饑饉竟何如

橋院

淹畱歳雲暮旅泊似幽棲鷗鷺如相識牛羊自不迷已煩陶令顧何必謝公攜始覺吳儂健天寒更涉溪

題蘭陵稅官淸輝亭

不謂人間世官居有此淸山橫猶倒影鳥過忽遺聲倦客方耽句髙人不治名夜寒云去盡對面月華生

阻雨

小雨妨幽事徜徉所得多前期操野艇亭午出煙蘿選勝才如許偸閒肯重過自憐詩酒涸無句敵陰何才臣設席彥修來過仍陪表臣終日之樂豈易得也因賦

顧我非仙李知君實老彭承家羅玉樹潤屋起金贏世路嗟多事人生戒不情歳華將暮矣切勿訴深觥

彥修席上命賦何處難忘酒

何處難忘酒南州盜賊多黃巾方裂眥白日敢持戈不見韓擒虎寧聞馬伏波此時無一盞其柰客愁何

艸飲招表臣才臣彥文道夫

愧匪屠門嚼且無金屈巵人生難得醉我輩不須辭山迥云生谷林空鳥並枝前溪天欲雪爲報戴逵知

淸明日席上呈諸友

佳節年年好新春處處宜鶯花從自得蒲柳頓先衰事過如驚夢愁來劇亂絲神仙端可學吾願問安期飄零何足怪防亂故應宜炙手寧爲盛張羅未必衰篇章懷杜牧防說鄙袁絲鐘鼎山林事胸中自有期

弔彥深

已秀不成實長懷事可吁寧論日下鶴遽失掌中珠擾擾遭斯厄冥冥防厥軀髙堂親白髮淚眼尙靑枯

水閣雨中

南國寒多雨溪山晝更晴風防隨鳥上樵逕入云行已苦無饘粥猶欣見耦耕故園歸未得豺虎正縱橫

陪諸友赴城南妙智上人晚集

晚煙林際泊夕陽波上明天寒少佳色樹老無柔聲支郎頗好事我輩適同行劇論不知醉感時空復情

同士特似表過中峯餞似宗

舊好崔亭伯新交阮仲容招擕來白水祖餞過中峯谷暖芊芊樹云深杳杳鐘兵戈一分袂惆悵防時逢

食鱠

設网機關宻磨刀意气麄令人思洛鯉媿客問江鱸豆麯偏相與橙虀未可無相從頻莫厭乘興不煩呼

呈似表

聞說煙塵近驚奔道路長人生何艸艸天意竟茫茫山鳥寒亡路溪花濕更香飄零值君子老眼慰悲涼

發永丰道中

云斷山如拭秋明水劇虛濕煙防翠竹瞑雨濯紅蕖茅舍眞淳俗甆甖窈窕沽何須訪摩詰便是輞川圖

喜聞三十弟消息

喜得眞消息仍安嶺表居深知道路逺不在信音疏荔子應憐汝防榔敢笑渠一年防又盡兄弟意何如

武林偶作

江山天下勝北客興悠哉月上千峯雪潮生萬壑雷酒狂憐老大吟苦覺衰頽始滿平生願徵帆未憶開

寄朱希眞

故人俱白髮念子始靑袍僕色新生敬詩名舊仰髙天寒西日瘦嵗晚北風號望望滕王閣何時共濁醪

簡葉丞

傾蓋鄱陽彥孤芳且寄林一官方似水五字可兼金與世不求合開筵猶見尋何當鑄農器歸望故人岑

表臣檢校東臯雨中有懷詩以促歸

旅泊愁春雨春寒更北風雲山方秀發煙樹卻冥蒙念我攜家客逢君足谷翁胡爲在窮谷正渴一尊同

五言長律

畱別範元長二十八韻

博洽人爲史循良吏得師謀謨當啟沃出處系安危鶚立通丹地龍章近赤墀咨詢唐典故筆削漢官儀結客多靑眼承家防白眉浩然無害气汪若有容陂愼獨仍三省操危任百罹誰嘲尙白自信涅非緇俯仰俱無怍幽明兩不欺愛君心匪石憂國鬢成絲劵外眞毫末樊中足坦夷閉門因拂袖展捲代支頥逺覽迷千古髙懷自一時海非蠡可測豹豈管能窺能事推天祿威名到月支孔融徴已晚安石起何遲不待南飛鴈貪懸左顧龜向來鸚鵡賦此去鳯凰池揭揭英靈气巍巍柱石姿衮衣須我補霖雨更誰爲賤子端何者先生頗識之防年當顧盼今日倒鑪錘解榻徐生入彈冠貢子知靑蠅休防污白璧漫瑕疵鏈句終乖律防書正闕疑地偏如有避交淡欲無私瘦馬終千里寒灰待一吹西江如可激畢命守軒帷

次陳叔易太湖二十韻

北客何來此浮生直偶然風飈從禹穴日腳近虞淵漁唱誰能問鷗盟我不捐燃犀怪可覩擊樹訊空傳釣石溫徐坐檣竿穏近聯波明疑練妥山淨學眉連客上三千履軍呼十萬鋋可思江栁下秖欠舞衣前鼓柂知無及乘查悵未緣逺中防隠樹闊外莽橫天縹緲湘靈瑟夷猶範蠡船健帆風作馭駭浪雪盈顚行鷺紛羣起孤鴻杳獨鶱斷崖方怒吸淺瀬或勞牽夜泊星辰逼晴占日月偏幽姿閟蛟室神物防龍泉世亂甘淪隠塗窮枉乞憐渚花迎日笑岸艸信人沿頗欲追雙槳無因共兩舷時來如謝朓三復有餘妍

大人生日

天欲斯文起時將此道隆昭明應熊夢爽防降神崧業則眞王佐猷當沃帝聰尊經獨韋氏識字必揚雄制作超前輩篇章萃古風不憂時易失卻怕俗多聾日月胸襟裏江湖度量中防深遭璧玷施博盡金空指日風雲防來時雨露防經綸觀世業潤色付宗工炯炯丹心壯氳氳浩气充檜壇休跨鹿丹鼎且蟠龍載誕佳辰及髙門喜气融捧觴欣有祝陳頌愧無功舞鶴窺筵淨偸桃照座紅孔庭詩禮集請訪吸川虹

失題

天上石麟墮人間瓊樹芳叔孫知典禮曹植有文章桃李蹊方盛芝蘭室更香榻先徐孺下書異鄴侯蔵載世推能事當年亦寵光頗懷追潤色奚惜吐琳瑯末俗元多忌衝懷竟兩忘由來髙士駕不肯少年塲鼎鼎文方古魚魚道必昌仲山終補衮虞舜正埀裳賤子虛防顧仁風實奉揚彈冠從入仕執防且爲郎欲作蟬遺蛻差同鼠耗倉窮途遭白眼永夜付黃粱尙齒三千客容窺數仞墻受知心有激欲報意何長皓鶴冝風露靑松飽雪霜傾身挹東海再拜酌公觴

謁翁丈四十韻

之子儒林傑斯文國士稱詞章曹植擅典故叔孫能秉哲中逾曠防謙外匪矜世家非冠玉人物是壺冰海內休方駕朝端且服膺五車俱可復萬頃不勞澄活國嘉猷告匡君重任勝側聞金作礪意在木從繩昔旅西雝鷺方觀南海鵬靑冥翻蹭蹬淩厲失飛騰制禮初煩訂爲郎頃見徴禰生宜獨薦文子要同升浪有羶供餌虛傳被襆綾可嗟懷白璧竟與污靑蠅直作悠悠去從他衮衮登時情尙馳突吾道豈慿陵善舞須長袖良醫必折肱寧爲棲枳鳯不作下韝鷹鄭谷成眞隠蕭齋占上層華胥久無夢款段適堪乘種柳追彭澤栽桃學武陵池涼蛙閤閤徑暖羽得句長須送敲門稚子應掃庭延墨客過寺折談僧賤子孤懷切窮途百慮烝待沽希善賈投分得良朋戎馬來何速烽煙見未曽神傷瞻雉尾愁絕望觚稜漠漠𨿽難問蒼蒼尙可憑人心無右袒天意有中興厭世思蟬蛻傷時泣土崩漁樵甘混雜貧病苦因仍更短猶爲簿從聾也作丞依仁劇山仰飽徳正川增舊事將誰語前非秖自懲緣危時過棧扶老漸攜藤篤義防虛辱溫顏豈謬承醇醲須手漉撥刺賴觀罾笑語朝曛隔塵埃肺腑凝尙期文字飲相對夜深燈

欽定四庫全書

崧庵集卷五

宋李處權撰七言律詩

偉觀堂

孤煙落日對銜杯此觀人間亦偉哉樹色逺從江浦合潮聲低咽海門廽衣冠喜有承平气賓客慚無賦詠才城闕欝蔥人望幸五云將擁翠華來

送楊充老

蚤接君家伯仲賢笑談吹斷各風煙人生俱是夢中事歸計卻須沙上田悔有論心三尺喙恨無糊口一囊錢他時局罷樵柯爛小道誰知亦有仙

送李全甫

已斵長篇餞女生君猶從我覓詩行窮途白眼何須怪亂世蒼顏不足驚南國旌旗猶滅沒中原豺虎正縱橫蘇湖亦產人頭豆爲問扁舟底逺徵

送景荀

丈人能事見斯文世業家風盡屬君自許旦評方借借豈同時輩漫紛紛淸於須水眞堪挹秀自郎峯故不羣五馬雙旌何足道便看平步到靑雲

送石與徳孺

坡老仇池安在哉佛家鷲嶺解飛來但令气象侔衡霍可要孤髙切斗魁渦處正堪承雨露浪中莫使長莓苔明窻淨幾無塵入想對詩翁墨沼開

送表之

平生佳處在離騷怪我年來得此豪不信胸中橫太華試從筆下看驚濤門連止水心無競地接名山眼更髙要是一時廊廟噐莫將劉向比王褒

送徐漕

都門雪罷看楊栁濯濯風流已不羣千里澄淸方有道十年出處不忘君新詩舊自開錦段醉面向人生纈紋我欲從公借餘地與傳名姓上靑雲

送谹父

一見瓊林病眼開東南秀爽力能廽須知載腹五千卷受我澆膓三百杯可但世官從鳯沼要看人物上雲臺歌呼枉費談天口宜及中興國論陪

簡巽老

雨後緑陰無處著風前黃鳥爲誰歌天爲世亂相逢少子以詩嗚不遇多行在故人能健否瘴江逐客柰愁何典衣尙可供湯餅蚤作淸涼肯重過

簡彥庸兄弟

五年蹤迹似浮萍豈料全家入畫屏春去水田方漫漫曉來山霧卻可憐北客鬢毛白尙喜主人眸子靑凖擬丰年多釀酒正宜長醉不宜醒

簡辧老

松杉髙下韻笙簫谷口鐘聲梵海潮秋气作陰連蟋蟀夜寒隨雨上芭蕉身危甚幸依賢庇吏隠何須覓句招直待它年見鳬舄始傳仙葉有王喬

簡立之

稅駕居鄰古寺中髙堂永日笑言同山云濃淡未成雨溪竹飄蕭先得風短髮只從今嵗白衰顏無復少時紅君家釀熟能分我一醉端令萬事空

簡劉致中兄弟

祖筆摩空有賦聲長揚羽獵舊齊名頗推門第多人物故作樓居逺世情我輩一生悲短褐君家五字倚長城武陵欲借漁舟便春水桃花不計程

簡潮公

茗椀紋楸晝不嘩心如出水妙蓮華喜君活計惟三事遇我人情似一家夜久竹聲聞雨過曉來山色看雲遮此身去國已千里回首中原猶暮笳

簡致中溫其

世情何怪白頭新豈料窮途復友仁一室他鄕春笑客半年行路雨欺人輞川詩說王摩詰谷口名聞鄭子眞想是書機似圖畫雲峯矗矗水粼粼

簡蘇二文

丈人淸徳冠儒林三世文章照古今節比松筠元自直气含海嶽故能深篋中尙有爲郎被堂上寜無化俗琴賤子飄零無死所可憐羇旅費黃金

池上書所見畱別益謙

池上風煙故可人倦防老眼厭紛紛晴雲出岫似知我野鶴鳴臯疑是君可恨音書長契濶尙從杯酒見殷勤新詩凖擬頻相寄獨學方當病寡聞

過徳孺池上二首

樹色溪光五月寒幅巾藜杖接淸懽吞聲鳥自屏中過倒影山從鏡裏看佳處惟堪著胸次平生久已付毫端向來未築沙堤路豈信東山有謝安

誰堪秋熱與春寒北客南州有底懽酒熟但招吾輩飲詩成莫與俗人看眼明白鳥淸溪上心折黃鸝碧樹端口誦離騷手遮日夢魂不敢到長安

次韻徳孺感懷

敝屣浮雲世所難誰堪走俗抗塵顏海鵬已激三千里天馬終歸十二閒醉發杖藜云逐逐香凝宴寢雨斑斑林泉久假皆吾有何必捐金更買山

梅二首

嵗晚怱怱日復夜老禪相對口慵開夢歸千里防時到香度一枝何處來世亂飄零少供給地寒潦倒無梯媒可憐七尺髯如防媿負妻孥空撥灰

可憐映竹深深見似爲催詩特特開湖上林逋今老矣揚州何遜未歸來前村欲雨鳩呼婦斷壠収晴雉應媒幻境應當如是觀道人深悟刼池灰

溫其示梅詩用韻爲謝兼簡士特

可喜劉郎鬢未霜能容宋玉近東墻自知老眼無春事誰意窮途得夜光前日桃園眞有路何時蘭室可無香便須一醉經千日免作人間寸寸腸

潦倒誰憐五十霜登門可媿及肩墻銀鉤已作驚人勢玉唾何慳照眼光春醉燈前猶縱博夜闌帳底更添香阮生正作窮途哭漫道江南刺史腸

席上賦梅

桃李何須續後開芝蘭勝韻許相陪先春莫道無深意調鼎方知有大才南國正宜溪上路故園長夢竹間臺騷人不爲尋詩句自愛幽芳特特來

和如祖弟二首

老來風味淡於秋媿負平生馬少防但得山云供晚眺何須花雨作春愁新詩未省曾多見情話端知肯獨畱政渴一杯澆磊磈書生何用玉爲舟

緑樹黃鸝陰復晴春風何處不堪行野煙著艸綿綿色江日浮花灔灔明故國音書添夢想異鄕節物減心情逢人盡說兵戈事始覺如今去就輕

叔易席上

何處春光最可憐仙山亭上碧巖前窮來更覺詩堪畫老去誰知酒可仙云色弄晴花蘸水風光縱好柳拖煙左思近有三都賦誰與吹噓送上天

和賞卿席上之韻

翠竹丹楓共一村詩家得句轉淸新已憐楚地梅知臘更想隋河柳欲春須信成名皆志士故應行樂屬吾人請君淬礪斑斑刄始驗儒冠不誤身

席上次表臣韻以遺明之仍督其和章

一日復傾三百杯新年物色興悠哉應憐逺客此流落故有幽人常往來楮刻三年殊未就詩成七步可須催平生信筆多狂簡從此方知所以裁

復次韻呈諸友

梅樹飄香酒滿杯時危風景亦佳哉橫笻有客挑錢去重擔誰家送米來云色可憐談次攺年華不柰鬢邊催蕭郎及我親書尺珍贈霜紈費剪裁

題畫卷

平生丘壑防欲顚誰使老來逢鄭防蒼須對我三千尺黒頭聼渠十八年已有霜雪入晏座寜無風雷浮屋椽个中得句不敢吐可人何許心悠然

次韻呈徳基兼呈王侍郎

書生臥病久無衣不意臨衰厭鼓鼙鄕信略無鴻鴈到客愁惟有杜鵑啼誰憐彈鋏長依孟自不工竽漫說齊我亦漂流費耘業看君文字照浯溪

臨川道中寄汪守

漸逺閩中地更平土風疎爽語言輕山濃不減嵩髙翠溪漲渾如洛浦聲忽見槐花思舉子欲求螢火遺書生使君元是丈人行回首鈴齋空復情

奉懷養源士特似表

一坐闗山百念灰徳鄰詩社許徘徊靜看林鳥銜花去寒覺溪風送雨來小阮有懷應種竹步兵無事且傳杯東牀坦腹眞佳壻俗客多慙數月陪

懷淸敍

夢想平生始此廽扁舟坐穏興悠哉陰陰樹底鶯聲切漠漠田中雨气來亂世等閒凋鬢髮故園何處問池臺臨風不見髙公子正渴論文共一杯

初至毗陵簡巽老時有所懷也

從來語黙有千鈞亂後相逢气益振好鳥開牕如應客淸風挽竹故畱人更貧豈顧墦間祭已老猶堪席上珍說到蒼梧淚橫臆皇天萬一照酸辛

觀潮二首

雪屋銀山滿上頭年年偉觀近中秋只言滄海無廽浪豈信長江有逆流一一檣帆如過鳥時時煙雨要沈牛靑衫白鬢功名晚何日翩然範蠡舟

海舶忽驚風打頭觀瀾又破一年秋若爲盡作杯中物安得飛來枕下流豈計雙鳬兼乘鴈誰分去馬與來牛君王大業追神禹前日黃龍已負舟

送公捲赴金陵

惟曾家世頗堪論文采南丰實浚源徳必有言人望重義形於色主威尊隨珠未可輕彈雀腐防從教競嚇鵷固是相門終出相魯公泉下有英魂

赴端禮之招道中偶成

月離於畢俾滂沱兆及丰年喜欲歌任有泥塗甘曵尾更無波浪敢憑河老來酒量難酬酢閒裏詩情好琢磨晏子方觀久而敬人間炙手又張羅

道中口占呈翁養源

山行宻雨來紛紛過午人家猶掩門水寒鷗鳥亦亡賴煙濕梅花如欲言頓忘客子懷抱惡可喜丈人顏色溫而今何計百年事乞與淸詩當緑樽

呈九兄

我兄少有謫仙才襟抱於今得好開珠玉盡從談次落溪山渾入句中來歌小邑徒勞爾松菊故園安在哉有客漂流無稅駕願將髙義挽春回

送二十兄還鎭江

此行檢校幽棲事佳處知公故未忘新筍定應過母大舊松想亦及人長老來對客須靈照貧後持家借孟光世亂身危何處是二年孤負北窻涼

僕入月山介卿有詩見懷次韻答之

防輩欺人可柰何我今行槖已無多醉魂尙愛黃華谷歸夢長迷白石坡壯士陸沈無籍在道人香積有經過行朝近報仍安穏想見沙堤蹀玉珂

放步登逰回謝表臣遺酒

毎愛前山似畫圖興來蕭散豈能無幽人著屐全忘懶野老闗門不可呼夕照暉暉明逺水春風莽莽著平蕪晴來已喜兒能賦軟腳仍煩送一壺

次韻民瞻端禮二首

枉報新詩錦不如句中風竹韻蕭疎頗分涇渭甘從子不較窮通豈病予避地擬求千日酒誤身何用五車書誰人與作任公釣要使東人厭若魚

春雨旣過云未歸春寒屋下人無衣林如膏沐鵓鳩語艸已怒生胡蝶飛中原格鬭防時定北叟飄零何所歸我今始悟蘧伯玉明明四十九年非

次韻明孺見遺之什

世家傳子又傳孫豈較前身與後身知足已如倉庾氏忘懷眞是葛天民騎鯨又見詩無敵射虎何須武絕倫白屋朱門果非是萬錢日食是何人

次韻端禮見寄

自昔孤芳難寄林亂離漂泊卻須禁春風不解廽雙鬢夜雨何堪攪寸心薄日花光懷杜曲淸流竹色夢山陰從來玉石昆山火臭味多君肯嗣音

次韻朴侄見寄

鼙鼓聲中老戰塵故山歸夢月三更交情咄咄渾無寐學古悠悠浪得名鼇禁未容追世職熊轓何足語官榮阿咸自是吾家秀始覺前人畏後生

簡郭令

煌煌世譜未應防直道髙懷古所稀義往誰能單騎見幽尋坐想墊巾歸公庭此日棠堪憩仙路他年舄觧飛顧我登門勤倒屣題詩媿匪謝暉

逰羅漢院因防張良輔大夫遂畱於壁

寺古天寒杖屨淸閒身合得此閒行破煙獨鳥驚人去積雪羣峯照眼明坐久泉聲醒客耳談余茗味發詩情張公語壯髯如防蚤晚掀濤看斬鯨

謝養源惠茶兼陪士特淸啜

仰止先生道不窮愛茶直似玉川翁靈芽動是連城價妙手才爭一水功賤子詩書元未飽愁腸藜莧豈宜防髙齋罷酒陪淸啜歸禦泠然兩腋風

和九兄賀二十六兄除大諌

祖徳當年吐握勤諫垣人物典刑存在陰鳴鶴和有子產嶧孤桐枝見孫王室艱難欣得士世家矜伐敢援恩淸明謇諤平生事況乃中興辟四門

亨仲家兄擢居諫省詩以賀之

除書喜動薦紳顏穏上天池刷羽翰詩似少陵多教化文從太史有波瀾王庭看折朱云檻儒巷聞彈貢禹冠兄弟相知夫豈敢防憐流落久江幹

和表臣遺詩招歸仙隠

客裏棲棲嘆食艱桃源也復念人間九重鵷鷺思金屋萬里煙塵痛玉闗節物可憐梅競出浪萍長羨鳥知還明朝防馬歸仙隠健筆淸樽盡傲閒

桐廬道中九日逢子公

三年客裏重陽節故典徵衣共一杯鴈下紫茰能自好霜前黃菊爲誰開中原豺虎定何許故國池臺安在哉山水中逢張學士慢扶雙槳不須催

景荀築室偉甚詩以贊之

將老從君得所圖交情及我嵗寒餘適聞蔣詡開三逕且喜揚雄就一區盡取風煙多種竹雅爲窻室便看書無錢可買墻西地決眥雲峯正起予

中秋對月

露洗風吹未遽央登山臨水總心降明年此夕知何處自古中秋不可雙尙倚人琴溫似玉更能詩酒浩如江披襟拄頰渾無寐斗轉參移莫下窻

次韻四首寄徳基兼呈侍郎公

溪流暴雨漲江同咫尺西鄰信不通衰朽怕看靑鏡裏笑談猶近翠屛中侍郎客到無苛禮教授詩來有古風五載皇皇無稅駕我途正似阮生窮

防塵天子尙戎衣南國旌旗正伐鼙國士傷時多刺怨王官失路有悲啼似聞叔向方圖晉亦報夷吾未去齊易地皆然心寸折釣竿吾欲老磻溪

書文車軌防時同諸道惟聞羽檄通豈較北南聊暫寓若論賢聖且時中門前楊栁方埀雨溪上桃花尙舞風誰見東山謝安石命賔擕妓興何窮

紫鳳天吳在短衣亂來無日不鳴鼙情隨野鶴雲間舞夢繞城烏月下啼但得交情如水淡何須婦饌與眉齊抱琴載酒眀朝去相送無勞過虎溪

欽定四庫全書

崧庵集卷六

宋李處權撰七言律詩

寄呂季升

家世中朝第一流郡符那得久淹畱詩情更入山水國醉眼獨髙煙雨樓文舉定非餘子輩元龍須向古人求磻溪莫訝功名晚今代何人有直鉤

寄希眞

嵗晚沈沈雙鯉魚交情可是白頭疎含香不見爲郎後吐屑頻聞賜對余內廏給乘千里馬大官供餌萬錢廚絲綸潤色須公等莫負平生載腹書

寄益謙

靑鬢追隨到白頭中間憂患兩悠悠異時果有臧倉沮他日寜無雍齒侯舊隠重過三徑菊昔賢何在五湖舟一杯坐阻論文酒老懶閉門春事休

寄蕭國噐

路貧不在扊扅炊調苦誰聞食菜時枉道故於尋尺見求人曷以斗升爲夷吾不去齊何患叔向方來晉可知得士則興今亦古可能只直五羊皮

次韻表臣見遺喜歸

溪南渾似輞川居不啻當年臥艸廬從昔金聲蒙醬瓿至今汗血困鹽車端知將相眞無種更喜才華甚有餘及此知機同免禍季鷹初不爲鱸魚

自龍雲歸復次前韻

野寺經旬客寓居水聲山色是吾廬喜君能道碧雲句招我更煩黃犢車世路從來多險阻人生何必問贏餘況聞一諾千金重爲激西江救涸魚

寄八十五侄

把玩新詩病眼開家風端有謫仙才祗應魚蟹畱人住肯爲溪山喚我來客捨更堪秋乍入鬢毛無柰老相催重陽共醉滕王閣此觀人間亦偉哉

陪徳孺逰徐氏園池

十載吾廬信不通偶來仁裏一尊同心驚人物如江左眼淨林塘似洛中著日晶明松下雪弄波蕭瑟竹間風澆花釀酒勤料理作記東園有醉翁

送粹伯弟親迎兼簡宣卿龍圖

悲秋宋玉已銷魂忍聼陽闗共十分黃葉蕭蕭下寒日碧山逐逐過晴雲面如濯玉想無對气已食牛知不羣問訊冰淸懷大雅世家王謝屬斯文

春晚簡徳孺

人生有酒卽佳辰忽忽園林已暮春雨後落花渾帖砌風前飛絮欲沾人我如放浪陶彭澤公是風流賀季眞伊水崧云在何處舊衣猶有洛陽塵

江上望靈石

似聞環佩雜簫笙鼎立爭雄凜太淸不與古今爭變化可能舒慘屬陰晴花開玉井難求種月下瑤臺但有名我亦生來未嘗屈敢持方寸並崢嶸

題祖道籃輿亭

淵明佳致在籃輿子以名亭徳不孤異代頗能同臭味休年猶得見規模掛檐明月聊堪問入坐淸風不待呼我欲典衣供一斗興來能賦百篇無

雨止送王侍郎

南州春老雨如絲刺眼靑秧水滿陂樹濕黃鶯看更好溪渾白鷺立多時寸心折盡人千里霜鬢凋殘酒一巵我恐前身是匡鼎幸公不厭解頥詩

雨後凝秀閣口占呈子方

鑿石爲渠水有聲四垣惟欠竹靑靑壁含霽月光千丈黛拂雲峯畫一屏香異定應來絕島茶甘初不借中泠主人莫惜千金費更作飛樓擬摘星

妙空出示諸公詩卷次元韻

已著芭蕉諭此身木人花鳥豈知春他家定自無生滅此物何嘗有故新美玉不羞論瓦礫明珠終解照泥塵相逢一笑空歸去無語堪酬彼上人

送杲兄

衲子誰爲蓋代豪生憎污俗紫方袍何須鑑水能知止未必歸云可擬髙虎穴等閒休探手龍泉取次莫吹毛君知五祖堂中老妙處何曾掛一毫

簡仁山海老用山谷贈靈源老人韻

禪闗無復老萊衣陟屺心摧怨夕暉泣血可憐猶不死望鄕無處欲何歸仁山老子方傳法枯木堂中久息機不見桃花並柏樹焉知四十九年非

逰羅漢院途中口占

休論至後日相催乘興籃輿到嶺隈風竹盡揺花玉玦雲山渾作爛銀堆須知此日逢僧話不減當年訪戴廽更喜彭君眞我輩溪流渡馬肯相陪

送宻老

嵗寒紆錫辱西臨一笑忘言意自深怪石奇松那有價片雲孤鶴本無心上人已了洞山偈倦客方爲梁父吟枯木堂中無孔笛侍郎今日是知音【謂向伯恭】

寄曇晦二首

道無南北本同流逺赴叢林非所求到底此生俱擾擾從前何事不悠悠撞鐘撃鼓千人飯戴角披毛萬刼休蚤晚相從巖下寺對牀淸話雨颼颼

髙僧辟館坐諸生夜久亦聞誦聲物外喜君能筆硯塵中媿我漫簮纓鉢飱尙返慈烏哺囊句時爲老鳯鳴他日籃輿蓮社約秖應惠逺識淵明

喜雪

剪水適從天上手綴條不作世間花柴門有客方髙枕石鼎無人共試茶淸借逺山迎馬出潤含修竹倚窻斜令人卻憶前年盛輦轂歡聲百萬家

戊申春登平山谷林二堂時茂世應時同行追錄之

已過平山又谷林登髙能賦興何深羣峯雪後皆浮玉萬竹風前亦碎金尙喜日聞黃屋信可堪時動白頭吟載逰不爲壺觴事擕取君家緑綺琴

和懷英雪詩

路迷應有誤隨車望眼樓髙莫可涯鶴駕鷺濤來浩渺瑤林瓊樹出交加廣寒玉翻羞縮上蔡蒼鷹正怒拏得句幽人方起舞夜寒明月在梨花

縱賞鉤簾面逺山蟹螯誰復問尖團飛花空自嫌春晚折竹應當念嵗寒句法一如冰柱險書齋坐怪玉壺寛固知柳絮因風起何事靑天亦受漫

謁王夏卿同過曼卿西軒畱題

煙雲坐久濕人衣未覺城中有鼓鼙春到好花隨意折日長幽鳥盡情啼貴公行色心方壯曠士閒居物已齊客子不知今夕夢故鄕何處是潛溪【下村水竹全類潛溪乃贊皇公平泉別墅】

車水

挽盡溪流沮洳渾幽人晝臥懶開門諸鄰鵝鴨頓亡賴一夕魚蝦無半存及此焦枯方有禱從而暴殄豈堪論淸漪緑竹城南路回首吾廬正斷魂

賦郭令南軒梅

世亂何堪嵗月摧髙齋始見數枝梅想他疎影橫溪過撩我淸香入坐來老眼相看渾防許幽人獨折未多開情鐘正屬吾曹事湔祓風霜破百杯

彊立許酒不至因以趣之

北裏溪山翠滿門似聞小阮甕浮春憐渠世亂益風味念我途窮多苦辛曠士可無千日醉浮生何事百年身臨風日日香穿鼻被縛甘爲甕下人

雪後赴徐氏招呈徳孺

梅林樓閣上嵯峨淺淥浮澌亦自波荘叟夢中非一蝶右軍書次失羣鵝句從永柱思能苦人在玉壺寒更多宴寢凝香歸入夜流蘇帳小柰公何

雪後赴徐氏燕集

已雪猶陰更逆風斜川略彴斷行蹤瑤臺貝闕三千丈玉樹瓊林一萬重學子經時無載酒鄰僧過午未鳴鐘華筵此地成賓主孔翠屏深琥珀濃

醉後贈道夫

冰柱雪車元有聲五言早已號長城仙源迷路及春淺盜騎解圍空月明君豈似龜將曳尾我端如鴈不能鳴何人肯作千金貸賣藥江湖隠姓名

贈王師古

安城西有慶雲鄕山秀溪明出孟嘗毎見朱門推愷悌遂令貧士有輝光君家太尉威名逺世譜觀文徳澤長蒼狗白衣何足道古今興廢兩茫茫

寒食日同賞卿步江頭

樹含新緑花事稀友生要我寜重違信腳一百五日出捫心四十九年非餳粥盤空家立壁松楸地逺涕沾衣弟兄不見音書絕植杖臨流賦式微

送希眞入洛

一踏紅塵又五年倦防翻作送行篇春花秋月誰無分伊水崧云自有緣我比嵇康猶更懶子追元亮故應賢因歸望訊忘機老買个魚舟費防錢

投建陽王宰

異時丞相柄文盟一顧曾空冀北羣鈆槧無功方笑我箕裘不墜蚤知君詩家只說王摩詰官況誰憐鄭廣文散盡黃金猶作客還來把酒對孤云

酬辯老見遺懷舊之什

老去何堪行路難冰霜防晚見蒼官鱸魚南國無張翰妓女東山有謝安秉燭夜闌眞是夢傳杯秋際若爲歡吾徒恰似丰城劍光气須從斗下看

題次眞東軒

亂來身世任浮沈宴豆南州防盍簮十頃菇蒲秋向晚一池煙雨夜來深詩成頗復蒙嘉賞酒熟時須共滿斟喚取陸郎擕緑綺小涼同聼越江吟

陪徳久出郊

北客南徵嵗欲陰經行始滿愛山心霜溪見石如淸洛煙樹參云似故林昨日喜傳黃屋信餘生怕聼白頭吟公歸問訊庵中老只履西來意淺深

謝翁士特惠筍

北客未識貓頭筍此來逢君欣得之出土好色已勝玉下箸珍味端如飴口涎饞嚼笑早計食指蠕動能前知小鑪誰見親煨熟醉眼瞢騰岸接籬

再到值雨

無復淸池照病顏尙餘詩思發天慳西風似水初鳴葉細雨如塵不隔山嵗熟自然民意樂時平更覺鳥聲閒江梅防見花敷雪劇飲須期倒臥還

偶至溪岸時當寒食書節物呈同行

風作山云斷復飄沙平竹日影蕭蕭柔桑始葉蠶爭出淺水無魚鷺獨翹白髮尋春悲去國朱門賜火望行朝防從此地多君子乘興來過不待招

止戈堂

坐見妖氛犯斗魁使君謀略信雄哉防如狐艸間出兵似貔貅天上來門館無私千里靜賓朋多暇百壺開他年入數中書考始識汾陽濟世才

簡王夏卿侍郎

下村正與輞川同只恐桃源有路通山色直侵書幌裏花香盡泛酒杯中使君已致隨車雨丞相方來防木風照席侍郎眞玉樹慨然憐我坐詩窮

寄徳器二首

淸耽七盌愛盧全富貴千金鄙鄧通新嵗煙塵悲塞北舊時花鳥憶回中可能春雨如秋雨合是東風卻北風尙喜張儀惟舌在百年從古沒終窮

客捨春寒數挽衣雲重雨濕不聞鼙老妻未免負薪嘆稚子何爲索飯啼南地好山靑不斷故園芳艸緑應齊胸中磈磊但塵土慚愧錦囊兼玉溪

後樂堂

去盡沙鷗水照空羣山濯玉有無中亂來更覺心情減佳處猶欣臭味同喜有淸樽對雌霓慚無健筆繼雄風此行防見承平否嵗晚飄零已禿翁

和與可見恵之詩

倚馬萬言才一揮問年於我亦肩隨才華早擅鄕評在人物行看國士知黃卷沈酣端有志靑雲騰踏豈無時小人薄宦猶三黜方駕聊同柳士師

次韻巽老

風前竹榦須料理雨後蝸涎費掃除北客經過無好語南州騷屑少安居雄稱百萬空扛鼎功蓋三分漫顧廬識字信爲憂患始鄴侯何必萬籖書

迓辧老

琳宮尙記昔年逰撲面楊花晚不収自倚釣魚終悟主誰知射虎不封侯江湖已恨長爲客風雨何須橫作秋未見故人心已醉更拚十日爲君畱

元長生辰

力扶吾道與斯文世職家聲蚤出羣欲致升平寜捨我從來出處不忘君龍吟虎嘯彌千日髓烏肝恰一斤已格皇天方俾壽未須騎鹿上靑雲

送蔡伸道

當年傾蓋便情親老去那知更賤貧松竹故園秋未老溪山南國雨能新可憐作客身如夢尙喜傳家筆有神咫尺重陽歸務速吹花落帽要吾人

題南浦樓

此生何處是眞歸俯仰人間念念非雨後溪山無限好煙中鷗鷺自由飛隻輪雙槳成何事白酒黃雞可息機北客上來千萬恨故鄕回首夕陽防

七言長律

題錢徳載雙淸堂

誰識堂堂忠懿孫至今人物典刑存頗同陶令辭蓮社但學龎公隠鹿門醉枕泉香分石脈吟窻樹老出云根喜攜自有東山妓好事寜無北海樽服食方依煉丹井躋攀莫近洗頭盆秋風百本籬邊菊夜月三號澗下猿未怪頻穿康樂屐可須多羨辟疆園題詩我愧詞源涸作記渠能學海翻亂後煙霞眞得計靜中丘壑要重論十年殺气纒伊洛回首吾廬正斷魂

七言絕句

偶書三首

柴門如畫映山隈窈窕軒窻向水開想見幽人淸徹骨松陰翠竹竹陰梅

碧澗濺濺繞竹林欲從源水阻幽深春風想有桃花樹更有漁舟可訪尋

朝云漠漠雨絲勻山路淸無一防塵桃李著花溪水滿斷腸何處故園深

雨止奉送制置侍郎王公

已晴雲气卻蒙蒙坐見前山沒半峯報道名卿謁丞相不須行雨借蛟龍

簡辧老

晚風吹葉滿溪流落日孤云萬里秋徑欲五湖尋範蠡醉擕西子上扁舟

戱辧老

不獨京塵解化衣秋陽流火樹陰稀折腰爲米初何有親見淵明負弩歸

舟中偶書

兩山相對似香山灘響渾如八節灘安得髙風從此去載醪猶是菊花殘

道中題梅

山家梅樹出疎籬好客慇懃折一枝直是老來風味薄而今相遇可無詩

雪中過伊南

低陰漠漠水漫漫楊柳如絲不忍看見說山前風更惡杏花無處避春寒

促夢弼釀

客捨猶尋未見書鄴侯何止萬籖余君家釀玉推能事得及重陽把盞無

題湘園

當年此地勤花竹景物方成姓又移盡愛芙蓉照秋水倚風懷往亦多時

赴端禮之招道中

髙人折簡苦相催要及春風把一杯花柳溪山寒食後雲中何似雨中來

次懷英韻

亂來身世羨沙鷗雪後溪山粲兩眸不用東牀呼外舅當年雅契在仙舟

陪徳孺逰徐氏園池

禽魚花竹靜相參溪雪融春靑出藍月下醉歸休秉燭要淸夢過江南

和翁子秀夜過溪橋韻

千里無雲湛九霄月明花露滴春橋何時心緒如楊柳笑倚春風萬丈條

原防

文妙物也以變故奇煙雲杳靄之有無江濤出沒之荒忽魚鳥飛潛之下上晦朝暮姿態呈豁愈變而愈無窮玆亦奇已而文之爲物實與之俱爰自鴻荒以還厥裁不一畫焉而神疇焉而章筆焉而信歌詠焉而荘皆以自然之天錯綜經緯而萬物之變形焉非特不能不爲之亦莫之爲而爲者也然則文之由來尙矣世去古逺人不克聖而物之精華不可以終祕梁臺之選吳興之粹蟬嫣舄奕代有作者燦然珠琲之溢目泠然笙簫之入耳也源𨿽殊終防於一至於枚別諸家銖考殿最若十指然其短長洪纎卒不可得齊豈人之有能否抑其習有工拙與建安七子時有所取李杜文章羣兒謗焉要以其全者責之故難也𨿽然不更三聖無以見集成之大不歷三變無以知一出於正者之爲粹然我朝當五季之橫流質窮弗反承乾棟絕坤維摧陷廓淸之功與文俱髙昆體𨿽張不能柅其駕使勿馳也於是穆伯長尹師魯歐陽永叔輩爲之導流揚波而古文篇章始得助而中興列聖相承重熈累盛先正李公淑以文章伯爲時宗主髙文大冊煉石五色天下謂之邯鄲家云來礽昆世載其徳不墜至崧庵乃復以其餘力防戱翰墨之塲輩行推髙表表愈偉而其富且特出者最見於古律詩淳淡典雅一唱三嘆如融怡帝鄕日浩蕩天街春則鎬京繼代之作也相逢便論心已別更回首則伐木故舊之感也還將太古意一洗萬境寂眞足以見其文之不苟作如杜子美穿花防水等句姑將置之不肯一吐其自序以三百篇爲家傳之懿決非貌得之端公旣標識其次而綴語編末不鄙命予予爲述文章之妙𨿽選粹所集少有得其全者獨我朝之盛防焉耳矣毎嘆前輩之於家學守之彌謹如羲獻書如班馬氏史如専門名家經如世將用兵行師法其率履不越蓋如此端公方以盛名頡頄斯世毎一語出意外驚人是能其家者今將恢壯圖挽洪流鋪張潤色以復我祖宗之舊而挈之唐虞三代之上斯文之責實於此乎在時宋淳熈庚子東陽邵驥防

