

欽定四庫全書

集部四

月洞吟

別集類三【宋】

提要

【臣】等謹案月洞吟一卷宋王鎡撰鎡字介翁括蒼人嘗官縣尉宋亡之後棄印綬歸隠湖山扁所居爲月洞因以名所著之詩此本爲嘉靖壬子其族孫養端所刋僅詩七十餘首前有養端序又有嘉靖辛丑湯顯祖序摘舉集中佳句並稱其七言絕句有閒逸之趣今觀其詩七言律詩格力稍弱不及七言絕句其七言絕句如春風無力晴絲軟絆住楊花不肯飛繡簾不隔荼防月香影無人自入樓涼風落梧桐葉片片飛來盡是秋又多近於小詞不爲髙調惟五言律詩如蟬聲秋岸樹鴈影夕陽樓馬嘶經戰地雕認打圍山櫓聲荷葉浦螢火豆花田斜陽曬魚网疏竹露人家晴雪添崖瀑春云雜曉煙皆綽有九僧之意蓋宋末詩人有江湖一派有晚唐一派鎡蓋沿晚唐派者故往往有佳句而乏髙韻亦絕無一篇作古體然較之江湖末流寒酸纎則固勝之矣乾隆四十六年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

月洞吟序

端族自宋祥符州牧隆天聖括蒼府屬譚迄今傳世二十爲年六百中間𨿽無奇名大烈班照史冊然類能淸修不辱故家文獻之傳幾葉有介翁鎡者文章爾雅造履峻潔仕宋官縣尉當帝昺播遷勢入夷元卽憣然棄印綬歸隠湖山與尹緑坡虞君集葉柘山諸人結社賦詩扁所居爲月洞意以孤炯絕塵顓澒自亢庶幾乎有桃源栗裏之致焉每對時忿懣輒形於詩所謂山河隔今古天地老英雄局敗碁難著愁多酒易中之句往往聞者恨不得一見其人與之言衣冠禮樂之盛聲明文物之華有如今日者嗚呼馮道五朝管仲再霸後世羞之若介翁不亦超然隠君子哉苟以縣尉小官則梅福上書掛冠神武又何心耶端少習聞其事壯而流落江湖不能爲之吿太史立傳如子美元亮焉者亦天也懼久而益無聞乃刻遺詩一卷庶乎後人能論其世知吾王在平昌代有髙行淸才不獨蓁蓁狉狉爲深山艸木鹿豕也時嘉靖壬子上元族孫飬端茂成序

月洞吟序

予在平昌見黃兆山人詩文浸尋晉魏人語而復得其先人宋月洞先生詩七十餘首殆宛然晚唐人語宋之季亦唐之季也觀黃兆山人所敍月洞意操孤炯獨絕如律中靑松秦世事黃菊晉人心局敗碁難著愁多酒易中沙漲浙江龍去逺天寛北闕鳯歸遲豪傑危中成事易規模狹處濟時難悲歌當泣憾不作司空文明山中艸檄爾悲乎長絕句如落花依艸略約妍詠荊卿者乃賦閒情耶往往達官貴人不能言其祖如月洞先生可謂有孫茂成矣【茂成卽黃兆山人字】嵗辛丑夷則朔臨川淸逺道人湯顯祖義仍題

欽定四庫全書

月洞吟

宋王鎡撰

別虞君集

瓦瓶擔酒去送客石橋東潮過汀沙上船回島樹【曹本島嶼】中桃花三月雨楊栁五更風明日思君處渡頭煙水空

送黙然上人歸天臺

孤云不定心持缽度寒林野飯靑蒲潔路程【曹本客程】黃葉深海風潮水發山雨曉煙【曹本燒煙】沈歸到石橋日應看瀑布吟

錢塘江

涼絲疎栁條【曹本云涼疎萬栁條】秋滿石闌橋吳越興亡事晨昏來去潮雲開天日近水接海山遙望到西陵渡風帆影【曹本穩】自飄

別黃吟隠

飲幹分別酒話久未移舟潮水催行客海山生逺愁蟬聲秋防【曹本秋浦】樹鴈影夕陽樓今夜相思夢蘆花第防洲

塞上曲

黃雲連白艸萬里有無間霜冷髑髏哭天寒甲冑閒馬嘶經戰地雕認打圍山移戍腰金印將軍度玉關

買舟

赤闌橋上路防度卜歸期流水無休【曹本回】日行人有老時潮來江勢逆月出海門遲風順輕舟快【曹本駛】蒲帆盡夜吹

赤城李丹士

頻年遊嶽洞靈迹記無差學得長生術常畱鍛死砂笛吹蒼島月鞋踏赤城霞又欲騰空去尋仙到九華

早行

客程因太早卻費一更眠落月已歸海殘星猶在天櫓聲荷葉浦螢火荳花田隔防誰家起靑燈逺樹邊

秋深

風露損衣裾秋深懷故廬僕方談夜夢客至得家書子黑石蓮老柿紅霜葉疎今年籬下菊遙憶少人鋤

訪翟梅山

諸老凋零盡江湖今有誰半生行客慣多難識君遲花屋春風酒梅山雪夜詩莫爲名釣出世事正如棋

感秋寄白雲趙寺丞

囊裏不藏金相隨只破琴毎因看月夜長動故人心腥艸【曹本敗艸】關河路秋風楚越砧愁來不成睡【曹本寐】破壁【曹本壞壁】更蛩吟

晚春卽事

雲气不分明天陰忽又晴喜涼溪鵲浴知雨樹蛙鳴仙藥黃精飯齋蔬白椹羮惜春吟未就閒踏落花行

谿村

水路隨山轉谿晴踏軟沙斜陽曬魚网疎竹露人家行蟹上枯防饑禽銜落花老翁分石坐閒話到桑麻

寄友

發影明寒鏡蕭蕭亦自憐故人難會面行客又經年晴雪添崖瀑春云雜曉煙相思有書札寫盡夜燈前

山中

榮枯皆定數枉作送窮吟有色非眞畫無腔【曹本無弦】是古琴靑松秦世事黃菊晉人心塵外煙蘿客相尋入逺林

避亂柯巖綠坡諸公以詩見寄

柯括各【曹本地】西東音書久不通山河隔今古天地老英雄局敗棋難著愁多酒易中花前多少恨無語寄春風

寄杜北山

倦客蕭蕭兩鬢秋栁絲無力絆歸舟曉風落葉辭髙樹夜月行人在別州千里關河鄕國夢一江煙浪古今愁雁聲過盡靑天濶卻憶同登望海樓

山居

屋頭蘚樹蛻鳴蛩池上溝泉鑿石通香老蒲花春洞影涼生槲葉午牕風坭【曹本泥】瓶開酒畱樵客篛笠穿雲訪藥翁𨿽是一貧淸似水定無徭役到山中

暮秋寄僊洲捨弟

去年研菊醉重陽今日誰知各異鄕落葉石欄霜信早敗荷池屋雨聲涼人情好惡花甘苦世事榮枯艸短長別有駿雕雙翮健剛風摩透入蒼茫

金陵感秋

魚書難寄水空流兩袖西風破黑裘客夢蘆花晉城月歸心楓葉浙山秋世情老去諳方熟愁事來時醉便休滿目關河懷古恨如今何處問孫劉

春遊

薄暖輕寒未肯分遊衫換作粉紅新綠香酒影搖宮扇紅皺裙文上舞裀楊栁錦鞍春富貴海棠銀燭夜精神風流難學江都防花下題詩憶故人

宿香嚴院

地鑪煨火栢枝香借宿寒寮到上方山近白雲歸古殿風髙黃葉響空廊敲門僧踏梅花月入夜猿啼楓樹霜夢醒不知窻日上時聞經磬【曹本淸磬】出松堂

湖山卽景次尹綠坡

湖山掩映鴈潭秋今古詩人說勝遊綠栁影分騎馬路赤楓【曹本丹楓】葉落釣魚舟前坡風送歸樵笛別墅雲藏賣酒樓長記尋梅冰雪裏氈靴駝帽鷫鸘裘

古杭感事二首

國事雕零王气衰東南豪傑竟何之云寒【紀事作埋】廢殿排班石艸臥前朝記事碑沙漲浙江龍去逺天寛北闕鳳歸遲可憐不老吳山月曾照官家寵幸時

入北鑾輿竟不回銜花輦路長蒼苔九重禁地爲僧捨六代攢陵變刼灰宋國衣冠春艸綠趙宮珠翠野花開𨿽然興廢俱天數禍自姦臣誤國來

尹綠坡山間吟所

苔痕分路見人家犬防籬根臥落花一片林塘詩境界四時花果隠生涯鋤山揀日春栽藥汲水和云夜煮茶耕錄有文須防看旋搖松露入硃砂

登開元宮徳和樓

瑞云深處碧玲瓏得道髙人在此中玉樹影迷唐舊邸金鐘聲繞漢諸宮夜看西北天星近曉對東南海日紅咫尺便分僊俗路吳山斜出錦屏風

寓龍虎山中示張鏈師

蓮盂送別萬峯雲龍虎山前過小春艸履慣穿枯嶺葉布衣猶帶舊京塵氈寒不見遊仙夢路逺誰憐倦客貧東望海門歸未得北風吹雪滿唐巾

山中述懷柬詳議梅磵四弟

春入靑山伴白雲市朝新事不曽聞心無利欲愁都散路有仙凡悟便分夜月蕉花秦世夢寒煙艸子宋時墳抽丁不到空林客自采楓香禮斗君

時事

羽書飛報南州捷百萬戎師盡轉官豪傑危中成事易規模狹處濟時難云生殺气雕旗暗風肅軍聲虎帳寒何日山河還正朔漢人重覩舊衣冠

病中

鏡裏初疑看不眞衰顏只恐是他人醫言斷酒方除病母戒觀書亦損神臥久不知黃葉落起來還見【曹本添出】白髭新橫梳【曹本自梳】頭髮斜陽下半脫淸風【曹本手脫隨風】半委塵

裁衣曲

燒罷心香午夜闌玉纎輕撚剪刀寒衣成恐不如郎意獨著【曹本獨試】燈前照影看

春酌

酒闌歌罷翠簾遮月栁驚啼子夜鴉多少斷雲心上事結成香夢是梨花

西湖

南北髙峯叫杜鵑斜陽浮翠斷橋邊畫船歸處【曹本歸盡】江湖夢一半樓臺楊栁煙

蘇小小墓

同心難結繡雲長紅玉沈泥艸亦香妖魄年年寒食節定應湖上作鴛鴦

怯暖

怯暖新裁白薴衣棋聲深院客來稀春風無力晴絲軟絆住楊花不肯飛

秦望山

祖龍癡欲望長年卻遣君房渡海船枉去蓬山覓丹藥桃源亦自有神仙

深春

夾泥花上燕巢邊翠箔桑空蠶又眠天气才晴【曹本乍晴】風候別坐看盆藕出雙錢

燕子來時春又休暖風吹綠上枝頭繡簾不隔荼防月香影無人自入樓

采蓮曲

羅裙濺濕鬢云偏搖落香風滿畫船忽憶夜來【曹本年來】憔悴夢鴛鴦正在藕花邊

秋宮辭

蟬錦涼生玉漏秋夢回空憶到龍樓妾身恨不如黃葉得趂流泉出禦溝

春閨辭

桃飛【曹本桃吹】紅雪上簾鉤楊栁風絲拂畫樓日透闌干人病酒賣花聲過懶搔頭【曹本懶梳頭】

訪【紀事芳】庭植上人

苔侵坐處石頭靑滿屋春云不用扃入定醒來香印冷一簾花雨濕殘經

西亭新暑

水晶簾掛小池亭茉莉花香酒易醒日影不搖風力軟蟢絲絆落翠蜻蜓

春夢

東風敲碎玉闌干蝴蝶紛飛夢欲殘翠被壓牀銀燭暗夜深誰問海棠寒

喜涼

吹笛何人在小樓夜深不下玉簾鉤涼風敲落梧桐葉片片飛來盡是秋

宿西湖上竺

不收【曹本閒收】石上著殘棋山月無聲鶴睡時落葉打窻霜滿屋有僧吟得夜寒詩

水居

飛鷗貼水水連天一半靑山一半煙【曹本半是煙】日暮潮回漁父醉不知船閣淺沙邊

斷橋春望

拾翠車閒輦路塵山南山北杜鵑春誰家庭院東風裏吹出桃花不見人

吳江旅思

千絲楊栁拂徵篷一望菱花漾曉風人在畫樓髙處立鷺鶿飛入水晶宮

花下作字付葉柘山使者

花蘚層層潤石牀綠陰多處自生涼閒將筆染荼防露寫得春辭滿紙香

春寒

玉屏煙冷鷓鴣斑翡翠簾遮好夢殘雨又未休人又懶杏花無力不禁寒

孫花翁墓

詞入秦樓唱至今夜魂應共水仙吟墳前防樹桃花月照得風流不死心

呈趙使君時方西遁

欲買寒江載月船牀頭金盡卻誰憐客囊空有詩千首難向紅樓當酒錢

蜻蜓

輕綃剪翅約秋霜防水低飛戀野塘忽趂遊蜂過墻去可憐不識百花香

燈花

喜信今宵報與誰玉人曽剪畫雙眉等閒開落銀釭見只是【曹本只閉】春風不得知

重陽紀懷

籬根醉倒任斜陽隔夜茱萸便不香莫把黃花遮破防敎人見我鬢邊霜

仙源卽事

山花幽艸自成春深入仙源欲避秦地僻不知南北事相逢盡是種桃人

避世移家入亂山松風杉雨打窻寒牀頭一卷麻衣易自防松燈盡夜看

秋日過京口

晚風簌簌荻花飛絡緯聲榦荳葉稀水國易寒裘馬健織金添作海靑衣

軍中樂二首

徵衫閃色織云羅白馬金鞍載翠娥把盞醉歸營月上檀槽喚撥采茶歌

珊瑚提榼紫金杯翠幕藏春暖不開馬上嬌嬌花滿笠隨軍出看打毬回

白牡丹

翠云低防玉樓臺露洗香苞逐旋開昨夜賞花人酒醉月中錯認水晶杯

睡海棠

費盡胭脂撚得成楊妃醉後越娉婷定應夢著三郎事吹老春風不肯醒

湖上晚望

酒醒湖光生嫩涼臥船吹笛藕花香遊人盡逐鶯花去一片閒情在夕陽

塞下曲

鎗旗獵獵動風纓土雨如雲畫角鳴認得打圍枯艸際霜雕飛趂海東靑

壽光宮

井气蒸云濕石欄白頭【曹本虯須】道士自燒丹開門風帶琴聲出一陣松花滿醮壇

漁父吟

竹絲籃裏白魚肥日落江頭換酒歸只恐明朝江雪【曹本風雪】凍老妻連夜補蓑衣

閨詞

逢春嬌病鬢蓬松偸拆郎書讀未終驀地人來無語答含羞滿面發潮紅

月洞書屋

自寫自詩黏壁上何須古畫與名碑隔墻風落閒花片日日飛來入硯池

月洞吟

