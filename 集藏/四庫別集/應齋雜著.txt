

欽定四庫全書

集部四

提要

應齋雜著六卷

別集類三【宋】

臣等謹案應齋雜著六卷宋趙善括撰善括宋史無傳惟宗室世系表載有此名爲太宗第四子商王元份六代孫考集中有趙運幹墓志銘稱同姓兄可大藝祖七世孫與宗室表世次相合蓋卽其人然表亦不詳其爵裏今案集中迓黃樞宻知隆興府啟有一防爲氓應修桑梓之敬語則籍隆興祭漢陽趙守文有仙源同盟雁塔俱第語則嘗登進士得常熟宰謝政府啟有奮身科第千載之遇語則釋褐爲常熟令賀趙樞宻啟有贅員別駕叨祿京畿語又有長沙倅署磬沼詩則由縣令倅郡與湖北張安撫啟有叨把一麾深慚共理語又有鄂州上殿三札子則由郡倅知鄂州謝宰執啟有方懷溝壑之虞遽增幕府之數語謝湖南帥啟有四十年低徊州縣三萬里奔走塵埃語則任滿閒居復充幕職又有次計幕諸友韻詩謝嶽漕啟則終於嶽州漕佐也是集宋志不載其原本卷帙不可考今以永樂大典所載裒爲六卷宋人奏議多浮文妨要動至萬言往往晦蝕其本意善括所上諸札率簡潔切當得論事之要如陳紛更之糾賞罰之失皆深中時而永樂中修歷代名臣奏議乃不載其一字未明何故詩詞多與洪邁章甫唱和而與辛棄疾酬贈尢多其詞气駿邁亦復相似觀其金陵有感詩有謝安王導亦可罪至今遂使南北分句其不滿於湖山歌舞文恬武嬉意趣蓋與棄疾等固宜其相契也乾隆四十六年二月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

應齋雜著卷一

宋趙善括撰奏議

建明奏議

臣聞古之人臣建功立業者皆有一定之謀其始爲之甚難故其終成之常易如漢之韓信蜀之諸葛亮皆以功業許其君而親以身成之言出於口終其身而不變者其謀一定也近世則不然輕言而遽攺忽行而驟廢始慮不審終之汗漫而無所就不可不察也仰惟陛下焦勞憂勤十七年於玆然而大功大業尙闗聖慮以臣策之意者今之人臣所以事君者未至於古耶請略舉數端言之如兩淮安撫舊爲兩司往者以議臣之策爲一司矣繼又分而爲二荊鄂都統舊爲兩軍往者以議臣之策爲一軍矣繼又分而爲二如發運司則驟興而驟廢如宣撫司則再置而再罷如市舶司則旣並之復置之如鑄錢司則旣分之復合之如福建聴民鬻鹽久矣忽奪而歸之於官繼又委之於民如廣南就邕州市馬久矣忽攺而置之於南詔繼又歸之於邕凡此皆所謂輕言而遽攺忽行而驟廢者也陛下以虛受人聞善則從如漢髙皇之刻印銷印以明聖人之無我可謂至矣然議臣之策紛紛易變臣竊謂古之人臣以功業許其君者殆不如此臣愚欲望聖慈特降睿防應自今人臣有所建明其事大體重者並令兩省雜議某以爲可某以爲否中書籍記而上之陛下徐觀其事之成敗取其議之可否以定其言之是非而大明黜陟之法用是以察天下之眞材助成聖治實建功立業之本也取進止

嚴賞罰奏議

臣聞賞當功則臣下勸罰當罪則姦邪沮賞罰公於上事功立於下此必然之理也陛下卽位以來勤綜核之政行必信之法十有六年海內乂安百度時敍聖徳休盛非臣愚所能勝識然求之事功終未見卓然有以大慰天下之望其故何哉豈非勸沮之道或有未盡耶臣愚不揆昧死妄論其故陛下試少垂聴焉自昔士大夫出而爲世用上之人有以激厲其委靡之气而崇奬其功名之心者捨賞罰莫行焉然賞罰之行必有次第傳曰罰不阿近舉不遺逺此明君馭世之至權也是故賞先行於下則在上者咸知勸罰先用於近則居逺者無不服比年以來臣所聞見竊有疑焉何者一命而仕州縣以知效官惟其位卑其勢逺故建議立言也大吏輙以爲彊聒拾掇細微文致以罪者有之矣興利除害也豪民以不利於己增辭飾非訟陷以罪者有之矣大吏按於上豪民訟於下追召囚錮靡辱不至箠楚之下何求不得往往先從廢罷繼坐贓私終身不得齒於仕版其間有材術素優績效昭著上乏提撕旁無介紹𨿽有尺寸之賞而文吏吹毛求疵陸沈下僚賫志以沒者蓋不可勝數也若夫官崇勢近身貴名顯外持麾節內列班榮𨿽縱欲以害民怙恃而貪利罪惡昭著無從上逹偶然風聞名掛白簡亦不過鐫一秩罷一任而已曽不逾年旋得美官其間又有巧爲諛說公肆誕謾聴其言如布錦摛繡責其效如繋風捕影動以虛文霑被醲賞陛下夤用刑賞章別公罪豈容謬戾如此臣敢妄論其萬一者馮衍有言冨貴易爲善貧賤難爲工官尊位重則營助者眾法治之誠難官小力輕人得而擠之矣由是觀之賞或醲於貴近罰或偏於賤逺勸沮疑有未盡非職此之故歟臣愚欲望聖慈特降睿防宣諭執政大臣繼自今官有崇卑賞無厚薄勢有逺近刑無重輕加惠孤寒微賤之質勿庇冨貴權豪之罪如是行之而士气不振事功不著未之有也狂斐之言冒黷天威罪當萬死惟陛下裁察

宗室補試釐務奏議

臣仰惟陛下卽位以來親睦宗族備盡教飬作成之道遂有名冠多士學中詞科持節把麾政事舉者不一而足𨿽祖宗之時亦所未有可謂盛矣然宗學有官從學者蓋鮮武臣苟祿效職者無聞可不參稽舊法而爲之制乎書傳所載國子謂王之子與夫公卿大夫之子也今國子監止試公卿之子而宗子獨不得預焉宗室武臣近世咸知自愛遵守禮法出官之後例得添差不得干預職事𨿽有材術無路可顯臣愚欲望聖慈特降睿防應宗室仕於朝爲釐務官者其子弟並曽得解人並許赴國子監試如有升補依宗學捨法施行宗室武臣添差州縣差遣不釐務之人許令知州監司精加選擇如委有材力可備任使保明備申朝廷許令釐務如有功過依庶官罪賞施行庶幾文武全材卓然表著各殫智力共赴事功非特宗子之幸抑所以上合祖宗立法之本意

差役奏議

臣竊見比年士大夫多好輕議舊法隨卽變更往往不能無獘試以差役一事言之限田之法出於祖宗之舊其制久矣比年有減半之法蓋所以抑彊扶弱也又復爲品官身後再減半之法其獘致使士大夫之後不得義居其利害曲折有不可不詳辧而熟究者謂如一品官限田原格一百頃今減半爲五十頃子孫又減半爲二十五頃其有子孫多者通不得過二十五頃之數其法非不善也殊不思一品官之後豈無蔭補三五人京官朝官仕宦者乎以七品官一員計之合破二十頃以五員計之則百頃矣又如三品官限田元格八十頃今減半爲四十頃子孫又減半爲二十頃其有子孫多者通不過二十頃之數其法非不善也殊不思三品之後豈無蔭補三四選人京官仕宦者乎以八品一員計之合得十頃以五員計之則五十頃矣彼爲子孫者義居而通以父祖之官立戶則共占限田之數少析居而各以自已之官之立戶則通占限田之數多占數少者不免差役占數多者皆得免差是使士大夫之後皆不得義居也此豈所以厚風俗乎蓋嘗以此法考之史傳之間惟秦商鞅立法家有兩男而不分異者倍其賦儒者之所恥言也以堂堂之治世而使士大夫之後析居者免役義居者差役不幾於陰用鞅之法乎臣愚欲望聖慈時降睿防應自今官戶用父祖官品立戶者其限田皆仍舊數至用曽髙立戶者依減半法庶幾不至析居以窺避差役此亦朝廷厚風俗之本意也

免臨安丁役奏議

臣竊見臨安府車駕駐蹕五十餘年列壁連營建宮賜第卜築之地本皆民產一從分占久免推排其間物力合科色役與夫夏秋二稅無可催理者有司失於申請未曽蠲免錢塘仁和兩縣嵗有定額無繇銷豁遂將和買役錢逐科增添抑配鄕村貧下人戶謂如紹興二十一年已前物力及三十四貫四百文方敷和買絹一疋物力及三十貫已上毎一貫方敷役錢一十九文今來物力止及一十九貫五百文卽敷和買絹一疋物力止十貫已上毎一貫卽敷役錢二十五文其數相去不翅倍蓰夏稅秋苗名數𨿽存人戶無有鄕司保長逐嵗陪償若不巧取於民何所從出況臨安之民親依日月之光近濡雨露之澤其被恩優渥宜若非他郡比也而產去稅存科配不均之患豈應有之臣愚欲望聖慈特降睿防行下臨安府將見今應有營寨官府宮寺所占地段並撥賜田產合納夏秋二稅並和買物錢覈實保明委無溢數欲斷自宸盡行除豁所有兩縣後來增添抑配鄕村之數並合蠲減庶使畿甸千里咸戴上恩各安其業不勝幸甚

乞免臨安府丁錢

兩淛稅丁之重至有生子不舉長不褁頭者丁謂爲相蘇秀獲免胡則在朝衢婺遂蠲天子駐蹕臨安五方之人萃聚繁衍法當嘉恵而優卹之已降聖防自淳熙四年爲始權免三年去冬限滿聖意勤隠不忍舉催再下展年之令徳至渥也而九縣之民猶若閔閔然有望於上者懼日後再有起催之患爾六年蠲免一旦復行誠亦難矣聖恩寛大國用無闕何惜毫末以慰畿甸之心是宜斷自宸特下明詔將臨安管下諸縣丁錢自今後永與蠲免更不催理將來恢復中原鑾輿還京亦使此邦之民子子孫孫感戴上恩無有窮極不勝幸甚

公薦舉奏議

臣竊謂時俗誕謾士心迎合其來久矣以漢宣帝責實之政冝其天下無復懷虛詐之心者而王成僞增戶口至八萬餘乃首防勞來之賞以唐太宗英武之資冝其天下無敢獻諛悅之言者而封倫乃謂聖武戡難太宗不怒不能正詭隨之罪由是觀之人君端居九重坐制萬方眞僞膠擾賢否混淆將使革誕謾爲實效變迎合爲忠言蓋亦難矣陛下勵精圗治宵旰防勞寤寐賢才勤卹民隠眞堯舜之用心漢唐之君蓋不足道邇者申明嚴令濬發徳音俾薦舉人材必先實迹陳獻利害務在可行誠當今之急務也愚臣不佞竊謂陛下責實以求士而薦舉者未必皆實效虛己以兼聼而奏對者未必皆嘉言辜負陛下求治之意臣不勝憤懣今夫州縣之官抗塵走俗服役下僚不求聞逹而當路大臣其有特逹見知奏名於上者幾何人哉莫不引吭聲哀搖尾乞憐短軸長牋恃親挾貴鋪張其履歷誇大其藝能撰造事端妄陳政績亷恥已防薦舉方行所謂實迹果安在哉獻言之臣憂國愛君不顧得失力辧是非酌古治之本原拂人主之勝心其有一言悟合事功立成者幾何人哉莫不觀時之爲窺上所好視其文如布錦摛繡責其效如捕風系影以至毛舉細故道聼陳言所覬投契上心僥幸身計人材碌碌議論平平冝乎陛下當饋而興嘆也臣愚欲望聖慈特降睿防應今後薦舉之士必先博詢素行精察治功委有材力方合薦不得私受啟書自陳實迹稍有虛妄並坐謬舉之罪委獲實材乞加舉賢之賞奏對之臣必先分別是非指摘可否民間之疾苦朝政之闕遺咸得盡言有犯無隠不得窺徇時俗迎合上心其文切中時病乞旌褒嘉之賞如此則責實之令行求言之路廣詐僞少息忠讜備聞共濟事功以圖恢復臣不勝至願

時務奏議

臣聞立天下之事有大體成天下之功有定謀堂堂聖朝其體甚大小節不足較也明明廟謨其議一定雜說不足進也方今南北之勢士大夫講究都盡不過彊弱勇怯之不同爾人皆懷此則心詟气沮何以成功知有曲直之說以立其大體知有逆順之理以爲之定謀則徒彊不足勇𨿽弱不足怯也況今日未知孰弱直常在我故我得其體之大曲常在彼故所爭不過小節而止爾我得其順故其謀未嘗不定彼用其逆故其說不過多詐而止耳靖康之禍外示和柔內懷機變因割地以求釁繼遣使而請和逼侵畿城使猶踵至朝廷上下篤信無疑因循敗隳終不省悟是皆溺於和議初無定謀而然爾仰惟陛下卽位以來儲精垂思宵衣旰食圖回恢復十有六年練軍於外而兵將無不精矣理財於下而倉庫無不實矣臣愚無所知識區區之忠猶願陛下守其大體無較小節以爲之釁端執其定謀無用和議而怠其戰備以養士气以待天時一旦天意悔禍士心賈勇電掃朔庭風淸舊壌可日月冀狂僣之言惟陛下恕其萬死

札子

鄂州三札子

臣聞兵民之政不能無異守將之心要在必同何則兵在軍而將主之所貴乎肅而不擾民居郡而守治之所貴乎寛而有制二者之政蓋難必其同也若夫兵民錯居而鬭訟或起守將交際而利害相闗儻存好勝之心將有必爭之患如此則軍旅欲肅而不擾郡政欲寛而有制不亦難哉臣愚欲望聖慈特降睿防凡有戍軍馬州郡下臣此章明使聞知庶幾守將無偏黨之私兵民絕乖爭之患同心合志趍事赴功或有背公狥私惠姦姑息有聞於上必罰無疑將見守將合而無間兵民混爲一體何事不立何功不成天下幸甚

臣聞天下之事未嘗無救之術必存乎人今夫鄂之爲郡財賦之源塞而未通兵民之居雜而或擾有勢力者侵漁酒稅之利無忌憚者囊橐盜賊之徒獘至於此可謂甚矣臣自惟人望素輕材力凡下敢不竭盡疲駑少圖微效然非得州縣官僚同心恊志安能一力興滯而補獘耶本州現任官屬不少固未能遙度其賢否欲望聖慈特降睿防許臣到官之後分委辦集其間有忘私狥公興利除害職事修舉亷隅自持之人具名聞奏欲乞特賜旌賞或有避事委靡�貨貪婪奉法不防廢職不舉者亦具名聞奏欲乞重加責罰庶幾刑賞兼明人材知勸非獨一郡之幸實國家勸沮之道法當如此干犯天威臣無任【云云】

臣竊見鄂州一年之間三易守臣前任莫蒙曽具奏札備言財用窘匱拖欠官錢及官吏請給至多防陛下矜察於總領所窠名錢內借錢五萬貫應副急闕到任未幾忽又致仕繼聞漕臣張拭兼權未曽到任復已攺除見今止系本州官暫時權攝則其窘匱又可知矣臣𨿽至愚不才當空虛繁難之地安敢避事亦不敢冒昩再幹聖聴假借官錢惟慮臣到任之初首防諸司催督舊欠非特未有塡償而本界按月官錢愈冗不能辦集虛負罪責欲望聖慈特降睿防許臣自到任日爲始逐月先次趂辦見界合發諸色官錢有前政權官拖欠未發及借過錢數容臣半年之後綱紀粗立財賦有餘逐一分數補還不敢違欠庶可少逃瘝曠之咎干犯天威臣無任隕越屛營之至

上尙書省札子

照防本州江夏等七縣方承平日二稅苗米共管六萬六千六百餘石苗折絹三萬三千一百餘疋防絹布並和買防絹共九萬四千四百餘疋綿四萬五千八百餘兩大小麥三千六百餘石今來諸縣田土開耕九畆以上其未耕者止是些小髙仰瘠薄之地目今毎嵗秋苗上管七千七百餘石夏稅二麥二千一百餘石除外並無分文尺寸合納入官之物比之昔日稅賦十分未及一分本州毎年認發上供米九千二百一十六石除管催秋苗米七千七百餘石外自余米一千五百餘石並系收糴揍數起發詢其所以蓋緣紹興之初土著之民流離它所五方雜居並緣爲姦包占逃絕田產官司旣無籍記人戶又無契帖是致無以稽考逐年惟欲措置招集給佃墾辟荒田不暇計其多寡往往大指四至小立畆步一時據憑所陳之數細納稅賦而又前後官司申明指揮不一務在姑息是致豪彊狡猾之人冒占田產以爲得計不肯起稅近有通城縣人戶陳祈告獲宋崇一項占田一千四百三十九坵止納一畆五分之稅如此之類不一而足今來若不措置立限人戶自陳則非特失陷稅賦而惠姦之獘何時可革欲望朝廷詳酌特賜指揮行下本州立限半年分明出榜曉諭令人戶將應管田土從實開具的確已耕頃畆土名四至經官自陳所有未曽送納稅賦已前年分一切除放自截日爲始分作十年毎年起理一分送納施行更合取自朝廷指揮

足兵食札子

嘗聞之能足食者不斂民善養兵者不蠧國將期藩籬鞏固江淮肅淸則兵不可不增萬竈貔貅千里樵防則食不可不足欲籍遊手則無以贍置鄕兵則慮其擾奪俸助軍則無以養亷入粟除罪則何以懲惡然則足食足兵之計將如何而可哉國家調斂於民非不足而實濟於用爲甚鮮蓄養之費非不多而服役之人爲甚寡東南漕運三百萬則米固多矣而飛挽之人亦云眾矣旣以逺近之路而給其費必以上下之流而計其便都下之需莫便於兩淛淮上之戍莫近於江東金陵一帶則江西爲上游荊襄兩路則湖外爲近壌自上流而下則其至必速由近路而來則其費不多今則不然有自江西而至郢者有自湖南而至淮者或溯流而畱滯或逺路而倍費人逃舟棄官費米虧故曰調斂於民非不足而實濟於用爲甚鮮者此也若夫押綱者在部無籍操舟者在法無禁官以五百料爲舟米二萬石爲綱舟用五十艘夫募三百人米或加多錢亦準此交卸之地得及八分者爲全綱往返之舟顧及三人者爲足數盜米以爲耗賴有折防之法破人以支錢虛存顧募之名一舟用金二十萬一去而不返者有之一夫支直數十千未行而先遁者有之故曰蓄養之費非不足而服役之人爲甚寡者此也善爲計者因運糧以養兵而無蠧國之患因飬兵以足食且無斂民之憂必也主變通之制擇練逹之官路有逺近俾度支擇近以相濟有餘則儲積不足則坐糴如是則無倍費之患矣行有遲速俾轉運計程以相稽運行則無獘滯畱則必欠如是則無虧折之患矣使諸郡各以糧米之數水腳之直召募水軍五人爲保五保爲隊四隊爲將保管一舟舟載米五百石將主一綱綱掌兵一百人將爲押綱之官兵乃操舟之卒較其靡費則已減顧募之米責其階級不敢萌侵盜之心閒則教水戰用則運軍食春夏駕已空之舟則裝發於郡秋冬至所卸之地則防虞於邊如將拓疆塲空朔庭度江涉淮長驅深入是卒也豈不能保固吾圉壯觀江面若夫捨舟卽陸亦豈不能負糧荷戈從諸軍之後耶非特押綱無詐冒之官綱船無棄捐之失而民之輸粟盡登於太倉官所養兵皆供乎軍用信能行此則積獘俱銷兵食兼足當自今日始矣

茶寇利害札子

湖之南江之西饑羸之民數十軰盜挾弓刀搔擾州縣貽朝廷憂罷帥黜將曠日持久臨以數千之兵尙延旦夕之命其故何哉豈非摶牛之蝱不能以破虱洞犀之弩不可以得鼠耶官軍食宿有次捨進止有行陣戈矛爲之器甲冑爲之衣不令不敢進不鼓不成列乃欲使之馳逐於巖壑險絕之間彼方超陵山谿踐履荊棘身纒軟帛手執短兵巢宂之難窮斥之莫測倐爾云合忽焉鳥散詎可以常法應之哉山髙林深上蔽天日气候蒸鬱易生瘴癘禁旅往來將兵雜至不服水土防亡必多彼方依附艸木防犯霜露素所習服益見精明夫復何畏禾山之原東至永新西至茶陵北抵安福萍鄕之間南直興國上猶之界亙數百里豪民壯戶實繁有徒爰因盜賊之區皆爲囊橐之所庶免戕其骨肉又獲保其屋廬民賊通情互相交結而官軍之至誅求芻粟驅役負戴家至戶到屠犬割雞或因疑似之間以逞殺僇之勢驚惶相矚怨嗟愈多由是盜賊蹤由詭祕莫測官軍動息毫髮必知蚤虱之徒自知干犯典憲𨿽束手投戈決無原赦之理苟捐軀畢力可圗頃刻之生況玆官軍數相倍蓰號令不一險易不同懷顧戀妻子之心有觖望犒索之意且謂戰勝不足以爲武則賞未必厚戰敗乃所以爲辱則罪必不輕狐疑其心猶豫其計將求逺勝不亦難乎今日之計贑吉袁撫四州之地正當擇守臣付以兵柄優設賞格召募土豪團結鎗手置立山寨毎及百人則以副尉捕之及五百人則以承信郎寵之又能殺賊立功則遞增賞級許以他日依軍功材武注授差遣不過置四寨於四隅以塞其咽喉設二寨爲遊兵以殱其耳目伺其動靜以撓之乘其出入以邀之使之食不得飽亦無食之可飽寢不得安亦何寢之能安又當多出金帛反間其徒黨明示要束許其自新其脇從爲如此顧何樂哉不旬月間可無噍類矣此萬全之道也若夫命將出師蹂踐鄕井飛芻挽粟勞苦人丁翦其薈蘙平其險阻搗其巢宂夷其族類固足以快一時之意萬一少稽奏捷之期又將何以圖之淮南王安曰廝輿之卒一不備而歸𨿽得越王之首臣竊爲大漢羞之此言政恐爲今日設也區區之愚千慮一得無階以逹於上願執事畱意焉

船塲綱運利害札子

竊謂營屯碁布支鼎俟炊方州不能飛挽芻粟則必賴舟楫以濟不通江西上游木工所萃置立船塲其來久矣采松檜截杞梓釘多庾粟油溢漏泉冝其可以任重致逺悠久無獘而乃半塗而廢一去不返損則沒於驚濤腐則棄於長堤非徒虛蠧國用至於失兵食誤軍期其患豈淺淺哉竊原其獘蓋有說焉嵗額三百艘無慮費四千萬兵匠百人監臨四員十羊九牧無所聴從占破之餘所存無幾工程不登船額無限任其鹵莽惟務速成一株之木合鋸而三則斧而二之此費木以省工其獘一也兵匠旣眾樵防必多各務愛家旣不敢顯然竊成全之材以柴之惟求其大木斷而小之以供柴薪之用長者短而厚者薄使以乘載蓋有不勝其任者矣圖小利而貽大患其獘二也刳木爲舟能浮於江者貴其縝密無漏今合眾木而爲之必有罅隙焉固冝裁其邊幅密其機緘使之合而無間則釘𨿽少而益固灰𨿽多而無用今乃並沓雙木貫以釘�恐其疏折實以油灰用材愈多而船愈不固其獘三也釘用於舟有以多爲貴者小人私銕灰之利而欺盜無已又懼其數見於外者可考而知則穴竅納釘止實其半絕其半而再用之殊不知木深釘斷兩不相及擊觸解散可立而待其獘四也今能省官增匠解鋸不乏則木常有餘斷削之餘可爲樵蘇者官爲之禁以示於民則匠失其利深密其縫窮盡其釘則何憂乎妄費何畏乎渉川顧是四者特船場之獘爾船旣成綱尢有甚於此者造舟以來不知其幾千百艘也科折於民不知其幾百萬餘也兵匠之請受與監官之廩祿又不知其幾何而今日官船之在籍者固無幾矣蓋嘗考其數乎此無他蓋回運之錢已盡則水夫無以爲庸直米糧之數不足則押綱無計而得還水夫逃散官舟棄捐甚可惜也今能逐綱差使臣一員以押船名之起綱大帳兵梢請受則付之部米者以回運錢物付之掌船者至下卸之所米有虧折俾部米者畱之而自圖船之旣空俾主船者押之而徑返如此則綱船之獘去矣愚者千慮或有一得敢覬聴覧之餘詳其可否而力行之豈勝幸甚

上提舉差役札子

竊謂法本無獘人實獘之人非獘乎法獘乎事也事至於獘則將遷就以近乎法故並與法而獘之矣方今法度備具民業安妥邇臣建議謂差役之法不便於民將欲洗其獘而新之立爲一定之制甚大惠也今有防爲九則十二戶之說請天下通行之郡上於朝朝下於部使者使者移督所屬之令咸俾效其所言列於圖冊又使得盡其愚以爲獻此差役泰亨之秋也某恭讀祖宗之法及紹興已未至於今日爲役而建言因言以爲令者深切著明莫不詳盡第原稱差役之法俾有物力者輸免役之金量其繁簡難易以給其顧直之多寡則人樂於任事而不辭矣今則取其直而歸於有司從而役之又從而責其輸免役之金富者受產匿稅有豪右以爲之芘貧者產去稅存無物力以任其事此所以甘破家析產而必爲避之計者良有以也然則有二稅焉欲革而新之則仍募役之名無間官民貴賤之異總其田而稅之畆若干而止以一都之數予一都之豪者二人俾其久任正副之事以一保之數予一保之壯者二人俾其分掌催科之事如此則𨿽有智巧分戶詭名亦不得爲姦以避之矣此一說也或有憚於更張未易攺作則申嚴法禁富民得產而不受稅者與夫貧者產去而稅尙存者士大夫庇有田之民而妄立名籍鄕書首撓無產之民而虛樁物力或一家而分父母妻子私房之田或一戶而假親戚故舊招認自已之產立以程限許以自新與免其辜盡並其業如逾首限則設賞以立告如得其實盡以所首之田給之犯者不悛論罪如律刋示都保使民明知如此則隠寄之獘革隠寄之獘革則差役可以指掌而定矣人知其當役不可免也莫不忻然以就募又在乎所涖之官優卹不失於寛任使不失於勞假之以力而責之以事尙何差役之足慮哉欲望臺慈特賜詳酌而施行之豈特一路之幸實天下之幸至如行九則十二戶之制者此膠柱調瑟按圖索駿爾又安能久而無獘哉某愚無知識上干崇嚴下情無任局蹐戰栗之至

言災異札子

嘗聞善言天者必有以證於人人事盡於下則天時應於上祥瑞之至必協气之所薫時令之乖豈休証之所致此古今之通誼也伏見今嵗以來春雨霖霪夏風飄急陰陽相薄气候不齊或云雷奔騰或風雨淒冽日出無光星文變見災異之臻顧豈無自而然哉良由廟堂之上出令如反汗用人如轉石小大之謀甲可乙否口是心非邊鄙之臣挾隙怙威貪利敗類之所致也某誠愚不當妄議國家事然抱寸忠豈能自已竊有憂焉古人有言曰眾賢和於朝萬物和於野今玆稍愆泰和致此乖戾竊恐禾稼未登凶荒忽至兵革未寧盜賊竊發不可不預爲之備也仰惟均調元气儀刑百辟自有臧用之妙固非天下之所可規測然區區之心猶願朝廷重號令而出貴於必行舉賢材而用先於責實俾內外之臣合謀共議惟公道是圗同心戮力惟大功是立毋好異以植黨母懷忿以嫉功庶幾可以上豫天時下安國步然後命方州當米賤之時廣儲蓄以備凶荒當無事之日嚴保伍以防姦宄斯所謂應以實而不以文者也將見三光全寒暑平五穀熟羣盜息矣何天變之足懼哉伏惟聼納而亟圖之母使患至而後慮恐趣具之爲難也位卑言髙莫逃刑憲某不勝戰栗俯伏待罪之至

上監司札子

某輙有已見上凟臺嚴某嘗聞親民之官莫如縣令而縣令於民尢爲最親一縣之政如財賦則有才者可以斡旋如獄訟則仁而明者可以裁決以至馭吏催科則自有條理戢安禁暴則自有刑法皆可以用力於其間惟是厚風俗一事則難其術某叨令常熟殆及一考到官以來勤勞自效惟是前數者盡心而已止以風俗澆漓未能頓革日思所以變其故習使之歸厚則未有以處之故嘗博訪邑境求一爲善者特爲之旌賞以激勵風俗恨未之有比者境內有李十二者因父病膈气瀕死李十二遂刲腹取肝和藥餌以進之其病卽愈又有朱九七朱四三皆以母病革刲股取肉與之服食而皆獲痊安此三人者其在是邑前此未聞某得是事私自慰喜以風俗之厚當自此始於是卽牒縣尉親往問勞審驗之且得其實遂照應條格給付錢帛以賞之闔邑之民耳聞目見者莫不爲感激然某私意則謂錢帛小惠也非述其事以聞之於上則未足以盡激勸之道輙敢具情節以聞伏乞臺慈特賜詳酌敷奏朝廷略加旌表以彰其善上足以副聖天子孝治之效下足以革四方澆浮之獘教化行習俗美使今日之治駸駸乎唐虞之治抑何幸耶干冒威徳不勝戰栗之至

欽定四庫全書

應齋雜著卷二

宋趙善括撰啟

賀長沙王帥平賊啟

肅將天指防諸將以行師大振國威懾渠魁而授首防音雷厲輿頌風馳恭惟某官間气所鐘英名夙振富經文緯武之學兼出將入相之材由淸切以禦至煩剸裁如一處紛擾以若無事了辦益多昨膺書殿之隆名再攬帥垣之重柄偶鼪鼯之嘯聚軫旒冕之顧憂亟煩牙纛之親臨遂使貔貅之愈壯龍韜一奮鼠技自窮掃狐豕於窟穴之中曾不閱月脫黔黎於鋒鏑之下大奏膚公已同裴相之策勲行繼召公之錫祉永扶宗社茂載旂常某久借芘私獲觀盛事談笑靑油之幕𨿽阻從公弦歌皇武之詩尙能獻頌懽悰所激柔槧奚殫

賀林侍郎啟

恭審擢從方伯進貳夏卿幾年寖逺於朝行公不爲之少屈一旦徑躋於法從天獨奬其孤忠惟道之髙故服者眾郵音甫置輿頌肆馳恭惟某官煥乎黼黻之文凜然冰雪之操窮羲經之隱奧笑九師未得其傳辯麟筆之謹嚴視三傳誠爲可束至於揚歷之偉特乃其蓄蘊之緒餘學省郎曹此才歷塊之始卿班宰掾未快摶風之程自一出於修門遂五更於外服剖苕川湓城之竹而列騰最課舎防門湘水之棠而正沸去思方易鎭於初潛之藩忽召遷於淸禁之列然今士論又有公言謂歸馬盛時夫豈勞徵伐之掌而問牛當道政所須調鼎之良佇宣制麻卽専宰席某途窮久矣薄宦蕭然愧乏奇謀曾玷石洪之入幕欣聞成命妄希貢禹之彈冠敢恃殊知冒陳廹悃幸仁人在上儻不惜投手舉足之勞庶孤迹有歸其敢忘鏤骨銘心之報

賀周參政啟

誕揚渙號進貳鼎司有徳進而朝廷益尊綽著經綸之業眞儒用而天下無敵佇成恢復之勲夷夏聳觀宗社防福恭惟參政先生學窮六籍望重四朝發策決科蚤登名於龍虎垂紳正笏旋簉武於鴛鸞典刑獨見於老成禮樂孰逾於先進幾年於外棟梁久闕於奇材一日居中松栢自堅於勁節果階華貫徧歷要途方聖主之嗣興首諸公而晉用躋榮荷槖亟登文石之班進講楓宸屢可武帳之奏結眷知而益厚見忠讜之備陳適當觀釁待敵之時正賴折衝厭難之略入參大政實慰具瞻豈特勤勞於王家蓋亦通逹於國體選於眾而舉伊尹夫豈偶然爲之佐而相成王將必在此寵靈正渥昕夕可需某生也早孤長而務學抗塵右列惟謀三釡以飬親賜第下科敢憚一行而作吏棲遲久矣進退茫然惟懷就日之榮每起顧云之念載惟外舅嘗同鴈塔之題豈謂鯫生復玷龍門之列顧夤緣之幸防期成就於始終欽聞明命之傳實倍羣情之喜震風淩雨正依廈屋之帡幪枯木朽株有待大鈞之坱圠

賀畱樞宻啟

升華祕殿貳政機庭國有眞儒士無異論凡處本兵之地實司制外之權疆圉覘問其姓名以爲輕重華夏想聞其丰采遂決安危苟用得君子而不疑則勢在本朝而可恃𨿽微玉帛子女亦可定交鄰之謀豈必金湯城池然後爲保國之計天欲興於王室上果得於英才恭惟某官器業宏深風猷雄逺斂爲日星而放河漢皆自然之文章霈以雨露而震雷霆有不測之運用自曵履星辰之上亟分閫川秦之間逺爲上行孰如公可鎭臨有道獨髙淸獻之遺風施設具宜一事乖崖之故事惠澤徧覃於四道聲徽浸徹於九重爰膺一節以趨遂疏三接之寵固可制韓彭於行內豈宜屈頗牧於禁中深契帝心峻升兵府訓詞一正已知堂上之有奇風烈四傳遂覺舟中之無敵想廟謨之整暇致國體之尊安揆席在前人望有屬某才微絲粟勢異云泥自逺履幕之瞻浸缺鼎茵之問顧等威之有間仰道化之無垠自憐憂患之餘重有饑寒之廹荷廟堂曲成之造充幕府添置之員忽聞明命之頒實倍羣情之喜下豫章之榻昔已辱於誤知掃光範之門今已收於末至竊起蚊虻附驥之念輙傾燕雀賀廈之誠輕犯威尊重增恐懼

賀趙樞宻啟

恩攽鳯檢位正鴻樞豈惟增重於本兵佇見登庸於上宰華夷胥慶朝廷益尊竊以道佐者不以兵彊文事者必有武備明良之防今昔所難平勃得時而徒愧少文房杜遇主而未能及禮故漢功不過如此而唐治終亦無聞追還古初意在今日惟眞人之禦極賴至徳以贊元公道大明國勢一定恭惟某官蜀山挺秀嵩嶽炳靈海函地負而融結不遺陰闔陽開而中和咸備天資異稟有仁民愛物之心家學所傳皆論道經邦之術才業擅儒林之冠謀猷結黼扆之知翻紅藥於北門花磚不移於晝步對紫微於西掖蓮燭復聞於夜歸宸眷方隆機衡是任豈止折衝於樽爼之上蓋嘗運籌於帷幄之中所以宰席之久虛誠見上心之有在君臣千載孰窺造膝之謀冠帶百蠻共慶止戈之武某贅員別乘苟祿京畿孤蹤仰托於洪鈞大廈俯叨於廣覆厠名淡墨夙叨虎榜之榮竊祿貳車殊愧驥塗之展忻聞明命喜倍輿情玉鼎旣調請效鹽梅之趨指金丹如就願隨雞犬以飛空

錢樞宻啟

亶告宸庭正位樞筦夷夏震喜日星昭明煥君臣嘉防之逢侈社稷無疆之福竊以兵者國之大柄樞乃天之一星方今進英雋以彊本朝有常徳以立武事迨玆顯陟率以舊章甲兵之問至廟堂正借精神之運柱石之臣居輔弼況夫心徳之同慶中國之有人見眞儒之無敵有光洪業其在無勲恭惟某官亮直而髙明淸通而宏裕金口木舌集聖賢之大成河目龜文應乾坤之上瑞掃千人於筆陣料萬事於知囊眾推命世之才身備濟時之略以治家之法而推之於治國以事親之孝而移之於事君坐鎭關中鄙蕭何刀筆之賤一匡天下笑管仲功業之卑烈萬竈之云屯植千箱而露積期年奏最一旦賜環書言動於螭防展翺翔於鳯閣掌綸言而視艸秉椽筆以判花日觀紅藥之翻夜對靑藜之照惟經綸之素蘊故風采之聳聞士望旣孚聖知益厚爰峻升於宥宻斯可冀於中興豈止樽爼之折衝當見藜藿之不采然敵情叵測心求禦武之方矧內治未修政賴救偏之術正人心以息邪說復境土以防諸侯於今爲宜皆上所望使無仰視共知漢相之尊因以大書何愧魯經之信某久依云覆濫厠星屏首聞命數之新深爲朝廷而慶曵裾燕賀有廣廈之驩顏引領鴻鈞無礦金之頑質永言欣慰莫旣殫敷

賀陳大諌啟

伏審顯膺宸命進長諫垣將資仁義之臣共講治安之防老成登用國勢愈彊中外聞之罔不相慶恭以某官材周經濟望重典刑簡在聖亟登禁路𨿽賴書思之久更勤論諫之忠佇聆宏逺之謀復致升平之盛卽參機務均福寰區師言攸屬非敢爲佞

賀林樞宻致仕啟

逺君子之門墻形思於夢貢小夫之竿牘情見乎辭極瞻詠於十五年之間逹悃悰於二千里之外恭惟某官奠邦碩哲表世淸英蹇蹇盡王臣之規巖巖聳太山之望偏宜近列有光明雋大之功妙榦洪樞居宥宻幾微之地翊扶休運恊贊丕基君臣相得以益驩中外悉臻於無事謂器博者其用固逺而位尊者所憂必深顧實大以聲閎要功成而身退久矣琳宮之均佚勞哉玉殿之思賢方虛位以旁求遽引年而有請視貴名而敝屣𨿽歸老於故鄕選舊徳爲元龜尙諮詢於大政某自慚麼麼早荷生成由薄宦之奔馳愧柔緘之疎濶比聞盛事深激懦說祖帳於都門不與故人之列候茵憑於記府庻伸下吏之恭金令正新蒲輪方逸願體冕旒之眷益嚴鼎飪之調罙極頌瞻奚殫敷敍

賀謝大監啟

恭審命出詞垣位登諫省號眞禦史已竦一臺之端爲上大夫遂冠七人之首華夷增重風采愈新恭惟大諫於孔孟宗下傳心於韓柳關鍵上落筆鄕譽齊三劉之月旦家聲繼二謝之風流半生州縣徒勞夢惠連之春艸一日旌車亟召起安石於東山作諸儒領袖之官任九重耳目之寄不沽激而市直不舎貸以容姦必眾口之共憎爲十手之所指始動筆端之鷹隼弗置道上之豺狼徒瞻外貌之甚溫誰識剛腸之不屈凡此霜臺之俊偉皆我艮齋之緒餘獨深丹扆之知遂正靑蒲之拜陽子不談細碎而有待鄭公轉覺娬媚而可親大人格君非少勞補衮宰相先徳望行聽宣麻某久疏樂霧之披屢拜郇云之賜逖聞成命倍激歡悰朝有直臣但聽將軍之好語門多喜色難參賀客之後塵

賀王待制知隆興府啟

恭審恩重出綸任隆分閫風行江外一新盡防之儀地近日邊尢示遄歸之便教條初布歡頌已騰恭惟某官器業宏深風猷雄逺見機不俟於終日論事必至於回天貫穿百家黙防精微之理剸裁萬務獨全通敏之稱蚤攀月窟之枝歷試云衢之步自記言於螭陛亟潤色於鑾坡惟特立獨行深結於上知故橫翔防出峻膺於世用仲舒最宜爲誥久已妙於演綸伯夷僉曰有能遂更資於典禮惟上意詳試以事而士論喜得於公姑夙夜以惟寅將旦夕以承弼方慶風雲之防遽罹霜露之悲子夏彈琴不成顧哀心之猶在曽防舎瑟而作信已志之可行寵還簮槖之華擢任藩宣之寄近聞輿議仰測淵與其建牙纛而惇詩書曷若坐廟朝而利施澤下懸榻而禮孺子想追待士之風流避正舎而延蓋公自得化民之淸淨憂少寛於南顧詔卽趨於東歸某智昧一官仕嘗三已偶備贅員於下幕尙期幹祿於中都夙懷慕用之誠今有依歸之幸維桑與梓敢忘恭敬之修旣雨以風遂有帡幪之托

湖北張安撫啟

龍門髙仰曽容下士之登虎節尊榮願展小邦之敬望旌麾而不逺負弩矢以無從恭惟某官道極誠明徳惟忠恕淸姿敏識眞邦國之英華茂行懿文爲搢紳之儀表親結知於聖主亟進陟於都公抗谹論於玊庭聳盛名於天下帝兪作牧久奠桂林僉曰論功易臨荊渚聞其風者頑廉而懦立施於政者禁止而令行憤乎儒墨之相違力排羣議質諸鬼神而無愧盡毀淫祠挺然將相之材久矣屏藩之寄課最天下第一佇見三公之入爲盛名海內無雙共徯中原之恢復某學未見道才難長人叨把一麾深慚共理欲窮五技仰奉至公儻非左提右挈之恩未免前瞻後顧之患澡身浴徳何當承道徳之言藏垢匿瑕無俾有簡書之畏

迓黃樞宻知隆興府啟

恭審光回樞極祥集斗墟適當聖作明述之時欲均內重外輕之勢暫屈鳯池之步勉爲龍節之行耆稚交驩江山攺觀恭惟某官道醇乎孟業足矣防學窮六經之源識照萬微之本自登名於龍虎旋接武於鵷鸞得君旣専每諫行而言聽輔政云久致國富以兵彊將資恢復之功少試撫摩之效念洪都之新府實聖帝之潛藩壯哉上游屹然巨鎭十一州聽閫制之命千萬戶望廩食之恩西嶺羣峯對滕王之故閣東湖百頃連孺子之舊居丰盈魚稻之鄕廣衍桑麻之地載煩元老來殿大邦俯察輿情舉見欣欣而有喜潛窺上意詎容鬱鬱而久居奚需五月之勞徑徙三公之貴某頑防甚拙流落可憐昔常附於飛騰今獲承於譚笑萬間垂庇必無風雨之虞一防爲氓庻修桑梓之敬春暘向燠戎斾首塗願言列鼎之調用副前旒之眷

湖北張運使啟

疏恩宸陛按節湖鄕輟朝廷侍從之臣備禮樂光華之典二天所庇一路交驩恭惟某官當代名流熙朝雅望鐘岷益山川之秀擅卿云黼黻之奇雍容幕府而未究設施周旋郎省而宻膺眷遇入摠五兵之長行登兩禁之榮暫厭承明寵司漕計斡旋有道意將蘇凋瘵之民澄按無私膽已落姦凶之吏豈止流錢於地上佇聞足食於關中助成恢復之功茂展經綸之術某夙親燕席濫剖麟符奉繩約以有期忻旌麾之在望星躔炳煥幸當臨照之中臺堞崇髙願盡馳驅之末秋陽嚴燠行部舒徐冀精調鼎之宜卽迓賜環之寵

郭都統啟

窺文石之班識燕頷虎頭之相假武昌之守參魚符龍節之榮𨿽軍國之異宜念兵民之一體旣聨官治敢布緘縢恭惟某官智勇兼資廉勤自守秀出山西之種敢忘伊北之勲艸木皆知其威名麾幟益精其气色三軍可奪帥於我何加一介以與人則吾豈敢眷乃上游之地易玆外閫之權晉旣用於孟明趙方資於李牧況荊襄望中原之甚邇由沔鄂復故境以何難佇觀撃楫以著鞭孰不投石而賈勇二十四考中令克紹家聲萬六百戶侯封榮分茅土一心所傒萬口皆同某防固讀書長嘗學劍𨿽奮身於筆硯蓋有意於功名防天子俾以牧民懼邦條之未立幸將軍與之共事庻軍政之無偏寒律正嚴威容多暇尙勤寢興之節仰符眷注之隆

上廟堂乞祠啟

水無聲而或激物蓋鳴其不平鳥倦飛而知還心願安於所止輙伸危悃上犯威嚴伏念某罔揆疏庸誤當繁劇不敢辭難而就易惟知趨事而赴功適承隳敗之餘深體顧憂之重謂姦蠧未革也法當去其甚如財賦未充也理宜防其源寛十四所之關徵償九萬緡之官債親視江亭之稅商賈源源而來鼎新酒務之園課額多多益辦簿書復明於緣絕囹圄幾至於空虛紀綱粗成軍民無擾上不負於天子實有補於公家嘗防總所之第功誤辱朝廷之增秩豈謂盜賊竊發適居兩寨之間兵帥自文直逹九重之上封駮爰陳於公議鋪張偶及於權臣揣已何心由斯得罪示漕臣指蹤之意久矣含沙撼王人黨與之言宜乎洗垢一則剡削於艸土之後一則鍜鏈於瓦石之餘合謀而攻用心可見三人成虎𨿽人言之可疑六月降霜幸天意之有在姑從罷黜尙賜生全一身未辧於佞賢三已敢懷於喜慍惟是退無歸而進絕望兒號寒而妻啼饑非投頑鑛於鑪錘必墮微軀於溝𨿽絕軒裳之念妄希香火之緣儻寸祿之可幹誓赤心而圖報伏望某官量含污疾明察幽微赦小過而舉所知恥匹夫不被其澤謂曽參至孝嘗懷投杼之疑使李廣不侯空負決石之勇與之抆拭賜以生成某敢不食蘗飲冰枕流潄石窮益堅而老益壯戒不睹而懼不聞失之東隅而收之桑楡敢虧晚節無以下體而采其葑菲全賴洪鈞

上吉守王舎人啟

拜躔次於黃堂居有執鞭之願接茵憑於玳宴首防下榻之迎眷玆顧遇之恩宜有生成之意載忘冒昧仰瀆嚴明重念某窮有不爲孤無肯援一昨陸沈於武弁十年幾誤於儒冠以遭家憂患之餘生爲挾策凋零之後進言非俗好固難語於時人文與气衰詎敢追於作者適上聖龍飛之日乃諸生豹變之時誤以微才置之末第始拜恩於玉陛遽通籍於金閨方忻折桂之榮復玷哦松之任惟是偏親之老矣至於常產之蕭然溫凊服勤不可去旁於一日晨昏待哺豈容需次之連年當其來歸已有素望矧趨賔寧驟覿神鋒未嘗輸心力以奔走後先敢謂防宴餽以勞費左右曽是品題之誤得諸拜起之初幸旣有因理難自棄然而某少學𨿽陋而粗恥於無用孤官已卑而每期於盡誠使之少間貧病之憂或有可備驅馳之力儻防知已詎敢愛身悼此志之久違對大賢而一發非敢望也或庻幾焉玆蓋恭遇某官內蘊淵衝外孚峻潔文魁多士而學問如不及志在斯民而富貴非所懷毓盛徳於天成藹嘉名於人瑞蓬山獨步初無未見之書玉殿一言遂興何晚之嘆蘭省騰列星之耀螭坳贊麗日之明睿眷彌深朝綱始振雍容軒陛兩極忠良之誠退托江湖了無慍悶之色分顧憂於千里聳儀式於羣寮規矩誠陳材無不用衡鑑旣設物莫能欺下𨿽至匹夫之愚皆願受一防之地自是多多而益辧安能鬱鬱而久居仲舒純儒教國中所居而治次公名相由天下奏最而遷某是以情動於中喜而不寐敢避無厭之誚輙幹可畏之威文東武西𨿽未聞於施設斧左鋸右願先俟於色言心旌所傾筆陣難旣

謝宰執啟

貧爲之累方懷溝之虞恩不邇遺遽增幕府之數仰廊廟均宏之澤及江湖疎逺之蹤就職之初量才則愧伏念某學知自信愚不適時顧半世之遭讒惟一言而無辧固欲侶漁樵而放浪以寄餘齡其如拯孥累於饑寒尙須薄宦輙憑小智敢扣大鈞無一毫援引之私有百種矜憐之意方閒中而幹祿忽聞君命之及門逮貟外而置官亦俾廩人之繼粟知公朝未忍於終棄如死灰果見於復然防起廢之恩深揆素餐而愧甚況賴甄陶之力適承晏粲之時刁鬥夜停羽書晝靜褁干戈於虎革何軍可參來琛賮於龍庭奚謀足議徒笑談於尊爼且遊詠於詩書自視缺然何以辱此玆蓋伏遇某官誠明盡性文武憲邦豈惟土苴於蕭曹蓋欲軰流於伊傅自登庸而在左尢經濟以無前若防山不見其運動之勞如時雨均受其潤澤之賜惡不仁者其爲仁矣要令四海之舉安思有饑者由已饑之不忍一夫之失所方大開公正之道欲兼收小大之才遂令災患之餘亦預生成之末某敢不敬承嘉勉篤修能收之桑楡後效或成於晚節譬諸艸木孤根更待於春風苟未死亡尙圖報稱

得常熟宰謝政府啟

掃舎人之門雅有執鞭之願開丞相之閤屢防下榻之迎方深慕用之誠遽被生成之賜感隨恩極榮與幸並仰惟國家俯重民社謂夫一邑之任所寄匪輕況乎數年以來其獘尢甚豈特吏彊而官弱良由俗薄而民頑束之以刑則流於慘刻之科行之以恕則隳於委靡之域或剸裁政敏而簡於緣飾或撫字心勞而拙於催科致上恩未逹於民故流風有愧於古鮮矣鳴琴而治宜乎制錦之傷是以聖主顧憂大臣建議擇四十繁劇之最者設二年酬賞以旌之陞爲堂除假以服色俾盡勤勞之效徐觀優異之材在火坑之中者無資淺之慚通金閨之籍者絕徒勞之嘆可謂寵榮之至必宜遴選之艱矧玆琴川實乃壯縣稅賦甲乎淛右隴畆極乎海隅生齒浩繁深虞刻木之蠧習俗侈靡居多珥筆之風況將疏五浦以滌源政欲使百里之防福宜得由求之果藝庻幾卓魯之循良儻非若人難預玆選如某者學惟爲已才不逮人俛首戎行蓋十年於此矣奮身科第斯千載之遇乎因仍祖制之終偪仄親庭之飬大來小往時謂方亨防學壯行志期有用豈止營斗升之祿蓋將伸尺寸之功善信無聞固自守四之下愛威莫立安敢望三不欺𨿽知學道而愛人未免抗塵而走俗抱寸筳撞鐘之志蒙大鈞播物之仁顧此選倫委惟僥冒玆蓋恭遇某官饑渇憂國吐握待賢舉明主於三代之隆立懦夫於百世之下玆謂邦家之基杖允惟社稷之蓍龜當君子得志之時盡下臣事君之道譬鑪冶欲成於頑礦猶斧斤不棄於散材𨿽匹夫匹婦之愚無不得其所者故一藝一能之士悉皆有以成之遂使庸遷亦在甄采某敢不激昂雅節崇蘊公心學優而仕或能優已正而物斯自正時而往試一割之鉛刀槐廡非遙誓再陪於珠履過玆以往未知所裁

湖南謝謝帥啟

幕府漫遊愧桑蠶之不繭衡門歸去甘蓬鷃之卑飛誤防華衮之褒許復靑氊之舊恩歸有地命出於天伏念某少也猶不如人老矣復何所望四十年低回州縣三萬里奔走風塵持節把麾每類爲蛇而添足赴功趨事何殊畫餅以療饑𨿽得失付之無心蓋行藏本乎在我所願學不素餐之君子庻免爲無忌憚之小人興盡欲還饑驅而出方有依仁之幸安圖知已之深偶百謫之未盈忽二年而及代泛紅蓮而依緑水初無毫髮之功激淸流而揚微波乃被羽翰之助玆蓋伏遇某官好賢不倦臨政無私萬物不能遁其形瑩精神於冰玉千里於今受其賜霈徳澤於江河不以成敗而論人每於取予而觀士故𨿽疵賤之迹亦辱生成之恩昔焉失一老兵得一老兵未免蕘人之誚今也知以國士報以國士始存公議之明某敢不堅枕流潄石之心守食蘗飲冰之戒盡其在已𨿽險阻艱難而不渝用以報公誓終始死生而勿替靜言銘感難盡敷宣

又謝嶽漕啟

二年無補笑空泛於芙蓉三徑就荒幸猶存於松菊方堅丘壑之趣敢萌軒冕之心拜命自天歸恩有地某少而慨慷老矣低回指墮甑而問功名豈堪回首攬故鏡而驚鬢髮已負初心行藏獨寤於倚樓是非一付之飄瓦興盡欲返饑驅而來始焉苟竊於斗升果爾何施於尺寸所幸崇臺九仞廣廈萬間曲修世契之私大展懽顏之庇緩簡書之可畏知言責之少寛不圖搶楡決地之卑更有吹上天之意宮商並應翰墨聨飛覺神明頓復於舊軀使枯朽復回於生意提撕若此報稱謂何玆蓋伏遇某官正論回天精忠貫日盛徳大業已藏於宗廟厚澤陰功自傳之子孫宜英簜之屢攽見貴名之日起重湖之北久浹恩波三蜀之西備防膏澤出於特逹而舉士不以成敗而論人致此遷庸亦叨抆拭某敢不佩韋而效直測欹器以適中庻幾君子之歸用爲國士之報益堅所守常能存胸中素定之規孰敢弭忘幸不爲門下淸修之辱靜言忱感難罄緘縢

欽定四庫全書

應齋雜著卷三

宋趙善括撰書

上蘓侍郎書

蓋有非常之材者必當非常之任當非常之任者必立非常之功世之所謂非常者其人不常有也其事非常人所能爲也恭惟先正東坡先生昆季晁董父子孔顏自得之學本於家傳大中之道由於心授議論一王之法文章百世之師漢唐以來迄於我宋一人而已道大而世不容才髙而用不盡沈浸醲郁付之子孫閤下師友淵源風流醖借如昆山之片玉猶桂林之一枝至治嘉祐之文煥焉可熙寧元祐之績炳然如丹若百川壅而未決忽施於孟諸如百谷秀而未實乃被於膏雨蘊崇造乎髙妙涵養極乎靜剛不辭乎賢勞制錦鐘陵百里至今見思而不已有志於澄淸乘軺浙右一路至今爲法而不變所居而治無功不立心計目數方今士夫孰敢倫擬如閤下者豈常有哉可謂有非常之材矣是宜聖天子選於諸大夫之中置之百執事之上賜之科目儀於朝端方接武於鑾坡繼橫榻於栢臺气壓岱嵩而不爲髙名振宇宙而不爲廣道合志同而澤被乎生民疾邪距詖而威聳於天下風猷國檢儀度帝欽秉國鈞熙帝載指日以冀可謂當非常之任矣有非常之材當非常之任則所謂非常之功者孰不傾耳以聽拭目以觀翹首以祝之言出於身冝有不言之妙行法乎邇宜有可行之功決非常人所能者某也私憂過計邇者李侍禦言未脫口趦趄而歸蕭殿院疏才出袖倉皇以去諫垣言路官曠職廢兩月之間側席以求無有以當上意者一日命自中出俾閤下笑談而居之前烈有光後人可詔甚幸甚幸閤下材可爲也位可當也鑑前人之多言歟如緘黙以保位則上辜聖眷下負家學旣不可也效前人之求名歟如躁急以爲功則言出而勢必爭身危而事不濟又不可也然則如之何而可哉必有以上契帝心下慰人望然後可以立非常之功矣敢獻一言曰公無所私直不至訐而已諫欲其行也言欲其聽也過則補之美則順之如此則何患非常之功不能立哉某不自揆敢布腹心伏惟恕其狂愚矜其有憂國愛君之心試加采擇焉某竊謂今日天下可言之事大者一次者二其他紛紜毫髮析數未害治體者當徐而言之今夫出警入防淸道而馳非徒肅威儀亦以戒不虞也天下有道守不在四境遼渺荒逺悉被聲教然備患之具不敢暫弛也漢宣帝時單於來朝唐太宗時突厥入衛是時中國彊盛四裔鄕風故𨿽來朝入衛貪暴不作主上一視同仁兼愛南北推赤心置人腹中凡降服者皆得出入宮庭親禦鞍馬與六飛交馳擊圜挽彊較爭勝負順貪縱暴幸而馴熟萬一紛糅衝冒於一勝一負之際攘其貪格其暴乘間竊發何以制之千金之子尙有垂堂之戒況於萬乘之君乃日與此輩交揮鞭靮以爲樂縱不自愛柰宗廟社稷何日防𨿽用於漢武未聞其握兵而禦眾慕容嘗容於苻堅終至於乘釁而生事傳戒圖蔓經言履霜可不念哉此其大者一也抑嘗聞之王者號令所以鼓眾動化也先庚三日者首戒於丁寧先甲三日者貴新其耳目堅如金石之不可變信如四時之不可移故天下之民仰而聽俯而從未聞朝令夕攺而可以爲治也異時朝廷惡風俗之薄因欲厚之嘗有三世同居與色免役之文室家方相慶也繼而有三世俱存之說噫人非彭安能久而不沒是三世者終無可免者矣朝廷念貧下之民因欲卹之嘗有半減夏稅之令田裏方少蘇也繼而有分數折納之說噫民如貧下所輸不多詎敢與官司較尺寸之帛哉是貧者竟不得免矣差役之獘聖防指揮乃有保正並罷支還顧錢之文州縣倉卒無保正以供役無顧錢以支還竟不可行而止凡有田之民詭名挾戶破家析產至今其患未已也和糴之價都省札子乃有楮幣一千且作六百支遣之文州縣一時以錢之未足價之不齊率抑配於民名𨿽和糴其實均輸𨿽償其價至今猶未已也號令之施如雷如電恩惠之孚如雨如露蓋當先審其可否籌其利害出惟行弗惟反使天下之人敬而信悅而服若可否之未審利害之未究輕聽而行不可則止適所以失朝廷之信致天下之疑耳此其次者一也抑又聞之士立人之朝不以居中爲榮而勤勞常在於四方不以居逺爲恥而乃心罔不在王室初無內外輕重之間也故士大夫登仕版置周行者更出疊入志行意修名建事立昔者黃霸由潁川而入相卓茂自密令而爲公守令公相固相殊絕一出一入乃所以均內外重輕之勢耳後世中正路塞奔競塗開身在京都者有若登仙之榮職居州縣者常興徒勞之嘆貪者苟得行者躁進朝除暮易莫知其所當爲第程簿書玩嵗月而已一旦志滿意足厭內補外寺監主簿六院務局亦必割符把麾而後肯行推而上之丞則日冀兼郎郎則無過不出出則典大藩持使節矣古者刺史入爲三公今也歷太守者方得爲郎曺所以示爲重也卿監則不拘於爲守然則卿監詎可輕耶古者郎官出宰百里今也宰大縣者方得爲臺官所以示不輕也諫垣則不拘於爲縣然則諫官獨不重耶或非材而冒遷或越資而躐進皆非所以抑僥幸之心礪防隅之節如此則內益重外益輕附勢者列髙位孤寒者沈下寮外則材望之不聞內則政事之不修毋足怪也爲今日計莫若均內外之任無輕重之勢宰壯縣者郎官固不可也丞簿可間使爲之守邊壘者禁從固不可也郎曺可間使爲之三館分差於郡學六院疊爲於倅屬擇材而舉由資以進要當使奔競不生恬退自守無戀乎內無怨乎外則士風振起治具畢張矣此其次者二也大可言者一乃不可以顯言而可以宻陳於上之前又不可以頓革而可以漸逺於今之後是亦曲突徙薪之意也次可言者二則當建大信於天下立公議於搢紳一令之下犂然當於人心一官之除確然合於士論朝廷無朝令夕攺之嫌士夫無內重外輕之獘顧不美哉將見聖天子垂衣巖廊之上親事法宮之中兼愛之恩弗替震疊之威自孚英豪無抑鬰之心忠義有激昂之气內外無患恢復可圖廟堂之上發號施令罔有不臧小大之臣設官分職靡有不當天下無餘事矣可不謂非常之功耶若夫其他毫髮析數者某言之亦未幾閤下聴之亦未暇今日去一官之邪明日疏一事之失此侍禦職事也非小官越爼之敢言如聞閤下盡上臣事君之道求天下可用之材欲與之共成非常之功黃金臺成願自隗始狂斐僭冒以黷崇嚴內省戰兢甘俟顯僇

上史丞相書

某防務學尙論古之人三代以來君臣之間其相知之深相遇之厚未有如成湯之於伊尹髙宗之於傅說成王之於周公者觀其功業掀天地姓名昭日月載於經傳於史開卷敬讀可攷而知然三臣者防其君知遇之意旣深且厚宜其所以報稱者必有驚世絕俗之言以震耀後人之耳目以聞動四方之傒望庶幾可以大慰其君之心及觀經傳伊尹之告其君者不過曰敷求哲人俾輔於爾後嗣而已旁求俊彥啟廸後人而已傅說之告其君者亦不過曰旁招俊乂列於庶位而已惟治亂在庶官官不及私暱而已至於周公之事成王則尢切切於此一沐三握發一飯三吐哺𨿽白屋之士罔不敬執贄還贄其來見者不知其幾也嗟夫當成湯之時耕有莘之郊樂堯舜之道天下之士有如伊尹者乎無也當髙宗之時築傅巖之野兆夣想之中天下之士有如傅說者乎無也當成王之時以聖人之才負叔父之親天下之士有如周公者乎無也以天下之士無可擬倫而三臣者輔相其君於一堂之上從容而自爲之固無甚難者而乃戞戞然若有所不暇敷求之旁招之致敬盡禮而來之惟恐一日失天下之士而餒然有所不滿於心其故何也抑嘗思而得之蓋天下之才爲無窮而一人之身則有限天下之事變爲不可極而一人之智慮則或有所不及泰山髙矣未嘗以纎埃之輕而不積也滄海深矣未嘗以涓流之微而不納也積纎埃乃所以見山之髙納涓流乃所以見海之深此睿聖武公所以年幾九十猶求箴警於國人而戒其勿以我耄而見棄也嗚呼此亦三臣者之遺意歟恭惟閤下抱伊傅周公之道而一遇大聖人於百世之下君臣之間其相知之深相遇之厚固無媿於古人而思所以報上之意者如彼三臣之用心向固嘗試行之矣而某尙竊有是言意者誠以聖天子虛已屈尊卑辭厚禮注待元老政欲聞興邦之言求共治之士今衮衣來歸朝夕納誨密庸元化興起治功天下之士苐鼓舞於春風和气中而不自知其妙耳若曰不自揣度而輒欲自居於哲人俊乂之後則無所逃罪惟鈞慈赦之

上蔣樞密書

竊以方今聖主當陽大儒秉樞小大之臣各修乃職罔敢不敬邊陲無警百姓乂寧人皆謂天下可以廓然無事而廟堂之上汲汲以籌度士夫之間切切以私議常若有大不足於心有非常之患切已者是何也豈非以金人𨿽和而未得其要領不保其往之故耶閤下如以爲然僕請吐其說漢之匈奴不能當一郡而賈誼之說乃不見用唐之吐蕃未過西河而陸防之計卒不能行國家失守外敵見侵三紀於玆山之東西河之南北悉陷於敵自古未有也方敵危疑之時可因其亂而急擊之不獨可以殱其眾𨿽乘勝席捲以空朔庭可也而我之諸將環視拱手莫之敢先坐失機會使得全師以歸不亦甚可惜耶𨿽比來請盟詎得已哉蓋橫海之舟已燼沿淮之粟一空少壯斃於鋒鏑老弱疲於轉輸旣不能得吾尺寸之土而坐失嵗幣是以不得不和以息其凋瘵之民而利吾之有厚賂也然當卑詞以布誠厚禮以遣使庶幾伸結好之情而乃驕傲不肯少屈常欲執其予奪勝負之權使在彼而不在我者其意謂邀之而後固也兵法曰詞卑者進也詞彊者退也法當然爾由是觀之敵之未必能大舉亦明矣𨿽然彼常謂我終不敢與之抗又慮我有以窺其耗怯之狀故當弓勁馬肥之時未免宣言於人且曰將出某師攻某所取某路圍某郡又或偏師遊兵徊徨四境我出則彼歸我歸則彼出吾儻無以應之則一二年必聚糧造舟剪棘除道多爲疑兵諸路俱動以示其威吾又無以應之則將一二年練兵秣馬大舉深入以求其所大欲然非今日之患亦當在數年之後也閤下帷幄大臣執本兵之柄以生死將士擒縱敵兵定社稷而致太平者固有藏用之妙非腐儒小生之敢容喙於其間然區區之忠切有獻焉夫得民之心然後能合天之意知敵之情然後能制敵之命人皆謂天意之莫測敵情之難知此所以天以敵遺我而我無以制其命也歟國家聖聖相繼二百有十年龎恩厚澤滲漉天下至於淪肌膚而浹骨髓黃童白叟咸知上意只今中原之民孰有不懷來蘇之望者哉其戴仰神祖聖宗之徳實未艾也推人心而天意従可知矣景徳中北人內侵章聖皇帝一戰而卻之往年正隆之禍又生於肘腋豈人力所能致耶今彼主始立北面者皆向日操戈犯上之人其心固不能以相安臣挾威以事其上而常有不忠不義之心君懷懼以疑其下而常求可去可誅之術君必不能假兵權於所疑而臣必不能去兵權以自固植其黨蓄其謀不出數年必有非常之變潰裂四出彼自救之不贍奚暇擾鄰國哉此政國家有爲之時也頋吾所以待之之道如何耳抑嘗聞之閉門而禦盜不若固藩籬以杜其姦操箠而摶虎不若設陷穽而待其至兵法曰以逸待勞以靜制動此必勝之道也春夏之時敵方馴服邊烽未搖而朝廷之上遂以爲治平之時無事於兵革置勝負於度外秋風漸勁彼卒然張聲示形以警邊鄙則羽檄交馳星夜不絕殆將空國而赴之矣儻使其大舉深入又將何以制其命耶今日上流之勢蜀爲最重而又難守國家委得其人久其任而責其效彼且不敢睥睨自蜀而下荊襄兩淮皆形勢之地所以控扼其要害者而戍兵甚鮮任將不専營柵又皆在大江之南軍有期會必待廟堂之命益兵增壘而後進豈不緩耶誠能擇良將二人重假之權多與之兵推轂而委之一置荊襄之間一處兩淮之上久在任而責以閫外之政如守蜀者方其無事也則不過令嚴守備謹宣撫勿急功利無開釁端而已迨夫敵人有用兵之意必先有無厭之求難從之請苟不能從然後張聲以警我則當體士卒偃旗皷寂若不聞其聲及示形以侵我則當深溝固壘淸野以待然後遣使者以責其敗盟之過使其一旦忿而出於實驅兵而來逺犯吾境彼勞我逸彼動我靜我直而彼曲破之易爾又何必紛紛借借日勤廟堂之憂而時動吾兵民也或者謂二將不足以専任則宜擇大臣知兵者使各鎭於會府而爲之節制然亦當久而不易斷不可秋置而春棄任易而考除以自取無寧嵗之患如欲賞勞遷功第增秩賜金時一寵之可也以此待敵敵技窮矣不煩數年彼釁一開而內禍必作我乃興弔伐之師電掃遊氛風淸舊壤此萬全之道也將見復萬里之故疆指日可待恭惟閤下籌之已熟而料之已精固不待一介之言而愚意猶懼國家嵗爲防秋之舉勞兵動眾使荊襄兩淮之民不安其居而天下亦易以訩訩爾是彼能以虛聲而爲吾之實患也可不鑑哉某姓在屬籍以章句得出身方將驅馳州縣之間責之吏事顧兵事機會豈特朝廷不忍使之任是責蓋亦非所宜言者也孤忠拂膺不能結舌是用仰贊廟謀之萬一使他日恢復有期願閤下一錄其名字而已不敢逾望繁縟荒蕪秖益冒僭

上曽參政小簡

泛觀自古聖賢相逢必曰千載一遇君臣相遇必曰聚精防神大抵合上下而交泰會風雲於一堂夫豈偶然哉伏自參政先生以名世之資應休期之運出遇明主入柄政機雍容廟堂鎭撫夷夏錢谷之問不至而國日以富爼豆之事嘗聞而兵日益彊一元之气旣調萬物之宜自遂可謂千載一時之遇也又況元首明而股肱良聲气和而天地應一猷爲而道無不合一語黙而志無不同其心永肩其徳咸有可謂精神之會聚也當千載一遇之時有聚精會神之契無前景鑠已兆於玆更乞上體天心益調鼎鉉以保我宋無疆之休幸甚幸甚某夷攷漢唐中興之君一時輔弼之臣不爲少矣如宣帝之時則有丙魏之有聲如開元之治則有姚宋之皆賢求其有聲而皆賢徳盛而業大所以振風聲而耀史冊者了不可見不過魏相之嚴丙吉之寛宋璟之守文姚崇之應變而已是皆得其一偏未足謂之全美仰惟先生體臯蹈防輔堯翼舜得寛猛相濟之道備體常盡變之神合四者而一之輔弼之功斯無餘蘊矣況聖天子方虛左席以待全材佇觀中興超軼漢唐回視四子何足道哉

上龔參政小簡

欽惟某官負非常之才遇不世之主雄謀碩畫坐以折衝公道正途執而不撓輔贊彌縫而藏諸用寅亮爕理而得其宜上追唐虞之稷契臯防下視漢唐之丙魏姚宋誠以上方鋭志中興恢復舊物故天心克享賚良弼以佐明良會遇決非人力所能致者今也百揆時敍庶政惟和亟聞秉鴻鈞而調元化坐收太平之功頋不偉哉四海之望如此某敢鼓舞以代輿人之頌某一介下士才疎智寡𨿽欲奮身竭力以效尺寸之功名而命奇數偶不以罪去則以憂阻竊謂人之大義惟君與親未能致身復不盡養蓋嘗慕古人斸茅守冢之義掛冠納履無意於世已柰何貧困廹逐啼號滿前無以代耕適遇鉅賢碩徳持政柄以佐聖明罔有一夫不得其所者於是忘其庸鄙之質疎逺之蹤仰首一呼其應如響又乃不抑之下僚而俾之刺郡不處之外服而置之畿甸不遲之逺次而優之近闕不識何以得此於造化敬當摩頂放踵鏤骨刻肌以圖報稱庶不負於知遇如其感悰謝臆尙竢恭拜於堦下而陳之

序

送史吏部赴召序

天子渇太平當饋太息思得髦俊用敉寧王家一日詔下命江西轉運判官吏部史公乘軺來朝意者將置諸左右以翊治功甚幸甚幸吾吏部雅賦中和妙斡圓機嘗來江右贊畫幕府流風於今藹然棠蔭未徙入爲名郎道行乎朝廷言合乎上心斂散天下之賦變通無窮國用以足時輕用戎事抗論指大臣非才戰果不克忠嘉啟沃印若卜灼天子曰都我其試哉乃眷舊遊賦甲天下云屯戈斾支鼎待飽飛挽之任重而不輕況夫官污吏蠧俗薄民薾寔賴抉剔漸摩之效公至未閱時污者汰蠧者革薄者厚薾者起廢興船場於二郡植屋三百間鳩良材數萬夙一淨漕餉之利由是而永又稽吾氓輸賦姦曺敢陸沈者纎悉俱在獲緡錢六十餘萬盡輸中都怡聲色省號令而人從事建奏最天子嘉乃績只今趣召固宜鋒車旣膏駟馬旣調縉紳之士聞其至踴躍而喜耆童之氓惜其去賫咨而慕某江西之人也與氓甚稔乃謂之曰天子不以一方先天下公渠肯以天下忘爾一方耶是行也願毋使士氓以爲不然然敢敬告以別乾道二年四月日謹序

春逰序

乾道二年春王正月天意若曰前秋溺浙去夏焦江西稼夫告病今嵗適柔兆否甚將泰宜厚復於我民以故膏雨綿仲月不止犂滑耨易丰年已兆無咎良惜春事投閒乘舟界澄練走寶坊曁中流煙雨四垂蒙自西北來似欲阻吾遊者乃與同志誓曰昔韓文公開衡嶽之云誠徹神奧吾儕儻文公若天當乞我半日晴使登臨一笑浩歌而歸然後樂西成之晏也言已漏日燦輝遂偕往還同志賦詩遂筆此言爲序

記

潭州張氏池記

長沙之東附山爲城因泉爲池茂林修竹輕煙濃蔭蔽虧城隅芰花萍實淸香潤气疎密池面故郡人徒見其林泉之美而不知有城池之阻也有唐戴氏作堂於東池栁子厚爲之記曰丘林山距其涯坻島洲渚交其中其岸之突而出水縈之若玦焉池之勝於是爲最或者曰此地是己繇戴氏迄於今歷數百年繼續湮淪鬰爲民居埃氛喧人境俱廢我宋淳熙丁未有寓客曲陽張氏子一見而樂之出金五十萬盡得其敝屋故址於是毀拆平治芟薈蘙滌蘿蔓山負古甓不增而髙水浮新岸不辟而廣郤立環頋奇顯秀露發於天然𨿽子厚所云亦不足以盡其勝之彷佛端面植堂前軒後亭翼之東西仰髙臨深屋不十楹而四時俱適落成置酒舉觴囑客曰爲此之意豈無說焉去塵市未一間而有幽棲之趣返吾廬才數步而無奔走之勞髙軒四車彯纓曵裙釋鞅委羈一日之娛我則飭灑掃之奴騷人墨客批風喝月逸飲狂歌漏盡未畢我則奉淋浪之筆益友嘉姻意欵情親侯鯖齋釀疊爲賓主我則紓歌舞之茵若夫戴氏之子以泉池爲宅居以云物爲朋徒離世樂道我則莫敢與之俱客以爲然乎應齋趙子曰治亂殊時榮悴異致樂道者聖人之所與離世者君子之不由子其擇而處之張曰諾願書於屏以爲後記

欽定四庫全書

應齋雜著卷四

宋趙善括撰

疏

天申節功徳疏二首

千齡啟運式符眞主之興萬國同心共效封人之祝爰臨令節祗欵眞祠載揚玉笈之文仰企璇霄之鑑恭惟光堯壽聖太上皇帝陛下功成不宰道妙難名垂精三紀之間冠徳百王之上宜形善頌茂對宏休伏願壽考萬年本支百世貽孫謀於有永固皇祚於無窮與天爲徒超物之表巍巍蕩蕩邁堯帝之難名繼繼承承享周家之過歷

冬迎於郊式屆就盈之月帝出乎震甫臨載夙之辰凡曰戴天敢忘祝聖爰敞淸眞之館敬披琳蘂之文禱祈旣浹於三旬滿散欣逢於令節再伸丹悃冀集鴻休恭惟今上皇帝陛下上纂堯仁躬行舜孝無一物不得其所致萬邦惟正之供伏願業並山河壽同箕翼周家千七百國行歸輿地之圗天皇萬八千年請效封人之祝

防慶節啟建防

應名世之五百年果生睿主祝皇齡之千萬歲願效封人式紀宏休仰憑大覺恭惟今上皇帝陛下親承慈訓允繼重明本一道以相傳奄百王而獨冠將臨令節特啟眞乘潔蒲塞之珎羞演金仙之祕防伏願壽如箕翼徳合乾坤共歸有道之長永嗣無疆之歷華夏蠻貊皆率俾同一視於堯天山川神只莫不寜聽三呼於漢嶽

祈雨雪疏

愆陽旣久訝逢雪之何遲有眾皆驚見同云之誕布謹輸愚悃仰扣佛慈伏願灑一枝水而徧滿河沙剪六出花而開成瓊玖預卜丰穰之兆潛消疫癘之災急舞回風應一陽之順序尺堆平地首三白以呈祥

祈雨雪疏

冬無愆陽偶罹亢旱佛有恵力普濟眾生比申悃愊之私嘗扣圎通之聽未蒙休應益究精誠輙修供於精藍謹祈哀於覺蔭伏望發常圎滿願興大慈悲心施法雨以潤澤焦枯散天花而莊嚴世界璢璃瓶內防洶湧之春濤楊栁枝頭集紛紜之瑞霰一同蒙恵三白呈祥

禮彌陀疏

恭惟淨土逺在西方釋迦過去而彌勒未來觀音在左而勢至居右設九蓮之妙品以度眾生發十念之信心定登彼岸伏念某委形五濁結愛十纒身口意旣集於罪因上中下難逃於業對知佛慈之可賴生於歸依惟慧力之無違死必防解脫夢幻泡影識火歸空圎覺聲聞念生卽應令俯當二七皈禮一乘去十萬億之迷塗徑生樂國面三十二之好相速見導師

新建縣請光孝長老疏

臨濟十方坐斷總是道塲徑山一句曽提都稱法嗣源流旣別貞僞奚分要知本分家風自有天然我子詮公和尙密傳心印明續恵燈不惟有振地耳根最好在撩天鼻孔無琴彈到妙處沒縫塔直要立成旣專呵佛罵祖之威宜有說法爲人之意一轉語廓然微露二大臣翕爾相知執拂拳己見立僧手叚撞鐘擊鼓便呈出世風流政虛光孝叢林敬俟應緣缾錫一條掛杖挑取虎丘月來百尺竿頭吸盡西江水去

請慧日長老疏

說法爲人已防西來之意隨緣應物不妨東渡之遊正禪席之久虛徯眞風而再振眞州報恩堂頭禪師道凝覺照性徹靈源踏禪闗卽解安禪盡世法故能出世已見一拳發露豈惟百里聞風淮上五年化成佛國桑間三日恐墮疑城琴川𨿽號小邦慧日實爲巨剎暫勞一葦來建叢林共忻飛錫之來端若慈航之濟下喬木入幽谷方是道塲架大屋養閒人佇觀法力

請西竺剖老疏

寶月不能長圎有盈有缺慈云所以徧覆非去非來世無丈夫天人師誰識如來法眼藏東吳勝地佛意何私西竺上方宗風偶息剖公長老臨平首席靈炤後身嗣妙喜拗折竹箆祖楊岐挼破栗棘便是天下奇男子更無人世老婆心只此當仁何勞選佛孰爲檀越繄宗子之維城敬請焚修祝聖人之萬壽

贊

喜神贊

畫筆𨿽工人言未至妙物難模初非口體子思正心顏淵克己言且不傳況玆繪事

自題像贊

是子趙子竦然其容非子趙子澹然其中俾之軒裳爲卿爲公放之漁樵爲叟爲童齊得失於險夷絕喜怒於窮通不能充陳仲子之操庶防聞柳下恵之風

戊戌十月初四夜夢作彌勒贊

叵耐這个彌勒要向此中作賊當初打艸驚蛇而今緣墻穴壁手裏這條拄杖便與鞭臀打脊幸然遇我慈悲且與一時放釋

防

禦筆防

某年月日皇帝禦筆賜臣某臣某等竊謂堯浸稽天湯焦烈石當是之時人無饑色下無怨咨者無他術焉考之典謨不過乎憂民深慮患逺備先具而已恭惟陛下堯道日行湯聖日躋禦天繼統垂二十年三光全而寒暑平五穀熟艸木茂駸駸然入於泰和之世矣邇者諸郡雨暘或不時上貽聖慮宵旰焦勞發倉廩蠲租稅惟日不足又乃親灑宸翰俾臣等戒諭民間廣布二麥可謂憂深慮逺備先事以爲具𨿽堯湯之心殆不過此顧臣等庸頓何足以蒙之然職在撫摩敢不仰體徳意徧曉民編有地必耕無田不治庶防有以稱陛下恵愛元元之意王言大哉上當天心一臘三白已協嘉應兩岐之詠同穎之篇願繼此以爲獻謹拜手稽首刻於金石將使寰海之民知聖帝明王之用心如此

防昭陵諸朝相與袁中丞帖

汗靑所載建儲之議始於先正司馬公倅靑州之日今觀魏公帖乃知盡出於袁公父子烱烱勲績垂亙千古宜與我宋共享無疆之休十利三害惜乎未之見也

防袁中丞與韓魏公唱酧芍藥詩

生予之先窮逹相許以气誼故無言不酧生予之時窮逹相視以勢利故惟炎是趨予不知生予之後者風俗又將何如也噫

趙淸獻帖防

居今之世慕古之人要當得其用心如何耳噫古人不得而見之得見其筆語斯可矣由其手澤想其用心是亦今之古人也陶彭澤之詩發言古澹誦其言則知其忘機械脫風塵邈乎其逺矣顏魯公之書立法端莊覩其字則知其抱忠赤秉節義確乎其敬矣淸獻趙公林泉逺致鶴琴逸樂不知軒冕之足貴故詩有淵明古澹之風霆裂姦膽霜淸物心不知儀表之自正故筆有眞卿端莊之體合是二者萃於一帖正襟危坐伏而讀之肅如也超思逺想緬而慕之澹如也況夫一時從逰之士更唱疊和目受心傳固可以類推焉都官張公其人也今耳孫家傳此帖三世不失觀其安時處順不以利勢汨其心見義思勇不以貴賤易其操豈非探此帖以得淸獻與其祖考之用心耶敢憑卷末告於其後之人

陰徳記防

竊觀範文正公作燕山竇十郎陰徳記首舉其遺金還主而已後乃有一椿五丹桂之詩今敷文陳公作乃祖戶曹陰徳記獨稱其忘憾掩過而己後亦有子孫二十大夫之夢得金還主忘憾掩過皆細事也君子長者於其細事不敢忽況其大者乎由是推之一動一言始終其身無非盛徳事矣天之報應豈苟然哉

題辛參政手澤

蘭穆舅父壯年抱恢復中原之志未見於用得孫賦詩人徒知其喜而不知其感也懼其老將至而功未成爾故曰子舎有孫添老大鄕闗無路任漂浮觀者試味其句

翟侯行狀防

伏讀少傅翟公行實觀其揮弓厲聲合冰頓解以陷渡河之敵朝謁陵寢枯河忽湧以止軍士之渴視王覇之於滹沱廣利之於大宛過之逺矣嗟乎忠孝之名立豈臣子之幸哉公之大節爲臣死忠爲子死孝載之汗靑與古匹休至於誠心格物天地爲之變動則繇古迄今未之聞焉予故表而出之

墓志

趙運幹墓志銘

同姓兄可大以字行諱伯術藝祖皇帝七世孫也曽太父世顒封康國公諡安恵夫人康氏大父令實贈少師夫人張氏父子照故從義郎夫人武氏兄人物秀偉資性明敏刻意問學淹貫羣書紹興初戎馬甫定入豫章郡庠韲鹽勤苦以夜繼日文業大成屢冠多士繼中取應科調監婺州蘭溪稅退食之餘手不釋卷再中戊辰進士第易左從事郎爲紹興府察推禆贊郡政有疑必決領顯仁皇后攢事務百物整辦民不知擾賞循文林郎再入金陵幕值敵騎侵軼淮甸畱臺應辦錢糧四十餘萬無闕督府招致預議軍事敵師潛遁法當醻庸防罷府而止又爲婺州推官自負知兵度敵有可乘之機上書獻恢復計指柄用者不急事功鯁訐無顧忌謫宜春淳化攺元恩聽自便浮家泛宅遇山水佳處登臨竟日有客必飲每飲必醉醉後纚纚譚世務掀髯擊節忼慨自嘆惋閒則賦詩以自適未防起爲平江軍節推秩滿奉祠復爲豫章幕官同正員刑淸訟簡一郡攸賴慶典循儒林郎甫及就除湖南計屬淳熈十五年春正月到官三月忽感隱疾招某而告之曰伯術生平蘊抱萬未一試有憂國愛君之心而不得見於用有裕民彊兵之術而不能行其志履忠信而獲罪竭材智而招謗撮髮中二科兩試宏詞卒老選坑豈非命耶以故不復問家事先妻郭氏客死未塟今婦吳氏弱孤師崇且不恵師崧復多病師隆四歳耳奚能爲長女適吳氏子逺不相及防未及笄未能嫁此疾如不起生有養死有塟柰何某曰兄神凝气正必未爾設有不諱敢不盡力四月立夏值某以檄祀南嶽十有一日始還長沙接踵以病亟告及閫見其舉首張頥似有所待僅發數語已而黙然是夕卒享年六十有八計臺師閫聞之悲悼兄髙風誼气篤厚僚寀賙贐丰給充濟存歿適某當代因奉其柩以歸豫章告於連帥先售其僦居之舎繼給以孤遺之俸使存者安其生矣然後卜吉於灌城鄕東山之原將以是年十一月十五日畢襄奉事仍以前夫人郭氏祔焉須城馮有翼狀其行甚備某謹摭其歲世爲銘以哀之曰軒軒野鶴欝欝澗松太剛則折多言數窮𨿽劉向之諒直何李廣之不封巳矣乎才命難逢古今所同祕藏於斗牛之庶防化延平之龍

黃公墓志銘

阮岡黃氏族望於丰城以才顯者魁天下以利逹者甲鄕裏維贈通直郎諱檢者不繇科第不殖財貨名尊而家給子兟世令徳孫肅守義種仁尢著譽鄕族曽孫公逺明仲少年讀書落筆角立諸先生上先君才之歸以女弟朝廷恩厚同姓授子壻官明仲不說曰我家業儒尙畏一第混豈顧婦家名耶竟不就後兩失駿雛忽忽不樂寄詩酒爲迹以篇詠佐壺觴門無蹄轍捉杯笑語略多自醉相羊林麓間岸巾跕屣志操直欲淩雲禦風視人世爲勞也未防沾疾臨終付家事了了乾道丁亥仲冬己丑卒享年三十有六二穉子曰壽孫徳孫三女長未及嫁防始孩二十有七日塟於神塘之原乃銘之曰徳爲祖仁爲父實踵芳緒無生榮無死懼逺超世故招修谿踞崇阜於呼黃氏子之墓

吳隱君夫人萬氏墓志銘

夷考今昔爲人婦者咸知愛已之親鮮有事人之親能極其愛情固然爾縱彊能之率容敬心悖始確終替能孝者鮮矣求其自少艾訖老死未嘗不父母其舅姑者又鮮焉南昌吳隱君之才之夫人萬氏少而賢爲婦有孝聲工於剪制結縷性勤儉溫懿事隱君父母惟謹油然恭順若生己者舅防哀甚篤侍太夫人行日益著久又失所天秉操愈戒雪霜在鬢云采滿目曽無惰容𨿽耄病常若新婦時省飽定寐心惕惕然惟日不足乾道元年十一月二十一日太夫人盡壽防百思怛痛深食如待寢如失後八十日夫人亦終饗年七十有八噫六十年躬婦道爲婦之令可謂尠矣子大任兩被辟攝不就孫琳珪璋璿琛璣岐嶷善讀書孫女長徳歸宗室之英公鼎亞適羅炳一防未嫁曽孫四人將又六十日啟隱君之室合其窆孤哀雪泣來求銘余家與吳氏猶朱陳焉余宜爲銘曰壽而考崈其孝儉而勤揚其芬猗嗟夫人匪躬匪親宜膺乎後人之身

祭文

祭涪州王守文

嗚呼天實難諶命固靡常天不必凶壽不必臧公之云亡六有可傷躬蘊盛徳夙著休光履仁蹈義胡不壽康遊部郡符政譽昭彰憂國愛民胡不福祥於門方髙雁序成行陰功陽報胡不熾昌祖宇之傍始植華堂一日未居而寘公防委身異鄕萬里歸艎巫峽灩澦百態驚惶呱呱之防睘睘之孀傳業起家日引月長莫詳至理擬問彼蒼有一於此恨已難量況玆六者公乃備嘗嗚呼哀哉某等從防裏閈出入門墻寂然聲容痛矣肝腸一觴敍哀有涙如滂

祭漢陽趙守文

一江中分兩郡對峙民社則同大小或異公臨西州政由簡易士仰淸髙民稱豈弟我來東壘適繼積敝百孔千瘡神疲力悴方資教言庶或有濟人傳公疾勿藥以冀言未迄辰遽以訃至嗚呼哀哉仙源同盟鴈塔俱第江湖一麾又如魯衞永惟明徳深念情契西鄰澘然痛不自制山云凝愁江水流淚郡組有拘素幃莫詣遣奠一尊永決千世

祭趙運幹文

嗚呼予兄宗室之英才髙气鋭騰實蜚聲憂國如家愛君如親懷忠秉直上書漢廷歷詆宰相嘲哂公卿忼慨論事叱吒譚兵逺恐誤國近惡欺君言如蓍物無遁形竟謫宜春久屈莫伸在漢之時有若賈生慟哭之書一鳴驚人長沙見疎弔湘問程宣室召還亦略施行堂堂我朝胡公邦衡下斥權相上逆龍鱗放之海隅與死爲鄰一旦東歸亟登神明富貴壽考五福兼並哀哉我兄言有典刑事皆合符冝膺寵榮僅爲計屬卒死選坑無命柰何難以力爭人患才少姓累宗盟胸中盤屈磊落不平酹此一觴安於佳城

雜著

祈雨龍王文

農之播種耘植非水則不能施其力神所知也今三時在候農事正亟而雨不降溝渠己涸浸灌已乏民告勤而無補吏欲救而無術不禱於神則吏亦何所施其力耶惟侯受君爵命饗玆廟食當鑑誠懇陰賜其恵悠然而云沛然而澤以除民之病以紓吏之責此亦侯之職也俾歲有成則闔境之民感侯之恵永永無斁矣

謝龍王文

民以病告吏以誠禱神以靈報此上下有相須之理幽顯有必通之道粵秋七月旱則苗槁民以病告於令令以誠禱於廟神意昭格響答殊效𨿽未有報神之功敢爲歌詩侑其觴而爲之導歌曰雷鼓兮轟轟舞云纛兮掉霓旌電鏡兮曄曄耀珠宮兮翻貝闕翳日烏兮金紫銷落河魚兮銀海潮南畝盈兮兆潤大田秀兮蝟毛奮禾黍兮芃芃時和兮歲丰昔侯來兮萬民徯今侯歸兮千里喜秀麓兮蒼巒方池兮翠壇簫鼓聲兮奠芳酒香火緣兮期永久聽吾民兮奏侯功錫鎭玉兮防帝封

告諸廟文

神受天之令吏受君之命神司萬姓之禍福吏主百里之利病旣並行而不悖宜有求而皆應神之垂聽將以輔吏之政吏之始至敢不修神之敬

欽定四庫全書

應齋雜著卷五

宋趙善括撰五言古詩

和邦承所贈中隠古風

少年麋鹿姿待價非結緑東湖嗜紅芰西山茹黃獨𨿽無負郭田僅有環堵屋稍知親簡編豈意分符竹不作梁甫吟徒歌采薇曲軒冕本無心泉石慕幽躅疎才偶計偕微名玷宦牘擾客書掣肘蹈險車脫軸爲米一折腰獻玉三刖足人情冰復炭世路岸爲谷奔走三十年塵埃幾千斛歸訪舊園林要識眞面目敝廬他人居故友半鬼錄誅茅傾客囊千日笑神速堂成屢畱醉夜闌更秉燭冬霜孤松秀春霖萬花霂薰風自生涼秋云不待族魚鳥樂欣欣柴荊紛曳杖時往還拊缶誰拘束敲門聞剝啄開緘佩謙牧初讀少陵詩再對淵明菊試聽句擲金坐想人如玉搜腸嗣髙吟深愧窘邊幅

和羅倅竹園唱和之什

平生抱迂疎舉世無兩个每爲饑所驅奔走不可柰嘗聞伯夷風粗爾立頑愞初試巖邑宰再作侯藩佐一麾來江湖不容暖席坐流行遇坎止畱落寓江左軻毀遭臧倉孔厄類陽貨從來宦情薄況己心力惰二兒可應門肯堂復肯播東湖五畆宅喜賦歸來些林亭足遐觀竹齋宜醉臥自謂景物幽絕唱無人和朅來憩水濱光淥靜無涴一見羅夫子道眼俱看破始知蠛蠓飛未識天壤大萬竿旌旗林五車牛馬防羨君如籍咸媿我非白賀續貂慙斐然君恕毋督過

淸明後一日泛湖遊園聯句

淸明過一日甲子喜新霽理櫂泛平湖【趙】吹風掃微曀巧剪翠縠紋【何】忽展畫屏勢千里入寸眸【吳】萬物猶一贅寄傲天地闊【郭】放意江山麗指防村市井【張】蕩漾漁家計小泊楊栁堤【趙】徐行蘭蕙砌滿月射堵墻【何】乘風嚲云髻彩舟簫鼓喧【吳】花亭翠紅蔽石龍潄寒玉【郭】竹鳳搖淸篲閙花如有言【張】閒艸逺無際梅豆防微酸【趙】櫻珠綴纎脆荇帶牽風長【何】鷗雪防波細怪山疊靑巒【吳】仙巖排緑桂親友宴樽俎【郭】泉石爽襟袂曲徑濃香浮【張】深院幽人憩日暖蜂蝶喧【趙】沙軟鴛鴦儷春秀猶未晚【何】懽遊端可繼歸舠溯洄洑【吳】嘉圃芘林翳景勝詩愈豪【郭】酒闌情未替解帆竚別墅【張】尋芳適佳第畫樓月初掛【趙】朱欄春可系燒燭照紅妝【何】墮簮空緑鬄笑歌誠有餘【吳】金貂尙能貰醉墨寫欹斜錦囊收短制【郭】

和浙憲同諸公遊梅園

梓裏徳星聚寶馬如雲屯鞭東城去趁此梅正繁林煙引輕素晻曖連遙村須臾日色髙客情舒宴溫露晞潤玉瀣雪粲融朝暾千林秀松竹萬防鋪蘭蓀開落犯春早塵埃迷晝昏埋沒顏色好孤負眉宇軒疎野空自適何人共淸尊諸公盡豪雋逸飲如鯨吞對花相慰藉悲歡俱勿論吹噓賴椽筆欲謝終忘言

庭除大槐安人世甚蟻屯俯仰穹壤間樂少憂且繁何如置悲歡訪梅東城村羣賢負瑰奇卽之和气溫峭寒著春衣輕煙翳晨暾簮花愧華發席地依香蓀誰許嫁東風畱香坐曉昏宻塢橫淸溪我欲剏幽軒所願花長開日日同一尊靜對影亦好淸味蕋可吞此心無厭時何物堪比論哦詩愧續貂勿以人廢言

七言古詩

和伍解元喜祈雨有感

癡龍偃蹇玩嵗月深居白雲抱幽石有時江海肆貪殘坐視天焦地皮拆分疆守職各有方止沸詎可其湯曰而雨而雨何待酹酒焚鑪香不謂神心有城府必需精禱方降雨刑鵞割牲厭口腹緇衣黃冠誦章句上天有意生斯人假爾羣祀江之濱弄權推怨吝所施帝怒碎戮猶微塵吁嗟癡龍今已矣異日憂深目前喜勿將風雨希民求嵗嵗丰穰盡天賜我家亦有二頃田膏澤霈然長有年神心儻不悖天意與民共賦噫嘻篇

過金陵有感和韻

五馬渡江思典午祖龍謾鑿秦淮浦未登三代盛明時曾是六朝文物祖中興事業由憂勤風流千載還芬薰謝安王導亦可罪至今遂使南北分

紀遊

幾重濃云潑黒墨數防疎雨飛的皪桃花李花紅更白不覺東風掃蹤迹深山緑暗新樹宻懸崖倒掛春空碧泉聲瀉出萬霹靂長虹飛過三百尺蹇驢倒騎回語客目端春事俱可識茅舍敲門傾琥珀古寺擊鼓非玉食我今已飽天工力風吹浮雲露白日﨑崄不復厭登陟髙處更窮低處逼下瞰羣五頑石回首一笑天地窄興來策杖繞山側竇深巖逺不可側相思澗邊酌寒滴一抹煙壯山色尋眞不見空回憶使我傷今復傷昔道人山房徧幽歷醉裏疑從仙籍謫鈞天廣樂夢中得更問騰空好消息

樂塘鋪和周師禹韻

遲日醉花春影長村醪引入無何鄕碧林啼鳥驚夢斷行客紅塵吹去忙憂心悄悄誰知道且是不闗春事了雨今嵗定丰年慇懃更問農家老

奉和章冠之長蘆壁間韻

徵帆來去方旁午觸我扁舟維荻浦疎林隠約響鐘魚一葦可航參佛祖西風畱客意如勤永日閒消一炷薫詰朝霜重風力軟千里翠縠並刀分

追和外舅郭倅定香院題詩

我家冰淸酒星魄倐忽筆下驅雷風萬里去家煙瘴裏一行作吏簿書中髙才不許在廊廟仙迹且復歸瀛蓬聲容杳杳水天闊目斷波底斜陽紅

和張尉食字韻

玉杯春酌金盤食曾憶雪香同醉色歸來信宿未能忘欲洗羇懷亂愁織靑山相對雲歸堂一觴聊爾非瓊漿羨君佳篇效伯良要知使我搜枯腸

謝葛守詩軸

君不見靈椿一株傳義方僖儀接武躋金堂又不見老蘓獨步爲文主軾轍聯芳入瓊府始知盛徳天所親於門棨防髙拂云又知碩才世所貴鯉庭詩禮超凡羣司成蘊蓄何如厚萬頃淵源海波秀劉郎少俊首辱和善推賢宜有後司成問學何如深六經表裏金玉音王氏拘攣了無取雄文傑句由諸心廬陵昔嵗曾分教甲子一周夢驚覺賢郎賜得銅虎符今日重遊想前效黌堂咳唾遺明珠翠琰刋成惠陋儒請爲野史進靑瑣要繼皇朝竇與蘇

送外舅杜侍禦使陜西

建隆以來論人物得士與古相低昂人才歷數仁祖世後生嵬瑣無復望老成寂寞典刑在杜公玉立映班行少時學問聖賢說松栢嵗寒觀老節得官烏府不須臾正色空聞動帷闥鑠金眾口未必然天與石城慰蕭屑王師頃防山西酋朝廷卻懷西顧憂涼州旄鉞何足恃岐隴須公勤傳郵平生經國有雅意乘流得坎惟所植作官施設要近民金馬嚴徐等兒戲詔書寛大人樂生吏民安業政令行金城那可無粟守堯舜與民寧並耕茶鹽資國何必古俗儒狥民不知務精神折衝在本疆要以雍容待倉遽知無不爲公自期豈弟君子神所私秦山渭水照車馬屬城列縣觀威儀此行屬任良不惡金魚新佩明光墀誰言直諫居同少淮南盜鑄煩撫綏時平王度式金玉嵗晚汲公還見思

眞妃祠

碧潭無底潛蛟龍神居下宅琉璃宮一水鏡奠撓不濁兩山角抵常爭雄鴉啼古廟樹色黒魚躍急湍波影紅鬢霧鬟煙森拱竦棟雲簾雨飛防蒙蕙肴時展朝暮奠蒲席快分南北風假威老巫腹恣飽乞靈行客心潛通無求小舸疾飛鳥不恨孤蹤成斷蓬去秋淛右盡淹沒今夏江西尢蘊隆尾銜萬斛去不返鱗次千倉皆屢空農背赤裂魚釜滿田毛焦枯龜兆同炎官張皇掉旗斾海若羞澁藏沖融一方𨿽借訶護力四海正思霖雨功片帆短棹利極細釃酒割牲醻易窮好乘雲車命箕伯去擊雷鼓驅靊霳晶熒燭物掣長電剨勒掃空消霽虹不須犀角照百怪何待牛蹄翻巨防挽起天河盡傾瀉坐令人物還熙丰笑談可活萬民命頃刻已回元气工上帝報功賜褒勅眞妃錫號榮淸躬元圭華衮依約裏介族水類驅馳中山髙水深千萬祀南面血食無時終

五言排律

上王右司三十韻

丱角從親後摳衣拱座隅辭章窺雅制翰墨景良模零露哀先徳靑雲激壯圖暌違十五載流落二三孤蹇澁憑鄕薦﨑嶇達上都芝眉重晤對桂籍偶叨逾勞苦溫言重開明鄙性迂一雷初綰綬千里遇分符琴浦催科拙澄江徳政殊美滋灌水良醖寄兵防社雁驚飛楚邊鴻不到吳色辭思益逺憂患痛多虞風樹親難待林泉誓與俱啼號眞有累韁鎖復相拘華節來臨鎭荒城獲走趨二天防芘覆半載幸馳驅郡政慚轓蓋民歌愧袴襦深期展四體寧復顧微軀厚意平生在髙風振古無親依方欵宻聚散忽須臾鷁首浮仙路烏臺接禁塗苕溪𨿽近甸宣室賴嘉謨徳盛應難外民思覬少蘇甘泉躋法從膏澤下寰區自嘆如巢幕人憐數守株寸心隨履舄隻影在江湖鳥倦一枝穏龍須大手屠閒情驗蕉鹿浩思憶蒓鱸己困三眠蠒還窮五技鼯楓宸淸問處回首念疎愚

五言律詩

題古圳鋪

去郭十五里依山三兩家剪茅成棟宇沽酒是生涯雨過鳩休婦日斜蜂趁衙親門今咫尺停夢看燈花結茅守冡偶擕子弟散策郊遊有感借用壁間韻

天地一蟻磨人生何日閒此身眞土木到處卽溪山血防居苫淚衣余戲防斑春遊板輿在無復奉慈顏

再用前韻

蠖屈地容壯鳥還天宇閒漁樵苕水市薇蕨首陽山甕下金貂友林中玉筍班誰能齊萬物爲我辧彭顏

題定光壁

護雨雲初斷登山眼便明楓雕丹舞葉松古緑搖聲覺宿無窮老禪闗有底淸小春天不冷歸路尙餘情

和龔同叔春日卽事五首

苦雨不肯霽花愁都落紅老農欣嵗兆遊子恨途窮寒尙衣難褪春侵酒易中城頭喧角弄輕度一簾風栁綿飛撲撲荷葉散田田物幻無窮意春歸何處天事隨鸞鏡攺人逐燕巢遷一笑千金價吾羞魯仲連鶯簧方報暖鳩喚未容晴新漲長還減癡云暗復明我生隨分樂春事有餘情聞道東湖好相邀散策行春已堂堂去那聞杜宇啼江山驚異土桃李謾成蹊我自無心了誰能與物齊功名儻相貸深捲碧雲溪邂逅相逢好初心各壯圖金蘭期永好銀艾願同紆恨逐芳樽遣情煩防筆鋪風雲偶然防擕手上天衢

世事二首

世事今如此惟堪一笑嘩空持衝鬥劍安得上天槎逺信憑飛翼流年付落花平戎須大度何必顧纎瑕我貧非道病生計恝然疎數畆田常旱一溪云有餘幸無貧外樂嬴得靜中虛己斷聲華念臨深肯羨魚

再用前韻

枕席方相好兒童且勿嘩蕉鸞曳尾檐樹鵲鳴槎有客談飛屑無才筆吐花倦余題短句誰爲指瑜瑕我是忘機士初非學二疏甕醅常得醉瓶粟任無餘天下眾生病山中四壁虛昔年芻豢口今日伴鐘魚

遊香社寺

山水興方逸塵埃防暫寛菜腸甘久素酒頰助微丹江闊煙光薄霜滋葉暈殘不妨走幽寺或可叩禪端

淸明偶題

曲沼一碧亂花雙徑紅欹梅驚北客舞栁認東風欲買春無價常令酒不空我生隨分樂初不問窮通同王祕校和同年五使君韻餞送嚴文守江陰

江左詞章伯朝端俊偉人燕居文會友得志澤加民自是無心鏡俱傳有腳春成風運斤斧何處不參神欲說澄江好丹靑百雉樓山明新雨澤潮湧亂雲流賢守聲先至疲民疾已瘳中興待良佐千里未分憂

題儀眞天寧寺

短棹客千里炷香人小畱禪房深寂寂世事易悠悠去此兩槐夏驚予雙鬢秋鐘魚發新響作意爲重遊

挽王漕稚川

紫荷余愛在皂蓋塡名城膏澤流千里嘉謀肅五兵林泉多雅趣桑梓有深情道大𨿽難用詳觀月旦評昆玉皆龍鳳惟公最白眉鄕邦好人物翰墨妙詞詩南浦言猶在西山夢可疑我歸公已逝霰淚不勝悲

挽朱倅周卿

戚畹芝蘭秀儒宗金玉相解牛無肯綮馳驥阻康莊政術今猶誦家風久益彰蘊藏初未試盛徳付諸郎自灑膏粱習人推道義尊蟾宮看桂子鳳穴見蘭孫遺戒垂家法新詩斷客魂從今渭陽念極目灌城村

挽陳提舉

藺璧𨿽期復蘇書竟不還慶余鐘令緒才大壓塵寰勁正三朝老從容半世閒會心眞是老一笑別人間志學屢辭爵傳家蔚有聲小官能抗疏文吏乃知兵守法摧彊禦輸忠沃聖明平生無所負讒口任蠅營持斧威全振分符盜易殱眞祠方賜逸榮養遽難淹許國心如在繩家法正嚴莫悲才不盡祥覽臥寒苫

王提舉閤政錢夫人挽詩

閥閱由忠孝閨門仰靜専儉勤天所賦容徳古難全云誥疏華國霓旌返洞天風霜孤鶴恨銜羽唳寒煙山敞神仙宅人辭富貴家靚容深莫識淸節瑩無瑕蚌脫珠方璨椿靈桂始華他年容萬馬今日送千車

七言律詩

中秋下澣次計幕諸公佳什之韻

駒隙匆匆不暫畱誰能宴坐學裴休君攜嘉客江亭醉我泛扁舟楚澤秋水浸斜陽紅影濕煙橫疊巘翠光浮何時再卜秋屏約共踏西風爛熳遊

短櫂夷猶任去畱塵勞今日暫休休飛觴莫問重城晚攬鏡須驚兩鬢秋千里歸艎何日到一眉晴緑與云浮殷勤更問黃花信凖擬重陽一再遊

次龔丈同叔髙韻

備嘗險阻與艱難久別松楸水一灣孤憤未申思北闕雙眉初展見西山化工已定休言命巧匠於今亦汗顏它日中興籌廟略爲君一露管中斑

再用同叔韻

風定舟行力不難一鉤新月照溪灣斷煙橫抹岸頭樹落日斜欹江上山魚鳥久知思舊侶桑楡歸去亦慙顏兒童見我應相怪兩鬢如何雪樣斑

題馬氏避暑宮開福寺蓮湖

金仙樓觀郁嵯峨昔日曾開盛綺羅不見園林防錦繡空教鐘鼔喚笙歌印花寶甃封蒼蘚倚檻晴山擁翠螺涼夜尙疑旌蓋在三千宮女襪淩波

和莫謙父韻

扁舟昨夜過黃州凖擬藍輿作勝遊捲地駭風回岸腳撲天驚浪打船頭一尊欲訪東坡隠兩鬢難禁宋玉秋江上亂山云色重卻疑眉黛鎖閒愁

和葉宰

暫時行李已堪憂況是經年成漫遊三月曉風紅掃地一犂春雨緑盈疇從教徵袖塵埃滿賴有新詩篋笥收桃李主人能好事未歸誰復嘆淹流

過淸江懷莫謙父

春來乘興泛孤篷櫂影頻移鑑影中昨夜忽添三寸雨今朝尢喜一帆風桃紅李白年年好水緑靑山處處同屈指歸時花未老一樽攜手過湖東

過前岡見毀松有感

夾道松陰若剪齊前人種得幾多時曾經行客頻相戀試問鄕翁總不知暗引風聲號緑野宻畱云影掛蒼枝今人惠物能如否秪有摧殘樵牧兒

當年種植到於今用力𨿽勞用意深巨蔭已容車馬過盤根寧畏雪霜侵兩行冠劍大夫職十萬旌旗勇士林烈日流金路無盡此時方識古人心

送運幹陳聖嘉解組還朝

月明千里正嬋娟且莫匆匆便放船三載泛蓮依緑水一朝薦鶚上靑天西樓未作經笥夢【六經詩詞貯樓上】北闕先分禦鼎煙且向蓬山讎校了卻持荷橐從甘泉

登梅仙壇觀中作

梅尉棲眞昔己仙秪余巖谷正巍然老松作勢龍千尺怪石拏空虎一拳樓與云齊曾觀日壇因斗建欲捫天如今勝景能長在塵世應無海變田

醮成作

心格崇霄禁路通纎埃収盡見天容三千絳闕雲開鎖十萬霓旌月印蹤香裊鬱蔥翔鼎鳳松搖寥廓狀雲龍虛皇夜宴長生殿九奏瓊璈動曉鐘

醮畢作

醮闌星斗掛修甍防蹕丹輿上玉淸百尺壇空云弄影一鉤簾捲月輸明靈香匝地寒無力寶奏鈞天靜有聲萬里好風吹目斷松篁猶學佩環嗚

登壇作

一壇橫壓紺天低好向云端覲紫微林鶴慣聞金磬舞煙鸞疑認玉臺飛步虛聲徹空猶響寶篆香銷露未晞星斗繡天長不夜疑乘風馭扣瑤扉

登裴公亭借用杜牧之登齊山詩韻二首

春晚風花片片飛登臨共惜景熹微人生待足誰如意官況苦無胡不歸且向園林窮勝事更憑山水發淸暉酒酣起舞君休笑直欲淋漓身上衣

風簾斜捲燕於飛天气淸和酒力微極目煙波無盡藏闗心春夢有時歸香飄十里喧朝市翠積千山斷晚暉杖屨不妨頻一到塵埃那解防徵衣

同葉宰餞春淨眾寺

千尺飛虹跨碧溪緑陰沈水暗連堤馬蹄一踏沙頭滑云腳半垂山頂齊招隠疎鐘曾破夢洗春微雨不成泥晚來放目郊園外萬防翻鴉散麥畦

遊梅仙壇口占

籃輿破曉雨初收天气正和麥正秋四合平林空翠滴一川芳艸亂靑浮梅仙道館松全古馬祖禪闗山更幽擾擾紅塵竟何事此身宜老白雲秋

挽趙龍圖大卿

膠庠昔日共虀鹽窮達分攜四十年南北阮門殊少長東西施子異媸妍判花雋嗣躋三品司稼名卿正九遷世事只須聊復爾秋堂明月豈長圓

臨江玉虛觀有牡丹思後圃亦正開恨不與集

絳苞翠幄壓朱欄秀色生香觀裏看小圃想須春爛熳大家應是醉團欒名韁久縱心無累利徑𨿽馳興易闌但願對花常酩酊莫思身外有悲懽

贈趙舍人

季父英名上玉津瞿曇抱送石麒麟龍文寶冊傳靑瑣鳳閣鸞坡近紫宸親老侍行知有子才髙見忌豈無人洪崖百仭泉飛玉一洗人間萬斛塵

挽韓漕直閣

忠憲勲名冠本朝傳芳五葉盡金貂芝蘭生子競秀發松栢如公合後凋淮縣劇繁迎刄解蜀邊姦慝望風銷才髙見忌何須病公道於今久寂寥

孳孳善政被民編謇謇嘉謨黼扆前萬卷詩書門戶壯一生功業子孫賢夢回芳圃猶樽俎淚落虛堂絕管我始卜鄰君已逝茂林修竹亦淒然

平山堂

平山堂對妙髙峯極目郊原萬里同杳靄四垂天不盡縈紆一帶水無窮城闉遙隔芙蓉浦欄檻幾經楊栁風想見風流賢太守一尊時復酹歐翁

西湖

曉來何事到湖西風急飛紅襯馬蹄望信只愁秋雁斷愛春還恨早鶯啼山連樓閣云容重水浸欄幹月影低歸棹采菱重惜晚一聲歌過緑楊堤

過淸渚

橫岡櫛比路彎環茅店無人晝亦闗桑圃霜枯榦葉舞麥畦雨潤翠苗斑山風力壯嘯空谷溪水流淸露瘦灘斜崦乍明天地闊只疑身在碧壺間

淸明日醉普光閣上

東郊緑暗己紅稀指凖酴醿待我歸細葉急隨流水去片心常望白雲飛半規殘日穿林薄一帶遙山抹黛微起舞髙歌共春酌憑欄無語欲忘機

發舟至至徳觀

風細檣髙去路遲曉煙秋色正霏微彎環沙觜村市井突兀江心古釣磯湧月小軒無盡藏參天老檜不勝圍山川好處都輸與不是緇袍卽羽衣

題本覺寺

春禽嚼徵更含宮喚我精藍路易窮雨雪不垂成暮靄花開都盡怨東風一川芳艸低隨水滿眼靑山半揷空躍馬歸來尢寂寞此懷欲與故人同

題長沙倅防磬沼

嘉名雅合泗濱浮玉振金聲第一流曲尺映橋橫錦帶灣環沈月並瑤鉤淸如有韻應儀鳳擊若無心可狎鷗好向新亭按宮徵淩波聲動一簾秋

用子存韻寄乃兄雪香

要識居塵不染塵小容膝近東鄰香梢不老偏宜曉瘦節常寒別是春侑坐圖書情頗厚對牀風雨夢還新擬將梅竹方兄弟若說淸髙更逼眞

七言絕句

和帥座勸農三首

光風駘蕩滿春亭嶽麓雲開九疊屏珍重元戎奉明詔一犂膏雨曉痕靑

指日追鋒數驛亭論恩便合對丹屏行看功業掀天地陳迹俱堪入汗靑

投老歸歟一艸亭蓽門蕙帳對蘭屏自從濫吹紅蓮幕孤負東風栁眼靑

隔凡石

見說仙凡事不同道旁先問石屏風十洲三島不須去絳闕瑤臺在此中

和陽運幹見招集句

漠漠窮陰斷送秋【簡齋】杖藜徐步向芳洲【杜子美】但將酩酊酬佳節【杜牧之】一笑相從萬事休【簡齋】

題壁

平蕪行盡又靑山水繞寒堤緑一灣徵客紅塵自來去碧林鳴鳥獨幽閒

欽定四庫全書

應齋雜著卷六

宋趙善括撰詞

菩薩蠻

西亭

煙波江上西亭小曉來雨過驚秋早飛棟倚晴空涼生面面風癡兒管事了獨自憑欄笑何處有塵埃扁舟歸去來

柳稍靑

用萬元亨送冠之韻

愁別欣逄人間離合自古難同寫就茶經注成花譜何事西東一樽良夜匆匆怎忍見輕帆短蓬漢水有情楚云有意目斷飛鴻

鷓鴣天

和冠之韻

憶昔南樓舊使君與君攜手躡浮雲如今重到經行處妙墨新詩得屢聞淮路逺楚江分離樽相屬更論文明朝一棹人千里多少紅愁與翠顰

又

我是行人更送行瀟瀟風雨倍傷情徵航西去何須急飛詔東來分外榮紅袖濕玉樽傾不堪回首暮云平小舟準擬隨君去要聼霜天曉角聲

又

雨沐芙蓉秋意淸可人風月滿江城憐風愛月方畱戀對月臨風又送行人漸逺酒須傾只憑一醉遣多情重來休厭劉郎老明月淸風有素盟

沁園春

和辛帥

虎嘯風生龍躍雲飛時不再來試憑髙望逺長淮淸淺傷今懷古故國氛埃壯志求申嫖姚未老早以家爲何謂哉多應是待著鞭事了稅駕方回稼軒聊爾名齋笑學請樊遅心未開似南陽髙臥莘郊自樂磻磎韜略傅野鹽梅植杖亭前集山樓下五桂三槐次第栽功名遂向急流勇退肯恁徘徊

又

問捨東湖招隠西山惠然肯來有閟香蘭桂無窮幽趣隔溪車馬何處輕埃微利虛名朝榮暮辱笑爾焉能凂我哉閒欹枕被幽禽喚覺午夢驚回無言獨坐南齋好喚取芳樽相對開待醒時重醉疎透月醉時還醒畫角吹梅無用千金休懸六印荊棘誰能滿地栽人間世任遊鯤獨運斥鷃低徊

又

千里風湍萬疊雲峯自相送迎嘆扁舟如葉漂流如梗片帆如箭聚散如萍家在東湖身來西浙非爲區區利與名堪憐處爲雛饑犢暮狥苟蠅營平生何辱何榮且一任三才和五行有鷃飛鵬奮鶴長鳬短朱顏富貴白髮公卿印謾累累綬何若若休羨行歌朱買臣歸來好向嚴灘垂釣谷口躬耕

滿江紅

和坡公韻

一雨連春東湖漲蒲萄新緑湖上露柳濃花艷緑圍紅簇塵世難逄開口笑人生待足何時足況南州髙士是西鄰人如玉行路唱誰家曲愁易感歡難續問軒裳於我有何榮辱眾醉豈容君獨醒出林休恨風摧木嘆驚飛鳥尙知還安巢宿

滿江紅

艤舟南康作

三十年前曾向此舞風歌月今依舊江山如畫鬢須如雪故友鴻隨淨社舊詩秋蚓橫塵壁賴廬峯對我眼偏靑曾相識開岫幌攜山屐泉瀉布星飛石爲収帆艤棹小畱終日休問重湖吹碧浪且同五老浮瓊液待明朝鷁首向東飛淸風力

滿江紅

坐間用韻贈朱守

騰茂飛英分憂顧自然風力千里靜江山攺觀羽旄增色鈴下風淸公事少筆端雷動姦豪息聼宴香深處笑聲長文章客丹詔自天邊得宣室對君心憶趁良辰髙防履珠簮碧和气回春徴醖釀政聲報最惟淸白看揮毫萬字掃雲煙吳牋濕

鷓鴣天

和朱伯陽

畫鷁翩翩去似飛季鷹何事忽思歸風湍自送徵帆穩云巘須將彩筆揮江作酒海爲巵爲君滿酌不須辭酒酣渴思回春夢自笑何時是足時

念奴嬌

重陽前數日風雨中攜兒曹訪菊賦酹江月後再攜妻子待月於嵐光亭思恭蔣文寵和寄示醉中操筆對月再用前韻

揚輝璧月照層臺縹緲蓬萊雲气玉宇淸明仙語近多少怨紅愁翠問我殷勤防年塵土依舊髙標致廣寒別後與誰曾共幽防一日失腳人間十常八九底事如人意狗苟蠅營眞可笑何乃比予於是風月佳時江山好處無復懷愁悴倚欄舒嘯六經時自心醉

醉落魄

趙監惠酒五斗以應重九之節至晚小飲賦之

重陽時節可憐又是天涯客扁舟小泊花溪側細雨斜風不見秦樓月白悵望斷無消息舉觴一笑眞難得歸學取陶彭澤采菊東籬悠然見山色

摸魚兒

和辛防安韻

喜連宵四郊春雨紛紛一陣紅去東君不愛閒桃李春色尙餘分數云影住任綉勒香輪且阻尋芳路農家相語漸南畝浮靑西江漲緑芳沼防萍絮西成事端的今年不誤從他蝶恨蜂妬鶯啼也怨春多雨不觧與春分訴新燕舞猶記得雕梁舊日空巢土天涯勞苦望故國江山東風吹淚在何處

又

被楊花帯將春去飄揚一路無定滿庭緑防絲千尺枝上舊香吹盡幽夣醒對曉色秋千院落人初靜柔條弄影柰剪剪輕風細雨惹起萬千恨雲山路休躡髙樓獨憑楚天一抹煙嬌鶯百轉飛鴻去何處可尋芳信心自省念咫尺靑樓應怪人薄幸歸期將近料喜鵲先知飛來報了日日倚門等

虞美人

無題

長空一夜霜風吼寒色消殘酒問伊今夜在誰行遺恨落花流水誤劉郎尢雲殢雨多情話分付阿誰也儂家有分受淒惶只怕嬌癡不睡也思量

好事近

懷歸

月色透牕寒一夜素衾霜濕無寐起來搔首正參橫人寂此心重省己回膓何況是行役欲棄利名歸去柰楚天云隔

鷓鴣天

翁廣文席上

枉道黌堂是冷官深深靑鎖靑鸞新詩自得淸歌舉和气都消永夜寒花態淨酒杯寛燕嬌鶯巧有餘懽不因客裏東陽瘦好把西江一吸漧

滿江紅

和李頴士

傳語風光須少駐共君流轉誰忍見緑肥紅瘦鮮歡多感澤國千絲煙雨暗江城一帯雲山逺看新荷泛水學人愁心常捲羞鬂雪憑花染摧酒陣嫌杯淺嘆人生豈爲靑衫槐板記舞可憐宮栁細寫情但覺香牋短上層樓獨倚有誰知欄幹暖

水調歌頭

渡江

山險號北固景勝冠南州洪濤江上亂雲山裏簇紅樓堪笑萍踨無定擬泊葉舟何許無計可依劉金闕自帷幄玉壘老貔貅問興亡成底事防春秋六朝人物八公艸木不勝愁休學楚囚垂淚須把祖鞭先著一鼓版圖収惟有金焦石不逐水漂流

好事近

春暮

風雨做春愁桃杏一時零落是處緑肥紅瘦怨東君情薄行藏獨倚望江樓雙燕度幕回首故園應在誤秋千人約

鷓鴣天

慶僉判王狀元

玉殿分榮兩桂華靈根移植在長沙風姨先綻無雙蘂月姊重開第一花金榜爛玉音嘉從今穏步上天霞休誇水擊三千里且聼歌十萬家

醉落魄

江閣

梯橫畫閣碧闌干外江風惡笑聲懽意浮杯酌秋水春山相對稱行樂誰家靑鳥穿幙暗傳空有陽臺約天公著意秤停著寒色人情都恁兩淸薄

梯橫畫閣月明江淨煙光薄碧山四繞闌干角一縷行雲忽向杯中落歌櫻舞栁俱柔弱羅衣不柰江風惡憑誰喚取雙黃鶴騎上瑤臺同赴金桃約

朝中措

惜春

東君著意在枝頭紅紫自風流貪引逰蜂舞蝶防多春事都休三分好處不隨流水卽是閒愁惟我惜花心在更看紅葉沈浮

菩薩蠻

上嗣王生日

鵲橋巧霧隨風逺蟾宮皓影凝空滿一防壽星明祥光徹太淸周公天子傅禮樂新封魯功業煥旗常鈞天待玉皇

水調歌頭

趙帥生日

形勝視京兆警蹕駐錢塘光前詔後彈壓誰數漢張王防百萬家和气五十餘年創見天下一循良有口皆歌頌無地不耕桑春過半花錦爛栁絲長潭潭門衛森防宴寢正凝香笑攬吳山佳色醉挹西湖晴灔童艾祝霞觴四海瞻華衮千載待吾皇

滿江紅

辛帥生日二首

海嶽儲祥符昌運挺生賢哲天賦與飄然才气凜然忠節頴脫難藏衝鬥劍誓淸行擊中流楫二十年麾節徧江湖恩威浹香穟直雲峯列觴羽急鯨川竭共介公眉贊公賢業出處己能齊二老功名豈止超三傑侍吾皇千載帯金重頭方黒

醉蓬萊

前題

正防鈴墜蓋玉燕投懷夢符佳月五百年間誕中興人傑杖防歸來入闗徒步萬里朝金闕貫日精忠淩雲壯志妙齡英發名鎭重湖屢憑熊軾恩滿西江載分龍節有志澄淸誓擊中流楫譚笑封侯雍容謀國看掀天功業待與斯民慶公華衮祝公黃髮

醉蓬萊

壽司馬大監生日

正百花堂下山雨樓前粲粲然梅柳和气回春灩一尊芳酒桂子蘭孫鳯歌鸞舞介我公眉壽天上遐齡人間獨樂古來稀有壯日題橋兒時擊甕名遂功成自然長久琳館偸閒約赤城爲友紫詔重攽黃扉穩步好試調羮手九世雞窠千秋麟閣玉顏依舊

醉蓬萊

魏相國生日

正槐堂日永梅雨消塵麥風搖翠天祐昌辰誕中興嘉瑞秀偉標姿從容謀斷笑吐平戎計漢節歸來邊塵掃淨鼎司榮貴間世良臣威嚴輔政嫵媚承君道襟衝粹玉劵金丹稱功名成遂茂苑煙霞太湖風月聊伴凝香醉補衮工夫調羮手叚如今重試

瑞鶴仙

母氏生朝二首

月華凝露掌正極目鸞霄望風鯨壤深宮注遐想聼防防花漏盈盈仙仗笙簫迎響降瓊輪元云步障洞扉笑別蓬瀛下應太平無象俱仰姆儀春煦婦節冰淸道風夷曠三遷教養金闕裏玉音賞況傳家淸白滿堂朱紫相對蘭蓀競長待齊秦湯沐疏榮賜靈壽杖

鵲橋仙

前題

星橋未就月鉤初掛翠葉暗驚秋早蘂珠宮裏厭淸閒試回首塵寰一笑仙風道骨姆儀家範須信人間最少一枝丹桂四蘭蓀況千嵗靈椿未老

賀新郎

瑞香

絳雪堆云緑倚朱欄鸞飛鳯舞亂紅如簇宮錦海沈肌理秀極目明霞孤鶩對翠防天寒修竹輕露有情添淚眼粲精神嬌醉薰華屋燃寶篆散淸馥江南到處多蘭菊更海棠貪睡未醒澷山麄俗欲品此花爲第一眞色生香俱足又只恐驚人凡目把酒對花頻管領怕狂風驟雨難拘束拾碎玉泛醽醁

霜天曉角

送林興國之任

楚江風色一夜波翻雪艤岸錦帆不度天有意且畱客鼓聲催去急離觴須舉白看取芳菲時侯日邊聼好

消息

水調歌頭

席上作

碧雲初返岫潦水正鳴灘蘭舟容與歌舞偏稱笑中看燭影烘寒成暖花色照人如晝一坐有餘歡酒灔浮金琖香縷靄雕盤碧簮橫銀漏永玉樽幹喧春鼓吹翠防起舞佩記得山明水秀何處朝雲暮雨常在夣魂間多少難言事都付兩眉彎

念奴嬌

呂漢卿席上作

曉來膏雨報一犂丰信防枝嬌色岸艸汀沙明似鏡不到塵埃花陌急管繁香車寶勒正阻尋春客東風特起半空防露晴碧何況主意深勤冰淸才藻玉潤眞珪璧翠麓華堂橫枕水波底斜陽紅濕蓮社風流桃溪標致便覺凡心息玉樽傾盡笑中歸步鉤月

又

江南到處被波光云影畱人行色昔我來時春正好舞絮飛南陌今日登臨讀書齋上重作憑欄客淸溪縠細夜來微漲新碧兩岸蘸水濃陰斷虹橫幃一帯連環璧林外靑山千萬疊雨歇半空猶濕已倩雙鱗更須靈鵲先報歸消息歸來徵防盡攜千里風月

鵲橋仙

畱題安福劉氏園

花腮百媚栁絲千尺宻影金鋪碎日過雲防雨報淸明半天外煙嬌霧濕當歌有恨問春無語笑我如何久客小園歸去又殘紅便席地飛觴尙得東風喚我西園閒坐大醉髙歌竟日行藏獨倚畫欄幹便忘了徵衫淚濕亭髙煙逺天低云近相對逃名隠客掀髯無語看靑山斷不信塵埃到得

淸平樂

和石次佇

斷雲漏雨依約西山暮風定檣髙須小住不忍帯將春去此行抑有求歟靑衣擬問馮都萬里一鉤新月相忘常在江湖

水調歌頭

和黃舜舉吳門二詠

危臺枕城墆今昔防人遊繞城碧水一帯茂苑與長洲寂寂彈琴峯外苒苒采香徑畔橫截古溪頭極目暮云合宋玉正悲秋峴山碑帝子閣庾公樓當時風物如今煙水只供愁處處山明水秀嵗嵗春花秋月何必美南州故國未歸去萍梗嘆漂流

雨霽彩虹臥半夜水明樓太湖極目四面水盡是天流防防鱸卿荻浦萬疊鯨波雪浪掀舞小漁舟金餅掛蟾魄時景正中秋釣綸輕蘭棹穏笑玉侯一簔一笠得意何必美封畱縱使金章鼎貴何似玉尊頻到一醉可消愁三士在何許喚起與同遊

水調歌頭

奉餞冠之之行

佳客志淮海賤子設樽罍楚江昨夜淸漲短棹己安排休問南樓風月且念陽臺雲雨防日卻重來銀燭正凝淚畫鼓且休催彩雲飛黃鶴舉兩徘徊林泉歸去髙臥回首笑塵埃我唱更憑君和君起𨿽同我舞莫惜玉山頺它日楊州路散防願相陪

前調

餞吳漕

浩嘆對淸史循吏久無聞二年江右賴公華節布陽春才自褰帷問俗無復埋輪當道一路書澄淸多少攀轅意不待及人駐膏車遲祖帳倒離樽滿庭桃李緑陰何處不深恩此去玉音應問底事金園微減憂國更憂民造膝一言語四海入洪鈞

滿江紅

錢京仲逺赴湖北漕

雨沐風梳正梅柳弄香逞色誰忍聼送南浦陽闗三疊玉節前驅光昭路金杯爭勸愁生席泛錦檣西去若登仙乘槎客春有意寒無力和風滿洪波息笑廬峯湓浦舊逰陳迹昔日飛聲臺柏勁他年坐對堂槐宻想軺車不待政成時追鋒急

滿庭芳

用洪景盧防

蝶粉蜂黃桃紅李白春風屢展愁眉曉來雨遏應漸覺紅稀滿徑柔茵似染新晴後皺緑盈池休辜負幕天席地逸飲釂金彛東君眞好事絳唇歌雪玉指鳴絲念長卿多病非藥能治試假搖琴一弄淸音轉便許心知從今去園林好在休學峴山碑

