《四庫全書楊忠湣集》

﹝明﹞楊繼盛

欽定四庫全書

集部六

楊忠湣集

別集類五

明

提要

臣等謹案楊忠湣集三卷明楊繼盛撰繼盛字仲芳號椒山容城人嘉靖丁未進士官至兵部武選司員外郎以疏劾嚴嵩爲所構陷與張經同棄市後追贈太常寺卿謚忠湣事迹具明史本傳繼盛本以經濟气節自許不屑屑於文字後人重其人品掇拾成編仰蒙世祖章皇帝禦制序文表其忠藎一經褒予曠世猶生故𨿽朽蠧陳編彌深寶惜此本乃康熙間蕭山章鈺所校凡奏疏一卷雜文一卷詩一卷行狀碑記別爲一卷附焉其論馬市劾嚴嵩二疏史傳限於體裁僅存大略集本乃其全文披肝瀝膽伉直之气如生自作年譜一篇學問人品具見本末尢史傳所不能詳遺囑一篇作於臨刑前一夕墨迹至今世守倉卒之際數千言無一字塗乙尢足見其所養詞𨿽質朴而忠孝之意油然尢足以感動百世惟年譜中自記從韓邦奇學樂律夜夢虞舜一事頗涉怪異然繼盛非妄語者蓋覃思之極緣心構象世說載衛玠以夢問樂廣廣云是想管子曰思之思之鬼神通之固亦理之所有昔吳與弼作日錄自稱夢見孔子人疑其僞繼盛此語頗與相類明以來無疑之者此則系乎其人有不待口舌爭者矣

乾隆四十二年九月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●楊忠湣集目錄

卷一

奏疏

卷二

序

引

跋

說

記

書

祭文

卷三

詩

卷四

附錄

碑記

●楊忠湣集原序

少讀王章傳涕泗被面驟出對客不能飾客訝問故曰吾讀王仲卿傳故也旣而讀楊椒山自著年譜驚曰此非仲卿乎仲卿學長安獨與妻居疾病無臥被入牛衣中與椒山讀書無臥被同仲卿爲諌大夫進左曹訐宦官石顯免其官與椒山爲南部員外進北部劾鹹寧侯鸞降典史同仲卿起司隸校尉進京兆尹遽劾帝舅大將軍輔政王鳳下廷尉獄旣而死與椒山起刑部員外遷兵部武選司遽劾相嵩下詔獄辟死又同然且仲卿之封事以日食椒山之入奏亦以日食仲卿之得罪以指斥張美人故椒山之得罪亦以扳援二王故所不同者兩人之妻皆沮其上書而椒山張夫人乞代夫死仲卿未有也然當仲卿下獄時妻女皆同時收系女年十二夜起號哭曰平時獄上呼囚數常至九今八而止先死者必君也及旦而仲卿果死妻女徙合浦則是其妻之罹慘較有甚於椒山者予嘗入史館詢椒山傳同館官曰未鬮也曰此一代有數人物當特爲起艸而俟鬮分乎同館官不答旣而微聞同館有進札子者曰孝宗非令主陽明非道學東林非君子謂夫儒者言事但當以迂全不以激骫東林之爭每始於意气而終於朋黨此皆嘉隆間戅直諸習有以開之蓋暗指椒山言也予曰然則如漢王章者非君子耶曰章不識輕重亢言殺身何有乎君子子不讀胡氏致堂諸史論乎其於兩漢人物率詆之不直一錢是以朱氏傳王荊公爲名臣而稱秦會之太師爲致有骨力何則不輕舉也夫以嶽忠武之死而猶譏其橫刺其直向前廝殺而無所於變也他可知矣予气塞而罷然而歸檢舊史見趙宋兩朝當君國之慘死事者不下什伯而宋史忠義傳並無一講學之徒廁身其間然後知薄事功並薄气節皆宋學之陋而非恆情也今予去史館又十餘年矣康熈戊寅同邑章子梅溪有感於椒山之爲人取椒山所傳年譜與其生平詩若文合得四卷將刻以示世而屬予爲敍予讀之淚滴滴下一如疇昔讀王章傳時𨿽不講學不汩其本心而章子以藝林之豪攻經生家年不及賈生獨能奮發忼愾聞椒山之風而興起焉且復輯其遺文惟恐其不傳於後而汲汲示世此非君子所用心乎夫椒山文士其於聖學未知其有當與否然而讀其疏而知君臣焉讀其諭兒文而知父子焉讀張夫人代夫疏而知其夫若婦焉讀王繼津書與弇州王氏所爲狀而知朋友之交焉至於兄弟則年譜所記彰彰也近之言學者動輒薄事功而輕气節至有訐陽明之學以明得意者夫陽明事功固所宜薄然而气節者君子之梗槪也椒山不幸與王章同兩漢儒術久爲宋學所不許而陽明又不幸而龍場以前同於椒山道學旣難言而兩人气節又百不如權相之骨力然而猶尙有讀其書感其爲人惟恐其不傳於後而汲汲示世如章子者則是人心之未亡而君子之猶可爲也世有見斯集而興者乎其亦以予之讀仲卿傳者讀之可矣康熈戊寅秋八月蕭山毛奇齡初晴氏題

●欽定四庫全書

楊忠湣集卷一

﹝明﹞楊繼盛撰

○奏疏

請罷馬市疏

兵部車駕淸吏司署員外郎事主事臣楊繼盛謹奏爲乞賜聖斷罷開馬市以全國威以絕邊患事臣以南京吏部驗封淸吏司主事考滿到京升臣今職荷蒙皇上養育簡用之恩𨿽粉骨碎身何以克報況臣官居兵曹職專馬政覩此開馬市之誤豈敢苟避禍患隨眾隠黙不言竊惟去年賊冦悖逆天道大肆猖獗犯我城闕殺我人民擄我妻子焚我廬舍驚我陵寢其辱我中國極矣臣在南都傳聞此報冠髮上指肝腸寸裂恨不能身生兩翼飛至都下以剿逆賊以報國讎玆者恭遇皇上赫然震怒選將練兵克日興師聲罪致討以報百萬赤子之讎以雪城下陵辱之恥不惟天下臣民共相慶幸我列祖在天之靈亦相慶幸多矣及臣至都下見俺答求開馬市之書大放肆無狀竊意上觸聖怒其徵討之志已決其問罪之師斷不可已及廷臣會議題奉欽依準暫開行臣不覺仰天大呼喟然長嘆曰國事乃至此哉國事乃至此哉夫以漢之武帝唐之太宗不過二霸主耳猶能威震方外气壓突厥以皇上之英武國家之全盛英雄豪傑勇夫壯士之伏於艸茅下位者又不可勝數其蠢玆賊寇反不能生擒酋長剿絕苗裔而乃爲此不得已下策之事哉臣請以開馬市之十不可者爲皇上陳之夫開馬市者和議之別名也寇素賓服尙不可言及此去年入寇殺擄如此之慘則神人所共憤不共戴天之深讎矣今不惟不能聲罪復讎而反與之爲此和議之事何以上解列祖之怒下舒百姓之恨乎此忘天下之大讎一不可也信者人君之大寶𨿽匹夫匹婦尙不可少失信義況於天子之尊哉皇上北伐之命屢下臣民所共知四裔所共諭者也方今各處兵馬集矣糧艸器械備矣天下日夜引領仰望王師之興眞若大旱之望雲雨也乃翻然而有開馬市之議則平日之所以選將練兵者爲何備糧艸精器械者爲何不有以孤百姓仰望之心乎此失天下之信義二不可也人君居中制外統馭四裔以其有國威之重以屈服之也今以堂堂天朝之尊而下與賊寇爲此交易之事是天壤混淆冠履同器將不取笑於天下後世乎此損國家之重威三不可也天下豪傑聞賊寇殺戮人民之慘姦擄婦女之辱其憤恨不平之气皆欲與逆賊決一死戰𨿽深山窮谷之隠逸亦願出以復天下之讎今馬市一開則舉相謂曰朝廷忘赤子之讎厭兵甲之用矣將焉用我哉將見在林下者不肯出在冊籍者將謀去矣異日欲復召號誰肯興起此隳豪傑效用之志四不可也自去歲大變之後天下頗講武事𨿽童子儒生亦知習兵此機旣動兵將日彊今馬市一開則舉相謂曰中國外域已和天下已無事矣將焉用武哉有邊鎭之責者日弛其封守之防無兵戎之寄者益惰其偸安之气矣廢弛旣久一旦有急何以整頓此懈天下修武之心五不可也宣大人民懷攜貳之心久矣一向𨿽有交寇之事猶畏王法之嚴而不敢自肆也今馬市一開則彼之交通者乃王法所不禁將來勾引之禍可勝言乎此開邊方通賊之門六不可也天下人民憚於水旱徵役之苦人人有思亂之心特畏國家之兵威而不敢變動也今馬市一開則彼皆以爲天下兵威已弱蠢玆醜賊尙不能服羣起爲盜又焉能制則將來腹心之變可勝言乎此起百姓不靖之漸七不可也去歲賊寇深入𨿽未見一兵交戰然猶以爲我軍倉卒未備其疑畏之心尙在也今皇上聲罪致討調兵半年及至於今止爲馬市之開則彼得以窺我之虛實矣目中又奚有乎我哉此長賊寇輕中國之心八不可也賊寇之性詐變無常謀深計巧反出我之上我將欲以此羈縻乎彼殊不知彼實以此愚弄乎我或遣重臣載金帛至邊等候開市彼違約不來交易未可知也或因交易而卽行猖獗撞闗而入未可知也或今日交易而明日入寇未可知也或遣眾入寇而駕言別部落入寇未可知也或以疲馬而過索重價或因市馬而過討重賞或市馬之後而別有分外不堪之求又未可知也是我不能以羈縻乎彼彼反得以愚弄乎我矣此墮賊寇狡詐之計九不可也賊寇之產馬有窮中國之生財有限大同之馬市一開宣府延綏等處定不可罷以馬與銀數計之每年市馬約數十萬匹四五年間須得馬數百萬匹每年約用銀數百萬兩四五年間須費銀數千萬兩一旦賊寇之馬已盡中國之財告乏將安處乎永久之計將安在乎此中國之財賊寇之馬兩難相繼十不可也彼倡爲開馬市之議以欺誑皇上者其謬說不過有五有曰外開馬市暫以爲羈縻之術內修武備實以爲戰守之計耳殊不知馬市之開乃所以羈縻乎我非所以羈縻乎彼也賊性無饜請開馬市之後或別有所請許之再有所請又許之請之不已漸至於甚不堪者一不如意彼卽違約則彼之入寇爲有名我之不應其所求爲失信矣孰謂賊寇無饜之欲可以市馬之小利羈縻之乎如曰欲修武備以圖戰守𨿽不用此羈縻之術亦可矣此其說之謬一也有曰方今急缺馬用正欲買馬一開馬市則我馬漸多彼馬漸少豈不兩便然市馬非以之耕田駕車也不過爲徵討計耳如交易果可以無事則市馬又將安用乎不益重其寄養之擾乎況賊以馬爲生彼安肯以自乘之良馬而市於我乎不過瘦弱不堪之物不服水艸將不日俱斃而已此其說之謬二也有曰初許市馬暫系乎賊寇之心將來許貢則可爲永久之計夫謂之進貢者豈古之所謂咸賓來王者哉不過我賄彼以重利苟免目前之不來彼貪我之重利暫許目前之不入耳況市馬我猶得以少償其費許貢則彼白手來取重利矣是市馬則獲小利而無名開貢則𨿽有名而費大市馬固不可許貢亦豈可哉此其說之謬三也有曰賊𨿽狡詐最不失信觀其聲言某時搶某處再不愆期可驗彼旣許其市後不來則斷保其再不入寇殊不知賊之種類日繁加之以擄掠人口日增其日用之服食器用俱仰給於中國市馬之利焉足以盡供其所費彼非盡皆義士孰肯守小信而甘於凍餒以至於死乎縱使少有羈縻不過暫保一二年無事耳不知二三年之後將何如處哉此其說之謬四也又有曰佳兵不祥不可輕用與其勞師動眾徵討於千里之外而勝負難必孰若暫開馬市休兵息民而急修內治之爲上乎噫爲此說者是損國家之兵威養賊寇於日盛壊天下之大事必自此言始矣若曰佳兵不祥則舜之徵苗文之遏莒湯之伐葛伯髙宗之伐鬼方豈盡皆不祥者哉蓋春生秋殺之疊行上天生物之道也恩賞兵刑之並用王者禦世之權也譬如人身四肢俱皆癰疽毒日內攻乃猶專食膏粱而憚用藥石將不至於傷其元气乎此其說之謬五也夫此十不可五謬之說明白易知則馬市之開不利於我中國明矣而於寇賊則甚利焉蓋數十年來寇賊以中國之百姓爲佃戶秋後則入而收其租𨿽已得計猶有往來奔走之苦日夜殺人之勞也去年入寇莫敢與敵虛實旣已覘矣故今請開馬市則可以坐收中國之重利況馬多擄自中國者春時艸枯則市之秋後馬肥則入而再擄之及至來春又再市之以輪回之馬獲靑蚨之利是昔日彼猶爲出門討租之人今日我則爲上門納租之戶臣言及此其憤恨可勝言哉夫此事利於寇賊而不利於中國滿朝臣工皆知其不可然有人敢議而行之無一人敢非而止者何哉彼議而行之者其意以爲徵討之事已難收拾賊再入寇皇上剛明必追究夫謀國者之不忠專徵者之不勇誤事之禍何以能免況前日交通已有成效莫若委曲致開馬市猶可二三年苟延日後時事未知如何且暫免目前之禍暫固目前之寵賊縱背約再爲脫避之計未晚也然不思皇上所以寵任之專禮遇之厚爵位之重錫予之隆者蓋欲其主張國是徵討逆賊也豈徒欲開馬市而已哉其所以不敢非而止之者其意以爲事權旣不在我時勢已至鶻突有欲謝重擔於人而無由者吾何以冒禍擔當使有所言而馬市罷開弛其防守而賊再深入則必歸咎於止開馬市之人加之以誤國事之罪矣孰若隠黙不言大家因循之爲上乎然賊寇之寇與不寇不系於馬市之開與不開前此未嘗有議開馬市而止之者去年賊寇何以深入此時罷開馬市賊或入寇亦與去年同耳止開馬市之人夫豈誤天下之事者哉臣以孤寒進士初入仕途父母早喪妻子無依非不知隠黙足以自保言事足以取禍也竊惟皇上初時震怒奮武其气若此之壯命將徵討其志若此之勇則知今日馬市之開乃議者之姦計斷非皇上之本心也以皇上之英武而臣下庸軟避事不足以副之心欲持行而手足痿痺良可深恨此事系國家盛衰之機臣敢預憂後禍忍心隠黙乎伏乞皇上俯察愚臣之罪言回思欲討之初志念賊寇之志欲難饜非市馬小利足以系屬其心祖宗之社稷無疆非二三年苟安無事可以永保其緒收回成命罷開馬市鋭意戎兵決志徵討務欲擒俺答於闕前驅醜類於海外使賊之畏乎我亦猶我之防乎彼則上而祖宗幸甚下而臣民幸甚謹奏奉聖旨這事邊臣奏來已久又會官集議楊繼盛旣有所見何不早言今差官已行卻乃肆意瀆奏好生阻撓邊機揺惑人心又本內脫一字著錦衣衛拿送鎭撫司打著問了來說

請誅賊臣疏

兵部武選淸吏司署員外郎事主事臣楊繼盛謹奏爲感激天恩捨身圖報乞賜聖斷早誅姦險巧佞專權賊臣以淸朝政以絕邊患事臣前任兵部車駕司員外郎諌阻馬市言不及時本內脫字罪應下獄被逆鸞威屬問官將臣手指桚折脛骨夾出必欲置之於死荷蒙皇上聖恩薄罰降謫不二年間復升今職夫以孤直罪臣不死逆鸞之手已爲萬幸而又遷轉如此之速則自今已往之年皆皇上再生之身自今已往之官皆皇上欽賜之職也臣蒙此莫大之恩則凡事有益於國家可以仰報萬一者𨿽死有所不顧而日夜秪懼思所以捨身圖報之道又未有急於請誅賊臣者也況臣官居兵曹以討賊爲職然賊不專於外患凡有害於社稷人民者均謂之賊臣觀大學士嚴嵩盜權竊柄誤國殃民其天下之第一大賊乎方今在外之賊惟邊境爲急在內之賊惟嚴嵩爲最賊寇者邊境之盜瘡疥之疾也賊嵩者門庭之寇心腹之害也賊有內外攻宜有先後未有內賊不去而可以除外賊者故臣請誅賊嵩當在剿絕賊寇之先且嵩之罪惡貫盈神人共憤徐學詩沈煉王宗茂等常劾之矣然止皆言嵩貪污之小而未嘗發嵩僭竊之罪嵩之姦佞又善爲撫飾之巧而足以反誣言者之非皇上之仁恕又冀嵩感容畱之恩而圖爲攺邪歸正之道故嵩猶得竊位至今嵩於此時日夜感恩攺過可也豈意懼言者之多而益密其彌縫之計因皇上之畱而愈恣其無忌憚之爲眾惡俱備四端已絕𨿽離經畔道取天下後世之唾罵亦有所不顧矣幸賴皇上敬天之誠格於皇天上天恐姦臣害皇上之治而屢示災變以警告去年春雷久不聲占云大臣專政然臣莫大於嵩而專政亦未有過於嵩者去年冬日下有赤色占云下有叛臣夫曰叛者非謀反之謂也凡心不在君而背之者皆謂之叛然則背君之臣又孰有過於嵩乎如各處地震與夫日月交食之變其災皆當應於賊嵩之身者乃日侍其側而不覺上天仁愛警告之心亦恐怠且孤矣不意皇上聰明剛斷乃甘受嵩欺人言旣不見信𨿽上天示警亦不省悟以至於此也臣敢以嵩之專政叛君之十大罪爲皇上陳之我太祖髙皇帝親見宰相專權之禍遂詔天下罷中書丞相而立五府九卿分理庶政殿閣之臣惟備顧問視制艸不得平章國事故載諸祖訓有曰以後子孫作皇帝時臣下有建言設立丞相者本人淩遲全家處死此其爲聖子神孫計至深逺也及嵩爲輔臣儼然以丞相自居挾皇上之權侵百司之事凡府部每事之題覆其初惟先呈稿而後敢行及今則先面稟而後敢起稿嵩之直房百官奔走如市府部堂司嵩差人絡繹不絕事無大小惟嵩主張一或少違顯禍立見及至失事又謝罪於人𨿽以前丞相之專恣未有如斯之甚者是嵩𨿽無丞相之名而有丞相之權有丞相之權又無丞相之干系以故各官之升遷未及謝恩先拜謝嵩蓋惟知事權出於嵩惟知畏懼奉承於嵩而已此壊祖宗之成法一大罪也權者人君所以綂馭天下之具不可一日下移臣下亦不可毫髮僭踰皇上令嵩票本蓋任人圖政之誠心也豈意嵩一有票本之任遂竊威福之權且如皇上用一人嵩卽差人先報曰我票本薦之也及皇上黜一人嵩又揚言於眾曰此人不親附於我故票本罷之皇上宥一人嵩卽差人先報曰我票本救之也及皇上罰一人嵩又揚言於眾曰此人得罪於我故票本報之凡少有得罪於嵩者𨿽小心躱避嵩亦尋別本帶出旨意報復陷害是嵩竊皇上之恩以市己之惠假皇上之罰以彰己之威所以羣臣感嵩之惠甚於感皇上之恩畏嵩之威甚於畏皇上之罰也用捨賞罰之權旣歸於嵩大小臣工又盡附於嵩嵩之心膽將不日大且肆乎臣不意皇上之明斷乃假權於賊手如此也此竊皇上之大權二大罪也善則稱君過則歸已人臣事君之忠也書曰爾有嘉謨嘉猷則入告爾後於內爾乃順之於外曰斯謨斯猷惟我後之徳蓋人臣以己之善而歸之於君使天下皆稱頌君之徳不敢彰己之能以與君爭功也嵩於皇上行政之善每事必令子世蕃傳於人曰皇上初無此意此事是我議而成之蓋惟恐天下之人不知事權之出於己也及今則將聖諭及嵩所進揭帖刻板刊行爲書十冊名曰嘉靖疏議使天下後世皆謂皇上以前所行之善盡出彼之撥置主張皇上若一無所能者人臣善則稱君之忠果若此乎此掩皇上之治功三大罪也皇上令嵩票本蓋君逸臣勞之意嵩乃令子世蕃代票恣父逸子勞之爲世蕃卻又約諸干兒子趙文華等羣會票擬結成姦黨亂政滋獘一票屢更數手機密豈不漏泄所以旨意未下滿朝紛然已先知之及聖旨旣下則與前所講若合符契臣初見嵩時適原任職方司郎中江冕稟事於嵩曰昨禦史蔡朴參守備許實等失事本部覆本已具揭帖與東樓聞東樓已票送入未知如何東樓者世蕃之別號也嵩云小兒已票罰俸內分兩等甚有分曉皇上定是依擬臣初甚疑及後旨下果如嵩言卽臣所親見一事則其餘可知矣又前經歷沈煉劾嵩皇上將本下大學士李本票擬本又熟軟庸鄙奔走嵩門下爲嵩心腹感嵩之恩又畏嵩之威愴惶落魄莫知所措差人問世蕃如何票世蕃乃同趙文華擬票停當趙文華袖入遞與李本李本抄票封進此人所共知也卽劾嵩之本世蕃猶得票擬則其餘又可知矣是嵩旣以臣而竊君之權又以子而並己之權百官孰敢不服天下孰敢不畏故今京師有大丞相小丞相之謡又曰此時父子兩閣老他日一家盡獄囚蓋深恨嵩父子並專權柄故耳此縱姦子之僭竊四大罪也邊事之廢壊皆原於功罪賞罰之不明嵩爲輔臣宜明功罪以勵人心可也乃爲壠斷之計先自貪冒軍功將欲令孫冒功於兩廣故先布置伊表侄歐陽必進爲兩廣總督親家平江伯陳圭爲兩廣總兵鄕親禦史黃如桂爲廣東巡按朋姦比黨朦朧湊合先將長孫嚴效忠冒兩廣奏捷功升所鎭撫又冒瓊州一人自斬七首級功造冊繳部效忠告病乃令次孫嚴鵠襲替鵠又告並前效忠七首級功加升錦衣衛千戶今任職管事有武選司昃字十九號堂稿可查夫效忠與鵠皆世蕃子也隨任豢養未聞一日離家至軍門乳臭孩童亦豈能一人自斬七首級而假報軍功冒濫錦衣衛官爵以故歐陽必進得升工部尙書陳圭告病回京得掌後府印信黃如桂得驟升太僕寺少卿是嵩旣竊皇上爵賞之權以官其子孫又以子孫之故升遷其私黨此俑旣作仿效成風蔣應奎等令子冒功打死發遣皆嵩有以倡之也夫均一冒功也在蔣應奎等貪冒科道則劾之在嵩貪冒人所共知科道乃不敢劾嵩積威足以箝天下之口可知矣此冒朝廷之軍功五大罪也逆賊仇鸞總兵甘肅爲事革任嘉靖二十九年張達等陣亡正賊寇竊伺之時使嵩少有爲國家之心選一賢將賊寇聞知豈敢輕犯京師世蕃乃受鸞銀三千兩威逼兵部薦爲大將及鸞冒哈舟兒軍功世蕃亦得以此升官蔭子嵩父子彼時嘗自誇以爲有薦鸞之功矣及鸞權日盛出嵩之上反欺侮於嵩故嵩嘗自嘆以爲引虎遺患後又知皇上有疑鸞之心恐其敗露連累始不相合互相誹謗以泯初黨之迹以眩皇上之明然不知始而逆鸞之所以敢肆者恃有嵩在終而嵩與逆鸞之所以相反者知皇上有疑鸞之心故耳是勾賊背逆者鸞也而受賄引用鸞者則嵩與世蕃也使非嵩與世蕃則鸞安得起用𨿽有逆謀亦安得施乎進賢受上賞進不肖受顯戮嵩之罪惡又出鸞之上矣此引背逆之姦臣六大罪也嘉靖二十九年賊寇犯京深入失律歸路已絕我軍奮勇正好與之血戰一大機會也兵部尙書丁汝夔問計於嵩嵩宜力主剿戰以伸中國之威以紓皇上之憂可也乃曰京師與邊上不同邊上戰敗猶可掩飾此處戰敗皇上必知莫若按兵不動任賊搶足便自退回以故汝夔傳令不戰及皇上拿問汝夔求救於嵩嵩又曰𨿽是拿問我具揭帖維持可保無事蓋恐汝夔招出眞情故將此言啜哄以安其心汝夔亦恃嵩平日有回天手段故安心不辯及汝夔臨刑始知爲嵩所誤乃大呼曰嚴嵩誤我矣此人所共知也是汝夔不出戰之故天下皆知爲嵩主張特皇上不知之耳此誤國家之軍機七大罪也黜陟者人君之大權非臣下可得專且私也刑部郎中徐學詩以論劾嵩與世蕃革任爲民矣嵩乃於嘉靖三十年考察京官之時恐嚇吏部將學詩兄中書舍人徐應丰罷黜荷蒙聖明洞察其姦將應丰畱用夫應丰乃皇上供事內廷之臣嵩猶敢肆其報復之私則在內之臣遭其毒手者又何可勝數耶戶科都給事中厲汝進以論劾嵩與世蕃降爲典史矣嵩於嘉靖二十九年考察外官之時逼嚇吏部將汝進罷黜夫汝進言官也縱言不當皇上旣降其官矣其爲典史則無過可指也嵩乃以私怨罷黜之則在外之臣被其中傷陷害者又何可勝數耶夫嵩爲小人故善人君子多與之相反嵩不惟罷其官又且加之罪不惟罰及一身又且延及子弟以故善類爲之一空此時計數正人君子能幾人哉是黜陟之權皇上持之以激勵天下之人心賊嵩竊之以中傷天下之善類此專黜陟之大柄八大罪也嵩旣專權則府部之權皆撓於嵩而吏兵二部大利所在尢其所專主者於文武官之遷升不論人之賢否惟論銀之多寡各官之任亦通不以報效皇上爲心惟日以納賄賊嵩爲事將官旣納賄於嵩不得不剝削乎軍士所以軍士多至失所而邊方爲甚有司旣納賄於嵩不得不濫取於百姓所以百姓多至流離而北方之民爲甚一人專權天下受害怨恨滿道含寃無伸人人思亂皆欲食嵩之肉皇上𨿽屢加撫卹之恩豈足以當嵩殘虐之害若非皇上徳澤之深祖宗立法之善天下之激變也久矣軍民之心旣怨恨思亂如是臣恐天下之患不在徼外而在域中此失天下之人心九大罪也風俗之隆替系天下之治亂我朝風俗淳厚近古自逆瑾用事始爲少變皇上卽位以來躬行古道故風俗還古及嵩爲輔臣諂諛以欺乎上貪污以率其下通賄殷懃者𨿽貪如盜跖而亦薦用奔競疎拙者𨿽亷如夷齊而亦罷黜一人貪戾天下成風守法度者以爲固滯巧彌縫者以爲有才勵亷介者以爲矯激善奔走者以爲練事卑污成套牢不可破𨿽英雄豪傑亦入套中從古風俗之壊未有甚於此時者究其本源嵩先好利此天下所以皆尙乎貪嵩先好諛此天下所以皆尙乎諂源之不潔流何以淸風俗不正而欲望天下之治得乎此壊天下之風俗十大罪也嵩有十大罪昭人耳目以皇上之聰明固若不知者何哉蓋因皇上待臣下之心出於至誠賊嵩事皇上之姦入於至神以至神之姦而欺至誠之心無怪其墮於術中而不覺也臣再以嵩之五姦言之知皇上之意向者莫過於左右侍從之臣嵩欲托之以伺察聖意故先用寶賄結交情熟於皇上宮中一言一動一起一居𨿽嬉笑欷戲之聲遊觀宴樂之爲無不報嵩知之每報必酬以重賞凡聖意所愛憎舉錯嵩皆預知故得以遂逢迎之巧以悅皇上之心皇上見嵩之所言所爲盡合聖意蓋先有人以通之也是皇上之左右皆賊嵩之間諜此其姦一也通政司納言之官嵩欲阻塞天下之言路故令干兒子趙文華爲通政司凡章奏到文華必將副本送嵩與世蕃先看三四日後方才進呈本內情節嵩皆預知事少有幹於嵩者卽先有術以爲之彌縫聞禦史王宗茂劾嵩之本文華停畱五日方上故嵩得以展轉摭飾其故是皇上之納言乃賊嵩之攔路犬此其姦二也嵩旣內外彌縫周密所畏者廠衛衙門緝訪之也嵩則令子世蕃將廠衛官籠絡彊迫結爲兒女親家夫旣與之親𨿽有忠直之士孰無親戚之情於賊嵩之姦惡又豈忍緝訪發露不然嵩籍江西去京四千餘里乃結親於此勢屬不便欲何爲哉不過假婚姻之好以遂其掩飾之計耳皇上試問嵩之諸孫所娶者誰氏之女便可見矣是皇上之爪牙乃賊嵩之瓜葛此其姦三也廠衛旣爲之親所畏者科道言之也嵩恐其奏劾故於科道之初選非出自門下者不得與中書行人之選知縣推官非通賄門下者不得與行取之列考選之時又擇熟軟圓融出自門下者方補科道苟少有忠鯁節義之气者必置之部屬南京使知其罪而不得言言之而亦不眞旣選之後或入拜則畱其飲酒或出差則爲之餞贐或心有所愛憎則唆之舉劾爲嵩使令至五六年無所建白便升京堂方面夫旣受嵩之恩又附嵩且有效驗孰肯言彼之過乎其𨿽有一二感皇上之恩而欲言者又畏同類泄露孤立而不敢言而嵩門下之人每張大嵩之聲勢陰阻其敢諫之气以故科道諸臣寧忍於負皇上而不敢忤於權臣也是皇上之耳目皆賊嵩之奴僕此其姦四也科道𨿽籠絡停當而部官有如徐學詩之類者亦可懼也嵩又令子世蕃將各部官之有才望者俱网羅門下或援之鄕裏或托之親識或結爲兄弟或招爲門客凡部中有事欲行者先報世蕃知故嵩得預爲之擺布各官少有怨望者亦先報世蕃知故嵩得早爲之斥逐連絡蟠結深根固蒂合爲一黨互相倚附各部堂司大半皆嵩心腹之人皇上自思左右心腹之人果爲誰乎此眞可爲流涕者也是皇上之臣工多賊嵩之心腹此其姦五也夫嵩之十罪賴此五姦以彌縫之識破嵩之五姦則其十罪立見噫嵩握重權諸臣順從固不足怪而大學士徐階負天下之重望荷皇上之知遇宜深抵力排爲天下除賊可也乃畏嵩之巧足以肆其謗懼嵩之毒足以害其身寧郁怏終日凡事惟聽命於嵩不敢持正少抗是𨿽爲嵩積威所刼然於皇上亦不可謂之不負也階爲次輔畏嵩之威亦不足怪以皇上聰明剛斷𨿽逆鸞隠惡無不悉知乃一向含容於嵩之顯惡固若不能知亦若不能去蓋不過欲全大臣之體面姑優容之以待彼之自壊耳然不知國之有嵩猶苗之有莠城之有虎一日在位則爲一日之害皇上何不忍割愛一賊臣顧忍百萬蒼生之塗炭乎況爾來疑皇上之見猜己有異離之心志如再賜優容姑待之恩恐致已前宰相之禍天下臣民皆知其萬萬不可也臣前諫阻馬市謫官邊方往返一萬五千餘里道途艱苦妻子流離宗族賤惡家業零落幸復今職方才一月臣𨿽至愚非不知與時浮沈可圖報於他日而履危冒險攻難去之臣徒言取禍難成僥幸萬一之功哉顧皇上旣以再生之恩賜臣臣安忍不捨再生之身以報皇上況臣狂直之性生於天而不可變忠義之心癢於中而不可忍每恨壊天下之事者惟逆鸞與嵩鸞已殛死獨嵩尙在嵩之姦惡又倍於鸞將來爲禍更甚使舎此不言再無可以報皇上者臣如不言又再有誰人敢言乎伏望皇上聽臣之言察嵩之姦羣臣於嵩畏威懷恩固不必問也皇上或問二王令其面陳嵩惡或詢諸閣臣諭以勿畏嵩威如果的實重則置以專權重罪以正國法輕則諭以致仕歸家以全國體則內賊旣去朝政可淸矣將見賊寇前旣聞逆鸞之死今又聞賊嵩之誅必畏皇上之聖斷知中國之有人將不戰而奪其气聞風而喪其膽況賊臣旣去豪傑必出功賞旣明軍威自振如或再寇用間設伏決一死戰𨿽系諳達之頸梟濟囊之頭臣敢許其特易易耳外賊何憂其不除賊患何憂其不絕乎內賊旣去外賊旣除其致天下之太平何有故臣欲捨死圖報而必以討賊臣爲急也然除外賊者臣等之責而去內賊者則皇上之事臣感皇上知遇之厚不忍負荷皇上再生之恩不能忘感激無地故不避萬死爲此具本親賫謹奏奉聖旨這廝因謫官懷怨摭拾浮言恣肆瀆奏本內引二王爲詞是何主意著錦衣衛拿送鎭撫司好生打著究問明白來說

附

張宜人請代夫死疏

刑部見監楊繼盛妻張氏謹奏爲吁天乞恩願代夫死事臣夫原任兵部武選司員外郎因先任本部車駕諫阻馬市預伐仇鸞逆謀聖恩僅從薄謫旋因鸞敗首賜湔洗一歳四遷歷抵前職臣夫拜命之後銜恩感泣思圖報效或中夜起立或對食忘餐臣所親見不意誤聞市井之談尙狃書生之習遂發狂論委的一時昏昧復荷皇上天髙地厚之恩不卽加誅俾從吏議臣夫自杖後入獄死而復蘇者數次剜去臀肉兩片斷落腿筋二條膿血流約五六十碗渾身衣服盡皆沾污日夜籠■﹝木匣﹞備極苦楚又年荒家貧常不能給止臣紡績織履供給餉食已經三年該部兩次奏請俱蒙特允監候是臣夫再蹈於死而皇上累置之生臣之感佩惟有焚香禱祝萬壽無疆而已但聞今歲多官會議適與張經一同奏請題奉欽依依律處決臣夫𨿽復捐脰市曹亦將瞑目地下臣仰惟皇上方頥養沖和保合元气昆虫艸木皆欲得所豈惜一回宸顧下垂覆盆倘蒙鑑臣螻蟻之私少從末減不勝大幸若以罪重不赦願卽將臣斬首都市以代臣夫之死夫𨿽逺禦魑魅親執戈矛必能爲疆場效命之鬼以報皇上臣於九泉稍有知識亦復銜結無旣矣臣無任激切祈懇惶悚待命之至﹝奏入爲嵩所抑不得達遂被害﹞

楊忠湣集卷一

●欽定四庫全書

楊忠湣集卷二

﹝明﹞楊繼盛撰

○序

壽韓苑翁尊師老先生七十一序

君子之壽天下之治亂斯道之廢興攸系必天有意於斯世斯道之治且興也而後畀之以有永而不窮然畀於有位者或限其時而不及爲明道之事畀於志學者或限其位而不得與夫行道之責則其所系者亦偏焉矣惟我苑翁老先生之壽天下之治斯道之興恆必賴之謂天以全壽畀之也非歟蓋君子所貴乎壽者非徒自壽己也爲其能壽天下也能壽斯道也苟無補於治與道將焉用壽是故凡厥有位孰無治理之責然志存經濟者或奪於位之弗久而趨時固寵者又終其身而無濟於天下之事其何補於治也惟天純佑篤生先生天地忠誠渾厚之气悉萃之矣其以天下爲己任也越在內服弼亮率下越在外服綏民迪功越在翰苑文章範俗越在邊鎭彊藩恬服勍敵懾畏斯固載在史冊昭人耳目天下之所賴以爲治者其在今日撫守南都又能操持其紀綱而鎭撫其百姓天下之根本以固宗社之靈運以培南服以靖四方亦因之以寧矣行將經綸燮理之任屬之則所以系天下之重者何如也我國家道學之綂自薛文淸諸大儒出講明正學後先相望斯道之興也久矣自是而明道學者或口談性命之言而身冒貪污之行或外飾溫厚嚴肅之貌而中藏毒忌闇濁之心或始而卓越峻潔凜不可犯終而喪其所守流於污下而不羞者則其所學不過欺世之機械釣名之筌蹄耳不知有得於道焉否也先生以純篤之資果確之志蓋自弱冠時卽有志性理之學其學之原則以精一爲宗其學之要則以培養夜气爲本其學之實則見於拾遺意見經緯志樂六經說諸書當其晚年天又假之以南都淸逸之地使得優遊暇豫沈潛道眞平生事業至此盡收拾而大成之一時論得道學之正脈者皆以先生爲首稱則所以系斯道之重者何如也是蓋天欲永天下之治於不替故不得不壽先生以久其施天欲啟斯道之傳於不絕故不得不壽先生以要其成而大其所至始而以先生系天下斯道之重故爲天下斯道而壽先生之身終而以天下斯道系於先生之身故必壽先生而藉以壽天下斯道之大則所以畀之者固爲不偶然先生之致治而其道行則有以壽天下之命脈闡學而其道明則有以壽斯道之命脈其所以仰答上天畀壽之心者又豈小補云乎哉士大夫之壽先生者舉忻忻然曰苑翁年𨿽七十有一然精神凝固丰采爍然步履彊健視少年無以異也期頥之域可必至矣夫以是而壽焉未足以盡之也先生之壽可以年數拘哉天下之治垂之千萬年而無斁則先生之壽與治俱矣斯道之綂傳之千萬世而無窮則先生之壽與道俱矣故謂先生之壽爲天下之壽可也爲斯道之壽可也謂天下斯道之壽卽先生之壽亦可也不將與天地同乎故曰天以全壽畀先生盛叨門下旣幸先生及天下斯道之壽又幸其將來自壽之有地也於是拜首稽首忻躍謹書

壽徐少湖翁師文

君子之壽當圖不朽之眞而所以壽之者貴有懇懇相勉惓惓相成之義瑣瑣年數之末頌祝之私皆所不取也世之言壽者不過曰享年有永而已然命稟自然固一定不易年歲自積於人之賢不肖無與焉若以此爲壽則夫簾肆堀巖翁伯張裏哆顣冥蠢懷殘秉賊者龎皓威蕤不可勝數且多不踰百年耳過此以往卽絕景吞響煙滅無聞𨿽謂之不壽亦可也惟夫修諸己者道徳卓犖建諸用者勲業赫耀垂諸後者典謨暐曄則邈無紀極可與天地相終始夫是之謂不朽而壽之所以爲眞也今夫言壽之至者莫天地若然天地之所以爲壽者非謂其形體不毀已也以覆載之徳生成之功無聲無臭之教足以父母萬物無窮耳否則亦冥然翕聚之气塊然凝結之質而已非所以悠久無疆億載不朽者也是故人知壽於年者爲壽而不知壽於理者斯壽之眞知壽於身者爲壽而不知壽於天下者斯壽之大知壽於目前者爲壽而不知壽於身後者斯壽之永非深達始終之故善權修短之算者孰能論壽於命數之外而不求壽於年數之間乎恭惟我夫子黃閣元老黒頭相公以年言之似尙未可以壽之者然觀諸所修爲者所建立者所垂後者半生積累己足垂萬年不朽視世之昏耄罔生無所寄付者修短之相絕也亦猶蕭艾夕枯之與松柏久茂也榮辱之相背也亦猶衣赭輿臺之與危軒華衮也已不可同年語況由此而進焉其所爲不朽者當益宏逺峻懋謂不可以壽之乎昔丙午歲二三子稱壽於三槐堂嘗記夫子舉爵爲令曰太上立徳其次立功其次立言其次言壽再令曰立徳要知似徳之非立功要知貪功之戒立言要知尙口之窮言壽要知罔生之辱夫徳壽之基也功壽之輿也言壽之華也卽樽酒教令之間而不朽之道備矣然三者見其始而未見其終著其端而未究其極則誠門弟子之深懼繼自今上之果能永肩一徳不惕威攺節以悅俗固寵次之果能以身殉國事專報主建掀揭非常之功次之果能崇正論主國是排邪議黜枝葉有格非反經垂教範世之益終之能居之以恆至老不變不先貞後黷蹈所謂似徳貪功尙口罔生之愆則可以輝名昆鼎勒伐金冊三者垂萬年不朽壽卽享萬年不窮而瑣瑣年數之末誠不足言矣使或較齡算之短長略行誼之臧否急一身之利害視天下之治亂若秦越然則已往之行隳於垂成將來之年俱爲虛假斯不善自壽者之爲固知夫子必不爾爲也噫夫子以一身任天下之重則所以圖不朽者不得不持之以有終天以天下之責付於夫子之身則所以壽平格者不得不錫之以有永又何俟門弟子瑣瑣勸勉頌祝之乎哉

苑洛先生志樂序

世之談經學者必稱六經然五經各有專業而樂則滅絕無傳論治法者必對舉禮樂然議禮者於天秩不易之外猶深求立異可喜之說至於樂則廢棄不講全徳之微風俗之敝恆必由之良可悲夫然律呂與天地相爲終始方其隠而未彰也天旣生哲人以作之則於其旣晦也天忍任其湮沒已乎闡明之責蓋必有所寄者先生自做秀才時便抱古樂散亡之憂當其歲試藩司聞諸督學虎谷王公云律呂之學今𨿽失傳然作之者旣出於古人則在人亦無不可知之理特未有好古者究心焉耳先生於是惕然省悟退而博極羣書凡涉於樂者無不參考其好之之專𨿽發疽尋愈不知也旣而得其說矣於是有直解之作然作用之實未之悉也自是苦心精思或脫悟於載籍之舊或神會於心得之精或見是於羣非之中若天有以啟其衷者終而觀其深矣於是有志樂之作曰志云者先生自謙之辭也非徒志而已也是故律生聲鐘生律馬遷著之矣而律經聲緯之遞變體十用九之明示則未之及也圍九分積八百一十分班固著之矣而管員分方旋宮環轉乘除規圓之圖則未之及也六十調八十四聲蔡子著之矣而起調則例及正變全半子倍之交用調均首末長短相生之互見則未之及也六變八變九變之用周禮載之矣而以黃鍾祀天神以蕤賓祭地祇以太簇享人鬼一造化之自然以黃鍾一均之備布之於朝廷宮闈實古今之絕唱則又有出乎周禮之外者也宏綱細目一節萬變信手拈來觸處皆合樂之爲道盡於是矣志云乎哉其於先儒世儒之圖論備錄不遺者是固先生與善之心然亦欲學者考見得失焉耳方其始刻之日九鶴飛舞先生之庭者久之識者以爲是書感通所致觀仰沫出聽之說則鶴之來舞也固宜而其得樂之正也此非其明驗矣乎昔人謂黃帝制律呂與伏羲畫卦大禹敍疇同功然卦疇得程朱數子而始著律呂得先生是書而始明則其功當不在數子下豈曰小補云乎嗚呼太和在成化宇宙間故先生所由生太和在弘治宇宙間故是書所由始太和在嘉靖宇宙間故是書所由成則其作誠不偶然也後之有志於樂者苟能講求而舉行之則太和將在萬世之宇宙而先生之功至是爲益大矣然不苦心以求之何以知是書之正不得其說而精之又何以知盛之言不爲阿私也哉噫盛不敏𨿽學之而未能也講求之責深有望於同志君子云

送張龍翁老先生拜相序

嘉靖己酉歲春二月我龍翁老先生自南都冢宰拜禮部尙書兼文淵閣大學士先時陰雨彌旬可厭迎命之時倐爾澄霽萬里一色若造化有以示其機者士女觀者無智愚大小皆以朝廷得相爲慶天人之交與何昭昭也盛等奔走稱賀先生乃戚然言曰惟予無良承玆大命深貽無窮之憂將焉用賀二三子惑咸相謂曰君子之仕也不得於君則憂不得行其所學則憂不得立大功於天地間則憂乃今三者則俱得之矣不知先生之憂也何故及退而思之然後喟然嘆曰先生之憂其國家之福乎蓋天下之事每成於憂而敗於喜夫喜則縱縱則視天下之事皆易也而忽心生憂則畏畏則視天下之事皆難也而愼心生愼忽之間天下之治亂攸系甚矣人臣不可一念之不憂也然憂有一己之憂有天下之憂夫憂以一己則其憂也私患得患失將至於終其身而不可解憂以天下則其憂也公𨿽身膺無窮之慮而天下之至可樂者隨之公私之際憂樂分焉不可不辧也先生自做秀才時已有先憂後樂之志則夫身任天下之責其憂固有所不容己者況夫事之阻滯難處者又無有紀極乎是故或系天下之根本或系國家之安危或系正學之廢興或系世道之升降或系綱常之修墜或系風俗之盛衰凡臣子所不忍言者更僕未易數正賈誼所謂可爲痛哭流涕者也此而安常處順則亦可以自樂矣必欲殫智畢力整頓振作使气運景象一如國初宇宙間不亦難乎則夫其始也以天下之憂爲己之憂其旣也以己之憂與天下之憂國者共其終也至於天下無可憂之事而己之憂亦因之以釋是固先生所以行道立功先憂後樂之心而天人之所以交與乎先生者此也謂非國家之福乎盛等叨門下其憂樂之情常相闗故惟述其所以先憂者如此若夫歌詠頌美之辭固有待於天下旣樂之後也豈敢預贅左右以啟其矜喜之端哉

集張節婦冊葉詩文序

成天下之事功易立天下之節義難語節義之難者又莫難於婦人之所守夫人固多事功懋峻赫炫照耀一世者然或出於遭際輳合矯激騁術以濟其所爲斯固遇之至順凡有中人之才者皆可能之裕如也至於當天下之至變而能气如雷霆立如山嶽𨿽窘辱頓挫生死利害交於前而不可少動則非見足以定守足以確力量足以擔當負荷者鮮不僕矣然又出於一時義气激發所致初無俟於持久操守之難使歷之以終身又未知不變否也惟夫婦人之守節則撫而幼孤振而先業陰柔之身百責所萃其負荷之難如此內無所藉外無所資煢然獨立狼狽無依其植立之難如此斯須檢點之或疎則羣議紛然而起凜凜焉戒愼避嫌之心自少至老一時不敢少懈則必有聖人之資聖學之功者始足以守之而不渝其操存之難又如此則視丈夫之成事功立節義者難易何如也是婦人之所守不爲天下之至難者歟臨洮張婦王氏之守節其艱苦萬狀𨿽不可以盡述然觀諸張子免溪之狀王子渼陂之傳許子少華之表則其負荷其植立其操存又不爲婦人守節中之至難至難者歟其上而朝廷旌表之下而諸君子歌詠嘆賞之固足以彰激勸風俗之典亦足以見良心不死之機矣然節義在婦人者郡縣俱有之而節義在丈夫者天下固不多見節義之難者婦人盡之無少歉而節義之易者丈夫固反虧之豈非光嶽气分天地山川精粹之气不萃於男子而盡萃於婦人之身乎無亦朝廷於忠義者之不奬姦悖者之不誅此天下之所以無懼而勸也乎噫古人之節義少損者後之功業足以贖之今之人不惟節義之掃地又足以壊天下之事古人之同於婦人者己爲可恥今之人其所爲所行反婦人之不如予於此重爲感且媿矣諸君子其毋徒歌詠婦人也乎

○引

題兩洲王老先生誥命咨引

惟二十有八年春我兩洲翁以南京禮部尙書三載考最帝曰都哉朕嘉乃丕績會南京吏部尙書缺僉議請以翁代帝曰兪哉時克綂朕百官曁冢宰論翁最以當進階誥贈推恩三代請帝曰欽哉惟時宜敍乃功爰進翁階爲資政大夫贈先淑人爲夫人贈乃祖乃父如翁官妣及祖妣如先夫人秩蓋聖天子知翁甚深任翁甚專而眷翁甚隆也及咨命寵頒翁感躍無己遂載諸軸題曰隆恩命盛贅言於末盛於翁爲門下士義無容辭者乃拜手稽首揚言曰於乎翁之此舉其忠孝兼至矣乎然謂翁之忠者以昭君賜也謂翁之孝者以彰先徳也乃翁之意則欲持此以爲不忘其君親之具而教天下以忠孝之機夫豈人之所能識哉蓋人臣非不能報君之患而不敢忘君之難夫人子孫能顯其親者何限而不忍忘之者蓋鮮矣臣而至於一念之忘其君子至於一念之忘其親則其所以報之顯之者未知有得於忠孝否耶惟天純佑我國家故賚翁爲之臣惟天眷王氏之世徳故畀翁爲之後則翁之一身固忠孝之管也是故惟翁之忠在朝著惟翁之孝在家庭惟翁忠孝之實在史冊斯固夫人之所共知者其在今日之膺榮命而必軸以懸之朝夕在目是不可以識翁忠孝之心哉翁之心不以一念而忘其君親者也而猶寄其識於誥贈之典者蓋欲其覩綸音之重若日對越乎君視贈秩之崇卽先人之常如有見耳夫日如對越乎君則思所以報之者自不容一時之或弛先人常如有見則體祖父承恩欲報之心而殫智畢力代之以仰答者自不容一時之少懈是則翁之所以不忘其君與親之心也𨿽然必俟有所感觸而後不忘則其爲忠孝也亦有間矣翁之忠孝出於天性而其所以不忘者夫豈有待於此抑亦假之以表率百官垂訓子孫焉耳是故使子孫百官有所感而不忘其君則所以報之者爲無窮而其忠卽翁之忠有所感而不忘其親則所以顯之者爲無窮而其孝卽翁之孝推而萬世臣子知所以報之顯之者皆翁之不忘者起之又非卽翁之忠孝矣乎是則翁之所以教天下以忠孝之心也夫旣盡其己之心又推諸人而使各知所以自盡則謂翁之忠孝爲兼至也非歟噫體翁之心者是又在翁之子孫及厥百官而已盛𨿽不敏誠願與賢後昆曁羣屬共勉焉而後之觀者亦將有所感夫

望云思親圖引

人子愛親之心存於中而不可解然後思親之心隨所在而不能忘世之言孝者不過曰含菽縕絮致滋美勤定省秪服厥事而已然朝夕在側固其情之不得不然而少知天性之愛者皆可以爲之易易耳乃若逺從王事時當慕君非眞有愛親之心其孰能不遷且忘乎齊人孫子以儒行充獄掾予以排姦系獄孫子常侍左右一言及厥母卽垂涕飲泣其憂戚思慕之情藹如也今卽三年矣每言及之其涕泣憂思之情如初予因此一節甚重之鄕友米子華乃原仁傑故事繪望云思親圖贈之椒山子爲之引曰孫子之愛親如此可謂孝矣然孝之道尙有進於此者夫人之一身於親則謂之子於君則謂之臣均之無所逃焉者也然方其事君也鮮有不忘其親及其事親也又鮮有不忘其君者是忠於君而孝衰孝於親而忠廢又焉得謂之忠與孝乎孫子今日之事君旣知所以不忘其親矣則夫他日歸而事親也顧可以忘其君乎其事君而思親也歸而養之孝不可以不篤矣則夫他日事親而思君也起而官之忠惡可以不至乎是故孝能忠於君者孝之全也忠能顯其親者孝之大也此愛親之道視諸望云而思者何如耶噫臣子之事君親惟在乎一心而已心苟在乎君親則鞠躬盡瘁固忠也逃迹山林亦忠也舉足不忘固孝也不得已而至於忘之亦孝也不然則致赫炫之業者君子謂之負君聚百順以事者君子亦謂之不肖子況屑屑於聲色之末觀美之具乎孫子歸而質之鄕士大夫其愛親之道諒又必有進於此者當反而告予可也

劉司獄承恩圖引

風雨霜露皆上天生物之仁而雨露之恩爲最渥爵賞刑罰皆人君惠臣之典而爵賞之恩爲尢厚古之人臣𨿽刑罰之加猶且感其曲成之愛而圖報之思無窮況夫爵賞之施所以行吾之志而厚吾之生者其報禮之重當何如也世之爲臣者以彌縫爲要位之機械以阿諛爲固寵之筌蹄方日幸其已術之能中豈知其恩惠之在君是故圖報之心輕以疎而盡忠於君者蓋鮮嗚呼臣道之不見於天下也久矣孰謂不敢忘君之恩乃有如司獄劉子乎劉子闗中人以儒行起刀筆官於刑曹方予以排姦被杖系獄適劉子治獄事日侍左右躬湯藥進飲食彷徨奔走於其間故予得僥幸不死者劉子維持保護之功居多甲寅歲以三載考最得膺勅命乃感激繪圖志不忘焉椒山子爲之引曰爲臣不忠於君凡以不知君恩之重起之也蓋人臣一登仕版則此身已屬於君其宮室服食之美車馬妾禦之奉父祖妻子之榮無一而非君惠之所及則恩同於天蓋有如雨露之至渥者苟少思其君之所惠必將以心攄君以身殉國匡輔君徳弼成王業鞠躬盡瘁朝夕不遑矣帷其受君恩而不知則視君於己君不相屬者欲其盡忠也不亦難乎劉子以承恩繪圖可謂知感君恩而不忘矣然錫予有大小皆人君爵賞之恩官秩有崇卑皆可以盡其職而重其報而司獄民命所系又於報君爲最切則夫仁以宅心亷以律已勤以趨事誠以禦物以求仰答君恩之重端於劉子有望焉否則急身圖則污輕民命則殘事矯激則怪尙煩瑣則迂謂之棄恩負君而所謂繪圖之意亦虛矣噫舒慘並行者上天生物之常也寵辱疊用者人君禦世之權也人臣欲不忘爵賞之恩請自不忘刑罰之恩始

○跋

跋冀梅軒畱朱子語略後

卜子曰仕而優則學學而優則仕仕學一道也但世之學者皆溺於詞章之末或優而仕也亦利祿而已爾世之仕者皆急於刑名兵賦之圖或優而學也亦技藝而已爾未仕之前其學已如彼旣仕之後其學又如此道學之不明也久矣何幸於梅軒有望乎冀子梅軒方其學也無非身心性命之懿及其仕也無非爲國爲民之要則仕豈世之所謂仕學豈世之所謂學乎其提牢一月祛獄獘卹獄囚疏獄滯嚴獄防罔不竭盡心力或少餘暇則讀書不輟其所讀者又皆身心性命之典於事竣乃以朱子語略畱於秋官別署噫觀提牢之政則梅軒之仕可知已觀此書之畱則梅軒之學可知已道學之不明也久矣何幸於梅軒有望乎

○說

介軒說

介安從生生於吾心之義義又安從始始於在天之利是故本諸心而原諸天非由外鑠者也夫人之所以植綱常弘徳業參天地匹聖賢皆賴此以爲之質幹是可苟焉已乎必剛與亷二者合而介始成矣然乖愎以忤物則似介之剛而非剛矯情以駭俗則似介之亷而非亷毫釐千里不可不察也而世之號爲介者乃不求其合於天而求其合於人不求諸吾心而求聲音笑貌之末故能介於外者或不能介於內能介於始者或不能介於終則似介非介不過欺世之機械要寵之筌蹄耳其害介也不旣深乎觀李封君之介自心而身而家而鄕其介之操同自少而壯而老其介之操又同夫固合內外始終而一之者謂之天下之至介非歟則以之名軒也固宜論者猶以封君之介不及於天下惜之然述之者有司寇禹江則天下之頌其介也固有待矣噫不苟和之謂介然介而不和者偏也不苟取之謂介苟有意取名焉𨿽非貨利亦謂之取矣敢以是足介說之義

○記

記開煤山

臨洮八十里鎖林峽有煤山二區焉一在峽之西一在地竺寺前先是開者數爲番民所阻有司至不能制予以諫開焉市謫官狄道尋欲開之而不敢專也會庠生張子汝言自於府縣允之委府相陳言往董其事乃畨民阻之又如昔予遂偕揮使李子節門人利瓦伊芳陳恂宋誥親往治之至則先懾之以威次惠之以賞由是煤利以開畨民遂服予不喜煤利之開而喜畨民之服也遂記之

○書

與繼津年兄書

承問足見兄爲國之忠樂善之誠弟不當阻抑之以隳其向上之志但愚衷有見其不便者數條請上陳之備采納焉此事部中允行而人皆避事蓋難其人而兄獨勇往任之則爲眾悅服今本部旣束髙閣而兄欲彊行則堂官惡之同僚忌之此不便一也兄爲拯援小弟之故讎家欲害而無由乃今自尋事干是自居受害之淵藪此不便二也弟訪問宣大將官俱云地方狼狽已極兵馬必難整飭所謂𨿽有善者無如之何兄欲任之萬無成功之理昨何道長慨然有開海運之請一無成功人皆笑之此不便三也到彼處行事凡有謀爲必先題請兄自忖當道者果欣而允之乎抑或故阻其所爲乎此不便四也許公之請必欲其駐札陽和城兄無兵馬之寄一遇有警軍將各守信地遺一空城賊或逼圍將何以爲保身家之策此不便五也整飭兵馬責任甚重萬一失事其責當與將領督撫等兄自忖其當道者肯恕兄乎抑必加重於兄乎此不便六也細觀許多之疏蓋恐一時失事兵部參劾故扯兵部官在內將欲謝擔於兵部衙門且又云責令容彼提調則若彼之屬官者勢機在彼持握豈得自專行事無事之日受彼提制有事之日替彼頂缸成功難必禍害預知此不便七也夫識時勢者在俊傑此等時勢兄識之久矣而必欲爲此者蓋一念爲國之誠故利害有所不暇顧耳然欲乾天下之事當思如何下手如何收煞事成如何結果不成落何名目死生𨿽不計畢竟果不徒死否思之思之又重思之弟非阻兄忠貞之爲若損友者蓋眞見事必不可成故耳況此時兄十分小心回避猶恐禍及何乃自投禍機乎情出迫切不覺涕泣之道直述其事詞意不倫幸惟情亮

又

仰讀手教足見兄以天下爲已任敬羨敬羨宣大系天下安危弟豈不知使弟在部必爲兄之所爲者乃阻抑若此者何蓋以兄處最嫌疑之故耳況老賊報復害人之巧入於至神者乎此弟之所甚慮而知已溺愛迫切之情如何能已此事在他人爲之如何不可而在兄爲之則甚不可兄才尙有大展時節此時且斂鋒蓄鋭俟時可爲則轟烈一場勿徒惟盡其心而不計事之成否人皆知致身爲忠不知爲天下愛其身尢爲忠之大者請兄更思

上徐少湖翁師救荒愚見

某旣以言得罪宜絕口不言天下事但聞窮民病苦之狀若割心肺日夜憂思至廢寢食故有欲黙而不容忍者而夫子抱能受言之量居能行言之位而某極荷相知又有可言之機寧容隠乎謹陳救荒愚見伏請尊裁城中餓■﹝飠孚﹞死亡滿道人人驚惶似非太平景象夫京師之民各有身役常業何以頓至於死而所死者皆外郡就食之人也蓋緣各處司民牧者無救荒之策之心而京師有捨米捨飯減價賣米之惠故皆聞風而來當其事者又不肯盡心鮮有實惠故每凍餓以至於死是以京師爲溝壑誘外郡之民而塡之也救荒自有均平普徧之政何必煦煦然爲此小惠誘民以至於死乎莫若行令各處撫按有司作急賑濟然後出給告示諭以本處賑濟之故使各歸鄕裏又將所捨之米預支二三十日以爲回家盤費之資則窮民有鄕井飽食之樂京師無死亡道路之慘矣連年丰稔止有此歲之艱一郡之粟自足以供一郡之食特在上者區處之無其道耳官倉之粟可賑濟也亦可價賣也富室之粟可勸借也亦可責令減價糶也蓋官倉除備邊急緊不可動支外其餘有積至數十年將腐者合暫變賣收價到秋易新似爲兩便富室有積粟至千萬石者皆坐索髙價以邀重利故米價至於騰踴合依少定價裁抑之又當以禮奬勸借官給以帖到秋償還則米價自可日減窮民自返故鄕矣窮民旣無處辦米或賣產傭工止可得錢今乃分爲等類定爲價數則錢法紛亂而民益告病矣夫錢法之行也或朝貴而暮賤或此處用而彼處不用若有神以使之𨿽市人亦不知其所以然也其可以官法定之乎爲今之計當爲權宜之術不分等類不問大小俱責令折算通行其價數之多寡任從民便官府不得而與焉則錢法可通而商民俱便矣米價騰踴日甚一日今定爲官價似爲裁抑之術然在京師則有所不能行者蓋各鋪戶之米俱貴價糴買非若外郡富家田內自獲然今定爲輕價彼豈肯折本糶賣且各處販米者一聞價輕孰肯再來外米不肯來內米不肯糶不知其將來至於何如也如定米價亦俟春間販米至者多然後議之北地旣荒全賴南米之來使河道阻滯則來者延遲恐緩不濟事賊盜甚多或搶掠一船則後者聞風孰肯再來今宜行令各河道官使開河之時先放米船行一遇壅塞則遣官夫拽運一若轉運官糧然則米正月終可到矣又行令各處地方官使嚴加巡捕防守護送則販者無失米之憂所來者必多矣南米來者旣多又憂米價之不減乎盜生於貧𨿽勢所必至然荒年而至於盜起斯亦可憂矣聞各處撫按分付各屬官今且暫寛治盜之法其意懼生變也以故各官於賊盜之獲俱姑息寛縱之此端一開爲盜者眾貧者日至放肆富者日不安生是民之爲盜𨿽起於年凶亦上之人有以教之耳夫濟荒自有長策未聞教民爲盜以救之也況漸不可長民不可逞恐堤防一徹紀綱遂壊其變有不可勝言者宜行令各處撫按有司使遇賊盜仍治之如法則禁盜乃所以止盜而止盜正乃所以救荒也

與少司寇吉陽何公書﹝何公四札系先生遺筆原集未載今補刻﹞

敝鄕人劉大使便曽具小啟想已達左右矣得勅命後卽告病山居涵養數年然後出而幹事此弟定志也不意方投文書卽有此轉聞命驚惶若有所失以未成之學疎直之性進則有敗壊之凶退則有避事之罪天不成就用之太早幾非在我柰之何哉連日與二三相知講求出處之道議論紛紜莫知折衷請爲吾兄陳之或告弟曰方今之世和光同塵可以免禍以子所爲禍定不免與其得罪於人陰受不測之禍孰若出位建白直言時獘死則爲鐵脊之鬼生則爲田野之人以圖不朽以求不忝所生不亦可乎此一說也或告之曰天下之事尙有可爲與其愚直以取重禍莫若上疏自獻收豪傑募死士行邊疆圖方略相機審勢與賊決一死戰以報蒼生殺擄之讎以雪朝廷城下之恥不亦可乎此一說也或告之曰位卑而言髙罪也力小而任重僕也莫若盡其見在之職不爲出位之思俟權到手得行其志然後斬姦賊之首梟賊寇之頭不亦可乎此又一說也卽此三說證諸本體莫知取捨學問至此莫知究竟萬望尋便速賜指教以爲弟行止依歸甚幸甚幸弟自到家養靜工夫不敢放下其處己接人視前次亦差﹝缺二字﹞昨過易州登太寧諸山乳泉諸洞遊覽之暇檢點前後似若少進但一入京師目前世情人物俱見可惡若不可一朝居者極知此是病痛常自寛假然此根終排遣不去不知吾兄將何以教之乎此時此際眞若自天堂而墮於地獄由仙侶而降爲眾生寅入酉出日幹瑣事回思南都不覺痛哭流涕至忙迫中不及詳告綂容鄙布不盡其外紈扇之約弟赴京之遲兄舉事之早故坐失約然都下之品題不外於前日之相議者也拱候大政報成奉賀不具仲春念八日得華札季春望日生盛頓首覆

又

違教渴思非言可盡南遊已久歸來風土反不能習日食麵椒夜臥熱匟痰火盛發徧體熱瘡兩耳壅塞四肢麻木臥牀月餘方少愈而家叔病故貧不能葬凡百惟弟承當故臘月赴京之行不果意圖考滿得敕命後卽臥病不出未知竟能遂否也自抵家惟居野邨春來病少差日與舊會友數十人講舉子業會文之中因寓性命之談初若不相入邇來則浸浸然動矣敝縣大尹亦時入講一時士風若爲興起弟學綿力薄不能日新良用爲懼也別時分付事弟未入京無以應命今年大事南都士夫俱相慶得人吾兄一生之道徳功名皆於此事定之可不愼乎則夫知仁勇三者不可不朝夕體貼也去秋上龍湖翁小啟啟末云有一時之富貴有萬世之事功有目前之榮辱有身後之褒貶不惟以義言之其輕重分明𨿽以利言之其輕重亦較然可懼也審幾定趨是在老先生歲暮亦以此告少湖翁若爲見刖敢不揣僭妄再爲負宰相之望者獻之可乎一代宗道專望吾兄主張不可不憂勤惕厲也回瞻雅會領教無由仙凡懸隔曷勝仰戀鄕人劉大使便謹此代候匆匆不盡欲言統惟鑑諒新春二十七日生盛頓首拜具

又

別時辱教言諄諄切於骨髓弟以愚疎謀爲拙謬自貽顚躓負教甚深圜上二年仰托云庇居食如常身心寧靜患難﹝缺二字﹞若有所得是前日相講之學乃今日受用之處也所苦者危疑孑立日伍囚徒一點生機不見長進恐終爲鐵脊漢而已便中望賜教萬萬此時此際生死未卜志表之托兄與淡泉諾之矣不知肯不負否也有懷如海萬難悉一綂惟鑑諒不盡仲冬念二日弟盛頓首謹狀

又

弟足初屈不能伸今夏一場傷寒則全愈矣且身體勁健異於昔日承諸同志周給不惟用度充足且置田百餘畆可以供給無窮今秋人田俱潦獨弟田獲收六七十石人以爲神云是弟坐監反勝做官多矣兩个犬子一十歲一六歳新開蒙讀書俱聰敏可望賤累輩俱喫齋日誦道經祈弟平安弟禁之不止亦任之而已十歲子已省人事與弟婦經理家務內外嚴肅弟可無內顧之憂謹瑣瑣告說以紓吾兄愛弟之慮老賊千方百計必欲置弟於死賴聖明還有主張今秋朝審賊輩以裕府差人送飯打路之說騰播中外亦聞主上幸聖明不究其事此時弟甚危矣豈惟弟危𨿽裕府亦恐不利也自大廓老去後弟﹝缺三字﹞無憂矣

辭陜西巡按劉取書院帖﹝辭按院二帖原集未載今補刻﹞

臨洮府狄道縣典史楊繼盛上言職官居首領分在鄙賤每於吏事之委卽趨赴不敢辭況蒙本院按部鞏昌禮取書院教兩府生員夫以卑賤之官付以尊重之任是𨿽優處之典實篤年誼之情苟非木石自當知感豈敢遲緩惹罪不便苐以學疎行簡旣不足以語師道之尊嚴而事有牽系於心又有甚不可忘者念職之及門受業五十餘人日相切劘情意相孚此時不忍遽離且買山一區造書院數間尙未落成此時功虧未免廢棄又買贍學山地一千六百餘畆一以供給諸生一以教民農桑此時不治未免荒蕪縣舊無社學已買基址尙未修建儒童三百餘人尙在寺讀書此時中止未免散去其分理縣政尙有數事未曽就緒此時離任未免中廢凡此將成諸務一旦廢棄不無可惜切思臨洮鞏昌皆本院所按屬者也鞏昌有書院臨洮亦有肄業之所必顧取本職離任往教而不移臨洮生員於鞏昌莫若移鞏昌生員來學於臨洮使職在任兼教則旣得以訓生徒又得以盡官職終其前事似爲兩便瀆冒尊嚴死罪死罪嘉靖三十一年正月初六日

再上辭帖

職以卑賤之官本不足以當師道之重乃蒙憲牌誤取書院教兩府生員昨具帖辭不敢直言玆再蒙憲牌提取不得不直陳其情切惟召虞人以旌不至將殺之孔子取其非召不往庶人召之役則役召之往見則不見先儒釋以爲往役者庶人之職不往見者士之禮豈非以禮義所在不可往且屈乎夫古之虞人庶人猶知守已之正職官𨿽卑賤其志肯甘虞庶下哉本院如召之以有司之事則固典史之職也職敢不以分自處乃拒上官之命今召之以教訓生徒則有師道存焉職又安敢不以禮自守乃淪於辱身枉道者之爲苟謂職卑賤無可取也固宜踐踏之不足不當付以師道之重如謂庶幾可以充師任則固賓師之責也未聞欲延師者乃治之以官府套數之常今之師道不立久矣古之師道則可稽也或求諸市井或求諸山林或求諸艸茅田野之間故𨿽古之明王必致敬盡禮後之霸主亦知卑禮厚幣凡以師道尊嚴不可挾勢位以屈之也本院有志書院是志欲行古道者欲行古道乃不能脫勢位之套而挾之憲牌提取若僕隸然一則曰毋得遲緩二則曰毋得遲緩是以典史召之也夫旣以典史召之職敢不遵朝廷之謫命守典史之官職而乃爲出位之往乎且古之設書院者專以講明道理今爲書院計而挾勢位以延其師則所謂書院者不過利祿之淵藪功名之筌蹄耳其於斯道何所補哉故𨿽不爲此亦可也職赴任以來其處上官僚友不敢一毫僭越今乃若與本院抗者非敢固傲取罪蓋位之所在𨿽不敢踰而道之所在亦不可苟如以牌而取遵牌而往不惟取知道之笑其如師道之不立何是職之卑賤不足惜而師道之不立則深可惜也嗚呼書院盛事也延師盛舉也本院負其勢欲其入而閉之門卑職守其道寧喪溝壑而不顧且恨此相遇之所以甚殊而盛事之所以難成也歟謹將原禮呈納伏乞稽諸理而恕其狂矜其愚而不錄其罪不致縉紳之笑無貽同年之羞職無任悚懼之至嘉靖三十一年正月十六日獄中

與超然書院諸生書

書院諸友文會下昔承雅愛隨具謝言想已達矣年來學業如何幸勿蹉跎也有懷不盡外獄中作數十首附覽然予之志亦見於此矣系獄友生楊繼盛再拜

○祭文

祭煤山文﹝系先生狄道遺筆原集未載今補刻﹞

惟山有自然之利而人不知取山靈其熱中久矣昔知取矣未及於民而復塞山靈其抱恨久矣今特祭告復開使山之利得以利夫民而逺邇之民得以享山之利而今而後山靈其將以自慰耶亦或復自祕耶而使利及於無窮不止於一時已耶固知山靈之心必自慰而不自祕使利及於無窮而不止於一時已也

同鄕祭焦範溪父文

嗚呼惟公之徳二靈協粹三懿用彰渾金璞玉秋月寒江惟公之容春栁秋霜碧梧翠竹巖巖其峯瑯瑯其璞惟公之行髙明卓茂榘矱堅貞不流不激可愛可親惟公之學書廚經府鼠獄雞碑落筆風雨擲地金石惟公之榮鸞封赫耀鳳誥輝煌彤雲豸護繡服天香惟公之壽遐踰七袠華胥夢殘𨿽不憗遺考終永延惟公之子燕山毓秀範水文宗朝陽鳴鳳海內人龍惟公之孫瑤光瑜潤蕙■﹝有彧﹞蘭芳森森竹立繩武有將嗚呼惟人有善孰悉諸身徳容行學功備則淳惟天賜福萬有不齊榮壽子孫公介純禧萬事具足久爲公慶一夢不回忽爲公痛存隆其實沒曜其聲死而不忘亦何足恫某等裏閈雅誼休戚攸同俱客江南尢爲闗情有淚如沱有哀如傷景行遺範山髙水長敬陳薄奠聊寫蕪詞以闡幽徳以泄鄕私幽明𨿽隔精神則通惟靈炯炯鑑此愚衷嗚呼哀哉尙饗

同鄕祭太孺人耿母毋氏文

嗚呼痛哉天道不齊有如是哉以太孺人之植徳幽貞宜享年有永以太孺人之相夫柔順宜偕老百年以太孺人之教子有成又宜膺其誥封而享其報玆固理之必然者也乃壽止五旬有一竟爾先逝而不少待耶天地間或然之數能幾何太孺人乃遽遭其變耶仁者弗壽良可恨焉相夫罔終良可悼焉教子未封良可痛焉此太孺人之所以可哀也然人而有子是謂不死子孫繩繩無窮是卽已壽之無窮也況子而有敬庵在孰謂太孺人之享年不有永耶妻之於夫在盡其相之之道而已太孺人之治家教子俱有成績則相夫之道已盡是𨿽五十有一而百年事業固己畢矣孰謂太孺人之相夫未偕老耶我國家之推恩也不以亡而或間則夫人之沾恩也不待生而亦榮太孺人之存𨿽未有寵命之封而太孺人之沒將不日膺誥命之贈又孰謂其教子之未享其報耶是蓋或然之中而自有必然者在太孺人在天之靈獨不可以自慰也哉盛等裏閈雅誼休戚攸同俱宦江南尢其闗情者觀太孺人之可慰𨿽共切夫景仰屬望之私憫太孺人之可哀實不勝其痛哭流涕之至謹陳蒭奠聊表微忱靈其有知洋洋來鑑尙饗

祭馬南川父文

惟靈性朴質茂徳懿行醇摛光戢景抱璞含眞不學而通不仕而崇不術而壽不疾而終嗚呼猗福籛壽桂子竹孫萬事己足不生而存某系圜土舉世踽踽惟公憂惻遣問旁午自公之死孰爲知音西望悵然涕淚沾巾乃爲之歌曰松云慘慘兮悲風烈薤露淅淅兮芳艸歇寧山寂寂兮寒煙滅易水泠泠兮波聲咽郊原茫茫兮玄廬結松楸蒼蒼兮若木折追悼哲人兮腸欲絕何時生蒭兮奠短碣

祭商少峯文

嗚呼人臣策名於朝此身卽爲君之所有而所以欲盡人臣之職者則惟以致身爲極幸而在官鞠躬盡瘁沒於王事者固所以盡其職不幸而下獄窘辱困苦死於桎梏者亦所以盡其職也今公𨿽死於獄謂之非沒於王事不可此身得致於君則臣職己盡人道已畢謂之非沒寧不可亦何恨耶而一念憂國之心固將凝結於衷而萬年不朽則天地神人之所以共痛且惜者也況某等惡難相與休戚相闗幸翁之存猶懸赤幟之望感翁之死益輕再生之身其慟哭悲悼之情當何如哉謹陳薄奠尙其來饗

祭易州楊五文

嗚呼論友於三代之上當取諸縉紳休采之列論友於三代之下當求諸山林艸澤農圃工賈之間蓋君子小人之疊爲隠見每隨時勢之盛衰而正人君子之相與惟取其義气孚固要不當必以區區之勢位拘也自予登第除南銓始識西泉於賀客中然猶以爲特豁達磊落人耳及予以諫阻馬市被罰逺謫𨿽骨肉至親亦惡其後於家而拙於官樂其死而幸其不歸也西泉乃慰嘉禮送之意反殷於初則其相與之情已出尋常萬萬去年春予以狂直排姦被杖繋獄其際誠危矣平昔指天論心者懼禍之及已則逺絕之不暇同時交遊者疾名之勝已則非毀之惟恐其不足而素以義气著聞豪傑自負者恨言之侵已且售計投石要功泄憤於歡姦之門其孰與我乎西泉乃三視獄中通問不絕其彷徨拯卹之意又殷於初𨿽齷齪庸瑣輩惕以重禍不卹也則與人交遊之善視世之以勢位相與者其情之厚薄爲何如哉西泉之行誼在鄕曲聞望在遐邇固難以盡述然卽此一節則其立心制行當於三代以上人物中求之矣視世之縉紳貴顯隨時異情者其人之賢不肖爲何如哉二月初載攜乃郎殷懃視問握手交語傾倒肺肝相別無幾訃音頓至噫不棄我於患難如西泉者幾人而又奪之俾孤我於患難之中嗚呼痛哉西泉之正人君子使見用於世必能糾合善類不相背負可以同心共道克濟時艱縱厄於無位使假之以年必能表勵鄕邑寛鄙惇薄其挽時俗而躋之三代之上可幾也乃竟突然而逝老天何戕善人之酷如是耶世之生理已絕宜速死而幸免何限乃濫及正人君子如西泉者老天何福善禍淫之不公如是耶毋乃西泉命嗇適遭或然之數爾耶抑西泉古直不善媚天爾耶凡此數者皆不可曉狂直粗性甚爲不平恨欲飛步太虛親問老天死果錯謬乞使生還更舉宜速死而幸免者代之庶可爲作善作惡者勸且警也嗚呼哀哉尙饗

附

張宜人祭文﹝補刻﹞

維皇明歲次乙夘十一月朔越九日未亡妻張氏謹采首陽之薇挽汨羅之水致祭於夫君奉直大夫椒山楊公之靈曰於維我夫兩間正气萬古豪傑忠心慷慨壯懷激烈姦回斂手鬼神號泣一言犯威五刑殉節闗腦比心嚴頭嵇血朱檻段笏張齒顏舌夫君不愧含笑永訣渺渺孤魂常依北闕嗚呼哀哉尙饗

楊忠湣集卷二

●欽定四庫全書

楊忠湣集卷三

﹝明﹞楊繼盛撰

○詩

節母貞女詩並序﹝節母楊侍禦匪石夫人祖母貞女其祖姑也﹞

世之論者皆以天下國家之責屬諸君子之身婦女若無所與焉者及觀斯傳然後知責之在君子者𨿽婦女亦足以盡之故張母之不忍忘其夫而守節終身張女之不忍棄其嫂而相從不嫁以至於死凡以各盡其心焉耳然而邦之風化世之气運時之禎祥恆必因之則其所系也不亦大乎謂之無與於天下國家不可也夫姑感嫂節而貞志以決嫂爲姑貞而節之守也益固相觀而善夫固如此苟事君者能如母之不忘其夫則天下皆忠臣矣與人者能如姑之不棄其嫂則天下皆義士矣忠臣義士徧於天下太和將在宇宙間矣則其所系也不爲尢大乎此又系於觀感者何如耳誠願與君子共勉焉噫世之號爲大丈夫者顧豈可自喪其志自虧其節反婦女之不若也乎哉謹成小律聊以表厥行而樹之風聲若夫書之以詔後世則有太史公在

母爲姑存身未死姑因嫂節老空樓萱階花泣百年淚漆室人含萬古愁寂寂風侵機杼冷陰陰月暗鏡臺秋從來多少冠裳客曽似沂陽婦女否

送劉蘓涯鄕兄考績北上

春樹蒼蒼春浦晴紅亭黯黯送霓旌畱連鳥語憐人別荏苒楊花共酒傾桃塢雨餘香气合錦江潮盡浪痕明煙浮曉巘巑岏碧霞逐徵帆縹緲輕牛渚曲通瀛海澤緱峯迥倚秣陵城月髙鷗在鏡中宿溪漲檣疑天際行牛野分星驚太史燕云如幕覆神京楓宸報政恩波潤椿座稱觴彩袖輕知已漸隨流水逺離愁端與削山平論交每惜松顏落折栁應悲雁序更旅病偏因歸客劇夢思秪爲故鄕生送君惟有東風淚點點沾巾無限情

送萬楓潭少參山東

二月江南气尙寒石頭城外水漫漫云連削壁千屏合日映離觴兩鑑看近渚晴花香細細傍人風栁絮團團聖朝此際求賢切補牘還思舊諫官

挽任侍禦乃尊二首﹝四川巴縣人﹞

巴國指南思定祖九眞遺澤長孫畱琴臺蘚合乾坤老篆水煙橫天地秋寂寂寒云覆隴樹淒淒疎雨暗江樓欲知身後流芳逺今日龍池有豸頭

生蒭廬外悲風鳴一曲哀吟萬古情五友亭閒山樹暗三槐堂寂月華明巴人淚落嘉陵水澄野歌連上蔡城海內知公身不死南臺伯雨振家聲

揚子江望焦山﹝題金山寺壁原集未載今補刻﹞

楊子有心渉揚子椒山無意合焦山地靈人傑天然巧彷佛神遊太古間

送史沱村考績﹝三首﹞

十月徵車辭建業三山霜葉照離杯晴煙千里孤城暮寒雁三聲萬壑哀水國暮云連渭樹郎官前宿近中臺阿戎詩禮趨庭後爲道雷門指日開

一上離亭幾度愁十年塵夢嘆沈浮悠悠月笛山城夕漠漠寒云江樹秋作客南來俱萬里送君北去獨孤舟他鄕正有思歸興況復徵旌出石頭

官閣不傳遷轉報紅亭厭詠送君詩昔乘驄老人猶識舊泣珠還今始知徵雁迥隨雲樹沒徳星暗逐使旌移彤庭久惜南遷客共聴絲綸出鳯池

送大宗伯兩洲王公考績二首

臺斗光芒臨紫極東風行色動江幹春歸吳苑晴花合天入燕云曉斾寒禮樂百年開萬國星辰入座肅千官彤庭舊識尙書履天下蒼生屬謝安

風送老鶯啼禁樹春隨紅斾過江幹文昌夜度三臺近玉劍晴浮五月寒一代雲龍虛鼎席百年禮樂屬春官相逢若問畱臺客爲道歸思鬢已殘﹝代韓苑翁大司馬作﹞

壽太常汪春谷母七十

南極星臨衡嶽動北堂萱映瀟湘明漢宮瑤軸封仙檢塗水梅花照楚城海日蟠桃開壽域天風靑鳥下蓬瀛金陵江夏隔千里西望白雲無限情

送狄道訓導李南峯掌敎淸水

七載靑氈多士服九重紫詔五雲開熙城桃李含春雨渭水魚龍驚夜雷悵望徳星辭壁野相思明月照秦臺弦歌漫奏別離調衰栁西風無限哀

同門生五十人遊臥龍山寺

出門已覺精神爽況復陽回宇宙淸野樹含煙迷寺迥晴山披雪倚云明風送楡錢入戶三月不知春色暮重門深鎖貫城寒東風錯認王侯院悞

送飛錢落枕單

聞築外城﹝二首﹞

萬里河山俱帝業如何謀計只神京備邊自是千年計塞外誰人築五城

病急須從標上治如何緩處用工夫庸醫費盡篋中藥待得良醫藥有無

和商中丞獄中生瓜二首

天意昭殊節犴庭產異瓜可憐成落寞徒自吐英華疎蔓牽瑤艸幽香雜瑞花蒼生懸望切何事思煙霞

久獄半爲家眞同故里瓜行藏俱夢幻閴寂亦繁華天遺東陵種云封西域花機心久已息卽此是煙霞

和商中丞朱葵﹝三首﹞

寂寂朱葵著意栽相投情景自徘徊毎因擎露含珠泣恐誤傾陽帶曉開疎影風移搖夜月晴煙雲擁覆西臺幽香暗度重華殿時有遊蜂送雨來

得意葵花斬艸栽暫時相對且徘徊百年殊色因誰瘦萬古丹心向日開不共羣花發上苑卻憐異種出燕臺老天似惜傾誠苦欲借夭桃雨露來

檢點紅芳荷雨栽平分淸景共徘徊醉傾晴日翩翻舞笑領天風次第開吟席珠璣超翰苑徳星芒彩動天臺西山不減東山興佳事還隨花事來

夏午睡胡敬所年兄因見敎作此和謝﹝三首﹞

逐日課程惟有睡百年勲業本無心聖君賜我安閒地好做羲皇世上人

一息若存還報主萬年不死是吾心於今秖合昏昏睡笑殺當時勲業人

疎懶百年還舊癖功名此日負初心本來面目頻頻照恐落寰中第二人

賀獄吏孫東渠母壽﹝並序﹞

予以狂瞽被責下獄幾死者屢賴東渠子左右保護於其間其不屈權姦扶持善類迥出尋常萬萬矣乃堂家書來又諭東渠加意於予中間辭語有名公大人所不能道予感其子之徳而嘉其母之賢也仲秋十二日適其母初度因作拙律以贈之觀者尙其諒予之心乎

南極星輝萊嶼動北堂萱映海天明百年花老秋風冷千里云孤暮樹平赤圃生煙回紫气靑鸞傳詔下黃城題詩增我斑裳恨幾徧停思無限情

送宋司獄致仕﹝名秀山東寧海州人﹞

共說山中好甲子百年林下見髙人醒初幻枕俱爲夢歸去此身方屬君昏夜法星辭帝座秋風行色動乾坤西臺多少含寃者一聴離歌淚滿巾

獄中紅苔

寒柝淒淒哀怨絕陰雲黯黯鬱愁結西風滿地苔痕紅盡是渭囚寃淚血

朝審途中口吟

風吹枷鎖滿城香簇簇爭看員外郎豈願同聲稱義士可憐長板見親王聖明厚徳如天地廷尉稱平過漢唐性癖從來歸視死此身原自不隨楊

讀易有感

眼底浮雲片片飛吉凶消長只幾希自從會得羲皇易始覺前時大半非

九日昆峯賜飲擬和劉靜修先生九日九飲歌

韻體﹝九首﹞

一飲初歌第一歌乾坤萬物屬中和醉鄕能發天然樂況復幽人情興多

二飲停杯歌二歌西風短髮任婆娑四時佳興俱堪賞誰道當秋百感多

三飲幽人發浩歌百年風月屬予多此身不是乾坤蒂畱我蒼天欲若何

四飲須聴第四歌傍人休笑醉顏酡曽經雪浪翻天湧風落杯中漫起波

五飲起來鼓缶歌萬年宇宙一紅螺閒中看破盈虛殻聚散浮沈總太和

六飲將酣豪興多仰天長嘯柰吾何片雲忽暗樓頭月只欲淩虛一拂摩

七飲相闗樂趣多風吹萬籟盡笙歌區區懷抱俱春意笑爾髙秋柰我何

八飲還驚飲量過疎狂成癖竟如何縱然痛飲珍珠酒爲卻愁懷愁轉多

九飲渾忘披翠蓑聖明恩厚復如何釀成四海合歡酒欲共蒼生同醉歌

題殘菊

萬樹紅芳帶露殘獨憐黃菊對霜看東君不與花爲主一任西風落砌寒

見山﹝四首爲人題號﹞

云穿石榻丹書濕亭枕泉崖白晝閒樽酒相看渾不厭知君原是見眞山

萬里風煙何日盡百年宇宙幾人閒春來應有桃千樹休認天臺作故山

市朝自有武陵趣一息無心一息閒得意不須登華嶽樽前卷石亦靑山

雲煙收盡酒巵間風靜一簾明月閒不解紅塵尋逺壑漫將詩思傍靑山

小雪

破窻不柰西風冷況復蕭條一敝裘疎雪飄殘憂國淚寒更敲碎貫城愁悲歌勞擾慚燕士坐臥渾忘是楚囚四海尋家何處是此身死外更無求

賞功喜作

踏碎塞城誰問罪深居臺閣亦加封聖明恩闊同天地不論無功與有功

雪晴

疎狂忘卻一身憂思入蒼生始解愁萬事無成憐我拙百年有恨倩誰收每思北闕開宣室羞對西風泣楚囚且喜陰雲薄欲散依稀遙見鳯凰樓

夜感月有懷

鎖合西臺煙霧浮孤燈相對夜悠悠寒欺艸榻涼如洗風捲星河動欲流報主獨憐成孟浪論交誰復憶同遊相知舊月情如許猶自偸穿入气樓

寒夜和敬所韻

乾坤一艸閣宇宙半胸襟宿雨千年淚明霞萬古心疎燈暗客夢佳興帶愁吟肌骨渾如鐵寒威任爾侵

觀新曆

鳯歷初看小雪時百年甲子只須臾回頭往事渾如夢識破塵寰半局棋

大風中鳯洲年兄賜顧言及先寄詩扇未到

陰陰朔气滿皇州烈烈悲風暗鳯樓吹合凍雲寒欲雪蹴低霜幹鳥應愁百年執法歸廷尉四海何人憐楚囚聞說右軍曽逺寄蒲葵珠玉莫空投

送張觀海分敎偃城十韻﹝並跋﹞

相知每恨未相識聞說逺遊情更親曉日初分溫室樹文風先度偃城闉稀微殘月明霜劍密羃孤煙逐晚塵野鳥迥隨徵斾沒客袍猶帶曙光新東觀海气沖晴漢南望嵩云接紫宸避俗秪應求吏隱此行原不爲家貧河陽桃李蓓蕾合洛渚魚龍變化均氈榻謾勞悲冷局淸朝亦自重儒臣心旌搖落懸雙淚守拙支離愧一身君愛寒官儂愛死古來天地幾癡人

夫人有終日相處志或落落難合終身不相識亦有意气相孚若素交然者蓋趨向之同與不同故耳觀海張子予𨿽未知其爲何如人然自予下獄素相與者或逺避以示其疎詆排以忌其狂間有下石肆毒以取悅邀功於權姦之門者觀海乃通問不絕奔走不逮主張於公議羣聚談論之間𨿽時俗輩惕以重禍不卹也視素交者爲何如哉今之任偃城訓導予感其相知之深而悲其相違之逺也遂爲詩以贈之噫天不以科第與豪傑俾得行其志乃濫及予等闒茸者流不使正人君子相與以共濟王事固隔絕阻抑之俾離其羣而索其居良可悲矣然相知以心而不以迹各盡其心以求自靖𨿽終身不相見可也否則此言之贈秪貽泛交之譏今日相知之義將不爲他日相見之羞乎言至於此又不覺其發狂矣

劉司獄考滿索詩口占以贈之

報最歸來寵命新問君何以答楓宸閒中檢點案頭簿三載平反多少人﹝反平聲﹞

至日早醒偶成

夢裏忽聞長樂鐘自驚誤卻上新封覺來月照西牕白寂寂柝聲雜曉舂

族兄東城親家鶴峯獄中賜顧同宿二夜感作

寒燈髙照影參差樽酒長吟慰夢思十載交遊仍倚玉百年骨肉更相知追談雲雨如前日品第親朋異昔時明月不嫌艸榻冷徘徊照我去遲遲

因冷感興

風滿孤城淚滿巾髙寒偏傍薄衣人晴煙亦逐陰雲冷詩思應隨白髮新歸去此身方屬我愁來何事最傷神邊陲戍馬中原盜惆悵羞稱自靖臣

哀商中丞少峯和徐龍灣韻﹝四首﹞

憂時分外閫何事囚西臺君爲河山死誰悲梁木摧法星仍近月此日獨憐才魂魄心猶壯姦諛骨已灰

中外欲交驩書生虛將壇可憐當日獄乃爾借星冠白晝燕山暮紅雲渭水寒他年麟閣上遺像許誰看

燕囚羞對泣梁獄共蕭騷功業半塵土秋風一羽毛云連寇老竹星暗呂虔刀遙憶瀟湘水悠悠咽楚濠

吁嗟成永隔生死事相闗气節雲霄上勲名宇宙間孤魂憂國淚萬古鎖愁顏寇運將衰絕燕然未許攀

微雪有感

都城夜半初飛雪臺省應多祥瑞詩眼底餓夫寒欲死來年總稔濟誰饑

五歳兒入視遣歸不去同宿數夜有感

良知好向孩提看天下無如父子親我有乾坤大父母孝情不似爾情眞

小兒索余畫騎馬官因索詩隨吟父子問答口號

我已因官累爾何又愛官街前騎馬者轟烈萬人看

懷鶴峯東城因寄﹝二首﹞

屋梁落月應懷我春艸池塘更夢誰記得別時懸淚眼佯爲笑語怕相思

久惜離羣恨見遲誰知相見倍相思從今憶弟休憐弟又恐別時勝此時

聞有送贈與中官方士而起用者因遣祈雪秪風不應﹝二首﹞

再入天臺云浦開金丹一粒脫凡胎逼人嵐气浮眉宇聞自神仙洞裏來

風捲寒云落照斜郊原無日不飛沙可憐萬里瓊瑤雪化作銀杯散宦家

元旦

老天畱我報君身惆悵蹉跎又一春幾度丹心連血嘔數莖白髮帶愁新回思往事眞堪笑自幸更生似有神璞在不妨仍泣獻踟躕無計逹楓宸

元旦獄中自制棄紙燈籠獄卒以無文彩索詩賦此﹝二首﹞

風蹴水晶碎彩聫珠翠浮何如皎皎月是我大燈球

有月何須燭無雲不怕風借誰竿百尺光照九天中

和鳯洲王年兄詩韻

未酬﹖﹖死恨虛負再生身和淚原非假誼書太任眞寒收燕谷夕煙鎖漢宮春擾擾欲投石君何相問頻

立春和平山韻

殘雪禁春亦不遲晴煙送暖入簾幃香飛別院梅初發影過新痕日漸移風捲寒雲山曝畫晴歸庭樹鳥吟詩年來疎懶澀佳句欲報瓊瑤媿項斯

送徐龍灣審錄江南

寥落云司庭半虛有功此去更何如西臺月下幽人榻南國星隨使者車寒雁不堪云暝夕秋風況是葉飛初秣陵若遇相知問爲道疎狂病未除

送李東明審錄北直隸

悵望霓旌拂曙暉嗟君此去故人稀南山判艸更誰易北極恩光伴爾歸晚樹喜承新雨露春風醉舞舊斑衣漢廷此日須元禮早促仙舟赴帝闈

苦冷﹝三首﹞

凍日摧寒色狂風送冷塵慢愁衣服薄眼底是陽春

彤雲迷白晝涼落暗風塵宇宙誰知已圜城別有春

寂寂門常掩素衣無緇塵誰吹鄒子律寒谷欲回春

有感

短鬢娑婆烏布巾分明天地一狂人憂時淚應笙歌落報主心希宇宙新冦賊共傳知有我孤危不死豈無神寥寥勲業將蓬鬢虛負當年獻納臣

和趙兵馬海壑韻

殘魂零落又經年盡日淒然掩淚眠啼鳥似憐人寂寂空樓獨對月娟娟死生浪寄乾坤外勲業虛思泰嶽巓還艸萬言書欲上踟躕何處是堯天

題郭劍泉歳寒松栢捲﹝並跋﹞

君去霜臺無禦史君來秋省有刑官百年節操惟松栢休負當時舊歳寒

松栢𨿽歳寒不雕然色視春夏則少異矣及至春夏欣然蒼翠若與桃李爭芬芳者視歳寒時又異焉不知歳寒之色爲本色耶春夏之色爲本色耶則松栢者固隨時異矣然則吾人之操當出乎松栢之上可也劍泉山立之操故常變合一松栢惡足以擬之耶

送張對溪之任廬州

我期玄素回天力何事赤符此日行幾度爲親焚諫艸百僚忌爾著時名鶯啼晴樹秦煙暮旌拂廬云曙色明若遇超然同志問爲言終不負平生

次梅軒韻﹝有以夾竹桃花饋予者梅軒詩贈隨吟謝之﹞

一點丹心一點忠竹花難入萬花叢年來不見靑松友獨喜晴梅相映紅

陳平山鵲噪詩以此答之

惡事先傳應早避喜來不報亦何傷平生最愛鴉聲好野鵲毋勞噪夕陽

又﹝屢示災變塞口不言少見祥瑞上表爭賀鵲之類也有愧老鴉多矣﹞

好音惟恐隔深樹一聴惡聲共彈羅啼鳥亦知隨世變鴉鳴何少鵲何多

因前作諭鴉鵲﹝二首﹞

宇宙到頭俱夢幻生人何必嘆云泥疎狂見慣榮枯事鴉鵲從今俱慢啼

可厭老鴉常折翅依人喜鵲亦空啼長安公子多飛彈且向雲山深樹棲

苦陰雨

云黯黯兮郁愁結雷隠隠兮哀怨絕雨澘澘兮血淚下水泠泠兮悲聲咽鳥亂啼兮憐人苦花零落兮誰是主欲入深兮無永穴欲髙飛兮無翰羽捫胸問心心轉迷仰面呼天天不語混宇宙兮不分藹煙霧兮氤氳西風起兮天霽掛逺樹兮夕曛聚還散兮暮云平晦復明兮日初晴何時回怒兮天王聖明

題梅軒號

江南有梅不見雪冀北雪多梅花稀惟有中州風土好梅花雪花相映暉孤根深托云石裏天與淸香豈偶爾不向春光藉艷陽寧隨上苑爭桃李老幹雪鋪翻助淸層冰萬丈影涵明幽姿皎皎塵埃絕琴瑟逼人冷气生萬樹叢中呈淡妝百花頭上吐寒芳翛然逺嶠輕風起吹落乾坤艸木香一枝潔素羞粉白娟娟月姬著新裳一枝黃萼梁園發攢金綴粟色微茫一枝朱英丹換骨錯認夭桃帶淺霜一枝紫蕤蕾初破曉霞飛落緋衣傍一枝同心並頭開晴沙酣睡雙鴛鴦疎影籠月瘦骨揷天勁稍穿石枯隙藏煙鶯蝶不相識風雨更媥妍冰葩凍蒂應難落一任淒涼羌管弄前川古瘦淸香原太始品題羣花更無比一段幽閒惟自知豈容凡眼窺紅紫羨君孤梗迥絕俗梅花如人人如玉得意移來軒後栽松竹交映愜衷曲樽酒相看花解語似促早上金門去商家正須和羮材休爲花神滯野墅花落結實調鼎春烹來端可薦楓宸惟願分種千萬山以解蒼生萬斛之渴塵

臨刑詩﹝二首﹞

浩气還太虛丹心照萬古生前未了事畱與後人補天王自聖明制度髙千古平生未報恩畱作忠魂補

○附

贈楊公臨刑詩二首

其一

吳國倫

食祿分憂士憐君獨處難囊頭追孟博斷舌繼常山雪映心猶赤風吹骨愈香傷心千古恨揮淚灑斜陽

其二﹝次前韻﹞

王遴

仗節多臣子從容就死難忠懷吞瀚海義气壓衡山魂斷闗河杳名存艸木香丈夫無別淚含笑赴云陽

﹝相傳贈詩最多聞見之餘僅得四絕尙冀博覽君子惠頒壽世焉﹞

自著年譜

予家原口外小興州人國初被冦患徙入內地逺祖之在小興州者不可考祖楊百源徙保定府容城縣入樂安裏籍居城東北河照邨世業耕讀百源生述正述正生進進生俊俊生靑靑生富富生子三人長繼昌卽予同母兄次繼美予庶兄父妾陳氏所出其三卽不肖也母曹生予於正徳十一年丙子歳五月十七日辰丁丑年二歳戊寅年三歳己卯年四歳俱在母乳抱狀愈奇異頭甚長且圓大人皆以爲壽星頭

庚辰年五歳父妾陳有寵而妒遂各居產分爲三母及兄與予得其一

辛巳年六歳嫂惑於庶母兄惑於嫂兄與母又各居耕種之苦負戴之勞母及姊俱身任之時予亦嘗負一小束禾隨母姊同行見者爲之嘆息流涕

嘉靖攺元壬午年七歳母得咳嗽勞疾七月六日捐館父攜庶母避之他所予惟哭泣日則諸姊引攜夜則隨兄同寢其狼狽孤苦良爲至極

癸未年八歳夏卽善牧牛或宿於場園或宿於瓜鋪至裏塾見諸生揖容之美吟誦之聲心甚愛之欲從讀書兄曰若年幼焉用此予曰年幼能牧牛乃不能讀書耶又告於父始得從師受書四五過卽成誦從學四五日卽能對句

甲申年九歳退學供牧牛事兄以牧牛失期見責云卽分居汝當餓死矣予曰分亦何妨兄乃分屋一間米豆各數斗驢一頭予早起自作飯食畢則將米豆上各畫字記之將門封鎖乘驢出牧午間回亦如之鄕人俱爲流涕兄佯爲不理至四五日後乃曰我戲而勒之分居卽能料理家事如此於是又合居冬十月農事畢從塾師肄業

乙酉年十歳從塾師學對句輒善一日客至無酒沽於館父出對云無酒是窮主予卽對曰有兒爲名臣客嘆賞不置父由此鐘愛之而庶母意亦稍稍敬矣

丙戌年十一歳春沈師歸家從族伯翔讀恐誤學乃脫牧牛事九月父得反胃病召至家日夜問安侍養十月母始塟十一月八日父捐館時柩在堂本縣拘兄作收糧大戶兄不得往予遂代役其收納記算卯酉點查俱不錯誤

丁亥年十二歳表兄王監生家寄食從劉先生簡齋學

戊子年十三歳春劉師辭歸從邸先生諱宸號南臺﹝後登甲辰進士復姓趙任南道禦史﹞一日師出同學作布陣相戰之勢師來眾皆藏匿師呼跪出對雲藏形匿影對成者先起予隨云顯姓揚名師云此絕對也自此相愛之甚敎以作文法

己丑年十四歳從陰師學師諱從光號臨池縣庠生與其子陰標號豫庵﹝後登辛丑進士﹞同筆硯發憤力學初若漸進庚寅辛卯壬辰年十五十六十七歳陰師棄學業專肆力於置產講解之功日疎同遊又皆富室子弟日惟嬉戲紛擾學業無甚進兄促予別學予以無故不忍辭壬辰庶兄故

癸巳年十八歳春府考送察院不中歸甚慚憤乃將四書自讀看一過又別治禮記經亦麤讀看一過五月府考取送察院獲充縣學生員與同庠王諱世雄號奕山共力親爨讀書於社學所居房三間前後無門又乏炭柴匟席嘗起臥冰霜而寒苦極矣時同會者胡黙齋九齡侯中城忠愛許龍川澄陰南峯邦彥並豫庵奕山也

甲午年十九歳春夏仍同奕山兄讀書社學秋本縣貢士李諱學詩號古城歸自太學設敎寧國寺李端介有道之士敎人不論貧富惟因材加厚予遂從學復治書經一見師便奇之出然非與題命爲文蓋寓相傳之意也予文甚爲稱許自是日日講究不懈冬十月娶胡邨張公諱杲次女爲妻先是鄕人見予學頗進富室多許妻以女予曰富室之幼女豈可處於兄嫂之間耶張予兄之叔丈也家以耕織爲業行誼爲鄕裏所重又聞其女長而甚賢與嫂旣爲姊妺其爲妯娌必和遂娶之娶之後而妻之困苦殆不可言予時居僧人佛永房予無僮僕僧無徒眾僧嘗念經於外予自操井竈之勞秫桿五根剖開可以熟飯冬自汲水手與筒凍住至房口呵化開始作飯夜嘗缺油每讀書月下夜無衾腿肚常凍轉起而遶室疾走其苦蓋難言萬一矣

乙未年二十歳師敎旣勤予資性頗髙而用力又鋭一年之間學業遂成師曰我與汝今日爲師徒後年可爲同年矣方期來年謝諸生與予同務舉子業焉

丙申年二十一歳新春師得癱瘓病予日侍湯藥百里之外請醫旣無腳力且少盤費惟徒步忍餓潛行而已然師平日酒量甚大飲多痰盛竟不能起噫予之心喪至今耿耿豈特三年哉是夏與庠友李鶴峯九臯及奕山會文於寧國寺上房陰雲樵飬晦等會文於五方邨闗王廟七月間提學湖廣朱公兩崖歳考優等補廩是秋文會散陰雲樵會長博學能文且性甚剛介予慕其與已同也乃遂自運薪米往會於渠鄕日夜共肄業於野園而學大進焉

丁酉年二十二歳春二月提學上元謝公與槐取考科舉內二題偶記不眞方憂其被責及發落則居第二其稱許奬賞反倍於第一者批語內有學力才識過人其就未可量之句郡縣自是有名秋試落第在家敎二侄

戊戌年二十三歳引二侄復居縣寺佛永僧房夏天行瘟疫主僧病倒同捨生卽亡去兄遣人促予及二侄歸予曰如予去則此僧死在旦夕善遣家人回兄又遣人促曰如相染毋家歸也予曰平日相與有病去之心寧忍乎如予相染同死於此亦可也於是止取二侄歸予爲之親供飲食徧求醫藥夜則同寢二十日而僧愈時兄亦染病矣信到予卽歸不解衣而事者月餘兄愈妻又病無一人近予自調飬之數日而愈是年傳染甚多予親事三人而不染

己亥年二十四歳時二侄思家且供給不便予乃築艸團瓢於西園肄業其中

庚子年二十五歳春提學寧夏黃公南渠考科舉予居第三時兄與本邨富民訟於府兄屈賄不勝困於獄予曰兄負屈如此尙焉應試爲卽往訴撫按俱以事小拒予曰詞訟只當論屈之大小事之大小豈可拘也訟遂得白赴試中第二十一名主考童內方李方泉房考蒲田林瘦泉諱成立解元劉一麟也冬十二月長子生

辛丑年二十六歳會試落第歸仍肄業團瓢秋同年孫聨泉諸兄書約入監有告兄曰坐監歷事可三年而畢須費二百金兄曰若此則負累吾矣乃議析居不得已各居焉是冬入北監

壬寅年二十七歳在監春季考第一五月該撥部歷事因先有聨泉之約不可背乃給引回家九月長女生冬徙居於縣

癸卯年二十八歳春復居鄕一日予置酒要兄之外父及諸親數人會飲至半酣間予起而言曰初兄與予析居謂予坐監費多敗壞家事耳今予坐監歸而農事所得更丰今欲與兄復同居何如諸親俱踴躍稱贊以爲田氏復生也兄亦喜而允之此意之舉𨿽妻亦不知也秋得會試盤費銀三十兩與兄納爲散官

甲辰年二十九歳落第復入監祭酒徐少湖公也課予以文曰眞奇才也但少欠指引耳遂備束脩受業

乙巳年三十歳二月十九日次子生在京從少湖師學

丙午年三十一歳二月長子殤從少湖師學

丁未年三十二歳會試中三十八名主考孫毅齋張龍湖房考都給事中蒲田鄭於野公也殿試中二甲第十一名未開榜先鄭於野兩次差人報予中第一甲蓋大學士夏公以予策多傷時語遂不敢進呈觀工部政六月選南京吏部驗封司主事七月歸家九月買妾劉氏閏九月赴任十月到任考功司郎中鄭公淡泉諱曉時稱冰鑑一見而奇之退謂諸僚曰此人心志气節事業將來未可言也遂甚相愛日告以居官守身之道與夫古今典故

戊申年三十三歳本司郎中史沱邨升予乃署司印此司專管吏事獘端甚多予立爲章程投到則嚴其登籍先後則示以定序點查則革其頂替考選則防其代筆取撥則革其鬮獘凡已往獘端俱爲之一洗吏無不服堂上及諸僚俱稱賞焉是年專肆力於詩文之學

己酉年三十四歳二月妾劉氏死三月二日三子生是時闗西韓公苑洛諱邦奇爲南京兵部尙書此翁善律呂皇極河洛天文地理兵陣之學而律呂爲精予師之先攻律呂之學三月而得其數乃告於師曰樂學非他學比不可徒事口說必自善制器自善作樂播之聲音各相和諧然後爲是遂自置斧鋸刀鉆構桐竹易絲漆先自制管管和矣制琴琴和矣制瑟瑟和矣制簫笙塤箎之類無不各和矣又合諸樂總奏之如出一律無不和焉師甚喜曰我學五十年止得其數今賴子制其器和其音當代之學捨子其誰歟一日師謂予曰吾欲汝制十二律之管每管各備五音七聲各成一調何如予有難色師曰固知此是難事古之伶倫無所因而作樂況今有度數可考乎予退而欲制漫無可據苦心思索廢寢食者三日忽夜夢大舜坐於堂上予拜之案上設金鐘一舜命予曰此黃鐘也子可擊之取箠擊之三醒而恍若有悟呼妻然燈取竹與鋸鉆至明而成管六至已而十二管成呈於師師喜曰予刻志樂之日九鶴飛舞於庭其應乃在子乎由是南都有知樂之名時翰林呂子巾石福建監生吳憲江西敎官黃積慶俱用心於樂然呂巾石知樂之理而自不解作樂終涉於渺茫吳監生麤知樂數而不足以語精微之蘊黃敎官又執於三寸九分之管爲黃鐘迷而不悟可與言樂者鮮矣

庚戌年三十五歳春韓師致政歸謂予曰子之樂已八九子之才不止於樂可旁通濟世之學至於樂俟子退閒時一整頓足矣予遂大肆力於天文地理太乙壬奇兵陣之學時本部考功郎中何子吉陽殷子白野張子龍山餘子九厓楊子朋石塗子任齋劉子蘓涯相與講論予一一力行吉陽謂人曰椒山之果誠可語進道矣故予生死利害義利之闗見之甚明皆講學之力也秋冦犯京師南都擬勤王三日無肯行者諸公謂予曰兄能爲國一行乎予曰弟𨿽不才然君父之難何敢辭也旣而冦退議亦罷十月考滿本部考語云器深而志逺學懋而守嚴儒行占其夙成壯猷可以大受末句蓋謂予麤知兵欲吏部用以治兵事也自南之北由山東路乃特趨曲阜謁孔顏廟又枉道登泰山至極頂因題絕句云志欲小天下特來登泰山仰觀絕頂上猶見白雲還末序云予讀孟子書以爲天下惟泰山爲髙也今陟其頂而觀之則知所謂髙者特髙於地耳而山之上其髙固無窮也予於是而悟學之無止法矣

辛亥年三十六歳正月爲次男聘李鶴峯兄第五女先是媒舉顯宦予曰彼富我貧素不相厚志不相孚不敢許鶴峯者幼年同牕且剛直慷慨心志與已同遂結親焉二月買妾槐氏赴京考滿投文日卽升兵部車駕司員外予𨿽不才然素妄以天下事爲己任況此時冦患最急又官居兵部志欲身親兵事掃除冦賊豈意一入兵部之後見其上下所行俱支吾常套不得著實幹事時有開馬市之議予曰馬市一開天下事尙可爲哉卽欲疏陳其不可然方議遣予行乃艸開市稿候命下卽上大意云馬市決不可開然旣已遣臣臣言其不可是避難也謹條陳開市五事一欲諳達愛子入質二欲盡還擄去人口三欲別部落入冦俱在諳達承管四欲平其馬價分爲三等五欲整兵以備戰守並用適一同僚見之乃報本部尙書趙守朴公諱錦守朴曰若此疏上則馬市決不得開乃別遣張主事才行予遂上阻馬市之疏皇上連三閱卽敕曰繼盛之言是也下閣臣擬票旨語甚溫而咸寧侯仇鸞有揭帖進上乃下八臣會議八臣者大學士嚴嵩李本禮部尙書徐師階兵部尙書趙錦侍郎張時徹聶豹成國公朱希忠並仇鸞也此時鸞之寵勢甚盛而諸老亦無有實心乾天下事者皆欲苟安目前共以爲馬市必可開𨿽徐公亦中懾之不敢異會議本上遂下予錦衣獄拶一拶敲一百敲夾一夾後命下降予陜西臨洮府狄道縣典史未到狄道時其上司僚友俱以予爲剛介性气之士各懷疑畏然予處上司僚友一如吏初選者數日後各喜曰初以先生難處不意今乃平易守禮可親可愛如此予曰素位而行君子之常居官如戲場時上時下吾惟守分而已先是謫宮多靜坐不理縣事縣尹平定州李魚泉亦相愛不忍以瑣事相干予請曰豈有日食祿而不事事者耶凡有可代勞者望不吝差委於是始付以事予盡心爲之俱有條理而各上司因之亦以難事相委居月餘府縣學生員從學者五十人日相講論甚有趣味將門生贄禮並俸資所餘買東山超然臺此臺相傳以爲老子飛升之所蓋過函闗西來所傳或不謬云乃於上蓋書院一區前三間爲揖見之所中五間爲講堂又後髙處蓋殿三間爲道統祠上九位爲伏羲神農黃帝堯舜禹湯文武前側左爲周公右爲孔子兩壁側則顏曾思孟漢董仲舒隋王通唐韓愈宋周程張朱元許衡劉靜修明薛文淸也狄道多西畨回子俱習畨經不讀儒書聘敎讀二人於圓通寺設館募番漢童生讀書者百餘人至三月後各生俱知揖讓敬長上出入循禮其資質可進者三十餘人各父兄亦因而知道理棄畨敎舉忻忻然相謂曰楊公來何遲也又此處山木去城近柴甚賤邇來則去城幾二百里柴漸貴而民病之城西七十里有煤山一區屢爲生畨所阻官府不能制蓋畨民利於賣木煤開則失利予往卽開百姓便焉城西一帶俱園圃種蔬菜先年借洮水灌漑甚有大利歳久淤塞園圃漸廢募各園戶疏通之而水利之盛倍於昔時狄道應徵糧艸舊無官冊惟書手有簿相傳作獘甚大富者買減而貧者反增富者納輕而貧者反重予乃拘集書手在於一所先算各戶之總數次算一縣之總數比原額反多三十石蓋往時之飛詭俱查出是以多也將應徵輕重分爲三等而各戶之輕重均平無規避於其間者民間之地有糧重者白以與人亦不敢受予白之於府將前所餘糧用輕價買地二千畝地價不足則賣予所乘之馬及所得俸錢並妻首飾也諸生分種一千畝有井田之餘意其一千畝則佃種於人將所收子粒則擇諸生中之老成者四人收掌諸生之冠婚喪祭則量貧富補助余則候年荒各生分用故此一事百姓之糧艸旣均而諸生養生之需亦足矣俗好禮佛近僧𨿽士夫不免予一禁之舊習遂革初時有稱不便者後來始知惡僧而崇正矣邊方愚民惟以織褐爲生上司差來承差書吏或減價和買或以雜物易換𨿽撫按守巡亦多若此然一褐之不得其價則一家之不得其養故有號泣於道者有求死於河者予遂出告示禁約公差人員買褐蓋陰寓各上司之發價府縣買褐也無何巡按差人買褐予收其牌票欲爲申請而府掌印官相講乃已此聲一聞再無一上司來買褐百姓所得之利視昔年加倍故此一舉亦知非明哲之爲蓋欲爲百姓興利除害𨿽叢怨冒罪亦有所不暇顧云邊方之民久被殘虐易於感化予在任則謳歌滿道去任則哭泣而送於百里之外者千餘人孔子所謂蠻貊之邦行信其然歟

壬子年三十七歲四月得升山東諸城知縣五月十一日得憑離狄道七月十二日到諸城任諸城濱海俗甚彊悍予治事不數日民皆守法吏不敢姦八月初一日南京戶部雲南司主事之升報至其興學校開荒田緝武備立保甲繕城池均田糧平徭役數事平日之欲爲而不得者方欲少效一二無何九月十七日憑至而止十月二十日到南京二十二日卽有北刑部湖廣司員外之報十一月初八日抵淮安又有調兵部武選司之報先是得刑部報卽圖歸家以敕命事焚黃祭先父母期告病不出及得兵部報則翻然思曰一歲四遷其官朝廷之恩厚矣尙何以有身爲哉舟中秉燭靜坐至四鼓妻問其故予曰荷國厚恩欲思捨身圖報無下手得力處妻曰姦臣嚴閣老在位豈容直言報國耶當此之時只不做官可也予聞其言乃知所以報國之本又思起南都日食之變遂欲因元旦日食奏劾大學士嚴嵩稿成恐過家則人事纒繞或不能元旦抵京乃由別路於十二月十二日到京十八日到任

癸丑年三十八歲元旦謄眞本初二日賫至端門方欲進聞拿內靈臺官知本意不合卽趣出日怏怏不懌至十四日乃齋戒沐浴三日至十八日本上二十日拿送鎭撫司打問先拶到手拶木繩俱斷予曰鬼神在上尙用刑哉敲一百敲問所以主使之人予曰當此時之臣姦邪大半皆嵩心腹此事固不可與之議且盡忠在已豈必待人主使如有人敢主使則彼當自爲之矣又何必使人爲哉夾一夾將脛骨又夾出問所以引用二王之故予曰姦臣之誤國𨿽能欺皇上必不能欺二王蓋二王年幼且未冊封姦賊必不堤防避忌譬如人家家人作獘家長𨿽不知而家長之子未必不知也滿朝皆嵩之姦黨孰敢言彼之過皇上常不與二王相見此姦賊所以敢放肆無忌然止能瞞皇上一人二王固知之眞矣至親莫若父子皇上若問二王必肯言彼之過也問官云若此豈敢回本又敲五十二敲夾一夾棍其問答之辭甚多予始終不屈重打四十棍釘肘鐐送監至二十二日奉旨錦衣衛打一百棍四棍一換送刑部從重議罪比依詐傳親王令旨律絞監候方予未上本之前司中日相與議論者汪子少泉﹝名宗伊湖廣人﹞周子松厓﹝名冕四川人﹞王子繼津﹝名遴霸州人﹞少泉則與謀議冒功一節乃其所見松崖則與知而不見其稿繼津則知其欲爲而不知爲何事上本後入部交牙牌辭僚友眾方知予有此舉各疾讎逺避而一二知已𨿽有眷戀之情尙多畏縮之狀獨繼津則肝膽相許若親兄弟然予觀其義气激發情愛懇至遂托云予二子一女一子已聘有妻一子尙未聘一女尙未許人長而娶嫁皆兄之事也繼津遂面許云此盡在弟一小女正與三令郎年歲相當遂許焉自予入獄鎭撫司刑部之保護皆繼津也其受打之先王子西巖﹝名之誥湖廣人﹞送蚺蛇膽一塊托校尉苗生者賫酒一壺云可以服蚺蛇膽予曰椒山自有膽何必蚺蛇哉止飲酒一杯彼又云莫怕予曰豈有怕打楊椒山者遂談笑赴堂受打未打之先心已有定主打之時兩眼觀心舌拄上齶牙齒緊對意不散亂口不呻吟蓋一呼叫則气亂气亂則血入心必死方打四五棍時心受疼不過若忙亂者遂一覺照自思此心亂矣於是提起念頭視己身若外物者打至五六十忽覺若有人以衣覆之者遂不覺甚痛謂之神助或其然歟打畢校尉卽推入包袱擡出至門外家人以門扇擡之至法司門口巡風官乃同年江西李天榮革去門扇藥餌諸物一皆阻住予兩腿腫粗相摩若一不能前後腫硬若木不能屈伸止手扶兩人用力努掙足不履地而行入獄提牢則姦黨浙江劉檟也舊規官系獄則有官監檟乃下予於民監自入監後棒瘡旣上衝又爲彊走所努動方依墻而立忽兩耳響一聲不能聴兩目黒暗不能見物予心自覺曰此乃死矣遂昏不省人事身不覺倒地若睡熟然至三更始蘇噫忽然而死忽然而蘇如睡又醒則人之生死亦甚易事也兩腿腫脹衝心不能忍無藥可用又無刀鍼可刺正無計間司獄陜西涇陽劉時守送茶一鍾予飲之心稍定因茶思起人以瓦尖打寒事遂將鍾打碎取瓦之尖鋭者將竹筯破開夾瓦尖在內用綫拴緊以尖放瘡上用鼓箠打筋入內五六分爲此者獄吏山東黃縣孫儒犯人浮梁何成也遂血出兩腿打有五六十孔流血初噴丈餘後則順腿流於地一時約十數盌自出血後心稍淸矣予恐睡倒則血必奔心自打後出衛入刑部三日夜挺身端坐頭不至地以故不能傷生云藥餌旣不可得予潛使人在監買黃蠟香油自熬膏藥貼之至二十六日則右腿已潰將皮割去內肉流於地如稀糊止顯一坑長五寸闊三寸深一寸五分手摩至骨時有京師秀才侯冕送藥敷之又內侍趙用送藥服之劉檟禁系甚嚴內外不通外面傳已死四日矣張弘齋差人入視托獄吏盧世經稍出牛骨簪一根家人始知予不死方敕下刑部擬罪時山東司郎中同年史觀吾﹝名朝賓福建人﹞欲從輕議而尙書何鰲嵩之門生侍郎王學益世蕃兒女親家聴嵩主使遂擬此罪命下史欲有言學益怒目視之無何史降官矣刑帖到司獄司卽下老監日夜籠■﹝木匣﹞與眾囚爲伍死屍在側備極苦楚二月初七八右腿已長肉左腿皮未割去遂潰腫如小甕毒气上攻口舌生瘡不能飲食勢已危矣夜夢三金衣人領一靑衣童子小盒內捧藥一丸以湯灌入覺則口舌不痛可喫飲食又想起以磁瓦尖打之連數十下不見膿血予曰此瘡潰已深非瓦尖所能到也遂以小刀先用鍼綫將腿皮穿透提起將刀刺入約一寸深周圍割一孔如錢大膿血流出方予割肉時獄卒持燈手戰至將墜地曰闗公割肉療毒猶藉於人不似老爹自割者當時約四五盌其內毒始脫矣日以布數十片拭膿毎布約二尺每日輪用可濕兩次膿可流二三盌自初瘡至愈膿豈止六七十盌而已哉十六日左腿垂筋二條如簪粗一頭已斷一頭尙在腿上予亦割之二十八日提牢官丘洲峯﹝名秉文福建人﹞乃獨仗公義遷予於監東獄卒小房幸脫籠■﹝木匣﹞九月朝審予帶長板扭鐐出門觀者如堵至擁塞不能行入朝坐西廊下內臣圍予觀者以千數有饋飲食者有送銀錢者予俱卻不受內臣益鼓舞稱贊而罵嚴嵩老賊者以萬數審時爲首執筆者則吏部左侍郎王用賓也眾判以比律情眞奏請題奉欽依著照舊監候處決

甲寅年三十九歲夏獄疫大作日與病者爲伍遂染瘟疾時刑部醫官劉廷瑞江西人進予發汗藥二服下藥二服予病中欠主張俱依彼服遂昏不省人事提牢官又江西姦黨曹天佑此官乃人家奴僕讀書中進士後方出姓無恥小人又斷絕醫藥如初獄然人皆以予必死五月提牢官乃浙江應養虛﹝諱明徳海寧人﹞親檢湯藥視飲食十四日方出汗噫若使命不在死之久矣養虛說堂出予老監遷於外庫居處則甚便方養虛遷予時庸軟輩皆惕以重禍彼乃毅然爲之其人品可知矣九月朝審福建李黙爲首仍判以情眞題奉欽依又如前監候是冬巡撫艾居麓﹝名希淳陜西米脂縣人﹞管馬禦史徐紳﹝南直隸建徳縣人﹞知府趙忻﹝陜西盩厔縣人﹞共處置銀二百兩爲予買地三頃乙卯年四十歲夏四月用媒約與繼津結親九月朝審復議情眞奏請或云張經任南直隸總督因倭冦失事皇上先已告廟打科官必欲殺之經用厚賄買凂嵩費銀二萬及諸姦黨欲爲彼出脫者判與予同奏本請意以予乃皇上所系念之人或得混免或云嵩知經爲皇上所必殺欲因以及予也奏上皇上一見經旨意遂云依律處決予知之付命而已平昔予同志輩若王繼津徐望湖王鳳洲楊朋石楊毅齋龔全山孫聨泉應養虛李鶴峯諸公爲予奔走救解鳳洲爲余畫策以司業王材者渠門生也勸渠相救王果慨然往賊嵩初亦迫公論欲上疏見救猶豫不果方卜於神適賊心腹大理少卿胡植太僕少卿鄢懋卿在旁曰此何用卜繼盛負海內重望徐階得意門生階一日當國繼盛出而佐之我輩無遺類矣所謂養虎自遺患也賊子世蕃率諸孫復跪而泣曰爺如救楊某則舉家皆爲繼盛魚肉矣賊卽變色乃詭言卜不吉王材爭之曰繼盛之死不足惜也闗系國家甚大老先生還當爲天下後世慮然竟不可回報至予予付之一笑夫予死豈系嵩毋論植懋卿輩天不過欲不朽此輩惡名耳故將半生逐年行事直書付男應尾應箕收藏以爲後日墓志之用凡此皆據■﹝木匣﹞牀書也

赴義前一夕遺屬﹝二首﹞

愚夫諭賢妻張貞古人云死有重於泰山有輕於鴻毛蓋當死而死則死比泰山尢重不當死而死則死無益於事比鴻毛尢輕死生之際不可不揆之於道也我一時間死在你前頭你是一个激烈麄暴的性子只怕你不曉得死比鴻毛尢輕的道理我心甚憂故將這話勸你婦人家有夫死同死者蓋以夫主無兒女可守活著無用故隨夫亦死這才謂之當死而死死有重於泰山才謂之貞節若夫主𨿽死尙有幼女孤兒無人收養則婦人一身乃夫主宗祀命脈一生事業所系於此若死則棄夫主之宗祀隳夫主之事業負夫主之重托貽夫主身後無窮之慮則死不但輕於鴻毛且爲眾人之唾罵便是不知道理的婦人我打一百四十棍不死是天保佑我那時不死如今豈有死的道理萬一要死也是重於泰山了所惜者只是兩个兒子尙幼讀書俱有進益將來都成的只怕悞了他一个女兒尙未出嫁無人敎導看管怕惹人嗤笑我就死了畱的你在敎導我的兒女成人長大各自成家立計就合我活著的一般我在九泉之下也放心也歡喜也知感你如今咱一家兒無有我也罷了無有你一時成不的便人亡家破稱了人家的願惹人家的笑你是一个最聰明知道理的何須我說千萬只是要你戒激烈的性子以我的兒女爲重方可二貞年幼又無兒女我死後就著他嫁人衣服首飾都打發他我在監三年他發心喫齋誦經是他報我的恩了不可著他在家守寡咱哥𨿽無道理也無別意不過只是要便宜心腸凡事讓他些與他便宜他就歡喜了不可與他爭競二姐四姐要你常看顧他五姐六姐庶母死後也要親近他應民自幼養活他一場也須分與他些地土其餘家事諒你能善處我又說在後面故不須多言

父椒山諭應尾應箕兩兒人須要立志初時立志爲君子後來多有變爲小人的若初時不先立下一个定志則中無定向便無所不爲便爲天下之小人眾人皆賤惡你你發憤立志要做个君子則不拘做官不做官人人都敬重你故我要你第一先立起志气來心爲人一身之主如樹之根如果之蒂最不可先壞了心心裏若是存天理存公道則行出來便都是好事便是君子這邊的人心裏若存的是人欲是私意𨿽欲行好事也有始無終𨿽欲外面做好人也被人看破你如根衰則樹枯蒂壊則果落故我要你休把心壊了心以思爲職或獨坐時或夜深時念頭一起則自思曰這是好念是惡念若是好念便擴充起來必見之行若是惡念便禁止勿思方行一事則思之以爲此事合天理不合天理若是合天理便行若是不合天理便止而勿行不可爲分毫違心害理之事則上天必保護你鬼神必加佑你否則天地鬼神必不容你你讀書若中舉中進士思我之苦不做官也是若是做官必須正直忠厚赤心隨分報國固不可效我之狂愚亦不可因我爲忠受禍遂攺心易行懈了爲善之志惹人父賢子不肖之誚我若不在你母是个最正直不偏心的人你兩个要孝順他凡事依他不可說你母向那个兒子不向那个兒子向那个媳婦不向那个媳婦要著他生一些兒气便是不孝不但天誅你我在九泉之下也擺布你你兩个是一母同胞的兄弟當和好到老不可各積私財致起爭端不可因言語差錯小事差池更面紅面赤應箕性暴些應尾自幼曉得他性兒的看我面皮若有些衝撞擔待他罷應箕敬你哥哥要十分小心合敬我一般的敬才是若你哥計較你些兒你便自家跪拜與他陪禮他若十分惱不解你便央及你哥相好的朋友勸他不可他惱了你就不讓他你大伯這樣無情的擺布我我還敬他是你眼見的你待你哥要學我才好應尾媳婦是儒家女應箕媳婦是官家女此最難處應尾要敎道你媳婦愛弟妻如親妹不可因他是官宦人家女便气不過生猜忌之心應箕要敎導你媳婦敬嫂嫂如親姐衣服首飾休穿戴十分好的你嫂嫂見了口𨿽不言心裏便有幾分不耐煩嫌隙自此生矣四季衣服每遇出入妯娌兩个是一樣的兄弟兩个也是一樣的每喫飯你兩个同你母一處喫兩个媳婦一處喫不可各人合各人媳婦自己房裏喫久則就生惡了你兩个不拘有天來大惱要私下請眾親戚講和切記不可告之於官若是一人先告後告者把這手卷送至於官先告者卽是不孝官府必重治他央及你兩个好歹與我長些志气再預告問官老先生若見此卷幸諒我苦情敎我二子再三勸誘使爭而復和則我九泉之下必有銜結之報你堂兄燕雄燕豪燕傑燕賢都是知好歹的人𨿽在我身上冷淡卻不干他事俗語云好時是他人惡時是家人你兩个要敬他讓他祖產分有未均處他若是愛便宜也讓他罷切記休要爭競自有旁人話短長也你兩个年幼恐油滑人見了便要哄誘你或請你喫飯或誘你賭博或以心愛之物送你或以美色誘你一入他圏套便喫他虧不惟蕩盡家業且弄你成不的人若是有這樣人哄你便想我的話來識破他合你好是不好的意思便逺了他揀著老成忠厚肯讀書肯學好的人你就與他肝膽相交語言必信逐日與他相處你自然成个好人不入下流也讀書見一件好事則便思量我將來必定要行見一件不好的事則便思量我將來必定要戒見一个好人則思量我將來必要合他一般見一个不好的人則思量我將來切休要學他則心地自然光明正大行事自然不會苟且便爲天下第一等人矣習舉業只是要多記多作四書本經記文一千篇讀論一百篇策一百問表五十道判語八十條有餘功則讀五經白文好古文讀一百篇每日作文一篇每月作論三篇策二問切記不可一日無師傅無師傅則無嚴憚無稽考𨿽十分用功終是疎散以自在故也又必須擇好師如一師不愜意卽辭了另尋不可因循遷延致誤學業又必擇好朋友日日會講切磋則舉業不患其不成矣居家之要第一要內外界限嚴謹女子十歲以上不可使出中門男子十歲以上不可使入中門外面婦人𨿽至親不可使其常來行走恐說談是非致一家不和又防其爲姦盜之媒也只照依我行便是院墻要極髙上面必以棘鍼緣的周密少有缺壊務要追究來歷如夏間零雨院墻倒塌必實時修起如雨天不便亦實時加上寨籬不可遷延日月庻止姦盜之原酒肉麫果油鹽醬菜必總收一庫房五榖糧食必總收一倉房當家之人掌其鎖鑰家人不得偸盜衣服要朴素房屋休髙大飲食使用要儉約休要見人家穿好衣服便要做住好房屋便要蓋使好家活便要買此致窮之道也若用度少有不足便算計可費多少卽賣田產補完切記不可揭債若揭債則日日行利累的債深窮的便快戒之戒之田地四頃有餘彀你兩个種了不可貪心見好田土又買蓋地多則門必髙糧差必多恐至負累受縣官之气也與人相處之道第一要謙下誠實同幹事則勿避勞苦同飲食則勿貪甘美同行走則勿擇好路同睡寢則勿占牀席寧讓人勿使人讓我寧容人勿使人容我寧喫人虧勿使人喫我虧寧受人气勿使人受我气人有恩於我則終身不忘人有怨於我則實時丟過見人之善則對人稱揚不已聞人之過則絕口不對人言人有向你說某人感你之恩則云他有恩於我我無恩於他則感恩者聞之其感益深有人向你說某人惱你謗你則云他與我平日最相好豈有惱我謗我之理則惱我謗我者聞之其怨卽解人之勝似你則敬重之不可有傲忌之心人之不如你則謙待之不可有輕賤之意又與人相交久而益密則行之邦家可無怨矣我一母同胞見在者四人你大伯二姑四姑及我大伯有四个好子且家道富實不必你憂你二姑四姑俱貧窮要你時常看顧他你敬他合敬我一般至於你五姑六姑亦不可視之如路人也戶族中人有饑寒者不能葬者不能嫁娶者要你量力周濟不可忘一本之念漠然不闗於心我們系詩禮士夫之家冠婚喪祭必照家禮行你若不知當問之於人不可隨俗苟且庻子孫有所觀法你姐是你同胞的人他日後若富貴便罷若是窮你兩个要老實供給照顧他你娘要與他東西你兩个休要違阻若是有些違阻不但失兄弟之情且使你娘生气又爲不友又爲不孝記之記之楊應民是我自幼撫養他成人你日後與他邨裏莊窠一所墳左近地與他五十畝他若公道便與他若有分毫私心私積錢財房子地土都休要與他曲鉞他若守分到日後亦與他地二十畝邨宅一小所若是生事心裏要回去你就合你兩个丈人商議告著他原是四兩銀子買的他放債一年銀一兩得利六錢按著年問他要不可饒他恐怕小廝們照樣兒行你就難管福壽兒甲首兒楊愛兒都是監中伏侍我的人日後都與他地二十畝房一小所以上各人地都與他墳左近的著他看守墳墓許他種不許他賣覆奏本已上恐本下急倉卒之間燈下寫此殊欠倫序然居家做人之道盡在是矣拏去你娘看後做一个布袋裝盛放在我靈前桌上每月初一十五合家大小靈前拜祭了把這手卷從頭至尾念一徧合家聴著𨿽有緊事也休廢了

楊忠湣集卷三

●欽定四庫全書

楊忠湣集卷四

○附錄

行狀

楊忠湣公者諱繼盛字仲芳其先小興州人也當洪武中小興州數被兵有詔盡徙其民內地而公之始祖百源者得保定之容城遂家焉百源有子述正又三世爲公王父靑靑生封兵部公富爲公父富有子三人公其季也始兵部公娶於曹而生公兄繼昌矣已復媵陳女生仲繼美久之曹復舉公公始就𦇤褓有奇質兵部公居恆謂人曰日者言吾門當驟大豈是子也耶然公僅七歲而母曹竟捐館陳女妒日夷公於豎使牧公飯牛牛肥踰年從牧所以間往裏塾覩裏中兒誦讀揖遜而心好之歸謂兄請得受裏塾學兄曰若幼何學公艴然曰夫幼者任牧牛乃不任學兄言於兵部公奇而聴之學公竟學然不廢牧也十餘歲而兵部公亦捐館久之兄坐邑賦踐更公遂往代踐更至十三而從師受經爲舉子業漸有聲十八補邑諸生踰冠讀書於邑寺僧捨自勵刻苦恆讀至夜分燈且盡瞑坐而思屬文誼會寒無下襦遶屋行且溫誦日所臆令脛以上微■﹝目爰﹞得稍假寐五更起汲水手凍屬於綆呵之乃解其明年春諸僧病疫且甚同捨生俱亡去公獨曰吾去僧誰爲治湯藥者乃吾死僧矣則爲之親爨事問醫調藥餌僧以次愈而兄病疫亦作報至公於是奔波歸日夜不解衣而扶侍亦愈時人異之爲語曰疫無鬼以爲不信視楊氏子公旣爲諸生數從有司薦不利家益貧然益以勤苦其術業益進遂舉庚子鄕試明年辛丑下第歸當入太學公兄繼昌計以入太學當捐貲爲負笈費不可則乘公出而彊公婦以八石榖廢著居曰毋混乃公爲也公遊太學再試居首爲名髙故薦紳大夫遞館榖之稍稍具槖中裝而婦治農有天幸輒歲公竟事歸爲酒召其姻族奉兄觴曰始弟所以黙而從廢著者懼不勝負笈費爲兄累今幸有餘鏹足佐兄朝夕請得復從宇下爨可乎兄愧然許會復當計偕有司以三十金爲公費公悉推兄使輸邊獲散官級曰吾道近可徒也甲辰復下第再入太學時祭酒華亭徐公異公材爲指授經義甚悉公遂以又明年之丁未舉進士髙第授南京吏部驗封司主事及與考功郎鄭公曉遊鄭公者素負鑑以裁一世士而獨愛重公謂人曰夫夫非吾所及也因爲公語古今成敗得失與國家章典大者公主事驗封而郎中以缺告驗封掌諸郡邑吏入肄事者公已夙鉤得其獘乃爲嚴登籍定序先後革冒替精誰何其試吏毋得假手上下翕然稱服公旣以曹事簡稍用其力詞章久而厭之而是時闗西韓公邦奇爲兵部尙書韓公大儒公始從之而受樂三月而得其數乃謂韓公曰樂體於理而用於聲者也有器而後有聲夫器理所寄也乃構桐竹絲漆手制管和矣已制琴已瑟若簫笙塤箎之類諧而合奏之若一以復韓公公大悅曰技更進是乎居吾語汝吾欲制十二律之管管各備五音七聲而成一調何如公退而凝思廢食寢者三日夢大舜坐投公以金鐘使之擊而謂之曰此黃鐘也公醒而汗怳若悟者起篝燈促復制管至明而成者六已而十二管成韓公撫膺髙蹈曰得之矣始吾輯志樂成而九鶴飛舞於庭其應乃在子耶韓公旣歸老語公樂不足以盡子吾爲子悉吾天文地理太乙六壬奇門兵陣之書而授子公乃徧習焉而會諸僚有講聖門之學者公又從講學人或謂此曹子什五賣聲譽柰何中之公不顧曰道在人志耳子不聞夫商邱中誘而投火以得寶者耶庚戌秋敵大舉躪京師而南南中議發兵入援嚄唶當往者公奮曰主辱臣死卽無一兵從我丈夫獨身取單於耳會冦退之明年公滿三載考道由山東謁曲阜孔顏氏廟徘徊於俎豆之間久之登泰山絕頂望雲气慨然嘆天體之不盡益有志於學以明年辛亥春抵吏部甫見卽遷爲兵部車駕司員外郎時咸寧侯仇鸞以雲中騎勤王驟得兵政天子虛已聴之而侯鸞驕且內畏彊敵請於二邊互市市馬侯鸞主之奉以中國幣帛議遣使公乃上疏條論其十不可五謬大略爲互市市馬者和親別名也敵踐躪我陵寢虔劉我赤子而先之和忘天下之大讎其不可者一矣往北伐之詔下天下曉然知聖意日夜輸其兵食以助京師而忽更之曰和失天下之大信其不可二矣以天朝堂堂而下與外域互市冠履倒置損國家之重威其不可三矣天下豪傑日夜磨厲其長技以待試而甘心於敵今謂國家厭兵無所用之隳豪傑效用之志其不可四矣庚戌之變天下頗講習兵事旣久無故以和弛之使邊鎭美衣偸食而自肆懈天下飭武之志其不可五矣往者邊臣使通敵吏猶得以法裁之今導之使通其不勾結而危社稷者幾希開邊方通敵之門其不可六矣伏戎之莽在在有之往者厭國威不敢肆今謂縣官懾而奉敵乃爾其何有於我開百姓不靖之漸其不可者七矣敵昨深入時我𨿽不敢逆一矢然彼知我無備也備之已半歲而互市終之彼謂我尙有人乎長外域輕中國之心其不可者八矣敵狡詐出沒叵測我竭財力而輦之邊敵負約不至未可知也因互市而伏兵若吐蕃淸水之盟未可知也或互市畢卽入宼入宼矣而駕諉它部我旣無所攝問之未可知也或以下馬索上價或責我以他賞或望我以苛禮未可知也墮彊敵狡詐之計其不可九矣大約歲帛數十萬得馬數萬匹十年之後敵馬少而我帛亦不繼將何以善其後不爲國家深長之計其不可十矣凡爲謬說者有五不過曰吾外假馬市以羈縻之而內寛吾以修武備夫敵至無饜也至無恥也吾安能一一而應之是終兆釁也且吾果欲修武備而何所藉於羈縻此一謬也曰吾乏馬吾藉此以資吾軍則又非也旣和矣無事戰矣得馬將焉用之且敵安肯捐其壯馬而予我此二謬也曰互市不已彼且朝貢夫至於朝貢而中國之捐貲以奉敵益大矣此三謬也曰敵旣利我必不失信又非也夫中國之所開市者能盡給其眾乎不給則不能無入掠此四謬也曰兵危道也佳兵不祥夫敵加於己而應之胡佳也人身四肢皆癰疽毒日內攻而憚用藥石可乎此五謬也夫此十不可五謬非惟公卿大臣知之三尺童子皆知之然而有爲陛下主其事者蓋其人內迫於國家之深恩而外懾敵之重勢內廹國家之深恩則圖幸目前之安以見效外懾敵之重勢則務中彼之欲以求寛然公卿大臣知而莫爲一言止之者止則身任其責而危開則人任其責而安陛下宜振獨斷發明詔悉按言開市者選將練兵聲罪致討不出十年臣請爲陛下勒燕然之顚懸諳達之首於藳街以示天下萬世疏奏上壯之下相嵩等八臣議咸唯唯侯鸞恌憤曰豎子目不知敵宜其易之乃密疏云云上意遂中變下公錦衣獄就置訊公持論侃侃不屈獄具貶狄道縣典史狄道在陜西之臨洮山中其民不畏法而狄道令嚴重公不敢煩以事公請曰余典史也不敢有他請請得從典史事令賢其意而許之公務益共敬其職冬月受請讞竟莫弗倦臨洮民翕然稱楊公神明卽監司以難獄猶豫者輒問楊典史云何不以及令也公少暇則進邑諸生爲講說文義大指諸生人人得意恨見公晚而公捐俸祿益之束贄買東山超然臺剪棘立書院以居諸生祀伏羲而下至周孔配以濂洛闗閩諸賢狄道之旁地故多回民其子弟悉習梵典公召而約束焉爲立二經師而身誨其稍異者三十人諸生日益眾無所取食公乃集邑吏搜飛灑者伏糧得三十石而鬻所乘馬及婦張夫人服裝買民間最重賦地二千畆白於府以伏糧予之乃仿古井田意割授諸生父兄使畆入粟以供筆札及婚喪之費又買城西廢圃使茹蔬而引洮河之水灌漑之地益以肥饒給諸生勝讀矣邑故有煤山生番制之不能開而仰給薪於二百里外公挾衛指揮單騎往召生番諭之咸服曰楊公卽須吾窮廬且捨而況此煤山耶邑遂不苦薪時有稱巡按禦史使下邑責鬻褐者公持其人曰禦史無責褐也責褐卽禦史吾且得請之其人大窘郡守尉爲旁解乃得脫去自是無來責邑褐者矣公之爲典史狄道將二年其吏民愛之呼楊父諸生或稱闗西夫子而敵數敗約入宼侯鸞姦復露罪至族公言大讎天子思之稍遷山東諸城令之諸城月餘卽遷南京戶部主事之南戶部三日而遷刑部湖廣司員外郎道復調兵部武選當其時相嵩最用事惡侯鸞刺骨而善公筴以不得立貴之爲恨然天下之惡相嵩甚於惡侯鸞公始遷刑部卽欲移疾歸旣復調兵部則中夜起坐自詫曰天子遇我厚矣我何以報塞張夫人從旁笑曰公休矣且歸耳公曰何謂也張夫人曰夫一侯鸞而困公幾死今相嵩父子百鸞也公何以報爲休矣且歸耳公霍然大悟曰吾乃今而知所以報也於是日夜密具疏謀論相嵩抵任之十二日而疏成爲癸丑元日將上之會上方怒諸給事有所行遣公已抵闕門矣趨出更十五日而齋齋三日乃上疏其辭曰臣先因阻馬市罪應下獄逆鸞威屬問官鍛錬必欲置臣於死陛下特寛其罰不二年間復至今職夫以孤直罪臣天地隆恩不死逆鸞之手而又遷轉如此之速則自今已往之年皆陛下再賜之年而臣身亦陛下再生之身也臣夙夜祇懼思所以捨身圖報蓋未有急於請誅賊臣者方今在外之賊惟彊敵爲急在內之賊惟嚴嵩爲最賊有內外攻宜有先後未有內賊不去而可以除外賊者故臣請誅賊嵩當在剿絕彊敵之先且嵩之罪惡貫盈神人共憤徐學詩沈錬王宗茂等常劾之矣然止皆言嵩貪污之小而未嘗發其僭竊之罪嵩之姦佞又善爲摭飾之巧而足以反誣言者之非陛下之仁恕又冀嵩之感恩而歸於正故嵩猶得竊位至今爲嵩者乃日懼言者之多而益密其彌縫幸得陛下之畱而愈無忌憚眾惡俱備四端已絕幸賴陛下誠敬格於皇天天心仁愛屢示災變以警去年春雷久不聲占云大臣専政夫大臣而専政孰有過於嵩者又冬日下有赤色占云下有叛臣凡心不在君而背之者皆叛也夫人臣而背君又孰有過於嵩者如各處地震與夫日月交會之變其災皆當應賊嵩之身乃日侍左右而不覺上天仁愛警告之心亦恐怠且孤矣不意陛下聰明剛斷乃甘受嵩欺人言不見信𨿽上天示警亦不省悟以至於此也臣敢以嵩之専政叛君十大罪爲陛下陳之我太祖髙皇帝詔天下罷中書丞相而立五府九卿分理庶政殿閣之臣惟備顧問視制艸故載諸祖訓有曰以後子孫作皇帝時臣下有建言設立丞相者本人淩■﹝犀刂﹞全家處死此其爲聖子神孫計至深逺也及嵩爲輔臣儼然以丞相自居挾陛下之權侵百司之事凡府部題覆先面稟而後敢起稿嵩之直房百官奔走如市府部堂司嵩指揮絡繹不絕一或少違顯禍立見及至失事又駕罪於人是嵩𨿽無丞相之名而有丞相之權有丞相之權而無丞相之責天下知有嵩而不知有陛下此壊祖宗之成法一大罪也權者人君所以統馭天下之具不可一日下移臣下亦不可毫髮踰僭嵩一以票本自任遂竊威福之權陛下用一人嵩卽先謂之曰我薦之也及黜一人嵩又號於眾曰此人非我所親故罷之陛下宥一人嵩卽謂之曰我救之也及陛下罰一人嵩又號於眾曰此人得罪於我故報之嵩竊陛下之喜以市已之恩假陛下之怒以彰己之威所以羣臣感嵩甚於感陛下畏嵩甚於畏陛下臣不意陛下之明斷乃假權於賊手如此此竊君上之大權二大罪也善則稱君過則歸已人臣事君之忠書曰爾有嘉謨嘉猷則入告爾後於內爾乃順之於外曰斯謨斯猷惟我後之徳人臣不敢彰己之能以與君爭功如此陛下苟有一善嵩必令子世蕃傳於人曰上故無此意我議而成之又將聖諭及嵩所進揭帖刻板刋行爲書名曰嘉靖疏議欲使天下後世謂陛下所行之善盡出於彼而後己也人臣善則稱君之忠果若此乎此掩君上之治功三大罪也陛下之令嵩票本蓋取君逸臣勞義也嵩何所取而令子世蕃代票又何所取而約諸義子趙文華等羣會而票擬屢更數手機密豈不漏泄所以題疏方上滿朝紛然已知天語旣下前講若合符契如錦衣衛經歷沈練劾嵩疏陛下發大學士李本票擬本卽使所善問世蕃乃同趙文華擬票停當令文華袖入封進此人所共知也卽劾嵩之疏世蕃猶得票擬餘可知矣是嵩旣以臣而竊君之權世蕃復以子而弄父之柄百官孰敢不服天下孰敢不畏故今京師有大丞相小丞相之謠此縱姦子之僭竊四大罪也邊事之廢壊皆原於功罪賞罰之不明嵩爲輔臣乃爲壠斷之計欲令孫冒功於兩廣故先置伊表侄歐陽必進爲總督姻親平江伯陳圭爲總兵禦史黃如桂爲巡按朋比姦黨譸張爲幻先將長孫嚴效忠冒兩廣奏捷功升所撫鎭又冒瓊州一人自斬七首級功造冊繳部效忠告病乃令次孫嚴鵠襲替鵠又告並前效忠七首級功加升錦衣衛千戶今任職管事效忠與鵠皆世蕃豢養乳臭子也何嘗一日離左右而至軍卽至軍亦豈能一人自斬七首級而假報戰功濫竊官爵以故歐陽必進得入爲工部尙書陳圭托疾得掌後府黃如桂得驟遷太僕寺少卿是嵩旣竊陛下爵賞之權以官其子孫又以子孫之故顯拔其私黨此俑旣作仿效成風蔣應奎等令子冒功杖死遣戍皆嵩有以倡之也夫均一冒功也在蔣應奎等貪冒科道則劾之在嵩貪冒人所共知科道乃不敢劾嵩積威足以箝天下之口可知矣此冒朝廷之軍功五大罪也逆賊仇鸞總兵甘肅貪虐論革嘉靖二十九年大同帥張達等敗沒正彊敵竊伺之時使嵩少有爲國家之心豈肯用此債帥以寄幹城而世蕃乃受鸞銀三千兩指逼兵部薦爲大將及鸞冒哈舟兒軍功世蕃亦藉以升蔭嵩父子於時嘗自誇以爲有薦鸞之功矣及鸞勢出嵩上反肆淩侮故嵩嘗自嘆以爲引虎遺患後又知陛下有疑鸞之心恐其敗露連累始互相誹謗以泯初黨之迹以蔽陛下之明然不知始而逆鸞之所以敢肆者恃有嵩在終而嵩與逆鸞之所以相反者知陛下有疑鸞之心故耳是勾敵背逆者皆鸞也而受賄引用鸞者嵩與世蕃也進賢受上賞進不肖受顯戮嵩之罪惡又出鸞之上矣此引背逆之姦臣六大罪也彊敵犯內地深入經時兵法擊其惰歸此一大機也而兵部尙書丁汝夔問計於嵩嵩乃曰京邊不同勢敗於邊可掩也敗於京不可掩也且敵飽自退耳故汝夔傳令不戰及陛下逮治汝夔求救於嵩嵩又曰無恐也吾爲密疏保若及汝夔臨刑而後知爲嵩所紿乃大呼曰嚴嵩誤我矣是嵩以不戰紿國而以死紿汝夔也此誤國家之軍機七大罪也黜陟者人君之大權非臣下可得専且私也刑部郎中徐學詩以論劾嵩與世蕃革任爲民矣嵩於考察京官之時逼令吏部將學詩兄中書舍人徐應丰罷黜荷蒙聖明洞察畱用夫應丰乃陛下供事內廷之臣嵩猶敢肆其報復之私則在內之臣遭其毒手者又何可勝數耶戶科都給事中厲汝進以論劾嵩與世蕃降爲典史矣嵩於考察外官之時復逼吏部將汝進罷黜汝進言官也縱言不當陛下旣降其官矣其爲典史則無過可指也嵩乃以私怨黜罷之則在外之臣被其中傷陷害者又何可勝數耶夫考察大典也陛下持之以激勵天下之人心賊嵩竊之以中傷天下之善類此専黜陟之大柄八大罪也今府部之權皆撓於嵩矣而吏兵二部大利所在尢其所専主者嵩於文武之遷升不論人之賢否惟論銀之多寡各官之任亦通不以報國爲心惟日以賄嵩爲事將官旣納賄於嵩不得不剝削乎軍士所以軍士多至失所有司旣納賄於嵩不得不濫取於百姓所以百姓多至流離利歸一人毒徧天下人人思亂皆欲食嵩之肉皇上𨿽屢加撫卹之恩豈足以當嵩殘虐之害哉如是臣恐天下之患不在外敵而在域中此失天下之人心九大罪也先朝風俗淳厚近古自逆瑾用事始一少變至嵩爲輔臣諂諛欺君貪污率下通賄殷懃者貪如盜跖而亦薦用奔競疎拙者廉如夷齊而亦罷黜守法度者以爲固滯巧彌縫者以爲有才勵節介者以爲矯激善奔走者以爲練事卑污成套牢不可破𨿽英雄豪傑亦入套中從古風俗之壊未有甚於此時者究其本源嵩先好利天下所以皆尙乎貪嵩先好諛天下所以皆尙乎諂源之不潔流何以淸風俗不正而欲望天下之治得乎此壊天下之風俗十大罪也嵩有十大罪昭人耳目以陛下之聰明而若不知者陛下待臣子之心出於至誠賊嵩事陛下之姦入於至神以至神之姦而欺至誠之心無怪乎墮其術中而不覺也臣請更以嵩之五姦言之知陛下之意向者莫過於左右侍從嵩欲托之以伺察聖意先用重賄結納於陛下一言一動無不報嵩報則酬以重賞凡聖意所愛憎舉錯嵩皆預知故得遂其逢迎之巧以悅陛下之心陛下悅嵩之能盡合而謂之才不知其先有人以通之也是陛下之左右皆賊嵩之間諜其姦一也通政司納言之官嵩欲阻塞天下言路故令義子趙文華爲通政司凡疏到文華必將副本送嵩與世蕃先閱而後進疏內情節嵩皆預知少有干涉卽爲彌縫聞禦史王宗茂劾嵩之疏文華停畱五日方上故嵩得以輾轉摭飾是陛下之納言乃賊嵩之警犭其姦二也嵩旣內外彌縫周密所畏者廠衛衙門緝訪之也嵩則令世蕃將廠衛官籠絡迫結姻親夫旣與之親又豈忍發露其惡不然嵩籍江西去京四千餘里而結親於此欲何爲哉不過假婚姻之好以遂其掩飾之計耳陛下試詰嵩諸孫所娶者誰女立可見矣是陛下之爪牙乃賊嵩之瓜葛其姦三也廠衛旣己親矣所畏者科道言之也嵩於進士之初非私屬不得與中書行人之選知縣推官非通賄不得與給事禦史之列考選之時又擇熟軟圓融出自門下者方補科道旣選之後或入拜則畱其飲酒或出差則爲之餞贐或心有所愛憎則授之論刺爲嵩使令至五六年無所建白則升京堂方面夫受嵩之恩旣如此附嵩之效又如彼以故科道諸臣寧忍於負陛下而不敢忤於權臣也是陛下之耳目皆賊嵩之奴僕其姦四也科道𨿽入其籠絡而部臣如徐學詩之類者亦可懼也嵩又令子世蕃將各部之有才望者俱网羅門下或援之鄕裏或托之親識或結爲兄弟或招爲門客凡部中有事欲行者先報世蕃故嵩得預爲之布置各官少有怨望者亦先報世蕃故嵩得早爲之斥逐連絡蟠結深根固蒂合爲一黨互相倚附各部堂司大半皆嵩心腹陛下自思左右心腹之人果爲誰乎此眞可爲流涕者也是陛下之臣工多賊嵩之心腹其姦五也夫嵩之十罪賴此五姦以彌縫之五姦一破則十罪立見陛下何不忍割愛一賊臣顧忍百萬蒼生之塗炭乎臣前諫阻馬市謫官邊方往返一萬五千餘里道塗艱苦妻子流離宗族賤惡家業零落幸復今官僅將一月臣𨿽至愚非不知與時浮沈可圖報於他日而顧履危冒險攻難去之臣覬難成之功取必至之禍哉顧陛下以再生之恩賜臣臣安忍不捨再生之身以報陛下況臣狂直成性忠義鬱結毎恨壞天下之事者惟逆鸞與嵩鸞已殛死獨嵩尙在嵩之姦惡又倍於鸞將來爲禍更甚捨此不言更無可以報陛下者陛下聴臣之言察嵩之姦或召問二王令其面陳嵩惡或詢諸閣臣諭以勿畏嵩威重則置之憲典以正國法輕則諭令致仕以全國體賊臣旣去豪傑必出賞罰旣明軍威自振外敵畏陛下之聖斷知中國之有人將不戰而奪其气聞風而喪其膽矣內賊去外賊除其致天下之太平何有疏奏上恚公戇而相嵩方以他事得上意構公復下錦衣獄詰公何自引二王公對曰非二王疇不懾嵩者且王家事渠寧不憂爲嵩敗耶獄具詔杖至百有遺公蚺蛇膽謂服之可以禦杖公笑曰吾自有膽何蚺蛇爲卻之第飲一巵酒畢受杖送司冦獄公創甚至夜半而蘓獄吏內畏嵩屛去藥食公碎甆盌手破諸腐肉血稍稍起司冦當公詐傳親王令旨絞中外駭且怪以人臣阿私侮三尺不宜至此而郎史君坐稍持獄謫矣佐重公辟者侍郎王學益遷矣公以冬月行論從容讀書不輟且曰丈夫會有死死分耳天得無稔嵩僇之耶將柰國體何是時海內士大夫陰傳錄公疏至紙爲貴而公當出朝審諸中貴人夾道指目公勞以酒肉袖白金而遺之至枳道不得發公悉謝不受或謂中貴人是不齮齕若曹者曰楊公天下義士今得見之幸也卽齮齕固當而又竊指公三木嘆曰柰何不以囊相嵩而囊楊公也上意且惜欲免之居二歲而獄有失律逮冬月行盡人藉藉謂公且不免有爲公居間相嵩者曰公不憂萬世耶相嵩曰吾行當爲救之且卜之其人復前說曰卜之鬼乎人乎夫人則奚卜也而卿胡植鄢懋卿曰不可公不覩夫養虎者耶乃自遺患相嵩者頷之已更有蜚語聞上竟以十月晦論死公臨當赴義出所著年譜授其子應尾曰後十年可開也復爲詩二章其一曰浩气還太虛丹心照萬古生前未了事畱與後人補其二曰天王自聖明制度髙千古生平未報恩畱作忠魂補蓋慷慨曼聲長嘯以沒公沒之七年而相嵩姦狀大露上采禦史鄒君應龍言逐之歸戍其子世蕃又二年而禦史林君潤白髮世蕃大逆狀論棄市籍其家貲巨萬萬嵩削籍寄食於人以死又三年而天子崩遺詔褒錄諸死諌者吏部以公名居首贈太常少卿賜錄一子太學生無何用給事陳君瓚言賜公謚謚忠湣用禦史郝君傑言賜祠公於保定額曰旌忠嗚呼國家之所以爲楊公者足矣當公再上疏再得罪以死天下稱公之忠痛公之寃而不知公之功實在社稷天下知先帝之怒公至僇其身而不知再用公之言以格鸞嵩之姦於後天下知今上仁聖數用言官言褒卹公而不知其陰體先帝之遺意嗚呼公可以含笑地下矣公生於正徳丙子五月十七日歿於乙卯之十月晦春秋四十配張夫人胡邨處士杲女婉■﹝女戀﹞有志操嘗上書請代公死報聞丈夫子二長卽應尾太學生娶敎諭李君九臯女次應箕娶都禦史王君遴女王君蓋爲兵部時聞公下獄慨然以女許聘者也而又有嘗許公婚而自悔匿避弗顧去者令其人在不重悔涊然下汗耶天子旌公之明年而應尾謀攺葬公持公所自著年譜徒步冰雪中八百里而謁世貞曰先子之沒向者實藳塟焉而未有志銘也將渡江以請於少師華亭相公而藉吾子之狀爲先容不佞謝弗文應尾泣曰先子之遺意也不佞重謝弗敢蓋忠湣之沒相嵩實怒不佞而嫁於先君子有至痛焉應尾重泣曰不得子之狀無以辭於少師公也先子卽死且不瞑旣而王君以書來曰子爲狀而乞志銘於巨公大賢忠湣公意也不佞弗獲已爲著狀而淚涔淫流弗已至於序錄公遇難事則大慟幾絕投筆者三矣其辭之不能次固宜也公所上劾相嵩疏傳人人國史記之不佞故直書其文而稍去其浮漫者如右

隆慶戊辰冬十二月同年生吳郡王世貞謹撰

明兵部武選司員外郎贈太常少卿謚忠湣楊公墓志銘

賜進士及第特進光祿大夫柱國少師兼太子太師吏部尙書建極殿大學士制誥知經筵事國史總裁致仕華亭徐階撰

公諱繼盛字仲芳別號椒山忠湣者謚也國朝之制非大臣不得與於易名公位下乃得謚者今皇帝禦極遡觀化源謂公死諌節甚偉宜尊顯以勵士大夫故奉遺詔贈公太常寺少卿蔭子應尾爲國子生而特賜今謚其義則取諸危身奉上在國逢難云初公舉嘉靖丁未進士授南京吏部驗封主事師事大司馬苑洛韓公盡通其天文地理太乙壬奇兵陣之學名聲重一時辛亥遷兵部車駕員外郎當是時大將軍仇鸞驕然心憚敵欲利啖之以緩兵請與敵爲馬市有成議矣公上疏斥其不可者十辯其說之謬者五鸞因詆公撓邊計惑眾心詔錦衣衛逮公置訊獄具貶狄道典史踰年擢知諸城尋遷南京戶部主事又遷刑部員外郎調兵部之武選嘗獨居深念至夜分配張安人問其故公曰吾受上恩思有以報耳安人曰嚴相國方用事此豈君直言時耶公不應而心自計欲報恩其道莫如去姦人使不得亂政遂以癸丑正月疏論少師嚴嵩十罪五姦請召二王問狀公意以嵩在位久其黨羽布滿中外上卽問必不肯言而今皇帝以明聖在東府冀一召問可盡得其實嵩更借以爲讒詔逮公訊所以引二王者公具對侃侃至斷指出脛不易詞詔杖公百送刑部獄郎史君朝賓議從輕比而其長貳皆嵩黨竟當公詐傳親王令旨絞公之將受杖也或遺之蚺蛇膽卻不受曰椒山自有膽或謂公勿怕公笑曰豈有怕打楊椒山者及系刑部創甚吏畏禍莫敢睨公公乃自破甆盌刺右股出血數升已復手小刃割左股去其腐肉有觀者咸爲戰悚公顧自如在獄三年以乙卯十月晦死西市臨刑賦詩云浩气還太虛丹心照萬古平生未報恩畱作忠魂補天下相與涕泣傳誦之嗚呼士方平居語及節義往往扼腕張眉目自謂能之一旦臨患害僅如毛髮輒心悸色變不敢出一辭或走匿以規苟免有能自奮如其言者寡矣未有蹈必死而不懾者也偶出不意蹈一死及旣脫率深自懲創毀方以爲圓又或自滿足不復肯爲危言正色者有矣未有慷慨激烈赴再死而不顧者也公始忤仇鸞偶不死奔走絕塞間稍稍徵用去訊系時無幾痛苦之狀宜猶在心目張安人所以語公與古牛衣之說亦何以異而公不懼不惑卒直諫以殞其生此其視唐子方諸人且猶過之矧世碌碌者耶公死之歲刑部郎今藩參王君世貞爲求救於嵩所厚嵩曰行卜之其子世蕃不可而其黨鄢懋卿等亦相與爭曰不殺某所謂養虎自貽患也故公竟死公死而地爲震者累年其後給事中今中丞吳君時來刑部主事今中丞張君翀太僕卿董君傳策相繼論嵩嵩又將殺之奏上地忽震先皇帝悟而止由此觀之精誠之至天地且爲之動矣嵩業已仇公等其必欲殺公不足怪彼黨嵩者獨何心哉夫其導嵩以殺公恐遺患也然公死七年先皇帝用禦史今中丞鄒君應龍言罷嵩政逮世蕃謫戍嶺南又二年禦史今中丞林君潤發世蕃逆狀詔棄市籍其家則夫所謂患者果可以計免否也公死時應尾尙幼藩參君與其友吳君國倫徐君中行宗君臣倡諸縉紳經紀其後事兵部主事今中丞王君遴歸公喪且以女婚其次子由是諸君者相繼獲罪而藩參家禍尢酷今十有二年公旣受恩卹於朝又以禦史郝君傑請建祠保定賜額曰旌忠諸君亦次第登用而嵩之黨則盡已斥逐嗚呼後之欲爲君子小人者可以鑑矣公先世小興州人洪武中有諱伯源者奉詔徙容城傳四世至靑靑生贈兵部署員外郎富是爲公考公生以正徳丙子五月十七日年僅四十子二長卽應尾次曰應箕皆張安人出昔歲甲辰公領鄕薦卒業國學予時爲祭酒奇公文因日進公爲講說經義與所以立身事君者公亦不鄙而聴之故予與公相知深公死予悲之倍於眾數謀於中丞王君視諸孤而日跂望於恩卹之及去年幸聞末議然後所以悲公者獲少紓萬一焉某月某日應尾應箕攺塟公定興縣東引邨之原奉藩參君狀來徵銘予義不得辭也爲摭公大節俾歸而納諸墓中若公居家之行狄道之政詳具公所爲年譜及藩參君狀銘曰

萬物稟气以爲命公生其中得厥正位卑身僕益自奮君恩必報以死殉人心爲憤地爲震歲星一終天乃定羣姦澌滅主神聖易名建祠錫贈蔭制詞前後相輝映嗟公一死重孰並我銘揭之爲世鏡

敕賜旌忠祠

今皇帝禦宇首遵遺詔錄諸直諫臣生者敍用死者贈官祭塟錄其子有差於是兵部武選司員外容城椒山楊公得贈中順大夫太常寺少卿蔭一子應尾爲國子生薄海以內郊壘之眾與夫樵兒牧豎無不悲酸以爲先皇帝之明且仁能鑑公忠誠於憑幾之夕也又莫不曰新天子之孝且仁能急於繼先皇帝之志卹其遺忠於嗣服之初也乃商人白受采等奏願捐貲以祠公於都城弗報乃容城士民走上官欲祠公於其邑乃保定士民走上官欲祠公於其郡乃副使曹君金以其士民之意白巡撫都禦史曹公禮出庫金一百二十兩畀容城縣立祠旣給事中陳君瓚以謚請則詔腸謚其曰忠湣旣巡按禦史郝公傑以祠請則詔賜祠其曰旌忠嗚呼公之忠天下之達忠也其誦公之寃而欲得公以祭者蓋徹乎百世無論商賈曁其鄕人然則朝廷所以爲公者夫亦至矣書曰表厥宅裏樹之風聲嗚呼於公何有哉祠成將以某月某日奉公主卽祠而血食焉應尾以余聞風於公者乃丐記其祠事余奚忍詞公哉當公之抗疏也余正赴禮部試與同志上虞陳君綰都勻陳君珊六七子會文於觀音寺之佛堂客有從外來者謂公杖垂死且擬刑會中人驚起屏气余投筆曰夫如是將焉文以我能執白麻往訴之二陳君曰誠然願尾余姓名其明日以艸視二陳君二陳君曰聞當官業有持獄者其毋亟試而舉爲之不愈乎乃寢夫宜春之甘心於公寧慮遺患哉亦以懼夫繼公而言者愚矣愚矣國家養士二百年深仁厚澤■﹝雨上汸下﹞霈海內卽不逺稽當議禮議獄之時士之奮其間者以百計其死杖下老戍所者踵相接蓋已消阻無纖悉气矣乃太僕西川楊公侍禦闗西楊公皆以彊諌起至於宜春父子竊弄威柄言者類獲重譴卒不能禁在公尢竭志盡詞不遺餘力斯所謂愈出而愈奇也乾坤正气在天爲日月風雷雨雪在地爲江河嶽鎭生則爲人則爲忠爲孝爲盛徳爲大業死則爲神明薄日月激風霆和雨露慘霜雪浩江河峙山嶽誰爲爲之誰爲止之公卽不在世間而其震動天地激勵人心百世如生余獨以後死遭逢全盛雨露不殊枯榮異勢嗚呼余甚慚於公公赴義之詩曰生前未了事畱與後人補又曰平生未報恩畱作忠魂補公以忠魂補乃誠補矣公之事定矣余獨後人幸一息尙存則視公一息皆餘生恩奚從報事奚從了故曰余甚慚乎公勉愼修履庶幾哉貞婦無負白首余甚懼焉余甚懼焉公少也孤卽以忠義自許初舉於鄕入太學從事華亭徐公學文乃遂見道旣舉進士從事苑洛韓公學樂乃遂知音及謁闕裏過泰山明義利生死之闗而悟學無止法適北事孔棘誓埽邊塵時仇鸞怙勢爲開馬市之議力言其不可者十爲說謬者五鑿鑿據經爲鸞所中被撻降狄道典史鸞誅四升進武選司員外公思國家屢升厚恩欲捨身圖報至秉燭獨坐夜深不寐乃感於宜人之言遂艸疏列故相嚴嵩誤國十大罪五大姦比入朝未浹旬也疏上天子動容卒以嵩旁語乃下於理中以引用二王之故徧受諸杖具不屈遂被大杖擬重獄竟以姦嵩曲計附失律諸人後槪卽命焉寃哉寃哉刑而及於諫臣蓋今古未兩也公精忠奇節炳耀國史然人能知公之忠於劾嚴相不知其阻馬市之議爲塞開邊大釁人知先皇帝之卒去嚴氏而不知公之言先爲之投種人知今天子之能卹公不知危疑之際賴公以發其姦爲有功於朝廷如公者忠莫忠焉而具玆三偉功厥祠宜永世祠尋址於保定從郝君請也費取諸官帑合都禦史曹公所畀金而成之也董其成則知府賈淇乃紀其事而歌以侑神其歌曰

名嶽降靈來太行聰明正直剛以方騎云而下三輔彭秉節委質何相羊姦諛得志越厥常國是日非寵賂章逆黨扇禍釁啟疆駕言馬市爲國殃公怒衝髮抗厥章中遘憂患謫西羌逆誅被詔服上襄天子隆恩不敢忘投身報主臣道常稽首萬言慨以慷嵩禍甚鸞何可長臣身不辭塗幹將天子動色心徜徉姦臣膽落走且僵視死如飴气彌揚竟以刑化返故鄕臨義之音何悢悢披依五云肝與腸帝曰朕有遺直古忠良何以旌之丰其藏以塟以祭泉壤光錫之祠宇鎭北方泥金有敇何輝煌魂兮豈不來洋洋公昔遊魂七陵旁假翼天路景云翔逝如驚電掣天荒此驩之人徒倀倀公歸不歸歸有龎儻獨有靈來淸揚聞其風者气復昌憑人萬古扶綱常匪直也人獲其祥等河配嶽久且長

賜進士出身中憲大夫南京都察院右僉都禦史奉敕提督操江兼管巡江前吏刑工三科左右給事中僊居吳時來撰

隆慶三年歲次己巳春月之吉

敕賜旌忠祠碑

賜進士及第光祿大夫柱國少傳兼太子太師吏部尙書建極殿大學士知制誥經筵實錄典志總裁淮南李春芳撰

賜進士出身榮祿大夫太子太保戶部尙書致仕郡人髙耀書

賜進士第通議大夫前奉敕總理河道都察院右副都禦史郡人孫愼篆

隆慶二年巡按直隸監察禦史臣郝傑言臣所部保定府故贈太常少卿楊繼盛產地也其吏民爲請立祠哀死勸生以詔永禩謹奏闕下候可上從之賜祠曰旌忠於是保定守賈君淇翻閱故牘得前都禦史曹公享副史曹君金何君東序捐公羨爲公塟祠未竟事有金若干因四倍之卜地城西門庀材鳩工埏埴繩鋸中三楹以居公像而兩亭其旁刻公所爲二疏者翼廡重門甓而環之軒軒肅肅道路流涕於是鑨石爲碑以辭屬余余與公同舉進士而心髙其義爲之碑曰公諱繼盛字仲芳少時家貧嘗爲其兄飯牛云然性嗜學不辭勤苦以就其業嘉靖丁未舉進士授南京吏部主事地閒務簡遂以其餘力問典章於鄭公曉論樂於韓公邦奇講聖賢之學於大儒先生已遷兵部員外郎當是時冦薄都城方得气去而鹹寧侯仇鸞驟貴用事兵政屬焉鸞欲與敵通馬市以羈敵而固權公乃抗疏論其十不可五謬大指謂馬市者和議之別名也非國家所以內自完而詟服狡敵之道也其獘必至於廢邊防深敵師損國威不可以善後其說甚具中肻綮而逆於鸞遂下錦衣獄貶爲狄道縣典史無何而鸞族誅乃卽貶所起公南京戶部主事三日而遷刑部員外郎攺兵部員外郎當是時分宜嚴亦誼公而惡鸞欲引公之重以自爲也公聞之笑曰去一鸞復就一鸞天下有烈士丈夫爲匪人用者耶且天下苦公久矣毋使滋禍於是具疏數嚴大罪十而陛下所以不知者以嵩有大姦五其道貞其行獨其气奮其詞深核而不浮剴切而詳白累累蓋數萬言夫人情莫不向其所榮而恩其所知就其所便而不趨其所苦公起顦顇還中朝嚴方自以爲功而公裁以大義歸身於國曩者糜爛箠挺慘於鋸鑿瘡瘢未合而料編之章再上頸可盭舌不可斷身可殺心不可折非質忠性義有滃勃糾纏於中而不可散解者耶使公疏而用海內早卽袵席之安朝廷晏如也而是時也嚴輒能移主上心遂復下詔獄杖至百論死居二歲嘉靖乙卯十月晦而竟死西市矣又七歲而嚴免遂不得良死又五歲而今皇帝奉遺詔贈公太常少卿錄其子賜謚忠湣祠焉於戲休哉夫公所以報主上與主上之報公者豈不交厚耶人臣錄於朝頂踵皆主恩也故不以君之識不識而死其官所以報非以求報也故曰公厚然論定於久而賞溢乎制亦不問事之成不成而報忠優於報功故曰主上厚人謂先皇帝神鞫廷誅卒戮大憝不爽而公以不幸先其禍痛憤何極然不痛憤又何以章忠臣之節與先皇帝今上咨嗟崇奬至意哉故世必有大痛而後大快之斯公之所以垂譽長久者耶所爲祠者本發於二疏余故表公大節而略其它且爲辭以侑神焉辭曰

流旭兮且開照靈旗兮驅昏霾輪廽猋兮左黔雷團元气兮惠來帝嘉女兮怛女撫女壯兮下土彎天弓兮殪天狼血含光兮注牙幢載逢幹兮與俱行靑虯兮白螭雲中兮遨嬉厲余齶兮上谷滌余腸兮桑幹靈來兮不來不來兮心悲彭咸參兮萇宏伍靈番番兮肅然而來下爲民正兮終古羌焉窮兮社而稷女

隆慶四年歲次庚午八月吉旦總理紫荊等闗保定等府地方兵備山東提刑按察司副使朱卿保定府知府賈淇同知陳其愚通判馮惟敬張燭管工通判薛侃推官蔣希孔淸苑縣知縣龔紱縣丞畢貴典史陸世賢立石

祠堂記

賜進士出身資善大夫戶部尙書侍經筵奉敕總督糧儲前南京都察院右都禦史崇陽汪宗伊撰

賜同進士出身通議大夫兵部左侍郎奉敕協理京營戎政前都察院右副都禦史霸州王遴書

賜同進士出身通議大夫兵部左侍郎奉敕總督宣大山西等處軍務前都察院右副都禦史安肅鄭洛篆

夫國於天地與有立焉寧獨其法制具哉蓋必有忠貞敢諫之臣能摘主闕摧權姦力圖公室之安卽九隕其身初不爲回向易慮以成其義若是者蓋古今賴之當世廟時忠湣楊公以車駕員外郎疏折勲幸臣仇鸞謫尉狄道亡何鸞敗世廟心內直公一歲四遷至武選員外時分宜方馮寵恣睢瀆朝政公欲因癸丑歲旦日食上狀寤主卽於歲暮之塗次削艸馳疾入京師余幸與公同曹晨從錦衣後並騎道上行適前驅者至謂日當食詔罷習儀公因過余邸捨故祕之會元旦雪禮臣請更爲賀官家欲罪諸靈臺占候郎而同曹主事陳君一松聞以耳語余因密請公疏且緩入比銀臺亦以節假禁封章至朢後三日公疏方上言分宜罪狀十姦五可召問二王知之分宜固挾此爲讒遂復逮錦衣衛詔獄而疏中言嚴鵠冒功事下曹覆奏分宜子世蕃預爲覆艸以授其黨江曹郎冕袖屬主覆者周曹郎冕周曰嗟乎是可忍也余從旁益慫惥周君謂覆奏如所指獨不爲楊地卽國例公論謂何於是用力陳其冒功謂一世所共知並以分宜姦狀上聞已復逮周下獄出爲民余亦以內批罷官公竟從吏訊赴西市嗟嗟以公之才其卓犖閎偉無論其它卽太乙壬奇堪輿兵陣諸家書亦皆綜習居嘗議天下事亹亹若泉注其論謫賜環後藉令苟以世俗爲心卽隠忍就例可立取通顯乃身再詔獄斷指節出脛骨繼以割肉擢筋流血數升將卒猶賦詩以見志非夫天植其忠能然哉顧余獨有感於世廟之明以公之忠而竟陷於死地豈非以姦臣柄事羅織成族義難自明而余顧遇熙際復起今官乃知士所遇有幸有不幸而於心固當不易云然世廟末載罷分宜械其子棄市並籍其家而公以遺詔贈貳奉常蔭一子賜祠額曰旌忠卽童稚至今談者猶切齒嚴氏艷慕公神明故士所自處在彼不在此亦較然矣至於嚴黨旣盡朝政潔齊迄於今並稱熙洽𨿽由明良相得致然而公之忠貞能使天下國家所恃以並立者益不可泯余故詳著之使世之瞻拜祠下亦將有感於斯祠在邑庠之左督撫劉公應節孫公丕揚督學傅君孟春賀君一桂兵憲髙君文薦王君琁徐君學古知府劉君泮賈君仁元各捐金助之而知縣王子徳新張子與行相繼成之云

萬曆八年歲次庚辰夏月吉旦立石

墓祠碑記

容城楊忠湣公在嘉靖之季以論劾姦相嚴嵩遇害藳塟定興縣東引村至隆慶元年遵肅皇帝遺詔贈官賜謚予祭錄蔭又錫祠於保定府額曰旌忠而後公之寃始白至今皇帝天啟三年兪臣翔之請予公諭塟蓋追行莊皇帝顯皇帝所欲予而未及予者而後朝廷所以卹公之典始備然公東引村墓距直道尙三里許獨墓碑在道側凡往來其下者率徘徊欷噓而不能去天啟四年夏翔被召爲少司馬濱行與定興令王君永吉謀卽碑所建墓祠塑公像以便曕拜憑弔與保定之旌忠者相望而後民間所以風公之烈始久嗚呼古忠臣烈士不幸而死於姦臣之手如伯嚭之殺伍子胥王鳳之殺王章曹操之殺孔文舉王惇之殺周伯仁李林甫之殺李北海盧杞之殺顏魯公秦檜之殺嶽武穆者非一而獨公與武穆至今英雄之恨未銷𨿽小夫婦人孺子皆能誦姓名而感憤流涕所在祠廟不絕豈非其忠最烈而禍最酷哉然武穆死宋遂以不振公死而肅皇帝感悟誅姦行公之所論列蓋予聞之故老公死踰時肅皇帝尙惓惓問公獄意欲釋而用之方知相嵩附公名他獄詞以陷於死從此遂燭嵩姦而鄒公應龍林公潤得相繼奏其力則公一死不惟無損肅宗日月之明益增嘉靖中興之績古云殺其身有益於君則爲之公之謂也夫公所欲誅者姦臣而姦臣已誅所欲寤者主心而主心已寤所欲畱後人補以報者主恩而主恩已報然則英雄之恨𨿽未銷而公之恨已無不銷蓋其殺身成仁捨生取義其存其沒社稷均賴之非區區以烈士殉名論也而後之爲公惜者或謂身非言責死過於忠或謂公才兼文武律曆兵戎主眷方隆圖報有所不宜僅以言死或謂誤引二王開姦人以羅織之釁夫其時言路皆姦黨也公安得弗言害無大於嵩則報無大於去嵩公何惜一死且姦人設穽奚患無辭以嵩世蕃賊虐而翼以胡植鄢懋卿何鰲王學益曹天佑李天榮劉檟輩公卽不詞及二王豈無所以死公者此皆身名與君父較重輕揣利害其見反出小夫婦人孺子下又安足與知公之心哉公死迄今七十餘年而人心之思慕者如一日吾知遇此事會感激捐軀宏濟賢者當必師公所爲卽小夫婦人孺子亦將有取嵩世蕃植懋卿諸凶人像貌跪僕公之階庭快榜擊以懼姦邪如武穆祠焉則英雄之恨未銷正公有功於千百不死之人心矣當時不避患難周旋公者都禦史王公遴大司宼王公世貞比部郎史公朝賓邱公秉文應公明首請錄公忠者冢宰楊公博請謚公者禦史陳公瓚請祠公保定者禦史郝公傑題公墓迄碑者冢宰孫公丕揚今捨地爲公祠基者邑孝廉範子士楫而畢力建祠費不煩民役不稽時昭往勸來助流敎化者邑令王公永吉也此其人姓名皆當與公俱不朽凡公墓祠規制始竣年月日詳具王令公所自爲記中若其廟貌嚴翼肅然興起則予異日尙當趨拜而弔賦焉銘曰

嗚呼號孚以爲厲鳩壯決也笪日以爲明斗沫晰也謂忠爲無益井可渫也剚聖之刃還缺折也惇脄血拇用自囓也噲正而噦冥辛夷揳也揮虹以遁蜺靈旗揭也曾唫恆悲無穉耋也伊彭咸之故居引邨以東轍也死乎不死乎俊與傑也

欽差巡撫直隸等處地方轄紫荊等闗保定等府兼理糧餉都察院右副都禦史堂邑張鳳翔撰

天啟五年歲次乙丑春月之吉

楊忠湣集卷四

