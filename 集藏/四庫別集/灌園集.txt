

欽定四庫全書

集部三

提要

灌園集二十卷

別集類二【宋】

【臣】等謹案灌園集二十卷宋呂南公撰南公字次儒南城人宋史文苑傳稱其於書無所不讀於文不肯綴緝陳言熈寧中士方推崇馬融王肅許愼之業【案熈寧中科舉所用乃王安石三經新義及字說非馬融王肅許愼之學此語殊爲乖妄宋史荒陋此亦一端謹附糾其謬】剽掠臨摹南公度不能逐時好一試禮闈不偶退築室灌園不復以進取爲意元祐初立十科薦士中書舍人曽肇上疏薦其不事俗學安貧守道堪充師表廷議欲授以官未及而卒陳振孫書錄觧題稱南公欲修三國誌名其齋曰衮斧將成而南公卒書亦不傳惟其子郁編次遺文爲三十卷然刋板久佚流傳遂絕僅存抄本呂次儒集一卷惟錄麻姑山詩二十四首福山詩一首及錢鄧州不燒紙鏹頌義鷹志龍母墓三篇蓋後人從宋文鑑及麻姑山誌抄撮而成十不存一今據永樂大典所載裒輯薈萃篇帙尙夥謹依類排次釐爲二十卷𨿽不必盡符原數視世所傳本則賅備多矣南公與汪祕校論文書自言於列莊六經百家十八代史因文見道沈酣而演繹之私心自許謂文學之事𨿽使聖人復生不得廢吾所是惟當勒成一家俟之百世又曰堯舜以來楊馬以前與夫韓栁之作此某所謂文者若乃塲屋詭僞刼剽穿鑿猥冗之文則某之所恥者必若黃河泰山峻厚髙簡渾灝奔注與天地齊同而日月不能老之者此某之所以究心今讀其集𨿽所言不無過誇然其覃精殫思以力追秦漢要亦毅然不惑於俗學者也乾隆四十六年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

灌園集原序

劉夢得嘗稱瀟湘間無土山無濁水民乘是气往往淸慧而文吾鄕麻源地气殊異江山炳靈視瀟湘間爲不足道近時人物磊落相望其位於朝光顯者固多而隱於韋布卓立傑出如灌園先生者世未必知之曾子固獨愛重其文謂麻姑秀气世不乏人豈虛言哉先生防而警敏力學不倦於書無所不讀發爲文章雄深浩渺自成一家羞同舉子軰綴緝陳言气象萎苶迎合有司之好熙寧初嘗預薦試春闈不利退而築室灌園不復以進取爲意益務著書講道發揮聖賢妙旨且借史筆褒善貶惡垂世立訓遂以衮斧名所居齋先生所養如此視一第得失奚足爲輕重耶元祐中在朝諸公交口稱薦欲命以官而先生不幸蚤世咸用防傷余先君昔與之遊備知其賢每嘆南城豪傑之士如李防伯王補之及先生其才皆有大過人者而所享皆不永泰伯補之𨿽得卑位則旋而死先生且未及仕造物者何奪之速殆難以理推蓋命也夫先生姓呂氏諱南公字次儒其子郁亦有學問能世其家收拾先生遺稿編成三十卷紹興壬戌余領漕江右巡行到鄕郁攜以見訪且屬爲序欲傳不朽因循久未暇作後二年移憲浙部不逺千里以書來請益堅義不得辭於是乎書南丰符行中序

欽定四庫全書

灌園集目錄

卷一

五言古詩

卷二

五言古詩

卷三

五言古詩

卷四

七言古詩

五言律詩

卷五

七言律詩

卷六

七言律詩

五言絕句

七言絕句

詩餘

卷七

議

論

序

卷八

序

卷九

記

卷十

書

卷十一

書

卷十二

書

卷十三

書

卷十四

書

卷十五

書

啟

卷十六

傳

頌

贊

銘

卷十七

雜著

卷十八

雜著

卷十九

墓表

墓志

墓志銘

卷二十

墓志銘

祭文

欽定四庫全書

灌園集卷一

宋呂南公撰五言古詩

題仁樂亭

眞山蓄幽奇僞山逞瑰怪峯巒紛變現座席疑廣大未穿披云屐對此亦淸快

虎泉

昔聞孤女子遇虎斯泉側髙僧爲追訶弭耳不敢食歲月幾何時稱談如宿夕故知事可傳豈限涔窄

虛假行

虛假復虛假名陶不知瓦養子役於人不如生犬馬公私嚴忌諱勢利關取捨奉生旣疎違喪死更茍且苴麻不敢服桐竹何由把未得久哀呼方當勤惟喏百年聞罔極一瞬經廬下豈不近冠裳驅牽到乖寡沾沾荷鋤子言動只山野終制負凶縗興辭淚如瀉諸儒論鄙俗不若都人雅請問兩間民誰爲稱情者

遊子篇

遊子朱門兒行樂畏不足遐方寒苦士自贊乞隨逐朝馳錦韉末夕防鳳屏曲雄豪棄殘賸聲色化耳目來時布素衣羞恥見羅縠幾許膏粱味嗜好諱水菽勞勞車馬塵苒苒歲月速家書懶拆封舊業廢編牘間嘗夢故國驚覺如被辱安知愜快余窮愁入皮肉趨承偶逾節況味稍踡局長年倚恩輝積漸致輕凟因逢故人語始嘆誤程躅都城名利場豈不多所欲從前入關客無慮共貧毒商聚珍貲科舉仰廩祿神乎奪我魄而獨迷所屬何人不謀身計慮自不淑寄聲風塵子哀恨吾已酷當知帝裏遊有禍亦有福

莓莓原上田

莓莓原上田春至早已種墢墢樊間圃蔬好亦培防農家樂地利倚此擬微俸依隨節序停領略兒孫眾徒耕有讙語各息無愁夢冷看裏諸生焦心望鄕貢

和道先從義同過張掾梅花下飲二首

山人如寒松無可媚鸎蝶諒非淸峻契誰肯略顧接春城偶來至豪士懶舉睫幽幽法曹防一往乃敢輒主人𨿽壯齒酷愛文字業相看論古書術不計勇怯陳家俊公子徳義惇慶葉聞我適過從逢衣遽披攝老成北扉掾喜客若漁獵招呼倒淸樽促迫信重疊梅花香樹下共醉死牛脇勿憂侵暮冷坐我有氈防飛飛落梅英繞座不待折煌煌畫蠟燭未夜已戒設徵詩爲罰令獻白作飲節譚髙衡或爭笑猛倒還絕李侯解縣印心注象魏闕座中惜分勸酒更酷烈春先顯父筍冬外尹吉鼈肴佳爼未竟酒美壺頻竭更籌屢聞轉歸乘不許謁誰能避酩酊但恨落角月

渠中水

咨爾渠中水源流本何許特無停滀分得此奔逝苦過村穢濯漑合澗渾沙土還當歸海日亦助雲濤巨

野翠堂

重城似郊坰接眼盡蒼翠無復見枯疎共疑春每至丘樊豈少此野叟不自貴

鴉聲

鴉聲噪人凶聽者知慘然忠言論禍福受之如不聞禽口不可緘人言因義發畏禽而忽人使我心如割

小虫

大螾身尺餘輝彩盈首尾小虫未知名長不過半指相遭籬畔艸錯愕雜憂喜孤徵有令凶忿鬭莫我止交攻久騰突反覆召傾毀螾跳欲忘生虫怒乃抵死奔衝徹心腹刼防沸唇觜方磨雨防沙又墮足迹水肥無敏才智短有毒牙齒吾豪且深侵彼困漫決起壯軀俄奄奄恨血稍泚泚虫休遂馳歸少頃復臨安詳銜螾鼻拖攃繞籬阯卻納幽穴中其將食之矣人間有勝負不在校形體樓蘭𨿽雄王命盡傅介子新家巨無覇一戰亦爲鬼茍惟性資悍端可制魁偉君防小虫威何獨畏封豕

有虫

堂陰闕曲沼其浸可濫觴有虫宅其間遊息能自將名號亂鼈形軀亞蜣蜋何知一生微頗以气調張秋風七八月浸稍減常低回尙飄然未若謀穴藏十月水泉竭泥沙暴枯霜迷迷舊坻堮影迹類已藏延綿盈昃多天雨斷霈霶皆言此虫絕軀殻應碎僵咨嗟亦含气所托異慨慷邇來節令攺泰卦直春陽甘霖一夕飛灌注成濊汪淩晨沼面漲虫軰早奮揚上下逞風操同形喜相望如知出處時故以偪仄防余嘗捨其側終始得瞻相因思物理深未易艸艸量江海非不大其魚每屠傷此沼固淺其虫乃靈長浮生短與修有命不可襄運數茍未盡憂悲豈其戕安危與時俱窮達須預防所以眞至人如往皆暇遑

勝因院

莊嚴起何代幽佚惟天與有眾倚耕桑無人嘆寒暑嵐氛蠹金碧谷響酬鐘鼔白晝方丈西猶眠聽經虎

招豫亭飲

愛酒不日醉多爲病相妨饑虛或傷脾飲過亦腐腸略困尙舉白旣頽方臥牀沈迷劇淹旬得疾豈可禳嘔泄憎膳食乖慵豈冠裳愁醒甫旦朝衰苶還慨慷已復念傾倒咨呼問瓶妻兒惡吾貧誡我以死亡載讀伯倫傳懦更彊梁與其憂百年孰若夭醉鄕家釀苦屢竭市沽乏錢囊進歌五柳陶聊美天祿揚幸近豫亭叟其人固同方有田百頃肥秫稌歲益倉憐我數寂寞招邀共深觴醒往酩酊歸不悟日月長有或致醻酢肴蔬雜矜張叟來坐酣酣肯問味惡良我蹇嗜墳史叟豪樂笙簧相殊不相關對酌卽兩忘如此粗適矣誰猶辧低昻寧須賣菜傭豈俟白面郎今日又得酒忍爲獨沽嘗泔魚取芳鮮煮狗到爛香及我未病困防斟足相當亟來勿蜘躕午影上北廊

濟道過飲偶成長句

酤酒吏杓買魚市兒籃𨿽非爛腸宴亦知足一酣冬景忽卓午晴雲防曇曇室廬絕絲竹文字入笑談以此稱出俗相看庶無慙解衫掛前楹豈問布與藍追講石陂防秋霜正黃柑傅翁最後至嘯詠能交參題詩廡東閣醉臥堂西庵論子赴官職可余老耕蠶俱爲樂楡枋非效谿壑貪摻袂歌慷慨暌離各情含寄書建水涯年曆滿四三不慮復見日乃於郡樓南子爲赤髯叟我有學語男問訊養生具僅能無一簪固知寒儒分未易過石甔棄置且勿道行觴趣空壜將來難預期旣往已備諳聊盡酩酊興安能每憂惔

疇昔

疇昔林野居布絮不粗完及爲羇旅人被服乃綺紈何以出勝處爲君究其端籬蘇不馥鬱傳自故老言魯邦無君子子賤豈所倫東方足文史得飽在長安蘇秦主父偃亦各有後嘆況乎今異古而本無一防自非稍激昻何以脫饑寒辭鄕挈囊書豈敢言王官茍免溝壑禍微生已成全文章蓋有力溫燠此其源遂離廝養科首尾只十年篋衣亦何者聊足覆衰殘有破得紉補有新得縫刓因嗟爲短詩所以記初難

粟熟二首

昨者小麥熟野人稍相寛新粟今又黃喜聞不靑幹補助復幾許久饑情所難譬如轍間魚勺水亦暫安澤國農事苦無功及丘樊方與三日晴湖岸車已喧所以終歲勤不能離薄田裏豪多曠土徒用養茅菅𨿽有願耕手賦收重夷蠻秪今二種利稀若管中斑偶穢可勸後必荒誰繼前幸哉雨露仁副此倚望歡

種田亦耕山投隙若避毆辛勤望成熟得慰饑歉口彼豪豈知苦踞坐科秉防刻以誅收奇贏復何有尙喜不荒空呼鄰買杯酒

宿淩雲山中畱寄元禮

淩雲山下村逆旅路旁宅南徵爲吾歸寄臥偶一夕無人伴幽語孤詠到平昔瞻懷此山人曾是同硯席蕭蕭古破屋文字堆四壁靑燈照題評皎月論肝膈爲詩有盈捲飲酒無防滴攜笻繞平坡班艸尙遙碧栽松此山上共看徧岡脊要約過人長俱來蔭芳色羈蹤忽分袂不啻十載隔世故日紛紜舊遊空想憶今來此山下松老似百尺欲訪松主人其車已他適徘徊重咨嘆輾轉對窻隙晨雞一何慵傾聽久不得春風吹殘月半夜屋角白難眠卻求衣起望河漢仄寄聲巖扄去華髮勿彊摘善醉眞良圖髙談盡癡策雲泉與朝市處處堪偃息桑楡景可量名利不足識無因接淸話趁曉拊徵軛已度滕家橋回頭更淒惻

哭劉郎中

谷風拂層冰萬凍倐忽流陽暉照積雪寸片不得畱郎中冰雪人淸潔映此州誰令司命家速以風日収得非峻節士地下亦急求哀哉吳隱之已矣公儀休眾皆殖貨利我獨嫉貪牟眾皆似芳春我獨如霜秋多藏豈不裕害義固所羞謀身豈不急有命其何憂辛勤洛宋倅明白旴郡侯未知居此官數有斯人不孤耿一徳性紛綸萬揶揄嗚呼五十年平步落九幽象闕方肅肅銘旌遽悠悠吁嗟髙論儒何以示素修

仕則慕貴顯貧仍憂子孫陽窮詐恬淡此道久滿門嗟乎郎中心違眾輒十分登科未弱冠白首兩朱轓笑談傾一坐絕口勢利言遙聞朱頓流索水洗耳根服不至布絮食不辭羔豚自然淸白行皎皎不可昏杳杳浚郊縣蕭蕭栢林原節士今已矣誰表三尺墳

初釀

歲稔谷價卑家家有新釀諸鄰皆屢醉吾捨只空防封書乞余米故舊不我相淹旬乃分酬如憊始賜杖搔然且湛熾督迫薪火旺衰遲念杯觴伺立久骯髒夜聞觱沸韻側枕屢欣暢朝來見浮蛆喜气愈豪壯槽端乍流瀝指面已滛漾肴蔬故稀荒被服稍質當無賓與醻酢引滿自東向須臾就醺酣豈借紅粉唱人生但能醉此外何足望憂勤欲奚爲一譽抵千謗瓶罌幸未竭吾盞且頻康回思冷醒時愁寂可懲創隔墻聞酨气涎活復嗟悵非無畢公心堅壁詎窺傍如今粗沾給後得戒初防太息富貴閒平生易遺忘

雜興

時情豈不脆轉若輪行車昨日僕役兒今朝賓友徒問之何因爾勢利已相如福祿固足駭流品胡能拘淺艸有孱兔污淵無瘦魚宜矣潔介士望望成逺疎

題迎賓亭

僧閒有餘日憐客尋幽隈開亭翠岡腹延竚心徘徊年年車馬多誰是思山來

綠淨橋

涵虛正深明扶檻跨空闊共喜云退避更憎魚撥刺相從有文酒讙快到夜月

爲子舉杯酒

爲子舉杯酒軒然放吟聲豈無哀噫調不盡幽郁情念此髙簡器早爲貧緒縈迷陽乞衣食拍拍歳月更人生負意气曷不懷光晶譬如堅貞松豈爲霜霰生永慚茍活迹胸府鍼芒並

獨夜

悠悠此世路窘窘諸生業究竟非所宜俱爲謬參涉三年就羈旅萬事轉拘刼故山歸無月獨夜夢黃葉

塵埃

塵埃倚風日放蕩乘空飛旣瞇馳者目亦緇遊子衣雨汁忽散漫低徊化污泥憧憧要歧路致困在輪蹄六合局萬有成存各從宜升沈俱害物咄此其天姿

鄧夫子

吾交鄧夫子富有免俗气包含吉人道混協時軰事讀書三十年恬寞無所嗜物古少明眼聲希難側耳自同昆岡石堅厚保英粹不畏埃染非求霖露漬幽姿審如此防錯安得致餘生尠諧合幸此防羼厠上嶽眺髙逺趨濤玩滂濞由來魏王瓠不在惠施棄

戲作數目詩

一防徒自受想象聖人甿二耜慚沮溺疲羸不善耕三時徒飽食何力助戎兵四部𨿽該涉心非太學生五噫聊慷慨那復慕光榮六逸如堪繼相邀且倒傾七休撫弄裏耳恱鏗轟八殺賓宜懼過門豈敢迎九年儲莫望吟醉但忘情十室論忠信吾窮或有名

南幹水

淸泚南幹水北至白石角中間所經過左右恣衝搏來當髙岸破去復新田作洲磧幾淵潭灣渦或垠堮餘思二十載更易見已數惟此磐陀磯愈潄愈堅確不然磯陰地何足化溪壑固知制變材可健不可弱

上山

行臨鳥逕前下馬理屐齒林風淸不徹石路晴如洗何處是招提東峯薄雲起

夜聽車捨哀歌有感而作

晝歌蟬焦焦夜歌蚊灑灑隨牛繞輪轉濁污常滿把𨿽歌未嘗樂至苦不敢捨豈知淸涼屋中有悲酸者甘雨不肯降吾車防時休溫風忽噴然調苦聲更愁仰視河漢轉天星愈繁稠寄言擊壤人與爾非同流

蠅

超超飛尾獵獵蒼蠅翼托止如雅素主之無避色相從輒騰蹋穩望千里益朝芻鴈田粟夕飲龍淵液天山峻杳繚過若影撩隙神官下旁闖展折形嘆惜爲言螴蜳類命自臭穢得胡然謬攜載凂爾雲天骼是時決驟次何莫懷辟易駸駸驊驑前擬越窮髮北仙風響琳瑯忽遇九方伯殷勤致羈絆審按題肉力咨嗟絕塵足恨乏軼羣徳悲此中道憤死秀岡側蒼蠅試回首海霧光圛圛進途當此窮退路安可識寄聲人間世逺致毋近測棲翔度材分勿妄希彩色永鑑蠅窮無妨每相擇

魚蝦

神龍在重淵羣魚喜回環自矜龍族類安佚無後艱曉戱腥浪余暮遊浮沫間輕則逺拂渚深之下窮灣或掉其尾萃或昻其首頒或揚鬛鋒銳或耀鱗文斑眾蝦亦恣睢不慮器質孱跳骹弄牙須翕習事狠頑漁師畏龍威不敢數往還操舟變色過戰汗常盈顏𨿽有网與矢豈容垂且彎魚蝦尙忿慍出沒如嫉姦一朝風雷動波蕩若銀山神龍捨淵去恍惚達九關魚蝦不自諭固欲嚴追攀奔衝競上擊細大不肯閒須臾雲霧息墮落如見刪或委頓砂礫或摧傷艸菅裏兒爭擇拾窮血彌望殷漁師嘯其徒气貎特愉漉淵盡取之不復計鋝鍰魚蝦𨿽有悔已死誰悲澘

憶亨甫

詩老海上去三年斷音塵初非乘桴行正以廩食勤夢想不悟逺聲容藐難親忍無一紙書不寄故國人昨日見其子來歸自東濱能言別後意憔悴不可聞一被吏責繞心腸載愁輪忘飱躡偸黨閱月馳空村勞事欲歌詠匆匆未成文遂於筆硯間章句絕所陳亦復病肺渇尋常廢淸樽惟餘滿頷須增進玉雪痕伊昔坐學捨蕭條恨長貧題詩日數首大醉必繼旬仰望官祿戶謂如隔天云豈思曵尾龜勝卻居檻猿不肯空谷臥願爲監綬奔毫釐一失差千里豈得論嗟我實蹇拙平生畏侯門乃無詩老愁何恥鳥獸羣

寄朱九

北風吹寒聲切烈催歲暮中歲楚人怨愁絕不忍賦念子太學居辛勤卽誰愬陰鑪擁文火敗襖感陳絮無錢買酒醪醒坐若酣酗三年詁訓藝一月江淮路歸夢識親庭都城非屺岵幹時無好命費力效章句堆箱纂織辭何以貿泉布男兒營養意汲汲水東注三釜若後時萬鐘猶不顧勉思豹變義勿守株下兔

道傍見乞士捕虱

夕陽拂西岡黃淡映古道晚風吹髙林病葉落如掃饑人瘦於繖俛黙坐沙艸扶危猶彊興力憊輒反倒還持藍縷縫委曲捕虱蚤視荒數拈空殺緩或失腦悠然不能罷似欲銳鉤考寧思百骸間羣蟻卽入保傍行笑相顧慧悟信難早噆傷乃知嫌餒死豈謂好方爲大銷滅而畏小苦惱何有就薪蒸先愁稍枯槁衣靑嗔罵賤髮白諱呼老與爾不同年誰能共懷抱

欽定四庫全書

灌園集卷二

宋呂南公撰五言古詩

麻姑山詩【並引】

余年二十二初至麻姑山而未能題詩非不能也以爲不及古人則不如無作之愈也後三年從友人括蒼鮑彊久道往來山間蓋三歲中三至焉久道時時以題見屬或作或已比其別也所就才二十餘篇於是賦之爲二十四

初入東麓嶺路

調笑背南闗虛徐夢榛梗稍窮田上路一驀雲間嶺身髙气漸逸步疾神方騁傾蓋嘆紅塵滿身松檜影

息羽駕亭下

仙官不日見羽駕今誰識漫向嶺松陰掀掀對名額蓬萊旌節到夜半麟羞擗簫韻沸寒空山人初鼾息

至瀑布崖前

忽過亂峯曲隔林聞水聲止車問樵夫知是飛瀑鳴下步入幽徑蕭然覓澎渹仰看百尺崖倒防霜雪明乍近骨月健久畱毛髮驚疑身是雷仙滿耳鼓不停六月地赤渴平川露幹汀此源一何長奔注常淫盈利澤固不淺邦人昧嗟矜徒聞晏豫時相與憐淒淸

至憇車亭

東岡十里險遊客未嘗畏競愛仙都名豈知林下意道人亦良苦冠簡日延遲漸近金龍潭軒車且停憩

觀金龍潭

鳴泉潄石出湍壓東崖落崄石困衝撞穿中若深鑊轟如怒雷鬭淸響振林薄行人每驚窺心骨共矍索傳言天寶帝龍以黃金作並投白玉簡敕使臨淵壑應云啟靈祉可不憂旱虐豈思嵳峩間雨霧長所托寧須藏象物乃以致滂博茫茫八紘內至理參防漠祈禳有舊文千載引穿鑿揚雄去不返董相誣難削勿怪洞中云陰森防纎蠖

過忘歸橋

朱欄跨略彴孤絕東山口不見客忘歸華標字如斗軒軒六龍轡不醉雲間酒何以贈遊人松聲雜鳴澑

至碧蓮池

靑紅變芙蓉各是天然色時情苦賤眼每嘆今非昔人心與物態自古有更易只使碧蓮開遊人果何得

上葛仙壇

南峯枕崇阪逕路荊榛稠遺壇在其巓名爲仙翁畱石角已剝林芳自春秋誰無骨中塵來繼衝霄遊

尋鏈丹井

何年鏈金丹舊井穴田腹飛升誰羽翼腐盡貪人肉幽艸蘸寒泉田禽時下浴

遊流杯池

靈仙心無累防合祗偶然當時玉酒杯放曠隨淸漣不知枯池上遂有無窮傳

宿仙都觀

仙山古秀防百里見遭匝樓殿出其中鼔鐘日鏜鞳雲間鶴下取芝菌噆道人鋤藥歸月色滿畚鍤夜眠依松檻淸思逼睡榻起詠步虛聲傾觴煮蔬甲事有屬外念寄之以評商何由使我心浩浩上羲皇

讀李邕天師碣文

騰騰六尺碣標置羽客墳龜螭尙堅完字畫稍破分道士惜故物編扶使長存前已三百年後當幾何春昔誦八哀詠頗推李邕文披襟喜此逢再讀目愈昏道固難洞達辭猶不雄渾豈殊沸鳴蛙見謂鼓吹繁惜哉開元盛乃乏史筆人復疑少陵翁賞識或失眞凡例竟何有占招僅成言當時干謁兒誤聽一走門富貴世所擅文章我知論忼慨韓栁思不返撰述防

謁眞君殿

稽首香案下索火續新煙徘徊想功行緬盡千載前念昔魏晉間士流罕身全髙人樂遺世學者習虛往往迷至道瑯瑯漫淸言眞君當此時豈以口吻賢獨持濟眾術敢論名後先陰隲竟感格飛升遂聨翩嚴嚴白玉京侍從皆羣仙舊宅入祀典列祠更他巓平生豈有意徳在名自傳浩浩一气遊蕭蕭諸象専孰能知眞君庸俗但告防

三淸殿西廡見穆質題名石刻

香像壞已久虛名在金石深知無窮傳須以托文墨穆卿剛直者公論觸權戚至於禍福間亦有隨俗迹端知守財虜倚此銷罪慝秪今蚩蚩流持論能引掖憑誰致我語解彼蚩蚩惑欲慕穆卿賢當充穆卿徳區區建香像是乃卿瑕讁用此而希卿何殊以耳食

殿後七星杉

巖巖寥陽殿東有蔽牛杉下無蘿薜拘上有雲霧參靈根不納老秀色長如天已據煙霞都更帶星斗銜成名在圖籍匠手安得芟由來非自謀時值本不凡鸞鶴豈無侶棲翔倚防鬖詎知髙古林大用有所堪

上齊雲峯

人言此峯峻謂與浮雲齊浮雲𨿽滿空勢自有髙低驚名不察實世論所以迷爲君上峯頭曠望窮東西杳繚城下澗遙遙綫環堤人煙眾邑屋防宻亂町畦想彼平地眠仰如遇昏雞應論峯頭人已盡天路梯古士說髙廣中州扺倉稊豈嘗駭嵚岑隘若坐一閨安得千尺翼翻身逐飛霓扶揺過丹山飽聽鳴鳯嘶

道法堂檢防三帝禦書

日腳退前楹崇堂豁明淨縑緗出百函翰墨覩三聖舒張溢墻壁燦爛累籖防鸞龍交飛翻金石避堅硬毫無半分弱大至袤丈勁眞行體兼精篆籀法畢正篇章入題寫作者一何幸偉哉天縱能豈謂學成性名山徧藏蓄終古得輝映墨客徒醉心黃冠荷覃慶嘗思八世主覆燾足仁政詩書所敷乃獨蔑此命將非史官略紀敍非盡並不然天日資肯特記名姓或應淳古治不以余藝競膚淺難考評隨羣但稱盛

無爲閣見楊傑記仙都花

山風吹春來仙花靚如靣芳馨豈不美俗耳未肯賤吾聞西州地薪以牡丹防何嫌此中花開落無人看

望秦人峯

此地去秦中贏糧每三月秦人不厭逺期以一死脫何言幸可數久竟各存活得非潛逃心世愛多洗割迥然深林嶺雲气長不滅避俗可成仙斯言蓋疎濶余來翠峯地把酒望深樾不見雲霞身山禽但驚聒

三門橋望五星峯

弄水石橋西退防百尺松看山同羽人初問五星峯爲我袖手指當前秀防籠平排五靑尖似拱寥陽宮自外𨿽峛崺其髙莫能同固知天下名有以形類通不然天精緯詎或聚此中他山岡阜名頓防亦俊雄民耕牛羊踐稱謂誰與宗維此古洞府羣仙屢從容煙霞庇艸木題號更峻崇融結俱土石靈凡異遭防想當有初物豈自知所從嗟嗟蓬蓽士何用羨帝公

問玳瑁石所出

陂陀土中石含彩若龜貝伊誰攻取之傳玩詫奇怪山家厭搜鑿養艸事蔽蓋閒名偶流聞尙自困酬對咨嗟人間世豈直文爲害大有可用姿難能免侵敗他山石不美粗雜等頑塊柰何亦爭求爛漫入磨防情知旣有物順以除惡愛不然悠悠生孰在形器外

觀虎跑泉

名山一境鎭水土本深厚誰令虎來跑應爪泉飛透吾知變化物持气異羣畜慚愧剛猛身堂堂負文繡仙鄕旣遊歷不忍無所就怒掌發靈蹤山只助噴澑乾坤任陳故稱號長芬富嘆息泯泯人平生不如獸

入丹霞洞

霞光滿西山古洞在其下石老只嵌空泉寒亦飛瀉有居容冠褐無路縱車馬遊人務周徧彊往不敢捨森森南榮樹飄葉撲香灺過盡去來人誰爲愛閒者

出山有感

偶隨愛山客亦賦看山詩方爲昔日登又作今日歸勞生竟何有淸賞不可期故慚康樂侯萬里窮攀躋

答道先難交困新知二首

難交困新知觸事得晚悔人方趨勢富我獨居老大悠悠彊衰顏耿耿墮末界豈無相於迹襟腑殊惡愛羞同復多嫌樂與翻自壊譚髙遞互笑飲勇周旋怪嘉榮徒染濡程孔肯傾蓋閉門當止矣非敢事閒退

孤坐念平昔淒然垂涕洟他鄕二十遊故里四十歸父老略已盡後來異襟期卑躬揖我進反顧問我誰譬彼古器物形模漫瑰奇堯冠落戰國不貴理亦宜嘿塞習蹇喫遲徊避橫飛秋風吹我須蕭颯近素絲多感屬暮齒難交困新知

道先賢良以南公出山愆期示詩見促謹依來韻奉答

爲農豈非天歸計恨不早業已入犂鋤謀惟在粱稻春霜久不解幹渇滿耕隩布谷彼何心聲聲似相報不知蘭臺聚安用樊間老定許叩鈴齋柴居就長道

以雙井茶寄道先從以長句

園公嗜欲淺所好杯中物有田在荒村半以種穤秫居然成醖醸不復畏法律客至啟柴扉甆甌等閒出春蔬間菘韭秋果雜梨栗取次得寛懷何曽計餘日山棲經五載此興殊不失獨有醒覺時追傷往年屈羇遊住破屋愁寂靠鉞仰望步兵防優如上公秩無錢輸吏窮素又畏咄太息蘇源明仁襟信奇倔低徊憐鄭老長使醉兀兀發我感古人何緣希髣髴粵從歸村後夙恨億萬畢耕稼𨿽自勞醺酣不他乞親朋或知我問訊俱委悉亦有贈助恩無非佳紙筆鄰家世耝耰竊笑事儒術故故送樽壺端爲鷂欺鶻披忍辭拒對案傾倒訖特是今叚乖遭承極紆郁遙遙海南尉憫我臥蓬蓽寄以累幅書封題附郵驛慇懃屢存賜頗以照蕭瑟乃惠雙井茶云腴品居一人間有餽遺宜用彼所必牙櫛奉戎王鴞防取侮忽藜羮予餓士荷徳到身沒驚嗟石上英於我系搪突回思西山閣其主異俗匹喜醉復喜醒其胸抵溟渤今當議移獻不更嫌艸率再拜寫私誠庶幾無廢茀銀鍋焚蟹眼金匕攪云骨陸叟片無三盧翁盌論七能希擊節賞且勉按劍叱縱被睡魔嗔吾豪不應卹

謝鄰翁

窮秋我何事嵗計聊支凖割稻三萬斤栽松二千本辛勤完廩庾顚倒糞畦畛爲有空腹憂能忘此時謹菘肥競垂陰稻美方聨稛自喜在丘園年衰且優穏天功偶不助人力翻爲窘彌月雨連滛交冬霜不霣蔬長煮有綫谷濕舂多粉厚望乃無聊蕭如被宮臏今朝二十九看歷驚秋盡去臘都幾何陽烏尙髙隠鄰翁巧譚話念我頻嗟憤杖插肯經過單辭稍牽引上論穹昊意窅嘿難裁忖下說倚伏端回環恆切近熈寧大丞相周孔登臺衮手運道徳樞生靈借鍼診勞神十五載坐許無遺恨歸臥睫未交紛紜見矛盾推稱忽排毀歌詠俄咍哂藹藹攀附人層霄墮污混前愚初是智昔禹今成鯀譬彼羮涴衣倉黃可潄問君官際防何似農藨蓘而以望小乖便同身大疢飄風將暴雨自古稱豪敏邂逅不崇朝誰嫌類榮槿羲和與靑女防見驅輈軫晝暖夜嚴凝安知不相趁低徊向翁謝老語眞明允慚愧失路賢吾貧固當忍

寄濟道

有田山陂間年曆六七過買園丘墓側畎畆十丈大於焉擬柴荊垂就又垂破豈無速成意煎逼少財貨淹畱寄他門一跌防百蹉詩書相娯老兒女旣翦鬌何必隨羈遊無屋覆髙臥昨來錢可貸似有鬼陰佐鄕閭喜吾歸驚吒競告譒一茅曽未結羣盜忽譀旌旗蔽枌楡弓箭擁籬捨連甍被焚蕩萬室逃斫剉吾衰當此時林下若爲坐蒼茫依井邑買捨寧敢惰迎家郡樓南庭戶困堀堁庇風惟古壁容足乏髙座平生灌園心一旦入頓挫譬如千鈞弩激發不中埻力窮墜泥沙豈免埃涴浮沈非所善耿介誦楚些鄰叟異吾徒軒咍不垂和慇懃懷我友契闊似棄播早以聲气同中爲章服裏牛刀到芥羽蜀錦拭奴唾𨿽云不等閒無慮系轗軻能無掛冠計尙卻采薇餓低回頗賢勞自比蟻行磨閩州富風物盈軸積文課時時寄吾廬恨不共制作相思匪朝夕饑渴各無柰忽聞有歸期忻快亟自賀呼童治盆甕醖醷忻秋稬支持醉梯媒傷弔俗類防仁人不吾誑早晚應沃輠延頸望東橋何當見紳拖

寄子發

後事喜乖初勞生擬何稟思山有藏市願起或成寢交聲違本心嘆恨只愈甚聽君東堂言去計非苒荏外危速官謗內迫將母稔不能效飛鴻爲悔比拾沈寒鄕有舊隠秔稌嵗充廩及此掛吾冠逍遙適衾袵咨余方問捨期就指冬凜相邀林野娯髙詠略宋沈閩蠻忽煽虐白刄萬胸揕驚奔托城闉黙若魚在椮問君歸來信延佇久才審亟聞漕臺公推待過流品縻畱不許退讒口亦旋噤古人制行藏緩走不爲況今羣盜熾巖谷豈安枕秋風又開菊庭砌鋪故錦江鱸鱠絲肥蔬果具丰稔相思東堂逺努力文字飲

中山感懷

西村灌園生好尙只墳史偶爲凍餒驅放浪離桑梓初謀旅人食嵗月涒灘紀城西謁郎官辭業入驚喜題門辱皇甫啖炙煩周顗積漸近攀援依稀召訾毀郴陽不果往劉館聊淒倚俛仰秋夏交飄然動行李淩雲古空谷中臥幽眞士寄書使來前得共考經防依從得所好不分嚴霜委宵話酒幹樽朝遊屐磨齒春風忽浩蕩客興又遷徙邑裏有名卿相尋走函紙淮南官未赴旴上船猶艤祿廩見賸餘羈棲請依止蕭條出門去四月大江水荏苒向樅山愔沈傍書幾侯鯖豈無味旅疾或多鬼諷誦難呻呼辛勤一期矣天書問鄕貢侮角士爭起卻治舉塲文歸參白襴子徵鞍遂南首故園衝炎晷把卷詣棘闈駢羅聚千趾文章𨿽艸艸論薦亦亹亹還與同籍公西行望旒扆於時冰雪惡進步憂披靡迆邐達浚郊徘徊經臘祀春官未相識退作暴顋鯉惆悵問鄕程東隨汴波駛南京懆飲泗郡崩奔泚稍赴建康城肋骸倦如死故人能俯接未許論亨否到得爽气嚴艅艎始東擬悠悠豫章岸速至日無幾進叩淩雲扉圖謀備驅使同心潁川友曽共長安米解榻苦招延幽軒爲余啟歸來坐髙館兩見栁垂蘂出有馮讙車居多穆生醴爲文萬許捲共學十餘第放論逼虛摛辭謝狂斐邦君頗投分巨室能更視師友足成名貧窮豈常恥𨿽懷招隠詠敢廢事君禮況乏一防家寧忘抱闗仕須眉保方秀時命固當俟蚖肆伏神龍山梁嘆雌雉徜徉亦何者遊衍姑從爾藍輿走仙都皂蓋繞仙寺掀呀赤松笑穨塌豫亭醉極有挽袖情非無送鉤戱神鋒正軒揭賢詔已防被辭學屬吾徒天衢合伊邇敗軍猶鼓勇韜略助輕恃自負七札豪旌麾必摩壘髙心不虞禍羣吠忽滿耳絳灌怒如雷魋倉眾於蟻紛紜莫沮遏回避但嗟唏大暑北路塵匆匆二千里倉皇忍饑渴迫若畏流矢又見朱雀橋重尋保康市追隨國庠試玉石混臧否皆謂連城珍無勞病瑰瑋誰援周宣手反棄中鄕芑顚沛翅便垂思山對蟾朏迢遙馬鞍峽滂湃虎林涘倍道怯糧空逢人類囚罷朝天兩朱闔寂寞徒還篚無數弔唁聲傷懷淚如洗時情看成敗自昔有冰燬將軍匿風稜縣尉乃淩抵雲泉豈不好消息視天理卽速肥遁裝勞君屢牽褫賓筵墮盈昃卦气盡壬癸𨿽往省松楸仍來仰盆錡人皆賤屑越已獨念摩揣防得卜終焉尢難在輕只賫咨灌園業早晚工力庀譬彼防籠枝初培就根柢求田闊陂側問捨長林尾此計或有涯成家倍爲美侵尋見冬暮我馬議駕彼請婚無髙堂授室借媒氏風流愧王謝族望慚昭羋尙恃五噫才諸餘庶忘弭人倫喜修正鰥黨成離仳驩快見芳時承前語惉懘啼鵑聒牕戶野思兼耘耔計較理鋤耰躊躇背牀第棲遲撫州路獨復操尺箠卻整半老容臨泉照淸泚比鄰舊時叟相見意不菲兒孫喜詩書借糠粃潭潭翠岡下其屋亦佌佌虛徐事毛錐脫略輟金耜盤飱得筍蕨滿腹饜靑紫或酌山泉醪醇香溢吟觜逍遙度晨夕次第遺軒陛秪欲養疎慵誰能論欽企柴薪漸營度且閱灌園技必可了餘生功名付塵滓安排聚雞柵編織釣魚防剗艸種篔簹扶欄栽枸杞多年此謀熟願與尺鷃比平昔僥幸非從今定休已書邊夜來酌酩酊亂終始夜半睡魄醒追惟到前此悲哉二千日倐忽象轉跬中間事變繁何啻億及秭讙愉漫顏面愁痛徹骨髓若不悔先迷將何異虫豸向來與君住成熟至汝爾計成合初終三回倒吾指當時盍簮輩今者隔彼已朱張旣分明陳夏浪同軌咨余逼衰晚謀望只尋咫打並矜名都盧譲遼豕吾生大魂夢世路萬瘡痏作詩解君頥恨少月露體

壬戌嵗歸治西村居奉答次道見寄長句

肅肅白虎殿潭潭承明廬人皆通籍遊我獨老飯蔬譬彼獸啖土豈其惡甘腴道窮吾何之只得歸荷鋤盛夏督耘耔先春理陂渠低徊居未寧倐忽嵗又除但怯簿有債誰羞門少車載歌裏飯辭謁酒聊自娛念子早奮防聲華系名駒誰云破靑衫罪謗更勃如朝野固異分知安盡夷途牛衣與樵歌各是對妻孥

欽定四庫全書

灌園集卷三

宋呂南公撰五言古詩

煙雨

朝來煙雨重天與平田接輕風更蕭蕭淸快繞我睫開扉覓髙嶺沒若隔世刼不見蒼翠顏徘徊坐搘頰農夫一何樂羣輩聚稠疊移秧塞塍圏狼籍衣不攝諠闐交野語蹲踞就晨饁臺笠映扉蓬端能勝經笈人生慕溫飽萬趣歸一愜何必少髭頦區區羨長鬛吾村有荒圃吾屋葺未輟早晚畫度全方將事農業耕耘黨旣入歌笑聲可躡𨿽欲著新書無妨理鍬鍤

傍湖行觀

十日不出門厭聞水車聲昨來新雨足耳外忽晏淸步屧踏初霽舒徐繞塍行向時荼蓼處荒穢略殄平靑秧漸彌漫黒手益縱橫固知農趨時豈特勸督明下士能致力髙天得無情願言成嵗丰庶免冦盜驚

覆船山

髙數十仞廣十餘里形如覆船後映防仙諸峯秀色排空蔥蒼倚壘逺當縣治之前邑之名山也

峩峩覆船山特起秀蟠勃當前百十里已見靑突兀行瞻漸詳諦依約認毫忽西峯自排列儼若魁健卒羣阜復東回欽如搢珪笏橫岡挺戈劍堅重不可杌峻嶺擾騧驪豪雄欲相揬或寛侔放蕩或迫類齚或象喜紆余或同怒詬咄林髙盛巾幗畬破露鬝禿有險狀饑臒有坌似壯腯偉哉形態眾盡敍難以猝憶隨遊覧後深入禪宅窟樵徑坦復﨑遙村現還沒是時五月晦寒气尙切骨汲泉煮茶云石鼎沸鬻雪夜垂紙帳臥疑近鬼窸窣曉引杖屨行嵓巒徧緣踤幽坡獸跳佳樹鳥咽嗢飛瀑下層崖鏗淸斷污淈分流浹田壤千里利耕搰愛此爽灑都擬詠屢蹇訥何由結廬舍靜取蔬茹捽夢想空洞靈孤云動颷

奉和內翰太中城南放魚

沾沾水中魚生死豈有知成形四气中積漸長鱗鬐但喜藻可依未諳龍可隨茫洋天地間寄命此郡西嵗有竭澤例肯縱捨者誰秋潦走海去荒壕已愁饑方將赴烹芼逃避計若爲萬里雷雨觧一時離兌暌夫何遇仁賢顧盻成嗟嘻載憫口腹累鮮能毫髮遺支川以三千此獨數畆池脫爾倉猝急吾其亡肉糜呼舟送中流狡吏敢挾私曽是潰爛勢忽稱太平時波瀾网罟多要在愼所之香餌不足愛古言未應非丙寅元祐年內相守楚夷愷悌見篇詠魚乎爾恩斯

偶遊僊都道先以長句見寄依韻奉答

吹燈染小帖借馬忤廐人豈其事朝彊欲觀雲泉盥櫛具袍帶超遙石橋間同徵二十蹄駑駿亂後先朝曦遽突兀送我溢背溫樂郊民何知桃李自滿園逶迆松下路不踐已八年道翁喜吾來煮茗巨石根導我復勉我攀躋繞巑岏依依夢中遊忽得驚覺魂一聴鐘鼓響載慚塵土昏顧玆淸泚流照洗憔悴顏曀曀金碧光嘈嘈杉檜喧樓臺有新增碑版多舊觀嘯客徧廂闥周爰訊黃冠白頭師靈仙不免歸丘墳太息五濁士慿癡待飛翻譬持數寸膠擬救九曲渾往者不肯說來乎付誰怨惟當悟至眞可入了世論崔嵬黃守庵本是劉伶褌憶我初借臥嗒焉過西曛踏黒叩歸戶倉忙遭罵言寧知復來時邂逅乃見尊中從鮑兄至三嵗四五畨題詩不知我命酌戒醒還丹霞所未識西望久目存畏雨我獨止於今負長嘆鮑去死令長無人辧龍岏我窮羞白襴引分逃山樊俛仰十五載恍如畢晨餐方爲此日遊忽計後戚懽何以遣孤憤隨鞍有殘樽焚魚濯甆甌浩蕩臨前軒適舉共悄嘿屢觴漸紛紜步兵俄鼎來四座驚欲奔授我大紙捲捧承疑未安披張縱眼力審是陳侯篇上序天質壊借余盡情文下傷素交稀慶快未契惇憂我困防履且令愼盤飱平生慣眾憎讀罷腸輪囷引筆欲作報停杯類含酸人間有義好蘄向異轍轅權勢之所在萬夫呈肺肝風雲茍不至親戚爭棄捐此謬匪朝夕期誰反狂瀾餘齡旣蹉跎乃得逸駕攀感槪捨酒去衝煙下耕村黎明鈴齋再拜以謝聞

蔡翁

蔡翁髙古士終始素踐淸曉然不欺心可抵日月明二十弄賦筆周流教諸生四十背辭場歸來閉柴荊長子力近利防甘足謀營次男治詩書庭戶歌聲居止在城邑身如隱林坰舊交勢富門十載不一登稼穡有凶稔翁無田可耕閭閻多是非翁耳不爲傾蕭條一畆宅裕若據八紘書嚢配酒樽此外毫髮輕晚醉有癭枕朝饑有藜羮未知窮與通何者當逹情維彼九章衮暖外未覺榮維彼八味飽來無足矜妻子亦垂白息孫初習行讙愉同百年世患安得攖嗟我稍濩落晚能慕幽貞何由似吾翁坦坦寄餘齡

早獲

溫風扇炎節髙壤見新稻蒼黃色猶雜鎌擔力已到時當艱食久不暇論贏耗奔奔竭頃畆翕翕資釡竈蒸炊防碎折焙煏取漧燥鄕鄰自齊同早暮誰諷告老翁操匕筋一食九嗟懊丰凶存後憂飽飫偶今暴驕陽有炕暵積雨或淹澇未是安眠人兒童但嬉噪

窮鬼

窮鬼斷去志送之豈無文譬如衢路埃屢歸已復新隨我三十載間闗不辭勤誘我上債臺爲我擁愁根羈旅風雨夕空廬冰雪晨贊成蹇拙謀謹守冷靜門遇酒或略避見錢輙生嗔亦憎富貴兒永矢不失身昨者試羣士閴亡忽連旬謂其捨我行忍不許我聞乃復跳籬棘譸張幻司閽吹沙眾官眼使視玉爲瑉詭計動有效更誰評正眞歸來只康然知我恥奏論憶昔熈寧初與子俱食貧相語厭此鬼多方願崩分宗伯正憒惑委其制風雲倉黃刖我足置我寂寞濵子脫白布衣鬼顏愁不欣自子有官守辭鄕八靑春坐想廩俸優寧復鬼敢親今者枉書札無財亦云云信哉此鬼多不限吳楚閩陰靈𨿽叵測要自有婚姻族黨各生子子嬪又生孫宗支繞天下焉往不見存子行攺京官途轍異凡民閨房漸珠翠盤桉溢羶葷萬一鬼不喜乖離在逡巡顧我慣與君應來合朋羣益五以爲十其徒日滋蕃吾文𨿽極髙鬼去無沿因

讀東方朔傳

武皇肆荒惑公卿噤忠齦先生有直舌談笑開吾君董偃不敢怨壽王誰與伸堂堂補衮心不厭犯怒頻豈不顧仕養崇卑位泥云恥同髙論儒瑟縮憂烹焚賢人事昏主獻替視所因不爾朝野間誰非愛其身彼哉下世士所見異吾聞醜謬無不爲乃思謗遺塵國風歌善戱孔聖許狂人何嫌班孟堅區區記餘芬

過巫師步

還過巫師步竚立想平昔不見舊門閭蒼蒼但榛棘當時修竹圃十里認濃碧佳樹欝瓏髙能百餘尺連甍覆多瓦厚塹疊堅甓生計具安恬鄰人總驩適非無四時樂乃預五等籍不知九載間剗滅自誰力或尢近川水川水豈其蹙隄岸盡民廬何斯最崩析有疑防鬼道浮誕致滛慝僻術固欺人窮祅蓋傷徳不然當合防大數名終極幽竟難量理意浪參測憶初羈角嵗文字未深識此地事遨嬉隨羣慣經歷波瀾澆暑汗略彴騁霜屐逗曉集圍魚連宵按傳覡走聴鐃鼔動就視符籙敇座軋歌神兒盤分受釐食中家餽牲果豪屋送金帛弟子爭聚蔵巫師坐欣懌顧余方眇弱比眾似岐嶷撫省更呼畱慇懃賜遮搤持杯勸醇酒引筋指香臘牽袖索吟哦嗟天賞英特期將雪侵鬢見慶雲路翼童稚喜矜稱徘徊重低嘿豈圖専轗軻所望壹差忒荏苒至巾冠奔馳爲甔石光陰與愁度肝膽遭事役文藻漫雄渾途程轉迆塞翦翎防逺舉蹀足羨橫擊何以副鄕評徒能冠經席虛聲漸淩厲謗口遂壓積辭山寄他州封紙問故國驚心存沒異刺耳榮謝亟偶爾跨歸鞍蕭然又行客淒涼到今日憔悴對遺迹磵影冷茫茫塍泥新拍拍春風吹駘蕩夜月照岑寂曽是禍福場翻爲馬牛陌誰能逃死防乃獨久酸惻無處瀝餘觴空思詠漸麥人間屢興廢世路眞阻阨愜快一難逢暌違千易得布衣甘我老耕耒非上逼飽暖卽逍遙功名可拋擲𨿽慚巫師語且免荷蓧責自作好詩書寧須位侯伯

過辭歸嶺

老翁愛園廬未省越鄰塢婚姻挽他鄕送客犯修阻委蛇上髙嶺四顧異吾土相揖遽辭歸驚如避豺虎漂浮千世下出意能近古遊子笑安居相傳入名譜黃塵壓碎石嵗月知何許但有欝蒼松亭亭待斤斧秋風吹我馬路向此山取因名重徘徊不獨行役苦

過憂刼嶺

彊步已半日前岡更悠悠下如趨龍宮上若登雲樓不見人捨宅但聞鳥喧啾我行只空嚢盜刼誰知憂

五月二十五日三陂橋晚眺

漲水久已退擎泥艸扶疎平疇極我目一來施犁鋤九夏行過六尙憂復污瀦哀咨此鄕民耕力豈躊躇地勢苦卑薄況無古川渠愁潦懼熯幹不可保終初昨者多暑雨洪波日淩虛新來滿旬晴滲涸類灌蒩垂秋且當蒔到否知何如揺揺眾農心凜若畏簡書逺瞻來南山其壤似郊墟依微緑秀間浮白略散舒間喜早稻吐因髙得紆余幸無風早催聊濟升斗儲天下有大福惟民樂田廬樂哉俟丰登快我羈旅居

詠橊花

敷敷英乍含春盡葉已碧垂垂實稍殘秋晚花尙拆鮮妍誰造化遲暮我彩色方托晨露滋何知早霜烈天時豈顧望生理自溢逼根柢或未衰芳葩肯無益徐娘老情重武后善塗澤所羙出虛疏其殃乃窮極參差共沖气窈窕負靈識艸木可毋譏吾傷在人徳

俗士

俗士各何在來登蓋徒然彼其見湖山乃特論價錢爲此可徑絕陰梯阻狙猨當有詩酒豪相將快畱連一醉抵萬寶髙吟對遙天下視闤闠兒污埃盡癡年嗟我濩落手平生負雲煙題詩不放縱或似摹印圏安得冰雪才同聨座中篇

嵗除感舊

舊徳無路報衰年又增多平生感激心恐懼成蹉跎幽幽黃鐘原總角便經過一飯倚從毋徘徊類媕娿學書隨羣童讙叫抵鴈鵝相逞知字畫勇於渴尋河羞恥道趙壹矜誇有甘羅豈云防慇懃乃取晚坎軻荏苒三十載萬千窮祟魔舊遊不得尋聴問徒悲歌秋霜壓芳蘭豈復異徑莎願見故根畹邈如隔岷峨老窮怯脂韋趣尙近笠簑此恨長不沒安能辧蒿峩

偶題北軒

說儒論四方以北爲背明蓋言幽陰位有向卽非亨遂令口耳兒惡北如近刑安知壬癸交於此兆萬靈天元气始降坎水首五行理數漸推遷至兌乃秋成余陰與初陽分此朔易庭故爲始終地變化容可輕不但天道爾人爲亦該並帝王宅九垓輔相羅賢英徳𨿽若伊周稽首爲公卿如其惡北靣誰以臣庶稱吾知講析師茍以巧自矜何能亂逹識止可欺愚防吾來坐書屋軒楹有北名題詩非賦詠聊以說儒憎

初遊投子山

東山未嘗到興言往遊觀尋幽味已淡全勝交凡官揚鞭遂出郭樵路行縈彎遇險輒捨馬聴松頻側冠霜天正枵寥野吹何蕭酸彊步且數里猶在荒林間峯回得古寺一叩雲中闗髙僧奪睡出迎對如嗔煩解榻迸伏防煮茶爆新泉東亭一何髙岌若崖臨淵西庵更爽亢基與堂甍班延緣徧登坐共羨閒人閒同遊二三子取酒醺吾顏約略飣市果橫斜列山盤飲語快不徹望睫張無端曦光忽銜西歸思攻餘歡撩樵灑醉毫拂壁羅矛幹調笑下前阪暮色淒漫漫行矣重回首林凹數聲猨

答濟道

外物不可必一官非我心榮生在適分素願乃山林知恩已三年趣幕不覺深因君累幅書更激浩嘆音衮衮旦復暮勞勞古猶今其誰有功名不顧憂患侵富貴豈不欲才力視所任長鯨舞天淵寸鮒安牛涔性亦各得耳何爲辧差參夫子方得路未應棄光陰咨余厭卑摧謀望止尺尋誓買五畆宅歸休以浮沈耕漁入程途文字亦所欽防子展云翼騰淩和薰琴還將艸堂書敵子朱與金

答陳公羙

少壯事已逺舊文良可懷百年能幾何十載不得偕念昔居鄕裏遊處了無猜飲食不相捨談笑久所陪拜君以爲兄分宻誰敢開齒髮俱未老未至衰與頹我子在𦇤褓君猶無嬰孩君後獨捨去爲吏天一涯我又厭奔走逺引不復來嵗月杳難恃區區老吾儕況從與君別多事嵗若排心力不能究衰病侵筋骸二子皆已冠如吾苦無才君亦已有嗣眉目秀且佳人事知幾變防合終不諧昨者本不出豪傑苦見咍鬰鬰自不樂誰爲子悲哀幡然感其說東走淩巓崖不意君在此得奉笑與詼君顏蔚如故大噱飛塵灰我老應可怪白髭生兩顋新句辱先贈古詩許見推賢俊非獨少故舊毎所乖作詩報嘉貺亦聊以相催

擬古

仲尼魯司冦官職亦已優從祭肉不及戴冕奔諸侯當時不之知爲肉誠可羞君子意有在眾人但愆尢置之待後世皎皎無足憂

仲尼爲羣婢一走四十年荀卿老不出五十猶力田顧彼二夫子豈其防狂顚出處固無定不失稱聖賢彼亦誠自信誰能防多言

公孫昔放逐牧羊滄海濵勉彊聴鄕裏埀老西遊秦自顧未爲壯徒爲久辛勤君子豈必隠孔子皆旅人

竹榻

竹榻破壊久隅稜類繩橋扶身輕坐之不敢直我腰動小響已大搘嚴勢仍揺鋪氊蔽其顏倚以度晨霄醉臥稍安貼如舟乍停橈愁醒輾轉多似泛八月潮欲下必以緩將登未嘗跳奴僮爲我憂疑我或悵怊訝我合攺置我心豈其遙所嗟成與虧本以材用招念此蒼翠幹初非願枯焦惟難逃匠手遂與嵗月凋物固不求舊人貧自無聊憐彊棄其衰此志亦已恌我有四壁宅塵書映空瓢何嫌此榻存且以異貴驕

寄陳道先

寄聲西山閣知我新近否病嗽輒彌旬無錢雇醫叟夫何稍除去乃自得醇酒羙味旣沾腸淸甘更悅口適從耕壠上杯醆不在手坎坎遂連傳諠如擊盆缶淸秋田舍事秫穤或稀有傾渴聖賢心嚢空欲狂走思君防衣次與我異好醜病少官壺多何因到衰朽古人說天道髙下常更受此語儻可徴丰荒竟誰久

慈濟塔

僧說姦雄人亦發歸依願秪今慈濟塔乃自張崇建云空土石幹碑倒龜龍斷悠長香火事豈以非夫賤

一日復一日

一日復一日夜眠復朝興不見事物窮但覺憂患增千慮不必免不思亦如恆未知此世間有用智與能少壯怯欝屈衰殘念軒騰方如夏中蟬忽若秋後蠅非譽等毫絲善惡計合升可醉且勿道云來譬髙曽

理髮

我髮日以少我梳未嘗頻過旬一理之毎理愁欠伸壯長足癢屑奔馳更埃塵搔爬不覺勞垢結類組紃𨿽復彊櫛沐憚如負千鈞鉤牽就平直流汗益苦辛當時結似拳漸細效梅榛懸知又十載幾許及變銀萬物有盛衰吾何爲喜嗔借令但兩鬢豈害有冠巾人言髮旣凋乃稍異癡民題詩且自賀漸系老成人

宿熯塘村

盡日繞岡嶺孤徵淩險巇春風處處豪遊子行安之過午或未飯人煙信遐稀暮投熯塘村正見牛羊歸黯黯亂山腹茅廬壓笆籬陽光向餘霞畏虎先掩扉系馬就屋尾觧冠掛門眉怡聲問前程乞火照寢衣夜半雨忽惡長雷撼坤維奴僕亦睡覺雨防百箭馳艸艸卷席避倚墻顧晨雞故園豈無情一夢不可期我有三畆宅比鄰勇鉏犁何曽問三旌自足了四時不肯臥寂寂亦來走棲棲幸無王事驅或是奇鬼欺咄咄復咄咄生平笑狂癡明朝遇淸溪莫洗腳上泥

西村

東村豈不佳南村自淸幽北村亦可居俗悍不易投維此兌嶺曲陂陀繞川流桑麻有淸園耕稼有緑疇雲峯十里外足舉曠望頭本無車馬喧豈有聲利愁伊我先君子故家待增修還當起檐楹此志敢不求開辟三處徑防通四前溝有軒列琴書有室貯鋤耰壓麯擬長醉藏芻待肥牛超然了餘生不問萬戶侯我策久已決我身彊悠悠安能荷蓧翁不以意相收

鏡鑷

鏡鑷亦何功鏗鏗漫從事助人飾形骸初若逞意思須毛何足簡塵垢何足薙端爲兒女懷丰靚以言貴余家在農畆耘耔當傳世朝犁泥糊糊暮耨艸翳翳風搔日暴炙姿狀難娬媚百年寄托身顚倒皆順利顏紅黒何害髮黒白亦是誰能妄去取屑屑論姿致深村擬三逕嵗月治去計帯經以隨牛鏡鑷成相棄

秋色

秋色今又動淒然悟衰殘筠牀讀書軒一臥八九嘆少壯非所惜塵勞苦間闗端爲智慮傾得此悄悄顏筋骨眾疾刼肺肝百憂攢還當節律遷刺促驚痟酸夜眠卻明燭曉脾拒堅餐從文未終篇腰益痺頑太息造物宰勞余豈其偏寧分無窮悲直窘有限年想彼向榮木蕭森望云端𨿽無癭蠧虧久竟歸朽幹萬化有盡極一身何足安方當委順之不必専憒煩起坐仰星斗環行繞檐欄西風穿我懷肅若臨矛幹世故屬無謂悠悠諒何言惟應就枕時曠蕩如山樊

嵗寒亭

北風搔長林萬葉各窮屈愛此淸秀幹髙寒色如一𨿽無化石驗自是後凋質

送傅亨父

相公坐東府簡拔無畱才賢良得帥權志與馮趙偕以策屈羣力勃如飛蚊來河湟多新田隴渭少驚埃壯矣功利舉趣時各賢哉誰言夫子喙不在此日開手把經綸書想望黃金臺相期衢道亨紙墨皆云雷臘雪拍馬睫朔風穿僕懷𨿽云行路難足免壯士哀去去合利見少微近三臺得志亦遄歸我有賀酒杯

欽定四庫全書

灌園集卷四

宋呂南公撰七言古詩

和得茶雜韻

衰翁脾病怯飲茶不但嗜酒成雄誇夜長晝短讀書苦佇待雞鳴愁日斜秋蔬搜腸酒正惡踏鑪火慢煎雙腳偶然接得西安角險欲衝塵送髙閣沈吟卻憶陳公子慣在京華看貢篚防山顧渚建溪春花乳淸泠徧知味今來下國深秋景酒厚花稀心未醒盱水中亦試烹豈須奔走揚州井

延陵行

莫愛傾城名名髙禍將作莫嫁多才郎才多情義薄君不見季倫不保緑珠命長卿終負文君托豈如延陵廡下賃舂人無色無才貧且樂

烏翩翩行

烏翩翩魚漉漉陂湖漫漫浮窮肉貧民疫死屍且壊冡兒忍看燻墻屋桐棺一寸無錢置亦可躶埋難乞地繩攣簀載肩負暮夜間關來此棄哀號數聲淚淋瀝歸掩柴荊鄰寂寂官家政令如文王日月不爲盆下光

黃茅行

黃茅防防天垂雺夜宿野亭行旅共看看燈火問他鄕聽說艱虞各悲痛早年轉貨河東北亦熟淄靑渉梁宋民生富裕利源寛所至如家忘勒鞚晚來凶札作饑饉首尾七春荒播種已知人物俱流亡秖有室廬齊歇空回旋卻走向淮浙並值紛紛嘆饑凍積屍狼籍臭相兼無異爛魚藏暑甕去秋關陜谷將稔踐嚼忽驚黃防眾正憂飛挽負洮岷敢論倉箱稀食用昨聞王師又南伐熊羆十萬臨諸洞荊潭五嶺皆宿兵日費千金誰運送閩州旁助早成乏何況匹夫圖竊弄三川迢遞未得歸懸想詎能余賦貢獨稱江國久丰足遊歷如今愁更重旱傷水剝疫癘頻何處商防猶佚縱囷京少食但蕭屑冦盜乘虛還扇動一宵此地漫安身萬里故園難入夢喓喓雞唱侵枕腳淡淡曉光穿屋縫去矣東西勿復言文臣方獻升平頌

遲晚行

少年踴躍希卿宰遲晚徒思老江海吾道淹衰髮漸凋壯圖銷鑠田今買文苑鋒鋩稍収戢醉鄕朋舊多攜解惟有憤世嫉邪心自計終天不能攺

嗚呼行爲閩冦屢動州郡無兵而作

君不見熙寧宰相經綸苦不肯養兵累神武多時州郡罷招軍欲責耕民爲戰伍詔書一日下九天守令宣布周鄕田十家嗟吁百家和父子握手悲殘年干戈不與鋤耰雜此道幾回輪歷甲未能井牧似三王何用匆匆謀混合輿情有幸聞旒扆斂鼓収旗防怨謗爾來下國稍自安其柰兵防已頽毀大城有兵不千百小城更少幾許力一夫竊發數縣驚坐恐饑臒皆盜賊承平久矣稱繁富儒生枉被髙談誤同聲敷奏盡哀矜引手施行皆耗蠹居不得寧輯財安能充裕嗚呼爭得略如開元姚宋之民人萬里東南開夜戶

別離

東家賣兒價何卑西家棄婦聲更悲得錢未足三日飽旣別豈有歸來時山如髙城路如綫回首難言淚盈面螻蟻溝渠處處同短長不復能相見

死別離未如生別苦綢繆恩意無窮處忽作乖違成陌路非緣官誅與私刼忍令棄置隨童妾夷齊不可人人學爭得腹空無悚懾生別苦此苦無盡期百年泉下亦銜悲娶婦養兒畏不早何知此日難相保

貧婦嘆

昨日良人死窮獨糧空子幼身自哭賣衣葬罷急謀嫁富翁立待封居屋夫妻寒賤恩亦深縗麻終制非無心饑腸雷鳴無可柰禮法𨿽存何足賴

教學嘆

卑卑窮生無令圖偶開濁眼窺字書村田子弟念筆札邀請稟訪同師儒逺防鬭訟習詭訐近就財利評侵漁行身便事世所幸先王教道徒迂疎君不見官家設庠校俊士羅冠裾亦工細麗茍榮祿誰復髙逺稽墳謨本期教學惇風俗今如附子充饑腹

勿願壽

勿願壽壽不利貧祗利富君不見生平齷齪南鄰翁綺紈合雜歌鼔雄子孫奢華百事便死後祭葬如王公西家老人曉稼穡白髮空多缺衣食兒孱妻病盆甑幹靜臥藜牀冷無席

壯士膽歌

非災非祥何所出回天轉地成慌惚蓬萊金曜急食昴矯矯霜虹橫貫日帝尊萬乘勿致威大兵如火無所施擒龍扼虎無所尅手引存亡才頃刻事無今古用則靈用時天下毛髮驚能將義勇發至誠壯士之膽君勿輕

恩讎必報歌

蘇相東歸施不妄欒公得位言何壯恩讎必報眞丈夫不茍而已焉知余浮生百嵗飄風速胡爲顧慕甘侵辱道之至實先吾身紛紛毀譽何足聞

西風

西風一夜颼颼動冷觸病身增疾痛臥聽促織不成眠起望明星還內訟十年客路過秋色五畆故園停嵗種學如觀海祗自奇文似屠龍竟誰用情知至足在飽暖何事低心隨薦貢桀溺從初豈有官接輿卻是能歌鳯今𨿽未借邯鄲枕昔曽屢嘆南柯夢哿矣歸哉有近期防將物我分輕重

渇虎

九月十月霜漫漫壙埌南野如羣邊東風已作凍未解日月曉望皆璚田岡陵焦枯澗壑竭艸木性命俱沈緜彪家於時若爲處掩擁敗葉方閒眠陽輝中天穴戶暖起坐嘿毣喉方涎虛腸未充多譛士怒掌久斂悲盜泉黃河泰山深且茂恨不休止蘄安全熬然宅此取饑渇焉用武勇聲名傳側聞近便長松塢十頃池塘停滀古不勝積潤在鱗虫浩有餘波沾畎畆尾搖伊昔諱凶檻腹滿願今同鼴防世間遇合無必然平行靜視皎日前嗟來懇惻尙不就避逐刺促渠爲賢主人若不開文籞歸臥幽林待天雨

乞士歌

天下大辱無過乞忍能餓死不終日空瓢曲杖行復嗟髙楹厚壁他人家風蓬蓬雨臿臿夜投野廟眠枯葉世上艱難有此時彊顏豈是相師法從來詬罵多言乞僮客受之猶噎郁今日同行富者孫末年禍福誰能必

關關春樹鶯

關關春樹鶯晨哢不知久似欣融和景樂得飛鳴友可憐天性喜朋類肯念同羣雜譽咎年年日暖風暄時園林無處無芳菲髙翔俛啄足自適焉用戚促勤追隨君不見花間栁下紛紜後擘彈揮丸少年手防籠枝上驚急來不及吚嚶已分首世間利害難預期尠少徳義多姦欺雁奴傷損雉媒飽儕輩豈不交傾危古人惡熱曽吹虀莫近王丹墓畔啼

讀文塜銘

長沙進士何襟靈辭源浩瀚如翻傾十五年間聚文槁得三千紙封爲塋自憐意气頗足惜題作文塜仍鑱銘富哉言章有如此恨不盡見空傳名吾聞人文乃儒效用之佐治王化成五帝三王實推濟孔孟憂世存書經眞儒不作世已異文士所說非所行趨時治已兩不振奮筆多是圖生榮唐文舊錄二萬卷於今大半歸漂零昌黎河東幸存顯自外寸片誰與稱故知辭藻貴遭遇身後紙札皆勞形當年不用更埋聚傷嗟此似秦儒坑

石井大雨

云垂四山潑墨濃風怒發屋茅遮空徵人不安紙蓋下猛雨迸射郵亭中廏兵色動牽馬出惟恐摧壓傷儀同吾衣敝薄未免濕今夜何處還張烘

古人

古人已往知無柰猶被後人興蠧壊前亦人焉後亦人患自口彊心不逮揚雄比孟必有辧馬卿慕藺良足怪未充志气徒好名醇醪豈不因糟胾

君益惠竹杖

衰來病眾難推蕩日覺筋骸非壯長百畆鋤耘致苦辛萬端應接皆牽彊稀曽起處鐘漏盡多是歸時星月朗滿腹經綸一意閒墾田頭緒重新講偶逢過客語文字突兀破壊如夢想太息諸書不救饑幾曽貨利微能仿故人憐我晚愁瘁委曲相寛三復兩卒嵗嘗分蔽骭衣方春又贈扶身杖修飂一竹信瑰特知自何山精產養數節包絣鶴脛連碎花黝糾彪皮爽提攜宛勝冰玉滑頓卓便同金石響野老生看每問名耕兒熟見仍私奬未諳黃鉞端許制久慣靑藜饒俗狀靈壽杖堅負曳勞朱藤飾僞功程枉何如得此淸峭幹本與雪霜爭气象舊谷遺根未陸沈末年遇主成眞賞已將蠟屐作遊伴更共文簦爲靜黨測渡無憂石澗淹助跳肯畏泥坑廣時修疆畎便指畫自牧雞豚誰放蕩差可攓蓬訊髑髏豈徒辟野披榛莽傾危屢濟功轉積安穏利徵吾濫享輒莫飛飛向葛陂要當受侮敲原壤古人五十徇鄕禮我爲困窮聊早上畫防彤弓且勿思蒼顏荷蓧西村丈

代木工言

歐陽子作啄木辭嫉世俗室廬無制善乎其爲激之言也余以爲啟之者不令而引之者不遜然後力之者劇焉是則財豪之罪宜先匠師之罪可恕於是代木工言

願君勿斵木工手請斵財戶眼與心時平力贍侈不徹有見必欲相摹臨試言賤工目所擊竊竊富室淸溪潯偶來公府證訩訟適見棟宇雄深沈歸損多貲換堂室惟恐壯麗微差參逡巡子弟到京國新值器服誇如今買眞購法不議價持還逞詫爭歌吟一家矜尙一鄕慕自此籍籍師奢淫當時溪西鄙朴老頗出厲語聊譏侵爲言人生倚衣食繁手未必加淳音百年榮落豈易保身後志業須勝任華榱不可孕金穀盛服幾許忘釡鬵不見聲容赫赫家晚來衰謝無遺簮乃公營求嗣孫毀弓劍往往同芒鍼人情防近不庇逺厲語一出爭詬擒況我孱微食技業得不骩靡依余陰區區小材蓋如此天下誰與制尺尋安得髙梯切閶闔上叩帝膝敷誠忱盡取人間富財戶免使僣偪難防斟工手何辜可毋斵自然風定無驚林

奉和內翰太中臘雪出郊長句

冬風𨿽饕少霜霰一雪偶嚴飄臘旦初驚云物稍淒慘更覺天威能變換翰林太守方出郊去指登髙作榮觀崩騰逼眼忽無盡皎潔映懷成極絢從前溫燠自迷舛到此雱涼誰計算下看平路尙稀微逺望諸峯先片段虎頭巖側山腰半羃防薄煙占午防傳聲賔從暫紆余命酌聖賢同欵緩飛花滿席不須拂小大入腸寧復亂山陰安道今在否更欲扁舟破彌漫

立春雪凍有懷道先賢良展誦臘除見寄長篇輒反其韻爲詩奉寄

先春一雪何易消南山驟見靑岧嶤餘寒忽作雨冰怪似有陰沴相呼招第堂晨興乍出戶畏泠須鬢不敢撩還歸書邊擁鑪坐想象悠逺情慅忉念君幽懷繞嵩少如鏡對物皎莫逃乘髙北望三十六只見衰朽連平臯心隨歸雁身欲去又寫佳句傳鳴嗸縑圖遙遙郡閣迥髙詠盡日行周遭無人屬和捲自滿蚊蚋詎可冠靈鼇自來耕野寄病叟珠玉偶許麻囊韜空山寂歷時一諷爽爽不覺驚骨毛當年只是說蘇李后此豈復論劉曹嗟乎步武已誤髙蹄涔不錄滄海濤東風浩蕩官酎饒不善酩酊虧二豪

和道先南城逢相工

古人往矣說可傳顯以悟者其爲賢周侯樹立囹圄餓蔡澤飽足四十年知之窮通信已妙降此抵乞食與錢貪防末俗滿吻涎一中百否紛可憐吾徒自斷休問天書冊讀盡頭蒼然功名分比橐裏且飲美酒飼豚肩

和次道村田歌

蠶蛾已明年卵蠶婦乍閒嫌夜短圃柘無端長宿根潭蘆不住抽新管時哉樂矣犂鋤伴篛笠圑團麻袴輭日出離家日入歸豈論步武如輪轉彊丁屢嘆牽車逺稚子或訶鳴犢緩暴雨晴雨忽蓊然相驚不覺耕臯晚老翁踞坐抵掌談奬借専勤譏懶散艸眾當爭第一耘塍髙勿厭重新剗中天節近香醅綻篘面色如人面里巷齊歌競渡聲人人錢在雞巢滿

賣帚翁

霜日倒芒梢筠勞束勒斷送山野村參陪塵土役價卑徒易售用貴安可得人間糞穢日以多翁負帚禿當柰何

老樵

何山老翁鬢垂雪擔負樵蘇淸曉發城門在望來路長樵重身羸如跛鼈皮枯亦復汗淋瀝步彊遙聞气嗚咽同行壯俊常後追體倦心煩未容歇街東少年殊傲岸和袖髙扉厲聲喚低眉索價退聽言移刻才防酬與半納樵収直不敢緩病婦倚門待朝防

山中卽事寄上知縣宣徳

一錢重丘山斗粟輕糞土昔聞丰年樂今識丰年苦東家米粒白如銀西家稻束大於鼓再三入市又負歸慇懃減價無售主刀機縱在屠伯痩杯勺長閒壚婦去了無蹊徑近甘肥只有呻吟厭寒暑相傳城邑尙牢落村野蕭然安足數鄙夫自分爲儒生坎薄佑來蠶耕言章自昔枉用力債簿幾許能除名連旬暴露顏面黒彌月菜茹腸肚靑原田常恐不遇嵗及此遇矣當何成昨日鄰翁諮種播相與竹下團團坐共嗟衰暮值艱難未覺丰登勝饑餓望天窅邈叵致詰得令賢明聊爾賀不馳幹擾租輸更秉公心憫鹽課何鄕巨惡不手斂有處宿姦皆膽破且勿卹失得且毋論福禍但願令尹住三年錢重物輕猶可過

麻姑道中

山翁種樹不差擇桃李無窮雜松柏風吹陽和入芳根萬白千紅映蒼碧猴藏鳥啄人恣窺桃李實熟無完枝由來未可論堅脆松柏材成斧斤至

道先賢良寄示長篇輒此酧和略希一笑

閉門卻埽未足髙遇酒輒醉豈其豪窮山終歲擁書坐澗谷曷日興雲濤浮沈非工俗子惡只與筆硯爲朋曹流年侵尋路婉娩鏡裏已復驚蒼毛作爲文章世不用似對婦女論鈐韜欲陳肝膽自薦進恐類眾蟻觀連鼇嘗聞聲气有求應此日寂寞誰相遭當歌無和亦已矣豈意或有憐悲嗸陳侯嵩丘降靈士傳世事業師夔臯有官未得斷國論昭代尙把浮名逃陔蘭芳香月桂老靜臥感古成憂忉題詩逺寄巧及我稍比陳敵輕兵撩龎防疎輭孫臏銳勝負不待明占招惟當釋耒往共飲不必皎潔分桀堯

夜聞

夜聞黥徒嘆行苦傳檄馳符渺無數霜晨雨夕常疾驅鬼魅豺虎何山無寢興順時豈不欲簡書可畏鞭刑毒儒譏冗食知謂誰我非浪費官家粟

內翰太中以某伏謁郡齋特賜長句謹和拜酬

寒人气象寒於冰聞有嘉運無由乘陽和吹噓品彚生燕谷凍瘁漠未驚年華四十盱畔城慣處涸竭忘流盈六張五角長合並百慮一得嗟何曽鳴悲自昔起不平苦調往往抽毫成窮衰到處難得朋坐使見笑蒼蠅聲心知俗譽不足榮分死枯槁羞逢迎由來極晦亦小明不在壹郁居蠻荊翰林先生天下名風裁如鑑初無情偶然誤許筳與楹重言旣出眾懦興譬彼臥蟄因雷醒恩文撫接曲盡誠更剡薦牘辧玖瓊匹夫有獲萬口稱此世不復投淸泠正恐疎濶如樊英

送何齋郎赴選

書堂四顧皆蒼山禽魚樹石煙雲間紙編屢絕筆屢鬜十載一瞬忘靑綸誰令忽憶南薫關盡箠打馬鳴鑣鐶春風桃李紛妖嫺辭家大笑涕不潸由來磊落羞窮跧下位亦足惠寡鰥乘田委吏不敢閒以日自愛維孔顏當今俊傑登朝班防擢杞梓披榛菅君能忼慨露豹斑豈比嘿嘿貪食孱果哉往矣步勿防仕以行義賢可攀僕姑百中初滿彎書堂靜坐尻狂癲

過界山館

界山館下平街路行客無窮朝接暮十年二十四回過每覺人煙不如故初尋此地謁髙士防裏讙愉忘迫遽固嫌餓子辱閭閻乃有善人屍管庫歌聲酒气等閒滿魚尾彘肩容易具半無賔客味羣書盈耳只聞論富庶一來奔走繞淮汴髙士亦趨城市去南蹄北轍不可畱𨿽有暫經難久住前冬適自故園出忽見瘡痍變其處豈能糠粃保黃臺乃忍溝渠疊童孺官條旣攺驛亭破儒者不存書屋蠹蕭然巷陌但荒埃聽說流亡不知數昨朝又自劍池返遭值故人車馬駐相看問訊十年間涕淚沾襟如水注當時飽腹今半殍近歲朱顏多已腐一杯𨿽舉屢噫鳴永夜不眠猶恟懼哀哉天運不易識安得各齊金石固淩晨復過髙士門回首荊榛帶霜露

五言律詩

信眼

信眼成吟步虛廊繞幾回見云侵月去聞雨趁風來羣動悄已息煩襟相次開慇懃謝涼气少爲挫蚊雷

急雨

急雨拋砂響驚風伐鼓過漏從孤館永愁入病身多輾轉思鄕井依稀夢薜蘿得他莊叟罪憂熖日焚和

平云閣

髙閣與云平超如近玉京未須論峻絕聊用壓崢嶸看雨諸村白乘風百里淸途人豈知此拍額望丹楹

寄防之

末俗矜鄕舉先生尙滯淹門人能頌述羣小或憎嫌舊學時方用新書日以添陰霾𨿽拍拍防解見圓蟾

和酬道先雪中見寄

空館雪霏霏孤懷不可爲綈袍正藍縷布褐彊參隨想望壚間酒支持席上詩念君將逺適宛轉萬重思

歲宴

嵗宴仍遷徙蕭然背客堂聽雞吹宿火騎馬踏晨霜世味寧皆惡吾生有底忙奴僮亦相笑歸計只他鄕嵗宴知何事低徊戀醉鄕衰殘三十老岑寂五更長識字初無益醫愁未有方一杯寅夘舉天下又兼忘

小港書事三首

破屋照山坰山民問筆耕日無賔接戱夜厭鼠橫行被服煙埃色呻吟老病身不知齊魯士甘此欲何成溝澗橫三面岡巒匝四隅滿門牛宿畱刺耳鳥喧呼造請難通謁經過易失途鋤犂有餘暇歌鼓宴官奴夢想驚冠蓋糟糠繼祖孫多財新得友善訟舊成防防士吞並說門風楚撻痕飲酣尢壯浪潛聽亦消魂

向火

八月淮南地輕寒已中人病夫嫌冷褐敲火乞烏薪體暢寧須酒神和不讓春養生聊自適何必問時辰

送及之丞公

先朝賢禦史風彩九州欽嗣子傳家法孤芳映士林忠良常在我便佞不關心得慶宜防福時淸豈陸沈

金秀才歸

書來動鄕思歸興偶幡然故國輕一別防衣閒八年星霜親鬢上文字客燈前此意終難詰西風滿耳蟬

日日

日日聽鐃鼔坊衢送死頻豈能悲此事爭願作歸人邑屋兒孫眾山墳艸樹新去來應疊代渠獨淚沾巾

淵老

淵老眞髙簡能逃世外襌靑山如故友白髮任流年卭竹五六節梵文三四編無人知此味冷坐小窻前

鄰老

鄰老今亡矣誰猶辧短長隙駒沈迅影石火掩孤光錯寞悲新事淒迷想舊狂朔風原上艸歸夢見松霜气槪平生事耝耰滯故林得無尊道性長有貴儒心躁暴村田酒粗疎欵乃吟暮年乖此約誰使永差參

送人遊邊二首

六月洮河上驚飈雹似拳遊人方仗防元帥已開邊京觀酋豪肉軍儲府藏錢參謀如有取常武在周篇我愛王忠嗣兵威萬里橫只知精士馬不忍幸功名四印無矜色三邊有肅聲未知誰願此徒用送君行

病起

病起興蕭蕭余魂次第招淒酸攻意气衰朽入風標納帶驚腰緩移梳恨發凋何心希此世只合順無聊病起南榮下初寒仰日溫坐頑知力困視慢覺神昏避俗無長防沈思到故園人生乃如此防處共誰言

衰病

衰病相侵早勞生得意遲兩腓初瘦後左耳半聾時已取世上苦彊將天下知只宜收散質偸惰學支離

贈白

成童卽學佛五十始披緇去髮有先後悟空無速遲遊雲經過雨淙瀑到淸漪此意分明否人間不可思

畱題羅漢院愚軒

紛紛僞飾日愚者乃賢歟好醜知誰論文章亦漫書蟻來方棄智匠去莫尋樗秪有閒風月經過未忍疎

奉和內翰太中殘春口占二首

久次蕭條郡髙情柰樂何鶯花三月促風雨一春多野寺攜笻到幽溪飲褉過四郊田水暖駐節問新禾緑陰槐栁院白日靜寥寥有句方髙詠無賔可屢邀獨眠聞漏轉縱步看絲飄結束東州計詩編問酒瓢

曉作

雨惡天光淡風髙晚气淸四檐喧急澑一枕厭寒聲世慮漫沈想此心還不平搔撈下書榻坐對紙窻明

同俊和賦禪悅長老此君軒

只園無俗物軒爲此君開但未爲龍去何妨引鳳來法中常住境天下後凋材豈復如遷客慇懃到處裁

筍蕨

筍蕨吾山味風埃旅館心杯盤感時節魂夢解防尋爛漫銷靑紫橫斜破玉金平生疎淡意飽足望家林

贈亨父次溫伯韻

老未上靑雲誰論徳行純有名傳郡國無食給冬春慣見官徴債多應鬼笑貧豈能逃俗口坐作解嘲人

臥疾

臥疾動淹旬搔爬滿爪塵已能忘飯食聊復畏冠巾風雨驚新嵗鶯花待早春便無遊覽分樽酒幸相親

足疾

足疾在中年蕭衰只自憐徐行如敬長頑坐似逃禪欲適求新履相忘任故韉思山徒有興登頓豈能前亨父錄示山齋卽事五篇索和遂次其韻

齋閣得山棲蕭然萬慮遺此心終異俗吾道更同誰好意慿琴寫衰顏取鏡窺窮通殊未定幽獨欲何之有紅杯面酒無白髩間毛合世心𨿽淡論文气轉豪迂疎憐野叟蕭防敵兒曹免被南華笑憂時兩目蒿榮利機關拙雲泉興味多豈同愚士窘自合聖人和斂斂靑氈舊酣酣白石歌故應消息有貧獨柰余何嘯傲村田景巾裾得所從壯圖因酒動睡思向書濃坐見雲歸岫吟聞雨濺篷但無詩凖備何以謝情悰榻爲庸兒掛軒因好月開淸風知曉暮往事付塵埃喜燕長褰幕嫌蛙屢灑灰山中樂如此腸莫等閒回

欽定四庫全書

灌園集卷五

宋呂南公撰七言律詩

呈知府內翰卽次原韻

某頓首伏蒙知府內翰以某微時舊稿或似可觀特賜篇章過形褒借園廬有幸緗袠增榮夫大聲所入蓋非俚耳之能而無言不酬是亦先民之訓謹循嚴韻特致斐吟僭凟有愆戰越以俟某再拜

山人何事忽伸眉新得陳王七步詩題是船齋髙詠後開當寒谷帶經時仁風坐使羣心動健筆潛將暖律移硯席久荒靑案乏報酬非稱更慚遲

憂來無處寄深思也擬春秋也作詩空役肺腸添故紙有何勲烈補明時身惟蓬蓽行將老志似嵩丘永不移誰使翰林東道主肯敷餘論憫衰遲

重遊松溪偶題八句示升卿

七年前已到松溪不慮重經有此時寒苦慣爲窮進士淸髙長羨病禪師雲山契分輸今日香火因緣嘆夙期庭栢森森秋實在向來塵想誤多疑

夢寐

偶入重城坐客堂年年風味只荒涼春花秋月各無味晚鼓曉鐘俱斷腸別恨不堪詩控引髙情猶賴酒分張著書耕釣平生事夢寐西村五畆桑

送傅濟道之漳浦尉

河梁東度送徵鞭屈指閩荒路二千難向解擕無一語再思重見尙三年髙堂上壽今誰及白屋靑衫合自憐努力官箴莫輕墮淸時無善不登延

送劉賢甫之餘幹尉

太學諸生初入官綠衣新尉古余幹科塲得志已容易下邑徒勞不足難萑澤察姦行繚繞缿防參論坐盤桓羽儀更養文章去他日雲天見孔鸞

出蔡州

奉天橋下水湯湯橋上徵人破曉光秋色稍能禁暑气客愁終欲害離腸遭逢未入千年防窮苦猶爲此日忙笑殺壺公祠畔路又隨塵土過仙鄕

奉酬純父浚都病起見寄

建康學士注魚虫枹罕兵官策守攻此日精勤徒有得異時榮盛各成空吾能委曲謀田上君乃呻吟厭旅中故國他鄕俱未快勞生何事不齊同

奉別道先

邂逅過從兩載彊詩書存問滿藜牀光榮得路誰非友道義心知獨不忘聖代君才多勉勉中年吾髮已蒼蒼牙弦自此聊停緩萬里窮山隔帝鄕

桐城與曾唐傑話別

事物無窮世路長人生聚散亦堪傷寒暄旦暮年年急塵土風波處處忙我馬欲衝梁苑雪君帆先犯楚天霜交情若是存悠久定有音書入帝鄕

宿靑綏舗

兩檻中間風腳橫解衣鋪簟近南榮曦光欲墮已睡熟斗柄轉斜才夢驚方恨此時無月色未知何處有蚊聲塵埃惡熱明朝路防爲今宵動旅情

過洪州

未定榮華與退休三年四度過洪州紅塵白日知何得西去東歸不自由一帶好山誰舊隠百端閒事我新憂可能石馬亭邊路見客區區到白頭

道先遊仙都至李尊師故居見余早歲題贈拙句存於屋壁輒寄四韻重相嘆賞謹有賡酬

仙李枝條萬國分隴西舊望道家孫曾經二十載還往忽過七千餘曉昏人落九泉無可柰詩存古壁更休論困窮辭气君偏愛太息南徵返北轅

十月二十日過陳二表民追講昔年同學事迹慨然贈之以詩

西齋共學昔辛勤一別侵尋十四春此日科塲還似夢舊時書屋已成塵文章不鬭錢財福貧病長依寂寞濱相值酒邊當取醉大家忘卻困窮身

百年

百年長短有愁兼世味如今豈足沾客路無聊貧苒苒春風相值病厭厭辭章漫與前賢並气調終遭俗士嫌安得一防閒散去耕桑吟醉似陶潛

曉陪內翰步至北園

曉風吹雨北園開追逐防旌踏翠苔芍藥一欄霞上錦嫩荷千片玉流杯多年架閣遊春興此日闗防感物才花不能言艸成恨故應知我偶然來

次韻顯翁幽居卽事

文髙只合論錢神屈膝須防望貴塵軒冕未來應有命丘園隨分亦安身山樵水釣心常逸夜坐朝耕樂更均嗟我久懷農圃計何時操耒卽相親

送唐傑重過金陵

金陵春水解歸舟重到金陵恰仲秋世路已銜奔走恨風光更引別離愁支持事變何由辦嘆息安閒不易求秪有北山長好在爲余頻上冶城頭

寄贈張縣丞

二年來往南丰路飽聴鄕民說縣丞剛果已如秋漢鶚潔淸仍似玉壺冰室無姦吏縱橫入門有書生旦暮登何事亷車帷幕厚不將髙位待賢能

熙寜五年歸至舊山傷已感時作詩奉呈升卿黃丈

幾年奔走背農桑半世歸來只感傷蛇足畫成曾失酒古書防徧卻亡羊一防席屨何從受三徑園廬已就荒猶賴比鄰賢父老許同飛鸒賊餘糧

杉樹湖前流水逺石城街左亂山蒼灘深潭淺無由問竹秀松枯不可常物理自應隨變動道心聊欲寄存亡惟君坐占忘言境珍重詩編與酒觴

再和呈二首

五畆之園未種桑自憐疎懶致財傷稻粱只是同雞鶩皮鞟徒勞勝犬羊敢羨蘓秦終富貴正憂郗鑑遇饑荒遭承若值開元日何卹東南萬里糧

茂林修竹舊時鄕爭得安閒兩鬢蒼長憶樵漁有山澗豈論勲業到旂常兒童好在今初見故舊尋來半已亡此意不堪頻念慮便傾襟抱付深觴

再用前韻奉贈升卿三十一丈

百年此地有維桑後慶惟公免物傷早歲懿文如鸑鷟一生純徳似羔羊人推奧學追三篋自許寛巾貯八荒冷笑村田諸父老滿胸茅塞只貲糧

好徳年髙富且康就中多福荷穹蒼吟哦有得能千首議論無窮只五常此日鄕閭獲矜式異時風化免銷亡嗟余欲買西鄰住歲爲先生祝壽觴

金陵遞中示到亨父老丈去年秋初見寄詩書捧詠無窮之意不勝私感因成四韻奉呈

郵籖初發去年書嘆息貧窮未破除乞食君方如檻虎賊糧我亦似卑居有求自恨傷生酷多難誰能慮事疎同病相憂古來語此情今日好欷歔

九月一日口號奉呈顯翁文叔

九秋未盡六秋窮露冷風髙爽气雄無事日成多事過故鄕身與異鄕同心隨酒盞歸愁外眼對時花到夢中鴻鴈已南吾漸北自憐安穏愧龎公

次韻酬朱推官

上輝光不許觀故園岑寂且閒眠無心自可齊窮達有口皆能論聖賢百本柔桑繞茅屋一陂淸水灌沙田餘生飽暖聊依此豈有髙風逺市防

寄酒伴唐彥君益

門外水渠鳴漉漉屋頭桐葉落翩翩向來苦旱難尋井及此愁霖易怨天數盞舊藏眞糯液一盤初爛壯牛肩故人忙迫城隍逺獨息書牀又醉眠

得鄕信

鄕信迢迢出舊山琴心先落斷弦間數行文字傳新事幾叚悲歡破客顏聞喜竹林經雪好想憐溪水逐年閒徵衫有淚歸無計一夜窮魂趂夢還

過聶彥倫故宅

彥倫門外舊城墻雉堞崩銷艸木荒人物已成塵土去風猶與嵗時長綠衫科第何曾貴白髮詩書不可常平昔往還吾亦預經過此日倍淒涼

範十七司理見問嵗除鰍蔬夜飲之約新春愆爽以八句答之

田泥渙爛鰍懷子圃壠肥腴菜長心僧鑊縱然忘忌諱書刀何忍屢殘淫村漁不遜財難動澍雨無端艸易深拘束學官懶復懶坐愁佳約未能尋【範君寄住北成佛屋】

出都

霜風吹背出皇都大笑回頭謝酒壚楚國但聞悲棄璞魯門那復辧眞儒百年風槪文終在一世光榮意已無乞得耕桑了疎野太平何害有潛夫

稚女

衣無羅綺且貧淸口有詩書亦性靈論客須多如反冦笑爺防破似窮伶園中果熟心先動案上杯傳眼更靑釵擬荊枝帬擬布暮年吾活正凋零

寄李居士

三月山城嘆旅窮冷防豪士振澆風送花盤上春情重賣酒壚前醉魄雄鐘鼔聒眠崇佛廟綺羅爭路拜神宮此懷若向林泉說又落仙翁大笑中

奉答顧言見寄新句二首

早年辛苦待飛翻翅折無因達九闗更使襟靈憎市井足知緣分在雲山誰憐古學長無用自幸餘生且就閒多謝鹿鳴筵上友解傳詩句慰衰顏

羨君肝膽壯難攀不厭長安出入闗探穴定期收虎子采薇寜暇顧西山盱衡自慶千年運冷笑人求一日閒乃肯題詩寄空谷的於遊舊有溫顏

和酬道先賢良見寄新句

中林獨往寡襟期只與耕桑治町畦遲晚識君眞幸防生平於世似分攜未能捧履師黃石且欲同歌效紫溪郡閣郊園遙百里未妨懷寄屢封題

池口阻風奉寄唐傑

貴池亭下浪如山觸撥愁根阻檝間眼爲故人成北望夢知鄕路數東還此生太半淪憂患萬事何時脫險艱不敢臨流更窺影便疑秋鬢已斑斑

子發移令上髙

兩州三載屈防卿百里初來福困甿無處不思逃濁暗此邦何幸得賢眀後生智足科防宻凶嵗財傷性命輕能爲愛人忘富貴豈徒循吏有佳聲

有懷溪齋奉寄微之

溪光淸媚四山稠十五年前記薄遊茆屋讀書風滿座野橋尋酒月當頭身名不分輕如夢甲歷誰令過若流此地主人相問否一防今帶百端憂

題陶集

未讀陶詩已愛閒自從能讀轉思山煙霞合定徘徊分塵土剛侵勉彊顏伊昔有人安白屋秪今何事慕靑綸披簑戴笠終當去更在規謀俛仰間

豫章城

西山東下古池隍增飾依稀問晚唐平世但嚴民筦鑰亂時曾是賊金湯春歸舊堞多芳艸鳥聚荒陴正夕陽也欲登臨賦風物自憐才筆厭憂傷

曉過城隍街馬上看木芙蓉

秋來風味苦闌偶爲繁紅略據鞍何處更期徵鴈過祗今聊作故人看三冬已至休爭气九月將殘未覺寒自有榮華趁時節免將憔悴惜幽蘭

八月十四夜小雨

小雨遮空意未回輕風迎夜勢初來靑樓月好人何在錦帳燈寒扇自開四七功名眞土芥一千期運亦煙埃防須放縱云雷手不到人間有剰才

髙賦亭二首

耳外蜩螗響切才眼前岡秀環回曦光墮地收風盡云腳遮山送雨來長恐易成多事恨可憐難見絕塵才何由上得昆崘頂試使煩襟磊落開

事變紛紛不可防秪應人世惡憂傷髙情易與時風背逺慮空爲智士忙感古有懷成戚戚就書圖活得遑遑貧窮到處乖悰況不但他鄕異故鄕

將歸南城畱別髙賦亭二首

一上髙亭一慘然飃流無狀見風煙林泉本是儂家分衣食剛爲此世牽流水嶺雲能自得樵歌谷響逺相連來時秪恐禽魚笑掩斂南華第一篇

寄食官齋過一期登臨容易此階梯四時光景非無樂千里憂傷卻自迷曠望可能舒感慨幽吟長是寫酸嘶從今風物多淸暇免被書生掩淚題

淸明日再題髙賦亭

二年來作旅行人節物相逢但感情彭蠡湖邊看競渡摐陽山畔過淸明遊神杳黙皆愁意傾耳尋常得恨聲若有桑麻三畆地肯將髙迹學蓬萍

送子發赴江州司理

湓江湛湛照闉闍廬嶽蟠蟠防郭郛此地一官𨿽郁屈異人當日亦踟躕元規樓下隨紅斾居易祠前看白須才調似君眞不薄有詩無吝寄云夫

寄範司理

郡南郡北叫呼間硯席相望聚首難笑我性靈偏忍餓憐君風韻似無官儻來富貴能多與不朽文章倍好看莫怪參尋頗疎緩鞋穿衣薄怯霜寒

送張司理

三年頻說獄空虛嘆息賢才治有餘曉踏府塵鈴窅眇夜吟庭月樹扶疎尙微官職人皆有已大精神眾不如努力無忘建功業禿毫他日爲君書

感懷奉呈純父

去年三月出京闗汴水東奔不可寛今嵗此時還逆旅牡丹開盡未曾看春風祗管添須髮世事爭來觸肺肝傳語百憂休恣橫已因泉石著南冠

次韻彥臣感懷

不得經綸輔太平枉於天地荷生成少如賈誼頻垂涕老似樊須請學耕醉舞或將猴共勢饑吟時與蚓同聲若教眼底不識字應已脫除窮困名

過湖口

野客西來意緒勞爲停徵棹到亭臯湖山气象皆淸曠名利襟懷自郁陶曉市魚多腥萬鼻晚波風健趁千艘髙情未有分張處愁誦山移一兩遭

偶書所懷

鳳凰亭上倚層軒桃李分香到幾筵曾與故人同一飲試思前事已三年歌懽舊興知何在衰防新愁祗自憐縱使春風容病迹亦貪牕下枕書眠

奉和內翰太中建昌三見梅花

三見梅花似故人楚鄕春是洛陽春蘸杯酒意枝枝重入筆詩情處處新南野幽林尋去逺西園髙樹繞來頻無心艸木窮山裏還解遭逢侍從臣

登滕王閣

韋君徳政滿洪州去後無人更講求帝子驕奢起髙閣到今連嵗爲增修座中簫鼔來無定檻外帆檣過不休惆悵幽懷誰與問水長山逺總闗愁

書邊

勞佚由來命不同悠悠身事幾時窮學能愛日終無補愁解迎春卻有功千慮漫遊言語外寸心常在苦辛中故應樽酒憐顦顇防借書邊醉頰紅

風雨

春來未苦狂風雨初見云雷气象豪合雜忽如喬嶽倒迷冥不辧九天髙林巒偃亞傳雄韻溝澗蒼茫起怒濤花卉一空何足問且欣餘潤入耕臯

哭鄧氏女兄

東田嶂下古荒村又向荊榛占一墳寒苦到今初是了榮枯從此更休分棺旁乳女隨遺褓膝下亡男恨白雲共系人間酸鼻事欲言聊復淚紛紛

淒涼三十六靑春嘆息從人只累身內外諸門方破碎初終兩姓卻沈淪平生尙未諳奢泰已病猶能彊補紉便向夜臺逢考妣應傳同气各邅迍

答道先寄酒柴荊

江州雙酎到籬東快殺陶家寂寞翁田野放懷容易老篇章寫意敢言工漸生耳外燻烘熱轉覺杯間防灩空何必籃輿依五柳久來身世醉鄕中

已未上元宿崇相山寺

七十年華已半除新春猶復感窮途腸便酒味𨿽如舊眼對花枝只似無計畫但求閒次第文章知是枉功夫滿城燈火笙歌沸獨訪東山宿佛圖

陪道先兄遊麻源輒賦二小詩

借得籃輿便出城山光門外望西行昨宵偶雨路塵少今日好風林靄輕有竹人家庭院秀避騶樵客面顏生溪田橋北駝鞍嶺猶記當年志未平

十五年前膽气麤擬將文字換金珠科塲委頓成何事耕稼辛勤落晚途累嵗不曾言石磴居山空道有茅廬今朝碧澗潺湲響若不因公得聽無

永定東軒望淨土芭蕉

髙叢獵獵畫檐西曾聽寒聲慘淡吹午枕有懷疎雨後夜燈無語惡風時二年成別應多恨此日憑髙動所思人世不堪謀慮逺眼前容易得傷悲

過遊源驛

遊源驛裏壁間詩去嵗經過一覽時客子面皮眞鐵鑄閒人公論是靈旂有誰謔浪慵開口只我哀憐爲斂眉多謝縣侯新蕩滌從今莫恨放行遲

池塘

池塘春艸夏仍多更照層林發翠波到處風光長好在座中愁客柰情何眼隨髙鳥尋鄕思手把閒書養睡魔誰使早蟬能觸撥新聲來與斷腸和

次韻濟道見寄

君作王官效眾儒尙逢廊廟有爲初塵中白日𨿽牽逼筆下淸風肯破除欲去定成賢者隠未歸嘗與俗流疎人生到處隨榮願何必江湖勝漆沮

追送城東但立談當時惜別恨騑驂一封消息難頻到千里傾思只坐諳知有才謀當奮發豈於州縣卻悲慚爲文尙喜多餘暇寄我新詩似渭南

過莊子祠堂【堂以嵇康配坐】

客過防城日欲曛更尋祠館拜遺眞文章昔已悲衰世香火今誰望俗人諸子異端爭土苴千秋餘亂見緣因秪應叔夜輕狂輩未是先生入室賓

奉寄蕪湖徵局都曹

不見銅陵唱和翁相望三度嘆秋風商量難得樽罍共存問空煩簡札通驢上閬仙邀苦思艸中田子建防功明年官滿當攜手未定韓郎耳便聾

梳頭見白髮

未老先斑豈自由可憐蒲柳易驚秋不緣遷染應非俗若有梯媒必是愁老虱縱嫌相間別素絲何害共風流塵勞興味吾諳盡肯似豪人諱白頭

黃九遊河州

黃河東背賀蘭山回望塵沙萬里寛土地久傳戎種姓人民還笑漢衣冠軍中意气誰先得史上功名我慣看何日歸來談將略轉吾愁面入忻懽

六月二十七日醉書普安院壁

酉尋行甫戌已見夜顯翁朝乃來隔樹鳴蟬休聒耳滿樽浮蟻且銜杯多憂莫道無由解一醉從初不用催傳語羣書未乖間只今相憶尙須回

題河源諸兄壁

不見諸兄十載稀重來問事只傷悲一家未有中興地兩地皆成永感時道在莫虧淸白業力微空賦鶺鴒詩吾門舊慶天如報防向層霄得桂枝

將離東洲書社畱題屋壁

偶向林間寄病軀七看圓缺印蟾蜍何言霧隠南山豹只得人憐涸轍魚衮衮光陰添一夢勞勞精幹落羣書揚雄若有閒名在此地曾經寂寞居

將歸南城書內樂堂壁

野客辭鄕道轉孤秪於愁上進工夫乞衣借食虧豪气弄筆翻書滯壯圖三徑未成眞隠約五窮爭現主人迂南歸漫過庚桑國不得畱參鞅掌徒

己酉歳歸省松楸過武陵翁所居畱書屋壁

千里歸來盡苦辛見君依舊自由身始知絕學無文者勝卻翻書弄筆人案上方經閒白日門前車馬漫紅塵半軒風竹一樽酒冷笑世途爭富貧

欽定四庫全書

灌園集卷六

宋呂南公撰七言律詩

憶西村

東岡西下古墩頭艸木風煙事事幽畦壠彎環延果菜笭箵參互獻魚鰍常開夜戶誇無冦競撥香醅賀有秋願定此居猶未得豈堪僥幸望公侯

鐘南平祠像

天祿空虛土運崩匹夫徒手起攙槍還將有限驍雄力換得無窮跋扈名已是用心貪禍亂尙何顏面見升平丹靑此日凝埃色尙似憂慚問罪兵

寄黃夢授機宜

少年秋賦險橫飛晚去從軍脫布衣只見鄕評推孝行豈知俗效在兵機黃雲古渭邊烽斷春艸臨洮戰馬肥了取功名上麟閣莫因晝錦苦思歸

得唐彥回篇再寄

手把封題又慘然坐驚新句俊翩翩窮通可是俱關命聚散由來亦系天此日未逃衰俗口幾時眞及古人肩一樽酩酊難頻共況望靑綾被底眠

聞唐彥君益作計相過先以此寄用前韻

見說東徵計決然夢魂迎馬去翩翩遙憐迢遞荒村路幸對溫和此日天意厚但靑貧友眼裝輕肯赤僕夫肩書編酒盞蒲團坐預擬中宵未放眠

緘題道先詩句尙多未和酬者因書短律奉寄

已作醉鄕貧戶限更逢詩匠惡穿裁王一酎何曾送崔立千篇不住來枕上精神難托夢牀頭卷軸易成堆賀蘭溪上如歸去省得衰翁合勺才

寄鄧師厚二首

茅屋分攜但偶然蟾光今已十回圓自存交分長長在不用音書疊疊傳無術入時猶是命有身多病豈非天勌遊已作南歸計只待槐梢沸早蟬

庾嶺前頭梅散漫灊山東下水漼溰二年時節俱爲客千里家山各未歸俛睫遊從眞丑謬方頭言論易乖違人間勝事知多少專把淒涼屬布衣

金陵寄示亨父

東遊西上但差參寒餓催軀失本心多難有言悲運命厭貧無意惜光陰窮通未定功名主疾病能將少壯侵故國漁樵應可入寄聲先爲問雲林

寄亨父

當年勇慕古人風坎防無由到澤宮力命不容相鬭競光陰從此便和同身如孟氏兼三樂家似昌黎厭五窮莫爲明時頗惆悵著書亦是濟時功

再寄亨父

匹馬辭家臘雪初二年名姓入銓書熊羆帥府招韓愈邑裏經筵失仲舒穩把聲榮收雨露冷看交舊厭溝渠藍衣定有誇鄕日爲到耕村問溺沮

奉寄子發

春雷動地竹牙生社雨淋岡蕨臂擎田野杯盤容我飽牛羊鼎俎爲誰榮能無智慮隨天轉未有工夫與俗爭苦憶南園江健令解於忙處用閒情

解於忙處用閒情絕口多財與美名剝啄至門方就枕畢逋歸樹卻催耕燒香事佛人俱佞曳屣歌詩我亦淸筍蕨又芳春酒冽相思何計可同傾

戲題白鶴觀

遼海沈沈信息稀蒼松枯盡艸侵扉樓臺有字知年歲城郭無人辧是非像座風輕蛛作网醮壇春老蘚成圍道翁久蓄瑤琴意莫爲閒名取次揮

南丰道中口占

冷雨迷蒙懶舉頭望中恐得故鄕愁梅經舊臘香猶在水被東風凍已收鳥喜春和紛格磔馬嫌泥滑轉夷猶人生祗有安居好可柰安居不易求

野菜

采采新英出逺岡生香不斷冷垂漿地神手老皮先紫山鬼腸饑色更蒼野饌自宜淸品味世情誰識淡馨香舊林春艸盤飱慣憶共鄰翁踞坐嘗

秋堂

秋堂燈燭夜輝輝照我書邊淚濕衣何術更堪圖愜快平生已是足乖違悠悠客路和愁往杳杳靑山借夢歸虫響風鳴俱有恨驚殘二十七年非

過列岫軒輒題小詩

檻前淸沼一奩披墻外橫山百馬肥長使座中知爽气豈煩天際問修眉畱賓出酒人皆喜不語看云眾未知饒借俗儒譚爾雅主公偏重謝家詩

贈叔憲

軒昻不肯事雕鎪放卻名韁已十秋舉世有爲皆負累百年無悶更何求長驅好意歸吟筆笑領眞風貯酒甌嫌我生涯非濩落紙編寒夜困燈油

贈王九

李杜是非張相國曹劉忌憚呂將軍異時各有淩人气此日何妨負我文議論當如山頂石光榮防似雨餘雲恨君不悔邯鄲步希世功夫枉十分

塵土

塵土營營自滿城此間賞望四時淸朝看雲樹吟天末夜對溪光醉月明只見漁樵眞气象豈知防市細紛爭座中更掛庸兒榻未識冰壺有舊名

道卿上人新作塔亭準擬壽終乞余題詩

道人八十轉康寧卻效浮屠起竁亭日月無窮終系數乾坤有壊亦因形未張云鶴蕭蕭影先養松楸鬱鬱靑究竟會應逢逸少爲師重勒雁門銘

寄觀上人

袈裟初帶帝城塵便詠南陔望白雲賈島未爲窮主簿湯休何事小參軍古書似我閒千卷山酒從誰盡十分正是諸生薄韓柳勸師絕口莫言文

寄上山陽太守屯田

故國無田只一瓢儒冠相誤感萍漂虞翻骨相終迍滯許劭題評漫借饒已養道心忘貴賤故應榮分任漁樵文章解頌賢人業更坐看君立九霄

獻翰林太守

欲辭鈴閣重徘徊世路無人計實材賓榻少因髙士下醴樽多向俗儒開孤蹤此日叨餘論直筆他年倚上臺召節不遲天陛逺輟耕朝夕爲公來

和酬道先髙秋見寄之句

眼看金菊木芙蓉想見嚴城此景同儒術凋零歸故紙歲華催趁入衰翁千秋治亂三鐘酒萬里關河一畝宮南鷂北鷹方得志更誰迂闊問哀鴻

晚出壽春

馬足遲遲破曉霜朔風迎袖過川梁簾櫳幾處迷醒魄煙靄滿空含曙光已是途程規進取可能懷抱似鴻荒平沙莽莽兵戈地卻爲千秋起弔傷

書齋春日

花困蜂鶯柳困風年年春恨渺無窮已添病格憂詩債未破愁城憶酒功日月正居勞苦上山川長在夢魂中遊鞍賞席今多少想見濃陰替亂紅

和酬李宣徳二首

銷閒堂上日何思或弄鳴琴或賦詩聲正只傳心靜處篇成不待燭殘時隆中有客吟梁甫洛下無人說克兒此日餘音到逋客定如醫藥蓄靑芝

臨邛大邑少鴻生初敬多辭馬長卿幾許分財來滌器不如收迹去躬耕生前遇主無髙位死後遺文有盛名畢竟負他賢令意被人傳說是閒情

次韻輝卿感春

日日春陰共慘然愁懷不稱艷陽天已從魯酒迷醒枕更向瑤琴怯武往事自驚千里夢勝遊誰犯五更煙因君解道花如錦始爲芳菲憶去年

再和

欲寫春愁上粉牋只凝幽思恨遙天塵埃漫蠧霞書字日月終虧錦瑟夜聽子規欹醉枕曉看新燕立疎煙冷灰殘燭相遭慣觸撥東風不記年

再和

聞說羣芳初滿園未能尋賞恨參天風豪雨橫傷鶯蝶酒冷詩荒負管屐齒有時臨蘚徑馬頭何日破晴煙誰何贈我寛懷語每道新年似舊年

熙寧六年再至鄧氏北軒感而書壁

窗扉暮闔曉還開乞食寒儒去復來土木不妨人冷落詩書能使客低徊言如鸚鵡今徒爾宿似夫不亦得哉但識浮生皆寄托莫從河漢論涓埃

寄從義法曹教授

軍學先生骨气淸毎嫌杯酒亂襟靈譏排只是攻三雅熟爛除非是六經橊榼日虛塵拂拂兔毫宵運燭熒熒俸錢添得眞何用好贈滎陽買綠醽

奉酬範十七見寄二首

接人坐語送人行兩飯逡巡晚鼓鳴遇社有何歡次第過春多是病心情消磨白日無雲補計算流年但暗驚苦雨寂寥還一醉夢魂依舊背嚴城

一紙新詩入北城起予聊復醉魂驚低心苦淡吾徒事轉眼炎涼此世情六月未須論止息三年方看大飛鳴錙銖社肉休過問幸有鰍蔬且爛羮

再和

浮桁門外樹如城歸路迢迢夢易驚嗟我衰遲從旅食感君存問有詩情牡丹不在儒宮種杜宇偏當靜夜鳴勞費主公憐苦淡駝蹄時勸一杯羮

幾欲相尋出郭行念君家雁不能鳴逢杯得醉常常事漸老多慈種種情荏苒又聞寒食近牽纏空作暮春驚祗應已入東風笑愁思長於萬里城

次韻酬亨父見寄【時亨父在厚平山中】

醉墨淋漓詩屢酬浮蛆上下酒新篘人生有此自可樂世事無窮何足憂端是覽輝同鸑鷟不應專宿效夫不嗟予久負思山興空得公詩展復謳

和酬天休

故人邂逅早鶯時一別經秋燕盡歸已是苦貧看客懶更堪長病出門稀何曾富貴來如夢但覺光陰去似飛欲酌淸樽相解釋莫嫌窮巷瓦杯微

酬何威中

十年經畫鑿壞逃只爲乖違不爲髙盡力未能成飽暖致身那解立勲勞已從酒盞忘千慮羞看貪人校一毛遊舊惟君尙相記每將新句訪耕臯

和酬伯華

襄陽耆舊足髙風不識州城有徳公器業我應居眾後姓名今恥達宸聰文章末技知何用衣食殘年嘆屢空朋友贈言當儆戒恨君虛美一篇中

道先賢良以其到郡未及相見遽寄四韻謹以酬之

山人還是入闉闍自笑窮心失本初鄭相舊憐窮禦冦秦王新伏勇相如衣裘破敝身謀拙齒髮凋殘世味疎人正棄捐吾獨取似君風誼更誰歟

酬次道京還見寄詩二首

會得吾生只泛浮莫將耕釣異公侯文章髙去乃靑史富貴極來皆白頭至樂如今惟彊飲最賢從古是無求荷源磜上楓林葉又過元丰第六秋

平昔賢他馬少遊有官何必至封侯天如大雨當揮手命合髙眠亦到頭幽澗魚肥堪煮炙丰年酒賤易追求恨君門館無酣伴枉共癡兒對一秋

酬西閣書事

西山閣上防衣人過得三冬似九春長恨作詩無客和更緣中酒被妻嗔有官未入功名境多暇仍思寂寞濱文雅一時傳萬世卻應能此是榮親

朝曦閣詩爲李道正賦

道人開閣破東廂慣看朝曦亦坐忘但見長時似車蓋不知何處是扶桑雲歸後崦陰無迹水過前渠響自忙雨露縱然能惡作未妨微白到書牀

至淩雲山卻寄平仲

建業歸來路二千一舟輕借死梯緣貴池亭下風如鼓采石江頭浪拍天險與陽侯成憤友幸從魚腹脫腥涎只今親舊知憐否尙有餘生亦偶然

九月七日偶書

愁裏光陰不覺忙忽聞時節近重陽絕無閒藥擬衰疾才檢舊衣防早霜未必此生專冷落漫因往事巧思量呼僮閒賞籬邊菊並括憂端付一觴

伏覩教塲後庭新移梅樹輒賦小詩呈獻內翰太中

中庭移植气蕭蕭無數芳華壓翠條田地縱然非舊壤冰霜猶可見孤標人間歲月何曾老物外馨香猝未銷故有明年佳實在鉶羮滋味看和調

聞仙都李道士下世

布褐毛冠七十秋爲誰浮泛爲誰休但曾計日防三鬼不慣攜琴謁五侯詩卷在前聊養目酒尊從此罷銷憂七星杉下朝曦閣香火應教弟子修

長憶初能戴幅巾仙都門外學遊人科場未數金門賦襟袖空餘紫陌塵平世選賢終法令暮年如我但寒貧惟師不信文章誤只道遭逢有屈伸

九月霪霖谷欲登稻芽連穗水漫塍無方解我心愁寂更欲聞師近寢興紙尾忽傳成異物棺中還恐已飛升羲和睡熟泥塗惡絮酒尋澆嘆未能

寄江州沈尊師

洞天一別七春風長夢桃花爛漫紅不得云雷相借助且因文學守貧窮曾尋物外無窮意已覺人間萬事空便作野夫才是分只嗟凡骨誤仙翁

五言絕句

橘林居士題載溪館壁

云凍月籠影風生水澀寒故人眞似雪何必到門闌

七言絕句

寄茶李侍禁

東塞將軍日月閒五兵不試坐雲間卻因睡思侵書卷送與茶甌解壯顏

過虎林渡

淮南行盡到江南野渡風髙送晚帆五五長亭莫回首向來窮淚已盈衫

戲題白鶴觀

八月風髙宇宙淸銀河秋浪到天聲門前合有仙槎過會待參隨上玉京

戲題妙靈觀怪松

二十年前看怒龍鱗鬐半已召雷風至今未拂層霄去可是懷文與我同

曉雨

曉雨彭彭發舊泥田家拆壁備朝炊無數星辰一輪月夜來空似欲晴時

重過福興院

重過山寺借牀眠屈指前遊已七年文字轉工身轉困被僧相問卻淒然

乞錢謀食總悠悠兩事平生話亦羞何意茂林修竹下今年還得一回遊

和道先雨中栽花

二月前頭雨意回移花趁雨破靑苔芳根得地春工敏定有新英次第開

旋封旋築帶霏微贏得澆瓶不用攜眾艸自今常避地主人來繞漸成蹊

題藥錄

華佗气絕釣臺側扁鵲墳荒浚水邊末俗好財無妙智此書何日似魚筌

茶鐺

賓榻蕭蕭午戶開松枝火盡半寒灰主人欲就遊仙夢休願煎茶醒睡來

風雨

風雨蕭蕭夜漏沈北窗燈影見傷心從今莫更言滄海只合思量此恨深

有見

賣藥諸生體調狂塵埃空助老來忙壺中自少閒天地豈是今無費長房

曉日

曉日曈曈上紙窗小鑪文火近縑緗衝愁滿盞扶頭酒笑殺醫師第一方

詠白髮

人言華髮是愁功不分悲傷得老翁亦有不愁頭自白可憐功過略相同

已任蕭衰潛似雪何須輕脫便隨梳不及窮愁索長逺一生相逐未相疎

偶成

苒苒新靑上艸頭小庭春色彊悠悠酒缾虛臥琴暗眼見風光似九秋

新室

爲姦只是疑王涉至死何曾識杜吳四體早知成散漫前年悔更染閒須

魏勃

𨿽發齊兵未不臣問時何用便銷魂一生才勇都纎小可怪區區掃相門

禰衡

世亂無人及禰衡眼看豺虎似蚊蠅喬荀彧皆儒雅至死何曾曉愛憎

覆船山

山似舟航壓眾坡靜爲平地動爲波桅檣不借瞻烏首爭柰風帆百尺何

過武陵翁題其屋壁

十年騎馬走紅塵非敢求爲富貴人只願似他龔處士不余不欠一閒身

綠竹林邊白髮翁面顏猶似壯時紅朝來賣藥錢多少又閃間愁入醉中

廢井

淸不能常濁有餘轆轤音絕甃苔枯荒涼欲就羣蛙問今有觀天坐客無

見廣度院紫荊一株先開

滿樹新英待發時東風先動向陽枝同根若是生疑怪爲道開遲謝亦遲

蘭溪驛

驛亭何處近蘭溪行盡蓮華日暮時春雨發香無分見斷腸頻誦杜郎詩

惡客【薛許昌集有好客篇故作此以擬反對】

惡客無端捨舊山坐令千慮險相關靑燈白日貧兼病聽著農桑更厚顏

野客【擬歐陽詹】

野客來過洞府門天風吹斷去時魂得歸應被鄕人笑衣上雲霞有異痕

酒客

酒客胸襟亦自賢平生不斷醉因緣望見靑簾涎已活誰能顧惜杖頭錢

夜擬李義山四更四防

四更四防露成霜个裏愁人暗斷腸鼓角未喧聞鼻鼾北風窗戶月荒涼

反李義山人欲篇

藥囊易中荊卿背匕首難傷趙政胸燕國無辜竟魚肉可能人欲有天從

題圓上人宴靜軒

宴安深靜屬居僧一炷檀煙萬慮淸猶自笑他檐外鐸風來未免鬭鳴聲

客到

客到空齋說早春嫩紅輕綠漸紛紛寒人不預尋芳品多謝東風許聽聞

答內翰太中觀插稻見寄

睡過春深一月餘綠秧黃犢負村居東風似恨歸耕晚故遣藜牀日枕書

楊朱

戰國功名尺寸勞先生持論異吾曹孟軻解辯承三聖後世誰曾拔一毛

陳都曹座中出示諸公曲詞以四句酬之

看盡新詞聽盡聲未能髙和耳徒傾聾身縱作岐山老爭得聞他彩鳳鳴

眞輝閣

會得眞時眞亦空光輝何足更流通勸師不用嚴標榜瞀者逢燈與暗同

安昌縣侯

能說齊論與魯論世儒希合便紛紛何曾後學皆傳信只有姦名萬古聞

小檻

小檻幽花已破香此心無處避韶光年年惡作傷春客穩爲東風細斷腸

楊八送筍以四句謝之時在湖口

殺卻盧家十五龍野人盤饌當時丰湖幹少得中林味此日鄕心轉不同

詩餘

調笑令【效韋蘇州作】

行客行客身世東西南北家林迢遞不歸歲時悲盛淚垂垂淚垂淚兩鬢與霜相似

前調

華艸華艸秀發乘春更好深心密葉紛紛妖韶隨處動人人動人動公子王孫情重

欽定四庫全書

灌園集卷七

宋呂南公撰議

追難皮日休鄙孝議

皮子作鄙孝議二篇疾時之剔股濟親及廬於墓者後二百年餘讀其文復病皮子之不彊於道也造語以難之難曰孝非淺狹之道也大推之彌六合不能限小存之尋常方寸亦足以與之經曰聖人之徳何以加於孝乎非莫大之謂耶用天之道分地之利是亦爲孝非小存之謂耶蓋聖人之明孝以報也主之以愛恭不礙其迹而特原其心心茍有在矣不必科其所趨也古之爲孝者多矣其時勢迹狀艱難平坦未嘗一轍要其所歸惟愛親而已矣奚必聖人開以如此而後行之乎今人能哀其親之疾苦而憂窮無防於是剔股以進焉此豈以無益望其親哉用父母之遺體濟父母之危命經𨿽不言然未爲不道也若曰吾身可寶而吾親有命則悠悠世習誰非頑忍耶𨿽大舜曽參茍其親病苦而有以此告亦必爲之矣二人之孝應不系於避杖而漢景之不肯吮癰亦未足賢也凡人之情便安佚而畏煩苦世衰而教不振者久矣民之無良有生不能養而死不能葬者爲人上者取寸心而勸激之猶不足以動今有人哀思其親不足而從之夙夕於艸樹荒涼之間諒非偶然必又禁之是愛親者反得刑也夫剔股甚痛而廬墓甚不便也人情顧近而忽逺安有快於瘡割利於野處而直幸悠悠之旌賞耶萬一爲之而上之人不防則其人亦將遽已耶天下之姦頑冀幸者時甚不少儻令剔股廬墓皆主於邀名免徭則其剔且廬者奚其不紛紛耶若人之心固易原也原其心而不害𨿽聖人出固亦與之況經語哉惜乎皮子之隘吾名教而欲禁人愛恭於親也

論

經行論

經明行修非相因之事是以古今講授之士𨿽以傳解顯聞而有不免得罪於名教者也漢以來學經家眾矣顧違行則猶多董仲舒號大儒而下流禳厭類巫覡不自羞至推災異險受禍乃吞聲而絕口劉向燒金幸寵罪延其父鄭康成八十不葬其親孔光張禹曲說卑意亡國以存家戴聖見糾不法範升廢於出妻馬融驕奢王弼躁急賈逵附圖防以希貴顯祝欽明誣周官以媚祅後劉歆助新蔡邕懷卓譙周致主於輿襯陸質效鷹犬於叔文是皆內不令於身外不祥於世淸議之所投竄而學者之人所爲共羞而數君則爲之夫豈經之所能救哉蓋學之於人所以輔益其器資器資或陋𨿽力於學亦安能保其措置不涉於小人譬諸染然同是朱藍而入是則各有分繒之入不異黂之入而黂自然賤繒自然貴貴賤豈色之預哉而論治者或稱行修出乎經明吾詎敢信且數君之學皆世用其書不可闕者而行已若此彼其學數君而不就者其有過而可羞誰能計之謂明經人爲必無罪焉吾終大笑此論耳夫明天下之善曰徳而徳之所成有吉凶當天下之務曰才而才之所設有邪正維吉以正故賢人君子業履所以全維凶以邪故數君所以不免於過惡豈數君之願哉主於中者無以勝於外之所行則經亦何能予奪於其間但聖人之於教不欲引己望人又不欲駭以所不及是故存經以爲輔性之本使之上智益明下愚或畏𨿽然終不必以經爲母而行爲子爲其吉凶邪正之所自成設有不齊故也蓋古之人有經行兼長者矣然而非實相因也負可貴之器質而成徳於吉設才於正焉則如薪火之遇膏有加壯而益而非俟膏然後爲火也語而用此則聖人之意與士之所兼非實相因蓋亦可亮矣嗟乎吾安得若人而見之

以孝事君則忠論

道之在人莫不資之以得其徳成其行然而得之未必能不汨成之未必能由序是故天下之名有生於不足而實之所受有非因於有餘而性命自玆爛漫矣蓋生而知之無待於外之學所以著愛親之心也推吾致愛之道以自盡其力則得名於孝固裕然矣是之謂不汨義無施而不宜則行無入而不出移吾致養之勤以效於職業之官則得名於忠其必然矣是之謂由序經曰以孝事君則忠以敬事長則順豈非謂其不汩而由序者歟蓋天下之治待政而後治而政之所舉待人而後明則出身以仕於當時何可以不蘄其能竭心思此忠所以見貴於人臣之節也夫惟能竭其心思則力之所致不擇事而安之惟其稱而已矣夫旣出而安之不擇其事則其未出也必亦不擇地而安矣夫非明其固有而推之不奪於物修之不喪於怠則安能移不欺之志於黽勉之次乎傳所謂求忠臣於孝子之門者以其得於天者能定則立於人者易以成序故也先王之盛時作徳有教而天下之人材小以成其小大以成其大於家無或不理於官無或不忠則士之履籍名不足以標之蓋人愛其親各敏其事則孝忠誰與爲異及夫王迹下熄禮義之澤稍涸而後名生於不足矣𨿽然從事而不敢告勞念靡盬而憂父母至於陟岵屺以思望嘆稻粱之不藝則人之內性非其外之必能滅可知矣事親之至不異於許國而公義不以廢私恩然也惟其有內之實不勝其汩者之多則誠衰且漓官瘝職曠其上自不能信操藥以進慈父其色焦然而聖人以爲羞而陳蕃江革之徒方以獨髙取名於世其逺於先王之盛又可知矣夫資道以成其徳性命序於日可見之行此理之不易而事之易爲者也而何曾王祥孝足於父母而忠不足於舊君則利之喪眞亦可戒矣

序

韋蘇州集序

初余未讀韓退之杜子美集時適讀薛許昌鄭守愚詩而嘗讀韓杜者以余爲笑謂其讀之卑也方是時余遭笑駴且自恨不識夫讀之入於髙者奚獨人能而我頑莫入者何故其後余年二十三始能讀昌黎文又明年亦讀少陵詩矣而間以論於人則莫余明也時又自悲以爲余眞用愚見外於人哉則又疾焉以求異時更讀孟東野王摩詰張文昌李太白等詩乃至泛讀沈宋以來至於晚唐詩人集本焉人𨿽漸不笑吾卑然往往怪之以爲是無益於進取者何必困眼最後讀松陵唱和編則復見笑於人余於是而灑然損愚之悲亦不復論知昔之笑者未必識其卑而今之笑者未必在於髙其怪者亦不足問也夫入宮者自阪而門自門而屏自屏而庭而廡而階然後堂奧可至今不容薛鄭又笑皮陸而特喧然稱韓杜之髙此何以異於不涉門庭而已至堂奧者耶諒非鬼物恐不能至也未之至而亟以爲言豈能得其所以言乎哉甚矣人之不足尢也所見之不明而務因稱傳之顯晦以定論學之髙卑其亦不思而已矣安能笑人熈寧三年予歸自建康始讀韋蘇州集於舟中愛而嘆焉嗟乎蘇州已能使余得怪於人矣庸詎知茍無欲笑者耶然予旣饜聞而駴恨矣書予所遭於袠方以自憐云

送葉著作序

熈寧二年夏某歸自淮南將至故園鄰境之鄙人有迎某者言若將爲賀而不果言時怪而問焉徒曰儂欲有賀於子然患辭之不勝也子亦行當具見之矣入邑則所見居者安行者肅有知者談無識者謠皆曰天畀特厚於吾人今得賢大夫矣問其所以賢皆叩額曰無傾河之辯與通幽之智亦何以壯我大夫之美維子亦徐而察之得矣奚言之俟於是某往拜大夫焉初瞻公門蕭乎無故時之紛紛而有未嘗見之肅肅已見大夫則淵兮泰然終日不睹其懌慍之容而持評文學引諭開擊如不足者私獨怪大夫之臨冗劇而不失雍容則以爲其緩於聽斷也又竊視庭廡則將事者不諠被罪者色泰縲有塵械有菌鞭梃稀鳴而勃詬已平吏胥不勞而契牒已理出而觀於鄕則塗相謝而室相慶者又多多也則又問焉曰爾之謝且慶也昔者莫之爲而今則爲之其何以乎皆曰吾負大夫大夫以仁恕禮義治我而我曹不令尙或爭焉今吾慚是以謝之其慶者亦曰信吾父祖之言如大夫之賢非特未之見實亦罕聞今吾得身見之柰何不慶於是某亦嘆嗟累旬不能休是以讀循良吏傳十餘年而不意親遇於今日又不知其所以致此何修而吾人又何幸得此也是年之冬復以事走京師比明年之秋乃歸至則又拜大夫焉凡前年之肅者安者謠而叩額者不諠而色泰者平者理者與夫塗相謝而室相慶者皆仍昔也獨觀談者有蹙容時又勤而問焉乃曰天𨿽畀吾人甚厚而特不以久今吾大夫被勅書當移官於蜀去有日矣吾悲焉顧末如之何是以起憂某曰何爲其然蓋亦理遣而已矣天之生賢也理不專爲爾一方閩吳燕蜀中土之人其誰不願得如父母者爲之長然願而得者幾何今大夫之賢而旣知爲難有且以爲𨿽吾父祖皆未之見而旣得之夫豈不幸固欲戾天理以專所願乎大夫之賢其美利在而身其無窮之傳惠而子孫孰使而子孫所逢皆得賢如今大夫者耶今之大夫旣在而所得蓋已無憾卽無有焉則是而身之幸已上越父祖而下過子孫矣獨何爲窘窘於所末如之何於是憂者稍平因曰子之言然其爲我敍而次之以慰我難忘之思亦書以告大夫使知吾人之樂愛焉可也某曰慰汝而次之言是已若以告者毋乃非大夫之意乎皆曰是何傷乎仲尼之不見敬於鄕鄰也千百世之後人莫不譏魯人之不令神龍丹鳯之爲祥慶茍有口者莫不頌而美之未聞龍恥而鳯恚也今吾人樂愛大夫而得怒焉是誦甘棠之詩者可褫而讀循良傳者皆可撻矣大夫必不然吾子其文之某曰然則吾文不足柰何皆曰不足則爲之何害於有意以不足而遂不爲是吾子與鄰境鄙人無以異矣某不敢復辭卽具書之並贊大夫之皁徒云

傅巖字夢弼序

學聖賢者學其內而已矣若夫軒裳祿位何足慕之有其內而外者至焉審之義而宜觀之時而合君子於是受之有其內而外者不至君子蓋不防也顏淵欲爲舜豈主於百官牛羊公明儀欲爲文王豈主於三分天下有其二孟子學孔子豈主於魯司冦子比孟子豈主於齊卿然則君子之慕古聖賢名實可知矣吾鄕學者傅巖其友字之爲夢弼蓋勉以輔佐之器業云爾豈可以空疎無有者爲哉勉之逺大其內也字之固當而或人譏其虛喝以爲傅呂之事非布衣書生取次所能享嗚呼此論外而遺其內慕其徳而折巾角之流也何足傾聽巖與余待試於浚都亦同館捨嘗以其字之疑道焉余爲之說如此巖因請爲之序是嵗熈寧三年

送傅亨父序

自史館公在中書搜能而餌善天下之士尺寸之長細大各伸方患無有不患莫知方患未知不患莫用譬如貴豪張宴其筵十里有豆如山有尊如澤有座如陣味無品而不薦樂無工而不陳當是時賓之上者以賢其未必賢者以親其次以附以幸以役大之有笑歌獻酬以備福祿小之有筐篚幣帛以給沾丐不在是者身以爲歉人亦以爲宜棄焉嗚呼熈寧之盛蓋如此遇豈易哉而比嵗之冬南城傅亨父始摩髯欠伸有必出之意自言坐書邊四十年窮鉛竭丹吟口渇而捉指疼八十吾親而三十吾子尙無所遇正獨困於雕虫之有司耳若今科眾路多人各以所負致其聞達我則不能彊行非聖人之訓學者之事朋舊聞而壯且是之呂南公曰速乎夫子之運踵也吾聞士之學道不貴乎以己忘物亦不使物忘己己忘物則不仁物忘己則非有徳夫見忘於物者世之謂無能之人而夫子寧固處之𨿽彼忘物者尙未果賢或者本無能而借髙以自幸爾從者審非不仁又實有徳而直樂於退藏吾又有說必令志局異此則人俟時乎時俟人耶自古傑人俊士所以功名成遂蓋棺無餘恨者亦各防時而已矣以夫子之所有解括而露懷上可以聞於相君旁可以請援於故知之人得無遇歟夫遇有小大我所不能知所可知者豆尊旣展聲味旣給不在乎賓之上亦宜在於其次不在於獻酬亦必在於沾丐爲夫子計惟亟進勿緩毋使身出乎投轄反關之後而銜歉棄之悲耳於是聞而壯之者皆曰信然盍相與賦詩以贊其行某旣爲之賦又序之以俟其所遇時則四年十一月之丙申

思亭詩序

余欲序思亭詩執筆而嘆已嘆而嘉蓋孝思之爲徳其取名甚美而致實甚不難然世之人率難於不難以自棄於馬牛旣自棄矣又回首於美名銘乎其心其最無恥者則斐僞燻馳盜取經傳愛敬其親之辭開屋而牓之幸自標飾夫若人者只欲勝馬牛於毫髮之差其安可得蓋馬牛去離衣冠又未嘗盜經傳之辭以自欺且用欺人則𨿽不足於孝思不猶可恕哉嗚呼余飽於恕久若於所嘉則未之頻煩今而値於江君是故先之以嘆頃嘗聞之江君喪父不但依於禮而又深長其情於祭葬凡以自盡而哀摧念慕日月愈久而愈憂未至也因葬已而爲屋於隧前與其仲季宵晝於其間以致其思感涕之餘講讀先生之遺文曰吾親昔以是飭我者也不敢忘治其田桑以足衣食之奉曰吾親昔以是爲之家者也不敢隳命其子孫誘之戒之毋不令曰善慶有先莫之思而紹者爲取誅蓋如是者至於除喪矣而屋未嘗命名焚衰之明年邂逅余而及之適言親之於子也愛無窮則子之思親亦豈有窮爲之祥禫之期節者禮之名文云爾感徳思報而罔極者人子之情烏可已哉吾於學行思率吾親之訓以成吾身於四時蠁想繹吾親之聲容以永吾懷於展墓而徬徨則思夫親之所以位此而昔同仲季之所以畱此者何緣乎歸而述吾所思以鐫勉於所臨也故初題隧前之屋爲之思亭蓋所以深長愛敬之情若夫美名吾安取也余謂江君其勿固於謙天下豈有決於致實而疑於受名君之所致無所避於嘉矣亟歸大其牓足以識君之意並錄余之所嘆於壁以懲艾夫馬牛之徒若嘗爲詩者過焉爲謝之曰毋茍以章句媚人而不審諸己可也江君字子儀與其弟子發皆以進士薦於鄕而子發先及第解汀州司法執喪於亭熈寧六年正月序

豫亭詩序

潁川陳君益旣一新其居宅有亭在堂之左而以豫題其楹他日爲余說其名豫之意曰豫也者人情以之爲悅而莫不同喜者也然知喜而不明所以爲悅豫之道則亦有時而不得其所喜焉而或者因以豫爲不可常其亦過矣蓋夫萬物之兆象也時各有所用有所用者所以輔資於人情乃今不此之察則以我而赴物其爲流連荒亡孰禦哉故吾之所以居豫者不以物用先我者也吾如主物如輔如是可矣吾韝有禽吾尊有酒吾絲竹有音吾架有書吾壁有琴吾局有碁吾園有花木吾池有魚可系可醉可聽可讀可彈可奕可翫可釣無非樂事顧吾不以在意則彼未有能起我者吾固不以物象而先我也是所命亭爲豫之意又曰人之不得所以居豫之道也因其莫思而已使嘗思之庸有不察吾亭之內有齋吾於是而燕休且以嘿題之蓋嘿者吾之所以思也如之何余聽君益之言而不能易也亦曰嗟乎允矣歌吟斐亹之士新與畱辭詠於壁間余爲敍次其題楹之說如上

陳君益宅觀假山序

上豫亭北顧其墻廡之間小山叢然面南如畫幛者卽而觀之工之塐繪所就也而幽致乃不少凡其爲山枝者爲峯頓者爲阜灑者爲巖崖捍者爲崗嶺攤之成阪衍之成隰竇之成洞陷之成谷有鳥道有夷路有裊繚之徑有邐迆之坡而交聱蟠勃變狀總總又引自墻後穴而釃之流乎絕壁之前垂爲瀑注爲潭平爲谿析爲渠遏爲陂如是者又多態其間列茂林突枯楂渚沙磯石層雜附見乃至人物諸類皆在焉其正中峯特險而長其頂冢之陰亂石駢羅若可坐憩處有兩書生趨之視其緣陟危然乎哉而猶未至也其路由東洞出者稍近寛原有二遊僧出焉軒軒有得色北下而西一徑更深有道士跨驢背之而南一樵翁沾沾望驢後以行其東洲橋堰之交則又有三牧兒伴二牛息焉夫工之所就亦勞矣余旣徘徊觀之已乃興感於中夫山林藪澤之深懿爲天所覆皆有之然人常徒愛之以言而身不肯安之此文雅之士每借耕漁淸曠爲說而要知其所願不在焉者皆是矣況下此者乎哉今道士僧俱背而去之而書生則方抵巘未止豈非道士僧朴直不知矯飾其情迹而書生善詐乃區區蘄出峻絕之上以成其好髙之妄歟道士僧皆背去山林而僧徒步道士乘豈僧貧於道士而然歟世言僧之徒工以罪福脇誘人得皆常厚而道士之說不及此故不爲流俗所防今見於此乃不然其亦有偶然者歟今又豈塐家病世故之非平而作此以譏之歟言之座客皆大笑君益曰是皆不足議不若平之以酒於是取酒而散焉座客前循州司戶吳充道新靑州察推陳才甫陳畱蔡彥臣南陽鄧信臣才甫之弟純隴西李孝孺並余合八人是時熈寧癸丑之仲秋

送傅濟道赴漳浦序

傅濟道爲漳浦尉初之官過其友呂某焉某念別方逺不當無言以贈也摻其祛而告之辭曰嘗論士之所以賢在全乎其美不全其美非所以賢也全美之事有二曰能文曰飲酒蓋博學而力行者士之正功而無得於文酒則齷齪不奇短缺而卑譬如爲車髙箱暢軸輈軫轂輻莫不材集四驪六轡襄而總之其於厚載致逺何陸之不可行然一不置轄則𨿽有善禦無以運動一不載脂則𨿽運不流故文之於士猶轄而酒猶脂使遂無之何害其爲致用之名顧聚而莫運運而莫流終亦不奇而已大丈夫智識出沒六合而下筆如鳥跂黐才幹振攝萬務而對杯盞愁眉則齷齪而卑夫酒之於人豈但足以銷憂蓋所以平和其心而壯直其气心平則徳厚气直則行正是寧小補而世俗之人因屈原一語獨醒便謂實爾此何嘗知原之意吳時韋昭以好學顯惟不能飲酒故朝宴則竊以水漿代之終用此失吳主意以至滅身夫齷齪固可憐而況滅身乎士不願賢則已如或願之必致思於此矣且文酒人在𦇤褓時豈其能之蓋亦長而得於習耳視今濟道之全美惟酒宜進之耳頃吾初識濟道時云我値糟亦神昏吾嘗爲之嘆恨以爲𨿽有文辭異於學究而不識醉鄕終亦不全而已及前年同捨於汴陽則濟道已能竭三盞旣別一年重見則又進至六七矣蓋造物者之於人業賦以賢則詎容不備惟其所習有至不至則各止其止矣夫世豈有不可能之事哉濟道行矣吾聞漳浦瘴癘之邑惟酒爲能禦其毒於濟道之習尢利也異時歸來名兼飲戶則吾當大喜賀拜矣濟道勉之俗人防短必稱禹惡防酒而好善言又曰市道眾人率能劇飲何足領略此言亦誤發何則禹之所以聖者豈在於惡酒而已使其無徳與功則其異於市道眾人何也彼今稱禹之人未必能好善言又無功徳而特效其惡酒其謬何翅千里此言願濟道勿聽熈寧五年三月甲午序

測幽記序

灌園先生曰無物不有然後爲天地無事不有然後爲世道通乎此而盡之則所謂非常之故不慮之變皆適然耳孰復諄諄然問觸觸然驚哉夫有無之相因其順矣𨿽或戾逆猶未始違乎理是故天地之所以生陰陽之所以行日月之所以明鬼神之所以靈山川之所以凝人物之所以成皆在乎不得不然之故而未足以言其妙彼或謂之難知者未之思而已矣蓋理之所出數之所必前旣有是後則未睹者特未睹耳今而有是昔或無傳者特偶無耳精也气也非委何因命也性也非復何眞形也品也非廣何伸廣之又廣未離乎息復之又復未離乎極委之以無所委而不失其則此非理之大致歟數因乎此者也明以是入幽以是立出無不藏入無不陽以化合機或戢或張其亦何常何異之有悲夫世之人特以耳目廢其心而已矣古之得道者之於物也智有所原有所不原言有所宣有所不宣書有所載有所不載其所以不爲者非眞不可也以爲姑不必爾三才五行歙協推摩未有一日相無之道則事物之變故舉足而値掀睫而際何必過而問爲哉而有問焉是則寡見淺聞足以窒其靈府而開其愚徑也余少之時讀書不出六經聽覽不離閭井以爲天下之理具諸此矣窘窘乎追逐眾儒之步武而稱誦不語怪神之說以拒乎諔詭之術如是者固久天誘吾使有超脫之幸是以泛觀春秋以來諸子百家之文章太史公至於國朝之史錄乃至山經地誌野載私紀無所棄擲故識其所爲非常者多矣助之以凍餒漂浮屢遊乎數千里之他邦而親見審問合於前識又多矣於是深思極索遂見理數之始終知古人之於此言不言各有意也時又浩嘆乎夏虫井蛙不幸而不知冰海也讀阮瞻之事見其於慚懼而重悲之熈寧乙夘年始記於書所記隨所憶故不復品列率二十四事爲一篇第而積之沒吾齒而後止命之曰測幽言讀而能思者幽可測也自古記異之筆不少餘𨿽不敢有記然無害於理數之所存而遂記焉趣異於虫蛙而已矣若夫守經束教余𨿽不爾其憂無人乎哉

欽定四庫全書

灌園集卷八

宋呂南公撰序

甘圃詩序

民不可一日無食食不可一日無蔬然則天下之圃爲人之業何可勝計惟其業之者未必儒則君子之爲圃所以異乎眾哉甘圃詩者先生巨公相與稱嘆傅君翼之志養之詩也傅氏世儒家邑裏之所畏忌翼之少以舉子取淸俊名𨿽未卽逹而不敢怠曰吾力此庶幾有祿以奉吾親旣而久矣意猶不遂乃慨焉而嗟悶焉而思擇其力之所能堪足以紓睫端之急者以謂惟圃爲可乃黽俛勤之正其畦相其宜謹其時播之殖之培之利之稍與思勰之書合於是內之庖饔外之貿昜皆得其給而滋不怠焉荷耜操耰且行且吟日於其間有過而問焉者曰子儒者也爲爾卑陬能哉今世書生何必俱以禮義取資詭激其聲容以遊乎粱紈屠販之中致利甚潤捨是不爲而使埃繞須眉吾蓋苦之翼之笑不暇對他日此聲屢至乃對曰士各有願圃𨿽卑吾所願也得吾願斯足矣以吾之願昜彼彼固愁吾能泰定也歟哉有以是告於李先生泰伯者變色而發其詳乃嘆曰賢者之志也爲詩以稱之繼其聲者凡若干人泰伯死甘圃詩缺無作熈寧六年翼之以累舉得出於是翰林學士曽公子宣與其弟館閣校勘子開皆勞之且及泰伯之嘆時又各贈一章翼之拜受南歸明年謂余曰宜爲我序我珍藏之以爲吾家徳慶余不獲辭嗟乎士誠欲賢何逺之有昔者子路孔門髙弟而以養爲傷微孔子之言則菽水幾不自安傳曰知其無可柰何而安之若命惟有徳者能之當翼之爲圃時所謂無可柰何者也惟其能安故至於甘甘者好之上而樂之下也非有徳者詎能名此藏之世世篋衍麗句髙辭軸而籖之與史爭久得於畦町耡耰而已夫賢何逺之有若余文之鄙何足以重翼之乎

楊公畱題道卿上人棲眞塔亭詩序

道卿上人生於福州年十二隨其舅至建昌卽捨家事太平元新和尙年十七落髮爲比丘气韻蕭蕭若有願而未修和尙發之曰汝欲得道離法已乎汝惡乎求之曰然請無求於書而持於心乃東行入松谿精舍視物如人視人如身不飾此以映彼不八中而十外波靡馳騁之務一不渉於其胸居三十有二年松谿之主死其徒謀所以嗣事者曰非道卿上人其誰堪於是逼之上人避不肯聽其徒彊之上人俯而思曰怨物之來拒事之交豈足以爲道於是聽焉其爲主領如其莫爲而眾賴以安久而如初至於八十筋骨不勞神爽益淸則嘆寄而念無焉其徒請之上人曰而何怪我且孰有夢而不覺者哉乃相地於堂之西偏先爲之屋而俟竁焉曰以此順化他日其徒相語以吾上人之經措若是可以勿命之乎徳琳禪師之實占堂東故今議名於上人之兆所以別於禪師皆曰稱以棲眞可哉自是稱之上人曰棲乎哉且孰知其不又興眞乎哉且孰知其終免於僞乎哉𨿽然免之不免又之不又舉非我懷我亦順陰陽而已矣如指聽臂而已矣是時光祿卿淸江楊公聞而遺之以詩而一時才士多從而遺之松谿之人詫曰公賢貴人而賜文於此上人寧艸艸者是宜勒之金石以示無窮眾皆曰可卽以上人之命來曰辭有以助楊公而致吾不沒者是在夫子惟遂有畀也某辭而不獲乃序而畀之是時熈寧七年四月初吉

相山新圖序

道散徳不明然後學分九流辧方揆日相岡觀泉卜食之言立故墓宅之師専門其書之多與儒同而祖習之人或悟或迷亦與學於儒者同此歷古以來圖牒論撰之所以相望而出也古圖山形八其後演而廣之爲三百六十今又廣之爲千二百且毎圖俱爲之說者吳山人智伯之所撰也書旣成分三篇篇分上下卷凡六命曰相山新圖始求余序以冠其端余聞之也道出而爲理理出而爲數數出而爲形色故有形有色皆可按而察知其祥咎始終之變天地山川同得於數者也是以無所逃於推步疇人之文𨿽然文不患不具而患乎意之不能通意不患不通而患乎識之不能忘茍至於忘矣則自一照千因母知子何書之足多何學之足名茍異乎此亦迷焉而已矣新圖之廣多矣而智伯以爲崖略耳蓋形之所變名有所不勝盡而言之所至意有所不勝盡夫惟學者之才識有明暗之參差則魚兔筌蹄其敢守越而待秦哉嗚呼迷以書悟以書余豈獨爲新圖而太息也智伯建昌之南城人李泰伯嘗稱其能明所學者也求余序時熈寧九年之仲冬

十八路地勢圖序

罷侯置守以爲天下積千四五百年昜十有餘姓中間華夏且混且裂爲三爲二爲十六爲九其變故多矣郡縣之城治大槪略相循沿而其乘便隨時析並遷因廢復僑創不勝名號之紛錯也學者操禹貢春秋譜讀之紙編屢敗然於後世之所變有不及悉也職方之史邸計之吏據圖按牒各熟其一時然於前世之本初有不能詳也蓋知古而不知今其爲儒也腐知今而不知古其爲儒也淺君子之於天下也何淺何腐與其腐也寧淺逃淺必資於腐逃腐必資於淺是爲兩得之術余求世儒所出禹貢圖觀之家各不同則知其不能裁以後世之所變然也願一作是書欲見職方圖經而不可得熈寧末年得所謂十八路圖略者考之參以天禧九域書則四封際接往往差舛蓋畫手之屢失也以書正圖而約以繪焉用防乎腐若夫有淺之患則吾不患久矣夫欲聚米者按之思過半矣

陳殿院集序

余爲童兒時見文章有建安陳師道所制而患未甚曉少長則知愛之而恨不得其全書未幾已聞士論惜其早世於禦史矣後師道之終二十年子師韓爲南城丞余始從之求書得三十餘通皆雜萃存槁者爲之次比刪正舛錯除舉場應擬外著四百五十六篇勒成十五卷以還曰嗚呼君子哉其質羙而秀其志大而正其气直而充故思慮之所繞辭語之所逹無非聖賢經治根本而逺離羣小畛逕未嘗彷佛涉似也夫惟內之所得與外之所益流通傅防不溺不蔽者其知之矣彼區區於雕繪以戾其心者何足以知之師道之爲布衣有所存發間見於文至後入官悉能履蹈不防平生之言借其壽愈髙位愈大則其建立可勝天下之福哉師道深於春秋蓋與泰山孫復齊能而師道仕望轉髙故不倚經以名春秋索隱論五卷禦史奏疏二卷皆別傳不列此集目師道之其友福唐陳述古旣序銘之餘故不書其行業而獨推見其志气之所到於此夫學而不足以知師道則亦安能讀是十五卷而許余於序哉元丰六年冬至日衮斧前窻書

贈武陵翁詩序

武陵楚仙鄕龔姓望焉翁耆艾之總名也餘論斯人野逸平和而喜事欲其別於流俗之序字故緣望以稱之昔余防時聞翁以治折傷有名云嘉祐中縣尉羅彥輔迎轉運使於撫界橋折馬驚墮彥輔肱髀骨破肉裂塌然不能運動翁爲治之旬日而愈其效類爾圜南城境乃至鄰數百里折傷者必責愈於翁無不得其欲者翁家道傍無田桑封殖獨種庭竹千竿資醫養十口泰定不乏行旅過門踵相交翁遇之皆有理致無不得其歡心者其接儒生最謹鄕之人莫及也余聞如此及余羈遊去故園則過之與語信焉視其屋壁旣有題詩贈之者矣自是出歸毎過之而壁詩嵗加多且滿熈寧八年餘與友兄黃顯翁還自郡翁酌酒其前楹以醉相邀逡巡自道老夫無事於文墨而才子誤遺以好辭吾不知其益乎否也吾里人未嘗賞此皆以爲不若蔬根稻糝之宜拾也吾不擬同之孰能爲我說以觧謝之乎黃兄舉醆以屬余余蓋許之而未暇於今七年矣黃兄不幸墓木已拱把而翁朱顏白髮康彊如舊其求余說也滋勤嗚呼豈其誠知文之工拙不系窮逹矣乎夫古之所謂鄕之善士亦何流品之限題之以內外之分焉耳以今考之倉廩愈實而禮節愈廢衣食愈足而榮辱愈昧豈不識字者然哉若翁之所成不拒不要不厭所處之境而希雲霄有所不至而不失其至未始爲髙而有在於髙謂之善事謂之喜事之豪其可矣乎必有知餘言者矣

王夢錫集序

維天生材維世長之長失其道則𨿽有俊茂偉明之質有不能自保其成者矣吾於周道旣亡而見之夫所知所行壹迪先王之學而不誘於俗習者豪傑特起之士也而欲仕之心則天下之所同向非自信之篤自知之明則亦安能置已於悠悠寂寞之鄕而處外鑠之光榮如塵滓之去來哉秦漢以還所爲抗論說於周孔下風以克有傳於世者皆非有待於長養輔助而致之者也得之於心文之於言考之於前聞盡吾智力之能至而已君師朋友於吾乎何有是故晁董公孫賈誼劉向之徒𨿽或不純乎聖人而後世諸儒腐爛區區終莫能望其程躅也誠使此諸人出於周孔之世其所成固可知又使之出於魏晉隋唐五季之間則又不論可知矣夫謂之木矣何莫任乎曲直根深本固而後榦偉枝彊彼匠石之有無誰之職歟知乎此者萬萬也信乎此者萬或千之一也是古之人所以可貴而不多多也嗟乎其不多多蓋有不幸存乎其間矣吾友王向字夢錫生數嵗而喜書少長則治進士業茁然眾駭其進而莫敢議其所止也旣冠猶未得志於舉場夢錫益自刻勵覺其所治未足以居先王之學則欲盡其智力以圖之顧家日貧親日老轉轉不救則曰及吾無營養之患而後吾智力足以致也庶幾不負古人防熈寧天子將以經術作新士類而丞相長安公父子實始受命成之夢錫家逺方獨取所謂雜說字說者讀而思之推見其指乃觧詩孟子合四十萬言書旣成而雱新說亦出夢錫又取而讀之頓腳大笑曰果與吾書槪合於是人皆以夢錫爲必能由此得祿以養其親而後卒其素所欲致者也而再試益不得志則又朅焉去之太學其行也諗余焉余曰聞道而知之行之我也貧富窮逹彼也太學之異於吾山則余所不知夢錫徑去不顧至未幾主講者果悅而稱之浸浸乎聞矣俄而病死初曽子固爲洪州余往之從容訪余以後來俊秀余以夢錫爲言其後子固歸省松楸而夢錫獻文子固語人曰建昌學士世不乏吾以望若人悲夫乃遽不幸夢錫歸之明年其兄定拾余槁數百紙以父命授余曰願得次比而表題之餘爲之剟去擬試之作而存著其可者詩書序辧論總百七篇釐爲五卷所謂四十萬言者悉不著也蓋夢錫之智力所欲爲與所能爲非五卷之謂而不幸不得致盡以成焉其尢可悲也已夫繇後世之法以進則夢錫𨿽及仕吾安能知其窮逹徒使其懷如許羙才困於有餘之四十萬言而無得也存不足之五卷余獨能使夢錫見知於世乎哉知之者知之蓋將有焉敍以告其兄使藏之而待元丰七年中秋日

送鄧徳夫序

子弟之樂有賢父兄蓋爲愚無能者言之彼賢而有才則自立烏乎待其誘掖而養成顏冉孟不聞其父兄最賢而襟蘊所就卓卓如此顧𨿽不露勲業然使之遭時發逹則其淩厲超軼誰能抑之惟夫不靈之人徳性無以自張故其涉世動須依賴莫教則不之學莫導則不之行譬如南婦習乘無助之梯挽韁則未知所據旣能據而蘄進莫善爲之先後則無以騁而迅焉嗟乎以此議世之子弟賢有才者眞見慁耳吾鄕鄧徳夫二十而能文三十而登第有兄甚賢而從仕尢早與徳夫居聚者蓋無幾而徳夫爲布衣學行著於鄕旣仕政理聞於上此豈亦養成誘掖於父兄歟忽忽之徒或未嘗爲徳夫思此也徳夫觧令金谿用薦格當攺京秩而先時詔舉學官公卿以徳夫名聞旣索文章在可中勢濵顯矣而當是之時徳夫之兄初爲翰林舍人於朝光價籍甚人之不思者或以爲徳夫𨿽賢乃因其兄以顯余聞而嘆焉曰嗚呼他人之兄貴且賢則已千萬其幸若徳夫者誠不幸爾以徳夫之所就使兄而未貴則其發逹亦孰抑其超軼耶卽徳夫而不若人𨿽有貴兄欲防其炎炎何足道耶嗚呼徳夫誠見慁爾徳夫將如京師余戱爲道此徳夫笑曰人之於我也使果知我尙非吾意彼如莫之知也吾庸意之吾知修已而己矣於是某下拜曰是所以爲徳夫哉時又爲之敍云

送沈忠夫序

呂某曰甚矣政之有以敗俗而俗之有以敗才古之時稱齊魯文學天性而就今觀之則野陋椎獃類如醉者之睡驚此王介甫旣嘗論之姑置勿述然吾於齊魯之外之士亦有嘆焉蓋先王之治以義行道而以禮行義此非天降地湧也明之心推之天下而已矣然則學而稱稟先王豈應知禮義之猶難歟夫刑法律令皆按約禮義而爲之章程者於學士之通知益爲昜事而自上之人以辭賦課天下應令諸生遂視法書如防童之見大楯長刀𨿽欲親之更患莫能嗟乎孰致爾哉人之才固各有所窮然而未有不周於所用也周於爲辭賦而不周於知法律豈果人才之窮正亦荒涼於俗習耳他謂之何周秦以來二千有餘嵗以抵今法益不容一日捨捨之且無以爲天下而入官之士不此曉識禍之在世寧有熄期𨿽髙明敏逹之士事無不通然大過人之人常少中下之人常多不宜以所少望所多則出政之君臣詎當不以是爲憂日者朝廷之制選人三嵗六試不在可者冷其資任以辱之夫斧座之意豈亦専以不明禮律待一世之士人蓋以荒涼於俗習之才云爾而或者伏讀詔書必驚心而破膽謂得失之難慮嗟夫爲士若此豈特不當吾君憂政之勤是又自甘於所敗者也𨿽冷以終身亦何足防且夫吾之心固有以深明禮義則推吾才以致用於當時法之情文豈必難知借如實未之學猶可按章程以求進其所至今柰何先守難知以待莫習乎甘於俗敗者非也沈兄忠夫司戶於吾軍余得與之遊其爲人沈靜端方庶幾所謂明於禮義者其當代去而試法於有司也吾知其必不爲冷任所辱於其行序吾所嘆以送之

送王中捨序

王大夫飲酒百醆不亂及爲南城絕不肯飲曰務繁而屢取醉此治之所以不辦也其爲政以察民隠爲主曰不周知風俗情僞此治之所以不善也其追科必謹曰民喜儒緩而上官期防不容違違且抵罪謹之乃所以使其勿抵也其鞫獄念從輕曰教令無素而條章已嚴不將之以仁恕則無往而不傷其生也其嫉惡必嚴曰惡人在下則亂民在上則禍民也其佑善不厭曰知其可人而乍援乍置此身之所以不誠也大夫之代去也邑之士送以文或謂呂某曰汝亦知大夫者乎曰大夫也余何故而不知之爲眾誦之曰是則余之所知者也

送張戶曹序

進士足以懷常才亦足以顯異才此言何謂也得非所治與所用戾歟經術也文辭也不兼優詩賦策論也不兼工況於知古今識理體者乎𨿽然今日觧褐衣明日親吏事則𨿽有兼優且工之名皆無所用而不足倚爲其未始治今日之用故也是故笑者之腹常爲儒生而痛惟其明敏之人理與心防事與情悟觸而辯之撫而盡之不俟沈吟而萬縷盡析𨿽平昔與人同而一旦與人異異以才識不在他也有見於是者今余得於張兄景倩景倩少時蓋常應舉京師屢試禮部優於趨時之文而已何曽與眾異習及其登第而從政則日勝時旬勝日月勝旬年勝月作椽而府史不敢期攝邑而眾甿憂其去夫豈素熟此哉資明敏而非素其學故能致用而顯其異才也余方論其才而並望則景倩者能之

送張君明序

儒之味莫善於彊力莫惡於忍詬智者於不獲已則資忍以濟其彊其善在乎有所就不能彊力而惟詬之忍𨿽各有願然無以取善於世矣餘食於羇旅四年而後識淸河張君明其人所謂儒之彊力者也其讀書如劉伶之向酒尊倒愈數而愈恱其爲文如鄂公之運槊麾訶所壓無有堅鋭其言曰儒也其眞而博大者猶不足到況斐僞而細者乎吾欲得官則視時之所尙而酢之收之以暇豫可矣不憂人能而我不能也居無幾何防有司以口耳之伎進退天下士而盡棄心曉之學當此之時余方斂臂願罷而君明倡踴曰誦彼之說以防綴鋪舒而已此童子之事我何畏之且吾聞口耳之伎以哄爲工今其以是見邀我將趨其業聚以快吾手與聲計當直出其上吾趨決矣余於是而益推君明之彊而自甘以不及也嗟余不佞於嵇康之疎嬾未嘗學之而自與之齊同異時開卷占對六經諸子命世之文猶然攬取其宗防而遺其辭句今乃邀以一時之冗瑣其安能有就乎余不及君明逺矣或人聞而詬曰果哉其以惰蓄窮者余曰然詬也乎吾受詬多矣故時漫出文章累累爲不知者所詬今又用惰取詬焉惟不及君明焉往而逃詬吾之於世味終惡而已矣𨿽然亦味也敢書以送君

送何主簿序

忠厚之徳三五之君所以先乎民而稱盛者也當是之時人體而行不薄不欺彼我皆然不用是相髙譬如丰年繼稔𨿽增京庾不自知富及世下漓則上之人挾詭僞以蒞眾惟恐不濟況其才不足以居上者哉自然者汩於使然𨿽有天眞不防者已如凶嵗之一米矣有之者甚寡無之者甚眾有無之相形眾寡之相傾故博大眞人著書而大笑回首至徳之風繼之以太息自是執史筆者始計一米而詳焉大率百許年間見記者不過十數米而已其凶亦極矣夫使漢魏之君臣不作則丙吉第五倫顧雍之徒亦滯穗耳有何必記記何必詳惟其不得不記且詳此見者聞者所以欣欣稱幸余求忠厚於世久矣而適見之昭武何慶孫余亦幸哉史之有國野也惟大逹者寄之國不然皆野載之慶孫方以進士起家名譽甚隆其逹之小大未可知故余𨿽幸猶遜以俟之使慶孫之位終不配其徳則吾書能詳之力不愛也

送劉進士序

今日進士詭薄賤卑最爲可恥不俟有道者而後知之嘗聞道者固能知之矣夫惟不自誠故詭不自厚故薄不自貴故賤不自髙故卑𨿽云頽習因時然自失已甚古之君子何嘗以不仕爲義顧不至於亡恥以茍求焉耳論者乃以爲公卿顯人多以是始基故暫經胯下不害其馴致功名是又不然舉世胯下而功名幾何人中病而刺之凡亦茍於利逹而已餓之人乞食則標以不獲已此豈足以言義命然一伸手向人而不見酢又至於再三皆漠然也悵吁而去之旁觀者曰是近於知恥夫乞食至辱矣就中猶有知恥之人今餓不餓例乞數數不見酢而不去殆欲以盜竊活其身果有恥乎無也余從熈寧以來深於凍餒之憂亦隠忍於白襴以隨羣輩步武蓋四往而三黜當其不在黜中也旣自知爲不足榮矣至於今者斂臂願罷而自比悵吁之徒矣眾方與我以無能之名而我則以爲受之可無嫌何者今之所謂無能者無亡恥茍求之能耳加余何嫌余之趣慕如此而劉君適以贈言取於余豈非誤哉謝之覬其悔也而不肯止故爲之一說蓋乞食非難能之事也其情昜知而可憐若盜則無可言者而其情非聖人不能知之今聽雞而入惟恐不先見星而出惟恐不後羣然商剽掠之可否邀記誦之分均上之人非必以眞賢實才相處而人各妄意其爵祿此皆今進士之心迹而曽異於跖徒之所爲否乎劉君且力爲之此其實矣而不獲已乃其名也實昜爲而名難免余安知劉君果有遇於酢與無有哉姑亦願其能知可恥云爾古之人以其身爲重於天下而今也爲一切之溫飽而跛跛於白襴之間豈不可憐劉君行矣萬一遭有道者過而問焉則對以腹空腹鳴足矣

欽定四庫全書

灌園集卷九

宋呂南公撰記

麻姑山僊都觀初建東嶽府君殿記

熈寧三年某繇建業歸眀年夏五月訪僊都視觀東隅有屋正新問其有且新之自道士曰觀故有岱宗府君像而幾筵無次遂掃鐘樓下以居前道正黃君太和爲吾言吾山百靈正位而此神尙坐鐘樓下非禮容咸秩之意我慮之以爲恨則謀専起殿以遷之覆其槖中貲聚工取材旣竭猶不給又持其說以率鄕邑之豪使各出力助是維屋之所以有新余聽而善之又眀年正月太和以書來陳岱宗府君之有殿也經始前年之夏而畢役去年之秋凡材章覆塡之直費蓋五百千而丹靑防漆不與計殿之制以楹數之得十有六環殿而室者其楹又百六十有奇應爲我記之以辭某曰然是固宜言嶽神者祀典之所謂尊視三公而眾神之莫得班者也位在名山乃不以正謬將誰任善矣太和之能慮也蓋天下之事所爲乖序也常因乎小或加大而宜尊者反卑知其故者或力不得以正或𨿽力而不彊是故理亂得以相形使夫任事而必此之知知而務正以力力又克彊常如太和之於此殿則叔世何必有而太平何湏頌聲哉吾於是而感焉太和有道術衝厚君子也賢於其流眾莫不敬之故能訖恨濟謀起今有於昔無遂正宜尊之位余𨿽愛文誼猶不可書來之三日丁酉記云

大仁院重建佛殿記

殿爲屋名不見於古經以爾雅細碎猶不著而南華說劍乃著之蓋六國諸侯初變題號以異者爲髙至於秦窮而其稱遂著其究主以昜乎內外朝之名劉漢始承惟視事之位則以題之乃世皆爛熟則宴私之地亦以題焉禮文之變其必獘如此象教立於中土帝公助其荘嚴故梵王以殿居而學老之徒攀玉京稱秩其奉與梵王同孔子死二千嵗乃防王爵而有廟扵天下廟有殿此三人者生無百里之勢以臨眾民而死以能聖之徳享齊大君周公復作必不發論凡爲殿壓以鴟吻環以鉤盾其庭容其陛崇其位正以深其事重矣勢非君主徳非孔老釋迦而輙居焉智𨿽不及周公論之可也夫天下之人知殿之名尊而不思所以居其尊是故輕於奉擁而不當公義自今而察茍有靈眞之號於佛老下風而因其所奉之力足則皆居以殿而不疑此與夫宴私名殿何異至於房祠邑祀民壹以其正座爲之殿嗚呼作始有倫而令乎婦女古之人豈虛言哉是維世習之極而鄒魯搢紳以陽弗聞爲宏者也而今則論焉豈勇於反之哉謹禮之變難俗之非緣事以寄乎情故論焉而不以罄凡今三聖人所享惟梵王爲莫盛何者孔子之廟郡國或以爲學則謂之盛然其中皆一殿而已佛老之居謂之盛者其殿則二三之而精宻壯麗又不可貲其如是孰能肩若夫鐘梵所建星分鱗布於井落山林其勢𨿽不在於盛而各不失於足蓋徒有院佛有殿斯足矣事有然理有原此又余之論而不以罄者也江西之縣四十六而南城居縣之一南城之佛寺二百一十五而大仁居寺之一其地去縣七十里而遙其於井落山林蓋又居星鱗之一而長老言其起於唐太和中然則焚修舊矣光化三年行常禪師於此遷寂其眞身塔在今院西偏鄕民禱雨之地懷赴如響故其爲佛事也滋足熈寧元年院僧有暹請於眾言吾捨畢治惟佛殿宜新而未新於是裏豪余致收者率力戶資之或惇匠或獻材諸役具至是嵗十月戊申新殿成諸像亦蛻塵力戶來落之相與慶讙凡計其貲雜五百千而羨論其資之優者指過有成黃守安徐守忠眾謂有暹必記於石以告而勤暹雅於余遂來懇乞蓋非文無以行於逺也使世道而毎不變則此院之得名若暹之謀余過黃徐氏之力何必無繼且以余之不佞而文之不茍也何直嵗月云乎論𨿽不以罄世必有知餘者矣有暹姓陳氏其爲人靜以莊其舉非輕於奉擁其乞宜於莫之拒殿成後七年冬十一月記

華藏寺佛殿記【代郭主簿作】

由道而爲言澹乎其無味則中士以下有不足以循之體道而立教則故常玩昜之俗有時而不振輔教以制法則依違茍且之獘遂變而形見至於因天下之理迹而耀之以禍福之利害然後多欲之生民莫不悚動而從之帝公之貴富臣庶之賤卑惟聽其所煽惑而已萬一愆負容貸而佚樂容致則防防之報顯顯之責非所過而問焉也其悚動之心一至則割棄髮膚炮灼頂臂無所敢愛而況於身外之才力乎此釋氏之莊嚴所以益新而毎大也崇仁爲邑領治八鄕而郭中塔廟華嚴居其甲其佛殿之雄麗費財五十萬乃能成而嫠其氏具出之彼惟悚動之心一至焉耳某年月日始事某年月日落成凡其所以爲之雄麗者莫不竭盡其方術嗚呼亦已勤矣夫爲婦人女子不得出於盛古之際而同流俗於教法爛漫之後求所以善吾身於存沒初終旣無所取循矣方又觳以惸惸之嫠而其貲利蓄藏傾於一殿而無所靳也其心豈不可矜矣哉余爲之書蓋所以矜之元丰元年六月日記

北池記

北榮盡間對而周之其制如庭其霤下注鐘而爲之池春動以來浸襄階憐其無物涵遊訪於防買四五魚防養之其中異時奴獻田之螺又選十數養焉日向久魚產童子十餘口蕭蕭相從浮頭漪上或驚之暫沒去少頃復出噞喁以爲愜比其長矣𨿽屢攪之猶不現余於是感乎人之防壯也旣七八月天不雨而霤絕漪痕稍落羣鼠輙夜下漉之麗泥而魚善奔潛鼠不能有所執惟螺鈍滯又無逃鄕鼠食其肉無孑遺當是時防遁最深𨿽工於漉者猶不克覘其尾餘悲螺之爲物有殻自周而以不敏於運故見戕於鼠又憐魚𨿽奔潛而終不如防遁之深也憂其水大涸則並不免鼠禍呼僮掬而徙之他池因書感爲北池記

韡韡齋記

錢塘盛襲眀從其兄殿中丞簽判於建昌日與三弟講學於官舍一日署其齋爲韡韡臨川吳文仲者仰而讀之悚焉誦司馬牛之言曰人皆有兄弟我獨亡誦已其容有蹙襲眀使來語曰非子無以說吾署齋之意余故爲之說蓋名之不可以不應其實久矣艸木之生皆有不孤之英葩而詩詠萼跗獨引棠棣者彼固有以昌其美於實也以天倫之璀璨夫豈茍以眾多爲貴顧必俱昌於徳然後乃爲可貴間嘗思之問學所以進徳也襲眀年二十汲汲然甚於趨利者其弟襲美力與之相亞探拭研礱不到不置不盡不饜何但外而已蓋已邵其中何但達而已蓋將大其功譬如縱宛駒逸夷路其勢發發人驚其進而莫知其所止也是維盛氏之所以昌而韡韡之所以美若夫世官余祿朱藍合遝尢非所以恃者自文肅之興諸孫以不試仕者七八十身而襲眀未嘗道也按此亦足以嘗其所慕矣視今天下庭闈之所庇其兄先弟後者家不爲少然不短於才則闕於行不自禍其身則召累宗門此其與詩人所歌終鮮何異若犬羊雞鶩其同气非不總總亦其無以離於物𨿽多何預比數且襲明之意豈能爲不預比數者謀之請以吾言謝吳君襲明曰然謹用以爲記

得軒記

余已記韡韡齋襲明又以來言吾之於道也求之內而已內者固道之所集於我集斯備矣而猶將之以求蓋不勉而中不思而得者聖人之事聖非吾所宜居則得與求因其安可廢𨿽然至於忘然後得非所知也而況於求乎哉五常百行所以足乎已者也而性存焉非外取庸何求軒裳韍冕丰功大業所以利乎人者也而命存焉非內必庸何求然則吾之所以無待者其可知也古之人不以一室之眀而忽天下之光也使吾徑出於忘猶不果以求諱吾齋之陰截壁而檻焉同吾三季於其間論義遊文以俟其求故題之曰得軒得者爲未得者懸擬之也使其各得而之忘夫然後可慶吾韡韡未慶子姑爲我書南公遂書之如前

老懶軒記

年中半於七十衰非暮疾非痼世不以爲老求心循理畏眾人之所畏世不以爲懶而我則以之自許焉惟其處順而委蛇故也聞古之至人與世浮游於物不迕謂我馬則馬謂我牛則牛環乎其莫之擇也故能免患而自得若夫睢旴矯揭甘譽而苦毀則亦焉往而不韄其所寄哉昔余饑寒力不足以活身則仿諸生爲進士以幸於未殍及旣爲之則識字過多序言過奇思義過防超遙不戒遂違羣眾而登列莊韓栁之域蓋已嘗懷蛇足之疑矣方是時也論者固以爲善於古文章而不善於今辭賦非所以適一時之用余聞之不已嘗疑而致悔也又加數年更事歷變憂傷熟爛齒壯而气郁矣慮煩而善忘矣天下乃始以記誦補拆相髙倚文信安昌之墻效顰受唾以相軋也余𨿽欲從之而智力疏矣於是彷徉斂臂蘄爲無用而已夢想田廬以規圖飽暖耽玩文史以致其癖嗜而人亦次第不以飛騰相期也蕭蕭乎潛移而嘿運猶懼有未許我者也揣摩人情願以老懶自蓋有過而問焉則崖略以示之果轉語以嘩莫之信也或私於吾僮曰而公視昬而嚼廢乎曰未也尙日書細字啖牛皮以食酒然則乖慵放肆寞無所省乎曰否工駔販出九年披翻紙冊吟寫吚嗚未之止也然則柰何老懶之云乎益轉語以嘩余聞之而頷曰防當有眀之者矣俄有人焉爲眾釋之曰彼其今之不善於記誦補拆也猶昔之不善於辭賦也有不善之實而名隨之𨿽欲不居其安可得夫百果諸蔬毛血之類均以養人然過久不取則堅頑禿觳而不美實始見棄且廟堂宵旰羅网羣才亦主於養人云爾不適於一人之用則委而不取猶果蔬毛血之以老棄也謂之老宜矣𨿽然其有以也或出於莫之爲也可以爲而莫之爲謂之懶宜矣余聞之而大快如世之獲官榮利澤者也曰善乎許我於無用矣蘸筆以題偃仰之軒謂之老懶所以順而自蓋也嗟乎徳不及至人而時之委棄甚於馬牛余之優幸大矣異夫時之不召而自往未信而求試者聽雞裹飯待曉棘籬之外變色而爭進腋索臋搜以卽脾爼之後輟食忘飲流汗被踵顧晷影以促促然驚憂愁五內以覬覦也老懶者其知免矣夫必不以余爲軋已且嘩而論之矣記於軒壁以述優幸

虛齋記

萬億及秭之廩積不自知其容而儲甔石者見之色動千門萬戶之宮室不自知其庇而老蓽圭者聞之心醉君子行賢而去自賢之行故無逺邇無小大𨿽甚惷庸猶知敬愛而推服天下所少者才也才有以應萬事之變而所知有不至焉則天下所少不獨才又常在乎智也智足以知才足以行而徳未至乎忘則𨿽才智旣異於眾人其究猶慚於逆旅是故古人之論誠賢必以俊而能厚爲無以尙之蓋長民者俊有餘而不足於厚矜張脫略之俗繇此而漸成其敝豈一躬之薄而已臨卭李侯之爲南城撫事旬日而淸俊眀敏之聲流於四境幽村僻落夫婦之愚連合之憸心遊語恍然若令在側莫敢欺莫敢違彌年之爭直於湏防一介之善坐享安集其爲政治厎此則才智之具可知矣人蓋知敬愛李侯而不知李侯之自忘其美也居無幾何獄訟蕭疏朱墨閒暇便坐之北始葺室以宴休而題其牓曰虛齋有請其意者李侯曰吾惟虛涼而領劇邑懼所未至故俛仰於此以致吾思若莊之生白咸之受人皆非吾敢也於是邑之人聳視偃聽莫不推服李侯之厚眞盛徳之若不足者也夫自先王之澤亡儒者以彩飾相師其所論治己與治人熟其言焉耳亦何嘗有人見哉李侯文史縱橫倫輩莫敢望其屈於一邑爲南城之幸防天其或者畀此邑之見見聞聞使一由於勿薄已乎讀書以俟之異之時士若民克知矜張脫略之爲可恥夫然見李侯之於此邑心化之矣元丰四年五月一日記

妙靈觀興造記

宋興五十年天下富康上方虛懷瑞應展儀脽泰而黃老教術在所嚴崇祠館之建彩飾相望有復有增如昭出防如株斯榮彰眀秀衍海內傾注徒患無志不患無地徒患非地不患無財官聽民悅踴集就細大具作有見則立於是時也勞坊爲觀籍在而屋亡齋壇剝裂榛莽焉耳道士淩宗旦實經營之觀泉陟岡圖位像設蓋卜築三徙而後得今所據其昌漸矣備而未大也肇自祥符甲寅至於嘉祐己亥而宗旦下世又二十年元丰之戊午而其嗣孫黃世南始新而大之爲寢室爲法堂眀年爲三淸北極二殿又爲東廂又眀年爲西廂又眀年爲三門外門又眀年爲鐘樓而屋之壯麗無一不備可謂大矣屋以楹計爲二百五十錢以萬計爲九十三其役勤矣而惟三淸殿費出於蕭績餘皆世南以相墓宅取貲於人而致之初宗旦之師魏元吉者江南樞宻岑之諸妷岑死元吉棄官奉道能詞章居南丰之眞元觀章聖時被召入玉淸昭應宮焚修久之以母老求歸而時相許之蓋嘗有志於勞坊而力不足及歸老矣宗旦爲成之宗旦者防州興國人有遊藝善爲人其得世南而教之盡其方曰是孫可倚以大吾教者也果如其責云嗚呼有時如祥符有志如魏淩乃積嵗如許而未及於成比及世南則閱五嵗而始成焉夫亦數之存乎安得智者而與之言哉勞坊昔額也治平中攺賜妙靈觀舊無田以食故茀於祥符以前及攺賜額而郡守吳絳將以寄房法廢之世南訟於轉運使得復存及新屋也貲有餘則又買荒田爲之地而居養之計足矣始過余述其勤曰願記於石有告於後也使之知繼余以謂繼非口舌之能致也俟其人可矣詩書所陳興王之祖宗憂勞懇刻一言動不敢適已凡以有繼爲榮爾而果毎榮乎其枯固已屢矣何況一觀然則今日之記妙靈當如後世何無記可也若夫枯久而落落而亡不勝其殘毀絕沒然後有知榮之爲美而作於中興則今日之記妙靈庶幾有想聞而感激者歟記之亦可也繼乎繼乎名籍之云乎繼必若世南則吾爲之言無愧矣五年壬戌秋九月記

茅將軍廟記

將軍之名不書於史氏而威靈福澤有以動人豈其知將軍者不悟於可神之始而直悚於已神之後歟初熈寧庚戌年餘過江寧借圖經讀之見溧陽縣東有茅將軍廟云將軍俗或呼司徒其觧引稽神錄所載浙西僧徳林說常至舒州遇男夫獨薙艸於荒郊者徳林問欲何爲男夫言家在桐城前自縣趨州至此疾足不能進倒臥艸間日暮四顧不及人煙惟聞豺虎嘷嘂於時分謂必死俄有部從如大將過焉顧見吾臥爲下馬停徊又指麾畱二卒曰善護此民淸旦送之其家無恙語訖上馬忽不見男夫病稍輕便彊起問二卒汝主何人二卒曰是茅將軍者也將軍常夜出獵虎哀汝或傷故使守汝問未旣而東方日上二卒亦忽不見自是能步徑歸吾縣今疾無恙矣吾徳將軍故從所見之地爲廟以報之徳林住舒十年比還浙西處處作茅將軍廟稽神錄出於南唐之末然則民知將軍之爲神正起於此耳建昌有廟在郡西城之外衢之曲舊無石記不知建立何時而民之欽畏歸賴皆曰茅司徒我朝之福帥廟屋老矣而未治近廟居者太丘陳愈爲神謀之神亦見夢於愈愈告眾曰將軍庇吾人者蓋其所以爲神自其聰眀正直愛人而已今廟向壞無以新而報之其過在誰乎吾儒者固將仕而以愛人爲務事宜與神不異我不悅夫庇吾人者之無奉也爲率邑之巨家共出貲而大新其廟起殿起廡起門及解牲之廚客神之位粉飾塗覆畢善廟成扵熈寧五年孟冬某甲子凡廟之屋以間而計之蓋十有九眀年愈爲余誦興造之勤余憶江寧所讀而示焉愈曰爲我書並吾新廟之時嵗我能勒之石以謝眾於是從之六年秋九月癸亥記

黃籙祈雨記

天下之方術有見者能爲惟謹者能傳克誠者能用自道而觀世則消息盈虛若非力之所容致自世而觀道則凡相靡相張相資相亡相終相始必有以寓乎常而適其變者此博逹之家所以坐覽羣學而捐情於棄絕也先王之盛時其奉天地順陰陽於何弗至而於祈禳禱請有官有文委曲備具是惟爲國之訓後世教治政令有不眀有不行積久而遺初遊波而昧源爲士者且不知領略豈論於蠢蠢之民哉方術之多滿世其何怪且彼爲之其有以矣愛人利物以本其志尊天敬神以行其言智不必能通天地而人皆凖仿而揄之矣夫以閉南縱北縈絲摶土而救嵗旱攷之經嘗著乎而用毎得志則其傳之莫禦也固宜比及下流徙市禁屠歌呼奔走以至焚暴無所不至而固令不沮豈亦爲其有以歟爲譬則耕傳譬則時用譬則力道譬則谷谷無不可養人者耕之方不必同而事同有耕有不耕而時同耕且時矣而心不専志不致則亦鹵莽焉而已矣今世之論或鄙方術如棄絕之晚卽或用之而不能誠是皆未足以言至理蓋古之所謂克誠豈艸艸之云固有以尊其徳性矣不然匹夫媼孺叩顙而囁嚅亦可以防君子之感格矣熈寧天子在宥十載以海內登稔故昜紀號爲元丰而郡縣漙率山川之神所主異數風土之沴參差或見猶之十尺華壇非不溫宻而一毛不得理不無之三年時南城夏不雨彌三月縣令爲之盡室不茹葷夙宵出拜土龍舞巫如市而夜漢愈明徹當是時人以爲雨果不可禱四年五年皆然六年時臨卭李侯爲令政事畢舉是夏閏六月復旱閱兩旬爲七月朔旦李侯率其佐禱於仙都至則問道士亦有方術乎對曰教有黃籙道塲是可以致而無信奉者故未嘗用李侯懇然趨爲之香煙始升晴昊忽防曀有頃四山云合雷作雨大至國野以達四境皆言霑足於是人知李侯之誠有以克而方術之足用雨非不可禱也李侯爲餘言識戒執作戒僞未克乎戒不足以言學茍爲克之焉往而不善皆知道無所不在而方術之擇皆知方術之可存而黃籙之忽其未之思乎爲我記之以告能用者以慰能傳者亦將有博逹者雍容而評裁乎其知之乎余辭不獲遂以記

普安院佛殿記

廢興有時乎吾不敢知而理存焉行爲在人乎吾不敢知而義見焉知其可而進之能盡其力與心以不墮於悖夫然故事得而道順順斯行行斯立矣戞戞之誠自我茫茫之數自彼未之至而不忘於圖前惟其分之循耳及其至也若非所以馴而致之者有矣謂丰年不可必而怠於耕非聞義者也謂不匱出於勤而預多其廩庾非信理者也未嘗怠未嘗預多而作緒其宜獨安知所謂天同而神相者果虛言哉余少之時從閭裏輩行往來鯉潭間入龍安院問髙寨之名於父老能言者蓋鮮或曰犁鋤之壠畞時時得繡鏃蝕兵則知其嘗爲戰地矣其勢隠坌顯亢如臥虎如伏龜四陲所壓皆以俯瞰如登樓而察市信夫其爲必爭之利也喬木蒼煙蘿蔓蔽虧鐘罄不鳴或不知僧居之在其上於是時老屋數十楹僧三四人童子八九人晨夕曠適衣食僅給而事佛未嘗有殿人不堪其嗟而僧末如之何也又數年餘得唐書吳錄讀之按知僖昭之代所在盜據而黎汾危全諷之徒相持於此鄕髙寨之名蓋起諸此時不見其爲院之因其亦兵荒之後無可考歟治平時詔昜寺名而龍安實爲普安熈寧之季院之尊宿相繼遷寂今仔扶師獨主梵唄年少刻苦以戒律爲己任民之佛事待師而足於是院有昌新之勢矣元丰六年七月己巳院南居人姜君惟積初爲之建殿凡土木丹靑石甓所集費錢四十萬其規制之雄工巧之妙皆絕常手殿之成香像亦從而具矣是嵗十月辛酉又爲之起僧堂起外門其財用不在四十萬中普安爲院壯麗垂全矣一溪之陽大路之衝平沙廣野榛莽不隔巨剎淩空檐翼玲瓏金輝碧彩燦衍於林端木杪不俟標牓而行子知其爲如來之勝宅矣江君純厚人也余嘗從之問力田生財其語條達而不紊有見於體勤谷分者也其配黃氏能同其志於爲佛事讙喜讚嘆如恐不得爲之其於普安尢懋焉夫武成之主不作而儒者言動足以導民長善者幾希若今之俗棄擲仕學而襲蹈園廬其欲逺離凶徳捨事佛其奚所歸乎江君是已傳曰何有何亡黽勉求之深則方舟淺則泳遊固其所也人有一錢之屨數節之杖曵而卓之必擇地而置焉孰與多事之際物輕於錢不啻鴻毛之比大阜而夫婦傾心捐四五十萬於佛僧不之彼而之此亦偶然歟其有在矣普安乎昔之血刄披猖孰知後日之香火焚修之道塲乎昔之寞滅亡無孰知今日之輪奐渠渠謂之天歟則吾不敢知謂姜君之爲善仔扶師之持教各能盡其心力以相遭於此時使普安爲院勃焉興且盛是豈特人謀之至殆亦理之防歟理卽數數卽天天卽義義卽理吾不敢知者以立乎人吾終及之者以進乎天以勉夫戞戞而或疑於茫茫者故書殿成之眀年嵗乙丑十二月甲申灌園呂某記

眞如禪院十方住持新記

聚人徒駕師說其爲奉養勸相固有法度立乎其間舉之存乎人謹之系乎官孔王之庠校佛老之寺觀所以茀廢興盛未有不繇此者蓋善眾以道眀道以教振教以法法者事之成始成終小之不持大之安放維佛事滿天下而戒律之席爲多禪定名門居其百二而已禪定之師缺則官謀之戒律之席則如不聞吾求其說矣非以戒律精苦不俟飭勉而禪定汛眾宜有所齊乎是爲政者未之思爾夫精苦行之至難也人人能之則無所用乎師資矣然則相與昜而勿治是縱蠢蜳者假衣飾以醉飽膏腴匿形鐘梵以遂其私焉耳始制失之矣方來則不圖所以裁而革之其爲不思孰若無政之愈民之鼓舞於佛視其所至刻食減衣自一而百至扵千萬億足以供四海之僧而況於占莫限之美田誦書拜像自惷不慧至於僅有形气莫不仰東漸之聲而況於值見性之達人維澤有水浚則爲淵導則爲川吹則爲瀾而水未云自表也有天下者奉佛惟恐不足而百官有司不謹於爲其徒擇師長攷名實過亦甚矣余行人間覽觀大山長谷奇勝之地必在佛老所家其以禪命院有舊而師一非其人官適不之察則鐘梵餘閒坐爲盜冦屠博之林豈論夫艸艸勿問之聚乎哉眞如院故曰地藏西距南城縣六十里在應寶山之陰長嶺之阯天成三年閩僧恵通於此結庵能以精苦動人故歸向者日加居老矣得文敢者繼之蓋自通初捨至於幹徳甲子積三十七年而敢始建堂殿佛事以盛有田七百畞畞二獲鐘一而贏其山林場圃池籞之利又從而具其爲奉養裕矣惟戒律無徳嗣故裕乃所以資其爲夫中下昜流而勸相莫屍則亦何惡之不長何心之或回爛漫無稽果至於屋破田荒舉債以度晨夕其敝可謂極矣元丰六年臨卭李公在令位聽采所及爲之太息曰是亦吾民也呼其主者詰而誚之凡院之所有嘗見侵者使之還嘗致罔者使之止無稽之遊黨使之絕又告於上命以十方住持擇其師得今長老守訥而付之禪席曰其爾克舉師唯唯後三年遣其門人介乘來請文以記其事初師寄廬阜與大知識恵顒遊相好元丰五年建昌太守命顒以太平興國而師與俱行故李公之擇眞如近得之餘未識師也其請文則顒爲之先夫虛心正意眀不二以待羣迷倡宗風而全獨有師其有以葆之是之謂舉使是院之興終亦茀而不廢系乎能得其人則必有令如李公察擇淸平在法有嚴在教有眀夫然故十方之名實無負是之謂謹若今執筆志敍則又余職也其何避之於是應其請而記焉是時元丰八年八月戊辰灌園呂某記

龍母墓記【在南丰縣八十里】

熈寧間農夫遊賦妻劉浴於溪遇黃犬迫之有娠產兩鮎魚以大缸貯之湏防雷電晦防魚失所在後三日劉死於溪東磯阜之上數日雨溪大漲眾見兩魚循繞墓所疑以爲龍也

欽定四庫全書

灌園集卷十

宋呂南公撰書

上曽內翰書

內翰閤下往在熈寜之初閤下以令長進京官遭値聖君賢相畱神至治而閤下遂爲參贊新美之腹心當是時某再以舉子絀於有司去十五年間實見閤下歷省寺登禁近用直被防出典雄藩逡巡擁節鉞董百萬虎士爲天子鎭撫南蠻扼制西羌功名資致秀茂顯赫與古賢將相上下窮山越海能言之類莫不詠誦風烈想望聲彩而某幸以褐衣事筆硯丹鉛從諸生後薄曉辭章又有鄕國枌楡可爲寒晚依歸之號乃獨至今偭然未識閤下顏面蓋常耿嘆以爲士而志於道徳惟無外慕焉耳若夫禮義之必行則窮逹非所以間之聞諸前言三代之盛法度之行人才茍可以事上未有不聞於家邦其所爲道隆徳駿之君子位不止卿相其國而進乎天子之所則列國之臣皆得因治王防以走職而承訓其𨿽各仕一國莫不有朝聘交相請覿之事蓋不如是則義不足於己禮不足於人也孰有生長同乎四封之內學云同師行雲同表而自壯抵老未相與者後世之道徳不明是或一蔽故居而未及仕與仕而之他邦有鄰不覿者維此之故窮則知有逹者而逹則於窮者或不之知乃勢之常而情之不必怪者也昔閤下之自桂而北也旗旌過故里道路爲之榮耀巷兒閭婦畢出傾仰而某不獲伏謁導騎之前則以閤下未嘗還鄕國其於不敏宜不知今且莫有爲窮困之先者將以輕易得罪於行塵故不敢也及閤下以哭亡來歸而某又不得速往則以旣未嘗得見而遽以賤弔貴非禮之情又不敢也𨿽然某終願一識閤下顏面以慰嵗久想詠之區區以稍異於鄰不覿之徒以不盡廢夫賤敬貴少敬長不肖敬賢之禮義而使閤下亦幸肯降意而導焉以知鄕國之寒晚有可與言乎否也是故來伏屏外竊以世俗之請見必先之以髙妙無底之譚辭瀚漫沸騰若應魯門之問然夫未見顏色而言孔子命之爲瞽而曹爽所以甚輕王弼也某則不敏惟閤下幸肯降意而終賜之見則某將有自此之繼承焉

上曽吏部書

世所謂賢公卿大夫天下之人莫不願見之意或不齊同則不佞之區區謹未敢以眾人自許嘗觀秦漢以來功名之士往往成於激昂或亦求而不得得而無立比之逆取順守有妄有直其猶可議何則彼其內有欲行之志又有可爲之才而外無鄕閭書登之序以助其進則其矯首引吭豈不宜哉至如後世辟察有令科舉有司而士猶爭以躁競燻馳是則爲肉借皮茍求云爾曽何足以居激昂之後哉無可議矣乃若某之所意則以爲富貴之亨否聽之天功名之有無視之時充吾所養而無所待於物不亦可乎然則所願見者道徳文章命世之士而已其於公卿大夫爲不爲非所問也昔者食於逆旅蓋十五年嘗再至京師而未嘗得見所謂巨公貴人非無所見者也方天下之人皆得疑於借皮而已則非借誰能覆按哉不如勿往以使气熖之閽人無我惡也夫讀書而尙友古之人於悄悄之牖間孰肯同於塵俗致見惡之紛紛乎惟閤下兄弟言成文而世莫能加動成徳而人莫能擇價滿乎四海可謂命世之豪傑而先墓髙枌宛在此都攀援暎附可以及識而尙以隔遠未及也又況其他往嵗舍人屈於洪州實獲一見其後自福還朝又見焉而翰林與閤下至今未識也夫南丰爲邑著於地誌千載而未有一人以文武勲名書之史氏至宋興且七八十年而後天下稱曽子固又至熈寜而翰林與閤下俱鳴於時而事業條緒鬯偉光衍特未艾也使異時載筆之士踴躍慰藉如得防夷稷契而序之一門三人並駕方軌何其盛也聖天子在上所以圖維緝治方將跨軼三五而閤下以太史知選部上之注待其將盡得天下英材以完萬世太平之基則閤下之所成就可坐而知及今未也乃使某得望風采於苫廬松柏之次豈非天也謹以窮賤姓名幹諸將命者某求仕於科舉而不得則無所道矣去老於邱園治田桑以飽暖殘齒耕稼暇日尙能作爲詩書以歌詠太平君子之聲烈百世之下或有傳焉則曰閤下之舊鄕農圃野夫乃有功於文字也則今日之蒙賜見或不辱焉昔韓退之負髙世之文已出身於科第而三上書宰府不得見其自序始來京師拜馬燧於馬前知李實匪人而溢言推羙之局局然作釋言書惟恐失三貴之意也竊嘗爲嘆息伏惟閤下賢徳幸不責某以此則旣賜之見又降意而導之觀其在眾人中爲可議乎否也則某老在下風𨿽無元和侍從一官而死見退之可無愧色

上徐龍圖書

龍圖明公閤下夫勢利俗成而道義之交鮮復見也豈惟隱約者不安爲士之分而用謟失已亦其貴顯者之器識未必眞賢則驕瀆不能忘也惟賢者乃有以大過人而後能不以外榮殊其內得是其於天地造化也師友之矣略去儻來之富厚曽何暇於貴賤而辧之山林之瓢褐廊廟之章節俱爲寄順之影迹而未始以入其胸在我與人易地一也夫然故貧有以忘而卑有以化視徳之存焉耳若乃所知所至未有以彷佛乎此則亦眾民而已其竅之所靈習之所成肌淪骨浹動息覺夢無非光華之慕侈厚之羨也則惡窮賤如污穢好榮盛如雲漢患未得則捨性命犯禮律以僥求幸而得之則滿盈怠傲謂顯榮之極致具諸己也爲下佞僞爲上難事其於中扃迥然戾矣夫惟天下之勢不能一土無民則不能一日無事而公卿大夫之位豈容或虛位不容虛而賢人則不世出也而欲以大過人之事責於昧昧之眾民其將有可乎無可哉古之人固有倚於執政之門者矣其於人也蓋自知與我甚敬而不怠有所不願則趨而避之彼誠知所以處擇然也漢魏以來貴顯之名載於史氏蓋已不少考其行業之所就自非有抱負不羣未易至爾然防其初終之所踐則不渉謟屈者少矣卽其終以緬其初𨿽比之不墮泯泯軰流而悼恨慚恥之蹤瘢瑖而燭映矣不知悼恨慚恥而惟逹之快是亦眾民而已嗚呼誠有內得之眞賢而不幸在野適無必異眾民之公卿大夫則亦忼慨老死於布韋之下安能俯仰取辱於勢利之塵哉某農圃寒緒稟受孤耿讀書爲文辭不肯止於茍售則探髙究遠以防聖賢之閫奧而笑譏謗怒造次遭蒙蓋嘗隨俗應科舉而不以爲嫌也乃特以書姓名於富貴之門謁爲羞豈曰能賢亦以不負古人云耳京師之朱門小而多者猶當列郡之旌防其大而有數者可知矣不以吾身之兩掌周旋於彼而紆回刺促願見明公某此來則非卒然者也竊以承平多士三尺童子皆挾進身之學而懷臺衮之逹長養收成往往遂心顧惟所以履借異於漢魏以來貴顯者之步武則幾希也其猶有負矣明公襟蘊愽大命世之豪而三十未仕優遊下國文雅輝光泰然無不足之色一日抗言九關不賴先容而直取萬乘之知遂與黃髮宰相均承體貌使四海含气傾想風采倚以爲臯防稷卨是眞無負矣向非有大過人者奚以致此若某之蹇拙何足以言道義之存然而所操特不謟之區區非日月而至者及今殘齒未盡一識特起之賢可無驕瀆之辱也亦可以言平生不失矣𨿽然尙有所患蓋當天子未用明公之時某旣能少知賢人襟蘊矣而願見之請乃伸於四海傾想之後使勢利題評致疑於隨俗紛紛也此鄙心所爲自憐伏惟明公肯賜亮察知其未嘗自輕於朱門則明公今日之爵位非能使某去彼而就此者也如是而羣疑息矣某著作未成今所存者乃閒常應用之作適可觀其言之工否而明公以爲可也則獻之屏墻良有厚幸以爲不可則前所云云悉出所慮之外矣

與楊次公書

某頃年同諸生錄鄕先生王補之文其中送行序一篇道閤下於三禮之學用力敏彊悉能考正崇義舊圖以成一家書最後又聞閤下作極書以攟糾太之所不盡於是興嘆聲以爲茍於學事短闕安能遑暇於斯沾沾舉人檢韻商對偶以臨效進取之文常若不及彼於先儒之業是非乎何有夫二帝三王之治嘿防而復行於世凡有心識莫不知之然則陳迹余文存與不存知與不知於當今世用何所關礙況於漢人陰陽星气律曆推步之學而足討論揚雄在時笑者頰輔已疼到今千載士𨿽間有讀者而之道實無寸刻得行是以太三禮之書其度數是非不爲進取人貪愛亦有由自但博聞多識先王之所以貴夫窮理則六合之內外茍可以爲說者詎容不知韓退之稱欲盡讀人間所有之書蓋非偶然之意農翁之善蓄稻也層藏累納有淹二十年不發售者紅枯自腐童子知其不任炊煮然而莫敢以不富謂翁則夫閤下之用心縱不能助功勤於今然亦足以對舉人稱富夫富非家常人有之事也則補之寜能不以言補之且不得勿言則某之區區方闕然而多識博聞能無賞嘆日者防承閤下來掌敝邑之簿書私懷喜幸以爲平昔之所聽聞正遂親見二書所至冀將得以借讀而就講之而不自知疎惰之因仍謁未及陳而閤下已赴臺符之選願往而莫之前於邑何盡自車馬之去邑且半年矣𨿽不嘗參奉神鋒而傳覽閤下之辯論文辭亦旣良多念二書已足傳世而士流所說復不止此皆稱閤下精逹老佛之書有底之論以備諮諏嗟乎閤下之富其遂不可極耶何其力之丰也昔者孔子門弟子下及孟荀王諸公皆無力於鉤考繼傳數制之異同與夫掩襲星官歷伯之所失顧其有以易此則亦未易言耳今閤下悉能諸公之所不能而又收功於老佛則夫未言者某知乎哉知賞嘆不忘而已自撫去洪次捨不逺方以拘滯不獲亟造譚筵二書之講求何時適願況於老佛之論而敢蘄於側聆北望下風欽悚欽悚

又書

某惟閤下之所有足以從之講學以助多識慱聞昔者奉書言之具矣念之勤謀之久卒不得焉命也自過鐘陵始獲奉拜風表而從容承論不克久次北浮湖波並到樅陽私心嘆慊戚戚不自忘已近乃蒙逹理者相寬譬焉其言曰學非名數不立乎應曰是宜知耳卽楊祕書罷今官遂髙超逺往不可望見乎曰未可量也吾子之鄕人事學者特吾子乎曰五百人也知楊祕書爲可貴者誰乎曰罔不然也然則從之者寂無人乎曰否苞槖就洪而師事者四十人矣曰若是吾子可以勿憂以叟聞之器不大者響不洪求之誠者應必露未有拍麝而香不渉澗而足不濡者也信以祕書之才俊溫良在祕監中不失知聞可語士矣而子之鄕去洪三百里士五百人並知祕書而從之遊者有四十人夫四十人者之爲是行豈悅其聲容跪揖而從之耶必將有以求益矣彼知以益爲請則楊必有以應之以克副求楊之道者自今滿子之鄕子可以傍觀竊聽得之如其反是也吾爲子乎可弔矣今何戚戚爲也伏惟閤下有樂育人材之志又當推仰之資開明道逹投迷以悟則區區南城將多學者如某之愚或亦有望以不爲逹理人所弔豈任幸甚謹布襟私幸察幸察不宣某頓首

請見李宣義書

今日防內財賦充羨中外帑積貫粒朽腐彌漫相因宿史老府之所褒嘆以爲承平以來未嘗有之可謂富也威械壯旅云布營壁且作且增訓練之精誅賞之明黠羌悍敵之所疑畏以爲和好之世何事爾也可謂彊矣然而丁黃之籍月益戶日益名比方盛古曽不啻累十百倍而晏安之俗未大成憔悴之志未盡平則是民安之未至也夫爲天下如黃帝亦足矣而書傳其事不過國富兵彊民安而已以今廊廟之吁兪精鋭十五年間該通委備坐致富彊如此而民獨未得其安則惟賢才守令稀罕故耳無土不家民無位不置官西北徼乎彛漢東南窮乎海嶠郡邑相望如晴霄之星見而諮訪其人求無屈恨則百不一二焉以爲髙材美質不容世出則藹藹多士之時其三光五行將非今日之天地中間乎以爲搜防委任有所未至則褒厲之玉音薦之論牘屢出交上豈其皆虛飾僞報乎使善評理義之士考鏡於此則亦有眾人常多君子常少云云焉耳蓋嘗聞之古者道徳郅明之代其法度旣立則有以使人人自盡也其人之才有所不逮猶得勉彊以成其務以不爲曠瘝使民有所依倚也後世此道防裂而士之所以自養與自期莫非茍焉則入官之計主於丰亨利逹而已自非賢徳異才卓犖挺特不淹於流俗之習慨然以忠誠爲己任則休聲和气何以有見於聚落之蒼茫乎於斯時也有身有家得一日濵近於休聲和气之地旣可以慶幸又況乎居防作息三載於其部乎某困窮無所可用者獨能推防賢人君子之用心自閤下之屈於敝邑於今蓋垂兩月而私竊快忭乃至居行夢寐之不能忘夫區區一布衣亦何所不容哉以爲四境之內姦詐遂息善良遂無患則百里之安非細事也固爲廊廟之福矣是以不自知其咨嗟慰悅之深也夫求閤下之所以賢觀閤下之所以得民亦豈如天鬼之不可測度必有一言可以盡之則忠誠自許焉耳推行明智以聽斷於事物之際而操心耿耿未始以一邑爲不足屈我而芥於胸次此之謂誠古之人所以深山天下無適而不自得常不失爲聖賢也夫道與之貌天與之形人與之名其中不可揜者至誠而已使閤下而得志愈尊於此位則民之慶幸愈廣大而眾多豈惟一國固將兼及四海矣蓋賢才之所在稱慕於千載之上而不爲久重趼於萬里之外而不爲逺以南公之不佞而臥於田廬乃得與爲閤下安靜之民豈可不一識賢人君子之顏面而聞其緒言乎非不知布衣分邦君之庭爲末俗之禮也以爲讀書想象風采之不足不若渉末俗之禮以遂識賢之志爲輕重有所措也夫是以朅來謹伏署廡惟所以命

上知縣書

士嘗嘆悲以爲見賤於世夫世亦安能必致賤於士哉顧憂所以爲者或非士而已矣道有內外而勢有崇卑此其所以爲世今惟學而無所得於內又何望貴我者於外而必欲有得則望固不足以言之而勢之所居又自有常何足嘆孟軻子思窮爲布衣所過之國爭餽而競禮直將以爲君師而二子當時於餽或卻於禮或藐此惟其負所貴於內故耳及其勢在宜屈則𨿽州閭之走吏操檄而噪於門其必悚遽攝而從之豈不以我之所得不足以廢彼勢之所崇歟今夫以士自名而其實或未有以彷佛昔人之毫末然而烏冠素袖相望持謁皆足以抗禮貌於勢位之前夫專謂之不我貴何哉特未之思此而徒縮縮乎慚且病者皆不足以語爲士之道而其嘆悲亦自苦耳安能動世某不佞少而願學長猶未之有成是以未嘗輕望於外亦未嘗不以孔孟爲之依歸昔者先人有戶於此邦而生是寄焉則據之以爲家方緣貧苦之故未免隨應舉覓官之後則𨿽食無田而棲無山猶不可以捨而之他也又況乎墳墓族親實存此地哉伏承執事以賢來宰而聰明詳敏之器韻方將發仁風徳政於玆思同邑甿均賴涵養之賜不敢自匿而不參諸生以進拜堂下稱慶幸於爲賢大夫之甿於心實有戚戚也若夫嘆悲之與見貴皆所不以爲意惟左右亮之而進退焉

與傅公濟書

公濟足下羇旅無恙一別八年無由防晤思慕懸殊音塵遂絕間者人自西歸能言動靜聞頗近利伏惟慶快早嵗參陪防集得觀辭誠何嘗不以名教自居相期懇到沒齒以之不謂一客邊方遽防本心割徙情愛輕忘墳墓二親白首孩防滿室隻字不寄逢人不問嗟乎公濟乃及爾乎庸眾之人不講文墨不師聖賢然其骨肉天性各懷種類撫循依聚今古無變寜有齊魯門徒三試禮部志取爵祿臨涖小人而肯防裂家累了不顧省古人有言靑出於藍而靑於藍冰生於水而寒於水公濟日交外蕃輒亟過之能爲世俗之所不爲靑寒逺矣公濟豈以故園貧素不足存活乎則父祖宗支嗣慶緜衍非不足也自公濟辭鄕以抵今日朋防零落死亡過半人老多慈陌路猶悲寜公濟固無懇憫耶若劉氏婦翁夫妻繼逝尙無幅紙以申弔問則於他人不論可知嗟乎公濟亦四十矣豈其未能不惑乎其亦放而知求乎身無李陵之罪又無蘇秦主父之怨而甘心異域如處淸都古人可作公濟孰與女當結褵男可就學公濟棄之誰宜收之祖夫人九十尊公亦七十有六矣父母之心養老送終天下一致公濟非無五內而不以此念是獨何也客有誦公濟矢死不還鄕之語者曰身可沒魂不可歸嗟乎公濟生於空桑者歟猶宜有抱哺之情也忍爲此語聞者酸鼻僕不佞黙觀公濟程躅自惟不當更以故舊奉望然尊公相過睠睠在談聊申憃言以備切偲聽之怒之惟命而已公濟勉之吾言不再

欽定四庫全書

灌園集卷十一

宋呂南公撰書

上運判書【代鮑久道作】

昨者再奉防符督以進所著文上中書備差擇充學官事自初承命至於今日思之勤矣而終不願應者未能無說於此蓋聞士之所以善於行身也以其能不近羞辱而已矣知夫羞辱之不可近而求所以逭之則譽不足得而咎無自來往者某惟勢未容於不仕而義又可以出也則持諸生之業以干有司之見收幹之日久至於四上禮部而三黜乃得一出身爲選人間嘗內悲以爲𨿽趣時天下之所同然自道而觀之則彼未之信而我嘗請試彼未之與而我欲以取是皆得辱之道然則某之所近不已數辱歟數辱非所宜堪此又憚恨平昔之無能少逭者也今夫廟堂之慮將以致風化於同文而推擇賢才司其教養此其意豈不甚善頋被舉之人猶有不宜輕動者舉未必信而信未必用也夫合聚數百口之辭章而待一二人之去取此其與應試諸生豈能異哉就如見取或不足貴及其不取則是三黜之辱復增爲四豈所堪耶幸防下局得居明公察臨之下祿以養親官以庇身行法以俟命可矣踐非所宜以近舊辱正恐一日自悲之不暇所不願也焉能知其餘圖所以行身不失於善而已伏惟仁明當賜矜諒

與汪祕校論文書

往者辱示勤勤之意使以鄙文進禮幾席承命旣久冗瑣未能卽呈乃今不免獻矣猶願以言嘗於左右蓋所謂文者所以序乎言者也民之生非病啞喫皆有言而賢者獨能成存於序此文之所以稱古之人以爲道在己而言及人言而非其序則不足以致道治人是故不敢廢文堯舜以來其文可得而見然其辭致抑上下與時而變不襲一體蓋言以道爲主而文以言爲主當其所值時事不同則其心气所到亦各成其言以見於所序要皆不違乎道而已商之書其文未嘗似虞夏而周之書其文亦不似商書此其大槪若條件而觀之則謨不類典五子之歌不類禹貢盤庚不類說命防子又不類伊訓至於泰誓洪範大誥周官呂刑之文皆不相類也蓋古人之於文知由道以充其气充气然後資之言以了其心則其序文之體自然盡善而不在凖仿自周之晚六經始集七十子之徒𨿽不以誦經爲功然其尊仰孔子盛於前世及孟子荀卿相望而出益復尊孔子而小眾家故秦火旣冷而漢代諸生爲辭不敢自信其心而曰我歌頌帝王盛徳與夫論述世故皆出入六經峻有師法不可庛纇此西漢文所以見髙於世而東京以下學士不易其說也𨿽然亦其說如此劉向之文未嘗似仲舒而相如之文未嘗似馬遷揚雄之文亦不效孟子也張衡左思等輩於道如從管間窺豹故其所作文賦持揚馬襟袖而不敢縱其握自是文章世衰一世幾於童子之臨模矣繇揚雄至元和千百年而後韓栁作韓栁之文未嘗相似也而前此中間寂寞無足稱豈其固無人其患起於不知由道以充气而置我心以視效他人故𨿽勞猶不能傑然自立去元和至吾宋又數百年而有歐王之盛宗其學者文辭往往奇特然至今者又已少貶蓋文之爲道由東京以下始與經家分兩岐其起於气不足以序言之人恥無所述因乃瑣屑解詁過自封殖且髙其言以欺耀後生曰文者虛辭非吾所取吾當釋經以明道而已疲輭人喜論銷兵是故相師而成黨嗟乎從之者亦不思矣夫揚馬以前文章何嘗失道之防哉今之學士抑又鼓倡爭言韓栁未及知道不足以與明不如康成王肅諸人稍近議論噫又過矣夫所爲知道者果將何爲必將善於行事而有益於世也不識康成王肅之行事有以大過人乎如以爲行事因時難相比責則所以去取重輕者無乃謂學經貫穿眾說難於立意成篇乎是又非吾所信且天下孰有能飲千鐘而不能三爵者彼解詁章句三爵之才而已陸澄非不能說經而當時有書廚之譏此足以見爲文難於解詁夫使韓栁爲澄之解而有不能乎彼韓栁者蓋知古人之學不如此是以略其不足爲者精於其可爲者耳說者又云吾不論說經爲文之難易但經術明則道可行吾故趣於此此亦不然夫康成王肅之時大亂數百年而後止此時學者豈不知宗本王鄭經術耶道何以不行也孔孟以前學者未嘗解經而言治者毎稱三代且先王所謂明道者豈解詁章句之謂乎後人欲追治古經而按此以進焉吾不知其與捕風者何異矣天下治亂有常勢也儒者之才不務見於事功以助爲國者之福而希世沽名茍爲家說以亂古書自稱髙妙此何所補陸淳豈不明春秋希聲豈不明易祝欽明豈不明三禮然此徒於當時治亂爲有補乎否也而後生方倚此論功不自信其心以思自古文學道徳之變而更紛紛輕視文人且文章豈足爲儒者之功卽能之固不必恃然解詁人輕之亦錯矣是飲千鐘者不自以爲能酒而三爵者反笑千鐘之醉也某不佞少年時浪事慷慨欲以文學自立二十有餘猶不得其緒以爲能事止於時文而已蓋至於二十四五然後克有所見於列莊見道之書於六經見道之訓於百家見道之所以文而文之所以得於十八代史見道之所以變沈酣而演繹之竊以誠心自許私嘗以爲文學之事𨿽使聖人復生不得廢吾所是而遭時不偶有前之云雲天下滔滔未易同志惟當勒成一家俟之百世焉耳祕校才髙而識敏亟從時俊之列超防入官而問學淹該如不自足方用謙屈乃以及於鄙文且某何敢愛哉但竊有所疑者當今文與經家分黨之際未知祕校所取何等之文耳若堯舜以來揚馬以前與夫韓栁之作此某所謂文者若乃場屋詭僞刼剽穿鑿猥冗之文則某之所恥者往時嘗爲之矣然未嘗以之比數於文也譬猶羙女時花細麗艷妖朝盛而夕衰焉目𨿽偶防不足以爲榮觀必若黃河泰山峻厚髙簡渾灝奔注與天地齊同而日月不能老之者此某之所以究心未識所取亦在此否旅貧而力奪心气有所不專下筆超超或未了意祕校取之在此𨿽一言可以致亮如其取之於彼則又何言謹錄書陳正事以下若干篇以復盛徳惟試覽其如何苦熱煩汗書不狀心

上時相書【代鮑久道作】

相公閤下某竊惟之天下有慰悅不在乎分之必得而志之益通自足以爲難逢蓋儒學之徒吟思文字之間識見經綸之方而軒然欲以有爲於當世者古今有志之士宜其不少然而必得有爲與爲而克成者抑幾何人顧令有爲而必成亦自天下之福耳於有爲乎何有要惟帝相君公獲任所在當必如是乃爲得意而已彼夫不在其位者何哉然士無用不用皆知以太平爲心則𨿽艸茅之身豈能無意於當世自昔廟堂康靖而八表晏如勢有無窮之寧而計無一日之患可謂盛矣而於此之時人懷一不急之言野興一自得之歌有沮而止之則悒悒不快夫志之各通者果天下之慰悅歟而分何足以言之某頃以布衣諸生同波仕進之業其於世道亦何足以當損益之毫毛而竊有志焉異時名忝一官更從趨走之事塵勞偃蹇固應無所復望而於今日若有所喜者豈非大人君子有爲於上而下之無用亦猶斯志歟天開陛下登倚相公於四海喁喁之際而興除大計一將刷蕩有源之而扶殖甚大之功若今制兵憫農用義正恩以材考官察刑書革貢舉皆先代名臣所不盡明或𨿽明而不敢爲者而相公旣果爲之爲之且又垂成也但令當今剩有可大用之人不過斂臂稱是耳若某之不肖力不能效戈殳以助揚不戰之威名智不能精計算以翊弼制置之權宜故平時所工惟在於先王之遺經與諸子之傳言而今也英奇辧正之士又紛紛而眾起則某者果不足以當毫毛之損益哉然尙有言焉蓋聞天下之治必成以嵗月之久而君子之行事非持之以泰山不移則志不立以唐太宗之明而輔之以房魏諸公然終貞觀之世猶有可恨處假如當時沮惑於封倫等輩之言則安可知故今日之必致太平不在乎有爲之難而在乎持以不移而俟以淹久也凡人之識慮多不得齊同所以相爲是非往往未定方漢武畱心匃奴時朱買臣衛霍之徒九十其羣翕然贊之而汲黯公孫獨知以爲不韙及其擬議封禪則倪寛諸人傾意稱善而卜式專以爲非不識爲當時人計者許誰者是且定誰者非耶毋亦各順其識見所同而已矣晉武伐吳吳主具輿襯而廷臣猶有乞斬張華者憲宗取蔡李愬已入元濟臥內而東方諸侯尙飛章請得罷兵故夫論議之異同何足防依要當察夫事體如何而已矣今之天下治勢垂及如此而論者或以爲言願相公之勿動以就有爲之福也且夫天地之間五情所以不異者惟人焉耳則小人臆慮何嘗出乎君子之所知然爲某者必區區於斯言蓋亦願通誌者歟譬之不急之言自得之歌聞與不聞曽何足道然而必欲者幸上之人勿奪其慰悅而已伏惟賜亮

又書

某聞君子所學當博矣而其要不出乎仁義仁義之本存乎人之心而充積之盛得以立天下之道大之爲王者小之爲匹夫無加損焉學之於仁義豈不重哉自古聖君賢臣其所以相訏謨暇豫寘天下於熈平而儒生亦以隠約之身扶持此道使不防絕者其事業可謂神明矣然語其立政皆不過廣吾愛以立天下之愛盡吾宜以厎天下之宜如斯而已耳故夫仁義者學士之心所當汲汲也自始學至於終身自知之至於能行百日放之而一日由焉則得爲善士百日由之而一日放棄則又入於小人某之不肖有聞於是久矣竊嘗自思以爲道無所不可致惟其得勢者致之於天下爲甚易勢之所得行無小大之間惟其才全徳備者爲無難方今之時有命世者出乎則足以勿論爾矣必如勢不在於命世則我何能知知求吾志於仁義而已矣自試於場屋以至爲法曹旦旦以是誦之而遭會亨嘉親見相公登庸其經綸措置莫非治古之能事而前王之難過者也則以書先容於閤下且自道其慰悅曰願得持久以俟化成勿爲異議之所沮夫某豈專病諛者而然耶以爲今天下之望顒顒於熈平而言者或無益於行行者又無幸於成則道何自而立化何自而成我知慰悅與願持久焉所以志於仁義而已矣不虞事興慮外防閣諸公乃以固陋之名上聞謂宜備員教學之一官而詔防下臨使陳所業決可否於有司是舉也某所能堪耶徳不足於有聞才不足於有爲何修何仿而取名於師資名出乎此矣實將焉責哉是固某之不能堪也蓋惟學而不仕則無以逹乎義也則某之所以在小官而不自以爲不宜至於仕而不學則亦豈某之心惟其所言所行未之能信而遽將仕以教人則於義滋無以逹之義無以逹則不敢茍進焉某之志也伏惟相公道徳全盡當大有爲之世得不世出之君周公以來所未之見若今辧材任官各當器能大者制權而小者役職治化之序凜凜於垂成矣若某之愚尙何所效尙何所論然而鄙心所汲汲知所悅願而知所不敢也則猶不爲放棄仁義之小人以辱盛時使今天下之士其徳優於某者被用而不得辭則世已多士其荒庸固陋比視某者又不敢妄進則廟堂風化之意某或不爲無助伏惟相公矜而勿罪謹布區區以盡愚忠

上執政書【爲人作】

相公閤下某嘗聞之爲士之道有二患而罪惡不預其間惟其力不能學而才又不適於用則皆足以自患其身二患之不免焉皆不足以踐人之形而充士之名然則小人而已矣小人矣則罪惡何足以少之故論之世以觀之士則平學不力之患易而平用不適之患難何以言之蓋今之士其學有非所以學則或不足謂之學此已甚矣而上之人又正因其術而定宜收可棄之名於偶然忽爾之間𨿽屢棄亟收何足以標題彼此之是非哉平昔之空疎一朝之合格則得以陵厲資迹於顯設之塗𨿽知其學之猶非亦不足患矣若夫效官掲職則必有其狀文不亂法而武不犯禁大者知要而小者及務無崇無卑無久無近無繁無簡壹當有以慰塞乎人之期望是乃可耳十年領要任而利澤無影響三月親一局而理道得以稱此不亦才用之所露歟宜稱而莫之稱名可任而實不足任焉使若人殊無心气襟靈則姑置勿論必如未至於此則慊恨媿恥詎有已時某之所謂學不力之患易平而用不適之患難平者時固然也自某之少承父師之訓勵日爲求進之事藝以幸於一時旣例薦於鄕久遂得第於廷亦有年矣頋惟平素之所治已不必問然由入仕之日奉法律只教令窺尋明天子賢宰相所以緝熈經濟之意餘力習耕戰書相方略謀利病以輔養不敏之才而備當途頃刻之指顧𨿽知淺特不敢不勉亦至於今者而猶不見取於在上之人尙不自抑於無用之場而區區更復有言於臺屏之外焉豈亦有說蓋聞人之功業所就𨿽各因其才智之小大然惟其有事則愈足以見其所收譬猶丰宮巨室之已成小大負畚箒備灑掃耄翁坐閫下司誰何便爲安家於此之時𨿽有工師百身無補於參涉及其嵗彌而捨久有宜修必葺之勢然後匠石辧材弟子運斤陶叟眎覆甓夫詳甃丹手漆人交臂合聲各致其能乃見所功故當天下之無事也內外羣司因循軌檢無不可者𨿽至有大所負於功或未易圖至於治具不得不事更張之際則寸片銖勺之能其於入用皆所庶幾伏惟相公道徳之望朝野一心倚之隆平周公以來所不得擬方將器使才類俾無不伸代腐以堅滌污以淸以爍前光以尙後聲以還二帝三王之盛如某之鄙才縱未能大固亦有志縱不堪爲之工伯覬將備諸其徒願嘗效焉無狀而後已功業之盛豈敢言之至於或免不適用之羞而少平爲士之患則荷相公之賜無有涯量伏惟髙明矜而亮之

上參政書【爲人作】

諫議閤下夫知人與見知於人古今莫不以爲天下之至難而某則以爲二者𨿽然而未若知人而有其勢與夫見知而會其時之爲難也何則夫所謂知人者亦小人之事頋必有君子然後可以責此云爾以君子之事君子而曾以之爲難乎彼小人者於己尙不自諭奚暇致察於人若夫我未足以取知而固以望人此眞不易但士之於世其才能各有所適則亦不必全盡乃始必聞是則凡見知於人者有以可知而知則謂之以義有以未必知而知則謂之以命有義有命兼以俟焉果不足以稱難於天下哉昔者顏淵見賞於孔子而生不免於貧賤他日身死則從之乞一車以爲槨猶不可許淮陰侯紹介蕭何一旦坐諸將之上而人主莫之違夫四人之聖賢文武𨿽不同而其所以知之與見知則不異然且一終窮一速逹者孔子之勢不足而蕭何之勢足顏不會時而淮陰會其時故也夫勢之與時其所系蓋如此謂之極難豈不信然自某之得仕於今十有八年書吏八考而猶未出於州縣前年以常調詣銓階緣觖慕望拜左右則容顯受提挈之賜於舄履之前內惟無狀豈足以上污髙明君子之門身非韓侯顏子之器而承值賞防冀或似之豈所謂以命者歟兢悚猶未定會麾幢出向太原蓋嘗自悲以爲區區之命豈果無幸於吾公歟嘆辭未幾而閤下旣受召節及今之來則閤下實坐東府某是以欣愉夙幸思復倚於門墻也竊以當今廟堂之論一新天下之政政之綱維旣盡舉張農刑士吏科任其職職足其人事且成矣其尙奚言抑嘗聞之太平之用士才無細大之擇惟各周其器之爲宜任無始繼之異惟可其事之與委若今之大務猶在二邊蘄安而未之全籌謀指顧利用感奮某誠不武願以犬馬餘年嘗展荒窮之力於有爲之秋庶亦自勤以不辱髙明之知伏惟閤下徳業之盛方將形於久大仁明所燭何隠不徹何防不彰若某之愚豈俟陳說乃以卜宜知與否之如何謂今閤下之勢正某所以取會之時憚於極難以重無幸之悲是以不嫌於獻欵卽防矜亮何望如之

欽定四庫全書

灌園集卷十二

宋呂南公撰書

上提刑郎中書【代人作】

某聞之君子之道有見於退而終無意於進則𨿽天下之大不以闗乎已如其心未忘於有用之境則一身之行止尙不得不借資於人亦何言天下哉蓋嘗觀書見唐虞之盛時其世道已隆其治具已張上之人孜孜以亮功若采爲務而百揆四嶽亦旣在善而宜同矣而巢許之徒方矯然以立異於是背睨而掩聽疾走而避逃以爲是笑而可羞求若人之心蓋以箕山潁水爲無盡之樂耳顧曽僉舉之涉慮哉士惟識願不必於均壹是以咸熙庶績其必以人欽兪試命黜置之所系則下之所揚豈不重於上之所咨且以共兜之無狀而不決於棄斥𨿽以舜禹之賢聖非由眾與則未防出於羣工又況乎碌碌之庶職歟舉知之所以重輕甚乃如此世衰道隱士稀勉勉之修而盛佻佻之習皆知奔向於進仕之地而不思人之謂已何如也而己果不爲人所信求者不以思而應者不以信故舉知之風自此寂寞而無聞矣士而不幸出於寂寞無聞之後其行若止亦知柰何必能遂志於退藏則嫌於未在中道將以區區於適用則必進之助難容借之母已焉亦有端我以俟人而已矣凡今之在於下者其路正軋而其勢甚驚也位與言乖則事與力違惟乖且違此簡書察責之所爲惴惴而何暇望知己之人而舉揚之𨿽然猶有說焉以爲各占分所宜以自幸焉斯可矣蓋仕而願達茍有名於祿籍莫不念之使今仕而得願之人盡已俊良則無所復議萬一不爾則失所以防稱而被薦者尙非各幸於分所宜乎一人眞可而譽之者二焉眾猶未允也一人未可而譽之者四則眾旣服之夫某亦安識若人之爲可未可哉姑以時世之所同占而言之耳某不佞少而謬志於進故爲進士之學詰曲於薦試者先後十載蓋四覆於禮部乃克有成綴名於選科掌法於山川在眾人中誠不自知某嘗所蹈籍與今所蒞領爲果如何方思端以俟焉而幸出於不圖前守張公與今守劉公及運使徐公皆有言於甄借自惟孱陋無所堪於進用而獲助於此則始之以駭而繼之以喜而中又自疑審以某之行身爲眞不足用歟則三公者何爲愛之而不至於失措以三公之賢而措不容失則今憲司之重如執事者何特未以爲憐乎是某之所爲自疑也伏惟執事有才甚巨有徳甚明當廟堂咨吁講求治道之時思有以网羅器使仿像二典之光英而親承注委出振使者之權以照耀於江表其神之所達精之所察十郡之休戚良窳蓋無不在術中者矣如某之鄙必有所處卽蒙噓及始末遂以成就則何但使某不見笑於退藏之徒必將揚厲庶職以宜已分使三公者皆免失措之譏焉敢布腹心惟實處之

上運使郎中書【代人作】

某以下才浪從諸生課試之後幸備一官守掾局於逺方而屬當明公察臨之下自以無狀恐不能勝稱事任而勞執事者之放斥乃不知大人君子恵顧所周存細而容愚委此不議已爲厚賜而間更被以書教以所不能而又責之以其所見聞來訪於左右焉嗟乎此盛徳事也顧𨿽不足以辱問然區區之心亦由是而興感蓋惟士之從於此世也茍未居乎頑鈍不靈之魁則幾乎而不有心於行事少而學焉長且試之夫孰不欲而稟今之法則勢有所制蓋上之人將大有爲而欲盡宜於下下之人喜於所逢而思有以伸於上然或不能也何者位望之有分而崇庳之地遼則幸夫言論之協符事權之相與亦已鮮哉今以某之荒庸無所取類𨿽亦有所懷而志慮槃礡曽何得於明公之意外而於此過蒙諮逮焉將柰何而復之毋亦因今所欲陳而取鄙心之所謂尢足備用者致下僚之忠而不虛辱於明公之被及冀髙明亮之伏見今南城知縣著作佐郎葉誼端厚俊明有巨人之器姿其當官所試蓋未顯久而事業趣致超然無流俗之風蒞職以來事日以簡而政日以優不察而詳不厲而肅鄕姦勢害聞命而沮熄蔽欺悖盜之伍藏怒於訟機欲以犯死而不返者初從庭所得令一言而曲直醒解舞踴謝退而不俟刑平至於申飭所加未嘗不本於仁義而無依違顧憚之思方其有所弛張𨿽有挾泰山疾雷之勢不能撓奪於毫髮也南城故冗劇盛有難宰之聲而某訪之士民政理盡善近數十年來未見可與若人比者惟是往年蘓祕丞緘及近去吳祕丞審禮皆有能譽於此縣然猶各有短處蓋蘓君喜土木興造故或涉於煩苛而吳君之政乃獨不盡於理稅科徭二者民事所先而缺閉如此若葉君之治則無得有是蓋今時世所稱爲賢吏者多以其能奉法循令而已矣然奉法循令而已者果不足以盡吾葉君哉凡令之近民威可以使其有畏而愛不可以貎得也事可以心了而政不可以言辭善也今坐公堂臨眾務恬聲暇气終日不形於喜慍而理道整整使環境之俗讙榮戴賴如倚父母非夫政以心化者其何及斯比以吏格當移蜀官旣已拜敕則郡之士民相與驚起列牒愬於守公且幸其飛章請得終任以恱饜編甿而或人懷其初無阿防順防之事卽遏沮之到今嘆者未已聞此邦之人無富貴老小皆拊髀悵惜譬猶嚴冬大寒方溫席快飲而忽有欲褫奪其衣碎其座而覆其醪饌者孰不懍懍乎其憂哉晝陽夜漏修促以天未有可淹而返遽者今民之情牽於所愛也以吾令之行有日乃恐其卽去以至於嫌恨景晷之不我遲畱嗟乎何修而得此也某誠不慧行於天下未盡極廣而所以見聞實無尙於此者且夫人才不易得而君子之器能必見於事爲難與之間今南城之賢出此誰當賞之乎伏惟明公位任方振當大有爲之秋公忠所達朝野所爲矜服蓋將收引賢類揄揚養導以備輔熙朝之光如誼之賢宜防省錄且無使其居眾人之後則非獨長茂明公之徳抑足以稱詠於太平之時擬之福禧古人有言得地千里不如一賢蓋某之所以銜荷明公之賜也厚矣富矣卽圖忠報效於左右莫若稱賢之爲事故輒以是舉爲之先焉𨿽區區所陳或渉明公之已聽聞者於某之忠猶無害也伏惟加察

與傅亨甫書

十七老丈祕書閤下伏承車馬至自北方去國三年稱遂成名得財得官跋涉無恙歸覲親庭銀髮萬壽井邑親朋無問愚智莫不讙誇讚嘆迎拜捧擁譬如買臣露綬季子腰金之年伏惟君心亦在優慰某區區於老丈下風知審顚末自以爲最深側聞今段喜與感並竊以往昔慶曆皇祐之間世路靖康廊廟大臣以洗拔文人爲先務布衣起茂材因以至宰輔其下或爲列卿至尢不幸猶不失祿養於此之時旴江之湄辭學渠魁聲動天下者有李泰伯而陳漢郎與老丈爲之流亞志气軒赫掩蓋褒博物議欽悚率以顯達奉期而天不契人都大落寞泰伯晚防收召俄亦死於鬱鬱漢郎不及脫布衣以早世老丈獨存而窮悴無雙艱危萬態險不自濟比過五十而羈防萬里干戈戎馬之地辛勤暴露乃防一命補吏於海上此豈足以爲老丈之福哉黒頭公卿秀髮禦史回首懇然雄文好詩塡委篋衍傳滿吟口曽是勞神殊不得力然則今日眾人所以讙誇讚嘆者見老丈一旦輝彩而莫知平素之襟蘊也孔子錄詩有取於淇澳緇衣孟軻春秋亟稱彼善於此不得於其卓卓則次而又次者亦所咸収顧不爲充盡而已老丈之賢不得大行其志於當年而遲晚綠衣初隨趨走之後較於漢郎則全勝視泰伯則稍過之若向宰輔列卿論焉蓋欿然矣士之抱負出羣而遭遇不優如此𨿽世道有不相與而亦區區所爲感嘆也河湟闗陜舊事毎從紙上披見恨不如太史公周流縱覽故都遺迹以快心目老丈畱連其處日月多矣想無不熟於指畫冬初去書社且展謁髙堂以諮世變邇日惟冀自重不宣某載拜

與傅商容書

三十四丈祕書閤下季夏極熱伏惟尊動止萬福往在城東幸得參拜行館過防引接至於忘年出示所著易圖口談手防不愛再三某𨿽愚未能悉悟述作之意然恭敬徳美比之亨遇不啻百感嵗窮走洪都仲春卻還舊山到今困於多故酬酢不支因亦不得馳送尺紙請問安否傾企媿負交戰無已祕書風誼峻潔須向古人中求之流俗卑污知與不知蓋不足計某亦未超脫流俗方且與之同波而就中檢校尙能商訂文行不爲眾人好惡所蔽此一直耳天下之人不限古今皆以能賢望於儒者而儒者亦髙大其說如必允蹈及察其迹則不類市人者少矣農商鄙人眼不識字耳不貯仁義之辭然安其職分貪不至墨羨不敢竊𨿽甚勞苦不緣僥幸而布衣書生以士君子自號乃由少壯至於老死胸中擾擾不離嗜利矜名捨性命犯禮律而爲之一慕十十慕百百慕千千慕萬萬慕億億慕句股夕桀力不必破虱而自許回天智不必衛足而自許窮神蓋讀周孔書之徒於六經之言未克躬行一句而開口卽罵老莊方其罵時頗似不墮人短及察其迹則知足不辱知止不殆此八字者千萬人中無一二人踐焉此所謂稚子弄影不知爲影所弄者也一語罵老莊尙系毀謗況終身訕笑者哉夫少而求仕進至垂白而不達亦可以卜其身之窮矣顧乃撐衰扶憊一步五喘五步三息趨涉長道以冀或近於利名此當世之人所同欲也於未必得者如此而況於可必得者誰肯捨之祕書三薦登科補吏大縣一跌於寃誣盛年拂衣歸臥林野不復動念親舊惇譬詔防開示一如不聞被服飲食粗素薄淡不啻屠酤俚兒而安若八珍重錦魚輕鼈忽兔防猘吠相因而進而防受理遣不爲之變考經論史日作淸詩取次勝人而不爲時名此皆千萬人中未易防者也而祕書以爲士固當爾夫流俗何足以知哉夷齊不經仲尼評品止於蹇拙餓夫而已李仲元見知於揚子而人更置疑近者吳孝宗能爲出眾文辭而邦人呀呀謂之可怪至信都公以詩褒賞然後笑者口吻乃斂士之蘊借包蓄惟求名實相副而外譽不惟其實徒於名故世俗紛紜如此祕書風誼豈以有求於世而爲之哉某所以嘆嗟切切者感古人而已矣亨甫新慰逺歸想旦暮聚首吟笑之樂良不纎細漳浦三郎久不見消息不知有諮覆上左右否某坐山間亦漫銷日夙聞東巖幽名尙未投足冬初思一往並得上謁戶外起居全望珍愛謹奉手記不宣

復傅濟道書

昨許秀才經過連得吾兄夏中兩書伏聞官下諸況平裕太夫人壽康不勝延跂之思所示古律體雜詩一軸辭致良佳如白雲村篇殊有作者之气視今日之賦諷勝前逺矣方又屢進不止則古人何必獨能哉聞有解周易及論語孟子文字甚善𨿽未得借讀然觀答徐生書可見別來道學所造𨿽然濟道用此趨時以致及物之功業則可果以爲儒者功業正在乎此則吾恐未也古之人有大勲名不少顧不必皆能解經而善解經人亦未必利澤當世漢以來學士可按矣蓋古之所謂學者非漢以來之所謂學也孔子所繙之經天人而已其言𨿽有詳略要之可以心通理察非有虛荒誕幻鑿無出孔之致三千七十二子所以服膺不捨而終無事於傳注者誠不以不曉期後人也孰知其後日解日昧如淖滌塊而爲之者轉稱第一難能且爭爲者相望乎哉夫一經而數傳亦已足矣終之又有防釋則滋足矣賢者𨿽不見此當自曉之愚者𨿽盡讀焉猶不可曉也然則漢以來經師徒以口耳亂學者之性靈耳如使其言具當則後人何必更言之如使吾道不失於聖賢則何必専以說經爲效此始爲傳者之過也今之人有心智可以通理義猶昔之人也彼後之人亦猶今耳今吾不盡信昔人所言則後人不盡信吾言蓋可知矣不蘄力行誠身而以唇舌紙札相乘此爭爲者之過也吾嘗取譬解經之家正如水鄕漁戶方其垂綸合綱而有得也軒軒然見喜色似他人莫我若者不思自古習漁之人屢得此也及其挈而之市也茍售而已不計人之貴否也故有以昔人之陳說爲吾之新立者有以眾家之同辧爲吾之自得者叫呼而逞詫突梯而希譽欲以厭服人心而反自彰其寡見淺聞其可憐如此往日宋咸注周易自以無比及歐陽永叔取郭京說照之然後論者笑咸爲盜翁𨿽不笑者亦曰縱咸不盜京孰知京非盜昔人者乎是則宋郭之所負未有以變王韓之解而徒以取盜名於世耳士誠欲學經用先儒所說而發我之神明見於行能可矣先儒𨿽有短何必力毀我𨿽有長何必人不聞夫傳注能致益乎哉則益宜不小矣其書旣多故也嘉祐中詔求遺書其解經家學名存而書亡者毎經數十家而新唐書藝文志所錄解經之書存者毎經亦數十家夫未嘗盡見古人書而遽以我爲獨得也其誣孰禦今日解經人極多大槪不出於介甫之書與皇祐以來題府韻類無異也先時王補之解論語眾甚欽仰俄而皆曰是得之介甫云耳然則爲補之者孰若靜坐熟眠而聽介甫自說乎介甫未嘗不開說也則天下之士茍已心服介甫何必區區各鳴喉吭哉僕誠怪爲之者不思也或人謂彼非不知可以勿爲然不爲則無以合世故已顯者以此示其可貴未顯者以此希其見貴嗚呼若是則滋惑矣夫今天下之待介甫不過如周孔耳周公至顯而作六典孔子至窮而繙六經然當時無人效而作且繙者𨿽傳解之文皆不爲之而何害其服周孔乎如以爲直希利達則不必更稱深知道徳性命也濟道未三十而得官在仕途以材敏見知於上之人地𨿽單平而勢亦利進今所爲書特以抵當路大官趣爲教授直講可矣如盛心初不爲此則吾儒功業當重思之濟道不信吾言乎請約自今十年逺至十五二十年間視今日解經諸書具傳不熄則吾飲墨甘罪可也蕭統所集繆多而是少如王儉任昉之作秖以污人耳目濟道讀而擇之老氏師資之論可以爲諭矣新詩繼有作不吝寄及幸甚幸甚

欽定四庫全書

灌園集卷十三

宋呂南公撰書

請見張太守書

布衣之僥幸亂禮也爲日蓋久治古之時道徳致明而上下之分正貴者必尊賤者必卑無所容於輕犯士之未命者有庠校以觀其才有物論以品其行可獻而官然後賓於鄕老其禮甚嚴其義甚修人𨿽欲以跬步逾其涯分顧不可得至於後世此道稍隱則唇家舌戶挾其放僻欺傲之智以遊乎羣爭洶動之間招權而害勢納安而出危使夫在位之君臣一以賓師弼相處我而在位之君臣猝亦無計以杜其所犯蓋卑者之有亢於尊自是啟矣人之心蓋有未足於得而妄於求者是以益衰之俗相與趨於其謬而一入於僥幸之鄕無忌憚焉由今之習有毫毛絲粟之得者則矯矯然急人之取己至自洗拭必曰古之人固有被褐而交公卿矣且命𨿽足俟我何能自滯於斯而本無知者又囂囂然遊於公卿之門亦曰遇合時耳禮何足遵又其甚也則假竊文辭沽譽乞援以羣行於造請髙之有天子之相庳之有道使州侯其門無不可登其庭無不可分其禮無不可抗也側卓其冠斜曵其衣執刺而懷書九十其流以幸上之人莫余察擇而上之人果亦不暇察擇亦曰士而已矣周公尙且禮貌今何用靳靳爲哉而布衣由是益不遜平參直詣一不得願則大者醸怨謗小者藏忿恨至於得願則固未嘗揣己之爲何如人也嗚呼此其儒者與曽謂儒者而果僥幸以亂上下之禮乎論昔之賢蓋莫賢於孟子而孟子則曰禮不爲臣不敢見諸侯孟子之於諸侯𨿽或見矣然而未有不由於義而出於禮今惟賢如孟子乃可以當此耳而果然耶其未必然也先王之治蓋未甞不以賢貴行成然後賓之夫豈輕士而不之重哉舉今一郡之地廣狹所不可較而以進士名者動至數百人數百人之中其不敢希禮貌於其上者少矣謂數百之人皆賢皆可賓吾終不信而已矣事惟有此是以知其謬者常至於惻楚而形嘆𨿽然嘆而已矣欲遂矯而奪之夫豈容易哉不容易也則有不欲與不敢焉而已矣往年陳烈居南閩憤世途之澆薄則一切躬行三代之禮思以庶幾革正然烈口一開步一遷而笑罵之聲暴於風雨夫欲革正悠悠旣亂之禮於卑賤已亢之後豈不殆哉古人有言千人所指無病而死今布衣塞滿天下業以僥幸相師而爲人上者又罕暇於察且擇焉則屢嘆之家非不欲與不敢而何所處某亦布衣之士於古今之變旣幸知而嘆矣而今者亦未能脫迹於郎中典謁之前豈所謂不敢者歟士惟無衣食之憂然後得以安行其可願顧猶不欲戾眾以撩其怒今也饑寒相迫資文學以乞借於人而敢戾眾以自危乎哉故𨿽某之不敢亦郎中之所宜哀矜者也郎中以文學取富貴其聲華勢力足以表率衰俗其教令刑政足以彈治所臨而猶降屈州侯之重以禮貌諸生其亦不欲靳靳於禮文已犯之日與是固某之所以望哀矜於左右也某少疏愚不善學旣長更束於貧窮而尙從道徳文章之後聊得所見亦冀乎有成郎中不與之進某固無所謗恨與之進某猶熟自知量伏惟髙明下亮區區處之以非僥幸之徒亦已幸矣

請見蔡太守書

郎中閤下古者謂泯泯無所聞知者爲民而於民之中命其問學才智足以事上者爲士則士之爲人名品異乎眾矣方其取之也有俊造進之序及其任之也有中下之等階而升之察而責之徳益進而道益充則自士而爲大夫自大夫而爲卿爲公貴於是乎盡極而實始於士且孰有輕而賤之者此周已前所以有治也世稍下衰而教非所教養非所養人各自謀而理有不循義有不由然後天下爲士之名多違其實賢者羞與不肖伍而不肖亦誣賢者爲不足用羞者未必顯而誣者未必晦也於是混行雜居口舌沸騰而上之人始疑士而惡之矣此秦以來所以有亂也夫人才有所長短而事待賢而後濟有識者所共知然士有見貴與見賤世有稱治與稱亂則亦豈特君師之過哉學爲士者固有罪矣不足以爲士而不肯爲民已未有一二而治人以十百持此以干時且焉往而不露其底裏底裏露矣而猶竊借聲彩覬幸際防囂然耀與物相傷嗚呼罪宜誰屬也士之名旣不足信則又變而謂之秀才蓋指其有以過人者云爾而秀才之名益不足盡信波流阪降日滋久遠至於近世則甞捉筆吟哦摹寫文句者其自列於公府皆曰進士而題號於民間皆曰秀才髙冠華服秦楚一槪孰能辧之亦曰儒者人耳金有不離沙鐵有不畱礦夫何必審究姑聽之而已矣萬千百人各兼周漢之賢名而至不能免秦之所疑惡此其果有可辧哉有司按言而不暇詳行則去取偶然而已邦君大夫之勢可以詳按言行反曰非我職也彼窮達有命而進退因有司固非我職也是故君師之任與學士之名俱喪其實𨿽有不防者已如曉天之星宿矣日者郎中以仁厚端平鎭撫此邦歳旣再滿而某不貲之身幸在照臨之下可得參逐諸生尾末以望拜堂階預聞議論以警補所闕然終未敢者豈専爲異者哉單平特獨無以杜混雜之誣則爲士之實有時而未信於上況當不必審究之日紛紛造請於守將之門何所云補卽勿往焉誰以爲問此某貧賤之姓名所以重煩典謁也𨿽然以郎中賢徳之所存過聽之所受明察之所及固不俟終日而參觀畢亮矣方又久以再歳之鎭撫則郡邑之人才長短何以隱遁但今不事進退耳按言詳行未必脫然無意也夫自治古而言之則不爲臣不見諸侯非罪也自後世承俗而言之則眾皆先而一人獨後有不免於訾矣因從俗而識邦君之面何憚而不爲此某貧賤之姓名今日所以輒煩典謁也若夫宜爲民宜爲士名實之所應𨿽不敢望猶願郎中詔執事以疑否而定賜見焉謹伏旌防之前俟命

請見葉太守書

今之公卿大夫莫不接士而士有不願於其間何也得非所接不在至誠而所防接者有不足以居爲士之實乎聞之李唐以來布韋所以造請達官其事極卑其恭極至失已踵門不敢期必見得見則不敢數數往一言之酬啟齒之借更投文以稱謝其屈如此然士不憚且未嘗以爲羞則賤有實而貴用誠故也遐方寒人徒步藍縷以入京師久不過十年必因文字致成名遂享富貴惟其所有如何焉耳羇旅之卑恭終身之行志何憚而不爲方今內之二府百執事外之牧守使副下至一命之吏率門有賓次承俟謹飭白衣朱紫羣行例進茍納謁焉未有不得見者𨿽數數焉無拒也顧其相與無懇惻之誠則亦紛紛徒勞而已以儒自號而行不若市人謂之才俊而筆語比俚兒獻詩書上名刺非其可則以爲苦海萬一僅似或曰安知不以假竊來乎其相位待如此所以有不願於其間者也古之人以十室之邑爲必有忠信而今郡國廣大進士動至千百乃無魯邦之一人哉自其在勢者不加察擇徒不吝於禮貌以收接士之譽而士之實否何以明之彼澹臺滅明徐孺子司馬相如王褒之徒亦幽欝自憐而已矣郎中以才學起家致官郎位據古侯伯之任旣貴重矣適屈於此而治效餘閒特有接士聲名與之分庭抗禮者凡幾十百人矣髙明之鑑以爲可用至誠待之者又幾人耶毋亦泛爲位待以行謙厚之徳乎伏惟盛心宜不止此某不佞恥爲世俗之儒犬馬之齒三十五矣蓋嘗憤嘆士無以取信於人而虛僞相與拜跪往來非榮幸也故再三至京師經由郡國不啻十數未甞以名刺輕試於朱門誠恐其未必察擇而徒勞取羞無窮期也今乃願見郎中則豈無說夫以一郡之眾太守之尊而降屈於布韋諸生與之交際而其心耿耿患所得非其人亦羣士之恥矣輒不自匿試獻雜體詩一卷於幾席之前𨿽未足爲述作之盛而可略觀其實也或賜之見而有以照其不爲假竊則豈獨郎中不愧於魯侯亦敝郡庶幾十室之邑矣謹立旌防之外俟命不勝惶悚

請見鄭太守書

某昔在舉塲十許年間經見五守令乃至茍有位在此皆納謁而造請非病諛也以爲自此而得仕則資適如此無所可擇也其後侵尋失所擬望而揣測眾情頗以無用見期而某亦年漸髙心气日以衰耗自料不材諸誦讀之伎不足復爭則易冠裳濯筆硯而去耕於田野非病狂也以爲求進不得則當退不足躊躇返顧於造請之紛紛也夫歳果時蔬人所日待而存養之過則滋味堅重不足以動人而狐豹貍犬一失退藏之計則不免人禍深其根善其實安其室則天之歳時地之山林守之以自然誰我訾者此不肖之所爲遠引固自處以世之忽忽必不吾比數者矣不謂邦君重位天屈以明公之賢而聴采廣遠亦下及於寒微昨者南城令尹告以明公甞賜齒牙餘論且有不過門之恨是以某伏謁防前敬謝徳貺而負薪有疾久未承稟內訟於田廬非朝夕而已夫以郡太守之尊一布衣之卑螘垤丘山不足方其懸絕而叨防顧錄良出慮表辭章賸語孤耿拙行何足以塵凟長者門墻竊以浩渺九州二天在此兩縣瞻戴均受雨露久已三歳不爲不幸今值明公解符有日而某鼎來願一展敬𨿽不敢必猶俯伏以俟將命者進退焉

上知郡郎中書

某郡之諸生也貧賤而無能是以善窮窮久矣而性識所見尢忌憚於紛紛間甞有言以爲天下有至樂獨在乎無所於事使知履地之民皆知有喜於靜而無妄於動則宰相可以常才居而百執有司遂得晏閒之趣蓋古今之人間世所以多煩而少佚者正以不重於動故耳事未之無理而物常各有分安我之分而循乎理以對之使凡事先不在我焉則上自上而下自下何求之有哉道誠出此而有至於不得不動則亦可以逃名於妄耳矣日者郎中屈旌車於敝郡旣成簡肅仁明之政而又優禮於士人儒冠之徒莫不進拜堂皇望見舄履而不肖猶不欲焉豈特爲異者哉以爲分之所居適出於寒下殆不足以妄犯威尊則亦可以致妄於所安焉耳且夫守邦之賢侯有美於治術旣足以勝稱委注之任而布韋舉子何事而必相勉率以行曲拳擎跽於其前耳夫曲拳擎跽豈亦果爲賢太守之悅與四坊二縣十六鄕之人莫不安遊定息各無紛擾之慮譬如黃童乳孺時值淸夜𨿽有祅歌華燭之居亦且舒愉然黙寐於姆褓之懷顧在布韋乃思反是卽起以紛紛耶蓋某之窮迹所以晚干典謁者凡欲以致鄙昧之見安寒下之分以庶幾無所於事之樂如斯而已矣嗟夫事之變有出於不圖而理不得以勿循循而順之則自然私欲有所不容意必者頃繇北歸初寄食於縣郛而謬爲大夫所哀收而撫之謂必有成以至於掖借孜孜而郡佐諸門嘗納謁焉嘿而慮之已怪已之異昔而忠謀之友乃因是而見語以爲今業不能専於伏藏孰若遂拜邦侯亦冀蘄於教賜也天下之去取有所同有所不同其故在乎賢不賢者見知之間而已矣大夫州佐在邦侯之側其相與樂交意亦甚渥而俱賢之聞蔚煜久矣大夫州佐常肯不棄庸詎知夫郎中之執事者亦不同取耶且果肯下教也耶是某之所以不自疑於妄動而有今日之來也謹書陋意以呈並自解其不敢爲異焉伏惟矜察塵凟尊嚴無任悚栗之至

請見韓簽判書

寺丞閤下今天下之所知者勢而已矣其次乃以徳論然莫如向勢者之多也上自王公下至乎一命之吏權在則門如熾炭權去則門可張羅此不學而能不占而自現者也儒生學士平居放語非徳勝已未有肯以一辭爲人屈者比其行之則常謬戾視當時之事茍有毫髮可冀則不暇顧其人之如何夫今獨以眾人問焉何也靑袍紫服旁午衢道朝與之接武夕與之聨鑣徳𨿽若淵騫未急於致敬也明日移而據臨庇之位則揚裾探謁廢寢食而往𨿽有不爲此者少矣某於天下終不能以眾人自許正由貧苦之故迹未有以愜其心𨿽然猶有所在也寺丞以文雅進身官已離選曹位已佐軍麾今日之勢𨿽未克稱盛徳然眾之欽戴旣已悚肅公堂趨承客幄不慮無擎跽之徒而某亦鳬鶩進焉寺丞茍不賜之矜察則某何人哉區區之私惟此之念謹先以告典謁輕犯淸塵慚怍慚怍

欽定四庫全書

灌園集卷十四

宋呂南公撰書

請見蔡簽判書

夫學士諸生所以安其素踐而無意於人之知不知不屑於上下之交斯固足以得賢名於眾若夫莫倡莫從與事同波內不傷眞而外不異俗則亦不失於能賢論二者之所趨可謂戾矣惟其所存皆不違於道夫是以安而不屑者足以立已而不害自愛本不異俗者足以行禮而不爲自輕日者聞之常夷甫在汝陰閉戶而靜居郡邑之工僚非亟款其門則不忍出見而王深甫則異於是凡得位於汝陰之人無不紛紛而造請上自守侯下至徵之吏適來則爲之出郭以迎適去則爲之出郭以送舉以此爲常兩人者天下之所謂道徳君子也而行身不必同如此且夫儒冠之徒茍爲心迹所經不在於罪科則亦焉往而非其所宜然覩今世之人工造請者常蒙才具傑出之稱而喜靜居者或謂其無能而引分悲夫士人之出處固不免於悠悠之口歟蓋嘗觀之天下之公論仍未可冺防也自其存之不充是故有趣而人莫我信若乃弸乎盎然無所俟於外則其所以舉而措之誰敢妄議𨿽然道徳之君子不可以人人望其聲華則日可貴而紛紛無能則日可賤皆事之宜然其尙何悲若某之不佞上未之配列於必貴而下不當自棄於已賤初緣凍餒之急不得卽求其志於山田曠蕩之中則亦投足於舉塲以近卑摧是𨿽未能異於俗而所以自愛者猶在故常願立於常王之兩間且安且同而無所茍焉事容己而已之所以庶防不屑事不容己則不彊己所以致其行禮之心寄食以來蓋六載矣貧賤之姓名𨿽不足以關士大夫之聽采而郡縣仁憫往往賜之哀矜毎惟造請之非工重以勞善譏之口則迹在公門終非所宜顧在位多賢則汲引之公而艸茅承值或有時耳伏惟閤下才徳兼茂取稱於時寒晚諸生所宜歸附而今者位望實佐軍麾聰明發達枌社比鄰將被福澤則一介之微𨿽未能賢猶不當以紛紛之後自嫌而不思進拜以謝窮鄕之幸若夫哀矜汲引如亦在願而何敢望哉謹布襟私小辱閽人以俟進退之命塵凟淸崇不任愧悚

請見曽簽判書

寺丞閤下書生以造請有位爲事其承習舊矣其言無不曰敬慕賢人君子是故朅來不敢後然其心未必契口蓋人不能皆賢不能皆不肖混同其衣飾九十其朋曹盡儒之造請者也魏之人官於趙猶不必遽諳其士人才品況又逺而官於秦於蜀於楚於越其不必遽諳固可知矣其聲迹地裏初未嘗諳而各以敬慕爲言其來也則亦浮泛接之而已拜則答問則應去則送數數焉則謝此有位所以待書生而常雜以猜疑者也夫有位誠賢而敬慕亦皆誠賢則何至論此惟其有不肖而僞者在焉則其趨奉之心亦僥幸利澤而已矣而造請之徒自是日賤見賤矣乃後有知恥者不願行焉而不知恥者陽陽莫自反也指其願行者以詈之其人才則曰是其作傲其人不才則曰是其無能詈之不止而有位者愈形疎略矣夫以布衣而造請上官旣非盛古之法方又遭承疎略其何足願然爲之者未嘗不多則僥幸之風振蕩故也某亦此邦之書生蓋嘗承習於造請而亦不免於詈矣惟其頗知禮義之分是以安焉而不蘄避動焉而不忘悔頃以寺丞屈佐麾符蔚有賢聞則攀援隨眾固宜不後乃及今日始往則亦不敢率然以取猜疑者也生長貴富而自將勤儉蘊負文學而坐占情僞此寺丞所以過人而眾所以不敢忘於敬慕何特不敏而敢忘之誠恐左右未賜察慮而待之以僥幸之流則得至坐隅非所光益而區區悔恨無自洗釋也謹先有辭俟命屏外伏惟不吝指顧

爲人請納拜書

某聞天下之所以有道者以其事不違於義也君子之所以異於小人者以其由義而不俟乎教率也蓋禮生於義而義出乎道則先王所爲以義望君子而以禮約小人夫所謂天下之達尊者豈必爲體道窮理之士言之賢有以過於人位有以臨於下年有以先於己是𨿽尋常人莫不知爲可敬孰謂身爲學者而莫之知然則先王之所以言此爲待教者發耳自世道衰天下之人或不明先王之意往往放一身而弗率棄一日而不用有國家者恥焉是故持之以刑小人而違禮則得禍於刑謂之君子而有不由乎義其自省也當如之何伏惟郎中淸明端厚賢徳已盛名在郎位列爵已崇年逾知命計齒已優維是三者自宜先敬於時而今日之職又居郡守之尊爲之下者當如何而合義莫不致恭矣而某以縗麻之艱伏於室廬而獲參於士人間𨿽望拜舄履然執事者猶守以謙未卽聽遂某心懼焉竊以當今仁人在上廊廟公卿皆命世魁傑方將修明道化以復治古而郎中承流在事當亦終顧匹夫乃過常之謙而必屈禮數以外一治部之鄙人萬一閉拒不納使某區區不得在義而遂列於待教率之小人諒非郎中之意伏惟俯順卑欲賜之允納且使先王之道一明於天下亦維賢執事之職豈特某哉謹敍誠辭蒲伏賓次冀所以命之

與王夢錫書

某防首城居搔冗故久不爲鄕友之問然時時諮訪往來頗知體淸安用是自慰吾徒幸能以道誼相存當不於紙札之數疎遂分勤怠以不肖之奉倚在此固足下所宜加亮也近於季源處見夢錫新文一卷讀之莊然敬愛不敢少損如對萬乘聖君然至矣文之髙也嘗與季源言今同輩中求其識悟理趣如夢錫者爲不少至於思致淸拔每遣詞設色卽便過人未見有如夢錫也僕不敏而防文之日久凡堯舜以來作者之辭皆得占次其要知其所以立而所以得也譬如湖商海賈𨿽未必盡専天下之富而天下之珍奇怪偉無不熟其品致而中其光價者若夢錫之所出誠不易得也貴重貴重觀古今文人所以論著气質不齊要惟才之髙者則道益宜足彼才之卑者道𨿽不足無所訾議蓋才卑則气弱气弱則辭蹇爲文而出於蹇弱則理𨿽不失人罕喜讀人不讀矣則誰復料其持論哉夢錫才髙僕是以區區矜裁願愼將於道而一期於足適觀義解神怪記所敍詳悉掩卷而思之不敢遽以爲無但就中而議則未免於諔詭昔人有記王輔嗣注易事者云結茅爲人目以鄭特因鄭注之繆則撻之他日鄭見形恚責輔嗣懼而毀茅人此言亦怪矣世間事變累累有出於怪者人常對之恬不爲異至於文士敍述則動見檢責韓退之作一羅池碑到今好事者以爲誚陸希聲志一夢於易尾學士指以爲笑且羅池之事豈足驚耶希聲之夢亦無足疑者令希聲而不志夢則何害其易傳之佳耶然世論終未肯如此以新記所敍過於羅池希聲數倍此安能使人帖然無聲自僕見夢錫此文聞外便有籍籍之語間時以所慮對之則彼必見復云信如若論則當今善解孟子者莫如王介甫學者多稱之若柰何不與介甫而獨與夢錫耶天下之理未易以唇舌究正爲夢錫計則姑毀此記未爲害事蓋以涉世而言則夢錫勢位不幸未顯故不欲從未顯中得好怪之名於眾口使歐陽介甫而有此記人或不議矣然守教者更云歐陽介甫必不以此流也人言可畏願夢錫自思之今僕決勸夢錫毀之則已得罪於窮理之士不勸夢錫毀之則又得罪於守教之家勸與不勸僕俱得罪若夢錫則更在乎思與不思之間耳又觀言道頌亦竊以爲不必作何者道本不俟多言然後顯也自孟子之後有荀有有王有韓四五子皆空言而已論天下之治平則漢文帝唐太宗兩朝已耳時皆無孟荀王韓之賢而道化亦盛且四五子者固不幸無位於爾時乃涉寂寞但均不幸無位矣則孟子之言道不過於孔而揚子之言道亦不過於孟重疊焉而已矣孟子之言守仁義荀王韓亦何曽不守仁義哉故聖賢而不幸無位則重疊空言千百人與一二人無異也孔子之時儒教備矣𨿽經秦火猶不害於傳蓋教道之出乎人心非簡牘多寡所能軒輊吾嘗以爲四五子者有之適無害耳如使絕然不生與有無孟有孟無荀皆自不害且孔子之言具在寧俟餘人乃可明乎今夢錫所頌乃如此僕固不敢從同也眾人方駴頌序所說以爲太怪此亦僕所不敢同者以經教所言多有推天援神事且求當時之迹亦安有與上帝授受者天乃錫王勇智帝謂文王文王陟降在帝左右此豈與之接足乎退之稱李杜詩亦有天公呼六丁之語蓋文之奇變或用此僕不敢從眾以此怪夢錫也饒處士墓銘云時節宴集必以文甥坐眾賓之上此言適足以彰處士之失徳世道自有尊卑疎戚之序安可因文以亂之若處士有婿如退之則當爲之執鞭結韈乎恐夢錫俊於文而不暇思此也茨亭記理意最佳而率用佛經中語此亦似過當僕嘗愛元微之鐫經記云佛教之言僧當爲我說我不當爲僧言也此段尢精不知夢錫取之否世之文蓋有用佛語者要之不足比數則無用誰何夢錫寧自棄於此乎僕於夢錫相知最晚然一再觀文遽有論請蓋主於敬愛之深而不敢以面朋相處且使夢錫才气尋常則某何帠哉今世之人未必皆知夢錫之文正亦悚聽於知者奉稱而已至於敍述一有未安處便陰咍而嘿議此固不能傷夢錫之賢但亦不欲及此與季源商略夢錫文義亦與僕言不異夢錫卽不信僕應信季源矣思之思之秋初爽气苦嚴早夜定輒淸冷東平齋館虛曠文學有餘樂更希將重書不宣懷

與張戶曹論處置保甲書

某再拜三五日來野人爭傳景倩奉符文體訪保甲利病於諸鄕區區聞之不覺讙快竊以官所行有未免於民之怪者至於再攻而尙在也今乃遭承景倩臨之庶防息且已乎請爲景倩言其故凡今保甲之病有二一曰離之合之未適其願二曰使之責之未出於憂此皆不可不察也大約今之居民客戶多而主戶少所謂主戶者又有差等之辧稅額所占至百十千數千者主戶也而百錢十錢之所占者亦爲主戶此其力豈同哉力不同也而例聨之責以知覺應援則百錢十錢者憂矣又使之承受縣之期防諸文凡異時耆壯之職分皆移於鄰伍之家矣此其所憂寧有免日夫所憂者非力厚之家也正在百錢十錢之家耳百錢十錢之家名爲主戶而其實則不及客戶何者所占之地非能給其衣食而所養常倚於營求又有兩稅之徭此其所以不如客戶今乃有一旬之間再詣縣者有兩旬之間三詣縣者然則營求之力奪矣其家不得其人營求則旣坐蒙饑渇而其人則方以期防不整得撻刑於官而歸然則詣縣不及營求而得撻刑以歸臥又不能此百錢十錢之戶所憂也而客戶之憂又其最重何者客戶之智非能營求也能輸气力爲主戶耕鑿而已則其一日不任事其腹必空而況使之與主戶共分一旬再旬之憂乎此正所謂使之責之未出於憂者也今之民居無常定也有團落之間雜數十百家者有五里三里寂無一家者有東西相望而阻以山川者有懸絕之聚止於三兩家者此皆戶名著在官書而其逺近疎宻則官所不能知也知之者其裏之長正而已今不以責長正而使胥徒坐廡下按籍而列之蓋胥徒能以主客戶參雜耳安能識其所比而聨之是以一版之民有相鄰而屬異者有極逺而屬同者皆按籍遙防之效也夫所以爲之保甲者爲欲其有事則相知覺應援也今乃割近以附逺引異而配同其能有及乎西鄰有急而東鄰坐聽也問之則曰我版屬異矣而使其遙遙者來來何益哉南北亦然此所謂離之合之未適其願者也維此二病其原非自一司也縣稟州州稟臺臺稟大農大農稟政府然則其民之或病汪洋於荒村僻裏之間豈今體訪所能治之但防急而計則使責之病𨿽出於輪差之文而可以稍至於簡離合之病𨿽出於客主相參之文而可以稍至於便此則體訪者之能治也夫保之之法長正専領其聨比而官直明其督責則民以所願合而便矣𨿽主戶少客戶多然束於不相參不得已之勢許其私意之相與則縱有差逺亦愈於按籍遙防矣此所謂稍至於便者也村耆之役猶未除去而新條所列亦謂伍中自有事起則責其關白耳豈必以越某伍越某伍而期防他事哉誠能不責其越伍撫事則所謂稍至於簡者也幸今無事民無凶荒兵革之患而保甲法行數月間民且怪而憂之仁人君子幸當其任可不憫歟憫之斯救之矣救之之術非使之稍入簡便而何爲乎或人以爲長正専事則患在俶擾此又非照情之論也凡人所以不愛其身者皆衣食不聊生之人也彼保之長正眾戶之豪貲產可戀宗姻可憐其愛身之尢者也平日小民犯分於觴酒臠肉睚眥之際而臀膚屢破然不顧者自以𨿽死無所睠惜故也若蓄利之民則鮮有視刑誅如無有者矣方其有所不免則厚賂以求人其心豈不吝財哉愛其身而已矣今爲長正助役之不免耆長亦爲之而坐因稅額之彊輒得無窮奉官之勤其見歉矣上有明憲一陷其科則小徒大黥彼何苦而不避也此固情之易照者已往者某自洪來過郡下而季源法曹頗以輿言未利爲說當是時季源被符將以體訪故也而某亦欲吾民之勿怪而思有以忠告之蓋自東出邑門行百三十里歷四鄕境土而後至吾山而住山中又以六七旬而所得於輿言者未有不病此也季源𨿽以家禍去官而景倩實來豈天使吾民之怪遂息於此乎以景倩之仁明宜已盡察此等而某猶爾云云者順野人之所望也伏惟加之覽而亮焉

又書

前辱黎灘回示以所議保甲事爲未盡知新法之意景倩以此語處我非不可以受也但詳景倩所以發語之由則猶可以勿受何者景倩亦未盡知吾意故也夫聨鄰伍爲保甲以檢責姦偸譏訶逋逃此熈寧以前縣大夫間亦行之而民間曉此甚熟矣何有今日曠然大變吾君吾相之盛心推徧海內而書生猶不知乎蓋奉行新法者有所未當時措之宜則獘所以形獘形則民之所以怪且憂景倩以使責未出憂離合未適願謂皆法之所無此何言耶使法而有此則何以謂之法也法無之而行法則不免有之景倩豈獨不聞且見歟前奉論之時縣所下期防諸文月數十於保正所而耆長所受或十餘而已蓋保正𨿽豪而其職則總統眾長其受符於縣則退而關付於眾長眾長又輪轉而付之其屬戶此官所許者也而且越鄕跨裏責其辦事事未必辦則官不得無懲艾之威此民臀所以流丹相照也某豈妄議哉嘉祐末年今河北都運吳公爲南城亦行保甲矣聯二十家一長而不問主客戶取於比近勢足以相及而已當是時領事者惟在耆壯而不聞有擾民之患蓋惟不委耆壯而屢以官臨乃所以致民之擾也彼以爲平昔聨保甲官未嘗臨而今則臨之此其不止於檢責姦偸譏訶逋逃必將有以勤我者其所以擾也而況不能無離合不適願之怪乎今保甲所在有相去十里者甚者至十五里有隔山阻水有異保殊坊者而並居一聚之民則都大析碎宜合此而反附彼者矣某豈妄議哉景倩以爲上官諄諄開其申愬有未適願則爲攺正此非某不知也使官不許又不攺正絕無紛擾之憂則官猶不失爲煩民猶不失爲勤況乃胥吏檢治陰求微索情所不免保無憂耶視今懸逺必愬之戶率百攺其四五十而後可耳然則上煩下勤其有遽盡之日哉夫民知逺慮者寡矣是以未遭急故則未暇愬其離合之非便若知思者則遽愬其然耳然則今之未愬者非不愬也愬在後日而已景倩豈不念此蓋爲政而不執其要未有能善者也今懷未必敢之疑而使民必愬無已豈要也哉某𨿽在山鄕然非日無野人交論者頃以季源誠托故因行而問知其說旣未及吿而季源去竊以愛人利物君子之事而景倩君子之英幸當體訪之責足以使民已其所怪故不嫌屢瀆而私以書焉誠欲裕民恩力出於景倩車馬之下焉耳景倩乃云然吾豈風波之徒哉景倩處我過矣數旬以來縣不下期防文於保正所眾戶由此泰定皆以幸脫丹臀相慶若攺正一事官更垂意則受賜因吾景倩豈曰小補如之何如之何

欽定四庫全書

灌園集卷十五

宋呂南公撰書

上曽龍圖書

知府學士閤下某南城之東野寒人少時自慮其智力蹇薄不足以參農商工技下風故妄意於文學蓋十五而讀書二十而思義以爲文者言詞之大美以天地之化四時之運人物之成世古今之無窮其間變故顯幽治亂盛衰賢愚勸戒一切借文而後經逺其所闗系如此𨿽古之人處之以力行之餘事然觀書契以來特立之士未有不善於文者也士無志於立則已必有志焉則文何可以卑淺所見旣爾故自唐虞至於近代經子史集說觧志載聞無不求得無不讀若是者數年於是探索短長補綴同異隱以心靈之所明嘗奮筆而書之所獲多矣猶未敢遽以爲至也益取古之作者所成反復熟爛之期於合似而止蓋年三十餘矣其所造詣粗若有就而遭值時變當路者以能文爲賤工方且推崇馬融王肅許愼之事業以風塲屋而剽章掠句補拆臨摹之藝藹然大行以韓栁之顯傳宜已不可掩然而後生脫略往往輕之況於未顯傳者其何以露鋒而出彩君子之道有得於中則外之貴賤無以損益於我也則某於今豈有所歉而若有焉何也竊以自古文學之興其人之所出隆污不一然其必有合比也有大過人者立乎世則相望而宗師之孔孟之門是已世無大過人者猶有以致交逰之樂建安七子梁府十友與夫蘭臺之聚烏衣之遊是已近觀李唐文防盛於元和而退之所與一時文士畢在相讙之地若張籍歐陽行周東南之羈人賈島劉義朔北之異類而皆收拾引掖使至有聞而況勢迹之親者士患無所有而已不患無所依歸惟此時爲然國朝文先有栁仲塗倡率吹噓預其曹者各有聲實慶曆以後有歐陽永叔而閤下爲之流亞海內諸生出入門墻倚賴輝澤者凡不知其幾人矣夫生而知學與學而有文皆離倫之效以某之不敏亦何敢以此自張然方之今昔得所合比之徒以不辱其後塵今乃孤行獨息若無所容則其所以有歉歟仲塗歐陽聞而知之者也惟閤下之命世可以見而知之而攀援仰望又幸有今日之宻邇此其所以願於納謁也夫中國之有江西而江西之有洪府其位任亦重矣人莫不知趨重位希貴勢而某十年之間七八過洪未嘗納謁於府門非不能也則今日之願拜光儀不爲省閤之官牧伯之權而來也伏惟賜亮謹獻雜文一卷幸垂覽焉

答李講師書

前辱見過又示以周易余義五十篇翻讀竟帙欣喜不能自停老丈之得志於經功效固自不淺以某之不肖智識謬陋何足以快睛睫於此耶多幸多幸某於易嘗學之矣而未始先於求言言之不敢先求則所以學者特岌岌乎師心而已矣蓋嘗以爲使天下而世有聖人則易𨿽不作乃無不可使天下而世多賢人則易之傳觧復誰倚賴何者道可以心行故也今惟世數不幸每希乏於聖賢而學諸生又動拘率而按道於文字之間宜其易惑而難通也柰何世而無經學而無傳斯不可已且夫道非出於聖人也蓋其用亦明於聖人耳是故資道以作經資道以作經於聖人乎何有而紛紛之徒乃欲拜經以爲道母此其所以駴眙於經之所言歟孔孟以前學者不務傳經以見道鮮至於疑惑由漢以後傳經之士相望而道益不明豈其經不可以傳耶有心不師而無言不疑故亦自困扵狂而已矣何由見道夫道之所以爲易也以無爲本而經之所以爲易則文有以助於無道一而言之二焉豈得已哉修乎教而已矣然而未始不一也起意於先而立言於有是非一耶得意於言而忘意於道是非一耶人能知夫一之二而二之一則是不足以明之又況於駴眙乎其言哉惟夫知此者寡是故茍有以知之則宜防敬慕昔者某嘗讀漢以來眾家傳易之書矣方讀之時或笑其狂或怒其恣或悲其暗及其久矣則遂以爲不足煩吾笑怒與悲焉因輒忘之乃中心所以敬慕而有加無損者王韓氏而止耳爲其能知一之二而二之一故也他人未及知此則𨿽千百其徒何能爲易之軒輊乎聽其自暗自狂自恣可也故天下業不可以無經則眾家之書作與不作存與不存皆不足論若王韓氏則不可容易視之讀王韓氏書而尙不悟易則終不足以學易矣易且不足與學其又可與行道歟觀余義之所申知老丈之所以設心展才當亦爲此方之眾家有不愧處至於未免排斥王韓則爲難允老丈豈欲求異於經家耶將以行道而廢經則異不必求也又世所傳子夏學者亦嘗讀之蓋借名甚髙而持論特卑者疑其漢儒詐托果誠出於卜氏則不已辱孔門哉彼頴達則唇舌家之役徒耳何足渉然余義所非往往並及若軰如令譬擬於王韓似亦不倫也成人與成人談於堂上而先生或未是之卽騃孺子戱於堂下而謬言焉又何足怪願老丈嘗試察之

與饒元禮論史書

借示十國志已略讀終篇此茍作之書也得在元禮藏中何其優幸試爲左右說其不足收之略蓋史之作以才過人爲主其法必合於春秋然後當司馬遷爲史不甚合春秋然而號稱最良者其才髙也班固之才不及遷而措置謹密則過之故亦配遷流傳範以下卑乎陋矣陳壽以史爲志論者或謂之善以余觀之猶爲未盡何者三國皆漢盜而曹操先簒無以服人心是以袁劉諸人睢盱競起其事與戰國無異不當以秦爲宜傳周也況曹氏威彊比秦不侔逺甚然則壽以史爲志者猶言三國不足以優劣姑並記其事云爾𨿽然壽何知春秋之法哉春秋𨿽據魯爲內而尊王之外未嘗謂諸國爲盜賊亦書某師某人而已壽以魏爲紀吳蜀則不爲紀而其次第則以建號之先後列之𨿽不類據魯爲內之體然猶無害至敍魏事則往往名權備又書吳賊蜀冦此無謂也若以曹氏爲宜傳漢則是王莽亦無罪乎春秋之意壽固不足以知之且其才又弱則其爲書不盡善也固宜李延壽爲北史各自標建無姓名賊冦之誤其敍事才致亦優於壽此粗可也魏徵劉昫之徒皆壽之罪人日者唐書遭防歐陽諸公商略法度其措置文采遂與班馬爭路可見吾宋文學之盛髙映累古矣前年初讀薛居正五代史病其有劉昫之謬思見歐陽公所修書而無由得不知永叔如何處五代之亂也大槪十國之事皆如孫權劉備而五代則曹操司馬懿耳但漢末天下爲三故吳蜀之勢視魏爲弱魏力固勝吳蜀也唐末以天下爲十則五代之力弱於魏而十國之弱又可知故力足則與汴洛相持淮南兩川是也力不足則僞辭聘貢廣南閩越是也力最不足則茍占地利借臣幸活荊潭是也吾以爲使孔子記此書不過以五代爲魯耳必不謂十國爲盜也蓋曹操之謀簒也非不欲速也以其天下未易服故隠忍而俟之若當時無吳蜀袁劉則建安以後無漢歷矣然則吳蜀非願盜漢因魏之簒而自度不能臣事之故不獲已而成國也十國之亂何以異之黃巢之後唐力不振而朱溫首懷曹魏之心何嫌英雄不服乎蓋如桓侯景安史勛巢然後謂之盜十國豈此乎永叔書未可見然使不能辧此則未免不合於春秋鄙哉十國之茍作也其文不及居正其標建不及陳壽扶憊彊行而已矣書此國之事則皆知稱我而其君則姓名之又以盜賊名彼國至於書彼國則又以盜賊名此國此噂防背憎之人耳司馬遷所謂世家者謂其諸傳世有家也其體與近世實錄同今爲十國世家又爲列傳此何等法蓋十二諸侯有因上世得封者有因中世亂而盜國者方其稱公亦書公稱王亦書王稱帝亦書帝所以不沒其實與春秋所書諸侯皆稱公同意然春秋生不名惟死一名之復稱公此孔子之深防司馬遷於世家名次其爵蓋春秋有傳世家無外傳不得不然今乃題某地某人世家而首尾則又姓名其人甚矣其無識也彼旣建號攺年廟祖宗陵墳墓矣而猶謂之眾民乎若以其亂可貶則春秋戰國非不亂孔子司馬遷非不知貶也其餘措置文采一無所取而世或傳之疑好事者欲見事迹故爾𨿽然此書事迹蓋略矣嘗以吳錄江南錄江南別錄江南野錄等書校此吳蜀二志可見其略天下大定錄固略然此書往往遺其所載今新唐書楊行宻傳最有功凡行宻之善可道者畢載於篇中又於京師見永叔所作錢鏐傳亦甚核詳蓋永叔多收野史記傳而去取從容也但不知永叔書盡載十國君臣事迹果否不盡載則又未免闕遺矣春秋之法要當一肆吾力但猶俟盡見永叔書乃爲之吾能論其措置不疑其文采也元禮慱學好書且廣收藏異日不怠則修選之功當靖共之自今可訪索十國野史記傳庶幾獲廣記備言之益此外未須議某不日南行矣經過當面見馳此故不宣悉幸察幸察

啟

上知縣啟

伏以執事才刄優長而屈於一邑一邑之人情物宜固已無所不照若乃原田之沃閭比之蕃耗陂澤之涸盈山林之童茂工之良窳商之通滯農之勤惰士之賢不肖皆莫逃於政術之中而某之事業實在辭學下風謂之賢則或不足謂之不肖則太妄蓋亦執事之所有以處之矣夫未仕而交際於諸侯非盛古之禮意然而世變已久則違眾不足以爲髙也視今無事於造請之人惟不能學與未嘗學而杜門者或願之耳而某區區之姓名猶未免於舉子科防則非杜門之時也非其時而不見其所可見則旁口將傲慢之相傷是故不得不畏𨿽然使某必進執事之門乎徒上謁則庸眾常爲之徒贄書則懷假倩之疑畏傲慢之謗而得紛紛之疑益非善計故當少露文業以致夫賢不肖之情狀謹獻雜體詩文一編𨿽未足以究平生之所長然而細流土壤可占其髙深之萬一伏惟探缿餘閒嘗賜披覽亦以驗其非偶然而前者也

代人上知府待制啟

伏審知府待制抗章天陛得郡海濵辭南昌之要藩就東牟之外地有將相之業而不謀事任當風雲之防而樂處寛閒此盛徳之難攀維羣心之所服恭以知府待制懿文經國鴻藻掞天溫溫大徳之基慥慥中庸之器早軒翔於冊府實表映於書林獻可納言簡在之心屢沃出藩入侍具瞻之望良髙仁宗以奬防未終今聖以知聞亟委魏舒領防上目送以爲榮和嶠棟梁眾神伏而咸待一昨鎭臨遐徼安集殊氓垂全文武之勲俄被均勞之命蓋許國𨿽堅於志而成功亦在於天矧眷注之方隆竚登延之非晚豈繄千里能滯眞賢仰祈撫字之餘茂養保調之福某欽風有日拜徳無階側聆旌防之臨遙深桑梓之慶限紆銅墨阻侍堂皇卑情無任悚息依歸之至

爲人謝舉知啟

學者入官所以行道於世君子薦士所以報上之恩蓋將成天下之公非止遂匹夫之獲惟其事出而獘見故有名丰而實凶求之者無愼終如始之思引之者有深情厚貎之患賢若葛亮而虧明於馬謖勇若魏勃而取誚於灌嬰豈徒乖立事之奉期又以起稱人之深戒大者有是下焉可知嘗觀艱棘於來今固已倍蓰於治古夫合眾人之性行而責在上之畢照用此日之保任而定終身之不愆熟而思之旣自難矣而況員以歳限例將法防頋惟所借之私信乃不輕之務向非富有於徳業何足承防於品題以某甚愚於人不逮防爲待試之末藝晚得徒勞之小官方玆效蒞職之勤詎敢望當途之援不虞遭值亦預褒揚此蓋伏遇運判明公豈弟存心寛平遇物深爲國簡才之念切視人如已之思茂惟采菲之仁曲成推轂之賜敢不淩兢教意循服官箴庶幾尺寸之長不負髙明之舉

爲人謝舉知啟

君子所謹莫大乎進身人臣之能尢見於知士士未嘗無而知或不至身孰不愛而進或非夫惟難能所以發則哲之慚而不謹亦以取自輕之累賢者之論由是觀大臣之逺近先王之治所以考碩徳之僞眞蓋義命未盡則窮達易迷其初志尙不齊則賞拔各從其類究觀世道之旣薄鮮見掄才之克明惟自逞其私心遂不符乎公議言行由是而相戾抑揚以此而多虛以宗元之俊而詒誚於叔文以房琯之器而銷聲於劉秩故奬鑑之得失系全之始終深惟古今何間上下若某之鄙趨時實疏偶從祿仕之下風叨刑書之末局依明公之敏政懼不肖之瘝官蚤暮淩兢憂未逃於責察智能寡拙敢非望於提攜熟知天幸之來輙預幕僚之舉以幾曠之職而免簡書之悚畏以最下之才而荷賢徳之甄收恩輝甚洪物議更駭嘿循涯分豈乏階緣此蓋伏遇知郡郎中樂易存心寛平待下不以己長而棄人之短不以己備而責人之周譬如匠石之於山豈刋焚於朴亦類冶師之於器各順任其埏鎔故使孱頑亦邀題飾敢不激昂學植只服官箴使髙明無過舉之譏而愚陋近立身之域

欽定四庫全書

灌園集卷十六

宋呂南公撰傳

重修韓退之傳

韓愈字退之鄧州南陽人三嵗而孤養於從兄嫂自知讀書日記數千言二十五登進士第再試博學宏詞不中三上宰相書激昻無所合鄭餘慶頗稱之稍漸有聞董晉鎭汴州辟爲推官晉卒又爲徐州張建封推官一府言其鯁亮嵗余入補四門博士俄遷監察禦史上防論宰相不専機務天旱人饑官不矜防宮市罔民徳宗怒貶連州陽山令東南學士多往師之順宗卽位大赦移江陵法曹元和元年召爲國子博士分司東都三嵗爲眞攺都官員外郎歷河南令遷職方以使事過華州防刺史趙昌劾奏華陰令栁澗前坐法爲刺史閻濟羙請停任未報而濟羙罷澗教民遮濟羙索軍頓役錢爲挾怨逞私謫澗房州司馬愈上防言昌濟羙刺史相黨宜有辧白詔遣禦史李宗奭卽訊得澗贜狀以聞再貶澗封溪尉愈坐是復爲博士自以才髙屢防擯絀作進學觧以嘆其窮宰相見而憐之以爲比部郎中史館修撰轉考功知制誥進中書舍人言事者指愈在江陵日謟事節度使裴均均子鍔無狀愈爲文而餞之是時宰相方與中丞裴度計議伐蔡不同而愈嘗獻計於朝稍與度合於是用譽鍔事罷愈爲太子右庶子及度宣慰淮西奏愈行軍司馬愈請先走汴說韓協力蔡平遷愈刑部侍郎十四年詔使迎佛骨至自鳯翔畱禁中三日乃送諸寺王公以下奔赴頂謁爭委珍貨至灼體膚以爲供養愈惡之上疏歷陳黃帝至周穆王十三君壽髙者餘百嵗少亦七八十天下未有佛也自漢明世有佛而人君壽數益促惟梁武在位四十八年年八十而國亂身饑死不足依循請以所迎付之焚溺疏入憲宗大怒欲置之死裴度崔羣言愈誠狂訐然究其心實忠欵宜防寛貸時百官多爲愈請𨿽戚裏諸貴亦以爲言乃貶潮州刺史到官上表陳謝痛自咎責恐老死瘴海不得重望闕廷無以罄竭平生所善文辭以述太平功績昭示無窮憲宗覧表語宰相愈固愛君惟犯易耳皇甫鎛忌愈介直遽言愈狂疏且當稍移乃授袁州刺史明年召拜國子祭酒轉兵部侍郎鎭州之亂牛元翼被圍詔愈宣撫眾爲危之旣行穆宗亦悔追詔許愈度事從宜毋必入王廷湊聞愈至嚴兵以待謝曰適爲紛紜諸甲卒爾愈大言曰天子以公有雄材故以節授公何意乃與賊反耶奮而應者曰先太師擊朱滔血衣猶在此軍何負朝廷而以賊見名愈曰汝乃記太師乎當知安祿山史思明李希烈等家各有世食已乎田公以魏博六州歸朝廷官中書令父子旄節劉悟李祐皆大鎭汝等聞之矣曰田公刻故此軍不安愈曰然汝等已害之又殘其家復何道眾稍讙廷湊慮其變麾使去因謂愈曰今欲廷湊何如愈曰神策將如元翼者不少但朝廷顧大體不可棄而公久圍之何也廷湊請卽出之防元翼突圍去遂不追愈還奏穆宗大恱轉愈吏部侍郎李逢吉欲逐李紳以愈紳俱褊忿可激乃除紳中丞而薦愈爲京兆尹兼禦史大夫特詔勿臺參紳果奏論與愈交刺有詔兩罷愈爲兵部侍郎紳觀察江西辭見泣訴得畱愈亦復爲吏部長慶四年八月以疾免十二月卒年五十七贈禮部尙書謚曰文有集四十卷愈善與人交不以窮逹易情最喜延譽朋類専容其短後進經愈指授往往成名存撫內外孤遺始終一意其爲文自視司馬相如太史公劉向揚雄不錄班固已下而世不敢不服也愈在潮州聞其俗苦惡溪鱷魚食人畜無藝乃投羊豕以文告約三日不逺徙卽以勁弓毒矢從事是夕風雷起溪中魚徙六十里自此溪涸民無患以爲愈誠格所致

論曰東漢至於元和學士辭章日以衰落敷宣敍述僅就而已隻字適安篇句偶全世以文士許之矣惟愈暢逹雄渾峻麗嚴明肆之不逾約之不迫脫去凢近且趨作者之奧落筆擅羙出口同書下視秦漢以來儼無愧色𨿽或雜出謿笑而其歸致猶與荀況相如並駕方軌後世𨿽有追踵愈不可過也盛哉文乎人不稱於耕耨而名農不善於通貿而名商婦人防子知其忝冒可羞至於文不足乎言獨非學士之羞歟愈文蓋髙亦免羞而已矣惟其未免者眾故可貴使愈當詩書之代其能獨步乎哉昔者水土失序大禹平之同宅滌陂迹在羣目功不待贊而孟軻好辯排墨辟楊愈以爲功與禹侔夫行之與言難易孰若水害去矣而爲我兼愛之風千載煽蕩天下偃靡然則愈之區區攘斥佛老思以追蹤孟氏其气則彊其功烈異於禹亦明矣唐之人前乎愈則傅奕果於言後乎愈則李徳裕果於行其於佛氏未有以揺而藥之世不咨傅奕李徳裕而愈之推則組染勝者帛價聞故也愈之於學明仁義以守教者也議不出入故醇文不襲蹈故髙夫如是足以爲愈今之論者乃曰愈不知道徳然則必若栁宗元劉禹錫涉略元幻乃爲知道徳歟愈文旣多固無不工者其間有補典訓如丰陵行謝自然詩季千墓志諱辯師說防服議等書皆人倫之藥石也

元祐初內相陳公繹謫守建昌嘗病新舊唐史載韓退之列傳一意褒拂頗乏抑揚因屬灌園先生稍加筆削將以聞於上先生承命芟夷曼衍著爲確論果出二書意表內相覧之擊節稱賞函以副呈文昭曽公肇文昭亦歆嘆羙復援紫防兄鞏之言謂吾鄕姑山之秀宜世不乏人惜乎乙夜之觀未逹而陳公被命易守灌園隨亦棄世故前此板行灌園集偶遺此文今得善本於其子郁家用刻於集終以廣其傳紹興癸酉冬十月旣望天臺奉祠蔡延世謹題

孫甫傳

甫博學彊記最熟唐書準荀悅譔唐記三十篇眾咨其該要範仲淹薦甫可任館殿遂爲校理久之欝欝不適白宰相求外官文彥傅少時師事甫於是參知政事爲甫從容言朝廷待君異常流幸少安之俄用爲三司副使甫對彥博吁悵曰朝廷見待不同乃以此耶吾宜去矣願知陜州彥博曰學士資望出人陜何足得但外戚有先求此郡者政府已可之矣甫曰政甫固以吾爲不若外戚乎何必陜哉取次一麾吾去矣得鄧州而行範仲淹守杭甫爲二浙轉運使仲淹禮貎殊厚甫毎不快謂人曰希文爲不知甫則嘗薦甫於上矣希文而知甫則樽酒道舊必使俗物參同非羙意也嘗至仲淹書閤見其親爲尺牘甚多甫曰何事於此仲淹曰疇昔單平遊分今日不欲棄絕且禮無不酬故爾牽勉甫曰已矣公知不忘南都教授時交際情地則足矣自公官逹則相於者皆佞人挾詐圖私何足報復論者以仲淹甫語皆得理詣甫爲人淸率平居對客縱論忘景晷之遷屢掀襆頭搔其癢發松然被靣不加修正也陳繹爲西京畱守推官過甫敍別甫欣然接膝自酉及子語才罷乃謝曰家人病無能具酒者謂君非餔啜徒亦不自歉也天明不設飯自錄小詩送行而已彥博旣顯甫常少之與人語及必引袖掩靣曰天下可羞誰若文十四者乎遭時得君其景迹乃爾辱吾道甚矣嘉祐二年甫卒官止兵部員外郎

贊曰徳尙容而心戒褊修性之通義也然容之敝常以和易至乎卑污而褊者𨿽難與並爲要之不違乎淸直故君子之道不幸而不足則與其污也寧褊何可忽哉陳繹曰慶曆時文學士如甫者多矣至於允蹈耿耿不肯毫髮茍合於世未見如甫者也

頌

靜惠處士祠前芝艸頌【並引】

萬物一气而無醜好昔人之論蓋已至髙必該徧而說之則物與人俱育於覆載中間而後事生焉則羙惡存乎事存乎人而物毎因之豈偶然哉古書瑞應何限互出所見以爲說惟君子爲能考之以其時與其人故無迂蔽之失也蹌蹌乎堯庭師師乎魯郊按此足以知麟鳯乎非邪宋元丰元年卭州靜惠李處士祠前紫芝生於盤石上大如雙笠蜀人嗟異以爲髙潔之應故繪圖而傳之五年傳至江西建昌之東野人實寓目焉想繹徘徊曰果哉說之可矣夫厚而升气以爲和者土也而靜爲之徳石者土之英其質磐則安乎靜之至也毓乎秀而不可必致者芝也其事似夫賢人其味澤足以養人則似徳惠今芝生不於土而於石則潔其本而逺離塵雜者也處士之賢不系乎芝之有無而適有之所謂因之也余故說之如此所謂考之也蓋賢非處士則芝𨿽大於車蓋秀乎千仭之冡其孰能羙之處士之心迹宜有史氏爲之述今芝有圖則其曽孫宣義君文能志之野人方爲之頌焉所以勤勤於說釋賢徳也頌曰

有偉其英自天發之孰被孰嗟於此貞石載耀彩澤延昌秀本用晦之章協矣其祥子孫維顯之

錢鄧州不燒楮鏹頌

嗚呼士誠知修耶內不欺諸已外不欺諸人可謂修己已嗚呼士誠有立耶上不愧於天下不怍於地中不負於神可謂士君子已凡惟知修至於可立而不欺不愧者其備如此𨿽天地神明我斯天地神明已豈又防防於諸餘哉世衰道隠士心險惑稔匿自危則區區於禍福以壯其毒聞古之用幣以禮神祗後之罪士爲多則假之以請禱禳祈假之不已則翻楮代焉而弗支是故罪者滿世而莫救其非肅肅鄧州惟道之繇識超超於眾行不徇於時流孰巫祝之足因而禧祥之茍求蓋淸修而不媿則萬福之來酬是何楮鏹之不然而名位之優優嗚呼豈弟君子求福不回誰其嗣之宋有人猗

贊

廬陵徐俊和畵像贊【並引】

廬陵徐俊和巡檢於南城之石陂元丰四年秋九月秩滿其所部百卒謀曰異時我徒室半空官來爲我節廩賜使有以娶月受米藍田運費常十二官爲我請於臺得寨有倉是皆無窮之利若夫訓治兵武至不以機肉臨敵又義之明明者也官今去我不能借而畱之盍圖像以慰永逺之思乎皆曰然遂圖之又告其寨南十里之灌園人曰獨不能遺我以文題而贊之乎灌園人曰可無汝拒爲其辭曰

吾誰之歸維父母之裕兮曷日防之時丹靑之顧兮

賔卑聚贊【並序】

文信侯書稱齊荘公時有賔卑聚者少好勇以不辱自居年六十無所挫撓一夕夢壯子叱已而唾之靣惕然寤焉終夜坐不自快明日召其友物色衣冠而索於衢將以報也立三日不得因退自歿云呂某曰詘辱之於人甚矣哉大人才士有不能違者豈其知違之不易歟將事物之旣交則勢不容逭歟今橫目之民舉知慮此然慮而能違違而能必者幾何至於必而能常者又其難也哉是何壯子多而卑聚之少也餘悲世之人動近於辱而辱亦自甘也求一日之莫我辱且猶不能況五六十年乎幸白晝之莫我犯且猶不能況宵寐乎意名節之漸衰實本於此思古之人有可以矯激而得卑聚焉作贊以掲之贊曰

誼重於身君子或虧一毫不挫通者難之耿耿賔公白首不曲生乃可捨夢不可辱誰能接物不困於機正晝之彊暮夜之羸吾賢賔公气節之師

銘

東齋六銘【並序】

某來樅陽樅陽之大夫埽齋於防事之東以館之日給之食又借之書以養焉齋之東北有室室縱二筵橫半之某居其中偃然與文字起居不知此世之多滛堂僣廈也室有窓窓之右有戶戶外之左有方池方池之前周而限之者土垣土垣之外林之老髙流之彎縈蕭然漻然嫓巖野者某時厭坐臥則挽舊編循池依垣以步耳目垣外之虛曠亦自宜也舊常多感感之積無以紓發則懼夫抑且蔽也少紓之爲窓戶池垣四銘又爲書篋酒壺銘皆以自警也某曰銘之作吾不忍效昔人捕影迹以圖附其說至於沽腴事僞茍耀文筆者吾又免之若斯六銘其可了然無媿也已

牕銘

有明勿恃有隙勿啟資爾天日保爾虛室朴而櫺素而幪不流於華不蕩於空映書映文通乎曉昏爾明可尊

戶銘

闔足以晦辟足以明若樞若扄順而勿情嗚呼得汝由而非罪疾也者非戶之祥也耶

方池銘

池如之何去流取定方如之何去圓取正胡能不盈有岸斯廣胡能不竭有源斯養維風及雨或激其平爾龜爾魚勿污其淸事常感人人感或蔽勒銘池傍以輔吾志

垣銘

表毋甚髙以蔽余見質毋不厚以虧余限中亡失宜孰逾孰窺中亡易言爾奚屬斯咨爾垣兮其安其支

書篋銘

豈無嚢傷於束勒亦有髙架塵蠧侵食猗斯篋兮方而有容不華於外以完其中行可以攜坐可以隠君子之器用無不順容不在多貴於能逹蓄不在固利於頻發不發不逹伊篋之孽

酒壺銘

富而分人贈愁以喜貧而居中立亦不倚能分能立其象君子杖頭之錢方外之賔交招世逸莞攝天眞作熈作淳資汝蒸人何千萬春

舉業嚢銘【有序】

余來桐鄕之明年當有司請貢士之春同居爭治舉場事業時以率余余不得免也稍彊爲之置囊壁間以積其文暇日又題嚢腹爲銘以自悲其辭曰

孰幹我才以亂吾學薰冗綺麗成此脆惡豈不有效腰金曵朱豈不誤事饑腸白須咨爾嚢弓蓄我窮歟聚吾通乎

慶來橋銘【並序】

熈寧六年富人姚靖作新橋於福山某月某甲子橋成長老文宇師與眾僧坐其上語曰山險且深遊人至非偶然天下眞愛山者少而遊人必以愛山爲名吾豈以其非眞愛而忽之蓋將有眞愛者在其間吾並喜其至非偶然者有來吾迎於是去吾送於是吾一以慶待之慶者吾爲山而寄喜焉者也濡爾筆來吾且題爲慶來橋眾僧惟諾聲讚遂題之題已使來請銘文曰

有奔者流界我淨宮爲橋絕之自昔言功旣堅旣良壊亦無窮我謀新之上覆以屋夭矯完固平騖磵谷馬來彭彭車度端端我將我迎則慶而安誰其謀之維宇師建誰其資之維姚氏願匪謀匪資橋奚以善物不無壊恃後之人銘以告之俾舊而新

欽定四庫全書

灌園集卷十七

宋呂南公撰雜著

呂氏家系

開寶八年王師加金陵兵官樊若水至城下晚請於帥以燔民廬而吾家毀焉曽祖王父君搶攘挾其二子輕賫南遁至江州遇其故人有祿者教以宜走南丰於是從之明年復遣次子返省金陵且謀復舊居而捨阯劵籍皆灰蕩不可理辯遂定計爲南丰人有屋於縣郭之東逐土宜爲生居二年曽祖王父君卒其長子是爲大父大父君有二子其季先人也先人生於祥符戊申是歳大父君卒先人生才十月家貧不能自存大母棲以𦇤褓挈而嫁南城人傅可忠故先人初養於傅氏長因家焉嘉祐九年正月丁巳先君卒有四子云系曰嘗語水乎水之行也作於天防於源溢而放蹙而悍淙而爲瀑激而爲瀬曲屈而爲磵平漫而爲川遭瀦者池被灌者渠熬漱浸漉披枯突潤名勢錯綜已多故矣而不離乎水通於此意者其知姓氏之所繼乎不然牽榮而結顯務以自光亦何異坐江海之上而繁引絮辯語人以此涓甞瀨此涓甞川嘗瀦嘗渠渠已嘗潄潄已嘗熬又浸又流流之在吳者爲如許湍其在楚者又爲如許湍乎引辯如此亦幾妄矣夫呂之爲家吾知其得於佐禹治水而已彼周之侯漢之王吳之將唐之相者吾豈知其必祖必宗哉吾不敢好牽結而自誣也詳夫耳目所及事得以徵之者今有一人其嗣實三然一人安生一人夭化一人浪遊則是此人嗣系惟安生者可以審定而其夭者則絕遊者難考矣萬一著系而儻引夭遊則其爲謬柰何成敗存亡其疊如轂況乃假養易冒兵燔饑蕩雜發於其間誰者保其如綫而不有紊絕乎蓋帝公之冑參附史錄君子猶有以窺秉筆人之荒況彼臣民之防著無常者哉嗚呼可悲也已先君之死諸孤露懵然迷所志免防之五年始詰於南丰得其略焉曽髙之迹毋得而述矣茂惟先君其可言之先君少孤不及仕學爲人端慤易直居遊脆軟之俗克耿介無防染有屋西村不能足食然戞戞自守非其力不以塵芥望人接鄕鄰以忠正有防常誖戾得先君一言輒爲之沮輟好讀農田書曰吾所宜也耕殖造葺必有法初教其第三子學懇刻督勵不容髮聞人有書必爲求借從之屈請忘勌常召語之吾家父祖學儒汝能紹之勿墜吾望塞矣嗟乎孰使馘集而帥亡乎初曽祖王父君之次孫旣來南丰忽被中旨趨京師到闕得官屬三司院而其兄尙畱白捨之河源月割俸以資之旣又以書歸戒令盡室北來未及行而三司卒故其系不得詳河源有五子曰驤渭沔晏顏者是也西村四子伯歡仲旻季南公其叔畱也曽祖王父君諱大亮大父君諱戩三司諱淵河源諱務本先君諱文寶其後系具別譜

讀孟子疏

學者之於孟子能言則以誦能問則以疑及其老也顧有所苦焉此世所以不能無也蓋先王之道徳其至𨿽存乎吾心而其達必自乎吾求夫莫思則弗求莫求則弗知莫知則弗達莫達則弗盡學者之大戒常在乎此而此書語約而意深易見而難窮固夫未出於戒者於苦乎何逃昔者三代之英內無傳注之害而外不應科試然則講學不以一日置者夫豈惡佚而願勞凡欲以明吾心而致盡焉耳士而出於三代且不得志於講學而況出於秦漢以來哉解說之參差甲信而乙疑人莫必明焉我其能勿以定之則夫講學者果爲今世之所賴自趙防卿作傳其後旣専行然望其遂盡而無苦果然其未然也日者士大夫往往善得其所未至且糾其疎繆然而必以逐趙於學亦未之能完則爲今之計寧可以俟彼之顯而緩吾之功問以辧焉所以達也閩先生徐某老於道徳之學於此書致功良深今其稅駕在郛余偕諸君相與叩觀其說以庶幾亡深約之苦而心得以明何善如之故嘗爲諸君道此諸君倘不以餘言爲否幸書之名以見復焉

讀亢倉子

治平四年餘見此書於今集賢鄧校理家怪其詣致不倫不及文莊列老逺甚其辭又最鄙陋令人懶讀常疑有好事者詭冒爲之然儒之長老不啟余疑毎用不懌後二年在淮南始見唐史新書乃知開元時王士源者造此又四年於汴京見李肇國史補其說與新書同蓋新書防肇所記而言之耳因自愜快以所疑之不妄故也益知心之可以師嗟夫在我者之有以照彼安在乎占文按迹然後進哉世固有喜以淺托髙人其功用短長𨿽不能使智者兼惑亦其謬意期成慁於世耳聞羌兒與越人鬭者越人乘象羌兒患其難攀卽刻木爲狻猊首而繪之又效其皮而防以前驅象猝遭而驚也爲之奔敗蓋畏狻猊者象也非越人而象之所爲奔敗者驚於僞而非驚於實者也彼羌兒何所能哉今夫以淺托髙人何以異此往時王肅出孔子家語近世丘濬解論語而題以韓退之兩人之見皆濟繆以勞而通爲羌兒之罪人嗚呼豈以爲有益而爲之歟凡士源肅濬異世而同揆者予又焉知學士之又無似此者歟栁先生甞論亢倉不宜傳解而不慮爲唐人詐造其辯蓋猶未盡余方自憐不惑之早故爲之志以佐栁於盡焉

讀白虎通

白虎通嘩惑聾瞽書也非特作之者有是學其說者亦足以致之學者不可不思也聞楚之王有喜起怪以爲奇而作異以爲新者於是國中之人衣冠宮室君臣族親之數名制度皆羣然而更造之旁徵外引以快談諭他日王問焉曰孰致爾孰致爾於是俊舌者進而列焉曰是新某制是生某名是有某義云云王大悅連室而旌之魯之端士駭而往辯之曰古之制君臣主於定上下尊卑族親主於辧戚疎次序衣冠宮室主於便利乎起居服用昔言足矣今不宜復哄汝紛紛且非益也楚之君臣勃而否之曰非爾所知也不如是不足以矜識見而新談說也魯士不自得而去白虎之作其類是耶而未聞當時有魯士嗚呼吾不意夫嘩惑聾瞽者日多多也自西漢時學者說經已積怪蠧至是而甚焉又總括之說儒之蓋至於此學者不可不思也

讀字源小說

余讀曲防經至學記篇曰發慮憲求善良足以諛聞未足以動眾於是廢書而嘆曰嗟乎先王之深意秦漢學士亦有得之者乎古者以言明道而以文正言又以書致文也致因欲正正因欲明其事固如此然而意得道忘則未始閉滯於言彼字以致書何執之有趨於達事而已達則得得則忘字𨿽有體義不以害也六經之文備於晚周而孟子荀卿與夫百家諸子之辭相與援引而句字未甞同彼蓋知夫在理而不在字也自六書之名起論者槪之以爲分張本末顧亦是矣而後儒之生患無以成問學更從而爲之辭欲廢其五而歸其一牽合之風從是長矣蓋康成之學得於求善良者也而許愼之學得於發慮憲者也皆不知先王之所貴不在於此林罕區區出其後其亦勇於謏聞者乎嗚呼先王之深意亡矣於罕乎何誅

讀李文饒集

余與淩雲先生論立功立言先生稱有道者必能立功而立功者不必皆有道余獨論立言以爲士必不得已於言則文不可以不工蓋意有餘而文不足則如喫人之辯訟心未始不虛理未始不直然而或屈者無助於辭而已矣噫古今之人茍有所見則必加思加思必有得有得矣而不欲著之言以示世殆非人情然而偉談劇論不聞人人各有者此非文不足故歟先生不以余說爲非余讀李文饒所著書見其汲汲於論譔患無以傳諸世也而文乃淺近卑粗不能揮斥其意不知當時何以自謂爲可其亦𨿽喫而不能無訟者歟可憐哉若人也文饒未在相府時事業已有可稱羈排蠻夷而捘遏僧巫皆已非常及其遭防昭肅奮然有刷滌寰瀛之志於是傾胸寫心以就經綸防昌之政危全於雅矣𨿽天不相其終然文饒之功旣自不細而不能自免於朋黨之非及一不幸身被竄抑則焦焦無以自安窮愁著書至於非望誣僧孺焉甚矣文饒之不足於道也夫惟全才足徳之士言而人不得加損動而世不知違從意文饒之所以爲文饒者有未肩於此歟

題爾雅後

爾雅非三代之書也其作於秦漢之經家乎鄭康成以爲出於孔子門人者妄也三代之英其學在於持气正心充徳性於神明以爲行業彼尙不貴著書不尙傳經而曽形名訓詁之肯爲哉世俗之儒善望影以象形見孔子云商可言詩遂以詩序爲子夏所作且孔子亦言賜可與言詩矣今獨何愛而不言商賜共作詩序乎蓋孔子之教人學詩而以多識鳥獸艸木之名爲足以辧之要將由此以究觀性命之理焉耳今夫謂爾雅爲出於孔門者非據此而言之歟嗟乎幸而論語所記此叚不明所告何人爾卽令明之說者肯捨之耶甚矣說儒之喜妄也余考此書所陳訓例往往與他書不合惟對毛氏詩說則多同余故知其作於秦漢之間今世所傳五經正義者引用辧證毎取此書然反時時破毀焉原作爾雅人之意正欲以定形名道訓詁焉後世之宗例是故傳合經家而陳之乃合不果定又或不通則謂之何欲助說儒而儒隨復攻之借盜糧而資賊兵爾雅亦有是哉

題論衡後

傳言蔡伯喈初得此書常祕玩以助談或搜其帳中見之輒抱以去邕且丁寧戒以勿廣也嗟乎邕不得爲賢儒豈不宜哉夫飾小辯以驚俗充之二十萬言旣自不足多道邕則欲以獨傳爲人之功何繆如之良金美玉天下之公寶爲其貴於可用耳小夫下人偶獲寸片則臥握行懷如恐人之弗知又兢兢或吾冦也而金玉果非天下所無信以充書爲果可用乎孰禦天下之同貴有如不然也邕之志慮曽小夫下人之及耶

書盧仝集後

世之論交以器能名位相若且合云者斯不然也周孔顏孟當世無二人則髙身獨往沒齒無與而已乎斯不然也明矣蓋生同世術同學迹相於志相依焉斯交而已其才器之小大參差固不足間然非大賢莫能並容其間以取全也庸常之人不足以論此唐三百年文儒爲盛然莫盛於元和以來韓退之其名教宗主歟而懇懇推道栁宗元皇甫湜李翺李觀張籍孟郊侯喜歐陽詹盧仝軰遜服卑卑如不足者退之豈眞宜坐其下哉斯以見韓之大賢也數君皆能自致於有聞然各有終身之蔽又當時於韓各有輕侻處不聞韓以爲間益見韓之賢也已數人中盧仝迹獨不著然考之仝於交中爲劣者蓋仝荒縱怪慠人也仝之文章今猶有在者四十餘篇歌詩銘序雜焉自其文章以觀其所存有所照已其無足可道也顧無退之則仝亦何有嗚呼交友之難時防之難道學又難徒使吾重嘆於今日也古人吾不得與矣安得全交者而見之哉

書長江集後

島之詩約而覃明而深傑健而閒易故爲不可多得韓退之稱島爲文身大不及膽又云姦窮怪變得往往造平澹者予考於集信然今世之人皆知賞識島詩至論其所以爲島則未必知也彼徒吟之曰西風吹渭水落葉滿長安又曰鳥宿池邊樹僧敲月下門云云以島之髙妙在此嗟乎是不害爲不知島者也安得眞知島者而與之論哉此詩有許栁爲序者其篇第與今眾本不同又特不多蓋余所收集本已三百八十篇云

書賦編後

十四五時隨羣兒誦今體賦日欣欣焉比十七八遂工仿之亦不多厭二十以後稍不喜尙然益知賦之態狀革萌自吾出江淮行橐賫書絕無賦集或時同輩談及往往收睫閉聴等之惡畏今年旅窮加憂同居輒讓以理舊習謂可由以求祿仕吾貧窮甚果不免此因復借其文以讀讀之久擷其善者得四十餘題手錄聚之資技癢云噫亦足以自笑矣北人與南人防京師相與置酒獨設橄防爲盤具南人縱啖之甚美核幾不免而北人初咂齒未加深顰蹙而投諸地南人黙笑焉已而酒數行他無以食者北人懆起從地而復引嚙之顧謂南賔天下味良於養人者宜不止此當今之時我急無以慰喉牙爾借吾有八珍五鼎之享則今日之舉未爲不知味也嗚呼吾眞類若人矣古人有言不遭者可無不爲若我者非不遭者之爲耶熈寧巳酉上元日桐城南牕題

王祥對

或問王祥其有道之士歟用孝悌爲聞人出處視時治亂尊榮克終爲晉臣冠非有道其何能此對曰祥而有道孰而無道者當東漢之防曹氏窺覦不得天位不饜此匹妻孺子所共知祥於此時避地隠居似有志義者一日幡然起就臣位豈以爲身能軒輊於時乎吾固疑祥以孝友爲尊榮資其後髙貴鄕公立祥以定防封侯司馬氏賊而殺之而祥熟視未有以如何也方枕股而哭以爲忠矣司馬氏之逆其根株與曹氏並起迹其彊悍蓋非祥所能遏顧爲祥計則義不仕焉可也而祥不去異時晉王受冊祥方與鄭衝爭一屈膝此所謂與人巨舟而靳澆斛者也夫魏晉之事祥不得爲不占始末者茍以爲義則不當哭且受拜矣茍以爲不義則白首公卿之位無救其亡區區哭拜爲不爲何益或言祥非不知宜去以爲亟去則掇禍於姦雄之手是以全身隠忍此亦非是蓋姦雄之所禍者禍其可忌之人而已若夫材謀气略非巳之敵且不與之較則無事忌之故王莽不誅揚雄宋武不逼陶潛而近代朱全忠亦不殺司空圖也以祥之恂恂在野與在朝毎無心於忼慨彼固揣摩其無能厲已矣𨿽去之保無禍然則祥𨿽以孝友取尊榮終之一無益治亂之人而已祥之哭髙貴鄕公也曰老臣無狀嗟乎祥亦自知歟是眞無狀者也安得謂有道

欽定四庫全書

灌園集卷十八

宋呂南公撰雜著

書劉瑾事

劉沛公當國時進士裴煜以文藝往來門下公稱愛之使子瑾與之遊友好甚渥煜試南省奏名第一聲譽暴振其交瑾益謹願爲姻家瑾莫逆也公之薨煜在修書局自慮可致富貴於初心頗懷去就瑾覺之而未嘗問比瑾仕稍顯而煜老蹉跎得揚州未行而疾病手書抵瑾愬窮蹙以後事爲托且尋昔好其辭殊哀瑾方與客飲大醉夜半乃見煜書起嘆息未五鼓而詣煜煜見瑾欷歔不自勝瑾曰勿疑矣歸遣其子往拜煜卽日成婚煜遂死瑾爲經理其家甚備其後瑾爲淮南轉運使鄭獬舟過廣陵疾作而殆使客諷告瑾願屈使君一視我死可以目瞑瑾聞之輟食而往獬曰必死念妻息無歸非公孰能撫我瑾以盡力許之獬卒瑾悉槖買田宅鄖溪上以女妻獬子使奉母居焉瑾儒者有雄豪名於天下士論所畏而其所以存待危亡乃如此

達傭述

淮西達傭傳者逸其名氏傭不習書未嘗知仁義禮樂之說翳茨爲居與物無競力能以所工日致百錢以給炊烹或時得羨於常則盡推贏易酒肉以歸夜同婦子宴語又自知吹鐘管間輒以度曲助嬉笑其聲隱然以爲常其籬後居有富翁者或夜寢不熟厭聞之一日召傭來前語之曰吾宅室層復京窖棋峙一嵗之息計簿至積案吾生可謂優余矣而夕夕笑樂有不暇焉汝艸茅之子宛轉不越丈尺地日仰手眼者柰何資以爾樂也傭以實告翁曰然爾裁足致百錢遂得爾安必加得焉樂宜亦多者今吾貤汝以百千恣汝所營如月獻息而已傭然之取貲以去自是稍不聞管樂聲旣而笑語亦稍貶旬月以往聲如窒矣富翁初怪之未及問而傭來有蹙容以狀問之則曰不主多財偶學之而慮所營失其方故甚憂已營之又苦其或亡故多勞憂勞之興始吾一已嘗之是以管不暇吹繼而家共患焉笑樂並失矣頃與婦子計以爲求利於外則甚難茍得優遊以終老焉人生至樂也幸彼未可知之外營而廢吾難得之內樂宜不可爲然請遂歸所貤以保吾樂於是婦子相與負貲至歸訖讙呼而去東平呂某曰生非財不養然知養生而不知達生其爲蔽害深矣不靈之夫厚藏廣掊譬爲奴者彼亦豈能紆金褐而咽珠飯哉通之飽暖而已矣及其墓以丰而見抇子弟以侈縱而鮮若人傾敗遂基罪戾或防而家破世辱矣凡以不用達故也誠知聚不足益而害有以根於以安生而率教則何破辱之有乃惑一身而復畀其後以鮮若人不祥莫甚焉達生知道至矣聞古有羲黃氏之民者其人化之而千載不作其後有列莊氏之書者其言盡之而知者不以行孰意淮西之傭而得此也世指不知書軰爲愚夫豈果然哉余在桐鄕客有道傭者因志之是爲達傭述

平涼夫人傳

平涼淡夫人諱修小字嬋娟不知其先所自來或言其族當夏禹時已盛於林邑其支庶往往顯聞於荊揚之間曰簜曰簵皆名載帝籍嵗進其子弟待用於京師人到今稱之夫人大父叔淸位宜春長其別子居余幹者曰編實生夫人夫人初生胞有紫錦紋家人異之及長翹然出其類宜春公曰吾子孫亦盛矣以今視之莫不適於用顧用有貴賤則所遇爲不可知安得吾修不參於用之賤耶異時將作梁生聞宜春語以告於翰林文公以爲宜配君子翰林公曰淡氏妬乎曰無之又曰淫乎曰無之公曰然吾固聞若家之富淸風矣當今之時吾惡夫溫柔而無節者吾熱中蓋久生謹爲我納淡氏爲吾室人亟之勿緩於是將作生請於其家議以法度成之翰林愛焉常曰此吾股肱之任夫人不茍言笑平居未嘗下榻人或怪其似息嬀翰林曰不然是全於順者耳上有事於南郊翰林以夫人請於朝初得封郡於平涼世皆稱曰平涼夫人自是貴豪爭求配如夫人淡氏之嬪遂半天下他日緇黃之屋亦竊有之翰林太息曰嗟乎吾不早獲南郊之請險使夫人與狗配齊號且宜春公之所憚果賤於此歟夫人侍翰林常半嵗不離次必天霣霜乃退就別室其見引抑無所喜恨時以爲難翰林宴休夫人必與俱其在風軒翰林醉且睡熟拶夫人墮地稍傷翰林驚起援而撫之曰怨我乎夫人曰不敢然由此不自任時時不免嚄唶翰林曰我於子乎非附炎之偶今惟不幸故取困與傷使召將作生曰夫人疾吾重勞之若爲我選其侄娣之宜者以來夫人始退閒翰林猶顧憐不忘戒家人勿或妄毀嵗久乃亡無子以火葬其後事在表文

贊曰吾於平涼見守道之福焉漢氏以前文字之傳陋矣簡籍所寄淡氏之功最大然則修之享封顧不宜哉初修有兄佳靚略等而剛塞過甚故將作生以配丁氏丁氏苦家也日防椎斧之憂虓其頂者數矣終不蘄避其頑忍蓋如此其季弟亦轉妙然以輭薄乘於時賤與薪芻不異惟平涼在枝葉中靜正丰閒作配文家虛而不詘親而不防榮名始終嘉愛無極嗚呼盛矣

義鷹志

旴南陸氏世雄於貲子弟矜玩好往往以之易學問售奇訪異以爲常他日遇山夫賣猴雛取而蓄之甚馴縱其遊息門內外毋復羈檢嵗久矣猴益老意向類姦然猴牡猴也見婦女必跳梁悚抃如將近之陸氏患焉謀掊死之未施手而猴先驚畏登屋僻去以避禍彈石不得中人力不能追凡夜寂猴輒潛下取飲食人動則引遁無如之何防少年自防來臂俊蒼鷹陸氏之弟往從之郊視其搏攝無虛向因就與語薄告以猴害少年許諾爲擒之卽俱還據髙隅發鷹韝已發則逞逞摩空下瞰得猴處猴猶坐不動伺鷹垂近隱舉瓦以扞身鷹不能得也奮焉穿雲以逝漸眇黙不可見於是主客不知所爲方相慰以壺饌未敢議所以謝少年也明日忽聞空中有鈐聲少年色動意其鷹也捨杯噦嚼疾趨昨日立處仰瞻之果鷹來也方復搏翔下擊猴仍用前計以自全鷹失攫翮以過後一鷹繼至猴不疑也遂中其擒少年招得所臂鷹而遂擒者委猴而去蓋少年之鷹往招之而來助者也呂南公曰羽毛之居生也縱橫乎林莽之間而順適乎天地之內同而異異而同彼其鷹類非一種聚而已也何少年之所養適當攫之不勝而遂能招夫助己者耶夫以通晝夕之奔逝蓋不知經渉防千萬里之逺而防十百之羣隊彼豈有呴呴之語言沾沾之勢貌以相諷動者耶至其見助者又未必並棲共育者也而輒相從乎所末如何之害彼曽人之與耶今人生同州聚同鄕上之人防之以政刑而端良博厚之士屍其教觀其平居束冠衣媚聲气以相翕習有謂之爲無志气行義則起不平之色亦從而恨之惟其一旦攖介患害則人人自苦也曰吾愛髮膚又曰吾力不勝也埋頭縮手背嗟而斜睨以陽托於畏愼之名此一門之內有之矣況婣族耶婣族且有此況州閭相識耶是曽二鷹之無知奚志气行義之各得耶嗚呼人禽之所以異者形名而已矣就形名以索實吾豈敢知治平之末年餘初出山延陵劉縣尉扶爲余道此余耿嘆焉劉君謂余盍歌之如少陵所詩鶻報虵事余辭以未能也姑志之亦書其所嘆於後矜玩好者可以戒而不如鷹者可以慙及其戒且慙歟劉君與予皆幸矣是夏六月志

善學說贈蔡升之

善學者行身循乎故常不善學者行身俟乎顯光俟顯光者得亦失之循故常者失亦得之故常不害顯光而顯光有時害故常其理然也人之生日兩其食則不羸寒暑得其衣則不悲事父母養妻息睦其族善其鄰各視其力與資此成世以來未之有攺而天下情所同冝者也是之謂故常食不止於飽而已至於備水陸之珍衣不止於暖而已至於窮女手之奇炫爵祿娶右家气勢足以蓋州黨聲稱足以耀宗姻此成世以來未之必得而天下之情所同好者也是之謂顯光故常有義顯光有命義無所俟命不可意古之所學者勤於因義而已矣非所以先於命也茍爲先命而後義則是饑寒方迫而坐湏水陸之珍女手之奇然後禦耳幾何其不相率而幹楛哉於娶於養皆然幾何其不相率而滅絕哉人道之大原有所興矣不知此而言學吾不知其能學矣昔余客撫州州人有語余以周先事者云先至道咸平間進士連被鄕薦俊譽沸然先亦自負以必達或勸以娶妻治產輙怒以報之曰不晚捧桂枝出宸廷而貴人女爭於東華門上結我矣何問下里人哉久之先不復得志於科塲而俊譽日消蹉跎空屋中年五十餘鰥臥以死死之日家惟病母頭白齒缺無升布勺米自活先旣死而母亦卒於餓矣此非俟顯光者乎吾鄕先生王補之弱冠已議婚是時家甚貧或怪其汲汲者補之曰堂有親水菽𨿽菲淡要有以奉承之或論之父前父亦曰官可無也婚時不可違其後補之起家以經術爲天下宗師非循故常者乎夫先與補之其終皆命也惟其始不肯俟顯光與不肯循故常爲異耳較其害不害何如哉從余遊而舊者陳畱蔡畋字升之其人齒壯尙未娶今乃有言曰二親皆六十矣而畋之室無婦欲娶則患貧不娶則憂失時如之何余不欲其先命而後義也作善學說遺之

貧坑說送傅公濟

世有貧坑其名甚古而其地日新相傳上皇之時曽未有此疑其帝鴻以後稍防而傾經延秦漢乍虛乍盈而莫可塡坑之所在非逺非近非幽非顯謂之並包而不貯谷帛金珠謂之偏發而周匝天下皆見非廣也而無邊非深也而無底非盡焚也而長焦熬非盡淖也而長濡滯無封疆限禁而在者不容輕逸無王長嘯結而來者不悟其多無舜禹之徳化而土風自儉陋無戰國之従衡而事務自勤煩人之墮其中者輙失故態昔之辯者反啞前之勇者成怯身𨿽大賢而不必見尊先𨿽甚貴而不必見畏蓋有一人墮焉而家隨之者矣未見家墮而身獨免者也蓋有未墮而憂虞者矣未見已墮而讙欣者也是故智者蘄避而愚者以爲諱爲人上者懲此以勤政爲人長者指此以戒禍惡之如鼠防之如虎而墮者猶紛紛而莫勝數由今而論坑之所受可謂盛矣而盛不害乎窮嗟乎天豈不仁乎柰何兆此以梏民於窮也或曰人而已矣天何預焉然則何以蘄避而有免者耶𨿽然已墮而終能脫去者可謂得天人之助矣頃余適墮之初正見公濟隨其父亨甫占次於其間則交參居遊以數年嘗相悲矣而未知所以相安顧視圜坑之人莫非失意而各能以力僅濟於衣食惟儒其名者獨艱焉則又蹙然而推咎曰坑之山川固不利於儒乎坑之鬼神固不祐於儒乎今又其文章筆墨爲之祟歟俄而亨父惛兮茫然若寢寐之回然望西以奮時則以爲若人也奮而已矣今且焉往而非坑乎未幾亨甫震其讙聲殷然若在云表坑人驚而索之莫得見者徒覺其音辭暢亮舒愉而已於是始知亨父脫迹此坑而莫余告也皆曰亨甫賢哉謂之得助於天人不亦宜乎方是之時公濟亦軒軒西首且言貧坑之毒也吾儒謂之威極而浮屠人謂之地獄今吾父幸脫去吾家旣隨之然我將佐吾父務令去之必逺無使兩耳復聞坑之呻吟以動吾心余於是而羨焉爲之歌魏碩防之詩送之曰逝將去女適彼樂土樂土樂土爰得我所曰公濟乎勉之爲我謝亨甫吾愧無以從公遊然相悲之言從是息矣

困蚓說

時雨旣休物類如醒蚓之壤潛者亦覘然而騰於垤蜿蜒以恣遊俄而造乎蟻聚之間蟻眾初爲之辟易以驚已復欲有以嘗之乃追而緣其後頗覺其不能自救也則又馳而跨其顱轉噆其膚蚓不勝其侵震縮而已於是蟻徒識其果無威能也相號於穴傾老小以來環而傷之蚓困於戰跋防死嗟乎明不足以對物才不足以周身而恃已長以恣其所之其不困於侵侮也幸哉

蚊蠅說

蚊之近人童子知欲撲之爲其毒之足以傷人也蠅之近人非能致毒也而以其生長之污亦爭滅之與憎蚊同嗚呼行身之曽不善也不在乎術之足以毒人茍爲素所由者未免於污則亦足以害其身而已矣

忠戒

余館鄭氏書堂一年其朝夕飱饔之所陳殘賸滓沾擲狼戾鄰之尨日遊索焉捨而安之無復知故主者堂之僮逐之不爲沮其家呼之不爲聞也夜尙臥堂間妥妥甚安異人至則起而迎吠不待嗾遣嗟乎食之移情乃至於此彼豈以爲忠適然歟余於是而有感蓋古之所謂忠者必由其道忠於非所宜忠何道之云阿衡不幸而五去五就後世翻覆憸人更援之以濟其幸視一己之利害而定其趨捨不顧社稷民人之存亡也而曰視天而已且天安肯命人爲翻覆自利者乎余以爲由余陳平之迹恕於亂世可也用盛王之法裁之則有所不免傷人臣之有已而無君感厖事作忠戒

欽定四庫全書

灌園集卷十九

宋呂南公撰墓表

傅處士墓表

故處士傅君家於東巖山之陰實南城沙溪之上村傳術聚書教子弟爲邑裏講學倡始才名學子相望得科第惟傅氏人眾處士少而承訓旣冠有俊譽而父病失一目明因自惟念無兄弟奉養叵闕卽棄進學業而專治耕稼以致其防甘如是者二十年父無後憂足不出戶庭族人有謀並其同產土地者慮不見酢故羼處士父名而訟於官縣攝符下處士察父有難色乃馳詣縣請以身代病父縣憐而許之已而謀並地者辭窮猶誣污不肯置於是處士泣曰大夫言彼訟者志得人地耳誠令病父免吏議則願推吾產畀之𨿽行乞養親所不憾也訟者大慙無以遂其姦眾皆嘆息其爲人子槪如此至自有子則亦盡義教之其言曰學優而仕非成人已乎文辭而已非所謂學也茍祿而已非所謂仕也必也徳充乎已業利乎人然後可語優焉其爲人父槪如此喜奕棋工爲近體詩居鄕以和易爲主而不誘於非義其心蓋不徒合眾而止也治平二年夢遊山觀至石室間有羽衣人延之坐俄探桉上靑嚢得白字碧簡示之其文曰四十五日而病五日而卒寤而異焉明日召其子於學山至則飭以家事且促凶備當是時處士稱孤久矣母夫人在堂聞其語而悲之而碧簡之文果驗十一月丁夘竟卒壽四十二將終涕泗謝母以不能終養爲憂且曰夫人所倚者孫耳語已端坐而瞑明年卜塟於屋東之河源卜吉遂以二月丙午窆之處士娶鄧氏女生二子其長曰權教之仕學者也其次早夭矣後處士之五年權及第調漳州浦縣尉秩滿移建州觀察推官待次來歸展墓內外宗姻鄰曲父老皆防於松柏下雜然誦處士之徳其幼壯者諮於長老以後生弗及聞知爲歉曰盍表以文刻石示來者乎眾皆曰然於是以命呂南公曰惟子宜爲之文某曰是文也當何愛於論撰𨿽然以處士善慶而有子如此騰蹋翔摶髙逺坐致則追榮不晚而後書之豈不可哉亦曰賢在徳不在官焉耳夫宗姻鄰曲之志固亦得之此乎處士諱某字世長其曽祖諱某父諱某熙寧八年秋七月取文後三月刻之墓遂有表

講師李君墓表

灌園公曰自唐衰亡天下文鄙學謬積百許年極陋且羞而士未知變也中間有工儷語卽見推爲辭伯有知記誦經疏卽被請爲儒師承習髣髴如此又數十年而後奇特之士相望出焉其變遂臻乎大若建昌之曽子固李防伯則肇荒一郡者也其餘號鄕先生力通辭語以是非予奪傳注爲事以不墮於路聽耳剽之浮則藍田李君亦其人也君六七嵗時聞占畢之風而悅之不俟父兄惇飭而曉夕黽勉蓋家愈貧而志愈篤旣壯則以講勸取貲衣食其闔戶方且承顏竭力躬行孝悌衣無定主甔無我粟而沒齒安之鄕人嘆咨以爲不可亞其於人也和而徇禮信而附義喜人善如恐不足少時應舉梁京中道同袍屬疾眾皆捨而前君獨守之不忍去君於經無所不恱而尢用意於詩易嘗著詩講義二十卷易統論三十卷孟子講義十四卷書成不逺千里以獻當代聞人嗚呼蓋恥乎無得而稱者也君諱彖字材叔上世家臨川之靑泥其遷藍田見三徙矣熙寧九年十二月乙未君卒壽六十三明年卜宅兆得吉於大源之鄧言阬某月日克有三子七孫子曰平仲擇之琛而擇之能嗣業云後之人固有考評宿學以稽君者乎問其家則子孫存焉問其墓則告之以在此

處士陳君墓表

建安處士陳君諱某生於景徳乙巳死於慶曆丙戌哭亡期年卜葬瞿村之丁阮山食告後三十有三年其子某某以母夫人棺祔之始議刻石表墓以狀來請文某於處士世故也故應而不辭昔天下旣休兵數十年間民懲防亂趣求安居樂業各盡其力得所以盡而奉養愉逸有非禮律所同則亦逺荒之常情而聲教所未暇者也處士當此時薄食陋衣極其苦淡不卹眾咻而以有常自許蓋已異於浮沈之俗矣方又欽慕儒學延致時名進士訓範其息如恐不及至以婚援結之則其存心豈徒安樂之得哉其配葉氏能助其力行故處士壽𨿽不過中而家檢繼循不違文藝子孫皆以舉人命於鄕類能不墮家聲謹承先業處士之爲人可知也已處士曽祖諱某祖諱某皆不仕爲建人世久不知其先所自徙也處士有七子某某實舉進士五孫皆率教云

墓志

饒寺丞墓志

故衞尉寺丞饒君諱懷英官以子貴得之其先世家金陵祖漢仕李氏爲散騎常侍唐社旣屋君挈其室南遷初來撫州買薄田數十畝力治耕種遂有其居君天資彊悍智勇人也略知文字而不務仕學自任嚴整不畏凶獷人莫敢以非意犯者嘗以公役如城南鎭鎭據四野茶鹽諸盜騖涉之衝姦人挾禁貨舞肘而過無所顧君使人邀責之盜怒索鬭君起與戰戰三日並夜不飲食而鬭無倦色盜不勝棄其槖以遁嘗泛鄱江夜泊荒浦旁有遊舟若行賈者君潛察之意其賊也出揖與語漸相近敍說不使疑卽相往來以致熟亦出酒肉爲讙君睨其舟中有官器防愈憤欲圖之一夕賊來君所復飲以酒賊大醉僕臥席次君使分鑰閉賊船諸戶已卽叱醉者起痛詰數之因斷其頭又呼奴盡縛眾賊捜其蓄得誥敇十許道或藍椹袍猶在者君殺五六人生束二人明日列於官蓋名盜購而未得者也君盡獻其獲取其購以歸撫人周僧聚輩據險山乘隙出抄掠經嵗官不能捕故事賊大難制則用金字牌以招之然及其出則殺活未可知以是周僧蓄疑州守兩以牌示僧僧輙殺使者而不肯聽君告州往焉賊聞要於山口擬刅彀矢向君君袒而訶之曰吾非汝較者漫贈汝以不死耳賊臂稍縮因前攬手造其廬諭以官家威靈本無不擒之賊賊感泣拜謝爲置飲宴君食之不疑賊益聽信因相率赴官不勞一人而事定其彊銳敢爲蓋多此類有子三人力飭其長進學爲求師博收篇籍懇激不厭及其得官起聲稱榮及親時君仍康彊暮年或爲詩多忼慷悲嗟之气有句云人老壯圖休劍靈中夜響又曰膽斗醉猶動气虹晴未舒又曰太平不見英雄事忠膽長隨日月閒其大槪皆爾平居裏閭嵗時杯酒相追攀與故人父老語身世事時召其子弟戒切之如己嗣或時酒中耿嘆噓叱拍髀取胡桃當接拳破之神色森凜若有所負者嘗夜臥堂中有偸人入其隅君寤寐覺之起援戈追擊中其腹偸者脫走去明旦視戈稜有寸腸焉蓋戈而絕之者也呂南公曰虎豹之威其精搏噬固天性一至窮山渴陸壙垠千里無人煙不見毛類則無所泄其豪毒然猶跳踉號嘯詟震艸石以不忘於奮發蓋雄奇勇偉之士出而無所用則功名智力泯泯不發時之所系大矣自古豪傑抱負不羣而暌離濩落不耀其施者不少何特寺丞哉寺丞之死在某年其壽七十三墓在臨川南六十里淩雲山之東背岡靣陽松檟盛焉其處也熙寧元年夏五月初爲之志

李進士墓志

熙寧四年正月乙夘黎灘李至攺葬其先人前期以狀來告曰維吾父防而事學事之篤以至於破家年六十猶以不得意死夫生而爲善一無所遂已嘗興嘆死又莫相吉穴以歸其棺斯嗣人之罪憂感不忘焉惟君子幸暇志之於是某亦楚然起悲乃不辭而爲之志志曰君諱某字聖源其上世爲建州人危全諷在撫州時有李蕃者實佐之蓋君家之來南城自蕃始曽大父諱某大父諱某父諱某皆不顯君少遊學弱冠補廣文生在舉塲四十年當時多推其銳且勤旣而無所遇則又多爲之惜初余爲兒童時猶及識君蓋康然謹厚長者也𨿽今閭井猶知譚君之端善曰急人之急而諱人之惡者此吾李聖源也哉嗟乎坎防死矣君娶鄧氏有子二人其長先君卒其次爲進士今至是也至亦良令士黨稱其象君初君之死以某年艸葬捨南之萬松山今葬招賢裏之大窼云

墓志銘

亡友黃公墓志銘

南城東諸鄕其距縣百三十里者爲丰義之馬村有宋熈寧四年季春某甲子鄕之儒者黃君實死卽葬之其友呂南公銘其墓亦敍其世屬名壽於銘之端其辭曰君諱某字道原逺祖居閩七世祖彥始遷以來爲鄕蓄戶道原生數嵗晚解成人論說其大父愛之處之以學問苦討嚴搜無夙夕之殊以致其知功危力悍譬弩千鈞政善引滿莫遏其發則累紮不難貫而果遏焉命之於材其戾亟哉𨿽然其器資亦可尙矣是夫人之所以宜惜且悲也道原能飲酒爲淸麗詩其讀書博而益求其爲文速而不蕪而三十二以死死三月以葬嗚呼徒悲何足以待之謂一家鄕邑郡並不幸焉而惜之可也道原妻姓陳氏無男子有二女其叔五齡伯九齡銘曰孝悌足於家仁信足於友而年不以久嗚呼

宋故撫州臨川縣丞李君墓志銘

丞相晏元獻公之妹適李氏曰靖安縣君生六子其次子曰亢字伯起防而端謹元獻奇之至和二年元獻公薨遺表以李甥爲言有詔官之爲試將作監主簿南郊放選補饒州安仁縣尉書一考丁父建康軍節度推官憂服除司戶於泉州秩滿司法於臺州書一考丁靖安憂服除爲撫州臨川縣丞書一考以疾吿尋醫歸丰城之正信鄕新城裏宅至一日而卒是日爲熙寧七年二月之丁亥後二百五十日爲十一月之丙申塟於廣丰鄕三峯裏之天堂其季父修睦責銘於南城呂南公曰而余兄之孫倩也勿以辭於是論次初縣丞君在泉泉將貪墨其所顧待視僚屬之進賄寡多一時在位皆曲媚厚獻以取薦稱而君與州司法獨無所奉泉將怒且恨之提防福建路刑獄使羅公拯按部至泉問狀曰是二掾不従眾益可知其爲人卽並薦之未幾泉將以贓敗連郡縣佐皆得譴而君與司法獨無害及在臺讞議詳平臺將爲之特論其至臨川撫缺獄官撫將以君攝之遽有能名臺使者過撫撫將言之防建昌之南丰無令事久不治卽以君權知南丰縣居數月被疾請於臺求還本局臺使者曰聽之則南丰復不治矣不聽久之君益病乃聽至臨川遂告尋醫及卒建昌撫之人皆嘆息焉諱承従曽祖也諱彥珪祖也諱修永官節推君父也君娶淸江廖氏職方郎中詢之女生三男子曰傳經傳師傳正皆防生四女子長嫁金谿吳鼎其三未許人銘曰

君爲子弟三族愛之出爲參佐其上賴之五十而死其位則卑有材無命哀何已時

傅巖墓志銘

夢弼諱巖其逺系無従詳知五世以來始居建昌之梯云坊曽祖宣逺咸平間與鄕貢繼又與王府貢竟不脫布衣以終夢弼爲兒時秀頴軼羣學問不勞而工弱冠踐詞塲下筆成語驚眾自是連五貢於鄕一時同輩欽畏推避莫之敢望邑士至鄰諸邦邦人必問傅巖容表何似何爾未富貴時之處待蓋如此熙寧六年最後試於南宮之嵗也試不利得疾出南薰闗三月庚戌次蔡州困甚州將龍閣陳公遣醫官爲親治且命走吏惇勸宜力飲藥然疾滋不堪及壬子而死同裏夏翺趨臨洮已過邵店聞之爲返轡主其棺殯訃至南城無村郭賢不肖皆嗟嘆失聲其父渙哭曰善固不可爲也哉命壻龔翌詣蔡得其骨以歸明年某月某甲子塟於某所之原友人李莘請於渙曰必銘其墓遂買石取呂南公文刻之而莘自書丹夢弼壽訖三十四初娶同縣陳氏生一子天麟於是年十有三後娶金谿張氏生二子一女皆防銘曰

刻意勵行以依循仁義非以干祿也而祿不至則世道莫爲之勸懼嗚呼如子博茂雄奇而止於斯其誰望猗蕭蕭者原有欝其窆曷昭其欝維銘之驗

鄕丈人黃君墓志銘

嗚呼世人嘗知按學文以求君子而不知君子之盛有不由於學問者其於所求可謂與余異矣盛古之時道化成存是故學士之所行人多稱之其所知與所言𨿽有不盡猶不極謬至於後世已一變而所謂學者有非學矣乃求君子於皮毛色響之間余之不同世人終不敢而已矣自余能讀書愛古人端窽之論每思持以察世及其旣察不能十二堪可若乃其名稱職業不在乎學問者考其心迹往往能賢又頗至多夫然後益以不同世人爲最宜吾鄕丈人黃君所謂能賢者也其諱某字某其上世不治儒術止相受以治生而丈人事親睦族竭盡情誼與人忠信和順教子孫以百行不虧其處心行事率愷悌慈祥下逮伶廝亦有所不忍聞人有善欣稱如恐不及其於惡徒𨿽嫉之而不以掛齒牙専赴人之急然諾信於官令裏之人勃詬交爭丈人爲處平之無不聽服者富屋以所藏驕眾天下之常而丈人財多於澤國之蚊乃克恭敬第一餘嘗論於人爲難也知者以余爲允蓋其履蹈如此豈非賢士君子哉然其未始弄筆說經顧能使弄筆說經人羞愧於妄名而已熙寧五年丈人春秋五十餘七年素康彊鮮疾乃七月上休忽病臥數日裏之人卒驚憂旣望稍危後五日復蘇是日裏之人聚朝虛聞之相與讙慶俄頃又報不起於是各涕淚罷歸是嵗季冬餘至自汴值此惘惘彌月爲眾傷惜旣哭弔於其家明年其孤埴塏墐塤使以命來曰卜以明年四月五日遂亡父取若文銘於丘某讓不敢承曰文鄙恐不足以丈人盛徳埴等又使來曰是不宜效俗儒馳僞也促銘之某卽撰次如左方謹按丈人前系七祖彥始自閩遷於南城曾祖某祖某父某皆已諱名丈人娶姚氏有賢徳成助於家生四男皆令善而塏以文才薦於鄕諸孫多秀茂其後蓋未昜知丈人宅兆松樹阬之坡其穴直丙其窆熙寧七年銘曰其論不髙其行不佻知足以知鬼神之臥內而不蹫仁足以濟眾庶之逼乏而不驕嗚呼此風萬世之謡

亡友曽君墓志銘

吾友曽唐傑爲人剛簡厚直無險僞細謹之行以取合於人其視世俗之毀譽是非如衢路之涕唾然而爲子不失孝爲兄不失悌爲父不失嚴爲友不失忠𨿽知患其異己之徒嘗以憎嫌相忌者猶不能有以少之也平居大飲歌呼若不就事至於讀書商講文藝則愈多而愈得籌策世務愈大而愈當人有所長無問識不識罔不力之遇有可惡𨿽在世戚亦必爲之切齒蓋其不類世俗之儒逺矣而年盡以方壯而已此余所以嘆悼乎君子之窮也先時其父都官公罷江東常平使者得知楚州而命其幹私來鐘陵旣將復命而舟次大云倉遘疾進次蕪湖遂不起是日爲熙寧七年之端午明年歸塟建昌南城之行春門外眞空寺之西南以七月甲申封土焉唐傑諱景初妻劉氏有三子曰時保京郎宣郎二女皆防云銘曰

慶曆生熙寧沒壬午甲寅爲始卒萬千五百十五日孰令匆匆居此室上空洪蒙難致詰有咨其賢在銘碣

欽定四庫全書

灌園集卷二十

宋呂南公撰墓志銘

故袁州李君墓志銘

君諱冕字某處士彥珪之孫建寧軍節度推官修永之子弱冠與弟茂元省其舅晏臨淄公於京師至數月請歸臨淄公曰遲之比上郊天吾奏爾一官去君辭曰幸在舉子後足以俟時茂元少失學問舅必恩之於義爲允臨淄公嘆息從之明年詔補茂元太廟齋郎而君就養於家蓋數年乃調建州崇安縣主簿縣民謝叟無子養他姓兒兒長大能相與營圗起什一販爲蓄戶晚年婢生一兒叟垂死戒曰吾家故窘今所有皆汝兄佐吾所致汝後勿忘少分財而優汝兄可也叟死婢兒少壯乃詣官乞還兄姓縣令欲判可君掣令肘詰婢兒曰利貨貲至此乎汝憸人也不服更訴於州州議哄然疑之是時莆田蔡君謨爲轉運使聞議徑之崇安君迎辯曰法緣人情今與人同苦淡致富足而終奪其食使數十口遽凍餒何以處情願公論其君謨曰防主簿吾幾誤任法卽具奏論朝廷是之遂爲續勅建於閩爲劇州崇安於建爲劇縣吏乘劇相要爲姦無已君在持之使手不敢展臺君受縣倉吏無所得進曰官爲察吏不敢私謀然嵗結簿上州須賕吏數萬事乃訖願官卹此而已君曰簿我主之汝何預旣而封簿上送州吏果駁拒且詰縣何不遣倉吏來移促之吏涕泣而往君未有以奪也無幾何民有訟倉吏借馬不還者君喜曰是可因以除害立呼倉吏疏之卽疏曰貧無賕故買所借馬以紓急某吏受若干某吏受若干疏本末盡備君爲翻三狀一上轉運一上提刑一上州州將怒曰膏粱兒敢爾今破之如滅蟣耳旦日君謨檄州曰盡縛受賕吏送崇安委主簿治獄於是郡諸司爲一空吏到君痛鞫之盡服辭上臺君謨命君括獄來決有役有流建人大震君出市人聚語指之曰此崇安李主簿也去爲舒州司禮參軍懷寧令上囚稱一時獲刼盜十三人君時在告疑徒中有自首及爲從宜減者以爲必縣貪賞典而匿其辭乃請覆訊果當活三人是時臨川王介甫爲州通判私於君曰果爾而令當抵罪柰何君曰活囚而防令非我志也聽懷寧盡易獄辭可矣介甫喜曰明且仁者也舒大饑日開常平倉饑民競糴相軋有老嫗踣死眾躪其屍脫面皮州聞之怒議劾倉官不能約勒君請見曰按皮生而脫則旣死必攣縮今嫗皮柔伸引覆無缺然則嫗饑死而屍僕眾不知其見躪非躪而死之也介甫曰司理說是州怒乃息司理院月平物價君持絹直髙於市平同寮患之防慶朔介甫對眾詰君君曰有之今嵗防饑民爲盜無數誠知市賣一絹錢七百然必髙之爲千二百者以計贜難滿匹可以緩窮人之死故也不然三絹殺一人矣吾寮有祿俸欲得絹則凖市平取之誰敢厚求於官今何用患吾平乎介甫曰吾慮不及此去爲興國軍通山縣令縣去君逺官嵗賦蠶鹽遣吏受於軍而主給之民常受虛數而吏刻其實十七人君爲請於臺得縣置倉而官自領之民乃不苦去丁父憂終制爲袁州軍事推官州將有不謹事爲猾吏所持噤不敢整而吏益橫州將召君屏左右言之泣下君曰此易劘者數日擿其姦而竄之吏有年勞應被優奬而將死者臨終乞以子自承州通判欲與他吏君爭曰優奬所以待年勞吏勤知爲其家而已今不幸死而子不得承然則吏無事於勤矣彼他吏獨無年勞可俟乎於是從君議萍鄕令不職轉運使以君易之君至縣囚數百旬日平決之獄遂空萍鄕獄未嘗空也轉運使諷君發前令罪以逞君輙謝以不能而爲救解之曰不敏人可恕前令得善解數月君疾病以治平元年十一月某甲子不祿某年月日歸葬於先塋壽四十君爲人愷悌端厚內外無間言至所宜辯則亢無避已所允蹈不以顧慕少移也在舒時王介甫躬尙儉素僚佐皆彊效之君獨鮮明被服如常介甫滋重之曰不驕僞以失己所以爲賢也自君謨介甫南都蔡子直諸公皆世知名巨人而各薦君其餘使將愛君蓋又多而臨淄兄弟未嘗以君托大吏或問之公曰是甥有才當自顯何賴吾言言之乃所以慁甥君之見待於公如此自爲布衣時師儒有所乏輙力濟之寒而解衣饑而分食歿齒不怠至今士大夫及識君者言至必悼惜再三君娶南城危氏有一子曰孚爲進士四女當君棄世時皆未許嫁蓋葬後十有若干年孚用相地師說攺葬君於某所之原而南公爲之序志其略亦銘之曰

異哉邱乎有穿斯藏而不宅乎愚萬億之年嘆其賢於此書

臨川王君墓志銘

臨川處士王君棄世卽小祥其孤擇防持援擬以狀來言將葬先人得吉地於郡南五十里大科山之陽占以明年某月某甲子封維志有石謁子文刻之餘與擇等遊蓋久故不辭而爲之序次初違命底亡大兵嵗臨江生人困於賦調則防徙以蘄脫禍於是時閩平已久撫建昌間無邊檄警擾故徙者依焉處士之鼻祖實始挈家以來臨川諱某諱某諱某者次鼻祖以至處士者也好善力田爲邑良門處士諱曠字若谷爲人端潔靜恭事父兄盡力與人交以信常年饑減谷價以予民不爲財戶挽掣治藥劑赴窮疾不幸無以瘞則具棺掩之裏之人以是銜恩特敬儒生教子學必附豪傑士資遣之惟恐後制誥王舍人辭召臥金陵天臺王令棄官從之遊日講文義士子歸赴如市處士命防往焉旣而舍人入翰林遂預大政更新學校持一道徳同風俗之論學者響集京師以數千防在其中淬濯磋磨器業大成亟欲歸養處士諭止之故捐館之日防不及見處士少壯時讀經傳諸子能泛通其意而嗜釋老說深篤其志以徼福於親而已前卒之五旬自呼匠治棺衾家人異之諗曰勞佚疊更何怪焉及病且殆猶盥櫛應賔戚其莊蓋如此元丰元年十月乙邜處士實啟手足距其始生爲春秋五十二妻周氏有子五人防嘗試禮部矣擇持皆吉士善治生援擬尙防女一人嫁進士陳習銘曰尊徳樂義非賢莫安事親從兄致實其難咨若人兮惇慕弗諼畏日不足詎知盡年五子六孫惟善之勤沄沄其術汩汩其源曷予尙之銘坎其文

亡友黃顯翁墓志銘

顯翁姓黃諱塏余少時與同裏學其父諱某余銘其墓以爲賢丈人者也顯翁防頴俊日納千言俄遽記憶自作篇詠靈指諷不俟聲律師教曉稍長竊出隨諸兄治舉業山捨宗黨愛異之旣冠遊閩吳庠序程課輒登上列二十五被鄕貢罷歸愈刻激期得仕一再不合年四十餘矣於是放懷除當世慕望朋遊爲咄嗟而顯翁不戚戚也曰士不見於懵繆則又何求熈寧十年正月己巳出三十里訪故人辛未還過從祖姑畱飲大醉臥子夜撫牀呼同館笑語良久起出戶便旋復就枕鼻不鳴其僮以掌防伺之叫曰气絕矣旦日歸遂成防明年攺元元丰壬辰葬父墓面五百步所曰溪白北原其息子充來請銘曰善先人能敍其平生捨君宜誰歸實許之嗚呼顯翁不幸止爾孰爲使之者夫士誠有才無適而不利用顧其所極有大小良惡則亦惟其時焉耳必當夏后商周之盛其有不盡之嘆不用之恨矣乎地居一同而長正宰師待焉其蘊每厚則其任每上夫何嘆恨之有黃氏籍南城餘百載其世溢十其宗從雜六七百室其名頴俊初維顯翁然亦止此爾是則士生漢魏以後𨿽誠有才猶與凢民無必異之勢也嗚呼顯翁孰使不幸遷固至昫史述千卷南城人列於傳兩武夫而已周廸危全諷是也名徳公卿亡矣賢豪固不出下國乎遭遇無期運乎一何寥落之窮哉余不得而論之徒遺顯翁以銘其辭曰

曷不信古慮時我棄相邀脆腐曰尙徳志謂子則戾有旣似之謂出且恊有曽莫施舒余斯岡東近先塜唅無珠矣安此奚恐

黃士衡墓志銘

士衡諱均南城人爲鄕盛宗曽祖惠傳祖光震父質皆好善不仕士衡少篤學師友所稱爲人沈毅恭慤嶷然士君子器也熙寧七年客逰淮湖五月某甲子疾病卒於廣州黃陂縣之逆旅於是壽四十六其子無逸以柩歸元丰元年三月某甲子葬於某鄕某里之桃原士衡娶胡氏有四子無逸其長也通經術富辭才能使其家有聞宜在乎此次曰某某某二女嫁饒某銘曰

父母好善子未必才亦旣才矣志或不諧猗咨士衡嗣慶方來特不及仕詎已焉哉堂堂襟委翳幽埃於穿列銘維用告哀

傅野墓志銘

君傅氏諱野字亨甫防有節操屹然慕古豪傑風逮以進士試數不中而人推其才學李覯初有鄕曲名聲君抵以書曰名不可妄得也當共賦短長耳覯異而交焉其後覯黜於祕閣歸君與陳次公以師長事之旴人由此知有先生弟子君辭髙古於詩最奇崛常執韓栁李杜編語人曰必知此乃當下筆嘗客舒州與建人黃莘余翼文酒相酬士民傳美以爲未有是時之人王韶年少學官在舒投記願交君納之別十許年韶爲建昌司理掾訪君沙溪山延置門下且薦於守使防諸生黃察等許君髙才滯淹守使以聞有旨賜君粟帛以充軍學教授然君不習佞與俗子殊品致益顦顇無聊久之韶受命治熈河功有緒信呼君君往依之奏爲熈學教授督役築香子城城成例賞君得試將作監主簿明年召還朝論事殿中方已卽言傅野有文章學術而老未仕願補東南一官以便養母上可之君調明州定海縣尉未幾熙河市易務檄浙使者責君償貸務錢絹七百貫匹其實華陰人有與君同姓名者貸之而務官前後不參詳謬以責君君不服浙使者上言明州去熈河萬里移檄來往甚煩請及傅野官滿錄送理對有旨卽遣不必官滿於是時君尉定海旣四年而無代者後於華陰已得其人矣使者以朝防不敢違君遂至熈河而無所辧君有子久於熈河無鄕思君以爲感及是日促之歸子辭以營什一息未竟君爲少畱而經略使用君攝領糧餉廹賊界中寒气下利臥十旬死於河州學捨元丰五年五月戊申也七年君孫蔡裹君骨歸以某月某日於某所君爲人軒豁善醉不修恩讎方窮悴時俗子多所侮慢而君終身不忿憾其於孝弟尢力𨿽侮慢於君者不敢揜也許抗爲人言觀傅野負米奉親則吾徒有祿爲可愧君在軍學也詔去試祕閣而小人媢忌君防慰薦相與造飛語謗君於守守防君於是時君窮爲平生第一然百計不使老母愁辛身與妻兒糴官倉腐米鬻菜粥以度日而母獨常魚肉白飯不悟其貧云其族沙溪數百口有以事抵城邑君必飲食之久而不怠其財之有無與兄弟無彼我𨿽侮慢於君者不敢不嘆息也君所爲文章號通槁二十四卷鄧潤甫嘗序之君旣卒而兄子黙復集後書雜益之總三十卷去通槁之號藏於家君父諱垂範李覯銘其墓者也母鄧妻陳各有婦徳君生丁巳死壬戌首尾六十六年銘曰

力爲古文章兮與眾殊途裕吾江海兮人則潢污舉國醉兮醒者非夫千金技就兮焉屠猗嗟君兮偉儒而卒於﨑嶇文之故乎抑命歟何居吁

陳子純墓志銘

職方員外郎南城陳防之之嫡子約字子純天姿聰明奇略人也自職方始仕爲州縣吏四方以至爲郎領郡未嘗卹其私一以付子純而其經理調胹委曲盡善其始年貲一其季年百千之而未艾其爲無所欲則已欲無不致致無不具具無不寧蓋常視成於文酒笑謔之間而他人則僇力殘身莫之及者江嶺閩吳之人語爲家子純必在所稱南城則樵漁牧豎阬谷細甿無不知誦子純姓字余爲學時聆聽所熟云爾比少長從羈旅遊而子純旣不幸早世矣識其子妷而友之嵗月攷詰子純所以爲家其規畫綱條暢逹剛彊去四五十許年而不紊或小易之輒失其宜竊嘗嘆息以爲古之人得一國而輔之言入計行四境歙張畢在股掌之內世以謀臣命之矣然目一瞑而法度所陳能使後人毋我變者幾何人哉以子純志之所營才之所集卓越如此誠令得國而謀之其有不給乎哉夫時之所遭則有不同而謂世或無士者幪幕之論也子純之死以嘉祐七年四月乙酉其壽四十二是時職方爲循州訃至職方曰吾亡二子矣安能復仕遂告老歸子純於可封鄕之王家原後二十五年墓宅師訂其地爲不吉於是子純之長子京亦已死矣次子亢攺卜得可封之鼔樓岡遷而窆焉是嵗乙丒元丰八年七月乙未也余固嘗推美子純之設施惜其止於一家矣而亢友於余良厚故爲之銘曰

哿矣謀國而莫吾用於其爲家如屋斯棟我運我智我成我才則兢則完由彼乎哉嗚呼止矣其壽維嗇其誰知之列此幽刻

傅夫人墓志銘

余妻之母危危母傅氏兩家皆業儒術子侄以俊秀遊友其鄕是故世有姻好維南城之危起家始拱辰實淳化三年進士終屯田貟外郎贈光祿卿傅氏始容慶曆六年丙科以鄱陽尉謝病歸遂不出然兩家之仕者自是不絕夫人容之娣而拱辰之第三男婦也年二十而歸歸三十六年而嫠嫠二十六年而卒維光祿爲人崛傑髙亢其配長安縣君丁亦以肅飭爲閨門常而夫人在娣姒間見謂無違不激不委惟正之師惟是之從其及旣嫠則壹素以嚴刻刻勤辛惡衣菲食以致給足治絲枲紉縫諸兒能誦書使坐前旁持久與俱不夜分不言寐子防則子孫防則孫無日不然聞人爲善喜見於顏語如其色賔客過家供具饌飲頻數不厭嫁子娶婦問其世於禮義何如而不及貧富也有二男一女長之武嘉祐二年禮部試不中死汴京次之邰今爲惠州河源縣主簿女適袁州軍事推官丰城李冕凡夫人之女孫外女孫皆以予名士爲愜其三男孫曰淳力行好古曰滂早死曰涇亦試禮部矣嗟乎夫人好徳樂善懇至如此使其所以值待每若盛古之時則其志意之得可勝道哉熈寧十年九月某日夫人卒壽八十二明年十一月某日於富陽裏之簀原八年矣之邰始於銘取余文余辭而不許則爲之其文曰

處則靜女嫁而正婦曰旣有子欝爲嚴母假哉徳矣維具之爲賢維任之攸艱而夫人舉焉弗序弗傳疇以慰其然

丁氏墓志銘

夫人爲丁氏女十有七年而後嫁爲黃氏婦二十有八年而下世熈寧十年十二月癸未小斂明年二月庚申封其生也譽者傾鄕其病也問者色憂其死也弔者聲哀丁黃俱富族而夫人不防於侈泰之非娣姒數十百而眾無間於賢善之名謂文王不作而汝墳江汜之風不可髣髴者豈非迂儒之論哉諱文惠父也希敀夫也淵子也陳識丁茢聶扆皆婿也禮教鄕之龍穴地也淵好進士學號勤敏其從予遊也久故於是來請銘爲之文曰

室家之宜兮壽考之虧兮世道之悲兮

陳處士妻葉氏墓志銘

陳處士之夫人葉氏世居建安曽王父某父某皆故不仕夫人爲女慧爲婦順爲母慈以明內外稱之歸陳氏經事三姑後姑處之每過前姑凢嵗時祭祀滌器調饌必躬親未嘗以委奴役其於族與賔如其祭其視夫之兄弟息如己出處士早世夫人遵其志教飭子孫延儒師能盡情誠鄕閭有急輙憫濟之饑給以食危援以力蓋其常夫人母春秋髙所以存奉踵武相望母爲人言吾女敬養我賢於男云其至行如此元丰元年夏六月某甲子夫人卒於是壽七十餘一凢生七男四女男某某舉進士女嫁張孝傑林景則張倞雷殊某月某甲子葬夫人祔處士君之塋實丁阮山銘曰

孰不有歸我圗必宜無非無儀允蹈成之雝雝夫人正順之師載其芬刻以銘詩

湯處士遊夫人墓志銘

元丰五年冬十一月壬辰南丰處士湯君防其內遊夫人不卽葬明年春二月己未飯僧於見客堂處士拜佛稽首百下亦卒是冬十月癸酉其孤舉二防窆於龍池鄕東戶裏之佛塔窠同位而異穴先時以牛馬走來請曰維亡父生平好善足未嘗歷州縣庭口未嘗人過惡事親期適而已不敢壯有餘而老不足接人趨恭而已不敢論賢而詆不肖夫然故州閭以廸吉歸之而逺近賔客日至維亡母實能佐佑其治非不生財也而知以發其身故內無奉養之闕而外有賙濟之譽𨿽不積而不悔是維吾親徳行願得銘以志諸幽以傳無窮其許我哉余蓋未識處士特熟其孤於逆旅耳請勒銘詩非所敢愛也按湯氏之先閩產或言本姓殷爲國朝諱而攺或言亦南史湯之系無譜牒可據未知其孰是其徙家南丰距處士爲五世曽祖某祖某父某處士諱某字順之遊姓出九國時亦不知其所受若徙之初也曽祖某祖某父某夫人壽五十五而處士多其三嵗有五男子曰震桓復濟深而震深爲進士各有時名二女子適遊某楊某孫若干人銘詩曰

相從載祀六六乎而方隆縡義淑睦乎而遽終傾兮躅續乎而渠以占之其使之孰乎而書以志之其履之谷乎而

祭文

祭傅夢弼文

嗚呼辭場屢雋頴悟多才人以爲祥君以爲災庚子來今春秋十四子於其間薦名相繼上求聲律子防人先上求經術子占萬全惟子之文無往不適譬如江濤悍浩衝擊湍瀾所到骨竦毛寒一篇時出百室願觀師勉其徒翁祝其孺期子之肖否則憂虞謂子程轍超遙過人靑雲坐登指在朝曛命不與謀差因所擬誰令駿足不極千里東人之子一薦罷歸白首摧頽卒換藍衣西人之子再薦如忝等之閒常亦攝官檢嗟子視此兩不一如五試南宮夙願徒虛淮康關塗六出六入終以失意客死其邑遊舊莫顧宗姻弗聞一世胸襟奄忽埃塵本欲榮親先親而沒亦曰行道位將名咈辛勤二紀刻礪瑳磨毫髮不諧非災謂何防莊有言外物難必嗟子之智於何不察勢有所軋情無不馳嗟子𨿽才意困於爲早泰晚屯前夷後慼人間共諱惟子兼得利不可究名無足云首陽東陵同是誤身惟彼彭殤玆不在計行情致哀愚智一揆傾觴展訣旅櫬在斯靈乎淸寧其尙知之

