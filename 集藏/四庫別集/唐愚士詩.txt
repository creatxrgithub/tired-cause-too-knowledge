唐愚士詩明唐之淳

欽定四庫全書

集部六

唐愚士詩

別集類五

明

提要

臣等謹案唐愚士詩一卷附會稽懷古詩一卷明唐之淳撰之淳字愚士亦以字行山陰人肅之子也建文初詔詞臣修鑑戒錄方孝孺薦之授翰林院侍讀與孝孺同領書局卒於官明史文苑傳附載王行傳中徐禎卿翦勝野聞載明太祖以布囊貯之淳夜越宮墻入便殿點竄十王冊文一事其事荒誕不經殆委巷小人因之淳文思敏捷造是妄語張芹遺忠錄稱洪武中有薦之者謝不就曹國公李景隆俾其子師焉徵行四方皆與俱歷燕薊秦周覽前代遺迹援筆而賦淩轢一時考明史李文忠傳景隆以洪武十九年襲封曹國公不載其非徵事惟馮勝傳載洪武二十年與傅友徳藍玉趙庸等北徵常茂李景隆鄧鎭皆従是年歲在丁夘與集中寓寧軒記所載洪武丁夘相合當卽其時也是集僅其丁夘戊辰二年所作似非完本又詩文相間成編而總題曰詩亦非體例疑當日雜錄手稿存此一帙後人因鈔傳之故編次叢雜如此歟其詩𨿽未經簡汰金礫並存而气格質實無元季纎穠之習其塞外諸作山川物產尢足以資考核會稽懷古詩一卷乃其少作凡五言古詩三十首題下各有小序仿阮閱曾極張堯同之例其中如舜廟不取地誌象耕之說禹廟不取禹穴藏書之說皆爲有識此卷本於集外別行然篇頁寥寥今綴於集後末附長洲戴冠和詩三十首大抵湊泊成篇不及之淳原唱以舊本所有姑亦並存焉

乾隆四十六年十月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

唐愚士詩卷一

﹝明﹞唐之淳撰

出京師述懷﹝丁夘二月十二日以下皆道中作﹞

辭親戒行李祗命出神京念玆行役遲遙遙睇前旌皇仁固無外所怒不來庭授鉞必衛霍獻謀必良平旗旜耀日色鐃吹雜風聲飲馬河流渾磨刀山石腥野有貔虎勢川無蛟鱷驚況當靑陽節卉木競敷榮晴雲布魚麗荑栁囀倉庚士健衣有輝牧肥艸靑靑狼居行可陟祁連待勒銘豎儒際斯盛何以副從徵

淸流關曉望

星河不動曉蒼蒼淮楚人煙接混茫客路風光未寒食馬頭山色又滁陽車書人物今王業禾黍桑麻古戰場北望天兵四千里貔貅萬騎儼成行

到鳳陽奉呈南澗公

行役到淮甸重經感歲年雞聲猶郡郭艸色自人煙訪古山河在思親涕泗懸南來愁跨馬北去喜乘船便續淮南賦仍歌﹝闕﹞篇山前誰杜甫槎上或張騫祇覺心非石徒教髮變玄風依沙寺泊雨借驛樓眠燕社迎沽酒鶯春促換綿錦翻花藹藹茵細艸芊芊飽食王孫飯寒分貴客氈從容酬白晝出處任蒼天

奉和南澗公送別之韻

自甘天地一閒人偶得從遊南澗濱吟到好風兼細栁錦囊字字合陽春

畱別南澗公

幾逥投筆厭窓雞今日云邊入馬蹄欲赴陳王燕平樂還同李愬入淮西羽書烽火三方靜紫塞黃河一路題喜得寵行詩句好船頭夜夜爥虹霓

長淮船

長淮船淮流不斷船連連二月三月天不雨鵓鴣晝啼楊栁煙淮東土幹無麥田淮西魚賤不論錢但祝好風行十日魚羮飽飯枕書眠

泊五河縣

夜泊淮堤近五河惡風吹面嘆蹉跎靑山更比吳中少緑浪翻同漢水多去國何須事弓劍思親有涙落煙波三千里外江南客卻倚月明聞楚歌

過盱眙舊縣懷南澗公

舊縣新城取次過百年世事幾風波掛帆客過沽春酒復業人歸理釣蓑山水未生淮白少暮云欲盡海靑多客懷不及南飛鴈也逐閒鷗到澗河

喜雨

歸來鴈影中流見過去鐘聲兩岸聞日沒山靑星斗黒小龍將雨嫁春云

水生華髮艸■﹝毛參﹞■﹝毛參﹞春半人家未浴蠶一夜雨聲淮泗白卻疑蓬底睡江南

舟次龍渦驛龍

渦驛對鳳凰洲五色雲中玉气浮今日已爲湯沐邑分明千古帝王州

泗州

飄飄帆席去如馳坐倚船窓看晚炊河口驛亭題泗水山頭縣郭認盱眙當年楚漢興亡處今日風雲際會時已築祖陵開寢廟黃童白叟望旌旗

項王城

泗州城北項王城千古令人嘆未平韓信歸劉知有主範增辭楚計無成江淮不洗英雄恨魚鳥猶疑叱吒聲欲喚春醪奠遺迹風帆催客赴修程

韓信城

雉堞平來事已休淡煙芳艸一荒丘蒯生不作忠君計呂氏方爲少主憂烹犬有時應自喜縛雞無力豈長謀泗河兩岸離離石畱與行人系晚舟

二月十五日抵宿遷

長河得天風掛席夜參半篙師喜利涉臥客生驚嘆空明溯流光滉漾入云漢心同雙擄爭思逐羣波亂春熱減衣衾川鳴起鵝鴈已從桃源辭方謀宿遷飯

泗州第一山追和米南宮韻

書畫船從此地還雲霞艸木盡毫間江淮多少名山水此是君家第一山

舟中對花

河畔莊前無數花折來船上飲流霞故園亦有如花樹爭柰開時不在家

呂梁洪

三月上呂梁春旱水未駛水中半白石錯出犬牙鋭其流本閒暇急束若有恃乍疑云漢瀉星斗濕流麗又疑滄海濤噴射巨鰲背轟轟萬雷撞佶佶千兵勢爲河作戶限匪一乃再至上洪急且紆下洪峻而厲舟航抵其下一葉舞雲際躋攀僅分寸失手尋丈外累累腰巨絙牛喘僕夫瘁已涉未足歡欲下心反悸胡然造次頃號叫乞神恵遂令愚無知諂祭及非類方今幅員廣南北一衣帯梯航極山海珠玉兼象貝設官使居守人畜數十輩蛟鼉革冥頑行旅釋凝滯人心旣有依天險不足畏緬思黃河源逺自昆侖致萬里不能休朝宗實天意向非神禹功後世亦奚賴到今疏鑿處歷歷猶可記河竭功不忘聖人等天地

金龍祠曲

金龍祠前春艸緑金龍祠中人簇簇上洪人祝上無灘下洪人祝下平安龍語不傳環珓喜牛馬輕便舟楫利龍君繡旛赤羽旗龍女朱冠金鳳衣願龍順人人不怨行人歸來賽龍願

呂梁廟

呂梁廟中何所祠漢有關侯唐尉遲二公生世本英特死亦令人爼豆之當其二主興家國秦王卽是劉玄徳壽亭不遇鄂公遇事在天爲豈人力黃河之流聲徹天二公廟食千萬年不知何年創祠屋臨風爲取荒碑讀

徐州黃樓

嘗讀子由黃樓賦每恨不作彭城遊今來系船覽城郭殘山剩水令人愁人誰其人我所求樓非其樓名則畱煙消云破見斜日水落石出如淸秋長公治世才最優斂此大恵施一州不著絲綸玉堂署要洗鞾韈渾河流心存赤子天爲助手卻河伯人無憂功成事定作宮室釃酒賦詩相獻酬一時寧知著千載兩賦直可回萬牛倚闌擊節懷逺謀東風飛來雙白鷗臺沈戱馬登狐兔樓空燕子鳴桑鳩雄圖伯業等塵土獨有文事巋山丘意公魂魄常夷猶化爲千尺之黃虯與波上下浴日月鎭遏巨浪同浮漚登臨不盡且北去回看釣艇弄滄洲

沛縣歌風臺

河流西來復東注我方乘舟北河去長塗短服春已深小邑孤城日將暮河傍穹碑倚春樹停橈一讀知其故不見髙臺號大風空餘艸屋連荒戍當時漢祖居沛中時有雲气隨飛龍道間未斬白帝子圯下已逢黃石公子嬰首落重瞳手百二山河夘金有陰陵失路豈人爲鴻門不死眞天授殘忍者滅仁義王威加四海歸故鄕籜冠巍峩築聲壯日月照耀旌旗楊身中衮裳朱衣繡酒酣歌舞爭爲壽父老人人被寵恩租庸世世蒙蠲宥云胡伯心猶未忘意气激烈非虞唐不歌艱難創王業卻思壯士守邊疆臺前風煙起天末臺下寒流動毛髮黃昏不敢問前途駐目更看芒碭月

淸明日

不覺離家月再圓船頭揷栁記流年短衣烏帽四千里落花遊絲三月天夢裏松楸隔吳越眼前行李到幽燕流光倐忽不相惜幾時歸種山陰田

泊兩河口

疊浪龍鱗合雙河燕尾分系船欹野樹炊飯暖春云雞唱荒村得沙崩永夜聞明朝逢攺火熟食侑芳尊

鄆城縣

廢塔千年寺荒城有數家行行過村落稍稍見桑麻薄酒髙論價輕舟淺閣沙無言對春晚獨立數殘花

壽昌驛

細雨止復落逺山看更無樹光連墅迥人影共帆孤縣逺先逢驛河窮欲問湖不知齊魯近祇覺語音殊

安山湖口阻風

昨日淸明今日風安山湖中浪拍空日輪無輝太陽怒蛟鼉舞波魚眼紅小船漂揺大船立三步回身五步揖雪色遙將澥渤翻雨聲暗入龜蒙濕馬上行人沙沒脛槎頭漁子雙緡盡鴛鴦翅薄不禁寒楊栁絲長弱難定我家賀家湖水隈浩歌欲上黃金臺南風苦少北風急二月已過三月來吳云迢迢天際白燕樹沈沈望中黒安得飛章訟風伯矯首天閽三太息

次日過安山湖

泰山兼魯望積水與河通月白開鮫室天靑出貝宮舟航云物外郡邑有無中旅泊無愁晚終宵野燒紅

三月十五日夜對月

春來海月圓三度一月一圓看一處吳城雨落燈花稀滁水風髙花滿樹那知今夜客東昌蓬窻坐納星斗光月佀兩人還對影人看三月轉思鄕鄕路四千云漢外後夜月圓何處在安得月圓長不虧我身在家無別離

懷鄕中舊遊

年年出郭送殘春短履輕舟四五人鬭艸賦詩分險韻折花行酒記多巡山從蔦塢看靑靄水入梅溪采白蘋今日春歸身是客天涯相憶涙沾巾

過張秋傷河決都水監

可憐都水監無復漢官儀洲渚沈遺迹魚龍識故碑日斜漁唱斷風細客帆遲前代多耆舊時來詠黍離

四女樹曲

故城北邊古槐樹樹傍有祠祠四女人傳四女初種時誓教一心千萬枝到今緑云埀■﹝髟上委下﹞鬌正如姊妹梳頭坐宻影輕移舞袖翻繁英暗識歌塵墮皇英紫竹吳姬艸血涙愁心入穹昊何如此樹無所思枝枝葉葉不相離樹頭不宿孤飛翼蝴蝶鴛鴦戱春日樹下人來掛紙錢葉映新妝好顏色願得女工織巧蠶倍收年年女伴賞春秋

夾馬營

船頭鼓鳴逺洲曙起行夾馬營東路路傍旗影戍樓風樓下人家緑楊樹憶昔紛紜五季中九州島割裂爭羣雄天子深宮禮淸夜人間勺水浴眞龍龍光燭天香繞室三百餘年基一夕檢點初歸大耳公黃袍已兆陳橋驛後來二主墮危機東南數星如奕棋聴徹行都六更鼓不思藝祖一戎衣宗社旣亡元鼎失此地淒涼但荊棘明月微連鬼燐靑流水寒通汴河白櫓聲軋軋日東西弔古無人鳥自啼我欲悲歌不能去獨倚營東聴馬嘶

直沽見潮

我家東海頭門前潮水鳴朝昏自從江淮來不聞潮聲見潮痕別淮入徐沛日日對黃河河流渾渾東到海我不如何愁柰何河中半月餘逆流千載折南風喜人北風怨憶著潮聲夢吳越下水復上水行行抵直沽我家門前舊潮水忽復見之當海隅憶我去家正月末桃花水生洲渚闊今我憶家春欲歸月缺半圓潮水落潮落當更長月缺當更滿月色潮聲無盡時天地久長人世短明朝又北去見月不見潮潮頭有魚好寄信欲持尺素托波濤

楊靑驛

楊靑驛前楊栁靑馬頭南去船北行北方土寒春尙淺三月盡時鶯未鳴倚馬停舟競攀折靑絲絡手花飛雪人心自爾憶鄕闗栁色何曽管離別艸木無情是楊樹莫種驛亭分別處舊愁新恨幾時休前頭又入楊村去

送陳中復先生

水國春雨鳴雲開逺洲曙帆檣載風色言指東霞去月落蔣陵鍾潮生越江渡方忻盍簪樂欲別愁反遽

贈嵩陽道士

道士嵩陽住前年闕下來方瞳能鑑識短幹不驚猜每出淮王邸還過簫史臺韓湘名豈幻曼倩語兼詼禦臘作薪火休糧是藥材松將枝作蓋棗用核爲桮方死三尸泣詩専八斗才送人時借鶴乞雨或分雷玉節秋朝帝黃芽夜結胎丹燒葛洪竈韻冩野王堆海信靑童得春衣玉女裁愧予知守牝求道未逢媒五石饑難飽三華凍未開相期遊汗漫從爾到蓬萊

題夏山欲雨圖

云濕樹陰稠山炎雨气浮暗邊疑鴈蕩佳處失龍湫舟楫荷華晚川原稌黍秋空憐頭上黒詩句若爲酬

題夾竹桃花圖

靑泥白石淨無埃碧雨紅霞次第來可是瑤池春醉裏借騎阿母小鸞回

泗州舟中懷鄕友

年時憶友在吳山只隔錢塘一水間今日獨看淮泗月千山萬水不知還

豫河舟中

豫河曲北運河多水轉灣碕疾似梭直港得風斜港背櫓聲帆影兩相和

通州行營﹝三月二十二日到﹞

兩河樓櫓枕孤城四野貔貅列萬營飲馬直疑天漢落揮戈可使塞云平三春日裏旌旗影五夜風前鼔角聲北去塞塵無朔漠南來王气有神京玉門都護傳書至羽扇將軍艸檄成社稷山河開帝業鳥蛇龍虎識天兵令嚴步武威容盛夕報烽煙气候明佇看長驅淸瀚海始知臺閣著勲名

奉和春日汴河卽事之韻

百年形勝幾風塵此日升平气象新月裏皷鐘官寺晚鷗邊楊栁故宮春停橈老客經遊少橫槊將軍感慨平惟有懷陵芳艸色東風依舊緑如茵

和頥庵安山湖對月之韻

月白際髙天波明滅逺川風聲羌管細星影酒杯圓去鴈穿雲幕驚鷗響荻鞭將軍占破敵太白更西邊

和頥庵登東昌忠心閣之韻

重重城闕擁層臺畫棟雕闌四面開海岱浮雲疑地湧旌旗拂日自天來平田斷隴參差見細栁柔桑取次栽過客登臨能作賦懸知獨有樂天才

別家﹝以後途中前後作﹞

逺別辭親苦念家馬頭明日是天涯牀前小女知人意也學悲啼向阿耶

出都門

欲拋筆硯學從徵跨馬彎弓事事生今日都門辭別去春風一路入幽並

江上

山峯如馬浪如龍巴雪消時春气濃萬里順流東到海石頭城下合朝宗

江帆

輕輕窣窣又蓬蓬十幅齊開面面風望沒牙檣人去逺碧山盡處影孤鴻

狀春

浮萍錢小穿蒲帶楊栁眉長妬杏腮北雪乍消鳷鵲觀東風已入鳳皇臺

賞春

日日東風處處春六街車馬蹴香塵曲江水滿花如錦畱與陳王賦洛神

新月

素娥新畫半彎眉丹桂花開向北枝街鼔未鳴人未絕淸光𨿽好不多時

聞曉角

吹沈玉兔是金雞調苦聲長思轉淒馬上騰騰殘夢裏不如聴得在遼西

二月望日

蝶衝花雨燕爭泥晝夜相停漏刻齊心在故鄕身在客不寒不暖過淮西

嘆花

一簇春心鬭晚妝淩波妬月暗生香多情莫上朱樓望金穀佳人恐斷腸

淮上漁者

八尺長竿一具罾前船相喚後船應得魚換米兼沽酒更取魚油作夜燈

芳艸

逺拂靑霞軟簇茵壊宮荒寺一時新謝家詩句王孫賦不解迎春是送春

黃河晚渡

下馬埀鞭更整衣晚風吹面不多時打將雙棹過河去新月已生楊栁枝

郵亭殘花

紅紫無多嫩緑肥五更啼鳥怨春歸都緣來往人攀折不爲風揺雨打稀

對花不飲

好花名酒兩堪誇酒面花容一樣霞昨日飲多花笑酒今朝病酒笑看花

竹枝詞﹝黃河所見﹞

春來日日起狂風不分南北與西東行客怕風兼怕水幾時上得呂梁洪

爲防瀲子向中流外倒風多里倒憂莫道路途行不順邳州徐州又濟州

前船夫問後船夫爾在河南運米無九十石糧車十輛幾多牛疋幾人驅

新黃河接老黃河河上船同蟻陣多一派棹歌天上落分明口口嘆阿■﹝口過﹞

金龍王廟在河幹刲羊燒酒上杯盤乞得好風行半月歸來廟下賽衣冠

掛帆撾皷響耽耽南船北船宻如蠶往日南人齊赴北如今北客盡朝南

南客新來北地居莫因蒓菜憶三吳椹子酒勝桑落酒槎頭魚賽細鱗魚

三月三日

自別鄕關已月餘可堪禊日尙南徐我家正在蘭亭下曽有流觴念我無

使風

潮勢風生兩岸平船船催著掛帆行便須飽飯看書坐坐近船頭聴水聲

阻風

三日北風吹不休一時南客盡停舟可憐同在江湖上得去心歡未去愁

買酒不得

村頭小店不多酤過午尋來卽道無萬斛詩愁澆不得未緣今日是三閭

獨鶴

一辭伴侶出仙宮孤宿孤飛任碧空昨夜月明遊赤壁舟中逢著大蘇公

廢寺

雨沈畫壁火燒碑白髮殘僧問不知惟有當年駕經鹿時來偸飲碧蓮池

逺興

漢家新築受降城沙漠長驅百萬兵不爲三邊勞戰伐須知四海慶升平

春思

看盡梨花到栁花春光只爲馬頭誇有時吟斷無尋處小巷東風燕子斜

陌上暮春

鬭艸聴鶯非我事傍花隨栁亦閒人如今去作扁舟客燕趙江淮過一春

堤上行

桃枝著葉楊枝軟芹芽出土蒲芽短堤邊人唱蹋春詞河豚吹雨晴江暖

春夢

風沙三尺燕山夢不夢燕山只夢家枕上分明兒女說阿婆窓下瑞香花

晚雨

曉占霞气晚溟蒙細逐輕煙響雜風一點船燈人半睡滿天曛黒不開篷

解悶

細傾金媼雙尊酒浪擬唐人七字詩人世百年今四十大都難得是閒時﹝行次徐州忽遇金氏媼賣酒極佳﹞

旅夕

風餐雨宿豈堪論夜夜船移處處村更有無情是明月照人離色近黃昏

春興

渴飲饑飡睡起遲好山隨意看多時幾回落日東風裏船過郵亭總不知

渡淮有感

十年前問臨濠渡今日重登淮水船一片徵帆沈夕照兩行客淚落春天

從軍北徵

曽向東窓事六韜擬將弓馬屬羣豪探兵已踏蔥河雪刮冦當揮大食刀

春詞

淮東兒女十四三掘菜條桑學養蠶春气燻人濃似酒不曽飲去也須酣

寫情

濟上風煙汶上田計程幾日到燕然午來一覺江南夢只在靑山緑水前

晴景

蜂蝶飛來花滿枝無風無雨兩相宜紅霞照影宜春苑緑浪生香太液池

春夜聞笛

月涵河水水涵天鄰笛聲聲起別船更莫苦吹腸斷曲從來孤客夜無眠

憶逺

良人逺戍玉門闗十度花開未遣還但使報君心膽赤莫教愁別鬢毛斑

鷺鷥

絲羞頂髮雪羞裳斂翅凝眸立野塘日晚蓮船驚起處逆風飛去兩三行

遣懷

阻風中酒髮鬅松寫字觀書事事慵忽聴鐘聲忙睡起海神廟下看迎龍

獵騎

汗血淋漓濕霧鬃聲嘶眼疾四蹄風追鷹逐兔渾閒事曽與將軍立大功

寒食夜

風定雲閒月倍明水禽聲暖夜寒輕禁煙不禁舟中客畱得春燈照二更

懷歸

側身天地雙蓬鬢寄迹江湖一釣舟今夜夜長長不寐懷歸欲上仲宣樓

從軍行

都護書傳羽箭中班生擲筆酒泉東月支頭骨天驕臂看取歸來第一功

鐵面將軍立戰勛靑袍儒士學從軍擬歌吉甫興周頌不數相如諭蜀文

塞下曲

玉勒新調宛馬駒金甌細點野駝酥夜衝虎口擒黃兔曉過龍沙射白狐

石頭敲火馬跑泉直過陰山路八千不見長安惟見日時將艸色記流年

偶題

世上豈無飱玉法壚中亦有化金方不如去學劉玄石一飲三年入醉鄕

舟中四詠

篳篥

昔向馬前奏今來船上聞分明關塞月吹破楚天云

鴿子

篷畔養飛奴如檐望卻無船人莫驚起畱得伴檣烏

燕子

止止復飛飛依篷更拂桅秋風從爾去船不到烏衣

黃犬

花畔偸眠日蘆邊慣吠星寄書多不達煩爾到華亭

連窩驛次無名人韻

河連樹色涵淸淺云漾天光照蔚藍過午覺來貪覓句欲呼杯茗漱餘酣

濟寧船上抄水馬驛程

苦愛山川不愛行小軒曽把臥遊名於今忽作江湖客卻向舟中冩路程

通州立夏日作

涉春尙鮮雨入夏轉多風揚塵瞇人目鮮云麗璇穹夕亱河漢白朝日旌旗紅驅馬出營門憑髙望雲中艸色靑萬里驚沙颯飛蓬靈景耀宇宙流光激煙虹天兵赫以壯敵气銷無容顧言孱薄姿翩翩送羈蹤孟陽舎吳會南陸薊門東纓緌易介冑顏狀驚僕僮老親政在望弱息未有從豈不懷所歸所歸我元戎

送陶宗亨回越

鄕中曽未識濟上忽相親舊有通家好俱爲逺路人鴈聲連永夜栁色送殘春料爾南還日荷花照眼新

望北平

雨破晚風淸依稀認北平臺空金气滅河淨玉流明燕麥疎春雨鶯花簇故京因思山水郡南北總闗情四月十五日夜潞陽看月前月在魯今在燕兩方對月非偶然人憐明月有圓缺月光卻與人周旋維南有箕北有斗箕翕其舌斗張口我從斗口望南箕一身萬里方思歸

畱別頥庵先生及李徐袁髙四公子分韻得朝字﹝自四月二十一日出師以下詩皆軍中作﹞

擬逐霍嫖姚翩翩北度遼揮鞭空月竁飛羽落天驕坐見風塵息寧辭歲月遙惟餘親有念暮暮復朝朝

通州抵三河縣道上與李髙二公子聮句

眾馬猶嘶皁荒雞已唱晨﹝唐﹞煙銷明海日風暖送晴塵﹝李﹞羌管新翻調戎衣穩稱身﹝髙﹞行看月三捷書奏達楓宸﹝唐﹞

三河縣送三公子回通州讀書

書生且逐三軍去公子還歸八魯莊燈火夜窓聮句坐惟應說著到漁陽

因公子卻寄頥庵先生

君畱我去兩傷離一寸心隨萬馬馳後夜天涯看明月知君臨水正吟詩

薊州

薊州古漁陽地勢殊丰隆三河漾其西石門限其東兵余歲屢歉四野無恆農老少衣裋褐園廬缺垣墉況玆久旱漧冬春苦多風小雨不破塊犂鋤詎能功麥秋未含穟苗田但髙蓬朅來覽原陸匹馬方從戎解鞍憇官舎緑樹空亭中有鳥鳴樹間其雌和其雄物性有至樂人情懷苦悰疇能撫罷民和輯與鳥同張郭久不作髙山仰遺蹤

石門口

羽檄徵兵下朔方三軍已過古漁陽天連沙艸春無盡雪點周廬夜有光後顧車箱疑甲第前驅馳馬若羣羊據鞍莫賦從軍曲畱記成功軼漢唐

松亭關﹝卽喜峯口峯亦作逢近亦名獅子峪﹞

少弱不更事矻矻親簡編武經旣靡習文義亦罔宣忽值李輕車挾我越幽燕辭親拜轅門下榻禮殊専夕臥薊北月曉衝灣河煙出入行伍間招邀相後先時於壺矢暇共覽穰苴篇儀容見新態魂夢生舊憐今晨始出關回顧眇以綿豈不念王愾私懷動中悁軍容賴末光師克愧無鐫願陳徵戰績以付臺閣賢

寛河

鳴鼙起前旌艸白露未晞中夏失炎暑曉寒尙重衣薦登楊栁顚屢涉陰澗涯面黒衣有垢黃沙正霏霏道狹師旅繁令嚴部伍遲景晏未投營人馬同饑罷鉆火爇野艸安能顧甘肥月出新築城四山若熊羆太白西方髙星宿光陸離欲飛還故鄕雲路風力微幸逢堯舜世佇候河淸期再歌六月詩惻惻有所思

黃崖白塔

黃崖壁立千萬尺色黃乃是中央徳地當北塞壓玄冥要使朔云斂陰慝誰築浮圖如蟻蜂點綴霜雪縣虛空健兒到來不敢視叫嘯山鬼訶神工我不知名問闗吏吏言昔有金仙寺長廊齋磬雜鐘魚焚香膜拜多豪貴由來南北幾興衰闗山不殊人事非區區一寺何足惜萬里之城今屬誰

營中口號

曉問前驅晚問營槖駞牛馬一時鳴貪依水艸寧辭逺恐濕旌旗卻愛晴燈火照山星萬點箭籌傳令月三更漁陽已盡遼陽到早卜寧邊息戰爭

馬上

谷深風急帽檐斜滿眼寒云滿面沙騎馬過山看不盡更多芳樹沒人家

五月營門栁始華新新艸色舊人家鄕山萬里誰相伴惟有囊中日鑄茶

惠州

雨出薊北門已涉遼東境驅馳未辭勞遇勝輙神領恵州古名邦山水甚淸緊水無龜魚樂山有金銀礦龍蛇畫塔廟象貝充市井一從桑海變此地爲民梗棄之蕃漢間淸野絕巡省孤螢敗壁光老樹頹垣影方今紆聖念規取作藩屏軍麾蔽沙漠版築興逺近欲令斯民人恢復舊風景愧予廁戎行登覽亦多幸夜中起長嘆五月尙寒冷時時見寶气星斗吐芒頴平明更前驅秣馬度東嶺

重午日道中

遼陽道上見端陽異鄕景物思故鄕漫將艾葉挿烏帽豈有菖蒲浮玉觴小雨暗空林麓黒飛沙漲川衣袖黃此行已覺厭馳驟安得鼓棹歌滄浪

大寧

遼時昔有國憑陵我中華中華豈無人豢養如龍蛇噬膚尙靡顧稱謂殊等差皮幣歲不足視之若塵沙峩峩大寧城蕭后之所家晚節穢中冓牝雞鳴日車秦國乃猶子貴寵莫與加作嬪帝王室而乃事毗耶範鐘創塔寺祝壽期無涯迨今四百秋變滅隨雲霞碑文蝕土翳隧道生蓬麻萬室無一廛安能卹其它空餘壞雉堞日夕啼寒鴉仰懷慶曆間躑躅以興嗟

望遼陽

紫塞髙峯積雪明黃沙古迹細煙橫身從北地三都尉目斷秦人萬里城渡處水橫朝洗馬望邊月黒夜翻營遼陽只在雲山外更入東風幾日程

野營曲﹝自五月五日至大寧以下皆大寧作﹞

野營無城復無柵掘水爲濠倚沙磧烏旗焰焰起中軍氈帳重重挿戈戟帳前健児椎大皷旗下才官彀弓弩煙飛礟火奪天星風點柝聲傳夜雨時將鐵騎哨東西沙艸生香入馬蹄白狼河邊狐豕盡紅螺山外雪云低就中借問何官屬半是公侯半藩牧聖人三殿授兵符列校兩邊聴約束幕府深沈晝刻遲烽堆寂靜羽書稀裹糧束甲行分壘走狗呼鷹看打圍東飛金烏西走兔九州島四海皆王土凱歸莫忘野營歌歸向朝中作歌舞

途中覽古

滄海桑田幾陸沈兩朝誰復問遼金銅駝泣雨浮雲濕石馬西風宿艸深城郭廢多空夜柝人煙去盡滅秋砧數行靑史燈窗恨不及憑髙見古今

述懷

沙場非故國壁壘非衡門乍習軍旅事恥無帷幕言曉從驍將出飛鞚越平原晚逐偏校還星火散云屯時維斗挿午尙襲貂裘溫輕雷始發聲零雨不及繁厓陰方雨雹馬首已升暾顧玆寒燠異敢昧天地恩倦翮懷安巢下泉仰髙源微軀故有托夢寐徒鶱翻側聞敵騎遁萬里空藩垣譬之陽徳輝陰翳無復存先聲貴有實末徳惡久煩冀全萍梗蹤歸養樂丘園

五月望夜六王川對月

家常見月望天涯及到天涯卻望家夜半覺來行帳冷流螢飛過石蓮花

沙場曲

沙場千里平如席中有黃沙圍古磧一自承平二十年漢家不種邊城田田荒地虛煙火歇荒塜麒麟望秋月今年五月漢兵來气吞瀚海聲如雷聲如雷敵可卻壯士齊歌白翎雀白翎雀四海平玉門無壘黃河淸男耕女織休甲兵

寓寧軒記

洪武丁卯春正月辛未上命徵虜大將軍宋國公左副將軍潁國公右副將軍永昌侯左參將南雄侯右參將東昌侯帥兵下朔方四月丁未出松亭關五月甲寅次大寧大治其城垣爲懷夷受降之地且將如此相機而進也凢在師旅者皆露茨於野以須命時之淳從曹國李公在行中幕府餘暇得構艸屋若干楹於城西南隅以庇風雨旣成題之曰寓寧軒識其實也初上受天命奄有四海不欲久勤我士民凢塞外地悉棄不郡縣而彼邊園亦畏威逺遁𨿽間入艸竊終不敢私有我土宇於是遼東西古北平之地往往淸野數千里無雞狗聲今上一旦惻然閔其處昔爲中國乃今山川土田不收不植不惟無以收輯我逺人抑亦有負我天地生人之徳矣是以有今玆之舉焉之淳越氓也遭逢聖明之樂以一介書生從我公萬里外覽河山之勝弔前人用武之地因得發其感槪激烈之气於文辭間詎非幸歟維玆大寧實古東北夷白霫之界而契丹應天后蕭氏所家也其故宮壊陵狼籍荒榛霜雨中與夫官寺民廬頹垣廢址之出沒瓦礫者尙可想見其當日庻富之餘風焉斯軒也地勢爽塏庭檣井級皆循其初欲求其爲何人之居爲貴富爲貧賤也已不可得但見環城諸山浮靑沃黛起伏映帶蔚有殊態屈指而數之得大小之峯百有八十焉晝夜多大風盛夏不見暑气非亭午不少熱值雨輙重裘不能勝非復南中風景賴有山可以寓吾心思是則吾身𨿽寓於寧有若不知所以爲寓者行見徳威所被流民四歸種落欵附變狐兔爲牛羊化赤地爲沃野繼自今而來寓者耕鑿生息長爲土著之民吾則旦夕從公臥鼓偃旗凱奏京闕回視今日之居則誠寓矣因記斯軒首述國家命將用兵之初意將書諸石以告諸寧人是月辛未日唐之淳謹書

贈遵化縣義門劉善鄕

遵化城南五里賒前朝旌表舊人家門如彭澤惟栽栁園擬東陵只種瓜耕罷兒孫牛背穩醉歸父老馬頭斜漁陽風俗從今厚陳鄭芳名可並誇

風雨嘆

日日日中風怒號時復雨雹飛荒郊茅欄乍結未深穩濕透席枕連弓刀大陰揚威炎暑斥靑靑好山如潑墨獘裘不救須臾寒平地俄驚水三尺卻憶江南向此時蓮舟羽扇明纖絺夜來歸夢曽見之覺後尙續從軍詩

廢宅嘆

累累壊墻如破甑百生不生荊棘盛華臺舞館遺故基欲問何人人不知昨日開池得金釧猶想當時美人面飛螢走燐畫燈紅殘鶯曉燕淸歌囀地老天荒世運移百年幾家如奕棋南山有樹兼有石舊宅平來見新宅

轅門曉望

曙色滿軍麾轅門縱目時星河收鼔角城郭露旌旗馬踏荒園井牛衝野廟碑塗陽新入貢白霫舊名夷有勇思三捷無謀效六奇前膽遼水外烽火雜煙炊

營中閒夜

閒夜樂從戎將軍百代雄佩刀懸玉虎缸燼剔金虫逺柝微侵月淸笳迥帶風香騰壚面紫火射箭頭紅舞劍知書法談棋識戰功明朝將閱武傳令選琱弓

西城一何髙

西城一何髙髙髙據山巓托基幸得所■﹝石盤﹞礡乃其然思昔未版築頺墉蔭寒泉狌■﹝犭吾﹞嘯其下荊棘產其間百雉靡寸錐羣黎無一全及玆事興復壯觀踰古先風雨屹不搖虹電紛相連廣可輯萬戶逺當埀千年爻辭明設險詩篇頌城韓不覩南仲功寧知王教宣鱗鱗郡中居靑靑塞下田懷夷貴施徳報國在安邊同車或胡越耒耜足戈鋋寄言乘障者采我芻蕘言

步出城南門

兀居苦無悰步出城南門直視何所見平沙接荒屯累累十四墳昨有今不存問之何爲爾墾發登城垣白石爲雉堞枯骸棄鳥鳶向來身外槨已作他人棺子孫流徙盡誰復招其魂人生寄一世日望歸山原焉知百十年變滅如浮雲山原未必安成廢亦難論路逢相知人酌我雙酒尊且復與之飲悲傷復忘言日夕酩酊還擊柝聲欲喧殷懃語戍卒我豈故將軍

奉懷頥庵先生

逺埃起千里惻愴動中懷中懷何所思乃在黃金臺臺上一美人獨宿無嫌猜气息若芝蘭咳唾霏珠瑰謇予豈儔匹而乃志好諧昔者蒙縐絺臨岐悵分乖今也攘素腕援琴寫淸哀淸哀未能宣攝衣步前階仰視明月光眾星爲裵徊俛思履綦迹髣髴生錄苔短夢無達塗寸辭愧長才投筆謝衾枕衷誠詎能摧

奉懷

季夏鷹始擊溫風入庭除小人有所思君子在逺途逺途亦良苦王事迫簡書鐵馬嘶莽蒼霜刀拂蝥弧昨傳過建州分兵作前驅折衝更何人忠勇相與俱義分皎星日戡暴力有餘安知非衛霍爲漢卻匃奴我蒙公所愛繾綣魚水如所慚幕中士局促轅下駒遐徵不能從假此塗陽居淩晨望朝鮮夕夢遼城隅臨云憶搴旗見月思彎弧身逺而心邇遲徊以躊躇

塞上卽事

自爲沙塞客風物總能詳野望氈爲帳天寒毳作裳雨稀山韭短風熱地椒香澤蒜元誇漢﹝漢張騫始持蒜入中國此名澤蒜﹞園桃或姓羌﹝胡桃亦名羌桃﹞酒邊歌白雀﹝白翎雀本鳥名此處有之因以名曲﹞馬上射黃羊處處宜楡栁﹝二木甚多﹞川川可稲粱蝟毛如爪利麃角過人長﹝麃音庖如鹿而長角﹞厓石靑於羽戎鹽白勝霜﹝海子中產鹽色白如霜﹞酥調籸子面酪臥鹿皮囊﹝以皮囊貯酪激使之熟曰酪臥﹞沙燕形同鴿﹝沙燕大而黒可食﹞河魚尾類魴性諳■﹝豆﹞豆滿﹝■﹝豆﹞音勞野小豆也﹞味別苦■﹝艸豦﹞涼﹝■﹝艸豦﹞音蕖■﹝艸豦﹞■﹝艸豦﹞菜也﹞徧地皆紅藥當門種白楊上房圍鼢鼠﹝鼢音奮如鼠而圓堆沙以爲穴開戶知風可取以食﹞穢壤轉蜣蜋蚊少宵眠著蠅多晝坐妨兒童能搏獸婦女不知桑戲作俳諧體持歸詫越鄕

軍屋燕

軍屋初成燕來止口銜泥沙結新壘憶昨三軍未定居燕燕依棲冢上烏軍今有城兼有屋燕亦來投軍處宿但恐燕歸軍不見軍歸未歸看歸燕

紀行寄鄕中諸友

去年上天姥靑鞵踏石苔路逢劉阮輩揮手使我回今年客錢塘愛食錢塘水水淸多天風吹逐行塵起塵飛腰下劍影落劍池云延陵懷季子句曲禮茅君舉頭見天居星辰擁黃道翩翩飛將軍先我入燕趙燕趙三千里王師百萬兵誰將雙白羽笑贈一書生揚鞭滁水春掛席莊臺晚向來思親淚徵袍爲之滿行行過淮泗暫泊項王城王城楊栁樹黃鳥弄新聲明發上呂梁洪濤天上落持觴金龍祠瞬息彭城腳彭城接丰沛慷慨思漢皇浩歌黃樓賦擊節三侯章好風獲兼旬歷覽徧齊魯吟衝豫河煙坐對金臺雨金臺畱一月羽檄動三軍旗鼓朝朝見笳簫夜夜聞乍思薊北門已涉漁陽外不見萬里城但見萬里塞發鞍松亭口飲馬寛河陰寒云薄日色曙霧結歸心恵州又白霫意倦思少息登髙望海山逺樹霞光赤時時攜小校孤嶂讀殘碑行處翻如夢回來卻自疑所懷故鄕人縹緲越天末相見同我懷分明照秋月題詩及行役念往愧飄蓬待教涼冷後封寄向南鴻

夜坐懷錢塘友人六言

過卻山山水水不知暮暮朝朝笑我塞中看月憶君江上聞潮

續蒼蠅賦

陶唐子適乎白霫之野止乎塗陽之山月在弦矣斗插未間出則接乎戎旅入則事乎觚翰天髙地寒炎暑不幹晨昏若秋正午暫暄私竊自計產於南荒畏處朔土今則備嘗其寒不知有暑車馬而嬉衣裳而處無坐甑之憂而有不箑之娛矣豈非幸歟何物蒼蠅百千其羣自寅及酉營營紛紛勢同乎蠛蠓聲震乎秋蚊尋馨投光靡隙不集旣引類而招朋或揚眉而鼔翼周匝乎欞檻徘徊乎幾席其點污也則在白加黒因朱爲蒼紈袖灑松滋之墨烏巾著齊女之霜其攻鉆也則穢我湩酪敗我醇酎淋漓我餅罌偵伺我罅漏三牲之味八珍之養紫駞之峯玄熊之掌已先飫其所享矣其附於人也則不蝱而創不蠆而螫撲面緣眶翔頥咂頞或升領而拂髭或穿袍而入臆或盤辟乎介冑或從容乎履舄使人目眩顚汗神昏气塞白羽捲於飛揺蒼頭罷於拂拭甚則投筆而輟書對案而忘食𨿽有千鈞之弩萬夫之勇亦無所發其機而陳其力也下則牧豎嗟咨圉人太息犬彘爲之回皇馬牛爲之辟易究其所患蓋未能一二而悉焉迨夜參半夢一童子黒幘靑裙趨蹌翼如張目吐气揖而謂予曰吾乃見垢於子者也子固善垢吾實何辜子不聞乎衣垢而豢蟣虱肉腐而生虫蛆酰雞麥鵝理固自如向也玆地蛇虺之宅狐貍之區煙火蕭條艸生郭郛死骨蔽野氈裘所都此吾徒之所經營而恣睢者也今也玆地師環其疆士卒暴露區溲井竈錯雜無序郊野爲運釀之衢川原納人畜之污方版築其未完亦何有乎室宇此吾徒之所乘時而繁庶者也子姑待夫民神奠居邑屋完固鳥獸虫豸咸得其所白露爲霜北風其涼於斯時也吾則斂翅鼓腹委身於無何有之鄕矣子豈久寓於此者哉吾豈久混於子者哉余乃怳然以驚惕爾而寤河沈月墮起而續歌歐陽子之賦

六月望寓寧軒對月

好在塗山月如何看不歸枕添連夜夢人著向秋衣刁鬥聲偏急星河影自微王師千里外絳水欲塵飛

唐愚士詩卷一

●欽定四庫全書

唐愚士詩卷二

﹝明﹞唐之淳撰

憶吳越風景

最憶吳中與越中四時風物總相同夏田苗麥雲頭緑秋水荷花酒面紅調馬岡前看夜月呼猿洞口納天風於今忽作邊城客白艸黃沙兩鬢蓬

最憶吳中與越中千崖煙雨六橋風歌傳桃葉圍紅袖酒熟松花注碧筒山面城池髙閣繞水心亭院小船通於今忽作邊城客辜負滄浪一釣翁

最憶吳中與越中一江潮水限西東當壚村媼髙頭髻出港菱船小樣蓬鱠切銀絲開臘酒飯抄云子芼秋菘於今忽作邊城客飽食黃羊斷野蔥

最憶吳中與越中黃梅時節雨蒙蒙松間采術尋眞侶竹下分茶立小童千頃白雲丹井月數行靑紵酒樓風於今忽作邊城客破帽戎衣逐塞鴻

最憶吳中與越中千年遺迹見髙峯山陰道士籠鵝帖笠澤仙人射鴨弓六寺煙花迷逺近五湖風浪錯西東於今忽作邊城客得失應期問塞翁

最憶吳中與越中好山相映翠溟蒙桃花鸂﹖﹖三春雨蒓菜鱸魚九月風李白酒船尋賀老林逋鶴冢問蘇公於今忽作邊城客矯首南云嘆轉蓬

最憶吳中與越中山樓月色野亭風江湖魚菜時時有村巷桑麻處處同旋折藕花行酒令細書蕉葉送詩筒於今忽作邊城客歸夢常飛東海東

大寧雜詩

正月丹符出紫宸三軍萬里淨邊塵天埀平野星辰近地入皇圖雨露新已見城池開道路早聞禾黍變荊榛燕然剩有磨崖石畱待班生頌聖明

邊頭極目正漫漫隨處平川似海寛地勢北來通白霫塞塵西去接烏桓冰霜山谷千秋雪風露衣裳六月寒故國老親知念我憑誰傳語報平安

城郭迢遙雉堞危新添四面壯威儀日華暖映靑油幕雲气時分赤羽旗塞口古河非禹迹塜邊荒寺有唐碑正南回望家山逺掛席三江未可期

六月二十二日雨

永夜風翻海終朝雨蔽天乍醒猶有夢多冷卻思綿白浸千秋雪靑沈萬竈煙惟應洗兵馬喜气溢山川

茶熟詩成後香燒睡起初幾回聞塞雨何處得家書云擁門前岫泉添井畔渠漸看生意滿早晚食園蔬

始食菜

脂舝靑陽初結車朱夏末絕塞饒風沙秋聲無時發僕本吳越士懷歸若饑渴況乃藜藿姿膻食非所悅當庭播嘉種日夕遲其茁甘雨從東來夜气亦旁達勾萌旣膚寸顏色轉蔥鬱朝來芼吾羮風味不可奪未論五內駭已畏匕箸竭津潤生齒牙精神及毛髮道固希爲珍物有微見拔由來盤中飱豈是塞上物從玆慰羈旅灌漑自無闕博矣天地仁永願充采掇

對昏鏡

白髮新添十數莖苦爲看鏡太分明如今喜得靑銅暗紗帽籠頭照不成

嘲破帽

風吹帽破不中修葉葉烏紗笑黒頭莫待學來弓馬熟還家換取鐵兜鍪

晚步菜畦

雨滋沙土作靑泥蘆菔蔓靑各自畦今日無風天較暑紵袍蒲扇覓新題

晚見胡蝶

晚風庭院蝶來頻可是多情慰逺人亦欲種花畱蝶住塞天寒冷不禁春

晚望奉懷軍前公相

馬嘶何當還鶴望亦已久道逺捷報遲天涼秋气首沙風動百艸城月照髙栁心隨土河流迆邐達遼右

楡庵記

庵之名始於漢許愼說文不載其事或謂作闇古諒闇之闇讀如■﹝今上酉下﹞鳥﹞皇甫規傳言規爲將親入庵廬省視士卒蓋奄之字從艸奄聲又掩之省也古者師行止頓大則爲壘障小則爲營塢信宿則張幕幔持久則縛艸爲庵廬以處焉周宇文憲令永昌公椿代栢爲庵此又示敵以甚久者也近世學佛者取以名其居而庵之名遂冺其所自出亦可嘅也已今年夏餘隨軍塗陽旣雨閱月懼夫秋髙塞寒復構小室爲塞向墐戶之制地多產楡足以充用自是椽楹梁棟皆楡也其上則覆艸加土以障風雨仿宇文故事題之曰楡庵因竊自念方今王師百萬烜耀朔土以開我疆宇天子公卿謀議於上將帥百執事奔走於下智者獻其策武者效其力河南北平山東西之民具舟輿載餱糧水浮大河陸出松亭以給士大夫於數千里之外山川鬼神莫不震疊而吾也不能出一謀效一力手不知弓身不識甲猶且挾冊以吟安坐而食者果誰之賜歟夫楡之爲木挺立而不倚介也羣處而不疑和也雜施而不遜才也堅致而不柔剛也取火以應候時也介以立之和以處之才以周之剛以決之而以時出之斯庵之名其足以警矣或謂予曰是木也易螙以壊有若不足稱者何必眷眷於此哉答之曰是庵也容吾之身禦吾之寒足吾所寓之日而止矣彼梗楠豫章之居其能保夫久而不壊乎因識斯言於壁

塗陽八詠

金山積雪

積雪不知年炎天生晝寒南人初出塞渾作玉屏看

富谷晴雲

溶溶谷中云西來復東去雲歸人未歸朝朝望雲樹

蕭寺曉鐘

朝聴蕭寺鐘暮聴蕭寺鐘當年鑄鐘者陵雲起秋風

玉川秋艸

川上王孫艸秋風幾度黃太平休戰伐邊樹射黃羊

溫泉暖浪

玉女來浴時丹光落秋水到今尙溫溫暖浪因風起

土河夜雨

滉漾復瀠渟分明見底淸塗山一夜雨流水恵州城

西峯夕照

西峯含積陰落日載暝色照見獵歸人揚聲下沙磧

東崦春嵐

云破始見日雪消微露嵐馬頭春夢裏驚道是江南

北平白先生並四公子以詩文見寄喜而有作

先生詩篇漢魏體公子文章云錦才一千里外相憶處六月盡邊方寄來乍驚軒窓燦星斗已覺懷抱消塵埃安得淩風緑玉杖共醉秋月黃金臺

立秋日

炎曦畱䢐夏金候應初秋烈風無時作星火西南流自我違上國歲月忽已悠匈奴未克夷王師爲淹畱宵眠枕幹櫓晝食親戈矛伐楡結庵廬采菽充幹餱詎無饑寒念遑卹爲安謀所懷藥蘭北逺在金山陬列營正碁峙鼎釡尙魚遊賁育奮其武樓陳壯其猶將略貴持重皇心在懷柔但俟銜璧至焉能事窮搜鳥獸尊鳳麟列邦必宗周寄與同徵者薄勞當永休

秋日雜題

月沒荒城曉角催風淸平野暮雲開射鵰都尉分弓去殺虎將軍奏捷來

蠮螉塞外風吹雨雞鹿山頭露欲霜爲恐寒驚慈母綫起來先著舊衣裳

一泓淸水古時河洗馬歸來飲槖駞不信邊州住多日胡兒頭唱漢兒歌

深帽胡鷹緑錦韝髙蹄駿馬玉雕鎪向人意气爭馳獵欲取沙場第一籌

自爲邊客早知秋聴得秋聲起別愁野粟埀花羊乳子一年多半在幽州

處處簫笳接斾旌時時風雨送秋聲紫駞白馬三千帳野艸荒煙十二城

三月邊城沒酒嘗朝朝飽飯索茶湯有時吟苦心如醉吟得驚人似醉狂

萬里歸心折大刀三軍何日解徵袍不如歸喫南中飯緑芋紅鱗紫蟹螯

題秋山曉霽圖六言

藤杖髙縣曉日筍鞵軟踏秋云好拉鏡湖賀老同尋句曲茅君

奉懷北平莊上將出關者

使到燕臺好趣裝馬蹄何日遇灤陽捷書已報還師近歸及秋原艸未黃

出關容易入關遲久客尋常恨別離昨夜燈花開半朶也因相見不多時

七夕

江南遊子遼東客元夕辭家今七夕塞中烽火幾回看園裏嘉蔬三度折今夜月色天下同牽牛織女精靈通烏鵲橋成夜光濕黃姑渚落秋機空再拜持觴問牛女乞取河流化甘雨淨洗天兵歸內府萬歲千秋奉明主

客睡

客睡渾無寐歸心況入秋月色圓又缺行色去仍畱多病非關酒長吟不破愁家書空冩徧無計達南州

富谷驛雨

過晴時上馬雨時歸馬上看山失翠微七十里程三度水不逢蓑笠盡氈衣

別大寧﹝七月十五日發大寧以下皆道中作﹞

十二城中百日畱來逢初夏去逢秋塗山今夜團圓月猶送淸光照馬頭

雨宿石洞

道傍石壁髙崔嵬上有空洞玲瓏開我行遇雨今寄宿天气黯黮云徘徊洞前秣馬洞底臥蝙蝠飛來虎狼過滴瀝微聞谷澑鳴淩兢恐踏雲根破夜深雨逼魂夢寒意是物外非人間僕夫未眠告明發回首但覺蒼然山

神仙驛曉發

川光連莽蒼曉气入空虛烽火淸平際城池喪亂余馬諳來路熟人憶異鄕疎記取平戎事歸煩大史書

寛河城夜宿

新城聞鼓不聞鐘一夜潺湲瀉碧峯頃報入關多好夢明朝應到喜相逢

入關

六王川上風如獵九公嶺頭天似秋欲知地气分南北減卻衣裳入薊州

宿松亭關有懷松軒公子

獨行無所語公子在何方不作邊頭客仍居谷口莊山川欣自慰書信好誰將今夜松亭夢琴尊興甚長

薊州逢頥庵先生及四公子﹝以下皆薊州作﹞

四月暌離一日逢漁陽驛裏薊門東更相存問兼相遇若个傷離有瘦容

又和頥庵見貽韻

自別金陵笑語稀中途相見得相依也知幕府無多客共候將軍幾日歸

薊州官署松鶴得城字

公館辟軒楹長松有鶴鳴色兼秋共迥聲與月同淸花向吟邊落苔從舞處生吏歸門半掩不道在邊城

登崆峒山謁崔府君廟得暉字

杳杳祠宮壓翠微團團庭樹下晴暉石幢薤葉埀秋露畫壁蛛絲織夜機駿馬頻嘶知路滑馴烏不動覺雲歸欲尋往事題名姓白髮殘僧記憶稀

登獨樂寺觀音閣得聞字

層級帶城云仙凡此地分野花爲佛供庭栢當鑪燻雨壊檐前鐸蝸添石上文憑虛應領妙亦足破聲聞

分題得埀絲槐

葉如江上栁枝長花比巖前桂子黃自笑不隨秋試去卻騎戎馬入關忙

鶴夢得人字

夢隨明月下秋旻斂翅凝眸若有神偶到洞天經赤壁舟中逢著姓蘇人

登薊州城樓得園字

塞北城當薊北門三河流接九河源霸圖已逐秋云逺節制新添虎衛尊幾處桑麻思樂業千家砧杵靜朝暾此時天畔登樓望眼入西風憶故園

香林寺尋僧不遇得霞字

門掩北城霞庭空駕鹿車畱題分貝葉汲井落藤華不系元無住忘生詎有家雲歸占杖錫人到禮袈裟石響惟聞澑燈明不礙紗徒勞諸弟子香飯進胡麻

八月二日漁陽驛觀降王入朝得靑字

此地降王欵聖明千麾萬馬自龍庭百年王會開圖畫一代衣冠見典刑兵气晴連遼水白路塵秋染薊峯靑佇看大史褒皇化不但燕然爲勒銘

槐亭得長字

剪翠納天光因枝結棟梁月翻蒼雪冷暑借緑云涼戶宻鶯窺慣檐卑客到妨不同穿蟻穴詩夢入秋長

候國公旌斾未至得春字

遼海無波气色新路人久已望車塵曉聴烏鵲心先喜夜卜燈花夢轉頻已見單於來欵塞亦知天子絕和親幾時旌節歸臺閣共祝皇基億萬春

重遊香林寺得遊字

廢剎委荒丘重來是薄遊詩因靈轍賦衣爲大顚畱榻暖深宜晚鐘淸迥得秋細思關去住欲別更須謀

寄香林僧得聴字

日斜人散鎖寒廳羈思詩愁兩不醒輸與山僧無一事白蓮花漏六時聴

松稍月色得西字

鶴枝不動兔輪低蘿徑無多影欲齊吟到斗橫河漢落殘光猶在畫墻西

喫秋桃有感

看得花開到熟時一年多半客邊陲明年秋摘知何處重到劉郎未可期

觀薊州文廟秋奠

畫戟門開兩陛嚴銀河不動夜厭厭儒冠曉逐文星集教雨秋隨湛露沾樂備鼔鐘明燎火禮陳犧象列形鹽皇威聖徳同無外絕塞偏州喜具瞻

薊州觀市集

九陌動秋煙千區列土廛物情占貴賤人語雜幽燕酒甕黃粱博柴車黒﹖牽自驚重出塞聊爲買長鞭

薊門秋色得消字

秋色望中消黃微伴碧寥陣邊窺萬騎獵處落雙鵰云白初翻海虹銷半掩橋已今添客恨仍值雨休朝

聞國公重鎭大寧得云字

秋風吹角動三軍入塞聲爲出塞聞後隊隔山旗面攺前驅傳令馬頭分朝廷未下還師詔幕府重書諭蜀文自愧身輕如野鶴一年來往逐邊云

謝姬太守恵鶴

借來公館作齋居復有仙禽伴讀書每送淸音當五夜時隨閒詠及三餘啄殘苔徑和煙掃舞罷霜翎帯月梳明日南還須愛惜筠籠輕貯入藍輿

中秋夜燕集

白雲破秋色飛虫起商聲漁陽明月夜鐘鼔閟寒城城寒逼塞門櫪馬蕭蕭鳴及玆展良會座客欣合並飛觴接軟語鶴髮間華纓明河西南瀉列宿正縱橫𨿽非帝鄕見稍慰羈旅情木落長白山霜飄大寧營上公未旋斾我輩當遐徵且盡今夕樂戎車有嚴程

又次頥庵老丈韻

崆峒山前夜看月月色秋空兩奇絕不知何處爛銀盤飛上嗟峨白瓊闕蟪蛄啼霜秋气悲烏鵲遶樹人思歸天南有星千萬點離恨不敢分明窺亭亭長松古階下松枝無聲露飄灑倚松踏露勸解公手中偏著靑瑤斚願公飲此壽百千樂如食宻無中邊四夷不驚風雨順月光如鏡長團圓匣底龍泉玉三尺英姿自可千金值酒酣拂拭試舞之虹光倚天如月白今宵之樂當柰何自古漁陽豪傑多臨風更賦漁陽歌

訪馬參卿得微字

公館秋淸坐不歸酒巵茶盌送斜暉相逢盡是天涯客且借桐琴奏式微

送松軒公子之大寧

玉殿承恩日秋風出塞時山川開道路書劍逐旌麾文雅時賢惜聰明聖主知鶺鴒原上望莫遣馬行遲

四牡去駸駸來鴻送別音塞云低晚色關日下秋云篋有新題句囊余舊賜金空同今夜客去住兩關心

送袁公子省親大寧

共是蟠山客我歸君出關別愁多夜月詩思減秋山野淨風煙斷天淸士馬閒庭闈開幕府亦足慰親顏

送髙公子還京師

燕山九月沙艸黃曉河浮冰天雨霜狐裘烏鞾騎馬郎馬蹄踏踏歸帝鄕黃金臺前新酒香子須先嘗我盡觴半年同客情難忘白日聮鑣夜共牀笑談在耳書在囊子今去矣誰翺翔北來鴻雁斜作行河中鯉魚三尺長我未得歸心獨傷子肯寄書魚雁將

八月二十四日遇國公入奏得星字

仙槎八月赴滄溟永夜三臺動使星身上賜衣金虎面馬頭飛箭黒鵰翎威光已接恩光近秋气還連劍气腥誰道驛亭閒白晝卻瞻斧鉞上靑冥

題衍斯道詩卷後﹝自八月二十六日入北平城以下並在湛露府中作﹞

二十年來老輩稀白頭僧見說當時西風落葉前朝寺讀徧燕山一卷詩

首首開元大歷間月中星瀑雨餘山自緣懶冩勤看詠欲得從師借不還

北平學觀石鼔﹝八月二十八日﹞

郡學舊辟雍中有岐陽鼔古今所聞十左右各惟五離離大星隕兀兀壊云補累累營竈減落落陣沙聚質若切﹖玉制若覆冷釜气若鎔五金文若斷釵股孤峯割秋瘦千蘤折春嫵森嚴列戈矛爾雅冠章甫厓冰澑靜懸海暖浪掀舞催輈半折軸敗舫或遺櫓小龍彭蠡歸大鵬扶揺舉斷苔明翠錦古墨漬潤礎思昔委秦郊雷電驚艸莽來牛礪其角鑿臼加以杵幸令依聖宮星日照廊廡圭璧遜其光俎豆與之伍脫非天意存或是明神祜深檐白晝永老屋祥鸞翥晴連畫戟陰冷濕宮墻雨諸生獲講解髦士資訓詁啟鑰煩豎閽碑本利商賈韋辭表姬周韓語懷李杜雄章疊鏗鍧遺恨寄酸楚紛紜歐蘇作詰屈韋鄭譜𨿽靡定彷佛詎非慕隆古鯫生千載下匏系三江滸神徒馳周南足不出城府適從遼碣役遂作幽燕旅平生慕奇聞一日獲佳覩初臨色愈莊欲狎气斯沮如親至東都揖讓申與甫如親與田獵搏攫兕與虎如虛藜莧腹享大牢肥羜如洗蟬蜩耳聆笙磬柷敔羈愁破昏懜喜气浹眉宇時維躔壽星歲甲在疆圉天寒號鴟梟城荒茂禾黍宗周本餘懷覽古亦天與摩挲重圖訓﹖蹜愧庠序聊陳曹鄶風式繼韓蘇武

九日得鄕字

薊門秋月猶在眼燕臺九日仍舉觴病翁同舎喜無恙公子出關情可忘鏡中頭髮忽欲白階前菊花空自黃試開懷抱取一醉莫爲音書牽兩鄕

月橋晚步

鳳沼龍舟事已湮月橋煙島晝生塵芙蓉冷落菇蒲老波面遊魚卻避人

兩樓鐘鼔自西東野水長天夕照紅一片閒鷗飛盡處數家茅屋酒旗風

過髙麗寺又小髙麗寺

金銀畫壁謝觚稜中國人畱外國僧今日寺存僧去盡淡煙明月是香燈

系馬荒宮讀古碑寺名猶識小髙麗傷心莫問前朝事吹落椒花見黍離

謁關侯廟﹝廟在海子月河橋之西嘗感於夢中重爲修﹞

緑栁蒼松取次栽靈旗風暖廟門開百年遺構重修處曽得親王入夢來

奉和松軒公子敬受鞍馬鷹鶻之賜

沙塞得風霜王庭被寵光錦韝鷹眼疾玉勒馬蹄香搏擊當思奮驅馳未可忘恩榮有如此知爾繼岐陽

殘菊聮句三十韻

佳節忽如遺殘菊凍猶綻深黃媚秋淸﹝白﹞淡碧畱日晏微微霜粉傅﹝唐﹞滴滴露珠間余馨不盈匊﹝白﹞短幹才過骭灌頻畏色損﹝唐﹞愛重疑景幻紛披藉楥扶﹝白﹞灼爍資茗涮凍蝶隔幔窺﹝唐﹞寒蝸緣徑綰參開星鼎峙並擢子雙孿霞翻日炙殷﹝唐﹞襭絢雨披幔荊鐫玉一圍﹝白﹞沙揀金千瓣巡防閨婢摘﹝唐﹞移恐園翁訕衰思還丹駐﹝白﹞媚得粉黛扮風前醒醉眸﹝唐﹞月下影童冠優遊柰晚圃﹝白﹞蕭爽宜夕間悠然陶令思﹝唐﹞佚以魏公宦飲甘制頹齡﹝白﹞佩臭卻沈患屈辭飡豈眞﹝唐﹞蘇詠落非贗茹苗嘗雜杞﹝白﹞護本當去薍聊供開口笑合作靑眼盼蘭茝本同方﹝白﹞松篁須共豢色連蕓帙淨﹝白﹞陰動緗簾幔炎涼飽所歷﹝白﹞文酒陪之慣寧爲抱枝榦﹝唐﹞不作裂車轘幸玆異鄕對﹝白﹞庻使羈愁鏟時冬攺商律﹝唐﹞授服補新■﹝糹旦﹞莎階已罷蛩﹝白﹞楡闗久來鴈親如蟻付膻﹝唐﹞戀若馬舐棧有田惟種秫﹝白﹞無麥不爲■﹝麥山﹞百篇詩已成﹝唐﹞千斛醑可辦君毋蠧花妖我敢思筆諫﹝唐﹞

和答衍斯道見貽

五色云緘喜自開驪珠遙帯佛香來孰知近處無靈轍可信前生是辧才白馬秋淸陪鶴駕貝章風靜啟蓮臺飛虹橋下重尋日煩具鄕山緑茗杯

送袁公子回濟南

遼竭幽燕去逺徵那堪送別在燕城居庸風色盧溝月並作離亭一夜情

送黃大舎回山東

白霫漁陽又北平時常同住又同行於今忽送山東別兩地相思共月明

暫宿八魯莊夢頥庵公獨宿城中

偶因送客入城遲舊院空牀旦宿時夜半月明山鶴叫猶疑西閣共聮詩

爲畱人陳子新賦松隱

昔隱榖城山結巢松樹間巢深雲气宻常有好容顏一從離隱所云袂飄飄舉手中五粒花服食生毛羽五年在淮南十年在燕城安知赤松子卽是安期生朝縣白玉壺夜煉芙蓉鼎春風熟杏田秋雨鳴丹井井香田有歲人壽已長年山中猿鶴怨遲爾亦未延

漫翁禪師枉顧寓所適送友未還明日以詩奉謝

出郭餞所知行軒枉禪伯笑談詎無人惋恨余方積城寒雨柝迥月出霜鐘白宵長夢轉孤迹疎心自宻浮雲本無期一念卽命策

題劉道權寫雨後雲林春山蕭寺二小幅﹝自九月五日遷文明門新寓以下皆寓中作﹞

榜船楊栁根雨罷溪水響深林人未還白雲自來往寶殿插崚嶒松門半古藤日斜鐘磬發應有未歸僧

和頥庵翁贈窗下菊韻二首

半宜晴日半羞寒得近公家十二闌好覓畫人傳色樣黃金新鑄不曽幹

膩黃殘緑底禁寒移傍書帷更作闌自是愛深看養別向陽澆灌不教幹

燕山八景

薊門飛雨

出自薊北門試尋桑幹源飛雨四面至河山爲之昬髙有營塢處驚沙走頹垣下有戰死骨白兼沙土痕奔潨萬雷喧赤石孤電翻詎知蒼茫際神明悼其寃驅車過古城暝拉翁投村解衣燎新火松亭已升暾

瑤島春陰

王城古帝都宮闕宏且麗中有千仞峯岧嶤壓幽薊念昔椎鑿初本自人力致燒蜃插文石奇功奪天地蛟鸞失其儀濤嶽遜其勢況當靈雨餘蔥鬱藹生意深畱雲霧陰潤聚圭璧气忽聞桑扈鳴君王思秉耒

太液秋風

靈源道天潢滉漾裂厚坤邇玆日月輝星宿江吐吞其深產菱芡其淺秀蘋蘩蘋蘩以共采菱芡以侑尊事殊漢昆明派匪華淸溫時秋風露寂玉浪芙蓉翻行宮罷夕月蘭芳菊揚蓀願同靈沼魚喣沫生成恩

盧溝曉月

侵星度輿梁落月溝水上月光金鏡側梁影玉虹樣照人跬步間光怪百千狀得非誇毗子持此爲譎誑意欲鏟琱琢寸刃不可向日出塵霧黃駞馬雜車輛喧靜猶晝夜循環不須讓梁石有時泐泉流無得喪

居庸疊翠

駐馬居庸闗仰瞻軍都山山深闗隘險石角泉潺湲昔之巡幸迹今乃莓苔班尙遺千丈嵐蒼翠不可攀朝隨飛雲出晚逐歸鳥閒片陰雨三尺一日四序環北顧道阻長風沙正漫漫內華而外夷慨然起深嘆

玉泉垂虹

羈束戎馬間佳勝每虛歷及玆臨玉泉埀策任所適仰瞻飛竇瀉玉流粲瓊液俯目視修梁縣虹飲春澤從龍意徒在爲雨功未畢思昔未亂初遊賞隘泉石浮華等煙電歌管化荊棘臨流嘆遲莫暝樹起秋色

道陵夕照

房山秋气深陵寢久蕪沒羊馬穴蒼鼠麒麟臥秋月淒涼雄圖盡寂寞王气歇空遺夕照明遙瞻孤鳥沒有祠山之傍聖代重先烈鴈魚固無靈蘋藻禮不缺側聞三史統南北互馳突董狐無其人於此一慘怛

西山積雪

維西有崇山其上太始雪天風吹不消海日照還結疑是仙子居璚樓夾銀闕白楡種成林瑤艸紛可悅我遊值歲晏寒風爲騷屑斧冰澗底泉敲火石上月道逢獵歸人歌笑變凜冽川長狐兔淨旗颭鼔聲咽

舟中生日﹝十月十三日是日大風以下並舟中作﹞

客裏逢生日舟中況苦寒家人具湯餅童子獻蔬盤風送歸心切天長望眼寛惟餘親友念此日轉無端

直沽口占

一年長客旅卸馬復登船碣石山東面黃河水北邊形容消霧雨行李得風煙更作南還韻山川信有緣

送仲權百戶之山東兼問薛正言

薊門同看月汶上獨登舟風雨靑燈夜旌旗玉帳秋乍分偏憶舊久客會禁愁若過菜州驛煩君問薛收

河西驛

午辭潞陽城明發河西驛寒云遰蒼茫回雪舞虛白飛鳥不得下驚潨暗相射停橈散水華依樾避風力暖浪換春酒杯陳十指直翻思出塞苦寒气殊未極馬毛山蝟縮人面深墨黒幸此舟楫安髙枕候霽色

滄洲

雪河浮長冰沿轉見絕岸人煙市集稀燈火舟楫亂漁人扣舷語篙子中夜飯水宿有常程回首歲月晏龍臥江海泠石出梁路斷晶熒云表星慘切煙際鴈驛鼓咽不舒天雞曉相喚鄕山夢中來塗回未能半

徳州

徳州俯要衝地當舟車會浮梁直郭門亦以司啟閉東南出齊魯西北達幽薊人民屋室稠商賈語音異聞此古陵縣側塞隈風气置牧超等秩自我聖明世戍兵三千人將校十數輩河山爲之雄城郭爲之麗我來艤戎艦登覽不暇備譙樓角聲動小卒催鼔枻

甲馬營

長河抱曲洲河轉洲面窄前瞻甲馬營近可半舎隔水傍一鱖魚腹剖尾正赤知是獺所祭余餕遺人食役夫取以至令我三嘆息自我去桑梓海月十掛壁薦奠誰其屍蘋藻空自碧食魚感時序行矣望鄕國

臨淸閘

長舟走浮梁雙槳如鳥羽今日復何日欣然慰羈旅所忻遇我公使節還天府文章爲冠佩仁義作幹櫓鏗鏘燭下詠脫略酒邊舞頋慚蜀嚴幙賓客非杜甫寒生臨淸闗白日欲亭午淹畱當異途躊躇起淒楚

東昌府

夜深抵聊城城寒鼓聲四缺月翳復出人影霜在地系船驛亭樹門閉久無吏邀呼其縣官如見燈火至披衣待明星忽遇南來使手中尺素書上有平安字殷懃老母念懇欵故人意緘封秋气始展對歲欲季回思萬里別喜極繼以淚聊爲數刻畱拂曉悵分袂

十月二十一日夜次甲馬營遇我公使還遂登舟陪至東昌行三百里餘公出示頥庵先生及公弟松軒見寄詩喜賡其韻詩凡四首其一以識邂逅之遇其三以答頥庵松軒金臺同寓之情云後四日安山湖舟中記

不柰寒侵季子裘忽驚同載李膺舟使星一點依南斗肯作聊城五夜畱

內墻陰處月橋西記得聮鑣覓故溪千里北風成悵望幾時南客重提攜

琵琶山人白髮翁金玉文章冰雪容鳳凰臺下時常見野鶴羣中不易逢

錦袍公子最多情每許山人並馬行今日獨乘官艦去卻瞻馬首曵心旌

唐愚士詩卷二

●欽定四庫全書

唐愚士詩卷三

﹝明﹞唐之淳撰

安山驛

地凁河水涸北風吹衣裳豈但歲月晚所思道路長昨日安山湖湖流浩湯湯今朝安山驛河淺失故常辛勤自玆始艱險亦備嘗三朝歷半里五日一舎彊叫呼錯昏旦面日無精光船人赤腳泣行子中夜傷赤腳水破骨夜傷悲故鄕

決河

近年黃河決其半民所居髙者爲洲渚下者爲沮洳昔逢禾與麻今見鱉與魚園廬盡漂蕩桑棗遺朽株尙畱水中央撐拄不可除參錯犬牙峙累累星斗如舟行一有遇墊沒無復余我昨經春初彌漫若江湖及還值冬晏水縮成丘墟我舟旣已膠我僕亦已痡瀝觴禱河伯利涉期無虞

鄆城縣

夜聴墻下雞曉掃墻上霜雞啼霜正白繁星粲成章維玆古鄆城廢塔河冰傍亦復有民社雞犬聲相望我舟泊已久徒旅行未遑回瞻百里間形勢轉倉皇悶來走平陸臨眺齊魯疆汶濟日夜去靑徐互低昂泰山嶽所尊鳧繹聖之邦歸田事則逺懷古心孔傷

曉起

驚犬吠荒村靈雞送曉暾風嚴銷酒色河漲沒沙痕黒處山峯逺靑邊野燒繁朝來日南至倚棹憶家園

長至日

一年時序總途中﹝正旦元宵在抗州花朝在滁陽淸明兩河口端午到大寜夏至六王川中秋畱薊門重九寓北平皆客中﹞古鄆城中復遇冬漫把詩篇供物色惟憑酒力破塵容船頭月落長亭鼓河面風傳逺寺鐘自嘆身隨戎馬后故山春事負耕農

夢北郭生﹝濟寧道中﹞

美人星冠云綺裳自我不見今三霜常時開口詠鳳凰律中角徵宮羽商江妃河伯權相將山鬼木魅無精光俄然一斥萬里鄕十口奔馳饑無糠昆明池寒荷葉黃椒花瘴重餐楓香昨夢遇之天北方手■﹝奭斗﹞瓊漿在我傍或被短髮涕泗滂人耶鬼耶杳莫詳有魚不得升天潢有鴈不得過衡陽此生已矣空慘傷他生尙卜同翺翔

圈裏村

曉望嘉祥山晚投孫家圈墟曲煙火亂天髙云景鮮道旁一廢碑糾結苔蔓纒知是古鄕校篆筆有瑤鐫況玆鄒魯邦文物自古先云何喪亂後爼豆沒戈鋋當時揖讓地艸木牛羊膻方今際文明百舉無棄捐子產如可作諸生思執鞭

懷鄕中馬蔡三友生﹝十一月十日沛縣作﹞

分首春燈後懷人臘雪邊河山經沛邑行李滯樓船茗煮瓊芽嫩醅浮緑蟻圓此期知不逺歸及燕鶯天

古碣時時讀長河處處通所嗟行役地不與故人同雀啅深愁雪魚吹細起風尺書𨿽滿紙鴻鴈幾曽逢

沛縣

順流兼長風席掛風轉急云寒景色晏人逺鷗鷺集久行厭風水數日臨險澀逆浪側倒翻洑包沙流入睢盱勞頸脰頹倚若維縶幸此天意泛談笑開怏悒眼明淸鏡朗思湧源泉汲谷亭回首遙丰沛行將及山殘王气歇牛臥角濈濈巍然歌風臺於以覽原隰

夾溝驛待後船不至

待船兩河口沽酒夾溝邊羇旅身如病淹畱日似年層冰因雪急破浪得風偏京國三千里蟾蜍兩度圓

東昌得家書

七月家書逺使將那知今夜泊東昌朝來曽與家人說蠟燭開花鵲噪檣

徐州

前舟及彭城後舟過丰沛河冰堅無聲相隔兩舎內舎舟輕覓車累日不得至欲飛乏羽翼欲渡安能濟朝登柂樓望林壑聳晴翠山中幾陳迹一一皆可喟到今飛鳥盡何以畱淹滯重懷眉山翁文治今誰繼

秦梁洪

前月公使還送之聊城東今日公使出遇之秦梁洪公如虯與龍來往無定蹤我如萍與蓬流轉何終窮淹畱千里內再得仰音容下馬野人家星稀月當空山鑪爇枯桑土甑炊新舂問言及母妻殷勤慰衝衝復許還故鄕送之以僕僮期以閱歲見鐙罷桃花紅一飯恩必酬禽魚戀淵叢明日車馬異天涯矯冥鴻

黃樓﹝十一月十七日爲船凍登車以下皆車中作﹞

東方明未明殘月光睒睒首路黃樓南樓鼔聲紞紞我來何苦難日月徒荏苒川行無全功陸涉此其漸橋危驚路折牛顫畏坡險僕夫又已病衣破脛不掩風淒手足皴霜重語音慘我非肉食者安坐敢自慊

宿州

我車何啍啍駕出城東門城小州事殷應答民力煩夕驅荒莊北香山含半醺莽然百里內宿艸蔓平原前經石橋阻始見雞狗喧又聞衡門下兒童誦王言土儒不識字訓解失本源下車使之前父老咸駭奔重爲正訛舛欽哉期勿諼

固鎭

匯河鎭門東河水淸如苔其原發湖澗其流入長淮是日天气和惜此風日佳試臨淸泠淵洗我骯■﹝骨塟﹞懷漁人四五舟中流正徘徊時復發淸嘯白鷗無驚猜我本埀綸者結茅東海隈一年苦行役不上釣魚臺順流絕奔鱗安巢無夭胎局蹜塵土人焉能與之偕

自徐抵宿道中紀事有懷北平頥庵公松軒公子

船上復車上徐州仍宿州不因河凍合那起客鄕愁曉飯霜侵匕宵眠月擁裘家人裁小帽鄰伴餉幹餱阪曲驚疑簸川平穩勝舟紖寒牛背澀軸墊僕心憂古迹迎人問詩題隔日搜計程常屈指惜別屢回頭豈有歡傾蓋誰能怒挾輈因思安穩客文酒日風流

車上

老牛羸僕費驅馳逺道黃塵日暮時每爲乘橋占去住卻因下阪識安危五雲宮闕徐王隴千載英靈閔子碑欲斧澗冰磨剰墨駐車重寫出闗詩

徐王廟下

作好在徐王廟下鄰鄰人出酒飲行人自說王家多寵庇差科不動是閒身

鳳陽府

靑天雨黃沙白日赤若血孤城臨長河況在苦寒節去城五里近仄徑又西折稅車槐屋下幾榻稍羅列況乃公子賢饋酒甚淸冽僕人半已睡呼起沾口舌饑寒固已慰羇旅亦可悅山鳥則在巢家雞則於桀我異鳥與雞奔馳何時歇

徐子方■﹝耒員﹞軒記

余先世居杭之新城自先大父以下始寓於越在元盛時聞吾鄕有方員﹝仲鈞治書經﹞徐鉉﹝子聲治詩經﹞馬章﹝玉相治詩經﹞三先生者以詩書經教授於家得其指授者往往爲名進士而徐之二子伯與仲與亦有聲餘生晚不及拜三先生又重以私門多故不獲一還故鄕交其門人爲憾也一日仙居教諭徐君子方以書抵余自言與餘同裏閈爲世婣且以所名■﹝耒員﹞軒者俾余爲之記余𨿽未識君間詢君所深友則知君之尊府君徳卿先生與三先生爲契家而君嘗登三先生之門又從伯與君遊最久譬之田焉治其菑畬而不蕪者也譬之禾焉灌漑蕓耨而有秋者也又知君尙气重義少壯時慨然有志於當世今老矣方試其學爲百里師而且以■﹝耒員﹞名自勵噫君亦可謂有志者矣余也孩幼多疾未壯而孤家學荒落五榖不熟不若荑稗之有成尙能爲君記斯軒邪𨿽然餘生田間頗嘗習夫農事矣其畊之也必深播而耰之也必時■﹝耒員﹞而沃之也必勤旣然矣日以烜之風以簸之雨露以滋之而熟矣人之學也亦然講習以明之師友以成之貧賤憂戚以困之富貴利澤以厚之而已矣然其所以盡之者人也所以成之者天也余知盡夫在已者而委諸命焉是故舎田而蕓人者忘已者也揠苗以助長者不知天者也忘已者蔽也不知天者惑也吾知君不蔽不惑者也將操吾耒耜而從君於學圃之中君庶以鄕故毋絕我

王克仁記

徐甲孫乙者饒州余幹人也余幹初爲州甲與乙爭山乙僞異代劵爲已物知州事唐毅頗嗜地理學州有葉道士挾是術與毅善遂右於乙甲屈不肯平訴西提刑司司下府君州往復數四卒直乙甲母兄王克仁故猾吏也忿其甥不能申且將肆毒而無由因激之曰爾老矣何生爲甲訴愈力府檄傍邑安仁爲覆驗州耆老吳谷良等數人詣邑言乞歸地置獄自旦至暮不決各散去惟谷良以善奕畱邑長所甲呼谷良爲助谷良不答甲歸亡聊至夜自刎於邑之栁王廟門外克仁告州誣乙殺之並道士谷良等皆坐繋拷掠不能勝乃皆誣服谷良二弟丙丁及其子辛日遇克仁於塗輒言父兄之寃詈辱之無不至適克仁之二子往其女兄家修佛事還渡沙港港水湍悍日晚多大風二子不能舟溺焉少頃主濟者來視舟見篙■﹝木虜﹞墮水舟有遺槖且共僧食駭曰此必王外郎家兒也持槖告之克仁輒笑喜曰吾計得矣止家人勿出聲召漁者王大眼十數人出二子斧其屍束縛之若加害者復投水中水濱有亡卒朱寄兒匿林薄間須夜以渡悉得之克仁以吳氏口語故白州曰吳氏殺我二子州追丙丁辛三人訊之莫得其屍巡邏者顧見烏鳶啄水中舉而暴諸官三人之獄乃具府司案下如法寄兒亦被獲諸都督府將出獄撫丙械言曰殺二子有人非汝也丙泣問何人寄兒不肯言丙挽衣不使去州幕長亦叩之寄兒言官但問王大眼言訖而出大眼至自言我於二子無故人莫知其由克仁亦爭之厲甚不能服丙復令谷良次子庚訴提刑司司下其事如初州以疑讞慮其它訴並庚系之谷良道士輩已瘐死獄中矣辛季弟驢兒年十五請母自行竟訴闕下上以付詔獄追寄兒湖廣且得其溺死狀並克仁賂大眼等銀榖事方二子溺時出外索租去港八十里止宿飲食物色可左驗詔克仁大眼等磔於市並誅克仁家屬先主獄官若吏及仵作誅徙有差仍賜丙丁辛銀若干兩以釋之時洪武三四年事也靑州左衛百戶州人葉莊椿爲余道其事乃論著之曰徐甲之死過矣克仁實使之乃以誣其讎並其所與讎者二子之死不幸矣天實報之克仁又忍僇子之屍以賂夫人以誣其所爲口語者卒敗於亡卒小童是何哉易曰惡不積不足以滅身身死家滅子無遺類天理之不可泯也如此然而牽聯數十人或死於獄或死於術或死於變或死於賂或死於法蓋有幸不幸焉噫克仁之不仁甚矣猾吏之禍極矣

贈段鎭撫詩序

鳳陽畱守中衛鎭撫滕人段君世英以通敏武給之才爲上官所器使者久矣今年春天兵下朔方我曹國李公奏世英以從事上可其請蓋世英嘗逮事先岐陽武靖王以所以事王者事公而公亦以世英爲舊人禮待加等凡甲兵金榖之數悉委之徵戍調發之務悉資之而世英亦盡厥所事一乃心力不告勞勩旣三軍凱還公方以事馳奏於朝命世英從行旣奏上嘉其勤賜楮幣五定以遣之還經濠梁見蜀王於邸第復有賜如前數旣侈上及王之賜得便道過鄕以省其親壽鄕之人榮之爲其僚友者咸爲歌詩以艷之時余在公幕府且俾爲之序餘思與世英初出闗﨑嶇戎馬中風飡雨臥未嘗少閒據鞍覽古抵掌談笑未嘗不同善者掖之否者替之又未嘗不胥助也每南望白雲孤飛彼齊魯吳越觸目動心又必相與嘆息或至泣下噫觀其事公之勤思親之切則其所以事先與事其親者可知矣觀其待余之誠之厚則其所以交夫凡百朋友者又可知矣乃今寵錫優渥榮家及親思以答所知者圖報乎朝廷思以榮乎鄕者圖顯乎父母若然則福祿之至庸有旣乎余也闕定省幾十數載旦夕將請予公以歸獲由山東拜聖人之宮展顏閔之墓仰瞻徘徊歷覽文獻因得登而翁之堂賡陟岵之歌諒未晚也請爲滕人陳之洪武二十年秋九月旣朢會稽唐之淳序

將及鳳陽奉懷南澗公子二首

王孫送我最多情馬過新城復舊城鶯弄曉聲風正軟艸鋪春色雨初晴坐中別酒巡巡換捲裏新詩字字生明日相逢更相愛爲言軍旅在幽並

去時楊栁綫藏煙歸日梅花雪滿天北鎭山川行處別東夷鼔角聴來便靑年從事慚孫楚白首窮經慕伏虔喜得重過南澗曲欲分淮水洗鞍韉

池河驛

前日中都雪都人慶丰年今日池河雪寒冰在前川平明集僕夫飯熟猶晏眼髙呼彊之飯牛凍車不前黃犢成素驪烏巾爲白氈卻憶荊山外別有瓊瑤田去京尙十舎去鄕仍渺綿安能訟滕六旭日布九天

淸流闗

過阪當牽驢過闗當下車下車當用扶牽驢當用驅同云蔽曽岡積雪平丘墟行客歌苦寒羸童嘆無襦稍見遲日升輕冰猶在須仰懷多病母長年臥茅廬靜言思奮飛迫切危險塗危險不足卹菽水當何如

道中懷故鄕諸友

暗中櫛髮月中飡驢足淩兢度晚山殘雪滿川遺萬玉好峯畱霧失雙鬟此身老去星霜攺逺道歸來歲月閒想得故鄕諸舊友靑綾髙臥掩松闗

滁州逢王雲莊談蔡蘿屋

舊事吁可怪客鄕聞亦驚風波開貝錦雲路失鵬程莫惜幹城噐難忘伐木情臨岐無復得知作貴州賓

到京得毛鼎仁金齒書﹝十二月初一日﹞

萬里書來已二年驚聞不死卻淒然家人縱有惟存半別夢𨿽多不記全目斷蠻云心似雨淚兼蒲墨字如煙可憐謝野原頭路誰向春風掃墓田

自京還越道中雜占六絕句﹝初八日出通濟門以下皆車船上所作﹞

脫卻雙輪換獨輪乘船人作坐車人明朝又復乘船去卻畏風波不畏塵

曉日蒼涼帶水煙畏途行盡半平川臨流自顧戎衣笑車馬驢船過一年

毘陵郭外早行車小店雞聲古廟鴉棟樹東邊門巷曲隔墻新見臘梅華

數峯髙擁見岧嶤一鶴長鳴破寂寥欲過虎丘尋劍石望亭亭上望楓橋

黃昏月出大湖東霜葉無多也自紅一色金波三萬頃埀虹亭子正當中

齊雲樓上大飛沙楚國祠前箭似麻事業緫隨流水去空餘人唱石橊花

常中過鄕中二僧官

去京三四日乍喜見扁舟塞夢猶驚馬詩懷卻借鷗耳邊吳語熟云外楚山稠更得逢禪侶羊車肯暫畱

南澗書屋詩序

南澗者我隴西李恭獻王之墓之原也書屋者王之孫君讀書之所之名也堂以書名而書堂以南澗名示不忘其先且有志於學也恭獻王爲帝近戚恭獻之子武靖王以帝甥爲開國元勛二王徳業具載國史君之兄旣以襲封於曹君以貴介公子遭時平康若可以優遊家邦無事乎詩書者矣然方被旨居中都之賜第距南澗不逺恆閉戶卻掃日誦數千言時時登墓躑躅攀樹哀慕擷其藻芹薦其時食其暇則過諸先生長老辧疑析難俾益其所不足又其暇則吐爲歌詩淸婉麗逸與山僧野夫較尺寸輕重不厭非篤志於學圖紹厥先者能然乎今年冬眉山蘇伯衡先生嘗登斯堂而爲君記之矣他日復命其客會稽唐之淳序諸作者之詩辭蓋將輯而爲篇什焉之淳庸陋何足以序之𨿽然竊嘗聞之人莫不飲食也鮮能知味也若君之於學食而知嗜之嗜而知樂之豈徒餔其糟粕以自昏竊其浮滓以自肥者哉必也燻陶乎醇醲屬厭乎旨甘不自知徳之潤乎身而晬面盎背之可諭也故凡天地陰陽造化之理人物鳥獸艸木之故古今興衰治亂之原與夫三綱九法之所以扶植淪斁者皆於書可究也君讀而究之究而知之書何負於人哉藉出而用諸朝廷措諸事業不怍不愧俾人曰惟恭獻有孫惟武靖王有子惟公有弟人何負於書哉唐有良將相曰鄴侯泌西平王晟然鄴家多書而其子繁不善讀西平身有大功而其子愬克踵其武昌黎韓子咸爲詩以頌之然其中寓美刺焉後之人詠其詩懷其人未嘗不爲之感激嘆息也今君之姓氏與之同其先勲業與之同其家藏書又與之同則所以思爲其子孫者宜同乎愬以自期勿同乎繁以自勵也嗚呼四海之廣都會之大繼自今而詠南澗之詩者豈無韓子其人哉敢請序而俟之是年丁夘十二月旣朢之淳序

題葉貢士湖曲艸堂﹝十二月十七日抵家以下皆家中作﹞

客來不騎馬反作艇子嬉醉來不著巾倒著白接■﹝罒離﹞門前一頃菱个个如紅玉收取當秋租食菱勝食肉湖稲大顆粒湖魚三尺彊稲可飯朝夕魚可煮羮湯東頭賀監居西頭放翁宅看渠作官歸與渠作相識

題汪季子煮雪軒

煮雪當山泉松壚裊竹煙玉花光欲動蟹眼味初全法自陶家得經從陸羽傳幾回寒夜渴謀借剡溪船

送貢士會試

別酒頻頻把離弦欵欵聴舊霜楓葉赤新雨栁條靑月斧看修桂牛刀試發硎故山空蕙帳誰照讀書螢

題畫稲

稲田到秋熟歲歲常食粥食粥可療饑種田當及時

題畫菜

開畦分種味挿竹當垣墉安得身無病長爲賣菜翁

弔錢塘盧淸源墓

三尺新碑處士墳鄕人猶解說淸源東阡西冢多金玉不及盧家好子孫

杏田農贊﹝爲醫者作﹞

有儒而醫杏田之農不稼穡而三百其廛不耒耜而其崇如墉湯液以沃其內鍼砭以耘其外明五運而無水旱之菑卻三尸而絕螟螣之瘵杏之殖矣猗儺其實人飽我徳我食其力斯人也固非舎已而耘人亦非揠苗而助長蓋將祀董奉爲先田歌靈蘭而擊壤輔大徳之生生而無愧於俯仰者也

賦崔彥暉雪林小隱

羃■﹝罒歷﹞更氤氳林居靜不喧晝光琴薦濕玉气石牀溫夜雨泉驚枕春雷筍到門看知書畫法幽趣許誰論

題趙彥徵晴雙騎圖

得鞚金羈不動塵新蒲細栁曲江春瀛洲學士參差是十八人中見兩人

畱別錢塘友人戴錢二公﹝正月朢日﹞

每向天涯共憶君及歸來日又離羣故人暫得從頭數好句須畱會面聞西子湖邊燈照月李陵臺下雪如雲一身萬里尋常事塞北江南幾夕曛

戊辰槁

過江浦縣與髙昂霄聮句

西收風正一帆開江浦城髙曉角催初日晴分駱駞嶺五雲光湧鳯凰臺驛亭旗影藏新栁野店醅香帶落梅北望醉翁亭子到欲尋遺刻步蒼苔

滁山道中雜題

溪暝深藏栁坡晴濕護苔只驚聮騎去不見一人來麥隴叢叢緑梅香樹樹香山禽驚客夢村酒割人腸虎過山風急山家早閉門遙憐未投宿月黑正銷魂浮圖連石磴略彴枕溪灣驢背東風裏遙瞻管店山人到說旌麾前朝過下邳自慚行旅滯非是戀吟詩春樹畱殘葉晴峯帶宿嵐滁陽山水秀人道似江南林宻艸纎纎卑枝拂帽檐春光來一月猶畏曉霜嚴公館借吟詩行廚送午炊數株臨水栁曽得系金羈狹路轉多歧多歧可問誰試詢曽到客猶似未來時獨樹廟門前鴉巢掛紙錢欲尋遺像問塵沒已多年下阪復登崗前看道路長不知行幾日能得到淮陽宿艸發新荑沙榦葉未齊待教寒食雨緑映錦障泥

自濠抵邳雜詩

暖日輕風古道傍平原宿艸正茫茫過橋驛聴津亭鼓隔水船窺估客檣圯下無人邀孺子小山有賦憶淮王細思楚漢爭雄日此地今餘幾戰場

河北三春雨天南五夜雷山川新气色車馬息氛埃燕逐遊蜂至鶯催候鴈回不逢沽酒館何以得銜杯

山石搘橋險似梯下窺流水淨無泥水邊多少垂楊樹著个黃鸝來上啼

紅白花開宿莽間長亭小店接村灣行人未識邳州路馬首先看虹見山

銅雀瓦硯歌

漢日欲沒眾星紫老瞞乾天擾天紀身辭簒弒遺厥嗣卻付分香兼賣履銅爵髙臺五雲裏聲色娛人死無已西陵墓艸靑如洗舞塵細逐歌聲起臺傾土荒產荊杞遺瓦深川良有以豫章得之諛墓鬼琢配翰墨象焦尾仍銘其陽志其喜硯工文奇稱二美隴西王孫武靖子寶之不翅瓊瑤比芳春燕客陳棐幾冷電晴雲照秋水研辭釋文拂塵滓紅絲無光馬蹄毀鄴城狐嘷豫章死一甓千年置郵耳欲鐫短歌愧無似乞借揮毫刪魏史

題趙文敏公書韋蘇州詩後

余聞前輩論二王書古人文章皆因人與文而異其體如樂毅論之方整莊重東方朔畫像贊之跌宕不羈曹娥碑洛神賦之憂苦飄逸要當心領神會今觀趙文敏公所寫唐韋蘇州三詩亦然謹爲之評曰水流花開鳶飛魚躍秀野行雲晴空舞鶴南澗公其寶之洪武二十一年歲次戊辰二月上丁日會稽唐之淳書於鳳陽行第之梧月軒

賦髙氏苔竹軒

蒼苔緑竹誰所憐髙君作軒苔竹邊三春雨濕錦紋亂六月風寒丹鳳眠有時自引階前鶴踏破云根竹華落有時自煮石鐺茶輕煙冥冥縈屋角我來正值淸明時蝸篆生香入硯池靑蔥色裏無人掃剝啄聲中有客棊我知此君愛幽獨亦欲依君結茅屋乞借墻陰半畆苔更植階西數竿竹

登邳城樓﹝二月六日到邳以下皆邳州作﹞

掛劍臺前事已非絆戈山下艸離離城門日沒烏棲早野渡風髙客過遲十萬牛羊新部落五千貔虎舊旌麾泗河東接沂河去曽與行舟記下邳

邳州八景

岠峯霽雪

玉龍行處夜無聲北面峯巒失翠屏天上白楡寧有種人間瑤艸不知名靑燒獵火朝煙濕紅露仙樓夕照橫記得塞天曽見慣薫風時節到遼城

僊掌晴霞

何處丹霞似赤城仙人掌上最分明若非玉女裁衣罷定是天孫織錦成孤鶩齊飛天欲雨斷橋斜映夜還晴會須絕頂營茅屋采作朝飡咽日精

圯橋夜月

泗水西邊沂水東畱侯黃石有遺蹤一編不受秦人火三寸終成漢室功曙色蒼涼茅店月履聲寂寞栁營風我來圯下畱多日幾度興懷聴漏終

磬石秋風

水濱浮石勢參差風急秋淸出韻遲總是虞廷春貢後不同蕭寺夜禪時響連月壑蛟龍懼靜答霜林虎豹知何處鐘聲起迢遞分明律呂逺相隨

鹿湖煙雨

雨稀煙暝水增波鷗泛春聲入棹歌楊栁人家茅屋小鱖魚時節釣船多暗歸浦漵鏘環佩宻掩峯巒濕髻螺定有仙人騎白鹿夜闌來此奏云和

沂水春瀾

雪融冰泮發漪瀾望入河流杳靄間杜若未生黃鳥起夕陽猶在白鷗間聲翻暖浪沈芳樹色漾晴嵐滅逺山春服已成來禊祓傍花隨栁欲忘還

魚亭晚釣

亭前不攺舊山河落日垂綸感慨多客至已非金穀會風來猶起晉時波珊瑚摧折遺蒲栁錦帳荒涼長薜蘿更莫臨流奏長笛渚花汀鳥柰愁何

劍臺野望

荒郊不見徐君墓此地空聞掛劍臺三尺英靈如有在九原魂夢亦堪哀林煙拂水靑萍合山雨飛空紫電來望極吳中憶遺廟春風幾度野棠開

射狼曲

甲士重重旗簇簇一色晴原春艸緑將軍小隊出嶧陽健如飛鷹不可當馬人傳令弓人受騂弓在前箭在後士雄馬肥弓力彊膽落北山雙白狼呂梁洪邊鼓聲起毛血斕斑狼墮水

題張從禮掩骼埋胔捲

洛陽張從禮之寓於邳也始至視其郊關荊榛翳如視其原野白骨紛如則戚曰人實我敵人死人卹暴骨之謂何我不彼瘞我則非人帥役者具畚揷掇拾任載無遺焉擇燥剛之土若州之西北郛若南門之東若木社若沙坊之陰爲冢五邳人歌曰孰掩者骼張公之徳孰埋者胔張公之義張公其痛瘞骨五區實丰其區而虛其家旣成時其春秋而設其奠又歌曰列冢惟五死骨起舞籩豆孔嘉鬼飽而歌瘞於斯享於斯來者其冢之後十有八年越人唐之淳過而聞之遂書以附於州之志

喜國公大人奉詔北徵

使節方臨外兵符忽自中素心承一徳綸語冠羣公馬熟茐河艸旗生瀚海風曉占幽薊色云物霽崆峒

張從禮傳

張從禮雒陽人其先仕元有至行省左丞路總管者以是久畱於燕至正末歲大歉從禮多賑卹之義聲隱隱諸公間中執法陳魯公思謙郡人也臨薨托其幼子麓於其友中書參政李公孟豳公爲求昏於從禮從禮因以女歸之而拊其家甚至洪武初年自燕徙濠未幾聴自便居邳時兵戈甫定邳故軍壘骨胔旁午四郊無居人從禮率童奴環百里內輒得輒收瘞多者千數少不下數百凡爲大冢五冢墓旣成歲時徧祀之迄今弗替歲癸亥春不雨吏民患之禱於城隍神則不應於羣望則又不應有以滄浪淵神祠告者從禮則徒跣往禱浹旬乃還復躬乞水於嶧陽山故漢令韓稜祠則又不雨眾志方懈從禮誓於眾必得雨乃已已而雨如注吏民徳之間竊自念曰人孰無祖亦孰無死吾去墳墓餘四十年年幾八十祖兆蕪矣死期至矣恐身先朝露何顏見先人於地下乎且麓已死惟有一息魯公之緒不絕如縷吾二氏丘隴相望乃攜其外孫以行至則負土封樹之時天大旱邙山艸木無生色土墳龜拆版築不興從禮慟哭吁天天爲澍雨僅足襄事五里之外無沾焉鄕人嘆異爲泣曰是還也不惟張氏之爲飽鬼陳氏之鬼亦不饑矣他如斂浮河之屍歲凶爲粥以食餓者死不能斂斂不能藏者爲之治其槥若墳遇遺楮幣於道必詢其人以歸之其於周窮念故汲汲若嗜欲不倦不顧家之有無蓋其天性然也從禮名異四方之人識不識咸稱爲張義士髙其行而紀述歌詠之若干人洪武十八年有司以掩瘞事聞嘗書其姓名於旌善亭云會稽唐之淳曰余讀五代史獨行傳嘆夫世衰道微茍一行之可書者必爲之表見於世甚盛心也矧今從禮之可書者眾也孝以事親誠以格神仁及乎朽骨義周乎人人顧今耄矣無一丈夫子天之報施者何如也然其聰明康彊視聴不衰壽考之福蓋未艾耳余北遊過邳嘗登所謂義冢北臨嶧陽西望季子臺弔羽布用兵處沂泗流其下洶湧有聲朔風蕭騷落日照野艸而巋然之冢與彼數者參差乎其間從禮其無聞也邪其可傳也邪悲夫

奉和憶邳城寓館之韻﹝三月二十五日發邳以下系舟中所作﹞

陸賈曽存越班超解拓邊公方持羽檄吾豈戀舟船蒲葉迎旋斾桐花落舞筵明朝氈帳月光照柂機眠

舟中有作奉呈公相

喜得天風送去舟還從楚尾識吳頭浪花白處魚吹雨梅子黃時麥弄秋一派棹歌連觱篥兩行旌斾雜兜鍪路人解說朝天馬昨日淸明過泗州和

答南澗公晚別後見寄之韻二首﹝三月二十八日到鳳陽以下系舊城作﹞

晚天相送不相隨正是初三月上時想得到城門半掩一簾燈火數聮詩

寄來詩句慰情親首首淸和字字眞不合王維合王建前身多是盛唐人

四月六日宿方東軒觀方集有作

星離嘆暌乖簮盍欣會晤幸玆燈燭光獲覩鏗鍧句雄若河注海纎若繭抽緒靜若禪士定專若獰婦妬朱弦閟郊壇畫﹖森武庫髙將蹤漢蘇近或企唐杜羇悰滌故煩雋腹飽新飫座有吳子賢雅多延陵譽眾樂方具列善聴別音度愧余窘行役聚鮮別乃遽坐席未及溫秣馬已在馭詩殊伐木吟曲擬驪駒賦時夏宵苦長天涼雨如絮城更猶隱樓庭雞忽號樹悵矣明發辭餘音寄遐慕

發鳳陽途中呈徐公子﹝四月八日以下系道中作﹞

聮騎發濠州梅天雨似秋馬多同棧樂人少異鄕愁小嶂藏輕霧深渦走濁流楡花零落盡春去若爲畱

唐愚士詩卷三

●欽定四庫全書

唐愚士詩卷四

﹝明﹞唐之淳撰

奉和公相池河驛中畱示之韻

君親俱在念風雨肯遲畱不作隨陽鴈眞如泛水鷗寸心馳萬里一日似三秋料得承恩處南薫五鳳樓

過淸流闗追和宋滁守林公石刻詩韻

亂後闗山開王气雨餘行李帶春泥鵓鳩啄椹蠶開簇布榖催耕水沒犂壁上好詩無客和井邊遺廟有烏啼翻思野渡舟橫處只在滁州西澗西

附林詩

病起溪翁枯佀木語多村叟醉如泥麥邊雨剰水鳴隴月裏農忙云破犂山柳帶愁知客意野禽解事向人啼明年此日華時節我也東歸君也西

贈袁公子﹝四月十二日還京以下並新居作﹞

往年同事李輕車幕府靑年總不如談陣愛知司馬法臨文能讀魯連書弓刀北塞秋風勁燈火西堂夜月虛今日相逢畏相別天池早晚化鯤魚

東軒記

夫士有堅忍之操方未達時攻苦食淡人不堪其憂何則素所養者然也至富貴之人舞歌聲色熟於耳目輿馬服食便於口體諸所欲爲無求而不可得脫能遺世利擺斥舊習蓋千百而什一耳此吾於曹國李公東軒見之公富貴人也非賤士也三世兩王身襲重爵凡人之所謂富貴者公一切屛斥不務凡士之所務者則惟日不足焉方辟一室於中澑之東偏揭張子東西銘朱子敬齋箴於坐隅朝夕覽觀以爲修進之助其志之所在有韋布之士不可及者之淳忝門下士知公爲深觀公之退食自公書思對命儼乎若至尊之在上而陟降乎左右也齋明孝思致敬思愨凜乎若祖考之尙存而愾乎若聞乎其聲气也應接事類酬酢事變薫乎其春溫而脗乎其有度也竊嘗因而論之周公孔子之歿久矣眞僞善治之泯乎其無文也亦久矣或有其具而無其位者有之獨漢諸葛孔明負王佐之才都將相之位其在艸廬也抱膝長嘯慨然有志於當時及其貴也廩無餘粟庫無餘財猶與其子言學須靜也才須學也是則艸廬之困不能易廟堂之崇三分之權不能變靜學之守眞所謂豪傑之士也至宋魏國公大丞相之子張公敬夫學孔明之所學志孔明之所志日居南軒究夫天人性命之旨嘗著武侯傳以見志位不稱徳識者恨之今公家有魏國之勲身慕南軒之學譬之太山之云足以雨諸天下將見夫觸石而起耳然則南軒之所不竟者於公蓋將無憾焉且東之義於時爲春於心爲仁惟不殺以爲威故煦乎其若春惟惻隱以爲心故肫肫其如仁此又名軒之微意也詩曰維其有之是以似之又曰靡不有初鮮克有終敢因記而並及之不然則公又何以春風和气名燕居之堂乎洪武二十一年歲在戊辰夏四月旣朢會稽唐之淳謹記

五月朔日雨中有懷靈谷禪師

涔涔西塘雨曀曀北山云雲從望邊起雨向睡中聞䢐雨迷故轍歸禽失前羣異鄕多知友繾綣獨論文

和徐公子懷公相兩歲不得同賞端午韻

漲天風雨攬離情忽得新篇破宿酲眼底字疑山月照耳根聲似石泉淸每經佳節身多客卻憶徵途夢亦驚艾葉橊花濠上酒元戎此日共誰傾

送敷竺曇住義烏雙林寺二十韻﹝寺有云黃山並塔又有雙神堂傳大士道場也﹞

雙林古名剎婺女之烏傷云出漢水白雲歸山气黃維昔傳大士依山開道場六時動天樂艸木生妙香峯頭七佛塔塔下雙神堂堂中席久虛猿鶴愁怨望吾師霞外秀六十須眉蒼祝髮石橋左掛衣雙澗傍小笠冒暑雨輕袍帶晨霜手持文部檄腳踏龍河航訪我玄津西送之鐘山陽是時五月朔緑樹薫風涼薝葡白勝云菖蒲過人長我畱看歸去遲回以彷徨師行過越鄕煩師一徜徉鄕中多親友念我幾回腸爲我少安慰令我羇思忘馬羣有騏驥羽族有鳳凰覽徳匪稱力如火不用光大士遲師久勉哉宜自彊

和徐公子同遊

地拱皇都接太微寺連岡阜勢峩巍殿門幡動朝行道塔院燈明夜啟扉中使傳宣香滿袖胡僧露坐罽爲衣偶因晴日陪遊賞喜得祥雲傍馬飛

訪友不遇

觸熱訪君池上宅艸屋竹籬新板扉黃塵撲面日卓午知在翰林歸未歸

雨中遣興二首

舉觴問酒亦何如四月初連五月初出水大魚看處好望晴幹鵲報來虛睡多夢熟還鄕路濕久蝸沿揷架書安得此身輕似鶴雲頭松頂寄巢居

已晴還雨半陰天石榻紗廚不礙眠新水白翻風裏浪好山靑染夜來煙心同渴驥奔鯨海身學浮萍拂釣船故國老親思望切數行音信若爲傳

送白先生還越

三年兩度賜金歸南極文星隱少微聖主恩深才不忝上公情重禮無違問船回馬丹陽郭臨水登山白薴衣自念同徵不同去煩君爲我訪庭闈

賦徐公子澄碧軒十二韻

賜第古城東池連舊辟雍畫檐涵浩渺素壁動沖融公子聞軒處長云野望通影沈南寺塔聲浸北山鐘曲檻臨流得橫橋到岸逢龜翻荷蓋雨鶯擲栁絲風莎借秋簾緑萍欺曉幔紅蝸傳書法古魚識陣圖雄舞劍驚飛鶴談詩起蟄龍自天恩澤溥向暖墨華濃气浥研朱露光浮射鴨弓我思分釣石莫遣碧苔封

暑坐喜雨

涷雨塵外飛涼飆霎然至逺岫分夕陰輕雷閣炎气云端去翼滅石罅奔流駛境勝神亦融無言轉多思

讀和古體凡二十有六韻丰腴醇重有順無彊第其間與予過實君子寧失於厚公則有之受而不慚正恐不免見譏於識者別用奉答以謝愚拙時戊辰六月癸亥朔日也

王郎長詩壁壘堅老將睥睨不敢前方公偏師扼其吭如竇車騎登燕然我聞一鼔避三舍鏃不破的敢言射閉關朗詠二公篇累累星斗鐘山夜

賦得乾坤一艸亭

天地之間寄此身九州島隨處結比鄰鄧林東影扶桑國弱水西沈析木津坐上竹書開宇宙壁間藜火落星辰不愁風卷三重破惆悵誰爲百歲人

六月十日夜宿江上韓橋店﹝是日舟發玄津橋以下舟中作﹞

晨艫畏炎曦夕枕愛輕爽星揺大江動月送驚潮響微鐘答野吹短夢興遐想雨止流螢來熒熒度疎幌

登觀音山洞﹝十一日﹞

懸厓臨江臯飛閣棧石面空中金像古舄下雲濤濺淮楚指顧間河漢中流見幸與風水遭寧辭登涉倦

渡江至儀眞﹝十四日﹞

山月未落潮水平不聞潮聲聞■﹝木虜﹞聲乍徐忽逺復興舉宛若秋天鶴鸛鳴龍潭已過儀眞近江南行更江北聴瓜步屯邊戍卒閒白沙壩下鹽船並桑麻斾斾黍油油楚色江光萬戶秋七十里程弦樣直好風今夜宿揚州

揚州﹝十五日﹞

蕪城艸色緑迢迢勝國繁華寄寂寥紅藥無人開錦幄玉樓何處教鸞簫荒祠古木雷塘路細雨平莎揚子橋五日惡風今日好攤書髙臥仰靑霄

揚子橋

白浪迎船走玉龍船頭人聴廣陵鐘朱簾寂寞瓊花落二十四橋空碧峯

邵伯鎭龍王廟

夜合花香槐子肥廟門人集祭龍妃靈風灑面云旗濕知是朝來行雨歸

髙郵湖﹝十五日夜﹞

髙郵湖湖中飛蚊不可驅六月七月日未沒春雷隱隱鳴菇蒲饑蚊如鍼峯飽蚊如櫻珠遶船大叫掌流血有夢不得遊華胥前人寄語後人道不信但看露筋廟﹝廟在湖南﹞

淮安月夜

處處南風藕自香人煙多處是山陽兩城對壘車輪小一水中流衣帶長哀怨昔曽歌布粟盛衰元不問金湯今宵偶作淮東夢無柰月明思故鄕

夜過泗州﹝十七日﹞

明月長淮水孤帆永夜船缺云呈逺漢涼露落髙天州近更聲急山微塔影偏江湖多興緒吾亦信吾緣

寓淮北行府呈公相﹝十九日抵鳳陽以下皆鳳陽作﹞

府第雄深出聖裁濠城北面接魚臺恩波正比淮流逺瑞靄多從禁國來周室藩邦基百世漢家戚裏近三臺金魚玉帶親調饍日對南山舉壽杯

奉和公相韻

小雨濕斜暉殘紅閣翠微寺遙僧過少河漲客來稀習靜畱云住乘閒放鶴飛幾農侵月散知罷桔橰歸

壽公相﹝初三日﹞

南極明黃閣長庚映紫垣地居勲戚右身處相臣尊金狄符仙籙丹心照寵恩階蓂三葉秀和气靄東軒

淮上七夕遇雨

雨雨風風淮上城水禽山葉送秋聲可憐今夜星橋月不著淸光照客情

往荊山道中卽事﹝七月九日登舟﹞

小河水深沒馬頰浴盤浮渡如浮杯碾渦咫尺不可上四夫爭挽聲喧豗大河雨餘勢業業邑人來迎具舟楫片帆天際落春云萬斛空中舞秋葉東邊雨響西邊日船上鼔鳴船裏笛餘霞閃映一川明大魚驚跳雙尾赤帆回棹進指淝河塗山荊山顰翠蛾當年輯玉會朝處今日西風生短莎山前屯兵半降虜山後人家盡禾黍倚灘晚飯已黃昏將軍橫槊方懷古

遊塗山記

洪武二十一年六月旣朢會稽唐之淳從曹國李公治兵於鳳陽七日辛巳以上命賜楮幣於懷逺屯甲申度於淝涉於渦入於邑逾於淮歷荊山弔卞和抱璞處登塗山騎行五六里始險仄乃舎騎而步至山巓謁有夏皇祖祠祠有白杏一本髙可五十尺婆娑狀車蓋正東一干旁出不葉而下埀如乳然相傳每霧雨乳輒津潤以皿受之可共道人食乳下有池方數尺全石而無土邑人以六月六日修祀事至者無眾寡隨汲隨溢今涸云祠下南行半里許觀啟母石石具人體昂首蟠腹而蹲踞其言不經見疑石工所爲也地多山查子正紅如丹砂可取以食又有石蓮產巖厓上大如杯絕類芙蓉華白色無葉好事者采去懸著戶牖間能久而不萎又行二里乃騎而下至山趾入黃熊廟廟祀禹父鯀黃熊卽左氏所稱者也廡下有祖無擇所爲碑文斷缺不可讀今爲老子宮一黃冠主之黃冠奉瓜茗以供公與客步楸梧之陰念疏鑿之功徳與日月常在慨夫九河十城八堰九澗者或興或廢或在或亡或已湮沒而無聞矣遂賦以紀玆遊抵暮宿淝上野人劉氏家明日浮淮而還之淳復書其始末以爲記

陪南澗宿﹝七月十七日夜﹞

銀燭爛春霞髙樓隱暮笳月光侵坐薄雨气入簾斜醉眼翻嫌酒詩腸卻愛茶語多渾不睡秋思逼窗紗

是夜蒙公相寄示三首因用韻以成

雲頭鶴背碧迢迢仙子飄然不受招直入銀河秋水去好風明月是輕橈

日長公府坐論思羽扇風淸虎帳埀望見石枰斜點筆不知詩句欲懷誰

淮北淮南兩地情藕花菱子月三更心同老鶴無多睡聴得東軒剪燭聲

和南澗經然燈寺韻

長塗策徵騑解後棲禪處入門坐盤石果得山僧遇陰泉浥雨漪陽坡蔭雲樹衣畱大顚室馬系支公墅一息神已怡忘言轉多趣所嗟塵鞅羈又復揚飆去

和公相曉出中都父道門韻﹝二十一日發鳳陽以下舟中作﹞

太微連甲第黃道接天居月柝收更罷星軺發軔初鞭聲喧野渡旗影照村墟欲出懷調饍言歸畏簡書寵光朝奏畢物色苦吟余自笑從公後煙波負老漁

和公相舟行卽事韻

水面吳歌接楚歌歌聲不似水聲多卸帆揺■﹝木虜﹞過湖去一路秋香生晚荷

擬唐人遊仙二首

度海乘龍底用船上淸知號不知年西分弱水澆丹竈東入扶桑系馬鞭文字每書龍漢後封章多到玉皇前幾逥下視人間世碧落空歌動八埏

家住蓬萊第幾峯靜如雲水動如龍九天官府無人到八海山川有路逢巖畔牧羊曽化石坐中吹飯或成蜂夜來靑鳥雙飛去寄得麻姑信一封

揚州竹枝詞四首

隋家楊栁古揚州楊葉無多野水流莫說小紅樓畔路瓊花觀裏少人遊

小年曽入鎭南家回首西風白日斜獨抱胡琴理胡曲白菱飛上野菱花

十里珠簾賣酒旗一時都逐火雲飛傷心欲問前朝事白髮淮人卽漸稀

往年歌管不曽閒遮莫商船到北灣今日樵兒吹野曲猶傳一曲漢東山

送一齋公子還鳳陽四首﹝七月二十七日到京以下皆京師作﹞

同泛樓船上玉京獨騎歸馬向濠城日斜煙淡山如寫江北江南一段情

緑浪輕帆潮熱後白雲歸路鴈啼時望來鞭影旗亭暮吟過滁州幾首詩

疋馬新從闕下辭揚鞭疾去莫教遲尋常一樣中秋月誰似升堂捧壽巵

明朝送客出城隅先向東家借蹇驢僕健馬肥泥水少料知三日到中都

和昂霄見懷韻

偶作淮甸遊空煩故人待執熱思雨涼馳情寄雲海豈無黃髮期但恐朱顏攺共保金石軀芳名歲寒在

讀千里題賞靜詩因而有寄

舊聞詩學有淵源喜見新題賞靜軒拾得珠璣愁海客織成云錦費天孫竹煙茶熟風生枕鶴夢秋淸月到門我亦鐘山愛唫者好煩尺牘寄瑤琨

千里有詩見貽次韻以答

自入秋來相見頻手揮談麈愛淸新三冬文史靑燈夜七尺丰姿玉樹春馬上射生聞膽略坐間寫詔得精神爾家慈母王家女宅相於今見此人

題徽宗寫秋塘翡翠圖

藕花紅墮蓮房老藕根水澀波聲悄一雙翡翠破蒼煙銜魚出波飛向天日暮無人來蕩槳半黃殘栁寒蟬響

書趙吳興書畫後

吳興公畫馬神气雄俊書韓昌黎雜說於其左筆意飛動眞奇品也或疑公之意寓畫者恆有而識畫者不恆有有如千里馬不遇伯樂世之駢死者何限使有善畫𨿽斷縑寸楮閱百世猶一日尙何患無賞識者哉余恐公意未必然也洪武二十一年歲在戊辰八月旣朢會稽唐之淳謹識

懋公輔文集序

余讀經史之暇嗜觀漢以來諸家文辭怪其博而寡要至得西山眞氏文章正宗則豁然似得其要領何則其所類者大略有四一曰辭命二曰議論三曰敍事四曰詩賦四者之間非持論純正有闗於政治者弗取蓋辭命者有國之先務而代言者之所職也故以是先之而次之以議論之爲重乎茍敍事而已矣詩賦而已矣非吾眞氏之所與者也余恆取以自式而且以求諸當世流輩之論文者間得其一人曰懋公輔氏者爲臨海人余亦居浙河東𨿽不逺千里然未嘗有一日之雅竊於文字間窺其爲人思欲與之交際而接其語言意其皆鑿鑿乎中道理者也去年來始獲識公輔信乎不特其文辭而目其儀容而耳其笑談而味其旨趣而純乎論議之公而有關於政治者也第以其職居下僚未克立乎代言之地其見於著述者論敍詩賦而已耳觀其大篇小章根據理義開闔往復各出機軸不剿說以爲同不矯情以爲異如興仁義之師以弭猾橫之宼如持簡易之方以伐屙瘵之疾我之所以致陳施藥者固未嘗赫赫以爲威切切以爲功而彼之所以銷衂化毒者自有所不暇非長於論議者能之乎余方樂與之遊願學之而未能一日友人顧君文昭謂余曰子旣好其文盍序以貽之餘謝以不敏𨿽然公輔余之所畏也其於文辭無所不能也無所不長也而予特以論議發之者譬之箾以名韶韶非箾而止也鹵以簿眾眾非鹵而止也舉二噐而禮樂之名立正宗之於文豈誠有見於此乎公輔碩茂爽朗方翹然有聲朝野間行登兩制無疑也他日大全有集必有若西山先生者爲之彚而列之文昭試以餘言諗諸其以爲何如

題十六羅漢畫卷

十六應眞誰爲寫無住庵主隆茂宗茂宗親入龍眠室意匠彷佛將無同結跏趺坐侍天女偏袒右肩降神龍手乂布衲云石靜背倚蒲團秋樹空或圓其顱獰若怒或帽其首皤而翁或持經卷面新竹或撚長須修古容或陪語笑蔭嘉木或袖麈尾鄰枯笻或憩犖確枕蒼虎艸木衣袂皆天風或老無力挾以幼牙齒脫落雙鬢童一翁羽扇治茗飲二士徐行相與從就中筆法各臻極體態一一淸而丰非仙非神亦非鬼特以戲幻施神通我去天臺不千里赤城煙霞魂夢中胡麻飯熟瓜﹖爛桃花流水春溶溶每思石橋若天上有腳未踏心忡忡今日何日展圖畫鐘山秋雨鳴梧桐欣然矯首望瀛海應眞有靈當我逢

竹坡辭爲湯公子賦

繄坡陀兮巖谷蔭蒙蘢兮修竹月湛湛兮照夜煙冥冥兮升旭坡之人兮相羊依宻蔭兮開洞房剪春籜以爲冠兮制秋云以爲裳截髙枝以爲竿兮釣溪流之鯉魴竅玲瓏以爲管兮集髙臺之鳳凰鳳凰兮來下食有魚兮飲有醑挺持節兮養幽素坡之人兮受天祜

期髙公子不至分韻得佳字

坐起對涼雨緑苔生碧階如何跬步間竟作萬里乖逺鴈送秋色白雲滿秦淮所思如鐘山日夕空自佳何能一飛墮翔泳展中懷

和答趙孟玘二首

同抱琴書客異鄕巷南巷北見尋常論交有道傷時俗沽酒無錢愧客囊騏驥夜寒沙塞雨蟪蛄秋老石林霜何時重理漁蓑去短楫長竿鏡水傍

睡起多從池上行不宜風雨只宜晴看知鳥鵲營巢意聴得魴魚散子聲夕徑響添驚木落秋袍涼透覺云生客邊喜遇談詩友時復相過慰旅情

中秋有懷

去年夜醉漁陽月身逐邊鴻寄天末幕中文采六七翁歌舞喧呼至明發今年獨客鐘山陽有家不歸仍異鄕午時雨落晚未息桂樹無影星收芒寒砧楚曲秋聲早南北東西故人少明年又復在何鄕且吸淸尊慰懷抱

雨窓睡起賦得浪字

倦來隨意臥匡牀歸路無多客路長簾幕已空秋社燕房櫳猶貯午時香錦菭生戶蛛絲合銀燭當檐雨气涼記得暫時逢酒伴瓦甌篷底醉滄浪

奉懷國公大公兼寄楊鎭撫

一從馳驛向西秦幾欲封書托使臣渭水白雲生馬足函闗紫气接車塵眾中持節傳宣久到處題詩訪古頻藩府官寮多屬望料知楊震獨情親

九月六日催菊賦得何字

江雨茫茫漲白波東籬秋色竟如何十分猶較三分少九日爭先二日多西子睡濃方斂笑太眞嬌重不成酡花神好雨匆匆發莫負公家金叵羅

九日分韻得壺字

偶逢佳節寄京都家逺親朋一字無睡起晚云生枕席雨餘秋水足江湖石城木落砧聲早天塹風髙鴈影孤北望蔣陵才咫尺不曽與客共攜壺

九月十一日天禧寺訪盧月桐觀畫壁回口占二絕句以寄

秋路沙晴不起風長幹寺裏訪盧鴻瓦棺已失維摩樣畫壁他年看月桐

月桐不似虎頭癡頗學王維愛作詩煩君滿壁滄洲畫畫我萍居聴雨詩

望鐘山有懷靈谷浚禪師分韻得靈字

城外鐘山山外寺慣曽看對不曽經東家駿馬客騎去西土經書亦愛聴何得煙霞回俗客便將文字乞山靈曉來風雨添秋爽惟見晴嵐滿郭靑

送蘭古春往淞江兼寄楊林寺如一庵

訪舊來京國乘流到海濆梵音三泖雨香气九峯云業是隨緣得名因出世聞髙秋江寺別煙艸沒鷗羣

松上好山川曽遊二十年云連雙樹下天與一僧傳海日生齋盋江華起法筵楊林煩與問何日買歸船

題東牧靑山白雲圖

殘云近縣山落日逺江樹潮歸人未歸孤舟伴閒鷺

山居八事詩序

山居八事詩者五雲山人盧東牧志其所居之有也山在錢唐徐範二村之間盧氏世居之地地宜畊桑東牧與其弟東野畊田以養母飯牛以共畊故作畊田牧牛篇侑食也必以蔬已疾也必以藥故作灌畦蓺藥篇飲不能以無茗炊不能以無薪故作采茶拾薪篇松穉也必栽之竹繁也必洗之故作栽松洗竹篇詩旣成或誚之曰居山者不以麋鹿爲禮居澤者不以魚鱉爲禮東牧之詠斯事也宜若無所詠焉可也余解之曰豳風七月衣食具焉吉日車攻田獵載焉觀罝兔而知其公侯好仇觀伐檀而美其非力不食上而朝廷下而民俗詩人之辭固不得而廢也𨿽然山居者眾矣惟東牧居之而樂之樂之而詠歌之斯亦異夫他之居山者乎時之能詩者且從而和之斯亦樂東牧之所樂者乎詩凡若干首余亦和者也思以樂眾人之樂故又爲之序以告諸觀民風者焉洪武二十一年秋九月旣朢會稽山樵者唐之淳序

畊田

飯牛每遇夜半犂田喜及春初但祝五風十雨不愁官稅私租

牧牛

耕云東塢西塢飲水前溪後溪野老時能叩角家童已解扶犂

灌畦

飲食秋菘春韭不辭短甕長瓶漢陰丈人知已北山隱者同盟

蓺藥

云護靈苗勝雪日蒸香气成霞自擬老來扶疾傍人錯道醫家

采茶

雨露香生蓓蕾煙霞滿貯笭箵學得盧仝煮喫去從陸羽修經

拾薪

煎茶煮藥供炊拾薪掃籜歸遲山北山南萬樹斧柯不到靑枝

栽松

道士傳將種法山僧乞與松栽日日閒中愛看不論晴雨須來

洗竹

節下洗出繁葉向陽畱護髙枝待取好風涼月不教雨怪雲奇

送津上人住杭州興福寺

一錫下禪關西湖蒼翠間路連天竺寺門對浙江山雨起龍瓶濕雲歸鴿座閒倦遊嗟我在怊悵爾東還

病起池上作

坐臥對池水西風生白蘋有家寧免累多病轉思親客畫醫王佛人分藥竈薪形骸空自笑輕快卽閒人

一齋銘有序

隴西李公子有讀書之室請名於其師白頥庵先生先生題之曰一齋旣爲文以記之矣公子復俾余伸其說焉余嘗以爲天地至髙大也其爲物不貳則其生物不測人生天地間稟天地之气其體卽天地之體也其心卽天地之心也天以一理賦之於人散而爲萬善惟聖人合天下之萬善而全之於一身此堯舜禹之惟精惟一成湯伊尹之咸有一徳文王之徳純亦不已孔子語曽子之一貫孟子之萬物皆備於我者此也聖賢不獨身有其徳而且埀諸經焉是故易也者一之誠也書也者一之揆也詩也者一之性情也禮也者一之宜也樂也者一之和也春秋也者一之大防也是故君子之於學也觀乎易以立其誠讀乎書以揆其事詠乎詩以得其性情禮以宜之樂以和之使吾身順正以行其義而無越乎春秋之大防焉斯可無愧乎名齋之義矣因爲之銘以相其志云銘曰

天地之道博厚髙明惟其不二物乃化生人生兩間貴乎克一一則無欲靜虛動直在昔伊尹相於商湯咸有一徳訓其嗣王姬文法湯純亦不已參登孔門一貫而惟下學希聖致禮治躬勿二勿三勿西勿東及其至也一於恭敬恭則體信敬則達順信體順達禮明樂崇誰其尸之位育之功有媺公子一名齋室我刻斯銘敢告無斁

十月十一日夜登天喜寺塔

九級門開八面風蓮燈點點奪星紅大千世界銀河外十萬人家明月中自怪躋攀窮烏道人驚笑語落天宮漏聲暗與經聲接院院分明白晝同

和答頥庵先生寄示二絕句之韻

住依公府枕河灣野老王孫日往還莫道艸堂無樣制聖恩曽許屋三間

鳳凰臺上望莊臺喜得云緘手自開就裏頻頻問鄕信阿羅三月沒書來

題桐廬孫盤谷中峯先生兄弟墓銘捲後

盤谷先生賢伯叔棣蕚熒熒照巖谷伯也仕宋不仕元叔也居家不幹祿一門恂恂服儒雅講道哦詩化鄕族白雲原上掃煙霞桐君山中友麋鹿當時故老歌黍離前代龍頭秉鈞軸先生謝病王公起方守再來畱相辱弟兄心事向誰訴釣臺蒼蒼江水緑百年壽考摧棟梁雙冢靑蔥蔭松竹幽光潛徳誰所寫阡表埋名耀珠玉榮名過眼等流電節義於人有餘馥後來孫子亦多賢帶經鋤田故山麓到今過者仰髙風艸際碑文再三讀﹝王公謂應龍方公謂回畱相謂夢炎﹞

江淮舟中雜詩

潮落沙虛星斗光渡頭燈火送昏黃鹽飛白雪明魚鱠酒熟金甌漬蟹筐地老猶存千歲塔江寒欲釀五更霜一年來往經三度淮楚徵塵點鬢蒼

短日生寒悶客懷擁衾危坐類僧齋枕中道路無非越篷外山川盡屬淮聴得漁歌思白紵著來戎服愧靑鞵雲閒木落魚龍臥自笑浮生未有涯

靜裏尋詩不厭舟夜看星影辧牽牛雨稀雲葉淸如鶴浪蹙霜華白勝鷗頗愧江湖無報答敢思陶謝與同遊安能百斛玻璃酒訓練吟兵破宿愁

重至邳州﹝十月初五日﹞

寥落古邳州州城亂後修靑徐開野色沂泗入河流月冷孤桐夜風髙磬石秋從來愛登覽況復是重遊

雪

入夜風猶勁崇朝雪正飛自天分物色隨地得光輝淸逼茶煙細寒驚火力微西山可田獵狐兔怯重圍

夜讀門山靜居二先生遺集

月色讓殘雪角聲淒斷鴻從軍泗水上飛夢大江東風冰綴檐鐸鄰火送春舂臨文懷二老淸淚濕焦桐

讀左氏新作

林生本知友勞子及神交螭蟠或在野鳳翥乍升朝文收藝苑實思擁學江濤懷人對新制客城寒漏遙

雪水烹茶

乞得銀河水來烹龍井茶槍旗開雨葉風浪熟天華玉液滲云旗寒鐺獨煮時一甌醒酒困誰道愧麄兒

奉和公相羣齋夜話之韻二首

幕府趨陪舊寒齋興緒新敢邀詩作友寧卜醉爲鄰月沒三更夜陽回四海春來朝好雲物紀述定頻頻

節蓋重臨日轅門號令新將才原不忝文字更無鄰箭射張山雪談生羽帳春自慚門下士訓倡敢辭頻

十一月二十日夜陪我公校閱所抄唐人絕句詩因擬作五首奉獻

姓字從頭數篇章愛好抄唐朝人物盛一一許神交

燈窗翻閱久丹墨校讎多總喜珠還浦誰疑豕渡河

公方耽古律我亦愛評詩首首聴歌起誰占作者誰

讀罷鼔三撾香消燭卸華苦寒除是雪頻起聴窗紗

虎帳螭頭鼎犀牀鴈足燈韔弓收夜月詩硯得春冰

鷹攫鳥呈公相

海西黃鷹雙翅團繡帽錦韝霜日寒忽然乘風張老拳批殺鴟梟松樹端身輕勢急飛復墮梟鬼無聲鷹眼怒願公奮翼如此鷹翦除梟獍威憑陵不擊凡鳥誇多能

奉和寄存翁善世之韻

禪心京國寺雲樹大江東法象超塵外淸譚入夢中朝趨春殿日經禮夜壇風應喜淮陽信天寒有鴈通

雪中偶成

雪花兼夜復終朝臘日侵尋暖尙遙絕壑冷飛巫峽雨逺峯晴湧越江潮誰憐狡兔空三窟共仰云鵬落九霄幕府夜深寒不寐爲將文墨事嫖姚

碧落鸞車碾玉塵上方臺殿失金銀回風宻灑棃園夜小雨斜飛栁巷春萬國山河同气色五更星月讓精神懸知太史占嘉瑞願祝丰年荷聖仁

戱題桐窗

春時桐樹葉幢幢風動書籖月浸窗重到已爲人剪伐一階殘雪吠驚厖

答友人

嶧陽之山看孤桐昔來春初今暮冬天寒日薄河水凍圯下不逢黃石公州城之南古儒宮老屋數間圍破墉入門穹碑立四五石黒字靑苔蘚紅中有一士瓌而顒問之姓名無極翁自言少壯取科甲明光奏賦聲摩空運移世攺雙鬢禿寄食齊魯如萍蓬見我揖我邀我坐示我新詞兼古風讀之瑯然合音度如列犧象鳴笙鏞乍疑淵源瀉江漢浩浩萬里來朝宗又驚百卉兢春媚秀者傑出惟孤松贈我雄文更奇絕組織經史成山龍俄然謂我古作者愧我所得非所蒙是日積雪明逺峯夕霞照作靑芙蓉空庭馬嘶客當去鄰壁雞啼人曉舂子坐臯比詠芹藻我走南北如賓鴻區區聚散何足卹獨有道義能初終酬子短歌歌未工凍墨著紙書秋虫城南有酒薄如水與子一醉三千鍾下視麄俗猶盲聾

奉懷白先生兼寄二公子方大參

臨流脈脈懷歸客檢歷怱怱欲盡年公子坐分除夜酒故侯來渡夕陽船燈前鄕夢煩龜卜霞外仙書倩鶴傳誰道相違不相憶心同淮泗日洄沿

目病中聞打圍作

新按胡鷹舊雪香三千人馬出圍場自憐患眼寒窗下髙擁靑綾夢射狼

十二月二十四日夜憶母親作三首

云白星稀夜气淸家家祠竈學陰生我方寄食公廚飯卻憶慈親坐到明

去歲還家逼歲除廚人燈火祭更初懸知今夜團欒說說著邳州不得書

堂上慈親鶴髮垂幾回空負倚門思定因說向孫兒道知在京師在下邳

除夜立春

今年殘臘今宵盡明歲新春明日來天上列星歸次舎人間萬物動胚胎土牛鞭映椒花酒彩燕風吹爆竹灰塵世百年驚四十可堪時序兩相催

歲暮奉呈公相

發春食沂水歲晏復來玆如何羇旅蹤涉歷綿綿時朝從我公出馳獵北山陲騂弓挾白羽紫燕從文驪莫歸戎府閒初月照大旗城近刁鬥急令嚴人語稀亦有二三友摛毫匹書詩鏗鏘節徵鼓倡和葉塤篪今夕匪恆夕歲律行推移作樂陳火戱張燈送瑤巵獻酬豈不歡終觴前致辭春秋貴謹始君子愼知幾願公益崇徳如彼星日輝上爲國柱石下作民蓍龜受脤殄凶醜垂紳贊雍熈惟音和則鈞在器滿乃隳吾人依末耀共仰黃髮期

唐愚士詩卷四

